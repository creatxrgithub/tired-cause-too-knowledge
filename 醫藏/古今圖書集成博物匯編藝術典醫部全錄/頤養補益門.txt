古今圖書集成醫部全錄卷三百三十

頤養補益門

黃帝素問

上古天眞論

昔在黃帝﹐生而神靈﹐弱而能言﹐幼而徇齊﹐長而惇敏﹐成而登天。乃問於天師曰﹕余聞上古之人﹐春秋皆度百歲而動作不衰﹐今時之人﹐年半百而動作皆衰者﹐時世異耶﹖人將失之耶﹖岐伯對曰﹕上古之人﹐其知道者﹐法於陰陽﹐和於術數。

【注陰陽者﹐萬物之終始﹐死生之本﹐逆之則災害生﹐從之則苛疾不起﹐故能取法以和調﹐是謂得道。】

食飲有節﹐起居有常﹐不妄作勞﹐故能形與神俱﹐而盡終其天年﹐度百歲乃去。

【注食飲有節﹐養其气也。起居有常﹐養其神也。不妄作勞﹐養其精也。能調養其神气﹐故能與形俱存﹐而盡終其天年。】

今時之人不然也﹐以酒爲漿﹐以妄爲常﹐醉以入房﹐以欲竭其精﹐以耗散其眞﹐不知持滿﹐不時禦神﹐務快其心﹐逆於生樂﹐起居無節﹐故半百而衰也。

【注今人惟務快樂﹐不能積精全神﹐是以半百而衰。】

夫上古聖人之教下也﹐皆謂之虛邪賊風﹐避之有時﹐恬憺虛無﹐眞气從之﹐精神內守﹐病安從來﹖是以志閒而少欲﹐心安而不懼﹐形勞而不倦﹐气從以順﹐各從其欲﹐皆得所願。

【注恬惔無爲﹐是以志閒而少欲矣。精神內守﹐是以心安而不懼﹐形勞而不倦矣。眞气從之﹐是以气從以順矣。衣食居處﹐各從其欲﹐是以皆得所願也。】

故美其食﹐任其服﹐樂其俗﹐髙下不相慕﹐其民故曰朴。是以嗜欲不能勞其目﹐淫邪不能惑其心﹐智愚賢不肖﹐不懼於物﹐故合於道。所以能年皆度百歲而動作不衰者﹐以其徳全不危也。

【注上古恬憺之世﹐民無外慕之思﹐故淫邪不能傷其內﹐皆全徳不危﹐故不外懼於物而合於道焉。】

上古有眞人者﹐提挈天地﹐把握陰陽﹐呼吸精气﹐獨立守神﹐肌肉若一﹐故能壽敝天地﹐無有終時﹐此其道生。

【注此無爲而道自合也。】

中古之時﹐有至人者﹐淳徳全道﹐和於陰陽﹐調於四時﹐去世離俗﹐積精全神﹐遊行天地之間﹐視聽八達之外﹐此蓋益其壽命而彊者也﹐亦歸於眞人。

【注此從修煉保固得來﹐亦能完天眞而歸大道。】

其次有聖人者﹐處天地之和﹐從八風之理﹐適嗜欲於世俗之間﹐無恚嗔之心﹐行不欲離於世﹐被服章﹝被服章﹕《素問》上古天眞論新校正云「詳被服章三字疑衍﹐此三字上下文不屬。」﹞﹐舉不欲觀於俗﹐外不勞形於事﹐內無思想之患﹐以恬愉爲務﹐以自得爲功﹐形體不敝﹐精神不散﹐亦可以百數。

【注聖人亦可以優遊﹐長享百年矣。】

其次有賢人者﹐法則天地﹐象似日月﹐辧列星辰﹐逆從陰陽﹐分別四時﹐將從上古﹐合同於道﹐亦可使益壽而有極時。

【注賢人則由人以合天﹐超凡以至聖也。】

四气調神大論

春三月﹐此謂發陳。天地俱生﹐萬物以榮。夜臥早起﹐廣步於庭﹐被髮緩形﹐以使志生。生而勿殺﹐與而勿奪﹐賞而勿罰。此春气之應﹐養生之道也。逆之則傷肝﹐夏爲寒變﹐奉長者少。

【注春陽上升﹐發育萬物﹐啟故從新﹐而萬物亦以生榮。夜臥早起﹐發生气也。被髮者﹐疏達肝木之气﹐舉動舒徐﹐以應春和之气。逆謂逆其生發之气也。春生之气逆則傷肝﹐肝傷則至夏爲寒變之病﹐因奉長者少故也。蓋木傷而不能生火﹐故於夏月火令之時﹐反變而爲寒病。】

夏三月﹐此爲蕃秀。天地气交﹐萬物華實。夜臥早起﹐無厭於日﹐使志無怒。使華英成秀﹐使气得泄﹐若所愛在外。此夏气之應﹐養長之道也。逆之則傷心﹐秋爲痎瘧﹐奉收者少﹐冬至重病。

【注陽气浮長﹐故爲茂盛而華秀。夜臥早起﹐養長之气也。無厭於長日﹐气不宜惰也。心屬火﹐王於夏﹐逆夏長之气則傷心矣。心傷至秋爲痎瘧﹐因奉收者少故也。夫陽气原發於下焦陰髒﹐今夏逆於上﹐秋無以收﹐收機有礙﹐則冬無所藏。陽不歸原﹐是根气已損﹐至冬時寒水當令﹐無溫陽以配﹐故冬時爲病甚危險也。】

秋三月﹐此爲容平。天气以急﹐地气以明。早臥早起﹐與雞俱興。使志安寧﹐以緩秋刑﹐收斂神气﹐使秋气平﹐無外其志﹐使肺气淸。此秋气之應﹐養收之道也。逆之則傷肺﹐冬爲飧泄﹐奉藏者少。

【注容﹐盛也﹐萬物皆盛實而平定也。寒气上升﹐故天气以急。陽气下降﹐故地气以明。與雞俱興﹐養秋收之气﹐神志安寧﹐避殺肅之气。若逆秋收之气﹐則傷肺矣。肺傷至冬爲飧泄之病﹐因奉藏者少故也。】

冬三月﹐此爲閉藏。水冰地坼﹐勿擾乎陽。早臥晚起﹐必待日光。使志若伏若匿﹐若有私意﹐若已有得﹐去寒就溫﹐無泄皮膚﹐使气亟奪。此冬气之應﹐養藏之道也。逆之則傷腎﹐春爲痿厥﹐奉生者少。

【注陽气收藏﹐故不可煩擾﹐以泄陽气。早臥晚起﹐順養閉藏之气也。若伏若匿﹐使志無外也。若有私意﹐若已有得﹐神气內藏也。去寒就溫﹐養標陽也。夫陽气根於至陰﹐發於膚表﹐外不固密則裏气亟起以外應﹐故無泄皮膚之陽而使急奪其根气也。腎屬水﹐王於冬﹐逆冬藏之气則傷腎﹐腎气傷﹐至春而爲痿厥之病﹐因奉生者少故也。】

天气﹐淸淨光明者也。藏徳不止﹐故不下也。天明則日月不明﹐邪害空竅﹐陽气者閉塞﹐地气者冒明﹐雲霧不精﹐則上應白露不下﹐交通不表﹐萬物命故不施﹐不施則名木多死。惡气不發﹐風雨不節﹐白露不下﹐則菀槁不榮﹐賊風數至﹐暴雨數起。天地四時不相保﹐與道相失﹐則未央絕滅。

【注天之气﹐至淸淨光明﹐然明徳惟藏而健運不息﹐故不必下而後謂之下也。天之明徳﹐若不藏而彰著於外﹐則日月不明矣。天徳不藏﹐則虛其淸淨髙明之體﹐而邪乘虛以害之。如天無運用不息之機﹐則地气上乘而昏冒其光明矣。雲霧不精﹐是地气不升也。地气不升﹐則天气不降而白露不下﹐天地之气𨿽上下交通﹐而不表彰於六合九州之外﹐則萬物之命不能受其施化﹐而名木多死也。惡气不發﹐則失其勁肅嚴凜之令﹔風雨不節﹐則失其溫和明曜之政﹔白露不下﹐則無溽蒸濕澤之濡。四時失序﹐𨿽茂木嘉禾﹐而亦不能榮秀。故陽气不正而太過﹐則賊風數至﹔陰气不正而偏勝﹐故暴雨乃起。天地四時不相保其陰陽和平﹐而又失其修養之道﹐則未久而有絕滅之患矣。】

惟聖人從之﹐故身無奇病﹐萬物不失﹐生气不竭。

【注惟聖人能順天地四時之不和﹐而內修養其神气﹐故無奇暴之害。外順不正之時﹐與萬物不失其自然﹐而生气不絕也。】

逆春气則少陽不生﹐肝气內變。逆夏气則太陽不長﹐心气內洞。逆秋气則太陰不收﹐肺气焦滿。逆冬气則少陰不藏﹐腎气獨沈。夫四時陰陽者﹐萬物之根本也。所以聖人春夏養陽﹐秋冬養陰﹐以從其根﹐故與萬物浮沈於生長之門。逆其根則伐其本﹑壞其眞矣。

【注少陽主春生之气﹐春气逆則少陽不生﹐致肝气郁而內變矣。太陽主夏長之气﹐不長則心气虛而內洞矣。太陰主秋收之气﹐不收則肺熱葉焦而脹滿矣。少陰主冬藏之气﹐不藏則腎气虛而獨沈矣。四時陰陽之气﹐生長收藏﹐化育萬物﹐故爲萬物之根本。春夏之時﹐陽盛於外﹐而虛於內﹔秋冬之時﹐陰盛於外﹐而虛於內。故聖人春夏養陽﹐秋冬養陰﹐以從其根而培養﹐故能與萬物同歸於生長之門。若逆其根﹐則伐其本﹐而災害生﹐是謂壞其眞矣。】

故陰陽四時者﹐萬物之終始也﹐死生之本也。逆之則災害生﹐從之則苛疾不起﹐是謂得道。道者﹐聖人行之﹐愚者佩之。

【注天地陰陽四時﹐化生萬物﹐有始終生死。如逆之則災害生﹐從之則苛疾不起﹐是謂得陰陽之道。】

從陰陽則生﹐逆之則死。從之則治﹐逆之則亂。反順爲逆﹐是謂內格。是故聖人不治已病治未病﹐不治已亂治未亂﹐此之謂也。夫病已成而後藥之﹐亂已成而後治之﹐譬猶渴而穿井﹐鬭而鑄錐﹐不亦晚乎﹗

【注天地之陰陽﹐不外乎四時五行﹔而人身之陰陽﹐亦不外乎五行六气。故順之則生﹐逆之則死。內格者﹐格拒其五臟相生之气﹐而反逆行也。】

生气通天論

黃帝曰﹕夫自古通天者﹐生之本﹐本於陰陽。天地之間﹐六合之內﹐其气九州九竅﹐五臟十二節﹐皆通乎天气。其生五﹐其气三。數犯此者﹐則邪气傷人。此壽命之本也。

【注三謂三陰三陽也。三陰者﹐寒燥濕也﹔三陽者﹐風火暑也。如不能調養﹐而數犯此三陰三陽之气﹐則邪气傷人而爲病﹐以其爲人壽命之本也。】

蒼天之气﹐淸淨則志意治﹐順之則陽气固﹐𨿽有賊邪﹐弗能害也。此因時之序﹐故聖人傳精神﹐服天气而通神明。

【注人能順此淸淨之气﹐則身之陽气外固﹐𨿽有賊邪﹐弗能爲害。此因四時之序而能調養者﹐故聖人傳運其精神﹐餐服蒼天之淸气﹐以通吾之神明。】

淸靜則肉腠閉拒﹐𨿽有大風苛毒﹐弗之能害﹐此因時之序也。

【注肌腠之气﹐乃五臟之元眞﹐故宜順四時五行之气而調養。使五臟元眞通暢﹐人卽安和﹐不使形體有衰﹐則邪無由入其腠理。】

故陽气者﹐一日而主外。平旦人气生﹐日中而陽气隆﹐日西而陽气已虛﹐气門乃閉。是故暮而收拒﹐無擾筋骨﹐無見霧露。反此三時﹐形乃困薄。

【注朝則人气始生﹐故旦慧﹔日中人气長﹐則勝邪﹔夕則人气始衰。夜半人气入髒﹐其气隔拒其邪。無擾筋骨﹐無煩勞也。無見霧露﹐宜淸淨也。者反此﹐則形气乃爲邪所困薄矣。】

是以聖人陳陰陽﹐筋脈和同﹐骨髓堅固﹐气血皆從。如是則內外調和﹐邪不能害﹐耳目聰明﹐气立如故。

【注聖人能敷陳其陰陽和平﹐而筋脈骨髓气血皆和順堅固﹐則外內之陰陽調和﹐而邪不能害。邪不外淫﹐則陰气內固﹐是能耳目聰明﹐气立如故也。】

金匱眞言論

夫精者﹐身之本也。故藏於精者﹐春不病溫。夏暑汗不出者﹐秋成風瘧。

【注神气血脈﹐皆生於精﹐故精乃生身之本。能藏其精﹐則血气內固﹐邪不外侵﹐故春不病溫。夏不汗出﹐則暑气伏藏﹐至秋成風瘧。】

陰陽應象大論

聖人爲無爲之事﹐樂恬憺之能﹐從欲快志於虛無之守﹐故壽命無窮﹐與天地終﹐此聖人之治身也。

【注行所無事﹐則外不勞形。內無思想﹐恬憺虛無﹐則精神內守。眞气從之﹐故能與天地相終始焉。】

靈蘭祕典論

故主明則下安﹐以此養生則壽﹐歿世不殆。

【注五臟六腑﹐心爲之主。君主神明﹐則十二官各安其職。以此養生﹐則壽終身而不致危殆。】

主不明則十二官危﹐使道閉塞而不通﹐形乃大傷﹐以此養生﹐則殃。

【注心主不明﹐則十二官皆不安。神明昏亂﹐則血脈凝泣而使道閉塞矣。血脈不通而形乃大傷﹐故殃。】

宣明五气論

五勞所傷﹕久視傷血﹐久臥傷气﹐久坐傷肉﹐久立傷骨﹐久行傷筋﹐是謂五勞所傷。

【注上古之民﹐形勞而不倦。久視損神﹐故傷血。久臥則气不行﹐故傷气。脾喜運動﹐故久坐傷肉。久立則傷腰腎膝脛﹐故傷骨。行走罷極則傷筋。是五勞而傷五臟所主之血气筋骨也。】

靈樞經

本神篇

天之在我者徳也﹐地之在我者气也﹐徳流气薄而生者也。故生之來謂之精﹐兩精相搏謂之神﹐隨神往來者謂之魂﹐並精而出入者謂之魄。所以任物者謂之心﹐心有所憶謂之意﹐意之所存謂之志﹐因志而存變謂之思﹐因思而遠慕謂之慮﹐因慮而處物謂之智。故智者之養生也﹐必順四時而適寒暑﹐和喜怒而安居處﹐節陰陽而調剛柔﹐如是則邪僻不至﹐長生久視。

【注故智者順承天地之性﹐而得養生之道也。】

五味篇

五味入於口也﹐各有所走﹐各有所病。酸走筋﹐多食之﹐令人癃。咸走血﹐多食之﹐令人渴。辛走气﹐多食之﹐令人洞心。苦走骨﹐多食之﹐令人變嘔。甘走肉﹐多食之﹐令人悗心。

【注心主血﹐腎主骨。苦乃火味﹐鹹乃水味。苦走骨而咸走血者﹐陰陽水火之交濟也。肺主气﹐故辛走气。】

本髒篇

血和則經脈流行﹐營覆陰陽﹐筋骨勁彊﹐關節淸利矣。衛气和則分肉解利﹐皮膚調柔﹐腠理致密矣。志意和則精神專直﹐魂魄不散﹐悔怒不起﹐五臟不受邪矣。寒溫和則六腑化谷﹐風痺不作﹐經脈通利﹐肢節得安矣。

【注血气神志和調﹐則五臟不受邪而形體得安。】

百病始生篇

喜怒不節則傷髒﹐髒傷則病起於陰也。淸濕襲虛則病起於下﹐風雨襲虛則病起於上。

【注按本經云﹕風寒傷形﹐憂恐忿怒傷气。气傷髒﹐乃病髒﹐寒傷形﹐乃病形﹔風傷筋脈﹐筋脈乃應。此形气外內之相應也。】

九宮八風篇

風從其所居之鄕來爲實風﹐主生長養萬物。從其衝後來爲虛風﹐傷人者也﹐主殺主害者﹐謹候虛風而避之。故聖人日避虛邪之道﹐如避矢石然﹐邪弗能害﹐此之謂也。

【注實風者﹐春之東風﹐夏之南風﹐秋之西風﹐冬之北風﹐春夏交之東南風﹐秋冬交之西北風﹐此四時之正气﹐故主生長養萬物。從其衝後來者﹐如冬至從西南二方而來﹐春分從西北二方而來﹐是爲虛鄕不正之風﹐主傷人而殺害萬物。故聖人日避虛邪之道﹐如避矢石。日避者﹐太乙出遊之一日也。】

金匱要略【漢張機】

飲食禁忌

凡飲食滋味﹐以養於生。食之有妨﹐反能爲害。自非服藥煉液﹐焉能不飲食乎﹖切見時人不閒調攝﹐疾災競起﹐若不因食而生﹐苟全其生﹐須知切忌者矣。所食之味﹐有與病相宜﹐有與身爲害者。若得宜則益體﹐害則成疾﹐以此致危﹐例皆難療。凡煮藥飲汁以解毒者﹐𨿽云救急﹐不可熱飲。諸毒病﹐得熱更甚﹐宜冷服之。

肝病禁辛﹐心病禁鹹﹐脾病禁酸﹐肺病禁苦﹐腎病禁甘。春不食肝﹐夏不食心﹐秋不食肺﹐冬不食腎﹐四季不食脾。春不食肝者﹐爲肝气王﹐脾气敗﹐若食肝則又補肝。脾气敗﹐尢甚不可救。又肝王之時﹐不可以死气入肝﹐恐擾魂也。若非王時卽虛﹐以肝補之佳。余髒準此。

中藏經【漢華佗】

調攝陰陽

天者陽之宗﹐地者陰之屬。陽者生之本﹐陰者死之基。天地之間﹐陰陽輔佐者﹐人也。得其陽者生﹐得其陰者死。陽中之陽爲髙眞﹐陰中之陰爲幽鬼。故鍾於陽者長﹐鍾於陰者短。多熱者陽之主﹐多寒者陰之根。陽務其上﹐陰務其下。陽行也速﹐陰行也緩。陽之體輕﹐陰之體重。陰陽平則天地和而人气寧﹐陰陽逆則天地否而人气厥。故天地得其陽而炎熾﹐得其陰而寒凜。陽始於子前﹐末於午後﹔陰始於午後﹐末於子前。陰陽盛衰﹐各在其時﹐更始更末﹐無有休息。人能從之﹐亦智也。《金匱》曰﹕秋首養陽﹐春首養陰。陽勿外閉﹐陰勿外侵。火出於木﹐水生於金﹐水火通濟﹐上下相尋。人能循此﹐永不湮沈﹐此之謂也。嗚呼﹗凡愚豈知是理﹖舉止失宜﹐自致其罹。外以風寒暑濕﹐內以饑飽勞役﹐摧殘正體﹐消亡正神﹐縛絆其身﹐死生告陳。死生至理﹐陰陽中明。陰气下而不上曰斷絡﹐陽气上而不下曰絕經。陰中之邪曰濁﹐陽中之邪曰淸。火來坎戶﹐水到離扃。陰陽相應﹐方乃和平。陰不足則濟之以水母﹐陽不足則濟之以火精。陰陽濟等﹐各有攀陵。上通三寸曰陽之神路﹐下通三寸曰陰之鬼程。陰常宜損﹐陽常宜盈。居之中者﹐陰陽勻停。是以陽中之陽﹐天仙賜號﹔陰中之陰﹐下鬼持名。順陰者多消滅﹐順陽者多長生。逢斯妙趣﹐無所不靈。

陰陽者﹐天地之樞機﹔五行者﹐陰陽之終始。非陰陽則不能爲天地﹐非五行則不能爲陰陽。故人者成於天地﹐敗於陰陽也﹐由五行逆從而生焉。天地有陰陽五行﹐人有血脈五臟。五行者﹐金木水火土也﹔五臟者﹐肺肝心腎脾也。金生水﹐水生木﹐木生火﹐火生土﹐土生金﹐則生成之道循環無窮。肺生腎﹐腎生肝﹐肝生心﹐心生脾﹐脾生肺﹐上下榮養﹐無有休息。故金匱至眞要論云﹕心生血﹐血爲肉之母﹔脾生肉﹐肉爲血之舍﹔肺屬气﹐气爲骨之基﹔腎應骨﹐骨爲筋之本﹔肝系筋﹐筋爲血之源。五臟五行﹐相成相生。晝夜流轉﹐無有始終。從之則吉﹐逆之則凶。天地陰陽﹐五行之道﹐中含於人。人得者可以出陰陽之數﹐奪天地之機﹐悅五行之要﹐無終無始﹐神仙不死矣。

千金方【唐孫思邈】

養性論言

扁鵲云﹕黃帝說晝夜漏下水百刻。凡一刻人百三十五息﹐十刻一千三百五十息﹐百刻一萬三千五百息。人之居世﹐數息之間信哉﹗嗚呼﹗昔人嘆逝﹐何可不爲善以自補邪﹖吾嘗思一日一夜有十二時﹐十日十夜百二十時﹐百日百夜一千二百時﹐千日千夜一萬二千時﹐萬日萬夜一十二萬時﹐此爲三十年。若長壽者九十年﹐只得三十六萬時。百年之內﹐須臾之間﹐數時之活﹐朝菌蟪蛄不足爲諭焉﹐可不自攝養﹖而馳騁六情﹐孜孜汲汲﹐追名逐利﹐千詐萬巧﹐以求虛譽﹐沒齒而無厭。故養性者﹐知其如此﹐於名於利若存若亡﹐於非名非利亦若存若亡﹐所以沒身不殆也。余慨時俗之多僻﹐皆放逸以殞亡﹐聊因暇日﹐粗述養性篇﹐用獎人倫之道。好事君子﹐與我同志焉﹗

夫養性者﹐欲所習以成性﹐性自爲善﹐不習無不利也。性旣自善﹐內外百病﹐皆悉不生﹐禍亂災害﹐亦無由作﹐此養性之大經也。善養性者﹐則治未病之病﹐是其義也。故養性者﹐不待餌藥飡霞﹐其在兼於百行﹐百行周備﹐𨿽絕藥餌﹐足以遐年。徳行不充﹐縱服玉液金丹﹐未能延壽。故夫子曰﹕善攝生者﹐陸行不遇虎兕。此則道徳之指也﹐豈假服餌而祈遐年哉﹖聖人所以制藥餌者﹐以救過行之人也。故愚者抱病﹐歷年而不修一行﹐纏屙沒齒﹐終無悔心﹐此其所以岐和長逝﹐彭跗永歸﹐良有以也。嵇康曰﹕養生有五難﹐名利不去爲一難﹐喜怒不除爲二難﹐聲色不去爲三難﹐滋味不絕爲四難﹐神慮精散爲五難。五者必存﹐𨿽心希難老﹐口誦至言﹐咀嚼英華﹐呼吸太陽﹐不能不回其操﹐不夭其年也。五者無於胸中﹐則信順日躋﹐道徳日全﹐不祈善而有福﹐不求壽而自延﹐此養生之大旨也。然或有服膺仁義﹐無甚泰之累者﹐抑或其亞歟﹗

仲長統曰﹕王侯之宮﹐美女兼千千﹕原作「於」﹐據《千金》卷二十七養性序攺。﹔卿士之家﹐侍妾數百。晝則以醇酒淋其骨髓﹐夜則於房室輸其血气。耳聽淫聲﹐目樂邪色﹐燕內不出﹐遊外不返﹐王公得之於上﹐豪傑馳之於下。及至生產不時﹐字育太早﹐或童孺而擅气﹐或疾病而媾精﹐精气薄惡﹐血脈不充。旣出胞髒﹐養護無法﹐又蒸之以綿纊﹐爍之以五味﹐胎傷孩病而脆﹐未得堅剛﹐復縱情欲﹐重重相生﹐病病相孕。國無良醫﹐醫無審術﹐姦佐其間﹐過謬常有﹐會有一疾﹐莫能自免。當今少百歲之人者﹐豈非所習不純正也﹖

抱朴子曰﹕或問所謂傷之者﹐豈色欲之間乎﹖答曰﹕亦何獨斯哉﹗然長生之要﹐其在房中﹐上士知之﹐可以延年除病﹐其次不以自伐。若年當少壯而知還陰丹以補腦﹐采七益於長俗【一作谷】者﹐不服藥物﹐不失一二百歲也﹐但不得仙耳。不得其術者﹐古人方之於菱杯以盛酒﹐羽苞之蓄火。又且才所不逮而彊思之﹐傷也﹔力所不勝而彊舉之﹐傷也﹔深憂重恚﹐傷也﹔悲哀憔悴﹐傷也﹔喜樂過度﹐傷也﹔汲汲所欲﹐傷也﹔戚戚所患﹐傷也﹔久談言笑﹐傷也﹔寢息失時﹐傷也﹔挽弓引弩﹐傷也﹔沈醉嘔吐﹐傷也﹔飽食卽臥﹐傷也﹔走跳喘乏﹐傷也﹔歡呼哭泣﹐傷也。積傷至盡﹐盡則早亡。盡則非道也。是以養性之士﹐唾不至遠﹐行不疾步﹐耳不極聽﹐目不極視﹐坐不久處﹐立不至疲﹐臥不至懻。先寒而衣﹐先熱而解。不欲極饑而食﹐食不可過飽﹔不欲極渴而飲﹐飲不欲過多。飽食過多則結積聚﹐渴飲過多則成痰澼。不欲甚勞﹐不欲甚佚﹐不欲流汗﹐不欲多唾﹐不欲奔走車馬﹐不欲極目遠望﹐不欲多啖生冷﹐不欲飲酒當風﹐不欲數數沐浴﹐不欲廣志遠願﹐不欲規造異巧。冬不欲極溫﹐夏不欲窮涼。不欲露臥星月﹐不欲眠中用扇。大寒大熱﹐大風大霧﹐皆不欲冒之。五味不欲偏多。故酸多則傷脾﹐苦多則傷肺﹐辛多則傷肝﹐鹹多則傷心﹐甘多則傷腎。此五味克五臟﹐五行自然之理也。凡言傷者﹐亦不卽覺也﹐謂久卽損壽耳。是以善攝生者﹐臥起有四時之早晚﹐興居有至和之常制。調利筋骨﹐有偃仰之方﹔祛疾閒邪﹐有吐納之術﹔流行榮衛﹐有補瀉之法﹔節宣勞佚﹐有與奪之要。忍怒以全陰﹐抑喜以養陽。然後先服艸木以救虧缺﹐後服金丹以定無窮。養性之理﹐盡於此矣。夫欲快意任懷﹐自謂達識知命不泥異端﹐極性肆力不勞持久者﹐聞此言也﹐𨿽風之過耳﹐電之驚目﹐不足諭也。𨿽身枯於畱連之中﹐气絕於綺紈之際﹐而甘心焉﹐亦安可告之以養性之事哉﹖匪惟不納﹐乃謂妖訛也﹐而望彼信之﹖所謂以明鑑給蒙瞽﹐以絲竹娛聾夫者也。

魏武與皇甫隆令曰﹕聞卿年出百歲﹐而體力不衰﹐耳目聰明﹐顏色和悅﹐此盛事也﹐所服食施行導引﹐可得聞乎﹖者有可傳﹐想可密封示內。隆上疏對曰﹕臣聞天地之性﹐惟人爲貴。人知所貴﹐莫貴於生。荒唐無始﹐劫運無窮。人生其間﹐忽如電過。每一思此﹐惘然心熱。生不再來﹐逝不可追。何不抑情養性以自保惜﹖今四海垂定﹐太平之際﹐又當須展才布徳﹐當由萬年。萬年無窮﹐當由修道。道甚易知﹐但莫能行。臣常聞道人蒯京已年一百七十八而甚丁壯﹐言人當朝朝服食玉泉﹐琢齒﹐使丁壯人有顏色﹐去三虫而堅齒。玉泉者﹐口中唾也。朝旦未起﹐早漱津令滿口﹐乃吞之﹔琢齒二七徧。如此者﹐乃名曰煉精。

抱朴子曰﹕一人之身﹐一國之象也。胸腹之位﹐猶宮室也﹔四肢之列﹐猶郊境也﹔骨節之分﹐猶百官也。神猶君也﹐血猶臣也﹐气猶民也。知治身則能治國也。夫愛其民﹐所以安其國﹔惜其气﹐所以全其身。民散則國亡﹐气竭則身死。死者不可生也﹐亡者不可存也。是以至人消未起之患﹐治未病之疾﹐醫之於無事之前﹐不追於旣逝之後。夫人難養而易危也﹐气難淸而易濁也。故能審威徳﹐所以保社稷﹔割嗜欲﹐所以固血气。然後眞一存焉﹐精神守焉﹐百病卻焉﹐年壽延焉。

道林養性

𨿽嘗服餌﹐而不知養性之術﹐亦難以長生也。養性之道﹐常欲小勞﹐但莫大疲及彊所不能堪耳。且流水不腐﹐戶樞不蠹﹐以其運動故也。養性之道﹐莫久行﹑久立﹑久坐﹑久臥﹑久視﹑久聽。蓋以久視傷血﹐久臥傷气﹐久立傷骨﹐久坐傷肉﹐久行傷筋也。仍莫彊食﹐莫彊酒﹐莫彊舉重﹐莫憂思﹐莫大怒﹐莫悲愁﹐莫大懼﹐莫跳踉﹐莫多言﹐莫大笑。勿汲汲於所欲﹐勿悁悁懷忿恨。皆損壽命﹐若能不犯者﹐則得長生也。故善攝生者﹐常少思﹑少念﹑少欲﹑少事﹑少語﹑少笑﹑少愁﹑少樂﹑少喜﹑少怒﹑少好﹑少惡﹐行此十二少者﹐養性之都契也。多思則神殆﹐多念則志散﹐多欲則志昏﹐多事則形勞﹐多語則气乏﹐多笑則髒傷﹐多愁則心懾﹐多樂則意溢﹐多喜則忘錯昏亂﹐多怒則百脈不定﹐多好則專迷不理﹐多惡則憔悴無歡﹐此十二多不除﹐則榮衛失度﹐血气妄行﹐喪生之本也。惟無多無少者﹐幾於道矣。是知勿外緣者﹐眞人初學道之法也。若能如此者﹐可居瘟疫之中﹐無憂疑矣。旣屏外緣﹐會須守五神【肝心脾肺腎﹐】四正【言行坐立﹐】言最不得浮思妄念﹐心想欲事﹐惡邪大起。故孔子曰﹕思無邪也。常當習黃帝內視法﹐存想思念﹐令見五臟如懸罄﹐五色了了分明﹐勿輟也。仍於每旦初起﹐面向午﹐展兩手於膝上﹐心眼觀气上入頂﹐下達湧泉﹐旦旦如此﹐名曰迎气。常以鼻引气﹐口吐气﹐小微吐之﹐不得開口﹔復欲得出气少﹐入气多﹐每欲食﹐迸气入腹﹐每欲食气爲主人也。凡心有所愛不用深愛﹐有所憎不用深憎﹐並皆損性傷神。亦不用深贊﹐亦不用深毀。常思運心於物平等﹐如覺偏頗﹐尋攺正之。居貧勿謂常貧﹐居富勿謂常富。居貧富之中﹐常須守道。勿以貧富易志攺性。識達道理﹐似不能言。有大功徳﹐勿自矜伐。美藥勿離手﹐善言勿離口﹐亂想勿經心。常以深心至誠﹐恭敬於物﹔愼勿詐善﹐以悅於人。終身爲善。爲人所嫌﹐勿得起恨。事君盡禮﹐人以爲諂﹐當以道自平其心。道之所在﹐其徳不孤。勿言行善不得善報﹐以自怨讎。居處勿令心有不足﹐若有不足﹐則自抑之﹐勿令得起。人知止足﹐天遺其祿。所至之處﹐勿得多求﹐多求則心自疲而志益苦。夫人之所以多病﹐當由不能養性。平康之日﹐謂言常然﹐縱情恣欲﹐心所欲得﹐則便爲之﹐不拘禁忌﹐欺罔幽明﹐無所不作﹐自言適性。不知過後﹐一一皆爲病本。及兩手摸空﹐白汗流出﹐口唱皇天﹐無所逮及。皆以生平粗心﹐不能自察﹐一至於此。但能少時內省身心﹐則自知見行之中﹐皆畏諸屙﹐將知四百四病﹐身手自造﹐本非由天。及一朝病發﹐和緩不救﹐方更誹謗醫藥無效﹐神仙無靈。故有智之人﹐愛惜性命者﹐當自思念﹐深生恥愧﹐誡勒身心﹐常修善事也。至於居處不得綺靡華麗﹐今人貪婪無厭﹐乃患害之源。但令雅素淨潔﹐無風雨寒濕爲佳。衣服器械﹐勿用珍玉金寶﹔增長過失﹐使人煩惱根深。廚膳勿脯肉丰盈﹐常令儉約爲佳。然後行作鵝王步﹐語作含鐘聲﹐眠作獅子臥【右腳脇著地坐腳也】。每日自詠歌云﹕美食須熟嚼﹐生食不粗吞。間我居止處﹐大宅總林村。胎息守五臟﹐气至骨成仙。又歌曰﹕日食三个毒﹐不嚼而自消。錦繡爲五臟﹐身著糞掃袍。修心旣平﹐又須愼言語。凡言語誦讀﹐常想聲在气海中【臍下也】。每日初入後﹐勿言語讀誦﹐寧待平旦也。旦起欲專言善事﹐不欲先計較錢財。又食上不得語﹐語而食者﹐常患胸背痛。亦不用寢臥多言笑﹐寢不得語言者﹐言五臟如鐘磬﹐不懸則不可發聲。行不得語﹐若欲語須住腳乃語﹐行語則令人失气。冬至日止可語﹐不可言。自言曰言﹐答人曰語。言有人來問﹐不可不答﹐自不可發言也。仍勿觸冷﹐開口大語爲佳。言語旣愼﹐卻節飲食。是以善養性者﹐先饑而食﹐先渴而飲。食欲數而少﹐不欲頓而多﹐則難消也。常欲令如飽中饑﹑饑中飽耳。蓋飽則傷肺﹐饑則傷气﹐鹹則傷筋﹐酸則傷骨。故每學淡食﹐食當熟嚼﹐使米脂入腹﹐勿使酒脂入腸。人之當食﹐須去煩惱。如食五味﹐必不得暴嗔﹐多令人神驚﹐夜夢飛揚。每食不用重肉﹐喜生百病。常須少食肉﹐多食飯﹐及少葅菜﹐並勿食生菜﹑生米﹑小豆陳臭物﹐勿飲濁酒食麵﹐使塞气孔。勿食生肉傷胃。一切肉惟須煮爛﹐停冷食之。食畢當漱口數過﹐令人牙齒不敗﹐口香。熱食訖﹐以冷酢漿漱口者﹐令人口气常臭﹐作﹝上匿下虫﹞齒病。又諸熱食鹹物後﹐不得飲冷酢漿水﹐喜失聲成屍咽。凡熱食汗出﹐勿當風﹐發痙頭痛﹐令人目濇多睡。每食訖以手摩面及腹﹐令津液通流。食畢當行步躊躇﹐計人行數里來﹐行畢﹐使人以粉摩腹上數百徧﹐則食易消﹐大益人﹐令人能飲食﹐無百病﹐然後有所修爲爲快也。飽食卽臥﹐乃生百病﹐不消成積聚。飽食仰臥﹐成气痞﹐作頭風。觸寒來者寒未解﹐食熱食﹐成刺風。人不得夜食。又云夜勿過醉飽。食勿精思。爲勞苦事有損﹐余虛損人。常須日在巳時食訖﹐則不須飲酒﹐終身無干嘔。勿食父母本命所屬肉﹐令人命不長。勿食自己本命所屬肉﹐令人魂魄飛揚。勿食一切腦﹐大損人。茅屋漏水﹐墮諸脯肉上﹐食之成瘕癖。暴肉作脯不肯幹者害人。祭神肉無故自動﹐食之害人。飲食上蜂行住﹐食之有毒害人。腹內有宿病﹐勿食鯪鯉魚肉害人。濕食及酒漿﹐臨上看視﹐不見人物影者﹐勿食之﹐成卒注。若已食腹脹者﹐急以藥下之。每十日一食葵。葵滑所以通五臟壅气﹐又是菜之主﹐不用合心食之。又飲酒不欲使多﹐多則速吐之爲佳﹐勿令至醉﹐卽終身百病不除。久飲酒者﹐腐爛腸胃﹐漬髓蒸筋﹐傷神損壽。醉不可當風向陽﹐令人發狂﹔又不可當風臥﹐不可令人扇涼﹐皆卽得病也。醉不可露臥及臥黍穰中﹐發癩瘡。醉不可彊食﹐或發癰疽﹐或發喑﹐或生瘡。醉飽不可以走車馬及跳躑。醉不可以接房﹐醉飽交接﹐小者面﹝黑幹﹞咳嗽﹐大者傷絕髒脈損命。凡人饑欲坐小便﹐若飽則立小便﹐愼之無病。又忍尿不便﹐膝冷成痺﹔忍大便不出﹐成气痔。小便勿努﹐令兩足及膝冷﹔大便不用呼气及彊努﹐令人腰疼目濇﹐宜任之佳。凡遇山水塢中出泉者﹐不可久居常食﹐作癭病。又深陰地冷水不可飲﹐必作痎瘧。飲食以調﹐時愼脫著。凡人旦起著衣﹐反者便著之﹐吉。衣光者﹐當戶三振之﹐曰殃去﹐吉。濕衣及汗衣﹐皆不可久著﹐令人發瘡及風瘙。大汗能易衣佳﹐不易者急洗之﹐不爾令人小便不利。凡大汗勿偏脫衣﹐喜得偏風半身不遂。春天不可薄衣﹐令人傷寒霍亂﹐食不消頭痛。脫著旣時﹐須調寢處。凡人臥﹐春夏向東﹐秋冬向西。頭勿北臥﹐及墻北亦勿安牀。凡欲睡﹐勿歌詠不祥。起上牀坐﹐先脫左足。臥勿當捨脊下。臥訖﹐勿畱燈燭﹐令魂魄及六神不安﹐多愁怨。人頭邊勿安火鑪﹐日久引火气﹐頭重目赤睛﹐及鼻幹。夜臥﹐當耳勿有孔吹人﹐卽耳聾。夏不用露面臥﹐令人面皮厚﹐喜成癬﹐或作面風。冬夜勿覆頭﹐得長壽。凡人眠勿以腳懸踏髙處﹐久成腎水﹐及損房。足冷人﹐每見十步直墻﹐勿順墻臥﹐風利吹人發癲﹔及體重人臥勿跂牀懸腳﹐久成血痺﹐兩足重腰疼。又不得晝眠﹐令人失气。臥勿大語﹐損人气力。暮臥常習閉口﹐口開卽失气﹔且邪惡從口入﹐久而成消渴及失血色。屈膝側臥﹐益人气力﹐勝正偃臥。按孔子不屍臥﹐故曰睡不厭踧﹐覺不厭舒。凡人舒睡則有鬼怪邪魔。凡眠先臥心﹐後臥眼。人臥一夜﹐當作五度反復﹐常逐更轉。凡人夜魔﹐忽然燈喚之﹐定死無疑﹔暗喚之吉﹐亦不得近前急喚。夜夢惡﹐不須說﹐旦以水面東方噀之﹐咒曰﹕惡夢著艸木﹐好夢成寶玉﹐卽無咎矣。又夢之善惡﹐並勿說爲吉。衣食寢處皆適﹐能順時气者﹐始盡養生之道。故善攝生者﹐無犯日月之忌﹐無失歲時之和。須一日之忌﹐暮無飽食﹔一月之忌﹐晦無大醉﹔一歲之忌﹐暮無遠行﹔終身之忌﹐暮無然燭行房﹐暮常護气也。凡气冬至起於湧泉﹐十一月至膝﹐十二月至股﹐五月至腰﹐名三陽成。二月至髆﹐三月至項﹐四月至頂﹐純陽用事。陰亦仿此。故四月十月不得入房﹐避陰陽純用事之月也。每冬至日﹐於北壁下厚鋪艸而臥﹐云受元气。每八月一日已後﹐卽微火暖足﹐勿令下冷無生意﹐常欲使气在下﹐不欲泄於上。春凍未泮﹐衣欲下厚上薄。養陽收陰﹐繼世長生﹔養陰收陽﹐禍則滅門。故云冬時天地气閉﹐血气伏藏﹐人不可作勞出汗﹐發泄陽气﹐有損於人也。又云冬日凍腦﹐春秋腦足俱凍﹐此聖人之常法也。春欲晏臥早起﹐夏及秋欲侵夜乃臥早起﹐冬欲早臥而晏起﹐皆益人。𨿽云早起﹐莫在雞鳴前﹔𨿽言晏起﹐莫在日出後。凡冬月忽有大熱之時﹐夏月忽有大涼之時﹐皆勿受之。人有患天行時气者﹐皆由犯此也。卽須調气息﹐使寒熱平和﹐卽免患也。每當臘日﹐勿歌舞﹐犯者必凶。常於正月寅日﹐燒白髮吉。凡寅日剪手甲﹐午日剪足甲﹐又燒白髮吉。

居處法

凡人居止之室﹐必須周密﹐勿令有細隙﹐致有風气得入﹔少覺有風﹐勿彊忍久坐﹐必須急急避之﹔久居不覺﹐使人中風。古來忽得偏風﹐四肢不隨﹐或如角弓反張﹐或失音不語者﹐皆由忽此耳。身旣中風﹐諸病總集﹐邪气得便﹐遭此致卒者﹐十中有九。是以大須周密﹐無得輕之﹐愼焉愼焉﹗所居之室﹐勿塞井及水瀆﹐令人聾盲。

凡在家及外行﹐卒逢大飄風暴雨﹐震電昏暗大霧﹐此皆是諸龍鬼神行動經過所致﹐宜入室閉戶﹐燒香靜坐﹐安心以避之﹐待過後乃出﹐不爾損人。或當時𨿽未苦﹐於後不佳矣。又陰霧中亦不可遠行。

凡家中有經像﹐行來﹐先拜之﹐然後拜尊長﹐每行至則峻坐焉。

凡居家不欲數沐浴。若沐浴必須密室﹐不得大熱﹐亦不得大冷。皆生百病。冬浴不必汗出霢霂﹐沐浴後不得觸風冷。新沐髮訖﹐勿當風﹐勿濕榮髻﹐勿濕頭臥﹐使人頭風眩悶﹐發禿面黑﹐齒痛耳聾﹐頭生白屑。饑忌浴﹐飽忌沐。沐訖須進少許食飲乃出。夜沐髮不食卽臥﹐令人心虛﹐饒汗多夢。又夫妻不用同日沐浴﹐常以晦日浴﹐朔日沐﹐吉。凡炊湯經宿用洗體成癬﹐洗面無光﹐洗腳卽疼痛﹐作甑畦瘡。熱泔洗頭﹐冷水濯之﹐作頭風。飲水沐頭﹐亦作頭風。時行病﹐新汗解﹐勿冷水洗浴﹐損心包不能復。

凡居家常戒﹕約內外長幼有不快﹐卽須早道﹐勿使隱忍以爲無苦﹐過時不知﹐便爲重病﹐遂成不救。小有不好﹐卽按摩挼捺﹐令首節通利﹐泄其邪气。凡人無問有事無事﹐常須日別蹋脊背四肢一度﹐頭項若令熟蹋﹐卽風气時行﹐不能侵人。此大要妙﹐不可具論。

凡人居家及遠行﹐隨身常有熟艾一升﹑備急丸﹑辟鬼丸﹐生肌藥﹑甘濕藥﹑丁腫藥﹐水銀﹑大黃﹑芒硝﹑甘艸﹑漧薑﹑桂心﹑蜀椒。不能更蓄余藥﹐此等常不可闕少﹐及一兩卷百一備急藥方﹐並帶辟毒蛇蜂蠍等藥隨身也。

凡人由覺十日已上康健﹐卽須灸三數穴﹐以泄風气。每日必須調气補瀉﹐按摩導引爲佳。勿以康健便爲常﹐然常須安不忘危。預防諸病也。灸法當須避人神。凡畜手力﹐細累。春秋皆須與轉瀉藥一度﹐則不中天行時气也。

服食法

凡人春服小續命湯五劑﹐及諸補散各一劑﹔夏大熱則服腎瀝湯三劑﹔秋服黃芪等丸一兩劑﹔冬服藥酒兩三劑﹐立春日則止。此法終身常爾﹐則百病不生矣。俗人見淺﹐但知鉤吻之殺人﹐不信黃精之益壽﹔但識五穀之療饑﹐不知百藥之濟命﹔但解施瀉以生育﹐不能閉固以頤養﹐故有服餌方焉。郤愔曰﹕夫欲服食﹐當尋性理所宜﹐審冷暖之適﹐不可見彼得力﹐我便服之。初禦藥皆先艸木﹐次石﹐是爲將藥之大較也。所謂精粗相代﹐階粗以至精者也。夫人從少至長﹐體習五穀﹐卒不可一朝頓遺之。凡服藥物﹐爲益遲微﹐則無充饑之驗。然積年不已﹐方能骨髓塡實﹐五穀居然而自斷。今人多望朝夕之效﹐求目下之應﹐腑臟未充﹐便以絕粒﹐穀气始除﹐藥未有用﹐又將禦女﹐形神與俗無別﹐以此致斃﹐期不怪哉﹗服習大體﹐皆有次第。不知其術者﹐非止反有所損﹐卒亦不得其力。故服餌大法﹐必先去三虫﹔三虫旣去﹐次服艸藥﹔好得藥力﹐次服木藥﹔好得力訖﹐次服石藥。依此次第﹐乃得遂其藥性﹐庶事安穩﹐可以延齡矣。

黃帝雜忌法

旦起勿開目洗面﹐令人目濇﹐失明饒淚。淸旦常言善事﹐勿惡言。聞惡事﹐卽向所來方三唾之﹐吉。又勿嗔怒﹐勿叱吒咄呼﹐勿嗟嘆﹐勿唱柰何﹐名曰請禍。勿立膝坐而交臂膝上﹐勿令發覆面﹐皆不祥。勿舉足向火﹐勿對竈罵詈。凡行立坐勿背日﹐吉。勿面北坐久思﹐不祥起。凡欲行來﹐常存魁罡在頭上﹐所向皆吉。若欲徵戰﹐存斗柄在前以指敵﹐吉。勿面北冠帶﹐凶。勿向西北唾﹐犯魁罡神﹐凶。勿咳唾﹐唾不用遠﹐成肺病﹐令人手足重﹐及背痛咳嗽。亦勿向西北大小便。勿殺龜蛇。勿怒目視日月﹐善令人失明。行及乘馬﹐不用回顧﹐則神去。人不用鬼行踖粟。凡過神廟﹐愼勿輒入﹐入必恭敬﹐不得舉目恣意顧瞻﹐當如對嚴君焉﹐乃享其福耳。不爾速獲其禍。亦不得返首顧視神廟。忽見龍蛇﹐勿興心驚怪﹐亦勿注意瞻視。忽見鬼怪變異之物卽彊抑之﹐勿怪。咒曰﹕見怪不怪﹐其怪自壞。又路行及眾中﹐見殊妙美女﹐愼勿熟視而愛之。此當魑魅之物﹐使人深愛。無問深山曠野稠人廣眾之中﹐皆亦如之。凡山水有沙虱處﹐勿在中浴﹐害人﹔欲渡者﹐隨驢馬后急渡﹐不傷人。有水弩處﹐射人影卽死﹔欲渡水者﹐以物打水﹐其弩卽散﹐急渡不傷。凡諸山有孔穴﹐入采寶者﹐惟三月﹑九月﹐餘月山閉气交﹐犯﹐死。凡人空腹﹐不宜見屍﹐臭气入鼻﹐舌上白起﹐口常臭﹔欲見屍者﹐皆須飲酒﹐見之能辟毒凶。行觸熱﹐途中逢河勿洗面﹐生烏﹝黑幹﹞。

河間六書【金劉完素】

攝生論

《內經》謂法於陰陽﹐和於術數﹐飲食有節﹐起居有常﹐不妄作勞﹐故能形與神俱﹐而盡終其天年﹐度百歲乃去。今時之人不然也﹐以酒爲漿﹐以妄爲常﹐醉以入房﹐以欲竭其精﹐以耗散其眞﹐不知持滿﹐不時禦神﹐務快其心﹐逆於生樂﹐起居無節﹐故半百而衰也。夫飲食起居﹐乃人生日用之法﹐縱恣不能知節﹐而欲傳精神服天气者﹐不亦難乎﹖又經曰﹕飲食自倍﹐腸胃乃傷。起居如驚﹐神气乃浮。是以聖人春木旺﹐以膏香助胃﹔夏火旺﹐以膏腥助肺。金用事﹐膳膏臊以助肝﹔水用事﹐膳膏膻以助心。所謂因其不勝而助之也。故食飲之常﹐保其生之要者﹐五穀﹑五果﹑五畜﹑五菜也﹐脾胃待此而食廩備﹐三焦待此而道路通﹐榮衛待此以淸以濁﹐筋骨待此以柔以正。故經云﹕蓋五味相濟﹐斯無五宮之傷﹐所以養其形也。𨿽五味爲之養形﹐若味過於酸﹐肝气以津﹐脾气乃絕﹔味過於鹹﹐大骨气勞短肌﹐心气抑﹔味過於甘﹐心气喘滿色黑﹐腎气不衡﹔味過於苦﹐脾气不濡﹐胃气乃厚﹔味過於辛﹐筋脈沮弛﹐精神乃央。所謂失五味之常而損其形也。王注曰﹕味有偏勝﹐髒有偏絕。此之謂也。飲食者養其形﹐起居者調其神。是以聖人春三月夜臥早起﹐被髮緩形﹐見於發陳之時﹐且曰以使志生﹔夏三月夜臥早起﹐無厭於日﹐見於蕃秀之時﹐且曰使志無怒﹐使气得泄﹔秋三月早臥早起﹐與雞俱興﹐見於容平之時﹐收斂神气﹐且曰使志安寧﹐以應秋气﹔冬三月早臥晚起﹐去寒就溫﹐見於閉藏之時﹐且曰使志若伏若匿﹐若有私意﹐若己有得。此順生長收藏之道。春夏養陽﹐秋冬養陰﹐順四時起居法﹐所以調其神也。經所謂逆春气則少陽不生﹐肝气內變﹔逆夏气則太陽不長﹐心气內洞﹔逆秋气則太陰不收﹐肺气焦滿﹔逆冬气則少陰不藏﹐腎气獨沈。此失四時之气﹐所以傷其神也。智者順四時﹐不逆陰陽之道﹐而不失五味損益之理﹐故形與神俱久矣﹐乃盡其天年而去。與夫務快其心﹐逆於生樂者﹐何足與語此道哉﹗故聖人行之﹐賢者佩之﹐豈虛語哉﹗

東垣十書【元李杲】

安養心神調治脾胃論

靈蘭祕典論曰﹕心者君主之官﹐神明出焉。凡喜怒忿悲憂思恐懼﹐皆損元气。夫陰火之熾盛﹐由心生凝滯﹐七情不安故也。心者神之舍﹐心君不守﹐化而爲火。夫火者﹐七神之賊也﹐故曰陰火大盛﹐經營之气﹐不能頤養於神﹐乃脈病也。神無所養﹐津液不行﹐不能生血脈也。人心之神﹐眞气之別名也﹐得血則生﹐血生則脈旺。脈者神之舍﹐若心生凝滯﹐七神離形﹐而脈中惟有火矣。善治斯病者﹐惟在調和脾胃﹐使心無凝滯﹐或生歡欣﹐或逢喜事﹐或天气暄和﹐居溫和處﹐或食滋味﹐或見可欲事﹐則慧然如無病矣﹐蓋胃中元气得舒伸故也。

脾胃將理法

或方怒不可食。不可太飽太饑。飲食欲相接而溫和﹐宜谷食多而肉食少﹐不宜食肉汁。忌寒濕物﹐令肌肉不生。陽气潛伏﹐四肢怠惰之證﹐疼痛沈重﹐時當濕雨﹐則泄利大便後﹐有白膿血痢﹐或腸澼下血病。此乃諸陽气不行陽道之故也。

勞則陽气衰﹐宜乘車馬遊玩﹐遇風寒則止。

行住坐臥﹐各得其宜﹐不可至疲倦。

日晴曖﹐可以溫湯澡浴。勿以熱湯﹐令汗大出。

勿困中飲食﹐𨿽饑渴當先臥﹐至不困乃飲食﹐食後少動作。

忌博奕勞心。遇夜汗出﹐宜避賊風。

夜半﹐收心靜坐少時﹐此生發周身血气之大要也。

夜寢語言﹐大損元气。須默默少時﹐候周身陽气行﹐方可言語。

忌浴當風﹐汗當風。須以手摩汗孔合﹐方許見風﹐必無中風中寒之疾。

遇卒風暴寒﹐衣服不能禦者﹐則宜掙努周身之气以當之。气弱不能禦而受之者﹐病。

遠行卒遇疫癘之气﹐飲酒者不病﹐腹中有食者病﹐空腹者死。

白粥﹐粳米﹑菉豆﹑小豆﹑鹽豉皆滲利小便﹐且小便數不可更利﹐況大瀉陽气﹐反行陰道﹖切禁濕面﹐如食之覺快﹐勿禁。

藥中不可服澤瀉﹑茯苓﹑豬苓﹑燈心﹑琥珀﹑通艸﹑木通﹑滑石之類﹐皆瀉陽道行陰道也。如渴小便不利﹐或閉塞不通﹐則服﹔得利勿再服。

忌大咸助火邪而瀉腎水眞陰﹐及大辛味﹑蒜韭﹑五辣﹑酢﹑大料物﹑官桂﹑漧薑之類﹐皆傷元气。

如衣薄而气短則添衣﹐於無風處居處。如气尙短﹐則用沸湯一碗燻其口鼻﹐卽不短也。

如衣厚而气短﹐則宜減衣﹐摩汗孔令合﹐於無風處居止。

如久居髙屋﹐或天寒陰濕所遏﹐令气短者﹐亦如前法燻之。

如居周密小室﹐或大熱而處寒涼气短者﹐則出就風日。凡气短﹐皆宜食滋味湯飲﹐令胃調和。

或大熱能食而渴喜寒飲﹐當從權以飲之﹐然不可耽嗜。如冬喜熱飲﹐亦依時暫飲。

夜不安寢﹐衾厚熱壅故也﹐當急去之﹐仍拭汗孔。或薄而寒﹐卽加之﹐睡自穩也。

饑而睡不安﹐則宜少食﹔食飽而睡不安﹐則宜少行坐。遇天气變更﹐風寒陰晦﹐宜預避之。大抵宜溫暖﹐避風寒﹐省言語﹐少勞役爲上。

若服升浮之藥﹐先一日將理﹐次日腹空﹐方服。服畢﹐更將理十日﹐先三日尢甚﹐不然則反害也。

遠欲論

名與身孰親﹖身與貨孰多﹖以隋侯之珠﹐彈千仞之雀﹐世必笑之﹐何取之輕而棄之重耶﹖殘軀六十有五﹐耳目半失於視聽﹐百脈沸騰而煩心﹐身如眾派漂流﹐瞑目則魂如浪去﹐神气衰於前日﹐飲食減於曩時﹐但應人事﹐病皆彌甚﹐以己之所有﹐豈止隋侯之珠哉﹗安於淡薄﹐少思寡欲﹐省語以養气﹐不妄作勞以養形﹐虛心以維神﹐壽夭得失﹐安之於數﹐得喪旣輕﹐血气自然諧和﹐邪無所容﹐病安增劇﹖苟能持此﹐亦庶幾於道﹐可謂得其眞趣矣。

省言箴

气乃神之祖﹐精乃气之子。气者﹐精神之根蒂也。大矣哉﹗積气以成精﹐積精以全神。必淸必靜﹐禦之以道﹐可以爲天人。有道者能之﹐予何人哉﹖切宜省言而已。

丹溪心法【元朱震亨】

不治已病治未病

與其救療於有疾之後﹐不若攝養於無疾之先。蓋疾成而後藥者﹐徒勞而已。是故已病而不治﹐所以爲醫家之戒﹔未病而先治﹐以明攝生之理。夫如是則思患而預防之者﹐何患之有哉﹖此聖人不治已病﹐治未病之意也。嘗謂備土以防水也﹐苟不以閉塞其涓涓之流則滔天之勢不能遏﹔備水以防火也﹐若不以撲滅其熒熒之光則燎原之焰不能止。其水火旣盛﹐尙不能止遏﹐況病之已成﹐豈能治歟﹖故宜夜臥早起於發陳之春﹐早起夜臥於蕃秀之夏﹐以緩其形﹐無怒而遂其志﹐以之食涼食寒而養其陽﹐聖人春夏治未病者如此。與雞俱興﹐於容平之秋﹐必待於日光閉藏之冬﹐以斂神匿志而私其意﹐以之食溫食熱而養其陰﹐聖人秋冬治未病者如此。或曰見肝之病﹐先實其脾臟之虛﹐則木邪不能傳﹔見右頰之赤﹐先瀉其肺經之熱﹐則金邪不能盛﹐此乃治未病之法。今以順四時調養神志而爲治未病者﹐是何意邪﹖蓋保身長全者﹐所以爲聖人之道﹔治病十全者﹐所以爲上工。不治已病治未病之說﹐著於四气調神大論﹐厥有旨哉﹗昔黃帝與天師難疑答問之書﹐未嘗不以攝養爲先﹐始論乎天眞﹐次論乎調神。旣已法於陰陽﹐而繼之以調於四气﹔旣曰食飲有節﹐而又繼之以起居有常。諄諄然以養生爲急務者﹐意欲治未然之病﹐無使至於已病難圖也。厥後秦緩達乎此﹐見晉侯病在膏肓﹐語之曰﹕不可爲也﹗扁鵲明乎此﹐視齊侯病至骨髓﹐斷之曰﹕不可救也﹗噫惜齊晉諸侯不知治未病之理﹖

格致餘論【元朱震亨】

飲食箴

人身之貴﹐父母遺體。爲口傷身﹐滔滔皆是。人有此身﹐饑渴隨興。乃作飲食﹐以遂其生。眷彼昧者﹐因縱口味。五味之過﹐疾病蜂起。病之生也﹐其機甚微。饞涎所牽﹐忽而不思。病之成也﹐飲食俱廢。憂貽父母﹐醫禱百計。山野貧賤﹐淡薄是諳。動作不衰﹐此身亦安。均气同體﹐我獨多病。悔悟一萌﹐塵開鏡淨。曰節飲食﹐易之象辭。養小失大﹐孟子所譏。口能致病﹐亦敗爾徳。守口如瓶﹐服之無斁。

色欲箴

惟人之生﹐與天地參。坤道成女﹐乾道成男。配爲夫婦﹐生育攸寄。血气方剛﹐惟其時矣。成之以禮﹐接之以時。父子之親﹐其要在玆。隧彼昧者﹐徇縱情欲。惟恐不及﹐濟以燥毒。气陽血陰﹐人身之神。陰平陽祕﹐我體長春。血气幾何﹐而不自惜﹖我之所生﹐翻爲我賊。女之耽兮﹐其欲實多。閨房之肅﹐門庭之和。士之耽兮﹐其家自廢。旣喪厥徳﹐此身亦瘁。遠彼帷幕﹐放心乃收。飲食甘美﹐身安病瘳。

茹淡論

或問《內經》謂精不足者補之以味﹐又曰地食人以五味。古者年五十食肉﹐子今年邁七十矣﹐盡卻鹽酰﹐豈中道乎﹖何子之神茂而色澤也﹖曰﹕味有出於天賦者﹐有成於人爲者。天之所賦者﹐若谷菽菜果﹐自然沖和之味﹐有養人補陰之功﹐此《內經》所謂味也。人之所爲者﹐皆烹飪調和偏厚之味﹐有致疾伐命之毒﹐此吾子所疑之味也。今鹽酰之卻﹐非眞茹淡者。大麥與粟之咸﹐粳米﹑山藥之甘﹐蔥薤之辛之類﹐皆味也﹐子以爲澹乎﹖安於沖和之味者﹐心之收﹐火之降也﹔以偏厚之味爲安者﹐欲之縱﹐火之盛也。何疑之有﹖《內經》又曰﹕陰之所生﹐本在五味。非天賦之味乎﹖陰之五官﹐傷在五味。非人爲之味乎﹖聖人防民之具﹐於是爲備。凡人饑則必食。彼粳米甘而淡者﹐土之徳也﹐物之屬陰而最補者也﹐惟可與菜同進。經以菜爲充者﹐恐於饑時頓食﹐或慮過多﹐因致胃損﹐故以菜助其充足﹐取其疏通而易化﹐此天地生物之仁也。《論語》曰﹕肉𨿽多﹐不使勝食气。傳曰﹕賓主百拜而酒三行﹐以避酒禍。此聖人施教之意也。蓋谷與肥鮮同進﹐厚味得谷爲助﹐其積之也久﹐寧不助陰火而致毒乎﹖故服食家在卻谷者則可﹐不卻谷而服食﹐未有不被其毒者。《內經》謂久而增气﹐物化之常﹔气增而久﹐夭之由也。彼安於厚味者﹐未之思耳。或又問精不足者補之以味﹐何不言補气﹖曰﹕味﹐陰也﹔气﹐陽也。補精以陰﹐求其本也﹐故補之以味。若甘艸﹑白朮﹑地黃﹑澤瀉﹑五味子﹑天門冬之類﹐皆味之厚者也。經曰虛者補之﹐正此意也。上文謂形不足者溫之以气。夫爲勞倦所傷﹐气之虛﹐故不足。溫者養也﹐溫存以養﹐使气自充﹐气充則形完矣﹐故言溫而不言補。經曰勞者溫之﹐正此意也。彼爲《局方》者﹐不知出此﹐凡諸虛損證﹐悉以溫熱佐輔補藥﹐名之曰溫補﹐不能求經旨者也。

醫學入門【明李梴】

保養說

醫家旣知修徳﹐又當愛惜自己精神﹐醫之難者﹐難於此也。倘精神昏耗﹐察識必不能精﹐方藥必不能當﹐𨿽有濟人之心而勢不能及也。若夫病有服藥鍼灸不效者﹐以其不知保養之方。古云﹕舉其病後善服藥﹐莫若病前善自防。

按丹溪茹淡﹑陰火二篇﹐病者當時目之。或者議其茹淡之偏﹐殊不知其本意爲痰火陰虛之人作也。人至中年﹐腎气日衰﹐加之佚欲﹐便成虛損。興陽補劑服之﹐則潮熱不勝。專服滋降之藥﹐𨿽暫得淸爽﹐久則中气愈虛﹐血無生化。所以只得於飲食上調節﹐戒一切煎炒﹑炙煿﹑酒酢﹑糟醬﹑燥熱之物﹐恐燥血也﹔戒一切生冷時果﹐時菜﹐恐傷脾也。能甘淡薄﹐則五味之本﹐自足以補五臟。養老慈幼皆然。其酒肉補陽助火﹐內傷勞倦﹐元气虛者﹐𨿽病﹐所禁忌之物﹐亦可暫食益胃﹐東垣有是言也。但節飲食極難﹐非惟酒肉﹐必以禮義樽節而不可過﹐𨿽飯粥亦不可飽﹐恆言喫得三碗只喫兩碗。《論語》云﹕肉𨿽多﹐不使勝食气。小注云﹕肉气勝﹐滯穀气﹔穀气勝﹐滯元气。元气流行者壽﹐元气滯者夭。惟酒無量不及亂﹐在聖人則可﹐常人當不自有其量而後可不亂也。節色非惟眼招口挑﹐縱欲宣淫﹐亂匹配之常經﹐反交感之正理﹐得罪天地鬼神。𨿽自己妻妾﹐亦不可以妄合。大風﹑大雨﹑大熱﹑大寒﹐朔望本生之期﹐切宜禁忌。惟靜中養見端倪﹐自然變易其心。一切穢褻之事﹐且厭之矣﹐況肯貪戀以喪家珍哉﹗

或問保養修養﹐何以異﹖曰﹕無大異也。但修養涉於方外元遠﹐而非恆言恆道﹔保養不外日用食息﹐而爲人所易知易行。然則修養非歟﹖曰﹕據方書﹐神農起醫藥之方﹐黃帝創導引之術﹐後世傳之﹐失其眞爾。《素問》曰﹕飲食有節﹐起居有常﹐不妄作勞﹐精神內守﹐病安從來﹖故能盡其天年﹐度百歲乃去。此保養之正宗也。蓋有節有常而不勞﹐則气從軌而無俟於搬運之煩﹐如今之動功也。

【內動運任督者﹐久則生癰﹔運脾土者﹐久則腹脹﹔運丹田者﹐久則尿血﹔運項門者﹐久則腦泄。內動固不宜矣﹐至於六字訣﹐𨿽能發散外邪而中虛有汗者忌﹔八段錦﹐𨿽能流動气血﹐而中虛有火者忌。惟《醫林集要》所載古導引法﹐間有一二明顯可行者﹐附錄於後﹐究而言之﹐亦不過吾儒舞蹈意也。】

精神內守﹐則身心凝定﹐而無侯於制伏之彊﹐如今之靜功也。

【《丹書》朱砂﹑鉛汞龍虎之說﹐俱是借諭身心。惟心息相依之說﹐最爲直截明顯。心主乎息﹐息依乎心。心息相住﹐則精气神滿而病卻矣。】

盡天年度百歲乃去﹐則自古有生必有死﹐惟不自速其死爾。烏有如今之所謂飛升超脫住世之說耶﹖或曰﹕保養旣若是之易且顯﹐何今之夭者多而壽者少耶﹖曰﹕飲食起居動作之間﹐安能一一由心所主而無所詿誤哉﹖香醪美味陳於前﹐𨿽病所忌也而弗顧情﹐況意興動於中﹐𨿽病且危也而難遏﹐貪名競利之心急﹐過於勞傷而不覺﹐此古今之壽相遠者﹐非气稟之異也﹐實今人之不如古人重其身爾。曰﹕吾知精神內守而後飲食起居得其宜﹐則今之內動外動﹐皆不足取﹐而靜功收斂精神﹐不亦得其正乎﹖曰﹕若不識盡天年度百歲乃去機括﹐𨿽終日閉目﹐只是一團私意﹐諍亦動也。若識透天年百歲之有分限節度﹐則事事循理自然﹐不貪不躁不妄﹐斯可以卻未病而盡天年矣。蓋主於气﹐則死生念動而昏昧錯雜﹐愈求靜而不靜﹔主於理﹐則人欲消亡而心淸神悅﹐不求靜而自靜。此俗之所謂靜﹐恐亦異乎古之所謂靜也。曰﹕若然﹐則吾儒一敬盡之矣。曰﹕聖學至大﹐非某能知。但黃帝亦古聖人也﹐今不信古聖人名言﹐而信盲人詭異邪說﹐甚則喪家殞身﹐見亦謬哉﹗此吾所以只言保養也。曰保養可勿藥乎﹖曰﹕避風寒以保其皮膚六腑﹐則麻黃﹑桂枝﹑理中﹑四逆之劑﹐不必服矣﹔節勞逸以保其筋骨五臟﹐則補中益气劫勞健步之劑。不必服矣。戒色欲以養精﹐正思慮以養神﹐則滋陰降火﹑養榮凝神等湯﹐又何用哉﹖薄滋味以養血﹐寡言語以養气﹐則四物﹑四君﹑十全﹑三和等湯﹐又何用哉﹖要之血由气生﹐气由神全。神乎﹖心乎﹖養心莫善於寡欲﹐吾聞是語矣。竊有志而未能敢述之﹐以告我疲癃殘疾而不知學者﹐相與共守乎禁戒﹐以重此身爲萬物之本。

醫貫【明趙獻可】

寡欲論

尊生之士﹐不須服食﹐不須導引﹐不須吐納﹐能大明生死﹐幾於道矣。生死之門戶﹐不生則不死﹐上根頓悟無生。其次莫若寡欲﹐未必長生﹐亦可卻病。反而求之﹐人之死由於生﹐人之病由於欲。上工治未病﹐下工治已病。已病矣﹐繹其致病之根﹐由於不謹﹐急遠房幃﹐絕嗜欲﹐庶幾得之。世人服食以圖長生﹐惑矣﹗甚者日服補藥﹐以資縱欲﹐則惑之甚也﹗

震本坤體﹐陽自外來交之﹐有動乎情欲之象﹐是以聖人於卦中﹐凡涉乎震體者﹐取義尢嚴﹐洊雷震﹐君子以恐懼修省。在復則曰先王以至日閉關﹐欲其復之靜也﹔在隨則曰向晦入晏息﹐欲其居之安也﹔在頤則曰愼言語﹐節飲食﹐欲其養之正也。明乎此義﹐而相火不藥自伏矣。

冬至一陽生﹐夏至一陰生﹐此二至最爲緊要。至者極也﹐陰處陽生﹐絕處逢生﹐自無而有﹐陽極生陰﹐從有而無﹐陽變陰化之不同也。若春分秋分﹐不過從其中平分之爾。然其尢重者﹐獨在冬至﹐故易曰先王以至日閉關﹐閉關二字﹐須看得廣。觀《月令》云﹕是月齋戒掩身﹐以待陰陽之所定﹐則不止關市之門矣。

醫門法律【淸諭昌】

調和榮衛

聖人陳陰陽﹐筋脈和同﹐骨髓堅固﹐气血皆從﹐如是則內外調和﹐邪不能害﹐耳目聰明﹐气立如故。可見調營衛之義﹐爲人身之先務矣。深維其機﹐覺衛气尢在所先焉。經謂﹕陽气破散﹐陰气乃消亡﹐是衛气者保護營气之金湯也﹔謂審察衛气爲百病母﹐是衛气者出納病邪之喉舌也。易云﹕一陰一陽之謂道﹐乃其扶陽抑陰﹐無所不至﹐仙道亦然。噫嘻﹗鼻气通於天者也﹐口气通於地者也﹐人但知以口之气養營﹐惟知道者以鼻之气養衛。養營者不免縱口傷生﹐養衛者服天气而通神明﹐兩者之月異而歲不同也﹐豈待問哉﹖

問﹕居常調衛之法若何﹖曰﹕每至日西﹐身中陽气之門乃閉﹐卽當加意謹護﹐勿反開之。經謂暮而收拒﹐毋擾筋骨﹐毋見霧露﹐隱括調衛之義已悉。收者收藏神气於內也﹐拒者捍邪气於外也﹐如晨門者昏閉明啟﹐尙何暴客之虞哉﹖卽使逢年之虛﹐遇月之空﹐身中之气自固﹐虛邪亦何能中人耶﹖

謹節五味

問﹕味過於酸﹐肝气以津﹐脾气乃絕﹐此何解也﹖曰﹕此人身消息之所在。王注牽彊﹐不合乎道。夫人天眞之气﹐全在於胃﹐津液之多寡﹐卽關眞气之盛衰﹐而胃復賴脾以運其津液﹐一臟一腑﹐相得益彰﹐所以胃不至於過濕﹐脾不至於過燥也。觀下文味過於苦﹐脾气不濡﹐胃气乃厚﹐其爲脾過燥﹐胃過濕可知。然終是相連臟腑﹐嘿相灌滲﹐所以脾气但言不濡﹐病反在胃﹐且未甚也。至以過酸之故﹐助其曲直﹐將胃中津液日漸吸引﹐注之於肝﹐轉覺肝气津潤有餘矣。肝木有餘﹐勢必克土﹐其脾气坐困﹐不至於絕不已爾。若胃中津液尙充﹐縱脾气不濡﹐有濡之者在也﹐亦安得坐斃哉﹖

問﹕味過於苦﹐胃气乃厚﹔味過於辛﹐精神乃央。注謂厚爲彊厚﹐央爲久長。豈五味中酸鹹甘多所損﹐苦辛多所益乎﹖曰﹕二義原不作此解﹐王注與經文全相背謬。觀於胃气乃厚﹐綿於脾气不濡﹐明系脾困不爲胃行津液﹐胃气積而至厚也。胃气一厚﹐容納遂少﹐反以有餘成其不足﹐更難施治。今人守東垣一家之學﹐遇胃病者﹐咸用補法﹐其有愈補愈脹者﹐正坐此獘。如西北之人﹐喜食生硬面酪﹐迨至受病﹐投以牽牛﹑巴豆﹐乃始暢適。卽香﹑砂﹑橘﹑半﹐用且不應﹐況用參﹑朮之補乎﹖《內經》有言胃气實則脹﹐虛則泄﹐蓋可知矣。至精神乃央﹐上文旣云筋脈沮弛﹐明是筋脈得辛而緩散不收也。況人之精神全貴收藏﹐不當耗散﹐寧有辛散旣久而不爲殃害者耶﹖曰央﹐則其爲病﹐且有卒暴之虞矣。相傳多食辛﹐令人夭﹐豈不然哉﹗

問﹕味過於鹹﹐大骨气勞﹐從前無解﹐請一明之﹗曰﹕身中消息﹐有謂心未有不正﹐腎未有不邪者﹐以腎爲作彊之官也。有謂腎未有不正﹐心未有不邪者﹐以心爲情欲之府也。大骨气勞﹐心腎兩有所涉﹐而實有不盡然者。嘗見髙僧髙道﹐棲眞習定﹐忽焉气動精傾﹐乃知味過於鹹﹐大骨气勞之說﹐不盡關於情欲爾。蓋食鹹過多﹐峻補其腎﹐腰骨髙大之所﹐其气忽積﹐喜於作勞。气旣勃勃內動﹐則精關勃勃欲開﹐𨿽不見可欲而不覺關開莫制矣。經謂彊力入房﹐腎气乃傷﹐髙骨乃壞﹐此因嗜欲無節者之本病﹐柰何淸修卓煉之士﹐每於蔬菜間﹐多食鹹藏厚味﹐以虧道體﹐無有以《內經》之理一陳其前者﹗及病已成而食淡齋﹐長年累月自苦﹐亦足補偏救敝﹐然不如當日味無過鹹之超矣。因並及之。

和暢性情

飲食入胃﹐而精气先輸脾歸肺﹐上行春夏之令﹐以滋養周身﹐乃淸气爲天者也﹔升已而輸膀胱﹐行秋冬之令﹐爲傳化糟粕﹐轉味而出﹐乃濁陰爲地者也。若夫順四時之气﹐起居有時﹐以避寒暑﹐飲食有節﹐及不暴喜怒以頤神志﹐常欲四時均平而無偏勝則安。不然損傷脾胃﹐眞气下澑﹐或下泄而久不能升﹐是有秋冬而無春夏﹐乃生長之用﹐陷於隕殺之气﹐而百病皆起﹐或久升不降亦病焉。

本神篇曰﹕心怵惕思慮則傷神﹐神傷則恐懼自失。邪气臟腑病形篇曰﹕憂愁恐懼則傷心。口問篇曰﹕悲哀憂愁則心動﹐心動則五臟六腑皆搖。可見心爲五臟六腑之大主﹐而總統魂魄﹐兼該志意。故憂動於心則肺應﹐思動於心則脾應﹐怒動於心則肝應﹐恐動於心則腎應﹐此所以五志惟心所使也。設能善養此心﹐而居處安靜﹐無爲懼懼﹐無爲欣欣﹐婉然從物而不爭﹐與時變化而無我﹐則志意和﹐精神定﹐侮怒不起﹐魂魄不散﹐五臟俱寧﹐邪亦安從柰我何哉﹗

景嶽全書【明張介賓】

治形論

老子曰﹕吾所以有大患者﹐爲吾有身。使吾無身﹐吾有何患﹖余則曰﹕吾所以有大樂者﹐爲吾有形﹔使吾無形﹐吾有何樂﹖是可見人之所有者惟吾﹐吾之所賴者惟形爾。無形則無吾矣﹐謂非人生之首務哉﹗但形之爲義﹐其義甚微。如言動視聽﹐非此形乎﹖俊醜美惡﹐非此形乎﹖勇怯愚智﹐非此形乎﹖死生安否﹐非此形乎﹖人事之交﹐以形交也﹔功業之建﹐以形建也。此形之爲義﹐從可知也。柰人昧養形之道﹐不以情志傷其府捨之形﹐則以勞役傷其筋骨之形﹐內形傷則神气爲之消靡﹐外形傷則肢體爲之偏廢。甚至肌肉盡削﹐其形可知﹔其形旣敗﹐其命可知。然則善養生者﹐可不先養此形以爲神明之宅﹖善治病者﹐可不先治此形以爲興復之基乎﹖𨿽治形之法﹐非止一端﹐而形以陰言﹐實惟精血二字足以盡之。所以欲祛外邪﹐非從精血不能利而達﹔欲固中气﹐非從精血不能蓄而彊。水中有眞气﹐火中有眞液﹐不從精血﹐何以使之降升﹖脾爲五臟之根本﹐腎爲五臟之化源﹐不從精血﹐何以使之灌漑﹖然則精血卽形也﹐形卽精血也。天一生水﹐水卽形之祖也。故凡欲治病者﹐必以形體爲主﹔欲治形者﹐必以精血爲先。此實醫家之大門路也。使能知此﹐則變化可以無方﹐神用自有莫測。然用此之法﹐無逾藥餌﹐而藥餌之最切於此者﹐不過數味之間。其他如性有偏用者﹐惟堪佐使而已。亦猶飲食於人﹐凡可口者孰無資益﹖求其純正無損﹐而最宜於胃气者﹐則惟谷食類可見矣。或問余以所宜者﹐果屬何物﹖余則難以顯言之。蓋善吾言者﹐必如醴如飴﹔而不善吾言者﹐必反借此爲射的﹐以資口吻之基矣。余故不能顯言之。姑發明此義﹐以俟有心者之自悟。古今圖書集成醫部全錄卷三百三十一

頤養補益門

方

彭祖補陽固蒂長生延壽丹【《入門》﹐下同】扁鵲用此二十味﹐浮沈升降﹐君臣佐使﹐治勞嗽之疾﹐無不痊愈。不惟勞疾﹐凡一年四季﹐各燻一次﹐元气堅固﹐百病不生。及久嗽久喘﹐吐血寒勞﹐遺精白濁﹐陽事不舉﹐下元極弱﹐精神失常﹐痰膈等疾﹔婦人赤白帶下﹐久無生育﹐子宮極冷﹐凡用此灸﹐則百病頓除﹐益气延年。

人參附子胡椒【各七錢】夜明砂五靈脂沒藥虎骨蛇骨龍骨白附子朱砂麝香【各五錢】靑鹽茴香【各四錢】丁香雄黃乳香木香【各三錢】

右爲末﹐另用白面作條﹐圈於臍上﹐將前藥一料﹐分爲三分﹐內取一分﹐先塡麝香末五分入臍孔內﹐乃將餘二分藥入面圈內﹐按藥令緊﹐中插數孔﹐外用槐皮一片﹐蓋於藥上﹐以艾火灸之﹐無時損易﹐壯其熱气﹐或自上而下﹐自下而上﹐一身熱透﹐患人必倦沈如醉。灸至五六十壯﹐徧身大汗﹐上至泥丸宮﹐下至湧泉穴如此﹐則骨髓風寒暑濕﹐五勞七傷﹐盡皆拔除。苟不汗則病未除﹐再於三五日後又灸﹐至汗出爲度。學者須用小心。灸至百二十壯﹐則疾必痊。灸時要愼風寒﹐戒生冷油膩。保養一月以後﹐愈加精神健旺。婦人灸臍去麝香﹐加韶腦一錢。

小接命燻臍祕方夫人賴精血而成形﹐其在胞胎﹐惟有臍帶﹐與母气相通﹐隨母呼吸。十月脫胎﹐漸長成人﹐七情六欲﹐內外交侵﹐喪失眞元﹐殞軀喪命﹐良可惜也﹗余哀閔世人﹐特傳良方﹐壯固根蒂﹐保護形軀﹐燻蒸本源﹐除卻百病﹐其效如神。每年中秋日﹐燻蒸一次。

乳香沒藥猳鼠糞靑鹽續斷【各二錢】麝香【一分】

右爲末﹐令人食飽仰臥﹐用蕎麥麵水和捏一圈﹐徑過寸餘﹐臍大則徑二寸﹐內入藥末安臍上。用槐皮一片﹐復圈藥之上﹐以豆許艾壯灸之。百脈和暢﹐冷汗如雨。不可令痛﹐痛則反泄眞气。灸至行年歲數而止。無病者連日灸之﹐有病則三日一次。灸至腹內作聲作痛﹐大便有涎沫等物出爲止。只服米湯﹐兼食白肉黃酒﹐以助藥力。若患風气﹐有郁熱在腠理者﹐加女子紅鉛拌藥﹐則汗易出而疾隨愈矣。

接命丹養丹田﹐助兩腎﹐添精補髓﹐返老還童﹐卻病延年。

大附子【一枚﹐切作八片】甘艸甘遂【二兩﹐捶碎】

右以布包﹐用燒酒二斤﹐共浸半日﹐文武火煮酒幹爲度。取起附子﹐去艸﹑遂﹐加麝香三分﹐捶千餘下﹐分作二丸﹐陰漧。納一丸於臍中﹐七日一換。余丸放黑鉛盒內養之。

溫臍種子方

五靈脂白芷靑鹽【各二錢】麝香【一分】

右爲末﹐用蕎麥粉水和成條做圈﹐安於臍上﹐以前藥末﹐入於臍中﹐用艾灸之。婦人尢宜。但覺臍中溫暖卽止。過數日再灸﹐太過則生熱也。

溫臍兜肚方專治痞積﹐遺精白濁﹔婦人赤白帶下﹐經脈不調﹐久不受孕者。惟有孕者忌之。

白檀香羚羊角【各一兩】零陵香馬兜鈴馬蹄香【卽沈香】白芷木鱉子甘松升麻血竭【各五錢】丁皮【七錢】麝香【九分】

右爲末﹐作三分﹐以熟艾絮綿裝白綾兜肚內。初用者﹐每三日後一解﹐至第五日又用﹐一月後常用之。

祕傳三仙膏【《神效方》】治同上。

人參山藥蓮肉白茯苓芡仁【各四兩】蜜

沙糖【各一斤﹐刮爲雪】糯米【三升】粳米【七升】

各搗作末﹐右和勻蒸取出曬漧﹐再爲末﹐每取一大匙﹐白湯調下。

秋石五精丸【經驗方】常服補益。

秋石【一兩】蓮肉【六兩】川椒紅小茴【各五錢】白茯苓【二兩】

爲細末﹐棗肉和丸梧子大﹐每服三十丸﹐鹽湯溫酒空心下。

醍醐湯止渴生津。

烏梅【一斤﹐捶﹐用水兩大碗﹐熬一碗澄淸﹐不犯鐵器】縮砂末【二兩】白檀末【一錢】麝香【一字】蜜【三斤】

右將梅水﹑縮砂﹑蜜三件一處﹐於砂石器內熬之﹐候赤色爲度。冷定﹐入白檀﹑麝香﹐每用一二匙﹐點湯服。

瓊玉膏【《入門》】塡精補髓﹐調眞養性﹐返老還童﹐補百損﹐除百病﹐萬神俱足﹐五臟盈溢﹐發白復黑﹐齒落更生﹐行如奔馬﹐日進數服﹐終日不饑渴﹐功效不可盡述。一料分五劑﹐可救癱瘓五人﹔一料分十劑﹐可救勞瘵十人。若二十七歲服起﹐壽可至三百六十﹔若六十四歲服起﹐壽可至五百年。

生地黃【十六斤﹐搗絞取汁】人參【細末﹐二十四兩】白茯苓【細末﹐四十八兩】白蜜【煉去滓﹐十斤】

右和勻﹐入磁缸內﹐以油紙五重﹐厚布一重﹐緊封缸口﹐置銅鍋內水中懸胎﹐令缸口出水上﹐以桑柴火煮三晝夜。如鍋內水減﹐則用暖水添之。日滿取出﹐再用蠟紙緊封缸口﹐納井中浸一晝夜取出﹔再入舊湯內﹐煮一晝夜﹐以出水气﹐乃取出。先用少許﹐祭天地神祇﹐然後每取一二匙﹐溫酒調服﹐不飲酒﹐白湯下﹐日進二三服。如遇夏熱﹐置陰涼處﹐或藏冰中﹐或埋地中﹐須於不聞雞犬聲幽淨處﹐不令婦人﹑喪服人見之。制時終始勿犯鐵器。服時忌食蔥蒜蘿卜酢酸等物。

衛生方

生地黃【八斤】人參【三十二兩】白蜜【五斤】白茯苓【二十四兩】

永樂中﹐太醫院會議﹐加天門冬﹑麥門冬﹑地骨各八兩﹐進禦服食﹐賜號益壽永貞膏。

遐齡萬壽丹【丹溪】詩曰﹕遐齡萬壽丹﹐服食魂魄安。養藥雞抱卵﹐日期要周全。修合宜深室﹐一切人勿觀。甲子庚申夜﹐爲丸不見天。一還增六十﹐二還百廿年。服藥非凡骨﹐壽同天地間。祕之深祕之﹗元之又更元。

茯神赤石脂川椒【微炒出汗去目並閉口者】朱砂【細研水飛】乳香【燈心同研﹐各一兩﹐別爲末】

用雞卵二个﹐去淸黃﹐只將朱砂﹑乳香各裝一卵內﹐用紙糊七重﹐以靑絹袋盛之﹐令精壯婦人懷於肚上﹐常令溫暖。朱砂懷三十五日﹐乳香懷四十九日。再研前三味藥﹐亦爲細末和勻﹐以蒸棗肉和丸菉豆大﹐每日空心溫酒吞下三十丸﹐或人參湯下。一月外加至四十丸。以甲子庚申夜幽靜處修合。忌婦人雞犬見之﹐《回春》名五老還童丹。

延齡固本丹【《回春》】治諸虛百損﹐中年陽事不舉﹐未至五十﹐須髮先白。服至半月﹐陽事雄壯﹔至一月﹐顏如童子﹐目視十里﹔服至三月﹐白髮還黑。久服神气不衰﹐身體輕健﹐可升仙位。

菟絲子【酒制】肉蓯蓉【酒洗﹐各四兩】天門冬麥門冬生地黃熟地黃【並酒制】山藥牛膝【酒洗】杜仲【薑汁炒】巴戟【酒浸去心】枸杞子山茱萸肉【酒蒸】人參白茯苓五味子木香柏子仁【各二兩】覆盆子車前子地骨皮【各一兩半】石菖蒲川椒遠志肉【甘艸水浸﹐薑汁炒】澤瀉【各一兩】

右爲細末﹐酒煮稀麵糊和丸梧子大﹐空心溫酒下八十丸。婦人加當歸﹑赤石脂各一兩。忌食蘿卜蔥蒜牛肉酢酸物飴糖羊肉。

斑龍丸【《正傳》】常服延年益壽。

白茯苓破故紙【各四兩】鹿角膠鹿角霜菟絲子柏子仁熟地黃【各八兩】

右爲細末﹐酒煮米糊和丸﹐或以鹿角膠入好酒烊化和丸﹐梧子大﹐姜鹽湯下五十丸。昔蜀中有一老人﹐貨此藥於市﹐自云﹕壽三百八十歲矣。每歌曰﹕尾閭不禁滄海竭﹐九轉金丹都謾說﹐惟有斑龍頂上珠﹐能補玉堂關下血。有學其道者﹐傳得此方。彼老人化爲白鶴飛去﹐不知所終。

人參固本丸【《必用方》】夫人心藏血﹐腎藏精。精血充實﹐則須髮不白﹐顏貌不衰﹐延年益壽。藥之滋補﹐無出於生熟二地黃。人徒知服二地黃﹐而不知服二門冬爲引也。蓋生地黃能生心血﹐用麥門冬引入所生之地﹔熟地黃能補腎精﹐用天門冬引入所補之地。四味互相爲用﹐又以人參爲通心气之主。

人參【一兩】天門冬【去心﹐薑汁浸二日﹐酒浸一日】麥門冬【去心﹐酒浸二日﹐泔浸三日】生漧地黃熟地黃【並酒浸﹐各二兩】

右以石磨磨如泥﹐或爛搗﹐以杏仁湯化開﹐漉淨滓﹐又喜淨盡如澄小粉之法﹐撤去上面水﹐取藥粉曬漧﹐乃入人參末﹐煉蜜和丸梧子大﹐每取五七十丸﹐溫酒鹽湯任下。忌蘿卜蔥蒜。

元菟固本丸【丹溪】治同上。

菟絲子【酒制】熟地黃生漧地黃【並酒浸焙】天冬麥冬【並酒浸去心】五味茯神【各四兩】山藥【微炒﹐三兩】蓮肉人參枸杞子【各二兩】

右﹐蜜丸梧子大﹐每八九十丸﹐溫酒或鹽湯任下。

益气固精丸【《雜興方》】補血﹐黑髮﹐益壽﹐有奇效。

破故紙【酒浸﹐春三﹑夏一﹑秋二﹑冬五日﹐焙研末】金銀花【各二兩】還筒子芡實【各半兩】

各研末﹐蜜和丸梧子大﹐每服五十丸﹐空心鹽湯溫酒任下。

坎離丸【積善堂】滋陰降火﹐胃進食﹐彊筋骨﹐去濕熱。

茅山蒼朮【刮淨﹐一斤﹐分作四分﹐一分用川椒一兩炒﹐一分用破故紙一兩炒﹐一分用五味子一兩炒﹐一分用川芎藭一兩炒﹐去同炒藥不用﹐只取朮研末】川蘗皮【四斤﹐分作四分﹐一斤用酥炙﹐一斤用人乳汁炙﹐一斤用童尿炙﹐一斤用米泔炙﹐各十二次】

研末和勻﹐煉蜜丸梧子大﹐每服三十丸﹐早用酒﹑午用茶﹑晚用白湯下。

不老丹【《元戎》】補脾益腎﹐服之七十﹐亦無白髮。

茅山蒼朮【刮淨﹐泔浸切﹐四斤﹐一斤用酒浸焙﹐一斤用酢浸焙﹐一斤用鹽四兩炒﹐一斤用川椒四兩炒】赤白何首烏【各二斤﹐油浸竹刀刮切﹐以黑豆﹑紅棗各五升﹐同蒸至豆爛﹐曝漧】地骨皮【去骨﹐一斤】

右各取淨末﹐以桑椹汁和成劑﹐鋪盆內﹐汁髙三指﹐日曬夜露﹐取日月精華﹐待幹以石臼搗末﹐煉蜜和丸梧子大﹐每空心酒服一百丸。

靈芝丸【《良方》】治脾腎气虛﹐添補精髓﹐通利耳目。

蒼朮【一斤﹐米泔水浸﹐春夏五日﹐秋冬七日﹐逐日換水﹐竹刀刮皮切曬】

右於石臼爲末﹐棗肉蒸和丸梧子大﹐每服三五十丸﹐棗湯空心服。

仙茅丸【《聖濟總錄》】壯筋骨﹐益精神﹐明目黑髭須。

仙茅【糯米泔浸五日﹐去赤水﹐夏月浸三日﹐銅刀刮銼陰漧】蒼朮【米泔浸五日﹐刮皮焙漧﹐取各二斤】枸杞子【一斤】車前子【十二兩】白茯苓【去皮】茴香【炒】柏子仁【去殼﹐各八兩】生地黃【焙】熟地黃【焙﹐各四兩】

爲末﹐酒煮糊丸如梧子大﹐每服五十丸﹐食前溫酒下﹐日二服。

七寶美髯丹【積善堂】鳥須髮﹐壯筋骨﹐固精气﹐續嗣延身。

赤白何首烏【用米泔水浸三日﹐瓷片刮去皮】黑豆【淘淨﹐二升﹐以砂鍋木甑重重鋪豆及首烏蒸之﹐豆熟取出去豆﹐暴漧﹐換豆再蒸九次﹐暴榦爲末】赤白茯苓【去皮研末﹐以水淘去筋膜及浮者﹐取沈者撚成塊﹐以人乳十碗浸勻﹐曬榦研末﹐各一斤】牛膝【酒浸一日﹐同何首烏﹐第七次蒸之﹐至第九次止】當歸【酒浸曬】枸杞子【酒浸曬】菟絲子【各八兩﹐酒浸生芽﹐研爛曬】補骨脂【四兩﹐以黑芝麻炒香﹐並忌鐵器】

石臼內杵爲末﹐煉蜜和丸彈子大﹐一百五十丸。每日三丸﹐淸晨溫酒下﹐午時姜湯下﹐臥時鹽湯下。其餘並丸梧子大﹐每日空心酒服一百丸﹐久服極驗。忌豬肉血﹑羊血﹑無鱗魚﹐解藥無力

胡桃丸【禦藥院方】益血補髓﹐彊筋壯骨﹐延年明目﹐悅心潤肌﹐能除百病。

胡桃仁【搗膏】破故紙杜仲萆薢末【各四兩】

右杵勻﹐丸梧子大﹐每空心溫酒鹽湯任下五十丸。

仙方椒苓丸補益心腎﹐明目駐顏﹐順气祛風延年。

眞川椒【一斤﹐炒去汗】白茯苓【十兩﹐去皮】

爲末﹐煉蜜丸梧子大﹐每服五十丸﹐空心鹽湯下。忌鐵器。

異類有情丸凡丈夫中年覺衰﹐便可服餌。蓋鹿乃純陽﹐龜虎屬陰﹐血气有情﹐各從其類﹐非金石艸木比也。

鹿角霜龜板【酒浸七日﹐酥炙研﹐各三兩六錢】鹿茸【酒洗淨﹐酥塗炙研】虎脛骨【長流水浸七日﹐蜜塗酥炙﹐各二兩四錢】

水火煉蜜﹐入獖豬脊髓九條﹐搗丸梧子大﹐每空心鹽湯下五七九十丸。如厚味善飲者﹐加豬膽汁二合﹐以寓降火之義。

麋角霜丸【《總錄》】補元髒﹐駐顏色。

麋角【一副﹐水浸七日﹐刮去皺皮﹐鎊爲屑﹐盛在一銀瓶內﹐以牛乳汁浸一日﹐常令乳髙二寸。如乳耗更添﹐直候不耗。用油單紙重密封瓶口。別用大麥一斗﹐安在別瓶內﹐約厚三寸﹐上安麋角瓶﹐更用大麥周圍塡實﹐露瓶口﹐不住火蒸﹐一伏時﹐如鍋內水耗﹐卽旋添熱湯。須頻看角屑粉爛如面﹐卽住火取出﹐用細篩子漉去乳﹐焙漧﹐八兩】附子【炮裂去皮臍】山藥【各三兩】

右爲末﹐蒸棗肉和丸如梧子大﹐每服十五丸至二十丸﹐空心用溫鹽湯送下。煉蜜丸亦可。

二至丸【家藏方】補虛損﹐生精血﹐去風濕﹐壯筋骨。

麋角【鎊﹐以眞酥二兩﹐米酢二升煮幹﹐慢火炒﹐半兩】蒼耳子【酒浸一宿焙﹐半斤】山藥白茯苓鹿角【鎊﹐以眞酥一兩﹐用無灰酒一升慢火炒幹】黃芪【蜜炙﹐各四兩】當歸【酒浸焙﹐五兩】遠志蓯蓉【酒浸焙】人參沈香【各二兩】熟附子【一兩】

通爲末﹐酒煮糯米糊丸梧子大﹐每服五十丸﹐溫酒鹽湯任下﹐日二服。

小刀圭韓飛霞曰﹕凡一切虛病﹐皆可服之。

小牛犢兒【未交感者一隻﹐臘月初八日或戊己日殺之﹐去血燖毛洗淨﹐臟腑不遺﹐大銅鍋煮之﹐每十斤】黃芪【十兩】人參【四兩】茯苓【六兩】官桂良姜【各五錢】陳皮【三兩】醇酒【二斗】甘艸蜀椒食鹽【各二兩】

同煮﹐水以八分爲率﹐文火煮至如泥﹐其骨皆捶碎﹐並濾取稠汁﹐待冷以甕盛之﹐埋於土內﹐露出甕面。凡飲食中﹐皆任意食之﹐或以酒調服更妙。肥犬及鹿﹐皆可依此法作之。

返本丸【《乾坤生意》】補諸虛百損。

黃犍牛肉【去筋膜切片﹐河水洗數徧﹐仍浸一夜﹐次日再洗三徧﹐水淸爲度﹐用無灰好酒﹐同入壇內﹐重泥封固﹐桑柴文武火煮一晝夜取出﹐如黃沙爲佳﹐焦黑無用﹐焙榦爲末】山藥【鹽炒】蓮肉【鹽炒過﹐並去鹽】白茯苓小茴香【炒﹐各四兩】

爲末﹐每牛肉半斤﹐入藥末一斤﹐以紅棗蒸熟去皮和搗﹐丸梧子大﹐每空心酒下五十丸﹐日三服。

仙朮湯【《局方》】常服﹐延年﹑明目﹑駐顏﹐輕身不老。

蒼朮【十九兩二錢】棗肉【六升】杏仁【二兩四錢】漧薑【炮﹐五錢】甘艸【炙﹐五兩】白鹽【炒﹐十兩】

右細末﹐每二錢﹐沸湯點服﹐空心。

延壽丹【丹溪】

天門冬遠志山藥巴戟【各三兩】赤石脂車前子柏子仁澤瀉熟地川椒【炒去汗】生地枸杞茯苓覆盆子【各二兩】杜仲【炒】菟絲子【酒浸】牛膝【酒浸】肉蓯蓉【酒洗﹐各四兩】當歸【酒洗】地骨皮人參五味【各一兩】

右爲末﹐蜜丸梧子大﹐每服七十丸。

添精補髓丸

赤石脂【二錢】穿山甲【酒炙﹐七錢】蓯蓉【四兩】茯苓牛膝【酒浸】五味子澤瀉熟地黃山萸肉厚朴川椒【去目】柏子仁地龍巴戟【去心﹐各一兩】山藥杜仲菟絲【各三兩】晚蠶蛾枸杞破故紙人參白朮【各二兩】仙靈脾【一兩半﹐羊脂炒】

右爲末﹐蜜丸。如腰痛﹐加小茴香。

滋血百補丸

熟地【酒蒸】菟絲【酒浸﹐各半斤】當歸【酒浸】杜仲【酒炒﹐各四兩】沈香【一兩】知母【酒炒】黃蘗【酒炒﹐各二兩】

右爲末﹐酒糊丸。

沈香百補丸

熟地【六兩】菟絲子【四兩】知母【炒】黃蘗【酒炒】人參【各二兩】沈香【一兩】山藥當歸蓯蓉杜仲【炒﹐各三兩】

右爲末﹐酒糊丸。

滋腎百補丸

當歸【酒浸】菟絲【酒浸﹐各四兩】靑鹽【一兩﹐炒】黃蘗【酒炒褐色】山藥菊花知母【酒浸】杜仲【炒】楮實【各二兩】沈香【五錢】熟地【八兩】

右爲末﹐酒糊丸﹐或煉蜜丸服。

地芝丸和顏色﹐利血气﹐調百節﹐黑髮堅齒﹐逐風散气。

生地天門冬【各八兩】菊花枳殼【麩炒﹐各四兩】

右爲末﹐酒蜜麵糊爲丸如梧子大﹐空心服三十丸﹐酒下。

柏子仁丸補益元气﹐充實肌膚。

山萸肉【四兩】柏子仁【半兩﹐微炒】遠志【半兩】覆盆子山藥【各一兩﹐取末】

右爲末﹐將山藥白面同酒煮和丸如梧子大﹐服三十丸﹐溫酒下。

八物腎气丸平補腎气﹐堅齒駐顏。

熟地【半斤】山藥山茱萸肉【各四兩】澤瀉牡丹皮白茯苓【各三兩】五味子桂【各二兩】

右爲末﹐蜜丸服。

益壽地仙丸補五臟﹐塡骨髓﹐續絕傷﹐黑髭須﹐淸頭目﹐聰耳聽。

甘菊花巴戟【去心﹐各三兩】肉蓯蓉【酒浸﹐四兩】枸杞【二兩】

右爲末﹐蜜丸梧子大﹐服三十丸﹐空心鹽湯下﹐溫酒亦得。

葛眞人百補交精丸【《中藏經》】

熟地黃【四兩﹐酒浸一宿﹐切焙漧秤】五味子【六兩】杜仲【三兩﹐去粗皮﹐銼炒斷絲】蓯蓉【酒浸一宿﹐焙】山藥牛膝【酒浸一宿﹐焙漧﹐各二兩】澤瀉茯苓山茱萸遠志【去心】巴戟赤石脂柏子仁【微炒】石膏【各一兩﹐火燒令赤﹐出火毒】

右爲末﹐蜜丸如梧桐子大﹐空心酒下二十丸﹐男女服之。

加減瑞蓮丸【《醫貫》】定心﹐暖腎﹐生血﹐化痰﹐益气。

蒼朮【一斤﹐酒浸四兩﹐酢浸四兩﹐米泔水浸四兩﹐生用四兩】枸杞子破故紙五味子【各二兩﹐去梗】蓮肉【一斤﹐去心﹐酒浸軟﹐入犍豬肚內﹐煮極爛﹐取出焙榦爲末﹐豬肚汁仍畱爲丸】熟地黃【三兩﹐酒浸蒸】

右共爲細末﹐用煮豬肚膏和酒糊丸如梧桐子大﹐空心溫酒服四五十丸。

八制茯苓丸治一切虛損﹐壯筋骨﹐生心血﹐烏須髮﹐明目固精﹔女人滋顏色﹐暖子宮﹐調經順气。

白茯苓【二斤半﹐去皮打碎﹐如棗大﹐分爲八分﹕一分用黃芪六兩切絲﹐水六鍾﹐煎三鍾﹐煮汁幹爲度﹔一分用肉蓯蓉四兩酒洗去鱗心﹐水六鍾﹐煎三鍾﹐煮如前﹔一分用人參六錢﹐水五鍾﹐煎三鍾﹐煮如前﹔一分用秋石四兩﹐水二鍾化開令盡﹐煮如前﹔一分用枸杞六兩﹐水八鍾﹐煎三鍾﹐煮如前﹔一分用破故紙五兩﹐水八鍾﹐煎三鍾﹐煮如前﹔一分用人乳半斤﹐煮如前﹔一分用何首烏半斤﹐黑豆一升﹐水三升浸﹐春秋二日﹑夏一日﹑冬三日﹐將浸過首烏黑豆汁煮如前】

將制過茯苓總入石臼內﹐搗細篩過﹐上甑蒸熟﹐乘熱眾手爲丸。如生子者﹐每日早晚淡鹽湯服四五十丸﹔如烏須明目固齒者﹐白湯下。忌燒酒犬肉。修合須用平定成開生气續世黃道吉日。先一日午時﹐將諸藥煎汁﹐煮茯苓搗末﹐次日臨夜起手﹐待子時完成﹐微火烘漧﹐不見風日。忌孝服婦人雞犬四廢並不成日。

大補陰丸補气血﹐壯筋骨﹐進飲食﹐悅顏色。

熟地【三兩】山萸牛膝【酒洗】茯神瑣陽【炙】杜仲【炒去絲】當歸身【酒洗】懷山藥【微炒】人參【各一兩】枸杞【二兩】五味丹皮【各五錢】黃蘗【蜜炙】芍藥【酒炒﹐各七錢】菟絲子【酒煮搗】虎脛骨【酥炙﹐各一兩五錢】

右爲細末﹐蜜丸﹐每服百粒﹐空心淡鹽湯下。

加味寧神丸養心固腎﹐益元气。

懷生地【酒洗】枸杞子【各兩半】石菖蒲人參元參【各五錢】珠母【四錢﹐如無以細珍珠代之】懷山藥當歸身【酒洗】柏子仁遠志【甘艸水煮】麥冬茯神【人乳拌蒸】酸棗仁【微炒﹐各一兩】

共爲細末﹐煮圓眼肉搗膏﹐丸如梧子大﹐朱朱飛過爲衣﹐每服七十丸﹐淸晨臨臥白湯下。

扶桑至寶丹歌曰﹕扶桑扶桑髙拂云﹐海東日出气氤氳。滄海變田幾億載﹐此樹遺根今尙存。結子如丹或如漆﹐綠葉英英翠可捫。眞人采竊天地气﹐畱與紅霞共吐吞。濯磨入鼎卽靈藥﹐芝朮區區未許羣。餐松有人已仙去﹐我今朝夕此君。葉兮葉兮願玉汝﹐綠陰裏面有桃源。胡僧曰﹕蠶食吐絲﹐織成錦繡﹔人食生脂﹐延年除咎。蓋嫩桑之葉﹐性本和平﹐不冷不熱﹐服之可長生。

桑葉【擇家園中嫩而存樹者﹐采十數斤﹐洗以長流水﹐去蒂暴榦爲末】每桑葉淨末一斤用黑芝麻四兩﹐陰陽水煎濃汁二碗﹐去麻存汁﹐用蜜十二兩﹐煉滴水成珠﹐將汁入蜜內﹐和藥末搗丸如梧桐子大﹐每服百丸﹐早鹽湯﹐晚酒下。久服不已﹐自躋上壽。起尫羸﹐濟危弱﹐駐容顏﹐須白返黑﹐卻疾延年﹐補髓添精﹐功效不細。此仙家服食上品﹐祕密難逢。傳匪其人﹐當有殃咎。戒之。

藥枕方【《保生要錄》】治頭風目眩。傳曰﹕土厚水深﹐居之不疾。故人居處隨其方所﹐皆欲土厚水深。土欲堅潤而黃﹐水欲甘美而澄。常居之室﹐極令周密﹐勿有細隙﹐致風气得入。風者天地之气也﹐能生成萬物﹐亦能損人。初入腠理之間﹐漸至肌肉之內﹐內傳經脈﹐達於臟腑﹐傳變尢甚。盛暑不可露臥。自立春後至立秋前﹐欲東其首﹔立秋後至立冬前﹐欲西其首。常枕藥枕。其枕藥性大熱則熱气沖上﹐大冷則冷气傷腦。惟理風平涼者﹐乃爲得宜。

蔓荊子甘菊花通艸防風羚羊角【屑】犀角石菖蒲【各八分】細辛白芷芎藭槁本【各六錢】白朮【四分】黑豆【五合﹐揀擇淨】

右件藥﹐銼成細末﹐相拌令均﹐以生絹囊盛之。欲其气全﹐次用碧羅袋盛之﹐如枕樣﹐內藥﹐直令堅實﹐置在盒子中﹐其盒形亦如枕﹐內藥囊﹐令出盒子唇一寸半。晚來欲枕時﹐揭去盒蓋﹐不枕卽蓋之﹐使藥气不散。枕之日久﹐漸低﹐更入藥以實之﹐或添黑豆﹐令如初。三五月後藥气歇﹐則換之﹐勿枕。旬日或一月﹐耳中微鳴﹐是藥抽風之驗。

補天大造丸【《體仁匯編》﹐下同】此方專滋養元气﹐延年益壽﹐壯陽光﹐溫坎水﹐降離火﹐爲天地交泰。若虛勞之人﹐房室過度﹐五心煩熱﹐服之神效。養生君子﹐過四十以來﹐服之接補﹐以躋期頤地仙。務必依法制之。

側柏葉【采東嫩枝﹐隔紙焙漧】熟地黃【酒蒸十九次﹐忌鐵﹐各二兩】生地黃【酒浸透﹐忌鐵】牛膝【酒洗】杜仲【酥炙斷絲】天冬麥冬【並去心﹐各一兩半】陳皮【去白炒過﹐七錢半】漧薑【炮﹐二錢】白朮【炒】五味子【去梗】黃蘗【酒炒】歸身【酒洗】小茴【炒】枸杞子【去梗﹐各一兩】

右爲細末﹐用紫河車一具﹐取首男胎者佳﹐如得壯盛婦亦好。先用新鮮米泔水濾去米滓﹐將河車浸﹐輕輕擺開﹐換洗米泔五次﹐不動筋膜﹐只洗淨。有艸屑輕手取去。將竹器全盛﹐長流水中浸一刻﹐以取生气。以瓦小盆全盛﹐於木甑內蒸﹐自卯時蒸起﹐至申酉時止﹐用文武火緩緩蒸之﹐極熟如糊﹐取出。先傾自然汁在藥末內﹐略和均﹐河車放石臼內﹐木杵杵千下﹐如糊樣﹐通將河車並前藥汁末同和均﹐搗千餘杵﹐眾手爲丸。此全天元眞气﹐以人補人最妙﹐世所少知。醫用火焙酒煮﹐及去筋膜﹐又入龜板﹐大誤﹐故特出之。凡藥末必稱淨及忌鐵器﹐俱用石臼杵舂﹐或石磨磨之﹐不散耗﹐且遠鐵。若河車肥大﹐量加些藥末。如幹﹐略用蜜。每日空心米湯下一百丸。有病者﹐一日服二次。如骨蒸﹐加地骨皮去木﹐知母去毛﹐酒炒牡丹皮去木。如血虛﹐加當歸﹑地黃倍之。如气虛﹐加人參﹑黃芪蜜炙各一兩。如腎虛﹐加覆盆子炒﹑小茴香炒﹑巴戟去木﹑茱萸去核各一兩半﹐此味要淨肉。如腰腳疼痛﹐加蒼朮鹽水炒﹑萆薢酒洗﹑瑣陽酒洗酥炙﹑續斷酒洗各一兩半。如婦人﹐去黃蘗加川芎﹑香附子實﹑黃芩俱酒炒各一兩。

八味地黃丸滋補之功甚奇﹐勿輕視之。

熟地黃【酒蒸】山茱萸【酒浸去核﹐取淨肉﹐各八錢】丹皮澤瀉【各二錢小便多﹐以益智仁代】白茯神【去皮木】山藥【蒸﹐各四錢】五味【去梗】麥冬【去心﹐各五錢】

右爲細末﹐煉蜜爲丸﹐每日空心白湯下七十丸﹐冬天酒下亦宜。

不老丹延年益壽。

生地黃【酒浸一宿曬漧】熟地黃【酒洗淨曬漧】人參天門冬【酒浸三時﹐取出曬漧﹐去心皮】麥門冬【法同天門冬﹐去心﹐各三兩】白茯苓【去皮切﹐酒洗曬漧】地骨皮【酒洗﹐各五兩】何首烏【半斤﹐鮮者用竹刀刮去皮切片。幹者用米泔水浸軟﹐刮去皮切片﹐入砂鍋內﹐先下烏羊肉一斤﹑烏豆三合﹐量著水懸藥於上﹐覆蓋蒸一二時辰﹐取出曬漧】

共爲末﹐煉蜜爲丸如梧桐子大﹐每服三五十丸﹐用酒送下﹐淸晨服之。此藥千益百補﹐服之或十日﹑或一月﹐自知爲另等人也。常服功效難言。得此藥者﹐不可以藥易而輕傳也。

鹿角霜丸治益同上。

黃蘗【八兩去粗皮﹐用人乳拌均曬漧﹐如此三次﹐炒重褐色﹐或六兩或七兩﹐隨時加減】鹿角霜【八兩】天門冬【去心】麥門冬【去心】人參【各二兩】熟地黃【三兩﹐酒浸一宿曬漧】生地黃【一兩﹐置水中去浮﹐酒浸一宿】

右爲細末﹐煉蜜爲丸如梧桐子大﹐每服六七十丸﹐加至百丸﹐空心淡鹽湯送下﹐或酒亦佳。

烏須固本丸烏須黑髮﹐明目固齒﹐助精神﹐壯筋骨。

何首烏【半斤﹐米泔水浸二宿﹐竹刀刮去粗皮切片﹐以黑豆五升﹐滚水同泡一時﹐蒸熟去豆】白茯苓黃精【四兩﹐用黑豆二升﹐同煮熟去豆﹐忌鐵器】天門冬【去心】熟地黃【酒浸】生地黃【酒浸】麥門冬【去心】赤茯苓白朮人參五加皮巨勝手松子仁柏子仁核桃仁【各二兩】枸杞【一兩】

右爲末﹐煉蜜爲丸如梧桐子大﹐每服七八十丸﹐空心溫酒鹽湯任下。

柏子養心丸補血寧神﹐滋陰壯水。

柏子仁【蒸曬去殼﹐四兩】枸杞子【酒洗曬﹐三兩】麥門冬【去心】當歸【酒浸】石菖蒲【去毛洗淨】茯神【去皮心﹐各一兩】熟地【酒蒸】元參【各二兩】甘艸【去粗皮五錢】

右爲末﹐內除柏子仁﹑熟地黃﹐蒸過﹐石器內搗如泥﹐余藥末和勻﹐加煉蜜爲丸如梧桐子大﹐每服四五十丸﹐臨睡﹐白湯送下。

卻老烏須健陽丹

赤茯苓【牛乳拌】白茯苓【人乳拌﹐各浸一宿曬漧】白首烏【竹刀去皮打碎】赤首烏【制同上﹐各一斤】牛膝【同何首烏用黑豆五升砂鍋內蒸三次】枸杞【酒浸洗曬漧】當歸【酒浸一宿】茯神菟絲子【各半斤﹐酒浸三日曬漧】破故紙【五兩﹐炒黃】

右九味﹐各不犯鐵器﹐另爲末﹐煉蜜爲丸如彈子大﹐日進三丸。早一丸﹐空心酒下﹔午後一丸﹐姜湯下﹔臨睡一丸﹐鹽湯下。初服三日﹐小便雜色﹐是去五臟雜病﹔二七日唇紅﹐口生津液﹐再不夜起﹔四七日身體輕健﹐兩乳紅潤﹔至一月後﹐鼻頭辛酸﹐諸風百病皆出﹔四十九日﹐目視光明﹐兩手火熱﹐精通﹐白髮反黑﹐齒落更生﹐陽事彊健﹐丹田如火﹐行走如飛﹐气力倍加。非人不可輕泄﹐神祕方也。彭用光以煉蜜合作小丸如梧桐子大﹐每空心酒下五十丸。

四聖不老丹彊筋補益。

明松脂【一斤﹐以無灰酒砂鍋內桑柴火煮數沸﹐竹枝攪稠﹐住火﹐傾入水內結塊﹐復以酒煮九徧﹐其脂如玉不苦濇乃止﹐爲細末﹐十二兩】柏子仁【去油取霜】白茯苓【末】黃菊花【末﹐各半斤】

煉蜜丸如梧子大﹐每空心﹐好酒送下七十二丸。須擇吉日修合﹐勿令婦人雞犬見之。

松梅丸健陽補中﹐彊筋潤肌﹐大能益人。

松脂【以長流水桑柴煮拔三次﹐再以桑灰汁煮七次﹐扯拔﹐更以好酒煮二次﹐仍以長流水煮二次﹐色白不苦爲度﹐一斤】九蒸地黃【末﹐十兩】烏梅【末六兩】

煉蜜丸梧子大﹐每服七十丸﹐空心鹽米湯下。

地髓煎【《千金方》】

生地黃【十斤﹐洗淨搗壓取汁】鹿角膠【一斤半】生薑【半斤﹐絞取汁】蜜【二斤】酒【四升】

文武火煮地黃汁數沸﹐卽以酒研紫蘇子四兩取汁﹐入煎一二十沸﹐下膠﹐膠化﹐下薑汁蜜﹐再煎候稠﹐瓦器盛之﹐每空心酒化一匕服﹐大補益。

硫黃杯此杯配合造化﹐調理陰陽﹐奪天地沖和之气﹐乃水火旣濟之方﹐不冷不熱﹐不緩不急﹐有延年卻老之功﹐脫胎換骨之妙。大能淸上實下﹐升降陰陽﹐通九竅﹐殺九虫﹐除夢泄﹐悅容顏﹐解頭風﹐開胸膈﹐化痰積﹐明耳目﹐潤肌膚﹐添精髓﹐蠲疝墜。又治婦人血海枯寒﹐赤白帶下。

瓷碗以胡桃擦過﹐用無砂石硫黃生溶成汁﹐入白礬少許﹐則塵垢悉浮﹐以杖掠去﹐綿濾過﹐再入碗溶化﹐傾入杯內﹐蕩成﹐杯取出﹐埋土中一夜﹐木賊打光用之﹐欲紅入朱砂﹐欲靑則入葡萄﹐研勻同煮成﹐每用熱酒二杯﹐淸早空心溫服﹐則百病皆除﹐無出此方也。

紫霞杯

硫黃【袋盛懸砂鍋內﹐以紫背浮萍同水煮之數十沸﹐候榦研末﹐十兩】珍珠琥珀乳香雄黃朱砂陽起石赤石脂片腦紫粉白芷甘松三柰木香血竭沒藥韶腦安息香【各一錢】麝香【七分】金箔【二十片】

爲末﹐入銅杓中﹐慢火鎔化﹐以好樣酒杯一个﹐周圍以粉紙包裹﹐中開一孔﹐傾硫入內﹐旋轉令勻﹐投冷中取出。每旦盛酒飲二三杯﹐功同上方。

三才丸【《校要》】滋陰養血﹐溫補下元。

天門冬【去心】生地黃【二味﹐用柳甑箄灑酒﹐九蒸九曬﹐幹稱﹐各二兩】人參【一兩】

爲末﹐蒸棗肉搗和丸梧子大﹐每服三十丸﹐食前溫酒下﹐日三服。

交藤丸【華佗】駐顏長算﹐祛百病。

何首烏【赤白者﹐各一斤﹐卽交藤根也】白茯苓【五兩】牛膝【二兩】

右蜜丸﹐酒下三十丸。忌食豬羊血。

打老兒丸藥最平和﹐陰陽不偏。

石菖蒲【銅刀刮去皮﹐用嫩桑枝相拌﹐蒸曬漧﹐去桑枝不用﹐不可犯鐵器﹐令人吐逆】山藥【蒸曬漧】牛膝【去蘆﹐用黃精自然汁浸﹐撈出﹐換酒浸一宿。若無黃精﹐酒浸三日﹐撈出焙漧】山萸肉【慢火焙漧】遠志【用甘艸水浸一宿﹐撈起曬漧﹐又浸曬】巴戟【用枸杞子湯浸一宿去心﹐酒浸一宿﹐撈起﹐用菊花同包﹐炭火焙令黃色﹐去菊花不用】續斷【酒浸軟﹐去內裏筋﹐文火炒半幹曬】五味【蜜湯浸去子﹐再以漿水浸一宿焙漧】茯苓【去皮筋﹐搗細於水中﹐攪去浮者】楮實子【水浸三日﹐攪去浮者不用﹐撈起曬漧﹐酒浸一宿﹐濾出﹐蒸辰至午﹐焙漧】枸杞子【去蒂】熟地黃【蒸取出﹐放冷﹐又以酒蒸﹐取出令幹﹐又拌蒸三四次﹐勿犯鐵器】小茴香【酒浸一宿炒幹】肉蓯蓉【洗酒浸一宿﹐刷去沙皮﹐劈破中心﹐去白膜一重如竹絲﹐飯上蒸從寅至未﹐再用酥炙黃】杜仲【去皮﹐酥炙﹐炒無絲】

右爲細末﹐各等分﹐酒糊爲丸桐子大﹐每服二十九﹐空心溫酒送下。服五日便覺身輕﹐十日精神爽快﹐二十日語言響亮﹐一年白髮轉黑﹐行步如飛。

還少丹

山藥牛膝【酒浸】遠志【去心】山萸肉楮實白茯苓五味子巴戟【酒浸去心】石菖蒲肉蓯蓉【酒浸一宿】杜仲【薑汁酒拌同炒去絲】舶茴香【各一兩】枸杞子熟地黃【各二兩】

右爲細末﹐煉蜜同棗肉爲丸如桐子大﹐每服三十丸﹐溫酒或鹽湯下﹐日三服﹐食前。五日覺有力﹐十日精神爽﹐半月气壯﹐二十日目明﹐一月夜思飲食﹐冬月手足常暖。久服令人身體輕健﹐筋骨壯盛﹐悅澤難老﹐固齒﹐無瘴瘧。婦人服之﹐容顏悅澤﹐暖子宮﹐去一切病。更看體候加減。

雙芝丸【《良方》﹐下同】治諸虛﹐補精气﹐塡骨髓﹐壯筋骨﹐助五臟﹐調六腑。久服駐顏不老。

熟地黃【取末】石斛【去根酒炙】肉蓯蓉【酒浸】菟絲子【酒浸三日炒】牛膝【酒浸】黃芪【各四兩】沈香【三錢】杜仲【蜜水浸﹐炒斷絲】五味子【焙】薏苡仁【炒﹐各二兩】麝香【二錢】麋鹿角霜【半斤】白茯苓【去皮】天麻【酒浸】幹山藥覆盆子人參木瓜秦艽【各一兩】

右爲細末﹐煉蜜和丸如梧桐子大﹐每服二十丸至三四十丸﹐用溫酒下﹐鹽湯米飲亦得。

老奴丸一名蒼龍丸。此方成都府崔磨去無子﹐欲服此藥﹐修合未服﹐而崔已卒。有老奴七十之上﹐腰腳疼痛﹐曲脊而行﹐褚氏與此藥服之。其老奴語褚氏曰﹕自服此藥﹐深有靈驗﹐諸病悉痊﹐房事如少壯之人。於是與褚氏通﹐後有孕。一日褚氏事顯﹐其家母視之﹐切究其由﹐得其實﹐遂打死此老奴﹐因折其腿﹐骨髓皆滿﹐如金色﹐多試有效﹐故名老奴丸。

木香【五錢】燈心【二錢】大蜘蛛【七个】蓽澄茄胡桃肉【另研】車前子【炒】馬藺花【酒浸】萆薢牡蠣【火煆】韭子木通【各一兩】全蠍【去毒】山茱萸【去核】破故紙【酒浸】桑螵蛸【酒浸】龍骨【各一兩半】母丁香紫梢花蛇牀子肉蓯蓉【酒浸】菟絲子【酒蒸】白茯苓【去皮】仙靈脾八角茴香巴戟【去心】遠志【去心】當歸【各二兩】沈香【七錢】漧漆【炒去煙﹐三兩】熟地黃【五兩】

右爲細末﹐煉蜜和丸如梧桐子大﹐每服三十丸﹐空心用溫酒送下﹐七日見效。無婦人者勿服此藥﹐專興陽事。如善解者﹐飲涼水三口。年髙气衰虛耗﹐風濕腰腳疼痛﹐並宜服之。此藥最靈驗﹐添精補腎傷。去冷除風濕﹐扶精更起陽。老成好修合﹐祕密莫傳揚。假之保元气﹐延壽得安康。一方無桑螵蛸﹑當歸﹑沈香。

延生護寶丹補元气﹐壯筋骨﹐固精健陽﹐通和血脈﹐潤澤肌膚﹐延年益壽。

菟絲子【酒浸透﹐蒸熟﹐碾作餅曬榦碾末﹐三兩】肉蓯蓉【酒浸切焙】晚蠶蛾【酥少許慢火炒】家韭子【四兩﹐水淘淨﹐用棗二兩同煮﹐棗熟去棗﹐水淘淨控幹﹐再用酒浸一宿﹐火炒軟﹐各淨稱二兩】胡盧巴【微炒】蓮實【去皮炒熟】桑螵蛸【炒香】蛇牀子【水淘淨﹐用棗三兩﹐同煮﹐棗熟去棗焙漧】白龍骨【各淨稱一兩】幹蓮花蕊乳香【另研】鹿茸【去毛酥炙】丁香木香【各半兩】麝香【二錢】

右除乳香﹑麝香﹑菟絲子末外﹐一十二味同爲細末﹐將前菟絲子末﹐用浸藥酒二升﹐文武火熬至一半﹐入蕎麥麵一兩﹐酒調勻﹐下膏子內攪勻﹔次下乳香﹑麝香﹐不住手攪勻﹐輕沸熬如稠糊放冷。此膏子都要用盡。恐硬﹐入酒少許。與前藥末和成劑﹐杵千餘下﹐丸如梧桐子大﹐每服三十丸﹐早空心用溫酒入炒鹽少許送。靜坐少時﹐想藥至丹田﹐以意加減丸數。如陽道衰精滑者﹐空心﹑臨臥各進一服。

膃肭臍丸治證同前。

膃肭臍【一對】鹿角膠鹿角霜鹿茸【各二兩】熟地黃胡盧巴菟絲子【酒蒸】巴戟【去心】鍾乳粉【研】乳香【研】牛膝【酒浸】肉蓯蓉【酒浸】當歸小茴香【炒】天雄【去皮】附子【各一兩】沈香【半兩】朱砂【二錢﹐研】麝香【一錢﹐研】

右﹐先將膃肭臍酒浸一宿﹐煮爛﹐搗成膏﹐將浸藥酒化麋鹿膠霜同爲膏﹔次下另研乳香﹑麝香﹑朱砂乳粉末﹔其餘藥修制了﹐亦研爲細末﹐再於乳缽內同研千百下﹔別用羊白腰子三對﹐羊白脊髓五條﹐酒煮熟爛﹐研爲膏﹐同膃肭臍﹑麋鹿角膠搜拌藥末﹐成劑得所。若稍幹入酒糊些少﹐同搜和﹐入臼內﹐搗三五千杵﹐丸如梧桐子大﹐窨一宿﹐慢火上焙漧﹐用無油罐子盛﹐用厚紙密封罐口。每服三十丸﹐加至五七十丸﹐空心﹐用溫酒送下。

椒紅丸壯筋骨﹐益血脈﹐悅顏色。

蜀椒【去目並合口者炒出汗﹐三兩】牛膝【去苗﹐酒浸三宿﹐洗淨曬漧﹐四兩】石斛【去根】巴戟【去心】吳茱萸【湯泡焙漧】硫黃【細末水飛】桂【去粗皮】木香【各一兩】附子【炮去皮臍】菟絲子【酒蒸曬】蓯蓉【酒浸去皺皮炙】磁石【火燒酢淬細研水飛】鹿茸【去皮酥炙﹐各二兩】生地黃【五兩﹐取汁熬爲膏】

右爲細末﹐入別研藥和勻﹐煉蜜和搗二三百杵﹐丸如梧桐子大﹐每服三十丸﹐空心﹐用鹽湯送下。

補骨脂丸暖下元﹐壯筋骨﹐久服令人彊健﹐悅澤顏色。

補骨脂【五兩﹐微炒香搗爲細末】白蜜【四兩】胡桃肉【二兩﹐研如泥】

右將蜜﹑胡桃肉同熬如稀餳﹐後入補骨脂末﹐和丸如梧桐子大﹐每服三十丸﹐空心﹐用溫酒送下。一方煉蜜和勻如飴﹐盛磁器中﹐旦日以溫酒化服一匙﹐熟水亦得。久服延年益气。忌蕓薹羊血。

地仙丸治風气﹐補元陽﹐活血脈﹐壯筋骨﹐潤肌膚﹐聰耳目﹐延壽算﹐駐容顏。久服則身輕。

黃芪【剉炒】天南星【炮】羌活【去蘆】懷香子【炒】地龍【去土】骨碎補【炒】防風【去叉】赤小豆狗脊【去毛】白蒺藜【炒】烏藥【去木】白附子【炮】附子【炮去皮臍】萆薢【各半兩】牛膝【酒浸切焙】肉蓯蓉【酒浸切焙】何首烏【去皮】覆盆子【去蒂】蜀椒【去目並合口者炒出汗﹐各一兩】木鱉子【三分】

右爲細末﹐酒煮麵糊和丸如梧桐子大﹐每服二十丸﹐空心﹐鹽湯或茶酒任下。

肉蓯蓉丸久服駐容顏﹐烏髭發﹐益精神﹐生气血。

肉蓯蓉【酒浸一宿﹐刮去皺皮炙幹】菟絲子【酒浸三日﹐暴漧﹐別碾爲末﹐各二兩】熟地黃鍾乳粉天雄【炮去皮臍】五味子桂心人參【去蘆】漧薑【炮】白朮遠志【去心】杜仲【去粗皮炙黃】巴戟【去心】牛膝【去苗】山茱萸【去核】覆盆子川椒【去目並合口者炒出汗﹐各一兩】炙艸【半兩】天門冬【一兩半﹐去心焙】

右爲細末﹐煉蜜和搗三五百杵﹐丸如梧桐子大﹐每服三十丸﹐空心﹐用溫酒送下。

何首烏丸治男子元髒虛損﹐發白再黑﹐塡精補髓。

何首烏【半斤】肉蓯蓉【六兩】牛膝【四兩】

右將何首烏同棗一層﹐何首烏甑內蒸棗軟﹐用竹刀切焙同爲末﹐用棗肉和丸如梧桐子大﹐每服五七丸﹐嚼馬藺子服酒下﹐食前。一服漸加一丸﹐日三服﹐至四十九丸卽止﹐卻減丸數服﹐其效如神。

神仙一井金丹補益眞元﹐大彊腰腳。久服髭鬢不白﹐牙齒牢固﹐進美飲食﹐聰明耳目﹐行步輕健。

牛膝【酒浸三日】川椒【去目並閉口者炒出汗】白附子黑附子【炮去皮】木鱉子【煨去殼】肉蓯蓉【酒浸三日】何首烏【水三碗﹐黑豆半碗﹐同煮熟去豆﹐各三兩】烏藥【二兩】羌活【炒】南星【炮】狗脊【炙去毛】舶上茴香萆薢【黑豆﹐同煮去豆】地龍【去土炒】防風【去蘆】骨碎補【去毛炒】赤小豆白蒺藜【炒去刺】黃芪【蜜炙】五味【炒】覆盆子【炒】靑鹽【火炮】全蠍【各一兩】

右爲細末﹐用無灰酒煮麵糊和丸如梧桐子大﹐每服五十丸﹐煎五味子湯送下﹐空心﹑日午各一服。此藥大有功效﹐服至百日﹐逢火日摘白爲黑。一方減川椒﹑白附子﹑木鱉子﹑黑附子﹑何首烏﹐俱減一兩﹐每服二十丸﹐五味子泡湯下。其他方﹐五味子煎酒下。一方黑豆半碗﹐水二碗﹐同羌活﹑萆薢﹑何首烏一處煮豆熟爲度﹐去豆不用﹐只用三味藥。一方萆薢﹑黑豆﹐同何首烏一處煮。

神仙巨勝子丸安魂定魄﹐攺易容顏﹐通神仙﹐延壽命﹐添髓駐精﹐補虛益气﹐壯筋骨﹐潤肌膚﹐發白再黑﹐齒落更生﹐目視有光﹐心力無倦﹐行步如飛﹐寒暑不侵﹐能除百病。

巨勝子【焙﹐二兩】生地熟地何首烏【各四兩】枸杞子菟絲子五味子棗仁破故紙【炒】柏子仁覆盆子雞頭實廣木香蓮花蕊巴戟天【去心】肉蓯蓉【酒浸三日】牛膝【酒浸】天門冬【酒浸】韭子官桂人參茯苓【去皮】楮實子天雄【炮去皮臍】蓮肉川續斷山藥【各一兩】

右爲細末﹐春夏煉蜜爲丸﹔秋冬蒸棗肉﹐入胡桃肉十个﹐搗如泥﹐同藥末和﹐更搗千餘杵﹐丸如梧桐子大。每服三十丸﹐空心﹐用溫酒送下﹐鹽湯亦可﹐日二。如久服﹐去天雄﹐用鹿茸亦得。此藥耳聾復聰﹐眼昏再明。服一月﹐元髒彊勝﹔六十日﹐發白變黑﹔一百日﹐容顏攺變﹐目明可黑處穿鍼﹐冬月單衣不寒。若將白雞用藥拌飯﹐餵六十日﹐則變爲黑雞矣。

保命延齡丸安神養气﹐補塡骨髓﹐起弱扶衰﹐潤澤肌膚﹐聰明耳目。久服烏髭發﹐固牙齒﹐能夜讀細字﹐心力不倦。

巨勝子補骨脂【酒浸焙】酸棗仁甘菊花柏子仁【去殼另研】肉蓯蓉【酒浸焙】楮實子天雄【炮去皮尖】枸杞子天冬【去心】五味子牛膝【酒焙】覆盆子白茯苓【去皮】巴戟【去心】人參菟絲子【酒浸一宿﹐杵作餅焙漧﹐入藥同研】山藥【各一兩】生漧地黃【半斤﹐細切﹐新瓦上焙漧】肉桂【去粗皮﹐四兩】

右爲細末﹐春夏白沙蜜﹐秋冬蒸棗肉﹐入胡桃肉十枚﹐去皮同藥末於臼內﹐搗千餘杵﹐丸如梧桐子大﹐每服三十丸﹐加至五十丸﹐空心﹐用溫酒送下。

容顏不老方

一斤生薑半斤棗﹐二兩白鹽三兩艸。丁香沈香各半兩﹐四兩茴香一處搗。煎也好﹐點也好﹐修合此藥勝如寶。每日淸晨飲一杯﹐一世容顏長不老。

枸杞煎去萬病﹐通神明﹐安五臟﹐延年駐顏。

枸杞子汁生地黃汁【各三升】麥門冬汁【五升】杏仁【去皮尖研如膏﹐一升】人參【爲末﹐三兩】白茯苓【去皮爲末﹐二兩】

右以銀鍋內慢火先熬前四味如稀餳﹐後入人參﹑茯苓末﹐待煎候如膏﹐以磁器盛之﹐每服半匙﹐空心﹐溫酒化服﹐日二。

二精丸助气固精﹐保鎭丹田﹐活血駐顏﹐長生不老。

黃精【去皮】枸杞子【各二斤】

右﹐各於八九月間采取。用淸水浸黃精﹐令淨細銼﹐與枸杞子相和﹐杵碎拌勻﹐陰漧﹐再搗爲細末﹐煉蜜爲丸如梧桐子大﹐每服三五十丸﹐空心﹐溫酒下。

寇相大朝湯衝冒霧气﹐春天不可無此﹐空心進餌。

沈香木香人參肉豆蔻茴香艸豆蔻蓽澄茄甘艸【各等分】

右爲細末﹐以沸湯入鹽少許﹐點服一二錢﹐不拘時。

全鹿丸【祕方﹐下同】此藥能補諸虛百損﹐五勞七傷﹐功效不能盡述。制一料服之﹐延年一紀。其法四人共制一鹿﹐分而服之﹔逾年又共制之﹐四人共制四年﹐則每人爲一全鹿。若一人獨制一料﹐恐久畱變壞﹐藥力不存矣。

中鹿【一隻﹐不拘牝牡﹐縛死﹐去毛肚雜﹐洗淨聽用】鹿肉【煮熟﹐橫切片﹐焙榦爲末】皮【同雜入元湯煮膏和藥末爲丸】骨【用酥炙爲末﹐和肉末藥末﹐一處和﹐膠搗不成丸﹐加煉蜜】人參黃芪白朮茯苓當歸川芎生地黃熟地黃陳皮天門冬麥門冬炙甘

艸破故紙續斷杜仲牛膝枸杞子巴戟天胡盧巴幹山藥芡實子菟絲子覆盆子五味子楮實子瑣陽肉蓯蓉秋石【各一斤】川椒小茴香靑鹽沈香【各半斤】

右各精制爲末﹐各稱分兩﹐和勻一處﹐候肉並膠成﹐就和爲丸﹐梧桐子大﹐焙漧﹐用生黃絹作小袋五十條﹐每條約盛一斤﹐懸置透風處。用盡一袋﹐又取一袋。黴伏天須要火烘一二次爲妙。每服八九十丸﹐空心臨臥時﹐姜湯﹑鹽湯﹑沸湯任下﹐冬月溫酒送下。

禦米酒壯筋骨﹐暢經絡﹐養精元﹐益神气﹐久服行步如飛﹐延年益嗣﹐有通仙之妙。

眞薏苡米酒【一百斤】霜茄根【切片】五加皮【切】桑寄生【剉】蒼耳子【炒去刺﹐各半斤】枸杞子【淨】牛膝【去盧﹐各一斤】

右各制淨稱分兩﹐每味分四劑﹐酒一百斤﹐亦分四壇﹐各入藥煮三炷香﹐取放土地上退火性﹐七日卽可飲。久窨尢佳。早晚隨量飲﹐微醺爲度。

斑龍二至百補丸能固本保元﹐生精養血﹐培復天眞﹐大補虛損﹐益五內而除骨蒸﹐壯元陽而多子嗣﹐充血脈﹐彊筋骸﹐美顏色﹐增齡算﹐聰明耳目﹐黑潤髭須﹐眞王道奇方。

鹿角【五十兩﹐爲則新取連腦骨者佳﹐鋸作二寸長段﹐長流水洗﹐米泔浸一宿﹐刷洗淨曬漧﹐同後藥和入磁壇煮膠】黃精【八兩】甘枸杞子幹熟地黃菟絲子【熱水淘淨】金櫻子【去毛子淨﹐各四兩】天門冬【去心】麥門冬【去心】川牛膝【酒洗】楮實子【熱水洗﹐各二兩】龍眼肉【一兩】

十味同鹿角和勻﹐入淨壇內﹐層層放實﹐用新汲淡水注壇中﹐平肩﹐以密梭布四層封口﹐以新磚壓之﹐置大鍋中井字架上﹐以木甑蓋好﹐重湯煮三日夜﹐毋得間斷火候﹐旁用小鍋燒滚水﹐不時添注壇內並鍋內﹐勿使漧涸。日足取起﹐濾去滓﹐將汁用羅底絹絞出﹐入淨砂鍋內﹐文武火熬成膏﹐約一斤半﹐再煉蜜二斤﹐滴水成珠﹐攙入調和後項藥﹐杵爛爲丸。

鹿角霜【十兩】人參【五兩】黃芪蜜【炒】雞頭粉白茯苓【去皮】山藥【炒】山茱萸肉【鹽水洗過】生地黃【酒洗﹐飯上蒸過】知母【鹽水炒﹐各四兩】五味子【一兩﹐去梗】夏月加川黃蘗四兩炒褐色。

已上十味﹐爲細末﹐用前膏和勻成塊﹐石臼木杵杵千餘下﹐爲丸如梧桐子大﹐空心淡鹽湯送下八十丸。隨用煮過蓮子肉﹐或曬漧棗數枚﹐以壓之﹐俾納丹田也。古今圖書集成醫部全錄卷三百三十二

頤養補益門

單方

服茯苓法﹕茯苓自是神仙上藥﹐但其中有赤筋脈﹐若不能去﹐服久不利人眼﹐或使人眼小。當削去皮切爲方寸塊﹐銀石器中淸水煮﹐以酥軟解散爲度﹐入細布袋中﹐以冷水揉搜﹐如作葛粉狀﹐澄取粉而筋脈畱袋中﹐棄去不用。用其粉以蜜和如濕香狀﹐蒸過食之尢佳。純黑脂麻﹐九蒸九暴﹐入水爛研﹐濾取白汁﹐銀石器中熬﹐如作杏酪湯。更入去皮核爛研棗肉﹐與茯苓粉一處搜和食之﹐尢奇。【東坡﹐下同】

服地黃法﹕肥嫩地黃一二寸﹐截去﹐薄紙裹兩頭﹐以生豬腦塗其膚周匝﹐置小盤中﹐掛通風處十餘日自幹﹐抖擻之出細黃粉﹐其膚獨一一如鵝管狀﹐其粉沸湯點﹐或謂之金粉湯。

時雨降﹐多置器廣庭中﹐所得甘滑不可名﹐以潑茶煮藥皆美而有益正爾。食之不輟﹐可以長生。其次井泉甘冷者﹐皆良藥也。幹以九二化坤之六二爲坎﹐故天一爲水。吾聞之道士﹐人能服井華﹐其效與石硫黃﹑鍾乳等﹐非其人亦能發背腦爲疽﹐蓋嘗觀之。又分至日取井水﹐儲之有方﹐後七日輒生物如雲母狀﹐道士謂水中金可養煉爲丹﹐此固嘗見之者。此至淺近﹐獨不能爲﹐況所謂元者乎﹖

服松脂法﹕松脂以眞定者爲良﹐細布袋盛﹐淸水爲沸湯煮﹐浮水面者﹐以新笊籬掠取﹐置新水中。久煮不出者﹐皆棄不用。入生白茯苓末﹐不制﹐但削去皮搗羅拌勻﹐每日早取三錢匕﹐著口中﹐用少熟水攪漱﹐仍以脂如常法揩齒畢﹐更啜小熟水咽之﹐仍漱吐如法﹐能牢齒﹑駐顏﹑烏髭也。

煉枲耳霜法﹕枲耳並根苗葉實﹐皆濯去塵土﹐懸陰淨灑掃地上﹐燒爲灰﹐澄淋取濃汁泥﹐連二竈煉之﹐俟灰汁耗﹐卽旋取旁釜中已枲灰汁益之﹐經一日夜不絕火﹐乃漸得霜﹐幹瓷瓶盛。每服早晚臨睡﹐酒調一錢匕。補暖去風駐顏﹐不可備言。尢治皮膚風﹐令人膚革滑淨。每淨面及浴﹐取少許如澡豆用尢佳﹐無所忌。蘇昌圖之父從諫宜州文學家﹐居於邕﹐服此十餘年﹐年八十七﹐紅潤輕健﹐蓋專得此藥力也。

服生薑法﹕予昔監郡錢塘﹐遊淨慈寺﹐眾中有僧號聰藥王﹐年八十餘﹐顏如渥丹﹐目光烱然﹐問其所能﹐蓋診脈知吉凶﹐如智緣者。自言服生薑四十年﹐故不老云。姜能健脾溫腎﹐活血益气。其法取生薑之無筋滓者﹐然不用子姜﹐錯之並皮裂取汁﹐貯器中﹐久之澄去上黃而淸者﹐取其下白而濃者陰漧﹐刮取如面﹐謂之姜乳﹐以蒸餅﹐或飰搜和丸如梧子﹐以酒或鹽米湯吞數十粒﹐或取末置酒食茶飲中食之﹐皆可。聰云﹕山僧孤貧﹐無力治此﹐正爾和皮嚼爛﹐以溫水咽之耳。初固辣﹐稍久則否﹐今但覺甘美而已。

服雲母法﹕上白雲母二十斤﹐薄劈﹐以露水八斗作湯﹐分半淘洗二次。又二斗作湯﹐納芒硝十斤﹐木器中漬二十日﹐取出絹袋盛懸屋上﹐勿見風日﹐令燥﹐以鹿皮爲囊揉之。從旦至午篩渣﹐復揉﹐得好粉五斗﹐餘者棄之。以粉一斗納崖蜜二斤﹐攪糊﹐入竹筒內﹐薄削﹐封口漆固﹐埋北垣南崖下﹐入地六尺﹐覆土﹐春夏四十日﹐秋冬三十日﹐出之當成水。若洞洞不消﹐更埋三十日。此水能治萬病及勞气風疼。每以溫水一合和服之﹐日三服。十日小便當變黃﹐二十日腹中寒澼消﹐三十日齲齒更生﹐四十日不畏風寒﹐五十日諸病皆愈﹐顏色日少﹐長生神仙。【《千金》】

雷斅曰﹕凡使雲母黃黑者﹐厚而頑赤色者﹐經婦人手把者﹐並不中用。須光瑩如冰色者爲上。每一斤用小地膽艸﹑紫背天葵﹑生甘艸﹑地黃汁各一鎰﹐幹者細銼﹐濕者取汁了﹐於瓷堝中安置﹐下天池水三鎰﹐著火煎七日夜﹐水火勿令失度﹐雲母自然成碧玉漿在堝底﹐卻以天池水猛投其中攪之﹐浮如蝸涎者卽去之。如此三度﹐淘淨。取沈香一兩搗作末﹐以天池水煎沈香湯二升﹐以水分爲三度﹐再淘雲母漿了﹐日曬任用。抱朴子曰﹕服五云之法﹐或以桂蔥水玉﹐化之爲水﹔或以露於磁器中﹐以原水熬之爲水﹔或以消石合於筒中﹐埋之爲水﹔或以蜜搜爲酪﹔或以秋露漬之百日。韋囊挺以爲粉﹐或以無顚艸樗血合餌之。服至一年百病除﹐三年反老成童﹐五年役使鬼神。

煉雲母粉法﹕八九月間﹐取雲母以礬石拌入瓦罐內﹐封口二伏時則自柔軟﹐去礬﹔次日取百艸頭上露水浸之百日﹐韋囊挺以爲粉。時珍曰﹕道書言鹽湯煮雲母可爲粉。又云雲母一斤﹐鹽一斗漬之﹐銅器中﹐蒸一日﹐臼中搗成粉。又云﹕雲母一斤﹐白鹽一升﹐同搗細入重布袋﹐按之令鹽味盡﹐懸髙處風漧﹐自然成粉。【胡演】

服白石英法﹕白石英一斤﹐打成豆大﹐於砂盆中﹐和粗砂著水﹐按二三千下﹐洗淨又挼﹐仍安柳箕中﹐入蒿葉少許同水熟挼至光淨﹐卽以綿袋盛懸門上。每日未梳前﹐以水或酒吞七粒﹐用飯二匙壓下小腹。一切穢惡﹐白酒牛肉﹐石家所忌者﹐皆不忌。久則新石推出陳石。石常在小腹內﹐溫暖則气息調和﹐經脈通達﹐腰腎堅彊﹐百病自除。石若得力﹐一斤卽止。若不得力﹐十斤亦須服。此物光滑﹐旣無浮碎著人腸胃作瘡﹐又無石气發作諸病也。

又法﹕澤州白石英光淨無點翳者﹐打小豆大﹐去細者﹐水淘淨﹐袋盛﹐懸罐內﹐淸水五大升﹐煮汁一升﹐澄淸平旦服﹐以汁煮粥更佳。服後飲酒二三杯﹐可行百步。一袋可用二十度。如無力﹐以布裹埋南墻下三尺土內百日﹐又堪用也。

三皇眞人煉丹方﹕丹砂一斤﹐研末重篩﹐以醇酒沃之如泥狀﹐盛以銅盤﹐置髙閣上﹐勿令婦女見。燥則復以酒沃令如泥﹐陰雨疾風則藏之。盡酒三斗﹐乃曝之三百日﹐當紫色。齋戒沐浴七日﹐靜室﹐飯丸梧子大﹐常以平旦向日吞三丸。一月三虫出﹐半年諸病瘥﹐一年須髮黑﹐三年神人至。【《太上元變經》﹐下同】

小丹服法﹕雄黃﹑柏子仁各二斤﹐松脂煉過十斤﹐合搗爲丸﹐每旦北向服五丸。百日後﹐拘魂制魄﹐與神人交見。

小神丹方﹕眞丹末三斤﹐白蜜六斤﹐攪合﹐日曝至可丸﹐丸麻子大﹐每旦服十丸。一年白髮反黑﹐齒落更生﹐身體潤澤﹐老翁成少。【抱朴子﹐下同】

服脂麻法﹕上黨胡麻三斗﹐淘淨甑蒸﹐令气徧日幹﹐以水淘去沫﹐再蒸﹐如此九度﹐以湯脫去皮﹐簸淨炒香爲末﹐白蜜或棗膏丸彈子大﹐每溫酒化下一丸﹐日三服。忌毒魚狗肉生萊菔。至百日﹐能除一切痼疾﹔一年身面光澤﹐不饑﹔二年白髮返黑﹔三年齒落更生﹔四年水火不能害﹔五年行及奔馬。久服長生。若欲下之﹐飲葵菜汁。一方爲末﹐未食前﹐水或酒服方寸匕﹐日二。

服黃精法﹕黃精根莖不限多少﹐細銼﹐用流水掉去苦汁﹐九蒸九曝﹐食之。或陰榦搗末﹐每日水調服﹐任多少。忌食梅實。一年內變老爲少﹐久久成地仙。【《聖惠方》】

曜仙神隱者﹐以黃精細切一石﹐用水二石五斗煮之﹐自旦至夕﹐候冷以手挼碎﹐布袋搾取汁煎之﹐渣榦爲末﹐同入釜中﹐煎至可丸﹐丸如雞子大﹐每服一丸﹐日三丸。服之絕糧輕身﹐除百病。渴則飲水。

服萎蕤法﹕二月九月﹐采萎蕤根切碎一石﹐以水二石煮之﹐從旦至夕﹐以手挼爛﹐布囊搾取汁熬稠﹐其滓曬爲末﹐同熬至可丸﹐丸如雞頭子大﹐每服一丸﹐白湯下﹐日三服。導气脈﹐彊筋骨﹐治中風濕毒﹐去面皺顏色。久服延年。

服菟絲法﹕取實一斗﹐酒一斗浸﹐暴漧再浸﹐又暴﹐令酒盡乃止﹐搗篩﹐每酒服二錢﹐日二服。此藥治腰膝去風﹐兼能明目。久服令人光澤﹐老變爲少。十日外飲啖﹐如湯沃雪也。【抱朴子】

服五味子法﹕五六月宜常服五味子湯﹐以益肺金之气﹐在上則滋源﹐在下則補腎。其法以五味子一大合﹐木臼搗細磁瓶中﹐以百沸湯投之﹐入少蜜﹐封置火邊﹐良久湯成﹐任飲。

養血返精丸﹕破故紙炒二兩﹐白茯苓一兩爲末﹐沒藥五錢﹐以無灰酒浸髙一指﹐煮化和末﹐丸梧子大﹐每服三十丸﹐白湯下。昔有人服此﹐至老不衰。蓋破故紙補腎﹐茯苓補心﹐沒藥養血﹐三者旣壯﹐自然身安。【《集驗方》】

服甘菊法﹕王子喬變白增年方﹐用甘菊﹐三月上寅日采苗﹐名曰玉英﹔六月上寅日采葉﹐名曰容成﹔九月上寅日采花﹐名曰金精﹔十二月上寅日采根莖﹐名曰長生。四味並陰漧百日等分﹐以成日合搗千杵爲末﹐每酒服一錢匕﹔或以蜜丸﹐梧子大﹐酒服七丸﹐一日三服。百日輕潤﹐一年發白變黑﹐服之三年齒落再生﹐五年八十老人變爲兒童也。孟詵云﹕正月采葉﹐五月五日采莖﹐九月九日采花。【《玉函方》】

服食白菊太淸靈寶方﹕九月九日白菊花二斤﹐茯苓一斤﹐並搗羅爲末﹐每服二錢﹐溫酒調下﹐日三服。或合白朮丸散任意﹐或以煉過松脂和丸雞子大﹐每服一丸。主頭眩。久服令人好顏色不老。

服地黃法﹕地黃根淨洗搗絞汁﹐煎令稠﹐入白蜜更煎﹐令可丸﹐丸如梧子大﹐每晨溫酒送下三十丸﹐日三服。亦可以靑州棗和丸﹐或別以漧地黃末入膏﹐丸服亦可。百日面如桃花﹐三年身輕不老﹐十年白髮更黑﹐力如二十時﹐令人多子﹐神效無比﹐夜視有光。

麥門冬煎﹕補中益心﹐悅顏色﹐安神益气﹐令人肥健。取新麥門冬根去心﹐搗熟絞汁﹐和白蜜銀器中﹐重湯煮不停﹐手攪候如飴乃成﹐溫酒日日化服之。

服蒺藜法﹕蒺藜一石﹐七八月熟時收取日幹﹐舂去刺﹐杵爲末。每服二錢﹐新汲水調下﹐日三服。勿令中絕﹐斷谷長生。服之一年以後﹐冬不寒﹐夏不熱﹔二年老者復少﹐發白復黑﹐齒落更生﹔服之三年﹐身輕長生。【《神仙祕旨》】

服天門冬法﹕孫眞人《枕中記》云﹕八九月采天門冬根暴榦爲末﹐每服方寸匕﹐日三服。一云日可至十服。無問山中人間﹐久服補中益气﹐治虛勞絕傷﹐年老衰損﹐偏枯不隨﹐風濕不仁﹐冷痺惡瘡﹐癰疽癩疾﹐鼻柱敗爛者服之﹐皮脫虫出。釀酒服﹐去癥病積聚﹐風痰顚狂﹐三虫伏屍。除濕痺﹐輕身益气﹐令人不饑﹐百日延年耐老。釀酒初服微酸﹐久貯則香美﹐諸酒不及也。忌鯉魚。

何首烏丸﹕專壯筋骨﹐長精髓﹐補血气。久服黑須髮﹐堅陽道﹐令人多子﹐輕身延年。月計不足﹐歲計有餘。何首鳥五斤﹐銅刀切片﹐幹者以米泔水浸軟切之﹔牛膝去苗一斤切﹔黑豆一斗淘淨。用木甑鋪豆一層﹐鋪藥一層﹐重重鋪盡。瓦鍋蒸至豆熟﹐取出去豆﹐暴漧﹔換豆又蒸。如此三次爲末﹐蒸棗肉和丸梧子大﹐每服三五十九﹐空心溫酒下。忌蔥蒜蘿卜無鱗魚。勿犯鐵器。

又方﹕用赤白何首烏各半﹐極大者﹐八月采﹐以竹刀削去皮切片﹐用米泔浸一宿﹐曬漧﹐以壯婦男兒乳汁拌曬三度﹐候幹﹐木臼舂爲末﹐以密雲棗肉和杵爲丸如梧子大﹐每服二十丸﹐每十日加十丸﹐至百日止﹐空心﹐溫酒鹽湯任下。

服菖蒲法﹕采緊小似魚鱗者一斤﹐以水及米泔浸各一宿﹐刮去皮切﹐暴漧搗篩﹐以糯米粥和勻﹐更入熟蜜搜和﹐丸如梧子大﹐稀葛袋盛﹐置當風處﹐令幹﹐每旦酒飲任下三十丸﹐臨臥更服三十丸。服至一月消食﹐二月痰除。服至五年﹐骨髓充﹐顏色澤﹐白髮黑﹐齒落更生。又法﹕用華山挺子茯苓﹐削如棗大方塊﹐安新甕內﹐好酒浸之﹐重紙封﹐百日乃開﹐其色當如餳糖﹐可日食一塊。至百日肌體潤澤﹐一年可夜視物。久久腸化爲筋﹐延年耐老﹐面若童顏。【《經驗後方》】

又方﹕茯苓十斤去皮酒浸﹐密封下﹐五十日出之﹐取服﹐如博棋大﹐日三﹔亦可屑服方寸匕。凡餌茯苓﹐皆湯煮四五沸﹐或以水漬六七日。

用茯苓﹑松脂各二斤﹐醇酒浸之﹐和以白蜜﹐日三服之﹐久久通靈。【《嵩髙記》】

服食山藥法﹕益顏色﹐補下焦虛冷﹐小便頻數﹐瘦損無力。用薯蕷於沙盆中研細﹐入銚中﹐以酒一大匙熬令香﹐旋添酒一盞﹐攪令勻﹐空心飲之﹐每旦一服。【《聖惠方》】

服柏實法﹕八月連房取實﹐暴收去殼﹐研末﹐每服二錢﹐溫酒下﹐一日三服。渴卽飲水﹐令人悅澤。一方加松子仁等分﹐以松脂和丸。一方加菊花等分﹐蜜丸服。

又方﹕嘗以三月四日﹐采新生松葉長三四寸許﹐並花蕊陰漧﹔又於深山巖谷中﹐采當年新生柏葉﹐長二三寸者﹐陰榦爲末﹐白蜜丸如小豆大﹐常以日未出時燒香﹐東向平持八十一丸﹐以酒下。服一年﹐延十年命﹔服二年﹐延二十年命。欲得長肌肉﹐加大麻﹑巨勝﹔欲心力壯健者﹐加茯苓﹑人參。此藥除百病﹐益元气﹐滋五臟六腑﹐淸明耳目﹐彊壯不衰老﹐延年益壽﹐神驗。用七月七日露水丸之﹐更佳。服時仍祝曰﹕神仙眞藥﹐體合自然。服藥入腹﹐天地同年。祝畢﹐服藥﹐斷諸雜肉五辛。【《枕中記》】

又方﹕五月五日采五方側柏葉三斤﹐遠志去心二斤﹐白茯苓去皮一斤﹐爲末﹐煉蜜和丸梧子大﹐每以仙靈脾酒下三十丸﹐日再服。並無所忌。勿示非人。

服食法﹕百煉松脂治下篩﹐蜜和﹐納角中﹐勿見風日﹐每服一兩﹐一日三服。服至百日耐寒暑﹐二百日五臟補益﹐五年卽見西王母。

又方﹕松脂十斤﹐煉之五度﹐令苦味盡﹐每一斤入茯苓四兩﹐每旦水服一刀圭。能令不食而復延齡﹐身輕淸爽。

服胡桃法﹕凡服胡桃﹐不得並食﹐須漸漸食之。初日服一顆﹐每五日加一顆﹐至二十顆止﹐周而復始。常服令人能食﹐骨肉細膩光潤﹐須髮黑澤﹐血脈通潤﹐養一切老病。

服松子法﹕七月取松實﹐過時卽落﹐難收也。去木皮搗如膏﹐收之﹐每服雞子大﹐酒調下﹐日三服。一云服方寸匕﹐一云一服三合。百日身輕。三百日﹐日行五百里。絕谷久服﹐神仙。渴卽飲水。亦可以煉過松脂同服之。若丸如梧桐子大﹐服十丸。【《聖惠方》】

服蓮肉法﹕石蓮肉蒸熟去心爲末﹐煉蜜丸梧子大﹐日服三十丸。此仙家方也。

淸心寧神﹕用蓮蓬中幹石蓮子肉﹐於砂盆中﹐擦去赤皮畱心﹐同爲末﹐入龍眼點湯服之。

服鹿角法﹕鹿角屑十兩﹐生附子三兩﹐去皮臍爲末﹐每服二錢﹐空心﹐溫酒下。令人少睡﹐益气力﹐通神明。【彭祖方】

補益虛羸鹿骨煎﹕用鹿骨一具﹐枸杞根二升﹐各以水一斗﹐煎汁五升﹐和勻﹐共煎五升﹐日二服。【《千金方》】

補益虛寒﹕用精羊肉一斤﹐碎白石英三兩﹐以肉包之﹐外用荷葉裹定﹐於一石米下蒸熟取出﹐去石英和蔥姜﹐作小餛飩子﹐每日空腹﹐以冷漿水吞一百枚﹐甚補益。【《千金翼》】

斬三尸法﹕常以庚辰日去手爪﹐甲午日去足爪。每年七月十六日﹐將爪甲燒灰﹐和水服之﹐三尸九虫皆滅﹐名曰斬三尸。【《太上元科》】

又方﹕甲寅日三尸遊兩手﹐剪去手爪甲﹔甲午日三尸遊兩足﹐剪去足爪甲。

陰陽二煉丹﹕世之煉秋石者﹐但得火煉一法﹐此藥須兼陰陽二煉﹐方爲至藥。火煉乃陽中之陰﹐得火而凝﹐入水則釋﹐歸於無體﹐蓋質去味存﹐此離中之虛也。水煉乃陰中之陽﹐得水而凝﹐遇曝而潤﹐千歲不變﹐味去質畱﹐此坎中之實也。二物皆出於心腎二髒﹐而流於小腸。水火螣蛇元武正气﹐外假天地之水火﹐凝而爲體。服還補太陽相火二髒﹐上爲養命之本。空心﹐服陽煉﹔日午﹐服陰煉。此法極省力﹐與常法功用不侔。久疾服之﹐皆愈。有人得瘦疾且嗽﹐諸方不效﹐服此卽瘳。有人病顚腹鼓﹐日久加喘滿垂困﹐亦服此而安也。陽煉法﹕用人尿十餘石﹐各用桶盛﹐每石入皂莢汁一碗﹐竹杖卽攪百千下﹐候澄去淸畱垽﹐並作一桶﹐如前攪撥﹐澄取濃汁一二斗﹐濾淨﹐入鍋熬幹﹐刮下搗細﹐再以淸湯煮化﹐用箕鋪紙﹐淋過再熬。如此數次﹐直待色白如雪方止。用沙盒固濟﹐火煆成質﹐傾出。如藥未成﹐更煆一二次﹐候色如瑩玉﹐細研﹐入沙盒內固濟﹐微火養十晝夜取出﹐於土上去火毒﹐爲末﹐棗膏丸梧桐子大﹐每空心溫酒下三十丸。其陰煉法﹕用人尿四五石﹐以水缸盛﹐入新水一半﹐攪千回﹐澄定去淸畱渣﹔又入新水攪澄﹐直候無臭气﹐澄下如膩粉﹐方以曝漧刮下再研﹐以男兒乳和如膏﹐烈日曬漧﹐蓋假太陽眞气也。如此九度﹐爲末﹐棗膏和丸梧子大﹐每午後溫酒下三十丸。【《水雲錄》】

秋冰乳粉丸﹕固元陽﹐壯筋骨﹐延年不老﹐卻百病。用秋冰五錢﹐頭生男乳曬粉五錢﹐頭生女乳曬粉五錢﹐乳香二錢五分﹐麝香一分爲末﹐煉蜜丸芡子大﹐金箔爲衣﹐烏金紙包黃蠟匱收﹐勿令泄气。每月用乳汁化服一丸﹐仍日飲乳汁助之。

秋水法﹕用童男童女尿垽各一桶﹐入大鍋內﹐桑柴火熬幹﹐刮下﹐入河水一桶﹐攪化隔紙淋過﹐復熬刮下﹐再以水淋﹐煉之。如此七次﹐其色如霜。或有一斤入罐內﹐上用鐵澄盞蓋定﹐鹽泥固濟﹐升打三炷香﹐看秋石色如玉再研﹐再如前升起燈盞﹐上用水徐徐擦之。不可多﹐多則不結﹔不可少﹐少則不升。自辰至未﹐退火冷定﹐其盞上升起者爲秋冰﹐味淡而香﹐乃秋石之精英也。服之滋腎水﹐固元陽﹐降痰火。其不升者﹐卽尋常秋石也﹐味鹹苦﹐蘸肉食之﹐亦有小補。【《經驗方》】

吳貞君服椒方﹕椒性稟五行﹐其葉靑﹐其皮赤﹐其華黃﹐其膜白﹐其實黑。暖丹府﹐通血脈﹐助元气﹐消酒食﹐辟溫毒﹐祛邪气﹐安五臟﹐調三焦﹐而熱不上蒸﹐芳艸之中﹐功皆莫及。每川椒一斤﹐揀去浮及合口者並目﹐銀器內炒令透﹐地上鋪紙兩重﹐傾在紙上﹐用新盆合定﹐周圍以黃土培﹐半日許﹐其毒成汗自出﹐曬漧﹐木臼內輕搗﹐取紅皮四五兩﹐再入鐵臼杵爲末﹐以煉蜜爲丸如梧桐子大﹐候幹﹐紗袋盛﹐掛通風處。每日空心酒下十丸至十五丸﹐半年加至二十丸﹐一年後加至二十五丸。百無所忌。

人乳汁﹕補五臟﹐益年﹐令人肥白悅澤。取甘香乳汁入銀器內﹐頓滚﹐五更時熱服。每一吸﹐卽以指塞鼻孔按唇貼齒而漱﹐乳與口津相合﹐然後以鼻引上吸﹐使气由明堂入腦﹐方可徐徐咽下。凡五七次爲一度﹐久服甚佳。歌曰﹕仙家酒﹐仙家酒﹐兩个壺盧盛一斗。五行釀出眞醍醐﹐不離人間處處有。丹田若是漧涸時﹐咽下重樓潤枯朽。淸晨能飲一升餘﹐返老還童天地久。

枸杞酒方﹕枸杞根一百二十斤切﹐以東流水四石﹐煮一日一夜﹐取淸汁一石﹐淸曲一﹐如家醞法﹐熟取淸﹐貯不津器中。內漧地黃末二升半﹐桂心﹑漧薑﹑澤瀉﹑蜀椒末各一升﹐商陸末二升﹐以絹袋貯內酒底﹐緊塞口﹐埋入地三尺﹐堅覆上﹐三七日。沐浴整衣冠再拜﹐平曉向甲寅地日出時開之。其酒亦如金色﹐旦空腹服半升﹐十日萬病皆愈。三十日瘢痕滅﹐惡疾去。

服食松葉﹐細切更研﹐每日食前以酒調下二錢﹐亦可煮汁作粥食。初服稍難﹐久則自便矣。令人不老﹐輕身益气﹐久服不已﹐絕谷不饑渴。

餌茯苓法﹕用白茯苓三斤細銼﹐以絹袋盛之﹐懸於甕中。用小麥細面七斤﹐糯米五斗﹐炊爲爛飯﹐和曲末﹔經宿﹐入蜜一升﹐和令勻﹐入甕中﹔又經一宿﹐炊糯米二斗投之﹐不得令熱﹐入水六石﹐卽封其甕口﹐春秋三﹑七日﹐冬五﹑七日﹐夏一日﹐當出其藥袋。可隔宿不食﹐淸旦取茯苓半斤服之﹐其酒卽旋旋飲之﹐勿令勝藥。若服此藥多時者﹐永不饑渴﹐無寒無熱﹐身如碧玉﹐令人身輕﹐走如奔馬﹐與天地相畢矣。其藥袋懸於空中﹐勿令著甕底﹐繩系袋頭﹐取木枙橫之﹐仍以紙密封﹐旋取服之﹐勿令泄气。忌食米酢。

葡萄酒﹕駐顏色﹐暖腰腎。幹葡萄一斤末﹐細曲五斤末﹐糯米五斗﹐炊糯米熟候冷﹐入曲並葡萄末﹐水三斗﹐攪令勻﹐入甕蓋覆﹐俟熟卽時飲一盞﹐不拘時。

甘菊花﹕輕身耐老﹐延年。苗葉花根皆可服﹐陰榦搗末﹐酒調服﹐或蜜丸久服。【《本艸》】

菊花酒﹕壯筋骨﹐補髓延年﹐益壽耐老。甘菊花﹑生地黃﹑枸杞根皮各五升﹐水一石﹐煮取五斗﹐糯米五斗﹐煮熟﹐細曲和勻﹐入甕候熟﹐澄酒溫服。白菊尢佳。【《入門》﹐下同】

天門冬酒﹕天門冬根搗絞汁二斗﹐糯米飯二斗﹐拌細曲如常釀法﹐候熟取淸飲。幹者作末釀之亦可。忌食鯉魚。

逡巡酒﹕補气血虛﹐去一切風痺濕气﹐久服益壽耐老﹐好顏色。造法﹕三月三日﹐收桃花三兩三錢﹐五月五日收馬藺花五兩五錢﹐六月六日收芝麻花六兩六錢﹐九月九日收黃甘菊花九兩九錢﹐陰漧。十二月八日﹐取臘水三斗﹐待春分取桃仁四十九枚﹐好者去皮尖﹐白面十斤﹐正同前花和作曲﹐紙包四十九日。用時白水一瓶﹐曲一丸﹐面二塊﹐封良久成矣。如淡﹐則再加一丸。

地黃酒﹕補虛弱﹐壯筋骨﹐通血脈﹐治腹痛﹐變白髮。用生地絞汁﹐同曲末封密器中﹐五七日﹐啟之﹐中有綠汁﹐眞精英也。宜先飲之﹐乃濾汁藏貯。加牛膝汁﹐效更速。亦有加羣藥者。

牛膝酒﹕壯筋骨﹐治痿痺﹐補虛損﹐除久瘧。用牛膝煎汁和曲米釀酒﹔或切碎袋盛﹐浸酒煮服。

當歸酒﹕和血脈﹐堅筋骨﹐止諸痛﹐調經水。當歸煎汁﹐或釀或浸﹐並如上法。

人參酒﹕補中益气﹐通治諸虛。用人參末﹐同曲米釀酒﹐或袋盛浸酒﹐煮飲。

黃精酒﹕壯筋骨﹐益精髓﹐變白髮﹐治百病。用黃精﹑蒼朮各四斤﹐枸杞根﹑柏葉各五斤﹐天門冬三斤﹐煮汁一石﹐同曲十斤﹐糯米一石﹐如常釀酒飲。

戊戌酒﹕大補元陽。其性大熱﹐陰虛無冷病人﹐不宜飲之。用黃狗肉一隻﹐煮糜連汁﹐和曲米釀酒飲之。

羊肉酒﹕大補元气﹐健脾胃﹐益腰腎。宣和化成殿眞方﹐用米一石﹐如常浸漿﹐嫩肥羊肉七斤﹐曲十四兩﹐杏仁一斤﹐同煮爛﹐連汁拌入末﹐入木香一兩﹐同釀。勿犯水。十日熟﹐極甘滑。

又法﹕羊肉五斤﹐蒸爛酒浸一宿﹐入消梨七个﹐同搗取汁﹐和曲米釀酒飲之。

膃肭臍酒﹕助陽气﹐益精髓﹐破癥結冷气﹐大補益人。膃肭臍酒浸擂爛﹐同曲米﹐如常釀酒飲之。

延壽酒﹕黃精﹑蒼朮各四斤﹐天門冬三斤﹐松葉六斤﹐枸杞五斤﹐水三碩﹐煮一日﹐熬如釀酒法﹐空心服之。【《中藏經》】

固本酒﹕治勞補虛﹐益壽延年﹐烏須髮﹐美容顏。生漧地黃﹑熟地黃﹑天門冬﹑麥門冬﹐並去心﹔白茯苓﹑人參各一兩。右銼﹐用磁缸盛﹐好酒十壺﹐浸藥三日﹐文武火煮一二時﹐以酒黑色爲度﹐空心服三五杯。【《衛生方》】

烏須酒﹕治同上﹐黃米三斗﹐麥門冬八兩﹐生地黃﹑何首烏各四兩﹐天門冬﹑熟地黃﹑枸杞子﹑牛膝﹑當歸各二兩﹐人參一兩。右爲末﹐入好曲拌飯如常釀法﹐待酒熟搾出取淸﹐每日淸晨飲一二杯﹐微醺爲度。忌白酒蘿卜蔥蒜牛肉。黃米卽粘黍﹐米色黃。【《回春》】

長松酒﹕滋補一切風虛﹐乃廬山休休子所傳。長松一兩五錢﹐狀似獨活而香﹐乃酒中聖藥也。熟地黃八錢﹐生地黃﹑黃芪蜜炙﹑陳皮各七錢﹐當歸﹑厚朴﹑黃蘗各五錢﹐白芍藥煨﹑人參﹑枳殼各四錢﹐蒼朮米泔制﹑半夏制﹑天門冬﹑麥門冬﹑砂仁﹑黃連各三錢﹐木香﹑川椒﹑核桃仁各二錢﹐小紅棗肉八个﹐老米一撮﹐燈心五寸長﹐一百二十根。一料分十劑﹐絹袋盛之。糯米五升﹐造酒一尊煮一袋﹐窨久乃飲。【《醫通》】

蓮子粥﹕補中彊志﹐聰耳明目。用蓮實半兩﹐去皮心﹐研末﹐水煮熟﹐以粳米三合作粥﹐入末攪勻食。【《聖惠》】

芡仁粥﹕粳米一合﹐雞頭實末二合﹐煮粥﹐空心服之。補益精气﹐聰利耳目﹐能駐年。【《本艸》】

巨勝子粥﹕治五臟虛損﹐益气力﹐堅筋骨。用巨勝九蒸九暴收貯﹐每服二合﹐湯浸布裹﹐挼去皮﹐再用水濾汁煎飲﹐和粳米煮粥食之。

稷米粥﹕補中益气。羊肉一角熬湯﹐入河西稷米﹐蔥鹽煮粥食之。【《飲膳正要》】

白粥﹕凡晨起食粥﹐利膈養胃﹐生津液﹐令一日淸爽﹐所補不小。晚粳米濃煮令爛﹐食之。【《入門》】

海松子粥﹕久服輕身延年﹐不饑不老。【《本艸》﹐下同】

菱實粉粥﹕益腸胃﹐解內熱。

栗子粥﹕補腎气﹐益腰腳。

莙薘菜粥﹕健胃益脾。

韭菜粥﹕溫中暖下。

茯苓粉粥﹕淸上實下。

松子仁粥﹕潤心肺﹐調大腸。

酸棗仁粥﹕治煩熱﹐益膽气。

枸杞子粥﹕補精血﹐益腎气。

豬腎粥﹑羊腎粥﹑鹿腎粥﹕並補腎虛。

羊肝粥﹑雞肝粥﹕並補肝虛﹐明目。

酥蜜粥﹕養心肺。

鹿角膠入粥食﹐助元腸﹐治諸虛。

地黃粥﹕大能利血生精。地黃切二合﹐與米同入罐中﹐煮之﹐候熟以酥二合﹐蜜一合﹐同炒香﹐入內﹐再煮熟食。【《矅仙》】

靑芝﹕明目補肝气﹐安精魂﹐仁恕﹐久食輕身不老﹐延年神仙。【《本經》﹐下同。】

赤芝﹕益心气補中﹐增智慧﹐不忘﹐久食輕身不老﹐延年神仙。

黃芝﹕益脾气安神﹐忠信和藥﹐久食輕身不老﹐延年神仙。

白芝﹕益肺气﹐通利口鼻﹐彊志意﹐勇悍安魄﹐久食輕身不老﹐延年神仙。

紫芝﹕利關節﹐保神益精气﹐堅筋骨﹐好顏色﹐久服輕身不老﹐延年。

鍼灸

《醫學入門》曰﹕夫人之臍也﹐受生之初﹐父精母血﹐相授凝結﹐胞胎混沌﹐太極未分之時﹐一气分得二穴﹐穴中如產四穴﹐外通二腎﹐內長赤白二脈。四穴之中﹐分爲表裏。在母腹中﹐母呼兒呼﹐母吸兒吸。是一身臍蒂﹐如花果在枝而通蒂也。一月一周﹐眞气漸足。旣產﹐胎衣未脫﹐臍帶且緩斷。倘臍門未閉﹐感風傷寒﹐卽損嬰兒眞气。遂以艾火燻蒸數次﹐則眞气無患矣。三七臍門自閉。惟覺口深。於是陽盛年長﹐汨於五味﹐溺於五音﹐探於五气﹐外耗精神﹐內傷生冷﹐而眞气不得條暢。所以立法蒸臍固蒂﹐如水灌土培﹐艸木根本自壯茂也。人常依法燻蒸﹐則榮衛調和﹐安魂定魄﹐寒暑不侵﹐身體可健﹐其中有神妙也。夫肺爲五臟之華蓋﹐聲音所從生者﹐皮毛賴之而滋潤﹐腎水由之而生養﹐腠理不密﹐外感內傷乘之﹐令人咳嗽。外感發散﹐內傷滋潤。又有鬱結﹐則當解之。或傷辛燥之藥﹐或未發散﹐而遂使郁遏之劑﹐則气不散而滯於肺中﹐多生粘痰﹐而作喘急咳嗽。或傷房勞﹐飲食﹐致使吐血﹐乍寒乍熱﹐耳目昏昏﹐身體倦怠拘急﹐胸滿煩悶﹐飲食少思﹐精神怯弱等疾作矣。醫者可急用保眞丸﹑化痰丸等劑療之。倘用之無效﹐必須依法燻臍。今將此方藥料﹐開具於後﹐名曰彭祖壯陽固蒂長生延壽丹。其法用麝香五分﹐引諸藥入五臟六腑﹐周徹百節﹔丁香三錢﹐入肺補血實脾胃﹔靑鹽四錢入腎﹐以實其子﹐使肺母無泄漏﹐如乳母哺子﹐益其气血﹔夜明砂五錢﹐透肺孔﹐補气不足散﹐內傷有餘﹔乳香﹑木香各三錢﹐小茴四錢﹐治濕瀝之證﹐調遣周流﹐升降其气﹐不致喘咳﹐如欲斷水﹐先尋此源﹔沒藥﹑虎骨﹑蛇骨﹑龍骨﹑朱砂各五錢﹐雄黃三錢﹐削除病根﹐扶弱鋤彊﹔白附子五錢﹐循各經絡﹐有推前拽後之功﹔人參﹑附子﹑胡椒各七錢﹐補元气﹐行血化痰爲津液﹔五靈脂五錢﹐保肺气﹐削有餘補不足﹔槐皮能閉押諸藥之性﹐使無走竄﹔艾葉取其火勢﹐劫病去毒﹐起死回生。右爲末﹐另用白面作條圈於臍上﹐將前藥一料分爲三分﹐內取一分﹐先塡麝香末五分﹐入臍眼內。又將前藥一分﹐入面圈內﹐按藥令緊﹐中插數孔﹐外用槐皮一片蓋於藥上﹐艾火灸之﹐無時損易﹐壯其熱气。或自上而下﹐自下而上﹐一身熱透﹐患人必倦沈如醉。灸至五六十壯﹐徧身大汗﹐上至泥丸宮﹐下至湧泉穴。如此則骨髓風寒暑濕﹑五勞七傷盡皆拔除。苟不汗則病未愈﹐再於三五日後又灸﹐灸至汗出爲度﹐學者須用小心。灸至百二十壯﹐則疾必痊。灸時要愼風寒﹐戒油膩生冷。保養一月之後﹐愈加精神健旺。若婦人灸臍﹐去麝加韶腦一錢。扁鵲明此二十味﹐浮沈升降﹐君臣佐使﹐其所治勞嗽之疾﹐無不痊愈。不惟勞疾﹐凡一年四季﹐各燻一次﹐元气堅固﹐百病不生。及久嗽久喘﹐吐血寒勞﹐遺精白濁﹐陽事不舉﹐下元極弱﹐精神失常﹐痰膈等疾﹔婦人赤白帶下﹐久無生育﹐子宮極冷﹐凡用此灸﹐則百病頓除﹐益气延年。

《養老書》曰﹕有人年老而顏如童子者﹐蓋每歲以鼠糞灸臍中一壯故也。

導引

《千金方》曰﹕天竺國按摩法﹐兩手攝捉紐捩﹐如洗手法﹐兩手淺相叉﹐翻覆向胸。

兩手相捉共按﹝月坒﹞﹐左右同。

以手如挽五石力弓﹐左右同。

兩手相重按﹝月坒﹞﹐徐徐捩身﹐左右同。

作拳向前築﹐左右同。

作拳卻頓﹐此是開胸﹐左右同。

如拓石法﹐左右同。

以拳反搥背上﹐左右同。

兩手據地﹐縮身曲脊﹐向上三舉。

兩手抱頭﹐宛轉﹝月坒﹞上﹐此是抽脇。

大坐斜身﹐偏欹如排山﹐左右同。

大坐伸兩腳﹐卽以一腳向前虛掣﹐左右同。

兩手拒地回顧﹐此虎視法﹐左右同。

立地反拗身﹐三舉。

兩手急相叉﹐以腳踏手中﹐左右同。

起立以腳前後虛踏﹐左右同。

大坐伸兩腳﹐當兩手相勾﹐所伸腳著膝中﹐以手按之﹐左右同。

右十八勢﹐但是老人日能依此行三徧者﹐一月後除百病﹐行及奔馬﹐補益延年﹐能食﹐眼明輕健﹐不復疲乏。

《醫學入門》曰﹕導引者﹐保養中一事也。蓋人之精神極欲靜﹐气欲極動。但後世方士﹐亦以此惑人爲仙術。所以王褒頌曰﹕何必偃仰屈伸若彭祖﹐吹噓呼吸如喬松﹐渺然絕俗離世哉﹗認眞只是舞蹈﹐以養血脈。意其法𨿽粗﹐有益閉關守病之士。蓋終日屹屹端坐﹐最是生病。人徒知久行久立之傷人﹐而不知久臥久坐之尢傷人也。故錄一二最要者﹐以備養生者擇焉。

大法﹕導引爲虛損气血不周而設也。有火者開目﹐無火者閉目。無汗者閉气至極﹐有汗者不必閉气。欲气上行以治耳目口齒之病﹐則屈身爲之﹔欲气下行以通大小二便﹐及健足脛﹐則偃身爲之﹔欲气達於四肢﹐側身爲之。欲引頭病者仰頭﹐欲引腰腳病者仰足十指﹐欲引胸中病者挽足十指﹐欲引臂病者掩臂。欲去腹中寒熱積聚諸痛﹐及中寒身熱﹐皆閉气滿腹偃臥﹐亦可爲之。但病在頭中胸中者﹐枕髙七寸﹔病在心下者﹐髙四寸﹔病在臍下者﹐去枕。

開關法﹕先以左手髀骨並肩向前圓轉九數﹐次以右手髀骨並肩向前圓轉九次﹐復以左右髀骨並左右肩向前圓轉九次。加至一九三九亦好。但要從容和緩爲之。或先緩後急﹐亦可爲之。此法疏通膏肓﹐澤心包絡火﹐與張紫丘治瘵開關藥方意同﹐善治少勞背痛胸緊。

起髀法﹕先靜坐存中气﹐後挺身以兩手相叉﹐極力扒左扒右各七次。扒左則頭向右﹐扒右則頭向左。如此者三五次﹐靜坐良久。善和脾胃﹐進飲食﹐兼治臂腰拘攣﹐與開關法相續行之亦可。

開郁法﹕其法以兩手旋舞﹐向前向後﹐兩足作白鷺行步狀﹐不拘數。良久復以左手搭右肩﹐右足搭左膝腕委中而行﹔右手搭左肩﹐左足搭右膝腕委中而行。良久復以左手向前泊腹﹐右足搭左膝蓋而行﹔右手向後泊腰﹐左足搭右膝蓋而行。良久以兩手極力托天﹐兩足極力踏地﹐復以兩手向後向下﹐兩足十指挽起仰面偃腹﹐使气下行。良久蹲倒﹐以兩手極力攀起足後跟﹐足十指點起﹐極力低頭至膝下。良久立起﹐以兩手相交掩兩臂於胸前胛上﹐極力搖動數次。善治名利不遂﹐鬱气爲病﹐心腹脹滿﹐夜睡不寧等證。無病者亦可行之。如外感風寒﹐須行至汗出爲度。此法比之華氏五禽戲法﹐更易簡﹐正大可行。

《古今醫統》曰﹕攝生之要﹐莫大乎存想。存謂存我之神﹐想謂想我之心。閉目見自己之目﹐收心見自己之心。不離我身﹐不傷我神﹐則存想之漸也。

天地虛空中皆气﹐人身虛空中亦皆气。故呼出濁气﹐身中之气也﹔吸入淸气﹐天地之气也。人在气中﹐如魚游水中﹐魚腹中不得水出入則死﹐人腹中不得气出入亦死﹐同其理也。善攝生者﹐必明於气之故矣。欲修調气之術者﹐常得早食閉戶﹐安牀暖席﹐枕髙二寸許﹐正身偃臥﹐瞑目握固﹐兩足間相去五寸﹐兩臂與體相去亦各五寸﹐先須閉气以鼻吸入﹐漸漸腹滿﹐乃閉之﹐及不可忍﹐乃從口細細吐出﹐不可一吐卽盡﹐气定復如前閉之﹐始而十息﹐或二十息﹐不可忍﹐漸熟漸多﹐但能閉至八十息以上﹐則臟腑胸膈之間﹐皆淸气之布濩矣。至於純熟﹐當其气閉之時﹐鼻中惟有短息一寸餘﹐所閉之气四布﹐如火蒸潤肺宮一繞﹐則身如委蛇神在外﹐其快其美﹐有不可言之狀。蓋一气流通表裏﹐上下徹澤故也。其所閉之气漸消﹐則恍然復舊。此道以多爲功﹐但能於日夜間得行此兩度﹐久久耳目聰明﹐精神完固﹐體健身輕﹐則百疾消滅。凡調气之初﹐務要體安气和﹐無與意爭。若不安和﹐且止候和﹐乃爲之久而弗倦則善矣。閉气如降龍伏虎﹐須達其神理﹐胸膈常宜虛空﹐不可飽滿。若气有結滯﹐不得宣流﹐覺之便當用吐法以除之﹐如吹噓呵嘻咽噫呼之類是也。不然泉源壅遏﹐必至逆流﹐瘡瘍中滿之患作矣。

莊子曰﹕吹噓呼吸﹐吐故納新﹐熊經鳥伸爲壽而已矣。此導引之士﹐養形之人﹐彭祖壽考者之所好也。是知導引之術﹐傳自上世﹐其來久矣。故曰彭祖之所好﹐其來自修養家醫家所談﹐不下數百﹐今取其要約切當者十六條﹐參之諸論﹐大槪備矣。凡行導引法﹐常以夜半及平旦將起之時爲之﹐此時气淸腹虛﹐行之益人。先閉目握固﹐冥心危坐﹐叩齒三十六通﹐卽以兩手抱項﹐左右宛轉二十四﹐此可以除胸脇積聚風邪。復以兩手相叉﹐虛空托天﹐抑手按項二十四﹐此可以除胸膈間邪气。復以兩手心掩兩耳﹐卻以第二指壓第三指﹐彈擊腦後二十四﹐此可除風池邪气。復以兩手相捉﹐按左膝左捩身﹐按右膝右捩身﹐二十四﹐此可以去肝家風邪。復以左手一向前﹐一向後﹐如挽五石弓狀﹐二十四﹐此可以去腎腋積邪。復大坐展兩手﹐紉項左右反顧肩膊二十四﹐此可以去脾家積邪。復兩手握固﹐並拄兩肋。擺撼兩肩二十四﹐此可以去腰肋間風邪。復以兩手反捶臂及膊連腰股各二十四﹐此可以去四肢胸臆之邪。復大坐斜身偏倚﹐兩手齊向上如托天狀二十四﹐此可以去肺間積聚之邪。復大坐伸腳﹐以兩手向前低頭攀腳二十次﹐卻鉤所伸腳屈在膝上﹐按摩之二十四﹐此可以去心胞絡邪气。復以兩手據地﹐縮身曲脊﹐向上十三舉﹐此可以去心肝積邪。復起立據牀﹐援身向背後視﹐左右二十四﹐此可以去腎間風熱邪。復起立徐行﹐兩手握固﹐左右前蹈﹐左手擺向前﹐右手擺向後﹐右足前蹈﹐右手擺向前﹐左手擺向後二十四﹐此可以去兩肩兪之邪。復以手向背上相捉﹐低身徐徐宛轉二十四﹐此可以去兩脇間之邪。復以足相紐而行﹐前進十數步﹐後退十數步﹐復髙坐伸腿﹐將兩足紐向內﹐各二十四﹐以上二條﹐可以去兩膝及兩足間風邪。行此十六節訖﹐復端坐閉目﹐握固冥心﹐以舌拄上齶﹐攪取津液﹐滿口漱三十六次﹐作汨汨聲咽之﹐復閉气想丹田火﹐自下而上﹐徧燒身體﹐內外蒸熱乃止。按老子導引二十四勢﹐婆羅門導引十二勢﹐赤松子導引法十八勢﹐鍾離導引法十八勢﹐胡見素五臟導引法十二勢﹐在諸法中頗爲妙解。然撮其切要﹐不過於此。學者能日行一二徧﹐久久體健身輕﹐百邪皆除﹐走及奔馬﹐不復疲乏矣。

太上玉軸六字气訣﹕道藏有《玉軸經》﹐言五臟六腑之气﹐因五味燻灼不和﹐六欲七情﹐積久生疾﹐內傷臟腑﹐外攻九竅﹐以至百骸受病﹐輕則痼癖﹐甚者盲廢﹐又重則喪亡﹐故太上憫之。以六字气訣治五臟六腑之病。其法以呼而自瀉出臟腑之毒气﹐以吸而自采天地之淸气。當日小驗﹐旬日大驗﹐年後萬病不生。延年益算﹐衛生之寶﹐非人勿傳。呼有六﹐曰﹕呵﹑呼﹑呬﹑噓﹑嘻﹐吹也。吸則一而已。呼有六者﹐以呵字治心气﹐以呼字治脾气﹐以呬字治肺气﹐以噓字治肝气﹐以嘻字治膽气﹐以吹字治腎气。此六字气訣﹐分主五臟六腑也。凡天地之气﹐自子至巳爲六陽時﹐自午至亥爲六陰時。如陽時則對東方﹐勿盡閉窻戶﹐然忌風入﹐乃解帶正坐﹐叩齒三十六﹐以定神﹐先攪口濁津﹐漱煉二三百下﹐候口中成淸水﹐卽低頭向左而咽之﹐以意送下﹐候汨汨至腹間﹐卽低頭開口﹐先念呵字﹐以吐心中毒气。念時耳不得聞呵字聲﹐聞卽气粗﹐反損心气也。念畢﹐仰頭閉口﹐以鼻徐徐吸天地之淸气﹐以補心气。吸時耳亦不得聞吸聲﹐聞卽气粗﹐亦損心气也。但呵時令短﹐吸時令長﹐卽吐少納多也。吸訖﹐卽又低頭﹐念坷字﹐耳復不得聞呵字聲。呵訖又仰頭﹐以鼻徐徐吸淸气以補心﹐亦不可聞吸聲。如此吸者六次﹐心之毒气漸散。又以天地之淸气補之﹐心之元气亦漸復矣。又依此式念呼字﹐耳亦不聞呼聲﹔又吸以補脾﹐耳亦不可聞吸聲。如此者六﹐所以散脾毒而補脾元也。次又念呬字以瀉肺毒﹐以吸而補肺元﹐亦須六次。念噓字以瀉肝毒﹐以吸而補肝元﹔嘻以瀉膽毒﹐吸以補膽元﹔吹以瀉腎毒﹐吸以補腎元。如此並各六次﹐是謂小周。小周者﹐六六三十六也。三十六而六气徧﹐臟腑之毒气漸消﹐病根漸除﹐膽气漸完矣。又看是何臟腑受病﹐如眼病﹐卽又念嘻噓二字﹐各十八徧﹐仍每次以吸補之。總之爲三十六訖﹐是爲中周。中周者第二次三十六通﹐爲七十二也。次又再依前呵﹑呼﹑呬﹑噓﹑嘻﹑吹六字法﹐各爲六次﹐並須呼以瀉之﹐吸以補之﹐愈當精虔﹐不可怠廢﹐此第三次三十六也﹐是爲大周。卽總之爲一百單八次﹐是謂百八訣也。午時屬陰時﹐有病卽對南方爲之。南方屬火﹐所以卻陰毒也。然又不若子後巳前﹐面東之爲陽時也。如早起牀上面柬將六字各爲六次﹐是爲小周﹐亦可治眼病也。凡眼中諸證﹐惟此訣能去之﹐他病亦然。神乎﹗神乎﹗此太上之慈旨也。略見玉軸眞經﹐而詳則得之師授也。如病重者﹐每字作五十次﹐凡三百而六髒周矣。乃漱煉咽液叩齒訖﹐復爲之﹐又三百次訖﹐復漱煉咽液叩齒如初。如此者三﹐卽通爲九百次﹐無不愈。祕之﹗祕之﹗非人勿傳。

《石室祕籙》曰﹕先春養陽法﹕每日閉目冥心而坐﹐心注定腎中﹐咽津七口﹐送下丹田﹐起立雙手自抱兩脇﹐微搖者三﹐如打恭狀。起立俟气定﹐再坐如前法﹐咽津七口﹐送下丹田﹐永無風証之侵﹐一月行六次可也﹐多多更妙。

先夏養陰法﹕每日閉目冥心而坐﹐心注定心中﹐咽津十四口﹐送下心中﹐永無暑气之侵。

先秋養陰法﹕每日閉目冥心而坐﹐心注肺中﹐咽津送下丹田者十二口﹐以雙手攀足心者三次。俟气定再如前咽津送下丹田者七口而後止﹐永無燥熱之病。

先冬養陽法﹕每日五更坐起﹐心注定兩腎﹐口中候有津水送下丹田者三口﹐不必漱津﹐以手擦足心﹐大熱而後已﹔再送津三口至丹田﹐再睡﹐永無傷寒之證﹐而長生之法亦在其中矣。長夏不必更有方法。

