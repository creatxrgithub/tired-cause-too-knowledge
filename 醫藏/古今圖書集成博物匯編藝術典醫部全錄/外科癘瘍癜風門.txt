古今圖書集成醫部全錄卷三百七十

外科癘瘍癜風門【白駁﹝疒咅﹞﹝疒畾﹞汗斑附】

黃帝素問

風論

風气與太陽俱入﹐行諸脈兪﹐散於分肉之間﹐與衛气相干﹐其道不利﹐故使肌肉憤﹝月眞﹞而有瘍﹔衛气有所凝而不行﹐故其肉有不仁也。

【注衛气所行之道不利﹐故使肌肉憤然髙起而有癰瘍﹔衛气凝滯於項背之間﹐不能循行於周身之膚腠﹐故其肌肉麻痺而不知痛癢也。】

癘者有榮气熱附﹐其气不淸﹐故使其鼻柱壞而色敗﹐皮膚瘍潰。

【注風傷榮气﹐搏而爲熱﹐熱出於胕肉之間﹐則肌脈外內之气不淸矣。風邪與榮衛搏於皮膚之外﹐則榮衛之气不淸﹐故鼻柱陷壞﹐面色敗惡﹐而皮膚潰癩也。】

風寒客於脈而不去﹐名曰癘風﹐或名曰寒熱。

【注風寒之邪﹐客於脈中而不去﹐則榮气受傷﹐亦名曰癘風。榮病則寒熱少气﹐故或名曰寒熱。】

脈要精微論

脈風成爲癘。

【注癘者﹐麻癜惡厲之疾。風乃陽熱之邪﹐血乃陰濕之液﹐濕熱生虫﹐是以風入於脈﹐久則變爲虫癩之厲瘍。】

千金方【唐孫思邈】

惡疾大風

惡疾大風﹐有多種不同。初得𨿽徧體無異而眉須已落﹐有徧體已壞而眉須儼然﹐有諸處不異好人而四肢腹背有頑處﹐重者手足十指已有墮落。有患大寒而重衣不暖﹐有尋常患熱不能暫涼。有身體枯槁者﹔有津汗常不止者﹔有身體幹癢徹骨﹐搔之白皮如麩﹐手下作瘡者【《外臺》作卒不作瘡﹔】有瘡痍荼毒﹐重疊而生﹐晝夜苦痛不已者﹔有直置頑鈍不知痛癢者。其色亦有多種﹕有靑黃赤白黑﹐光明枯暗。此候𨿽種類狀貌不同﹐而難療易療﹐皆在前人﹐不由醫者。何則﹖此病一著﹐無問賢愚﹐皆難與語。何則﹖口順心違﹐不受醫教﹐直希望藥力﹐不能求己﹐故難療易療﹐屬在前人﹐不關醫藥。余嘗手療六百餘人﹐瘥者十分有一﹐莫不一一親自撫養﹐所以深諳﹐姑與共語。覺難與共語﹐不受入卽不須與療﹐必定終有觸損。病旣不瘥﹐乃勞而無功也。又《神仙傳》有數十人﹐皆因惡疾而致仙道。何者﹖皆由割棄塵累﹐懷潁陽之風﹐所以非止瘥病﹐乃因禍而取福也。故余所睹病者﹐其中頗有土大夫﹐乃至有異種名人﹐及遇斯患﹐皆愛戀妻孥﹐系著心髓﹐不能割捨﹐直望藥力﹐未肯近求諸身。若能絕其嗜欲﹐斷其所好﹐非但愈疾﹐因玆亦可自致神仙。余嘗問諸病人﹐皆云﹕自作不仁之行﹐久久並爲極猥之業﹐於中仍欲更作云。爲𨿽有悔言而無悔心。但能自新﹐受師教命﹐餐進藥餌﹐何有不除﹖余以貞觀年中﹐將一病士入山﹐教服松脂﹐欲至百日﹐須眉皆生。由此觀之﹐惟須求之於己﹐不可一仰醫藥者也。然有人數年患身體頑痺﹐羞見妻子﹐不告之令知﹔其後病成﹐狀貌分明﹐乃云犯藥卒患。此皆自誤。然斯疾𨿽大﹐療之於微﹐亦可卽瘥。此疾一得﹐遠者不過十年皆死﹐近者五六歲而亡。然病者自謂百年不死﹐甚可悲悼﹗一遇斯疾﹐卽須斷鹽﹐常進松脂﹔一切公私物務﹐釋然皆棄﹐猶如脫屣﹔凡百口味﹐特須斷除﹐不交俗事﹐絕乎慶弔﹐幽隱巖谷﹐周年乃瘥。瘥後終身愼房﹐犯之還發。玆疾有吉凶二義﹐得之修善則吉﹔若還同俗類﹐必是凶矣。

河間六書【金劉完素】

總論

《內經》曰﹕癘風者﹐有榮气熱胕﹐其气不淸﹐故使鼻柱壞而色敗﹐皮膚瘍潰﹐故先風寒客於脈而不去﹐名曰癘風。又曰脈風成爲癘﹐俗云癩病也。故治法云﹕大風﹐骨節重﹐須眉墮﹐名曰大風。刺肌肉故汗出百日。王注曰﹕泄衛气之怫熱。刺骨髓﹐汗出百日。泄榮气之怫熱。凡三日白須眉生而止鍼。怫熱屏退﹐陰气內復﹐故多汗出須眉生也。先樺皮散﹐從少至多﹔服五七日後﹐灸承漿穴七壯﹐灸瘡輕再灸﹐瘡愈再灸﹔後服二聖散泄熱﹐祛血之風邪。戒房室三年。鍼灸藥止述類象形﹐此治肺風之法也。然非止肺臟有之。俗云﹕鼻屬肺﹐而病發於肺端而言之﹐不然﹐如此者﹐卽鼻準腫赤脹﹐但爲瘡之類﹐乃謂血隨气化﹐卽气不施化則血聚矣﹔血旣聚﹐使肉腐爛而生虫也。謂厥陰主生五虫﹐厥陰爲風木﹐故木生五虫。蓋三焦相火熱甚而制金﹐金衰故木來克侮﹐經曰﹕侮勝也。宜瀉火熱利气之劑﹐虫自不生也。法云﹕流水不腐﹐戶樞不蠹。此之謂也。故此疾血熱明矣。當以藥緩疏泄之﹐煎局方升麻湯﹐下錢氏瀉靑丸﹐余合隨經言之。故病風者﹐陽气﹐上先受也。

活法機要【元張潔古】

癘風

癘風者﹐榮气熱胕﹐其气不淸﹐鼻柱壞而色敗﹐皮膚瘍潰﹐風寒客於脈而不去﹐故名癘風﹐又曰脈風﹐俗曰癩。治法﹕刺肌肉百日﹐汗出百日﹐凡二百日須眉生而止。先樺皮散﹐從少至多﹐服五七日﹔灸承漿穴七壯﹐灸瘡愈再灸﹐再愈﹐三灸之。後服二聖散泄熱祛血之風邪﹐戒房室三年﹐病愈。

丹溪心法【元朱震亨】

論證治

大風病是受得天地間殺物之風﹐古人謂之癘風者﹐以其酷烈暴悍可畏耳。人得之者﹐須分在上在下。夫在上者﹐以醉仙散取臭涎惡血於齒縫中出﹔在下者﹐以通天再造散取惡物陳虫於穀道中出。所出𨿽有上下道路之殊﹐然皆不外乎陽明一經。治此病者﹐須知此意。看其疙瘩與瘡﹐若上先見者﹐上體多者在上也﹔若下先見者﹐下體多者在下也﹔上下同得者﹐在上復在下也。陽明經﹐胃與大腸也﹐無物不受。此風之入人也﹐气受之則在上多﹐血受之則在下多﹐气血俱受者甚重﹐自非醫者神手﹐病者鐵心﹐罕有免此。夫或從上或從下﹐以漸而來者﹐皆是可治之病﹐人見病勢之緩多忽之﹐𨿽按此法施治﹐病已全然脫體。若不能絕味絕色﹐皆不免再發﹐再發則終不救矣。某曾治五人矣﹐中間惟一婦人得免﹐以其貧甚且寡﹐無物可喫也。餘四人三年後皆再發。孫眞人云﹕吾嘗治四五百人﹐終無一人免於死。非孫眞人不能治也﹐蓋無一人能守禁忌耳。此婦人本病外﹐又是百餘貼加減四物湯﹐半年之上﹐方得月經行﹐十分安愈。

此疾非止肺臟有之﹐以其病發於鼻﹐從俗呼爲肺風也。鼻準腫赤脹大而爲瘡﹐乃血隨气化也。气旣不施則血爲之聚﹐血旣聚則使肉爛而生虫也。生虫者﹐厥陰主之。以藥緩疏泄之﹐煎局方升麻湯﹐下瀉靑丸﹐余病各隨經治之。

醫學入門【明李梴】

癘風治法

癩卽《內經》癘風﹐受天地間肅殺風气﹐酷烈暴悍﹐最爲可畏。一因風毒﹐或汗出解衣入水﹐或酒後當風﹔二因濕毒﹐或坐臥濕地﹐或冒雨露﹔三因傳染。然未必皆由外也。內傷飲食﹐熱毒過甚﹐大寒大熱﹐房勞穢污﹐以致火動血熱﹐更加外感風寒冷濕而發。初起身上虛癢﹐或起白屑紫雲如癜風然﹐或發紫泡疙瘩流膿。上先見者﹐气分受病﹐上體必多﹔下先見者﹐血分受病﹐下體必多﹔上下俱見者﹐气血俱病。從上而下者爲順風﹐從下而上者爲逆風。但從上從下以漸來者可治﹐頓發者難愈。治失其法﹐以致皮死麻木不仁﹐脈死血潰成膿﹐肉死割切不痛﹐筋死手足緩縱﹐骨死鼻梁崩塌﹐與夫眉落眼昏﹐唇翻聲啞﹐甚則蝕傷眼目﹐腐爛玉莖﹐攣拳肢體。病至於此﹐天刑難解。

胃與大腸﹐無物不受。脾主肌肉﹐肺主皮毛。然瘡痂𨿽見於皮肉﹐而熱毒必歸於腸胃﹐故法必先治陽明。初起宜防風通聖散﹐在上用麻黃以去外毒﹐在下用硝﹑黃以去內毒﹐上下俱見者用生料防風通聖散以解表攻裏﹔三五日後﹐卽服醉仙散以吐惡涎﹔服後又服防風通聖散去硝﹑黃﹑麻黃﹐多服久服﹔待胃气稍定﹐用再造散以下其虫。又有宜先下虫而後吐涎者﹐吐下後仍以防風通聖散﹐量加參﹑芪﹑熟地以固气血。或脾胃弱者﹐白朮當倍用。

虫因火盛﹐气血沸騰﹐充滿經絡﹐外瘡延蔓﹔內虫攻注﹐蝕肝眉脫﹐蝕心足底穿﹐蝕脾聲啞﹐蝕肺鼻崩﹐蝕腎耳鳴如雷。宜先服瀉靑丸以瀉肝火﹐次隨證救治。虛癢者﹐四物湯加酒芩調浮萍末﹐癢甚加荊芥﹑蟬退。搔癢皮皴白屑者﹐白花蛇丸。眉髮落者﹐三蛇丹或柏葉煎。眉脫鼻崩者﹐換肌散﹑補气瀉榮湯。蝕眼者﹐蘆薈丸。肢節廢者﹐蠲皮散。通用淩霄花散﹑胡麻散﹑加味苦參丸﹑大楓丸﹑換骨丸﹑大麻風丸﹑紫雲風丸﹑活神丹﹑腎气丸﹑四聖不老丹﹑八物湯﹔外治摩風膏﹐浴癩方。發落不生者﹐先用生薑擦三次﹐後用半夏爲末﹐麻油調搽。諸方選用之。

赤白癜治法

面皮頸項身體皮肉變色﹐赤者謂之赤癜﹐白者謂之白癜﹐乃肝風搏於皮膚﹐血气不和所生。

赤屬血。血熱者﹐九味羌活湯加金銀花﹑連翹﹐或四物湯加柴胡﹑山梔﹑牡丹。皮虛者﹐逍遙散加山梔或腎气丸。

白屬气。气熱者﹐敗毒散或小柴胡湯加防風﹑連翹﹐虛者補中益气湯加羌活﹑防風。如果系風毒者﹐胡麻散﹑單蒼耳丸﹑單浮萍丸。此疾久者﹐只宜滋養气血﹐則火自熄﹐風自定﹐癢自止。若用祛風辛苦之劑﹐則肝血愈燥﹐風火愈熾﹐元气愈虛﹐變爲難治。

身上虛癢﹐血不榮於腠理故也﹐宜四物湯加黃芩﹐入紫浮萍末調服﹔或單淩霄花爲末﹐酒調服。徧身及頭上風屑癢者﹐單苦參丸﹐或薄荷﹑蟬退等分爲末﹐酒調服。

薛氏醫案【明薛己】

總論

《內經》云﹕風气與太陽俱入﹐行諸脈兪﹐散於分肉之間﹐與衛气相干﹐其道不利﹐故使肌肉膹﹝月眞﹞而有瘍﹔衛气有所凝而不行﹐故其肉有不仁也。有榮衛熱胕﹐其气不淸﹐故使鼻柱壞而色敗﹐皮膚瘍潰﹐風寒客於脈而不去﹐名曰癘風。其治法當刺肌肉骨髓﹐以泄榮衛之怫熱。《靈樞經》以銳鍼刺腫上出惡血。近代先哲云﹕感天地肅殺惡气所致。其上體先見或多者﹐毒在上也﹔下體先見或多者﹐毒在下也。蓋气受邪則上多﹐血受邪則下多﹐气血俱受則上下齊見。若眉毛先落者毒在肺﹐面發紫泡者毒在肝﹐腳底先痛或穿者毒在腎﹐徧身如癬者毒在脾﹐目先損者毒在心﹐此五臟受証之重也。一曰皮死﹐麻木不仁﹔二曰肉死﹐鍼刺不痛﹔三曰血死﹐爛潰﹔四曰筋死﹐指脫﹔五曰骨死﹐鼻柱壞﹐此五臟受傷之不可治也。若聲啞目盲﹐尢爲難治。大抵此證多由勞傷气血﹐腠理不密﹐或醉後房勞沐浴﹐或登山涉水﹐外邪所乘﹐衛气相搏﹐濕熱相火﹐血隨火化而致﹐故淮揚嶺南閩越間多患之。治當辧本證﹑兼證﹑變證﹑類證﹑陰陽虛實而治焉。若妄投燥熱之類﹐膿水淋漓﹐則肝血愈燥﹐風熱愈熾﹐腎水愈傷﹐相火愈旺﹐反致敗證矣。

本證治法

一癘瘍所患﹐非止一臟﹐然其血气無有弗傷﹐兼證無有弗雜﹐況積歲而發見於外﹐須分經絡之上下﹐病勢之虛實﹐不可槪施攻毒之藥﹐當先助胃壯气﹐使根本堅固而後治其瘡可也。經云﹕眞气奪則虛﹐邪气盛則實。凡云病屬有餘﹐當認爲不足。

一癘瘍當知有變有類之不同﹐而治法有汗﹑有下﹑有砭刺﹑有攻補之不一。蓋兼證當審輕重﹐變證當察先後﹐類證當詳眞僞﹐而汗下砭刺攻補之法﹐又當量其人之虛實﹐究其病之源委而施治之。蓋虛者形气虛也﹐實者病气實而形气則虛也。

一癘瘍砭刺之法﹐子和張先生謂一汗抵千鍼﹐蓋以鍼血不如發汗之周徧也。然發汗卽出血﹐出血卽發汗﹐二者一律。若惡血凝滯在肌表經絡者﹐宜刺宜汗﹐取委中出血則效。若惡毒蘊結於髒﹐非蕩滌其內則不能痊。若毒在外者﹐非砭刺徧身患處﹐及兩臂腿腕兩手足指縫各出血﹐其毒必不能散。若表裏俱受毒者﹐非外砭內泄﹐其毒決不能退。若上體患多﹐宜用醉仙散﹐取其內畜惡血於齒縫中出﹐及刺手指縫並臂腕以去肌表毒血﹔下體患多﹐宜用再造散﹐令惡血陳虫於穀道中出﹐仍鍼足指縫並腿腕﹐隔一二日更刺之﹐以血赤爲度。如有寒熱頭疼等證﹐當大補血气。

一癘瘍服輕粉之劑﹐若腹疼去後兼有膿穢之物﹐不可用藥止之。若口舌腫疼﹐穢水時流﹐作渴發熱喜冷﹐此爲上焦熱毒﹐宜用瀉黃散。若寒熱往來﹐宜用小柴胡湯加知母。若口齒縫出血發熱﹐而大便祕結﹐此爲熱毒內淫﹐宜用黃連解毒湯。若大便調和﹐用濟生犀角地黃湯。若穢水𨿽盡﹐口舌不愈﹐或發熱作渴而不飲冷﹐此爲虛熱也﹐宜用七味白朮散。

一癘瘍手足或腿臂或各指拳攣者﹐由陰火熾盛﹐虧損气血﹐當用加味逍遙散加生地黃及換肌散兼服。

一癘瘍生虫者﹐五方風邪翕合﹐相火制金﹐木盛所化﹐內食五臟而證見於外也。宜用升麻湯送瀉靑丸或樺皮散﹐以淸肺肝之邪﹔外灸承漿以疏陽明任脈﹐則風熱息而虫不生矣。肝經虛熱者﹐佐以加味逍遙散﹑六味地黃丸。

一癘瘍久而不愈﹐有不愼起居飲食﹐內火妄動者﹔有臟腑傷損﹐气血疲乏者﹔有用攻伐之藥﹐气血愈虧者﹔有不分兼變相雜﹐用藥失宜者﹔有病人諱疾忌醫者。

一癘瘍愈而復發﹐有不戒厚味﹐內熱傷脾者﹔有不戒房勞﹐火動傷腎者﹔有不戒七情﹐血气傷損者﹔有餘毒未盡﹐兼證幹動者﹔有气虛六淫外乘者。古人云﹕此證百無一生。正謂此耳。

兼證治法

一頭目眩運﹕若右寸關脈浮而無力﹐脾肺气虛也﹐補中益气湯。若左關尺脈﹐數而無力﹐肝腎气虛也﹐用六味地黃丸。若右寸尺脈浮大微細者﹐陽气虛也﹐用八味地黃丸。血虛者﹐四物湯加參﹑苓﹑白朮。气虛者﹐四君子湯加當歸﹑黃芪。肝經實熱者﹐柴胡淸肝散。肝經虛者﹐六味地黃丸。脾气虛弱者﹐補中益气湯。脾气有痰者﹐半夏白朮天麻湯。砭血過多者﹐芎歸湯。發熱惡寒者﹐聖愈湯。大凡發熱則眞气傷矣﹐不可用苦寒藥﹐恐復傷脾胃也。

一口喎目斜﹕若手足牽搐﹐或眉稜癢痛﹐屬肝經血虛風熱﹐用加味逍遙散﹑六味地黃丸以生肝血滋腎水。若寒熱往來﹐或耳聾脇痛﹐屬肝火熾盛﹐先用小柴胡合四物湯以淸肝火生肝血。若筋攣骨痛﹐或不能動履﹐用六味地黃丸﹑補中益气湯以滋化源。若因服燥藥而致者﹐用四物湯加生甘艸﹑金銀花以解熱毒益陰血。凡此俱屬肝經血燥所致﹐須用六味地黃丸﹑補中益气湯爲主。若因怒气房勞而甚者﹐用六味地黃丸﹑十全大補湯爲主。若因勞傷形體而甚者﹐用補中益气湯﹑十全大補湯爲主。

一夏秋濕熱行令﹕若飲食不甘﹐頭目眩運﹐徧身酸軟﹐或兩腿麻木﹐口渴自汗﹐气促身熱﹐小便黃數﹐大便稀溏﹐濕熱傷元气也﹐用淸燥湯。如夏令﹐用淸暑益气湯。若自汗盜汗﹐气髙而喘﹐身熱而煩﹐其脈大﹐此元气內傷也﹐用補中益气湯。若嘔吐少食﹐肚腹痞悶﹐大便不實﹐脾胃受傷也﹐用六君子湯。若胸腹不利﹐飲食少思﹐吐痰不止﹐脾胃虛痞也﹐用四君子湯。若形气倦怠﹐肢體麻木﹐飲食少思﹐熱傷元气也﹐用人參益气湯。

一熱渴便濁﹕若夜安晝熱者﹐熱在气分也﹐用淸心蓮子飲。晝安夜熱者﹐熱在血分也﹐四物二連湯。俱佐以六味地黃丸。若寒熱往來者﹐肝經血虛也﹐用加味逍遙散﹑六味地黃丸。

一小便不利﹕若因服燥藥而致者﹐用四物湯加炒黑黃蘗﹑知母﹑生甘艸以滋陰血。若頻數而色黃者﹐用四物湯加參﹑朮﹑麥門﹑五味子以生气血。若短而色黃者﹐用補中益气湯加山藥﹑麥門﹑五味以滋化源。經云﹕無陰則陽無以生﹐無陽則陰無以化。

一大便不通﹕若血虛內熱而濇滯者﹐用四物湯加麥門﹑五味子以生血潤燥。若因燥熱之藥而患者﹐四物湯加連翹﹑生甘艸以生血淸熱。若服克伐之藥而致者﹐用四物湯加芎﹑歸以助气生血。若作渴飲冷者﹐熱淫於內也﹐用竹葉石膏湯以淸胃火。若作渴飲湯者﹐腸胃虛熱也﹐用竹葉黃芪湯以補气生津。若內熱作渴面赤飲湯者﹐用四物湯送潤腸丸以涼血潤燥。若腸胃滿脹﹐燥在直腸而不通者﹐用豬膽汁導之。腸胃气虛血涸而不通者﹐用十全大補湯。若肝膽邪盛﹐脾土受侮而不能輸化者﹐用小柴胡湯加山梔﹑﹝木郁﹞李仁﹑枳殼治之。

一怔忡無寐﹐或兼衄血便血﹕若內熱晡熱﹐作渴飲湯﹐肢體倦怠﹐此脾血虛而火動也﹐用四君子加芎﹑歸。若思慮傷脾﹐動火而致﹐用歸脾湯加山梔。若發熱晡熱﹐用八珍湯加酸棗仁﹑茯神﹑遠志。若因心血虛損﹐用柏子仁散。大抵此證皆心脾血少所致﹐但調補胃气則痰淸而神自安﹐不必專於淸熱治痰。

一發熱惡寒﹕若肢體倦怠﹐煩躁作渴﹐气髙而喘﹐頭痛自汗者﹐此內傷气血也﹐用補中益气湯加五味﹑麥門。倦怠食少﹐大便不調﹐小便頻數﹐灑淅惡寒者﹐此脾肺气虛也﹐用升陽益胃湯。煩躁作渴﹐體倦少食﹐或食而不化者﹐此脾气虛熱也﹐用六君子湯。

一發熱﹕在午前﹐脈數而有力者﹐气分熱也﹐用淸心蓮子飲﹔脈數而無力者﹐陽气虛也﹐用補中益气湯。午後脈數而有力者﹐血分熱也﹐用四物湯加牡丹皮﹔脈數而無力者﹐陰血虛也﹐用四物湯加參﹑朮。熱從兩脇起者﹐肝虛也﹐用四物湯加參﹑朮﹑黃芪﹔從臍下起者﹐腎虛也﹐用四物湯加參﹑朮﹑黃蘗﹑知母﹑五味﹑麥門﹑肉桂﹐或六味九。其熱晝見夜伏﹐夜見晝止﹐或去來無定﹐或時起作無定處﹐或從腳起者﹐此無根虛火也﹐須用加減八味丸及十全大補湯加麥門﹑五味﹐更以附子末唾津調搽湧泉穴。若形體惡寒喜熱飲食者﹐陽气虛寒也﹐急用八味丸。

一口漧﹕若惡冷飲食者﹐胃气虛而不能生津液也﹐用七味白朮散。若喜冷飲食者﹐胃火盛而消爍津液也﹐須用竹葉石膏湯。夜間發熱口渴者﹐腎水弱而不能上潤也﹐當用六味地黃丸。若因汗下之後﹐而有前患者﹐胃气虛也﹐宜用八珍湯主之。

一作渴﹕若煩躁飲冷者﹐屬上焦實熱﹐用涼膈散﹔兼大便祕結者﹐屬下焦實熱﹐用淸涼飲。若用克伐之藥而渴者﹐气血虛也﹐急用八珍湯﹑六味丸。

一耳聾耳鳴﹕若左寸關脈弦數者﹐心肝二經虛熱也﹐用四物湯加山梔﹑柴胡﹑生陰血。右寸關脈浮大者﹐脾肺二經虛熱也﹐用補中益气湯加山梔﹑桔梗培陽气。若因怒便作﹐用小柴胡湯加山梔﹑芎﹑歸淸肝涼血。若午前甚﹐用小柴胡湯加參﹑芪﹑歸﹑朮補气淸肝﹔午後甚﹐用四物湯加酒炒黑黃蘗﹑知母﹑五味補陰降火。如兩足心熱﹐屬腎虛﹐用六味丸以壯水之主﹔兩足冷﹐屬陽虛﹐用八味丸以益火之源。

一項彊口噤﹐腰背反張者﹐气血虛而發痙也。仲景云﹕足太陽病發汗太多則痙﹕風病下之則痙﹐復發汗則加拘急﹔瘡家發汗則痙。蓋風能散气﹐故有汗而不惡寒曰柔痙﹐寒能濇血﹐故無汗而惡寒曰剛痙。皆因內虛復汗﹐亡津血﹐筋無所養而然﹐悉屬虛像﹐非風證也﹐當大補气血爲主。故產婦潰瘍﹐勞傷气血﹐濕熱相火﹐誤服克伐之劑者多患之﹐其義可見。

一婦女經閉﹕若因郁火傷脾﹐以歸脾湯加山梔丹皮﹐气血俱虛﹐以八珍湯加山梔﹑丹皮。若因服燥藥傷血﹐以四物湯加生甘艸。若經候過期而來者﹐气血虛也﹐八珍湯倍用參﹑朮。先期而來者﹐血虛熱也﹐四物湯倍加參﹑朮﹑牡丹皮。將來而作痛者﹐气虛血滯也﹐四物湯加茯苓﹑白朮﹑香附。色紫而成塊者﹐血熱也﹐四物湯加山梔﹑丹皮。作痛而色淡者﹐血气虛也﹐用八珍湯。其血崩之證﹐肝火不能藏血者﹐用加味逍遙散。脾虛不能統血者﹐用補中益气湯。凡此皆六淫七情﹐虧損元气所致﹐當審其因而調補胃气爲善。

變證治法

一身起疙瘩﹐搔破膿水淋漓﹕若寒熱往來者﹐肝經气血虛而有火也﹐用八珍散加丹皮﹑柴胡。寒熱內熱者﹐血气弱而虛熱也﹐用八珍散倍用參﹑朮。若惡寒形寒者﹐陽气虛寒也﹐用十全大補湯。若肌膚搔之如帛隔者﹐气血不能外榮也﹐用人參養榮湯。若面部搔之麻癢者﹐气血不能上榮也﹐用補中益气湯。若痿軟筋攣者﹐血气不能滋養也﹐用補中益气湯﹐佐以六味地黃丸。

一口舌生瘡﹐或咽喉作疼﹕若飲食喜冷﹐大便祕結者﹐實熱也﹐用四順淸涼飲。肌熱惡熱﹐煩渴引飲者﹐血虛也﹐用當歸補血湯。飲食惡寒﹐大便不實者﹐虛熱也﹐用十全大補湯。熱從下或從足起者﹐腎虛熱也﹐用加減八味丸。若飲食難化﹐四肢逆冷者﹐命門火衰也﹐用八味地黃丸。

一牙齒作痛﹐或牙齦潰爛﹕若喜寒惡熱﹐屬胃火﹐加味淸胃散爲主。惡寒喜熱﹐屬胃虛﹐補中益气湯爲主。

一自汗盜汗﹕蓋自汗屬气虛﹐盜汗屬血虛。自汗用補中益气湯送六味地黃丸﹔盜汗用當歸六黃湯﹐內芩﹑連﹑黃蘗炒黑用﹐送六味地黃丸。若因勞心而致﹐以歸脾湯倍用茯神﹑酸棗仁。

一唾痰或作喘﹕若右寸脈浮緩者﹐肺气虛也﹐用六君子湯加桔梗。右寸脈洪滑者﹐肺經有熱也﹐用瀉白散。右寸關脈浮緩遲弱者﹐脾肺气虛也﹐用六君子湯加桔梗﹑黃芪。右寸關脈洪滑遲緩者﹐脾熱傳肺也﹐用瀉白﹑瀉黃二散。右尺脈微弱者﹐命門火衰而脾肺虛也﹐用人參理中丸﹐如不應﹐用八味地黃丸。右寸脈洪數者﹐心火克肺金也﹐用人參平肺散﹔如不應﹐用六味地黃丸。右寸關脈洪弦數者﹐心肝二經有熱也﹐用柴胡淸肝散﹔如不應﹐佐以牛黃淸心丸淸其風熱﹐仍用六味地黃丸以鎭陽光。左尺脈數而無力者﹐腎虛而水泛上也﹐用六味地黃丸加五味子以滋陰。如脈微細或手足冷﹐或兼喘促﹐急用八味地黃丸以補陽。

一舌赤裂﹐或生芒刺兼作渴引飲﹐或小便頻數﹐不時發熱﹐或熱無定處﹐或足心熱起者﹐乃腎水漧涸﹐心火亢盛﹐用加減八味丸主之﹐佐以補中益气湯。若誤用寒涼之劑﹐必變虛寒而歿。

一口舌生瘡﹐作渴不止﹐不時發熱﹐或晝熱夜止﹐或夜熱晝靜﹐小便頻數﹐其熱或從足心﹐或從兩脇﹐或從小腹中起﹐外熱而無定處者﹐此足三陰虧損之證也﹐用加減八味丸爲主﹐佐以十全大補湯。若誤用寒涼治火之劑﹐復傷脾胃﹐胸腹虛痞﹐飲食少思﹐或大便不實﹐小便不利﹐胸腹膨脹﹐肢體患腫﹐或手足俱冷者﹐此足三陰虧損之虛寒證也﹐急用加減金匱腎气丸﹐亦有復生者。

一肚腹脹腫﹕若朝寬暮急﹐屬陰虛﹔暮寬朝急﹐屬陽虛﹔朝暮皆急﹐陰陽俱虛也。陽虛者﹐朝用六君子湯﹐夕用加減腎气丸。陰虛者﹐朝用四物湯加參﹑朮﹐夕用加減腎气丸。眞陽虛者﹐朝用八味地黃丸﹐夕用補中益气湯。若肚腹痞滿﹐肢體腫脹﹐手足並冷﹐飲食難化﹐或大便泄瀉﹐口吸气冷者﹐此眞陽衰敗﹐脾肺腎虛寒﹐不能司攝而水泛行也﹐急用加減腎气丸﹐否則不救也。

一發熱惡寒﹕若寸口脈微﹐名陽气不足﹐陰气上入陽中則惡寒也﹐用補中益气湯。尺部脈微﹐名陰气不足﹐陽气下陷於陰中則發熱也﹐用六味地黃丸。若暑熱令而肢體倦怠﹐此濕熱所乘﹐屬形气虛而病气實也﹐當專補陽气﹐用補中益气湯。若發熱大渴引飲﹐目赤面紅﹐此血虛發熱﹐屬形病俱虛也﹐當專補陰血﹐用當歸補血湯。

一發熱作渴﹕若右寸關脈浮大而無力者﹐脾肺之气虛也﹐用補中益气湯。數而有力者﹐脾肺之气熱也﹐用竹葉石膏湯。寸脈微數而無力者﹐肺气虛熱也﹐用竹藥黃芪湯。尺脈微細或微數而無力者﹐命門火衰也﹐用八味地黃丸。左寸關脈數而有力者﹐心肝之气熱也﹐用柴胡梔子散。數而無力者﹐心肝之气虛也﹐用六味地黃丸。尺脈數而無力者﹐腎經虛火也﹐用加減八味丸。大凡瘡愈後口渴﹐或先渴而患瘡﹐或口舌生瘡﹐或咽喉腫痛﹐或唇裂舌黃目赤﹐痰涎上湧者﹐皆敗證也﹐非此丸不能救。

一眼目昏弱﹐或內障黑花﹐屬血虛勞神﹐用滋陰腎气丸。若視物無力﹐或見非常之狀﹐屬陰精虛弱﹐用滋陰地黃丸。若視物無力﹐或視物皆大﹐屬陽盛陰虛﹐用六味地黃丸。若目緊體倦﹐或肌膚麻木﹐屬脾肺气虛﹐用神效黃芪湯。若至夜目暗﹐燈下亦暗﹐屬陽虛下陷﹐用決明夜靈散。若眼暗體倦﹐內障耳鳴﹐屬脾胃气虛﹐用益智聰明湯。蓋五臟六腑之精气﹐皆稟受於脾土﹐上貫於目﹐脾爲諸陰之首﹐目爲陰血之宗﹐當補脾土爲善。

一衄血吐血﹕若左寸關脈數而無力﹐血虛也﹐四物加參﹑朮。浮而無力﹐气虛也﹐補中益气湯。尺脈數或無力﹐腎虛也﹐六味地黃丸。右寸關脈數而有力者﹐肺胃熱也﹐犀角地黃湯。數而無力者﹐肺胃虛熱也﹐先用濟生犀角地黃湯﹐後用四物湯加參苓白朮。尺脈數而無力﹐陰虛也﹐用六味地黃丸。若面黃目濇﹐眵多手麻者﹐脾肺虛也﹐用黃芪芍藥湯。

一飲食少思﹕若因胃气虛而不能食﹐用四君子湯。若因脾气虛而不能化﹐用六君子湯。大便不實﹐或嘔吐者﹐脾气虛寒也﹐用六君子湯﹐加漧薑﹑木香。若作嘔口渴﹐或惡冷飲食者﹐胃气虛熱也﹐用五味異功散。喜冷飲食﹐胃气實熱也﹐用瀉黃散。

一帶下﹕因經行產後﹐外邪入胞﹐傳於五臟而致之。其色靑者屬於肝﹐用加味逍遙散加防風﹔濕熱壅滯﹐小便赤濇﹐用前散加炒黑龍膽艸﹔肝血不足或燥熱風熱﹐用六味丸逍遙散。色赤者屬於心﹐用小柴胡湯加黃連﹑山梔﹑當歸﹔思慮過傷者﹐用妙香散六味丸。色白者屬於肺﹐用六味丸﹑補中益气湯加山梔。色黃者屬於脾﹐用六味丸﹑六君子湯加山梔﹑柴胡﹔不應﹐用歸脾湯。色黑者屬於腎﹐用六味丸。气血俱虛﹐用八珍湯。陽气下陷﹐用補中益气湯。濕痰下注﹐前湯加茯苓﹑半夏﹑蒼朮﹑黃蘗。气虛痰飲﹐四七湯送六味丸。若病久元气下陷﹐或克伐所傷﹐但壯脾胃升陽气爲善。若拘於人之肥瘦﹐而用燥濕瀉火之藥﹐反傷脾胃﹐爲患不淺。

一二便下血﹕若右關脈浮數气虛而熱也﹐用四君子加升麻﹑當歸。尺脈浮大或微弱﹐元气下陷也﹐用補中益气湯。左關脈洪數﹐血虛也﹐用四物湯加炒山梔﹑升麻﹑秦艽。脈遲緩或浮大﹐气虛也﹐用四君子湯加升麻﹑炮姜。尺脈洪數或無力者﹐腎虛也﹐用六味地黃丸。若因房勞傷損精气﹐陰虛火動﹐而小便下血諸血病者﹐不問脈證百端﹐但用前丸料煎服爲善。

一泄瀉在五更或侵晨﹐乃脾腎虛。五更服四神丸﹐日間服白朮散。或不應﹐或愈而復作﹐急用八味丸﹐補命門火以生脾土﹐其瀉自止。

一大便不通﹐屬脾肺虧損﹐大腸津液漧涸﹐或血虛火爍﹐不可計其日期﹐飲食數多﹐必待腹滿脹﹐自欲去而不能﹐乃熱在直腸間也﹐用豬膽汁潤之。若妄服苦寒辛散之劑﹐元气愈傷﹐或通而不止﹐致成中痞之證。若气血虛者﹐用八珍湯加麻子仁。腸胃虛者﹐用補中益气湯加麻子仁。腎液不能滋潤﹐用六味地黃丸加麻子仁。若厚味積壅﹐小便淋祕者﹐肝腎虛也﹐用六味地黃丸以滋腎水﹐用補中益气湯以補脾胃。若發熱晡熱﹐用六君子湯加味逍遙散養陰血﹐淸風熱﹔若兼筋骨痛﹐先用透經解攣湯﹑秦艽地黃丸﹐後用八珍散加牡丹皮﹑柴胡主之。若誤服風劑而傷陰血者﹐用易老祛風丸。若在兩股或陰囊或兩足﹐必用四生散﹑地黃丸爲善。若誤服艸烏﹑川烏之類﹐或敷巴豆﹑砒石等味﹐肌肉腐潰﹐反成癘證﹐治者審之。

一面赤瘙癢﹐或眉毛脫落﹐屬肺經風熱﹐用人參消風散﹑樺皮散。气虛﹐用補中益气湯加天麻﹑僵蠶。血虛﹐用加味逍遙散加釣藤鉤。面發紫泡﹐或成塊﹐或眉毛脫落﹐屬肝經風熱﹐先用小柴胡湯加山梔﹑丹皮﹑釣藤鉤﹐後用加味逍遙散。凡證屬肝經血燥生風﹐但宜滋腎水﹐生肝血﹐則火自息﹐風自定﹐癢自止。

一徧身疙瘩﹐或癮疹瘙癢﹐此風熱傷血﹐用羌活當歸散。气虛者佐以補中益气湯加山梔﹑釣藤鉤﹐血虛者佐以加味逍遙散加釣藤鉤。若手足皴裂﹐不問黯白﹐或在手足腿腕﹐搔起白皮﹐此風熱而祕濇﹐用淸胃散加芍藥。蓋腎開竅於二陰﹐精血不足﹐則大便祕塞而不通矣﹐須用六味地黃丸﹑補中益气湯以滋化源。

一小便不利﹕若不渴而不利者﹐熱在下焦血分也﹐用滋腎丸。渴而不利者﹐熱在上焦气分也﹐用淸肺散。腎經陰虛而不利者﹐用六味地黃丸。熱結膀胱而不利者﹐用五淋散。元气虛而不能輸化者﹐用補中益气湯。脾肺之气燥而不能化生者﹐用黃芩淸肺飲。若轉筋便閉气喘﹐不問男女孕婦﹐急用八味丸﹐緩則不救。

一白濁﹐足三陰經主之。屬厚味濕熱所致者﹐用加味淸胃散。肝腎虛熱者﹐用六味地黃丸爲主﹐佐以逍遙散。脾腎虛熱者﹐用六味丸﹐佐以六君子湯。肝脾郁滯者﹐六味丸佐以歸脾湯。脾肺气虛者﹐六味丸佐以補中益气湯。濕痰下注者﹐益气湯佐以六味丸。

類證治法

類證者﹐與癘形狀相似﹐而所因不同也。

一兩臁如癬﹐搔癢久則膿水淋漓﹐或搔起白皮者﹐名腎臟風也﹐用四生散以祛風邪﹐用六味地黃丸以補腎水。若頭目不淸﹐內熱口漧﹐體倦痰熱血燥﹐秋間益甚﹐故俗名雁來風﹐宜用羌活白芷散﹑加味逍遙散。气虛者﹐佐以補中益气湯加皂角刺﹑釣藤鉤﹔血虛者﹐佐以八物湯加柴胡﹑牡丹皮﹐或加味逍遙散兼服。

一肢體或腿臂腕間患﹝疒咅﹞﹝疒畾﹞而遊走不定者﹐赤曰赤遊風﹐白曰白遊風﹐爲血虛陰火內動外邪所搏之證。白用人參消風散﹐赤用加味逍遙散﹔气血俱虛用八珍湯﹐晡熱內熱用加味逍遙散﹑六味地黃丸。

一徧身或頭面起疙瘩﹐或如霞片﹐或破而膿水淋漓﹐或癢痛寒熱﹐乃肝火血虛也﹐用加味逍遙散。若口苦脇痛﹐小便淋瀝﹐肝火血熱也﹐用柴胡淸肝散。若婦女夜間讝語發熱﹐熱入血室也﹐用小柴胡湯加山梔﹑生地黃。血虛者﹐四物合小柴胡湯。病退卻用逍遙散以健脾胃﹐生陰血。此證多因怒气而發者﹐治當審之。

一婦人肢體癮疹疙瘩﹐搔破成瘡﹐膿水淋漓﹐熱渴眩運﹐日晡益甚者﹐用四物湯加柴胡﹑山梔﹑丹皮﹐淸肝火補肝血。若煩熱體倦﹐頭目不淸﹐用八珍散加丹皮﹑山梔﹐補脾气生陰血。若自汗盜汗﹐月水不調﹐肚腹作痛﹐﹐用八珍湯六味丸。若食少體倦﹐心忪盜汗﹐經閉寒熱﹐用八珍湯佐以加味逍遙散。若病久元气怯弱﹐用十全大補湯佐以歸脾湯。

一女子十三四或十六七而天癸未至﹐或婦人月經不調﹐發赤斑癢痛﹐此屬肝火血熱﹐用小柴胡湯加山梔﹑生地黃﹑牡丹皮﹑防風。

一生虫者﹐乃相火制金﹐不能平木而化耳﹐非風邪所生也﹐但滋腎水﹐生肝血﹐或佐以灸承漿之類﹐說見本證。

一敷砒霜﹐患處作痛﹐或腐潰﹐用濕泥頻塗換之。若毒入腹﹐胸膈苦楚﹐或作吐瀉﹐飲冷米酢一二杯卽止﹐多亦無妨。生菉豆末﹑芝麻油俱可。

一敷貼雄黃藥﹐悶亂或吐瀉﹐用防己煎湯解之。

一服辛熱藥而眉髮脫落者﹐乃肝經血傷而火動﹐非風也﹐用四物湯﹑六味丸以滋肝血生腎水。

一服川烏﹑艸烏等藥﹐悶亂流涎﹐或昏憒嘔吐﹐或出血吐血﹐用大豆﹑遠志﹑防風﹑甘艸﹐任用一味煎湯解之。大凡服風藥過多﹐皆宜用之。未應﹐急用甘艸﹑生薑汁。

一敷貼巴豆之藥﹐患處作痛﹐肌肉潰爛﹐以生黃連爲末﹐水調敷之。若毒入內﹐吐瀉等證﹐更以水調服一二錢。大小豆﹑菖蒲汁俱可。

一敷貼藜蘆﹐毒入內﹐煎蔥湯解之。

一服祛風克伐之藥﹐嘔吐少食﹐胸膈不利﹐或形气倦怠等證﹐用六君子湯以補陽气。若煩躁作渴﹐飲食不思﹐或晡熱內熱﹐面赤發熱﹐用四物湯加參﹑朮以生陰血。余從各門治之。

證治準繩【明王肯堂】

烏白癩

夫癩疾皆是惡風﹐及犯觸忌害所得﹐初覺皮毛變黑﹐或淫淫苦癢如虫行﹐或眼前見物如垂絲﹐言語無定﹐心常驚恐﹐皮肉之中或如桃李癮疹赤黑﹐手足頑麻﹐鍼刺不覺痛﹐腳下痛頑不得踏地﹐凡食之時﹐開口出气而鳴﹐語亦如是﹐身體生瘡癢﹐而時如虫行或兩肘如繩縛﹐此名烏癩﹐又名黑癩。凡二癩之證﹐大同小異﹐故不別錄也。

夫白癩病者﹐其語聲嘶嗄﹐目視不明﹐四肢煩疼﹐身體大熱﹐心中懊憹﹐手腳緩縱﹐背膂拘急﹐內如鍼刺﹐或生癮疹而起﹐往往正白在皮肉裏﹐鼻有息肉﹐目生白珠當於瞳子﹐視無所見﹐名白癩也。

﹝疒咅﹞﹝疒畾﹞

夫人陽气外虛則多汗﹐汗出當風﹐風气搏於肌肉﹐與熱气並則生﹝疒咅﹞﹝疒畾﹞﹐狀如麻豆﹐甚者漸大﹐搔之則成瘡也。

紫癜風

夫紫癜風者﹐由皮膚生紫點﹐搔之皮起﹐而不癢痛者是也。此皆風濕邪气客於腠理﹐與气血相搏﹐致榮衛否濇﹐風冷在於肌肉之間﹐故令色紫也。

白癜風

夫肺有壅熱﹐又風气外傷於肌肉﹐熱與風交並﹐邪毒之气﹐伏畱於腠理﹐與衛气相搏﹐不能消散﹐令皮膚皴起生白斑﹐故名白瘢風也。

白駁

《病源論》云﹕風白駁者﹐面及頸項身體皮肉色變白﹐與肉色不同﹐亦不癢痛﹐謂之白駁。此亦是風邪搏於皮膚﹐血气不和所生也。

夫白駁者﹐是肺風流注皮膚之間﹐久而不去之所致也。多生於項面﹐點點斑白﹐但無瘡﹐及不發癢﹐不能早療﹐卽便浸淫也。

癧瘍風

夫風邪積熱﹐居於肺腑﹐久而不散﹐流溢皮膚﹐令人頸邊胸前腋下﹐自然斑駁點點相連﹐其色微白而圓﹐亦有紫色者﹐亦無痛癢﹐謂之癧瘍風也。凡此皆風熱伏畱肌腠之間﹐气血不和﹐乃生此疾也。

醫門法律【淸諭昌】

論癘風

凡治癘風之法﹐以淸榮衛爲主﹐其汗宜頻發﹐血宜頻刺﹐皆淸榮衛之捷法也。生虫由於肺熱﹐其淸肅之令不行﹐故由皮毛漸及腠理﹐腸胃莫不有虫﹐淸其金則虫不驅自熄。試觀金風一動﹐旱魃絕蹤﹐其理明矣。然淸肺亦必先淸榮衛﹐蓋榮衛之气﹐腐而不淸﹐傳入於肺﹐先害其淸肅之令故也。苦藥𨿽能瀉肝殺虫﹐亦能傷胃﹐不可久服。胃者﹐榮衛從出之源也﹐久服苦寒﹐榮衛轉衰﹐而腐敗壅郁﹐不可勝言矣。所以苦參丸之類﹐榮衛素弱谷食不充之人﹐不宜服也。大楓子油﹐最能殺虫驅風﹐然復過於辛熱﹐風未除而目先壞者多矣。其硫黃酒服之﹐必致腦裂之禍。又醉仙散入輕粉和末﹐日進三服﹐取其人昏昏若醉﹐毒涎從齒縫中出﹐癘未瘥而齒先落矣。蓋除癘之藥﹐服之近而少﹐癘必不除﹔服之久且多﹐癘𨿽除﹐藥之貽害更大。惟易老驅風丸﹑東坡四神丹二方﹐可以久服取效﹐取爲法焉。

要知脈風成則爲癘﹐然人之榮血﹐正行於十二經脈之中者也﹐用平善之藥﹐生血淸熱爲主﹐驅風殺虫爲輔﹐更行汗之刺之之法﹐無不愈者。且非極意懲創之人不可與治﹐以戒色欲禁口腹二者﹐非烈漢不能也。耆婆《惡病論》曰﹕疾風有四百四種﹐總而言之﹐不出五種﹐卽是五風所攝云。何名五風﹖一曰黃風﹐二曰靑風﹐三曰白風﹐四曰赤風﹐五曰黑風。其風合五臟﹐故曰五風。五風生五虫﹐黃風生黃虫﹐靑風生靑虫﹐白風生白虫﹐赤風生赤虫﹐黑風生黑虫。此五種虫食人五臟﹐若食人脾﹐語變聲散﹔若食人肝﹐眉睫墮落﹔若食人心﹐徧身生瘡﹐若食人肺﹐鼻柱崩倒﹐鼻中生息肉﹐若食人腎﹐耳鳴啾啾﹐或如車行雷鼓之聲﹔若食人皮﹐皮膚頑痺﹔若食人筋﹐肢節墮落。五風合五臟﹐虫生至多入於骨髓﹐來去無礙﹐壞於人身﹐名曰疾風。疾風者﹐是癘病之根本也。病之初起﹐或如鍼錐所刺﹐名曰刺風﹔或如虫走﹐名曰遊風﹔徧身掣動﹐名曰瞤風﹔不覺痛癢﹐名曰頑風。肉起如桃李小棗核﹐從頭而起者﹐名曰順風﹔從兩腳起者﹐名曰逆風。如連錢團圓﹐赤白靑烏斑駁﹐名曰癘風。或徧體生瘡﹐或如疥癬﹐或如魚鱗﹐或如楡莢﹐或如錢孔﹐或痛或癢﹐黃汁流出﹐肢節壞爛﹐悉爲膿血﹐或不癢不痛﹐或起或滅﹐靑黃赤白黑﹐變易不定。病起之由﹐皆因冷熱交通﹐流入五臟﹐通徹骨髓﹐用力過度﹐飲食相違﹐房室不節﹐虛勞動極﹐汗流徧體﹔因玆積熱徹五臟﹐飲食雜穢﹐虫生至多﹐食人五臟骨髓皮肉筋節﹐久久敗壞﹐名曰癘風。是故論曰﹕若欲療之﹐先服阿魏雷丸散出虫﹐看其形狀靑黃赤白黑﹐然後與藥療﹐千萬無有不差。人得此疾﹐速宜棄家室財物﹐入山靜養療治﹐無有不差。

景嶽全書【明張介賓】

論證

癘風﹐卽大風也﹐又謂之癩風﹐俗又名爲大麻風。此病𨿽名爲風﹐而實非外感之風也。實以天地間陰厲濁惡之邪﹐或受風木之化而風熱化虫﹐或受濕毒於皮毛而後及營衛﹐或犯不潔﹐或因傳染﹐皆得生虫。蓋虫者厥陰主之﹐厥陰爲風木﹐主生五虫也。虫之生也﹐初不爲意﹐而漸久漸多﹐遂致不可解救﹐誠最惡最危最醜證也。又《千金》云﹕自作不仁﹐極惡之業也﹐所以最爲難治。觀孫眞人云﹕嘗治數百人﹐終無一人免於死者﹐蓋無一人能守禁忌故耳。惟一婦人病愈﹐後又服加減四物湯百餘劑﹐半年之上﹐方得經行﹐十分全愈。又丹溪治五人﹐亦惟一婦人得免﹐以其貧甚且寡﹐無物可喫也﹔外三四人者﹐越二三年皆復作而死。由此觀之﹐可見此證非得出奇祕方﹐鮮能取效。故余逢此證﹐不敢彊以爲知而妄施治療﹐亦不敢彊言治法以惑後人。至若古人論治之法﹐亦甚詳悉﹐用之得宜﹐𨿽病根未必可拔﹐而延保餘年﹐夭枉亦自可免。由是徧求諸說﹐則惟薛立齋《癘瘍機要》論列已全。

癘瘍之有兼證變證﹐凡如表裏臟腑諸病﹐無不有之﹐其各治法巳悉各門﹐但有所值﹐卽宜隨證參用之﹐左右逢源﹐無弗善也。重錄資繁﹐玆不贅及。

禁忌

患斯疾者﹐多由嗜欲不謹所致。治斯疾者﹐速當斷戒葷腥鹽醬一切厚味﹐只宜淸心寡欲﹐絕色忘慮﹐幽隱林泉﹐屏棄世務﹐早早救療﹐庶幾可活。稍不守禁﹐每愈而復作﹐及致危劇﹐莫能再救﹐總以不守禁忌也。

石室祕籙【淸陳士鐸】

治法

瘴癘者﹐乃兩粵之气﹐鬱蒸而變之者也。其气皆熱而非寒﹐其證皆頭痛而腹滿。土人服檳榔無礙者﹐辛以散之也。蓋火气得寒﹐反抑鬱而不伸﹐檳榔气辛﹐同气易入﹐其味卻散﹐故適與病相宜。然止可救一時之急﹐終不可恃之爲長城也。今立一方﹐可長治瘴癘之侵。人參﹑半夏﹑檳榔各一錢﹐白朮五錢﹐茯苓﹑麥冬各三錢﹐陳皮﹑甘艸﹑枳殼﹑柴胡各五分﹐五味子五粒﹐水煎服。比方之妙﹐全非治瘴癘之品﹐而服之自消。蓋健脾則气旺﹐气旺則瘴癘不能相侵﹐卽旣感者﹐方中亦有去瘴癘之藥﹐豈有不奏功立應者乎﹖此瘴癘治法﹐又宜知之也。

或人有感癘而成大麻風者﹐又不可如是治法。蓋大麻風純是熱毒之气﹐裹於皮膚之間﹐濕气又藏遏於肌骨之內﹐所以外證皮紅生點﹐須眉盡落﹐徧體腐爛﹐臭气旣不可聞﹐人又安肯近而與治﹖余心痛之﹐乃立一奇方﹐用元參﹑蒼朮﹑熟地﹑蒼耳子﹑薏仁﹑茯苓各四兩﹐名爲四六湯﹐各爲末﹐蜜爲丸﹐每日吞用一兩﹐二料必然全愈。蓋此方之妙﹐能補腎健脾﹐而加入散風去濕﹐正補則邪自退﹐不必治大風而大風自治矣。急宜先刻一張﹐廣行施捨﹐功徳又何可量哉﹖止忌房事而已。又方用檳榔一錢﹐柴胡八分﹐白朮﹑白芍﹑白芥子﹑茯苓各三錢﹐車前子二錢﹐枳殼五分﹐水煎服。有火加黃連五分﹐水煎服。二劑卽瘴消﹐亦妙方也。

大麻風﹐余有奇方﹐用蒼朮﹑熟地﹑元參﹑蒼耳子﹑白芥子﹑車前子﹑生甘艸各二兩﹐金銀花十兩﹐蒲公英四兩﹐各爲末﹐蜜丸﹐一料全愈。

方

樺皮散【河間﹐下同。】治肺癰風毒﹐徧身癮疹搔癢。

枳殼樺皮各四兩﹐並炒存性甘艸炙﹐半兩杏仁去皮尖﹐水一碗﹐煎令減半﹐取出﹐令幹﹐另研荊芥穗各二兩

右爲末﹐每服二錢﹐食後溫酒調下。

二聖散疏風和血。

大黃半兩皂角刺三錢

右將皂角刺燒灰研細﹐用大黃半兩﹐煎湯調下二錢。早服樺皮散﹐以升麻湯下瀉靑丸﹔晚服二聖散﹐此爲緩治。

補气瀉榮湯【東垣】

升麻連翹各六分蘇木當歸全蠍黃連地龍去土黃芪各五分黃芩生﹐四分桔梗五分人參二分生地四分桃仁三粒甘艸一分半梧桐淚一分水蛭三條﹐炒煙盡蝱虫去翅足微炒﹐三个麝香少許

右剉如麻豆大。除連翹另銼﹔梧桐淚研白豆蔻二分爲細末﹐二味另放﹔麝香﹑蝱虫﹑水蛭三味爲末﹐另放外﹐都作一服﹐水二大盞﹐酒一匙﹐入連翹煎至一盞六分﹔再入梧桐淚﹑白豆蔻二味﹐並麝香等三味﹐再上火煎一二沸﹐去渣稍熱﹐早飯後午飯前服。忌酒濕面生冷鞕物。

醉仙散【《寶鑑》】治癘風徧身麻木。

胡麻子炒牛蒡子炒枸杞子蔓荊子炒﹐各﹣兩白蒺藜苦參防風﹝艸舌﹞蔞根各五錢

右爲細末﹐每一兩五錢﹐入輕粉二錢拌勻﹐每服一錢﹐茶淸調﹐晨午各一服﹐至五七日﹐於牙縫中出臭涎﹐令人如醉﹐或下膿血﹐病根乃去。仍量人病之輕重虛實用﹐病重者須先以再造散下之﹐候元气將復﹐方用此藥。忌一切炙煿厚味﹐止可食淡粥時菜。諸蛇﹐以淡酒蒸熟食之﹐可以助藥力。

通天再造散治大風惡疾。

郁金半兩大黃煨皂角刺黑大者炒﹐各一兩白牽牛六錢﹐半生半炒

右爲末﹐每服五錢﹐日未出時﹐面東﹐以無灰酒調下。

加味逍遙散治血虛有熱﹐徧身瘙癢﹐心煩目昏﹐怔忡頰赤﹐口燥咽漧﹐發熱盜汗﹐少食嗜臥。

當歸芍藥酒炒茯苓白朮炒﹐各一錢柴胡五分牡丹皮甘艸炙山梔炒﹐各八分

右作一劑﹐水煎服。

寶鑑換肌散治癘風久不愈﹐或眉毛脫落﹐鼻梁崩壞﹐其效如神。

白花蛇黑花蛇各三兩﹐酒浸地龍去土當歸細辛白芷天麻蔓荊子威靈仙荊芥穗菊花苦參紫參沙參木賊艸白蒺藜炒不灰木甘艸天門冬去心赤芍藥九節菖蒲定風艸何首烏不犯鐵胡麻子炒川芎艸烏頭炮去皮臍蒼朮木鱉子各一兩

右各另爲末﹐每服五錢﹐溫酒調下﹐食後。酒多尢妙。

升麻湯治風熱身如虫行﹐或唇反綻裂。

升麻三分茯苓人參防風犀角鎊羌活官桂各二錢

右﹐每服四錢﹐水煎﹐下靑淸丸﹐方見中風。

加味淸胃散治熱毒在表﹐以此發散之。

升麻白芷防風白芍藥漧葛甘艸當歸川芎藭羌活麻黃紫背浮萍木賊艸各等分

右﹐每服五七錢﹐水煎服。

透經解攣湯治風熱筋攣骨痛。

穿山甲三錢﹐炮荊芥穗紅花蘇木羌活當歸防風蟬蛻去土天麻甘艸各七分白芷一錢連翹川芎各五分

右﹐水酒各半煎服。

秦艽地黃湯治風熱血燥﹐筋骨作痛。

秦艽生地黃當歸川芎羌活防風甘艸白芷升麻白芍藥大力子蒸荊芥蔓荊子各一錢

右﹐水煎服。

易老祛風丸治疥癩風瘡。

黃芪枳殼炒防風芍藥甘艸地骨皮枸杞子熟地黃生地黃各酒拌杵膏

右各另爲末﹐入二黃膏﹐加煉蜜丸桐子大﹐每服七八十丸﹐白湯下。

羌活當歸散治風毒血熱﹐頭面生瘡﹐或赤腫﹐或成塊﹐或癮疹瘙癢﹐膿水淋漓。

羌活當歸川芎黃連酒浸炒鼠粘子蒸防風荊芥甘艸黃芩酒浸炒連翹白芷升麻各一錢

右用酒拌曬漧﹐水煎服。

羌活白芷散治風熱血燥﹐手掌皴裂﹐或頭面生瘡﹐或徧身腫塊﹐或膿水淋漓。

羌活白芷軟柴胡荊芥蔓荊子防風豬牙皂角甘艸黃芩酒炒黃連酒炒﹐各一錢

右﹐水煎服。

海藏愈風丹治癘病手足麻木﹐眉毛脫落﹐徧身生瘡﹔及癘風癮疹﹐皮膚瘙癢﹐搔破成瘡﹐並皆主之。

苦參一斤﹐取末四兩皂角一斤﹐銼寸許無灰酒浸一宿﹐以水一碗﹐挼成汁去渣入砂器中﹐文武火熬土花蛇一條﹐去腸﹐陰干酒浸﹐取淨肉曬榦爲末﹐大風證用之白花蛇烏梢蛇各取一條﹐依前酒浸﹐取肉爲末

右爲末﹐入前二味﹐和丸梧子大﹐每服六七十丸﹐空心﹐煎通聖散送下﹐幹物壓之﹐日三服﹐間日浴之﹐汗出爲度。

愚按前方果系癘風﹐用之必效。若肝經血熱﹐脾經血虛﹐腎經虛火﹐脾肺气虛﹐徧身作癢﹐搔破成瘡﹐或內熱生風﹐而眉鬢脫落﹐或皮膚赤暈﹐或搔起白屑﹐而類癘風者﹐服之反成癘風矣。

苦參消石酒浸酒法見後。

苦參消石淸酒

右三味﹐先用淸酒下消石浸之二七日或三七日﹐然後與苦參同入酒甕中盛浸之七日﹐漸漸服之。飲法﹕空腹服之﹐一日三服。初七日中一服如半雞子許﹐七日後可飲一升﹐任情飲之﹐多則爲善﹐患去則速。風動亦多﹐勿使醉吐﹐寧漸少飲﹐不用多飲。赤白二風﹐此藥至口﹐無有不愈﹐余非難治。何以故﹖熱爲根本﹐故苦參能治熱﹐消石除熱消虫﹐赤白二虫﹐但聞消石气﹐皆變爲水﹐能去熱根本。若患赤白二風﹐不問年月﹐多者五年以外﹐加黃消石﹑加酒﹑苦參乃至三四兩﹐無有不愈。乃至三十年﹐無鼻柱肢節墮落者﹐但非黑虫﹐皆得永愈。第一忌房室﹐大嗔怒﹐大熱食﹔禁粘食五辛生冷大酢酪白酒﹐豬魚雞犬驢馬牛羊等肉﹐皆爲大忌﹐其餘不禁。此爲對治﹐非正治也。若人頑痺不覺痛癢處者﹐當作大白膏藥摩之﹐一日三四度﹐七日徹﹐或二三七日徹﹐乃至七七四十九日﹐名曰一大徹。頑痺卽覺癢平復如本﹐卽止摩。若不平復﹐但使摩之﹐以瘥爲限。不過兩大徹三大徹﹐無有不愈。鍼刺灸燒割劫﹐亦不及摩之爲良。乃至身上多有瘡痕生﹐摩之悉愈。

大白膏

白芷白朮前胡吳茱萸各一升蜀椒細辛各三兩當歸桂心各二兩苦酒四升芎藭二升

右十味﹐以苦酒浸藥經一宿﹐取不中水豬脂十斤﹐銅器中煎令沸﹐三上三下﹐候白芷色黃﹐膏成﹐貯以瓶中﹐隨病摩之卽愈。若徧體生瘡﹐膿血潰壞﹐當作大黑膏摩之。

大黑膏

烏頭芎藭雄黃胡粉木防己木麻黃連雌黃藜蘆礬石各半兩巴豆杏仁去皮尖﹐各四十粒黃蘗一錢八分松脂亂髮各如雞子大

右十五味搗篩爲末﹐以豬脂二斤合藥﹐煎亂髮﹐消盡膏成﹐用塗瘡上﹐日三敷。先以鹽湯洗﹐然後塗之。勿令婦人小兒雞犬見。若患人眉睫墮落不生者﹐服藥後經一百日外﹐卽以鐵漿洳其眉睫處所﹐一日三度洗之﹐生毛則速。出一大徹﹐眉睫如本。與不患時同也。

浸酒法

苦參去上黃皮薄切曝漧﹐搗令散﹐莫使作末

右﹐秤取三千斤﹐取不津甕受兩斛者﹐甕底鉆作孔﹐著二三十靑石子﹐如桃李雞子許﹐丸過底孔上二三寸﹐然後下苦參﹑消石末﹑酒﹐一時著甕中﹐遣童子年十三四者﹐和合調停﹐然後卽與五六重故紙紮甕口上﹐泥之莫使漏气。取酒服時﹐須孔中出酒服之﹐一日一服﹐或再服亦得。還如法密塞孔﹐勿漏泄。不得開甕口取酒。酒欲盡時﹐開甕取苦參滓﹐急絞取酒﹐其滓去卻。其酒密處盛之﹐莫使漏气﹐服酒法一一如前﹐無有不愈。若患不瘥除者﹐皆由年多。十年者﹐更作此藥酒至兩劑﹐無有不愈。依法如前。𨿽良醫治之﹐亦須好酒。須行忠直﹐不得不孝不義﹐患除則速矣。服藥時﹐先令服長壽延年符﹐能蕩除身中五臟六腑遊滯﹐惡气皆出盡﹐然後服藥得力﹐其疾速驗無疑。符力亦是不可思議神力﹐先服藥者無有不效。又生造藥入甕中時﹐令童子小兒和合訖﹐卽告符書鎭藥。符鎭在甕腹﹐令藥不壞﹐久久爲好﹐一切神鬼不敢近之矣。

先服此符﹐然後服藥﹐一服之後﹐更不須再服。書符要六合日﹐勿令小兒女子六畜雞犬等見之。符成不忌。

長壽延年符

見圖

此符式合用朱書之

雷丸散

雷丸朱砂研水飛阿魏各一兩硝石五兩一兩細研﹐四兩酒浸用雄黃細研水飛雌黃細研﹐各七錢半紫石英細研水飛犀角屑藜蘆各半兩螌蝥芫靑並去頭足翅﹐各二十个﹐用芝麻一合同炒﹐芝麻熟去之﹐只用螌芫二味

右爲細末﹐取苦參五兩﹐同硝石搗碎﹐用生絹袋盛﹐入瓷瓶中﹐用無灰酒一斗浸七日﹐密封﹐每服一中盞﹐溫過﹐食前﹐調雷丸散二錢。

雷丸散

雷丸雄黃研水飛朱砂研水飛滑石紫石英研犀角屑牛黃研﹐各半兩螌蝥去頭足翅芫靑各二十个﹐去頭足翅﹐並用糯米炒白蘞阿魏各二錢半

右爲細末﹐入研令勻﹐每服一錢﹐空心淸酒調下。右二方﹐皆本耆婆方而增損之﹐傳用皆效。以藥有難致﹐拘方取足﹐則畢世不成矣。小有出入﹐亦何不可﹖故備列焉。

白花蛇丸丹陽荊上捨得癘疾﹐一僧療之而愈﹐以數百金求方﹐祕不肯傳﹐館賓袁生窺知藏衲衣領中﹐因醉之而竊錄焉﹐用者多效。

白花蛇烏梢蛇並去頭尾連骨生用﹐各一條漏蘆半斤﹐洗淨去苗取四兩荊芥穗一兩半防風去苗金銀花去葉槐花幹生地黃苦參蟬退用艸鞋踏去土枸杞子各二兩黃芩黃連山梔子黃蘗川芎烏藥全蠍酢浸一日去鹽味何首烏不可犯鐵器牛膝去蘆牛蒡子連翹細辛白蒺藜威靈仙天花粉金毛狗脊胡麻子炒蔓荊子各一兩

右共爲細末﹐米糊爲丸如梧桐子大﹐每服五六十丸﹐淸茶送下﹐空心﹑午後﹑臨臥各一服。一僧加風藤一兩。如上頭面者﹐加香白芷﹔肌肉潰爛﹐加大皂角各一兩。

行藥

大黃白牽牛檳榔各一兩甘艸三兩輕粉五分

右共爲細末﹐每服二錢﹐用白蜜三匙﹐薑汁二匙調服﹐五更時進。病勢重者﹐七日行一次﹐稍輕者半月一次﹐輕者一月一次或二十日一次﹐以三五徧爲度。

防風天麻丸治癘風癩病。此方料是神仙所傳﹐一年中常療數人。初服藥有嘔吐者﹐不可怪。服藥得安如故﹐其效如神。

防風去蘆天麻升麻白附子炮定風艸細辛去苗川芎人參去蘆丹參去蘆苦參去蘆元參去蘆紫參去蘆蔓荊子威靈仙穿山甲炒何首烏另搗爲末﹐各一兩蜈蚣一對

右爲細末﹐與何首烏末拌勻﹐每藥末二兩﹐胡麻一斤﹐淘淨曬漧炒香熟﹐另碾爲極細末﹐與藥末一處拌勻﹐煉蜜和丸﹐共作九十丸﹐每服一丸細嚼﹐溫漿水送下﹐不拘時候﹐日三服。宜食淡白粥一百二十日。病人大忌房勞﹐將息愼口。

歙墨丸治癘風神效。

歙墨燒存性兩頭尖甘艸炙香白芷防風去蘆﹐各二兩川芎一兩五靈脂三兩﹐淨麝香另研乳香另研﹐各三錢

右爲細末﹐酒糊丸﹐每兩作十丸﹐每服一丸﹐食後細嚼﹐溫酒送下﹐茶淸亦得﹐日進二服。古今圖書集成醫部全錄卷三百七十一

外科癘瘍癜風門白駁﹝疒咅﹞﹝疒畾﹞汗斑附

方

乳香丸治癘風神效

通明乳香二十兩苦參肥好者去蘆銼﹐四兩

右先用好酒五升﹐浸苦參於瓶內﹐以重湯煮一復時﹐常用文武火慢熬﹐令小沸爲候﹐一復時取出﹐濾去渣﹐將酒浸乳香於銀砂石器內﹐煎如鍚﹐入天麻四兩爲末﹐大麻仁二兩另研如膏﹐入於乳﹣香膏內攪令勻﹐慢火熬之﹐可丸如梧桐子大﹐每服二十丸﹐用大麻仁酒送下﹐空心及晚食前服之。

神仙退風丹

知母貝母烏梅肉海桐皮金毛狗脊

右各等分爲細末﹐煉蜜和丸如梧桐子大﹐每日空心日中臨睡各服三十丸﹔又每夜第一次睡覺時﹐急於頭邊取三十丸便服﹐並用羊蹄根自然汁下。大忌酒及房勞一切發風之物﹐只喫淡粥一百日﹐皮肉漸皆復舊﹐半年後須忌房事。服藥時﹐每夜專用一二勤謹人﹐就病人睡處坐守﹐等候第一次睡覺時﹐便扶起喫藥一服。華宮使親見林承務服之取效。治癘風如此神妙﹐若不禁忌﹐恐無益也。

天麻散治一切癘風癩疾。

天麻二兩何首烏胡麻子各三兩蔓荊子威靈仙菖蒲荊芥穗地骨皮苦參去蘆白蒺藜甘菊花牛蒡子炒﹐各一兩薄荷半兩

右爲細末﹐每服三錢﹐溫酒調下﹐茶淸亦得﹐日進二服﹐先食前服半月﹐次食後服半月﹐大有神效。

何首烏散治癘風癩疾。

何首烏一斤﹐入白米泔浸一七日﹐夏月逐日換水﹐用竹刀刮令碎﹐九蒸九曬胡麻子四兩﹐九蒸九曬

右爲細末﹐每服二錢﹐食前﹐溫酒或薄荷湯調下。

六香散淋渫癩病﹐其效如神。

甘松去土零陵香香白芷茅香去土銼香附子炒藿香川芎各二兩三柰子半兩

右除三柰子另研﹐餘七味同爲﹝口父﹞咀﹐分作四劑﹐每用一劑﹐以水六大碗﹐煎至三碗﹐去渣﹐卻入三柰子攪勻﹐乘熱洗瘡。若瘡不破﹐用鈹鍼於疙瘩瘡上刺破﹐令惡血出盡﹐然後淋洗。一伏時洗一番﹐浴室毋令透風。臥處須令暖和得所。一月之間﹐不可出外﹐水火亦就其中﹐洗了拭漧﹐用八金散點。若熱不可飲冷水。

八金散

金精石銀精石陽起石元精石磁石石膏滑石禹餘糧石。

右件各等分碾末﹐入金銀坩鍋子內盛之﹐用鹽泥固濟口﹐以文武火煆煉紅透﹐放冷﹐研如粉﹐入水銀半兩﹐輕粉一錢研﹐令不見星子﹐卻入余藥再研勻。令患人先洗瘡拭漧﹐便用小油調稠硬作劑子﹐於有瘡處擦上藥﹐兼治疙瘩。擦藥之後﹐大忌飲水﹐宜禁身靜坐﹐至三日﹐口中涎出爲度。二次藥了﹐用貫眾湯漱口﹐不可咽下藥汁。兩手便洗淨﹐不可近口鼻耳目。第四日一伏時﹐依前上藥。第七日見效﹐不可更用。

渫洗藥

何首烏荊芥防風馬鞭艸蔓荊子各等分

每用十兩﹐水一斗﹐煎數沸﹐無風處洗﹐出汗。

生眉膏治眉毛脫落。

白花蛇烏蛇羊糞炒黑土馬鬃半夏各等分﹐炒黑色

右爲細末﹐用生薑自然汁調勻﹐擦在眉上﹐一日須三次爲佳。

防風通聖散治風熱熾盛﹐大便祕結﹐發熱煩躁﹐表裏俱實者。

防風當歸川芎芍藥大黃煨芒硝連翹薄荷麻黃桔梗石膏煆黃芩炒﹐各一兩白朮山梔荊芥各二錢五分甘艸二兩滑石三兩白芷蒺藜炒鼠粘子各五錢

右爲末﹐每服三五錢﹐白湯調下。

消風散治風熱癮疹癢痛﹐或膿水淋漓﹐或頭皮腫癢。

荊芥穗甘艸炙﹐各二錢陳皮五錢人參白僵蠶炒茯苓防風芎藭蟬殼去土羌活藿香各一兩厚朴姜制﹐五錢

右﹐每服五七錢﹐薑水煎。

子和生眉散治癘風眉毛脫落。

半夏羊糞各等分

右爲末﹐薑汁調塗眉稜上﹔如不應﹐當參類證眉脫條治之。

烏蛇散治癧瘍風﹐斑駁如白癜。

烏蛇三兩犀角屑一兩防風羌活黃芩苦參並去蘆﹐各二兩人參丹參元參沙參並去蘆桂心秦艽去蘆土川芎梔子仁白蘚皮川升麻通艸白蒺藜枳殼麩炒去瓤﹐各一兩

右爲細末﹐每服二錢﹐溫酒調下﹐食後良久服之。忌雞豬魚蒜熱面等物。

女萎膏治身體癧瘍斑駁。

女萎附子雞舌香木香白芷各半兩麝香另研﹐一錢

右件細銼﹐用臘月豬膏半斤煎藥﹐看黃焦便去滓﹐入麝香攪令勻﹐放凝﹐用粗布擦斑駁上﹐微疼﹐塗之卽瘥。

蜀水花膏治癧瘍。

麝香一錢﹐另研蜀水花鷹糞白白附子白蘞當歸各一兩

右件銼碎﹐用豬脂一斤﹐合煎諸藥焦黃﹐去渣候冷﹐入麝香攪令勻﹐於瓷盒中盛﹐先擦微破塗敷之。

蝟皮丸治烏癩。

蚺蛇頭燒存性魁蛤鍛粉蝟皮燒存性﹐各一枚蜈蚣一條半蝱虫去頭足翅蠐螬焙漧紅娘子去頭足翅水蛭糯米炒熟蜘蛛炒螌蝥去頭足翅﹐各三个鯪鯉甲三片龍骨研川椒炒川大黃黃連麝香研桂心木銀各半兩石膏細研川芒硝各一兩滑石研水飛甘遂與胡麻同炒﹐以胡麻熟爲度白礬枯各二錢半附子二枚﹐炮去皮臍雷丸巴豆去皮膜心油﹐各十五粒

右爲細末﹐入研令勻﹐煉蜜和丸如小豆大﹐每服一九﹐溫水送下﹐空心臨臥各一服﹔未覺﹐每服加一丸。如小便莖中痛﹐卽有虫下﹐皆死也。細觀形狀。痛多卽減一丸﹐痛少則加至二丸﹐以瘥爲度。右方乃攻毒取虫之峻劑﹐非灼知臟腑有虫毒﹐及精神可勝攻下者﹐不可輕服。

硫黃散治烏癩瘡久不瘥。

雄黃雌黃金星石銀星石握雪石硫黃水浮石寒水石密陀僧馬牙硝不灰木槐白皮蟬蛻亂髮灰蜂窠灰蝸牛子牡蠣麝香各一錢白礬五錢

右研細﹐用水銀半兩﹐以津唾殺研如泥﹐另入膩粉二錢半﹐用生淸油四兩調勻﹐於患處徧塗之﹐立效。

大黑神膏治鳥癩及諸癩﹐徧身生瘡﹐多膿血。

川烏頭芎藭川升麻防己去皮黃蘗藜蘆黃連白礬細研雄黃雌黃並細研胡粉各半兩﹐研巴豆杏仁各十四粒松脂亂髮各如雞子大

右銼如大豆粒﹐用豬脂二升﹐並藥同煎﹐以亂髮消盡爲度﹐綿濾去渣後﹐入雄黃﹑雌黃﹑胡粉﹑白礬攪勻﹐收入瓷器中﹐每用塗於瘡上﹐一日至夜三次塗之。每次以熱鹽湯洗過﹐然後更塗之。藥勿令入口眼。

蜂房釀酒治烏癩。

露蜂房五兩苦參四斤

右件細銼﹐用水三升﹐煮取一斗二升﹐去渣﹐浸曲四斤半﹐炊糯米三斗﹐入曲糵搜拌如常醞法﹐酒熟濾去糟﹐每溫一小盞﹐食前服之。

白花蛇散治癩病語聲嘶嗄者。

甘艸炙﹐半兩白花蛇酒浸晚蠶蛾去頭足翅天麻槐子羌活防風各去蘆蔓荊子威靈仙白蘚皮枳殼去瓤麩炒﹐各一兩

右爲細末﹐每服二錢﹐溫酒調服﹐不拘時﹐日進二服。

鯪鯉甲丸治白癩。

鯪鯉甲三片蝮蛇半條魁蛤半枚水蛭生蜘蛛生螌蝥蝱虫並去頭足翅﹐各二个蠐螬生﹐三个蜈蚣一條龍骨半兩﹐細研石膏一兩﹐細研水飛白礬枯滑石川芒硝硝石水銀與硝石點楮汁研令星盡川大黃黃連桂心各半兩附子炮去皮臍﹐二枚雷丸十枚巴豆十二粒﹐去油川椒二錢半

右爲細末﹐煉蜜和丸梧桐子大﹐每服二丸﹐空心臨臥溫水送下﹐日進二服。

天麻煎治白癩。

天麻一斤天蓼木三斤

右件銼如大豆粒﹐用水三斗﹐入銀鍋或石鍋中﹐熬至一斗二升﹐濾去渣﹐卻於慢火上熬如稀餳﹐每服半匙﹐食前用荊芥﹑薄荷﹑酒調下。

苦參酒治周身白點如脂如楡莢﹐搔之白屑落﹐或癢或痛﹐色白漸展﹐世呼白癩。

苦參五斤露蜂房五兩蝟皮一具

右銼碎﹐用水三斗﹐煮取一斗﹐去渣﹐浸細曲五斤﹐炊黍米﹐三如常醞法﹐酒熟壓去糟﹐每於食前溫飲一小盞。

又方治白癩。

螌蝥十四枚大蝮蛇一條﹐幹者首尾全

右件用酒七升入瓶中﹐用糠火煨酒及一升﹐濾去渣﹐每用薄塗於白癩上。

桂枝酒【《千金方》﹐下同。】治肝虛寒﹐卒然喑啞不聲﹐踞坐不得﹐面目靑黑﹐四肢緩弱﹐遺失便利﹐厲風所損。

漧薑五兩桂枝芎藭獨活牛膝薯蕷甘艸各三兩附子防風茯苓天雄茵芋杜仲蒴藋根白朮各四兩﹝艸蹢﹞﹝艸躅﹞豬椒葉根皮各一升大棗四十枚

右十八味﹝口父﹞咀﹐以酒四斗﹐漬七日﹐每服四合﹐日二﹐加至五六合。

荊瀝湯治心虛寒陰气﹐傷寒損心驚掣悸﹐語聲寬急混濁﹐口喎冒昧﹐好自笑﹐厲風傷心。

荊瀝三升母姜取汁一升麻黃白朮芎藭各四兩防風桂

升麻茯苓遠志人參羌活當歸各三兩防己甘艸各二兩

右十五味﹝口父﹞咀﹐以水一斗五升﹐煎麻黃兩沸去沫﹐次下諸藥﹐煮取三升﹐去滓﹐下荊瀝﹑薑汁﹐煎取四升﹐分四服﹐日三夜一。

白朮酒補心志定气。治心虛寒气﹐性反常﹐心手不隨﹐語聲冒昧。其疾源厲風損心﹐具如前方所說無窮。

白朮切地骨皮荊實各五斗菊花三斗

右四味﹐以水三石﹐煮取一石五斗﹐去滓﹐澄淸取汁﹐釀米二石﹐用曲如常法﹐酒熟﹐隨量飲之﹐常取半醉﹐勿令至吐。

依源麻黃續命湯治肺虛寒﹐厲風所中﹐噓吸戰掉﹐聲嘶塞而散﹐下气息短而憊﹐四肢痺弱﹐面色靑白﹐遺失便利﹐冷汗出。

大棗五十枚杏仁白朮石膏各四兩桂心人參漧薑茯苓各三兩當歸芎藭甘艸各二兩麻黃六兩

右十二味﹝口父﹞咀﹐以水一斗二升﹐煮麻黃去沫﹐次下諸藥﹐煎取三升﹐去滓分三服。舊方無白朮﹑茯苓﹐今方無黃芩。轉以依經﹐逐病增損。

八風防風散治肺寒虛傷﹐語言嘶下﹐拖气用力戰掉﹐緩弱羸瘠﹐厲風入肺。

防風獨活芎藭秦椒漧薑黃芪附子各四十二銖天雄麻黃五味子山萸石膏各三十六銖秦艽桂心薯蕷細辛當歸防己人參杜仲各三十銖甘艸十二銖貫眾二枚甘菊紫菀各二十銖

右二十四味﹐治下篩﹐每服方寸匕﹐酒調﹐進至兩匕﹐日再。

龍蛇散治風虛頑麻﹐徧身紫白癜風﹐癮疹癢痛者。

白花蛇去骨焙黑梢蛇去骨焙萆薢天麻黃芪金毛狗脊自然銅骨碎補楓香研艸烏頭用鹽水浸銼地龍各一兩乳香沒藥各三錢麝香二錢

右爲細末﹐酒糊丸梧子大﹐每服十五丸﹐酒下﹐食後﹔酒調末服亦得。

何首烏散治白癜紫癜諸風﹐筋骨疼痛﹐徧身疥癬﹐手足劈裂﹐睡臥不穩﹐行步艱難﹔兼療癘疾﹐眼斷白仁﹐鼻梁崩塌﹐並宜服之。

何首烏蔓荊子石菖蒲荊芥穗甘菊花枸杞子苦參去蘆威靈仙各半兩

右爲細末﹐每服五錢﹐食後溫酒調下﹐或茶淸或蜜水亦得﹐日進二服。

當歸散治皮風紫白癜風。

當歸赤芍藥苦參各半兩赤土一兩

右爲細末﹐生豬脂二兩熬油去渣﹐同蜜一兩﹐作一處調藥﹐隔一宿﹐每服一大匙﹐熱酒調下﹐空心食後各一服。並忌雞鴨無鱗魚豆腐等物。

二黃膏治紫白癜風﹐瘡癬疥。

雄黃雌黃砒各半錢白礬黃丹並另研蛇牀子爲末﹝艸閭﹞茹各一兩白膠香另研輕粉各一錢

右件用淸油四兩﹐入巴豆四粒﹐煎黃色﹐去巴豆入諸藥﹐又入黃蠟少許﹐熬成膏子。先用荊芥湯洗﹐後用藥擦﹐神效。

四神散治紫白癜風。

雄黃雌黃硫黃白礬各等分

右研爲細末﹐每用時先浴﹐令通身汗出﹐次用生薑蘸藥擦患處良久﹐熱湯洗﹐當日色淡﹐五日除根。

白花蛇散治紫癜風。

白花蛇二兩晚蠶蛾二錢半白僵蠶炒烏犀角屑天麻麻黃去節天南星姜制何首烏白附子炮萆薢酒浸白蘚皮羌活去蘆蔓荊子桂心防風去蘆﹐各半兩磁石一兩﹐酢淬爲末研

右爲細末﹐入研令勻﹐每服二錢﹐食前溫酒調下。忌熱面豬魚蒜等物。

酸石橊丸治紫癜風﹐其效如神。

酸石橊七枚﹐去皮瓷盆盛﹐飯甑上蒸爛﹐絞取汁羌活防風薄荷葉人參各一兩茺蔚子白附子炮苦參烏喙犀角屑各半兩冬消梨二十枚﹐去皮核搗絞取汁

右件爲末﹐取前二汁煎如膏﹐和丸如梧桐子大﹐每服二十丸﹐溫酒送下﹐不拘時候。

硫黃膏治紫癜風。

硫黃白礬並細研﹐各一兩硇砂細研白附子各半兩附子雄黃細研﹐各七錢半蛇蛻一條

右爲細末﹐入研令勻﹐用淸油四兩﹐黃蠟二兩﹐先煎油三五沸﹐下蠟﹐後入藥末﹐煎成膏﹐每取塗所患處﹐日三度用之。

灰藋膏治紫癜風。

灰藋艸不以多少﹐燒灰﹐用重紙襯水淋取汁熬膏蝦蟆灰白礬灰硫黃各半兩雄黃二錢朱砂七錢半﹐水飛膩粉研麝香研﹐各一錢

右各藥爲細末﹐同研令勻﹐用灰藋膏調塗所患處﹐幹卽再塗之。

烏蛇散治身體頑麻﹐及生白癜風。

烏蛇三兩﹐酒浸白僵蠶炒獨活去蘆天麻胡麻子各二兩天南星二錢半白附子炮川烏頭炮去皮臍防風去蘆細辛去苗枳殼去穰麩炒桂心蟬蛻各半兩

右爲細末﹐每服二錢﹐溫酒調下﹐不拘時。

苦參散治肺臟久積風毒﹐皮膚間生白癜不止。

苦參去蘆﹐三兩松脂附子去皮臍梔子仁木蘭皮露蜂房各一兩烏蛇二兩﹐酒浸

右爲細末﹐每服二錢﹐溫酒調下﹐不拘時候。

摩風膏治白癜風。

附子川烏防風各二兩淩霄花﹝艸蹢﹞﹝艸躅﹞花露蜂房各一兩

右件細銼﹐用豬油三斤煎煉﹐看藥黃焦﹐去渣候冷﹐收瓷盒中﹐用摩風癜上﹐以瘥爲度。

又方

硫黃密陀僧膩粉乳香並另研杏仁白僵蠶炒

右爲細末﹐酥調成膏﹐用漿水洗瘡﹐以生布擦破塗之﹐日夜四五次﹐甚妙。

又方治白癜風。

紅灰藋艸蒼耳根莖各五斤茄子根莖三斤

右件並曬漧﹐一處燒灰﹐用水一斗煎湯﹐淋取汁﹐卻於鐺內熬成膏﹐以磁盒盛﹐用好乳香半兩研﹐又入鉛霜﹑膩粉各二錢半相和﹐入於膏內﹐用煉成黃牛脂二兩﹐入於膏內﹐調攪令勻﹐每取摩塗所患處﹐一日塗三上﹐夜塗一上。

又方治白癜風。

核桃初生靑者﹐五枚白礬二錢五分﹐細研硫黃半兩﹐細研

右件和研爲膏﹐日三兩次塗之﹐瘥。

羚羊角散治風熱﹐皮膚生﹝疒咅﹞﹝疒畾﹞癢痛。

羚羊角屑烏蛇肉酒浸川大黃元參去蘆﹐各一兩枳殼麩炒白蒺藜甘艸炙﹐各半兩秦艽去蘆土防風去蘆﹐各七錢半

右件﹝口父﹞咀﹐每服五錢﹐水一中盞﹐煎至七分﹐去渣﹐入牛蒡根汁半合﹐更煎一兩沸﹐溫服﹐不拘時候。

秦艽湯治風熱毒气客於皮膚﹐徧身生﹝疒咅﹞﹝疒畾﹞如麻豆。

秦艽去蘆﹐一兩防風去蘆黃芩麻黃去節甘艸炙元參去蘆犀角屑牛蒡子炒枳殼去穰麩炒川升麻各七錢半

右件﹝口父﹞咀﹐每服五錢﹐水一中盞﹐煎至七分﹐去渣溫服﹐不拘時候。

烏蛇散治風熱﹐徧身生﹝疒咅﹞﹝疒畾﹞﹐瘙癢。

烏蛇肉酒浸﹐二兩羌活去蘆白蘚皮桂心甘艸炙枳殼去穰麩炒蒲黃炒蔓荊子芎藭當歸去蘆﹐各半兩天麻麻黃去節秦艽去蘆牛蒡子炒槁本去蘆白僵蠶炒﹐各七錢半

右爲細末﹐每服二錢﹐溫酒調下﹐不拘時。

荊芥散治風熱﹐皮膚瘙癢﹐生﹝疒咅﹞﹝疒畾﹞。

荊芥赤茯苓去皮苦參去蘆﹐各一兩天麻蔓荊子人參去蘆防風獨活各去蘆枳殼麩炒﹐各半兩牛蒡子炒黃芩各七錢半烏蛇肉二兩﹐酒浸

右爲細末﹐每服同前法。

防風散治風﹝疒咅﹞﹝疒畾﹞。

甘艸炙﹐一兩防風去蘆杏仁麩炒另研爲泥白僵蠶炒﹐各一兩

右爲細末﹐每服三錢﹐空心蜜水調下﹐或溫酒調服亦得﹐日進二服。

蒺藜丸治風瘙癢生﹝疒咅﹞﹝疒畾﹞。

白蒺藜秦艽去蘆赤茯苓去皮﹐各一兩羌活苦參並去蘆黃芩細辛去苗﹐各半兩枳殼七錢半﹐去穰麩炒烏蛇肉三兩﹐酒浸

右爲細末﹐煉蜜和丸如梧桐子大﹐每服三十丸﹐溫蜜湯送下﹐不拘時候。

黑龍丸治風毒上攻頭面﹐多生﹝疒咅﹞﹝疒畾﹞。

羌活去蘆薄荷葉蔓荊子細松煙墨獨活去蘆﹐各一兩川芎甘艸炙白附子炮山梔子防風去蘆荊芥穗天南星薑汁制艸烏頭生白僵蠶炒川烏頭炮去皮臍白芷各半兩

右爲細末﹐煉蜜和丸﹐每一兩作十丸﹐每服一九﹐細嚼﹐茶湯或溫酒送下﹐食後服。

莽艸膏治風瘙癢﹐皮膚生﹝疒咅﹞﹝疒畾﹞﹐體腫疼痛。

莽艸一兩當歸去蘆芎藭大戟去皮川椒附子細辛去苗赤芍藥芫花﹝艸蹢﹞﹝艸躅﹞花蒴藋各二兩

右細銼﹐用酢三升﹐浸一宿﹐用豬脂三斤同煎﹐令附子色黃爲度﹐綿濾去渣﹐每塗摩病處﹐日三五上。

又方治風瘙癢﹐皮膚生﹝疒咅﹞﹝疒畾﹞﹐搔之成瘡﹐宜用此粉身卽瘥。

芎藭麻黃根銼白芷各三兩雷丸五兩藿香二兩藜蘆一兩半

右爲細末﹐入英粉五兩﹐相和令勻﹐逐日粉身上。

柳枝湯治風瘙皮膚生﹝疒咅﹞﹝疒畾﹞﹐搔之腫癢。

嫩柳枝桃枝蒴藋苦參各五兩茵陳狼毒靑葙葉麻黃各三兩槐白皮四兩

右細銼和勻﹐每取一斤﹐用水五斗﹐煮取四斗﹐去渣﹐更入鹽及﹝石卜﹞硝各二兩攪勻﹐看冷熱﹐於溫室中洗浴﹐浴罷衣覆出汗瘥﹐切愼外風。

丹參湯治風熱﹐皮膚生﹝疒咅﹞﹝疒畾﹞﹐苦癢成疥。

丹參苦參各四兩蛇牀子生用﹐三兩

右件藥﹐用水一斗五升﹐煎至七升﹐去渣﹐乘熱洗之。

垂柳湯治皮膚風熱﹐生瘡﹝疒咅﹞﹝疒畾﹞﹐或癢痛。

楊柳一斤杏仁白礬生用﹐各三兩

右件用水一斗五升﹐煎至七升﹐去渣﹐於無風處洗浴極妙。

單方

大風癘疾﹐眉髮墮落﹐徧身頑痺﹕禹餘糧二斤﹐白礬﹑靑鹽各一斤爲末﹐罐子固濟﹐炭火一秤煆之﹐從辰至戌﹐候冷研粉﹐埋土中三日取出﹐每一兩﹐和入九蒸九暴炒熟胡麻末三兩﹐每服二錢﹐荊芥湯下。【《聖惠》】

大風及丹石熱風﹐手足不遂﹕用消石一兩﹐生烏麻油二斤﹐置鐺中﹐以土墼蓋口﹐紙泥固濟火煎﹐初時气腥﹐熱則气﹣香﹔更以生麻油二斤﹐合煎得所﹐收不津器中。服時坐室中﹐作小低屋燃火於內﹐服一大合發汗﹐力壯者日二服﹐三七日頭面皰瘡皆滅也。必以燃火爲使。【婆門僧方】

癘風有虫﹕硫黃末酒調少許飲汁﹐或加大風子油更好。【《直指方》】

大風癩瘡﹐乃營气不淸﹐久風入脈﹐因而成癩﹐鼻壞色敗﹕用黃精根去皮淨﹐以水洗二斤﹐暴納粟米飯中﹐蒸至米熟時食之。【《總錄》】

又方﹕用苦參五兩切﹐以好酒三斗﹐漬三十日﹐每飲一合﹐日三服﹐常服不絕﹐若覺痺卽瘥。【蘇頌】

又方﹕用苦參末二兩﹐以豬肚盛之﹐縫合煮熟﹐取出去藥﹐先餓一日﹐次早先飲新水一盞﹐將豬肚食之﹐如吐再食﹔待一二時﹐以肉湯調服無憂散五七錢﹐取出大小虫一二萬爲效。後以不蛀皂角一斤﹐去皮子煮汁﹐入苦參調糊﹐下何首烏末二兩﹐防風末一兩半﹐當歸末一兩半﹐芍藥末五錢﹐人參末三錢﹐丸梧子大﹐每服三五十九﹐溫酒或茶下﹐日三服﹔仍用麻黃﹑苦參﹑荊芥煎水洗之。

惡瘡癩疾﹕但是惡瘡徧體﹐面目有瘡者﹐皆可服之。用白艾蒿十束如升大者﹐取汁﹐以曲及米一如釀酒法候熟﹐稍稍服之。【《梅師方》】

白癩風瘡﹕幹艾隨多少﹐以浸曲釀酒如常法﹐日飲之﹐覺痺卽瘥。【《肘後方》】

大風癘疾﹕用嫩蒼耳﹑荷葉等分爲末﹐每服二錢﹐溫酒下﹐日二服。【《袖珍方》】

又方﹕用蒼耳葉爲末﹐以大楓子油和丸梧子大﹐每服三四十丸﹐以茶湯下﹐日二服。【《乾坤生意》】

又方﹕五月五日或六月六日﹐五更帶露采蒼耳艸﹐搗取汁﹐熬作錠子﹔取半斤鯉魚一尾﹐剖開不去肚腸﹐入藥一錠﹐綫縫﹐以酒二碗﹐慢火煮熟令喫﹐不過三五个魚卽愈也。忌鹽一百日。

大風癩瘡﹕大黃煨﹑皂角刺各一兩爲末﹐每服方寸匕﹐空心溫酒下﹐取出惡毒物如魚腦狀﹐未下再服﹐卽取下如亂髮之虫。取盡乃服雄黃花蛇藥﹐名通天再造散。【《十便良方》】

癘風鼻塌﹐手足攣曲﹐節間痛不可忍﹐漸至斷落﹕用蓖麻子一兩去皮﹐黃連一兩銼豆大﹐以小瓶子入水一升同浸﹐春夏二日﹐秋冬五日﹐後取蓖麻子一枚劈破﹐面東以浸藥水吞之﹐漸加至四五枚﹐微利不妨。瓶中水盡更添。兩月後喫大蒜豬肉試之﹐如不發是效也。如發動再服﹐直候不發乃止。【《杜壬方》】

大風惡癩﹕三月四月采天雄烏頭苗及根﹐去土勿洗﹐搗汁漬細粒黑豆摩去皮不落者﹐一夜取出﹐曬漧又浸﹐如此七次。初吞三枚﹐漸加至六七枚。禁房室豬肉雞蒜﹐犯之卽死。

大風癬瘡﹐徧身黑色﹐肌體麻木﹐痺痛不常﹕艸烏頭一斤刮洗去皮﹐極淨攤幹﹐以淸油四兩﹑鹽四兩﹐同入銚內﹐炒令深黃色﹐傾出剩油﹐只畱鹽並藥再炒﹐令黑煙出爲度。取一枚劈破﹐心內如米一點白者始好﹐白多者再炒﹐乘熱﹐杵羅爲末﹐酢面和丸梧子大﹐每服三十丸﹐空心溫酒下。艸烏性毒難制﹐五七日間﹐以黑豆煮粥食解其毒。【《澹寮方》】

癘風有虫﹐眉落聲變﹕預知子膏。用預知子﹑雄黃各二兩爲末﹐以乳香三兩﹐同水一斗﹐銀鍋煮至五升﹐入二末熬成膏﹐瓶盛之﹐每服一匙﹐溫酒調下﹐有虫如尾﹐隨大便而出。【《聖惠方》】

大風癘疾﹕淩霄花五錢﹐地龍焙﹑僵蠶炒﹑全蠍炒各七个爲末﹐每服二錢﹐溫酒下。先以藥湯浴過。服此出臭汗爲效。《事親》加蟬蛻﹑五品各九个﹐作一服。【《家珍》】

徧體癩瘡﹕葎艸一擔﹐以水二石﹐煮取一石漬之﹐不過三作愈。【《獨行方》】

烏癩風瘡﹕葎艸三秤切洗﹐益母艸一秤切﹐以水二石五斗﹐煮取一石五斗﹐去渣﹐入甕中浸浴一時﹐方出坐密室中﹐入暖湯浴一時乃出﹐暖臥取汗﹐勿令見風。明日又浴。如浴時瘙癢不可忍﹐切勿搔動﹐少頃漸定。

後隔三日一作﹐以愈爲度。【《總錄》】

大風癩疾﹕百靈藤四兩﹐水一斗﹐煮三升﹐去渣﹐入粳米四合煮粥﹐於密室中浴畢乃食﹐暖臥取汗﹐汗後皮膚起如麩片。每隔日一作﹐五六十日後漸愈﹐毛髮卽生。【《聖惠》】

又方﹕浮萍艸三月采﹐淘三五次﹐窨三五日﹐焙爲末﹐不得見日﹐每服三錢﹐食前溫酒下。常持觀音聖號。忌豬魚面蒜。

又方﹕七月七日﹐取紫背浮萍日榦爲末半升﹐入好消風散五兩﹐每服五錢﹐水煎頻飲﹐仍以煎湯洗浴之。【《十便良方》】

大風瘡裂﹕大楓子燒存性﹐和麻油﹑輕粉研塗﹐仍以殼煎湯洗之。【《衛生方》】

惡疾風瘡﹕狼毒﹑秦艽等分爲末﹐每服方寸匕﹐溫酒下﹐日一二服。【《千金》】

大風癘疾﹕大麻仁三升淘曬﹐以酒一斗﹐浸一夜﹐研取白汁﹐濾入瓶中﹐重湯煮數沸收之﹐每飲一小盞﹐兼服茄根散﹑乳香丸取效。【《聖惠》﹐下同。】

大風癘疾﹐眉髮不生﹕用側柏葉九蒸九曬爲末﹐煉蜜丸如梧桐子大﹐每服五丸至十丸﹐日三夜一﹐服百日卽生。

大風惡瘡﹕松葉﹑豬肉二斤﹐麻黃去節五兩銼﹐以生絹袋盛﹐淸酒一斗浸之﹐春夏五日﹐秋冬七日﹐每溫服一小盞﹐常令醺醺﹐以效爲度。

大風癘疾﹕摩勒香一斤﹐卽乳頭內光明者﹐細研﹐入牛乳五升﹐甘艸末四兩﹐磁盒盛之﹐安桌子上﹐置中庭﹐安劍一口﹐夜於北極下檮祝﹐去盒子蓋﹐露一夜﹔次日入甑中﹐蒸熟三斗米熟卽止。夜間依前祝露﹐又蒸﹐如此三次乃止。每服一茶匙﹐空心及晚食前溫酒調服﹐服後當有惡物出﹐至三日三夜乃愈也。

又方﹕用黃蘗末﹑皂角刺灰各三錢﹐研勻﹐空心酒服﹐取下虫物﹐並不損人。食白粥兩三日﹐服補气藥數劑。名神效散。如四肢腫﹐用鍼刺出水再服。忌一切魚肉發風之物。取下虫大小長短﹐其色不一﹐約一二升﹐其病乃愈也。【《仁存方》】

又方﹕楊花四兩﹐搗成餅貼壁上﹐待幹取下﹐米泔水浸一時取起﹐瓦焙研末二兩﹔白花蛇﹑烏蛇各一條﹐去頭尾酒浸取肉﹔全蠍﹑蜈蚣﹑蟾酥﹑雄黃各五錢﹐苦參﹑天麻各一兩爲末﹐水煎麻黃豉汁熬膏﹐和丸梧子大﹐朱砂爲衣﹐每服五十丸﹐溫酒下﹐一日三服﹐以愈爲度。【《集效良方》】

又方﹕大楓子油一兩﹐苦參末三兩﹐入少酒﹐糊丸梧子大﹐每服五十丸﹐空心溫酒下﹐仍以苦參湯洗之。【《普濟方》】

大風惡疾﹐眉髮脫落﹕以桑柴灰熱湯淋取汁﹐洗頭面。以大豆水研漿﹐解澤灰味彌佳。次用熟水﹐入菉豆面濯之﹐三日一洗頭﹐一日一洗面﹐不過十度愈。【《聖惠》】

大風癩疾﹕鱟膽散。用鱟魚膽﹑生白礬﹑生綠礬﹑膩粉﹑水銀﹑麝香各半兩﹐研不見星﹐每服一錢﹐井華水下﹐取下五色涎爲妙。【《總錄》】

癩風虫瘡﹕幹蝦蟆一兩炙﹐長肥皂一條炙﹐去皮子蘸酒再炙爲末﹐以竹管引入羊腸內系定﹐以麩鋪甑內﹐置藥麩上﹐蒸熟﹐入麝香半錢﹐去麩同搗爲丸如梧子大﹐每溫酒服二十一丸。【《直指》】

癘風痛癢﹕白頸蚯蚓去土﹐以棗肉同搗﹐丸梧子大﹐每美酒下六十丸。忌姜蒜。【《心統》】

癘風成癩﹕祛風散。用東行蠍虎一條焙漧﹐大蠶沙五升﹐水淘炒﹐各爲末﹐以小麥麵四升﹐拌作絡索﹐曬榦研末﹐每服一二合﹐煎柏葉湯下﹐日三服﹐取效。【《寶鑑》】

大風龍膽膏﹕治大風疾神效。用冬瓜一个﹐截去五寸長﹐去瓤﹐掘地坑深三尺﹐令淨﹐安瓜於內﹐以烏蛇膽一个﹐消梨一个﹐置於瓜上﹐以土隔蓋之。至三七日看一度﹐瓜未甚壞﹔候七七日﹐三物俱化爲水﹐在瓜皮內取出﹐每用一茶匙﹐以酒和服之﹐三兩次立愈。小可風疾﹐每服一匙頭。【《博濟方》】

治癩﹕白花蛇膏。白花蛇五寸﹐酒浸去皮骨炙幹﹐雄黃一兩﹐水飛研勻﹐以白沙蜜一斤﹐杏仁一斤﹐去皮研爛﹐同煉爲膏﹐每服一錢﹐溫酒化下﹐日三。須先服通天再造散﹐下去虫物﹐乃服此除根。【《三因》】

又方﹕白花蛇﹑烏梢蛇各取淨肉二錢﹐酒炙雄黃二錢﹐大黃五錢爲末﹐每服二錢﹐白湯下﹐三日一服﹐名白花蛇散。【潔古】

癘風手足麻木﹐眉毛脫落﹐皮膚瘙癢﹐及一切風瘡﹕白花蛇﹑烏梢蛇﹑土蝮蛇各一條﹐並酒浸取肉曬漧﹐苦參頭末四兩爲末﹐以皂角一斤切﹐酒浸﹐去酒﹐以水一碗﹐挼取濃汁﹐石器熬膏﹐和丸梧子大﹐每服七十丸﹐煎通聖散下﹐以粥飯壓之﹐日三服。三日一浴﹐取汗避風。名三蛇愈風丹。《治例》無蝮蛇﹐有大楓子肉三兩。

大風﹕用烏蛇三條﹐蒸熟取肉焙﹐研末﹐蒸餅丸米粒大﹐以餵烏雞﹐待盡﹐殺雞烹熟﹐取肉焙研末﹐酒服一錢﹐或蒸餅丸服﹐不過三五雞卽愈。【《朝野僉載》】

又方﹕大烏蛇一條﹐打死盛之待爛﹐以水二碗浸七日﹐去皮骨﹐入糙米二升﹐浸一日曬漧﹔用白雞一隻﹐餓一日﹐以米飼之﹐待毛羽脫去﹐殺雞煮熟食﹐以酒下之﹐喫盡。以熱湯一盆﹐浸洗大半日﹐其病自愈。【《祕韞》】

白癩﹕大蝮蛇一條﹐勿令傷﹐以酒一斗漬之﹐糠火溫令稍熱﹐取蛇一寸﹐和臘月豬脂搗敷。【《肘後方》】

大風癘疾﹐須眉墮落﹐皮肉已爛成瘡者﹕用蜜蜂子﹑胡蜂子﹑黃蜂子並炒各一分﹐白花蛇﹑烏蛇並酒浸去皮骨炙幹﹑全蠍去土炒﹑白僵蠶炒各一兩﹐地龍去土炒半兩﹐蠍虎全者炒﹑赤足蜈蚣全者炒各十五枚﹐丹砂一兩﹐雄黃酢熬一分﹐龍腦半錢。

右爲末﹐每服一錢匕﹐溫蜜湯調下﹐日三五服。【《總錄》】

風癩濕爛﹕五倍子末津調塗之。【《普濟方》】

大風癩瘡﹕油調五靈脂末塗之。【《摘元方》】

又方﹕名蒼耳丸。蒼耳葉不計多少﹐陰漧爲細末﹐每用五兩﹐取粟米二合﹐煮作粥﹐卽研如膏﹐卻用莨菪子淘去浮者﹐炒令黃黑色﹐搗爲末﹐用一兩相和令勻﹐丸如菉豆大﹐每服二十丸﹐空心溫酒送下﹐晚食前再服。

又方﹕附子﹑硫黃各半兩研﹐蒼耳一握陰漧爲細末﹐用酢調﹐先以生布揩擦﹐微赤破﹐敷塗之﹔幹卽再塗。一方加鐵精﹐無蒼耳。

又方﹕蒴藋二斤﹐防己半斤﹐並燒灰﹐用水淋取釅汁洗癧瘍訖﹐後別用酢研防己塗之﹐卽愈。

又方﹕羊蹄艸根蘸酢於生鐵上磨﹐旋旋刮取塗於患處。未瘥﹐更入硫黃少許﹐同磨搽之。

又方﹕靑胡桃皮三枚﹐硫黃二錢半﹐細研﹐上件搗爛﹐入醬少許﹐更研令勻。先用淸泔洗之﹐然後塗於患處。

又方﹕鰞鰂魚骨﹐用三年陳酢研磨如糊﹐先用生布擦﹐令肉赤﹐卽塗其上。

又方﹕五月收赤腳蜈蚣燒灰﹐酢調塗之。

又方﹕用自死蜣螂爲末﹐先用布揩擦患處令熱敷之﹐一宿卽瘥。

癘瘍風病﹐白色成片﹕以布拭酢摩硫黃﹑附子塗之﹐或硫黃﹑白礬擦之。【《集驗方》】

又方﹕七月七日取紫背浮萍﹐日榦爲末半升﹐入好消風散五兩﹐每服五錢﹐水煎頻飲﹐仍以煎湯洗浴之。【《奇效良方》】

風瘡疥癩﹕血見愁艸同滿江紅艸﹐搗末敷之。【《乾坤祕韞》】

眉毛脫落﹕蔓菁子四兩炒研﹐酢和塗之。【《聖惠》】

又方﹕核桃皮搗泥﹐入醬少許﹐硇砂少許﹐令勻﹐先以泔洗﹐後敷之。【《外臺》】

又方﹕燻陸香﹑白蘞同研﹐日日揩之﹐並作末﹐水服之。【《千金方》】

眉毛脫落﹕垂柳葉陰榦爲末﹐每薑汁於鐵器中調﹐夜夜摩之。【《聖惠方》】

大風白癩﹕天蓼刮去粗皮﹐銼四兩﹐水一斗﹐煎汁一升﹐煮糯米作粥﹐空心食之。病在上吐出﹐在中汗出﹐在下泄出。避風。

又方﹕天蓼三斤﹑天麻一斤半生銼﹐以水三斗五升﹐煎一斗﹐去滓﹐石器慢煎如鍚﹐每服半匙﹐荊芥薄荷酒下﹐日二夜一﹐一月見效。【《聖惠方》】

癩風眉落﹕生半夏﹑羊屎燒焦等分爲末﹐自然薑汁﹐日調塗。【《總錄》】

惡瘡似癩﹐十年不瘥者﹕全蛇蛻一條燒灰﹐豬脂和敷﹔仍燒一條﹐溫酒服。【《千金》﹐下同。】

惡瘡似癩﹐及馬疥大如錢者﹕自死蛇一條﹐水漬至爛﹐去骨取汁塗之﹐隨手瘥。

紫癜白癜兩般風﹐附子雄黃最有功﹐薑汁調勻茄蒂蘸﹐擦來兩度更無蹤。

又方﹕以信石白者爲上﹐研極細﹐用眞香油調如薄粥﹐過一宿﹐取淸油敷之﹐愈。

又方﹕用金獅艸揉碎擦之﹐累效。

白癜風﹕艸烏半兩﹑巴豆二錢半爲細末﹐以酢和爲劑﹐用絹帛裹定﹐浴後擦之﹐其藥力自下矣。

白點漸長如癬﹕用紫桂散。桂不以多少﹐去粗皮爲細末﹐唾津和調敷﹐每日三四次塗敷之﹐甚妙。

又方﹕蘿卜白汁﹑生白礬三錢﹐先用生布揩令微破調﹐不過三上﹐瘥。

又方﹕楸木白皮細銼﹐用水五斗﹐煮取五升﹐濾去渣﹐於慢火上再熬如稠膏﹐用不津器收﹐每用膏﹐以手摩塗所患處﹐日三五次上效。

又淋洗方﹕桑柴灰三斗﹐入大甑內蒸﹐使气澑於釜中﹐取湯淋汁熱洗﹐不過五六度瘥。

赤白癜風﹕膽礬牡蠣粉各半兩﹐生研酢調摩之。【《總錄》】

紫白癜斑﹕貝母﹑南星等分爲末﹐生薑帶汁擦之。

又方﹕用貝母﹑漧薑等分爲末如澡豆﹐入密室中浴擦﹐得汗爲妙。【徳生堂】

又方﹕用貝母﹑百部等分爲末﹐自然薑汁調搽。【《聖惠》】

汗斑癜風﹕羊蹄根二兩﹐獨科掃帚頭一兩﹐枯礬五錢﹐輕粉一錢﹐生薑半兩﹐同杵如泥﹐以湯澡浴﹐用爪抓患處﹐起粗皮﹐以布包藥﹐著力擦之﹐暖臥取汗﹐卽愈也。此乃鹽山劉氏方。若用硫黃更妙。【《經驗方》】

身面白癜﹕以酒服生胡麻油一合﹐一日三服﹐至五斗瘥。忌生冷豬雞魚蒜等百日。【《千金》】

又方﹕用小麥攤石上﹐燒鐵物壓出油搽之﹐甚效。【《正傳》】

又方﹕杏仁連皮尖﹐每早嚼二七粒﹐揩令赤色﹐夜臥再服。【《總錄》﹐下同。】

又方﹕用靑核桃皮一个﹐硫黃一皂子大﹐研勻﹐日日摻之﹐取效。

又方﹕楸白皮五升﹐水五斗﹐煎五升去滓﹐煎如稠膏﹐日三摩之。

赤白癜風﹕生薑頻擦之良。【《易簡》】

又方﹕桑枝十斤﹐益母艸三斤﹐以水五斗﹐慢火煮至五升﹐去滓﹐煎如稠膏﹐每臥時﹐溫酒調服半合﹐以愈爲度。【《聖惠》﹐下同。】

癜風白駁﹕《聖惠》用蛇皮灰﹐酢調塗。

紫癜風﹕除風散。以白花蛇頭二枚酒浸炙﹐蠍梢一兩炒﹐防風一兩爲末﹐每服一錢﹐溫酒下﹐日一服。【《總錄》】

紫白癜風﹕烏蛇肉酒炙六兩﹐熟地黃四兩﹐枳殼麩炒﹑白蒺藜炒﹑五加皮﹑防風﹑桂心﹑牛膝﹑天麻各二兩﹐銼片﹐以絹袋盛﹐浸於無灰酒二斗中﹐密封七日﹐每溫服一小盞。忌雞鵝魚肉發物。【《聖惠》】

赤白癜風﹕豬﹝月臣﹞一具﹐酒浸一時﹐飯上蒸﹐熟食﹐不過十具。【《壽域方》】

又方﹕白煮豬肚一枚﹐食之頓盡。忌房事。【《外臺》】

白癜風﹕驢尿﹑薑汁等分﹐和勻頻洗。【《總錄》】

白癜風疾﹕白蒺藜子六兩生搗爲末﹐每湯服二錢﹐日二服。一月絕根。服至半月﹐白處見紅點﹐神效。【《千金》】

白癜駁風﹕桑柴灰二斗﹐甑內蒸之﹐取釜內熱湯洗﹐不過五六度瘥。【《聖惠》﹐下同。】

白駁癜風﹕麻鞋底燒灰擦之。

又方﹕桂心爲末﹐以唾調塗駁上﹐日再塗卽愈。

又方﹕取樹空中水溫熱洗之﹔然後搗桂心﹑牡蠣等分爲末﹐用香油調搽白駁上﹐日三夜一。

又方﹕先用新布擦令赤﹐用酢摩巴豆塗之效。

又方﹕鰻鱺魚脂﹐先洗拭駁上﹐擦令微痛﹐用魚脂塗之﹐一上便愈。

身面白駁﹕鮎魚半斤一頭﹐去腸﹐以粳飯鹽椒如常作鮓﹐以荷葉作三包系之﹐更以荷葉重包令臭爛﹔先以布拭赤﹐乃炙鮓包﹐乘熱熨令汗出﹐以綿衣包之﹐勿令見風﹐以瘥爲度。【《總錄》】

治風﹝疒咅﹞﹝疒畾﹞﹕牛膝散。用牛膝酒浸搗爲末﹐每服二錢﹐食前溫酒調下﹔兼治骨疽風癩﹐皆效。

鍼灸

《素問》【《素問》原作《靈樞經》﹐據《素問》卷十四長刺節論攺。】曰﹕病大風﹐骨節重﹐須眉墮﹐名曰大風。刺肌肉爲故﹐汗出百日。刺骨髓﹐汗出百日。凡二百日﹐須眉生而止鍼。

癘風者﹐素刺其腫上﹐已刺﹐以銳鍼鍼其處﹐按出其惡气﹐腫盡乃止。常食方食﹐勿食他食。

《衛生寶鑑》曰﹕《內經》曰﹕脈風成癘。又云﹕風气與太陽俱入行諸脈兪﹐散分肉之間﹐衛气相干﹐其道不利﹐故使肉膹脹而有傷﹔衛气有所凝而不行﹐故肌肉不仁也。夫癘風者﹐有榮衛熱胕﹐其气不淸﹐故使鼻柱壞而色敗﹐皮膚瘍﹝疒貴﹞﹐風寒客於脈不去﹐名曰癘風﹐或名曰寒熱病。大風之病﹐骨節重﹐眉鬢墮﹐名曰大風﹐刺其肌肉﹐故汗出百日﹐刺骨髓汗出百日﹐凡二百日鬢眉生而止鍼。

《景嶽全書》曰﹕癘瘍砭刺之法﹐張子和謂一汗抵千鍼﹐蓋以砭血不如發汗之周徧也。然發汗卽出血﹐出血卽發汗﹐二者一也。若惡血凝滯在肌表經絡者﹐宜刺委中出血則效。若惡毒蘊結於臟腑﹐非蕩滌其內﹐則不能瘥。若毒在外者﹐非砭刺徧身患處﹐及兩臂腿腕兩手足指縫各出血﹐其毒必不能散。若表裏俱受毒者﹐非外砭內泄﹐其毒決不能退。若上體多﹐宜用醉仙散﹐取其惡血從齒縫中出﹐及刺手指縫並臂腕﹐以去肌表毒血。若下體多﹐宜用再造散﹐令惡血陳虫﹐從穀道中出﹔仍鍼足指縫並腿腕﹐隔一二日更刺之﹐以血赤爲度。如有惡熱頭痛等證﹐以大補气血爲主。

醫案

《儒門事親》曰﹕朱葛解家病癩疾﹐求治於戴人﹐戴人辭之﹐待五六月間可治之時也。今春初尙寒﹐未可服藥﹐我已具行裝到宛丘﹐待五六月制藥。朱解家以爲托辭。後戴人果以六月間到朱葛﹐乃具大蒜﹑浮萍等藥﹐使人召解家曰﹕藥已成矣﹐可來就治。解爲他藥所惑﹐競不至。戴人曰﹕向日非托辭也﹐以春寒未可發汗﹐暑月易發汗﹐鍼同發汗也。但無藥者用鍼﹐一汗可抵千鍼。故髙供奉采萍歌曰﹕不居山兮不在岸﹐采我之時七月半﹐選甚癱風與瘓風﹐些小微風都不算﹐豆淋酒內下三丸﹐鐵襆頭上也出汗。噫﹗文士相輕﹐醫士相疾。文士不過自損﹐醫士至於害人﹐其解家之謂歟﹖

陽夏張主簿病癩十餘年﹐眉髮皆落﹐皮膚皴濇如樹皮。戴人斷之曰﹕是有汗者可治之﹐當大發汗﹐其汗出當臭﹐其涎當腥。乃置燠室中﹐徧塞風隙﹐以三聖散吐之﹐汗出周身﹐如臥水中﹐其汗果粘臭不可聞﹐痰皆腥如魚涎﹐兩足心微有汗﹔次以舟車丸﹑浚川散大下五七行﹐如此數次乃瘳。

《衛生寶鑑》曰﹕戊寅歲正月﹐段庫使病大風﹐滿面連頸極癢﹐眉毛已脫落﹐須以熱湯沃之則稍緩﹐晝夜數次沃之﹐或砭刺亦緩。先師曰﹕脈風者﹐癘風也。榮衛熱胕﹐其气不淸﹐故使鼻柱壞﹐皮膚色敗。大風者﹐風寒客於脈而不去﹐治之當刺其腫上﹐以銳鍼鍼其處﹐按出其惡气﹐腫盡乃止。常食方食﹐勿食他食。

《薛己醫案》曰﹕一男子冬間口苦耳鳴﹐陰囊濕癢﹐來春面發紫塊﹐微腫麻木﹐至冬徧身色紫﹐不知痛癢﹐至春紫處俱大﹐至夏漸潰﹐又至春眉落指潰﹐此患在肝膽二經﹐令刺手指縫﹐並臂腿腕出黑血﹐先與再造散二眼﹐下毒穢﹐更以小柴胡合四物湯加白芷﹑防風﹑天麻﹑角刺﹐漸愈﹔又與換肌散。但徧體微赤﹐此血虛有火﹐因家貧未得調理﹐秋間發熱﹐至春面仍發塊﹐用前散並養血藥﹐喜年少謹疾得愈。

一膏粱之人﹐鼻壞眉落﹐指脫體潰﹐熱渴晡甚﹐用四物湯加酒炒黑黃蘗﹑知母﹑五味﹑麥門﹑白芷﹑天麻﹑角刺﹐三十餘劑﹐熱渴少止。時仲夏﹐精神倦怠﹐气喘身熱﹐小便黃數﹐大便稀溏﹐此元气虛而時熱勝也﹐用補中益气湯頓安。乃與換肌散及益气湯﹐兼服二月﹔更以生脈代茶飲﹐瘡少退。時至仲秋﹐眩運少食﹐自汗體重﹐大便溏數﹐此亦時濕之證﹐用淸燥湯調理而愈﹔又用補中益气湯少加酒炒黑黃蘗﹑知母﹑角刺﹑天麻﹐兩月餘而瘥。又因勞倦耳聵熱渴﹐誤服祛風散﹐病气益劇﹐身發赤疹﹐與益气聰明湯月許而愈。

一男子赤痛熱渴﹐膿水淋漓﹐心煩掌熱﹐目昧語濇﹐怔忡不寧﹐此心經受證也﹐用安神丸兼八珍湯﹐少加木通﹑炒黑黃連﹑遠志﹐元气漸復﹔卻行砭刺﹐外邪漸退﹔但便燥作渴﹐用柴胡飲八珍湯而愈﹐用換肌散而瘥。

一男子肚見靑筋﹐面起紫泡﹐發熱作渴﹐寅卯時甚﹐脈弦數﹐腿轉筋﹐小便濇﹐此肝經火證﹐先用柴胡飲﹐熱退便利﹔卻用小柴胡合四物湯加龍膽艸﹑炒山梔三十餘劑﹐及八珍湯加柴胡﹑山梔﹐養其气血﹐乃用換肌散去其內毒而安。年餘因勞役飲食失宜﹐寒熱頭痛﹐徧身赤疹﹐自用醉仙散而歿。

一男子面發紫疙瘩﹐膿水淋漓﹐睡中搐搦﹐徧身麻木﹐漸發赤塊﹐勞怒則癢﹐肝脈洪大﹐砭刺臂腿腕各出血﹐用淸胃湯加大黃﹑角刺四劑煎﹐下瀉靑丸﹐肝脈少退﹔以升麻湯數劑下前丸﹐諸證少愈﹔卻用寶鑑換肌散斤許﹐又用小柴胡合四物湯加參﹑朮﹑天麻﹑角刺百餘劑﹐及六味地黃丸半載而愈。後因勞徧身麻癢﹐脈微而遲﹐此气血俱虛﹐不能榮於腠理﹐用十全大補湯加五味﹑麥門﹐調理年餘而安。

一男子面赤發紫泡﹐下體癢痛﹐午後發熱﹐大便燥黑﹐此火盛而血虛也﹐用再造散及四物湯加防己﹑膽艸﹐及刺腿指縫出毒血而便和﹔仍以前藥加白朮﹑白芷﹑茯苓﹑羌活﹑獨活而便黃﹔仍以四物去膽艸﹑防己﹐少用獨活﹐加元參﹑萆薢﹐五十餘劑而瘡退﹔卻用補中益气湯加天麻﹑麥門而气血漸充。時仲秋霪雨﹐用淸燥湯而安﹔隨用換肌散﹑胡麻散﹑八珍湯兼服而愈。

一上捨面發腫﹐肌如癬﹐後變疙瘩色紫﹐搔之出水﹐此脾肺之證也﹐先用淸胃湯以淸胃熱解表毒﹐又用四物湯加山梔﹑黃芩﹐柴胡﹑皂角刺﹑甘艸節以養血祛風熱﹔及砭臂腿腕手足指縫並患處﹐以去毒血﹐疏通隧道﹔乃與八珍湯加白芷﹑皂角刺﹑五加皮﹑全蠍及二聖散﹐兼服月餘﹐以養陰血﹐治瘡毒﹔又與補气瀉榮湯少愈﹐再與換肌散而全愈。後因勞倦﹐遂發赤暈﹐日晡尢甚﹐以四物加丹皮﹑柴胡﹑山梔﹐並用補中益气湯年餘﹐𨿽勞而不發。

一男子徧身如癬﹐搔癢成瘡﹐色紫麻木﹐掐之則痛﹐小便數而少﹐此脾胃受邪﹐證多在表﹐用淸胃散﹐更砭刺患處並臂腿腕出黑血﹐神思漸爽﹔但惡寒體倦口漧﹐此邪气去而眞气虛也﹐以大劑參﹑芪﹑芎﹑歸﹑蒺藜﹑桔梗數劑﹐元气頓復﹔卻用八珍湯加黃芪﹑白芷﹑蒺藜﹑天麻﹑軟柴胡及二聖散治之﹐其瘡漸愈﹔後用換肌散﹑八珍湯等藥﹐調理半載而痊。後仍發﹐誤用克伐攻毒﹐患兩感傷寒而死。

一男子徧身疙瘩﹐搔則不癢﹐掐則不痛﹐便閉作渴﹐此邪在內也﹐以再造散二服﹐微下三次﹔用桃仁承气湯加當歸四劑﹐及砭惡血﹐漸知痛癢。但形體倦怠﹐用培養之劑﹐復其元气﹔又用二聖散﹐其瘡頓愈﹔更用大補﹐年餘而康。後患痰涎壅盛﹐舌彊語濇﹐用二陳﹑蒼朮﹑知﹑蘗﹑澤瀉四劑而愈﹐再用補中益气湯調理而安。

一男子素淸苦﹐眉盡落﹐病在肝膽二經也﹐乃刺臂腿腕及患處出黑血﹐空心服八珍湯加五味﹑胡麻﹑首烏﹑威靈仙﹐食後服換肌散。喜其無兼變之證﹐又能篤守禁忌﹐不半年而痊。

一儒者腳心或癢痛﹐或麻癢﹐或腫脹﹐二年後身體作癢﹐漸變疙瘩﹐發熱耳鳴﹐日晡益甚﹐此屬腎虛也﹐乃砭刺臂腿腕及手足指縫去其瘀血﹐用六味地黃丸料加五味﹑柴胡五十餘劑以補腎﹐又用換肌散祛風丸以治瘡﹐各斤許﹐瘡漸愈﹐得滋補守禁而痊。

一上捨徧身患之﹐形病俱虛﹐余謂須用調補﹐元气完復﹐方治其瘡。不信﹐恰服蛇酒以攻內毒﹐更敷砒霜等藥以蝕外毒﹐頓加嘔吐淸水﹐體痛如錐。或以爲毒气外發﹐余曰﹕脾主肌肉﹐此因毒藥傷脾而然也。反服祛毒之劑﹐吐瀉不止而死。

一男子用藥燻洗﹐汗不止﹐喘嗽不食﹐腹鳴足冷﹐肢體抽搐﹐此因熱傷元气﹐腠理不密﹐亡陽耳。是日果卒。

