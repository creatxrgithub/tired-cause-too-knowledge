古今圖書集成醫部全錄卷三百八十四

婦人子嗣門

黃帝素問

上古天眞論

女子二七而天癸至﹐任脈通﹐太衝脈盛﹐月事以時下﹐故有子。

【注天癸﹐天乙所生之癸水也。衝脈任脈﹐奇經脈也。二脈並起於少腹之內胞中﹐循腹上行﹐爲經血之海﹐女子主育胞胎。夫月爲陰﹐女爲陰﹐月一月而一周天﹐有盈有虧﹐故女子亦一月而經水應時下泄也。虧卽復生﹐故於初生之時﹐男女媾精﹐當爲有子﹐虛則易受故也。】

七七任脈虛﹐太衝脈衰少﹐天癸竭﹐地道不通﹐故形壞而無子也。

【注地道﹐下部之脈道﹐足少陰也。癸水藏於腎﹐天癸竭﹐是足少陰下部之脈道不通。衝任虛﹐是以形衰而無子也。】

骨空論

督脈生病﹐其女子不孕。

【注督脈同衝任﹐並起於胞間﹐故女子則爲不孕。】

扁鵲難經

命門系胞

髒各有一耳﹐腎獨有兩者﹐非皆腎也。其左者爲腎﹐右者爲命門。命門者﹐諸神精之所捨﹐原气之所系也﹐男子以藏精﹐女子以系胞。

千金方【唐孫思邈】

求子論

夫婦人之別有方者﹐以其胎妊生產崩傷之異故也。是以婦人之病﹐比之男子十倍難療。經言婦人者眾陰所集﹐常與濕居。十四已上﹐陰气浮溢﹐百想經心﹐內傷五臟﹐外損姿顏﹐月水去畱﹐前後交互﹐瘀血停凝﹐中道斷絕﹐其中傷墮﹐不可具論﹐生熟五臟﹝五臟《千金》卷二婦人方作「二髒」。﹞﹐虛實交錯﹐惡血內漏﹐气脈損竭﹐或飲食無度﹐損傷非一﹐或瘡痍未愈﹐便合陰陽﹐或便利於懸廁之上﹐風從下入﹐便成十二痼疾﹐所以婦人別立方也。若是四時節气爲病﹐虛實冷熱爲患者﹐故與丈夫同也。惟懷胎妊而挾病者﹐避其毒藥耳。其雜病與丈夫同﹐則散在諸卷中﹐可得而知也。然而女人嗜欲多於丈夫﹐感病倍於男子﹐加以慈戀愛憎﹐嫉妒憂恚﹐染著堅牢﹐情不自抑﹐所以爲病根深﹐療之難瘥。故養生之家﹐特須教子女學此三卷婦人方﹐令其精曉﹐卽於倉卒之秋﹐何憂畏也。夫四徳者﹐女子立身之樞機﹔產育者﹐婦人性命之長務。若不通明於此﹐則何以免於夭枉者哉﹗故傅母之徒﹐亦不可不學。常宜繕寫一本﹐懷挾隨身以防不虞也。

人之情性﹐皆願賢己而疾不及人﹐至於學問﹐則隨情逐物﹐墮於事業﹐詎肯專一推求至理﹐莫不虛棄光陰﹐沒齒無益。夫婚姻養育者﹐人倫之本﹐王化之基。聖人設教﹐備論厥旨﹐後生莫能精曉﹐臨事之日﹐惛爾若愚﹐是則徒願賢己而疾不及人之謬也。斯實不達賢己之趣﹐而妄徇虛聲﹐以終無用。今具述求子之法﹐以貽後嗣﹐同志之士﹐或可覽焉。

夫欲求子者﹐當先知夫妻本命﹐五行相生﹐及與徳合﹐並本命不在子﹝子原作「於」﹐據《千金》卷二婦人方攺。﹞休廢死墓中者﹐則求子必得。若其本命五行相克﹐及與刑殺衝破﹐並在子休廢死墓中者﹐則求子了不可得﹐愼無措意﹗縱或得者﹐於後終亦累人。若其相生﹐並遇福徳者﹐仍須依法如方﹐避諸禁忌﹐則所誕兒子﹐盡善盡美﹐難以具陳。

凡人無子﹐當爲夫妻俱有五勞七傷﹐虛羸百病所致﹐故有絕嗣之患。夫治之法﹐男服七子散﹐女服紫石門冬圓﹐及坐藥蕩胞湯﹐無不有子也。

古者求子多用慶雲散﹑承澤圓﹐今代人絕不用此﹐𨿽未試驗﹐其法可重﹐故述之。

種子法

進火之時﹐當至陰節間而止﹐不爾則過子宮矣。蓋深則少陰之分﹐肅殺之方﹐何以生化﹖淺則厥陰之分﹐融和之方﹐故能發生。所以受胎之處﹐在淺而不在深也。非月經來後﹐皆不可用事。惟經後一日男﹐二日女﹐三日男﹐此外皆不成胎。大風大雨﹐大寒大暑﹐陰晦日月蝕﹐皆不可交接﹐所生男女癡聾﹐四體不完矣。

婦人良方【宋陳自明】

求男論

建平孝王妃姬皆麗﹐無子。擇民家未笄女子入禦﹐又無子。問曰﹕求男有道乎﹖澄對曰﹕合男女必當其年。男𨿽十六而精通﹐必三十而娶﹔女𨿽十四而天癸至﹐必二十而嫁。皆欲陰陽完實﹐然後交而孕﹐孕而育﹐育而子堅壯彊壽。今未笄之女﹐天癸始至﹐已近男色﹐陰气早泄﹐未完而傷﹐未實而動﹐是以交而不孕﹐孕而不育﹐育而子脆不壽﹐此王之所以無子也。然婦人有所產皆女者﹐有所產皆男者﹐大王誠能訪求多男婦人至宮中﹐有男之道也。王曰﹕善。未再期﹐生六男。夫老陽遇少陰﹐老陰遇少陽﹐亦有子之道也。

有夫婦則有父子﹐婚姻之後﹐必求嗣續﹐故古人謂不孝有三﹐無後爲大者﹐言嗣續之至重也。凡欲求子﹐當先察夫婦有無勞傷痼疾﹐而依方調治﹐使內外和平則有子矣。

【注按丹溪先生云﹕人之育胎者﹐陽精之施也﹐陰血能攝之﹐精成其子﹐血成其胞﹐胎孕乃成。今婦人無子者﹐率由血少不足以攝精也。血之少也﹐固非一端﹐然欲得子者﹐必須補其精血﹐使無虧欠﹐乃可以成胎孕。竊謂婦人之不孕﹐亦有因六淫七情之邪有傷衝任﹐或宿疾淹畱傳遺臟腑﹐或子宮虛冷﹐或气旺血衰﹐或血中伏熱﹔又有脾胃虛損﹐不能榮養衝任。審此更當察其男子之形气虛實何如﹐有腎虛精弱不能融育成胎者﹐有稟賦原弱气血虛損者﹐有嗜欲無度陰精衰憊者﹐各當求其原而治之。至於大要則當審男女之尺脈﹐若右尺微細﹐或虛大無力者﹐用八味丸﹔左尺洪大﹐按之無力者﹐用六味丸﹔兩尺俱微細或浮大者﹐用十補丸。又巢氏謂夫妻年命制克﹐墳墓不利者﹐理或有之。若誤用辛熱燥血﹐不惟無益﹐反受其害。】

無子論

夫無子者﹐其因有三﹕一墳墓風水不利﹔二夫婦年命相克﹔三夫婦疾病。墳墓不利﹐年命相克﹐此非藥力可致。若夫婦疾病﹐必須藥餌。然婦人無子﹐或勞傷气血﹐或月經閉濇﹐或崩漏帶下﹐右尺浮則爲陽絕﹐或尺微濇﹐或少陰脈浮緊﹐或尺寸俱微弱者﹐皆致絕產。若調攝失宜﹐飲食不節﹐乘風襲冷﹐結於子髒﹐亦令無子也。

交會禁忌

凡求子﹐宜吉良日交會﹐當避丙丁及弦望晦朔﹐大風雨霧﹐寒暑雷電霹靂﹐天地昏冥。日月無光﹐虹霓地動﹐日月薄蝕﹐及日月火光星辰神廟﹑井竈圊廁家﹑墓屍柩之旁﹔若交會﹐受胎多損﹐父母生子﹐殘疾夭枉﹐愚頑不孝。若交會如法﹐則生子福徳智慧。驗如影響﹐可不愼哉﹗

男女受胎時日法

凡男女受胎﹐皆以婦人經絕一日﹑三日﹑五日爲男﹐仍遇月宿在貴宿日。若以經絕後二日﹑四日﹑六日瀉精者皆女。過六日皆不成胎。又遇旺相日尢吉。夜半入房生子者﹐賢明貴壽﹐余時皆凶。

推支幹旺相日法

春甲乙﹐夏丙丁﹐秋庚辛﹐冬壬癸﹐春寅卯﹐夏巳午﹐秋申酉﹐冬亥子。

推每月宿日

正月初一﹑初六﹑初九﹑初十﹑十一﹑十二﹑十四﹑二十一﹑二十四﹑二十九日

二月初四﹑初七﹑初八﹑初九﹑初十﹑十二﹑十四﹑十九﹑二十二﹑二十七日

三月初一﹑初六﹑初七﹑初八﹑初土﹑十七﹑二十﹑二十五日

四月初三﹑初四﹑初五﹑初六﹑初八﹑初十﹑十五﹑十八﹑二十二﹑二十八日

五月初一﹑初二﹑初三﹑初四﹑初五﹑初六﹑初十﹑十二﹑十三﹑十五﹑十六﹑二十二﹑二十五二十五原作「十五」﹐據文理攺。﹑二十八﹑二十九﹑三十日

六月初一﹑初三﹑初十﹑十三﹑十八﹑二十三﹑二十六﹑二十七﹑二十八﹑二十九日

七月初一﹑十一﹑十六﹑二十一﹑二十四﹑二十五﹑二十六﹑二十七﹑二十九日

八月初五﹑初八﹑十三﹑十八﹑二十一﹑二十二﹑二十三﹑二十四﹑二十五﹑二十六日

九月初三﹑初六﹑十一﹑十六﹑十九﹑二十﹑二十一﹑二十二﹑二十四日

十月初一﹑初四﹑初九﹑十四﹑十七﹑十八﹑十九﹑二十﹑二十二﹑二十九日

十一月初一﹑初六﹑十一﹑十四﹑十五﹑十六﹑十七﹑十九﹑二十六﹑二十九日

十二月初四﹑初九﹑十二﹑十三﹑十四﹑十五﹑十七﹑二十四﹑二十七日

若春合甲寅乙卯﹐夏合丙午丁巳﹐秋合庚申辛酉﹐冬合壬子癸亥﹐與上件月宿日合者佳。

受形論

巢氏論曰﹕陽施陰化﹐精气有餘﹐兩胎有俱男俱女者。《道藏經》曰﹕婦人月信止後一日﹑三日﹑五日﹐值男女旺相日陽日陽時﹐交合有孕多男。若男女稟受皆壯則多子﹐一或怯弱則少子。《顱顖經》云﹕陽盛發陰﹐當孕成男﹐六脈諸經﹐皆舉其陰。又云﹕三陽所會則生男﹐三陰所會則生女。葛仙翁《肘後方》云﹕男從父气﹐女從母气。《聖濟經》云﹕天之徳﹐地之气﹐陰陽之至和﹐流薄於一體﹐因气而左動則屬陽﹐陽資之則成男﹔因气而右動則屬陰﹐陰資之則成女。《易》稱乾道成男﹐坤道成女﹐此男女之別也。凡妊娠有疾﹐投以湯藥﹐衰其大半而已﹐使病去母安﹐胎亦無損矣。

【注按東垣﹑丹溪云﹕經水斷後一二日﹐血海始淨﹐精勝其血﹐感者成男﹔四五日後﹐血脈已旺。精不勝血﹐感者成女。蓋父精母血﹐因感而會。精之施也﹐血能攝精﹐故成子﹐此萬物資始於乾元也。血之行也﹐精不能攝﹐故成女﹐此萬物資生於坤元也。陰陽交媾﹐胚胎始凝﹐所藏之處﹐名曰子宮﹐一系在下﹐上有兩歧﹐一達於左﹐一達於右。精勝其血﹐則陽爲之主﹐受气於左子宮而男形成﹔精不勝血﹐則陰爲之主﹐受气於右子宮而女形成。此二先生之確論也。】

受形篇

褚氏云﹕男女之合﹐二精交暢﹐陰血先至﹑陽精後衝﹐血開裹精﹐精入爲骨而男形成矣﹔陽精先入﹐陰血後參﹐精開裹血﹐血入爲本﹐而女形成矣。陽气聚面﹐故男子面重﹐溺死者必伏。陰气聚背﹐故女子背重﹐溺死者必仰。走獸溺死﹐仰伏皆然。陰陽均至﹐非男非女之身﹔精血散分﹐駢胎品胎之兆。父少母老﹐產女必羸﹔母壯父衰﹐生男必弱。古之良工﹐首察乎此。气受偏瘁﹐與之補之。補羸女則養血壯脾﹐補弱男則壯脾節色。羸女宜及時而嫁﹐弱男宜待壯而婚。此疾外所務之本﹐不可不察也。

產寶論

大率治病先論其所主﹐男子調其气﹐女子調其血。气血者﹐人之神也。然婦人以血爲基本﹐苟能謹於調護﹐則气血宣行﹐其神自淸﹐月水如期﹐血凝成孕。若脾胃虛弱﹐不能飲食﹔榮衛不足﹐月經不行。肌膚黃慘﹐面無光澤﹔寒熱腹痛﹐難於子息。或帶下崩漏﹐血不流行﹐則成瘕證。

【注前證若婦人脾胃久虛﹐以致气血俱衰﹐遂爾月經不行﹐宜補其胃气﹐滋其化源。或患中消胃熱﹐津液不生﹐而致血海漧涸﹐宜淸胃補脾﹐其經自行矣。經曰﹕胃者衛之源﹐脾者榮之本。《鍼經》曰﹕榮出中焦﹐衛出上焦。衛不足﹐益之必以辛﹔榮不足﹐補之必以甘。甘辛相合﹐脾胃健而榮衛生﹐是以气血俱旺也。或因勞心虛火妄動﹐月經錯行﹐宜安心補血瀉火。此東垣先生治法也。】

濟生方【宋嚴用和】

無子論

婦人气盛於血﹐所以無子﹐宜抑气散。蓋香附子乃婦人之仙藥也﹐不可謂其耗眞气而勿服。

婦人血弱﹐子髒風冷凝滯﹐令人少子﹐宜紫石英圓。

《內經》云﹕百病皆生於气。經有所謂七气﹐有所謂九气。喜怒憂思悲恐驚者﹐七气也﹔七情之外﹐益之以寒熱二證而爲九气也。气之爲病﹐男子婦人皆有之。惟婦人血气﹐爲患尢甚。蓋人身血隨气行﹐气一壅滯﹐則血與气並﹐或月事不調﹐心腹作痛﹐或月事將行﹐預先作痛﹐或月事已行﹐淋瀝不斷﹐心腹作痛﹐或連腰脇﹐或引背膂﹐上下攻刺﹐吐逆不食﹐甚則手足搐搦。狀類驚癇﹐或作寒熱﹐或爲癥瘕﹐肌肉消瘦﹐非特不能受孕﹐久而不治﹐轉而爲瘵疾者﹐多矣。

《巢氏病源》論婦人有三十六疾。所論三十六疾者﹐七癥八瘕九痛十二帶下是也。然所謂十二帶者﹐亦不顯其證狀﹐今人所患﹐惟亦白二帶而已。推其所自﹐勞傷過度﹐衝任虛損﹐風冷據於胞絡﹐此病所由生也。且婦人平居之時﹐血欲常多﹐气欲常少﹐方謂主气有原﹐百疾不生。倘或气倍於血﹐气倍生寒﹐血不化赤﹐遂成白帶﹔气平血少﹐血少生熱﹐血不化紅﹐遂成赤帶﹔寒熱交並﹐則赤白俱下。有室女成室後虛損而有此疾者﹐皆令孕育不成﹐以致絕嗣。凡有是證﹐速宜治之﹐久而不治﹐令人面色﹝黑幹﹞﹝黑曾﹞﹐肌肉瘦瘠﹐腹脇脹滿﹐攻刺疼痛﹐其致足脛枯細﹐苦逆冷﹐尩羸不能食矣。診其脈﹐右手尺脈浮﹐浮爲陽﹐陽絕者無子﹐苦足冷帶下也。

儒門事親【元張從政】

婦人無子

夫婦人年及二三十者﹐𨿽無病而無子﹐經血如常﹐或經血不調﹐乃陰不升陽不降之故也﹐可用獨聖散﹐上吐訖冷痰三二升﹔後用導水丸﹑禹功散瀉訖三五行及十餘行。或用無憂散瀉十餘行﹔次後喫蔥酢白粥三五日﹔胃气旣通﹐腸中得實﹐可服玉燭散﹐更助以桂苓白朮丸散二藥﹐是降心火益腎水旣濟之道﹐不數月而必有孕也。若婦人有癃閉遺溺嗌漧諸證﹐𨿽服藥鍼灸﹐亦不能孕也。蓋衝﹑任﹑督三脈之病﹐故不治也。

丹溪心法【元朱震亨】

子嗣

若是肥盛婦人﹐稟受甚厚﹐恣於酒食﹐經水不調﹐不能成胎﹐謂之軀脂滿溢﹐閉塞子宮﹐宜行濕燥痰﹐用星﹑夏﹑蒼朮﹑川芎﹑防風﹑羌活﹑滑石或導痰湯之類。若是怯瘦性急之人﹐經水不調﹐不能成胎﹐謂之子宮幹濇無血﹐不能攝受精气﹐宜涼血附火﹐或四物加香附﹑黃芩﹑柴胡養血養陰等藥。東垣有六味地黃丸以補婦人之陰血不足﹐無子服之者﹐能使胎孕。

格致餘論【元朱震亨】

論種子服秦桂丸之非

無子之因﹐多起於婦人。醫者不求其因起於何處﹐徧閱古方﹐惟秦桂丸其辭確﹐其意專﹐用溫熱藥近乎人情﹐欣然授之﹐銳然服之﹐甘受燔灼之禍﹐猶懵然不悔。何者﹖陽精之施﹐陰血能攝之﹐精成其子﹐血成其胞﹐胎孕乃成。今婦人之無子者﹐率由血少不足以攝精也。血之少也﹐固非一端﹐然欲得子者﹐必須調補陰血﹐使無虧欠﹐乃可推其有餘以成胎孕。何乃輕用熱劑﹐煎熬臟腑﹐血气沸騰﹐禍不旋踵矣。或曰﹕春气溫和則萬物發生﹐冬气寒凜則萬物消隕。非秦桂丸之溫熱﹐何以得子髒溫暖而成胎耶﹖予曰﹕詩言婦人和平則樂有子。和則血气不乖﹐平則陰陽不爭。今得此藥﹐經血必轉紫黑﹐漸成衰少﹐或先或後﹐始則飲食驟進﹐久則口苦而幹﹐陰陽不平﹐血气不和﹐疾病蜂起﹐焉能成胎﹖縱然成胎﹐生子亦多病而不壽﹐以秦桂丸損天眞之陰也﹐戒之愼之。

受胎論

成胎以精血之後先分男女者﹐褚澄之論﹐愚竊惑焉。後閱李東垣之方﹐有曰﹕經水斷後一二日﹐血海始淨﹐精勝其血﹐感者成男﹔四五日後﹐血脈已旺﹐精不勝血﹐感者成女。此確論也。《易》曰﹕乾道成男﹐坤道成女。夫乾坤﹐陰陽之情性也﹔左右﹐陰陽之道路也﹔男女﹐陰陽之儀象也。父精母血﹐因感而會。精之施也﹐血能攝之。精成其子﹐此萬物資始於乾元也﹔血成其胞﹐此萬物資生於坤元也。陰陽交媾﹐胎孕乃凝﹐所藏之處﹐名曰子宮。一系在下﹐上有兩岐﹐一達於左﹐一達於右。精勝其血﹐則陽爲之主﹐受气於左子宮而男形成﹔精不勝血﹐則陰爲之主﹐受气於右子宮而女形成。或曰﹕分男分女﹐吾知之矣。男不可爲父﹐女不可爲母﹐與男女之兼形者﹐又若何而分之耶﹖余曰﹕男不可爲父﹐得陽气之虧者也。女不可爲母﹐得陰气之塞者也。兼形者﹐由陰爲駁气所乘而成﹐其類不一。以女函男有二﹕一則遇男爲妻﹐遇女爲夫﹐一則可妻而不可夫﹔其有女具男之全者﹐此又駁之甚者。或曰﹕駁气所乘﹐獨見於陰﹐而所乘之形又若是之不同耶﹖予曰﹕陰體虛﹐駁气易於乘也。駁气所乘﹐陰陽相混﹐無所爲主﹐不可屬左﹐不可屬右﹐受气於兩岐之閒﹐隨所得駁气之輕重而成形﹐故所兼之形有不可得而同也。

證治要訣【明戴思恭】

婦人以血爲主

婦人有一生不破腹而虛者﹐旣不破腹﹐何緣有虛﹖大抵婦人以血爲主﹐血衰气旺定無兒﹐正因血虛所以不育。

醫學入門【明李梴】

論方

螽斯丸﹐經調受補者﹐服七日卽交合﹐孕後忌服。

溫臍種子方﹐婦人尢宜。但覺臍中溫暖卽止﹐過數日再灸﹐太過則生熱也。

溫臍兜肚方﹐婦人經脈不調﹐久不受孕者﹐宜用。惟有孕者忌之。

證治準繩【明王肯堂】

求子論

胡氏孝曰﹕男女交媾﹐其所以凝結而成胎者﹐𨿽不離乎精血﹐猶爲後天滓質之物﹐而一點先天眞一之靈气﹐萌於情欲之感者﹐妙合於其間。朱子所謂稟於有生之初﹐悟眞篇所謂生身受气初者﹐是也。醫之上工﹐因人無子﹐語男則主於精﹐語女則主於血。著論立方﹐男以補腎爲要﹐女以調經爲先﹐而又參之以補气行气之說。察其脈絡﹐究其虧盈﹐審而治之﹐夫然後一舉可孕﹐天下之男無不父女無不母矣。

廣嗣紀要【明萬全】

寡欲篇

男子精盛以思室﹐女子血盛以懷胎。

男女匹配﹐所以產子嗣﹐續綱常也﹐厥系匪輕。求子之方﹐不可不講。夫男子以精爲主﹐女子以血爲主﹐陽精溢瀉而不竭﹐陰血時下而不愆﹐陰陽交暢﹐精血合凝﹐胚胎結而生育滋矣。不然﹐陽衰不能下應乎陰﹐陰虧不能上從乎陽﹐陰陽抵牾﹐精血乖離﹐是以無子。昧者曾不知此﹐乃拂自然之理﹐謬爲求息之術方﹐且推生克於五行﹐蘄補養於藥餌﹐以僞勝眞﹐以人奪天﹐𨿽有子孕而不育﹐育而不受者眾矣。

古人男子三十而後娶﹐女子二十而後嫁﹐正如褚氏論﹐恐傷其精血也。故求子之道﹐男子貴淸心寡欲﹐所以養其精﹔女子貴平心定意﹐所以養其血。蓋男子之形樂者气必盈﹐志樂者神必蕩﹐不知安調則神易散﹐不知全形則盈易虧﹐故其精常不足﹐不能至於溢而瀉也。此男子所以貴淸心寡欲﹐養其精也。女子之性褊急而難容﹐女子之情媚悅而易感﹐難容則多怒而气逆﹐易感則多交而瀝枯﹐气逆不行﹐血少不榮﹐則月事不以時也。此女子所以貴平心定意﹐養其血也。

男精女血﹐難成而易敗。夫以易敗之陰﹐從之以無窮之欲﹐敗而又敗﹐故男不待於八八﹐女子不待於七七而早衰矣。嘗見男子近女﹐一宿數度﹐初則精﹐次則淸水﹐其後則是血﹐敗之甚矣。女子之血謂之七損﹐上爲乳汁﹐下爲月經﹐交合浸淫之水﹐與夫漏濁崩中帶下之物﹐皆身中之血也。加以生育之多﹐豈不敗而又敗哉﹖此求子之道﹐男子當益其精﹐女子當益其血﹐節之以禮﹐交之以時﹐不可縱也。

擇配篇

骨肉瑩光﹐精神純實﹐有花堪用。五種不宜﹕一曰螺﹐陰戶外紋如螺螄樣﹐旋入內﹔二曰文﹐陰戶小如箸頭大﹐只可通﹐難交合﹐名曰石女﹔三曰鼓花頭﹐繃急似無孔﹔四曰角花頭﹐尖削似角﹔五曰脈﹐或經脈未及十四而先來﹐或十五六而始至﹐或不調﹐或全無。此五種無花之器﹐不能配合太陽﹐焉能結仙胎也哉﹖

配合篇

男精女血﹐混合成胎﹐子形之肖於父母者﹐其原固有所自矣。然則求子者﹐男當益其精而節其欲﹐使陽道之常健﹔女當養其血而平其气﹐使月事之時下﹐交相培養﹐有子之道也。

弱男羸女﹐培養之法﹐求子者之所當講也。蓋男彊女壯﹐精溢血盛﹐自然有子﹐何須補益﹖惟男子弱者﹐精常不足﹐當補腎以益其精﹔女之羸者﹐血常不足﹐當補脾以滋其血。補腎﹐六味地黃湯﹐精寒加五味子﹑熟附子。補脾﹐參苓白朮散﹐血少加歸﹑芎。

箴曰﹕男精充盈﹐陰血時行﹐陽變陰合﹐旺胎妙凝。男益其精﹐女調其經﹐乃能有子﹐螽斯振振。嬴男虧陽﹐弱女虧陰﹐𨿽交不孕﹐𨿽孕不成。調養之法﹐上工所明﹐不遇其良﹐反成其災。

肥盛婦人無子者﹐宜服蒼附導痰丸。

婦人無子﹐或經水不調﹐自有調經之方。血不足者﹐莫如六味地黃丸。素有疾病者﹐莫如補脾參苓白朮散。若夫子宮虛寒者﹐不可不講﹐苟執勿用熱藥之禁﹐所謂執中無權﹐猶執一也。今采韓飛霞女金丹﹑楊仁齋艾附暖官丸二方﹐以備治虛寒者之用。

協期篇

種子歌云﹕三十時中兩日半﹐二十八九君須算。落紅滿地是佳期﹐金水過時空撩亂。撩亂之時枉費功﹐樹頭樹底覓殘紅。但解花開能給子﹐何愁丹桂不成叢﹖此言婦人月經方絕﹐金水才生﹐此時子宮正開﹐乃受精結胎之候﹐妙合太和之時﹐過此佳期﹐則子宮閉而不受胎矣。然男女之分﹐各有要妙存焉。如月候方絕﹐一日﹑三日﹑五日交會者成男﹐二日﹑四日﹑六日交會者成女﹐過此則不孕矣。

訣曰﹕何爲種子法﹖經裏問因由。昨日紅花謝﹐今朝是對周。藍田種白玉﹐子午敍綢繆。三五成丹桂﹐二四白梅抽。此古經水未行之時﹐血海正滿﹐子宮未開﹐不能受精以成其娠。經水旣行﹐則子宮開﹐血海淨﹐斯能受其精矣。昨日﹐謂兩日半後也。子午﹐謂陰陽初動之始﹐卽復姤二卦﹐非二時也。經止後一日﹑三日﹑五日﹐得奇數爲陽﹐必生男﹐故曰丹桂成。二日﹑四日﹑六日﹐得偶數爲陰﹐必生女﹐故曰白梅抽。七日之後﹐子宮復閉﹐不成娠矣。

訣曰﹕玉湖須淺泛﹐重載卻成憂。陰血先參聚﹐陽精向後流。血開包玉露﹐平步到瀛洲。淺泛者﹐卽《素女論》所謂九淺一深之法也。蓋男女交媾﹐淺則女美﹐深則女傷﹐故云重載卽成憂矣。陰血先聚﹐陽精後衝﹐則血開裹精而成男﹔陽精先至﹐陰血後參﹐則精開裹血而成女。卽斷易天元賦所謂陽包陰則桂庭添秀﹐陰包陽則桃洞得仙也。

訣曰﹕從斯相暫別﹐牛女隔河遊。二月花開發﹐方知喜气優。好事當傳與﹐讒言莫妄綢。此言種子之後﹐男子別寢﹐不可再交﹐蓋精血初凝﹐恐再衝擊也。故古者婦人有娠﹐卽居側室﹐以養其胎气也。二月﹐卽次月也。前月經行﹐協期種玉﹐次月經斷﹐眞有娠矣。當此之時﹐胎教之法﹐不可不講﹐故常使之聽美言﹐見好事﹐聞詩書﹐操弓矢﹐淫聲邪色不可令其見聞也。

箴曰﹕月事初下﹐謂之紅鉛。三十時足。佳期不愆。舊污旣去﹐新癸未生。子宮正開﹐玉種藍田。陽道剛健﹐交接勿煩。勿令气忤﹐必使情歡。陽偶陰和﹐雨順風恬。芳花結子﹐丹桂森森。

種子須得天徳月徳﹐合三合六合益後續世日吉。正月丁壬丙辛﹐建成收開閉。二月申巳甲己﹐建平定危成。三月丁壬﹐建執成收開。四月辛丙庚乙﹐建平滿成開。五月亥寅丙辛﹐建成收除。六月甲己﹐建除滿成開。七月癸戊丁壬﹐建危成收。八月寅亥庚乙﹐建危成除。九月丙辛﹐建執破危成。十月乙庚甲己﹐建平成閉。十一月巳申丁壬﹐建除執破成。十二月庚乙﹐建成開閉。【外建成開閉﹐俱合天喜﹐必合益後續世在內。】

《易》系辭曰﹕天地絪縕﹐萬物化醇﹐男女媾精﹐萬物化生。誠哉是言也。男女胥悅﹐陰陽交通而胚胎結矣。嘗觀周頌云。思媚其婦﹐有依其士﹐則夫婦親愛之情﹐𨿽在田野﹐未之忘也。故於衽席之間﹐體𨿽未合﹐神已先交﹐陽施陰受﹐血開精合﹐所以有子。苟夫媚其婦﹐而女心未愜﹐則玉體才交﹐瓊漿先吐﹐陽精𨿽施而陰不受矣。婦依其夫﹐而士志或異﹐則桃浪徒翻﹐玉霜末滴﹐陰血𨿽開﹐而陽無入矣。陰陽乖離﹐成天地不交之否﹐如之何其能化生萬物哉﹗

求子之法﹐須察婦人經水畢﹐四旺日之後﹐子宮方開﹐可以交合而有子。春甲乙寅卯日﹐夏丙丁巳午日﹐秋庚辛申酉日﹐冬壬癸亥子日﹐四季戊己辰戌丑未日。如不值其日﹐取四旺時行之。

《番生經》云﹕交合之時﹐女有五傷之候﹕一者陰戶尙閉不開﹐不可彊刺﹐彊刺則傷肺﹔二者女興已動欲男﹐男或不從﹐興過始交則傷心﹐傷心則經不調﹔三者少陰而遇老陽﹐玉莖不堅﹐莖舉而易軟﹐𨿽入不得搖動﹐則女傷其目﹐必至於盲﹔四者女經水未盡﹐男彊逼合﹐則傷其腎﹔五者男子飲酒大醉﹐與女子交合﹐莖物堅硬﹐久刺之不止﹐女情已過﹐陽興不休則傷腹。五傷之候﹐欲求子者﹐交合之時﹐不可不愼也。

男女未交合之時﹐男有三至﹐女有五至。男女情動﹐彼此神交﹐然後行之﹐則陰陽和暢﹐精血合凝﹐有子之道也。若男情已至﹐而女情未動﹐則精早泄﹐謂之孤陽。女情已至﹐而男情未動﹐女興已過﹐謂之寡陰。《玉函經》云﹕孤陽寡陰卽不中﹐譬取鰥夫及寡婦﹐謂不能生育也。另有三至者﹕謂陽道奮昂而振者﹐肝气至也﹔壯大而熱者﹐心气至也﹔堅勁而久者﹐腎气至也。三至俱足﹐女心之所悅也。若痿而不舉者﹐肝气未至也。肝气未至而彊合則傷其筋﹐其精流滴而不射矣。壯而不熱者﹐心气未至也。心气未至而彊合﹐則傷其血﹐其精淸﹐冷而不暖也。堅而不久者﹐腎气未至也。腎气未至而彊合﹐則傷其骨﹐其精不出﹐𨿽出亦少矣。此男子之所以求子﹐貴淸心寡欲﹐以養肝心腎之气也。若夫女子有五至者﹕面上赤起﹐眉靨乍生﹐心气至也﹔眼光涎瀝﹐斜視送情﹐肝气至也﹔低頭不語﹐鼻中涕出﹐肺气至也﹔交頸相偎﹐其身自動﹐脾气至也﹔玉戶開張﹐瓊液浸潤﹐腎气至也。五气俱至﹐男子方與之合﹐而行九一之法﹐則情洽意美。其候亦有五也﹐嬌吟低語﹐心也﹔合目不開﹐肝也﹔咽漧气喘﹐肺也﹔兩足或曲或伸﹐仰臥如月﹐脾也﹔口鼻气冷﹐陰戶瀝出沾滯﹐腎也。有此五候﹐美快之極。男子識其情而采之﹐不惟有子﹐且有補益之助。

男女交媾之際﹐更有避忌﹐切須愼之﹗若使犯之﹐天地奪其壽﹐鬼神殃其身﹐又恐生子不肖不壽之類。謹守戒禁﹐可以長生﹐所忌之要﹐備述於後。

天地震動卒風暴雨雷電交作晦朔弦望月煞日破大寒大暑日月薄蝕神佛生辰庚申甲子本命之日三元八節五月五日名山大川神祠社廟僧宇道觀聖賢像前井竈前後火光鬧烘

已上時地禁忌﹐切須愼之﹐不可交合。犯之者﹐令人壽夭﹐小則生病﹔或若坐男﹐令其醜貌怪相﹐形體不全﹐災疾夭壽。

神力勞倦愁悶恐懼悲憂思怒疾病走移發赤面黃酒醉食飽病體方痊女子行經

已上交合禁忌﹐不可犯之﹐令人虛損﹐耗散元气。

諸所禁忌﹐敷奏於前﹐復有五月十八日﹐是天地牝年之日﹐陰陽交合之期﹐世人須避﹐愼不可行房。犯之重則奪命﹐輕則減壽。若於此時受胎孕﹐子母難保。

夫婦交合之時﹐三虛四忌﹐不可不講。三虛者﹕謂冬至陽生﹐眞火正伏﹐夏至陰生﹐眞水尙微﹐此一年之虛也﹔上弦前﹐下弦後﹐月廓空﹐此一月之虛也﹔天地晦冥日月﹐此一日之虛也。遇此三虛﹐須謹避之。四忌者﹕一忌本命正衝﹐甲子庚申晦朔之日﹔二忌大寒大暑大醉大飽之時﹔三忌日月星辰寺觀壇廟竈墓之處﹔四忌觸忤惱怒罵詈擊搏之事。犯此三虛四忌者﹐非惟無子﹐令人夭壽。

右種子法﹐見於羣書所載者如此﹐仿而行之﹐無不驗者。𨿽然﹐竊有說焉。田野之氓﹐邪淫之女﹐多至生育者﹐竟皆知此種子法耶﹖蓋待其天癸動子戶開而媾精者﹐此鳥獸字尾之期﹐待其男三至女五至而通體者﹐此陰陽交感之理﹐其機至微﹐非文字之所能盡者。況乎田野之氓﹐其交疏而情易洽﹐邪淫之女﹐其思切而情先交﹐所以陰陽和而育多也。

婦人祕科【明萬全】

濟陰通元賦

經候旣調﹐男女可合。不出三日之期﹐宜盡一時之樂。乾辟坤合﹐陽唱陰和。滴秋露於花枝兮﹐玉粒可結﹔鼓春風於桃浪兮﹐金鱗自躍。陰包陽兮則丹桂發芽﹐陽包陰兮則紅蓮吐萼。天地之大義﹐生民之本始。勿謂芻蕘之言﹐作詼諧而笑謔。

種子章

生育者﹐必陽道彊健而不衰﹐陰癸應候而不想﹐陰陽交暢﹐精血合凝﹐而胎元易成矣。不然﹐陽衰不能下應乎陰﹐陰虧不能上從乎陽﹐陰陽乖離﹐是以無子。

種子者﹐女貴平心定气。蓋女子以身事人而性多躁﹐以色悅人而性多忌﹐稍不如意﹐卽憂思怨怒矣。憂則气結﹐思則气郁﹐怨則气阻﹐怒則气上﹐血隨气行﹐气逆血亦逆﹐此平心定气﹐爲女子第一緊要也。其藥餌則宜服烏雞丸以養其气血﹐調其經候﹐斯爲得理。若彼桂附丹石﹐動气耗陽損血消陰之劑﹐一切遠之。

女人無子﹐多因經候不調﹐藥餌之輔﹐尢不可緩。若不調其經候而與之合﹐徒用力於無用之地﹐此調經爲女人種子緊要也。

女子素有濁漏帶下之疾﹐經水不調﹐不能成胎﹐謂之下元虛憊﹐不能聚血受精﹐宜補虛濇脫﹐用前烏雞丸﹑補官丸調之。

婦女陰質﹐取象於月。若自朔至望﹐經水行不失其候者﹐結胎易﹐生子多壽﹐以月光漸生﹐月輪漸滿也。若自望至晦﹐經水行或失其期者﹐胎難結﹐生子多夭﹐如月光漸消﹐月廓漸空也。此造化之理﹐可與懵者道耶﹖

凡種子者﹐當應候之時﹐男服補腎益精之藥﹐女則調其飲食﹐淡其滋味﹐避其寒暑﹐至於夜半生气乘旺之時﹐依三至五至三虛四忌行之﹐自然交而必孕﹐孕而必成矣。

石室祕錄【淸陳土鐸】

子嗣論

人生子嗣﹐𨿽曰天命﹐豈非人事哉﹗有男子不能生子者﹐有女子不能生子者。男子不能生子﹐有六病。女子不能生子﹐有十病。六病維何﹖一精寒也﹐一气衰也﹐一痰多也﹐一相火盛也﹐一精少也﹐一气郁也。精寒者﹐腎中之精寒﹐𨿽射入子宮﹐而女子胞胎不納﹐不一月而卽墮矣。气衰者﹐陽气衰也﹐气衰則不能久戰﹐以動女子之歡心﹐男精已泄而女精未交﹐何能生物乎﹖精少者𨿽能射﹐而精必衰薄﹐胞胎之口大張﹐細小之入何能饜足﹖故隨入而隨出矣。痰多者﹐多濕也﹐多濕則精不純﹐夾雜之精﹐總然生子﹐必然夭喪。相火盛者﹐過於久戰﹐女精已過而男精未施﹐及男精旣施而女興已寢﹐又安能生育哉﹖气郁者﹐乃肝气抑塞﹐不能生心包之火﹐則懷抱憂愁﹐而陽事因之不振﹐或臨鑪而興已闌﹐或對壘而戈忽倒﹐女子之春思正濃﹐而男子之浩嘆頓起﹐則風景蕭條﹐房幃岑寂﹐柴米之心難忘﹐調笑之言絕少﹐又何能種玉於藍田﹐毓麟於蘭室哉﹖故精寒者溫其火﹐气衰者補其气﹐痰多者消其痰﹐火盛者補其水﹐精少者添其精﹐气郁者舒其气﹐則男子無手者可以有子﹐不可徒補其相火也。十病維何﹖一胞胎冷也﹐一脾胃寒也﹐一帶脈急也﹐一肝气郁也﹐一痰气盛也﹐一相火旺也﹐一腎水衰也﹐一任督病也﹐一膀胱气化不行也﹐一气血虛而不能攝也。胞胎之脈﹐所以受物者也﹐暖則生物﹐而冷則殺物矣。縱男子精熱而射入之﹐又安能茹之而不吐乎﹖脾胃虛寒﹐則帶脈之間﹐必然無力﹐精卽射入於胞胎﹐又安能勝任乎﹖帶脈宜遲不宜急。帶脈急者﹐由於腰臍之不利也。腰臍不利﹐則胞胎無力﹐又安能載物乎﹖肝气郁則心境不舒﹐何能爲歡於牀第﹖痰气盛者﹐必肥婦也﹐毋論身肥則下體過胖﹐子宮縮入﹐難以受精﹐卽或男子甚健﹐鼓勇而戰﹐射精直入﹐而濕由膀胱﹐必有泛濫之虞。相火旺者﹐則過於焚燒焦漧之地﹐又苦艸木之難生。腎水衰者﹐則子宮燥涸﹐禾苗無雨露之潤﹐亦成萎黃﹐必有墮貽之嘆。任督之間﹐倘有疝瘕之證﹐則精不能施﹐因外有所障也。膀胱與胞胎相近﹐倘气化不行﹐則水濕之气。必且滲入於胞胎﹐而不能受妊矣。女子懷胎﹐必气血足而後能養﹐倘气虛則陽衰﹐血虛則陰衰﹐气血雙虛則胞胎下墜而不能升舉﹐小產之不能免也。故胞胎冷者溫之﹐脾胃寒者暖之﹐帶脈急者緩之﹐肝气郁者開之﹐痰气盛者消之﹐相火旺者平之﹐腎水衰者補之﹐任督病者除之﹐膀胱气化不行者助其腎气﹐气血不能攝胎者益其气血﹐則女子無子者亦可以有子﹐而不可徒治其胞胎也。

方

白薇圓【《千金方》﹐下同】主令婦人有子。

白薇細辛防風人參秦椒白蘞一云白芷桂心牛膝秦艽蕪荑沙參芍藥五味子白僵蠶丹皮蠐螬各一兩漧漆柏子仁漧薑捲柏附子川芎各三十銖桃仁紫石英各二兩鼠婦半兩水蛭蝱虫各十五枚吳茱萸十八銖麻布叩幅頭一尺﹐燒

右爲末﹐蜜和丸如梧子大﹐酒服十五丸﹐日再﹐稍加至三十丸﹐當有所去﹐小覺有異卽停服。

承澤圓治婦人下焦三十六疾﹐不孕絕產。

梅核仁辛夷各一升溲疏三兩槁本一兩澤蘭五合葛上亭長七枚

右爲末﹐蜜丸如豆大﹐先食服二丸﹐日三服﹐不知稍增。若腹中無堅癖積聚者﹐去亭長如通艸一兩。惡甘艸和藥﹐先以苦酒溲散﹐乃納少蜜和爲丸。

金城太守白薇圓治月水不利﹐閉塞絕產﹐服此藥二十八日卽有子。

白薇細辛各三十銖人參杜蘅牡蒙厚朴半夏白僵蠶當歸紫菀各十八銖牛膝沙參漧薑秦艽各半兩蜀椒附子防風各一兩半

右爲細末﹐蜜丸如梧子大﹐先食服三丸﹐不知稍增至四五丸。此藥不可長服﹐覺有娠卽止﹐用之大驗。一方用牡蠣﹐不用杜蘅。一方有桔梗﹑丹參各十八銖。

又方治久無子﹐或斷緒﹐上熱下冷﹐及婦人百病。

白薇地黃漧薑車前子蜀椒各十八銖紫石英槁本石膏庵﹝艸閭﹞捲柏各三十銖澤蘭赤石脂白龍骨遠志麥冬茯苓太乙餘糧各二兩細辛三兩當歸芎藭蛇牀子各一兩桂心蒲黃各二兩半白芷覆盆子桃仁人參各一兩半橘皮半兩

右爲末﹐蜜丸如梧子大﹐酒服十五丸﹐日再服﹐漸增﹐以知爲度。方可至五十丸。愼豬雞生冷酢滑魚蒜驢馬牛肉等。覺有娠卽停。三月正擇食時﹐可食牛肝及心﹐至四月五月﹐不須食矣。

吉祥圓治女子積年不孕。

覆盆子一斗天麻柳絮丹皮漧地黃茯苓桂心各一兩五味子桃花白朮川芎各二兩桃仁去皮尖﹐一百枚菟絲子楮實子各一升

右爲末﹐蜜丸如豆大﹐每服空心苦酒下五丸﹐日中一服﹐晚一服。

秦椒圓治婦人絕產﹐生來未產﹐蕩滌腑臟﹐使玉門受子精。

秦椒天雄各十八銖元參人參白蘞鼠婦白芷黃芪桔梗露蜂房桃仁白僵蠶蠐螬白薇細辛蕪荑漧漆白石英附子柏子仁茯苓當歸身幹豆各一兩牡蒙沙參防風甘艸牡丹皮牛膝捲柏五味子芍藥桂心大黃石斛白朮各三十銖紫石英二兩澤蘭漧地黃川芎各一兩十八銖鍾乳二兩半水蛭七十枚蝱虫一百枚麻布叩幅頭七尺﹐燒

右爲末﹐蜜丸如梧子大﹐酒服十丸﹐日再服﹐稍加至二十丸。若有所去﹐如豆汁鼻涕﹐此是病出﹐覺有異卽停。

大黃圓治帶下百病無子。

川芎五兩大黃破如米豆熬令黑柴胡﹝石卜﹞硝漧薑各一升茯苓如雞子大﹐一枚蜀椒二兩

右爲細末﹐蜜丸如悟子大﹐先食服七丸﹐米飲下﹐加至十丸﹐以知爲度。五日微下﹐十日下血﹐二十日下長虫及靑黃汁﹐三十日病除﹐五十日肥白。

紫石英天門冬圓主風冷在子宮。有子常墮落﹔或始爲婦﹐便患心痛﹐仍成心疾﹐月水都未曾來﹐服之肥充﹐令人有子。

紫石英天門冬禹餘糧各三兩蕪荑烏頭蓯蓉桂心甘艸五味子柏子仁石斛人參澤瀉遠志杜仲各二兩蜀椒捲柏寄生石南雲母當歸鰞鰂骨各一兩

右爲末﹐蜜和爲丸梧子大﹐酒服二十丸﹐日二服﹐如至四十丸。

資生順坤方【《醫統》】治女子寒多熱少﹐久無子孕。

香附一斤﹐四制爲末﹐篩去頭末﹐取中末半斤用川當歸酒浸白朮土炒﹐各三兩川芎白芍熟地生地白茯丹皮黃芩炒益母艸柴胡臭椿根白皮各二兩

右爲末﹐酢糊丸梧子大﹐空心淡酢湯下六十丸﹐食幹物壓之。

蒼附導痰丸【《廣嗣紀要》﹐下同】治肥盛婦人無子。

蒼朮炒香附便浸﹐各二兩枳殼麩炒半夏川芎南星泡神曲炒﹐各一兩滑石飛﹐四兩陳皮去白白茯苓各兩半

右十味﹐共末﹐薑汁浸蒸餅丸梧桐子大﹐淡姜湯下。

韓飛霞女金丹治子宮虛寒不受孕。

白朮當歸川芎赤石脂槁本人參白薇丹皮白芷延胡索桂心白芍沒藥白茯苓甘艸各一兩

右十五味﹐除石脂﹑沒藥另研﹐余以醇酒浸三日﹐焙榦爲末﹐是十五兩﹔香附子十五兩﹐以米酢浸三日﹐略炒爲細末﹐足十五兩﹔共十六味爲末﹐重羅和勻﹐煉蜜丸彈子大﹐磁銀器封收﹐每取七丸﹐空心雞未鳴時服一丸﹐以淸茶漱咽喉後﹐細嚼以溫酒或白湯下﹐咸物幹果壓之。服至四十丸爲一劑﹐以癸水調勻受胎爲度。胎中三日一丸﹐百日止。

艾附暖宮丸冶同上。

香附六兩﹐用酢五升﹐以瓦罐煮一晝夜﹐搗爛﹐勿作餅﹐慢火焙榦艾葉當歸各三兩續斷兩半吳茱萸川芎白芍炒黃芪各二兩生地一兩官桂五錢

右共爲細末﹐上好米酢糊丸梧子大﹐每五七十丸﹐淡酢湯食遠下。修合宜壬子日﹐或夭徳合月徳合日﹐益後續世生气日﹐至誠合造。

烏雞丸治婦人脾胃虛弱﹐衝任損傷﹐血气不足﹐經候不調﹐以致無子﹐服之屢驗。

白毛烏骨雄鷄一隻﹐要肥者﹐先以粳米餵養七日﹐勿令食虫蟻野物﹐弔死去毛去雜細﹐以一斤爲率生地熟地天冬麥冬各二兩﹐放雞肚中﹐甜美醇酒十碗﹐以沙罐煮爛﹐取出﹐再用桑柴火上焙﹐去藥﹐更以余酒淹盡﹐焙至焦枯杜仲鹽水炒歸身川芎白朮丹參茯苓各二兩破故紙炒人參甘艸炙肉蓯蓉酒洗去鱗小茴微炒砂仁各一兩香附子酢浸三日焙﹐四兩

右共研末﹐酒調麵糊爲丸﹐每服五十丸﹐空心溫酒下﹐或米飲下。

補宮丸固下元。

白芍酒炒山藥龍骨煆赤石脂各等分漧薑炒﹐減半

右酢糊丸﹐空心米飲下。

續嗣降生丹治婦人五臟虛損﹐子宮冷憊不能孕。

當歸酒洗杜仲酒炒茯神益智仁桂心吳茱萸制漧薑半生半熟臺烏藥龍骨煆川椒去目﹐各一兩白芍藥酒炒川牛膝酒浸半夏制防風秦艽石菖蒲去毛北細辛桔梗各五錢附子一枚﹐重一兩者﹐臍下作一竅﹐入鹿角霜白朮牡蠣煆﹐童便淬茯苓白芷牡蠣大片者﹐以童便浸四十九日﹐每五日一換﹐取出﹐朱砂一錢﹐面裹煨熟﹐取出去面﹐研極細﹐畱爲衣用硫黃一兩爲末﹐酒和塗徧﹐用皮紙糊實﹐米酢浸濕外﹐以鹽泥厚固之﹑候幹﹐用炭五斤﹐煆過爲末﹐每料止用二兩﹐余可收貯再用

右共爲末﹐以酒煮糯米糊爲丸悟子大﹐以前朱砂爲衣﹐每服三五十丸﹐漸至七八十丸﹐空心白滚湯或鹽湯溫酒下。

毓麟珠治婦人血气俱虛﹐經脈不調﹐或斷續﹐或帶濁﹐或腹痛﹐或腰酸﹐或飲食不甘﹐瘦弱不孕﹐服一二斤卽可受胎。

人參白朮土炒茯苓芍藥酒炒﹐各二兩川芎甘艸炙﹐各一兩當歸熟地酒蒸﹐搗菟絲子制﹐各四兩杜仲酒炒斷絲鹿角霜川椒各二兩

右爲末﹐蜜丸彈子大﹐每空心嚼服一二丸﹐用酒或白湯送下﹐或爲小丸吞服亦可。如子宮寒甚﹐或泄或痛﹐加制附子﹑炮姜隨宜。

加味六味地黃丸【《準繩》﹐下同】婦人經事不調﹐卽非受孕光景﹐縱使受之﹐亦不全美﹐宜服此丸。

熟地黃四兩山茱萸肉山藥各二兩澤瀉香附米童便浸透﹐炒幹三次﹐各一兩牡丹皮白茯苓各一兩五錢蘄艾葉去筋酢煮﹐五錢

右爲末﹐煉蜜丸如梧子大﹐每服七十丸﹐百沸湯送下﹐隨後證作湯使﹐或另作煎劑服。經水過期者﹐乃血虛也﹐宜四物湯知參﹑芪﹑陳皮﹐白朮服之。若肥白人是痰多﹐宜二陳加南星﹑蒼朮﹑滑石﹑芎﹑歸﹑香附之類。經水不及期者﹐血熱也﹐四物加芩﹑連。肥人亦兼痰治。色紫黑者﹐同血熱論。經將行而作疼者﹐气滯也﹐用歸身尾﹑香附米及桃仁﹑紅花﹑黃連以行之﹐或加四物﹑莪朮﹑延胡索﹑木香﹔熱加黃芩﹑柴胡。經行後作疼者﹐血气虛也﹐八物湯。

調理藥肥人無子﹐宜先服此藥。

茯苓二兩川芎七錢半當歸酒洗白芍藥白朮半夏湯洗香附陳皮甘艸各一兩

右作十貼﹐每貼姜三片﹐水煎﹐吞後丸子﹕

白朮二兩半夏曲川芎香附米各一兩神曲炒茯苓各半兩橘紅四錢甘艸二錢

右共爲末﹐粥丸﹐每服八十丸﹐用前藥吞下。如熱多者﹐如黃連﹑枳實各一兩。

螽斯丸一名秦桂丸。服前藥訖﹐卽服此丸。

人參四錢附子茯苓各六錢厚朴杜仲桂心秦艽白薇半夏漧薑牛膝沙參各二錢細辛五錢

右爲末﹐煉蜜和丸小豆大﹐每服五丸﹐空心酒下。加至十丸不妨。覺有娠三月後﹐不可更服。忌食牛馬肉﹐則難產﹐當出月。

抑气散治婦人气盛於血﹐所以無子﹔尋常頭眩運﹐膈滿體疼﹐怔忡﹐皆可服。

香附炒陳皮焙﹐各二兩茯神甘艸炙﹐各一兩

右爲細末﹐每服二三錢﹐不拘時﹐白湯調下。

大五補丸服之有子。

天門冬麥門冬菖蒲茯苓枸杞人參益智地骨皮遠志肉熟地黃各等分

右爲細末﹐煉蜜丸如桐子大﹐空心酒下三十丸﹐服數服後﹐以七宣丸泄之。

白薇丸治婦人無子﹐或斷緒﹐上熱下冷﹐百病皆主之。

白薇熟漧地黃白龍骨川椒去目及閉口者﹐微炒出汗﹐各一兩麥門冬去心焙﹐一兩半桃仁湯浸去皮尖雙仁麩炒微黃槁本卷柏白芷覆盆子人參桂心菖蒲白茯苓遠志去心﹐各七錢半車前子當歸銼微炒芎藭蛇牀子細辛漧薑炮制﹐各半兩

右件藥杵羅爲末﹐煉蜜爲丸梧子大﹐每服三十丸﹐空心日午﹐以溫酒下三十丸。

趙氏蓯蓉菟絲子丸不寒不熱﹐助陰生子。

肉蓯蓉一兩三錢覆盆子蛇牀子菟絲子川芎當歸各一兩二錢白芍藥一兩防風五味子各六錢條芩五錢牡蠣鹽泥固濟煆鰞鰂魚骨各八錢艾葉三錢

右藥俱焙榦爲末﹐煉蜜丸如桐子大﹐每服三四十丸﹐淡鹽湯下﹐早晚皆可服。

加味香附丸男服聚精丸﹐女服此。

香附一斤﹕四兩﹐老酒浸二宿﹐炒搗碎﹐再焙漧磨爲末﹔四兩米酢浸﹐同上﹔四兩童便浸﹐同上﹔四兩用山梔四兩煎濃汁去滓﹐入香附浸﹐同上澤蘭淨葉酒洗海螵蛸搗稍碎炒﹐各六兩白芍藥酒拌炒當歸酒洗﹐各四兩懷熟地八兩﹐酒蒸搗膏焙漧川芎三兩

右各爲末﹐用浮小麥粉﹐酒酢水打糊爲丸如菉豆大﹐每日早晚兩服。忌食萊菔及牛肉生冷。

調經丸服之有子。

香附半斤﹐童便酒酢各浸一分﹐生一分﹐俱酒炒杜仲薑汁炒﹐半斤川芎當歸身靑皮麩炒白芍藥生地陳皮小茴香酒炒烏藥炒延胡索略炒肉蓯蓉酒浸鰞鰂魚骨酥炙黃芩酒炒﹐各四兩

右十四味秤足眞正好料﹐酢和面打糊爲丸如梧桐子大﹐每服百丸﹐空心好酒送下。一方無陳皮﹑地黃﹐有人參﹑黃芪各二兩。

正元丹調經種子。

香附一斤﹐同艾三兩﹐以酢同浸一宿﹐然後以酒﹑鹽﹑酥童便各制四兩阿膠蛤粉炒﹐二兩生地酒洗枳殼半生半麩炒﹐各四兩川芎炒當歸身酒洗熟地酒浸﹐各四兩白芍藥八兩﹐半生半酒炒

右末之﹐酢糊丸如桐子大﹐空心鹽湯吞五六十丸。如有帶﹐加白茯苓﹑琥珀。

永固孕湯【《準繩》】常服固孕。

地黃川芎黃芩各五分歸身尾白芍藥人參陳皮各一錢白朮一錢甘艸三錢桑上羊食藤圓者七葉﹐卽金銀藤黃蘗少許

右﹝口父﹞咀﹐入糯米四十粒﹐水煎服。

坐導藥治全不產及斷緒﹐服千金蕩胞湯﹐惡物不盡用此。

皂角去皮子山茱萸當歸各二兩五味子細辛去苗漧薑炮﹐各一兩白礬枯大黃戎鹽蜀椒各半兩

右爲細末﹐以絹袋大如指長三寸餘﹐盛藥令滿﹐縛定﹐納婦人陰中﹐坐臥任意﹐勿行走﹐小便時去之﹐更安。一日一度﹐易新者﹐必下淸黃冷汁﹐汁盡卽止﹐可交媾﹐卽有子。若未見病出﹐可十日安之。此藥本爲服蕩胞湯空去子宮冷惡物出不盡﹐以導藥下之。蓋子宮有冷惡物﹐故令無子。值天陰冷則發疼痛﹐須候病出盡方已﹐不可中輟。每日早飯﹐用苦蕒菜煎湯燻之。《千金翼》有苦瓠﹐無山茱萸。

蕩胞湯【《千金方》】治婦人立身以來﹐全不產育﹔及斷緒久不產﹐三十年者﹐宜服。

附子炮﹐一兩半﹝石卜﹞硝當歸大黃蒸一飯久牡丹皮桃仁去皮尖﹐各三兩厚朴薑汁炙牛膝桔梗赤芍藥人參茯苓桂心甘艸炙陳橘皮各二兩蝱虫去翅足﹐炒焦水蛭炒﹐枯各十枚

右十七件﹐以淸酒五升﹐水六升﹐合煮取三分﹐分四服﹐日三夜一﹐每服相去三辰﹐更服。如常覆被﹐少時出汗。汗不出﹐冬月著火籠之。必下積血及冷赤膿﹐如赤小豆汁。本爲婦人子宮內有此惡物令然﹐或天陰臍下痛﹐或月水不調﹐爲有冷血不受胎。若斟酌下盡﹐气力弱﹐大困不堪﹐更服亦可﹐二三服卽止。如大悶不堪﹐可食酢飲冷漿一口卽止。然空去惡物不盡﹐不大得藥力﹐若能忍服盡﹐大好。一日後仍著坐導藥。一方有細辛二兩。

玉鑰啟榮丸【《廣嗣方》】治婦人無子。

香附子搗去毛﹐酢水浸三日﹐炒榦細末﹐十五兩當歸二兩白芍藥川芎赤石脂槁本人參牡丹皮白茯苓白薇桂心白芷白朮延胡索沒藥各一兩

右除石脂﹑沒藥外﹐余藥到﹐酒浸三日﹐焙榦爲末﹐足十五兩﹐重羅極細﹐入別研赤石脂﹑沒藥末﹐煉蜜和丸彈子大﹐每取一丸﹐空心雞未鳴時﹐先以溫茶或薄荷湯漱口後細嚼﹐溫酒或白湯送下﹐以干物壓下﹐服至一月卽效。按《醫學入門》此方無桂心﹐有熟地黃﹐名女金丹。治婦人無子﹐或多痰火等疾。經候亦調﹐容顏不減﹐但久無孕﹐乃子宮有陰無陽﹐不能生發﹐宜服此鼓動微陽﹐一月卽效。或赤白帶下崩漏﹐及血風血气虛勞諸證﹐無所不治﹐眞女中金丹也。

暖宮螽斯丸【《集略》】名壬子丸。婦人無子者服之。

厚朴一兩二錢半吳茱萸白茯苓白芨白蘞石菖蒲白附子肉桂去粗皮人參沒藥各一兩細辛乳香當歸身酒浸焙牛膝酒洗﹐各七錢半

右爲末﹐蜜丸小豆大﹖酒下一二十丸﹐壬子日修合。

百子附歸丸【《廣嗣》】久服有孕﹐及治月水參差不調。

四制香附末十兩川芎白芍藥當歸熟地黃阿膠珠陳艾葉各二兩

右爲末﹐用石橊一枚﹐連皮搗碎﹐煎水打糊和丸梧子大﹐每百九空心酢湯下。一方無石橊一味﹐名百子建中丸。忌鐵。

琥珀調經丸【《入門》﹐下同】治婦人胞冷無子﹐能令經調。

香附米一斤﹐分作二包﹐用裏便米酢各浸九日﹐和淨熟艾四兩拌勻﹐再加酢五碗﹐入砂鍋內同煮幹琥珀一兩川芎當歸芍藥熟地生地沒藥各二兩

右爲末﹐酢糊和丸梧子大﹐每百丸﹐空心以艾酢湯吞下。

加味養榮丸治經脈來前﹐外潮內煩﹐咳嗽食少﹐頭昏目眩﹐帶下﹐血風血气﹐久無嗣息﹐一切痰火等證﹐服之有孕。又治胎前胎動胎漏﹐常服可無小產之患。

熟地黃當歸白朮各二兩白芍藥川芎黃芩香附各一兩半陳皮貝母白茯苓麥門冬各一兩阿膠炒珠﹐七錢甘艸五錢黑豆炒去皮﹐四十九粒

右爲末﹐蜜丸梧子大﹐空心﹐溫酒或鹽湯下七八十丸。忌食諸血。

加味益母丸服之百日有孕。

益母艸半斤當歸赤芍藥木香各二兩

右爲末﹐蜜丸梧子大﹐白湯下百丸。

濟陰丹【《局方》】治婦人久冷無子﹐及數經墮胎﹐皆因衝任虛損﹐胞內宿挾疾病﹐經候不調﹐或崩漏帶下三十六疾﹐皆令孕育不成﹐以至絕嗣。亦治產後百病﹐令人有孕及生子充實無病。

蒼朮八兩香附子熟地澤蘭各四兩人參桔梗蟬蛻石斛槁本秦艽甘艸各二兩當歸桂心漧薑細辛牡丹皮川芎各一兩半木香白茯苓京墨煆桃仁各一兩川椒山藥各七錢半糯米炒﹐一升大豆黃卷炒﹐半升

右爲末﹐煉蜜和勻﹐一兩作六丸﹐每丸細嚼﹐溫酒或酢湯送下。

勝金丹【《得效方》】治月水愆期﹐久無嗣息﹐及血癖气痛﹐百般諸疾。

丹皮槁本人參當歸白茯苓赤石脂白芷肉桂白薇川芎延胡索白芍藥白朮各一兩沈香甘艸各五錢

右爲末﹐蜜丸彈子大﹐每一丸﹐空心溫酒嚼下﹐服二十丸﹐當有孕。

溫經湯【《入門》】治同上。

香附米一斤﹐童便浸透﹐水洗﹐露一宿﹐再浸再露再曬﹐如此三次﹐用好酢浸透一宿﹐曬漧﹐杵去毛爲末益母艸十二兩﹐東流水洗淨烘榦爲末

右別以香附四兩﹐艾葉一兩﹐煮取汁﹐用三分酢﹐七分汁﹐和前二末﹐爲丸梧子大﹐空心﹐臨臥淡酢湯下七八十丸。不惟治婦人百病﹐而生育之功效如神。

調經養血丸【《回春》】治經脈不調﹐久不受孕。

香附子十二兩﹐酒﹑酢﹑鹽湯﹑童便﹐各浸三日﹐焙當歸身酒洗白芍藥酒炒生地黃酒洗丹皮酒洗﹐各二兩川芎白茯苓白芷漧薑炒肉桂紅花沒藥半夏薑汁桃仁阿膠珠各一兩延胡索六錢甘艸炙蓬朮煨﹐酢炒﹐各五錢茴香炒﹐二錢

右爲末﹐酢糊和丸梧子大﹐空心白湯或溫酒二百丸。有孕勿服。

調經種玉湯治婦人無子﹐多因七情所傷﹐致經水不調﹐不能受孕。

熟地黃酒蒸香附子炒﹐各六錢當歸身酒洗吳茱萸川芎各三錢官桂熟艾各二錢

右銼﹐分作四貼﹐每貼入姜一片﹐水煎空心服。待經至之日服起﹐一日一貼﹐藥盡交媾﹐必成孕矣。此藥百發百中。

先天歸一湯治同上。

當歸身酒洗﹐一兩二錢白朮麩炒白茯苓生地黃酒洗川芎各一兩人參白芍藥牛膝酒洗﹐各八錢砂仁炒香附子牡丹皮半夏各七錢陳皮六錢甘艸四錢

右銼﹐分作十貼﹐姜三片﹐水煎﹐空心服。滓再煎﹐臨臥服。經未行﹐先服五貼﹔經行後﹐服五貼﹐藥盡卽效。經脈調和﹐卽當有孕矣。

神仙附益丹【《醫鑑》】一名調經散﹐一名大溫經湯。治衝任虛損﹐月事不調﹐或前或後﹐或多或少﹐或逾月不至﹐或一月再至﹐或曾經半產﹐瘀血停畱﹐唇口漧燥﹐五心煩熱﹐小腹冷痛﹐久不受胎。

阿膠芍藥川芎當歸人參肉桂牡丹皮茱萸甘艸各二分半夏二分半麥門冬五分

右﹐姜煎溫服。

單方

立春日雨水﹐夫妻各飲一杯還房﹐當獲有子﹐神效。【藏器】

陽起石治崩中漏下﹐破子髒中血﹐癥瘕結气﹐寒熱﹐腹痛無子。【《本經》】

慈石煉水飲之﹐令人有子。【《別錄》】

慈石毛令人有子﹐宜入酒。【《本艸》】

地耳明目益气﹐令人有子。【《別錄》】

木耳久服﹐令人有子。【藏器】

鍼灸

《甲乙經》曰﹕女子大疝絕子﹐築賓主之。

女子絕子﹐灸臍中﹐令有子。

婦女絕子﹐商丘主之。穴在內踝前宛宛中。

婦人絕產﹐若未曾生產﹐陰廉主之﹐刺入八分﹐羊矢下一寸是也﹝剌入八分﹐羊矢下一寸是也原作「剌入分半﹐灸下一寸」。據《甲乙經》卷十二婦人雜病攺。﹞。石門﹐三焦募也﹐一名利機﹐一名精露﹐一名丹田﹐一名命門﹐在臍下二寸﹐任脈气所發。女子禁不可刺灸中央﹐不幸使人絕子。

《脈經》曰﹕右手關後尺中陽絕者﹐無子戶脈也﹐苦足逆寒絕產﹐帶下無子。陰中寒﹐刺足少陰經治陰。

《千金方》曰﹕女子不字﹐陰暴出﹐經漏﹐刺然谷﹐入三分﹐灸三壯﹐穴在足內踝前起大骨下陷中。

拘攣腹滿疝﹐月水不下﹐乳餘疾絕子﹐陰癢﹐賁豚上﹝月眞﹞﹐腹堅痛﹐下引陰中﹐不得小便﹐刺陰交入八分﹐灸五壯﹐穴在臍下一寸。

絕子陰挺出﹐不禁自瀝﹐刺上髎﹐入三寸﹐畱七呼﹐灸三壯﹐穴在第一空腰髀下一寸俠脊。

女子無子﹐咳而短气﹐刺湧泉﹐入三分﹐灸三壯﹐穴在足心陷者中。

气沖主無子﹐小腹痛。

水原﹑照海﹐主不字﹐陰暴出﹐淋漏﹐月水不來而多悶﹐心下痛。

腹滿疝積聚﹐乳餘疾絕子﹐陰癢﹐奔豚上﹐少腹堅痛﹐下引陰中﹐不得小便﹐刺石門﹐入五分﹐穴在臍下二寸。忌灸﹐絕孕。

絕子﹐衃血在內不下﹐胞轉不得尿﹐小腹滿﹐石水痛﹐刺關元﹐入二寸﹐灸七壯﹐穴在臍下三寸是也。

子門不端﹐小腹疝﹐苦寒﹐陰癢及痛﹐賁豚搶心﹐饑不能食﹐腹脹﹐經閉不通﹐小便不利﹐乳餘疾絕子﹐內不足﹐刺中極﹐入二寸﹐畱十呼﹐灸三壯﹐穴在臍下四寸。

女子疝瘕血閉﹐無子﹐不嗜食﹐刺曲泉﹐在膝內輔骨下大筋上小筋下陷中﹐屈膝乃得之。刺入六分﹐灸三壯。

婦人無子﹐灸四滿三十壯﹐穴在丹田兩邊相去各開寸半。丹田在臍下二寸是也。

婦人絕子﹐灸然谷五十壯﹐穴在內踝前直下一寸。

婦人絕嗣不生﹐胞門閉塞﹐灸關元三十壯﹐報之。

婦人妊子不成﹐墮落﹐腹痛﹐漏見赤﹐灸胞門五十壯。

婦人子髒閉塞﹐不受精疼﹐灸胞門五十壯。

婦人絕嗣不生﹐灸气門五十壯﹐穴在關元旁三寸。

婦人絕嗣不生﹐漏赤白﹐灸泉門十壯﹐三報﹐穴在橫骨當陰上際。

《東垣十書》曰﹕婦人無子﹐灸關元穴二十壯﹐三報。

女人胞胎門落頹不收﹐常濕﹐灸神闕﹑玉泉各五十壯﹔身交灸五十壯﹐三報﹐穴在臍下橫縫中。

又法﹕玉泉旁開三寸﹐灸隨年壯﹐三報。

《醫學綱目》曰﹕婦人無子﹐子宮鍼入二寸﹐灸三七壯﹐穴在中極旁各開三寸。

《醫學入門》曰﹕婦人鍼灸石門﹐終身孕不成。

婦人中極灸三徧﹐令生子。

三陰交﹐治婦人久不成孕。

《古今醫鑑》曰﹕婦人子宮冷甚不孕﹐灸丹田七壯﹐神效﹐穴在臍下三寸。何以知其冷甚﹖丈夫交會之際﹐當自知之也。

女人無孕﹐或經生子後久不成孕。及懷孕不成﹐用稈心一條﹐長十四寸﹐令女人仰臥﹐舒手足以所量稈心﹐自臍心直垂下盡頭處﹐以墨點記後﹐以此稈心平折﹐橫安前點處兩頭盡處是穴﹐按之自有動脈應手﹐各灸三七壯﹐炷如箸頭﹐神驗。卽胞門子戶穴也。

醫案

《儒門事親》曰﹕戴人過譙郡營中飲會﹐有一卒說黜妻事﹐戴人問其故﹐答曰﹕吾歸爲室女時﹐心下有冷積如覆杯﹐按之如水聲﹐以熱手熨之如冰﹐娶來已十五年矣﹐恐斷吾嗣﹐故欲黜之。戴人曰﹕勿黜也﹐如用吾藥﹐病可除﹐孕可得。卒從之。戴人診其寸脈沈而遲﹐尺脈洪大有力﹐非無子之候也。可不踰年而孕。先以三聖散吐涎一斗﹐心下平軟﹔次服白朮調中湯﹑五芩散﹔後以四物湯和之。不再月﹐气血合度﹐數月而娠一子。戴人常曰﹕吾用此法﹐無不子之婦。信不誣也。

《寓意艸》曰﹕一友繼室夫人﹐身體肥盛﹐經候𨿽調﹐從未孕育﹐令僕定方而施轉移化機之藥﹐𨿽從古醫書所未載﹐然可得言也。蓋山之不可葬者五﹐童斷過石獨﹐縱有明師﹐無所施其剪裁﹐以故女之不可孕。如方書所志﹐生稟之殊﹐非人工所能攺移者﹐可不更論。若夫生稟不殊﹐但爲形軀所累﹐而嗣孕終不乏者﹐古今來不知凡幾。但夫婦之愚﹐天然湊合之妙﹐𨿽聖神有不能傳者﹐所以方書闕焉未備耳。僕試言之﹕地之體本厚重﹐然得天气以包舉之﹐則生機不息。若重陰沍寒之區﹐天日之光不顯﹐則物生實罕。人之體中肌肉丰盛﹐乃血之榮旺﹐極爲美事﹐但血旺易至气衰。夫气與血兩相維附﹐何以偏衰偏旺耶﹖蓋气爲主則血流﹐血爲主則气反不流﹐气不流有似於衰耳。所以一切補气之藥皆不可用﹐而耗气之藥反有可施﹐緣气得補則愈錮﹐不若耗之以助其流動之勢﹐久則血仍歸其統握之中耳。湖陽公主體肥受孕﹐不能產﹐得明者定一傷胎之方﹐服數十劑而臨產始得順利﹐母子俱安。蓋肥滿之軀﹐胎處其中﹐全無空隙﹐以故傷胎之藥﹐止能耗其外之血肉﹐而不能耗其內之眞元。僕仿是意而制方﹐豫爲受胎之地。夫豈無術而杜撰乎﹖女之宜男者﹐先平其心﹐心和則气和﹐气和則易於流動充滿也。其次在節食﹐仙府淸肌﹐恆存辟穀﹐宮中細腰﹐得之忍饑﹐志壹動气﹐何事不成耶﹖而且爲齊心杠徳﹐以神道之教﹐補藥餌之不逮﹐有不天人葉應者乎﹖僕於合浦求珠﹐藍田種玉之舉而樂道之。

