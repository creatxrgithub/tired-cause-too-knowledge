古今圖書集成醫部全錄卷六十九

扁鵲難經

上經

【滑壽曰﹕此書固有類例﹐但當如《大學》﹐朱子分章以見記者之意則可﹐不當以己之立類統經之篇章也。今觀一難至二十一難皆言脈﹐二十二難至二十九難論經絡流注始終﹑長短度數﹐奇經之行﹐及病之吉凶也。其間有云﹕脈者非謂尺寸之脈﹐乃經隧之脈也。三十難至四十三難言榮衛﹑三焦﹑臟腑﹑腸胃之詳。四十四﹑五難言七衝門乃人身資生之用﹐八會爲熱病在內之气穴也。四十六﹑七難言老幼寤寐以明气血之盛衰﹐言人面耐寒以見陰陽之走會。四十八難至六十一難﹐言診候﹑病能﹑臟腑﹑積聚﹑泄利﹑傷寒﹑雜病之別﹐而繼之望聞問切﹐醫之能事畢矣。六十二難至八十一難言臟腑榮兪﹑用鍼補瀉之法﹐又全體之學所不可無者。此記者以類相從始終之意備矣。】

【滑壽曰﹕右寸手太陰陽明金﹐生左尺足太陽少陰水﹔太陽少陰水﹐生左關足厥陰少陽木﹔厥陰少陽木﹐生左寸手太陽少陰火﹔太陽少陰火﹐通右尺手心主少陽火﹔手心主少陽火﹐生右關足太陰陽明土﹔足太陰陽明土﹐復生右寸手太陰陽明金。此皆五行子母更相生養者也。】

經脈始從中焦流注之圖

見圖

關格覆溢之圖

見圖

男女生於寅申之圖

見圖

五行母子相生之圖

見圖

臟腑陰陽寒熱之圖

見圖

色脈相勝相生之圖

見圖

【虞氏曰﹕經言男子生於寅﹐女子生於申﹐謂其父母之年會合於巳上﹐男左行十月﹐至寅而生﹔女右行十月﹐至申而生也。故推命家言﹐男一歲起丙寅﹐女一歲起壬申。《難經》不言起而言生﹐謂生下已爲一歲矣。壬丙二幹﹐水火也﹐水火爲萬物之父母﹔寅申二支﹐金木也﹐爲生物成實之終始。木飽在申﹐金飽在寅﹐二气自飽相配﹐故用寅申也。金生於巳﹐巳與申合﹐故女子取申﹔木生於亥﹐亥與寅合﹐故男子取寅。所以男年十歲﹐順行在亥﹔女年七歲﹐逆行在亥。男子十六天癸至﹐左行至巳﹐巳者申之生气﹔女年十四天癸至﹐右行亦在巳﹐與男子同在本宮生气之位。陰陽相配﹐成夫婦之道﹐故有男女也。上古天眞論曰﹕男子二八而天癸至﹐精气溢瀉﹐陰陽和﹐故能有子。女子二七天癸至﹐任脈通﹐太衝脈盛﹐故能有子。此之謂也。】

榮衛淸濁升降之圖

見圖

肝肺色象浮沈之圖

見圖

五臟聲色臭味液之圖

見圖

五行舉心爲例之圖

見圖

七傳間髒之圖

見圖

手足陰陽滎兪剛柔流注之圖

見圖

【按《難經圖繪》舊本浮冗﹐亥豕甚多﹐其十二經流注之圖舛漏尢甚﹐以訛承訛﹐已非一日﹐是使軒岐之道欲彰而彌晦也﹐其可乎﹖玆編稍爲正誤補遺﹐亦以盡厥所知而已。】

一難曰﹕十二經皆有動脈﹐獨取寸口﹐以決五臟六腑死生吉凶之法﹐何謂也﹖

【滑壽曰﹕十二經謂手足三陰三陽﹐合爲十二經也。手經則太陰肺﹑陽明大腸﹑少陰心﹑太陽小腸﹑厥陰心包﹑少陽三焦也﹔足經則太陰脾﹑陽明胃﹑少陰腎﹑太陽膀胱﹑厥陰肝﹑少陽膽也。皆有動脈者﹐如手太陰脈動中府﹑雲門﹑天府﹑俠白﹐手陽明脈動合谷﹑陽溪﹐手少陰脈動極泉﹐手太陽脈動天窻﹐手厥陰脈動勞宮﹐手少陽脈動禾髎﹐足太陰脈動箕門﹑衝門﹐足陽明脈動衝陽﹑大迎﹑人迎﹑气沖﹐足少陰脈動大溪﹑陰谷﹐足太陽脈動委中﹐足厥陰脈動太衝﹑五里﹑陰廉﹐足少陽脈動下關﹑聽會之類也。謂之經者﹐以榮衛之流行經常不息者而言。謂之脈者﹐以血理之分袤行體者而言也。故經者徑也﹐脈者陌也。越人之意﹐蓋謂凡此十二經皆有動脈﹐如上云云﹐今置不取﹐乃獨取寸口以決臟腑死生吉凶何耶﹖】

然。寸口者﹐脈之大會﹐手太陰之脈動也。

【滑壽曰﹕此篇之大旨﹐下文詳言之。寸口﹐气口也。居手太陰魚際卻行一寸之分﹐气口之下曰關曰尺云者﹐皆手太陰所歷之處﹐而手太陰又爲百脈流注朝會之始也。五臟別論﹐帝曰﹕气口何以獨爲五臟主﹖岐伯曰﹕胃者水谷之海﹐六腑之大源也。五味入口﹐藏於胃﹐以養五臟气而變見於气口也。《靈樞》第一篇

云﹕脈會太淵。玉版論云﹕行奇恆之法﹐自太陰始。注謂先以气口太陰之脈﹐定四時之正气﹐然後度量奇恆之气也。經脈別論云﹕肺朝百脈﹔又雲气口成寸﹐以決死生。合數論而觀之﹐信知寸口當手太陰之部而爲脈之大會明矣。此越人立問之意﹐所以獨取夫寸口﹐而後世宗之爲不易之法。著之篇首﹐乃開卷第一義也﹐學者詳之。】

人一呼脈行三寸﹐一吸脈行三寸﹐呼吸定息﹐脈行六寸。人一日一夜﹐凡一萬三千五百息﹐脈行五十度﹐周於身﹐漏水下百刻。榮衛行陽二十五度﹐行陰亦二十五度﹐爲一周也。故五十度復會於手太陰寸口者﹐五臟六腑之所終始﹐故法取於寸口也。

【滑壽曰﹕承上言平人不病而息數勻者也。呼者气之出﹐陽也﹔吸者气之入﹐陰也。《內經》平人气象論云﹕人一呼脈再動﹐一吸脈再動﹐呼吸定息﹐脈五動。閏以太息﹐命曰平人。故平人一呼脈行三寸﹐一吸脈行三寸﹐呼吸定息﹐脈行六寸。以呼吸之數言之﹐一日一夜﹐凡一萬三千五百息﹔以脈行之數言之﹐則五十度周於身。而榮衛之行於陽者二十五度﹐行於陰者亦二十五度。出入陰陽﹐參考互注﹐無少間斷﹐五十度畢﹐適當漏下百刻﹐爲一晬時﹐又明日之平旦矣﹐乃復會於手太陰。此寸口所以爲五臟六腑之所終始﹐而法有取於是焉。蓋以榮衛始於中焦﹐注手太陰陽明﹐陽明注足陽明太陰﹐太陰注手少陰太陽﹐太陽注足太陽少陰﹐少陰注手心主少陽﹐少陽注足少陽厥陰。計呼吸二百七十息﹐脈行一十六丈二尺﹐漏下二刻爲一周身。於是復還注手太陰﹐積而盈之。人一呼一吸爲一息﹐每刻一百三十五息﹐每時八刻計一千八十息﹐十二時九十六刻計一萬二千九百六十息﹐刻之餘分得五百四十息﹐合一萬三千五百息也。一息脈行六寸﹐每二刻二百七十息﹐脈行一十六丈二尺﹐每時八刻﹐脈行六十四丈八尺﹐榮衛四周於身。十二時計九十六刻﹐脈行七百七十七丈六尺﹐爲四十八周身。刻之餘分行二周身﹐得三十二丈四尺。總之爲五十度周身﹐脈得八百一十丈也。此呼吸之息﹐脈行之數﹐周身之度﹐合晝夜百刻之詳也。行陽行陰﹐謂行晝行夜也。】

二難曰﹕脈有尺寸﹐何謂也﹖然。尺寸者﹐脈之大要會也。

【滑壽曰﹕《說文》云﹐尺﹐度名﹐十寸也。人手卻十分動脈爲寸口﹐十寸爲尺﹐規矩事也。古者尺﹑寸﹑只﹑尋﹑常﹑仞諸度量﹐皆以人體爲法﹐故從屍從一﹐象布指之狀。寸﹐十分也。人手卻一寸動脈謂寸口﹐從又從一﹐按如《說文》所紀﹐尢可見人體中脈之尺寸也。尺陰分﹐寸陽分也。人之一身經絡榮衛﹑五臟六腑﹐莫不由於陰陽﹐而或過與不及﹐於尺寸見焉﹐故爲脈之大要會也。一難言寸口爲脈之大會﹐以肺朝百脈而言也。此言尺寸爲脈之大要會﹐以陰陽對待而言也。大抵手太陰之脈﹐由中焦出行﹐一路直至兩手大指之端。其魚際卻行一寸九分﹐通謂之寸口。於一寸九分之中﹐曰尺曰寸﹐而關在其中矣。】

從關至尺﹐是尺內﹐陰之所治也﹔從關至魚際﹐是寸口內﹐陽之所治也。

【滑壽曰﹕關者﹐掌後髙骨之分﹐寸後尺前﹐兩境間陰陽之界限也。從關至尺澤謂尺﹐尺之內﹐陰所治也。從關至魚際是寸口﹐寸口之內﹐陽所治也。故孫思邈云﹕從肘腕中橫文至掌魚際後文卻而十分之﹐而入取九分是爲尺﹐

﹝此九分者自肘腕入至魚際爲一尺﹐十分之爲十寸﹐取第九分之一寸中爲脈之尺位。﹞

從魚際後文卻還度取十分之一則是寸﹐

﹝此寸字非寸關尺之寸﹐乃從肘腕橫文至魚際卻而取十分中之一﹐是一寸也。以此一寸之中取九分爲脈之寸口﹐故下文云﹕﹞

寸十分之﹐而入取九分之中﹐則寸口也。】

故分寸爲尺﹐分尺爲寸。

【滑壽曰﹕寸爲陽﹐尺爲陰﹐陽上而陰下。寸之下尺也﹐尺之上寸也﹐關居其中以爲限也。分寸爲尺﹐分尺爲寸﹐此之謂歟﹖

【自魚際穴起一寸之後分爲尺﹐自尺澤穴一尺之前分爲寸也。】

故陰得尺內一寸﹐陽得寸內九分。

【滑壽曰﹕老陰之數終於十﹐故陰得尺內之一寸﹔﹝此尺字指魚際至尺澤﹐通計十寸者而言。﹞老陽之數極於九﹐故陽得寸內之九分。﹝此寸字指人手卻寸而言。﹞】

尺寸終始一寸九分﹐故曰尺寸也。

【滑壽曰﹕寸爲尺之始﹐尺者寸之終。云尺寸者﹐以終始對待而言其實貯。寸得九分﹐尺得一寸﹐皆陰陽之盈數也。龐安常云﹕越人取手太陰之行度魚際後一寸九分﹐以配陰陽之數。蓋謂此也。】

三難曰﹕脈有太過有不及﹐有陰陽相乘﹐有復有溢﹐有關有格﹐何謂也﹖

【滑壽曰﹕太過不及﹐病脈也﹔關格復溢﹐死脈也。關格之說﹐《素問》六節髒象論﹐及《靈樞》第九篇

﹑第四十九篇

﹐皆主气口人迎﹐以陽經取決於人迎﹐陰經取決於气口也。今越人乃以關前關後言者﹐以寸爲陽而尺爲陰也。】

然。關之前者﹐陽之動也﹐脈當見九分而浮。過者法曰太過﹐減者法曰不及。

【滑壽曰﹕關前爲陽寸脈所動之位﹐脈見九分而浮。九﹐陽數。寸之位﹐浮陽脈﹐是其常。過﹐謂過於本位﹐過於常脈。不及﹐謂不及本位﹐不及常脈﹐皆病脈也。】

遂上魚爲溢﹐爲外關內格﹐此陰乘之脈也。

【滑壽曰﹕遂者﹐隧也﹐徑行而直前也。謝氏謂遂者直上直下﹐殊無回旋之生意﹐有旨哉﹗經曰﹕陰气太盛﹐則陽气不得相營也﹐以陽气不得營於陰﹐陰遂上出而溢於魚際之分爲外關內格也。外關內格﹐謂陽外閉而不下﹐陰從而內出以格拒之﹐此陰乘陽位之脈也。】

關以後者﹐陰之動也﹐脈當見一寸而沈。過者法曰太過﹐減者法曰不及。

【滑壽曰﹕關後爲陰尺脈所動之位﹐脈見一寸而沈。一寸﹐陰數。尺之位﹐沈陰脈﹐是其常。過﹐謂過於本位﹐過於常脈。不及﹐謂不及本位﹐不及常脈﹐皆病脈也。】

遂入尺爲覆﹐爲內關外格﹐此陽乘之脈也。

【滑壽曰﹕經云陽气太盛﹐則陰气不得相營也。以陰气不得營於陽﹐陽遂下陷而復於尺之分﹐爲內關外格也。內關外格﹐謂陰內閉而不上﹐陽從而外入以格拒之﹐此陽乘陰位之脈也。】

故曰﹕覆溢。

【滑壽曰﹕覆如物之覆﹐由上而傾於下也﹔溢如水之溢﹐由內而出乎外也。】

是其眞髒之脈﹐人不病而死也。

【滑壽曰﹕覆溢之脈﹐乃孤陰獨陽﹐上下相離之診﹐故曰眞髒之脈﹐謂無胃气以和之也。凡人得此脈﹐𨿽不病﹐猶死也。此篇言陰陽之太過不及﹐𨿽爲病脈﹐猶未至危殆﹐若遂上魚入尺而爲覆溢﹐則死脈也。此遂字最爲切緊﹐蓋承上起下之要言。不然則太過不及﹐陰陽相乘﹐關格覆溢﹐渾爲一意﹐漫無輕重矣。或間此篇之陰陽相乘﹐與二十篇之說同異。曰﹕此篇乃陰陽相乘之極﹐而爲覆溢。二十篇則陰陽更相乘而伏匿也。更之一字﹐與此篇遂字﹐大有徑庭。更者更互之更﹐遂者直遂之遂﹐而覆溢與伏匿﹐又不能無辧。蓋覆溢爲死脈﹐伏匿爲病脈﹐故不可同日語也。此書首三篇﹐乃越人開卷第一義也。一難言寸口﹐統陰陽關尺而言。二難言尺寸﹐以陰陽始終對待而言﹐關亦在其中矣。三難之覆溢﹐以陰陽關格而言﹐尢見關爲津要之所。合而觀之﹐三部之義備矣。一二難言陰陽之常﹐三難言陰陽之變。】

四難曰﹕脈有陰陽之法何謂也﹖然。呼出心與肺﹐吸入腎與肝。呼吸之間﹐脾受谷味也﹐其脈在中。

【滑壽曰﹕呼出爲陽﹐吸入爲陰﹐心肺爲陽﹐腎肝爲陰﹐各以部位之髙下而應之也。一呼再動心肺主之﹐一吸再動﹐腎肝主之﹐呼吸定息脈五動﹐閏以太息﹐脾之候也。故曰呼吸之間﹐脾受谷味也﹐其脈在中。在中者﹐在陰陽呼吸之中。何則﹖以脾受谷味﹐灌漑諸髒﹐諸髒皆受气於脾土﹐主中宮之義也。】

浮者陽也﹐沈者陰也﹐故曰陰陽也。

【滑壽曰﹕浮爲陽﹐沈爲陰﹐此承上文起下文之義。】

心肺俱浮﹐何以別之﹖然。浮而大散者心也﹐浮而短濇者肺也。腎肝俱沈﹐何以別之﹖然﹐牢而長者肝也﹔按之濡﹑舉指來實者腎也。脾者中州﹐故其脈在中﹐是陰陽之法也。

【滑壽曰﹕心肺俱浮而有別也﹐心爲陽中之陽﹐故其脈浮而大散﹔肺爲陽中之陰﹐其脈浮而短濇。肝腎俱沈而有別也﹐肝爲陰中之陽﹐其脈牢而長﹔腎爲陰中之陰﹐其脈按之濡﹐舉指來實。古益袁氏謂腎屬水脈﹐按之濡﹑舉指來實﹐外柔內剛﹐水之象也。脾說見前。】

脈有一陰一陽﹑一陰二陽﹑一陰三陽﹐有一陽一陰﹑一陽二陰﹑一陽三陰﹐如此之言﹐寸口有六脈俱動邪﹖然﹐此言者﹐非有六脈俱動﹐謂浮﹑沈﹑長﹑短﹑滑﹑濇也。浮者陽也﹐滑者陽也﹐長者陽也﹔沈者陰也﹐短者陰也﹐濇者陰也。所謂一陰一陽者﹐謂脈來沈而滑也﹔一陰二陽者﹐謂脈來沈滑而長也﹔一陰三陽者﹐謂脈來浮滑而長﹐時一沈也。所言一陽一陰者﹐謂脈來浮而濇也﹔一陽二陰者﹐謂脈來長而沈濇也﹔一陽三陰者﹐謂脈來沈濇而短﹐時一浮也。各以其經所在﹐名病逆順也。

【滑壽曰﹕設問答以明陰陽脈見於三部者﹐不單至也。惟其不單至﹐故有此六脈相兼﹐而見浮者輕手得之﹐長者過度本位﹐滑者往來流利﹐皆陽脈也﹔沈者重手得之﹐短者不及本位﹐濇者往來凝滯﹐皆陰脈也。惟其相兼﹐故有一陰一陽﹐又一陽一陰﹐如是之不一也。夫脈之所至﹐病之所在也﹐以脈與病及經絡臟腑參之﹐某爲宜﹐某爲不宜﹐四時相應不相應﹐以名病之逆順也。】

五難曰﹕脈有輕重﹐何謂也﹖然。初持脈如三菽之重﹐與皮毛相得者﹐肺部也﹔如六菽之重﹐與血脈相得者﹐心部也﹔如九菽之重﹐與肌肉相得者﹐脾部也﹔如十二菽之重﹐與筋平者﹐肝部也﹔按之至骨﹐舉指來疾者﹐腎部也。故曰輕重也。

【滑壽曰﹕肺最居上﹐主候皮毛﹐故其脈如三菽之重。心在肺下﹐主血脈﹐故其脈如六菽之重。脾在心下﹐主肌肉﹐故其脈如九菽之重。肝在脾下﹐主筋﹐故其脈如十二菽之重。腎在肝下主骨﹐故其脈按之至骨舉指來實。腎不言菽﹐以類推之﹐當如十五菽之重。今按此法以輕重言之﹐卽浮中沈之意也﹐然於《樞》《素》無所見﹐將古脈法而有所授受耶﹖抑越人自得之見耶﹖】

【廬陵謝氏曰﹕此寸關尺所主臟腑各有分位﹐而一部之中脈又自有輕重。因舉陵陽虞氏說云﹕假令左手寸口如三菽之重得之﹐乃知肺气之至﹔如六菽之重得之﹐知本經之至﹐余以類求之。夫如是乃知五臟之气更相灌漑﹐六脈因玆亦有準繩﹐可以定吉凶言疾病矣。關尺皆然﹐如十難中十變脈例而消息之也。】

六難曰﹕脈有陰盛陽虛﹐陽盛陰虛﹐何謂也﹖然。浮之損小﹐沈之實大﹐故曰陰盛陽虛﹔沈之損小﹐浮之實大﹐故曰陽盛陰虛。是陰陽虛實之意也。

【滑壽曰﹕浮沈以下指輕重言﹐盛虛以陰陽盈虧言﹐輕手取之而見減少﹐重手取之而見實大﹐知其爲陰盛陽虛也﹔重手取之而見損小﹐輕手取之而見實大﹐知其爲陽盛陰虛也。大抵輕手取之陽之分﹐重手取之陰之分﹐不拘何部﹐率以是推之。】

七難曰﹕經言少陽之至﹐乍大乍小﹐乍短乍長﹔陽明之至﹐浮大而短﹔太陽之至﹐洪大而長﹔太陰之至﹐緊大而長﹔少陰之至﹐緊細而微﹔厥陰之至﹐沈短而惇。此六者是平脈邪﹖將病脈邪﹖然。皆王脈也。

【滑壽曰﹕六者之王﹐說見下文。】

其气以何月﹐各王幾日﹖然。冬至之後﹐得甲子少陽王﹐復得甲子陽明王﹐復得甲子太陽王﹐復得甲子太陰王﹐復得甲子少陰王﹐復得甲子厥陰王。王各六十日﹐六六三百六十日﹐以成一歲﹐此三陽三陰之王時日大要也。

【滑壽曰﹕上文言三陽三陰之王脈﹐此言三陽三陰之王時﹐當其時則見其脈也。歷家之說﹐以上古十一月甲子合朔﹐冬至爲歷元﹐蓋取夫气朔之分齊也。然天度之運﹐與日月之行﹐遲速不一﹐歲各有差﹐越人所謂冬至之後得甲子﹐亦以此歟﹖是故气朔之不齊﹐節候之早晚﹐不能常也。故丁氏注謂冬至之後得甲子﹐或在小寒之初﹐或在大寒之後﹐少陽之至始於此﹐余經各以次繼之。紀氏亦謂自冬至之日一陽始生﹐於冬至之後得甲子﹐少陽脈王也。若原其本始﹐以十一月甲子合朔冬至常例推之﹐則少陽之王便當從此日始﹐至正月中﹐余經各以次繼之。少陽之至﹐陽气尙微﹐故其脈乍大乍小﹐乍短乍長。陽明之至﹐猶有陰也﹐故其脈浮大而短。太陽之至﹐陽盛而極也﹐故其脈洪大而長。陽盛極則變而之陰矣﹐故夏至後爲三陰用事之始。而太陰之至。陰气上微﹐故其脈緊大而長。少陰之至﹐陰漸盛也﹐故其脈緊細而微﹐厥陰之至﹐陰盛而極也﹐故其脈沈短以惇。陰盛極則變而之陽﹐仍三陽用事之始也。此則三陽三陰之王脈﹐所以經六甲而循四時﹐率皆從微以至乎著﹐自漸而趨於極﹐各有其序也。】

【袁氏曰﹕春溫而夏暑﹐秋涼而冬寒﹐故人六經之脈﹐亦隨四時陰陽消長疊運而至也。】

【劉溫舒曰﹕至眞要論云﹐厥陰之至其脈弦﹐少陰之至其脈鉤﹐太陰之至其脈沈﹐少陽之至大而浮﹐陽明之至短而濇﹐太陽之至大而長﹐亦隨天地之气捲舒也。如春弦﹑夏洪﹑秋毛﹑冬石之類﹐則五運六气﹐四時亦皆應之﹐而見於脈爾。若平人气象論太陽脈至洪大而長﹐少陽脈至乍數乍疏﹐乍短乍長﹐陽明脈至浮大而短﹐《難經》引之以論三陰三陽之脈者﹐以陰陽始生之淺深而言之也。】

【篇首稱經言二字﹐考之《樞》《素》無所見。平人气象論𨿽略有其說而不詳﹐豈越人之時別有所謂上古文字耶﹖將《內經》有之﹐而後世脫簡耶﹖是不可知也。後凡言經言而無所考者﹐義皆仿此。】

八難曰﹕寸口脈平而死者﹐何謂也﹖然。諸十二經脈者﹐皆系於生气之原。所謂生气之原者﹐謂十二經之根本也﹐謂腎間動气也。此五臟六腑之本﹐十二經脈之根﹐吸呼之門﹐三焦之原﹐一名守邪之神。故气者人之根本也﹐根絕則莖葉枯矣。寸口脈平而死者﹐生气獨絕於內也。

【滑壽曰﹕腎間動气﹐人所得於天以生之气也。腎爲子水﹐位乎坎﹐北方卦也。乃天一之數而火木金土之先也﹐所以爲生气之原﹐諸經之根本﹐又爲守邪之神也。原气勝﹐則邪不能侵。原气絕﹐則死如木﹐根絕而莖葉枯矣。故寸口脈平而死者﹐以生气獨絕於內也。】

【此篇與第一難之說﹐義若相悖﹐然各有所指也。一難以寸口決生死者﹐謂寸口爲脈之大會﹐而穀气之變見也。此篇以原气言也﹐人之原气盛則生﹐原气絕﹐則寸口脈𨿽平猶死也。原气言其體﹐穀气言其用也。】

九難曰﹕何以別知臟腑之病耶﹖然。數者腑也﹐遲者髒也。數則爲熱﹐遲則爲寒。諸陽爲熱﹐諸陰爲寒。故以別知臟腑之病也。

【滑壽曰﹕凡人之脈﹐一呼一吸爲一息﹐一息之間脈四至﹐閏以太息﹐脈五至﹐命曰平人。平人者﹐不病之脈也﹐其有增減﹐則爲病焉。故一息三至曰遲﹐不足之脈也﹔一息六至曰數﹐太過之脈也。髒爲陰﹐腑爲陽。脈數者﹐屬腑﹐爲陽﹑爲熱﹔脈遲者﹐屬髒﹐爲陰﹑爲寒。不特是也﹐諸陽脈皆爲熱﹐諸陰脈皆爲寒。臟腑之病﹐由是別之。】

十難曰﹕一脈爲十變者﹐何謂也﹖然。五邪剛柔﹐相逢之意也。假令心脈急甚者﹐肝邪干心也﹔心脈微急者﹐膽邪干小腸也。心脈大甚者﹐心邪自乾心也﹔心脈微大者﹐小腸邪自幹小腸也。心脈緩甚者﹐脾邪干心也﹔心脈微緩者﹐胃邪干小腸也。心脈濇甚者﹐肺邪干心也﹔心脈微濇者﹐大腸邪干小腸也。心脈沈甚者﹐腎邪干心也﹔心脈微沈者﹐膀胱邪干小腸也。五臟各有剛柔邪﹐故令一脈輒變爲十也。

【滑壽曰﹕五邪者﹐謂五臟五腑之气﹐失其正而爲邪者也。剛柔者﹐陽爲剛﹐陰爲柔也。剛柔相逢﹐謂髒逢髒﹐腑逢腑也。五臟五腑﹐各有五邪﹐以脈之來甚者屬髒﹐微者屬腑﹐特以心臟發其例﹐餘可類推﹐故云一脈輒變爲十也。】

十一難曰﹕經言脈不滿五十動而一止﹐一臟無气者﹐何髒也﹖然。人吸者隨陰入﹐呼者因陽出﹐今吸不能至腎﹐至肝而還﹐故知一臟無气者﹐腎气先盡也。

【滑壽曰﹕《靈樞》第五篇

云﹐人一日一夜五十營﹐以營五臟之精﹐不應數者﹐名曰狂生。所謂五十營者﹐五臟皆受气﹐持其脈口數其至也。五十動不一代者﹐五臟皆受气﹔四十動一代者﹐一臟無气﹔三十動一代者﹐二髒無气﹔二十動一代者。三髒無气﹔十動一代者﹐四髒無气﹔不滿十動一代者﹐五臟無气﹐予之短期。按五臟腎最在下﹐吸气最遠﹐若五十動不滿而一止者﹐知腎無所資﹐气當先盡﹐盡猶衰竭也﹐衰竭則不能隨諸髒气而上矣。】

十二難曰﹕經言五臟脈已絕於內﹐用鍼者反實其外﹔五臟脈已絕於外﹐用鍼者反實其內。內外之絕﹐何以別之﹖然。五臟脈已絕於內者﹐腎肝气已絕於內也﹐而醫反補其心肺﹔五臟脈已絕於外者﹐其心肺脈已絕於外也﹐而醫反補其腎肝。陽絕補陰﹐陰絕補陽﹐是謂實實虛虛﹐損不足益有餘。如此死者﹐醫殺之耳。

【滑壽曰﹕《靈樞》第一篇

云﹐凡將用鍼﹐必先診脈﹐視气之劇易乃可以治也。第三篇

曰﹕所謂五臟之气已絕於內者﹐脈口气內絕不至﹐反取其外之病處﹐與陽經之合﹐有畱鍼以致陽气﹐陽气至則內重竭﹐重竭則死矣﹐其死也無气以動﹐故靜。所謂五臟之气已絕於外者﹐脈口气外絕不至﹐反取其四末之輸﹐有畱鍼以致其陰气﹐陰气至則陽气反入﹐入則逆﹐逆則死矣﹐其死也陰气有餘﹐故躁。此以脈口內外言陰陽也。越人以心肺腎肝內外別陰陽﹐其理亦由是也。紀氏謂此篇言鍼法﹐馮玠謂此篇合入用鍼補瀉之類﹐當在六十難之後﹐以例相從也。】

十三難曰﹕經言見其色而不得其脈﹐反得相勝之脈者﹐卽死﹔得相生之脈者﹐病卽自已。色之與脈﹐當參相應﹐爲之柰何﹖

【滑壽曰﹕《靈樞》第四篇

云﹐見其色﹐知其病﹐命曰明﹔按其脈﹐知其病﹐命曰神﹔問其病﹐知其處﹐命曰工。色脈形肉﹐不得相失也。色靑者其脈弦﹐赤者其脈鉤﹐黃者其脈代﹐白者其脈毛﹐黑者其脈石﹐見其色而不得其脈﹐謂色脈之不相得也。色脈旣不相得﹐看得何脈﹖得相勝之脈卽死﹐得相生之脈病卽自已。已﹐愈也﹐參合也。】

然。五臟有五色﹐皆見於面﹐亦當與寸口尺內相應。假令色靑其脈當弦而急﹐色赤其脈浮大而散﹐色黃其脈中緩而大﹐色白其脈浮濇而短﹐色黑其脈沈濡而滑﹐此所謂五色之與脈當參相應也。

【滑壽曰﹕色脈當參相應如是﹐則見其色得其脈矣。】

脈數﹐尺之皮膚亦數﹔脈急﹐尺之皮膚亦急﹔脈緩﹐尺之皮膚亦緩﹔脈濇﹐尺之皮膚亦濇﹔脈滑﹐尺之皮膚亦滑。

【滑壽曰﹕《靈樞》第四篇

黃帝曰﹐色脈已定﹐別之柰何﹖岐伯曰﹕調其脈之緩急大小滑濇﹐肉之堅脆﹐而病變定矣。黃帝曰﹕調之柰何﹖岐伯答曰﹕脈急﹐尺之皮膚亦急﹔脈緩﹐尺之皮膚亦緩﹔脈小﹐尺之皮膚亦減而少气﹔脈大﹐尺之皮膚亦賁而起﹔脈滑﹐尺之皮膚亦滑﹔脈濇﹐尺之皮膚亦濇。凡此變者﹐有微有甚﹐故善調尺者不待於寸﹐善調脈者不待於色。能參合而行之者﹐可以爲上工﹐上工十全九﹔行二者爲中工﹐中工十全八﹔行一者爲下工﹐下工十全六。】

【此通上文所謂色脈形肉不相失也。】

五臟各有聲色臭味﹐當與寸口尺內相應﹐其不應者病也。假令色靑其脈浮濇而短﹐若大而緩爲相勝﹔浮大而散﹐若小而滑爲相生也。

【滑壽曰﹕若之爲言或也。舉色靑爲例﹐以明相勝相生也。靑者肝之色﹐浮濇而短﹐肺脈也﹐爲金克木﹐大而緩﹐脾脈也﹐爲木克土﹐此相勝也。浮大而散﹐心脈也﹐爲木生火﹐小而滑﹐腎脈也﹐爲水生木﹐此相生也。所謂得相勝之脈卽死﹐得相生之脈病卽自已也。】

經言知一爲下工﹐知二爲中工﹐知三爲上工。上工者十全九﹐中工者十全八﹐下工者十全六﹐此之謂也。

【滑壽曰﹕說見前。三謂色﹑脈﹑皮膚三者也。】

【此篇問答凡五節﹕第一爲問辭﹐第二第三節

言色脈形肉不得相失﹐第四節

言五臟各有聲色臭味﹐當與寸尺相應。然假令以下﹐但言色脈相參不言聲臭味﹐殆闕文歟﹖抑色之著於外者﹐將切於參驗歟﹖第五節

則以所知之多寡爲工之上下也。】

十四難曰﹕脈有損﹑至﹐何謂也﹖然。至之脈一呼再至曰平﹐三至曰離經﹐四至曰奪精﹐五至曰死﹐六至曰命絕﹐此至之脈也。何謂損﹖一呼一至曰離經﹐再呼一至曰奪精﹐三呼一至曰死﹐四呼一至曰命絕﹐此損之脈也。至脈從下上﹐損脈從上下也。

【滑壽曰﹕平人之脈﹐一呼再至﹐一吸再至﹐呼吸定息脈四至。加之則爲過﹐減之則不及。過與不及﹐所以爲至爲損焉。離經者﹐離其經常之度也。奪精﹐精气衰奪也。至脈從下而逆上﹐由腎而之肺也﹔損脈從上而行下﹐由肺而之腎也。】

【謝氏曰﹕平人一呼再至﹐脈行三寸﹐今一呼三至﹐則脈行四寸半﹐一息之間行九寸﹐二十息之間行一百八十丈﹐比平人行速過六十丈﹐此至脈之離經也。平人一呼脈再至﹐行三寸﹐今一呼一至只得一寸半﹐二十息之間脈遲行六十丈﹐此損脈之離經也。若夫至脈之奪精﹐一呼四至﹐則一息之間行一尺二寸﹐損脈之奪精﹐二呼一至﹐則一息之間行三寸﹐其病又甚矣。過此者﹐死而命絕也。】

損脈之爲病柰何﹖然。一損損於皮毛﹐皮聚而毛落﹔二損損於血脈﹐血脈虛少不能榮於五臟六腑﹔三損損於肌肉﹐肌肉消瘦﹐飲食不能爲肌膚﹔四損損於筋﹐筋緩不能自收持﹔五損損於骨﹐骨痿不能起於牀。反此者至於收病也。從上下者﹐骨痿不能起於牀者死﹔從下上者﹐皮聚而毛落者死。

【滑壽曰﹕至於收病也﹐當作至脈之病也﹐於收二字誤。肺主皮毛﹐心主血脈﹐脾主肌肉﹐肝主筋﹐腎主骨﹐各以所主而見其所損也﹐反此爲至脈之病者﹐損脈從上下﹐至脈則從下上也。】

治損之法柰何﹖然。損其肺者益其气﹔損其心者調其榮衛﹔損其脾者調其飲食﹐適其寒溫﹔損其肝者緩其中﹔損其腎者益其精。此治損之法也。

【滑壽曰﹕肺主气﹐心主血脈﹐腎主精﹐各以其所損而調治之。榮衛者﹐血脈之所資也。脾主受谷味﹐故損其脾者調其飲食﹐適其寒溫。如春夏食涼食冷﹐秋冬食溫食熱﹐及衣服起居各當其時是也。肝主血﹐血虛則中不足﹐一云肝主怒﹐怒能傷肝﹐故損其肝者緩其中。經曰肝苦急﹐急食甘以緩之﹐緩者﹐和也。】

脈有一呼再至﹐一吸再至﹔有一呼三至﹐一吸三至﹔有一呼四至﹐一吸四至﹔有一呼五至﹐一吸五至﹔有一呼六至﹐一吸六至﹔有一呼一至﹐一吸一至﹔有再呼一至﹐再吸一至﹔有呼吸再至。脈來如此﹐何以別知其病也﹖

【滑壽曰﹕此再舉損至之脈爲問答也。蓋前之損﹑至﹐以五臟自病得之於內者而言﹐此則與經絡血气爲邪所中之微甚自外得之者而言也。其曰呼吸再至﹐卽一呼一至一吸一至之謂﹐疑衍文也。】

然。脈來一呼再至﹐一吸再至﹐不大不小﹐曰平。一呼三至﹐一吸三至﹐爲適得病。前大後小﹐卽頭痛﹐目眩﹔前小後大﹐卽胸滿短气。一呼四至﹐一吸四至﹐病欲甚。脈洪大者苦煩滿﹐沈細者腹中痛﹐滑者傷熱﹐濇者中霧露。一呼五至﹐一吸五至﹐其人當困﹐沈細夜加﹐浮大晝加。不大不小﹐𨿽困可治。其有小大者爲難治。一呼六至﹐一吸六至﹐爲死脈也﹐沈細夜死﹐浮大晝死。一呼一至﹐一吸一至﹐名曰損﹐人𨿽能行﹐猶當著牀。所以然者﹐血气皆不足故也。再呼一至﹐再吸一至﹐呼吸再至【此四字卽前衍文】﹐名曰無魂﹐無魂者﹐當死也。人𨿽能行﹐名曰行屍。

【滑壽曰﹕一息四至﹐是爲平脈。一呼三至﹐一吸三至﹐是一息之間脈六至﹐比之平人多二至﹐故曰適得病﹐未甚也。然又以前大後小﹐前小後大而言病能也。前後非言寸尺﹐猶十五難前曲後居之前後﹐以始末言也。一呼四至﹐一吸四至﹐病欲甚矣。故脈洪大者苦煩滿﹐病在髙也。沈細者腹中痛﹐病在下也。各以其脈言之﹐滑爲傷熱者﹐熱傷气而不傷血﹐血自有餘﹐故脈滑也。濇爲中霧露者﹐霧露之寒傷人榮血﹐血受寒﹐故脈濇也。一呼五至﹐一吸五至﹐其人困矣。若脈更見浮大沈細﹐則各隨晝夜而加劇﹐以浮大順晝陽也﹐沈細順夜陰也。若不見二者之脈﹐人𨿽困猶可治。小大卽沈細浮大也。一呼六至﹐一吸六至﹐增之極也﹐故爲死脈。沈細夜死﹐浮大晝死﹐陰遇陰陽遇陽也﹐一呼一至﹐一吸一至﹐名曰損﹐以血气皆不足也。再呼一至﹐再吸一至﹐謂兩息之間脈再動﹐減之極也﹐故曰形气有餘﹐脈气不足者死﹐故曰無魂而當死也。】

上部有脈﹐下部無脈﹐其人當吐﹐不吐者死。上部無脈﹐下部有脈﹐𨿽困無能爲害。所以然者﹐譬如人之有尺﹐樹之有根﹐枝葉𨿽枯槁﹐根本將自生。脈有根本﹐人有元气﹐故知不死。

【滑壽曰﹕譬如二字﹐當在人之有尺下﹐此又以脈之有無明上下部之病也。紀氏曰﹕上部有脈﹐下部無脈﹐是邪實並於上﹐卽當吐也﹔若無吐證﹐爲上無邪而下气竭﹐故云當死。】

【東垣李氏曰﹕下部無脈﹐此木郁也。飲食過飽﹐塡塞於胸中太陰之分﹐而春陽之令不得上行故也﹐是爲木郁。木郁則達之﹐謂吐之是也。】

【謝氏曰﹕上部無脈﹐下部有脈者﹐陰气盛而陽气微﹐故𨿽困無能爲害。上部無脈﹐如樹枝之槁﹔下部有脈﹐如樹之有根。惟其有根﹐可以望其生也。】

【四明陳氏曰﹕至﹐進也﹐陽獨盛而至數多也﹔損﹐減也﹐陰獨盛而至數少也。至脈從下上﹐謂無陰而陽獨行﹐至於上則陽亦絕而死矣﹔損脈從上下﹐謂無陽而陰獨行﹐至於下則陰亦盡而死矣。】

【一難言寸口以決臟腑死生吉凶﹐謂气口爲五臟主也。四難言脾受谷味﹐其脈在中﹐是五臟皆以胃爲主﹐其脈則主關上也。此難言人之有尺﹐譬如樹之有根﹐脈有根本﹐人有元气﹐故知不死﹐則以尺爲主也。此越人所以錯綜其義﹐散見諸篇﹐以見寸關尺各有所歸重云。】

十五難曰﹕經言春脈弦﹐夏脈鉤﹐秋脈毛﹐冬脈石﹐是王脈耶﹖將病脈也﹖然。弦﹑鉤﹑毛﹑石者﹐四時之脈也。春脈弦者﹐肝東方木也﹐萬物始生﹐未有枝葉﹐故其脈之來濡弱而長﹐故曰弦。夏脈鉤者﹐心南方火也﹐萬物之所茂﹐垂枝布葉﹐皆下曲如鉤﹐故其脈之來疾去遲﹐故曰鉤。秋脈毛者﹐肺西方金也﹐萬物之所終﹐艸木華葉﹐皆秋而落﹐其枝獨在﹐若毫毛也﹐故其脈之來輕虛以浮﹐故曰毛。冬脈石者﹐腎北方水也﹐萬物之所藏也﹐盛冬之時﹐水凝如石﹐故其脈之來沈濡而滑﹐故曰石。此四時之脈也。

【滑壽曰﹕此《內經》平人气象﹑玉機眞髒論參錯其文而爲篇也。春脈弦者﹐肝主筋﹐應筋之象。夏脈鉤者﹐心主血脈﹐應血脈來去之象。秋脈毛者﹐肺主皮毛。冬脈石者﹐腎主骨。各應其象﹐兼以時物之象取義也。來疾去遲﹐劉立之曰﹕來者自骨肉之分而出於皮膚之際﹐气之升而上也﹔去者自皮膚之際而還於骨肉之分﹐气之降而下也。】

如有變柰何﹖

【滑壽曰﹕脈逆四時之謂變。】

然。春脈弦﹐反者爲病。何謂反﹖然。其气來實彊﹐是爲太過﹐病在外﹔气來虛微﹐是爲不及﹐病在內。气來厭厭聶聶﹐如循楡葉﹐曰平﹔益實而滑﹐如循長竿﹐曰病﹔急而勁益彊﹐如新張弓弦﹐曰死。春脈微弦曰平﹐弦多胃气少曰病﹐但弦無胃气曰死﹐春以胃气爲本。夏脈鉤﹐反者爲病。何謂反﹖然。其气來實彊﹐是謂太過﹐病在外﹔气來虛微﹐是謂不及﹐病在內。其脈來累累如環﹐如循瑯玕﹐曰平﹔來而益數﹐如雞舉足者曰病﹔前曲後居﹐如操帶鉤曰死。夏脈微鉤曰平﹐鉤多胃气少曰病﹔但鉤無胃气曰死﹐夏以胃气爲本。秋脈毛﹐反者爲病。何謂反﹖然。其气來實彊﹐是謂太過﹐病在外﹔气來虛微﹐是謂不及﹐病在內。其脈來藹藹如車蓋﹐按之益大﹐曰平﹔不上不下﹐如循雞羽﹐曰病﹔按之蕭索﹐如風吹毛﹐曰死。秋脈微毛曰平﹐毛多胃气少曰病﹐但毛無胃气曰死﹐秋以胃气爲本。冬脈石﹐反者爲病。何謂反﹖然。其气來實彊﹐是謂太過﹐病在外﹔气來虛微﹐是謂不及﹐病在內。脈來上大下兌﹐濡滑如雀之啄﹐曰平﹔啄啄連屬﹐其中微曲﹐曰病﹔來如解索﹐去如彈石﹐曰死。冬脈微石曰平﹐石多胃气少曰病﹐但石無胃气曰死﹐冬以胃气爲本。

【滑壽曰﹕春脈太過﹐則令人善忘﹐忽忽眩冒巓疾﹔不及﹐則令人胸痛引背下則兩脇胠滿。夏脈太過﹐則令人身熱而膚痛﹐爲浸淫﹔不及﹐則令人煩心上見咳唾﹐下爲气泄。秋脈太過﹐則令人逆气而背痛﹐慍慍然不及﹐則令人喘﹐呼吸少气而咳﹐上气見血﹐下聞病音。冬脈太過﹐則令人解﹝亻亦﹞﹐脊脈痛而少气不欲言﹔不及則令人心懸如饑﹐﹝月少﹞中淸脊中痛﹐少腹滿﹐小便變。此岐伯之言也。越人之意﹐蓋本諸此。變脈言气者﹐脈不自動﹐气使之然﹐且主胃气而言也。春脈厭厭聶聶﹐如循楡葉﹐弦而和也﹔益實而滑﹐如循長竿﹐弦多也﹔急而勁益彊﹐如新張弓弦﹐但弦也。夏脈累累如環﹐如循瑯玕﹐鉤而和也﹔如雞舉足﹐鉤多而有力也﹔前曲後居﹐謂按之堅而搏﹐尋之實而居﹐但鉤也。秋脈藹藹如車蓋﹐按之益大﹐微毛也﹔不上不下﹐如循雞羽﹐毛多也﹔按之蕭索﹐如風吹毛﹐但毛也。冬脈上大下兌﹐大小適均﹐石而和也﹐上下與來去同義﹐見前篇﹔啄啄連屬﹐其中微曲﹐石多也﹔來如解索﹐去如彈石﹐但石也。大抵四時之脈﹐皆以胃气爲本﹐故有胃气則生﹐胃气少則病﹐無胃气則死。於弦﹑鉤﹑毛﹑石中﹐每有和緩之體爲胃气也。此篇與《內經》中互有異同。】

【馮氏曰﹕越人欲使脈之易曉﹐重立其義爾。按《內經》第五卷

平人气象論篇云﹕平肝脈來軟弱﹐招招如揭長竿末梢。平肺脈來厭厭聶聶﹐如落楡莢。平腎脈來﹐喘喘累累﹐如鉤﹐按之而堅﹐病腎脈來如引葛之益堅﹐死腎脈如發奪索﹐辟辟如彈石﹐此爲異也。】

胃者水谷之海﹐主稟四時﹐皆以胃气爲本﹐是謂四時之變病﹐死生之要會也。

【滑壽曰﹕胃屬土﹐土之數五也﹐萬物歸之﹐故雲水谷之海。而水﹑火﹑金﹑木﹐無不待是以生﹐故云主稟四時。稟﹐供也﹐給也。】

脾者﹐中州也﹐其平和不可得見﹐衰乃見耳。來如雀之啄﹐如水之下漏﹐是脾衰見也。

【滑壽曰﹕脾者中州﹐謂呼吸之間﹐脾受谷味﹐其脈在中也﹐其平和不得見。蓋脾寄王於四時﹐不得獨主於四時﹐四髒之脈平和﹐則脾脈在中矣。衰乃見者﹐雀啄屋漏﹐異乎常也。雀啄者﹐脈至堅銳而斷續不定也﹐屋漏者﹐脈至緩散動而復止也。】

十六難曰﹕脈有三部九候﹐有陰陽﹐有輕重﹐有六十首﹐一脈變爲四時﹐離聖久遠﹐各自是其法﹐何以別之﹖

【謝氏曰﹕此篇問三部九候以下共六件﹐而本經並不答所問﹐似有闕文。今詳三部九候﹐則十八難中第三章

言之﹐當屬此篇錯簡在彼。陰陽見四難﹔輕重見五難﹔一脈變爲四時﹐卽十五難春弦﹑夏鉤﹑秋毛﹑冬石也。六十首﹐按《內經》方盛衰篇曰﹕聖人持診之道﹐先後陰陽而持之﹐奇恆之勢﹐乃六十首。王注謂奇恆六十首﹐今世不存﹐則失其傳者由來遠矣。】

然。是其病﹐有內外證。

【滑壽曰﹕此蓋答辭﹐與前問不相蒙﹐當別有問辭也。】

其病爲之柰何﹖

【滑壽曰﹕問內外証之詳也。】

然。假令得肝脈﹐其外證﹐善潔﹐面靑﹐善怒﹔其內證﹐臍左有動气﹐按之牢若痛﹔其病四肢滿閉﹐淋溲便難﹐轉筋。有是者肝也﹐無是者非也。

【滑壽曰﹕得肝脈﹐診得弦脈也。肝與膽合爲淸淨之腑﹐故善潔。肝爲將軍之官﹐故善怒。喜﹐猶善﹑好也。面靑肝之色也﹐此外証之色脈情好也。臍左﹐肝之部也﹐按之牢者﹐若謂其動气按之堅牢而不移或痛也。馮氏曰﹕肝气﹝月眞﹞郁﹐則四肢滿閉。《左傳》曰﹕風淫末疾是也。厥陰脈循陰器﹐肝病故溲便難。轉筋者﹐肝主筋也。此內証之部屬及所主病也。】

假令得心脈﹐其外證﹐面赤﹐口漧﹐喜笑﹔其內證﹐臍上有動气﹐按之牢若痛﹔其病煩心﹐心痛﹐掌中熱而啘。有是者心也﹐無是者非也。

【滑壽曰﹕掌中﹐手心主脈所過之處。蓋眞心不受邪﹐受邪者手心主爾。啘﹐漧嘔也。心病則火盛﹐故啘。經曰﹕諸逆衝上﹐皆屬於火﹔諸嘔吐酸﹐皆屬於熱。】

假令得脾脈﹐其外證﹐面黃﹐善噫﹐善思﹐善味﹔其內證﹐當臍有動气﹐按之牢若痛﹔其病腹脹滿食不消﹐體重節痛﹐怠惰嗜臥﹐四肢不收。有是者脾也﹐無是者非也。

【滑壽曰﹕《靈樞》口問篇云﹐噫者寒气客於胃﹐厥逆從下上散﹐復出於胃﹐故爲噫。經曰﹕脾主四肢。】

假令得肺脈﹐其外證﹐面白﹐善嚏﹐悲愁不樂欲哭﹔其內證﹐臍右有動气﹐按之牢若痛﹔其病喘咳﹐灑淅寒熱。有是者肺也﹐無是者非也。

【滑壽曰﹕岐伯云﹕陽气和利滿於心﹐出於鼻﹐故爲嚏。灑淅寒熱﹐肺主皮毛也。】

假令得腎脈﹐其外證﹐面黑﹐善恐欠﹔其內證﹐臍下有動气﹐按之牢若痛﹔其病逆气﹐小腹急痛﹐泄如下重﹐足脛寒而逆。有是者腎也﹐無是者非也。【如﹐讀作而。】

【滑壽曰﹕腎气不足則爲恐﹐陰陽相引則爲欠。泄而下重﹐少陰泄也。】

十七難曰﹕經言病或有死﹐或有不治自愈﹐或連年月不已。其死生存亡﹐可切脈而知之耶﹖然。可盡知也。

【滑壽曰﹕此篇所問者三﹐答云可盡知也而止﹐答病之死證﹐余無所見﹐當有闕漏。】

診病若閉目不欲見人者﹐脈當得肝脈﹐彊急而長﹐而反得肺脈浮短而濇者﹐死也。

【滑壽曰﹕肝開竅於目﹐閉目不欲見人﹐肝病也。肝病見肺脈﹐金克木也。】

病若開目而渴﹐心下牢者﹐脈當得緊實而數﹐反得沈濇而微者﹐死也。

【滑壽曰﹕病實而脈虛也。】

病若吐血復鼽衂血者﹐脈當沈細﹐而反浮大而牢者﹐死也。

【滑壽曰﹕脫血脈實﹐相反也。】

病若譫言妄語﹐身當有熱﹐脈當洪大﹐而反手足厥逆﹐脈沈細而微者﹐死也。

【滑壽曰﹕陽病見陰脈﹐相反也。】

病若大腹而泄者﹐脈當微細而濇﹐反緊大而滑者﹐死也。

【滑壽曰﹕泄而脈大﹐相反也。大腹﹐腹脹也。】

十八難曰﹕脈有三部﹐部有四經。手有太陰陽明﹐足有太陽少陰﹐爲上下部﹐何謂也﹖

【滑壽曰﹕此篇立問之意﹐謂人十二經脈凡有三部﹐每部之中有四經﹐今手有太陰陽明﹐足有太陽少陰﹐爲上下部﹐何也﹖蓋三部者﹐以寸﹑關﹑尺分上﹑中﹑下也﹔四經者﹐寸﹑關﹑尺﹐兩兩相比﹐則每部各有四經矣。手之太陰陽明﹐足之太陽少陰﹐爲上下部者﹐肺居右寸﹐腎居左尺﹐循環相資﹐肺髙腎下﹐母子之相望也。經云髒眞髙於肺﹐髒眞下於腎是也。】

然。手太陰陽明金也﹐足少陰太陽水也﹐金生水﹐水流下行而不能上﹐故在下部也。足厥陰少陽木也﹐生手太陽少陰火﹐火炎上行而不能下﹐故爲上部。手心主少陽火﹐生足太陰陽明土﹐土主中宮﹐故在中部也。此皆五行子母更相生養者也。

【滑壽曰﹕手太陰陽明金﹐下生足太陽少陰水﹐水性下﹐故居下部。足少陰太陽水﹐生足厥陰少陽木﹐木生手少陰太陽火及手心主火﹐火炎上行﹐是爲上部。火生足太陰陽明土﹐土居中部﹐復生肺金﹐此五行子母更相生養者也。此蓋因手太陰陽明﹑足太陽少陰爲上下部﹐道推廣五行相生之大﹐越人亦以五臟生成之後﹐其部分之髙下而推言之﹐非謂未生之前必待如是而後生成也。而又演爲三部之說﹐卽四難所謂心肺俱浮﹐腎肝俱沈﹐脾者中州之意。但彼直以髒言﹐此以經言而臟腑兼之。以上問答明經﹐此下二節俱不相蒙﹐疑他經錯簡。】

脈有三部九候﹐各何主之﹖然。三部者﹐寸關尺也。九候者﹐浮中沈也。上部法天﹐主胸以上至頭之有疾也﹔中部法人﹐主鬲以下至臍之有疾也﹔下部法地﹐主臍以下至足之有疾也﹐審而刺之者也。

【謝氏曰﹕此一節當是十六難中答辭﹐錯簡在此﹐而剩出脈有三部九候各何主之十字。審而刺之﹐紀氏曰﹕欲診脈動而中病﹐不可不審﹐故曰審而刺之。刺者言其動而中也。陳萬年傳曰﹕刺候謂中其候與此義同﹐或曰﹕刺﹐鍼刺也﹐謂審其部而鍼刺之。】

人病有沈滯久積聚﹐可切脈而知之耶﹖

【滑壽曰﹕此下問答亦未詳所屬﹐或曰當是十七難中﹐或連年月不已答辭。】

然。診在右脇有積气﹐得肺脈結脈﹐結甚則積甚﹔結微則气微。

【滑壽曰﹕結爲積聚之脈﹐肺脈見結﹐知右脇有積气。右脇﹐肺部也。積气有微甚﹐脈從而應之。】

診不得肺脈而右脇有積气者﹐何也﹖然﹐肺脈𨿽不見﹐右手脈當沈伏。

【滑壽曰﹕肺脈𨿽不見結﹐右手脈當見沈伏﹐沈伏亦積聚脈﹐右手所以候裏也。】

其外痼疾同法耶﹖將異也﹖

【滑壽曰﹕此復問外之痼疾﹐與內之積聚法將同異。】

然。結者﹐脈來去時一止無常數﹐名曰結也﹔伏者脈行筋下也﹔浮者脈在肉上行也。左右表裏﹐法皆如此。

【滑壽曰﹕結爲積聚。伏脈行筋下﹐主裏﹔浮脈行肉上﹐主表。所以異也。前舉右脇爲例﹐故此云左右同法。】

假令脈結伏者﹐內無積聚﹔脈浮結者﹐外無痼疾。有積聚﹐脈不結伏﹔有痼疾﹐脈不浮結﹕爲脈不應病﹑病不應脈﹐是爲死病也。

【滑壽曰﹕有是脈﹐無是病﹐有是病﹐無是脈﹐脈病不相應﹐故爲死病也。】

十九難曰﹕經言脈有逆順﹐男女有恆而反者﹐何謂也﹖

【滑壽曰﹕恆者﹐經常也。脈有逆順﹐據男女相比而言也。男脈在關上﹐女脈在關下﹐男子尺脈恆弱﹐女子尺脈恆盛﹐此男女之脈有別也。逆順云者﹐男之順﹐女之逆也﹐女之順﹐男不同也。𨿽然﹐在男女則各有常矣。反﹐謂反其常也。】

然。男子生於寅﹐寅爲木﹐陽也﹔女子生於申﹐申爲金﹐陰也。故男脈在關上﹐女脈在關下。是以男子尺脈恆弱﹐女子尺脈恆盛﹐是其常也。

【滑壽曰﹕此推本生物之初而言男女陰陽也。紀氏曰﹕生物之初﹐其本原皆始於子﹐子者萬物之所以始也。自子推之﹐男左旋三十而至於巳﹐女右旋二十而至於巳﹐是男女婚嫁之數也。自巳而懷娠﹐男左旋十月而生於寅﹐寅爲木陽也﹔女右旋十月而生於申﹐申爲金陰也。謝氏曰﹕寅爲木﹐木生火﹐又火生於寅而性炎上﹐故男脈在關上。申爲金﹐金生水﹐又水生於申而性流下﹐故女脈在關下。愚謂陽之體輕淸而升﹐天道也﹐故男脈在關上﹔陰之體重濁而降﹐地道也﹐故女脈在關下。此男女之常也。】

反者男得女脈﹐女得男脈也。

【滑壽曰﹕男女異常﹐是之謂反。】

其爲病何如﹖

【滑壽曰﹕問反之爲病也。】

然。男得女脈爲不足﹐病在內﹐左得之﹐病在左﹐右得之﹐病在右﹐隨脈言之也。女得男脈爲太過﹐病在四肢﹐左得之﹐病在左﹐右得之﹐病在右﹐隨脈言之﹐此之謂也。

【滑壽曰﹕其反常﹐故太過不及﹐在內在外之病見焉。】

二十難曰﹕經言脈有伏匿﹐伏匿於何髒而言伏匿邪﹖然。謂陰陽更相乘更相伏也。脈居陰部而反陽脈見者﹐爲陽乘陰也﹔脈𨿽時沈濇而短﹐此謂陽中伏陰也。脈居陽部而反陰脈見者﹐爲陰乘陽也﹔脈𨿽時浮滑而長﹐此謂陰中伏陽也。

【滑壽曰﹕居﹐猶在也﹐當也。陰部尺﹐陽部寸也。乘猶乘車之乘﹐出於其上也。伏猶伏兵之伏隱於其中也。匿﹐藏也﹐丁氏曰﹕此非特言寸爲陽﹐尺爲陰﹐以上下言﹐則肌肉之上爲陽部﹐肌肉之下爲陰部﹐亦通。】

重陽者狂﹐重陰者癲。脫陽者見鬼﹐脫陰者目盲。

【滑壽曰﹕此五十九難之文﹐錯簡在此。】

二十一難曰﹕經言人形病脈不病曰生﹐脈病形不病曰死﹐何謂也﹖然。人形病脈不病﹐非有不病者也﹐謂息數不應脈數也﹐此大法。

【周仲立曰﹕形體之中覺見憔悴﹐精神昏憒﹐食不忺美﹐而脈得四時之從﹐無過不及之偏﹐是人病脈不病也。形體安和而脈息乍大乍小﹐或至或損﹐弦緊浮滑﹐沈濇不一﹐殘賊沖和之气﹐是皆脈息不與形相應﹐乃脈病人不病也。仲景云﹕人病脈不病﹐名曰內虛﹐以無穀气﹐神𨿽困無苦。脈病人不病﹐名曰行屍﹐以無王气﹐卒眩僕不識人﹐短命則死。】

【謝氏曰﹕按本經答文詞意不屬﹐似有脫悞。】

二十二難曰﹕經言脈有是動﹑有所生病﹐一脈變爲二病者﹐何也﹖然。經言是動者气也﹔所生病者血也。邪在气﹐气爲是動﹔邪在血﹐血爲所生病。气主呴之﹐血主濡之。气畱而不行者﹐爲气先病也﹔血壅而不濡者﹐爲血後病也。故先爲是動﹑後所生也。

【滑壽曰﹕呴﹐煦也﹐气主呴之﹐謂人之眞气呴噓往來﹐燻蒸於皮膚分肉間也。血主濡之﹐謂人之血脈濡潤筋骨﹐滑利關節﹐榮養臟腑者也。此脈字非尺寸之脈﹐乃十二經隧之脈也。此謂十二經隧之脈﹐每脈中輒有二病者﹐蓋以有在气在血之分也。邪在气﹐气爲是而動﹔邪在血﹐血爲所生病。气畱而不行爲气病﹐血壅而不濡爲血病﹐故先爲是動後所生病也。先後云者﹐抑气在外﹐血在內﹐外先受邪則內亦從之而病歟﹖然邪亦有只在气﹐亦有徑在血者﹐又不可以先後拘也。經者﹐《靈樞》第十篇

也。】

二十三難曰﹕手足三陰三陽﹐脈之度數﹐可曉以不﹖然。手三陽之脈﹐從手至頭長五尺﹐五六合三丈﹔手三陰之脈﹐從手至胸中長三尺五寸﹐三六一丈八尺﹐五六三尺﹐合二丈一尺﹔足三陽之脈﹐從足至頭長八尺﹐六八四丈八尺﹔足三陰之脈﹐從足至胸長六尺五寸﹐六六三丈六尺﹐五六三尺﹐合三丈九尺﹔人兩足蹺脈從足至目長七尺五寸﹐二七一丈四尺﹐二五一尺﹐合一丈五尺﹔督脈任脈各長四尺五寸﹐二四八尺﹐二五一尺﹐合九尺。凡脈長一十六丈二尺﹐此所謂十二經脈長短之數也。

【滑壽曰﹕此《靈樞》二十七篇全文。三陰三陽﹐《靈樞》皆作六陰六陽﹐義尢明白。按經脈之流注﹐則手之三陽從手走至頭﹐手之三陰從腹走至手﹐足之三陽從頭下走至足﹐足之三陰從足上走入腹。此舉經脈之度數﹐故皆自手足言。人兩足蹺脈指陰蹺也﹐陰蹺脈起於跟中﹐自然骨之後﹐上內踝之上直上﹐循陰股入陰﹐循腹上胸裏﹐行缺盆﹐出人迎之前﹐入頄內廉屬目內眥﹐合太陽脈爲足少陰之別絡也。足三陽之脈﹐從足至頭長八尺﹐《考工記》亦云人身長八尺﹐蓋以同身尺寸言之。】

經脈十二﹐絡脈十五﹐何始何窮也﹖然。經脈者﹐行血气﹐通陰陽﹐以榮於身者也。其始從中焦注手太陰陽明﹐陽明注足陽明太陰﹐太陰注手少陰太陽﹐太陽注足太陽少陰﹐少陰注手心主少陽﹐少陽注足少陽厥陰﹐厥陰復還注手太陰。別絡十五﹐皆因其原。如環無端﹐轉相灌漑﹐朝於寸口人迎﹐以處百病而決死生也。

【滑壽曰﹕因者﹐隨也。原者﹐始也。朝猶朝會之朝以用也。因上文經脈之尺度﹐而推言經絡之行度也。直行者謂之經﹐旁出者謂之絡。十二經有十二絡﹐兼陽絡﹑陰絡﹐脾之大絡﹐爲十五絡也。謝氏曰﹕始從中焦者﹐蓋謂飲食入口藏於胃﹐其精微之化注手太陰陽明﹐以次相傳至足厥陰﹐厥陰復還注手太陰也。絡脈十五﹐皆隨十二經脈之所始﹐轉相灌漑﹐如環之無端﹐朝於寸口人迎﹐以之處百病而決死生也。寸口人迎﹐古法以俠喉兩旁動脈爲人迎﹐至晉王叔和直以左手關前一分爲人迎﹐右手關前一分爲气口﹐後世宗之。愚謂昔人所以取人迎气口者﹐蓋人迎爲足陽明胃經﹐受穀气而養五臟者也﹐气口爲手太陰肺經﹐朝百脈而平權衡者也。】

經云﹕明知終始﹐陰陽定矣﹐何謂也﹖然。終始者﹐脈之紀也。寸口人迎﹐陰陽之气通於朝使﹐如環無端﹐故曰始也。終者﹐三陰三陽之脈絕﹐絕則死﹐死各有形﹐故曰終也。

【滑壽曰﹕按謝氏云﹐《靈樞經》第九篇

曰﹕凡刺之道﹐畢於終始。明知終始﹐五臟爲紀﹐陰陽定矣。又曰﹕不病者﹐脈口人迎應四時也﹔少气者﹐脈口人迎俱少而不稱尺寸也。此一節﹐因上文寸口人迎處百病決死生而推言之﹐謂欲曉知終始﹐於陰陽爲能定之。蓋以陽經取決於人迎﹐陰經取決於气口也。朝使者﹐朝爲气血﹐如水潮應時而灌漑﹐使謂陰陽相爲用也。始如生物之始﹐終如生物之窮。欲知生死﹐脈以候之。陰陽之气通於朝使﹐如環無端﹐則不病﹔一或不相朝使﹐則病矣。況三陰三陽之脈絕乎﹖絕必死矣。其死之形狀﹐具如下篇﹐尢宜參看。】

二十四難曰﹕手足三陰三陽气已絕﹐何以爲候﹖可知其吉凶不﹖然。足少陰气絕卽骨枯。少陰者冬脈也﹐伏行而溫於骨髓﹐故骨髓不溫﹐卽肉不著骨﹔骨肉不相親﹐卽肉濡而卻﹔肉濡而卻﹐故齒長而枯﹐發無潤澤。無潤澤者骨先死。戊日篤﹐己日死。【濡﹐讀爲軟。】

【滑壽曰﹕此下六節﹐與《靈樞》第十篇

文皆大同小異。腎其華在發﹐其充在骨。腎絕則不能充於骨﹐榮於發。肉濡而卻﹐謂骨肉不相著而肉濡縮也。戊己﹐土也﹐土勝水﹐故以其所勝之日篤而死矣。】

足太陰气絕﹐則脈不營其口唇。口唇者﹐肌肉之本也。脈不營則肌肉不滑澤﹐肌肉不滑澤則肉滿﹐肉滿則唇反﹐唇反則肉先死。甲日篤﹐乙日死。

【滑壽曰﹕脾其華在唇四白﹐其充在肌。脾絕則肉滿唇反也。肉滿﹐謂肌肉不滑澤而緊急﹝月眞﹞膹也。】

足厥陰气絕﹐卽筋縮引卵與舌捲。厥陰者﹐肝脈也。肝者﹐筋之合也。筋者﹐聚於陰器而絡於舌本。故脈不營則筋縮急﹐筋縮急卽引卵與舌。故舌捲卵縮﹐此筋先死。庚日篤﹐辛日死。

【滑壽曰﹕肝者﹐脈之合﹐其華在爪﹐其充在筋。筋者聚於陰器而絡於舌本﹐肝絕則筋縮引卵與舌也。王充《論衡》云﹕甲乙病者﹐生死之期常之庚申。】

手太陰气絕﹐卽皮毛焦。太陰者﹐肺也﹐行气溫於皮毛者也。气弗營則皮毛焦﹐皮毛焦則津液去﹐津液去卽皮節傷﹐皮節傷則皮枯毛折﹐毛折者則毛先死。丙日篤﹐丁日死。

【滑壽曰﹕肺者﹐气之本﹐其華在毛﹐其充在皮。肺絕則皮毛焦而津液去﹐皮節傷﹐以諸液皆會於節也。】

手少陰气絕則脈不通﹐脈不通則血不流﹐血不流則色澤去﹐故面色黑如黧﹐此血先死。壬日篤﹐癸日死。

【滑壽曰﹕心之合脈也。其榮色也﹐其華在面﹐其充在血脈。心絕則脈不通﹐血不流﹐色澤去也。】

三陰气俱絕者則目眩轉目瞑﹐目瞑者爲失志﹐失志者則志先死﹐死則目瞑也。

【滑壽曰﹕三陰通手足經而言也。《靈樞》十篇作五陰气俱絕﹐則以手厥陰與手少陰同心經也。目眩轉目瞑者﹐卽所謂脫陰者目盲﹐此又其甚者也。故云目瞑者失志﹐而志先死也。】

【四明陳氏曰﹕五臟陰气俱絕﹐則其志喪於內﹐故精气不注於目﹐不見人而死。】

六陽气俱絕者則陰與陽相離﹐陰陽相離則腠理泄﹐絕汗乃出﹐大如貫珠﹐轉出不流﹐卽气先死。旦占夕死﹐夕占旦死。

【滑壽曰﹕汗出而不流者﹐陽絕故也。】

【陳氏曰﹕六腑陽气俱絕﹐則气散於外﹐故津液脫而死。】

二十五難曰﹕有十二經﹐五臟六腑十一耳﹐其一經者何等經也﹖然﹐一經者手少陰與心主別脈也。心主與三焦爲表裏﹐俱有名而無形﹐故言經有十二也。

【滑壽曰﹕此篇問答﹐謂五臟六腑配手足之陰陽﹐但十一經耳﹐其一經者則以手少陰與心主各別爲一脈。心主與三焦爲表裏﹐俱有名而無形﹐以此一經並五臟六腑﹐共十二經也。謝氏曰﹕《難經》言手少陰心主與三焦凡八篇。三十一難分豁三焦經脈所始終。三十七難言腎有兩﹐左曰腎﹐右曰命門﹐初不以左右腎分兩手尺脈。三十八難言三焦者﹐原气之別﹐主持諸气﹐復申言其有名無形。三十九難言命門者﹐精神之所捨﹐男子藏精﹐女子系胞﹐其气與腎通。又云六腑正有五腑﹐三焦亦是一腑。八難﹑六十二﹑六十六三篇﹐言腎間動气者﹐人之生命﹐十二經之根本也﹐其名曰原﹐三焦則原气之別使也。通此篇參互觀之﹐可見三焦列爲六腑之義。惟其有名無形﹐故得與手心主合。心主爲手厥陰﹐其經始於起胸中﹐終於循小指次指出其端。若手少陰則始於心中﹐終於循小指之內出其端﹐此手少陰與心主各別爲一脈也。】

【或問手厥陰經曰心主﹐又曰心包絡﹐何也﹖曰﹕君火以名﹐相火以位。手厥陰代君火行事﹐以用而言﹐故曰手心主﹔以經而言﹐則曰心包絡。一經而二名﹐實相火也。】

【虞庶云﹕諸家言命門爲相火﹐與三焦相表裏。按《難經》止言手心主與三焦爲表裏﹐無命門三焦表裹之說。夫左寸火﹐右寸金﹐左關木﹐右關土﹐左尺水﹐右尺火﹐職之部位﹐其義灼然於乎﹗如虞氏此說﹐則手心主與三焦相爲表裏而攝行君火明矣。三十六難謂命門其气與腎通﹐則亦不離乎腎也﹐其習坎之謂歟﹖手心主爲火之閏位﹐命門則水之同气歟﹖命門不得爲相火﹐三焦不與命門配亦明矣。虞氏之說﹐良有旨哉﹗諸家所以紛紛不決者﹐蓋有惑於金匱眞言篇王注引《正理論》謂三焦者﹐有名無形﹐上合手心主﹐下合右腎﹐遂有命門三焦表裏之說。夫人之臟腑﹐一陰一陽﹐自有定耦﹐豈有一經兩配之理哉﹖夫所謂上合手心主者﹐正言其爲表裏﹔下合右腎者﹐則以三焦爲原气之別使而言之爾。知此﹐則知命門與腎通﹐三焦無兩配﹐而諸家之言可不辧而自明矣。若夫診脈部位﹐則手厥陰相火﹐居右尺之分﹐而三焦同之。命門旣與腎通﹐只當居左尺﹐而謝氏據《脈經》謂手厥陰卽手少陰心脈同部﹐三焦脈上見寸口﹐中見於關﹐下焦與腎同也。前旣云初不以左右腎分兩手足脈矣﹐今如《脈經》所云﹐則右尺當何所候耶﹖】

二十六難曰﹕經有十二﹐絡有十五﹐餘三絡者﹐是何等絡也﹖然。有陽絡﹐有陰絡﹐有脾之大絡。陽絡者﹐陽蹺之絡也。陰絡者﹐陰蹺之絡也。故絡有十五焉。

【滑壽曰﹕直行者謂之經﹐旁出者謂之絡。經猶江漢之正流﹐絡則沱潛之支派。每經皆有絡﹐十二經有十二絡﹐如手太陰屬肺絡大腸﹐手陽明屬大腸絡肺之類。今云絡有十五者﹐以其有陽蹺之絡﹑陰蹺之絡及脾之大絡也。陽蹺﹐陰蹺﹐見二十八難。謂之絡者﹐蓋奇經旣不拘於十二經﹐直謂之絡亦可也。脾之大絡﹐名曰大包﹐出淵液三寸﹐布胸脇﹐其動應衣宗气也。】

【四明陳氏曰﹕陽蹺之絡﹐統諸陽絡﹔陰蹺之絡﹐統諸陰絡﹔脾之大絡﹐又總統陰陽諸絡﹐猶脾之能漑養五臟也。】

二十七難曰﹕脈有奇經八脈者﹐不拘於十二經﹐何也﹖然。有陽維﹐有陰維﹐有陽蹺﹐有陰蹺﹐有衝﹐有督﹐有任﹐有帶之脈﹐凡此八脈者﹐皆不拘於經﹐故曰奇經八脈也。

【滑壽曰﹕脈有奇常。十二經者﹐常脈也。奇經八脈﹐則不拘於十二經﹐故曰奇經。奇對正而言﹐猶兵家之云奇正也。】

【虞氏曰﹕奇者奇零之奇﹐不偶之義﹐謂此八脈不系正經陰陽﹐無表裏配合﹐別道奇行﹐故曰奇經也。此八脈者﹐督脈督於後﹐任脈任於前﹐衝脈爲諸陽之海﹐陰陽維則維絡於身﹐帶脈束之如帶﹐陽蹺得之太陽之別﹐陰蹺本諸少陰之別云。】

經有十二﹐絡有十五﹐凡二十七气相隨上下﹐何獨不拘於經也﹖然。聖人圖設溝渠﹐通利水道﹐以備不然。天雨降下﹐溝渠溢滿﹐當此之時﹐霶霈妄作﹐聖人不能復圖也。此絡脈滿溢﹐諸經不能復拘也。

【滑壽曰﹕經絡之行﹐有常度矣﹐奇經八脈則不能相從也﹐故以聖人圖設溝渠爲譬。以見絡脈滿溢﹐諸經不能復拘﹐而爲此奇經也。然則奇經蓋絡脈之滿溢而爲之者歟﹖或曰﹕此絡脈三字﹐越人正指奇經而言也﹐旣不拘於經﹐直謂之絡脈亦可也。】

【此篇兩節﹐舉八脈之名及所以爲奇經之義。】

二十八難曰﹕其奇經八脈者﹐旣不拘於十二經﹐皆何起何繼也﹖然。督脈者﹐起於下極之兪﹐並於脊裏﹐上至風府﹐入屬於腦。任脈者﹐起於中極之下﹐以上毛際﹐循腹裏﹐上關元﹐至咽喉。衝脈者﹐起於气沖﹐並足陽明之經﹐俠臍上行﹐至胸中而散也。帶脈者﹐起於季脇﹐回身一周。陽蹺脈者﹐起於跟中﹐循外踝上行入風池。陰蹺脈者﹐亦起於跟中﹐循內踝上行至咽喉﹐交貫衝脈。陽維陰維者﹐維絡於身﹐溢蓄不能環流灌漑諸經者也。故陽維起於諸陽會也﹐陰維起於諸陰交也。比於聖人圖設溝渠﹐溝渠滿溢﹐流於深湖﹐故聖人不能拘通也。而人脈隆盛﹐入於八脈而不環周﹐故十二經亦不能拘之。其受邪气﹐蓄則腫熱﹐砭射之也。

【滑壽曰﹕繼﹐《脈經》作系。督之爲言都也﹐爲陽脈之海﹐所以都綱乎陽脈也。其脈起下極之兪﹐由會陰曆長彊﹐循脊中行至大椎穴﹐與手足三陽脈交會﹐上至喑門與陽維會﹐至百會與太陽交會﹐上至鼻柱人中與陽明交會。任脈起於中極之下曲骨穴。任者妊也﹐爲人生養之本。衝脈起於气沖穴﹐至胸中而散﹐爲陰脈之海。《內經》作並足少陰之經。按衝脈行幽門﹑通谷而上﹐皆少陰也﹐當從《內經》。此督﹑任﹑衝三脈皆起於會陰﹐蓋一源而分三岐也。帶脈起季脇下一寸八分﹐回身一周﹐猶束帶然。陽蹺脈起於足跟中申脈穴﹐循外踝而行。陰蹺脈亦起於跟中照海穴﹐循內踝而行。蹻者﹐捷也。以二脈皆起於足﹐故取蹺捷超越之義。陽維陰維﹐維絡於身﹐爲陰陽之綱維也。陽維所發﹐別於金門﹐以陽交爲郤﹐與手足太陽及蹺脈會於臑兪﹐與手足少陽會於天髎及會肩井﹐與足少陽會於陽白﹐上本神﹑臨泣﹑正營﹑腦空﹐下至風池﹐與督脈會於風府﹑瘂門﹐此陽維之起於諸陽之會也。陰維之郤曰築賓﹐與足太陰會於腹哀﹑大橫﹐又與足太陰厥陰會於府捨﹑期門﹐又與任脈會於天突﹑廉泉﹐此陰維起於諸陰之交也。溢蓄不能環流灌漑諸經者也十二字﹐當在十二經亦不能拘之之下﹐則於此無所間﹐而於彼得相從矣。其受邪气蓄云云十二字﹐謝氏則以爲於本文上下當有缺文﹐然經脈無此﹐疑衍文也。或云當在三十七難關格不能盡其命而死矣之下﹐因邪在六腑而言也。】

二十九難曰﹕奇經之爲病何如﹖然。陽維維於陽﹐陰維維於陰﹐陰陽不能自相維﹐則悵然失志﹐溶溶不能自收持。陽維爲病﹐苦寒熱。陰維爲病苦心痛。陰蹺爲病﹐陽緩而陰急。陽蹺爲病﹐陰緩而陽急。衝之爲病﹐逆气而裏急。督之爲病﹐脊彊而厥。任之爲病﹐其內苦結﹐男子爲七疝﹐女子爲瘕聚。帶之爲病﹐腹滿﹐腰溶溶若坐水中。此奇經八脈之爲病也。【陽維爲病云云十四字﹐說見缺誤總類。】

【滑壽曰﹕此言奇經之病也。陰不能維於陰﹐則悵然失志。陽不能維於陽﹐則溶溶不能自收持。陽維行諸陽而主衛﹐衛爲气﹐气居表﹐故苦寒熱。陰維行諸陰而主榮﹐榮爲血﹐血屬心﹐故苦心痛。兩蹺脈病在陽則陽結急﹐在陰則陰結急﹐受病者急﹐不病者自和緩也。衝脈從關元至咽喉﹐故逆气裏急。督脈行背﹐故脊彊而厥。任脈起胞門行腹﹐故病苦內結﹐男爲七疝﹐女爲瘕聚也。引之回身一周﹐故病狀如是。溶溶﹐無力貌。此各以其經脈所過而言之。自二十七難至此﹐義實相因﹐最宜通玩。】

三十難曰﹕榮气之行﹐常與衛气相隨不﹖然。經言人受气於谷﹐谷入於胃﹐乃傳於五臟六腑﹐五臟六腑皆受於气﹐其淸者爲榮﹐濁者爲衛﹐榮行脈中﹐衛行脈外﹐營周不息﹐五十而復大會﹐陰陽相貫﹐如環之無端﹐故知榮衛相隨也。

【滑壽曰﹕此篇與《靈樞》第十八篇

之言同。但谷入於胃﹐乃傳於五臟六腑﹐五臟六腑皆受於气。《靈樞》作谷入於胃﹐以傳於肺﹐五臟六腑皆以受气﹐爲少殊爾。皆受於气之气﹐指水谷之气言。五十而復大會﹐說見一難中。四明陳氏曰﹕榮﹐陰也﹐其行本遲﹔衛﹐陽也﹐其行本速。然而淸者滑利﹐濁者慓悍﹐皆非濇滯之體﹐故凡衛行於外﹐榮卽從行於中﹐是知其行常得相隨﹐共周其度。滹南王氏曰﹕淸者體之上也﹑陽也﹑火也﹐離中之一陰降﹐故午後一陰生﹐卽心之生血也﹐故曰淸气爲榮。

﹝天之淸不降﹐地之濁能降爲六陰驅而使之下也。云淸气者﹐總離之體言之。﹞

濁者﹐體之下也﹑陰也﹑水也﹐坎中之一陽升﹐故子後一陽生﹐卽腎之生气也﹐故曰濁气爲衛。

﹝地之濁不升﹐地之淸能升爲六陽﹐舉而使之上也。云濁气者﹐總坎之體言之。﹞

經云﹕地气上爲云﹐大气下爲雨﹐雨出地气﹐云出天气﹐此之謂也。愚謂以用而言﹐則淸气爲榮者﹐濁中之淸者也﹔濁气爲衛者﹐淸中之濁者也。以體而言﹐則淸之用不離乎濁之體﹐濁之用不離乎淸之體﹐故謂淸气爲榮﹐濁气爲衛亦可也﹐謂榮濁衛淸亦可也。紀氏亦云﹕《素問》曰﹐榮者水谷之精气﹐則淸﹔衛者水谷之悍气﹐則濁。精气入於脈中則濁﹐悍气行於脈外則淸。或問三十二難云﹕血爲榮﹐气爲衛﹐此則榮衛皆以气言者﹐何也﹖曰﹕經云﹕榮者水谷之精气﹐衛者水谷之悍气。又云淸气爲榮﹐濁气爲衛。蓋統而言之﹐則榮衛皆水谷之气所爲﹐故悉以气言可也﹐析而言之﹐則榮爲血而衛爲气﹐固自有分矣。是故榮行脈中﹐衛行脈外。猶水澤之於川澮﹐風雲之於太虛也。】古今圖書集成醫部全錄卷七十

扁鵲難經

下經

三十一難曰﹕三焦者﹐何稟何生﹖何始何終﹖其治常在何許﹖可曉以不﹖然。三焦者﹐水谷之道路﹐气之所終始也。上焦者在心下﹐下膈﹐在胃上口﹐主內而不出﹐其治在膻中﹐玉堂下一寸六分直兩乳間陷者是。中焦者在胃中脘﹐不上不下﹐主腐熟水谷﹐其治在臍旁。下焦者當膀胱上口﹐主分別淸濁﹐主出而不內以傳道也﹐其治在臍下一寸。故名曰三焦﹐其腑在气街。【街﹐一作衝。】

【滑壽曰﹕人身之腑臟﹐有形有狀﹐有稟有生﹐如肝稟气於木生於水﹐心稟气於火生於木之類﹐莫不皆然。惟三焦旣無形狀﹐而所稟所生﹐則元气與胃气而已﹐故雲水谷之道路﹐气之所終始也。上焦其治在膻中﹐中焦其治在臍旁天樞穴﹐下焦其治在臍下一寸陰交穴。治﹐猶司也﹐猶郡縣治之治﹐謂三焦處所也。或云治作平聲讀﹐謂三焦有病﹐當各治其處﹐蓋刺法也。三焦﹐相火也﹐火能腐熟萬物﹐焦從火﹐亦腐物之气﹐命名取義﹐或在於此。《靈樞》第十八篇

曰﹕上焦出於胃上口﹐並咽以上﹐貫膈而布胸中﹐走腋﹐循太陰之分而行﹐還至陽明上至舌下足陽明﹐常與榮衛俱行於陽二十五度﹐行於陰亦二十五度﹐一周也﹐故五十度而復大會於手太陰。中焦亦傍胃口﹐出上焦之後﹐此所受气者﹐泌糟粕﹐蒸津液﹐化其精微﹐上注於肺脈﹐乃化而爲血﹐以養生身﹐莫貴於此﹐故獨得行於經隧﹐命曰營气。下焦者﹐別回腸注於膀胱而滲入焉。故水谷者﹐常並居於胃中﹐成糟粕而俱下於大小腸而成下焦﹐滲而俱下﹐濟泌別汁﹐循下焦而滲入膀胱焉。謝氏曰﹕詳《靈樞》本文﹐則三焦有名無形尢可見矣。】

【古益袁氏曰﹕所謂三焦者﹐於膈膜脂膏之內﹐五臟六腑之隙﹐水谷流化之關﹐其气融會於其間﹐燻蒸膈膜﹐發達皮膚分肉﹐運行四旁﹐曰上﹑中﹑下﹐各隨所屬部分而名之﹐實元气之別使也。是故𨿽無其形﹐倚內外之形而得名﹔𨿽無其實﹐合內外之實而爲位者也。愚按其腑在气街一句﹐疑錯簡或衍。三焦自屬諸腑﹐其經爲手少陽﹐與手心主配﹐且各有治所﹐不應又有腑也。】

三十二難曰﹕五臟俱等﹐而心肺獨在膈上者﹐何也﹖然。心者血﹐肺者气﹐血爲榮﹐气爲衛﹐相隨上下﹐謂之榮衛。通行經絡﹐營周於外﹐故令心肺在膈上也。

【滑壽曰﹕心榮肺衛﹐通行經絡﹐營周於外﹐猶天道之運於上也。膈者﹐隔也。凡人心下有膈膜﹐與脊脇周回相著﹐所以遮隔濁气﹐不使上燻於心肺也。】

【四明陳氏曰﹕此特言其位之髙下耳。若以五臟徳化論之﹐則尢有說焉。心肺旣能以血气生育人身﹐則此身之父母也﹐以父母之尊﹐亦自然居於上矣。《內經》曰﹕膈肓之上﹐中有父母。此之謂也。】

三十三難曰﹕肝靑象木﹐肺白象金﹔肝得水而沈﹐木得水而浮﹔肺得水而浮﹐金得水而沈。其意何也﹖然。肝者非爲純木也。乙角也。庚之柔﹐大言陰與陽﹐小言夫與婦﹐釋其微陽而吸其微陰之气。其意樂金﹐又行陰道多﹐故令肝得水而沈也。肺者非爲純金也﹐辛商也。丙之柔﹐大言陰與陽﹐小言夫與婦﹐釋其微陰婚而就火。其意樂火﹐又行陽道多﹐故令肺得水而浮也。肺熟而復沈﹐肝熟而復浮者﹐何也﹖故知辛當歸庚﹐乙當歸甲也。

【滑壽曰﹕四明陳氏云﹐肝屬甲乙木﹐應角音而重濁。析而言之﹐則甲爲木之陽﹐乙爲木之陰﹔合而言之﹐則皆陽也。以其屬少陽而位於人身之陰分﹐故爲陰中之陽。夫陽者必合陰﹐甲乙之陰陽﹐本自爲配合﹐而乙與庚通﹐剛柔之道﹐乙乃合甲之微陽而反樂金﹐故吸受庚金微陰之气﹐爲之夫婦。木之性本浮﹐以其受金之气而居陰道﹐故得水而沈也。及熟之﹐則所受金之气去﹐乙復歸之甲﹐而木之本體自然還浮也。肺屬庚辛金﹐應商音而輕淸。析而言之﹐則庚爲金之陽﹐辛爲金之陰﹔合而言之﹐則皆陰也。以其屬太陰而位於人身之陽分﹐故爲陽中之陰。夫陰者必合陽﹐庚辛之陰陽﹐本自爲配合﹐而辛與丙通剛柔之道﹐辛乃合庚之微陰。而反樂夫火﹐故就丙火之陽爲之夫婦。金之性本沈﹐以其受火之气炎上而居陽道﹐故得水而浮也。及熟之﹐則所受火之气去﹐辛復歸之庚﹐而金之本體自然還沈也。】

【古益袁氏曰﹕肝爲陰木乙也﹐肺爲陰金辛也﹐角商各其音也。乙與庚合﹐丙與辛合﹐猶夫婦也。故皆暫捨其本性﹐而隨夫之气習﹐以見陰陽相感之義焉。況肝位膈下﹐肺居膈上﹐上陽下陰﹐所行之道﹐性隨而分﹐故木浮而反肖金之沈﹐金沈而反肖火之上行而浮也。凡物極則反﹐及其經制化變革則歸根復命焉﹐是以肝肺熟而各肖其木金之本性矣。紀氏曰﹕肝爲陰中之陽﹐陰性尙多﹐不隨於木﹐故得水而沈也。肺爲陽中之陰﹐陽性尙多﹐不隨於金﹐故得水而浮也。此乃言其大者耳。若言其小﹐則乙庚丙辛﹐夫婦之道也。及其熟而沈浮反者﹐各歸所屬﹐見其本性故也。周氏曰﹕肝蓄血﹐血陰也﹐多血少气﹐體凝中窒﹐𨿽有脈絡內經﹐非玲瓏空虛之比﹐故得水而沈也。及其熟也﹐濡而潤者轉爲漧燥﹐凝而窒者變爲通虛﹐宜其浮也。肺主气﹐气陽也﹐多气少血﹐體四垂而輕泛﹐孔竅玲瓏﹐脈絡旁達﹐故得水而浮也。熟則體皆揪斂﹐孔竅窒實﹐輕舒者變而緊縮﹐宜其沈也。斯物理之當然﹐與五行造化默相符合耳。謝氏曰﹕此因物之性而推其理也。愚謂肝爲陽﹐陰中之陽也﹐陰性尙多﹐故曰微陽﹐其居在下﹐行陰道也﹔肺爲陰﹐陽中之陰也﹐陽性尙多﹐故曰微陰﹐其居在上﹐行陽道也。熟則無所樂而反其本矣﹐何也﹖物熟而相交之气散也。】

三十四難曰﹕五臟各有聲色臭味﹐皆可曉知以不﹖然。十變言﹕肝色靑﹐其臭臊﹐其味酸﹐其聲呼﹐其液泣。心色赤﹐其臭焦﹐其味苦﹐其聲言﹐其液汗。脾色黃﹐其臭香﹐其味甘﹐其聲歌﹐其液涎。肺色白﹐其臭腥﹐其味辛﹐其聲哭﹐其液涕。腎色黑﹐其臭腐﹐其味鹹﹐其聲呻﹐其液唾。是五臟聲色臭味也。

【滑壽曰﹕此五臟之用也﹔聲色臭味下欠液字。肝色靑﹐臭臊﹐木化也﹔呼﹐出木也﹔味酸﹐曲直作酸也﹔液泣﹐通乎目也。心色赤臭焦﹐火化也﹔言﹐揚火也﹔味苦﹐炎上作苦也﹔液汗﹐心主血﹐汗爲血之屬也。脾色黃臭香﹐土化也﹔歌﹐緩土也﹐一云脾神好樂﹐故其聲主歌﹔味甘﹐稼穡作甘也﹔液涎﹐通乎口也。肺色白臭腥﹐金化也﹔哭﹐慘金也﹔味辛﹐從革作辛也﹔液涕﹐通乎鼻也。腎色黑臭腐﹐水化也﹔呻﹐吟誦也﹐象水之聲﹔味鹹﹐潤下作咸也﹔液唾﹐水之屬也﹔】

【四明陳氏曰﹕腎位遠﹐非伸之則气不得及於息﹐故聲之呻者自腎出也。然肺主聲﹐肝主色﹐心主臭﹐脾主味﹐腎主液﹐五臟錯綜﹐互相有之﹐故云十變也。】

五臟有七神﹐各何所藏耶﹖然。髒者人之神气所捨藏也﹐故肝藏魂﹐肺藏魄﹐心藏神﹐脾藏意與智﹐腎藏精與志也。

【滑壽曰﹕髒者藏也﹐人之神气藏於內焉。魂者﹐神明之輔弼也﹐隨神往來謂之魂。魄者﹐精气之匡佐也﹐並精而出入者謂之魄。神者﹐精气之化成也﹐兩精相薄謂之神。脾主思﹐故藏意與智。腎者作彊之官﹐伎巧出焉﹐故藏精與志也。此因五臟之用而言五臟之神﹐是故五用著於外﹐七神蘊於內也。】

三十五難曰﹕五臟各有所﹐腑皆相近﹐而心肺獨去大腸小腸遠者﹐何也﹖然。經言心榮肺衛﹐通行陽气﹐故居在上﹔大腸小腸傳陰气而下﹐故居在下﹐所以相去而遠也。

【滑壽曰﹕心榮肺衛﹐行陽气而居上﹔大腸小腸﹐傳陰气而居下﹐不得不相遠也。】

又諸腑者皆陽也﹐淸淨之處﹐今大腸﹑小腸﹑胃與膀胱﹐皆受不淨﹐其意何也﹖

【滑壽曰﹕又問諸腑旣皆陽也﹐則當爲淸淨之處﹐何故大腸小腸胃與膀胱﹐皆受不淨耶﹖】

然。諸腑者謂是﹐非也。經言小腸者﹐受盛之腑也﹔大腸者﹐傳瀉行道之腑也﹔膽者﹐淸淨之腑也﹔胃者﹐水谷之腑也﹔膀胱者﹐津液之腑也。一腑猶無兩名﹐故知非也。小腸者心之腑﹐大腸者肺之腑﹐膽者肝之腑﹐胃者脾之腑﹐膀胱者腎之腑。

【滑壽曰﹕謂諸腑爲淸淨之處者﹐其說非也。今大腸﹑小腸﹑胃與膀胱﹐各有受任﹐則非陽之淸淨矣。各爲五臟之腑﹐固不得而兩名也。蓋諸腑體爲陽而用則陰﹐經所謂濁陰歸六腑是也。云諸腑皆陽﹐淸淨之處﹐惟膽足以當之。】

小腸謂赤腸﹐大腸謂白腸﹐膽者謂靑腸﹐胃者謂黃腸﹐膀胱者謂黑腸﹐下焦之所治也。

【滑壽曰﹕此以五臟之色分別五腑﹐而皆以腸名之也。下焦所治一句﹐屬膀胱﹐謂膀胱當下焦所治﹐主分別淸濁也。】

三十六難曰﹕髒各有一耳﹐腎獨有兩者﹐何也﹖然。腎兩者﹐非皆腎也﹐其左者爲腎﹐右者爲命門。命門者﹐諸神精之所捨﹐原气之所系也﹐男子以藏精﹐女子以系胞﹐故知腎有一也。

【滑壽曰﹕腎有兩者﹐以左爲腎。右爲命門也。男子於此而藏精﹐受五臟六腑之精而藏之也﹔女子於此而系胞﹐是得精而能施化﹐胞則受胎之所也。原气謂臍下腎間動气﹐人之生命﹐十二經之根本也。此篇言非皆腎也﹐三十九難亦言左爲腎﹐右爲命門﹐而又云其气與腎通﹐是腎之兩者﹐其實則一耳。故《項氏家說》引沙隨程可久曰﹕北方常配二物﹐故惟坎加習於物爲龜﹑爲蛇﹐於方爲朔﹑爲北﹐於大元爲罔﹑爲冥。《難經》曰﹕髒有一而腎獨兩﹐此之謂也。】

【此通三十八﹑三十九難諸篇﹐前後參考﹐其義乃盡。】

三十七難曰﹕五臟之气﹐於何發起﹖通於何許﹖可曉以不﹖然。五臟者當上關於九竅也。故肺气通於鼻﹐鼻和則知香臭矣﹔肝气通於目﹐目和則知黑白矣﹔脾气通於口﹐口和則知谷味矣﹔心气通於舌﹐舌和則知五味矣﹔腎气通於耳﹐耳和則知五音矣。

【滑壽曰﹕謝氏云﹐本篇問五臟之气﹐於何發起﹖通於何許﹖答文止言五臟通九竅之義﹐而不及五臟之發起﹐恐有缺文。愚按五臟發起﹐當如二十三難流注之說。上關九竅﹐《靈樞》作七竅者是。下同。】

五臟不和﹐則九竅不通﹔六腑不和﹐則畱結爲癰。

【滑壽曰﹕此二句是結上起下之辭。五臟﹐陰也﹐陰不和則病於內﹔六腑陽也﹐陽不和﹐則病於外。】

邪在六腑﹐則陽脈不和﹐陽脈不和則气畱之﹐气畱之則陽脈盛矣。邪在五臟﹐則陰脈不和﹐陰脈不和則血畱之﹐血畱之則陰脈盛矣。陰气太盛﹐則陽气不得相營也﹐故曰格。陽气太盛﹐則陰气不得相營也﹐故曰關。陰陽俱盛﹐不得相營也﹐故曰關格。關格者﹐不得盡其命而死矣。

【滑壽曰﹕此與《靈樞》十七篇文大同小異。或云二十八難其受邪气蓄則腫熱砭射之也十二字﹐當爲此章之結語。蓋陰陽之气太盛﹐而至於關格者﹐必死。若但受邪气﹐蓄則宜砭射之。其者指物之辭﹐因上文六腑不和﹐及邪在六腑而言之也。】

經言气獨行於五臟﹐不營於六腑者﹐何也﹖然。夫气之所行也﹐如水之流不得息也﹐故陰脈行於五臟﹐陽脈營於六腑﹐如環無端﹐莫知其紀﹐終而復始﹐其不覆溢﹐人气內溫於臟腑﹐外濡於腠理。

【滑壽曰﹕此因上章營字而推及之也。與《靈樞》十七篇文大同小異。所謂气獨行於五臟﹐不營於六腑者﹐非不營於六腑也﹐謂在陰經則營於五臟﹐在陽經則營於六腑﹐脈气周流﹐如環無端﹐則無關格覆溢之患﹐而人之气內得以溫於臟腑﹐外得以濡於腠理矣。】

【四明陳氏曰﹕腑有邪﹐則陽脈盛﹔髒有邪﹐則陰脈盛。陰脈盛者﹐陰气關於下﹐陽脈盛者﹐陽气格於上﹐然未至於死。陰陽俱盛﹐則旣關且格﹐格則吐而食不下﹐關則二陰閉﹐不得大小便而死矣。臟腑气和而相營﹐陰不覆﹐陽不溢﹐又何關格之有﹗】

三十八難曰﹕髒惟有五﹐腑獨有六者﹐何也﹖然。所以腑有六者﹐謂三焦也。有原气之別焉﹐主持諸气﹐有名而無形。其經屬手少陽﹐此外腑也。故言腑有六焉。

【滑壽曰﹕三焦﹐主持諸气﹐爲原气別使者﹐以原气賴其導引﹐潛行默運於一身之中﹐無或間斷也。外腑指其經爲手少陽而言﹐蓋三焦外有經而內無形﹐故云詳見六十六難。】

三十九難曰﹕經言腑有五﹐髒有六者﹐何也﹖然。六腑者﹐正有五腑也。五臟亦有六髒者﹐謂腎有兩髒也﹐其左爲腎﹐右爲命門。命門者﹐精神之所捨也﹐男子以藏精﹐女子以系胞﹐其气與腎通﹐故言髒有六也。腑有五者何也﹖然﹐五臟各一腑﹐三焦亦是一腑﹐然不屬於五臟﹐故言腑有五焉。

【滑壽曰﹕前篇言髒有五﹐腑有六﹐此言腑有五﹐髒有六者﹐以腎之有兩也。腎之兩﹐𨿽有左右命門之分﹐其气相通﹐實皆腎而已。腑有五者﹐以三焦配合手心主也。合諸篇而觀之﹐謂五臟六腑可也﹐五臟五腑亦可也﹐六髒六腑亦可也。】

四十難曰﹕經言肝主色﹐心主臭﹐脾主味﹐肺主聲﹐腎主液。鼻者肺之候而反知香臭﹐耳者腎之候而反聞聲﹐其意何也﹖然。肺者﹐西方金也﹐金生於巳﹐巳者南方火﹐火者心﹐心主臭﹐故令鼻知香臭。腎者﹐北方水也﹐水生於申﹐申者西方金﹐金者肺﹐肺主聲﹐故令耳聞聲。

【滑壽曰﹕四明陳氏云﹐臭者心所主﹐鼻者肺之竅﹐心之脈上肺﹐故令鼻能知香臭。耳者腎之竅﹐聲者肺所主﹐腎之脈上肺﹐故令耳能聞聲。愚按越人此說﹐蓋以五行相生之理而言﹐且見其相因而爲用也。】

四十一難曰﹕肝獨有兩葉﹐以何應也﹖然。肝者﹐東方木也﹐木者春也。萬物始生﹐其尙幼小﹐意無所親﹐去太陰尙近﹐離太陽不遠﹐猶有兩心﹐故有兩葉﹐亦應木葉也。

【滑壽曰﹕四明陳氏曰﹕五臟之相生﹐母子之道也。故腎爲肝之母﹐屬陰中之太陰﹔心爲肝之子﹐屬陽中之太陽。肝之位﹐切近乎腎﹐亦不遠乎心也。愚謂肝有兩葉﹐應東方木﹐木者春也﹐萬物始生﹐艸木甲坼兩葉之義。越人偶有見於此而立爲論說﹐不必然﹐不必不然。其曰太陰太陽﹐固不必指髒气及月令而言﹐但隆冬爲陰之極﹐首夏爲陽之盛﹐謂之太陰太陽無不可也。凡讀書須要融活﹐不可滯泥﹐先儒所謂以意逆志﹐是謂得之﹐信矣。後篇謂肝左三葉﹐右四葉﹐此云兩葉﹐總其大者耳﹐】

四十二難曰﹕人腸胃長短﹐受水谷多少各幾何﹖然。胃大一尺五寸﹐徑五寸﹐長二尺六寸﹐橫屈﹐受水谷三斗五升﹐其中常畱﹝其中常畱﹕原作「其中常畱句」﹐「句」字系斷句標記﹐非正文﹐刪。﹞谷二斗﹐水一斗五升。小腸大二寸半﹐徑八分分之少半﹐長三丈二尺﹐受谷二斗四升﹐水六升三合合之大半。回腸大四寸﹐徑一寸半﹐長二丈一尺﹐受谷一斗﹐水七升半。廣腸大八寸﹐徑二尺半﹐長二尺八寸﹐受谷九升三合﹐八分合之一。故腸胃凡長五丈八尺四寸﹐合受水谷八斗七升六合八分合之一﹐此腸胃長短﹑受水谷之數也。

【滑壽曰﹕回腸卽大腸。廣腸﹐肛門之總稱也。】

肝重二斤四兩﹐左三葉﹐右四葉﹐凡七葉﹐主藏魂。心重十二兩﹐中有七孔三毛﹐盛精汁三合﹐主藏神。脾重二斤三兩﹐扁廣三寸﹐長五寸﹐有散膏半斤﹐主裹血溫五臟﹐主藏意。肺重三斤三兩﹐六葉兩耳﹐凡八葉﹐主藏魄。腎有兩枚﹐重一斤一兩﹐主藏志。膽在肝之短葉間﹐重三兩三銖﹐盛精汁三合。胃重二斤一兩﹐紆曲屈伸﹐長二尺六寸﹐大一尺五寸﹐徑五寸﹐盛谷二斗﹐水一斗五升。小腸重二斤十四兩﹐長三丈二尺﹐廣二寸半﹐徑八分分之少半﹐左回疊積十六曲﹐盛谷二斗四升﹐水六升三合合之大半。大腸重二斤十二兩﹐長二丈一尺﹐廣四寸﹐徑一寸﹐當臍右﹐回十六曲﹐盛谷一斗﹐水七升半。膀胱重九兩二銖﹐縱廣九寸﹐盛溺九升七合。口廣二寸半﹐唇至齒長九分﹐齒以後至會厭深三寸半﹐大容五合。舌重十兩﹐長七寸﹐廣二寸半。咽門重十二兩﹐廣二寸半﹐至胃長一尺六寸。喉嚨重十二兩﹐廣二寸﹐長一尺二寸﹐九節。肛門重十二兩﹐大八寸﹐徑二寸大半﹐長二尺八寸﹐受谷九升三合﹐八分合之一。

【滑壽曰﹕此篇之義﹐《靈樞》三十一﹑三十二篇皆有之﹐越人並爲一篇﹐而後段增入五臟輕重所盛所藏﹐𨿽覺前後重復﹐不害其爲丁寧也。但其間受盛之數﹐各不相同﹐然非大義之所關﹐姑存之以俟知者。】

四十三難曰﹕人不食飲七日而死者﹐何也﹖然。人胃中當有畱谷二斗﹐水一斗五升﹐故平人日再至圊﹐一行二升半﹐日中五升﹐七日五七三斗五升而水谷盡矣。故平人不食飲七日而死者﹐水谷津液俱盡﹐卽死矣。

【滑壽曰﹕此篇與《靈樞》三十篇文大同小異。平人胃滿則腸虛﹐腸滿則胃虛﹐更虛更滿﹐故气得上下﹐五臟安定﹐血脈和利﹐精神乃居﹐故神者水谷之精气也。平人不食飲七日而死者﹐水谷津液皆盡也。故曰水去則榮散﹐谷消則衛亡。榮散衛亡﹐神無所依﹐此之謂也。】

四十四難曰﹕七衝門何在﹖然。唇爲飛門﹐齒爲戶門﹐會厭爲吸門﹐胃爲賁門﹐太倉下口爲幽門﹐大腸小腸會爲闌門﹐下極爲魄門。故曰七衝門也。

【滑壽曰﹕衝﹐衝要也。會厭﹐謂咽嗌。會﹐合也。厭﹐掩也。謂咽物時合掩喉嚨﹐不使食物誤入﹐阻其气之噓吸出入也。賁﹑奔同﹐言物之奔響也。太倉下口﹐胃之下口也﹐在臍上二寸下脘之分。大腸小腸會﹐在臍上一寸水分穴。下極﹐肛門也。云魄門﹐亦取幽陰之義。】

四十五難曰﹕經言八會者﹐何也﹖然。腑會太倉﹐髒會季脇﹐筋會陽陵泉﹐髓會絕骨﹐血會鬲兪﹐骨會大杼﹐脈會太淵﹐气會三焦外一筋直兩乳內也。熱病在內者﹐取其會之气穴也。

【滑壽曰﹕太倉一名中脘﹐在臍上四寸﹐六腑取稟於胃﹐故爲腑會。季脇﹐章門穴也﹐在大橫外直臍季肋端﹐爲脾之募﹐五臟取稟於脾﹐故爲髒會。足少陽之筋﹐結於膝外廉陽陵泉也﹐在膝下一寸外廉陷中﹐又膽與肝爲配﹐肝者筋之合﹐故爲筋會。絕骨一名陽輔﹐在足外踝上四寸﹐輔骨前﹐絕骨端﹐如前三分。諸髓皆屬於骨﹐故爲髓會。隔兪在背第七椎下﹐去脊兩旁各一寸半﹐足太陽脈气所發也﹐太陽多血﹐又血乃水之象﹐故爲血會。大杼在項後第一椎下﹐去脊兩旁各一寸半。太淵在掌後陷中動脈﹐卽所謂寸口者﹐脈之大會也。气會三焦外一筋直兩乳內﹐卽膻中﹐爲气海者也﹐在玉堂下一寸六分。熱病在內者﹐各視其所屬而取之會也。】

【謝氏曰﹕三焦當作上焦。四明陳氏曰﹕髓會絕骨﹐髓屬於腎﹐腎主骨﹐於足少陽無所關﹐腦爲髓海﹐腦有枕骨穴﹐則當會枕骨﹐絕骨誤也。血會鬲兪﹐血者心所統﹐肝所藏﹐膈兪在七椎下兩旁﹐上則心兪﹐下則肝兪﹐故爲血會。骨會大杼﹐骨者髓所養﹐髓自腦下注於大杼﹐大杼滲入脊心﹐下貫尾驅﹐滲諸骨節﹐故骨之气﹐皆會於此。亦通。】

【古益袁氏曰﹕人能健步﹐以髓會絕骨也﹔肩能任重﹐以骨會大杼也。】

四十六難曰﹕老人臥而不寐﹐少壯寐而不寤者﹐何也﹖然。經言少壯者血气盛﹐肌肉滑﹐气道通﹐榮衛之行不失於常﹐故晝日精夜不寤也。老人血气衰﹐肌肉不滑﹐榮衛之道濇﹐故晝日不能精﹐夜不得寐也。故知老人不得寐也。

【滑壽曰﹕老人之寤而不寐﹐少壯之寐而不寤﹐系乎榮衛血气之有餘不足也﹐與《靈樞》十八篇同。】

四十七難曰﹕人面獨能耐寒者何也﹖然。人頭者﹐諸陽之會也﹐諸陰脈皆至頸胸中而還﹐獨諸陽脈皆上至頭耳﹐故令面耐寒也。

【滑壽曰﹕《靈樞》第四篇

云﹕首面與身形也﹐屬骨﹐連筋﹐同血﹐合於气耳。天寒則裂地淩冰﹐其卒寒或手足懈惰﹐然而其面不衣何也﹖岐伯曰﹕十二經脈﹐三百六十五絡﹐其血气皆上於面﹐而走空竅﹐其精陽气上走於目而爲睛﹐其別气走於耳而爲聽﹐其宗气上出於鼻而爲臭﹐其濁气出於胃﹐走唇口而爲味﹐其气之津液皆上燻於面﹐而皮又厚﹐其肉堅﹐故大熱甚寒﹐不能勝之也。愚按手之三陽從手上走至頭﹐足之三陽從頭下走至足﹐手之三陰從腹走至手﹐足之三陰從足走入腹﹐此所以諸陰脈皆至頸胸中而還﹐獨諸陽脈皆上至頭耳也。】

四十八難曰﹕人有三虛三實﹐何謂也﹖然。有脈之虛實﹐有病之虛實﹐有診之虛實也。脈之虛實者﹐濡者爲虛﹐緊牢者爲實。病之虛實者﹐出者爲虛﹐入者爲實﹔言者爲虛﹐不言者爲實﹔緩者爲虛﹐急者爲實。診之虛實者﹐濡者爲虛﹐牢者爲實﹔癢者爲虛﹐痛者爲實﹔外痛內快爲外實內虛﹐內痛外快爲內實外虛。故曰虛實也。

【滑壽曰﹕濡者爲虛﹐緊牢者爲實﹐此脈之虛實也。出者爲虛﹐是五臟自病由內而之外﹐東垣所謂內傷是也。入者爲實﹐是五邪所傷﹐由外而之內﹐東垣所謂外傷是也。言者爲虛﹐以五臟自病﹐不由外邪﹐故惺惺而不妨於言也。不言者爲實﹐以人邪气內郁﹐故昏亂而不言也。緩者爲虛﹐緩﹐不急也﹐言內之出者徐徐而遲﹐非一朝一夕之病也。急者爲實﹐言外邪所中風寒溫熱等病﹐死生在五六日之間也。此病之虛實也。診﹐按也﹐候也。按其外而知之﹐非診脈之診也。濡者爲虛﹐牢者爲實﹐脈經無此二句﹐謝氏以爲衍文。楊氏謂按之皮肉柔濡者爲虛﹐牢彊者爲實﹐然則有亦無害。夫按病者之處﹐所知痛者爲實﹐則知不痛而癢者非實矣。又知外痛內快﹐爲邪盛之在外﹔內痛外快﹐爲邪盛之在內矣。大抵邪气盛則實﹐精气奪則虛矣。此診之虛實也。】

四十九難曰﹕有正經自病﹐有五邪所傷﹐何以別之﹖然。憂愁思慮則傷心﹔形寒飲冷則傷肺﹔恚怒气逆﹐上而不下﹐則傷肝﹔飲食勞倦則傷脾﹔久坐濕地﹐彊力入水則傷腎。是正經之自病也。

【滑壽曰﹕心主思慮﹐君主之官也﹐故憂愁思慮則傷心。肺主皮毛而在上﹐是爲嫩髒﹐故形寒飲冷則傷肺。肝主怒﹐怒則傷肝。脾主飲食及四肢﹐故飲食勞倦則傷脾。腎主骨而屬水﹐故用力作彊﹐坐濕入水則傷腎。凡此蓋憂思﹑恚怒﹑飲食﹑動作之過而致然也。夫憂思﹑恚怒﹑飲食﹑動作﹐人之所不能無者﹐發而中節﹐烏能爲害﹐過則傷人必矣。故善養生者﹐去泰去甚﹐適其中而已。昧者拘焉﹐乃欲一切拒絕之﹐豈理也哉﹗此與《靈樞》第四篇

文大同小異﹐但傷脾一節﹐作若醉入房﹐汗出當風﹐則傷脾﹐不同爾。】

【謝氏曰﹕飲食勞倦﹐自是二事﹐飲食得者饑飽失時﹐勞倦者勞形力而致倦怠也。此本經自病者﹐病由內作﹐非外邪之幹﹐所謂內傷者也。或曰坐濕入水﹐亦從外得之也﹐何爲正經自病﹖曰此非天之六淫也。】

何謂五邪﹖然。有中風﹐有傷暑﹐有飲食勞倦﹐有傷寒﹐有中濕﹐此之謂五邪。

【滑壽曰﹕風﹐木也﹐喜傷肝。暑﹐火也﹐喜傷心。土爰稼穡﹐脾主四肢﹐故飲食勞倦喜傷脾。寒﹐金气也﹐喜傷肺。《左傳》云﹕金﹐寒是也。濕﹐水也﹐喜傷腎﹐霧雨蒸气之類也。此五者邪由外至﹐所謂外傷者也。】

【謝氏曰﹕脾胃正經之病﹐得之勞倦﹔五邪之傷﹐得之飲食。】

假令心病﹐何以知中風得之﹖然。其色當赤。何以言之﹖肝主色﹐自入爲靑﹐入心爲赤﹐入脾爲黃﹐入肺爲白﹐入腎爲黑。肝爲心邪﹐故知當赤色。其病身熱脇下滿痛﹐其脈浮大而弦。

【滑壽曰﹕以言心經假令而發其例也。肝主色﹐肝爲心邪﹐故色赤身熱。脈浮大﹐心也。脇痛脈弦﹐肝也。】

何以知傷暑得之﹖然。當惡臭。何以言之﹖心主臭﹐自入爲焦臭﹐入脾爲香臭﹐入肝爲臊臭﹐入腎爲腐臭﹐入肺爲鮏臭。故知心病傷暑得之﹐當惡臭。其病身熱而煩心痛﹐其脈浮大而散。

【滑壽曰﹕心主臭﹐心傷暑而自病﹐故惡臭﹐而證狀脈診皆屬乎心也。】

何以知飲食勞倦得之﹖然。當喜苦味也﹐虛爲不欲食﹐實爲欲食。何以言之﹖脾主味﹐入肝爲酸﹐入心爲苦﹐入肺爲辛﹐入腎爲咸﹐自入爲甘。故知脾邪入心爲喜苦味也。其病身熱而體重嗜臥﹐四肢不收﹐其脈浮大而緩。

【滑壽曰﹕脾主味﹐脾爲心邪﹐故喜苦味。身熱脈浮大﹐心也。體重嗜臥﹐四肢不收﹐脈緩﹐脾也。虛爲不欲食﹐實爲欲食二句﹐於上下文無所發﹐疑錯簡衍文也。】

何以知傷寒得之﹖然。當譫言妄語。何以言之﹖肺主聲﹐入肝爲呼﹐入心爲言﹐入脾爲歌﹐入腎爲呻﹐自入爲哭。故知肺邪入心爲譫言妄語也。其病身熱﹐灑灑惡寒﹐甚則喘咳﹐其脈浮大而濇。

【滑壽曰﹕肺主聲﹐肺爲心邪﹐故譫言妄語。身熱﹐脈浮大﹐心也。惡寒喘咳﹐脈濇﹐肺也。】

何以知中濕得之﹖然。當喜汗出不可止。何以言之﹖腎主濕﹐入肝爲泣﹐入心爲汗﹐入脾爲涎﹐入肺爲涕﹐自入爲唾。故知腎邪入心﹐爲汗出不可止也。其病身熱而小腹痛﹐足脛寒而逆﹐其脈沈濡而大。此五邪之法也。

【滑壽曰﹕腎主濕﹐濕化五液﹐腎爲心邪﹐故汗出不可止。身熱﹐脈大﹐心也。小腹痛﹐足脛寒﹐脈沈濡﹐腎也。】

【凡陰陽腑臟經絡之气﹐虛實相等正也。偏虛偏實﹐失其正也﹐失其正則爲邪矣。此篇越人蓋言陰陽臟腑經絡之偏虛偏實者也。由偏實也﹐故內邪得而生﹔由偏虛也﹐故外邪得而入。】

五十難曰﹕病有虛邪﹐有實邪﹐有賊邪﹐有微邪﹐有正邪﹐何以別之﹖然。從後來者爲虛邪﹐從前來者爲實邪﹐從所不勝來者爲賊邪﹐從所勝來者爲微邪﹐自病者爲正邪。

【滑壽曰﹕五行之道﹐生我者體﹐其气虛也。居吾之後而來爲邪﹐故曰虛邪。我生者相﹐气方實也。居吾之前而來爲邪﹐故曰實邪。正邪﹐則本經自病者也。】

何以言之﹖假令心病﹐中風得之爲虛邪﹐傷暑得之爲正邪﹐飲食勞倦得之爲實邪﹐傷寒得之爲微邪﹐中濕得之爲賊邪。

【滑壽曰﹕假心爲例以發明上文之義。中風爲虛邪從後而來﹐火前木後也。傷暑爲正邪﹐火自病也。飲食勞倦爲實邪﹐從前而來﹐土前火後也。傷寒爲微邪﹐從所勝而來﹐火勝金也。中濕爲賊邪﹐從所不勝而來﹐水克火也。與上篇互相發﹐宜通考之。】

五十一難曰﹕病有欲得溫者﹐有欲得寒者﹐有欲得見人者﹐有不欲得見人者﹐而各不同﹐病在何臟腑也﹖然。病欲得寒而欲見人者﹐病在腑也﹔病欲得溫而不欲見人者﹐病在髒也。何以言之﹖腑者陽也﹐陽病欲得寒又欲見人。髒者陰也﹐陰病欲得溫﹐又欲閉戶獨處﹐惡聞人聲﹐故以別知臟腑之病也。

【紀氏曰﹕腑爲陽﹐陽病則熱有餘而寒不足﹐故飲食衣服居處皆欲就寒也。陽主動而應乎外﹐故欲得見人。髒爲陰﹐陰病則寒有餘而熱不足﹐故飲食衣服居處皆欲就溫也。陰主靜而應乎內﹐故欲閉戶獨處﹐而惡聞人聲也。】

五十二難曰﹕腑臟發病﹐根本等不﹖然。不等也。其不等柰何﹖然。髒病者﹐止而不移﹐其病不離其處﹔腑病者﹐仿佛賁響上下行流﹐居處無常﹐故以此知臟腑根本不同也。

【丁氏曰﹕髒病爲陰﹐陰主靜﹐故止而不移。腑病爲陽﹐陽主動﹐故上下流行﹐居處無常。與五十五難文義互發。】

五十三難曰﹕經言七傳者死﹐間髒者生﹐何謂也﹖然。七傳者傳其所勝也﹐間髒者傳其子也。何以言之﹖假令心病傳肺﹐肺傳肝﹐肝傳脾﹐脾傳腎﹐腎傳心﹐一臟不再傷﹐故言七傳者死也。

【紀氏曰﹕心火傳肺金﹐肺金傳肝木﹐肝木傳脾土﹐脾土傳腎水﹐腎水傳心火。心火受水之傳一也﹐肺金復受火之傳再也﹐自心而始﹐以次相傳至肺之再﹐是七傳也﹐故七傳死者﹐一臟不受再傷也。】

假令心病傳脾﹐脾傳肺﹐肺傳腎﹐腎傳肝﹐肝傳心﹐是子母相傳﹐竟而復始﹐如環無端﹐故曰生也。

【滑壽曰﹕呂氏云﹐間髒者﹐間其所勝之髒而相傳也。心勝肺﹐脾間之﹔脾勝腎﹐肺間之﹔肺勝肝﹐腎間之﹔腎勝心﹐肝間之﹔肝勝脾﹐心間之。此謂傳其所生也。愚按《素問》標本病傳論曰﹕謹察間甚﹐以意調之。間者並行﹐甚者獨行。蓋並者並也﹐相並而傳﹐傳其所間﹐如呂氏之說是也。獨者特也﹐特傳其所勝﹐如紀氏之說是也。越人之義﹐蓋本諸此﹐詳見本篇及《靈樞》四十二篇。但二經之義則以五臟與胃﹑膀胱七者相傳﹐發其例而其篇題皆以病傳爲名。今越人則以七傳間髒之目﹐推明二經﹐假心爲例﹐以見病之相傳。若傳所勝﹐至一臟再傷﹐則死﹔若間其所勝﹐是子母相傳﹐則生也。尢簡而明。】

五十四難曰﹕髒病難治﹐腑病易治﹐何謂也﹖然。髒病所以難治者﹐傳其所勝也﹔腑病易治者﹐傳其子也。與七傳間髒同法也。

【滑壽曰﹕四明陳氏云﹐五臟者﹐七神內守﹐則邪之微者不易傳﹐若大气之入﹐則神亦失守而病深﹐故病難治﹐亦或至於死矣。六腑爲轉輸傳化者﹐其气常通﹐況膽又淸淨之處﹐𨿽邪入之﹐終難深畱﹐故腑病易治也。愚按以越人之意推之﹐則髒病難治者﹐以傳其所勝也﹔腑病易治者﹐以傳其所生也。𨿽然﹐此特各舉其一偏而言耳。若髒病傳其所生亦易治﹐腑病傳其所勝亦難治也。故龐安常云﹕世之醫書﹐惟扁鵲之言爲深﹐所謂《難經》者也。越人寓術於其書而言之﹐有不詳者﹐使後人自求之歟﹖今以此篇詳之﹐龐氏可謂得越人之心者矣。】

五十五難曰﹕病有積有聚﹐何以別之﹖然。積者陰气也﹐聚者陽气也。故陰沈而伏﹐陽浮而動。气之所積名曰積﹐气之所聚名曰聚。故積者五臟所生﹐聚者六腑所成也。積者陰气也﹐其始發有常處﹐其痛不離其部﹐上下有所終始﹐左右有所窮處。聚者陽气也﹐其始發無根本﹐上下無所畱止﹐其痛無常處﹐謂之聚。故以是別知積聚也。

【滑壽曰﹕積者五臟所生﹐五臟屬陰﹐陰主靜﹐故其病沈伏而不離其處。聚者六腑所成﹐六腑屬陽﹐陽主動﹐故其病浮動而無所畱止。】

【楊氏曰﹕積﹐蓄也﹐言血脈不行蓄積而成病也。】

【周仲立曰﹕陰沈而伏﹐初亦未覺﹐漸以滋長﹐日積月累者也。聚者病之所在﹐與血气偶然邂逅﹐故無常處﹐與五十二難意同。】

五十六難曰﹕五臟之積﹐各有名乎﹖以何日何月得之﹖然。肝之積﹐名曰肥气﹐在左脇下﹐如覆杯﹐有頭足。久不愈﹐令人發咳逆﹝疒皆﹞瘧﹐連歲不已。以季夏戊己日得之。何以言之﹖肺病傳於肝﹐肝當傳脾﹐脾季夏適王﹐王者不受邪﹐肝復欲還肺﹐肺不肯受﹐故畱結爲積﹐故知肥气以季夏戊己日得之。

【滑壽曰﹕肥之言盛也。有頭足者﹐有大小本末也。咳逆者﹐足厥陰之別﹐貫膈上注肺﹐肝病故胸中咳而逆也。二日一發爲﹝疒皆﹞瘧﹐《內經》五臟皆有瘧﹐此在肝爲風瘧也。抑以瘧爲寒熱病﹐多屬少陽﹐肝與之爲表裏﹐故云左脇﹐肝之部也。】

心之積名曰伏梁﹐起臍上﹐大如臂﹐上至心下。久不愈﹐令人病煩心。以秋庚辛日得之。何以言之﹖腎病傳心﹐心當傳肺﹐肺以秋適王﹐王者不受邪﹐心欲復還腎﹐腎不肯受﹐故畱結爲積﹐故知伏梁以秋庚辛日得之。

【滑壽曰﹕伏梁伏而不動﹐如梁木然。】

脾之積名曰痞气﹐在胃脘﹐覆大如盤。久不愈﹐令人四肢不收﹐發黃疸﹐飲食不爲肌膚。以冬壬癸日得之。何以言之﹖肝病傳脾﹐脾當傳腎﹐腎以冬適王﹐王者不受邪﹐脾復欲還肝﹐肝不肯受﹐故畱結爲積﹐故知痞气以冬壬癸日得之。

【滑壽曰﹕痞气﹐痞塞而不通也。疸﹐發黃也。濕熱爲疸。】

肺之積名曰息賁﹐在右脇下﹐覆大如杯。久不已﹐令人灑淅寒熱喘咳﹐發肺壅。以春甲乙日得之。何以言之﹖心病傳肺﹐肺當傳肝﹐肝以春適王﹐王者不受邪﹐肺復欲還心﹐心不肯受﹐故畱結爲積﹐故知息賁以春甲乙日得之。

【滑壽曰﹕息賁﹐或息或賁也。右脇肺部﹐肺主皮毛﹐故灑淅寒熱。或謂髒病止而不移﹐今肺積或息或賁﹐何也﹖然﹐或息或賁﹐非居處無常如腑病﹐特以肺主气﹐故其病有時而動息爾。腎亦主气﹐故賁豚亦然。】

腎之積名曰賁豚﹐發於少腹﹐上至心下﹐若豚狀﹐或上或下﹐無時。久不已﹐令人喘逆﹐骨痿﹐少气。以夏丙丁日得之。何以言之﹖脾病傳腎﹐腎當傳心﹐心以夏適王﹐王者不受邪﹐腎復欲還脾﹐脾不肯受﹐故畱結爲積﹐故知賁豚以夏丙丁日得之。此五積之要法也。

【滑壽曰﹕賁豚﹐若豚之賁突不常定也﹐豚性躁﹐故名之。令人喘逆者﹐足少陰之支﹐從肺出絡心注胸中也。此難但言髒病而不言腑病者﹐紀氏謂以其發無常處也。楊氏謂六腑亦相傳行﹐如五臟之傳也。或問天下之物理﹐有感有傳﹐感者情也﹐傳者气也﹐有情斯有感﹐有气斯有傳。今夫五臟之積﹐特以气之所勝傳所不勝云爾。至於王者不受邪﹐是固然也。若不勝者﹐反欲還所勝﹐所勝不納﹐而畱結爲積﹐則是有情而爲感矣。且五臟在人身中﹐各爲一物﹐猶耳司聽﹐目司視﹐各有所職而不能思﹐非若人之感物則心爲之主而乘气機者也。然則五臟果各能有情而感乎﹖曰﹕越人之意﹐蓋以五行之道﹐推其理勢之所有者演而成文耳﹐初不必論其情感﹐亦不必論其還不還﹐與其必然否也。讀者但以所勝傳不勝﹐及王者不受邪﹐遂畱結爲積觀之﹐則不以辭害志而思過半矣。或又問子言情感气傳﹐先儒之言﹔則曰形交气感﹐是又气能感矣﹐於吾子之言何如﹖曰﹕先儒之說﹐𨿽曰气感﹐由形交也。形指人身而言﹐所以感之主也。】

五十七難曰﹕泄凡有幾﹖皆有名不﹖然。泄凡有五﹐其名不同﹕有胃泄﹔有脾泄﹔有大腸泄﹔有小腸泄﹔有大瘕泄﹐名曰後重。

【滑壽曰﹕此五泄之目﹐下文詳之。】

胃泄者﹐飲食不化﹐色黃。

【滑壽曰﹕胃受病﹐故食不化。胃屬土﹐故色黃。】

脾泄者﹐腹脹滿泄注﹐食卽嘔吐逆。

【滑壽曰﹕有聲無物爲嘔﹐有聲有物爲吐。脾受病﹐故腹脹泄注﹐食卽嘔吐而上逆也。】

大腸泄者﹐食已窘迫﹐大便色白﹐腸鳴切痛。

【滑壽曰﹕食方已﹐卽窘迫欲利也。白者金之色。】

【謝氏曰﹕此腸寒之證也。】

小腸泄者﹐溲而便膿血﹐少腹痛。

【滑壽曰﹕溲﹑小利也。便指大便而言。溲而便膿血﹐謂小便不悶﹐大便不裏急後重也。】

大瘕泄者﹐裏急後重﹐數至圊而不能便﹐莖中痛。此五泄之要法也。

【滑壽曰﹕瘕﹑結也﹐謂因有凝結而成者。裏急謂腹內急迫﹐後重謂肛門下墜。惟其裏急後重﹐故數至圊而不能便。莖中痛者﹐小便亦不利也。】

【謝氏曰﹕小腸大瘕二泄﹐今所謂痢疾也。《內經》云﹐腸澼故下痢赤白者灸小腸兪是也﹐穴在第十六椎下﹐兩旁各一寸五分﹐累驗。】

【四明陳氏曰﹕胃泄卽飧泄也。脾泄卽濡泄也。大腸泄卽洞泄也。小腸泄﹐謂凡泄則小便先下而便血﹐卽血泄也。大瘕泄﹐卽腸澼也。】

五十八難曰﹕傷寒有幾﹖其脈有變否﹖然。傷寒有五﹕有中風﹐有傷寒﹐有濕溫﹐有熱病﹐有溫病﹐其所苦各不同。

【滑壽曰﹕變當作辧﹐謂分別其脈也。】

【紀氏曰﹕汗出惡風者﹐謂之傷風。無汗惡寒者﹐謂之傷寒。一身盡疼﹐不可轉側者﹐謂之濕溫。冬傷於寒﹐至夏而發者﹐謂之熱病。非其時而有其气﹐一歲之中﹐病多相似者﹐謂之溫病。】

中風之脈﹐陽浮而滑﹐陰濡而弱。濕溫之脈﹐陽浮而弱﹐陰小而急。傷寒之脈﹐陰陽俱盛而緊濇。熱病之脈﹐陰陽俱浮﹐浮之而滑﹐沈之散濇。溫病之脈﹐行在諸經﹐不知何經之動也﹐各隨其經所在而取之。

【滑壽曰﹕上文言傷寒之目﹐此言其脈之辧也﹐陰陽字皆指尺寸而言。】

【楊氏曰﹕溫病乃是疫癘之气﹐非冬感於寒至春變爲溫病者﹐散行諸經﹐故不可預知﹐臨病人而診之﹐知在何經之動﹐乃隨而治之。】

【謝氏曰﹕《仲景傷寒例》云﹐冬時嚴寒﹐萬類收藏﹐君子周密則不傷於寒﹐觸冒者乃名傷寒耳。其傷於四時之气皆能爲病﹐以傷寒爲毒者﹐以其最成殺厲之气也。中而卽病者﹐名曰傷寒。不卽病者﹐寒毒藏於肌膚﹐至春變爲溫病﹐至夏變爲暑病。暑病者熱極而重於溫也。又曰陽脈浮滑﹐陰脈濡弱﹐更遇於風﹐變爲風溫。今按仲景例風溫與《難經》中風脈同﹐而無濕溫之說。又曰《難經》言溫病卽《仲景傷寒例》中所言溫瘧﹑風溫﹑溫毒﹐溫疫四溫病也。越人言其槪而未詳﹐仲景則發其祕而條其脈﹐可謂詳矣。龐安常《傷寒總論》云﹕《難經》載五種傷寒﹐言溫病之脈行在諸經﹐不知何經之動﹐隨其經所在而取之。據《難經》﹐溫病又是四種傷寒感異气而變成者也。所謂王叔和云﹕陽脈浮滑﹐陰脈濡弱﹐更遇於風﹐變成風溫。陽脈洪數﹐陰脈實大﹐更遇濕熱﹐變爲溫毒﹐溫毒爲病最重也。陽脈濡弱﹐陰脈弦緊﹐更遇濕气﹐變爲濕溫。脈陰陽俱盛﹐重感於寒﹐變爲溫瘧。斯乃同病異名﹐同脈異經者也﹐所謂隨其經所在而取之者此也。龐氏此說﹐𨿽不與《難經》同﹐然亦自一義例。但《傷寒例》言溫疫而無濕溫﹐叔和言濕溫而無溫疫﹐此亦異耳。】

傷寒有汗出而愈下之而死者﹐有汗出而死下之而愈者﹐何也﹖然。陽虛陰盛﹐汗出而愈﹐下之卽死﹔陽盛陰虛﹐汗出而死﹐下之而愈。

【滑壽曰﹕受病爲虛﹐不受病者爲盛。惟其虛也﹐是以邪湊之﹔惟其盛也﹐是以邪不入。卽《外臺》所謂表病裏和﹐裏病表和之謂﹐指傷寒傳變者而言之也。表病裏和﹐汗之可也﹐而反下之﹐表邪不除﹐裏气復奪矣﹔裏病表和﹐下之可也﹐而反汗之﹐裏邪不退﹐表气復奪矣﹐故云死。所以然者﹐汗能亡陽﹐下能損陰也。此陰陽字﹐指表裏言之。經曰﹕誅伐無過﹐命曰大惑。此之謂歟﹖】

寒熱之病﹐候之如何也﹖然。皮寒熱者﹐皮不可近席﹐毛髮焦﹐鼻槁不得汗。肌寒熱者﹐皮膚痛﹐唇舌槁無汗。骨寒熱者﹐病無所安﹐汗注不休﹐齒本槁痛。

【滑壽曰﹕《靈樞》二十一篇云﹕皮寒熱者﹐不可附席﹐毛髮焦﹐鼻槁臘不得汗﹐取三陽之絡﹐以補手太陰。肌寒熱者﹐肌痛毛髮焦而唇槁臘不得汗﹐取三陽於下以去其血者﹐補足太陰以出其汗。骨寒熱者﹐病無所安﹐

【謂一身百脈無有是處也。】

汗注不休﹐齒未槁﹐取其少陰股之絡﹔齒已槁﹐死不治。愚按此蓋內傷之病﹐因以類附之。東垣《內外傷辧》﹐其兆於此乎﹖】

五十九難曰﹕狂癲之病﹐何以別之﹖然。狂疾之始發﹐少臥而不饑﹐自髙賢也﹐自辧智也﹐自倨貴也﹐妄笑好歌樂﹐妄行不休是也。癲疾始發﹐意不樂﹐僵僕直視﹐其脈三部陰陽俱盛是也。

【滑壽曰﹕狂發於陽﹐故其狀皆自有餘而主動。癲發於陰﹐故其狀皆自不足而主靜。其脈三部陰陽俱盛者﹐謂發於陽爲狂﹐則陽脈俱盛﹔發於陰爲癲﹐則陰脈俱盛也。按二十難中重陽者狂﹐重陰者癲﹐脫陽者見鬼﹐脫陰者目盲四句﹐當屬之此下。重﹐讀如再重之重。重陽重陰﹐於以再明上文陰陽俱盛之意﹐又推其極﹐至脫陰脫陽﹐則不止於重陰重陽矣。蓋陰盛而極﹐陽之脫也﹐鬼爲幽陰之物﹐故見之。陽盛而極﹐陰之脫也﹐一水不能勝五火﹐故目盲。】

【四明陳氏曰﹕气並於陽﹐則爲重陽﹔血並於陰﹐則爲重陰。脫陽見鬼﹐气不守也﹔脫陰目盲﹐血不榮也。狂癲之病﹐《靈樞》二十一篇其論詳矣﹐越人特舉其槪﹐正龐氏所謂引而不發﹐使後人自求之歟﹖】

六十難曰﹕頭心之病﹐有厥痛﹐有眞痛﹐何謂也﹖然。手三陽之脈﹐受風寒伏畱而不去者﹐則名厥頭痛。

【滑壽曰﹕詳見《靈樞》二十四篇。厥﹐逆也。】

入連在腦者﹐名眞頭痛。

【滑壽曰﹕眞頭痛﹐其痛甚﹐腦盡痛﹐手足靑至節﹐死不治。蓋腦髓海眞气之所聚﹐卒不受邪﹐受邪則死。】

其五臟气相干﹐名厥心痛。

【滑壽曰﹕《靈樞》載厥心痛凡五﹕胃心痛﹑腎心痛﹑脾心痛﹑肝心痛﹑肺心痛﹐皆五臟邪气相干也。】

其痛甚﹐但在心﹐手足靑者﹐卽名眞心痛。其眞心痛者﹐旦發夕死﹐夕發旦死。

【滑壽曰﹕《靈樞》云﹕眞心痛﹐手足靑至節﹐心痛甚﹐爲眞心痛。又七十一篇曰﹐少陰者心脈也﹐心者五臟六腑之大主也。心爲君主﹐精神之所捨﹐其髒堅固﹐邪不能客﹐客之則傷心﹐心傷則神去﹐神去則死矣。其眞心痛者﹐眞字下當欠一頭字﹐蓋闕文也。手足靑之靑﹐當作淸冷也。】

六十一難曰﹕經言望而知之謂之神﹐聞而知之謂之聖﹐問而知之謂之工﹐切脈而知之謂之巧﹐何謂也﹖然。望而知之者﹐望見五色以知其病。

【滑壽曰﹕《素問》五臟生成篇云﹕色見靑如艸滋者死﹐黃如枳實者死﹐黑如炲者死﹐赤如衃血者死﹐白如枯骨者死﹐此五色之見死也。靑如翠羽者生﹐赤如雞冠者生﹐黃如蟹腹者生﹐白如豕膏者生﹐黑如烏羽者生﹐此五色之見生也。生於心﹐欲如以縞裹朱﹔生於肺﹐欲如以縞裹紅﹔生於肝﹐欲如以縞裹紺﹔生於脾﹐欲如以縞裹栝蔞實﹔生於腎﹐欲如以縞裹紫﹐此五臟生色之外榮也。《靈樞》四十九篇曰﹕靑黑爲痛﹐黃赤爲熱﹐白爲寒。又曰赤色出於兩顴﹐大如拇指者﹐病𨿽小愈必卒死﹔黑色出於庭﹐大如拇指﹐必不病而卒。又七十四篇曰﹕診血脈者﹐多赤多熱﹐多靑多痛﹐多黑爲久痺﹐多黑多赤多靑皆見者爲寒熱身痛。面色微黃﹐齒垢黃﹐爪甲上黃﹐黃疸也。又如驗產婦﹐面赤舌毒﹐母活子死﹔面靑舌靑﹐沫出﹐母死子活﹔唇口俱靑﹐子母俱死之類也。】

【袁氏曰﹕五臟之色見於面者﹐各有部分﹐以應相生相克之候﹐察之以知其病也。】

聞而知之者﹐聞其五音以別其病。

【滑壽曰﹕四明陳氏云﹐五臟有聲而聲有音﹐肝聲呼﹐音應角﹐調而直﹐音聲相應則無病﹐角亂則病在肝。心聲笑﹐音應徵﹐和而長﹐音聲相應則無病﹐徵亂則病在心。脾聲歌﹐音應宮﹐大而和﹐音聲相應則無病﹐宮亂則病在脾。肺聲哭﹐音應商﹐輕而勁﹐音聲相應則無病﹐商亂則病在肺。腎聲呻﹐音應羽﹐沈而深﹐音聲相應則無病﹐羽亂則病在腎。】

【袁氏曰﹕聞五臟五聲以應五音之淸濁﹐或互相勝負﹐或其音嘶嗄之類﹐別其病也。】

【此一篇當於《素問》陰陽應象論﹑金匱眞言諸篇言五臟聲音及三十四難云云求之﹐則聞其聲足以別其病也。】

問而知之者﹐問其所欲五味﹐以知其病所起所在也。

【滑壽曰﹕《靈樞》六十三篇云﹕五味入口﹐各有所走﹐各有所病。酸走筋﹐多食之﹐令人癃。咸走血﹐多食之﹐令人渴。辛走气﹐多食之﹐令人洞心。辛與气俱行﹐故辛入心而與汗俱出。苦走骨﹐多食之﹐令人變嘔。甘走肉﹐多食之﹐令人悗心。推此﹐則知問其所欲五味﹐以知其病之所起所在。】

【袁氏曰﹕問其所欲五味中偏嗜偏多食之物﹐則知髒气有偏勝偏絕之候也。】

切脈而知之者﹐診其寸口﹐視其虛實﹐以知其病﹐病在何臟腑也。

【滑壽曰﹕診寸口﹐卽第一難之義。視虛實﹐見六難並四十八難。王氏脈法贊曰﹕脈有三部﹐尺寸及關。榮衛流行﹐不失衡銓。腎沈心洪﹐肺浮肝弦。此自常經﹐不失銖分。出入升降﹐漏刻周旋。水下百刻﹐脈一周身。旋復寸口﹐虛實見焉。此之謂也。】

經言以外知之曰聖﹐以內知之曰神﹐此之謂也。

【滑壽曰﹕以外知之望﹑聞﹐以內知之問﹑切也。神﹐微妙﹔聖﹐通明也。又總結之言聖神﹐則工巧在內矣。】

六十二難曰﹕髒井滎有五﹐腑獨有六者﹐何謂也﹖然。腑者陽也﹐三焦行於諸陽﹐故置一兪﹐名曰原。腑有六者﹐亦與三焦共一气也。

【滑壽曰﹕髒之井滎有五﹐謂井滎腧經合也。腑之井滎有六﹐以三焦行於諸陽﹐故又置一腧﹐而名曰原。所以腑有六者﹐與三焦共一气也。】

【虞氏曰﹕此篇疑有缺誤﹐當與六十六難參考。】

六十三難曰﹕十變言五臟六腑滎合﹐皆以井爲始者何也﹖然。井者東方春也﹐萬物之始生﹐諸蚑行喘息﹐蜎飛蠕動﹐當生之物莫不以春生。故歲數始於春﹐日數始於甲。故以井爲始也。

【滑壽曰﹕十二經所出之穴﹐皆謂之井﹐而以爲滎兪之始者﹐以井主東方木﹐木者春也﹐萬物發生之始。諸蚑者行﹐喘者息﹐息謂噓吸气也。公孫洪傳作蚑行喙息﹐義尢明白。蜎者飛﹐蠕者動﹐皆虫豸之屬。凡當生之物﹐皆以春而生﹐是以歲之數則始於春﹐日之數則始於甲﹐人之滎合則始於井也。】

【馮氏曰﹕井﹐谷井之井﹐泉源之所出也。】

【四明陳氏曰﹕經穴之气所生﹐則自井始﹐而澑滎﹑注兪﹑過經﹑入合﹐故以萬物及歲數﹑日數之始爲譬也。】

六十四難曰﹕十變又言陰井木﹐陽井金﹔陰滎火﹐陽滎水﹔陰兪土﹐陽腧木﹔陰經金﹐陽經火﹔陰合水﹐陽合土。

【滑壽曰﹕十二經起於井穴。陰井爲木﹐故陰井木生陰滎火﹐陰滎火生陰腧土﹐陰腧土生陰經金﹐陰經金生陰合水。陽井爲金﹐故陽井金生陽滎水﹐陽滎水生陽腧木﹐陽腧木生陽經火﹐陽經火生陽合土。】

陰陽皆不同﹐其意何也﹖然。是剛柔之事也。陰井乙木﹐陽井庚金。陽井庚﹐庚者乙之剛也﹔陰井乙﹐乙者庚之柔也。乙爲木﹐故言陰井木也﹔庚爲金﹐故言陽井金也。餘皆仿此。

【滑壽曰﹕剛柔者﹐卽乙庚之相配也。十干所以乙庚而言者﹐蓋諸臟腑穴﹐皆始於井﹐而陰脈之井始於乙木﹐陽脈之井始於庚金﹐故自乙庚而言剛柔之配﹐而其餘五行之配﹐皆仿此也。】

【丁氏曰﹕剛柔者謂陰井木﹐陽井金﹐庚金爲剛﹐乙木爲柔﹔陰滎火﹐陽滎水﹐壬水爲剛﹐丁火爲柔﹔陰兪土﹐陽兪木﹐甲木爲剛﹐己土爲柔﹔陰經金﹐陽經火﹐丙火爲剛﹐辛金爲柔﹔陰合水﹐陽合土﹐戊土爲剛﹐癸水爲柔。蓋五行之道﹐相生者母子之義﹐相克相制者﹐夫婦之類﹐故夫道皆剛﹐婦道皆柔﹐自然之理也。《易》曰﹕分陰分陽﹐疊用柔剛﹐其是之謂歟﹖】

六十五難曰﹕經言所出爲井﹐所入爲合﹐其法柰何﹖然。所出爲井﹐井者東方春也﹐萬物之始生﹐故言所出爲井也。所入爲合﹐合者北方冬也﹐陽气入藏﹐故言所入爲合也。

【滑壽曰﹕此以經穴流注之始終言也。】

六十六難曰﹕經言肺之原出於太淵﹐心之原出於太陵﹐肝之原出於太衝﹐脾之原出於太白﹐腎之原出於太溪﹐少陰之原出於兌骨【神門穴也】﹐膽之原出於丘墟﹐胃之原出於衝陽﹐三焦之原出於陽池﹐膀胱之原出於京骨﹐大腸之原出於合谷﹐小腸之原出於腕骨。

【滑壽曰﹕肺之原太淵﹐至腎之原太溪﹐見《靈樞》第一篇

。其第二篇

曰﹕肺之腧太淵﹐心之腧太陵﹐肝之腧太衝﹐脾之腧太白﹐腎之腧太溪。膀胱之腧束骨﹐過於京骨爲原﹔膽之腧臨泣﹐過於丘墟爲原﹔胃之腧陷谷﹐過於衝陽爲原﹔三焦之腧中渚﹐過於陽池爲原﹔小腸之腧後溪﹐過於腕骨爲原﹔大腸之腧三間﹐過於合谷爲原。蓋五臟陰經止以腧爲原﹐六腑陽經旣有腧﹐仍別有原。或曰《靈樞》以太陵爲心之原﹐《難經》亦然﹐而又別以兌骨爲少陰之原﹐諸家鍼灸書﹐並以太陵爲手厥陰心主之腧﹐以神門在掌後兌骨之端者﹐爲心經所注之腧﹐似此不同者﹐何也﹖按《靈樞》七十一篇曰﹕少陰無輸﹐心不病乎﹖岐伯曰﹕其外經病而髒不病﹐故獨取其經於掌後兌骨之端也。其餘脈出入屈折﹐其行之疾徐﹐皆如手少陰心主之脈行也。又第二篇

曰﹕心出於中衝﹐澑於勞宮﹐注於太陵﹐行於間使﹐入於曲澤﹐手少陰也。按中衝以下並手心主經腧﹐《靈樞》直指爲手少陰﹐而手少陰經腧不別載也。又《素問》繆刺篇曰﹕刺手心主少陰兌骨之端﹐各一痏﹐立已。又气穴篇曰﹕髒腧五十穴﹐王氏注五臟腧惟有心包經井腧之穴﹐而亦無心經井腧穴。又七十九難曰﹕假令心病﹐瀉手心主腧﹐補手心主井。詳此前後各經文義﹐則知手少陰與心主同治也。】

十二經皆以腧爲原者﹐何也﹖然。五臟腧者﹐三焦之所行﹐气之所畱止也。三焦所行之兪爲原者﹐何也﹖然。臍下腎間動气者﹐人之生命也﹐十二經之根本也﹐故名曰原。三焦者﹐原气之別使也﹐主通行三气﹐經歷於五臟六腑。原者﹐三焦之尊號也﹐故所止輒爲原。五臟六腑之有病者﹐皆取其原也。

【滑壽曰﹕十二經皆以腧爲原者﹐以十二經之腧皆系三焦所行﹐气所畱止之處也。三焦所行之腧爲原者﹐以臍下腎間動气﹐乃人之生命﹐十二經之根本﹐三焦則爲原气之別使﹐主通行上中下之三气﹐經歷於五臟六腑也。通行三气﹐卽紀氏所謂下焦稟眞元之气﹐卽原气也﹐上達至於中焦﹐中焦受水谷精悍之气﹐化爲榮衛﹐榮衛之气與眞元之气通行﹐達於上焦也。所以原爲三焦之尊號﹐而所止輒爲原﹐猶警蹕所至稱行在所也。五臟六俯之有病者﹐皆於是而取之。宜哉﹗】

六十七難曰﹕五臟募皆在陰﹐而腧在陽者﹐何謂也﹖然。陰病行陽﹐陽病行陰﹐故令募在陰﹐腧在陽。

【滑壽曰﹕募與兪﹐五臟空穴之總名也。在腹爲陰﹐則謂之募﹔在背爲陽﹐則謂之腧。募猶募結之募﹐言經气之聚於此也。《扁鵲傳》腧作輸﹐猶委輸﹐言經气由此而輸於彼也。五臟募在腹﹕肺之募中府二穴﹐在胸部雲門下一寸﹐乳上二肋間﹐動脈陷中﹔心之募巨闕一穴﹐在鳩尾下一寸﹔脾之募章門二穴﹐在季脇下直臍﹔肝之募期門二穴﹐在不容兩旁各一寸五分﹔腎之募京門二穴﹐在腰中季脇本。五臟腧在背﹐行足太陽之經﹕肺腧在第三椎下﹐心腧在五椎下﹐肝腧在九椎下﹐脾腧在十一椎下﹐腎腧在十四椎下﹐皆俠脊兩旁各一寸五分。陰病行陽﹐陽病行陰者﹐陰陽經絡气相交﹐貫臟腑腹背﹐气相通應﹐所以陰病有時而行陽﹐陽病有時而行陰也。鍼法曰﹕從陽引陰﹐從陰引陽。】

六十八難曰﹕五臟六腑﹐皆有井滎腧經合﹐皆何所主﹖然﹐經言所出爲井﹐所流爲滎﹐所注爲腧﹐所行爲經﹐所入爲合。井主心下滿﹐滎主身熱﹐腧主體重節痛﹐經主喘咳寒熱﹐合主逆气而泄。此五臟六腑井滎腧經合所主病也。

【滑壽曰﹕主﹐治也。井﹐谷井水源之所出也。滎﹐絕小水也。井之原本微﹐故所流尙小而爲滎。腧﹐輸也﹐注也﹐自滎而注﹐乃爲腧也。由腧而經過於此﹐乃謂之經。由經而入於所合﹐謂之合﹐合者會也。《靈樞》第一篇

曰﹕五臟五腧﹐五五二十五腧﹔六腑六腧﹐六六三十六腧。

﹝此腧﹐空穴之總名。凡諸空穴﹐皆可以言腧。﹞

經脈十二﹐絡脈十五﹐凡二十七气所行﹐皆井滎腧經合之所系﹐而所主病各不同﹕井主心下滿﹐肝木病也﹐足厥陰之支﹐從肝別貫膈﹐上注肺﹐故井主心下滿﹔滎主身熱﹐心火病也﹔兪主體重節痛﹐脾土病也﹔經主喘咳寒熱﹐肺金病也﹔合主逆气而泄﹐腎水病也。】

【謝氏曰﹕此舉五臟之病各一端爲例﹐余病可以類推而互取也。不言六腑者﹐舉髒足以賅之。】

六十九難曰﹕經言虛者補之﹐實者瀉之﹐不虛不實﹐以經取之﹐何謂也﹖然。虛者補其母﹐實者瀉其子﹐當先補之﹐然後瀉之。不虛不實﹐以經取之者﹐是正經自生病﹐不中他邪也﹐當自取其經﹐故言以經取之。

【滑壽曰﹕《靈樞》第十篇

載﹐十二經皆有盛則瀉之﹐虛則補之﹐不盛不虛﹐以經取之。虛者補其母﹐實者瀉其子﹐子能令母實﹐母能令子虛也。假令肝病虛﹐卽補厥陰之合﹐曲泉是也﹔實則瀉厥陰之滎﹐行間是也。先補後瀉﹐卽後篇陽气不足﹐陰气有餘﹐當先補其陽而後瀉其陰之意﹐然於此義不屬﹐非缺誤卽羨文也。不實不虛﹐以經取之者﹐卽四十九難憂愁思慮則傷心﹐形寒飲冷則傷肺云云者﹐蓋正經之自病者也。】

【楊氏曰﹕不實不虛﹐是謂髒不相乘也﹐故云自取其經。】

七十難曰﹕春夏刺淺﹐秋冬刺深者﹐何謂也﹖然。春夏者﹐陽气在上﹐人气亦在上﹐故當淺取之﹔秋冬者﹐陽气在下﹐人气亦在下﹐故當深取之。

【滑壽曰﹕春夏陽气浮而上﹐人之气亦然﹐故刺之當淺﹐欲其無太過也。秋冬陽气沈而下﹐人气亦然﹐故刺之當深﹐欲其無不及也。經曰﹕必先歲气﹐無伐天和﹐此之謂也。】

【四明陳氏曰﹕春气在毛﹐夏气在皮﹐秋气在分肉﹐冬气在骨髓﹐是淺深之應也。】

春夏各致一陰﹐秋冬各致一陽者﹐何謂也﹖然。春夏溫﹐必致一陰者﹐初下鍼沈之﹐至腎肝之部﹐得气引持之陰也﹔秋冬寒﹐必致一陽者﹐初內鍼淺而浮之﹐至心肺之部﹐得气推內之陽也。是謂春夏必致一陰﹐秋冬必致一陽。

【滑壽曰﹕春夏气溫﹐必致一陰者﹐春夏養陽之義也。初下鍼﹐卽沈之﹐至腎肝之部﹐俟其得气﹐乃引鍼而提之﹐以至於心肺之分﹐所謂致一陰也。秋冬气寒﹐必致一陽者﹐秋冬養陰之義也。初內鍼﹐淺而浮之﹐當心肺之部﹐俟其得气﹐推鍼而內之﹐以達於腎肝之分﹐所謂致一陽也。此篇致陰致陽之說﹐越人特推其理有如是者爾。凡用鍼補瀉﹐自有所宜﹐初不必以是相拘也。】

七十一難曰﹕經言刺榮無傷衛﹐刺衛無傷榮﹐何謂也﹖然。鍼陽者﹐臥鍼而刺之﹔刺陰者﹐先以左手攝按所鍼榮腧之處﹐气散乃內鍼。是謂刺榮無傷衛﹐刺衛無傷榮也。

【滑壽曰﹕榮爲陰﹐衛爲陽﹐榮行脈中﹐衛行脈外﹐各有所深淺也。用鍼之道亦然。鍼陽必臥鍼而刺之者﹐以陽气輕浮﹐過之﹐恐傷於榮也﹔刺陰者﹐先以左手按所刺之穴﹐良久﹐令气散﹐乃內鍼﹐不然則傷衛气也。無﹑毋通﹐禁止辭。】

七十二難曰﹕經言能知迎隨之气﹐可令調之﹐調气之方﹐必在陰陽﹐何謂也﹖然。所謂迎隨者﹐知榮衛之流行﹐經脈之往來也﹐隨其逆順而取之﹐故曰迎隨。

【滑壽曰﹕迎隨之法﹐補瀉之道也。迎者迎而奪之﹐隨者隨而濟之。然必知榮衛之流行﹐經脈之往來。榮衛流行﹐經脈往來﹐其義一也。知之而後可以視夫病之逆順﹐隨其所當而爲補瀉也。】

【四明陳氏曰﹕迎者迎其气之方來而未盛也﹐以瀉之﹐隨者隨其气之方往而未虛也以補之。愚按迎隨有二﹐有虛實迎隨﹐有子母迎隨。陳氏之說﹐虛實迎隨也。若七十九難所載﹐子母迎隨也。】

調气之方﹐必在陰陽者﹐知其內外表裏﹐隨其陰陽而調之﹐故曰調气之方﹐必在陰陽。

【滑壽曰﹕內爲陰﹐外爲陽﹐表爲陽﹐裏爲陰﹐察其病之在陰在陽而調之也。】

【楊氏曰﹕調气之方﹐必在陰陽者﹐陰虛陽實則補陰瀉陽﹐陽虛陰實則補陽瀉陰﹐或陽並於陰﹐陰並於陽﹐或陰陽俱虛俱實﹐皆隨其所見而調之。】

【謝氏曰﹕男外女內﹐表陽裏陰。調陰陽之气者﹐如從陽引陰﹐從陰引陽﹐陽病治陰﹐陰病治陽之類。】

七十三難曰﹕諸井者﹐肌肉淺薄﹐气少不足使也﹐刺之柰何﹖然。諸井者木也﹐滎者火也﹐火者木之子﹐當刺井者以滎瀉之。故經言補者不可以爲瀉﹐瀉者不可以爲補﹐此之謂也。

【滑壽曰﹕諸經之井﹐在於手足指梢肌肉淺薄之處﹐气少不足使爲補瀉也。故設當刺井者﹐只瀉其滎﹐以井爲木﹐滎爲火﹐火者木之子也。詳越人此說﹐專爲瀉井者言也。若當補井﹐則必補其合。故引經言補者不可以爲瀉﹐瀉者不可以爲補﹐各有攸當也。補瀉反﹐則病益篤而有實實虛虛之患﹐可不謹歟﹗】

七十四難曰﹕經言春刺井﹐夏刺滎﹐季夏刺兪﹐秋刺經﹐冬刺合者﹐何謂也﹖然。春刺井者邪在肝﹐夏刺滎者邪在心﹐季夏刺腧者邪在脾﹐秋刺經者邪在肺﹐冬刺合者邪在腎。

【滑壽曰﹕榮腧之系四時者﹐以其邪各有所在也。】

其肝﹑心﹑脾﹑肺﹑腎而系於春﹑夏﹑秋﹑冬者﹐何也﹖然﹐五臟一病﹐輒有五色。假令肝病﹕色靑者肝也﹐臊臭者肝也﹐喜酸者肝也﹐喜呼者肝也﹐喜泣者肝也。其病眾多﹐不可盡言也。四時有數﹐而並系於春﹑夏﹑秋﹑冬者也。鍼之要妙﹐在於秋毫者也。

【滑壽曰﹕五臟一病﹐不止於五﹐其病尢眾多也。𨿽其眾多而四時有數﹐故病系於春﹑夏﹑秋﹑冬及井﹑滎﹑輸﹑經﹑合之屬也﹐用鍼者必精察之。】

【詳此篇文義﹐似有缺誤﹐今且依此解之﹐以俟知者。】

七十五難曰﹕經言東方實﹐西方虛﹐瀉南方﹐補北方﹐何謂也﹖然。金木水火土﹐當更相平。東方木也﹐西方金也。木欲實﹔金當平之﹔火欲實﹐水當平之﹔土欲實﹐木當平之﹔金欲實﹐火當平之﹔水欲實﹐土當平之。東方肝也﹐則知肝實﹔西方肺也﹐則知肺虛。瀉南方火﹐補北方水。南方火﹐火者木之子也﹔北方水﹐水者木之母也。水勝火﹐子能令母實﹐母能令子虛﹐故瀉火補水﹐欲令金不得平木也。經曰不能治其虛﹐何問其餘﹖此之謂也。

【滑壽曰﹕金不得平木﹐不字疑衍。東方實﹐西方虛﹐瀉南方﹐補北方者﹐木金火水欲更相平也。木火土金水之欲實﹐五行之貪勝而務權也﹔金水木火土之相平﹐以五行所勝而制其貪也。經曰﹕一臟不平﹐所勝平之。東方肝﹐西方肺﹐東方實﹐則知西方虛矣﹔若西方不虛﹐則東方安得而過於實耶﹖或瀉或補﹐要亦抑其盛而濟其不足﹐損過就中之道也。水能勝火﹐子能令母實﹐母能令子虛。瀉南方火者﹐奪子之气使食母之有餘﹔補北方水者﹐益子之气使不食於母也。如此則過者退而抑者進﹐金得平其木﹐而東西二方無復偏勝偏虧之患矣。越人之意﹐大抵謂東方過於實﹐而西方之气不足﹐故瀉火以抑其木﹐補水以濟其金﹐是乃使金得與木相停﹐故曰欲令金得平木也。若曰欲令金不得平木﹐則前後文義窒礙﹐竟說不通。使肝木不過﹐肺不虛﹐復瀉火補水﹐不幾於實實虛虛耶﹖八十一難文義﹐正與此互相發明。九峯蔡氏謂水火金木土﹐谷惟修取相制以泄其過﹐其意亦同。故結句云不能治其虛﹐何問其餘﹖蓋爲知常而不知變者之戒也。此篇大意﹐在肝實肺虛﹑瀉火補水上。或問子能令母實﹐母能令子虛﹐當瀉火補土爲是。蓋子有餘則不食母之气﹐母不足則不能蔭其子。瀉南方火﹐乃奪子之气﹐使食母之有餘﹔補中央土﹐則益母之气使得以蔭其子也。今乃瀉火補水何歟﹖曰﹕此越人之妙﹐一舉而兩得之者也。且瀉火﹐一則以奪木之气﹐一則以去金之克﹔補水一則以益金之气﹐一則以制火之光。若補土則一於助金而已﹐不可施於兩用﹐此所以不補土而補水也。或又問母能令子實﹐子能令母虛﹐五行之道也。今越人乃謂子能令母實﹐母能令子虛﹐何哉﹖曰﹕是各有其說也。母能令子實﹐子能令母虛者﹐五行之生化﹔子能令母實﹐母能令子虛者﹐鍼家之予奪﹐固不侔也。四明陳氏曰﹕仲景云﹕木行乘金﹐名曰橫。《內經》曰﹕气有餘﹐則制己所勝而侮所不勝。木實金虛﹐是木橫而淩金﹐侮所不勝也。木實本以金平之﹐然以其气正彊而橫﹐金平之則兩不相伏而戰﹐戰則實者亦傷﹐虛者亦敗。金虛﹐本資气於土﹐然其時土亦受制﹐未足以資之。故取水爲金之子﹐又爲木之母﹐於是瀉火補水﹐使水勝火﹐則火餒而取气於木﹐木乃減而不復實。水爲木母﹐此母能令子虛也。木旣不實﹐其气乃平﹐平則金免木淩而不復虛。水爲金子﹐此子能令母實也。所謂金不得平木﹐不得徑以金平其木﹐必瀉火補水而旁治之﹐使木金之气自然兩平耳。今按陳氏此說﹐亦自有理﹐但爲不之一字所纏﹐未免牽彊費辭﹐不若直以不字爲衍文耳。觀八十一篇中﹐當知金平木一語可見矣。】

七十六難曰﹕何謂補瀉﹖當補之時﹐何所取气﹖當瀉之時﹐何所置气﹖然。當補之時﹐從衛取气﹔當瀉之時﹐從榮置气。其陽气不足﹐陰气有餘﹐當先補其陽而後瀉其陰﹔陰气不足﹐陽气有餘﹐當先補其陰而後瀉其陽。榮衛通行﹐此其要也。

【滑壽曰﹕《靈樞》五十二篇云﹕浮气之不循經者爲衛气﹐其精气之行於經者爲榮气。蓋補則取浮气之不循經者以補虛處﹐瀉則從榮置其气而不用也。置猶棄置之置。然人之病虛實不一﹐補瀉之道﹐亦非一也。是以陽气不足而陰气有餘﹐則先補陽而後瀉陰以和之﹔陰气不足而陽气有餘﹐則先補陰而後瀉陽以和之。如此則榮衛自然通行矣。補瀉法見下篇。】

七十七難曰﹕經言上工治未病﹐中工治已病者﹐何謂也﹖然。所謂治未病者﹐見肝之病﹐則知肝當傳之與脾﹐故先實其脾气﹐無令得受肝之邪﹐故曰治未病焉。中工者見肝之病﹐不曉相傳﹐但一心治肝﹐故曰治已病也。

【滑壽曰﹕見肝之病﹐先實其脾﹐使邪無所入﹐治未病也﹐是爲上工。見肝之病﹐一心治肝﹐治已病也﹐是爲中工。《靈樞》五十五篇曰﹕上工刺其未生者也﹐其次刺其未盛者也﹐其次刺其已衰者也﹐下工刺其方襲者也﹐與其形之盛者也﹐與其病之與脈相逆者也。故曰方其盛也﹐勿敢毀傷﹔刺其已衰﹐事必大昌。故曰上工治未病﹐不治已病﹐此之謂也。】

七十八難曰﹕鍼有補瀉﹐何謂也﹖然。補瀉之法﹐非必呼吸出內鍼也。知爲鍼者信其左﹐不知爲鍼者信其右。當刺之時﹐先以左手壓按所鍼榮腧之處﹐彈而努之﹐爪而下之﹐其气之來﹐如動脈之狀﹐順鍼而刺之。得气﹐因推而內之﹐是謂補﹔動而伸之是謂瀉。不得气﹐乃與男外女內。不得气是謂十死不治也。【努﹐讀如怒。】

【滑壽曰﹕彈而努之﹐鼓勇之也﹔爪而下之﹐謂掏之稍重﹐皆欲致其气之至也。气至指下﹐如動脈之狀﹐乃乘其至而刺之。順猶循也﹐乘也。停鍼待气﹐气至鍼動﹐是得气也。因推鍼而內之﹐是謂補。動鍼而伸之﹐是謂瀉。此越人心法﹐非呼吸出內者也。是固然也。若停鍼候气﹐久而不至﹐乃與男子則淺其鍼而候之衛气之分。女子則深其鍼而候之榮气之分﹐如此而又不得气﹐是謂其病終不可治也。篇中前後二气字不同﹐不可不辧。前言气之來如動脈狀﹐未刺之前﹐左手所候之气也。後言得气不得气﹐鍼下所候之气也﹐此自兩節。周仲立乃云﹕凡候气﹐左手宜略重之。候之不得﹐乃與男則少輕其手於衛气之分以候之﹐女則重其手於榮气之分以候之﹐如此則旣無前後之分﹐又昧停鍼待气之道﹐尙何所據爲補瀉耶﹖】

七十九難曰﹕經言迎而奪之﹐安得無虛﹖隨而濟之﹐安得無實﹖虛之與實﹐若得若失﹐實之與虛﹐若有若無﹐何謂也﹖

【滑壽曰﹕出《靈樞》第一篇

。得﹐求而獲也。失﹐縱也﹐遺也。其第二篇

曰﹕言實與虛﹐若有若無者﹐謂實者有气﹐虛者無气也。言虛與實﹐若得若失者﹐謂補者佖然若有得也﹐瀉者恍然若有失也﹐卽第一篇

之義。】

然。迎而奪之者﹐瀉其子也﹔隨而濟之者﹐補其母也。假令心病瀉手心主腧﹐是謂迎而奪之者也﹔補手心主井﹐是謂隨而濟之者也。

【滑壽曰﹕迎而奪之者瀉也﹐隨而濟之者補也。假令心病﹐心﹐火也。土爲火之子。手心主之兪太陵也。實則瀉之﹐是迎而奪之也。木者﹐火之母。手心主之井﹐中衝也。虛則補之﹐是隨而濟之也。迎者迎於前﹐隨者隨其後。此假心爲例﹐而補瀉則云手心主﹐卽《靈樞》所謂少陰無兪者也。當與六十六難並觀。】

所謂實之與虛者﹐牢濡之意也。气來實牢者爲得﹐濡虛者爲失。故曰若得若失也。

【滑壽曰﹕气來實牢濡虛﹐以隨濟迎奪而爲得失也。前云虛之與實﹐若得若失﹔實之與虛﹐若有若無。此言實之與虛﹐若得若失。蓋得失有無﹐義實相同﹐互舉之省文爾。】

八十難曰﹕經言有見如入﹐有見如出者﹐何謂也﹖然。所謂有見如入者﹐謂左手見气來至乃內鍼﹐鍼入見气盡乃出鍼﹐是謂有見如入﹐有見如出也。

【滑壽曰﹕所謂有見如入下﹐當欠有見如出四字。如﹐讀若而。《孟子》書望道而未之見﹐而讀若如﹐蓋通用也。有見而入出者﹐謂左手按穴待气來至﹐乃下鍼﹐鍼入﹐候其气應盡而出鍼也。】

八十一難曰﹕經言無實實虛虛﹐損不足而益有餘﹐是寸口脈耶﹖將病自有虛實耶﹖其損益柰何﹖然。是病非謂寸口脈也﹐謂病自有虛實也。假令肝實而肺虛﹐肝者木也﹐肺者金也﹐金木當更相平﹐當知金平木。假令肺實而肝虛微少气﹐用鍼不補其肝﹐而反重實其肺。故曰實實虛虛﹐損不足而益有餘。此者中工之所害也。

【滑壽曰﹕是病二字﹐非誤卽衍。肝實肺虛﹐金當平木﹐如七十五難之說。若肺實肝虛﹐則當抑金而扶木也。用鍼者﹐乃不補其肝而反重實其肺﹐此所謂實其實而虛其虛﹐損不足而益有餘﹐殺人必矣。中工﹐中常之工﹐猶云粗工也。】

【按《難經》八十一篇篇辭甚簡﹐然而榮衛度數﹐尺寸位置﹐陰陽王相﹐臟腑內外﹐脈法病能﹐經絡流注﹐鍼刺穴兪﹐莫不賅盡。而此篇尢創艾切切﹐蓋不獨爲用鍼者之戒﹐凡爲治者皆所當戒﹐又絕筆之微意也。於乎﹗越人當先秦戰國時﹐與《內經》《靈樞》之出不遠﹐必有得以口授面命傳聞煜煜者﹐故其見之明而言之詳﹐不但如史家所載長桑君之遇也。邵肌乃謂經之當難者﹐未必止此八十一條。噫﹐猶有望於後人歟﹖】

闕誤總類

七難﹕三陰三陽次第﹐《脈經》不同。《脈經》於三陽則少陽﹑太陽﹑陽明﹐三陰則少陰﹑太陰﹑厥陰。

十二難﹕馮氏謂此篇合入用鍼補瀉之類﹐當在六十難後﹐以類相從也。

十四難﹕反此者﹐至於收病也﹐當作至脈之病也﹐於收二字誤。

十六難﹕問三部九候以下共六件﹐而篇中並不答所問﹐似有缺誤。

十七難﹕所問者三﹐所答者一﹐疑有缺漏。

十八難﹕第三節

﹐謝氏謂當是十六難中答辭。第四節

或謂當是十七難中或連年月不已答辭。

二十難﹕重陽者狂﹐重陰者癲﹐脫陽者見鬼﹐脫陰者目盲﹐當是五十九難結句之文﹐錯簡在此。

二十一難﹕謝氏曰﹕按本經所答﹐辭意不屬﹐似有脫誤。

二十三難﹕經云明知終始云云一節﹐謝氏謂合在下篇之前﹐不必然也﹐只參看。

二十八難﹕溢蓄不能環流灌漑諸經者也十二字﹐當在十二經亦不能拘之之下。其受邪气蓄則腫熱砭射之也十二字﹐謝氏以爲衍文﹔或曰當在三十七難關格不得盡其命而死矣之下﹐因邪在六腑而言。

二十九難﹕陽維爲病苦寒熱﹐陰維爲病苦心痛﹐諸本皆在腰溶溶若坐水中下﹐謝氏移置溶溶不能自收持下﹐文理順從﹐必有所考而然﹐今從之。

三十一難﹕其腑在气街一句﹐疑錯簡﹐或衍文。三焦自屬諸腑與手心主﹐配各有所﹐不應又有腑也。

四十八難﹕診之虛實下﹐濡者爲虛﹑牢者爲實八字﹐《脈經》無之﹐謝氏以爲衍文﹐楊氏謂按之皮肉柔濡爲虛﹑牢彊者爲實。然則有亦無害。

四十九難﹕第五節

﹐虛爲不欲食﹐實爲欲食二句﹐與上下文無所關﹐疑錯簡或衍文。

六十難﹕其眞心痛者﹐眞字下當有一頭字﹐蓋總結上兩節也。

六十九難﹕當先補之﹐然後瀉之﹐八字疑衍。

七十四難﹕篇中文義﹐似有缺誤﹐今且依此解之﹐俟後之知者。

七十五難﹕金不得平木﹐不字疑衍﹐詳見本篇。

八十一難﹕是病二字﹐非誤卽衍。

