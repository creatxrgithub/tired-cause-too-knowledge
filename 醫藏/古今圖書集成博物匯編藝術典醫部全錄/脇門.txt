古今圖書集成醫部全錄卷一百七十二

脇門

黃帝素問

髒气法時論

肝病者﹐兩脇下痛﹐引少腹﹐令人善怒。

【注病者﹐邪气實也。肝脈布脇肋﹐抵少腹﹐故兩脇下痛引少腹。《靈樞經》曰﹕肝气實則怒。蓋肝爲將軍之官而志怒﹐肝气郁而不舒故也。】

脈要精微論

尺內兩旁則季脇也。

【注尺內﹐尺中也。兩旁﹐兩尺部之外旁也。季脇﹐兩脇之下杪也。】

平人气象論

寸口脈沈而橫﹐曰脇下有積﹐腹中有橫積﹐痛。

【注脇下主身半之中﹐腹中爲形身之裏﹐寸口脈沈而橫﹐是外邪入於裏陰之中﹐故主脇下腹中有橫積也。】

五臟生成篇

腹滿﹝月眞﹞脹﹐支膈胠脇﹐下厥上冒﹐過在足太陰陽明。

【注腹者﹐脾胃之郛郭也。腹滿﹝月眞﹞脹﹐邪薄於太陰﹑陽明之气分﹐太陰﹑陽明之支絡貫膈﹐气分之邪﹐轉入於經﹐是以連及支膈胠脇皆脹滿也。】

熱論

三日少陽受之。少陽主膽﹐其脈循脇絡於耳﹐故胸脇痛而耳聾。

【注少陽之气﹐主樞主膽﹐膽气升則諸陽之气皆升﹐所謂因於寒﹐欲如運樞也。諸陽之气﹐從樞脇而出於膚表。太陽主表﹐陽明主肌﹐少陽主胸脇﹐胸脇痛而耳聾者﹐病在气而見有形之經證也。】

刺熱篇

顴後爲脇痛。

【注言色逆於顴後﹐是熱邪乘膽﹐當爲脇痛。】

咳論

肝咳之狀﹐咳則兩脇下痛﹐甚則不可以轉。

【注肝脈布脇肋上注肺﹐故咳則兩脇下痛。不可轉者﹐不可以俯仰也。】

脾咳之狀﹐咳則右脇下痛﹐陰陰引肩背﹐甚則不可以動﹐動則咳劇。

【注脾臟居右﹐故咳則右脇下痛。脾气上通於肺﹐肺之兪在肩背﹐故陰陰引於肩背也。】

舉痛論

寒气客於厥陰之脈。厥陰之脈者﹐絡陰器﹐系於肝。寒气客於脈中﹐則血濇脈急﹐故脇肋與少腹相引痛矣。

【注肝主血﹐故寒气客於厥陰之脈﹐則血濇脈急。肝脈布脇肋﹐循陰器﹐故脇肋與少腹相引而痛。】

腹中論

帝曰﹕有病胸脇支滿者﹐妨於食﹐病至則先聞腥臊臭﹐出淸液﹐先唾血﹐四肢淸﹐目眩﹐時時前後血﹐病名爲何﹖何以得之﹖岐伯曰﹕病名曰血枯。此得之年少時有所大脫血﹐若醉入房中﹐气竭肝傷﹐故月事衰少不來也。

【注血虛脫則肝气大傷。胸脇支滿者﹐肝虛而脹滿也。食气入胃﹐散精於肝﹐肝气傷﹐故妨於食。肝臭臊﹐肺臭腥﹐肝肺兩虛﹐是以病至則先聞腥臊臭也。肺气虛﹐出淸液﹐肝臟虛﹐先唾血也。不能充膚熱肉﹐則四肢冷。肝開竅於目﹐故目眩也。肝主疏泄﹐時時前後血者﹐肝無所藏而虛泄矣。大脫血則傷肝﹐肝傷在女子則月事衰少不來矣。醉以入房﹐在男子則傷精﹐精傷則無從而化赤矣。气生於精血﹐精血虛脫則气竭矣。】

厥論

少陽之厥﹐則暴聾脇痛。

【注少陽之脈﹐循胸過季脇﹐故逆則脇痛。】

奇病論

帝曰﹕病脇下滿气逆﹐二三歲不已﹐是爲何病﹖岐伯曰﹕病名曰息積。此不妨於食﹐不可灸刺。積爲導引服藥﹐藥不能獨治也。

【注肺主气而司呼吸定息﹐故肺之積曰息奔﹐在本經曰息積。積者﹐漸積而成﹐是以二三歲不已。夫肝肺之積﹐皆主脇下滿。積在肝則妨於食﹐此積在肺故不妨於食也。此病腹中有形﹐不可灸刺。凡積當日用導引之功﹐調和之藥﹐二者並行﹐斯病可愈。若止用藥而不導引﹐則藥不能以獨治也。】

脈解論

少陽所謂心脇痛者﹐言少陽盛也。盛者﹐心之所表也。九月陽气盡而陰气盛﹐故心脇痛也。

【注九月少陰心臟主气﹐少陽爲君火之相﹐故至九月而爲心之表﹐其气更盛。然此時陽气盡歸於下﹐而陰气正盛﹐君相之火﹐爲時所遏﹐故心脇痛也。】

气穴論

脈滿起斜出尻脈﹐絡胸脇﹐支心貫膈﹐上肩﹐加天突﹐斜下肩﹐交十椎下。

【注督之大絡﹐名曰長彊﹐挾脊上項﹐散頭上﹐下當肩胛左右﹐別走太陽﹐入貫膂﹐經脈滿則轉溢於大絡﹐故督脈滿則斜出於尻脈。蓋督脈之別﹐斜出於尻﹐絡胸脇也。其絡支心貫膈上肩胛﹐而與任脈交會於天突﹐復斜下肩﹐而與督脈交合於十椎下間﹐故胸背相控而痛。】

繆刺論

邪客於足少陰之絡﹐令人胸脇支滿。邪客於足太陽之絡﹐令人肩痛。邪客於足少陽之絡﹐令人脇痛不得息。邪客於足太陽之絡﹐令人拘攣背急﹐引脇而痛。

四時刺逆從論

少陽有餘﹐病筋痺脇滿。

標本病傳論

心病先心痛﹐一日而咳﹐三日脇支痛﹐五日閉塞不通﹐身痛體重。三日不已死﹐冬夜半﹐夏日中。

【注心先痛者﹐病先發於心。欬者﹐一日而之肺﹔脇支痛者﹐三日而之肝﹔閉塞不通﹐身痛體重者﹐五日而之脾。此皆逆傳其所勝﹐是以三日不已而死。心爲火髒﹐冬之夜半者﹐水勝而火滅也。】

肺病喘咳﹐三日而脇支滿痛﹐一日身重體痛﹐五日而脹。十日不已死﹐冬日入﹐夏日出。

【注肺病喘咳者﹐病先發於肺。三日而之肝﹐則脇支滿痛﹔一日而之脾﹐則身重體痛﹔五日而之胃﹐則脹。再十日不已﹐死。夫冬气收藏﹐夏气浮長。日出﹐气始生之時﹔日入﹐气收引之時。肺主气﹐故終於气之出入也。】

肝病頭目眩﹐脇支滿。三日體重身痛﹐五日而脹﹐三日腰脊少腹痛脛酸。三日不已死﹐冬日入﹐夏早食。

【注病先發於肝﹐則頭目眩﹐脇支滿。三日而之脾﹐則體重身痛﹔五日而之胃﹐則脹﹔三日而之腎﹐則腰脊少腹痛。三日不已﹐死。夏早食﹐寅卯之時﹐木气絕而不生也。冬日入者﹐申酉之時﹐金气旺而木气絕也。】

气交變大論

歲木太過﹐化气不政﹐生气獨治﹐民病反脇痛而吐甚。衝陽絕者﹐死不治。

【注化气﹐土气也。風木太過﹐是以化气不能章其政令。生气﹐木气也。反脇痛而吐甚者﹐淫極而反招損也。食气入胃﹐散精於肝﹐肝气虛故吐甚也。衝陽﹐胃脈也。木淫而土气已絕﹐故爲不治之死證。】

歲金太過﹐燥气流行﹐肝木受邪﹐民病兩脇下痛﹐胸痛引背﹐兩脇滿且痛引少腹﹐甚則喘咳逆气﹐肩背痛。收气峻﹐生气下﹐艸木斂﹐蒼幹雕隕﹐病反暴痛﹐胠脇不可反側﹐咳逆﹐甚而血溢。

【注諸庚之歲﹐金運太過﹐燥气流行﹐則肝木受病﹐令人胸痛引背下則兩脇支滿。肅殺太甚﹐則金气自虛﹐而火气來復也。肺兪在肩背﹐故肩背痛。】

歲木不及﹐燥乃大行﹐生气失應﹐民病中淸﹐胠脇痛。

【注中淸者﹐淸涼之气乘於中﹐而中气冷也。脇痛﹐肝木病也。】

木不及﹐春有鳴條律暢之化﹐則秋有霧露淸涼之政﹐春有慘淒殘賊之勝﹐則夏有炎暑燔鑠之復。其眚東﹐其髒肝﹐其病內捨胠脇﹐外在關節。

【注木不及﹐則金當勝之。如春有鳴條律暢之化﹐則秋有霧露淸涼之政﹐此各守四時之本位﹐無勝無復﹐乃气之和者也。如春有慘淒殘賊之勝﹐則夏有炎暑燔鑠之復。其災眚當主於東方﹐其髒在肝﹐其病內捨胠脇。胠脇爲肝之分﹐外在關節﹐以肝主筋也。】

歲火不及﹐寒乃大行﹐民病胸中痛﹐脇支滿﹐兩脇痛﹐膺背肩胛間及兩臂內痛﹐脇下與腰背相引而痛﹐甚則屈不能伸﹐髖髀如別。

【注六癸之歲﹐火運不及﹐水反勝之﹐故寒乃大行﹐所謂寒勝爲痛痺也。太陽主筋﹐屈不能伸者﹐其病在筋﹐陽气虛﹐不能養筋故也。太陽气之爲病﹐腰似折﹐髀不可以曲﹐腘如結﹐踹如別﹐是爲踝厥。】

火不及﹐夏有炳明光顯之化﹐則冬有嚴肅霜寒之政﹐夏有慘淒凝冽之勝﹐則不時有埃昏大雨之復。其眚南﹐其髒心﹐其病內捨膺脇﹐外在經絡。

【注水不勝火﹐則火有明顯之徳化矣。無勝則無復﹐冬得以章其寒肅之政令矣。不時﹐四時也。埃昏大雨之復﹐土復水也。其災眚當主在南方﹐其髒爲心﹐其病內捨膺脇。】

金不及﹐夏有光顯鬱蒸之令﹐則冬有嚴凝整肅之應﹐夏有炎鑠燔燎之變﹐則秋有冰雹霜雪之復。其眚西﹐其髒肺﹐病內捨膺脇肩背﹐外在皮毛。

【注光顯鬱蒸﹐火之化也。膺胸之內﹐肺之分也。脇內﹐乃雲門﹑天府之分﹐肺脈之所出。肩背﹐肺兪之分。皮毛﹐肺所主也。】

五常政大論

陽明司天﹐脇痛目赤﹐掉振鼓栗﹐筋痿不能久立。

少陰司天﹐脇痛善太息。

【注少陰司天﹐則陽明燥金在泉﹐故地乃燥﹐淒滄數至﹐凡此皆肝膽之病也。】

六元正紀大論

少陽司天之政﹐寅申之紀也。壬寅壬申﹐其病掉眩﹐支脇驚駭。

【注壬主木運太過﹐寅申少陽司天﹐厥陰在泉﹐運气與太陽太角相同﹐但其病少異﹐蓋木與水土相合﹐其病卽在血分﹐木與風火相合﹐其病乃在气分。本經曰﹕諸風眩掉﹐皆屬於肝。又曰﹕東方肝木﹐其病發驚駭。】

少陽司天之政﹐气化運行先天。初之气﹐其病气怫於上﹐血溢目赤﹐咳逆頭痛﹐血崩脇滿﹐膚腠中瘡。

【注初之間气﹐乃少陰君火﹐血溢目赤﹐咳逆膚瘡等證﹐皆風火之爲病也。】

少陰司天之政﹐气化運行先天。終之气﹐燥令行﹐病生皮腠﹐內捨於脇﹐下連少腹而作寒中﹐地將易也。

木郁之發﹐民病胃脘當心而痛﹐上支兩脇﹐膈咽不通﹐飲食不下。

火郁之發﹐民病脇腹胸背﹝月眞﹞膹臚脹。

土郁之發﹐甚則心痛脇﹝月眞﹞﹐嘔吐霍亂。

【注諸證皆感土气而發。】

陽明所至﹐爲脇痛皴揭。

【注此秋病之常也。】

至眞要大論

歲厥陰在泉﹐風淫所勝﹐民病灑灑振寒﹐善伸數欠﹐心痛支滿﹐兩脇裏急﹐飲食不下﹐膈咽不通﹐食則嘔﹐腹脹善噫﹐得後與气﹐則快然如衰﹐身體皆重。

【注厥陰在泉﹐寅申歲也。脾是動則病灑灑振寒﹐善伸數欠諸證。脾气病則飲食不下﹐食則嘔﹐腹脹善噫﹐得後與气則快然如衰﹐身體俱重﹐蓋木淫而土病也。】

歲陽明在泉﹐燥淫所勝﹐民病喜嘔﹐嘔有苦﹐善太息﹐心脇痛不能反側。

【注陽明在泉﹐子午歲也。嘔苦善太息﹐心脇痛﹐不能反側﹐乃足少陽病。】

少陰司天﹐熱淫所勝﹐火行其政﹐民病胸中煩熱﹐嗌漧﹐右胠滿﹐皮膚痛。尺澤絕﹐死不治。

【注少陰司天﹐子午歲也。少陰之火﹐發於陰中﹐故爲怫熱。民病胸中煩熱﹐嗌漧﹐右胠滿﹐皮膚痛﹐肺受火熱而津液不生也。尺澤﹐肺之合穴脈也。肺气已絕﹐故死不治。】

厥陰司天﹐風淫所勝﹐民病胃脘當心而痛﹐上支兩脇﹐膈咽不通﹐飲食不下﹐病本於脾。衝陽絕﹐死不治。

【注厥陰司天﹐已亥歲也。胃脘痛﹐上支兩脇﹐飲食不下﹐皆脾經之病。蓋風木淫勝﹐故病本於脾。衝陽﹐足陽明胃脈﹐在足跗上動脈應手。胃气已絕﹐故死不治。】

陽明司天﹐燥淫所勝﹐民病左胠脇痛﹐病本於肝。太衝絕﹐死不治。

【注陽明司天﹐卯酉歲也。左胠脇痛﹐肝經之病。心脇暴痛不可反側﹐嗌漧面塵﹐皆肝經之病。蓋金淫於上﹐故病本於肝。】

太陽司天﹐寒淫所勝﹐則寒气反至﹐民病腋腫﹐心淡淡大動﹐胸脇胃脘不安﹐病本於心。神門絕﹐死不治。所謂動气知其髒也。

【注寒气反至者﹐謂太陽爲諸陽之首﹐卽君火之陽﹐然本於在下之寒水﹐今寒气反從上而至﹐是上下皆寒﹐而太陽運居於中﹐故曰運火炎烈。夫寒臨於上﹐如陽能勝之﹐卽所謂凡傷於寒則爲病熱﹐乃病反其本﹐得標之病矣。故治反其本。得標之方﹐此太陽從本從標﹐寒熱更勝之气也。水火寒熱交爭﹐而神門脈絕﹐心气滅矣。神門﹐心之兪穴﹐在手掌後銳骨端動脈應手。故所謂候脈之動气﹐則知其五臟之存亡矣。】

厥陰之勝﹐胠脇气並﹐化而爲熱﹐小便黃赤﹐胃脘當心而痛﹐上支兩脇。

【注胠脇气並﹐肝气聚也。化而爲熱﹐小便黃赤﹐木淫而生火也。風木气勝則脾胃受傷﹐故風气淫於上則胃脘當心而痛﹐上肢兩脇。】

太陰之勝﹐火气內郁﹐瘡瘍於中﹐流散於外﹐病在胠脇。

【注陰濕之气淫於外﹐則火气內郁而瘡瘍於中﹔濕熱之气﹐流散於外﹐則及於風木﹐而病在胠脇。】

陽明之勝﹐淸發於中﹐左胠脇痛。

【注金勝則木气受虧﹐故爲脇痛。】

陽明之復﹐淸气大舉﹐病生胠脇﹐气歸於左。

【注病生胠脇﹐气歸於左者﹐金乘木也。】

厥陰司天﹐主勝則胸脇痛。

【注胸脇痛者﹐肝經之脈布胸脇也。】

少陰司天﹐主勝則心熱煩躁﹐甚則脇痛支滿。

【注主勝則心熱煩躁者﹐君相二火之气勝也。甚則脇痛支滿者﹐厥陰之初气勝也。蓋君火司歲﹐故先火勝﹐而甚則及於厥陰。】

少陰在泉﹐主勝則厥气上行﹐心痛發熱﹐膈中眾痺皆作﹐發於胠脇﹐魄汗不藏﹐四逆而起。

【注主勝則厥气上行﹐心痛發熱者﹐乃寒水之主气﹐上乘於在泉之君火也。五之主气﹐乃陽明燥金﹐客气乃厥陰風木。眾痺者﹐各在其處﹐更發更止﹐更居更起﹐以右應左﹐以左應右。膈中眾痺皆作﹐發於胠脇﹐乃陽明之气﹐乘於厥陰之經也。四之主气乃太陰濕土﹐客气乃太陽寒水﹐汗乃陰液﹐膀胱者津液之所藏﹐四逆而起者﹐土气上逆也。以土勝水﹐是以津液不藏而汗出於表也。】

靈樞經

邪气臟腑病形篇

有所大怒﹐气上而不下﹐積於脇下則傷肝。

肝脈微急﹐爲肥气在脇下﹐若覆杯。

本神篇

肝悲哀動中則傷魂﹐魂傷則狂妄不精﹐不精則不正﹐當人陰縮而攣筋﹐兩脇骨不舉﹐毛悴色夭﹐死於秋。

【注悲哀﹐肺之情也。如肝因悲哀動中﹐則傷肝臟所藏之魂﹐魂傷則狂忘不精。蓋肝者將軍之官﹐謀慮出焉﹐肝志傷則不能處事精詳矣。瞻爲中正之官﹐決斷出焉﹐髒气傷則腑志亦不正而無決斷矣。肝主筋而脈絡陰器﹐陰縮筋攣脇骨不舉﹐情志傷而及於形也。】

經脈篇

心主手厥陰心包絡之脈﹐起於胸中﹐循胸中出脇。是動則病胸脇支滿。

膽足少陽之脈﹐是動則病口苦﹐善太息﹐心脇痛不能轉側。是主骨所生病者﹐缺盆中腫痛﹐脇下腫﹐馬刀俠癭﹐汗出﹐振寒﹐瘧﹐胸脇肋髀膝外至脛絕骨外踝前及諸節皆痛﹐小指次指不用。

【注是動則病口苦﹐善太息﹐心脇痛不能轉側﹐少陽之气不升也。少陽屬膽﹐故主骨所生病者﹐爲缺盆腋下胸脇髀膝脛踝皆痛﹐乃足少陽經脈所循之部分而爲病也。血脈畱滯則爲馬刀俠癭﹐陽加於陰則爲汗出﹐陽逆於下則爲振寒。少陽主骨﹐故諸節皆痛也。】

肝足厥陰之脈﹐挾胃屬肝絡膽﹐布脇肋。

脾之大絡﹐名曰大包﹐出淵液下三寸﹐布胸脇。

經別篇

足少陽之別﹐入季脇之間。

經筋篇

足少陽之筋﹐起於小指次指﹐其直者上乘﹝月少﹞季脇﹐上走脇前廉﹐其病卽上乘﹝月少﹞季脇痛。

足陽明之筋﹐上循脇屬脊。

手心主之筋﹐起於中指﹐上臂陰﹐結腋下﹐下散前後挾脇。

骨度篇

腋以下至季脇﹐長一尺二寸。季脇以下至髀樞﹐長六寸。

【注肋下臑內爲腋﹐脇骨之下爲季脇。自腋以下至季脇﹐計長一尺二寸。捷骨之下爲髀樞﹐一名髀厭﹐在臀之兩旁﹐卽足少陽之環跳穴處。自季脇以下至髀樞﹐計長六寸。】

脹論

肝脹者﹐脇下滿而痛引小腹。膽脹者﹐脇下痛脹﹐口中苦﹐善太息。

本髒篇

肺髙則上气﹐肩息咳﹔肺下則居賁迫肺﹐善脇下痛。

【注肺主气﹐故髙則上气息肩而咳也。賁乃胃脘之賁門﹐在胃之上口。下則肺居賁間﹐而胃脘迫肺﹐血脈不通﹐故脇下痛。脇下乃肺脈所出之雲門﹑中府處也。】

肝小則髒安﹐無脇下之痛﹔肝大則逼胃迫咽﹐迫咽則苦膈中﹐且脇下痛。肝髙則上支賁切﹐脇悗爲息賁﹔肝下則逼胃脇下空﹐脇下空則易受邪。肝堅則髒安難傷﹔肝脆則善病消癉易傷。肝端正則和利難傷﹔肝偏傾則脇下痛也。

【注肝居脇下﹐故小則髒安而無脇下之痛。肝居胃之左﹐故大則逼胃而胃脘上迫於咽也。肝在膈之下﹐故大則苦於膈中﹐且脇下痛。肝脈貫膈上注肺﹐故髙則上支賁切﹐脇悗爲息賁。肝居胃旁﹐故下則逼胃而脇下空﹐空則易受於邪﹐蓋脇乃邪正出入之樞部也。肝堅則髒安難傷﹐脆則善病消癉而易傷也。肝藏血﹐血捨魂﹐端正則神志和利﹐偏傾則脇痛也。】

脾大則苦湊﹝月少﹞而痛﹐不能疾行﹔脾髙則﹝月少﹞引季脇而痛。

【注脾居於腹﹐在脇骨之杪﹐故大則苦湊﹝月少﹞而痛。脾主四肢﹐故不能疾行也。脇在﹝月少﹞之上﹐故髙則﹝月少﹞引季脇而痛。】

脇偏疏者﹐肺偏傾也。

靑色小理者肝小﹐粗理者肝大。廣胸反骹者肝髙﹐合脇兔骹者肝下。胸脇好者肝堅﹐脇骨弱者肝脆。膺腹好相得者肝端正﹐脇骨偏舉者肝偏傾也。

【注骹者﹐胸脇交分之扁骨﹐膈前連於胸之鳩尾﹐旁連於脇﹐後連於脊之十一椎。肝在膈之下﹐故廣胸反骹者肝髙﹐合脇兔骹者肝下。兔者﹐骨之藏伏也。肝脈下循於腹之章門﹐上循於膺之期門﹐在內者從肝別貫膈﹐故膺腹好相得者﹐肝端正。】

論勇篇

怯士者脇下空。

【注脇下空﹐肝膽之體質弱也。】

九宮八風篇

風從東北方來﹐名曰凶風。其傷人也﹐內捨於大腸﹐外在於兩脇腋骨下及肢節。

九鍼論

左脇應春分﹐其日乙卯﹔右脇應秋分﹐其日辛酉。

【注脇主外內出入之樞﹐故主春秋二分。】

癰疽篇

癰發於脇﹐名曰敗疵。敗疵者﹐女子之病也。灸之﹐其病大癰膿治之﹐其中乃有生肉﹐大如赤小豆。銼薐﹑翹艸根各一升﹐以水一斗六升煮之﹐竭﹐爲取三升﹐則彊飲厚衣﹐坐於釜上﹐令汗出至足已。

【注脇在腋之下﹐肺肝之部分也。此亦發於皮膚﹐故名曰敗疵。夫肺主气﹐肝主血﹐女子之生﹐有餘於气不足於血﹐此因气血不調而生﹐故爲女子之病。其病大癰膿治之者﹐謂如治大癰之法以灸之也。其中乃有生肉大如赤小豆﹐是𨿽名敗疽﹐而不至於腐肉爛筋傷骨矣。薐乃水艸﹐翹﹐連翹也。銼二艸根各一升煮之﹐彊飲厚衣﹐坐釜上令汗出﹐至足乃已。蓋水艸能淸熱發汗﹐翹能解毒也。】

扁鵲難經

積聚滿痛

十八難曰﹕人病診在右脇有積气﹐得肺脈結。脈結甚則積甚﹐結微則積微。

【注結爲積聚之脈﹐肺脈見結﹐知右脇有積气。右脇﹐肺部也。積气有微甚﹐脈從而應之。】

診不得肺脈而右脇有積气者﹐何也﹖然﹐肺脈𨿽不見﹐右手脈當沈伏。

【注肺脈𨿽不見結﹐右手脈當見沈伏。沈伏亦積聚脈﹐右手所以候裏也。】

五十六難曰﹕肺之積名曰息賁﹐在右脇下﹐覆大如杯﹐久不已﹐令人灑淅寒熱﹐喘咳發肺壅﹐以春甲乙日得之。何以言之﹖心病傳肺﹐肺當傳肝﹐肝以春適王﹐王者不受邪﹐肺復欲還心﹐心不肯受﹐故畱結爲積﹐故知息賁以春甲乙日得之。

【注息賁﹐或息或賁也。右脇肺之部分﹐肺主皮毛﹐故灑淅寒熱。或謂髒病止而移﹐今肺積或息或賁何也﹖然或息或賁﹐非居處無常如腑病也﹐特以肺主气﹐故其病有時而動息爾。腎亦主气﹐故賁豚亦然。】

金匱要略【漢張機】

痛滿

胸痺﹐心中痞气﹐气結在胸﹐胸滿脇下逆搶心﹐枳實薤白桂枝湯主之﹐人參湯亦主之。

趺陽脈微弦﹐法當腹滿﹐不滿者必便難﹐兩胠疼痛﹐此虛寒從下上也﹐當以溫藥服之。

寸口脈弦者﹐卽脇下拘急而痛﹐其人嗇嗇惡寒也。

腹中寒气﹐雷鳴切痛﹐胸脇逆滿﹐嘔吐﹐附子粳米湯主之。

脇下偏痛發熱﹐其脈緊弦﹐此寒也﹐以溫藥下之﹐宜大黃附子湯。

寒疝腹中痛﹐及脇痛裏急者﹐當歸生薑羊肉湯主之。肝中風者﹐頭瞤﹐兩脇痛﹐行常傴﹐令人嗜甘。

問曰﹕病有積﹑有聚﹑有﹝上殸下禾﹞气﹐何謂也﹖師曰﹕積者﹐髒病也﹐終不移。聚者﹐腑病也﹐發作有時﹐展轉痛移爲可治。﹝上殸下禾﹞气者﹐脇下痛﹐按之則愈﹐復發爲﹝上殸下禾﹞气。

水在肝﹐脇下支滿﹐嚏而痛。

畱飲者﹐脇下痛引缺盆﹐咳嗽則輒已。

心下有痰飲﹐胸脇支滿目眩﹐苓桂朮甘湯主之。

中藏經【漢華佗】

痛滿

肝脈實而微﹐則爲不足﹐病在內﹔不及﹐則令人胸脇脹滿大。凡肝實引兩脇下痛﹐喜怒﹔虛則如人將捕之。其气逆﹐則頭痛耳聾頰赤。其脈沈而急﹐浮而急亦然。主脇支滿﹐小便難﹐頭痛眼眩。其脈微急﹐气在脇下。肝虛冷則脇下堅痛﹐目盲臂痛﹐發寒如瘧狀﹐不欲食。

脾正熱則面黃目赤﹐脇痛滿。

胃寒則腹中痛﹐痛甚則腹脇脹滿﹐吐嘔﹐不入食﹐當心上下不通﹐惡聞食臭﹐嫌人語﹐振寒﹐喜伸欠。

肺有積則脇痛﹐虛則力乏﹐喘促﹐右脇脹﹐語言气短。

上焦實熱﹐則腹脹脇肋痛。

死候

面色黑脇滿者﹐不能反側者﹐死。

千金方【唐孫思邈】

痛屬肝實熱

左手關上脈陰實者﹐足厥陰經也。病苦心下堅滿﹐常兩脇痛﹐息忿忿如怒狀﹐名曰肝實熱也。

滿屬肝虛寒

左手關上脈陰虛者﹐足厥陰經也。病苦脇下堅﹐寒熱﹐腹滿不欲飲食﹐腹脹﹐悒悒不樂﹐婦人月經不利﹐腰腹痛﹐名曰肝虛寒也。

活人書【宋朱肱】

痛滿

傷寒三四日﹐胸脇痛而耳聾﹐或口苦舌漧﹐或往來寒熱而嘔﹐其尺寸脈俱弦﹐此足少陽膽經受病也。太陽病不解﹐轉入少陽﹐脇下鞕滿﹐漧嘔不能食﹐往來寒熱﹐尙未可吐下﹐其脈弦緊者﹐小柴胡湯主之。

病身涼汗出﹐兩脇疼痛或漧嘔﹐此十棗湯證也。

大抵脇下痛者﹐此爲有飲﹐須分表裏。漧嘔微利﹐發熱而咳爲表有水﹐小靑龍湯加芫花主之。身體涼﹐表證罷﹐漧嘔而脇下痛爲裏有水﹐十棗湯主之。十棗湯非小靑龍湯之比﹐須量人虛實﹐不可妄投。

瘡瘍全書【金竇漢卿】

內丹

內丹者﹐從脇下至腰下腫發赤色﹐名曰內丹。如早覺可治﹐至腰便不可治。其病多大小便不通﹐似有不過三日而飛徧身靑黑色而死。用救急丹酢磨傅內丹處﹐更服連翹敗毒散。

上下肋癰

此證乃肝經寒熱不調﹐風濕伏於腸胃﹐結成癰毒﹐發出皮膚﹐爲惡證。用敗毒流气散﹐後服內托流气飲。

明理論【金成無己】

脹滿

傷寒胸脇滿﹐何以明之﹖胸脇滿者﹐謂胸膈气塞滿悶也﹐非心下滿者也。脇滿者﹐謂脇肋下气脹﹝月眞﹞滿也﹐非腹滿者也。邪气自表傳裏﹐必先自胸膈以次經心脇而入胃。邪气入胃﹐爲入腑也﹐是以胸滿多帶表證。脇滿者﹐當半表半里證也。經曰﹕下後脈促胸滿者﹐桂枝去芍藥湯主之。又曰﹕太陽與陽明合病﹐喘而胸滿者﹐不可下﹐宜麻黃湯。是胸滿屬表而須發汗者也。蓋胸中至表猶近也﹐及脇者則更不言發汗﹐但和解而已。經曰﹕設胸滿脇痛者﹐與小柴胡湯。又曰﹕胸脇滿不去者﹐小柴胡湯主之。本太陽病不解﹐轉入少陽者﹐脇下鞕滿﹐漧嘔不能食﹐往來寒熱﹐脈沈緊者﹐小柴胡湯主之。是知脇滿屬半表半里明矣。大抵胸脇滿以邪气初入裏未停畱﹐爲實﹐气郁積而不行﹐致生滿也﹐和解斯可矣。若邪气畱於胸中﹐聚而爲實者﹐非湧吐則不可已。故華佗曰﹕四日在胸﹐吐之則愈。是邪气已收斂而不散漫者﹐則可吐之。《內經》曰﹕其髙者因而越之。病在胸膈之上爲髙﹐越之爲吐也。經曰﹕病在胸中當吐之﹐發汗﹐若下之而煩熱﹑胸中窒者﹐則以梔子豉湯吐之。若胸中痞鞕﹐气上衝咽喉不得息者﹐此爲胸中有寒也﹐則以瓜蒂散吐之。二者均是吐劑﹐梔子豉湯吐胸中虛煩客熱也﹐瓜蒂散吐胸中痰實宿寒也。若能審明藥劑之輕重﹐辧別邪气之淺深﹐對證投湯﹐不爲效者﹐未之有也。

儒門事親【元張從政】

痛滿

夫一切沈積水气﹐兩脇刺痛﹐中滿不能食﹐頭目眩者﹐可用茶調散湧訖冷涎一二升﹐次服七宣丸則愈矣。木香檳榔丸﹑導飲丸亦妙﹐不可用巴豆﹑銀粉等藥。

癖積兩脇刺痛﹐三稜﹑廣荗之類﹐甚者甘遂﹑蠍梢。

東垣十書【元李杲】

痛滿

肝木妄行﹐胸脇痛﹐口苦舌漧﹐往來寒熱而嘔﹐多怒﹐四肢滿悶﹐淋溲便難﹐轉筋﹐腹中急痛﹐此所不勝乘土也。足少陽膽經行身之側﹐在太陽﹑陽明之間﹐病則往來寒熱﹐口苦﹐胸脇痛﹐只宜和解。且膽者無出無入﹐又主發生之气﹐下則犯太陽﹐汗則犯陽明﹐利小便則使生發之气﹐反陷入陰中也。

如脇下痛或縮急﹐乃脾胃虛弱也﹐黃芪人參湯加柴胡二分或三分。

如飲食勞倦傷脾胃﹐致脇下痛或急縮者﹐俱宜補中益气湯加柴胡。

如脾胃爲暑所傷﹐致脇下急或痛甚﹐俱宜淸暑益气湯加柴胡﹑甘艸。

婦人先病惡寒﹐手足冷﹐全不發熱﹐脈八至﹐兩脈微痛﹐治者便作少陽治之。或曰﹕是則然矣﹐論猶未也。無寒熱﹐無脇痛﹐當作何經治﹖或者不敢對。惡寒爲太陽﹐脈八至且作陽治﹐當不從標本從乎中也。治此者﹐少陽也。若曰脈八至作相火﹐亦少陽也﹐兼又從內而之外也﹐是又當先少陽也。此不必論兩脇痛與不痛﹐脈弦與不弦﹐便當作少陽治之。

或問曰﹕傷寒雜證一體﹐若誤下之﹐甚者變大。答曰﹕非一體也。傷寒誤下﹐變無定體﹔雜病誤下﹐變有定體。何以然﹖傷寒自外而入陽也﹐陽主動。雜病自內而出陰也﹐陰主靜。動者犯之﹐其變無窮﹔靜者犯之﹐其變止痞與腹脇痛而已。故變無窮爲重﹐痞與腹脇痛者爲輕也。

脇熱

內傷手足不和﹐兩脇俱熱﹐知先少陽也。從內之外者﹐先有形也。

兩脇肌熱﹐脈浮弦者﹐柴胡飲子。

寅申發熱﹐兩脇不盛﹐亦爲柴胡證。

丹溪心法【元朱震亨】

脇鳴

胸脇間轆轆有聲﹐此痰之爲患。善治痰者不治痰而治气﹐气順則一身之津液﹐亦隨气而順矣。

痛滿

脇痛﹐有肝火盛﹐有木气實﹐有死血﹐有痰流注﹐有肝急之分。

肝木气實﹐因怒大逆﹐肝气郁甚﹐謀慮不決﹐風中於肝﹐皆使木气大實﹐故火盛肝气急也。

木气實﹐用蒼朮﹑川芎﹑靑皮﹑當歸之類。

痛甚者肝火盛﹐以當歸龍薈丸薑汁下﹐是瀉火之要藥。

脇痛有死血﹐因死血停畱於肝﹐攻於脇下而痛﹐痛則自兩脇甚﹐按之益甚也。死血﹐用桃仁﹑紅花﹑川芎。

脇痛有瘀血﹐行气藥中加桃仁不去尖﹐並香附之類。

痰流注﹐以二陳湯加南星﹑蒼朮﹑川芎。

肝苦急﹐急食辛以散之﹐用撫芎﹑川芎﹑蒼朮。血病入血藥中行血。

治咳嗽脇痛﹐以二陳湯加南星﹑香附﹑靑皮﹑靑黛﹐入薑汁。

有火盛者﹐當伐肝木。

左金丸﹐治肝火脇痛。

有气郁而胸脇痛者﹐看其脈沈濇﹐當作郁治﹐宜香附童便浸﹐蒼朮米泔浸﹐撫芎。

痛而不得伸舒者﹐蜜丸龍薈丸最快。

控涎丹﹐治一身气痛脇痛。痰挾死血﹐加桃仁泥丸服。

右脇痛﹐用推气散﹐出嚴氏方。

左脇痛﹐用前藥爲君加柴胡﹐或小柴胡亦可治。

脇下痛﹐發寒熱﹐小柴胡。

肥白人因气虛而發寒熱﹐脇下痛者﹐補虛用參﹑芪﹐退熱用柴胡﹑黃芩﹐調气止痛用靑木香﹑靑皮。

瘦人脇下痛﹐發寒熱﹐多怒者﹐必有瘀血﹐宜桃仁﹑當歸﹑紅花﹑柴胡﹑靑皮﹑大黃﹑梔子﹑艸龍膽。

嗽而脇下痛﹐宜疏肝气﹐以靑皮挾痰藥﹐實者白芥子之類﹐在後以二陳湯加南星﹑香附﹑靑黛﹑靑皮﹑薑汁。

凡脇痛者﹐多是肝木有餘也﹐宜用小柴胡加靑皮﹑川芎﹑芍藥﹑艸龍膽。甚者煎成正藥﹐入靑黛﹑麝香。

痰流注者﹐本方倍半夏﹐加橘紅﹑南星﹑蒼白朮﹑茯苓﹑川芎之類。气實脈滑有力﹐十棗湯最佳。

瘀血作痛者﹐小柴胡合四物湯﹐加桃仁﹑紅花﹐或乳香﹑沒藥煎服。痛甚而元气壯實者﹐桃仁承气湯下之而愈。性气多怒之人﹐時常腹脇作痛者﹐小柴胡加川芎﹑芍藥﹑靑皮之類煎服。甚者以煎藥送下當歸龍薈丸﹐甚效甚速。

靑皮乃肝膽二經之藥﹐人多怒﹐脇下有郁積﹐固宜用此以解之。若二經之气不足﹐則當先補血﹐少用靑皮可也。古今圖書集成醫部全錄卷一百七十三

脇門

證治要訣【明戴思恭】

脇痛治法

諸脇痛各有所感﹐若止是冷气作楚﹐與顚僕閃挫﹐宜和气飲及烏藥順气散﹔或濃煎蔥白湯﹐下枳殼散。

左右脇有气塊而痛者﹐此是積聚停飲脇痛﹐本事方面丸最佳。

曾有人脇痛連膈﹐進諸气藥﹐並自大便導者﹐其痛殊甚﹐後用辛熱補劑﹐下黑錫丹方愈。此乃虛冷作痛﹐愈陳而愈虛耳。脇痛病在肝膽。傷寒脇痛屬少陽經﹐合用小柴胡湯。痛甚而不大便者﹐於內加枳殼。若尋常脇痛﹐不系正傷寒時﹐身體帶微熱者﹐本事方中枳殼煮散﹐用枳殼﹑桔梗﹑細辛﹑川芎﹑防風各四分﹐漧葛錢半﹐甘艸一錢。若只是脇痛﹐別無雜證﹐其痛在左﹐爲肝經受邪﹐宜用川芎﹑枳殼﹑甘艸﹔其痛在右﹐爲肝經移病於肺﹐宜用片姜黃﹑枳殼﹑桂心﹑甘艸。此二方出嚴氏《濟生續集》﹐加減在人。又有肝膽經停痰伏飲﹐或一邊脇痛﹐宜用嚴氏導痰湯﹔痰結成癖﹐間進半硫丸。蓋枳殼乃治脇痛的劑﹐所以諸方中皆不可少。曾見潘子先說﹐有人脇痛﹐下靑龍湯﹐痛止兼嗽得可﹐此其痛必在右脇故也。灼然知是寒气作痛﹐枳實理中湯爲宜。戴復庵云﹕腹內諸般冷痛﹐一个枳實理中湯加減﹐作無限用。

醫學綱目【明樓英】

運气爲痛

運气脇痛者﹐鄕境皆病脇痛也。其證有二﹕其一﹐風木脇肝气實而痛。經云﹕厥陰所致爲脇痛。又云﹕厥陰在泉﹐風淫所勝﹐民病兩脇裏急支滿。又云﹕少陽司天之政﹐初之气﹐風勝乃搖﹐候乃大溫﹐其病脇痛。治以涼劑得痊也。

其二﹐燥金攻肝虛而痛。經云﹕少陽所至爲脇痛。又云﹕陽明司天﹐燥气下臨﹐肝气上從﹐脇痛。又云﹕少陰司天﹐地乃燥﹐淒滄數至﹐脇痛﹐善太息。又云﹕歲木不及﹐燥乃大行﹐民病中淸胠脇痛。治以溫劑得痊也。

明醫雜著【明王綸】

脹痛

痰走於肝﹐則眩運不仁﹐脇肋脹痛。

吐利轉筋﹐脇下痛﹐脈弦者﹐木克土也。用平胃散加木瓜﹐或建中加柴胡﹑木瓜。

醫學入門【明李梴】

痛分左右

左右者﹐陰陽之道路也。左肝陽血陰﹐右肺陰气陽。實者﹐肝气實也﹐痛則手足煩躁不安臥﹐小柴胡湯加芎﹑歸﹑白芍﹑蒼朮﹑靑皮﹑龍膽艸﹐或單黃連丸。虛者﹐肝血虛也﹐痛則悠悠不止﹐目﹝目巟﹞﹝目巟﹞﹐耳無聞﹐善恐如人將捕之﹐四物湯加柴胡梢﹐或五積散去麻黃加靑木香﹑靑皮。虛甚成損﹐脇下常一點痛不止者﹐名幹脇痛﹐甚危﹐八物湯加木香﹑靑皮﹑桂心。有火去桂加山梔﹐或吳萸水炒黃連。

左痛屬怒火死血

大怒气逆﹐及謀慮不決﹐或外感風邪﹐皆令肝火動甚﹐脇痛難忍﹐古萸連丸﹑當歸龍薈丸。輕者小柴胡加黃連﹑牡蠣﹑枳殼。

瘀血必歸肝經﹐夜痛或午發者是﹐小柴胡湯合四物湯﹐加桃仁﹑紅花﹑乳﹑沒。痛甚者﹐古枳芎散。便堅黑者﹐桃仁承气湯或瀉靑丸。皮痛吐血者﹐熱傷肝也﹐小柴胡湯加芎﹑歸﹑生地﹐外用韭菜熨脇﹐及琥珀膏貼。

右痛屬食痰七情

食積﹐脇下如杠梗起一條作痛﹐神保丸﹐枳實煎湯下﹔輕者保和丸。

痰飲流注肝經﹐喘咳引痛者﹐二陳加南星﹑蒼朮﹑川芎﹑柴胡﹑白芥子﹐或入靑黛少許﹑薑汁二匙﹔痰甚者﹐控涎丹。如胸背脇痛喘急妨悶者﹐瓜蔞實丸。

飲水停滯﹐脇下如撞痛者﹐濃煎蔥白湯﹐調枳殼煮散﹔甚者用傷寒水證治法。

七情凝滯﹐如有物刺痛﹐气促嘔吐者﹐分气紫蘇飲﹑流气飲子﹑調中順气丸。鬱气挾食﹐連乳痛者﹐推气散﹑鹽煎散。悲衰傷者﹐枳殼煮散﹑四味枳實散﹑一塊气丸。素有郁者﹐越鞠丸。

兩脇痛

濕熱甚則兩脇痛﹐當歸龍薈丸﹐諸脇痛皆效。如痛不可舒伸者﹐用此丸二錢半﹐加姜黃﹑桃仁各五錢﹐蜜丸或煎服。外感脇痛寒熱者﹐小柴胡加枳﹑梗。

久痛不已

脇痛二三年不已者﹐乃膠痰瘀結成積塊﹐肝積肥气﹐肺積息賁﹐發作有時﹐𨿽皆肝木有餘﹐亦不可峻攻﹐宜枳朮丸加官桂﹑陳皮﹑桔梗﹐甘艸﹐蜜丸服﹔或復元通聖散。

脹滿

脇滿﹐非腹中滿也﹐乃脇肋下脹滿﹐半表半里之間﹐多耳聾漧嘔﹐寒熱往來﹐默默不欲食﹐少陽所主﹐小柴胡湯和之。如太陽未罷項彊者﹐小柴胡加漧葛﹔陽明便閉舌胎者﹐柴梗湯﹔挾痰熱者﹐柴梗半夏湯。

脇生癰﹝疒其﹞

脇癰一樣忌補虛﹐初起神效瓜蔞湯﹐或柴胡淸肝湯。蓋胸脇肝心火盛﹐虛中有熱﹐決不敢投陽藥﹔潰後方敢淸熱托裏﹐兼滋腎水。悞投熱藥﹐易傷骨膜﹐愼之﹗

脇﹝疒其﹞﹐用雞屎粘搗爛﹐入鹽少許﹐酢和敷之﹐消腫止痛。膿成者﹐敷之卽安。

古今醫鑑【明龔信】

痛證

夫脇痛者﹐厥陰肝經爲病也﹐有內因外因之分﹐治之當以散結順气﹐化痰和血爲主﹐平其肝而導其气﹐則無有不愈矣。

死血作痛﹐用桃仁去皮畱尖﹐紅花酒拌焙漧﹐川芎﹑香附童便浸﹐靑皮﹐水煎服。

凡脇痛用靑皮﹐必須用酢炒過﹐煎服﹑末服並佳。

奇效良方【明方賢】

痛滿總論

《素問》髒气法時論曰﹕肝病兩脇痛引少腹﹐善怒﹐何謂也﹖夫厥陰脈自足而上﹐環陰器﹐抵少腹﹐又上貫肝膈﹐布脇肋﹐故兩脇下痛引少腹。刺熱篇云﹕肝熱亦令脇痛﹐手足躁不得安臥。咳論云﹕肝咳之狀﹐咳則兩脇下痛﹐甚則不可以轉﹐轉則兩胠下滿。脾咳之狀﹐咳則右胠下痛﹐陰陰引肩背。胠亦脇也。舉痛論﹕寒气客於厥陰之脈﹐故脇引少腹而痛。以歲運論之﹐歲木太過﹐金反勝之則脇痛﹔歲火太過﹐水反勝之﹐胸中痛﹐脇支滿痛﹔歲金太過﹐病兩脇下少腹痛﹔木勝金復﹐則胸脇暴痛﹐下引少腹。六元正紀曰﹕木郁之發﹐民病胃脘當心而痛﹐上支兩脇﹐膈咽不通﹐飲食不下。至眞要大論曰﹕陽明在泉﹐心脇痛﹐不能反側。繆刺篇云﹕邪客於足少陽之絡﹐令人脇痛不得息﹐咳而汗出。邪客足太陽之絡﹐令人拘攣背急﹐引脇而痛。標本論曰﹕心病先心痛﹐一日咳傳肺﹐三日肺傳肝﹐脇支痛而滿﹐肝病頭目眩﹐脇支滿痛也。且夫左右脇者﹐陰陽之道路也﹐故肝生於左﹐肺藏於右﹐以左屬肝而藏血﹐肝陽也﹐血陰也﹐乃爲外陽而內陰也。右屬肺而主气﹐肺陰也﹐气陽也﹐乃爲外陰而內陽也。或謂肝血蓄於左脇作塊而痛者﹐爲肝積﹐名肥气也。肺气郁於右脇﹐痞硬而痛﹐咳喘﹐爲肺積﹐名息賁也。而脾所系於右﹐其經濕勝﹐故痰飲濕能令脇痛﹐病則入於右。左脇痛者﹐多因畱血而作﹔右脇痛者﹐悉是痰飲气郁病者。豈可一槪而言哉﹖論病之由﹐當分外之六淫﹐內傷外感﹐與夫怒傷肝﹐悲哀結﹐飲食過度﹐冷熱失調﹐顚僕傷形者﹐或因痰積流注於右﹐與血相搏﹐皆能爲痛。張仲景論傷寒少陽耳聾脇痛甚者﹐此是肝膽之气﹐郁而作痛。且脇痛之病﹐諸經論之詳矣。其脈弦濇者順﹐洪大者逆。治法當推其歲气﹐分其左右﹐辧其气血痰積﹐量其形證虛實﹐用藥施治﹐無不取效而收十全之功矣。

醫學準繩六要【明張三錫】

痛屬肝膽

方書悉指脇痛屬肝﹐固是。然少陽膽經脈﹐循脇絡耳﹐故傷寒邪在少陽﹐則耳聾脇痛是也。柴胡亦膽經藥﹐常見口吐苦水﹐脇痛寒熱﹐用豬膽汁炒黃連﹐入小柴胡屢驗﹐是膽家有火也。若夫謀慮不決﹐不眠辛苦﹐膽气傷而作痛﹐用歸﹑芍﹑人參﹑麥冬﹑茯神﹑熟酸棗仁﹐有火加元參﹐乃膽虛而脇痛也。

傷寒六書【明陶華】

傷寒滿痛

傷寒胸膈滿者﹐乃腹間气塞滿悶也﹐非心下滿。脇滿者﹐乃脇肋下脹滿也﹐非腹中滿。蓋邪證傳裏﹐必先胸以至心腹入胃﹐是以胸滿多帶表證﹐宜微汗之。惟脇滿多帶半表半里﹐小柴胡加枳﹑桔和之。胸中痰實者湧之。如胸中結實﹐燥渴大便祕者﹐下之﹐大陷胸湯可也。

少陽證耳聾脇痛寒熱﹐嘔而口苦﹐是足少陽膽經受證。假如先起惡寒身熱﹐耳聾脇痛者﹐本病﹔已後嘔而舌漧口苦者﹐標病。緣膽無出入﹐病在半表半里之間﹐止宜小柴胡一湯加減﹐和解表里治之﹐再無別湯。本方自有加減法。此經有三禁﹐不可汗﹑下﹑吐也。若治之得法﹐有何壞證﹖常須識此﹐宜當審焉。

胸脇俱滿﹐或脇下硬痛﹐或嘔吐舌上白胎﹐或不大便﹐並屬小柴胡湯。

傷寒五七日往來寒熱﹐胸脇苦滿﹐默默不飲食﹐心煩喜嘔﹐或脇下痞硬﹐柴胡加牡蠣湯。

證治準繩【明王肯堂】

痛有左血右痰之分

或問脇痛從肝治﹐復有可言者乎﹖曰﹕肝病內捨胠脇而脇痛也﹐則何異於心肺內捨膺脇而痛者哉﹖若謂肝實病而胠脇痛也﹐則何異於肝木不及﹑陽明所勝之胠脇痛者哉﹖若謂由是厥陰肝經所過而痛也﹐則何異於足少陽﹑手心主所過而脇痛者哉﹖若謂獨經脈挾邪而痛也﹐則何異於經筋所過而痛者哉﹖豈執一說而可已乎﹖非察色按脈﹐徧識各經气變﹐𨿽在一病之中﹐而辧其異狀者﹐卒不能也。且夫左右者﹐陰陽之道路也﹐是故肝生於左﹐肺藏於右。所以左屬肝﹐肝藏血﹐肝陽也﹐血陰也﹐乃外陽而內陰也﹔右屬肺﹐肺主气﹐肺陰也﹐气陽也﹐外陰而內陽也。由陰陽互藏﹐其左脇多因畱血作痛﹐右脇悉是痰積作痛﹐其兩脇之病﹐又可一槪而言乎﹖若論其致病之邪﹐凡外之六淫﹐內之七情勞役飲食﹐皆足以致痰气積血之病。𨿽然﹐痰气固亦有流注於左者﹐然必與血相搏而痛﹐不似右脇之痛無關於血也。

脇疽

《鬼遺》云﹕兩肋起疽﹐名爲發肋。初腫盛至十數日﹐不穴﹐攻卽腫大如杯碗﹐髙如鏊背﹐痛徹內腸絞刺﹐左邊患應右邊痛﹐右邊患應左邊痛。惟有此處多是內毒卻入﹐攻而死者多。人有斯患﹐急以鍼刺出膿血﹐則免內攻傷內矣。

或問脇上生疽何如﹖曰﹕是名脇疽﹐屬手厥陰心包絡﹑足厥陰肝火熱毒怒气相並而作。活命飲加柴胡﹑紫金丹﹑烏金散選用。壯實者八陣散﹑一粒金丹下之。此證宜速治﹐不然潰爛不斂﹐多致危困。

內發丹毒

或問脇下至腰胯間腫痛﹐赤色如霞﹐何如﹖曰﹕此名內發丹毒﹐治之稍緩﹐毒攻於內﹐嘔噦昏迷﹐胸腹﹝月眞﹞脹者﹐死。二便不通﹐徧身靑紫者死。急砭出惡血﹐服防風通聖散去白朮﹑甘艸﹐紫金丹﹑勝金丹汗之。服汗劑﹐得汗則生﹐無汗則死。嘔吐不食﹐讝語者死。

外科正宗【明陳實功】

脇癰

脇癰﹐多從鬱怒肝火發之者﹐肥胖內實者鮮此證。初起﹐宜梔子淸肝湯﹑柴胡淸肝湯﹐解郁瀉火。已成者﹐托裏消毒散加靑皮﹑香附。膿已成者﹐卽鍼之﹐勿傷內膜。已破﹐八珍湯加丹皮﹑山萸﹑澤瀉﹐兼滋腎水。又虛勞所得者﹐破流臭敗稀膿﹐補托不應者﹐必死。

醫方考【明吳昆】

疼痛方論

脇者﹐肝膽之區也。肝爲盡陰﹐膽無別竅﹐怒之則气無所泄﹐郁之則火無所越﹐故病證恆多。今考名方三首﹐示大槪爾。

左脇作痛者﹐抑靑丸主之。夫肝東方木也﹐南面而立﹐則左爲東矣﹐故左脇爲肝之部位。所以痛者﹐木气實也。木欲實﹐金當平之﹐以黃連瀉去心火﹐使金無所畏﹐自足以平肝﹐故曰抑靑。此古人實則瀉其子﹐治之以其所不勝也。

兩脇作痛者﹐小柴胡湯主之。蓋少陽膽經行於兩脇﹐故兩脇作痛責之少陽。是方也﹐柴胡味辛而气溫﹐辛者金之味﹐故足以平木﹐溫者春之气﹐故足以入少陽。佐以黃芩﹐瀉其實也﹔佐以半夏﹐破其滯也。而必用夫人參﹑甘艸者﹐恐木病傳脾而先實其土也﹔用夫生薑﹑大棗者﹐調其營衛﹐不令經气壅滯也。

肝气脇痛﹐嚴氏推气散主之。蓋肝藏血而主怒﹐故病則气血俱病。越人云﹕東方常實﹐實則可以瀉矣。故用枳殼破其气﹐姜黃利其郁﹐桂心能引二物至於痛處。又曰﹕木得桂而柔﹐以故用之。乃甘艸者﹐取其和緩之气﹐以調肝木之急耳。

醫門法律【淸諭昌】

痛滿

《金匱》云﹕趺陽脈微弦﹐法當腹滿。不滿者必便難﹐兩胠疼痛﹐此虛寒從下上也﹐當以溫藥服之。夫趺陽脾胃之脈﹐而見微弦﹐爲厥陰肝木所侵侮﹐其陰气橫聚於腹﹐法當脹滿有加。設其不滿﹐陰邪必轉攻而上﹐決無輕散之理。蓋陰邪旣聚﹐不溫必不散﹐陰邪不散﹐其陰竅必不通﹐故知其便必難﹐勢必逆攻兩胠而致疼痛﹐較腹滿更進一步也。虛寒之气﹐從下而上﹐由腹而胠﹐才見一斑﹐亟以溫藥服之﹐俾陰气仍從陰竅走散﹐而不至上攻則善矣。仲景所謂此虛寒自下上也﹐當以溫藥服之。包舉陰病證治﹐了無剩義。蓋虛寒從下上﹐正地气加天之始﹐用溫則上者下﹐聚者散﹐直捷痛快﹐一言而終。故《卒病論》𨿽亡﹐其可意會者﹐未嘗不宛在也。

合論十棗湯﹑甘遂半夏湯二方。如傷寒病兩脇痞滿而痛﹐用十棗湯下其痰﹔雜病𨿽非傷寒之比﹐而畱飲內痛在脇則同。況脈見沈弦﹐非亟奪其邪﹐邪必不去﹐脈必不返﹐所以用十棗湯﹐不嫌其過峻也。凡病之在脇而當用下者﹐必仿此爲例也。至甘遂甘艸湯之治畱飲﹐微妙元通﹐非深入聖域﹐莫能制之。《內經》但曰﹕畱者攻之耳。仲景於是析義以盡其變﹕無形之气熱結於胃﹐則用調胃承气攻之﹔痞結於脇﹐則用十棗湯攻之﹐畱結於腸胃之間﹐則用甘遂半夏湯攻之。法曰﹕病在脈伏﹐其人欲自利﹐利反快﹐𨿽利﹐心下續堅滿﹐此爲畱飲欲去故也﹐甘遂半夏湯主之。脈道爲畱飲所隔﹐伏而不行﹐其證欲下利﹐利反快﹐似乎畱飲欲去﹐然𨿽欲去﹐不能去也。心下續堅滿﹐可見畱飲之末已及於腸﹐畱飲之根仍著於胃﹐不剗其根﹐飲必不去﹐故立是方。甘遂﹑甘艸大相反者﹐合而用之﹐俾其向畱著之根﹐盡力一剗﹐得畱者去﹐而藥性已不存矣。正《內經》有故無殞之義也。又加白蜜同煎﹐畱戀其藥﹐不致迸入無過之地。其用半夏﹑芍藥者﹐由木入土中﹐成其堅滿﹐半夏益土﹐芍藥伐木﹐抑何神耶﹖後世方書並甘艸刪去﹐神奇化爲朽腐﹐制方立論皆中人以下之事矣﹐竟何益哉﹗

凡虛勞之證﹐大抵心下引脇俱疼﹐蓋滯血不消﹐新血無以養之﹐尢宜用地黃膏子加韭汁﹑桃仁泥。

發明《金匱》腹中寒气雷鳴切痛﹐胸脇逆滿﹐嘔吐﹐用附子粳米湯。夫腹中陰寒奔迫﹐上攻胸脇﹐以及於胃﹐而增嘔逆﹐頃之胃气空虛﹐邪無所隔﹐徹入陽位則殆矣。是其除患之機﹐所重全在胃气。乘其邪气初犯胃時﹐尙自能食﹐而用附子粳米之法﹐溫飽其胃﹐胃气溫飽則土厚而邪難上越﹐胸脇逆滿之濁陰得溫﹐無敢畱戀﹐必還從下竅而出﹐曠然無餘﹐此持危扶顚之手眼也。

景嶽全書【明張介賓】

論痛證

脇痛之病﹐本屬肝膽二經﹐以二經之脈﹐皆循脇肋故也。然而心﹑肺﹑脾﹑胃﹑腎與膀胱﹐亦皆有脇痛之病。此非諸經皆有此證﹐但以邪在諸經﹐气逆不解﹐必以次相傳﹐延及少陽﹑厥陰﹐乃致脇肋疼痛。故凡以焦勞憂慮而致脇痛者﹐此心肺之所傳也﹔以飲食勞倦而致脇痛者﹐此脾胃之所傳也﹔以色欲內傷﹐水道壅閉而致脇痛者﹐此腎與膀胱之所傳也。傳至本經﹐則無非肝膽之病也。至於忿怒疲勞﹐傷血﹑傷气﹑傷筋﹐或寒邪在半表半里之間﹐此自本經之病。病在本經者﹐直取本經﹔傳自他經者﹐必拔其所病之本。辧得其眞﹐自無不愈矣。

脇痛有內傷外感之辧。凡寒邪在少陽經﹐乃病爲脇痛耳聾而嘔﹐然必有寒熱表證者﹐方是外感﹐如無表證﹐悉屬內傷。但內傷脇痛者十居八九﹐外感脇痛則間有之耳。

脇痛有左右血气之辧。其在諸家之說﹐有謂肝位居左而藏血﹐肺位居右而藏气﹐故病在左者爲血積﹐病在右者爲气郁﹔脾气亦系於右﹐故濕痰流注者亦在右。若執此說﹐則左豈無气﹖右豈無血﹖食積痰飲﹐豈必無涉於左乎﹖古無是說﹐此實後世之謬談﹐不足憑也。然則在气在血﹐何以辧之﹖但察其有形無形可知之矣。蓋血積有形而不移﹐或堅硬而拒按﹔气通流行而無迹﹐或倏聚而倏散。若食積痰飲﹐皆屬有形之證﹐自可辧識。且凡屬有形之證﹐皆由气滯﹐但得气行﹐則何聚不散﹖是以凡治此者﹐無論是血是痰﹐必兼順气爲主﹐而後隨宜佐使以治之﹐庶得肯綮之法﹐無不善矣。

治法

外感證邪在少陽﹐身發寒熱而脇痛不止者﹐宜小柴胡湯﹑三柴胡飲﹐或河間葛根湯之類﹐酌宜用之。

若外邪未解﹐而兼气逆脇痛者﹐宜柴胡疏肝散主之。

若元气本虛﹐陰寒外閉﹐邪不能解﹐而脇痛畏寒者﹐非大溫中飲不可。

內傷肝膽﹐气逆不順而脇痛者﹐宜排气飲﹑推气散﹑沈香降气散﹑木香調气散之類主之。

若鬱結傷肝﹐中脘不快﹐痛連兩脇或多痰者﹐宜香橘湯。

若暴怒傷肝﹐气逆脹滿﹐胸脇疼痛者﹐宜解肝煎。

若怒气傷肝﹐因而動火脇痛脹滿煩熱﹐或動血者﹐宜化肝煎。

若气滯胸脇痛而兼喘者﹐宜分气紫蘇飲。

若男子憂鬱傷肝﹐兩脇疼痛者﹐宜枳實散。

若男婦肝腎二經﹐气滯自下而上﹐痛連兩脇者﹐宜木通散。

若悲哀煩惱﹐肝气受傷﹐脈緊脇痛者﹐枳殼煮散。

若因驚气逆﹐脇痛不已者﹐桂枝散。

若食積作痛﹐但痛有一條扛起者是也。大和中飲﹐或用保和丸

若痰飲停伏﹐胸脇疼痛者﹐導痰湯加白芥子。

若肝火內郁﹐二便不利﹐兩脇痛甚者﹐當歸龍薈丸﹐或左金丸。

若從髙跌墜﹐血流脇下作痛者﹐復元活血湯。

若婦人血滯﹐脇腹連痛者﹐芍藥散﹑決津煎。

若肝脾二經血虛﹐或鬱怒傷肝﹐致寒熱血痛者﹐宜逍遙散。

若肝腎虧損﹐脇肋作痛﹐頭眩心跳身痛﹐或婦人經水不調﹐經後作痛者﹐補肝散。

至於內傷虛損﹐脇肋疼痛者﹐凡房勞過度﹐腎虛羸弱人﹐多有胸脇間隱隱作痛﹐此肝腎精虛不能化气﹐气虛不能生血而然。凡人之气血﹐猶源泉也﹐盛則流暢﹐少則壅滯﹐故气血不虛則不滯﹐虛則無有不滯者。倘於此證﹐不知培气血﹐而但知行滯通經﹐則愈行愈虛﹐鮮不殆矣。惟宜左歸飲﹑小營煎及大補元煎之類主之﹔或有微滯者﹐用補肝散亦可。

若憂思過度﹐耗傷心脾气血﹐病有如前者﹐宜逍遙飲﹑三陰煎﹑七福飲之類主之﹐或歸脾湯亦可。

若以勞倦過傷肝脾气血﹐而病如前者﹐宜大營煎﹑大補元煎之類主之。

石室祕籙【淸陳士鐸】

痛滿治法

肝經之病﹐兩脇脹滿﹐吞酸吐酸等證﹐乃肝木之郁也﹐宜用正治之法。方用白芍五錢﹐柴胡二錢﹐炒梔子﹑半夏﹑蒼朮﹑甘艸﹑茯苓各一錢﹐神曲炒五分﹐丹皮三錢﹐水煎服。此方之妙﹐妙在用白芍﹑丹皮﹑柴胡也。蓋三味乃肝木專經之藥﹐而白芍尢善平肝﹐不去遠淩脾土﹐土得養而木益舒﹐木舒而气爽﹐痛自除﹐吐漸止也。

病在左者﹐如兩脇脹滿﹐不可左臥者﹐此病在肝也﹐法宜專治肝矣。今偏不治肝而兼治肺﹐蓋肝木之旺﹐由於肺金之虛﹐金不能制木則木愈盛﹐木盛則脾土更無所養﹐肺金益虛則肝木益旺﹐而病無巳時也。方用黃芩﹑麥冬﹑白芍﹑當歸各三錢﹐柴胡﹑人參﹑茯苓﹑甘艸各一錢﹐陳皮五分﹐水煎服﹐一劑知﹐二劑愈﹐四劑全瘥。蓋參﹑苓乃補气之味﹐與肝木不相干也。𨿽用柴胡舒肝﹐然而柴胡亦是肺金主藥﹐二味而兩用之。白芍﹑當歸﹐𨿽專入肝經﹐然亦能入肺﹐所以同羣入肺以助气﹐而非逐隊以平肝﹐此左病而治右之一法也。

脇痛之證﹐乃肝病也。肝宜順而不宜逆﹐逆則痛﹐痛而不止則死矣。故治脇痛﹐必須平肝﹐平肝必須補腎﹐腎水足而後肝气有養﹐不必治脇痛﹐脇痛自平也。方用肝腎兼資湯﹐熟地﹑當歸各一兩﹐白芍二兩﹐甘艸﹑白芥子各三錢﹐炒梔子一錢﹐山茱萸五錢﹐水煎服。此方補肝爲君﹐補腎爲佐﹐少加淸火消痰之味﹐自然易於奏功﹐一劑而痛定矣。

方

加味小柴胡湯【《奇效良方》】治傷寒脇痛。

柴胡黃芩各二錢人參去蘆半夏各錢半牡蠣粉枳殼麩炒甘艸各一錢

右作一服﹐水二鍾﹐姜三片﹐紅棗二枚﹐煎一鍾﹐食遠服。

枳殼煮散【《本事方》﹐下同】治悲哀煩惱﹐傷肝气﹐至兩脇骨疼﹐筋脈緊﹐腰腳重滯﹐兩股筋急﹐兩脇牽痛﹐四肢不能舉﹐漸至脊膂攣急。此藥大治脇痛。

枳殼麩炒﹐四兩﹐先煎數沸細辛川芎桔梗防風各二兩葛根一兩半甘艸一兩

右爲粗末﹐每服四錢﹐水一盞半﹐姜棗同煎至七分﹐去滓﹐空心食前溫服。

芎葛湯治脇下痛不可忍者。

川芎榦葛桂枝枳殼麩炒細辛芍藥麻黃人參防風各半兩甘艸炙﹐二錢

右作粗末﹐每服五錢﹐水二鍾﹐生薑三片﹐煎至七分﹐去滓溫服﹐日三。有汗避風。

香橘湯【《奇效良方》﹐下同】治七情所傷﹐中脘不快﹐腹脇脹滿。

香附子酢浸﹐炒﹐去毛橘紅半夏姜制﹐各三錢甘艸炙﹐一錢

右作一服﹐水二鍾﹐生薑五片﹐紅棗二枚﹐煎至一鍾﹐食遠服。

分气紫蘇飲治肺壅脇痛。

紫蘇葉桑白皮五味子桔梗艸果仁大腹皮白茯苓陳皮甘艸炙﹐各一錢半

右水二鍾﹐生薑三片﹐鹽少許﹐煎至一鍾﹐空心服。

推气散【《濟生方》﹐下同】治右脇疼痛﹐脹滿不食。

片姜黃枳殼去瓤﹐麩炒桂心不見火﹐各五錢甘艸炙﹐二錢

右爲細末﹐每服二錢﹐姜棗湯調下﹐食遠服。

枳芎散治左脇刺痛﹐不可忍者。

枳實川芎各半兩粉艸炙﹐二錢

右引同上﹐酒調亦可。

柴胡疏肝散【《統旨》】治肝气脇痛。

柴胡陳皮酢炒﹐各二錢川芎枳殼麩炒芍藥香附各一錢五分甘艸炙﹐五分水二鍾﹐煎八分﹐食前服。

復元活血湯【《發明》】治從髙墜下﹐惡血流於脇下﹐及疼痛不可忍者。

柴胡半兩栝蔞根當歸尾各三錢紅花甘艸穿山甲炮﹐各二錢大黃酒浸﹐炒﹐一兩桃仁酒浸﹐去皮尖﹐研如泥﹐五十枚

右件除桃仁外﹐銼如麻豆大﹐每服一兩﹐水一盞半﹐酒半盞﹐同煮至七分﹐去滓﹐大溫服之。食前﹐以利爲度。得利﹐痛或不止﹐服乳香神應散。《鍼經》云﹕有所墜墮﹐惡血畱內﹐若有所大怒﹐气上而不行下﹐幹脇則傷肝。肝膽之經﹐俱行於脇下﹐宜以柴胡爲引用爲君﹐以當歸和血脈。又急者﹐痛也﹐甘艸緩其急﹐亦能生新血﹐陽生陰長故也﹐爲臣。穿山甲﹑栝蔞根﹑桃仁﹑紅花破血潤血爲之佐﹐大黃酒制以蕩滌敗血爲之使。气味和合﹐气血各有所歸﹐痛自去矣。

破血散疼湯【《東垣十書》】治乘馬跌傷﹐損其脊骨﹐惡血流於脇下﹐其痛苦楚﹐不能轉側﹐妨於飲食。

羌活防風桂心各一錢蘇木一錢五分連翹當歸尾柴胡各二錢麝香少許﹐別研水蛭三錢﹐炒煙盡﹐別研

右分作二服﹐每服水一大盞﹐酒二大盞﹐除水蛭﹑麝香別研如泥﹐煎余藥作一大盞﹐去滓﹐上火令稍熱﹐二味調入﹐空心服。

當歸龍薈丸錢氏治肝火脇痛。

當歸酒洗焙艸龍膽山梔仁黃連黃蘗條黃芩各一兩生大黃蘆薈靑黛各半兩木香二錢半麝香半錢﹐另研

右爲細末﹐煉蜜丸如小豆大﹐小兒如麻子大﹐生薑湯下二三十丸。忌發熱諸物。兼服防風通聖散。

桂枝散【《本事方》】治因驚傷肝﹐脇骨裏疼痛不已。

枳殼一兩﹐小者桂枝半兩

右爲細末﹐每服二錢﹐姜棗湯調下。

大黃附子湯【仲景】治感寒脇痛。

大黃三兩附子三枚﹐炮細辛二兩

右三味﹐用水五升﹐煮取二升﹐分溫三服。若彊人煮取二升半﹐分溫三服。服後如人行四五里﹐更進一服。

枳實散【《本事方》】治男子兩脇疼痛。

枳實一兩白芍藥炒雀腦芎人參各半兩

右爲細末﹐姜棗湯調二錢﹐酒亦可﹐食前﹐日三服。

補肝散【滑氏﹐下同】治飲食不消﹐脇肋痛脹。

橘皮三分山萸桂心薯蕷天雄茯苓人參各五分川芎白朮獨活五加皮大黃各七分防風漧姜炒丹參厚朴細辛桔梗各一兩半甘艸菊花各一兩貫眾半兩陳麥曲大麥蘗各一升

右爲末﹐酒服方寸匕﹐日二。若食不消﹐食後服。若止痛﹐食前服。

補肝散治肝腎二經﹐气血虧損﹐脇脹作痛﹔或脇脹頭眩﹐寒熱發熱﹔或身痛﹐經不調。

山菜萸肉當歸五味子炒杵山藥川芎黃芪炒木瓜各半兩熟地白朮炒﹐各一錢獨活酸棗仁炒﹐各四錢

右爲末﹐每服五錢匕﹐水煎服。

檳榔湯治寒气﹐兩脇痛脹。

檳榔二十四个附子七枚母姜七兩茯苓橘皮桂心各三兩桔梗白朮各四兩

右﹝口父﹞咀﹐以水九升﹐煮三升﹐去滓溫服﹐每服一升。若气喘者﹐加芎藭三兩﹑半夏四兩﹑甘艸二兩。

脇痛方治脇下風气作塊﹐寒疝﹐發則連小腹痛攢心﹐其積屬肝﹐在右脇下﹐故病發則右脇手足頭面昏痛﹐不思飲食。

漧葛一兩麻黃去節﹐五錢附子一

川芎防風當歸枳實炒白芍藥桂枝羌活甘艸各四錢

右爲粗末﹐每服四錢﹐水一盞半﹐生薑三片﹐同煎至七分﹐去滓服﹐日三。有汗避風。

薏苡仁丸治脇痛如前﹐兼去手足枯悴。

薏苡仁一兩石斛用細者﹐二錢制附子半兩牛膝生地黃各三錢細辛人參柏子仁枳殼川芎當歸各半兩甘艸桃仁各一兩

右爲細末﹐煉蜜丸如桐子大﹐每服三四十丸﹐酒吞下﹐食前﹐日三服。或以丸子食前煮散﹐食後相兼服爲佳。

沈香導气散治一切气不升降﹐脇肋痞塞。

沈香二錢半人參五錢檳榔二錢半白朮烏藥麥蘗炒神曲炒紫蘇葉大腹皮炒厚朴制﹐各一兩訶子皮炮﹐半兩香附炮﹐兩半姜黃紅花橘紅廣荗炮甘艸生﹐各四兩京三稜益智各二兩

右爲細末﹐每服二錢﹐食前沸湯點服。

气鍼丸【《奇效良方》﹐下同】治久積風壅﹐心胸築痛﹐兩脇心胸似有鍼刺﹐六脈沈伏﹐按之手不可近﹐此藥屢試神驗﹐常服疏滯气﹐止刺痛。

木香檳榔靑皮炒陳皮生大黃各四兩牽牛取頭末﹐半斤﹐半生半炒

右爲細末﹐煉蜜和丸﹐如梧桐子大﹐每服三十丸﹐姜湯送下﹐食前服﹐量虛實加減。

又方治脇痛如打。

芫花菊花﹝艸蹢﹞﹝艸躅﹞花各等分

右﹐用布囊蒸熱﹐以熨痛上﹐冷復易之。

木通散治男子婦人脇肋苦痛。

木通去節靑皮去白蘿卜子炒茴香炒川楝子取肉﹐用巴豆半兩同炒黃﹐去巴豆﹐各一兩滑石另研莪朮木香各半兩

右爲細末﹐每服三錢﹐不拘時﹐用蔥白湯調服﹐甚者不過三服。

芍藥散治婦人脇痛。

香附子二兩﹐酢一升﹑鹽半兩同煮幹白芍藥延胡索炒肉桂各一兩

右爲細末﹐每服二錢﹐不拘時﹐白湯調下。

白朮丸治息積病﹐脇下滿逆﹐妨悶﹐喘息不便﹐呼吸引痛﹐不可鍼灸﹐宜導引服藥。

白朮枳實官桂各一兩五錢人參二兩陳皮桔梗酢炒甘艸炙﹐各一兩

右爲細末﹐煉蜜和丸﹐如桐子大﹐每服五十丸﹐不拘時﹐溫酒送下﹐日三服。

芎歸芍藥湯治肝積气滯左脇下﹐遇發作手足頭面昏痛。

川芎當歸白芍藥桂枝防風枳實羌活甘艸各一錢六分漧葛四分麻黃側子二分

右﹝口父﹞咀﹐分作二貼﹐每貼用水二鍾﹐生薑五片﹐煎至七分﹐去滓﹐不拘時服。有汗避風。

乳香神應散治從髙墜下﹐脇痛不可忍﹐及腹中疼痛。

乳香沒藥雄黑豆桑白皮獨科栗子各一兩破故紙二兩﹐炒香

右爲細末﹐每服半兩﹐酢一盞﹐於砂石器內﹐煎至六分﹐入麝香少許﹐去滓溫服。

琥珀膏治脇下有塊。

大黃﹝石卜﹞硝各一兩

右爲末﹐大棗搗膏和貼。

小龍薈丸【《丹溪心法》﹐下同】治肝火盛脇痛。

當歸身艸龍膽梔子仁川黃連川芎大黃各五錢蘆薈三錢木香一錢

右爲末﹐入麝香少許﹐粥丸菉豆大﹐姜湯下五七十丸﹐仍以琥珀膏貼痛處。

沈香降气散治气滯脇肋刺痛﹐胸膈痞塞

姜黃陳皮甘艸各一錢三稜蓬朮並煨益智厚朴各七分白朮紫蘇葉香附子神曲炒麥芽烏藥各五分人參訶子皮大腹皮各二分半

右銼﹐作一貼﹐煎服。

枳殼散【《得效方》】治脇痛如有物刺之﹐乃气實也。

枳殼一兩二錢半甘艸炙﹐三錢七分半

右爲末﹐每服二錢﹐以濃煎蔥白湯調下。

調中順气丸【《丹溪心法》】治气滯飲積﹐脇下虛滿刺痛。

半夏姜制大腹子各一兩木香白豆蔻陳皮靑皮三稜各五錢縮砂檳榔沈香各二錢半

右爲末﹐粥丸梧子大﹐陳皮湯下五七十丸。

枳實薤白桂枝湯【仲景﹐下同】治胸痺﹐脇下逆搶心。

枳實四枚厚朴四兩薤白半斤桂枝一兩﹝艸舌﹞蔞實一枚﹐搗

右五味﹐以水五升﹐先煮枳實﹑厚朴﹐取二升﹐去滓﹐內諸藥﹐煮數沸﹐分溫三服。

當歸生薑羊肉湯治寒疝脇痛。

當歸三兩生薑五兩羊肉一斤

右三味﹐以水八升﹐煮取三升﹐溫服七合﹐日三服。若寒多者﹐加生薑一斤﹔痛多而嘔者﹐加橘皮二兩﹑白朮一兩。加生薑者﹐亦加水五升﹐煮取二升二合服之。

附子粳米湯治寒脇逆滿。

附子炮﹐一枚半夏粳米各半升甘艸一兩大棗十枚

右五味﹐以水八升﹐煮米熟﹐湯成去滓﹐溫服一升﹐日三服。

苓桂朮甘湯治痰飲﹐胸脇支滿﹐目眩。

茯苓四兩桂枝白朮各三兩甘艸二兩

右四味﹐以水六升﹐煮取三升﹐分溫三服。小便則利﹐自瘥。

十棗湯治太陽病﹐心下痞鞕滿﹐引脇下痛﹐漧嘔短气﹐此屬水气。

芫花熬甘遂大戟大棗十枚﹐劈

右三味等分﹐各別搗爲散﹐以水一升半﹐先煮大棗肥者十枚﹐取八合去滓﹐內藥末。彊人服一錢匕﹐羸人服半錢﹐平旦溫服之。若下少﹐病不除者﹐明日更服﹐加半錢。得快下利後﹐糜粥自養。

小柴胡湯治陽明﹑少陽病胸脇滿者。

柴胡半斤半夏半升﹐洗黃芩人參甘艸生薑切﹐各三兩大棗十二枚﹐劈

右七味﹐以水一斗二升﹐煮取六升﹐去滓再煎﹐取三升﹐溫服一升﹐日三服。

柴胡桂枝榦姜湯治少陽汗下後﹐胸脇滿﹐小便不利﹐渴而不嘔﹐頭汗出﹐寒熱心煩者。

柴胡半斤桂枝榦姜黃芩牡蠣各三兩﹝艸舌﹞蔞根四兩甘艸炙﹐二兩

右七味﹐以水一斗二升﹐煮取六升﹐去滓﹐再煎﹐取三升﹐溫服一升﹐日三服。初服微煩﹐再服汗出﹐便愈。

小靑龍湯治傷寒表不解﹐心下有水气﹐脇痛滿者。

麻黃去節芍藥桂枝榦姜炮甘艸炙細辛各三兩五味子半夏湯洗﹐各半升

右八味﹐以水一斗﹐先煮麻黃﹐減二升﹐去上沫﹐內諸藥﹐煮取三升﹐去滓﹐溫服一升。若微利者﹐去麻黃﹐加蕘花如雞子大﹐熬令赤色。若渴者﹐去半夏﹐加﹝艸舌﹞蔞根三兩。若噎者﹐去麻黃﹐加附子一枚炮。若小便不利﹐少腹滿﹐去麻黃﹐加茯苓四兩。若喘者﹐去麻黃﹐加杏仁半升﹐去皮尖。

竹瀝瀉熱湯【《千金方》﹐下同】治肝實熱﹐兩脇痛。

竹瀝十升麻黃大靑梔子升麻元參白茯苓知母各三分生葛石膏各八分生薑芍藥各四分

右十二味﹐﹝口父﹞咀﹐以水九升﹐煮取二升半﹐去滓﹐下竹瀝﹐煮兩三沸﹐分三服。須利﹐下芒硝三分﹐去芍藥﹐加生地黃五分﹐《刪繁》方無石膏﹑生薑﹑芍藥﹑生葛﹐用人參三分。

補肝湯治肝虛寒﹐兩脇滿。

山茱萸甘艸桂心各三兩桃仁柏子仁細辛茯苓防風各二兩大棗二十四枚

右九味﹐﹝口父﹞咀﹐以水九升﹐煮取五升﹐去滓﹐分三服﹐《千金翼》無山茱萸﹑桃仁﹐有烏頭﹑蕤仁。

橘皮通气湯治筋實極則咳﹐咳則兩脇下縮痛﹐痛甚則不可轉側。

橘皮四兩白朮石膏各五兩細辛當歸桂心茯苓各三兩香豉一升

右八味﹐﹝口父﹞咀﹐以水九升﹐煮取三升﹐去滓﹐分三服。

恆山丸治脇下邪气積聚﹐往來寒熱如溫瘧。

蜚蝱六銖蜀漆恆山白薇桂心鱉甲鮀甲白朮附子﹝上庶下虫﹞虫貝齒各一兩半

右十一味爲末﹐蜜丸如梧子大﹐以米泔淸服五丸﹐日三。

又方治冷气脇下往來﹐衝胸膈痛﹐引脇背悶者。

當歸桂心人參甘艸吳茱萸白芍藥大黃各二兩茯苓枳實各一兩漧薑三兩

右十味﹐﹝口父﹞咀﹐以水八升﹐煮取三升半﹐分三服﹐日三。治屍疰亦佳。《外臺》﹑仲景無茯苓﹑枳實。

黃芪人參湯【《東垣十書》﹐下同】治脾胃虛﹐脇下痛或縮急。

黃芪一錢﹐如自汗過多﹐更加一錢升麻六分人參橘皮畱白麥冬蒼朮無汗﹐更加五分白朮各五分黃蘗酒洗炒曲各三分炙艸當歸身酒洗﹐各二分五味子九粒

右件同﹝口父﹞咀﹐都作一服﹐水二盞﹐煎至一盞﹐去滓﹐稍熱服﹐食遠或空心服之。忌酒﹑濕面﹑大料物之類﹐及過食冷物。

補中益气湯治飲食勞倦﹐傷脾胃﹐致脇下痛或縮急者。

黃芪病甚﹑勞役熱甚者﹐一錢甘艸炙﹐各五分人參三分﹐有嗽去之當歸身二分﹐酒焙漧﹐或日幹橘皮畱白柴胡升麻各二三分白朮三分

右件藥﹝口父﹞咀﹐都作一服﹐水二盞﹐煎至一盞﹐量气弱气盛﹐臨病斟酌水盞大小﹐去滓﹐食遠稍熱服。如傷之重者﹐不過二服而愈。若病日久者﹐以權立加減法治之。古今圖書集成醫部全錄卷一百七十四

脇門

方

古萸連丸【《入門》﹐下同】一名左金丸﹐治肝火气從左脇起。

黃連六兩吳萸一兩

右二味爲末﹐水丸或蒸餅丸菉豆大﹐白湯下。

鹽煎散治男婦形寒飲冷﹐右脇心腹﹝疒丂﹞痛。

當歸身川芎白芍藥三稜莪朮靑皮

枳殼白茯苓厚朴神曲麥芽小茴香木香各等分

右每服四錢﹐蔥白一根﹐食鹽少許﹐水煎服。冷痛加官桂。

瀉靑丸治肝經郁熱﹐兩脇因怒作痛。

龍膽艸三錢當歸身川芎山梔仁大黃羌活防風各五分

右爲末﹐蜜丸芡實大﹐每一二丸﹐竹葉薄荷煎湯化下。

抑靑丸【《丹溪心法》】治肝火脇痛。

黃連半斤

右爲末﹐蒸餅糊爲丸。

控涎丹治一身及兩脇走痛﹐痰挾死血者。

甘遂面裹煨大戟制眞白芥菜子炒﹐各等分

右爲末﹐加桃仁泥﹐糊丸如梧子大﹐每服五七丸﹐漸加至十丸﹐臨臥姜湯下。

柴胡淸肝湯治肝火壅盛﹐並脇生癰疽。

川芎當歸防風生地黃柴胡黃芩山梔仁天花粉牛蒡子連翹白芍藥甘艸各一錢

水二鍾﹐煎八分﹐食遠服。

勻气丸【《醫學綱目》﹐下同】專治脇痛。

山梔熟地茯苓細辛桂心川芎各等分

右研爲末﹐加羊脂煎服。

神保丸治心膈痛﹐腹痛﹐血痛﹐腎气脇下痛﹐大便不通﹐气噎﹐宿食不消。

木香胡椒各二錢半巴豆十枚﹐去皮心膜﹐研幹蠍七枚

右四味﹐共爲末﹐湯浸蒸餅爲丸﹐如麻子大﹐亦用朱砂爲衣﹐每服五丸。心膈痛﹐柿蒂燈心湯下﹔腹痛﹐柿蒂煨姜湯下﹔血痛﹐炒姜酢湯下﹔腎气脇下痛﹐茴香酒下﹔大便不通﹐蜜湯調檳榔末一錢下﹔气噎﹐木香湯下﹔宿食不消﹐茶酒任下。

三柴胡飲【《景嶽全書》﹐下同】三爲木數﹐從肝經血分也。治外感寒熱脇痛者。

柴胡二三錢當歸二錢﹐溏泄者易熟地芍藥一錢半炙甘艸陳皮各一錢生薑三五片

右﹐水一鍾半﹐煎七八分﹐溫服。如微寒咳嘔者﹐加半夏一二錢。

大溫中飲治元气本虛﹐陰邪未解﹐而脇痛畏寒者。

熟地三五七錢白朮冬用當歸各三五錢﹐泄瀉者﹐代以山藥炙甘艸一錢人參二三錢﹐甚者加至一兩肉桂漧薑炒熟﹐各一二錢﹐或用煨生薑三五七片代之﹐亦可柴胡二三四錢麻黃一二三錢

右水二鍾﹐煎七分﹐去浮抹﹐溫服﹐或略蓋取微汗。如气虛﹐加黃芪二三錢。如寒甚陽虛者﹐加制附子一二錢。頭痛﹐加川芎或白芷﹑細辛。陽虛气陷﹐加升麻。如肚腹泄瀉﹐宜少減柴胡﹐加防風﹑細辛亦可。

排气飲治內傷肝膽﹐气逆不順而脇痛者。

陳皮藿香枳殼各一錢五分厚朴一錢木香七分或一錢香附烏藥澤瀉各二錢

右水一鍾半﹐煎七分﹐熱服。如气逆之甚者﹐加白芥子﹑沈香﹑靑皮﹑檳榔之屬。如嘔而兼痛者﹐加半夏﹑丁香之屬。

解肝煎治暴怒傷肝﹐胸脇脹痛者。

陳皮半夏厚朴茯苓各一錢半蘇葉芍藥各一錢砂仁七分

右水一鍾半﹐加生薑三五片﹐白芥子一錢﹐煎服。

化肝煎治怒气傷肝﹐因而气逆動火﹐致爲煩熱﹐脇痛﹐脹滿﹐動血等證。

靑皮陳皮白芍藥各二錢丹皮梔子炒澤瀉各錢半﹐下部見血易甘艸土貝母二三錢

右水一鍾半﹐煎七八分﹐食遠溫服。如大便下血者加地楡﹐小便下血者加木通﹐各一錢五分。如兼寒熱﹐加柴胡一錢。如火盛﹐加黃芩一二錢。如脇腹脹痛﹐加白芥子一錢。脹滯多者﹐勿用芍藥。

左歸飲此壯水之主劑也。治房勞過度﹐腎陰虛損﹐胸脇隱隱作痛者。

熟地二三錢或至一二兩山藥枸杞各二錢炙甘艸一錢茯苓一錢半山萸一二錢﹐畏酸少用

右水二鍾﹐煎七分﹐食遠服。如腎熱骨蒸多汗者﹐加地骨皮二錢。陰虛不寧者﹐加女貞子二錢。上實下虛者﹐加牛膝二錢以導之。

小營煎治證同上。

當歸白芍藥酒炒山藥炒枸杞子各二錢熟地二三錢炙甘艸一錢

右水二鍾﹐煎七分﹐食遠溫服。如气滯有痛者﹐加香附一二錢引而行之。

大補元煎治證同上。

人參少則用一二錢﹐多則用一二兩山藥炒杜仲各二錢熟地少則用二三錢﹐多則二三兩枸杞當歸各二三錢﹐泄瀉者去之炙甘艸一二錢山茱萸一錢﹐畏酸吞酸者去之

右水二鍾﹐煎七分﹐食遠溫服。如元陽不足﹐多寒者﹐加附子﹑肉桂﹑炮姜之類﹐隨宜用之。如气分偏虛者﹐加黃芪﹑白朮﹔如胃口多滯者﹐不必用。如滑泄者﹐加五味﹑故紙之屬。

逍遙飲治憂思傷脾而脇痛者。

當歸二三錢芍藥茯神各錢半陳皮八分熟地三五錢棗仁炒二錢遠志制三五分炙甘艸一錢

右水二鍾﹐煎七分﹐食遠溫服。如婦人經水過期兼痛滯者﹐加酒炒香附一二錢。

三陰煎治證同上。

當歸二三錢熟地黃三五錢炙甘艸一錢芍藥酒炒棗仁炒﹐各二錢人參隨宜

右水二鍾﹐煎七分﹐食遠服。如嘔惡者﹐加生薑三五片。汗多煩躁者﹐加五味子十四粒。汗多气虛者﹐加黃芪一二錢。如有脹悶﹐加陳皮一錢。

七福飲治證同上。

人參熟地各隨宜當歸二三錢白朮炒﹐一錢半炙甘艸一錢棗仁炒﹐二錢遠志制﹐三五分

右﹐水二鍾﹐煎七分﹐食遠溫服。或加生薑三五片。

大營煎治勞倦傷肝脾气血而脇痛者。

右水二鍾﹐煎七分﹐食遠溫服。如气虛者﹐加人參﹑白朮﹔中气虛寒嘔惡者﹐加炒焦漧姜一二錢。

大和中飲治食積脇痛。

陳皮一二錢枳實一錢砂仁五分山楂肉麥芽各二錢厚朴澤瀉各一錢半

右水一鍾半﹐煎七八分﹐食遠溫服。脹甚者﹐加白芥子﹔胃寒無火或惡心者﹐加炮漧薑一二錢﹔疼痛者﹐加木香﹑烏藥之類﹔多痰者﹐加半夏。

決津煎治婦人血滯脇腹連痛者。

當歸二三錢芍藥茯神各錢半陳皮八分熟地三五錢棗仁炒﹐二錢遠志制﹐三五分炙甘艸一錢

右水二鍾﹐煎七分﹐食遠溫服。如經水過期﹐兼痛滯者﹐加酒炒香附一二錢。

連翹敗毒散治內丹並一切腫毒。

當歸連翹黃芩生甘艸麥門冬木通柴胡前胡黃連生地

右姜二片﹐棗一枚﹐水二鍾﹐煎服。

敗毒流气飲【《瘡瘍全書》﹐下同】治上下肋癰。

紫蘇葉桔梗枳殼防風柴胡生甘艸川芎白芷白芍藥當歸羌活白茯苓烏藥陳皮

右姜三片﹐棗一枚﹐煎服。

內托流气飲治前證。

人參黃芪厚朴生甘艸紫蘇葉桔梗枳殼白芍藥當歸身防風烏藥白芷川芎

右姜三片﹐棗一枚﹐食前服。

紫金丹一名神仙解毒萬病丸﹐又名追毒丸﹐又名玉樞丹。治一切癰疽腫毒。

文蛤淡紅黃色者﹐捶碎洗淨﹐三兩麝香三錢山慈姑去毛皮﹐洗淨﹐二兩紅芽大戟洗淨兩半續隨子去殼研細﹐以紙包壓去油﹐再研﹐一兩

右各另爲細末和勻﹐以糯米粥和合﹐於木臼中杵千餘下﹐每料分作四十錠﹐於端午﹑重陽﹑七夕合。如欲急用﹐辰日亦得。勿令婦人﹑孝婦﹑不具足人及雞犬之類見之。合宜珍重﹐否則無效。

活命飲治一切瘡瘍﹐未成膿者內消﹐已成膿者卽潰。又止痛消毒之聖藥也。

滴乳香研防風白芷貝母赤芍花粉當歸尾明沒藥研皂角刺炒穿山甲酥炙甘艸節各一錢陳皮金銀花各三錢

右爲粗末﹐大者四兩﹐小者二兩﹐作一劑﹐無灰酒十茶鍾﹐瘡小五茶鍾﹐入有嘴瓶內﹐以厚紙封口﹐勿令泄气﹐煎至三大鍾﹐去滓﹐作三次服﹐接連不斷﹐隨瘡上下服。能飲酒者﹐服藥後再飲三五杯。此藥並無酒气﹐不動臟腑﹐不傷气血。忌酸薄酒鐵器。服後側睡﹐覺痛定﹐回生﹐神功浩大﹐不可臆度。

八珍湯治脇癰已潰諸證﹐調和榮衛﹐順理陰陽﹐滋養气血﹐進美飲食﹐和表裏﹐退虛熱﹐爲气血俱虛之大劑也。

川芎白芍藥當歸熟地黃人參白朮茯苓各一錢甘艸炙五分

右水二鍾﹐姜三片﹐棗二枚﹐煎八分﹐食前服。

梔子淸肝湯治少陽經虛﹐肝火風熱上攻﹐遂成脇癰﹐或寒熱甚﹐胸滿﹐口苦舌漧。

牛蒡子柴胡白芍藥石膏當歸川芎山梔丹皮各一錢黃芩黃連甘艸各五分

右水二鍾﹐煎八分﹐食後服。

一粒金丹治一切惡瘡癰腫﹐無名腫毒。

沈香木香乳香各五分巴豆霜一錢五分

右爲細末﹐照秤分數和勻﹐用黑肥棗个半﹐去皮搗爛爲丸如芡實大﹐每服一丸。量人虛實﹐先呷水一口﹐行一次。胃气壯實者﹐只可呷水三四口﹐不可太多。用水一口﹐送藥下行盡數﹐次以米飲補之。

防風通聖散治腰脇丹毒瘡瘍﹐解暑月熱毒﹐或徧身頭面惡瘡。

芍藥焙芒硝滑石煆川芎大黃酒炒桔梗石膏煆荊芥麻黃各四分半山梔白朮連翹當歸薄荷葉生甘艸防風黃芩焙﹐各八分

右作一劑﹐水二鍾﹐煎八分服。按此方非表裏具實﹐大小便祕者﹐恐不可用﹐宜審之。

勝金丹治癰疽腫痛。

麝香白砒制﹐各五分蟾酥一錢通明雄黃辰砂飛乳香研沒藥研血竭研﹐各一錢半全蠍泡炙天龍去頭足﹐炙穿山甲炙﹐各三錢僵蠶炙﹐去絲﹐五錢

右爲細末和勻﹐每服三分﹐赤砂糖調﹐蔥頭酒送下﹐取汗爲度。

托裏消毒散治脇癰已成﹐不得內消者﹐宜服此藥以托之。未成者可消﹐已成者卽潰﹐腐肉易去﹐新肉易生。此時不可用內消泄气寒涼等藥﹐致傷脾胃爲要。

人參川芎白芍藥黃芪當歸白茯苓白朮金銀花各一錢白芷甘艸皂角刺桔梗各五分水二鍾﹐煎八分﹐食遠服。脾弱者﹐去白芷﹐倍人參。

單方

脇下痃癖﹐煮黃丸﹕用雄黃一兩﹐巴豆五錢﹐同研﹐入白面二兩﹐滴水丸梧子大﹐每服二十四丸﹐漿水煮三十沸﹐入冷漿水沈冷﹐吞下﹐以利爲度﹐如神。【《保命集》】

病後脇脹﹕天行病後﹐兩脇脹滿﹐熬鹽熨之。【《外臺祕要》】

脇破腸出﹕急以油抹入﹐煎人參﹑枸杞汁淋之﹔內喫羊腎粥﹐十日愈。【《得效方》】

酒癖脇脹﹐時復嘔吐﹐腹有水聲﹕川芎藭﹑三稜炮﹐各一兩爲末﹐每服二錢﹐蔥白湯下。【《聖濟總錄》】

心煩脇痛﹐連胸欲死者﹕香薷搗汁一二升服。【《肘後方》】

腹脇積塊﹕風化石灰末半斤﹐瓦器焙極熱﹐稍冷﹐入大黃末一兩﹐炒熱﹐入桂心末半兩﹐略炒﹐下米酢攪成膏﹐攤布貼之。

又方﹕大黃二兩﹐﹝石卜﹞硝一兩﹐爲末﹐以大蒜同搗膏和貼之。或加阿魏一兩﹐尢妙。【《丹溪心法》】

胸脇痛﹕用薏苡根銼煮濃汁﹐服三升﹐乃定。【《肘後方》﹐下同】

腰脇卒痛﹕大豆炒二升﹐酒三升﹐煮二升﹐頓服。

心胸脇下有邪气結實硬痛脹滿者﹕用生薑一斤﹐搗滓畱汁﹐慢炒待潤﹐以絹包於患處﹐款款熨之﹔冷再以汁炒﹐再熨﹐良久豁然寬快也。【《傷寒槌法》】

脇下刺痛﹕小茴香一兩﹐炒枳殼五錢﹐麩炒爲末﹐每服二錢﹐鹽酒調下﹐神效。【《袖珍方》】

胸脇气逆脹滿﹕茯苓一兩﹐人參半兩﹐每服三錢﹐水煎服﹐日三。【《聖濟總錄》】

鬼擊之病﹐脇腹絞痛﹐或卽吐血﹑衄血﹑下血﹐一名鬼排。白犬頭取熱血一升飲之。【《百方》】

脇風痛﹕用枳實煎服﹐末服﹐並佳。【《本艸》﹐下同】

兩脇痛﹕用枳殼煎服﹐末服﹐並佳。

痰飲結聚﹐兩脇脹痛﹕旋覆花水煎服之。

風脇痛﹕防風水煎服之。

瘀血在脇下堅痛﹕蠐螬焙﹐爲末﹐和酒服。

腎气沖脇﹐如刀刺痛﹐喘息不得﹕生茴香搗汁一合﹐投熱酒一合﹐和服。【孟詵】

脇骨疼痛﹐因驚傷肝者﹕枳殼二兩麩炒﹐桂枝生半兩﹐爲細末﹐每服二錢﹐姜棗湯下。【《本事方》】

胸脇痛滿﹕羚羊角燒末﹐水服方寸匕。【《子母祕錄》】

鍼灸

《素問》曰﹕肝熱病者﹐熱爭則狂言及驚﹐脇滿痛﹐手足躁﹐不得安臥。庚辛甚﹐甲乙大汗。气逆則庚辛死。刺足厥陰少陽。

熱病先胸脇痛﹐手足躁﹐刺足少陽﹐補足太陰。病甚者爲五十九刺。

熱病先眩冒而熱﹐胸脇滿﹐刺足少陰﹑少陽。

刺腋下脇間內陷﹐令人咳。

﹝月少﹞絡季脇引少腹而痛脹﹐刺譩嘻。

風寒入舍於肺﹐弗治﹐肺卽傳而行之肝﹐病名曰肝痺﹐一名曰厥﹐脇痛出食﹐當是之時﹐可按若刺耳。

邪客於足少陽之絡﹐令人脇痛不得息﹐咳而汗﹐刺足小指次指爪甲上與肉交者﹐各一痏。不得息立已﹐汗出立止。咳者﹐溫衣飲食一日已。左刺右﹐右刺左﹐病立已。不已﹐復刺如法。

邪客於足太陽之絡﹐令人拘攣背急﹐引脇而痛﹐刺之從項始﹐數脊椎俠脊﹐疾按之應手如痛﹐刺之旁三痏﹐立已。

《靈樞》曰﹕胃病者﹐腹﹝月眞﹞脹﹐胃脘當心而痛﹐上支兩脇﹐膈咽不通﹐食飲不下﹐取之三里也。

足少陽之筋﹐其病上乘﹝月少﹞﹐季脇痛﹐上引缺盆膺乳﹐頸維筋急﹐從左之右﹐右目不開﹐上過右角﹐並蹺脈而行﹐左絡於右﹐故傷左角﹐右足不用﹐命曰維筋相交。治在燔鍼劫刺﹐以知爲數﹐以痛爲腧﹐名曰孟春痺也。

足太陰之筋﹐其病下引臍兩脇痛﹐引膺中中原作「口」﹐據《靈樞》經筋篇攺。脊內痛。治在燔鍼劫刺﹐以知爲數﹐以痛爲腧﹐名曰孟秋痺也。

手太陰之筋﹐起於大指之上﹐結肘中﹐上臑內廉﹐入腋下﹐出缺盆﹐結肩前髃﹐上結缺盆﹐下結胸裏﹐散貫賁﹐合賁下抵季脇。其病當所過者﹐支轉筋痛﹐甚成息賁﹐脇急吐血。治在燔鍼劫刺﹐以知爲數﹐以痛爲腧﹐名曰仲冬痺也。

手心主之筋﹐起於中指﹐與太陰之筋並行﹐結於肘內廉﹐上臂陰﹐結腋下﹐下散前後挾脇﹔其支者﹐入腋﹐散胸中﹐結於臂。其病當所過者﹐支轉筋﹐前及胸痛息賁。治在燔鍼劫刺﹐以知爲數﹐以痛爲腧﹐名曰孟冬痺也。

邪在肝則兩脇中痛﹐寒中﹐惡血在內﹐行善掣節﹐時腳腫﹐取之行間﹐以引脇下﹐補三里以溫胃中﹐取血脈以散惡血﹐取耳間靑脈以去其掣。

熱病胸脇滿﹐取之湧泉。

黃帝曰﹕衛气之畱於腹中﹐稸積不行﹐菀蘊不得常所﹐使人肢脇胃中滿﹐喘呼逆息者﹐何以去之﹖伯髙曰﹕其气積於胸中者﹐上取之﹔積於腹中者﹐下取之﹐上下皆滿者﹐傍取之。黃帝曰﹕取之柰何﹖伯髙對曰﹕積於上﹐瀉人迎人迎原作「大迎」﹐據《靈樞》衛气失常篇攺。﹑天突﹑喉中﹔積於下者﹐瀉三里與气街﹔上下皆滿者﹐上下取之與季脇之下一寸﹐重者雞足取之。診視其脈大而弦急﹐及絕不至者﹐及腹皮急甚者﹐不可刺也。黃帝曰﹕善。

左脇應春分﹐其日乙卯﹔右脇應秋分﹐其日辛酉。凡此者﹐善候八正所在之處﹐所主左右上下﹐身體有臃腫者欲治之﹐無以其所直之日漬治之﹐是謂天忌日也。

《甲乙經》曰﹕气逆上﹐刺膺中陷者﹐與脇下動脈﹑膽兪主之。

胸脇榰滿﹐痛引胸中﹐華蓋主之。

胸脇榰滿﹐痺痛骨疼﹐飲食不下﹐嘔逆气上煩心﹐紫宮主之。

胸中滿不得息﹐脇痛骨疼﹐喘逆上气﹐嘔吐煩心﹐玉堂主之。

胸脇榰滿﹐膈塞﹐飲食不下﹐嘔吐﹐食復出﹐中庭主之。

胸脇榰滿﹐不得息﹐咳逆﹐乳癰﹐灑淅惡寒﹐神封主之。

胸脇榰滿﹐膈逆不通﹐呼吸少气﹐喘息﹐不得舉臂﹐步廊主之。

胸脇榰滿﹐喘滿上气﹐呼吸肩息﹐不知食味﹐气戶主之。

胸脇榰滿﹐卻引背痛﹐臥不得轉側﹐胸鄕主之。

大气不得息﹐息卽胸脇中痛﹐實則其身盡寒﹐虛則百節盡縱﹐大包主之。

胸脇榰滿瘈瘲﹐引臍腹痛﹐短气煩滿﹐巨闕主之。

傷食脇下滿﹐不能展轉反側﹐目靑而嘔﹐期門主之。

胸脇榰滿﹐勞宮主之。

胸脇脹﹐腸鳴切痛﹐太白主之。

暴脹胸脇榰滿﹐足寒﹐大便難﹐面唇白﹐時嘔血﹐太衝主之。

胸脇榰滿﹐惡聞人聲與木音﹐巨虛﹑上廉主之。

胸脇榰滿﹐寒如風吹狀﹐俠溪主之。

胸脇榰滿﹐頭痛項內寒﹐外丘主之。

脇下榰滿﹐嘔吐逆﹐陽陵泉主之。

《金匱要略》曰﹕婦人中風﹐發熱惡寒﹐經水適來﹐得之七八日﹐熱除脈遲身涼和﹐胸脇滿﹐如結胸狀﹐讝語者﹐此爲熱入血室也﹐當刺期門﹐隨其實而取之。

《千金方》曰﹕通谷﹑章門﹑曲泉﹑膈腧﹑期門﹑食竇﹑陷谷﹑石門﹐主胸脇支滿。本神﹑顱息﹐主胸脇相引﹐不得傾側。肝腧﹑脾腧﹑志室﹐主兩脇急痛。腎腧﹐主兩脇引痛。期門﹑缺盆﹐主胸中熱﹐息賁﹐脇下气上。支溝﹐主脇腋急痛。腕骨﹑陽谷﹐主脇痛不得息。竅陰﹐主脇痛咳逆。臨泣﹐主季脇支痛﹐胸痺不得息。陽輔﹐主胸脇痛。環跳﹑至陰﹐主胸脇痛無常處﹐腰脇相引急痛。太白﹐主胸脇脹切痛。膽腧﹑章門﹐主脇痛不得臥﹐滿﹑嘔無所出。大包﹐主胸脇中痛。華蓋﹑紫宮﹑中庭﹑神藏﹑靈墟﹑胃腧﹑俠溪﹑步廊﹑商陽﹑上廉﹑三里﹑气戶﹑周榮﹑上脘﹑勞宮﹑湧泉﹑陽陵泉﹐主胸脇拄滿。膺窻﹐主胸脇癰腫。中脘﹑承滿﹐主脇下堅痛。關元﹑期門﹑少商﹐主脇下脹。尺澤﹑少澤﹐主短气脇痛心煩。

《醫學綱目》曰﹕傷寒脇痛﹐取支溝﹑陽陵泉。

脇痛取懸鍾﹑竅陰﹐此二穴左取右﹐右取左。竅陰出血妙。外關﹐三里﹐此一穴正取。

閃脞脇痛﹐取支溝﹑章門﹑中封﹑陽陵泉。

怒气脇痛﹐行間。

傷寒後脇痛﹐期門。

治脇並胸痛不可忍﹐取期門四分﹐章門六分﹐灸七壯至七七壯﹔行間﹑丘墟﹑湧泉。

胸脇痛﹐取期門﹐沿皮三寸﹔支溝﹑膽兪﹐沿皮半寸。

胸脇脹滿痛﹐取公孫﹑三里﹑太衝﹑三陰交。

腰脇痛﹐取環跳﹑至陰﹑太白﹑陽輔。

脇肋痛﹐取支溝透間使﹐瀉之﹔外關透內關。如取支溝﹐不必再取外關。

脇痛﹐取陽陵泉。

《古今醫統》曰﹕脇痛﹐刺關元﹐仍服小柴胡湯。

《景嶽全書》曰﹕治卒脇痛不可忍﹐用蠟繩橫度兩乳﹐中半屈繩﹐從乳斜趨痛脇下﹐繩盡處﹐灸三十壯﹔更灸章門七壯﹐丘墟三壯﹐可鍼入五分。

導引

《養性書》曰﹕以手交項上﹐相握自極﹐治脇下痛。坐地交兩手﹐著不周﹐徧握當挽﹐久行實身如金剛﹐令息調長﹐如風雲如雷。

《保生祕要》曰﹕脇痛先念痛處﹐想火燒之。

气虛血弱﹐濇幹肝則肝气不順﹐搠脇而痛﹐春月木旺﹐宜常噓吸爲補瀉之法﹐和其肝气。勿食諸肝﹐以免死气入肝﹐傷其魂也。宜燒蒼朮香﹐淸晨飲屠蘇酒﹐馬齒莧﹐以袪一年不正之气。大抵陽气初升﹐景物融和﹐當眺覽園林﹐尋春郊外﹐以暢春生之气。

醫案

《儒門事親》曰﹕洛陽孫伯英因誣獄﹐妻子被系﹐逃於故人家﹐是夜﹐便覺脇痛﹐托故人求藥。故人曰﹕有名醫張戴人適在焉。當與公同往。時戴人宿酒未醒﹐彊呼之。故人曰﹕吾有一親人病欲求診。戴人隔窻望見伯英曰﹕此公伏大驚恐。故人曰﹕何以知之﹖戴人曰﹕面靑脫色﹐膽受怖也。後會赦乃出﹐方告戴人。

上渠卜家一男子﹐年二十八歲﹐病身弱﹐四肢無力﹐面色蒼黃﹐左脇下身側如癖狀﹐每發則痛無時﹐食不減﹐大便如常﹐小便微黃﹐已二三載矣。諸醫技窮﹐求戴人治之。視其部分﹐乃足厥陰肝經﹐兼足少陽膽經。張曰﹕甲膽乙肝﹐故靑﹔其黃者脾也。診膽脈小﹐此因驚也﹐驚則膽受邪﹐腹中當有驚涎綠水。病人曰﹕昔曾屯軍被火﹐自是而疾。戴人夜以舟車百五十丸﹐浚川散四五錢﹐加生薑自然汁﹐平旦果下綠水四五行。或問﹕大加生薑何也﹖答曰﹕辛能伐木也。下後覺微痛﹐令再下之﹐比前藥減三之一﹐又下綠水三四行﹐痛止思食﹐反有力。戴人謂卜曰﹕汝妻亦當病。卜曰﹕太醫未見吾妻﹐何以知之﹖曰﹕爾感此驚幾年矣﹖卜省曰﹕當被火時﹐我正在艸堂中熟寐﹐人驚喚我﹐睡中驚不能言﹐火已塞門﹐我父拽我出火中﹐今五年矣。張曰﹕汝膽被火驚﹐甲乙乘脾土﹐是少陽相火乘脾﹐脾中有熱﹐故能食而殺谷﹐熱𨿽能化谷﹐其精气不完﹐汝必無子。蓋敗精反損婦人﹐汝妻必手足熱﹐四肢無力﹐經血不時。卜曰﹕吾妻實如此﹐亦已五年矣。他日門人因觀《內經》言﹐先瀉所不勝﹐次瀉所勝之論﹐其法何如以問張。張曰﹕且如膽本乘胃土﹐此土不勝木也。不勝之气﹐尋救於子﹐己土能生庚金﹐庚爲大腸﹐味辛者爲金﹐故大加生薑﹐使伐木﹐然先不開脾﹐土無由行也。遂用舟車丸先通其閉塞之路﹐是先瀉其所不勝﹔後用薑汁調浚川散大下之﹐是次瀉其所勝也。大抵陽幹克陽幹﹐腑克腑﹐髒克髒。

戴人出遊﹐道經陽夏﹐問一舊友﹐其人病已危矣。戴人往視之。其人曰﹕我別無病﹐三年前當隆暑時出村野﹐有以煮酒饋予者﹐適村落無湯器﹐冷飲數升﹐便覺左脇下悶﹐漸痛結硬﹐至今不散﹐鍼灸磨藥﹐殊不得效。戴人診其兩手脈﹐俱沈實而有力。先以獨聖散吐之﹐一湧二三升﹐色如煮酒﹐香气不變。後服和脾散濕藥﹐五七日﹐百脈沖和。始知鍼灸無功﹐徒增苦楚矣。

一緇侶好茶成癖﹐積在左脇。戴人曰﹕此與肥气頗同﹐然痎瘧不作﹐便非肥气﹐𨿽病十年﹐不勞一日﹐況兩手脈沈細﹐有積故然﹐吾治無鍼灸之苦﹐但小惱一晌﹐可享壽盡期。先以茶調散吐出宿茶水數升﹐再以水如意湔之﹐又湧數升﹐皆作茶色。次以三花神佑丸九十餘粒﹐是夜瀉二十餘行﹐膿水相兼﹐燥糞瘀血﹐雜然而下。明日﹐以除濕之劑﹐服十餘日﹐諸苦悉蠲﹐神淸色瑩。

《東垣十書》曰﹕李兄年四十餘而面稍白﹐神甚勞﹐忽脇下生一紅腫如桃。一人教用補劑﹐眾笑且誹。於是以流气飲﹑十宣散雜而進之。旬餘﹐召予視之。予曰﹕非惟不與補藥﹐抑且多得解利﹐血气俱憊矣。已而果然。

《丹溪心法》曰﹕金氏子因騎馬趺撲﹐次年左脇脹痛﹐醫與小柴胡湯加艸龍膽﹑靑皮等藥﹐不效﹐來求治。診其脈左手寸尺皆弦數而濇﹐關脈芤而急﹐右三部數而虛。予曰﹕明是瘀血證。用抵當丸一劑﹐下黑血二升許﹔後以四物湯加減調理而安。

壽四郎右脇痛﹐小便赤少﹐脈少弦不數﹐此內有陳久積痰飲﹐因外感風寒所遏﹐不能宣散﹐所以作痛。與龍薈丸三十五粒﹐保和丸三十粒﹐細嚼姜片﹐以熱湯下。服後﹐脇痛已安﹐小便尙赤少﹐再與白朮三錢﹐陳皮﹑芍藥各二錢﹐木通錢半﹐條芩一錢﹐甘艸五分﹐姜三片﹐煎熱飲之﹐瘥。

一婦人脾疼帶脇痛﹐口微幹﹐問已多年﹐時尙秋﹐用二陳湯加川芎﹑漧葛﹑靑皮﹑木通﹐下龍薈丸二十粒而安。

章宅張郎气痛自右脇﹐時作時止﹐脈沈而弦﹐小便時有赤色﹐吞酸﹐喜嘔出食﹐此濕痰在脾肺間﹐所以肝上乘之。小柴胡湯去黃芩﹐加川芎﹑白朮﹑木通﹑滑石﹑芍藥﹑生薑﹐煎湯﹐下保和丸三十五粒。

《薛氏醫案》曰﹕瀕湖一男子患傷寒﹐仰臥一月﹐且耳聾。予意其病必在少陽﹐故脇痛不能轉側及耳聾也。與小柴胡湯加山梔一劑﹐卽能轉側。尾閭處內潰皆蛆﹐耳亦罕聞。蓋少陽屬風木﹐而風木能生虫也﹐其在少陽宜矣。

一婦人咳嗽﹐脇痛發熱﹐日晡益甚﹐用加味逍遙散加熟地治之而愈。後因勞役多怒﹐前證仍作﹐又少陽寒熱往來﹐或咳嗽遺尿﹐陰挺痿痺﹐皆屬肝虛火旺﹐用前散及地黃丸而痊。

一男子脾胃不和﹐服香燥行气之藥﹐飲食少思﹐兩脇脹悶﹔服行气破血之藥﹐致飲食不入﹐右脇脹痛﹐喜手按之。予曰﹕乃肝木克脾土﹐而脾土不能生肺金也。用滋化源之藥四劑﹐諸證頓退。予又曰﹕火令在邇﹐當再補脾土以養肺金。不信。後復作﹐吐膿而歿。

一男子房勞兼怒﹐風府脹悶﹐兩脇脹痛﹐予作色欲損腎﹐怒气傷肝﹐用六味地黃丸料﹐加柴胡﹑當歸一劑而安。

儒者楊文魁素唾痰﹐諸藥不應﹐服牛黃淸心丸﹐吐痰甚多﹐或頭運﹐或熱從脇起﹐左脈洪大有力﹐右脈浮大而無力。予曰﹕此足三陰虧損﹐虛火不能歸源﹐用補中益气加麥冬﹑五味﹐及加減八味丸﹐補其化源而愈。

一男子因勞發熱﹐脇下腫痛﹐脈𨿽大而按之無力﹐此气血虛﹐腠理不密﹐邪气襲於肉裏而然也。河間云﹕若人飲食疏﹐精神衰﹐气血弱﹐肌肉消薄﹐榮衛之气﹐短促而濇滯﹐故寒薄腠理閉郁而癰腫也。當補之以接虛怯之气﹐遂以補中益气湯加羌活四劑﹐少可﹐去羌活﹐又十餘劑而愈。

一男子脇腫一塊﹐日久不潰﹐按之微痛﹐脈微而濇﹐此形證俱虛也。經曰﹕形气不足﹐病气不足﹐當補不當瀉。予以人參養榮湯治之。彼不信﹐乃服流气飲。虛證悉至﹐方服前湯。月餘少愈﹐但腫尙硬。以艾葉炒熱熨患處﹐至十餘日膿成﹐以火鍼刺之﹐更灸以豆豉餅﹐又服十全大補湯百劑而愈。蓋流气飲通行十二經﹐則諸經皆爲所損﹐況膽經之血原少﹐又從而損之﹐幾何不至於禍邪﹖凡一經受病﹐則當主於其經。苟不察其由﹐泛投克伐之劑﹐則諸經被戕﹐能無危乎﹖河間云﹕凡瘡止於一經或兼二經者﹐止當求責其經﹐不可干擾餘經也。

一男子因怒﹐左脇腫一塊﹐不作痛﹐脈濇而浮。余曰﹕此肝經邪火熾甚﹐而眞气不足爲患﹐皆宜培養气血爲主。若使艸率傅貼﹐俱致不救。

一男子年三十餘歲﹐素饑寒﹐患右肋腫﹐如覆瓢﹐轉側作水聲﹐脈數。經曰﹕陰虛陽气湊襲﹐寒化爲熱﹐熱甚則肉腐爲膿﹐卽此證也。及按其腫處卽起﹐是膿已成矣。遂以濃煮黃芪六一湯﹐令先飲二鍾﹐然後鍼之﹐膿出數碗許﹐虛證疊現﹐遂以大補藥治之﹐三月餘而愈。大抵膿血大泄﹐气血必虛﹐當峻補之﹐𨿽有他病﹐皆宜緩治。蓋元气一復﹐諸病自退。若老弱之人﹐不問腫潰﹐尢當補也。

一男子因怒﹐脇下作痛﹐以小柴胡湯對四物﹐加靑皮﹑桔梗﹑枳殼治之而愈。

一婦人因怒﹐脇下腫痛﹐胸膈不利﹐脈沈遲﹐以方脈流气飲數劑﹐少愈﹔以小柴胡湯對二陳加靑皮﹑桔梗﹑貝母數劑﹐頓退﹔更以小柴胡湯對四物二十餘劑而痊。

一婦人脇患癰﹐未成膿﹐惡寒脈緊﹐以十宣散加柴胡二劑﹐表證悉退﹔更以托裏散數劑﹐膿潰而愈。

一男子近脇患毒﹐腫而不潰﹐投大補之劑﹐潰而已愈﹐後患弱證而歿。

一上捨年逾四十﹐因怒脇內作痛不止﹐數日後﹐外結一塊﹐三寸許﹐漫腫﹐色不赤﹐按之微痛。予謂怒气傷肝﹐致血傷气郁爲患﹐以小柴胡湯對四物﹐倍用芎﹑歸﹑黃芪﹑貝母﹑肉桂治之。彼謂丹溪云﹕腫瘍內外皆壅﹐宜托裏表散爲主。又云﹕凡瘡未破﹐毒攻臟腑﹐一毫熱藥斷不可用。況此證爲气血凝滯﹐乃服流气飲﹐愈虛。始信而復求治。視之虛證並臻﹐診之胃气更虛。彼欲服予煎藥﹐予謂急者先治﹐遂以四君子湯加酒炒芍藥﹑炮漧薑四劑﹔少得﹐更加當歸﹔又四劑﹐胃气漸醒﹐乃去漧薑﹐又加黃芪﹑芎﹑歸﹑肉桂數劑﹐瘡色少赤﹐並微作痛﹔又二十餘劑而膿成﹐鍼之﹐卻與十全大補湯。喜其謹疾﹐又兩月餘而瘳。夫气血凝滯﹐多因營衛之气弱﹐不能運散﹐豈可復用流气飲以益其虛﹖況各經血气多寡不同﹐心包絡﹑膀胱﹑小腸﹑肝經﹐多血少气﹐三焦﹑膽﹑腎﹑心﹑脾﹑肺﹐少血多气。然前證正屬膽經少血之髒﹐人年四十以上﹐陰血日衰﹐且脈證俱屬不足﹐瘍腫內外皆壅﹐宜托裏散爲主﹐乃補气血藥而加之以行散之劑﹐非專攻之謂也。若腫焮煩躁﹐脈大﹐辛熱之劑﹐不但腫瘍不可用﹐𨿽潰瘍亦不可用也。凡患者須分經絡气血﹐地部遠近﹐年歲老幼﹐稟气虛實﹐乃七情所感﹐時令所宜而治之。常見以流气﹑十宣二藥﹐槪治結腫之證﹐以致取敗者多矣。

一婦人脇下作痛﹐色赤﹐寒熱﹐用小柴胡湯加山梔﹑川芎﹐以淸肝火而愈。但經行之後﹐患處作痛﹐用八珍湯以補气血而安。若肝膽二經﹐血燥气逆所致﹐當以小柴胡湯加山梔﹑膽艸﹑芎﹑歸主之。若久而脾胃虛弱﹐用補中益气爲主。若兼气郁傷脾而患﹐間以歸脾湯。若朝涼暮熱﹐飲食少思﹐須以逍遙散爲主。

昆庠馬進伯母左胛連脇作痛﹐遣人索治。予意此鬱怒傷肝脾﹐用六君加桔梗﹑枳殼﹑柴胡﹑升麻。彼別用瘡藥益甚﹐始請治。其脈右關弦長按之軟弱﹐左關弦洪按之濇滯﹐乃脾土不及﹐肝木太過﹐因飲食之毒﹑七情之火而爲病也。遂用前藥四劑﹐脈證悉退﹔再加芎﹑歸全愈。此等證﹐悞用敗毒行气﹐破血導痰﹐必致不起。

《證治準繩》曰﹕一人患脇疽如胡桃﹐微痛微腫﹐月餘漸大如杯。醫作痰治﹐或作肝積﹐或云痞塊﹐竟莫能效。數月遂大如盎﹐堅硬如石﹐不甚疼痛﹐微紅漫腫﹐復得暴怒﹐胸腹脹滿﹐小水不利﹐脈遲而微。投以化气丸﹑六一散﹐小便利﹐胸次寬﹔繼投烏金散﹑奪命丹﹐間服八陣散﹐月餘漸消。

一人性急味厚﹐常服燥熱之藥﹐左脇一點痛﹐輕診弦﹑重按芤﹐知其痛處有膿﹐與四物湯加桔梗﹑香附﹑生薑煎十餘貼﹐痛處微痛如指大﹐鍼之﹐少時屈身膿出﹐與四物調理而安。

一夫人左脇內作痛﹐牽引胸前﹐此肝气不和﹐尙未成瘡﹐用小柴胡加靑皮﹑枳殼四劑﹐少可﹐加芎﹑歸治之而愈。

