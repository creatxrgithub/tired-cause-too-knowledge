古今圖書集成醫部全錄卷四百七

小兒初生諸疾門

黃帝素問

奇病論篇

帝曰﹕人生而有病巓疾者﹐病名曰何﹖安所得之﹖岐伯曰﹕病名爲胎病。此得之在母腹中時﹐其母有所大驚﹐气上而不下﹐精气並居﹐故令子發爲巓疾也。

【注此女子胞之爲病也。有所大驚﹐則气暴上而不下。夫精以養胎﹐而精气並居者也。母受驚而气上﹐則子之精气亦逆﹐故令子發爲巓疾也。思謂巓當作癲。按嬰兒癲癇﹐多因母腹中受驚所致。然癲疾者逆气之所生也﹐故因气上逆而發爲癲疾。兆璜曰﹕胎中受病﹐非止驚癇。妊娠女子飲食起居﹐大宜謹愼﹐則生子聰俊﹐無病長年。】

千金方【唐孫思邈】

初生出腹論

小兒初生出腹﹐骨肉未斂﹐肌肉猶是血也﹐血凝乃堅成肌肉耳。其血沮敗﹐不成肌肉﹐則使面目繞鼻口左右悉黃而啼﹐閉目聚口撮面﹐口中漧燥﹐四肢不能伸縮者﹐皆是血脈不斂也﹐多不育。若有如此者﹐皆宜與龍膽湯也。

兒生落地不作聲者﹐取暖水一器灌之﹐須臾當啼。兒生不作聲者﹐此由難產气少故也。可取兒臍帶向身卻捋之﹐令气入腹﹐仍呵之至百度﹐啼聲自發。亦可以蔥白徐徐鞭之﹐卽啼。

兒生十許日怒啼。似衣中有刺者﹐此或臍燥還刺其腹﹐當解之﹐易衣更裹﹐仍以溫粉粉之。若臍不愈﹐燒絳帛末粉之。若過一月臍有汁不愈﹐燒蝦蟆灰粉之﹐日三四度。若臍中水及中冷﹐則令兒腹絞痛﹐夭糾啼呼﹐面目靑黑﹐此是中水之過﹐當炙粉絮以熨之﹐不時治護。臍至腫者﹐皆隨輕重﹐重者便灸之﹐乃可至八九十壯﹔輕者臍不大腫﹐但出汁﹐時時啼呼者﹐搗當歸末和胡粉傅之﹐炙絮日熨之﹐至百日愈﹐以啼呼止爲候。【按初生小兒﹐鍼灸不可妄施﹐玆云炙之可至八九十壯﹐𨿽今古異宜﹐亦須斟酌。】

若兒糞靑者﹐冷也。與臍中水同。

乳哺不進者﹐腹中皆有痰癖也﹐當以四物紫丸微下之﹐節哺乳﹐數日便自愈。小兒微寒熱﹐亦當爾利之﹐要當下之﹐然後乃瘥。

驚癇

新生卽癇者﹐是其五臟不收斂﹐血气不聚﹐五脈不流﹐骨怯不成也﹐多不全育。其一月四十日已上﹐至期歲而癇者﹐亦由乳養失理﹐血气不和﹐風邪所中也。病先身熱掣瘲﹐駕啼叫喚而後發癇﹐脈浮者爲陽癇﹐病在六腑﹐外在肌膚﹐猶易治也。病先身冷﹐不驚掣﹐不啼呼﹐而病發時脈沈者爲陰癇﹐病在五臟﹐內在骨髓﹐極難治也。

初出腹﹐血脈不斂﹐五臟未成﹐稍將養失宜﹐卽爲病也﹐時不成人。其經變蒸之後有病﹐余證並寬﹐惟中風最暴卒也。小兒四肢不好驚掣﹐气息小異﹐欲作癇﹐及變蒸日滿不解者﹐並宜與龍膽湯。

凡小兒不能乳哺﹐當與紫丸下之。小兒始生﹐生气尙盛﹐但有微惡﹐則須下之﹐必無所損。及其愈病﹐則致深益。若不時下則成大疾﹐疾成難治矣。凡下﹐四味紫丸最善。𨿽下﹐不損人﹐足以去疾。若四味紫丸不得下者﹐當以赤丸下之﹔赤丸不下﹐當倍之。若已下而有餘熱不盡﹐當按方作龍膽湯稍稍服之﹐並摩赤膏。

風癇亦當下之﹐然當以豬心湯下之。驚癇但按圖灸之﹐及摩生膏﹐不可大下也。何者﹖驚癇心气不定﹐下之內虛﹐益令甚爾。驚癇甚者﹐特爲難治。故養小兒常愼驚﹐勿令聞大聲﹐抱持之間當安徐﹐勿令驚布。又天雷時﹐當塞兒耳﹐並作余細聲以亂之也。凡養小兒﹐皆微驚以長其血脈﹐但不欲大驚。大驚乃灸驚脈。若五六十日灸者﹐驚復更甚﹔生百日後灸驚脈﹐乃善。

變蒸論

凡兒生三十二日一變﹔六十四日再變﹐變且蒸﹔九十六日三變﹔一百二十八日四變﹐變且蒸﹔一百六十日五變﹔一百九十二日六變﹐變且蒸﹔二百二十四日七變﹔二百五十六日八變﹐變且蒸﹔二百八十八日九變﹔三百二十日十變﹐變且蒸。積三百二十日小蒸畢後﹐六十四日大蒸﹔蒸後六十四日復大蒸﹔蒸後一百二十八日復大蒸。凡小兒自生三十二日一變﹐再變爲一蒸﹔凡十變而五小蒸﹐又三大蒸﹔積五百七十六日大小蒸都畢﹐乃成人。小兒所以變蒸者﹐是榮其血脈﹐攺其五臟﹐故一變竟﹐輒覺情態有異。其變蒸之候﹐變者上气﹐蒸者體熱。變蒸有輕重﹕其輕者體熱而微驚﹐耳冷尻冷﹐上唇頭白泡起如魚目珠子﹐微汗出﹔其重者體壯熱而脈亂﹐或汗或不汗﹐不欲食﹐食輒吐哯﹐目白睛微赤﹐黑睛微白。又云目白者重﹐赤黑者微﹐變蒸畢﹐自精明矣。此其證也。單變小微﹐兼蒸小劇。凡蒸平者五日而衰﹐遠者十日而衰。先期五日﹐後期五日﹐爲十日之中﹐熱乃除耳。兒生三十二日一變﹐二十九日先期而熱﹐便治之如法﹐至三十六七日蒸乃畢耳。恕不解了﹐故重說之。且變蒸之時﹐不欲驚動﹐勿令傍多人。兒變蒸或早或晚﹐不如法者多。又初變之時或熱甚者﹐違日數不歇﹐審計變蒸之日﹐當其時有熱微驚﹐愼不可治及灸刺﹐但和視之﹐若良久熱不可已﹐少與紫丸微下﹐熱歇便止。若於變蒸之中﹐加以時行溫病﹐或非變蒸時而得時行者﹐其診皆相似﹐惟耳及尻通熱﹐口上無白泡耳。當先服黑散以發其汗﹐汗出溫粉粉之﹐熱當歇﹐便就瘥﹔若猶不都除﹐乃與紫丸下之。兒變蒸時﹐若有寒加之﹐卽寒熱交爭﹐腹腰夭糾﹐啼不止者﹐熨之則愈也。【熨法卽炙粉絮熨之。】變蒸與溫壯傷寒相似。若非變蒸﹐身熱耳熱尻亦熱﹐此乃爲他病﹐可作余治。審是變蒸﹐不得爲余治也。

又一法﹕凡兒生三十二日始變﹐變者身熱也﹔至六十四日再變﹐幾且蒸﹐其狀臥端正也﹔至九十六日三變﹐定者候丹孔出而泄﹔至一百二十八日四變﹐變且蒸﹐以能咳笑也﹔至一百六十日五變﹐以成機關也﹔至一百九十二日六變﹐變且蒸﹐五機成也﹔至二百二十四日七變﹐以能匍匐也﹔至二百五十六日八變﹐變且蒸﹐以知欲學語也﹔至二百八十八日九變﹐以亭亭然也。凡小兒生至二百八十八日﹐九變四蒸也。當其變之日﹐愼不可妄治之﹐則加其疾。變且蒸者﹐是兒送迎月也。蒸者﹐甚熱而脈亂汗出是也。近者五日歇﹐遠者八九日歇也。當是蒸上﹐不可灸刺妄治之也。

小兒直訣【宋錢乙】

胎驚

小兒初生﹐壯熱吐哯﹐身體彊直﹐手足抽掣﹐目反直視﹐是胎驚風證也。

【注按前證多因娠婦忿怒驚恐﹐調攝乖常﹐或挾外邪內傷於胎。蓋母有所觸﹐胎必感之。當用豬乳膏拭兒口中﹐或用惺惺散加漏蘆令母烈服﹐使藥通乳中﹐兒病自愈矣。】

百日內發搐﹐眞者不過兩三次必死﹐假者頻發不死。眞者內生驚癇﹐假者外傷風冷。血气未實﹐不能勝任﹐故發搐﹐口中气熱﹐用大靑膏塗顖﹑浴體二法。

【注按前證多因胎中受患﹐或乳母鬱怒傳兒﹐或兒脾傷自病。當固元气爲主﹐而兼治其母。仍參吮乳不能類治之。後仿此。】

變蒸

小兒在母腹中乃生骨气﹐五臟六腑成而未全。自生之後﹐卽長骨脈﹐五臟六腑之神智也。變者易也﹐自內而外﹐自下而上﹐又身熱。故以生之日後三十二日一變蒸﹐卽智意有異於前。何也﹖長生臟腑智意故也。何謂三十二日長骨添精神﹖人有三百六十五骨﹐除手足中四十五碎骨外﹐有三百二十數。自生下﹐骨一日十段而上之。十日百段﹐而三十二日計三百二十段爲一變﹐亦曰一蒸。骨之餘气﹐一自腦分入齦中﹐作三十二齒﹔而齒牙不及三十二數者﹐由變不足其常也。或二十八日卽長二十八齒﹐已下仿此﹐但不過三十二之數也。凡一周徧乃生虛熱諸病﹐如是十周則小蒸畢也。計三百二十日﹐生骨气乃全而未壯也。故初三十二日一變生腎生志﹐六十四日再變生膀胱﹐其發耳與骨尻冷。腎與膀胱俱主於水﹐水數一﹐故先變生之。九十六日三變生心喜﹐一百二十八日四變生小腸﹐其發汗出而微驚。心爲火﹐火數二。一百六十日五變生肝哭﹐一百九十二日六變生膽﹐其發自閉【一云目不閉】而赤。肝主木﹐木數三。二百二十四日七變生肺聲﹐二百五十六日八變生大腸﹐其發膚熱而汗或不汗。肺者金﹐金數四。二百八十八日九變生脾智﹐三百二十日十變生胃﹐其發不食腹痛而吐乳。此後乃齒生﹐能言知喜怒﹐故云始全也。太倉云﹕气入四肢長碎骨﹐於十變後六十四日長其經脈手足。手受血﹐故能持物﹔足受血﹐故能行立也。經云﹕變且蒸﹐謂蒸畢而足一歲之日也。師曰﹕不汗而熱者發其汗﹐大吐者微止﹐不可余治。是以小兒須變蒸蛻齒者﹐如花之易苗。所謂不及三十二齒者。由變之不及﹐齒當與變日相合也。年壯而視齒方明。

【注按小兒變者變其情態﹐蒸者蒸其血脈﹐故三十二日一變﹐每變畢則情態異常。《全嬰方》論云﹕變蒸者以長气血也。變者上气﹐蒸者發熱也。輕則體熱虛驚﹐耳冷微汗﹐唇生白泡﹐三日可愈﹔重者寒熱脈亂﹐腹疼啼叫﹐不能乳食﹐食卽吐哯﹐五日方愈﹐古方以黑散子紫丸子主之。竊謂此證小兒所不能免者﹐𨿽勿藥可也。況前藥乃屬峻厲﹐非惟臟腑不能勝﹐抑且反傷气血﹐愼之愼之﹗予嘗見一小兒至二變﹐發熱有痰﹐投以抱龍丸一粒﹐卒至不救﹐觀此可驗矣。若不熱不驚﹐略無證候而暗變者﹐蓋受胎气壯實故也。然其候與傷寒相似﹐但以唇上白泡驗之。亦有受胎气壯實﹐不熱不驚﹐或無證候而暗變者﹐不必服藥。然父母愛子之心勝﹐稍有疾病﹐急於求醫﹔而醫不究病倩﹐率爾投劑。殊不知病因多端﹐見證相類﹐難以卒辧。況古人稟厚﹐方多峻厲之劑﹐愼服可也。】

吐瀉

初生十日內吐瀉壯熱﹐不乳﹐或乳不消﹐或白色﹐先用白餅子下之﹐後用益黃散和之。

初生下吐﹐因穢惡下咽故也﹐用木瓜丸主之。凡初生急須拭淨口中﹐否則啼聲一發﹐穢物咽下﹐致生諸病。

【注按芽兒初生之患﹐多因乳母不愼七情﹐不節厚味﹐傳兒爲病﹐當審其因以調治其母。前所用之藥﹐恐臟腑脆嫩﹐不能勝受﹐治者審之。】

夜啼

夜啼者﹐小兒筋骨血脈未成而多哭﹐脾臟冷而痛也﹐當與溫中藥或花火膏主之。

若虛怯爲冷所乘﹐則唇靑。

【注按前證多因稟賦不足﹐或乳母飲食七情虧損所致。若面色白及白睛多者﹐屬腎气不足﹐至夜則陰盛而腹痛也﹐用六味丸。若臉靑唇白﹐或小便黃短﹐屬脾气不足﹐至夜則陰盛而腹痛也﹐用釣藤散。若臉紅舌白﹐或小便赤濇﹐小腸熱也﹐用導赤散加辰砂﹔如不應﹐屬腎火﹐用地黃丸。唇色靑白﹐口中气冷﹐或肢體冷﹐或泄瀉曲腰﹐或泄瀉不乳﹐此脾腎虛弱﹐用六神散﹔兼嘔吐﹐用六君子湯。大便不化﹐乳少腹脹﹐用五味異功散加漏蘆﹐令母服之﹐兒病自愈﹔兒亦服四五滴尢妙﹐兒大數滴。】

驚啼

驚啼者邪气乘心也﹐當以安神丸主之。

【注按哭而不啼多淚﹐是驚悸也﹔啼而無淚﹐是痛也。若因心血不足﹐用祕旨安神丸﹔心火熾盛﹐用導赤散﹔木火相搏﹐用柴胡梔子散﹔肝血不足﹐用六味丸。所云十啼者﹐蓋亦大同小異耳。】

撮口

若浴後拭臍不幹﹐風入作瘡﹐令兒撮口甚者﹐是脾虛也。若頻撮口﹐是气不和也。益黃散主之。

【注愚按前證果因浴後拭挹不幹﹐用枯礬爲末搽之卽愈。若兼乳母肝脾有熱﹐助兒爲患﹐當用加味逍遙散以治其母。若風入作瘡﹐邪傳於脾﹐撮口者﹐其害匪輕﹔七日內患者﹐其危尢速。】

胎肥胎熱胎怯

胎肥者﹐生下丰厚﹐目睛粉紅﹐大便幹難﹐時出涎水。

胎熱者﹐生下有血色﹐時叫哭﹐身熱淡黃﹐目睛多赤﹐大便色黃﹐急欲食乳﹐並用浴體法主之。

胎怯者﹐生下面白﹐肌肉瘦弱﹐大便白水﹐身無血色﹐哽气多噦﹐亦用浴體法。

【注按浴體之法﹐乃開發腠理﹐疏泄陽气者也。其胎气果熱﹐在暑月庶幾可用。其或胎怯而用前法﹐恐復傷眞气也。然此證屬有餘者﹐胎肥胎熱也。因母食膏梁厚味﹐或怒火郁熱。胎怯弱者﹐因父精不足﹐或母气虛弱﹐用八珍湯﹔父精不足﹐用地黃丸﹔俱加漏蘆令子母俱服。】

臍風

急欲乳不能食者﹐此風邪由臍而蘊熱心脾﹐致舌厚唇燥﹐不能吮乳也。

【注按前證果因外邪而唇口撮緊者﹐名爲臍風﹐多不能救。若心脾有熱﹐舌尖痛不能吮乳﹐舌本痛不能送乳者﹐以柳華散敷之。若舌下腫如小舌者﹐或舌絡牽痛﹐或齒齦患白星﹐俱用綫鍼剌出毒血﹐亦敷前散。若唇腫痛或裂紋作痛﹐以當歸膏調前散敷之。若暴病發熱﹐作渴飲冷﹐大便祕結﹐用瀉黃散疏導其熱。若病後發熱﹐口渴飲湯﹐大便不實﹐用異功散調補胃气。若服攻伐之劑﹐兼嘔吐﹐或腹痛﹐脾胃復傷也﹐用四君子湯。或口角流涎﹐或痰气壅盛﹐脾不能攝也﹐用六君子湯。若兒自食甘肥﹐或母食酒面﹐致兒口舌生瘡﹐用淸胃散以淸熱。若作嘔﹐少食泄瀉﹐用白朮散以補脾。若手足並冷﹐或腹痛惡寒﹐用六君﹑炮姜以溫中。若因乳母飲食勞役失宜﹐致兒發熱﹐用補中益气湯。因乳母肝脾二經血虛﹐內熱傳兒﹐用加味逍遙散﹑八珍湯。因乳母肝脾鬱怒﹐血傷內熱﹐致兒爲患﹐用加味逍遙散﹑加味歸脾湯。俱加漏蘆子﹐亦服數滴﹐仍參前弄舌類。凡鍼重舌﹐以鍼直刺﹐不可橫挑﹐恐傷舌絡﹐則言語不淸。】

胎黃

若百日或半年不因病而身黃者﹐胃熱胎疸也﹔若淡黃兼白者﹐胃怯也。

【注初生身黃壯熱﹐不乳便祕﹐此爲胎熱﹐用地黃湯。若二便赤濇﹐腹脹面赤﹐飲水﹐用茵陳湯﹐調五苓散。若淸便自調﹐四肢並冷﹐用益黃散。淡黃白﹐用調中丸。】

語遲

若患吐瀉﹐或大便後﹐𨿽有聲而不能言﹐又能咽物者﹐非失音﹐此腎怯不能上接於陽也﹐當以地黃丸主之。凡口噤不止﹐則失音語遲。

【注按前證多因稟腎不足。蓋腎脈系於舌本﹐非地黃不能治。故患此證者﹐若仰首呵欠則嗽。如未應﹐須兼以補中益气湯滋其化源。若陰火上炎﹐肺金受傷而失音者﹐亦治以前法。《保嬰集》云﹕小兒五六歲腎气不足而不能言者﹐用菖蒲丸﹔口噤不能言者﹐用地黃丸。】

行遲齒遲

長大不行﹐行則腳軟﹔齒久不生﹐生則不固﹐皆胎弱也。

【注按前證卽五遲之證也。蓋腎主骨﹐齒者骨之餘也。良由父母精血不足﹐腎气虛弱﹐不能榮養而然耳。有肝腎虛長而不能行者﹐有肝气虛手足拳攣者﹐有肝腎虛而腳不能舒展者﹐並用地黃丸滋補之。有心气虛而不能言語﹐用團參湯﹑補中益气湯培養之。若久病或五疳所致者﹐但調補脾胃爲主。《全嬰方》云﹕頭項手足身軟﹐謂之五軟證﹐皆胎稟腎气怯弱也。】

儒門事親【元張從政】

夜啼

夫小兒夜啼不止者﹐當用燈花一枚﹐研細隨乳汁下﹐並三服﹐則每服用燈花一枚。服罷此藥﹐於淨室中臥一兩日﹐卽止也。

拗哭不止

夫小兒拗哭不止﹐或一二日或三四日﹐乃邪祟之气湊於心﹐拗哭不止也。有藏經一法﹐以綿絹帶縛手足訖﹐用三姓婦人淨驢槽﹐臥小兒於其中﹐不令傍人知而覷之﹐移時則拗哭自止也。

悲哭不止

夫小兒悲哭﹐彌日不休﹐兩手脈弦而緊。戴人曰﹕心火甚而乘肺﹐肺不受其屈﹐故哭﹐肺主悲。王太僕云﹕心爍則痛甚﹐故爍甚悲亦甚。今浴以溫湯﹐漬形以爲汗也。肺主皮毛﹐汗出則肺熱散矣。浴止而啼亦止。仍命服涼膈散加當歸﹑桔梗﹐以竹葉﹑生薑﹑﹝石卜﹞硝同煎服﹐瀉膈中之邪熱。

小兒風門

凡小兒三五歲或七八歲至十餘歲﹐發驚涎潮搐搦如鋸拽﹐不省人事﹐目瞪喘急﹐將欲死者﹐《內經》曰﹕此者得之在母胎胞之所受悸惕驚駭恐懼之气。故令小兒輕者爲驚風天弔﹐重者爲癇病風搐﹐胎中積熱者爲臍風。已上諸風證﹐可用吐涎散吐之。吐訖﹐宜珠﹑犀﹑龍﹑麝淸涼墜痰之藥﹔其食乳之子﹐母亦宜服安魂定魄之藥﹐定志丸之類是也。故婦人懷孕之月﹐大忌悲憂驚怖﹐縱得子必有前疾。小兒風熱涎嗽者﹐可以通聖加半夏同煎溫服。

丹溪心法【元朱震亨】

小兒論

乳下小兒常多濕熱﹑食積﹑痰熱﹑傷乳爲病﹐大槪肝與脾病爲多。

小兒易怒﹐肝病最多。大人亦然。肝只是有餘﹐腎只是不足。

小兒夜啼﹐此是邪熱乘心。

【注夜啼﹐小兒髒冷也。陰盛於夜則冷動﹐冷動則爲陰極發躁﹐寒盛作疼﹐所以夜啼而不歇。】

小兒變蒸﹐是胎毒散也。

幼科全書【元朱震亨】

胎疾

凡小兒在月內有病者﹐皆胎疾也﹐並治其母。小兒月內腸胃甚脆﹐气血未充﹐若有微疾﹐不可妄施補瀉﹐恐傷臟腑。臟腑一傷﹐將貽患於終身﹐或至夭命﹐可不戒哉﹗如不得已而用湯丸﹐毋伐天和﹐中病卽止﹐又不可過劑也。乳母服藥﹐必別擇乳母乳之﹐而後可補可瀉也。若蓐母自乳。則不可亂投湯藥。蓋產後之婦﹐气血甚虛﹐有補無瀉﹐苟兒有熱而用涼藥﹐則犯產後之禁﹐必害其母﹔如有溫補﹐則反助小兒之熱﹐又害其子。醫者人之司命﹐偏害之事而可妄爲乎﹖必須斟酌謹愼﹐勿損陰隲也﹗

凡小兒生下就死者﹐急看兒口中懸癰﹐前齶上必有泡塞住﹐卽以手指摘破其泡﹐連用軟綿拭令血淨﹔若血入喉卽死。

萬氏曰﹕兒生十日之內﹐常抱向明處﹐視其口中爲要。

凡小兒初生下气絕不能啼者﹐必因難產﹐或因冒寒所致。急以綿絮包裹於懷中﹐未可輕斷臍帶﹐卻將包衣置銚中﹐向炭上以水煮之﹔又作大油炷點著﹐往來於臍帶上下燎之﹔須臾熱气由臍入腹﹐便能啼哭﹐方可洗浴﹐卻斷臍帶。若不如此急救﹐便斷臍帶者﹐多死不治。

萬氏曰﹕俗名悶臍生﹐卽寤生﹐鄕俗有連呼其父乳名卽醒者。

凡小兒初出胎時﹐被風寒所吹﹐鼻塞服藥不得者﹐用天南星爲末﹐生薑自然汁調成膏﹐貼顖門上自愈。

萬氏育嬰貼顖法﹐加北細辛﹑蔥汁更好。

凡小兒生後﹐或月內﹐或百日﹐痰多气喘﹐目閉眼赤﹐眵淚﹐神困呵欠﹐徧身壯熱﹐小便赤濇﹐大便不通﹐時復驚煩﹐此胎熱也。因母平日恣食辛熱﹐食服暖藥而致。以涼驚丸﹑黃連解毒湯治之。

凡小兒生後﹐覺口中冷﹐腹痛腸鳴泄瀉﹐昏昏多睡﹐或夜啼﹐此胎寒也。因母喜啖生冷﹐或有外感﹐多服涼藥﹐致傷胎气。以理中丸﹑勻气散治之。

凡小兒生下浮胖﹐通身紅色﹐滿月以後﹐漸漸瘦弱﹐五心煩熱﹐此名胎肥。又有生下面無精光﹐身無血色﹐目無精采﹐肌肉瘦削者﹐此名胎怯。並宜內服八物湯﹐而外用浴體法。

凡小兒生下徧身面目皆黃﹐狀如金色﹐身上壯熱﹐大便不通﹐小便如梔子汁﹐乳食不思﹐此胎黃也﹐因蓐母受熱而傳於胎﹐以地黃湯治之。

凡小兒生下﹐壯熱翻眼握拳﹐噤口直目﹐涎潮搐熱﹐目閉面靑﹐此胎驚也。因母忿怒跌僕以致觸胎。視其眉間气色赤而鮮者可治﹔若黑暗者不可治。以至聖保命丹﹐金﹑銀﹑燈心湯下。

凡小兒生下﹐大小便三五日不通者﹐此名鎖肚。胎中受熱﹐熱毒壅盛﹐結於肛門﹐閉而不通﹐無復滋潤。急令婦人以溫水漱口﹐吸咂兒前後心並臍下手足心共七處﹐凡四五次﹔再用輕粉五分﹐蜜少許﹐溫水化開﹐時時少許服之﹐以通爲度。如更不通﹐卽是肛門內合﹐或以金簪透而通之﹐須刺入二寸許﹐以香油和蜜納入孔中﹐糞出爲快也。若肚脹不乳﹐作呻吟聲﹐至於一七﹐難可望生。

凡小兒初生時卽不喫乳者﹐此由拭口不淨﹐惡穢入腹﹐致令腹滿气短﹐不能喫乳。或有吐嘔﹐乳不得下﹔或胎中受寒﹐令兒腹痛﹐亦不吮乳﹐此則多啼﹐俱以木香散治之。

臍風

臍風者﹐由斷臍之後﹐被水濕風冷之气所乘而流入心脾﹐遂令腹脹臍腫﹐四肢彊直﹐日夜多啼﹐不能吮乳﹐甚則發爲風搐。若臍靑腫﹐撮口不開者﹐是爲內搐﹐不治﹔爪甲黑者卽死。

撮口

撮口者﹐由胎气夾熱﹐兼之風气入臍﹐流入心脾二經﹐故令舌彊唇靑﹐口撮喘急﹐啼聲不出﹐不乳。若口出白沫而四肢冷者不治。撮口最爲急候﹐一臘之內﹐見之尢甚。

噤風

噤風者﹐眼閉口噤﹐啼聲漸少﹐吮乳不得﹐口吐白沫﹐大小便皆不通。亦由胎中受熱﹐熱毒流入心脾﹐故形見於喉舌間也。

此上三證﹐其名𨿽異﹐受病之源則一。初生七日﹐得此證者﹐多不可治。若不急救﹐坐以待死﹐良可惜焉﹗

但見小兒噴嚏﹐多啼身熱﹐不乳﹐急看小兒上齶有小泡如粟米大﹐或以指甲﹐或以穵耳輕輕刮去﹐以絹纏手指蘸溫水﹐拭淨其血﹐勿令下咽﹐便安妥﹐不必服藥﹐誠良法也。

如兒牙關緊急﹐已成撮口驚搐者﹐先用撮風散以開其關﹐次用控痰散以吐其痰﹐後用益脾散以和其胃﹐保命丹袪驚卽愈。若手足攣拳﹐口噤不開者﹐不治。

亦有熱在胸膛﹐伸縮無時﹐呢呢作聲﹐努脹其气。以致臍突浮腫﹐此非斷臍使之然也﹐但散其熱自愈﹐加減龍膽湯主之。

亦有肚脹靑筋﹐弔腸卵疝﹐內气引痛而撮口者﹐皆腸胃鬱結不通致之。治法貴乎疏利﹐紫霜丸量而與之﹐一粒金丹尢妙。

西江月

胎黃狀如金色﹐身熱大便難通﹐小便黃赤色蒙朧﹐少乳時時舌弄。此證傳來母毒﹐脾胃濕熱相攻﹐涼經涼血解重重﹐保養胎元兼用。

外有胎肥胎瘦﹐此爲稟賦虛羸﹐父精母血必多虧﹐兒子不充元气。此个甚難調理﹐愚夫不曉支持﹐一朝有病至傾危﹐卻把命來找對。

生下時時吐奶﹐不思乳食昏沈﹐此爲穢物下咽門﹐拭洗未能潔淨。會厭中間阻隔﹐太倉上口畱凝﹐豁痰順气藥通神﹐炮制生薑作引。

生下忽然腹脹﹐臍中血水淋漓﹐斷臍將息失其宜﹐客水邪風侵入。外用灰礬粘貼﹐速令幹較爲奇﹐若還撮口哭聲稀﹐縱有神丹莫治。

小兒生下數日﹐睡中啼哭多驚﹐此因母气失和平﹐常因七情爲病。以致胞胎气逆﹐痰涎流入脾心﹐治須順气更精神﹐鎭墜痰涎始定。

胎熱徧身如火﹐發斑丹毒風瘡﹐神昏目痛又驚章﹐大小便難哭嚷。此是母貪煎炒﹐溫經暖藥乖方﹐急須解毒令淸涼﹐甘艸黃連爲上。

胎寒生來吐瀉﹐大便滑澑多淸﹐腹中疼痛哭聲頻﹐面色靑白不定。平日母多生冷﹐寒邢傳入胎經﹐治宜丸散用甘溫﹐可保嬰兒性命。

小兒初生病證﹐許多名狀難同﹐胎驚撮口共臍風﹐寒熱瘦肥黃腫。嘔吐昏昏不乳﹐臍間血水溶溶﹐未從滿月病來凶﹐好似風中燭弄。

最是臍風可畏﹐三朝八日爲殃﹐初然噴嚏似風傷﹐啼哭時時吵嚷。急看小兒上齶﹐刮破白泡中央﹐展揩惡血細端詳﹐莫使下喉爲上﹗

若是不知此法﹐致令泡落兒吞﹐忽然腹脹滿膨膨﹐臍腫靑筋散亂。撮口昏昏不乳﹐目瞪又緊牙關﹐啼聲不出命歸天﹐勸取衣棺急辦。

小兒爲何難治﹖古今號曰啞科﹐脈無可診待如何﹐口不能言病作。父母時時驚怕﹐醫人試驗誠多﹐從容審證用方藥﹐有甚難爲捉摸。

要識小兒治法﹐方爲業擅專門﹐半周一歲病何因﹖胎毒單單現證。自後飲食漸廣﹐肥甘之變須明﹐此時脾胃病多尋﹐消食養脾法定。

小兒純陽之體﹐陰陽不可偏傷﹐常帶三分饑與涼﹐此个孩兒易養。大抵脾常不足﹐有餘肝气須防﹐不寒不熱藥爲良﹐切忌妄行孟浪﹗

胎病要行解毒﹐無如甘艸黃連﹐若加脾弱病相纏﹐參朮陳皮有驗。巴豆牽牛丁桂﹐砒硫白汞靑鉛﹐俱傷正气損眞元﹐悞了孩兒命短。

變蒸

此小兒正病者﹐蓋變者變易也﹐每變畢卽性情有異於前。何者﹖生長臟腑之意也。蒸者﹐蒸蒸然熱也。萬物生於春﹐長於夏者﹐以陽主生長也。於人亦然。所以變蒸足始乃成人﹐血气充實骨肉堅牢也。小兒此證譬如蠶之有眠﹐龍之脫骨﹐虎之轉爪﹐而變化同也。故每三十二日有一變蒸﹐至五百七十六日﹐大小變蒸足矣。輕則發熱微汗﹐其狀似驚﹔重則壯熱脈亂而數﹐或汗﹐或煩啼躁渴。輕者五日解﹐重者八日解。其候與傷寒相似。亦有變蒸之餘感寒邪者﹐但變蒸則耳冷﹐上唇發泡﹐狀如濁珠﹔若寒邪搏之﹐則寒熱交爭﹐腹中作痛﹐而啼哭之聲日夜不絕。治此之法﹐輕者不須服藥﹐重者以平和飲子微表之。熱甚便祕﹐以紫霜丸微利之﹔若吐瀉或不乳而多啼者﹐以調气散治之。

凡小兒當變蒸之時﹐不熱不驚﹐別無他證者﹐是爲暗變﹐此受胎气壯盛故也。

西江月

小兒變蒸何以﹖三十二日爲期﹐精神攺變異常時﹐發熱蒸蒸昏睡。遇過風寒外感﹐或兼乳食傷脾﹐畱連苦楚莫差池﹐好把湯丸調治。

大抵六十四日﹐初生腎與膀胱﹐再生心火與小腸﹐肝膽第三長養。肺與大腸居四﹐脾胃五次猜詳﹐三焦包絡不同鄕﹐只爲有名無狀。

變蒸發熱﹐此小兒正病﹐不須服藥﹐當於類下求之﹐不可錯誤﹗

小兒變生智慧﹐自然發熱如蒸﹐昏昏不乳欠醒醒﹐恰似蠶眠相應。醫者不須妄治﹐父母何必憂驚﹐三日之後自和平﹐莫怕別生形證。

若遇風寒外感﹐惺惺散子堪行﹐內傷乳食不安寧﹐保和養脾兼進。咳嗽參蘇飲子﹐吐泄理中最靈﹐驚來搐掣用瀉靑﹐導赤亦宜選用。

奇效良方【明方賢】

辧小兒生下三月已前中病不治

風噤猢猻噤臍風撮口咳嗽伏聲木舌重齶解顱項彊胸髙

胎熱

凡小兒胎熱者﹐但看初生下肌膚紅白﹐二月已後﹐徧身黃腫﹐眼閉不開﹐作呻吟聲。此因胎內有熱﹐或因母服熱藥所致﹐亦謂之血疸。治之以辰砂金箔散﹑牛黃膏乳上吮之﹐兼以黃蘗皮煎湯浴之﹐此良法也。

變蒸

觀諸變蒸熱作驚﹐須見日角左邊眉間脈紅是也。大凡初蒸見一條﹐長一二分。在眉上者輕﹐自日角垂至眉上者重。變蒸發熱﹐見二條紅者﹐兩三次蒸。熱在內不解﹐脈紅帶叉﹐因驚而蒸脈靑。變蒸多次﹐靑在左太陽﹐因傷風而蒸。自顖門靑至眉之上﹐因驚而蒸。三處皆靑﹐三證皆見。若及三十二齒者﹐變蒸足也。

片玉心書【明萬全】

初生諸疾胎疾

初生三五日﹐大便血嘗來。黑色爲胎糞﹐鮮紅實可哀。初生便嘔吐﹐胞漿蓄胃中。物盡吐自止﹐不止便爲凶。小兒初生十日內﹐少乳多啼常噴嚏。急看喉中有珠泡。手法刮去免憂慮。

怕看撮臍風﹐撮臍糞少通。急用解毒散﹐便下得從容。便閉肚膨脹﹐口緊咬唇靑。時時手足掣﹐臍風枉用心。腹脹不便名鎖肚﹐口緊不乳是噤風。目視叫哭盤腸釣﹐天釣身仰似角弓。初生芽兒有此病﹐父母歡喜一場空。

變蒸休用藥﹐三日自然安。外感惺惺散﹐傷食保和丸。胎熱甘艸黃連湯﹐胎寒去連加桂方。胎黃甘艸加茵陳﹐胎驚辰砂一味良。胎瘦胎肥浴體法﹐胎怯五軟用地黃。此是家傳眞口訣﹐兒孫記誦莫遺忘﹗

肝色多靑心赤紅﹐脾黃肺白腎黑同。黃白疳虛黑中惡﹐赤紅是熱靑驚風。

語遲者﹐由兒在胎之時﹐母受驚邪之气乘心﹐兒感母气﹐心神不定﹐不能榮舌﹐故爾語遲。菖蒲丸主之。

受胎﹐母卽有驚邪二气乘心﹐舌木加菖蒲﹑茯神﹑參﹑遠志﹑麥冬﹑當歸﹑乳香﹑砂﹐蜜丸粟大﹐吞二十﹐薄荷湯下﹐語遲瘥。

夜啼之證有四﹕驚啼﹐熱煩啼﹐腹痛啼﹐神不安啼。

驚啼者﹐邪熱乘於心也﹐當安心﹐以導赤散加燈心退心熱﹐以安神丸定心﹐效。

熱煩啼者﹐其哭無淚﹐見燈則喜而止﹐以導赤散加麥冬﹑梔子仁治之。

腹痛啼者﹐髒冷而痛也﹐面靑而無光﹐以溫中藥調理中丸﹑益黃散治之。

神不安啼者﹐睡中忽覺自哭﹐以安神丸燈心燒灰﹐調湯吞服。

又有拂其性而拗哭者﹐要審明白﹐不可妄投湯丸。

袓傳治夜啼﹐以至聖保命丹﹐燈心灰調湯下﹐甚效。

小兒夜啼四證﹐忤驚肚痛心煩﹐如逢拗哭忤家言﹐睡中忽啼驚見。肚痛手足厥冷﹐腰曲口气冰寒﹐心熱煩躁不安眠﹐其證面赤腹暖。

旣辧夜啼證候﹐其間治法須明﹐分明傳授與人間﹐只得心誠求徧。忤驚安神丸子﹐理中專治脾痛﹐涼驚錠子治心煩﹐總用燈花妙散。

啼哭直視熱在肝﹐瀉靑一服卽時安。啼哭面赤熱在心﹐導赤麥冬效如神。

面赤四逆腹中痛﹐益黃散用姜湯送。夜夜見燈多拗哭﹐父母嬌愛多不足。

幼科發揮【明萬全】

胎疾

小兒初生至周歲者﹐皆爲胎疾。

气﹐陽也﹔血﹐陰也。人之有生﹐受气於父﹐陽之變也﹔成形於母﹐陰之合也。陰陽變合而成其身。身之中﹐形髒四﹕頭面一也﹐耳目口鼻二也﹐手足三也﹐皮肉筋骨四也﹔神髒五﹕心藏神﹐肝藏魂﹐脾藏意﹐肺藏魄﹐腎藏志是也。凡五臟者﹐皆父母一體而分者也。形拘於一偏而不能相通者﹐陰之靜也﹔神隨感而動者﹐陽之動也。兒之初生﹐只是一塊血肉耳﹐𨿽有形而無所用﹐𨿽有五臟而無其神﹐猶空髒也。至於變蒸之後﹐皮肉筋骨以漸而堅﹐聲色臭味以漸而加﹐志意智慧以漸而發﹐知覺運動而始成童﹐此天地生物之心﹐至誠不息。

有因父母稟受所生者﹐胎弱胎毒是也。胎弱者﹐稟受於气之不足也。子於父母﹐一體而分。如受肺之气爲皮毛﹐肺气不足﹐則皮脆薄怯寒。毛髮不生﹔受心之气爲血脈﹐心气不足﹐則血不華色﹐面無光彩﹔受脾之气爲肉﹐脾气不足﹐則肌肉不生﹐手足如削﹔受肝之气爲筋﹐肝气不足﹐則筋不束骨﹐機關不利﹔受腎之气爲骨﹐腎气不足則骨軟。此胎稟之病﹐當隨其髒气求之。肝腎心气不足﹐宜六味地黃丸主之﹔脾肺不足者﹐宜參苓白朮丸主之。子之羸弱﹐皆父母精血之弱也。所謂父彊母弱生女必羸﹐父弱母彊生男必弱者是也。故兒有頭破顱解﹐神慢气少﹐項軟頭傾﹐手足痿弱﹐齒生不齊﹐發生不黑﹐行走坐立﹐要人扶掖﹐皆胎稟不足也。並宜六味地黃丸主之。

或問胎稟不足之證﹐得於父母﹐有生之初﹐如何醫得﹖予曰﹕諸器破損者﹐尙可補之﹐豈謂胎弱者不可補之乎﹖貴得其要也。夫男女之生﹐受气於父﹐成形於母。故父母彊者﹐生子亦彊﹔父母弱者﹐生子亦弱。所以肥瘦長短大小姸媸﹐皆肖父母也。兒受父母之精血以生﹐凡五臟不足者﹐古人生地黃丸主之。或曰﹕五臟不足而專補腎﹐何也﹖曰﹕太極切分﹐天一生水。精血妙合﹐先生兩腎﹐腎者五臟之根本也。經云﹕植木者必培其根。此之謂也。

胎驚

初生月內非臍風證發搐者﹐此胎驚也。宜至聖保命丹﹐金銀磨水送下﹔或用全蠍一枚﹐薄荷葉包炙爲末﹐朱砂末三分和勻﹐豬乳調五粒許。如常發者﹐名胎癇﹐不可治也。

臍風

治未病﹕臍在兩腎之間﹐任衝胃三脈之所系也。兒之初生﹐斷臍護臍﹐不可不愼。故斷臍之時﹐隔衣咬斷者﹐上也﹔以火燎而斷之﹐次也﹔以剪斷之﹐以火烙之﹐又其次也。護臍之法﹕臍旣斷矣﹐用軟布纏裹﹐待幹自落﹐勿使犯去也。三朝洗兒﹐當護其臍﹐勿使水漬入也。臍落之後﹐當換包裙﹐勿使尿濕浸及臍中也。如此調護﹐則無臍風之病。所謂上工治未病﹐十得十全也。

治初病﹕兒生旬白之內﹐臍風爲惡病也。凡覺小兒噴嚏多啼﹐此臍風欲發之侯﹐急抱兒向明晶處審視﹐口中上齶有泡﹐如珠如米成聚﹐此病根也。其色白者﹐初起也﹔黃者﹐久也。可用銀穵耳輕手刮出﹐煎甘艸薄荷湯拭洗之﹐預取桑白皮汁塗之。自此日日視之﹐有卽去之﹐不可因循﹐以貽後禍。所謂中工治初病﹐十全六七也。

治已病﹕不知保護於未病之先﹐不知調護於初病之日﹐其泡子落入腹中﹐變爲三證﹕一曰撮口﹐二曰噤風﹐三曰鎖肚﹐證𨿽不同皆臍風也。撮口證﹐兒多啼﹐口頻撮者﹐此臍朘痛也﹐可用雄黃解毒丸加乳香﹑投藥各五分﹐丸如黍米大﹐每服五丸﹐竹瀝生薑自然汁送下﹐利去惡涎良﹔外用蘄艾炒熱杵爛﹐護其臍﹐頻換﹐使溫暖之气不絕也。不乳者不治。噤風證﹐牙關緊急﹐不能吮乳﹐啼聲不出﹐發搐者不治。鎖肚證﹐臍突靑腫﹐肚腹脹大﹐育筋浮露﹐大便濇不通者不治。

或問﹕臍風三證﹐古人有方﹐何謂不治﹖予曰﹕一臘之內﹐謂初生八日﹐艸木方萌﹐稍有觸犯﹐卽便折傷。經曰﹕根於中者命曰神機﹐神去則機息﹐故噤風者乳食不得入﹐則機廢於上矣。鎖肚者便溺不得出﹐則機廢於下矣。所謂出入廢則神機化滅者是也。神出機息﹐𨿽有神丹﹐不可爲也﹐豈蜈蚣﹑蠶﹑蠍諸毒藥之可治耶。

變蒸

變蒸非病也﹐乃兒生長之次第也。兒生之後。凡三十二日一變﹐變則發熱﹐昏睡不乳﹐似病非病也。恐人不知﹐誤疑爲熱而汗下之﹐誅罰太過﹐名曰大惑。或誤以變蒸得於胎病者。或曰﹕兒之生也﹐初無變蒸﹐旣生之後﹐當以三十二日一變﹐至於三百八十四日之後﹐又無變者何也﹖曰﹕初無變蒸者﹐藏諸用﹐陰之闔也﹔中有變者﹐顯諸仁﹐陽之辟也﹔終無變者﹐陰陽闔辟之機成也﹐故不復蒸也。故兒之初生﹐語其皮肉則未實也﹐語其筋骨則未堅也﹐語其腸胃則穀气未充也﹐語其神智則未開發也﹐只是一塊血肉耳。至於三百八十四日﹐然後臟腑气足﹐經絡脈滿﹐谷肉果菜﹐以漸而食﹐方成人也。

或曰﹕變蒸之日必以三十二日者﹐何也﹖曰﹕《易傳》云﹕生生之謂易。易者變易也。不變不易﹐不足以見天地生物之心。人有五臟六腑﹐以配手足十二經絡。腑屬陽﹐以配陽卦三十二﹔髒屬陰﹐以配陰卦三十二。取其一臟一腑﹐各以三十二日一小變﹐六十四日一大變。陽卦之爻一百九十二﹐陰卦之爻一百九十二﹐合歲並閏月凡三百八十四爻。所以變蒸一期之日﹐三百八十四﹐以應六十四卦爻之數也。或曰﹕三十二日一小變﹐六十四日一大變﹐所生者何物也﹖所生之物亦有說歟﹖曰﹕形旣生矣﹐復何生也﹖所生者﹐五臟之知覺運動也。故初生三十二日一變﹐生足少陰癸水﹐腎之精也﹔六十四日二變﹐生足太陽膀胱壬水﹐而腎之一臟一腑成矣。此天一生水也。水之精爲瞳子﹐此後始能認人矣。九十六日三變﹐生手少陰心丁火﹔一百二十八日四變﹐生手太陽小腸丙火﹐而心與小腸一臟一腑之气足矣。此地二生火也。火之精爲神﹐此後能嬉笑也。一百六十日五變﹐生足厥陰肝乙木﹔一百九十二日六變﹐生足少陽膽甲木﹐而肝與膽一臟一腑受气足而神合矣。此天三生木也。木之精爲筋﹐此後能坐矣。二百二十四日七變﹐生手太陰肺辛金﹔二百五十八日八變﹐生手陽明大腸庚金﹐而肺與大腸一臟一腑之气足矣。此地四生金也。金之精爲聲﹐此後始能習人語矣。二百八十八日九變﹐生足太陰脾己土﹔三百二十二日十變﹐生足陽明胃戊土﹐乃脾胃一臟一腑之气足矣。此天五生土也。土之精爲肉﹐脾胃主四肢﹐此後能匍匐矣。三百五十二日十一變﹐生手厥陰心包絡﹔三百八十四日十二變﹐坐手少陽三焦。三焦配腎﹐腎主骨髓﹐自此能坐兼能立能行矣。變蒸已足而形神俱全矣。此正如蠶之眠﹐不如是不足成人矣。凡一變之過﹐則筋骨手足以漸而堅﹐知覺運動以漸而發﹐日異而月不同。日變者﹐變易也﹔曰蒸者﹐發熱也。袓訓云﹕變蒸𨿽是胎疾﹐非胎熱胎毒之可比﹐此少陰生長之气﹐發育萬物者。兒之彊者﹐𨿽有是病不覺﹐气弱者始見。如變後形體漸長﹐知識漸增﹐反爲無病兒也﹐故無用治。古方黑子散﹐姑置之可也。其間或有未及期而發熱者﹐或有變過熱畱而不除者﹐抑有他故﹐須詳察之。如昏睡不乳﹐則不須治﹐待其自退。

兼證

變蒸之時﹐有外感風寒者﹐宜發散﹐惺惺散主之﹔按摩法亦可用也。內傷乳食者﹐宜須消導﹐胃苓丸主之﹔輕則節之可也。有被驚嚇及客忤者﹐安神丸﹑至聖保命丹。如變蒸過受病﹐以治病爲主﹐愼勿犯其胃气。咳嗽﹐甘艸桔梗湯加阿膠﹔吐瀉﹐理中湯加藿香葉﹔驚風﹐琥珀抱龍丸﹑瀉靑丸﹑導赤散。如受病後而變蒸﹐養正補脾爲主﹐錢氏異功散﹐加對病之藥。

變蒸發熱﹐甚者發搐﹐只用導赤散﹑瀉靑丸主之﹐效。

夜啼

心屬火惡熱﹐心熱則煩﹐多夜啼﹐或日夜啼﹐宜導赤散主之。

百日嗽

小兒初生至百日內嗽者﹐謂之百晬內嗽。痰多者﹐宜玉液丸﹔肺虛者﹐阿膠散主之。此名胎嗽﹐最爲難治。如喘嗽气促﹐連聲不止﹐以致發搐﹐必死。

育嬰家祕【明萬全】

初生

孩兒初生𦇤褓中﹐如苗秀實漸成童。四因內外能分辧﹐治不乖方大有功。

幼科立方﹐古有定制。兒初生後病者﹐惟以膏丸化而服之。蓋以變蒸未定﹐腸胃脆薄﹐恕不勝藥﹐則立調治乳母之法。一歲之後﹐則有湯藥﹐與大人同﹐但劑小耳。有因气動而病生於內者﹐如驚﹑病﹑虫﹑癖之屬。驚用安神丸﹐內釣用木香丸﹐虫用安虫丸﹐癖用消癖丸。

有不因气動而病生於內者﹐如傷乳食之屬。初傷以胃苓丸和之﹔和之不去﹐以保和丸消之﹔消之不去﹐以脾積丸取之。量兒虛實﹐勿損胃气。

有因气動而病生於外者﹐如結核﹑虫疥﹑丹癅之屬。結核用家祕內消丸﹐虫疥用苦參丸﹐丹癅用砭法。

有不因气動而病生於外者﹐如傷風﹑傷寒﹑傷暑﹑傷濕之屬。風用瀉靑丸﹑防風惺惺散﹐寒用理中丸﹑藿香正气散﹐暑用涼驚丸﹑黃連香薷飲﹐濕用胃苓丸﹑天水五苓散。

胎疾

胎疾初生治最難﹐幼科證治若空談。丹溪妙論如繩墨﹐家祕書中次第看。

小兒胎病有不必治﹐有不可治者。嘗觀《內經》顚疾之文﹐東垣紅絲癅之論﹐則兒疾之生於父母者﹐似乎不必治矣。一臘之臍風不治﹐百晬之痰咳難醫﹐未三月而驚搐者凶﹐恰一月而丹癅者死﹐又不可治者矣。

今幼科有胎熱﹑胎寒﹑胎肥﹑肥瘦﹑胎驚﹑胎黃之論﹐證治𨿽詳﹐豈小兒常服之藥也。況寒熱者﹐胎胚之餘毒也﹔肥怯者﹐父母之賦予也。非惟不可治﹐亦見不必治矣。惟丹溪論治胎毒者﹐只調治乳母﹐其法誠幼科之繩墨歟。

胎寒者﹐母娠時多熱病﹐乃服寒涼之藥﹐令兒受之。生後昏昏多睡﹐間或吮乳瀉白﹐此其候也。或百日之內忽病﹐戰栗口冷﹐手足卷曲不伸﹐拘攣握拳﹐腹痛﹐晝夜啼哭不止。此生後受寒得之﹐亦名毒胎。宜服溫補之劑﹐當歸散主之。乳母宜服釀乳當歸散。

胎熱者﹐母娠時喜食煎炒辛熱之物﹐或患熱病﹐失於淸解﹐使兒受之。生後目閉面赤﹐眼泡浮腫﹐常以身努﹐呢呢作聲﹐或時啼叫﹐或時驚煩﹐徧身壯熱﹐小便黃濇﹐此胎熱也。若不早治﹐則丹癅瘡癤由此而生。宜用淨黃連﹑炙甘艸各等分爲末﹐入朱砂半之和勻﹐生蜜調成劑﹐每取豆許大納兒口中﹐令其咽下。乳母宜服釀乳赤芍散。

胎驚者﹐母娠時曾因驚悸﹐气傳於子﹐子受之﹐生後頻頻發驚﹐此胎癇也。不可治﹐治之無功。如因有熱發搐者﹐必先啼哭﹐亦名胎驚﹐用燈心湯下東垣安神丸效。如搐不止者﹐此眞搐也﹐勿治。

小兒胎疾﹐有胎稟不足﹐並宜地黃丸。有胎毒者﹐如胎熱法。所謂胎稟不足者﹐各隨五臟論之﹕如語遲﹐心气不足也﹔心主言。行遲者﹐肝气不足也﹔肝主筋。齒髮不生者﹐腎气不足也﹔發者血之餘﹐腎主血﹔齒者骨之餘﹐腎主骨。吐瀉頻並者﹐脾胃之气不足也﹔脾胃爲水谷之府。啼聲短者﹐肺气不足也﹔肺主聲。

臍風

臍在身中號命關﹐衝任在此養靈根。最宜調護無傷損﹐才少差池減壽元。

臍在兩腎之間﹐謂之命門﹐乃人之根本也。衝任胃三脈﹐皆起於臍之下﹐任脈自中而上﹐至於人中﹐與腎脈合﹔衝脈二道夾任脈而上﹐散於舌下﹐與脾脈合﹔胃脈二道又夾衝脈﹑任脈而上﹐入於齦中﹐上下往來﹐如環無端。故男手十六歲而精行﹐女子十四歲而血動﹐任脈行﹑衝脈滿﹑胃脈實也。小兒初生﹐三脈方具。而臍之關系尢重也。所以斷臍之時﹐不可不愼。或剪臍帶太短﹐或結縛不緊﹐致外風侵於臍中﹔或用鐵器斷臍﹐爲冷所侵﹔浴兒時或牽動臍帶﹐水入生瘡﹐客風乘虛而入﹐內傷於腎﹐腎傳肝﹑肝傳心﹑心傳脾﹑脾傳肺﹐肺蘊蓄其毒﹐發爲臍風之病。其證面赤啼哭者﹐心病也﹔手足微搐者﹐肝病也﹔唇靑口撮﹐痰涎壅塞者﹐脾病也﹔牙關緊者﹐腎病也﹔啼聲不出者﹐肺病也。五臟之中略見一二髒形證者﹐病猶可治﹔悉見﹐不能矣。

臍風惡候幾遭傷﹐一臘之中最不祥。識得病在何虛起﹐無求無患早堤防。

小兒初生一臘之內﹐惟臍風爲惡候也。如臍腫腹痛﹐啼哭不止﹐唇靑口撮者﹐曰臍風﹔牙關緊急﹐吮乳不得﹐啼聲不出者﹐曰噤風﹔肚腹緊脹﹐腸若雷鳴﹐大小便不通者﹐曰鎖肚。此三者同一病也﹐但證不同耳﹐俗名馬牙風者是也。三證多死。臍腫唇撮者﹐脾胃之气絕於中也﹔噤風乳食不入者﹐心肺之气絕於上也﹔鎖肚大小便不通者﹐肝腎之气絕於下也。任脈止﹐衝脈閉﹐胃脈散﹐如之何不死﹖欲免此證﹐須要堤防。

預防之法﹕小兒初生十日之內﹐但見噴嚏﹐多啼不乳者﹐此將發之候也。急抱兒向明處﹐視其喉中懸癰﹐上齶有小泡如珠之樣相聚者﹐卽用銀挖耳或手指甲刮去之﹐以軟綿蘸甘艸汁﹐拭去其血。去之早而泡白者﹐無慮也。其色黃或泡痕在﹐而落入腹中者﹐急用朱砂﹑牛黃﹑麝香各少許研細﹐取豬乳汁調稀﹐抹入口中﹔或取豬乳汁一二匙﹐與兒吞之佳。蓋豬乳汁主小兒口噤不開最良。或用五苓散加當歸﹑川芎﹑木通﹑木香磨汁入藥內﹐與乳母服﹔或與兒服如上法。若失預防之法﹐其病將來而口漸撮﹐多啼少乳者﹐此腹中痛也﹐與內釣同。宜五苓散加酒當歸炒﹑吳茱萸﹑木香﹑乳香﹑沒藥﹑釣藤各二分爲極細末﹐乳拌如芡實大﹐納兒口中服之無時。乳母仍服上五苓散。又取附子﹑桂等分爲末﹐生薑自然汁調作餅﹐約一分厚﹐與臍相等﹐放在兒臍上﹐以紙托住﹐上用熨斗火熨之。如諸證悉見﹐不可治也。

按古方治臍風者﹐初用控涎膏吐風痰﹐次用益胃散和胃﹐又用辰砂膏利驚﹐此良法也。又用僵蠶﹑全蠍﹑蜈蚣﹑蜘蛛諸毒藥﹐以袪噤風者﹐此皆治其標也。不治其本而治其標﹐故鮮克有濟者矣。然父母愛子之心﹐必欲救之﹔醫有活人之心﹐不可不救也。病輕﹐各如上以五苓散爲主。蓋五苓散是太陽膀胱之裏藥也。澤瀉﹑茯苓以養心安神﹐官桂﹑吳茱萸﹑當歸以伐肝臟寒邪之气﹐白朮﹑茯苓以去脾臟寒濕之气﹐木香﹑乳香﹑沒藥以止腹中之痛﹐官桂﹑茯苓﹑澤瀉﹑豬苓又去腎中之濕﹐以釣藤﹑官桂去風之搐﹐以人乳和之﹐或乳母乳化﹐其气同也。若有痰者﹐本方加膽星末﹔口噤者﹐加白僵蠶末﹐更加人參末服之﹔如大便不通者﹐宜三黃解毒丸下之。此急則治其標也。去其惡毒後﹐如此法治之。

臍風之病﹐有胎毒者﹐十無一生。吾見人家難於子息者﹐所生之子多以臍風死﹐如東垣所論紅癅之事﹐是以知之。臍瘡者﹐其帶因有所犯而落﹐故根未斂﹐潰腫而成瘡也。宜白龍骨﹑枯礬﹑黃蘗三味爲末﹐敷之甚妙。要宜常看﹐勿使抱裙之內有尿濕也。

臍突者﹐小兒多啼所致也。臍下爲气海﹐啼哭不止﹐則觸動气﹐气動於中﹐臍突於外﹐理之常也。其狀突出者光浮如吹起者﹐捏按則微有聲。此證鄕俗但遇婦人挑水來者﹐卽抱兒以突臍當擔頭上觸之﹐不拘日數﹐以臍入爲度。每試輒效﹐亦良法也。吾見小兒臍突者多難養﹐由於多哭也。

不乳似臍風。小兒生下三日之內﹐忽有不乳者﹐當審問之﹐勿以不乳似臍風治也。臍風有多啼撮唇之證﹐若此無之﹐但不乳也。有吐乳﹐乳之又吐者﹐或因拭口不淨﹐惡物入腹也。用黃連﹑甘艸﹑木香﹑木瓜各少許爲末﹐每用少許納兒口中﹐乳汁下。如有啼哭不乳者﹐此腹痛也﹐乃胎寒證﹐宜上方去黃連﹑甘艸﹐加乳香﹑沒藥﹐以當歸湯少許調藥﹐如上餵之。如無上證﹐無故不乳者﹐問其母之乳汁多少。多者傷乳也﹐宜少節之﹐不久自思乳矣﹔乳少者﹐必有他證﹐心誠求之。

啼哭

孩兒多哭事堪憐﹐何事漣洳晝夜聞﹖饑渴癢痛如不中﹐拂其心意自煩棼。

小兒初生百日一周之內﹐神安意靜。不妄笑多哭者﹐易養﹔如日夜啼哭不止者﹐難養。啼與哭不同。啼者無時﹐有聲而無淚也﹔哭者時作時止﹐大號咷而有淚也。小兒啼哭非肌則渴﹐非癢則痛。爲父母者﹐心誠求之。渴者飲之﹐肌則哺之﹐痛則摩之﹐癢則抓之。其哭止者﹐中其心也。如哭不止﹐當以意度。蓋兒初生性多執拗﹐凡有親狎之人﹐玩弄之物﹐一時不在﹐其心不悅而哭﹐謂之拗哭。須急與之﹐勿使怒傷肝气生病也。假如又不止﹐請醫視之。如大叫哭晝夜不止者﹐肝熱也﹐宜瀉靑丸主之﹐淡竹葉湯入沙糖一豆許化下。如日夜啼哭身熱煩躁者﹐心熱也﹐宜導赤散加黃連﹐燈心湯服﹔或用東垣朱砂安神丸﹐燈心湯下﹐神效。

夜啼

夜啼四證驚爲一﹐無淚見燈心熱煩。面瑩頰靑下臍痛﹐睡中頻笑是邪干。

夜啼者﹐髒冷也。陰盛於夜則冷動﹐冷動則爲陰極發躁﹐寒甚作痛﹐所以夜啼而不歇也。釣藤散﹑益黃散主之。

其心熱煩啼者﹐必有臉紅舌白小便赤濇之病﹐宜導赤散加麥冬燈心﹐或東垣安神丸﹐甚效。

小兒夜啼﹐見燈卽止者﹐此由點燈習慣﹐乃拗哭也。

驚啼者﹐常在夢中哭而作驚﹐錢氏安神丸主之。

有因客忤觸犯禁忌而夜啼者﹐宜四聖保命丹﹐用燈艸燒灰和藥杵細﹐乳汁調塗乳上﹐今兒吮之﹐更以術法驗之。

胎驚

臍風發搐﹐此胎毒也。兒生一臘之內﹐多啼不乳﹐或撮唇或牙關緊﹐或肚大﹐或臍突發搐者﹐此胎驚也﹐謂之眞搐。生於內者﹐气喘痰鳴﹐手足冷者﹐不治。

變蒸發搐﹐此胎病也。因變蒸之後﹐或傷風﹐或傷乳﹐或喫驚﹐或發搐。百日之內﹐搐有眞假﹐皆曰胎驚。眞搐者﹐頻發必死。假搐者少﹐宜散風化痰安神﹐至聖保命丹主之。百日以後﹐發搐口中气熱﹐此肝旺病也﹐宜瀉靑丸﹐竹葉湯入沙糖少許化服﹐後以至聖保命丹安其神。如逢變蒸之期必發搐者﹐此胎癇也﹐自內生者。若不急洽﹐後成終身之病。宜安魂鎭心定魄﹐頻頻細與服之﹐以不發爲度﹐祕傳三聖散主之。

胎癇者﹐由兒在腹中受驚气得之﹐生來便有是病﹐不可治也。

百晬欬

小兒百日內有痰嗽者﹐謂之百晬嗽。或因出胎之時暴受風寒﹐或因浴兒之時爲風所襲﹐或因解換褓裳﹐或出懷餵乳﹐皆風之自外入者也。或因乳脈湧出﹐吞咽不及而錯喉者﹔或因啼哭未定﹐以乳哺之﹐气逆嗆出者﹐此病之從內出者也﹐皆能爲咳。如汗下調理之劑﹐難與服之。蓋胃气方生﹐恐藥傷也。故曰﹔小兒百晬咳難治。

如上百晬嗽一歲及三歲者﹐加以痰涎壅塞﹐逆气沖並﹐以致發驚搐者﹐多不可治。蓋小兒無知﹐痰在咽中﹐不會吞吐﹐往來自任故也。將作搐者﹐急進朱砂膏以降去之。搐止者吉﹐頻搐者凶。故頭搖者﹑目帶上視者﹑閉目呻吟者﹑手足擺舞者﹐肩息胸突者﹑喉中痰鳴者﹑口噤不乳者﹑喘不休者﹑手足冷者﹑咬牙者﹐皆死也。古今圖書集成醫部全錄卷四百八

小兒初生諸疾門

嬰童百問【明魯伯嗣】

初誕

楊氏云﹕初生拭口不前﹐惡穢入腹﹐則腹滿气短﹐不能飲乳者﹐宜用茯苓丸加減治之。又法﹕下胎毒﹐臨產落艸時﹐濃煎淡豉汁服極好﹔不可與辰砂﹑黃連﹑輕粉等。其或乳食宿滯不化﹐當用消乳丸化積溫脾等劑治之。

變蒸

巢氏云﹕小兒變蒸者﹐以長气血也。變者上气﹐蒸者體熱。仲陽云﹕變者易也。又云變蒸者﹐自內而長﹐自下而上﹐又身熱﹐故以生之日後至三十二日一變﹐每變畢卽覺性情有異於前。何者﹖生長臟腑意智故也。何謂三十二日長骨添精神﹖人有三百六十五骨﹐以象天數﹐以應期歲﹐以分十二經絡。故初生至三十二日﹐一變生癸﹐屬足少陰經腎臟﹐藏精與志﹔至六十四日﹐二變一蒸生壬﹐屬足太陽經膀胱腑﹐其發耳與尻伶。腎與膀胱合﹐俱主於水﹐天一生水﹐地六成之。至九十六日三變生丁﹐屬手少陰經心臟﹐藏神﹐其性爲喜﹔至一百二十八日﹐四變二蒸生丙﹑屬手太陽經小腸腑﹐其發汗出而微驚。心與小腸合主火﹐地二生火﹐天七成之。至一百六十日﹐五變生乙﹐屬足厥陰經肝臟﹐藏魂﹐喜哭﹔至一百九十二日﹐六變三蒸生甲﹐屬足少陽經膽腑﹐其發目不閉【一本作開】而赤。肝與膽合﹐主木﹐天三生木﹐地八成之。至二百二十四日﹐七變生辛﹐屬手太陰肺臟﹐藏魄﹐主聲﹔至二百五十六日﹐八變四蒸生庚﹐屬手陽明經大腸腑﹐其發膚熱而汗﹐或不汗。肺與大腸合﹐主金﹐地四生金﹐天九成之。至二百八十八日﹐九變生己﹐屬足太陰經脾臟﹐藏意與智﹔至三百二十日﹐十變五蒸生戊﹐屬足陽明經胃腑﹐其發不食腹痛而吐乳。脾與胃合﹐主土﹐天五生土﹐地十成之。又手厥陰經心包絡爲髒﹐手少陽經三焦爲腑﹐此一臟一腑﹐俱無形狀﹐故不變而不蒸也。前十變五蒸﹐乃天地之數﹐以生成之﹐然後始生齒能言﹐知喜怒﹐故云始全也。太倉云﹕气入四肢﹐長碎骨。於十變後﹐六十四日爲一大蒸﹐計三百八十四日﹐長其經脈手足。手受血﹐故能持物﹔足受血﹐故能行立。經云﹕變且蒸﹐謂蒸畢而足一歲之日有餘也。師曰﹕不汗而熱者﹐發其汗﹐大吐者微止﹐不可別治。又六十四日爲二大蒸﹐計四百四十八日。又一百二十八日爲三大蒸﹐共計五百七十六日變蒸旣畢﹐兒乃成人也。變者變生五臟也﹐蒸者蒸養六腑也﹐所以成人。變者上气﹐蒸者體熱。每經一變一蒸﹐情態則異。輕則發熱微汗﹐其狀似驚﹔重則壯熱﹐脈亂而數﹐或吐或汗﹐或煩啼躁渴。輕者五日解﹐重者七八日解。其候與傷寒相似。亦有變蒸之餘﹐續感寒邪者﹐但變蒸則耳冷尻冷﹐上唇發泡﹐狀如濁珠。若寒邪搏之﹐則寒熱交爭﹐腹中作痛﹐而啼叫之聲日夜不絕。變者易也﹐蒸於肝則目眩微赤﹐蒸於肺則嚏嗽毛聳。凡五臟六腑筋脈骨節﹐皆循環各有證應。其治法平和者微表之﹐實熱者微利之﹐或不治亦自愈﹐可服紫霜丸一丸或二丸﹐並黑散子﹑柴胡湯。變蒸者有寒無熱並吐瀉不乳多啼者﹐當歸散﹑調气散主之。變蒸之外﹐小兒如常﹐體貌情態自然端正﹐鼻內喉中絕無涎涕﹐頭如靑黛﹐唇似朱鮮﹐臉腮如花映竹﹐情意若天淨月明﹐喜引方笑﹐似此平安。議曰﹕人得中和之道﹐以爲純粹﹐陰陽得所﹐剛柔兼濟﹐气血相和﹐百脈相順﹐所以心志益通﹐精神俱備﹐臟腑充實﹐形體固壯。凡觀嬰孩﹐顱顖固合﹐睛黑神淸﹐口方背厚﹐骨粗臀滿﹐臍深肚軟﹐齒細髮黑﹐聲洪睡穩﹐此乃受气充足﹐稟賦得中而無疾也。

噤風撮口臍風

初坐噤風﹑撮口﹑臍風三者﹐一種病也。噤風者﹐眼閉口噤﹐啼聲不出﹐舌上聚肉如粟米狀﹐吮乳不得﹐口吐白沫﹐大小便皆通。蓋由胎中感受熱气﹐流毒於心脾﹐故形見於喉舌間也﹔抑亦生下復爲風邪擊搏所致。自滿月至百二十日見此﹐名曰犯風噤。依法將護﹐防於未然﹐則無此患。撮口者﹐面目黃亦﹐气息喘急﹐啼聲不出。蓋由胎气挾熱﹐兼風邪入臍﹐流毒心脾之經﹐故令舌彊唇靑﹐聚口撮面﹐飲乳有妨。若口出白沫而四肢冷者不可救。其或肚脹靑筋﹐弔腸卵疝﹐內气引痛﹐皆腸胃鬱結不通致之﹐治法貴乎疏利。撮口最爲惡候﹐一臘內見之尢急。臍風者﹐斷臍之後﹐爲水濕風冷所乘﹐風濕之气入於臍而流於心脾﹐遂令肚脹臍腫﹐身體重著﹐四肢柔直﹐日夜多啼﹐不能吮乳﹐甚則發爲風搐。若臍邊靑黑﹐撮口不開﹐是爲內搐﹐不治﹔爪甲黑者﹐卽死。其或熱在胸堂﹐伸引努气﹐亦令臍腫﹐可與千金龍膽湯。如前三者受病之源﹐非一朝一夕。大抵裏气鬱結﹐壅閉不通﹐並用所下胎毒﹐天麻丸﹑定命丹﹑朱銀丸之類﹐可量與之。《千金》論云﹕小兒始生﹐其气尙盛﹐若有微患﹐卽須下之。若不時下﹐卽成大疾﹐疾成則難療矣﹐紫霜丸可量與之。治風噤用控痰散吐風痰﹐不若用甘艸湯吐痰極穩﹐然後和胃益脾散加減用﹐又用辰砂膏利驚卽愈。或手握拳﹐禁口不開者﹐不治。又撮口用僵蠶膏傅唇口中﹐或甘艸湯﹑撮風散。臍風用瓜蒂散。湯氏治嬰兒﹐因剪臍傷於外風﹐致臍瘡不漧﹐用白礬﹑龍骨爲末少許傅之﹔又用舊綿少許燒灰爲末﹐幹摻之效。議曰﹕斷臍不盈尺﹐一臘之內﹐隨其根蒂自腐。實者深之﹐弱者淺之。淺深之理﹐以其稟賦得之。初生之兒﹐有熱在胸堂﹐則頻伸引﹐呃呃作聲﹐努脹其气﹐抑入根本之中。所以臍突腫赤﹐虛大可畏。無識之夫﹐將謂斷臍不利而使之然者﹐非也。此乃由胎中母多驚悸﹐或因食熱毒之物所作。宜與大連翹飲子﹐其熱自散﹐其臍歸本﹐不必以藥敷之。此證亦宜早治﹐久則難療也。又有一法﹐小兒臍風﹑撮口﹐初生七日內﹐患此證者﹐百無一生。如坐視其斃者﹐良可憫焉。此法極驗﹐世罕有知者。凡息此證﹐看兒齒齦上有小泡子如粟米狀﹐以溫水蘸熟帛裹指擦破便安﹐不用服藥﹐亦良法也。安臍散治臍中汁出﹐或赤腫﹐用白石脂末日三度敷之﹐或油發灰﹐或當歸末敷亦佳。

胎驚風

胎驚風者﹐以胎婦調適乖常﹐飲酒嗜欲﹐忿怒驚撲﹐母有所觸﹐胎必感之。或外挾風邪﹐有傷於胎﹐故子乘母气﹐生下卽發也。其候月內溫壯﹐翻眼握拳噤口﹐身腰彊直﹐涎潮嘔吐﹐搐掣驚怖﹐啼哭腮縮﹐顖開眼合﹐莫誤作慢脾﹐妄用溫藥。視其眉間气色紅赤鮮碧者可治﹐若色黯靑黑者不治。虎口指紋曲入裏者可治﹐反出外者不治。其治法解散風邪﹐利驚化涎﹐調气﹐貼顖﹐甚則以朱銀丸利之。面靑拳搐者﹐當服保命丹﹑釣藤散。

胎風徧身軟

此證生下如湯火潑﹐因胎熱母肥。如腦額生瘡難治﹐乃胎內失於扶持。如腳上有瘡爛﹐此兒不滿五年。如未滿臘前﹐便撮口﹐兩拳相握﹐腰項如隨﹐便知臟腑之中生邪毒﹐此只三朝﹐定不可療。另指向裏﹐女指向外﹐尙可醫治﹐逆候則不須投藥餌矣。便看眉中有靑筋碧色﹐應須有命﹔若眉紅﹐斷不可治。如有可治之證﹐但用全蠍散﹑釣藤散等劑。

五軟

五軟者﹐頭軟﹑項軟﹑手軟﹑腳軟﹑肌肉軟是也。無故不舉頭﹐腎疳之病。項脈軟而難收﹐治𨿽暫瘥﹐他年必再發。手軟則手垂﹐四肢無力﹐亦懶擡眉﹐若得聲圓﹐還進飲食﹐乃慢脾風候也﹐尙堪醫治。肌肉軟則肉少﹐皮寬自離﹐喫食不長肌肉﹐可服錢氏橘連丸﹔莫教瀉利頻並﹐卻難治療。腳軟者﹐五歲兒不能行﹐虛羸腳軟細小﹐不妨榮衛﹐但服參芪藥等味﹐並服錢氏地黃丸﹐長大自然肌肉充滿。又有口軟則虛﹐舌出口陽盛﹐更須堤防﹐必須治膈卻無妨﹔唇靑气喘﹐則難治也。

五硬

五硬者﹐仰頭取气﹐難以動搖﹐气壅疼痛﹐連胸膈間﹐腳手心如冰冷而硬﹐此爲風證難治。肚大靑筋﹐急而不寬﹐用去積之劑﹐積气消卽安﹔若面靑心腹硬者﹐此證性命難保。如風證只依中風治之﹐必有回生之理。小續命湯加減治之尢良﹐羌活散等劑皆可用。

夜啼客忤驚啼

夜啼者﹐髒冷也。陰盛於夜則冷動﹐冷動則爲陰極發躁﹐寒盛作疼﹐所以夜啼不歇也。釣藤散主之。或七熱煩啼﹐必有臉紅舌白。小便赤濇之證﹐釣藤散去當歸﹑木香加朱砂﹑木通﹐煎湯調下。又有觸犯禁忌而夜啼者﹐用醋炭燻﹐可服蘇合香丸。客忤者﹐小兒神气嫩弱﹐外邪客气﹐獸畜異物暴觸而忤之。其候驚啼﹐口出靑白沫﹐水谷鮮雜﹐面色變易﹐喘息腹痛﹐反側瘈瘲﹐狀似驚瘲﹐但眼不上竄﹐脈來弦急而數。視其口中懸癰左右﹐若小小有腫核﹐卽以竹鍼刺潰之﹐或以爪甲摘破亦佳。治法辟邪正气﹐散驚定心爲上﹐延久則難爲力也。凡客忤中惡﹐急作醋炭﹐或降眞香﹑皂角並用燻之﹐仍服蘇合香丸﹐卽自痊愈。治驚啼拗哭﹐本事方龍齒散主之。又有花火膏﹐亦卒急可用也。論曰﹕心藏神﹐神安則髒和。故小兒晝得精神安﹐而夜得穩睡。若心气不和﹐邪气乘之﹐則精神不得安﹐故暴驚而啼叫也﹐安神散等劑治之。又有躽啼之證﹐小兒胞胎中﹐其母將養失宜﹐傷於風冷﹐則邪气入於胞胎﹐旣生之後﹐冷气停畱﹐復因乳哺不節﹐邪气與正气相搏﹐故腹痛躽脹﹐感是气而啼也。牛黃丸等劑主之。冷甚者﹐理中丸主之。

胎疾

胎疾謂月數將滿﹐母失調護﹐或勞動气血相干﹐或坐臥饑飽相役﹐或飲酒食肉﹐冷熱相制﹐或恐怖血脈相亂﹐胎气有傷﹐兒形無補﹐有胎熱﹐胎寒﹐胎黃﹐胎肥﹐胎弱等證。胎熱則兒在胎中﹐母多驚悸﹐或因食熱毒之物﹐誕生之後。兒多虛痰﹐气急喘滿﹐眼目眵淚﹐神困呵欠﹐不得伸舒﹐呃呃作聲﹐大小便不利﹐或通利卽有血水﹐甚則手常拳緊﹐腳常搐縮﹐眼常邪視﹐身常掣跳。皆由胎中受熱﹐宜速與大連翹飲子﹐解散諸熱﹔次與消風散數服無恙。其胎驚﹑胎風﹐自見本證﹐玆不贅述。胎寒則兒在胎中﹐母因感受寒邪﹐或喜食生冷過度﹐寒盛則腸鳴泄利﹐邪气以亂其眞气。治寒邪當用和解﹐治髒寒則溫髒。寒甚﹐則有盤腸內釣﹐皆因寒而得之﹐大便靑者是也﹐各有本證見之。胎黃候﹐則小兒生下﹐徧體面目皆黃﹐狀如金色﹐身上壯熱﹐大便不通﹐小便如梔子汁﹐乳食不思﹐啼叫不止﹐皆因母受熱而傳於胎也。凡有此證﹐乳母可服生地黃湯﹐仍忌熱毒之物。胎肥則生下肌肉厚﹐徧身色紅﹐滿月以後﹐漸漸羸瘦﹐目白睛粉紅色﹐五心煩熱﹐大便難﹐時時生涎﹐浴體法主之。胎弱則生下面無精光﹐肌肉薄﹐大便白水﹐身無血色﹐時時哽气多噦﹐目無精彩﹐亦當浴體法治之。凡胎气稟賦﹐有壯有弱。其母飲食﹐恣令肌飽﹐起止無忌﹐令兒得疾﹕不寒卽熱﹐不虛卽怯﹔熱乃作壅﹐寒乃作泄﹔虛則作驚﹐怯則作結。寒則溫之﹐熱則涼之﹐虛則壯榮﹐怯則益衛。驚用安神丸﹐結用微利﹔詳審用之﹐可保無虞。不若古人胎教之法﹐決無諸證﹐生子必形容端正﹐爲世之英傑也。

語遲

巢氏云﹕小兒四五歲不能言。蓋人之五臟﹐以心之聲爲言。所不能言者﹐由在胎時﹐其母卒有驚怖﹐內動於兒髒﹐邪气乘於心﹐故令心气不足而不能言也。宜服錢氏菖蒲丸﹐以意加減﹐久服取效。

百晬內嗽

此名乳嗽﹐實難調理﹐亦惡證也﹐當審虛實而施治焉。實者散之﹐虛者補之。其證气粗痰盛﹐口瘡眼熱﹐發散後可利之﹐比金丸等藥主之﹐散其實也。其證嘔吐後﹐驚悸困倦自汗﹐當用補肺散﹑益黃散﹑天麻散﹐補其虛也。大抵治驚嗽﹐琥珀散主之﹐天麻丸乃要藥也。用天麻﹑蟬退﹑僵蠶﹑川芎﹑人參﹑甘艸﹑硼砂﹑天竺黃﹑牛膽﹑南星﹑白附子﹑雄黃末之﹐煉蜜丸如芡實大﹐金箔爲衣﹐每服一丸﹐薄荷湯化下。治未滿百晬﹐咳嗽不止﹐遠勝諸藥也。

明醫雜著【明王綸】

臍風

小兒初生﹐百日內臍風﹐方書率用南星﹑僵蠶等風藥﹐多不效﹐當作胎毒﹐瀉陽明火邪。馬牙亦是胎毒﹐用鍼挑破﹐桑樹白汁塗之。桑汁主小兒鵝口及口瘡﹑舌上瘡神效。初生小兒﹐時時與看﹐頻傅桑汁。不然﹐舌硬緊﹐漸至撮口﹐難治。

【注按曾世顯云﹕嬰兒一七之內﹐肚腹脹硬﹐臍畔浮腫﹐撮口不開﹐攢眉而叫﹐名臍風。或因剪臍帶少短﹐或因束縛不緊﹐牽動風入臍中﹐或因鐵器斷臍﹐冷气入內﹐傳於脾絡﹐致舌彊唇靑﹐手足微搐﹐不能吮乳﹐啼聲似鴉﹐喉痰潮響。急掐破口泡﹐去其毒水﹐以艾灸臍中﹐亦有復生者。治法多端﹐無如灸法。或以天南星一錢﹐生薑自然汁調灌爲妙。】

小兒無補腎法

小兒無補腎法。蓋稟父精而生﹐此天一生水﹐化生之源﹐腎之根也。此根日賴脾胃乳食水谷長養。男至十六而腎始充滿﹐旣滿之後﹐婚媾妄用﹐虧損則可用藥補之。若受胎之時﹐稟之不足﹐則可無補。稟之原足﹐又何待於補耶。

【注按小兒行遲﹑齒遲﹑解顱﹑顖塡﹑五軟﹑鶴膝﹑腎疳﹑齒豁﹑睛白﹑多愁﹐凡此皆因稟受腎气不足﹐當以六味地黃丸加鹿茸補之。若因精气未滿而禦女以通﹐多致頭目眩暈﹐作渴吐痰﹐或發熱足熱﹐腰腿酸軟﹐或自汗盜汗﹐二便濇痛﹐變生諸疾﹐難以名狀。余嘗用六味﹑八味二丸及補中益气之劑﹐加減用之﹐無不奏效。】

保嬰撮要【明薛鎧】

臍風

臍風宜先用龍膽湯﹑天麻丸之類﹐以去痰涎﹐後用益脾散之類補脾胃。若臍邊靑黑﹐手拳口噤﹐是爲內搐﹐不治。受病之源﹐皆因乳母七情气郁﹐厚味積熱所致。若爪甲黑﹐伸引努力臍突者﹐用大連翹飲子之類。又田氏治噤風﹐用天南星末一錢片腦少許﹐以指蘸薑汁擦齦立開。丹溪用赤足蜈蚣去足﹐炙爲末﹐以豬乳調五分﹐徐徐灌之。或用牛黃﹐以竹瀝調服一字﹐隨以豬乳滴於口中。《聖惠方》用郁金﹑藜蘆﹑瓜蒂爲末﹐水調搐鼻中。錢氏云﹕撮口因浴後拭臍﹐風邪所入而作﹐用益黃散補之。無擇云﹐視其齒齦有泡擦破﹐口旣開﹐用眞白僵蠶爲末﹐蜜調塗口內。《保嬰集》云﹕小兒百日臍風馬牙﹐當作胎毒﹐瀉足陽明火﹐用鍼挑破﹐以桑樹白汁塗之。又云﹕初生小兒﹐時時宜敷桑汁﹐不然多有舌硬撮口之證。竊謂臍風果因浴拭外傷皮膚者﹐用綿灰或枯礬抹擦卽愈。若因乳母肝脾鬱怒﹐致兒爲患﹐當治其母。若因剪臍短少﹐或因束縛不緊﹐或因牽動風入臍中﹐或因鐵器斷臍﹐冷气傳於脾絡﹐以致前證者﹐口內有小泡﹐急掐破去其毒水﹐以艾灸臍中﹐亦有生者。

胎驚

小兒胎驚風﹐當散風利驚﹐化痰調气﹐及貼顖法﹐甚則以朱銀丸下之。若面靑拳搐﹐用保命丹﹑釣藤散﹑全蠍散之類。大抵小兒臟腑脆弱﹐不可輒用銀粉鎭墜之劑﹐反傷眞气﹐多致不救者。且妊娠每月﹐各有經脈滋養﹕一月屬肝﹐二月屬膽﹐三月屬心﹐四月屬小腸﹐五月屬脾﹐六月屬胃﹐七月屬肺﹐八月屬大腸﹐九月屬腎﹐十月屬膀胱。多因妊娠時受患而作也﹐須察於某月受病在某經﹐和其陰陽﹐調其脾胃﹐兼以見証之藥佐之﹐無有不愈。

胎風

小兒初生﹐其身有如湯潑火傷者﹐此皆乳母過食膏粱所致也。其母宜服淸胃散及逍遙散﹐以淸其气血﹐兒亦飲數滴可也。有身無皮膚而不焮赤者﹑皆由產母脾气不足也﹐用粳米粉敷之。焮赤發熱者﹐皆由產母胃中火盛也﹐用石膏敷之。經謂脾主肌肉﹐肺主皮毛﹐故知病脾肺也。如腦額生瘡者﹐火土相合﹐遂成濕熱下流﹐攻擊腎水也﹐難治。如腳上有瘡者﹐陰虛火盛也﹐此不滿五歲而斃。如未滿月而撮口握拳﹐腰軟如隨者﹐此肝腎中邪勝正弱所致也。三日內必不治。若因大病﹐虧損胃气﹐而諸髒虛弱所致者﹐用補中益气湯﹑錢氏地黃丸。若面唇赤色﹐正屬腎水不足﹐肝經陰虛火動而內生風熱爾﹐當滋腎水以制陽光。其身軟者﹐內稟气不足﹐肌肉未堅也﹐當參五軟而施治之。

五軟

五軟者﹐頭﹑項﹑手足﹐肉﹑口是也。夫頭軟者﹐臟腑骨脈皆虛﹐諸陽之气不足也。項軟者乃天柱骨弱﹐腎主骨﹐足少陰太陽經虛也。手足軟者﹐脾主四肢﹐乃中州之气不足﹐不能營養四肢。肉軟者﹐乃肉少皮寬﹐飲食不爲肌膚也。口軟者﹐口爲脾之竅﹐上下齦屬手足陽明﹐陽明主胃﹐脾胃气虛﹐舌不能藏而常舒出也。夫心主血﹐肝主筋﹐脾主肉﹐肺主气﹐腎主骨﹐此五者皆因稟五臟之气虛弱﹐不能滋養充達﹐故骨脈不彊﹐肢體痿弱。原其要﹐總歸於胃。蓋胃水谷之海﹐爲五臟之本﹐六腑之大源也。治法必先以脾胃爲主﹐俱用補中益气湯以滋化源﹔頭項手足三軟﹐兼服地黃丸。凡此證必須多用二藥﹐仍令壯年乳母飲之。兼愼風寒﹐調飲食﹐多能全形。

五硬

五硬者﹐仰頭取气﹐難以動搖﹐气壅作痛﹐連於胸膈﹐腳手心冷而硬﹐此陽气不營於四末也。經曰﹕脾主四肢。又曰﹕脾主諸陰。今手足冷而硬者﹐獨陰無陽也﹐故難治。若肚筋靑急者﹐木乘土位也﹐急用六君子湯加炮姜﹑肉桂﹑柴胡﹑升麻﹐以復其眞气。若系風邪﹐當參驚風治之。此證從肝脾二髒受病﹐當補脾平肝﹐仍參痙證急慢驚風門治之。

胎證

小兒胎證﹐謂胎熱﹑胎寒﹑胎黃﹑胎肥﹑胎弱是也。胎熱者﹐初生旬日之間﹐目閉色赤﹐眼泡腫﹐啼叫驚煩﹐壯熱溺黃﹐此在胎中受熱﹐及膏梁內蘊﹐宜用淸胃散之類。胎寒者﹐初生百日內﹐或手足攣屈﹐或口噤不開﹐此在胎母過食生冷﹐或感寒气﹐宜用五味異功散之類。胎黃者﹐體目俱黃﹐小便祕濇﹐不乳啼叫﹐或腹膨泄瀉﹐此在胎母過食炙煿辛辣﹐致生濕熱﹐宜用生地黃湯之類﹔熱盛者﹐瀉黃散之類。胎肥者﹐肌肉稟厚﹐徧身血色﹐彌月後漸瘦﹐五心煩熱﹐大便不利﹐口吻流涎﹐此受母胃熱所致也﹐乳母服大連翹飲﹐兒用浴體法以疏通其腠理。胎弱者﹐面無精光﹐肌體瘦薄﹐身無血色﹐大便白水﹐時時哽气﹐目無精神﹐亦宜用浴體法。

夜啼

夜啼有二﹕曰脾寒﹐曰心熱也。夜屬陰﹐陰勝則脾臟之寒愈盛。脾爲至陰﹐喜溫而惡寒﹐寒則腹中作痛﹐故曲腰而啼。其候面靑白﹐手腹俱冷﹐不思乳食是也﹐亦曰胎寒﹐用釣藤散。若見燈愈啼者﹐心熱也。心屬火﹐見燈則煩熱內生﹐兩陽相搏﹐故仰身而啼。其候面赤﹐手腹俱緩﹐口中气熱是也﹐同導赤散。若面色白﹐黑睛少﹐屬腎气不足﹐至夜陰虛而啼也﹐宜用六味丸。若兼泄瀉不乳﹐脾胃虛弱也﹐用六神散。若兼吐瀉少食﹐脾胃虛寒也﹐用六君﹑炮木香。大便不化﹐食少腹脹﹐脾气虛弱也﹐用異功散。心血不足者﹐祕旨安神丸。木火相搏者﹐柴胡梔子散。肝血不足者﹐地黃丸。大抵此證﹐或因吐瀉﹐內亡津液﹔或稟賦腎陰不足﹐不能滋養肝木﹔或乳母恚怒﹐肝火悔金﹐當用六君子湯補脾土以生肺金﹐地黃丸壯腎水以滋肝木。若乳母鬱悶而致者﹐用加味歸脾湯﹔乳母暴怒者﹐加味小柴胡湯﹔乳母心肝熱搏者﹐柴胡梔子散。仍宜參客忤﹑驚啼覽之。

悲哭

悲哭者﹐肺之聲﹔淚者﹐肝之液也。若六脈弦緊者﹐先以溫湯浸其身取汗﹐次以涼膈散之類淸其內熱。此張子和治法如此。若因乳母怒火遺熱於肝﹐肝火炎熾﹐反侮肺金﹐金木相擊﹐故悲哭有聲者﹐宜用六君﹑柴胡﹑山梔以補脾淸肝﹐用六味丸以壯水生木﹐有因驚風﹐過服怯風燥血之藥而致者﹐有因吐瀉內亡津液而致者﹐及稟父腎陰不足不能生肝者﹐治各審之。若小兒忽然大叫作聲者不治。此稟腎陰不足﹐虛火炎上故也。用六味丸多有生者。仍參覽夜啼﹑客忤﹑驚啼﹑重舌﹑口瘡﹑天釣﹑內釣等證。

語遲

錢氏云﹕心之聲爲言。小兒四五歲不能言者﹐由妊母卒有驚動﹐邪乘兒心﹐致心气不足﹐故不能言也。有稟父腎气不足而言遲者﹔有乳母五火遺熱閉塞气道者﹔有病後津液內亡﹐會厭漧涸者﹔亦有脾胃虛弱﹐淸气不升而言遲者。心气不足用菖蒲丸﹐腎气不足用羚羊角丸﹐閉塞气道用加味逍遙散﹐津液內亡用七味白朮散﹐脾胃虛弱用補中益气湯。

百晬內嗽

百晬內嗽者名乳嗽﹐甚難調理﹐當審其虛實。若气粗痰盛﹐口瘡眼熱﹐先用比金丸﹔嘔吐驚悸﹐困倦自汗﹐用補肺散﹔驚嗽用琥珀散﹔乳嗽用天麻丸。若脾胃內熱﹐用抱龍丸﹔風邪外感者﹐用惺惺散。痰熱旣去而气租痰盛或流涎者﹐脾肺气虛也﹐用異功散加桔梗。口瘡眼熱﹐大便堅實者﹐用三黃丸﹔大便不實者﹐用白朮散。若嘔吐不乳﹐困倦由汗﹐或自利腹脹者﹐脾胃气虛也﹐用六君子加柴胡。若驚悸困倦﹐痰盛不乳者﹐心脾血虛也﹐四君子加芎﹑歸﹑酸棗仁。或因乳母食五辛厚味﹐致兒爲患者﹐仍參喘嗽諸證。

醫學綱目【明樓英】

百日內不治證

發斑﹑臍風﹑撮口﹑馬脾風﹑龜背。

胎疾

胎實面紅﹐目黑睛多者﹐善笑。胎怯面黃﹐目黑睛少﹐白睛多者﹐多哭。更別父母肥瘦﹐肥不可生瘦﹐瘦不可生肥也。母气不足﹐則羸瘦肉薄﹔父精不足﹐則解顱眼白多。

胎熱﹐生下有血气﹐時時叫哭﹐身壯熱如淡茶色﹐目赤﹐大便亦黃﹐糞稠﹐急釀乳浴法主之。

小兒在胎時﹐因母有熱﹐或恣食酒面熱毒之物﹐傳於胎中﹐令兒生下面亦眼閉﹐身體壯熱﹐哭聲不止﹐口熱如湯﹐乃胎熱之候也。宜生地黃湯。

凡胎熱服藥﹐不可求速效﹐治法當釀乳漸解之。若遽以涼藥攻之﹐必損脾胃﹐加以嘔吐﹐乃成大患。宜服生地黃湯﹐用釀乳法。

小兒胎中有寒﹐生下不能將護﹐再傷於風。其候面色靑白﹐四肢逆冷﹐手足顫動﹐口噤不開﹐乃胎寒之故﹔或寒气乘虛入髒﹐作腹痛盤腸內釣。

月裏生驚﹐急取豬乳﹐細研辰砂﹑牛黃各少許﹐調抹口中﹐神效。乳母服防風通聖散三劑﹐其驚自消。

月裏生嘔﹐先用朱砂丸下之﹔如利後﹐用朱沈煎墜其邪气﹐使穢物自下而不嘔也。

月裏生肌膚如赤丹塗者﹐先用牛黃散托裏﹐續用藍葉散塗外。乳母服淸涼飲子三大劑。

右小兒初生下﹐月裏諸疾﹐蓋胎毒之淺者﹔若一二歲後所生之疾﹐乃胎毒之深者﹐宜權法治之。

夜啼

小兒夜啼有四證﹐一曰寒﹐二曰熱﹐三曰重舌﹑口瘡﹐四曰客忤。寒則腹痛而啼﹐面靑白﹐口有冷气﹐腹亦冷﹐曲腰而啼﹐此寒證也。熱則心躁而啼﹐面赤﹐小便赤﹐口中熱﹐腹暖﹐啼時或有汗﹐仰身而啼﹐此熱也。若重舌口瘡﹐要吮乳不得﹐口到乳上卽啼﹐身額皆微熱﹐急取燈照口﹐若無瘡﹐舌必重也。客忤者﹐見生人气忤犯而啼也。各隨證治之。

古今醫統【明徐春甫】

小兒初生總論

凡小兒初生﹐一周之內﹐密室𦇤褓﹐天地八風之那﹐豈得爲害。良由在胎之時﹐母失調護﹐或過勞相干﹐或過食傷胃﹐或驚恐相觸﹐或跌撲致傷﹐誕生之後﹐故有胎驚﹑胎黃﹑胎寒﹑胎熱﹑胎肥﹑胎怯諸證生焉。外因浴洗﹑拭口﹑斷臍﹑灸顖之不得其法﹐致有噤口﹑臍風﹑鎖肚﹑不乳等證。患此者﹐多難救療。𨿽黃帝之聖﹐亦稱不能察別。今世小兒醫﹐尢宜精審淺深虛實而權衡爲治﹐乃濟世之良工也。

小兒初生無穀道者﹐逾旬日必不可救。至腹脹不食乳﹐則成內傷﹐𨿽通穀道似不勝其治矣。必須早用刀刺之﹐要對腸孔﹐親切開通之﹐後用綿帛如楡錢大﹐捲如指﹐以香油浸透插之﹐使其再不合縫﹐四傍用生肌散搽之自愈。

便血髒毒

小兒初生﹐七日內大小便有血出者﹐此由胎气熱盛所致也。母食酒面炙煿熱物﹐流入心肺﹔兒在胎內稟受熱毒﹐亦傳心肺。且女子熱入於心﹐故小便有之﹔男子熱入於肺﹐故大腸有之。血出淡淡有水﹐胚紅色盛﹐則其血鮮。凡有此證﹐不可以他藥﹐只以生地黃取自然汁入蜜少許﹐和勻溫服自愈﹐男女皆效。

五軟五硬

五軟證名曰胎怯﹐良由父精不足﹐母血气衰而得。有因母血气弱而孕者﹔有受胎而母多疾者﹔或其父母貪色﹐體气虛弱﹔或年紀已邁而復見子﹔有日月不足而生者﹔或服墜胎之劑不去而竟成胎者﹐耗傷眞气。及其降生之後﹐精气不充﹐筋骨痿弱﹐肌肉虛瘦﹐神色昏慢﹐致使頭﹑項﹑手﹑足﹑身體軟弱﹐名爲五軟。歌曰﹕稟气元虛髓不充﹐六淫之气易來攻。更兼手足身羸弱﹐此證名爲五軟同。

五硬證﹐頭硬不能俯視﹐气壅胸膈﹐手足心冷如冰而硬﹐名曰五硬。又有肚大靑筋而不寬﹐宜去積之劑。心腹硬者﹐亦是。

變蒸

初生小兒變蒸者﹐陰陽水火變蒸於气血﹐而使形體成就﹐是五臟之變蒸而七情所由生也。變者性情變易也﹐蒸者身體蒸熱也。兒當變蒸之侯﹐身上溫溫壯熱﹐上唇頭起白泡珠如魚目﹐耳尻俱冷﹐目無光彩﹐微欲驚而不乳哺﹐輕則如此﹐重則脈亂壯熱躁渴夜啼﹐與傷寒相似﹐或自汗盜汗。如此者須用古法調和﹐不可深治大過。亦有胎气稟實﹐當其變蒸之候﹐皆無形證﹐自然一一變易知寬﹐此爲暗變蒸也。就物言之﹐亦有變﹕龍蛻骨﹐虎換爪﹐豹變文。物類尙變﹐況於人乎。故兒初生三十二日爲一變﹐六十四日爲二變兼蒸﹔九十六日爲三變﹐一百二十八日爲四變並蒸﹔一百六十日爲五變﹐一百九十二日爲六變並蒸﹔二百二十四日爲七變﹐二百五十六日爲八變並蒸﹔二百八十八日爲九變﹐三百二十日爲十變並蒸。此十變畢後﹐更逾六十四日爲一大蒸﹐逾一百二十八日爲二大蒸﹐逾一百九十二日爲三大蒸。通計五百七十六日﹐總共十變八蒸﹐兒乃血脈充榮﹐骨肉堅壯而成人也。

凡一變蒸三十二日﹐其候當二十八九日之間﹐或有蒸熱﹐至三十六七日方退﹐此爲先期五日而作﹐後期五日而已。重者常有十日﹔輕者先二日而微覺﹐後二日而卽退。亦有全不見候而暗變者。爲胎盛也。《寶鑑》謂初變屬肝木﹐二變肺金﹐三變心火﹐四變脾土﹐五變腎水。五行生克﹐故有變蒸。錢氏謂初變屬腎水爲天一生水﹐故以生成爲次序。二說俱通。大抵亦有不依序而變﹐如傷寒不循經之次第也﹐但看何髒見候而調之爲妙。如蒸於肝則目昏而微赤﹐蒸於肺則嚏咳而毛豎﹐蒸於脾則吐乳而成瀉﹐蒸於心則微驚而壯熱﹐蒸於腎尻冷而耳熱。五臟六腑各見其候﹐以意消息調和﹐不必深固膠執而速求全之毀也。抑此自然有是變蒸之理﹐輕者不須用藥﹐至期自愈﹔甚者過期不愈﹐按候而調之﹐著中而已。

證治準繩【明王肯堂】

初生不能啼

《水鑑方》云﹕胎風生下不能啼﹐須使園中小葉葵﹐搗取汁調熊膽末﹐才交入口免傾危。

不小便

小兒初生不尿者﹐多因在胎時母恣食啖﹐熱毒之气﹐流入胎中﹐兒飲其血﹐是以生而臍腹腫脹。如覺臍四旁有靑黑气色及口撮﹐卽不可救也﹔如未有靑黑色不飲乳者﹐宜服蔥乳湯。

不大便

俗名鎖肚﹐由胎中受熱﹐熱毒壅盛﹐結於肛門﹐閉而不通﹐無復滋潤﹐所以如此。若至第三日不通﹐急令婦人以溫水漱口﹐吸咂兒前後心﹐並臍下手足心共七處﹐凡四五次﹔仍以輕粉半錢﹐蜜少許﹐溫水化開﹐時時將少許服之﹐以通爲度。如更不通﹐卽是肛門內合﹐當以物透而通之。金簪爲上﹐玉簪次之。須刺入二寸許。以蘇合香丸納入孔中﹐糞出爲快。若肚腹膨脹﹐不能乳食﹐作呻吟聲﹐至於一七﹐難可望其生也。

田氏治法﹕先用硬蔥鍼納肛門﹔如大便不下﹐後用牛黃散﹐送朱砂丸﹐一時自見。

大小便不通

小兒初生日﹐腹脹欲絕﹐大小便不通﹐亦如前法吸咂胸前﹑背心﹑手足臍下七處﹐以紅赤色爲度﹐須臾自通。

垂癰

小兒出腹六七日後﹐其血气收斂成肉﹐則口舌喉頰裏淸淨也。若喉裏舌上有物﹐如蘆籜盛水狀者﹐若懸癰有脹起者﹐可以綿纏長鍼畱刃處如粟米許大﹐以刺決之﹐令气泄去﹐去靑黃赤血汁也。一刺之止﹐消息一日﹔未消者﹐來日又刺之﹐不過三刺自消盡。余小小未消﹐三刺亦止﹐自然得消也。有著舌下如此者﹐名重舌﹔有著頰裏及上齶如此者﹐名重齶﹔有著齒齗上者名重齗。皆刺去血汁也。刺後用鹽洗拭﹐急用如聖散或一字散摻刷。

口中有虫

《外臺》療兒喫奶不穩﹐七日以來壯熱﹐顏色赤﹐鼻孔黃﹐恐作撮口﹐及牙關虫似蝸牛﹐亦似黃頭白蚌螺﹐用竹瀝半合和少許牛黃服瘥﹔又豬肉拭口﹐卽虫出。

噤風

巢氏云﹕兒口內忽結聚﹐舌上如黍﹐不能取乳﹐名噤。由在胎熱入髒﹐心偏受熱。

《聖惠》﹕初生兒須防三病﹐一撮口﹐二著噤﹐三臍風。皆急病﹐著噤尢甚﹐過一臘方免。牙關緊急﹐喫乳不穩﹐啼聲漸小﹐口吐涎沫﹐人見大小便通﹐以爲冷熱所得﹐不知病在喉舌﹐狀亦極重﹐善救療者十不得三四。依將護法防於事先﹐必無此患。

但有此證﹐急看兒上齶有點子﹐先以指甲輕輕刮破﹐次服定命散﹑辰砂全蠍散之類。如口噤不開﹐服諸藥不效者﹐生南星去皮臍﹐研爲極細末﹐龍腦少許合和﹐用指蘸生薑汁於大牙根上擦之。立開。凡臍風﹑撮口﹑噤風三者𨿽異﹐其受病之源則一也。大抵裏气鬱結﹐壅閉不通。並宜服煎豆豉汁與喫﹐取下胎毒。《千金》云﹕小兒初生﹐其气尙盛﹐若有微患﹐卽須下之﹔若不時下﹐則成大疾﹐難爲療矣。紫霜丸量而與之。

茅先生云﹕兒生一百二十日內﹐犯風噤﹐因母受胎有疾﹐故受毒气﹐生來血气未調﹐又被風邪所擊致之。治法﹕先與奪命散吐風涎﹐後下醒脾散夾勻气散與服﹐又下雄牛散夾朱砂膏常服﹐卽愈。如手捉拳﹐噤口不開﹐死。

撮口

外證舌彊唇靑﹐聚口撮面﹐面目黃赤﹐气息喘急﹐啼聲不出﹐飲乳有妨。若口出白沫而四肢冷者﹐不可救療。其或肚脹靑筋﹐弔腸卵疝﹐內气引痛﹐皆腸胃鬱結不通致之。治法貴乎疏利﹐辰砂膏是也。初生一臘乃免﹐七日也。

張渙云﹕嬰兒胎气挾熱﹐亦因母有邪熱傳染﹐或生下沐浴當風﹐𦇤褓失度﹐致令嬰兒啼聲不出﹐乳哺艱難﹐名曰撮口不開病﹐七日之內尢甚﹐急風散主之。

臍風

《千金》有臍風﹑臍瘡﹑臍濕三者﹐皆因斷臍後爲風濕傷而成。夫風入臍﹐臍腫腹脹﹐四肢不利﹐多啼不能乳﹐甚者發搐爲臍風﹔腫濕經久不幹﹐爲臍濕﹔風濕相搏﹐令臍生瘡﹐久不瘥爲臍瘡。有一不已﹐入於經脈﹐多變爲癇。癇成作癇治。

曾氏法﹕先投劫風膏﹔次以五苓散加寬气飲﹐入薑汁﹑蔥白﹑燈心煎湯調服﹐與解風痰﹔及用一字金﹐煎荊芥湯或薄荷湯﹐調抹口內﹐證輕卽快。

如稟賦充實﹐發熱有痰驚搐﹐投黑白飲﹐溫蜜湯空心調下﹐微泄似茶褐色二三行﹐進白芍藥湯﹐水姜棗煎服﹐常用此法亦妙。若臍凸肚緊﹐微有靑色﹐口撮一開﹐肝風盛而脾土受制﹐不可施治。凡有此候﹐百無一治﹐縱使得安﹐亦非長壽。

臍突

曾氏曰﹕臍突一證﹐又非臍風。此亦因初生洗浴﹐系臍不緊﹐穢水浸入於內。產後旬日外﹐臍忽光浮如吹﹐撚動微響﹐間或驚悸作啼。治用白芍藥湯加薏苡仁﹐水煎空心溫服﹔次以外消散塗貼﹐自然平復。

臍風撮口﹐在百日內多不治。

臍濕

嬰兒臍中腫濕經久不瘥﹐若至百日卽危﹐急宜速療之。

臍瘡

巢氏曰﹕因浴兒水入臍中﹐或尿濕繃包﹐致臍中受濕﹐腫爛成瘡。或解脫爲風邪所襲﹐入於經絡﹐則成風癇。若臍腫不幹﹐久則發搐。

胎驚

小兒壯熱吐哯﹐心神不寧﹐手足抽掣﹐身體彊直﹐眼目反張﹐是胎驚風證。

胎驚者﹐以妊婦調攝乖常﹐飲酒嗜欲﹐忿怒驚僕﹐母有所觸﹐胎必感之﹔或外挾風邪﹐有傷於胎﹐故子乘母气生下卽病也。其候月內壯熱﹐翻眼握拳﹐口噤咬牙﹐身腰彊直﹐涎潮嘔吐﹐搐掣驚啼﹐腮縮顖開﹐或頰赤﹐或面靑眼合。

凡胎風搭眼噤口之類﹐急取豬乳﹐細研牛黃﹑麝香各少許﹐調抹入口中﹐仍服導赤散以瀉肝之子﹐卽愈矣。《石壁經》歌﹕未出胎中一月來﹐母驚成患子臨胎。腰直哭時先口撮﹐面靑拳搐縮雙腮。眼閉咬牙筋脈急。

受气時若陰气弱﹐胎易驚落﹐肉消甚﹔陽气弱﹐胎難驚落﹐手足細﹐肌肉瘦﹐皆不盡天年。若日月滿﹐因驚落口撮﹐腮臉起﹐鼻塞口噤﹐勿作驚治﹐微汗﹐次治驚調气。乳母服調气藥﹐兒貼顖。

任喚千聲眼不開。退卻風涎爲治療﹐涎去驚邪自不回。

失治則目瞑﹐先治驚則吐瀉。秋夏必脾風﹐初見勿作脾風治﹐恐汗不出生別證。先用鳳髓烏犀丸﹐次朱銀丸。

湯氏云﹕治胎癇驚風﹐皆可服全蠍頭尾全者﹐用生薄荷葉包外以麻綫纏﹐火上炙燥爲末﹐別研生朱﹑麝香各少許﹐煎麥門冬湯調下。

胎癇

曾氏云﹕胎癇者﹐因未產前腹中被驚﹐或母食酸鹹過多﹐或爲七情所汨﹐致傷胎气﹐兒生百日內有者是也。發時心不寧﹐面微黃﹐气逆痰作﹐目上視﹐身反張﹐啼聲不出。先用參蘇飲和解﹐次以不驚丹或琥珀抱龍丸間投﹐輕則可愈﹐重者難痊。

胎熱

兒在胎中母多驚悸﹐或因食熱毒之物﹐降生之後﹐旬日之間﹐兒多虛痰﹐气急喘滿﹐眼閉目赤﹐目泡浮腫﹐神困呵欠﹐呢呢作聲﹐徧體壯熱﹐小便赤色﹐大便不通﹐時復驚煩。此因胎中受熱﹐或悞服溫劑﹐致令熱蓄於內﹐燻蒸胎气﹐故有此證。若經久不治﹐則鵝口﹑重舌﹑木舌﹑赤紫丹癅﹐自此而生。宜先以木通散﹐煎與母服﹐使入於乳﹐令兒飲之﹐通心气﹐解煩熱﹔然後以四聖散溫洗兩目﹐目開﹐進地黃膏﹑天竺黃散﹐及牛蒡湯﹑當歸散亦令母服。凡有胎疾﹐不可求速效﹐當先令乳母服藥﹐使藥過乳﹐漸次解之﹐百無一失。若卽以涼藥攻之﹐必生他病。乳母仍忌辛辣酒面﹐庶易得安﹐不致反復。

胎寒

嬰兒初生﹐百日內覺口冷腹痛﹐身起寒栗﹐時發戰栗﹐曲足握拳﹐晝夜啼哭不已﹐或口噤不開﹐名曰胎寒。其證在胎時﹐母因腹痛而致產。經云﹕胎寒多腹痛。亦有產婦喜啖甘肥生冷時果﹐或胎前外感風寒暑濕﹐治以涼藥﹐內傷胎气﹐則生後昏昏多睡﹐間或哯乳瀉白﹐若不早治﹐必成慢驚慢脾。凡有此候﹐宜以沖和飲﹑當歸散和合﹐水煨姜煎服﹐使之微泄﹐泄行進勻气散調補﹐泄止气勻﹐神安痛定﹐手足舒伸﹔次用參苓白朮散以養胃气﹐白芍藥湯去其寒濕。乳母宜節生冷飲食﹐庶易瘥也。

又有手足梢冷﹐唇面微靑﹐額上汗出﹐不顧乳食﹐至夜多啼﹐頗似前證﹐但無口冷寒戰﹐名曰髒寒。其疾夜重日輕﹐腹痛腸鳴﹐泄瀉淸水﹐間有不泄者。此證亦在百日內有之。皆因臨產在地稍久﹐冷气侵逼﹐或以涼水滲湯洗兒﹐或斷臍帶短﹐而又結縛不緊﹐爲寒气所傷。如此﹐宜以白芍藥湯及沖和飲﹐加鹽炒茴香﹑茱萸﹐水姜煎服﹐並乳母同服。

胎赤

張渙云﹕嬰兒初生﹐須洗目令淨﹔若洗不淨﹐則穢汁浸漬於眼眥中﹐使臉赤爛﹐至長大不瘥者﹐名胎赤。宜用二金散。

曾氏云﹕純陽之子﹐始生旬月﹐忽兩目俱紅﹐弦爛濇癢成翳﹐此因在胎爲母感受風熱﹐傳於心肝而得。先以百解散加當歸散﹐水姜燈心煎服﹔次導赤散及牛蒡湯加黃連﹑木賊﹑蟬殼﹐水煎服自效。

有因難產﹐胎气頗濇﹐轉側差緩﹐其血壓於兒首﹐遂至濺血滲下﹐盛則灌注其眼﹐不見瞳人﹔輕則外泡腫赤﹐上下弦爛。若投涼藥﹐必寒臟腑﹐宜與生地黃湯主之。

胎黃

小兒生下徧體面目皆黃﹐狀如金色﹐身上壯熱﹐大便不通﹐小便如梔汁﹐乳食不思﹐啼哭不止﹐此胎黃之候﹐皆因乳母受濕熱而傳於胎也。凡有此證﹐母子皆宜服地黃湯及地黃飲子。有生下百日及半周﹐不因病後生微黃者﹐胃熱也﹔若自生而身黃者﹐胎疸也。經云﹕諸疸皆熱﹐色深黃者是也﹐犀角散主之。若淡黃兼白者﹐胃怯也﹐白朮散主之。

百晬內嗽

曾氏曰﹕百日內嬰孩偶咳嗽痰壅﹐睡中不寧﹐亦因產後感風而得。但不可過用發散之劑﹐先以解表散一二服﹐次投貝母湯及惺惺散治之。

悲哭

小兒有驚啼﹑有夜啼﹑有躽啼。夫驚啼者﹐由風邪乘心﹐臟腑生熱﹐熱則精神不定﹐睡臥不安﹐故驚啼。夜啼者﹐髒冷也﹐夜則陰盛﹐陰盛相感﹐痛甚於晝﹐故令夜啼。一云有犯觸禁忌﹐亦令兒夜啼﹐可作法術斷之。其躽啼者﹐由腹中痛甚﹐兒身躽張﹐气盛而啼也。又有胎寒而啼者﹐此兒在胎時已受病也。其狀腸胃虛冷﹐消乳哺﹐腹脹下痢﹐顏色靑白﹐而時或啼叫是也。

又悲哭者﹐肺之聲﹔淚者﹐肝之液也。若六脈弦緊者﹐先以溫湯漬其身取汗﹐次以涼膈散之類淸其內熱。此張子和治法如此。若因乳母怒火﹐遺熱於肝﹐肝火炎熾﹐反侮肺金﹐金木相擊﹐故悲哭有聲者﹐宜用六君柴胡﹑山梔以補脾淸肝﹐用六味丸以壯水生木。有因驚風﹐過服祛風燥血之藥而致者﹐有因吐瀉內亡津液而致者﹐及稟父腎陰不足﹐不能生肝者﹐治各審之。若小兒忽然大啼作聲﹐丹溪謂必死。此稟腎陰不足﹐虛火炎上故也。用六味丸多有生者。仍參覽夜啼﹑客忤﹑驚啼﹑重舌﹑口瘡﹑天釣﹑內釣等證。

五軟

戴氏論五軟證﹐名曰胎怯﹐良由父精不足﹐母血素衰而得。誠哉是言﹗以愚推之﹐有因母血海久冷﹐用藥彊補有孕者﹔有受胎而母多疾者﹔或其父好色貪酒﹐气體虛弱﹔或年事已邁而後見子﹔有日月不足而生者﹔或投墮胎之劑不去而竟成孕者﹐徒爾耗傷眞气﹐苟或有生﹐譬諸陰地淺土之艸﹐𨿽有發生而暢茂者少。又如培植樹木﹐動搖其根而成者鮮矣。由是論之﹐嬰孩怯弱不耐寒暑﹐縱使成人﹐亦多有疾。爰自降生之後﹐精髓不充﹐筋骨痿弱﹐肌肉虛瘦﹐神色昏慢﹐才爲六淫所侵﹐便致頭項手足身軟﹐是名五軟。治法用調元散﹑補腎地黃丸﹐漸次調養﹐日久乃安。若投藥不效﹐亦爲廢人。

醫學入門【明李梴】

初生

初生何故便需醫﹖胎熱胎寒胎瘦肥。胎寒身冷多瀉利﹐盤腸內釣痛無時。或不能啼或腎縮。

初生有腎縮者﹐乃初生受寒。用硫黃﹑吳茱萸各五錢爲末﹐研大蒜汁調塗腹上﹐仍以蛇牀子燒湮微燻。

生泡徧身或無皮。胎熱懸癰落地死﹐穀道無孔事亦奇。二便不通因不乳﹐若兼腹脹難支持。生赤如丹生黃疸﹐鵝口口瘡急拭之。重舌木舌牙齦白﹐盡皆母熱遺於兒。

撮口

撮口聚面气喘急﹐胎家熱毒入心脾。亦有脾肺虛寒者﹐口沫肢冷不可爲。

噤口

噤口不乳不能啼﹐胎熱復爲風搏之。此證皆因裏气郁﹐吐痰利驚最得宜。吹鼻噴嚏還可治﹐七朝見此十分危。

臍風胎風

臍風風冷濕气流﹐臍腫腹脹四肢柔。或多啼搐防撮噤﹐間有熱者生可求。

若日夜多啼﹐不能飲乳﹐甚則發搐﹑撮口﹑噤口﹐是爲內搐不治。凡臍邊靑黑爪甲黑者﹐俱死。古方大利驚丸主之﹔或用吹鼻法﹐有嚏可治。甚者金烏散﹐或外科賽命丹﹑一撚金妙。如風搐稍定﹐多啼煩躁者﹐大溫驚丸主之。亦有熱在胸堂﹐伸引努气﹐亦令臍腫。千金龍膽湯﹑小涼驚丸主之。

胎風癇證多嘔吐﹐生者紅色注眉頭。

胎驚夜啼

上夜驚啼多痰熱﹐仰身有汗赤面頰。

月內夜啼驚惕抽掣者﹐乃胎中受驚所致﹐宜豬乳膏。琥珀﹑防風各一錢﹐朱砂五分爲末﹐用豬乳汁調一字﹐抹兒口中﹔或保命丹﹑金箔鎭心丸。驚有痰者﹐抱龍丸﹔驚有熱者﹐涼驚丸﹑龍腦安神丸。尋常邪熱夜啼者﹐用燈花三顆爲末﹐燈心煎湯調﹐抹兒口中﹐以乳汁送下﹐日二服。大槪有痰熱者﹐多上半夜仰身有汗而啼﹐面赤心躁﹐小便赤濇﹐口中與腹皆熱也。

下夜曲腰必虛寒﹐甚則內釣手足掣。

夜啼气虛者﹐四君子湯加山藥﹑扁豆﹐挾熱加黃連﹑竹葉。血虛焦啼者﹐用當歸爲末﹐乳汁調服。气血俱虛腹痛夜啼者﹐用黃芪﹑當歸﹑赤芍﹑木香﹑甘艸等分爲末﹐每挑少許著乳頭上﹐使吮乳服之。有胎寒及衣被過涼﹐以致髒寒﹐盤腸內釣﹐肚腹脹痛﹐啼則眼目上視﹐手足搐掣。蓋夜則陰盛﹐寒則作痛﹐甚則陰盛發躁﹐所以夜啼。宜保命丹﹐輕者益黃散﹐外炒麥麩熨之。凡下半夜曲腰而啼﹐面目靑白﹐捫腹覺冷﹐必冒寒腹痛也。有因驚受風邪而啼者﹐二活散。羌活﹑獨活各二分﹐檳榔﹑天麻﹑麻黃﹑甘艸各一分﹐水煎。或加南星爲末﹐蜜試可貼顖門。有傷乳食作痛而啼者﹐消乳食丸。

客忤中惡哭黃昏。

有日夜驚啼﹐必黃昏前後尢甚者﹐乃客忤中惡。

飲乳方啼爛口舌。

有欲飲乳﹐到口便啼﹐身額皆熱者﹐看其口若無瘡﹐必喉舌腫痛﹐宜冰梅丸﹑薄荷煎治之。凡初生月內多啼者吉。胎熱﹑胎毒﹑胎驚得散﹐且無奇疾。要知頻浴傷腹﹐便成臍風﹔不忌生人異物﹐則爲客忤噤口驚啼﹔乳食重服﹐則吐瀉痰逆﹔過暖則口舌瘡痍﹔過涼則髒寒釣气。調理之法﹐適中而已。

變蒸

驚則气升蒸則熱﹐八蒸十變長气血。

小兒初生﹐形體𨿽具﹐臟腑气血尙未成就﹐而情神志意魂魄俱未生全。故變蒸旣畢﹐學語倚立﹐扶步能食﹐血脈筋骨皆牢。稟气盛者﹐暗合而無外證﹔稟气弱者﹐乃有蒸病。

輕則潮汗微似驚。

輕則發熱微汗﹐似驚﹐五日乃解。

重則壯熱吐且渴。

重則壯熱﹐脈亂而數﹐或吐或汗﹐或煩啼燥渴﹐七八日始解﹐與傷寒相似。亦有變蒸之後﹐續感寒邪者﹐如蒸於肝則目昏微赤﹐蒸於肺則嚏嗽毛聳﹐隨證調治。

治貴平和汗下微。

不汗而熱﹐微發其汗﹐若吐乳者﹐微止之﹐不可妄治﹐宜平和飲子。白茯苓一錢半﹐人參﹑甘艸各五分﹐升麻二分。稟受弱者﹐加白朮一錢﹐水煎服。變蒸前後三日﹐各進一服﹐可免百病﹔及百日內亦宜。吐瀉不乳多啼者﹐和气散。木香﹑香附﹑厚朴﹑人參﹑陳皮﹑藿香﹑甘艸各等分﹐姜棗煎服。宿乳者紫霜丸﹐痰熱者惺惺散。

柴胡當歸寒熱遏。

骨熱心煩﹐啼叫不已者﹐柴胡飲。柴胡﹑人參﹑麥門冬﹑甘艸各二分﹐龍膽艸﹑防風各一分﹐水煎服。有寒無熱者﹐當歸湯。當歸四分﹐木香﹑辣桂﹑人參﹑甘艸各二分﹐姜棗煎服。蒸熱甚者﹐紫陽黑散﹔積熱寒熱如瘧者﹐梨漿飲。

五軟五硬

五軟皆因稟受虧﹐行遲語遲齒髮遲。五硬彊直本風證﹐若兼腹硬兼積醫。

乳嗽

乳嗽百日內不宜﹐戀膈損胃肺孤危。

或因啼叫未定喫乳﹐或飲乳過度﹐以致停蓄胸膈胃口﹐上干於肺﹐故發咳嗽呃逆﹐肺胃俱病。百日內見者爲惡候。

熱嗽面赤丸葶藶。

其有四時感冒嗽者﹐當用參蘇飲﹑惺惺散之類微表﹔如挾熱暴嗽﹐面赤壯熱便閉者﹐宜葶牛丸下之。

虛者阿膠散可醫。

萬病回春【明龔廷賢】

初生

凡初生小兒﹐口齶並牙根生白點﹐名馬牙﹐不能食乳。此與鵝口不同﹐少緩卽不能救﹐多致夭傷。急用鍼縛著頭上﹐將白點挑破出血﹐用好京墨磨薄荷湯﹐以手指燃母油頭髮蘸墨﹐徧口齶擦之﹐勿令乳食﹐待睡一時醒﹐方與乳食﹐再擦之。

小兒不時變蒸﹐變者異常也﹐蒸者發熱也﹐所以變換五臟﹐蒸養六腑﹐須要變蒸。多變﹐气血方榮﹐骨脈始長﹐情性有異﹐則後來出痘輕可。凡變蒸不宜服藥。或因傷食﹐因傷風﹐因驚嚇等項夾雜相值而發﹐令人疑惑﹐亦須守候一二日﹐俟病勢眞的﹐是食則消食﹐是風則行痰﹐是驚則安神。若變蒸而妄投藥餌﹐則爲藥引入各經﹐證遂難識﹐而且纏綿不脫﹐蓋藥有所悞也。

一小兒月內發搐鼻塞﹐乃風邪所傷﹐以六君子湯加桔梗﹑細辛﹐子母俱服﹐更以蔥七莖﹐生薑一片﹐細擂攤紙上合置掌中﹐令熱急貼顖門﹐少頃鼻利搐止。

一小兒未滿月﹐發搐嘔乳﹐腹脹作瀉﹐此乳傷脾胃。用五味異功散加漏蘆﹐令母服﹔兒亦服匙許﹐遂愈。

小兒衛生總微論方【宋撰人未詳】

五气論

兒自胎孕以至生成﹐皆稟五行而分五臟。故自五气以生五態﹐而各不同。《聖濟經》言﹐五行孕秀有異宜﹐五態委保有殊气。沖和均賦﹐體性潛異者﹐蓋母气胎育﹐有盛衰之虛實﹐故其子生也﹐有剛柔之勇怯。又經云心气虛而語晚﹐肝气微而行遲﹐脾气弱而肉瘠﹐腎气怯而解顱﹐如此之類﹐悉皆是矣。然五臟之气﹐稟受殊異﹐其於怯弱者﹐聖人亦有方藥以補養之矣。

初生

凡小兒患臍瘡未愈﹐不可乳令太飽﹐太飽則令兒臍風。

兒才生舉遲或斷臍晚者﹐令兒冒冷﹐故寒中之也。又先斷臍後洗浴﹐則水气得入之﹐或洗時水气所幹﹐亦爲中寒之候。其證腹中絞痛﹐夭糾啼呼﹐面靑黑﹐尿淸白﹐當以當歸末爲粉﹐著於絮上﹐炙而熨臍腹﹐日日頻熨﹐至啼止臍幹爲度。仍不炙令太熱﹐恐引驚也。

兒自初生至七日內外﹐忽然面靑﹐啼聲不出﹐口撮唇緊﹐不能哺乳﹐口靑色﹐吐白沫﹐四肢逆冷﹐乃臍風撮口之證也。此由兒初生剪臍﹐不定傷動﹐或風濕所乘。其輕則病在皮膚而爲臍瘡不瘥﹐其重則病入臟腑而爲臍風撮口。亦如大人因有破傷而感風﹐則牙關噤而口撮﹐不能入食﹐身硬四肢厥逆﹐與此候頗同﹐故謂之臍風撮口﹐乃最惡之病也。急視小兒口中上下齗間﹐若有白色如豆大許﹐便以指甲於當中掐之﹐自外達內﹐令匝﹐至微有血出亦不妨。又於白處兩邊盡頭﹐亦依此掐﹐令內外气斷﹐不必直破入指甲矣﹐恐太甚則傷兒。子母祕錄云﹕於掐破處﹐以蜈蚣末敷之。

凡兒產時﹐諸物但令開口勿閉﹐以厭撮口口噤也。

兒自生下至一臘前後有病者﹐多是未生之前﹐在母胎孕之時﹐母食毒物﹐胎有所感﹐至生下之後﹐毒气發而爲病。又有母於妊娠之時﹐失於固養﹐气形弗充﹐疾疢因之。故《聖濟經》言病生於中者﹐與生俱生也。

兒自初生至七日內外﹐忽口噤不能乳﹐腹急多啼﹐下靑黑糞﹐或口生瘡如粟米﹐名曰口噤。此證牙關急而口噤﹐與撮口相似。撮口證面色靑﹐啼聲不出﹐口吐白沫﹔此口噤證面色赤而多啼﹐口不吐白沫﹐所以異也。此緣兒在母腹中時﹐爲風熱傷胎所致。故《聖濟經》曰﹕風熱傷胎﹐生而口噤也。

兒自初生已來﹐身色靑白﹐無血色﹐好啼哭﹐晝夜不止﹐身體仰而躽﹐夜則甚﹐腹滿不乳﹐大便靑白﹐晝夜啼﹐諸藥不效者﹐此名躽啼。乃兒未生以前﹐在胞胎中﹐時爲風冷傷所致。故《聖濟經》曰﹕風冷傷胎﹐生而躽啼。《千金》有云﹕小兒有胎寒則腹痛躽啼﹐時時吐哯﹐或腹中如雞子黃大﹐按之如水聲便沒﹐投而復出。不急治多變爲癇。

小兒難乳有二﹕一者兒初生﹐客風邪熱中臍﹐流入心脾之經﹐卽令舌厚唇燥而急﹐口不能乘乳﹐故乳而不能咂飲也。二者兒初生時﹐拭掠口中穢血不及﹐咽而入腹﹐則令兒心腹痞滿﹐气短促急﹐故口不能吮乳飲之也。宜服五福化毒丹等藥。

兒未生之前﹐在母腹中﹐借母經血以滋養焉。至生下時﹐須拭去口中惡血﹐及用藥下盡兒腹中穢血之糞﹐方才飼乳。若於生時揩拭兒口中惡血不淨﹐吞咽入腹﹐或腹中舊有穢糞不曾下之﹐或下之不盡﹐因而成癖﹐故名曰血癖﹐又名胎積。至生下百日內外﹐兒生頭瘡﹐眼目赤濇﹐小便如血﹐口中气急﹐身體紫色﹐腹脹躁煩﹐多啼不乳。

變蒸論

小兒在母腹中﹐胎化十月而生﹐則皮膚筋骨腑臟气血﹐𨿽已全具而未充備﹐故有變蒸者﹐是長神智堅骨脈也。變者易也﹐蒸者熱也。每經一次之後﹐則兒骨脈气血稍彊﹐精神情性特異。是以《聖濟經》言嬰孺始生有變蒸者﹐以體具未充﹐精神未壯﹐尙資陰陽之气﹐水火之濟﹐甄陶以成﹐非道之自然以變爲常者哉﹖故兒自生每三十二日一次者﹐以人兩手十指每指三節﹐共骨三十段﹐又兩掌骨共三十二段以應之也﹐足亦如之。太倉公曰﹕气入內文長筋骨於十變者﹐乃是也。《聖濟經》又曰﹕變者上气﹐蒸者體熱。上气者則以五臟攺易而皆上朝﹐藏眞髙於肺也﹔體熱者﹐則以血脈敷榮﹐陽方外固爲陰使也。故變蒸畢而形气成就者也。亦猶萬物之生﹐非陰陽气蘊熱蒸無以榮變也。兒當變時﹐不欲食﹐食則輒吐。目白者重﹐目赤黑者﹐微閉而不開﹐至變蒸了﹐自然明矣。其輕者五日而衰﹐重者十日而衰。或先期五日﹐或後期五日﹐或十日之中熱乃除耳。若熱甚﹐達旦不歇﹐不得驚動﹐勿令傍邊人多而語雜﹐不可妄行灸刺﹐但少與紫丸微利之﹐則熱便止矣。或用孫眞人肘後黑散子﹑粉香散調治亦可﹐惟不可余治。若傷寒時行溫病﹐及驚熱溫壯等候﹐𨿽與變蒸頗皆相似﹐耳熱尻熱﹐唇上無白泡珠﹐乃爲他病﹐各從其證爲治。若於變蒸內有寒加之﹐寒熱交爭﹐臍腹夭矯﹐啼不止者﹐熨之則愈。

變蒸賦

看病嬰兒﹐先明四時。旣有變蒸之狀﹐還如溫壯之推。寒熱初來﹐愼一七而方退﹔周期未滿﹐當四八以童期。原夫魂魄將成﹐筋骸始榮。開舒腠理﹐通徹奇經。運用而陰陽以正﹐往來而血气初平。頓覺精神嬰嬰﹐全然有異﹔未知變蒸一一﹐仔細須明。肝者幹也﹐東方所屬。爲木象之三數﹐發形證於兩目。揮身壯熱﹐令瞳子以無輝﹔徧體昏沈﹐爲神魂而未足。四數於金﹐二由在火。咳嗽頻頻﹐汗珠顆顆。兩日間嚏噴仍加﹐數夜裏虛驚又可。暗增骨髓﹐學反復以翻身﹔漸長性情﹐畏傍人而戀我。脾土五呼﹐腎水一稱。穀气暗引﹐精志時增。乳哺甘甜﹐尻骨成而獨坐戲﹔經絡流利﹐掌骨具而匍匐能。次後筋脈之稍更﹐膝踝之漸變。气盈而榮於四肢﹐光彩而滋於滿面。亭亭立猶未穩﹐嘍嘍語尙聲顫。手足受血﹐移步行而堪憐﹔耳目通神﹐意智生而可羨。斯由呼吸以定﹐肌體乃厚。兩气而外陽內陰﹐一息而入鼻出口。期來應節﹐自然臟腑充盈﹔將養乖宜﹐致得風邪甚有。於是發豎無潤﹐乳見吐口﹔珠起丹唇﹐冷侵尻耳。或腸鳴而微利﹐或驚啼而勿喜。經云﹕蒸卽蒸血肉之堅﹐變卽變形神之正矣。

活幼精要【明董鳳翀】

初誕歌

小兒初誕月﹐噤口病非輕。吐气並吹沫﹐胎中久受驚。胸陷手頻翻﹐父母惜應難。小兒誕月初﹐驚積變臍風。口如魚口樣﹐天命定須終。古今圖書集成醫部全錄卷四百九

小兒初生諸疾門

方

龍膽湯【《千金方》﹐下同】治嬰兒出腹﹐血脈盛實﹐寒熱溫壯﹐四肢驚掣﹐發熱大吐哯者﹐若已能進哺﹐中食實不消﹐壯熱﹔及變蒸不解﹐中客人鬼气﹐並諸驚癇﹐方悉主之。十歲以下小兒皆服之。小兒﹐龍膽湯第一。此是新出腹嬰兒方。若日月長大者﹐以次依此爲例﹐一百日兒加三銖﹐二百日兒加半兩﹐余藥皆準此耳。

龍膽艸釣藤皮柴胡黃芩桔梗芍藥茯苓一作茯神甘艸各六銖蜣螂二枚大黃一兩

右十味﹝口父﹞咀﹐以水一升﹐煮取五合爲劑也。服之如後節度。藥有虛實﹐虛藥宜足數合水也。兒生一日至七日﹐分一合爲三服﹔兒生八月至十五日﹐分一合半爲三服﹔兒生十六日至二十日﹐分二合爲三服﹔兒生二十日至三十日﹐分三合爲三服﹔兒生三十日至四十日﹐盡以五合爲三服。皆得下卽止﹐勿再服也。

紫圓治小兒變蒸發熱不解﹐並挾傷寒溫壯﹐汗後熱不歇﹐及腹中有痰癖﹐哺乳不進﹐乳則吐哯﹐食癇﹐先寒後熱。

赤石脂酥焙代赭石煆醋淬七次﹐各一兩巴豆三十枚﹐去殼膜油淨杏仁五十枚﹐去皮尖

右四味爲末﹐巴豆﹑杏仁別研爲膏相和﹐更搗二千杵﹐當自相得。若硬﹐入少蜜同搗之﹐密器中收三十日。兒服如麻子一丸﹐與少乳汁令下﹐食頃後與少乳﹐勿令多。至日中當小下﹐熱除。若未全除﹐明旦更與一丸。百日兒服如小豆一丸。以此準量增減﹐夏月多熱﹐善令發疹﹐二三十日輒一服﹐佳。紫圓無所不療﹐下不虛人。錢氏《直訣》去赤石脂﹐名紫霜丸。《幼科全書》云﹕治小兒肚脹靑筋﹐釣腸卵疝﹐內气引痛而撮口﹐下小兒痰積尢效。蓋小兒初生﹐其气髙盛﹐若有微疾﹐卽須下之。苟不下時﹐卽成大疾﹐難爲治矣。惟元气素怯者﹐不用此法。

黑散治小兒變蒸中﹐挾時行溫病﹐或非在蒸時而得時行者。

麻黃杏仁各半兩大黃六銖

右三味﹐先搗麻黃﹑大黃爲散﹐別研杏仁如脂﹐乃細細內散﹐又搗令調和﹐內密器中。一月兒服小豆大一枚﹐以乳汁和服﹐抱令得汗﹔汗出溫粉粉之﹐勿使見風。百日兒服如棗核﹐以兒大小量之。

白石脂散治小兒臍汁不止﹐兼赤腫。

白石脂

右細研﹐熬令微暖﹐以粉臍瘡﹐日三四度。

蒲黃湯治小兒落牀墮地﹐如有瘀血﹐腹中陰陰﹐寒熱不止﹐乳哺但啼哭叫喚。

蒲黃麥冬大黃黃芩各十銖甘艸八銖芒硝七銖黃連十二銖

右七味﹝口父﹞咀﹐以水二升煮取一升﹐去滓﹐內芒硝﹐分三服。消息視兒羸瘦半之﹐大小便血卽愈。忌冷食。

當歸圓治小兒胎寒躽啼﹐腹中痛﹐舌上黑﹐靑涎下。一名黑丸。

當歸狼毒各九銖吳萸一作杏仁﹐各半兩細辛漧薑附子各十八銖巴豆十枚豉七合。闕一味

右九味搗七種﹐下篩﹐秤藥末令足﹐研巴豆﹑豉如膏﹐稍稍內末搗令相得﹐蜜和桑甑盛﹐蒸五升米飯下﹐出搗一千杵。一月兒服如黍米一丸﹐日一夜二。不知稍加﹐以知爲度。亦治水癖。

馬齒礬圓治小兒胎寒躽啼﹐驚癇腹脹﹐不嗜食﹐大便靑黃。

馬齒礬一片﹐燒半日

右以棗膏和如梧子﹐大人服二丸﹐日三。小兒以意減之﹐以腹內溫爲度。有食食去﹐極神妙。

龍骨圓治小兒五驚夜啼。崔氏名五驚丸。

龍骨六銖牡蠣一作牡丹川大黃各七銖黃芩半兩蚱蟬二枚牛黃如小豆五枚

右六味末﹐蜜丸如麻子﹐蓐裏兒服二丸。隨兒大小增減。

芎藭散治小兒夜啼﹐至明卽安寐。

芎藭白朮防己各半兩

右三味治下篩﹐以乳和﹐與兒服之﹐量多少。又以兒母手掩臍中﹐亦以摩兒頭及脊﹐驗。二十日兒未能服散者﹐以乳汁和服﹐如麻子一丸。兒大能服散者。以意斟酌與之。

一物前胡圓治少小夜啼。

前胡隨多少搗末﹐以蜜和丸如大豆﹐服一丸﹐日三﹐稍加至五六丸﹐以瘥爲度。

瀉靑丸【錢氏《直訣》﹐下同】治小兒肝經實熱﹐急驚搐搦。一名瀉肝丸。

羌活壬乙同歸一治龍膽艸炒﹐益肝膽气止驚大黃瀉諸實熱川芎入手足厥陰﹐辛以緩肝當歸酒洗﹐入足厥陰﹐以其用藏血也防風山梔仁瀉心火﹐實則瀉其子﹐各等分

右爲末﹐煉蜜爲丸芡實大﹐每服半丸﹐煎竹葉湯入砂糖化下。薛己曰﹕按前方足厥陰肝經﹐解散肌邪﹐疏通內臟之苦寒藥也。若大便祕結﹐煩渴飲冷﹐飲食如常﹐屬形病俱實﹐宜用此瀉之。若大便調和﹐煩渴飲冷﹐屬病气實而形气虛﹐宜用抑靑丸平之。若大便不實﹐作渴飲湯﹐飲食少思﹐肢體倦怠﹐屬形病俱虛﹐宜用地黃丸補之。若肝經血虛生風﹐先用四物湯加釣藤鉤以生肝血﹐繼用四君子湯以補脾土。若因肝經血燥生痰﹐用地黃丸生腎水﹐益肝血。若土不能培木﹐用四君子湯加當歸以補中﹐用地黃丸以滋腎。若因肺金克肝木﹐用六君子湯加芍藥﹑木香﹐實脾土以平肺金。若因心虛奪母之气﹐或腎水虛不能生肝木者﹐並用地黃丸主之。若屢服峻劑﹐而脾胃虛寒者﹐必用六君子湯加丁香﹑木香補脾胃以培陽气。若因乳母恚怒﹐肝火妄動﹐致兒爲患者﹐母服加味小柴胡湯。若因乳母肝脾血虛發熱﹐致兒爲患者﹐母服加味逍遙散﹐子亦服數滴。

導赤散治小兒小腸實熱﹐小便祕赤。

生地黃心與小腸之藥甘艸炙﹐生用瀉心火木通利小腸之熱﹐故錢氏用以導赤也﹐各等分

右爲末﹐每服一錢﹐入淡竹葉涼心經﹐水煎服。薛己曰﹕按瀉心湯﹑導赤散﹐瀉心小腸實火之劑。蓋心爲脾母﹐脾爲心子。然心旣病則脾土益虛矣﹐用者審之﹗

祕旨安神丸治小兒心血虛﹐而睡中驚悸﹐或受驚嚇而作。

人參補五臟治驚悸半夏湯泡﹐燥脾土健胃酸棗仁炒﹐寧心志茯神各一錢﹐開心益志當歸橘紅赤芍炒各七分五味子五粒﹐杵甘艸炙﹐三分

右爲末﹐薑汁糊丸芡實大﹐每服一丸﹐生薑湯下。

瀉黃散治小兒脾胃實熱。

防風二兩藿香入手足太陰經﹐助脾開胃止嘔生甘艸各七錢五分石膏研﹐五錢﹐瀉胃火山梔仁一兩﹐治胃中熱气

右用蜜酒微炒爲末﹐每服一二錢﹐水煎。薛己曰﹕按前證若作渴飲冷﹐臥不露睛﹐手足熱甚﹐或徧身發黃﹐屬胃經實熱﹐宜用瀉黃散。若作渴飲湯﹐臥而露睛﹐手足並冷﹐屬胃經虛熱﹐宜用異功散。若面靑搐搦﹐乳食少思﹐肝乘脾也﹐用祕旨補脾湯。若面赤驚悸﹐身熱昏睡﹐心乘脾也﹐用祕旨安神丸。若面白喘嗽﹐肢體倦怠﹐肺乘脾也﹐用補中益气湯。若唇黑泄瀉﹐手足指冷﹐腎乘脾也﹐用益黃散。病後津液不足﹐口漧作渴﹐宜用七味白朮散。若乳母膏粱厚味﹐七情郁火所致﹐當審其因而治其母。

五味異功散治小兒脾胃虛弱﹐吐瀉不食。

人參茯苓白朮炒甘艸炒陳皮各等分

右爲末﹐每服三錢﹐姜棗水煎。薛己曰﹕按前方補脾胃之聖藥也。況人之一身﹐以脾胃爲主﹐若小兒乳食失節﹐寒冷失宜﹐或乳母六淫七情失調﹐兒飲其乳﹐諸病頓起﹐當專以此藥治之﹐其應如響。

益黃散治小兒脾土虛寒﹐嘔吐泄瀉。

丁香二錢﹐去脾胃中寒靑皮下食﹐入太陰倉陳皮去白訶子肉各五錢﹐能開胃消食止痢甘艸炙﹐三錢

右爲末﹐每服一二錢﹐水煎。薛己曰﹕按前證﹐若因脾土虛弱而吐瀉者﹐用五味異功散。若因肝木侮脾土而吐瀉者﹐用六君子加柴胡。如不應﹐或手足指冷﹐屬脾胃虛寒也﹐更加木香﹑炮姜。若因乳母脾土虛而肝木侮﹐亦治以前藥。若乳母鬱怒﹐致兒患前證﹐母服加味歸脾湯。

七味白朮散治小兒吐瀉﹐或病後津液不足﹐口漧作渴。

漧葛二錢﹐能鼓胃气上行﹐生津液﹐陽明經藥也人參白朮土炒木香白茯苓甘艸炙藿香葉各一錢

右爲末﹐每服二三錢﹐水煎。薛己曰﹕按胃傷則嘔﹐脾傷則瀉﹐故用前藥調補胃气﹐以化生津液。如無他證﹐只因胃气虛而津液不足者﹐用四君子湯尢效。張景嶽曰﹕此方治小兒虛熱而渴。如無气滯吐瀉等證﹐則當減去木香﹑藿香﹐以避燥而耗气。

阿膠散治小兒肺虛咳嗽﹐口漧作渴。

明阿膠一兩﹐麩炒﹐能補气不足甘艸炙﹐一錢馬兜鈴五錢﹐主肺熱咳嗽﹐淸肺補肺糯米一兩杏仁七个﹐去皮尖﹐定喘治气鼠粘子二錢五分

右爲末﹐每服二錢﹐水煎。薛己曰﹕按前證﹐若因脾胃弱而肺气虛者﹐宜用補中益气湯。若肺金自虛者﹐宜用四君子湯。

地黃丸治小兒腎虛解顱﹐或行遲語遲等證。

熟地黃八錢﹐酒洗﹐益腎水眞陰﹐補血虛要藥山茱萸肉補腎添精幹山藥各四錢﹐涼而能補牡丹皮涼腎瀉陰中之火﹐治足少陰無汗之骨蒸澤瀉補陰入腎經白茯苓各三錢﹐入壬癸

右﹐地黃杵膏﹐余爲末﹐加煉蜜丸桐子大﹐每服二三十丸﹐空心白湯下。薛己曰﹕按前丸治腎經虛熱作渴﹐小便淋祕﹐痰气上壅﹔或肝經血虛燥熱﹐風客淫气而患瘰癧結核﹔或四肢發搐﹐眼目瞤動﹔或肺經虛火﹐咳嗽吐血﹐頭目眩暈﹔或咽喉燥痛﹐口舌瘡裂﹔或心經血虛有火﹐自汗盜汗﹐便血諸血﹔或脾虛濕熱﹐下刑於腎﹐腰膝不利﹔或疥癬瘡毒等證﹐並用前藥爲主﹐而佐以各髒之藥。大抵此藥爲天一生水之劑﹐若稟賦不足﹐肢體瘦弱﹐解顱失音﹐或畏明下竄﹐五遲五軟﹐腎疳肝疳﹐或早近女色﹐精气虧耗﹐五臟齊損﹐凡諸虛不足之證﹐皆用此以滋化源﹐其功不能盡述。

四君子湯治小兒脾气虛弱﹐飲食不化﹐腸鳴泄瀉﹐或嘔噦吐逆。

人參白茯苓白朮甘艸炙﹐各五分

右﹐水煎服。

四物湯治小兒肝經血虛﹐發熱﹐日晡益甚﹐或煩躁不寐。

當歸熟地黃各二錢白芍藥一錢川芎五分

右﹐作二劑﹐水煎服。

八珍湯治小兒气血俱虛﹐或因失血過多﹐或因克伐元气﹐以致內熱發熱﹐肢體瘦瘁。

卽四物﹑四君子二湯合服。

十全大補湯治小兒气血虛熱﹐或因病後惡寒發熱﹐或自汗盜汗﹐食少體倦﹐或發熱作渴﹐頭痛眩暈等證。

卽八珍湯加黃芪﹑肉桂。

六君子湯治小兒脾胃虛弱﹐體瘦面黃﹔或久患瘧痢﹐不思乳食﹔或嘔吐泄瀉﹐飲食不化﹔或時患飲食停滯﹔或母有前證﹐致兒爲患。

人參白朮茯苓各二錢陳皮半夏甘艸炙﹐各一錢

右﹐每服二三錢﹐姜棗水煎。

補中益气湯治小兒中气不足﹐困睡發熱﹔或元气虛弱﹐感冒風寒諸證﹔或乳母勞役發熱﹐致兒爲患。

黃芪炙人參白朮炒甘艸炙當歸陳皮各五分升麻柴胡各二分

右﹐姜棗水煎。

柳華散治小兒熱毒口瘡。

黃蘗炒蒲黃靑黛眞正者人中白煆﹐各等分

右爲末敷之。

保和丸治小兒食積。

山楂二兩神曲二兩半夏茯苓各一兩陳皮連翹蘿卜子各五錢

右爲末﹐粥糊丸桐子大﹐每服一二十丸﹐白湯吞下。一方有炒麥芽一兩﹐黃連五錢。

惺惺散治小兒傷寒﹐時气風熱﹐痰壅咳嗽。

桔梗細辛人參甘艸炙茯苓白朮炒瓜蔞根各等分

右爲末﹐每服二錢﹐入薄荷五葉﹐水煎。

加味逍遙散治小兒乳母﹐肝脾气血虛弱﹐發熱﹐致兒爲患。

當歸白朮茯苓芍藥炒黃﹐各一錢柴胡牡丹皮山梔炒甘艸炒﹐各五分

右﹐水煎服。本方去丹皮﹑山梔﹐卽逍遙散。

茵陳湯治小兒身熱﹐鼻幹汗出﹐二便赤濇﹐濕熱發黃。

茵陳六錢梔子二个大黃二錢

右﹐每服一錢﹐水煎。

大連翹飲治小兒積熱﹐大小便不利﹔或痘後餘毒﹐肢體患瘡﹔或丹癅遊走不止。

連翹瞿麥荊芥木通赤芍藥當歸防風柴胡滑石蟬蛻甘艸各一錢山梔炒黃芩炒﹐各五分

右﹐每服一二錢﹐水煎。

牛黃丸治小兒驚熱﹐消疳積。

雄黃研水飛牽牛各一錢天竺黃二錢

右爲末﹐麵糊丸粟米大﹐每服五七丸﹐薄荷水下。

白餅子治小兒腹中有癖﹐但飲乳嗽而吐痰涎。

滑石輕粉半夏湯浸焙南星各一錢巴豆二十四粒﹐去皮膜﹐用水一升煮幹研爛

右爲末﹐糯米飯丸菉豆大﹐撚作餅﹐每服二三餅﹐煎蔥白湯下。薛己曰﹕凡用此方﹐及利驚丸﹑紫霜丸﹑三味牛黃丸﹑褊銀丸之類﹐乃斬關奪門﹐起死回生之重劑也﹐必審形病俱實﹐方可施之﹐恐致失手﹐命在反掌﹗經云﹕邪之所湊﹐其气必虛﹐畱而不去﹐其病乃實。實者病气實而形气則虛也。東垣先生云﹕形病俱實者﹐當瀉不當補﹔形病俱虛者﹐當補不當瀉。治者審焉﹗張景嶽曰﹕或紫蘇湯下。忌熱物。量兒加減。

涼驚丸治小兒驚疳。

龍膽艸炒防風靑黛各三錢釣藤鉤二錢川黃連炒﹐一錢二分龍腦另研﹐一錢牛黃麝香各二分

右爲末﹐麵糊丸粟米大﹐每服十丸﹐煎金銀花湯下。薛己曰﹕按前丸心肝二經﹐淸熱袪風﹐化痰散气之寒劑。蓋疳者津液漧涸之證﹐不宜多服﹐恐傷胃气﹐無以滋腎水﹐生肝血也。

釣藤鉤飲治小兒吐利﹐脾胃虧損﹐虛風慢驚。

釣藤鉤三分蟬殼防風炒人參天麻白僵蠶炒麻黃去節蠍尾去毒炒﹐各五錢甘艸炙川芎各二錢五分麝香一錢﹐另研

右爲末﹐每服一二錢﹐水煎。《幼科全書》曰﹕寒多加附子末半錢。薛己曰﹕按慢驚之證﹐屬脾胃虧損所致﹐前方乃辛溫散表之藥而無調補之功﹐須審用之﹗

大靑膏治小兒傷風吐瀉﹐身溫涼熱。

天麻靑黛各一錢白附子幹蠍去毒烏梢蛇肉酒浸焙朱砂五分天竺黃二錢麝香二分

右爲末﹐生蜜和膏﹐每服一豆許﹔月中兒用半粒﹐薄荷湯化服。薛己曰﹕愚按大靑膏乃表散之劑也﹐必外邪蘊結於肺而肺气之未損者﹐乃可施之。況前證屬脾肺气虛﹐而邪之所湊﹐必以固脾胃爲主﹐否則虛虛之禍﹐恐不能免矣。

調中丸治小兒脾胃虛寒吐瀉。

白朮人參甘艸炒﹐各五錢漧薑炮﹐四錢

右爲末﹐用蜜丸菉豆大﹐每服二三十丸﹐白湯下。薛己曰﹕按前方本經自病之藥﹐若腎水侮土而虛寒者﹐當加半夏﹑茯苓﹑陳皮。或嘔吐﹐更加藿香﹔泄瀉加木香。

張氏溫脾散治小兒脾胃虧損﹐腹脇虛脹﹐乳食不進﹐困倦無力。

訶子肉人參各七錢白朮木香桔梗白茯苓藿香陳皮去白黃芪炒﹐各五錢甘艸炙﹐二錢半

右﹐每服二三錢﹐姜棗水煎。薛己曰﹕按前方治脾肺虛弱之證。若肺病已去﹐前證未已﹐但用六君子湯以調補脾胃。

歸脾湯治乳母脾經气郁﹐致兒爲患。

人參白朮茯神黃芪龍眼肉各二錢遠志一錢酸棗仁木香甘艸炙﹐各三分

右﹐姜棗水煎服。加柴胡﹑山梔﹐名加味歸脾湯。

六神散治小兒面靑啼哭﹐口出冷气﹐或泄瀉不乳。

人參山藥白朮各五錢甘艸二錢白茯扁豆炒﹐各一兩

右爲末﹐每服一錢﹐姜棗水煎。《嬰童百間》曰﹕一方用當歸﹑白芍﹑人參各二錢半﹐甘艸﹑桔梗﹑陳皮各一錢﹐爲散﹐每服二錢煎服。

當歸散治小兒夜啼不乳。

當歸白芍人參各二錢半甘艸一錢二分桔梗陳皮各一錢

右爲末﹐每服一二錢﹐水煎灌之。

羚羊角丸治小兒行遲。

羚羊角鎊虎脛骨醋炙生地黃焙酸棗仁白茯苓各五錢肉桂防風當歸酒洗黃芪各二錢五分

右爲末﹐煉蜜成劑﹐每服一皂子大﹐白湯化下。

菖蒲丸治小兒心气不足﹐不能言語。

菖蒲赤石脂各三錢人參五錢丹參二錢天門冬去心﹐一兩﹐焙

右爲末﹐蜜丸菉豆大﹐每服十丸。若病後腎虛不語﹐宜服地黃丸。《聖濟總錄》有黃連。

團參湯治小兒心虛血熱﹐自汗盜汗。

人參當歸各等分

右用豬心一片﹐每服三錢﹐水煎服。

木瓜丸治小兒生下吐。

木瓜麝香膩粉木香檳榔各等分

右爲末﹐麵糊丸黍大﹐每服一二丸﹐甘艸湯化下。薛己曰﹕按前證多因妊娠胃經有熱或郁痰所致﹐當審其母而兼治之。

塗顖法﹐治小兒傷風鼻塞。

麝香牛黃靑黛各二分半蠍尾去毒﹐分半薄荷蜈蚣各二分

右爲末﹐生棗肉杵膏﹐塗帛上﹐貼顖中﹐以手烘熱頻熨之。薛己曰﹕按前法辛涼發散﹐開竅袪風之劑﹐當審用之﹗余每以蔥頭三五莖﹐細切擂爛﹐攤紙上﹐以兩掌護熱貼顖門﹐良久﹐其邪卽解﹐諸病自退。乃去其蔥﹐卻以段帛寸餘塗糊﹐仍貼顖門護之。春夏常用絹帛﹐秋冬用紵絲﹐以護貼之﹐永無傷風之患。亦有因母病致兒發搐者。

浴體法治小兒胎肥﹑胎熱﹑胎怯。

烏梢蛇肉酒浸焙白礬靑黛淘淨各三錢麝香二分半天麻二錢蠍尾朱砂各五分

右爲末﹐桃枝一握﹐水煎浴之﹐勿浴背。

消積丸治小兒食積﹐大便酸臭發熱。

丁香九个縮砂十二个巴豆二粒﹑去皮心膜烏梅肉三个

右爲末﹐麵糊丸黍米大﹐每服五七丸﹐溫水下。薛己曰﹕愚按前證若食積旣去﹐而熱不退﹐或作嘔少食﹐宜用五味異功散以補胃气﹐或用四君子加藿香﹑半夏﹐以安中气。若兼泄瀉﹐用六君子湯﹔如不應﹐加升麻﹑柴胡﹐以升補脾气。若久瀉不已﹐宜用補中益气湯以升補陽气。若虛寒﹐加炮姜﹑木香﹔如不應﹐兼以四神丸以補脾腎。若體瘦潮熱口渴﹐大便不調﹐宜用肥兒丸以消疳積。

羌活散治小兒風邪所傷﹐頭目昏眩﹐痰涎壅滯﹐肢節煩疼。

羌活前胡麻黃白茯苓川芎黃芩甘艸炙蔓荊子枳殼麩炒細辛防風菊花石膏另研﹐各一兩

右爲末﹐每服一二錢﹐水煎。

參蘇飲治小兒感冒風寒﹐或腹脹少食﹐泄瀉嘔吐﹐或手足並冷﹐喘促痰涎。

人參紫蘇陳皮半夏茯苓枳殼麩炒桔梗炒前胡漧葛根甘艸炒﹐各五分木香三分

右爲末﹐每服一二錢﹐水煎。《片玉心書》加姜棗引。

甘桔散治小兒咳吐熱涎﹐咽喉不利。

甘艸炒﹐二兩桔梗一兩﹐米泔浸焙

右爲末﹐每服二錢﹐入炮阿膠半片﹐水煎服。薛己曰﹕按前證若風熱蘊於肺而咳膿血﹐用桔梗湯﹔若心克於肺而吐痰涎﹐用人參平肺散。

桔梗湯治咳嗽吐膿﹐痰中有血﹐已成肺癰證。

桔梗貝母當歸酒浸瓜蔞仁枳殼麩炒薏苡仁桑白皮炒百合蒸﹐各一錢五分五味子炒甜葶藶炒地骨皮知母炒甘艸節防己黃芪炒杏仁各五分

右﹐每服一二錢﹐水煎。

小柴胡湯治傷寒溫熱﹐患身熱惡風﹐頭痛項彊﹐四肢煩疼﹐寒熱往來﹐嘔噦痰實﹔及治中暑病瘧。

柴胡八錢半夏湯炮黃芩人參各三錢甘艸炙﹐二錢

右﹐每服一二錢﹐姜棗水煎。

加味小柴胡湯治乳母肝火發熱等證﹐致兒爲患。

卽小柴胡加山梔﹑牡丹皮﹐水煎﹐子母並服。

梔子淸肝散治三焦或足少陽經風熱﹐其內作癢﹐生瘡或出水疼痛。

柴胡梔子炒牡丹皮各一錢茯苓川芎芍藥當歸牛蒡子炒﹐各七分甘艸

右﹐水煎服。

抱龍丸治傷風溫疫﹐身熱昏睡﹐風熱痰實﹐壅嗽﹔又治驚風潮搐﹐及蠱毒中暑。

雄黃二錢五分辰砂五錢﹐另研天竺黃一兩牛膽南星四兩麝香五分﹐另研

右爲末﹐甘艸湯丸皂子大﹐每服一丸﹐白湯化下。薛己曰﹕按前丸﹐化痰袪邪淸熱之功居多﹐屬肝心實熱而致者﹐用之殊效。若脾肺虛弱而見昏睡痰嗽﹐當用寶鑑天麻散以調補元气。

小續命湯治中風不省人事﹐涎鳴失音﹐肢體反張﹐或時厥冷。《奇效良方》云﹕治小兒手足拘攣﹐不能屈伸。

麻黃去節人參黃芩川芎赤芍藥甘艸炒杏仁去皮尖研防己官桂各五錢防風七錢五分附子炮﹐去皮臍﹐二錢

右﹐各另爲末和勻﹐每服一錢﹐姜棗水煎。有熱減桂﹑附。

十二味異功散

木香二錢半當歸三錢半官桂茯苓白朮土炒﹐各二錢人參陳皮厚朴姜制半夏薑汁制丁香肉豆蔻各二錢五分附子炮﹐一錢五分

右﹐每服二三錢﹐姜棗水煎。薛己曰﹕按前方若痘瘡不光澤﹐不起發﹐不紅活﹐不結靨﹐謂之表裏俱虛﹐宜用此藥治之。若悶亂煩渴﹐吐瀉不食﹐腹痛腹脹﹐痰喘气急﹐謂之表裏虛寒﹐急用此藥送豆蔻丸﹐或十日或十一日﹐當靨。不靨﹐煩渴咬牙﹐手足並冷﹐飲沸湯而不知熱﹐此陽虛脫陷﹐急用此湯救之﹐亦有復生者。

化毒丹治胎毒及痘後頭面生瘡﹐眼目腫痛。

生地熟地天門冬麥門冬黑參各三兩甘艸甜硝各二兩靑黛一兩五錢

右爲末﹐煉蜜丸芡實大﹐每服一丸﹐白湯化下。薛己曰﹕按前方生血涼血解毒寒中之劑﹐用之得宜﹐殊有良驗。

安神丸治邪熱驚啼﹐心肝壯熱﹐面黃頰赤。

麥門冬去心焙牙硝白茯苓幹山藥寒水石甘艸各五錢朱砂研水飛﹐一兩龍腦二分半

右爲末﹐煉蜜丸芡實大﹐每服半丸﹐砂糖水化下。薛己曰﹕按前方降火化痰﹐辛散寒涼之劑﹐不宜過服﹐恐反傷脾胃也。若睡中驚悸不安﹑宜用祕旨安神丸。若因乳母脾气郁熱﹐致兒爲患者﹑宜用加味逍遙散。若因乳母怒气﹐肝經發熱﹐致兒爲患者﹐宜用加味小柴胡湯。若因乳母飲酒﹐胃經發熱﹐致兒爲患者﹐宜用葛花解酲湯。

花火膏治夜啼。

燈花一顆

右﹐塗乳上令兒吮之。《百一方》曰﹕加硼砂一字﹐朱砂少許﹐蜜調成膏子﹐塗乳令吮。薛己曰﹕按前證有因停乳腹痛者﹐有因陰盛發躁者﹐有因寒盛腹痛者﹐有因乳母鬱悶怒气傳兒者﹐有因乳母停滯傳兒者﹐治法說見本論。

蟬蛻釣藤散治肚痛驚啼。

釣藤天麻茯苓川芎白芍藥各二錢甘艸蟬蛻各一錢

右﹐每服一錢﹐燈心水煎。

天竺黃散【《奇效良方》﹐下同】治小兒驚風熱。

天竺黃研川郁金山梔子僵蠶炒去絲嘴蟬殼去土甘艸各等分

右爲末﹐一歲半錢﹐熟水﹑薄荷湯皆可服﹐不拘時。

辰砂金箔散治小兒心膈邪熱﹐神志不寧﹐驚惕煩渴﹐恍惚怔忡﹐夜臥不安﹐齒齗腫爛﹐及痰實咳嗽﹐咽膈不利。

辰砂桔梗各二錢半人參白茯各一錢半蛤粉四錢﹐水飛另研牙硝枯過﹐一錢五分甘艸炙﹐一錢二分半片腦一分半金箔一片

右爲末﹐一歲半錢﹐薄荷湯調﹐不拘時。百晬小兒﹐臟腑多熱﹐睡臥不穩﹐大便不利﹐蜜湯調一字。

牛黃膏治驚化痰﹐袪邪熱﹐止涎嗽。

菉豆粉二兩。錢氏用寒水石五錢﹐細細另研牛黃一錢﹐另研片腦子少許甜硝三錢甘艸末半錢硼砂二分半

右爲末﹐和勻﹐煉蜜丸如芡實大﹐金箔爲衣﹐或一丸或半丸﹐薄荷湯磨化服﹐不拘時。一方有朱砂半錢。

朱砂膏治小兒鎭心臟﹐壓驚化痰﹐墜涎除風。

白僵蠶炒去絲嘴白附子濕紙裹煨焙乾天南星炮朱砂另研﹐各半兩幹蠍一兩﹐炒

右件入麝香半錢﹐共爲細末﹐麵糊爲丸粟米大﹐朱砂爲衣﹐每服十丸﹐煎金銀薄荷湯下。如盜汗﹐煎麻黃根湯下。不拘時服。

烏犀丸治小兒驚疳﹐乳食不化﹐內成積聚﹐腹大體小﹐潮熱往來﹐五心煩熱﹐揉指咬甲﹐蛔虫自利﹐頸項結核﹐肚痛無時﹐徧身瘡疥﹐小便如泔﹐夜多盜汗﹐嗜泥炭﹐喜甘甜﹐或瘧或渴﹐或吐或瀉﹐或百日內外﹐因吞惡血絞刺啼叫﹐脾部虛弱﹐易爲傷犯﹐故百疾發生﹐並宜服之。常服消宿食﹐破滯气﹐發散癤毒。不可疑藥味粗賤﹐兼見巴豆可畏﹐不容服餌。殊不知脾主中州﹐萬物發生之原﹐脾積閉飲﹐血營气衛﹐寧免蹇濇﹖何疾不因此發生﹖累累用驗﹐告勿他疑。

巴豆一百單八粒﹐並去心膜﹐對對排數得定﹐不可失落星兒﹐更用沈香水浸過。此藥去心殼膜﹐務在精制﹐稍有不淨﹐難取神效。蓋膜能傷胃﹐心能發嘔橘皮一兩﹐去白切小指面大﹐片片令勻﹐將巴豆和拌﹐露七夜﹐鍋內文武火炒黑色﹐揀出巴豆﹐令出油盡蒼朮去粗皮六錢﹐濃煎﹐犀角水浸﹐受太陽七日曬漧﹐入鍋內微炒﹐遂將橘皮同研爲細末﹐將巴豆攙入末內﹐再研爲細末

右件爲末和勻﹐水浸蒸餅糊爲丸﹐如蘿卜子大﹐量兒大小﹐加減丸數﹐臨臥生薑湯送下。

藿香正气散治小兒傷寒發嘔。

甘艸五分藿香厚朴姜制半夏陳皮蒼朮米泔水浸一宿﹐取出麩皮炒﹐各七分半

右作一服﹐用水一鍾﹐生薑三片﹐煎至五分﹐不拘時服。《育嬰家祕》曰﹕如有汗﹐去蒼朮﹐用白朮。又加有白茯﹑白芷﹑桔梗﹑腹皮﹑紫蘇。

益脾散治小兒吐瀉虛弱﹐調理脾胃。

人參白朮土炒白茯苓各一錢陳皮厚朴各七分木香甘艸炙﹐各三分

右作二服﹐用水一鍾﹐生薑三片﹐棗一枚﹐煎至五分﹐食前服。《幼科全書》曰﹕加蘇子﹐去白朮﹐治噤風。

麝香散治小兒撮口胎熱。

麝香丹砂各二錢蛇蛻皮一尺﹐炙

右爲細末﹐每用一字﹐唾調﹐塗唇上。

丹砂丸治小兒臍風撮口。

丹砂麝香牛黃各二錢半半夏丁香白附子鐵粉天麻南星

右爲細末﹐煮粳米飯爲丸如麻子大﹐每服五丸﹐用荊芥湯不拘時下。

定命散治小兒撮口﹐吐白沫。

川烏尖三个﹐生用赤足蜈蚣半條﹐酒浸炙黃色麝香少許

右爲細末﹐每服半字﹐用金銀薄荷湯調服﹐不拘時。

立聖散治小兒口噤不開﹐不收乳食。

幹蜘蛛一枚﹐去口足﹐用新竹瀝浸一宿﹐炙幹焦用幹蠍梢七个膩粉一錢

右爲細末﹐每服一字﹐乳汁調與服﹐時時灌之。

瓜蒂散治小兒口噤。

瓜蒂七枚全蠍一枚﹐炒赤小豆十四粒

右爲細末﹐每服一字﹐米湯調服﹐以吐爲度。

五福化毒丹治小兒上焦有熱﹐胎熱胎毒﹐口舌生瘡。

黑參一兩桔梗去蘆﹐八錢赤茯苓人參馬牙硝各五錢﹐另研靑黛甘艸各一錢麝香五分﹐另研

右爲細末﹐煉蜜爲丸如芡實每服半丸﹐用薄荷湯﹐不拘時化服。

錦灰散治小兒七日臍風發腫。

錦帛燒灰﹐一錢雄鼠糞七枚﹐兩頭尖者是﹐炒麝香少許

右爲末﹐搗棗肉爲膏﹐封裹臍上。

白龍散治初生小兒臍風。

天漿子一枚僵蠶一枚﹐直者膩粉少許

右同爲末﹐每服一字﹐用薄荷湯調服﹐不拘時。

一字金冶初生小兒七日之外﹐忽成臍風撮口﹐牙關緊閉。

僵蠶去絲﹐四兩威靈仙去蘆明礬生用生甘艸各二錢細辛一錢

右爲末﹐每用半錢﹐煎荊芥湯﹐調塗兩牙關內。

封臍散治小兒臍瘡濕腫爛。

甑帶灰亂髮灰白姜灰紅帛灰四灰同研南星白蘞當歸赤小豆五倍子爲末血竭龍骨赤石脂煆海螵蛸百艸霜胭脂同研

右﹐各等分爲末﹐拌勻﹐再研極細﹐每用一字﹐如濕幹摻﹐幹用淸油調塗臍上。

白礬散治小兒臍瘡不漧。

白礬枯龍骨各等分

右爲末﹐摻敷臍中。

神效散治小兒風臍水臍腫爛。

黃連郁金黃蘗各一錢輕粉二分半白礬五分﹐枯用

右﹐同爲末﹐以蔥煎湯先洗淨﹐然後用藥摻臍上﹐日三四次。

至聖保命丹治小兒胎驚胎風內弔﹐腹肚堅硬﹐夜多啼哭﹐急慢驚風﹐目睛上視﹐手足搐掣﹐角弓反張﹐涎痰壅盛﹐一切急慢驚風﹐並皆治之。

全蠍十四个僵蠶直者炒附子天南星炮朱砂麝香各一錢防風天麻各二錢蟬蛻去泥﹐一錢金箔十片爲衣

右爲細末﹐以粳米炊飯取中心軟者﹐搗和爲丸﹐每一兩作四十丸﹐每服一丸﹐金銀薄荷湯﹐或釣藤燈心湯﹐不拘時化下。《幼科發揮》曰﹕加琥珀三分。《嬰童百問》曰﹕加人參﹑白茯苓各二錢。《片玉心書》曰﹕有熱﹐加牛黃﹑腦子﹑蓬砂﹔又曰﹕加羌活二錢。此藥常服﹐鎭心化痰。

全蠍散治胎驚﹐寧神定志。

全蠍十四个﹐去毒﹐用薄荷汁浸炙僵蠶炒﹐五錢茯神天花粉苦梗去蘆天麻炮遠志肉羌活生甘艸各三錢

右爲末﹐麵糊爲丸如芡實大﹐撚作餅子﹐每服半餅﹐用金銀薄荷湯化下﹐不拘時。

犀角散治小兒客忤﹐驚啼壯熱。

犀角麥門冬釣藤丹砂各二錢五分牛黃半分麝香少許

右同爲細末﹐每服半錢﹐用薄荷湯調服﹐不拘時。

白芍藥湯治小兒胃寒腹痛﹐至夜多啼。

白芍藥一兩半﹐煨澤瀉七錢白朮五錢桂心二錢半當歸一錢半漧薑煨﹐二錢甘艸三錢﹐炙

右銼碎﹐每服二錢﹐用水一盞﹐煎至五分﹐空心服。

木通散治小兒肝心有熱驚悸﹐用此藥瀉肝風﹐降心火﹐利驚熱。

羌活山梔子各二錢大黃煨木通甘艸赤茯苓各一錢

右銼碎﹐每服二錢﹐紫蘇葉些少﹐用水一盞﹐煎至五分﹐不拘時服。

又方治小兒急驚﹐宜與此藥﹐通其心气﹐袪除風邪。

木通石菖蒲防風枳殼全蠍炒木香僵蠶炒甘艸天南星炮﹐各等分

右銼碎﹐每服二錢﹐用水一盞﹐煎至五分﹐生薑三片﹐同煎亦可﹐不拘時服。

朱砂丸治小兒口眼喎斜﹐筋脈牽引。

朱砂研﹐五錢全蠍炒天麻白附子炮僵蠶直者﹐炒去絲嘴漧薑炮牛黃各五分麝香一分

右爲末﹐粳米糊丸如黍米大﹐每服三十丸﹐用薄荷湯﹐不拘時化服。

全蠍散治小兒口眼喎斜﹐語言不淸。

全蠍炒川芎黃芩僵蠶炒赤芍藥甘艸朱砂南星湯泡去皮臍焙

右爲細末﹐每服一錢﹐用生薑湯﹐不拘時調服。

寬气飲治小兒風痰壅滿﹐風傷於气﹐不能言語。

枳殼去穰﹐一兩人參去蘆﹐五錢明天麻僵蠶炒去絲嘴羌活甘艸炙﹐各三錢

右銼碎﹐每服二錢﹐用水一盞﹐生薑三片﹐煎五分﹐不拘時服。

補腎地黃丸治小兒稟賦不足﹐腎气虛弱﹐骨髓不充﹐顖縫不合﹐體瘦力弱。

熟地黃酒酒浸焙漧牛膝酒浸焙鹿茸蜜塗炙山茱萸酒浸蒸透﹐去核取皮幹山藥各五錢牡丹皮洗淨白茯苓各三錢澤瀉二錢

右爲末﹐煉蜜爲丸如麻子大﹐每服十五丸或二十丸﹐空心﹐用鹽蕩或溫酒任下。

調元散治小兒稟受元气不足﹐顱顖開解。

幹山藥五錢人參白朮白芍藥當歸茯神白茯苓熟地黃黃芪各二錢半炙甘艸川芎各二錢

右判碎﹐每服二錢﹐用水二鍾﹐生薑三片﹐紅棗一枚﹐煎至一鍾﹐不拘時服。

比金膏治小兒驚癇。

人參琥珀白茯苓遠志肉姜制焙朱砂天麻川芎菖蒲南星薑汁浸﹐各二錢麝香一字靑黛一錢

右爲末﹐煉蜜爲丸如梧桐子大﹐每服三五丸﹐煎金銀薄荷湯磨化﹐不拘時服。

釀乳方解胎中受熱﹐生下面赤﹐眼閉不開﹐大小便不通﹐乳食不能進。

澤瀉一兩二錢豬苓赤苓花粉各七錢半生地黃一兩茵陳甘艸各五錢

右銼碎﹐每服一兩﹐用水一鍾﹐煎至八分﹐食遠﹐令乳母撚去宿乳﹐卻服此藥。

生地黃湯治小兒生下徧體皆黃﹐狀如金色﹐身上壯熱﹐大小便不通﹐乳食不進﹐啼叫不止。此胎黃之證﹐皆因母受熱而傳於胎也。凡有此證﹐宜服此﹐略與小兒服之。

生地黃赤芍藥川芎當歸天花粉各等分

右銼碎﹐每服五錢﹐水一盞﹐煎至五分﹐食後服。《幼科全書》加赤茯苓﹑豬苓﹑澤瀉﹑木通﹑甘艸﹑茵陳。

是齋白朮散治小兒積熱﹐吐血咳血。若因飲食過度﹐負重傷﹐胃吐血者﹐最宜服之。

白朮二兩人參白茯苓黃芪蜜炙﹐各一兩柴胡二錢五分山藥百合去心﹐各七錢甘艸半兩﹐炙前胡二錢半

右銼碎﹐每服五錢﹐水一鍾﹐生薑三片﹐紅棗一枚﹐煎五分﹐食遠服。

消食丸又名消乳丸。消積滯﹐化乳食。

砂仁橘皮炒三稜炒莪朮炒神曲炒麥芽炒甘艸炒﹐各半兩香附子炒﹐一兩

右爲細末﹐湯浸蒸餅爲丸如麻子大﹐每服二三十﹐食遠白湯送下。量兒大小加減。《嬰童百問》曰﹕有丁香五分﹐枳殼﹑檳榔﹑烏梅各半兩﹐用紫蘇湯下。常服寬中快气。

木香丸治乳積﹑食積﹑气積。

木香蓬朮砂仁靑皮去白朱砂細研代赭石煆研﹐各二錢巴豆肉研﹐紙壓去油淨大丁香各一錢

右爲細末和勻﹐飛白麵糊爲丸如麻子大﹐風漧﹐每服三五丸至十丸﹐乳傷乳汁下﹐食傷米飲下﹐不拘時。

涼膈散治小兒臟腑積熱﹐口舌生瘡。

連翹甘艸黃芩川大黃﹝石卜﹞硝梔子薄荷葉各等分

右銼碎﹐每服五錢﹐竹葉五葉﹐蜜少許﹐煎至五分﹐食後服。

稀涎散【《儒門事親》﹐下同】小兒痰壅﹐用此吐之。

豬牙皂角不蛀者﹐去弦﹐稱一兩炙用之綠礬藜蘆各半兩

右爲細末﹐每服半錢﹐或一二錢﹐斡開牙關﹐漿水調下灌之。

碧雲散治小兒驚風有涎﹐用此吐之。

膽礬五錢粉霜一錢銅靑輕粉各一分

右研爲細末﹐每服一字﹐薄荷湯調下用之。如中風﹐用漿水調服。

防風通聖散治小兒風熱涎嗽。

防風川芎當歸芍藥大黃薄荷麻黃去根不去節連翹芒硝各半兩石膏黃芩甘艸桔梗各二兩滑石三錢荊芥白朮山梔子各一兩

右爲粗末﹐每服五七錢﹐水一大盞﹐生薑三片﹐煎至七分﹐去滓熱服。如涎嗽﹐加半夏五錢﹐生薑制過。

黃連解毒湯治小兒胎熱牙疳。

黃連黃蘗黃芩大梔子各等分

右銼爲麻豆大﹐每服五錢﹐水二盞﹐煎至八分﹐去滓溫服之。

三黃丸治證同前。

大黃黃芩黃蘗各等分

右爲末﹐水丸﹐每服三十丸﹐水下。一方﹐去黃芩﹐用黃連。

定志丸安魂定魄之藥。

柏子仁人參茯苓遠志去心茯神酸棗仁

右爲末﹐酒糊丸小豆大﹐每服五七十丸﹐生薑湯下。

枳朮丸治气不下降﹐胸膈滿悶。

枳實麩炒白朮各半兩

右爲細末﹐燒飯爲丸如桐子大﹐每服五十丸﹐米飲送下。

黃連解毒湯【《幼科全書》﹐下同】治小兒胎熱。

黃連甘艸人參木通連翹生地黃川芎陳皮

右燈心三莖﹐薄荷少許﹐水煎服。

勻气散治小兒胎寒。

桔梗陳皮各一錢砂仁茴香炒﹐各五分白芍炮﹐二分半粉艸炙﹐四分木香三分

右爲細末﹐每服一匙﹐棗湯調下。

平和飲子治小兒變蒸重者。

人參五分白茯去皮﹐一錢炙甘艸五分煨升麻二分

右﹐水煎服。稟受虛者﹐加白朮一錢。張景嶽曰﹕小兒於三月後﹐每三日進一服﹐可免百病。百日內宜服之。

調气散治變蒸吐瀉﹐或不乳而多啼。

木香香附子炙厚朴人參陳皮藿香甘艸

右﹐水煎服。

木香散治小兒不乳﹐及胎中受寒。

木香漧薑茯苓甘艸木瓜丁香陳皮

右等分爲細末﹐水煎﹐每服一字﹐綿蘸滴與之。

撮風散治小兒臍風撮口﹑噤口。

全腳蜈蚣一條﹐去足炙令焦蠍梢五个﹐去毒麝香少許直僵蠶七个﹐炒去嘴

右爲細末﹐每用一字﹐以豬乳和之﹐滴入口中卽開。

控痰散治風噤。

蠍梢銅靑各五分朱砂一錢膩粉一錢麝香少許

右爲細末﹐每服一字﹐臘茶淸調下﹐吐去風痰。

加減龍膽湯治小兒內熱。

龍膽艸柴胡黃芩麥門冬防風桔梗赤芍茯苓甘艸大黃煨減半

右﹐水煎服﹐得下卽止。一方用前胡。

理中湯治小兒胎寒。

人參白朮漧薑煨﹐各等分炙甘艸半之

右﹐水煎服。此藥性熱﹐所以治寒。若爲丸﹐煉蜜爲之﹐臨時搗丸﹐百沸湯吞下﹐欲其速化。

安神丸治小兒心煩不寐。

黃連去根須﹐二錢石菖蒲遠志去心﹐各二錢當歸身麥門冬去心山梔仁炒﹐各二錢茯神八錢共爲末﹐粟米糊和豬心血爲丸﹐朱砂爲衣﹐燈心湯下。

調元湯此治虛熱之聖藥也。

黃芪炒﹐一錢人參五分甘艸炙﹐二分半白芍五分

右﹐水煎服。《內經》云﹕熱淫於內﹐以甘瀉之﹐以酸收之。此之謂也。一方無白芍。

全蠍散下兒之痰﹐平時可用。

全蠍二十四个僵蠶二十四个白附子一錢南星一兩甘艸天麻朱砂各二錢半川芎一錢半

右爲末﹐姜湯下。熱甚﹐如薄荷湯下。

蟬花散【《普濟方》】治小兒夜啼不止﹐狀若鬼祟。

蟬蛻一个﹐用下半截爲末一字﹐薄荷湯入酒少許﹐調下。或者不信﹐將上半截爲末﹐前湯調下﹐卽復啼也。古人立方﹐莫知其妙。《嬰童百問》曰﹕用蟬蛻四十九个爲極細末﹐名安神散﹐分作四服﹐用釣藤湯送下。

升麻葛根湯【《衛生寶鑑》﹐下同】治小兒時气溫疫﹐頭痛發熱﹐肢體煩疼。

升麻甘艸白芍藥各十兩葛根十五兩

右四味銼碎﹐每服三錢﹐水一盞半﹐煎八分﹐稍熱服﹐不以時﹐日二三服。

塗唇膏治𦇤褓小兒咳嗽吐乳﹐久不愈。

石爇子一味﹐不拘多少爲末﹐每用一撚﹐蜜少許調塗兒唇上﹐日三五次﹐不拘乳食前後。

玉液散治小兒嘔逆吐利﹐霍亂不安﹐煩噪不得臥﹐及腹脹小便赤﹐煩渴悶亂﹐或傷寒瘧病。

丁香一錢藿香半兩桂府滑石四兩

右爲末﹐每服一錢﹐淸泔水半盞調下﹐冷服。

全蠍散治胎驚胎癇諸驚。

全蠍一个﹐焙琥珀辰砂各少許爲末﹐麥冬湯調下一字。

獨活湯治胎驚﹐發散風邪。

羌活獨活各二錢檳榔天麻麻黃去節甘艸各一錢

右銼散﹐每服一錢﹐白水煎服。滓加天南星末﹐蜜調﹐貼顖上。

二陳湯此藥性平﹐寒熱通用。

陳皮半夏薑汁泡七次白茯苓甘艸水一鍾﹐生薑三片引。嘔吐加白朮﹑煨漧薑。此二味嘔吐必用之藥也。挾熱而吐者﹐加煨漧薑﹑炒黃連。傷食加神曲﹑炒麥芽﹐砂仁﹑香附子﹑山楂。此五味消導必用之藥也。

理中丸治小兒胎寒。

人參白朮炙甘艸漧薑砂仁藿香烏梅附子豬苓澤瀉爲末﹐米飲爲丸。

釀乳當歸散【《育嬰家祕》﹐下同】治小兒胎寒﹐生下外感﹐乳母服之。

當歸川芎赤芍藥生地黃香附炒炙艸各等分桂心煨姜各減半﹝口父﹞咀水煎﹐食後服。少頃﹐撚去宿乳﹐與兒吮之。

釀乳赤芍散治小兒胎熱﹐乳母服之。

生地酒黃芩川芎當歸木通天花粉赤芍酒炙甘艸連翹各等分

﹝口父﹞咀﹐加淡竹葉水煎﹐食後服。令乳母撚去宿乳﹐與兒吮之。

三聖散治小兒胎癇。

白滑石飛過﹐兩半甘艸二錢半

右和勻作三分一用靑黛一錢﹐和勻﹐名安魂散﹐早以竹葉湯下﹔一用朱砂飛過一錢﹐和勻﹐名鎭心散﹐午用燈心湯下﹔一用苦梗細末一錢﹐和勻﹐名定魄散﹐晚用蘇葉湯下。

加減升麻葛根湯治小兒初生驚丹。

桔梗漧葛升麻川芎赤芍歸尾羌活柴胡甘艸各等分井水煎服。此驚丹之要藥也。

雄黃解毒丸治小兒胎毒瘡癰發搐。

雄黃另研郁金各一兩巴豆八錢﹐去油炒焦乳香沒藥各二錢﹐另研

右各制爲末﹐醋糊丸﹐朱砂爲衣。此方治諸惡病甚妙。

東垣安神丸【《幼科發揮》﹐下同】經云﹕熱淫所勝﹐治以甘寒﹐以苦瀉之。以黃連之苦寒﹐能去煩除熱爲君﹐以甘艸﹑生地黃瀉火補气生陰血爲臣﹐以當歸身補其血不足﹐朱砂約浮游之火以安其神也。

甘艸五錢半黃連酒炒﹐六錢當歸身二錢半生地黃一錢半朱砂五錢﹐水飛爲末

右爲末﹐蒸餅丸黍米大﹐朱砂爲衣﹐每服十丸至三十丸﹐溫水送。《景嶽全書》名朱砂安神丸﹐又名黃連安神丸﹐治心神煩亂﹐發熱﹐怔仲不寐﹐或寐中驚悸﹐頭暈等證。

眞金散治初生洗眼不淨﹐穢汁浸漬於眼目中﹐不能開者。

黃連黃蘗當歸赤芍杏仁去皮尖﹐各五分

右俱切﹐乳汁浸一宿﹐曬漧爲極細末﹐以生地汁調一字﹐點眼中自開。

琥珀抱龍丸治小兒諸驚﹐四時感冒﹐風寒溫痰邪熱至煩躁不寧﹐痰嗽气急﹐及瘡疹發搐。

眞琥珀天竺黃檀香細銼人參去蘆白茯苓各一兩半粉艸去節﹐三兩枳殼枳實麩炒牛膽星各一兩朱砂研飛﹐五錢山藥一斤﹐去黑皮金箔百片

右於乳缽內研極細末﹐取新汲水和丸如梧子大﹐陰漧﹐每服用薄荷湯化下。

天麻丸【《嬰童百問》﹐下同】治小兒因斷臍後﹐爲水濕風冷所乘﹐入於臍中﹐流於心脾﹐遂令肚脹臍腫﹐四肢柔直﹐日夜多啼﹐不能吮乳。此藥利驚化痰﹐凡釣腸﹑鎖肚﹑撮口﹐並宜服之。《奇效良方》云﹕治食癇。

南星泡﹐二錢附子炮牙硝天麻五靈脂全蠍焙﹐各一錢輕粉五分巴霜一字

右末糊丸如麻子大﹐每服三丸﹐薄荷生薑煎湯下。

定命丹治小兒急驚﹐天釣撮口﹐通利痰熱。

全蠍七个天麻南星炮白附子各二錢半朱砂靑黛各一錢半輕粉麝香各五分片腦一字

右爲末﹐粟米糊爲丸菉豆大﹐每服一丸﹐荊芥薄荷湯化下﹐先研半丸﹐吹入鼻中。一方無片腦。

朱銀丸治臍風壯熱﹐痰盛翻眼﹐口噤﹐取下胎中蘊受之毒﹐亦治驚積﹐但量情用之。一方無積字。

水銀蒸棗肉研如泥全蠍去毒牛膽南星朱砂各一錢白附子一錢五分天漿子去殼牛黃蘆薈各一錢二分鉛霜和水銀研麝各五分片腦一字僵蠶炒﹐七个

右爲末﹐粟米糊丸芥子大﹐每服一丸﹐薄荷湯下。如未通利﹐加至二三丸。

甘艸湯治小兒撮口﹐取吐風痰。

生甘艸一錢

右銼煎服﹐令吐出痰涎﹐卻以豬乳點入口中﹐瘥。

辰砂膏治眼閉口噤﹐啼聲不出﹐吮乳不得﹐口吐白沫﹐大小便皆通。

辰砂三錢硼砂一錢馬牙硝一錢元明粉二錢全蠍眞珠末各五分麝香一字

右爲末和畢﹐用好油紙封裹﹐自然成膏﹐每服一豆粒許。諸驚﹐金銀箔﹐薄荷煎湯下﹔潮熱﹐甘艸湯下﹐或用乳汁調敷乳上﹐令兒吮下。《證治準繩》去硝粉﹑眞珠﹐加龍腦﹐名辰砂全蠍散。《幼科發揮》曰﹕如胎驚﹐豬乳汁和棗湯下。此藥下痰甚妙。

蔥號散治初生小兒﹐七日不乳。

蔥白三四寸人乳不拘多少

右同搗如泥﹐抹兒口內﹐卽喫乳。《證治準繩》用蔥白三四寸﹐破之﹐用乳汁半盞煎灌﹐名蔥乳湯。

蠶號散治初生小兒七日不食乳﹐名撮口。

僵蠶四个﹐去嘴略炒茯苓少許

右爲末﹐蜜稠調﹐抹兒口內。

僵蠶膏治小兒撮口。

赤腳蜈蚣半條﹐炙釣藤朱砂直僵蠶焙全蠍梢各一錢麝香一字

右末﹐每服一字﹐取竹瀝調下。竹瀝解熱。

撮風散治小兒撮口。

直僵蠶二枚﹐去嘴略炒

右爲末﹐蜜調﹐敷兒口中。

瓜蒂散治小兒三歲忽發心滿堅硬﹐腳手心熱﹐則變爲黃﹔若不急治﹐害人甚速。臍風撮口﹐吹入鼻內﹐嚏則可醫。

瓜蒂七个赤小豆七粒秫米七粒

右爲末﹐用一豆許吹兩鼻內﹐令黃水汁出﹐殘藥未盡﹐水調服之﹐得吐黃水卽瘥。一方﹐瓜蒂一兩﹐赤小豆四兩爲末﹐每服一錢﹐溫水調下。藥下便臥﹐卽當有吐﹐以吐爲度﹐吐出黃水爲妙。

定命散治小兒初生﹐口噤不開。

蟬蛻十四个﹐去嘴腳全蠍十四个去毒

右爲細末﹐入輕粉少許﹐和勻﹐用乳汁調﹐乳前服。古今圖書集成醫部全錄卷四百十

小兒初生諸疾門

單方

小兒初生不能發聲﹐謂之夢生。庸俗不知此理﹐遂棄而不救﹐極爲可憫。今凡有此﹐切不可斷臍帶﹐將胞衣用火燒炙﹐令火气入兒腹內﹐兒身已暖﹐卻取貓一隻﹐用靑衣包裹其頭足﹐令一乖覺婦人拿住﹐用貓頭在兒耳邊﹐卻以手捉住貓頭﹐婦人以口齒著力咬破貓耳﹐貓遂大叫一聲﹐孩兒卽醒﹐開口﹑發聲﹑眼開﹐遂得長生矣。【《體仁匯編》】

初生不啼﹕取冷水灌之﹐外以蔥白莖鞭之卽啼。【《全幼心鑑》】

小兒胎毒﹕淡豉煎濃汁與三五口﹐其毒自下。又能助脾气﹐消乳食。【《聖惠方》】

預解胎毒﹕七八月或三伏日﹑或中秋日﹐剪壺盧須如環子腳者﹐陰漧﹐於除夜煎湯浴小兒﹐則可免出痘。【《唐珤經驗方》】

初生胎毒﹕小兒落地時﹐用橄欖一个燒研﹐朱砂末五分和勻﹐嚼生脂麻一口吐唾和藥﹐絹包如棗核大﹐安兒口中﹐待咂一个時頃﹐方可與乳。此藥取下腸胃穢毒﹐令兒少疾及出痘稀少也。【《孫氏集效方》】

小兒胎毒﹕初七時以韭汁少許灌之﹐卽吐出惡水惡血﹐永無諸疾。【《四聲本艸》】

初生解毒﹕小兒初生﹐未可便與朱砂蜜﹐只以甘艸一指節長炙碎﹐以水二合煮取一合﹐以綿蘸點兒口中﹐可與一蜆殼﹐當吐出胸中惡汁。此後待兒饑渴﹐更與之﹐令兒智慧無病﹐出痘稀少。【《王璆選方》】

小兒初生六日﹐解胎毒﹐溫腸胃﹐壯气血﹐朱砂豆大﹐細研蜜丸﹐一棗大﹐調與吮之﹐一日令盡。【《姚和眾至寶方》】

小兒臍風﹕用壁虎後半截﹐焙爲末﹐男用女乳﹐女用男乳﹐調勻入稀雞屎少許﹐摻舌根及牙關﹐仍以手蘸摩兒取汗出甚妙。【《筆峯雜興方》】

小兒臍風撮口﹕艾葉燒灰塡臍中﹐以帛縛定效﹔或隔蒜灸之﹐候口中有艾气﹐立效。【《簡便方》】

治臍風爛瘡﹕用紅綿燒灰﹑黃牛糞燒灰﹑幹胭脂各五分﹐如濕幹敷﹐幹則淸油調之。【《衛生總微》】

小兒臍爛成風﹕杏仁去皮研敷。【《子母祕錄》﹐下同】

小兒臍風濕腫久不瘥者﹕蜂房燒末敷之﹐效。

小兒撮口﹕用朱砂末安小瓶內﹐捕活蠍虎一个入瓶中﹐食砂末﹐月餘待體赤﹐陰榦爲末﹐每次薄荷湯服三四分。【《方廣附余》】

小兒撮口﹕初生豆牙研爛絞汁﹐和乳灌少許良。【《普濟方》】

小兒撮口臍風﹐乃胎熱也﹕用蝸牛五枚去殼﹐研汁塗口﹐取效乃止。【《本艸綱目》﹐下同】

又用蝸牛十枚﹐去殼研爛﹐入蒔蘿末半分﹐研勻塗之取效﹐甚良。

小兒初生﹐忽患撮口不飲乳﹐名曰馬牙﹐不治則百無一生。便看兒齒齦上有小泡子﹐如粟米狀﹐急以鍼挑出血﹐用墨磨薄荷汁﹐斷母發少許﹐裹手指塗搽。【《證治準繩》】

初生撮口﹕急視口中上下齗間﹐若有白色如豆大許﹐便以指甲於當中掐之﹐於掐破處以蜈蚣末敷之﹐大良。【《衛生總微》﹐下同】

又以蛇蛻朱砂麝香各一分﹐每用半字﹐津調塗口中﹐日五七次。

又以夜合花枝濃煎汁﹐拭口並洗。

又於兒口傍先刺令見血﹐碎雀甕汁塗之。

又生搗鼠婦並雀甕汁﹐相和調﹐塗抹口中﹐漸漸乳得效。鼠婦乃濕生虫也。

又以生甘艸一分細銼﹐水一盞﹐煎至六分﹐去滓放溫﹐分數次灌兒口中﹐令吐出痰涎穢物﹐後取豬乳汁點兒口中﹐癢。亦治撮口。

又以眞牛黃少許研細﹐淡竹瀝調一字灌之﹐次以豬乳滴口中。

又以赤足蜈蚣去頭足﹐炙黃爲末﹐以豬乳調半錢﹐分三四次溫灌之。

一方同雀甕不開口者五枚﹐燒灰研細末﹐米飲調服一字。

又以白僵蠶二枚爲末﹐蜜和敷兒口內﹔如無﹐以原蠶蛾二枚炙黃代之。亦治撮口。

又以雀矢白水和圓麻子大﹐乳服二圓﹐雞矢白亦佳。一方﹐雞矢白棗大﹐綿裹﹐水五合﹐煮二沸﹐分服。

治小兒臍風撮口﹕用全蠍二十个﹐頭尾俱全者﹐要去毒﹐用好酒塗炙爲末﹐麝香一字另研﹐共爲細末﹐用半字﹐金銀煎湯調服﹐卽效。

小兒口噤中風不能乳﹕用雀屎水丸麻子大﹐飲下二丸卽愈。或用雀屎四枚爲末﹐著乳頭飲兒。兒大十枚。【《千金方》﹐下同】

小兒口噤﹕面赤者屬心﹐白者屬肺。用雞矢白如棗大﹐綿裹﹐以水一合煮﹐分二服。一方酒研服之。

小兒百日內風噤﹐口中有物如蝸牛﹐或如黃頭白虫者﹐薄豬肪擦之卽消。【《聖惠方》﹐下同】

小兒初生口噤﹐十日內者﹐用牛口齝艸絞汁灌之。

小兒口噤﹐驚風不乳﹐白棘燒末﹐水服一錢。

小兒口噤﹐病在咽中如麻豆許﹐令兒吐沫﹐不能乳食﹐葛蔓燒灰一字﹐和乳汁點之﹐卽瘥。

治小兒口噤體熱﹕以靑竹茹三兩﹐酢一升﹐煎取三分之一﹐溫分數服。【《衛生總微》﹐下同】

治小兒口噤﹐牙關不開﹕天南星一个煨熟﹐急用紙封角﹐莫令透气﹐卻以紙裹近上尖處剪一竅子﹐雞頭大﹐令熱气出﹐於鼻孔中燻之﹐牙關立開。亦治撮口。

治小兒口噤不開﹕用天南星去皮臍﹐研爲細末﹐龍腦少許和勻﹐將藥於牙根上搽之﹐卽好。

又用蟬蛻十四个﹐去頭足﹐全蠍十四个去頭足﹐同爲細末﹐入輕粉少許﹐和勻﹐用乳汁調服。

治初生兒口噤不開﹐不收乳﹕以鹿角粉﹑大豆等分研細﹐乳和﹐塗乳上﹐與兒吮之。

小兒初生不乳﹐咽中有噤物如麻豆許﹐用水銀米粒大﹐與之下咽﹐卽愈。【《聖惠方》﹐下同】

小兒口噤﹐身熱吐沫﹐不能乳﹕取東行牛口中涎沫﹐塗口中﹐及頤上﹐自愈。

百日內小兒﹐無故口靑不飲乳﹕用淩霄花﹑大藍葉﹑芒硝﹑大黃等分爲末﹐以羊髓和丸梧子大﹐每研一丸﹐以乳送下﹐便可喫乳。熱者可服﹐寒者勿服。【《普濟方》】

小兒初生不乳﹕用好乳一酒鍾﹐蔥白三寸﹐入銀器內煎滚服之。不用蔥﹐如無銀器﹐瓦器亦可。【《窮鄕便方》】

小兒初生﹐不肯食乳者﹐乃心熱也。蔥煎乳汁﹐令小兒服之亦妙。終不若用黃連三分煎湯﹐一分灌小兒數匙﹐卽食乳矣﹐神效。【《石室祕錄》】

𦇤褓中風﹕取驢前交脊中毛一拇指大﹐入麝香豆許﹑以乳汁和銅器慢慢炒爲末﹐乳汁和灌之。【《千金方》】

小兒胎癇﹕琥珀﹑朱砂各少許﹐全蠍一枚爲末﹐麥門冬湯調一字服。【《直指方》﹐下同】

小兒胎驚﹕琥珀﹑防風各一錢﹐朱砂半錢爲末﹐豬乳調一字﹐入口中最妙。

小兒胎驚﹕朱砂﹑雄黃各等分爲末﹐取少許豬乳汁﹐調抹口中﹐卽效﹐入麝香少許﹐尢妙。【丹溪】

小兒胎驚﹕蠍一枚﹐薄荷葉包炙爲末﹐入朱砂﹑麝香少許﹐麥門冬煎湯調下一字﹐效。【《湯氏寶書》】

小兒百日發驚﹕蚱蟬去翅足炙三分﹐赤芍藥一分﹐黃芩三分﹐水二盞﹐煎一盞溫服。【《聖惠方》】

初生兒驚﹐月內驚風欲死﹕朱砂新汲水塗五心﹐最驗。【《斗門方》】

小兒胎風﹐手足搐搦﹕用蚤休卽紫河車爲末﹐每服半錢﹐冷水下。【《衛生易簡方》】

治臍濕﹕用枯礬﹑龍骨爲末﹐入麝少許﹐拭臍幹用﹐避風。【《顱顖經》﹐下同】

又用幹蝦蟆﹑牡蠣各一枚﹐燒灰細研﹐少許敷臍中﹐日三兩上瘥。

气臍大如栗﹐虛腫而軟﹐痛﹕用竹瀝塗﹐日數上﹐消。

兒臍濕淹﹕破屋爛艸爲末﹐頻摻﹐效。

小兒臍瘡﹕用幹蝦蟆灰敷﹐日三四﹐佳。【《肘後方》】

小兒臍瘡﹐出血及膿﹕海螵蛸胭脂爲末﹐油調搽之。【《聖惠方》﹐下同】

小兒臍瘡﹕用龍骨煆研敷之﹐效。

小兒臍腫﹐出汁不止﹐白礬燒灰敷之。

小兒臍濕﹐不早治﹐成臍風﹐或腫赤﹐或出水﹐川當歸末敷之。

一入麝香少許。

一用胡粉等分﹐試之最驗。若愈後﹐因尿入復作﹐再敷卽愈。

治小兒臍中生瘡﹐桑汁傅乳上﹐使兒飲之。【《千金方》﹐下同】

又飲羖羊乳及血。

治小兒風臍作惡瘡﹐歷年不瘥﹕取東壁上土敷之﹐大佳﹔若汁不止﹐燒蒼耳子粉之。

又用幹蠐螬虫末粉之﹐不過四五度瘥。

小兒臍不合﹐取車轄脂燒灰﹐日一敷之。

又燒蜂房灰爲末敷之。

小兒臍中生瘡﹐燒甑帶灰﹐和豬膏敷之。

小兒臍赤腫﹕杏仁半兩﹐豬頰車髓十八銖﹐先研杏仁如脂﹐和髓敷臍中腫上。

小兒臍瘡久不瘥者﹕馬齒菜燒研敷之。

小兒臍腫﹔荊芥煎湯洗淨﹐以煨蔥刮薄﹐出火毒﹐貼之卽消。【《海上方》】

小兒臍瘡出汁久不瘥﹕蝦蟆燒末敷之﹐日三﹐甚驗。一加牡蠣等分。【《外臺》】

小兒臍汁出﹐赤腫﹕白石脂末熬溫撲之﹐日三度﹐勿揭動。【《韋宙獨行方》】

嬰兒臍腫﹐多因傷濕﹕桂心炙熱慰之﹐日四五次。【《姚和眾方》】

小兒臍瘡久不合者﹐黃蘗末塗之。【《子母祕錄》】

初生小兒臍汁不漧﹕用綿繭﹑亂髮燒灰掩之。【《窮鄕便方》﹐下同】

小兒肚臍突出﹕用原斷臍帶並艾葉同燒灰﹐以油胭脂調搽﹐卽安。

小兒臍汁不漧﹔用綿裹落下臍帶燒研一錢﹐入當歸頭末一錢﹐麝香一字﹐摻之。【《全幼心鑑》】

小兒斷臍﹕卽用淸油調發灰傅之﹐不可傷水﹐臍濕不漧﹐亦傅之。【《本艸綱目》】

治小兒初生臍未落時﹐腫痛水出﹕取故緋絹燒灰﹐研細末傅之。【《衛生總微》﹐下同】

又以綿燒灰﹐研爲細末傅之﹐新舊皆可。

小兒肚臍突出半寸許﹐此气旺不收也﹐若不急安之﹐往往變爲角弓反張。方用茯苓一錢﹐車前子一錢﹐甘艸二分﹐陳皮三分﹐通艸三分。如無通艸﹐燈心一團。共煎湯灌之。一劑卽安﹐神方也﹗【《石室祕錄》﹐下同】

小兒初生﹐臍汁不漧﹕用車前子炒焦爲細末﹐敷之卽幹﹐神效。

初生小兒胎熱﹐或身體黃者﹕以眞牛黃一豆大﹐入蜜調膏﹐乳汁化開﹐時時滴兒口中。形色不實者﹐勿多服。【《錢氏小兒方》】

初生小兒五七日有熱證不已﹐只以益元散時時灌之。【《傷寒心鏡》】

小兒胎熱﹕黑豆二錢﹐甘艸一錢﹐入燈心七寸﹐淡竹葉一片﹐水煎服。【《全幼心鑑》﹐下同】

小兒初生七八日﹐大小便血出﹐乃熱傳心肺﹐不可服涼藥﹐只以生地黃汁五七匙﹐酒半匙﹑蜜半匙和服。

小兒初生無皮色赤﹐但有紅筋﹐乃受胎未足也。用早白米粉撲之﹐肌膚自生。【《聖濟方》】

小兒初生﹐徧身如魚脬﹐又如水晶﹐破則成水流﹕以密陀僧生研擫之﹐仍服蘇合香丸。【《救急方》】

治兒初生﹐兒血凝﹐皮肉不斂﹐哭無聲﹐不吮乳﹕以胡粉研細﹐酒和塗之﹐幹卽再塗。【《衛生總微》﹐下同】

又以白僵蠶爲末﹐煎湯﹐通寒溫浴之。

小兒胎寒好啼﹐晝夜不止﹐因此成癇﹕當歸末一小豆大﹐以乳汁灌之﹐日夜三四度。【《肘後方》】

小兒胎寒﹐腹痛汗出﹕用衣中白魚二七枚﹐絹包﹐於兒腹上回轉摩之﹐以愈爲度。【《聖惠方》】

治小兒忽患腹痛﹐夭矯汗出﹐名曰胎寒。煮梨葉濃汁七合﹐可三四度飲之。【《千金方》】

小兒初生頭熱鼻寒者﹕天南星炮爲末﹐水調貼顖上﹐炙手焚之。【《危氏得效方》】

小兒初生﹐面靑身冷口噤﹐乃胎寒也。用白僵蠶﹑木香﹑肉桂﹑陳皮﹑檳榔﹑甘艸炙各五分﹐水煎取汁﹐以綿蘸入兒口中。【《入門》】

又以當歸爲末﹐每用一小豆許﹐乳汁調下﹐日二夜一。兒大添之。【《衛生總微》﹐下同】

又以柏子仁爲末﹐每服一錢半﹐溫水調下。

小兒五十日以來﹐胎寒腹痛﹐躽啼弄舌﹐微熱而驚﹐此癇疾也。豬腎一具﹐當歸一兩焙﹐以淸酒一升煮七合﹐每以杏仁大與咽之﹐日三夜一。【《聖惠方》﹐下同】

小兒躽啼﹐驚癇腹滿﹐大便靑白色﹕用柏子末﹐溫水調服一錢。

小兒躽啼﹐面靑腹彊﹐是忤客气。馬糞一團絞汁灌之。【《聖濟總錄》】

小兒滿月﹐百日內發寒啼者﹕用車前子﹑元胡索﹑小茴﹑豬苓﹑澤瀉﹑釣藤各三分﹐赤茯苓﹑木通各四分﹐甘艸一分﹐燈心煎﹐半饑服。如藥不便。用燈心火爆四花穴﹐卽臍上下左右。【《窮鄕便方》】

小兒夜啼﹐靑黛量大小﹐水研服之。【《生生編》﹐下同】

小兒夜啼﹕黑牽牛末一錢﹐水調敷臍上﹐卽止。

小兒夜啼﹕用小兒初穿毛衫安放瓶內﹐自不哭也。

小兒夜啼﹕取井邊艸私著席下﹐勿令母知。

小兒夜啼﹕乳香一錢﹐燈花七枚爲末﹐每服半字﹐乳汁下。【《聖惠方》﹐下同】

小兒驚啼﹕白玉二錢﹐寒水石半兩爲末﹐水調塗心下。

小兒夜啼﹕豬屎燒灰淋汁浴兒﹐並以少許服之。

小兒夜啼﹕明鏡掛牀腳上。

小兒腹痛夜啼﹕牛黃一豆許﹐乳汁化服﹐仍書田字於臍下。

小兒夜啼﹕死人朽棺木燒照卽止。

小兒腹痛夜啼﹕樹孔中艸暗著戶上﹐卽止。

小兒夜啼﹕取雞窠艸安席下﹐勿令母知。豬窠中艸亦可。

治小兒夜啼﹔寫﹕若以色見我﹐以音聲求我﹐是人行邪道﹐不能見如來。燒灰吞之﹐男左一本﹐女右一本。【劉氏方】

治小兒夜啼不已﹐醫所不治者﹕取狼屎中骨燒灰爲末﹐水服如黍米大二枚。【《千金方》﹐下同】

治小兒驚啼﹕取雞屎白熬末﹐以乳服之佳。

又酒服亂髮灰。

又車轄脂如小豆許﹐內口中及臍中。

又臘月縛豬繩﹐燒灰服之。

小兒夜啼﹕以妊娠時食飲偏有所思者物﹐以此哺兒卽愈。

又取伏龍肝交道中土各一把﹐治下篩﹐水和少許飲之。

又取馬骨燒灰﹐敷乳上飲兒﹐啼卽止。

小兒驚啼﹕亂油發燒研﹐乳汁或酒服少許﹐良。

小兒驚啼﹐啼而不哭﹐煩也﹔哭而不啼﹐躁也。用蟬蛻二七枚去翅足爲末﹐入朱砂末一字﹐蜜調與吮之。【《活幼口議》】

小兒驚啼﹐發歇不定﹕眞麝香一字﹐淸水調服﹐日三。【《廣利方》】

小兒夜啼﹕牛屎一塊﹐安席下﹐勿令母知。【《食療》】

小兒夜啼﹕用涼膈調益元散﹐肚饑臨睡服。【《傷寒心鏡》】

小兒夜啼﹕五倍子末津調﹐塡於臍內。【《楊起簡便方》】

小兒夜啼﹕取燒屍場土置枕邊。【《集簡方》】

小兒一百二十日內夜啼﹕用蟬蛻四十九个﹐去前截用後截﹐爲末﹐分四服﹐釣藤湯調灌之。【《心鑑》】

小兒夜啼﹕劉季奴半兩﹐地龍炒一分﹐甘艸一寸﹐水煎灌少許。【《聖濟總錄》﹐下同】

小兒夜啼﹕馬蹄末敷乳上飲之。

小兒客忤夜啼﹕用本家廚下燒殘火柴頭一个﹐削平焦處﹐向上朱砂書云﹕撥火杖﹐撥火杖﹐天上五雷公﹐差來作神將﹗捉住夜啼鬼﹐打殺不要放。急急如律令﹗書畢勿令人知﹐安立牀前腳下﹐男左女右。【《岣嶁神書》】

小兒夜啼﹕甑帶懸戶上﹐卽止。【《子母祕錄》﹐下同】

小兒驚啼﹐狀如物刺﹕用蝟皮三寸燒末﹐敷乳頭飲兒。

小兒夜啼﹕取伏龍肝末二錢﹐朱砂一錢﹐麝香少許爲末﹐蜜丸﹐菉豆大﹐每服五丸﹐桃符湯下。【《普濟方》﹐下同】

小兒夜啼﹕以白花蛇目睛一隻爲末﹐竹瀝調少許灌之。

小兒驚熱﹐夜臥多啼﹕朱砂半兩﹐牛黃一分爲末﹐每服一字﹐犀角磨水調下。

小兒夜啼﹕硫黃二錢半﹐鉛丹二兩﹐研勻瓶固煆過﹐埋土中﹐七日取出﹐飯丸黍米大﹐每服二丸﹐冷水下。

小兒驚啼﹕黃芩﹑人參等分爲末﹐每服一字﹐水飲下。

小兒夜啼﹕前胡搗篩﹐蜜丸小豆大﹐日服一丸﹐熟水下﹐至五六丸﹐以瘥爲度。

小兒夜啼﹐驚熱﹕用人耳塞石蓮心﹑人參各五分﹐乳香二分﹐燈花一字﹐丹砂一分爲末﹐每薄荷湯下五分。

小兒夜啼﹕人參一錢半﹐黃連炙一錢半薑汁炒﹐甘艸半錢﹐竹葉二十片﹐作二服﹐加姜煎。【《平治會萃》】

小兒夜啼﹕用大虫眼睛一隻爲散﹐以竹瀝調少許與喫。【《姚和眾方》】

小兒初生﹐三日內啼哭﹐腹內響﹐打屁﹐陰囊稀﹐名爲盤腸气。用車前子﹑防風各三分﹐薄荷﹑甘艸各一分﹐元胡子﹑木通各四分﹐蟬殼五隻﹐水洗去頭足﹐如唇紅目赤加宣黃連二分﹐燈心一丸﹐同煎服。【《窮鄕便方》】

小兒夜啼﹕蟬蛻二十个去頭足﹐燈花三分﹐乳香末一錢﹐竹葉炙過爲細未﹐唾丸﹐入小兒臍﹐以舊膏藥封之。【《身經通考方》﹐下同】

治小兒夜啼﹕用神前燭花研碎﹐無根水下。

小兒血眼﹕兒初生艱難﹐血瘀眥睚﹐遂濺滲其睛﹐不見瞳人﹐輕則外泡赤腫﹐上下弦爛﹐用杏仁二枚﹐去皮尖嚼﹐乳汁三五匙﹐入輕粉少許﹐蒸熟絹包﹐頻點﹔重者加黃連﹑﹝石卜﹞硝最良。【《全幼心鑑》】

小兒百晬內吐乳﹐或糞靑色﹕用年少婦人乳汁一盞﹐入丁香十枚﹐陳皮去白一錢﹐石器煎一二十沸﹐細細與服。【《陳文中小兒方》】

小兒吐乳胃寒者﹕白豆蔻仁十四个﹐砂仁十四个﹐生甘艸二錢﹐炙甘艸二錢爲末﹐常摻入兒口中。【《危氏得效方》】

小兒初生吐不止者﹕用籧篨少許﹐同人乳二合﹐監二粟許煎沸﹐入牛黃粟許﹑與服﹐此劉五娘方也。【《外臺祕要》】

小兒哯乳不止﹐服此立效﹕膩粉一錢﹐鹽豉七粒﹐去皮研勻﹐丸麻子大﹐每服三丸﹐藿香湯下。【《活幼口議》】

𦇤褓吐乳﹐欬嗽久不愈﹕石燕子末以蜜調少許塗唇上﹐日三五次。【《衛生寶鑑》】

小兒初生﹐二便不通﹕用皂角燒存性﹐研爲細未﹐煉蜜作丸如棗核樣﹐內穀道中卽通。【《育嬰家祕》】

小兒初生﹐大小便不通﹕用眞香油一兩﹐皮硝少許﹐同煎滚冷定﹐徐徐灌入口中﹐服下卽通。【《蘭氏經驗方》】

小兒初生便閉﹕甘艸﹑枳殼煨各一錢﹐水半盞煎服。【《全幼心鑑》﹐下同】

小兒初生鎖肚﹐由胎熱毒結於肛門。兒生之後﹐閉而不通三日者﹐急令婦人咂兒前後心﹑手足心並臍七處四五次﹐以輕粉半錢﹐蜜少許﹐溫水化開﹐時時與少許﹐以通爲度。

治初生小便不通﹕用孩兒茶研極細末分許﹐煎扁蓄湯調下立通。【《萬病回春》】

治小兒穢惡入腹﹐令兒嘔吐不乳﹕木香﹑漧薑﹑茯苓﹑甘艸﹑木瓜﹑丁香各等分﹐水煎綿蘸滴與之。【《證治準繩》】

小兒晬嗽﹑百日咳嗽痰壅﹕貝母五錢﹐甘艸半生半炙二錢爲末﹐沙糖丸芡子大﹐每米飲化下一丸。【《全幼心鑑》】

治小兒百晬內嘔吐乳你﹐或大便靑色﹕用少婦乳汁一盞﹐丁香十粒﹐陳皮一錢﹐磁器內煮數沸﹐稍熱空心以綿球吮服。【《保嬰撮要》】

治小兒未晬咳嗽﹕用白僵蠶直者爲細末﹐塗少許你頭上﹐令兒喫立效。

小兒不語﹕四五歲不語者﹐赤小豆末﹐酒和敷舌下。【《千金方》】

小兒語遲者﹐以伯勞所踏樹枝鞭之﹐卽速語。李時珍曰﹕案羅氏《爾雅翼》云﹕本艸言伯勞所踏樹枝鞭小兒﹐令速語者﹐以其當萬物不能鳴時而獨能鳴之﹐故以類求之也。【《完素六書》】

小兒從小至數歲不能言﹕此心气不足﹐舌本無力﹐不能發轉故也﹔一云風冷傷於少陰。以赤小豆爲末﹐酒和塗舌上﹐神效。以社壇余胙酒﹐與飲少許。【《衛生總微》】

鍼灸

《甲乙經》曰﹕小兒臍風﹐目上插刺﹐絲竹空主之。小兒臍風﹐口不開﹐善驚﹐然谷主之。

《千金方》曰﹕治小兒四五歲不語﹐灸足兩踝各三壯。

《聖惠方》曰﹕小兒撮口胎風﹐先灸兩乳中三壯﹐後用烏驢乳一合﹐以東引槐枝三寸長十根火煨﹐一頭出津﹐拭淨浸乳中﹐取乳滴口中﹐甚妙。

《黎居十簡易方》曰﹕小兒臍風﹐獨頭蒜切片安臍上﹐以艾灸之﹐口中有蒜气卽止。

《危氏得效方》曰﹕小兒卒然腹皮靑黑而死﹐灸臍上左右﹐去臍各半寸﹐並鳩尾骨下一寸﹐凡五處﹐各灸五壯﹐仍酒和胡粉塗腹上﹐幹則易。

《寶鑑》曰﹕夜啼灸幼宮三壯﹐又灸中指甲後一分。

《萬全方》曰﹕灸小兒夜啼﹐上燈啼﹐雞鳴止者﹐灸中指甲後一分中衝穴一壯﹐炷如小麥大。

萬氏《片玉心書》曰﹕凡小兒初生﹐多有灸百會者﹐取其可以截風也。殊不知地分南北﹐人有勇怯﹐北人用灸固宜﹐南人用之無益而有害也。

《醫學綱目》曰﹕兒生二七日內﹐不吮乳多啼者﹐乃客風中臍﹐循流入脾﹐灸承漿在下唇稜下宛宛中﹐次灸頰車在耳下頰骨後﹐炷如雀屎各七壯﹐非灸不療。

兒喉中嗚咽﹐乳不利﹐灸璇璣三壯﹐在天突下一寸陷者中。

《古今醫統》曰﹕小兒撮口臍風﹐鍼然谷三分﹐不宜見血﹐灸則三壯。然谷一名龍淵﹐在足內踝前起大骨下陷中﹐又云內踝前﹐在下一寸﹐別於太陰蹺脈之郤﹐足少陰脈所流爲榮。

小兒气不足﹐數歲不語﹐鍼心兪三分﹐灸則三壯。心兪在五椎下兩旁﹐相去脊各一寸五分﹐正坐取之。

《衛生總微論方》曰﹕小兒心气不足﹐從小至數歲不能言﹐灸心兪三壯﹐灸兩足踝三壯。

初生兒血凝﹐以臍四邊各去臍半寸﹐並鳩尾下五處﹐各灸三壯。

治小兒初生撮口﹐以鹽豉置臍上灸之。

《小兒方》曰﹕小兒撮口出白沫﹐以艾灸口之上下四壯﹐鯽魚燒研﹐酒調少許灌之﹐仍掐手足。兒一歲半則以魚綱洗水灌之。

《證治準繩》曰﹕小兒臍腫﹐灸腰節臍骨間灸三壯﹐名命門穴﹐炷如麥。

《東醫寶鑑》曰﹕凡小兒七日以上﹑周年以下﹐不過七壯﹐炷如雀屎。

醫案

《小兒直訣》曰﹕李司戶孫百日發搐﹐日三五次﹐或作胎驚治之﹐不應﹐卽用大靑膏豆許塗顖﹑浴體二法﹐三日而愈。蓋嬰兒血气未實﹐不能勝外邪而發搐﹐故用浴體法。凡搐頻者﹐風在表易治﹐宜發散﹔搐稀者﹐風在髒難治﹐宜補脾。

《獨醒雜誌》曰﹕樞密孫公抃生數日﹐患臍風已不救﹐家乃盛以盤合﹐將棄諸江﹐道遇老媼﹐曰﹕兒可活﹐卽與俱歸﹐以艾炷灸臍下遂活。

《保嬰金鏡錄》曰﹕一小兒印堂靑黑﹐至夜啼搐﹐余謂脾土虛寒﹐用釣藤飲而安。後因驚發搐夜啼﹐用釣藤飲前證頓止﹐又用異功散而愈。

一小兒發熱夜啼﹐乳食不進﹐昏迷抽搐﹐痰盛口噤﹐脈紋如水字。此脾肺气虛﹐風木所乘﹐痰食積於胸腹也﹐先用大安丸﹐後用六君子加釣藤鉤而痊。

一小兒生旬日﹐面目靑黃。此胎黃證﹐妊娠胃熱也﹐用瀉黃散﹐乳調少許卽愈。後復身黃吐舌﹐仍用前散而安。

《明醫雜著》曰﹕一小兒十四歲﹐肢體倦怠﹐發熱晡熱﹐口漧作渴﹐吐痰如湧﹐小便淋瀝﹐或面目赤色﹐身不欲衣﹐此稟賦不足也﹐用補中益气湯及地黃丸加鹿茸而愈。

一小兒十三歲﹐內熱晡熱﹐形體倦怠﹐食少作渴﹐或用淸熱等藥治之﹐虛證悉具。余以爲所稟怯弱﹐用六味丸加鹿茸補之﹐不越月而痊。蓋古今元气虛實不同故也。

《幼科發揮》曰﹕一兒一日發搐﹐五日不醒﹐藥石難入。予鍼其三里﹑合谷﹑人中而醒。父母喜﹐乞調養之。予曰﹕曩用鍼時﹐鍼下無气﹐此稟賦不足也。如調理數年後出疹痘﹐可保無事﹐若在近年不敢許。次年果以痘疹死。

一小兒生後三日﹐啼哭不乳。予視其證﹐非臍風乃臍腹痛也。取蘄艾杵爛﹐火上烘熱掩其臍上﹐以帛勒之﹐須臾吮乳而不啼矣。

一小兒生八日﹐噴嚏多啼﹐請予視。予曰﹕此臍風也。視其上齶﹐果有泡﹐色變黃矣﹐乃取銀穵耳刮去之。其父慘然﹐愛惜之心見於形色﹐故去之未盡也。有老嫗聞之﹐急使婢女告其父﹐當急去之﹐其言迫切﹐父益懼﹐自取銀穵耳刮之不惜也。遣人告予﹐予曰﹕旬日後當發驚風。後果病﹐迎予視之﹐投以至聖保命丹而愈。

儒學陶教授一子﹐生八月病吐﹐諸醫治之不止﹐湯丸入口卽吐。諸醫云﹕食入卽吐。是有火也﹐欲作火治。用瀉火藥﹐又不效。眾醫不能治﹐其吐益劇。旣請予至議治﹐予作理中湯劑﹐用豶豬膽汁﹑童便各半拌之﹐炒焦﹐以水煎服﹐藥入立止。師請言其法﹐予曰﹕吐本寒邪﹐當用理中湯熱藥以上之。內寒已甚﹐格拒其陽﹐故熱藥入喉﹐被寒所拒﹐不得入也。今膽汁之苦寒﹐童便之鹹寒﹐下喉之後﹐兩寒相得﹐故不復出。須臾之間﹐陰气漸消﹐陽气乃發。此熱藥須冷服﹐以主治格拒之寒﹐以止嘔噦者是也。

一兒生二月﹐忽昏睡不乳﹐予以日計之﹐非變蒸也。視有二乳母皆年少气壯者﹐其乳必多﹐更代與之﹐必傷乳也﹐戒以今且損之﹐令饑一日自愈。後宜絕之﹐只用一乳母可也。次日果安。父母如其教﹐亦無傷食病。

本縣大尹張鼎石子生四月無乳﹐取一民壯婦人乳之。一夜大啼﹐醫甘大用治之﹐呼爲腹痛﹐用理中湯不效。又呼爲傷食﹐用益黃散﹐又不效。夜更啼哭﹐請予視之。甘語其故﹐蓋心本惡熱﹐藥中又犯漧薑﹑丁香﹐如何不助火而益增其病也﹗乃往看之。尹曰﹕夜啼四日矣。全曰﹕夜啼有四﹐心煩一也。尹曰﹔傷食乎﹖腹痛乎﹖全曰﹕腹痛則面色靑﹐傷食則面多晃白﹐今面多赤﹐心煩證的也。用導赤散加麥冬燈心﹐進一服﹐次早往問之﹐甘自內出﹐云昨夜到天明不止﹐予嘆彼喜藥不中病也﹐不知病退矣。人問﹐尹曰﹕昨夜哭尢甚也。予告之曰﹕病安矣。四日夜未亂﹐昨夜病退思乳﹐乳母在外。往夜之哭﹐病哭也﹔昨夜之哭﹐饑哭也。尹喜曰﹕怪哉﹗乳母來後﹐再不復啼﹐病果退矣。

王少峯次子三个月痛吐﹐請醫治之﹐藥乳不納。予見其兒在乳母懷中﹑以身伸努上竄﹐呃呃作聲﹐有發驚之意﹐乃取理中湯丸末子一分﹐用豬膽汁﹑童便各半匙﹐調分三服。初一次少停﹐略以乳餵一二口卽止﹔又進一次﹐又乳之。其兒睡一覺醒﹐則嘔止﹐不伸努﹐不呃呃作聲矣。予以是法教諸子﹐活人甚多﹐乃良法也。

一兒自滿月後常吐乳﹐父母愛之﹐諸醫不能止。一日問予﹐予曰﹕嘔吐者﹐非常有之病也。今常吐乳﹐非病也。然孩兒賴乳以生﹐頻吐乳者﹐非所宜也﹐恐傷气﹐不可不求其故。有母气壯乳多者﹐惟恐兒饑﹐縱兒飽足﹐飽則傷胃﹐所食之乳湧而出﹐此名溢乳﹐如瓶之注水滿而溢也﹐宜損節之﹐更服肥兒丸。兒之初生﹐筋骨軟弱﹐爲乳母者當懷抱護持可也﹐不然則左右傾側﹐其乳流出﹐此名啘乳﹐如瓶之側其水流出也﹐能緊護持則不吐也。有胃弱者不能受乳而變化之﹐無時吐出﹐所吐不多﹐此名哺露﹐如瓶之漏不能容受也﹐當補其脾胃﹐助其變化可也﹐亦以肥兒丸主治。

一女五个月內發搐﹐予以瀉靑丸投之﹐三四服搐不止﹐轉甚。予思痰壅气郁﹐乃發搐也﹐丸散頗粗﹐與痰粘滯於咽喉之間﹐致气不通而搐愈甚也﹐用竹葉煎作湯﹐取綿紙濾去其渣滓﹐澄淸服之﹐搐止而安。其父嘆曰﹕醫之貴於變通也如是夫﹗

先翁治一兒滿月後發搐﹐以至聖保命丹治之安。袓訓﹕治急驚風﹐只用瀉靑丸﹑導赤散。

《育嬰家祕》曰﹕一小兒初生徧身無皮﹐俱是赤肉﹐用白果粉徧身摻上﹐候生皮乃止。

一小兒初生如魚泡﹐又如水晶﹐破則水流﹐用密陀僧研極細﹐摻之。

《保嬰撮要》曰﹕一小兒患胎驚﹐諸藥不應﹐用紫河車研爛如泥﹐每用錢許﹐乳化服之﹐更以十全大補湯加釣藤鉤﹑漏蘆與母服兩月餘﹐舉發漸輕﹔服年餘舉發漸稀﹔更服年餘不再發。至出痘後復發﹐取紫河車研爛﹐入糯米粉丸小豆大﹐每服百丸﹐以乳送下﹐服二具全瘥。畢姻又發﹐仍服前丸及十全大補湯﹑六味丸加當歸﹑黃芪﹑肉桂﹑五味子。年餘﹐喜其能遠帷幕得痊。後因勞役更作﹐又用前丸及十全大補湯等藥不應﹐用大劑獨參湯服數斤﹐然後舉髮稍緩﹔乃用人參二兩﹑附子一錢﹐數服頓止﹔仍用前藥﹐間用獨參湯而痊。

一小兒患胎驚﹐用紫河車及十全大補湯﹑釣藤膏而愈。畢姻後發﹐用大劑獨參湯﹑六味丸加五味子﹑黃芪﹑當歸煎服。半載﹐舉髮稍輕﹔年餘﹐不再發。後每勞役怒气仍發﹐卽用前藥隨愈。又傷寒愈後復作﹐虛證悉具﹐莫能名狀﹐用紫河車二具﹑獨參湯十餘斤而痊。後患傷風咳嗽﹐咽漧內熱﹐用六味地黃丸料加五味子煎服﹐及十全大補湯而痊。

一小兒百日內患抽搐﹐痰涎自流﹐用驚風藥益甚﹐視其面色黃白﹐仍用六君子﹑補中益气二湯而愈。

一小兒面靑黑或痿黃﹐審其母素有鬱怒所致﹐用加味逍遙散﹑加味歸脾湯治其母﹐其子亦愈。

一小兒月內發搐鼻塞﹐余以爲風邪所傷﹐以六君子加桔梗﹑細辛﹐子母俱服﹔更以蔥頭七莖﹑生薑一片細擂﹐攤帛上﹐兩掌護溫﹐貼於顖間﹐半晌鼻利搐止。

一小兒未可月發搐嘔乳﹐腹膨作瀉﹐余以爲乳多傷脾胃﹐用五味異功散加漏蘆﹐母服之﹐子服數滴而尋愈。

一小兒旬日內先兩目發黃﹐漸及徧身﹐用瀉黃散服之瘥。

一小兒因母食郁飽脹咽酸﹐而患徧身皆黃﹐余以越鞠丸治其母﹐以瀉黃散治其子﹐並愈。

一周歲兒痰嗽啼哭﹐或用抱龍丸未止。余視其右腮白﹐左腮靑﹐此肺肝二經相勝﹐先用瀉白散以袪肺邪﹐次用柴胡梔子散以平肝火﹐又用地黃丸以滋腎水而痊。

一小兒三歲夜啼﹐面色白﹐黑睛少﹐小便淸。此脾腎气虛﹐朝用補中益气湯加山藥﹑五味子﹐夕用地黃丸頓愈。

一小兒白睛多面色赤﹐時作啼﹐此稟腎不足﹐用地黃丸。半載後忤其意﹐𨿽哭面色不赤。丹溪先生云﹕小兒忽大叫必死﹐卽此義也。

一小兒顱解足軟﹐膝大不能行履﹐用六味丸加鹿茸治之﹐三月而能步履。

一小兒年十四歲而近女色﹐發熱吐痰﹔至有室﹐兩目羞明﹐頭覺脹大﹔仍不斷欲﹐頭漸大﹐顖門忽開。用地黃丸益气湯之類﹐斷色欲年餘而愈。

一小兒十三歲患前證﹐內熱晡熱﹐形體倦怠﹐食少作渴﹐余以爲所稟怯弱﹐用六味丸加鹿茸補之﹐不越月而痊。

一小兒停食﹐腹痛夜啼﹐用大安丸而愈。後乳食𨿽入﹐其腹仍痛﹐用六君子加山楂﹑神曲﹐痛少止。乃去二味又四劑﹐痛全止。

一小兒三歲面白夜啼﹐小便靑而數。此肺腎虛弱﹐朝用補中益气湯加肉桂一分﹐夕用地黃丸而愈。大凡小兒面色靑﹐黑睛少﹐或解顱足熱者﹐出痘多在腎經﹐預用地黃丸補腎气﹐多得無恙者。

一小兒二歲夜啼﹐面色赤﹐黑睛色淡﹐小便頻赤﹐朝用補中益气湯加山藥﹑五味﹐夕用地黃丸而愈。

一小兒發熱多啼﹐乳食不進﹐昏迷抽搐﹐痰盛口噤。此脾肺气虛﹐風木所乘﹐痰食積於胸腹也。先用大安丸﹐後用六君子﹑釣藤鉤而痊。

一小兒每忽哭﹐白睛多﹐每悲面色赤。余謂稟賦腎虛﹐火妄動而然也﹐用地黃丸半載﹐後𨿽哭而面色不赤﹐諸證皆愈。

一小兒停食腹痛﹐發熱嘔吐﹐服峻厲之劑﹐更吐瀉汗多﹐手足並冷﹐發痙不止﹐其脈浮洪﹐按之如絲。用六君子湯加升麻﹑炮姜﹐痙證頓已﹔惟寒熱往來﹐又用四君﹑升麻﹑柴胡而愈。

一小兒瘈瘲啼叫﹐額間靑黑﹐此驚風肝木乘脾腹中作痛也。先用六君子湯加木香﹑柴胡﹑釣藤鉤﹐啼叫漸緩﹔更加當歸﹐又二劑而安。

一小兒言遲泄瀉﹐聲音不亮﹐雜用分利淸熱等劑﹐喉音如瘂﹐飲食少思。朝用地黃丸加五味子﹐夕用補中益气湯﹐其瀉漸止﹔遂專服前丸兩月﹐喉音漸響。

一小兒白睛多﹐瀉後喉喑﹐口渴兼吐﹐大便不實﹐朝夕服地黃丸而痊。後患瀉﹐喉復喑﹐仍服前丸而愈。此皆稟賦腎气不足﹐故用是藥。

一小兒五歲不能言﹐咸以爲廢人矣﹐但見其形色﹐悉屬肺腎不足。遂用六味地黃丸九五味子﹑鹿茸﹐及補中益气湯加五味子﹐兩月餘﹐形气漸健﹔將半載能發一二言﹔至年許﹐始音聲如常。

