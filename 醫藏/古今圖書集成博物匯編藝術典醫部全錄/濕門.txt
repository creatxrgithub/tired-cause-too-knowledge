古今圖書集成醫部全錄卷二百三十三

濕門

黃帝素問

生气通天論

因於濕﹐首如裹。濕熱不攘﹐大筋軟短﹐小筋弛長。軟短爲拘﹐弛長爲痿。

【注陽气者﹐若天與日﹐因而上者也。傷於濕者﹐下先受之。陰病者﹐下行極而上。陰濕之邪﹐上干陽气而冒明﹐故首如裹。濕傷陽气﹐則化熱矣。陽气者﹐柔則養筋。陽气傷而不能榮養於筋﹐大筋連於骨節之內﹐故郁熱而軟短﹔小筋絡於骨肉之外﹐故因濕而弛長。短則縮急而拘攣﹐長則放縱而爲痿棄。】

秋傷於濕﹐上逆而咳﹐發爲痿厥。

【注陰病者﹐下行極而上。故秋傷於濕﹐上逆而咳。】

陰陽應象大論

濕勝則濡瀉。

【注濕淫所勝﹐則脾土受傷﹐而爲濡瀉之病矣。】

秋傷於濕﹐冬生咳嗽。

【注秋﹐時之陰也。濕﹐气之陰也。秋傷濕﹐謂之重陰。冬咳嗽者﹐重陰而變陽也。】

中央生濕。

【注中央主土而灌漑四旁﹐故生濕。】

地之濕气﹐感則害皮肉筋脈。

【注淸濕地气之中人也﹐必從足始﹐故感則害皮肉筋脈。】

五臟生成篇

靑脈之至也﹐長而左右彈﹐有積气在心下支胠﹐名曰肝痺。得之寒濕﹐與疝同法。腰痛﹐足淸﹐頭痛。

【注脈長而彈﹐弦而急也。此得之寒濕而陽气受傷﹐故弦急也。邪在心下支胠間﹐故脈左右彈。淸濕地气之中人﹐必從足始。足厥陰之脈﹐從足上腘﹐入手中﹐過陰器﹐抵小腹﹐布脇肋﹐故病證與疝病相同而腰痛足冷。厥陰與督脈會於巓﹐故頭痛也。】

脈要精微論

中盛髒滿﹐气勝傷恐者﹐聲如從室中言﹐是中气之濕也。

【注腎爲水髒﹐受五臟之精而藏之。如腎不受藏﹐則中盛髒滿。不藏而反勝於中﹐則傷動其腎志矣。气勝傷恐﹐則精亦外溢﹐故曰此中气之濕也。聲如從室中言者﹐音不響亮而聲不外出也。】

髒气法時論

脾苦濕﹐急食苦以燥之﹐禁濕地濡衣。

【注脾屬陰土﹐喜燥惡濕。苦乃火味﹐故宜食苦以燥之。】

宣明五气論

脾惡濕。

【注惡卽苦之之意。】

通評虛實論

跖跛﹐寒風濕之病也。

【注跖﹐足也。跛﹐行不正而偏廢也。風寒濕邪﹐皆能爲之。】

太陰陽明篇

陽受風气﹐陰受濕气。

【注手太陰主气而主皮毛﹐故風气乘之。身半以下﹐足太陰陽明皆主之﹐故感地之濕气。】

故傷於風者﹐上先受之﹔傷於濕者﹐下先受之。

【注上先受之者﹐言邪气之中人也髙﹐故邪气在上也。下先受之者﹐言淸濕地气之中人也﹐必從足始﹐故淸气在下也。】

痺論

濕气勝者﹐爲著痺也。

【注痺者﹐閉也。濕流關節﹐故爲畱著之痺。】

其多汗而濡者﹐此其逢濕甚也。陽气少﹐陰气盛﹐兩气相感﹐故汗出而濡也。

痿論

有漸於濕﹐以水爲事﹐若有所畱﹐居處相濕﹐肌肉濡漬﹐痺而不仁﹐發爲肉痿。故《下經》曰﹕肉痿﹐得之濕地也。

【注有漸於濕者﹐淸濕地气之中於下也。以水爲事者﹐好飲水漿﹐濕濁之畱於中也。若有濕濁之所畱﹐而居處又兼卑下﹐內外相濕﹐以致肌肉濡漬﹐痺而不仁﹐發爲肉痿也。】

調經論

寒濕之中人也﹐皮膚不收﹐肌肉堅緊。榮血泣﹐衛气去﹐故曰虛。虛者聶辟。气不足﹐按之則气足以溫之﹐故快然而不痛。

【注表陽之气﹐主於皮膚。寒濕之陰邪﹐傷人陽气﹐是以皮膚不收﹐陽气不能外禦﹐故邪入於肌肉而堅緊也。榮血泣而不行﹐衛气去於膚表﹐故爲虛也。言此虛者﹐虛於外而辟積於內也。此表气不足﹐故按摩之則裏气出以溫之﹐故快然而不痛。】

气交變大論

歲土太過﹐雨濕流行。腎水受邪﹐民病腹痛淸厥﹐意不樂﹐體重煩冤。

【注太陰所至爲雲雨﹐蓋濕土之气﹐上升而爲雲爲雨。腹痛﹐腎臟之病﹐土勝而水傷也。腎爲生气之原﹐腎气受邪﹐故手足厥冷。腎藏志﹐志不舒﹐故意不樂。腎乃血气之生原﹐水不能濟火﹐故體重煩寃。土運太過﹐諸甲歲也。】

歲水不及﹐濕乃大行。民病腹滿﹐身重濡瀉﹐寒瘍流水﹐腰股痛發﹐腘腨股膝不便﹐煩冤﹐足痿﹐淸厥﹐足下痛﹐甚則跗腫。

【注水運不及﹐土乃勝之﹐故濕气大行。濕土太過﹐傷及腎陰﹐故爲腹滿身重諸病。寒毒而無熱化﹐故發爲寒瘍而無膿也。寒气上淩﹐故煩冤也。水運不及﹐六癸歲也。】

五常政大論

備化之紀﹐其令濕。

【注土气平和﹐是謂備化。在天爲濕﹐土之令也。】

惇阜之紀﹐大雨時行﹐濕气乃用﹐燥政乃辟。其動濡積並稸。其病腹滿﹐四肢不舉﹐大風迅至﹐邪傷脾也。

【注土運太過﹐是謂惇阜。大雨時行﹐乃濕气上蒸。夏秋之交﹐濕土主令﹐濕气盛﹐故秋之燥气乃辟。濕則濡滯而成積聚。腹滿﹐四肢不舉﹐水濕之爲病也。土气太過﹐風乃復之﹐脾反受傷。】

太陽司天﹐土乃潤﹐水丰衍﹐濕气變物﹐水飲內稸﹐中滿不食﹐皮﹝疒帬﹞肉苛﹐筋脈不利﹐甚則胕腫﹐身後癰。

【注太陽司天﹐則太陰濕土在泉﹐故土乃潤水丰衍者﹐土能制水也。長夏之交﹐水濕相合﹐無火土之長化﹐是以濕气變物。水飲中滿﹐皮﹝疒帬﹞肉苛﹐皆水濕之爲病。身後癰者﹐癰發於背也】

六元正紀大論

太陽司天之政﹐寒濕之气﹐持於气交。民病寒濕﹐發肌肉萎﹐足痿不收﹐濡瀉血溢。

【注寒濕之气﹐持於气交者﹐上下交互也。民病肉萎濡瀉諸證﹐皆寒濕之气﹐發而爲病也。】

四之气﹐風濕交爭﹐民病大熱少气﹐肌肉萎﹐足萎﹐注下赤白。

【注加臨之气乃厥陰風木﹐四之主气乃太陰濕土﹐是以風濕交爭﹐民病大熱少气者﹐風濕之病也。肉萎足痿者﹐濕土之气也。注下赤白者﹐濕熱之交感也。】

終之气﹐地气正﹐濕令行﹐陰凝太虛﹐埃昏郊野﹐民乃慘淒﹐寒風以至﹐反者孕乃死。

【注在泉之气﹐臨於終气﹐故地气正而濕令行。陰凝太虛者﹐太陰之气運於上也。埃昏郊野者﹐濕土之化布於下也。民乃慘淒者﹐陰濕之气行於中也。】

少陽司天之政﹐二之气﹐風不勝濕﹐雨乃零﹐民乃康。其病熱郁於上﹐咳逆嘔吐﹐瘡發於中﹐胸嗌不利﹐頭痛身熱﹐昏憒膿瘡。

【注二之客气﹐乃太陰濕土。厥陰風气﹐𨿽上從少陽﹐而亦不能勝其雨濕﹐風火气盛﹐得陰濕以和之﹐故民乃康。其有災眚﹐則病熱郁嘔吐﹐昏憒膿瘡諸證﹐皆陰濕凝於外﹐火熱郁於內也。】

太陰司天之政﹐民病寒濕﹐腹滿﹐身﹝月眞﹞憤﹐胕腫痞逆﹐寒厥拘急。濕寒合徳﹐黃黑埃昏﹐流行气交。

【注民病腹滿諸證﹐皆感寒濕之气而成。寒濕合徳﹐是以黃黑埃昏﹐流行气交。】

初之气﹐民气條舒。風濕相薄﹐雨乃後。民病血溢﹐筋絡拘彊﹐關節不利﹐身重筋痿。

【注初之主客﹐皆風气所司﹐是以歲前之地气遷﹐冬令之寒乃去﹐而春气正﹐風乃來﹐生榮萬物﹐民气條舒。主客之气﹐與司天之气相薄﹐故雨乃後至也。民病血溢筋痿諸證﹐皆感風濕之气所致。】

三之气﹐感於寒濕﹐則民病身重胕腫﹐胸腹滿。

【注司天之气﹐臨於三气﹐寒濕之气﹐行於气交也。】

四之气﹐濕化不流﹐則白露陰布﹐以成秋令。民病腠理熱﹐血暴溢﹐瘧﹐心腹滿熱﹐臚脹﹐甚則胕腫。

【注濕化不流於下﹐則白露陰布以成秋令。寒風﹐太陽寒水之气也。民病滿脹等證﹐乃寒濕熱三气雜至﹐合而爲病也。】

終之气﹐寒大舉﹐濕大化。感於寒則病人關節禁固﹐腰脽痛﹐寒濕推於气交而爲疾也。

【注終之主客﹐乃在泉寒水之气﹐故寒大舉。寒濕之气上下相交﹐故濕大化。腎爲冬藏而主骨﹐關節禁固﹐骨節不利也。寒濕推於气交﹐謂天地之气﹐上下相推﹐人在气交之中而爲病也。】

厥陰司天之政﹐四之气﹐溽暑濕熱相薄﹐爭於左之上﹐民病黃癉而爲胕腫。

【注四之客气﹐乃少陰君火﹐主气乃太陰濕土﹐是以溽暑濕熱相薄。爭於左之上者﹐謂少陰在司天厥陰之左也。民病黃癉胕腫﹐皆濕熱之爲病。】

五之气﹐燥濕更勝﹐沈陰乃布﹐寒气及體﹐風雨乃行。

【注五之客气﹐乃太陰濕土﹐主气乃陽明燥金﹐是以燥濕更勝。沈陰布而寒及體者﹐二气並主淸寒也。太陰所至﹐終爲雨﹐陽明所至爲淒鳴﹐故風雨乃行。】

太陰所至爲濕生。

【注徳化之常也。】

濕勝則濡泄﹐甚則水閉胕腫。

【注濕气在於至眞要大論﹐四季各主七十二日有奇。】

太陰司天﹐其化以濕﹐以所臨髒位命其病者也。

【注臨髒位者﹐天气上臨而下合人之髒位﹐隨六气之所傷而命其病也。】

歲太陰在泉﹐濕淫所勝﹐民病飲積心痛﹐耳聾渾渾焞焞﹐嗌腫喉痺﹐陰病見血﹐少腹痛腫﹐不得小便﹐病衝頭痛﹐目似脫﹐項似拔﹐腰似折﹐髀不可以回﹐腘如結﹐腨如別。

【注太陰在泉﹐辰戌歲也。飲積心痛﹐寒濕上乘也。耳聾至喉痺﹐乃三焦經病。自陰病至不得小便﹐以邪濕下流爲腎臟受病。自衝頭痛至腨如別﹐乃膀胱經病。蓋三焦爲決瀆之官﹐膀胱乃水津之腑﹐土气淫勝﹐而水髒水腑皆爲病也。】

濕淫於內﹐治以苦熱﹐佐以酸淡﹐以苦燥之﹐以淡泄之。

【注濕乃陰土之气﹐故宜治以苦熱。苦能勝濕﹐熱以和陰也。酸從木化﹐故佐以酸淡。以苦燥之者﹐苦從火化也。以淡泄之者﹐淡味滲泄爲陽也。】

太陰司天﹐濕淫所勝﹐胕腫骨痛﹐陰痺。除痺者﹐按之不得﹐腰脊頭項痛﹐時眩﹐大便難﹐陰气不用﹐饑不欲食﹐咳唾則有血﹐心如懸。病本於腎。太溪絕﹐死不治。

【注太陰司天﹐丑未歲也。胕腫陰痺﹐感寒濕之气。病在陰者名曰痺﹐故按之不得也。腎主骨而膀胱爲之腑﹐故腰脊頭項骨痛。腎開竅於二陰﹐故大便難。陰气不用者﹐不能上交於心也。上下不交﹐則上焦之火熱畱於胃﹔胃熱則消穀﹐故善饑。胃气上逆﹐故不欲食也。咳唾有血者﹐心火在上﹐而不得上下之相濟也。此土淫勝水﹐故病本於腎。太溪﹐腎之動脈﹐在足內踝外﹐踝骨上。太溪脈不至﹐則气已絕﹐故死不治。】

濕淫所勝﹐平以苦熱﹐佐以酸辛﹐以苦燥之﹐以淡泄之。濕上甚而熱﹐治以苦溫﹐佐以甘辛﹐以汗爲故而止。

【注濕乃土之濕气﹐故上甚而熱者﹐亦宜用辛溫發散﹐以汗爲故而止。】

濕化於天﹐熱反勝之﹐治以苦寒﹐佐以苦酸。

【注言六气司天﹐邪气反勝﹐宜以所勝之气味平之。】

太陰之復﹐濕變乃舉﹐體重中滿﹐飲食不化﹐陰气上厥﹐胸中不便﹐飲發於中﹐咳喘有聲﹐頭項痛重﹐而掉瘈尢甚﹐嘔而密默﹐唾吐淸液。甚則入腎﹐竅瀉無度。太溪絕﹐死不治。

【注气極則變﹐陰濕之气盛﹐是以體重中滿﹐飲食不化。陰气上逆﹐是以胸中不便。咳喘有聲者﹐飲乘於肺也。頭項痛重而掉瘈尢甚者﹐所謂因於濕﹐首如裹﹐濕熱不攘﹐大筋軟短﹐小筋弛長﹐軟短爲拘﹐弛長爲痿也。濕乘陽明則嘔。密默者﹐欲閉戶牖而獨居也。太陰者﹐三陰也。陰變而乘於陽﹐則陽欲盡而陰盛﹐是以唾吐淸液。甚則入腎﹐下乘冬令之寒水也。腎開竅於二陰﹐故曰竅瀉。】

太陰在泉﹐濕客下焦﹐發而濡瀉﹐及爲腫隱曲之疾。

【注濕客下焦﹐發而濡瀉及爲腫者﹐因客淫於下﹐而太陰之主气自病也。隱曲者﹐前陰也。】

濕气大來﹐土之勝也。寒水受邪﹐腎病生焉。所謂感邪而生病也。

【注水運不及﹐則濕气勝之﹐此歲運不及﹐而四時之勝气又乘而侮之也。】

諸濕腫滿﹐皆屬於脾。

【注五臟內合五行﹐五行內生六气﹐是以五臟之气病於內﹐而六气之證見於外也。】

靈樞經

邪气臟腑病形篇

身半以上者﹐邪中之也﹔身半以下者﹐濕中之也。故曰﹐邪之中人也﹐無有常。中於陰則澑於腑﹐中於陽則澑於經。

【注風雨寒景﹐天之邪也﹐故中人也髙。濕乃水土之气﹐故中於身半以下。】

五色篇

雷公曰﹕小子聞風者百病之始也﹐厥逆者寒濕之起也﹐別之柰何﹖黃帝曰﹕常候闕中﹐薄澤爲風﹐衝濁爲痺﹐在地爲厥﹐此其常也。各以其色言其病。

【注地者﹐地閣也。風乃天气﹐故常候於闕庭。寒濕者地气﹐故候在地部。風乃陽邪﹐故其色薄澤。寒濕者陰邪﹐故其色衝濁。】

百病始生篇

淸濕襲虛﹐則病起於下。

【注淸濕地气之中人也﹐必從足始﹐故淸气在下也。】

九宮八風篇

風從東方來﹐名曰嬰兒風。其傷人也﹐內捨於肝﹐外在於筋紐。其气主爲身濕。兩實一虛﹐病則爲淋露寒熱。犯其雨濕之地則爲痿。

【注淋露寒熱者﹐汗出而爲寒爲熱也。犯其雨濕之地﹐則風濕相搏而爲痿。】

扁鵲難經

中濕

何以知中濕得之﹖然。當喜汗出﹐不可止。何以言之﹖腎主濕﹐入肝爲泣﹐入心爲汗﹐入脾爲涎﹐入肺爲涕﹐自入爲唾﹐故知腎邪入心﹐爲汗出不可止也。其病身熱而小腹痛﹐足脛寒而逆﹐其脈沈濡而大。此五邪之法法原作「發」﹐按《難經》四十九難攺。也。

【注腎主濕﹐濕化五液﹐腎爲心邪﹐故汗出不可止。身熱﹐脈大﹐心也。小腹痛﹐足脛寒﹐脈沈濡﹐腎也。】

中濕得之爲賊邪。

金匱要略【漢張機】

濕

太陽病﹐關節疼痛而煩﹐脈沈而細【一作緩。】者﹐此名濕痺。濕痺之候﹐小便不利﹐大便反快﹐但當利其小便。

濕家之爲病﹐一身盡疼【一作疼煩﹐】發熱﹐身色如燻黃也。

濕家﹐其人但頭汗出背彊﹐欲得被覆向火。若下之早則噦﹐或胸滿﹐小便不利【一作利。】舌上如胎者﹐以丹田有熱﹐胸上有寒。渴欲得飲而不能飲﹐則口燥煩也。

風濕相搏﹐一身盡疼痛﹐法當汗出而解。值天陰雨不止﹐醫云此可發汗﹐汗之病不愈者﹐何也﹖蓋發其汗﹐汗大出者﹐但風气去﹐濕气在﹐是故不愈也。若治風濕者﹐發其汗﹐但微微似欲出汗者﹐風濕俱去也。

濕家病身疼發熱﹐面黃而喘﹐頭痛鼻塞而煩﹐其脈大。自能飲食﹐腹中和﹐無病。病在頭中寒濕﹐故鼻塞﹐內藥鼻中則愈。

濕家身煩疼﹐可與麻黃加朮湯﹐發其汗爲宜﹐愼不可以火攻之。

病者一身盡疼﹐發熱﹐日晡所劇者﹐名風濕﹐此病傷於汗出當風﹐或久傷取冷所致也﹐可與麻黃杏仁薏苡甘艸湯。

風濕脈浮﹐身重汗出惡風者﹐防己黃芪湯主之。

傷寒八九日﹐風濕相搏﹐身體疼煩﹐不能自轉側﹐不嘔不渴﹐脈浮虛而濇者﹐桂枝附子湯主之。若大便堅小便自利者﹐去桂加白朮湯主之。

風濕相搏﹐骨節疼煩掣痛﹐不得屈伸﹐近之則痛劇﹐汗出短气﹐小便不利﹐惡風不欲去衣﹐或身微腫者﹐甘艸附子湯主之。

風濕﹐脈浮身重﹐汗出惡風者﹐防己黃芪湯主之。

活人書【宋朱肱】

中濕

問﹕一身盡痛﹐發熱身黃﹐小便不利﹐大便反快者﹐何﹖曰﹕此名中濕也。風雨襲虛﹐山澤蒸气﹐人多中濕﹐濕流關節﹐須身體煩痛﹐其脈沈緩﹐爲中濕。主一身盡痛﹐發熱身黃﹐小便自利者﹐朮附湯。若小便不利﹐大便反快﹐當利其小便﹐宜甘艸附子湯﹑五苓散主之。

風濕

問﹕肢體痛重﹐不可轉側﹐額上微汗﹐不欲去被﹐或身微腫者﹐何﹖曰﹕此名風濕也。脈浮爲風濕﹐是風气與濕气相薄﹐肢體痛重﹐不可轉側﹐額上微汗﹐不欲去被﹐或身微腫﹐宜發汗。但漐漐身潤﹐則風濕俱去﹔若大發其汗﹐則風气去﹐濕气在矣。麻黃杏仁薏苡甘艸湯﹑防己黃耆湯﹑桂枝附子湯﹑桂枝加白尢湯﹑甘艸附子湯﹑朮附湯﹑杏仁湯﹑敗毒散﹐可選而用之。身腫者﹐甘艸附子湯加防風。

濕溫

問﹕兩脛逆冷﹐胸腹滿﹐多汗﹐頭目痛苦妄言者﹐何﹖曰﹕此名濕溫也。其人常傷於濕﹐因而中暑﹐濕熱相薄﹐則發濕溫。病苦兩脛逆冷﹐腹滿﹐又胸多汗﹐頭目痛苦﹐妄言。其脈陽濡而弱﹐陰小而急。治在太陰﹐不可發汗。汗出必不能言﹐耳聾﹐不知痛所在﹐身靑面色變﹐名曰重暍。如此死者﹐醫殺之耳。白虎加蒼朮湯主之。

河間六書【金劉完素】

濕病

諸濕腫滿﹐皆屬脾土。地之體也土﹐熱極盛則痞塞腫滿﹐物濕亦然。故長夏屬土﹐則庶物隆盛也。

諸痙彊直﹐積飲痞隔中滿﹐霍亂吐下﹐體重﹐胕腫肉如泥﹐按之不起﹐皆屬於濕。

諸痙彊直﹐筋勁彊直而不柔和也﹐土主安靜故也。陰痙曰柔痓﹐陽痙曰剛痓。亢則害﹐承乃制。故濕過極﹐則反兼風化制之﹐然兼化者虛像﹐而實非風也。

積飲﹐畱飲積蓄而不散也。水得燥則消散﹐得濕則不消以爲積飲也。土濕主否故也。

濕爲積飲痞隔﹐而土主形體﹐位在中央﹐故中滿也。

濕爲畱飲痞隔﹐而傳化失常﹐故甚則霍亂吐瀉也。

體重﹐輕淸爲天﹐重濁爲地﹐故土濕爲病﹐體重宜也。

胕腫肉如泥﹐按之不起﹐泥之象也。土過濕則爲泥﹐濕爲病也。積飲痞隔中滿﹐霍亂吐下體重﹐故甚則胕腫矣。

濕本土气﹐火熱能生土濕﹐故夏熱則萬物濕潤﹐秋涼則濕復燥幹也。濕病本不自生﹐因於火熱怫郁﹐水液不能宣行﹐卽停滯而生水濕。故凡病濕者多自熱生﹐而熱气尙多﹐以爲兼證﹐當云濕熱﹐亦猶風熱義同。𨿽病水寒不得宣行亦能爲濕﹐𨿽有此異﹐亦已鮮矣。或胕腫體寒而有水者﹐以爲蓄熱入裏極深﹐本非病寒也。及夫寒熱吐瀉﹐因得濕而成也。

諸痙項彊﹐皆屬於濕。寒濕同性﹐水火同居﹐故足太陽膀胱經屬水而位下﹐所以濕可傷也。其脈起目內眥﹐上額﹐交於巓上﹐其直者﹐從巓入絡於腦﹐還出別下項﹐故主項彊。太陽表中風﹐加之以濕客於經中﹐內挾寒濕則筋脈抽急﹐故痙項彊而不柔和也。此太陽寒濕﹐當詳有汗無汗﹐治以流濕祛風﹐微微發散而愈也。

風勝濕﹐濕自土生﹐風爲水化。土余制之以風﹐脾盛治之以燥﹐故濕傷肉﹐濕勝則濡泄﹐甚則水閉胕腫。王注曰﹕濕爲水﹐水盛則腫﹐水下形肉已消。又曰﹕濕气爲淫﹐皆爲腫滿﹐但除其濕﹐腫滿自衰。若濕气在上﹐以苦吐之﹔濕气在下﹐以苦瀉之﹐以淡滲之。治濕之法﹐不利小便﹐非其治也。故濕淫所勝﹐平以苦熱﹐佐以酸辛﹐以苦燥之﹐以淡泄之。若濕上甚而熱﹐治以苦溫﹐佐以甘辛﹐以汗爲故而止。濕淫於內﹐治以苦熱﹐佐以酸淡﹐以苦燥之﹐以淡泄之。脾苦濕﹐急食苦以燥之。又曰﹕土气之下﹐木气承之。《本艸》曰﹕燥可去濕﹐桑白皮﹑赤小豆之屬。王注曰﹕身半已上﹐濕气有餘﹐火气復郁﹐所以明其熱能生濕。經云﹕風寒在下﹐燥熱在上﹐濕气在中﹐火遊行其間﹐是以熱之用矣。故土主濕﹐霒雲雨而宏靜雨﹐熱極甚則飄驟散落﹐是反兼風木制其土也。若脾甚土自燥﹐去其濕﹐以寒除熱﹐脾土气衰﹐以甘緩之。所以燥泄積飲﹐痞隔腫滿﹐濕熱漧涸消渴﹐愼不可以溫藥補之。故積溫成熱﹐性之溫乃勝气之藥也。故此髒喜新而惡陳﹐常令滋澤﹐無使漧涸。土平則備化﹐太過則惇阜﹐不及則卑監。

儒門事親【元張從政】

濕

夫濕者﹐爲太陰濕土之主也。諸濕腫滿﹐霍亂泄注﹐胕腫骨痛﹐及腰膝頭項痛﹐風痺痿厥﹐唾有血﹐心懸如饑﹐熱痛始作﹐三陽受之。一日太陽﹐二日陽明﹐三日少陽﹐可汗而已。如四日太陰﹐五日少陰﹐六日厥陰﹐可下而已。或七日不愈﹐再傳至十三日﹐火邪皆去﹐六經悉和﹐則愈矣。

凡男子婦人﹐病水濕瀉注不止﹐因服豆蔻﹑烏梅﹑姜﹑附峻熱之劑。經曰﹕陽气耗減於內﹐陰精損削於外﹐遂令三焦閉濇﹐水道不行﹐水滿皮膚﹐身體痞腫﹐面黃腹大﹐小便赤濇﹐兩足按之﹐陷而不起。《內經》曰﹕諸濕腫滿﹐皆屬脾土。可用獨聖散吐之。如時月涼寒﹐宜於燠室不透風處﹐用火一盆﹐借火力出汗﹔次以導水禹功散﹐量病人虛實﹐瀉十餘行﹐濕去腫減則愈矣。是汗下吐三法俱行﹐三法行畢﹐臟腑空虛﹐先宜以淡漿粥養腸胃三兩日﹐次服五苓﹑益元同煎﹐或燈心湯調下亦可。如大勢未盡﹐更服神功散﹐可以流濕潤燥﹐分陰陽﹐利水道。旣平之後﹐宜大將息﹐愼忌油鹽酒果房室等事三年﹐則不復作矣。

東垣十書【元李杲】

陽明病濕勝自汗論

或曰﹕濕之與汗﹐陰乎陽乎﹖曰﹕西南坤土也﹐脾胃也。人之汗﹐猶天地之雨也。陰滋其濕﹐則爲霧露爲雨也。陰濕寒﹐下行之地气也。汗多則亡陽﹐陽去則陰勝也﹐甚爲寒中。濕勝則音聲如從甕中出﹐濕若中水也。相家有說土音如居深甕中﹐言其壅也﹐遠也﹐不出也﹐其爲濕審矣。又知此二者﹐一爲陰寒也。《內經》曰﹕气虛則外寒。𨿽見熱中蒸蒸爲汗﹐終傳大寒。知始爲熱中﹐表虛亡陽﹐不任外寒﹐終傳寒中﹐多成痺寒矣。色以候天﹐脈以候地。形者﹐乃候地之陰陽也﹐故以脈气候之﹐皆有形無形可見者也。

濕熱成痿肺金受邪論

六七月之間﹐濕令大行﹐子能令母實而熱旺﹐濕熱相合而刑庚大腸﹐故寒涼以救之。燥金受濕熱之邪﹐絕寒水生化之源﹐源絕則腎虧﹐痿厥之病大作。腰以下痿軟癱瘓﹐不能動﹐行走不正﹐兩足欹側﹐以淸燥湯主之。

秋傷於濕冬生咳嗽

秋者﹐淸肅之气﹐收斂下行之體也。爲濕所傷﹐是長夏之气不與秋令也。秋令不及﹐所勝妄行﹐故火得以炎上而克金。心火旣刑於肺﹐故肺气逆而爲咳﹐所不勝者侮之﹐故木气上行﹐與火同徳﹐動而不息也﹐所生者受病﹐而腎水虧也。長夏已亢﹐三焦之气盛也。命門者﹐三焦之舍也。故迫腎水上行﹐與脾土濕熱相合爲痰﹐因咳而動於脾之濕也﹐是以咳嗽有聲有痰。咳嗽不發於秋而發於冬者﹐以其六陰之極﹐肅殺始得其气﹐故肺不咳嗽於秋而咳嗽於冬也。咳嗽者﹐气逆行上也。气上行而逆﹐故面目發微腫﹐極則身體皆腫﹐變爲水气。故曰﹕濁气在上﹐則生﹝月眞﹞脹。又曰﹕諸气膹郁﹐皆屬肺金。此之謂也。春傷於風﹐夏傷於暑﹐冬傷於寒﹐辭理皆順﹐時字傷令字也。獨秋傷於濕﹐作令字傷時字﹐讀者不疑也。此四者皆無所亢﹐而害其所乘之子也。邪從後至﹐言歲之主气各差其分而爲病﹐一定之法也。若說秋字傷濕字﹐其文與上三句相通﹐其理與法不相通。大抵理與法通﹐不必拘於文也。故說詩者﹐不以文害辭﹐不以辭害意﹐以意逆志爲得之矣。故曰﹕春傷於風﹐說作人爲風所傷﹐非也。若是則止當頭痛惡風自汗﹐何以言夏爲飧泄哉﹖今言春傷於風﹐卽是時傷令也明矣。經云﹕東方來爲嬰兒風﹐其傷人也﹐外在於筋﹐內捨於肝。又曰﹕春甲乙所傷﹐謂之肝風。用此二句﹐以較前文﹐則辭理自通矣。

丹溪心法【元朱震亨】

中濕

《本艸》云﹕蒼朮治濕﹐上下部皆可用。

二陳湯中加酒芩﹑羌活﹑蒼朮﹐散風行濕。

脾气受濕﹐沈困無力﹐怠惰好臥。

去痰須用白朮。

上部濕﹐蒼朮功烈﹔下部濕﹐宜升麻提之。外濕宜表散﹐內濕宜淡滲。

若燥濕﹐以羌活勝濕湯﹑平胃散之類。

若風濕相搏﹐一身盡痛﹐以黃芪防己湯。

若濕勝气實者﹐以神佑丸﹑舟車丸服之。气虛者﹐桑皮﹑茯苓﹑人參﹑葶藶﹑木香之類。

凡肥人沈困怠惰﹐是濕熱﹐宜蒼朮﹑茯苓﹑滑石。

凡肥白之人﹐沈困怠惰﹐是气虛﹐宜二朮﹑人參﹑半夏﹑艸果﹑厚朴﹑芍藥。

凡黑瘦而沈困怠惰者﹐是熱﹐宜白朮﹑黃芩。

凡飲食不節﹐脾胃受傷﹐不能遞送﹐宜枳朮丸。

去上焦濕及熱﹐須用黃芩﹐瀉肺火故也。又如肺有濕﹐亦宜黃芩。如肺有虛熱﹐宜天門冬﹑麥門冬﹑知母。用黃芩多則損脾。

去中焦濕與痛熱﹐用黃連﹐瀉心火故也。如中焦有實熱﹐亦宜黃連。若脾胃虛弱﹐不能運轉而鬱悶﹐宜黃芩﹑白朮﹑漧葛。若中焦濕熱積久而痛﹐乃熱勢甚盛﹐宜黃連用薑汁炒。

去下焦濕腫及痛﹐並膀胱有火邪者﹐必須酒洗防己﹑黃蘗﹑知母﹑艸龍膽。又云﹕凡下焦有濕﹐艸龍膽﹑防己爲君﹐甘艸﹑黃蘗爲佐。如下焦腫及痛者﹐是濕熱﹐宜酒防己﹑艸龍膽﹑黃芩﹑蒼朮。

若肥人气虛之人腫痛﹐宜二朮﹑南星﹑滑石﹑茯苓。

黑瘦之人﹐下焦腫痛﹐宜當歸﹑桃仁﹑紅花﹑牛膝﹑檳榔﹑黃蘗。

戴思恭曰﹕濕有自外入者﹐有自內出者﹐必審其方土之致病源。東南地下﹐多陰雨地濕﹐凡受必從外入﹐多自下起﹐以腿腫腳气者多﹐治當汗散﹐久者宜疏通滲泄。西北地髙﹐人多食生冷濕面湩酪﹐或飲酒後寒气怫郁﹐濕不能越﹐以致腹皮脹痛﹐甚則水鼓脹滿﹐或通身浮腫﹐按之如泥不起﹐此皆自內而出也。辧其元气多少﹐而通利其二便﹐責其根在內也。此方土內外亦互相有之﹐但多少不同﹐須對證施治﹐不可執一。

證治要訣【明戴思恭】

濕辧中傷

風寒暑濕﹐皆能中人﹐惟濕气積久﹐畱滯關節﹐故能中﹐非如風寒暑之有暴中也。中濕之證﹐關節痛重﹐浮腫喘滿﹐腹脹煩悶﹐昏不知人﹐宜白朮酒。有破傷處﹐因澡浴﹐濕气從瘡口中入﹐其人昏迷沈重﹐狀類中濕﹐名曰破傷﹐宜白朮酒。

傷濕爲病﹐發熱惡寒﹐身重自汗﹐骨節疼痛﹐小便祕濇﹐大便多泄﹐腰腳痺冷﹐皆坐臥卑濕﹐或冒雨露﹐或著濕衣所致﹐宜滲濕參附湯﹐並除濕湯。

具前諸證﹐而腰痛特甚﹐不可轉側﹐如纏五六貫重﹐皆由濕气入腎經﹐腎屬水﹐從其類也。宜腎著湯﹐或滲濕湯﹐煎服。

小便祕大便溏者﹐《左傳》雨淫腹疾者是也。五苓散吞戊己丸。戊己屬土﹐土能克水﹐因以得名。五苓乃濕家之要藥。經云﹕治濕不利小便﹐非其治也。義蓋取此。

傷濕而兼感風者﹐旣有前項證﹐而又惡風不欲去衣被﹐或額上微汗﹐或身體微腫﹐汗漬衣濕﹐當風坐臥﹐多有此證。宜除濕湯﹑桂枝湯各半貼和服﹐合微發汗。若大發其汗﹐則風去濕在。已得汗而發熱不去者﹐敗毒散加蒼朮一錢﹑防風半錢。

傷濕又兼感寒﹐有前諸證﹐但無汗﹐慘慘煩痛﹐宜五積散和除濕湯各半貼。微發汗已﹐仍復熱而渴者﹐除濕湯半貼﹐和五苓散半貼。

傷濕而兼感風寒者﹐汗出身重﹐惡風喘滿﹐骨節煩疼﹐狀如歷節風﹐臍下連腳冷痺﹐不能屈伸﹐所謂風寒濕合成痺﹐宜防己黃芪湯﹑五痺湯﹐詳五痺用藥﹐於風濕最宜。若因浴水﹐未解裙衫﹐身上未幹﹐忽爾熟睡﹐致及腎經﹐外腎腫痛﹐腰背攣曲﹐只以五苓散一貼﹐入眞坯少許﹐下靑木香丸﹐如此三服﹐臟腑才通﹐腫消腰直﹐其痛自止。

醫學入門【明李梴】

濕分內外上下

風寒暑暴傷﹐人便覺﹔濕气燻襲﹐人多不覺。有自外入者﹐長夏郁熱﹐山澤燻气﹐冒雨行濕﹐汗透沾衣﹐多腰腳腫痛。有自內得者﹐生冷酒面滯脾﹐生濕郁熱﹐多肚腹腫脹。西北人多內濕﹐東南人多外濕。

濕在上宜微汗﹐在中下宜利二便或升提。

初入身沈重﹐多困倦﹐或肢節痛﹐或一身盡痛﹔甚則濕聚爲痰﹐昏不知人﹐爲直視﹐爲鄭聲。

首位髙气淸﹐濕燻則如有物以蒙之也。單蒼朮膏﹐妙。上燻喘咳﹐茯苓湯。

著脾面浮黃腫﹐脹滿﹐或臍下硬﹐退黃丸。大便泄﹐朮附湯﹑三白湯﹑滲濕湯。

濕﹐下先受之﹐著腎故腰腳攣痛﹐獨活寄生湯﹑當歸拈痛湯﹑腎著湯﹑靑娥丸。

微汗﹐防己黃芪湯﹐或羌活勝濕湯。無汗者﹐五苓散加蒼朮。通經絡﹐神仙飛步丹﹑乳香黑虎丹。

治宜滲小便﹐利大便爲妙工。滲劑﹐五苓散﹐面黃加茵陳一倍﹐身痛加羌活一倍。濕盛膨脹者﹐又當以車前﹑木通﹑葶藶﹐利水行气爲君﹐以參﹑朮﹑茯苓爲佐﹔或以二朮爲君﹐而以利水藥爲佐。濕郁肢脹﹐或徧身浮腫者﹐皆自內而出也﹐量虛實利之。不敢利者﹐退黃丸﹐妙。

更有四气相兼﹐須分兼中兼感。若濕熱甚﹐除濕湯。兼風合桂枝湯﹐或古防風湯﹑敗毒散﹔兼寒﹐合五積散﹐或古姜附湯﹔兼暑﹐合五苓散。大抵百病兼風﹐則必惡風﹐有汗﹐眩運﹔兼寒則必惡寒﹐無汗﹐或攣痛﹔兼暑則必面垢煩渴﹔兼濕則必腫滿沈倦。四气互相兼並﹐惟寒濕﹑濕熱爲病﹐而濕熱尢多。以尿赤有渴爲濕熱﹐多黑瘦膏粱之人﹔以便淸不渴爲寒濕﹐多肥白淡食之人。昔有專用五積治寒濕﹐防風通聖散治濕熱﹐宜哉﹗

淸熱燥濕兼補中﹐此治濕熱法也。凡內傷勞役﹐七情飲食﹐以致脾虧火動﹐肺金受傷﹐則木旺侵脾﹐令飲食不化﹐郁爲痰積﹐甚則腹脹浮腫。實者下之﹐虛者補脾﹐利濕消導﹐兼以淸熱﹐淸燥湯是也。濕勝筋痿﹐熱勝筋縮者﹐尢宜。

通用內外濕熱﹐燥脾並升散。燥脾﹐枳朮丸﹑大安丸﹑單蒼朮丸﹑升陽除濕湯﹑通用二陳湯﹐或平胃散加桑白皮爲主。濕在上焦﹐如羌活﹑蒼朮﹔微汗有熱加黃芩。中焦濕加豬苓﹑澤瀉滲利﹔熱加黃連。下焦濕加升麻﹑防風升提﹔熱加防己﹑黃蘗﹑龍膽艸。肥人多濕﹐加蒼朮﹑滑石﹔瘦人多熱﹐加芩﹑芍。沈困加參朮。又四制蒼蘗丸﹑三精丸。

元气實而濕熱甚者﹐導水丸﹐或除濕丹﹑舟車丸。

醫貫【明趙獻可】

濕論

有在天之濕﹐雨露霧是也。在天者本乎气﹐故先中表之榮衛。有在地之濕﹐泥水是也。在地者本乎形﹐故先傷肌肉筋骨血脈。有飲食之濕﹐酒水乳酪是也。腎爲水谷之海﹐故傷於脾胃。有汗液之濕﹐謂汗出沾衣﹐未經解換者是也。乃太陰脾土所化之濕﹐不從外入者也。陽盛則火勝﹐化爲濕熱﹔陰盛則水勝﹐化爲寒濕。其證發熱惡寒﹐身重自汗﹐筋骨疼痛﹐小便祕濇﹐大便溏泄﹐腰痛不能轉側﹐跗腫肉如泥﹐按之不起。

經曰﹕因於濕﹐首如裹。濕气蒸於上﹐故頭重。又曰﹕濕傷筋﹐故大筋軟短﹐小筋弛長﹐軟短爲拘﹐弛長爲痿。又曰﹕濕勝則濡泄﹐故大便溏泄﹐大便泄故小便濇。又曰﹕濕從下受之﹐故跗腫。又曰﹕諸濕腫滿﹐皆屬脾土﹐故腹脹﹐肉如泥。濕气入腎﹐腎主水﹐水流濕﹐各從其類﹐故腰腎痛。

治法﹕在上者﹐當微汗﹐羌活勝濕湯。在下者﹐當利小便﹐五苓散。夫脾者﹐五臟之至陰﹐其性惡濕。今濕气內容於脾﹐故不能腐熟水谷﹐致淸濁不分﹐水入腸間﹐虛莫能制﹐故濡泄﹐法當除濕利小便也。

東垣曰﹕治濕不利小便﹐非其治也。又曰﹕在下者引而竭之。聖人之言﹐𨿽布在方策﹐其不盡者﹐可以意求耳。夫濕淫從外而入裏﹐若用滲淡之劑以除之﹐是降之又降﹐乃復益其陰﹐重竭其陽﹐則陽气愈消而精神愈短矣。是陰重彊﹐陽重衰﹐反助其邪之謂也。故用升陽風藥卽瘥。以羌活﹑獨活﹑柴胡﹑升麻各一錢﹐防風根半錢﹐炙甘艸半錢﹐水煎熱服。大法云﹕濕淫所勝﹐助風以平之。又曰﹕下者舉之﹐得陽气升騰而愈矣。又曰﹕客者除之﹐是因曲而爲之直也。夫聖人之法﹐可以類推﹐舉一而知百也。

有腳气類傷寒者﹐發熱惡寒﹐必腳脛間腫痛﹐俱從濕治。《千金方》有陰陽之分﹕陰腳气脛處腫而不紅﹐陽腳气腫而紅者是也。

有濕熱發黃者﹐當從郁治。凡濕熱之物﹐不郁則不黃﹐禁用茵陳五苓散。凡見用五苓茵陳者﹐十不一生﹐當用逍遙散。

凡傷寒必惡寒﹐傷風必惡風﹐傷濕必惡雨。如傷濕而兼惡寒無汗骨節疼痛者﹐仲景有甘艸附子湯。

醫門法律【淸諭昌】

濕論

經曰﹕傷於濕者﹐下先受之。言地濕之中人﹐先中其履地之足﹐然後漸及於上者也。曰﹕濕流關節。言地濕之中人﹐流入四肢百節﹐猶未入於臟腑者也。曰﹕陰受濕气。言地濕之中人﹐已入於太陰脾土﹐未入於陽明胃土者也。曰﹕濕上甚爲熱。此則下受之濕﹐襲入三陽胸背頭面之間﹐從上焦之陽而變爲濕熱者也。濕至上焦而變熱﹐其證夏月爲最多。蓋夏月地之濕气﹐上合於天之熱气﹐日之暑气﹐結爲炎蒸﹐人身應之﹐頭面赤腫﹐瘡癤叢生﹐疫邪竊據﹐其由來自非一日矣。

諸家論濕﹐但云濕流關節止耳。至濕上甚爲熱之旨﹐從未言及﹐今悉論之。濕上甚爲熱﹐《內經》申一義云﹐汗出如故而止﹐妙不容言。蓋濕上甚爲熱﹐卽所謂地气上爲云也。汗出如故﹐卽所謂天气下爲雨也。天气下爲雨﹐而地气之上升者﹐已解散不存矣。治病之機﹐豈不深可會哉﹗

濕上甚爲熱﹐其人小便必不利。蓋膀胱之气化﹐先爲濕熱所壅而不行﹐是以旣上之濕﹐難於下趨。經又曰﹕治濕不利小便﹐非其治也。可見治上甚之濕熱﹐利其小便﹐卽爲第二義矣。然有陽實陽虛二候﹕陽實者﹐小便色赤而痛﹐利其小便﹐則上焦遏郁之陽气通﹐其濕熱自從膀胱下注而出矣。陽虛者﹐小便色白﹐不時淋漓而多汗﹐一切利小水之藥卽不得施。若誤施之﹐卽犯虛虛之戒﹐不可不辧也。

《金匱》治上焦之濕﹐本《內經》濕上甚爲熱之義﹐而分輕重二證。輕者﹐但發熱面赤而喘﹐頭痛鼻塞而煩﹐邪在上焦﹐裏無別病者﹐但內藥鼻中﹐﹝口畜﹞去濕熱所釀黃水而已。以鼻竅爲腦之門戶﹐故卽從鼻中行其宣利之法﹐乃最神最捷之法也。重者﹐身熱足寒﹐時頭熱面赤目赤﹐皆濕上甚爲熱之明徵。濕熱上甚﹐故頭熱面赤目赤﹔濕熱上甚﹐故陽气上壅﹐不下通於陰而足寒。自成無己謂是濕傷於下﹐風傷於上。仲景發明《內經》奧旨﹐成土苴矣。豈其不讀《內經》耶﹖豈風始生熱﹐濕不生熱耶﹖在冬月傷寒﹐已爲熱病﹐豈夏月傷濕反不爲熱病耶﹖詳仲景以上甚爲熱之重證發﹐入痙病最重之條﹐而不言其治。昌欲於此微露一緘。然而竿頭之步﹐觀者得無望之卻走乎﹖《內經》原有上者下之之法﹐邪從下而上﹐必驅之使從下出﹐一定之理也。其證輕者﹐裏無別病﹐但﹝口畜﹞其黃水﹐從淸陽之鼻竅而下出﹐則其重而裏多危證者﹐必驅其黃水從前後二陰之竅而出﹐所可會意也。《金匱》於本文之下﹐增若發其汗者二十四字垂戒﹐初不以下爲戒﹐又可意會也。但下法之難﹐不推其所以不可汗之故﹐卽不得其所以用下之權。仲景以其頭搖口噤背張﹐幾幾陽之欲亡﹐若更發其汗﹐重虛衛外之陽﹐惡寒必轉甚﹔若發汗已﹐其脈如蛇﹐眞陽脫離﹐頃刻死矣。由是推之﹐濕上甚爲熱之重者﹐非用下法﹐難以更生。而下法必以溫藥下之﹐庶幾濕去而陽不遂與之俱去耳。此非無徵之言也。仲景卽於本篇申一義云﹕下之﹐額上汗出﹐微喘﹐小便利者﹐死。豈非因下而並奪其陽之大戒乎﹖噫嘻﹗此殆與性與天道同義矣。

論治濕諸方

《金匱》云﹕濕家身煩疼﹐可與麻黃湯發其汗爲宜﹐愼不可以火攻之。此治濕熱兩停﹐表裏兼治之方也。身煩者熱也﹐身疼者濕也﹐用麻黃取微汗以散表熱﹐用白朮健脾以行裏濕﹐而麻黃得朮則𨿽發汗不至多汗﹐朮得麻黃並可行表裏之濕下趨水道﹐又兩相維持也。傷寒失汗而發黃﹐用麻黃連翹赤小豆湯﹐分解濕熱﹐亦是此意。但《傷寒》無用朮之法﹐《金匱》復出此法﹐又可見雜證脾濕內淫﹐必以朮爲主治矣。

凡夏月之濕皆爲熱濕﹐非如冬月之濕爲寒濕也。而《金匱》取用附子之方﹐不一而足者﹐何耶﹖宜乎據方推證者﹐莫不指熱濕爲寒濕矣。不思陽气素虛之人﹐至夏月必且益虛﹐虛故陽气不充於身﹐而陰濕得以據之。此而以治濕之常藥施之﹐其虛陽必隨濕而俱去﹐有死而已。故陽虛濕盛﹐捨助陽別無驅濕之法﹐亦不得不用之法耳。

《金匱》云﹕傷寒八九日﹐風濕相搏﹐身體疼煩﹐不能自轉側﹐不嘔不渴﹐脈浮虛而濇者﹐桂枝附子湯主之。若大便堅﹐小便自利者﹐去桂加白朮湯主之。用桂枝﹑附子﹐溫經助陽﹐固護表裏﹐以驅其濕﹐以其不嘔不渴﹐津液未損﹐故用之也。若其人大便堅則津液不充矣﹐小便自利則津液下走矣﹐故去桂枝之走津液﹐而加白朮以滋大便之幹也。此連下條甘艸附子湯﹐俱《傷寒論》太陽篇中之文也。《傷寒》痙濕暍篇中不載﹐而《金匱》痙濕暍篇中載之﹐可見治風濕與治熱濕﹐其陽虛者之用本方﹐不當彼此異同矣。而《傷寒論》但云﹐若大便堅小便自利者﹐去桂加白朮湯主之﹐《金匱》重立其方﹐且於方下云﹐一服覺身痺﹐半日許再服﹐三服都盡﹐其人如蝟狀﹐勿怪﹐卽是朮附並走皮中﹐逐水气未得除故耳。成無己注《傷寒》於此條云﹐以桂枝散表之風﹐附子逐經中之濕﹐總不言及陽虛﹐而昌諄復言之﹐得此一段﹐始爲有據。其一服覺身痺者﹐藥力𨿽動其濕﹐而陽气尙未充﹐不便運旋也。三服都盡﹐陽气若可行矣﹐徧身如攢鍼之刺﹐其渙而難萃之狀﹐尙若此﹐《金匱》可謂善於形容矣。不但此也﹐人身藉有陽气﹐手持足行﹐輕矯無前﹐何至不能自轉側乎﹖此豈可諉咎於濕乎﹖卽謂濕勝﹐陽气果安往乎﹖況其證不嘔不渴﹐其脈浮虛而濇﹐陽虛確然無疑。無己輒以治風濕之外邪爲訓﹐寧不貽誤後人耶﹖

《金匱》云風濕相搏﹐骨節疼煩﹐掣痛不得屈伸﹐近之則痛劇﹐汗出短气﹐小便不利﹐惡風不欲去衣﹐或身微腫者﹐甘艸附子湯主之。此亦陽虛之證﹐與前條大約相同。風傷其衛而陽不固於外﹐濕流關節﹐而陽不充於經﹐用此固衛溫經散濕也。

《金匱》云﹕風濕﹐脈浮身重﹐汗出惡風﹐防己黃芪湯主之。此治衛外之陽大虛﹐而在裏之眞陽無患者﹐附子卽不可用﹐但用黃芪實衛﹐白朮健脾﹐取甘溫從陽之義﹐以緩圖而平治之。方下云﹕服後當如虫行皮中﹐從腰以下如水。暖坐被上﹐又以一被圍腰以下﹐溫令微汗﹐瘥。可見汗出乃是陽虛自汗﹐而腰以下屬陰之分則無汗也。服此𨿽動其濕﹐而衛外之陽﹐尙不足以勝之﹐故皮中如虫行﹐較前徧身如蝟之狀爲少殺矣。姑以暖被圍腰以下﹐接令微汗﹐以漸取瘥﹐亦從下受者從下出之之法也。

閱淸熱滲濕湯一方﹐差合鄙意。以夏月所受之濕﹐爲熱濕暑濕﹐而羣方所主之藥﹐多在寒濕風濕﹐殊不慊耳。方後云﹕如單滲濕﹐去黃連﹑黃蘗﹐加橘皮﹑漧薑﹐仍是去寒增熱﹐依樣壺盧矣。

二朮四苓湯方﹐通治表裏濕邪﹐從水道出﹐兼淸暑熱之气﹐所宜遵也。

濕上甚而熱﹐汗之則易﹐下之則難﹐故當變其常法而爲表散﹐羌活勝濕湯得之。

攻下之方﹐多過於峻﹐續隨子丸治肺經病﹐以人參爲君﹐海金沙散以白朮爲君﹐瘥可耳。

脾惡濕﹐濕從下入而傷其脾﹐是以身重足軟﹐小便濇﹐大便反利。不溫其脾﹐濕無由去﹐當以除濕湯加淸熱利水藥。

白朮酒方﹐專一理脾﹐不分功於利小便﹐蓋以脾能健運﹐濕自不畱而從水道出耳。然則胃中津液不充﹐不敢利其小便者﹐得此非聖藥乎。

風濕論

風也﹐濕也﹐二气之無定體而隨時變易者也。濕在冬爲寒濕﹐在春爲風濕﹐在夏爲熱濕﹐在秋爲燥濕﹐以濕土寄王於四季之末﹐其气每隨四時之气而變遷﹐昌言之矣。惟風亦然。風在冬爲觱發之寒風﹐在春爲調暢之溫風﹐在夏爲南燻之熱風﹐在秋爲淒其之涼風。《內經》謂﹕風者百病之長﹐其變無常者是也。其中人也﹐風則上先受之﹐濕則下先受之﹐俱從太陽膀胱經而入。風傷其衛﹐濕流關節。風邪從陽而親上﹐濕邪從陰而親下。風邪無形而居外﹐濕邪有形而居內。上下內外之間﹐邪相搏擊﹐故濕汗出惡風﹐短气發熱﹐頭痛骨節煩疼﹐身重微腫等證。此固宜從汗解﹐第汗法不與常法相同﹐用麻黃湯必加白朮或加薏苡仁以去其濕﹐用桂枝湯必去芍藥加白朮﹐甚者加附子以溫其經。其取汗又貴徐不貴驟﹐驟則風去濕存﹐徐則風濕俱去也。其有不可發汗者﹐緣風濕相搏﹐多夾陽虛﹐陽虛卽不可汗﹐但可用辛熱气壯之藥﹐扶陽以逐濕而已。凡見短气﹐𨿽爲邪阻其正﹐當慮胸中陽虛。凡見汗出微喘﹐𨿽爲肺气感邪﹐當慮眞陽欲脫。明眼辧之必早也。《傷寒論》中風濕相搏﹐以冬寒而例三時。《金匱》痙濕暍篇中風濕相搏﹐以夏熱而例三時。其曰病者一身盡痛﹐發熱日晡所劇者﹐名風濕。此病傷於汗出當風﹐或久傷取冷所致。豈非夏月當風﹐取涼過久﹐而閉其汗乎。日晡所劇﹐其病在陽明﹐然與痙病之齘齒熱甚入深﹐陽明可下之證不同﹐此但可汗而不可下也。何以言之﹖《內經》謂太陰陽明爲表裏﹐外合肌肉﹐故陽受風气﹐陰受濕气。所以風濕客於太陰陽明卽爲半表半里﹐而一身之肌肉盡痛﹐卽爲在表之邪未除﹐故可汗而不可下也。況人身之气﹐晝日行陽二十五度﹐平旦屬少陽﹐日中屬太陽﹐日西屬陽明﹐日晡所劇﹐邪在陽明﹐而太陽少陽之气猶未盡退﹐故亦可汗不可下也。觀《金匱》一則曰﹐可與麻黃加朮湯發其汗爲宜﹐愼不可以火攻之。再則曰﹐可與麻黃杏子薏苡甘艸湯。𨿽未言及不可下﹐而其可汗不可下之意﹐比例具見矣。若下之則虛其衛气﹐而風邪下陷﹐濕邪上湧﹐其變不可勝言矣。其濕流關節之痛﹐脈見沈細者﹐則非有外風與之相搏﹐只名濕痺。濕痺者﹐濕邪痺其身中之陽气也。利其小便﹐則陽气通行無礙﹐而關節之痺並解矣。但小便利已﹐而關節之痺不解﹐必其人陽气爲濕所持﹐而不得外泄﹐或但頭間有汗﹐而身中無汗﹐反欲得被蓋向火者﹐又當微汗以通其陽也。因風濕相搏之文﹐錯見不一﹐難於會通﹐故並及之。

暑濕論

體中多濕之人﹐最易中暑﹐兩相感召故也。外暑蒸動內濕﹐二气相交﹐因而中暑。所以肥人濕多﹐夏月百計避暑﹐反爲暑所中者﹐不能避身之濕﹐卽不能避天之暑也。益元散驅濕從小便出﹐夏月服之解暑﹐有自來矣。然體盛濕多則宜之﹐淸臒無濕之人﹐津液爲時令所耗﹐當用生脈散充其津液。若用益元﹐妄利小水﹐竭其下泉﹐枯槁立至。況暑濕蒸動之濕﹐卽肥人多有內夾虛寒﹐因致霍亂吐瀉﹐冷汗四逆﹐動關性命者﹐徒恃益元解暑驅濕﹐反促其臟腑气絕者比比﹐可不辧而輕用之歟﹗不特此也﹐凡見汗多之體﹐卽不可利其小便。蓋胃中只此津液﹐夫旣外泄﹐又復下行﹐所謂立匱之術也。仲景名曰無陽﹐其脈見短促結代﹐則去生遠矣。

脾惡濕﹐夏月濕熱相蒸﹐多有發黃之候。然與傷寒陽明瘀熱發黃﹐微有不同。彼屬熱多﹐其色明亮﹔此屬濕多﹐其色黯晦。

《內經》云﹕濕勝爲著痺。《金匱》獨以屬之腎﹐名曰腎著。云腎著之病﹐其人身體重﹐腰中冷如坐水中﹐形如水狀﹐反不渴﹐小便自利﹐飲食如故﹐病屬下焦﹐身勞汗出﹐衣裏冷濕﹐久久得之。腰以下冷痛﹐腹重如帶五千錢﹐甘姜苓朮湯主之。此證乃濕陰中腎之外廓﹐與腎之中髒無預者也。地濕之邪﹐著腎臟外廓﹐則陰气凝聚﹐故腰中冷如坐水中﹐實非腎臟之精气冷也。若精气冷則膀胱引之﹐從夾脊逆於中上二焦﹐榮衛上下之病不可勝言。今邪只著下焦﹐飲食如故﹐不渴﹐小便自利﹐且與腸胃之腑無預﹐況腎臟乎﹖此不過身勞汗出﹐衣裏冷濕﹐久久得之﹐但用甘艸﹑漧薑﹑茯苓﹑白朮﹐甘溫從陽﹐淡滲行濕足矣﹐又何取暖胃壯陽爲哉﹖

律三條

凡治濕病﹐禁發其汗﹐而陽郁者﹐不微汗之﹐轉致傷人﹐醫之過也。

濕家不可發汗﹐以身本多汗﹐易致亡陽。故濕溫之證﹐誤發其汗﹐名曰重暍。此爲醫之所殺﹐古律垂戒深矣。其久冒風涼﹐恣食生冷﹐乃至以水灌汗﹐遏抑其陽者﹐不微汗之﹐病無從解。《內經》謂當暑汗不出者﹐秋風成瘧﹐亦其一也。不當汗者反發其汗﹐當微汗者全不取汗﹐因噎廢食﹐此之謂也。

凡治濕病﹐當利小便。而陽虛者﹐一槪利之﹐轉致殺人﹐醫之罪也。

濕家當利小便﹐此大法也。而眞陽素虛之人﹐汗出﹐小便滴瀝﹐正泉竭而陽欲出亡之象。若以爲濕熱﹐恣膽利之﹐眞陽無水維持﹐頃刻脫離而死矣。此法所不禁中之大禁也。

凡治中濕危篤之候﹐卽當固護其陽。若以風藥勝濕﹐是爲操刃﹐卽以溫藥理脾﹐亦爲待斃﹐醫之罪也。

人身陽盛則輕矯﹐濕盛則重著﹐乃至身重如山﹐百脈痛禁﹐不能轉側﹐此而不用附子回陽勝濕﹐更欲何待﹖在表之濕﹐其有可汗者﹐用附子合桂枝湯以驅之外出﹔在裏之濕﹐其有可下者﹐用附子合細辛﹑大黃以驅之下出﹔在中之濕﹐則用附子合白朮以溫中而燥其脾。今之用白朮而雜入羌﹑防﹑枳﹑朴﹑梔﹑橘等藥﹐且無濟於事﹐況用檳榔﹑滑石﹑舟車﹑導水﹑浚川等法乎﹗

景嶽全書【明張介賓】

論證

濕之爲病﹐有出於天气者﹐雨霧之屬是也﹐多傷人髒气﹔有出於地气者﹐泥水之屬是也﹐多傷人皮肉筋脈﹔有由於飲食者﹐酒酪之屬是也﹐多傷人六腑﹔有由於汗液者﹐以大汗沾衣﹐不遑解換之屬是也﹐多傷人膚腠﹔有濕從內生者﹐以水不化气﹐陰不從陽而然也﹐悉由脾腎之虧敗。其爲證也﹐在肌表則爲發熱惡寒自汗﹔在經絡則爲痺重筋骨疼痛﹐腰痛不能轉側﹐或四肢痿弱酸痛﹔在肌肉則爲麻木﹐胕腫﹐黃疸﹐按肉如泥不起﹔在臟腑則爲嘔惡脹滿﹐小水祕濇或黃赤﹐大便泄瀉﹐腹痛後重﹐脫肛﹝疒頹﹞疝等證。凡肌表經絡之病﹐濕由外入﹔飲食血气之病﹐濕由內生。此其在外者爲輕﹐在內者爲甚﹐是固然矣。及其甚也﹐則未有表濕而不連髒者﹐裏濕而不連經者﹐此其濕病之變﹐不爲不多。故凡治此者﹐必當辧表裏﹐察虛實﹐而必求其本。然濕證𨿽多﹐而辧治之法﹐其要惟二﹐則一曰濕熱﹑一曰寒濕而盡之矣。蓋濕從土化而分王四季﹐故土近東南﹐則火土合气﹐而濕以化熱﹔土在西北﹐則水土合徳﹐而濕以化寒。此土性之可以熱﹐可以寒。故病熱者謂之濕熱﹐病寒者謂之寒濕。濕熱之病﹐宜淸利﹐熱去濕亦去也。寒濕之病﹐宜燥溫﹐非溫不能燥也。知斯二者﹐則濕無餘義矣。何今人動輒便言濕多成熱﹐而未聞知有寒多生濕者﹐其果何也﹖豈寒熱之偏勝﹐原當如是耶﹖抑陰陽之顯晦﹐察有易難耶﹖且陰陽之理﹐本無軒輊﹐猶權衡也。此而不知﹐烏雲明慧﹐剏一偏之說﹐以遺患後人﹐則金元諸公有不得辭其責者。

論治

濕熱證﹐必其證多煩渴﹐小水赤濇﹐大便祕結﹐脈洪滑實數者﹐方是熱證﹐治宜淸利。熱甚者﹐宜以淸火爲主﹐而佐以分利。熱微者﹐宜以分利爲主﹐而佐以淸火。如四苓散﹑小分淸飲﹐或大分淸飲﹑茵陳飲之類﹐擇而用之。如果濕熱之甚﹐或元气無損﹐而兼祕結不通者﹐方可或行推蕩。若無實結等證﹐則不宜妄行攻擊。

寒濕證﹐凡諸病濕而全無熱脈熱證者﹐便多寒濕之屬。蓋水之流濕﹐本緣同气﹐惟濕中有火﹐則濕熱燻蒸﹐而停郁爲熱﹔濕中無火﹐則濕气不化﹐而流聚爲寒。故凡病內濕等證者﹐多屬气虛之人。气屬陽而虛﹐則寒從中生﹐寒生則濕气畱之。然陰陽之性﹐理出自然﹐有不必外中於濕而後爲之濕也。此之變病﹐惟腫脹泄瀉痰飲嘔吐等證多有之。病之微者﹐宜溫宜利宜燥﹐如五苓散﹑平胃散﹑滲濕湯﹑六味地黃丸之類是也。病之甚者﹐必用溫補﹐俟陽气漸復﹐則陰邪始退。如八味丸﹑理中湯﹑聖朮煎﹐或佐關煎﹑薛氏加減金匱腎气湯之類﹐皆當隨證加減用。若寒濕之气中於外者﹐此與內生之濕自有不同﹐宜溫而兼散﹐如五積散﹑平胃散﹑加味五苓散﹑不換金正气散之類主之。寒濕之證﹐凡气令陰寒及陽气不足之人﹐多有其證。而丹溪謂六气之中﹐濕熱爲病者﹐十居八九﹐亦言之過矣。

治濕之病﹐凡濕從外入者汗散之﹐濕在上者亦宜微汗之﹐濕在中下二焦﹐宜疏利二便﹐或單用淡滲以利小便。

治濕之法﹐古人云宜理脾淸熱利小便爲上﹐故曰治濕不利小便﹐非其治也。此固然矣。然濕熱之證﹐多宜淸利﹔寒濕之證﹐多不宜利也。何也﹖蓋凡濕而兼寒者﹐未有不由陽气之虛﹐而利多傷气﹐則陽必更虛﹐能無害乎﹖但微寒微虛者﹐卽溫而利之﹐自無不可。若大寒大虛者﹐則必不宜利﹐此寒濕之證有所當忌者也。再若濕熱之證﹐亦有忌利者﹐以濕熱傷陰﹐陰气旣傷而復利之﹐則邪濕未淸﹐而精血已耗。如汗多而渴﹐熱躁而煩﹐小火幹赤﹐中气不足﹐溲便如膏之類﹐利之則重損津液﹐害必甚矣。故凡治陽虛者﹐只宜補陽﹐陽盛則燥﹐而陰濕自退。陰虛者﹐只宜壯水﹐眞水旣行﹐則邪濕無所容矣。此陰陽二證﹐俱有不宜利者﹐不可不察。

濕証之見﹐凡黃疸﹑腫脹﹑泄瀉﹑痰飲﹑嘔吐﹑痺痛﹑淋祕之類﹐皆有濕證﹐當於各門詳察治之。

陳無擇曰﹕脾虛多病濕。內因﹕酒面積多﹐過飲湯液﹐停滯膩物﹐燒炙膏粱過度﹐气熱燻蒸﹐濁液不行﹐湧溢於中﹐此濕從內作。

外因﹕坐臥濕地﹐霧露陰雨所客﹐澡浴爲風所閉﹐涉水爲濕所郁﹐郁於表腠則發黃。故經云﹐地之濕气﹐感則害人皮肉筋脈﹐此濕從外生。可見內外所感﹐皆由脾气虛弱而濕邪乘而襲之。故曰﹕壯者气行則愈﹐怯者著而爲病。

濕气𨿽外邪之類﹐但濕有陰陽。濕從陰者爲寒濕﹐濕從陽者爲濕熱。熱則傷陰﹐必連於髒﹔寒則傷陽﹐必連於經。此所以熱有表裏﹐必須辧明而治之。

濕証之辧﹐當辧表裏。經曰﹕因於濕﹐首如裹。又曰﹕傷於濕者﹐下先受之。若道路衝風冒雨﹐或動作辛苦之人﹐汗濕沾衣﹐此皆濕從外入者也。若嗜好酒漿生冷﹐以致泄瀉黃疸腫脹之類﹐此濕從內出者也。在上在外者﹐宜微從汗解﹔在下在裏者﹐宜分利之。濕熱者宜淸宜利﹐寒濕者宜補脾溫腎。

酒濕傷陰﹐熱而煩滿者﹐濕熱爲病也﹐淸之泄之。酒濕傷陽﹐腹痛瀉利嘔惡者﹐寒濕之病也﹐溫之補之。古今圖書集成醫部全錄卷二百三十四

濕門

方

神助散【《儒門事親》﹐下同】瀉水濕。

苦葶藶澤瀉豬苓去皮﹐各二兩椒目半兩黑牽牛三兩半﹐微炒﹐取頭末用

右爲細末﹐每服蔥白三莖﹐漿水一盞﹐煎至半盞﹐入酒半盞﹐調藥三錢﹐絕早﹐面東服之。

桂苓白朮丸治濕淫於內者。

黃蘗二兩官桂茯苓半夏各一兩白朮漧薑各一分橘紅去白澤瀉黃連各半兩

右爲末﹐麵糊爲丸如小豆大﹐每服三五十丸﹐姜湯食後服之。

桂苓白朮散治前證。

滑石二兩官桂茯苓白朮各半兩甘艸澤瀉石膏寒水石各一兩

右爲細末﹐熱湯調三錢﹐新水生薑湯亦可﹐食後服。

白朮調中湯治前證。

白朮茯苓橘皮澤瀉各半兩甘艸一兩漧薑炒官桂縮砂仁藿香各一分

右爲末﹐白湯化下﹔蜜少許﹐調下二錢﹐無時。煉蜜每兩作十丸﹐名曰白朮調中丸。

導水丸

大黃黃芩各二兩滑石牽牛頭末各四兩

右爲末﹐滴水丸如梧桐子大。每服五十丸﹐加至一百丸﹐白湯送下﹐臨臥時服。

舟車丸瀉濕利水。

大黃二兩木香半兩甘遂大戟芫花靑皮陳皮各一兩牽牛頭末四兩

右爲末﹐水丸如梧子大。每服六七十丸﹐白湯下﹐隨證加減。

升陽除濕湯【東垣】治脾胃虛弱﹐不思飲食﹐腸鳴腹痛﹐泄瀉無度﹐小便黃﹐四肢困弱。

蒼朮一錢甘艸陳皮豬苓各三分澤瀉益智仁半夏防風神曲升麻柴胡羌活各五分

右﹝口父﹞咀﹐作一服﹐水三大盞﹐生薑三片﹐棗二枚﹐同煎至一盞﹐去柤﹐空心服。胃寒腹鳴者﹐加大麥糵三分。

海金砂散【《寶鑑》﹐下同】治脾濕太過﹐徧身腫滿不得臥﹐及腹脹如鼓。

牽牛半生半熟白朮各一兩甘遂半兩海金沙三錢

右爲末﹐每服二錢﹐煎倒流水一盞調下﹐食前。待宣利止後服。

續隨子丸治濕气﹐通身腫滿﹐喘悶不快。

人參木香漢防己赤茯苓面蒸大檳榔海金沙各五錢﹐另研續隨子一兩葶藶四兩炒

右爲末﹐棗肉丸如梧桐子大。每服二十丸至三十丸﹐煎桑白皮湯﹐送下﹐食前。

聖靈丹治脾肺有濕﹐喘滿腫盛﹐小便赤濇。

人參去蘆木香漢防己茯苓寒食麵煨檳榔木通各二錢﹐炒苦葶藶四兩﹐炒

右七味爲末﹐棗肉和丸梧桐子大。每服三十丸﹐煎桑白皮湯送下。食前。

赤茯苓丸治脾濕太過﹐四肢腫滿﹐腹脹喘逆﹐气不宣通﹐小便赤濇。

赤茯苓漢防己各二兩苦葶藶四兩﹐炒木香半兩

右爲末﹐棗肉丸如梧桐子大。每服三十丸﹐煎桑白皮湯送下﹐食前。一方赤茯苓一兩。

除濕丹治諸濕腫客搏﹐腰膝重痛﹐足脛浮腫。

乳香研沒藥研﹐各一兩檳榔威靈仙赤芍澤瀉葶藶甘遂各二兩大戟三兩陳皮去白﹐四兩牽牛頭末半兩

右爲末﹐糊丸如梧桐子大﹐每服五十丸至七八十丸﹐溫水送下﹐食前。得更衣﹐止後服。如服藥前後﹐忌酒二日﹐濕面二三日。食後﹐溫淡粥補胃﹐尢佳。

無礙丸治脾濕橫流﹐四肢腫滿。

木香半兩蓬莪朮炮京三稜炮檳榔﹝木郁﹞李仁湯炮去皮﹐各一兩大腹皮二兩

右六味爲末﹐炒麥糵杵爲粉﹐爲糊丸如梧桐子大。每服二十丸﹐生薑湯送下﹐無時。

除濕湯【《百一選方》】治寒濕所傷﹐身體重著﹐腰腳酸疼﹐大便溏泄﹐小便或濇或利。

半夏曲炒厚朴姜制蒼朮米泔制﹐各二兩藿香葉陳皮去白白茯苓去皮﹐各一兩甘艸炙七錢白朮生用﹐一兩

右﹝口父﹞咀﹐每服四錢﹐水一盞﹐姜七片﹐棗一枚﹐煎七分﹐食前溫服。《得效》無茯苓﹑白朮﹐治同。

白朮酒【《三因方》】治中濕﹐骨節疼痛。

白朮一兩

右﹐酒三盞﹐煎一盞﹐頻服。不能飲酒﹐以水代之。

腎著湯【仲景】治腎虛傷濕﹐身重腰冷﹐如坐水中﹐不渴﹐小便自利。

漧薑炮茯苓各四兩甘艸炙白朮各二兩

每服四錢﹐水一盞﹐煎七分﹐空心溫服。

滲濕湯【《和劑局方》】治寒濕所傷﹐身體重著﹐如坐水中﹐小便赤濇﹐大便溏泄。

蒼朮白朮甘艸炙﹐各一兩茯苓去皮漧薑炮﹐各二兩橘紅丁香各二錢半

每服四錢﹐水一盞﹐棗一枚﹐姜三片﹐煎七分﹐食後去滓溫服。丹溪用蒼朮﹑半夏曲各二錢﹐厚朴﹑藿香﹑陳皮﹑白朮﹑白茯苓各一錢﹐甘艸五分。

勝濕湯【《濟生方》】治坐臥濕地﹐或雨露所襲﹐身重腳弱﹐大便泄瀉。

白朮三錢人參漧薑白芍藥附子炮桂枝白茯苓甘艸各七分半

右銼﹐作一貼﹐入姜五片﹐棗二枚﹐水煎服。

桂枝湯【仲景】治風濕。

桂枝芍藥生薑各三兩甘艸二兩﹐炙大棗十二枚﹐擘

右﹝口父﹞咀﹐以水七升﹐微火煮取三升﹐去滓﹐適寒溫服一升。服已﹐須臾歠熱稀粥一升餘﹐以助藥力﹐溫覆﹐令一時許﹐徧身漐漐﹐微似有汗者﹐益佳。不可令如水流漓﹐病必不除。若一服汗出病差﹐停後服﹐不必盡劑。

淸熱滲濕湯【《東垣十書》】治濕熱。

黃蘗鹽水炒﹐二錢黃連茯苓澤瀉各一錢蒼朮白朮各一錢半甘艸五分

水二鍾﹐煎八分服。如單滲濕﹐去黃連﹑黃蘗﹐加橘皮﹑漧薑。

朮附湯【《仲景》﹐下同】治風濕相搏﹐身體疼煩﹐不能轉側﹐不嘔不渴﹐大便堅硬﹐小便自利﹐及風虛頭目眩重﹐甚者不知食味﹐此藥暖肌補中﹐助陽气﹐止自汗。

附子炮去皮臍﹐一兩白朮四兩甘艸炙﹐一兩

右爲粗末﹐每三錢﹐水一盞半﹐姜五片﹐棗一枚﹐煎至一盞﹐去滓溫服﹐食前。

加味朮附湯治中濕諸證。

附子炮﹐二錢白朮赤茯苓甘艸炒﹐各一錢半

右銼﹐作一貼﹐入姜七片﹐棗二枚﹐水煎服﹐日再。才見身痺﹐三服後﹐則當如蝟狀﹐勿怪。蓋朮附並行皮中﹐逐水气故爾。

金匱腎气丸治脾腎陽虛不能行水﹐小便不利﹐腫脹﹐將成臌證。

熟地四兩﹐酒拌蒸山藥山萸牛膝丹皮澤瀉車前肉桂各一兩白茯苓三兩附子制五錢

右爲末﹐煉蜜同地黃膏﹐搗丸梧子大。每服七八十丸﹐空心米飲下。

甘艸附子湯治風濕。

桂枝四錢甘艸附子炮白朮各一錢

右銼﹐作一貼﹐水煎服﹐微汗卽解。

麻黃杏仁薏苡甘艸湯治風濕﹐一身盡疼﹐發熱﹐日晡所劇。

麻黃薏苡仁各五錢杏仁十枚﹐去皮尖﹐炒甘艸一兩﹐炙

右銼麻豆大﹐每服四錢﹐水一盞半﹐煮八分﹐去滓溫服。有微汗避風。按《入門》用麻黃﹑薏苡各二錢﹐杏仁﹑甘艸各一錢﹐作一貼服﹐治證同而甚宜於今也。

防己黃芪湯【《醫學正傳》】治風濕﹐身重痛﹐自汗。

防己黃芪各三錢白朮二錢甘艸一錢半

右銼﹐作一貼﹐入姜三片﹐棗二枚﹐水煎服。

羌附湯【《丹溪心法》】治風濕相搏﹐肢體掣痛浮腫。

羌活附子炮白朮甘艸各一錢半

右銼﹐入姜五片﹐水煎服。

除風濕羌活湯【《東垣十書》】治風濕相搏﹐一身盡痛。

蒼朮槁本各一錢羌活七分防風升麻柴胡各五分

右銼﹐作一貼﹐水煎服。

和劑除濕湯【《直指方》﹐下同】治傷濕﹐身重腰痛﹐四肢微冷﹐嘔逆溏泄。

赤茯苓漧薑各二錢蒼朮白朮土炒甘艸各一錢橘紅桂皮厚朴各五分

右銼﹐作一貼﹐入姜三片﹐棗二枚﹐水煎服。

生附除濕湯治寒濕。

蒼朮二錢附子生白朮厚朴木瓜甘艸各一錢

右銼﹐作一貼﹐入姜十片﹐水煎服。

治濕中和湯【《集要》】治寒濕。

蒼朮炒﹐二錢白朮陳皮赤茯苓厚朴漧薑炮甘艸炙﹐各一錢

右銼﹐作一貼﹐入姜三片﹐燈心一撮﹐水煎服。

蒼朮復煎散【《東垣十書》】治寒濕相合﹐肢體皆痛﹐行步無力。

蒼朮四兩羌活一錢柴胡槁本白朮澤瀉升麻各五分黃蘗三分紅花一分

右銼﹐先以水三盞﹐煎蒼朮至二盞﹐入諸藥﹐復煎至十盞﹐去滓﹐空心熱服。

單蒼朮丸【《醫學入門》】常服除濕﹐壯筋骨﹐健步﹐明目。

蒼朮一斤米泔浸銼曬漧﹐半斤以童便浸一宿﹐半斤以酒浸一宿﹐並焙漧

右爲末﹐神曲糊和丸菉豆大﹐白湯下七十丸。或加白茯苓六兩﹐尢好。或爲末﹐每二錢空心服﹐鹽湯或酒調下﹐亦得名蒼朮散。

二妙丸【《丹溪心法》】治濕熱。

蒼朮黃蘗等分

右爲末﹐滴水爲丸服之。

苓朮湯【《得效方》﹐下同】治冒暑遭雨﹐暑濕郁發四肢不仁﹐半身不遂﹐或入浴運倒﹐口眼喎斜﹐手足不仁﹐皆濕溫類也。

赤茯苓白朮漧薑澤瀉桂心各一錢

右銼﹐作一貼﹐水煎服。

茯苓白朮湯治濕溫。

赤茯苓蒼朮白朮土炒漧薑桂心甘艸各一錢

右銼﹐作一貼﹐水煎服。

蒼橘湯【《醫學入門》】治酒濕。

陳皮一錢半赤芍藥赤茯苓各一錢黃蘗威靈仙羌活甘艸各五分蒼朮二錢

右銼一貼﹐水煎服。

生附湯【《丹溪心法》】治傷濕諸證﹐又治寒濕。

蒼朮杜仲各一錢半附子生牛膝厚朴漧薑白朮赤茯苓甘艸各七分

右銼﹐作一貼﹐姜三片﹐棗二枚﹐水煎服。

滲濕湯【《萬病回春》】治一切濕證。

蒼朮白朮赤茯苓一錢半陳皮澤瀉豬苓各一錢甘艸三分香附川芎縮砂厚朴各七分

右銼﹐作一站﹐入姜三片﹐燈心一撮﹐水煎服。

五苓散【仲景﹐下同】治暑濕煩躁﹐霍亂泄瀉﹐小便不利而渴﹐淋濇作痛﹐下部濕熱。

白朮土炒豬苓茯苓各七錢肉桂五錢澤瀉一兩二錢半

古法﹕爲細末﹐每服二錢﹐白湯調下﹐日三服。今法﹕以水煎服。去肉桂﹐名四苓散。

麻黃加朮湯治濕家身煩疼。

麻黃桂枝各三兩甘艸一兩杏仁七十个白朮四兩

右五味﹐以水九升﹐先煮麻黃﹐減二升﹐去沫﹐內諸藥﹐煮取二升半﹐去柤溫服八合﹐覆取微汗。

平胃散【《局方》】治脾胃不和﹐不思飲食﹐心腹脇肋﹐脹滿刺痛﹐嘔噦惡心﹐吞酸噫气﹐體重節痛﹐自利霍亂﹐噎膈反胃等證。

厚朴姜制炒陳皮去白﹐各五兩炙甘艸三兩蒼朮去皮米泔浸炒﹐八兩

右爲末﹐每服二錢﹐水一鍾﹐姜三片﹐棗二枚﹐煎七分﹐去滓溫服。

桂枝附子湯【仲景】治傷寒八九日﹐風濕相搏﹐身體疼煩﹐不能轉側﹐不嘔不瀉﹐脈浮虛而濇者。

桂枝四兩﹐去皮生薑切甘艸炙﹐各三兩附子三枚﹐炮去皮﹐破八片大棗十二枚﹐擘

右五味﹐以水六升﹐煮取二升﹐去滓﹐分溫三服。

五積散【《局方》】治寒濕客於經絡﹐腰腳骨髓酸痛等證。

當歸麻黃蒼朮陳皮各一錢厚朴姜制漧薑炮芍藥枳殼麩炒﹐各八分半夏泡白芷各七分桔梗炙甘艸茯苓肉桂人參各五分川芎四分

水二鍾﹐姜三片﹐蔥白三莖﹐煎八分﹐不拘時服。一方無人參。

理中湯【仲景】治太陰虛寒﹐水泛濕證。

人參白朮炒漧薑炒炙甘艸各三兩

右四味搗篩爲末﹐蜜丸雞黃大﹐以沸湯數合和一丸﹐研碎溫服之。日三四﹐夜二服。腹中未熱﹐益至三四丸﹐然不及湯。湯法﹕以四物依數切﹐用水八升﹐煮取三升﹐去滓溫服一升﹐日三服。

尋痛丸治走注流濕已後﹐宜用。襲經絡﹐除疼痛。

棕櫚燒存性﹐一兩半穿山甲酥炙當歸去蘆乳香別研沒藥別研﹐各一兩木香半兩麝香別研﹐二錢皂莢子仁二兩﹐炒

右爲細末﹐酒煮麵糊爲丸如梧桐子大。每服五十丸﹐不拘時溫酒下﹐或木瓜湯下。

加味五苓散治濕勝身痛﹐小便不利﹐體痛發渴等證。

白朮豬苓茯苓各七錢半肉桂五錢澤瀉一兩二錢半羌活三錢

右爲細末﹐每服二錢﹐白湯調下﹐日三服。

不換金正气散治脾气虛弱﹐寒濕相搏。

厚朴姜制藿香葉半夏制蒼朮米泔浸陳皮各一錢甘艸炙五分

姜棗水煎服。

調中益气湯【東垣﹐下同】治濕熱所傷﹐體重煩悶﹐口失滋味﹐或痰嗽稠粘﹐寒熱不調﹐體倦少食等證。

黃芪一錢人參炙甘艸蒼朮各五分橘紅木香柴胡升麻各二分

水煎﹐空心服。

濕郁湯治雨露所襲﹐或嵐气所侵﹐或坐臥濕地﹐或汗出衣衫濕郁﹐其狀身重而痛﹐倦怠嗜臥﹐遇陰寒則發﹐脈沈而細緩者﹐是也。

蒼朮三錢白朮香附橘紅厚朴薑汁炒半夏制白茯苓撫芎羌活獨活各一錢甘艸五分生薑五片

水煎服。

敗毒散治處卑濕腳气痿弱等證﹐此藥不可缺﹐日三服﹐以效爲度。

人參茯苓枳殼甘艸川芎羌活獨活前胡柴胡桔梗各等分

水一鍾半﹐姜三片﹐煎服。或爲細末﹐沸湯點服。

參附滲濕湯【《局方》】治坐臥濕地﹐雨露所襲﹐身重腳弱﹐關節疼痛﹐發熱惡寒﹐小便不利﹐大便溏泄。

人參白朮茯苓甘艸附子炮漧薑炮桂枝芍藥等分

水二鍾﹐姜三片﹐棗一枚﹐煎八分﹐不拘時服。

胃苓湯治脾濕太過﹐泄瀉不止。

陳皮厚朴甘艸蒼朮白朮茯苓澤瀉豬苓肉桂等分

每服五六錢﹐姜五片﹐棗二枚﹐水煎服。

羌活勝濕湯【《東垣十書》】治外傷濕气﹐一身盡痛者。此方通治濕證。

羌活獨活各二錢槁本防風各錢半蔓荊子川芎炙甘艸各五分

水二鍾﹐煎八分﹐食後溫服。

白朮湯海藏治風濕﹐惡寒脈緩。

白朮防風甘艸

右﹝口父﹞咀﹐加生薑煎服。

聖散子治一切山嵐瘴气﹐時行瘟疫﹐傷寒風濕等證。

蒼朮制防風厚朴姜炒豬苓澤瀉煨各二兩白芷川芎赤芍藿香柴胡各半兩麻黃升麻羌活獨活枳殼吳茱萸泡細辛藳本茯苓各七錢石菖蒲艸豆蔻良姜各八錢甘艸二兩大附子一枚

右爲粗末﹐每服三錢﹐水二鍾﹐棗一枚﹐煎八分﹐稍熱服。

淸燥湯【《東垣十書》】六七月之間﹐濕令大行﹐子能令母實而熱旺﹐濕熱相合而刑庚大腸﹐故寒涼以救之。燥金受濕熱之邪﹐絕寒水生化之源﹐源絕則腎虧﹐痿軟之病大作。腰以下痿軟癱瘓﹐不能動﹐行走不正﹐兩足欹側﹐以此藥主之。

蒼朮米泔浸﹐三錢半五味子十一粒黃芪黃連白朮橘皮白茯苓當歸各一錢人參生地黃各七分麥門冬去心神曲炒豬苓黃蘗酒炒甘艸澤瀉各半錢柴胡升麻各三分

作一服﹐水二鍾﹐煎至一鍾﹐食前服。

木瓜虎骨丸【《奇效良方》﹐下同】治寒濕合而成痺﹐腳痛不仁﹐疼痛少力﹐足下隱痛﹐不能踏地﹐腰腿筋攣﹐不能屈伸﹐及項背拘急﹐手臂無力﹐耳內蟬鳴﹐頭眩目旋﹐腳气﹐行步艱難。

木瓜血竭另研沒藥另研虎脛骨酒炙木香自然銅酢淬七次楓香骨碎補去毛當歸甜瓜仁敗龜板炙安息香酒熬肉桂各一兩乳香另研﹐五錢地龍去土﹐二兩

右爲末﹐酒糊丸如梧桐子大。每服五六十丸﹐食前溫酒下。

四物附子湯治風濕相搏﹐骨節煩痛﹐四肢拘急﹐不能屈伸。

附子炮﹐一錢半肉桂二錢白朮土炒﹐三錢甘艸一錢

作一服﹐水二鍾﹐生薑五片﹐煎至一鍾﹐不拘時服。

大橘皮湯治濕熱內甚﹐心腹脹滿﹐水腫﹐小便不利﹐大便滑泄。

橘皮三錢滑石四錢茯苓一錢半木香檳榔豬苓澤瀉白朮各一錢官桂半錢甘艸三分

作一服﹐水二鍾﹐生薑五片﹐煎至一鍾﹐食前服。

補骨脂丸治濕傷內外﹐眾疾俱作﹐陽气衰絕﹐乳石補益之藥﹐百端皆不應。唐鄭相公爲海南節度﹐七十有五﹐越地卑濕﹐服諸藥不應。元和七年﹐有訶陵國船主李摩獻此方﹐經七八日而覺應驗﹐自爾常服﹐其功神效。十年二月﹐罷郡歸京﹐錄方傳之。

破故紙十兩﹐洗淨爲末胡桃肉去皮﹐二十兩﹐研泥

右﹐胡桃肉泥入破故紙末﹐更以好煉蜜和勻如飴﹐盛磁器中。旦日﹐以溫酒化藥一匙﹐服之。不飲酒者以溫熱水化下。彌久則延年益气﹐悅容明目﹐補添筋骨。但禁食蕓薹辛血。

七聖散治風濕流注經絡間﹐肢節緩縱不隨﹐或腳膝疼痛不能步履。

續斷獨活防風艸薢牛膝酒浸一宿甘艸杜仲

右各焙漧半兩爲細末﹐每服二錢。溫酒調下。

乳香沒藥丸治遠年近日﹐風濕腳气攻注﹐腳膝或腫或疼﹐筋攣不便屈伸﹐腳不能踏地﹐及一切疼痛﹐往來不已。

乳香沒藥俱別研骨碎補去毛縮砂仁五靈脂去土白附子甜瓜子當歸酒炒牛膝酒浸木瓜地龍去土木鱉子各一兩白牽牛微炒﹐三兩

右爲細末﹐酒煮麵糊爲丸如梧桐子大。每服二十丸﹐溫木瓜湯下﹐或溫酒亦可﹐不拘時服。

上馬丸治寒濕﹐臂痛腿疼﹐筋骨諸疾。

川烏炮木香不見火﹐各半兩虎骨酥炙牛膝杜仲木瓜當歸酒浸敗龜板酥炙自然銅酢淬黃芪蜜炙白朮各一兩

右爲細末﹐煉蜜爲丸如梧桐子大。每服三四十丸﹐溫酒下。

天麻散治風濕疼痛黃腫。

天麻全蠍去毒﹐各四錢熟地黃木瓜烏頭當歸各三錢牛膝酒洗﹐二錢乳香沒藥穿山甲炮川芎各一錢

右爲細末﹐每服三錢﹐空心用溫酒調下服。

三花神佑丸【《河間六書》﹐下同】治中滿腹脹﹐喘嗽淋閉﹐一切水濕腫滿。

甘遂大戟芫花酢拌炒﹐各半兩牽牛二兩大黃一兩輕粉一錢

右爲末﹐滴水爲丸如小豆大﹐初服五丸﹐每服加五丸﹐溫水下每日三服﹐加至快利。利後﹐卻常服﹐病去爲度。

葶藶木香散治濕熱內外甚﹐水腫腹脹﹐小便赤濇﹐大便滑瀉。

葶藶茯苓豬苓白朮桂各一分澤瀉木通甘艸各半兩滑石三兩木香半錢

右爲末﹐每服三錢﹐白湯調下﹐食前。此藥下水濕﹐消腫脹﹐止泄瀉﹐利小便。若小便不得通利而反轉泄者﹐此乃濕熱﹐否悶極熱而攻之不開﹐是以反爲注泄﹐此正气已衰而多難救也﹐愼不可攻之﹗

白朮木香散治濕盛﹐喘嗽腫滿﹐欲變成水病者﹐不能臥﹐不敢食﹐小便閉者。

白朮豬苓赤茯苓甘艸澤瀉各半兩木香檳榔各三錢橘紅二兩官桂二錢滑石三兩

右爲末﹐每服五錢﹐水一盞﹐生薑三片﹐同煎至六分﹐食後﹐去滓溫服。

牽牛丸治一切濕熱腫滿等疾。

黑牽牛黃芩大黃大椒滑石各等分

右爲細末﹐酒煮麵糊和丸如梧桐子大。每服五丸至七丸﹐生薑湯下﹐食後。虛實加減。

梔子蘗皮湯治頭微汗﹐小便利而微發黃者﹐濕熱相搏微者。

大梔子十五个黃蘗半兩甘艸一分

右銼如麻豆大﹐水三盞﹐煎至一盞﹐緩緩分三次﹐作一日服﹐溫喫﹐不計時候。

苦葶藶丸治一切水濕气﹐通身腫滿不可當者。

人參一兩苦葶藶四兩﹐隔紙炒黃色爲度

右二味﹐同爲細末﹐用棗肉和丸如梧桐子大。每服十五丸﹐煎桑白皮湯下。日進三服﹐空心食前。

肉豆蔻丸治水濕脹如鼓不食者﹐病可下。

肉豆蔻檳榔輕粉各一分黑醜頭末一兩半

右爲末﹐麵糊爲丸如菉豆大。每服十丸至二十丸﹐煎連翹湯下﹐食後﹐日三服。

二朮四苓湯治諸濕腫滿﹐一身盡痛﹐發熱煩悶﹐二便不利。

白朮蒼朮茯苓豬苓澤瀉黃芩羌活芍藥梔子仁甘艸各等分

水三盞﹐姜三片﹐燈心一撮﹐煎服。

茵陳飲【《景嶽全書》﹐下同】治濕熱閉濇等證。

茵陳焦梔子澤瀉靑皮各三錢甘艸一錢甘菊花二錢

右﹐水三四鍾﹐煎兩鍾﹐不時陸續飲之。

胃關煎治脾胃虛寒濕瀉﹐或甚至久瀉﹐腹痛不止﹐冷痢等證。

熟地三五錢或一兩山藥炒扁豆炒﹐各二錢炙甘艸一二錢焦漧姜白朮炒﹐各一二三錢吳茱萸制﹐五七分

水二鍾﹐煎七分﹐食遠溫服。

佐關煎治生冷傷脾﹐瀉痢未久﹐腎气未損者﹐宜用此湯以去寒濕。

厚朴炒陳皮炒各一錢山藥炒扁豆炒豬苓澤瀉各二錢炙甘艸七分漧薑炒肉桂各一二錢

水一鍾半﹐煎服。

聖朮煎治飲食偶傷﹐脇肋疼痛﹐寒濕瀉痢嘔吐等證。

冬朮味甘者﹐五六七八錢炒﹐或一二兩漧薑炒肉桂各一二錢陳皮酌用或不用

水一鍾半﹐煎七分﹐溫服。

大分淸飲治濕熱下利﹐黃疸溺血﹐腹痛淋閉等證。

茯苓澤瀉木通各二錢豬苓梔子或倍之枳殼車前子各一錢

水一鍾半﹐煎八分﹐食遠溫服。

小分淸飲治小水不利﹐濕滯腫脹﹐不能受補等證。

茯苓澤瀉豬苓各二三錢薏仁二錢枳殼厚朴各一錢

水一鍾半﹐煎七八分﹐食前服。

單方

防己﹕能治濕﹐與木通同功﹐銼煎服之﹐佳。【《本艸》﹐下同】

藳本﹕治霧露之气﹐上部風濕最佳﹐煎服之。

龜肉﹕除濕及瘴气﹐作臛常食之﹐佳。

濕痺﹕鱉肉煮熟﹐取肉和五味作羹食之。

濕痺﹐腰腳濕气﹕木瓜煎服﹐丸服或生食﹐並佳。

豬肝﹕勝濕﹐可煮食之。昔閔叔畱寓﹐常食豬肝﹐蓋爲濕疾也。

薏苡﹕去濕輕身勝瘴气﹐作米煮粥常服之。

冷濕痺﹕豺皮熱之﹐以纏病上﹐或裹軟腳﹐良。

濕病﹕取土豬肉煮食﹐又用皮坐臥其上﹐最去濕痺。

濕气常服桑根茶最好﹔又與赤小豆同煮作粥﹐常食尢佳。

濕气作痛﹕白朮切片煎汁熬膏﹐白湯點服。【《集簡方》】

中濕骨痛﹕朮一兩﹐酒三盞﹐煎一盞﹐乘熱頓服。不飲酒者﹐以水煎之。【《三因良方》】

濕气身痛﹕蒼朮泔浸切水煎﹐取濃汁熬膏﹐白湯點服。【《簡便方》】

濕熱水病﹕黃連末蜜丸梧子大﹐每服二丸至四五丸﹐米飲下﹐日三四服。【《範汪方》】

濕熱頭痛﹕黑牽牛七粒﹐砂仁一粒﹐研末﹐井華水調汁﹐仰灌鼻中﹐待涎出卽愈。【《聖濟錄》】

水濕腫脹﹕白朮﹑澤瀉各一兩爲末﹐或爲丸﹐每服三錢﹐茯苓湯下。【《保命集》】

薏苡仁酒﹕去風濕﹐彊筋骨﹐壯腰膝﹐健脾胃。用絕好薏苡仁粉﹐同曲米釀酒﹐或袋盛煮酒飲。【《千金方》】

濕家頭痛﹕瓜蒂末一字﹐﹝口畜﹞入鼻中﹐口含冷水﹐取出黃水愈。【《活人書》】

脾虛濕腫﹕大附子五枚﹐去皮四破﹐以赤小豆半升﹐藏附子於中﹐慢火煮熟﹐去豆焙研末﹐以薏苡仁粉﹐打糊丸梧子大。每服十丸﹐蘿卜湯下。【《朱氏集驗方》】

濕熱虛泄﹕山藥﹑蒼朮等分﹐飯丸﹐米飲服﹐大人小兒皆宜。【《經驗方》】

鍼灸

《素問》曰﹕病在肌膚﹐肌膚盡痛﹐名曰肌痺﹐傷於寒濕。刺大分小分﹐多發鍼而深之﹐以熱爲故。無傷筋骨﹐傷筋骨﹐癰發若變。諸分盡熱﹐病已止。

《千金方》曰﹕曲池﹑列缺﹐主身濕搖﹐時時寒。

懸鍾主濕痺﹐流腫﹐髀筋急瘈﹐脛痛。

丰隆主身濕。

漏谷主久濕痺不能行。

中封主痿厥﹐身體不仁﹐少气﹐身濕重。

導引

《保生祕要》曰﹕中濕病﹐色有黃黑﹐用火燒丹田﹐數圈幾徧﹔次行通關法﹐其汗自出而濕自消。

濕气﹐筋骨疼痛﹐行發汗法﹐次行通關法。傷水法同。

發汗法﹕握兩手指如拳﹐腳指亦要握﹐固閉齒﹐調息而臥﹐自然汗出周身﹐濕從汗散矣。

通關法﹕從北極定樞斗柄﹐大旋三徧﹐天地包羅﹐行於臍下﹐分開兩路﹐旋下兩腿之前﹐聯絡不絕﹐雙行轉腳底﹐向後繞元海﹐上至命門會合﹐從右轉左﹐大旋三徧﹐從椎骨下分行兩肩﹐經時從外關達掌心﹐循內關過肩井﹐由項後透泥丸﹐行明堂﹐漸落雙瞳﹐自面部下胸膈﹐會心窩﹐從左轉下降﹐大旋三徧﹐如前臍下分開﹐循環徧體﹐周流運用﹐卯酉二辰行之﹐或九度或二十一度而出﹐愼勿執著﹐若有若無﹐此所謂煉其形和其气也。

醫案

《儒門事親》曰﹕常仲明病濕痺﹐五七年矣。戴人令上湧之後﹐可瀉五七次。其藥則舟車﹑浚川﹑通經﹑神佑﹑益腎﹐自春及秋﹐必十餘次方能愈。公之病不必鍼灸﹐與令嗣皆宜湧﹐但臘月非其時也。欲候春時﹐恐予東適﹐今姑屏病之大勢。至春和時﹐人气在上﹐可再湧之﹐以去其根﹐卒如所論矣。

又一納子因陰雨臥濕地﹐一半手足皆不隨﹐若遇陰雨﹐其病轉加。諸醫皆作中風偏枯治之﹐用當歸﹑芍藥﹑乳香﹑沒藥﹑自然銅之類。久反大便濇﹐風燥生﹐經歲不已。戴人以舟車丸下三十餘行﹐去靑黃沫水五升﹔次以淡劑滲泄之﹐數日手足皆舉。戴人曰﹕夫風濕寒之气合而成痺﹐水濕得寒而蓄於皮腠之間﹐久而不去﹐內捨六腑﹐宜用去水之藥可也。水濕者﹐人身中之寒物也﹐寒去則血行﹐血行則气和﹐气和則愈矣。

又息帥病腰股沈痛﹐行步坐馬皆不便。或作腳气寒濕治之﹐或作虛損治之﹐烏﹑附﹑乳﹑沒活血壯筋骨之藥﹐無不用之。至六十餘日﹐目赤上熱﹐大小便濇﹐腰股之病如故。戴人診其兩手脈皆沈遲﹐沈者爲在裏也﹐在裏者泄之。以舟車丸﹑浚川散各一服﹐去積水二十餘行﹐至早晨﹐服虀白粥一二頓﹐與之馬﹐已能瞿鑠矣。

又棠溪李十八郎病腰腳大不伸﹐傴僂蹩躄而行﹐已數年矣。服藥無效﹐止藥卻愈。因秋暮涉水﹐病復作。醫氏使服四斤丸﹐其父李仲安乃乞藥於戴人。戴人曰﹕近日服何藥﹖仲安曰﹕四斤丸。公郎目昏赤未﹖其父驚曰﹕目正暴發。戴人曰﹕宜速來﹗不來則喪明。旣來則策杖而行﹐目腫無所見。戴人先令湧之﹐藥忽下走﹐去二十行﹐兩目頓明﹐策已棄矣。比再湧泄﹐能讀官歷日。調至一月﹐令服當歸丸﹐健步而歸家。

又息城邊校白公﹐以隆暑時飲酒﹐覺極熱﹐於涼水池中漬足﹐使其冷也﹐爲濕所中﹐股膝沈痛﹐又因醉臥濕地﹐其痛轉加。意欲以酒解痛﹐遂連朝而飲﹐反成赤痛。發間止﹐且六七年。往往斷其寒濕腳气﹐以辛熱治之﹐不效。或使服神芎丸數服﹐痛微減。他日復飲﹐疾作如前﹐睪囊癢濕﹐且腫硬﹐臍下似有物﹐難於行。以此免軍役﹐令人代之﹐來訪戴人。戴人曰﹕余亦斷爲寒濕。但寒則陽火不行﹐故爲痛﹔濕則經隧有滯﹐故腫。先以苦劑湧之﹐次以舟車丸百餘粒﹐浚川散四五錢﹐微行一兩次。戴人曰﹕如激劑尙不能攻﹐何況於熱藥補之乎。異日﹐又用神佑丸百二十丸﹐通經散三四錢﹐是用僅得四行。又來日﹐以神佑丸八十丸投之﹐續見一二行。又次日﹐服益腎散四錢﹐舟車丸百餘粒﹐約下七八行。白公已覺膝睪寒者暖﹐硬者軟﹐重者輕也﹔腫赤漸退﹐飲食加進。又湧之﹐其病全瘳。臨別又贈以疏風丸﹐並以其方與之。此公不肯妄服辛熱藥﹐故可治也。

《東垣十書》曰﹕予病脾胃久衰﹐視聽半失﹐此陰盛乘陽﹐加之气短精神不足﹐此由弦脈令虛多言之過﹐皆陽气衰弱﹐不得舒伸﹐伏匿於陰中耳。癸卯歲六七月間﹐淫雨陰寒﹐逾月不止﹐時人多病泄利﹐濕多成五泄故也。一日﹐予體重肢節疼痛﹐大便泄者三﹐而小便閉塞。思其治法﹐按《內經》標本論大小便不利﹐無問標本﹐先利大小便。又云﹕在下者引而竭之﹐亦是先利小便。又云﹕諸泄利﹐小便不利﹐先分利之。又云﹕治濕不利小便﹐非其治也。皆當利其小便﹐必用淡味滲泄之劑以利之﹐是其法也﹐噫﹗聖人之法﹐𨿽布在方冊﹐其不盡者﹐可以求責耳。今客邪寒濕之淫﹐從外而入裏﹐以暴加之。若從已上法度﹐用淡滲之劑以除之﹐病𨿽卽已﹐是降之又降﹐是復益其陰而重竭其陽气矣﹐是陽气愈削而精神愈短矣﹐是陰重彊而陽重衰矣﹐反助其邪之謂也。故必用升陽風藥卽差。以羌活﹑獨活﹑柴胡﹑升麻各一錢﹐防風根截半錢﹐炙甘艸根截半錢﹐同﹝口父﹞咀﹐水四中盞﹐煎至一盞﹐去柤稍熱服。大法云﹕濕寒之勝﹐助風以平之。又曰﹕下者舉之﹐得陽气升騰而去矣。又法云﹕客者除之﹐是因曲而爲之直也。夫聖人之法﹐可以類推﹐舉一而知百病者也。若不達升降浮沈之理﹐而一槪施治﹐其愈者幸也。

《衛生寶鑑》曰﹕至元戊寅五月間﹐霖淫積雨不止。魯齋許平仲先生﹐時年五十有八﹐面目肢體浮腫﹐大便溏多﹐腹脹腸鳴﹐時痛﹐飲食減少。命予治之﹐脈得弦細而緩。先生曰﹕年壯時多曾服牽牛﹑大黃藥﹐面目四肢﹐時有浮腫。今因陰雨﹐故大發。予曰﹕營運之气﹐出自中焦。中焦者﹐胃也。胃气弱不能布散水谷之气﹐榮養臟腑經絡皮毛﹐气行而濇﹐故爲浮腫。大便溏多而腹脹腸鳴﹐皆濕气勝也。四時五臟﹐皆以胃气爲本。五臟有胃气﹐則和平而身安。若胃气虛弱﹐不能運動滋養五臟﹐則五臟脈不平和。本髒之气盛者﹐其脈獨見﹐輕則病甚﹐過則必死。故經曰﹕眞髒之脈弦﹐無胃气則死。先生之疾﹐幸而未至於甚﹐尙可調補。人知服牽牛﹑大黃爲一時之快﹐不知其爲終身之害也。遂用平胃散加白朮﹑茯苓﹑艸豆蔻仁﹐數服而腹脹溏瀉腸鳴時痛皆愈﹐飲食進﹐止有肢體浮腫﹐以導滯通經湯主之﹐良愈。

薛氏醫案曰﹕一男子善飲﹐舌本彊硬﹐語言不淸。余曰﹕此脾虛濕熱﹐當用補中益气加神曲﹑麥芽﹑漧葛﹑澤瀉治之。

大尹劉天錫內有濕熱﹐大便滑利﹐小便濇滯。服淡滲之劑﹐愈加滴瀝﹐小腹腿膝皆腫﹐兩眼脹痛。此腎虛熱在下焦﹐淡滲導損陽气﹐陰無以化。遂用地黃﹑滋腎二丸﹐小便如故。更以補中益气加麥冬﹑五味兼服而愈。

趙獻可《醫貫》曰﹕餘一日患陰丸一个腫如鴨卵﹐發熱。以濕熱證治之﹐不效。細思之﹐數日前﹐定海小船回﹐有濕布風帆在座下﹐比登舟始覺。以意逆之﹐此感寒濕在腎丸也。乃用六味地黃加柴胡﹑吳茱萸﹑肉桂各一錢﹐獨活五分﹐一服而熱退﹐再服而腫消。後有患偏墜者﹐此方多效。

《寓意艸》曰﹕庚辰冬﹐識江衝寰先生半面﹐竊見身體重著﹐行步艱難﹐而色滯晦﹐語言遲緩﹐以爲有虛風卒中之候也﹐因爲過慮。辛巳秋召診間﹐細察脾脈緩急不調﹐肺脈勁大﹐然肝木尙平﹐陽气尙旺﹐是八風之邪未可易中﹐而筋脈掣痛不能安寢者﹐大率風而加之以濕﹐交煽其虐所致﹐以斯知尙可引年而施治也。何也﹖風者肝之病﹐天之气也。濕者脾之病﹐地之气也。天气迅疾﹐故發之暴﹐益以地气之迂緩﹐反有所牽掣而不能暴矣。然气別則病殊﹐而气交則病合﹐有不可不明辧者。病殊者﹐在天气則風爲百病之長。其來微﹐則隨相克爲傳次﹐必徧五臟而始烈﹔其來甚﹐則不由傳次而直中﹐惟體虛之人﹐患始不測焉。在地气則濕爲下體之患﹐其來微﹐則足跗腫大﹐然得所勝亦旋消﹔其來甚﹐則害及皮肉筋脈﹐以漸而上攻﹐亦惟陽虛之人﹐勢始騰越焉。兩者一本之天﹐一本之地﹐病各懸殊﹐治亦異法者也。病合者﹐天之气入於筋脈﹐地之气亦入於筋脈﹐時乎天气勝﹐則筋脈張而勁焉﹔時乎地气勝﹐則筋脈嚲而緩焉。兩者其源𨿽異﹐其流則同﹐交相醞結﹐蔓而難圖者也。先生房中之風﹐始𨿽不可知﹐然而所感則微也。至若濕之一字﹐旣以醇酒厚味而釀之於內﹐又爲炎蒸嵐瘴而襲之於外﹐是以足患日熾。𨿽周身筋脈舒展﹐亦不自如﹐究竟不若足間晝夜掣痛﹐瘡瘍腫潰﹐浸淫無已也。夫春時之風也﹐夏時之濕與熱也﹐秋時之燥也﹐三時之气﹐皆爲先生一身之患者也。而一身之患﹐又惟一隅獨當之﹐亦良苦矣。設內之風濕熱燥不攘﹐足患其有寧宇乎﹖所可嘉者﹐惟冬月寒水司令﹐勢稍末減。而醫者不識此意﹐每投壯筋骨之藥酒﹐以驅其濕。不知此治寒濕之法﹐惟冬月病增者方宜。豈以風濕熱濕而倒行逆施﹐寧不重其困耶﹖況乎先生肺脈勁大﹐三四日始一大便﹐𨿽冬月亦喜形寒飲冷﹐而不嘗近火﹐何所見其爲寒濕也哉﹖所以孫眞人大小竹瀝等方﹐風濕熱燥寒五治之藥具備﹐籠統龐雜﹐後人全不知用。若識此義爲去取﹐則神而明之之事矣。然則不辧證而用方者﹐幾何而不誤耶﹖

