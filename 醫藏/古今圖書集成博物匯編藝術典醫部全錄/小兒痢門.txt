古今圖書集成醫部全錄卷四百四十八

小兒痢門

河間六書【金劉完素】

瀉痢

小兒脾疳瀉痢者﹐皆熱甚。急驚﹐瀉痢色多靑﹐爲熱證明矣。痢色黃者何﹖爲火甚則水衰而脾土旺﹐故痢色黃也。痢色紅赤者爲心火﹐熱甚深也﹔痢色黑者爲火熱過極﹐則反兼水化制之﹐故色黑也。

儒門事親【元張從政】

痢

凡小兒久瀉不止﹐至八九月間﹐只爲秋深冷痢﹐泄瀉靑白者﹐時時撮痛﹐乳癖不化﹐可用養脾丸如黍米大﹐每服二三十丸﹐米飲送下﹐日進三服則愈。益黃亦可用之。

幼科全書【元朱震亨】

痢疾

凡痢不論赤白﹐皆屬濕熱。或謂白爲寒者非也。亦有食積而成者。其治有補有瀉。赤白﹐濕熱皆有。但熱證腹痛﹐濕證腹不痛耳。

凡赤痢者﹐濕熱傷在血分﹐從小腸中而來也﹐治法以四物湯加黃連﹑黃芩﹑黃蘗治之。

凡白痢者﹐濕熱傷在气分﹐從大腸中而來也﹐以四君子湯加黃連﹑蒼朮治之。

凡赤白相雜者﹐此血气俱傷也﹐以八物湯加黃連﹑黃芩﹑黃蘗﹑滑石﹑蒼朮治之。

以上三證後重者﹐俱加檳榔﹑枳殼。

凡治痢疾﹐不問赤白﹐初起之時﹐裏急後重﹐腹中脹痛者﹐先用三黃丸下之﹐大者承气湯下之﹐後用香連丸補之。

凡痢赤白日久﹐人事虛弱﹐原未經下者﹐若下之則人事虛空﹐不可損其不足﹐若不下則其積不去而難愈﹐只用保和丸連服數次﹐以腹痛愈爲度﹔後用香連丸調之。

凡治痢者﹐通藥中切不可妄用巴豆﹑牽牛等藥﹐只用三黃丸爲是。

凡痢下鮮血者﹐治法用淸血丸﹐車前艸﹑陳米炒煎湯吞下﹐神效。

凡痢下白涎﹐久不止者﹐用固腸丸﹐陳米飲送下﹐神效。

凡痢下赤白﹐日久不止者﹐用二根丸﹐陳米飲送下﹐卽效。

凡暑月下痢純赤者﹐以益元散炒過滑石﹐加紅曲爲丸﹐陳米飲送下。

凡赤白痢脫肛者﹐此气下陷也﹐宜升提之﹐用和中丸﹑以升麻湯下。

凡赤白痢作渴者﹐用白朮散主之。

凡赤白痢嘔吐不食者﹐此名噤口痢。用木香則失之溫﹐用山藥則失之閉﹐只以參苓白朮散加石菖蒲末﹐以陳米飲調下﹐胸次一開﹐自然思食。

一海上方﹐用初生小兒胎糞﹐將小磁罐盛之﹐入麝香一分﹐水銀一錢﹐攪勻收之。如小兒噤口痢﹐將此藥點入眼內二三次﹐神效。

凡痢止後﹐身熱不退﹐或人事瘦弱者﹐只以集聖丸調之。

凡痢疾日久﹐大熱大渴不退者﹐不治。六脈洪數﹐面赤身弱者﹐不治。嘔不食﹐服藥無效者﹐不治。日久不止﹐下紫血成塊者﹐不治。下黑水如屋漏塵水者﹐不治。痢久轉作驚搐者﹐不治。痢後變作泄瀉﹐𨿽飲食如常者﹐不治。日久作渴不止﹐飲食漸減者﹐不治。手足消瘦﹐大肉折者﹐不治。脫肛一寸不收者﹐不治。

以上俱痢疾日久﹐犯此者不救。

袓傳治痢。不問赤白﹐先以解毒丸下之﹐後以香連丸調之。

西江月

痢疾古名滯下﹐食積濕熱相參。腸鳴疼痛不能安﹐裏急後重無偏。赤乃小腸火盛﹐白乃大腸邪傳。愚醫以白作寒看﹐辛熱亂行丸散。

治痢初無二法﹐河間祕訣流傳。行气和血術中先﹐管取子全無變。气行後重自止﹐血行下痢須安。寒涼淡滲禁辛甘﹐不怕年深日遠。

凡痢先行通藥﹐黃連枳殼檳榔。當加酒蒸過大黃﹐甘艸芒硝相傍。若還赤白日久﹐人事虛弱仿徨。保和丸子是仙方﹐最要認病的當。

下後痛除裏急﹐再將赤白猜詳。赤痢無過剪紅方﹐白痢固腸穩當。赤白相兼不愈﹐香連丸子髙彊。明醫四海把名揚﹐奪取錦纏頭上。

若遇時行痢疾﹐排門一樣無差。頭疼身熱慢吁嗟﹐疫癘時行須怕。先用人參敗毒﹐次將承气推車。然須察脈再減加﹐虛實分明方罷。

痢久前方不止﹐气陷腸滑無停。急將良藥與提升﹐固濇兼行甚穩。參朮升麻歸芍﹐烏梅粟殼連芩。漧薑訶子赤茯苓﹐粳米陳皮作引。

記取痢家藥品﹐解毒梔子連芩。硝黃二味可推陳﹐木香靑皮痛定。枳殼檳榔後重﹐升麻柴胡提升。固腸粟殼訶梅靈﹐澤瀉豬苓水順。

痢疾不治數證﹐脈如洪大須防。噤口不食吐水漿﹐大熱渴煩腹脹。大孔不收魄戶﹐糞如塵黑瓜穰。面紅唇赤陷眉眶﹐气急悶亂死樣。

嬰童百問【明魯伯嗣】

瀉痢

小兒春秋月﹐晨夕中暴冷﹐冷气折其四肢﹐熱不得泄則壯熱﹐冷气入胃變下痢﹐或赤白滯﹐起數去﹐小兒腹脹﹐痛極壯熱﹐气脈洪大或急數﹐熱者宜調中湯下之﹐熱便歇﹐痢亦瘥也。但壯熱不吐下者亦宜服之。又夏月秋初﹐急有暴寒﹐折於盛熱﹐無可發散﹐客搏肌中﹐發於外則爲瘧﹐發於內則爲痢﹐內外俱發則瘧痢俱作﹐皆由榮衛不和﹐腸胃虛弱﹐冷熱之气﹐乘虛客於腸胃﹔又因飲食所傷﹐冷熱不調﹐夾冷則白﹐夾熱則赤﹐冷熱交攻則膿血相雜﹔亦因沈積所作﹐赤痢積熱﹐白痢積冷﹐赤白相雜﹐冷熱之積。若脾胃气虛﹐不能消化水谷﹐則糟粕不聚﹔或春間解脫﹐風冷所傷﹐腸胃虛弱﹐卒被風寒所折﹐便爲下痢多矣。經云﹕春傷於風﹐夏必飧泄故也。調中湯去大黃加枳殼﹐更痢不止則加黃連治之。其暴下痢者﹐車前子末之﹐米飲調下﹐亦效。暑月用五苓散﹑車前子散﹐燈心湯調服﹔潑火散加減服。太陽陽明合病者﹐必下痢﹐葛根湯主之。嘔者加半夏。四逆散亦可服。

諸色痢

小兒痢候﹐皆因飲食無節﹐或餐果食肉物﹐不知厭足﹐乃脾胃尙弱﹐不能克化﹐停積於髒﹐故成痢也。熱搏則赤。風寒之气入於腸胃﹐致今津液凝滯﹐則成白痢。或夾靑者有驚積﹔或如魚腦﹐肚中疼甚者。大抵八痢但冷熱赤白﹐藥性𨿽有不同﹐治法不相遠矣。又有赤白相雜者﹐當先去其熱積﹐須用大黃﹑枳實﹑﹝石卜﹞硝之劑﹐以去其熱毒﹐然後以黃連﹑黃芩﹑黃蘗解其熱﹐痢自止﹐疼自定﹐此妙法也。如痢不止﹐則用地楡﹑熟艾等劑調理﹐自然平復。脾虛者﹐不可輕用粟殼濇滯等劑﹐必致危困﹐須用沒石子﹑黃連﹑阿膠﹑地楡以止之﹐方爲盡善。其枳殼﹑芍藥﹐皆要藥也。噤口痢不能食者﹐石蓮散主之﹐香蒲散亦可。冷痢如豆汁肚疼者﹐胃風湯主之。脾毒痢髒熱﹐常服香連丸﹑黃連香薷飲﹑去桂五苓散﹑茅根湯﹑當歸﹑芍藥﹑枳殼﹑地楡﹑川芎等劑﹐先與解毒退熱﹐卻與開胃進食﹐分利水谷。寬腸定痛﹐先與水浸丹﹑敗毒散﹑地楡飲﹑寬腸枳殼散。有熱而痢不止者﹐三黃熟艾湯主之。積滯不通者﹐神芎亦可用。熱甚煩躁者﹐黃連解毒湯解之﹐潑火散亦效。

醫學綱目【明樓英】

痢疾

小兒痢疾﹐大抵多由脾胃不和﹐飲食過傷﹐停滯不能克化﹐又爲乳母恣食生冷熱毒厚味以傳之﹐又爲風溫濕熱之邪以干之﹐故有此疾。有裏急窘迫急痛者﹐火性急速而能燥物故也。或夏末秋初﹐忽有暴寒折於內﹐無所發散﹐客搏肌膚之中﹐發於外則爲瘧﹐內外俱發則爲瘧痢。凡痢久則令腫滿﹐下焦偏冷﹐上焦熱結﹐則爲上實下虛。若脾肩濕熱之毒﹐燻蒸淸道而上﹐以致胃口閉塞而成噤口之證。又有一方﹑一家之內﹐上下傳染﹐長幼相似﹐是疫毒痢也。當先推其歲運以平其外﹐察鬱結以調其內﹐審其所傷﹐別其虛實冷熱以治之﹐條然明白﹐不致妄投也。

赤白痢

赤白之痢﹐世人莫不曰赤爲陽爲熱﹐白爲陰爲冷﹔或曰無積不成痢。至於調治﹐若以冷熱之劑互進﹐或投去積之藥。必難取效。不究其原﹐何由可療﹖且四時八風之中人﹐五運六气之相勝﹐夏秋人多痢疾。《內經》曰﹕春傷於風﹐夏生飧泄。至眞要大論曰﹕少陽在泉﹐火淫所勝﹐民病注泄赤白。其可拘於無積不成痢之說﹖若專以積爲論﹐豈一歲之中獨於夏秋人皆有積﹐春冬不然﹖蓋風邪入胃﹐木能勝土﹐不爲暴下則成痢疾﹐赤白交雜﹐此爲陰陽不分。法當分正陰陽﹐五苓散以導其逆﹐理中湯以溫其胃﹐使色歸一﹐然後施治。若一分之後﹐仍赤白同下﹐則當究其所患之因。若先白後赤﹐乃內傷生冷﹐失於蓋覆﹐由元气感於暑熱﹐治法先救其裏﹐次解暑毒。若先赤後白﹐乃先傷熱而後失蓋感冷﹐先宜解熱﹐後治其痢。

有挾熱而痢者則下純鮮血﹐此風能動血﹐宜冷服黃連香薷散﹑川艸散及當歸散。加酢炒蒸柏葉﹐水姜煎服﹐或羌活散加三和湯﹐水姜倉米煎。

有挾冷而痢者﹐則下純白凍﹐或白上有粉紅色﹐或似豬肝瘀血﹐皆爲陰證﹐蓋血得寒則塞濇故也。先用﹝口父﹞咀五苓散加守中湯煎投﹐次以附子理中湯帶涼服﹐或固眞湯。倘不辧其虛實冷熱﹐妄行施治﹐以致脾胃愈虛﹐不能乳食﹐或噤口痢者﹐則難療矣。又有裏急後重﹐蓋裏急爲陽﹐後重爲陰。未圊前腹痛爲裏急﹐已圊後腹痛爲後重。故里急者﹐大腸濇也﹐先以大順飲加寬气飲和解﹐及羌活散﹐水﹑姜﹑倉米煎服﹔次以寬腸丸。後重爲气虛﹐用五苓散加人參﹐生薑煎服﹐並投香連丸。若二證俱作﹐前二丸子並進﹐或雙金飲﹑金粟丸亦佳。然瀉痢自是二證﹕糞夾水來﹐多而順者﹐曰瀉﹔帶血凍白凍﹐來三五點而痛者﹐曰痢。輕重陰陽﹐由此而分﹐斯爲治法。有膿血交雜﹐經久不止﹐晝輕夜重﹐或晝夜頻數﹐食減痛多﹐並用萬金散﹑神效散主之。

有五色痢者﹐乃因五臟蘊熱﹐日久不散﹐故有是證。蓋五臟受熱﹐榮衛不調﹐五穀不化﹐燻腐臟腑﹐神气昏沈﹐此候已危﹐最是腹中刺痛﹐兒小者無治法。蓋五色者﹐乃五臟之色皆見於外﹐兒大者可用局方三神丸﹐或小來復丹﹐以五苓散送下﹐或者可療。若投藥如故﹐不可爲也。

又有風痢﹐多是黃褐色﹐與疳瀉頗同﹐但不臭爲異耳。此風毒停滯於脾﹐宜去脾經風毒﹐瀉黃散主之。若見赤白同下﹐久而不禁﹐小便少濇﹐痛熱並作﹐唇裂眼赤﹐气促心煩﹐坐臥不安﹐狂渴飲水﹐穀道傾陷﹐時復面容如妝﹐飲食不進者﹐難治。

瀉痢黃赤黑﹐皆熱也﹔瀉痢靑白﹐米谷不化﹐皆冷也。東垣云﹕白者濕熱傷於气分﹔赤者濕熱傷於血分﹔赤白相雜﹐气血俱傷也。海藏用四君﹑芎﹑歸治虛弱之痢﹐四君﹑漧薑治虛寒之痢。愚常治手足指熱飲冷者爲實熱﹐用香連丸﹔手足指冷飲熱者爲虛寒﹐用異功散送香連丸。若兼體重肢痛﹐濕熱傷脾也﹐用升陽益胃湯。小便不利﹐陰陽不分也﹐用五苓散。若濕熱退而久痢不愈者﹐脾气下陷也﹐用補中益气湯﹐倍加升麻﹑柴胡。瀉痢兼嘔﹐或腹中作痛者﹐脾胃虛寒也﹐用異功散加炮姜﹑木香。或變而爲瘧者﹐肝克脾也﹐用六君﹑柴胡﹑釣藤鉤。若積滯已去﹐痢仍不止者﹐脾气虛也。用四君子送下香連丸。若因乳母膏粱厚味六淫七情﹐致兒爲患者﹐當各推其因﹐仍兼治其母﹐並參冷熱瀉及積滯腹痛等證覽之。若挾表證﹐宜發表。

治痢之法﹐若欲取積﹐只用官局進食丸甚穩﹐取積又能治痢﹐萬無一失。積已下﹐急以四君子湯加豆蔻﹑訶子補之﹐次服厚腸香連丸得效。

熱痢用涼藥

海藏治赤痢﹐用四君子加赤芍藥﹑當歸﹐入粟米少許同煎。

純血痢

巢氏云﹕小兒痢如膏血者﹐此是赤痢。腸虛極﹐腸間脂與血俱下故也。

《聖惠》云﹕夫小兒血痢者﹐由熱毒折於血﹐血入大腸故也。血隨气循環經絡﹐通行臟腑﹐常無停滯。若爲毒熱所乘﹐遇腸虛血滲入於腸﹐則成血痢也。

《寶鑑》云﹕小兒腸熱卽痢下鮮血﹐一如腸風。

冷痢用溫熱藥

海藏治白痢﹐用四君子等分﹐加漧薑減半﹐入粟米少許同煎。

白膿痢

《嬰童寶鑑》論小兒腸寒﹐卽下白膿腹痛。

膿血相雜痢

《聖惠》云﹕夫小兒膿血痢者﹐由毒气在髒﹐血得熱則流溢滲入大腸﹐與腸間津液相搏﹐積熱蘊結﹐血化爲膿﹐腹虛則泄﹐故成膿血痢也。

葛氏《肘後》云﹕小兒髒毒﹐滯下如魚腦。

五色痢

《形證論》歌曰﹕五色之痢最多端﹐見此方知有五般。靑色只有驚積聚﹐黃多食積在脾間。白色冷虛腸胃患﹐赤爲積熱最難安。雞肝隱積多成片﹐黑血相和不易安。唇搐胸髙兼露齒﹐臉紅筋出每居前。急安臟腑和湯散﹐醫者畱心按古賢。

又歌曰﹕五色之痢莫言奇﹐四歲之前始有之。靑色只因驚積聚﹐黃因食積毒於脾。赤黑已知心腎病﹐白多殘害是脾爲。三七以前無變動﹐休令多睡飲餐遲。

此疾且須和五臟﹐補榮衛﹐方漸慚安愈。如目腫不進飲食﹐只與平胃散補之。

蠱痢

《巢氏病源》云﹕小兒蠱毒痢﹐歲時寒暑不調而有毒厲之气﹐小兒解脫爲其所傷﹐邪與血气相搏﹐入於腸胃﹐毒气蘊積﹐值大腸虛者則變痢血﹐其痢狀血色﹐蘊瘀如雞鴨肝片﹐隨痢下。此是毒气盛熱﹐食於人髒﹐狀如中蠱﹐故謂之蠱毒痢也。

《石壁經》脾毒痢歌曰﹕脾間有毒號純陽﹐本爲醫人熱藥傷。致使大腸多結濇﹐多饒枯血在枯腸。如風腹閉難開眼﹐身熱頭溫腳轉涼。舌赤胸髙爲此候﹐多啼喘急更如狂。先須解熱並開胃﹐便是明醫用藥良。

此脾受熱積失治則伏毒﹐治當涼脾﹐次去其積。若胸前骨忽然髙者﹐更加喘急﹐則不治也。

《鳳髓經》注云﹕宜與金華散﹑香連丸。

《形證論》風毒痢歌﹕八痢之中風轉難﹐形如靑艸汁多般。毒風豆汁添邪熱﹐胃敗雞肝片片全。加積不須先下積﹐閉眸食絕不堪看。若歸白痢還須下。臟腑頻溫得本原。

瀉痢兼證

《巢氏病源》云﹕小兒痢兼渴候﹐此是水谷痢。津液枯竭﹐臟腑虛燥則引飲。若小便快者﹐痢斷渴則止﹔若小便濇﹐水不行於小腸﹐滲入腸胃﹐渴亦不止﹐痢亦不斷。凡如此者﹐皆身體浮腫﹐脾气虛不能克水故也﹐亦必眼痛生障。小兒上焦本熱﹐今又痢﹐下焦虛﹐上焦熱﹐气轉盛﹐熱气燻肝故也。

茅先生以爲食傷脾胃所致﹐先用醒脾散﹑勻气散調﹔一日後下調中飲﹐夾乳香散﹑龍涎膏調理卽愈。或單搗冬瓜汁飲之。

羸瘦

巢氏云﹕小兒腸胃虛弱﹐受風冷則下痢﹐痢斷後﹐脾胃尙虛﹐穀气猶少﹐不能榮血气﹐故羸瘦。

浮腫

《惠濟》論小兒痢瘥後徧身腫候歌云﹕冷痢日久失醫治﹐徧身浮腫卻如吹﹐脈洪是气化爲水﹐沈實還因積有之。順气腫消爲上法﹐气平兩日定多尿。莫教食飽還憂滯﹐此疾元因積損脾。

脫肛

肺與大腸爲表裏。肛者大腸之門﹐肺實熱則閉結不通﹐肺虛寒則腸頭出露。有因痢久裏急後重﹐努力肛開﹐爲外風所吹﹐或伏暑作瀉﹐腸滑不禁﹔或稟賦怯弱﹐易於感冷﹐亦致大腸虛脫。凡小兒所患瀉痢﹐皆因暑濕風熱﹐乘脾胃虛而得。蓋風屬木﹐木勝則制土﹐土主脾胃﹐虛而受制﹔又濕喜傷脾﹐因虛受濕﹐不能分別淸濁﹐水谷交雜則爲洞泄﹐洞泄旣久﹐大腸亦虛。大腸乃手陽明燥金﹐而土虛不能生金﹐金气旣虛﹐則傳送之道亦虛﹐又爲風冷所襲﹐故肛門脫而不收。法宜補脾溫胃﹐使金得受母之益而气實﹐宜藿香飲﹑勻气散﹑平胃散主之﹔次則內投固腸之劑﹐用健脾飲﹑養髒湯服餌。外以敷貼之法﹐用伏龍肝散傅之﹐及萆麻膏貼顖門﹐使引气上﹐令其自收﹔如收盡﹐仍以水洗其膏。及有邪熱積滯於大腸﹐未經疏滌﹐亦成此疾。其肛門色紅而軟﹐肺脈浮數﹐右手指紋紫見﹐身微有熱﹐時或煩躁﹐先投淸肺飲疏解﹐次用薄荷散﹑蟠龍散爲治﹐間服萬安飲亦佳。

巢氏云﹕實熱則大便祕結﹐虛寒則肛門脫出﹐此多因吐瀉脾气虛﹐肺無所養﹐故大腸之气虛脫而下陷也﹐用補中益气﹐或四君子爲主。若脫出緋赤或作痛者﹐血虛而有熱也﹐用補中益气湯佐以四物﹑牡丹皮。微紅或作痛者﹐气虛而有熱也﹐佐以四君﹑牡丹皮。大凡手足指熱者屬胃气熱﹐手足指寒者屬胃气寒。

湯氏方治脫肛﹐大腸自糞門出﹐宜用蔥湯燻洗令軟﹐款款送上。此因瀉利得之者﹐亦可服瀉利之藥﹐然後用槐花等藥。又有用一味五倍子煎湯﹐入﹝石卜﹞硝燻洗而縮者。又有用眞蒲黃碾極細﹐以豬肝拌勻﹐敷肛門上而入者。《全嬰方》用濇腸散。兼有痔證腫痛者﹐用黃丹﹑滑石等分﹐井水調塗卽消﹔並用鉛白霜半錢﹐片腦半字﹐好酒調敷腫處甚佳。黃連解毒湯亦可服。用苦參湯洗亦效。亦有用密陀僧﹑白礬﹑腦子末之﹐敷上﹐更用荊芥﹑防風等項洗之。用生瓜蔞根者亦效。

小兒衛生總微論方【宋撰人未詳】

八痢論

小兒气血怯嫩﹐臟腑軟弱﹐因觸冒風寒﹐飲食冷熱﹐以邪干正﹐致脾胃不和﹐凝滯停積﹐蘊毒結作﹐或水谷不聚﹐或膿血純雜﹐變而爲痢。其候有八﹕一曰水谷痢﹐謂便下糞稀薄而不聚﹐快利出易﹐水谷不化也。然𨿽是瀉﹐便時亦覺裏急後重﹐故爲痢也。二曰冷痢﹐謂便下純白膿也。三曰熱痢﹐謂便下純赤血也。四曰滯痢﹐謂便下膿血相雜也。五曰積痢﹐謂有積傷爲痢﹐浸久或差而復發也。六曰疳痢﹐謂患疳積而下痢也。七曰蠱痢﹐謂如蠱毒下紫黑血﹐或如赤豆汁﹐或如雞鴨肝片也。八曰休惜痢﹐謂下血黑黯中有白物﹐如腸中之脂或如爛魚腸之狀。此腸胃潰傷﹐患者更休愛惜﹐故以名之。亦名休息者﹐謂患卽無休息而至死也。凡痢若粥藥不能進者﹐此便爲死候也。

方

經驗大黃湯【《千金方》﹐下同】治小兒暴冷﹐水谷下﹔或乳冷下靑﹐結不消﹔或冷實吐下﹐漧嘔煩悶﹔及冷滯赤白下者﹐良。若已服諸利湯去實﹐胃中虛冷﹐下如水﹐漧嘔眼陷﹐煩擾不宜利者﹐可除大黃。若中乳﹐乳母洗浴﹐水气未消飲兒﹐遂爲霍亂者﹐但用大黃。小兒諸霍亂宜利者便用大黃﹐不須利宜溫和者除之。

大黃六分桂心厚朴甘艸漧薑各一分人參茯苓白朮當歸各二分桔梗三分

右十味﹐以水三升半﹐煮取八合。凡兒三十日至六十日﹐一服二合﹔七十日至一百日﹐一服二合半﹔二百日以來﹐一服三合。

黃蘗湯治小兒夏月傷暴寒﹐寒折大熱﹐熱入胃﹐下赤白滯如魚腦﹐壯熱頭痛﹐身熱手足煩﹐此太陽之气外傷寒﹐使熱气便入胃﹐服此方良。若誤以利藥下之﹐或以溫脾湯下之﹐則熱劇。以利藥下之便數去﹐赤汁如爛肉者﹐或下之不瘥﹐宜以濇熱藥斷之。下旣不止﹐倍增壯熱者﹐服之卽效。或是溫病熱盛﹐復遇暴寒折之﹐熱入腹中﹐下血如魚腦者﹐服之良。

黃蘗黃連升麻當歸白頭翁一作白斂牡蠣石橊皮黃芩寄生甘艸各二分犀角艾葉各一分

右十二味﹝口父﹞咀﹐以水三升煮取一升二合。百日兒至二百日﹐一服三合半。

治中結腸圓治小兒濕冷﹐滯下赤白靑色如魚腦﹐肛脫出﹐積日腹痛﹐經時不斷者。

赤石脂五分吳茱萸三分漧薑附子當歸厚朴白朮木蘭皮白頭翁黃連石橊皮黃蘗各二分

右十二味爲末﹐蜜丸如大豆﹐二歲兒五丸﹐三歲已上服十丸﹐十歲已上二十丸。暴下者服少許便瘥﹐積下者盡一劑更合。

梔子丸治少小熱痢不止。

梔子七枚大棗四枚﹐炙黑川黃連五分礬石四分黃蘗三分

右五味爲末﹐蜜丸如小豆大﹐服五丸﹐日三夜二服﹔不知﹐稍至十丸。

黎蘆圓治少小泄淸痢。

黎蘆二分黃連三分附子一分

右三味爲末﹐蜜和丸如麻子大﹐以粥飲下二丸﹐立愈。

四物梁米湯治少小泄注。

粱米稻米黍米各二升蠟如彈子大

右四味﹐以水五升﹐東向竈煮梁米三沸去滓﹐復以汁煮稻米三沸去滓﹐復以汁煮黍米三沸出滓﹐以蠟內汁中和之﹐蠟消取以飲之﹐數試有驗。

龍骨湯治少小壯熱引飲下痢。

龍骨甘艸大黃赤石脂石膏寒水石瓜蔞根桂心各二兩

右八味治下篩﹐以酒水各五合﹐煮散二合﹐二沸去滓﹐量兒大小服之。

大黃湯治少小下痢﹐苦熱不食﹐傷飽不乳。

大黃甘艸麥門冬各一兩

右三味﹝口父﹞咀﹐以水二升﹐煮取一升﹐二三歲兒分三四服。

生金牛黃湯治少小積下不止﹐因發癇。

生金三銖﹐一方用六銖﹐無生金用熟金亦得。法應作屑﹐方今盡用成器者牛黃三銖麻黃二分黃連漧薑人參甘艸各一分細辛半分

右八味﹝口父﹞咀﹐以水一升六合﹐煮取八合﹐去滓﹐臨服研牛黃以煮湯中。嫌兒熱者﹐用生薑代漧薑。今世乏生金﹐但用成器亦善﹐二三兩皆得用之。

澤漆茱萸湯治小兒夏月暴寒﹐寒入胃則暴下如水﹐四肢被寒所折則壯熱﹐經日不除﹐經月許日﹐變通身虛滿腹痛﹐其脈微細﹐服此湯一劑﹐得漸漸安神。

澤漆靑木香海藻各二分吳茱萸茯苓白朮枯梗芍藥當歸各三分大黃一分

右十味﹝口父﹞咀﹐以水四升﹐煮取一升半﹐二百日至一歲兒一服二合半﹐一歲已上至二歲一服四合。

枳實散治少小久痢淋瀝﹐水谷不調﹐形羸不堪﹐宜此。

枳實二兩治下篩﹐三歲已上飲服方寸匕﹐若兒小以意斟酌﹐日三服。

鱉頭圓治小兒積冷久不瘥﹐後余脫肛不瘥﹐腹中冷﹐肛中疼痛不得入者。

死鱉頭二枚﹐炙令焦磁石四兩桂心三兩小蝟皮一枚﹐炙令焦

右四味爲末﹐蜜丸如大豆﹐兒三歲至五歲服五丸至十丸﹐日三。兒年大﹐以意加之。

除熱結腸圓斷小兒熱下黃赤汁沫﹐及魚腦雜血﹐肛中瘡爛﹐坐﹝上匿下虫﹞生虫。

黃連蘗皮苦參鬼臼獨活橘皮芍藥阿膠各半兩

右八味爲末﹐以藍汁及蜜丸如小豆﹐日服五丸至十丸。冬無藍汁﹐可用藍子一合﹐皆蜜和爲丸。

香連丸【《眞訣》方】治赤白痢疾﹐並水瀉暑瀉。

黃連淨﹐二十兩吳茱萸去梗﹐十兩

右先將二味用熱水拌和﹐入磁器內﹐置熱湯中頓一日﹐同炒至黃連紫黃色﹐去茱用連爲末﹐每末入木香末一兩﹐淡酢米飲爲丸如麻子大。

益黃散【《儒門事親》】治小兒痢。

陳皮一兩靑皮訶子肉甘艸各半兩丁香二錢

右爲細末﹐每服二錢﹐水煎﹐食前服之。

香連丸

木香訶子肉面炒黃連炒﹐各半兩龍骨一錢

右爲細末﹐飯丸如黍米大﹐每服二十丸﹐米飲湯下。

丹溪方【《平方會萃》﹐下同】治食積痢疾。

黃芩黃運陳皮甘艸煎服。赤痢加紅花﹑桃仁﹐白痢加滑石末。一方﹐去陳皮加大黃。

食積痢方

炒曲蒼朮滑石芍藥黃芩白朮甘艸陳皮茯苓

右﹝口父﹞咀﹐煎下保和丸。

二朮湯治小兒八歲下痢純血﹐以食積治。

蒼朮白朮黃芩白芍滑石茯苓甘艸陳皮神曲炒

右﹐煎下保和丸。

三黃丸【《幼科全書》﹐下同】

黃連黃芩大黃

右共爲末﹐神曲糊丸﹐以木香檳榔湯下。

大承气湯

枳殼厚朴大黃芒硝甘艸檳榔

右作一服﹐此通腸去積之藥也。

保和丸

南山楂肉二兩神曲炒半夏白茯苓白朮各一兩蘿卜子連翹陳皮各五錢

右爲末﹐粥丸如黍米大﹐飲吞下。蓋小兒食積脾虛﹐以補藥下之者﹐此也。

淸血丸

槐子炒荊芥穗煨側柏葉炒

右爲末﹐醋糊丸﹐陳米湯吞下。

固腸丸

樗根白皮﹐不拘多少﹐細切略炒

右爲末﹐糊丸如黍子大﹐陳米湯吞下。

和中丸

黃連炒陳皮各五分澤瀉車前子白茯山藥人參漧薑各二錢

右爲末﹐酢糊丸﹐陳米湯吞。脫肛﹐用升麻湯送下。

二根丸

紅椿木根皮白椿木根皮卽樗根

右爲末﹐米糊丸﹐陳米飲下。

益元散

滑石炒﹐一兩甘艸二錢五分紅曲去殼炒﹐五錢

右爲末﹐米糊丸﹐陳米飲下。

參苓白朮散此藥性平﹐凡脾胃虛弱﹐飲食不進﹐及大病後助補脾胃必用之藥也。

人參白朮白茯山藥甘艸桔梗苡仁蓮肉石菖蒲白扁豆薑汁制﹐各一兩

右爲細末﹐陳米飲下。

又方治痢疾。

陳細茶生薑等分無根水濃煎﹐露一宿溫服。

香連丸【《片玉心書》】治赤白痢相雜﹐裏急後重。

黃連吳茱萸同炒﹐五錢﹐去茱萸木香五錢石蓮肉三錢共爲末﹐酢糊丸如粟米大﹐陳米湯送下。久痢不止者﹐加肉豆蔻﹐麵包煨去油五錢。

金鎖散【《全幼心鑑》﹐下同】治小兒久痢赤白。

桂去皮薑汁炙紫黃連以茱萸炒過

右等分爲末﹐紫蘇﹑木瓜煎湯服之。

神仙救苦散治小兒赤白痢下﹐日夜百行不止。

禦罌粟殼醋炒爲末﹐去筋淨﹐再以銅器炒過檳榔炒赤研末﹐各收

右每用等分﹐赤痢蜜湯下﹐白痢砂糖下。忌口味。

駐車丸治小兒積痢。

百艸霜二錢巴豆煨去油﹐一錢

右研勻﹐以飛羅麵糊和丸菉豆大﹐每服三五丸﹐赤痢甘艸湯下﹐白痢米飲下﹐紅白姜湯下。

香連丸【《窮鄕便方》】

宣黃連一兩﹐去蘆須﹐用吳茱萸浸水拌蒸﹐不用茱萸﹐以黃連炒幹爲細末小茴香微炒地上存性元胡索各五錢﹐酒拌蒸俱爲細末﹐用早米糊爲丸如粟米大﹐米湯送下。量兒大小﹕大每服一錢﹐小者五分。

調中湯【《嬰童百問》﹐下同】治夏末秋初﹐忽暴折於盛暑﹐熱結於四肢則壯熱頭疼﹐傷寒於胃則下痢赤白。

大黃七錢半桔梗槁本茯苓甘艸炙漧葛黃芩炒芍藥炒白朮炒﹐各半兩

右﹝口父﹞咀﹐白水煎﹐量大小加減服。得快气利﹐壯熱便歇﹐去大黃﹐加黃連﹑枳殼﹐止利尢妙。或加地楡﹐或加當歸皆可。感風加荊芥。

五苓散治傷寒溫熱病﹐發熱口燥﹐咽漧煩渴﹐飲水﹐或水入卽吐﹐或小便不利﹐及治吐瀉下痢。

澤瀉二兩半豬苓白朮炒白茯各一兩半肉桂一兩

右爲細末﹐每服二錢﹐白湯調下﹐不拘時﹐服訖多飲熱湯﹐有汗出卽愈。

車前子散治暑月伏熱﹐霍亂吐瀉﹐煩悶引飲。

白茯苓豬苓陳香薷車前子各一兩人參半兩

右爲細末﹐每服一錢﹐燈心泡湯調下。腹痛加芍藥﹐瀉不止加石蓮。

潑火散治中暑煩躁﹐發渴口漧﹐及治血痢。

靑皮赤芍藥黃連去須地楡各一兩

右爲細末﹐冷水調下一錢。如血熱妄行﹐加甘艸。

葛根湯治太陽病項彊幾幾﹐惡風無汗﹐不惡寒。

葛根四兩麻黃三兩肉桂生甘艸各一兩白芍藥二兩﹐炒

右銼散﹐每服五錢﹐水一盞﹐生薑三片﹐棗子二枚﹐同煎至七分﹐去滓服﹐取微汗。

四逆散治少陰病﹐其人或咳或悸﹐或小便不利﹐或腹中痛﹐或泄痢下重者。

甘艸炙枳實炒柴胡白芍藥炒﹐各一兩

右搗篩爲細末﹐水飲調下二錢﹐日進三服。如咳者﹐加五味子﹑漧薑各半兩。下利悸者﹐加桂半兩。小便不利者﹐加茯苓半兩。泄利下重﹐先濃煎薤白湯。內藥末三錢匕﹐再煮一二沸﹐溫服。

石蓮散治小兒噤口痢﹐噦逆不食﹐止而復作。

蓮肉去心炒

右爲末﹐米飲下一錢。一方用山藥爲末﹐米飲調服亦妙。

香脯散治小兒刮腸下痢﹐噤口不食﹐閉眼合口﹐危急之證。

精豬肉一兩﹐薄批一片膩粉一錢

右將肉於炭火上慢炙﹐旋鋪膩粉炙令成脯﹐每以少許與喫﹐如未知喫﹐且放鼻間﹐自然要喫。此方治胃口有毒﹐至奇至妙。

香連丸治瀼積瀉﹐亦治痢。

黃連吳茱萸各一兩﹐炒去茱萸木香二錢半訶子半兩

右爲末﹐麵糊丸如麻子大﹐空心米飲下三十丸。

黃連香薷飲治暑熱所傷﹐下痢赤色。

扁豆炒厚朴姜炒﹐各半兩黃連薑汁炒香薷各一兩

右銼散﹐每服三錢﹐水姜煎服。

茅花湯治鼻衄不止﹐吐血下血。

茅花一大把

右用水三盞﹐煎濃汁一盞﹐分二服卽瘥。無花﹐根梗代之。亦治血痢黑痢。

頓止丹治瀉利先鋒之藥。

黃丹一兩巴豆四十九个乳香二錢

右用麻油二錢﹐蠟半兩﹐溶化和丸。冷證加木香二錢半。

敗毒散治傷寒時气﹐頭痛項彊﹐壯熱惡寒﹐身體煩疼﹔及寒壅咳嗽﹐鼻塞聲重。

人參茯苓生甘艸前胡川芎藭羌活獨活桔梗柴胡枳殼麩炒黃﹐各一兩

右銼散﹐每服二錢﹐水一盞﹐生薑﹑薄荷各少許。止瀉痢﹐用陳倉米煎﹐粳米亦可。

地楡散治瀉痢血痢。

地楡訶子生甘艸各一兩

右爲末﹐鹽米湯調下。有熱加黃芩。

芍藥蘗皮丸治一切惡痢﹐窘痛膿血。

芍藥炒黃蘗各一兩當歸黃連各半兩

右爲末﹐滴水丸如小豆大﹐每服二三十丸﹐白湯下。一古加枳殼。

寬腸枳殼散順气止痢。

甘艸六錢﹐炙枳殼炒﹐二兩四錢

右爲細末﹐每服一錢﹐空心沸湯點服。

三黃熟艾湯治下痢赤白﹐及治傷寒四五日而大下﹐熱痢時作﹐諸藥不效﹐宜服此湯。

黃芩黃連黃蘗各七錢半熟艾半雞子大

右銼散﹐每服三錢﹐水一盞﹐煎六分﹐去滓服。

神芎丸治小兒痢。

生大黃黃芩各二兩生牽牛頭末一兩滑石四兩黃連薄荷葉川芎各半兩

右末﹐滴水丸桐子大﹐每服五十丸﹐溫水下﹐食後服。一方加蒲黃﹐止血證用。

黃連解毒湯治熱痢如神之劑。

黃連三錢黃蘗半兩梔子四个黃芩一兩

右銼散﹐每服三錢﹐水煎服。

湯氏異功丸治渴止瀉﹐消暑毒﹐生津液。夏月出路含化﹐免喫水﹐妙。

澤瀉一兩二錢豬苓去皮﹐七錢肉桂三錢半茯苓人參白朮辰砂各半兩

右末﹐蜜丸芡實大﹐燈心竹葉湯下二三十丸。一方加陳皮。

胃風湯【《保嬰撮要》下同】治風冷客於腸胃﹐乳食不化﹐泄瀉腸鳴﹐腹滿而痛﹐或下如豆汁﹐或瘀血﹐日夜無度。

白芍藥白朮肉桂人參當歸川芎茯苓

右爲末﹐每服二錢﹐入粟米﹐水煎﹐空心熱服。

地楡飲治冷熱痢﹐腹痛下痢﹐赤白頻並。

地楡三分甘艸赤芍藥炒枳殼各二分

右﹐水煎服。

升陽益胃湯止渴消暑﹐生津液。

黃芪二錢半夏人參甘艸炙白朮川黃連各一錢川獨活防風白芍藥羌活各五分陳皮茯苓柴胡澤瀉各三分

右﹐水二鍾﹐姜三片﹐棗二枚﹐煎四分﹐食遠服。

羌活散【《證治準繩》﹐下同】治傷風時气﹐頭痛發熱﹐身體煩疼﹐痰壅咳嗽﹐失音鼻塞﹐聲重﹐及解時行痢赤白。

人參羌活赤茯苓柴胡前胡川芎獨活桔梗枳殼麩炒微黃色﹐去麩不用蒼朮米泔水浸一宿﹐去粗皮濾幹﹐銼片炒微黃色甘艸各一兩

右銼﹐每服二錢﹐水一盞﹐姜三片﹐薄荷三葉﹐煎七分﹐無時溫服。發散風邪﹐入蔥白同煎。痢證﹐姜﹑倉米煎。

水浸丹治瀉痢先鋒之藥。

黃丹研細﹐一兩大巴豆二十五个﹐去皮膜研出油

右研勻﹐用黃蠟半兩﹐熔作汁拌勻﹐量大小旋丸﹐水浸吞下﹐臨病隨意用。一方﹐黃丹二兩半。

寬腸丸治痢後裏急﹐大腑閉濇不通。

枳殼炒微黃﹐仍用淸油浸透一兩﹐焙漧﹐五錢麻仁去殼木通去皮節大黃半生半炮檳榔大腹皮洗淨焙漧﹐各二錢半

右除麻仁﹐用乳缽極細研﹐外五味﹐檳榔不過火﹐余焙﹐同研成末﹐入乳缽中與麻仁再杵勻﹐煉蜜丸菉豆大﹐每服三十丸﹐至五十丸﹐仍似枳殼甘艸煎湯﹐空心送下。一二歲嬰孩﹐溫蜜湯下。

地楡散

地楡訶子厚朴姜制﹐各等分

右銼散﹐每服二錢﹐水一盞﹐姜﹑棗煎服。

又方

地楡烏梅藥皮甘艸當歸各等分

右銼散﹐每服二錢﹐水煎服。

川艸散治腹痛﹐下痢赤白﹐不拘遠近。

川芎白芷甘艸半生半炙﹐各七錢赤芍當歸酒洗黃連各五錢

右銼焙爲末﹐每服半錢至一錢﹐白痢白姜湯調﹐赤痢甘艸湯調﹐赤白痢溫米淸湯調﹐並空心服。

備急方治熱痢。

蠟茶蜜磨生薑

右用井花水調﹐渴則飲之。

錢氏黃蘗丸治小兒熱痢下血。

黃蘗去皮﹐半兩赤芍藥四錢

右爲末﹐飯和丸如麻子大﹐每服一二十丸﹐食前米飲下﹐量兒加減。

外臺子芩湯治小兒熱痢。

子芩十二分知母女萎各六分竹葉八分黃蘗甘艸炙﹐各四分

右六味切﹐以水二升﹐煮取一升﹐分服甚妙。

聖惠梔子仁散治小兒熱痢腹痛﹐心煩口漧﹐小便赤黃﹐不欲飲食。

梔子仁當歸酒洗銼微炒﹐各半兩黃蘗地楡微炙﹐各三分黃連一兩﹐去須微炒

右件藥搗細羅爲散﹐每服以粥飲調下半錢﹐日三四服﹐量兒大小加減。

烏梅散治小兒熱痢﹐但壯熱多渴﹐而痢不止。

烏梅肉二枚﹐微炒黃連微炒藍葉各一分犀角屑阿膠搗碎﹐炒令黃燥炙艸各半

右件藥搗粗羅爲散﹐每服一錢﹐以水一小盞﹐煎至五分﹐去滓放溫﹐不計時候﹐量兒大小分減服之。

開胃散治赤痢。

白朮茯苓人參各半錢石蓮子肉十个

右爲末﹐藿香湯下半錢。

養髒湯主生津益气﹐溫腸止痢。

人參炙艸各二錢半白芍藥白朮各半兩南木香肉桂去粗皮﹐各一錢肉豆蔻煨罌粟殼去蒂蜜水炒訶子肉各一錢半

右件﹝口父﹞咀﹐每服二錢﹐水一盞﹐姜二片﹐棗一枚﹐煎七分﹐空心溫服﹔或入倉米同煎。

廣濟方療客冷白痢。

人參六分厚朴炙甘艸炙﹐四分茯苓桔梗各五分梁州櫸皮八分﹐炙

右六味切﹐以水三升﹐煮取一升﹐量大小可一合爲度﹐以瘥止。忌如常法。

嬰孺方治五六歲兒冷痢。

當歸黃連龍骨各四分赤石脂厚朴炙漧薑酸石橊皮各二分

右切﹐以水三升半﹐煮一升六合﹐爲四服﹐相去一炊﹐久服。

雄朱散治小兒腸胃虛冷﹐下痢頻並﹐日夜疼痛不可忍。

雄黃一分﹐研飛乳香細研白礬煆﹐各一錢

右爲末﹐每服嬰孩一字﹐二三歲半錢﹐陳米湯調下﹐一日三服。

玉脂散治冷痢大便靑色﹐甚則有膿。

白石脂當歸洗焙漧丁香白朮炮﹐各一兩艸豆蔻去皮厚朴生薑汁制﹐各半兩

右件搗羅爲細末﹐每服半錢﹐以粥飲調下﹐量兒大小加減。

艾湯治白痢。

艾葉微炒當歸各一兩漧薑炮木香訶梨勒皮炮﹐各半兩

右件搗羅爲細末﹐每服一錢﹐水八分一盞﹐入粟米少許﹐煎至五分﹐去滓﹐食前溫服。

養髒湯治白痢頻並。

當歸洗焙烏梅肉漧姜黃芪白朮炮龍骨各一兩

右搗羅爲細末﹐每服一錢﹐水一小盞﹐生薑﹑粟米各少許﹐煎至五分﹐去滓溫服﹐乳食前﹐量大小加減。

香連丸治赤白下痢﹐煩渴作痛。

淨黃連一兩銼﹐用吳茱萸同炒黃﹐仍去茱萸烏梅肉二錢半﹐薄切片﹐用新瓦上慢火焙漧南木香半兩﹐不過火

右爲末﹐用阿膠半兩銼碎炒脹﹐水化爲糊﹐候冷入乳缽內﹐同前藥末停分杵勻﹐丸作麻仁大﹐赤痢每服三十三丸至五十五丸﹐或七十七丸﹐甘艸湯空心下﹔白痢丸數同前﹐白姜湯空心下﹔赤白交作﹐溫米淸湯﹐空心咽服。

金粟丸治下痢赤白﹐水谷不化。

淨黃連一兩川芎枳谷制穀芽洗焙赤茯苓白芷木香各半兩

右除木香別銼不過火﹐餘六味焙﹐入木香同爲末﹐用神曲末一兩煮糊﹐丸粟米大﹐每服七十丸至百丸﹐空心溫米淸飲湯下﹐或不拘時。

白附香連丸治腸胃暴傷﹐乳哺冷熱相雜﹐渴痢赤白﹐裏急後重﹐腹痛扭撮﹐晝夜頻並﹐乳食減少。

黃連木香各一錢白附尖二个

右末﹐飯丸如粟米大﹐每服十丸至二十﹑三十丸﹐米飲下﹐食前﹐日夜各四五服。

豆蔻香連丸治瀉泄﹐不拘寒熱赤白﹐陰陽不調﹐腹痛腸鳴切痛﹐立效如神。

黃連炒﹐三錢肉豆蔻木香各一錢

右爲細末﹐粟米飯丸米粒大﹐每服十丸至二三十丸﹐日夜各四服﹐食前米飲下。

吉氏香連丸治赤白痢。

黃連木香訶子皮各一兩肉豆蔻二个子芩半兩

右末﹐蜜丸菉豆大﹐空心酢漿湯下。小兒五丸﹐空心日午再服﹐煎姜蜜湯下。

葛氏雞子餅療小兒秋夏暴冷痢﹐腹脹﹐乍寒乍熱﹐白滯下。

雞子一枚胡粉一丸﹐碎絹篩

右合雞子黃白調熬令熟﹐如常雞子餅﹐兒年一歲一食半餅﹐日再﹐不過二餅卽瘥。兒大倍作。凡羸弱不堪與藥﹐宜與此餅。

脂附丸【《王氏手集》】治小兒純膿白痢﹐其效如神。

大附子一枚

右先用豬膏攄成油半盞許﹐蘸前件附子令裂﹐撈出放冷﹐削去皮臍﹐研爲細末﹐以棗肉和丸如菉豆大﹐每服五七丸至十五﹑二十丸﹐米飲送下﹐空心食前服。

朱氏家傳方治小兒白膿冷痢﹐臍下絞痛。

訶子皮靑木香各等分

右爲末﹐以粳米飯丸如菉豆大﹐米飲下五丸。

附子散長沙醫者丁時發傳治小兒疳痢﹐多有白膿腹﹐內﹝疒丂﹞痛。

附子炮去皮尖﹐一枚龍骨赤石脂各半兩密陀僧黃丹胡粉炒烏賊魚骨燒灰赤芍藥各一分

右件爲末﹐每服半錢﹐米飲下﹐一日三服。

血痢方治小兒熱毒。

犀角十分地楡六分蜜三分地麥艸五合

右四味切﹐以水三升﹐煮取二升﹐去滓﹐量兒大小服。

又方

蔥白三兩香豉三合梔子七枚黃連一兩

右四味切﹐以水三升﹐煮取九合﹐去滓分服。

又方【《外臺》劉氏】療小兒血痢。

地楡酒黃蘗川黃連酒黃芩各六分馬藺子二分茜根一兩生薑三分

右七味切﹐以水二升﹐煮取一升分服﹐大小量之﹐與一合至二合爲度。

又方【《食醫心鑑》】治小兒血痢。

生馬齒莧絞汁﹐一合

右和蜜一匙匕﹐空心用之。

黃連散【《聖惠》】治小兒血痢煩熱﹐口漧腹痛。

黃連去須微炒犀角屑白蘘荷根黃芩蔓靑根吳藍各一兩白頭翁三分炙艸當歸銼微炒﹐各半兩

右件藥搗粗羅爲散﹐每服一錢﹐水一小盞﹐煎至五分﹐去滓﹐不計時候﹐量兒大小分減服之。

馬齒菜汁粥【《聖惠》】治小兒血痢不瘥。

馬齒菜汁一合蜜半合粟米一合

右以水一大盞﹐煮作粥﹐後入二味和調﹐食前服之。

水蓼丹治血痢疳瘦。

蛇蛻皮燒灰雞豆殼燒灰﹐各一兩胡黃連水蓼各半兩﹐各搗羅爲細末。次用朱砂半兩眞蘆薈牛黃粉霜各細研﹐一分

右件都拌勻﹐再研細﹐軟飯和黍米大﹐每服五粒至七粒﹐麝香湯下﹐量兒大小加減。

茜根湯治血痢不瘥。

茜根銼地楡銼黃連去須赤石脂煆阿膠炙熟﹐各一兩甘艸炙黃蘗各半兩

右件藥搗羅爲細末﹐每服一錢﹐水八分﹐煎至五分﹐去滓放溫服。

厚腸丹治血痢腸虛。

黃連川楝子各一兩木香阿膠蛤粉炒吳茱萸微炒當歸洗焙﹐各半兩

右件搗羅爲細末﹐飯和丸黍米大﹐每服十粒﹐米飲下﹐乳食前﹐量兒大小加減。

聖效散治血痢久不瘥。

赤石脂燒赤白龍骨煆阿膠炙﹐各一兩訶梨勒皮木香炮姜黃連炙艸各半兩右件搗羅爲細末﹐每服半錢﹐煎粟米飲調下﹐食前服。

必效丹治血痢煩並。

川黃連去須﹐二兩大棗半升漧薑一兩白礬半兩

右件用瓦器盛﹐鹽泥固濟﹐畱一竅子﹐以木炭火燒﹐煙息爲度﹐取出搗羅爲末﹐白麵糊和丸黍米大﹐每服十粒﹐米飲下﹐量兒大小加減。

又方治小兒熱痢下血。

黃蘗去皮﹐半兩赤芍藥四錢

右同爲細末﹐飯和丸麻子大﹐每服一二十丸﹐食前米飲送下。大者加丸數。

又方吉氏家傳﹐治小兒血痢。

宣連爲末

右以雞子撚作餅子﹐炭火煆令赤﹐便蓋著﹐勿令泄气﹐候冷細研﹐空心米飲下半錢﹐以意加減服。

又方

好郁金末半錢

右﹐用熱水調下。

吉氏地楡散治小兒血痢﹐日久不瘥。

地楡一分﹐炒訶子五个﹐炮去皮陳槐炒黃連各一錢﹐炒

右爲細末﹐每服半錢或一錢﹐陳米飲下。

白頭翁丸

白頭翁三分黃連六分﹐研石橊皮三分

右三物﹐以水三升﹐煮取八合﹐兒生四十日以五合爲三服﹐大者則加藥。一方﹐去石橊皮﹐用犀角屑三分。

肘後乳母方

扁豆莖一升﹐炙幹切人參三兩

右以水三升﹐煎取一升半﹐去滓取汁﹐煮粟米粥與乳母食之﹐良。

肘後近效方療小兒三歲卽患痢﹐初患膿少血多﹐四日膿多血少﹐日夜四十餘行。

生地黃汁五小合羊腎脂一小合

右﹐先溫腎脂令暖﹐分三四服﹐立效。乳母須禁服﹐並有乳母方在前。

聖惠吳藍散治小兒膿血痢如魚腦﹐腹痛。

吳藍川升麻赤芍藥龍骨煆﹐各一兩梔子仁半兩

右件藥搗粗羅爲散﹐每服一錢﹐水一盞﹐入豉三七粒﹐煎至五分﹐去滓﹐不計時候﹐量兒大小分減溫服。

樗根皮散治小兒膿血痢如魚腦﹐困重。

臭樗根皮一分﹐銼炒微黃枳殼去瓤微炒黃連去須微炒蕪荑微炒赤芍藥各半兩

右件藥搗粗羅爲散﹐每服一錢﹐以水一小盞﹐入豉三十粒﹐蔥白一莖﹐煎至六分﹐去滓﹐不計時候﹐量兒大小分減溫服。

人參散治小兒膿血痢﹐多時不瘥﹐腹痛羸瘦﹐不欲飲食。

人參當歸微炒地楡阿膠搗碎炒令黃燥黃連子芩黃蘗炙赤芍白蕪荑微炒厚朴去粗皮﹐生薑汁炙令香熟﹐各半兩

右件藥搗粗羅爲散﹐每服一錢﹐以水一小盞﹐入薤白一莖﹐豉五十粒﹐煎至五分﹐去滓﹐不計時候﹐量兒大小分減溫服。

雞屎礬丸治小兒膿血痢不瘥﹐漸加瘦弱。

雞屎礬燒灰龍骨阿膠搗碎炒令黃燥黃連去須微炒﹐各一兩胡粉一分﹐炒微黃

右件藥搗羅爲末﹐煎釅酢爲膏和丸如菉豆大﹐每服以暖漿水下七丸﹐日三四服﹐量兒大小以意加減。

黃連阿膠丸治小兒熱痢下重﹐膿血疼痛﹐腹中痛不可忍。

眞川黃連去須﹐一兩半白茯苓白芍藥炒阿膠杵碎﹐慢火炒如珠子白色﹐別杵爲細末﹐各半兩

右上三味爲細末﹐斟酌米酢多少﹐熬膠得所﹐和勻入臼杵萬下﹐眾手丸如菉豆大﹐每服自二十丸爲始﹐至於五十丸﹐食前溫米飲下﹐日二三﹐以知爲度。未知﹐加藥更丸一等如黃米大﹐與小兒服。

燔發散治腸澼下膿血。

白石脂一分發灰甘艸炙﹐各二分

右爲末﹐米汁和二刀圭﹐日二服。

張渙健胃丹治泄痢兼膿血﹐日漸羸瘦。

黃連一兩﹐去須微炒枯白礬一分烏梅肉炒龍骨白石脂神曲炒漧薑各半兩

右件搗羅爲細末﹐酢煮麵糊和丸黍米大﹐每服十粒﹐米飲下﹐量兒大小加減。

靑橘丹治冷熱相交﹐赤白相雜膿血。

靑橘皮湯浸去白焙當歸酒洗焙黃連漧薑各一兩厚朴生薑制肉豆蔻各半兩

右件搗羅爲細末﹐白面和丸黍米大﹐每服十粒﹐米飲下﹐食前。古今圖書集成醫部全錄卷四百四十九

小兒痢門

方

通神丸【《證治準繩》﹐下同】治小兒大人﹐痢下膿血﹐裏急腰重﹐臍腹疼痛。

沒藥淨五露脂乳香各一錢﹐俱細研炒巴豆七枚﹐去心膜﹐壓出油

右四味同研令細勻﹐滴水爲丸如粟米大﹐每服一粒﹐生木瓜研水下﹐不拘時候。

鮓湯丸治小兒瀉痢五色膿血﹐如爛魚腸﹐並無大便﹐只是膿血﹐腸中攪痛。

粉霜輕粉硇砂各一錢朱砂抄一錢匕白丁香四錢乳香半錢﹐別研巴豆七粒﹐去油

右爲末﹐蒸棗肉丸﹐每服嬰孩三丸如粟米大﹐二三歲如大麻子大﹐四五歲亦如麻子大﹐並旋﹝上絕下刀﹞成丸﹐煎鮓魚湯吞下﹐一日二服﹐間調胃气藥與之。

地楡飲治三十六種內下五色惡物﹐心神煩熱不止。

地楡白茯苓黃蘗炙﹐各一兩

右爲末﹐每服一錢﹐水一盞﹐煎至五分﹐去滓﹐分三服。

三霜丸治小兒赤白或五色雜痢。

巴豆去皮﹐揀白色肥好者三錢研細﹐先用白綿絹包三二十重﹐次用紙包壓令油盡﹐取二錢﹐輕者爲用眞輕粉粉霜各二錢

右三味﹐同研勻極細﹐別取好黃蠟三錢﹐酒煮三二十沸﹐取出﹐去酒令淨﹐再熔入藥和之。如無煮酒﹐蠟亦堪用。和成劑﹐油單內盛。如服食﹐旋丸如小菉豆大﹐三歲以下如粟米大﹐每服二三丸﹐溫熟水下﹐量兒大小加減。

吉氏家傳方治五色痢兼渴不止。

茯苓宣黃連黃蘗各等分

右件取黃蘗末﹐以漿水和麵糊﹐良久和前二味爲丸如菉豆大﹐三歲米飲下七丸。殺疳﹐熟水下五丸。

至聖丸

厚朴姜制黃蘗以雞子白炙黃熟﹐幹再上當歸酒浸

右三味等分細末﹐煉蜜爲丸如梧桐子大﹐小兒細丸﹐厚朴湯下﹐每服四十丸加減。

定粉散治疳痢五色痢。

定粉龍骨黃丹煆﹐各二錢訶子肉三个﹐煨熟

右爲末﹐每服半錢﹐粥飲下。三歲以上半錢。

釀乳法治小兒噤口痢。

厚朴枳殼各五分白朮芍藥各半兩滑石一兩木通陳皮甘艸各五分

右分四貼細研﹐桃仁七枚﹐水二盞半﹐取一盞﹐與母服。服時去宿乳﹐令盡爲妙。

休息痢方《肘後》治下痢經時不止者。

龍骨炙黃焦﹐搗服方寸匕

右﹐日三服卽愈。

又方

龍骨四兩

右搗如小豆大﹐水五升﹐煮取二升半﹐冷之﹐分爲五服﹐效。

保生信效松焙餅子治一切塊癖積滯﹐气血瘕聚等一二十年者。

細墨焙芫花酢浸炒焦靑礞石大戟漧漆炒五靈脂京三稜蓬朮密陀僧橘皮牡蠣燒﹐各半兩大漧棗十四个﹐燒淨巴豆一兩﹐用濕紙裹燒紙焦而止白丁香硇砂研蝱虫去翅足斑貓各一分

右同爲細末﹐醋煮麵糊丸如皂大﹐作餅子﹐記以所傷物煎湯﹑或麵湯送下一丸﹐須以齒嚙咽之﹐其積漸漸移近下再服﹔再覺移下﹐更用一丸﹐其積自下。若尋常要宣轉﹐卽以麵湯下。血積塊癖﹐經血閉塞﹐大人小兒久痢膿血﹐休息惡痢皆治之。

玉命丹治小兒久患赤白痢﹐及休息痢不止﹐腹肚虛鳴﹐日漸羸瘦﹐撏眉﹐多喫泥土﹐不食者。

硫黃研密陀僧黃丹各半兩寒水石白礬各研﹐二兩﹐以上入新瓦瓶﹐鹽泥固滴﹐煆赤研麝香一字

右件六味研勻﹐以蒸餅爲丸如小菉豆大﹐每服十粒﹐用烏梅甘艸煎湯下﹐大小加減。忌生冷毒物鮓面等。

千金蠱毒痢方治下血﹐狀如雞肝﹐腹中攪痛難忍﹐號蠱毒痢。

茜根升麻犀角各三兩桔梗黃蘗黃芩各二兩地楡白蘘荷各四兩

右八味﹝口父﹞咀﹐以水九升﹐煮取二升半﹐分三服。此蠱毒痢用之﹐小兒減服。

圖經治蠱痢方

側柏葉焙榦爲末川黃連各等分

右二味同煎爲汁﹐服之﹐以療小兒大腹﹐下黑血﹐茶腳色﹐或膿血如澱﹐所謂蠱痢﹐治之有殊效﹔又能殺五臟蠱。

聖惠蘘荷散治小兒蠱毒痢不止﹐身體熱煩。

白蘘荷根升麻各二兩敗鼓皮一分﹐炙焦炙艸榦藍葉各半兩赤芍犀角屑﹐各三分

右件藥搗粗羅爲散﹐每服一錢﹐以水一小盞﹐入豉二七粒﹐煎至五分﹐去滓﹐不計時候﹐量兒大小分減溫服。

聖惠黃連散治小兒蠱毒血痢體瘦。

黃連一兩﹐微炒敗鼓皮炙令焦白頭翁炙艸藍靑各半兩犀角屑白蘘荷根黃芩茜根銼﹐各三分

右件藥搗粗羅爲散﹐每服一錢﹐以水一小盞﹐煎至五分﹐去滓﹐放溫﹐不計時候﹐量兒大小分減服之。

聖惠犀角散治小兒蠱毒血痢發盛﹐心神煩悶﹐腹脹不欲飲食。

犀角鎊屑白蘘荷葉地楡微炙桔梗蘇枋木各三分

右件藥搗粗羅爲散﹐每服一錢﹐以水一小盞﹐煎至五分﹐去滓﹐不計時候﹐量兒大小分減溫服。

嬰孺蘘荷根湯治小兒蠱毒痢。

白蘘荷根犀角屑﹐各八分谷皮四寸﹐炙升麻一錢炙艸四分藍靑一升豉三合芍藥七分

右以水四升﹐煮一升二合﹐二歲兒爲三服。

嬰孺犀角煎治小兒谷痢挾毒。

地脈艸黃連葳蕤各十二分黃蘗竹茹茜艸各八分蜜一升人參六分牡蠣一錢梁州櫸皮十四分幹藍四分犀角鎊屑甘艸各五分

右切﹐以水一斗﹐煮二升半﹐絞去滓﹐下蜜火上煎﹐餘二升﹐一二歲一合﹐三四歲一合半﹐日二夜一﹐量與之。

張渙白頭翁散治蠱毒痢及肛門脫出。

白頭翁黃連微炒茜根銼焙蘇枋木敗鼓皮炙令焦﹐各一兩犀屑地楡各半兩炙甘艸一分

右件搗羅爲細末﹐每服一錢﹐水一小盞﹐煎六分﹐去滓服﹐量兒大小加減﹐乳食前。

地楡丹消毒止痢。

地楡炙銼黃連榦藍葉川升麻各一兩川楝子苦楝根各半兩

右件搗羅爲細末﹐軟飯和丸黍米大﹐每服十粒﹐米飲下﹐量兒大小加減﹐乳食前。

宣連丸治毒痢。

宣連一錢﹐作散﹐用雞子淸和作餅﹐瓦上焙再爲末肉豆蔻一个﹐去心臍﹐內入乳香紙裹火煨黃朱砂研飛木香各半錢杏仁七粒﹐和皮燒巴豆四粒﹐燒

右爲末﹐醋和丸如蘿卜子大﹐陳米飲下七粒。赤痢﹐槐花湯下。

寶童方治髒毒痢﹐爲喫諸藥不愈者。

槐花半兩﹐炒白礬一兩

右爲末﹐每服一錢﹐用陳米飲下。

孔氏家傳方治蠱。

薺泥根

右搗末﹐以飲服寸匕立瘥。一方﹐可入地楡﹑臭椿根同服。

雙金飲治下痢赤白﹐晝夜頻數﹐及泄瀉經久。

大罌粟殼去蒂銼碎﹐用蜜水炒透﹐候幹一兩大川芎銼碎﹐醇醋炒透﹐候幹半兩

右二味﹐再曬或焙爲末﹐每服一錢至二錢﹐用糯米淸湯﹐空心調服﹐或溫蜜湯下。

龍骨湯【《千金》】治少小壯熱﹐渴引飲下痢。

龍骨甘艸炙大黃赤石脂石膏桂心寒水石瓜蔞根各二兩

右八味﹐治下篩﹐以酒水各五合﹐煮二沸﹐去滓﹐量兒大小服之。

麥門冬湯療少小夏月﹐藥大下後﹐胃中虛熱渴。

麥門冬去心甘艸炙﹐各四分枳實炙黃芩人參各三分龍骨六分

右六味切﹐以水二升﹐煮取九合﹐去滓分溫服。

萬金散治水瀉下痢﹐久不瘥者。

罌粟殼去蒂﹐二兩﹐一半銼醋蜜炒﹐一半生用陳皮去白甘艸不去節﹐各二兩﹐半生半炙烏梅一个

右碎﹐每服二錢﹐熱湯一盞﹐略煎二沸﹐去渣﹐空心溫服。

溫痢方【《外臺》】療小兒痢渴不徹﹐肚脹不能食。

訶梨勒皮六分桑皮十分﹐炙末

右二味切﹐以水一升﹐煮取五合﹐去滓分服之。

又方【《子母祕錄》】治小兒赤白痢渴﹐及得水喫﹐又嘔逆。

楮葉炙令香黃

右以飲漿半升﹐浸楮葉﹐使水綠色﹐然後去葉﹐以木瓜一个切﹐內葉汁中﹐煮二三沸﹐去木瓜﹐使暖﹐細細服。

聖惠黃芪散治小兒痢渴﹐心胸煩悶﹐不欲飲食。

黃芪銼麥門冬去心焙黃芩炒﹐各三分烏梅肉三枚﹐微炒龍骨一兩白朮土炒黃連微炒﹐各半兩

右件藥搗粗羅爲散﹐每服一錢﹐以水一小盞﹐煎至五分﹐去滓﹐不計時候﹐量兒大小分減服之。

黃芩散治小兒痢渴不止。

黃芩訶梨勒煨用皮樗皮各半兩瓜蔞根黃連當歸銼微炒﹐各三分烏梅肉一分﹐微炒

右件藥搗粗羅爲散﹐每服一錢﹐以水一小盞﹐煎至五分﹐去滓﹐不計時候﹐量兒大小分減溫服。

當歸散治小兒痢渴﹐腹內疼痛不止。

當歸微炒黃連微炒去須黃芪各三分漧薑炮制甘艸炙微赤﹐各五錢

右件藥搗粗羅爲末﹐每服一錢﹐以水一小盞﹐煎至五分﹐去滓﹐不計時候﹐量兒大小分減溫服。

龍骨散治小兒痢渴﹐體熱煩悶。

白龍骨一兩胡黃連半兩茯神人參茅根麥門冬去心焙﹐各三分

右件藥搗粗羅爲散﹐每服一錢﹐以水一小盞﹐煎至五分﹐去滓溫服。

藍葉散治小兒痢渴﹐煩熱不止。

藍葉二分赤茯苓一分赤石脂煆﹐一兩黃連微炒冬瓜仁醋石橊皮銼微炒﹐各半兩

右件藥搗粗羅爲散﹐每服一錢﹐以水一小盞﹐煎至五分﹐去滓﹐入蜜半茶匙﹐更煎三二沸﹐不計時候﹐量兒大小分減服之。

地楡散治小兒痢渴﹐或下五色惡物﹐心神煩躁不止。

地楡白茯苓黃蘗微炙﹐各一兩

右件搗粗羅爲末﹐每服一錢﹐以水一小盞﹐煎至五分﹐去滓﹐不計時候﹐量兒大小分減服之。

黃連散治小兒痢渴煩熱﹐喫水不知足。

黃連微炒牡蠣粉各半兩烏梅肉微炒炙艸訶梨勒煨用皮﹐各一分

右件藥搗粗羅爲散﹐每服一錢﹐以水一小盞﹐煎至五分﹐去滓﹐不計時候﹐量兒大小分減溫服。

櫸皮散治小兒痢渴不止。

櫸皮一兩瓜蔞根茯苓各三分人參半兩

右件藥搗細羅爲散﹐不計時候﹐以粟米飲調下半錢﹐量兒大小以意加減。

甘艸散治小兒痢渴不止。

炙艸烏梅肉微炒﹐各一兩訶梨勒二枚﹐煨用皮

右件藥搗羅爲散﹐每服一錢﹐水一小盞﹐入生薑少許﹐煎至五分﹐去滓﹐放溫﹐不計時候﹐量兒大小分減服之。

黃芩丸治小兒痢渴不止﹐壯熱腹痛。

黃芩瓜蔞根黃連微炒當歸微炒﹐各三分臭樗株皮炒微黃訶梨勒煨用皮﹐各半兩烏梅肉五枚﹐微炒

右件藥搗羅爲末﹐煉蜜和丸如菉豆大﹐每服以粥飲下七丸﹐日三四服﹐量兒大小加減服之。

太醫局人參散調中和气﹐止嘔逆﹐除煩渴。治昏困多睡﹐乳食減少﹔及傷寒時气﹐胃气不順﹔吐利止後﹐躁渴不解。

人參白茯苓各一兩南木香甘艸炙藿香葉各一分漧葛二兩

右件爲末﹐每服一錢﹐水一中盞﹐煎七分﹐去滓放溫服﹐不計時候。

嬰孺子芩湯治小兒大熱痢﹐兼渴憎寒。

子芩枳殼炒黃蘗各四分石膏十二分竹葉切﹐一升櫸皮十分人參七分

右以水五升﹐煮一升六合﹐七歲兒爲三服﹐四五歲兒爲四服﹐以次量與之服。

瓜蔞湯治小兒有熱不調﹐渴痢。

瓜蔞知母人參茯苓各六分黃蘗四分黃芩櫸皮各十分甘艸三分

右以水五升﹐煮一升半﹐五六歲兒爲三服。

冬瓜湯治小兒渴不止﹐痢不住。

冬瓜八合瓜葉十二分茯苓知母各八分麥門冬五分粟米二合半

右﹐水五升﹐煮一升四合﹐新布絞去滓﹐量兒與之。

張渙健胃散治泄瀉身熱煩渴。

厚朴姜制川黃連肉豆蔻各一兩縮砂仁漧薑炮白朮炮木香各半兩

右件搗羅爲細末﹐每服一錢﹐水一小盞﹐入生薑﹑粟米少許﹐煎至五分﹐去滓溫服。

碧香丹治小兒吐痢後大渴不止﹐不得眠睡﹐甚則成疳。

天竺黃龍骨煆飛研細不灰木燒赤放冷赤石脂各一兩﹐爲末膩粉定粉鉛白霜細蛤粉各一兩﹐並細研

右件通拌勻﹐入麝香半兩同研勻﹐滴水和丸如雞豆大﹐每服一粒至兩粒﹐用蚌螺兒兩个研細﹐沸湯浸﹐水沈極冷﹐化下。大渴卽與服﹐神效。

寶鑑竹茹丸治小兒渴瀉。

黃連一兩﹐好者銼作塊子﹐一一相似﹐茱萸一兩﹐二味相和﹐滴蜜炒令赤色﹐去茱萸

右件爲末﹐薄荷爲丸如蘿卜子大﹐每服十丸﹐竹茹煎飲吞下。

人參白扁豆湯治脾胃不和﹐不思飲食﹐吐瀉渴欲飲水﹐及小兒虛熱煩躁。

人參白扁豆去皮炒熟白朮茯苓各一兩罌粟子甘艸炙山藥各半兩

右爲末﹐每用二錢﹐水一盞﹐入姜二片﹐棗半个﹐同煎至七分﹐通口服。如腹疼痛﹐加紫蘇煎。小兒虛熱﹐加薄荷同煎。

吉氏家傳方治五痢喫湯不徹﹐肚脹不食。

訶子皮桑白皮各六錢

右﹐水二升﹐煎三合﹐服之立瘥。

吉氏六神丸治疳瀉渴飲無度。

使君子去殼訶子肉去核木香丁香豆蔻以面裹此三味﹐慢火煨﹐候面熟爲度﹐各半兩蘆薈一兩

右件爲末﹐棗肉丸如菉豆大﹐每服三五丸﹐米飲吞下。

聖惠黃連散治小兒久赤白痢不止﹐腹痛羸弱﹐不欲飲食。

黃連一兩﹐去須微炒木香淨艾葉微炒厚朴去粗皮﹐塗生薑汁炙令香熱漧薑炮制龍骨各半兩當歸微炒牛角﹝角思﹞灰各三分烏梅肉一分微炒

右件細末﹐每服以粥飲調下半錢﹐日三四服﹐量兒大小加減服之。

黃蘗丸治小兒久白痢﹐腹脹﹝疒丂﹞痛。

黃蘗微炙炒當歸銼微炒﹐各一兩

右件藥搗羅爲末﹐煨大蒜和丸如菉豆大﹐每服以粥飲下七丸﹐日三四服﹐量兒大小加減服之。

木香散治小兒久赤白痢﹐腹脇疼痛。

木香訶梨勒煨用皮臭樗株皮微炙木賊黃連去須微炒﹐各半兩

右搗細羅爲散﹐每服以粥飲調下半錢﹐日三四服。

肉豆蔻散治小兒久赤白痢﹐腹內﹝疒丂﹞痛﹐全不思食﹐漸至困羸。

肉豆蔻三枚﹐去殼靑橘皮湯浸去白瓤焙厚朴去粗皮塗生薑汁炙令香熟爲度當歸黃牛角﹝角思﹞炙微焦地楡黃連微炒﹐各半兩漧薑一分﹐炮裂銼

右件藥搗細羅爲散﹐每服以粥飲調下半錢﹐日三四服﹐量兒大小﹐臨時加減。

張渙順胃丹治瀉痢蠱煩腹痛。

髙良姜漧漆肉桂各一兩白朮炒肉豆蔻仁各半兩

右件搗羅爲細末﹐白麵糊和丸如黍米大﹐每服十粒﹐粟米飲下﹐量兒大小加減。

建中丹治泄注不止﹐腹痛多啼。

胡椒蓬莪朮肉豆蔻各半兩全蠍一分

右件爲細末﹐白麵糊和丸如黍米大﹐每服十粒﹐米飲下。

九鑰衛生固气丸療小兒脾胃虛怯﹐泄瀉腹痛。

大肉豆蔻一枚﹐劈破塡滴乳香一塊

右用酵面裹﹐慢火內煨﹐候面熟爲度﹐去面不用﹐將肉豆蔻乳香同爲細末﹐麵糊和丸如菉豆大﹐每服二十丸﹐乳食前﹐米飲下。

張氏聖餅子治小兒久痢腹痛﹐脫肛下血。

神曲一兩膩粉一錢

右件二味拌合令勻﹐後以雞子淸調拌上件藥﹐稀稠得所﹐捏作餅子﹐如錢大小﹐於火上炙令黃熟﹐每服一餅﹐於早晨空心同油餅喫之﹐後進飲少許。

吉氏紫霜丸治小兒久積﹐胸髙羸瘦﹐赤白痢疾﹐肚腹痛甚。

丁頭代赭石半兩﹐火煨五徧﹐酢淬五徧乳香杏仁二七粒﹐取霜朱砂廣木香各一錢宣黃連一分﹐去頭輕粉半錢麝香少許肉豆蔻二个﹐麵包炮巴豆十粒﹐取霜

右爲細末﹐稀面和爲丸如梧桐子大﹐每服七丸至十五丸﹐紫蘇飯飲吞下。

外臺劉氏方療小兒利後虛﹐手足心熱﹐利終未斷﹐亦可服之。

橘皮生薑各三分

右二味切﹐以牛乳半升﹐煎取四合﹐去滓﹐分溫服之。

聖惠桔梗丸治小兒久痢不斷﹐肌體羸瘦﹐食不消。

桔梗去蘆頭神曲微炒﹐各一兩麥芽白朮烏梅肉微炒厚朴去粗皮﹐生薑汁炙令香黃人參去蘆頭赤石脂黃芩龍骨桂心甘艸微炒赤銼﹐各半兩黃連一兩半﹐去須微炒黃雌雞骨一具﹐洗淨去肉﹐酒浸一宿炙令黃

右件藥搗羅爲末﹐煉蜜丸如菉豆大﹐每服以粥飲下五丸﹐日三服﹐量兒大小加減服之。

雄黃散治小兒久痢不瘥﹐羸瘦壯熱﹐毛髮幹焦﹐不能飲食。

雄黃蘆薈靑黛朱砂熊膽麝香各研龍膽去蘆頭黃連去須微炒黃蘗銼微炒當歸銼微炒白芷細辛甘艸炙﹐各一分蚱蟬七枚﹐去足幹蝦﹝虫麻﹞一兩﹐塗酥炙令黃焦

右件藥搗細羅爲散﹐入前研藥﹐更研令勻﹐每服以井花水調下半錢﹐日三四服﹐量兒大小﹐以意加減。

雞子粥治小兒下痢不止﹐瘦弱。

雞子一枚糯米一合

右煮粥﹐臨熟破雞子相和攪勻﹐空腹入少酢食之。

張渙龍骨湯治小兒痢久成疳﹐漸漸黃瘦。

龍骨煆訶梨勒皮炮赤石脂煆﹐各半兩酸石橊皮炒黃木香使君子仁各一分

右件搗羅爲細末﹐每服半字至一錢﹐點麝香湯調下。

惠濟塌气散

茴香白牽牛甘艸各炒木香各一錢

右爲末﹐每服半錢﹐紫蘇湯下。

止渴聖效散治小兒因吐利气虛﹐津液減耗﹐生疳煩渴﹐飲水不休﹐面腫腳浮﹐腹大頭細﹐小便利白﹐全不喫食。

漧葛香白芷各二兩。一兩炒黃﹐一兩生用細墨黃丹各二兩﹐俱一兩炒紫色﹐一兩生用

右同爲細末﹐每服半錢﹐倒流水調下。

張渙蕪荑丹治小兒久痢頻並﹐大腸虛冷﹐肛門脫出。

白蕪荑微炒鱉耳塗酥炙黃蝸牛皮炙焦磁石燒醋蘸七徧﹐水飛細研﹐各一兩蚺蛇膽黃連去須微炒﹐各半兩

右件搗羅爲末﹐用軟飯和丸如黍米大﹐每服十粒﹐粥飲下﹐量兒大小加減﹐乳食前。

妙應散

莨菪子淘去浮者炒黑天臺烏藥各半兩白面一分龍腦半錢

右件都拌勻﹐每服一字﹐蜜湯調下﹐乳食前。

曾氏薄荷散治陽證脫肛。

薄荷和梗骨碎補去毛﹐各半兩甘艸二錢半金罌刺根七錢半

右銼碎﹐每服二錢﹐水一盞﹐入無灰酒一大匙﹐煎七分﹐空心溫服﹐或無時。

聚寶象豆丸治諸痢脫肛。

榼藤子一名象豆﹐出廣南山林間﹐如通艸藤紫黑

右一味爲末﹐每服二錢﹐血痢熱酒調下﹐三服必效﹔白痢打破取仁子碎碾﹐銀器中慢火炒黃褐色﹐碾細羅一兩徧後﹐若帶白時﹐再炒褐色爲末﹐宿蒸餅湯浸卻﹐握幹和圓豌豆大﹐略焙漧﹐每服十五丸至二十丸﹐倉米飲溫下﹐空心食前服﹐痢瘥卽止。虫毒五痔﹐小兒脫肛﹐並可爲末﹐酒調下﹐立愈。

茅先生方

破故紙一兩﹐於瓦土焙榦爲末每服一字或半錢﹐米飲調下﹐吳茱萸末亦可。

嬰孺方

黃連黃蘗二味爲末蜜丸桐子大﹐飲下三丸﹐日三四服。

莊氏方

幹蓮蓬焙榦爲末米飲調下一二錢。

湯氏方治大腸虛弱﹐肛門脫下。

龍骨訶子煨去核﹐各一兩沒石子大者﹐二枚罌粟殼去核﹐酢塗炙二錢

右爲末﹐白湯點服。仍用蔥湯燻洗令軟﹐款款以手托入﹐用新磚瓦燒紅﹐以酢澆之﹐气上卽用腳布七雙重壓定﹐使熱气上透﹐不可過熱﹐令病者以臀坐於布上﹐如覺布溫卽減之﹐以常得溫熱爲度﹐並常服前藥。

潔古五倍子散治小兒脫肛。

五倍子地楡各等分

右爲細末﹐每服半錢﹐或一錢﹐空心米飲調下。

錢氏赤石脂散治小兒因利後努躽﹐气下推出肛門不入。

眞赤石脂伏龍肝各等分

右爲細末﹐每用五分﹐敷肛頭上﹐頻用按入。

曾氏蟠龍散治陽證脫肛。

幹地龍蟠如錢樣者佳﹐一兩風化﹝石卜﹞硝二錢

右爲細末﹐仍和勻﹐每以二錢至三錢。肛門濕潤﹐幹塗﹔或漧燥﹐用淸油調塗。先以荊芥﹑生蔥煎水﹐候溫浴洗﹐輕輕拭漧﹐然後敷藥。

伏龍肝散治陰證脫肛。

伏龍肝一兩鱉頭骨一具百藥煎二錢半

右三味﹐焙研爲末﹐每服一錢至三錢﹐濃煎紫蘇湯﹐候溫和﹐淸油調塗患處﹐並如前法﹐浴洗拭漧﹐方上藥。

又方治小兒脫肛。

五倍子爲末量多少摻患處﹐以物襯手揉入。切忌食發風毒物。

又方脫肛治法。

蒲黃一兩豬脂二兩煉豬脂和蒲黃成膏﹐塗腸頭上﹐卽縮入。

水聖散治小兒脫肛不收。

浮萍艸不以多少

右杵爲細末﹐幹貼患處。

濇腸散治小兒久痢﹐大腸頭脫出不收。

訶子炮赤石脂龍骨各等分

右爲末﹐臘茶少許﹐和藥摻腸頭上﹐絹帛揉入﹐又治痢﹐米湯調。又方治脫肛﹐五倍子爲末﹐入茶﹐依前方用。

勝雪膏治隨腸番花鼠奶等痔﹐熱痛不可忍﹐或已成瘡者﹐並皆治之。

片腦風化硝

右各半字﹐用好酒少許研成膏子﹐塗之﹐隨手輒愈。

又方治小兒脫肛不收。

連翹不以多少﹐洗淨爲細末先以鹽水洗﹐後用藥末時時幹敷脫肛上﹐立瘥。

萆麻膏治暴患脫肛。

萆麻子一兩

右件杵爛爲膏﹐撚作餅子兩指寬大﹐貼顖上。如陰證脫肛﹐加生附末﹑蔥﹑蒜同研﹐作膏貼之。

朱氏家傳方治小兒脫肛。

磁母石

右以石碾爲末﹐面和爲丸如菉豆大﹐熟水下五七丸﹐後以磨刀水洗脫肛處﹐立效。

又方

東北方陳壁泥土

右湯泡﹐先洗下﹐後燻上。

保生方治久病腸風痔漏﹐腸出不收﹐至有出數寸者﹐苦楚良極。小兒久瀉痢﹐亦多此疾。

五倍子四兩以水五升﹐煎湯一沸﹐投入﹝石卜﹞硝四兩﹐通手淋洗﹐至水冷卽止。若覺熱痛﹐卽津唾調熊膽塗之﹐痛卽止﹐當漸收。甚者不過淋洗三五次收盡。竊詳此藥﹐﹝石卜﹞硝能軟﹐五倍子能收﹐二物相須以爲用也。或更以干螂蛛末摻之﹐乘熱軟帛揉入尢妙。摻幹蝴蛛者﹐與葛氏方同。

九鑰衛生方治小兒脫肛。

香附子荊芥穗各等分

右同爲粗末﹐每用三匙﹐水一大碗﹐煎十數沸淋洗。

苦參湯治脫肛並痔。

枳殼黃連大黃甘艸荊芥苦參赤芍藥黃芩各等分

右銼散﹐每用五錢﹐以車前子﹑茅艸同煎燻洗。

單方

治少小洞注下痢﹕蒺藜子二升搗汁﹐溫服﹐以瘥爲度。【《千金方》﹐下同】

又﹕取酸石橊燒灰末﹐服半錢匕﹐日三。

又﹕取木瓜汁飲之。

又﹕炒倉米末飲服。

又﹕狗頭骨燒灰﹐水和服之。

又﹕羊骨灰﹑鹿骨灰二味﹐並水和服之﹐隨得一事卽用之。

又﹕炒豉令焦﹐水淋汁服之﹐神驗。冷則酒淋服。

又﹕五月五日百艸霜末吹下部。

又﹕小兒赤白滯下﹐用薤白一把﹐豉一升﹐二味以水三升﹐煮取二升﹐分三服。

又﹕柏葉﹑麻子末各一升﹐以水五升﹐煮取三沸﹐百日兒每服三合。

又﹕搗橊汁服之。

又﹕燒蜂房灰﹐水和服之。

又﹕亂髮灰﹑鹿角灰二味等分﹐三歲兒以水和服三錢﹐日三。

治小兒赤白痢﹕用白蘘荷根汁﹑生地黃汁各五合﹐二味微火上煎一沸﹐服之。

又﹕服生地黃汁一合。

又﹕五月五日﹐蝦蟆灰飲服半錢匕。

治小兒熱痢﹕煮木瓜葉飲之。

治小兒冷痢﹕蓼葉搗汁﹐量兒大小與之。一方作芥菜。

又﹕搗蒜敷足下。

治小兒暴痢﹕小鯽魚一頭燒灰服之。

又﹕燒鯉魚骨服之。一方作龍骨。

又﹕赤小豆末﹐酒和塗足下﹐日三度﹐油和亦得。

治小兒蠱毒痢﹕藍靑汁一升二合﹐分爲四服。

治小兒渴痢﹕搗冬瓜汁飲之。

小兒瘧痢﹕用雞膍胵黃皮燒存性﹐乳服。男用雌﹐女用雄。

治小兒久痢膿濕﹝上匿下虫﹞﹕艾葉五升﹐以水一斗﹐煮取一升半﹐分爲三服。

小兒下痢﹐腹大且堅﹕用多垢故衣帶切一升﹐水五升﹐煮一升﹐分三服。

小兒泄痢噤口﹕大蒜搗貼兩足心﹐亦可貼臍中。

小兒下痢赤白﹕用麻油一合﹐搗和﹐蜜湯服之。【《外臺方》﹐下同】

小兒疳痢困重者﹕用樗白皮搗粉﹐以水和棗作大餛飩子﹐日曬少時﹐又搗﹐如此三徧﹐以水煮熟﹐空肚吞七枚﹐重者不過七服。忌油膩熱面毒物。

又方﹕用樗根濃汁一蜆殼﹐和粟米泔等分灌下部﹐再度卽瘥﹐其效如神。

小兒洞痢﹕柏葉煮汁代茶飲之。【《經驗方》】

小兒久痢﹕沒石子二个﹐熬黃研末﹐作餛飩食之。【《宮气方》】

小兒下痢赤白﹐及水痢﹕雲母粉半兩﹐煮白粥調食之。【《食醫心鑑》】

小兒白痢﹕用陳北艾四兩﹑漧薑炮三兩爲末﹐酢煮倉米糊丸桐子大﹐每服三十丸﹐空心米飲下。【《永類方》】

小兒久痢﹐水谷不調﹕枳實搗末﹐飲服一二錢。【《廣利方》】

小兒熱痢﹕嫩黃瓜同蜜食﹐十餘枚良。【《海上名方》】

小兒白痢似魚凍者﹕白鴨殺取血﹐滚酒泡服﹐卽止也。【《摘元方》】

小兒血痢﹕馬齒莧菜杵汁三合煎沸﹐入蜜一合和服。【《心鏡》】

小兒下痢赤白﹕用巴豆煨熟去油一錢﹐百艸霜二錢研末﹐飛羅面煮糊丸黍米大﹐量兒用之。赤用甘艸湯﹐白用米湯﹐赤白用姜湯下。【《全幼心鑑》】

小兒血痢﹕梁州櫸皮二十分炙﹐犀角十二分﹐水三升﹐分三服取瘥。【《古今經驗方》】

小兒秋痢﹕以粳米煮粥﹐熟時入榦柿末﹐再煮三兩沸食之﹐奶母亦食之。【《食療方》﹐下同】

小兒下痢赤白﹕雞腸艸搗汁一合﹐和蜜服甚良。

小兒刮腸噤口痢疾﹐閉目者至重﹕精豬肉一兩﹐薄切炙香﹐以膩粉末半錢鋪上令食﹐或置鼻頭聞香﹐自然要食也。【《活幼口議》】

小兒疳痢﹐羸瘦多睡﹐坐則閉目﹐食不下﹕用蚺蛇膽豆許二枚﹐煮通艸汁研化﹐隨意飲之﹐並塗五心下部。【《楊氏產乳》】

治小兒赤痢﹕搗靑藍汁二升﹐分四服。【《本事方》﹐下同】

治小兒屎血﹕用甘艸五分﹐以水六合﹐煎取二合﹐去滓﹐一歲兒一日服令盡。

小兒蠱痢﹕生芐汁一升二合﹐分三四服﹐立效。【《子母祕錄》﹐下同】

小兒下痢赤白作渴﹐得水又嘔逆者﹕構葉炙香﹐以飲漿半升﹐浸至水綠﹐去葉﹐以木瓜一个切納汁中﹐煮二三沸﹐細細飲之。

小兒痢下赤白﹐體弱大困者﹕麻子仁三合﹐炒香研細末﹐每服一錢﹐漿水服立效。

小兒下痢赤白多時﹐體弱不堪﹕以宣連用水濃煎和蜜﹐日服五六次。

小兒下痢﹕用羚羊角中骨燒末﹐飲服方寸匕。

小兒下痢﹕林檎﹑構子同杵汁﹐任意服之。

小兒赤痢﹕搗靑藍汁二升﹐分四服。

小兒無辜疳﹐下痢赤白﹕胡粉熟蒸熬令色變﹐以飲服半錢。

小兒丹煩﹕柳葉一斤﹐水一斗﹐煮取汁三升﹐洗赤處﹐日七八度。

小兒水痢﹐形乏不勝湯藥﹕白脂石半兩研粉﹐和白粥空肚食之。

小兒夏秋間患痢﹕用京芍藥﹑藿香葉﹑赤茯苓﹑陳皮各三分﹐澤瀉﹑蘇葉﹑葛粉各四分﹐甘艸一分﹐生薑三片﹐同煎。【《窮鄕便方》﹐下同】

服前藥後﹐如腹中痛﹐晝夜無度﹐下痢紅白﹕用車前子﹑木通﹑枳殼﹑黃連各四分﹐條黃芩小者四分﹐白芍藥生用﹑檳榔各三分﹐甘艸一分﹐姜皮﹑燈心煎服﹔此不止﹐用香連丸。

鍼灸

《千金方》曰﹕小兒脫肛﹐灸頂上旋毛中三壯﹐卽入。又灸尾翠骨三壯。又灸臍中隨年壯。

《聖惠方》曰﹕治秋深冷痢不止者﹐灸臍下二三寸動脈中三壯﹐炷如麥。

《古今醫統》曰﹕小兒脫肛﹐灸神關﹝神關疑當作「神闕」。﹞三壯﹐禁鍼﹐神關一名气捨﹐當臍中。或鍼脊中五分﹐禁灸。脊中一名神宗﹐一名脊兪﹐在十一椎節下間。俛而取之。

小兒脫肛﹐灸百會﹑龜尾。

《證治準繩》曰﹕小兒脫肛者﹐灸臍中三壯。

小兒脫肛久不瘥﹐及風癇中風﹐角弓反張﹐多哭﹐言語不擇﹐發無時節﹐盛卽吐沫者﹐取百會一六﹐灸七壯。在鼻直入髮際五寸﹐頂中央旋毛中﹐可容炷如小麥大。

醫案

《儒門事親》曰﹕一宦家小兒病痢﹐自郾頭車﹐載之朱葛寺﹐入門而死。戴人曰﹕有病遠行﹐不可車載馬駝。病已擾矣﹐又以車動搖之﹐是爲重擾﹐宜卽死。

萬氏《幼科發揮》曰﹕一兒五歲病痢﹐醫用藥治之﹐痢轉甚﹐其脾胃中气下陷也。予用參苓白朮散調之﹐十日痢止。予辭歸。有惑者謂其父曰﹕無積不成痢。富家之子﹐多是肉積。吾有阿魏嘗用治痢有效。父惑而聽之﹐乃以阿魏作丸如小豆大﹐連服三丸﹐其子昏睡。予至﹐以服阿魏丸告予。予驚曰﹕阿魏𨿽去肉積﹐大損元气﹐令郎脾胃已弱﹐豈可服之﹖父曰﹕病安而喜睡﹐未醒也。予謂乳母叫之﹐則目露睛﹐气已絕矣。

一小兒下痢赤白﹐裏急後重﹐腹時痛﹐用黃連丸而痊。後傷食﹐復變痢﹐欲嘔少食﹐用五味異功散加木香三分﹑黃連二分﹑吳茱萸一分﹐數劑而愈。

一小兒患痢﹐口漧發熱﹐用白朮散煎與恣飲﹐時以白朮散送香連丸而安。

一小兒久痢﹐裏急後重﹐欲去不去﹐手足並冷﹐此胃气虛寒下陷也﹐用補中益气湯加木香﹑補骨脂﹐倍加升麻﹑柴胡而愈。

一小兒久痢﹐作渴發熱﹐飲湯﹐用白朮散爲主﹐佐以人參二兩﹑黃連一兩﹐炒黑爲丸﹐時服數粒﹐盡劑而痊。

一小兒作瀉不乳﹐服克伐之劑﹐變痢﹐腹痛後重﹐余用補中益气湯送香連丸﹐又用香砂助胃膏﹑六君子湯而愈。

一小兒傷乳食﹐不時嘔吐﹐雜用消導之藥﹐變痢不止﹐先用六君﹑木香漸愈﹐後用七味白朮散而痊。

一小兒傷乳食﹐吐瀉變赤痢﹐後重腹痛﹐先用香連丸而愈。又乳食過多腹痛﹐先用保和丸一服痛止﹐又用五味異功散加木香二劑而愈。

一小兒下痢﹐腹痛陰冷﹐小便短少﹐用五味異功散加肉豆蔻頓愈。復作嘔吐咽酸﹐或用巴豆之藥﹐連瀉五次﹐飲食頓減﹐手足並冷。余用五味異功散加木香﹑漧薑﹐飲食少進﹔倍用漧薑﹐又四劑﹐手足溫和而痢亦痊。

一小兒痢後﹐腹脹作嘔﹐大便不實﹐小便不利﹐諸藥不應。余先用五味異功散加木香﹑肉果數服﹐二便少調﹔又數劑諸證少愈﹔用八味丸補命門之火﹐腹脹漸消﹔用金匱加減腎气丸﹐諸證頓退﹔又用四君子﹑升麻﹑柴胡而全安。

一小兒患痢﹐喘嗽不已﹐此肺气虛也﹐用六君子加木香爲末﹐每服錢許﹐以人參陳米姜湯調服﹐卽睡﹐乳食少進﹔又二服而喘嗽頓安﹐乃用四君子湯而痊。

一小兒痢後發熱煩躁﹐用四君﹑當歸﹑升麻﹑柴胡頓安﹐又用補中益气湯而愈。又傷食作瀉﹐前證復作﹐吞酸﹐先用異功散加吳茱萸﹑木香爲末﹐二服吞酸悉止﹐乃去茱萸﹑木香治之而安。

一小兒痢後煩躁作渴﹐面赤﹐脈大按之如無﹐此血脫煩躁也﹐先用當歸補血湯﹐又用五味異功散加升麻﹑當歸而安。又傷食作瀉不已﹐復煩躁﹐用異功散爲主﹐佐以八珍湯而安。

