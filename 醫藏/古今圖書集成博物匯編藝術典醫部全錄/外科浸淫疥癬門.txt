古今圖書集成醫部全錄卷三百七十二

外科浸淫疥癬門

金匱要略【漢張機】

浸淫病脈證治

浸淫瘡﹐從口流向四肢者可治﹐從四肢流來入口者不可治。

浸淫瘡﹐黃連粉主之。

千金方【唐孫思邈】

疥癬

凡瘡疥﹐小秦艽散中加烏蛇肉二兩主之。黃芪酒中加烏蛇脯一尺﹐亦大效。

凡諸疥癬﹐皆用水銀﹑豬脂﹐研令極細塗之。

凡諸瘡癬初生時﹐或始痛癢﹐卽以種種單方救之﹐或嚼鹽塗之。又以谷汁敷之。又以蒜墨和敷之。【《千金翼》蒜作酥。】又以姜黃敷之。又以鯉魚鮓糝敷之。又以牛李子汁敷之。若以此救不瘥﹐乃以諸大方治之。

丹溪心法【元朱震亨】

用藥法

膿窠﹐治熱燥濕爲主﹐用無名異。幹疥﹐開郁爲主﹐用茱萸。虫瘡如癬狀﹐退熱殺虫爲主﹐蕪荑﹑黑狗脊﹑白礬﹑雄黃﹑硫黃﹑水銀。殺虫﹐樟腦﹑松香﹐頭上多加之﹔黃連﹑方解石﹑蛇牀﹐定癢殺虫。松皮炭主膿。若腫多者﹐加白芷開郁﹔痛多﹐加白芷﹑方解石﹔虫多﹐加藜蘆﹑螌蝥﹔癢多﹐加枯礬﹔陰囊瘡﹐加茱萸﹔濕多﹐香油調。幹癢出血多﹐加大黃﹑黃連﹐豬脂調。紅色加黃丹﹐靑色加靑黛﹐虫多加錫灰﹑蕪荑﹑檳榔。在上多服通聖散﹐在下多須用下。若腳腫出血﹐宜分濕熱用藥。

瘡有三種。膿泡瘡﹐治熱爲主。

諸瘡證治

春天發瘡疥﹐宜開郁爲主﹐不宜抓破敷。

諸瘡痛不可忍者﹐用苦寒藥加黃連﹑黃芩﹐詳上下根梢用﹐及引經藥則可。又云﹕諸瘡以當歸﹑黃連爲君﹐連翹﹑甘艸﹑黃芩爲佐。

諸痛癢瘡瘍屬火。若稟受壯盛﹐宜四物加大承气湯下之。

若性急面黑瘦血熱之人﹐因瘡而痛﹐宜四物加黃連﹑黃芩﹑大力子﹑甘艸﹐在下者加黃蘗。若肥胖之人生痛﹐乃毖濕熱﹐宜防風﹑荊芥﹑白芷﹑連翹﹐取其气能勝濕。

此𨿽皮膚小疾﹐不足爲害﹐然瘡有惡瘡﹐癬有玩癬﹐疥癆囋膚﹐尢爲煩擾﹐甚至經年累月﹐不能脫灑。凡病此者﹐不當專用外敷藥﹐須內宣其毒可也。升麻和气飲﹑消毒飲﹑四順淸涼飲﹑犀角飲﹐皆可用。

瘡如牛皮模樣﹐癢甚不可忍又疼者﹐用黃連﹑木香﹑黃蘗皮﹑杉木節二个﹐明礬少許。以上各等分研末﹐用好眞油調敷﹐必效。

瘙癢

癢證不一﹕疥癬作癢﹐當求之瘡疥證。血虛皮膚燥癢者﹐宜四物湯加防風七錢﹔如以四物湯半貼﹐水二盞﹐調消風散一錢亦可。婦人血气﹐或通身癢﹐或頭面癢﹐如虫行皮中﹐緣月水來時﹐爲風所吹﹐不然則是產蓐中食動風物致之﹐亦宜如前四物湯調消風散。有脾虛身癢﹐本無疥癬﹐素非產蓐﹐潔然一身﹐癢不可任﹐此乃脾虛所因。經云﹕諸痛爲實﹐諸癢爲虛。又云﹕脾主身之肌肉。宜實脾爲先﹐四獸飲去艸加藿香﹑厚朴﹑川芎﹑當歸各半錢﹐姜棗煎服﹐名增損資胃飲。

醫學入門【明李梴】

五疥證治

五疥﹐幹濕虫砂膿也﹐由五臟蘊毒而發﹐屬足三陰者尢多。

瘡有徧體﹐難分經絡﹐必憑外證以斷虛實。焮腫作痛﹐便祕硬﹐發熱者﹐爲風毒濕熱。漫腫癢痛晡熱﹐或時寒熟﹐體倦少食﹐便順利者﹐爲血虛風熱。

幹疥﹐瘙癢﹐皮枯屑起﹐便閉者﹐爲心肝火郁於肺﹐四順淸涼飲﹑古荊黃湯﹑搜風順气丸﹔久者﹐天門冬膏。便利者﹐爲相火郁於肺﹐活血順燥生津飲﹐或四物湯加黃芩﹑連翹﹑天門冬﹔久者腎气丸。久虛﹐古烏荊丸。如素有肺風﹐面上多粉刺者﹐樺皮散。

濕疥﹐焮腫作痛﹐久則水流如黑豆汁﹐便祕﹐爲脾郁濕熱毒﹐防風通聖散﹐俱酒蒸﹔或炒大黃﹐另用酒煨炒三次﹐加木鱉子﹔或升麻葛根湯加天麻﹑蟬蛻﹑荊芥﹐復元通气散。濕勝者﹐除濕丹。便利者﹐爲脾虛濕熱﹐補中益气湯﹐量加黃芩淸熱﹐芎芷燥濕。胃火作渴者﹐竹葉黃芪湯。脾郁盜汗不寢者﹐歸脾湯。溺濇脹腹者﹐胃苓湯加黃連﹔久者﹐二妙蒼蘗丸。濕勝﹐單蒼朮膏。脾肺風毒者﹐何首烏散。

砂疥﹐如砂子細个﹐或痛或癢﹐抓之有水﹐焮赤﹐乃心血凝滯。便祕者﹐當歸丸﹐或涼膈散合四物湯。久者﹐酒蒸黃連丸。胸次多痰者﹐牛黃淸心丸。心煩口漧﹐小便不利者﹐連翹飲。便利者﹐活血四物湯。久者﹐當歸飲。

火盛生虫﹐卽腐艸爲螢之意也。虫疥﹐癢不知痛﹐延蔓易於傳染。便閉者﹐肝風熱甚﹐蘆薈丸或敗毒散﹐磨羚羊角汁刺之。久者﹐古苦皂丸。便利者﹐肝經火郁﹐逍遙散﹐磨羚羊角汁刺之。久不愈者胡麻散。但諸瘡久則生虫﹐虫須兼外治敷洗。

含漿稠膿色厚﹐焮痛便祕者﹐爲濕熱﹐五香連翹湯﹑升麻和气飲﹐或竹葉石膏湯合四物湯。含漿膿淸色淡﹐不痛便利者﹐爲腎經虛火﹐八味逍遙散﹐或四物湯加知母﹑黃蘗﹐或四生散﹑腎气丸。

上體多兼風熱﹐下體多兼風濕。肥人多風濕﹐瘦人多血熱。瘦弱虛損﹐腎枯火炎﹐縱有便祕發熱作渴等證﹐只宜滋陰降火﹐略加秦艽﹑蒼耳﹑連翹之類。決不可純用風藥涼血傷胃﹐因皮膚之疾而壞臟腑者有之。通用連歸湯。气虛﹐四君子湯﹔血虛﹐合四物湯﹔風﹐合消毒飲﹔濕﹐合平胃散。

開毒郁﹐須辛溫﹐吳萸﹑白芷之類。退肌熱﹐須苦寒﹐芩連﹑大黃之類。殺虫﹐須水銀之類。此丹溪外治三法也。幹疥﹐吳茱萸散﹔或黃連﹑大黃爲末﹐豬膽汁調搽。濕疥﹐一上散。砂疥﹐剪艸散。虫疥﹐硫黃餅。膿窠﹐三黃散。通用摩風膏。洗藥用荊芥﹑黃蘗﹑苦參等分煎湯﹐癢加蛇牀子﹑川椒﹐腫加蔥白。

疥癬皆血分熱燥﹐以致風毒克於皮膚。浮淺者爲疥﹐深沈者爲癬。疥多挾熱﹐癬多挾濕。疥發手足徧身﹔癬則肌肉癮疹﹐或圓或斜﹐或如莓苔走散。風癬卽幹癬﹐搔之則有白屑。濕癬如虫行﹐搔之則有汁出。頑癬全然不知痛癢。牛癬如牛頸﹐皮厚且堅。馬癬微癢﹐白點相連﹐又曰狗癬。

諸風濕虫癬與疥瘡大同﹐初起有可下者﹐打膿散去黃連﹑金銀花﹑穿山甲﹑芒硝﹐加赤芍﹑白芍﹐水酒各半煎﹐臨熟入大黃﹐露一宿﹐五更服。有可汗者﹐四物湯加荊芥﹑麻黃各五錢﹐浮萍一兩﹐蔥豉煎服﹐取汗。一切癩癬皆效。經久不敢汗下者﹐只用防風通聖散去硝黃加浮萍﹑皂刺﹐水煎服。久年不愈體盛者﹐兼吞頑癬丸﹐或古龍虎丹﹐用何首烏﹑白芷﹑蘇木等分﹐入豬油及鹽少許﹐浸酒送下。體虛者不可妄用風藥。气虛者﹐何首烏散﹑消風散。血燥者﹐四聖不老丹﹐或腎气丸。久服自效。有虫者﹐俱宜間服蠟礬丸。外治﹕幹癬用狼毒﹑艸烏各二錢半﹐螌蝥七枚﹐生爲末﹐津唾調搽。濕癬用枯礬﹑黃連各五錢﹐胡粉﹑黃丹﹑水銀各二錢爲末﹐用豬脂油二兩﹐夾研﹐令水銀星散盡﹐磁罐收貯搽之。牛癬用舊皮鞋底燒存性﹐入輕粉少許爲末﹐麻油調敷。馬疥癬用馬鞭艸﹐不犯鐵器搗自然汁半盞﹐飲盡﹐十日卽愈。通用麻油二兩﹐入巴豆蓖麻子各十四粒﹐螌蝥七枚﹐熬煎三味枯黑﹐去滓﹐卻入白蠟五錢﹐蘆薈末三錢﹐攪勻﹐磁罐收貯﹐刮破塗之。或用川槿皮﹑浙剪艸﹑木鱉子等分爲末﹐酢調敷。洗藥用紫蘇﹑樟腦﹑蒼耳﹑浮萍煎湯。

血風瘡﹐乃三陰經風熱郁火血燥所致﹐瘙癢不常﹐抓破成瘡﹐膿水淋漓﹐內證晡熱﹐盜汗惡寒﹐少食體倦﹐所以不敢妄用風藥。大槪肝風血燥寒熱作痛者﹐當歸飲加柴胡﹑山梔。痛癢寒熱者﹐小柴胡湯加山梔﹑黃連。夜熱讝語者﹐小柴胡湯加生地。肝脾郁火﹐食少寒熱者﹐八味逍遙散。脾虛晡熱﹐盜汗不寐者﹐歸脾湯加山梔﹑熟地。腎虛有熱作渴咳痰者﹐腎气丸。通用﹕徧身者﹐四物湯加浮萍﹑黃芩等分﹐甚者紫雲風丸﹑換骨丸﹑三蛇丹。兩足痛癢者﹐當歸拈痛湯。如因飲酒後徧身癢如風瘡﹐抓至血出又痛者﹐用蟬退﹑薄荷等分爲末﹐每二錢水酒調服。凡身發癢者﹐通用外治摩風膏﹑大馬齒膏。

薛氏醫案【明薛己】

瘡疥

瘙癢或膿水浸淫者﹐消風除濕。癢痛無膿者﹐祛風潤燥。焮痛或發寒熱者﹐表散之。搔癢或疼﹐午後尢甚者﹐降火益陰。焮痛﹐大便閉塞者﹐滋陰瀉火。搔起白屑﹐耳作蟬聲者﹐祛風淸熱。

疥瘡屬脾經濕毒積熱﹐或肝經血熱風熱﹐或腎經陰虛發熱。其體倦食少爲脾經濕熱﹐用補中益气湯。飲冷作痛﹐爲脾經積熱﹐用淸熱消毒散。搔癢發熱﹐爲脾虛風熱﹐用人參消風散。搔癢作痛爲風熱﹐用當歸飲子。便祕作痛爲熱毒﹐用升麻和气飲。熱渴便利爲脾肺虛熱﹐用竹葉黃芪湯。內熱晡熱﹐或時寒熱﹐屬肝經血虛風熱﹐用加味逍遙散﹑六味丸。體倦少食﹐或盜汗少寢﹐爲脾气鬱結﹐用加味歸脾丸﹑逍遙散﹑地黃丸。若發熱盜汗﹐或吐痰口漧者﹐爲腎經虛熱﹐用六味丸料煎服。

證治準繩【明王肯堂】

總論證治

夫疥癬者﹐皆由脾經濕熱及肺經風毒﹐客於肌膚所致也。風毒之浮淺者爲疥﹐風毒之深沈者爲癬。蓋癬則發於肺之風毒﹐而疥則兼乎脾之濕熱而成也。久而不愈﹐延及徧身﹐浸淫潰爛﹐或癢或痛﹐其狀不一﹐二者皆有細虫而能傳染人也。疥有五種﹕一曰大疥﹐焮赤癢痛﹐作瘡有膿﹔二曰馬疥﹐隱起帶根﹐搔不知痛﹔三曰水疥﹐﹝疒咅﹞﹝疒畾﹞含漿﹐摘破出水﹔四曰幹疥﹐癢而搔之﹐皮起幹痂﹔五曰濕疥﹐薄皮小瘡﹐常常淫汁是也。癬之狀﹐起於肌膚癮疹﹐或圓或斜﹐或如莓苔走散﹐內藏汁而外有匡﹐其名亦有六焉﹕一曰幹癬﹐搔則出白屑﹐索然雕枯﹔二曰濕癬﹐搔則多汁﹐浸淫如虫行﹔三曰風癬﹐搔則痺頑不知痛癢﹔四曰牛癬﹐其狀如牛領之皮﹐厚而且堅﹔五曰狗癬﹐時時作微癢﹐白點相連﹔六曰刀癬﹐則輪郭全無﹐縱橫不定是也。治法當以殺虫滲濕消毒之藥敷之﹐內服和脾淸肺除風散濕之劑﹐庶絕其根。又面上風癬﹐初起﹝疒咅﹞﹝疒畾﹞﹐或漸成細瘡﹐時作痛癢﹐發於春月﹐名吹花癬﹐女人多生之。此皆肺經蘊積風熟﹐陽气上升﹐發於面部﹐或在眉目之間﹐久而不愈﹐恐成風疾。治法當淸心火散肺經之風熱﹐然後以消毒散熱之藥敷之﹐則自愈矣。

嚴子禮云﹕夫痂疥之爲病𨿽苦﹐不害人﹐然而至難可者多矣。《素問》云﹕諸痛癢瘡瘍﹐皆屬於心。多由心气郁滯﹐或飲食不節﹐蘊毒於腸胃﹐發見於皮膚。古方有所謂馬疥﹑水疥﹑幹疥﹑濕疥﹐種類不一。生於手足﹐乃至徧體﹐或癢或痛﹐或焮或腫﹐或皮肉隱嶙﹐或抓之凸起﹐或膿水浸淫。治宜內理心血﹐祛散風熱﹔外則加以敷洗﹐理無不愈。

夫痂疥者﹐皆由風熱而生﹐徧體搔癢﹐搔之皮起﹐或血出﹐或水出﹐結作幹痂﹐其中有虫﹐人往往以鍼頭挑出﹐狀如水內瘑虫。此蓋由肌肉之間﹐深受風邪熱气之所致也。

幹疥者﹐但搔之皮起作幹痂﹐此風熱气深在肌肉間故也。

濕疥者﹐起小瘡﹐皮膚常有黃水出﹐此風熱毒气入皮膚間故也。

夫瘑瘡者﹐由腠理虛﹐風濕之气﹐入於血气結聚所生也。多著手足﹐遞相對生﹐如新生茱萸子﹐痛癢爬抓成瘡﹐黃汁出﹐浸淫生長圻裂﹐時瘥時發﹐變化生虫﹐故名瘑瘡也。

夫瘑瘡積久不瘥者﹐由膚腠虛則風濕之气停滯﹐虫在肌肉之間生長﹐則常癢痛﹐故經久不瘥也。

《病源論》云﹕癬發之狀﹐皮膚癮疹有如錢文﹐漸漸增長﹐或圓或斜﹐癢痛有匡闌﹐癬內生虫﹐搔之有水﹐此由風濕邪气客於腠理﹐復值寒濕與血气相搏﹐血气閉濇則發此疾。

風癬者﹐是惡風冷气﹐客於皮膚﹐折於血气所生﹐亦作圓文匡闌﹐但抓搔頑痺﹐不知痛癢﹐內亦有虫。

又有逸風瘡﹐生則徧體﹐狀如癬疥而癢﹐此由風气逸於皮膚﹐因名爲逸風瘡也。

幹癬者﹐但有匡闌﹐皮枯索癢﹐搔之白屑起是也。亦是風濕邪气﹐客於腠理﹐復值寒濕與血气相搏所生。究其患則風毒气多﹐濕气少。蓋風沈入深﹐故無水而爲幹癬﹐中亦有虫。

又有白癬﹐其狀白色而癢﹐此由腠理虛而受風﹐風與气並﹐血濇而不能榮肌肉故也。

濕癬者亦有匡闌﹐如虫行浸淫﹐赤濕癢﹐搔之多汁成瘡。蓋風毒气淺﹐濕气偏多而爲濕癬﹐中亦生虫。

癬在頸項間後延上至耳﹐成濕癬﹐他治不應﹐以蘆薈一兩﹐甘艸末半兩和勻﹐先用溫漿水洗癬﹐拭漧敷之﹐神妙。

浸淫瘡

浸淫瘡者﹐淺搔之蔓延﹐長不止。搔癢者﹐初如疥﹐搔之轉生汁相連著是也。仲景云﹕從口流向四肢者可治﹐從四肢來流入口者不可治。

運气淫浸﹐皆屬火。經云﹕歲火太過﹐甚則身熱膚浸淫是也。

外科正宗【明陳實功】

疥瘡

夫疥者﹐微芒之疾也。發則令人搔手不閒﹐但不知其何以生者﹖疥曰﹕吾不根而生﹐無母而成﹐乃稟陰陽气育﹐濕熱化形﹐常列以王侯掌上﹐每親於士庶之身﹐可使文人閣筆﹐繡女停鍼﹐無分貴賤﹐一例施行。醫問曰﹕不生於身﹐獨攻於手者﹐又何也﹖疥曰﹕手掌乃太陰濕土所主﹐手心又少陽相火所司﹐土能生我﹐火能化我。此生皆賴濕土陽火所化﹐故生者必自出於手掌。醫曰﹕然哉﹗但其形知動而不知靜﹐能進而不能退﹐自非淸气所化也。又脾主消納﹐胃主傳化﹐人之飲食﹐未有不愛厚味者﹐厚味之中﹐濕熱並化﹐致生此瘡。又淸气隨脈循行﹐濁气畱滯不散﹐停畱肌膚﹐積日不解﹐隨後生熱發癢。故癢熱之中﹐濕火混化爲虫﹐形隨濕化﹐動隨火化﹐此無情而之有情也。旣化之後﹐潛隱皮膚﹐展轉攻行﹐發癢鉆刺﹐化化生生﹐傳徧肢體﹐近則變爲疥癬﹐久則變成頑風﹐多致皮膚枯槁﹐浸淫血脈﹐搔癢無度﹐得湯方解。外以繡球丸搽擦﹐堪爲止癢殺虫﹔內服消風散﹐亦可散風涼血。必得兼戒口味﹐辛熱莫啜﹔忌洗熱湯﹐其煩自脫。

頑癬

頑癬乃風熱濕虫四者爲患﹐發之大小圓斜不一﹐幹濕新久有殊。風癬如雲朵﹐皮膚嬌嫩﹐抓之則起白屑。濕癬如虫行﹐搔之則有汁出。頑癬抓之則全然不痛。牛皮癬如牛項之皮﹐頑硬且堅﹐抓之如朽木。馬皮癬微癢﹐白點相連。狗皮癬白斑相簇。此等總皆血燥風毒﹐克於脾肺二經﹐初起用消風散加浮萍一兩﹐蔥豉作引﹐取汗發散。久者﹐服首烏丸﹑蠟礬丸。外擦土大黃膏﹑川槿皮散﹐選而用之﹐亦可漸效。

石室祕籙【淸陳土鐸】

治法

人生瘡生疥﹐用蒼耳艸半斤﹐苦參四兩﹐生甘艸﹑金銀花﹑荊芥﹑防風各一兩﹐生黃芪三兩﹐水煮湯一大鍋﹐乘熱燻之﹔外用席二條﹐裹住﹐身上用衣蓋之﹐使气不散﹔俟稍涼浴之﹐必至渴寒而後已。次日再浴﹐將滓再煎﹐如前浴之﹐三日瘡疥必全愈也。

疥瘡不必用湯藥﹐用輕粉﹑蘇葉末﹑防風末各一錢﹐核桃肉不去油﹑豬板油各三錢﹐白薇末二錢﹐搗成丸如彈子大﹐擦患處﹐一日卽愈。

黃水瘡﹕凡毒水流入何處﹐卽生大水泡瘡﹐卽爲黃水瘡﹐手少動之卽破﹐此熱毒郁於皮毛也﹐當以湯洗之卽愈。方用雄黃﹑防風各五錢﹐水十碗﹐煎數沸去滓﹐洗瘡上卽愈。

頑癬治之亦易﹐用楝樹皮﹑白薇﹑杜大黃根各一兩﹐輕粉﹑蝸牛火焙漧各三錢﹐冰片﹑生甘艸各一錢﹐共爲細末﹐先以荔枝殼扒碎其癬皮﹐而後以此藥末用麻油調搽之﹐三日卽結靨而愈。

方

當歸飲子治瘡疥風癬濕毒燥癢。

當歸川芎白芍藥生地防風白蒺藜荊芥各一錢半何首烏黃芪甘艸各一錢

右作一服﹐水二鍾﹐煎至一鍾﹐食遠服﹔或爲末亦可。

除濕散大治一切風毒疥癬癩癢﹐狀如風癩。

苦參何首烏荊芥穗蔓荊薄荷各一兩白芷天麻川芎防風並生用烏蛇酒浸一宿﹐焙漧﹐各半兩

右爲細末﹐每服三錢﹐茶酒任調下﹐無時﹐日進三服。六日一浴﹐令汗出﹐血气宣通。六日﹐膚澤如故。

苦參丸治徧身瘙癢疥癬瘡瘍。

苦參四兩元參黃連大黃銼碎炒香獨活枳殼炒防風各二兩黃芩梔子菊花各一兩

右爲細末﹐煉蜜和搗千餘下﹐丸如梧桐子大﹐每服三十丸﹐食後漿水下﹐日進三服﹔茶酒任下亦得。

神效散治幹濕膿窠諸種疥癬。

檳榔蛇牀子各一兩全蠍半兩倭硫黃一兩五錢

右﹐化開硫黃﹐入荊芥末三錢﹐滚數沸﹐候冷加輕粉二錢﹐冷再碾末﹐加三柰半兩炒﹐共爲細末。先將小油滚過﹐候冷調上藥﹐擦瘡上﹔仍以兩手搓藥﹐聞藥气神效。

香疥藥治風癬瘡﹐黃水瘡﹐疥瘡﹐牛皮癬瘡。

輕粉水銀樟腦各三錢大楓子去殼川椒各四十九粒桕油燭一對杏仁少許

右爲細末﹐疥用絹包裹瘡上熨﹐黃水瘡摻上。此藥功效如神。

八仙散治遊風腫癢疥癬瘡﹐或因洗頭遊風﹐搔癢生瘡。

細辛荊芥白芷黃芩川芎防風地骨皮甘艸各等分

右共爲粗末﹐每用藥二兩﹐水二碗﹐煎十沸﹐去滓﹐熱拓患處。

又方治一切男子女人渾身疥癬﹐一家染易﹐經年搔癢不效者。

百部半兩﹐碎切亂髮木香碎切檳榔捶碎苦參碎切。各一兩鯽魚一个﹐不要見水﹐切成片川椒三銖

右以油五兩﹐煎前藥得所﹐去藥﹐卻用麝香一分﹐膩粉十錢﹐硫黃﹑雄黃各半兩﹐同研令勻﹐入在油內﹐更煎攪五七沸﹐瀉出﹐磁器盛之﹐非時使也。

五龍膏治疥癬。

硫黃白礬白芷吳茱萸川椒各等分

右爲細末﹐煎油調塗之。

楓實膏治風瘡燥癢疥癬。

大楓子肉半兩輕粉枯礬各些少

右搗爲膏﹐以擦瘡上。

消毒散【《局方》】

防風去蘆﹐一兩甘艸二兩荊芥穗三兩鼠粘子四兩

右爲粗末﹐每服三錢﹐水一盞﹐煎七分﹐去渣﹐食後溫服。

枳殼散治痂疥瘙癢麻痺。

枳殼麩炒﹐二兩白蒺藜子半升蔓荊子苦參各一兩

右爲細末﹐每服三錢﹐溫酒調下﹐不拘時﹐日進二服。

枳殼丸治一切風熱生瘡疥。

枳殼麩炒﹐四兩苦參八兩

右爲細末﹐煉蜜和搗二三百下﹐丸如梧桐子大﹐每服三十丸﹐食後溫酒送下。

苦參丸治痂疥搔癢。

苦參一斤﹐爲末皂角二斤

右用皂角﹐將水一斗浸﹐揉濃汁﹐濾去渣﹐用汁熬成膏子﹐和苦參末爲丸如梧桐子大﹐每服三五十丸﹐煎荊芥酒送下﹐或薄荷酒亦得﹐不拘時候。

赤小豆散治幹濕疥。

赤小豆二合﹐炒幹﹐內酢中﹐如此七次升麻薏苡仁黃芪銼﹐各七錢半人參白蘞瞿麥穗當歸切黃芩豬苓甘艸炙防風各半兩

右爲細末﹐每服三錢匕﹐空心粥飲調下﹐日二夜一。

脂調散治疥瘡膿窠瘡﹐神效。

蛇牀子二兩﹝艸閭﹞茹艸烏頭荊芥花椒苦參各一兩雄黃硫黃明礬各半兩

右爲細末﹐豬油調搽。

掃疥散治諸疥瘡熱瘡﹐徧身瘡癤﹐神效。

大黃蛇牀子黃連金毛狗脊黃蘗苦參各五錢﹐同研爲極細末﹐入後藥硫黃水銀茶末殺之﹐各四錢輕粉一錢雄黃黃丹各二錢五分大楓子去殼木鱉子去殼﹐各五錢﹐同前六味細末杵擂勻

右用生豬脂調﹐洗浴後搽瘡上﹐此藥宜曬合之﹐不見火。塗瘡疥﹐效如神﹐故名掃疥。

祕傳一擦光治疥瘡及婦人陰蝕瘡﹐漆瘡﹐天火丹諸般惡瘡﹐神效

蛇牀子苦參蕪荑各一兩枯礬一兩二錢硫黃三錢輕粉樟腦各二錢大楓子肉川椒雄黃各五錢

右爲細末﹐生豬油調敷。

一上散治諸般疥瘡﹐或痛或癢﹐或喜湯火烘洗者。

蛇牀子炒雄黃別研黑狗脊寒水石別研白膠香銅銚熬鎔過﹐傾幹石頭上﹐放冷研﹐各一兩白礬黃連各半兩硫黃另研﹐二錢五分螌蝥十四枚﹐去翅足吳菜萸三錢

右爲細末﹐香油調敷。治疥瘡﹐先用蒼耳艸﹐或羊不食艸藤﹐濃煎湯﹐洗去瘡痂﹐然後用前藥敷﹐可一次愈。一方無白膠香﹑白礬﹑黃連﹑吳茱萸。腫多加白芷開郁﹐痛多加白芷﹑方解石﹐癢多加枯礬﹐陰囊瘡加吳茱萸﹐濕多香油調。幹癢出血多﹐加大黃﹑黃連﹐豬脂調。虫多﹐加蕪荑﹑錫灰﹑檳榔﹑藜蘆﹑螌蝥。欲紅色加黃丹﹐靑色加靑黛。

﹝艸閭﹞茹散治疥經年不瘥。

水銀一錢好茶二錢﹝艸閭﹞茹三錢輕粉少許

右爲細末﹐每用不拘多少﹐麻油調塗之。

本事方治疥瘡不問新久。

白蕪荑一兩檳榔吳茱萸各半兩硫黃二錢﹐另研

右爲末﹐麻油調﹐抓破揩之。

又方治疥癩瘡。凡春大發焦疥﹐開郁爲主﹐不宜抓破。

白礬吳茱萸蛇牀子各二錢黃蘗大黃硫黃各一錢寒水石二錢半樟腦五分輕粉十盝檳榔一个

右爲末﹐豬油調搽。

丹砂膏治一切惡瘡疥﹐瘙癢不止﹐宜用此藥殺虫。

朱砂雄黃雌黃並研細亂髮白蠟松脂研末﹐各一兩﹝艸閭﹞茹爲末﹐二兩巴豆十粒豬脂二斤

右件藥﹐先以豬脂煎亂髮﹐令消盡﹔次下巴豆﹑白蠟﹑松脂﹐煎十餘沸﹐用綿濾去渣﹐候稠卽入雄黃﹑朱砂等末﹐攪令勻﹐磁盒內盛﹐不拘時候﹐用少許摩塗之﹐以瘥爲度。

巴豆膏治一切疥瘡有虫﹐時作搔癢。

巴豆七粒蕪荑硫黃研細白礬枯﹐各半兩豬脂三兩

右爲細末﹐煉豬脂成油﹐入前藥末﹐調和令勻﹐每用蓮子大﹐於手掌內搓塗之。

神異膏治一切瘡疥。

雄黃蛇牀子各三錢巴豆七粒皂角一定輕粉半字全蠍七枚黃蠟半兩淸油一兩

右﹐先用皂角﹑全蠍﹑巴豆煎油變色﹐去了三味﹐入黃蠟化開﹐取出冷﹐入雄黃﹑蛇牀子末﹑輕粉﹐和勻成膏。先用苦參湯溫洗﹐卻以藥擦瘡疥上﹐神效。

白礬散治一切疥。

蛇牀子七錢白礬枯硫黃雌黃並細研胡粉黃連各一兩

右爲細末﹐研令勻﹐以豬膏和稀麵糊﹐每以鹽漿水洗拭漧塗之

苦參散治一切疥及風瘙癢﹐搔之成瘡。

苦參丹參各四兩蛇牀子半斤

右爲細末﹐先以溫水洗瘡﹐拭漧敷之。

苦參湯治諸瘡著白痂復發。

苦參蛇牀子荊芥穗白礬各等分

右﹝口父﹞咀﹐煎湯放溫洗。古今圖書集成醫部全錄卷三百七十三

外科浸淫疥癬門

方

一笑散治渾身疥癩﹐搔癢生惡瘡。

檳榔槁本硫黃蛇牀子枯礬五倍子白膠香各等分

右爲細末﹐濕者幹敷﹐幹者香油調敷。如頭上瘡便搽上﹐不用剃。甚者不過三五次﹐平復如故。

神捷散治諸疥瘡。

吳茱萸白蒺藜各一兩蕪荑輕粉各半兩赤小豆四十九粒石硫黃少許﹐研

右爲細末研勻﹐每用半錢匕﹐生油調於手心內摩熱後﹐徧揩周身有疥處﹐便睡﹐睡覺其疥自愈。

殺疥藥

羊蹄根生切﹐一兩艸烏頭一个硫黃一錢白礬半錢生薑一分

右以米泔水淹一宿﹐研極細﹐入釅酢和勻﹐入浴時﹐抓破瘡敷之﹐遲頃以溫湯洗去﹐妙。

又方治疥神效。

狼毒細辛水銀各一錢輕粉半錢

右爲細末﹐油蠟和劑﹐作兩丸﹐綿裹兩手﹐將於周身疥多處擦之。

又方

信石雄黃硫黃牙硝花椒各二錢蛇牀子四錢枯礬三錢大楓子二十一个巴豆六分

右共爲末﹐以茶子油調搽。

又方

大楓子肉蛇牀子水銀各三錢檳榔樟腦雄黃各二錢木鱉子七个

右共爲末﹐燭油調搽。

又方

枯礬半斤牙硝四兩硫黃八錢膽礬三錢信石二錢

右共爲末﹐以茶子油調搽。

擦掌丹

枯礬樟腦各二錢水銀一錢信石三分大楓子肉三个核桃肉五錢

右共研末作丸﹐放於掌心擦﹐鼻內聞香。

一上散治風癢裂坼燥瘡。

苦參一兩白芷焰硝枯礬各半兩白芨荊芥穗各三錢寒水石二兩﹐煆

右爲末﹐油調搽。

秦艽丸治徧身生疥幹癢﹐搔之皮起。

秦艽黃芪苦參大黃各二兩漏蘆防風黃連各一兩半烏蛇肉

右爲細末﹐煉蜜和搗三百下﹐丸如梧子大﹐每服三十丸﹐食後溫酒送下。

皂角膏治皮膚風熱﹐生疥幹癢。

豬牙皂角巴豆去皮烏頭生吳菜萸硫黃膩粉白礬枯黃蠟各二錢半

右爲細末﹐研令勻﹐先入淸油三二合﹐以慢火消蠟了﹐攪和令勻﹐日用二三次塗之

又方治疥瘡生幹痂﹐搔癢不止。

硫黃二錢半﹐爲細末巴豆黃蠟各半兩豬脂一斤

右﹐先煎豬脂令沸﹐入巴豆煎候黃﹐次下蠟鎔開﹐方下硫黃末﹐攪令勻﹐盛於磁盒內﹐日三五度塗之。

烏頭散治濕疥常有黃水﹐搔癢不絕。

川烏頭藜蘆馬藺根石菖蒲杏仁苦參硫黃研細膩粉白礬枯﹐各半兩

右爲細末﹐研令勻﹐用時先以桃湯洗﹐拭漧後﹐以油漿水和塗之﹐三日一塗﹐不過三兩上瘥。

黃連散治濕疥﹐有黃水﹐皮膚搔癢。

黃連二兩蛇牀子半兩赤小豆糯米胡粉各一兩水銀一兩半

右件爲細末﹐以生淸油和研﹐候水銀星盡如膏﹐旋取塗之。

又方治濕疥徧身。

黃蘗綠礬膩粉硫黃細研﹐各等分

右爲細末﹐研令勻﹐用生油調塗之。

治癬方

浮萍一兩蒼耳蒼朮各二兩苦參一兩半黃芩半兩香附二兩半

右爲末﹐酒調服﹐或酒糊丸。

何首烏散羅氏治脾肺風毒攻腫﹐徧身癬變成癮疹﹐搔之成瘡﹐或肩背拘急﹐肌肉頑痺﹐手足皴裂﹐風气上攻﹐頭面生瘡﹐及治紫癜白癜頑痺等風﹐並宜服之。

荊芥穗蔓荊子威靈仙何首烏甘艸炙防風蚵蚾艸各等分

右搗羅爲末﹐每服一錢﹐食後溫酒調下。

白蒺藜散治一切癬及疥風癢瘑瘡等疾。

蒺藜秦艽枳殼麩炒獨活防風各二兩人參苦參元參丹參沙參甘菊花梔子仁黃芩茯神去木茱萸細辛麻黃去節﹐各二錢半烏蛇四兩﹐酒浸取肉

右爲細末﹐每服二錢﹐食前溫酒調下。

苦參丸治一切癬﹐皮膚搔癢。

苦參一斤半﹐銼菖蒲四兩烏蛇八兩﹐酒浸取肉

右爲細末﹐煉蜜和搗三五百下﹐丸如梧桐子大﹐每服三十九﹐熟水送下﹐不拘時候。

三神丸治一切癬。

蒺藜炒海桐皮銼艸烏頭鹽炒熟﹐去鹽不用﹐各一兩

右爲細末﹐麵糊和丸如菉豆大﹐每服十丸﹐加至十五丸﹐溫酒鹽湯送下。

胡粉散治一切癬瘡﹐搔癢甚者。

胡粉另研雄黃另研硫黃另研﹐各一錢半大艸烏三錢﹐生用螌蝥一錢蠍梢三錢麝香三分砒五分

右爲細末﹐先用羊蹄根蘸酢擦動﹐次用藥少許擦患處。

銀粉散治一切頑癬。

輕粉黃丹白膠香瀝靑各等分

右爲細末﹐麻油調﹐拭淨或抓破﹐竹篦挑搽﹐二次便幹﹐數次剝去殼也。治牛皮癬如神。

八寶散治風癩松皮頑癬久不愈者。一鄕人患此疾﹐數年不愈﹐後得此方﹐試用有效。

藿香破故紙檳榔大腹皮雄黃輕粉硫黃白礬枯﹐各一兩

右爲細末﹐小油調擦﹐日上三五次﹐癢則擦之。

五倍子散治癬久不瘥。

五倍子一兩﹐火燒煙盡黃蘗銼炒膩粉漏蘆白礬煆﹐各一分

右爲細末﹐先用鹽漿水洗﹐拭漧敷之。

丁香散治一切癬。

丁香研蝦蟆灰各一兩麝香研﹐二錢半白礬熬令汁枯研五倍子研膩粉研﹐各半兩

右研勻﹐幹敷癬上﹐以瘥爲度。

水銀膏治一切癬。

水銀二錢半蕪荑仁研末姜黃研末﹐各半兩酥二兩

右先將酥和水銀﹐以柳槌研攪﹐候水銀散﹐卽下蕪荑姜黃攪勻﹐磁盒盛﹐旋取塗癬上﹐日二三次。

定粉膏治幹濕癬風癬﹐不拘年月。

定粉水銀蕪荑胭脂各一分

右同研勻﹐用陳豬脂一兩同研成﹐先用湯洗﹐後以膏子臨臥塗之﹐一上便瘥。本法﹐豬脂須用三年以上者﹐今若無﹐但陳者亦可。仍用後方淋洗。

淋洗方

楝實半斤﹐如無實卽以根皮代之楝葉及嫩枝細銼淩霄花及藤細銼﹐各一升枳殼蛇牀子地楡丹參皂莢苦參並細銼﹐各三兩

右同煎濃汁﹐熱洗患處。

黃連膏治一切久癬﹐積年不瘥﹐四畔潛侵﹐復變成瘡﹐瘡皰赤黑﹐癢不可忍﹐搔之出血。

水銀一錢黃連黃蘗豉細研蔓菁子杏仁湯浸去皮尖雙仁細研﹐各半兩

右先以水銀於掌中唾研如泥﹐次入乳缽內﹐下生油一合和勻﹐次入藥末﹐同研成膏﹐磁盒盛﹐日三五度﹐塗瘡上。

又方治癬。

蘆薈大黃輕粉雄黃蛇牀子槿樹皮檳榔

右先刮破癬﹐用酢調末塗之。

又方

綠蘺根不拘多少花椒一兩信些少防風白芨百部白蘞各半兩江子十五粒

右各爲末﹐和綠蘺根搗熟成團﹐將藥於癬上擦之﹐候痛過洗浴。

砒霜散治諸癬不問幹濕﹐積年不瘥。

砒霜二錢半﹐研硫黃研密陀僧研膩粉研﹐各七錢半

右件同研令勻。如癬幹﹐卽用生油調塗﹔若癬濕﹐卽用藥摻之。

又方治癬疥瘡癢不可忍。

皂角三錠﹐煨去皮子黃連半兩膩粉二錢半

右將皂角﹑黃連﹐別爲末﹐用米酢二大盞﹐入皂角末同煎如稀鍚﹐用綿濾去渣﹐入黃連末﹐膩粉調令勻﹐候癬發時惡水出﹐便可先用槿樹白皮﹐搔破後塗藥﹐三兩上便愈。

鯽魚膏治諸癬瘡﹐或幹或濕﹐癢痛不可忍。

鯽魚中者一尾亂髮雞子大二枚豬脂半斤雄黃一兩半硫黃一兩

右件藥﹐先煎豬脂令沸﹐卽下魚煎令煙盡﹐次下發令消﹐濾去渣﹐下雄黃﹑硫黃末﹐攪令勻﹐於甆器中盛不拘時候﹐以瘥爲度。

淩霄花散治風濕兼熱﹐生諸癬久不愈。

淩霄花黃連白礬各二錢半天南星雄黃羊蹄根各半兩

右爲細末﹐抓破﹐用生薑汁調藥擦之。如癬不癢﹐只用淸油調藥﹐立效。

昨葉荷艸散治一切癬﹐無問風濕气血﹐與夫相染而生﹐並宜用之。

昨葉荷艸一兩﹐卽瓦上曬漧枯白礬一錢雄黃半錢

右爲細末﹐用羊蹄菜根﹐先蘸酢擦癬上﹐令癢破﹐卽用藥末乘濕塗敷﹐不過兩三次卽愈。

是齋方治諸癬。

貫眾吳茱萸官桂各等分

右爲細末﹐先用手抓破﹐用藥擦之﹐米酢調敷亦得。

烏蛇丸治一切風癬﹐多年不瘥者。

烏蛇酒浸去骨白附子炮附子小便浸一宿天麻各二兩苦參十兩槐花半斤全蠍炒羌活乳香僵蠶炒﹐各一兩半

右爲細末﹐用生薑汁一斤﹐蜜一斤﹐二味同熬成膏﹐入藥和丸如梧桐子大﹐每服三四十丸﹐空心用溫酒送下﹐夜晚荊芥湯送下。

白花蛇丸治風癬瘡﹐皮膚搔癢久不瘥。

白花蛇三兩﹐酒浸苦參二兩麥門冬一兩半黃芩防風白蘚皮甘艸炙枳殼麩炒梔子仁赤芍藥大黃蒼耳子羌活黃芪銼白蒺藜各一兩

右件爲細末﹐煉蜜和搗三五百下﹐丸如梧子大﹐每服三十丸﹐食後薄荷酒送下。

雄黃膏治風毒疥癬。

雄黃細研膩粉研白礬枯川椒藜蘆各二錢半附子半兩﹐炮去皮臍

右爲細末﹐入乳缽內再研如粉﹐用煉了臘月豬脂半斤﹐黃蠟二兩﹐淨鐺內慢火煎﹐候蠟銷﹐傾於磁盒內﹐入雄黃等末﹐攪勻﹐每日四五度﹐取少許敷塗之。

丹參湯治風癬瘙癢洗浴。

丹參蛇牀子各三兩苦參五兩白礬研﹐二兩

右除白礬外﹐篩爲粗散﹐用水三斗﹐煎至二斗﹐濾去渣﹐入白礬攪令勻﹐乘熱於避風處洗浴﹐用水冷爲度﹐拭漧了﹐用藜蘆末粉之﹐相次用之﹐以瘥爲度。

羅氏柏脂膏治幹癬。

柏油一斤黃蠟半兩杏仁四十五粒﹐銼碎﹝石卜﹞硝一抄

右件相和於鐵器內﹐用老生薑﹑蔥白三根﹐一順攪五七次﹐煎沸﹐濾過成膏﹐於瘡上搽之。

一抹散治幹癬不瘥。

天南星艸烏頭各一枚﹐生用

右爲細末﹐用羊蹄根搗絞﹐取汁調塗﹐不過三上瘥。

黃連散治濕癬癢不可忍。

黃連黃蘗胡粉各一兩﹐研細雄黃半兩﹐研細

右爲細末﹐同研令勻﹐先用溫漿水洗瘡﹐然後取藥敷之﹐不過四五度卽瘥。

又方

黃連明礬煆﹐各半兩胡粉黃丹水銀各二錢

右爲細末﹐用豬脂油一兩夾研﹐令水銀星盡散﹐磁盒收用。

螺殼散治濕癬癢不可忍。

螺殼一兩亂髮灰龍腦胡粉研﹐各半兩

右爲細末研勻﹐以油澱和塗之。

荊芥散治多年濕癬。

荊芥穗不拘多少﹐以瓦罐盛﹐鹽泥固濟﹐只畱一竅﹐用炭火燒﹐候出靑煙﹐便去火用濕紙塞了竅﹐放冷取出研細末﹐半兩麝香一錢膩粉五錢

右研勻﹐先以口含鹽漿水﹐抓洗瘡﹐令破﹐帛子搵幹了﹐以生油調藥敷之。

單方

年深疥癬﹐徧身廷蔓﹕用硫黃艾葉研勻作撚﹐浸油點燈於被中燻之﹐以油塗﹐口鼻耳目露之。【《集元方》】

幹濕二癬﹕取東壁土敷之極效。

赤黑丹疥﹐或燥或癢﹐不急治﹐延及徧身卽死。白磁末﹐豬脂和塗之。【《總錄》】

牛皮血癬﹕用煙膠﹑寒水石各三錢﹐白礬二錢﹐花椒一錢半爲末﹐臘豬脂調搽。【《積徳堂方》】

一切頑癬﹕用銅綠七分研﹐黃蠟一兩化熬﹐以厚紙拖過表裏﹐別以紙隔貼之出水﹐妙。亦治楊梅瘡﹑臁瘡及虫咬。【《筆峯雜興》】

虫癬瘙癢﹕水銀﹑胡粉等分研敷。

又方﹕水銀﹑蕪荑﹐和酥敷之。【《外臺》】

牛皮惡癬﹕五更食炙牛肉一片﹐少刻以輕粉五分﹐溫酒調下。【《直指方》】

瘡癬有虫﹕銀朱﹑牛骨髓﹑桐油調搽。【《醫方摘要》】

疥癬有虫﹕石灰淋汁洗之數次。【《千金方》】

下體癬瘡﹕艌船灰﹑牛糞燒煙燻之﹐一日一次卽愈。【《摘元》】

疥癬有虫﹕硫黃末﹐以雞子煎香油調搽極效。【《救急良方》】

牛皮癬瘡﹕石橊皮蘸明礬末搽之﹐切勿用酢﹐虫卽沈下。【《直指方》】

癬瘡作癢﹕螺螄十四个﹐槿樹皮末一兩﹐入碗內蒸熟﹐入紅礬三錢﹐搗勻搽之。【《集效方》】

疥瘡燻法﹕熟蘄艾一兩﹑木鱉子三錢﹑雄黃二錢﹑硫黃一錢爲末﹐揉入艾中﹐分作四條﹐每以一條安陰陽瓦中﹐置被裏烘燻後﹐服通聖散。【《摘要》】

癬瘡作癢﹕刺薊葉搗汁服之。【《千金》﹐下同。】

血熱生癬﹕地黃汁頓服之。

身面惡癬﹕蛇含艸入生礬研敷二三次﹐斷根。【《直指方》】

積年頑癬﹐天陰卽癢﹐搔出黃水﹕狼把艸搗末摻之。

幹濕虫疥﹕狼毒不拘多少搗爛﹐以豬油﹑馬油調搽患處﹐方睡﹐勿以被蒙頭﹐恐藥气傷面目。【《經驗方》】

積年疥癩﹕狼毒一兩﹐半生研半炒研﹐輕粉三合﹐水銀三錢﹐以茶末少許﹐於瓦器內﹐以津液擦化爲末﹐同以淸油浸藥﹐髙一寸﹐三日﹐待藥沈油淸﹐遇夜不見燈火﹐蘸油塗瘡上﹐仍以口鼻於藥盞上吸气取效。【《永類方》】

積年幹癬生痂﹐搔之黃水出﹐每逢陰雨卽癢﹕用狼毒末酢調塗之。【《聖惠》】

疥瘡瘙癢﹕﹝艸閭﹞茹末入輕粉香油調敷之。【《多能鄙事》】

癬瘡有虫﹕貓兒眼睛艸曬榦爲末﹐香油調搽之。【《易簡方》】

惡癬有虫﹕莨菪根搗爛﹐蜜和敷之。【《千金翼》】

疥癬虫瘡﹕藜蘆末﹐生油和搽塗。

疥癬滿身不可治者﹕何首烏﹑艾葉等分﹐水煎濃湯洗浴﹐甚能解痛﹐生肌肉。【《博濟方》】

疥癬虫瘡﹕山豆根末﹐臘豬脂調塗。【《備急方》】

經年頑癬﹕羊蹄根搗三錢﹐入川百藥煎二錢﹐白梅肉擂勻﹐以井華水一盞﹐濾汁澄淸﹐天明空心服之﹐不宜食熱物﹐其渣抓破擦之﹐三次卽愈。

細癬﹕用羊蹄根五升﹐桑柴灰煮四五沸﹐取汁洗之﹐仍以羊蹄汁和礬末塗之。【《千金》】

濕癬﹐浸淫日廣﹐癢不可忍﹐愈後復發﹐出黃水﹕羊蹄根搗﹐和大酢﹐洗淨塗上一時﹐以冷水洗之﹐日一次。

疥瘡有虫﹕羊蹄根搗﹐和豬脂入鹽少許﹐日塗之。【《祕要》】

風癬有虫﹕菖蒲末五斤﹐酒漬﹐釜中蒸之﹐使味出﹐先絕酒一日﹐每服半升或一升。【《千金》】

癬瘡作癢﹕雀兒艸卽酸母艸擦之﹐數次愈。【《永類方》】

風疽瘡疥﹐凡腳腨及曲﹝月秋﹞中癢﹐搔則黃汁出者是也。以靑竹筒三尺﹐著大豆一升在內﹐以馬屎糠火燒燻﹐以器兩頭取汁擦之﹐先以泔淸和鹽洗之﹐不過三度極效。【《千金》】

浸淫癬瘡﹕瓦雀屎以醬瓣和研﹐日塗之。【《千金翼》】

又方﹕韭根炒存性﹐搗末﹐豬脂和塗之﹐數度愈。【《經驗方》】

疥瘡痛癢﹕煮薤葉搗爛塗之。【《肘後方》】

疥癬濕瘡﹕松膠香研細﹐少入輕粉﹐先以油塗瘡﹐摻末在上﹐一日便幹﹐頑者二三度愈。【《鬼遺方》】

瘡癩﹕端午日午時﹐采翻白艸﹐每用一握煎水洗之。

虫癬﹕淸晨采露水絲瓜葉七片﹐逐片擦七下﹐如神。忌雞魚發物。【《攝生眾妙方》】

身面癬瘡﹕日午搗桃葉取汁搽之。【《千金》】

一切癬﹕鹿梨根刮皮﹐搗爛酢和﹐麻布包擦之﹐幹者爲末﹐以水和搗。【《經驗方》﹐下同。】

頭面癬瘡﹕生白果仁切斷頻擦﹐取效。

疥瘡瘙癢﹕油核桃一个﹐雄黃一錢﹐艾葉杵熟一錢﹐搗勻綿包﹐夜臥裹陰囊﹐歷效﹐勿用洗。【《集簡方》】

癬蔓延成濕瘡﹕用蘆薈一兩﹐炙甘艸半兩﹐研末﹐先以溫漿水洗癬﹐拭淨敷之﹐幹便瘥﹐眞神奇方也。

風癬有虫﹕海桐皮﹑蛇牀子等分爲末﹐以臘豬脂調搽之。【《如宜方》】

積年疥瘡﹕豬肚內放皂角﹐煮熟去皂角食之。【《袖珍方》】

癬瘡不愈﹕以川槿皮煎湯﹐用肥皂去核及內膜﹐浸湯﹐時時搽之。【《簡便方》】

膿泡疥瘡﹕豬油二兩﹐水銀二錢﹐樟腦五錢同研﹐頻入唾津﹐不見星乃止。以溫湯洗淨瘡﹐以藥塡入。【《經驗方》】

疥瘡瘙癢﹕巴豆十粒﹐炮黃去皮心。

右順手研入酥少許﹐膩粉少許﹐抓破點上﹐不得近目並外腎上。如燻目著腎﹐則以黃丹塗之甚妙。【《千金》】

荷錢癬瘡﹕巴豆仁三个﹐連油杵泥﹐以生絹包擦﹐日一二次﹐三日全好。【《經驗方》】

癬瘡濕癢﹕搗楮葉敷之【《聖惠》】

疥瘡有虫﹕豬膏煎芫花塗之。【《肘後方》】

牛皮癬﹕舊皮鞋底燒灰存性﹐輕粉少許﹐麻油調搽。【《直指方》﹐下同。】

眉煉癬瘡﹐生眉中者﹕穿山甲前髆炙焦爲末﹐淸油和輕粉調敷。

頭面錢癬﹕槿樹皮爲末﹐酢調重湯頓如膠﹐敷之。【《經驗方》】

牛皮風癬﹕川槿皮一兩﹐大楓子仁十五个﹐半夏五錢銼﹐河水井水各一碗﹐浸露七宿﹐入輕粉一錢﹐入水中﹐禿筆掃塗﹐覆以靑衣﹐數日有臭涎出﹐妙。忌浴澡。夏月用尢妙。【《扶壽方》】

牛皮風癬﹕牛蹄甲﹑驢糞各一兩﹐燒存性研末﹐油調﹐抓破敷之﹐五七日卽愈。【《經驗方》】

一切癬瘡﹕五倍子去虫﹐白礬燒過﹐各等分爲末﹐搽之﹔幹則油調。【《簡便方》】

牛皮風癬﹕生驢皮一塊﹐以﹝石卜﹞硝腌過燒灰﹐油調搽之﹐名一掃光。【《李樓奇方》】

積年癬瘡﹕用螌蝥半兩﹐微炒爲末﹐蜜調敷之。【《外臺》】

又方﹕用螌蝥七个﹐酢浸﹐露一夜搽之。【《永類》】

瘡疥﹕以狨脂塗之妙。【藏器】

瘡癬痛癢﹐初生者﹕嚼鹽頻擦之﹐妙。【《千金冀》】

浸淫濕瘑疥瘡﹕胡燕窠大者﹐用托子處土爲末﹐以淡鹽湯洗拭﹐幹敷之﹐日一上。【《小品方》】

人疥馬疥﹕馬鞭艸不犯鐵器﹐搗自然汁半盞飲盡﹐十日內愈﹐神效。【《集驗方》】

濕瘑瘡癬﹕荊木燒取汁﹐日塗之。

頭上瘡癬﹕蜂房研末﹐臘豬脂和塗之﹐效。【《聖惠》】

兩腳癬瘡﹕白犬血塗之﹐立瘥。【《良方》】

浸淫惡瘡有汁﹐多發於心﹐不早治﹐流至周身則殺人。熬秫米令黃黑﹐杵末敷之。【《肘後方》】

浸淫諸瘡﹕豬牙車骨年久者﹐捶破燒令脂出﹐乘熱塗之。【《普濟方》】

濕瘑浸淫﹕新羊屎絞汁塗之﹐幹者燒煙燻之﹐效。【《總錄》】

治癬積年不瘥者﹕用螌蝥一个﹐去頭翅足﹐以鍼札燈焰上燒﹐米酢內淬成黑灰﹐存性﹐研爲細末﹔用紅棗一个﹐湯泡剝去皮核﹐與螌蝥一處同研爛﹐先以手抓洗瘡令破﹐搵幹﹐生油調敷之。

牛皮癬﹕用淸香油一兩﹐入全蠍七枚﹑巴豆二十枚﹑螌蝥十枚同熬﹐候色焦者先去之﹐去了﹐入黃蠟一錢﹐候鎔收起﹐朝擦暮愈﹐不損皮肉。

又方﹕綠蘺根去粗皮﹐取細皮貼肉者搗爛﹐用酢調塗癬上﹐立愈。

治癬﹕用藜蘆細搗爲末﹐生油調敷。

治癬神效方﹕藜蘆根半兩﹐輕粉二錢半﹐右爲細末﹐涼水調﹐搽癬上。

癬疥久不瘥﹕取鮮羊蹄根搗絞取汁﹐用膩粉少許調如膏﹐塗敷患處﹐三五徧卽瘥。如幹﹐卽用豬脂調和敷之。

又方﹕取楮皮枝中白汁﹐塗癬甚妙。

治癬濕癢﹕用楮葉半斤﹐細切搗敷癬上。

五種瘡癬﹕以韭根炒存性﹐旋搗末﹐以豬脂調敷之﹐三五度瘥。

治一切癬﹕半夏散。以半夏三兩﹐搗爲末﹐以陳醬汁調和如糊﹐摩塗癬上﹐日兩三度卽瘥。

癬瘡﹕取蟾蜍燒爲末﹐用豬脂和敷之。

瘡如牛皮模樣﹐癢甚不可忍者﹐又疼﹕用黃連﹑木香﹑黃蘗皮﹑杉木節二个﹐明礬少許﹐以上各等分爲末﹐用好眞香油調塗﹐大效。

又方﹕螌蝥五月五日取十枚﹐麝香半錢﹐同研爲細末﹐酢調癬上﹐出少黃水瘥。

又方﹕生川烏二枚﹐幹蠍五个﹐爲細末﹐油調作膏塗之。

有人患徧身生熱毒瘡﹐痛而不癢﹐手足尢甚﹐至頸而止﹐粘著衣被﹐曉夕不得睡﹐痛不可忍﹐有下俚教以菖蒲三斗銼﹐日幹之﹐舂羅爲末﹐布席上﹐使病瘡人恣臥其間﹐仍以衣被覆之﹐旣不粘衣被﹐又復得睡﹐不五七日﹐其瘡如失﹐應手神效。

疥瘡﹕取楝根去外皮切﹑皂角去皮子等分﹐下篩脂和﹐搔疥去痂塗之護風。勿使女人雞犬見。

瘑疥濕瘡﹐浸淫日久﹐癢不可忍﹐搔之黃水出﹐瘥後復發﹕取羊蹄根去皮細切﹐熟熬﹐以大酢和﹐先洗淨敷上一時﹐再以冷水洗之﹐日一敷瘥﹐若爲末敷﹐尢妙。【《千金翼》】生布擦動癬﹐然後搽藥﹐不可侵好肉﹐恐有毒。

沙瘡﹕用水萵苣燒灰存性﹐香油調敷立愈﹔濕者幹敷。

又方﹕生韭一握切研﹐用溫酢五合﹐浸良久﹐以布絞取汁塗瘡上﹐日三四度用之。

幹瘑濕瘑疥癬﹕取連根生蔥白豬脂和搗塗之。

又方﹕伏龍肝﹑亂髮燒各七錢半爲末﹐豬脂和塗。

又方﹕以雞冠血和黃連末塗之。

香瓣瘡方﹕治面上耳邊生浸淫瘡﹐有黃水出﹐久不愈。羖羊須﹑荊芥﹑漧棗去核各二錢。

右燒灰存性研勻﹐入膩粉半錢﹐同研極細﹐每用少許﹐淸油調塗。先以溫湯淨洗拭漧﹐塗藥三二次﹐效。亦治兩吻生瘡。

卒得浸淫瘡﹐不早治則繞身周匝﹐能殺人。《外臺》云﹕浸淫瘡轉廣﹐有汁﹐多起於心﹐用雄鷄冠上刺血敷之﹐日三五度﹐並治燥癬作癢。

浸淫瘡﹐痛不可忍﹐發寒熱者﹕刺薊末水調﹐敷瘡上﹐幹卽易之。

又方﹕鯽魚一尾長三寸者﹐豆豉一合﹐杵如膏塗之。亦療馬鞍瘡。

又方﹕苦瓠一兩﹐蛇蛻燒半兩﹐露蜂房微炙半兩﹐梁上塵爲末﹐油調塗。

鍼灸

《甲乙經》曰﹕疥癬﹐陽溪主之。

《醫學綱目》曰﹕手疥﹐灸勞宮﹑大陵。

瘡疥頑癬﹐取絕骨﹑三里各寸半﹐瀉﹔間使﹑解溪各五分﹔血郤三寸。

渾身生瘡疥﹐取曲池﹑合谷﹑三里﹑絕骨﹑行間﹑委中。

《證治準繩》曰﹕灸法﹐日中時灸病處影上三炷。灸之﹐咒曰﹕癬中虫﹐毛戎戎﹐若欲治﹐待日中。

又法﹕八月朔日日出時﹐令病人正向東面戶內長跪﹐平舉兩手﹐持胸兩邊﹐取肩頭小垂際骨解宛宛中灸之﹐兩火俱下﹐各三壯或七壯﹐十日愈。

醫案

《儒門事親》曰﹕貨生藥焦百善云﹕有蕘夫來買苦參﹐欲治疥﹐不識藥性緩急﹐但聞人言可治﹐濃煎一碗服之﹐須臾大吐涎一盆﹐三二日疥作痂矣。

一女子年十五﹐兩股間濕癬長三四寸﹐下至膝﹐發癢時爬搔﹐湯火俱不解﹐癢定﹐黃赤水流﹐痛不可忍。灸焫燻渫﹐硫黃﹑﹝艸閭﹞茹﹑白僵蠶﹑羊蹄根之藥﹐皆不效。其人姿性妍好﹐以此病不能出嫁﹐其父母求療於戴人。戴人曰﹕能從餘言則瘥。父母諾之。戴人以﹝金非﹞鍼磨令尖快﹐當以癢時﹐於癬上各刺百餘鍼﹐其血出盡﹐煎鹽湯洗之﹐如此四次﹐大病方除。此方不書以告後人﹐恐爲癬藥所誤。濕淫於血﹐不可不砭者矣。

蔡寨成家童子十歲﹐病滿腹胸濕癬﹐每爬搔則黃水出﹐已年餘矣。戴人先以苦瓜蒂末作丸上湧﹐湧訖﹔次以舟車丸﹑浚川散下三五次﹔次服涼膈散加﹝石卜﹞硝﹐煎成時時呷之﹐不數日而愈。

潁臯韓吉卿自胛至足生濕﹝上匿下虫﹞瘡﹐大者如錢﹐小者如豆﹐癢則搔破﹐水到則浸淫﹐狀類虫行褲襪﹐愈而復生﹐瘢痕成凹﹐十餘年不瘥。戴人哂之曰﹕此濕﹝上匿下虫﹞瘡也﹐由水濕而得﹐故多在足下。以舟車﹑浚川大下十餘行﹐一去如掃。

《薛己醫案》曰﹕一婦人患瘡疥作癢﹐膿水不止﹐脈浮無力﹐以消風散四劑少愈﹐更以四生丸月餘而平。

一男子癢少痛多﹐無膿水﹐以芩﹑連﹑荊﹑防﹑山梔﹑薄荷﹑芍藥﹑歸梢治之而愈。

一男子焮痛發熱﹐脈浮數﹐以人參敗毒散四劑少愈﹐更以當歸飲子數劑而愈。

一男子焮痛寒熱﹐便祕﹐脈數有力﹐以防風通聖散三劑少愈﹐更以荊防敗毒散加黃芩﹑山梔四劑而愈。

一婦人作癢﹐午後尢甚﹐以當歸飲子數劑少愈﹐更以人參荊芥散數劑而安。

一男子久不愈﹐搔起白屑﹐耳作蟬聲﹐以四生散數服癢止﹐更以當歸飲子數劑而瘥。

一男子下體居多﹐焮痛﹐日晡尢甚﹐腿腕筋紫而脹﹐就於紫處刺去瘀血﹐以四物湯加芩連四劑而安。患在上體﹐若臂腕筋紫脹﹐亦宜刺去其血﹐以前湯加柴胡﹑黃芩卽愈。

一男子搔癢成瘡﹐日晡痛甚﹐以四物加芩﹑連﹑荊﹑防﹐數劑而止﹔更以四物加蒺藜﹑何首烏﹑黃芪﹐二十劑而愈。稽勛李龍岡徧身患此﹐腿足爲甚﹐日晡益焮﹐口漧作渴﹐小便頻赤﹐此腎經虛熱﹐用補中益气六味丸而痊。

一儒者患在臂腳﹐日晡或癢或脹﹐形體倦怠﹐自服敗毒散﹐痛處發腫﹐小便赤濇﹐此肺腎陰虛﹐余用補中益气湯加五味子﹑麥門冬而愈。

一儒者患此﹐誤用攻伐之劑﹐元气虛而不能愈﹐用補中益气湯加茯苓﹐其瘡頓愈。又因調養失宜﹐日晡益甚﹐用八珍湯加五味﹑麥門﹐五十餘劑而愈。

一男子色黯作癢﹐出黑血﹐日晡益甚﹐其腿日腫夜消﹐余以爲气血虛而有熱﹐朝用補中益气湯﹐夕用加味逍遙散而愈。

一男子時疫愈後﹐所患如之﹐用前藥補養而愈。有同患用砭法﹐出血而死。此因陰虛血熱﹐色黑作癢也﹐何乃反傷陰血哉﹖

一婦人久不愈﹐食少體倦﹐此肝脾虧損而虛熱﹐先用補中益气湯加川芎﹑炒山梔﹐元气漸復﹔更以逍遙散而瘡漸愈。若夜間讝語﹐此熱入血分﹐用小柴胡湯加生地黃治之。血虛者﹐四物合小柴胡湯。熱退卻用逍遙散﹐以補脾胃﹐生陰血。亦有寒熱如瘧﹐亦治以前藥。

《醫學綱目》曰﹕智化寺一僧患瘡疥﹐自用雄黃﹑艾葉等藥﹐燃於被中燻之﹐翊日徧身焮腫﹐皮破水出﹐飲食不入﹐余投以解﹐藥不應而死。蓋藥毒燻入腹內而散眞气﹐其禍如此。

一儒者善嚏患癢﹐余以爲內有濕熱﹐腠理不密﹐外邪所搏也。與補中益气湯加白芷﹑川芎治之﹐不從。自服荊防敗毒散﹐盜汗發熱﹐作渴焮痛﹐膿水淋漓。仍用前湯﹐倍加參﹑芪﹑五味而痊。

