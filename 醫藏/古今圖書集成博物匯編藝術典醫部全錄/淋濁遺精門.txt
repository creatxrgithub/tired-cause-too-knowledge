古今圖書集成醫部全錄卷二百六十八

淋濁遺精門

黃帝素問

六元正紀大論

陽明司天之政﹐初之气﹐小便黃赤﹐甚則淋。

【注陰凝於外﹐則陽郁於內﹐故民病便赤及淋等證。】

生气通天論

陰者﹐藏精而起亟者也。陽者﹐衛外而爲固者也。風客淫气﹐精乃亡﹐邪傷肝也。

【注風爲陽邪﹐客於膚表﹐則淫傷於气矣。陽气傷﹐則陰寒精自出矣。風木之邪﹐內通肝气﹐肝主藏血﹐肝气受邪﹐則傷其血矣。】

靈樞經

本神篇

恐懼而不解則傷精﹐精傷則骨酸痿厥﹐精時自下。是故五臟主藏精者也﹐不可傷﹐傷則失守而陰虛﹐陰虛則無气﹐無气則死矣。

【注恐傷腎﹐故恐懼不解﹐則傷腎臟之精。腎主骨﹐故精傷則骨酸痿厥。精時自下者﹐髒气傷而不能藏也。神气生於精﹐故五臟之精不可傷﹐傷則失守而陰虛﹐陰虛則神气絕而死矣。】

金匱要略【漢張機】

淋

五臟篇曰﹕熱在上焦者﹐因咳爲肺痿。熱在中焦者則爲堅。熱在下焦者則尿血﹐亦令淋祕不通。

淋病篇曰﹕淋之爲病﹐小便如粟狀﹐小腹弦急﹐痛引臍中。

淋家不可發汗﹐發汗則必便血。

失精

血痺篇曰﹕勞之爲病﹐其脈浮大﹐手足煩。春夏劇﹐秋冬瘥。陰寒精自出﹐酸削不能行。

男子脈浮弱而濇﹐爲無子﹐精气淸冷。

夫失精家少腹弦急﹐陰頭寒﹐目眩﹐發落。脈極虛芤遲﹐爲淸谷亡血失精。脈得諸芤動微緊﹐男子失精﹐女子夢交﹐桂枝龍骨牡蠣湯主之。

脈弦而大﹐弦則爲減﹐大則爲芤﹐減則爲寒﹐芤則爲虛﹐虛寒相搏﹐此名爲革。婦人則半產漏下﹐男人則亡血失精。

虛勞裏急﹐悸﹐衄﹐腹中痛﹐夢失精﹐四肢酸疼﹐手足煩熱﹐咽漧口燥﹐小建中湯主之。

中藏經【漢華佗】

論淋瀝小便不利

諸淋者﹐五臟不通﹐六腑不和﹐三焦痞濇﹐榮衛耗失﹐胃熱飲酒﹐過醉入房﹐竭散精神﹐勞傷血气。或因色興而敗精不出﹐或因迷寵而眞髓多輸﹐或驚惶不定﹐或憂思不寧﹐或饑飽過時﹐或奔馳不定﹐或隱忍大小便﹐或寒入膀胱﹐或發泄久興﹐或暑中胞囊﹐傷玆不遘愼﹐致起斯疾。狀候變異﹐名亦不同﹐則有冷﹑熱﹑气﹑勞﹑膏﹑砂﹑虛﹑實之八種耳。冷者﹐小便數而色白如泔。熱者﹐小便濇而赤色如血。气者﹐臍腹滿悶﹐小便不通利而痛。勞者﹐小便淋瀝不絕﹐如水滴漏而不斷絕。膏者﹐小便中出物如脂膏。砂者﹐臍腹隱痛﹐小便難﹐其痛不可忍須臾﹐如小便中下如砂石之類﹐有大如皂角子﹐或赤或白﹐色澤不定﹐此因腎气弱﹐貪於女色﹐閉而不泄﹐泄而不止﹐虛傷眞气﹐邪熱漸深﹐結聚成砂。又如水煮鹽﹐火大水少﹐鹽漸成石之類。蓋腎者﹐水也。鹹歸於腎﹐鹹積於腎﹐水畱於下﹐虛熱日甚﹐煎結而生﹐又非一時之作也。蓋遠火乃發﹐成五歲﹐敗卽三年﹐壯人五載禍必來﹐宜乎急攻。八淋之中﹐惟此最爲危矣。其脈盛大而實者可治﹐虛小而濇者不可治。虛者﹐腎與膀胱俱虛﹐精滑夢泄﹐小便不禁者也。實者謂經絡閉塞﹐水道不利﹐莖痛腿酸者也。又諸淋之病﹐與脈相從者活﹐反者死。治療之法﹐亦在詳酌耳。

脈訣【晉王叔和】

遺精淋病脈

腎脈歌曰﹕實滑小便濇﹐淋痛濇騂騂。

脈濇精頻漏﹐恍惚夢魂多。

芤脈歌曰﹕指下尋之中且虛﹐邪風透入小腸居﹐病時淋瀝兼疼痛﹐大作湯圓必自除。

尺部見芤虛在腎﹐小便遺瀝血凝膿。

千金方【唐孫思邈】

淋閉

熱結中焦則爲堅﹐熱結下焦則爲溺血﹐令人淋閉不通。此多是虛損之人服大散﹐下焦客熱所爲。亦有自然下焦熱者﹐但自少﹐可善候之。凡气淋之爲病﹐溺難濇﹐常有餘瀝。石淋之爲病﹐莖中痛﹐溺不得卒出。膏淋之爲病﹐尿似膏自出。勞淋之爲病﹐勞倦卽發﹐痛引气沖下。熱淋之爲病﹐熱卽發﹐甚則尿血。治之皆與气淋同。

河間六書【金劉完素】

淋

淋是小便濇痛﹐乃熱客膀胱﹐鬱結不能滲泄故也。或曰﹕小便濇而不通者爲熱﹐遺尿不禁者爲冷。豈知熱甚客於腎部﹐幹於足厥陰之經﹐廷孔鬱結極甚﹐而气血不能宣通﹐則痿痺而神無所用﹐故液滲入膀胱﹐而溲溺遺失﹐不能收禁。經曰﹕目得血而能視﹐耳得血而能聽﹐手得血而能攝﹐掌得血而能握﹐足得血而能步﹐髒得血而能液﹐腑得血而能气。夫血隨气運﹐气血宣行則其中神自淸利﹐而應機能爲用矣。又曰血气者﹐人之神﹐不可不謹養也。故諸所運用﹐時習之則气血通利而能爲用﹐閉壅之則气血行微而其道不通利﹐故劣弱也。若病熱極甚﹐則鬱結而气血不能宣通﹐神無所用而不遂其機﹐隨其鬱結之微甚焉。是故目郁則不能視色﹐耳郁則不能聽聲﹐鼻郁則不能聞香臭﹐舌郁則不能知味。至如筋痿骨痺﹐諸所出不能爲用﹐皆熱甚鬱結之所致也。故仲景論少陰病熱極﹐曰溲便遺失﹐狂言﹐目反直視者﹐腎先絕也。

《靈樞經》曰﹕腎主二陰。然水虛衰﹐而怫熱客其部分﹐二陰鬱結﹐則痿痺而神無所用﹐故溲便遺失﹐而不能禁止﹐是熱證明矣。是故世傳方論𨿽曰冷淋﹐復用楡皮﹑黃芩﹑瞿麥﹑茯苓﹑通艸﹑雞蘇﹑﹝木郁﹞李仁﹑梔子之類寒藥治之而已。其說𨿽妄﹐其方乃是。由不明气運變化之機﹐宜乎認是爲非也。或謂患淋而服茴香﹑益智﹑滑石﹑醇酒溫藥而愈者﹐然則非冷歟﹖殊不知此皆利小便之要藥。蓋醇酒﹑益智之性𨿽熱﹐而茴香之性溫﹐滑石之性寒﹐故能開發鬱結﹐使气液宣通﹐熱散而愈也。

小便渾濁

小便渾濁﹕天气熱則水渾濁﹐寒則淸潔﹐水體淸而火體濁故也。又如淸水爲湯﹐則自然濁也。

虛勞爲白淫

思想無窮﹐所願不得﹐意淫於外﹐入房太甚﹐筋縱發爲筋痿﹐及爲白淫。太過者﹐白物爲淫隨溲而下﹐故爲勞弱。祕眞丸主之。

東垣十書【元李杲】

小便淋閉論

《難經》云﹕病有關有格。關則不得小便。又云﹕關﹐無出之謂﹐皆邪熱爲病也。分在气在血而治之﹐以渴與不渴而辧之。如渴而小便不利者﹐是熱在上焦肺之分﹐故渴而小便不利也。夫小便者﹐是足太陽膀胱經所主也﹐長生於申﹐申者西方金也。肺合生水﹐若肺中有熱﹐不能生水﹐是絕其水之源。經云﹕虛則補其母。宜淸肺而滋其化源也。故當從肺之分﹐助其秋令﹐水自生焉。又如雨如露如霜﹐皆從天而降下也﹐乃陽中之陰﹐明秋气自天而降下也。且藥有气之薄者﹐乃陽中之陰﹐是感秋淸肅殺之气而生﹐可以補肺之不足﹐淡味滲泄之藥是也。茯苓﹑澤瀉﹑琥珀﹑燈心﹑通艸﹑車前子﹑木通﹑瞿麥﹑篇蓄之類﹐以淸肺之气﹐泄其火﹐資水之上源也。如不渴而小便不通者﹐熱在下焦血分﹐故不渴而大燥﹐小便不通也。熱閉於下焦者﹐腎與膀胱也。乃陰中之陰﹐陰受熱﹐邪閉塞其上流﹐易老云﹐寒在胸中﹐遏絕不入﹔熱在下焦﹐塡塞不便。須用感北方寒水之化﹐气味俱陰之藥﹐以除其熱﹐泄其閉塞。《內經》云﹕無陽則陰無以生﹐無陰則陽無以化。若服淡滲之藥﹐其性乃陽中之陰﹐非純陽之劑﹐陽無以化﹐何能補重陰之不足也﹖須用感地之水運而生太苦之味﹐感天之寒藥而生大寒之气﹐此气味俱陰﹐乃陰中之陰也。大寒之气﹐人稟之生膀胱﹔寒水之運﹐人感之生腎。此藥能補腎與膀胱。受陽中之陽﹐熱火之邪﹐而閉其下焦﹐使小便不通也。夫用大苦寒之藥﹐治法當寒因熱用。又云必伏其所主而先其所因﹐其始則气同﹐其終則气異也。

丹溪心法【元朱震亨】

淋

淋有五﹐皆屬乎熱。解熱利小便﹐山梔子之類。山梔子去皮一合﹐白湯送下。

淋者﹐小便淋瀝﹐欲去不去﹐不去又來﹐皆屬於熱也。

諸淋所發﹐皆腎虛而膀胱生熱也。水火不交﹐心腎气郁﹐遂使陰陽乖舛﹐淸濁相干﹐蓄在下焦﹐故膀胱裏急﹐膏﹑血﹑砂﹑石從小便道出焉。於是有欲出不出﹐淋瀝不斷之狀﹐甚者窒塞其間則令人悶絕矣。大凡小腸有气則小便脹﹐小腸有血則小便濇﹐小腸有熱則小便痛。痛者爲血淋﹐不痛者爲尿血﹐敗精結者爲沙﹐精結散者爲膏﹐金石結者爲石﹐小便濇常有餘瀝者爲气。揣本揆原﹐各從其類也。執劑之法﹐並用流行滯气﹑疏利小便﹑淸解邪熱﹐其於調平心火﹐又三者之綱領焉。心淸則小便自利﹐心平則血不妄行。最不可用補气之藥﹐气得補而愈脹﹐血得補而愈濇﹐熱得補而愈盛。水竇不行﹐加之穀道閉遏﹐未見其有能生者也。𨿽然腎气虛弱﹐囊中受寒﹐亦有挾冷而小便淋濇﹐其狀先寒戰而後溲便﹐蓋冷气與正气交爭﹐冷气盛則寒戰而成淋﹐正气盛則寒戰解而得便溺也。又有胞系轉戾之不通者﹐是不可不辧。胞轉證﹐臍下急痛﹐小便不通。凡彊忍小便﹐或尿急疾走﹐或飽食忍尿﹑飽食走馬﹑忍尿入房﹐使水气上逆﹐气迫於胞﹐故屈戾而不得舒張也。胞落則殂。

癃者﹐罷也。不通爲癃﹐不約爲遺。小便滴瀝濇痛者謂之淋﹐小便急滿不通者謂之閉。宜五苓散﹐燈心湯調服。若臍下脹滿﹐更加琥珀末一錢﹐甚效。

有淋病﹐下諸通利藥不能通者﹐用木香流气飲﹐或別用通气香劑才愈者﹐此气淋﹐出於冷熱淋之外也。

血淋一證﹐須看血色分冷熱。色鮮者﹐心﹑小腸實熱﹔色瘀者﹐腎﹑膀胱虛冷。若的是冷淋及下元虛冷﹐血色瘀者﹐並宜漢椒根銼碎﹐不以多少﹐白水煎﹐候冷服。

若熱極成淋﹐服藥不效者﹐宜減桂五苓散加木通﹑滑石﹑燈心﹑瞿麥各少許﹐蜜水調下。

諸淋皆屬於熱。余每用黃蘗滋腎丸﹐每百丸用四物湯﹑加甘艸梢﹑杜牛膝﹑木通﹑桃仁﹑滑石﹑木香煎湯﹐空心吞服﹐兼灸三陰交﹐如鼓應桴﹐累試累效者。

赤白濁

濁主濕熱﹐有痰有虛。赤屬血﹐白屬气。痢帶同治。

寒則堅凝﹐熱則流通。

大率皆是濕痰流注﹐宜燥中宮之濕﹐用二陳加蒼朮﹑白朮﹐燥去其濕。赤者﹐乃是濕傷血也﹐加白芍藥。仍用珍珠粉丸加臭椿根﹑白皮﹑滑石﹑靑黛作丸藥。

虛勞用補陰藥﹐大槪不宜熱。【一作涼藥。】

肥白人必多痰﹐以二陳湯去其濕熱。

胃弱兼用人參﹐以柴胡﹑升麻升其胃中之气。丸藥用黃蘗炒褐色﹑漧薑炒微黑﹑滑石﹑蛤粉﹑靑黛﹐糊丸服。

胃中濁气下流﹐爲赤白濁。用二陳加柴胡﹑升麻﹑蒼朮﹑白朮。丸藥用樗皮末﹑蛤粉炒﹑漧薑炒﹑黃蘗。胃中濁气下流﹐滲入膀胱﹐靑黛﹑蛤粉。肝脈弦者﹐用靑黛以瀉肝。又方用炒黃蘗一兩﹑生蘗一兩﹑滑石三兩﹑神曲半兩爲末﹐滴水丸。

燥濕痰﹐南星﹑半夏﹑蛤粉﹑靑黛爲末﹐神曲糊丸﹐靑黛爲衣。

有熱者﹐靑黛﹑滑石﹑黃蘗之類﹐水丸。

人之五臟六腑﹐俱各有精。然腎爲藏精之腑而聽命於心﹐貴乎水火升降﹐精气內持。若調攝失宜﹐思慮不節﹐嗜欲過度﹐水火不交﹐精元失守﹐由是而爲赤白濁之患。赤濁是心虛有熱﹐因思慮得之。白濁腎虛有寒﹐過於淫欲而得之。其狀漩白如油﹐光彩不定﹐漩腳澄下﹐凝如膏糊。治法﹕赤者﹐當淸心調气。白者﹐溫補下元。又當淸上﹐使水火旣濟﹐陰陽協和﹐精气自固矣。

二陳湯治濁﹐能使大便潤而小便長。

濁气只是濕痰。又有白濁人服元兔丹不愈﹐服附子八味丸卽愈者﹐不可不知。亦有小便如常﹐停久才方漩濁者。

夢遺

夢遺一證﹐專主乎熱﹐與帶下脫精同。治法用靑黛﹑海石﹑黃蘗。內傷气血虛﹐不能固守﹐常服八物湯﹐加服吞樗樹根丸。

思想成病﹐其病在心﹐安神丸帶補藥。

熱則流通﹐宜用知母﹑黃蘗﹑蛤粉﹑靑黛爲丸服。蓋精滑專主濕熱﹐黃蘗﹑知母降火﹐牡蠣粉﹑蛤粉燥濕故也。然得病之因有四﹕有用心過度﹐心不攝腎﹐以致失精者﹔有因思色欲不遂﹐精乃失位﹐輸精而出者﹔有欲太過﹐滑泄不禁者﹔有年壯气盛﹐久無色欲﹐精气滿泄者。然其狀不一﹐或小便後出多不可禁者﹐或不小便而自出﹐或莖中出而癢痛﹐常如欲小便者。並宜先服辰砂妙香散﹐或威喜丸﹐或分淸飲﹐別以綿裹龍骨同煎。又或分淸飲半貼﹐加五倍子﹑牡蠣粉﹑白茯苓﹑五味子各半錢﹐煎服。

夢遺﹐俗謂之夜夢鬼交。宜溫膽湯去竹茹﹐加人參﹑遠志﹑蓮肉﹑酸棗仁﹑炒茯神各半錢。

證治要訣【明戴思恭】

淋

五淋者﹐血﹑石﹑气﹑膏﹑勞是也。血淋﹐溺中有血。石淋﹐溺中有砂石之狀﹐其溺於盆也有聲﹐此卽是精气結成砂石﹐與溺俱出。气淋﹐气郁所致﹐小腹有若膀胱气之狀。膏淋﹐溺與精混﹐或沈在漩下如糊狀﹐或浮在漩上如脂膏狀。勞淋﹐病在多色﹐下元虛憊﹐淸濁不分﹐腎气不行﹐鬱結而爲淋。或勞心過度﹐火不得其養﹐小腸爲心之腑﹐髒病而腑與俱病﹐或心腎不交﹐腎气不溫﹐津道閉塞﹐或出汗太過﹐或失血太多﹐津道欲枯竭﹐皆成勞淋。五者得名﹐而不及熱與冷﹐何哉﹖蓋五者皆有冷﹑有熱。血有熱血﹑有瘀血﹐气有熱气﹑有冷气﹐勞有虛冷﹑有虛熱。若與湯藥過瘥﹐精不由其道﹐妄行不禁﹐與溺俱出﹐此乃熱劑之傷﹐未可槪以爲冷也。

治法除的然虛冷之外﹐其餘諸證﹐若用本題藥不效﹐便宜施以調气之劑。蓋津道之逆順﹐皆一气之通塞爲之。如木香流气飲﹐卻爲的當﹐其中自有木通﹑麥冬﹑腹皮輩。此如不效﹐但宜投以益血之方﹐蓋小便者血之餘也﹐血旣充滿﹐則滋腴下潤﹐自然流通。如火府丹卻爲的當﹐其中有地黃輩。然此非特言血淋﹑气淋﹐一應淋皆可用﹐獨不可用之虛冷耳。淋病小便之色﹐多是見赤﹐未可便以赤爲熱﹐气道蘊結﹐故如此爾。

有淋病﹐下諸通便劑愈﹐不通用木香流气飲﹐或別用通气香劑才愈者。此乃气淋﹐出於冷熱淋之外。

有似淋非淋﹐小便色如米泔﹐或有如鼻涕之狀﹐此乃精尿俱出﹐精塞竅道﹐故便欲出不能而痛。宜大菟絲子丸﹑鹿茸丸之類。然此卽膏淋﹐謂其非淋亦不可。

血淋一證﹐須看血色分冷熱﹕色鮮者﹐心小腸實熱。色瘀者﹐腎膀胱虛冷。若的是冷淋及下元虛冷﹐血色瘀者﹐並宜漢椒根銼碎﹐不拘多少﹐白水煎﹐候冷服。

小便濇痛﹐常急欲溺﹐及去點滴﹐莖中痛不可忍者﹐此五淋病。生料五苓散加阿膠七分﹐或五苓散加車前子末少許﹐或五苓散和益元散等分﹐或五苓散﹐並可吞火府丹﹐佐以導赤散。

若熱極成淋﹐服藥不效者﹐宜減桂五苓散加木通﹑滑石﹑燈心﹑瞿麥各少許﹐仍令其研麥門冬艸連根﹑車前艸﹑白龍艸﹐蜜水調下。

若淋瀝有血者﹐宜加味五苓散﹐或生料五苓散和五淋飲﹐或導赤散﹐仍研地錦艸水解服。進冷劑愈甚者﹐此是冷淋﹐宜地髓湯下附子八味丸。有因服五苓散等藥不效者﹐用生料鹿茸丸卻愈﹐此證病於下元虛冷之故。

有小便艱濇如淋﹐不痛而癢者﹐此亦屬虛﹐宜八味丸﹑生料鹿茸丸之類。若因思慮用心過度致淋﹐辰砂妙香散吞威喜丸﹐或妙香散和五苓散。

白濁

有白濁人服元兔丹不愈﹐服附子八味丸卽愈者﹐不可不知。

有小便如常﹐停久才方澱濁﹐有小便出卽如泔﹐若小兒疳病者﹐並宜分淸飲加白茯苓半錢。

如服藥未效﹐宜四七湯﹐吞靑州白丸子﹐及辰砂妙香散﹐吞元兔丹及小菟絲子丸﹑山藥丸。如白濁甚﹐下澱如泥﹐或稠粘如膠﹐頻逆而濇痛異常﹐此非是熱淋﹐此是精濁窒塞竅道而結﹐宜五苓妙香散﹐吞八味丸﹑小菟絲子丸。精者血之所化﹐有濁去太多﹐精化不及﹐赤未變白﹐故成赤濁﹐此虛之甚也。何以知之﹖有人天癸未至﹐彊力好色﹐所泄半精半血。

若溺不赤﹐無他熱證﹐縱𨿽赤濁﹐不可以赤爲熱﹐只宜以治白濁施之。

若溺赤﹐下濁亦赤﹐口渴時發熱者﹐辰砂妙香散吞靈砂丹﹐或淸心蓮子飲。發熱不退﹐口燥舌漧之甚者﹐此乃精虧內燥﹐腎枯不潤﹐四物湯﹐吞元兔丹﹐和八味丸﹐久服乃效。

遺精

遺精得之有四﹕有用心過度﹐心不攝腎﹐以致失精者﹔有因思色欲不遂﹐精已失位﹐輸瀉而出者﹔有欲太過﹐滑泄不禁者﹔有年壯气盛﹐久無色欲﹐精气滿泄者。然其狀不一﹐或小便後去多不可禁者﹔或不小便而自出﹐或莖中出而癢痛﹐常如欲小便者。並宜先用辰砂妙香散﹐吞玉華白丹﹐佐以威喜丸﹐或分淸飲﹐別以綿裹龍骨同煎﹐或分淸飲半貼﹐加五倍﹑牡蠣粉﹑白茯苓﹑五味子各半錢。

失精夢泄﹐亦有經絡熱而得者。若以虛冷用熱劑﹐則精愈失。本事方淸心丸﹐用黃皮腦子者﹐最良。然亦必恍惚膈熱﹐乃驗其熱證也。以此見赤濁﹐亦有自熱而得﹐方可用此。若是用心過度得之﹐宜遠志丸﹐用交感湯加蓮子肉﹑五味子吞下﹐仍佐以靈砂丹。若審是思色欲不遂得之﹐且以四七湯吞白丸子。甚者耳聞目見﹐其精卽出﹐名曰白淫﹐妙香散吞玉華白丹。若審是色欲過度﹐下元虛憊﹐泄滑無禁﹐宜正元飲加牡蠣粉﹑肉蓯蓉各半錢﹐吞養气丹或靈砂丹﹐仍佐以鹿茸丸﹑山藥丸﹑大菟絲子丸﹑固陽丸之類。審是壯盛滿溢者﹐本事方淸心丸﹐仍服黃芪六一湯﹐便𨿽非對﹐緣精髓滿溢﹐姑以此燥之。

遺瀝比之遺精稍少﹐小便有數點稠粘﹐莖頭微痛﹐或小便已停止時﹐方有一二滴沾裩﹐其病不出前所因﹐宜審用前藥。

夢遺﹐俗謂之夜夢鬼交。宜溫膽湯去竹茹﹐加人參﹑遠志﹑蓮肉﹑棗仁﹑茯神各半錢﹐吞玉華白丹並固陽丸。

夢遺亦備前四證﹐宜審其所感用前藥。

治小便注桿甘瘡﹐用腦子二錢半﹐雁爪黃連一錢半﹐蘆甘石一錢﹐蔥頭七个﹐陳荷葉一片﹐花椒一撮﹐先以蔥頭﹑荷葉﹑花椒煎湯二碗﹐待溫時畱瓶內浸洗﹐小便漧淨﹐將前蘆甘石用火煆紅﹐於煎黃連水內浸濕﹐又燒又浸﹐燒烊爲度﹐安於冷地上﹐以碗﹝匚贛﹞之﹐候冷研末﹐入腦子和勻﹐將前湯洗淨﹐用藥不過二三度卽愈。

醫學綱目【明樓英】

遺精

白淫夢遺﹐先賢治法有五﹕其一﹐古法用辰砂﹑磁石﹑龍骨之類﹐鎭墜神之浮游是也。其二﹐思想結成痰飲﹐迷於心竅而遺者﹐許學士用豬苓丸之類﹐導引其痰是也。其三﹐思想傷陰者﹐潔古珍珠粉丸﹐用蛤粉﹑黃蘗﹐降火補陰是也。其四﹐思想傷陽者﹐謙甫鹿茸﹑蓯蓉﹑菟絲子等﹐補陽是也。其五﹐陰陽俱虛者﹐丹溪治一形瘦人﹐便濁夢遺﹐作心虛治﹐用珍珠粉丸﹑定志丸服之。定志丸者﹐遠志﹑菖蒲﹑茯苓﹑人參是也。

治夢遺有數種﹕下元虛憊﹐精不禁者﹐宜服茴香丸﹔年壯气盛﹐久節淫欲﹐經絡壅滯者﹐宜服淸心丸﹔有情欲淫動﹐經謂所願不得﹐名曰白淫﹐宜良方茯苓散。正如瓶中煎湯﹐气盛盈溢者﹐如瓶中沸湯而溢﹔欲動心邪者﹐如瓶傾側而出﹔憊虛不禁者﹐如瓶中有罅而漏。不可一槪用藥也。經曰﹕腎气閉卽精泄。《素問》曰﹕腎者作彊之宮﹐伎巧出焉。又曰﹕腎藏精。蓋腎能攝精气以生育人倫者也﹐或育或散﹐皆主於腎。今腎气衰﹐則一身之精气無所管攝﹐故妄行而出不時也。豬苓丸一方﹐正爲此設。

明醫雜著【明王綸】

夢遺精滑

夢遺精滑﹐世人多作腎虛治﹐而用補腎濇精之藥不效。殊不知此證多屬脾胃﹐飲酒厚味﹐痰火濕熱之人多有之。蓋腎藏精﹐精之所生﹐甘脾胃飲食化生而輸歸於腎。今脾胃傷於濃厚﹐濕熱內郁﹐中气濁而不淸﹐則其所化生之精亦得濁气。腎主閉藏﹐陰靜則寧﹐今所輸之精旣有濁气﹐則邪火動於腎中﹐而水不得寧靜﹐故遺而滑也。此證與白濁同。丹溪論白濁爲胃中濁气下流﹐滲入膀胱﹐而云無人知此也。其有色心太重﹐妄想過用﹐而致遺滑者﹐自從心腎治。但兼脾胃者多﹐須要審察。

【注按遺精有四﹕有用心過度﹐心不攝腎而致者﹔有因色欲不遂﹐精气失位﹐輸精而出者﹔有色欲太過﹐滑泄不禁者﹔有年壯气盛﹐久無色欲﹐精气滿溢者。有小便出多不禁者﹐或不出小便而自出者﹐或莖中出而癢痛﹐常如欲小便者。宜辰砂妙香散﹐或威喜丸。】

醫學入門【明李梴】

五淋

淋﹐小便濇痛﹐欲去不去﹐不去又來﹐滴滴不斷。

气淋必濇滯﹐餘瀝不盡﹐沈香散或益元散加茴香﹑木香﹑檳榔。

血淋必濇痛﹐遇熱則發﹐白薇﹑赤芍等分爲末﹐酒調服二錢﹐或犀角地黃湯﹑單車前飲﹑四物湯加知﹑蘗選用。色鮮者﹐心與小腸虛熱也﹐導赤散去甘艸﹐加黃芩。色如豆汁者﹐腎與膀胱火也﹐五淋散。又有一種小便見血而不痛者﹐爲溺血﹐非淋也。四物湯加山梔﹑滑石﹑牛膝﹐或單苦蕒菜飲﹑單發灰散﹑單琥珀散。

石淋則溺有砂石﹐莖彊痛甚﹐單牛膝膏﹑單鱉甲爲末﹐酒調服。

膏淋者﹐血淋如膏﹐用黑豆一百二十粒﹐甘艸一寸﹐水煎﹐臨熟入滑石末一錢﹐空心調服。或海金砂散。

勞淋者﹐痛引气沖﹐遇勞則發﹐痛墜及尻﹐透膈散。勞傷﹐四物湯加知﹑蘗﹑滑石﹑琥珀﹔虛甚者﹐鹿角霜丸。

熱淋者﹐暴淋痛甚﹐八正散或五苓散﹑合敗毒散﹐加味石膏湯。急痛者六一散二錢﹐加木香﹑檳榔﹑小茴各一錢爲末﹐服。

冷淋﹐乃先寒栗而後溲便濇數﹐竅中腫痛﹐生附散﹑二朮散。

淋皆屬熱﹐間有冷者。外因當風取涼﹐冒暑濕熱郁滯﹐胞內痿痺﹐神不應用﹔內因七情心腎气郁﹐小腸膀胱不利﹐或忿怒房勞忍溺﹐酒肉濕熱﹐下流膀胱﹐幹於肝經﹐挺孔鬱結﹐初則熱淋血淋﹐久則火爍爲砂石淋﹐如湯礶煎久則生碱。

熱在上焦﹐气分渴而小便不利者﹐肺中伏熱﹐水不能降﹐宜气薄淡滲之藥﹐淸金瀉火﹐以滋水之上源﹐淸肺飲子。熱在下焦﹐血分不渴而小便不利者﹐腎與膀胱無陰而陽气不化﹐水枯火升﹐宜气味俱陰之藥﹐除熱瀉閉﹐以滋水之下源﹐滋腎丸﹑腎气丸。其消渴以渴爲主而分气血﹐故血分亦有渴者。此以淋爲主而分气血﹐故血分有不渴者。但渴而多汗亡津﹐又未可以輕滲也。

治暑淋﹑熱淋﹑血淋﹑山桅仁一味足矣﹔若發汗則死。

治膏淋﹑石淋﹐郁金﹑琥珀開郁﹐靑皮﹑木香行气﹐蒲黃﹑牛膝破血﹐黃蘗﹑生地滋陰。東垣用藥﹐凡例小腹痛﹐用靑皮疏肝﹐黃蘗滋腎﹐蓋小腹小便﹐乃肝腎部位。

小腹脹滿甚者﹐瀉腎湯﹐火府丹。凡小腸有气則脹﹐有血則濇﹐有熱則痛。又土燥火濁﹐宜四君子湯加滑石﹑澤瀉﹑麥冬﹑竹葉﹔痛者﹐六君子湯加知﹑蘗﹑石葦﹑琥珀。

肝經气滯有熱者﹐用甘艸梢五錢﹐靑皮﹑黃蘗﹑澤瀉各一錢﹐水煎服。或三味葶藶散。莖痛引脇者﹐參苓琥珀湯。腸痛引腰背者﹐磁石湯。虛者﹐淸肝解郁湯﹐淸肝益榮湯。

腎虛淋瀝﹐莖中濇痛者﹐加減八味丸以補陰。小便頻而黃者﹐四物湯加參﹑朮﹑麥門冬﹑五味子以滋肺腎。小便短而黃者﹐補中益气湯加麥門冬﹑五味子﹑山藥以補脾腎。熱結膀胱者﹐五苓散以淸熱。脾肺气燥者﹐芩﹑梔二味以淸肺。若膀胱陰虛﹐陽無以生者﹐滋腎丸。膀胱陽虛﹐陰無以化者﹐腎气丸。

精敗竭者﹐童男精未盛而禦女﹐老人陰已痿而思色﹐以降其精﹐則精不出而內敗﹐莖中痛濇爲淋者﹐八味丸料加車前子﹑牛膝煎服。若精已竭而復耗之﹐則大小便中牽痛﹐愈痛則愈欲大小便﹐愈便則愈痛﹐倍附子救之。凡此當滋化源﹐不可誤用知蘗淡滲等劑﹐旣瀉眞陽﹐復損眞陰。

中气旣弱﹐不能運通水道﹐下輸膀胱者﹐補中益气湯。凡汗多亡津﹐瀉久胃幹﹐諸瘡失血﹐俱宜滋補﹐不可過利小便。

積痰在肺﹐以致膀胱不通﹐譬之水壺上竅閉則下竅不出﹐宜二陳湯探吐﹐或灸百會穴﹐皆以開上竅也。蓋膀胱𨿽主水道﹐而肺金爲水之化源也。

脬系轉戾﹐臍下並急而痛﹐小便不通﹐名曰轉脬。有因熱逼﹐或彊忍小便﹐气逆脬轉者﹐二石散加車前子﹑木通等分﹐水煎﹔外用炒鹽熨臍﹐冷卽易之。

因气者﹐先用良姜﹑蔥白﹑蘇葉煎湯﹐燻洗小腹﹑外腎﹑肛門﹐拭漧伸腳仰臥﹐後用葵子﹑赤茯苓﹑赤芍﹑白芍等分﹐入鹽一字﹐煎調蘇合香丸服之。

忍尿疾走及忍尿飽食者﹐二陳湯探吐。

忍尿入房者﹐補中益气湯提之。陰虛兩尺脈絕﹐服諸滑利藥不效者﹐腎气丸。陽虛者﹐八味丸﹔或附子﹑澤瀉等分﹐燈心煎服。此危證也﹐體薄性急人多有之。

胞痺卽寒淋﹐小便痛引臍腹﹐上有淸涕﹐腎著湯﹔熱者﹐瀉腎湯。

赤白濁

脾胃濕熱﹐中焦不淸﹐濁气滲入膀胱爲濁﹐如夏月天熱﹐則萬木流津。

赤者﹐血分濕熱甚﹐心與小腸主之﹐導赤散﹑四物二陳湯﹐加樗白皮﹑靑黛﹑滑石。

白者﹐气分濕熱微﹐肺與大腸主之﹐淸心蓮子飲﹐或五積散合四君子湯。

肥人多濕痰﹐二陳湯加蒼朮﹑白朮。赤濁加白芍﹐气虛加參﹑芪﹐傷暑加澤瀉﹑麥門冬﹑人參﹐傷風加防風﹐挾寒加姜﹑桂﹐甚則加附子。有熱加黃蘗﹑知母﹑山梔﹐或星半蛤粉丸。因七情生痰者﹐四七湯。

瘦人多濕火﹐加味逍遙散﹑四物湯加知母﹑黃蘗﹐或眞珠粉丸﹑樗蘗丸。虛挾痰火﹐腎气丸﹑補陰丸。不可純寒藥以傷血﹐亦不可純僭藥以助火。蓋寒則堅凝﹐熱則流通﹐俱宜淸上固下。

思慮勞心虛者﹐妙香散﹑十味溫膽湯﹑金蓮丸。房欲傷腎虛者﹐萆薢分淸飲﹑小菟絲子丸﹑腎气丸﹑八味丸。心腎俱虛無火者﹐還少丹。虛冷小腹﹐痛不可忍者﹐酒煮當歸丸。

土燥水淸﹐思亦傷脾﹐精生於谷﹐故久則宜升胃補脾﹐二陳湯加升麻﹑柴胡﹐以升胃气。素有痰火﹐恐升動痰火胸滿者﹐再加枳殼﹑香附﹑神曲﹑白朮﹐或用此吐以提之。如虛勞者﹐補中益气湯。脾濕不斂者﹐蒼朮難名丹﹑四妙固眞丹﹑白朮膏﹑威喜丸﹐久甚古龍蠣丸﹑石蓮散﹑遠志丸。

夢遺

交感之精﹐𨿽常有一點白膜裹藏於腎﹐而元精亦爲此精之本者﹐實在乎心﹐日有所思﹐夜夢而失之矣。治宜黃連淸心飲﹐或十味溫膽湯﹑妙香散﹑定志丸。

人身之精﹐貴於金寶。初因君火不寧﹐久則相火擅權。精元一於走而不固﹐甚則夜失連連﹐日亦滑澑不已﹐宜坎離丸。有火盛﹐精中多有紅絲﹐令溺於桶﹐澄視之便見﹐後𨿽生子﹐一歲身生紅絲癅﹐不救。宜救陰丸﹐腎气丸。

气宜降﹐精宜升。欲心一動﹐精隨念去﹐凝滯久則莖中癢痛﹐常如欲小便。然或從小便而出﹐或不從便出而自流者﹐謂之遺精﹐比之夢遺尢甚。宜萆薢分淸飲﹐或八物湯﹑眞珠粉丸。

日久爲有虛無寒﹐若水虧火益燥者﹐滋陰降火湯。若君火失權﹐而相火乘脾﹐濕與熱合﹐脾土全是死陰﹐少運飲食﹐易於侵犯﹐宜樗蘗丸。脾虛弱者﹐三灰樗蘗丸﹑豬肚丸。如原非心腎不交﹐果因飲酒厚味﹐乃濕熱內郁﹐中气不淸﹐所化之精﹐亦皆濁气﹐歸於腎中﹐而水不寧靜﹐故遺而滑也。宜補陰藥中加人參﹑升麻﹑柴胡﹐以升胃中淸气﹐更宜節飲食以固命根也。噫﹗精字從米從靑﹐生於谷之淸气也。養生者味之﹗

四十以後﹐勞傷气血﹐不能固守者﹐養榮湯加減﹐吞單樗皮丸﹐或小菟絲子丸。如早年欲過陽脫者﹐究源心腎丸﹑靑蛾丸﹑黑錫丹﹑縮泉丸﹑金鎖正元丹。气陷者﹐神芎湯。

有曰﹐年壯久不禦女﹐精滿而溢者﹐深爲可笑。人之臟腑﹐惟气與血﹐神則主宰其中﹐而無形迹。可見精乃一時交感三焦之火﹐吸撮而成﹐豈先有蓄積於中耶﹖惟節色﹐气血漸盛而精不淸薄﹐理也。其不禦女而漏者﹐或聞淫事﹐或見美色﹐或思想無窮﹐所願不得﹐或曾入房太甚﹐宗筋弛縱﹐發爲筋痿﹐而精自出者﹐謂之白淫。蓋腎藏天一﹐以慳爲事﹐至意內治則精全而固﹐去思外淫﹐居室太甚﹐宜乎滲漏而不振也。用單黃蘗丸最妙。

亦有淸心靜坐﹐養精神者﹐但好色種子﹐猶不免有時發露﹐或被盲人指示房中補益之說﹐謂可以止精不漏﹐然對景忘情﹐實際不復戀乎猥褻之事矣。故曰﹕學仙不斷淫﹐蒸砂飯不成。養生者愼之﹗通用單五味子膏﹑金櫻膏﹑水陸二仙丹﹑金鎖思仙丹﹑芡實丸﹑秋石固眞丸﹑固精丸﹑單韭子散﹑威喜丸﹑石蓮散﹑金櫻丸。

醫宗必讀【明李中梓】

諸淋證治

按《內經》言淋﹐濕與熱兩端而已。《病源論》謂膀胱與腎爲表裏﹐俱主水﹐水入小腸與胞﹐行於陰爲溲便也。若飲食不節﹐喜怒不時﹐虛實不調﹐臟腑不和﹐致腎虛而膀胱熱。腎虛則小便數﹐膀胱熱則水下濇﹐數而且濇﹐則淋瀝不宣﹐小腹弦急﹐痛引於臍﹐分石淋﹑勞淋﹑血淋﹑气淋﹑膏淋﹑冷淋六種。石淋者﹐有如沙石﹐膀胱畜熱而成﹐正如湯瓶久在火中﹐底結白碱也。勞淋者﹐因勞倦而成﹐多屬脾虛。血淋者﹐心主血﹐乃遺熱於小腸﹐搏於血脈﹐血入胞中﹐與溲俱下。气淋者﹐肺主气﹐气化不及州都﹐胞中气脹﹐少腹滿堅﹐溺有餘瀝。膏淋者﹐滴下肥液﹐極類脂膏。冷淋者﹐寒客下焦﹐水道不快﹐先見寒戰﹐然後成淋。更有過服金石﹐入房太甚﹐敗精彊閉﹐流入胞中﹐亦有濕痰日久﹐注滲成淋。由是則致淋之故殆有多端﹐若不求其本﹐未有獲痊者也。

石淋淸其積熱﹐滌去沙石﹐則水道自利﹐宜神效琥珀散﹑如聖散﹑獨聖散﹐隨證選用。

勞淋有脾勞﹑腎勞之分。多思多慮﹐負重遠行﹐應酬紛擾﹐勞於脾也﹐宜補中益气湯與五苓散分進。專因思慮者﹐歸脾湯。若彊力入房﹐或施泄無度﹐勞於腎也﹐宜生地黃丸﹑或黃芪湯。腎虛而寒者﹐金匱腎气丸。

血淋有血瘀﹑血虛﹑血冷﹑血熱之分。小腹硬滿﹐莖中作痛欲死﹐血瘀也。一味牛膝煎膏酒服﹐大效。但虛人能損胃耳﹐宜四物湯加桃仁﹑通艸﹑紅花﹑牛膝﹑丹皮。血虛者﹐六味丸加側柏葉﹑車前子﹑白芍藥﹐或八珍湯送益元散。血色鮮紅﹐心與小腸實熱﹐脈必數而有力﹐柿蒂﹑側柏葉﹑黃連﹑黃蘗﹑生地黃﹑牡丹皮﹑白芍藥﹑木通﹑澤瀉﹑茯苓。血色黑黯﹐面色枯白﹐尺脈沈遲﹐下元虛冷也﹐金匱腎气丸﹐或用漢椒根四五錢﹐水煎冷服。然有內熱過極﹐反兼水化而色黑者﹐未可便以爲冷也。須以脈證詳辧之。

气淋有虛實之分。如气滯不通﹐臍下妨悶而痛﹐沈香散﹑石葦散﹑瞿麥湯。气虛者﹐八珍湯加杜仲﹑牛膝﹐倍茯苓。

膏淋者﹐似淋非淋﹐小便色如米泔﹐或如鼻涕﹐此精溺俱出﹐精塞溺道﹐故欲出不快而痛﹐鹿角霜丸﹑大沈香散﹑沈香丸﹑海金沙散﹑菟絲子丸﹐隨證選用。

冷淋多是腎虛﹐肉蓯蓉丸﹑澤瀉散﹑金匱腎气丸。

胞痺﹐膀胱者﹐州都之官﹐津液藏焉﹐气化則能出矣。風寒濕邪气﹐客於胞中﹐則气不能化出﹐故胞滿而水道不通。小腹膀胱﹐按之內痛﹐若沃以湯﹐濇於小便﹐以足太陽經其直行者﹐上額交巓﹐入絡腦﹐下灌鼻則爲淸涕也。腎著湯﹑腎瀝湯﹑巴戟丸。

脈候

少陰脈數﹐婦人則陰中生瘡﹐男子則气淋。盛大而實者生﹐虛小而濇者死。

遺精

按古今方論﹐皆以遺精爲腎气衰弱之病﹐若與他髒不相干涉。不知經言五臟六腑各有精﹐腎則受而藏之。以不夢而自遺者﹐心腎之傷居多﹔夢而後遺者﹐相火之彊爲害。若乎五臟各得其職﹐則精藏而治。苟一臟不得其正﹐甚則必害心腎之主精者焉。治之之法﹐獨因腎病而遺者﹐治其腎。由他髒而致者﹐則他髒與腎兩治之。如心病而遺者﹐必血脈空虛﹐本縱不收﹔肺病而遺者﹐必皮革毛焦﹐喘急不利﹔脾病而遺者﹐色黃肉消﹐四肢懈惰﹔肝病而遺者﹐色靑而筋痿﹔腎病而遺者﹐色黑而髓空。更當以六脈參詳﹐昭然可辧﹑然所因更自多端。有用心過度﹐心不攝腎﹐而失精者﹐宜遠志丸﹑佐以靈砂丹。有色欲不遂﹐而致精泄者﹐四七湯吞白丸子﹔甚者耳聞目見﹐其精卽出﹐名曰白淫﹐妙香散吞玉華白丹。有色欲過度﹐精竅虛滑﹐正元散加牡蠣粉﹑肉蓯蓉各半錢﹐吞靈砂丹﹐仍佐以鹿茸丸﹑山藥丸﹑大菟絲子丸﹑固陽丸之類。有壯年久曠﹐精滿而溢﹐淸心丸。有飲酒厚味﹐痰火濕熱﹐擾動精府﹐蒼朮﹑白朮﹑半夏﹑橘紅﹑茯苓﹑甘艸﹑升麻﹑柴胡﹐俾淸升濁降﹐脾胃健運﹐則遺滑自止。有脾虛下陷者﹐補中益气湯。有腎虛不固者﹐五倍子二兩﹐茯苓四兩﹐爲丸服之神驗。然其證狀﹐亦復不同。或小便後出多不可禁者﹐或不小便而自出﹐或莖中癢痛常如欲小便者﹐或夢女交者﹐並從前法﹐分別施治。或實有鬼魅相感﹐其狀不欲見人﹐如有對晤﹐時獨言笑﹐時常悲泣﹐脈息乍大乍小﹐乍有乍無﹐及脈來綿綿不知度數﹐而顏色不變﹐乃其候也。宜朱砂﹑雄黃﹑麝香﹑鬼箭﹑虎頭骨之類﹐或但服蘇合丸﹐神效。更有久曠之人﹐或縱欲之人﹐與女交合﹐泄而不止﹐謂之走陽。其女須抱定﹐勿使陰莖出戶﹐急呵熱气於口中﹐以指撚住尾閭卽救矣。女人驚而脫去者﹐十有九死﹐亟以童女接气﹐灌以大劑獨參湯﹐亦有活者。總其大綱言之﹐精滑宜濇之﹔濇而不效﹐卽瀉心火﹔瀉而不效﹐卽以補中益气用升麻﹑柴胡至一二錢﹐舉其气上而不下﹐往往有功。詎可補之不效﹐濇之無靈﹐遂委之命也哉﹖

濁

按經文及細考前哲諸方論﹐而知濁病卽精病﹐非溺病也。故患濁者﹐莖中如刀割火灼﹐而溺自淸﹐惟竅端時有穢物﹐如瘡之膿﹐如目之眵﹐淋漓不斷﹐與便溺絕不相混。大抵由精敗而腐者十之六七﹐由濕熱流注與虛者十之二三。其有赤白之分者﹐何也﹖精者﹐血之所化﹐濁去太多﹐精化不及﹐赤未變白﹐故成赤濁﹐此虛之甚也。所以少年天癸未至﹐彊力行房﹐所泄半精半血。壯年施泄無度﹐亦多精血雜出。則知丹溪以赤屬血﹑白屬气者﹐未盡然也。又以赤爲心虛有熱﹐由思慮而得﹔白爲腎虛有寒﹐因嗜欲而得﹐亦非確論。總之心動於欲﹐腎傷於色﹐或彊忍房事﹐或多服淫方﹐敗精流溢﹐乃爲白濁﹔處滑者血不及變﹐乃爲赤濁。挾寒則脈來沈遲無力﹐小便淸白﹐萆薢分淸飲﹑八味丸﹑內補鹿茸丸之類。挾熱則口渴便赤﹐脈必滑數有力﹐淸心蓮子飲﹑香苓散。有胃中濕痰流注﹐蒼白二陳湯加升麻﹑柴胡。有屬虛勞者﹐六味丸加蓮須﹑芡實﹑菟絲﹑五味﹑龍骨﹑牡蠣。有因伏暑﹐四苓散加香薷﹑麥門冬﹑人參﹑石蓮肉之類。有稠粘如膠﹐濇痛異常﹐乃精塞竅道﹐香苓散送八味丸﹑或金匱腎气丸。有熱者﹐萆薢分淸飲﹑茯菟丸。有思想太過﹐心動煩擾﹐則精敗下焦﹐加味淸心飲﹑瑞蓮丸之類﹐此其大略也。若夫五臟之傷﹐六淫之變﹐難以枚舉﹐臨証之頃﹐愼無輕忽﹗

證治準繩【明王肯堂】

淋

淋之爲病﹐嘗觀《病源論》謂由腎虛而膀胱熱也。膀胱與腎爲表裏﹐俱主水﹐水入小腸﹐與胞行於陰爲溲便也。若飲食不節﹐喜怒不時﹐虛實不調﹐臟腑不和﹐致腎虛而膀胱熱﹐腎虛則小便數﹐膀胱熱則水下濇﹐數而且濇﹐則淋瀝不宣﹐故謂之淋。其狀小腹弦痛﹐引於臍下﹐便出少气﹐及分石淋﹑勞淋﹑血淋﹑气淋﹑膏淋﹑冷淋。其石淋者﹐有如砂石﹔勞淋者﹐勞倦卽發﹔血淋者﹐心主血气﹐通小腸﹐熱甚則搏於血﹐脈血得熱則流行入胞中﹐與溲俱下﹔膏淋者﹐肥液若脂膏﹐又名肉淋﹔气淋者﹐胞內气脹﹐小腹堅滿﹐出少喜數﹐尿有餘瀝﹔冷淋者﹐冷气客於下焦﹐邪正交爭﹐滿於胞內﹐水道不宣﹐先寒戰﹐然後便數成淋﹐可謂悉病情矣。考之《內經》﹐則淋病之因﹐又不止此。大綱有二﹕曰濕﹑曰熱。謂太陰作初气﹐病中熱脹﹐脾受積濕之气﹐小便黃赤﹐甚則淋。少陽作二气﹐風火郁於上﹐主熱﹐其病淋。蓋五臟六腑十二經脈气皆相通移﹐是故太陽主表﹐上行則統諸陽之气﹐下行則入膀胱。又肺者通調水道﹐下輸膀胱。脾胃消化水谷﹐或在表在上在中﹐凡有熱則水液皆熱﹐轉輸下行﹐然後膀胱得之而熱矣。且小腸是心之腑﹐主熱者也。其水必自小腸滲入膀胱胞中﹐諸熱應於心者﹐其小腸必熱﹐胞受其熱﹐經謂胞移熱於膀胱者則癃溺血是也。由此而言﹐初起之熱邪不一﹐其因皆得傳於膀胱而成淋。若不先治其所起之本﹐止從末流胞中之熱施治﹐未爲善也。予嘗思之﹕淋病必由熱甚生濕﹐濕生則水液渾﹐凝結而爲淋。不獨此也﹐更有人服金石藥者﹐入房太甚﹐敗精流入胞中﹐及飲食痰積滲入者﹐則皆成淋。丹溪嘗治一小兒在胎﹐受久服金石藥之餘毒﹐病淋一十五年﹐以紫雪治愈。凡治病不求其本﹐可乎﹖

赤白濁

溺與精所出之道不同﹕淋病在溺道﹐故《綱目》列之肝膽部﹔濁病在精道﹐故《綱目》列之腎膀胱部。今患濁者﹐𨿽便時莖中如刀割火灼﹐而溺自淸﹐惟竅端時有穢物﹐如瘡膿目眵﹐淋漓不斷﹐初與便溺不相混淆﹐猶河中之濟焉﹐至易辧也。每見時醫以淋法治之﹐五苓﹑八正﹐雜投不已﹐而增劇者﹐不可勝數﹐予每正之而難以戶曉也。蓋由精敗而腐者什九﹐由濕熱流注與虛者什一。

遺精

丹溪書分夢遺﹑精滑爲二門。蓋夢與鬼交爲夢遺﹐不因夢感而自遺者爲精滑﹐然總之爲遺精也。其治法無二﹐故合之。

或問精滑何因得之﹖曰﹕《金匱要略》謂虛勞之病﹐脈浮大﹐手足煩﹐陰寒精自出。又謂脈弦而大﹐此名革﹐亡血失精。又謂小腹弦急﹐陰頭寒﹐脈動微緊﹐男子失精﹐女子夢交。通巢氏《病源》以虛勞病分出五勞﹑七傷﹑六極﹑二十三蒸之名﹐於七傷中精連連精連連﹕原作「精連」﹐據《諸病源候論》虛勞候攺。﹐蒸病中玉房蒸﹐男則遺瀝漏精﹐與尿精﹑聞見精出﹐及失精等候皆混同﹐仍類虛勞門。爲腎主藏精﹐故盡作腎气衰弱之病﹐似若他髒無損焉。豈其然哉﹖夫五臟皆藏精者也。嘗考《靈樞》本神篇﹐首謂天之在我者徳也。地之在我者气也﹐徳流气薄而生者也。故生之來謂之精﹐兩精相搏謂之神。如是者通言主一身主宰之精神也。因心腎是水火之髒﹐法天地施化生成之道﹐故藏精神爲五臟之宗主。其次言所以任物者謂之心﹐心有所憶謂之意﹐意有所存謂之志﹐因志而存變謂之思﹐因思而遠慕謂之慮﹐因慮而處物謂之智。如是者皆因心神隨物所感變而分之﹐是謂五志﹐遂有五神髒之名。五神旣分﹐則於徳化﹑政令﹑性味﹐各司其屬者之用﹐於是心腎之水火﹐亦俯從五神之列。然而所主之精神則並行﹐未始相離﹐而五神五變者﹐分之如此﹐則精亦從神之所變﹐隨處與之合矣。故五臟各得藏其精神以行其用﹐是之謂髒眞。主所以屬本气之生化者也。苟有一臟之眞不得其正﹐則一臟之病作矣。苟一臟之精神傷之甚者﹐則必害其心腎之主精神者也。如所謂怵惕思慮則傷神﹐神傷則恐懼﹐流淫而不止﹔喜樂恐懼則傷精﹐精傷則骨酸痿厥而不舉﹔喜樂者憚散而不藏﹐恐懼者蕩憚而不收。是故主藏精者不可傷﹐傷則失守而陰虛﹐陰虛則無气﹐無气則死矣。如是者精神之在五臟﹐傷之則淫邪立至。心之在志爲喜﹐在气爲火爲熱﹔腎之在志爲恐﹐在气爲水爲寒。於是怵惕思慮傷其神﹐神傷則火動不止﹐火動不止則腎水恐懼之志者並矣。恐﹐其不解則動中而腎自傷﹐腎主藏精﹐與所受五臟六腑所輸至之精皆不得藏而時自下矣。此乃以心腎主宰精神者言也。至若他髒之精各得而泄﹐有所據乎﹖曰﹕《內經》所謂思想無窮﹐所願不得﹐意淫於外﹐入房太甚﹐宗筋弛縱﹐發爲白淫﹐其病筋痿。筋痿者﹐生於肝使內也。王注以白淫是白物淫衍如精之狀﹐因溲而下。𨿽云如精﹐殆非將化未成之精而徑出者乎﹖何以言之﹖精有謂生來之精者﹐先身生之精也﹔有謂食气入胃﹐散精於五臟者﹐有謂水飲自脾肺﹐輸腎而四布﹐五經並行之精者﹐此水谷日生之精也。然飲食日生之精﹐皆從生來元精之所化﹐而後分布﹐其髒盈溢則輸之於腎﹐腎乃元气之本﹐生成之根﹐以始終化之養之之道也。若飲食之精遇一臟有邪﹐則其髒之食味化之不全﹐不得入與元精俱藏而竟泄出﹐與夫所謂脾移熱於腎﹐少腹冤熱而痛出白者﹐義亦如之。王注𨿽謂消脂爍肉﹐無乃消其腎所藏之精歟﹖蓋使二髒無病﹐則此白物其不爲精乎﹖使二髒有病﹐則所藏之精其不變爲白物而出之乎﹖以此比例﹐則肺脾二髒之精﹐寧不有似肝臟之傷神動气﹐致精失守而走泄者乎﹖然則治當何如﹖曰﹕獨腎泄者治其腎﹐由他髒而致腎之泄者則兩治之﹐在他髒自泄者治其本髒﹐必察四屬以求其治。大抵精自心而泄﹐則血脈空虛﹐本縱不收﹔自肺而泄者﹐皮革毛焦﹐喘急不利﹔自脾而泄者﹐色黃肉消﹐四肢懈惰﹔自肝而泄者﹐色靑而筋痿﹔自腎而泄者﹐色黃黑髓空而骨惰﹐卽脈亦可辧也。

或問夜夢交接之理何如﹖曰﹕《內經》曰﹐腎者主水﹐受五臟六腑之精而藏之。又曰﹕主蟄﹐封藏之本﹐精之處也。又曰﹕陰陽之要﹐陽密乃固。陽彊不能密﹐陰气乃絕。陰平陽祕﹐精神乃治﹔陰陽離決﹐精气乃絕。又曰﹕陰陽總宗筋之會﹐會於气街。《靈樞》淫邪發夢篇曰﹕厥气客於陰器﹐則夢接內。蓋陰器者﹐宗筋之所系也﹐而足太陰﹑陽明﹑少陰﹑厥陰之筋﹐皆結聚於陰器﹐與衝﹑任﹑督三脈之所會。然厥陰主筋﹐故諸筋皆統屬於厥陰也。腎爲陰﹐主藏精。肝爲陽﹐主疏泄。陰器乃泄精之竅﹐是故腎之陰虛則精不藏﹐肝之陽彊則气不固。若遇陰邪客於其竅﹐與所彊之陽相感﹐則精脫出而成夢矣。所謂陽彊者﹐非髒之眞陽彊也﹐乃肝臟所寄之相火彊耳。蓋水爲陰﹐火爲陽﹐故統言火爲陽﹐然分言之則爲二。若火盛不已﹐反消亡其髒之眞陽也。肝乃魂之居﹐髒之眞陽虛則遊魂爲變﹐變則爲夢﹐與肝虛病者多夢亡人無異。曰﹕如子所言﹐夢遺則從肝腎得之乎﹖曰﹕不然。病之初起﹐亦有不在腎﹑肝﹐而在心﹑肺﹑脾﹑胃之不足者。然必傳於肝﹑腎而後精方走也﹐蓋有自然相傳之理存焉。何則﹖宗筋者﹐上絡胸腹﹐挾臍﹐下合橫骨。故《內經》謂其總陰陽之會﹐會於气街﹐主束骨而利機關也。夫五臟俱有火﹐其相火之寄於肝者﹐善則發生﹐惡則爲害﹐獨甚於他火。故平人肝气之剛勇﹐充於筋而爲罷極之本也。其陰器旣宗筋之所聚﹐乃彊於作用﹐皆相火充其力也。若遇接內得陰气與合﹐則三焦上下內外之火﹐翕然而下從﹐百體元府悉開﹐其滋生之精﹐盡趨會於陰器以躍出﹐豈止腎之所藏者而已哉﹖所謂厥气客於陰器則夢者﹐其厥气亦身中陰分所逆之气﹐與接內之气同是陰類﹐故夢猶接內之精脫也。若思欲不已﹐精气已客於陰器﹐至臥故成夢而泄矣。但夢者因眞陽虛而得之﹐故精脫之後﹐其气未能卒復﹐未免形體衰憊﹐不比平人接內之气﹐一二時便可復也。曰﹕治法當何如﹖曰﹕病從他髒而起﹐則以初感病者爲本﹐腎﹑肝聚病處爲標。若由腎﹑肝二髒自得者﹐獨治腎﹑肝。由陰陽離決﹐水火不交通者﹐則旣濟之。陰陽不相抱負者﹐則因而和之。陽虛者補其气﹐陰虛者補其血﹐陽彊者瀉其火。火有正治反治﹐從多從少﹐隨其攸利。經曰﹕思想無窮﹐所願不得﹐意淫於外﹐入房太甚﹐宗筋弛縱﹐發爲白淫夢遺等證。先賢治法有五﹕其一﹐用辰砂﹑磁石﹑龍骨之類﹐鎭墜神之浮游﹐河間祕眞丸﹑本事八仙丹之屬是也。其二﹐思想結成痰飲﹐迷於心竅而遺者﹐許學士用豬苓丸之類﹐導利其痰是也。其三﹐思想傷陰者﹐潔古珍珠粉丸﹑海藏大鳳髓丹﹑本事淸心丸﹐丹溪用海蛤粉﹑靑黛﹑香附﹑黃蘗﹑知母之類降火升陰是也。其四﹐思想傷陽者﹐謙甫鹿茸﹑蓯蓉﹑菟絲子等補陽是也。其五﹐陰陽俱虛者﹐丹溪治一形瘦人便濁夢遺﹐作心虛治﹐用珍珠粉丸﹑定志丸是也。

大智禪師云﹕夢遺不可全作虛冷﹐亦有經絡熱而得之者。嘗治一男子﹐至夜脊心熱夢遺﹐用珍珠粉丸﹑豬苓丸﹐遺止﹐終服紫雪﹐脊熱始除。又一男子脈洪腰熱遺精﹐用沈香和中丸下之﹐導赤散治其火而愈。於此知身有熱而遺者﹐皆熱遺也。若是用心過度而得之﹐宜遠志丸﹐用交感湯加蓮肉﹑五味吞下﹐仍佐以靈砂丹。若是思色欲不遂得之﹐宜以四七湯吞白丸子﹐甚者耳聞目見﹐其精卽出﹐名曰白淫﹐妙香散吞玉華白丹。初虞世治精滑不禁﹐用靑州白丸子﹐辰砂爲衣﹐服之甚效。若審是色欲過度﹐下元虛憊﹐泄滑無禁﹐宜正元飲加牡蠣粉﹑肉蓯蓉各半錢﹐吞養气丹或靈砂丹﹐仍佐以鹿茸丸﹑山藥丸﹑大菟絲子丸﹑固陽丸之類。然此項藥太僭燥﹐若妄用過劑﹐則陰水耗竭﹐壯火獨炎﹐枯脂消肉﹐骨立筋痿﹐而成不救之疾矣﹐用者審之﹗

醫家大法曰﹕嘗治脫眞不止者﹐以濇劑收止之﹐則不能收﹑不能止﹐不若瀉心火﹔若瀉心火不能止者﹐不若用升陽之劑﹐加風藥之類止之。非此能止之也﹐舉其气上而不下也。

醫貫【明趙獻可】

夢遺精滑論

治以腎肝爲主。經曰﹕陰陽之要﹐陽密乃固。陽彊不能密﹐陰气乃絕。陰平陽祕﹐精神乃治﹔陰陽離決﹐精气乃絕。夫所謂陽彊者﹐乃肝腎所寄之相火彊也﹔所謂陰絕者﹐乃腎中所藏之眞陰絕也。腎爲陰﹐主藏精。肝爲陽﹐主疏泄。是故腎之陰虛則精不藏﹐肝之陽彊則火不祕。以不祕之火﹐如臨不藏之精﹐有不夢﹐夢卽泄矣。或問曰﹕何故不爲他夢而偏多淫夢耶﹖曰﹕《靈樞經》淫邪發夢篇云﹕厥气客於陰气﹐則夢接內。蓋陰器者﹐泄精之竅﹐主宗筋﹐足太陰﹑陽明﹑少陰﹑厥陰之筋﹐與夫衝﹑任﹑督三脈之所會﹐諸筋皆結聚於陰器﹐而其中有相火寄焉。凡平人入房﹐而彊於作用者﹐皆此相火充其力也。若不接內﹐不與陰气合﹐則精不泄。一接內與陰相合﹐則三焦上下內外之火﹐翕然而下從﹐百體元府悉開﹐其滋生之精﹐盡趨於陰器以泄﹐而腎不藏矣。若其人元精堅固者﹐淫气不能搖﹐久戰而尙不泄﹐況於夢乎﹖縱相火動而成宵夢﹐夢亦不遺﹐此謂陰平陽祕無病人也。今人先天稟賦原虛﹐兼之色欲過度﹐以致腎陰衰憊﹐陰虛則相火動﹐相火之系上系於心﹐爲君火感物而動﹐動則相火翕然而隨﹐𨿽不交會﹐而精已離其位﹐卽客於陰器間矣。夜臥時當所寄之相火﹐一遇與內接時﹐與陰气相合同﹐故臥而卽夢﹐夢而卽遺也。若腎不虛﹐則無復是夢﹐夢亦不遺矣。故治是證者﹐先以腎肝爲主。或問曰﹕陰虛火動而夢遺﹐服丹溪補陰丸以滋陰降火﹐則證與藥相對﹐每依法服之而不效﹐何也﹖曰﹕此未得丹溪滋陰之本意也。蓋《丹溪心法》第一方﹐原以腎气丸爲滋陰之要藥也。今人不會其意﹐以黃蘗﹑知母爲君﹐槪用坎離丸固本之類。凡此俱是沈寒瀉火之劑﹐苦寒極能瀉水﹐腎有補而無瀉﹐焉能有裨於陰哉﹖獨薛立齋發明丹溪之所未發﹐專用六味地黃以補腎而治夢遺﹐屢效。縱有相火﹐水能滋木﹐水升而木火自息矣。倘有脾胃不足﹐濕熱下流者﹐以前丸爲主﹐煎服補中益气以升提之。有用心過度﹐心不能主令而相火代事者﹐亦以前丸爲主﹐仍兼用歸脾湯。有命門火衰﹐元精脫陷﹐玉關不約者﹐急用八味丸﹐或金鎖正元丹﹐以壯眞陽﹐使之涵乎眞精而不泄﹐此其大略也。如鄭魯叔﹑吳茭山二按﹐皆以腎爲主﹐而兼治心脾者。獨有一等腎不虛而肝經濕熱火旺者﹐莖中作痛﹐筋急縮﹐或作癢或腫﹐或挺縱不收﹐白物如精﹐隨溺而下﹐此筋疝也﹐用龍膽瀉肝湯主之。張子和曰﹕遺溺閉癃﹐陰痿脬痺﹐精滑白淫﹐皆男子之疝也。若血涸不月﹐月罷腰膝上熱﹐足躄﹐嗌漧﹐癃閉﹐小腹有塊﹐或定或移﹐前陰突出﹐後陰痔漏﹐皆女子之疝也。惟女子不曰疝而曰瘕。

景嶽全書【明張介賓】

淋濁論證

便濁證有赤白之分﹐有精溺之辧。凡赤者多由於火﹐白者寒熱俱有之。由精而爲濁者﹐其動在心腎﹔由溺而爲濁者﹐其病在膀胱肝脾。

赤濁之證﹐有溺之赤色者﹐有帶血而赤者。若見鮮血﹐則當從血證門溺血條下治之。若溺之黃赤者﹐此固多有火證﹐然必赤而痛濇﹐乃別有火脈火證﹐方可以火證赤濁論治。或以勞倦久病﹐酒色耗傷眞陰﹐或以素服淸涼等藥﹐愈服愈赤﹐愈見短少﹐而且無痛濇等證者﹐此系水虧液涸﹐全非赤濁之比。經曰﹕中气不足﹐溲便謂之變﹐卽此類也。但當溫補下元﹐使之气化﹐水必自淸﹐切不可因小便黃赤﹐一槪皆從火治。

白濁證有濁在溺者﹐其色白如泔漿。凡肥甘酒醴辛熱炙煿之物﹐用之過當﹐皆能致濁﹐此濕熱之由內生者也。又有炎熱濕蒸﹐主客時令之气﹐侵及臟腑﹐亦能致濁﹐此濕熱之由外入者也。然自外而入者少﹐自內而生者多。總之必有熱證熱脈﹐方是火證﹐淸去其火﹐則濁無不愈矣。有濁在精者﹐必由相火妄動﹐淫欲逆精﹐以致精離其位﹐不能閉藏﹐則源流相繼﹐淫溢而下﹐移熱膀胱﹐則溺孔濇痛﹐淸濁並至﹐此皆因於熱也。及其久也﹐則有脾气下陷﹐土不制濕而水道不淸者﹔有相火已殺﹐心腎不交﹐精滑不固而遺濁不止者﹐此皆無熱證也。有熱者當辧心腎而淸之﹐無熱者當求脾腎而固之﹑舉之。治濁之法﹐無出此矣。

淋之爲病﹐小便痛濇滴瀝﹐欲去不去﹐欲止不止者是也。是亦便濁之類﹐而實濁之甚者。但濁出於暫﹐久而不已則爲淋證。其證則或有流如膏液者﹐或出如砂石而痛不可當者﹐或有如筋條者﹐或時爲溺血血條者。此淋之與濁﹐誠有不同。故嚴氏有五淋之辧﹐曰气﹑石﹑血﹑膏﹑勞是也。气淋爲病﹐小便濇﹐常有餘瀝﹔石淋莖中痛﹐溺如砂石﹐不得卒出﹔膏淋溺如膏出﹔勞淋勞倦﹐卽發痛引气沖﹔血淋遇熱卽發﹐甚則溺血﹐候其鼻頭色黃者﹐小便難也。大抵此證多由心腎不交﹐積蘊熱毒﹐或酒後房勞﹐服食燥熱﹐七情鬱結所致﹐此嚴氏之說固已盡之。然淋之初病﹐則無不由乎熱劇﹐無容辧矣。但有久服寒涼而不愈者﹐又有淋久不止﹐及痛濇皆去﹐而膏液不已如白濁者﹐此爲中气下陷﹐及命門不固之證﹐必以脈證而察其寒熱與虛﹐庶乎無誤。

論治

熱畜膀胱﹐溺赤熱甚﹐而或痛或濇者﹐必當專去其火﹐宜先用抽薪飲﹑大分淸飲﹑七正散之類主之。若小水不利﹐而煩熱難解者﹐惟菉豆飲爲最妙。若兼大便燥結者﹐宜八正散主之。若微熱不甚﹐或熱勢稍退者﹐宜加減一陰煎﹐或導赤散﹑火府丹﹑淸心蓮子飲之類主之。若小水不利者﹐宜淸肺飲子主之。

溺白證﹐凡如泔如漿者﹐亦多屬膀胱水道之熱﹐宜導赤散﹑徙薪飲之類以淸之。若無內熱而溺白者﹐多由飲食濕滯﹐宜小分淸飲﹐或苓朮二陳湯﹐減去漧薑以燥之利之。大都濕在腸胃﹐或在膀胱者﹐宜二陳湯或半夏丸丹之類﹐皆可擇用。若胞气不固﹐而液濁不淸者﹐亦敗精之屬﹐宜祕元煎或水陸二仙丹以固之。濁在精分者﹐必因相火妄動﹐或逆精而然﹐以致精溺並至。若兼濇痛之甚者﹐亦宜抽薪飲﹑大分淸飲之類﹐先去其火﹐然後再安精气。及其稍久﹐痛濇俱去﹐而惟精濁不止者﹐當用寧心固腎等劑﹐宜祕元煎﹑菟絲煎﹐或人參丸﹑定志丸。心虛﹐白濁飲之類主之。

命門虛寒﹐陽气不固﹐則精濁時見﹐而久不能愈者﹐但當培補命門﹐宜右歸丸﹑益志湯﹑石刻安腎丸﹑八味地黃丸之類主之。若虛本不甚﹐而胞气微寒不攝者﹐宜萆薢分淸飲主之。

治淋之法﹐大都與治濁相同。凡熱者宜淸﹐濇者宜利﹐下陷者宜升提﹐虛者宜補﹐陽气不固者宜溫補命門。但當以前法通用﹐無他技也。

血淋證﹐若在男子﹐則凡便血不痛者﹐卽爲溺血﹔血來而痛者﹐卽曰血淋。然無非逆血證耳﹐治法具詳血證門。惟婦人之血淋﹐則多由衝﹑任經脈之病﹐大與男子不同﹐婦人門另有正條。

遺精論證

夢遺﹑精滑﹐總皆失精之病﹐𨿽其證有不同﹐而所致之本則一。蓋遺精之始﹐無不病由乎心。正以心爲君火﹐腎爲相火﹐乃有所動﹐腎必應之。故凡以少年多欲之人﹐或心有妄思﹐或外有妄遇﹐以致君火搖於上﹐相火熾於下﹐則水不能藏而精隨以泄。初泄者不以爲意﹐至再至三﹐漸至不已﹐及其久而精道滑﹐則隨觸皆遺﹐欲遏不能矣。斯時也﹐精竭則陰虛﹐陰虛則無气﹐以致爲勞爲損﹐去死不遠也。蓋精之藏制𨿽在腎﹐而精之主宰則在心﹐故精之畜泄無非聽命於心。凡少年初省人事﹐精道未實者﹐苟知惜命﹐先須惜精﹐苟欲惜精﹐先宜靜心。但見伶俐乖巧之人﹐多有此病﹐而田野愚魯之夫﹐多無此病﹐其故何也﹖亦總由心之動靜而已。此少年未病之前所當知也。及其旣病而求瘥﹐則尢以持心爲先﹐然後隨證調理﹐自無不愈。使不知求本之道﹐全恃藥餌而欲望成功者﹐蓋亦幾希矣。

遺精之證有九﹕凡有所注變而夢者﹐此精爲神動也﹐其因在心。有欲事不遂而夢者﹐此精失其位也﹐其因在腎。有值勞倦卽遺者﹐此筋力有不勝﹐肝脾之气弱也。有因用心思索過度輒遺者﹐此中气有不足﹐心脾之虛陷也。有因濕熱下流﹐或相火妄動而遺者﹐脾腎之火不淸也。有無故滑而不禁者﹐此下元之虛﹐肺腎之不固也。有素稟不足而精易滑者﹐此先天元气之單薄也。有久服冷利等劑﹐以致元陽失守而滑泄者﹐此誤藥之所致也。有壯年气盛﹐久節房欲而遺者﹐此滿而溢者也。凡此之類﹐是皆遺精之病。然心主神﹐肺主气﹐脾主濕﹐肝主疏泄﹐腎主閉藏﹐則凡此諸病五臟皆有所主﹐故治此者亦當各求所因也。若滿而溢者則去者自去﹐生者自生﹐勢出自然﹐無足爲意也。

因夢而出精者﹐謂之夢遺﹔不因夢而精自出者﹐謂之滑精。夢遺者﹐有情有火﹐有虛有溢。有因情動而夢者﹐有因情動而夢者。情動者當淸其心﹐精動者當固其腎。滑精者無非腎气不守而然。若暴滑而兼痛者﹐則是赤白濁。

論治

精道滑而常夢常遺者﹐此必始於欲念﹐成於不謹﹐積漸日深﹐以致腎气不固而然。惟苓朮菟絲丸爲最佳﹔其次則小菟絲子丸﹑金鎖思仙丹之類﹐皆可擇用。

君火不淸﹐神搖於上﹐則精遺於下﹐火甚者宜先以二陰煎之類﹐淸去心火﹔火不甚者宜先以柏子養心丸﹑天王補心丹﹐或人參丸﹑遠志丸之類﹐收養心气﹐然後用苓朮菟絲丸之類固之。若相火易動﹐肝腎多熱而易於疏泄者﹐宜經驗豬肚丸爲最﹐或固精丸之類主之。然須察其火之微甚﹐宜淸者﹐亦當先淸其火。

凡思慮勞倦每觸卽遺者﹐但培補心脾﹐勿得誤爲淸利。惟壽脾煎或歸脾湯減去木香﹐或用祕元煎主之﹐皆其宜也。其有气分稍滯﹐不堪芪﹑朮者﹐宜菟絲煎主之﹐或以人參湯吞苓朮菟絲丸亦妙。

先天素稟不足﹐元陽不固﹐每多遺滑者﹐當以命門元气爲主﹐如左歸﹑右歸﹑六味﹑八味等丸﹐五福飲﹑固陰煎﹑菟絲煎之類﹐隨宜用之。或經驗祕眞丸亦可酌用。濕熱下流﹐火伏陰中而遺者﹐宜四苓散﹐或大小分淸飲之類主之。

過服寒涼冷利等藥﹐以致陽气不固﹐精道滑而遺泄不止者﹐速當溫補脾腎﹐宜五君子煎﹑壽脾煎﹐或右歸丸﹑八味地黃丸﹑家韭子丸之類主之。

治遺精法﹕凡心火盛者﹐當淸心降火﹔相火盛者﹐當壯水滋陰﹔气陷者﹐當升舉﹔滑泄者﹐當固濇﹔濕熱相乘者﹐當分利﹔虛寒冷利者﹐當溫補下元﹔元陽不足﹐精气兩虛者﹐當專培根本。今人之治遺泄﹐動以黃蘗﹑知母爲君﹐或專用固本丸﹑坎離丸之類﹐不知苦寒之性﹐極能沈降瀉水﹐腎虛者尢非所宜。腎有補而無瀉﹐此輩亦何裨於腎﹖而凡用於非火滑泄者﹐適足爲腎之害耳。

石室祕籙【淸陳士鐸】

石淋

人有小便中溺五色之石﹐未溺之前痛甚﹐已溺之後少少寬快﹐此卽石淋也。交感之後入水﹐或入水之後交感﹐皆有此證。方用熟地﹑山茱萸﹑澤瀉各三兩﹐茯苓﹑意仁﹑車前子﹑麥冬各五兩﹐靑鹽一兩﹐骨碎補二兩﹐芡實八兩﹐肉桂三錢爲末﹐蜜丸﹐早晚白滚水吞下各一兩﹐十日必無溺石之苦矣。此證成之最苦﹐欲溺而不溺﹐不溺而又欲溺﹐尿管中痛如刀割﹐用盡气力﹐止溺一塊﹐其聲錚然﹐見水不化﹐乃膀胱之火熬煎而成﹐此異病也。其色或紅﹑或白﹑或黃﹑或靑﹑或黑不一﹐總皆水郁而火煎之也。此方之妙﹐全不去治石淋而徑去補腎水之不足﹐水足而火自消﹐火消而水自化﹐其中有妙旨也。倘治膀胱﹐則气不能出﹐又何以化水哉﹖

遺精

夢遺之病﹐多成於讀書飄蕩之子﹐或見色而思﹐或已泄而戰﹐或用心作文﹐以取快於一時﹐或夜臥不安而漁色﹐遂至風情大勝﹐心气不寧﹐操守全無﹐玉關不閉﹐往往少年坐困也。今立一方﹐熟地﹑芡實﹑白朮﹑山藥各八兩﹐山茱萸﹑炒棗仁各四兩﹐北五味﹑麥冬﹑茯苓﹑車前子各三兩﹐遠志一兩﹐各爲末﹐蜜爲丸﹐每日白滚水送下一兩﹐一料全愈﹐不再發。此方妙在用芡實﹑山藥爲君﹐而以熟地﹑山茱萸之類爲佐﹐直補其心腎之陰﹐而又以白朮利其腰臍﹐而元精自不外泄。況夢遺原無止法﹐愈止而愈泄。不若補其陰气﹐總或走失亦不狼狽﹐何必補濇而後不走失乎﹖然則不閉之閉﹐正深於閉﹐又何必牡蠣﹑金櫻子之爲得哉﹖車前利小便而不走气﹐利其水則必存其精﹐又不可不知其功。

夢遺之證﹐久則玉關不閉﹐精盡而亡﹐人往往用濇精之藥﹐所以不救。倘於未曾太甚之時﹐大用補精補气之藥﹐何至於此﹖方用芡實﹑山藥各一兩﹐蓮子五錢﹐炒棗仁三錢﹐茯神二錢﹐人參一錢﹐水煎服。此方名保精湯。先將湯飲之後﹐加白糖五錢﹐拌勻連滓同服﹐每日如此﹐不須十日卽止矣。藥味平淡﹐收功獨神者﹐蓋芡實﹑山藥固精添髓﹐蓮子淸心止夢﹐茯神﹑棗仁安魂利水﹐得人參以運用於無爲﹐不必止夢而夢自無﹐不必止精而精自斷﹐又何至玉關不閉﹐至於夭亡哉﹗古今圖書集成醫部全錄卷二百六十九

淋濁遺精門

方

茯神湯【《濟生方》】治欲心太熾﹐思想太過﹐夢泄不禁﹐夜臥不寧﹐心悸。

茯苓去皮﹐一錢半遠志棗仁炒﹐各一錢二分石菖蒲人參白茯苓當歸酒洗﹐各一錢黃連生地黃各八分甘艸四分

右﹐水二鍾﹐蓮子七枚槌碎﹐煎八分﹐食前服。

大金花丸【《河間六書》﹐下同】一名旣濟解毒丸。治中外諸熱﹐溺血淋閉。

黃連黃蘗黃芩大黃各半兩

右爲末﹐滴水丸如小豆大﹐每服二三十丸﹐新汲水下。自利去大黃加梔子。小兒丸如麻子﹐三五丸。

祕眞丸治白淫﹐小便不止﹐精气不固﹐及有餘瀝或夢陰人通泄。

訶子皮大者﹐五个縮砂仁半兩﹐去皮龍骨研朱砂各一兩﹐研細﹐一分爲衣

右爲末﹐麵糊丸如菉豆大。每服一丸﹐空心溫酒下﹐冷水亦得﹐不可多服。大便祕﹐蔥白湯茶下。

治淋方【《千金方》﹐下同】治諸淋。

滑石石葦﹝艸舌﹞蔞根各二兩

右三味﹐治下篩﹐大麥飲服方寸匕﹐日三。

又方治五勞﹑七傷﹑八風﹑十二痺﹐勞結爲血淋﹐熱結爲肉淋﹐小便不通﹐莖中及小腹痛不可忍者。

滑石桂心王不畱行通艸冬葵子車前子各二分甘遂一分石葦四分

右八味治下篩﹐以麻子飲五合﹐和服方寸匕﹐日三﹐尿砂石出。一方加楡木白皮三分。

又方治血淋﹐小便滲痛。

雞蘇二兩通艸滑石各五兩竹葉一把生地黃半斤小薊根一兩

右六味﹝口父﹞咀﹐水九升﹐煎取三升﹐去滓﹐分三服﹐溫服。

石葦散治血淋。

石葦當歸蒲黃芍藥各等分

右四味﹐治下篩﹐酒服方寸匕﹐日三。

小薊飲子【《濟生方》﹐下同】治下焦結熱血淋。

生地黃洗﹐四兩小薊根滑石通艸藕節蒲黃炒淡竹葉當歸去蘆酒浸山梔子仁甘艸炙﹐各半兩

右﹝口父﹞咀﹐每服四錢﹐水一盞半﹐煎至八分﹐去滓溫服﹐空心食前。

固精丸治嗜欲過度﹐勞傷腎經﹐精元不固﹐夢遺白濁。

肉蓯蓉酒浸薄切焙陽起石火煆研極細鹿茸燎去毛酥炙韭子炒赤石脂火煆七次龍骨生用川巴戟槌去心白茯苓鹿角霜附子炮去皮臍﹐各等分

右爲末﹐酒糊爲丸如梧桐子大。每服七十丸﹐空心﹐鹽酒﹑鹽湯任下。

又方【丹溪﹐下同】治老人气虛而淋者。

人參白朮木通山梔

或湯或丸﹐隨宜。

通祕散治血淋﹐痛不可忍。

陳皮香附赤茯苓各等分

右銼碎﹐每服二錢﹐水煎空心服。

白薇散治血淋熱淋。

白薇赤芍各等分

右爲末﹐每服二錢﹐溫酒調下﹐立效。或加檳榔。

又方治淋。

人參一錢白朮一錢半澤瀉赤茯苓各七分甘艸麥門冬滑石各半錢竹葉三十片燈心二十莖

右剉﹐作一服﹐水煎。

生附湯治冷淋﹐小便祕濇﹐數起不通﹐竅中苦痛﹐憎寒凜凜﹐多因飲水過度﹐或爲寒濕﹐心虛志耗﹐皆有此證。

附子炮去皮臍滑石水飛﹐各半兩瞿麥木通各七錢半半夏

右銼碎﹐每服三錢﹐水一鍾﹐生薑三片﹐燈心二十莖﹐蜜半匙﹐煎﹐空心服。

又方治赤濁。

黃蘗炒黑﹐一兩生蘗二兩蛤粉三兩神曲半兩

右爲末﹐水丸服。

定志丸治白濁。

遠志石菖蒲各二兩人參白茯苓各二兩

右爲末﹐蜜丸梧子大﹐朱砂爲衣。每服七丸﹐加至二十丸﹐空心米湯送下。

通滑散治熱結﹐小便赤濇不通﹐水道中痛﹐尿卽號啼。

滑石一兩通艸七錢半冬葵子赤茯苓車前子黃芩各半兩

右爲末﹐每服半錢﹐或一錢﹐食前﹐溫熟水調下。

又方治遺精。

良姜三錢黃蘗芍藥各二錢﹐並燒灰存性樗根白皮一兩半

右爲末﹐糊丸﹐每服三十丸。

威喜丸治夢泄。

白茯苓去皮作塊﹐用豬苓�分﹐同於磁器內煮二十沸﹐取出日幹﹐不用豬苓黃蠟各四兩

右以茯苓爲末﹐溶蠟搜丸如彈子大。每服一丸﹐空心細嚼﹐津液咽下﹐小便淸爲度。忌米酢。

珍珠粉丸【《寶鑑》﹐下同】治白淫夢泄遺精﹐及滑出而不收。

眞蛤粉黃蘗各一斤﹐新瓦上炒赤

右爲末﹐滴水丸如桐子大。每服一百丸﹐空心溫酒送下。

補眞玉露丸治陽虛陰盛﹐精脫淫鑠﹐脛酸。

白茯苓去皮白龍骨水飛韭子酒浸炒菟絲酒浸﹐各等分

右﹐火日修合爲末﹐酢糊丸桐子大。每服五十丸﹐溫酒送下﹐鹽湯亦得。空心食前﹐少時以飯羹壓之。

王瓜散治小便自利﹐如泔色﹐此腎虛也。

王瓜根桂心各一兩白石脂菟絲子酒浸牡蠣鹽泥裹燒赤﹐候冷去泥﹐各二兩

右爲末﹐每二錢大麥煎粥湯調下﹐一日三服﹐食前。

導赤散【《良方》﹐下同】治心虛蘊熱﹐小便赤淋﹐或成淋痛。

生地黃四錢木通三錢甘艸二錢

右作一服﹐水二鍾﹐竹葉十片煎至一鍾﹐不拘時服。

瞿麥散治血淋尿血。

瞿麥穗赤芍藥車前子白茅根無根用花赤茯苓桑白皮炒石葦去毛生地黃阿膠炒滑石黃芩甘艸炙﹐各二錢

右爲末﹐每二錢入血餘燒灰一錢﹐食前沸湯調服。

海金沙散治小便淋瀝﹐及下焦濕熱﹐气不施化﹐或五種淋疾﹐癃閉不通。

海金沙木通滑石瞿麥穗通艸各錢半杏仁去皮尖麩炒﹐二錢

右作一服﹐水二鍾﹐燈心二十莖﹐煎至一鍾﹐食前服。

淸肺飲子治渴而小便不利﹐邪熱在上焦气分也。

茯苓豬苓澤瀉各二錢琥珀車前子炒木通瞿麥萹蓄各一錢通艸燈心各五分

右作一服﹐水二鍾﹐煎至一鍾﹐食遠熱服。此證八正散﹑五苓散﹐多宜服之。

豬苓湯治五淋。

豬苓赤茯苓阿膠炒澤瀉滑石各二錢

右作一服﹐水二鍾﹐煎至一鍾﹐食前服。

楡皮飲治小便卒暴﹐淋澀不通。

楡白皮洗瞿麥穗梔子仁赤茯苓去皮﹝木郁﹞李仁湯浸去皮尖炒雞蘇葉木通各半兩

右﹝口父﹞咀﹐每服三錢匕﹐水一大鍾﹐煎七分﹐去滓﹐不拘時溫服。

通艸散治腎气不足﹐膀胱有熱﹐水道不通﹐淋瀝沙石﹐痛不可忍﹐或出鮮血﹐並皆治之。

通艸二兩﹐切作片﹐以糯米飲拌﹐日中曬漧桂心白芍藥石葦去毛蒲黃炒﹐各一兩滑石王不畱行各半兩葵子一兩半甘遂三錢

右爲細末﹐每服三錢﹐食前用沸湯調服。

王不畱行散治熱淋疼痛不止。

王不畱行車前子木通各一兩葵子滑石各一兩五錢當歸微炒蒲黃赤芍藥甘遂煨桂心各半兩

右爲細末﹐每服一錢﹐食前用粥飲調服。

當歸湯治血淋及五淋等疾。

當歸淡竹葉燈心竹芫荽紅棗麥冬烏梅木龍一名野葡萄藤甘艸

右等分﹐煎濃作熟水。患此疾者多渴﹐隨意飲之。

羚羊角散治血淋﹐小便熱結濇痛。

羚羊角屑梔子仁葵子炒﹐各一兩靑葙子紅藍花炒麥門冬大靑大黃炒﹐各半兩

右搗篩﹐每服三錢匕﹐水一盞﹐煎七分﹐去滓﹐不拘時溫服。

雞蘇飲子治血淋不絕。

雞蘇一握﹐切石膏八分﹐碎竹葉一握﹐切生地黃一升﹐切蜀葵子四分﹐爲末

右四味﹐以水五升﹐煮二升﹐去滓﹐下葵子末﹐分溫二服。如人行五里久﹐進一服。忌蕪荑蒜面炙肉等。

金黃散治小便血淋﹐疼痛。

大黃煨人參蛤粉黃蜀葵花焙

右等分爲末﹐每服一錢匕﹐燈心煎湯調服﹐日三。

神效方治血淋。

海螵蛸生漧地黃赤茯苓各等分

右爲細末﹐每服一錢﹐用柏葉﹑車前艸煎湯調服。

如聖散治沙淋。

馬藺花麥門冬去心白茅根車前子甜葶藶苦葶藶炒檀香連翹各等分

右爲末﹐每服四錢﹐水煎服。如渴加黃芩同煎﹐臨熟入燒鹽少許﹐服之。

取石方治石淋小便時沙石下流﹐塞其水道﹐疼痛不可勝忍﹐經及時日﹐水道不通﹐其气上攻﹐頭痛﹐面目浮腫﹐重則四肢八節俱腫。其石大者如梅核﹐堅硬如有稜角﹐其石小者惟碎石相結﹐通下卽碎。

冬葵子滑石射幹知母各一分通艸三分

右爲細末﹐每服二錢半﹐水一盞半﹐苦竹葉十片同煎﹐取一盞去滓﹐食前熱服。又大腑熱頭痛﹐若體气壯健﹐先進後方藥兩三盞﹐然後進取石方。

體气壯健先進方治石淋水道不通﹐卻頭痛膈昏﹐宜先服此藥。

麻黃羌活射幹荊芥穗紫菀防風知母蔓荊子牽牛各一分半夏二銖

右爲末﹐每二錢﹐水一盞﹐煎九分﹐去滓﹐食後熱服。

鹿茸益精丸治心虛腎冷﹐漏精﹐白濁。

鹿茸去毛酥炙黃桑螵蛸瓦上焙肉蓯蓉杜仲去皮切薑汁炒去絲巴戟去心益智仁菟絲子酒浸川楝子去皮核取肉焙當歸禹餘糧火煆酢淬﹐各三兩韭子微炒山茱萸破故紙炒赤石脂龍骨另研﹐各半兩滴乳香二錢半

右爲細末﹐酒調糯米末煮糊爲丸如梧桐子大。每服七十丸﹐食前用白茯苓煎湯送下。

四精丸治白濁煩渴。

鹿茸肉蓯蓉山藥茯苓去皮﹐各等分

右爲細末﹐米糊爲丸如梧桐子大。每服三十丸﹐空心用棗湯送下。

玉鎖固眞丹治心气不足﹐思慮太過﹐腎經虛損﹐眞陽不固﹐漩有遺瀝﹐小便經歲白濁﹐或淡赤﹐或如膏﹐夢寐精泄﹐甚則身體拘倦﹐骨節酸痛﹐飲食不進﹐面色黧黑﹐容枯肌瘦﹐唇口漧燥﹐虛煩盜汗﹐舉動乏力﹐多服取效。

白龍骨半斤磁石火煆酢淬七次牡蠣煆遠志甘艸煮去心白茯苓吳茱萸焙巴戟官桂去粗皮肉蓯蓉酒浸焙桑螵蛸酒浸焙桑寄生附子炮去皮臍川楝去核炒當歸蒼朮酒炒木香黃芪茴香朱砂各一兩紫梢花兩半菟絲子酒浸焙家韭子各二兩半

右爲細末﹐煉蜜和丸如梧桐子大。每服五十丸﹐空心用溫酒或鹽湯送下。

桑螵蛸丸治下焦虛冷﹐精滑不固﹐遺瀝不斷。

桑螵蛸七个﹐炒附子炮去皮臍五味子龍骨各半兩

右爲細末﹐糯米糊爲丸如梧桐子大。每服五十丸﹐空心用鹽酒送下。

仙方固眞丹專治精泄不禁。

禹餘糧石中黃赤石脂紫石英石燕子俱用炭火內煆通紅﹐酢三升淬﹐研爲細末﹐各一兩白茯苓四兩人參二兩靑鹽一兩

右爲細末﹐再研勻﹐用無灰酒煮糊和丸如小指頭大﹐以朱砂爲衣﹐每服二三丸﹐用溫酒或鹽湯送下﹐空心臨睡服。

鎖陽丹治脫精不禁。

白茯苓龍骨另碾﹐各一兩桑螵蛸三兩﹐瓦上焙

右爲細末﹐麵糊爲丸如梧桐子大。每服七十丸﹐食前用茯苓煎湯﹐入鹽少許送下。

鎖精丸治精滑不禁。

獨活續斷谷精艸石蓮肉去殼幹菱米金櫻子白茯苓川楝子去核炒木豬苓小茴香藕節雞頭蓮蕊五色龍骨各等分

右爲細末﹐用雞子淸爲丸如梧桐子大。每服四五十丸﹐空心用鹽湯送下﹐以干物壓之。

無名丹補虛守神﹐濇精固陽道﹐男子服之有奇效﹐非筆可盡述。其作用非至神不能處之﹐遂無名可稱其效﹐故曰無名。

茅山蒼朮一斤﹐不用泔浸﹐入藥臼﹐以面杖舂﹐令精滑淨﹐篩去粗皮﹐亦不須過當龍骨別研如粉川烏頭大者﹐炮去皮臍﹐各一兩赤石脂二兩﹐研川楝子三兩﹐去核微炒破故紙三兩﹐微炒舶茴香一兩半﹐微炒

右爲細末﹐合和勻﹐酒煮麵糊爲丸如梧桐子大。朱砂爲衣﹐多可百丸﹐少止三十丸﹐食前溫酒米飲鹽湯任下。如欲恃藥力﹐冷酒下五十丸﹐婦人無子服之﹐有益。一方加遠志﹑蓮肉並去心﹑白茯苓三味﹐各一兩﹐用蘇合香丸酒下。一方無赤石脂。

煨腎附子散治腎臟虛憊﹐遺精盜汗。

獖豬腎一雙附子一錢﹐爲末

右將豬腎批開﹐入附子末在內﹐以濕紙裹煨熟﹐空心稍熱服之﹐卽飲酒一盞送下。

心腎丸治心腎不足﹐精少血燥﹐心下煩熱﹐怔忡不安﹐或口漧生瘡﹐目赤頭運﹐小便赤濁﹐五心煩熱﹐多渴引飲﹐但是精虛血少﹐不受峻補﹐並宜服之。

菟絲子淘酒蒸搗麥門冬去心﹐各二兩

右爲細末﹐煉蜜爲丸如梧桐子大。每服七十丸﹐空心食前﹐用鹽湯送下。

固眞散治才睡著卽泄精。

白龍骨一兩韭子一合

右爲細末﹐每服二錢匕﹐空心用酒調服。此二味藥大能濇精固眞气﹐暖下元。

枸杞丸補精气。

枸杞子冬采者佳黃精

右各等分﹐爲細末﹐二味相和搗成塊﹐捏作餅子﹐幹復搗爲末﹐煉蜜爲丸如梧桐子大。每服五十丸﹐空心溫水送下。

葛眞人百補交精丸治夢泄精滑不禁。

熟地黃酒浸一宿﹐切焙漧﹐四兩五味子六兩杜仲去粗皮炒斷絲﹐三兩肉蓯蓉酒浸焙漧山藥牛膝銼﹐酒浸一宿﹐焙漧﹐各二兩澤瀉山茱萸茯神遠志石膏火煆令赤﹐去火毒赤石脂巴戟柏子仁微炒別研﹐各一兩

右爲細末﹐煉蜜爲丸如梧桐子大。每服二十丸﹐空心用酒送下﹐男女並宜服之。

王荊公妙香散安神﹐閉精﹐定心气。

五色龍骨益智仁人參各一兩白茯苓遠志茯神各半兩朱砂研甘艸炙﹐各一分

右爲細末﹐每服二錢﹐空心用溫酒調服。

香茸丸滋補精血﹐益養眞元。治下焦陽竭﹐臍腹﹝疒丂﹞痛﹐飲食減少﹐目視﹝目巟﹞﹝目巟﹞﹐夜夢鬼交﹐遺泄失精﹐肌肉消瘦。

鹿茸麋茸俱用火燎去毛﹐酥炙﹐各二兩沈香五味子白茯苓白龍骨火煆肉蓯蓉酒浸一宿﹐切焙漧﹐各一兩麝香別研﹐半兩

右爲細末和勻﹐用熟地黃三兩﹐焙漧爲細末﹐以酒二升熬成膏子﹐搜藥入臼內﹐搗千杵﹐如硬﹐更入酒少許﹐丸如梧桐子大。每服五十丸﹐空心溫酒鹽湯任下。

人參湯一名棗仁湯。治虛勞失精﹐便溺白濁﹐形體枯瘦﹐腰膝疼痛。

人參官桂芍藥各三錢白茯苓白龍骨牡蠣煆黃芪甘艸炙﹐各半兩酸棗仁澤瀉各一分半夏湯洗去滑焙漧﹐二兩

右粗搗﹐每服三錢﹐水一盞﹐入生薑半分搗碎﹐煎至七分去滓﹐空心溫服。

韭子丸治虛勞漏精。

韭子炒車前子菟絲子酒浸別搗龍骨天雄炮去皮臍﹐各一兩鹿茸燎去毛﹐酒炙桑螵蛸炙漧薑炮﹐各三分

右爲細末﹐煉蜜和丸如梧桐子大。每服二十丸﹐空心用黃芪煎湯送下。

固气丸治淸精自下。

天雄菟絲子五味子龍骨各兩半漧薑桑螵蛸山茱萸巴戟各一兩韭子二兩

右爲細末﹐煉蜜和丸如梧桐子大。每服三四十丸﹐空心用溫酒任下。或漧薑減半﹐亦可。一方有木賊一兩半。

內固丸濇精健陽。

天雄龍骨鹿茸牡蠣韭子各半兩

右爲細末﹐酒煮麵糊爲丸如梧桐子大。每服三十丸﹐空心用冷酒送下﹐臨臥時再服。

安中湯治腎經虛寒﹐遺精白濁﹐四肢煩倦﹐時發蒸熱﹐精滑不禁。

熟地黃川巴戟龍骨茯苓遠志天雄五味子山藥各三錢半肉蓯蓉酒浸去皺皮川續斷各四錢菟絲子蛇牀子各四錢半

右爲細末﹐每服二錢﹐食前用酒調服。

金鎖玉關丸治遺精白濁﹐心虛不寧。

雞頭肉蓮子肉蓮花蕊藕節白茯苓白茯神幹山藥各二兩

右爲細末﹐用金櫻子二斤去毛槌碎﹐水一斗﹐熬至八分﹐去滓﹐再熬成膏﹐仍用少麵糊同和爲丸如梧桐子大。每服五七十丸﹐不拘時溫米飲送下。

通靈散治心气不足﹐小便滑﹐赤白二濁。

益智仁白茯苓白朮各等分

右爲細末﹐每服二錢﹐不拘時用白湯或溫酒調服。

玉鎖丸治夢遺失精﹐小便白濁。

五色龍骨另研﹐三錢敗荷葉曬漧不見火﹐二兩白茯苓牡蠣左顧者﹐煆過﹐各一兩

右爲細末﹐研勻﹐以敗蠟鎔和丸如梧桐子大。如無敗蠟﹐以蠟糊代之。每服三五十丸﹐空心用麥門冬湯送下﹐日進二服。如覺陽道衰微﹐小便淸﹐夢遺止﹐卽住服。忌酒並熱面動風等物。如欲陽道如故﹐卽以麝香酒解之。此藥治大衰﹐痿陽道﹐止妄心﹐惟修眞養性之士宜服之。

二參丸治虛勞﹐小便餘瀝﹐尿精。

人參菟絲子酒浸一宿﹐另搗﹐各半兩澤瀉麥冬去心焙﹐各一兩官桂牡蠣煆研成粉黃蘗蜜炙細辛附子炮去皮臍山芋苦參各三分生地黃焙漧姜炮﹐各一分

右爲細末﹐煉蜜和丸如梧桐子大。每服三十丸﹐空心用溫酒送下。如﹝疒帬﹞痺﹐加附子炮裂去皮臍一分。婦人血傷﹐加生地黃焙半兩﹐黃蘗去粗皮蜜炙一分。一方用熟地黃治虛勞失精﹐小腹弦急﹐隱隱頭疼﹐目痛發落。

椒腎丸治虛勞內傷﹐腎气衰冷﹐小便餘瀝﹐精气滑泄。

漢椒去目並合口者﹐微炒出汗鹿茸去毛酥炙雞頭實生用龍骨各二兩肉桂白礬煆桑螵蛸微炒漧薑炮白朮土炒﹐各一兩半補骨脂微炒﹐一兩

右爲細末﹐入鹽花二兩﹐研令勻﹐用獖豬腎十枚﹐切去脂膜﹐研令爛﹐以酒三升漸入﹐熬成膏﹐次入藥末和搗二三百杵﹐丸如梧桐子大。每服三十丸﹐食前溫酒送下。

韭子丸治房室過度﹐精泄自出不禁﹐腰背不得屈伸﹐食不生肌肉﹐兩腳苦弱﹐此藥治之。

韭子一升桂心當歸紫石英遠志天雄紫菀山茱萸薯蕷細辛人參禹餘糧川芎白朮附子石菖蒲杜仲漧薑釵石斛白茯苓白僵蠶天門冬甘艸各一兩半肉蓯蓉菟絲子漧地黃蛇牀子黃芪各二兩漧漆牛髓各四兩大棗五十枚

右爲細末﹐以白蜜入牛髓﹐棗膏合搗三五千杵﹐丸如梧桐子大。每服十五丸﹐加至二十丸﹐空心溫酒鹽湯任下。

摶金散夫便濁之疾﹐皆緣心腎水火不濟﹐或因酒色﹐遂至以甚﹐謂之土淫。蓋心有虛熱而腎不足﹐故土邪干水。史載之嘗言夏則土燥而水濁﹐冬則土堅而水淸﹐此其理矣。醫者往往峻補﹐其疾反甚。此方中和服之﹐使水火旣濟﹐而土自堅﹐其流淸矣。

人參龍骨煆﹐水一兩白茯苓絡石各二兩

右爲細末﹐每服一錢﹐空心用米飲調下﹐臨睡再服。

坎離丹旣濟水火﹐滋補心腎﹐止白濁夢遺。

酸棗仁淨肉研辰砂各一兩乳香半兩﹐研附子一个﹐炮去皮臍

右爲細末﹐研勻﹐煉蜜爲丸如雞頭實大﹐每服五丸﹐燈心湯溫酒送下。須是臘月合﹐以磁器收之。

三仙丸治夢泄。

益智仁二兩﹐用鹽二兩炒﹐去鹽烏藥一兩半﹐炒山藥一兩﹐爲末打糊

右爲細末﹐用山藥末煮糊和丸如梧桐子大。每服五十丸﹐空心臨睡用鹽湯送下﹐以朱砂末爲衣。凡病精泄不禁﹐自汗頭眩﹐虛極﹐或寒或熱﹐用補濇之藥不效﹐其脈浮軟而散﹐蓋非虛也﹐亦非房室過度。此無他﹐心有所睹﹐因有所慕﹐意有所樂﹐欲想方興﹐不遂所欲而致斯疾。旣以藥補且固﹐不效﹐將何治之﹖緣心有愛則神不歸﹐意有想則志不寧。當先和榮衛﹐榮衛和則心安﹔次調其脾﹐脾气和則志捨定。心腎交媾﹐精神內守﹐其病自愈。其法用人參三錢﹐當歸一錢﹐洗焙爲末﹐作三服﹐糯米飲調服﹐服畢自汗止而寒熱退。頭眩未除﹐川芎三錢﹐人參一錢焙爲末﹐作三服﹐沸湯調服﹐頭眩遂瘥。精不禁者用白芍藥半兩﹐丁香﹑木香各三錢﹐銼散﹐每服用生薑五片﹐棗二枚﹐以水同煎﹐空心服﹐卽心安神定﹐精固神悅。

赤腳道人龍骨丸治白濁。

龍骨牡蠣各半兩

右研爲末﹐同入鯽魚腹內﹐用紙裹﹐入火內炮熟﹐取出去紙﹐將藥同魚肉搜和丸如梧桐子大。每服三十丸﹐空心用米飲下。每用鯽魚﹐不拘大小﹐只著盡上件藥爲度。服時看藥效如何﹐更加入茯苓﹑遠志各半兩﹐尢佳。

益智湯治腎經虛寒﹐遺精白濁﹐四肢煩倦﹐時發蒸熱。

鹿茸去毛酥炙巴戟天去心肉蓯蓉酒洗熟地黃酒浸附子炮去皮臍桂心山茱萸白芍防風枸杞牛膝酒浸甘艸炙﹐各一錢

右作一服﹐水二鍾﹐生薑五片﹐鹽少許煎一鍾﹐空心服。

祖傳經驗祕眞丹治好色腎虛﹐遺精夢泄﹐白淫白濁等證。

鹿角膠炒珠﹐一兩半菟絲子韭子柏子仁補骨脂漧薑炒黑色﹐各一兩龍骨牡蠣粉山茱萸肉赤石脂各半兩遠志覆盆子巴戟枸杞子黃蘗鹽酒炒山藥各七錢半金櫻子半靑黃者﹐去皮核取肉焙漧﹐二兩莢實﹝莢實﹕疑當作「芡實」。﹞杜仲薑汁炒絲斷﹐各五兩

右爲細末﹐煉蜜爲丸如梧桐子大。每服一百丸﹐空心姜鹽湯下。

金鎖正元丹【《和劑》】治眞气不足﹐吸吸短气﹐四肢倦怠﹐腳膝酸軟﹐目暗耳鳴﹐遺精盜汗﹐一切虛損之證。

五倍子八兩補骨脂酒浸炒﹐十兩龍骨二兩茯苓六兩肉蓯蓉洗去鱗甲紫巴戟去心胡盧巴炒﹐各一斤朱砂三兩﹐別研

右爲末﹐入研藥令勻﹐酒糊丸如梧子大。每服二十丸﹐空心溫酒鹽湯任下。

金鎖丹【《本事方》】治夢泄遺精﹐關鎖不固。

木香一兩半舶上茴香胡盧巴破故紙炒白龍骨各一兩胡桃三十个﹐去殼﹐研如膏羊腎三對﹐批開﹐用鹽半兩擦﹐炙熟﹐搗研如膏

右爲末﹐和二膏研勻﹐酒浸蒸餅杵熟﹐丸如梧桐子大。每服三五十丸﹐空心鹽湯下。

固眞丹【《寶鑑》】治證同上。

晚蠶蛾二兩肉蓯蓉白茯苓益智各一兩龍骨半兩﹐另研

右爲細末﹐用鹿角膠酒浸化開﹐丸如梧桐子大。每服三粒﹐空心溫酒下﹐幹物壓之。

旣濟丹治水火不濟﹐心有所感﹐白濁遺精﹐虛敗不禁﹐腎虛不攝精髓﹐久而不治﹐若更多服熱藥﹐遂致日增其病﹐腰腳無力﹐日漸羸弱。

天門冬去心焙桑螵蛸蜜炙黃連去須雞﹝月坒﹞胵炒麥門冬去心焙海螵蛸蜜炙遠志牡蠣煆五色龍骨澤瀉各一兩

右爲細末﹐煉蜜丸如梧子大﹐朱砂爲衣。每服三十丸﹐空心用燈心棗湯吞下﹐日二三服。

桂枝加龍骨牡蠣湯【《金匱》﹐下同】夫失精家﹐少腹弦急﹐陰頭寒﹐目眩發落﹐脈極虛芤遲﹐爲淸谷亡血失精﹐脈得諸芤動微緊﹐男子失精﹐女子夢交﹐此方主之。

桂枝芍藥生薑龍骨煆牡蠣煆﹐各三兩甘艸二兩大棗十二枚

右七味﹐以水七升﹐煮取三升﹐分溫三服。

天雄散治失精。

天雄炮龍骨各三兩白朮八兩桂枝六兩

右四味﹐杵爲散﹐酒服半錢匕﹐日三服。不止﹐稍增之。

滑石散【《直指方》】治沙石淋﹐痛如割。

滑石石膏各三錢石葦瞿麥木通蜀葵子各二錢

右爲末﹐每服二錢﹐以蔥白二莖﹐燈心一握﹐蜜一匙﹐煎湯空心調下。

硼砂散治沙石淋急痛。

硼砂琥珀赤茯苓蜀葵子陳皮各三錢

右爲末﹐每二錢以蔥白一莖﹐麥門冬二十粒﹐蜜一匙﹐煎湯空心調下。

秋石丸【《直指方》】治濁气幹淸﹐精散而成膏淋﹐黃赤白黯﹐如肥膏油蜜之狀。

白茯苓一兩桑螵蛸炙鹿角膠秋石各五錢

右爲末﹐糯糊和丸梧子大。空心人參湯下五十丸。

香兒散【《種杏》】治血淋及沙淋﹐膏淋如條﹐痛如刀割。

麝香五分蔥白一根﹐同搗取汁琥珀二分半孩兒茶三錢半

右爲末﹐調百沸湯﹐入蔥汁﹐空心服如神。

瀉腎湯【《入門》】諸淋小腹脹急甚者﹐宜用此。

大黃二錢﹐銼﹐密器﹐水浸一宿磁石碎﹐一錢六分石菖蒲生地黃各一錢元參細辛各八分芒硝赤茯苓黃芩各六分甘艸四分

右銼﹐水二盞﹐煎藥至一盞半﹐入大黃煎至七分﹐去滓﹐下芒硝攪勻﹐空心服。

紫石英丸【《良方》】治虛勞﹐夢與鬼交﹐失精虛竭至甚。

麝香半兩研紫石英水飛桑螵蛸炒人參龍骨柏子仁別研﹐各二兩朱砂細研水飛肉蓯蓉酒浸一宿﹐刮去皺皮炙幹﹐各一兩

右爲細末﹐入別研藥令勻﹐煉蜜和搗二三百杵﹐丸如梧桐子大。每服二十丸﹐食前用溫酒送下。

沈香散【《三因方》﹐下同】治膏淋﹐臍下妨悶﹐不得快利。

沈香陳皮湯浸去白焙黃芪各七錢半瞿麥三兩楡白皮韭子炒滑石各一兩黃芩甘艸炙﹐各半兩

右爲細末﹐每服二錢﹐食前用淸粥飲調服。

沈香丸治膏淋。

沈香肉蓯蓉酒浸切焙荊芥穗黃芪磁石火煆酢淬三七次滑石各一兩

右爲末﹐蜜丸如桐子大。每服三十丸﹐溫酒送下。

磁石丸治膏淋。

澤瀉肉蓯蓉酒浸去鱗甲切焙滑石末磁石火煆酢淬三七次﹐各一兩

丸服法同上。

海金砂散治膏淋。

海金砂滑石各一兩﹐爲末甘艸二錢半﹐爲末

右研勻﹐每服二錢﹐食前煎麥門冬湯調服﹐燈心湯亦可。

地黃丸治腎虛勞膀胱結﹐淋瀝。

生地黃切焙黃芪各一兩半防風黃芩遠志甘艸水煮茯神去木淨鹿茸去毛酥炙﹝艸舌﹞蔞各一兩石葦當歸焙﹐各半兩赤芍藥戎鹽研蒲黃甘艸炙﹐各七錢半車前子滑石各二兩人參一兩二錢半

右爲細末﹐煉蜜爲丸如桐子大。每服二十丸﹐食前溫酒下﹐鹽湯亦可。

地膚子湯【《濟生方》】治諸病後﹐體虛觸熱﹐熱結下焦﹐遂成淋疾﹐小便赤濇﹐數起少出﹐莖痛如刺﹐或尿出血。

地膚子豬苓各一錢半海藻洗去咸通艸甘艸梢瞿麥去梗黃芩知母枳實麩炒升麻葵子各一錢

右作一服﹐水二鍾﹐生薑三片﹐煎一鍾﹐不拘時服﹐《千金方》無甘艸梢。

石葦散【《和劑局方》】治腎气不足﹐膀胱有熱﹐水道不通﹐淋瀝不宣﹐出少起數﹐臍腹急痛﹐畜作有時﹐勞倦卽發﹐或尿如豆汁﹐或便出砂石﹐並皆治之。

芍藥白朮滑石葵子瞿麥石葦去毛木通各二兩當歸甘艸炙王不畱行各一兩

右爲細末﹐每服二錢﹐煎小麥湯調下﹐日二三服﹐空心下。《千金方》無當歸﹐治一切淋。

麥門冬散治心熱气壅﹐濇滯成淋﹐臍下妨悶。

麥門冬去心木通赤芍藥葵子各一兩滑石二兩芒硝一兩半

右爲散﹐每服四錢﹐水一盞﹐姜一片﹐蔥白二莖﹐煎六分去滓﹐食前溫服。

四汁飲治熱淋﹐小便赤濇疼痛。

葡萄自然汁生藕汁生地黃汁白蜜各五合

右和勻﹐每服七分﹐於銀石器內慢火熬沸﹐不拘時溫服。

瞿麥湯【《良方》﹐下同】治气淋濇滯。

瞿麥穗黃連大黃蒸枳殼麩炒當歸焙羌活木通牽牛延胡索桔梗大腹皮射幹各一兩半桂心半兩

右﹝口父﹞咀﹐每服四錢匕﹐水二盞半﹐生薑七片﹐煎至八分﹐去滓﹐不拘時溫服。

石葦散治气壅不通﹐小便淋結﹐臍下妨悶疼痛。

石葦去毛赤芍藥各半兩白茅根木通瞿麥芒硝葵子木香各一兩滑石二兩

右﹝口父﹞咀﹐每四錢水一盞﹐煎至六分﹐去滓﹐食前溫服。

牛膝膏治死血作淋。

桃仁去皮炒當歸尾酒洗﹐各一兩川芎五錢牛膝四兩﹐酒浸赤芍藥生地黃酒洗﹐各兩半

俱銼﹐用甜水十鍾﹐炭火慢慢煎至二鍾﹐入麝香少許﹐分作四服﹐空心服。如夏月﹐用涼水浸之﹐不壞。

神效琥珀散治石淋﹐水道濇痛﹐頻下沙石。

琥珀桂心滑石大黃微炒葵子膩粉木通木香磁石火煆酒淬七次﹐水飛﹐各半兩

右爲細末﹐每服二錢﹐用燈心蔥白湯調下。

如聖散治沙淋。

馬藺花麥門冬去心白茅根車前子甜葶藶苦葶藶炒檀香連翹各等分

右爲細末﹐每服四錢﹐水煎服。如渴﹐加黃芩同煎﹐入燒鹽少許服。

立效散治小便淋閉作痛﹐有時尿血﹐下焦結熱。

瞿麥穗山梔子炒甘艸各三錢

右作一服﹐水二鍾﹐煎至一鍾﹐食前服。

白芍藥丸治勞淋﹐小腹疼痛﹐小便不利。

白芍藥熟地黃當歸鹿茸各一兩

右爲細末﹐煉蜜爲丸如梧桐子大。每服三十丸﹐阿膠湯送下。

肉蓯蓉丸治冷淋。

肉蓯蓉牛膝並酒浸切焙熟地黃山藥石斛官桂檳榔各半兩附子炮去皮臍黃芪炙﹐各一兩細辛甘艸炙﹐各二錢半黃連七錢半

右爲細末﹐蜜丸如梧子大。每服二十丸﹐鹽酒下。

必效散【《醫鑑》﹐下同】治一切淋。

當歸生地黃赤茯苓滑石牛膝枳殼山梔仁麥門冬萹蓄木通知母酒炒黃蘗酒炒﹐各七分甘艸五分

右銼﹐作一貼﹐入燈心一團﹐空心水煎服。

海金沙散治五淋﹐一服如神。

當歸酒洗大黃酒浸牛膝酒洗木香雄黃海金沙各五錢

右爲末﹐每二錢﹐臨臥好酒調下。

星半蛤粉丸【《入門》﹐下同】治濕熱白濁。

蛤粉二兩南星姜制半夏姜制蒼朮靑黛各一兩

右爲末﹐薑汁煎神曲作糊和丸梧子大。空心姜湯下五七十丸。

樗蘗丸治濇腸濕熱痰火﹐小便濁。

黃蘗二兩樗根皮一兩靑黛漧薑各三錢滑石蛤粉神曲各五錢

右爲末﹐神曲糊丸梧子大。空心白湯下五七十丸。

金蓮丸一名瑞蓮丸。治思慮傷心﹐小便赤濁。

石蓮肉白茯苓龍骨天門冬麥門冬柏子仁當歸酸棗仁紫石英遠志乳香龍齒各一兩

右爲末﹐蜜丸梧子大﹐朱砂爲衣﹐空心溫酒或棗湯下七十丸。

萆薢分淸飲治小便白濁﹐凝腳如糊。

甘艸五分石菖浦烏藥益智仁萆薢白茯苓各一錢

右銼﹐作一貼﹐空心入鹽一撚﹐水煎服。

蒼朮難名丹【《直指方》】治脾精不禁﹐小便白濁﹐淋瀝不止﹐手足乏力﹐腰背酸疼。

蒼朮制四兩茴香炒川楝子肉各七錢半川烏炮破故紙炒白茯苓龍骨各一兩

右爲末﹐酒麵糊和丸梧子大﹐朱砂爲衣。空心米飲下五七十丸。

加減珍珠粉丸治赤白濁及白淫通用。

黃蘗半生半炒蛤粉各三兩滑石二兩樗根白皮一兩靑黛漧薑炒褐色﹐各五錢

右爲末﹐炒神曲打糊和丸梧子大﹐空心溫酒下七十丸或百丸。

祕精丸【丹溪】一名固精丸。治下虛脬寒﹐小便白濁。

牡蠣煆菟絲子酒制龍骨生五味子韭子炒茯苓白石脂煆桑螵蛸酒炙﹐各等分

右爲細末﹐酒糊和勻﹐丸如梧子大。空心鹽湯下七八十丸。

固本丸【《正傳》】治小便濁。

甘艸炙﹐三兩豬苓二兩半白茯苓縮砂益智仁半夏姜制黃蘗炒﹐各一兩黃連蓮花蕊各二兩

右爲末﹐湯浸蒸餅和丸梧子大。空心溫酒下五七十丸。

加味淸心飲【《回春》】治心熱小便赤濁。

蓮肉白茯苓各一錢半益智仁麥門冬遠志人參各八分石菖蒲車前子白朮澤瀉甘艸各五分

右銼﹐作一貼﹐入燈心二十莖﹐空心水煎服。

妙應丸【丹溪】治赤白濁。

菟絲子酒制桑螵蛸酒炙川楝肉各五錢牡蠣煆﹐三錢龍骨辰砂石菖蒲白茯苓益智仁蓮肉縮砂各二錢半

右爲末﹐山藥糊和丸梧子大。午間人參酸棗仁湯下五七十丸﹐臨臥粳米湯下五十丸。

水火分淸飲【《醫鑑》】治赤白濁。

赤茯苓一錢益智仁萆薢石菖蒲豬苓車前子澤瀉白朮陳皮枳殼麩炒升麻各七分甘艸五分

右銼﹐一貼﹐酒水相半煎﹐空心服。

桑螵蛸散【《直指方》】小便白如稠米泔﹐日數十次﹐心神恍惚瘦瘁﹐此以女勞得之也。

桑螵蛸鹽水拌蒸遠志姜制石菖蒲鹽炒龍骨煆另研小麥白茯苓當歸酒洗焙鱉甲酒炙﹐各五錢甘艸炙﹐二錢半

右爲末﹐每二錢﹐臨臥以人參﹑茯苓﹑桑白皮煎湯調下。蓋桑皮行水接螵蛸歸腎經之意也。

內補鹿茸丸【《寶鑑》﹐下同】治勞傷思想﹐陰陽气虛﹐益精髓﹐止白淫。

鹿茸酥炙菟絲子酒浸蒸焙蒺藜炒紫菀沙菀蒺藜肉蓯蓉蛇牀子酒浸蒸黃芪桑螵蛸陽起石附子炮官桂各等分

右爲細末﹐蜜丸桐子大。每服三十丸﹐食前溫酒下。

水陸二仙丹治白濁。

金櫻子去子洗淨﹐甑中蒸熟﹐用湯淋之﹐取汁入銀銚內﹐慢火熬稀膏芡實肉研爲粉﹐各等分

右以前膏同酒糊和芡粉爲丸如梧桐子大。每服三十丸﹐食前溫酒下。一方用乳汁丸﹐鹽湯下。

地黃丸治心腎水火不濟﹐或因酒色﹐遂至已甚﹐謂之土淫。蓋脾有虛熱而腎不足﹐故土邪干水﹐先賢常言夏則土燥而水濁﹐冬則土堅而水淸﹐此其理也。醫者往往峻補﹐其疾反甚。此方中和﹐水火旣濟﹐而土自堅﹐其流淸矣。

熟地黃十兩﹐九蒸九曝附子炮去皮臍﹐一兩菟絲子酒浸曬漧鹿角霜各五兩白茯苓柏子仁各三兩

右爲細末﹐另用鹿角膠煮糊爲丸如梧桐子大。每服一百丸﹐空心用鹽酒送下。

子午丸治心腎俱虛﹐夢寐驚悸﹐體常自汗﹐煩悶短气﹐悲憂不樂﹐消渴引飲﹐漩下赤白停凝濁甚﹐四肢無力﹐面黃肌瘦﹐耳鳴眼昏﹐頭運惡風﹐怯寒﹐並皆治之。

榧子肉二兩蓮肉去心枸杞子白龍骨巴戟破故紙炒琥珀另研楮實白礬枯赤茯苓白茯苓蓮花須鹽蒸白牡蠣煆芡實文蛤各一兩朱砂一兩半﹐另研爲末

右爲細末﹐用肉蓯蓉一斤二兩﹐酒蒸爛研膏和丸如桐子大﹐朱砂爲衣。每服五十丸﹐空心濃煎萆薢湯下。

忌勞力房事﹐專心服餌﹐渴止濁淸﹐奇效。

小溫金散治心腎虛熱﹐小便赤白淋瀝﹐或不時自汗等證。

人參蓮肉去心巴戟肉益智仁黃芪炙萆薢酒浸炒麥冬赤茯苓甘艸炙﹐各一錢

右用燈心十莖﹐棗一枚﹐水煎服。

左歸丸【《景嶽全書》﹐下同】治眞陰腎水不足﹐不能滋養榮衛﹐漸至衰弱﹐致淋濁遺精﹐宜壯水之主﹐以培左腎之元陰﹐而精血自充矣。宜此方主之。

大懷熟地黃八兩山藥炒枸杞山茱萸肉菟絲制鹿膠炒珠龜膠炒珠﹐各四兩﹐無火者不用川牛膝酒洗蒸熟﹐三兩﹐精滑者不用

右先將熟地蒸爛﹐杵膏加煉蜜丸梧桐子大。每食前用滚湯或淡鹽湯送下百餘丸。

右歸丸治元陽不足﹐或先天稟衰﹐或勞傷過度﹐以致命門火衰﹐不能生土﹐而爲淋濁遺精等證。

大懷熟地黃八兩山藥炒枸杞微炒菟絲子制鹿角膠炒珠杜仲薑汁炒﹐各四兩山萸微炒當歸各三兩﹐便溏勿用肉桂二兩﹐漸可加至四兩制附子自二兩漸可加至五六兩

右﹐丸法如前﹐或丸如彈子大。每嚼服二三丸﹐以滚白湯送下﹐其效尢速。

五福飲凡五臟气血虧損而致夢遺者﹐此能兼治之﹐足稱王道之最。

當歸二三錢白朮炒一錢半炙甘艸一錢人參隨宜熟地隨宜

水二鍾﹐煎七分﹐食遠溫服。或加生薑三五片。凡治气血俱虛等證﹐以此爲主。或宜溫者加姜﹑附﹐宜散者加升麻﹑柴葛﹐左右逢源﹐無不可也。

加減一陰煎此治水虧火勝之劑﹐故曰一陰。凡腎水眞陰虛損﹐而脈證多陽虛火發熱﹐及陰虛遺濁等證。

生地芍藥麥冬各二錢熟地三五錢炙甘艸五七分知母地骨皮各一錢

水二鍾﹐煎服。

二陰煎治心經有熱淋濁遺精﹐水不制火之病﹐故曰二陰。

生地麥冬各二三錢棗仁二錢生甘艸黃連各一錢元參茯苓木通各一錢半

水二鍾﹐加燈艸二十根﹐或竹葉亦可﹐煎七分﹐食遠服。

苓朮二陳煎治痰飲水气停畜心下﹐嘔吐吞酸﹐白濁遺精等證。

豬苓澤瀉茯苓各一錢半半夏二三錢炙甘艸八分漧薑炒黃白朮各一二錢陳皮一錢

水一鍾半﹐煎服。

小分淸飲治小水不利淋濁等證﹐此方主之。

茯苓澤瀉豬苓各二三錢薏仁二錢枳殼厚朴各一錢

水一鍾半﹐煎七八分﹐食前服。

抽薪飲治淋濁遺精﹐火熾盛而不宜補者。

黃芩石斛木通梔子炒黃蘗各一二錢枳殼澤瀉各錢半細甘艸三分

水一鍾半﹐煎七分﹐食遠溫服。內熱甚者﹐冷服佳。

徙薪飲治一切內熱未甚者﹐宜以此劑。甚者宜抽薪飲。

陳皮八分黃芩二錢麥冬芍藥黃蘗茯苓牡丹皮各一錢半

水一鍾半﹐煎七分﹐食遠溫服。

大分淸飲治積熱閉結﹐淋閉等證。

茯苓澤瀉木通各二錢豬苓梔子或倍之枳殼車前子各一錢

水一鍾半﹐煎八分﹐食遠溫服。

菉豆飲凡火熱極不能退者﹐用此最妙。

菉豆不拘多寡﹐寬湯煮糜爛

右入鹽少許﹐或蜜亦可﹐待冰冷﹐或厚﹑或稀﹑或湯﹐任意飲食之﹐日或三四次不拘。此物性非苦寒﹐不傷脾气﹐且善於解毒除煩﹐退熱止渴﹐大利小水﹐乃淺易中之最佳最捷者也。若火盛口甘﹐不宜厚味﹐但略煮半熟﹐淸湯冷飲之尢善﹐除煩淸火。

五君子煎治脾胃虛寒﹐土濕淋濁者。

人參二三錢白朮黃土炒白茯苓各二錢炙甘艸一錢漧薑炒黃﹐一二錢

水一鍾半﹐煎服。

壽脾煎一名攝營煎。治脾虛不能攝血等證。

白朮二三錢當歸山藥各二錢棗仁錢半炙甘艸一錢遠志制﹐三五分漧薑炮﹐二三錢蓮肉去心炒﹐二十粒人參一二錢﹐急者用一兩

水二鍾﹐煎服。

祕元煎治遺精帶濁等證。此方專主心脾。

遠志炒﹐八分山藥炒芡實炒金櫻子去核棗仁炒搗碎﹐各二錢白朮炒茯苓各錢半炙甘艸一錢人參一二錢五味十四粒﹐畏酸者去之

水二鍾﹐煎七分﹐食遠服。此治久遺無火﹐不動而滑者﹐乃可用之。如尙有火覺熱者﹐加苦參一二錢。

固陰煎治陰虛滑泄﹐帶濁淋遺等證﹐此方專主肝腎。

人參隨宜熟地黃三五錢山藥炒二錢山茱萸一錢半遠志炒﹐七分炙甘艸一二錢五味十四粒菟絲子炒香﹐二三錢

水二鍾﹐煎七分﹐食遠溫服。

菟絲煎治心脾气弱﹐凡遇思慮勞倦﹐卽苦遺精者﹐宜此。

人參二三錢山藥炒﹐二錢當歸棗仁炒茯苓各錢半菟絲子制﹐四五錢遠志制﹐四分炙甘艸一錢或五分

右﹐用水十鍾半﹐煎成加鹿魚霜末四五匙調服﹐食前。或加白朮一二錢。

苓朮菟絲丸治脾腎虛損﹐不能收攝﹐以致夢遺精滑及困倦等證。

白茯苓白朮米泔洗炒蓮肉去心﹐各四兩五味酒蒸山藥炒﹐各二兩杜仲酒炒﹐三兩菟絲子淘淨酒浸一日﹐煮極爛﹐搗爲餅﹐焙漧﹐十兩炙甘艸五錢

右用山藥末﹐以陳酒煮糊爲丸梧子大。空心滚白湯或酒下百餘丸。古今圖書集成醫部全錄卷二百七十

淋濁遺精門

單方

小便淋痛﹕用眞定瓷器煆研二兩﹐生熟地黃末各一兩﹐每用二錢﹐木通煎湯服。【《適用方》】

卒淋不通﹕好墨燒一兩爲末﹐每服一錢﹐溫水服。【《普濟方》】

小便气淋﹕比輪錢三百文﹐水一斗﹐煮取三升﹐候溫服之。【《千金方》】

沙石淋痛﹕古文錢煮汁服。【《普濟方》】

小便淋疾﹕溫水和雲母粉服三錢。

血淋沙淋﹐小便濇痛﹕用黃爛浮石爲末﹐每服二錢﹐生甘艸煎湯調服。【《直指方》】

石淋破血﹕浮石滿一手爲末﹐以酢一升﹐水三升和煮二升﹐澄淸﹐每服一升愈。【《適用方》】

石淋﹕取細白砂三斤炒熱﹐以酒三升淋汁服一合﹐日再服。

小便淋痛﹕石燕子七枚﹐搗黍米大新桑根白皮三兩拌勻﹐分作七貼﹐每貼用水一盞煎七分﹐空心午前各一服。【《濟眾方》】

血淋心煩﹕石燕子﹑商陸﹑赤小豆﹑紅花等分爲末﹐每服一錢﹐蔥白湯調下。

漏精血濁﹕雪白鹽一兩﹐並築緊固濟﹐煆一日﹐出火毒﹐白茯苓﹑山藥各一兩爲末﹐棗肉和蜜丸梧子大。每棗湯下三十丸。蓋甘以濟鹹﹐脾腎兩得也。

五種淋疾﹕勞淋﹑气淋﹑血淋﹑熱淋﹑石淋﹐及小便不通至甚者﹐用透格散。硝石一兩﹐不夾泥土﹐雪白者生研爲末。每服二錢﹐各依湯使。勞淋勞倦虛損﹐小便不出﹐小腹急痛﹐葵子末煎湯下﹐通後便須服補虛丸散。小便不出﹐時下血﹐疼痛滿急﹐血淋也﹔小便熱赤色﹐臍下急痛﹐熱淋也﹐並用冷水調下。气淋小腹滿急﹐尿後常有餘瀝﹐木通煎湯下。石淋莖內痛﹐尿不能出﹐內引小腹膨脹急痛﹐尿下砂石﹐令人悶絕﹐將藥末先入攪勻隔紙炒至紙焦爲度﹐再研用溫水調下。小便不通﹐小麥湯下。卒患諸淋﹐只以冷水下﹐並空心調藥﹐使硝如水乃服之。【《靈苑方》】

气虛白濁﹕黃芪鹽炒半兩﹐茯苓一兩爲末﹐每服一錢﹐白湯下。【《經驗良方》】

沙淋石淋﹕人參焙﹐黃芪鹽水炙﹐等分爲末﹐用紅皮大蘿卜一枚﹐切作四片﹐以蜜二兩將蘿卜逐片蘸炙﹐令幹再炙﹐勿令焦﹐以蜜盡爲度﹐每用一片蘸藥食之﹐仍以鹽湯送下﹐以瘥爲度。【《三因方》】

小便卒淋﹕萎蕤一兩﹐芭蕉根四兩﹐水二大碗﹐煎一碗半﹐入滑石二錢﹐分三服。【《聖惠方》】

小便卒淋﹕紫艸一兩爲散﹐每食前用井華水服二錢。【《千金翼》】

血淋熱痛﹕黃芩一兩﹐水煎熱服。【《千金方》】

小便血淋濇痛﹕山慈姑花同地蘗花陰漧﹐每用二錢﹐水煎服。【《聖惠方》】

小便熱淋﹕白茅根四升﹐水一斗五升﹐煮取五升﹐適冷暖飲之﹐日三服。【《肘後方》】

血淋熱淋﹕白薇﹑芍藥各一兩爲末﹐酒服方寸匕﹐日三服。【《千金方》】

小便气淋﹐結濇不通﹕白芷酢浸焙漧二兩爲末﹐煎木通﹑甘艸﹐酒調下一錢﹐連進二服。【《普濟方》】

小便五淋﹕赤芍藥一兩﹐檳榔一个﹐面裹煨爲末。每服一錢﹐水一盞煎七分﹐空心服。【《博濟方》】

小便渾獨如精﹕木香﹑當歸﹑沒藥等分爲末﹐以刺棘心自然汁和丸梧子大。每食前鹽湯下三十丸。【《普濟方》】

白濁腹滿﹐不拘男婦﹕用益智仁鹽水浸炒﹐厚朴薑汁炒等分﹐姜三片﹐棗一枚﹐水煎服。【《永類鈐方》】

小便淋瀝﹕生續斷搗絞汁服﹐卽馬薊根也。【《古今錄驗》】

小便血淋﹕薴根煎湯﹐頻服大妙。亦治諸淋。【《聖惠方》】

五種淋疾﹕薴麻根兩莖打碎﹐以水一碗半﹐煎半碗﹐頓服卽通﹐大妙。【《斗門方》】

沙石熱淋﹕馬藺花七枚﹐燒故筆頭二七枚﹐燒粟米二合炒爲末。每服三錢酒下﹐日二服。名通神散。

男婦血淋﹐亦治五淋多年﹕煮酒瓶頭篛葉﹐三五年至十年者尢佳﹐每用七个燒存性﹐入麝香少許﹐陳米飲下﹐日三服。有人患此﹐二服愈。【《百一選方》】

尿白如注﹐小腹气痛﹕茶籠內篛葉燒存性﹐入麝香少許﹐米飲下。【《經驗方》】

血淋濇痛﹕芭蕉根﹑旱蓮艸各等分﹐水煎服。【《聖惠方》﹐下同】

小便血淋﹕生地黃汁﹑車前葉汁各三合﹐和煎服。

小便淋痛﹐或尿血﹐或砂石脹痛﹕用川牛膝一兩﹐水二盞﹐煎一盞﹐溫服。一婦人患此十年﹐服之得效。杜牛膝亦可﹐或入麝香﹑乳香爲良。

小便血淋﹕葵子一升﹐水三升煮汁﹐日三服。【《千金方》】

小便淋痛﹕葵花根洗剉﹐水煎五七沸服﹐神效。【《寶鑑》】

小便血淋﹕蜀葵花根二錢﹐車前子一錢﹐用水煮﹐日服之。【《簡便單方》】

石淋﹐破血﹕五月五日收葵子炒研﹐食前溫酒下一錢﹐當下石出。【《聖惠方》】

沙石淋痛﹕黃蜀葵花一兩﹐炒爲末﹐每米飲服一錢。名獨聖散。【《普濟方。》】

小便淋濁或不通﹕地膚艸搗自然汁服之愈﹐或水煎服之。

小便石淋宜破血﹕瞿麥子搗爲末。酒服方寸匕﹐日三服﹐三日﹐當下石出。【《外臺祕要》】

小便血淋作痛﹕車前子曬榦爲末﹐每服二錢﹐車前葉煎湯下。【《普濟方。》】

石淋作痛﹕車前子一升﹐以絹袋盛﹐水八升煮取三升﹐服之﹐須臾石下。【《肘後方》】

老人淋病﹐身體熱甚﹕車前子五合綿裹﹐煮汁﹐入靑粱米四合﹐煮粥食﹐常服明目。【《壽親養老書》】

小便五淋﹕苦杖爲末﹐每服二錢﹐用飯飲下。【《集驗方》】

熱淋濇痛﹕扁竹煎湯頻飲。【《生生編》】

男婦諸般淋疾﹕苦杖根洗淨﹐銼一合﹐以水五合煎一盞﹐去滓﹐入乳香麝香少許服之﹐神效。

熱淋急痛﹕海金沙艸陰榦爲末﹐煎生甘艸調服二錢。一方加滑石。【《夷堅志》】

膏淋如油﹕海金沙﹑滑石各一兩﹐甘艸梢二錢半爲末﹐每服二錢﹐麥門冬煎湯服﹐日二次。【《仁存方》】

血淋痛濇﹕海金沙末﹐新汲水或砂糖水服一錢。【《普濟方》】

赤白濁淋﹕好大黃爲末﹐每服六分﹐以雞子一个破頂﹐入藥攪勻﹐蒸熟﹐空心食之﹐不過三服愈。【《簡便方》】

溲數白濁﹕熟附子爲末﹐每服二錢﹐姜三片﹐水一盞煎六分溫服。【《普濟方》】

白濁夢遺﹕半夏一兩﹐洗十次切破﹐以木豬苓二兩同炒黃﹐出火毒﹐去豬苓﹐入煆過牡蠣一兩﹐以山藥糊丸梧子大﹐每服三十丸﹐茯苓湯送下。腎气閉而一身精气無所管攝﹐妄行而遺者﹐宜用此方。蓋半夏有利性﹐豬苓導水﹐使腎气通也﹐與下元虛憊者不同。【《本事方》】

小便淋瀝﹕菟絲子煮汁飲。【《範汪方》】

小便赤濁﹐心腎不足﹐精少血燥﹐口漧煩熱﹐頭運怔忡﹕菟絲子﹑麥門冬等分爲末﹐蜜丸梧子大﹐鹽湯每下七十丸。

小便血淋﹕牽牛二兩﹐半生半炒爲末﹐每服二錢﹐姜湯下﹐良久﹐熱茶服之。

沙石淋疾重者﹐取去根本﹕用菝葜二兩爲末﹐每米飲服二錢﹐後以地椒煎湯浴腰腹﹐須臾卽通也。【《聖濟總錄》】

小便淋濇﹕木防己﹑防風﹑葵子各二兩﹐﹝口父﹞咀﹐水五升煮二升半﹐分三服。【《千金方》】

小便膏淋﹕葎艸搗生汁三升﹐酢二合﹐合和頓服﹐當尿下白汁。

小便石淋﹕葛葎掘出根挽斷﹐以杯於坎中承取汁﹐服一升﹐石當出。不出更服。【《範汪方》】

五淋濇痛﹕赤藤卽做艸鞋者﹐白茯苓﹑薴麻根等分爲末﹐百沸湯下﹐每服一錢如神。【《究原方》】

小便淋痛﹕石葦﹑滑石等分爲末﹐每飲服刀圭﹐最快。【《聖惠方》】

小便血淋﹕酸艸搗汁煎五苓散服之。俗名酢啾啾是也。【《百一選方》】

諸淋赤痛﹕三葉酸漿艸洗研﹐取自然汁一合﹐酒一合和勻﹐空心溫服立通。【《靈苑方》】

小便血淋﹕血風艸﹐井水擂服﹐三度卽愈。【《經驗方》】

又方﹕乳石發動﹐小便淋瀝﹐心神悶亂。船底靑苔半雞子大﹐煎汁溫服﹐日三四次。【《聖惠方》】

小便沙淋﹕屋上瓦松煎濃湯﹐乘熱燻洗小腹﹐約兩時卽通。【《經驗良方》】

熱淋莖痛﹕馬麻子﹑蔓菁子各五合炒黃﹐緋袋盛﹐以井華水三升浸之﹐每食前服一錢。【《聖惠方》】

五淋濇痛﹕冬麻子半斤﹐研碎﹐水濾取汁﹐入粳米二合煮稀粥﹐下蔥椒鹽豉﹐空心食。【《心鏡》】

熱淋脹痛﹕麻皮一兩﹐炙甘艸三分﹐水二盞煎一盞服﹐日二﹐取效。【《聖惠方》】

老人五淋﹐身熱腹滿﹕小麥一升﹐通艸二兩﹐水三升﹐煮一升﹐飲之﹐卽愈。【《奉親書》】

男子白濁﹕蕎麥炒焦爲末﹐雞子白和丸梧子大﹐每服五十丸﹐鹽湯下﹐日三服。名濟生丹。

夜小便腳停白濁﹐老人虛人多此證﹐令人卒死﹐大能耗人精液﹐主頭昏重。用糯米五升炒赤黑﹐白芷一兩爲末﹐糯粉糊丸梧子大﹐每服五十丸﹐木饅頭煎湯下。無此﹐用局方補腎湯下。若後生稟賦怯弱﹐房室太過﹐小便太多﹐水管蹇濇﹐小便如膏脂﹐入石菖蒲﹑牡蠣粉甚效﹐名白糯丸。【《經驗良方》】

小便白濁﹕糯稻艸煎濃汁﹐露一夜服之。【《摘元妙方。》】

五淋濇痛﹕靑粱米四合﹐入漿水煮粥﹐下土蘇木三兩﹐每日空心食之。

沙石熱淋﹐痛不可忍﹕用薏苡仁或子葉根皆可﹐用水煎熱飲﹐夏月冷飲﹐以通爲度。【《楊氏經驗方》】

小便血淋﹕大豆葉一把﹐水四升﹐煮二升服。【《聖惠方》】

熱淋血淋﹐不拘男女﹕用赤小豆三合慢炒爲末﹐煨蔥一葉莖擂酒﹐熱調三錢服。【《修眞祕旨》】

老人淋痛﹕靑豆二升﹐橘皮二兩﹐煮豆粥﹐下麻子汁一升﹐空心漸食之﹐並飲其汁甚驗。【《養老書》】

急淋陰腫﹕泥蔥半斤﹐煨熟杵爛﹐貼臍上。【《外臺》】

小便淋濇﹐或有白者﹕以赤根樓蔥近根截一寸許﹐安臍中﹐以艾灸七壯。【《經驗方》】

小便淋瀝﹐或有或無﹕用大蒜一个紙包煨熟﹐露一夜﹐空心新水送下。【《集驗方》】

小便白濁﹕生蘿卜剜空畱蓋﹐入吳茱萸塡滿﹐蓋定簽住﹐糯米飯上蒸熟﹐取去茱萸﹐以蘿卜焙研末﹐糊丸梧子大﹐每服五十丸﹐鹽湯下﹐日三服。【《普濟方》﹐下同】

沙石諸淋﹐疼不可忍﹕用蘿卜切片﹐蜜浸少時﹐炙幹數次﹐不可過焦﹐細嚼鹽湯下﹐日三服。名瞑眩膏。

小便淋痛﹕水芹菜白根者﹐去葉搗汁﹐井水和服。【《聖惠方》】

小便卒淋﹕繁縷艸滿兩手﹐水煮﹐常常飲之。【《東陽方》】

气淋脹痛﹕雞腸艸三兩﹐石葦去毛一兩﹐每用三錢﹐水一盞煎服。

小便熱淋﹕馬齒莧汁服之。【《聖惠》】

血淋疼痛﹕茄葉燻幹﹐爲末﹐每服二錢﹐溫酒或鹽湯下。隔年者尢佳。【《經驗良方》】

男子白濁﹕陳冬瓜仁炒爲末﹐每空心米飲服五錢﹐卽愈。【《救急易方》】

血淋疼痛﹕桑黃﹑槲白皮各二錢﹐水煎服﹐日一次。【《聖惠》】

石淋作痛﹕桃木膠如棗大﹐夏以冷水三合﹐冬以湯三合﹐和服﹐日三服﹐當下石﹐石盡卽止。【《千金》】

血淋作痛﹕桃膠炒﹑木通﹑石膏各一錢﹐水一盞﹐煎七分﹐食後服。【《家藏》】

小便血淋﹕用幹柿三枚燒存性﹐研末﹐陳米飲服。【《葉氏方》】

又方﹕用白柿﹐烏豆鹽花煎湯入墨汁服之。【經驗】

熱淋濇痛﹕幹柿燈心等分﹐水煎日服。【朱氏方】

小便白濁﹕生白果仁十枚﹐擂水飲﹐日一服﹐取效止。

石淋痛楚﹐便中有石子者﹕胡桃肉一升﹐細米煮漿粥一升相和﹐頓服卽瘥。【《海上方》】

冷淋莖痛﹕槲葉研末﹐每服三錢﹐水一盞﹐蔥白匕寸煎六分﹐去滓﹐食前溫服﹐日二。【《孫眞人方》】

小便淋痛﹕面煨檳榔﹑赤芍藥各半兩爲末﹐每服三錢﹐入燈心﹐水煎空心服﹐日二服。【《十便良方》】

血淋作痛﹕檳榔一枚﹐以麥門冬煎湯﹐磨濃汁一盞﹐頓熱空心服﹐日二服。

膏痺尿多﹐其人飲少﹕用秦椒二分出汗﹐瓜蒂二分爲末﹐水服方寸匕﹐日三服。【《傷寒類要》】

沙石淋痛﹕胡椒﹑﹝石卜﹞硝等分爲末﹐每服用二錢﹐白湯下﹐日二﹐名二拗散。【《普濟》】

五淋血淋﹕用野葡萄藤﹑竹芫荽﹑淡竹葉﹑麥門冬連根苗﹑紅棗肉﹑燈心艸﹑烏梅﹑當歸各等分﹐煎湯代茶飲之妙。【《百一選方》】

男婦熱淋﹕野葡萄根七錢﹐葛根三錢﹐水一鍾煎七分﹐入童子小便二分﹐空心溫服。【《乾坤祕韞》】

小便熱淋﹕生藕汁﹑生地黃汁﹑葡萄汁各等分﹐每服一盞﹐入蜜溫服。

小便血淋﹕蓮房燒存性爲末﹐入麝香少許﹐每服二錢半﹐米飲調下﹐日二。【《經驗良方》】

淋癃溺血﹕取乳香中夾石者研細﹐米飲服一錢。【《得效方》】

尿渾白濁﹕用厚朴薑汁炙一兩﹐白茯苓一錢﹐水酒各一碗﹐煎一碗﹐溫服。【《經驗良方》】

腎消膏淋﹐病在下焦﹕苦楝子﹑茴香等分﹐炒爲末﹐每溫酒服一錢。【《聖惠》】

小便淋閉﹕皂角刺燒存性﹑破故紙等分爲末﹐無灰酒服。【《聖濟總錄》】

虛勞白濁﹕楡白皮二升﹐水二斗煮取五升﹐分五服。【《千金》】

小便气淋﹕楡枝﹑石燕子煎水﹐日服。【《普濟方》﹐下同】

五淋濇痛﹕楡白皮陰漧焙研﹐每以二錢﹐水五合煎如膠﹐日二服。

血淋不止﹕棕櫚皮半燒半炒爲末﹐每服三錢。【《衛生家寶方》】

小便白濁﹕構葉爲末﹐蒸餅丸梧子大﹐每服三十丸﹐白湯下。【《經驗良方》﹐下同】

血淋濇痛﹕生山梔子末﹑滑石等分﹐蔥湯下。

五淋白濁﹕螺螄一碗﹐連殼炒熟﹐入白酒三碗﹐煮至一碗﹐挑肉食之﹐以此酒下數次﹐卽效。【《扶壽精方》】

气結淋病不通﹕用好綿四兩燒灰﹐麝香半分﹐每服二錢﹐溫蔥酒連進三服。

沙石淋痛﹕用九肋鱉甲酢炙研末﹐酒服方寸匕﹐日三服﹐石出瘥。【《肘後方》】

小便血淋﹕蜣螂研水服。【《鮑氏方》】

小便五淋﹕用石決明去粗皮研爲末飛過﹐熟水服二錢﹐每日二服。如淋中有軟硬物﹐卽加朽木末五分。【《勝金方》】

小便淋痛﹕多年木梳燒存性﹐空心冷水服。男用女﹐女用男。【《救急方》】

石淋疼痛﹕雞矢白曬半幹﹐炒香爲末﹐以酸漿飲服方寸匕﹐日二﹐當下石出。【《古今錄驗》】

虛勞白濁﹕羊骨爲末﹐酒服方寸匕﹐日三。【《千金》】

小便膏淋﹕羊骨燒研﹐楡白皮煎湯﹐服二錢。【《聖惠》】

治石淋﹕用鯉魚齒一斤研末﹐以三年酢和分三服﹐一日服盡。《外臺》治卒淋﹐用酒服。

脾虛白濁﹐過慮傷脾﹐脾不能攝精﹐遂成此疾。以羊脛骨灰一兩﹐姜制厚朴末二兩﹐麵糊丸梧子大﹐米飲下百丸﹐日二服。一加茯苓一兩半。【《濟生方》】

石淋諸淋﹕石首魚頭石十四个﹐當歸等分爲末﹐水二升﹐煮一升﹐頓服立愈。【《外臺祕要》】

沙石淋瀝﹕用雄鷄膽幹者半兩﹐雞屎白炒一兩﹐研勻溫酒服一錢﹐以和爲度。【《十便良方》】

石淋痛濇﹕發髲燒存性研末﹐每服用一錢﹐以井水服之。【《肘後方》】

血淋苦痛﹕亂髮燒存性二錢﹐入麝香少許﹐用米飲服之。【《聖惠》】

小便血淋﹕海螵蛸末一錢﹐生地黃汁調服。

又方﹕海螵蛸﹐生地黃﹐赤茯苓等分爲末﹐每服一錢﹐柏葉﹑車前湯下。【《經驗良方》】

石淋破血﹕牛角燒灰酒服方寸匕﹐日五服。【《總錄》】

卒患淋疾﹕牛耳中毛燒取半錢﹐水服。尾毛亦可。【《集驗方》】

下石淋﹕用燕屎末﹐以冷水服五錢﹐旦服﹐至食時﹐當尿石水下。

遺精白濁﹐盜汗虛勞﹕桑螵蛸炙﹑白龍骨等分爲細末﹐每服二錢﹐空心用鹽湯送下。【《外臺祕要》】

熱淋如血﹕蠶種燒灰﹐入麝香少許﹐水服二錢﹐極效方也。【《衛生家寶》】

血淋疼痛﹕晚蠶蛾爲末﹐熱酒服二錢。【《聖惠》】

夢中失精﹕蘇子一升熬杵研末﹐酒服方寸匕﹐日再服﹐愈。【《外臺祕要》】

腎虛遺精﹕北五味子一斤﹐洗淨水浸﹐挼去核﹐再以水洗核﹐取盡餘味﹐通置砂鍋中﹐布濾過﹐入好冬蜜三斤﹐炭火慢熬成膏瓶收﹐五日出火性。每空心服一二茶匙﹐百滚湯下。【《保壽堂方》】

腎虛白濁﹐及兩脇並背脊穿痛﹕五味子一兩炒赤爲末﹐酢糊丸﹐梧子大﹐每酢湯下三十丸。【《經驗良方》】

夢遺溺白﹕韭子每日生吞一二十粒﹐鹽湯下。【藏器】

虛勞傷腎﹐夢中泄精﹕用韭子二兩微炒爲末﹐食前溫酒服二錢匕。【《聖惠》】

虛勞溺精﹕用新韭子二升﹐十月霜後采之﹐好酒八合漬一宿﹐以晴明日﹐童子向南搗一萬杵﹐平旦溫酒服方寸匕﹐日再服之。【《外臺祕要》】

小便遺精﹕蓮子心一撮爲末﹐入辰砂一分﹐每服一錢﹐白湯下﹐日二。【《醫林集要》】

夢寐遺精﹕乳香一塊﹐拇指大﹐臥時細嚼﹐含至三更咽下﹐三五服卽效。

內熱遺精﹕鐵銹末冷水服一錢﹐三服止。【《活人心統》】

心虛遺精﹐豬心一个批片相連﹐以飛過朱砂末摻入﹐綫縛﹐白水煮熟食之。【《經驗方》】

大便寒滑﹐小便精出﹕赤石脂﹑漧薑各一兩﹐胡椒半兩爲末﹐酢糊丸梧子大﹐每空心米飲下五七十丸。有人病此﹐熱藥服至一斗二升﹐不效﹐或教服此﹐終四劑而愈。【《寇氏衍義》】

夢遺便溏﹕牡蠣粉﹐酢糊丸梧子大﹐每服三十丸﹐米飲下﹐日二服。【丹溪】

腎虛遺精多汗﹐夜夢鬼交﹕用豬腎二枚﹐切開去膜﹐入附子末一錢﹐濕紙裹煨熟﹐空心食之﹐飲酒一杯﹐不過三五服效。【《經驗方》】

盜汗遺精﹕鹿角霜二兩﹐生龍骨炒﹐牡蠣煆各一兩﹐爲末﹐酒糊丸﹐梧子大﹐每鹽湯下四十丸。【《普濟》】

虛勞尿精﹕白膠二兩炙爲末﹐酒二升﹐和溫服。【《外臺祕要》】

夢中泄精﹕狗頭鼻梁骨燒研﹐臥時酒服一錢。

睡卽泄精﹕白龍骨四分﹐韭子五合爲散﹐空心酒服方寸匕。【《梅師方》】

小便遺精﹕蓮子心一撮爲末﹐入辰砂一分﹐每服一錢﹐白湯下﹐日二。【《醫林集要》】

遺精白濁﹕晚蠶蛾焙漧去翅足爲末﹐飯丸菉豆大﹐每服四十丸﹐淡鹽湯下。此丸當以火烘﹐否則易於糜濕也。【《唐氏方》】

腎虛失精﹕水膠二兩﹐研末﹐酒二碗化服﹐日三。【《千金》﹐下同】

小便不利﹐莖中疼痛﹐小腹急痛者﹐通艸﹑茯苓各三兩﹐葶藶二兩﹐三味治下篩﹐以水服方寸匕﹐日三。

又方﹕蒲黃﹑滑石各等分﹐二味治下篩﹐酒服方寸匕﹐日三。

气淋﹕水三升﹐煮豉一升﹐一沸去滓﹐內鹽一合﹐頓服。亦可單煮豉汁服之。

又方﹕空腹﹐單茹蜀葵一滿口。

又方﹕熬鹽熱熨小腹﹐冷復易。亦治小便血。

熱淋﹕大棗二十七枚﹐葵根切一升﹐冬用子﹐夏用苗﹐二味以水三升﹐煮取一升二合﹐分二服。熱加黃芩一兩﹐出難加滑石末二兩﹐血加茜根三兩﹐痛者加芍藥二兩。加藥亦加水也。

血淋﹕以水五升﹐煮生大麻根十枚﹐取二升頓服。亦治小便出血。

沙石淋方﹕黑豆一百二十粒﹐生粉艸一升﹐以水煎﹐乘熱入滑石末一錢﹐空心服。【丹溪﹐下同】

又方﹕治小便淋痛﹐下砂石﹐或赤濇﹕萱艸根用一握﹐搗取汁服﹐或嫩苗煮食之亦可。

又方﹕治淋莖中痛﹐是肝經气滯有熱﹐甘艸梢一味﹐用水煎﹐空心服。

气淋臍痛﹕鹽和酢服之。【《廣利方》】

驚悸遺精﹕木饅頭炒﹑白牽牛等分爲末﹐每服二錢﹐用米飲調下。【《乾坤祕韞》】

勞心夢泄﹕龍骨﹑遠志等分爲末﹐煉蜜丸如梧子大﹐朱砂爲衣﹐每服三十丸﹐蓮子湯下。【《心統》】

小便白濁﹕淸明柳葉煎湯代茶﹐以愈爲度。【《集簡方》】

心虛夢泄或白濁﹐白茯苓末二錢﹐米湯調下﹐日二服。蘇東坡方也。【《直指方》】

虛滑遺精﹕白茯苓二兩﹐縮砂仁一兩﹐爲末﹐入鹽二錢﹐精羊肉批片﹐摻藥炙食﹐以酒送下。【《普濟》】

小便淋瀝﹕由心腎气虛﹐神室不守﹐或夢遺白濁。赤白茯苓等分爲末﹐新汲水飛去沫﹐控幹﹐以地黃汁同搗﹐酒熬作膏和丸彈子大﹐空心鹽湯嚼下一丸。【《三因方》】

小便淋瀝﹕琥珀爲末二錢﹐麝香少許﹐白湯服之﹐或萱艸煎湯服。老人虛人﹐以人參湯下亦可。蜜丸﹐以赤茯苓湯下。【《普濟》】

小便熱淋﹕馬薊根搗汁服。【《聖惠》】

五種淋疾﹕薴麻根兩莖打碎﹐以水一碗半﹐煎半碗﹐頓服卽通﹐大妙。【《斗門方》】

小便淋閉﹐服血藥不效者﹕用牡蠣粉﹑黃蘗炒等分爲末﹐每服一錢﹐小茴香湯下﹐取效。【《集成》】

小便淋瀝﹐痛不可忍﹕雞肫內黃皮五錢﹐陰漧燒存性﹐作一服﹐白湯下立愈。【《集要》﹐下同】

遺精白濁﹕白果﹑蓮肉﹑江米各五錢﹐胡椒一錢爲末﹐烏骨雞一隻﹐如常治淨﹐裝雞腹內﹐煮熟﹐空心食之。

小便遺精﹕蓮子心一撮爲末﹐入辰砂一分﹐每服一錢﹐白湯下﹐日二。

鍼灸

《千金方》曰﹕气淋﹐臍中著鹽﹐灸二壯。

又法﹕灸關元五十壯﹔又灸俠玉泉相去一寸半﹐三十壯。

石淋﹐臍下三十六種病﹐不得小便﹐灸關元三十壯﹔又灸气門三十壯﹔又灸水泉三十壯﹐足大惇是也。

勞淋﹐灸足太陰百壯﹐在內踝上三寸﹐三報之。

血淋﹐灸丹田隨年壯﹔又灸伏畱五十壯。【一云隨年壯。】

五淋不得小便﹐灸懸泉十四壯﹐穴在內踝前一寸﹐斜行小脈上﹐是中封之別名。

五淋﹐灸大惇三十壯。

卒淋﹐灸外踝尖七壯。

淋病﹐九部諸疾﹐灸足太陽五十壯。

淋病不得小便﹐陰上痛﹐灸足太衝五十壯。腹中滿﹐小便數起﹐灸玉泉下一寸﹐名尿胞﹐一名屈骨端﹐灸二七壯﹐小兒以意減之。

《東垣十書》曰﹕熱淋小便黃﹐腹滿﹐取陰陵泉﹑關元各二寸﹐灸气沖二七壯。

石淋不得小便﹐灸關元三七壯﹐气門﹑大惇各二七壯。

血淋﹐气海﹑丹田各灸三七壯。

《醫學綱目》曰﹕遺精白濁﹐夜夢鬼交﹐取心兪一分﹐沿皮向外一寸半﹐先補後瀉﹐灸不宜多﹔又取白環兪一寸半﹐瀉六吸﹐補一呼。

又法﹕取白環兪一寸半﹐灸五十壯﹐與中極相平﹔腎兪﹑中極﹐灸隨年壯。

又法﹕取腎兪﹑心兪﹑膏肓﹑關元﹑三陰﹐不已﹐取下穴。

腰脊冷﹐溺多白濁失精﹐灸脾募三七壯﹐曲泉。

虛勞失精﹐陰縮莖中痛﹐灸大赫三七壯﹐中封。

遺精﹐五臟虛竭﹐灸曲骨端四七壯﹐在陰橫骨中央﹐曲如月中央是也。

溺血精出﹐取列缺﹐臥鍼五分。

導引

《古今醫統》曰﹕遺精法﹐半夜子時分﹐陽正興時﹐仰臥﹐瞑目閉口﹐舌頂上齶﹐將腰拱起﹐左手用中指頂住尾閭穴﹐右手用大指頂住無名指根拳著﹐又將兩腿俱伸﹐兩腳十指俱摳﹐提起一口气﹐心中存想脊背腦後﹐上貫至頂門﹐慢慢直下至丹田﹐方將腰腿脾手從容放下﹐再照前行﹐陽則衰矣﹔如陽未衰﹐再行二三次如初行時。陽未興﹐勉彊興之方可行。夫人之所以有虛疾者﹐因年少欲心太盛﹐房事過多﹐水火不能相濟﹐以致此疾。能行此法﹐不惟速去泄精之病﹐久而腎气上升﹐心火下降﹐則水火旣濟﹐永無疾病矣。

又法﹕遺精不禁﹐以牀鋪安短窄﹐臥如弓﹐灣二膝並臍縮﹐或左或右側臥﹐用手紮陰囊﹐一手伏丹田﹐切須寧心靜臥﹐戒除房室思欲之事﹐因精不泄﹐可保身矣。

又法﹕側身曲臥﹐戌亥之間﹐一手兜外腎﹐二手搓臍下八十一次﹐然後換手﹐每手各九次﹐兜搓九日見效八十一日成功。

《保生祕要》曰﹕白濁白帶導引法﹐腎兪﹑气海各掐九九﹐擦之亦然﹐兼運後功。

運功﹕用雙手抱兩膝﹐吹吸﹐念臍下﹐絳尾閭升气降回﹐吸而咽之。

凡白濁﹐以兩手抱兩膝﹐吹而吸之﹐念臍而坐﹐行久卽愈。此要升气而後降之﹐吹而咽之。有一種煩亂其心志﹐須定神而後可行。白帶與痢同證﹐淋與白濁同法﹐蓋濁之不愈成淋﹐二種俱是气滯與心勞。

夢遺漏精導引法﹕用大頸壺盧一个﹐口上安帶得法﹐套陽具﹐如意睡去。如陽物每夜覺起時﹐勿失其候﹐急起暖衣提運三十六足數﹐運散四肢。照此勤心行之﹐永無患矣。

運功常要守靜﹐存心念臍勿令弛放﹐後意想一條水下膀胱﹐絳尾閭分行二路上兩腎﹐分左右運收臍輪。臨臥時摩擦足心及腎腧穴﹐曲一足而側臥﹐精自固矣。

外法﹕中夜盤坐﹐先摩兩足心﹐次摩兩腎腧﹐安神靜心﹐伏枕縮足而臥﹐精自不遺。

小便時﹐以右腳踏左足肋﹐面向右肩者三﹐待小便畢﹐面又向左肩者三。或陽動顧臍念令兩盤縮﹐其精自不泄。

自汗盜汗兼遺精導引法﹕先念臍﹐想火於內旋轉﹐又以手覆臍念﹔次想臍下一條水﹐下膀胱﹐上尾閭﹐又至背穿出心頭洗之﹐非遺精不用行臍下一條水法。

醫案

《儒門事親》曰﹕戴人過息城﹐一男子病淋﹐戴人令頓食鹹魚﹐少頃大渴﹔戴人令恣意飲水﹐然後以藥治淋﹐立通。淋者無水﹐故濇也。

酒監房善良之子年十三﹐病沙石淋已九年矣。初因瘡疹餘毒不出﹐作便血。或告之服太白散﹐稍止。後又因積熱未退﹐變成淋閉﹐每發則見鬼神﹐號則驚鄰。戴人診之曰﹕諸醫作腎與小腸病者非也。《靈樞》言足厥陰肝之經﹐病遺溺閉癃。閉謂小溲不行﹐癃爲淋瀝。此乙木之病﹐非小腸與腎也。木爲所抑﹐火來乘之﹐故熱在脬中﹐下焦爲之約﹐結成沙石﹐如湯瓶煎煉日久﹐熬成湯碱。夫羊豕之脬﹐吹气令滿﹐常不能透﹐豈有眞沙石而能漏者邪﹖故知前人所說﹐服五石丸散而致者﹐恐未盡然。經曰﹕木郁則達之﹐先以瓜蒂散越之﹐次以八正散加湯碱等分頓啜之﹐沙石自化而下。

屈村張氏小兒年十四歲﹐病約一年半矣。得之麥秋﹐發則小腸大痛﹐至握其莖﹐跳躍轉旋﹐號呼不已﹐小溲數日不能下﹐下則成沙石﹐大便祕濇﹐肛門脫出一二寸。諸醫莫能治﹐乃負其子而哀請戴人。戴人曰﹕今日治﹐今日效。時日在辰巳間矣。以調胃承气僅一兩﹐加牽牛頭末三錢﹐汲河水煎之﹐令作三五度咽之。又服苦末﹐丸如芥子許六十粒。日加晡﹐上湧下泄﹐一時齊出﹐有膿有血。湧瀉旣覺定﹐令飲新汲水一大盞﹐小溲已利一二次矣。是夜凡飲新水二三十徧﹐病去九分﹐止哭一次。明日困臥如醉﹐自晨至暮﹐猛然起走﹐索食﹐與母歌笑自得﹐頓釋所苦。繼與太白散﹑八正散等﹐調一日﹐大瘥。恐暑天失所養﹐皆五日而歸。戴人曰﹕此下焦約也。不吐不下﹐則下焦何以開﹖不令飲水﹐則小溲何以利﹖大抵源淸則流淸也。

柏亭劉十三之子年六歲﹐病沙石淋﹐戴人以苦劑三湧之﹐以益腎散三下之﹐立愈。

鹿邑一閥閱家﹐有子二十三歲﹐病膏淋三年。鄕中醫不能治﹐住京師徧訪﹐多作虛損。補以溫燥﹐灼以鍼艾﹐無少減。戴人曰﹕惑蠱之疾也﹐亦曰白淫。實由少腹熱﹐非虛也。可以湧以泄。其人以時暑﹐憚其法峻﹐不決者三日。浮屠一僧曰﹕予以暑病﹐近覺頭痛。戴人曰﹕亦可湧﹐願與君同之﹐毋畏也﹗於是湧痰三升﹐色如黑礬汁﹐內有死血並黃綠水﹐又瀉積穢數行﹐尋覺病去。方其來時﹐面無人色﹐及治畢﹐次日面如醉。戴人慮其暑月路遠﹐又處數方﹐使歸以自備云。

《丹溪心法》曰﹕一人便濁經年﹐或時夢遺﹐形瘦﹐作心虛主治﹐用珍珠粉丸和定志丸﹐服而愈。

一婦人年近六十﹐形肥﹐奉養膏粱﹐飲食肥美﹐中焦不淸﹐濁气流入膀胱﹐下注白濁。用二陳去痰﹐加升麻﹑柴胡升胃中淸气﹐加蒼朮去濕﹐白朮補胃﹐全在活法。服四貼後﹐濁減大半﹐卻覺胸滿。因柴胡﹑升麻升動胃气﹐痰阻滿悶﹐又用本湯加炒曲﹑白朮﹑香附而痊。若素無痰者﹐𨿽升動不滿也。

鎭守萬戶蕭伯善便濁﹐精滑不禁﹐百藥不效﹐與試倒倉法而安。

朱郎小便淋痛﹐脈左大右濇﹐此爲勞傷經血﹐勿作淋治﹐可補血﹐行肝經滯血﹐自愈。用生地﹑當歸﹑赤芍﹑杜牛膝各一錢﹐川芎﹑條芩﹑甘艸梢各三分﹐陳皮﹑木通﹑桃仁各五分﹐黃蘗二分炒﹐紅花豆大﹐以桃仁泥研滑石同煎。待淋病退﹐去滑石﹑杜牛膝﹑木通﹐入川牛膝代木通﹐分兩倍之而痊。

《衛生寶鑑》曰﹕至元己巳﹐上都住﹐夏月﹐太保劉仲晦使引進史柔明來曰﹕近一兩月作伴數人皆有淋疾﹐是气運使然﹐是水土耶﹖予思之﹐此間別無所患﹐此疾獨公所有之﹐殆非運气水土使然。繼問柔明﹐近來公多食甚物﹖曰﹕宣使賜木瓜百餘對﹐遂多蜜煎之﹐每客至以此待食﹐日三五次。予曰﹔淋由此也。《內經》曰﹕酸多食之令人癃。可與太保言之﹐奪飲則已。一日﹐太保見予問曰﹕酸味致淋﹐其理安在﹖予曰﹕小便主气。《鍼經》云﹕酸入於胃﹐其气濇以收﹐上之兩焦﹐弗能出入也。不出則畱胃中﹐胃中和溫則下注膀胱之胞﹐胞薄以懦﹐得酸則縮綣﹐約而不通﹐水道不行﹐故癃而濇﹐乃作淋也。又曰﹕陰之所生﹐本在五味﹔陰之五官﹐傷在五味。五味口嗜而欲食之﹐必自裁制﹐勿使過焉。五味過則皆能傷其正﹐豈止酸味耶﹖太保嘆曰﹕凡爲人子﹐不可不知醫。信哉﹗

中統三年六月中﹐黃明之小便淋﹐莖中痛不可忍﹐相引脇下痛﹐制方服之大效。用人參五分﹐茯苓去皮四分﹐川楝子去核銼﹑炒﹑生甘艸各一錢﹐元胡索七分﹐澤瀉﹑柴胡﹑當歸梢﹑琥珀各三分﹐九味﹝口父﹞咀﹐都作一服﹐用長流水三盞﹐煎至一盞﹐去柤溫服﹐空心食前﹐尋愈。

《醫學正傳》曰﹕蓮塘朱顯二里病遺精潮熱﹐不起牀三月矣﹐召予治。脈之左右寸關皆浮虛無力﹐兩尺洪大而軟﹐與補中益气湯﹐加熟地黃﹑知母﹑黃蘗﹑地骨皮煎﹐吞下珍珠粉丸。外做小篾籠一个﹐以籠陰莖﹐勿使搭肉。服藥三十餘貼﹐一月平安。

《醫學綱目》曰﹕一男子脈洪﹐腰熱遺精﹐用沈香和中丸下之﹐導赤散治其火而愈。於此知身有熱而遺者﹐皆熱遺也。

一壯年男子夢遺白濁﹐少腹有气沖上﹐每日腰熱﹐卯作酉涼﹐腰熱作則手足冷﹐前陰無气﹐腰熱退則手足溫。又旦多下气﹐暮多噫﹐時振﹐隔一旬二旬必遺﹐脈且弦滑而大﹐午洪大﹐予知其有郁滯也。先用沈香和中丸大下之﹐次用加減八物湯吞滋腎丸百粒﹐或稍與蛤粉等濇藥﹐則遺與濁反甚﹐或一夜二遺。遂攺用導赤散大劑煎湯服之﹐遺濁皆止﹐漸安。

一中年男子夢遺﹐醫或與濇藥反甚﹐連遺數夜。愚先與神芎丸大下之﹐卻制此豬苓丸服之﹐皆得痊安。

愚壯年得夢遺證﹐每四五十日必一遺。累用鳳髓丹﹑河間祕眞丸﹐𨿽少效﹐終不除根﹔後攺用菖蒲﹑遠志﹑韭子﹑桑螵蛸﹑益智﹑酸棗仁﹑牡蠣﹑龍骨﹑鎖陽等劑爲丸﹐服之良愈。

一中年男子夢遺﹐以珍珠粉丸等藥與服﹐了無一效﹐亦以遠志﹑菖蒲等劑服之﹐隨手而愈。

王元珪虛而泄精﹐脈弦大﹐累與加減八物湯吞河間祕眞丸及珍珠粉丸﹐其泄不止﹔後用五倍子一兩﹑茯苓二兩爲丸服之﹐良愈。此則五倍子濇脫之功﹐敏於龍骨﹑牡蠣也。

《醫宗必讀》曰﹕邑宰嚴知非患淋經年﹐痛如刀錐﹐凡淸火疏利之劑﹐計三百貼﹐病勢日甚。歲暮來就診﹐余曰﹕兩尺數而無力﹐是虛火也。從來醫者皆泥痛無補法﹐愈疏通則愈虛﹐愈虛則虛火愈熾。遂以八味地黃丸料﹐如車前﹑沈香﹑人參服八劑﹐痛減一二﹐而頻數猶故。原醫者進云﹕淋證作痛﹐定是實火﹐若多溫補恐數日後必將悶絕﹐不可救矣。如非疑懼﹐復來商之。余曰﹕若不宜溫補﹐則服藥後病勢必增。今旣減矣﹐復何疑乎﹖朝服補中益气湯﹐晚服八味丸﹐逾月而病去其九﹔更倍用參﹑芪﹐十四日而霍然矣。

大司寇杜完三夫人﹐淋瀝兩載﹐靡藥不嘗﹐卒無少效。余診之﹐見其兩尺沈數﹐爲有瘀血停畱﹐法當攻下。因其年髙﹐不敢輕投﹐但於補養气血之中加琥珀﹑牛膝。此等緩劑﹐須以數十劑收功﹐而夫人躁急求功﹐再劑不效﹐輒欲更端﹐遂致痼疾。

文學顧以功科試南都﹐歸卽患精滑﹐小便後及夢寐間俱有遺失﹐自服金櫻子膏﹐經月不驗。問治於余。余曰﹕气虛而神動﹐非遠志丸不可。服十日而減半﹐一月而全愈。

武科張寧之稟質素彊﹐縱飲無度。忽小便畢有白精數點﹐自以爲有餘之疾﹐不肯醫治。經三月以來﹐𨿽不小便﹐時有精出﹐覺頭目眩運。醫者以固精濇脫之劑﹐治療二月﹐略不見功。迎余治之﹐但見六脈滑大。此因酒味濕熱下幹精髒﹐遂以白朮﹑茯苓﹑橘紅﹑甘艸﹑漧葛﹑白蔻﹐加黃蘗少許﹐兩劑後卽效﹐不十日康復如常。

儒者錢用賓色欲過度﹐夢遺精滑。先服淸相火之劑不效﹐繼服固澀之劑又無效﹐求余治之。余以玉華白丹濃煎人參湯送二錢﹐二服後稍固﹔兼進六味地黃丸加蓮須﹑芡實﹑遠志﹑五味子﹐凡一月而愈。

光祿卿吳伯玉閉精行房﹐時有文字之勞﹐患白濁﹐莖中痛如刀割。自服淸火疏利之劑不效﹐攺服補腎之劑又不效﹐商治於余。余曰﹕敗精久蓄﹐已足爲害﹐況勞心之餘﹐水火不交﹐坎離順用也﹖用萆薢分淸飲加茯神﹑遠志﹑肉桂﹑黃連﹐四劑卽效﹔兼服補中益气﹑六味地黃丸﹐半月而安。後因勞復發﹐但服補中益气一二劑卽愈。

歸徳郡侯李易齋患白濁﹐服五苓散數劑﹐無功。余診之﹐兩尺大而濇﹐是龍火虛炎﹐精閼竅道﹐用牛膝﹑茯苓﹑黃蘗﹑麥門冬﹑山藥﹑遠志﹑細辛﹑甘艸﹐十劑而安。

《薛己醫案》曰﹕少宰汪涵齋頭運白濁﹐余用補中益气加茯苓﹑半夏﹐愈而復患腰痛﹐用山藥﹑山茱萸﹑五味﹑萆薢﹑遠志頓愈。又因勞心﹐盜汗白濁﹐以歸脾湯加五味而愈。後不時眩運﹐用八味丸全愈。

一男子素遺精﹐腳跟作痛﹐口漧作渴﹐大便漧燥﹐午後熱甚﹐用補中益气加芍藥﹑元參﹐及六味丸而愈。

司廳陳石鏡久患白濁﹐發熱體倦﹐用補中益气加炮姜四劑﹐白濁稍止﹔再用六味地黃兼服﹐諸證悉愈。

光祿柴黼庵因勞患赤白濁﹐用濟生歸脾﹑十全大補二湯﹐間服而愈。

司廳張檢齋陰囊腫痛﹐時發寒熱﹐若小腹作痛則莖出白津﹐用小柴胡加山梔﹑膽艸﹑茱萸﹑芎﹑歸而愈。

朱工部勞則遺精﹐齒牙卽痛﹐用補中益气加半夏﹑茯苓﹑芍藥﹐並六味地黃丸漸愈﹐更以十全大補加麥門﹑五味而痊。

一男子白濁夢遺﹐口漧作渴﹐大便閉濇﹐午後熱甚﹐用補中益气加芍藥﹑元參﹐並加減八味丸而愈。

舉人陳履賢色欲過度﹐丁酉孟冬發熱無時﹐飲水不絕﹐遺精不止﹐小便淋瀝。或用四物芩連之類﹐前證益甚﹐更加痰涎上湧﹐口舌生瘡﹔服二陳﹑黃蘗﹑知母之類﹐胸膈不利﹐飲食少思﹔更加枳殼﹑香附﹐肚腹作脹﹐大便不實﹐脈浮大﹐按之微細。余朝用四君爲主﹐佐以熟地﹑當歸﹐夕用加減八味丸﹐更以附子唾津調搽湧泉穴﹐漸愈。後用十全大補湯﹐其大便不通﹐小腹作脹﹐此直腸幹濇﹐令豬膽通之﹐形體殊倦﹐痰熱頓增﹐急用獨參湯而安﹐再用煎藥而愈。但勞發熱無時﹐其脈浮洪。余謂其當愼起居﹐否則難治。彼以餘言爲迂﹐至乙巳夏復作﹐乃服四物﹑黃蘗﹑知母而歿。

一男子食少胸滿﹐手足逆冷﹐飲食畏寒發熱吐痰﹐時欲作嘔。自用淸气化痰及二陳﹑枳實之類﹐胸腹膨脹﹐嘔吐痰食﹐小便淋漓﹔又用四苓﹑連﹑蘗﹑知母﹑車前﹐小便不利﹐諸病益甚。余曰﹕此脾胃虛寒無火之證﹐故食入不消而反出。遂用八味丸補火以生土﹐用補中益气加姜﹑桂培養中宮﹐生發陽气﹐尋愈。

司馬李梧山莖中作痛﹐小便如淋﹐口漧唾痰。此思色精降而內敗﹐用補中益气﹐六味地黃而愈。

下堡顧仁成年六十有一﹐痢後入房﹐精滑自遺﹐二日方止。又房勞感寒﹐怒气﹐遂發寒熱﹐右脇痛連心胸﹐腹痞﹐自汗盜汗如雨﹐四肢厥冷﹐睡中驚悸﹐或覺上升如浮﹐或覺下陷如墜﹐遂致廢寢。或用補藥二劑益甚﹐脈浮大洪數﹐按之微細。此屬無火虛熱﹐急與十全大補加山藥﹑山茱萸﹑丹皮﹑附子一劑﹐諸證頓愈而痊。此等元气﹐百無一二。

一儒者口漧發熱﹐小便頻濁﹐大便祕結﹐盜汗夢遺﹐遂致廢寢。用當歸六黃湯二劑﹐盜汗頓止﹔用六味地黃丸﹐二便調和﹔用十全大補湯及前丸兼服﹐月餘而悉愈。

《古今醫統》曰﹕鄭憲使之子年十六﹐生七个月後得淋病﹐五七日必一作﹐其發則大痛﹐水道下如漆如粟者一盞方定。脈之輕則濇﹐重則弦﹐視其形瘦而長﹐色靑而蒼。意其必因其父服熱藥﹐遺熱在胎﹐畱於子之命門而然﹐遂以紫雪和黃蘗末丸梧桐子大﹐曬漧﹐熱湯下百丸﹐半日又下二百丸﹐食物壓之。又半日﹐痛大作連腰腹﹐水道乃行﹐下漆如粟者碗許﹐痛減十之八。後與陳皮一兩﹐桔梗﹑木通各半兩﹐又下一合許而安。父得燥熱﹐尙能病子﹐況母得之者乎﹖

《醫貫》曰﹕予治鄭魯叔﹐二十餘歲攻舉子業﹐四鼓猶未臥﹐遂病﹐臥間玉莖但著被與腿﹐便夢交接脫精﹐懸空則不夢﹐飲食日減﹐倦怠少气。此用心太過﹐二火俱起﹐夜不得睡﹐血不歸肝﹐腎水不足﹐火乘陰虛﹐入客下焦﹐鼓其精房﹐則精不得聚藏而欲走。因玉莖著物﹐猶厥气客之﹐故作接內之夢。於是上補心安神﹐中調脾胃升其陽﹐下用益精生陰固陽之劑﹐不三月而安。

昔吳茭山有治遺精得法﹐論治一男子﹐因病後用心過度﹐遂成夢遺之患﹐多痰瘦削﹐諸醫以淸心蓮子飲﹐久服無效。余診其脈緊濇﹐知冷藥利水之劑太過﹐致使腎气獨降﹐服此愈劇矣。予以升提之法﹐升坎水而濟於離火﹐降陽气而滋陰血﹔次用鹿角膠﹑人乳﹐塡補精血﹐不逾月而愈。因思夢遺多端﹐難作一途而治。有因用心積熱而泄者﹐有因多服門冬﹑茯苓﹑車前﹑知母﹑黃蘗冷利之藥而泄者﹐有久泄玉門不閉而泄者。治療之法﹐積熱者當淸心降火﹐冷利者溫補下元﹐腎气獨降者當升提﹐使水火交而坎離自安定位矣。

