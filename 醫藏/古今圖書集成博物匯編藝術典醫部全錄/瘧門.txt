古今圖書集成醫部全錄卷二百八十八

瘧門

黃帝素問

瘧論

黃帝問曰﹕夫痎瘧皆生於風﹐其蓄作有時者﹐何也﹖

【注夜病者﹐謂之痎﹔晝病者﹐謂之瘧。】

岐伯對曰﹕瘧之始發也﹐先起於毫毛﹐伸欠乃作﹐寒栗鼓頷﹐腰脊俱痛﹐寒去則內外皆熱﹐頭痛如破﹐渴欲冷飲。

【注衛气同邪將入於陰﹐表气虛﹐故起於毫毛伸欠。】

帝曰﹕何气使然﹖願聞其道。岐伯曰﹕陰陽上下交爭﹐虛實更作﹐陰陽相移也。

【注邪正陰陽之气﹐上下出入﹐交爭於上下﹐並於陰則陰實而陽虛﹐並於陽則陽實而陰虛。】

陽並於陰則陰實而陽虛﹐陽明虛則寒栗鼓頷也﹐巨陽虛則腰背頸項痛。

【注三陽之气同並於陰﹐則陰實於內而陽虛於外。陽明之气主肌肉﹐而經脈交於頷下﹐是以寒栗鼓頷。太陽之气主表﹐而上升於頭﹐下循背膂﹐故腰背頭項俱痛。】

三陽俱虛則陰气勝﹐陰气勝則骨寒而痛﹐寒生於內﹐故中外皆寒。陽盛則外熱﹐陰虛則內熱﹐外內皆熱則喘而渴﹐故欲冷飲也。

【注陽虛於外則陰勝於裏﹐是以骨寒而痛而寒生於內也。陰气逆極則復出之陽﹐並於陽則陰虛而陽盛。陽盛則外熱﹐陰虛則內熱﹐外內皆熱﹐是以喘渴而欲冷飲也。】

此皆得之夏傷於暑。熱气盛﹐藏於皮膚之內﹐腸胃之外﹐此榮气之所捨也。

【注捨卽經隧所歷之界分。】

此令人汗空疏﹐腠理開﹐因得秋气﹐汗出遇風﹐及得之以浴﹐水气捨於皮膚之內﹐與衛气並居。衛气者﹐晝日行於陽﹐夜行於陰。此气得陽而外出﹐得陰而內薄﹐內外相薄﹐是以日作。

【注畱捨之暑﹐能令汗空疏﹐腠理開﹐風遂乘之以入。或得之沐浴﹐水气捨於皮膚之間﹐與衛气並居﹐得陽隨衛而外出﹐得陰隨衛而內薄﹐是以日作。】

帝曰﹕其間日而作者﹐何也﹖岐伯曰﹕其气之舍深﹐內薄於陰﹐陽气獨發﹐陰邪內著﹐陰與陽爭不得出﹐是以間日而作也。

【注邪气捨深﹐內薄於裏陰之分﹐陽气獨發於外﹐裏陰之邪﹐畱著於內﹐陰邪與陽气交爭而不得皆出於外﹐是以間日而作也。】

帝曰﹕善﹗其作日晏﹐與其日早者﹐何气使然﹖岐伯曰﹕邪气客於風府﹐循膂而下﹐衛气一日一夜﹐大會於風府﹐其明日日下一節﹐故其作也晏﹐此先客於脊背也。

【注此邪先客於脊背﹐而與衛气相遇故也。】

每至於風府﹐則腠理開﹐腠理開則邪气入﹐邪气入則病作﹐以此日作稍益晏也。其出於風府﹐日下一節﹐二十一日﹐下至骶骨。

【注衛气每至於風府則腠理開﹐開則客於脊背之邪﹐還入風府﹐與衛气相遇則病作。衛气出於風府﹐日下一節﹐則上會於風府稍晏﹐故病作稍晏。二十一日下至骶骨﹐則上會於風府益晏﹐故病作益晏也。】

二十二日入於脊內﹐注於伏膂之脈﹐其气上行﹐九日出於缺盆之中﹐其气日髙﹐故作日益早也。

【注衛气外循督脈而下﹐內循衝脈而上行﹐九日出缺盆﹐其气日髙﹐則會於風府日早﹐故作日益早。】

其間日發者﹐由邪气內薄於五臟﹐橫連募原也。其道遠﹐其气深﹐其行遲﹐不能與衛气俱行﹐不得皆出﹐故間日乃作也。

【注不得與衛气皆出﹐故間日作也。】

帝曰﹕夫子言衛气每至於風府﹐腠理乃發﹐發則邪气入﹐入則病作。今衛气日下一節﹐其气之發也﹐不當風府﹐其日作者柰何﹖

【注邪有不從風府而入﹐其病亦以日作者﹐何也﹖】

岐伯曰﹕此邪气客於頭項﹐循膂而下者也﹐故虛實不同。邪中異所﹐則不得當其風府也。故邪中於頭項者﹐气至頭項而病﹔中於背者﹐气至背而病﹔中於腰脊者﹐气至腰脊而病﹔中於手足者﹐气至手足而病。

【注客於頭項者﹐客於風府也。邪入於風府﹐循膂而下﹐畱其處者﹐有虛實之不同。若邪中異所﹐則無有早晏矣。衛气虛而日下﹐則其發日晏﹔衛气實而日上﹐則其發日早﹐此邪從風府而畱於脊膂之間者也。若邪中異所﹐則不得當其風府矣。如邪中於頭項﹑腰背﹑手足之間﹐衛气亦行至頭項﹑腰背﹑手足﹐與所捨之邪相遇而病作。】

衛气之所在﹐與邪气相合則病作﹐故風無常府。衛气之所發﹐必開其腠理﹐邪气之所合則其府也。

【注衛气之所在﹐謂衛气行至邪气所在之處﹐相合而病作﹐非定客於風府也。衛气之行﹐至所在之處而發﹐必開其腠理﹐然後邪正相合之處﹐卽其府也。】

帝曰﹕善﹗夫風之與瘧也﹐相似同類﹐而風獨常在﹐瘧得有時而休者﹐何也﹖

【注痎瘧生於風﹐然病風者常在其處﹐病瘧者休作有時﹐故帝有此問。】

岐伯曰﹕風气畱其處﹐故常在﹔瘧气隨經絡沈以內薄﹐故衛气應乃作。

【注風則傷衛﹐故病風者畱於肌腠筋骨間而不移。瘧則捨於榮﹐故隨經絡以內薄﹐與衛气相應乃作】

帝曰﹕瘧先寒而後熱者﹐何也﹖岐伯曰﹕夏傷於大暑﹐其汗大出﹐腠理開發﹐因遇夏气淒滄之水寒﹐藏於腠理皮膚之中﹐秋傷於風﹐則病成矣。

【注夏時暑熱溽蒸﹐腠理開發﹐或汗濕從風﹐或得之於沐浴﹐水寒藏於腠理皮膚之中﹐至秋時復傷於風﹐風寒兩感﹐是以寒熱之病成矣。】

夫寒者陰气也﹐風者陽气也。先傷於寒而後傷於風﹐故先寒而後熱也。病以時作﹐名曰寒瘧。

【注先受之寒﹐先從陰而病寒﹔後受之風﹐復從陽而病熱。病以時作者﹐應時而作﹐無早晏也。】

帝曰﹕先熱而後寒者﹐何也﹖岐伯曰﹕此先傷於風而後傷於寒﹐故先熱而後寒也。亦以時作﹐名曰溫瘧。

【注天之陰陽﹐病人之陰陽﹐陰陽兩感﹐故寒熱交作。】

其但熱而不寒者﹐陰气先絕﹐陽气獨發﹐則少气煩冤﹐手足熱而欲嘔﹐名曰癉瘧。

【注但熱不寒者﹐邪藏於髓﹐而腎陰之气﹐先與骨气相絕﹐是外邪不及於裏陰﹐而獨發於陽也。熱傷气﹐故少气。心惡熱﹐故煩冤。手足爲諸陽之本﹐故手足熱。癉﹐單也﹐謂單發於陽而病熱也。】

帝曰﹕夫經言有餘者瀉之﹐不足者補之。今熱爲有餘﹐寒爲不足。夫瘧者之寒﹐湯火不能溫也﹔及其熱﹐冰水不能寒也。此皆有餘不足之類﹐當此之時﹐良工不能止﹐必須其自衰乃刺之﹐其故何也﹖願聞其說。岐伯曰﹕經言無刺熇熇之熱﹐無刺渾渾之脈﹐無刺漉漉之汗﹐故其爲病逆﹐未可刺也

【注言當此之時﹐病邪甚而正气逆﹐故未可刺也。】

夫瘧之始發也﹐陽气並於陰。當是之時﹐陽虛而陰盛﹐外無气﹐故先寒栗也。陰气逆極﹐則復出之陽﹐陽與陰復並於外﹐則陰虛而陽實﹐故先熱而渴。

【注寒熱始盛之時﹐乃陰陽之气交並﹐正气錯亂未分﹐故未可刺。】

夫瘧气者﹐並於陽則陽勝﹐並於陰則陰勝。陰勝則寒﹐陽勝則熱。

【注陰陽未和而邪气方盛﹐故未可刺。】

瘧者﹐風寒之气不常也﹐病極則復至。

【注如病風而爲熱極﹐則陰邪之寒气復至﹔病寒而爲寒極﹐則風邪之陽熱復至。】

病之發也﹐如火之熱﹐如風雨不可當也﹐故經言曰﹕方其盛時必毀﹐因其衰也事必大昌﹐此之謂也。

【注此承上文言邪气方盛﹐不可刺也。】

夫瘧之未發也﹐陰未並陽﹐陽未並陰﹐因而調之﹐眞气得安﹐邪气乃亡。故工不能治其已發﹐爲其气逆也。

【注邪气未發﹐則正气未亂﹐因而調之﹐眞气得安﹐邪气乃去﹐所謂治未病也。若待其已發﹐𨿽良工弗能爲﹐爲其气逆也。】

帝曰﹕善﹗攻之柰何﹖早晏何如﹖

【注早謂病之未發﹐晏謂病之已衰。】

岐伯曰﹕瘧之且發也﹐陰陽之且移也﹐必從四末始也。陽已傷﹐陰從之﹐故先其時堅束其處﹐令邪气不得入﹐陰气不得出。審候見之在孫絡盛堅而血者﹐皆取之﹐此眞往而未得並者也。

【注瘧之將發﹐陰陽之將移﹐必從四末始。蓋三陰三陽之气﹐從手足之並榮而更移也。如病在陽而陽已傷﹐則陰經將從而受之。故當先其未發之時﹐堅束其四末﹐令邪在此經者不得入於彼經﹐彼經之气不得出而並於此經。審其證而候其脈﹐見其經絡盛堅而血者﹐皆取而去之﹐此陰陽眞气往來和平而未得交並者也。】

帝曰﹕瘧不發﹐其應何如﹖

【注瘧病未發之時﹐其脈候證候何如而應﹖】

岐伯曰﹕瘧气者﹐必更盛更虛。當气之所在也﹐病在陽則熱而脈躁﹐在陰則寒而脈靜。

【注瘧有陰陽更並之盛虛﹐皆當气之所在﹐如病在陽則熱而脈躁﹐在陰則寒而脈靜。欲知脈與病之相應﹐但審証之寒熱﹐脈之靜躁﹐則知病在陰在陽。】

極則陰陽俱衰﹐衛气相離﹐故病得休。衛气集﹐則復病也。

【注衛气者﹐行陰而行陽者也﹐是以衛气相離﹐其病得休﹐衛气集﹐則復病也。】

帝曰﹕時有間二日﹐或至數日發﹐或渴或不渴﹐其故何也﹖岐伯曰﹕其間日者﹐邪气與衛气客於六腑﹐而有時相失﹐不能相得﹐故休數日乃作也。

【注相失者﹐不與衛气相遇也。蓋六腑之募原﹐其道更遠﹐气有所不到﹐故有時相失﹐不能相得。其邪故或間二日或數日乃作也。】

瘧者陰陽更勝也﹐或甚或不甚﹐故或渴或不渴。

【注陽熱甚則渴﹐不甚則不渴矣。】

帝曰﹕論言夏傷於暑﹐秋必病瘧。今瘧不必應者﹐何也﹖

【注言有不必夏傷於暑而爲病瘧者也。】

岐伯曰﹕此應四時者也。其病異形者﹐反四時也。其以秋病者寒甚﹐以冬病者寒不甚﹐以春病者惡風﹐以夏病者多汗。

【注應四時者﹐隨四時陰陽之气升降出入而爲病也。反四時者﹐非畱畜之邪﹐乃感四時之气而爲病也。秋時陽气下降﹐天气新涼﹐故感秋涼之气而爲病者﹐寒甚。冬時陽气伏藏於內﹐卽受時行之寒﹐得陽气以化熱﹐故寒不甚。春時陽气始出﹐天气尙寒﹐故惡風。夏時陽气外泄﹐腠理空疏﹐故多汗。】

帝曰﹕夫病溫瘧與寒瘧而皆安捨﹖捨於何髒﹖岐伯曰﹕溫瘧者﹐得之冬中於風﹐寒气藏於骨髓之中﹐至春則陽气大發﹐邪气不能自出﹐因遇大暑﹐腦髓爍﹐肌肉消﹐腠理發泄﹐或有所用力﹐邪气與汗皆出。此病藏於腎﹐其气先從內出之於外也。如是者陰虛而陽盛﹐陽盛則熱矣﹔衰則气復反而入﹐入入﹕原缺﹐據《素問》瘧論補。則陽虛﹐陽虛則寒矣。故先熱而後寒﹐名曰溫瘧。

【注至春陽气大發﹐而邪不能自出者﹐邪藏於骨髓之中﹐而气行骨外故也。腦爲精髓之海﹐腦髓爍者﹐暑气盛而精髓爍熱也。肌肉消者﹐腠理開而肌肉消疏也。汗乃腎臟精髓之所化﹐或有所用力﹐則傷動其腎气﹐是以所藏之邪得與汗共並而出矣。夫骨气與腎气相合﹐故病气藏於腎﹐其气先從內出之外也。從內出外﹐則陰虛而陽盛﹐陽盛則熱矣。气從內出之外﹐故病復反入之陰。】

帝曰﹕癉瘧何如﹖岐伯曰﹕癉瘧者﹐肺素有熱﹐气盛於身﹐厥逆上衝﹐中气實而不外泄﹐因有所用力﹐腠理開﹐風寒舍於皮膚之內﹑分肉之間而發﹐發則陽气盛﹐陽气盛而不衰則病矣。其气不反於陰﹐故但熱而不寒。气內藏於心﹐而外舍於分肉之間﹐令人消爍脫肉﹐故命曰癉瘧。帝曰﹕善﹗

【注肺主周身之气﹐肺素有熱﹐故气盛於身。其气厥逆上衝﹐故不泄於外﹐而但實於中﹐此外內皆實矣。气止實於外﹐則邪不能外侵﹐故因有所用力﹐腠理開而後邪捨於皮膚之內。中气實則邪不能內入﹐故其气單發於陽也。气內藏於心者﹐謂邪藏於血脈之中﹐而气內通於心也。內藏於血脈之裏﹐外舍於分肉之間﹐陽气盛而無陰气以和之﹐是以陽熱不衰而令人消爍脫肉也。若但熱不寒者﹐邪气內藏於心﹐外舍分肉之間﹐令人消爍脫肉﹐是陰气絕而陽气獨發者﹐名曰癉瘧。若但熱不寒者﹐亦名癉瘧﹐是癉瘧之有二證也。】

四時調神大論

夏三月﹐此爲蕃秀。天地气交﹐萬物華實﹐夜臥早起﹐無厭於日﹐使志無怒﹐使華英成秀﹐使气得泄﹐若所愛在外﹐此夏气之應﹐養長之道也。逆之則傷心﹐秋爲痎瘧。奉收者少﹐冬至重病。

【注夏气浮長﹐故欲其疏泄﹐气泄則膚腠宣通﹐時气疏暢﹐有若好樂之在外也。春生於上﹐夏長於外﹐秋收於內﹐冬藏於下。今夏逆於上﹐秋無以收﹐收機有礙﹐則冬無所藏﹐陽不歸原﹐是根气已損﹐至冬時寒水當令﹐無陽熱溫配﹐故冬時爲病﹐甚危險也。】

生气通天論

陽气者﹐精則養神﹐柔則養筋﹐魄汗未盡﹐形弱而气爍﹐穴兪以閉﹐發爲風瘧。

【注魄汗未盡﹐表邪未去也。形弱﹐肌腠虛也。腠理空疏﹐則表陽邪气同陷於其間﹐寒邪在表﹐則隨陽而化熱﹐故气爍也。邪𨿽陷於肌腠﹐而表气不入於經﹐是以穴兪以閉。風瘧﹐但熱不寒之瘧也。】

夏傷於暑﹐秋爲痎瘧。

【注夏傷於暑﹐暑汗不泄﹐炎气伏藏﹐秋時陰气外出﹐與熱相遇﹐發爲痎瘧。】

金匱眞言論

秋善病風瘧。……長夏不病洞泄寒中﹐秋不病風瘧。

【注夏時陽气在外﹐裏气虛寒。長夏濕土主气﹐風入於經兪﹐卽內薄而爲洞泄﹐風木乘虛而勝土也。脾爲陰中之至陰﹐不能化熱而爲寒中也。長夏不病洞泄寒中﹐秋不病風瘧者﹐甚言其陽气之不可傷也。】

气交變大論

歲火太過﹐炎暑流行﹐金肺受邪﹐民病瘧。

【注火勝則克金﹐故肺受邪。瘧﹐暑熱病也。】

五常政大論

火太過曰赫曦。赫曦之紀﹐其病瘧。

六元正紀大論

火郁之發﹐民病溫瘧。

【注火熱盛也。】

至眞要大論

少陽司天﹐火淫所勝﹐民病頭痛發熱﹐惡寒而瘧。

【注少陽之火﹐在天爲暑﹐故爲此諸證﹐淫於肺也。】

陽明司天﹐燥淫所勝﹐民病左胠脇痛﹐寒淸於中﹐感而瘧。

【注左胠脇痛者﹐燥金淫勝於上﹐肝木乃病也。感寒淸而成瘧者﹐秋成痎瘧也。】

太陽之勝﹐凝栗且至﹐痔瘧發。

【注痔瘧發﹐乃太陽寒熱之邪也。】

帝曰﹕火熱復﹐惡寒發熱﹐有如瘧狀﹐或一日發﹐或間數日發﹐其故何也﹖岐伯曰﹕勝復之气﹐會遇之時有多少也。陰气多而陽气少﹐則其發日遠﹔陽气多而陰气少﹐則其發日近。此勝復相薄盛衰之節﹐瘧亦同法。

【注火熱傷气﹐此言病在气而不在經也。復惡寒發熱﹐有如瘧狀者﹐此陰陽外內之相乘也。夫陽在外﹐陰往乘之則惡寒﹔陰在內﹐陽往乘之則發熱也。或一日發﹐或間數日發者﹐此陰陽勝復之气會遇之時有多少也。如陰气多而陽气少﹐則火熱畱於陰久﹐故其發日遠﹔如陽气多而陰气少﹐則熱隨陽气而常盛於外﹐故其發日近。此陰陽勝復之作﹐盛衰之有節耳。】

靈樞經

歲露論

黃帝問於岐伯曰﹕經言夏日傷暑﹐秋病瘧﹐瘧之發以時﹐其故何也﹖岐伯對曰﹕邪客於風府﹐病循膂而下﹐衛气一日一夜常大會於風府﹐其明日日下一節﹐故其日作晏﹐此其先客於脊背也。故每至於風府則腠理開﹐腠理開則邪气入﹐邪气入則病作﹐此所以日作尙晏也。衛气之行風府﹐日下一節﹐二十一日下至尾骶﹐二十二日入脊﹐內注於伏衝之脈﹐其行九日﹐出於缺盆之中﹐其气上行﹐故其病稍益。至其內搏於五臟﹐橫連募原﹐其道遠﹐其气深﹐其行遲﹐不能日作﹐故次日乃畜積而作焉。黃帝曰﹕衛气每至於風府﹐腠理乃發﹐發則邪入焉﹐其衛气日下一節﹐則不當風府柰何﹖岐伯曰﹕風府無常﹐衛气之所應﹐必開其腠理﹐气之所捨﹐節則其府也。黃帝曰﹕善﹗夫風之與瘧也﹐相與同類。而風常在﹐而瘧特以時休﹐何也﹖岐伯曰﹕風气畱其處﹐瘧气隨經絡沈以內搏﹐故衛气應乃作也。帝曰﹕善﹗

金匱要略【漢張機】

瘧脈證治

瘧病篇曰﹕師曰﹕瘧脈自弦﹐弦數者多熱﹐弦遲者多寒。弦小緊者下之瘥﹔弦遲者可溫之﹔弦緊者可發汗鍼灸也﹔浮大者可吐之﹔弦數者風發也﹐以飲食消息止之。

病瘧以月一日發﹐當以十五日愈。設不差﹐當月盡解。如其不差﹐當云何﹖師曰﹕此結爲癥瘕﹐名曰瘧母﹐急治之﹐宜鱉甲煎圓。

師曰﹕陰气孤絕﹐陽气獨發﹐則熱而少气煩冤﹐手足熱而欲嘔﹐名曰癉瘧。若但熱不寒者﹐邪气內藏於心﹐外舍分肉之間﹐令人消爍肌肉。

溫瘧者﹐其脈如平﹐身無寒﹐但熱﹐骨節疼煩時嘔﹐白虎加桂枝湯主之。

瘧多寒者﹐名曰牡瘧﹐蜀漆散主之。

食忌

十月勿食被霜生菜﹐令人面無光﹐目濇﹐心痛腰疼﹐或發心瘧。瘧發時手足十指爪皆靑﹐困痿。

中藏經【漢華佗】

寒熱論

人之寒熱往來者﹐其病何也﹖此乃陰陽相勝也。陽不足則先寒後熱﹐陰不足則先熱後寒。又上盛則發熱﹐下盛則發寒。皮寒而燥者﹐陽不足﹔皮熱而燥者﹐陰不足。皮寒而寒者﹐陰盛也﹔皮熱而熱者﹐陽盛也。熱發於下﹐則陰中之陽邪也﹔熱發於上﹐則陽中之陽邪也。寒起於上﹐則陽中之陰邪也﹔寒起於下﹐則陰中之陰邪也。寒而頰赤多言者﹐陽中之陰邪也﹔熱而面靑多言者﹐陰中之陽邪也。寒而面靑多言者﹐陰中之陰邪也﹐若不言者﹐不可治也。陰中之陰者﹐一生九死﹔陽中之陽者﹐九生一死。陰病難治﹐陽病易醫。診其脈候﹐數在上則陽中之陽也﹐數在下則陰中之陽也﹔遲在上則陽中之陰也﹐遲在下則陰中之陰也﹔數在中則中熱﹐遲在中則中寒。用熱取熱以寒攻。逆順之法﹐從乎天地﹐本乎陰陽也。天地者人之父母也﹐陰陽者人之根本也﹐未有不從天地陰陽者也。從者生﹐逆者死。寒之又寒﹐熱之又熱者﹐生。金匱大要論云﹕夜發寒者從﹐夜發熱者逆﹔晝發熱者從﹐晝發寒者逆。從逆之兆﹐亦在乎審明。

肝之積气在脇﹐久不去﹐發咳逆﹐或爲痎瘧也。肝虛冷則脇下堅痛﹐目盲﹐臂痛﹐發熱如瘧﹐不欲食。

上下不寧

脾病者﹐上下不寧﹐何謂也﹖脾﹐上有心母﹐下有肺子。心者血也﹐屬陰﹔肺者气也﹐屬陽。脾病則上母不寧﹐母不寧則爲陰不足也﹐陰不足則發熱。又脾病則下子不寧﹐子不寧則爲陽不足也﹐陽不足則發寒。脾病則血气俱不寧﹐血气不寧則寒熱往來﹐無有休息﹐故病如瘧。謂脾者土也﹐心者火也﹐肺者金也。火生土﹐土生金﹐故曰上有心母﹐下有肺子﹐脾居其中﹐病則如斯。

死候

病瘧﹐腰脊彊急瘈瘲者﹐死。

千金方【唐孫思邈】

治法

夫瘧之且發也﹐陰陽之且移也﹐必從四末始也。陽已傷﹐陰從之﹐故气未並。先其時一食頃﹐用細左索緊束其手足十指﹐令邪气不得入﹐陰气不得出﹐過時乃解。瘧歲歲發至三歲﹐或連月發不解者﹐以脇下有痞也。治之不得攻其痞﹐但得虛其津液﹐先其時發其汗﹐服湯已﹐先小寒者﹐引衣自覆﹐汗出小便利﹐卽愈。瘧者病人形瘦﹐皮上必粟起也。

屬五臟

肝病爲瘧者﹐令人色蒼蒼然太息﹐其狀若死者﹐烏梅丸主之。

心病爲瘧者﹐令人心煩甚﹐欲得淸水﹐反寒多不甚熱﹐若其人本來心性和而忽獘急反於常﹐白朮酒主之。

脾病爲瘧者﹐令人寒﹐腹中痛﹐熱則腸中鳴﹐鳴已汗出﹐恆山丸主之。

肺病爲瘧者﹐令人心寒﹐寒甚則熱﹐熱間善驚﹐如有所見者﹐恆山湯主之。

腎病爲瘧者﹐令人淒淒然腰脊痛﹐宛轉大便難﹐目眴眴然﹐身掉不定﹐手足寒﹐恆山湯主之。

河間六書【金劉完素】

總論

經曰﹕夏傷於暑﹐秋必痎瘧。蓋傷之淺者近而暴﹐傷之重者遠而緩。痎瘧者﹐久瘧也。是知夏傷於暑﹐濕熱閉藏而不能發泄於外﹐故邪气內行至秋而發爲瘧也。初不知何經受之﹐隨其動而取之。有中三陽者﹐有中三陰者。大抵經中邪气﹐其證各殊﹐同傷寒論之也。故《內經》曰﹕五臟皆有瘧﹐其治各別。在太陽經者﹐謂之風熱瘧﹐治多汗之。此三陽經受病﹐皆謂之暴瘧﹐發在夏至後﹑處暑前﹐此乃傷之淺者近而暴也。在陰經則不分三經﹐總謂之濕瘧﹐當從太陰經﹐則不分其病發在處暑後﹑冬至前﹐此乃傷之重也。遠而爲痎瘧者﹐老也﹐故謂之久瘧。气居西方﹐宜毒藥療之。瘧之爲疾﹐因內積暑熱之气﹐不能宣泄於外而爲瘧也。當盛夏之時﹐能食寒涼之物而助陰气者﹐縱使有暑熱之气﹐微者自消矣。更時復以藥疏利臟腑﹐使邪气自下。《內經》曰﹐春食涼﹑夏食寒﹑秋食溫﹑冬食熱﹐是謂春夏養陽﹐秋冬養陰。人能於飲食起居之間﹐順四時之气而行之﹐邪气何由得生也﹖

治法

瘧病處暑前﹐頭痛項彊﹐脈浮惡風﹐有汗﹐桂枝羌活湯迎而服之﹐如吐者加半夏曲等分。

若頭痛項彊﹐脈浮惡風﹐無汗者﹐麻黃羌活湯。

若發瘧如前證而夜發者﹐麻黃黃芩湯。蓋桃仁味苦甘辛。肝者血之海﹐血聚則肝气燥。經所謂肝苦急﹐急食甘以緩之。故桃仁散血緩肝。謂邪气深遠而入血﹐故夜發乃陰經有邪。此湯發散血中風寒之劑。

瘧病﹐身熱目痛﹐熱多寒少﹐脈長﹐睡臥不安﹐先以大柴胡湯下之﹐微利爲度﹔如下過外有微邪未盡者﹐宜服白芷湯以盡其邪。

瘧無他證﹐隔日發﹐先寒後熱﹐寒少熱多﹐宜桂枝石膏湯。蓋間日者﹐邪气所捨深也。

瘧寒熱大作﹐不論先後﹐皆太陽陽明合病也﹐謂之大爭。寒作則必戰動。經曰﹕熱勝而動也。發熱則必汗泄。經曰﹕汗出不愈﹐知爲熱也。陽盛陰虛之證﹐當內實外虛﹐不治必傳入陰經也﹐當用桂枝芍藥湯主之。如服藥寒熱轉大者﹐知太陽陽明少陽三陽合病也﹐宜桂枝黃芩湯和之。服藥已﹐如外邪已罷﹐內邪未已﹐再銓下藥﹕從卯至午時發者﹐宜以大柴胡承气湯主之﹔從午至酉發者﹐知邪在內也﹐宜大承气湯下之﹔從酉至子發者﹐或至寅時發者﹐知邪在血也﹐宜桃仁承气湯下之。

前項大柴胡﹑承气等下藥﹐微利爲度﹐以小柴胡湯徹其微邪之气。立秋之後及處暑前發瘧﹐漸瘦不能食者﹐謂之痎瘧。此邪深遠而中陰經﹐爲久瘧也。治久瘧﹐不能飲食﹐胸中鬱鬱﹐欲吐不能者﹐宜吐則已﹐當以藜蘆散﹑雄黃散吐之。

秋深久瘧﹐胃中無物﹐又無痰癖﹐腹髙而食少﹐俗謂瘧气入腹﹐宜蒼朮湯主之﹐迎發而服。

儒門事親【元張從政】

瘧非脾寒及鬼神辧

夫瘧猶酷虐之虐也﹐以夏傷酷暑而成痎瘧也。又有痎瘧連歲不已﹐此肝經肥气之積﹐多在左脇之下﹐狀如覆杯﹐是爲﹝疒皆﹞瘧﹐猶痎也﹐久而不已令人瘦。《內經》旣以夏傷於暑而爲瘧﹐何后世之醫者﹐皆以脾寒治之﹖世醫旣不知邪熱畜積之深爲寒戰﹐遂爲寒戰所惑﹔又不悟邪熱入而後出於表﹐發爲躁渴﹐遂爲交爭所惑。相傳以姜﹑附﹑硫黃﹑平胃﹑異攻散﹑交加飲子治之﹐百千之中﹐幸其一效﹐執以爲是﹐至使父子弟兄相傳﹐及其瘧之甚者﹐則歸之祟怪﹐豈不大可笑耶﹖《內經》拘於鬼神者不可與言至徳﹐何世俗之愚而難化也﹗又或因夏日飲冷過常﹐傷食生硬瓜果梨棗之屬﹐指爲食瘧﹐此又非也。豈知《內經》之論則不然。夏傷於暑﹐遇秋之風﹐因勞而汗﹐元府受風﹐復遇淒滄之水﹐風閉而不出﹐捨於腸胃之外﹐與榮衛並行﹐晝行於陽﹐夜行於陰﹐邪熱淺則連日而作﹐邪熱深則間日而作﹐並入於裏則熱﹐並入於表則寒﹐若此而論﹐了不幹於脾﹐後世論藥如此之差互也﹗以時言之﹐治平之時常瘧病少﹐擾攘之時常瘧病多。治平之時﹐𨿽用砒石﹑辰砂有毒之藥治之﹐亦能取效﹐緣治平之時﹐其民夷靜﹐故𨿽以熱攻熱﹐亦少後患。至於擾攘之時﹐其民勞苦﹐不可遽用大毒大熱之藥﹐若以熱攻熱﹐熱甚則轉爲吐血﹑泄血﹑癰疽﹑瘡瘍﹑嘔吐之疾。蓋擾攘之時﹐政令煩亂﹐徭役紛冗﹐朝戈暮戟﹐略無少暇﹐內火與外火俱動﹐在侯伯官吏尢甚﹐豈可與夷靜之人同法而治哉﹖余親見泰和六年丙寅﹐徵南師旅大舉﹐至明年軍回﹐是歲瘴癘殺人﹐莫知其數﹐昏瞀懊憹﹐十死八九﹐皆火之化也。次歲瘧病大作﹐侯王官吏上下皆病﹐輕者旬月﹐甚者彌年。夫富貴之人﹐勞心役智﹐不可驟用砒石大毒之藥﹐止宜先以白虎湯加人參﹑小柴胡湯﹑五苓散之類﹐頓服立解﹔或不愈者﹐可服神佑丸減用神芎等。甚者可大小承气湯下之五七行﹐或十餘行﹐峻泄夏月積熱暑毒之气﹐此藥𨿽泄而無損於臟腑﹐乃所以安臟腑也。次以桂苓甘露散﹑石膏知母湯﹑大小柴胡湯﹑人參柴胡飲子﹐量虛實加減而用之﹐此藥能治寒熱往來日晡發作﹐與治傷寒其法頗同。更不愈者﹐以常山散吐之﹐無不愈者。余嘗用張長沙汗﹑下﹑吐三法﹐愈瘧極多。大忌錯作脾寒﹐用暴熱之藥治之﹐縱有愈者﹐後必發瘡疽下血之病﹐不死亦危。餘白先世授以醫方﹐至今五十餘年矣﹐苟不識練﹐豈敢如是決也﹗又嘗觀刺瘧論五十九刺﹐一刺則衰﹐再刺則去﹐三刺則已。會陳下有病瘧二年不愈者﹐止服溫熱之劑﹐漸至衰羸﹐命予藥之。余見其羸﹐亦不敢便投寒涼之劑﹐乃取《內經》刺瘧論詳之﹐曰﹕諸瘧不已﹐刺十指間出血。正當發時﹐余刺其十指出血﹐血止而寒熱立止﹐咸駭其神。余非衒術﹐竊見晚學之人﹐不考誥典﹐謬說鬼疾﹐妄求符籙﹐祈禱辟匿﹐法外旁尋﹐以致病人遷延危殆。瘧病除嵐瘴一二發必死﹐其餘五臟六腑瘧皆不死。如有死者﹐皆方士誤殺之也。或曰﹕汝言瘧因於暑者﹐春發之瘧亦傷暑乎﹖余曰﹕此瘧最深﹐何哉﹖暑伏於秋冬而不發﹐至春始發﹐此瘧之深者。《內經》气交變大論﹕歲火太過﹐炎暑流行﹐金肺受邪。啟元子云﹕火不以徳﹐邪害於肺金也﹐故肺金先病﹐以金气不及故爲病。又經曰﹕歲火太過﹐大熱先發﹐故民病瘧﹐少气咳喘﹐血溢血泄﹐嗌燥耳聾﹐中熱﹐肩背熱﹐上應熒惑星﹐見則山澤燔燎﹐雨乃不降﹐爍石銷金﹐涸泉焦艸﹐火星大而明見。注曰﹕火無徳令﹐縱熱害金﹐水復制心﹐故心火自病。熒惑見則酷法大﹐故瘧常與酷吏之政並行。或酷政行於先而瘧气應於後﹐或瘧气行於先而酷政應於後。昔人有詩云﹕大暑去酷吏。此言𨿽不爲醫設﹐亦於醫旨暗相符者也。以前人論瘧者未嘗及於此﹐故予發之﹐乃知聖人立瘧之名﹐必有所謂云。

治法

夫富貴膏粱之人病瘧﹐或間日﹑或頻日發﹐或作熱﹑或作寒﹐或多寒少熱﹑或多熱少寒﹐宜以大柴胡湯下之﹐下過三五行﹔次服白虎湯﹑玉露散﹑桂苓甘露散之類。如不愈者﹐是積熱太甚﹐宜以神芎丸﹑藏用丸﹑三花神佑丸﹑調胃承气湯等藥﹐大作劑料下之。下訖以長流水煎五苓散服之﹐或服小柴胡湯數服亦可。如不愈﹐復以常山散吐之﹐後服涼膈散﹑白虎湯之類﹐必愈矣。大忌熱面及羊肉雞豬魚兔等物﹐如食之瘧疾復作﹐以至不救。

貧賤蒭蕘之人病瘧﹐以飲食疏糲﹐衣服寒薄﹐勞力動作﹐不可與膏粱之人同法而治。臨發日﹐可用野夫多效方﹐溫脾散治之﹔如不愈﹐用辰砂丹治之則愈矣。如服藥訖﹐宜以長流水煎白虎湯﹑五苓散服之﹔不宜食熱物及燥熱之藥﹐以瘧疾是傷暑伏熱之故也。《內經》曰﹕夏傷於暑﹐秋必痎瘧。可不信哉﹗忌物同前。

咒果法

夫瘧疾連歲不愈者﹐可用咒果法治之。果者謂桃﹑杏﹑棗﹑梨﹑栗是也。咒曰﹕吾從東方來﹐路逢一池水﹔水裏一條龍﹐九頭十八尾。問伊食甚的﹖只喫瘧病鬼。右﹐念一徧﹐吹在果子上﹔念七徧﹐吹七徧在上。令病人於五更雞犬不聞時﹐面東而立﹐食訖﹐於淨室中安困。忌食瓜果葷肉熱物。此法十治八九﹐無藥處可救人。

東垣十書【元李杲】

夏傷於暑秋必痎瘧

暑者﹐季夏也。季夏者﹐濕土也。君火持權不與之子﹐暑濕之令不行也﹐濕令不行則土虧矣。所勝妄行﹐木气太過﹐少陽王也。所生者受病則肺金不足﹐所不勝者侮之﹐故水得以乘之土分。土者坤也﹐坤土申之分﹐申爲相火﹐水入於土則水火相干而陰陽交爭﹐故爲寒熱兼水气。終見三焦﹐是二少陽相合也。少陽在濕土之分﹐故爲寒熱。肺金不足﹐灑淅寒熱﹐此皆往來未定之气也﹐故爲痎瘧﹐久而不愈。瘧不發於夏而發於秋者﹐以濕熱在酉之分﹐方得其權﹐故發於大暑已後也。瘧之爲病﹐以暑捨於榮衛之間﹐得秋之風寒所傷而後發﹔亦有非暑﹐感冒風寒而得之者。邪並於陽則發熱﹐冰水不能涼﹔邪並於陰則發寒﹐湯火不能溫。並則病作﹐離則病止﹐作止故有時。在气則發早﹐在血則發晏﹔淺則日作﹐深則間日。或在頭項﹐或在背中﹐或在腰脊。𨿽上下遠近之不同﹐在太陽一也。或在四肢者﹐風淫之所及﹐隨所傷而作﹐不必盡當風府也。先寒而後熱者﹐謂之寒瘧﹔先熱而後寒者﹐謂之溫瘧。二者不當治水火﹐當從乎中治﹐中治者少陽也。渴者燥勝也﹐不渴者濕勝也。瘧𨿽傷暑﹐遇秋而發其不應也。秋病寒甚﹐太陽多也。冬寒不甚﹐陽不爭也。春病則惡風﹐夏病則多汗。汗者皆少陽虛也。其病隨四時而作異形如此。又有得之於冬而發之於暑﹐邪捨於腎﹐足少陰也﹔有藏之於心﹐內熱燻於肺﹐手太陰也﹔至於少气煩冤﹐手足熱而嘔﹐但熱而不寒﹐謂之癉瘧﹐足陽明也。治之柰何﹖方其盛也﹐勿取必毀﹔因其衰也﹐事必大昌。治法易老瘧論備矣。

治當順時

夏天气上行﹐秋天气下行﹐治者當順天道。謂如先寒後熱﹐太陽陽明病﹐白虎加桂也﹐此天气上行宜用之。若天气下行﹐則不宜瀉肺﹐宜瀉命門相火則可矣。亦有內傷冷物而作者﹐當先調中﹐後定瘧形﹐治隨應見﹐乃得康寧。亦有久而不瘥者﹐當求虛實﹐以脈爲期﹐虛補實溶﹐可使卻疾﹐此之謂也。

素問五臟瘧

肝瘧令人色蒼﹐蒼然太息﹐其狀若死者﹐四逆湯﹑通脈四逆湯。胃瘧令人且病﹐善饑而不能食﹐食而支滿腹痛﹐大理中湯丸。心瘧令人煩心﹐甚欲得淸水﹐寒多不甚熱﹐桂枝黃芩湯。脾瘧令人寒腹中痛﹐熱則腸中鳴﹐鳴已汗出﹐小建中湯﹑芍藥甘艸湯。肺瘧令人心寒﹐寒甚則熱﹐熱則善驚﹐如有見者﹐桂枝加芍藥湯。腎瘧令人灑淅﹐腰脊痛﹐宛轉大便難﹐目眴眴然﹐手足寒﹐桂枝加當歸芍藥湯。

素問六經瘧

足太陽瘧﹐令人腰痛頭重﹐寒從背起﹐先寒後熱﹐熇熇暍暍然﹐熱止汗出難已﹐羌活加生地黃湯﹑小柴胡加桂湯。足少陽瘧﹐令人身體解﹝亻亦﹞﹐寒不甚﹐熱不甚﹐惡見人﹐見人心惕惕然﹐熱多汗出甚﹐小柴胡湯。足陽明瘧﹐令人先寒灑淅﹐灑淅寒甚久乃熱﹐熱去汗出﹐喜日月光火气乃快然﹐桂枝二﹑白虎﹑黃芩芍藥加桂湯。足太陰瘧﹐令人不樂﹐好太息﹐不嗜食﹐多寒熱汗出﹐病至則善嘔﹐嘔已乃衰﹐小建中湯﹑異功散。足少陰瘧﹐令人嘔吐甚﹐多寒熱﹐熱多寒少﹐欲閉戶牖而處﹐其病難已﹐小柴胡半夏湯。足厥陰瘧﹐令人腰痛少腹滿﹐小便不利如癃狀﹐非癃也﹐數便﹐意恐懼﹐气不足﹐腹中悒悒﹐四物﹑元胡苦楝附子湯。

丹溪心法【元朱震亨】

瘧病證治

瘧疾有風暑食痰﹑老瘧﹑瘧母。大法風暑當發汗﹐夏月多在風涼處歇﹐遂閉其汗而不泄故也。惡飲食者必自飲食上得之。

無汗者要有汗﹐散邪爲主﹐帶補﹔有汗者要無汗﹐養正气爲主﹐帶散。

一日一發者﹐受病一月﹔間日一發者﹐受病半年﹔三日一發者﹐受病一年﹔二日連發住一日者﹐气血俱病。

瘧病感虛者﹐須以人參白朮一二貼托住其气﹐不使下陷﹐後使他藥。內傷挾外邪同發﹐內必主痰﹐外以汗解散﹐二陳湯加柴胡﹑黃芩﹑常山﹑艸果煎服。

久瘧不得汗者﹐二陳湯加檳榔﹐倍蒼朮﹑白朮﹔一方加柴胡﹑葛根﹑川芎。一補一發﹐不可直截。

老瘧病﹐此系風暑幹於陰分﹐用血藥引出陽分則散﹐方宜川芎﹑撫芎﹑紅花﹑當歸﹑炒蘗﹑蒼朮﹑白朮﹑甘艸﹑白芷﹐露一宿﹐次早服。

治瘧一日間一日發者﹐補藥帶表藥﹐後以截瘧丹截之。若在陰分者﹐用藥掣起陽分方可截﹐卽前藥之屬。

程充云﹕按瘧在陰分﹐須掣起陽分者﹐卽《格致論》中云﹕髒傳出至腑﹐亂而失期也﹐又當因其汗之多寡而爲補養升發之術。下陷﹐謂陽气下陷入陰血中。無汗要有汗﹐多用蒼朮﹑漧葛﹑升麻﹑柴胡﹑川芎之屬。此丹溪治瘧之微旨﹐學者所當知也。

世用砒霜等毒﹐不可輕用。俗謂脾寒﹐此因名而迷其實也。苟因飲食所傷而得﹐亦未必全是寒﹐況其他乎﹖其在陽分者易治﹐陰分者難治。瘧母必用毒藥消之﹐行气消堅爲主。東垣謂寒瘧屬太陽﹐熱瘧屬陽明﹐風瘧屬少陽﹔在三陰經則不分﹐總曰溫瘧。此言誠是﹐但三陰經說不明。作於子午卯酉日者﹐少陰瘧也﹔寅申巳亥日者﹐厥陰瘧也﹔辰戌丑未日者﹐太陰瘧也。

瘧脈多弦﹐但熱則弦而帶數﹐寒則弦而帶遲。亦有病久而脈極虛﹐微而無力﹐似乎不弦﹐然而必於虛微之中見弦﹐但不搏手耳﹐細察可見也。

瘧又名痁疾者﹐其證不一。素問又有五臟瘧﹑六腑瘧﹐詳矣。初得病勢正熾﹐一二發間﹐未宜遽截﹐不問寒熱多少﹐宜用淸脾飲﹐或艸果飲﹐或二陳湯加艸果半錢﹐或平胃加艸果半錢﹑柴胡半錢﹐又或養胃湯加川芎﹑艸果各半錢。熱少者進取微汗﹐寒多者宜快脾湯。服後寒仍多者﹐養胃湯加附子﹑桂枝各半錢﹐獨寒尢宜。不效則七棗湯。熱多者宜驅瘧飲﹐或參蘇飲每服加艸果半錢。大熱不除﹐宜小柴胡湯。渴甚者則以五苓散入辰砂少許。獨熱無寒﹐亦與小柴胡湯。熱𨿽劇不甚渴者﹐本方加桂四分﹐或以柴胡桂枝湯。候可截則截之。

瘧母久不愈者﹐宜四獸飲﹐間服山甲湯。

格致餘論【元朱震亨】

痎瘧論

《內經》謂夏傷於暑﹐秋傷於風﹐必有痎瘧。痎瘧﹐老瘧也﹐以其隔兩日一作﹐纏綿不休﹐故有是名。前賢具有治法﹐然皆峻劑﹐有非稟受性弱﹐與居養太厚者所宜用也。惟許學士方有用參芪等補劑﹐而又不曾深論﹐後學難於推測。因見近年以來五十歲以下之人﹐多是怯弱者﹔況嗜欲縱恣﹐十倍於前﹐以弱質而得深病﹐最難爲藥。始悟常山﹑烏梅﹑砒丹等爲劫痰之劑﹐若誤用之﹐輕病爲重﹐重病必死。何者﹖夫二日一作﹐陰受病也。作於子午卯酉日﹐少陰瘧也﹔作於寅申巳亥日﹐厥陰瘧也﹔作於辰戌丑未日﹐太陰瘧也。瘧得於暑﹐當以汗解﹐或涼臺水閣﹐陰木冷地﹐他人揮扇﹐泉水澡浴﹐汗不得泄﹐郁而成痰。其初感也﹐胃气尙彊﹐全不自覺﹐至於再感﹐懵然無知﹐又復恣意飲食﹐過分勞動﹐竭力房事﹐胃气大傷﹐其病乃作﹐深根固蒂﹐宜其難愈。病者欲速愈﹐甘心峻劑﹔醫者欲急利﹐遽便妄投。殊不知感風感暑﹐皆外邪也﹐當以汗解。所感旣深﹐決非微汗可除。亦有胃气少回﹐已自得汗﹐不守禁忌﹐又復觸冒﹐舊邪未去﹐新邪又感﹐展轉沈滯﹐其病愈深。況來求治者率皆輕試速效﹐劫病之藥﹐胃气重傷﹐吾知其難免於禍矣。由是甘爲遲鈍﹐範我馳驅﹐必先以參﹑朮﹑陳皮﹑芍藥等補劑﹐輔以本經之藥﹐佐其取汗。若得汗而體虛﹐又須重用補劑以助之﹐俟汗出通身﹐下過委中﹐方是佳兆。仍教以淡飲食﹐省出入﹐避風就溫﹐遠去帷幕﹐謹密調養﹐無有不安。若感病極深﹐𨿽有大汗﹐所感之邪﹐必自髒傳出至腑﹐其發也必亂而失期﹐亦豈是佳兆﹖故治此病﹐春夏爲易﹐秋冬爲難﹐非有他也﹐以汗之難易爲優劣也。或曰﹕古方用砒丹﹑烏梅﹑常山得效者不爲少﹐子以爲不可用乎﹖予曰﹕腑受病者淺﹐一日一作﹐間一日一作者﹐是胃气尙彊﹐猶可與也。彼三日一作者﹐病已在髒矣﹐在髒者難治。以其外感猶可治也﹐而可用劫藥以求速效乎﹖憲僉詹公病案可據也。

證治要訣【明戴思恭】

瘧病證治

瘧證不一﹐其名亦殊。初得之病勢正熾﹐一二發間﹐未宜遽截﹐不問寒熱多少﹐且用淸脾飲﹑艸果飲﹑或二陳湯加艸果半錢﹐或生料平胃散加艸果半錢﹑前胡半錢。亦有非瘧非勞等疾﹐而自成寒熱﹐乃是痰飲爲之﹐不可不審﹐去痰行飲則愈。

初發之際﹐風寒在表﹐𨿽寒熱過後而身體常自疼﹐常自畏風﹐宜艸果飲或養胃湯﹐每服加川芎﹑艸果各半錢。熱少者進取微汗﹔寒多者宜快脾湯﹐或養胃湯﹐每服加艸果半錢。服藥後寒仍多者﹐養胃湯﹐每服加熟附﹑官桂各半錢﹐獨寒者尢宜。不效則七棗湯。熱多者宜驅瘧飲或參蘇飲﹐每服加艸果半錢。大熱不除﹐宜小柴胡湯﹔渴甚則佐以五苓散入辰砂少許。獨熱無寒﹐宜小柴胡湯﹔熱𨿽劇不甚渴者﹐於本方加桂四分。熱多而脾气怯者﹐柴朴湯。寒熱俱等者﹐常服宜如上項二陳湯﹑平胃散加料之法﹐發日進柴胡桂姜湯﹐候可截則截之。有獨熱用淸脾飲效者﹐內煩加參作一錢重﹐然恐非特可治獨熱也。

食瘧是飲食傷脾得之﹐或瘧已成不忌口﹐或寒熱正作時喫食﹐其人噫气吞酸﹐胸膈不利﹐宜生料平胃散﹐每服加艸果﹑砂仁各半錢﹐仍佐以紅丸子﹑七香散。

暑瘧﹐其人面垢口渴﹐𨿽熱已退﹐後無事之時亦常有汗﹐宜養胃湯一貼﹐香薷飲一貼﹐和勻作二服。渴甚汗出多者﹐加味香薷飲﹐間進辰砂五苓散。不問未發﹐其人嘔吐痰食俱出﹐宜多進二陳湯﹐每服艸果加之半錢。又恐伏暑蘊結爲痰﹐宜消暑丸﹐更於暑證中求之。有四五發已後﹐一應諸證並可截瘧丹﹐未愈再進。

久瘧經年累月﹐名曰瘧母﹐又名勞瘧。不宜十分攻之﹐所謂久瘧不治者是也。進四獸飲﹐間山甲丸。瘧愈後調理﹐宜生料平胃散﹐每服加人參﹑茯苓各半錢﹐或用四君子湯加陳皮一錢半﹐卽異功散。

外有傷寒﹐往來寒熱如瘧﹐勞病往來寒熱亦如瘧。謂之如瘧﹐非眞瘧也。然傷寒寒熱如瘧﹐初必惡風寒﹐發熱頭痛﹐體疼﹐自太陽經而來﹔勞病寒熱如瘧﹐初必五心發煩熱﹐勞倦﹐咳嗽﹐久乃成寒熱﹐與正瘧自不同。諸病皆有寒熱﹐如失血﹑痰飲﹑癥瘕﹑積聚﹑小腸﹝疒頹﹞气﹑風寒暑濕﹑食傷發勞﹑勞瘵﹑瘡毒﹑腳气﹐已各見本證﹐其餘不能盡舉。亦有不如發瘧之傳爲寒熱者﹐須問其元有何病而生寒熱﹐則隨病施治。寒熱發作有期者瘧也﹐無期者諸病也。

近世因寒熱發作﹐見其指甲靑黑﹐遂名曰沙﹐或戛﹑或挑﹑或灌以油茶﹐且禁其服藥。此病卽是南方瘴气﹐生料平胃散加艸果﹑檳榔正宜所治﹐豈有病而無藥哉﹖

明醫雜著【明王綸】

瘧病證治

瘧是風暑之邪﹐有一日一發﹐有二日一發﹐有三日一發﹐有間一日連二日發﹐有日與夜各發﹔有有汗﹐有無汗﹔有上半日發﹐有下半日發﹐有發於夜者。治法邪從外入﹐宜發散之。然以扶持胃气爲本﹐又須分別陽分陰分而用藥。邪瘧及新發者﹐可散可截﹔虛瘧及久者﹐宜補气血。若過服截藥﹐致傷脾胃﹐則必延綿不愈矣。方用柴胡﹑白朮各一錢半﹐蒼朮泔浸一錢﹐已上三味﹐瘧疾必用之藥﹔漧葛一錢二分﹐陳皮七分﹐甘艸炙五分。

【注按前證若熱多寒少﹐心煩少睡者﹐屬心﹐名曰溫瘧﹐用柴苓湯。但寒少熱﹐腰疼足冷者﹐屬腎﹐名曰寒瘧﹐用桂附二陳湯。先寒而後大熱咳嗽者﹐屬肺﹐名曰癉瘧﹐用參蘇飲。熱長寒短﹐筋脈揪縮者﹐屬肝﹐名曰風瘧﹐用小柴胡加烏藥﹑香附。寒熱相停﹐嘔吐痰沫者﹐屬脾﹐名曰食瘧﹐用淸脾飲。瘧愈之後﹐陰陽兩虛﹐夢遺咳嗽﹐不善保養﹐遂成勞瘵。若能淸心養體﹐節食避風﹐如此調治﹐無不愈矣。】

若一日一發及午前發者﹐邪在陽分﹐加枯芩﹑茯苓﹑半夏各一錢﹔熱甚頭痛﹐再加川芎﹑軟石膏各一錢﹔口漧加石膏﹑知母﹑麥門冬各一錢。

【注按劉宗厚先生云﹕從卯至午發者﹐邪在大腸小腸也﹐宜大柴胡湯下之﹔從午至酉發者﹐邪在心與腎也﹐宜大承气湯下之﹐此皆邪入於內也。從酉至子發者﹐邪在心與膽也﹐或至寅發者﹐此邪在气在血也﹐宜用桃仁承气湯微下之﹐更以小柴胡湯徹其餘邪。若身熱目痛﹐熱多寒少﹐其脈實長者﹐先以大柴胡湯下之﹔餘熱不盡﹐再用白芷湯。若甚寒微熱﹐或但寒不熱者﹐名曰牝瘧﹐用柴胡桂枝湯以解表。】

若間日或三日發﹐或午後或夜發者﹐邪入陰分﹐加川芎﹑當歸﹑芍藥酒炒﹑熟地黃﹑知母酒炒各一錢﹐紅花酒洗﹑黃蘗酒炒﹑升麻各四分﹐提起陽分可截之。

【注按仲景云﹕瘧無他證﹐但隔日發而先寒後熱﹐寒多熱少﹐用桂枝石膏湯﹔發於夜﹐麻黃﹑黃芩湯。竊謂前證若中气虛而間日發者﹐用補中益气湯﹔若气血俱虛而三日一發者﹐用十全大補湯。】

若間一日連發二日﹐或日夜各發者﹐气血俱病﹐加人參﹑黃芪﹑白茯苓各一錢以補气﹐川芎﹑當歸﹑芍藥﹑熟地黃各一錢以補血。

【注按此條治法﹐當以前後論參看﹐用藥調治。】

若陽瘧多汗﹐用黃芪﹑人參﹑白朮以斂之﹔無汗﹐柴胡﹑蒼朮﹑白朮﹑黃芩﹑漧葛以發之。

【注按仲景云﹕處暑以前﹐瘧發而頭項痛﹐脈浮惡風有汗者﹐桂枝羌活湯﹔若惡風無汗者﹐麻黃羌活湯。若久而汗多﹐腠理開泄﹐陽不能固﹐必補斂之﹔無汗則腠理致密﹐邪不能解﹐必發散之。若屬飲食所傷﹐用六君湯爲主﹔勞傷元气﹐用補中益气湯爲主。】

若陰瘧多汗﹐用當歸﹑白芍藥﹑熟地﹑黃連﹑黃蘗﹑黃芪以斂之﹔無汗﹐柴胡﹑蒼朮﹑川芎﹑紅花﹑升麻以發之。故曰有汗者要無汗﹐扶正爲主﹔無汗者要有汗﹐散邪爲主。

【注按前證若寒熱大作﹐不論先後﹐此太陽陽明合病﹐寒熱作則必戰。經曰﹕熱勝而動也﹐發熱則必汗泄。又曰﹕汗出不愈﹐知內熱也。陽盛陰虛之證﹐當內實外虛﹐不治﹐恐久而傳陰經也﹐宜用桂枝芍藥湯。若病久須大補脾胃爲主﹐蓋養正邪自除也。】

若病人胃气弱﹐飲食少﹐或服截藥﹐傷脾胃而少食者﹐加人參一錢五分﹐芍藥酒炒﹑大麥芽各一錢。

【注按前證若用寒涼止截﹐脾胃傷損﹐必致連綿不已﹐若非培養元气﹐決不能愈。然芍藥﹑麥芽善損脾腎﹐不宜多用。】

若傷食痞悶﹐或有食積者﹐加神曲﹑麥芽﹑枳實炒各一錢﹐黃連炒五分。

【注按前證若脾胃無虧﹐飲食過多﹐或暴怒胸膈痞悶者﹐宜此方以消導宿滯。若飲食旣消﹐而胸膈痞悶者﹐宜六君子以調補脾胃。若勞傷元气﹐兼停飲食﹐用補中益气加半夏﹑茯苓以升補脾胃。若感怒兼食﹐用二陳﹑參﹑朮﹑木香﹑香附﹑山梔以補脾平肝。】

若痰盛﹐加半夏姜制﹑南星﹑枳實各一錢﹐黃芩炒﹑黃連各六分。

【注按前方非膏粱積熱實火爲痰者﹐不宜用。若中气虛而痰甚﹐用補中益气湯加茯苓﹑半夏﹔如未應﹐用一味薑汁尢好。】

若欲截之﹐加檳榔﹑黃芩﹑靑皮﹑常山各一錢﹐烏梅肉三个。

【注按前證若血气俱虛﹐用人參﹑生薑各一兩﹐煎服頓止﹐不問新久並效。若咽酸口酸﹐且節飲食﹐其病潮作﹐時𨿽大渴﹐只與姜湯乘熱飲之﹐此亦截瘧之良法。每見飲啖生冷物者﹐病或少愈﹐多致脾虛胃損﹐反爲難治。若病勢正熾﹐一二發間﹐未宜遽截﹐恐邪气不去﹐正气反傷耳。此法有益無害。】

若日久虛瘧﹐寒熱不多﹐或無寒而微熱者﹐邪气已無﹐用四君子合四物湯﹐加柴胡﹑黃芩﹑陳皮以補气血。

【注按前證若因胃气虛﹐用四君加升麻﹑當歸﹔若脾血虛﹐用四君加川芎﹑當歸﹔若因中气下陷﹐用補中益气湯加茯苓﹑半夏。大凡久瘧多屬元气虛寒﹐蓋气虛則寒﹐血虛則熱﹐胃虛則惡寒﹐脾虛則發熱﹐陰火下流則寒熱交作﹐或吐涎不食﹐戰栗泄瀉﹐手足逆冷﹐皆脾胃虛弱﹐但補中益气﹐其諸證悉愈矣。】

瘴瘧時瘧﹐寒熱往來﹐方用柴胡﹑知母各一錢五分﹐炒蒼朮泔浸﹐黃芩酒炒﹐漧葛﹑陳皮﹑半夏湯洗﹑川芎各一錢﹐甘艸七分﹐炙姜三片﹐烏梅二个﹐水煎﹐侵晨午前服。

【注按前證若因外邪未解而寒熱往來者﹐宜用原方解散之。若因脾气素弱﹐或服前藥﹐外邪旣去而寒熱不止﹐或欲嘔少食者﹐脾气虧損也﹐宜用補中益气湯加半夏﹑漧葛﹑茯苓調補之。若午前寒熱﹐屬气虛﹐用四君子加當歸﹑升麻﹔若午後寒熱﹐屬血虛﹐用八珍湯加柴胡﹑升麻。大凡病久气虛而血弱者﹐必發熱﹐須用四君之類調補脾胃﹐脾胃一健﹐气血自生。若誤認爲血虛﹐而用四物沈陰之劑徑生其血﹐則脾土復傷﹐諸髒皆病﹐虛證蜂起﹐反爲難治。】

瘧久者﹐加人參一錢五分﹐當歸一錢﹔汗多者﹐去蒼朮﹐換白朮﹐加白芍藥酒炒一錢五分。

【注按瘧久不愈﹐屬中气虛﹐不能滋養諸髒﹐但調補脾胃﹐諸病自退。其汗自出者﹐乃陽气虛而不能衛固於腠理也﹐用四君加歸﹑芪﹑陳皮﹔未應加姜﹑桂﹔手足逆冷急加附子。盜汗者陰虛而腠理不密也﹐宜用八珍加肉桂﹑五味子。煩熱作渴﹐暫用當歸六黃湯﹐其中三黃俱炒黑﹐倍加參芪﹔汗旣止﹐仍用八珍散之類。若腎气素虛﹐發熱作渴﹐宜六味丸﹔手足逆冷﹐或痰气上攻﹐宜用八味丸。若邪气旣散﹐而寒熱仍作﹐此眞气虛也﹐卽用補中益气湯。若气血虛而寒熱者﹐用八珍湯。若治失其宜﹐則元气虧損﹐變證百出﹐不但久瘧而已矣。】

瘧後變成痢疾﹐宜從虛治﹐故用補脾胃藥﹐方用黃連炒﹑木香﹑縮砂﹑黃芩炒﹑橘皮﹑白朮﹑當歸酒洗各一錢﹐白芍藥二錢炒﹐甘艸炙五分﹐薑水煎﹐食前服。

【注按前證乃病气有餘﹐形气不足而變證也﹐宜用原方﹐以淸解脾胃邪熱。若病气形气俱不足而不能愈﹐宜補中益气湯﹐滋養諸髒﹐自愈。】古今圖書集成醫部全錄卷二百八十九

瘧門

醫學入門【明李梴】

分陰陽

陽爲外感邪气﹐實爲風暑有汗﹔陰爲內傷正气﹐虛爲寒濕無汗。陽爲气虛﹐陰爲血虛。陽爲升﹐發在春夏﹔陰爲降﹐發在秋冬。陽爲腑﹐邪淺﹐與榮衛同行﹐一日一發﹔陰爲髒﹐邪深﹐橫連募原﹐不能與正气並行﹐故間日蓄積乃發﹐或三四日一發﹐久則必有瘧母。陽爲日發﹐邪淺﹐榮衛晝行背與脊故也﹔陰爲夜發﹐邪深﹐榮衛夜行胸與腹故也。又有二日連發住一日者﹐及日夜各一發者﹐乃气血俱受病也。陽爲子時至巳﹐陰爲午時至亥。如發寅卯而退於未申﹐或發未申而退於子丑﹐皆謂之陰陽不分﹐須隨證用藥﹐趲早或移時分定陰陽﹐然後陽瘧截住﹐陰瘧升散。今俗以似瘧誤治﹐變成溫瘧﹐爲分陰陽﹐謬矣。殊不知瘧有淩虐之狀﹐在傷寒久則爲壞證﹐在內傷久則爲勞瘵﹐豈輕疾哉﹖凡陽瘧易治﹐陰瘧難愈。

辧寒熱

陽邪與榮爭﹐而邪火發於外﹐則爲熱﹔陰邪與衛爭﹐而正气退於內﹐則爲寒。衛虛則先寒﹐榮虛則先熱。表邪多則寒多﹐裏邪多則熱多﹐表裏相半﹐寒熱相等。諸瘧惟食積挾火﹐寒已復熱﹐熱已復寒﹐謂之寒熱相並。又暑瘧單熱﹐濕瘧單寒。寒瘧先寒後熱﹐風瘧先熱後寒﹐餘皆先寒後熱。陰陽寒熱明而治瘧知本矣。

明六經

寒瘧﹐腰背頭項俱痛﹐屬太陽。寒多熱少﹐汗出難已者﹐柴胡加桂湯﹔單寒無汗者﹐五積散﹑古果附湯。

熱瘧﹐目痛鼻燥﹐鼓頷﹐屬陽明。熱多寒少﹐煩渴尿赤者﹐柴苓湯﹔暑月﹐黃連香薷飲﹔熱傷气分﹐單熱而渴者﹐白虎加人參湯﹐或黃芩湯加桂少許。

風瘧﹐口苦嘔吐﹐惡心脇痛﹐屬少陽。寒熱相等者﹐柴胡桂枝湯﹔風盛筋脈抽著者﹐烏藥順气散加柴胡﹑黃芩﹔身疼者﹐敗毒散﹔咳嗽﹐參蘇飲。

已上三陽气分受病﹐發在處暑之前者﹐俱謂之暴瘧﹐乃傷之淺者。

少陰瘧﹐發於子午卯酉四正之日﹐舌漧口燥嘔吐﹐欲閉戶牖﹐輕者小柴胡湯倍半夏﹐重者合四物湯。

厥陰瘧﹐發於寅申巳亥四隅日﹐小腹痛引陰如淋﹐輕者小建中湯﹐重者四物湯加延胡索﹑金鈴子﹑附子。

太陰瘧﹐腹滿自利﹐善嘔﹐嘔已乃衰﹐輕者異功散﹐重者理中湯。如濕偏陰分﹐單寒气虛作泄者﹐古棗附湯﹑附子理中湯﹔身重腹脹者﹐五苓散﹑朮附湯﹑浮腫退黃丸。已上三陰血分受病﹐發在處暑後者﹐俱謂之溫瘧。乃隔冬感溫气藏於腎與骨髓﹐至夏秋重感新邪觸發﹐自髒而達之腑﹐乃傷之重者。

感異气

瘴瘧﹐山溪蒸毒﹐令人迷困發狂或啞﹐乍寒乍熱﹐乍有乍無者﹐涼膈散加柴胡﹑檳榔﹔不伏水土者﹐人參養胃湯。

疫瘧﹐一方長幼相似﹐須參運气寒熱用藥﹐大槪不換金正气散﹑五積交加散﹑加減如意丹最妙。

鬼瘧﹐因卒感屍疰客忤﹐寒熱日作﹐夢寐不祥﹐多生恐怖﹐言動異常﹐宜辟邪丹﹑雄朱丹﹐或用燒人場上土爲丸﹐塞男左女右耳中。

汗吐下和

外感寒多﹐非艸果﹑厚朴不能溫散﹔熱多非柴胡﹑黃芩不能淸解。陽瘧無汗﹐須加柴胡﹑蒼朮﹑葛根﹐甚則加麻黃﹔陰瘧無汗﹐須加柴胡﹑升麻﹑川芎。有汗須加白朮﹑烏梅以和之。

陽瘧初起痰在上者﹐祛邪丸﹐然亦三五發後﹐移時乃可用之﹐早則延綿。稍久﹐不敢吐者﹐勝金丹。

三陰瘧便閉者﹐宜下以截之。暑瘧﹐黃連香薷散加大黃﹑烏梅﹑靑皮煎服。寒瘧﹐二陳湯加靑皮﹑良姜﹐煎吞神保丸五粒。痰熱胸滿便閉者﹐大柴胡湯。瘀血發狂好忘者﹐桃仁承气湯。虛閉﹐麻子仁丸﹐俱淸晨一服﹐取下惡水卽止。

虛勞

內傷瘧皆不食﹐惟七情善食多汗。五臟之气不和﹐略被外邪動痰﹐宜四獸飲﹐量體虛實加各經開郁行气之藥。

勞瘧﹐微微惡寒發熱﹐寒中有熱﹐熱中有寒﹐最難調理。或半月十日﹐小勞復來﹐經久不瘥者﹐芎歸鱉甲散主之。熱多者﹐生犀散﹐有痞者﹐鱉甲丸。

气虛﹐汗多無力﹐飲食不進者﹐六君子湯。因勞役昏倦少食者﹐補中益气湯加黃芩﹑半夏。

血虛夜發者﹐小柴胡湯合四物湯﹐加升麻﹑紅花﹑知母﹑黃蘗﹐水煎露服。趲早不愈﹐用勝金丹截之。有痞者﹐陰瘧丸。如陰虛火動﹐午後寒熱﹐至晚微汗乃解﹐似瘧非瘧也﹐宜加味逍遙散加地骨皮。若誤用瘧藥必死。

气血俱虛﹐溺頻食少﹐或遺精咳嗽者﹐人參養榮湯加地骨皮﹑烏梅﹑麥門冬。或僕厥不省者﹐十全大補湯加柴胡﹑黃芩﹔陽虛﹐去柴﹑芩加附子﹐吞黑錫丹﹔有痞者﹐橘皮煎丸。

痰因

痰瘧﹐外感內傷﹐郁聚成痰﹐熱多頭痛肉跳﹐吐食嘔沫﹐甚則昏迷卒倒﹐宜柴陳湯加艸果。嘔吐者﹐二陳湯倍白豆蔻﹐流行三焦﹐嘔瘧自止。气虛嘔者﹐單人參湯﹐或用常山炒過。久不止者﹐露姜飲截之。

食積

食瘧﹐因飲食蘊成痰火﹐寒已復熱﹐熱已復寒﹐寒熱交並﹐苦饑不食﹐食則吐痰胸滿腹脹者﹐二陳湯合小柴胡湯﹐或平胃散﹐俱加枳實﹑白朮﹑山楂﹑神曲﹑靑皮。熱多者淸脾飲﹐寒多者人參養胃湯﹐腹痛者紅丸子。腹脹因濕痰或瘧气歸腹者﹐古龍虎丹﹐用杏仁煎湯﹐迎發時下。久不愈者用辰砂﹑阿魏等分﹐糊丸皂子大﹐每一丸﹐人參煎湯下截之。

瘧母

凡瘧經年不瘥﹐謂之老瘧﹐必有痰水瘀血結成痞塊﹐藏於腹脇﹐作脹且痛﹐乃瘧母也。𨿽內虛者﹐非常山﹑檳榔決不能除﹐俱須制熟則不損胃﹐老瘧丸是也。血虛者﹐鱉甲丸。體盛有水癖者﹐暫用芫花丸﹐仍須以補脾化痰湯藥輔之。老瘧飲﹐宜量气血虛實加減。

兼痢

或瘧後痢﹐痢後瘧﹐或瘧痢並作﹐俱以柴苓湯﹑六和湯﹑淸脾飲加減分利。虛者補脾和血﹐三白湯加黃連﹑木香﹑當歸﹑砂仁﹐或四獸飲﹑補中益气湯。

傷寒變證

傷寒汗吐下﹐餘熱未盡﹐重感於寒而變瘧﹐或過經舊熱未解﹐新感六淫之气而變瘧﹐皆曰溫瘧者﹐俱先熱後寒故也。寒多熱少﹐或單寒者﹐太陽邪變也﹐柴胡桂姜湯。熱多寒少﹐或單熱骨節煩疼者﹐陽明邪變也﹐白虎湯加桂。寒熱相等﹐或先熱者﹐少陽邪變也﹐小柴胡湯﹔渴者去半夏﹐加天花粉﹑知母。寒熱大作﹐戰栗汗出不散者﹐太陽陽明合病也﹐桂枝石膏湯。服此後瘧愈甚者﹐三陽合病也﹐恐傳入陰經﹐須急用桂枝黃芩湯。如傳入陰分﹐從卯至午發而嘔吐﹐大便閉者﹐大柴胡湯下之﹔從酉至寅發而欲狂﹐喜忘便黑者﹐桃仁承气湯微利之﹐不敢下者梔子升麻湯。傷寒與雜病瘧﹐不同在此。間有挾痰與食積﹐嘔吐不食者﹐二陳湯﹑對金飲子。尿濇煩渴﹐或因瘴气﹐不伏水土者﹐五苓散俱加黃芩﹑柴胡。此等瘧與雜病無大異﹐見其勢發少緩則截之。痰飲在上膈﹐欲吐不吐者﹐瓜蒂﹑赤小豆﹑雄黃等分爲末﹐水調五分服之﹐以吐爲度﹔或祛邪丸亦好。久不愈者﹐勝金丹﹑老瘧丸以消之。

似瘧

似瘧非瘧﹐作止有時﹐或日再發﹐或二三日一發﹐非似潮而無寒﹐亦非若寒熱往來之無定也。太陽證二三日似瘧﹐寒多脈浮洪者﹐桂枝湯或桂枝二麻黃一湯。陽明證似瘧汗出﹐日晡發熱﹐脈浮者桂枝湯﹐脈實者承气湯。熱入血室似瘧﹐小柴胡湯主之。厥陰證似瘧﹐一日二三發﹐脈浮緩者﹐爲裏和自汗而愈。凡感冒之人﹐或覺毛寒股栗﹐筋節拘攣﹐百骸鼓撼﹐嘔不欲食﹐其寒不可禦﹐未幾復轉而發熱者﹐皆似瘧狀﹐不必脈弦﹐隨所見證與脈﹐而以小柴胡湯和解﹐此卽溫瘧也。

熱多寒少

一證脈弱者﹐亡陽也﹐不可正汗及吐下﹐桂枝二越婢一湯以微汗之。一證脈遲者﹐血少也﹐先以黃芪建中湯養血﹐俟脈不遲﹐乃以小柴胡湯和之。一證脈陰陽同等﹐微浮微緩﹐不嘔淸便自調﹐此不待藥汗而自愈也。若面赤身癢脈濇者﹐桂麻各半湯﹐必待微汗而後愈﹐通用柴陳湯。熱多加川芎﹑前胡﹐寒多加川芎﹑艸果。若寒多熱少﹐不煩躁而脈浮緩者﹐乃傷寒見傷風脈也。或面色不澤﹐兩手無脈者﹐乃麻黃附子細辛湯之證也。

往來寒熱

經曰﹕陰气上入陽中則惡寒﹐陽气下陷入陰中則發熱﹐此陰陽相乘之病也。若大下陰微發熱﹐大汗陽微惡寒﹐乃醫之誤也。大要﹕陽不足﹐則陰邪出於表而與陽爭﹐則陰反勝而爲寒﹔陰不足﹐則陽邪入於裏而與陰爭﹐則陽反勝而爲熱。若邪入而正气不與之爭﹐則但熱而無寒矣。陽不足則先寒﹐陰不足則先熱。表邪多則寒多﹐裏邪多則熱多。半表半里﹐寒熱相等﹐乍往乍來而間作也。若不嘔淸便脈浮者﹐猶當解表。口渴尿赤脈實者﹐大柴胡湯。心煩喜嘔﹐胸脇滿而不欲食者﹐小柴胡湯。熱多者加柴胡﹐寒多者加桂枝。汗下後柴胡證不除者﹐柴胡桂姜湯。寒熱往來﹐脇滿﹐小便不利﹐嘔渴頭汗者﹐最宜。如寒熱勢盛﹐當遲一二日﹐少定方可圖之﹐所謂盛者可待衰而已。若寒熱勢定﹐或早移於晏﹐晏移於早﹐邪無可容之地﹐病將解矣。

搏鬭升降

夫病機言搏者﹐舊有痰痞相火之類﹐偶然新气加之﹐則搏動而發﹐此理易明。言爭者乃彼此相搏相鬭﹐久而後可和解之謂。不過邪正气相引結而未遽散﹐非實有所爭競也。血气盛者﹐𨿽風寒之邪乘間而入﹐終不能動其眞气而與之鬭﹐惟血气弱者﹐則邪入必鬭﹐鬭則便有勝負﹐須正气復而後邪可退也。若邪愈勝而正气愈負﹐非藥餌大扶持之﹐必不可救。此爭與搏之義也。至於頭面上病﹐皆百邪上攻﹔胸膈間病﹐皆百邪上衝﹔腸胃間病﹐皆百邪下流而傳入。不然﹐則血气失升降之常﹐或陽當升而不升﹐陰當降而不降﹐精宜升而不升﹐气宜降而不降﹐血宜順而不順﹐火宜靜而不靜﹐識病機括﹐盡於此矣。

治法

外感﹐汗吐下解祛邪爲主﹔內傷﹐斂補養正爲主。內外相兼﹐又當參酌而論。經曰﹕夏傷於暑﹐秋必痎瘧。又曰﹕諸瘧皆生於風。《局方》主於傷食﹐丹溪主於痰。其實因夏傷暑﹐秋感風濕﹐遇七情飲食郁痰而後發﹐𨿽三因雜至﹐錯亂气血﹐然始於暑成於痰﹐故捷徑以祛暑消痰爲要。

通用二陳湯。外感無汗﹐去茯苓加柴胡梢﹑川芎﹑葛根﹑蒼朮。太陽加羌活﹑防風﹑槁本﹔陽明加葛根﹑升麻﹑白芷﹔少陽加柴胡﹑黃芩﹑靑皮﹔少陰加歸芎﹑黃連﹑黃蘗﹔太陰加二朮﹑柴胡﹐此三味瘧家必用﹔厥陰加桂枝﹑姜附。渴加知母﹑麥門冬﹐大便閉加大黃﹑桃仁﹐小便赤加澤瀉﹑山梔﹐瘴瘧加檳榔﹐截瘧加常山﹑檳榔﹑貝母﹐內傷無汗加柴胡﹑川芎﹐气虛合四君子湯﹐血虛合四物湯﹐汗多加黃芪﹐有食加山楂﹑麥芽。勞瘧加地骨皮﹑鱉甲﹐七情加紫蘇﹑香附﹐痰加南星﹑薑汁﹐食積加莪朮﹐久瘧倍參朮﹐寒甚加桂附﹑艸果﹐夜瘧加升麻﹑柴胡以提之﹐停水倍半夏﹐瘀血加桃仁﹑紅花。吐瀉不食腫脹者﹐不治。

瘧無痰不成﹐內傷脾胃虛寒﹐宜淸利濕痰爲主。內傷瘧皆汗多﹐陽瘧斂以參﹑朮﹑黃芪﹐陰瘧斂以歸﹑地﹑知﹑蘗﹑芍藥。大抵有汗要止汗﹐以補其虛﹔無汗要發汗﹐以散其邪。稍久者﹐一補一發丹。久虛﹐補中益气湯加山楂﹑麥芽﹐扶脾自止﹐極忌吐截。

醫宗必讀【明李中梓】

總論

按經言夏傷於暑秋爲痎瘧﹐又言痎瘧皆生於風﹐又言風寒之气不常﹐又言汗出遇風及得之以浴﹐此皆以風寒暑濕爲言也。語溫瘧則曰風寒中腎﹐語癉瘧則曰肺素有熱。夫冬寒旣可以中腎﹐則心肝脾肺四髒﹐獨無令气之邪可以入客乎﹖肺熱旣可以成瘧﹐則肝脾心腎之气郁而爲熱者﹐獨不可以成瘧乎﹖然語六气者道其常﹐語五臟者盡其變也。須知風與暑﹐陽邪也﹔寒與水﹐陰邪也。風者陽中之涼气也﹐暑者熱中之陰邪也﹐由是則四者皆屬於寒。夫夏傷於暑﹐汗出腠開﹐當風浴水﹐淒滄之寒伏於皮膚﹐及遇秋風﹐新涼束之﹐表邪不能外越﹐陰欲入而陽拒之﹐陽欲出而陰遏之﹐陰陽相薄而瘧作矣。淺者病在三陽﹐隨衛气以爲出入﹐而一日一作﹔深者病在三陰﹐邪气不能與衛气並出﹐或間日或三四日而作﹐作愈遲者﹐病愈深也。經之論瘧﹐無漏義矣。而仁齋﹑丹溪又分痰與食飲﹑與血瘴﹑與勞﹑與牝﹐此不過瘧之兼證耳﹐非因而成瘧者也。故治瘧者﹐察其邪之淺深﹐証之陰陽﹐令其自髒而腑﹐散而越之﹐邪去則安。古法有汗欲其無汗﹐養正爲先﹔無汗欲其有汗﹐散邪爲急。然邪在陽者取汗易﹐邪在陰者取汗難。必使由陰而陽﹐由晏而早﹐乃得之也。又熱多者涼藥爲君﹐寒多者溫藥爲主。至於痰﹑食﹑血﹑飲﹑瘴﹑勞與牝之七證﹐各隨其甚者而兼理之。世俗又有鬼瘧之名﹐此爲時行疫气﹐投平胃散無不截者。總之脈實證實者﹐攻邪以治標﹔脈虛證虛者﹐補正以治本。久瘧必虛﹐惟人參﹑生薑各一兩﹐連投二服於未發之前﹐莫不應手取效。貧困者白朮可代﹐血虧者當歸可代。近世不明表裏虛實﹐輒用知母﹑石膏﹑芩﹑連﹑梔﹑蘗﹐若表未解而得此寒涼﹐而寒邪愈固﹔或用常山﹑艸果﹑巴豆﹑砒﹑雄﹐若正已虛而得此克伐﹐則元气轉虛﹐致夫綿延不已者﹐皆醫之罪耳﹐豈病之咎耶﹗

證治

瘧疾多因風寒暑濕﹐天之邪气所傷﹐當分經絡而發汗。其七情痰食水血﹐皆兼見之候﹐隨證治之。

風瘧﹐必惡寒自汗﹐煩躁頭疼﹐必先熱後寒﹐宜柴胡﹑蘇葉﹑細辛﹑白芷﹑羌活﹑生薑之類。

溫瘧﹐乃受冬月之寒﹐復因暑風而發﹐亦先熱後寒﹐如熱多者小柴胡湯﹐寒多者小柴胡湯加桂。

寒瘧﹐乃納涼之風寒﹐沐浴之水寒﹐先受於腠中﹐復因秋風涼肅而發﹐先寒後熱﹐宜羌活﹑紫蘇﹑生薑之類散其太陽之邪﹐次用柴胡湯。近來不問何經﹐俱用柴胡者﹐非也。

癉瘧者﹐肺素有熱﹐陰气先絕﹐陽气獨發﹐少气煩冤﹐手足熱而嘔﹐此但熱而不寒﹐盛暑發者人參白虎湯﹐秋涼發者小柴胡湯。

濕瘧﹐乃汗出澡浴﹐或冒雨﹐或濕襲﹐其證身體重而痛﹐嘔逆脹滿﹐胃苓湯加羌活﹑紫蘇。

牝瘧者﹐其人必陽气素虛﹐當盛暑時乘涼飲冷﹐陽虛陰盛﹐故但寒而不熱也﹐柴胡桂姜湯。

食瘧者﹐必肥甘無度﹐或生冷受傷﹐食滯痰生﹐其證饑而不能食﹐食則脹滿嘔吐腹痛﹐靑皮﹑艸果﹑豆蔻﹑砂仁﹑神曲﹑山楂之類。

瘴瘧﹐由嶺南地方天气炎﹐山气濕多有嵐瘴之毒﹐發時迷悶﹐甚則狂妄﹐亦有不能言者﹐皆由血瘀於心﹐涎聚於脾﹐須疏通六腑﹐涼膈散或小柴胡加大黃﹑木香。

勞瘧﹐必素有弱證﹐或因瘧成勞﹐十全大補湯﹐有熱者去桂。

瘧母﹐由治之失宜﹐榮衛虧損﹐邪伏肝經﹐脇下有塊﹐此證當以補虛爲主﹐每見急於攻塊者﹐多致不救﹐六君子湯加木香﹑肉桂﹑蓬朮﹑鱉甲。

鬼瘧者﹐俗以夜發者爲鬼瘧﹐非也。邪入陰分﹐發於六陰﹐宜四物湯加知母﹑紅花﹑升麻﹑柴胡﹐提起陽分﹐方可截之。惟時行不正之气﹐眞鬼瘧也﹐宜平胃散加雄黃﹑桃仁。

截法

瘧發四五徧後﹐曾經發散者﹐方可截之﹐何首烏散﹑常山飲﹑獨蒜丸。久瘧大虛者﹐人參一兩﹑生薑二兩﹐連進三服。若病邪初起﹐未經發散﹐遽用酸收劫止之劑﹐必致綿延難愈﹐或變成他證﹐不可不謹也﹗

薛氏醫案【明薛己】

治法

大凡停食之證﹐必因於脾弱﹐宜用六君﹑枳實﹑厚朴﹑山楂﹑神曲。若食已消而不愈﹐用六君子湯。若內傷外感﹐用藿香正气散。若內傷多而外感少﹐用人參養胃湯。若勞傷元气兼外感﹐用補中益气加川芎。若勞傷元气兼停食﹐補中益气加陳皮﹑神曲﹐甚者加山楂。若气惱兼食﹐用六君加香附﹑山梔。若咽酸﹐或食後口酸﹐多是飲食﹐當節飲食。病作時大熱躁渴﹐以姜湯乘熱飲之﹐此截瘧之良法也。每見發時﹐飲啖生冷物者﹐病或少愈﹐多致脾虛胃損﹐往往不治。大抵內傷飲食者﹐必惡食﹔外感風寒者﹐不惡食。審系勞傷元气﹐𨿽有百證﹐但用補中益气湯﹐其病自愈。其屬外感者﹐主以補養﹐佐以解散﹐其邪自退。若外邪旣退﹐卽補中益气以實其表。若邪去而不實其表﹐或過用發表﹐虧損脾胃﹐皆致綿延難治。凡此不問陰陽日夜所發﹐皆宜補中益气﹐此不截之截也。夫人以脾胃爲主﹐未有脾胃實而患瘧痢者。若專主發表﹑攻裏﹑降火﹑導痰﹐是治其末而忘其本﹐則輕者變重﹐而重者變危矣。前所云乃瘧之大略﹐如不應﹐當分六經表裏而治之。

凡截瘧﹐余常以參﹑朮各一兩﹐生薑四兩煨熟﹐煎服卽止。或以大劑補中益气加煨姜﹐尢效。生薑一味亦效。

醫貫【明趙獻可】

總論證治

或問曰﹕經云夏傷於暑秋必病瘧﹐前人𨿽備言之﹐旨殊未暢﹐蓋明示諸﹖曰﹕不發於夏而發於秋﹐此亢則害承乃制﹐子來救母之義。蓋暑當權﹐君火用事﹐肺金必受傷克。火位之下﹐水气承之﹐腎水爲肺之子﹐因母受火傷﹐子來承之﹐以制火救母﹐於是水火相戰﹐陰陽交爭﹐大勝則大復﹐小勝則小復﹐此陰陽勝復之常理﹐瘧之所由作也。然而有病有不病者﹐蓋邪之所湊其气必虛﹐故其人元气不固者﹐暑邪得以承之﹐所以治瘧以扶元气爲主。

凡治瘧﹐必先間其寒熱多寡而參之脈證﹐有寒多熱少者﹐有熱多寒少者。大抵寒熱往來﹐皆屬少陽經﹐證治法當以小柴胡爲主。若寒多者﹐小柴胡加桂枝。有但熱不寒者﹐名曰癉瘧。有但寒不熱者﹐名曰牝瘧。《金匱》云﹕陰气孤絕﹐陽气獨發﹐則熱而少气煩冤﹐手足熱而欲嘔﹐名曰癉瘧。邪气內藏於心肺﹐外舍於分肉之間﹐令人消爍脫肉。又云﹕溫瘧者﹐其脈如平﹐身無寒但熱﹐骨節煩疼﹐時時嘔逆﹐以白虎加桂枝湯主之。但寒者名曰牝瘧﹐蜀漆散主之。此寒熱多寡之定法也。然亦有不可執者﹐當察其脈之虛實何如。若但寒者﹐其脈或洪實或滑﹐當作實熱治之。若但熱者﹐其脈或空虛或微弱﹐當作虛寒治之。

凡瘧將發之時與正發之際﹐愼勿施治﹐治亦無效。必待陰陽升極而退﹐過此邪畱所客之地﹐然後治之﹐且當病未發二三時前﹐迎而奪之可也。古今治瘧﹐證候有風寒暑濕不同﹐治療有汗吐下各異﹐方術無慮千百﹐不能盡述。獨無痰不成瘧﹐無食不成瘧﹐深得致瘧之因。無汗要有汗﹐散邪爲主﹔有汗要無汗﹐扶正气爲主﹐深得治瘧之法。以靑皮飲一方治秋時正瘧﹐隨證加減﹐屢用屢效。若胃中有郁痰伏結者﹐以艸果飲一服卽愈。服前方不應﹐當以補中益气湯倍柴胡加半夏﹑生薑﹐養正而邪自除。

仁齋云﹕有人臟腑久虛﹐大便常滑﹐忽得瘧疾﹐嘔吐異常﹐以二陳加人參﹑白豆蔻﹐進一二服﹐病人自覺气脈頓平﹐寒熱不作。蓋白豆蔻流行三焦﹐元气榮衛一轉﹐寒熱自平。繼今遇有嘔吐發瘧之證﹐或其人素虛者﹐愼勿用常山等藥。以上專論秋時正瘧之法也。世間似瘧非瘧者多﹐世人一見寒熱往來﹐便以截瘧丹施治﹐一截不止則再截﹐再截而止﹐止而復發復截﹐以致委頓﹐甚或因而致斃者有之﹐是不可不辧也。經曰﹕陽虛則惡寒﹐陰虛則惡熱。陰气上入於陽中則惡寒﹐陽气下陷於陰中則惡熱。凡傷寒後﹑大病後﹑產後﹑勞瘵等證﹐俱有往來寒熱似瘧﹐或一日二三度發﹐並作虛治﹐但有陽虛陰虛之別。陽虛者補陽﹐如理中湯﹑六君子湯﹑補中益气湯加姜桂﹐甚則加附子。諸方中必用升麻﹑柴胡以提出陰中之陽﹐水升火降而愈﹐醫書中有論及之者。至於陰虛之寒熱﹐亦與正瘧無異。而陰虛中又有眞陰眞陽之分﹐人所不知。經曰﹕晝見夜伏﹐夜見晝止﹐按時而發﹐是無水也﹔晝見夜伏﹐夜見晝止﹐倏忽往來﹐時作時止﹐是無火也。無水者﹐壯水之主以鎭陽光﹐六味湯主之﹔無火者﹐益火之原以消陰翳﹐八味湯主之。世人患久瘧而不愈者﹐非瘧不可愈﹐乃治之不如法也。丹溪云﹕夜發者﹐邪入陰分﹐宜用血藥﹐引出陽分﹐當歸﹑川芎﹑紅花﹑生地﹑黃蘗治之﹐亦未及眞陰眞陽之至理。徧考諸書瘧論﹐並未能露其意。且余嘗試有神驗﹐故特表而出焉。余見發瘧有面赤口渴者﹐俱作腎中眞陰虛治﹐無不立應。凡見患者寒來如冰﹐熱來如烙﹐惟面赤如脂﹐渴欲飲水者﹐以六味地黃加柴胡﹑芍藥﹑肉桂﹑五味﹐大劑一服﹐便愈。

有渴甚者﹐每發時飲湯不絕﹐必得五六大壺方可。余以六味丸一料﹐內肉桂一兩﹐水十碗﹐作四沙鍋﹐煎五六碗﹐以水探冷﹐連進代茶﹐遂熟睡渴止而熱愈。

又有惡寒惡熱﹐與瘧無異﹐面赤如脂﹐口渴不甚﹐吐痰如湧﹐身以上熱如烙﹐膝以下自覺冷﹐此眞陽泛上腎虛之極﹐急以附子八味地黃湯﹐大劑冷飲而熱退﹐繼以人參建中湯調理。

又有一等郁證似瘧者﹐其寒熱與正瘧無異﹐但其人口苦﹐嘔吐淸水或苦水﹐面靑脇痛﹐耳鳴脈濇﹐須以逍遙散加茱﹑連﹑貝母倍柴胡﹐作一服﹔繼以六味地黃加柴胡﹑芍藥﹐調理而安。

至於三陰瘧者﹐惟太陰瘧當用理中湯﹐必加肉桂。若少陰厥陰﹐非八味地黃不效。

世有瘧後痢﹐痢後瘧者。夫旣爲瘧後﹐發泄已盡﹐必無暑熱之毒。復爲痢疾﹐此是元气下陷﹐脾气不能升舉﹐似痢非痢也。旣爲痢後﹐下多則亡血﹐气又隨痢散﹐陰陽兩虛﹐陽虛則惡寒﹐陰虛則惡熱﹐故寒熱交戰﹐似瘧非瘧也。俱作虛論﹐用補中益气加溫補﹐其病自愈。

凡秋月患瘧﹐此病原於濕痰﹐初起卽問有汗無汗﹐無汗者以敗毒散發之﹔若有汗﹐敗毒散加桂枝。待服二三劑後﹐分辧陰陽二瘧﹕陰瘧﹐柴平湯加山楂肉﹑升麻﹐倍下桂枝極妙﹔陽瘧﹐只以柴苓湯爲主﹐多加知母更妙。

若發自上晝﹐是陽瘧﹐初用芎蘇五苓散﹐二用淸脾湯﹐三用加味敗毒散﹑柴苓湯﹐多加知母﹔若用截藥﹐用靑蒿丸。

若發自下午﹐面靑寒多吐﹐是陰瘧﹐初用人參羌活散﹐二用艸果飲﹐三用加味敗毒散﹔若用截藥﹐用不二丸﹑斷瘧如神丹。

醫門法律【淸諭昌】

瘧論

瘧之一病﹐無如《內經》論之最詳最徹﹐隨其病之所形﹐按法刺之﹐莫不應手而愈。蓋九鍼之用﹐通於神明﹐不可有微芒之差忒﹐故《內經》論瘧﹐不得不詳也。後世惡於鍼石﹐不可與言至巧﹐乃以藥劑攻邪存正﹐調榮衛之偏﹐和陰陽之逆﹐於是種種聖法不適於用矣。如張子和見羸人病瘧二年﹐不敢輒投寒涼﹐取刺瘧論之法﹐刺其十指出血立愈﹐此正《內經》所謂瘧之且發也﹐陰陽之且移也﹐必從四末始也﹐堅束其處﹐決去其血﹐則邪往而不得並﹐故立愈也。以子和之久諳鍼法﹐且檢《鍼經》﹐致其詳愼﹐鍼其可以瀆用哉﹖捨鍼而求《內經》用藥之捷法﹐茫然無可下手矣。予之所以心折仲景﹐稱爲百世之師者﹐每遇一證﹐必出一法以緯《內經》之不逮﹐一言當千百言而居其要也。夫人四體安然﹐外邪得以入而瘧之﹐每伏藏於半表半里﹐入而與陰爭則寒﹐出而與陽爭則熱。半表半里者少陽也﹐所以寒熱往來﹐亦少陽所主。謂少陽而兼他經之證則有之﹐謂他經而全不涉少陽﹐則不成其爲瘧矣。所以仲景曰﹕瘧脈多弦﹐弦數者多熱﹐弦遲者多寒。弦小緊者下之差﹐弦遲者可溫之﹐弦緊者可發汗鍼灸也﹐浮大者可吐之﹐弦數者風發也﹐以飲食消息止之。只此七言而少陽一經﹐汗﹑吐﹑下﹑和﹑溫之法具備。其他癉瘧﹑溫瘧﹑牝瘧﹑瘧母四證﹐要不外少陽求治耳。出《傷寒論》之緒餘﹐以補《內經》下手之法﹐非聖人而能之乎﹖謹將《金匱》奧義一一發明於左。

論金匱奧義

少陽乃東方甲木之象﹐故其脈主弦。此不但初病之脈乃爾﹐卽久瘧正虛﹐脈不鼓指﹐而弦象亦隱然在內﹐所以仲景云瘧脈自弦。由首及尾﹐脈之屢遷﹐縱有不同﹐而弦之一字﹐實貫徹之。瘧邪之舍於榮衛﹐正屬少陽半表半里。始之似瘧非瘧﹐與後之經年不解﹐總一少陽主之。蓋瘧發必有寒有熱﹐其寒熱之往來﹐適在少陽所主之界。偏陰則多寒﹐偏陽則多熱。卽其純熱無寒而爲癉瘧﹑溫瘧﹐純寒無熱而爲牝瘧﹐要皆自少陽而造其極﹐補偏救敝﹐亦必返還少陽之界﹐陰陽兩協於和而後愈也。施汗吐下之法以治實熱﹐施和溫之法以治虛寒﹐無非欲致其和平耳。瘧邪如傀儡﹐少陽則提傀儡之綫索﹐操縱進退﹐一惟少陽主張﹐寧不恢恢乎遊刃空虛也耶﹖

弦數者風發也﹐以飲食消息止之。仲景旣云弦數者多熱矣﹐而復申一義云弦數者風發﹐見多熱不已﹐必至於極熱﹐熱極則生風﹐風生則肝木侮土而傳其熱於胃﹐坐耗津液﹐陽愈偏而不返﹐此未可徒求之於藥也﹐須以飲食消息而止其熾熱﹐卽梨汁﹑蔗漿生津止渴之屬﹐正《內經》風淫於內治以甘寒之旨也。

陰气孤絕﹐陽气獨發﹐則熱而少气煩冤﹐手足熱而欲嘔﹐名曰痺瘧。若但熱不寒者﹐邪气內藏於心﹐外舍分肉之間﹐令人消爍肌肉。《內經》謂其但熱而不寒者﹐陰气先絕﹐陽气獨發﹐則少气煩冤手足熱而欲嘔﹐名曰癉瘧。仲景之重引其文﹐另有妙義。蓋從上條弦數者風發也﹐以飲食消息止之﹐抽絲引絮而出其證﹐謂弦數之脈熱盛生風﹐必侮土而傷其津液﹐由少陽而入陽明﹐兩經合邪﹐其熱倍熾。倘不能飲食消息﹐急止其熱﹐則熱之移於胃者﹐必上燻心肺﹐少气煩冤而心肺病﹐手心熱欲嘔而胃自病。所以繼之曰﹕邪气內藏於心﹐外舍分肉之間﹐令人消爍肌肉。蓋傷寒病三陽合邪﹐其來如風雨﹑如霹靂﹐令人莫當。而瘧之在少陽﹐苟不入於陰而但出於陽﹐迨至兩陽合邪﹐亦豈能堪之耶﹖故知消息而止入胃之熱邪﹐眞聖法也。然仲景之法﹐亦從《內經》而得。《內經》謂瘧脈緩大虛﹐便宜用藥﹐不宜用鍼﹔又謂虛者不宜用鍼﹐以甘藥調之。昌知意中在用甘寒也。

溫瘧者﹐其脈如平﹐身無寒﹐但熱﹐骨節煩疼時嘔﹐白虎加桂枝湯主之。《內經》言溫瘧有二﹐俱先熱後寒。仲景所名溫瘧﹐則但熱不寒﹐有似癉瘧而實不同也。癉瘧﹐兩陽合邪﹐上燻心肺﹐肺主气者﹐少气煩冤﹐則心主脈者﹐陽盛脈促﹐津虧脈促﹐從可推矣。溫瘧脈如平人﹐則邪未合而津未傷﹐其所以但熱而不寒者﹐則以其人素有痺气﹐營衛不通﹐故瘧之發於陽﹐不入於陰﹐卽入而陰亦不受﹐所以骨節煩疼時嘔﹐邪气扞格之狀有如此者。惟用白虎湯以治陽邪﹐而加桂枝以通營衛﹐斯陰陽和血脈通﹐得汗而愈矣。在傷寒病﹐衛彊榮弱﹐衛气不共榮气和諧者﹐用桂枝湯復發其汗立愈。此瘧邪偏著於陽﹐桂枝陽藥﹐卽不可用﹐但用白虎湯大淸气分之熱﹐少加桂枝合陰陽而兩和之﹐乃知仲景之法絲絲入扣也。

其《內經》所稱先熱後寒之溫瘧﹐一者先傷於風﹐後傷於寒﹐風爲陽邪﹐寒爲陰邪﹐瘧發時先陽後陰﹐故先熱後寒也。此以風寒兩傷榮衛之法治之﹐初無難也。其一爲冬感風寒﹐深藏骨髓﹐內捨於腎﹐至春夏時令大熱而始發﹐其發也瘧邪從腎出之於外而大熱﹐則其內先已如焚﹐水中火發﹐𨿽非眞火﹐亦可畏也。俟其瘧勢外衰﹐復返於腎﹐而陰精與之相持﹐乃始爲寒。設不知壯水之主以急救其陰﹐十數發而陰精盡矣。陰精盡則眞火自焚﹐灑灑時驚﹐目亂無精﹐頃之死矣。所以傷寒偏死下虛之人﹐謂邪入少陰﹐無陰精以禦之也。而溫瘧之慘﹐寧有異哉﹗此亦仲景意中之隱﹐昌特比例陳情﹐以爲來學之助。

瘧多寒者﹐名牡瘧﹐蜀漆散主之。瘧多寒者﹐寒多於熱﹐如三七﹑二八之分﹐非純寒無熱也。純寒無熱﹐則爲陰證而非瘧證矣。此條又抽絲引絮﹐卽上條兩陽合邪上燻心肺證中﹐復指出多寒少熱一證。蓋邪之伏於心下﹐適在膻中心包之位﹐心爲陽中之陽﹐陽邪從陽﹐尢爲易入﹐邪入則心虛。經曰﹕心虛者熱收於內﹐內收其熱﹐並其邪亦收之﹐不易外出﹐此寒多之一因也。邪入心胞﹐都城震動﹐周身精液﹐悉力內援﹐重重裹擷﹐胞內之邪爲外所拒而不易出﹐又寒多之一因也。心者牡髒﹐故卽以寒多熱少之瘧﹐名曰牝瘧。用蜀漆散和漿水﹐吐其心下結伏之邪﹐則內陷之邪亦隨之俱出﹐一舉而蕩逐無餘矣﹐豈不快哉﹗蜀漆﹐常山苗也。常山善吐﹐何以不用常山而用蜀漆﹖取苗性之輕揚者﹐入重陽之界﹐引拔其邪。合之龍骨鎭心寧神﹐蠲除伏气﹐雲母安髒補虛﹐媚玆君王﹐仲景補天浴日之方﹐每多若此。至如溫瘧亦用此方﹐更加蜀漆﹐以吐去其心下結伏之邪﹐蓋一吐則周身之痺者通﹐而榮衛並可借以無忤﹐則又以吐法爲和法者也。其附《外臺祕要》牡蠣湯一方﹐同治牝瘧者﹐又初感病時﹐風寒未淸﹐傳變爲瘧﹐結伏心下﹐故方中用麻黃以散風寒﹐並借之以通陽气耳。可見病之途原不一﹐學者於此一證二方﹐比而參之﹐以求生心之變化則幾矣。

論《金匱》柴胡去半夏加﹝艸舌﹞蔞湯方。治瘧病發渴者﹐亦治勞瘧﹐此仲景治少陽病全體大用之一方也。仲景謂瘧邪盛衰出入﹐必在少陽表裏之間﹐小柴胡湯乃傷寒少陽經天然不易之法。渴者去半夏加﹝艸舌﹞蔞實﹐亦天然不易之法。而施之於少陽邪傳陽明傷耗津液之證﹐亦爲天然不易之法。蓋渴𨿽陽明津竭﹐而所以致陽明津竭者﹐全本少陽之邪。觀《內經》刺法渴者取之少陽﹐非以其木火之勢劫奪胃津而然耶﹖故瘧邪進退於少陽﹐卽以此方進退而施其巧﹐柴胡﹑黃芩對治木火﹐人參﹑甘艸扶助胃土﹐﹝艸舌﹞蔞生津潤燥﹐姜棗發越榮衛。若夫勞瘧之病﹐其木火盛﹐榮衛衰﹐津液竭﹐亦不待言﹐故並可施此方以治之也。

論柴胡姜桂湯﹐治瘧寒多微有熱﹐或但寒不熱﹐服一劑如神。此瘧之寒多熱少﹐或但寒不熱﹐非不似於牝瘧﹐而微甚則大不同。仲景不立論﹐止附一方﹐且云服一劑如神﹐其邪之輕而且淺﹐從可識矣。蓋以衛卽表也﹐榮卽裏也﹐胸中之陽气﹐散行於分肉之間﹐今以邪气痺之﹐則外衛之陽反郁﹐伏於內守之陰﹐而血之痺者愈瘀結而不散﹐遇衛气行陽二十五度而病發﹐其邪之入榮者﹐旣無外出之勢﹐而榮之素痺者﹐亦不出而與陽爭﹐所以多寒少熱﹐或但有寒無熱也。小柴胡湯本陰陽兩停之方﹐可隨瘧邪之進退以爲進退者。加桂枝榦姜﹐則進而從陽﹐痺著之邪﹐可以開矣﹔更加牡蠣以軟其堅壘﹐則陰陽豁然貫通﹐而大汗解矣﹐所以服一劑如神也。其加芩﹑連以退陽而從陰﹐卽可類推。

論經義

病瘧以月一日發﹐當十五日愈。設不差﹐當月盡解。如其不差﹐當云何﹖師曰﹕此結爲癥瘕﹐名曰瘧母﹐急治之﹐宜鱉甲煎丸。此見瘧邪不能久據少陽﹐卽或少陽經气衰弱﹐不能送邪外出﹐而天气半月一更﹐天气更則人身之气亦更﹐瘧邪自無可容矣。否則﹐天人之气再更﹐其瘧邪縱盛﹐亦彊弩之末不能復振矣。設仍不解﹐以爲元气未生耶﹐而月已生魄矣﹐元气何以不生﹖以爲邪气不盡耶﹐而月已由滿而空矣﹐邪气何以不盡﹖此必少陽所主之脇肋﹐外邪盤踞其間﹐依山傍險﹐結爲窠巢﹐縣官當一指可撲之時﹐曾不加意﹐漸至滋蔓難圖﹐興言及此﹐不覺涕泗交流﹐乃知仲景急治之法﹐眞經世宰物之大法也。

再按譚醫者﹐當以《靈》《素》爲經﹐《金匱》爲緯。讀《靈》《素》而不了了者﹐求之《金匱》﹐矩矱森森。但旨深詞約﹐味如嚼蠟﹐不若《內經》之芻豢悅口。所以古今注《內經》者不下百家﹐而注《金匱》者率罕其人﹐卽間有之﹐其胸中渾是疑團﹐擇顯明之句﹐發揮一二﹐隨竟其說﹐觀者曾何賴焉﹖歷代名賢﹐屈指不過數人﹐咸以仲景之學爲絕學﹐存而不論﹐論而不議。其所以卓冠億兆人千百年者﹐各從《內經》分頭證入。如瘧病一門﹐巢氏《病源》妄分五臟﹐後人謂其發明《內經》﹐深信不疑﹐而不知瘧邪不從髒發﹐《內經》所無之理﹐巢氏臆言之耳﹐陳無擇三因之說韙矣﹐乃謂夏傷於暑秋爲痎瘧者﹐不可專以此論﹐何其甘悖聖言耶﹖至論內因剿襲巢氏心肝脾肺腎五瘧立言﹐仍是巴人下裏之音矣﹗張子和治瘧﹐喜用汗吐下三法﹐自誇本於長沙。詎知仲景所爲汗下者﹐但從少陽之和法而進退其間﹐不從傷寒之汗下起見也。其可吐者﹐或用瓜蒂﹐或用常山苗﹐各有深義﹐亦豈漫然而吐之耶﹖且子和謂治平之時﹐其民夷靜﹐𨿽用砒石﹑辰砂有毒之藥﹐以熱治熱﹐亦能取效。是何言歟﹖至東垣﹑丹溪確遵《內經》夏傷於暑秋必痎瘧之論﹐多所發明。而謂吳楚閩廣之人患瘧至多﹐陽气素盛之處﹐其地卑濕﹐長夏之時﹐人多患暍瘧霍亂瀉痢傷濕熱也﹐此語誠爲聰明絕世矣。然於《內經》之旨﹐尙隔一層。《內經》運气暑與濕同推﹐不分彼此﹐曾何分南北乎﹖《內經》本謂夏傷於暑﹐長夏傷於濕﹐秋必痎瘧。脫落五字﹐遂謂秋傷於濕﹐冬生咳嗽。而傷燥一气﹐古今絕無一人起而揚言。此等大綱不正﹐亦何貴於識人之賢哉﹖且丹溪所論十二經皆能爲病﹐固卽刺瘧篇之旨。曷不遵《金匱》推足少陽一經爲主﹐坐令多岐亡羊耶﹖方書俱以溫瘧爲傷寒壞病﹐與風瘧大同﹐此言出於何典﹖至於牝瘧﹐總無其名﹐統括於寒瘧之內﹐誤指寒瘧爲髒寒之極﹐故無熱有寒﹐用姜桂附子溫之。又有更其名爲牝瘧者云﹐久受寒濕﹐陰盛陽虛﹐不能制陰﹐所以寒多不熱﹐淒愴振振﹐亦行溫熱之法﹐直是殺人不轉睫矣。又謂暑瘧卽癉瘧﹐嘔者用縮脾等藥﹐從無有救少陽木火之邪如救焚者﹐適燕而南其指﹐亦何生民之不幸耶﹗

逆夏气則太陽不長﹐心气內洞﹐又秋爲痎瘧﹐此陽气不能條暢而外茂﹐內薄於心﹐燠熱內消﹐故心中洞然而空也。心虛內洞﹐則諸陽之病作矣。心傷則暑气乘之﹐至秋而金气收斂﹐暑邪內郁﹐於是陰欲入而陽拒之﹐故爲寒﹔火欲出而陰束之﹐故爲熱﹔金火相爭﹐故寒熱往來而爲痎瘧。

律三條

凡治瘧不求邪之所在﹐輒行大汗﹑大下﹐傷人正气者﹐醫之罪也。蓋瘧邪在於半表半里﹐故有寒有熱。若大汗以傷其表﹐大下以傷其裏﹐是藥反增瘧矣。倘瘧邪伏而未盡﹐藥過再發﹐更將何法以處之﹖

凡用吐法﹐妄施惡劣之藥﹐並各種丸藥﹐傷人臟腑者﹐醫之罪也。夫吐法止可用淸芬之气﹐透入經絡﹐引出瘧邪﹐如酒浸常山﹐不用火煎之類。其膽礬﹑信石等丸﹐吞入腹中﹐粘著不行﹐攪亂腸胃臟腑﹐究竟無益﹐戒之﹗戒之﹗

凡用截瘧之法﹐不俟瘧勢稍衰﹐輒求速止者﹐醫之罪也。夫截者堵截也﹐兵精餉足﹐寇至方可堵截。若兵微城孤﹐不可截也。在壯盛之體﹐三四發後﹐瘧勢少減﹐可以截之。其虛弱之人﹐始終不可截也。誤截因致腹脹者﹐每多壞事。卽服藥亦有避忌。瘧將來﹐可服藥阻其來﹔將退﹐可服藥追其去。若瘧勢正盛﹐服藥與之混戰﹐徒自苦耳。但瘧之去來旣遠﹐藥不相及﹐五不當一﹐故服藥妙在將來將去之時。

景嶽全書【明張介賓】

論證

瘧疾本由外感﹐故《內經》論瘧﹐無非曰風﹑曰寒﹐其義甚明。而後世之論﹐則泛濫不一﹐總不過約言其末而反失其本。所以議論愈多則病情愈昧矣。有辧在後﹐所當並察﹗

凡瘧因於暑﹐人皆知之。不知夏令炎熱﹐此自正气之宜。然而人有畏熱者﹐每多避暑就陰﹐貪涼過度﹐此因暑受寒﹐所以致瘧。經曰﹕夏暑汗不出者﹐秋成風瘧﹐義可知也。然又惟稟質薄弱﹐或勞倦過傷者﹐尢易感邪﹐此所以受邪有淺深而爲病有輕重也。但以病因暑致﹐故曰受暑﹐而不知暑有陰陽﹐瘧惟陰暑爲病耳。至其病變則有爲寒證者﹐有爲熱證者。有宜散者﹐有宜斂者﹐有宜溫者﹐有宜淸者。其要在標本虛實四字﹐知此四者而因證制宜﹐斯盡善矣。其有云傷暑而認暑爲火者﹐有云脾寒而執以爲寒者﹐皆一偏之見﹐不足憑也。

凡瘧發在夏至後秋分前者﹐病在陽分﹐其病淺﹔發在秋分後﹐冬至前者﹐病在陰分﹐其病深。

發在子之後午之前者﹐此陽分病也﹐易愈﹔發在午之後子之前者﹐此陰分病也﹐難愈。

病淺者日作﹐病深者間日作。若三日四日者﹐以受邪日久﹐而邪气居於陰分﹐其病尢深。

凡瘧病自陰而漸陽﹐自遲而漸早者﹐由重而輕也﹔自陽而漸陰﹐自早而漸遲﹐由輕而重也。凡感邪極深者﹐其發必遲﹐而多致隔日﹐必使漸早漸近﹐方是佳兆。故治此疾者﹐春夏爲易﹐秋冬爲難。

論治

凡瘧疾初作﹐必多寒熱﹐大抵皆屬少陽經病﹐其於初起﹐當專以散邪爲主。果若形气無傷﹐而脈證別無他故者﹐但宜正柴胡飲或三柴胡飲主之﹐少者一二劑﹐多者三四劑﹐無有不愈。若气體本弱而感邪爲瘧﹐卽宜四柴胡飲爲最妙﹐勿以初起而畏之﹐弗之用也。

治瘧疾當辧寒熱﹐寒勝者卽爲陰證﹐熱勝者卽爲陽證。蓋有素稟之寒熱﹐有染觸之寒熱﹐然必其表裏俱有熱邪﹐方是火證。若瘧至則熱﹐瘧止則退﹐而內無煩熱閉結等證﹐則不得以火證論治。若內外俱有火證﹐而邪有不散者﹐一柴胡飲主之。若邪入陽明內熱之甚﹐而邪有未散者﹐宜柴胡白虎煎。若邪入肝腎而熱極動血者﹐宜柴芩煎。

瘧有寒證﹐如無虛邪﹐而但以寒邪不能做﹐或多中寒者﹐宜二柴胡飲。若以寒勝而兼气虛﹐邪有不解者﹐宜四柴胡飲﹐或補中益气湯加漧薑﹑官桂。若寒甚熱少脈遲﹐而兼背惡寒﹐或多嘔惡泄瀉者﹐必用麻桂飲或大溫中飲。

中气虛弱﹐不能勝邪﹐而邪不能解者﹐病在脾肺气分﹐宜補中益气湯﹑五柴胡飲。若陰虛血液不充﹐而邪不能解者﹐病在肝腎精分﹐宜補陰益气煎﹑歸柴飲。此證極多﹐其效尢捷。若發時其寒如冰﹐其熱如烙﹐而面赤如脂﹐渴欲飲水﹐而熱退卽不渴者﹐以六味地黃湯加柴胡﹑芍藥﹑肉桂﹐大劑一服﹐卽可愈。若元气虛寒之甚﹐陽不勝陰而邪不能解者﹐大溫中飲。若元气虛甚﹐衰老積弱者﹐則不必兼用攻邪﹐只當以扶正气爲主﹐但使元气不敗﹐則邪气無有不服﹐宜大補元煎﹐或十全大補湯之類主之﹐而又惟休瘧飲爲最妙。

瘧疾屢散之後﹐取汗旣多﹐而病不能止者﹐必以過傷正气而正不勝邪﹐則𨿽止微邪猶然不息﹐但使元气之虛者一振﹐散者一收﹐則無不頓然愈矣﹐宜三陰煎﹑五福飲﹐或小營煎﹑休瘧飲主之。若有微寒者﹐宜大營煎或理中湯。若微有火者﹐宜一陰煎。若多汗不收者﹐宜五陰煎之類主之。

瘧疾久不能愈者﹐必其脾腎俱虛﹐元气不復而然。但察其脈證尙有微邪不解者﹐當專以補中益气湯爲主。若邪气已盡而瘧有不止者﹐則當專補元气﹐以八珍湯﹑十全大補湯﹑或大補元煎之類主之。若腎陰不足而精不化气者﹐宜理陰煎最效。若陰邪凝滯而久不愈者﹐宜於前藥加姜﹑桂﹑附子。

瘧作而嘔吐惡食者﹐𨿽曰少陽之邪爲嘔吐﹐然實由木邪乘胃所致﹐但解去外邪﹐嘔當自止﹐宜柴陳煎或正柴胡飲加半夏主之。若脾胃气虛而寒邪乘之﹐則最多嘔惡之證﹐宜溫胃飲﹑理中湯﹑養中煎之類主之。若虛寒連及命門﹐火不生土而作嘔者﹐宜理陰煎﹑右歸飲之類主之。若兼食滯而作嘔者﹐必多脹滿﹐宜加陳皮﹑砂仁﹑山楂﹑厚朴之類爲佐﹔若兼火邪者﹐必多熱渴躁煩祕結﹐宜以黃連﹑黃芩之類爲佐﹔若火在陽明甚者﹐加石膏﹔若兼寒者﹐必胃口怕寒﹐或吞酸噯腐﹐或惡心﹐得熱稍可﹐宜以姜桂﹑附子﹑吳茱萸之類爲佐。

瘧疾因勞﹐輒復連綿不已者﹐此亦脾腎虛證。蓋腎主骨﹐肝主筋﹐脾主四肢﹐气弱不勝勞苦﹐所以卽發﹐但補肝腎使其气彊卽愈。如十全大補湯﹑八珍湯﹑補中益气湯﹐皆可酌用。

瘧疾發散已多﹐每致陰虛水虧﹐而煩熱多渴者﹐宜以西瓜汁或雪梨漿或冷參湯﹐俱可滋陰截瘧。無熱者不可彊用。

瘧痢並作﹐而髒平邪淺者﹐宜胃苓湯加柴胡一二錢。若寒濕傷脾而瘧痢並作者﹐宜溫胃飲加柴胡﹐或胃關煎加柴胡亦妙。若濕熱傷脾﹐下及肝腎而暴注熱渴﹐或下純鮮血者﹐宜柴芩煎。

瘧邪未淸而過食傷脾﹐以致痞滿連綿不已者﹐宜大小和中飲加柴胡。若因食而成瘧痞者﹐宜芍藥枳朮丸﹑及大小和中飲之類調之。

古云﹕治瘧之法﹐凡將發之時﹐與正發之際﹐愼毋勉彊施治﹐卽治亦無效﹐必待陰陽並極﹐勢平气退之後﹐然後察而治之﹐或於未發二三時之先﹐迎而奪之可也。經曰﹕夫瘧之未發也﹐陰未並陽﹐陽未並陰﹐因而調之﹐眞气得安﹐邪气乃亡。故工不能治其已發﹐爲其气逆也。按此古法﹐殊似不然。予近治瘧﹐每迎其銳而擊之﹐最捷最效﹐是可見古法之有不必泥者。

論汗

凡古人治瘧之法﹐若其久而汗多﹐腠理開泄﹐陽不能固者﹐必補斂之﹔無汗則腠理致密﹐邪不能解﹐必發散之。故曰﹕有汗者要無汗﹐扶正爲主﹔無汗者要有汗﹐散邪爲主。此大法也。蓋瘧本外邪﹐非汗不能解。若不知善解其邪而妄用劫劑﹐多致胃气受傷﹐邪不能解﹐必反難愈。此宜以補劑爲主﹐加減取汗﹐汗後再加補養可也。若邪在陰分則下體最難得汗﹐補藥力到﹐自然汗出至足﹐方是佳兆。凡病此而邪有未解者﹐大忌飽食﹐亦以汗之難易爲優劣也。

凡寒邪之自外而入者﹐得汗卽解﹐如傷寒之類皆是也。而惟時瘟時瘧之病﹐則病有淺深不同。卽如病瘟者﹐𨿽有大汗﹐而熱仍不退﹔病瘧者屢發屢汗﹐而瘧猶不止。此其所感最深﹐故不能以一二汗而卽愈。或通身如洗而猶不能透﹐若此者﹐但當察其彊弱﹐仍漸次再汗之﹐方得邪解﹐故不可謂汗後必無邪也。此但當以脈之緊與不緊﹐及頭身之痛與不痛﹐寒熱之甚與不甚爲辧耳。然又有𨿽已得汗﹐邪气將解﹐而不守禁忌﹐或因於勞﹐或因於欲﹐或受生冷微邪﹐或胃气未淸因而過食﹐隨觸隨發﹐此其舊邪未盡﹐而新邪又至﹐纏綿深固﹐因致畱連者﹐亦必宜仍從汗解。但其病固宜散﹐則猶當以酌虛實爲首務。

論標本

凡治瘧當知標本。予嘗曰﹕有標則治標﹐無標則治本﹐此最爲治瘧之肯綮。何以言之﹖蓋標以邪气言﹐本以正气言也。夫邪正相爭﹐所以病瘧。凡瘧之初起﹐本由邪盛﹐此當治邪固無疑也。若或表散已過﹐或久而不愈﹐則於邪正之間有不可不辧矣。蓋有邪者證必猖熾﹐脈必弦緊﹐或頭疼𨿽減而未除﹐或汗𨿽出而未透。凡屬形證有餘者﹐卽其病𨿽已久﹐亦必有表邪之未淸也。但覺有微邪﹐此猶宜兼標爲治。若汗出已多﹐邪解已透﹐別無實證實脈可據﹐而猶然不愈者﹐必由正气全虛﹐或以質弱﹐或以年衰﹐故餘气有未能卻而眞陰有未能靜耳。此當專治其本﹐但使元气旣復﹐則無有不愈。設或不明標本﹐無論有邪無邪﹐而但知攻瘧則害者多矣。予爲此說﹐𨿽因瘧而發﹐然諸病皆同此理﹐明者當心志之。

厭瘧

凡厭瘧之法﹐今世俗相傳多用之﹐但其有效有不效﹐人每疑之。而其所以然者﹐自有的確之妙﹐則從來人所未知也。蓋瘧以邪正相爭﹐其感之淺者﹐乃少陽膽經病也。惟其邪本不甚﹐則邪正互爲勝負﹐當此時也﹐亦猶楚漢相持之勢﹐但得一助之者﹐爲楚則楚勝﹐爲漢則漢勝。故不論何物﹐皆可用以爲厭﹐但使由之﹐勿使知之﹐其人恃有所助﹐則膽气略壯而邪卽敗矣﹐此卽《內經》移精變气之意也。然必勢均力敵者﹐乃可以一助而勝之﹐正勝則愈也。若果彼彊我弱﹐勢不易制者﹐則厭必無益。故惟邪輕日作者可厭﹐而邪深間日者則不能厭﹐此自理勢之使然﹐無庸惑也。

截瘧

凡截瘧之法﹐方固不少﹐然亦無必效之方。若以愚見並及治驗﹐則未嘗借於截也。蓋有邪者﹐去邪則愈。若散邪旣透﹐解表已過﹐則但收拾元气而气復卽愈。惟能於邪正之間﹐得其攻補之宜﹐則無不自愈。此截之最善者也。至如截瘧諸方﹐𨿽不可執﹐亦不可無。但有效於此而不效於彼者﹐亦以人之气血陰陽各有不同故耳。故凡用截藥者﹐亦當察人之彊弱而酌以用之﹐庶乎得效。然亦惟輕者易截﹐而重者不易截也。玆錄諸方於後﹐亦可備於酌用。

截瘧常山飲﹐气血彊壯者可用。截瘧飲﹐气分不足者可用。牛膝煎﹐血分不足者可用。截瘧丹﹐時气多濕者可用。木賊煎﹐濕痰邪實者可用。何人飲﹑休瘧飲﹐血气大虛欲急濟者可用。小柴胡湯加常山二錢﹐截瘧如神。追瘧飲﹐凡气血未衰或屢散之後﹐用之最效。

似瘧非瘧

凡似瘧非瘧之病﹐𨿽有往來寒熱﹐而時作時止﹐本非瘧之類也﹐凡大病後或產後或虛損﹐俱有此證。經曰﹕陽虛則外寒﹐陰虛則內熱。陰气上入陽中則惡寒﹐陽气下入陰中則惡熱。故凡無外邪而病爲寒熱者﹐必屬虛證。但虛有陰陽之異﹐而陽虛者必多寒﹐陰虛者必多熱。陽虛者宜補其陽﹐如理中湯﹑十全大補湯加姜桂附子之類﹐此皆人所易知也。惟陰虛之證﹐則最不易辧。蓋陰中之水虛者﹐陰虛也﹔陰中之火虛者﹐亦陰虛也。如其津液枯燥﹐精血耗傷﹐表裏上下俱多煩熱等證﹐此陰中之水虛也。治宜壯水以配陽﹐如一陰煎﹑六味地黃湯﹐或加減一陰煎之類主之。其有倏熱往來﹐或面赤如脂而腹喜熱飲﹐或上熱如烙而下冷如冰﹐或喉口大熱而大便不實﹐此其證𨿽若熱﹐而脈必細微﹐或𨿽洪大而浮空無力者﹐是皆陽气無根而孤浮於上﹐此陰中之火虛也﹐治宜益火之本使之歸源﹐如海藏八味地黃丸或右歸飲之類主之。假熱退則眞寒見﹐自可因證而治之也。其寒熱門論治尢詳﹐所當並察。

溫瘧

溫瘧一證﹐在《內經》曰﹕溫瘧者﹐得之冬中於風寒﹐至春夏陽气大發而爲病﹐此卽正傷寒之屬也。故仲景《傷寒論》有溫瘧一證﹐卽此是也。此與夏傷暑而秋爲瘧者﹐本自不同﹐當於傷寒門酌而治之。

癉瘧

癉瘧一證﹐在《內經》曰肺素有熱﹐气盛於身﹐發則陽气盛﹐陽气盛而不衰﹐故致消爍脫肉者﹐命曰癉瘧。蓋此以陽髒而病陽證也﹐自與諸瘧不同。而治此之法有三﹕如熱邪內畜而表邪未解者﹐則當散以苦涼﹔如熱因邪致﹐表𨿽解而火獨盛者﹐則當淸以苦寒﹐此皆治其有餘也。若邪火𨿽盛﹐而气血已衰﹐眞陰日耗者﹐急宜壯水固元。若但知瀉火﹐則陰日以亡﹐必致不救。

瘴瘧

瘴瘧一證﹐惟嶺南煙瘴之地有之。蓋南方嵐濕不常﹐人受其邪而致病者﹐因名瘴瘧。然瘴出地气﹐瘧由天气﹐但使內知調攝而外不受邪﹐則𨿽居瘴地﹐何病之有﹖是可見瘴以地言﹐而瘧卽風寒外感之病也。但其甚者﹐則或至迷困喑啞﹐乃與常瘧爲稍異耳。凡治此者﹐亦總不離寒熱虛實﹐及有邪無邪﹐如前治瘧諸法而盡之矣。外如大梁李待詔瘴瘧等論﹐旣明且確﹐詳列瘴气門﹐不可不察。

辧古

陳無擇《三因方》云﹕夫瘧備三因﹐外則感四气﹐內則動七情﹑飲食﹑饑飽﹑房室﹑勞逸﹐皆能致之。經所謂夏傷暑秋痎瘧者﹐此則因時而敍耳﹐不可專以此論。

外所因證﹐有寒瘧﹑有溫瘧﹑有癉瘧﹐並同《素問》也。有濕瘧者﹐寒熱身重﹐骨節煩疼﹐脹滿自汗﹐善嘔﹐因汗出復浴﹐濕捨皮膚﹐及冒雨濕也。有牝瘧者﹐寒多不熱﹐但慘戚振栗﹐病以時作﹐此則多感陰濕﹐陽不能制陰也。此五種瘧疾﹐以外感風寒暑濕﹐與衛气相並而成。除癉瘧獨熱﹑溫瘧先熱﹑牝瘧無熱外﹐諸瘧皆先寒後熱。

內所因證﹐病者以畜怒傷肝﹐气郁所致﹐名曰肝瘧﹔以喜傷心﹐心气耗散所致﹐名曰心瘧﹔以思傷脾﹐气郁涎結所致﹐名曰脾瘧﹔以憂傷肺﹐肺气凝痰所致﹐名曰肺瘧﹔以失志傷腎所致﹐名曰腎瘧。所致之證並同《素問》﹐此五種瘧疾﹐以感气不和﹐鬱結痰飲所致。不內外因﹐有疫瘧者﹐一歲之間﹐長幼相似也﹔有鬼瘧者﹐夢寐不祥﹐多生恐怖也﹔有瘴瘧者﹐乍熱乍寒﹐乍有乍無﹐南方多病也﹔有胃瘧者﹐飲食饑飽﹐傷胃而成﹐世謂食瘧也﹔有勞瘧者﹐經年不瘥﹐前後復發﹐微勞不任也。亦有數年不瘥﹐結成癥癖在腹脇﹐名曰老瘧﹐亦曰母瘧。以上諸證﹐各有方治﹐宜推而用之。

愚謂瘧疾一證﹐《內經》言已詳盡﹐無可加矣。而後世議論煩多﹐反資疑貳。玆舉陳氏三因之說﹐以見其槪。如所云濕瘧者﹐因汗出復浴﹐濕捨皮膚﹐固一說也。然浴以熱湯﹐避彼風處﹐則斷不致瘧。惟冷水相加﹐瘧斯成矣。若然﹐則仍是寒气﹐卽《內經》所云夏遇淒滄水寒之證也。然此猶近似﹐但宜辧明寒熱耳。至若牝瘧無熱﹐則《內經》並無此說﹐惟《金匱要略》曰﹕瘧多寒者﹐名曰牡瘧﹐蜀漆散主之。亦非曰無熱也。若果全無發熱﹐而止見寒栗﹐此自眞寒陽虛證耳﹐別有本門﹐又安得謂之瘧耶﹖再如內因五臟之瘧﹐在《內經》刺瘧論所言六經五臟之證﹐不過爲邪在何經之辧﹐原非謂七情所傷便能成瘧﹐而此云所致之證﹐並同《素問》﹐則《素問》無此說也。且旣云七情所傷﹐則其虛實大有不同﹐又豈皆痰飲所致也耶﹖再若不內外因﹐凡鬼瘧夢寐之說﹐此或以瘧邪亂神﹐因致狂言似鬼者有之﹐豈鬼祟果能爲瘧乎﹖至若胃瘧﹐旣云飲食﹐則明是內傷。且凡先因於瘧而後滯於食者有之﹐未有不因外邪而單有食瘧者也。夫病情必有標本﹐標本誤認﹐治豈無差﹖竊計陳氏之言﹐旣以三因立論﹐故不得不敷演其說﹐而煥然若有可觀。不知影響之談﹐不但無益於病﹐而且亂人意見﹐致令臨證狐疑﹐莫知所從﹐而每至於害者﹐皆此之類。

瘧疾之作﹐本由風寒水濕之邪感而致病。亦或有非風非水而衣薄受涼﹐凡體怯者﹐皆能爲瘧。及其病深﹐則未免因經及髒﹐因表及裏﹐故有不愼飲食而更甚者﹐有不愼勞役而增病者。總之無非外邪爲之本﹐豈果因食因痰而能成瘧者耶﹖今觀朱丹溪之言﹐亦以痰食並列﹐嚴用和則悉歸之痰﹐蓋皆因陳氏之說而殊失《內經》之正意矣。故張子和亦以祟怪爲笑﹐以食瘧爲非﹐而云治平擾攘時當分治﹐是皆有理確見也。獨怪其以暑爲火﹐而且謂擾攘之時﹐其民勞苦﹐大忌錯作脾寒治之﹐而又用吐汗下三法﹐恐此言亦屬偏見也。但勞苦過傷之人﹐其虛更甚﹐又豈無三陽疲損等證﹐而可俱謂之火﹐及可盡用三法乎﹖甚哉﹗立言之難﹐於此可見﹐時中之不易得也如此﹗

石室祕籙【淸陳士鐸】

瘧病治法

日治者﹐病重於日間而發寒發熱較夜尢重﹐此等證必須從天未明而先截之﹐方用柴胡﹑當歸各三錢﹐黃芪﹑白朮各五錢﹐人參﹑陳皮﹑半夏﹑靑皮﹑枳売﹑甘艸各一錢﹐漧薑五分﹐水煎服。此方妙在加柴胡於參﹑芪﹑歸﹑朮之中。蓋邪之感在日間作祟者﹐欺正气之衰也。今用祛邪之品﹐同補正之藥共相攻邪﹐則正气有餘﹐邪自退舍。譬如賊人白晝操戈入室﹐明欺主人軟弱﹐故肆無忌憚。倘主人退縮潛形﹐則賊勢更張﹐必大恣摽掠席捲資囊而去﹐正气日消﹐病安能愈也﹖妙在全用補正爲君﹐則主人無懼﹐指揮如意﹐號召家人﹐奮勇格鬭﹐前後左右﹐無不執耒而來﹐負鋤而至﹐爭先捍禦﹐賊人自然膽落﹐惟恐去之不速矣。況方中有柴胡﹑半夏之類﹐各各消邪。譬如主人旣勇﹐奴僕無非勇士﹐則賊不奔逃﹐必被擒獲。此方之用於日間實有妙用也。

一法治日間之證﹐尢易奏功﹐方用白朮五錢﹐柴胡二錢﹐熟地一兩﹐甘艸﹑陳皮﹑白芥子﹑人參各一錢﹐水煎服。前方乃治陽虛之證﹐此方乃治陽虛而兼陰虛之證﹐二方彼此參用﹐何愁日間之病棘手哉﹗

夜治者﹐病重於夜間而發熱者也。或寒少而熱多﹐或熱少而寒多。一到天明﹐便覺精爽﹔一到黃昏﹐便覺沈困。此陰气甚虛﹐故行陽分則病減﹐行陰分則病重也。方用熟地一兩﹐山茱萸四錢﹐當歸﹑白芍﹑柴胡﹑白芥子﹑麥冬﹑生何首烏各三錢。鱉甲﹑茯苓各五錢﹐陳皮﹑北五味各一錢﹐水煎服。此方妙在鱉甲同柴胡並用﹐又以諸補陰之藥合而攻之也。蓋鱉甲乃至陰之物﹐逢陰則入﹐遇陽則轉﹐卽此二味﹐原是治陰經之邪熱﹐況又用於純陰同隊之中﹐有不去陰邪而迅散哉﹖生何首烏眞入陰經﹐亦能攻邪。加以白芥子去髒膈之滯痰﹐又不耗其眞陰之气﹐有不奏功如響者乎﹖譬如人家主婦﹐一旦被賊人所執﹐刀火相逼﹐倘箱櫃空虛﹐則賊人失望﹐勢必因羞變怒﹐愈將主婦施刑。今用熟地﹑山茱萸﹑當歸﹑芍藥﹐純是補正之品﹐同羣共投﹐猶賊在房中盡將金玉散傾﹐則賊喜出望外﹐必且棄主婦而取資財﹐飽則揚去。又有鱉甲﹑何首烏﹑芥子之類﹐力能戰邪﹐則堂外聲揚﹐奪門攻擊﹐邪自張皇﹐更思早遁。倘止用鱉甲﹑首烏﹐則又勢單力薄﹐無物餌賊﹐豈肯甘心反走﹐必致相爭相戰﹐彼此敗衄而後去。更有妙論﹐人多未知。如此等證﹐必須在黃昏之前﹐以此藥先與之﹐則陰气固而邪不敢入。又譬如人家門戶謹防﹐鎖鑰嚴整﹐司更值宿之僕﹐俱各精健絕倫﹐則賊必望風而退﹐卻又何至越墻上壁﹐而至主婦知覺﹐呼召家人﹐捆縛而獻哉﹖此皆日間不治﹐而以夜間先治之法也。

陰邪之盛﹐必發夜間無疑﹐然亦有陰邪而兼帶陽邪﹐亦發於夜間﹐其病亦發寒發熱﹐無異純陰邪气之證﹐但少少煩躁耳﹐不比陰証之常靜也。法當於補陰之中﹐少雜陽藥一二味﹐使陰長陽消﹐自然奏功如響。方用熟地一兩﹐山茱萸四錢﹐當歸﹑柴胡﹑白芥子﹑生何首烏﹑麥冬各三錢﹐鱉甲﹑茯苓各五錢﹐陳皮﹑北五味各一錢﹐余再加人參二錢﹐白朮三錢﹐卽可治陰邪而兼治陽邪之證。

瘧疾本是常證﹐只可以平常消導而發散之。今忽爲下利等證﹐則變輕爲重。欲發汗則身已亡陰﹐欲祛邪則下已便物。顧上則慮下﹐顧下則礙上。倘仍以常法治之﹐奏功實少。今用人參﹑鱉甲﹑茯苓﹑當歸各一兩﹐白朮﹑白芍各三兩﹐柴胡﹑枳殼﹑檳榔各一錢﹐水煎服。此方奇在用人參﹑白朮。蓋瘧病則亡陽﹐若不急補其陽气﹐則下多亡陰﹐勢必立亡。惟急補其陽气之不足﹐陽生陰長﹐始有生機。尢妙白芍﹑當歸之多﹐以滋潤其腸中之陰。蓋下利多則陰亡亦多﹐今用補陰之劑﹐則陰生陽降﹐自然春意融和﹐冰泮化水﹐分消水道﹐污穢全無。況方中又加枳殼﹑檳榔﹐仍然去積。又妙少用柴胡微舒肝气﹐使木气相安﹐不來克土﹐自然土克水之多﹐水潤木之下﹐內气旣生﹐外邪亦散﹐此治下利而瘧病同除。此種治變之法﹐何可不知﹗古今圖書集成醫部全錄卷二百九十

瘧門

方

二虎丹【中藏經】治瘧。

辰砂硫黃

右﹐熱多加辰砂﹐寒多加硫黃﹐並研細棗肉爲丸如龍眼大﹐當發日﹐新水七分一盞化下。

柴胡去半夏加﹝艸舌﹞蔞湯【《金匱要略》】治瘧病發渴者﹔亦治勞瘧。

人參黃芩甘艸各三兩﹝艸舌﹞蔞根四兩柴胡八兩生薑二兩大棗十二枚

右七味﹐以水一斗二升﹐煮取六升﹐去滓﹐再煎取三升﹐溫服一升﹐日二服。

淸中驅瘧飲【張三錫﹐下同】治瘧初起﹐先寒後熱﹐胸膈飽悶﹐或戰後大渴。

半夏橘紅柴胡黃芩檳榔艸果山楂靑皮厚朴蒼朮

右﹐姜棗煎。口漧熱多加花粉﹑黃連﹐瀉加五苓。

六丁散治瘧﹐气壯脈有力者﹐量輕重虛實增減。

檳榔一錢二分貝母一錢五分丁香艸果知母常山各一錢

右﹐水酒各一碗﹐煎一碗﹐露一宿﹐五更溫服。

加減調中益气湯消瘧﹐治導仍不止﹐體倦脈弱﹐或脈虛大者。

人參白朮白茯苓陳皮檳榔山楂靑皮柴胡蒼朮黃芩升麻半夏久瘧在陰分者﹐加芎歸。

白朮散治邪气畱於經絡﹐與衛气相並﹐日發瘧疾﹐寒熱交作者。初受風寒者尢宜。

麻黃白朮茯苓桂心各七分陳皮靑皮桔梗白芷甘艸炙半夏制紫蘇烏梅肉各六分

右作一服﹐水二盞﹐姜三片﹐棗一枚﹐煎八分﹐食遠服。

正气散徐氏退寒瘧﹐正胃气﹐進飲食。脾胃虛怯者﹐用之尢宜。

藿香艸果各二兩半夏制陳皮厚朴砂仁甘艸炙﹐各一兩

右爲細末﹐每服三錢匕﹐生薑棗子煎﹐俟瘧未發前﹐和渣服。

柴葛二陳湯【《辧疑》】治一切瘧﹐傷暑濕勞食等證。

柴胡漧葛白朮半夏制黃芩陰瘧卽除之陳皮蒼朮制川芎甘艸各五分

右﹝口父﹞咀﹐作一服﹐水二盞﹐生薑三片﹐煎服。漧葛﹑川芎﹑蒼朮乃發散外邪之藥﹐久瘧者及發散過者除之。不思飲食﹐加山楂﹑麥芽﹑枳實各五分。痰盛﹐加貝母﹑知母。寒痰停飲﹐加艸果仁。陽分汗多﹐加人參﹑黃芪﹐去葛根。陰分加酒芍藥﹑川當歸﹑川芎﹑生地黃各八分﹐或加升麻以提之。久瘧微邪﹐潮熱﹐加四君子湯﹐去祛邪之藥。欲截﹐加常山﹑檳榔﹑靑皮﹑貝母各一錢。

二朮柴葛湯一名驅邪湯。治諸瘧必用之劑。

白朮蒼朮柴胡葛根陳皮各七分甘艸五分

若一日一發﹐及午前發者﹐邪在陽分﹐加枯芩﹑茯苓﹑半夏各一錢﹔熱甚頭痛﹐加川芎﹑軟石膏各一錢﹔口渴加石膏﹑知母﹑麥門冬各一錢。若間日或三日發﹐午後或夜發者邪在陰分﹐加川芎﹑當歸﹑酒炒芍藥﹑熟地黃﹑酒炒知母各一錢﹐酒黃芩﹑酒紅花各四分﹐提在陽分可截之。若間一日﹐連發二日或日夜各發者﹐气血俱病﹐加人參﹑黃芪﹑白茯苓各一錢以補气﹐川芎﹑地黃﹑歸芍以補血。若陽瘧多汗﹐用黃芪﹑人參﹑白朮以斂之﹐無汗用柴胡﹑蒼朮﹑白朮﹑黃芩﹑葛根以發之。若陰瘧多汗﹐用當歸﹑白芍﹑熟地﹑黃芪﹑黃蘗以斂之﹐無汗用柴胡﹑蒼朮﹑川芎﹑紅花﹑升麻以發之。胃气弱飲食少﹐或服截藥﹐傷脾胃而食少者﹐加人參﹑酒芍藥﹑大麥芽各一錢。傷食痞悶﹐或有食積者﹐加神曲﹑麥芽﹑枳實各一錢﹐黃連五分。痰甚﹐加生薑﹑半夏﹑南星﹑枳實炒各一錢﹐黃連﹑黃芩各六分。若欲截之﹐加檳榔﹑常山﹑靑皮﹑黃芩各一錢﹐烏梅肉三个。日久虛瘧﹐寒熱不多﹐或無寒﹐但微熱者﹐邪气已無﹐只八珍湯加柴胡﹑黃芩﹑黃芪﹑陳皮﹐以滋補气血。

香薷飲治傷暑發瘧。

香薷二錢厚朴扁豆炒﹐各一錢右口父咀﹐水盞半﹐烏梅一个﹐煎八分﹐臨時入薑汁一匙溫服。

沃雪湯治山嵐瘴瘧。

蒼朮炒甘艸鹽浸炙﹐各三兩防風白芍藥厚朴漧葛各四兩﹝石卜﹞硝兩半﹐研

右﹝口父﹞咀﹐每服四錢﹐水二盞﹐煎一盞﹐不拘時熱服。服畢少時﹐以姜﹑蔥作羹或作粥喫了﹐避風坐臥﹐身體潤卽愈。兩滓又合煎服。

香椿散治瘴瘧﹐惡心﹐四肢疼痛﹐口吐酸水﹐不思飲食﹐憎寒壯熱﹐發過引飲﹔並啞瘧。

香椿嫩葉三兩﹐酒浸炒向日南壁土甘艸炙陳芽茶各二兩

右爲細末﹐每服四錢﹐用酒調下。如患久者﹐更入甘遂﹑柴胡各半兩﹐空心臨臥服。

破塊丸治瘴瘧﹐結成气塊﹐腹中不能消散。

蓽茇大黃各一兩﹐俱生用

右爲細末﹐入麝香少許﹐煉蜜丸如梧桐子大﹐每服三十丸﹐空心冷酒下﹐日三服。

桂附二陳湯治寒瘧﹐但寒少熱多﹐定腰足冷。

附子炮裂半夏制陳皮白茯苓肉桂炙甘艸

右﹝口父﹞咀﹐每服四錢﹐水一盞﹐姜三片﹐棗一枚﹐煎服。

二十四味斷瘧飲治久瘧。

常山酒炒艸果檳榔知母酒炒陳皮靑皮川芎枳殼柴胡黃芩荊芥白芷人參紫蘇蒼朮白朮半夏良姜茯苓桂心葛根甘艸杏仁烏梅各等分

右﹝口父﹞咀﹐每服一兩﹐水二盞﹐姜三片﹐棗一枚﹐煎八分﹐發日早服。

鱉甲烏梅丸治久瘧不愈。

鱉甲酢炙一个常山酒炒褐色﹐二兩知母貝母檳榔各兩半烏梅肉五錢人參七錢靑皮去白一兩艸果仁八錢

右爲細末﹐酒糊丸梧桐子大﹐每服七十丸﹐酒下。忌豬羊雞半月。

浸酒藥治久瘧﹐服諸藥不效者。

常山炒蒼朮制﹐各一兩艸果靑皮陳皮貝母甘艸各五錢烏梅肉人參各四錢鱉甲炙﹐一个

右﹝口父﹞咀﹐用老酒半旋入瓶中浸藥﹐每晨服一二杯。忌怒勞冷食。

斬鬼丹【《發明》】截瘧。

人信五錢﹐用明礬五錢﹐蓋罐內火煆﹐微有黑煙出﹐取起放土地上冷定﹐入雄黃三錢﹐明亮者

右共研勻﹐極細﹐五月五日﹐五家粽角爲丸如小豆大﹐未發前﹐面東涼水下三丸﹐嚼破吞之妙。小兒一丸﹐以吐爲度。

祕方鬼哭丹治諸瘧疾。

菉豆一兩信石明者﹐三錢

右碾極細﹐以蒸餅爲丸如菉豆大﹐每服三丸﹐發日早五更﹐以新汲水朝東吞下。忌濕面生冷葷腥。

煮藥豆法治久瘧瘧母痞塊者﹐不宜用消痞丸散等破气並熱藥﹐只宜用制豆法﹐食盡二升﹐自然消愈。

大黑豆二升常山半斤血竭五錢﹐另研枳實四兩

右用水一斗﹐先銼常山﹑枳實﹐煮十餘沸﹐入豆候熟﹐去二味﹐再入血竭末﹐用文武火熬盡汁﹐取出曬漧﹐每日食之。一二合後﹐可灸章門二穴﹐其痞自消。

瘧疾方【《醫貫》】不論新久﹐男婦皆可服。

白朮土炒白茯苓川芎各六分白芍酒炒陳皮去白當歸山楂蒸取肉知母鹽水炒黃蘗鹽水炒各八分甘艸黃連薑汁炒靑皮各三分軟柴胡半夏薑汁煮透曬漧條芩酒洗﹐各五分枳殼麩炒﹐二分姜一片

水煎服。寒熱退﹐去柴胡﹐加人參三分。孕婦不可用枳殼。

桂枝羌活湯【河間﹐下同】

桂枝羌活防風甘艸炙﹐各半兩

右爲粗末﹐每服半兩﹐水一盞半﹐煎至一盞﹐迎發而服之。吐者加半夏曲等分。

麻黃羌活湯治瘧病﹐頭痛項彊﹐脈浮惡風無汗者。

麻黃去節羌活防風甘艸炙﹐各半兩

右爲粗末﹐每服半兩﹐水一盞半﹐煎至一盞﹐溫服。如吐者﹐加半夏曲等分。

麻黃桂枝湯治瘧如前病證而夜發者。

麻黃一兩﹐去節甘艸炙﹐三錢黃芩五錢桃仁三十个﹐去皮尖桂枝三錢

右五味﹐同爲細末﹐依前服。桃仁味苦甘辛﹐肝者血之海﹐血聚則肝气燥﹐經所謂邪气深遠而入血﹐故夜發乃陰經有邪。此湯發散血中風寒之劑。

白芷湯治瘧病﹐先以大柴胡湯下過﹐外微邪未盡者。

白芷一兩知母一兩七錢石膏四兩

右爲粗末﹐同前煎服。

桂枝芍藥湯治瘧發寒熱大爭。

桂枝三錢黃芪知母石膏芍藥各半兩

右爲粗末﹐每服五七錢至一兩﹐水煎﹐如前藥服之。

桂枝黃芩湯服桂枝芍藥湯﹐寒熱轉大者﹐以此與服。

柴胡一兩二錢黃芩人參甘艸各四錢半半夏四錢石膏知母各五錢桂枝二錢

右爲粗末﹐依前服之。

麻黃黃芩湯

麻黃一兩﹐去節桃仁三十枚﹐去皮黃芩五錢甘艸炙﹐三錢桂枝二錢半

右爲細末﹐同前服法。桃仁味苦甘辛﹐肝者血之海﹐血受邪則肝气燥﹐經所謂肝苦急急食甘以緩之﹐故桃仁散血緩肝﹐謂邪气深遠而入血﹐故夜發﹐乃陰經有邪。此湯發散血中風寒之劑。

桂枝石膏湯

桂枝五錢石膏知母各一兩半黃芩一兩

右爲粗末﹐分作三服﹐水一盞﹐同煎服。

大柴胡湯

柴胡半斤黃芩芍藥各三兩半夏半升﹐洗生薑五兩﹐切枳實四枚﹐炙大棗十二枚﹐劈大黃二兩

右七味﹐以水一斗二升﹐煮取六升﹐去渣再煎﹐溫服一升﹐日三服。

柴胡桂姜湯

柴胡半斤桂枝三兩﹐去粗皮﹝艸舌﹞蔞根四兩漧薑黃芩牡蠣煆﹐各二兩甘艸炙﹐一兩

右七味﹐以水一斗二升﹐煮取六升﹐去滓再煎﹐取三升﹐溫服一升﹐日三服。

白虎加桂枝湯【仲景﹐下同】《脈經》云﹕朝發暮解﹐暮發朝解。

知母六兩甘艸炙﹐二兩桂去粗皮﹐三兩石膏一斤粳米二合

右銼散﹐每五錢﹐水一盞半﹐煎至八分﹐去滓溫服﹐汗出卽愈。

蜀漆散

蜀漆燒去腥雲母燒三日夜龍骨等分

右杵爲散﹐未發前﹐以漿水服半錢匕。如溫瘧﹐加蜀漆一錢﹐臨發時服一錢匕。

牡蠣湯治牡瘧。

牡蠣四兩﹐熬麻黃蜀漆各三兩甘艸二兩

以水八升﹐先煮蜀漆﹑麻黃﹐去上沫﹐得六升﹐內諸藥﹐煮取二升﹐溫服一升。若吐﹐則勿更服。

人參柴胡飲子子和

人參柴胡黃芩甘艸大黃當歸芍藥各等分

右爲粗末﹐每服三錢﹐水一盞﹐姜三片﹐煎至七分﹐去滓溫服。

對金飲子【《局方》﹐下同】治寒熱瘧疾愈後﹐調理脾胃。

橘紅炒赤黃色﹐半斤厚朴姜制蒼朮制甘艸炙﹐各二兩

右﹝口父﹞咀﹐每服四錢﹐水一盞﹐姜三片﹐棗一枚﹐煎服。一方加艸果﹐倍用蒼朮﹐名艸果平胃散。

人參養胃湯加桂﹐治感寒發瘧。

艸果茯苓人參去蘆﹐各半兩甘艸炙﹐七錢橘紅七錢半厚朴去粗皮姜制蒼朮湯洗炒半夏湯洗﹐各一兩藿香洗去土﹐五錢

右﹝口父﹞咀﹐每服四錢﹐水一盞半﹐姜七片﹐烏梅一枚﹐煎至七分﹐去滓熱服。脈弱無力﹐或寒多者﹐加漧薑﹑附子。如脈洪有力熱多者﹐加黃芩﹑黃連﹑柴胡。朴﹑蒼﹑藿香發散也﹔半﹑果﹑茯﹑橘﹐劫痰也。人參﹐惟虛人最宜。

四獸湯【《簡易方》】治食瘧諸瘧﹐和胃消痰。

半夏制人參茯苓白朮橘紅艸果生薑烏梅大棗各等分甘艸炙﹐減半

右以鹽少許﹐淹食頃﹐濕紙厚裹﹐慢火煨香熟﹐每服四錢﹐水一碗﹐煎半碗﹐溫服。

治瘴木香丸【《直指方》﹐下同】

牽牛一斤﹐淘去浮者焙﹐搗取末﹐四兩雞心檳榔橘紅各二兩靑木香熟附子厚朴制人參官桂京三稜羌活獨活漧薑炮甘艸炙川大黃銼焙川芎芍藥各半兩肉豆蔻六个

右爲末﹐瓷器密收。臨用秤牽牛末一兩﹑諸藥末共一兩研和﹐煉蜜丸桐子大﹐每服二十丸﹐橘皮煎湯下﹐以通利爲度。

觀音丸取下暑毒瘴毒。

半夏生烏梅肉母丁香巴豆不去油﹐各十枚

右爲末﹐姜麵糊丸麻子大﹐上下以厚紙蓋貼﹐有油﹐又再易紙。每服五丸﹐臨臥冷水下。此方﹐舟人於海角遇一白衣授之。

淸脾飲【《濟生方》﹐下同】治瘴瘧﹐脈來弦數﹐但熱不寒﹐或熱多寒少﹐口苦咽漧﹐小便赤濇。

靑皮厚朴姜制白朮艸果柴胡茯苓黃芩半夏湯洗七次甘艸炙﹐各等分

每服四錢﹐水一盞半﹐生薑三片﹐棗一枚﹐未發前服。忌生冷油膩。

七棗湯治五臟气虛﹐陰陽相勝﹐痎瘧發作無時﹐或寒多熱少﹐或單寒者。

附子一枚﹐炮裂﹐以鹽水浸再炮﹐如此七次﹐不浸去皮臍。又方以川烏代附子﹐以水調陳壁土爲糊﹐浸炮七次

右﹐分作二服﹐每服水一碗﹐姜七片﹐棗七枚﹐煎七分﹐臨發日早溫服。

驅瘧飲【《局方》﹐下同】

前胡柴胡各四兩桂心桔梗厚朴半夏各三兩黃芪漧薑炮甘艸各二兩

每服四錢﹐水一盞半﹐姜三片﹐棗四枚﹐煎七分﹐不拘時溫服。

柴朴湯

柴胡獨活前胡黃芩白茯苓半夏曲蒼朮厚朴陳皮藿香各一錢甘艸三分

水二鍾﹐生薑五片﹐煎一鍾﹐發日五更服。气弱加人參﹑白朮。食不克化﹐加神曲﹑麥芽﹑山楂。

加味香薷飲

香薷二錢厚朴制扁豆炒白朮炒陳皮白茯苓白芍藥炒黃芩各一錢甘艸炙黃連薑汁炒豬苓澤瀉各五分木瓜七分

右﹐生薑煎服。口渴﹐實者加天花粉﹑葛根﹑知母﹐虛者加五味子﹑麥門冬﹑人參。

交加雙解飲子治瘧疾﹐癖瘴气﹐神效。

肉豆蔻艸豆蔻各二枚﹐一枚面裹煨﹐一枚生用厚朴一寸﹐一半用薑汁浸炙﹐一半生用甘艸大者二兩﹐一半炙用﹐一半生用生薑二塊﹐如棗大﹐一塊濕紙裹煨﹐一塊生用每服分一半﹐用水一碗﹐煎至一大盞﹐去滓空心服。

雄黃散

雄黃瓜蒂赤小豆各等分

右爲細末﹐每服半錢﹐溫水調下﹐以吐爲度。

鱉甲煎丸仲景治瘧母。

烏扇燒黃芩鼠婦熬大黃桂枝石葦厚朴紫葳阿膠各七錢半漧薑人參瞿麥桃仁各五錢赤硝鱉甲炙﹐各三兩柴胡蜣螂熬﹐各一兩五錢蜂窠炙﹐一兩芍藥丹皮﹝上庶下虫﹞虫炒﹐各一兩二錢半葶藶炒半夏各二錢半

右二十三味爲末﹐取煆竈下灰一斗﹐淸酒一斛五斗浸灰﹐候酒盡一半﹐著鱉甲於中﹐煮令泛爛如膠漆﹐絞取汁﹐內諸藥煎﹐爲丸如桐子大﹐空心服七丸﹐日三服。《千金方》用鱉甲十二片﹐又有海藻三分﹐大戟一分﹐﹝上庶下虫﹞虫五分﹐無鼠婦﹑赤硝二味﹐以鱉甲煎和諸藥爲丸。

瘧母丸

靑皮桃仁紅花神曲鱉甲酢煮爲君三稜蓬朮海粉香附俱用酢煮麥芽

右爲末﹐神曲糊爲丸如桐子大﹐每服五七十丸﹐白湯下。

鱉甲飲子【《濟生方》】治瘧疾久不愈﹐脇下痞滿﹐腹中結塊﹐名曰瘧母。

鱉甲酢炙白朮黃芪艸果檳榔川芎橘紅白芍藥甘艸炙厚朴制﹐各等分

右﹝口父﹞咀四錢﹐水一盞﹐姜七片﹐棗一枚﹐烏梅少許﹐煎七分﹐溫服無時。

消癖丸治瘧母停水結癖﹐腹脇堅痛。

芫花炒辰砂研細﹐等分

右爲細末﹐蜜丸小豆大﹐每服十丸﹐濃棗湯下﹐下後卽服養胃湯。

碧霞丹【《百一選方》】治久瘧不愈。

肉桂去粗皮細研﹐按南方丙丁火靑黛別細研﹐按北方壬癸水硫黃去沙石細研﹐按中央戊己土白礬別細研﹐按西方庚辛金巴豆肉去油別研﹐按東方甲乙木

右件等分﹐五月一日修治﹐用紙裹﹐以盤盛﹐依方位排定。忌貓犬婦人見之。安頓神前﹐端午日午時﹐用五家粽尖和藥令勻﹐丸梧子大。令患人以綿裹一丸塞鼻中﹐男左女右﹐於未發前一日安之﹐約度尋常發過少許方除。

芎歸鱉甲飲治勞瘧﹐表裏俱虛﹐眞元未復﹐疾𨿽暫止﹐少勞復來。

川芎當歸鱉甲酢炙茯苓靑皮陳皮半夏芍藥

右﹝口父﹞咀﹐各等分﹐每貼二兩﹐用水二鍾﹐生薑五片﹐棗二枚﹐烏梅一枚﹐煎至一鍾﹐食遠服。熱多加柴胡﹐熱少加艸果。

四將軍飲治寒熱瘧疾作而僕厥﹐手足俱冷﹐昏不知人﹐此𨿽一時至急﹐用之有驗。

附子炮去皮﹐二錢訶子二錢半陳皮三錢甘艸一錢半

右作一服﹐水二鍾﹐生薑七片﹐棗七枚﹐煎至一鍾﹐不拘時服。

祛瘧飲三發後可用﹐因其衰而減之﹐立效。

知母鹽酒炒﹐五錢貝母九分橘紅山楂肉枳殼各一錢五分檳榔八分柴胡七分紫蘇一錢甘艸炙﹐三分

用水二鍾﹐煎至一鍾﹐滓亦用水二鍾﹐煎至八分﹐俱露一宿﹐臨發日天明服頭煎﹐未發前一个時辰服二煎。

又方治瘧。乃史崇質得之四明胡君﹐屢試屢驗。

黃芪蜜炙﹐一錢六分人參白朮白茯苓砂仁艸果陳皮去白五味子各一錢甘艸七分烏梅三枚﹐去核

水二鍾﹐生薑三片﹐棗二枚﹐煎一鍾﹐溫服。

柴胡桂枝湯【《入門》﹐下同】治少陽瘧﹐寒熱乍往乍來。

柴胡二錢桂枝黃芩人參白芍藥半夏各一錢甘艸五分

右銼﹐一貼﹐入姜三片﹐棗二枚﹐水煎服。

柴胡加桂湯治少陽瘧往來寒熱﹐極驗。

柴胡二錢黃芩桂枝各二錢半夏一錢甘艸四分

右銼﹐作一貼﹐入姜三片﹐棗二枚﹐水煎服。

麻黃白朮湯【直指方下同】治風瘧。

麻黃桂枝靑皮陳皮川芎白芷半夏曲紫蘇葉赤茯苓白朮桔梗細莘檳榔甘艸各七分

右剉﹐作一貼﹐入姜三片﹐棗二枚﹐水煎服。

柴胡四物湯治三陰經溫瘧﹐或夜發者。

柴胡生漧地黃各二錢人參半夏黃芩甘艸川芎當歸赤芍藥各一錢

右銼﹐作一貼﹐入姜三片﹐棗二枚﹐水煎服。

柴胡知母湯【節齋】治熱瘧及瘴瘧。

柴胡知母各一錢半蒼朮黃芩漧葛陳皮半夏川芎各一錢甘艸炙﹐七分

右銼﹐作一貼﹐入姜三片﹐烏梅二枚﹐水煎﹐淸晨服﹐午前又一服。久瘧加人參﹑當歸。

爭功散【《得效方》】治熱瘧多效。

知母貝母柴胡常山梔子檳榔地骨皮甘艸各一錢蟬退二七个

右剉﹐作一貼﹐入桃柳枝各五寸﹐煎服﹔未效﹐加過路葛藤五寸﹐同煎服。

龍虎湯【《醫鑑》】治熱瘧火盛﹐舌捲唇焦﹐鼻如煙燻﹐六脈洪緊。

石膏二錢半柴胡黃連各一錢半黃芩知母黃蘗各一錢梔子八分半夏七分粳米百粒

右銼﹐作一貼﹐入姜三片﹐棗二枚﹐水煎服。

柴陳湯【《入門》】治痰瘧。

柴胡半夏各二錢人參黃芩陳皮赤茯苓各一錢甘艸五分

右銼﹐作一貼﹐姜三片﹐棗二枚﹐水煎服。

冷附湯【《得效方》﹐下同】瘧疾無過是痰實而脾胃弱﹐停於胸膈﹐所以五更冷服﹐使藥下達﹐壯脾胃﹐去痰實也。

大附子一个﹐炮去皮臍

右切片﹐分二貼﹐每一貼入姜十片﹐水煎去滓﹐露一宿﹐五更初冷服。

露姜飲治痰瘧。

生薑四兩﹐連皮搗爛﹐止取自然汁

約明日當發﹐隔夜安排﹐將紗片蓋﹐露一宿﹐五更初與童便合飲之﹐或有痰吐出﹐任之卽安。

平陳湯【《入門》﹐下同】治食瘧。

蒼朮半夏各二錢甘艸七分厚朴陳皮赤茯苓各一錢二分半

右銼﹐一貼﹐姜三片﹐棗二枚﹐水煎服。

常山飲治勞瘧。

常山知母艸果各一錢半良姜一錢烏梅肉甘艸各五分

右銼﹐作一貼﹐入姜五片﹐棗二枚﹐水煎服。

五勞丸【《直指方》】治勞瘧及瘴瘧。

常山三兩半桃仁一兩二錢辣桂七錢半淡豉烏梅肉各二兩半

右日榦爲末﹐蜜丸梧子大﹐空心﹐溫酒下三四十丸。

六和湯丹溪治瘧久不愈。

常山二錢知母貝母人參艸果白芷烏梅檳榔柴胡各一錢

右銼﹐作一貼﹐入姜三片﹐棗二枚﹐酒水相半同煎﹐露一宿﹐臨發日服之。

烏頭七棗湯【《直指方》】治勞瘧及寒瘧。

大川烏一个﹐以鹽水浸炮七次﹐去皮臍

右銼﹐分二貼﹐每貼入姜七片﹐棗七枚﹐蔥白三莖﹐水煎﹐稍冷﹐先喫棗﹐乃服藥。

地龍飲【《得效方》】治瘴瘧﹐大熱煩躁

生地龍大者三條﹐研細

用薑汁﹑薄荷汁﹑生蜜各少許﹐新汲水調下。熱熾加龍腦少許。

十將軍丸丹溪治久瘧及瘧母。

縮砂檳榔常山艸果各二兩三稜蓬朮靑皮陳皮烏梅半夏各一兩

右﹐先將常山﹑艸果﹐酒酢各一碗浸一宿﹐後入八味同浸﹐至晚炭火煮榦爲末﹐酒酢各半﹐打糊和丸梧子大﹐白湯下三四十丸﹐日二服。服至八兩﹐卽除根。本方﹐常山﹑艸果各二兩﹐餘八味各一兩﹐名老瘧丸﹐治同。

一補一發丹【《入門》】治久瘧﹐內傷挾外感間發﹐內治痰﹐外發汗。

赤茯苓一兩半夏陳皮柴胡黃芩蒼朮葛根各七錢常山三錢

右爲末﹐麵糊和丸梧子大﹐白湯下七十丸。

辰砂丸【《得效方》】治久瘧﹐不損元气。

辰砂阿魏眞者﹐各一兩

右研勻﹐稀米糊和丸皂角子大﹐空心以人參湯化下一丸。

養胃丹【《醫鑑》】治久瘧二三年不愈者。

蒼朮常山酒蒸﹐各二兩半夏陳皮去白厚朴各一兩半赤茯苓藿香艸果各一兩甘艸炙﹐五錢烏梅肉四十九个

右爲末﹐姜湯打糊和丸梧子大﹐姜湯下五七十丸。

老瘧飲【《入門》】一名痎瘧飲。治老瘧結成癥癖在腹脇﹐諸藥不愈。

紫蘇葉川芎各四分蒼朮艸果桔梗靑皮陳皮良姜各七分白芷赤茯苓半夏枳殼桂心漧薑甘艸各五分

右銼﹐作一貼﹐入鹽少許﹐水煎﹐空心服。

祕方淸脾丸丹溪治瘧三日一發﹐或十日一發。

白朮一兩半半夏靑皮黃芩各一兩人參檳榔艸果蓬朮厚朴各五錢姜黃甘艸各三錢

右爲末﹐飯丸梧子大﹐白湯下六七十丸。

黃甲丸【《醫鑑》】治瘧母成塊﹐久不愈。

朱砂阿魏穿山甲酥炙檳榔各五錢雄黃木香各二錢半

右爲末﹐泡黑豆去皮搗成泥﹐和丸梧子大﹐空心﹐姜湯服。

艸果平胃散【《得效方》】治脾虛作瘧﹐不問寒熱先後﹐宜服。

蒼朮二錢厚朴陳皮靑皮大腹皮檳榔艸果各一錢甘艸五分

右銼﹐作一貼﹐入姜三片﹐棗二枚﹐水煎服。

截瘧常山飲【《正傳》﹐下同】

常山艸果檳榔知母烏梅穿山甲炮甘艸炙﹐各一錢

右銼﹐作一貼﹐酒水相半煎﹐露一宿﹐臨發日早晨溫服﹐得吐爲順。一方加半夏﹑柴胡﹐去穿山甲。如吐﹐加厚朴﹐又或加靑皮﹑陳皮。

截瘧七寶飲一名七寶湯。

常山陳皮靑皮檳榔艸果厚朴甘艸各一錢

右銼作一貼﹐酒水相半﹐入姜五片﹐烏梅二枚﹐同煎﹐露一宿﹐早晨溫服﹐必須吐而愈。

截瘧飲子治久瘧不愈﹐一服便差﹐永不發如神。

常山一錢半檳榔一錢丁香半錢烏梅一个

右銼﹐作一貼﹐好酒一盞﹐浸一宿﹐臨發日﹐淸晨溫服。

人參截瘧飲【《萬病回春》】虛人截瘧宜用﹐一切瘧並可截。

人參白朮白茯苓當歸靑皮厚朴柴胡黃芩知母常山酒浸艸果仁鱉甲酥炙﹐各八分桂枝甘艸各三分

右銼﹐作一貼﹐入姜三片﹐棗二枚﹐烏梅一枚﹐桃仁七个﹐水煎﹐露一宿﹐臨發日五更空心服﹔渣再煎﹐朝時服﹐糖拌烏梅下藥。切忌雞﹑魚﹑豆腐﹑麵食熱物。

鬼哭丹丹溪治痎瘧。

常山一斤銼﹐酢浸﹐春五夏三﹐秋七冬十日﹐曬漧檳榔各四兩半夏貝母各二兩

右爲末﹐雞子淸和面﹐入藥末拌勻﹐作丸梧子大﹐每三十丸﹐隔夜臨睡冷酒吞下﹐次日早再一服。

不二飲【《醫鑑》﹐下同】一名止瘧散﹐一名知母散。治諸瘧疾﹐一劑截住﹐神效。

雞心檳榔要一雌一雄﹐若重二錢﹐則余藥各二錢常山知母貝母各等分

右銼﹐作一貼﹐酒一鍾﹐煎至八分。不可過熟﹐熟則不效。露一宿﹐臨發日五更面東溫服﹐冷服亦可。直至巳時食幹物﹐若喫水便吐。煎時不得令婦人見。

勝金丸能截一切瘧。

常山四兩﹐酒浸一宿曬漧蒼朮泔浸曬檳榔艸果各二兩

右爲末﹐將浸常山余酒煮糊和丸梧子大﹐每服五十丸﹐前一日臨臥時溫酒送下便臥﹐至當發日雞鳴時服七十丸。忌生冷熱物。一方無蒼朮﹑艸果﹐湯下五十丸。

玉露散【子和﹐下同】治瘧。

寒水石滑石石膏花粉各四兩甘艸一兩

右爲細末﹐每服五錢﹐新水調下。

溫脾散

紫河車菉豆各一兩甘艸半兩砒一錢﹐另研

右爲細末﹐後入砒研勻﹐每服半錢﹐新水調下。如是隔日發﹐直待臨睡服藥﹔如頻日發﹐只夜深服。忌葷酒魚兔等。

萬安散【《濟生方》﹐下同】治一切瘧疾﹐得病之初﹐以其气壯﹐進此藥以取效。气虛胃弱及妊婦﹐不宜服之。

蒼朮泔水浸去黑皮﹐銼炒厚朴薑汁炒檳榔陳皮去白常山酒浸一宿甘艸炙

右六味﹐各一錢半重﹐和勻用水二盞﹐酒一盞﹐煎至一盞半﹐去滓﹐夜露一宿。當發日分作兩服﹐燙溫早晨進一服﹐俟其發時﹐再進一服。忌食熱物片時。

紅丸子專治食瘧。

蓬朮京三稜酢煮﹐各二兩靑皮炒香﹐三兩阿魏一分﹐酢化胡椒一兩

右爲末﹐別用陳倉米末同阿魏﹐酢煮糊爲丸如梧桐子大﹐每服五十丸﹐加至百丸﹐用姜湯吞下。或因食生果成瘧﹐用麝香湯吞下。一方有漧薑﹑礬紅。

狐膽丸【《聖惠方》】治邪瘧發作無時。

狐膽一个朱砂砒霜各半兩阿魏麝香黃丹菉豆粉各一分

右爲末﹐於五月五日午時粽子尖和丸梧子大﹐空心及發前冷酢湯服二丸。忌熱物。

果附湯【《濟生方》】治脾寒瘧疾不愈﹐振寒少熱﹐面靑不食﹐或大便溏泄﹐小便反多。

艸果仁附子炮去皮臍

右等分﹝口父﹞咀﹐每服半兩﹐水二盞﹐生薑七片﹐棗一枚﹐煎至七分﹐去滓﹐不拘時候溫服。

截瘧方【丹溪﹐下同】

柴胡艸果常山知母貝母檳榔

右用酒水同煎﹐露一宿﹐臨發前二時服。

又方治瘧寒熱頭痛如破﹐渴飲冰水﹐外多汗出。

人參白朮黃芪黃芩黃連山梔川芎蒼朮半夏花粉

右﹝口父﹞咀﹐水二鍾﹐姜三片﹐煎服。

又方治瘧病發渴。

生地麥門冬天花粉牛膝知母葛根炒蘗生甘艸

右﹝口父﹞咀﹐水煎。

截瘧靑蒿丸

靑蒿半斤冬瓜葉官桂馬鞭艸

右焙榦爲末﹐水丸胡椒大﹐每一兩分四服﹐於當發之前一時服盡。一方靑蒿一兩﹐冬靑葉﹑馬鞭艸﹑桂各二兩。未知孰是﹐姑兩存之﹐以俟知者。

又方瘧疾後服之。

白朮半夏各一兩黃連陳皮各半兩白芍三錢

右爲末﹐粥丸梧子大﹐每服六十丸﹐姜湯下。

艸果飲子

艸果川芎紫蘇葉白芷良姜炙甘艸靑皮去白﹐炒陳皮去白

右等分爲粗末﹐每服三錢﹐水一盞﹐煎至七分﹐去渣溫服。畱渣﹑兩服並一服﹐當發日進三服﹐不以時。

參蘇飲

橘紅枳殼桔梗甘艸炙﹐各半兩半夏榦葛蘇葉前胡人參茯苓各七錢半

右銼﹐每服五錢﹐水盞半﹐生薑七片﹐棗一个﹐煎微熱服。一方有木香半兩。

小柴胡湯

柴胡八兩黃芩人參甘艸炙﹐各三兩半夏半升

右銼每五錢﹐水盞半﹐生薑五片﹐棗一枚﹐煎服﹐不拘時。

小柴胡加桂湯

小柴胡湯去人參﹐加桂一兩

右﹐服法與本方同。

桂枝加黃芪知母石膏湯

桂枝湯加黃芪﹑知母﹑石膏各四錢半

右﹐服法與本方同。

白芷石膏三物湯

白芷一兩知母一兩七錢石膏四兩

右爲粗末﹐每半兩﹐水一盞半﹐煎一盞﹐溫服。

趁鬼丹治一切瘧疾神效。

砒一錢大豆七錢甘艸七寸雄黃輕粉荷葉各半錢

右爲末﹐滴水爲丸如小豆大﹐重午﹐日未出﹐不見雞犬婦人修合﹐每服一丸﹐無根水下。平日夜視北斗﹐來日服。忌熱物。

蒼朮湯治秋深久瘧﹐胃中無物﹐又無痰癖﹐腹髙而食少﹐俗謂瘧气入腹。

蒼朮艸烏頭各一錢杏仁三十个

右爲粗末﹐都作一服﹐水三升﹐煎至一半﹐均作三服﹐一日服盡﹐迎發而服。

克效餅子【《寶鑑》﹐下同】治一切瘧疾。

定粉龍腦麝香各半兩朱砂一兩一分荷葉菉豆粉炙甘艸各五兩信炙﹐二兩半

右爲細末﹐煉蜜丸﹐每兩作二十丸﹐捏作餅﹐金箔二十五張爲衣。每服一餅﹐以新汲水磨化。每日發者﹐未發前服﹔間日發者﹐不發夜服﹔隔數日發者﹐一日夜服﹔連日發者﹐淩晨服。

伏翼丸【《聖惠方》】治久瘧不止。

蝙蝠一枚﹐炙蛇蛻皮一條﹐燒鱉甲一枚﹐酢炙蜘蛛一枚﹐去足炙麝香五分

右爲末﹐五月五日午時研勻﹐入煉蜜和丸麻子大﹐每溫酒下五丸。

瞻仰丸【《局方》】治一切瘧。

常山四兩﹐炒存性艸果二兩﹐炒存性

右爲末﹐薄糊丸梧子大﹐每臥時冷酒服五十丸﹐五更再服。忌鵝羊熱物

三聖丸治諸瘧﹐不拘遠近大小。

恆山檳榔各一兩鯪鯉甲煨焦﹐一兩半

右爲末﹐糯粉糊丸菉豆大﹐黃丹爲衣﹐每服三五十丸如上。

定齋艸果飲子【《良方》﹐下同】快脾治瘧。

艸果厚朴姜制﹐各二錢蒼朮米泔水浸﹐三錢半夏曲陳皮各一錢半甘艸半錢烏梅一个

右﹝口父﹞咀﹐每服半兩﹐水一盞半﹐姜五片﹐棗二枚﹐煎至七分﹐不拘時服。寒多者加漧薑﹑附子﹐熱甚者加柴胡﹐瘴瘧加檳榔﹐所加者各等分。一方加人參。一方熱多者加石膏。

虎頭骨丸治一切瘧疾。

虎頭骨酥炙﹐二兩朱砂細研牡蠣粉桂心川大黃銼炒知母各一兩乳香研甘艸炙烏梅肉炒附子炮枳

麩炒木香常山麝香研﹐各半兩桃仁三七枚﹐去皮尖雙仁炒生薑一塊﹐如雞子大﹐半煨半生

右爲末﹐入研藥令勻﹐煉蜜和搗三二百杵﹐丸如梧桐子大﹐每服十五丸﹐食前用桃枝湯下。

五行神驗丸治一切瘧疾。

靛花二兩﹐東方桂心一兩﹐南方漧薑一兩﹐西方巴豆一兩﹐北方硫黃一兩﹐中央麝香少許

右將五般藥於盤內﹐據五方安排定﹐取四月二十八日夜安桌子上﹐於中庭露﹐以香一鑪﹐當虔心。如是露七夜﹐至端午日早修合﹐將巴豆去殼﹐湯煮五十沸﹐搗研﹐余藥爲散﹐入麝香﹐以薄糊調靛花末爲丸如櫻桃大。合時忌女子等見。丸子焙漧﹐於盒內盛。發日﹐淨手取﹐以綿裹香﹐火炙令熱﹐男左女右﹐預前帶安耳中﹐便利時除卻。淨手後再安耳中﹐不得女子撚觸。女子患﹐男子與安。忌一切葷腥果子。一方無麝香。

神聖藥師餅治瘧疾等證。

砒雄黃各一錢半白面七錢半幹胭脂一錢

右各研極細和勻﹐滴水和爲餅子如棋子大﹐每服三餅﹐臨臥細嚼﹐冷水送下。忌濕面葷腥生硬冷物。分作三十服。虛實大小﹐加減服之。

截瘧散

雞骨常山茯神去皮木肉桂去粗皮﹐各等分甘艸減半﹐熱多加之

右﹐不犯鐵器﹐爲粗散﹐每服半兩﹐用常酒大半碗浸一宿﹐於當發日早晨﹐空心去渣冷服。服後﹐不可喫熱湯。渣再浸﹐或略煎﹐近發時再服。一方不用肉桂﹑茯神﹐卻用檳榔﹑烏梅﹐要在人增損也。凡瘧須是發作三五次後﹐卻用截之爲妙。古今圖書集成醫部全錄卷二百九十一

瘧門

方

鱉甲丸【《良方》﹐下同】治肝瘧﹐色蒼蒼然﹐顫掉气喘﹐久不瘥者﹔或久熱勞微動如瘧。

鱉甲去裙襕﹐酢浸炙蜀漆葉烏梅肉炒常山知母各一分甘艸炙苦參萎蕤石膏各半兩香豉一合﹐微炒

右爲細末﹐煉蜜爲丸如梧桐子大﹐每服十丸﹐未發前米飲下﹐臨發再服。

知母湯治肝瘧﹐上焦壅滯﹐心煩頭疼﹐寒熱不止﹐肌肉消瘦﹐不下食。

知母地骨皮升麻各一兩犀角鎊人參鱉甲去裙襕﹐酢炙黃麥門冬去心焙柴胡石膏各二兩生甘艸酒拌虎頭骨酥炙﹐一兩半

右爲粗末﹐搗篩﹐每服四錢﹐水一大盞﹐入香豉五十粒﹐煎至六分﹐去滓﹐不拘時溫服。一方無虎頭骨﹐有赤茯苓一兩。

木香犀角丸治肝瘧。

木香羚羊角鎊犀角鎊﹐各一兩半升麻元參豬苓檳榔各二兩半鱉甲酥炙甘艸炙﹐各二兩豉炒﹐五錢

右爲細末﹐煉蜜和丸如梧桐子大﹐每服三十丸﹐用溫酒或米飲送下﹐月再服﹐體熱卽去。一方無甘艸﹑檳榔﹐加大黃五兩。

甘艸湯治心熱爲瘧不止﹐或止後熱不渴﹐乍來乍去﹐令人煩心﹐甚欲飲淸水﹐反寒多不甚熱者。

甘艸一兩蜀漆三兩常山鱉甲各四兩石膏五兩香豉一合梔子烏梅各十三枚竹葉切﹐二升

右﹝口父﹞咀﹐以水九升﹐煮取三升﹐分三服。

麝香丸治心瘧。

麝香黃丹炒紫色砒霜各一分朱砂一兩金箔三十片

右細研令勻﹐用粳米飯和丸如梧桐子大﹐男左女右中指節上用緋絹裹系一丸﹐發前以冷酢湯下一丸。忌食熱物。

朱砂丸治心瘧。

杏仁十枚﹐去皮尖雙仁﹑麩炒微黃常山一兩光明砂半兩﹐細研

右爲末﹐研入朱砂令勻﹐煉蜜和丸如梧桐子大﹐未發前以粥飲下十五丸﹐欲發時再服。

橘皮甘艸湯治脾臟不和﹐瀉痢﹐瘧疾﹐腹痛﹐下部無力﹐體重足痿﹐腳下痛﹐飲食中滿﹐四肢不舉等病。陸景淵方﹐曾以治瘧甚效。

橘皮生用甘艸炙厚朴去皮薑汁制﹐各一兩羌活防風肉豆蔻白茯苓各二錢五分川芎半兩吳茱萸一錢

右﹝口父﹞咀﹐每服四錢﹐水一盞半。生薑三片﹐煎至八分﹐去滓食前服。

人參飲【《良方》﹐下同】治脾瘧。

人參甘艸炙﹐各三兩陳橘皮湯浸去白﹐半兩烏梅三枚﹐去核焙艸豆蔻十枚﹐去皮

右銼爲末﹐每服五錢﹐用濕紙裹煨熟﹐用水二盞﹐生薑一片﹐棗一枚﹐劈碎﹐煎至一盞﹐未發前溫服。

獨蒜丸能截脾寒。

大蒜不以多少

右於五月五日搗爛﹐次入礬紅﹐拌勻爲丸如龍眼大﹐每服一丸﹐大蒜湯嚼下。

良姜丸醒脾治瘧。

良姜二兩

右爲末﹐豬膽汁和丸如梧桐子大﹐紫蘇湯空心下二十丸。

人參丸洽肺瘧心寒熱善驚﹐如有所見。

人參鱉甲去裙襕酢炙常山甘艸炙桃仁去皮尖雙仁炒研肉蓯蓉酒浸切焙升麻各三分桂心去粗皮﹐五錢烏梅肉炒龍齒研﹐各一兩丹砂研阿魏研﹐各一分杏仁去皮尖雙仁炒研﹐半兩

右爲末﹐煉蜜丸如梧桐子大﹐每服十五丸﹐空心用米飲下﹐未發時並二服。

杏仁丸治肺瘧。

杏仁四十枚﹐湯泡去皮尖雙仁炒常山三分丹砂別研﹐五錢甘艸一分

右爲細末﹐煉蜜和丸如菉豆大﹐每服十五丸﹐未發﹐米飲下﹐日再服之。

烏梅丸治腎瘧﹐令人灑灑然﹐腰脊痛﹐大便難﹐目眴﹐手足寒﹔及諸瘧久不瘥者。

烏梅肉炒﹐一兩五錢常山三分豉一合﹐炒麝香別研﹐一錢虎頭骨酥炙附子炮去皮臍肉蓯蓉酒浸焙﹐各五錢桂心知母焙﹐各一分桃仁湯浸去皮尖雙仁炒﹐別研﹐一兩

右搗研爲末拌勻﹐煉蜜和丸如梧桐子大﹐每服二十丸﹐空腹米飲下﹐未發服。一方無知母。

蓯蓉丸治腎瘧。

肉蓯蓉酒浸切焙烏梅肉炒桂心甘艸炙升麻各五錢淡豉炒桃仁湯浸去皮尖炒研常山各三分

右搗研爲末和勻﹐煉蜜爲丸如梧桐子大﹐未發日﹐空腹溫酒下二十丸﹐米飲亦得。至發時﹐更服二十丸。

升麻湯治足少陽瘧﹐身體解﹝亻亦﹞﹐見人心惕惕然﹐熱多汗出。

升麻鱉甲去裙襕酢炙淡竹葉各一兩常山一兩五錢犀角屑麥門冬去心焙知母各三兩甘艸炙﹐五錢

右﹝口父﹞咀如麻豆大﹐每服五錢﹐水一盞半﹐煎至一盞﹐去滓﹐空心日午溫服。

犀角湯治足少陽瘧﹐解﹝亻亦﹞﹐熱多汗出。

犀角鎊甘艸炙﹐各一兩麥門冬去心升麻知母鱉甲酢炙去裙襕﹐各一兩半石膏研﹐二兩

右﹝口父﹞咀如麻豆大﹐每服五錢﹐水一盞半﹐煎至一盞﹐去滓﹐於未發前溫服。

柴胡湯治足太陽瘧寒熱。

柴胡常山知母焙鱉甲去裙襕酢炙黃靑蒿幹者甘艸炙枳殼麩炒官桂各一兩

右粗搗篩﹐每服三錢﹐水一盞﹐入柳枝心七枚﹐蔥白二寸﹐細切﹐同煎至七分﹐去滓空腹溫服﹐發前再服。

順气湯治足陽明胃瘧﹐胸脇支滿腹大。

厚朴薑汁制橘紅焙白朮半夏制﹐各一兩漧薑炮柴胡甘艸炙﹐各五錢

右粗搗篩﹐每服三錢﹐水一盞﹐姜五片﹐棗二枚﹐劈破﹐煎七分﹐去滓﹐不拘時溫服。

枳殼湯治胃瘧﹐心腹脹滿不食。

枳殼去瓤麩炒﹐三兩厚朴去皮姜制人參白朮白茯苓各二兩

右粗搗篩﹐每服四錢﹐水一盞半﹐入生薑一棗大切﹐煎至一盞﹐去滓溫服。

藥餛飩治證同前。

良姜吳茱萸胡椒各一分

右爲細末﹐豬脾一條銼﹐作臛﹐加五味炒之﹐一半滚藥﹐一半不滚藥﹐並作餛飩﹐有藥者﹐以墨點之﹐遇點者吞下﹐無藥者嚼下﹐一服效。

大補元煎【《景嶽全書》﹐下同】治男婦气血大壞﹐精神失守﹐危劇等證。

人參少則用一二錢﹑多則用一二兩熟地少則用二三錢﹐多則用二三兩山藥炒杜仲各二錢枸杞當歸各二三錢﹐泄瀉者去之炙甘艸一二錢山茱萸一錢﹐畏酸吞酸者去之

水二鍾﹐煎七分﹐食遠溫服。

右歸飲凡命門之陽衰陰勝者宜此。

熟地二三錢﹐或加至一二兩山藥炒枸杞肉桂各一二錢制附子一二三錢杜仲姜制各二錢山茱萸肉一錢甘艸炙

水二鍾﹐煎七分﹐食遠溫服。

五福飲凡五臟气血虧損者﹐此能兼治之﹐足稱王道之最。

人參隨宜熟地隨宜白朮炒﹐一錢五分當歸二三錢炙甘艸一錢

水二鍾﹐煎七分﹐食遠溫服。或加生薑三五片。

一陰煎凡瘧疾傷寒屢散之後﹐取汗旣多﹐脈虛气弱﹐而煩渴不止﹐潮熱不退者。比亦汗多傷陰﹐水虧而然也﹐皆宜用此加減主之。

熟地黃三五錢生地黃白芍藥麥門冬丹參各二錢牛膝一錢五分甘艸一錢

水二鍾﹐煎七分﹐食遠溫服。

加減一陰煎治證如前﹐而火之甚者﹐宜用此方。

生地黃芍藥麥冬各二錢熟地黃三五錢炙甘艸五七分知母地骨皮各一錢

水二鍾﹐煎服。

三陰煎凡瘧疾汗多邪散﹐而寒熱猶不能止﹐是皆少陽厥陰陰虛血少之病﹐微有火者﹐宜一陰煎﹔無火者﹐宜此主之。

當歸二三錢熟地黃三五錢炙甘艸一錢芍藥酒炒棗仁各二錢人參隨宜

水二鍾﹐煎七分﹐食遠服。

五陰煎凡眞陰虧損﹐脾虛瘧痢等證﹐忌用潤滑﹐宜此主之。

熟地五七錢或一兩山藥炒芍藥炒﹐各二錢白朮炒炙甘艸各一二錢扁豆炒﹐二三錢茯苓一錢五分人參隨宜五味子二十粒

水二鍾﹐加蓮肉去心二十粒﹐煎服。

大營煎治眞陰精血虧損等證。

當歸三二錢或五錢熟地三五七錢枸杞杜仲各二錢炙甘艸肉桂去皮﹐各一二錢牛膝一錢五分

水二鍾﹐煎七分﹐食遠溫服。

小營煎治血少陰虛﹐此性味平和之方也。

當歸芍藥酒炒山藥炒枸杞各二錢熟地二三錢炙甘艸一錢

水二鍾﹐煎七分﹐食遠溫服。

補陰益气煎凡屬陰气不足﹐而虛邪外侵者﹐用此升散﹐神效。

人參一二三錢當歸山藥酒炒﹐各二三錢熟地三五錢或一二兩陳皮炙甘艸各一錢升麻三五分﹐火浮於上者去之柴胡一二錢﹐無外邪者去之

水二鍾﹐加生薑三五七片﹐煎八片﹐食遠溫服。

休瘧飲此止瘧最妙之劑也。若汗散旣多﹐元气不復﹐或以衰老﹐或以弱質﹐而瘧有不能止者﹐俱宜用此。

人參白朮炒當歸各三四錢炙甘艸八分何首烏制﹐五錢

水一鍾﹐煎七分﹐食遠服﹐渣再煎。或用陰陽水各一鍾﹐煎一鍾﹐渣亦如之﹐俱露一宿﹐次早溫服一鍾﹐飯後食遠再服一鍾。

大和中飲治飲食畱滯積聚等證。

陳皮一二錢枳實一錢砂仁五分山楂麥芽各二錢厚朴澤瀉各一錢五分

水一鍾半﹐煎七八分﹐食遠溫服。

小和中飲治瘧病胸膈脹悶。

白茯苓陳皮厚朴各一錢五分山楂肉扁豆炒﹐各二錢甘艸五分

水一鍾半﹐加生薑三五片﹐煎服。

一柴胡飲凡感四時不正之气﹐以致寒熱如瘧等證﹐但外有邪而內兼火者﹐宜此主之。

柴胡二三錢芍藥二錢黃芩生地黃陳皮各一錢五分甘艸八分

水一鍾半﹐煎七八分﹐溫服。

二柴胡飲凡遇四時外感無火者﹐宜此主之。

陳皮厚朴柴胡各一錢五分半夏二錢細辛一二錢生薑三五七片甘艸八分

水一鍾半﹐煎七八分﹐溫服。

三柴胡飲凡人素稟陰分不足﹐或有感冒﹐不得不從解散﹐而血气虛弱﹐不能外達者﹐宜此主之。

柴胡二三錢白芍藥一錢五分炙甘艸陳皮各一錢當歸二錢﹐溏泄者以熟地代之生薑三五片

水一鍾半﹐煎七八分﹐溫服。

四柴胡飲凡人元气不足﹐外感風寒﹐宜此主之。

柴胡一二三錢炙甘艸一錢生薑三五七片當歸二三錢﹐泄瀉者少用人參二三錢或五七錢

水二鍾﹐煎七八分﹐溫服。

五柴胡飲凡中气不足﹐而外邪有不散者﹐非此不可。

柴胡一二三錢芍藥炒﹐一錢五分當歸白朮各二三錢熟地三五錢炙甘艸一錢陳皮酌用或不必用

水一鍾半﹐煎七分﹐食遠熱服。

正柴胡飲治外感風寒﹐發熱惡寒﹐頭痛身痛﹐痎瘧初起等證。

柴胡一二錢防風甘艸各一錢芍藥二錢陳皮一錢五分生薑三五片

水一鍾半﹐煎七八分﹐熱服。

麻桂飲治陰暑瘧疾﹐夏月用之﹐不必厚蓋﹐但取津津微汗。

官桂一二錢當歸三四錢炙甘艸一錢陳皮隨宜用﹐或不用亦可麻黃二三錢

水一鍾半﹐加生薑五七片﹐或十片﹐煎八分﹐去浮沫﹐不拘時服。

大溫中飲治一切陽虛寒瘧陰暑之證。

當歸泄瀉者以山藥代之熟地白朮土炒﹐各三五錢甘艸炙﹐一錢人參二三錢﹐甚者一兩﹐或不用柴胡二三四錢麻黃肉桂漧薑炒﹐各一二錢﹐或用煨生薑三五七片

水二鍾﹐煎七分﹐去浮沫溫服﹐或略蓋取微汗。

柴陳煎治傷風兼寒﹐多痰瘧等證。

柴胡二三錢陳皮一錢半甘艸一錢半夏茯苓各二錢生薑三五七片

水一鍾半﹐煎七分﹐食遠溫服。

柴芩煎治傷寒表邪未解﹐外內俱熱﹐瘧痢等證。

柴胡黃芩梔子澤瀉木通各二錢枳殼一錢五分

水二鍾﹐煎八分﹐溫服。

柴胡白虎煎治陽明溫瘧﹐表邪不解等證。

柴胡黃芩麥門冬各二錢石膏三錢細甘艸七分

水一鍾半﹐加竹葉二十片﹐煎服。

歸柴飲治營虛不能作汗﹐及眞陰不足﹐外感寒邪難解者。

當歸一兩﹐溏泄代以冬朮柴胡五錢炙甘艸八分

水一鍾半﹐煎服。或加生薑三五片﹐或加陳皮一錢﹐或加人參

雪梨漿解煩熱﹐退陰火﹐此生津止渴之妙劑也。

淸香甘美大梨削去皮

別用大碗盛淸冷甘泉﹐將梨薄切﹐浸於水中﹐少頃水必甘美﹐但頻飲其水﹐勿食其渣﹐退陰火極速也。

理陰煎通治眞陰虛弱等證。

熟地三五七錢或一二兩炙甘艸一二錢當歸二三錢或五七錢漧薑炒黃色﹐一二三錢或加肉桂一二錢

水二鍾﹐煎七八分﹐熱服。此方加附子卽名附子理陰煎﹐再加人參卽名六味回陽飲﹐治命門火衰﹐陰中無陽等證。

養中煎治瘧病中气虛寒者。

人參一二三錢山藥炒黃白茯苓各二錢扁豆炒﹐二三錢甘艸炙﹐一錢漧薑炒﹐一二錢

水二鍾﹐煎七分﹐食遠服。

溫胃飲治中寒瘧病。

人參一二三錢或一兩白朮炒﹐一二錢或一兩扁豆炒﹐二錢炙甘艸陳皮各一錢﹐或不用漧薑炒黑﹐一二三錢當歸一二錢﹐滑泄者勿用

水二鍾﹐煎七分﹐食遠溫服。

胃關煎治脾腎虛寒瘧病。

熟地三五錢或一兩山藥炒扁豆炒﹐各二錢吳茱萸制﹐五七分炙甘艸一二錢焦漧姜白朮炒﹐各一二三錢

水二鍾﹐煎七分﹐食遠溫服。

牛膝煎截瘧大效。凡邪散已透而血气微虛﹐宜此主之。

牛膝二錢當歸陳皮各三錢

右用好酒一鍾﹐浸一宿﹐次早加水一鍾﹐煎至八分﹐溫服。

何人飲凡气血俱虛﹐久瘧不止﹐宜此截之。

何首烏三錢至一兩﹐隨輕重用之當歸二三錢人參三五錢或至一兩陳皮二三錢﹐大虛者不用煨生薑三片﹐多寒者用三五錢

水二鍾﹐煎八分﹐於發前二三時溫服。若善飲者﹐以酒一鍾﹐浸一宿﹐次早加水一鍾﹐煎服亦妙。再煎不必用酒。

追瘧飲凡血气未衰﹐屢散之後﹐而瘧有不止者﹐用此截之。

何首烏一兩制當歸甘艸半夏靑皮陳皮柴胡各三錢

右用井水河水各一鍾﹐煎一鍾﹐渣亦如之﹐同露一宿﹐次早溫服一鍾﹐食遠再服一鍾。

木賊煎凡瘧疾形實气彊多濕多痰者﹐宜此截之﹐大效。

半夏靑皮各五錢木賊厚朴各三錢白朮蒼朮檳榔各一錢

酒二鍾﹐煎八分﹐露一宿﹐於未發之先二時溫服。

單方

冬霜﹐以雞羽掃之瓶中﹐密封陰處﹐久亦不壞。凡寒熱瘧疾﹐取一錢半﹐熱酒服之。【《本艸》﹐下同】

邪瘧﹕取燒屍場上土同蔥搗作丸﹐塞耳或系膊上卽止﹐男左女右。

斷絕熱瘧﹕五月五日午時﹐取蚯蚓屎以面和丸梧桐子大﹐朱砂爲衣﹐每服三丸﹐無根水下。忌生冷卽止。皆效。或加菖蒲末﹑獨頭蒜同丸。【《書囊方》】

寒熱瘧疾﹐體虛汗多者﹕黃丹﹑百艸霜等分爲末﹐發日空心米飲下三錢﹐不過二服愈。或糊丸﹐或蒜丸﹐皆效。【《肘後方》﹐下同】

又方﹕黃丹飛炒一兩﹐恆山末三兩﹐蜜丸梧子大﹐每服五十丸﹐溫酒下﹐平旦及未發將發時﹐一服卽效。

端午日﹐用黃丹炒二兩﹐獨蒜一百﹐搗丸梧子大﹐每服九丸﹐空心長流水面東下﹐二三發時乃用﹐神效。亦治痢疾。【《普濟方》】

又方﹕黃丹炒﹑建茶等分爲末﹐溫酒服二錢。【《三因方》】

又方﹕黃丹飛焙﹐麵糊丸芡子大﹐每棗子一枚去核﹐包一丸﹐紙裹煨熟食之。

溫瘧不止﹕黃丹炒半兩﹐靑蒿童尿浸二兩﹐爲末﹐每服二錢﹐寒多酒服﹐熱多茶服。【《存仁堂方》】

瘧疾寒熱一日一發﹐或二日發﹐或三日一發﹕古城石灰二錢﹐頭垢﹑五靈脂各一錢﹐研末﹐飯丸皂子大﹐每服一丸﹐五更無根水下卽止。【《集元方》】

不二散﹕用砒一錢﹐面二兩和勻﹐香油一斤煎黃色﹐以艸紙壓去油﹐入茶三兩爲末﹐每服一錢﹐發日早冷茶下。【《本艸權度》】

瘴瘧﹑鬼瘧﹑食瘧﹕蛇含石末一兩﹐信石末一兩﹐研勻﹐入水火鼎內﹐上以盞蓋﹐六一泥固濟﹐煆至藥升在盞﹐刮下爲末﹐米糕糊丸菉豆大﹐雄黃爲衣﹐每服一丸﹐黑豆研水﹐五更送下。【《摘元》﹐下同】

久瘧不止﹕用硫黃﹑朱砂等分爲末﹐每服二錢﹐臘茶淸下﹐發日五更服。當日或大作﹐或不作﹐皆其效也。寒多倍硫﹐熱多倍砂。

又方﹕用硫黃﹑臘茶等分爲末﹐發日早冷水服二錢﹐二服效。寒多倍硫﹐熱多倍茶。

溫瘧不止﹕當歸一兩﹐水煎飲﹐日一服。【《聖濟總錄》﹐下同】

諸瘧寒熱﹕赤腳馬蘭摻汁﹐入水少許﹐發日早服﹐或入少糖亦可。

瘧疾寒熱﹕用靑蒿一握﹐水二升﹐搗汁﹐服之。【《肘後方》】

又方﹕用端午日采靑蒿葉陰漧﹐桂心等分爲末﹐每服一錢﹐先寒用熱酒﹐先熱用冷酒﹐發日五更服之。切忌發物。溫瘧痰甚﹐但熱不寒﹕用靑蒿二兩﹐童子小便浸焙﹐黃丹半兩﹐爲末﹐每服二錢﹐白湯調下。【《仁存方》】

瘧疾寒熱﹕齊頭蒿根﹑滴滴金根各一把﹐擂生酒一鍾﹐未發前服﹐以渣敷寸口﹐男左女右﹐二日便止。【《海上名方》】

久瘧不瘥﹕蒼耳子或根莖亦可﹐焙研末﹐酒糊丸梧子大﹐每酒服三十丸﹐日二服﹐生者搗汁服亦可。【《集驗方》】

勞瘧積久不止者﹕長牛膝一握生切﹐以水六升﹐煮二升﹐分三服﹐淸早一服﹐未發前一服﹐臨發時一服。【《外臺祕要》】

痎瘧邪熱﹕冬葵子陰榦爲末﹐酒服二錢。午日取花挼手﹐亦去瘧。【《聖惠》】

瘧疾寒熱﹕馬鞭艸搗汁五合﹐酒二合﹐分二服。【《千金方》】

系臂截瘧﹕旱蓮艸捶爛﹐男左女右﹐置寸口上﹐以古文錢壓定﹐帛系住﹐良久起小泡﹐謂之天灸﹐其瘧卽止﹐甚效。【《資生》】

瘧疾不止﹕蒴藋一大握﹐炙令赤色﹐以水濃煎一盞﹐欲發前服。【《斗門方》】

瘧疾不止﹕莨菪根燒灰﹐水服一合﹐量人彊弱用。【《千金方》】

截瘧﹕用常山三兩﹐漿水三升﹐浸一宿﹐煎取一升﹐欲發前頓服﹐取吐﹐或浸酒飲之。【《外臺祕要》】

又方﹕用常山一兩﹐秫米一百粒﹐水六升﹐煮三升﹐分三服﹐先夜未發﹐臨發時﹐服盡。【《肘後方》】

瘧病數年不瘥﹐兩劑瘥﹐一月以來者一劑瘥﹐名恆山丸。恆山二兩﹐研末﹐雞子白和丸梧子大﹐瓦器煮熟曬漧﹐收之﹐每服二十丸﹐竹葉湯下。五更一服﹐天明一服﹐發前一服。或吐或不吐﹐卽止。【《千金》】

溫瘧熱多﹕恆山一錢﹐小麥三錢﹐淡竹葉二錢﹐水煎﹐五更服甚良。【《藥性論》】

痰瘧積瘧﹕臨發時以酢和附子﹐塗於背上。【《肘後》﹐下同】

寒瘧積瘧﹕巴豆一枚去心皮﹐射罔去皮如巴豆大﹐大棗去皮一枚﹐搗成丸梧子大﹐淸旦先發時各服一丸﹐白湯下。脾寒厥瘧﹐先寒後熱﹐名寒瘧﹔但寒不熱﹐面色黑者﹐名厥瘧﹔寒多熱少﹐面黃腹痛﹐名脾瘧。三者並宜服此。不蛀艸烏頭削去皮﹐沸湯泡二七度﹐以盞蓋良久﹐切焙研﹐稀糊丸梧子大﹐每服三十九﹐姜十片﹐棗三枚﹐蔥三根煎湯﹐淸早服﹐以棗壓之﹐如人行十里許﹐再一服﹐絕勿飲湯﹐便不發也。【東坡方】

新久瘧疾﹕用葛葎艸一握﹐去兩頭﹐秋冬用幹者﹐恆山末等分﹐以淡漿水二大盞浸藥﹐星月下露一宿﹐五更煎一盞﹐分二服﹐當吐痰愈。

脾寒瘧疾﹕石胡荽一把﹐杵汁半碗﹐入酒半碗﹐和服甚效。【《集簡方》】

治瘧不止﹕火麻葉不問榮枯﹐鍋內文武火慢炒香﹐取起以紙蓋之﹐令出汗盡爲末﹐臨發前用茶或酒下。移病人原睡處﹐其狀如醉﹐醒卽愈。

又方﹕火麻葉如上法爲末一兩﹐加縮砂﹑丁香﹑陳皮各半兩﹐酒糊丸梧子大﹐每用酒茶任下五七丸。能治諸瘧﹐壯元气。【《普濟》】

諸瘧久瘧﹕用三姓人家寒食麵各一合﹐五月五日午時采靑蒿擂自然汁﹐和丸菉豆大﹐臨發日早﹐無根水下一丸。一方加炒黃丹少許。【徳生堂】

瘧疾寒熱﹕煮豉湯飲數升﹐大吐卽愈。【《肘後方》】

虛勞久瘧﹕靑蒿搗汁煎過﹐如常釀酒飲。

瘧疾寒熱﹕獨頭蒜炭上燒之﹐酒服方寸匕。【《肘後方》】

又方﹕用桃仁半片﹐放內關穴上﹐將獨蒜搗爛罨之﹐縛住﹐男左女右﹐卽止﹐治人屢效。【《簡便方》】

瘧疾寒熱﹕靑皮一兩燒存性﹐研末﹐發前溫酒服一錢﹐臨時再服。【《聖惠》】

久瘧﹕用眞阿魏﹑好丹砂各一兩﹐研勻﹐米糊和丸皂子大﹐每空心人參湯化服一丸﹐卽愈。【《千金》﹐下同】

痎瘧寒熱﹕阿魏﹑胭脂各一豆大﹐研勻﹐以蒜膏和覆虎口上﹐男左女右。【《聖濟總錄》】

食瘧積瘧﹕巴豆去皮心二錢﹐皂莢去皮子六錢﹐搗丸菉豆大﹐一服一丸﹐冷湯下。【《肘後方》】

瘴瘧寒熱﹕相思子十四枚﹐水研服﹐取吐立瘥。【《千金》】

脾胃聚痰﹐發爲瘧疾﹕生薑四兩﹐搗自然汁一酒杯﹐露一夜﹐於發日五更面北立﹐飲卽止﹐未止再服。【《易簡方》】

瘴瘧發熱連背項者﹕茴香子搗汁服之。【《千金方》】

男女瘧疾﹕馬齒莧搗紮手寸口﹐男左女右。

瘧疾寒熱﹕翻白艸根五七个﹐煎酒服之。

熱瘧不止﹕翹搖艸杵汁服之。【《廣利方》】

斷截瘧疾﹕紫蕺一握搗爛﹐於周身摩擦得汗卽愈﹐臨發前一時用之。

勞瘧劣弱﹕烏梅十四枚﹐豆豉二合﹐桃柳枝各一﹐虎口甘艸三寸﹐生薑一塊﹐以童子小便二升﹐煎一半﹐溫服卽止。【《圖經》】

鬼瘧寒熱﹕樹上自漧桃子二七枚爲末﹐滴水丸梧子大﹐朱砂爲衣﹐每服一丸﹐侵晨面東﹐井華水下良。【《聖濟總錄》】

五種瘧疾﹕用桃奴十四枚﹐巴豆七粒﹐黑豆一兩﹐研勻﹐以冷水和勻﹐丸如梧子大﹐朱砂爲衣﹐發日五更念藥王菩薩七徧﹐井華水下一丸﹐立瘥。不過三次﹐妙不可言。【《養生主論》】

瘧疾不已﹕桃花爲末﹐酒服方寸匕良。【梅師方】

咒棗治瘧﹕執棗一枚﹐咒曰﹕吾有棗一枚﹐一心歸大道﹐優他或優降﹐或劈火燒之。念七徧吹棗上﹐與病人食之卽愈。【《岣嶁神書》】

瘧疾不止﹕龜殼燒存性﹐研末﹐酒服方寸匕。【《海上名方》】

老瘧發作無時﹐名痎瘧﹐俚人呼爲妖瘧﹕用瘧龜燒灰﹐頓服二錢﹐當微利﹐用頭彌佳。或發時煮湯坐於中﹐或懸於病人臥處。【藏器】

老瘧勞瘧﹕鱉甲酢炙研末﹐酒服方寸匕﹐隔夜﹑淸早﹑臨時各一服﹐無不斷者。入雄黃少許更佳。【《肘後方》】

邪瘧時作﹕生虎睛一枚﹐臘月豬血少許﹐朱砂﹑阿魏各一分爲末﹐端午日取粽尖七枚﹐和丸黍米大﹐每綿包一丸塞耳中﹐男左女右。【《聖惠》】

瘧疾寒熱﹕牡蠣粉﹑杜仲等分爲末﹐蜜丸梧子大﹐每服五十丸溫水下。【《普濟》】

寒熱瘧疾﹐豬膏丸﹐治瘧疾發渴往來不定。臘豬膏二兩﹐獨角仙一枚﹐獨頭蒜一个﹐樓蔥一握﹐五月五日三家棕尖﹐於五月五日五更時淨處露頭出腳﹐舌拄上齶﹐回面向北﹐搗一千﹐丸皂子大﹐每以新綿裹一丸系臂上﹐男左女右。【《聖惠》】

佩禳瘧疾﹕五月五日﹐收大蝦蟆曬漧﹐紙封絳囊貯之﹐男左女右﹐系臂上﹐勿令知之。【家藏方】

鬼瘧經久﹐或發或止﹕野貓肝一具﹐瓶盛熱豬血浸之﹐封口懸幹﹐去血取肝﹐研末﹐猢孫頭骨﹑虎頭骨﹑狗頭骨各一兩﹐麝香一分﹐爲末﹐酢糊丸芡子大﹐發時手把一丸嗅之﹐仍以緋帛包一丸﹐系手中指上。【《聖惠》】

鬼瘧寒熱﹕雄狐屎﹑蝙蝠屎各一分爲末﹐酢糊丸芡子大﹐發時男左女右﹐手把一丸嗅之。

虛寒瘧疾﹕黃狗肉煮臛﹐入五味食之。

勞瘧瘴瘧﹐久不愈﹕用白狗屎燒灰﹐發前冷水服二錢。【《聖惠方》】

瘧疾不止﹕故鞋底去兩頭燒灰﹐井華水服之。【《千金方》】

老瘧不止﹕龍骨末方寸匕﹐先發一時﹐酒一升半﹐煮三沸﹐及熱服盡﹐溫覆取汗卽效。【《肘後方》】

久瘧不止﹕用蝙蝠七个去頭翅足﹐搗千下﹐丸梧子大﹐每服一丸﹐淸湯下。雞鳴時一丸﹐禺中一丸。【《範汪方》】

五瘧不止﹕月夜明砂末﹐每冷茶服一錢﹐立效。【《聖惠》】

又方﹕治瘧發作無時﹐經久不瘥。用蝙蝠糞五十粒﹑朱砂半兩﹑麝香一錢爲末﹐糯米飯丸小豆大﹐未發時白湯下十丸。瘧疾渴甚﹐童便和蜜﹐煎沸頓服。【《簡便方》】

瘴癘諸瘧﹐無問新久﹕童便一升﹐入白蜜二匙攪﹐去白沫頓服﹐吐出碧綠痰爲妙。若不然﹐終不除也。【《聖惠》﹐下同】

勞瘧瘴瘧﹕野狐肝一具陰漧﹐重五日五更初北斗下受气爲末﹐粳米飯丸菉豆大﹐每以一丸緋帛裹系手中指﹐男左女右。

鬼瘧寒熱﹕野狐肝膽一具﹐新瓶內陰漧﹐阿魏一分爲末﹐酢丸芡子大﹐發時男左女右﹐把一丸嗅之﹐仍以緋帛包一丸系手中指。

熱瘧不寒﹕穿山甲一兩﹐漧棗十个﹐同燒存性爲末﹐每服二錢﹐發日五更﹐井華水服。【《楊氏家藏》】

邪瘧﹕用隔年全歷端午午時燒灰﹐糊丸梧子大﹐發日早用無根水下五十丸。【《易簡方》】

鬼瘧來去﹕畫鐘馗紙燒灰二錢﹐阿魏﹑砒霜﹑丹砂各一皂子大爲末﹐寒食麵和丸小豆大﹐每服一丸﹐發時冷水下。正月十五日﹑五月初五日修合。【《聖濟總錄》】

瘧疾不止﹐不拘久近﹕車軸垢水洗﹐下面和丸彈子大﹐作燒餅﹐未發時﹐食一枚﹐發時又食一枚。【《聖惠》﹐下同】

鬼瘧進退不定﹕用猢猻頭骨一枚燒研﹐空心溫酒服一錢﹐臨發再服。

久瘧不止﹕雄野雞屎﹑熊膽﹑五靈脂﹑恆山等分爲末﹐酢糊丸黑豆大﹐正發時冷水下一丸。

邪气瘧疾﹕黑牛尾燒灰﹐酒服方寸匕﹐日三服。【《外臺祕要》】

又方﹕牯牛陰毛七根﹐黃荊葉七片﹐縛內關上亦效。

厭瘧方﹕燕屎方寸匕﹐發日平旦和酒一升﹐令病人兩手捧住吸气﹐愼勿入口﹐害人。【藏器】

鬼瘧不止﹕用白驢蹄銼炒﹑砒霜各二分﹐大黃四兩﹐菉豆三分﹐雄黃一分﹐朱砂半分﹐共研細末﹐和丸如梧桐子大﹐未發平旦冷水服二丸﹐卽止。七日忌油。【《肘後方》】

止截瘧疾﹕用蜘蛛一枚﹐同飯搗丸吞之。【葛洪方】

又方﹕用蜘蛛一枚﹐著蘆管中密塞﹐綰項上﹐勿令患人知之。【《楊氏家藏》】

又方﹕用蜘蛛三五枚﹐綿包系寸口上。【《海上方》】

截瘧﹕五月五日取花蜘蛛﹐曬漧﹐絳囊盛之﹐臨期男左女右﹐系臂上﹐勿令知之。【《普濟》】

藜蘆散﹕治痎瘧有痰﹐取吐而愈。大藜蘆末五分﹐溫漿水調下﹐以吐爲度。【《綱目》】

截瘧﹕用何首烏﹐忌鐵爲末﹐酒調下三錢﹐臨發先服或煎湯服。【《醫宗必讀》﹐下同】

又方﹕桃仁一味﹐去皮尖爛研﹐不犯水﹐加黃丹三錢﹐丸桐子大﹐每服三丸﹐發日面東溫酒吞下﹔如不飲酒﹐井華水下。五月五日午時合﹐忌雞犬婦人見。

又方﹕常山末二錢﹐酒浸炒透﹐卽不發吐﹐烏梅肉四枚﹐研爛爲丸。此截瘧必效之方。世傳常山發吐﹐不知其有神功﹐但炒透卽不吐也。

又方﹕生鱉甲不見湯煮者﹐酢炙黃爲末﹐烏梅肉爲丸﹐每服三錢必效。

瘧疾寒熱﹕用明礬枯爲末﹐飛羅面酢打糊丸梧子大﹐每服二三十丸﹐東南桃心七个煎湯下﹐名白龍丹。

瘧疾寒熱﹕半邊蓮同雄黃各二錢搗泥﹐碗內覆之﹐待色靑﹐以飯丸梧子大﹐每服九丸﹐空心鹽湯下。【《壽域方》】

溫瘧寒熱﹐作止不定﹐煩渴頭痛心躁﹕杜莖山卽土恆﹐取葉杵爛﹐新酒浸﹐絞汁服﹐吐出惡涎甚效。【《圖經》】

勞熱瘴瘧﹕用土紅山卽杜莖山之類取根﹐米泔浸一宿﹐以淸水再浸一宿﹐炒黃爲末﹐每服一錢﹐水一盞﹐生薑一片同煎服﹐甚效。

久瘧有母﹕木鱉子﹑穿山甲炮等分爲末﹐每服三錢﹐空心溫酒下。【《摘要》】

脾寒瘧疾﹕漧薑﹑髙良姜等分爲末﹐每服一錢﹐水一盞﹐煎至七分服。

又方﹕漧薑炒黑爲末﹐臨發時﹐以溫酒服三錢匕。

羊角菜擂酒飲﹐止瘧。【《本艸》】

瘧疾﹕黃牛肝酢煮食之。【孟詵】

多年老瘧﹕用驢脂和烏梅爲丸﹐於未發時服二十丸﹐驢皮覆瘧疾人﹐良。【《日華》】

久瘧無定期者﹕水洗驢尾﹑軸垢汁和面﹐如彈丸二枚﹐作燒餅﹐末發前食一枚﹐發時食一枚效。【蘇恭】

瘴瘧寒熱﹕果然一名仙猴肉﹐同五味煮臛食之﹐並坐其皮取效。【藏器】

久瘧﹕雞子黃和常山末爲丸﹐竹葉湯服。

溫瘧久病欲死者﹕鷓鴣肉合毛熬酒漬服之﹐或生搗汁服最良。

綠毛龜縛置額端﹐能禁邪瘧。

鬼瘧日發﹕鬼箭羽﹑鯪鯉甲燒灰二錢半﹐爲末﹐每以一字發時﹝口畜﹞鼻。

又方﹕鬼箭羽末一分﹐砒霜一分﹐五靈脂一兩爲末﹐發時冷水服一錢。【《聖濟總錄》】

瘧疾﹕取兩頭蛇陰漧﹐佩於項上。【《本艸》﹐下同】

老瘧久不愈﹕取肥大牛膝一握銼﹐酒水相半煎服﹐三劑瘥。

瘴瘧﹕取茵陳煎湯服之﹐又煮羹作虀﹐並可食之。

瘧疾﹕取葛根一兩﹐煎湯服之。

溫瘧無汗﹕麻黃煎湯服﹐發汗瘥。

熱瘧﹕知母煎湯服之﹐良。

痰瘧﹕取半夏一兩﹐煎湯和薑汁服之。

溫瘧﹕松蘿煎湯服﹐可以吐痰。

瘧﹕當發日取蛇蛻皮塞兩耳﹐又手持少許﹐良。

又方﹕用蛇蛻一條﹐或三五條﹐炭火燒存性﹐研爲細末﹐每服一字﹐無根水下﹐未發前一時服。忌雞魚冷物。

溫瘧瘴瘧﹕蜈蚣炙爲末﹐溫酒調服半錢。

寒熱瘧﹕取鼠婦三枚研﹐和溫酒服。小兒尢良。

痎瘧﹕取白葵花陰漧﹐搗爲末﹐酒調服一錢。

熱瘧煩渴﹕烏梅煮湯飲。

久瘧肉積﹕阿魏善化肉積﹐加朱砂等分﹐糊丸桐子大﹐每服二十丸﹐空心白湯下﹐妙。久病气虛﹐人參湯下。

鬼瘧﹕貍糞燒灰和酒服﹐又煮肉食之。又頭骨亦主瘧﹐用如虎骨。

寒熱瘧﹕取狐五臟及腸﹐治如食法﹐和五味煮食之良。

鍼灸

《素問》曰﹕足太陽之瘧﹐令人腰痛頭重﹐寒從背起﹐先寒後熱﹐熇熇暍暍然﹐熱止汗出難已﹐刺郤中出血。

足少陽之瘧﹐令人身體解﹝亻亦﹞﹐寒不甚﹐熱不堪﹐惡見人﹐見人心惕惕然﹐熱多汗出甚﹐刺足少陽。

足陽明之瘧﹐令人先寒灑淅﹐灑淅寒甚﹐久乃熱﹐熱去汗出﹐喜見日月光火气﹐乃快然﹐刺足陽明跗上。

足太陰之瘧﹐令人不樂﹐好太息﹐不嗜食﹐多寒熱汗出﹐病至則善嘔﹐嘔已乃衰﹐卽取之。

足少陰之瘧﹐令人嘔吐甚﹐多寒熱﹐熱多寒少﹐欲閉戶牖而處﹐其病難已。

足厥陰之瘧﹐令人腰痛少腹滿﹐小便不利﹐如癃狀﹐非癃也﹐數便﹐意恐懼﹐气不足﹐腹中悒悒﹐刺足厥陰。

肺瘧者﹐令人心寒﹐寒甚熱﹐熱間善驚﹐如有所見者﹐刺手太陰陽明。

心瘧者﹐令人煩心甚﹐欲得淸水﹐反寒多不甚熱﹐刺手少陰。

肝瘧者﹐令人色蒼蒼然﹐太息﹐其狀若死者﹐刺足厥陰見血。

脾瘧者﹐令人寒﹐腹中痛﹐熱則腸中鳴﹐鳴已汗出﹐刺足太陰。

腎瘧者﹐令人灑灑寒﹐腰脊痛宛轉﹐大便難﹐目眴眴然﹐手足寒﹐刺足太陽少陰。

胃瘧者﹐令人且病也﹐善饑而不能食﹐食而支滿腹大﹐刺足陽明太陰橫脈出血。

瘧發身方熱﹐刺跗上動脈﹐開其空﹐出其血﹐立寒。

瘧方欲寒﹐刺手陽明太陰﹐足陽明太陰。

瘧脈滿大﹐急刺背兪﹐用中鍼﹐旁五胠兪各一﹐適肥瘦﹐出其血也。

瘧脈小實急﹐灸脛少陰﹐刺指井。

瘧脈滿大﹐急刺背兪。用用﹕原缺﹐據《素問》刺瘧篇補。五胠兪﹑背兪各一﹐適行至於血也。

瘧脈緩大虛﹐便宜用藥﹐不宜用鍼。

諸瘧而脈不見﹐刺十指間出血﹐血去必已。先視身之赤如小豆者﹐盡取之。

十二瘧者﹐其發各不同時﹐察其病形﹐以知其何脈之病也。

先其發時﹐如食頃而刺之﹐一刺則衰﹐二刺則知﹐三刺則已。不已﹐刺舌下兩脈出血﹔不已﹐刺郤中盛經出血﹐又刺項已下俠脊者﹐必已。舌下兩脈者﹐廉泉也。

刺瘧者﹐必先問其病之所先發者﹐先刺之。

先頭痛及重者﹐先刺頭上及兩額兩眉間出血。先項背痛者﹐先刺之。先腰脊痛者﹐先刺郤中出血。先手臂痛者﹐先刺手少陰陽明十指間。先足脛酸痛者﹐先刺足陽明十指間出血。

風瘧﹐瘧發則汗出惡風﹐刺三陽經背兪之血者。

胻酸痛甚﹐按之不可﹐名曰胕髓病﹐以鑱鍼鍼絕骨﹐出血立已。

身體小痛﹐刺至陰。

諸陰之井無出血﹐間日一刺。

瘧不渴﹐間日而作﹐刺足太陽﹐渴而間日作﹐刺足少陽。溫瘧汗不出﹐爲五十九刺。

《甲乙經》曰﹕痎瘧﹐上星主之。先取譩嘻﹐後取天牖﹑風池﹑大杼。

痎瘧﹐取完骨及風池﹑大杼﹑心兪﹑上髎﹑譩嘻﹑陰都﹑太淵﹑三間﹑合谷﹑陽池﹑少澤﹑前谷﹑後溪﹑腕骨﹑陽谷﹑俠溪﹑至陰﹑通谷﹑京骨皆主之。

瘧﹐振寒熱甚﹐狂言﹐天樞主之。

瘧﹐熱盛﹐列缺主之。

瘧﹐寒厥及熱厥﹐煩心善噦﹐心滿而汗出﹐刺少商出血立已。

熱瘧口漧﹐商陽主之。

瘧﹐寒甚﹐陽溪主之。

風瘧汗不出﹐偏歷主之。

瘧﹐面赤腫﹐溫澑主之。

痎瘧﹐心下脹滿痛﹐上气﹐灸手五里﹐左取右﹐右取左。

瘧﹐項痛﹐因忽暴逆﹐掖門主之。

瘧發有四時﹐面上赤﹐﹝目巟﹞﹝目巟﹞無所見﹐中渚主之。

瘧﹐食時發心痛﹐悲傷不樂﹐天井主之。

風瘧﹐支正主之。

瘧﹐背膂振寒﹐項痛引肘腋﹐腰痛引少腹﹐四肢不舉﹐少海主之。

瘧﹐不知所苦﹐大都主之。

瘧﹐多寒少熱﹐大鍾主之。

瘧﹐咳逆﹐心悶不得臥﹐嘔甚﹐熱多寒少﹐欲閉戶牖而處﹐寒厥足熱﹐太溪主之。

瘧﹐熱少間寒﹐不能自溫﹐﹝月眞﹞脹切痛﹐引心﹐復澑主之。

瘧﹐不嗜食﹐厲兌主之。

瘧﹐瘈瘲驚﹐股膝重﹐胻轉筋﹐頭眩痛﹐解溪主之。

瘧﹐日西發﹐臨泣主之。

瘧﹐振寒﹐腋下腫﹐丘墟主之。

瘧﹐從胻起﹐束骨主之。

瘧﹐多汗﹐腰痛不能俯仰﹐目如脫﹐項如拔﹐昆侖主之。

瘧﹐實腰背痛﹐虛則鼽衄﹐飛揚主之。

瘧﹐頭重﹐寒背起﹐先寒後熱﹐渴不止﹐汗乃出﹐委中主之。

瘧﹐不渴﹐間日作﹐昆侖主之。

《濟生方》曰﹕瘧疾久不愈﹐不問男女﹐於大椎中第一骨節盡處﹐灸三七壯立效﹔或灸第三骨節亦可。

《景嶽全書》曰﹕瘧病﹐痞成難消者﹐須灸章門﹑水道等穴﹐炷宜稍大﹐多灸或連灸二三次﹐方得全愈。

導引

《保生祕要》曰﹕瘧病導引法﹐平身坐定﹐雙手擦掌﹐撫腎囊﹐兩肋靠膝﹐以聲勢向前﹐躬而後仰﹐如此用力﹐起五九之數﹐約汗透身輕爽而自愈。愼風邪。

運功﹕定艮起念﹐運上風門穴﹐多著功夫﹐蓋風由此入也。漸運入內﹐又散出外﹐上泥丸﹐降心頭﹐推開﹐或吐而愈﹐不吐亦愈。

又法﹕心頭推開至臍﹐俾脾寒之气﹐盡吐出來。

又法﹕寒時兩手跪指按雙乳下﹐用力揉﹐揉到滿身臭汗微出便好﹐要初寒而作。如單熱不寒﹐散步而呵﹐向東六次﹔如燥結﹐須睡平仰上﹐定其心志﹐舌托上齶﹐咽津液入肺經卽愈。

醫案

《儒門事親》曰﹕故息城一男子病瘧﹐求治於戴人。診兩手脈﹐皆沈伏而有力﹐內有積也。此是肥气病者﹐曰左脇下有肥气﹐腸中作痛﹐積亦痛﹐形如覆杯﹐間發止﹐今已三年﹐祈禳避匿﹐無所不至﹐終不能療。戴人曰﹕此痎瘧也。以三花神佑丸五七十丸﹐冷水送下﹐過五六行﹔次以冷水止之﹐冷主收斂故也。濕水旣盡﹐一二日煎白虎湯作頓啜之﹐瘧猶不愈﹔候五六日﹐吐之以常山散﹐去冷痰涎水六七次﹐若翻漿﹔次以柴胡湯和之﹐間用妙功丸磨之﹐瘧悉除。

一書生病瘧﹐間日一作。及秋試之日﹐乃瘧之期﹐書生憂甚﹐誤以蔥蜜合食﹐大吐涎數升﹐瘀血宿食皆盡﹐同室驚畏。至來日入院﹐瘧亦不發。此偶得吐法耳。

《東垣十書》曰﹕僉憲詹公稟甚壯﹐形甚彊﹐色甚蒼﹐年近六十矣。二月得痎瘧。予診之﹐知其飫於醲肥者﹐告之曰﹕須遠色食淡﹐調理浹月﹐得大汗乃安。公不悅。一人從旁曰﹕此易耳﹐數日可安。與劫藥三五貼﹐病退﹔旬日後又作﹐又與又退﹐纏綿至冬﹐病猶未除﹐又來求治。余知其久得藥﹐痰亦少﹐惟胃气未完﹐又天寒汗未透﹐遂以白朮﹐粥和丸﹐與二斤﹐令其遇饑時且勿飲食﹐取一二百丸﹐以熱湯下﹐只與白粥調養﹐盡此藥﹐當大汗而安。已而果然。

予次女形瘦性急﹐體本有熱﹐懷孕三月﹐適當夏暑﹐口渴思水﹐時髮小熱﹐遂教以四物湯加黃芩﹑陳皮﹑生甘艸﹑木通﹐因懶於煎煮﹐數帖而止。其後此子二歲﹐瘡痍徧身。忽一日﹐有瘡頓愈﹐數日遂成痎瘧。予曰﹕此胎毒也。瘡若再作﹐病必自安。已而果然。若於孕時確守前方﹐何病之有﹖

《丹溪心法》曰﹕一婦病瘧﹐三日一發﹐食少﹐經不行已三月﹐脈無。時冬寒認作虛寒治﹐疑誤。再診﹐見其梳洗言動如常﹐知果誤也。經不行非無血﹐脈爲痰所礙故無。非血气虛﹐乃積痰生熱﹐結伏其脈而不見耳﹐當作實熱治﹐與三花丸。旬日後食進﹐脈出帶微弦﹐謂胃气旣全﹐瘧當自愈而經行也﹐令淡滋味﹐果應。

一婦身材小﹐味厚﹐痎瘧月餘﹐間日發於申酉﹐頭與身痛﹐寒多﹐喜極熱辣湯﹐脈伏面慘晦﹐作實熱治之。以十棗湯爲末﹐粥丸黍米大﹐服十粒﹐津咽﹐日三次。令淡飲半月﹐大汗愈。

一婦人久痢﹐因哭子變瘧﹐一日五六作﹐汗如雨不止﹐脈微數疲甚﹐無邪可治﹐陰虛陽散﹐死在旦夕。且服四獸等熱劑﹐遂用參﹑朮各二兩﹐白芍藥一兩﹐黃芪半兩﹐炙甘艸二錢﹐作大劑﹐四五服而愈。

一人因勞役發嗽﹐得痎瘧﹐又服發散藥﹐變爲發熱舌短﹐語言不正﹐痰吼有聲﹐脈洪實似滑。先用獨參湯加竹瀝二蛤﹐一服後吐膠痰﹐舌本正﹔後用黃芪人參湯﹐服半月而愈。

《衛生寶鑑》曰﹕燕南河北道提刑按察司書吏髙士謙﹐年逾四十﹐至元戊寅七月間﹐暑气未退﹐因官事出外勞役﹐又因過飲﹐午後大發熱﹐而渴冰水不能解。其病早晨稍輕減﹐服藥不效﹐召予治之。診其脈弦數﹐《金匱要略》云﹕瘧脈自弦﹐弦數者多熱。瘧論曰﹕癉瘧脈數﹐肺素有熱﹐气盛於身﹐厥逆上衝﹐中气實而不外泄﹐因有所用力﹐腠理開﹐風寒舍於皮膚之內﹐分肉之間而發﹐發則陽气盛而不衰﹐則病矣。其气不及於陰﹐故但熱而不寒者﹐邪气內藏於裏﹐而外舍於分肉之間﹐令人消爍脫肉﹐故名曰癉瘧。《月令》云﹕孟秋行夏令﹐民多癉瘧。潔古云﹕動而得之﹐名曰中暍﹐以白虎加梔子湯治之。士謙遠行勞役﹐又暑气有傷﹐酒熱相搏﹐午後時助﹐故大熱而渴﹐如在甑中。先以柴胡飲子一兩下之﹐後以白虎加梔子湯﹐每服一兩﹐數服而愈。

《醫學正傳》曰﹕予壯年過杭﹐同舟有二男子﹐皆年逾四十五﹐各得痎瘧三年矣﹐俱發於寅申巳亥日﹐一人晝發於巳而退於申﹐一人夜發於亥而退於寅。予曰﹕俱到杭﹐可買藥俱與痊可。晝發者乃陰中之陽病﹐宜補气解表﹐與小柴胡湯倍柴胡﹑人參﹐加白朮﹑川芎﹑葛根﹑陳皮﹑靑皮﹑蒼朮。夜發者爲陰中之陰病﹐宜補血疏肝﹐用小柴胡合四物湯加靑皮。各與十貼﹐教其加姜棗煎﹐於未發前二時服﹐每日一貼。服至八貼﹐同日得大汗而愈﹐永不再舉。

《醫學綱目》曰﹕二婦人五十餘歲﹐形實﹐喜作勞﹐性急味厚﹐喜火食﹐夏卻患惡寒發熱﹐更作無休時﹐衣被𨿽厚尙凜凜然﹐兩手脈皆濇﹐予作雜合邪治之﹐遂以四物加陳皮﹐以人參﹑白朮爲君﹐生甘艸﹑黃蘗爲佐﹐多入薑汁﹐吞通神丸三十丸﹐回金﹑柳靑各二十丸﹐阿魏十丸。煎三貼而得睡﹐第五貼而身和﹐第七貼通身微汗﹐諸證皆去。

《本艸綱目》曰﹕一人作勞發瘧﹐服瘧藥變爲熱病﹐舌短﹐痰嗽﹐六脈洪數而滑。此痰蓄胸中﹐非吐不愈﹐以參蘆湯加竹瀝二服﹐湧出膠痰三塊﹔次與人參﹑黃芪﹑當歸煎服﹐半月而安。

《醫宗必讀》曰﹕太史楊方壺瘧發兩日﹐脈見弦緊﹐兩發後﹐苦不可支﹐且不能忌口﹐便懇截之。余曰﹕邪未盡而彊截之﹐未必獲效。卽使截住﹐必變他證。不若治法得所﹐一二劑間﹐令其自止。升麻﹑柴胡各二錢﹐提陽气上升﹐使遠於陰而寒可止﹔黃芩﹑知母各一錢五分﹐引陰气下降﹐使遠於陽而熱自已。以生薑三錢劫邪歸正﹐甘艸五分和其陰陽。一劑而減半﹐再劑而竟止矣。

新安程武修患瘧﹐每日一發﹐自巳午時起﹐直至次日寅卯而熱退﹐不逾一時則又發矣。已及一月﹐困頓哀苦﹐命兩郎君叩首無算﹐以求速愈。余曰﹕頭痛惡寒﹐脈浮而大﹐表證方張﹐此非失汗﹐必悞截也。武修云﹕寒家素有截瘧丸﹐百發百中﹐弟服之病勢增劇﹐何也﹖余曰﹕邪未解而遽止之﹐邪不能伏。請以八劑﹐四日服盡﹐決效耳。石膏﹑黃芩各三錢﹐抑陽明之熱﹐使其退就太陰﹔白豆蔻三錢﹐生薑五錢﹐救太陰之寒﹐使其退就陽明﹐脾胃爲夫妻﹐使之和合﹐則無陰陽乖亂之愆﹔半夏﹑檳榔各一錢五分﹐去胸中之痰﹔蘇葉二錢﹐發越太陽之邪﹔漧葛一錢﹐斷入陽明之路。甫三劑而瘧止。攺用小柴胡倍人參服四劑﹐補中益气服十劑而痊。

相國沈銘縝丙辰秋患瘧吐蛔﹐悶不思食﹐六脈沈細。余曰﹕瘧傷太陰﹐中寒蛔動也。用理中湯加烏梅三个﹐黃連五分﹐進四劑後﹐胸中豁然﹐寒熱亦減﹐蛔亦不吐﹔去黃連加黃芪二錢﹐生薑五錢﹐五劑而瘧止。以手書謝曰﹕早年攻苦﹐卽有寒中之患﹐醫者但明疏气﹐不解扶陽﹐積困於今﹐𨿽當盛暑﹐寒冷不敢沾唇﹐此獨不肖自知之耳。瘧發蛔動﹐幾爲性命之憂﹐幸老年侄隔垣之視﹐一匕回春。豈但超邁庸儔﹐直當上參和扁﹐嗣此有生﹐詎非慈造﹖鐫之焦府﹐與日偕長矣。

《薛氏醫案》曰﹕冬官朱省庵停食感寒而患瘧﹐自用淸脾截瘧二藥﹐食後腹脹﹐時或作痛﹔服二陳﹑黃連﹑枳實之類﹐小腹重墜﹐腿足浮腫﹔加白朮﹑山楂﹐吐食未化。謂余曰﹕何也﹖余曰﹕食後脹痛﹐乃脾虛不能克化也﹔小腹重墜﹐乃脾虛不能升舉也﹔腿足浮腫﹐乃脾虛不能運行也﹔吐食不消﹐乃脾胃虛寒無火也。治以補中益气加吳茱萸﹑炮姜﹑木香﹑肉桂﹐一劑諸證頓退﹐飲食頓加﹐不數劑而痊。

大尹曹時用患瘧﹐用止截之劑﹐反發熱惡寒﹐飲食少思﹐神思甚倦﹐其脈浮洪或微細。此陽气虛寒﹐余用補中益气﹐內參﹑芪﹑歸﹑朮各加三錢﹐甘艸一錢五分﹐加炮姜﹑附子各一錢﹐一劑而寒熱止﹐數劑而元气復。

一儒者秋患寒熱﹐至春未愈﹐胸痞腹脹﹐余用人參﹑煨生薑各二兩﹐煎頓服﹐寒熱卽止。更以調中益气加半夏﹑茯苓﹑炮姜數劑﹐元气頓復。後任縣尹﹐飲食勞倦疾作﹐服前藥卽愈。大凡久瘧﹐乃屬元气虛寒﹐蓋气虛則寒﹐血虛則熱﹐胃虛則惡寒﹐脾虛則發熱﹐陰火下流則寒熱交作﹐或吐涎不食﹐泄瀉腹痛﹐手足逆冷﹐寒戰如栗﹐若誤投以淸脾截瘧二飲﹐多致不起。

一上捨每至夏秋﹐非停食作瀉﹐必瘧痢霍亂﹐遇勞吐痰﹐頭眩體倦﹐發熱惡寒。用四物﹑二陳﹑芩﹑連﹑枳實﹑山梔之類﹐患瘧服止截之藥﹐前證益甚﹐時或徧身如芒刺然。余以補中益气加茯苓﹑半夏﹐內參﹑芪各用三錢﹐歸﹑朮各二錢﹐十餘劑少愈。若間斷其藥﹐諸病仍至。連服三十餘劑全愈。又服還少丹半載﹐形體充實。

一婦人瘧久不愈﹐發後口漧倦甚﹐用七味白朮散加麥門﹑五味﹐作大劑﹐煎與恣飲。再髮稍可﹐乃用補中益气加茯苓﹑半夏十餘劑而愈。

東洞庭馬志卿瘧後﹐形體骨立﹐發熱惡寒﹐食少體倦。用補中益气﹐內參﹑芪﹑歸﹑朮各至三錢﹐甘艸一錢五分﹐炮姜二錢﹐一劑而寒熱止﹐數劑而元气復。

一婦人勞役停食患瘧﹐或用消導止截﹐飲食少思﹐體瘦腹脹。余以補中益气﹐倍用參﹑芪﹑歸﹑朮﹑甘艸﹐加茯苓﹑半夏各一錢五分﹐炮姜五錢﹐一劑頓安。又以前藥炮姜用一錢﹐不數劑﹐元气復而全愈。

外祖母虞太孺人年八十餘﹐夏患瘧﹐諸舅以年髙不堪﹐懼其再發﹐議欲截之。予曰﹕欲一劑愈﹐亦甚易﹐何必截乎﹖乃用柴胡﹑升麻﹑葛根﹑羌活﹑防風之甘辛气淸以升陽气﹐使離於陰而寒自已﹔以知母﹑石膏﹑黃芩之苦甘寒﹐引陰气下降﹐使離於陽而熱自已﹔以豬苓之淡滲分利陰陽﹐使不得交並﹔以穿山甲引之﹔以甘艸和之。果一劑而止。

《證治準繩》曰﹕予弱冠遊鄕校時﹐校師蔣先生之內患牝瘧身痛﹐逾月不瘥﹐困甚。時予初知醫﹐延予診治﹐告以醫欲用姜附溫之。予曰﹕溽暑未衰﹐明系熱邪﹐安得寒而溫之﹖經云﹕陽並於陰則陰實而陽虛﹐陽明虛則寒栗鼓頷也。巨陽虛則腰背頭項痛﹐三陽俱虛則陰气勝﹐陰气勝則骨寒而痛﹐寒生於內﹐故中外皆寒。此所云寒﹐乃陰陽交爭互作之寒﹐非眞寒也﹐豈得用桂附溫之﹖乃處一方﹐以柴胡﹑升麻﹑葛根﹑羌活﹑防風補三陽之虛﹐升之也。何曰補虛﹖曰﹐虛非眞虛﹐以陷入陰分﹐故謂之虛﹐升之卽補矣。以桃仁﹑紅花引入陰分﹐而取陽以出還於陽分。以豬苓分隔之﹐使不復下陷。一劑而病良已。

《寓意艸》曰﹕袁繼明素有房勞內傷﹐偶因小感﹐自煎姜蔥湯表汗﹐因而發熱三日﹐變成瘧疾。余診其脈﹐豁大空虛﹐且寒不成寒﹐熱不成熱﹐气急神揚﹐知爲元陽衰脫之候。因謂其父曰﹕令郎光景﹐竊慮來日瘧至﹐大汗不止﹐難於效藥。倘信吾言﹐今晚急用人參二兩﹐煎濃湯預服防危。渠父不以爲意。次日五鼓時﹐病者精神便覺恍惚﹐扣門請救。及覓參至﹐瘧已先發矣。余甚仿徨﹐恐以人參補住瘧邪﹐𨿽救急無益也﹐只得姑俟瘧勢稍退﹐方與服之。服時﹐已汗出沾濡﹐頃之果然大汗不止﹐昏不知人﹐口流白沫﹐灌藥難入﹐直至日暮﹐白沫轉從大孔遺出。余喜曰﹕白沫下行﹐可無恐矣。但內虛腸滑﹐獨參不能勝任﹐急以附子理中湯﹐連進四小劑﹐人事方蘇﹐能言﹐但對面譚事不淸。門外有探病客﹐渠忽先知﹐家人驚以爲祟。余曰﹕此正神魂之離捨耳。吾以獨參及附子理中駟馬之力追之﹐尙在半返未返之界﹐以故能知宅外之事。再與前藥二劑而安。

陸六息先生體偉神健﹐气旺血充﹐從來無病。蒞任以後適值奇荒巨寇﹐憂勞百倍﹐因而病瘧﹐飲食減少﹐肌肉消瘦﹐形體困倦﹐口中時時噯气。其候一日輕﹐一日重﹐纏綿三月﹐大爲所苦。察脈辧證﹐因知先生之瘧﹐乃饑飽勞佚所感﹐受傷在陽明胃之一經。夫陽明受病﹐邪气淺而易愈﹐乃至爲所苦者﹐緣不識病之所在﹐藥與病邪不相值﹐反傷其正耳。誠知病邪專專在胃﹐則胃爲水谷之海﹐多气多血之區﹐一調其胃﹐而瘧立止矣。故飲食減而大便轉覺艱濇者﹐胃病而運化之機遲也﹔肌肉消瘦者﹐胃主肌肉也﹔形體困倦者﹐胃病而約束之機關不利也﹔口中時時曖气者﹐胃中不和而顯晦塞之象也。至於一日輕﹐一日重者﹐此人所不經見之證。病機之最當發明者﹐其候亦陽明胃經之候也。《內經》陽明脈解篇有曰﹕陽明之病﹐惡人與火﹐聞木聲則惕然而驚。及刺瘧篇又曰﹕陽明之證喜見火﹐喜見日月光。何經文之自悖謬耶﹖不知此正更實更虛之妙義﹐而與日輕日重之理相通者也。夫陽明得病之始則邪气有餘﹐故惡人﹑惡火﹑惡木音者﹐惡其助邪也。及其病久則邪去而正亦虛﹐故喜火﹑喜日月光者﹐喜其助正也。若是﹐則時日干支之衰旺﹐其與人身相關之故﹐可類推矣。蓋甲丙戊庚壬者﹐天時之陽也﹔乙丁己辛癸者﹐天時之陰也。瘧久食減﹐胃中之正已虛而邪去未盡﹐是以值陽日助正而邪不能勝則輕﹐值陰日助邪而正不能勝則重也。夫人身之病﹐至於與天時相召﹐亦云亟矣。使當日稍知分經用藥﹐何至延綿若是哉﹖迄今喫緊之處﹐全以培養中气爲主。蓋人𨿽一胃而有三脘之分。上脘象天﹐淸气居多﹔下脘象地﹐濁气居多。而其能升淸降濁者﹐全賴中脘爲之運用﹐一如天地定位﹐不可無人焉參贊之也。先生下脘之濁气﹐本當下傳也﹐而傳入腸中則艱。不當上升也﹐而升至胸中甚易者﹐無他﹐中脘素受飲食之傷﹐不能阻下脘濁气上干淸道耳。試觀天地間有時地气上而爲云﹐必得天气下而爲雨﹐則二气和而晴爽立至。若一味地气上升﹐天气不降﹐則太空窒塞而成陰曀之象。人之胃中亦猶是也。淸濁偶有相干﹐頃當自定﹐設有升無降則逼矣。故中脘之气旺﹐則水谷之气上升於肺而灌輸百脈﹐水谷之濁气下達於大小腸從便溺而消﹐胸中何窒塞之有哉﹖此所以培養中气爲亟亟也。中气旺則濁气不久停於下脘﹐而臍下丹田之眞气﹐方能上下無礙﹐可以呼之於根﹐吸之於蒂﹐深深其息矣。所用六味地黃丸﹐凝滯不行之藥﹐大爲胃病所不宜﹐況於濁气上干﹐反以陰濁之屬揚波助流乎﹖今訂理中湯一方﹐升淸降濁﹐爲合法耳。

