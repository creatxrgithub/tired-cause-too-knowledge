古今圖書集成醫部全錄卷三百七十七

外科跌打金刃竹木破傷門

黃帝素問

脈要精微論

肝脈搏堅而長﹐色不靑﹐當病墜若搏。因血在脇下﹐令人喘逆。

【注肝主血而主色﹐脈盛而色不見者﹐血畜於下也。當病墜傷或爲手搏所傷﹐血凝脇下﹐故喘逆也。】

金匱要略【漢張機】

金瘡脈證

寸口脈浮微而濇﹐法當亡血﹐若汗出。設不汗者﹐其身有瘡﹐被刀斧所傷﹐亡血故也。

脈經【晉王叔和】

論脈

從髙顚僕﹐內有血﹐腹脹滿﹐其脈堅彊者生﹐小弱者死。

金瘡血出太多﹐其脈虛細者生﹐數實大者死。

金瘡出血﹐脈沈小者生﹐浮大者死。

砍瘡出血一二石﹐脈來大者二十日死。

砍刺出血不止者﹐其脈止脈來大者七日死﹐滑細者生。

千金方【唐孫思邈】

打撲諸傷損

凡被打損﹐血悶搶心﹐气絕不能言﹐可擘開口﹐尿其中令下咽﹐卽醒。又墮車落馬及車碾木打﹐已死者﹐以死人安著﹐以手袖掩其口鼻眼上﹐一食頃活﹐眼開與熱小便二升。

金瘡

治金瘡者﹐無大小冬夏﹐及始初傷血出﹐便以石灰厚敷裹之﹐旣止痛﹐又速愈。無石灰﹐灰亦可用。若瘡甚深﹐未宜速合者﹐內少滑石﹐令瘡不時合也。凡金瘡出血﹐其人必渴﹐當忍之。啖燥食並肥膩之物以止渴﹐愼勿咸食。若多飲粥及漿﹐犯卽血動溢出﹐殺人。又忌嗔怒大言笑﹐思想陰陽﹐行動作勞﹐多食酸鹹﹐飲酒熱羹臛輩﹐瘡瘥後猶爾﹐出百日半年﹐乃可復常也。

河間六書【金劉完素】

破傷風論

夫風病者﹐百病之始也。淸淨則腠理閉拒﹐𨿽有大風苛毒而弗能爲害也。故破傷風者﹐通於表裏﹐分別陰陽﹐同傷寒證一例施治。閭閻庸鄙﹐往往有不知者。只知有發表者﹐不知有攻裹者﹑和解者。此汗下和三法也﹐亦同傷寒證。有在表者﹐有在裏者﹐有在半表裏者。在裏宜下﹐在表宜發汗﹐在表裏之間宜和解。然汗下亦不可過其法也。故破傷風者﹐從外至內﹐甚於內者則病甚也。因此卒暴傷損風襲之間﹐傳播經絡﹐至使寒熱更作﹐身體反彊﹐口噤不開﹐甚者邪气入髒﹐則分汗下之治。諸瘡不差﹐榮衛虛﹐肌肉不生﹐瘡眼不合者﹐風邪亦能外入於瘡﹐爲破傷風之候﹐故諸瘡不差。吁﹗世皆言著灸爲上﹐而不知火熱客毒逐經﹐諸變不可勝數。微則發熱﹐甚則生風而搐﹐或角弓反張﹐口噤目斜﹐皆因瘡鬱結於榮衛﹐不得宣通而然。亦有破傷不灸而病此者。瘡著白痂﹐則瘡口閉塞﹐气難通泄﹐故陽熱易爲鬱結﹐而熱甚則生風也。故表脈浮而無力者太陽也﹐脈長而有力者陽明也﹐脈浮而弦小者少陽也。太陽宜汗﹐陽明宜下﹐少陽宜和。若明此三法﹐而治不中病者﹐未之有也。

破傷風﹐風熱燥甚﹐怫郁在表﹐而裏气尙平者﹐善伸數欠﹐筋脈拘急﹐或時惡寒﹐或筋惕而搐﹐脈浮數而弦也﹐宜以辛熱治風之藥﹐開衝結滯而愈。猶傷寒表熱怫郁﹐而以麻黃湯辛熱發散也。凡用辛熱開衝風熱結滯﹐宜以寒藥佐之則良﹐免致藥中病而風熱轉甚也。如治傷寒發熱﹐用麻黃﹑桂枝加黃芩﹑知母﹑石膏之類是也。若止以甘艸﹑滑石﹑蔥﹑豉寒藥發散甚妙。若表不已﹐漸傳入裏﹐裏未大甚而脈弦小者﹐宜以退風熱開結滯之寒藥調之﹐或微加散風辛熱藥亦得。猶傷寒在半表半里﹐而以小柴胡和解之也。若裏勢已甚﹐而舌彊口噤﹐項背反張﹐驚惕搐搦﹐涎唾稠粘﹐胸腹滿塞﹐便溺祕結﹐或時汗出﹐脈沈洪數而弦也。然汗出者由風熱郁甚於裏﹐而表熱稍罷﹐則腠理疏泄而心火熱甚﹐故汗出也。法宜除風散結寒藥下之﹐後以退風熱開結滯之寒藥調之﹐則熱退結散而風自愈矣。

活法機要【元張潔古】

墜損

夫從髙墜下﹐惡血畱於內﹐不分十二經絡﹐醫人俱作風中肝經﹐畱於脇下﹐以中風療之。血者皆肝之所主﹐惡血必歸於肝﹐不問何經之傷﹐必畱於脇下﹐蓋肝主血故也。痛甚則必有自汗﹐但人人有汗出﹐皆屬風證﹐諸風皆屬於肝木﹐況敗血凝泣﹐逆其所屬﹐入於肝也。從髙墜下﹐逆其上行之血气﹐非肝而何﹖非傷寒無汗﹐旣曰汗﹐必自風化之也﹐故以破血行經藥治之。

若登髙墜下﹐重物撞打﹐箭鏃刃傷﹐心腹胸中停積郁血不散﹐以上中下三焦分之﹐別其部分。上部﹐易老犀角地黃湯﹑中部桃仁承气湯﹑下部抵當湯之類下之﹐亦可以小便酒同煎治之。

更有內加生地黃﹑當歸煎者﹐有加大黃者。又法﹐虛人不禁下者﹐以四物湯加穿山甲煎服妙。亦有花蕊石散﹐以童子小便煎或酒服之者。此藥與前寒藥﹐正分陰陽﹐不可不辧也。若瘀血已去﹐用復元通气散加當歸煎服﹐亦可。

丹溪心法【元朱震亨】

跌撲損傷

趺撲損傷﹐須用蘇木和血﹐黃連降火﹐白朮和中﹐童便煎妙。在下者﹐可先須補接﹐後下瘀血﹔在上者﹐宜飲韭汁﹐或和粥喫。切不可飲冷水。血見寒則凝﹐但一絲血入心卽死。

破傷風

破傷風多死﹐治宜防風﹑全蠍之類。非全蠍不開﹐十个爲末﹐酒調﹐日三次。

破傷風血凝心﹐鴉翅燒灰存性﹐研細﹐酒調一錢。

證治要訣【明戴思恭】

顚撲

僕踣不知曰顚﹐兩下相搏曰撲﹐其爲損一也。因顚撲而迷悶者。酒調蘇合香丸﹐或雞鳴散。或和气飲加大黃﹐入酢少許煎﹔或童便調黑神散﹐不用童便﹐用蘇木煎酒調亦得。顚撲傷疼﹐酒調琥珀散極佳。再用烏藥順气散以治之﹐風腰疼尢宜。有顚撲人服藥﹐並燻洗搽藥﹐皆不效自若﹔或教以用白芍藥﹑赤芍藥﹑威靈仙﹑乳香﹑沒藥各等分﹐爲細末和勻﹐酒調服之﹐隨卽痛減其半。

刀傷

刀傷血不止﹐一味白芍藥散﹐白酒調服﹐卽以散摻傷處。或其血出不透﹐致惡血壅滯﹐傷處赤腫﹐或攻四肢頭面﹐並雞鳴散﹐或煎紅花調黑神散。其有血出不止﹐勢難遏者﹐用龍骨﹑乳香等分研末窒患處﹐蛇魚艸搗塞尢妙。非特可治刀傷﹐撲血不止亦可。

醫學正傳【明虞摶】

破傷風

《內經》云﹕風者﹐百病之始也﹐淸淨則腠理閉拒﹐𨿽有大風苛毒而弗能爲害也。若夫破傷風論﹐因事擊破皮肉﹐往往視爲尋常﹐殊不知風邪乘虛而客襲之﹐漸而變爲惡候。又諸瘡久不合口﹐風邪亦能內襲﹔或用湯淋洗﹐或用艾焚灸﹐其湯火之毒气﹐亦與破傷風邪無異。其爲證也﹐皆能傳播經絡﹐燒爍眞气﹐是以寒熱間作﹐甚則口噤目邪﹐身體彊直﹐如角弓反張之狀﹐死在旦夕﹐誠可哀憫。治之之法﹐當同傷寒處治。因其有在表﹑在裏﹑半表半里三者之不同﹐故不離乎汗下和三法也。是故在表者汗之﹐在裏者下之﹐在表裏之間者宜和解之。又不可過其法也。閭閻野人﹐多不識此證﹐殺人甚易。早不求醫治療﹐而袖手待斃﹐哀哉﹗

醫學入門【明李梴】

折傷

折傷有傷身體﹐或墜跌打撲﹐倒壓閃脞﹐气血郁遏而破﹐或金刃傷皮出血﹐外損筋骨者可治﹔內損臟腑裏膜及破陰子耳後者﹐皆不治。

未出血者﹐宜蘇木去瘀﹐黃連降火﹐白朮和中﹐三味用童便入酒煎服﹐在上者宜韭汁和粥喫﹐在下者可下。血冷則凝﹐不可飲冷水﹐引血入心則死。消瘀雞鳴散﹑花蕊石散﹑順气木香勻气散﹐加童便﹑紅曲或紅酒。已出血者﹐急用陳王丹止血﹐先服補托藥而後消瘀。虛甚者亦不敢下。血虛者四物湯加穿山甲。气虛者用蘇木﹑參﹑芪﹑當歸﹑陳皮﹑甘艸服半月﹐脈散漸收﹐方敢以煎藥調下自然銅末一味﹐空心服之。如骨不碎折者忌用。素虛損甚者﹐紫河車丹去麝香。但損傷妙在補气血﹐或被寒冷者﹐先宜散寒。

折傷專主血論﹐非如六淫七情﹐有在气在血之分。然肝主血﹐不問何經所傷﹐惡血必歸於肝﹐流於脇﹐郁於腹﹐而作脹痛或增寒熱﹐實者下之﹔虛者當歸須散﹑復元活血湯調之﹐或十全大補湯加香附﹑陳皮﹑貝母等分﹐水煎服。

凡損傷瘡口忽幹﹐毒攻腹內﹐恍惚煩悶嘔吐﹐及已出血多﹐而又嘔血不止者﹐難治。初起嘔吐者﹐用平胃散爲末內服﹐外用薑汁調敷。破傷風浮腫者江鰾丸﹐气弱者只用蜜導法。

或始而出血過多﹐或瘡口早合﹐瘀血停滯﹐俱是血分受病。血屬陰﹐五臟所主﹐始𨿽在表﹐隨卽入裏﹐故多死也。宜養血當歸地黃湯﹑活神丹﹑托裏散﹑內托十宣散以防毒陷﹐外用魚鰾散﹐或用鼠頭骨爲末﹐臘月豬脂調敷。

破傷

又有破傷水濕﹐口噤彊直者﹐用牡蠣爲末敷之﹐仍以甘艸煎湯調服二錢。

或病巳十分安痊﹐而忽有口噤反張﹐筋搐痰壅﹐似破傷風證﹐又似痓證﹐其實乃气血俱虛也。凡癰疽潰後﹐膿血大泄﹐陽隨陰散變證﹐只宜大補气血﹐果系風痓﹐亦不宜以風藥治之。血虛者﹐四物湯加參﹑朮气虛者﹐補中益气湯去升麻﹑陳皮﹐加酒炒黑黃蘗﹑五味子﹑麥門冬﹑肉桂大劑服之。气血俱虛﹐汗多作渴寒熱者﹐十全大補湯加桂﹑附﹑麥門冬﹑五味子﹔呃逆者﹐托裏溫中湯。若妄投風藥者死。

杖瘡

杖瘡﹐於法本不當治。據古方破瘀去血爲先﹐一杖畢﹐卽飲童便和酒﹐不可喫茶﹐免血攻心。待神气定後﹐體盛者﹐用雞鳴散下之﹔體薄者﹐瘡攻寒熱﹐惡心少食﹐宜當歸須散加柴胡﹑羌活。气郁﹐加木香﹔心腹脹痛﹐加童便﹔心下脹滿﹐气不通暢﹐加木香﹑檳榔。外用熱豆腐鋪在杖處﹐其气如蒸﹐其肉卽紫﹔復以熱豆腐鋪之﹐以紫肉散盡淡紅爲度。出膿血潰爛者亦宜。甚者內服乳香定痛散﹐隨以熱酒盡量而飲。虛者﹐潰後宜大補气血脾胃﹐兼吞紫河車丹﹐最易平復。外貼黃蠟膏﹑馬齒膏。凡杖瘡忽幹﹐毒攻腹內﹐恍惚煩悶嘔吐者﹐難治。

薛氏醫案【明薛己】

正體主治大法

一脇肋脹痛﹐若大便通和﹐喘咳吐痰者﹐肝火侮肺也﹐用小柴胡湯加靑皮﹑山梔淸之。若胸腹脹痛﹐大便不通﹐喘咳吐血者﹐瘀血停滯也﹐用當歸導滯散通之。《內經》云﹕肝藏血﹐脾統血。蓋肝屬木﹐生火侮土﹐肝火旣熾﹐肝血必傷﹐脾气必虛﹐宜先淸肝養血﹐則瘀血不致凝滯﹐肌肉不致徧潰﹔次壯脾健胃﹐則瘀肉易潰﹐新肉易生。若行克伐﹐則虛者益虛﹐滯者益滯﹐禍不旋踵矣。

一肚腹作痛﹐或大便不通﹐按之痛甚﹐瘀血在內也﹐用加味承气湯下之﹔旣下而痛不止﹐按之仍痛﹐瘀血未盡也﹐用加味四物湯補而行之。若腹痛按之不痛﹐血气傷也﹐用四物湯加參﹑芪﹑白朮補而和之。若下而胸脇反痛﹐肝血傷也﹐用四君﹑芎﹑歸補之﹔旣下而發熱﹐陰血傷也﹐用四物﹑參﹑朮補之﹔旣下而惡寒﹐陽气傷也﹐用十全大補湯補之﹔旣下而惡寒發熱﹐气血俱傷也﹐用八珍湯補之﹔旣下而欲嘔﹐胃气傷也﹐用六君﹑當歸補之﹔旣下而泄瀉﹐脾腎傷也﹐用六君﹑肉果﹑破故紙補之。若下後手足俱冷﹐昏潰出汗﹐陽气虛寒也﹐急用參附湯﹔吐瀉手足俱冷﹐指甲靑者﹐脾腎虛寒之甚也﹐急用大劑參附湯﹔口噤手撒﹐遺尿痰盛﹐唇靑體冷者﹐虛極之外證也﹐急投大劑參附湯﹐多有得生者。

一肌肉間作痛﹐營衛之气滯也﹐用復元通气散﹔筋骨作痛﹐肝腎之气傷也﹐用六味地黃丸。內傷下血作痛﹐脾胃之气虛也﹐用補中益气湯﹔外傷出血作痛﹐脾肺之气虛也﹐用八珍湯。大凡下血不止﹐脾胃之气脫也﹔吐瀉不食﹐脾胃之气敗也。苟預爲調補脾胃﹐則無此患矣。

一作痛若痛至四五日不減﹐或至一二日方痛﹐欲作膿也﹐用托裏散。若以指按下復起﹐膿已成也﹐刺去其膿﹐痛自止。若頭痛時作時止气血虛也﹐痛而兼眩屬痰也﹐當生肝血﹐補脾气。

一靑腫不消﹐用補中益气湯以補气﹔腫黯不消﹐用加味逍遙散以散血。若焮腫脹痛﹐瘀血作膿也﹐以八珍湯加白芷托之。若膿潰而反痛﹐气血虛也﹐以十全大補湯補之。若骨接而復脫﹐肝腎虛也﹐用地黃丸。腫不消﹐靑不退﹐气血虛也﹐內用八珍湯﹐外用蔥熨法﹐則瘀血自散﹐腫痛日消。若行血破血﹐則脾胃愈虛﹐運气愈滯。若敷貼涼藥﹐則瘀血益凝﹐內腐益深﹐致難收拾。

一發熱若出血過多﹐或潰膿之後﹐脈洪大而虛﹐重按全無﹐此陰虛發熱也﹐用當歸補血湯。脈沈微﹐按之軟弱﹐此陰盛發躁也﹐用四君﹑姜﹑附。若發熱煩躁﹐肉瞤筋惕﹐亡血也﹐用聖愈湯。如汗不止﹐血脫也﹐用獨參湯。其血脫脈實﹐汗後脈躁者難治﹐細小者易治。《外臺祕要》云﹕陰盛發躁﹐欲坐井中﹐用附子四逆湯加蔥白。王太僕云﹕凡熱來復去﹐晝見夜伏﹐夜見晝伏﹐不時而動者﹐名曰無火﹐此無根之虛火也。

一作嘔﹐若因痛甚﹐或因克伐而傷胃者﹐用四君﹑當歸﹑半夏﹑生薑。或因忿怒而傷肝者﹐用小柴胡湯加山梔﹑茯苓。若因痰火盛﹐用二陳湯加姜炒黃連﹑山梔。若因胃气虛﹐用補中益气湯加生薑﹑半夏。若出血過多或因潰後﹐用六君子湯加當歸。

一喘咳﹐若出血過多﹐面黑胸脹﹐或胸膈痛而發喘者﹐乃气血乘於肺也﹐急用二味參蘇飲。若欬血衄血者﹐乃气逆血蘊於肺也﹐急用十味參蘇飲加山梔﹑芩﹑連﹑蘇木。

一作渴﹐若因出血過多﹐用四物﹑參﹑朮﹔如不應﹐用人參﹑黃芪以補气﹐當歸﹑熟地以養血。若因潰後﹐用八珍湯。若胃熱傷津液﹐用竹葉黃芪湯。胃虛津液不足﹐用補中益气湯。胃火熾盛﹐竹葉石膏湯。若煩熱作渴﹐小便淋濇﹐乃腎經虛熱﹐非地黃丸不能救。

一出血﹐若患處或諸竅出者﹐肝火熾盛﹐血熱錯經而妄行也﹐用加味逍遙散淸熱養血。若中气虛弱﹐血無所附而妄行﹐用加味四君子湯﹑補中益气湯。或元气內脫﹐不能攝血﹐用獨參湯加炮姜以回陽﹔如不應﹐急加附子。或血蘊於內而嘔血﹐用四物加柴胡﹑黃芩。凡傷損勞碌怒气﹐肚腹脹悶﹐誤服大黃等藥﹐傷陽絡則爲吐血衄血尿血﹐傷陰絡則爲血積血塊。肌肉靑黯﹐此脾肺虧損﹐經隧失職﹐急補脾肺亦有生者。但患者不悟此理﹐不用此法﹐惜哉﹗

一手足傷損﹐若元气虛弱﹐或不戒房勞﹐或妄行攻伐﹐致死肉上延﹐或腐而不痛﹐黑而不脫者﹐當大補元气﹐庶可保生。若手足節解斷去者﹐無妨﹐骨斷筋連﹐不急剪去﹐若侵及好肉則不治。若預爲調補脾气﹐則無此患。大凡膿瘀內焮者﹐卽鍼之而投托裏散。或口噤遺尿而似破傷風者﹐急用十全大補湯加附子﹐多有生者。

一腐肉不潰﹐或惡寒而不潰﹐用補中益气湯﹐發熱而不潰﹐用八珍湯。若因克伐而不潰者﹐用六君子湯加當歸。其外皮黑堅硬不潰者﹐內火蒸炙也﹐內服八珍湯﹐外塗當歸膏。其死肉不能潰﹐或新肉不能生而致死者﹐皆失於不預補脾胃也。

一新肉不生﹐若患處夭白﹐脾气虛也﹐用六君子﹑芎﹑歸。患處緋赤﹐陰血虛也﹐用四物﹑參﹑朮。若惡寒發熱﹐气血虛也﹐用十全大補湯。膿稀白而不生者﹐脾肺气虛也﹐用補中益气湯。膿血赤而不生者﹐心脾血虛也﹐用東垣聖愈湯。寒熱而不生﹐肝火動也﹐用加味逍遙散。晡熱而不生﹐肝血虛也﹐用八珍﹑牡丹皮。食少體倦而不生﹐脾胃气虛也﹐用六君子湯。膿穢而不生者﹐陰虛邪火也﹐用六味地黃丸。四肢困倦﹐精神短少而不生者﹐元气內傷也﹐用補中益气湯。如夏月用調中益气湯﹐作瀉用淸暑益气湯﹐秋令作瀉用淸燥湯。

一傷重昏憒者﹐急灌以獨參湯﹐𨿽內有瘀血﹐切不可下﹐急用花蕊石散內化之﹐恐因瀉而亡陰也。若元气虛甚者﹐尢不可下﹐亦用前散化之。凡瘀血在內﹐大小便不通﹐用大黃﹑﹝石卜﹞硝﹔血凝而不下者﹐急用木香﹑肉桂末二三錢﹐以熱酒調灌服﹐血下乃生。如怯弱之人﹐用硝﹑黃須加肉桂﹑木香同煎﹐假其熱以行其寒也。

一大便祕結﹐若大腸血虛火熾者﹐用四物湯送潤腸丸﹐或以豬膽汁導之。若腎虛火燥者﹐用六味地黃丸。腸胃气虛﹐用補中益气湯。

一傷損證用黑羊皮者﹐蓋羊性熱﹐能補气也。若杖瘡傷甚﹐內肉已壞﹐欲其潰者貼之﹐成膿固速。苟內非補劑﹐壯其根本﹐毒气不無內侵﹔外非砭刺泄其瘀穢﹐良肉不無傷壞。若受刑輕﹐外皮破傷者﹐但宜當歸膏敷貼﹐更服四物﹑芩﹑連﹑柴胡﹑山梔﹑白朮﹑茯苓。又瘡痂不結﹐傷肉不潰﹐死血自散﹐腫痛自消。若槪行罨貼﹐則醞釀瘀毒矣。

一跳躍捶胸閃挫舉重勞役恚怒而胸腹痛悶﹐喜手摸者﹐肝火傷脾也﹐用四君﹑柴胡﹑山梔。畏手摸者﹐肝經血滯也﹐用四物﹑柴胡﹑山梔﹑桃仁﹑紅花。若胸脇作痛﹐發熱晡熱﹐肝經血傷也﹐用加味逍遙散。若胸脇作痛﹐飲食少思﹐肝脾气傷也﹐用四君﹑芎﹑歸﹑柴﹑梔﹑丹皮。若胸腹脹滿﹐飲食少思﹐肝脾气滯也﹐用六君加柴胡﹑芎﹑歸。若胸腹不利﹐食少無寐﹐脾气鬱結也﹐用加味歸脾湯。若痰气不利﹐脾肺气滯也﹐用二陳﹑白朮﹑芎﹑歸﹑梔子﹑靑皮。若咬牙發搐﹐肝旺脾虛也﹐用小柴胡湯﹑川芎﹑山梔﹑天麻﹑釣藤鉤。或用風藥則肝血益傷﹐肝火益甚﹔或飲糖酒則腎水益虛﹐肝火愈熾。若用大黃等藥﹐內傷陰絡﹐反致下血﹐少壯者必爲痼疾﹐老弱者多致不起。

一破傷風﹐河間云﹕風證善行數變﹐入髒甚速﹐死生在反掌之間﹐宜急分表裏虛實而治之。邪在表者﹐則筋脈拘急﹐時或寒熱﹐筋惕搐搦﹐脈浮弦﹐用羌活防風湯散之。在半表半里者﹐則頭微汗﹐身無汗﹐用羌活湯和之。傳入裏者﹐舌彊口噤﹐項背反張﹐筋惕搐搦﹐痰涎壅盛﹐胸腹滿悶﹐便溺閉赤﹐時或汗出﹐脈洪數而弦﹐以大芎黃湯導之。旣下而汗仍出﹐表虛也﹐以白朮防風湯補之﹐不時灌以粥飲爲善。前云乃气虛未損之法也。若膿血大泄﹐陽隨陰散﹐气血俱虛﹐而類前證者﹐悉宜大補脾胃﹐切忌祛風之藥。

一發痙﹐仲景云﹕諸痙項彊﹐皆屬於濕。又云﹕太陽病發汗太多﹐因致痙。風病﹐下之則痙復發﹐汗則拘急。瘡家發汗則痙﹐是汗下重亡津液所致。有汗而不惡寒曰柔痙﹐以風能散气也﹐宜白朮湯加桂心﹑黃芪。無汗而惡寒曰剛痙﹐以寒能濇血也﹐宜葛根湯。皆血气內傷﹐筋無所營而變﹐非風也。杖瘡及勞傷气血而變者﹐當補血气﹔未應﹐用獨參湯。手足冷加桂﹑附﹐緩則不救。

證治準繩【明王肯堂】

傷損總論

傷損論曰﹕夫傷損﹐必須求其源﹐看其病之輕重﹐審其損之深淺﹐凡人一身之間﹐自頂至足﹐有斫傷﹑打傷﹑跌傷及諸刃傷者皆有之。凡此數證﹐各有其說﹐有當先表裏而後服損藥者﹐爲醫者當循其理治之。然醫者意也﹐不知意者﹐非良醫也。或者稟性愚昧﹐不能觀其証之輕重﹐明其損之淺深﹐未經表裏通利﹐先服損藥﹐誤人多矣。有因此痰涎上攻﹐有因此大小臟腑閉結﹐差之毫釐﹐謬以千里﹐所謂醫不三世﹐不服其藥﹐信哉﹗此論治損傷之大綱也。然用藥固不可差﹐而整頓手法尢不可孟浪。今以人之周身﹐總三百六十五骨節﹐開列於後。

節骨條分

人身總有三百六十五骨節﹐以一百六十五字都關次之首﹔自鈴骨之上爲頭﹐左右前後至轅骨﹐以四十九字﹐共關七十二。

骨巓中爲都顱骨者一﹐有勢微有髓及有液。

次顱﹐爲髏骨者一﹐有勢微有髓。

髏前﹐爲頂威骨者一﹐微有髓。女人無此骨。

髏後﹐爲腦骨者一﹐有勢微有髓。

腦後﹐爲枕骨者一﹐有勢無液。

枕骨之中附下﹐爲天蓋骨者一﹐下爲肺系之本。

蓋骨之後﹐爲天柱骨者一﹐下屬脊窳﹐有髓。

蓋前﹐爲言骨者一﹐言上復合於髏骨﹐有勢無髓。

言下﹐爲舌本骨者﹐左右共二﹐有勢無髓。

髏前﹐爲顖骨者一﹐無勢無液。

顖下﹐爲伏委骨者一﹐俚人訛爲伏犀骨者是也﹐無勢髓。

伏委之下﹐爲俊骨者一﹐附下卽眉宇之分也﹐無勢髓。

眉上左﹐爲天賢骨者一﹐無勢髓﹐下同。

眉上右﹐爲天貴骨者一。眉上﹐直目睛也。

左睛之上﹐爲智宮骨者一﹐無勢髓。

右睛之上﹐爲命門骨者一。兩睛之下﹐中爲鼻。

鼻之前﹐爲梁骨者一﹐無勢髓。

梁之左﹐爲顴骨者一﹐有勢無髓﹐下同。

梁之右﹐爲糾骨者一。顴糾之後﹐卽耳之分。

梁之端﹐爲嵩柱骨者一﹐無勢髓。

左耳﹐爲司正骨者一﹐無勢髓﹐下同。

右耳﹐爲納邪骨者一。

正邪之後﹐爲完骨者﹐左右共二﹐無勢無髓。

正邪之上附內﹐爲嚏骨者一﹐無勢少液。

嚏後之上﹐爲通骨者﹐左右前後共四﹐有勢少液。

嚏上﹐爲齶骨者一﹐無勢多液。

其齶後連屬爲頷也。左頷﹐爲乘骨者一﹐有勢多液﹐下同。

右頷﹐爲車骨者一。

乘車之後﹐爲轅骨者﹐左右共二﹐有勢有液。

乘車上下﹐出齒牙三十六事﹐無勢髓。庸下就一﹐則不滿其數。

復次﹐鈴骨之下﹐爲膻中﹐左右前後至蓧﹐以四十字關九十七骨。

轅骨之下左右﹐爲鈴骨者二﹐多液。

鈴中﹐爲會厭骨者一﹐無勢髓。

鈴中之下﹐爲咽骨者﹐左中及右共三﹐無髓﹐下同。

咽下﹐爲喉骨者﹐左中及右共三﹐下同。

喉下﹐爲嚨骨者﹐環次共十事。

嚨下之內﹐爲肺系骨者﹐累累然共十二﹐無勢髓。

肺系之後﹐爲谷骨者一﹐無髓﹐下同。

谷下爲穀道骨者﹐左右共二。

嚨外次下﹐爲順骨者共八﹐少液﹐下同。

順骨之端﹐爲順隱骨者共八。

順下之左﹐爲洞骨者一。女人無此。

順下之右﹐爲棚骨者一。女人無此。

洞棚之下中央﹐爲﹝骨曷﹞骭骨者一﹐無髓。俚人呼爲鳩尾。

﹝骨曷﹞骭直下﹐爲天樞骨者一﹐無髓。

鈴下之左右﹐爲缺盆骨者二﹐有勢多液。

左缺盆前之下﹐爲下厭骨者一﹐無髓﹐下同。

右缺盆前之下﹐爲分膳骨者一﹐下同。

厭膳之後附下﹐爲倉骨者一。

倉之下左右﹐爲髎骨者共八﹐有勢無液。

髎下之左﹐爲胸骨者一。男子此骨大者好勇。

髎下之右﹐爲蕩骨者一。女子此骨大則失夫。

胸之下﹐爲烏骨者一。男子此骨滿者發早白。

蕩之下﹐爲臆骨者一。此骨髙﹐多訛妄。

鈴中之後﹐爲脊窳骨者﹐共二十二﹐上接天柱﹐有髓。

脊窳次下﹐爲大動骨者一﹐上通天柱﹐共成二十四椎。

大動之端﹐爲歸下骨者一﹐道家謂之尾閻。

歸下之後﹐爲篡骨者一。此骨能限精液。

歸下之前﹐爲蓧骨者一。此骨薄者﹐多處貧下。

復次﹐缺盆之下左右至襯﹐以二十五字關六十骨。此下止分兩手臂至十指之端眾骨。

支其缺盆之後﹐爲傴甲骨者﹐左右共二﹐有勢多液。

傴甲之端﹐爲甲隱骨者﹐左右共二。此骨長則至賢。

前支缺盆﹐爲飛動骨﹐左右共二。此骨短﹐病痱緩。

次飛動之左﹐爲龍臑骨者一﹐有勢無髓無液﹐下同。

次飛動之右﹐爲虎衝骨者一。

龍臑之下﹐爲龍本骨者一﹔虎衝之下﹐爲虎端骨者一﹐俱有勢有髓。

本端之下爲腕也。龍本上內﹐爲進賢骨者一。男子此骨隆爲名臣。

虎端上內﹐爲及爵骨者一。女人此骨髙﹐爲命婦。

腕前左右﹐爲上力骨者共八﹐有勢多液﹐下同。

次上力爲駐骨者﹐左右共十﹐下同。

次駐骨﹐爲搦骨者﹐左右共十。

次搦﹐爲助勢骨者﹐左右共十。左助外爲爪﹐右助外爲甲。

爪甲之下﹐各有襯骨﹐左右共十﹐無勢無液。

復次﹐﹝骨曷﹞骭之下﹐左右前後至初步﹐以五十一字關一百三十六骨﹐此下至兩乳下﹐分左右自兩足心眾骨所會處也。

﹝骨曷﹞骭之下﹐爲心蔽骨者一﹐無髓。

﹝骨曷﹞骭之左﹐爲脇骨者﹐上下共十二﹐居小腸之分也。

左脇之端﹐各有脇隱骨者﹐分次亦十二﹐無髓。

脇骨之下﹐爲季脇骨者共二﹐多液。

季脇之端﹐爲季隱骨者共二﹐無髓。

﹝骨曷﹞骭之右﹐爲肋骨者共十二﹐處太陽之分也。

肋骨之下﹐爲﹝月少﹞肋骨者共二﹐各無隱骨﹐惟獸有之。

右肋之端﹐爲肋隱骨者共十二﹐無髓。

蓧骨之前﹐爲大橫骨者一﹐有勢少髓。

橫骨之前﹐爲白環骨者共二﹐有勢有液。

白環之前﹐爲內輔骨者﹐左右共二﹐有勢有液﹐下同。

內輔之後﹐爲骸關骨者﹐左右共二﹐下同。

骸關之下﹐爲楗骨者﹐左右共二。

楗骨之下﹐爲髀樞骨者﹐左右共二﹐有勢多髓。

髀樞下端﹐爲膝蓋骨者﹐左右共二﹐無勢多液。

膝蓋左右﹐各有俠升骨者共二。有勢多液。

髀樞之下﹐爲﹝骨行﹞骨者﹐左右共二﹐有勢多髓。

﹝骨行﹞骨之外﹐爲外輔骨者﹐左右共二﹐有勢有液﹐下同。

﹝骨行﹞骨之下﹐爲立骨者﹐左右共二。

立骨左右﹐各有內外踝骨者共四﹐有勢少液。

踝骨之前﹐各有下力骨者﹐左右共十﹐有勢多液。

踝骨之後﹐各有京骨者﹐左右共二﹐有勢少液。

下力之前﹐釋欹之前﹐各有起僕骨者共十﹐有勢。

起僕之前﹐各有平助骨者﹐左右共十﹐有勢。

平助之前﹐各有襯甲骨者﹐左右共十﹐無勢少液。

釋欹兩旁﹐各有核骨者﹐左右共二﹐有勢多液。

起僕之下﹐各有初步骨者﹐左右共二﹐有勢無髓有液。女人則無此骨。

凡此三百六十五骨也。天地相乘﹐惟人至靈。其女人則無頂威。散血膏敷貼。或趺磕損傷未破皮肉者﹐用捕肉膏敷貼。

凡刀斧斫磕趺破上唇而拔缺者﹐用絹片一小條﹐從腦後縛向前來縛合縫定﹐次挾封口藥﹐外以散血膏敷貼。如下唇整法﹐卻以絹片從下頦兜縛﹐及如前法整頓﹐次掞末敷藥。或無腫﹐不須敷藥。

凡偶含刀在口內戲耍﹐誤封斷舌頭﹐未全斷者﹐用封口藥敷﹐一日換二三次藥﹐七八日全安。

凡兩臉涎囊被刀斧斫磕跌墮等傷﹐傷開涎囊者﹐用絹棧縫合﹐卻以封口藥塗敷﹐外以散血膏敷貼﹔七八日接住肉﹐剪去綫﹐挾封口藥。

凡牙齒被人打趺砍磕﹐去了牙齒者﹐只用補肌散摻﹐及封口藥掞﹐服破血藥止痛藥﹐並用水煎藥服﹐不宜用酒煎藥﹐須知此法﹐乃大有功。

凡牙斷趺磕斫傷﹐牙齒未動者﹐用芙蓉膏末摻。如齒動者﹐用蒺藜根燒存性爲末﹐常揩搽之﹐卽牢。

凡割喉者﹐用腳騎患人頭項﹐以絲綫先縫內喉管﹐卻縫外頸皮﹐用封口藥塗敷﹐外以散血膏敷貼換藥。或喉被人打歪﹐以手搖正﹐卻以前膏敷貼。若結喉傷重﹐軟喉斷﹐不可治。以湯與之﹐得入腸者可治﹐若並出者不可治。

頸骨肩胛脇肋傷﹕凡髙處跌墮﹐頸骨摔進者﹐用手巾一條﹐繩一條﹐系在房上垂下來﹐以手兜縛頦下﹐系於後腦﹐殺縛接繩頭﹐卻以瓦罌一个五六寸髙﹐看捺人淺深﹐斟酌髙低﹐令患人端正坐於罌上﹐令伸腳坐定﹐醫者用手掣捺平正﹐說話令不知覺﹐以腳一踢﹐踢去罌子﹐如在左用手左邊掇出﹐如在右用手右邊掇出﹐卻以接骨膏﹑定痛膏敷貼。又一法﹐令患人臥牀上﹐以人擠其頭﹐雙足踏兩肩卽出。

凡左右兩肩骨跌墮失落﹐其骨叉出在前﹐可用手巾系手腕在胸前﹔若出在後﹐用手巾系手腕在背後。若左出折向右肱﹐右出折向左肱﹐其骨卽入。接左摸右鬢﹐接右摸左鬢﹐卻以定痛膏﹑接骨膏敷之。

凡肩井骨及脇下有損﹐不可束縛﹐只捺令平正﹐用補肉膏﹑接骨膏﹑定痛膏敷貼。兩肋骨亦然。

凡肩賻骨出﹐相度如何整﹐用椅一个﹐令患人於椅後伸兩手於左洞﹑右棚及初步等五骨﹐止有三百六十骨。又男子女人一百九十骨﹐或隱或襯﹐或無髓勢﹔餘二百五十六骨﹐並有髓液以藏諸筋﹐以會諸脈溪谷﹐相需而成身形﹐謂之四大。此骨度之常也。

頭目鼻耳傷﹕凡腦骨傷破﹐輕手撙捺平正。若皮不破者﹐用退腫膏敷貼﹔若皮破肉損者﹐先用封口藥掞之﹐外以散血膏貼之﹔若皮破血流者﹐用止血散掞之﹔若腫痛者﹐用葛葉﹑毛藤葉﹑楓葉尾砍爛敷之﹐不可見風著水﹐恐成破傷風。

凡腦骨傷碎在鞕處﹐可治。若傷太陽穴﹐不可治。如在髮際﹐須剪剃去發﹐看皮破不破﹐依上用藥敷。若欲洗﹐宜用熟油和藥水洗﹐或和溫茶洗之。

凡面目傷﹐靑黑色﹐用一紫散敷﹐或紫金膏貼。傷重者用補肉膏敷貼。

凡腦兩角及後枕或兩眉有傷﹐可治。眼睛傷﹐瞳神不碎﹐可治。或眼泡傷紫黑色﹐用一紫散敷貼﹐或紫金膏敷貼。傷重者﹐用補肉膏敷貼。或頂心有損﹐則難治。

凡鼻兩孔傷凹者﹐可治。血出無妨。鼻梁打撲跌磕凹陷者﹐用補肉膏敷貼。若兩鼻孔跌磕傷開孔竅﹐或刀斧傷開孔竅﹐用封口藥掞傷處﹐外以散血膏貼之﹐退腫。

凡耳斫跌打落﹐或上脫下粘﹐或下脫上粘﹐內用封口藥掞﹐外用散血膏敷貼﹔及耳後看脫落所向﹐用鵝翎橫夾定﹐卻用竹夾子直上﹐橫縛定。縛時要兩耳相對﹐輕縛住。

舌唇口喉齒腮傷﹕凡唇口刀斧斫磕跌墮等傷﹐破皮傷肉者﹐先用桑白皮綫縫合﹐卻以封口藥塗敷﹐次以散血膏敷貼﹐牽住所封藥﹐不令開落﹐仍少言語。

凡跌破唇耳鼻而拔缺者﹐卽以封口藥掞﹐外以散血膏敷貼。若缺唇缺耳﹐先用麻藥塗之﹐卻以剪刀剪去外些皮﹐卽以絹綫縫合﹐缺耳作二截縫合﹐缺唇作三截縫合﹐以雞子黃油塗﹐次以金毛狗脊毛薄摻些於上﹐次以封口藥塗抹之。次日﹐以茶輕洗就掞末。一日換一次﹐至八日剪去綫﹐又掞末。

凡腮頰顴刀斧斫磕跌墮等傷破皮肉者﹐用封口藥塡瘡口﹐外以椅﹐手圈住﹐及以軟衣被盛塾脇下﹐使一人捉定﹐兩人拔伸﹐卻墜下手腕﹐又著曲著手腕﹐按捺平正﹐卻以定痛膏﹑接骨膏敷貼﹐絹片縛之。

手傷﹕手有四折骨﹐六出臼。凡手臂出臼﹐此骨上段骨是臼﹐下段骨是杵﹐四邊筋脈鎖定﹐或出臼亦挫損筋﹐所以出臼。此骨須拽手直﹐一人拽﹐須用手把定此間骨﹐搦教歸窠﹔看骨出那邊﹐用竹一片﹐夾定一邊﹐一邊不用夾﹐須在屈直處夾。才服藥後﹐不可放定﹐或時又用拽屈拽直。此處筋多﹐喫藥後﹐若不屈直﹐則恐成疾﹐日後曲直不得。

肩胛上出臼﹐只是手骨出臼歸下﹐身骨出臼歸上﹐或出左﹐或出右﹐須用舂杵一枚﹐矮凳一个﹐令患者立凳上﹐用杵撐在於出臼之處。或低﹐用物塾起。杵長則塾凳起。令一人把住﹐手拽去凳﹐一人把住舂杵﹐令一人助患人放身從上坐落﹐骨節已歸窠矣﹐神效。若不用小凳﹐則兩小梯相對﹐木棒穿從兩梯股中過﹐用手把住木棒正稜﹐在出臼腋下骨節蹉跌之處﹐放身從上墜﹐骨節自然歸臼矣。

凡手﹝月爭﹞手腕骨脫﹐繃直拽出﹐醫用手擡起手﹝月爭﹞腕﹐以患人本身膝頭塾定﹐醫用手於頸項肩處﹐按下其骨還窠﹐卻用定痛膏﹑接骨膏敷貼。若手腕失落﹐或在上在下﹐用手拽伸﹐卻使手撚住﹐方可用前膏敷貼﹐藥夾縛。若手﹝月爭﹞骨出﹐用圓椅橫翻向上﹐醫用足踏住椅﹐將病人手在椅橫內校曲入腕﹐內以小書簿上下夾定平穩﹐卻前膏敷貼﹐用絹布兜﹐縛時要掌向上。若手盤出臼﹐不可牽伸﹐用衣服向下承住﹐用手撙按動搖﹐挪令平正﹐卻用前膏敷貼夾縛﹐下用襯夾。

凡手骨出向左﹐則醫以右手拔入﹔骨出向右﹐則醫用左手拔入。一伸一縮﹐搖動二三次﹐卻用接骨膏﹑定痛膏敷貼夾縛。

凡手腳只一邊斷則可治﹐若兩手腳骨皆斷者不可治。

凡手足骨斷者﹐中間一坐縛可帶緊﹐兩頭放寬些﹐庶使气血聚斷處。

若接縛手者﹐前截放寬縛些﹐使血散前去。若接足者﹐下截放寬些﹐使气血散下去。

凡掌盤出向下﹐將掌向上﹐醫用手撙損動處﹐將掌曲向外捺令平正﹐用前膏貼﹐再用夾。向背一片長﹐下在手背外﹔向面一片短﹐下在掌按處。向小指一片長﹐下在指曲處﹔向大指一片短﹐下在髙骨處﹐三度縛之。

凡兩手臂骨打斷者有碎骨﹐跌斷者則無碎骨﹐此可辧之。皆可用定痛膏﹑接骨膏敷貼之。

凡手指跌撲刀斧打碎﹐用雞子黃油潤﹐次掞封口藥末﹐外以散血膏敷貼﹐絹片縛定。若趺撲咬傷者﹐用澤蘭散敷之﹐若有寒熱者﹐用退熱散敷之﹐寒熱退去之。

凡手掌根出臼﹐其骨交互相鎖﹐或出臼則是銼出鎖骨之外﹐須是搦鎖骨下歸窠﹐出或外則須搦入內﹐或入內則須搦出外﹐方入窠臼。如只用手拽﹐斷則難入窠﹐有七八成痼疾也﹐宜接骨膏﹑定痛膏敷貼夾縛。四折骨﹐用杉皮竹片夾縛﹔六出臼﹐只宜以布帛包縛﹐不可用夾﹐要時時轉動﹐不可一時不動﹐恐接直骨。

胸脇傷﹕凡胸前跌出骨不得入﹐令患人靠實處﹐醫人以兩腳踏患人兩腳﹐以手從脇下過背外相叉﹐抱住患人背後﹐以手於其肩掬起其胸﹝骨甫﹞﹐其骨自入﹐卻用定痛膏﹑接骨膏敷貼。

凡胸﹝骨甫﹞骨有拳捶傷﹐外有腫﹐內有痛﹐外用定痛膏敷貼﹐內用破血藥利去瘀血﹐次用消血艸擂酒服。如刀傷先宜安骨定皮合口﹐挪令平正﹐卻以封口藥掞瘡口﹐外以補肌散﹐以雞子淸調敷貼﹐內服補損藥活血丹之類。

凡胸骨筋斷﹐先用破血藥﹐卻用定痛膏接骨膏敷貼。皮破者﹐用補肉膏敷貼。

凡胸脇傷重血不通者﹐用菉豆汁﹑生薑和服。宜以壯力人在後擠住﹐自吐其血﹐次用破血藥。

肚上被傷﹐肚皮俱破﹐腸出在外﹐只腸全斷難醫﹐傷破而不斷者皆可治療。

凡腸出﹐可以病人手搭在醫人肩﹐隨其左右收起﹐以麻油潤瘡口﹐整入腹﹔卻以通關散吹鼻打噴嚏﹐令腸自人﹔用桑白皮綫﹐向皮內縫合﹐後以封口藥塗傷處﹐外以補肌散﹐以雞子淸調勻敷貼。或散血膏更妙。綫上以花乳石散敷之。

肚皮裂開者﹐用麻縷爲綫﹐或捶桑白爲綫﹐亦用花乳石散敷綫上。用須從裏重縫肚皮﹐不可縫外重皮﹐畱外皮開﹐用藥摻﹐待生肉。

若腸上有小損孔﹐以燈火照之﹐腸中有气射燈﹐不可治。

又一法﹕腸出﹐弔起病人手﹐用酢煎山豆根汁服一口至二口﹐卻以鍼於病人頸上一刺﹐其腸自入。

凡肚皮傷破孔大﹐肚腸與脂膏俱出﹐放入內則用縫﹔如孔小﹐只有膏出﹐用手擘去膏﹐不用縫。此膏出者已無用了﹐不可復入肚中﹐反成禍患﹐只須擘去不妨。此是聞肉﹐但放心去之。肚內被傷者﹐專用利大小腸﹐不可待祕﹐恐成重患。

腰臀股膝傷﹕凡腰骨損斷﹐用門一片放地下﹐一頭斜髙些﹐令患人覆眠﹐以手伸上﹐攀住其門﹐下用三人拽伸﹐以手按損處三時久﹐卻用定痛膏﹑接骨膏敷貼。病人渾身動作一宿﹐至來日患處無痛﹐卻可自便左右翻轉﹐仍用破血藥。

凡臀盤左右趺出骨者﹐右入左﹐左入右﹐用腳踏進﹐撙捺平正﹐用藥。如跌入內﹐令患人盤腳﹐按其肩頭﹐醫用膝抵入﹐𨿽大痛一時無妨。整頓平正﹐卻用接骨膏﹑定痛膏敷貼。只宜仰臥﹐不可翻臥。大動後恐成損患。

凡腰腿傷﹐全用酒佐通气血藥﹐俱要加杜仲。

凡胯骨從臀上出者﹐用二三人捉定腿拔伸﹐仍以腳捺送人﹐卻用前等膏敷貼。如在襠內出者﹐則難治。

凡腳骨傷甚難整﹐當臨時相度﹐難泥一說。

凡兩腿左右打跌骨斷者﹐以手法整其骨﹐以手拽正﹐上拽七分於前﹐下拽五分於後﹐整定﹐用接骨膏﹑定痛膏敷貼﹐夾縛。縛時先縛中正﹐後縛上下﹐外用副夾。若上下有腫痛無慮﹐五日方可換藥。

凡辧腿胯骨出內外者﹐如不貼膝﹐便是出向內﹐從內捺入平正﹔如粘膝不能開﹐便是出向外﹐從外捺入平正﹐臨機應變。

凡腳盤出臼﹐令患人坐定﹐醫人以腳從腿上一踏一搬﹐雙手一撙﹐捺搖二三次﹐卻用接骨膏﹑定痛膏﹐或理傷膏敷貼。

凡膝蓋損斷﹐用手按捺進平正後﹐用前膏敷貼﹐桑白皮夾縛﹐作四截縛之。其膝蓋骨跌挫開者﹐可用竹箍箍定﹐敷藥夾定。要四截縛之﹐膝蓋不開也。若腫痛﹐須用鍼刀去血﹐卻敷貼﹐用夾。

若或內外踝骨﹑左右腳盤銼跌損傷﹐用腳踏直拽正﹐按捺平正﹐卻敷貼前膏。若膝頭骨跌出臼﹐牽合不可太直﹐不可太曲。直則不見其骨稜﹐曲則亦然。只可半直半曲﹐以竹箍箍住膝蓋骨﹐以繩縛之。

凡骨節損折﹐肘臂腰膝出臼蹉跌﹐須用法整頓歸元﹐先用麻藥與服﹐使不知痛﹐然後可用手法治之。

腳傷﹐腳有六臼四折骨。凡腳板上交叉處出臼﹐須用一人拽去﹐自用手摸其骨節﹐或骨突出在內﹐用手正從此骨頭拽歸外﹐或骨出向外﹐須用力拽歸內﹐則歸窠。若只拽不用手整人窠內﹐誤人成痼疾也。宜接骨膏﹑定痛膏敷貼。夾縛﹕四折骨﹐用正副夾縛束﹔六出臼﹐只宜以布帛包縛﹐不可夾之。

凡腳膝出臼﹐與手臂肘出臼同。或出內出外﹐只用一邊夾縛定。此處筋脈最多﹐時時看顧﹐不可疏慢。宜接骨膏﹑定痛膏敷貼夾縛。

凡腳大腿根出臼﹐此處身上骨是臼﹐腿根是杵﹐或出前或出後﹐須用一人手抱住患人身﹐一人拽腳﹐用手盡力搦歸窠。或是銼開﹐又可用軟綿繩﹐從腳縛倒弔起﹐用手整骨節﹐從上墜下﹐自從歸窠﹐卻用接骨膏﹑定痛膏敷貼夾縛。

背脊骨傷﹕凡判脊骨不可用手整頓﹐須用軟繩從腳弔起墜下身直﹐其骨使自歸窠。未直則未歸窠。須要待其骨直歸窠﹐卻用接骨膏或定痛膏或補肉膏敷。以桑皮一片放在藥上﹐杉皮兩三片安在桑皮上﹐用軟物纏夾定﹐莫令曲﹐用藥敷之。

凡腳手骨被壓碎者﹐須用麻藥與服﹐或用刀割開﹐甚者用剪刀剪去骨鋒﹐便不衝破肉﹔或有粉碎者去其骨﹐免膿血之禍。然後用大片桑皮﹐以補肉膏或定痛膏糊在桑皮上﹐夾在骨肉上﹐莫令差錯。三日一洗﹐莫令臭穢。用藥敷之。又切不可輕易自恃有藥﹐便割便剪便弄﹐須要詳細審視﹐當行則行﹐尢宜仔細。或頭上有傷﹐或打破﹐或刀傷﹐或壓碎骨﹐用藥敷貼縛之。凡纏縛之際﹐要於密室無風之所﹐勿使風人瘡口﹐恐成破傷風之患。切記切記﹗

陰囊陰門傷﹕凡陰囊被人扯脫者﹐用雞子黃油塗﹐以金毛狗脊毛薄攤於上﹐次掞封口藥﹐又用散血膏敷貼﹐外卻用中葉金鎖匙﹑紫金皮水煎服﹐洗用紫蘇葉煎水洗。

凡陰囊處有靑黑紫色腫者﹐用補肉膏敷貼﹐或用定痛膏加赤芍﹑艸烏﹑良姜﹑肉桂各少許打和﹐用韭葉砍爛﹐同藥貼。如無韭葉﹐蔥葉亦可。仍服利小便藥。

凡婦人腿骨出進陰門邊﹐不可踏入﹐用凳一條﹐以綿衣覆上﹐令患人於上臥﹐醫以手孥患人腳﹐用手一撙﹐上在好腳邊上去﹐其腿骨自入﹐卻用接骨膏﹑定痛膏敷貼。

凡下近腿胯陰囊等處﹐不用通藥﹐但貼不令血蔭。

筋骨傷﹕凡斷筋損骨者﹐先用手尋揣傷處﹐整頓其筋骨平正﹐用接骨等膏敷貼﹐用正副夾縛定。正夾用杉皮去外重皮﹐約手指大﹐排肉上﹐以藥敷杉皮上﹐藥上用副夾﹐用竹皮去裏竹黃﹐亦如指大﹐疏排夾縛。

凡骨碎斷或未碎斷﹐但皮破損肉者﹐先用補肌散塡滿瘡口﹐次用散血膏敷貼。如骨折﹐要接骨膏敷貼夾縛。或皮破骨斷者﹐用補肉膏敷貼。

凡骨斷皮破者﹐不用酒煎藥。或損在內破皮肉者﹐可加童便在破血藥內和服。若骨斷皮不破﹐可全用酒煎損藥服之。若只損傷﹐骨未折肉未破者﹐用消腫膏或定痛膏。

凡皮破骨出差臼﹐拔伸不入﹐撙捺皮相近三分﹐用快刀割開些﹐捺入骨。不須割肉﹐肉自破了﹐可以入骨。骨入後﹐用補肉膏敷貼瘡四旁腫處﹐畱瘡口﹐用補肌散塡之。皮肉不破﹐用接骨膏﹑定痛膏敷貼。若破者﹐必有血出﹐用力整時﹐最要快便。

凡皮裏有碎骨﹐只用定痛膏﹑接骨膏敷貼夾縛。十分傷害﹐自然爛開肉﹐其骨碎必自出﹐然後摻補肌散﹐外以補肉膏敷貼。

凡骨碎看本處平正如何﹐大抵骨低是不曾損左右骨﹐髙骨定損了。如折骨﹐要拔伸捺平正﹐用藥敷貼﹐以正副夾束縛﹐勿令轉動﹐使損處堅固。如出臼曲處﹐要時時曲轉﹐使活處不彊。

凡敷貼﹐用板子一片﹐就板子上將蕉葉或紙褙攤接骨膏﹑定痛膏在上﹐移在損處。皮內有碎骨﹐後來皮肉自爛﹐先摻補肌散﹐以敷補肉膏﹐碎骨自出。若破斷皮肉﹐先以封口藥塡塗﹐用綫縫合﹐外用補肉膏﹑散血膏敷貼。

凡平處骨斷骨碎皮不破者﹐只用接骨膏﹑定痛膏敷貼夾縛。若手足曲直等處及轉動處﹐只宜絹包縛﹐令時數轉動﹐不可夾縛。如指骨碎斷﹐止用薴麻夾縛。腿上用薴麻繩夾縛。冬月熱縛﹐夏月冷縛﹐餘月溫縛。

凡拔伸捺正﹐要膻絹軟物﹐單正仍拔伸。當近在骨損處﹐不得前去一節骨上﹐仍拔伸。相度左右骨﹐各有正斜拔者。

凡撙捺要手法快便﹐要皮肉相執平正﹐整拔亦要相度難易﹐或用三四人﹐不可輕易。

凡筋斷﹐用楓香以金沸艸砍取汁調塗敷﹐次用理傷膏敷貼。

束縛敷貼用藥﹕凡束縛﹐春三日﹑夏二日﹑秋三日﹑冬四日﹐縛處用藥水泡﹐洗去舊藥﹐不可驚動損處﹐洗了仍用前膏敷縛。若束縛﹐要杉木浸軟去粗皮﹐竹片去黃用靑﹐共削約手指大片﹐用杉木皮爲正夾﹐竹片爲副夾﹐疏排周匝﹐以小繩三度縛。縛時相度髙下遠近﹐使損處气血相續﹐有緊有寬﹐說見前。二三日一次換藥敷﹐直要縛一个月藥﹔次以補揖好膏貼之﹐亦要以杉皮夾住﹐令損處堅固。骨老方不夾之。其杉皮貼肉上﹐藥敷杉皮上﹐紙被貼藥上﹐竹片夾紙被上縛之。

凡腫是血作﹐用熱藥水泡洗﹐次敷貼等艸藥。一時討不及者﹐只用理傷膏貼最便。

凡用夾﹐須攤藥於紙上平﹐兩頭要帶薄﹐搭頭搭得不厚﹐不礙肉﹐平坦者﹐無髙低不均之患。若四岸髙低不均﹐此上便有空缺﹐不著肉處卽生泡﹐切記之﹗

凡敷貼接骨等藥﹐疼痛不止者﹐可加乳香﹑沒藥﹑楓香﹑白芷﹑肉桂﹑南星﹑獨活等味﹐各量加些於藥中敷貼﹐其肉溫暖﹐疼痛卽住。刀斧傷者﹐去肉桂﹑南星﹑獨活。

凡換藥不可生換﹐用手巾打濕搭潤﹐逐片取脫﹐隨手蕩洗換藥﹐不可輕停一時﹐恐生肉泡。仍先攤藥﹐隨卽應手換之。此大節病累遭害﹐切記之﹗

凡傷重﹐其初麻而不痛﹐應拔伸捺正﹐或用刀取開皮﹐二三日後方知痛﹐且先勻气血。

凡被杖打痛腫而未破者﹐先用稜鍼出血。若破者不須出血﹐只用撒地金錢﹑山薄荷﹑生地黃﹑地薄荷﹑豬﹝豕母﹞嚀葉﹑澤蘭葉﹑血見愁搗敷貼。若成杖瘡﹐用黑膏藥﹑白膏藥﹑紅膏藥﹑太乙膏﹑牛脂膏貼之。

凡刀斧傷者﹐看輕重用藥。如輕者只用補肌散掞﹔重者宜用封口藥掞﹐緊縛住。如傷重者﹐外用散血膏敷貼。

用藥訣﹕打顚樹木壓或自髙處顚下者﹐此等傷皆驚動四肢五臟﹐必有惡血在內﹐專怕惡心﹐先用淸心藥﹑打血藥﹐及通大小腸藥﹐次第先服﹐臨跟加童子小便入藥內﹐立效。專用大小腸洗利﹐恐作隘塞﹐利害之甚。淸心藥加前方通利大小腸藥服之﹐自然俱通﹐無悶煩﹐無惡血污心﹐以次用止痛藥服之卽止。

顚撲傷刀石傷諸般傷損﹐至重者皆先服淸心藥﹐次服淸小便三服。去血藥﹐或被傷者﹐血未結﹐打從瘡口出﹐或結在內﹐用藥打人大腸時卽泄﹔或被打被顚被木壓惡血未積者﹐用藥打散四肢﹔或歸臟腑者﹐或歸上隔者﹐打從口中吐出﹔或歸中隔﹐打入大腸泄出﹐用此急救﹔次服止痛藥﹐卽二十五味藥中加減用。

凡藥皆憑湯使﹐所使方先﹐但用淸心藥煎﹐後用童便一盞同服。或止痛﹐重傷者﹐則用姜湯燈心湯調二十五味藥服之﹐薄荷湯亦可。

凡傷或刀傷及損內臟俯﹐恐作煩悶崩血之患。如折骨者﹐同姜酒服接骨藥敷之。如骨碎被重打重顚重木及石壓者﹐皆用先服湯使法﹐並用酒服。如輕顚撲損傷﹐則用姜湯調下二十五味藥﹐立效。

凡打撲傷損折骨出臼者﹐便宜用何首烏散。若發熱體實之人﹐用疏風敗毒散。若惡寒體弱之人﹐用五積交加散﹐後用黃白紅黑四味末子﹑補損丹﹑活血丹等藥調治之。

凡折骨出臼者﹐不宜用下瘀血之藥及通利大便之藥﹐只宜疏風順气﹐勻血定痛補損而已。

凡打撲砍磕﹐從髙跌墮﹐瘀血攻心﹐不能言語者﹐用獨勝散﹐次以復元活血湯調理。

凡打撲跌墮﹐損破皮肉紫黑色者﹐先用破血藥﹐次用獨聖散﹐又次用淸上瘀血湯﹑消下破血湯。

凡打撲損傷﹐嘔惡血汁者﹐先用獨聖散﹐次用百合散﹐又次用生料四物湯加硬骨牛乳根加減調理。

凡打撲刀斧斫磕等傷﹐破皮損肉﹐血出去多﹐頭目眩運者﹐先用川當歸﹑大川芎水煎服﹐次加白芍藥﹑熟地黃﹑續斷﹑防風﹑荊芥﹑羌活﹑獨活﹑南星水煎﹐加童便和服則可﹐不可用酒。如血出少﹐內有瘀血者﹐以生料四物湯一半﹐加獨聖散一半﹐水煎服。未破皮肉者﹐上體加酒和服。

凡打撲刀斧斫磕等傷﹑破傷風﹐痛不可忍﹐牙關緊急﹐角弓反張者﹐用生南星﹑防風等分爲末﹐米泔調塗患處。又用熱酒童便各半調﹐連進三服卽蘇﹔次用疏風敗毒散調治之。

凡刀斧跌磕傷破陰囊皮者﹐先服獨聖散﹐次服止痛藥。如內有宿血者﹐用破血藥。

凡刀斧傷破肚皮腸出者﹐先用淸心藥加童便和服﹐及用獨聖散﹐次用止痛藥。如血出過多﹐先用當歸﹑川芎水煎服﹔次加白芍藥﹑熟地黃﹑羌活﹑獨活﹑防風﹑荊芥﹑白芷﹑續斷水煎﹐調乳香﹑沒藥末和服之。

凡傷損藥中﹐不可缺乳香﹑沒藥﹐此藥極能敗血止痛。

凡刀斧跌磕閃肭脫臼者﹐初時不可便用自然銅﹐久後方可用之。折骨者﹐宜便用之。若不折骨﹐不碎骨﹐則不可用。修合諸損藥﹐皆要去之好。用自然銅﹐必用火煆﹐方可服之。然新出火者﹐其火毒與金毒相扇﹐挾香熱藥毒﹐𨿽有接骨之功﹐其燥烈之禍﹐甚於刀劍﹐戒之﹗

凡墮傷內有瘀血者﹐必腹脹滿而痛﹐或胸脇滿也﹐宜用破血藥及淸心藥通利之﹐自然而愈。痛不止者﹐用獨聖散服之效驗。如更不止﹐用止痛藥服之﹐大效如神。

凡金刃所傷﹐從髙跌墮﹐皮肉破損﹐出血過多﹐此宜止痛兼補爲先﹐宜當歸補血湯。若皮肉不破損者﹐宜作瘀血停積治之﹐先以獨聖散﹐次以破血藥﹐隨證加減。續後痛不止者﹐用止痛藥調理。若胸膈疼痛﹐用開心艸﹑雪裏開﹑蘇木煎酒﹐入童便和服卽效。又方﹕單用蘇木煎酒﹐和童便服。

凡治刀斧金刃打撲﹐從髙跌墮﹐皮肉破損而傷重者﹐中間破處掞封口藥或補肌散﹐四邊用截血膏箍住﹐使新血不來潮作﹐此祕傳之妙訣也。

凡損傷﹐妙在補气血﹐俗工不知﹐惟要速效﹐多用自然銅﹐恐成痼疾也。初傷只用蘇木活血﹐黃連降火﹐白朮和中﹐童便煎服。在下者﹐可下瘀血﹐但先須補托。在上者﹐宜飲韭汁﹐或和粥喫。切不可飲冷水﹐血見寒則凝﹐但一絲血入心卽死。

凡老人墮馬﹐腰痛不可轉側﹐先用蘇木﹑人參﹑黃芪﹑川芎﹑當歸﹑陳皮﹑甘艸煎服﹐次以前藥調下紅黑黃白四末子﹑補損丹﹑活血丹。

凡杖打閃肭疼痛﹐皆滯血證﹐宜破血藥下之。痛不可忍﹐則傷血故也﹐宜淸心藥。更不止﹐用獨聖散﹐大效。

凡刀斧打撲斫磕跌斷﹐血出如湧泉者﹐此傷經也﹐用封口藥掞﹐以手按實﹐少時卽止。又止血散掞之﹐亦可。如腫痛﹐搗蔥炒熱縛之。

凡損﹐大小便不通﹐未可便服損藥﹐蓋損藥熱必用酒﹐濇祕愈甚。看患人虛實﹐實者用破血藥加木通﹐尙未通加芒硝﹔虛者以四物湯加枳殼﹑麻仁﹑桃仁滑腸之類。虛人不可下者﹐四物湯加穿山甲。

凡服損藥﹐不可喫冷物。魚牛肉極冷﹐尢不可喫。若喫牛肉﹐痛不可止。又瘟豬肉豬母肉不可喫﹐切記之﹗

凡損否可服艸藥﹐服之所生之骨必大﹐不得人臼。相兼君臣藥服則可﹐要加溫補气血藥同煎。

凡損藥必熱﹐能生气血以接骨也。更忌用火炙。如敷藥不效﹐服藥亦不效。

凡用敷貼等艸藥﹐皆要臨時生采新鮮者﹐用之有效。如出遠路﹐討不便者﹐可研末用。末不及生采者爲勝。如無艸藥討處﹐就用君臣藥接縛之。

凡損藥內用酒者﹐不問紅白﹐只忌灰酒。且重傷不可便用酒﹐反承起气﹐作腹脹胸滿﹐切記切記﹗如稍定﹐卻用酒水煎或湯浸酒。

凡打傷在兩脇兩胸兩肚兩肋﹐卻用通气通血淸心藥。又看病人虛實不同﹐虛者通藥兼補藥須放緩﹐且用貼藥在前﹐通藥在後。

凡用通藥反不通者﹐後用順气藥﹐腹肚全無膨脹而得安﹐此爲不幹血作﹐乃是气閉不通。如腹肚果有血作﹐一通便下﹐亦須以順气藥兼之﹐庶胸膈肚腹﹐不致緊悶﹔气順後卻用損藥。

凡人醉臥跌牀下﹐胛背疼痛﹐不可屈伸﹐損藥不效﹐服黑豆酒數日愈。豆能下气﹐所損輕也。

凡小兒跌凳角上﹐止用蘿卜子煎服愈﹐亦順气也。

凡整作之法﹐除頭腦上不可用藥水洗﹐恐成破傷風﹐余可加熟油同藥水避風洗之﹐且與住痛。整時﹐先用熱酒磨艸烏服一二盞方整。整時气絕用蘇合香丸須蘇﹐未蘇以黑豆﹑防風﹑甘艸﹑黃連煎冷服﹐或苡艸擂水服。不可用鹽解之。若吐加生薑汁。

右皆專科用藥之法﹐人有虛實﹐不可一例而施。卽如末條整時﹐先服艸烏酒整而气絕﹐灌以蘇合香丸走竄之劑未蘇﹐又以冷藥灌之﹐若施之气虛之人﹐慘於加刃矣。惟薛氏法量證施治﹐專於內補﹐可以遵用﹐見後分證處治條﹐學者宜審焉﹗

十不治證﹕顚撲損傷或被傷入於肺者﹐縱未卽死﹐二七難過。

左脇下傷透內者。

腸傷斷一半可醫﹐全斷者不可治。

小腹下傷內者。證候繁多者。

脈不實重者。

老人左股壓碎者。

傷破陰子者。

血出盡者。

肩內耳後傷透於內者﹐皆不必用藥。

劉宗厚曰﹕打撲金刃損傷﹐是不因气動而病生於外。外受有形之物所傷﹐乃血肉筋骨受病﹐非如六淫七情爲病﹐有在气在血之分也。所以損傷一證﹐專從血論﹐但須分其有瘀血停積而亡血過多之證。蓋打撲墜墮﹐皮不破而內損者﹐必有瘀血。若金刃傷皮出血﹐或致亡血過多﹐二者不可同法而治。有瘀血者﹐宜攻利之。若亡血者﹐兼補而行之。又察其所傷﹐有上下輕重淺深之異﹐經絡气血多少之殊﹐惟宜先逐瘀血﹐通經絡﹐和血止痛﹔然後調气養血﹐補益胃气﹐無不效也。頃見圍城中軍士被傷﹐不問頭面手足胸背輕重﹐醫者例以大黃等藥利之。後大黃缺少﹐甚者遂以巴豆代之﹐以爲不於初時瀉去毒气﹐後則多致危殆。至於略傷手指﹐亦悉以藥利之。殊不知大黃之藥﹐惟與有瘀血者相宜﹐其有亡血過多﹐元气胃气虛弱之人﹐不可服也。其巴豆大熱有毒﹐止能破堅逐積﹐用於此疾﹐尢非切當。所以有服下藥過後﹐其脈愈見堅大﹐醫者不察﹐又以爲瘀血未盡而復下之﹐因而夭折人命﹐可不愼歟﹗

破傷風

夫風者﹐百病之始也﹐淸淨射腠理閉拒﹐𨿽有大風苛毒﹐莫之能害﹐諸瘡不差﹐榮衛虛﹐肌肉不生﹐瘡眼不合﹐而風邪入之﹐爲破傷風之候。亦有陰瘡熱鬱結﹐多著白痂﹐瘡口閉塞﹐气難宣通﹐故熱甚而生風者﹐先辧瘡口﹐平無汁者中風也﹐自邊出黃水者中水也﹐並欲作痙﹐急治之。

東垣云﹕破傷風者﹐通於表裏﹐分別陰陽﹐同傷寒證治。人知有發表﹐不知有攻裏和解。夫脈浮而無力﹐太陽也﹐在表﹐宜汗。脈長而有力﹐陽明也﹐在裏﹐宜下。脈浮而弦小者﹐少陽也﹐半在表半在裏﹐宜和解。明此三法﹐而治不中病者﹐未之有也。此但云三陽而不及三陰者﹐蓋風邪在三陽經﹐便宜按法早治而愈。若待傳入三陰﹐其證已危﹐或腹滿自利﹐口燥嗌漧﹐舌捲卵縮﹐皆無生理﹐故置而弗論也。

解表﹐羌活防風湯﹑防風湯﹑九味羌活湯﹑蜈蚣散﹔解後實之﹐白朮防風湯。攻裏﹐大芎黃湯﹑紅鰾丸﹑左龍丸﹐後復小羌活湯。和解﹐羌活湯﹑地楡防風散﹑小柴胡湯。

日久气血漸虛﹐邪气入胃﹐宜養血四物湯加防風﹑槁本﹑白芷各等分﹐細辛減半爲粗末﹐每服五錢﹐水煎溫服。風藥過多﹐自汗出者﹐白朮黃芪湯。大汗不止﹐筋攣搐搦﹐白朮升麻湯。搐痙不已﹐蠲痙湯。背後搐者﹐羌活﹑獨活﹑防風﹑甘艸。向前搐者﹐升麻﹑白芷﹑獨活﹑防風﹑甘艸。兩旁搐者﹐柴胡﹑防風﹑甘艸。右搐加滑石。

手足顫掉不已﹐朱砂指甲散。

四般惡證不可治﹕第一﹐頭目靑黑色﹔第二﹐額上汗珠不流﹔第三﹐眼小目瞪﹔第四﹐身上汗出如油痛不在瘡處者﹐傷經絡﹐亦死證也。

外治

初覺瘡腫起白痂﹐身寒熱﹐急用玉眞散敷之﹔或用杏去皮細嚼﹐和雄黃﹑飛羅白面敷。【一方只用杏仁﹑白面等分和勻﹐新汲水調和如膏敷。】腫漸消爲度。若腰脊反張﹐四肢彊直﹐牙關口噤﹐用鼠一頭和尾燒作灰﹐細研﹐以臘月豬脂和敷。牙關緊不能開﹐用蜈蚣一條焙漧研細末搽牙﹐吐涎立蘇。狗咬破傷風﹐人參不拘多少﹐桑柴火上燒﹐令煙絕﹐用盞子合研爲末﹐摻瘡上﹐仍以魚膠煮烊封固。

外科正宗【明陳實功】

跌撲

跌撲有已破未破之分﹐亡血利瘀血之異。且如髙墜墮而未經損破皮肉﹐必有瘀血注臟腑﹐人必昏沈不醒﹐二便必難﹐當以大成湯通利二便﹐其人自蘇。不醒者﹐獨參湯救之。尋常墜墮﹐徑以復元活血湯調之。又如損傷骨節﹐筋斷血流不止者﹐獨勝散止之。次用花蕊石散搽之。又有跌斷骨節大損等證﹐此則另有專門接骨紮縛﹐未及詳注也。

金瘡

金瘡乃刀刃所傷﹐或有磁鋒割損﹐淺者皮破血流而已﹐深者筋斷血飛不住。皮破者﹐桃花散摻之﹐其血自止。筋斷者﹐如聖金刀散摻紮。止後又流者﹐此證急用玉紅膏塗傷處﹐膏蓋長肉。蓋筋骨肉方斷﹐斯人面色必黃﹐外避風寒﹐內忌冷物﹐終保無妨。有失血過多者﹐獨參湯﹑八珍湯補助爲要﹐此外無法矣。

杖瘡

杖瘡﹐乃良肉受傷之患﹐有已破未破之分﹐正刑酷刑之異。已破肌肉者﹐隨杖後以淸涼拈痛膏敷之﹐疼腫卽消。未破﹐瘀血內攻者﹐用鍼放出內畜瘀血﹐再以大成湯下之﹐便通自愈。如傷處瘀腐﹐已作疼痛者﹐玉紅膏搽之﹐自然腐化生新而愈。至於辱刑非刑難受之時﹐宜預服鐵布衫丸﹐方得保身全命也。

咬傷

人咬爲患﹐良肉受傷。但齒乃陽明胃異﹐有餘臟腑﹐多火多熱﹐生之於口﹐凡食經此無不嚼爛下咽﹐又飲食炙煿之毒無不侵襲﹐故傷人發腫﹐其痛異常﹐臭膿腐爛﹐痛徹連心﹐是感牙之毒也。初咬時一日裏﹐撒熱小便浸傷處﹐洗淨牙黃瘀血﹐咬孔上蟾酥餅貼之﹐膏蓋後出微膿漸愈。如咬時未經此法﹐致腫痛發胖﹐疼甚者﹐亦與童便浸洗挹幹﹐用粗紙撚蘸麻油點火﹐用煙焰燻腫痛上﹐良久方住﹐以解牙毒﹔仍以蟾酥條插入孔內﹐膏蓋候腫消﹐時換玉紅膏搽之﹐長肉完口。如有雜證相兼者﹐亦隨證而治。

破傷風

破傷風因皮肉損破﹐復被外風襲入經絡﹐漸傳入裏。其外寒熱交作﹐口噤咬牙﹐角弓反張﹐口吐涎沫﹔入陰則身涼自汗﹐傷處反爲平陷如故﹐其毒內收矣。當用萬靈丹發汗﹐令風邪反出﹔次以玉眞散患上貼之﹐得膿爲效。如汗後前證不退﹐傷處不髙﹐或醒或昏﹐時發時止﹐口噤不開﹐語聲不出者﹐終爲死候。古今圖書集成醫部全錄卷三百七十八

外科跌打金刃竹木破傷門

方

復元活血湯治墜墮或打撲﹐瘀血流於脇下作痛﹐或小腹作痛﹐或痞悶﹐及便毒初起腫痛。

柴胡錢半花粉穿山甲當歸酒拌﹐各一錢紅花甘艸各七分大黃酒拌過炒﹐二錢桃仁二十粒﹐去皮尖酒浸研作一劑﹐水二鍾﹐煎一鍾﹐食前服。

桃仁承气湯治傷損瘀血停滯﹐腹作痛﹐或發狂﹐或便毒壅腫疼痛﹐便祕發熱﹐並宜用此通之。

桃仁五十粒﹐去皮尖研桂枝芒硝甘艸炙大黃各一錢作一劑﹐水二鍾﹐煎一鍾﹐空心服。

玉眞散一名定風散。治破傷風重者﹐牙關緊急﹐腰背反張﹐並蛇犬所傷。

天南星防風各等分爲末﹐每服二錢﹐溫酒調下﹐更搽患處。若牙關緊急﹐腰背反張者﹐每服三錢﹐用童便調服﹐𨿽內有瘀血亦愈。至於昏死心腹尙溫者﹐連進二服﹐亦可保全。若治風犬咬傷﹐更用漱口水洗淨搽之﹐神效。

解毒散治一切毒蛇惡虫並獸所傷﹐重者毒入腹﹐則眼黑口噤﹐手足彊直。此藥平易﹐不傷气血﹐大有神效不可以爲易而忽之。

白礬甘艸末各一兩爲細末﹐每服二錢﹐不拘時冷水調下﹐更敷患處。

聖愈湯治瘡瘍膿水出多﹐或金瘡出血﹐心煩不安﹐眠睡不寧﹐或五心煩熱。

熟地黃酒拌蒸半日許生地黃酒拌川芎人參各五錢當歸酒拌黃芪鹽水浸炒﹐各一錢作一劑﹐水二鍾﹐煎八分﹐食遠眼。

獨參湯治潰瘍气血虛極﹐惡寒或發熱﹐或失血之證。葛可久血脫用補气﹐卽此方也。

人參二兩作一劑﹐水二鍾﹐棗十枚﹐煎一鍾﹐徐徐服。若煎至稠厚﹐卽爲膏矣。

當歸地黃湯治破傷風﹐气血俱虛﹐發熱頭痛﹐服此養气血﹐祛風邪﹐不拘新舊並治之。

當歸酒拌地黃酒拌芍藥川芎槁本防風白芷各一錢細辛五分作一劑﹐水二鍾﹐煎一鍾服。

四君子湯治脾胃虛弱﹐或因克伐腫痛不散﹐或潰而不斂﹐或飲食少思﹐或欲作嘔﹐大便不實等證。

人參白朮茯苓各二錢甘艸炙﹐一錢

右作一劑﹐姜棗水煎服。

小柴胡湯治一切撲傷等證﹐因肝膽經火盛作痛﹐出血自汗﹐寒熱往來﹐日晡發熱﹐或潮熱身熱﹐咳嗽發熱﹐脇下作痛﹐兩胠痞滿。

柴胡二錢黃芩一錢半半夏人參各一錢甘艸炙﹐三分

右﹐薑水煎服。

八珍湯治傷損等證失血過多﹐或因克伐血气耗損﹐惡寒發熱﹐煩躁作渴等證。

人參白朮茯苓當歸白芍藥川芎熟地各一錢甘艸炙﹐五分

右﹐姜棗水煎服。

犀角地黃湯治火盛血熱妄行﹐或吐衄不止﹐大便下血。因怒而致﹐加山梔﹑柴胡。

犀角鎊末生地黃白芍藥黃芩牡丹皮黃連各一錢五分

右﹐水煎熟﹐傾於鍾內﹐入犀末服之。

十味參蘇飲治气逆血蘊上焦﹐發熱气促﹐或咳血﹝鼻醜﹞血﹐或痰嗽不止。加黃芩﹑山梔﹐卽加味參蘇飲。

人參紫蘇半夏茯苓陳皮桔梗前胡葛根枳殼各一錢甘艸炙﹐五分

右﹐薑水煎服。

二味參蘇飲治出血過多﹐瘀血入肺﹐面黑喘促。

人參一兩蘇木二兩

右﹐水煎服。

四物湯治一切血虛﹐日哺發熱﹐煩躁不安者﹐皆宜服之。

當歸熟地黃各三錢芍藥二錢川芎一錢半

右﹐水煎服。加白朮﹑茯苓﹑柴胡﹑丹皮﹐卽加味四物湯。

加味承气湯治瘀血內停﹐胸腹脹痛﹐或大便不通等證。

大黃﹝石卜﹞硝各二錢枳實厚朴當歸紅花各一錢甘艸五分用灑水各一鍾﹐煎至一鍾服。仍量虛實加減。病急不用甘艸。

歸脾湯治跌撲等證﹐气血俱傷﹐或思慮傷脾﹐血虛火動﹐寤而不寐﹔或心脾作痛﹐怠惰嗜臥﹐怔忡驚悸﹐自汗盜汗﹐大便不調﹐或血上下妄行﹐其功甚捷。

人參白朮當歸白茯神黃芪炒遠志龍眼肉棗仁炒﹐各二錢木香甘艸炙﹐各五分

右﹐姜棗水煎服。加柴胡﹑山梔﹐卽加味歸脾湯。

潤腸丸治跌撲等證﹐或脾胃伏火﹐大腸漧燥﹐或風熱血結等證。

麻子仁桃仁各一兩﹐去皮尖研羌活歸尾大黃煨皂角刺秦艽各五錢

右爲末﹐煉蜜丸桐子大﹐豬膽汁丸尢妙。每服三五十丸﹐食前白滚湯送下。凡怯弱人先用豬膽導之﹐不通﹐宜補血。

當歸補血湯治杖瘡金瘡等證﹐血气損傷﹐肌熱﹐大渴引飲﹐目赤面紅﹐晝夜不息﹐其脈洪大而虛﹐重按全無。此病多得於饑渴勞役者﹐若誤服白虎湯必死。

黃芪炙﹐一兩當歸二錢﹐酒制

右﹐水煎服。

十全大補湯治杖瘡气血俱虛﹐腫痛不消﹐腐而不潰﹐潰而不斂﹐或惡寒發熱﹐自汗盜汗﹐飲食少思﹐肢體倦怠。若怯弱之人﹐患處靑腫而肉不壞者﹐服之自愈。若有瘀血砭刺早者﹐服之自消。或潰而膿水淸稀﹐肌肉不生﹐或口漧作渴而欲飲湯者﹐尢宜服之。

白茯苓人參當歸白朮黃芪川芎白芍藥炒熟地黃肉桂甘艸炙

右﹐姜棗水煎服。

參附湯治金瘡杖瘡失血過多﹐或膿瘀大泄﹐陽隨陰走﹐上气喘急﹐自汗盜汗﹐气短頭運等證。

人參四錢附子炮去皮臍﹐三錢

右﹐水煎服。陽气脫陷者﹐倍用之。

淸胃散治血傷火盛﹐或胃經濕熱﹐唇口腫痛﹐牙齦潰爛﹐或發熱惡寒等證。

牡丹皮黃連生地黃當歸酒洗﹐各五分升麻一錢

右﹐水煎服。如痛未止﹐黃芩﹑石膏﹑大黃之類﹐皆可量加。

淸燥湯治跌撲瘡瘍﹐血气傷損﹐或潰後气血虛怯﹐濕熱乘之﹐徧身酸軟﹔或秋夏濕熱太甚﹐肺金受傷﹐絕寒水生化之源﹐腎無所養﹐小便赤濇﹐大便不調﹐或腰腿痿軟﹐口漧作渴﹐體重麻木﹐或頭目眩運﹐飲食少思﹐或自汗體倦﹐胸滿气促﹐或气髙而喘﹐身熱而煩。

黃芪一錢五分蒼朮一錢白朮陳皮澤瀉各五分白茯苓人參升麻麥門冬歸身生地神曲炒豬苓酒蘗各五分柴胡黃連甘艸炙﹐各三分五味子九粒

右﹐薑水煎服。濕痰壅盛﹐參﹑芪﹑歸﹑地之類可暫減之。

生脈散治金瘡杖瘡等證﹐發熱體倦气短﹐或汗多作渴﹔或潰後睡臥不寧﹐陽气下陷﹐發熱煩躁。若六七月間濕熱大行﹐火土合病﹐令人脾胃虛弱气短﹐或金爲火制﹐絕寒水化源﹐肢體痿軟﹐腳敧眼黑﹐並宜服。

人參五錢五味子一錢麥門冬三錢

右﹐水煎服。

二妙散治下焦濕熱腫痛﹐或流注遊走﹐徧身疼痛。

蒼朮黃蘗各等分

右爲末﹐每服三二錢﹐酒調服。作丸亦可。

四斤丸治肝腎精血不足﹐筋無所養﹐攣縮不能步履﹐或邪淫於內﹐筋骨痿軟。

肉蓰蓉酒浸牛膝酒洗天麻幹木瓜鹿茸炙熟地菟絲子酒浸煮杵五味各等分

右爲末﹐用地黃膏丸桐子大﹐每服五七十丸﹐空心溫酒送下。

補中益气湯治跌撲等證﹐損傷元气﹐或過服克伐﹐惡寒發熱﹐肢體倦怠﹐血气虛弱﹐不能生肌收斂﹔或兼飲食勞倦﹐頭痛身熱﹐煩躁作渴﹐脈洪大弦虛﹐或微細軟弱﹐自汗倦怠﹐飲食少思。

黃芪炙人參白朮甘艸炙﹐各一錢五分當歸一錢陳皮五分柴胡升麻各三分

右﹐姜棗水煎服。

黑丸子一名和血定痛丸。治跌撲墜墮﹐筋骨疼痛﹐或瘀血壅腫﹐或風寒肢體作痛。若流注膝風初結﹐服之自消。若潰而膿淸發熱﹐與補气血藥兼服﹐自斂。

牛膝焙﹐六錢百艸霜芍藥各一兩南星泡川烏炮﹐各三錢赤小豆白蘞各一兩六錢白芨骨碎補當歸各八錢

右各另爲末﹐酒糊丸桐子大﹐每服三十丸﹐鹽湯溫酒送下。孕婦不可服。

回陽玉隨膏治跌撲所傷﹐爲敷涼藥﹐或人元气虛寒﹐腫不消散﹐或不潰斂﹔及壅腫堅硬﹐肉色不變﹐久而不潰﹐潰而不斂﹐或筋攣骨痛﹐一切冷證﹐並效。

艸烏二錢肉桂五錢南星煨軍姜炒白芷赤芍藥炒﹐各一兩

右爲末﹐蔥湯調塗﹐熱酒亦可。

復元通气散治打撲傷損作痛﹐或气滯作痛。

木香茴香炒靑皮去白穿山甲酥炙陳皮白芷甘艸漏蘆貝母各等分

右爲末﹐每服一二錢﹐溫酒調下。

神效太乙膏治癰疽發背杖瘡﹐及一切瘡疽潰爛。

元參白芷當歸肉桂赤芍藥大黃生地黃各一兩

右用麻油二斤﹐入銅鍋內﹐煎至藥黑﹐濾去渣﹐徐入淨黃丹十二兩﹐再煎﹐滴水中撚﹐軟硬得中﹐卽成膏矣。

乳香定痛散治杖瘡金瘡﹐及一切瘡瘍潰爛疼痛。

乳香沒藥各五錢滑石寒水石煆﹐各一兩冰片一錢

右爲末﹐搽患處﹐痛卽止﹐甚效。

豬蹄湯治一切癰疽杖瘡﹐潰爛﹐消腫毒﹐去惡肉。

白芷當歸羌活赤芍露蜂房蜂兒多者生甘艸各五錢

右用豬蹄一隻﹐水五碗﹐煮熟﹐取淸湯入前藥煎數沸﹐去渣溫洗﹐隨用膏藥貼之。

神效當歸膏治杖撲湯火瘡毒﹐不問已潰未潰﹐肉𨿽傷而未壞者﹐用之自愈。肉已死而用之自潰﹐新肉易生。至肉色漸白﹐其毒始盡﹐生肌最速。如棍杖者﹐外皮不破﹐內肉糜爛﹐其外皮因內焮幹縮﹐堅硬不潰﹐爬連好肉作痛﹐故俗云疔痂皮。致膿瘀無從而泄﹐內愈脹痛﹐腐潰益深﹐往往不待其潰﹐就行割去﹐而瘡口開張﹐難以收斂。怯弱之人﹐多成破傷風證﹐每致不救。若杖瘡內有瘀血者﹐卽用有鋒芒磁片﹐於患處砭去惡血﹐塗以此藥﹐則疔痂自結﹐死肉自潰﹐膿穢自出﹐所潰亦淺﹐生肌之際﹐亦不結痂﹐又免皴揭之痛﹐殊有神效。蓋當歸﹑地黃﹑麻油﹑二蠟﹐主生肌止痛補血續筋﹐與肉相宜。此方余已刊行﹐治者亦多用之。

麻油六兩當歸黃蠟生地黃各一兩

右先將當歸﹑地黃入油煎黑﹐去渣﹐入蠟鎔化﹐候冷攪勻﹐卽成膏矣。白蠟尢妙。

托裏散治金瘡杖瘡﹐及一切瘡毒﹐因气血虛不能成膿﹔或膿成不能潰斂﹐膿水淸稀﹐久而不瘥。

白朮炒陳皮各七分人參气虛者多用熟地當歸身酒炒芍藥酒炒黃芪鹽水拌炒白茯苓各一錢

右﹐水煎服。

加味芎歸湯治跌撲墜墮﹐皮膚不破﹐瘀血入胃作嘔。

川芎藭當歸百合水浸半日白芍藥荊芥穗各二錢

右﹐水酒煎服。

當歸導滯散治跌撲瘀血在內﹐胸腹脹滿﹐或大便不通﹐或喘咳吐血。

大黃當歸各等分

右爲末﹐每服三錢﹐溫酒下。气虛須加桂。一方有麝香少許。

花蕊石散治打撲傷損﹐腹中瘀血﹐脹滿欲死﹐服之血化爲水﹐其功不能盡述。

硫黃明色者﹐四兩花蕊石一兩

右爲末和勻﹐先用紙筋和鹽泥固濟瓦罐一个﹐候幹入藥﹐再用泥封口﹐安在磚上﹐虛書八卦五行﹐用炭三十斤煆之﹐罐冷取出﹐每服一錢﹐童便調下。

經驗方治跌撲瘀血作痛﹐或筋骨疼痛。

黃蘗一兩半夏五錢

右爲末﹐用薑汁調塗患處﹐以紙貼之。如幹﹐薑汁潤之﹐周日易之。

消毒定痛散治跌撲腫痛。

無名異炒木耳炒大黃炒﹐各五分

右爲末﹐蜜水調塗。如內有瘀血﹐砭去敷之。若腐處﹐更用當歸膏貼之﹐尢妙

洗藥凡傷重者﹐用此淋洗﹐然後敷藥。

荊芥土當歸生蔥切斷

右﹐煎湯溫洗。一方無蔥有生薑﹐或止用蔥一味煎洗﹐亦可。

黑龍散治跌撲損傷﹐筋骨碎斷﹐先用前湯淋洗﹐以紙攤貼。若骨折更以薄木片夾貼﹐以小繩束三日﹐再如前法﹐勿去夾板﹐恐搖動患處﹐至骨堅牢方宜去。若被刀箭虫傷成瘡﹐並用薑汁和水調貼﹐日以風流散塡塗。

土當歸二兩丁香皮百艸霜穿山甲炒黃﹐或煉存性﹐各六兩枇杷葉去毛﹐半兩

右焙爲細末﹐薑汁水調﹐或研地黃汁調亦好。枇杷葉﹐一作山枇杷根。

洪寶丹一名濟陰丹。治傷損焮痛﹐並接斷。

天花粉三兩姜黃白芷赤芍藥各一兩

右爲末﹐茶湯調搽患處。

沒藥降聖丹治傷損筋骨疼痛﹐或不能屈伸﹐肩背拘急﹐身體倦怠﹐四肢無力

沒藥別研當歸酒洗炒白芍藥生地黃骨碎補去毛川烏去皮臍炮川芎各一兩半自然銅火煆酢淬十二次﹐飛焙﹐一兩。

右爲細末﹐每一兩作四丸﹐以生薑自然汁與煉蜜爲丸每服一丸槌碎﹐用水酒各半鍾﹐入蘇木少許﹐煎至八分﹐去蘇木﹐空心服。

萬金膏治癰疽及墜撲傷損﹐或筋骨疼痛。

龍骨鱉甲苦參鰞鰂魚骨黃蘗黃芩黃連豬牙皂角白芨白蘞厚朴艸烏川芎藭木鱉子仁當歸白芷各一兩沒藥另研乳香另研﹐各半兩槐枝柳枝各四寸長﹐二十一條黃丹一斤半﹐炒淸油四斤

右除乳﹑沒黃丹外﹐諸藥入油內煎至黑色﹐去之﹐秤淨油每斤入丹半斤﹐不住手攪﹐令黑色﹐滴水中﹐不粘手﹐下乳﹑沒再攪﹐如硬入油些少﹐以不粘手爲度。

接骨散治骨折碎﹐或骨出臼﹐先整端正﹐卻服此藥。如飛禽六畜所傷﹐亦能治之。

硼砂一錢五分水粉當歸各一錢

右爲末﹐每服二錢﹐煎蘇木湯調服﹐後但飲蘇木湯﹐立效。

本事接骨方治打折傷損。

接骨末卽蒴藋也乳香各半兩赤芍藥當歸川芎自然銅各一兩

右爲末﹐用黃蠟四兩﹐鎔入前末攪勻﹐眾手丸龍眼大。如打傷筋骨及閃痛不堪忍者﹐用一丸熱酒浸開﹐熱呷﹐痛便止。若大段傷損﹐先整骨﹐用川烏﹑艸烏等分爲末﹐生薑汁調貼之﹐縛定服藥﹐無不效者。

沒藥丸治打撲筋骨疼痛﹐或气逆血運﹐或瘀血內停﹐肚腹作痛﹐或胸膈脹悶。

沒藥乳香川芎川椒芍藥當歸紅花桃仁血竭各一兩自然銅四錢﹐煆七次

右爲末﹐用黃蠟四兩鎔化﹐入前末速攪勻﹐丸彈子大﹐每服一丸﹐酒化服。按接骨散﹑沒藥丸﹐元气無虧者宜用。若腎气素怯﹐或髙年腎气虛弱者﹐必用地黃湯﹑補中益气湯以固其本爲善。

整骨麻藥

艸烏三錢當歸白芷各二錢半

右末﹐每服五分﹐熱酒調下﹐麻倒不知痛﹐然後用手如法整理。

艸烏散治傷骨節不歸窠者﹐用此麻之﹐然後下手整頓。

白芷川烏木鱉子豬牙皂角烏藥半夏紫金皮杜當歸川芎藭各二兩舶上茴香艸烏各一兩木香半兩

右爲細末。諸骨碎骨折出臼者﹐每服一錢﹐好酒調下﹐麻倒不知疼處﹐或用刀割開﹐或用剪去骨鋒者﹐以手整頓骨筋﹐歸元端正﹐用夾板夾縛定﹐然後醫治。或箭鏃入骨不出﹐亦可用此藥麻之。或鐵鉗拽出﹐或用鑿鑿開取出。若人昏沈後﹐用鹽湯或鹽水與服﹐立醒。

定痛膏治打撲傷損﹐動筋折骨﹐跌磕木石壓傷﹐赤腫疼痛。

芙蓉葉二兩紫金皮獨活南星生用白芷各五錢

右末﹐加生采馬藍菜﹑墨斗菜各一兩﹐杵搗極爛﹐和末一處﹐用蔥汁老酒和炒暖縛。若打撲跌磕壓傷﹐骨肉酸疼﹐有紫黑色﹐未破皮肉者﹐加艸烏﹑肉桂﹑良姜各三錢﹐研末﹐薑汁調溫貼。若紫黑色已退﹐除良姜﹑肉桂﹑艸烏﹑薑汁﹐卻以薑汁茶淸調﹐溫貼之。若折骨出臼者﹐加赤葛根皮﹑寶塔艸各二兩搗爛﹐和前藥一處﹔又用肥皂十枚﹐童便煮﹐去皮弦子膜﹐杵搗極爛﹐人生薑汁少許﹐生白面一兩﹐砍爛和勻﹐入前藥同杵搗勻﹐用芭蕉葉托﹐用前後正副夾﹐須仔細整頓其骨﹐緊縛﹐看後上下腫痛消﹐方可換藥。腫痛未退﹐不可換藥。

又方治跌打傷筋損骨﹐疼痛不可忍。

生地切藏瓜姜糟各一斤生薑四兩﹐切

右都炒令勻熱﹐以布裹罨傷折處﹐冷則易之。曾有人傷折﹐宜用生龜。尋捕一龜﹐將殺。患人忽夢見龜告白﹕勿相害﹗吾有奇方可療。於夢中授此方﹐神效。

截血膏治刀斧斫磕等處﹐能化血破瘀﹐退腫止痛。

天花粉三兩姜黃赤芍藥白芷各一兩

右末﹐茶淸調勻﹐敷瘡口四邊。若刀斧傷於頭面﹐血不止者﹐急用此末﹐茶淸調勻塗頸上周圍。若傷手則塗臂周圍﹐若傷足則塗腿上周圍﹐若傷各處則塗瘡口周圍﹐使截住其血﹐不來潮作也。金瘡著水﹐肉翻花者﹐用韭汁調此末敷瘡口四邊﹐以火微炙之﹐又用早稻煙燻之﹐瘡口出水卽愈。如無水出﹐卽是風襲﹐倍加南星和敷。若瘡口肉硬不消者﹐此被風所襲也﹐可加獨活﹐用熱酒調敷。如又不消﹐則風毒已深﹐肌肉結實﹐加紫金皮和敷﹐有必消之理也。

散血膏治打撲傷損﹐趺磕刀斧等傷﹐及虎傷獐豬牛咬傷。

甘艸葉藤生藤上有棘葉﹐如木綿葉﹐又名豬﹝豕母﹞﹝目寧﹞﹐又名虎﹝目寧﹞艸澤蘭葉少許

右各生采杵搗極爛﹐冷敷縛。刀斧斫磕等傷﹐破皮損肉者﹐先用羊毛餅貼﹔次貼此膏瘡口四邊﹐用截血膏敷貼﹐令血不來潮作。一人跌破陰囊﹐又一人跌拔鼻孔﹐二者俱先整理皮肉端正﹐用此膏效驗。一法不用羊毛餅﹐只用金毛狗脊毛﹐薄薄鋪些於患口上﹐次挾封口藥﹐再卻以此膏貼﹐效更速。

接補消腫膏治證同前。

耳艸藥雪裏開水壙葉烏苞葉紫金皮

右末﹐以雞子淸入桐油少許﹐調勻敷貼。

一赤散治傷損傅藥後起皰者﹐以三稜鍼挑破摻末。

大黃赤石脂石膏煆﹐各等分

右爲末摻之。

洗藥荊葉散治從髙墜下﹐及一切傷折筋骨﹐瘀血結聚疼痛

頑荊葉一兩白芷細辛蔓荊子桂心川芎丁皮防風羌活各半兩

右作一服﹐入鹽半匙﹐連根蔥五莖﹐漿水五升﹐煎取三升﹐去滓﹐通手淋洗痛處﹐冷卽再易﹐避風處洗之。

敷貼藥接骨如神。

天南星木鱉子各四兩沒藥乳香各半兩官桂一兩

右爲細末﹐姜一斤﹐去皮研爛﹐取自然汁入米酢少許﹐白面爲糊同調﹐攤紙上﹐貼傷處﹐以帛縛之﹐用篦夾定﹐麻索子纏。

接骨丹治折骨出臼﹐無艸藥討處﹐用此方效。

南星生﹐四兩木鱉子三兩紫金皮芙蓉葉獨活白芷官桂松香楓香各一兩小麥麵二兩乳香沒藥各五錢

右末﹐米酢生薑汁各少許﹐入酒調勻﹐攤油紙上夾縛﹐冬月熱縛﹐夏月溫縛。

走馬散治折傷接骨。

柏葉荷葉皂角俱生用骨碎補去毛﹐各等分

右爲末﹐先將折傷處揣定﹐令入元位﹐以薑汁調藥如糊﹐攤紙上﹐貼骨斷處﹐用杉木片夾定﹐以繩縛之﹐莫令轉動﹐三五日後開看﹐以溫蔥湯洗﹐後再貼藥﹐復夾七日。如痛再加沒藥。

乳香膏治打撲傷損。

乳香松香楓香五倍子狗骨煆﹐各一兩鍋底墨小麥麵各五兩

右末﹐用好酒調爲糊樣﹐熱敷痛處﹐不可敷破處。若破爛者﹐只用鳳尾艸爲末摻之。

紫金皮散治打撲傷損﹐金刀箭鏃傷處浮腫﹐用此。

紫金皮酢炒南星半夏川當歸烏藥黃蘗鹽炒艸烏炮川烏炮杜當歸川芎破故紙川白芷鹽水炒劉寄奴川牛膝桑白皮各等分

右爲細末﹐生薑﹑薄荷汁兼水調敷腫處或傷處。皮熱甚﹐加黃蘗皮﹑生地黃半兩。有瘡口者﹐勿封瘡口﹐四邊敷之。

內消方﹐治打撲傷損﹐及一切腫癰未破﹐可令內消。

生地黃研如泥木香細末

右以地黃膏﹐隨腫大小﹐攤於紙上﹐摻木香末一層﹐又再攤地黃膏﹐貼腫上﹐不過三五度卽愈。昔許元公入京師赴省試﹐過橋墜馬﹐右臂臼脫﹐路人語其僕曰﹕急與按入臼中﹐若血漬臼則難治矣。僕用其說﹐許以昏迷不覺痛﹐遂僦轎舁歸邸。或曰﹕非錄事巷田馬騎﹐不能療此疾。急召之﹐至已日暮﹐因秉燭視其面目﹐尙可治﹐乃施藥封此處﹐至中夜方蘇﹐達旦痛止﹐去其封﹐損處已白﹐其靑瘀乃移在臼上﹐自是日日易之﹐腫直至肩背﹐以藥下之﹐瀉黑血三升﹐五日復常﹐遂得赴試﹐蓋用此法云。

消腫膏治胸脇跌墮打撲損傷﹐腫痛或動筋折骨。

莢蓉葉紫金皮各五兩白芷當歸獨活骨碎補何首烏南星各三兩橙橘葉赤芍藥各二兩石菖蒲肉桂各五錢

右末﹐以熱酒薑汁調﹐乘熱縛腫處﹔用蔥汁茶淸調和﹐溫縛。動筋折骨加山樟子葉﹑毛銀藤皮及葉各五兩﹐同前爲末﹐酒調暖敷縛。

芙蓉膏治打撲傷損腫痛﹐紫黑色久不退者。

紫金皮南星各一兩芙蓉葉二兩獨活白芷赤芍藥各五錢

右末﹐生薑汁茶淸調﹐溫貼縛。傷損紫黑色久不退者﹐加肉桂五錢。

紫金膏治赤腫掀熱者。

芙蓉花葉二兩﹐白花者佳紫金皮一兩

右生采﹐入生地黃同搗敷貼﹔或爲末﹐以雞子淸入蜜少許和勻﹐調入生地黃砍爛和敷。

拯損膏治諸傷損。

天花粉芙蓉葉紫金皮赤芍藥南星獨活當歸白芷各一兩牡丹皮三錢

右末﹐薑汁調熱敷貼。疼痛甚者﹐加乳香﹑沒藥各少許。

松蔥膏治傷損。

松香蔥連根葉炒熱

右﹐杵搗成膏﹐炙熱縛傷處。先以生薑砍爛炒熱罨少時﹐次以此膏貼之﹐退腫住痛。

退腫膏治頭腦破傷損或跌破﹐或刀斧傷處﹐或被杖棒打破﹐及別處傷。

芙蓉葉地薄荷耳艸葉澤蘭葉金桐葉赤牛膝大黃另研末﹐各等分

右﹐砍爛敷貼傷處﹐中間畱孔出气﹐用澤蘭葉蕩軟貼住﹐冬月用芭蕉葉﹐一日一換藥﹐用茶洗傷處。若傷處浮腫﹐用小靑葉搗敷﹐後用尻池葉﹑地薄荷搗敷。後痛不住﹐用葛葉﹑毛藤葉﹑楓葉尾﹐砍敷貼﹐住痛。

一紫散治傷損眼泡靑黑紫色腫痛。

紫金皮童便浸七日曬漧生地黃各等分

右砍爛﹐茶淸調勻﹐敷貼傷處﹐余不用制。

一綠散治打撲眼泡﹐赤腫疼痛。

芙蓉葉生地黃各等分

右﹐砍爛敷貼﹔或爲末﹐雞子淸調勻敷之。

退熱散治跌磕打傷﹐惟大指中指傷命﹐餘指無妨

山布瓜根多景天艸澤蘭葉地薄荷魚桐根皮

右搗爛冷縛傷處﹐大退身上寒熱。

澤蘭散治跌撲咬傷及咬傷手指並刀斧傷。

芙蓉葉澤蘭葉白佛桑葉地薄荷耳艸葉

右搗爛冷縛傷處﹐畱口通气﹐以七葉楊香葉或池黃葉熱茶蕩軟貼住。

疏風敗毒散治打撲諸損﹐動筋折骨﹐趺磕墮傷者。

當歸川芎白芍藥熟地黃羌活獨活桔梗枳殼柴胡白茯苓白芷甘艸紫蘇陳皮香附

右﹐生薑﹑生地黃煎﹐入酒和服。

加味交加散治打撲傷損﹐折骨出臼﹐發熱惡寒﹐體弱之人﹐用此服之﹐若體實之人﹐宜疏風敗毒散。

當歸川芎白芍藥生地黃蒼朮厚朴陳皮肉桂白茯苓半夏羌活獨活桔梗枳殼前胡柴胡漧薑甘艸

右﹐生薑煎服。有熱除漧薑﹑肉桂。

羌活乳香湯治跌撲傷損﹐動筋折骨﹐發熱體痛﹐挾外邪者。

羌活獨活川芎當歸防風荊芥丹皮續斷紅花桃仁陳皮赤芍藥

右﹐生地黃煎服。有熱加柴胡﹑黃芩。

仲景方治墜馬及一切筋骨損傷。

亂髮如雞子大緋帛如手大敗蒲席三寸久用炊單布一尺並燒灰大黃一兩﹐切酒浸桃仁四十九个﹐去皮尖甘艸如中指節﹐炙銼

右七味﹐以童子小便量多少煎﹐湯成﹐內酒一大盞﹐次下大黃﹐去滓﹐分溫三服。先銼敗蒲席半領煎湯浴﹐衣被蓋覆斯﹐須通利數行﹐痛楚立瘥。利及浴水赤勿怪﹐卽瘀血也。

巴戟湯潔古治從髙墜下﹐及打撲內損﹐昏冒嗜臥﹐不能飲食﹐此爲血閉﹐臟腑不通。

巴戟去心大黃各半兩當歸地黃芍藥川芎各一兩

右爲末﹐水煎﹐以利爲度。

奪命散【《濟生》】治刀刃所傷﹐及從髙墜下﹐木石壓損﹐瘀血凝積﹐心腹疼痛﹐大小便不通。

水蛭用石灰拌﹐慢火炒漧黃色﹐半兩黑醜二兩

右末﹐每服二錢﹐熱酒調下﹐約行四五里﹐再用熱酒調黑牽牛末二錢催之﹐須下惡血成塊﹐以盡爲度。

雞鳴散《三因》治從髙墜下﹐及木石所壓。凡是傷損血瘀凝積﹐气絕欲死﹐煩躁頭痛﹐叫呼不得﹐並以此藥﹐利去瘀血﹐治折傷神妙。

大黃一兩﹐酒蒸桃仁二七粒﹐去皮尖

右研細﹐酒一碗﹐煎至六分﹐去渣﹐雞鳴時服﹐次日﹐取下瘀血卽愈。若便覺气絕不能言﹐取藥不及﹐急擘口開﹐用熱小便灌之﹐卽愈。

淸上瘀血湯治上膈被傷者。

羌活獨活連翹桔梗枳殼當歸梔子黃芩甘艸川芎桃仁紅花蘇木大黃赤芍藥

右﹐生地黃煎﹐和老酒﹑童便服。

消下破血湯治下膈被傷者。

柴胡川芎大黃當歸黃芩赤芍藥桃仁枳實梔子木通澤蘭五靈脂紅花蘇木赤牛膝

右﹐生地黃煎﹐加老酒﹑童便和服。

大紫金皮散治打撲傷折﹐內損肺肝。

紫金皮補骨脂無名異燒紅酒焠七次降眞香川續斷琥珀另研牛膝酒浸一宿桃仁去皮尖雙仁當歸洗焙蒲黃各一兩大黃濕紙裹煨﹝石卜﹞硝另研﹐各一兩半。

右爲細末﹐每服二錢﹐食前濃煎蘇木﹑當歸﹐酒調服。

破血藥治打撲墮馬﹐從髙跌下﹐皮肉不破者﹐此瘀血停積內攻﹐不能言語而或譫妄﹐此宜攻利爲先。若皮破血流者﹐宜作金瘡亡血過多治之。

柴胡黃芩五靈脂枳實當歸赤芍藥川芎大黃生地黃﹝石卜﹞硝桃仁紅花蘇木

右﹐水煎﹐入酒童便和服。皮破血流者不用酒。

二十五味藥治顚撲損傷﹐骨碎骨折﹐筋斷刺痛﹐不問輕重﹐並皆治之。

香白芷紫金皮破故紙各酢炒劉寄奴川當歸鹽炒赤芍藥米泔浸黑牽牛川芎乳香沒藥川牛膝茶水浸生地鹽水浸炒木通自然銅臨好時用官桂艸烏酢炒木香川烏火煨藿香骨碎補木賊羌活獨活各一兩熟地鹽水炒牛膝茶水炒﹐各半兩孕婦去川烏﹑艸烏。骨不碎或金刃傷銼臼者﹐須於此方內去自然銅﹐骨碎補折者用之。自然銅﹐臨好時卻入用之﹐如早服致成他疾。

右同研爲末﹐蜜丸如彈子大﹐黃丹爲衣。或被顚撲損傷﹐金刀箭鏃﹐不問輕重﹐每服一丸﹐溫酒磨化服﹐或細嚼酒送下。如被刀傷全斷內損重者﹐以薄荷湯或木瓜湯﹑姜湯﹑燈心湯皆可服。病在上﹐食後﹔病在下﹐食前﹔在中者﹐不拘時服。老人骨脈冷﹑宜加當歸﹑川芎﹑川烏﹑木香﹑丁香﹑人參各半兩﹐去白芍藥﹑生地黃。

沒藥降聖丹治打撲傷損﹐筋斷骨折﹐攣急疼痛﹐不能屈伸﹔及營衛虛弱﹐外受風邪﹐內傷經絡﹐筋骨緩縱﹐皮肉刺痛﹐肩背拘急﹐身體倦怠﹐四肢少力。

沒藥研當歸酒洗焙芍藥骨碎補爁去毛自然銅火煆酢淬十二次﹐研末飛過焙川烏頭生去皮臍﹐各一兩生地黃川芎各一兩半

右爲細末﹐以生薑自然汁與煉蜜和丸﹐每一兩作四丸﹐每服一丸槌碎﹐用水酒各半鍾﹐入蘇木少許﹐煎至八分﹐去蘇木﹐空心服。

淸心藥治打撲傷損﹐折骨出臼﹐刀斧砍磕等傷﹐及肚皮傷破腸出者。

牡丹皮當歸川芎黃芩﹑黃連赤芍藥生地黃連翹梔子桃仁甘艸

右﹐燈心艸薄荷煎﹐入童便和服。

破血消痛湯【東垣】治乘馬損傷﹐跌破脊骨﹐惡血流下。脇下甚痛﹐苦楚不能轉側﹐妨於飲食。

羌活防風官桂各一錢蘇木一錢半柴胡連翹當歸梢各二錢麝香少許﹐另研水蛭三錢﹐炒去煙盡另研

右爲粗末﹐只一服﹐酒二大盞﹐水一盞﹐水蛭﹑麝香另研如泥﹐余藥煎至一大盞﹐去火稍熱﹐調二味服之﹐一服立愈。

止痛藥治打撲傷損﹐折骨出臼﹐金瘡破傷

當歸牛膝川芎淮生地赤芍藥白芷羌活獨活杜仲續斷各一兩八角茴香肉桂乳香沒藥各五錢丁皮南木香沈香血竭各二錢半

右末﹐老酒調服。

散血定痛補損丹治諸般傷損腫痛。

當歸川芎赤芍藥生地白芍藥牛膝續斷白芷杜仲制骨碎補五加皮羌活獨活南星制防風各一兩半官桂乳香沒藥各一兩木香丁皮角茴各五錢

右末﹐酒調服。

定痛當歸散治諸損腫痛。

當歸川芎赤芍藥白芍藥熟地羌活獨活牛膝續斷白芷杜仲各二兩川烏炮乳香沒藥肉桂各一兩南木香角茴丁皮各五錢

右末﹐酒調服。

四艸定疼湯治打撲跌墮壓磕等傷腫痛。

山薄荷寶塔艸矮金屯葉皺面藤葉

右﹐生采葉﹐擂酒服。根梗煎酒服。

聖靈丹治一切打撲損傷﹐及傷折疼痛不可忍者﹐並宜服之。

乳香五錢烏梅去核﹐五个上白米一撮萵苣子一大盞﹐炒取二兩八錢

右爲細末﹐煉蜜和丸如彈子大﹐每服一丸﹐細嚼﹐熱酒吞下。食後一復時﹐痛不止﹐再服。

何首烏散治打折筋骨﹐初時便宜服此藥﹐順气疏風﹐活血定痛。

何首烏當歸赤芍藥白芷烏藥枳殼防風甘艸﹑川芎陳皮香附紫蘇羌活獨活肉桂

右﹐薄荷﹑生地黃煎﹐入酒和服。疼痛者﹐加乳香﹑沒藥。

調經散治跌撲損傷疏利後﹐用此藥調理。

川芎當歸芍藥黃芪各一錢半靑皮烏藥陳皮熟地黃乳香另研茴香各一錢

右作一服﹐水二鍾﹐煎至一鍾﹐不拘時服。

活血丹治打撲傷損﹐動筋折骨﹐跌墮斫磕刀斧等傷﹐諸般風疾﹐左癱右瘓﹐手足頑麻﹐婦人血風﹐渾身疼痛冷痺﹐一切損傷﹐悉皆治之。

靑桑炭一斤當歸牛膝川芎赤芍藥熟地黑豆酒煮何首鳥南星制白芷老松節燒杜仲制破故紙羌活獨活蒼朮制防風荊芥骨碎補桔梗栗間續斷各四兩艸烏酢煮炒川烏炮肉桂木鱉子炒地龍去土白蘞細辛檀香白芨煨降眞香松香楓香五靈脂京墨煆血竭角茴乳香沒藥各二兩

右末﹐酢煮秫米粉糊爲丸彈子大﹐曬漧﹐以生漆抹手上﹐挪漆爲衣﹐陰漧﹐卻以布袋盛﹐掛於風處﹐經久不壞﹐亦不失藥味﹐每服用當歸酒磨下。傷筋折骨﹐加自然銅煆酢淬二兩。若金刃出臼﹐不可用之。

大活血丸治打撲傷損﹐折骨碎筋﹐瘀血腫痛﹐癱瘓頑痺﹐四肢酸疼﹐一切痛風等證。

靑桑炭一斤栗間骨碎補南星制牛膝白芍藥川烏炮黑豆酒煮﹐各一兩六錢自然銅木鱉子各八錢細辛一兩降眞香楓香各三錢乳香沒藥血竭各六錢

右末﹐酢煮秫米粉糊﹐集眾手搓爲丸﹐緩則發裂﹐如彈子大﹐候幹﹐用生漆爲衣﹐久則不壞﹐每用一丸﹐用無灰酒磨化服。

黃末子治證同前。

川烏炮艸烏酢煮炒降眞香楓香肉桂松香姜黃乳香沒藥細辛各五錢當歸赤芍藥羌活獨活川芎蒲黃白芷五加皮桔梗骨碎補蒼朮酢煮何首烏川牛膝姜黃各一兩

右末酒調下。欲好之際﹐加自然銅制一兩﹐只折骨者﹐便可用之。

白末子治證同前。

白芷南星制白朮何首烏桔梗羌活獨活白芍藥白楊皮川芎白蘞當歸白茯苓薏苡仁炒骨碎補牛膝川烏炮續斷捆辛肉桂楓香乳香沒藥各一兩

右末﹐酒調下。欲好之際﹐加自然銅制一兩﹐只折骨者﹐便可用之

紅末子治證同前。

獨活何首烏南星制白芷羌活當歸骨碎補蘇木川牛膝赤芍藥紅花川芎各二兩細辛桔梗川烏制降眞香楓香血竭乳香沒藥各一兩

右末﹐酒調下。欲好之際﹐加自然銅制一兩﹐只折骨者﹐便可用之。

黑末子治證同前。

雄鷄毛燒桑炭老松節炒存性嫩松心側柏葉酢煮﹐各四兩當歸牛膝何首烏黑豆制南星制骨碎補熟地黃羌活獨活赤芍藥川芎白芷各二兩細辛肉桂川烏炮艸烏制木鱉子南木香五靈脂降眞香乳香沒藥楓香各一兩百艸霜五錢

右末﹐熱酒調下。欲好之際﹐加自然銅制一兩﹐只折骨者﹐便可用之。

牡丹皮散治跌撲閃銼傷損﹐滯血疼痛。

牡丹皮當歸骨碎補紅花酒浸續斷乳香沒藥桃仁川芎赤芍藥生地黃

右﹐水酒煎服。卻用秫米飯熱罨縛﹐冷﹐又蒸熱換縛。

橘朮四物湯治跌撲磕傷滯血體痛﹐飲食少進。

當歸川芎白芍藥淮生地陳皮白朮紅花桃仁

右﹐生地黃煎服。骨節疼加羌活﹑獨活﹐痛不止加乳香﹑沒藥。古今圖書集成醫部全錄卷三百七十九

外科跌打金刃竹木破傷門

方

黑神散【《和劑》】

黑豆去皮炒﹐半升熟漧地黃酒浸當歸酒制肉桂去粗皮漧薑炮甘艸炙白芍藥蒲黃各四兩

右爲細末﹐每服二錢﹐酒半盞﹐童子小便半盞﹐不拘時煎調服。

當歸補血湯治金刃所傷﹐及跌磕打撲﹐皮肉破損﹐亡血過多﹐此宜止痛兼補爲先。若皮肉不破損者﹐宜作瘀血停積治之。

當歸川芎白芍藥熟地防風連翹羌活獨活乳香沒藥白芷續斷杜仲

右﹐生地黃煎﹐入童便和服﹐不可用酒。气虛加人參﹑白朮﹑黃芪。按補血須用參芪爲君﹐此止用四物﹐亦活血之藥﹐非補血也﹐況加以羌﹑獨﹑防﹑芷之耗散乎﹖

接骨散

沒藥乳香各五錢自然銅一兩﹐酢淬七次滑石二兩麝香少許龍骨三錢赤石脂白石脂各二錢

右爲細末﹐以好酢浸沒﹐多煮爲上﹐候幹﹐就炒燥爲度。臨服入麝香少許﹐挑小茶匙在舌上﹐溫酒下。病分上下﹐食前後服。若骨已接尙痛﹐去龍骨﹑石脂而多服﹐盡好。

接骨方

乳香沒藥蘇木降眞節川烏去皮尖松節自然銅酢淬﹐各一兩地龍去土麻油炒龍骨生用水蛭油炒﹐各半兩血竭三錢土狗十个﹐油浸炒

右爲細末﹐每服五錢﹐酒調下。在上食後﹐在下食前。

定痛接骨紫金丹

麝香沒藥紅娘子各一錢半烏藥茴香地龍去土陳皮靑皮各二錢半川烏艸烏炮﹐各一兩五靈脂去土木鱉子各半兩黑牽牛生五分骨碎補威靈仙金毛狗脊防風自然銅酢淬七次﹐各五錢禹餘糧四錢﹐碎

右爲細末﹐酢糊丸如桐子大﹐每服十丸至二十丸﹐溫酒送下。病上食後﹐病下食前服。

麥兜散

半兩錢煆酢淬七次自然銅煆酢淬七次地鱉虫焙漧

右三味等分﹐每服酒調一分。不可多﹐多則骨髙起矣。

接骨仙方

人骨煆一兩﹐小兒者尢佳喜紅絹一尺﹐燒存性乳香二錢末之﹐每服二錢﹐溫酒下。

又方

小兒骨煆﹐一兩乳香五錢白面三錢﹐炒

右爲末﹐無根水調爲丸如梧桐子大﹐每服三十丸﹐熱酒吞下。

搜損尋痛丸能接骨。徧身疼痛﹐久損至骨﹐如金刃傷則後用之。

乳香沒藥茴香炒﹐各二錢肉桂三錢軍姜炒丁皮獨活炒艸烏炒微黃色赤芍藥炒石粘藤炒白芷各五錢當歸川芎薏苡仁炒﹐各一兩﹐筋脈絕者多加骨碎補炒﹐二兩

右作末﹐蜜爲丸﹐用生薑細嚼﹐溫酒吞下。如爲末﹐用姜酒調服亦可﹐浸酒喫亦可。如折傷則須用藥﹐徧身頑麻方可用藥。接骨加艸烏一匕多﹐熱酒調服﹐量人老弱虛實加減用之。如其人麻不解﹐可用大烏豆濃煎汁解之。如無豆﹐煎濃豉亦可。如吐多加薑汁。

白藥治金瘡。

黃蘗黃芩當歸赤芍藥黃芪牡丹皮生地黃地骨皮木鱉子去殼黃連甘艸桑白皮各一錢半馬蓼梢葉生者火煆過白芷各一錢

右用桐油三兩﹐煎黃色﹐濾去滓﹐再煎油稍熱﹐入細白板松香一片﹐慢火煎﹐須頻頻柳枝攪勻﹐卻入乳香﹑沒藥﹑黃丹各七錢﹐煎敷沸﹐出火頃時﹐以少綿鋪於前﹐濾藥滓﹐布上濾過﹐先用瓦缽滿盛淸水八分﹐卻濾藥於缽水中﹐將去淸水中﹐如繃面狀繃三二百度﹐愈繃愈白﹐故名白藥。常以淸水浸﹐傾於冷地上﹐用物遮蓋﹐勿令塵入﹐五七日一換水。刀斧一應金傷﹐量傷孔大小﹐取一塊塡於傷孔中﹐以白紙護之﹐隨手不疼﹐一日一換﹐五日生肉。筋斷加杜仲﹑續斷各二錢同煎。收瘡口﹐加龍骨半錢碎了﹐煎入藥內。打損只敷於油紙上貼之卽愈﹐卻不須入接筋龍骨等劑。

理傷膏治打撲傷損折骨出臼﹐刀斧跌磕等傷。

密陀僧黃丹自然銅黃蠟豬油各四兩乳香沒藥各一兩松香麻油各一斤

右以折傷木皮一兩﹐鍘碎入油煎敷沸﹐濾去滓﹐入陀僧﹑黃丹﹐慢火熬成膏﹔次入松蠟鎔化再熬﹐滴水中成珠爲度﹔卻入乳香﹑沒藥﹑自然銅末﹐和勻攤貼。

神效方治金瘡。

五倍子降眞香

右各炒焦﹐出火毒後﹐研爲末﹐等分﹐幹摻。虛者加人參末。

封口蔡治刀斧傷﹐割喉斷耳缺唇﹐傷破肚皮﹐趺破陰囊皮等證﹐大效。

豬﹝豕母﹞﹝目寧﹞葉如無﹐以葛葉毛藤子葉代之亦可乳香沒藥兒茶當歸杉木炭各一錢麝香五釐片腦一分

右各另研細末﹐秤合和勻﹐入麝研細﹐次入腦研勻﹐磁器收貯。如缺唇先以小气鍼作三截鍼之﹐用絹綫一條﹐兩頭搓豬毛﹐以唾蘸濕﹐抹封口藥於綫上﹐將藥綫三截穿定﹐卻以麻藥抹缺處﹐以剪刀口抹封口藥﹐薄剪去些皮﹐以綫卽縫合就﹐以雞子黃油搽患處﹐以金毛狗脊毛薄鋪於上﹐卻以封口藥抹掞於上﹐每日用藥水輕洗去﹐搽油換藥﹐每日只換一次﹐待八日剪去綫﹐搽藥。

洗藥

桑白皮荊芥黃連黃蘗當歸白芷赤芍藥連翹生地黃

右煎﹐去滓洗淨。

麻藥

川烏艸烏南星半夏川椒

右末﹐唾調搽之。

本事地黃散治金瘡﹐止血除疼痛﹐辟風﹐續筋骨﹐生肌肉。

地黃苗地菘靑蒿蒼耳苗生艾汁三合赤芍各五兩。入水煎取汁

右﹐五月五日﹑七月七日午時修合﹐以前藥汁拌石灰陰漧﹐入黃丹三兩﹐更杵爲細末。凡有金瘡傷折出血﹐用藥包封﹐不可動﹐十日瘥﹐不腫不膿。

潔古沒藥散刀箭藥﹐止血住痛。

定粉風化灰各一兩枯礬三錢乳香五分沒藥一字﹐各另研

右件各研爲細末﹐同和勻再研﹐摻之。

生肌止血立效方治金瘡﹐辟一切風冷﹐續筋骨。

石灰二升﹐搗生地黃靑蒿汁﹐和作團﹐火煆赤﹐研細黃丹一兩狗頭骨灰研芎藭艾葉地菘密陀僧各半兩黃丹一兩麒麟竭三分﹐細研

右爲細末﹐研勻密封之﹐每遇金瘡敷之。

麒麟竭散治刀箭傷筋斷骨﹐定痛止血避風。

麒麟竭白芨各半兩黃蘗密陀僧白芷白蘞當歸炒炙甘艸各一兩

右爲細末﹐每用少許幹摻瘡上﹐立效。

如神散治一切刀斧所傷﹐出血不止﹐並久患惡瘡。

虎骨炙研鉛丹火煆令赤龍骨研﹐各半兩乳香如皂子大﹐另研膩粉研丹砂研﹐各一錢麝香少許﹐另研

右研極細勻﹐一切瘡以黃連湯或鹽湯洗﹐拭漧﹐摻藥在瘡上﹐不得衣粘著瘡口。

金傷散治金刃箭鏃所傷﹐出血不止﹔及落馬打傷﹐肉綻血出。

白芨白蘞乳香各一兩遠年石灰半斤龍骨半兩黃丹少許

右爲細末﹐入黃丹研如淡紅色﹐每用幹摻患處﹐上用軟紙﹐更以絹帛裹護。忌風水。幹痂爲妙。

定血散治一切刀傷﹐血出不止﹐收斂瘡口。

南星生槐花炒郁金各四兩半夏生二兩乳香研沒藥另研﹐各二錢半

右爲細末研勻﹐每用幹摻患處。忌水洗。

又方治金刃或打傷﹐血出不止。

降眞香末五倍子末鏡面削下銅各研細﹐等分

右拌勻敷損處。昔安丰手擊朱嵩碎首﹐用此而愈。

神奇散治刀斧傷並箭傷﹐血出不能止者。

麒麟竭研沒藥研自然銅煨南星炮漧薑燒灰鉛丹炒黑膩粉瓦蘚各一分麝香少許

右爲細末和勻﹐先以鹽湯洗瘡﹐卻以燒蔥搗汁塗﹐然後幹摻瘡上三二次。

軍中一撚金散

金櫻葉嫩薴葉各二兩桑葉一兩

右﹐搗爛敷。若欲致遠﹐陰榦作末﹐用帛縛上﹐血止口合﹐名艸蠍經進方﹐以五月五日或閉日收藥良。

龍骨散治金刃箭傷﹐生肌長肉﹐定痛止血﹐諸瘡斂口。

龍骨滑石枯礬寒水石乳香沒藥黃丹炒﹐各半分輕粉少許

右爲細末﹐每用幹摻﹐外用膏藥貼之效。

金傷散治刀斧傷﹐辟風﹐生肌止痛。

白芨黃丹陳石灰風化桑白皮各二兩龍骨南星白附子各一兩

右爲細末﹐每用幹摻之。

完肌散治金瘡。

陳石灰二兩黃丹半兩龍骨密陀僧桑白皮各四兩麝香一錢﹐另研

右爲細末﹐幹摻患處。

生肌膏治金瘡及一切打損瘡。

胡粉白芍藥燻陸香漧薑炮﹐各一兩油四兩黃蠟二兩

右爲細末﹐以油蠟相和煎如膏﹐用貼瘡上﹐日二換之。

定血散治刀斧傷﹐止血定痛生肌。

密陀僧半斤鰞鰂魚骨龍骨枯礬各二兩桑白皮一斤黃丹一兩

右爲細末﹐每用幹摻患處﹐定血如神。

王不畱行散【仲景】治金瘡。

王不畱行八月八日采蒴藋細葉七月七日采東行桑根白皮三月三日采甘艸各十分黃芩漧薑芍藥厚朴各二分川椒三分﹐去目及閉口者出汗

右九味﹐桑根皮以上三味燒灰存性﹐勿令過﹐各別研﹐杵篩合治爲散﹐服方寸匕。小瘡卽粉之﹐大瘡但服之﹐產後亦可服。

定痛乳香散治金傷折骨﹐並打撲傷損。

乳香沒藥各二錢敗龜板一兩當歸須骨碎補虎骨酥炙﹐各半兩紫金皮二兩半兩錢五个﹐如無以自然銅火煆酢淬代之穿山甲火炮﹐少許

右爲細末﹐每服一錢﹐如病沈﹐服二錢﹐以好酒調服。損上者食後服﹐損下者食前服。

磁石散治金瘡腸出﹐宜用之。

磁石煆研滑石研鐵精各三兩

右爲細末研勻﹐每服一錢匕﹐溫酒調下﹐空心日午晚間各一服。仍以鍼砂塗腸上﹐其腸自收入。一方用白米飲調服。一方無鐵精。

當歸散一名內補散﹐一名蓯蓉散。治金瘡去血多﹐虛竭﹐此藥內補。

當歸微炒川芎漧薑炮川椒去目閉口炒出汗桂心黃芩桑白皮吳茱萸湯浸焙漧白芍藥炙甘艸各半兩肉蓯蓉四兩﹐酒浸一宿﹐去皮炒幹人參黃芪厚朴去粗皮薑汁炙令香熟﹐各一兩

右爲細末﹐每服二錢﹐食前溫酒諷下﹐日三四服。一方有白芨﹐無黃芩﹑桑白皮

內塞散治金瘡去血多﹐虛竭疼痛﹐羸弱內補。

黃芪當歸白芷芎藭漧薑黃芩芍藥續斷各二兩附子半兩細辛一兩鹿茸酥炙﹐三兩

右爲細末﹐每服五分匕﹐食前酒調下﹐日三服﹐稍增至方寸匕。一方無芍藥。

蒲黃散治金瘡血出﹐腹脹欲死。

蒲黃生地黃各一兩半黃芪當歸芎藭白芷續斷各一兩炙甘艸三分

右爲細末﹐每服三錢匕﹐空心酒調下﹐日三四服﹐血化爲水而下。若口噤﹐斡開口與之﹐仍加大黃一兩半。

神仙止血散

龍骨五色緊者訶子去核﹐各一兩白石脂薴麻葉五月五日午時采陰漧﹐各半兩

右爲細末﹐每服一錢半﹐食遠﹐水調服之。如修合時﹐忌婦人雞犬見。

敗弩筋散治金刃弓弩所中﹐筋急不得伸屈。

敗弩筋燒灰秦艽杜仲炙熟地焙﹐各半兩附子炮去皮臍當歸切焙﹐各一兩大棗三枚﹐取肉焙

右爲細末﹐每服二錢匕﹐溫酒調下﹐空心﹑日午﹑夜臥各一服。一方有續斷﹐無大棗。

生漧地黃散治金瘡煩悶。

生漧地黃當歸炒桃仁去皮尖雙仁麩炒白芷續斷黃芩赤芍藥羚羊角屑炙甘艸各一兩芎藭桂心各三分

右爲細末每服二錢﹐食前溫酒調下﹐日三四服。

白薇散治金瘡煩悶不得眠臥﹐疼痛。

白薇枳實麩炒辛荑仁﹝艸舌﹞蔞根赤芍藥炙甘艸各一兩酸棗仁二兩﹐微炒

右爲細末﹐每服二錢﹐食前溫酒調下﹐日三四服。

虎骨散治金瘡中風發痙﹐肢節筋脈拘急。

虎脛骨敗龜板各酥炙當歸幹蠍各微炒桃仁去皮尖雙仁麩炒芎藭各一兩桂三分黑豆五合松脂二兩

右先將松脂並黑豆炒令熟﹐後和諸藥搗爲末﹐每服二錢﹐不拘時﹐溫酒調下。

踴鐵膏【《寶鑑》】取一切鍼刺入肉﹐箭頭入肉。

鼷鼠頭一个﹐或用入油汁內熬螻蛄四十九枚土消虫十个芫靑巴豆馬肉蛆焙漧醬蛆焙漧信

夏枯艸硇砂磁石黃丹地骨皮蘇木蜣螂各一兩石腦油三兩蒿柴灰汁三升

右將石腦油﹑蒿柴灰汁﹐文武火熬成膏﹐次下地骨皮等末令勻﹐磁器內收﹐臨時用﹐量瘡勢大小點藥﹐良久箭頭自踴出。

雄黃散治藥毒箭頭在身未出。

雄黃一分粉霜半兩﹐各細研蜣螂四枚﹐研﹐生巴豆三粒﹐去皮殼別研如泥﹐生

右用研勻﹐以銅箸頭取乳汁塗點瘡上﹐頻頻用之﹐七日瘡熟﹐箭頭自出。

紅散子摩金瘡上。

艸烏尖麒麟竭茄子花蓖麻子去殼細研蔓陀羅子各半兩

右爲細末﹐好酒調如膏﹐瘡口上塗摩之﹐箭頭自出。

牡丹散治金瘡箭頭在骨﹐遠年不出。

牡丹皮去心白蘞各一兩桑白皮二兩藿香葉丁香麝香研﹐各一分

右爲細末﹐每服二錢匕﹐溫酒調下﹐日三服。淺者十日﹐深者二十日﹐箭頭自出。

蠐螬丸治金瘡箭鏃在骨中﹐遠年不出者。

蠐螬五枚﹐幹者螻蛄三枚幹者赤小豆一分赤鯉魚酢一兩硇砂一錢紅花末三錢

右研細﹐以酢研和丸如菉豆大。如有瘡口﹐只於瘡口內紝一丸。如無瘡口﹐以鍼撥破﹐內藥。不過三丸至五丸﹐箭頭自動﹐輕搖卽出。

出箭頭方

蜣螂自死者﹐十个土狗子三个婦人發灰少許

右將蜣螂去殼﹐取白肉﹐與二味同研如泥﹐用生塗中箭處如膏。塗後內微癢﹐卽以兩手蹙之﹐其箭頭自出。

解骨丸治箭鏃不出。

雄黃研蜣螂研象牙末各等分

右爲細末﹐煉蜜和丸如黍米大﹐內瘡口內﹐後細嚼羊腎脂摩貼之﹐覺癢﹐箭頭自出。

鼠油膏出箭頭。

鼠一枚﹐熬取油蜣螂皂角燒灰定粉龍骨各一錢乳香少許另研

右爲細末﹐以鼠油和成膏﹐點藥在瘡口內﹐其上更用磁石末蓋之﹐箭頭自出。

綠礬散治竹艸刺瘡﹐發腫作疼﹐傷時不曾出血盡﹐被惡毒气﹐注痛不止﹐夜臥不安﹐初破時﹐其瘡紫赤黑色時﹐起三五重皮是也。

綠礬半兩﹐小便燒熟﹐放礬於內﹐候冷取出日幹丹參二錢半麝香一字馬兜鈴根一錢半

右爲細末﹐漿水洗淨瘡口上敷貼﹐立效。

又方治被刺入肉﹐或鍼棘竹木等﹐多日不出﹐疼痛。

龍葵根皮一把﹐洗淨人參臘月豬脂各一兩﹐酢少許

右﹐前二味爲末﹐和搗令勻﹐每用少許敷瘡上﹐其刺自出。

鬼代丹主打著不痛。

無名異沒藥乳香各研地龍取去土自然銅酢焠研木鱉子去殼﹐等分

右爲末﹐煉蜜丸如彈子大﹐溫酒下一丸﹐打不痛。

乳香散治杖瘡神效。

自然銅半兩﹐酢焠七次乳香沒藥各三錢茴香四錢當歸半兩

右爲細末﹐每服五錢﹐溫酒調下。

五黃散治杖瘡定痛。

黃丹黃連黃芩黃蘗大黃乳香各等分

右爲細末﹐新水調成膏﹐用緋絹上攤貼。

沒藥散潔古治杖瘡止痛﹐令瘡不移。

密陀僧沒藥乳香各一兩幹胭脂一兩半膩粉半兩

右細末﹐次入龍腦少許﹐若多更妙。燒蔥與羊骨髓生用﹐同研如泥﹐攤在緋帛上貼之。

又方治杖瘡。

片腦麝香各五分龍骨密陀僧胭脂輕粉乳香沒藥寒水石煆﹐各一錢

右爲細末﹐幹摻瘡上四邊﹐以生麵糊圍定﹐次用緋紅絹帛貼之。

乳香散治杖瘡腫痛。

大黃黃連黃蘗黃芩各三錢乳香沒藥各另研﹐一錢片腦少許

右爲細末﹐研勻﹐冷水調﹐攤緋絹上貼之。

又方治杖瘡。

麒麟竭輕粉幹胭脂密陀僧乳香沒藥各等分

右研細末﹐先以冷水洗淨拭漧﹐以豬脂調搽紅紙貼之﹐愈。

龍腦潤肌散治杖瘡熱毒疼痛。

龍腦一字掃盆輕粉一錢半麝香半錢密陀僧二錢黃丹一兩

右爲細末﹐每用幹摻上﹐用靑布貼之﹐內畱一孔。

又方治前證。

金屯葉寶塔艸山薄荷豬﹝豕母﹞﹝目寧﹞芙蓉葉地薄荷桑葉尾澤蘭葉

右搗爛取汁﹐泡酒服﹔以滓和大黃末敷貼。

圍藥治腫未破﹐用此消腫定痛。

無名異木耳去土大黃各炒﹐各等分

右爲極細末﹐用蜜水調圍四邊腫處

敷藥治棒杖打腫痛者。

豬﹝豕母﹞﹝目寧﹞地園荽田茶菊地薄荷血見愁山薄荷澤蘭葉生地黃

右搗爛取汁﹐泡酒服﹐以滓敷貼。

生肌桃花散治前證﹐止痛生肌。

輕粉血竭密陀僧幹胭脂各一錢

右研細﹐每用幹摻﹐仍以膏藥貼之。

靈異膏治杖瘡金瘡﹐顚撲皮破﹐湯火傷﹐久年惡瘡。

川郁金三兩生地黃二兩臘豬板脂一斤粉艸一兩

右銼細﹐入脂內煎焦黑色﹐濾去滓﹐入明淨黃蠟四兩﹐熬化攪勻﹐以磁器貯之﹐水浸久﹐去水收。用時﹐先以冷水洗瘡拭漧﹐卻敷藥在瘡上﹐外以白紙貼之﹐止血定痛﹐且無瘢痕。湯燙火燒不須水洗。治凍瘡尢妙。

乳香膏治金瘡杖瘡神效。

乳香沒藥川芎自然銅各七錢當歸羌活獨活川牛膝石膏劉寄奴黃丹黑牽牛黃蘗皮破故紙白膠香生地黃熟地黃赤芍白芍紫金皮白芷各五錢黃蠟一兩淸油四兩

右除膠香﹑丹﹑蠟外﹐余藥爲末﹐入油內煎﹐以柳枝不住手攪﹐試將成膏﹐卻入三味﹐更試成膏﹐以生布濾淨﹐以瓦器盛水﹐傾在水中﹐用篦攤開﹐貼瘡孔。深者撚成膏條﹐穿入孔中。不問淺深﹐放瘡上。如作熱﹐加輕粉﹑片腦﹑﹝石卜﹞硝入膏內﹐貼之。

銀粉膏治杖瘡。

滴乳香明沒藥赤石脂樟腦各一錢水銀二錢半光粉一兩

右末﹐用豬脂二兩﹐黃蠟五錢﹐鎔化調末成膏﹐油紙攤貼。

又方治前證。

水銀樟腦各二錢片腦一分乳香沒藥血竭各一錢黃蠟水牛油豬脂各一兩

右末﹐先將油蠟鎔化侯冷﹐和末攪勻﹐油紙攤貼。

牛脂膏治杖瘡神效。

乳香沒藥樟腦各五錢水牛油一斤黃蠟四兩

右末﹐先鎔蠟﹐次入油和勻﹐調末攪勻﹐油紙攤貼。或以天芋葉攤貼極妙。

紅膏藥治杖瘡及臁瘡。

黃丹飛炒﹐二兩乳香沒藥兒茶血竭朱砂樟腦水銀各一錢黃蠟水牛油豬油各一兩麝香片腦各一分

右末﹐先以蠟鎔化﹐次入油和勻候冷﹐入末攪勻﹐油紙攤貼。臁瘡作隔紙膏貼之。

白膏藥治杖瘡及臁瘡。

甘石煆水淬飛過白石脂煆龍骨乳香沒藥楓香樟腦水銀各一錢光粉二兩麝香片腦各一分黃蠟半兩柏蠟一兩豬油一兩半

右末﹐先鎔蠟﹐次入油﹐和勻候冷﹐調末攪勻﹐油紙攤貼。臁瘡作隔紙膏貼之。

黑膏藥治杖瘡及諸瘡神效。

地園荽黃花苑側柏葉地薄荷豬﹝豕母﹞﹝目寧﹞各二兩木鱉白芷杏仁桃仁生地黃各五錢防風荊芥連翹大黃黃連黃芩黃蘗當歸赤芍藥元參紫金皮乳香沒藥兒茶大黃當歸各一兩杉炭皮楓香龍骨煆石脂煆血竭樟腦各五錢孩兒骨煆朱砂水銀各二錢半麝香五分

右將後十五味爲未﹐將前二十一味鍘碎﹐以水煎熬濃汁﹐濾去滓再煎﹐令汁如餳樣﹔入豬油二斤﹐慢火熬﹐令汁幹﹔入光粉一斤﹐旋人攪至黑色成膏﹐滴水中成珠可丸﹐不粘手爲度。次入黃蠟二兩鎔化﹐出火毒數日。再微熬﹐鎔入乳香後十五味末攪勻﹐油紙攤貼。

祕傅膏藥專治打傷﹐又治金瘡﹐及無名腫毒﹐臁瘡。若跌傷及別樣瘡忌貼。

眞香油四兩﹐將穿山甲﹑柏枝先入油中煎數沸﹐去二件渣﹐乘熱將薄綿濾淨油﹐復入鍋中煎沸﹐以次下藥。冬月用油五兩穿山甲一片柏枝一根﹐以上二件﹐止取油煎汁﹐不用渣﹐取法見前槐枝一莖﹐須另發開小條﹐不用大樹上者﹐入藥油﹐用此頻攪飛丹淨水飛去標腳﹐取細末一兩﹐作二次入油水花朱淨水飛去標腳﹐曬漧﹐取細末二錢血竭沒藥乳香孩兒茶以上四件﹐各三錢捶碎和勻﹐共入銅鍋炭火上炒沸過爲細末新珍珠新紅象牙各麵包燒存性﹐取細末﹐舊者不用麵粉炭火上燒黃色﹐各一錢人指甲炒黃三七曬漧取細末石乳銅鍋內炒過取細末黃連細末黃芩細末﹐各三分海螵蛸五分半夏大者十枚﹐爲細末。以上十六件﹐俱用極細篩﹐篩過和勻﹐分作五分﹐畱起一分。看膏藥老嫩加減。止用四分﹐作四次下﹐下法如左樟木細末﹐四錢黃蠟二錢冰片一分麝香三分阿魏成塊者五分。以上四件﹐待諸藥俱下盡﹐臨起鍋時方下﹐攪極勻﹐取出阿魏渣

右藥先將細末藥分五分﹐其四分以次下鍋如左。其一分畱看藥厚薄以爲增減。如四分以下盡﹐藥尙薄﹐亦將此分漸下。如正好﹐畱此一分﹐待貼膏藥時﹐摻在患處尢妙。煎法﹕用上好香油四兩﹐入銅鍋內炭火煎沸﹐沸時入柏枝一莖﹑穿山甲一片在內﹐煎數沸﹐去二藥渣。將薄綿紙乘熱濾淨油﹐揩淨鍋﹐復入油於鍋中煎沸﹐下飛丹五錢﹐用槐條急攪不住手﹐至成膏方止。候六七沸後﹐用淸水漱淨口﹐噴淸水少許於鍋中﹐卽取起鍋。一起鍋時﹐於前四分中細末藥﹐將一分漸漸逐一挑下﹐急攪如前。此分藥盡﹐約均和了﹐將槐條蘸藥滴水﹐且未要成珠﹐復置鍋火上急攪﹐候沸起鍋。二起鍋﹐復將末藥一分﹐漸入鍋中﹐急攪如前﹐約均和滴水要成珠﹐復置鍋炭火上急攪﹐候沸起鍋。三起鍋﹐漸下藥﹐攪如前﹐約均和﹐將藥滴水﹐𨿽成珠﹐尙要粘手﹐復置鍋火上如前。四起鍋﹐漸下藥如前急攪﹐約均和﹐將藥滴水成珠﹐珠要將至不粘手了﹐復置鍋炭火上﹐候沸起鍋。五起鍋﹐卽下黃蠟二錢﹑飛丹五錢﹐急攪如前﹐將藥滴水成珠﹐要須不粘手﹐又不可太老了。如尙粘手﹐將前畱下一分末藥漸下﹐以不粘手爲度。如不粘手了﹐卽下水花朱二錢﹐次下樟冰末四錢﹐急攪﹐方下麝三分﹑阿魏五分﹑冰片一分﹐急攪不住手﹐量藥已均和了﹐撈阿魏渣去之﹐以藥入磁器內﹐浸冷水中片時﹐候凝﹐將藥尋露天天陽淨地掘坎﹐將磁器倒覆於坎中﹐仍以土覆好﹐候七日後方起。一﹑藏法﹐用油紙及篛包好瓶口﹐以防泄气。一﹑攤膏藥時﹐用湯中煎過﹐淨油單紙攤上﹐藥不用火烘﹐止用熱湯入器中﹐將油紙放器上﹐以藥放上攤開﹐又不用太厚﹐須於紙上照得見爲妙。如以絹攤﹐用湯頓烊藥攤上。一﹑貼時﹐先將萊菔汁桑葉煎湯﹐露中露過一宿﹐用以洗患處﹐方用貼之。一﹑旣貼後﹐每日洗一徧﹐不要換膏藥﹐至二三日後﹐血散風去﹐方換收口黑膏藥﹐卽萬應膏也。

萬應膏專主杖瘡收口神效。

眞香油二斤﹐濾淨黃連黃蘗黃芩各五兩柏枝槐枝各一束。以上俱﹝口父﹞咀去碎屑府丹一斤﹐水飛去標腳﹐曬漧乳香沒藥血竭孩兒茶各三錢。以上四件﹐用槌打碎和勻﹐入鍋中炭火炒沸象皮灰用砂炒﹐去砂海螵蛸各五分半夏一錢龍骨五分。以上八味﹐爲極細末﹐用極細篩篩過和勻﹐漸入後藥阿魏五分

右將眞香油二斤濾淨﹐入銅鍋中煎沸﹐入黃連﹑黃蘗﹑黃芩﹑槐條﹐煎三四沸﹐將細夏布及薄絹紙濾去渣﹔揩淨銅鍋﹐仍入油於鍋中煎沸﹐加入前府丹﹐用槐條急攪﹐煎至滴水成珠﹐乘熱入磁器中﹐卽將前細末藥八味及阿魏漸入藥中﹐急攪不停﹐候和勻﹐去阿魏渣﹐藥冷爲度﹐七日後可用。藏﹑攤洗法﹐並如前。

鐵布衫丸【《正宗》】此藥預服﹐受刑不痛﹐亦且保命。

自然銅煆紅酢淬七次當歸酒洗搗膏乳香無名異洗去浮土木鱉子香油搽殼灰焙用肉沒藥地龍去土曬漧蘇木

右八味等分爲細末﹐蜜丸雞頭實大﹐每服三丸﹐預用白湯送下。縱非刑辱拷﹐可保無虞。

破血散治乘馬跌損傷﹐其脊骨惡血流於脇下﹐其疼苦楚不可轉側。

羌活防風肉桂各一錢水蛭炒煙盡另研﹐半錢歸梢柴胡連翹各二錢麝香另研﹐少許

右作一服﹐水一鍾﹐酒一鍾﹐煎至一鍾﹐去滓﹐入水蛭﹑麝香末調勻﹐不拘時溫熱服。

地龍散治腰脊痛或打撲損傷﹐從髙墜下﹐畱在太陽經中﹐令人腰脊或脛腨臂腰中痛不可忍。

地龍官桂蘇木各九分麻黃七分黃蘗當歸梢甘艸各一錢半桃仁九个

右作一服﹐水二鍾﹐煎至一鍾﹐食前服。

定痛乳香神應散【東垣】治從髙墜下﹐疼痛不可忍﹐腹中疼痛。

乳香沒藥雄黑豆桑白皮獨科栗子當歸各一兩破故紙炒﹐二兩水蛭半兩

右爲末﹐每服五錢﹐酢一盞﹐砂石器內煎至六分﹐入麝香少許﹐溫服。

沒藥丸治打撲內損﹐筋骨疼痛。

沒藥乳香川芎川椒去目及合口者芍藥當歸各半兩自然銅二錢半﹐酢淬七次

右爲細末。用黃蠟二兩﹐鎔開入藥末﹐不住手攪勻﹐丸如彈子大﹐每服一丸﹐用好酒一鍾化開﹐煎至五分﹐乘熱服之﹐隨痛處臥﹐連服二三丸﹐立效。

加味芎藭湯治打撲傷損﹐敗血流入胃脘﹐嘔吐黑血如豆汁。

川芎藭當歸白芍藥百合水浸一日荊芥各二錢

右作一服﹐水一鍾半﹐酒半鍾﹐煎至八分﹐不拘時服。

百合散治打撲傷損﹐敗血流入胃脘﹐嘔黑血汁者。

川芎赤芍藥當歸百合生地黃荊芥側柏葉犀角黃芩黃連牡丹皮梔子郁金大黃

右水煎﹐加童便和服。大便利者去大黃。

應痛丸治折傷後爲四气所侵﹐手足疼者。

破故紙骨碎補去毛蒼朮生艸烏各半斤穿山甲去膜桑柴灰炒泡起爲度。柴灰亦可舶上茴香炒﹐各六兩

右﹐除艸烏半斤﹐用生薑一斤擂爛﹐同艸烏一處淹兩宿﹐焙榦爲末﹐酒煮麵糊爲丸如梧桐大﹐每服五十丸﹐用酒或米湯送下。忌熱物片時。

乳香散治打傷損﹐手足疼痛不可忍者。

乳香沒藥各另研﹐三錢白芷二錢肉桂白朮炒當歸炒粉艸各五錢

右爲細末研勻﹐每服二錢﹐不拘時﹐酒調下。

羌活防風湯治破傷風邪初在表者﹐急服此藥以解之﹐稍遲則邪入於裏﹐與藥不相合矣。

羌活防風甘艸川芎槁本當歸芍藥各四兩地楡細辛各二兩

右﹐每服五錢﹐水煎。

防風湯治破傷風﹐表證未傳入裏﹐急宜服之。

防風羌活獨活川芎各等分

右﹐每服五錢﹐水煎﹐調娛蚣散服﹐大效

蜈蚣散

蜈蚣一對魚鰾三錢

右爲細末﹐用防風湯下。

羌活湯治破傷風﹐在半表半里﹐急服此湯﹐稍緩邪入於裏﹐不宜用。

羌活菊花麻黃川芎石膏防風前胡黃芩細辛甘艸枳殼白茯苓蔓荊子各一兩薄荷白芷各五錢

右每服五錢﹐水煎。

地楡防風散治風在半表裏﹐頭微汗﹐身無汗﹐不可發汗﹐兼治表裏。

地楡防風地丁艸馬齒莧各等分

右爲細末﹐每服三錢﹐米湯調服。

大芎黃湯治風在裏﹐宜疏導﹐急服此湯

川芎羌活黃芩大黃各一兩

右﹐五七錢﹐水煎溫服﹐臟腑通和爲度。

白朮防風湯治服表藥過多﹐自汗者。

白朮黃芪各一兩防風二兩

右﹐每服五七錢﹐水煎服。臟腑和而自汗者可服。若臟腑祕﹐小便赤者﹐宜用大芎黃湯下之。

白朮湯治破傷風﹐汗不止﹐筋攣搐搦。

白朮葛根升麻黃芩芍藥各二兩甘艸二錢五分

右每服五錢﹐水煎﹐無時服。

謙甫朱砂丸治破傷風﹐目瞪﹐口噤不語﹐手足搐搦﹐項筋彊直﹐不能轉側﹐目不識人。

朱砂研半夏洗川烏各一兩雄黃五錢鳳凰臺三錢麝香一字

右爲末﹐棗肉丸桐子大﹐每服一丸或二丸﹐冷水下﹐以吐爲度。如不吐﹐加一丸。或吐不住﹐煎蔥白湯止之﹐汗出爲效。

左龍丸治直視﹐在裏者。

左盤龍卽野鴿糞也白僵蠶魚鰾炒﹐各五錢雄黃一錢

右爲末﹐燒飯丸桐子大﹐每服十五丸﹐溫酒下。如裏證不已﹐當用前藥末一半﹐加巴豆霜半錢﹐燒飯丸梧子大﹐每服加入一丸。如此漸加﹐以利爲度。利後﹐服和解藥。

江鰾丸治破傷風﹐傳入裏證﹐驚而發搐﹐臟腑祕濇。

江鰾銼碎炒野鴿糞炒白僵蠶各半兩雄黃一錢蜈蚣一對天麻一兩

右爲末﹐作三分﹐二分燒飯丸桐子大﹐朱砂爲衣﹔一分入巴豆霜一錢﹐亦用燒飯丸。每服朱砂者二十丸﹐入巴豆者一丸﹐漸加至利爲度﹐後止服前丸。

養血當歸地黃湯

當歸地黃芍藥川芎槁本防風白芷各一兩細辛五錢

右﹐依前煎服。

廣利方治破傷風發熱。

﹝艸舌﹞蔞子九錢滑石三錢半南星赤芍藥蒼朮陳皮黃蘗炒黃連黃芩白芷甘艸各五分

右﹐薑水煎服。按右二方用竹瀝﹑﹝艸舌﹞蔞實輩﹐治破傷風熱痰脈洪者。前方用南星﹑半夏﹑艸烏﹑川烏輩﹐則治破傷風寒痰﹐脈無力者。

白丸子治一切風痰壅盛﹐手足頑麻﹐或牙關緊急﹐口眼歪斜﹐半身不遂等證。

半夏七兩﹐生用南星二兩﹐生用川烏去皮臍生用﹐五錢

右爲末﹐用生薑汁調糊丸桐子大﹐每服一二十丸﹐姜湯下。古今圖書集成醫部全錄卷三百八十

外科跌打金刃竹木破傷門

單方

跌撲金刃傷損﹕以香鑪灰罨之﹐止血生肌。

金瘡血出不止﹕冷水浸之﹐卽止。

金瘡困頓﹕用蚯蚓屎末水服方寸匕﹐日三服。【《千金》﹐下同。】

瘢痕凸起﹕用熱瓦頻熨之。

金瘡出血﹕不可以藥早合﹐恐內潰傷肉﹐只以黃丹﹑滑石等分爲末敷之。

又方﹕雲母粉敷之絕妙。【《事林廣記》】

又方﹕白薇爲末點之。【子和】

又方﹕用門臼塵﹐切蒜蘸擦。或不用蒜。

又方﹕嫩紫蘇桑葉同搗貼之。【《永類方》】

金瘡內漏﹕雄黃半豆大納之﹐仍以小便服五錢﹐血皆化爲水。【《肘後方》】

又方﹕牡丹皮爲末﹐水服﹐三指撮﹐立尿出血也。【《千金》﹐下同。】

又方﹕取瘡中所出血﹐以水和服之。

金瘡出血不止﹕寒水石﹑瀝靑等分爲末﹐幹摻﹐勿見水。【《積徳堂方》】

又方﹕五倍子末貼之。若閉气者﹐以五倍子末二錢﹐入龍骨末少許﹐湯服立效。【《談野翁方》】

金瘡血出﹕取老杉樹皮燒存性研敷之﹐或入雞子淸調敷﹐一二日愈。

又方﹕刮白檀末敷之﹐且能止痛。

又方﹕降眞香﹑五倍子﹑銅花等分爲末敷之﹐或降香用瓷瓦刮下研末亦可。

金瘡出血﹕橊花半斤﹐石灰一升﹐搗和陰漧﹐每用少許敷之﹐立止。【崔元亮】

金瘡出血﹕瀝靑末少加生銅屑末﹐摻之立愈。【《經驗方》】

金瘡出血不止﹐悶絕﹕蒲黃半兩﹐熱酒灌下。【《得效方》﹐下同】

又方﹕血見愁艸研爛塗之。

金瘡血出不止﹕生面幹敷﹐五七日卽愈。【《經驗方》】

又方﹕韭汁和風化石灰﹐日幹﹐每用爲末敷之﹐效。【《集簡方》】

又方﹕稗苗根搗敷﹐或研末摻之卽止﹐甚驗。

又方﹕以蔥炙熟挼汁塗之﹐卽止。【《梅師方》】

又方﹕慈石末敷之﹐止痛斷血。【《千金》﹐下同。】

又方﹕車前葉搗敷之。

又方﹕白芍藥一兩﹐熬黃爲末﹐或酒或米飲服二錢﹐漸加之﹐仍以末敷之﹐良。【《廣利方》】

又方﹕蛇含艸搗敷之。【《肘後方》】

金瘡血出過多﹐若血冷則殺人﹕宜炒鹽一撮﹐酒調服之。【《梅師方》】

藥箭毒气﹕鹽貼瘡上﹐灸三十壯﹐良。【《集驗方》】

又方﹕雄黃末敷之﹐沸汁出愈。【《外臺》】

刀斧金瘡﹕白礬﹑黃丹等分爲末敷之﹐最妙。【《救急方》】

又方﹕白芨﹑石膏煆等分爲末摻之﹐亦可收口。【《濟急方》】

又方﹕小薊苗搗爛塗之。【《食療》】

又方﹕刀箭傷瘡﹐香白芷嚼爛塗之。【《集簡方》】

金瘡撲損﹕用靑蒿搗封之﹐血止則愈。【《肘後方》】

又方﹕用靑蒿麻葉石灰等分﹐五月五日搗和曬漧﹐臨時爲末搽之。

又方﹕夏枯艸口嚼窨上﹐卽愈。【《易簡方》】

毒箭入肉﹕煎生地黃汁作丸﹐服至百日﹐箭出。【《千金》﹐下同。】

竹木入肉﹕生地黃嚼爛罨之。

金瘡作痛﹕生牛膝搗敷﹐立止。【《梅師方》】

刀斧金瘡﹕生薑嚼敷勿動﹐次日卽生肉﹐甚妙。【《扶壽方》】

金刃斧傷﹕用獨殼大栗研敷﹐或倉卒嚼敷亦可。【《集簡方》】

箭刀竹木在肉及咽喉胸膈諸隱處不出﹕酒調瞿麥末方寸匕﹐日二服。【《千金》】

又方﹕王不畱行末﹐熟水服方寸匕﹐兼以根敷卽出。【梅師】

卒被毒箭﹕麻仁數升﹐杵汁飲。【《肘後方》﹐下同。】

毒箭傷人﹕藍靑搗飲並敷之。如無藍﹐以靑布漬汁﹐效。

金瘡煩痛﹐大便不利﹕大黃﹑黃芩等分爲末﹐蜜丸﹐先食水下十丸﹐日二服。

箭頭不出﹕萬堅神應丹。端午前一日不語﹐尋見莨菪科根本枝葉花實﹐令好者﹐道云﹕先生你卻在這里﹗道罷﹐用柴灰自東南起圍了﹐以木子捭掘﹐取根下周回土﹔次日日未出時﹐依前不語﹐用鐝頭取出洗淨﹐勿令雞犬婦人見﹐於淨室中﹐以石臼搗如泥﹐丸彈子大﹐黃丹爲衣﹐以紙袋封懸髙處﹐陰漧。遇有箭頭不出者﹐先以象牙末貼瘡口﹐後用緋帛袋盛此藥﹐放臍中﹐綿兜肚系﹐當便出也。

金刀不出﹐入骨脈中者﹕半夏﹑白蘞等分爲末﹐酒服方寸匕﹐日三服﹐至二十日自出。【《太白經》】

被斫斷筋﹕菖蒲根搗汁﹐瀝瘡中﹐仍以渣敷之﹐日三易﹐半月卽斷筋更續﹐此方有效。【《外臺》】

金瘡腫痛﹕薔薇根燒灰﹐每白湯服方寸匕﹐一日三服。【《抱朴子》】

箭刺入肉﹐膿裹不出﹕以薔薇根末摻之﹐服鼠璞十日﹐卽穿皮出也。【《外臺》﹐下同。】

又方﹕﹝艸舌﹞蔞根搗敷﹐三易自出﹐鍼刺入肉﹐同方。

傷筋出血﹕葛根搗汁飲﹐幹者煎服﹐仍熬屑敷之。

金瘡瘻孔﹕通艸煮汁釀酒﹐日飲。鼠瘻不消方同。

金瘡傷損﹐生肌破血﹕用紫葛二兩﹐順流水三盞﹐煎一盞半﹐三服﹐酒煎亦妙。【《經效方》】

金瘡腸出﹐用小麥五升﹐水九升﹐煮取四升﹐綿濾取汁﹐待極冷﹐令病人臥席上﹐含汁唾噀之﹐腸漸入﹐噀其背﹐並勿令病人知﹐及多見人旁人語﹐卽腸不入也。乃擡席四角輕搖﹐使腸自入。十日中﹐但略食炙物﹐愼勿驚動﹐卽殺人。

又方﹕大麥粥汁洗腸推入﹐飲米糜百日乃可。【《千金》﹐下同。】

箭鏑在咽﹐或刀刃在咽膈諸隱處﹕杵杏仁敷之。

金瘡斷筋﹕楓香末敷之。【《得效方》】

金刃斫傷未透膜者﹕乳香﹑沒藥各一錢﹐以童子小便半盞﹐酒半盞﹐溫化服之﹐爲末亦可。【《良方》】

金瘡出血﹕血竭末敷之﹐立止。【《廣利方》】

又方﹕柳絮封之﹐卽止。【《外臺》】

金瘡苦痛﹕楊木白皮熬燥碾末﹐水服方寸匕﹐仍敷之﹐日三次。【《千金》】

金瘡接指﹕凡指斷及刀斧傷﹐用眞蘇木末敷之﹐外以蠶繭包縛完固﹐數日如故。【《攝生方》】

箭鏃入肉不可拔出者﹕用新巴豆仁略熬﹐與蜣螂同研塗之﹐斯須痛定﹐微癢忍之﹐待極癢不可忍﹐使撼拔動之取出﹐速以生肌膏敷之。

金刃傷瘡﹕新桑白皮燒灰和馬糞塗瘡上﹐數易之。亦可煮汁服之。

刀瘡傷濕﹐潰爛不生肌者﹕寒水石煆一兩﹐黃丹二錢爲末﹐洗敷﹔甚者加龍骨一錢﹐孩兒茶一錢。

瘡腫作痛﹕生椒末釜下土蕎麥粉等分﹐研酢和敷之。【《外臺》】

破傷風水毒腫痛不可忍﹕麝香末一字﹐納瘡中﹐出盡膿水便效。【《普濟》】

打傷顚撲及牛馬觸動﹐腹破血流﹐四肢摧折﹕以烏雞一隻﹐連毛杵一千二百下﹐苦酒三升和勻﹐以新布拓病處﹐將膏塗布上﹐覺寒振欲吐﹐徐徐取下﹔須臾再上一雞﹐少頃再作﹐以愈爲度。【《肘後》】

破傷風﹕臘月收取狐目陰漧﹐臨時用二目一副﹐炭火微燒存性研末﹐無灰酒服方寸匕﹐神效無比。【《保壽堂方》】

髙墜下﹐瘀血搶心﹐面靑气短﹕取烏鴉右翅七枚﹐燒研酒服﹐當吐血便愈。【《肘後方》】

傷損接骨﹕鷹骨燒灰﹐每服二錢酒服﹐隨病上下﹐食前食後。

又方﹕雕骨燒灰﹐每服二錢酒下﹐在上食後﹐在下食前﹐骨卽接如初。【《接骨方》】

又方﹕用下窟鳥﹐卽鶚也﹐取骨燒存性﹐以古銅錢煆紅﹐酢淬七次爲末等分﹐酒服一錢﹐不可過多﹐病在下﹐空心﹔在上﹐食後服﹐極有效驗。須先夾縛定﹐乃服此。

打傷靑腫﹕炙豬肉搨之。【《千金》】

杖瘡血出﹕豬血一升﹐石灰七升﹐和劑燒灰﹐再以水和丸又燒﹐凡三次﹐爲末敷之﹐效。【《外臺》】

蹉跌損傷﹐血瘀骨痛﹕鹿角末酒服方寸匕﹐日三。【《千金》﹐下同。】

竹木入肉不出者﹕鹿角燒末﹐水和塗上立出﹐久者不過一夕。

折傷接骨﹕用土鱉焙存性爲末﹐每服二三錢﹐接骨神效。或取生者擂汁﹐酒服。【《摘要方》】

又方﹕用蚵蚾卽土鱉六錢﹐隔紙炒﹐鍋內焙漧﹐自然銅二兩﹐用火煆酢淬七次爲末﹐每服二錢﹐溫酒調下。病在上食後﹐病在下食前﹐神效。【《袖珍方》】

又方﹕用土鱉陰漧一个﹐臨時旋研﹐入乳香﹑沒藥﹑龍骨﹑自然銅火煆酢淬各等分﹐麝香少許爲末﹐每服三分﹐入土鱉末﹐以酒調下。須先整定骨乃服藥﹐否則接錯也。此乃家傳祕方。愼之﹗又可代杖。【《集驗方》】

撲墜瘀血﹕蝱虫二十枚﹐牡丹皮一兩爲末﹐酒服方寸匕﹐血化爲水也。若久宿血在骨節中者﹐二味等分。【《備急方》】

又方﹕刮琥珀屑酒服方寸匕﹐或入蒲黃三二匕﹐日服四五次。【《外臺》】

顚撲傷損﹕松節煎酒服。【《談野翁方》】

折傷瘀血﹐傷損筋骨疼痛﹕鼠屎燒末﹐豬脂和敷﹐急裹﹐不過半日痛止。【《梅師方》】

杖瘡已破﹕雞子黃熬油搽之﹐甚效。【《經驗方》】

跌破出血﹕鰞鰂魚骨末敷之。【《直指方》】

杖瘡潰爛﹕乳香煎油搽瘡口。【《永類鈐方》】

筋骨損傷﹕米粉四兩炒黃﹐入沒藥﹑乳香末各半兩﹐酒調成膏﹐攤貼之。【《禦藥院方》】

杖瘡跌撲﹕童便入少酒飲之﹐推陳致新﹐其功甚大。

骨折腫痛﹕五靈脂﹑白芨各一兩﹐乳香﹑沒藥各三錢爲末﹐熟水同香油調塗患處。【《乾坤祕韞》】

損傷接骨﹕五靈脂一兩﹐茴香一錢爲末﹐先以乳香末於極痛處敷上﹐以小黃米粥塗之﹐乃摻二末於粥上﹐帛裹﹐木牌子夾定﹐三五日效。【子和】

損傷瘀血在腹﹕用白馬蹄燒煙盡﹐研末﹐酒服方寸匕﹐日三服﹐夜一服﹐血化爲水也。【《鬼遺方》】

筋骨傷破﹕以熱白馬屎敷之﹐無瘢。【《千金》】

跌撲傷損﹕用眞牛皮膠一兩﹐幹冬瓜皮一兩﹐銼同炒存性﹐研作細末﹐每服五錢﹐以熱酒一鍾調服﹐仍飲酒二三鍾﹐暖取微汗﹐痛止﹐一宿接元如故。【《經驗方》】

跌撲損傷﹐瘀血凝滯﹐心腹脹痛﹐大小便不通欲死﹕用紅蛭石灰炒黃半兩﹐大黃﹑牽牛頭末各二兩爲末﹐每服二錢﹐熱酒調下﹐當下惡血﹐以盡爲度﹐名奪命散。【《濟生方》】

墜跌打擊內傷神效方﹕水侄﹑麝香各一兩﹐銼碎燒令煙出爲末﹐酒服一錢﹐當下畜血﹐未止再服﹐其效如神。一方無麝香。【《錄驗》】

一切金瘡及刀斧傷﹕白僵蠶炒黃研末敷之﹐立愈。【《斗門方》】

刀斧金瘡﹕端午午時﹐取晚蠶蛾﹑石灰﹑茅花搗成團﹐艸蓋令發熱過﹐收貯﹐每用刮下末摻之。

箭鏃入肉﹕以螻蛄杵汁﹐滴上三五度﹐自出。【《千金》】

諸瘡中風﹕生川椒一升﹐以少面和搜裹椒﹐勿令漏气﹐分作兩裹﹐於煻灰火中燒熟﹐刺頭作孔﹐當瘡上罨之﹐使椒气射入瘡中﹐冷卽易之。須臾﹐瘡中出水﹐及徧體出冷汗﹐卽瘥也。【《獨行方》】

骨在肉中不出者﹕咀茱萸封之﹐骨當腐出。【《食療》】

破傷中風欲死﹕用娛蚣研末﹐擦牙追去涎沫立瘥。

又方﹕蟾酥二錢湯化爲糊﹑幹蠍酒炒﹑天麻各半兩爲末﹐合搗丸如菉豆大﹐每服一丸至二丸﹐豆淋酒下。【《聖惠》﹐下同。】

又方﹕用蜈蚣頭﹑烏頭﹑附子底﹑蠍梢等分爲末﹐每用一字或半字﹐熱酒灌之﹐仍貼瘡上取汗愈。【子和】

折傷﹕水獺一个﹐支解入罐內﹐固濟待幹﹐煆存性爲末﹐以黃米煮粥﹐置患處﹐摻獺末於粥上﹐布裹之﹐立止疼。【《經驗方》】

金瘡脇破腸出﹕以干人屎末﹐抹入桑皮綫縫合﹐熱雞血塗之。【《生生編》】

又方﹕以香油摸手送入﹐煎人參﹑枸杞子汁溫淋之﹐喫羊腎粥十日卽愈。【《得效方》】

又方﹕將腸納入﹐以慈石﹑滑石各三兩爲末﹐米飲﹐服方寸匕﹐日再服。

刺在肉中﹕嚼豉塗之。

刺瘡金瘡﹐百治百效﹕蔥煎濃汁漬之﹐甚良。

刺傷中水﹕服烏牛尿二升﹐三服止。【《梅師方》】

又方﹕煮韭熟塌之。

金瘡出血不止﹐成內漏﹕用蝙蝠二枚燒末﹐水服方寸匕﹐當下水而血消也。【《鬼遺方》】

箭鏃入內不可拔者﹕用螳螂一个﹐巴豆半个﹐同研敷傷處﹐微癢且忍﹐極癢乃撼拔之﹐以黃連﹑貫眾湯洗拭﹐石灰敷之。

又方﹕用天水牛取一角者小瓶盛之﹐入硇砂一錢﹐同水數滴在內﹐待自然化水﹐取滴傷處﹐卽出也。

抓瘡傷水﹐腫痛難忍﹕耳垢敷之﹐一夕水盡出而愈。

破傷風﹐手足顫掉﹐搐搦不已﹕用人手足指甲燒存性六錢﹐姜制南星﹑獨活﹑丹砂各二錢爲末﹐分作二服﹐酒下立效。【《普濟方》】

破傷風﹐作白痂無血者﹐殺人最急﹕以黃雀屎直者研末﹐熱酒服半錢。

破傷風搐口噤彊直者﹕香膠散。用香膠燒存性一兩﹐麝香少許爲末﹐每服二錢﹐蘇木煎酒調下﹔仍煮一錢﹐封瘡口。【《得效方》】

破傷風﹐有表證未解者﹕用江鰾半兩﹐炒焦娛蚣一對炙研爲末﹐以防風﹑羌活﹑獨活﹑川芎等分煎湯﹐調服一錢。【河間】

瘡傷風水痛劇欲死者﹕牛屎燒煙﹐燻令汗出﹐卽愈。【《外臺》】

狐尿刺瘡痛甚者﹕熱白馬尿漬之。【《千金》】

又方﹕幹蠍﹑麝香各一分爲末﹐敷患處﹐風去速愈。【《普濟方》】

接骨﹕狗頭一个燒存性爲末﹐熱酢調塗﹐暖臥。【《易簡方》】

筋傷﹕急取雄鷄一隻﹐刺血﹐量患人酒量﹐或一碗或半碗和飲﹐痛立止﹐神驗。【《靑囊方》】

損傷靑腫﹕用新羊肉貼之。【《千金》】

墜損嘔血﹐墜跌積血﹐心胃嘔血不止﹕用幹荷花爲末﹐每酒服方寸匕﹐其效如神。【《摘要》】

杖瘡腫痛﹕未生毛鼠同桑葚子入麻油中浸釀﹐臨時取塗﹐甚效。【《西湖志》】

杖瘡腫痛﹕五倍子去穰﹐米酢浸一日﹐慢火炒黃研末﹐幹摻之﹐不破者﹐酢調塗之。【《易簡方》】

一黃散﹕治打撲傷痕﹐紫黑有瘀血﹐流注有熱者﹐大黃爲末﹐薑汁調溫敷。

一白散﹕治打撲傷痕紫黑﹐有瘀血流注﹐無熱者﹐半夏爲末﹐薑汁調敷。

又方﹕羊毛餅法﹐雞子淸﹑桐油各半打勻﹐以羊毛薄撚作餅如紙樣﹐貼在患處上﹐以散血膏或補肉膏敷貼。

顚撲筋斷骨折﹕用粟米半升﹐木鱉肉二十个﹐﹐半夏半兩﹐婦人發一團﹐蔥白須一小束﹐同炒煙盡﹐存性爲末﹐熱酢調敷神效。【初虞世方】

顚撲筋斷骨折﹕用糯米一升﹐皂角切碎半升﹐銅錢百个﹐同炒至半焦黑﹐去銅錢爲末﹐用好酒調膏﹐厚紙攤貼患處﹐神效。

顚撲骨損﹕酢搗肥皂爛厚罨之﹐以帛縛之。閃傷﹐酢糟﹑平胃散相和罨之。

接骨﹕用五銖錢酢焠一兩二錢﹐黑雞骨三兩﹐研細勻﹐每服病在下四錢疏服﹐食前﹔病在上二錢半頻服﹐食後。一方有乳香﹑沒藥。

必效酒﹕治金瘡中風角弓反張者﹐用蒜四破去心頂﹐一升﹐以無灰酒四升﹐煮蒜令極爛﹐並滓每服五合﹐頃眼之﹐須臾得汗則瘥。

破傷風如神﹕用人家糞堆內蠐螬虫一枚﹐爛艸房上亦有之﹐捏住其脊﹐待其虫口中吐水﹐就抹在瘡口上﹐覺麻卽汗出立愈。後試之果然。其虫仍埋故處﹐勿傷其命。【《嬰童百問》】

豆淋酒﹕治金瘡中風反彊者﹐大豆六合﹐雞矢白一合。

右炒﹐令大豆焦黑﹐次入雞矢白同炒﹐乘熱瀉於三升酒中﹐密蓋良久﹐濾去滓﹐每服五合﹐如人行五里﹐更一服﹐汗出佳。未瘥卽更作服之﹐汗出爲度。服後宜喫熱生薑粥投之。

金瘡內爛生蛆者﹕以皂礬飛過﹐幹貼其中﹐卽死。

鍼刺入肉﹕車脂攤紙上如錢大貼上﹐二日一易﹐三五次卽出。【《集元方》】

竹木入肉﹐鍼撥不盡者﹕以人齒垢封之﹐卽不爛也﹐屢試屢驗。【葉氏《通變要法》】

人咬傷瘡﹕龜板骨﹑鱉肚骨各一片﹐燒研敷之。【《摘元方》】

人咬手指﹕瓶盛熱尿浸一夜﹐卽愈。【《通變要法》】

鍼灸

《素問》云﹕人有所墜墮﹐惡血畱內﹐腹中滿脹﹐不得前後﹐先飲利藥。此上傷厥陰之脈﹐下傷少陰之絡﹐刺足內踝之下﹐然骨之前血脈出血﹐刺足跗上動脈﹔不已﹐刺三毛上各一痏﹐見血則已。左刺右﹐右刺左。善悲驚不樂﹐刺如右方。

《靈樞經》云﹕有所墮墜﹐惡血畱內。有所大怒﹐气上而不下﹐積於脇下則傷肝。又中風及有所擊僕﹐若醉入房﹐汗出當風則傷脾。又頭痛不可取於腧者。有所擊墮﹐惡血在內﹐若肉傷痛未已﹐可側刺﹐不可遠取之也。身有所傷血出多及中風寒﹐若有所墜墮﹐四肢懈惰不收﹐名曰體惰﹐取小腹臍下三結交者﹐陽明太陰也﹐臍下三寸關元也。

醫案

《元史》曰﹕布智兒從元太祖徵回回﹐身中數矢﹐血流滿體。太祖命取一牛﹐剖其腹﹐納之牛腹中﹐浸熱血內﹐移時遂蘇。

李挺從伯顏徵郢州﹐炮傷左脇﹐矢貫於胸﹐幾絕﹐伯顏令剖水牛腹﹐內其中﹐良久蘇。

《本事方》曰﹕宣和中有一國醫﹐忽承宣快行押﹐就一佛剎醫內人。醫診視之已昏死矣。問其從人﹐皆不知病之由﹐惶恐無地。良久﹐有二三老內人至﹐下轎環而泣之﹐方得其實。云﹕因蹴秋躚﹐白空而下﹐墜死。醫者云﹕打撲損傷﹐自屬外科。欲申明﹐又恐後時參差不測。再視之﹐微覺有气。忽憶藥囊中有蘇合香丸﹐急取半兩於火上焙去腦麝﹐用酒半升研化灌之﹐至三更方呻吟﹐五更下惡血數升﹐調理數日方瘥。

崔給事頃在澤潞與李抱眞作判官﹐李相方以球杖按球子﹐其將軍以杖相格﹐乘勢不能止﹐因傷李相拇指﹐並爪甲劈裂﹐遽索金刀藥裹之﹐彊坐﹐頻索酒﹐飲至數杯﹐已過量﹐而面色愈靑﹐忍痛不止。有軍使言取蔥新折者﹐入糖灰火煨熱﹐剝皮擘開﹐其間有涕﹐取罨損傷處﹐仍多煨蔥續續取熱者﹐凡三易之﹐面色卻赤﹐斯須云已不痛。凡十數度易﹐用熱蔥並涕裹纏﹐遂畢席笑語。

《儒門事親》曰﹕戴人出遊﹐道經故息城﹐見一男子被杖﹐瘡痛焮發﹐毒气人裏﹐驚涎堵塞﹐牙噤不開﹐粥藥不下﹐月餘﹐百治無功﹐甘分於死。戴人先以三聖散吐靑蒼驚涎﹐約半大缶﹔次以利膈丸百餘粒﹐下臭惡燥糞﹐又一大缶﹔復煎通聖散數錢熱服之﹐更以酸辣蔥酢湯發其汗﹐斯須吐瀉交出﹐其人活矣。此法可以救免。

《薛己醫案》曰﹕一人患跌撲損傷﹐兩脇脹悶﹐欲咳不咳﹐口覺血腥﹐徧身臀腿脹痛﹐倦怠不食﹐煩渴脈大﹐此血脫煩躁也。與童便酒﹐及砭患處出死血糜肉甚多﹐忽發熱煩躁汗出﹐投以獨參湯三劑少止﹔又用補气血淸肝火之藥數劑﹐飲食稍進﹔後用獨參湯間服﹐諸證悉退﹐飲食頓加﹐但不能多寐﹐以歸脾湯加山梔﹑竹茹四劑而熟睡。因勞心遂煩渴自汗﹐脈大無力﹐以當歸補血湯二劑而安。又以十全大補去川芎﹐加麥門﹑五味﹑牡丹﹑地骨﹑麻黃根﹑炒浮麥﹐數劑而汗止﹐死肉且潰﹐又二十餘劑而新肉生。

一人杖瘡﹐傷處揉散﹐惟腫痛不消。餘日﹕此瘀血在內﹐宜急砭之。不從。余以蘿卜自然汁調山梔末敷之﹐破處以當歸膏貼之﹐更服活血之劑而瘥。數年之後﹐但遇天陰﹐仍作癢痛﹐始知不砭之失。

一患者臀腿黑腫而皮不破﹐但脹痛重墜﹐皆以爲內無瘀血﹐惟敷涼藥可以止痛。余診其尺脈濇而結﹐此因體肥肉厚﹐瘀血畜深﹐刺去卽愈﹐否則內潰﹐有爛筋傷骨之患。餘人鍼四寸﹐出黑血數升﹐腫痛遂止。是日發熱惡寒﹐煩渴頭痛﹐此气血俱虛而然也﹐以十全大補之劑﹐遂瘥。

一患者杖後服四物﹑紅花﹑桃仁﹑大黃等劑以逐瘀血﹐腹反痛﹔更服一劑﹐痛益甚﹐按其腹不痛。餘日﹕此血虛也﹐故喜按而不痛﹐宜溫補之劑﹐遂以歸身﹑白朮﹑參﹑芪﹑炙艸二劑﹐痛卽止。

一患者瘀血已去﹐飲食少思﹐死肉不潰﹐又用托裏之藥﹐膿稍潰而淸﹐此血气虛也﹐非大補不可。彼不從。余彊用大補之劑﹐飲食進而死肉潰﹔但少寐﹐以歸脾湯加山梔二劑而寐。因勞心煩躁作渴﹐脈浮洪大﹐以當歸補血湯二劑而安。

一患者受刑太重﹐外皮傷破﹐瘀血如注﹐內肉糜爛黯腫﹐上干胸背﹐下至足指﹐昏憤不食﹐隨以黑羊皮熱貼患處﹐灌以童便酒薄粥﹐更以淸肝活血調气健脾之劑﹐神思稍蘇﹐始言徧身彊痛﹔又用大劑養血補气之藥﹐腫消食進。時仲冬瘀血凝結﹐不能潰膿﹐又用大補之劑壯其陽气﹐其膿方熟﹐遂砭去﹐洞見其骨﹐塗以當歸膏﹐及服前藥百餘劑﹐肌肉漸生。

一患者瘀血𨿽去﹐飲食形气如故﹐但熱渴焮痛﹐膈痞有痰﹐以小柴胡湯加天花粉﹑貝母﹑桔梗﹑山梔二劑﹐少愈﹔又加生地﹑歸尾﹑黃芩﹑柴胡﹑山梔﹑花粉而愈。余治百餘人﹐其杖後血气不虛者﹐惟此一人耳。治者審之。

一患者服行气之劑﹐胸痞气促﹐食少體倦﹐色黯膿淸﹐此形气俱虛之證也。先用六君﹑桔梗二劑﹐胸膈气和﹔後用補中益气去升麻﹐加茯苓﹑半夏﹑五味﹑麥門治之﹐元气漸復而愈。若用前劑﹐戕賊元气﹐多致不救。

一患者去其患處瘀血﹐用四物﹑柴胡﹑紅花治之﹐焮痛頓止﹐但寒熱口漧﹐飲食少思﹔用四物﹑白朮﹑茯苓﹑柴胡﹑黃芩﹑花粉四劑﹐寒熱卽退﹔用六君﹑芎﹑歸﹑藿香而飲食進﹐腐肉𨿽潰﹐膿水淸稀﹔以前藥倍用參﹑芪﹑歸﹑朮﹑茯苓二十餘劑﹐腐肉俱潰﹐膿水漸稠。悞服下藥一鍾﹐連瀉四次﹐患處色黯﹐喜其脈不洪數﹐乃以十全大補倍加肉桂﹑麥冬﹑五味數劑﹐肉色紅活﹐新肉漸生。喜在壯年易於調理﹐又月餘而愈﹐否則不救。凡杖瘡跌撲之證﹐患處如有瘀血﹐止宜砭去﹐服壯元气之劑。蓋其气血已損﹐切不可再用行气下血之藥復損脾胃﹐則運气愈難營達於下﹐而反爲敗證﹐怯弱者多致夭枉。

一患者腫痛﹐敷寒涼之藥﹐欲內消瘀血﹐反致臀腿俱冷﹐瘀血並凝﹐胸腹痞悶。余急去所敷之藥﹐以熱童便酒洗患處﹐服六君﹑木香﹑當歸﹐敷回陽膏﹐臀腿漸溫﹔又以前藥去木香加川芎﹑藿香﹑肉桂四劑﹐瘀血解﹐乃刺之﹐更以壯脾胃養气血得痊。蓋气血得熱則行﹐寒則凝。寒極生熱﹐變化爲膿﹐腐潰深大﹐血气旣敗﹐肌肉無由而生﹐欲望其生難矣。

有一患者﹐腹脹喘促﹐作渴寒熱﹐臀腿糜爛﹐與死血相和﹐如皮囊盛糊﹐用童便煎四物﹑桃仁﹑紅花﹑柴胡﹑黃芩﹑麥門﹑花粉﹐服之頓退。彼用黑羊皮貼之益甚﹐後砭去膿血甚多﹐气息奄奄﹐唇口微動﹐牙關緊急﹐患處色黯﹐或欲用破傷風藥。余曰﹕此气血虛而變證也。用參﹑芪﹑芎﹑歸﹑白朮﹐並獨參湯﹑人乳汁﹐元气復而諸證愈﹐仍用十全大補湯調理而安。此證若膿瘀內焮者﹐宜鍼之。若潰後口噤遺尿而類破傷風等證者﹐乃气血虛極也﹐急用大補之劑。若素多痰患風證者﹐宜淸痰降火。若因怒而見風證者﹐宜淸肝降火。若人不愼房勞而忽患前證﹐此由腎水不足﹐心火熾甚﹐宜滋陰補气血爲主。若誤作風證治之﹐卽死。

一患者﹐中秋夜歸墜馬﹐腹內作痛﹐飲酒數杯﹐翊早﹐大便自下瘀血卽安。此元气充實﹐挾酒勢而行散也。

一男子跌傷﹐腹痛作渴﹐食梨子二枚﹐益甚﹐大便不通﹐血欲逆上﹐用當歸承气湯加桃仁﹐瘀血下而瘥。此因元气不足﹐瘀血得寒而凝聚也。故產婦並患金瘡者﹐俱不宜食此。

鄭吏部素有濕痰﹐孟冬墜馬﹐服辛熱破血之藥﹐徧身作痛﹐發熱口漧﹐脈大而滑﹐此熱劑激動痰火爲患耳。治以靑燥湯去人參﹑當歸﹑黃芪﹐加黃芩﹑山梔﹑半夏﹑黃蘗﹐熱痛頓去﹐患處少愈。更用二陳﹑羌活﹑桔梗﹑蒼朮﹑黃蘗姜制﹑生地﹑當歸﹐遂痊。

楊司天骨已入臼﹐患處仍痛﹐服藥不應﹐肝脈洪大而急。余曰﹕此肝火盛而作痛也﹐用小柴胡湯加山梔﹑黃連二劑痛止﹐用四物﹑山梔﹑黃蘗﹑知母調理而康。

少宗伯劉五淸臁傷一塊微痛﹐少食﹐用六君子湯倍加當歸﹑黃芪﹐其痛漸止。月餘﹐瘀血內涸而不潰﹐公以爲痊。余曰﹕此陽气虛極﹐須用調補。不從。至來春頭運﹐痰涎壅塞﹐服淸气化痰﹐病勢愈盛﹐脈洪大而微細﹐欲以參﹑芪﹑歸﹑朮﹑附子之類補之。不信。至秋初﹐因怒﹐昏憤而厥。

一男子孟秋墜梯﹐腹停瘀血﹐用大黃等藥﹐其血不下﹐反加胸膈脹痛﹐喘促短气。余用肉桂﹑木香末各二錢﹐熱酒調服﹐卽下黑血及前所服之藥而蘇。此因寒藥凝滯而不行﹐故用辛溫之劑散之。

陳侍禦墜馬腿痛作嘔﹐服下藥一劑﹐胸腹脹痛﹐按之卽止﹐惟倦怠少气﹐診其脈微細而濇。余曰﹕非瘀血也﹐乃痛傷气血﹐復因藥損脾气而然耳。投養脾胃生气血之藥而愈。

吳給事墜馬傷手﹐出血過多﹐發熱煩躁﹐肉瞤筋惕﹐或欲投破傷風藥。餘日﹕此血虛火動所致﹐當峻補其血爲善。遂用聖愈湯二劑卽安﹐又養气血而瘡瘥。

張進士季秋墜馬﹐亡血過多﹐出汗煩躁﹔翊日﹐其汗自止﹐熱躁益甚﹐口噤手顫。此陰血虛﹐陽火乘之而汗出﹐爲寒气收斂腠理﹐故汗不得出﹐火不得泄﹐怫郁內甚而益增他證也。余用四物加柴胡﹑黃芩﹑山梔四劑少止﹐又用四物﹑參﹑芪﹑軟柴胡﹑五味﹑麥門治之而痊。

一婦人孟冬傷足亡血﹐頭汗﹐內熱作渴﹐短气煩躁﹐不時昏憒﹐其脈洪大﹐按之微弱﹐此陰血虛於下﹐孤陽炎於上﹐故發厥而頭出汗也。以四物合小柴胡湯一劑汗止﹐以四物去川芎加參﹑芪﹑麥門﹑五味﹑炙艸﹐少用肉桂﹐四劑諸證悉去﹔又三十餘劑﹐血气復而愈。

窗友王汝道環跳穴處閃傷﹐瘀血腫痛﹐發熱作渴﹐遂砭去瘀血﹔知其下焦素有虛火﹐用八珍加黃蘗﹑知母﹑牛膝﹑骨碎補﹐四劑頓止﹔用十全大補湯少加黃蘗﹑知母﹑五味﹐三十餘劑而斂。

一小兒臂骨出臼﹐接入腫痛發熱﹐服流气等藥益甚﹐飲食少思。余以蔥熨之﹐其痛卽止﹔以六君﹑黃芪﹑柴胡﹑桔梗﹑續斷﹑骨碎補治之﹐飲食進而腫痛消﹔又用補中益气加麥門﹑五味治之﹐气血和而熱退愈矣。

戴給事墜馬腿腫痛而色黯﹐食少倦怠﹐此元气虛弱﹐不能運散瘀血而然耳。遂用補中益气去升麻﹑柴胡﹐加木瓜﹑茯苓﹑芍藥﹑白朮治之而痊。

州守陳克明子閃右臂腕﹐腫痛﹐肉色不變﹐久服流气等藥﹐加寒熱少食﹐舌漧作渴。餘日﹕傷損等證﹐腫不消﹐色不變﹐此气血虛而不能愈﹐當助脾胃壯气血爲主。遂從余法治之﹐不二月﹐形气漸充﹔半載﹐諸證悉退﹐體如常。

粱閣老侄跌傷腿﹐外敷大黃等藥﹐內服破血之劑﹐遂致內潰。余鍼出穢膿三碗許﹐虛證悉具﹐用大補之劑﹐兩月餘少能步履。因勞心﹐手撒眼開﹐汗出如水﹐或欲用祛風之劑。余曰﹕此气血尙未充足也﹐急以艾炒熱頻熨肚臍並气海穴處﹐以人參四兩炮﹑附子五錢煎灌﹐良久﹐臂少動﹔又灌一劑﹐眼開能言﹐但气不能接續﹔乃以參﹑芪﹑歸﹑朮四味共一斤﹐附子五錢﹐水煎﹐徐徐服之﹐元气漸復﹐飲食已進﹐乃去附子服之而瘡愈。

一女子年十七﹐閃右臂微腫作痛﹐寅申時發熱﹐余決其膽經血虛火盛﹐經水果先期而至﹐先以四物合小柴胡湯四劑﹐熱退﹔更以加味四物湯加香附﹑地骨皮﹑山梔各五分﹐芩﹑連﹑炙艸各三分﹐二十餘劑﹐其腫亦消﹔乃去黃連﹑山梔﹐又五十餘劑﹐經水調而元气充矣。

儒者王淸之跌腰作痛﹐用定痛等藥不愈﹐气血日衰﹐面耳黧色。余曰﹕腰爲腎之腑﹐𨿽曰閃傷﹐實腎經虛弱所致。遂用杜仲﹑補骨脂﹑五味﹑山萸﹑蓰蓉﹑山藥﹐空心服﹔又以六君﹑當歸﹑白朮﹑神曲各二錢﹐食遠服﹐不日而瘥。

一三歲兒閃腰作痛﹐服流气等藥半載不愈。余曰﹕此稟腎气不足﹐不治之證也。後果歿。

雲間曹子容爲室人中風灌藥﹐誤咬去指半節﹐焮痛寒熱﹐外敷大黃等藥﹐內服淸熱敗毒﹐患處不痛不潰﹐膿淸﹐寒熱愈甚。余曰﹕此因涼藥遏絕隧道而然也。遂敷玉龍膏以散寒气﹐更服六君子湯以壯脾胃。數日後﹐患處微痛﹐腫處漸消﹐此陽气運達患處也﹐果出稠膿﹐不數日﹐半指潰脫﹐更服托裏藥而斂。

上捨王天爵湯足焮腫﹐內熱作渴﹐外敷內服﹐皆寒涼敗毒﹐患處益腫而不潰﹐且惡寒少食﹐欲作嘔吐。余曰﹕此气血俱虛﹐又因寒藥凝結隧道﹐損傷胃气﹐以致前證耳。遂用香砂六君子﹑芎﹑歸﹑炮姜﹐外證悉退。惟體倦晡熱﹐飲食不甘﹐以補中益气湯加地骨皮﹑五味﹑麥門﹐治之而愈。

外科虫獸傷門

千金方【唐孫思邈】

總論

凡見一切毒螫之物﹐必不得起惡心向之﹐亦不得殺之。若輒殺之﹐於後必遭螫毒﹐治亦難瘥。愼之愼之﹗

狂犬

凡春末夏初﹐犬多發狂﹐必誡小弱持杖以預防。防而不免者﹐莫出於灸。百日之中﹐一日不闕者﹐方得免難。若初見瘡瘥痛定﹐卽言平復者﹐此最可畏。大禍卽至﹐死在旦夕。凡狂犬咬人著訖﹐卽令人狂﹐精神已別﹐何以得知﹖但看灸時一度火下﹐卽覺心中醒然﹐惺惺了了﹐方知咬已卽狂﹐是以深須知此。此病至重﹐世皆輕之﹐不以爲意﹐坐是死者﹐常年有。吾初學醫﹐未以爲業﹐有人遭此﹐將以見問﹐吾了不知報答﹐以是經吾手而死者不一。自此銳意學之﹐一解已來﹐治者皆愈。方知世無良醫﹐枉死者半﹐此言非虛。故將來學者﹐非止此法。余醫方皆須沈思﹐畱心作意﹐殷勤學之﹐乃得通曉。莫以初解一兩種法﹐卽謂知訖﹐極自誤也。

凡猘犬咬人﹐七日輒應一發﹐三七日不發則脫也﹐要過百日﹐乃得免耳。每到七日﹐輒當搗韭汁飲之一二升﹐又當終身禁食犬肉蠶蛹﹐食此則發﹐死不可救矣。瘡未愈之間﹐禁食生魚及諸肥膩冷食﹐但於飯下蒸魚﹐及於肥器中食便發。不宜飲酒﹐能過一年乃佳。

蠷螋

凡蠷螋尿人影著處﹐便令人病瘡。其狀身中忽有處瘳痛如芒刺﹐亦如刺虫所螫﹐後起細﹝疒咅﹞﹝疒畾﹞﹐作聚如茱萸子狀﹐四邊赤﹐中央有白膿如黍粟﹐亦令人皮肉急﹐舉身惡寒壯熱﹐劇者連起竟腰脇胸也。治之法﹐初得之﹐磨犀角塗之﹐止其毒﹐治如火丹法。余以武徳中六月得此疾﹐經五六日﹐覺心悶不佳﹐以他法治不愈。又有人教畫地作蠷螋形﹐以刀子細細盡取蠷螋腹中土﹐就中以唾和成泥塗之﹐再塗卽愈。方知天下萬物相感﹐莫曉其由。

射工

江南有射工毒虫﹐一名短狐﹐一名蜮。其虫形如甲虫《外臺》云﹕正黑﹐狀如大蜚﹝蜚原本「飛」﹐擄《外臺祕要》攺。﹞﹐生有一長角﹐在口前﹐如弩檐﹐臨其角端﹐曲如上弩﹐以气爲矢﹐因水勢以射人。人或聞其在水中鉍鉍作聲﹐須要得水沒其口﹐便射人。其虫畏鵝﹐鵝能食之。其初始證候﹐先惡寒噤﹐﹝疒參﹞寒熱筋急﹐仍似傷寒﹐亦如中尸﹐便不能語﹐朝旦小蘇﹐哺夕輒劇﹐寒熱悶亂﹐是其證。始得三四日﹐當急治之。治之稍遲者﹐七日皆死。初未有瘡﹐但惡寒噤﹝疒參﹞﹔及成瘡似蠷螋尿﹐亦似瘭疽瘡。射工中瘡有三種﹕其一種瘡正黑如黛子﹐皮周邊悉赤﹐或衣犯之如有芒刺痛﹔其一種作瘡﹐久久穿﹐或晡間寒熱﹔其一種如火灼熛起﹐似此者最急﹐數日殺人。

凡山水有毒虫﹐人涉水﹐中人如射工而無物。診法﹐初得之惡寒﹐微似頭痛﹐目眶痛﹐心中煩懊﹐四肢振焮﹐腰背百節背彊﹐兩膝痛﹔或翕翕而熱﹐但欲睡﹐旦醒暮劇﹐手足逆冷。二三日﹐腹中生虫﹐食人下部﹐肛中有瘡﹐不痛不癢﹐令人不覺。不急治﹐遇六七日﹐下部出膿潰﹐虫上食人五臟﹐熱盛毒煩﹐下利不禁。八九日﹐𨿽良醫不能治矣。覺得之﹐急早視其下部﹐若有瘡正赤如截肉者﹐爲陽毒﹐最急﹔若瘡如鯉魚齒者﹐爲陰毒﹐猶小緩。要皆殺人﹐﹣不過二十日也。欲知是中水與非者﹐當作五六升湯﹐以小蒜五升﹝口父﹞咀投湯中﹐消息勿令大熱﹐去滓以浴之﹐是水毒身體當發赤斑﹐無異者非也﹐當以他病治之。

江東江南諸溪源問有虫﹐名短狐溪毒﹐亦名射工。其虫無目而利耳能聽﹐在山源溪水中﹐聞人聲﹐便以口中毒射人﹐故謂射工也。其虫小毒輕者﹐及相逐者﹐射著人影者﹐皆不卽作瘡﹐先病寒熱﹐身不喜冷﹐體彊筋急﹐頭痛目疼﹐張口欠咳﹐呼吸悶亂﹐朝旦少蘇醒﹐晡夕輒復寒熱﹐或以傷寒發石散動﹐亦如中尸﹐便不能語﹐病候如此。自非其土地人﹐不常數行山水中﹐不知其證﹐便謂是傷寒發石散動﹐作治乖僻。毒盛發瘡﹐復疑是瘭疽﹔乃至吐下去血﹐復恐疑蠱毒﹐是以至禍耳。今說其狀類﹐以明其證與傷寒別也。

證治要訣【明戴思恭】

惡虫蛇傷

爲惡虫蛇所傷﹐用白芷細嚼敷患處﹐仍以酒調芷末服。蜈蚣傷用雞屎塗。﹝虫修﹞傷用蕨萁芒燒灰﹐香油調敷。犬傷用虎骨末敷。貓傷用薄荷揩。蜂蠆傷用人參嚼而敷之﹔或用諸蟹殼燒存性研末﹐蜜調敷。凡諸惡物傷﹐急於傷處灼艾數壯﹐亦佳。

薛氏醫案【明薛己】

誤吞水蛭

治誤吞水蛭﹐食蜜卽愈。試以活蛭投蜜中﹐卽化爲水﹐屢驗。一書云﹕井中生蛭﹐以白馬骨投之﹐卽無。試之亦驗。夫蛭卽螞蝗也﹐𨿽死爲末﹐見水復活﹐人吞之爲害不小﹐治以前法﹐無不愈者。

蛇入七竅

凡蛇入七竅﹐劈開蛇尾﹐納川椒數粒﹐以紙封之﹐其蛇自出。更煎人參湯飲之﹔或飲酒食蒜﹐以攻內毒。如被蛇咬﹐食蒜飲酒﹔更用蒜杵爛塗患處﹐加艾於蒜上灸之﹐其毒自解。凡毒虫傷並效。

證治準繩【明王肯堂】

毛虫證治

春夏月樹下壇塹間﹐有一等雜色毛虫﹐極毒﹐凡人觸著者﹐則放毛入人手足上﹐自皮至肉﹐自肉至骨。其初皮肉微癢﹐以漸至痛﹐經數日癢在外而痛在內﹐用手抓搔﹐或癢或痛﹐必致骨肉皆爛﹐有性命之憂。此名中射工毒﹐諸藥不效。用好豆豉約一碗﹐淸油半盞﹐拌豉搗爛﹐厚敷痛癢處﹐經一時久﹐豉气透骨﹐則引出虫毛﹐紛紛可見。取下豆豉﹐埋在土中。煎香白芷湯洗痛處。如肉已爛﹐用海螵蛸卽鰞鰂魚骨爲末敷之﹐愈。

治刺蝥傷﹐無如甘艸妙。口內細嚼敷之﹐卽時愈。今蘇州虎丘山下民家﹐皆以種植樹木爲生﹐周十里內無蝥﹐乃時用甘艸汁灑樹故也。

石室祕籙【淸陳士鐸】

虫獸治法

世人被虎咬傷﹐血必大出﹐其傷口立時潰爛﹐其疼不可忍﹐當急用豬肉貼之﹐隨貼隨化﹐隨化隨易﹔連用地楡一斤爲細末﹐加入三七根末三兩﹐苦參末四兩﹐和勻摻之﹐隨濕隨摻﹐血卽止而痛卽定。蓋地楡涼血﹐苦參止痛﹐三七根末止血﹐合三者之長﹐故奏功實神

方

雄黃消毒膏【《寶鑑》】治蠍螫不可忍。

雄黃信各半兩巴豆三錢白礬生﹐一兩

右爲細末﹐黃蠟半兩﹐鎔開入藥攪勻﹐爲錠子如棗子大。用時將錠子簽於燈焰上炙開﹐滴於螫著處﹐其痛立止。

一上散治蠍螫痛。

半夏一字﹐生用爲細末雄黃一字﹐另研細巴豆一个﹐去皮如泥

右三味﹐同研和勻上之。

聖惠方治蛇咬蠍螫虫咬﹐妙。

雄黃三錢信一錢皂子巴豆各四十九粒耳塞麝香各少許

右﹐五月五日﹐不聞雞犬婦人處﹐不語﹐搗爲細末﹐在杏子核內封之﹐鍼挑出上痛處﹐大有神效。

又方治毒蛇所傷。

細辛香白芷各五錢雄黃二錢

右爲末﹐加麝香少許﹐每服二錢﹐溫酒調服效。

又方治諸般蛇咬。此敷之於擒蛇者。藥味不全亦可。

大靑小靑靑木香烏桕葉火炊艸山蕨肌過山龍地蜈蚣天門冬白芍藥香薷

右細末﹐用白木香研細﹐生白酒調服﹐渣罨咬處﹐累效。

蟬花散治夏月犬傷﹐及諸般損傷﹐蛆虫極盛﹐臭惡不可近者。

蛇蟬皮一兩﹐燒存性蟬殼靑黛各半兩細辛二錢五分

右爲細末﹐每服三錢﹐酒調下。如六畜損傷成瘡﹐用酒灌下。如犬咬傷﹐用酵子和喫﹐蛆皆化爲水﹐蠅子不敢再落﹔又以寒水石末幹摻上。

定風散治風犬咬﹐先口噙漿水洗淨﹐用綿拭漧﹐貼藥﹐更不再發﹐大有神效。

生天南星防風各等分

右爲細末﹐幹上﹐更不再發﹐無膿﹐效不可具述。

扶危散治狂犬傷﹐出毒法。

防風五錢螌蝥一錢麝香三分雄黃二錢大黃黑牽牛頭末各三錢

右爲末﹐每二錢滚水調服﹐惡物從小便而出。又生麻油研豆豉爲膏﹐丸如彈子大﹐常揩拭所咬處﹐卻掐開看豉丸內﹐若有狗毛茸茸然﹐此毒气已出﹐掐至無茸毛﹐方爲痊可。

扶危散治風狗咬。

螌蝥七日內用七个﹐七日外每日加一个﹐十日十个﹐百日百个﹐去翅足與糯米同炒滑石一兩雄黃一錢麝香一字

右爲末﹐溫酒調服。不飲酒者﹐米飲下。毒從大小便出﹐卽愈。

五神散搽一切瘴毒蛇傷蠍螫﹐大效。

金綫釣壺盧紫河車各二錢續隨子去殼雄黃各一錢麝香少許

右末﹐酢調塗患處。蛇傷以刀割去損肉﹐以末幹搽﹐或以唾調搽。或加騎蛇獅子根葉同煎搗用﹐亦妙。

又方治前證。

水苦薺槐枝葉柳枝葉嫩桕葉小靑葉連叉大靑

右﹐煎水浸洗。

又方治射工中人三種瘡。

升麻二兩烏扇根三兩

右二味﹝口父﹞咀﹐以水三升﹐煮取一升﹐適寒溫盡服﹐滓薄上。

五香散治江南毒气惡核﹐射工中人﹐暴腫生瘡。

甲香犀角鱉甲升麻燻陸香烏翣丁香沈香黃連靑木香羚羊角黃芩甘艸牡蠣各四分

吳茱萸三分黃蘗六分

右十六味﹐治下篩﹐中射工毒及諸毒﹐皆水服方寸匕﹐日二升﹔以水和少許洗之﹐仍以雞子白和塗腫上﹐幹則易。

野葛膏治射工惡核﹐卒中惡毒。

野葛一升巴豆烏頭蜀椒各五合茵芋﹝艸蹢﹞﹝艸躅﹞附子丹砂各一兩雄黃大黃各七兩

右十味治下篩﹐以不中水豬膏三斤﹐煎三上三下﹐去渣﹐內丹砂﹑雄黃末﹐攪至凝﹐以棗核大﹐摩痛上﹐勿近眼。凡合名膏﹐皆無令產婦女人小兒雞犬五畜見之﹐惟宜潔淨。

又方治人忽中水毒﹐手足指冷﹐或至肘膝者。

吳茱萸一升生薑切﹐一升半犀角升麻橘皮各二兩烏梅十四枚

右六味﹝口父﹞咀﹐以水七升﹐煮取二升﹐分二服。

又方治貓鬼﹐眼見貓貍﹐及耳雜有所聞。

相思子蓖麻子巴豆各七枚朱砂末二銖蠟四銖

右五味合搗爲丸﹐先取麻子許大含之﹐卽以灰圍患人﹐前頭著一斗灰火﹐吐藥火中﹐沸卽盡﹐火上作十字﹐其貓鬼並皆死矣。

又方入山澤﹐辟眾蛇。

漧薑麝香雄黃各等分

右三味搗爲粗散﹐以小絳袋盛帶之﹐男左女右﹐塗蛇毒瘡。《集驗方》云﹕如無麝香﹐以射罔和代之。《救《急方》云﹕以蜜和爲膏﹐敷螫處﹐良。

單方

解狼傷毒﹕鹽汁飲之。【《千金》】

虎狼傷瘡﹕月經衣燒末﹐酒服方寸匕﹐日三。【藏器】

又方﹕水化沙糖一碗服﹐並塗之。【《摘元方》】

熊虎傷毒﹕生鐵煮令有味洗之。【《肘後方》﹐下同。】

虎犬傷人﹕礬末納入裹之﹐止痛尢妙。

又方﹕地楡煮汁飲﹐並爲末敷之﹔亦可爲末﹐白湯服﹐日三。忌酒。【《梅師方》﹐下同。】

虎傷人瘡﹕生葛煮濃汁洗之﹐仍搗末﹐水服方寸匕﹐日夜五六服。

又方﹕但飲酒常令大醉﹐當吐毛出。

又方﹕先喫淸油一碗﹐仍以油淋洗瘡口。【《濟急方》】

又方﹕內服生薑汁﹐外以汁洗之﹐用白礬末﹐敷上。【《祕覽方》】

虎狼傷人﹕榦薑末敷之。

虎爪傷人﹕刺蝟脂日日敷之﹐內服香油。

熊羆傷人﹕蒴藋一大把﹐以水一升漬﹐須臾取汁飲﹐以滓封之。【《備急方》】

虎傷人瘡﹕蠐螬搗爛塗之﹐日上。【《經驗方》】

馬咬成瘡腫痛﹕用雞冠血塗之﹐駁馬用雌雞﹐牡馬用雄鷄。【《肘後方》】

又方﹕益母艸切細﹐和酢炒塗之。【《千金》】

又方﹕馬齒莧煮食之。

又方﹕獨顆栗子燒研敷之。熊虎爪傷亦同。【《醫說》】

馬咬踏瘡﹐腫痛作熱﹕鼠屎二七枚﹐故馬鞘五寸和燒研末﹐豬脂調敷之。【《梅師方》】

豬咬成瘡﹕龜版燒研﹐香油調搽之。【《摘元方》】

又方﹕松脂煉作餅貼之。【《千金》】

虎犬咬人﹕杵薤取汁飲一升﹐日三﹐滓敷傷處。【《本艸》﹐下同。】

虎狼傷人﹕生雞肉食之。又生葛汁飲之﹐又洗瘡。又婦人月經赤衣﹐燒爲灰﹐和酒服。

牛觸腸出不損者﹕急送入﹐以桑白皮尖或生白麻爲綫﹐縫合肚皮﹐縫上摻血竭末或百艸霜末﹐血止立活。或封罨﹐恐內作膿。【《入門》﹐下同。】

脇破腸出臭穢﹕急以香油摸腸﹐用手送入﹐煎人參﹑地骨皮湯淋之﹐皮自合﹐喫羊肉羹﹐十日愈。

凡春夏初交﹐犬多發狂﹐但見其尾直下不捲﹐口中流涎舌黑者﹐卽是狂犬。若被其傷﹐乃九死一生之患。急用鍼刺去血﹐以人小便洗淨﹐用核桃殼半邊﹐以人糞塡滿﹐掩其瘡上﹐著艾灸之﹐殼焦糞幹則易之﹐灸至百壯﹔次日﹐又灸百壯。灸至三五百壯爲佳。【《千金》】

又方﹕先口噙漿水洗淨﹐或以熱人尿淋咬處﹐嚼生薑擦之﹐又用蔥白嚼爛塗之﹐又杏仁嚼碎敷之﹐以帛系定。或用馬藺根研細﹐蔥湯洗後塗之﹐尢妙。【《綱目》】

又方﹕於患人頂心中﹐有一紅髮﹐卽當拔之﹐後服藥快效。【《十三方》】

犬咬人久不差﹐口吐白沫者﹐爲大毒入心﹐叫喚似犬聲﹐天靈蓋燒灰﹐東流水調服一錢。【《本艸》】

狗咬傷瘡爛﹕嚼杏仁塗之。【寇氏】

又方﹕白果仁嚼細塗之。

猘犬傷毒﹕烏梅末﹐酒服二錢。【《千金》】

又方﹕桃白皮一把﹐水二升﹐煎一升服。【《梅師方》】

犬吠出血﹕以井華水洗至血止﹐綿裹之。

猘犬咬﹕取牀腳下土﹐和水敷之﹐灸七壯。

犬咬傷﹕取蚯蚓泥﹐以鹽研敷之。狂犬傷﹐出犬毛﹐神效。

又方﹕苦酒和竈灰敷之﹐或熱湯和之。【《千金》】

猘犬咬傷﹕每日食蝦蟆膾﹐絕良﹔亦可燒炙食之。勿令本人知之﹐自後再不發也。【《肘後方》】

又方﹕用蝦蟆後足搗爛﹐水調服之。先於頂心拔去血發三兩根﹐則小便內見沫也。【《袖珍方》】

又方﹕故梳﹑韭根各二枚﹐水二升﹐煮一升﹐頓服。【《外臺》】

又方﹕雄黃五錢﹑麝香二錢爲末﹐酒下﹐作二服。【《救急良方》】

又方﹕膽礬末敷之﹐立止。【《濟急方》】

又方﹕人參置桑柴炭上燒存性﹐以碗覆定﹐少頃爲末摻之﹐立瘥也。【《經驗》】

風狗蛇虺咬傷﹕紫蘇葉嚼敷之。【《千金》】

猘犬咬傷﹕地黃搗汁飲﹐並塗之﹐百度愈。

惡犬咬傷﹕蓼葉搗泥敷之。【《肘後方》】

狗咬昏悶﹕浸椒水調莽艸末敷之。【《便民圓纂》】

惡犬咬傷﹕莨菪子七枚吞之﹐日三服。【《千金》】

又方﹕莨菪根和鹽搗敷﹐日三上。【《外臺》】

猘犬咬傷﹐七日一發。三七日不發﹐乃脫也。急於無風處﹐以冷水洗淨﹐卽服韭汁一碗﹐隔七日又一碗四十九日共服七碗。須百日忌食酸鹹﹐一年忌食魚鮏﹐終身忌食狗肉﹐方得保全﹐否則十有九死。【《簡便方》】

又方﹕瓦松﹑雄黃研貼﹐卽不發。【《生生編》】

又方﹕鼠屎二升﹐燒末敷之。【《梅師方》】

貓咬成瘡﹕雄鼠屎燒灰﹐油和敷之﹐曾經效驗。【《壽域》】

犬咬傷瘡重發者﹕用蔓菁根搗汁服之﹐佳。【《肘後方》】

猘犬傷人﹕榦薑末水服二匕﹐生薑汁服亦良﹐並以姜炙熱熨之。

惡犬咬傷﹕虎骨刮末﹐水服方寸匕﹐並敷之。【《小品方》】

又方﹕野菊研細﹐酒調服﹐盡醉止﹐效。【《綱目》﹐下同。】

又方﹕蓖麻子五十粒﹐去殼﹐研爲膏敷之。

又方﹕左蟠龍﹐卽人屎也﹐厚封之﹐數日卽愈。【《經驗方》】

猘犬咬傷﹕蝟皮頭髮等分﹐燒灰水服。【《外臺》】

又方﹕蚺蛇脯爲末﹐水服五分﹐日三服。無蚺蛇﹐他蛇亦可。

又方﹕自死蛇一枚燒焦爲末﹐納入瘡孔中。【《千金方》】

又方﹕紅娘子二个﹐螌蝥五个﹐並去翅足。若四十歲各加一个﹐五十歲各加二个﹐靑娘子三个去翅足﹔四十歲加一个﹐五十歲加二个﹐海馬半个﹐續隨子一分﹐乳香﹑沈香﹑桔梗各半分﹐酥油少許爲末。十歲者作四服﹐十五歲作三服﹐二十歲作二服﹐三十歲作一服﹐極良。【《談野翁方》】

又方﹕頭垢﹑蝟皮等分燒灰﹐水服一匕﹐口噤灌之。【《千金》﹐下同。】

犬咬瘡重發﹕頭垢少許﹐納瘡中﹐用熱牛屎封之。

又方﹕以蠟炙鎔灌入瘡中。【葛氏方】

風狗咬傷﹐乃九死一生之病﹐急用螌蝥七个﹐以糯米炒黃去米爲末﹐酒一盞﹐煎半盞﹐空心溫服﹐取下小肉狗三四十枚爲盡。如數少﹐數日再服。七次無狗形﹐永不再發也﹐累試累驗。【《易簡方》】

又方﹕大螌蝥三七枚﹐去頭翅足﹐用糯米一勺﹐略炒過﹐去螌蝥﹔別以七枚﹐如前炒色變﹐復去之﹔別以七枚﹐如前至靑煙爲度﹐去蝥。只以米爲粉﹐用冷水入淸油少許﹐空心調服﹔須臾再進一服﹐以小便利下毒物爲度。如不利﹐再進。利後肚疼﹐急用冷水調靑靛服之﹐以解其毒﹐否則有傷。黃連水亦可解之。但不宜服一切熱物也。【《大成》】

狐尿刺瘡﹕烏驢尿頓熱漬之。【《千金》】

又方﹕治腫痛欲死者﹐桑灰汁漬之﹐冷卽易。【《肘後方》】

又方﹕杏仁研爛﹐煮一兩沸﹐及熱浸之﹐冷卽易。【《必效方》】

爲貓所傷﹕取薄荷葉細嚼敷之。

又方﹕虎骨﹑虎毛燒爲末塗之。

蛇入七孔﹕割母豬尾血滴入﹐卽出也。【《千金》】

毒蛇咬螫﹕以閉口椒及葉搗封之﹐良。【《肘後方》】

因熱取涼臥地下﹐有蛇入口不得出者﹕用刀破蛇尾﹐納生椒二三粒裹定﹐須臾卽自退出也。【《聖惠》】

蛇螫血出﹐九竅皆有者﹕取蝱虫初食牛馬血腹滿者﹐三七枚﹐燒研湯服。【《肘後方》】

蛇咬毒瘡﹕用吳茱萸一兩爲末﹐冷水和﹐作三服﹐立安。【《勝金方》】

蝮蛇螫傷﹕生蝦蟆一枚﹐搗爛敷之。【《外臺》】

又方﹕娛蚣燒末敷之。

蛇骨刺人痛甚﹕用死鼠燒敷。【《肘後方》﹐下同】

蛇咬毒入腹﹕取兩刀於水中相摩﹐飲其汁。

又方﹕新地楡根搗汁飲﹐兼以漬瘡。

壁鏡毒人必死﹐白礬塗之。【《太平廣記》】

虫蛇獸毒及蠱毒﹕生明礬﹑呀雄黃等分﹐於端午日爲末﹐黃蠟和丸梧子大﹐每服七丸﹐熟水送下。【《東坡良方》】

蛇咬蠍螫﹕燒刀矛頭令赤﹐置白礬於上﹐汁出熱滴之﹐立瘥。此神驗方也。【《傳信方》】

毒蛇傷螯﹕嚼鹽塗之﹐灸三壯﹐仍嚼鹽塗之。【《徐伯玉方》】

毒蛇射工沙虱等傷人﹐口噤目黑﹐手足直﹐毒气入腹﹕白礬﹑甘艸等分爲末﹐冷水服二錢。【《瑞竹堂方》】

虫虺螫人﹕凡蜈蚣蛇蠍毒虫傷﹐以五靈脂末塗之﹐立愈。【《金匱鉤元》】

又方﹕急以小便洗去血﹐隨取口中唾頻塗之﹐極效。【《摘要》】

又方﹕取蛇菵艸根葉搗敷咬處﹐當下黃水。

虎咬蛇傷﹕山漆研末﹐米飲服三錢﹐仍嚼塗之。【《集簡方》】

蜘蛛蛇蠍咬傷﹕縛定咬處﹐勿使毒行﹐以貝母末酒服半兩至醉﹐良久﹐酒化爲水﹐自瘡口出水盡﹐仍塞瘡口﹐甚妙。【《直指方》】

一切毒气虎狼蛇虺所傷﹐溪毒野蠱惡刺等毒﹕艸犀燒研服之。臨死者亦得活。

毒蛇傷螫﹕野鼠屎水調塗之。【《經驗方》】

蛇傷手腫﹕用新剝羊肚一帶糞﹐割一口﹐將手入浸﹐卽時痛止腫消。【《集要》】

又方﹕生蠶蛾研敷之。【《必效方》】

又方﹕靑木香不拘多少﹐水煎服﹐效不可述。【《袖珍方》】

又方﹕靑麻嫩頭搗汁﹐和酒等分﹐服三盞﹐以渣敷之﹐毒從竅中出。以毒棄水中﹐卽不發。看傷處有竅是雄蛇﹐無竅是雌蛇。以鍼挑破傷處成竅敷藥。【《摘元方》】

又方﹕小靑一握細研﹐入香白芷半兩﹐酒調服﹐手按患處﹐候黃水出爲效。一方用小靑﹑大靑﹑牛膝葉同搗汁﹐和酒服﹐以渣敷之。

毒蛇溪毒沙虱射工等傷﹐口噤眼黑﹐手足彊直﹐毒攻腹內成塊﹐逡巡不救。蒼耳嫩苗一握﹐取汁和酒溫灌之﹐以渣厚敷傷處。【《勝金方》】

蛇傷﹕搗水蓼莖葉敷之﹔蛇毒入腹心悶﹐絞汁服之。【《唐本》】

又方﹕用海根以酒及水磨服﹐並敷之。

蛇蠍螫傷﹕葵菜搗汁服之。【《千金》】

惡蛇咬傷﹕地菘搗敷之。【《易簡方》】

又方﹕菇蔣艸根﹐燒灰敷之。【《外臺》】

毒蛇螫傷﹐牙入肉中﹐疼不可堪者﹕勿令人知﹐私以荇葉覆其上﹐以物包之﹐一時折牙自出也。【《肘後方》】

蛇虺螫傷﹕酢艸搗敷。

又方﹕梳垢一團﹐尿和敷上﹐仍炙梳出汗熨之。【《千金》】

蛇咬傷瘡﹕生堇杵汁塗之。【《畢萬術》】

蛇蠍螫人﹕射菵敷之﹐頻易血出愈。並治沙虱毒。【《梅師方》】

蠍蠆螫人﹕半夏末水調塗之﹐立止。【《篋中方》】

蛇咬腫悶欲死﹕用重臺六分﹐續隨子仁七粒﹐搗篩爲散﹐酒服方寸匕﹐唾和少許塗咬處﹐立效。【《海上方》﹐下同。】

又方﹕獨莖狼子根或葉搗爛﹐臘豬脂和塗﹐立瘥。

蛇咬久潰成瘡﹕小茴香搗末敷之。【《千金》】

又方﹕暖酒淋洗瘡上﹐日三次﹐蜘蛛毒蜂螫傷同之。

毒蛇螫傷﹕急飲好淸油一二盞解毒﹐然後用藥。【《濟急良方》】

又方﹕淸酢急飲一二碗﹐令毒气不散﹐然後用藥。

又方﹕豆葉搗敷頻易取瘥。【《廣利方》】

又方﹕漧薑﹑雄黃等分爲末﹐袋盛佩之﹐遇螫敷之﹐便定。

又方﹕薑末敷之﹐幹卽易。【《千金》﹐下同。】

又方﹕胡荽苗﹑合口椒等分搗塗之。

又方﹕以竹筒合瘡上鎔蠟灌之﹐效。【《徐玉方》】

又方﹕卽時嚼蒜封之﹐六七易﹔仍以蒜一升去皮﹐以乳二升煮熟﹐空心頻服。明日又進。外以去皮蒜一升搗細﹐小便一升﹐煮三四沸﹐浸損處。一方用獨蒜﹑酸艸搗絞敷咬處。

又方﹕紫莧搗汁飲一升﹐以渣塗之。【《集驗方》】

蛇犬咬傷﹕以熱尿淋患處良。【《日華》】

蛇纏人足﹕就令尿之﹐便解。【《肘後方》】

諸蛇傷毒﹕桂心﹑﹝艸舌﹞萋等分爲末﹐竹筒密塞﹐遇毒蛇傷卽敷之。塞不密﹐則不中用也。

蝮蛇傷人﹕令婦人尿於瘡上﹐良。【《千金》﹐下同。】

又方﹕楮葉麻葉合搗取汁漬之。

又方﹕先以小便洗去血﹐次以牙垽封而護之﹐甚妙﹐且不痛腫。【《醫方摘要》】

又方﹕以口含男子陰毛二十條﹐咽汁﹐令毒不入腹。

又方﹕櫻桃葉絞汁服﹐滓敷傷處。

蛇繞不解﹕熱湯淋之﹐卽脫。【《千金》﹐下同。】

蛇咬瘡﹕用豬槽中水浸之﹐效。

諸蛇螫傷﹕胡粉和大蒜搗塗。

毒蛇尿艸木著人似刺札﹐便腫痛肉爛﹐若著手足﹐指節墮落﹐研砒霜和膠淸塗之。【《本艸》﹐下同。】

蛇骨刺人毒腫痛﹕燒死鼠爲末﹐敷之。

蜈蚣入腹﹕豬油灌之﹐或飽食少頃﹐飲桐油﹐當吐出。

蜈蚣咬傷﹕胡椒嚼封之﹐卽不痛。【《多能鄙事》】

又方﹕雞冠血塗之。【《篋中方》】

中蜈蚣毒﹐舌脹出口是也。雄鷄冠血浸舌﹐並咽之。【《靑囊雜纂》】

蜈蚣傷螫﹕麻鞋底炙熱揩之﹐卽安。【《外臺》】

又方﹕頭髮燒煙燻之。

又方﹕頭垢苦參末酒調敷之。【《篋中方》﹐下同。】

又方﹕酢磨生鐵敷之。

又方﹕嚼香附末塗之﹐立效。【時珍方】

又方﹕蛇含艸挼敷之。【《錄驗》】

又方﹕取灰莧葉擦之卽止。【《談野翁方》】

又方﹕嚼小蒜塗之﹐良。【《肘後方》】

又方﹕獨頭蒜塗之﹐卽止。

又方﹕菜子油傾地上﹐擦地上油塗之﹐卽好﹐勿令四眼人見。【《積徳堂方》】

又方﹕馬齒莧塗之。

又方﹕棟樹枝葉汁塗之﹐良。【《簡便方》】

又方﹕白鮝皮貼之。【《集成》】

蜈蚣蜂蠆蜘蛛螫咬﹕嚼鹽塗之﹐或鹽湯浸之。【《梅師方》】

又方﹕蜘蛛研汁塗之﹐並以生者安咬處﹐吸其毒。【《廣利方》】

又方﹕嚼人參塗之﹐或以人參末敷之。

蠍有雌雄﹐雄者螫痛在一處﹐井泥敷之﹔雌者痛牽諸處﹐取瓦屋溝下泥敷之。無雨時﹐以新水從屋上淋下泥用。【《本艸》﹐下同。】

又方﹕冷水漬之卽不痛。水微暖復痛﹐卽易新水。

又方﹕半夏生一字﹐雄黃一字﹐巴豆一个﹐同研敷之。【《綱目》】

又方﹕驢耳中垢或貓屎塗之。又地上蜘蛛取汁敷之。

又方﹕白礬﹑半夏爲末﹐酢調貼之﹐痛止毒出。【《得效》】

磨生薑汁塗之﹐又薄荷細嚼敷之﹐又白礬鎔汁滴傷處。【《本艸》】

又方﹕以木碗合螫處﹐神驗不傳。【《錄驗》】

又方﹕川椒嚼細塗之﹐微麻卽止。【《摘要》】

又方﹕貓兒屎塗之﹐三五次卽瘥。【《心鏡》】

又方﹕水調硇砂塗之﹐立愈。【《千金》】

又方﹕酢磨附子汁敷之。【《心鏡》】

又方﹕苦李仁嚼塗之﹐良。【《錄驗》】

桑蠍螫人﹕丁香末蜜調塗。

蜂蠆螫傷﹕蟹殼燒存性﹐研末﹐蜜調塗之。【時珍】

又方﹐端午日午時收壁虎一條﹐以雞膽開一竅盛之﹐陰漧﹐每以一星敷上卽止﹐神效。【《靑囊》】

又方﹕苦﹝艸賈﹞汁塗之﹐良。【《摘元方》】

蜂蠍螫人﹕小蒜搗汁服﹐以滓敷之。【《肘後方》】

又方﹕薄荷香葉挼貼之。【《外臺》】

又方﹕野莧挼擦之。

又方﹕油木梳炙熱熨之。【《救急方》】

蛇虫蜂蠍狼犬毒箭等傷﹕菩薩石爲末敷之。

沙蜂叮螫﹕朱砂末水塗之。

蜂蠍蛇傷﹐蠷螋尿瘡﹕雞子一个﹐輕敲小孔合之﹐立瘥。【《兵部手集》】

毒蜂螫人﹕嚼靑蒿封之﹐卽安。【《肘後方》】

又方﹕淸油搽之﹐妙。

又方﹕野芋梗擦之良﹐汁可塗蜘蛛傷。

九里蜂毒﹕皂莢鉆孔貼叮處﹐艾灸其上三五壯卽安。

蜂蠆虫蟻螫﹕人頭垢封之。

又方﹕五月五日午時﹐收蜀葵花﹑石橊花﹑艾心等分陰榦爲末﹐水調塗之。【《肘後方》】

又方﹕人耳垢﹑蚯蚓屎和塗﹐出盡黃水﹐立愈。【《壽域》】

又方﹕鰞鰂骨一錢﹑白礬二分爲末﹐﹝口畜﹞鼻﹐在左壁者﹝口畜﹞左鼻﹐在右壁者﹝口畜﹞右鼻。【《寶鑑》】

又方﹕牛角﹝角思﹞燒灰﹐酢和敷之。【《肘後方》】

又方﹕以水浸故布榻之﹐暖卽易。【《千金》】

又方﹕溫湯漬之﹐數易奎旦愈。【華佗】

又方﹕反手取地上黃土敷之﹐或入酢調。【《千金》】

凡蚯蚓及諸惡虫咬瘡﹕取百舌窠中土酢調敷之。

蜂蠆諸虫螫人及蜘蛛咬腫痛﹕取土蜂窠﹐酢調塗之。

又方﹕用尿坑泥敷之。

又方﹕瓦摩其上﹐唾二七徧﹐置瓦於故處。【《千金》﹐下同】

又方﹕牛屎燒灰﹐苦酒和敷。

又方﹕酢調黃丹塗之。【《肘後》﹐下同。】

又方﹕人尿洗之。

又方﹕用酥塗之﹐妙。【《聖惠》】

鼠咬成瘡﹕麝香封之﹐妙。【《經驗》】

又方﹕貓頭燒灰﹐油調敷之﹐以瘥爲度。【趙氏方】

又方﹕貓毛燒灰﹐入麝香少許﹐唾和封之﹐貓須亦可。【《急救良方》】

又方﹕貓屎塗之﹐卽愈。【《壽域方》】

蠶咬傷﹕屋上爛艸和酢汁研敷。

又方﹕薴汁飲之﹐又塗之。薴近蠶種則蠶不生。【《本艸》】

又方﹕蜜調麝香敷之。【《廣利方》】

諸虫如蠶類咬人﹐恐毒入腹﹕煮菵艸服之﹐亦搗敷瘡上。

螻蛄咬用槲葉燒灰細研﹕以泔別浸槲葉﹐取洗瘡﹐拭漧﹐納少許灰於瘡中

又方﹕酢和石灰塗之。【《聖惠》】

蚯蚓咬人﹐其毒如大風﹐眉須皆落﹕以石灰水浸之﹐良。【《經驗方》】

又方﹕濃煎鹽湯浸身﹐數徧卽愈。浙西軍將張僧病此﹐每夕蚯蚓鳴於體﹐一僧用此方而安﹐蚓畏鹽也。【《經驗方》】

蚯蚓吹﹕用老茶葉細末敷之。

射工中人﹐狀如傷寒﹐寒熱發瘡﹐偏在一處﹐有異於常者﹕取赤莧合莖搗汁﹐飲一升﹐日再服之。【《集驗方》】

又方﹕熊膽塗之﹐更以雄黃酒磨服卽愈。【《斗門方》】

又方﹕用芥菜子末﹐和酒厚塗之﹐半日﹐痛卽止。【《千金》】

又方﹕馬齒莧搗汁一升服﹐滓敷之﹐日四五次﹐良。【《海上方》】

又方﹕鬼臼葉一把﹐酢漬搗汁服一升﹐日二次。【《千金》﹐下同。】

又方﹕射幹﹑升麻各二兩﹐水三升﹐煎一升﹐溫服﹔以滓敷瘡上。

閩廣有溪毒中人似射工﹐但無物﹐初病惡寒發熱煩躁﹐骨節彊痛﹐不急治﹐生虫食髒殺人。用雄牛膝莖紫色節大者一把﹐以酒水各一杯同搗絞汁﹐溫飲﹐日三服。【《肘後方》﹐下同。】

又方﹕知母連根葉搗作散服﹐亦可投水絞汁飲一二升。夏月出行﹐多取其屑自隨。欲入水﹐先取少許投水上流﹐便無畏。兼辟射工。亦可煮湯浴之﹐甚佳。

中射菵毒﹕大麻子汁飲之。

又方﹕蚯蚓屎末﹐井水調服二方寸匕。【《千金》】

又方﹕豬血飲之﹐卽解。【《肘後方》﹐下同。】

誤吞螞蝗﹕取田中泥﹐酒和一二升服之﹐當利出。

水毒中人﹕以小蒜三升煮﹐微熱以浴身﹐大熱卽無力。若身發赤斑文書﹐毋以他病治之也。

射工溪毒﹕用雞矢白者二枚﹐以鍚和塗瘡上。

又方﹕鼠婦﹑豆豉﹑巴豆各三枚﹐脂和塗之。

又方﹕用鸀鳿鳥近病人﹐卽能唼人身訖﹐以物承之﹐當有沙出﹐其沙卽含沙射人之箭也。又可籠鳥近人﹐令鳥气相吸﹐又取其屎燒灰﹐水服。

射工毒瘡﹕大蜈蚣一枚炙研﹐和酢敷之。【《千金》﹐下同。】

又方﹕狼牙﹐冬取根﹐夏取葉﹐搗汁飲四五合﹐並敷之。

沙虱在水中﹐人澡浴則著人身﹐鉆入皮裏﹐初得皮上正赤如小豆黍粟﹐摩之痛如刺﹐三日後寒熱發瘡﹐毒若入骨殺人。嶺南多此。卽以茅葉刮去﹐以苦菜汁塗之﹐佳。【《肘後方》﹐下同。】

又方﹕萵苣菜搗汁塗之﹐良。

又方﹕螌蝥二枚﹐一枚末服﹐一枚煉至煙盡﹐研細末﹐敷瘡中﹐立瘥。

蠷螋虫如小蜈蚣﹐色靑黑﹐長足﹐隱於壁間﹐以尿射人﹐徧身生瘡﹐出黃水﹐甚於湯火傷﹐繞身匝卽死。烏雞翎燒灰﹐雞子淸調塗之。【《綱目》】

又方﹕取扁豆葉挼敷卽瘥。【《本艸》】

又方﹕梨葉搗塗之﹐幹卽易。【《篋中方》】

又方﹕槐白皮酢浸半日﹐洗之。【《千金翼》】

又方﹕畫地作蠷螋形﹐以刀細取腹中土﹐唾和塗之﹐再塗卽愈。孫眞人子得此疾﹐經五六日不愈﹐或教此法遂瘳。乃知萬物相感﹐莫曉其由也。【《千金》﹐下同。】

又方﹕酢和胡粉塗之。

又方﹕烏雞翅毛燒灰﹐油調敷之﹐虫畏雞故也。【《頊碎錄》】

又方﹕大麥嚼敷之﹐日三上。【《類要》】

又方﹕磨犀角汁塗之。【《千金》】

又方﹕鹿角燒末﹐苦酒調服。【《外臺》】

又方﹕治瘡初如摻粟﹐漸大如豆﹐更大如火烙漿泡﹐疼痛至甚者﹐速以艸茶並蠟茶俱可﹐以生油調敷﹐藥至痛乃止。【《勝金方》】

又方﹕鹽湯浸綿﹐拓瘡上。【《食療》】

又方﹕以蒺藜搗敷之﹐無葉用子。【《備急方》】

又方﹕杵豉敷之﹐良。虫刺螫人﹐豉心嚼敷﹐少頃見豉中有毛﹐卽瘥。不見再敷﹐晝夜勿絕﹐見毛爲度。【《外臺》】

蠷螋咬瘡﹕大黃末塗之。【《醫說》】

蜘蛛咬瘡﹐徧身皆有﹕以蔥一枚去尖頭﹐將蚯蚓入葉中﹐緊捏兩頭﹐勿泄气﹐頻動搖﹐卽化爲水﹐以點咬處﹐甚效。【《譚氏方》】

又方﹕雄黃末敷之。【《朝野僉載》】

又方﹕羊桃葉搗敷之﹐立愈。【《備急方》】

又方﹕油麻研爛敷之。【《經驗後方》】

又方﹕香油和鹽摻之。【《普濟方》】

又方﹕炮姜切片貼之﹐良。【《千金》】

又方﹕取久臭人溺於大甕中坐浸﹐仍取烏雞屎炒浸酒服之。不爾﹐恐毒殺人。【藏器】

又方﹕牛乳飲之﹐良。【《生生編》】

又方﹕用驢尿泥敷之。

諸虫毒傷﹕靑黛﹑雄黃等分爲末﹐新汲水調下二錢﹐又外塗之。【《本艸》﹐下同。】

人被天蛇毒﹐似癩而非癩。天蛇卽艸間黃花蜘蛛也﹐人被其螫﹐因爲露水所濡﹐乃成此疾﹐遂煎秦皮汁一升飲之﹐瘥。

蛇蠋蜘蛛咬﹕生雞卵輕敲一小孔﹐合咬處﹐立瘥。

諸毒虫傷﹕大紙撚蘸香油燒火燻滅﹐以煙燻之﹐卽愈。【《綱目》】

花蜘蛛毒咬人﹐與毒蛇無異。蒼耳搗汁一盞服﹐仍以渣敷之。【《摘元方》】

山中艸木上有石蛭﹐著人足則穿肌入肉中害人。但以臘豬膏和鹽塗足脛趾﹐卽不著人也。【《千金》】

南方多雨﹐有物曰水侄﹐大類鼻涕﹐生於古木之上﹐聞人气則閃閃而動﹐人過其下﹐墮人體間﹐卽立成瘡﹐久則徧體﹐惟以朱砂﹑麝香塗之﹐卽愈。【《醫說》】

人爲蝸牛虫所咬﹐毒徧身者﹕蓼艸汁浸之﹐卽瘥。【《本艸》】

百虫入耳﹕以兩刀於耳門上摩敲作聲﹐自出。

諸毒虫傷﹕靑黛﹑雄黃等分研末﹐新汲水服二錢。【《錄驗》】

蝸牛咬﹕毒行徧身者﹐蓼子煎水浸之﹐立愈。不可近陰令弱也。【藏器】

解黃蠅毒﹕烏蒙山峽多小黃蠅﹐生毒蛇鱗中﹐嚙人初無知覺﹐漸癢爲瘡﹐勿搔﹐但以冷水沃之﹐擦鹽少許﹐卽不爲瘡。【《方輿勝覽》】

惡虫咬人﹕紫艸煎油塗之。【《聖惠方》﹐下同。】

又方﹕以酥油和血塗之。

毛虫毒方﹕取蒲公英根莖白汁敷之﹐立瘥。

又方﹕用鍋底黃土爲末﹐以酸酢捏成團﹐於癢痛處搓轉﹐其毛皆出在土上﹐痛癢立止﹐神效無比。

夏月有雜色毛虫﹐極毒﹐觸人生瘡癢痛﹐骨肉皆爛﹕豉一碗﹐淸油半盞同搗﹐厚敷傷處﹐經一宿﹐取見豉中有毛虫﹐埋土中棄之。白芷湯洗後﹐鰞鰂魚骨末敷之﹐卽瘥。【《綱目》﹐下同。】

燻衣去虱﹕天茄葉鋪於席上﹐次日蚤虱盡死。天茄卽龍葵﹐一名老鴉眼睛艸。

燻衣去虱﹕百部﹑秦艽爲末﹐入竹籠燒煙燻之﹐虱自落﹔亦可煮湯洗衣。【《經驗方》】

五月取浮萍陰漧燒煙去蚊。【《千金》﹐下同。】

壁虱娛蚣﹕薔麥稭作餅﹐燒煙燻之。

辟除壁虱﹕以木瓜切片鋪於席下。【《臞仙》】

陰虱作癢﹕陰毛際肉中生虫如虱﹐或紅或白﹐癢不可忍者﹐白果仁嚼細頻擦之﹐取效。【《劉長春方》】

楝花焙末鋪席下﹐殺蚤虱。

鍼灸

《千金方》曰﹕凡春夏初交﹐犬多發狂﹐但見其尾直下不捲﹐口中流涎舌黑者﹐卽是狂犬。若被其傷﹐乃九死一生之患。急用鍼刺去血﹐以人小便洗淨﹐用桃核殼半邊﹐以人糞塡滿﹐掩其瘡上﹐著艾灸之﹐殼焦糞幹則易之﹐灸至百壯﹐次日又灸百壯﹐灸至三五百壯爲住。

被狂犬咬者﹐只就咬牙迹上灸之﹐一日三壯﹐灸至一百二十日乃止﹐常食韭菜﹐永不再發。

凡猘犬所嚙﹐未盡其惡血毒者﹐灸上一百壯﹐已後﹐當日灸一壯。若不血出﹐刺出其血﹐百日灸乃止。禁飲酒及豬犬肉。

凡眾蛇螫﹐灸上三七壯。無艾﹐以火頭稱瘡孔大小爇之。

《丹溪心法》曰﹕凡蛇虺蜈蚣毒蛇咬傷﹐於傷處灸五壯或七壯﹐卽愈。

《資生方》曰﹕狂犬咬人﹐當先鍼刺去惡血﹐仍灸瘡中十壯﹔自後日灸一壯﹐至百日乃止。忌飲酒。常飲韭菜自然汁﹐以滓封灸瘡﹐永不再發。

《醫學綱目》曰﹕猘犬傷﹐毒不出﹐發寒熱﹐速以艾灸外丘穴二壯﹔又灸所咬之處七壯﹐立愈。

治風狗咬﹐用桃核殼半个﹐將野地幹人糞塡滿﹐以楡皮蓋定﹐罨於傷處﹐又用艾於桃核上灸十四壯﹐卽愈﹐永不再發。或用野犬糞﹐如前法灸之。

又方﹕艾灸傷處五七壯。

《本艸綱目》曰﹕諸虫蛇傷人﹐艾灸患處數壯﹐甚良。

射工溪毒﹐獨頭蒜切三分﹐厚貼之﹐上用艾灸﹐令蒜气射入卽瘥。

被毒蛇螫﹐卽貼蛇皮於螫處﹐艾火灸其上﹐引出毒气。

醫案

《夷堅志》曰﹕毒蛇傷螫﹐臨川有人被蝮蛇咬傷﹐卽昏死﹐一臂如股﹐少頃﹐徧身皮脹黃黑色﹐一道人以新汲水調香白芷末一斤灌之﹐覺臍中汩汨然﹐黃水自口出﹐腥穢逆人﹐良久消縮如故。又云以麥門冬湯調尢妙﹐仍以末搽之。

徑山寺僧爲蛇傷﹐一腳潰爛﹐百藥不愈。一遊僧以新水數洗淨腐敗﹐見白筋挹幹﹐以白芷末人膽礬﹑麝香少許摻之﹐惡水湧出﹐日日如此﹐一月平復。

《薛己醫案》日﹕陳鎰﹐居庸關人﹐蠍螫手﹐疼痛徹心﹐頃刻焮痛至脇﹐寒熱拘急﹐頭痛惡心﹐此邪正二气相搏而然﹐以飛龍奪命丹塗患處及服止痛之藥﹐俱不應﹐乃以隔蒜灸法灸之遂愈。余母及余﹐皆嘗被螫﹐如前灸之﹐痛卽止。余母又嘗爲娛蚣傷指﹐亦用前法而愈。凡蛇毒之類所傷﹐依此療之﹐並效。《本艸》謂蒜療瘡毒有回生之功﹐信哉﹗

一獵戶腿被狼咬痛甚﹐治以乳香定痛散不應。餘思至陰之下﹐气血凝結﹐藥力難達﹐令隔蒜灸至五十餘壯﹐疼痛悉去﹔仍以托裏藥及膏藥貼之而愈。

王生被鬭犬傷腿﹐頃問焮痛至股﹐翊日牙關緊急﹐以玉眞散治之不應﹐亦隔蒜灸三十餘壯而蘇﹐仍以玉眞散及托裏消毒藥而愈。

《醫學綱目》曰﹕張薦昔在劍南爲張廷賞判官﹐忽被斑蜘蛛咬項上﹐一宿咬處有兩道赤色﹐粗細如箸﹐繞頂上﹐從胸前至心經﹔二宿頭面腫疼﹐如數升碗大﹐肚漸腫﹐幾至不救。張相素重薦﹐因出家財五百千﹐並薦家財五百千﹐募能療者。忽一人應召﹐云可治。張相初不甚信﹐欲驗其方﹐遂令目前合藥。其人云不惜方﹐當療人性命耳。遂取大藍汁一磁碗﹐取蜘蛛投入藍汁﹐良久方出﹐甚困不能動﹔又別搗藍汁﹐復加麝香﹑雄黃和之﹐更取一蜘蛛投汁中﹐隨化爲水。張相及諸人甚異之﹐遂令點於咬處﹐兩日內悉愈。但咬處作小瘡﹐痂落如舊。

有人被毒蛇所傷已昏困﹐有老僧以酒調藥二錢灌之﹐遂蘇。及以藥滓塗患處﹐良久復灌二錢﹐其苦皆去。問之﹐乃五靈脂一兩﹐雄黃半兩﹐同爲末﹐止此耳。後有中毒者用之﹐無不效驗。

