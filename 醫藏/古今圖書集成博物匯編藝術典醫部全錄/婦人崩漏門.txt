古今圖書集成醫部全錄卷三百九十五

婦人崩漏門

黃帝素問

陰陽別論

陰虛暢搏謂之崩。

【注陰虛陽盛﹐則迫血妄行。】

六元正紀大論

少陽司天之政﹐初之气﹐風勝乃搖﹐候乃大溫﹐其病血崩。

金匱要略【漢張機】

漏下

寸口脈弦而大﹐弦則爲減﹐大則爲芤﹐減則爲寒﹐芤則爲虛﹐寒虛相搏﹐此名曰革﹐婦人則半產漏下﹐旋覆花湯主之。師曰﹕婦人有漏下者﹐有半產後因續下血都不絕者﹐有妊娠下血者。假令妊娠腹中痛﹐爲胞漏【一云阻﹐】膠艾湯主之。婦人宿有癥病﹐經斷未及三月而得漏下不止﹐胎動在臍上者﹐爲癥痼害。妊娠六月動者﹐前三月經水利時﹐胎也。下血者﹐後斷三月衃也。所以血不止者﹐其癥不去故也。當下其癥﹐宜桂枝茯苓圓。

脈經【晉王叔和】

崩漏脈法

問曰﹕五崩何等類﹖師曰﹕白崩者形如涕﹐赤崩者形如絳津﹐黃崩者形如爛瓜﹐靑崩者形如藍色﹐黑崩者形如衃血也。

診婦人漏血﹐下赤白﹐日下血數升﹐脈急疾者死﹐遲者生。

婦人帶下﹐脈浮惡寒﹐漏下者﹐不治。

婦人良方【宋陳自明】

暴崩下血

婦人衝任二脈爲經脈之海﹐外循經絡﹐內榮臟腑。若陰陽和平﹐經下依時﹔若勞傷不能約制﹐則忽然暴下﹐甚則昏悶。若寸脈微遲﹐爲寒在上焦﹐則吐血衄血﹔尺脈微遲﹐爲寒在下焦﹐則崩血便血。大抵數小爲順﹐洪大爲逆。大法當調補脾胃爲主。

【注按經云﹕陰虛陽搏謂之崩。又云﹕陽絡傷則血外溢﹐陰絡傷則血內溢。又云﹕脾統血﹐肝藏血。治法﹕前證因脾胃虧損不能攝血歸源﹐用六君加芎﹑歸﹑柴胡。若肝經之火而血下行﹐用奇效四物湯﹐或四物加柴﹑梔﹑芩﹑朮。若肝經風熱而血妄行﹐用加味逍遙散﹐或小柴胡﹑梔﹑芍﹑丹皮。若怒動肝火而血沸騰﹐亦用前藥。若脾經鬱結而血不歸經﹐用歸脾加柴﹑梔﹑丹皮。若悲傷胞絡而血下崩﹐用四君加柴﹑梔﹑升麻。故東垣云﹕凡下血證﹐須用四君子以收功﹐厥有旨哉﹗若大吐血﹐毋以脈論﹐當急用獨參湯救之。若潮熱咳嗽脈數﹐乃元气虛弱﹐假熱之脈﹐尢當用人參溫補。此等證侯﹐無不由脾胃先損﹐故脈洪大。察其有胃气能受補則可救。苟用寒涼止血之藥﹐復傷脾胃﹐反不能攝血歸源﹐是速其危也。】

婦人崩中漏下之證﹐按其寸口脈弦而大﹐弦則爲緊﹐大則爲芤﹐緊則爲寒﹐芤則爲虛﹐虛寒相搏﹐其名爲革﹐婦人半產﹐漏下赤白不止﹐脈小虛滑者生﹐脈大緊實數者死。又脈急疾者死﹐遲者生。又云﹕尺寸脈虛者漏血﹐脈浮者俱不治。

【注前證闡《內經》微旨﹐濟無窮夭札﹐須固胃爲善。蓋胃爲五臟之本源﹐人身之根蒂也。】

婦人血崩而心痛甚﹐名曰殺血心痛﹐由心脾血虛也。若小產去血過多而心痛甚者亦然。用鰞鰂魚骨炒爲末﹐酢湯調下。失笑散亦效。

【注前證若陰血耗散﹐用鰞鰂丸收斂之。若瘀血不散﹐用失笑散行散之。若心血虛弱﹐用芎歸湯補養之。若鬱結傷血﹐用歸脾湯調補之。】

濟生方【宋嚴用和】

總論證治

崩漏之疾﹐本乎一證﹐輕者謂之漏下﹐甚者謂之崩中。且平居婦人﹐經脈調適﹐衝任二脈互相滋養﹐陰陽二气不相偏勝﹐則月事以時下。儻若將理失宜﹐喜怒不節﹐疲極過度﹐大傷於肝。蓋肝爲血之府庫﹐喜怒勞役﹐一或傷之﹐肝不能藏血於宮﹐宮不能傳血於海﹐所以崩中漏下。漏下者﹐淋瀝不斷是也。崩中者﹐忽然暴下﹐乃漏証之甚者也。其狀或如豬肝﹐或成五色﹐與血俱下﹔又或如泔如涕﹐如爛瓜汁﹔又或如豆羹汁﹐如藍靛色﹔至有黑如幹血相雜﹐亦有純下瘀血者。此皆衝任虛損﹐喜怒勞役之過﹐致傷於肝而然也。又久不止﹐面黃肌瘦﹐虛煩口漧﹐臍腹冷痛﹐吐逆不食﹐四肢虛困﹐甚則爲脹爲腫﹐診其脈。寸口脈弦而大﹐弦則爲減﹐大則爲芤﹐減則爲寒﹐芤則爲虛﹐寒虛相搏﹐其名爲革﹐婦人則主半產漏下。又尺寸脈虛者漏血﹐滑血脈浮者不可治。治之之法﹐調養衝任﹐鎭注血海﹐血海溫和﹐歸於有用﹐內養百脈﹐外爲月事﹐自無崩中漏下之患矣。

儒門事親【元張從政】

血崩

婦人年及四十以上﹐或悲哀太甚﹐《內經》曰﹕悲哀太甚則心系急﹐心系急則肺布葉舉﹐而上焦不通﹐熱气在中﹐故經血崩下。心系者﹐血山也。如久不愈則面黃肌瘦﹐愼不可與燥熱之藥治之﹐豈不聞血得熱而流散﹖先以黃連解毒湯﹐次以涼膈散﹑四物湯等藥﹐治之而愈。四物湯是涼血者﹐乃婦人之仙藥也。量虛實加減﹐以意消息用之。

東垣十書【元李杲】

經漏不止有三

陰陽別論云﹕陰虛陽搏謂之崩。婦人脾胃虛損﹐致命門脈沈細而數疾﹐或沈弦而洪大有力﹐寸關脈亦然。皆由脾胃有虧﹐下陷於腎﹐與相火相合﹐濕熱下迫﹐經漏不止﹐其色紫黑﹐如夏月腐肉之臭﹐中有白帶者﹐脈必弦細﹔寒作於中﹐中有赤帶者﹐其脈洪數疾﹐其熱明矣。必腰痛或臍下痛﹐臨經欲行﹐先見寒熱往來﹐兩脇急縮﹐兼脾胃證出見﹐或四肢困熱心煩﹐不得眠臥﹐心下急﹐宜大補脾胃而升舉血气﹐可一服而愈。或人故貴脫勢﹐人事疏少﹐或先富後貧﹐心气不足﹐其火大熾旺於血脈之中﹐又致脾胃飲食失節﹐火乘其中﹐形質肌肉容顏﹐似不病者﹐此心病者不形於診﹐故脾胃飲食不調﹐其證顯矣﹐而經水不時而下﹐或適來適斷﹐暴下不止。治當先勸諭﹐令心不動﹐而以大補气血之藥﹐舉養脾胃﹐微加鎭墜心火之藥治其心﹐補陰瀉陽﹐經自止矣。痿論云﹕悲哀太甚則胞絡絕﹐陽气內動﹐發則心下崩﹐數溲血也。故本病篇曰﹕大經空虛﹐發則肌痺﹐傳爲脈痿。此之謂也。

治法

女子漏下惡血﹐月事不調﹐或暴崩不止﹐多下水漿之物﹐皆由飲食不節﹐或勞傷形體﹐或素有心气不足。因飲食勞倦﹐致令心火乘脾﹐其人必怠惰嗜臥﹐四肢不收﹐困倦乏力﹐無气以動﹐气短上气﹐逆急上衝﹐其脈緩而弦急﹐按之洪大﹐皆中之下得之﹐脾土受邪也。脾主滋榮周身者也。心主血﹐血主脈。二者受邪﹐病皆在脈。脈者血之府也﹐脈者人之神也。心不主令﹐包絡代之﹐故曰心之脈主屬心系。心系者﹐包絡命門之脈也﹐主月事。因脾胃虛而心包乘之﹐故漏下月事不調。況脾胃爲血气陰陽之根蒂﹐當除濕去熱﹐益風气上伸以勝其濕﹐用升陽除濕湯﹐卽《內經》火郁則發之之義也。然此藥乃從權之法﹐用風勝濕﹐爲胃下陷而气迫於下﹐以救其血之暴崩也。若血惡住後﹐必須黃芪﹑人參﹑炙甘艸﹑當歸之類數服以補之﹐於補气升陽湯中﹐加以和血便是。若經血惡物下之不絕﹐尢宜究其根源﹐治其本經。只益脾胃﹐退心火之亢﹐乃治其根蒂。若遇夏月白帶下﹐脫漏不止﹐宜用此場﹐一服立止。

婦人血崩﹐是腎水陰虛﹐不能鎭守包絡相火﹐故血走而崩也﹐涼血地黃湯主之。

崩漏太多﹐昏冒不省人事﹐暝目無所知覺﹐蓋因血暴亡也。血去則精神無所養﹐暴損气血﹐豈能久活﹖今當補而升舉之﹐以助其陽﹐則目張神不昏迷矣。今立一方﹐補血養血生血益陽﹐以補手足厥陰之不足﹐曰全生補血湯。

丹溪心法【元朱震亨】

總論證治

血崩東垣有治法﹐但不言熱﹐其主在寒﹐學者宜尋思之。急則治其標﹐用白芷湯調百艸霜末﹐甚者用棕櫚灰﹐後用四物湯如炒漧薑調理。因勞者用參﹑芪帶升補藥。因寒者用漧薑﹐因熱者用黃芩。崩過多者﹐先用五靈脂末一服﹐當分寒熱﹐蓋五靈脂能行能止。紫色成塊者熱也﹐以四物湯加黃連之類。

婦人血崩﹐用香附白芷丸服。气虛血虛者﹐皆以四物湯加參﹑芪。若漏下乃熱而虛﹐四物加黃連。

夫婦人崩中者﹐由臟腑傷損衝任二脈﹐血气俱虛故也。二脈爲經脈之海﹐血气之行﹐外循經絡﹐內榮臟腑﹐若气血調適﹐經下依時﹔若勞動過極﹐臟腑俱傷﹐衝任之气虛﹐不能約制其經血﹐故忽然而下﹐謂之崩中暴下。治宜當大補气血之藥舉養脾胃﹐微加鎭墜心火之藥治其心﹐補陰瀉陽﹐經自止矣。東垣之言﹐洵不容易。

證治要訣【明戴思恭】

血崩證治

崩有血熱而成者﹐有气虛而成者。血大至曰崩中﹐或淸或濁﹐或純下瘀血或腐﹐勢不可止﹐證狀非一﹐所感亦異﹔甚則頭目昏運﹐四肢厥冷﹐並宜膠艾湯咽震靈丹﹐佐以三灰散﹔或以童子小便煎理中湯﹔或以沈香降气湯加入百艸霜﹐米飲調下。血崩甚而腹痛。人多疑惡血未盡﹐又見血色瘀黑﹐愈信惡血之說﹐不敢止截。大凡血之爲患﹐欲出未出之際﹐停在腹內﹐卽成瘀色﹐難盡以瘀爲惡﹐文焉知瘀之不爲虛冷乎﹖若必待見瘀血爲虛冷而後截之﹐恐並與人無之矣。此腹痛更有說﹕血積而腹痛﹐血通而痛止﹔崩而腹痛﹐血住則止。止宜芎歸湯加漧薑﹑熟附一錢﹐止其血而痛自定﹔仍以毛蟹殼燒存性﹐米飲下﹔亦有以早黃麻根燒灰爲末﹐米飲下。

醫學入門【明李梴】

總論證治

凡非時血行﹐淋瀝不已﹐謂之漏下﹔忽然暴下﹐若山崩然﹐謂之崩中﹐有五色以應五臟。二者之由﹐虛與熱而已。蓋血虛則滯﹐血熱則流故也。治法多端﹐隨證制宜﹐詳列於左﹕

經行犯房﹐勞役過度﹐損傷衝任﹐气血俱虛﹐不能制約經血﹐忽然暴下者﹐宜大補气血﹐大溫經湯。气虛者﹐四物湯加參﹑芪。血虛者﹐四物湯加膠﹑艾﹑炒漧薑。久不止者﹐百子附歸丸﹑墨附丸。虛寒臍腹冷痛者﹐伏龍肝散。一切虛證﹐內灸散。虛火﹐涼血地黃湯﹑生地芩連湯﹑補陰丸。久者﹐當歸部骨丸﹑大小烏雞丸。

膏梁厚味﹐以致脾濕下流於腎﹐與相火合爲濕熱﹐迫經下漏﹐其色紫黑腐臭﹐宜解毒四物湯﹑涼血地黃湯膠艾四物湯加黃芩﹐或單芩心丸﹑四物坎離丸﹑固經丸。

飲食失節﹐火乘脾胃下陷﹑容顏似無病者﹐外見脾气困倦﹐煩熱不臥等證﹐經水不時暴至﹐或適來適斷﹐只宜舉養脾胃﹐加以鎭墜心火之藥﹐補陰瀉陽﹐自止﹐升陽調經蕩﹑升陽舉經湯。

子宮爲四气相搏﹐則血亦難停。大槪風冷搏動者﹐五積散去麻黃﹐入酢煎服﹔或不換金正气散加川芎﹑官桂﹔或四物湯加荊芥。寒冷所乘及年老久崩者﹐伏龍肝散加附子﹑鹿茸﹑阿膠﹑蒲黃﹐糯米糊丸服。暑月﹐單芩心丸﹐或益元散加百艸霜。濕者升陽除濕湯。

悲哀甚則包絡絕﹐包絡絕則陽气內陷﹐發則心下崩數溲血也﹐宜備金散﹑四制香附丸﹑烏藥湯﹑古橘歸丸。憂鬱因先富後貧﹐先順後逆﹐心事不足﹐郁火旺於血脈之中﹐宜四物湯加香附﹑白朮各一錢﹐地楡﹑黃芪﹑人參各五分﹐升麻二分﹐甚者加棕櫚灰﹐酒調服。

經曰﹕陰虛陽搏謂之崩。言屬熱者多也。崩乃經血錯亂﹐不循故道﹐淖溢妄行﹐遽止便有積瘀凝成窠臼不止。又恐昏運﹐必先服五靈脂末一錢﹐其性能行能止﹔然後分虛熱用調和气血之藥﹐一二貼後﹐再服單五靈脂散﹐去故生新。如更不止﹐烏紗帽散﹑十灰散﹑古黑神撤﹑單夏枯艸膏。有火者固經丸﹐虛者女金丹。

血崩止後﹐宜四物湯加炒漧薑調之。气弱加參﹑芪﹐有郁加香附﹐挾火加芩﹑連少許﹔更服二宜丸四物湯以還舊血﹐免致孤陽﹐防其再發。如脾胃气弱者﹐補中益气湯。心神不安者﹐寧神膏﹑滋陰寧神湯。此疾有心血不足者﹐有心火亢甚者﹐若不早治﹐變爲白濁白淫﹐血枯發熱﹐不可治矣。

日夜流津﹐如淸米泔或如膠者﹐謂之白崩﹐與白淫大同﹐多憂思過度所致﹐誠難治療﹐宜平補鎭心丹。

凡崩中﹐或用升提﹐如升陽調經湯﹔或用收濇﹐如伏龍肝散﹑白芷散。然暫止而終不止者﹐蓋衛司開闔而爲榮血之主﹐脾胃爲血海水液之會﹐衛气與胃气俱虛﹐則血液無所約制﹐是以古方有用桂枝湯加附子以固衛气者﹐有用四君子湯加艸果﹑丁香﹑木香以燥水健脾者﹐或用理中湯加陳皮﹑半夏﹐或單半夏丸用芎﹑歸煎湯下﹐或補中益气湯﹑平胃散﹐皆補衛厚脾﹐使气血自循故道﹐而不專於收濇以劫奪之也。

脈法

脈微弱爲少气﹐女子主崩中漏下﹐致面色焦枯。

心脈獨沈﹐主气郁下流﹐崩漏去紅。

腎脈浮芤﹐腎虛也﹑女人則經漏。

後部彈﹐手陰蹺脈也﹐主裏急陰疝崩漏。

薛氏醫案【明薛己】

血崩治法

崩之爲患﹐或因脾胃虛損﹐不能攝血歸源﹔或因肝經有火﹐血得熱而下行﹔或因肝經有風﹐血得風而妄行﹔或因怒動肝火﹐血熱而沸騰﹔或因脾經鬱結﹐血傷而不歸經﹔或因悲哀太過﹐胞絡傷而下崩。治療之法﹐脾胃虛陷者﹐補中益气湯。

古今醫統【明徐春甫】

崩漏證治

婦人崩漏﹐最爲大病。年少之人﹐火熾血熱﹐房事過多﹐經行時而有交感﹐俱致斯疾。大都涼血固濇﹐升气益榮而可愈也。中年已上人﹐及髙年嫠婦﹐多是憂慮過度﹐气血俱虛﹐此爲難治﹐必須大補气血﹐養脾升胃固血﹐庶保十之二三。斯疾若不早治﹐則如頹圮之廈﹐斜倒傾敧﹐勢難支撐而使之正﹔又如苗槁而後灌漑﹐何可使之秀耶﹖

一血崩證有因虛﹐有因熱﹐虛則下陷﹐熱則流通﹐視其緩急﹐分標本而治之。緩用四物湯加條芩﹑附子﹐急以立效散﹑神效丸之屬。

一血髒虛冷﹐崩中下血﹐宜四物湯加阿膠﹑黃芩﹑參﹑芪。東垣謂崩帶下久﹐有屬於寒﹐不可一途而論。

證治準繩【明王肯堂】

經驗簡要治崩中法

冷者﹐脈緊細﹐手足寒﹐紅而淡黑﹐或五色﹐當歸建中加白龍骨﹑血竭﹑附子﹐下紫石英丸﹑震靈丹﹐灸火。

熱者﹐脈洪﹐四肢溫﹐心煩口苦燥﹐血沸而成﹐用黃芩湯﹑荊芥散﹐或淸心蓮子飲加竹瀝﹑生地黃汁﹔甚者生地黃汁磨京墨﹑百艸霜﹐冷服。

虛者﹐膠艾湯加麥門冬﹑鹿茸﹑龍骨﹑酸棗仁﹐或養榮湯加龍骨﹑血竭送震靈丹。

實者﹐腹中痛﹐煮附丸﹑四物湯加香附子。

心虛者﹐恍惚多夢﹐健忘舌彊﹐小便多﹐面紅盜汗﹐柏子仁湯﹑酸棗仁湯加龍骨﹑京墨﹑百艸霜﹐吞靈砂丹﹔又靈砂﹑當歸﹑蓮肉﹑龍骨﹐棗肉丸﹐參湯送下。

崩中作麝香﹑當歸香者﹐心气已散。急服靈砂﹑龍骨等。

產寶分陰陽

受熱而赤﹐謂之陽崩﹔受冷而白﹐謂之陰崩。

黑藥通腎

凡治崩中﹐多用燒灰黑藥。經云﹕北方黑色﹐入通於腎。皆通腎經之藥也。夫血者﹐心之色也。血見黑卽止者﹐由腎水制心火故也。

論益胃升陽湯

血脫益气﹐古人之法也。先補胃气以助生長﹐故曰陽生陰長﹐諸甘藥爲之先務。舉世皆以爲補气﹐殊不知甘能生血﹐此陽生陰長之理也。

治用升舉

凡血崩脈沈弦而洪﹐或沈細而數﹐或崩而又兼久瀉者﹐皆胃气下陷也﹐故舉之升之﹐其病自愈。

治用黃芩

崩中藥﹐多是用止血藥及補血藥﹐惟黃芩爲末﹐用霹靂酒下一法﹐乃是治陽乘陰﹐所謂治天暑地熱經水沸溢者。

婦人祕科【明萬全】

崩漏論

女子未及二七天癸之期而男子彊與之合﹐或於月事適來未斷之時而男子縱欲不已﹐衝任內傷﹐血海不固﹐由斯二者﹐爲崩爲漏。

婦人崩中之病﹐皆因中气虛不能收斂其血﹐加以積熱在裏﹐迫血妄行﹐故令經血暴下而成崩﹐崩久不止﹐遂成下漏。

治有三法

初止血﹐次淸熱﹐後補其虛﹐未有不愈者也。

凡婦人女子﹐初得崩中暴下之病者﹐宜用止血之劑﹐乃急則治其標也。四物湯調十灰散治之﹐以血止爲度。血止卽服淸熱之劑﹐用涼血地黃湯主之。如血未盡﹐再吞十灰丸。血已盡止﹐裏熱已除﹐宜用補中之劑﹐加味補中益气湯主之。更宜早服地黃丸﹐夕服參朮大補丸﹐以平爲期。

景嶽全書【明張介賓】

論證

崩漏不止﹐經亂之甚者也。蓋亂則或前或後﹐漏則不時妄行﹐由漏而淋﹐由淋而崩﹐總因血病﹐而但以其微甚耳。陰陽別論曰﹕陰虛陽搏謂之崩。百病始生篇曰﹕陽絡傷則血外溢﹐陰絡傷則血內溢。故凡陽搏必屬陰虛﹐絡傷必致血溢。知斯二者﹐而崩淋之義及治療之法﹐思過半矣。惟是陰虛之說﹐則但傷營气﹐無非陰虛﹐而五臟之陰﹐皆能受病。故神傷則血無所主﹐病在心也﹔气傷則血無所從﹐病在肺也﹔意傷則不能統血攝血﹐病在脾也﹔魂傷則不能畜血藏血﹐病在肝也﹔志傷則不能固閉眞陰﹐病在腎也。所以五臟皆有陰虛﹐五臟皆有陽搏。故病陰虛者﹐單以髒气受傷﹐血因之而失守也﹔病陽搏者﹐兼以火居陰分﹐血得熱而妄行也。凡治此之法﹐宜審髒气﹐宜察陰陽﹐無火者﹐求其職而培之補之﹔有火者﹐察其經而淸之養之。此不易之良法也。然有火者﹐不得不淸。但元气旣虛﹐極多假熱﹐設或不明眞假﹐而誤用寒涼﹐必復傷脾胃﹐生气日見殆矣。先賢有云﹕凡下血證須用四君子輩以收功。又云﹕若大吐血後﹐毋以脈診﹐當急用獨參湯救之﹐厥旨深矣。故凡見血脫等證﹐必當用甘藥先補脾胃﹐以益發生之气。蓋甘能生血﹐甘能養營﹐但使脾胃气彊﹐則陽生陰長﹐而血自歸經矣。故曰脾統血。

論治

治崩淋經漏之法﹕若陰虛血熱妄行者﹐宜保陰煎﹐加減一陰煎。若火盛迫血妄行而無虛證者﹐宜徙薪飲﹑黃芩散加續斷﹑丹參。若血熱兼滑者﹐宜保陰煎﹑槐楡散﹑生地黃湯。若肝經怒火動血者﹐加味四物湯。若肝經怒火動血逆气未散者﹐化肝煎或保陰煎加減主之。若血有滯逆而妄行者﹐四物湯﹑丹參散。若營气不足﹐血不能調而妄行者﹐五福飲﹑四物湯﹑四君子湯﹑八珍湯﹐擇宜用之。若脾气虛陷﹐不能收攝而脫血者﹐壽脾煎﹑歸脾湯﹑四君子加芎﹑歸﹔再甚者舉元煎。若脾腎虛寒兼嘔兼溏泄而畏寒者﹐理陰煎﹑五君子煎﹑理中湯。若陽气大虛脫陷者﹐四維散。若脾腎陰气不固者﹐固陰煎﹑五陰煎﹑祕元煎。若肝膽气虛不能藏血者﹐必多驚恐畏怯﹐宜五福飲﹑七福飲﹑八珍湯﹔兼陽虛者﹐仍加姜﹑桂。若去血過多﹐血脫气竭者﹐當速用獨參湯提握其气以防脫絕﹐或用當歸補血湯。若崩淋旣久﹐血滑不禁﹐宜濇宜固者﹐龍骨散﹑如聖散﹑七灰散之類﹐同人參兼用之。

凡血淋治法大約如前﹐但其穢臭脈滑者多火﹐宜從淸涼。若鮏臭淸寒脈細者多寒﹐必須溫補。其或久病則精去無窮﹐尾閭易竭﹐非大加培補不可﹐惟固陰煎及十全大補湯之類爲宜。

崩淋之病﹐有暴崩者﹐有久崩者﹐其來驟﹐其治亦易﹔久崩者其患深﹐其治亦難。且凡血因崩去﹐勢必漸少﹐少而不止﹐病則爲淋。此等證候﹐未有不由憂思鬱怒﹐先損脾胃﹐次及衝任而然者。崩淋旣久﹐眞陰日虧﹐多致寒熱咳嗽﹐脈見弦數或豁大等證﹐此乃元气虧損﹐陰虛假熱之脈﹐尢當用參﹑地﹑歸﹑朮甘溫之屬﹐以峻培本源﹐庶可望生。但得胃气未敗﹐受補可救。若不能受補﹐而日事淸涼以苟延目前﹐則終非吉兆也。

崩淋病治有五臟之分﹐然有可分者﹐有不可分者。可分者﹐如心肺居於膈上﹐二陽髒也﹔肝脾腎居於膈下﹐三陰髒也。治陽者宜治其气﹐治陰者宜治其精。此可分之謂也。然五臟相移﹐精气相錯﹐此又其不可分者也。卽如病本於心﹐君火受傷﹐必移困於脾土﹐故治脾卽所以治心也﹔病本於肺﹐治節失職﹐必殘及於腎水﹐故治腎卽所以治肺也﹔脾爲中州之官﹐水谷所司﹐餉道不資﹐必五路俱病﹐不究其母﹐則必非治脾良策﹔肝爲將軍之官﹐鬱怒是病﹐勝則伐脾﹐敗則自困﹐不知彊弱﹐則攻補不無倒施。不獨此也﹐且五臟五气無不相涉﹐故五臟中皆有神气﹑皆有肺气﹑皆有胃气﹑皆有肝气﹑皆有腎气﹐而其中之或此或彼﹐爲利爲害﹐各有互相倚伏之妙﹐故必悟髒气之大本﹐其彊弱何在﹖死生之大權﹐其緩急何在﹖精气之大要﹐其消長何在﹖攻補之大法﹐其先後何在﹖斯足稱慧然之明哲。若謂心以棗仁﹑遠志﹐肺以桔梗﹑麥冬﹐脾以白朮﹑甘艸﹐肝以靑皮﹑芍藥﹐臂以獨活﹑元參之類﹐是不過膚毛之見﹐又安知性命之道也。諸證皆然﹐不止崩淋者若此。

婦人於四旬外﹐經期先斷之年﹐多有漸見阻隔﹐經期不至者﹐當此之際﹐最宜防察。若果气血和平﹐素無他疾﹐此固漸止而然﹐無足慮也。若素多憂鬱不調之患﹐而見此過期阻隔﹐便有崩決之兆。若隔之淺者﹐其崩尙輕﹔隔之久者﹐其崩必甚﹐此因隔而崩者也。當預服四物﹑八珍之類以調之﹐否則恐其郁久而決﹐則爲患滋大也。

若其旣崩之後﹐則當辧其有火無火。有火者﹐因火逼血﹐宜保陰煎主之。無火者﹐因隔而決﹐或其有滯﹐當去其故而養其新﹐宜調經飲先以理之﹐然後各因其宜﹐可養則養﹐用小營煎﹔可固則固﹐用固陰煎之類主之。

石室祕籙【淸陳士鐸】

血崩治法

血崩之後﹐口舌燥裂﹐不能飲食者死。蓋亡血自然無血以生精﹐精涸則津亦涸﹐必然之勢也。欲使口舌之幹者重潤﹐必須使精血之竭者重生。補精之方﹐六味丸最妙。然而六味丸單補腎中之精﹐而不能上補口舌之津也。𨿽補腎於下亦能通津於上﹐然終覺緩不濟急。今定一方﹐上下兼補﹐名上下相資湯。熟地﹑麥冬各一兩﹐山茱萸﹑牛膝﹑沙參﹑當歸﹑葳蕤各五錢﹐人參﹑元參各三錢﹐北五味二錢﹐車前子一錢﹐水煎服。此方補腎爲君﹐而兼用補肺之藥﹐子母相資﹐上下兼潤﹐精生而液亦生﹐血生而津亦生矣。安在垂死之證﹐不可慶再生耶﹖

血崩不止﹐一時昏運﹐或有不知人而死者﹐此病多起於貪欲﹐若治之不得法﹐日用止濇之藥﹐未有不輕變重而重變死者﹐方用安崩湯治之。人參﹑黃芪﹑白朮各一兩﹐三七根末三錢﹐水煎調三七根末服之﹐一劑卽止崩﹐可返危爲安也。蓋崩血之後﹐惟气獨存﹐不補气而單補血﹐緩不濟事。今亟固其欲絕之气﹐佐之三七以濇其血﹐气固而血自不脫也。

方

小牛角﹝角思﹞散【《千金方》﹐下同】治帶下五崩﹕一曰熱病下血﹐二曰寒熱下血﹐三曰經脈未斷爲房事則血漏﹐四曰經來舉重傷任脈下血﹐五曰產後髒開經利﹐五賁之病﹐外實內虛。

牛角﹝角思﹞一枚﹐燒令赤鹿茸禹餘糧當歸漧薑續斷各二兩阿膠三兩赤小豆二升鰞鰂骨龍骨各一兩

右十味﹐治下篩﹐空腹以酒服方寸匕﹐日三。一方無鹿茸﹑鰞鰂骨。

雲母芎窮散治五崩身瘦﹐咳逆煩滿﹐少气心下痛﹐面生瘡﹐腰痛不可俯仰﹐陰中腫如有瘡狀﹐手中癢時痛﹐與子髒相通﹐小便不利﹐常拘急﹐頭眩頸項急痛﹐手足熱﹐气逆衝急﹐心煩不得臥﹐腹中急痛﹐食不下﹐吞酸噫苦﹐上下腸鳴﹐漏下赤白靑黃黑汁﹐大臭如膠污衣狀﹐皆是內傷所致。中寒卽下白﹐中熱卽下赤﹐多飲卽下黑﹐多食卽下黃﹐多藥卽下靑。或喜或怒﹐心中常恐﹐或憂勞便發動﹐大惡風寒。

雲母芎藭代赭東門邊木燒﹐各一兩白僵蠶鰞鰂骨白堊蝟皮各六銖鱉甲桂心伏龍肝生鯉魚頭各十八銖

右十二味﹐治下篩﹐酒服方寸匕﹐日三夜一。一方有龍骨﹑漧薑。一方有龜甲無鱉甲。

禹餘糧圓治崩中赤白不絕困篤。

禹餘糧五兩白馬蹄十兩龍骨三兩鹿茸二兩鰞鰂魚骨一兩

右五味爲末﹐蜜丸梧子大﹐以酒服二十丸﹐日再﹐以知爲度。

愼火艸散治崩中漏下赤白靑黑﹐腐臭不可近﹐令人面黑無顏色﹐皮骨相連﹐月經失度﹐往來無常﹐小腹弦急﹐或苦絞痛上至心﹐兩者腫脹﹐食不生肌膚﹐令人偏枯﹐气息乏少﹐腰脊痛連脇﹐不能久立﹐每嗜臥困懶。

愼火艸白石脂禹餘糧鱉甲漧薑細辛當歸川芎藭金釵石斛白芍藥牡蠣煆﹐各二兩熟艾桂心各一兩黃連薔薇根皮熟地各四兩

右十六味﹐治下篩﹐空腹酒服方寸匕﹐日三﹐稍加至二匕。若寒多者﹐加附子﹑椒各一兩。若熱多者﹐加知母﹑黃芩各一兩。若白多者﹐加漧薑﹑白石脂各二兩。若赤多者﹐加桂心﹑代赭各二兩。

增損禹餘糧圓治女人勞損﹐因成崩中﹐狀如月經﹐來去多不可禁止﹐積日不斷﹐五臟空虛﹐失色黃瘦﹐崩竭暫止﹐少日復發﹐不耐動搖﹐小勞輒劇。治法且宜與湯﹐未宜與此圓也。發時服湯﹐減退卽與此圓。若是疾久﹐可以長與此圓。

禹餘糧龍骨人參桂心紫石英烏頭桑寄生杜仲五味子遠志各二兩澤瀉當歸石斛蓯蓉漧薑各三兩牡蠣煆甘艸蜀椒各一兩

右爲末﹐蜜丸梧子大﹐空心酒下十丸﹐漸加至二十丸﹐日三服。

又方治女人白崩及痔漏。

槐耳白蘞艾葉蒲黃白芷各二兩黃芪人參續斷當歸禹餘糧漧地黃橘皮茯苓蝟皮各三兩牛角﹝角思﹞四兩豬後懸蹄二十个白馬蹄四兩﹐酒浸一宿熬

右十七味爲末﹐蜜丸﹐每日空心酒下二十丸﹐日二加之。

又方治女人忽暴崩中﹐去血不斷﹐或如鵝鴨肝。

小薊根六兩當歸阿膠續斷靑竹茹芎藭各三兩生地黃八兩釜月下土絹囊裹地楡各四兩馬通一升

右十味﹝口父﹞咀﹐以水八升﹐和馬通汁煮取三升﹐分三服﹔不止頻服三四劑﹔未全止﹐續服後丸。如赤帶用赤馬通。如白帶用白馬通。

丸方服前藥未全止﹐卽服此丸。

漧地黃一兩半續斷甘艸地楡鹿茸小薊根丹參各三十銖芎藭阿膠炒珠當歸赤石脂各一兩半柏子仁一兩龜甲秦牛角﹝角思﹞各三兩﹐銼熬令黑

右爲末﹐蜜丸梧子大﹐空心以酒服十丸﹐日再服﹐稍加至三十丸。

又方治女人崩中去赤白。

白馬蹄五兩蒲黃鹿茸禹餘糧小薊根白馬鬐毛自芷續斷各四兩人參黃芪地黃柏子仁鰞鰂骨茯苓當歸各三兩艾葉蓯蓉伏龍肝各一兩

右十八味爲末﹐蜜丸如梧子大﹐空心飲服二十丸﹐日再﹐加至四十丸。

當歸湯治崩中去血虛羸。

當歸芎藭

黃芩芍藥甘艸各二兩生竹茹二升

右﹝口父﹞咀﹐以水一斗﹐煮竹茹取六升﹐去滓內諸藥﹐煎取三升半﹐分三服。忌勞動嗔怒﹐禁百日房事。

又方治崩中下血極多。或月經來過多﹐及過期不來。

吳茱萸當歸各三兩芎藭人參芍藥牡丹桂心阿膠生薑甘艸各一兩半夏八兩麥門冬一升

右﹝口父﹞咀﹐以水一斗﹐煮取三升﹐分爲三服。

又方治女人白崩。

芎藭桂心阿膠赤石脂小薊根各二兩漧地黃四兩伏龍肝如雞子大七枚

右﹝口父﹞咀﹐以酒六升﹐水四升﹐合煮取三升﹐去滓﹐內膠令烊盡﹐分三服﹐日三。一方無伏龍肝。

伏龍肝散治崩中去赤白﹐或如豆汁。

伏龍肝如彈子七枚生薑五兩生地四升甘艸艾葉赤石脂桂心各二兩

右七味﹝口父﹞咀﹐以水一斗﹐煮取三升﹐分四服﹐日三夜一。一方生地黃五兩。

大牛角中仁散治積冷崩中﹐去血不止﹐腰背痛﹐四肢沈重﹐虛極。

牛角仁一枚﹐燒續斷漧地黃桑耳白朮赤石脂礬石漧薑附子炮去皮臍龍骨當歸各三兩蒲黃防風禹餘糧各二兩人參一兩

右十五味﹐治下篩﹐以溫酒未食服方寸匕﹐日三﹐不知稍加。

又方治崩中去血積時不止﹐大有起死之力。

肥羊肉二斤漧薑當歸各三兩生地二升

右﹝口父﹞咀﹐以水二斗﹐煮羊肉取一斗三升﹐下地黃汁及諸藥﹐煮取三升﹐分四服卽斷﹐尢宜羸瘦人服之。

生地黃湯治崩中漏下﹐日去數升。

生地黃一斤細辛三兩

右二味﹝口父﹞咀﹐以水一斗﹐煮取六升﹐服七合﹐久服佳。

又方治崩中下血﹐羸瘦少气﹐調中補虛止血。

澤闌蜀椒各二兩六銖槁本柏子仁山茱萸厚朴各十八銖蕪荑半兩漧地黃牡蠣各一兩半代赭桂心防風細辛漧薑各一兩甘艸當歸芎藭各一兩十八銖

右十七味﹐治下篩﹐空心溫酒服方寸匕﹐日三。一方加白芷﹑龍骨各十八銖﹐人參一兩十八銖爲二十味。

丹參酒治崩中去血及產餘疾。

丹參艾葉地黃忍冬地楡各五斤

右銼熟舂﹐以水漬三宿出滓﹐煮取汁﹐以黍米一斛﹐炊飯釀酒﹐酒熟搾之﹐初服四合﹐後稍稍添之。

牡丹皮湯治崩中血盛。

牡丹皮漧地黃斛脈各三兩禹餘糧艾葉柏葉龍骨厚朴白芷伏龍肝靑竹茹芎藭地楡各二兩阿膠一兩芍藥四兩

右﹝口父﹞咀﹐以水一斗五升﹐煮取五升﹐分五服﹐相去如人行十里久﹐再服。

白堊圓治女人三十六疾﹐胞中病﹐漏下不絕。

邯鄲白堊禹餘糧白芷白石脂漧薑龍骨桂心瞿麥大黃石葦白蘞細辛芍藥甘艸黃連附子當歸茯苓鍾乳蜀椒黃芩各半兩牡蠣鰞鰂骨各十八銖

右爲末﹐蜜丸梧子大﹐空心酒服五丸﹐日再服﹐不知加至十丸。

又方治女人漏下或瘥或劇﹐常漏不止﹐身體瘦﹐飲食減少﹐或赤或白或黃﹐使人無子。

牡蠣伏龍肝赤石脂白龍骨桂心鰞鰂骨禹餘糧各等分

右治下篩﹐空心酒服方寸匕﹐日二服。一方無白龍骨﹐以粥飲服。如白帶者﹐加牡蠣﹑龍骨﹑鰞鰂骨。如赤多者﹐加赤石脂﹑禹餘糧。如黃多者﹐加伏龍肝﹑桂心。

又方治婦人漏下不止。

鹿茸阿膠各三兩鰞鰂骨當歸各二兩蒲黃一兩

右治下篩﹐空心酒服方寸匕﹐日三夜再。

芎藭湯治帶下漏血不止。

川芎漧地黃黃芪炙白芍藥吳茱萸甘艸各二兩當歸漧薑各三兩

右﹝口父﹞咀﹐以水一斗﹐煮取三升﹐分三服。若月經後因有赤白不止者﹐除地黃﹑吳茱萸﹐加杜仲﹑人參各二兩。

又方治漏下去黑。

漧漆麻黃細辛桂心各一兩甘艸半兩

右治下篩﹐以指撮﹐著米飲中服之。

又方治漏下去黃。

黃連大黃桂心各半兩黃芩漧地黃﹝上庶下虫﹞虫各六銖

右治下篩﹐空心酒服方寸匕﹐日三。

又方治漏下去赤。

白朮二兩白薇半兩黃蘗二兩半

右治下篩﹐空心酒服方寸匕﹐日三。

又方治漏下去靑。

大黃黃芩白薇各半兩桂心牡蠣各六銖

右治下篩﹐空心酒服方寸匕﹐日三。

又方治漏下去白。

鹿茸一兩白蘞十八銖狗脊半兩

右爲末﹐空心米飲服方寸匕﹐日三。

馬通湯治漏下血﹐積月不止。

赤馬通汁一升﹐取新馬屎絞取﹐幹者水浸絞取生艾葉阿膠各二兩當歸漧薑各二兩好墨半兩

右﹝口父﹞咀﹐以水八升﹐酒二升﹐煮取三升﹐去滓﹐內馬通汁及膠﹐微火煎取二升﹐分再服﹐相去如人行十里久。

馬蹄屑湯治白漏不絕。

白馬蹄赤石脂各五兩禹餘糧鰞鰂骨龍骨牡蠣各四兩白僵蠶一兩附子漧地黃當歸各三錢甘艸二兩

右﹝口父﹞咀﹐以水二斗﹐煮取九升﹐分六服﹐日三。

馬蹄圓治白漏不絕。

白馬蹄禹餘糧各四兩龍骨三兩鰞鰂骨白僵蠶赤石脂各二兩

右爲末﹐蜜丸梧子大﹐酒服十丸﹐不知﹐加至三十丸。

愼火艸散治女人漏下。

愼火艸十兩﹐熬黃當歸鹿茸阿膠各四兩龍骨半兩

右爲末﹐先食用酒服方寸匕﹐日三。

蒲黃散治漏下不止。

蒲黃半升鹿茸當歸各二兩

右治下篩﹐酒服五分匕﹐日三。不知﹐稍加至方寸匕。

獨聖散【《婦人良方》﹐下同】治肝經有風﹐血崩。

防風去蘆

右爲末﹐每服二錢﹐空心食前﹐酒煮白面淸飲調下﹐更以面作糊酒投之﹐極驗。

四君子湯气血俱虛之證﹐用此加減。

人參白朮茯苓各二錢甘艸炙﹐一錢

右﹐姜棗水煎服。

六君子湯治同上。

人參白朮茯苓各二錢甘艸炙﹐八分陳皮半夏各一錢

右﹐姜棗水煎服。

八珍湯治气血俱虛。

人參白朮茯苓各二錢甘艸炙芍藥炒川芎當歸酒拌﹐各一錢熟地三錢﹐自制

右﹐水煎服。

加味逍遙散治婦人肝脾虛血崩﹐用此加減。

甘艸炙當歸炒白芍藥酒炒白朮土炒茯苓各一錢柴胡丹皮山梔炒﹐各五分

右﹐水煎服。

歸脾湯治脾經失血少寐﹐發熱盜汗﹐或思慮傷脾﹐不能攝血﹐以致妄行﹐或憂思傷脾﹐血虛發熱﹐或肢體作痛﹐大便不調﹐或經候不準﹐晡熱內熱。

人參白朮炒黃芪炒白茯苓酸棗仁炒龍眼肉當歸身遠志各一錢甘艸炙木香各五分

右﹐姜棗水煎服。

小柴胡湯治肝膽經證﹐寒熱往來﹐潮熱晡熱﹐身熱﹐默默不欲飲食﹐或怒火﹐口苦耳聾﹐咳嗽發熱﹐脇下作痛﹐甚者轉側不便﹐兩脇痞悶﹐或瀉痢咳嗽﹐或吐酸食苦水﹐皆用此藥主之。

柴胡二錢黃芩炒﹐一錢人參半夏各七分甘艸炙﹐五分

右﹐薑水煎服。

附子理中湯治陽气大處血崩諸證。

人參白朮土炒漧薑炮甘艸炙﹐各等分附子炮﹐隨宜

右﹐每服五七錢或一兩﹐水煎服。

補中益气湯治元气虛損﹐或因克伐﹐惡寒發熱﹐倦怠少食﹐或不能消散生肌﹐或兼飲食勞倦﹐煩熱作渴。

黃芪炒人參白朮炒炙艸當歸各一錢陳皮五分柴胡升麻各三分

右﹐姜棗水煎﹐空心午前服。

十全大補湯治气血大虛。

人參白朮茯苓各二錢甘艸炙芍藥炒川芎當歸各一錢熟地三錢黃芪炙肉桂各隨宜

右﹐煎服。

八味丸治命門火衰﹐不能生土﹐致成崩中。

熟地黃自制﹐八兩山茱萸肉山藥各四兩茯苓牡丹皮澤瀉各三兩大附子童便制肉桂用三分厚者

右爲末﹐蜜丸梧子大﹐每服七八十丸﹐滚湯下。

獨參湯治元气虛弱﹐惡寒發熱等證。

人參二兩或三四兩炮姜五錢

右作一劑﹐水煎徐徐服。蓋人參性滯﹐故姜佐之。如不應﹐急加炮附子。

黃芪當歸人參湯【東垣﹐下同】治經水暴崩不止﹐掌中寒﹐脈沈細而緩﹐間而沈數﹐九竅有不利﹐四肢無力﹐上喘气短促﹐口鼻气皆不調﹐皆由平日心气不足﹐飲食不節得之。

黃連一分生地黃三分炒神曲橘皮桂枝各五分艸豆蔻仁六分麻黃不去節黃芪炒人參各一錢杏仁五个﹐另研如泥當歸身一錢五分

右﹝口父﹞咀﹐作二服﹐水二大盞半﹐煎麻黃令沸﹐去沫﹐煎至二盞﹐入諸藥同煎至一盞﹐於巳午之間﹐食消盡服之﹐一服立止。

龍腦雞蘇丸治血帶五淋血崩等疾。

薄荷一斤麥門冬去心﹐一兩甘艸一兩半生漧地黃六兩黃芪新蒲黃阿膠炒黃連人參木通各一兩柴胡二兩﹐同木通沸湯﹐浸一日夜﹐絞取汁

右爲細末﹐好蜜二斤﹐先煉一二沸﹐然後下生地黃末﹐不住手攪﹐時加木通﹑柴胡汁浸熬成膏﹐勿令火緊焦了﹐然後將眾藥末和丸如豌豆大﹐每服二十丸﹐白湯下。一方以車前子湯下更妙。

黃芪膏子煎丸治同上。

人參白朮各一兩半柴胡黃芩各一兩白芷知母甘艸炙﹐各半兩鱉甲一个﹐半手大者酥炙

右爲細末﹐用黃芪膏子丸桐子大﹐每服三五十丸﹐百沸湯下﹐空心服。

黃芪膏熬法

黃芪半斤

右爲粗末﹐水二斗﹐熬一斗﹐去滓再熬﹐令不住攪成膏﹐至半斤﹐入白蜜一兩﹐餳一兩再熬﹐令蜜餳熟﹐得膏十兩﹐放冷丸藥。

易簡芎歸湯一名古芎歸湯。治崩中去血。

芎藭當歸各等分

右﹝口父﹞咀﹐水煎熱服。若崩中漏下﹐失血不止﹐加香附子炒﹐每兩入甘艸一錢﹐沸湯點服。若有白帶者﹐如芍藥半兩﹐漧薑等分﹐米飲調下。

涼膈散治血熱暴崩。

連翹四兩大黃甘艸黃芩薄荷﹝石卜﹞硝山梔各一兩

右粗末﹐每服三五錢﹐水一盞﹐入蜜竹葉﹐煎三五沸﹐去滓﹐溫服無時。

黃連解毒湯治同上。

黃連黃蘗黃芩大梔子各等分

右銼爲麻豆大﹐每服五錢﹐水二盞﹐煎至八分﹐去滓溫服。

酢附丸治崩漏帶下﹐積聚癥瘕﹐臍腹﹝疒丂﹞痛。

香附子不拘多少﹐擦去毛﹐用好酢煮﹐出焙漧

右酢煮糊爲丸如桐子大﹐每服三十丸﹐米飲送下。一方用香附子﹑甘芷爲丸。

芎歸膠艾湯一名膠艾四物湯。治婦人陷經漏下。

川芎阿膠甘艸各二兩芍藥四兩艾葉當歸各三兩熟地隨宜

右七味﹐以水五升﹐淸酒三升合煮﹐取三升﹐去滓內膠令消盡﹐溫服一升﹐日三服﹐不瘥更作。一方加漧薑一兩。

百子附歸丸【《入門》﹐下同】養血順气﹐調經安胎﹐崩漏日久不止﹐胎前產後﹐及月事參差有餘不足諸證﹐悉治。

四制香附十二兩阿膠艾葉四物湯各二兩

右爲末﹐用石橊陳久者一枚﹑連皮搗碎煎水打糊﹐丸梧子大﹐每百丸﹐空心淡酢湯下。

四制香附丸治悲哀成崩。

香附一斤分四分﹐用酒﹑酢﹑鹽水﹑童便各浸七日焙漧

右爲末﹐酢糊丸梧子大﹐每七十丸﹐空心溫酒下。

墨附丸治血虛崩久不止。

四制香附一斤白茯苓當歸人參川芎熟地徽墨火煆紅酢焠﹐各一兩木香五錢淨綿艾四兩﹐用酢一碗﹐煮香附與艾二味至幹﹐石臼搗爛﹐捏成餅子﹐新瓦焙漧

右爲末﹐酢糊丸梧子大﹐每七八十丸酒下。

內灸散治血崩虛憊﹐腹脇疼痛﹐气逆嘔吐﹐冷气凝積﹐塊硬刺痛等證。

藿香葉丁香皮茴香肉桂熟地各兩半甘艸當歸白朮山藥白芷各八兩陳皮四兩槁本漧薑川芎黃芪白芍木香各一兩

右爲末﹐溫酒調服三錢﹐或姜艾煎服亦可。

補陰丸治虛火血崩。

熟地五兩黃蘗知母龜板各三兩瑣陽天門冬枸杞子白芍各二兩五味子一兩炒黑漧薑三錢﹐寒月加五錢

右爲末﹐豬脊髓和蜜丸梧子大﹐每七八十丸﹐空心鹽湯下。寒月溫酒下。一方以肉桂易黑姜引諸藥入腎﹐爲從治法也。

大烏雞丸治血崩久虛﹐不能成胎。

四制香附一兩熟地四兩生地當歸白芍人參各三兩川芎鱉甲各三兩半白朮黃芪牛膝柴胡牡丹皮知母貝母各二兩茯苓二兩半秦艽一兩半川黃連地骨皮漧薑延胡索各一兩白毛烏骨雄鷄一隻﹐閉死﹐去毛腸淨﹐用艾葉靑蒿各四兩﹐裝一半在雞腹內﹐將雞並余艾同入壇內﹐以童便和水浸過雞二寸許﹐煮爛取出﹐去骨焙漧

右爲末和勻﹐雞汁打糊丸梧子大﹐每五六十丸﹐溫酒或米飲下。忌煎炒莧菜。如有筋骨疼痛﹐去肉用骨。如月水先期﹐加黃芩﹑黃連﹑地骨皮。如月水後期﹐加參﹑朮﹑黃芪。如白帶加二朮﹑香附﹑升麻﹑白芷﹑柴胡。其雞如得白絲毛烏骨崇冠者尢妙﹐須另於一處﹐以黃芪炒末爲丸餵之﹐不可近雌雞。

小烏雞丸治同上。

吳萸良姜白姜當歸芍藥延胡索破故紙川椒陳皮靑皮劉寄奴生地莪朮川芎各一兩荷葉灰﹐四兩北艾二兩烏雞肉

右爲末﹐用烏雞肉煮爛爲丸梧子大﹐豆淋酒調綿灰下五十丸。如腹痛血黑色者﹐加炒黃連。如有痰濕﹐加南星﹑蒼朮﹑香附。如赤帶﹐茶淸下。如腸風﹐陳米飲調百艸霜下。如心痛﹐菖蒲酒下。如漏胎下血﹐烏梅酒下。如耳聾﹐臘茶淸下。如腰腳痛﹐當歸酒下。如頭風﹐薄荷煎湯下。如血風眼黑﹐甘艸煎湯下。如生瘡﹐生地黃煎湯下。如身體疼痛﹐黃芪末調酒下。如气塊血塊作痛﹐與蔥白湯間服。如胎前產後白痢﹐漧薑煎湯下﹔赤痢﹐甘艸煎湯下。一切百病﹐酢湯下。

芩心丸治脾濕下流於腎﹐與相火合爲濕熱﹐迫經下漏﹐紫黑腐臭。

條岑二兩﹐用酢浸七日﹐炙幹﹐又浸又炙﹐如此者七次

右爲末﹐酢糊丸梧子大﹐每七十丸﹐溫酒下。

四物坎離丸治同上。

生地一兩半熟地同酒浸搗膏當歸各二兩芍藥一兩半﹐酒炒知母黃蘗各一兩﹐酒浸炒側柏葉槐子各一兩﹐同炒連翹六錢

右爲末﹐蜜丸梧子大﹐用磁盤盛之﹐以綿紙糊口﹐涼地下放七日去火毒﹐曬漧收之。每三四十丸至五六十丸﹐白湯或酒下。

固經丸治同上。

黃芩白芍龜板各一兩椿根皮七錢黃蘗三錢香附二錢半

右爲末﹐酒糊丸梧子大﹐每五十丸酒下。

升陽調經湯治飲食勞倦﹐暴崩不止﹐或下水漿﹐怠惰嗜臥﹐四肢困倦﹐及夏月帶下脫漏等證。

獨活五分蔓荊子七分當歸防風甘艸升麻槁本各一錢柴胡羌活蒼朮黃芪各錢半

右﹐空心水煎服﹐以飯壓之。

升陽舉經湯治同上。

肉桂白芍紅花各五分細辛六分人參幹熟地黃川芎各一錢獨活黑附子甘艸各錢半羌活槁本防風各二錢白朮當歸黃芪柴胡各三錢桃仁十枚

右分作四貼﹐空心水煎服。如夏月﹐不用肉桂。

五積散風冷血崩﹐加減用之。

白芷川芎芍藥甘艸茯苓當歸肉桂各三分陳皮麻黃各六分厚朴漧薑各四分桔梗一分半枳殼炒﹐五分半夏二分蒼朮七分半

右﹐煎服。

不換金正气散治風冷血崩。

厚朴陳皮藿香半夏蒼朮各一錢甘艸五分

右﹐姜三片﹐棗二枚﹐水煎溫服。

升陽除濕湯治濕盛血崩。

蒼朮一分升麻柴胡防風神曲澤瀉豬苓各五分陳皮甘艸麥芽各三分

右﹐姜棗煎服。

橘歸丸治血崩不止。

橘皮四兩當歸三兩

右爲末﹐蜜丸梧子大﹐每五十丸溫酒下。一方加延胡索。

黑神散治婦人崩漏。

百艸霜白芷各等分

右爲末﹐每二錢﹐水煎﹐入童便米酢少許調服。

女金丹治崩中淋瀝﹐及赤白帶下。

白芍當歸川芎人參自朮茯苓槁本白芷白薇桂心延胡索牡丹皮赤石脂各一兩﹐俱用酒浸三日夜﹐曬漧沒藥甘艸各五錢香附一斤﹐酢浸

右爲末﹐蜜丸梧子大﹐每五十丸溫酒下。

二宜丸血崩後調養﹐用此加減。

當歸生地黃各等分﹐用酒蒸七次

右﹐和煉蜜搗丸梧子大﹐每七十丸﹐空心酒下。

補中益气湯治崩漏後脾胃虛弱。

羌活一錢防風槁本各七分甘艸五分黃連黃芩各三分人參五分黃芪七分

右﹐煎服。

平補鎭心丹治婦人白崩。

茯苓茯神去木五味子車前子肉桂麥門冬各一兩二錢半遠志山藥天門冬熟地各一兩半酸棗仁二錢半龍齒二兩半人參朱砂各五錢

右爲末﹐蜜丸梧子大﹐每三十丸﹐米飲下。

白芷散治崩中帶下。

白芷一兩海螵蛸煆﹐二个胎發燒灰﹐一个

右爲末﹐每二錢酒調服。一方用白芷六兩﹐以石灰半斤﹐淹三宿﹐洗去灰﹐將白芷炒焦﹐入椒目四兩﹐或加茜根少許爲末﹐粥丸服﹐治崩中白帶。

寧神膏治血崩後心神不安。

乳香辰砂水飛﹐各五錢酸棗仁人參茯苓各一兩琥珀七錢半

右爲末﹐燈心棗子煎湯調服一錢﹔或蜜丸彈子大﹐薄荷煎湯化服一丸。

滋陰寧神湯治同前。

當歸川芎白芍熟地人參茯神白朮遠志各一錢酸棗仁甘艸各五分黃連酒炒﹐四分

右﹐煎服。如有痰﹐加南星一錢。

大溫經湯治崩中去血過多﹐及月事不調。

阿膠芍藥川芎當歸人參牡丹皮肉桂吳萸甘艸各二分半夏二分半麥門冬五分

右﹐盞煎服。

烏藥湯治陽气內動﹐發則心下崩﹐數溲血。

烏藥一錢半香附二錢當歸一錢木香甘艸各五分

右﹐空心水煎服。

桂枝湯古方治血崩﹐間用此加減以固衛气。

桂枝三錢甘艸一錢白勺三錢

右﹐姜棗煎服。

理中湯古方治血崩﹐間用此加減以燥水健脾。

甘艸一錢半人參白朮漧薑各二錢

右﹐姜棗煎服。

益母膏治漏血。

益母艸端午日采紫花方莖者﹐連根洗淨

右於石臼內搗爛﹐以布濾取濃汁入砂鍋內﹐文武火熬成膏﹐如砂糖色爲度﹐磁罐收貯﹐每服一匙﹐棗湯調下。一方用益母艸陰漧﹐忌鐵爲末﹐蜜丸彈子大﹐每服一丸棗湯下。

二聖湯【《醫鑑》﹐下同】治血崩如神。

何首烏切﹐五錢甘艸三錢

右用黃酒一碗﹐煎至八分取出﹐入刺刺芽汁一盞同服﹐立效。

黑龍丸專治血崩﹐及經水過多不止者﹐尢效。

黑驢糞燒存性

右爲末﹐用麵糊爲丸﹐每服七十丸﹐空心黃酒送下。古今圖書集成醫部全錄卷三百九十六

婦人崩漏門

方

斷源散【《醫鑑》﹐下同】治血崩如泉流不止。

棉花子銅器炒盡煙

右爲末﹐每服二錢﹐空心黃酒調下。

荊芥四物湯治崩漏初起﹐不問虛實﹐服之立止。

荊芥條芩當歸川芎白芍生地香附

右銼﹐水煎溫服。如不止﹐如防風﹑升麻﹑蒲黃炒﹑白朮。一方加地楡良驗。一方加艾葉炒﹑阿膠炒﹐去香附﹑荊芥。

子芩丸治婦人四十九歲已後﹐天癸當住﹐每月卻行﹐或過多不止﹐漸成崩漏。

條芩四門﹐酢浸紙裹煨七次當歸二兩﹐酒洗

右爲末﹐酢糊爲丸﹐如悟桐子大﹐每服五七十丸﹐空心霹靂酒下﹐日進三服。一方加香附酢制二兩尢妙。

當歸龍骨丸治月事失常﹐經水過多不止﹐及帶下淋漓﹐無間新久﹐赤白諸證﹐並產後惡物不止。

龍骨黃蘗各一兩當歸白芍白茯苓槐子艾葉炒黃連各五錢木香二錢半

右爲末﹐水丸梧子大﹐每七八十丸﹐米湯送下。一方加黃芩﹑白朮各五錢﹐累效。

獨行散一名五靈脂散﹐一名抽刀散。治腹痛經漏不止。

五靈脂半生半炒

右爲末﹐童便下二錢。

白礬丸治久崩不止﹐用此濇之。

白礬黃狗頭骨燒灰﹐各四兩香附二兩

右爲末﹐粥丸桐子大﹐每服三十丸﹐空心白湯下。

又方治暴崩下血。

蠶沙炒阿膠各一兩伏龍肝半兩

右爲末﹐溫酒調下﹐空心二三錢﹐以止爲度。

震靈丹一名紫金丹。治婦人气血不足﹐崩漏虛損﹐帶下虛冷﹐胎髒無子。

朱砂飛﹐一兩滴乳香另研五靈脂去沙石沒藥去沙石﹐各二兩紫石英禹餘糧火煆酢淬﹐不計徧數﹐手撚得碎爲度代赭石炮制同上赤石脂

以上四味﹐各四兩並作小塊﹐小鍋內鹽泥固濟候幹﹐用炭十斤煆通紅﹐火盡爲度﹐入地埋出火毒二宿。

右共爲細未﹐以糯米粉煮糊爲丸如雞頭實大﹐曬漧出火﹐每一丸空心酢湯下。如有孕不可服。

三灰散治血崩。

幹側柏略焙﹐五錢桐子炭再燒作灰﹐二錢棕櫚燒存性﹐勿令化作白灰﹐三錢

右爲末﹐分作二服﹐空心糯米飲調下。

全生活血湯【東垣】治血崩太多﹐昏冒暝目﹐無所知覺。

白芍藥升麻各一錢防風羌活獨活柴胡歸身葛根甘艸各七分蔓荊子細辛各三分紅花一分槁本川芎各五分生地黃熟地黃各四分

右銼﹐作一貼﹐水煎服。

七灰散【《新書》】治血崩不止。

蓮蓬殼益母艸旱蓮艸罌粟殼腌蟹棕毛葉藕節各等分﹐燒存性

右爲末﹐酢點湯調下三錢。

加減十全大補湯治血崩气血虛者。

十全大補去桂炮黑漧薑阿膠珠分兩隨宜

右﹐煎服。

五灰散【《回春》】治一切失血及血崩。

蓮蓬殼黃絹亂髮百艸霜棕櫚皮各燒存性﹐等分梔子炒黑蒲黃炒松煙墨血竭

右共爲細末﹐每三錢﹐以生藕汁﹑生蘿卜汁調服之﹔或蜜丸﹐米飲下五十丸亦可。

解毒四物湯【《入門》】一名溫淸飲。治崩漏面黃腹痛。

黃芩黃連黃藥梔子生漧地黃當歸白芍藥川芎各一錢

右銼﹐作一貼﹐水煎服。此方乃黃連解毒湯與四物湯合劑也。

楊氏家藏黑金散治婦人血气虛損﹐經候不調﹐崩中漏下。

鯉魚皮一兩黃牛角﹝角思﹞棕櫚皮破故紙亂髮各一兩鰞鰂魚骨榦姜炮熟地黃當歸洗焙木賊各半兩

右銼拌﹐入磁瓶內﹐鹽泥固濟候幹﹐炭火五斤煆通赤﹐煙盡埋土內令冷﹐取研細﹐每二錢﹐入麝香少許﹐米飲空心調下。

萬靈膏藥【《醫貫》】治元气虛弱﹐女人赤白帶下﹐子宮虛冷﹐血山崩等證﹐貼丹田﹐熨一百二十手。

香油四斤白芷赤芍大黃黃連白芍兩頭尖艸烏元參川芎生地川椒胎發頭生男者穿山甲熟地杏仁槐角黃蘗去粗皮﹐各一兩木鱉子五十个﹐去殼歸尾二兩黃香十二兩﹐化開傾米泔內九次黃丹二斤﹐飛過焙漧萞麻子一百二十粒﹐去殼巴豆一百二十个﹐去殼右各咀片﹐入油內浸﹐春五日﹑夏三日﹑秋七日﹑冬十日﹐取傾鍋內﹐熬枯黑色﹐濾去滓﹐將淨油入鍋﹐文武火熬﹐滴水成珠﹐方細退火﹐徐徐下黃丹﹐以槐柳桃杏楮各二枝﹐不住手攪﹐再下黃香﹐去火少冷﹐又下細藥攪勻﹐將好瓶貯之﹐放水內浸一七出火气。用時放滚水內﹐頓化攤開。細藥列後﹕珍珠五錢阿魏丁香沈香各一兩麝香血竭兒茶乳香沒藥各三兩琥珀三錢

右各爲末﹐入前膏內。

繭黃散治婦人血崩。

繭黃蠶蛻紙並燒存性晚蠶沙白僵蠶並炒﹐各等分麝香少許

右爲末﹐每服二錢﹐用米飲送下﹐日三服﹐甚效。

固經丸【《準繩》】治陰崩不止。

艾葉酢炒鹿角霜伏龍肝漧薑各等分

右爲末﹐鎔鹿角膠和藥﹐乘熱丸﹐食後淡酢湯下五十丸。

旋覆花湯【仲景】治半產漏下﹐脈弦而大。

旋覆花三兩蔥十四莖新絳少許

右三味﹐以水三升﹐煮取一升﹐頓服之。

半夏丸【《直指方》】治下血吐血﹐崩中帶下﹐痰喘急滿虛腫﹐亦消宿瘀百病。

圓自半夏刮淨捶匾﹐薑汁調飛﹐白面作餅包﹐炙黃色﹐去面取半夏

右作末﹐米糊爲丸菉豆大﹐每服十丸﹐溫熱水下。又云﹔芎歸湯﹑沈香降气湯各半煎送下﹐止血之要藥。

備金散【《準繩》﹐下同】治婦人血崩不止。

香附四兩﹐炒當歸尾一兩二錢五靈脂一兩﹐炒

右爲細末﹐每服五錢﹐酢湯調﹐空心服﹐立效。

縮砂散治血崩。

縮砂仁不拘多少﹐於新瓦上炒香

右爲細末﹐米飲調下三錢。

涼血地黃湯治婦人血崩不止﹐腎水陰虛﹐不能鎭守包絡相火﹐故血走而崩也。

生地黃當歸尾各五分黃連黃蘗知母槁本川芎升麻各二分紅花少許柴胡防風羌活黃芩細辛荊芥穗蔓荊子甘艸炙﹐各一分

右﹝口父﹞咀作一服﹐水三盞﹐煎至一盞﹐去滓﹐空心稍熱服。

當歸芍藥湯婦人經脈漏下不止﹐其色鮮紅﹐值七月虛暑之間﹐先因勞役﹐脾胃虛弱﹐气短逆﹐自汗不止﹐身熱悶亂﹐惡見飲食﹐亦不思食﹐沈困懶倦﹐四肢無力﹐大便時瀉﹐後復因心气不足其經脈再下不止﹐惟覺气下脫﹐其元气逆上全無﹐惟覺心腹中气不行﹐气短則不能言﹐是無力以言﹐非懶語也。此藥主之。

黃芪一兩半白朮蒼朮泔浸去皮歸身白芍各五錢甘艸炙生地各三分熟地陳皮去白﹐各五分柴胡二分

右十味爲粗末﹐作二服﹐水煎﹐去滓熱服﹐空心一服之﹐後漸減。次日諸證悉去﹐頓喜飲食。所以者何﹖蓋气通而聞飲食之香故也。

柏子仁湯治婦人憂思過度﹐勞傷心經﹐不能藏血﹐遂至崩中下血不止。

柏子仁炒香附炒去毛鹿茸燎去毛酒蒸焙芎藭茯神去木當歸各一錢半阿膠炒珠小艸各一錢續斷二錢甘艸炙﹐半錢

右作一服﹐水二鍾﹐生薑五片﹐煎至一鍾﹐空心服。

益胃升陽湯治血崩﹐用此生血納谷。

黃芪黃芩各二錢人參神曲炒﹐各錢半升麻柴胡各五分白朮三錢當歸身酒浸甘艸炙陳皮各一錢

右爲粗末﹐每服三錢或五錢﹐食添再加之﹐食減三錢內更減之﹐不可多服﹐每服二錢﹐水煎去滓﹐熱服﹐不拘時候。如腹痛﹐每服加白芍藥二分﹐中原本缺三字。如渴口漧﹐加漧葛二分。如嗽﹐去人參。一方用生地。如服此不止﹐卻服後方柴胡調經湯﹐大舉大升之。

柴胡調經湯治經水不止﹐鮮血﹐項筋急﹐腦痛脊骨彊痛﹐不思飲食。

羌活獨活槁本升麻各五分蒼朮一錢柴胡根七分葛根當歸身甘艸炙﹐各三分紅花少許

右﹝口父﹞咀﹐作一服﹐水煎去滓﹐稍熱﹐空心服﹐微汗立止。

調經升陽除濕湯一名升陽除濕湯。治女子漏下惡血﹐月事不調﹐或暴崩不止﹐多下水漿之物﹐怠惰嗜臥﹐四肢不收﹐困倦乏力﹐气短上气﹐逆急上衝﹐其脈緩而弦急﹐按之洪大﹐皆中指下得之。從權服此藥﹐愈後宜補气和血。

柴胡防風甘艸炙槁本升麻各一錢羌活蒼朮黃芪各一錢半蔓荊子七分獨活當歸酒浸﹐各五分

右﹝口父﹞咀﹐水五大盞﹐煎至一大盞﹐去滓稍熱服﹐空心服藥畢﹐待少時以早膳壓之﹐可一服而已。

加減四物湯治室女二七天癸至﹐亦有當時未至而後至者﹐亦有卒然暴下淋瀝不止﹐有若崩漏者﹐失血過多﹐變生諸證﹐悉宜服之。

川芎熟地黃當歸酒焙白芍藥各一兩香附子炒﹐一兩半

右﹝口父﹞咀﹐每服四錢﹐水一盞半﹐生薑五片﹐煎至七分﹐去滓﹐食前溫服。如血色鮮而不止者﹐去熟地黃加生地黃﹐煎服。

地黃丸治足三陰虧損﹐經行數日不止﹐或兼帶下無子。

熟地黃山茱萸肉蕪荑仁白芍藥微炒代赭石各一兩漧薑炮白僵蠶炒厚朴姜制﹐各三錢

右爲末﹐蜜丸桐子大﹐每服五十丸﹐空心溫酒下﹐日三服。

小薊湯治崩漏不止﹐色明如水﹐得溫則煩悶者﹐此陽傷於陰﹐令人下血﹐當補其陰。脈數疾小者順﹐大者逆。

小薊莖葉研取汁生地黃研取汁﹐各一盞白朮半兩﹐銼

右三件﹐入水一盞﹐煎減一半﹐去滓溫服。

芎藭酒治崩中晝夜不止﹐醫者不能治。

芎藭一兩生地黃汁一盞

右用酒五盞﹐煮芎藭一盞去滓﹐下地黃汁﹐再煎二三沸﹐分爲三服。

奇效四物湯治有熱久患血崩。

全當歸白芍藥川芎熟地黃洗焙艾葉阿膠蛤粉炒珠黃芩去黑者﹐各半兩

右銼碎﹐每服四錢﹐水一盞半﹐生薑五片﹐煎七分﹐空心溫服。

金華散治血窒有熱﹐崩下不止﹐服溫藥不效者。

延胡索瞿麥穗當歸漧薑丹皮各一兩石膏二兩桂心威靈仙各七錢半蒲黃半兩

右爲細末﹐每服三錢﹐水一盞半﹐空心溫服﹐日二。

又方治崩中下血不止﹐小腹痛。

芍藥一兩﹐炒黃柏葉六門﹐微炒

右用水一升﹐煮取六合﹐入酒五合﹐煎取七合﹐空心﹐分爲二服。一方爲細末酒調二錢。一方有鹿角腰等分﹐酒調﹐治白帶臍腹痛。

立效散【東垣】治血崩。

當歸蓮花蕊白綿子紅花各一兩

右銼﹐紙包鹽泥固濟﹐火煆存性爲末﹐入麝香少許﹐每二錢﹐溫酒調下空心。

牡蠣散【《準繩》﹐下同】治月水不止﹐眾藥不愈者。

牡蠣火煆研細﹐用酢調成丸﹐再煆過通紅﹐候冷研細﹐出火毒

右用酢調艾末﹐熬成膏﹐和丸如梧子大﹐每服五十丸﹐酢艾湯下。

柏黃散療經血不止。

黃芩一兩二錢半側柏葉蒲黃各一兩伏龍肝二兩

右﹝口父﹞咀﹐水二升﹐煮取八合﹐分爲二服。

丁香膠艾湯治崩漏不止。蓋心气不足﹐勞役及飲食不節所得﹐經脈少時﹐其脈兩尺俱弦緊而洪﹐按之無力﹐其證自覺臍下如冰﹐求厚衣被以禦其寒﹐白帶白滑之物𨿽多﹐間下如屋漏水下﹐時有鮮血不多﹐右尺脈時微洪﹐屋漏水多暴下者是急弦脈爲寒多﹐而洪脈時見乃熱少。合而言之﹐急弦者北方寒水多也﹐洪脈時出者命門包絡之火也。黑物多﹐赤物少﹐合成屋漏水之狀也。

川芎丁香各四分熟地黃白芍藥各三分阿膠炒﹐六分當歸身一錢二分生艾葉一錢

右爲細末﹐作一服﹐水二盞﹐煎至五沸﹐去滓入膠艾﹐再上火煎至一大盞﹐空心宿食消盡﹐帶熱服﹐三服效。

又方治血崩。

熟艾如雞子大阿膠半兩漧薑一錢

右爲粗末﹐用水五盞﹐先煎艾葉姜至二盞半﹐入膠消﹐溫分二服﹐空心服。

芎藭湯一名芎藭溫中湯。治帶下漏血不止﹐及風虛冷熱﹐勞損衝任﹐月水不調﹐崩中暴下﹐腰重裏急﹐淋漓不斷﹔及產後失血過多﹐虛羸腹痛﹔或妊娠胎動不安﹐下血連日﹐小便頻數﹐肢體煩倦﹐頭運目暗﹐不欲飲食。

芎藭黃芪炙白芍藥漧地黃吳茱萸甘艸各二兩當歸漧薑各一兩

右﹝口父﹞咀﹐以水一斗﹐煮取三升﹐分三服。若月經後﹐因有赤白不止者﹐除地黃﹑茱萸﹐加杜仲﹑人參各二兩。

斷下湯治衝任气虛﹐崩中漏下﹐經脈不調﹐每遇月候將來﹐臍腹腰腳先痛﹐漸減飲食﹐四肢乏力﹐及帶下三十六疾﹐悉能療之。

人參去蘆熟地黃洗焙艾葉酢炒﹐各一兩鰞鰂骨燒灰當歸酒洗﹐各二兩漧薑炮﹐半兩川芎七錢阿膠蛤粉炒成珠﹐七錢半

右﹝口父﹞咀﹐每服五錢﹐水一盞半﹐煎至七分﹐去滓﹐食前溫服。

又方治崩漏。

四物湯一兩人參二錢吳茱萸一錢

右銼碎﹐每服半兩﹐姜棗煎服﹐食前。五六服﹐寒熱腹痛皆退。崩漏未止﹐續服後熟附丸。

熟附丸治崩漏。

熟附子木賊龍骨煆赤石脂煆﹐各半兩川芎當歸各一兩

右爲細末﹐酢糊爲丸如梧子大﹐每服五六十丸﹐食前米飲下。

神應散﹐治血崩不止。

桂心不拘多少﹐炒極焦存性

右爲末﹐每服一二錢﹐米飲調下。

鹿茸丸治經後過多﹐其色瘀黑﹐甚者崩下﹐吸吸少气﹐臍腹冷極﹐則汗出如雨﹐尺脈微小﹐由衝任虛衰﹐爲風冷客乘﹐胞中气不能固﹐更宜灸關元穴。

鹿茸去毛酥炙赤石脂制禹餘糧制﹐各一兩艾葉柏葉附子炮﹐各半兩熟地黃當歸續斷各二兩

右爲細末﹐酒糊和丸梧子大﹐每服三十丸﹐空心溫酒下。一方煉蜜丸亦可。一方無艾葉。

赤龍丹治崩中不止。

禹餘糧炒鰞鰂骨鹿茸龍骨石燕煆阿膠當歸漧薑各等分

右爲末﹐酒酢糊和丸﹐每服五十丸﹐溫酒下。

紫金散治月水過多﹐崩漏帶下﹐淋瀝不斷﹐腰腹重痛﹐一切五色帶疾。

禹餘糧煆赤酢淬七次﹐細研水飛挹幹﹐秤三兩白芍藥川芎熟地附子當歸赤石脂龍骨並煆﹐各一兩﹐別研漧薑炮肉桂各半兩

右爲細末﹐每服二錢﹐入麝香少許﹐米飲空心調下。

白芷暖宮丸煆血海實衝任﹐治子宮虛弱﹐風寒客滯﹐斷緒不成孕育﹐及數墮胎﹐或帶下赤白﹐漏下五色﹐虛羸少气﹐胸腹滿痛。心下煩悸﹐自汗﹐下血過多。

禹余樓制﹐一兩漧薑炮芍藥川椒制白芷阿膠蛤粉炒艾葉制川芎各七錢半

右爲細末﹐蜜和丸梧子大﹐每服四十丸﹐米飲﹐溫酒﹐酢湯任下。

琥珀散一名烏紗帽散。治暴崩不止。

烏紗帽卽漆紗頭巾赤芍藥香附子枯荷葉男子發皂莢水洗當歸棕櫚燒焦存性﹐各等分

右除棕櫚外﹐其餘並用粗片新瓦上煆成黑灰存性﹐共爲細末﹐每服五錢﹐空心童便調下﹐如人行十里再一服﹐七八服卽止。若產後血去冬﹐加米酢﹑京墨﹑麝香少許。

荊芥散治婦人崩中不止。

荊芥好麻油點燈﹐多者燈心﹐就上燒焦色

右爲細末﹐每服三錢﹐童便調下。

開郁四物湯【《正傳》】治崩漏多因心气所使而下﹐故貴奪勢﹐先富後貧皆是也。

香附米炒當歸身白芍藥酒炒熟地黃白朮各一錢川芎黃芪蒲黃炒地楡人參各五錢升麻三分

右銼﹐作一貼﹐煎服。

烏金散【《準繩》】治血崩不止。

棕櫚燒存性﹐一兩龍骨煆過﹐二錢

右爲細末﹐研勻﹐每二錢﹐空心好酒調服﹐二服立止。

又方治患崩中不止﹐結作血片如雞肝色碎爛。

芎藭十二分阿膠靑竹茹各八分續斷地楡小薊根各三分當歸六分生地黃伏龍肝各十一分

右用水九盞﹐煮取三盞﹐去滓﹐分三服。

無比散治婦人血崩。

蠶砂一兩﹐炒伏龍肝半兩

右同爲末﹐溫酒調﹐空心服二三錢﹐以上爲度。一方有阿膠一兩。

伏龍肝散治气血勞傷﹐衝任脈虛。經云﹕非時忽然崩下﹐或如豆汁﹐或成血片﹐或五色相雜﹐或赤白相兼﹐臍腹冷痛﹐經久未止﹐令人黃瘦口漧﹐飲食減少﹐四肢無力﹐虛煩驚悸。

伏龍肝赤石脂各一兩芎窮三兩甘艸肉桂各半兩熟地艾葉微炒﹐各二兩當歸漧薑各七錢半麥門冬去心﹐一兩半

右爲粗末﹐每服四錢﹐棗一枚﹐水煎服。

地楡散治婦人崩中漏下不止。

地楡銼蒲黃白芍藥白茯苓柏葉微炒蟹爪微炒熟地黃鹿角膠搗碎炒令黃燥漏蘆各一兩芎窮當歸銼炒﹐各七錢半伏龍肝一兩半漧薑炮桂心甘艸銼炙赤﹐各半兩

右銼碎﹐每服三錢﹐水一中盞﹐入竹茹一分﹐煎至七分﹐去滓﹐食前溫服。以上四方﹐俱用伏龍肝﹐蓋燥可去濕也。但前二方去濕熱﹐後二方去寒濕。按龍肝爲去濕止血之聖藥。先賢治崩用旋覆花﹑半夏﹐治膈間濕痰而崩止者﹐亦此意。

鹿茸散治崩中漏下不止﹐虛損羸瘦。

鹿茸二兩﹐去毛塗酥炙微黃白龍骨熟地黃鱉甲酥炙令黃去裙鰞鰂魚骨炙黃白芍藥白石脂續斷各一兩肉蓯蓉一兩半﹐酒浸一宿﹐刮去皺皮炙幹

右爲細末﹐每服二錢﹐食前粥飲調下。

柏葉散治婦人崩中漏下﹐不問年月遠近﹐漸至黃瘦﹐四肢無力﹐腹內疼痛﹐不思飲食。

柏葉續斷川芎生地黃當歸龜甲鱉甲各一兩半禹餘糧二兩半阿膠牡蠣地楡赤石脂艾葉鹿茸各一兩

右爲細末﹐每服二錢﹐食前粥飲調下。一方有丹參﹐加鹿茸﹐煉蜜和丸如梧子大﹐每服三四十丸﹐空心用溫酒送下﹐或酢湯亦可。

補宮丸治婦人諸虛不足﹐久不妊娠﹐骨熱形瘦﹐崩中帶下。

白薇牡蠣白芍藥鹿角霜山藥茯苓白朮鰞鰂魚骨白芷各等分

右爲細末﹐麵糊和丸如梧子大﹐每服五十丸﹐空心用米飲送下。

鎭宮丸治婦人崩漏不止﹐或下五色﹐或赤白不定﹐或如豆汁﹐或狀如豚肝﹐或下瘀血﹐臍腹脹痛﹐頭運眼花﹐久而不止﹐令人黃瘦口漧﹐胸煩不食。

代赭石火煆酢淬紫石英禹餘糧制並同上香附酢煮﹐各二兩陽起石火煆細研蒲黃炒鹿茸燎去毛酢蒸焙阿膠銼碎蛤粉炒成珠茯神當歸酒浸芎藭各一兩血竭半兩﹐研

右爲細末﹐用艾煎酢汁﹐煮糯米粉糊丸如梧子大﹐每服七十丸﹐空心米飲下。

梅飲子洽婦人血崩。

鹽白梅燒灰存性

右爲末﹐空心米飲調下。

又方治崩不定﹐淋淫經年者。

白礬鎔汁﹐一兩沒藥一錢硇砂黃丹各五分

右件將白礬鎔開成汁﹐下余藥細末﹐一處攪勻就成﹐丸如彈子大﹐每用一丸新綿裹﹐內陰中﹐立效。

十灰丸治崩中下血不止。

錦黃絹馬尾艾葉藕節蓮房油發赤松皮棕櫚蒲黃並煆成灰存性﹐各等分

右研勻﹐用酢煮糯米糊﹐和丸如悟子大﹐每服七十丸﹐加至一百丸﹐空心米飲送下。

十灰散治下血不止。

錦片木賊棕櫚柏葉鯉魚鱗鯽魚鱗艾葉漧漆血餘當歸並火煆存性﹐各等分麝香少許

右研勻﹐每服二錢﹐空心溫酒調服。

又方治血崩屢效。

當歸白芍藥漧薑棕櫚各等分

右各煆存性﹐研爲細末﹐酢調﹐以有節朱箸﹐左攪四十九轉﹐食前服。

香礬散治血崩。

香附子不拘多少﹐極酸﹐酢浸一宿﹐炒焦爲灰存性

右每一兩﹐入白礬末二錢﹐米飲調服﹐空心﹐神效。一方用荷葉湯尢妙。

如聖散治血山崩。

棕櫚烏梅肉各一兩漧薑一兩五錢﹐並燒存性

右爲細末﹐每服三錢﹐烏梅酒調下﹐空心食前服。久患﹐不過三服愈。

單方

崩中漏下靑黃赤白﹐使人無子﹕好墨一錢﹐水服﹐日二服。【《肘後方》】

又方﹕治崩中卒下血﹐好墨磨酢服之。【《本艸》】

又方﹕百艸霜二錢﹐狗膽汁攪勻﹑分作二服﹐當歸酒下。【《經驗方》】

又方﹕靑礬二兩﹐輕粉一錢爲末﹐水丸梧子大﹐每服三四十丸﹐食後姜湯下。【《本艸》﹐下同】

赤白漏下﹕攀石火煉服之﹐良。

婦人血崩﹕代赭石火煆酢碎七次爲末﹐白湯服。【《普濟方》】

又方﹕用貫眾半兩﹐煎酒服之﹐立止。【《集簡方》】

婦人漏下赤白不止﹐令人黃瘦﹐地楡三兩﹐米酢一升﹐煮十餘沸﹐去滓﹐食前稍熱服一合。【《聖惠》】

婦人血崩﹕三七研末﹐同淡白酒調一二錢﹐服三服可愈﹐加五分﹐入四物湯亦可。【《集簡方》】

又方﹕黃芩爲細末﹐每服一錢﹐霹靂酒下﹐以秤錘燒赤碎酒中。許學士云﹕崩中多用止血及補血藥﹐此方乃治陽乘於陰﹐所謂天暑地熱﹐經水沸溢者也。【《本事方》】

又方﹕金絲艸﹑海桐皮﹑砂仁﹑花椒﹑蠶退紙﹑舊錦灰等分爲末﹐煮酒﹐空心服。【《本艸》】

婦人漏下絕子﹕當歸煮汁飲之。【《本經》】

崩中下血﹐晝夜不止﹕芎藭一兩爲末﹐淸酒一大盞﹐煎取五分﹐徐徐進之。【《千金》】

又方﹕香附子﹑赤芍藥等分爲末﹐每服二錢﹐鹽一撚﹐水一盞﹐煎七分﹐溫服﹐日二服﹐十服見效。【《良方》】

又方﹕益智子炒碾細﹐米飲入鹽﹐服一錢。【《產寶方》】

下血血崩﹐或五色漏帶﹕香附子去毛炒焦爲末﹐極熱酒服二錢立愈﹔昏迷甚者三錢﹐米飲下。亦可加椶灰。【《本事方》】

漏血欲死﹕雞蘇煮汁一升服之。【《梅師方》】

血崩不止﹕夏枯艸爲末﹐每服方寸匕﹐米飲調下。【《聖惠》】

又方﹕大小薊根一升﹐酒一斗﹐漬五宿﹐任飲﹔方可酒煎服﹐或生搗汁溫服。【《本艸》】

又方﹕大薊根絞汁服半升﹐立瘥。

又方﹕木莓根四兩﹐酒一碗﹐煎七分﹐空心溫服。【《乾坤生意》】

崩中及痢下﹐日夜數十起﹐欲死者﹕懸鉤根﹑薔薇根﹑柿根﹑菝葜各一斛﹐銼入釜中﹐水淹上四五寸﹐煮減三之一﹐去滓取汁﹐煎至可丸﹐丸梧子大﹐每溫酒下十丸﹐日三服。【《千金翼》】

崩中漏下﹕用石葦爲末﹐每服三錢﹐溫酒服甚效。

婦人血崩﹕艸血竭嫩者蒸熟﹐以油鹽姜淹食之﹐飲酒一二杯送下﹔或陰榦爲末﹐姜酒調服一二錢﹐一服卽止。生於磚縫井砌間﹐少在地上也。【《得效方》】

又方﹕石花細茶焙爲末﹐舊漆碟燒存性各一匙﹐以碗盛酒放鍋內煮一滚﹐乃入藥末露一宿﹐侵晨連藥再煮一滚﹐溫服。

崩中不止者﹕麻根水煮服之良。【《本艸》﹐下同】

崩中赤白帶下﹕用墓頭回艸一把﹐酒水各半盞﹐童便半碗﹐新紅花一撚﹐煎七分﹐臥時溫服﹐日近者一服﹐久則三服愈﹑其效如神。

血崩不止﹕白萹豆花焙榦爲末﹐每服二錢﹐空心炒米煮飲﹐入鹽少許調下﹐卽效。【《良方》】

又方﹕陳年蒸餅燒存性﹐米飲服三錢。【《本艸》﹐下同】

又方﹕以鐵器燒赤浸酒飲之﹐卽霹靂酒也。

又方﹕用湖雞腿根一兩搗碎﹐酒二盞﹐煎一盞服。【《集簡方》】

傷中崩赤﹕醍醐菜杵汁﹐拌酒煎沸﹐空心服一盞。【《千金》】

崩中漏下﹕木耳半斤﹐炒見煙爲末﹐每服二錢一分﹐頭髮三分﹐共二錢四分﹐以應二十四气﹐好酒調服出汗。【《集效方》】

又方﹕桑耳炒黑爲末﹐酒服方寸匕﹐日三服取效。【《千金方》】

血崩不止﹕老絲瓜燒灰﹑棕櫚燒灰等分﹐鹽酒或鹽湯下。【《良方》】

崩中下血﹐不問年月遠近﹕用槐米燒存性爲末﹐每服方寸匕﹐溫酒下。【《產寶方》】

崩中不止﹐諸藥不效﹕用憨杏仁上黃皮燒存性爲末﹐每服三錢﹐空心熱酒服。【《保壽堂方》】

血崩不止﹕烏梅肉七枚燒存性﹐研未﹐米飲服之﹐日三。【《本艸》】

崩中漏下不止者﹕核桃燒存性研細﹐酒服方寸匕﹐日三。【《千金》】

又方﹕核桃肉十五枚﹐燈上燒存性﹐研作一服﹐空心溫酒調下﹐神效。【《本艸》】

崩中帶下﹕椒目炒研細﹐每溫酒服一錢。【《鉤元》】

血崩不止﹐不拘冷熱﹕用蓮蓬殼﹑荊芥穗各燒灰存性﹐等分爲末﹐每服二錢﹐米飲下。

又方﹕荷葉燒研半兩﹐蒲黃﹑黃芩各一兩爲末﹐每空心酒服三錢。【《本艸》】

又方﹕荸薺一歲一个燒存性研末﹐酒服之。【李氏方】

婦人漏血不止﹕槐花燒存性研﹐每服二三錢﹐食前溫酒下。【《聖惠》】

血崩不止﹕槐花三兩﹐黃芩二兩爲末﹐每服半兩﹐酒一盞﹐銅秤錘一枚﹐桑柴火燒紅﹐淬入酒內調服﹐忌口。【《乾坤祕韞》】

下血血崩﹕槐花一兩﹐棕灰五錢﹐鹽一錢﹐煎減半服。【《摘元方》】

婦人崩中﹐晝夜不止﹕丁香二兩﹐酒二升﹐煎一升﹐分服。【《梅師方》】

崩中赤白﹐不問遠近﹕取槐枝燒灰﹐食前﹐酒下方寸匕﹐日三服。【《本艸》﹐下同】

崩中帶下﹕訶黎勒和蠟﹐燒煙燻之﹐及煎湯燻洗。

婦人血崩﹕唐棣皮【卽扶移也】半斤﹐牡丹皮四兩﹐升麻﹑牡蠣煆各一兩﹐每用一兩﹐酒二鍾﹐煎一鍾﹐食前服。【《集簡方》】

又方﹕蠶沙爲末﹐酒服三五錢。【《事親》】

崩中漏下﹕常炙豬腎食之。【張文仲方】

女人漏血﹕亂髮洗淨燒研﹐空心溫酒服一錢。【《婦人良方》】

赤白崩中﹕魚縼膠三尺焙黃研末﹐同雞子煎餅﹐好酒食。【《本艸》】

又方﹕舊敗蒲席燒灰﹐酒服二錢。【《勝金方》】

血崩不止﹕漆器灰﹑棕灰各一錢﹐柏葉煎湯下。【《本艸》﹐下同】

婦人漏下﹕甄權曰鱉甲酢炙研末﹐淸酒服方寸匕﹐日二。

又方﹕用漧薑﹑鱉甲﹑訶黎勒皮等分爲末﹐糊丸﹐空心下三十丸﹐日再。

又方﹕好綿及婦人頭髮共燒存性﹑百艸霜等分爲末﹐每服三錢﹐溫酒下﹔或加椶灰。

又方﹕用舊綿絮去灰土一斤﹐新蠶絲一斤﹐陳蓮房十个﹐舊炊萆一枚﹐各燒存性﹐各取一錢﹐空心熱酒下﹐日三服﹐不過五日愈。【《乾坤祕韞》】

又方﹕老母豬屎燒灰﹐酒服二錢。【《李樓方》】

崩中漏下赤白不止﹐气虛竭﹕用龜甲﹑牡蠣各三兩爲末﹐酒服方寸匕﹐日三。【《千金》﹐下同】

又方﹕桑耳一兩半﹐鹿茸十八銖﹐酢五升﹐浸炙燥﹐再浸﹐酢盡爲度﹐治下篩服方寸匕﹐日三。

又方﹕地楡﹑知母等分﹐各指大長一寸者﹐﹝口父﹞咀﹐以酢一升﹐東向竈中治極濃﹐去滓服之。

婦人血崩不止﹕淩霄花爲末﹐每酒服二錢﹐後服四物湯。【丹溪】

又方﹕棕櫚皮燒存性﹐空心淡酒服三錢。

又方﹕棕櫚皮燒存性﹑白礬煆各等分﹐淡酒服三錢。

又方﹕水煮麻子根服之效。

崩中漏下五色﹐使人無子﹕露蜂房末﹐三指撮﹐溫酒服之﹐神效。【張文仲方】

崩中下血不止﹕用白僵蠶﹑衣中白魚等分爲末﹐井華水服之﹐日二。【《千金》】

婦人血崩﹕蠶繭煮汁飲。

崩中不止﹕蠶故紙一張煎炒焦﹑槐子炒黃各等分爲末﹐酒服立愈。

又方﹕用蠶沙四兩﹐砂鍋炒半黃色﹐入無灰酒一壺﹐煮沸澄去沙﹐每溫服一盞卽愈。【《本艸》】

漏血不止﹕水蛭炒爲末﹐酒服一錢﹐日二服﹐惡血消卽愈。【《千金》】

赤白崩中﹕舊壺盧瓢炒存性﹑蓮房煆存性等分研末﹐每服二錢﹐熱水調服﹐三服﹐有汗爲度卽止。甚者五服止。最妙忌房事發物生冷。【《海上方》】

鍼灸

《甲乙經》曰﹕崩中腹上下痛﹐郤中主之。

婦人漏下﹐若血閉不通﹐逆气脹﹐血海主之。

女子漏血﹐太衝主之。

婦人漏血﹐腹脹滿不得息﹐小便黃﹐陰谷主之。

《千金方》曰﹕漏血小腹脹滿如阻﹐體寒熱﹐腹偏腫﹐刺陰谷入四分﹐灸三壯。穴在膝內輔骨後大筋之下﹐小筋之上﹐屈膝乃得之。

漏下若血閉不通﹐逆气脹﹐刺血海入五分﹐灸五壯。穴在膝臏上內廉白肉際二寸中。

女子不字﹐陰暴出﹐經漏﹐刺然谷入三分﹐灸三壯。穴在足內踝前起大骨下陷中。

女子不字﹐陰暴出﹐淋漏﹐月水不來﹐而多悶﹐心下痛﹐水原﹑照海二穴主之。

女人胞後下血不可禁止﹐灸關元兩旁相去三寸。

女人漏下赤白﹐月經不調﹐灸交信三十壯﹐穴在內踝上五寸。

女人漏下赤白及血﹐灸足太陰五十壯﹐穴在足太陰經內踝上三寸﹐名三陰交。

女人漏下赤白﹐灸營池四穴三十壯。穴在內踝前後兩邊池中脈上﹐一名陰陽。

女人漏下赤白﹐四肢酸削﹐灸漏陰三十壯﹐穴在內踝下五分﹐微動腳脈上。

女人漏下赤白﹐泄注﹐灸陰陽隨年壯三報。穴在足拇趾下﹐屈裏表頭白肉際。

女人疝及小腹腫﹐溏泄癃遺尿﹐陰痛面塵黑﹐目下眥痛﹐漏血﹐刺太衝入三分﹐灸三壯﹐穴在足大趾本節後二寸中動脈。

《李杲十書》曰﹕胞門不閉﹐漏下惡血不禁﹐刺气門﹐入五分﹐穴在關元旁三寸。

《醫學綱目》曰﹕婦人經脈妄行崩血﹐取中極﹐三分﹐補之﹔又取三陰交﹐五分。

《證治準繩》曰﹕經血過多不止並崩中﹐取三陰交﹑行間二穴﹐各鍼訖灸之﹔又取通理﹐刺二分﹐灸二七壯﹐穴在足小指土二寸。

又法﹕血崩並漏下﹐刺中極補之﹐取子宮二寸半。

又法﹕敗血不止﹐取三陰交﹑百勞﹑風門﹑中極﹑腎兪﹑膏肓﹑曲池﹑絕骨。

女子漏下惡血﹐凡事不調﹐或暴崩不止﹐多下水漿之物﹐灸足太陰脾經中血海穴二七壯或三七壯﹐立已。經水過多﹐其色瘀黑﹐甚者崩下﹐吸吸少气﹐臍腹冷極﹐則汗出如雨﹐尺脈微小﹐灸關元百壯﹐穴在臍下正中三寸。

醫案

《儒門事親》曰﹕孟官人母年五十餘歲﹐血崩一載﹐僉曰澤蘭丸﹑黑神散﹑保安丸﹑白薇散補之不效。戴人見之曰﹕天癸已盡﹐本不當下血﹐蓋血得熱而流散﹐非寒也。夫女子血崩﹐多因大悲哭﹐悲甚則肺葉布﹐心系爲之急﹐血不禁而下崩。《內經》曰﹕陰虛陽搏謂之崩。陰脈不足﹐陽脈有餘﹐數則內崩﹐血乃下流﹐舉世以虛損治之﹐莫有知其非者﹐可服大劑。大劑者黃連解毒湯是也。次以香附子二兩炒﹐白芍藥二兩焙﹐當歸一兩焙﹐三味同爲細末﹐水調下﹔又服檳榔丸﹐不數日而安。

西園公治一婦人年六十二歲﹐血崩不止﹐投黃連解毒湯四貼後﹐服涼膈散合四物六貼卽愈。此婦因悲哀太過則心系急﹐肺布葉舉﹐而上焦不通﹐熱气在中﹐血走而崩﹐故效。

《李杲十書》曰﹕丁未仲冬郭大方來﹐說其妻經水暴崩不止﹐先曾損身失血﹐自後一次縮一二日而始來﹐今次則不止﹐其人心窄﹐性急多驚﹐以余料之﹐必因心气不足﹐飲食不節得之。大方曰﹕無也。乃到彼﹐診得掌中寒﹐脈沈細而緩﹐問而沈數﹐九竅微有不利﹐四肢無力﹐上喘气短促﹐口鼻气皆不調﹐果有心气不足﹐脾胃虛弱之證﹐胃脘當心而痛﹐左脇下縮急有積﹐當臍有動气﹐腹中鳴﹐下气﹐大便難﹐虛證極多﹐不能盡錄﹐宜先治其本﹐余證可以皆去。安心定志﹐鎭墜其經﹐調和脾胃﹐大益元气﹐補其血脈﹐今養其神﹐以大熱之劑﹐去其冬寒凝在皮膚內﹐少加去命門相火之藥﹐不令四肢痿弱。黃連一分﹐生地三分﹐炒神曲﹑橘皮﹑桂枝各五分﹐艸豆蔻仁六分﹐黃芪﹑人參﹑麻黃不去節各一錢﹐當歸身一錢五分﹐杏仁五个另研如泥﹐共﹝口父﹞咀﹐作二服﹐水二大盞半﹐煎麻黃令沸去沫﹐煎至二盞﹐入諸藥。同前至一大盞﹐於巳午之間﹐食消盡服之﹐一服立止。其胃脘痛﹐乃胃上有客寒﹐與大熱藥﹐艸豆蔻丸一十五丸﹐白湯送下﹐其痛立止。再與肝之積藥﹐除其積之根源而愈。

一婦人經候凝結﹐黑血成塊﹐左廂有血瘕﹐水泄不止﹐谷有時不化﹐後血塊暴下﹐並水俱作﹐是前後二陰有形血脫竭於下旣久﹐經候猶不調﹐水泄日見三兩行﹐食罷煩心﹐飲食減少﹐甚至瘦弱。東垣老人曰﹕夫聖人治病﹐必本四時升降浮沈之理﹐權變之宜﹐必先歲气﹐無伐天和﹐無勝無虛﹐遺人夭殃﹐無致邪﹐無失正﹐絕人長命。故仲景云﹕陽盛陰虛﹐下之則愈﹐汗之則死﹔陰盛陽虛﹐汗之卽愈﹐下之則死。大抵聖人立法﹐且如升陽或發散之劑﹐是助春夏之陽气令其上升﹐乃瀉秋冬收藏殞殺寒涼之气﹐此病是也﹐當用此法治之﹐升降浮沈之至理也。天地之气以升降浮沈乃從四時﹐如始病不可逆之。故經云﹕順天則昌﹐逆天則亡。可不畏哉﹗夫人之身﹐亦有四時﹐天地之气﹐不可止認在外﹐人體亦同天地也。今經漏不止﹐是前陰之气血已脫下矣。水泄又數年﹐是後陰之气血下陷以脫矣。後陰者﹐主有形之物也。前陰者﹐精气之戶。下竭﹐是病人周身之气血﹐常行秋冬之令﹐陰主殺﹐此等收藏之病是也。陽生陰長﹐春夏是也。在人之身﹐令气升浮者﹐穀气上行是也。旣病人周身血气皆不生長﹐穀气又不勝﹐其肌肉消少﹐是兩儀之气俱將絕矣。旣下元二陰俱脫﹐气血將竭﹐假令當時熱證﹐今下焦久脫﹐占爲寒矣。此病久沈久降﹐寒濕大勝﹐當急救之。瀉寒以熱﹐除濕以燥﹐大升大舉﹐以助生長﹐補養气血﹐不致偏竭。聖人立治之法﹐旣濕气大勝以所勝治之﹐助甲風木上升是也。故經云風勝濕﹐是以所勝平之也。當先調和胃气﹐次用白朮之類以燥其濕而滋元气﹔如其不止﹐後用風藥以勝濕。此便是大升大舉﹐以助春夏二濕之久陷下之至治也。

宣徳侯經歷家人病崩漏﹐醫莫能效。切脈之後﹐且以紙疏其證﹐至四十餘種﹐爲制調經升陽除濕湯療之﹐明日而十減其八﹐前後五六日良愈。

《醫學正傳》曰﹕一老婦人年五十三歲﹐血崩久不止﹐諸藥不效。余以橡斗﹑蒼耳艸根二物燒存性﹐用四物湯如白芷﹑茅花﹑漧薑煎湯調服。

《薛氏醫案》曰﹕大尹王天成之內﹐久患崩﹐自服四物涼血之劑﹐或作或輟﹔因怒發熱﹐其血不止﹐服前藥不應﹔乃主降火﹐更加脇腹大痛﹐手足俱冷。余曰﹕此脾胃虛寒所致。先用附子理中湯﹐體熱痛止﹔又用濟生歸脾﹑補中益气二湯﹐血崩頓愈。若泥痛無補法則誤矣。

錦衣楊永興之內患崩證﹐過服寒涼之劑﹐其證益甚﹐更加肚腹痞悶﹐飲食不入﹐發熱煩躁﹐脈洪大而虛。余曰﹕此脾經气血虛而發躁也。當急用八珍湯加炮姜以補溫之﹐緩則不救。不信﹐乃服止血降火之劑﹐虛證蜂起﹐始信餘言﹐緩不及治矣。

一婦人面黃或赤﹐覺腰間或臍下作痛﹐四肢困倦﹐煩熱不安﹐經行先發寒熱﹐兩肋如束﹐血湧如崩﹐此脾胃虧損﹐元气下陷﹐與相火濕熱所致﹐用補中益气加防風﹑芍藥﹑炒黑黃蘗﹐間以歸脾湯調補而血始歸經。

一婦人因怒崩血久不已﹐面靑黃而或赤﹐此肝木制脾土而血虛﹐用小柴胡合四物﹐淸肝火﹐生肝血﹔又用歸脾補中二湯﹐益脾气﹐生肝血而瘥。此證若因肝經風熱而血不寧者﹐防風爲丸﹐以兼証之藥煎送。或肝經火動而血不寧者﹐炒條芩爲丸﹐以兼証之藥煎送。若瘀血爲患﹐用五靈脂爲末﹐燒鐵器焠酒調服﹐無不效者。

一婦人飲食後﹐因怒忽患血崩﹐四肢逆冷﹐抽搐口噤﹐如發痙然﹐吐痰如湧﹐灌以二陳﹑柴胡﹑山梔﹑枳殼﹐吐出酸味﹐神思稍醒。藥止﹐次日進薄粥少許﹐但乳脇脹痛﹐寒熱欲嘔﹐四肢倦怠。余以爲悉屬肝火熾盛﹐致脾气不能運化﹐先用六君﹑柴胡﹑山梔﹑釣藤鉤﹐諸證頓退。惟四肢不遂﹐血崩如初﹐或又以爲肝火未息﹐欲投淸肝涼血之劑。余以爲肝脾气血俱弱﹐先用補中益气湯培其脾土而血气歸經﹐又用四物﹑參﹑朮﹑柴胡養肝和筋而四肢便利。

婦人久患血崩﹐肢體消瘦﹐飲食到口則聞腥臊﹐口出淸液﹐每食少許﹐腹中作脹﹐此血枯之證﹐肺肝脾胃虧損之患﹐用八珍湯﹑鰞鰂骨丸兼服﹐兩月而經行﹐百餘劑而安。

一婦人血崩兼心痛三年矣﹐諸藥不應﹐每痛甚﹐虛證悉具﹐面色痿黃。余曰﹕心主血﹐蓋因去血過多﹐心無所養﹐以致作痛﹐宜用十全大補湯﹐參﹑朮倍之。三十餘劑稍愈﹐百餘劑痊愈。

一婦人年六十有四﹐久鬱怒﹐頭痛寒熱﹐春間乳內時痛﹐服流气飲之類益甚﹐不時有血如經行﹔又因大驚恐﹐飲食不進﹐夜寐不寧﹐此因髙年去血過多﹐至春無以生發﹐肝木血虛火燥﹐所以至晚陰旺則發。經云﹕肝藏魂﹐魂無附﹐故不能寐。先以逍遙散加酒炒黑龍膽艸一錢﹐山梔一錢五分﹐二劑腫痛頓退﹐又二劑而全消﹔再用歸脾湯加炒梔﹑貝母﹐諸證悉愈。

表弟方健甫內五十歲﹐辛丑患血崩﹐諸藥罔效。壬寅八月﹐身熱體痛﹐頭運涕出﹐吐痰少食﹐眾作火治﹐展轉發熱﹐絕粒數日。余診之曰﹕脾胃久虛﹐過服寒藥﹐中病未已﹐寒病復起。逐用八味丸料一服﹐翌早隨索粥數匙﹔再服食倍﹐熱減痛止﹐乃服八味丸而愈。癸卯秋﹐因勞役憂怒﹐甲辰夏﹐病復作﹐胸飽發熱﹐脊痛腰疼﹐神气怫郁﹐或作內傷﹐或作中暑﹐崩血便血﹐煩渴引飲﹐粒米不進﹐昏憒時作﹐脈洪大﹐按之微弱﹐此無根之火﹐內虛寒而外假熱也﹐以十全大補加附子一劑﹐隨食粥三四匙﹐崩血漸減﹔日服八味丸﹐始得全愈。

一婦人性急﹐每怒﹐非太陽耳項喉齒胸乳作痛﹐則胸滿吞酸﹐吐瀉少食﹐經漏不止﹐此皆肝火之證。肝自病則外證見﹐土受克則內證作。若自病見﹐用四物加白朮﹑茯苓﹑柴胡﹑炒梔﹑炒龍膽﹔若內證作﹐用四君子加柴胡﹑芍藥﹑神曲﹑吳茱萸炒過黃連。諸證漸愈﹐惟月經漏下不止﹐是血分有熱﹐脾气尙虛﹐以逍遙散倍用白朮﹑茯苓﹑陳皮﹐又以補中益气加酒炒芍藥兼服而調。

《證治準繩》曰﹕一婦人年逾四十﹐形色蒼紫﹐忽病血崩﹐醫用涼血或用止濇﹐俱罔效。汪石山診之﹐六脈皆沈濡而緩﹐按之無力﹐曰﹕此气病﹐非血病也。當用甘溫之劑健脾理胃﹐使胃气上騰﹐血循經絡﹐則無復崩矣。遂用補中益气湯多加參﹑芪﹐兼服參苓白朮散﹐果愈。

一老婦人血崩不止﹐流漓不絕﹐滿牀皆血﹐起牀不得者三月矣﹐腹滿如孕。余作虛挾痰積污血治之﹐用四物四兩﹐參﹑朮各一兩﹐甘艸半兩以治虛﹔香附三兩﹐半夏一兩半﹐茯苓﹑陳皮﹑枳實﹑縮砂﹑延胡各一兩以破痰積污血。分二十貼﹐每貼煎加榦荷葉﹑側柏葉湯﹐再煎服之﹐服盡良愈﹐今再不發﹐神效。

一婦人年五十以上﹐經斷七年﹐忽然經行﹐遂成崩漏﹐發熱腹痛﹐兩月不瘥。余診其脈虛細疾數﹐余曰﹕此乃陰虛所致﹐宜服熟附丸﹐後果愈。

王禦醫直夜﹐有一宮女血如山崩﹐其時暑月﹐藥笥中只有大順散兩貼﹐以冷水調服﹐旋卽奏效。以此知醫者要在權變也。

