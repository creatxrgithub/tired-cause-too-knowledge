古今圖書集成醫部全錄卷二百九十九

瘟疫門

黃帝素問

陰陽應象大論

冬傷於寒﹐春必病溫。

【注乃重陰而變陽病也。】

夫精者身之本也﹐故藏於精者﹐春不病溫。

【注能藏其精﹐則血气內固﹐邪不外侵﹐故春不病溫。】

水熱穴論

帝曰﹕人傷於寒而傳爲熱﹐何也﹖岐伯曰﹕夫寒甚則爲熱也。

【注寒極生熱﹐是熱生於寒也。】

中藏經【漢華佗】

死脈

溫病﹐三四日未汗﹐脈太疾者死。

溫病﹐脈細微而往來不快﹐胸中閉者死。

溫病發熱甚﹐脈反小者死。

溫病甚﹐脈往來不調者死。

溫病腹中痛﹐下痢者死。

溫病汗不出﹐出不至足者死。

活人書【宋朱肱】

溫疫

一歲之中﹐長幼疾狀多相似﹐此名溫疫也。四時皆有不正之气。春夏亦有寒淸時﹐秋冬或有暄暑時。人感疫厲之气﹐故一歲之中﹐病無長少﹐率相似者﹐此則時行之气﹐俗謂之天行是也。老君神明散﹑務成子螢火圓﹑聖散子﹑敗毒散。若春應暖而淸气折之則責邪在肝﹐夏應暑而寒气折之則責邪在心﹐秋應涼而反大熱抑之則責邪在肺﹐冬應寒而反大溫抑之則責邪在腎。仲景云﹕冬溫之毒﹐與傷寒大異。蓋傷寒者﹐傷寒气而作﹔冬溫者﹐感溫气而作﹔寒疫者﹐暴寒折人﹐非觸冒之過。其治法不同﹐所施寒熱溫涼之劑亦異﹐不可拘以日數﹐發汗吐下﹐隨證施行。要之﹐治熱以寒﹐溫而行之﹔治溫以淸﹐冷而行之﹔治寒以熱﹐涼而行之﹔治淸以溫﹐熱而行之。以平爲期﹐不可以過﹐此爲大法。

溫病

夏至已前﹐發熱惡寒﹐頭疼身體痛﹐其脈浮緊﹐此名溫病也。冬傷於寒﹐輕者夏至巳前發爲溫病﹐蓋因春溫暖之气而發也。治溫病與冬月傷寒﹑夏月熱病不同﹐蓋熱輕故也。升麻湯﹑解肌湯﹑柴胡桂枝湯﹐最良。熱多者﹐小柴胡湯主之﹔不渴外有微熱者﹐小柴胡加桂枝也﹔嗽者﹐小柴胡加五味子也。或煩渴發熱﹐不惡寒與虛煩者﹐並竹葉石膏湯﹐次第服之。麻黃﹑桂枝﹑大靑龍﹐惟西北二方﹐四時行之﹐無有不驗。若江淮間地偏暖處﹐惟冬月及正初乃可用正方﹐自春末至夏至已前﹐桂枝﹑麻黃﹑大靑龍內﹐宜加減也。

儒門事親【元張從政】

立諸時气解利禁忌式

春之溫病﹐夏之熱病﹐秋之瘧及痢﹐冬之寒气及咳嗽﹐皆四時不正之气也﹐總名之曰傷寒。人之勞役辛苦者﹐觸冒此四時風寒暑濕不正之气﹐遂成此疾。人之傷於寒也﹐熱郁於內﹐淺則發早爲春溫。若春不發而重感於暑﹐則夏爲熱病﹔若夏不發而重感於濕﹐則秋變爲瘧痢﹔若秋不發而重感於寒﹐則冬爲傷寒。故傷寒之气最深。然而傷寒及溫熱﹐但發必先發熱惡寒﹐頭項痛腰脊彊者﹐一日在太陽經故也。《內經》中𨿽言一日太陽者﹐傳受常也。亦有太陽證至了不傳者﹐止可汗之﹐如升麻湯﹑解肌湯﹑敗毒散﹑五積散之類﹐發散則愈也。蓋病人熱甚﹐更以辛溫﹐則病必轉加。今代劉河間先生自制辛涼之劑﹐以通聖﹑益元散相合﹐各五七錢﹐水一中碗﹐入生薑十餘片﹐蔥須頭二十餘根﹐豆豉一撮﹐同煎至五七沸﹐去滓﹐分作二服﹐先以多半服之﹐頃以釵股於喉中探引﹐盡吐前藥。因其一湧﹐腠理開發﹐汗出周身。復將余藥溫熱而服之﹐仍以酸酢辛辣漿粥投之﹐可以立愈。解利傷寒濕溫熱病﹐治法有二。天下少事之時﹐人多靜逸﹐樂而不勞﹐諸靜屬陰﹐𨿽用溫劑解表發汗﹐亦可獲愈。及天下多故之時﹐熒惑失常﹐師旅數興﹐饑饉相繼﹐賦役旣多﹐火化大擾﹐屬陽﹐內火又侵﹐醫者不達時變﹐猶用辛溫﹐玆不近於人情也。止可用劉河間辛涼之劑。三日以裏之證﹐十痊八九。予用此藥四十餘年﹐解利傷寒溫熱中暑伏熱﹐莫知其數﹐非爲衍也﹐將以證後人之誤用藥者也。予嘗見世醫用升麻﹑五積﹐解利傷寒溫疫等病﹐往往發狂譫語﹐衄血泄血﹐喘滿昏瞀﹐懊憹悶亂勞復﹐此數證非傷寒便有此狀﹐皆由辛溫之劑解之不愈﹐而熱增劇以至然也。凡解利傷寒時气疫疾﹐當先推天地寒暑之理﹐以人參之。南陲之地多熱﹐宜辛涼之劑解之﹔朔方之地多寒﹐宜辛溫之劑解之。午未之月多暑﹐宜辛涼解之﹔子丑之月多凍﹐宜辛溫解之。少壯气實之人﹐宜辛涼解之﹔老耄气衰之人﹐宜辛溫解之。病人因冒寒食冷而得者﹐宜辛溫解之﹔因勞役冒暑而得者﹐宜辛涼解之。病人稟性怒急者﹐可辛涼解之﹔病人稟性和緩者﹐可辛溫解之。病人兩手脈浮大者﹐可辛涼解之﹔兩手脈遲緩者﹐可辛溫解之。如是之病﹐不可一槪而用。偏熱寒涼及與辛溫﹐皆不知變通者。夫地有南北﹐時有寒暑﹐人有衰旺﹐脈有浮沈﹐劑有溫涼﹐服有多少﹐不可差元。病人禁忌﹐不可不知。昔有人春月病瘟﹐三日之內﹐以驢車載百餘里﹐比及下車﹐昏瞀不知人﹐數日而殂。又有人飲酒過傷﹐內外感邪﹐頭痛身熱﹐狀如傷寒﹐三四日間﹐以馬馱還家六七十里﹐到家百骨節皆痛﹐昏憒而死。此余親睹。若此之類﹐不容更述。假如瘟病﹑傷寒﹑熱病﹑中暑﹑冒風﹑傷酒﹐愼勿車載馬馱﹐搖撼頓挫﹐大忌。夫動者火之化﹐靜者水之化也。靜爲陰﹐動爲陽。陽爲熱﹐陰爲寒。病已內擾﹐又復外擾﹐是爲重擾。柰人之神﹐詎能當之﹖故遠行得疾者﹐宜舟泛牀擡﹐無使外擾﹐故病不致增劇。又若傷寒時气瘟病﹐嘗六七日之間不大便﹐心下堅硬﹐腹脇緊滿﹐止可大小承气湯下之。其腸胃積熱﹐愼勿用巴豆﹑杏仁性熱大毒之藥﹐𨿽用一二丸下之﹐利五七行﹐必反損陰气﹐涸枯津液﹐燥熱轉增﹐發黃譫語﹐狂走斑毒﹐血泄悶亂﹐輕者爲勞復﹐重者或至死﹐間有愈者幸矣﹐不可以爲法。故傷寒新愈之人﹐愼勿食豬魚雜果﹐釅酒濕面﹐及沐浴房室事。如犯﹐病必再發。愛其身者不可不愼。又如正二三月﹐人气在上﹐瘟疫大作﹐必先頭痛或骨節疼﹐與傷寒﹑時气﹑冒暑﹑風濕及中酒之人﹐其狀皆相類﹐愼勿便用巴豆大毒之藥治之。元光春﹐京師翰林應泰李屏山得瘟疫證﹐頭痛身熱﹐口漧﹐小便赤濇。渠素嗜飲﹐醫者便與酒癥丸﹐犯巴豆﹐利十餘行。次日頭痛諸病仍存﹐醫者不識﹐復以辛溫之劑解之﹐加之臥於暖炕﹐彊食蔥酢湯﹐圖獲一汗﹐豈知種種客熱﹐疊發並作﹐目黃斑生﹐潮熱血泄﹐大喘大滿﹐後𨿽有承气下之者﹐已無及矣。至今議者紛紛﹐終不知熱藥之過﹐往往獨歸罪於承气湯。用承气湯者﹐不知其病已危﹐猶復用藥﹐學經不明故也。良可罪也。然議者不歸罪於酒癥丸者﹐亦可責也。夫瘟證在表不可下﹐況巴豆之丸乎﹖巴豆不已﹐況復發以辛溫之劑乎﹖必有仲尼﹐方明公冶長之非罪。微生髙之非直﹐終不肯以數年之功﹐苦讀《內經》﹐但隨眾好惡爲之毀譽﹐若此者皆妄議者也。不眞知其理﹐遽加毀譽﹐君子之所不取。以予論之﹐凡傷寒之气有六禁﹕初病之時﹐甚似中酒傷食者﹐禁大下之﹐一禁也。當汗之時﹐宜詳時之寒暑﹐用衾衣之厚薄﹐禁沐浴之火炕﹐重被熱粥燔鍼﹐二禁也。當汗之時﹐宜詳解脈之遲數用辛涼之劑﹐禁妄用熱藥﹐三禁也。當下之時﹐宜審詳證下之藥﹐禁巴豆﹑銀粉丸方﹐四禁也。遠來之病人﹐禁車載馬馱﹐五禁也。大汗之後﹐禁雜食嗜欲﹐憂思作勞﹐六禁也。故凡有此者﹐宜淸房涼榻﹐使不受客熱之邪﹔明窗皓室﹐使易見斑出黃生之變。病者喜食涼則從其涼﹐喜食溫則從其溫。淸之而勿擾﹐休之而勿勞。可辛溫則辛溫解之﹐可辛涼則辛涼解之。所察甚微﹐無拘彼此。欲水之人﹐愼勿禁水。但飲之後﹐頻與按摩其腹﹐則心下自動。若按摩其中脘﹐久則必痛﹐病人獲痛﹐復若有水結﹐則不敢按矣。正當禁而不禁者﹐輕則危﹐重則死。不當禁而禁者﹐亦然。

丹溪心法【元朱震亨】

瘟疫證治

瘟疫﹐眾人一般病者﹐是又謂之天行時疫。治有三法﹐宜補宜散宜降。熱甚者﹐加童便三酒鍾。

大頭天行病﹐此爲濕气在髙巓之上﹐切勿用降藥。

冬溫爲病﹐非其時而有其气也。冬時嚴寒﹐君子當閉藏而反發泄於外﹐專用補藥而帶表藥﹐如補中益气之類。

全生集【明陶華】

大頭傷風

大頭者﹐一曰時毒﹐一曰疫毒。蓋天行疫毒之气﹐人感之而爲大頭傷風也。若先發於鼻額紅腫﹐以至面目盛腫不開﹐並額上面部焮赤而腫者﹐此屬陽明也。或壯熱气喘﹐口漧舌燥﹐或咽喉腫痛不利﹐脈來數大者﹐普濟消毒飲主之。內熱甚者﹐通聖消毒飲。若發於耳之上下前後﹐並頭角紅腫者﹐此屬少陽也。或肌熱日晡潮熱﹐往來寒熱﹐口苦咽漧﹐目疼脇滿﹐宜小柴胡加天花粉﹑羌活﹑荊芥﹑連翹﹑芩﹑連主之。若發於項上﹐並腦後項下﹐及目後赤腫者﹐此屬太陽也﹐宜荊防敗毒散主之。若三陽俱受﹐邪並於頭面耳目鼻者﹐以普濟消毒飲﹐外用淸涼救苦散敷之。大抵治法不宜太峻﹐峻攻則邪气不伏﹐而反攻內﹐必傷人也。且頭面空虛之分﹐旣著空處﹐則無所不至也。治法當先緩後急﹐則邪伏也。先緩者﹐宜退熱消毒﹐虛人兼扶元气。胃气弱食少者﹐兼助胃气。候其大便熱結﹐以大黃下之﹐拔其毒根。此先緩之法也。蓋此毒﹐先腫鼻﹐次腫於耳﹐從耳至頭﹐上絡後腦﹐結塊則止﹐不散必成膿也。

時气

時气者﹐乃天時暴厲之气﹐流行人間﹐凡四時之令不正者﹐則有此气行也。若春應溫而反寒﹐夏應熱而反涼﹐秋應涼而反熱﹐冬應寒而反溫﹐此時行不正之气也。邪傷眞气﹐若近穢气而傷眞气﹐正如墻壁不固﹐賊乃敢入。若正气旣盛﹐邪气難侵矣。其病勢與傷寒相類。蓋傷寒因寒而得之﹐時气乃感疫厲之气而得之﹐不可與傷寒同治﹐惟發散之藥則同矣。凡發散湯劑﹐春感寒﹐邪在肝﹐升麻葛根湯。夏感涼﹐邪在心﹐調中湯。秋感熱﹐邪在肺﹐蒼朮白虎湯。冬感溫﹐邪在腎﹐葳蕤湯。其瘟疫敗毒散﹐若表不愈者﹐用羌活沖和湯﹑正气散﹑沖和羌活散﹑芎蘇散﹐選而用之。

瘟疫

經曰﹕陽脈濡弱﹐陰脈弦緊﹐更遇瘟气﹐變爲瘟疫也。此先因傷寒﹐前熱未除﹐更感時行瘟气﹐而爲瘟疫﹐治之當與瘟瘧同也。

寒疫

寒疫者﹐乃天之暴寒爲病也。四時之中﹐天令忽有暴寒之作﹐若感冒卽病者﹐名曰寒疫也﹐其證與正傷寒同﹐但暴寒爲輕耳。若病初起﹐頭疼發熱﹐憎寒拘急﹐或吐逆惡心﹐中脘痞滿﹐或飲食停畱不化﹐或腹中作痛。未發熱者﹐宜藿香正气散加減治之﹔若已發熱者﹐十味芎蘇散汗之﹔若身痛骨節疼發熱者﹐羌活沖和湯加紫蘇主之。若有汗﹐不可再發汗﹐宜加減沖和湯主之。若邪熱不解﹐傳入裏變證者﹐宜從正傷寒條內治之。

醫學入門【明李梴】

疫癘

疫疾如有鬼癘相似﹐故曰疫癘﹐又曰時气。春應暖而反淸﹐夏應熱而反涼﹐秋應涼而反大熱﹐冬應寒而反大溫﹐非其時而有其气﹐凡感之者﹐卽發頭疼身痛寒熱﹐一方長幼﹐病皆相似。治與傷寒微異者﹐春淸責肝﹐升麻葛根湯﹔夏熱責心﹐二香散調中湯﹔秋濕責肺﹐白虎加蒼朮湯﹑茵陳五苓散﹔冬寒責腎﹐萎蕤湯﹑甘桔湯。土旺四季﹐隨經取之。治與傷寒同者﹐表證敗毒散﹐半表證小柴胡湯﹐裏證大柴胡湯。挾內傷者﹐宜補宜散宜降﹐人中黃丸是也。經曰﹕疫气不拘於診﹐更當於運气求之。凡入疫家用麻油服之﹐或紙撚蘸麻油﹐並雄黃朱砂末﹐探入耳鼻內﹐最能避穢毒之气﹐徧滿鄕村﹐兼用如意丹亦妙。

經曰﹕春气溫和﹐夏气暑熱﹐秋气淸涼﹐冬气冷冽。以傷寒爲毒者﹐以其最成殺厲之气也。其有傷於四气﹐畱在何經而發何病﹖大槪春傷於風﹐夏必飧泄﹔夏傷於暑﹐秋必瘧痢﹔秋傷於濕﹐冬必咳嗽﹔冬傷於寒﹐夏必痎瘧。痎者﹐二日一發﹔瘧者﹐一日一發。秋傷於濕病咳嗽者﹐及冬風寒相搏﹐痰涎生而爲咳嗽。冬傷於寒病痎瘧者﹐及春溫气相搏﹐變爲溫病。是四時正气﹐亦能愆期而發﹐皆因發動之時﹐逆推致病之源。非受傷之時﹐預擬今日之病﹐故有久而消散不成病者﹐豈可執一論哉﹖但稍覺气淫於內﹐心腹不快者﹐不換金正气散加減以正胃气。

寒疫

春分至秋分暴寒曰寒疫﹐非冬月傷寒比也。三月四月﹐或有暴寒﹐陽气尙弱﹐爲寒所折﹐病熱猶輕﹔五月六月﹐陽气已盛﹐爲寒所折﹐病熱則重﹔七月八月﹐陽气已衰﹐爲寒所折﹐病熱亦微。傷之者﹐其病與溫暑相似而治則殊者﹐蓋溫暑伏寒自內而發﹐寒疫自外而入﹐宜調中湯爲主﹐隨時气候寒熱輕重﹐而以辛涼辛溫之藥加減。蓋折者﹐折抑陽气郁而爲熱也﹐感之輕而陽气不爲所折﹐未至發熱者﹐當於感冒藥中求之。

春三四月間暴熱傷之者﹐亦名溫病。傷寒汗下﹐過經不解者﹐亦名溫病。但當隨各經見證治之﹐皆不宜汗下。暴溫﹐梔子升麻湯﹑九味羌活湯。過經和解﹐參胡芍藥湯。

醫貫【明趙獻可】

溫病論

夫傷寒二字﹐蓋冬時嚴寒而成殺厲之气﹐觸冒之而卽時病者﹐乃名傷寒。不卽發者﹐寒毒藏於肌膚﹐至春變爲溫病﹐至夏變爲暑病。暑病者﹐熱極重於溫也。旣變爲溫﹐則不得復言其爲寒﹐不惡寒而渴者是也。此仲景經文也。其麻黃﹑桂枝爲卽病之傷寒設﹐與溫熱何與﹖受病之源𨿽同﹐所發之時則異﹐仲景治之﹐當別有方﹐緣皆遺失而無徵﹐是以各家議論紛紛﹐至今未明。劉守眞謂欲用麻黃﹑桂枝﹐必加涼藥於其中﹐以免發黃之病。張子和六神通解散﹐以石膏寒藥中加麻黃﹑蒼朮﹐皆非也。蓋麻黃﹑桂枝辛熱﹐乃冬月表散寒邪所宜之藥﹐不宜用於春夏之時﹐陶氏欲以九味羌活湯﹐謂一方可代三方﹐亦非也。羌活湯﹐易老所制之方﹐乃治感四時不正之气﹐如春宜溫而反寒﹐夏宜熱而反溫﹐秋宜涼而反熱﹐冬宜寒而反溫﹐又有春夏秋三時爲暴寒所折﹐𨿽有惡寒發熱之證﹐不若冬時肅殺之气爲甚﹐故不必麻黃﹑桂枝以散寒﹐惟宜辛涼之藥﹐通內外而解之。況此方須按六經加減之法﹐不可全用也。不若逍遙散爲尢妙﹐眞可一方代三方也。然則欲治溫病者將如何﹖余有一法﹐請申而明之。經曰﹕不惡寒而渴者是也。不惡寒則知其表無寒邪矣﹐曰渴則知腎水漧枯矣。蓋緣其人素有火者﹐冬時觸冒寒气﹐𨿽傷而亦不甚﹐惟其有火在內﹐寒亦不能深入﹐所以不卽發而寒气伏藏於肌膚﹐自冬至三四月﹐歷時旣久﹐火爲寒郁於中亦久﹐將腎水熬煎枯竭。蓋甲木陽木也﹐借癸水而生﹐腎水旣枯﹐至此時彊木旺﹐無以爲發生滋潤之本﹐故發熱而渴﹐非有所感冒也。海藏謂新邪喚出舊邪﹐非也。若復有所感表﹐又當惡寒矣。予以六味地黃滋其水﹐以柴胡辛涼之藥舒其木郁﹐隨手而應﹐此方活人者多矣。予又因此而推廣之。凡冬時傷寒者﹐亦是郁火證。若其人無火﹐則爲直中矣。惟其有火﹐故由皮毛而肌肉﹐肌肉而腑臟。今人皆曰寒邪傳裏﹐寒變爲熱。旣曰寒邪﹐何故入內而反爲熱﹖又何爲而能變熱耶﹖不知卽是本身中之火﹐爲寒所郁而不得泄﹐一步反歸一步﹐日久則純熱而無寒矣。所以用三黃解毒﹐解其火也。升麻葛根卽火郁發之也﹐三承气卽土郁則奪之﹐小柴胡湯木郁達之也。此理甚簡而易﹐只多了傳經六經諸語﹐支離多歧。凡雜證有發熱者﹐皆有頭疼項彊﹐目痛鼻幹﹐脇痛口苦等證﹐何必拘爲傷寒﹐局傷寒方以治之也。予於冬月正傷寒﹐獨麻黃﹑桂枝二方作寒郁治﹐其餘俱不惡寒者作郁火治﹐此不佞之創論也﹐聞之者孰不駭然吐舌。及閱虞天民《醫學正傳》傷寒篇云﹕有至人傳曰﹐傳經傷寒是郁病﹐余見之﹐不覺竊喜﹐以爲先得我心之同然。及考之《內經》﹐帝曰人傷於寒而傳爲熱何也﹖岐伯曰寒气外凝內郁之理﹐腠理堅致﹐元府閉密﹐則气不宣通﹐濕气內結﹐中外相薄﹐寒盛熱生﹐故人傷於寒﹐轉而爲熱﹐汗之則愈﹐則外凝內郁之理可知。觀此而予以傷寒爲郁火者﹐不爲無據矣。

景嶽全書【明張介賓】

論證

經曰﹕冬傷於寒﹐春必病溫﹐是溫病卽傷寒也。然傷寒有四時之不同﹐如冬感寒邪而卽病者﹐爲眞傷寒。其有寒毒內侵而未至卽病者﹐必待春溫气動﹐眞陰外越﹐再觸寒邪﹐其病則發。故至春犯寒則發爲溫病﹐至夏犯寒則發爲熱病﹐亦猶傷气者遇气則作﹐傷食者遇食則發﹐其義一也。然而傷寒瘟疫﹐多起於冬不藏精﹐及辛苦饑餓之人﹐蓋冬不藏精則邪气乘虛易入﹐而饑餓勞倦之流則受傷尢甚﹐故大荒之後﹐必有大疫﹐正爲此也。但此輩疫气旣盛﹐勢必傳染﹐又必於體質虛濁者﹐先受其气﹐以漸徧傳﹐則又有不待冬寒而病者矣。然此以冬寒主气之爲病也。至於客气變遷﹐歲時不同﹐故有冬行春令則應冷反溫﹐夏行冬令則應熱反冷﹐春秋皆然﹐是則非其時而有其气﹐壯者無恙﹐怯者受傷﹐是又不止冬寒﹐而運气不正之害﹐所當察而愼避者有如此。

瘟疫本卽傷寒﹐無非外邪之病。但染時气而病無少長率相似者﹐是卽瘟疫之謂。古人有云﹕瘟證因春時溫气而發﹐乃因郁熱自內而發於外﹐初非寒傷於表也﹐故宜用辛平之劑﹐治與正傷寒用麻黃者不同也。此說固若近理﹐而實有未必然者。蓋瘟疫若非表證﹐則何以必汗而後解﹖故余於前論中﹐謂其先受寒邪﹐再觸則發﹐誠理勢之確然也。但其時有寒熱﹐證有陰陽。治陽證熱證者﹐卽冬時亦可淸解﹔治陰證寒證者﹐卽春夏亦可溫散。謂宜因證因時者則可﹐謂非寒傷於表也則不可。

脈候

凡病傷寒瘟疫﹐脈洪大滑數﹐而數中兼緩者可治。脈洪大而緊數甚者危。脈𨿽浮大而按之無力者﹐宜補兼表。身𨿽熱而脈弱者﹐當以純補爲主﹐或微兼溫散。身大熱而脈見沈濇細小足冷者﹐難治。瘟病四五日﹐身熱腹滿而吐﹐脈來細而弦彊者﹐十二日死。瘟病二三日﹐頭痛腹滿脈直而疾者﹐八日死。瘟病八九日﹐頭身不痛﹐色不變而利不止﹐心下堅﹐脈不鼓﹐時或大者﹐十七日死。瘟病汗不出﹐或出不至下部者﹐死。瘟病下利腹中痛甚者﹐死。以上死證﹐言其略耳。諸所未盡﹐當於傷寒門參閱。

治法六要

自古傷寒治法﹐苦於浩渺﹐余自考索以來﹐畱心旣久﹐每臨編得其法﹐未必見其病﹐臨病見其證﹐未必合其方。可見病多變態﹐執滯難行﹐惟貴圓通而知其要耳。故余注《類經》﹐所列傷寒治要有六﹐曰汗補溫淸吐下﹐然亦但言其槪而未及其詳。今悉諸法於此﹐用補傷寒之未備者。倘欲求仲景心法﹐仍當閱傷寒本門﹐使能彼此參證﹐則綱舉目張﹐自有包羅貫串之妙﹐旣約且盡﹐而活人之要﹐當無出此。

汗有六要五忌

治傷寒之法﹐余已析其六要﹐而六要之外﹐又有五忌者﹐何也﹖蓋六法之中﹐惟汗爲主﹐正以傷寒之愈﹐未有不從汗解者。故法𨿽有六﹐汗實統之﹐而汗外五法﹐亦無非取汗之法也。然取汗以辛散﹐此固其常也。而何以五法皆能取汗﹖六要則已﹐又何以有五忌之辯也﹖蓋汗由液化﹐其出自陽﹐其源自陰。若肌膚閉密﹐營衛不行﹐非用辛散則元府不開而汗不出﹐此其一也。又若火邪內燔﹐血幹液涸﹐非用淸涼則陰气不滋而汗不出﹐此其二也。又若陰邪固閉﹐陽气不達﹐非用辛溫則凝結不開而汗不出﹐此其三也。又若營衛不足﹐根本內虧﹐非用峻補則血气不充而汗不出﹐此其四也。又若邪在上焦﹐隔遮陽道﹐不施吐湧則淸气不升而汗不出﹐此其五也。又若邪入陽明﹐胃气壅塞﹐不以通下則濁气不解而汗不出﹐此其六也。凡此者﹐皆取汗之道﹐是卽所謂六要也。何謂五忌﹖蓋一曰熱在表者﹐內非實火﹐大忌寒涼﹐寒則陰邪凝滯不散﹐邪必日深﹐陽必日敗﹐而汗不得出者死。二曰元气本弱﹐正不勝邪者﹐大忌消耗﹐尢忌畏補﹐消耗則正气日消﹐不補則邪气日彊﹐消者日消﹐甚者日甚﹐而必不能汗者死。三曰實邪內結﹐伏火內炎者﹐大忌溫補﹐溫則愈燥﹐補則愈堅﹐而汗不得出者死。四曰中虛气弱﹐並忌汗諸條者﹐大忌發散﹐散則气脫﹐气脫而汗不能出﹐气脫而汗不能收者死。五曰病非陽明實邪﹐並忌下諸條者﹐大忌通瀉﹐瀉則亡陰﹐陰虛則陽邪深陷﹐而汗不得出者死。是卽所謂五忌也。能知六要而避五忌﹐傷寒治法﹐盡於是矣。但假熱者多﹐眞熱者少﹐能察秋毫於疑似﹐非有過人之見者不能也。余之諄諄﹐其亦顒望於潛心者耳。

汗散法

凡傷寒瘟疫﹐表證初感﹐速宜取汗﹐不可遲也。故仲景曰﹕凡發汗服湯藥﹐其方𨿽言日三服﹐若病劇不解﹐當半日中盡三服。如服一劑﹐病證猶在﹐當復作本湯服之。至有不肯汗出者﹐服三劑乃解。若汗不能出者﹐死病也。此所謂汗不宜遲也。然取汗之法﹐又當察其元气病气之虛實。若忽爾暴病﹐表證已具而元气未虧者﹐但以辛平之劑直散之。若兼雜證﹐則當察其寒熱溫涼﹐酌宜而治﹐不得但知發散也。又若身𨿽大熱﹐表證全具﹐而脈見虛弱者﹐必不易汗。此卽當詳察補虛法酌而治之。若不知標本而槪行彊散﹐營竭則死。

傷寒之宜平散者﹐以其但有外證﹐內無寒熱﹐而且元气無虧也﹐宜以正柴胡飲爲主治。此外如十神湯﹑參蘇飲皆可酌用。若病在陽明者﹐宜升麻葛根湯。若感四時瘟疫而身痛發熱及煙瘴之气者﹐宜敗毒散﹐或荊防敗毒散。若病在三陽而頭痛鼻塞項彊﹐身痛咳嗽者﹐宜神朮散。若傷風兼寒而發熱咳嗽者﹐宜柴陳煎或金沸艸散﹐甚者小靑龍湯。

傷寒之宜溫散者﹐以其寒邪外盛而內無熱證﹐及元气無虧而气淸受寒者﹐皆可從溫直散之﹐宜二柴胡飲爲最當。若寒甚表實者﹐惟麻桂飲爲最妙﹐毋疑畏也。此外如五積散﹑麻黃湯﹑桂枝湯﹑小靑龍湯﹑葛根湯﹑聖散子之類﹐皆可酌用。

傷寒之宜涼散者﹐以其外熱裏亦熱﹐必脈證俱陽而煩渴喜冷﹐及元气彊實者﹐乃可兼涼兼散﹐宜一柴胡飲爲先﹐或九味羌活湯﹑柴葛解肌湯﹐甚者六神通解散﹐皆可酌用。若內外俱熱而或爲熱瀉者﹐宜柴芩煎。若表裏俱熱而兼斑疹者﹐宜柴葛煎。

傷寒之宜兼補兼散者﹐以營衛不足﹐血气不充也。用藥如用兵﹐兵進而糧餉不繼則兵復﹐攻病而元气不繼則病復。故治虛邪之宜散者﹐必當先本後末﹐此其最要者也。若寒邪在營﹐肝脾血少﹐而邪熱不退者﹐宜三柴胡飲或歸柴飲。若寒邪在衛﹐脾肺气虛﹐而表邪不解者﹐宜四柴胡飲。若脾胃气血不足﹐而邪熱不解者﹐宜五柴胡飲。若邪在半表半里﹐往來寒熱﹐而微見气虛者﹐宜小柴胡湯。若溫暑大熱大渴﹐津枯液涸﹐陰虛不能作汗者﹐宜歸葛飲。若寒邪深入﹐而陰中陽气不足﹐或背惡寒者﹐必難散解﹐非理陰煎不可。若中气大虛大寒﹐身熱惡寒﹐或大便溏泄而表邪不能解者﹐非大溫中飲不可。

補虛法

傷寒瘟疫﹐俱外侮之證﹐惟內實者能拒之。卽有所感﹐而邪不勝正﹐𨿽病無害。最畏者﹐惟內虛之人﹐正不勝邪﹐邪必乘虛深入﹐害莫大矣。故曰﹕傷寒偏死下虛人。且今人虛弱者多﹐彊實者少﹐設遇挾虛傷寒﹐而不知速救根本﹐則百無一生。故傷寒書曰﹕陽證得陰脈者死﹐正以陰脈卽虛證也。此欲辧之﹐惟脈爲主﹐而參以形證﹐自無失矣。蓋凡遇傷寒外熱等證﹐而脈見微弱浮空﹐舉按無力者﹐卽是虛證﹐最不易解﹐最不宜攻。𨿽欲發汗﹐汗亦難出﹐卽有微汗﹐亦不過彊逼膚腠之汗﹐而必非營衛通達之所化。若不顧虛實而逼之太甚﹐則中气竭而危亡立至矣。然治虛之法﹐須察虛實之微甚。若半虛者﹐必用補爲主而兼散其邪﹔若太虛者﹐則全然不可治邪而單顧其本﹐顧本則專以保命﹐命得不死則元气必漸復﹐或於七日之後﹐或十四日﹐甚者二十日之後﹐元气一勝﹐邪將不攻自潰﹐大汗至而解矣。欲知其兆﹐亦察其脈﹐但得弱者漸彊﹐小者漸大﹐弦者漸滑﹐緊者漸緩﹐則大汗將通﹐吉期近矣。凡用補之法﹐但當察其胸膈何如。若胸腹多滯者﹐未可補﹔年壯气實者﹐未可補。若气本不實﹐而胸腹無滯﹐則放膽用之。又若內無熱邪﹐而素宜用溫﹐其或气有難行者﹐則必兼暖胃而後可。蓋補得暖而愈行﹐邪得暖而速散﹐切不可雜用消耗寒涼﹐以分溫補之力。其或初感寒邪﹐但見脈證眞虛﹐邪不易散等證﹐則人參﹑熟地之類﹐開手便當速用﹐愈早愈妙。若或遲疑﹐則縱寇深入﹐反成難制﹐此治虛邪最善之法也。余用此法﹐活人多矣。嘗聞昧者有傷寒忌補之說﹐不知補者所以補中﹐是卽托裏之意。亦以寒邪如盜﹐其來在外﹔元气如民﹐其守在中。足民正所以彊中﹐彊中正所以禦外。保命元機﹐惟此一著﹐何爲補住邪气﹖庸妄誤人﹐莫此爲甚。余因再悉於此﹐用補傷寒治法之未備。漸用漸熟﹐方知其妙。自今而後﹐知必有不惑餘言而受余之生者﹐將無窮矣。

傷寒﹐精血素弱﹐或陰中陽气不足﹐脈細弱而惡寒者﹐必須大助眞陰﹐則陽從陰出﹐而表邪自可速解﹐惟理陰煎加柴胡﹑麻黃之類﹐或隨證加減用之爲最妙。若傷寒於七八日之後﹐脈數無力﹐神昏气倦﹐或躁擾不寧﹐散之不可﹐淸之不可﹐而邪不能解者﹐只宜理陰煎大劑與之﹐眞回生神劑也。若气血俱虛﹐而邪不能解﹐只宜平補者﹐以五福飲爲主﹐而隨證加減用之。或大補元煎﹐或六物煎﹐或十全大補湯﹐皆可用。若脾胃中气虛弱﹐而邪不能解者﹐宜四君子湯加減用之。若中气虛弱﹐脾寒或兼嘔惡而邪不解者﹐宜五君子煎﹑溫胃飲。若勞倦傷脾﹐寒邪內陷﹐身熱不退﹐當升散者﹐宜補中益气湯。若寒邪陷入﹐陰分血虛﹐不能外達﹐而當升散者﹐宜補陰益气煎。若陰虛發熱﹐面赤口渴煩躁﹐脈浮洪無力者﹐宜六味地黃湯大劑與之﹐一服可愈。凡中气虛寒表邪不解﹐或日久畏藥﹐或諸藥不效者﹐只宜獨參湯﹐或濃或淡﹐或冷或熱﹐隨其所好﹐時時代茶與之﹐連日勿間﹐使其營气漸復﹐則邪气漸退﹐大有回生之妙﹐毋忽之也。

傷寒用補之法﹐與用攻用散者不同﹐蓋攻散所以去實邪﹐其力峻﹐其效速。故凡用柴胡﹑麻黃之類﹐取效在一二三劑之間﹔用大黃芒硝之類﹐取效在一劑之間。此而不效﹐必其用之不善﹐不可多也。至若用補者﹐所以補虛﹐其力柔﹐其功緩﹐𨿽於一二劑見效者﹐亦多有之。若積勞積損﹐气血虛甚者﹐欲其復元﹐誠不易也。但察其服補無礙﹐或於脈證間略見相投﹐便是得補之力。故輕者二三劑﹐重者十餘劑﹐方得見功而汗出邪退以愈也。若不知此理﹐而但於一二劑間未見速效﹐則必致庸讒﹐起惑亂生而全功盡棄矣﹐此不可不深察也。

溫補法

凡治傷寒瘟疫宜溫補者﹐爲其寒邪凝滯﹐陽不勝陰﹐非溫不能行﹐非溫不能復也。如寒气在經者﹐以邪在表也﹐宜用溫散法﹐具如前。寒气在髒者﹐以陽气虛也﹐或宜溫補﹐或止溫中。然用溫之法﹐但察其外𨿽熱﹐而內無熱者﹐便是假熱﹐宜溫不宜涼也。病𨿽熱而元气虛者﹐亦是假熱﹐宜溫不宜涼也。眞熱者﹐誰不得而知之﹐惟假熱爲難辧耳。病假熱者﹐非用甘溫﹐熱必不退。矧眞寒者又在﹐不言可知。大都實證多眞熱﹐虛證多假熱。故治實者多宜用涼﹐治虛者多宜用溫。眞假不識﹐誤人不淺矣。又眞寒假熱之辧﹐則實亦有寒﹐實亦有熱﹐虛亦有寒﹐虛亦有熱。若謂實者皆熱﹐虛者皆寒﹐則鑿而謬矣。但實而寒者﹐只宜溫散﹐不必滋補﹔虛而熱者﹐只宜調補﹐最畏寒涼。蓋寒涼無生意而善敗元气﹐若以寒涼治虛證﹐則熱未必退﹐且暫用則或可﹐久則無不敗脾而危者。旣已病熱﹐又不宜寒﹐則總云假熱﹐本非過也。

傷寒發熱而命門陽虛﹐或惡寒﹐或身痛﹐或嘔或痢﹐脈弱气虛而表不能解者﹐必用大溫中飲或理陰煎。若傷寒身熱﹐心肺有寒﹐或嘔噦而咳﹐或腹滿而喘﹐止有寒邪而無虛者﹐宜小靑龍湯。若陰證傷寒﹐自利脈沈身痛發熱﹐腹痛厥逆﹐但有寒邪而元气無虛者﹐當用溫藥﹐宜四逆湯。若寒在太陰﹐腹痛吐利﹐或脹滿厥逆﹐脾胃虛寒﹐而邪有不解者﹐宜溫胃飲﹐或理中湯。若傷寒一二日﹐邪在太陽﹐或在少陰﹐背惡寒而表不解者﹐宜附子理陰煎﹐在仲景則用附子湯。若風寒在表﹐陰寒在裏﹐外爲身熱﹐而內則瀉利不能止﹐或見嘔惡﹐或腹因利痛者﹐此其中气下泄﹐則外邪益陷﹐必不能解﹐宜速用胃關煎﹐或大溫中飲。凡患傷寒有陰陽大虛﹐元气將敗﹐而邪不能解者﹐非六味回陽飲不可。然但有大虛大寒之意﹐卽當用此。若待其敗﹐恐無及矣。凡陰盛隔陽﹐內眞寒而外假熱者﹐其證必頭紅面赤﹐或漧渴舌焦﹐或口瘡喉痛﹐或煩喘狂躁﹐或身熱如火﹐或見虛斑而蚊迹徧身﹐或發陰黃而溺如金汁﹐𨿽其外有此證﹐而脈則微弱不鼓﹐且或爲嘔惡﹐或爲泄瀉﹐或背腹畏寒﹐或气短似喘﹐或昏睡無知﹐或驚惶懼怯﹐或𨿽熱不渴﹐或言𨿽譫妄而气促聲微﹐或身𨿽躁狂而舉動無力﹐禁之則止﹐是皆內虛外實﹑眞寒假熱之證﹐須用理陰煎﹐或六味回陽飲﹑大溫中飲﹑八味地黃湯之類﹐大劑與之﹐庶可保全。若虛火上浮﹐喉痛舌燥﹐不能熱飲者﹐用井水浸藥﹐冷與飲之﹐此用假寒之味﹐以解上焦之假熱﹐眞熱之性﹐以救下焦之眞寒﹐回陽起死﹐眞神妙之法也。其有血气本虛﹐用補相便﹐然溫補旣多﹐而病日昏憒﹐且見煩熱難愈者﹐此其陽邪獨亢﹐陰气不至﹐而虛中有熱也。但攺滋陰﹐以犀角地黃湯加黃芩﹑麥冬﹐或一柴胡飲加知母之類。此十補一淸之法﹐一劑卽效﹐其妙如神。醫中圓活﹐最宜知此。

淸利法

凡治傷寒瘟疫﹐宜淸利者﹐非止一端。蓋火實者宜淸火﹐气實者宜行气﹐食滯者宜消食﹐痰盛者宜化痰﹐皆所謂淸利也。凡此數者﹐滯去則气行而表邪自解。然此宜用於邪實等證﹐而本非虛証之所宜。其有虛中挾實者﹐不妨少爲兼用。此中權度﹐自有其宜。若病在危急﹐則毫不容謬。設不當淸而妄用之﹐亦與撲殘燈者無異也。

傷寒火盛者﹐治宜淸解。若熱入陽明﹐煩渴躁熱﹐脈洪便實而邪有不解者﹐宜柴胡白虎煎﹐或單用白虎湯﹑太淸飲﹐或玉泉散﹔若汗後仍熱者﹐亦宜用之。若傷寒口渴﹐煩熱赤斑﹐脈洪大而無力者﹐宜人參白虎湯。若傷寒邪在太陽﹐發熱頭痛﹐脈洪大﹐表邪未解﹐而內熱又甚者﹐宜一柴胡飲﹐或三黃石膏飲﹐或六神通解散。若六經通熱﹐火邪不解﹐或狂斑煩躁﹐或頭紅面赤﹐口漧舌黑﹐脈洪邪實者﹐宜抽薪飲﹐或黃連解毒湯﹐或加柴胡。若傷寒熱入血室﹐吐衄斑黃﹐及血熱血燥﹐不能作汗﹐而邪不解者﹐宜《局方》犀角地黃湯﹐熱甚者宜《良方》犀角地黃湯。若熱邪閉結血分﹐大便不通﹐而邪不能解者﹐宜《拔萃》犀角地黃湯。若少陰水虧﹐陽明火盛﹐熱渴失血﹐牙痛便結﹐脈空作喘而邪不能解者﹐宜玉女煎。若傷寒陽邪亢盛﹐血脈不通﹐而四肢厥逆者﹐謂之熱厥﹐宜四逆散。若暑月時行瘟疫﹐表裏俱熱﹐宜淸宜解者﹐羌活升麻湯。若傷寒熱結膀胱﹐而小水不利﹐火邪不退﹐或挾熱泄瀉者﹐宜大分淸飲﹐或柴芩煎﹐或益元散。若傷寒實熱內畜﹐小水不利﹐而口渴煩熱發黃者﹐宜茵陳飲﹐或大分淸飲。凡瘟疫熱甚而煩渴不寧者﹐宜雪梨漿時時與之﹐解渴退火最妙﹐大勝於益元散。至於冷水稟天一之性﹐甘而不苦﹐故大能淸熱解煩﹐滋陰壯水。凡火盛水涸﹐大渴便結﹐營衛熱閉﹐不能作汗者﹐最宜用之。𨿽虛證不可用﹐然亦有當用者﹐但察其喉口熱極﹐唇舌漧焦﹐大便閉結不通﹐而大渴喜冷者﹐此陰虛水虧證也﹐不妨與人參﹑熟地﹑桂﹑附﹑漧薑之屬﹐相間並用﹐借以滋陰﹐其功不小。惟大便不結及微熱微渴﹐勞倦陽虛等證﹐最不宜用。若妄用之﹐則多致寒顫而敗。

傷寒兼雜證者﹐治宜調和淸利。凡傷寒兼風﹐發熱咳嗽多痰者﹐宜柴陳煎。若食滯气實﹐邪結胃脘而表不解者﹐宜大和中飲加柴胡。若感四時寒濕之气﹐以致脾胃不和﹐或嘔吐泄瀉脹滿者﹐宜平胃散。或寒盛多吐者﹐宜和胃飲。若外感風寒﹐內停飲食﹐頭痛寒熱﹐或爲吐瀉脹滿者﹐宜藿香正气散。若感四時寒濕﹐發熱發黃﹐身痛脈緊﹐中寒泄瀉﹐小水不利者﹐宜柴苓飲。若中無寒而多火者﹐宜柴苓湯。若外傷暑熱﹐霍亂泄瀉﹐小水不利﹐腹痛脹滿﹐內陰外陽者﹐宜五苓散。若外傷寒濕﹐一身盡痛者﹐羌活勝濕湯。

吐法

凡傷寒宜吐者﹐必其上焦有滯﹐或食或痰﹐結聚胸膈﹐而邪不得散者﹐當吐也。或寒邪濁气內陷膈間﹐而爲痞爲痛者﹐當吐也。蓋吐中自有發散之意。若中气虛寒﹐脈弱無力﹐及气短虛煩不寧者﹐皆不可吐。凡用吐藥﹐中病卽止﹐不必盡劑。

古方吐法﹐多用獨聖散及茶調散。凡上焦邪滯﹐皆可用之。然不若新吐法爲更捷也。又凡諸藥皆可吐﹐只隨證用藥煎湯﹐服少頃﹐揉而吐之﹐則輕重可酌﹐標本可兼﹐尢其善也。

下法

凡傷寒瘟疫宜下者﹐必陽明邪實於腑﹐而祕結腹滿者﹐乃可下之。或元气素彊﹐胃气素實者﹐亦可下之。若大便𨿽數日不行﹐而腹無脹滿﹐及大便無壅滯不通之狀﹐或連日不食﹐而臍腹坦然﹐軟而無礙者﹐此其陽明胃腑﹐本無實邪﹐切不可妄下妄導﹐以泄中气。又如傷寒門忌下諸條﹐必當加意詳察﹐不可誤用。蓋諸誤之害﹐下爲尢甚﹐不可忽也。今見時醫有妄下而亦不致死者﹐必其元气之素彊﹐能勝攻下者也。若槪引爲證﹐必致殺人。

傷寒邪入陽明﹐便祕譫語﹐腹滿煩熱﹐脈證俱實者﹐宜大承气湯﹐或調胃承气湯。若傷寒表證未除﹐裏證又急﹐表裏俱實者﹐宜大柴胡湯。若三焦六經邪火壅結﹐大便不通﹐而表邪不解者﹐宜《局方》涼膈散。若傷寒熱邪傳裏﹐當下而气血俱虛者﹐宜陶氏黃龍湯。若傷寒熱邪傳裏﹐而血虛閉結﹐腹脹作痛﹐邪不能解者﹐宜五燭散。若時气瘟疫徧行﹐火邪內蓄﹐三焦實熱﹐大便祕結﹐而邪不能退者﹐宜五瘟丹。若時行瘟疫發熱﹐火浮於上﹐胸膈結熱者﹐宜大淸丸。凡諸有宜通宜下者﹐但隨證作引﹐送百順丸一二三錢﹐最捷最妙。

瘟疫熱毒辧治

瘟疫本卽傷寒﹐然亦有稍異。以其多發於春夏﹐且因時气徧行﹐大小相似﹐必待日數足﹐然後得汗而解者﹐是爲瘟疫之證。𨿽古法云瘟病在三陽者多﹐三陰者少﹐然亦不可拘泥。若見陰證陰脈﹐是卽三陰病也﹐大宜辧而治之。

瘟疫之在三陽者﹐當辧其經。如脈浮頭疼﹐發熱身痛者﹐太陽證也﹐宜九味羌活湯加減治之。若脈長鼻幹﹐不眠而躁者﹐陽明病也﹐宜葛根解肌湯﹐或十味參蘇飲加減治之。若脈弦而數﹐胸脇痛而耳聾﹐少陽證也﹐宜小柴胡湯加減治之。按此三陽之治﹐乃古方治瘟之大略。然此證寒熱虛實﹐無所不有﹐仍當察治如前﹐不可拘也。

瘟疫初起而頭疼身痛﹐憎寒發熱﹐脈緊數洪滑﹐而別無他證﹐先宜正柴胡飲﹐或敗毒散﹐或十神湯。若瘟疫初起﹐多陰少陽﹐脈證無虛者﹐宜神朮散。若瘟疫胸膈滿悶﹐小柴胡加枳實﹑橘紅﹔熱在內者﹐仍加黃連。若暑月時行瘟疫﹐表裏俱熱甚﹐宜淸火解毒者﹐羌活升麻湯。若瘟疫火盛﹐脈洪大而熱躁甚者﹐三黃石膏湯。若瘟疫熱毒上浮﹐頭面俱腫﹐目不能開﹐口漧舌燥﹐咽喉不利者﹐普濟消毒飲。若瘟疫脈洪大﹐煩躁熱渴者﹐白虎湯﹔或兼嘔吐者﹐仲景竹葉石膏湯。若瘟疫發狂譫語﹐脈洪大滑實﹐而大便祕結不通者﹐大承气湯﹐或雞子淸飲。若瘟疫內外俱有實邪﹐大便不通﹐當表裏雙解者﹐防風通聖散。若瘟疫病八九日不退﹐而發斑發黃﹐但脈不虛不浮緊﹐而腹見痞滿者﹐率可以承气﹑五苓合服而下之。若瘟疫頭身紅赤﹐肢體熱甚﹐煩躁不能當者﹐宜用解瘟疫熱毒法﹐及內飲雪梨漿﹐或用井華水調玉泉散﹐俱妙。按以上諸法﹐乃因時因證﹐皆陽證實邪之所宜。若瘟疫脈弱無力﹐或外𨿽實而內則虛﹐或口不喜冷﹐大便不結之類﹐卽非陽證﹐不得以身熱脈數﹐俱認爲火﹐𨿽在暑月﹐如理中湯﹑理陰煎﹑大溫中飲﹑大補元煎及前溫補諸法﹐皆當隨證必用﹐此捨時從証之妙法也。矧夏月尢多伏陰﹐故凡臨此證者﹐必先察陰陽﹐次辧虛實﹐則其要也。宜切識之﹗

徐東臯曰﹕瘟疫六七日不解﹐以至熱入血室發黃﹐身如煙燻﹐目如金色﹐口燥而熱結﹐以砭鍼刺曲池出惡血﹐仍以通聖散兼散兼下﹐得汗如黃水﹐糞如黑膏而卽愈。按此卽北方之所謂打寒也。其法用手捋上膊﹐使血聚於臂﹐以帛縛定﹐乃用箸夾磁鋒﹐擊刺肘中曲澤旁之大絡﹐使邪毒隨惡血而出﹐亦最捷之法。窮人用之極效﹐然非曲池穴也。

大頭瘟證治

大頭瘟者﹐以天行邪毒﹐客於三陽之經﹐所以憎寒發熱﹐頭目頸項﹐或咽喉俱腫﹐甚至腮面紅赤﹐肩背斑腫﹐狀如蝦蟆﹐故又名爲蝦蟆瘟。大都此證多屬風熱﹐然亦有表裏虛實之辧。又外科有時毒證﹐亦卽此也。

一大頭蝦蟆瘟治法。凡病在頭目﹐內火未盛者﹐先當解散﹐宜正柴胡飲或敗毒散。若時毒咽喉腫痛﹐內火不甚﹐而便利調和者﹐葛根牛蒡湯。時毒表裏俱熱﹐頭目俱腫﹐宜淸宜散者﹐柴葛煎。若毒在陽明﹐表裏俱熱﹐多頭痛鼻幹﹐宜散者﹐柴葛解肌湯。若時毒三陽熱極狂躁﹐咽喉腫痛﹐宜淸兼散者﹐梔子仁湯。若時毒徧行﹐邪熱上浮﹐頭面俱腫﹐咽喉不利者﹐普濟消毒飲。若時毒風熱上聚頭面﹐宜升散者﹐犀角升麻湯。若時气盛行宜淸火解毒者﹐羌活升麻湯。若時毒血熱煩躁兼赤斑者﹐犀角散﹑人參白虎湯。若時毒內外俱實﹐當雙解者﹐防風通聖散。若時毒焮腫作痛﹐脈實便祕﹐宜下者﹐五利大黃湯﹐或漏蘆升麻湯﹐或連翹消毒散。若時毒𨿽盛而外實內虛﹐脈弱神困﹐凡諸虛證有據者﹐必當救裏內托﹐宜參芪托裏散﹐或托裏消毒散。其有陽虛假熱﹐而兼嘔惡泄瀉者﹐如六味回陽飲之類﹐皆所必用﹐不可疑也。若頭項腫甚疼痛難忍者﹐宜用淸涼救苦散敷之﹐或取側柏葉自然汁調蚯蚓泥敷之。

初感治法

凡病傷寒瘟疫者﹐無不發熱。然初感之時﹐其邪在表﹐未經傳裏﹐未至郁熱﹐𨿽身表有熱﹐不過膚腠之寒邪﹐而內未有火﹐豈卽陽證﹖斯時也﹐但用溫散﹐或兼托散﹐藥對其證﹐無不卽愈。柰何時俗之醫﹐一見發熱﹐便認爲火﹐而芩連知蘗﹐開手便用﹐不知內無實熱﹐何以當此﹖以寒邪得寒藥﹐而表裏俱寒﹐勾連不解則日以內傳﹐寒涼妄用則元陽日敗﹐凡受斯害﹐死者多矣。此理不明﹐則旣不知表裏﹐又不知先後﹐終身不省﹐每至誤人﹐而且敢侈口談醫﹐其心果亦安乎﹖

飲食宜忌

凡飲食有宜忌者﹐有不宜忌者。若病傷寒而食不斷者﹐以邪猶在表﹐未深入也﹔及其稍深而在半表半里之間﹐則食漸減矣﹔再入胸膈胃口﹐則全不食矣。邪旣在胃﹐則胃口不饑﹐所以傷寒不食者﹐或十日或二十日﹐皆無足慮者﹐亦以胃气不餒則不敗也。但不欲食者﹐不可彊食﹐彊食則助邪。或新愈之後﹐胃气初醒﹐尢不可縱食﹐縱食則食復。此皆大忌也。至有不宜忌者﹐則如勞倦內傷之人﹐偶感寒邪﹐亦必發熱﹐此多以勞傷中气﹐本非眞正傷寒外邪內陷之病﹐所以外𨿽發熱﹐而內則饑餒﹐每多思食。柰何庸昧之輩﹐但見發熱則曰餓不死傷寒﹐不論虛實﹐一槪禁之。常見欲食者﹐索之不得﹐而且加以克伐寒涼之藥﹐嗟嗟﹗饑腸受剝﹐虛者益虛﹐內外夾攻﹐苦無所訴﹐及胃气旣脫﹐反不欲食矣。卽欲救之﹐已無可及。予常治此證﹐每借食爲藥﹐所活多人﹐而見禁食受斃者﹐亦已不少﹐故詳言之。若病人時時覺饑而索食者﹐此其邪不在髒﹐胃中空虛而然﹐必不可禁﹐但不宜縱耳。且因此可察虛實﹐關系非小﹐不可忽也。

巢氏曰﹕凡瘟疫病新瘥﹐脾胃尙虛﹐穀气未復﹐若作勞妄動傷力﹐並食豬羊雞犬魚膾﹑炙煿肥膩﹑生果麵食硬濇難消之物﹐停積腸胃﹐膈悶腹脹便祕﹐或大吐大下﹐重復發熱﹐病作不可救矣。

避疫法

瘟疫乃天地之邪气﹐若人身正气內固﹐則邪不可幹﹐自不相染。故避之之法﹐惟在節欲節勞。或於房室勞倦之後﹐尢不可近﹐仍勿忍饑以受其气﹐皆要法也。至於卻邪之法﹐則如刺法論所云﹕天牝從來﹐復得其往。气出於腦﹐卽不幹邪。蓋天牝者鼻也﹐鼻受天之气﹐故曰天牝。气自空虛而來﹐亦欲其自空虛而去﹐卽天牝從來﹐復得其往也。正以气通於鼻﹐鼻通於腦﹐毒入腦中﹐則流布諸經﹐令人相染矣。气出於腦﹐謂嚏之﹐或張鼻以泄之。或受气於室﹐則泄气於外﹐而大吸精气以易之﹐則邪從鼻出而毒气自散﹐此卻邪於外之法也。又如想心如日等法﹐蓋膽屬少陽﹐爲中正之官﹐少陽气壯則髒气賴以俱壯﹐而邪不能入﹐此彊中禦邪之法也。凡探親診疾﹐事有不容已者﹐但知此諸法﹐則𨿽入最穢之地﹐自可保其無慮。一方治天行時气﹐宅舍怪異﹐用降眞香燒焚﹐大解邪穢﹐小兒帶之﹐能解諸邪﹐最驗。一法﹐以福建香茶餅不時噙口中﹐大辟傷寒瘴气穢惡。

石室祕籙【淸陳士鐸】

瘟疫治法

瘟疫之證﹐其來無方﹐然而召之亦有其故。或人事之錯亂﹐或天時之乖違﹐或屍气之纏染﹐或毒气之變蒸﹐皆能成瘟疫之病也。證旣不同﹐治難畫一。然而瘟疫之人﹐大多火熱之气﹐蘊蓄於房戶則一家俱病﹐蘊蓄於村落則一鄕俱病﹐蘊蓄於市廛則一城俱病﹐蓄畜於道路則千里皆病。故證𨿽多﹐但去其火熱之气﹐而少加祛邪逐穢之品﹐未有不奏功效者也。方用元參五錢﹐大黃﹑麥冬﹑白芍﹑滑石﹑花粉各三錢﹐石膏二錢﹐柴胡﹑荊芥各一錢﹐水煎服。此方可通治瘟疫之病﹐出入加減﹐無不奏功。此方之妙﹐用大黃以蕩滌胸腹之邪﹐用荊芥﹑柴胡以散其半表半里之邪气﹐用天花粉以消痰去結﹐用石膏以逐其胃中之火﹐用芍藥以平肝木﹐不使來克脾土﹐則正气自存而邪气自出。此方最妥最神﹐治瘟疫者﹐以此爲枕中祕。古今圖書集成醫部全錄卷三百

瘟疫門

方

屠蘇酒【《千金方》﹐下同】辟疫气﹐令人不染溫病及傷寒﹐歲旦屠蘇酒方。

大黃十五銖白朮桂心各十八銖桔梗蜀椒各五十銖菝葜十二銖烏頭六銖﹝六銖﹕原作「六兩」﹐據《千金》卷九辟溫攺。﹞

右七味﹝口父﹞咀﹐絳袋盛﹐以十二月晦日日中懸沈井中﹐令至泥﹐正月朔日平曉出藥﹐置酒中煎數沸﹐於東向戶中飲之。屠蘇之飲﹐先從小起﹐多少自在。一人飲﹐一家無疫。一家飲﹐一里無疫。飲藥酒得三朝﹐還滓置井中。能仍歲飲﹐可世無病。當家內外有井﹐皆悉著藥﹐辟溫气也。又一方有防風一兩。

太乙流金散辟溫气。

雄黃三兩雌黃羚羊角燒﹐各二兩礬石鬼箭羽各一兩半

右五味﹐治下篩﹐三角絳袋盛一兩﹐帶心前﹐並掛門戶上。若逢大疫之年﹐以月旦靑布裹一刀圭﹐中庭燒之。溫病人亦燒燻之。

雄黃散辟溫气。

雄黃五兩朱砂一作赤朮﹝赤朮﹕原作「赤木」﹐據同右攺。﹞菖蒲鬼臼各二兩

右四味﹐治下篩﹐以塗五心額上鼻人中及耳門。

粉身散辟溫病常用。

芎藭白芷槁本各等分

右三味﹐治下篩﹐內米粉中以粉身。

殺鬼燒藥方辟溫气。

雄黃丹砂雌黃各一斤羚羊角羖羊角亦得虎骨鬼臼鬼箭羽野丈人石長生蕪荑猳豬屎馬懸蹄各三兩靑羊脂菖蒲白朮各八兩蜜蠟八斤

右十六味末之﹐以蜜蠟和爲丸如彈許大﹐朝暮及夜中﹐戶前微火燒之。

虎頭殺鬼丸辟溫。

虎頭五兩朱砂雄黃雌黃各一兩半鬼臼皂莢蕪荑各一兩

右七味末之﹐以蜜蠟和爲丸如彈子大﹐絳袋盛系臂﹐男左女右﹐及懸屋四角。晦望夜半﹐中庭燒一丸。

辟溫殺鬼丸燻百鬼惡气。

羖羊角虎骨各七兩雄黃雌黃龍骨龜甲鯪鯉甲蝟皮各二兩樗雞十五枚芎藭珍珠各五兩東門上雞頭一枚空靑一兩

右十三味末之﹐烊蠟二十兩﹐並手丸如梧子﹐正旦門戶前燒一丸。帶一丸﹝帶一丸﹕原缺﹐據《千金》卷九辟溫補。﹞﹐男左女右﹐辟百惡。獨宿弔喪問病﹐各吞一丸小豆大。天陰大霧﹐日燒一丸於戶牖前﹐佳。

雄黃丸漢建寧﹝建寧﹕原作「建炎」﹐據《千金》卷九辟溫攺。﹞二年﹐太歲在酉﹐疫气流行﹐死者極眾。卽有書生丁季回從蜀靑城山來﹐東過南陽﹐從西市門入﹐見患疫癘者頗多﹐遂於囊中出藥﹐人各惠之一丸。靈藥沾唇﹐疾無不瘥。市中疫鬼數百千餘﹐見書生施藥﹐悉皆驚怖而走。乃有鬼王見書生﹐謂有道法﹐兼自施藥﹐感眾鬼等奔走若是﹐遂詣書生﹐欲求受其道法。

書生曰﹕吾無道法﹐乃囊中之藥﹐呈於鬼王﹐鬼王睹藥﹐驚惶叩頭乞命而走。此方藥帶之入山﹐能辟虎狼虫蛇﹐入水能除水怪蛟蜃。

雄黃雌黃曾靑鬼督郵珍珠虎頭骨丹砂桔梗白朮芎藭白芷鬼箭羽蕪荑女靑鬼臼藜蘆菖蒲皂莢各一兩

右十八味末之﹐蜜丸如彈子大﹐絹袋盛﹐男左女右帶之。卒中惡病及時疫﹐吞如梧子一丸﹐燒一彈丸﹐戶內。

赤散辟溫疫气﹐傷寒熱病。

藜蘆﹝艸躑﹞﹝艸躅﹞花各一兩丹皮皂莢各一兩六銖附子桂心珍珠各六銖細辛漧薑各十八銖

右九味末之﹐內珍珠合治之﹐分一方寸匕﹐置絳囊中帶之﹐男左女右﹐著臂自隨。覺有病之時﹐便以粟米大內著鼻中﹐又酒服一錢匕﹐覆取汗﹐日三服﹐當取一過汗耳。

又方治瘟疫轉相染著﹐乃至滅門﹐延及外人﹐無收視者。

赤小豆鬼箭羽鬼臼丹砂﹝丹砂﹕原缺﹐據《千金》卷九辟溫補。此下「右四味」隨之攺爲「右五味」。﹞雄黃各二兩

右五味末之﹐蜜和服﹐如小豆一丸﹐可與病人同牀傳衣。

肝溫方治肝腑臟﹝腑臟﹕原作「肺臟」﹐據《千金》卷九辟溫攺。﹞溫病﹐陰陽毒﹐頸背雙筋牽﹐先寒後熱﹐腰彊急縮﹐目中生花。

桂心一兩白朮芒硝大靑梔子各三兩柴胡五兩石膏生薑各八兩生地黃香豉各一升

右十味﹝口父﹞咀﹐水九升﹐煮取三升﹐分三服。

又方治肝腑臟溫病﹐陰陽毒﹐先寒後熱﹐頸筋攣牽﹐面目赤黃﹐身中直彊。

元參細辛各二兩石膏八兩梔子黃芩升麻芒硝各三兩竹葉切五升車前艸二升

右九味﹝口父﹞咀﹐以水一斗半﹐煮竹葉﹑車前﹐取七升﹐去滓﹐下諸藥﹐煎至三升﹐下芒硝﹐分三服。

心溫方治心腑臟溫病﹐陰陽毒﹐戰掉不定﹐驚動。

大靑黃芩梔子知母芒硝各三兩麻黃四兩元參六兩生地黃切﹐一升石膏生葛根各八兩

右十味﹝口父﹞咀﹐以水九升﹐煮取三升﹐去滓﹐下芒硝﹐分三服。

脾溫方治脾腑臟溫病﹐陰陽毒﹐頭重頸直﹐皮肉痺﹐結核隱起。

大靑羚羊角升麻射幹芒硝各三兩梔子四兩寒水石五兩元參八兩

右八味﹐﹝口父﹞咀﹐以水七升﹐煮取三升﹐分三服。

肺溫方治肺腑臟溫病﹐陰陽毒﹐咳嗽連續聲不絕﹐嘔逆。

杏仁前胡各四兩麻黃梔子紫菀大靑元參葛根各三兩桂心甘艸各二兩石膏八兩八兩﹕原缺﹐據《千金》卷九辟溫補。

右十一味﹝口父﹞咀﹐以水九升﹐煮取三升﹐分作三服。

腎溫方治腎腑臟溫病﹐身面如刺﹐腰中欲折﹐熱毒內傷。

蔥白豉各一升茵陳梔子芒硝各三兩苦參生葛各四兩生地黃石膏各八兩

右九味﹐﹝口父﹞咀﹐以水九升﹐煮取二升半﹐下芒硝﹐分三服。

萎蕤湯治風溫之病﹐脈陰陽俱浮﹐汗出體重﹐其息必喘﹐其形狀不仁﹐嘿嘿但欲眠﹐下之者則小便難﹐發其汗者必讝語﹐加燒鍼者則耳聾難言﹐但吐下之則遺失便科﹐如此疾者﹐宜服之。

萎蕤白薇麻黃獨活杏仁芎藭甘艸靑木香各二兩石膏三兩

右九味﹝口父﹞咀﹐以水八升﹐煮取三升﹐去滓﹐分三服取汗。若一寒一熱﹐加﹝石卜﹞硝一分及大黃三兩下之。如無木香﹐可用麝香一分。

治瘟方【丹溪﹐下同】

大黃黃連黃芩人參桔梗防風蒼朮滑石香附人中黃

右爲末﹐神曲糊丸﹐每服六七十丸。分气血與痰作湯使﹕气虛者四君子湯﹐血虛者四物湯﹐痰多者二陳湯送下﹐熱甚者童便下。

又方

半夏川芎茯苓陳皮山楂白朮蒼朮君甘艸

如頭痛加酒芩﹐口渴加漧葛﹐身痛加羌活﹑薄桂﹑防風﹑芍藥。

漏蘆湯治臟腑積熱﹐發爲腫毒﹐時疫疙瘩﹐頭面洪腫﹐咽嗌塡塞﹐水藥不下﹐一切危惡疫癘。

漏蘆升麻大黃黃芩藍葉元參各等分

右﹝口父﹞咀﹐每服二錢﹐水煎服。腫熱甚加芒硝二錢

消毒丸治時毒疙瘩惡證。

大黃牡蠣僵蠶炒﹐各等分

右爲末﹐煉蜜丸如彈子大﹐新水化一丸。內加桔梗﹑大力子尢妙。

潔古雄黃丸辟時疾﹐可與病人同牀﹐傳著衣服﹐亦不相染。

雄黃研﹐一兩赤小豆炒丹參鬼箭羽各二兩

右爲細末﹐蜜丸﹐每服五丸﹐空心溫水下。

升麻葛根湯【《良方》﹐下同】治大人小兒時气瘟疫﹐頭痛發熱。

升麻芍藥甘艸各二錢半漧葛三錢

右作一服﹐水二鍾﹐生薑三片﹐煎至一鍾﹐不拘時服。

柴胡升麻湯治時行瘟疫﹐壯熱惡風﹐頭痛體疼﹐鼻塞咽漧﹐咳嗽涕唾稠粘

柴胡漧葛荊芥赤芍藥石膏各一錢半前胡升麻桑皮黃芩各一錢

右作一服﹐水二鍾﹐生薑三片﹐豆豉二十粒﹐煎至一鍾﹐不拘時服。

十神湯治傷寒﹐時令不正﹐瘟疫妄行﹐感冒發熱﹐或欲出疹﹐不問陰陽兩感風寒﹐並皆治之。

川芎麻黃赤芍藥葛根紫蘇升麻白芷陳皮甘艸炙香附各一錢半

右作一服﹐水二鍾﹐生薑五片﹐煎至一鍾﹐不拘時服。發熱頭疼﹐加連須蔥白二根﹔中滿气實﹐加枳殼煎。

不換金正气散治四時傷寒﹐瘟疫時气﹐及山嵐瘴气﹐寒熱往來﹐霍亂吐瀉﹐下痢赤白﹐並宜服之。

蒼朮橘皮半夏曲厚朴制藿香各二錢甘艸炙﹐一錢

右作一服﹐水二鍾﹐生薑五片﹐紅棗二个﹐煎至一鍾﹐食前服

大靑四物湯【《活人書》﹐下同】治熱病發斑﹐赤色煩痛。

大靑一兩阿膠甘艸各二錢半豉二合

右分三服﹐每用水一盞半﹐煎一盞﹐入膠烊化服。

老君神明散治天行溫疫。

附子炮去皮白朮各二兩烏頭炮去皮﹐四兩桔梗細辛各一兩

右五味﹐搗粗篩﹐縫絹囊盛帶之﹐居閭裏皆無病。若有疫癘者﹐溫酒服方寸匕﹐覆取汗﹐得吐卽差。若經三四日﹐抄三寸匕﹐以水二碗﹐煮令大沸﹐分三服。

務成子螢火丸主辟瘟疫惡气﹐百鬼虎狼蛇虺蜂蠆諸毒﹐五兵白刃﹐盜賊凶害皆辟之。

螢火鬼箭削取皮羽蒺藜各一兩雄黃雌黃礬石燒汁盡﹐各二兩羖羊角鍛竈灰鐵錘柄入鐵處燒焦﹐各一兩半

右九味搗篩爲散﹐以雞子黃並丹雄鷄冠一具和之﹐如杏仁大﹐作三角絹囊盛五丸﹐帶左臂﹐仍更掛戶上。

聖散子蘇內翰云﹕昔嘗覽《千金》﹐三建散方﹐於病無所不治﹐而孫思邈特爲著論﹐以謂此方用藥節度不近人情﹐至於救急﹐其驗特異。乃知神物效靈﹐不拘常制﹐至理開感﹐智不能知。今予所謂聖散子者﹐殆此類也。自古論病﹐惟傷寒爲至危急﹐表裏虛實﹐日數證候﹐應汗下之類﹐差之毫釐﹐輒至不救。若時毒流行﹐用聖散子者﹐一切不問陰陽之感﹐連服取差﹐不可與傷寒比也。若疾疫之行﹐平旦輒煮一釜﹐不問老幼良賤﹐各一大盞﹐卽時不入其間。平居無病﹐能空腹一服﹐則飲食快美﹐百病不生﹐濟世衛家之寶也。其方不知其所從出﹐而故人巢君世寶之﹐以治瘟疫﹐百不失一。余旣得之﹐謫居黃州﹐連年大疫﹐所全活者﹐不可勝數。巢君初甚惜此方﹐指江水爲盟﹐約不傳人﹐余切隘之﹐以傳蘄水道人龐安常﹐龐以醫聞於世﹐又善著書﹐故以授之﹐且使巢君之名﹐與此方聞不朽。

艸豆蔻十枚﹐去皮面裹炮木豬苓去皮茯苓附子炮去皮臍獨活去蘆頭石菖蒲芍藥厚朴去皮薑汁炙麻黃去根節槁本去沙土枳殼去穰麩炒柴胡去蘆頭澤瀉藿香葉髙良姜華陰細辛防風去蘆頭白朮炒半夏姜制﹐各半兩甘艸炙﹐一兩

右銼如麻豆大﹐每服五錢﹐水一盞半﹐煮取八分﹐去滓熱服﹔余滓兩服合爲一服﹐重煎﹐空心服之。

大補元煎治气血大壞﹐精神失守﹐危劇等證。

人參一二錢至一二兩山藥炒杜仲各二錢熟地二三錢至二三兩山萸一錢﹐畏酸吞酸者去之炙甘艸一二錢枸杞當歸各二三錢﹐泄瀉者去之

水二鍾﹐煎七分﹐食遠溫服。

五福飲治五臟虧損者。

人參熟地俱隨宜當歸二三錢炙艸一錢白朮炒﹐一錢半

水二鍾﹐煎七分﹐食遠溫服。

補陰益气煎治陰虛外感不解﹐便結不通等證。

人參一二三錢山藥酒炒當歸各二三錢熟地三五錢或一二兩陳皮炙甘艸各一錢升麻三五分﹐火浮於上者不用柴胡一二錢﹐無外邪者不用

水二鍾﹐加姜三五七片﹐煎八分﹐食遠溫服。

和胃飲治痰飲水气﹐胃脘不淸﹐嘔惡脹滿腹痛等證。

陳皮厚朴各錢半漧薑炮﹐一二錢炙艸一錢

水一鍾半﹐煎七分﹐溫服。

大和中飲治飲食畱滯積聚等證。

陳皮一二錢枳實一錢砂仁五分山楂麥芽各二錢厚朴澤瀉各一錢半

水一鍾半﹐煎七八分﹐食遠溫服。

百順丸治一切陽邪積滯﹐傷寒實熱祕結等證。

川大黃錦紋者﹐一斤牙皂角炒微黃﹐一兩六錢

右爲末﹐用湯浸蒸餅﹐搗丸菉豆大﹐每用五分﹑或一錢﹑或二三錢﹐酌宜用引送下。或用蜜爲丸亦可。

一柴胡飲治感四時不正之气﹐寒熱如瘧。

柴胡二三錢芍藥二錢甘艸八分黃芩生地陳皮各一錢五分

水一鍾半﹐煎七八分﹐溫服。

二柴胡飲治四時外感﹐本無內熱﹐不可妄用涼藥者。

柴胡一錢半或二三錢陳皮厚朴各一錢半半夏二錢細辛一二錢甘艸八分加生薑三五片

水一鍾半﹐煎七八分﹐溫服。

三柴胡飲治四時外感﹐陰分不足者。

柴胡二三錢芍藥一錢五分生薑三五片炙甘艸陳皮各一錢當歸二錢﹐泄瀉者易以熟地

水一鍾半﹐煎七八分﹐溫服。

四柴胡飲治元气不足﹐外感風寒﹐六脈緊數微細﹐正不勝邪。

柴胡一二三錢人參二三錢或五七錢﹐酌用炙甘艸一錢生薑三五片當歸二三錢﹐瀉者勿用

水二鍾﹐煎七八分﹐溫服。

五柴胡飲治中气不足﹐外邪不散﹐兼培血气以逐寒邪。

柴胡一二三錢熟地三五錢芍藥炒﹐一錢半當歸白朮各二三錢炙甘艸一錢陳皮酌用

水一鍾半﹐煎七分﹐食遠熱服。

正柴胡飲治外感初起﹐血气和平者。

柴胡一二三錢芍藥二錢陳皮一錢五分防風甘艸各一錢生薑三五片

水一鍾半﹐煎七八分﹐熱服。

麻桂飲治瘟疫陰寒气勝﹐夏月不必厚蓋﹐津津透徹爲度。

官桂一二錢當歸三四錢陳皮隨宜或不用麻黃二三錢炙甘艸一錢

水一鍾半﹐加姜五七片或十片﹐煎八分﹐去浮沫﹐不拘時服。

大溫中飲治四時寒疫﹐元陽大虛﹐正不勝邪之證。

熟地三五七錢白朮當歸各三五錢﹐泄瀉者山藥代人參二三錢﹐甚者一兩﹐或不用炙甘艸一錢柴胡二三四錢麻黃一二三錢肉桂一二錢漧薑炒熟﹐一二錢﹐或用煨生薑三五七片亦可

水二鍾﹐煎七分﹐去浮沫溫服﹐或略蓋取微汗。

柴陳煎治外感咳嗽多痰等證。

柴胡二三錢陳皮一錢半生薑三五七片半夏茯苓各二錢甘艸一錢

水一鍾半﹐煎七分﹐食遠溫服。

柴芩煎治表邪未解﹐外內俱熱﹐脈滑數者。

柴胡二三錢枳殼一錢五分黃芩梔子澤瀉木通各二錢

水二鍾﹐煎七分﹐溫服。

歸葛飲治陽明溫暑時證﹐熱渴津竭﹐陰虛不能作汗。

當歸三五錢漧葛二三錢

水二鍾﹐煎一鍾﹐以冷水浸涼﹐徐徐服之﹐得汗卽解。

歸柴飲治外感營虛﹐不能作汗﹐神方。

當歸一兩柴胡五錢炙甘艸八分

水一鍾半﹐煎服。

太淸飲治胃火煩熱﹐發斑嘔吐。

知母石斛木通各一錢半生石膏五七錢

水一鍾半﹐煎七分﹐溫服﹐或冷服。或加麥門冬。

玉女煎治水虧火盛﹐脈浮洪滑大。

生石膏三五錢熟地三五錢或一兩知每牛膝各錢半麥冬二錢

水一鍾半﹐煎七分﹐溫服或冷服。

玉泉散一名甘露散。治陽明內熱﹐溫疫斑黃。

生石膏六兩粉甘艸一兩

右爲極細末﹐每服一二三錢﹐新汲水或熱湯﹑或人參湯調下。加朱砂三錢﹐亦妙

雪梨漿解煩熱﹐退陰火﹐生津止渴。

淸香甘美大梨削去皮

別用大碗盛淸冷甘泉﹐將梨薄切浸於水中﹐少頃﹐水必甘美﹐但頻飲其水﹐勿食其滓。退陰火極速也。

六味回陽飲治陰陽將脫等證。

人參一二兩或數錢炙甘艸一錢制附子炮漧薑各二三錢歸身三錢﹐泄瀉或血動者﹐代以冬朮﹐多多益善熟地五錢或一兩

水二鍾﹐武火煎七八分﹐溫服。

理陰煎治眞陰不足﹐忽感寒邪﹐服此不攻自散。

熟地三五七錢或一二兩炙甘艸一二錢當歸二三錢或五七錢漧薑炒黃色﹐一二三錢或加肉桂一二錢

水二鍾﹐煎七八分﹐熱服。

溫胃飲治寒疫嘔吐泄瀉。

人參一二三錢或一兩白朮炒﹐一二錢或一兩當歸一二錢﹐泄瀉者勿用扁豆炒﹐二錢炙甘艸陳皮各一錢﹐或不用漧薑炒焦一二三錢

水二鍾﹐煎七分﹐食遠溫服。

五君子煎治脾胃虛寒兼濕者。

人參二三錢白朮茯苓各二錢甘艸一錢漧薑炒黃﹐一二錢

水一鍾半﹐煎服。

胃關煎治脾腎虛寒等證。

熟地三五錢或一兩炙甘艸一二錢山藥炒白扁豆炒﹐各二錢吳茱萸制﹐五七分焦漧姜白朮炒﹐各一二三錢

水二鍾﹐煎七分﹐食遠溫服。

柴葛煎治瘟疫表裏俱熱。

柴胡漧葛黃芩連翹芍藥甘艸

水一鍾半﹐煎服。

單方

天气不和﹐疫病流行﹕預備一物柏枝散﹐取南向社中柏東南枝﹐曝令幹﹐搗末酒服方寸匕﹐神良。

【《千金方》﹐下同】

又方﹕正月旦取東行桑根如指長七寸﹐以丹塗之﹐懸門戶上﹐又令人帶之。

斷溫病不相染著方﹕汲水瓶一﹐長七寸﹐盜著病人臥席下﹐良。

又方﹕以繩度所住戶中壁﹐屈繩卽斷之。

治溫病不相染方﹕以桃樹蠹屎末之﹐水服方寸匕。

又方﹕朮﹑豉等分﹐酒漬服之﹐妙。

又方﹕正旦吞麻子﹑赤小豆各二十七粒﹐又以二七粒投井中。

又方﹕新布袋盛赤豆一升﹐內井中三日出﹐舉家服二十七枚。

又方﹕松葉末之﹐酒服方寸匕﹐日三服。

又方﹕常以七月七日﹐合家吞赤小豆﹐向日吞二七枚。

又方﹕常以七月七日﹐男吞大豆七枚﹐女吞小豆二七枚。

又方﹕神仙教人立春後有庚子日﹐溫蕪菁葅汁﹐合家大小並服﹐不限多少

治溫令不相染﹕新布袋盛大豆一升﹐內井中一宿出﹐服七枚。

溫疫﹕用白藥子二枚爲末﹐水服之。

又方﹕白蜜和上色朱砂粉一兩﹐以太歲日平旦大小勿食﹐向東方立﹐吞服三七丸﹐如麻子大﹐勿令齒近之﹔並吞赤小豆七枚﹐投井泉中。終身勿忘此法。

又方﹕凡時行疫癘﹐常以月望日﹐細銼東引桃枝﹐煮湯浴之。

瘴癘气方﹕蒜五子並皮碎之﹐豉心一升﹐二味以三歲男兒尿二升﹐煮五六沸﹐去滓服之﹐良。

又方﹕靑竹茹二升﹐以水四升﹐煮取三升﹐分作三服。

治患霧气者﹐心內煩悶少气﹐頭痛項急﹐起則眼眩欲倒﹐身微熱﹐戰掉不安﹐時復憎寒﹐心中欲吐﹐吐時無物﹕方用新豬屎二升半﹐內好酒一升﹐攪令散﹐以生布絞取汁﹐更以綿濾﹐頓服之﹐取盡﹐卽地鋪暖臥覆蓋﹐鋪前著火﹐當汗出。若得汗﹐當細細去上衣﹐勿使心寒﹐寒卽不差。看汗自幹乃起﹐愼風冷。

辟禳時疫﹕半天河水飲之。【《醫林集要》】

時气欲死﹕大錢百文﹐水一斗﹐煮八升﹐入麝香末三分﹐稍飲至盡﹐或吐﹐或下愈。【《肘後方》﹐下同。】

時气溫病﹐頭痛壯熱﹐脈大﹐始得一日者﹕比輪錢一百五十七文﹐水一斗﹐煮取七升﹐服汁﹐須臾﹐復以水五升﹐更煮一升﹐以水二升﹐投中﹐合得三升﹐出錢飲汁﹐當吐毒出也。

溫病熱甚﹐飲水成暴冷啘者﹕茅根切﹐枇杷葉拭去毛﹐炙香各半斤﹐水四升﹐煎二升﹐去滓﹐稍稍飲之。【龐安常《傷寒卒病論》﹐下同】

溫病伏熱在胃﹐令人胸滿則气逆﹐逆則噦或大下﹐胃中虛冷亦致噦也。茅根切﹐葛根切﹐各半斤﹐水三升﹐煎一升半﹐每溫飲一﹝角戔﹞﹐气止卽停。

傷寒時气溫疫﹐頭痛壯熱脈盛﹕以干艾葉三升﹐水一斗﹐煮一升﹐頓服取汗。【《肘後方》】

疫病不染﹕五月五日午時﹐多釆蒼耳嫩葉﹐陰漧收之﹐臨時爲末﹐冷水服二錢﹐或水煎﹐舉家皆服﹐能辟邪惡。【《千金方》】

天行熱狂﹕芭蕉根搗汁飲之。【《日華》】

時气餘熱不退﹐煩躁發渴﹐四肢無力﹐不能飲食﹕用牛蒡根搗汁﹐服一小盞效。【《聖惠方》】

天行時疾﹕生牛蒡根搗汁五合﹐空腹分爲二服服訖﹐取桑葉一把炙黃﹐以水一升﹐煮取五合﹐頓服取汗。無葉用枝。【《千金方》】

天行熱病﹐初起一二日者﹕麻黃一大兩﹐去節﹐以水四升﹐煮去沫﹐取二升﹐去滓﹐著米一匙及豉﹐爲稀粥﹐先以湯浴後﹐乃食粥﹐厚覆取汗﹐卽愈。【《必用方》】

溫毒發斑嘔逆﹕名黑膏。生地黃二兩六錢二字半﹐好豆豉一兩六錢二字半﹐以豬膏十兩合之﹐露一夜﹐煎減三分之一﹐絞去滓﹐入雄黃﹑麝香如豆大﹐攪勻分作三服﹐毒從皮中出則愈。忌蕪荑。【《千金方》】

辟禳瘟疫﹕正月上寅日﹐搗女靑末﹐三角絳囊盛﹐系帳中﹐大吉。【《肘後方》﹐下同】

時疫流毒攻手足﹐腫痛欲斷﹕用虎杖根銼煮汁漬之﹐良。

天行毒病﹐七八日熱積胞中﹐煩亂欲死﹕凝雪湯。用芫花一斤﹐水三升﹐煮取一升半﹐漬故布﹐薄胸上﹐不過再三薄﹐熱則除﹐當溫四肢﹐護厥逆也。【《千金方》】

時疾發黃﹐狂悶煩熱不識人者﹕大﹝艸舌﹞蔞實黃者一枚﹐以新汲水九合﹐浸淘取汁﹐入蜜半合﹐﹝石卜﹞硝八分﹐盡分再服﹐便瘥。【《圖經》】

時气頭痛壯熱﹕生葛根洗淨搗汁一大盞﹐豉一合﹐煎六分﹐去滓服﹐汗出卽瘥。未汗再服。若心熱﹐加梔子仁十枚。【《聖惠方》】

釣樟置門上﹐辟天行時气。【蕭炳】

天行餘毒﹐手足腫痛欲斷﹕作坑深三尺﹐燒煎灌酒﹐著屐居坑上﹐以衣壅之﹐勿令泄气。【《類要》】

時疾頭痛發熱者﹕以連根蔥白二十根﹐和米煮粥﹐入酢少許﹐熱食取汗﹐卽解。【《濟生祕覽》】

時气溫病﹐初得頭痛壯熱脈大﹕卽以小蒜一升﹐杵汁三合頓服﹐不過再作﹐便愈。【《肘後方》】

禳解疫气﹕六月六日釆馬齒莧曬漧﹐元旦煮熟﹐同鹽酢食之﹐可解疫癘气。【經驗方】

溫病食勞﹕杏仁五兩﹐酢二升﹐煎取一升服之﹐取汗瘥。【《類要》】

預辟瘴癘﹕桃仁一斤﹐吳茱萸﹑靑鹽各四兩同炒熟﹐以新瓶密封一七﹐取出﹐揀去茱鹽﹐將桃仁去皮尖﹐每嚼一二十枚﹐山居尢宜之。【《選奇方》】

傷寒溫疫已發未發﹕用梨木皮﹑大甘艸各一兩﹐黃秫谷一合爲末﹐鍋底煤一錢﹐每服三錢﹐白湯下。日二服取愈。【《簡易方》】

溫病發噦﹐因飲水多者﹕枇杷葉去毛炙香﹐茅根各半斤﹐水四升﹐煎二升﹐稍稍飲之。【龐安常方】

時气煩渴﹕生藕汁一盞﹐生蜜一合﹐和勻細服。【《聖惠方》】

天行溫疫﹕松葉細切﹐酒服方寸匕﹐日三服﹐能辟五年瘟。【《傷寒類要》】

辟禳瘟疫﹕每臘月二十四日五更﹐取第一汲井水﹐浸乳香﹐至元旦五更溫熱﹐從小至大﹐每人以乳一塊﹐飲水三呷﹐則一年無時災。孔平仲云﹕此乃宣聖之方﹐孔氏七十餘代用之也。

時气溫病﹐頭痛壯熱﹐初得一日﹕用生梓木削去黑皮﹐取裏白者切一升﹐水二升五合煎汁﹐每服八合﹐取瘥。【《肘後方》﹐下同】

時行發黃﹕竹葉五升切﹐小麥七升﹐石膏三兩﹐水一斗半﹐煮取七升﹐細服﹐盡劑愈。

風熱邪病﹕蝦蟆燒灰﹑朱砂等分爲末﹐每服一錢﹐酒服﹐日三甚有神驗。【《外臺祕要》】

熱病下痢欲死者﹕龍骨半斤研﹐水一升﹐煮取五合﹐候極冷稍飲﹐得汗取愈﹐效。【《肘後方》】

熱病目暗﹐因差後食五辛而致﹕用鯽魚作臛食之。【《集驗方》】

預辟溫疫﹕鮑魚頭燒灰方寸匕﹐合小豆末七枚﹐米飲服之﹐令瘟疫气不相染也。【《肘後方》﹐下同】

辟禳瘟疫﹕冬至日取赤雄鷄作臘﹐至立春日煮食至盡﹐勿分他人。

時行發黃﹕用金色腳黃雌雞﹐治如食法﹐煮熟食之﹐並飲汁令盡﹐不過再作。亦可少下鹽豉。

天行不解﹐已汗者﹕用新生雞子五枚﹐傾盞中﹐入水一雞子攪渾﹐以水一升煮沸投入﹐納少醬啜之﹐令汗出愈。【許仁則方】

天行嘔逆﹐食入卽吐﹕雞子一枚﹐水煮三五沸﹐冷水浸少頃吞之。【《外臺》】

時行發黃﹕酢酒浸雞子一宿﹐吞其白數枚。【《肘後方》﹐下同】

傷寒時气﹕豬膏如彈丸﹐溫水化服﹐日三次。

天行勞復﹕合頭垢棗核大﹐服一枚良。【《類要》】

熱病發狂﹐奔走似癲﹐如見鬼神﹐久不得汗﹐及不知人事者﹕以人中黃入大罐內﹐以泥固濟煆半日﹐去火毒研末﹐新汲水服三錢。未退再服。【《斗門方》】

大頭天行﹕羌活﹑酒黃芩﹑酒蒸大黃﹐水煎服。【東垣】

又方﹕歌曰﹕人間治疫有仙方﹐一兩僵蠶二大黃﹐薑汁爲丸如彈子﹐井華調蜜便淸涼。【丹溪】

瘟疫熱病﹐上焦邪實﹐或痰食气逆不通﹕用蘿卜子搗碎﹐溫湯和攪﹐取淡湯徐徐飲之﹐少頃當吐。有吐不盡者﹐必從下行。或爲末﹐溫水調服一匙﹐亦妙。【《景嶽全書》﹐下同】

又方﹕用鹽少許﹐於鍋中炒紅色﹐入水煮﹐至將滚未滚之際攪勻﹐試其滋味稍淡﹐每飲半碗﹐漸次增飲﹐自吐。以病去爲度。

又方﹕諸藥皆可取吐﹐但隨證作湯劑探吐之。

天行瘟疫﹕取初病人衣﹐於甑上蒸過﹐則一家不染。【時珍】

又方﹕桃蠹虫糞爲末﹐水服方寸匕﹐令不相染。【《子母祕錄》】

又方﹕五月一日取土或磚石﹐入瓦器中﹐埋著門外階下﹐合家不患時气。【藏器﹐下同】

又方﹕正旦取古冢磚﹐咒懸大門上﹐一年無疫疾。

導引

《素問》刺法論入疫室辟傳染法。帝曰﹕余聞五疫之至﹐皆相染易﹐無問大小﹐病狀相似﹐不施救療﹐如何可得不相移易者﹖岐伯曰﹕不相染者﹐正气存內﹐邪不可幹﹐避其毒气。天牝從來﹐復得其往。气出於腦﹐卽不幹邗。气出於腦﹐卽先想心如日。欲將入於疫室﹐先想靑气自肝而出﹐左行於東﹐化作林木﹔次想白气自肺而出﹐右行於西﹐化作戈甲﹔次想赤气自心而出﹐南行於上﹐化作焰明﹔次想黑气自腎而出﹐北行於下﹐化作水﹔次想黃气自脾而出﹐存於中央﹐化作土。五气護身之畢﹐以想頭上﹐如北斗之煌煌﹐然後可入於疫室。

