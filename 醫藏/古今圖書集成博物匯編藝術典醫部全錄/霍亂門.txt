古今圖書集成醫部全錄卷二百五十七

霍亂門

黃帝素問

气交變大論

歲土不及﹐風乃大行﹐民病飧泄﹐霍亂。

【注土運不及﹐六己歲也。飧泄霍亂﹐風木傷土之病。】

土郁之發﹐民病霍亂。

【注感土气而發。】

金匱要略【漢張機】

轉筋

轉筋之爲病﹐其人腳臂直﹐脈上下行﹐微弦﹐轉筋入腹者﹐雞屎白散主之。

因食成霍亂

驢馬肉合豬肉食之﹐成霍亂。

兔肉著漧薑食之﹐成霍亂。

傷寒論【漢張機】

辧霍亂病脈證治

問曰﹕病有霍亂者何﹖答曰﹕嘔吐而利﹐是名霍亂。

問曰﹕病發熱頭痛﹐身疼惡寒﹐吐利者﹐此屬何病﹖答曰﹕此名霍亂。霍亂自吐下﹐又利止﹐復更發熱也。

傷寒其脈微濇者﹐本是霍亂。今是傷寒﹐卻四五日至陰經上﹐轉入陰必利。本嘔下利者﹐不可治也。似欲大便﹐而反失气﹐仍不利者﹐此屬陽明也。便必鞕﹐十三日愈。所以然者﹐經盡故也。

下利後當便鞕﹐鞕則能食者愈。今反不能食﹐到後經中﹐頗能食﹐復過一經能食﹐過之一日當愈。不愈者﹐不屬陽明也。

霍亂頭痛發熱﹐身疼痛﹐熱多欲飲水者﹐五苓散主之。

寒多不用水者﹐理中丸主之。

惡寒脈微而復利﹐利止﹐亡血也。四逆加人參湯主之。

吐利止而身痛不休者﹐當消息和解其外﹐宜桂枝湯小和之。

吐利汗出﹐發熱惡寒﹐四肢拘急﹐手足厥冷者﹐四逆湯主之。

旣吐且利﹐小便復利﹐而大汗出﹐下利淸谷﹐內寒外熱﹐脈微欲絕者﹐四逆湯主之。

吐已下斷﹐汗出而厥﹐四肢拘急不解﹐脈微欲絕者﹐通脈四逆加豬膽汁湯主之。

吐利發汗﹐脈平﹐小煩者﹐以新虛不勝穀气故也。

發汗後﹐水谷不得入口者﹐爲逆。若更發汗﹐必吐下不止。嘔吐而利者﹐名曰霍亂。

脈經【晉王叔和】

脈法

右手關上脈陰虛者﹐足太陰經也。病苦泄注﹐腹滿气逆﹐霍亂嘔吐﹐黃疸心煩﹐不得臥。

脈伏者﹐霍亂。

脈訣【晉王叔和】

脈法

雜病歌曰﹕霍亂之候脈微遲﹐气少不語大難醫。三部浮洪必救得﹐古今課定更無疑。

伏脈歌曰﹕伏爲霍亂吐頻頻﹐腹痛多緣宿食停。蓄飲老痰成積聚﹐散寒溫裏莫因循。

千金方【唐孫思邈】

總論

原夫霍亂之爲病也﹐皆因飲食﹐非關鬼神。夫飽食肫膾﹐復餐乳酪﹐海陸百品﹐無所不啖。眠臥冷席﹐多飲寒漿﹐胃中諸食﹐結而不消。陰陽二气﹐擁而反戾﹐陽气欲升﹐陰气欲降﹐陰陽乖隔﹐變成吐利。頭痛似破﹐百節如解﹐徧體諸筋﹐皆爲回轉。論證𨿽小﹐卒病之中﹐最爲可畏。𨿽臨深履危﹐不足以諭之也。養生者﹐宜達其旨趣﹐庶可免於夭橫矣。

凡霍亂務在溫和將息﹐若冷卽徧體轉筋。凡此病﹐定一日不食爲佳。仍須三日﹐少少喫粥﹔三日以後﹐可恣意食息。七日勿雜食爲佳﹐所以養脾气也。

大凡霍亂皆中食膾酪﹐及飽食雜物過度﹐不能自裁﹐夜臥失覆﹐不善將息所致。以此隕命者眾。人生稟命﹐以五臟爲主。夫五臟者﹐卽是五行。內爲五行﹐外爲五味。五行五味﹐更宜扶抑。所以春夏秋冬﹐逆調理之食啖﹐不可過度。凡飲食於五臟相克者爲病﹐相生無他。經曰﹕春不食辛﹐夏無食鹹﹐季夏無食酸﹐秋無食苦﹐冬無食甘。此不必全不食﹐但愼其太甚耳。諺曰﹕百病從口生。蓋不虛也。四時昏食﹐不得太飽﹐皆生病耳。從夏至秋分﹐忌食肥濃。然熱月人自好冷食﹐更與肥濃﹐兼食果菜無節﹐極遂逐冷眠臥﹐冷水洗浴﹐五味更相克賊﹐𨿽欲無病﹐不可得也。所以病苦人自作之﹐非關運也。《書》曰﹕非天夭人﹐人自絕命。此之謂也。

凡諸霍亂﹐忌與米飲﹐胃中得米﹐卽吐不止。但與厚朴葛根飲。若冬瓜葉飲﹐沾漬咽喉﹐不可多與。若服湯時﹐隨服吐者﹐候吐定乃與之。診脈絕不通﹐以桂合葛根爲飲。吐下心煩內熱﹐汗不出﹐不轉筋﹐脈急數者﹐可與犀角合葛根爲飲。吐下不止﹐發熱心煩﹐欲飲水﹐可少飲米粉汁爲佳。若不止﹐與葛根薺苨飲服之。

霍亂吐多者﹐必轉筋﹐不渴﹐卽臍上築。霍亂而臍上築者﹐爲腎气動﹐當先治其築﹐治中湯主之﹐去朮加桂心。去朮者﹐以朮補虛故也。加桂者﹐恐作賁豚也。霍亂而臍上築﹐吐多者﹐若下多者﹐霍亂而驚悸﹐霍亂而渴﹐霍亂而腹中痛嘔而吐利﹐嘔而利欲得水者﹐皆用治中湯主之。

河間六書【金劉完素】

總論

醫之用藥﹐如將帥之用兵。《本艸》曰﹕良醫不能以無藥愈疾﹐猶良將無兵不足以勝敵也﹐故用藥如用兵。轉筋霍亂者﹐治法同用兵之急﹐不可緩也。故吐瀉不止者﹐其本在於中焦。或因渴大飲﹐或因飲而過量﹐或饑而飽甚﹐或濕內甚﹐故陰陽交而不和﹐是爲吐瀉。仲景曰﹕邪在上焦則吐﹐邪在下焦則瀉﹐邪在中焦則旣吐且瀉﹐此爲急病也。然吐利爲急﹐十死其一二。如揮霍撩亂﹐而不得吐瀉﹐此名幹霍亂﹐必死。法曰﹐旣有其入必有所出。今有其入而不得其出者﹐否塞也。故轉筋吐瀉者﹐其气有三﹕一曰風﹐二曰火﹐三曰濕。吐爲暍熱。王注曰﹕炎熱薄鑠﹐心之气也。火能炎上﹐故吐也。瀉爲濕。叔和云﹕濕多成五泄。《內經》曰﹕濕勝則濡瀉。又曰﹕風勝則動﹐筋屬肝而應於風木﹐故腳轉筋而燥急。《內經》曰﹕諸筋反戾﹐水液渾濁﹐皆屬於熱。故仲景治法曰﹕熱多欲飲水者﹐五苓散。寒多不飲水者﹐理中丸。凡覺此證﹐或先五苓﹑益元﹑桂苓甘露飲﹐乃吐瀉之聖藥。愼無與粟米粥湯﹐谷入於胃﹐則必死。《本艸》曰﹕粟米味鹹﹐微寒無毒﹐主養胃气﹐去脾胃中熱而益气。霍亂者﹐脾胃極損﹐不能傳化﹐加以粟米﹐如人欲斃﹐更以利刀鋸其首﹐豈有能生者耶﹖如吐瀉多時﹐欲住之後﹐宜微以粥飲﹐漸漸養之﹐以遲爲妙。

如吐泄不止﹐身出冷汗﹐無脈者﹐可服泄利門中漿水飲﹐兼桂枝湯﹑白朮湯皆可服痢門中藥﹐亦可選用。

吐下霍亂﹕三焦爲水谷傳化之道路﹐熱气甚則傳化失常﹐而吐瀉霍亂﹐火性躁動故也。或云﹕熱無吐瀉﹐止是停寒者﹐誤也。大法吐瀉煩渴爲熱﹐不渴爲寒或熱。吐瀉始得之﹐亦有不渴者。若不止﹐則亡液而後必渴。或寒本不渴﹐若亡津液過多﹐則亦燥而渴也。但寒者﹐脈當沈細而遲﹐熱者脈當實大而數。或損气亡液過極﹐則脈亦不能實數而反弱緩﹐𨿽爾亦爲熱矣。

霍亂吐下﹕濕爲畱飲痞隔﹐而傳化失常﹐故甚則霍亂吐瀉也。

一切吐瀉霍亂﹐通宜五苓散﹑益元散﹑白朮散。吐瀉煩渴﹐並中外諸邪所傷﹐而吐瀉腹滿痛悶者﹐並怨癤吒事訛嫛⒌瓭B湯。

明理論【金成無己】

總論

傷寒霍亂﹐何以明之﹖上吐而下利﹐揮霍而撩亂是也。邪在上焦者﹐但吐而不利﹔邪在下焦者﹐但利而不吐﹔若邪在中焦﹐胃气不治﹐爲邪所傷﹐使陰陽乖隔﹐遂上吐而下利。若止嘔吐而利﹐經止謂之吐利。必也上吐下利﹐躁擾煩亂﹐乃謂之霍亂。其與但稱吐利者﹐有以異也。傷寒吐利者﹐邪气所傷﹔霍亂吐利者﹐飲食所傷也。其有兼傷寒之邪﹐內外不和者﹐加之頭痛發熱﹐而吐利也。經曰﹕病發熱頭痛﹐身疼﹐惡寒吐利者﹐此屬何病﹖答曰﹕此名霍亂﹐自吐下又利止﹐復更發熱也﹐是霍亂兼傷寒者也。霍亂頭痛發熱﹐熱多欲飲水者﹐五苓散主之﹔寒多不用水者﹐理中丸主之。以其中焦失治﹐陰陽乖隔﹐必有偏者﹕偏陽則多熱﹐偏陰則多寒。許仁則曰﹕病有幹霍亂﹐有濕霍亂。幹霍亂死者多﹐濕霍亂死者少。蓋吐利則所傷之物﹐得以出泄﹐𨿽甚則止﹐於胃中水谷泄盡則止矣﹐所以死者少。其幹霍亂而死者多﹐以其上不得吐﹐下不得利﹐則所傷之物不得出泄﹐擁閉正气﹐關隔陰陽﹐煩擾悶亂﹐躁無所安﹐喘脹而死。嗚呼﹗飲食有節起居有常者﹐豈得致霍亂耶﹖飲食自倍﹐腸胃乃傷。喪身之由﹐實自致爾。

儒門事親【元張從政】

吐瀉死生如反掌說

巢氏﹐先賢也﹐固不當非之。然其說有誤者﹐人命所系﹐不可不辯也。今之醫者﹐家置本以爲繩墨。嗚呼﹗何今之人﹐信巢氏而不信《素問》也﹖此余不得不爲之說。且巢氏論霍亂吐瀉﹐皆由溫涼不調﹐陰陽淸濁二气相干﹐致腸胃之間變而爲霍亂。寒气客於脾則瀉﹐寒气客於胃則吐﹐亦由飲酒食肉腥膾生冷過度﹐或因居處坐臥濕地﹐當風取涼。風之气﹐歸於三焦﹐傳於脾胃﹐脾胃得冷﹐水穀不消﹐皆成霍亂。其名有三﹕一曰胃反﹐胃气虛逆﹐反吐飲食﹔二曰霍亂﹐言其病揮霍之間﹐便致撩亂也﹔三曰晡食﹐變逆者也。霍亂者﹐脈必代。又云﹕七月間食蜜﹐令人暴下霍亂。此皆巢氏霍亂之論也。予以爲不然。夫醫之治病﹐猶書生之命題。如秋傷於濕﹐冬生咳嗽﹐是獨以濕爲主﹐此猶書生之獨腳題也。風﹑濕﹑暍三气﹐合而成霍亂吐瀉轉筋﹐此猶書生之鼎足題也。風者﹐風木﹐內應足厥陰肝木﹔濕者﹐雨化﹐內應足太陰脾土﹔暍者﹐火熱﹐內應手少陰心火。此風﹑濕﹑暍三气之所生也。《內經》曰﹕土气之下﹐木气乘之。是肝木乘脾土也。又曰﹕厥陰所至爲脇痛嘔泄﹐少陽所至爲嘔湧。注云食不下也。太陰所至爲中滿霍亂吐下﹐太陰所至爲濡化也。注云濕化也。又曰﹕太陰所至爲濕生﹐終爲注雨。故轉筋者﹐風主肝﹐肝主筋﹐風急甚故轉筋也。吐者﹐暍也。火主心﹐心主炎上﹐故嘔吐也。泄注者﹐土主濕﹐濕主脾﹐濕下注﹐故泄注也。此三者﹐豈非風﹑濕﹑暍如書生鼎足題耶﹖脾濕土气﹐爲風木所克﹐土化不行矣。亢無雨﹐火盛過極﹐土怒發焉。極則爲雷霆驟雨烈風﹐蓋土气在上﹐木气乘之故也。是以大水橫流﹐山崩岸落﹐石迸沙飛﹐豈非太陰濕土怒發之象耶﹖故人病心腹滿脹﹐腸鳴而爲數便﹐甚則心痛脇﹝月眞﹞﹐嘔吐霍亂﹐厥發則注下﹐胕腫身重。啟元子云﹕已上病證﹐皆脾熱所生也。乃知巢氏所論﹐正與《素問》﹑啟元子相違。故《內經》治法﹐病急則治其標﹐緩則治其本。先可用淡劑流其濕﹐辛涼以退其風﹐鹹苦以解其暍﹐冰水以救其內涸。大忌食粟米粥﹐飲者立死。偉哉﹗王冰之言脾熱一句﹐可以爲方﹗世俗止知取其頭巾而濯之﹐以飲其水﹐亦取黑豆﹑皂礬﹑頭垢寒涼﹐然近似終不足以制其甚。又有以寒水沃其手足者﹐大非。四肢已厥﹐更以寒水沃之﹐則益厥矣。曷若以寒水沃其心之爲愈也。

夫霍亂吐瀉不止者﹐可用五苓散﹑益元散各停﹐冰水調下五七錢。如無冰水﹐可用新汲水調下。桂苓甘露散﹑玉露散﹑淸涼飲子﹐調下五七錢亦可。如無已上諸藥﹐可服地漿三五盞亦可。地漿者﹐可於淨地掘一坑﹐用新汲水一桶於內﹐攪令渾﹐候澄淸﹐連飲三五盞﹐立愈。大忌白朮湯﹐姜﹑桂﹑烏﹑附種種燥熱之藥。若服之則必死矣。

霍亂吐瀉﹐水谷不化﹐陰陽錯亂﹐可服淡劑﹐調以冰水﹐令頓服之則愈。

凡嘔吐而瀉﹐病名曰何也﹖《內經》熱論云﹕此乃轉筋霍亂之證也。何气使然﹖此乃邪气在於中焦﹐使陰陽二气﹐不能升降。其證先心痛則吐﹐先腹痛則瀉﹐心腹俱痛則吐瀉並作﹐致使揮霍之間﹐自然撩亂。此證喜寒冷之物﹐可用冰水調五苓﹑益元則愈矣。大忌熱物。轉筋之病﹐治之柰何﹖經曰﹕勞者溫之。溫者﹐溫存之意也。又一法﹕生薑湯﹑益元散﹑白朮散﹑禹功散﹐加冰沈冷﹐細細呷之。渴未止者﹐頻頻飲之。如無冰﹐新汲水亦得。

丹溪心法【元朱震亨】

霍亂證治

內有所積﹐外有所感﹐致成吐瀉﹐仍用二陳湯加減﹐作吐以提其气。此非鬼神﹐皆屬飲食﹐前人確論。乃陽不升﹐陰不降﹐乖隔而成。切莫與谷食﹐𨿽米飲一呷﹐入口卽死。必待吐瀉過二三時﹐直至饑甚﹐方可與稀粥食之。脈多伏欲絕﹐或吐瀉不徹﹐還用吐提起其气﹐或用樟木煎湯吐之﹐亦可。大法生薑理中湯最好﹐不渴者可用。如渴者用五苓散。有吐者﹐以二陳湯探吐﹐亦有可下者。

轉筋不住﹐男子以手挽其陰﹐女子以手牽其乳近兩邊﹐此《千金》妙法也。

轉筋﹐皆屬乎血熱。四物湯加灑芩﹑紅花﹑蒼朮﹑南星煎服。

幹霍亂者最難治﹐死在須臾。升降不通﹐當以吐提其气﹐極是良法。世多用鹽湯﹐此系內有物所傷﹐外有用气所遏。有用吐者﹐則兼發散之義。有用溫藥解散者﹐不可用涼藥﹐宜二陳湯加解散藥。

霍亂之候﹐揮霍變亂﹐起於倉卒﹐多因夾食傷寒﹐陰陽乘隔﹐上吐下利﹐而躁擾痛悶﹐是其候也。偏陽則多熱﹐偏陰則多寒。卒然而來﹐危甚風燭。其濕霍亂死者少﹐幹霍亂死者多。蓋以所傷之物﹐或因吐利而盡﹐泄出則止﹐故死者少也。夫上不得吐﹐下不得利﹐所傷之物﹐擁閉正气﹐關格陰陽﹐其死者多。或有寒﹐腹滿而痛﹐四肢拘急﹐轉筋下利者﹐以理中湯加生附子﹑官桂。

中暑霍亂﹐煩躁大渴﹐心腹撮痛﹐四肢冷﹐冷汗出﹐腳轉筋﹐用霍香散。《千金》云﹕轉筋者﹐用理中湯加火煆石膏。若霍亂吐瀉﹐心腹﹝疒丂﹞痛﹐先以鹽湯探吐﹐後服藿香正气散加木香半錢。若頻欲登圊不通者﹐更加枳殼一錢。人於夏月多食瓜果﹐多飲冷乘風﹐以致食畱不化﹐因食成痞﹐隔絕上下﹐遂成霍亂﹐以六和湯倍加藿香煎服﹐皆要藥也。

絞腸沙證治

絞腸沙作痛﹐以樟木煎湯大吐﹐或白礬調湯吐之。鹽湯亦可探吐。宜刺委中出血。

證治要訣【明戴思恭】

霍亂

霍亂之病﹐揮霍變亂﹐起於倉卒﹐與中惡相似﹐俗呼爲觸惡﹐但有吐利爲異耳。其證胸痞腹﹝疒丂﹞﹐气不升降﹐甚則手足厥逆﹐冷汗自出﹐或吐而不瀉﹐或瀉而不吐﹐或兼作吐瀉﹐或吐瀉不透﹐宜蘇合香丸以通其痞塞﹐繼進藿香正气散加木香半錢﹔仍以蘇合香丸調吞來復丹。若果瀉已甚﹐則不可用來復丹。瀉而不吐﹐胸膈痞滿﹐先以陰陽湯或濃鹽湯頓服﹐以導其吐。已吐未吐﹐並藿香正气散﹐間進蘇合香丸。吐而不瀉﹐心腹﹝疒丂﹞痛﹐頻欲登圊﹐苦於不通﹐藿香正气散加枳殼一錢﹐多下來復丹﹔欲捷則用生枳殼。若不能見效﹐逼迫已甚﹐其勢不容不用神保丸。但神保丸𨿽能通利﹐入大腸有功﹐若隔於上而不能下﹐轉服轉祕﹐須用來復丹研末湯調﹐吞下養正丹百粒﹐庶可引前藥到下。吐瀉兼作﹐心腹纏擾未安者﹐藿香正气散加官桂﹑木香各半錢﹐不愈則投四順湯。

吐利不止﹐元气耗散﹐病勢危篤﹐或水粒不入﹐或口渴喜冷﹐或惡寒戰掉﹐手足冷逆﹐或發熱煩躁﹐欲去衣被﹐此蓋內虛陰盛﹐卻不可以其喜冷﹐欲去衣被爲熱。宜理中湯﹐甚則附子理中湯﹐不效則四逆湯﹐並宜放十分冷服。

欲吐不吐﹐欲瀉不瀉﹐心腹纏擾﹐痛不可忍﹐上下不通﹐言語不定﹐如見鬼神﹐俗謂之幹霍亂。先以濃鹽湯頓服﹐次調蘇合香丸吞下來復丹﹐仍進藿香正气散加木香﹑枳殼各半錢。近世俗醫﹐調之捲腸沙﹐人多信之。殊不知卽是霍亂﹐僥幸而愈者﹐一通之功耳。

霍亂轉筋﹐理中湯加凍膠銼炒一錢﹐仍令其系縛腿脛。若筋入腹﹐卽通身轉筋者不可治。轉筋者﹐以造曲蓼汁暖熱浸﹐或用濃鹽湯浸。

霍亂已透﹐而余吐余瀉未止﹐腹有餘痛﹐宜一味報秋豆葉煎服﹐幹者尢佳。

霍亂之後﹐陽气已脫﹐或遺尿而不知﹐或气少而不語﹐或膏汗如珠﹐或大躁欲入水﹐或四肢不收﹐皆不可治。霍亂並諸吐瀉後﹐胸膈髙起﹐痞塞欲絕﹐理中湯加枳實半錢﹑茯苓半錢﹐名枳實理中湯。吐瀉已愈﹐而力怯精神未復者﹐十補飲。

夏天感暑吐瀉如霍亂者﹐六和湯﹑香薷湯﹐皆是要藥。大吐瀉﹐復厥逆躁擾﹐審其因暑得者﹐止宜香薷飲。

人於夏月﹐多食瓜果及飲冷乘風﹐以致食畱不化﹐因食成痞﹐隔絕上下﹐遂成霍亂。六和湯倍藿香煎熟﹐調蘇合香丸。

醫學綱目【明樓英】

霍亂

霍亂證本自胃家﹐或因寒飲﹐或因飲水﹐或傷水毒﹐或感濕气﹐冷熱不調﹐水火相干﹐陰陽相搏﹐轉筋攣痛﹐經絡亂行﹐暴作吐瀉﹐中焦胃气所主也。察其色脈﹐隨經標本﹐此治霍亂吐瀉之法也。

霍亂徧身轉筋﹐肚痛﹐四肢厥冷欲絕者﹐其脈洪大易治﹔脈微囊縮舌捲﹐不治。

吐瀉不止﹐當渴而反不渴﹐脈微細而弱者﹐理中湯。

吐瀉轉筋﹐身熱脈長﹐陽明本病也。宜和中四君子湯﹑平胃散﹑建中湯﹐每服一兩﹐水三盞﹐姜五片﹐煎至一盞﹐去滓溫服。或四君子湯。脈浮自汗者﹐四君子加桂主之﹔脈浮無汗者﹐四君子加麻黃主之。

如吐瀉轉筋﹐自汗脈浮者﹐四君子加桂五錢主之。

如吐瀉轉筋﹐脇下痛﹐脈弦者﹐宜木瓜柴胡湯﹐平胃散加木瓜五錢亦可也。

如吐瀉後﹐小便不通﹐胃中實痛者﹐四君子湯加大黃一兩主之。

如吐瀉轉筋﹐腹中痛﹐體重﹐脈沈而細者﹐宜四君子湯加芍藥﹑髙良姜。四君子湯四味各一兩﹐芍藥﹑良姜各五錢﹐同煎服。

如吐瀉霍亂﹐四肢拘急﹐脈沈而遲者﹐此少陰也。宜四君子湯加姜﹑附﹑厚朴。四君子四味各一兩﹐生薑﹑附子﹑厚朴炮制各三錢﹐同煎服。

如吐瀉轉筋﹐四肢厥冷﹐脈微緩者﹐屬厥陰﹐宜建中湯加附子當歸湯。

香薷飲﹐治非時霍亂﹐大渴煩躁﹐汗出轉筋﹐疼痛不可忍者。

霍亂轉筋﹐香薷煮汁飲之﹐無不瘥者。

霍亂腹痛﹐心煩短气﹐未得吐下﹐若轉筋﹐燒梔子二十枚﹐研末﹐熟水調下。

霍亂轉筋﹐吐瀉不止﹐宜半夏湯爲末﹐渴者涼水下﹐不渴者溫水下﹐無時。如吐瀉不止﹐身無汗者﹐可與瀉利門漿水散﹐兼桂枝湯。又可與白朮湯。

霍亂轉筋者﹐用理中湯去朮加附子一枚生用。

霍亂之證﹐輕則上吐下瀉﹐兩腳轉筋﹐甚則徧體轉筋﹐腹肚疼痛﹐手足厥冷﹐若欲絕者。倉卒之際﹐宜於臍中灼艾﹐及用蓼一把煎湯泡洗﹔次投以姜附理中湯之類。其脈洪大者﹐易治﹔脈微腎縮舌捲者﹐不治。

《素問》﹕土郁之發﹐民病嘔吐﹐霍亂注下。又太陰所至爲中滿﹐霍亂吐下。此濕土霍亂﹐卽仲景五苓散﹑理中丸之類是也。

歲土不及﹐風乃大行﹐民病霍亂飧泄。此土虛風勝霍亂﹐卽羅謙甫桂苓白朮散之類是也。

熱至則身熱﹐霍亂吐下﹐此熱霍亂﹐卽《活人書》香薷散之類是也。

明醫雜著【明王綸】

霍亂

暑熱之時﹐外無寒邪﹐內傷冰水冷物﹐腹痛泄瀉﹐或霍亂吐逆﹐宜縮脾飲﹐砂仁﹑艸果﹑甘艸﹑扁豆﹑漧薑﹑烏梅﹐或理中湯加神曲﹑麥芽﹑縮砂﹑蒼朮﹐此專治內溫中消食也。若吐瀉脈沈微甚者﹐不可用涼藥﹐可用附子大順散﹐熟附子﹑甘艸﹑漧薑﹑杏仁﹑桂﹐或附子理中湯加芍藥。夏月多食冷物﹐及過飲茶水﹐致傷脾胃﹐吐瀉霍亂﹐故治暑藥多用溫脾消食﹐治濕利小便。醫者要識此意﹗若旣傷暑熱﹐復傷生冷﹐外熱內寒﹐宜先治其內﹐溫中消食﹔次治其外﹐淸暑補气﹐而以理脾爲主。於前陰陽二條內﹐相兼取用﹐東垣淸暑益气湯已兼此意。其用黃芪﹑升麻﹑人參﹑白朮﹑甘艸﹑麥門冬﹑當歸﹑五味﹑黃蘗﹑葛根﹐是淸暑補气也。蒼朮﹑神曲﹑陳皮﹑澤瀉﹑靑皮﹐是治內補脾也。

【注按前證又當分別中暑﹑中暍﹐脈虛﹑脈沈﹐無汗﹑有汗﹐發熱﹑不熱﹐作渴﹑不渴﹐或瀉﹑不瀉﹐飲寒﹑飲熱﹐辧其陰陽虛實﹐不可泛投寒涼之劑。蓋爲夏月伏陰在內﹐古人用附子大順散之類﹐溫補陽气﹐厥有旨哉﹗何今之老弱﹐至夏月患食少體倦﹐發熱作渴﹐或吐瀉腹痛﹐頭痛諸證﹐反服香薷飲﹐復傷元气﹐無不招引暑證﹐以致不起。至若淸暑益气湯內﹐用豬苓﹑澤瀉之類﹐必審其果有濕熱壅滯﹐方可用之。否則虧損其陰﹐而傷其目矣﹐用當審察。】

若夏秋暑熱﹐因過用冷物茶水傷其內﹐又過取涼風傷其外﹐以致惡寒發熱﹐胸膈飽悶﹐飲食不進﹐或兼嘔吐泄瀉﹐此內外俱傷寒冷也。人參﹑漧薑炒至紫色﹑厚朴薑水炒﹑陳皮﹑羌活﹑枳實﹑白茯苓各一錢﹐白朮一錢五分﹐甘艸炙五分﹐薑水煎﹐食前溫服。

【注按前證﹐宜用此方。如未應﹐宜用藿香正气散。若內外已解﹐寒熱未退﹐或飲食不進﹐宜用六君子。《保命集》云﹕霍亂屬陽明證﹐宜用和中﹑平胃﹑建中湯輩﹐或四君子湯。脈浮自汗﹐四君子加桂枝主之。脈浮無汗﹐四君子加麻黃。吐利轉筋﹐脇下痛脈弦者﹐木克土也﹐用平胃散加木瓜﹐或建中加柴胡﹑木瓜。吐利轉筋﹐腹痛體重﹐脈沈而細﹐四君子加白芍藥﹑良姜。吐利四肢拘急﹐脈沈而遲﹐屬少陰﹐四君子加姜﹑附﹑厚朴。吐利四肢厥冷﹐脈微緩﹐屬厥陰﹐建中加歸﹑附。吐利頭痛而身熱﹐熱多欲飲水者﹐五苓散。寒多不欲水者﹐理中丸主之。《元戎》云﹕太陰證霍亂者﹐理中加橘紅。吐下腹痛﹐手足逆冷﹐理中加熟附子。吐利後轉筋者﹐理中加火煆石膏一兩。】

若夏暑在途中常服﹐以壯元气﹐淸熱驅暑﹐服之免中暑﹑霍亂﹑泄瀉﹑痢疾等證。方用人參一錢二分﹑白朮一錢五分﹑五味子十粒杵碎﹑麥門冬去心﹑白芍藥炒﹑白茯苓各一錢﹐知母炒﹑陳皮﹑香薷各七分﹐黃芩炒三分﹐甘艸炙五分﹐薑水煎﹐食前溫服。

【注按前證若人元气虛弱﹐宜用補中益气去柴胡﹑升麻﹐加麥冬﹑五味﹐或少加炒黑黃蘗。人參益气湯亦可用。】

若遇勞倦辛苦﹐用力過多﹐卽服後方二三服﹐免生內傷發熱之病。此方主於補气﹐黃芪一錢半蜜炙﹑人參﹑麥門冬去心﹑陳皮﹑白朮各一錢﹐甘艸炙七分﹐姜棗水煎﹐食前溫服。勞倦甚﹐加熟附子四五分。

【注按前論開世俗之蒙聵﹐濟無窮之夭枉。若素畏寒飲食者﹐附子尢宜。若素喜寒飲食者﹐去肉桂﹐或以炮姜代之。若果因暑熱傷气﹐而四肢困倦﹐或手足麻木者﹐先用人參益气湯﹐後用補中益气湯。】

醫學入門【明李梴】

霍亂證治

一種暑霍亂﹐卽濕霍亂。但此疾夏秋爲甚﹐縱寒月亦多由伏暑﹐故名。一種濕霍亂﹐有聲有物。一種幹霍亂﹐有聲無物。其標因外感四气﹐或日間感熱﹐夜間受冷﹐或內素郁熱﹐外又感寒﹐一時陰陽錯亂。然病本因飲食失節﹐或酥酪酒漿生冷﹐以致濕熱內甚﹐中焦脾土失運﹐當升不升﹐當降不降﹐是以上吐下瀉﹐脈多伏絕。又有挾七情鬱气﹐痰涎聚膈﹐痞塞不通者﹐外感痰喘眩運﹐亦必由傷飲食爲之根也。

又有本伏暑而成者﹐蓋伏暑卽冒暑﹐久而藏伏三焦﹑腸胃之間﹐熱傷气而不傷形﹐旬月莫覺﹐變出寒熱不定﹐霍亂吐瀉﹐膨脹中滿﹐瘧痢煩渴﹐腹痛下血等證。但暑病多無身痛﹐間有痛者﹐或爲澡浴水濕相搏耳。偏陽分則多熱而渴﹐偏陰分則多寒而不渴。

痰喘﹐二陳湯﹑加味半硫丸。虛煩不眠﹐旣濟湯。煩渴﹐九君子湯﹑桂苓甘露飲。大渴大躁大汗遺尿者死﹐回生散﹑養正丹救之。

陽明胃與大腸以養宗筋﹐暴吐暴瀉﹐津液驟亡﹐筋失所養﹐故輕者兩腳轉筋而已﹐重者徧體轉筋﹐手足厥冷欲絕者﹐倉卒之際﹐宜以鹽塡臍中﹐灼艾不計壯數﹐𨿽已死而胸有暖气者﹐立蘇﹔急用茱萸散加小茴﹑甘艸﹑蘇葉煎服﹐再研生蒜塗腳心﹐𨿽昏危入腹者亦效。如血熱轉筋不已﹐四物湯加黃芩﹑紅花﹐或蒼朮﹑南星。水藥不入﹐古椒豆散。轉筋不住﹐男子以手挽其陰﹐女子以手牽乳近兩邊。如舌捲囊縮﹐轉筋入腹者﹐死。

絞腸沙﹐腹痛不可忍﹐或連心痛﹐展轉在地﹐手足亦有冷者﹐乃腸絞縮在腹﹐須臾能死。急用熱湯調鹽一兩﹐灌入卽安。或再用陳艾﹑陳樟木﹑陳壁土各等分水煎﹐連進三四服﹐仍刺血。陰沙﹐腹痛而手足冷﹐看其身上有紅點﹐以油燈心點火燎之卽愈。陽沙﹐腹痛而手足暖﹐以鍼刺其十指背近爪甲半分許﹐卽捋爪甲﹐而指背皮肉捋處血出卽安。仍先自兩臂捋下其惡血﹐令聚指頭血出爲好。

霍亂乃濕熱兼風木爲害﹐治宜散風寒﹐利濕降火﹐故四時通用藿香正气散﹐爲散風寒濕之要藥。寒月厥冷脈沈不渴者﹐五積散﹑理中湯﹑古姜附湯。暑月煩渴者﹐黃連香薷飲冷服﹐俱宜合五苓散以分上下﹐或更合益元散降火尢妙﹐此皆分利法也。又當引淸气上升﹐使濁气自然下降。吐瀉未徹者﹐宜用二陳湯加芎﹑芷﹑蒼朮﹑者﹐七气湯﹑古參萸湯。傷飲食者﹐紅丸子﹑保和丸﹐俱姜湯送下。通用四君子湯﹐有汗加桂枝﹐無汗加麻黃。吐利轉筋﹐腹痛體重﹐脈沈細﹐加白芍﹑良姜。四肢拘急﹐脈沈遲﹐屬少陰﹐加姜﹑附﹑厚朴。吐利轉筋﹐脇痛脈弦者﹐木克土也﹐平胃散加木瓜﹐或小建中湯加柴胡﹑木瓜。四肢厥冷﹐脈微緩﹐屬厥陰者﹐小建中湯加當歸﹑附子。

三焦爲水穀道路。邪在上焦﹐吐而不利﹔邪在下焦﹐利而不吐﹔邪在中焦﹐上吐下利。病因飲食不節﹐淸濁相干﹐陰陽乖隔﹐輕者止曰吐利﹐重者揮霍擾亂﹐乃曰霍亂。外證必發熱惡寒﹐頭疼身痛﹐本傷寒病也﹐因邪入脾胃﹐故發爲吐利。然中焦爲寒熱之半﹐邪偏髙﹐居陽分者﹐則多熱而渴﹐五苓散分利之﹔邪偏下﹐居陰分者﹐則多寒不渴﹐理中湯分利之。風寒濕勝者﹐藿香正气散﹑除濕湯﹑五積散主之。暑勝大渴者﹐二香黃連散﹑益元散﹑柴苓散選用。傷食甚者﹐平胃散﹑治中湯主之。轉筋者﹐气不和也﹐俱加木瓜﹐或單用雞屎白略炒爲末﹐溫湯化下方寸匕。凡霍亂多責於熱﹐故夏秋爲盛﹐或熱伏於內﹐手足如冰﹐六脈沈伏﹐食卽﹝食戹﹞逆﹐此火气上奔而然﹐不可誤爲陰證。若吐利﹐小便亦自利而大汗出﹐下利淸谷﹐寒熱﹐四肢拘急﹐厥逆﹐脈微欲絕﹐乃爲陰證。四逆湯﹐或加吳萸﹑生薑救之。少陰吐利﹐煩躁欲死者﹐三味參萸湯。吐利止﹐自汗﹐厥逆﹐不渴﹐脈微欲絕者﹐通脈四逆湯加豬膽汁。吐利止﹐身痛不休者﹐桂枝加人參湯。吐利止﹐發熱者﹐隨證微汗之。吐利止﹐亡津而渴者﹐竹葉石膏湯﹑白虎加參湯。吐利不止者﹐靈砂丹﹐木香﹑漧薑煎湯下。凡霍亂不可遽與米飲粥飯等食﹐以助邪气。必所傷物盡﹐然後淡食﹐少少養之。傷寒心痞﹐發熱吐利者﹐大柴胡證也﹐不可誤爲霍亂。

幹霍亂者﹐气痞於中﹐欲吐不得吐﹐欲泄不得泄﹐所傷之物﹐壅閉正气﹐關格陰陽﹐煩躁喘脹者﹐必死。急以鹽湯一盞﹐入童便﹑薑汁頓服﹐探吐令透﹐未吐再服。外用鹽炒吳茱萸熨臍下﹐卽以理中湯加陳皮調之。或藿香正气散加官桂﹐倍枳殼﹑茯苓﹑木瓜﹐吞蘇合香丸。如發熱頭腹痛者﹐桂枝加大黃湯。

醫宗必讀【明李中梓】

總論治法

按霍亂者﹐揮霍變亂﹐起於倉卒﹐心腹大痛﹐嘔吐瀉利﹐憎寒壯熱﹐頭痛眩運﹐先心痛則先吐﹐先腹痛則先瀉﹐心腹俱痛﹐吐瀉並作﹐甚者轉筋入腹則斃。陰陽反戾﹐淸濁相干﹐陰陽痞膈﹐上下奔迫﹐須遵《內經》分濕熱風暑虛實而爲施治。幹霍亂者﹐心腹脹滿攪痛﹐欲吐不吐﹐欲瀉不瀉﹐躁亂昏憒﹐俗名攪腸沙。此繇脾土郁極﹐不得發越﹐以至火熱內擾﹐不可過於攻﹐過攻則脾愈虛﹔不可過於熱﹐過熱則火愈熾﹔不可過於寒﹐過寒則火必捍格。須反佐以治﹐然後郁可開﹑火可散。古方用鹽熬湯﹐調以童便﹐不獨降火﹐兼能行血﹐極爲穩妥。霍亂多起於夏秋之間﹐皆外受暑熱﹐內傷飲食所致。縱冬月患之﹐亦由夏月伏暑也。轉筋者﹐兼風木﹐建中加木瓜柴胡湯。厥冷唇靑﹐兼寒气﹐建中加附子漧薑湯。身熱煩渴﹐气粗﹐兼暑熱﹐桂苓白朮散﹐或香薷散。體重骨節煩疼﹐兼濕化﹐除濕湯。風暑合病﹐石膏理中湯。暑濕相搏﹐二香散。多食寒冷﹐六和湯倍藿香煎熟﹐調蘇合香丸。情志鬱結﹐七气湯。轉筋逆冷﹐吳茱萸湯﹐或通脈四逆湯。邪在上者宜吐﹐𨿽已自吐利﹐仍當吐之﹐以提其气。用極鹹鹽湯三碗﹐熱飲一碗﹐指探令吐﹐不吐再服一碗﹐吐訖仍飲一碗﹐三吐乃止﹐此法極良。吐利不止﹐元气耗散﹐病勢危篤﹐或口渴喜冷﹐或發熱煩躁﹐欲去衣被﹐此陰盛格陽﹐不可以其喜冷欲去衣被爲熱。理中湯﹐甚者附子理中湯﹐不效﹐四逆湯﹐並宜冰冷與服。霍亂已退﹐余吐余瀉未止﹐腹有餘痛﹐宜一味報秋豆葉煎服﹐幹者尢佳。《保命集》云﹕有從標而得者﹐有從本而得者﹐有從標本而得者。六經之變﹐治各不同﹐細察色脈﹐知犯何經﹐隨經標本﹐活法施治﹐此大法也。

證治準繩【明王肯堂】

總論證治

《靈樞》有足太陰之別﹐名曰公孫﹐去本節後一寸﹐別走陽明﹐其別者入絡腸胃﹐厥气上則霍亂﹐實則腸中切痛﹐虛則蠱脹﹐取之所別﹔有淸气在陰﹐濁气在陽﹐營气順脈﹐衛气逆行﹐淸濁相干﹐亂於腸胃則爲霍亂﹐取之足太陰﹑陽明﹐不下﹐取之三里。巢氏因此一條﹐乃云﹕霍亂者﹐由陰陽淸濁二气相干﹐亂於腸胃間﹐因遇飲食而變﹐發則心腹絞痛。挾風而實者﹐身發熱﹐頭痛體疼﹔虛者﹐但心腹痛而已。亦有因飲酒食肉腥膾﹐生冷過度﹐居處不節﹐或露臥濕地﹐或當風取涼﹐風冷之气﹐歸於三焦﹐傳於脾胃﹐水谷不化﹐皆成霍亂。自巢氏之說行﹐後世守之以爲法﹐無復知《內經》諸條者矣。至劉河間乃云﹕吐下霍亂﹐三焦爲水谷傳化之道路﹐熱气甚則傳化失常而吐瀉霍亂﹐火性躁動故也。世俗止謂是停食者﹐誤也。轉筋者﹐亦是脾胃土衰﹐肝木自甚﹐熱气燥爍於筋則筋攣而痛﹐亦非寒也。張戴人則以風濕暍三气合而爲邪﹐蓋脾濕土爲風木所克﹐郁則熱乃發﹐發則心火炎上﹐故嘔吐。嘔吐者﹐暍也。脾濕下注﹐故注泄。注泄者﹐濕也。風急甚﹐故筋轉。筋轉者﹐風也。可謂善推病情者乎﹗王海藏亦謂風濕外至﹐生冷物內加﹐內外合病者﹐此條殆似之矣。凡治病當從《內經》﹐隨宜施治﹐安可執一端而已哉﹖然則此病當以何爲要﹖曰﹕脾胃之濕爲本﹐諸邪感動者爲病之由﹐然其間脾胃有虛邪﹑有實邪﹑有陰陽相干之邪﹐孰微孰甚﹐皆宜消息處治。至若《明理論》謂﹕傷寒吐利者﹐由邪气所傷﹔霍亂吐利者﹐由飲食所傷。其有兼傷寒之邪﹐內外不和者﹐加之頭痛發熱而吐利者﹐是霍亂傷寒也。原仲景之意﹐豈必在飲食始爲是病﹐彼於寒邪傳入中焦﹐胃气因之不和﹐陰陽痞隔者﹐安得不有以致之乎﹖不然﹐何以用理中﹑四逆等湯治之﹖

醫門法律【淸諭昌】

病分冒暑避暑

深居廣廈﹐納風涼﹐餐生冷﹐遏抑其陽而病暑者﹐一切治暑淸涼之方﹐卽不得徑情直施。如無汗﹐仍須透表以宣其陽。如吐利﹐急須和解以安其中。甚者﹐少用溫藥﹐以從治之。故冒暑之霍亂吐瀉﹐以治暑爲主﹔避暑之霍亂吐瀉﹐以和中﹑溫中爲主﹐不可不辧也。

景嶽全書【明張介賓】

論證

霍亂一證﹐以其上吐下瀉﹐反復不寧而揮霍撩亂﹐故曰霍亂。此寒邪傷髒之病也。有外受風寒﹐寒气入髒而病者﹔有不愼口腹﹐內傷食飲而病者﹔有傷饑失飽﹐饑時胃气已傷﹐過飽食不能化而病者﹔有水土气令寒濕傷脾而病者﹔有旱潦暴雨﹐淸濁相混﹐誤中沙气陰毒而病者。總之﹐皆寒濕傷脾之證。邪在脾胃﹐則中焦不能容受﹐故從上而出則爲吐﹐從下而出則爲瀉。且凡邪之易受者﹐必其脾气本柔﹐而旣吐旣瀉﹐則脾气更虛。故凡治霍亂者﹐必宜以和胃健脾爲主。健者培補之﹐謂因邪气已去﹐而胃气受傷﹐故非培補不可﹔和者調和之﹐謂以胃气𨿽傷﹐而邪猶未盡﹐故非察其邪正﹐而酌爲調和不可。若寒少滯多﹐則但以溫平之劑調之。若滯因於寒﹐則非溫熱之劑不能。而諸家有言爲火者﹐謂霍亂之病﹐多在夏秋之間﹐豈得謂之傷寒乎﹖吁﹗謬亦甚矣。夫夏秋之交﹐正多髒寒之病﹐蓋一以盛暑將殺﹐新涼初起﹐天人易气﹐寒之由也﹔一以酷暑當令﹐生冷不節﹐疾病因時﹐寒之動也。人以夏秋之外熱易見而臟腑之內寒難見﹐故但知用熱遠熱而不知用寒遠寒﹐見之淺陋如此﹐所以多誤也。

轉筋霍亂證﹐以其足腹之筋﹐拘攣急痛﹐甚至牽縮陰丸﹐痛迫小腹﹐最爲急候。此足陽明﹑厥陰气血俱傷之候也。觀河間曰﹕轉筋﹐經云反戾也。熱气燥鑠於筋﹐則攣瘈而痛。火主燔鑠﹐燥動故也。或以爲寒客於筋者﹐誤也。蓋寒𨿽主於收引﹐然止爲厥逆禁固﹐屈伸不便﹐安得爲轉筋也﹖所謂轉者﹐動也。陽動陰靜﹐熱證明矣。丹溪亦曰﹕轉筋屬血熱。余謂此二子之言﹐總屬一偏之見﹐不可從也。試以《內經》質之﹐不有曰經筋之病﹐寒則反折筋急﹐熱則筋弛縱不收﹐此轉筋者﹐謂非反折筋急之病者乎﹖而何以謂之熱也﹖夫所謂轉者﹐以其堅彊急痛﹐有如扭轉之狀﹐是謂轉筋。今西北方以轉字作去聲者﹐卽其義也。而河間曰﹕轉者動也﹐則不爲彊矣。且凡患轉筋者﹐必於大吐大瀉之後﹐乃有此證﹐未聞於吐瀉之前﹐而先見轉筋者也。若轉於吐瀉之前﹐而謂之火﹐猶可云因火而病也。旣轉於吐瀉之後﹐則上下皆已火去﹐豈因吐瀉反生火耶﹖又何以吐瀉之前火不轉耶﹖河間其何以解之﹖蓋陽明爲五臟六腑之海﹐主潤宗筋﹐此證以陽明血气驟損﹐筋急而然﹐本非火也。觀無擇陳氏曰﹕轉筋者﹐以陽明養宗筋﹐屬胃與大腸。今暴吐下﹐津液頓亡﹐外感四气﹐內傷七情﹐攻閉諸脈﹐枯削於筋﹐宗筋失養﹐必至攣縮﹐甚則卵縮舌捲爲難治﹐此說始爲切當。若從河間而作火治﹐能無誤乎﹖余故曰﹐不可從也。

幹霍亂證﹐最爲危候﹐其證則上欲吐而不能出﹐下欲瀉而不能行﹐胸腹攪痛﹐脹急悶亂﹐此必內有飲食停阻﹐外有寒邪閉遏。蓋邪淺者﹐易於行動﹐故卽見吐利。邪深者﹐陰陽格拒﹐气道不通﹐故爲此證。若不速治﹐多致暴死。宜先用鹽湯﹐探而吐之﹐一以去其滯隔﹐一以通其淸气﹐但使淸气得升﹐然後濁气得降﹐從瀉而出﹐斯不致害。藥以溫中散滯破气等劑﹐庶乎胃气可舒而邪隨以散。宜排气飲加減主之﹔或神香散﹐或局方七气湯﹐亦可酌用。

治法

霍亂初起﹐當陰陽擾亂﹐邪正不分之時﹐惟宜以姜鹽淡湯﹐徐徐與之﹐令其徐飲徐吐﹐或以二陳湯探吐之﹐則吐中自有發散之意。必俟滯濁大出﹐胃气稍定﹐乃察其有無泄瀉﹑有無脹滿﹑有無嘔惡﹐以辧邪正虛實﹐然後隨其證而調理之﹐自無不愈者。但於吐瀉攪亂之後﹐胃气未淸气未淨之時﹐凡一切食飲之類﹐寧使稍遲﹐切不可與粥湯﹐以致邪滯復聚﹐則爲害不小也。不可不愼。亦不可妄用涼藥。

初起胃口不淸﹐邪气未淨﹐或脹痛嘔惡不止﹐察其邪甚於上者﹐宜和胃飲﹑神香散﹑平胃散﹐擇而用之。邪甚於下者﹐宜五苓散﹑胃苓湯﹐或苓朮二陳煎之類主之。無脹無痛而但嘔惡不寧者﹐此脾胃受傷﹐虛寒證也。若胃气微虛兼滯者﹐宜六君子湯﹐或溫胃飲主之。若但虛無滯者﹐宜理中湯或五君子煎主之。若虛而無寒者﹐止用四君子湯﹐或五味異功散亦可。若虛在陰分﹐水中無火﹐因瀉而嘔惡不已﹐胸腹膨膨者﹐必用理陰煎﹐或去當歸加人參主之。若吐利四肢拘急﹐脈沈而遲﹐此脾腎證也﹐宜四君子加姜﹑附﹑厚朴﹐或理陰煎主之。

凡霍亂後﹐身熱不退﹐脈數無汗者﹐宜酌其虛實﹐於前治法中加柴胡主之。寒邪甚者﹐宜用麻黃吐利。脈浮自汗者﹐宜四君子加桂枝主之。吐利頭痛身熱而渴者﹐宜五苓散。吐利因於過食﹐或瓜果生冷﹐以致食畱不化﹐遂成痞隔霍亂者﹐宜大小和中飲﹐或六和湯主之。若生冷寒勝者﹐宜加炮姜﹑肉桂﹑吳茱萸之類。

《元戎》曰﹕太陰證霍亂者﹐理中加橘紅﹐名治中湯。若吐下心腹作痛﹐手足逆冷﹐理中去白朮加熟附子名四順湯。若吐利後轉筋者﹐理中加火煆石膏一兩。

轉筋腹痛者﹐因胃气暴傷﹐以致陽明﹑厥陰血燥筋攣而然﹐法當養血溫經﹐乃爲正治。若邪滯未淸者﹐或先宜和胃飲加肉桂﹑木瓜主之。若气虛者﹐宜四君子湯加當歸﹑肉桂﹑厚朴﹑木瓜之類。陰虛少血者﹐宜理陰煎加肉桂﹑木瓜主之。又治轉筋法﹐男子以手挽其陰﹐女子以手揪乳近兩邊﹐此《千金》法也。

霍亂之後﹐多有煩渴者﹐此以吐利亡津﹐腎水漧涸﹐故渴欲飲水﹐但宜溫暖調脾以止吐瀉﹐脾气得和﹐渴將自止。或以獨參湯徐徐與之﹐最妙法也。其有本以陽髒而因瀉亡陰﹐或見火盛喜冷﹐內熱脈洪者﹐宜益元散﹐或竹葉石膏湯之類﹐甘涼以濟之﹐亦無不可。

調攝宜素

夏秋新涼之交﹐或疾風暴雨﹐或乍寒乍暖之時﹐此皆陰陽相駁之際﹐善養生者﹐最於此時宜愼。凡外而衣被﹐內而口腹﹐宜增則增﹐宜節則節﹐略爲加意﹐則卻疾亦自不難。其或少有不調﹐而爲微寒所侵﹐則霍亂吐瀉﹐攪腸腹痛﹐瘧痢之類﹐頃刻可至。此其所忽者微﹐而所害者大也。且膏粱與藜藿不同﹐薄弱與彊壯迥異。矧彊者猶不可恃彊﹐而弱者顧可以忘弱耶﹖此自珍者之不可忽也。

分別三因

陳無擇曰﹕霍亂者﹐心腹卒痛﹐嘔吐下利﹐憎寒壯熱﹐頭痛眩運﹐先心痛則先吐﹐先腹痛則先瀉﹐心腹俱痛則吐利並作﹐甚至轉筋入腹﹐霍亂惡證﹐無越於斯。蓋陰陽反戾﹐淸濁相干﹐陽气暴升﹐陰气頓墜﹐陰陽痞隔﹐上下奔迫﹐治之惟宜溫暖﹐更詳別三因以調之。外因﹕中風則惡風有汗﹐傷寒則惡寒無汗﹐冒濕則重著﹐傷暑則熱煩。內因﹕九气所致﹐郁聚痰涎﹐痞隔不通﹐遂致滿悶﹐隨其勝復﹐必作吐利。不內外因﹕或諸飽食膾炙﹐恣飲乳酪﹐冰脯寒漿旨酒﹐胃旣﹝月眞﹞脹﹐脾臟停凝﹐內郁必發﹐遂成吐利﹐當從不內外因也。

石室祕籙【淸陳士鐸】

霍亂治法

霍亂之證﹐一時而來﹐少頃卽定﹐切不可與之食﹐當令忍饑一日﹐以陳皮﹑香薷﹑木瓜各一錢﹐白朮二錢﹐山楂五粒﹐藿香﹑甘艸各五分﹐白芍﹑茯苓各三錢治之﹐則痛不再發。蓋霍亂﹐乃暑之熱气也。暑熱得食﹐復聚而不可解﹐所以必使之餓﹐則暑邪盡散﹐名爲定亂湯。

夏令火熱﹐鑠石流金﹐人有一時感犯暑邪﹐上吐下瀉﹐立刻死者﹐最可懼之證﹐切勿輕用香薷飲﹐亦莫妄用白虎湯。我有一方﹐名曰解熱消暑散﹐靑蒿﹑茯苓各一兩﹐漧葛﹑香薷﹑陳皮各一錢﹐白朮三錢﹐白扁豆二錢﹐治之卽安。此方妙在用靑蒿﹑茯苓爲君。靑蒿最能解暑而去熱﹐一物而兩用之﹐引其暑熱﹐盡從膀胱而出。而漧葛﹑香薷之類﹐不過佐靑蒿以去暑也。尢妙少用白朮﹐以健脾胃之气﹐則暑熱退﹐而胃气不傷﹐勝於香薷飲多矣。

幹霍亂治法

夏月感暑﹐致生霍亂﹐欲吐不能﹐欲泄不可﹐最急之病也。用香藿飲亦可得生。然有用之而不納﹐隨飲卽吐﹐尢爲至凶。法當從治之﹐方名轉治湯。白朮﹑茯苓各三錢﹐芍藥五錢﹑藿香﹑天花粉各一錢﹐紫蘇﹑陳皮﹑肉桂﹑香薷各五分﹐白豆蔻一粒﹐水煎冷服﹐下喉卽納﹐霍亂卽定矣。此方之妙﹐妙在芍藥爲君﹐而佐之白朮﹑茯苓﹐則肝气自平﹐不來下克脾土﹐則霍亂自定﹐況又有解暑之藥乎﹖尢妙在用肉桂﹑藿香溫熱之藥﹐順暑熱之气﹐引邪下行﹐而暗解紛紜﹐此實有鬼神不測之機﹐而用之刀圭之內也。

霍亂腹痛﹐欲吐不能﹐欲瀉不得﹐四肢厥逆﹐身靑囊縮﹐必死之證也。然而其人一刻不亡﹐豈可聽之而不救乎﹖此證乃下虛寒而上感暑熱之气﹐陰陽拂亂﹐上下不接﹐最危最急之候﹐法當用陰陽水吐之。若不應﹐急以救亂湯治之。人參五錢﹐香薷﹑吳茱萸﹑茯苓﹑白朮﹑木瓜各三錢﹐附子五分﹐藿香一錢﹐水煎服﹐下喉而气卽回矣。此治幹霍亂之神方也。若濕霍亂又不可用此方。用白朮﹑靑蒿﹑茯苓各五錢﹐香薷﹑陳皮各一錢﹐砂仁三粒一劑﹐卽回春矣。

腹痛之最急者﹐絞腸沙也。世人懼用官料藥﹐殊不知藥能去病﹐何畏官料哉﹖吾有一方最妙﹐不用官料之藥﹐而功力十倍勝之。方用馬糞一兩炒黑﹐入黃土一撮微炒﹐用黃酒乘熱服五錢﹐一劑卽痛去如失。蓋馬糞最善止痛﹐而治腹痛尢神。用黃土者﹐因馬糞過行之迅速﹐得土而少遲。且黃土與脾土﹐同性相親﹐引之入於病處﹐使馬糞易於奏功也。況又有黃酒佐之﹐則無微不達﹐非吐則瀉﹐气一通而痛輒定矣。古今圖書集成醫部全錄卷二百五十八

霍亂門

方

四逆湯【仲景】治霍亂吐瀉陰證﹐脈沈身痛者。

甘艸炙﹐二兩附子一枚﹐生用﹐去皮臍﹐破八片漧薑一兩

右三味﹝口父﹞咀﹐以水三升﹐煮取一升二合﹐去滓﹐分溫再服。彊人可用大附子一枚﹐漧薑三兩﹐涼服。

四順湯【《千金方》】治霍亂轉筋﹐內冷汗出嘔啘者。

附子一兩人參漧薑甘艸各三兩

右四味﹝口父﹞咀﹐以水六升﹐煮取二升﹐分三服﹐一方無人參。

當歸四逆加吳萸生薑湯【仲景﹐下同】治霍亂多寒﹐手足厥冷﹐脈絕。

生薑一兩當歸芍藥細辛桂心各三兩通艸甘艸各二兩吳萸二升大棗二十五枚

右九味﹝口父﹞咀﹐以水六升﹐酒六升﹐合煮取五升﹐分五服。舊方用棗三十枚﹐今以霍亂病法多痞﹐故除之。如退棗﹐入葛根二兩佳。霍亂四逆加半夏一合﹐附子小者一枚。惡寒乃與大附子。

通脈四逆湯治吐利已斷﹐汗出而厥﹐四肢拘急不解﹐脈微欲絕。

大附子一枚甘艸一兩半漧薑三兩﹐彊者四兩

右三味﹝口父﹞咀﹐以水三升﹐煮取一升二合﹐分二服﹐脈出卽愈。若面色赤者﹐加蔥白九莖。腹中痛者﹐去蔥白加芍藥二兩。嘔逆加生薑三兩。咽痛去芍藥加桔梗一兩。利止脈不出者﹐去桔梗﹐加人參二兩﹐皆與方相應﹐乃服之。

竹葉湯治霍亂吐利﹐已服理中﹑四順等湯﹐熱不解者。

竹葉一握小麥一升生薑十虆甘艸人參附子芍藥各一兩橘皮當歸桂心各二兩白朮三兩

右十一味﹝口父﹞咀﹐以水一斗半﹐先煮竹葉﹑小麥﹐取八升﹐去滓下藥﹐煮取三升﹐分三服。上气者﹐如吳茱萸半升卽瘥。理中四順湯﹐皆大熱。若有熱﹐宜竹葉湯。

附子粳米湯治霍亂四逆﹐吐少嘔多者。

附子一枚粳米五合半夏半升大棗十枚漧薑甘艸各一兩

右六味﹝口父﹞咀﹐以水八升﹐煮取米熟﹐去滓﹐分三服。

杜若圓【《千金方》﹐下同】治霍亂﹐人將遠行預備方。

杜若藿香白朮橘皮吳茱萸漧薑人參厚朴木香雞舌香瞿麥桂心薄荷女萎茴香

右十五味等分爲末﹐蜜丸如梧子大﹐酒下二十丸。

又方治霍亂永不令發。

虎掌薇禦各二兩枳實附子人參檳榔漧薑各三兩厚朴六兩皂莢三寸白朮五兩

右十味爲末﹐蜜丸如梧子大。每酒下二十丸﹐日三。

大柴胡湯【仲景】治傷寒汗出不解﹐心下痞鞕吐利者。

柴胡半斤黃芩芍藥各三兩生薑五兩﹐切半夏半升﹐洗枳實四枚﹐炙大棗十二枚﹐擘

右七味﹐以水一斗二升﹐煮取六升﹐去滓再煎﹐溫服一升﹐日三服。一方用大黃三兩。若不加大黃﹐恐不爲大柴胡湯也。

縮砂丸【《中藏經》】消積溫中順气﹐治風痰﹐利胸膈﹔尢治傷生冷﹐嘔逆泄瀉。

天南星湯泡洗七徧﹐切﹐焙漧秤良姜各四兩縮砂仁二兩

右爲細末﹐生薑自然汁煮﹐麵糊丸如梧桐子大。每服十五丸或二十丸﹐搗生薑浸湯下﹐不計時服。

沈香溫胃丸【《東垣十書》】治中焦气弱﹐脾胃受寒﹐飲食不美﹐气不調和﹐吐瀉等證。

附子炮去皮臍巴戟酒浸去心漧薑炮茴香各一兩官桂七錢沈香甘艸炙當歸吳萸洗炒去苦人參白朮白芍藥良姜白茯苓去皮木香各五錢丁香三錢

右爲細末﹐用好酢打麵糊爲丸﹐如梧桐子大。每服五七十丸﹐熱米飲送下﹐空心食前﹐日進三服。忌一切生冷物。

沈香溫脾湯【《衛生寶鑑》】治脾胃虛冷﹐心腹疼痛﹐嘔吐惡心﹐腹脇脹滿﹐不思飲食﹐四肢倦怠或泄瀉﹐如神。

沈香木香丁香附子炮去皮臍官桂人參縮砂仁川姜炮白豆蔻甘艸炙白朮各等分

右十一味爲末﹐每服三錢﹐水一盞﹐姜五片﹐棗一个﹐煎至七分﹐去滓熱服﹐空心食前。作粗末亦可。

理中湯【仲景】

人參漧薑白朮各三錢甘艸炙﹐一錢

水二鍾﹐煎一鍾﹐不拘時服。爲丸卽名理中丸。若爲寒濕气所中者﹐加附子一錢﹐名附子理中湯。若霍亂吐瀉者﹐加橘紅﹑靑皮各一錢半﹐名治中湯。若干霍亂心腹作痛﹐先以鹽湯少許頻服﹐候吐出令透﹐卽進此藥。若嘔吐者﹐於治中湯內﹐加丁香皮﹑半夏各一錢﹐生薑十片煎。若泄瀉者﹐加橘紅﹑茯苓各一錢名補中湯。若溏瀉不已者﹐於補中湯內加附子二錢﹔不喜飲食﹐水谷不化者﹐再加砂仁二錢。若霍亂嘔吐心腹作痛﹐手足厥冷﹐於本方內去白朮加熟附子﹐名四順湯。若傷寒結胸﹐先加桔梗﹑枳殼等分。不愈者﹐及諸吐利後胸痞欲絕﹐心胸髙起急痛﹐手不可近者﹐加枳實﹑白茯苓各一錢﹐名枳實理中湯。若渴者﹐再於枳實理中湯內加栝蔞根一錢。若霍亂後轉筋者﹐理中湯內加火煆石膏一錢。若臍上築者﹐腎气動也﹐去朮加官桂一錢半。腎惡燥﹐去朮﹔恐作奔豚﹐故加官桂。若悸多者﹐加茯苓一錢。若渴欲飲水者﹐加白朮半錢。若寒者﹐加漧薑半錢。若腹滿者﹐去白朮加附子一錢。若飲酒多及啖炙煿熱食﹐發爲鼻衄﹐加川芎一錢。若傷胃吐血﹐以此藥能理中脘﹐分利陰陽﹐安定血脈﹐只用本方。

二香散【《良方》】治暑濕相搏﹐霍亂轉筋﹐煩渴悶亂。

大腹皮甘艸各半錢藿香白朮厚朴陳皮茯苓半夏紫蘇桔梗白芷香薷黃連扁豆各一錢

水二鍾﹐姜五片﹐蔥白三根﹐煎至一鍾﹐不拘時服。

香薷散【《活人書》】治陰陽不順﹐淸濁相干﹐气郁中焦﹐名爲霍亂。此皆飽食多飲﹐復睡冷席﹐外邪內積﹐結而不散﹐陰陽二气﹐壅而不反﹐陽气欲降﹐陰气欲升﹐陰陽交錯﹐變成吐利﹔百脈混亂﹐榮衛俱虛﹐冷搏筋轉﹐皆宜服此。

厚朴去皮﹐薑汁炒黃連去須﹐薑汁炒﹐各二兩香薷四兩甘艸半兩

右爲末﹐每服四錢﹐水煎不犯鐵器﹐慢火煎之。兼治不時吐利﹐霍亂腹撮痛﹐大渴煩躁﹐四肢逆冷﹐冷汗自出﹐兩腳轉筋﹐痛不可忍者﹐須井中沈令極冷﹐頓服之乃效。

吳茱萸湯【《良方》﹐下同】一名百沸湯。治霍亂吐瀉﹐因飲冷冒寒﹐或忍饑﹐或大怒﹐或乘舟車﹐傷動胃气﹐令人上吐下瀉﹐頭旋眼運﹐手腳轉筋﹐四肢逆冷﹐用藥遲慢﹐須臾不救。

吳茱萸木瓜食鹽各半兩

右同炒令焦﹐先用磁瓶盛水三升﹐煮令百拂﹐入藥﹐煎至二升已下﹐傾一盞﹐冷熱隨病人服之。卒無前藥﹐用枯白礬爲末﹐每服一大錢﹐沸湯調服﹔更無前藥﹐用鹽一撮﹐酢一盞﹐同煎至八分﹐溫服。鹽梅鹹酸等物皆可服。

建中加木瓜柴胡湯治前證。

桂枝二兩半芍藥二兩生薑一兩半木瓜柴胡各五錢膠餳半斤甘艸一兩大棗六枚

每服一兩﹐水三盞﹐煎一盞半﹐去滓﹐下膠餳兩匙服。

建中加附子當歸湯治前證。

桂枝一兩芍藥二兩甘艸半兩膠餳半斤附子炮當歸各三錢生薑一兩半大棗六枚

同前法煎。

止渴湯治霍亂煩渴。

人參麥門冬茯苓桔梗﹝艸舌﹞蔞根葛根澤瀉甘艸炙﹐各五錢

右爲細末﹐每服二錢﹐不拘時﹐蜜湯調下。

厚朴湯治幹霍亂。

厚朴去皮﹐生薑汁塗炙令香枳殼去瓤麩炒髙良姜檳榔﹝石卜﹞硝各七錢半大黃炒﹐二兩

右搗篩﹐每服三錢﹐水一盞半﹐煎一盞﹐溫服。

冬葵子湯治幹霍亂大小便不通﹐手足俱熱﹐悶亂。

冬葵子滑石研香薷各二兩木瓜去瓤﹐一枚

右搗篩﹐每服五錢﹐水二鍾﹐煎一鍾﹐溫服﹐日四五服。

人參散治脾胃虛寒﹐霍亂吐瀉﹐心煩腹痛﹐飲食不入。

人參厚朴薑汁制橘紅各一錢當歸漧薑炮甘艸炙﹐各五分

右﹐用棗水煎服。

人參白朮散治脾胃虛弱﹐吐瀉作渴﹐不食。

白朮炒白茯苓人參甘艸炒木香藿香各五分漧葛一錢

右﹐用水煎服﹐吐甚加生薑汁頻飲之。

木瓜煎治吐瀉轉筋悶亂。

吳茱萸湯泡七次生薑各二錢半木瓜一兩半

每服二三錢﹐水煎服。

回生散治霍亂吐瀉過多﹐但一點胃气存者﹐服之回生。

藿香陳皮各五錢

右銼﹐作一貼﹐水煎溫服。

丁香散治霍亂嘔吐不止。

丁香五分藿香枇杷葉拭去毛﹐各一錢

右﹝口父﹞咀﹐水一鍾半﹐姜一片﹐煎六分﹐熱服。

椒豆散【《入門》】一名胡椒湯。治霍亂吐瀉後﹐煩渴不能服藥﹐或水藥不入口者。

胡椒菉豆各四十九粒

右研爲末﹐新汲水調下﹐或水煎服。一方用胡椒七粒﹐菉豆二十一粒爲末﹐木瓜湯調下。

加減薷苓湯【《醫鑑》】治霍亂熱渴。

花粉二錢赤茯苓一錢豬苓澤瀉香薷漧葛各七分黃連白朮甘艸各五分

右銼﹐作一貼﹐入姜三片﹐水煎服。

參胡三白湯【《回春》】治霍亂後﹐煩熱口漧脈數﹐或頭身痛。

柴胡白朮白茯苓白芍藥當歸陳皮麥門冬梔子仁甘艸各八分人參五分五味子十粒

右銼﹐作一貼﹐入棗二枚﹐烏梅一枚﹐燈心一團﹐煎服。

旣濟湯【丹溪】治霍亂後虛煩不得眠。

麥門冬二錢人參竹葉半夏附子炮甘艸炙﹐各一錢

右銼﹐作一貼﹐入姜五片﹐粳米百粒﹐水煎服。

木瓜湯【《入門》】治霍亂吐瀉﹐轉筋擾悶。

木瓜吳萸各二錢茴香二分半甘艸二分生薑紫蘇各少許

右水煎﹐入鹽一撮﹐溫服。

半夏湯河間治霍亂轉筋﹐吐瀉不止。

半夏曲白茯苓白朮各半兩甘艸炙淡桂二錢半

右爲細末﹐渴者涼水調下﹐不渴者溫水調下﹐不拘時候服。

十華散【《衛生寶鑑》﹐下同】治霍亂吐利神效。

附子炮去皮臍桂心漧薑炮白朮炒人參黃芪靑皮炒羌活各一錢五加皮一兩﹐以吳茱萸一兩﹐水同煮﹐水盡爲度﹐去吳萸不用﹐取五加皮切焙甘艸半兩﹐炙

右十味爲粗末﹐每服二大錢﹐水一中盞﹐姜三片﹐棗二枚﹐煎六分﹐去柤溫服﹐不拘時。

藿香正气散治四時不正之气﹐一切气逆之證﹐並能調治。

藿香二錢紫蘇一錢五分陳皮厚朴姜制半夏姜制白朮炒茯苓大腹皮桔梗白芷甘艸炙﹐各一錢

右銼一劑﹐生薑三片﹐棗二枚﹐水煎熱服。霍亂轉筋﹐加木瓜。腹痛加炒白芍藥。寒痛加桂。冷甚加漧薑。飲食不化﹐加香附﹑砂仁。水穀不消﹐加神曲﹑麥芽。心下痞滿﹐加桔梗﹑枳殼﹑枳實。肉食不化﹐加山楂﹑濕面。停積加蘿卜子。中暑冒風﹐加香薷﹑白扁豆。時气憎寒發熱﹐加柴胡﹑漧葛。口漧加麥門冬。小便不利合五苓散。暑濕相搏﹐霍亂轉筋﹐煩渴悶亂﹐合黃連香薷飲。心腹絞痛加木香。若頻欲登圊不通利者﹐加檳榔﹑枳殼。

丁香散【《良方》﹐下同】治霍亂吐利不止。

丁香桂心白朮各半兩訶黎勒煨去核厚朴薑汁制附子炮去皮臍良姜各三分陳橘皮湯浸去白﹐焙木瓜幹者﹐各一兩

右爲細末﹐每服二錢﹐不拘時﹐粥飲調下。

漧薑湯治霍亂吐利﹐心腹疼痛﹐气逆﹐手足冷。

漧薑炮桂心附子炮去皮臍艸豆蔻去皮木香髙良姜炒肉豆蔻去殼面煨幹木瓜甘艸炙﹐各五錢

右﹝口父﹞咀﹐每服三錢﹐水一盞﹐煎至十分﹐去滓﹐不拘時溫服。

香薷丸治冷熱不調﹐霍亂吐瀉。

香薷一兩五錢白扁豆炒零陵香藿香木香各一兩丁香皮二兩益智仁一分

右爲細末﹐用麵糊和丸如梧桐子大。每服二十丸﹐食前用溫紫蘇湯下。

四君子湯

人參白朮茯苓黃芪各一兩

右銼如麻豆大﹐每服一兩﹐水三盞﹐生薑五片﹐煎至一盞﹐去滓﹐不拘時服。如吐瀉轉筋﹐頭痛自汗脈虛者﹐加桂五錢。按四君子湯一方﹐諸方書皆無黃芪﹐而用甘艸減半﹐卽《良方》亦然。獨霍亂門無甘艸而用黃芪﹐蓋避甘艸之滿中也。

四君子加芍藥髙良姜湯

四君子湯各一兩芍藥良姜各五錢

同前法煎服。

四君子加姜附厚朴湯治吐瀉霍亂﹐四肢拘急﹐脈沈而遲者。

四君子湯各一兩生薑附子炮厚朴姜制﹐各二錢

同前法煎服。

丁香散治霍亂不止。

丁香肉豆蔻木香各等分

右爲細末﹐每服二錢﹐用白粥飲調熱服﹐不拘時。

正胃湯治霍亂吐利不止。

枇杷葉拭去毛﹐炙厚朴去粗皮﹐薑汁制橘紅桂心去粗皮﹐各五錢

右爲粗末﹐每服二錢匕﹐水一盞﹐入生薑三片﹐煎至六分﹐去滓﹐不拘時熱服。

良姜飲治霍亂神效。

良姜藿香陳皮各一兩甘艸炙﹐三分

右﹝口父﹞咀﹐每服三錢﹐水一盞﹐煎至七分﹐不拘時服。

訶黎勒散治霍亂嘔吐﹐脾胃虛冷﹐气隔不思飲食。

訶黎勒皮三分桂心澤瀉赤芍漧薑炮人參各五錢白朮炒陳皮湯浸去白焙厚朴薑汁炙﹐令香熟﹐各一兩甘艸炙微赤﹐一分

右﹝口父﹞咀﹐每服四錢﹐水一中盞﹐生薑半分﹐煎至六分﹐去滓﹐不拘時溫服。

正气丹治下虛﹐陰陽錯逆﹐霍亂吐利﹐粥食不下。

半夏末生薑汁搜和作餅﹐曝榦藿香葉各一兩硫黃三分﹐盞內鎔汁﹐入水銀一分於內結成砂子附子炮裂去皮臍﹐五錢

右爲細末﹐酒煮麵糊和丸如梧桐子大﹐以丹砂末爲衣。每服二十丸﹐加至三十丸﹐不拘時﹐米飲送下。

人參散治霍亂身體疼痛﹐四肢逆冷﹐服理中﹑四逆不效者。

人參白芍藥當歸銼碎炒髙良姜各一兩附子炮去皮臍橘紅桂心白朮各二兩

右搗篩﹐每服四錢﹐用水一中盞﹐紅棗三枚﹐煎至六分﹐去滓﹐不拘時熱服。

吳茱萸湯治霍亂多寒﹐手足厥冷﹐脈絕。

吳茱萸半升洗焙當歸切焙桂心去粗皮芍藥各三分木通細辛甘艸炙﹐各五錢

右銼如麻豆大﹐每服五錢匕﹐用水二盞﹐入生薑一棗大﹐切碎﹐紅棗二枚﹐煎至一盞﹐去滓﹐不拘時溫服。如气痞去棗加葛根五錢。一方無木通﹐有木香。

附子散治霍亂腹滿﹐虛鳴气逆﹐手足俱冷。

附子炮裂去皮臍艸豆蔻陳皮湯浸去白髙良姜銼桂心各五錢甘艸炙一分

右﹝口父﹞咀﹐每服三錢﹐用水一中盞﹐入生薑半分﹐煎至六分﹐去滓﹐不拘時熱服。

回陽散治吐瀉不止﹐或筋轉﹐四肢發厥﹐虛風不省人事。服此藥﹐四肢漸暖﹐神識便省。

天南星不拘多少

右爲末﹐每服三錢﹐入生薑五錢﹐紅棗三枚﹐同煎至八分﹐溫服﹐未省再服。

胡椒湯治霍亂煩悶欲死。

胡椒三十粒陳皮髙良姜桂心各五錢麥門冬去心焙木瓜幹者﹐各一兩

右搗篩﹐每服三錢﹐水一中盞﹐煎六分﹐去滓﹐不拘時溫服。

活命散治男子婦人小兒﹐上吐下瀉﹐霍亂不止﹐面色靑黑﹐命欲臨死者﹐宜服此藥。

防風羌活獨活漧薑細辛各一兩艸豆蔻肉豆蔻川芎各五錢吳茱萸幹木瓜各一兩官桂去粗皮﹐半分

右爲細末﹐每服三錢﹐濃煎木瓜湯﹐空心調連滓服。

抵聖散治霍亂宿食不消﹐心腹﹝疒丂﹞痛。

白朮二兩良姜五錢白茯苓吳萸湯炮焙人參木香枳殼麩炒艸豆蔻仁橘紅焙甘艸炙﹐各一兩厚朴去粗皮﹐薑汁塗炙﹐四兩

右爲細末﹐每服二錢匕﹐不拘時﹐用沸湯調服。

木香散治霍亂下利﹐气脹﹐飲食不消。

木香丁香白朮炒山楂子人參橘紅桂心去粗皮石菖蒲吳茱萸湯泡炒良姜艸豆蔻去皮白豆蔻仁肉豆蔻去殼煨甘艸炙﹐各等分

右爲細末﹐每服二錢匕﹐不拘時﹐木瓜煎湯調下。

白豆蔻丸治霍亂及脾胃气虛﹐腹脹妨悶﹐不思飲食。

白豆蔻去皮訶黎勒去核人參去蘆﹐各三分漧薑炮甘艸炙微赤桂心各五錢白朮橘紅厚朴去粗皮﹐生薑汁塗令黃﹐香熟﹐各一兩

右爲細末﹐煉蜜和搗三二百杵﹐丸如梧桐子大。每服二十丸﹐不拘時﹐生薑棗湯送下﹐日進四五服。

吳茱萸餅治霍亂昏塞不利。

吳茱萸湯泡焙炒厚朴去粗皮﹐薑汁制橘紅人參良姜胡椒各一分藿香木瓜各一兩

右爲細末﹐用生薑汁半斤﹐和藥撚作餅子﹐曝漧﹐臨用時炙燥﹐再碾爲細末。每服二錢匕﹐水一盞﹐煎至七分﹐溫服。

十香丸治霍亂中惡﹐不識人﹐心痛腹脹﹐不思飲食。

丁香蘇合香白檀香香附炒去毛沈香安息香研木香燻陸香研麝香研良姜龍腦研白朮銼炒丹砂研﹐各五錢蓽茇炒訶黎勒煨取皮犀角屑厚朴薑汁制﹐各一兩

右除別研藥外﹐碾爲細末﹐入別研藥同研令勻﹐煉蜜和丸如梧桐子大。每服五丸﹐不拘時用溫酒送下﹐老少加減服。甚者溫酒研下日四五服﹐以瘥爲度。此藥以磁盒貯之。

桃枝湯治中惡霍亂﹐心痛胸脇﹝疒丂﹞痛﹐喘急。

東行桃枝白皮切一握官桂當歸焙﹐各三兩丹砂細研附子炮裂去皮臍吳茱萸湯泡豆豉各一兩梔子仁十四枚

右銼如麻豆大﹐每服四錢匕﹐用水二鍾﹐生薑三片﹐煎至一鍾﹐去滓﹐不拘時溫服。日三夜一。

丹砂丸治中惡霍亂垂死。

丹砂半分附子炮裂去皮臍﹐一分雄黃三豆許

右別研細末﹐用巴豆七粒﹐去皮心出油﹐後入丹砂﹑附子﹑雄黃末﹐同研令勻﹐煉蜜和丸如麻子大。每服三丸﹐不拘時米飲下。若下利未止﹐加三丸至五丸﹐與少冷粥﹐食之卽定。

白豆蔻丸治霍亂後﹐脾胃尙虛﹐穀气未實﹐津液內燥﹐令人煩躁﹐睡臥不安。

白豆蔻仁橘紅艸豆蔻仁厚朴薑汁炙官桂幹木瓜白朮炒半夏湯泡七次人參各二兩髙良姜炒縮砂仁神曲炒麥糵炒白茯苓漧薑炮木香甘艸炙桃仁去皮尖雙仁炒﹐各四兩

右爲細末﹐煉蜜和丸如梧桐子大。每服三十丸至四十丸﹐空心用米飲送下。

人參散治霍亂吐利﹐汗出心煩。

人參去蘆麥門冬去心茯神各三兩白朮黃芪漧薑炮桂心甘艸炙﹐各五錢

右搗篩﹐每服四錢﹐用水一中盞﹐生薑半分﹐煎至六分﹐去滓﹐頻頻溫服。

竹瀝飲治霍亂狂悶﹐煩渴﹐吐瀉無度﹐气欲絕者。

竹瀝一合粳米一合﹐炒﹐以水二盞﹐同研去滓取汁

右二味﹐和勻頓服之。

木香湯治霍亂煩躁懊憹﹐不得安臥。

木香木瓜紫蘇各一兩艸豆蔻仁一兩五錢

右搗篩﹐每服三錢匕﹐水一盞﹐入黑豆半合許﹐生薑三片﹐煎至八分﹐去滓溫服﹐日二。

藿香散治霍亂逆滿﹐開胃口。

霍香葉一兩焙訶黎勒煨十枚糯米三百粒石蓮心二百个﹐或以白豆蔻代甘艸炙一分人參丁香各十兩

右爲細末﹐每服一錢﹐用和皮煨。姜一塊﹐棗二枚去核﹐煎湯調下。早晚食前服。

薤白湯治霍亂漧嘔不止。

薤白切細﹐一握生薑切細﹐五錢陳皮去白﹐三錢

右用水二大盞﹐煎至七分﹐去滓﹐分溫二服。

橘皮湯治霍亂嘔噦不止。

橘紅甘艸炙﹐各一兩枇杷葉去毛炙黃﹐二兩

右搗篩﹐每服三錢匕﹐水一盞﹐生薑三片﹐煎至七分﹐去滓﹐溫服。如人行五七里再服。

附子湯治霍亂轉筋淋足。

附子一枚﹐去皮臍生椒綿裹生薑切各一兩蔥半斤切

右以水一斗﹐煎三兩﹐沸﹐入磁盆中﹐濾去滓﹐以鹽漿解之﹐冷熱得所﹐淋洗立瘥。

六和半夏湯河間治霍亂吐瀉。

白朮甘艸縮砂仁杏仁去皮尖人參半夏制﹐各五分赤茯苓藿香扁豆薑汁炒木瓜各一錢香薷厚朴姜制﹐各二錢

右作一服﹐姜三片﹐棗一枚﹐水二盞﹐煎一盞﹐溫服。

藿苓湯【《選要》】治外感風寒﹐內傷飲食﹐霍亂轉筋﹐嘔吐泄瀉。

肉桂三分藿香白朮豬苓澤瀉厚朴白茯苓各一錢紫蘇大腹皮白芷桔梗半夏制陳皮各八分甘艸炙五分

右作一服﹐水二盞姜五片﹐煎八分﹐食遠服。

玉露散【《集成》】治夏月傷暑﹐霍亂吐瀉。

石膏寒水石生甘艸各等分

右爲末﹐每服二錢﹐白湯調下。

通脈四逆湯【《濟生方》】治霍亂多寒﹐肉冷脈絕。

附子制桂心當歸甘艸炙各一錢木通白芍藥細辛各五分吳茱萸三錢

右作一服﹐水二鍾﹐姜七片﹐棗一枚﹐煎八分﹐無時服。

漿水散【《活法機要》】治暴瀉如水﹐周身汗出﹐盡冷﹐脈弱不能言語﹐甚者吐逆不止。

半夏制二錢附子炮幹生薑炙甘艸桂心各五分良姜二分半

右作一服﹐漿水煎服之。

姜附湯【《活人書》】治霍亂吐瀉轉筋﹐手足厥冷﹐多汗。

漧薑炮附子制各二錢

右作一服﹐水一鍾半﹐煎七分熱服。

苓朮二陳煎【《景嶽全書》﹐下同】治痰飲水气停蓄﹐心下嘔吐吞酸等證。

豬苓澤瀉茯苓各一錢五分陳皮一錢半夏二三錢白朮漧薑炒黃﹐各一二錢炙甘艸八分

水一鍾半﹐煎服。

和胃飲治寒濕傷脾﹐霍亂吐瀉﹐及痰飲水气﹐胃脘不淸﹐嘔惡脹滿﹐腹痛等證﹐此卽平胃散之變方也。凡嘔吐等證﹐多有胃气虛者﹐一聞蒼朮之气﹐亦能動嘔﹐故以漧薑代之。

陳皮厚朴各一錢五分漧薑炮﹐一二錢炙甘艸一錢

水一鍾半﹐煎七分﹐溫服。此方﹐凡藿香﹑木香﹑丁香﹑茯苓﹑半夏﹑扁豆﹑砂仁﹑澤瀉之類﹐皆可隨宜增用之。若胸腹有滯而兼時气寒熱者﹐加柴胡。

排气飲治霍亂气逆﹐食滯脹痛等證。

陳皮藿香枳殼各一錢五分香附澤瀉烏藥各二錢木香七分或一錢厚朴一錢

水一鍾半﹐煎七分﹐熱服。

養中煎治中气虛寒﹐爲嘔爲泄者。

人參一二三錢山藥炒白茯苓各二錢扁豆炒﹐二三錢炙甘艸一錢漧薑炒黃﹐一二錢

水二鍾﹐煎七分﹐食遠溫服。

大和中飲治飲食畱滯﹐霍亂等證。

陳皮一二錢枳實一錢砂仁五分山楂麥芽各二錢厚朴澤瀉各一錢五分

水一鍾半﹐煎七八分﹐食遠溫服。

小和中飲治霍亂胸膈脹悶。

陳皮茯苓厚朴各一錢五分山楂肉扁豆各二錢甘艸五分水一鍾半﹐加生薑三五片﹐煎服。

五君子煎治脾胃虛寒﹐嘔吐泄瀉而兼濕者。

人參二三錢白朮茯苓各二錢炙艸一錢漧薑炒黃﹐一二錢

水一鍾半﹐煎服。

神香散治霍亂﹐胸膈胃脘﹐逆气難解﹐疼痛嘔噦﹐脹滿﹐飲痰膈噎﹐諸藥不效者﹐惟此最妙。

丁香白豆蔻或砂仁亦可

二味等分爲末﹐淸湯調下五七分﹐甚者一日一錢﹐日數服不拘。

理陰煎此理中湯之變方也。通治眞陰虛弱﹐脹滿嘔噦﹐痰飲﹐惡心﹐吐瀉﹐腹痛﹐婦人經遲血滯等證。

熟地三五錢或一二兩當歸二三錢或五七錢漧薑炒黃色﹐一二三錢炙甘艸一二錢

水二鍾﹐煎七分熱服。或加肉桂一二錢。

溫胃飲治中寒嘔吐﹐吞酸泄瀉﹐不思飲食﹐及婦人髒寒嘔惡﹐胎气不安等證。

人參一二三錢或一兩白朮炒﹐一二錢或一兩陳皮一錢﹐或不用扁豆炒﹐二錢炙甘艸一錢漧薑炒焦﹐一二三錢當歸一二錢﹐滑泄者勿用

水二鍾﹐煎七分﹐食遠溫服。

單方

霍亂吐瀉﹕勿食熱物﹐飲冷水一盞﹐新汲水更佳﹐仍以水一盆浸兩足﹐立止。【《救急良方》】

霍亂及中暍卒死者﹕飲地漿一升妙。幹霍亂病不吐不利﹐脹痛欲死﹐地漿三五盞服卽愈。大忌米湯。地漿者﹐掘黃土地作坎﹐深三尺﹐以新汲水沃入攪濁﹐少頃取淸用之。【《千金方》】

霍亂轉筋﹕以器盛百沸湯熨之﹐仍令蹋器﹐使足底熱﹐微冷則易。【《嘉佑本艸》】

凡霍亂及嘔吐﹐不能納食及藥﹐危甚者﹕先飲陰陽水數口﹐卽定。

痰瘧及宿食毒惡之物﹐臚脹欲作霍亂者﹕卽以鹽投陰陽水中﹐進一二升﹐令吐盡痰食﹐便愈。蓋上焦主納﹐中焦腐化﹐下焦主出。三焦通利﹐陰陽調和﹐升降周流﹐則臟腑暢達。一失其道﹐二气淆亂﹐濁陰不降﹐淸陽不升﹐故發爲霍亂嘔吐之病。飲此湯輒定者﹐分陰陽使得其平也。

霍亂吐下﹕用鍋底煤半錢﹐竈額上墨半錢﹐百沸湯一盞﹐急攪數千下﹐以碗覆之﹐通口服一二口﹐立止。【《經驗方》】

幹霍亂病﹐心腹脹痛﹕蘆蓬茸一把﹐水煎濃汁﹐頓服二升。【《小品方》】

霍亂吐利﹕屋上倒掛塵﹐滚湯泡﹐澄淸服卽止。【《易簡方》】

霍亂轉筋﹕用靑銅錢四十九枚﹐木瓜一兩﹐烏梅炒五枚﹐水二碗﹐煎八分﹐溫服。【《聖濟錄》】

霍亂轉筋﹐腎堂及臍下疰痛﹕銅熨器炙熱﹐隔衣熨其臍腹腎堂。【《大明》】

霍亂轉筋﹐身冷心下微溫者﹕朱砂研二兩﹐蠟三兩﹐和丸著火籠中燻之﹐周圍厚覆﹐勿令煙泄﹐兼牀下著火﹐令腹微暖﹐良久當汗出而蘇。【《外臺祕要》】

暴得吐逆不止﹕生滑石末二錢﹐溫水服﹐仍以細面半盞押定。【《寇氏衍義》】

霍亂煩滿气逆腹脹﹐手足厥冷﹕不灰木﹑陽起石煆﹐阿魏半兩﹐巴豆去心﹐杏仁去皮﹐各二十五个爲末﹐粟飯丸櫻桃大﹐穿一孔﹐每服一丸﹐燈上燒煙盡﹐研末﹐姜湯下﹐以利爲度。【《聖濟總錄》】

幹霍亂病﹕千年石灰﹑沙糖水調服二錢﹐或淡酢湯亦可﹐名落盞湯。【《摘元方》】

幹霍亂病﹐上不得吐﹐下不得瀉﹕用鹽一大匙﹐熬令黃﹐童子小便一升﹐合和溫服﹐少頃吐下卽愈。

霍亂腹痛﹕炮鹽一包﹐熨其心腹﹐令气透﹔又以一包熨其背。【《救急方》﹐下同】

霍亂轉筋﹐欲死气絕﹐腹有暖气者﹕以鹽塡臍中﹐灸之上七壯﹐卽蘇。

冷熱霍亂分利陰陽﹕元精石﹑半夏各一兩﹐硫黃三錢爲末﹐麵糊丸梧桐子大﹐每服三十丸。【《指南方》】

二气丹﹕治伏暑傷冷﹐二气交錯﹐中脘痞結﹐或泄或嘔﹐或霍亂厥逆。硫黃﹑硝石等分研末﹐石器炒成沙﹐再研﹐糯米糊丸梧桐子大﹐每服四十丸﹐新井水下。

霍亂吐瀉﹕硫黃一兩﹐胡椒五錢爲末﹐黃蠟一兩﹐化丸皂子大﹐每涼水下一丸。【《聖濟總錄》】

霍亂吐瀉﹕枯白礬末一錢﹐百沸湯調下。【《華佗危病方》】

霍亂嘔惡﹕人參二兩﹐水一盞半﹐煎汁一盞﹐入雞子白一枚﹐再煎﹐溫服。一加丁香。【《衛生家寶方》】

霍亂煩悶﹕人參五錢﹐桂心五分﹐水二盞煎服。【《聖惠方》】

霍亂吐瀉﹐煩躁不止﹕人參二兩﹐橘皮三兩﹐生薑一兩﹐水六升﹐煮三升﹐分三服。【《聖濟總錄》﹐下同】

霍亂轉筋腹痛﹕木香末一錢﹐木瓜汁一盞﹐熱酒調服。

霍亂吐利﹕髙良姜火炙令焦香﹐每用五兩﹐以酒一升﹐煮三四沸﹐頓服。亦治腹痛中惡。名冰壺散

霍亂腹痛﹕髙良姜一兩﹐銼﹐以水三大盞﹐煎二盞半﹐去滓﹐入粳米一合﹐煮粥食之﹐便止。【《聖惠方》】

霍亂嘔甚不止﹕用髙良姜生銼二錢﹐大棗一枚﹐水煎冷服﹐立定。名冰壺湯。【《普濟方》】

霍亂煩渴﹕艸豆蔻﹑黃連各一錢半﹐烏豆五十粒﹐生薑三片﹐水煎服之。【《聖濟總錄》】

霍亂吐利﹕肉豆蔻爲末﹐姜湯服一錢。【《普濟方》】

霍亂吐瀉﹐垂死者服之回生﹕藿香葉﹑陳皮各半兩﹐水二盞﹐煎一盞﹐溫服。【《百一選方》】

霍亂脹滿﹐未得吐下﹕用生紫蘇搗汁飲之﹐佳。漧蘇煮汁亦可。【《肘後方》】

霍亂困篤﹕雞蘇三兩﹐水二升﹐煮一升分三服。【《聖惠方》】

霍亂吐下不止﹕以艾一把﹐水三升﹐煮一升﹐頓服。【《外臺祕要》】

霍亂煩悶﹕蘆根三錢﹐麥門冬一錢﹐水煎服﹐【《千金方》】

霍亂脹痛﹕蘆根一升﹐生薑一片﹐橘皮五兩﹐水一升﹐煎三升﹐分服。【《聖惠方》﹐下同】

霍亂煩渴腹脹﹕蘆葉一握﹐水煎服。

又方﹕蘆葉五錢﹐糯米二錢半﹐竹茹一錢﹐水煎﹐入薑汁蜜各半合﹐煎兩沸﹐時時呷之。

霍亂煩渴﹕蓼子一兩﹐香薷二兩﹐每二錢水煎服。

肝虛轉筋吐瀉﹕赤蓼莖葉切二合﹐水一盞﹐酒三合﹐煎至四合﹐分二服。

霍亂轉筋﹕蓼葉一升﹐水三升﹐煮取汁二升﹐入香豉一升﹐更煮一升半﹐分三服。【《藥性論》】

霍亂吐利﹕扁竹入豉汁中下五味﹐煮羹食。【《食醫心鑑》】

熱霍亂﹕大黃﹑人參各半兩﹐水二盞﹐煎一盞﹐熱服可安。【《得效方》】

霍亂腹脹﹕半夏﹑桂等分爲末﹐水服方寸匕。【《肘後方》】

霍亂吐利﹕山豆根末﹐橘皮湯下一錢。【《聖惠方》﹐下同】

霍亂吐利﹕防己﹑白芷等分爲末﹐新汲水服二錢。

霍亂脹痛﹕生菖蒲銼四兩﹐水和搗汁﹐分溫四服。

霍亂心煩﹕蘆根炙一兩半﹐水萍焙﹑人參﹑枇杷葉炙各一兩﹐每服五錢﹐入薤白四寸﹐水煎溫服。

霍亂煩渴不止﹕糯米三合﹐水五升﹐蜜一臺﹐研汁分服﹐或煮汁服。【《產乳方》】

霍亂吐瀉﹐煩渴欲絕﹕用粳米二合﹐研粉﹐入水二盞研汁﹐和淡竹瀝一合﹐頓服。【《普濟方》】

霍亂煩躁﹕黃粱米粉半升﹐水升半﹐和絞如白粉﹐頓服。【《外臺祕要》】

霍亂大渴不止﹐多飲則殺人﹕黃粱米五升﹐水一斗﹐煮淸三升﹐稍稍飲之。【《肘後方》】

霍亂脹痛﹕大豆生研﹐水服方寸匕。【《普濟方》】

霍亂吐利﹕菉豆粉﹑白糖各二兩﹐新汲水調服。【《生生編》】

霍亂吐利﹕豌豆三合﹐香薷三兩爲末﹐水三盞﹐煎一盞﹐分二服。【《聖惠方》】

又方﹕扁豆﹑香薷各一升﹐水六升﹐煮二升﹐分服。【《千金方》】

霍亂轉筋﹕白扁豆爲末﹐酢和服。【《普濟方》】

霍亂吐利﹕鹽酢煎服﹐甚良。【《如宜方》】

霍亂煩脹﹐未得吐下﹕以好苦酒三升飲之。【《千金方》】

霍亂漧嘔不止者﹕取薤一虎口﹐以水三升﹐煮取一半﹐頓服﹐不過三作卽已。【《韋宙獨行方》】

霍亂脹滿﹐不得吐下﹐名幹霍亂﹕小蒜一升﹐水三升﹐煮一升﹐頓服。【《肘後方》】

霍亂轉筋﹐入腹殺人﹕以小蒜﹑鹽各一兩﹐搗傅臍中﹐灸七壯﹐立止。【《聖濟總錄》】

幹濕霍亂轉筋﹕用大蒜搗塗足心立愈。【《永類鈐方》】

霍亂吐瀉﹕芥子搗細﹐水和﹐敷臍上。【《聖濟總錄》】

霍亂脹痛﹕蕪菁子﹐水煮汁飲之。【《集簡方》】

霍亂欲死﹕生薑五兩﹐牛兒屎一升﹐水四升﹐煎二升﹐分再服卽止。【《梅師方》】

霍亂轉筋﹐入腹欲死﹕生薑三兩搗﹐酒一升﹐煮沸分三服﹐仍以姜搗貼痛處。【《外臺祕要》】

霍亂腹脹﹐不得吐下﹕用生薑一斤﹐水七升﹐煮二升﹐分二服。【《肘後方》】

霍亂轉筋﹕柏葉搗爛﹐裹腳上及煎汁淋之。【《聖惠方》】

霍亂吐利﹕鹽梅煎湯﹐細細飲之。【《如宜方》】

霍亂腹痛﹕桃葉三斤切﹐秋冬用枝﹐水五升﹐煮一升﹐分二服。【《外臺祕要》】

霍亂吐利﹕梨枝葉煮汁飲。【《聖惠方》】

霍亂腹痛﹕木瓜五錢﹐桑葉三片﹐棗一枚﹐水煎服。【《聖惠方》】

霍亂吐瀉﹐不拘男女﹐但有一點胃气存者﹐服之再生。廣陳皮去白五錢﹐眞藿香五錢﹐水二盞﹐煎一盞﹐時時溫服。【《百一選方》】

又方﹕用陳橘皮末二錢﹐湯點服不省者﹐灌之﹐仍燒磚沃酢﹐布裹磚﹐安心下熨之﹐便活。【《聖惠方》】

幹霍亂病﹐心腹脹痛﹐不吐不利﹐煩悶欲死﹕用檳榔末五錢﹐童子小便半盞﹐水一盞﹐煎服。【《聖濟總錄》】

霍亂吐利﹕用胡椒三十粒﹐以飲吞之。【《千金方》】

又方﹕用胡椒四十九粒﹐菉豆一百四十九粒﹐研勻﹐木瓜湯服一錢。一方以新汲水服亦效。【《直指方》】

霍亂漧嘔不止﹕吳茱萸泡炒﹑漧薑炮等分水煎服之。【《聖濟總錄》﹐下同】

霍亂煩悶﹕茶末一錢﹐煎水調榦薑末一錢﹐服之卽安。

霍亂煩渴﹕藕汁一鍾﹐薑汁半鍾﹐和勻飲。

霍亂吐利﹕生藕搗汁服。【《聖惠方》】

幹霍亂病﹐不吐不下﹕丁香十四枚研末﹐以沸湯一升和之頓服﹐不瘥更作之。【《千金方》】

霍亂及幹霍亂須吐者﹕以樟木屑煎濃汁吐之﹐甚良。【《本艸》】

又方﹕用厚朴薑汁炙研末﹐新汲水服二錢﹐如神。【《聖惠方》】

中惡霍亂﹕海桐皮煮汁服之。【《聖濟總錄》】

霍亂煩悶﹕槐葉﹑桑葉各一錢﹐炙甘艸二分﹐水煎服之。【《聖惠方》】

霍亂轉筋﹕皂角末吹豆許入鼻﹐取嚏卽安。【《梅師方》】

風痰霍亂﹐食不消﹐大便濇﹕訶黎勒三枚﹐取皮爲末﹐和酒頓服三五次﹐妙。【《外臺祕要》】

伏暑霍亂傷冷﹐吐利煩渴﹐名水浸丹。巴豆二十五个﹐去皮心及油﹐黃丹炒研﹐一兩二錢半﹐化黃蠟和丸菉豆大﹐每服五七丸﹐水浸少頃﹐別以新汲水送下。【《局方》】

幹霍亂病﹐心腹脹痛﹐不吐不利欲死﹕巴豆一枚﹐去皮心﹐熱水研服﹐得吐利卽定也。

霍亂轉筋入腹﹕桑葉一握﹐煎飲一二服﹐立定。【《聖惠方》】

霍亂腹痛吐下﹕桑葉搗汁一盞服。冬月﹐幹者煎汁服。

霍亂轉筋﹐心腹脹滿﹐未得吐下﹕梔子二七枚﹐燒研﹐熱酒服之﹐立愈。【《肘後方》】

霍亂轉筋入腹﹐無可柰何者﹕以酢煮靑布搽之﹐冷則易。【《千金方》】

霍亂轉筋腹痛﹕以苦酒煮絮裹之。【《聖惠方》】

霍亂吐利﹕偸本人頭繒﹐以百沸湯泡汁﹐服一呷﹐勿令知之。【《集元方》】

霍亂轉筋﹕故麻鞋底燒赤﹐投酒中煮﹐取汁服。【藏器﹐下同】

霍亂吐下不止﹕取舊鞋底洗淨﹐煮汁服。

吐瀉不止﹐四肢逆冷﹐不省人事﹕南星爲末﹐每三錢入大棗三枚﹐同煎服﹐四肢漸暖﹐神識便省﹐神妙。

幹霍亂﹕鹽湯一碗﹐入皂角末少許調服﹐探吐﹐卽效。

霍亂煩渴﹕烏梅水漬和蜜飲之妙。

林檎靑色者﹐治霍亂吐瀉甚妙﹐煮取汁飲﹐或嚼食之。

霍亂吐瀉﹐出路在家應急方﹕用路旁破艸鞋去兩頭﹐洗三四次﹐水煎湯一碗﹐滚服之﹐卽愈。【《事海文山》】

霍亂轉筋入腹痛﹕敗木梳一枚﹐燒灰酒服﹐永瘥。【《千金方》】

霍亂轉筋垂死者﹕敗蒲席一握切﹐漿水一盞﹐煮汁溫服。【《聖惠方》】

霍亂轉筋入腹痛﹕車轂中脂塗足心。【《千金方》】

霍亂吐利﹕蠟一彈丸﹐熱酒一升﹐化服卽止。【《肘後方》】

幹霍亂病﹐脹滿煩躁﹕亂髮一團燒灰﹐鹽湯二升﹐和服取吐。【《十便良方》】

霍亂不通﹐脹悶欲死﹐因傷飽取涼者﹕用雄雀糞二十一粒﹐研末﹐溫酒服。未效再服。【《聖濟總錄》】

霍亂厥逆﹕服烏牛尿二升。【《千金方》】

藿亂吐下不止﹐四肢逆冷﹕用黃牛屎半升﹐水二升﹐煮三沸﹐服半升﹐止。【《外臺祕要》】

又方﹕用烏牛屎絞汁一合﹐以百日兒乳汁一合﹐和溫服。【《聖惠方》】

霍亂吐利不止﹕用烏牛齝艸一團﹐人參﹑生薑各三兩﹐甜漿水一升半﹐煮汁五合服。【《鬼遺方》】

霍亂困篤﹕童女月經衣﹐和血燒灰﹐酒服方寸匕﹐百方不瘥用之。【《千金方》】

霍亂﹕用黃牛犢子臍屎一升﹐和酒三升﹐煮汁服。【《肘後方》】

攪腸沙痛欲死者﹕用馬糞研汁﹐飲之立愈。【《經驗方》】

霍亂轉筋﹐筋粗大如桃李﹐攣搖不可忍﹕取秫薥葉濃煎湯﹐飲之。【《種杏》】

霍亂煩渴﹕粟米泔飲數升﹐立瘥。又治轉筋入腹。【蘇恭】

絞腸沙痛﹕蕎麥麵炒焦﹐熱水沖服。【《本艸》】

霍亂煩悶嘔吐﹐腹空轉筋﹐恐入腹﹐宜多服山巖泉水﹐名曰洗腸。勿令腹空﹐空則更服。人皆懼此﹐然嘗試有效。但身冷力弱者﹐防致髒寒﹐當以意消息之。【藏器】

攪腸沙痛﹐陰陽腹痛﹐手足冷﹐但身上有紅點﹕以燈艸蘸油﹐點火焠於點上。【《濟急方》】

霍亂煩悶﹕向陽壁土煮汁服。【《聖濟總錄》】

絞腸沙痛﹕馬蘭根葉細嚼咽汁﹐立安。【《壽域神方》】

霍亂成痢﹕劉寄奴艸煎汁飲。【《聖濟總錄》】

霍亂吐下﹕菉豆葉絞汁和酢少許﹐溫服。【《開寶》】

吐利後轉筋﹕扁豆葉一把生搗﹐入少酢絞汁服﹐立瘥。【蘇恭】

霍亂﹕扁豆﹑藤蘆萚﹑人參﹑倉米等分煎服。【時珍﹐下同】

霍亂煩躁﹐坐臥不安﹕蔥白二十莖﹐大棗二十枚﹐水三升﹐煎二升﹐分服。

霍亂吐瀉不止﹐轉筋腹痛﹕取棠梨枝葉一握﹐同木瓜二兩﹐煎汁細呷之。【《聖惠方》﹐下同】

霍亂轉筋﹕木瓜一兩﹐酒一升﹐煎服。不飲酒者﹐煎湯服。仍煎湯浸﹐靑布裹其足。

霍亂煩躁气急﹕以木瓜核每嚼七粒﹐溫水咽之。

霍亂轉筋﹕楂子又名木桃﹐煮汁飲﹐功與木瓜相近。【孟詵】

又方﹕取木梨煮汁服。

霍亂轉筋﹕以暖物裹腳﹐後以柏木片煮湯淋之。【《經驗方》】

霍亂﹕杉木煎湯服。【《大明》】

霍亂﹕用釣樟木磨服。【蕭炳】

攪腸沙痛﹕用母豬生兒時拋下糞﹐日榦爲末﹐以白湯調服。

又方﹕童子小便服之卽止。【《聖惠方》﹐下同】

中惡霍亂﹕麝香一錢﹐酢半盞﹐調服。

霍亂吐利﹕兔骨煮汁服﹐立止。【《外臺祕要》】

霍亂轉筋入腹﹕編薦索燒研﹐酒服二指撮。【藏器】

幹霍亂不吐不利﹐煩脹欲死﹐或轉筋入腹﹕取屠兒幾垢一雞子大﹐溫酒調服﹐得吐卽愈。

霍亂吐利﹕取尿桶舊板煎水服。山村宜之。【《如宜方》】

霍亂吐瀉﹕取蜣螂轉丸﹐燒存性﹐酒調服。【藏器】

一气散﹕一名靑金散。治霍亂吐逆﹐不問虛實冷熱。用水銀﹑硫黃等分﹐研不見星﹐每服一字至半錢﹐生薑湯調下。【《錢氏小兒方》】

霍亂筋脈攣急﹐不得屈伸者﹕薏苡仁生爲末﹐每服二錢﹐米飲調下﹐無時﹐日進三服﹐勿令間斷爲妙。

絞腸沙病發﹕用水紅花根去苗洗淨﹐銼﹐水一碗新磁瓶內煎至半碗﹐服。用新薴麻作頭繩縛髻﹐每年換一次。不須藥﹐永不發。

鍼灸

《素問》曰﹕霍亂﹐刺少陰兪旁五﹐足陽明及上旁三。

《靈樞》曰﹕足太陰之別﹐名曰公孫﹐去本節之後一寸﹐別走陽明。其別者入絡腸胃﹐厥气上逆則霍亂﹐實則腸中切痛﹐虛則鼓脹﹐取之所別也。

淸气在陰﹐濁气在陽﹐榮气順脈﹐衛气逆行﹐淸濁相干﹐亂於胸中﹐是謂大悗。故气亂於腸胃﹐則爲霍亂。取之足太陰陽明﹔不下者﹐取之三里。

《甲乙經》曰﹕霍亂泄出不知﹐先取太溪﹐後取太倉之源。

霍亂﹐巨闕﹑關衝﹑支溝﹑解溪主之。

霍亂泄利﹐期門主之。

厥逆霍亂﹐府捨主之。

霍亂逆气﹐魚際﹑太白主之。

霍亂遺尿失气﹐三里主之。

霍亂頸痺不仁﹐承筋主之。

霍亂轉筋﹐金門﹑僕參﹑承山﹑承筋主之。

《千金方》曰﹕凡霍亂灸之﹐𨿽未能立瘥﹐終無死憂。不可逆灸。或但先下後吐﹐當隨病狀灸之。

霍亂﹐陰陵泉主之。

《東垣十書》曰﹕《靈樞》五亂篇言﹕气亂於腸胃﹐取足太陰﹑陽明﹔不下﹐取足三里。蓋因足太陰虛者﹐於募穴導引之於血中。有一說﹕腑輸去腑病也。胃虛而致太陰無所稟者﹐於足陽明胃之募穴中導引之。如气逆上而霍亂者取三里﹐气下乃止﹐不下復始。

《醫學正傳》曰﹕霍亂吐瀉不止﹐垂死﹐灸天樞﹑气海﹑中脘四穴﹐立愈。天樞二穴﹐在臍心兩旁﹐各開二寸。气海一穴﹐在臍下半寸。中脘一穴﹐在臍土四寸。

《醫學綱目》曰﹕霍亂﹐以竹杖兩手反抱﹐拄於脊骨﹐就杖兒上下各點一穴。如先吐先灸上穴﹐先瀉先灸下穴﹐各三百壯﹐百發百中。

霍亂吐瀉﹐取中脘﹑天樞﹑三里﹑委中。

又法﹕取上脘﹑三里。

吐利上下俱出﹐髒痺膿血﹐頭重臂痛﹐取太白﹑地機﹑風府各五分﹐長彊﹑尺澤各一寸。

霍亂手足厥冷﹐灸三陰交七壯。

霍亂病﹐人面正臥﹐兩手著身﹐以繩橫亙兩肘尖頭﹐依繩下挾脊﹐兩邊相去各一寸﹐灸三七壯﹐無不驗。

霍亂已死﹐但有暖气者﹐灸承筋七壯﹐立蘇。取穴法﹐以繩從足拇指﹐圍至後跟一匝﹐撚斷等折一半爲度﹐以此度從足跟貼地﹐量上至腨﹐度極頭處是穴。

霍亂轉筋﹐灸承山二十七壯﹐神效。

霍亂轉筋﹐在兩臂及胸堂中者﹐筋拘不及動搖﹐膻中﹑中府﹑巨闕﹑胃脘﹑尺澤﹑太陰﹐灸七壯。

《奇效良方》曰﹕霍亂吐瀉﹐令患人仰臥﹐揉艾鋪臍上﹐如碟子大﹐一指厚﹐熨斗盛火熨之。如無熨斗﹐以旋子盛湯蕩之亦可。

《景嶽全書》曰﹕幹霍亂刺委中穴出血﹐或刺十指頭出血﹐皆是良法。今西北人凡病傷寒﹐熱入血分而不解者﹐悉刺兩手腘中出血﹐謂之打寒。蓋寒隨血去﹐亦卽紅汗之類也。故凡病受寒霍亂者﹐亦宜以此法治之。今東南人有刮沙之法﹐以治心腹急痛﹐蓋使寒隨血聚﹐則邪達於外﹐而髒气始安﹐此亦出血之意也。

轉筋十指拘攣﹐不能屈伸﹐灸足外踝骨尖上七壯。

霍亂危急將死﹐用鹽塡臍中﹐灸二七壯﹐立愈。

醫案

《千金方》曰﹕武徳中﹐有徳行尼名淨明﹐患霍亂已久﹐或一月一發﹐或一月再發﹐發卽至死。時在朝太醫蔣﹑許﹑甘﹑巢之徒﹐亦不能識。余以霍亂治之﹐處虎掌一方﹐得愈﹐永不再發﹐故疏而記之。

《衛生寶鑑》曰﹕提學侍其公年七十九歲﹐六月中暑毒﹐霍亂吐利﹐昏冒終日﹐不省人事。時夜方半﹐請予治之。診其脈﹐洪大而有力﹐一息七八至﹐頭熱如火﹐足寒如冰﹐半身不遂﹐牙關緊急。予思《內經》五亂篇中云﹕淸气在陰﹐濁气在陽﹐營气順脈﹐衛气逆行﹐亂於胸中﹐是謂大悗。霍亂之名﹐自此而生。蓋因年髙气弱﹐不任暑气﹐陽不維陰則瀉﹐陰不維陽則吐﹐陰陽不相維﹐則旣吐且瀉矣。前賢見寒多以理中丸﹐熱多以五苓散﹐爲定法治之。今暑气極盛﹐陽明得時﹐況因動而得之﹐中暍明矣。非甘辛大寒之劑﹐則不能瀉其暑熱﹐墮浮澑之火而安神明也。遂以甘露散﹐甘辛大寒﹐瀉熱補气﹐加白茯苓以分陰陽﹐約重一兩﹐冰水調灌﹐漸漸省事﹐而諸證悉去。後愼言語﹐節飲食﹐三日﹐以參朮調中湯之劑增減﹐服之理正气﹐逾十日後﹐方平復。

戊午春﹐攻襄陽回﹐住夏曹州界﹐有蒙古百戶昔良海﹐因食酒肉﹐飲湩乳﹐得霍亂吐瀉﹐從朝至午﹐精神昏憒﹐以困急來求。予視之﹐脈得浮數﹐按之無力﹐所傷之物已出矣。卽以新汲水半碗﹐調桂苓白朮散﹐徐徐服之﹐稍安。又於墻陰掘一地穴﹐約二尺許﹐貯以新汲水在內攪動﹐待一時澄淸﹐名曰地漿﹐用淸者一﹝角戔﹞﹐再調服之﹐漸漸气調﹐吐利遂止﹐至夜方眠。翌日微躁渴﹐卻以錢氏白朮散﹐時時服之﹐良愈。

《薛己醫案》曰﹕儀部李北川﹐仲夏患腹痛吐泄﹐兩手足捫之則熱﹐按之則冷﹐其脈輕診則浮大﹐重診則微細。余曰﹕此陰寒之證也﹐急服附子理中湯。不應仍服﹐至四劑而愈。

上捨徐民則﹐夏月入房﹐及食冰果麵食而患腹痛﹐此陰寒證也﹐急用附子理中湯﹐以回陽而愈。有同患此者﹐不信﹐別用二陳﹑枳實﹑黃連﹑香薷飲之類而死。

進士劉華甫夏月食生冷果品﹐患前證﹐余用附子理中湯一鍾﹐頓安。

