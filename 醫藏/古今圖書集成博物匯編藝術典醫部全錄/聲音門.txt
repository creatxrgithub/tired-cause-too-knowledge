古今圖書集成醫部全錄卷三百二十四

聲音門

黃帝素問

脈要精微論

心脈搏堅而長﹐當病舌捲﹐不能言。

【注搏堅而長者﹐搏擊應手有力而長﹐此爲太過之脈。心火太過﹐故當舌捲。心主言﹐故不能言也。】

宣明五气篇

五邪所亂﹐搏陰則爲喑。

【注足少陰系於舌﹐絡於橫骨﹐終於會厭。邪搏於陰則厭不能發﹐發不能下﹐至其開闔不致﹐故喑。】

奇病論

帝曰﹕人有重身﹐九月而喑﹐此爲何也﹖岐伯對曰﹕胞之絡脈絕也。胞絡者﹐系於腎﹐少陰之脈﹐貫腎系舌本﹐故不能言。帝曰﹕治之柰何﹖岐伯曰﹕無治也﹐當十月復。

【注十月胎出﹐則胞絡通而音聲復矣。】

大奇論

脈不至﹐若喑﹐不治自已。

【注脈絡阻則音不出﹐脈絡疏通﹐其音自復。故脈不至而喑者﹐不須治之﹐其病自已。此系經脈所阻之病﹐與邪搏於陰而爲喑之不同也。】

胃脈沈鼓濇﹐胃外鼓大﹐心脈小堅急﹐皆鬲偏枯。男子發左﹐女子發右。不喑舌轉可治﹐三十日起。其從者喑﹐三歲起。年不滿二十者﹐三歲死。

【注陽明气血皆多﹐其脈當浮大﹐今脈沈而鼓動帶濇﹐是血气虛於內矣。大則爲虛﹐是血气虛於外矣。蓋榮衛血气﹐皆從內鬲而外達於形身﹐榮衛不足則鬲气虛﹐是以胸脇脊背之間而成麻痺不仁矣。鬲﹐偏枯也。夫榮衛气血𨿽生於陽明﹐主於心臟﹐然始於先天之腎中﹐少陰之脈貫腎系舌本﹐不喑舌轉﹐是先天之根气不傷﹐故爲可治。如男子發左﹐女子發右﹐陰陽血气𨿽順而喑者﹐當至三歲之久而後能復也。若年不滿二十者﹐臟腑正盛﹐血气方殷﹐而反有此敗證﹐比及三年﹐五臟六腑之气漸至消滅而死矣。】

腹中論

帝曰﹕有病膺腫頸痛﹐胸滿腹脹﹐此爲何病﹖何以得之﹖岐伯曰﹕名厥逆。帝曰﹕治之柰何﹖岐伯曰﹕灸之則喑﹐石之則狂。須其气並﹐乃可治也。帝曰﹕何以然﹖岐伯曰﹕陽气重上﹐有餘於上﹐灸之則陽气入陰﹐入則喑﹔石之則陽气虛﹐虛則狂。

【注諸陽之气上升﹐而腹气又厥逆於上﹐是有餘於上﹐反灸之﹐則陽熱之气﹐乃入於陰而爲喑矣。砭之則陽气外泄而虛﹐虛則狂矣。須厥逆之气與血相並﹐而後治之。】

脈解篇

太陽所謂入中爲喑者﹐陽盛已衰﹐故爲喑也。內奪而厥﹐則爲喑俳﹐此腎虛也。少陰不至者厥也。

【注入中爲喑者﹐陽盛已衰﹐入中之气不足﹐則陰虛而爲喑矣。陽受气於四末﹐陽盛已衰﹐故四肢不收而爲俳。腎气不足則爲喑﹐以致少陰之气不至﹐則手足厥冷矣。】

气交變大論

歲火不及﹐寒乃大行﹐民病暴瘖。

【注水寒乘心﹐心主言﹐故暴喑也。】

至眞要大論

帝曰﹕六气之復何如﹖岐伯曰﹕少陰之復﹐暴喑。

【注金主聲﹐故暴喑也。】

靈樞經

邪气臟腑病形篇

心脈濇﹐甚爲喑。

【注心主言﹐心气少﹐故爲喑。】

經脈篇

手少陰之別﹐名曰通裏﹐循經入於心中﹐系舌本﹐屬目系。其實則支膈﹐虛則不能言。

【注手少陰之別絡﹐與經相干於通裏之間﹐去腕一寸半﹐別經而上行﹐循經入於心中﹐系舌本﹐屬目系。虛則不能言者﹐蓋心主言而經別絡舌本也。】

足陽明之別﹐名曰丰隆﹐其別者﹐循脛骨外廉﹐上絡頭項﹐合諸經之气﹐下絡喉嗌。其病气逆則喉痺卒喑。

【注陽明之別絡﹐與經相會於丰隆之間﹐而別走於足太陰之別絡。其別行者﹐並經脈而循於脛骨外廉﹐上絡頭項。十五大絡之气血﹐皆本於胃腑水谷之所生﹐是以足陽明之絡與諸經之气相合﹐其喑气逆則喉痺卒喑﹐經別之絡於喉嗌也。】

憂恚無言篇

黃帝問於少師曰﹕人之卒然憂恚而言無音者﹐何道之塞﹖何气出行﹐使音不彰﹖願聞其方。少師答曰﹕咽喉者﹐水谷之道也。喉嚨者﹐气之所以上下者也。會厭者﹐音聲之戶也。口唇者﹐音聲之扇也。舌者﹐音聲之機也。懸雍垂者﹐音聲之關也。頏顙者﹐分气之所泄也。橫骨者﹐神气所使﹐主發舌者也。故人之鼻洞涕出不收者﹐頏顙不開﹐分气失也。是故厭小而疾薄﹐則發气疾﹐其開闔利﹐其出气易﹔其厭大而厚﹐則開闔難﹐其气出遲﹐故重言也。人卒然無音者﹐寒气客於厭﹐則厭不能發﹐發不能下﹐至其開闔不致﹐故無音。

【注肺主聲﹐心主言﹐肝主語﹐然由足少陰腎气之所發。故善治者﹐審其有音聲而語言不淸者﹐當責之心肝﹔能語言而無音聲者﹐當責之脾肺﹔不能語言而無音聲者﹐此腎气之逆也。夫憂則傷肺﹐肺傷則無音矣。恚怒傷肝﹐肝傷則語言不淸矣。此音聲之戶﹐謂聲气之從此而外出也。口唇開闔﹐而後語句淸明﹐故爲音聲之扇。舌動而後能發言﹐故爲音聲之機。懸雍爲音聲之關。頏顙者﹐齶之上竅﹐口鼻之气及涕唾從此相通﹐故爲分气之所泄﹐謂气之從此而分出於口鼻者也。橫骨者﹐神气之所遊行出入﹐故爲神气之所使﹐主發舌者也。人之鼻洞涕出不收者﹐因頏顙不開﹐分气失也。會厭者﹐爲開爲闔﹐主聲气之出入。薄小則發聲疾﹐厚大則開闔難﹐其气出遲﹐故重言也。寒气者﹐足少陰寒水之气也。蓋少陰之脈﹐上系於舌﹐絡於橫骨﹐終於會厭﹐其正气上行﹐而後音聲乃發。如寒气客於厭﹐則厭不能發﹐謂不能開也﹔發不能下﹐謂不能闔也。是以至其開闔不致而無音聲矣。】

九鍼論

邪入於陰﹐轉則爲喑。

【注謂邪入於腎臟之陰﹐轉入於心臟之陽﹐則爲喑矣。】

扁鵲難經

不治證

病人陰陽俱絕﹐失音不能言者﹐三日半死。

千金方【唐孫思邈】

風寒客中

風寒之气客於中﹐滯而不發﹐故喑不能言﹐宜服發表之藥﹐不必治喑。

仁齋直指方【宋楊登父】

大驚不語

大驚入心﹐則敗血頑痰﹐塡塞心竅﹐故喑不能言﹐宜密陀僧散﹑遠志丸﹑茯神散之類。

聲出於腎

心爲聲音之主﹐肺爲聲音之門﹐腎爲聲音之根。風寒暑濕﹐气血痰熱﹐邪气有幹於心肺者﹐病在上脘﹐隨證解之﹐邪气散則天籟鳴矣。若夫腎虛爲病﹐不能納諸气以歸元﹐故气逆而上﹐咳嗽痰壅﹐或鳴或脹﹐胸腹百骸﹐俱爲之不利﹐其嗽愈重﹐其气愈乏﹐其聲愈幹矣。

指迷論【宋錢乙】

腎怯與失音相似

病吐瀉及大病後﹐𨿽有聲而不能言﹐又不進藥﹐此非失音﹐乃腎怯不能上接於陽故也﹐當補腎﹐地黃丸主之。失音乃感風寒卒病耳。

河間六書【金劉完素】

不能言

腎虛內奪﹐則爲喑痱。蓋內奪而厥﹐舌喑不能言﹐二足廢不爲用﹐腎脈虛弱其气厥不至﹐舌不仁。經云﹕喑痱足不履用﹐音聲不出者﹐地黃飲子主之。

燥幹者﹐金肺之本﹐燥金受熱化以成燥濇也。兼火熱﹐致金衰耗液而損血﹐郁而成燥者﹐由風能勝濕熱能耗液﹐故經云﹕風熱火同陽也﹐寒濕燥同陰也。又燥濕小異也﹐金燥𨿽屬秋陰﹐而其性異於寒濕﹐而反同於風熱火也。又如大便幹濇﹐乃大腸受熱﹐化成燥濇。經云諸濇枯涸﹐又如癱瘓中風﹐皆因火熱耗損血液﹐元腑閉塞﹐不能浸潤﹐金受火郁﹐不能發聲者是也﹐蓋肺主聲也。肢痛軟戾者﹐風熱濕相搏﹐遂致偏枯﹐語音濇﹐手足不隨。然中寒吐瀉﹐亡液而成燥﹐亦以鮮矣。亦有寒濕相郁﹐榮衛不能開發貫注﹐多成偏枯。經曰﹕諸濇枯涸﹐幹勁皴揭﹐屬於燥也。

暴瘖

暴喑﹐猝瘂也。金肺主聲﹐故五行惟金響。金應於乾﹐乾爲天﹐天爲陽﹐爲健爲動﹔金本燥﹐爲涸爲收爲斂﹐爲勁切爲剛潔﹐故諸能鳴者﹐無越此也。凡諸發語聲者﹐由其形气之鼓擊也。鼓擊者﹐乃健動之用也。所謂物寒則能鳴者﹐水實制火﹐火不克金也。其或火旺水衰﹐熱乘金肺﹐而神濁气郁﹐則暴喑無聲。經言﹕內奪而厥﹐則爲喑痱﹐此腎虛也。

儒門事親【元張從政】

婦人重身

夫婦人重身九月﹐而喑瘂不言者﹐是脬之絡脈不相接也﹐則不能言。經曰﹕無治也。𨿽有此論﹐可煎玉燭散二兩﹐水一碗﹐同煎至七分﹐去滓﹐放冷﹐入蜜少許﹐時時呷之﹐則心火下降而肺金自淸﹐故能作聲也。

丹溪心法【元朱震享】

分經辧因

足少陰之脈挾舌本﹐足太陰之脈連舌本﹐手少陰之別脈系舌本﹐故此三脈虛則痰涎乘虛﹐閉塞其脈道﹐而舌不能轉運言語也。若此三脈亡血﹐則舌無血榮養而然﹐治當補血。又此三脈﹐風熱中之則舌脈弛縱而然﹐風寒客之則舌脈縮急而然﹐隨證治之。

世醫得效方【元危亦林】

虛損

虛損憔悴﹐气血不足﹐失聲音久喑﹐宜天眞丸﹐服過半月﹐言語自然有聲。

醫學綱目【明樓英】

病因有二

喑者﹐邪入陰部也。經云﹕邪搏於陰則爲喑。又云﹕邪入於陰﹐搏則爲喑。然有二證﹕一曰舌喑﹐乃中風舌不轉運之類﹐但舌本不能轉運言語﹐而喉咽音聲則如故也。二曰喉喑﹐乃勞嗽失音之類﹐但喉中聲嘶﹐而舌本則能轉運言語也。

醫學入門【明李梴】

證治

有气血虛損者﹐有腎虛及老人忽言不出者﹐宜於十全大補湯去桂﹐加菖蒲﹑遠志。

痰塞不語﹐宜導痰湯加菖蒲﹑竹茹﹑人參﹐或芩連。亡血不語﹐宜四物湯﹐加人參﹑白朮﹑陳皮﹑甘艸﹑菖蒲﹑遠志。

古今醫統【明徐春甫】

總論證治

聲音者﹐內關五臟﹐其爲病也﹐因於六气。金匱眞言論曰﹕東方靑色﹐入通於肝﹐其音角﹐其聲呼。南方赤色﹐入通於心﹐其音徵﹐其聲笑。中央黃色﹐入通於脾﹐其音宮﹐其聲歌。西方白色﹐入通於肺﹐其音商﹐其聲哭。北方黑色﹐入通於腎﹐其音羽﹐其聲呻。此所以聲音通於五臟者也。《直指》云﹕心爲聲音之主﹐肺爲聲音之門﹐腎爲聲音之根﹐此特言其所重者。舌爲心之苗﹐心病舌不能轉﹐則不能語言﹐暴病者尙可醫治﹐久病者不可治也﹐故心爲聲音之主者此也。肺者屬金﹐主淸肅﹐外司皮腠﹐風寒外感者﹐熱郁於內﹐則肺金不淸﹐咳嗽而聲啞﹐故肺爲聲音之門者此也。腎者人身之根本﹐元气發生之主也﹐腎气一虧﹐則元气寖弱而語音喑者有之。經曰﹕言而微﹐終日乃復言者﹐此奪气也。錢氏方﹕小兒吐瀉利﹐小便過多﹐以致脾虛不飲食﹐用益黃散作效。數日後﹐忽爾不語﹐錢氏知其脾气已復﹐腎气尙虛﹐投以地黃丸益腎﹐相繼數劑﹐遂能言﹐於是益信聲音之根出於腎也不誣。

病分三因

有內熱痰郁窒塞肺金﹐而聲啞及不出者﹐及有咳嗽久遠﹐傷气而散者﹐此內因也。有外受風寒﹐腠理閉塞﹐寒束於外﹐郁嗽而聲啞﹐三拗湯之類﹐此外因也﹔又有忽暴吸風﹐卒然聲不出者﹐亦外因也。有因爭競﹐大聲號叫﹐以致失聲﹐或因歌唱傷气而聲不出﹐此不內外因也﹐養息自愈。

證本六淫

風寒燥熱﹐致聲不淸者﹐人共知之﹐暑濕相干者﹐鮮有知也。經曰﹕因於濕﹐首如裹。聲如從室中言﹐此中气之濕也。《直指》云﹕風寒暑濕燥火痰气有幹於心肺者﹐病在上脘﹐隨證解之﹐邪气散則天籟鳴矣。惟夫腎虛爲病﹐不能納諸气以歸元﹐故气奔而上﹐咳嗽痰壅﹐或喘或脹﹐足冷骨痿﹐胸腹百骸俱爲之牽掣﹐其嗽愈重﹐其气愈乏﹐其聲愈幹﹐君子當於受病之處圖之可也。

風寒咳嗽失音者﹐三拗湯主之。熱痰壅盛聲不出者﹐鹽湯探吐之。大腑祕結﹐上下不通﹐聲气不出者﹐大柴胡湯下之。此皆切於病證﹐其效如向應也。

凡病人久嗽聲啞﹐乃是元气不足﹐肺气不滋﹐宜補气養金潤燥﹐其聲自亮。若虛勞之人﹐則宜滋腎水潤肺金爲本﹐訶子百藥煎收斂以治其標。標本兼治﹐此十全也。久病人不語﹐爲心气絕者死。

古今醫鑑【明龔信】

中風失音

中風﹐飲食坐臥如常﹐但失音不語﹐俗呼爲啞風﹐小續命去附子加石菖蒲一錢﹐或訶子淸音湯亦可。然不語豈止一端﹐有舌彊不語﹐有神昏不語﹐有口噤不語﹐有舌縱語濇﹐有舌麻語濇﹐其間治痰治風﹐安神養气血﹐各從活法﹐又難拘續命﹑訶子而已也。

本艸綱目【明李時珍】

雜證

音喑有肺熱肺痿﹐及風毒入肺﹐虫食肺﹔或寒包熱﹐狐惑﹔或失音不語﹐舌彊不語﹔或痰迷﹔或腎虛喑俳。

景嶽全書【明張介賓】

論證

聲音出於髒气。凡髒實則聲宏﹐髒虛則聲怯。故凡五臟之病﹐皆能爲喑。如以憂思積慮久而至喑者﹐心之病也﹔驚恐憤郁猝然致喑者﹐肝之病也﹔或以風寒襲於皮毛﹐火燥刑於金髒﹐爲咳爲嗽而致喑者﹐肺之病也﹔或以饑飽﹐或以疲勞﹐致敗中气而喘促爲喑者﹐脾之病也﹔至於酒色過傷﹐欲火燔爍﹐以致陰虧而盜气於陽﹐精竭而移槁於肺﹐肺燥而嗽﹐嗽久而喑者﹐此腎水枯涸之病也。是五臟皆能爲喑者﹐其槪如此。然舌爲心之苗﹐心病則舌不能轉﹐此心爲聲音之主也。聲由气而發﹐肺病則气奪﹐此气爲聲音之戶也。腎藏精﹐精化气﹐陰虛則無气﹐此腎爲聲音之根也。經曰﹕言而微﹐終日乃復言者﹐此气之奪也﹐而況於無聲者乎﹖是知聲音之病﹐𨿽由五臟﹐而實惟心之神﹑肺之气﹑腎之精﹐三者爲之主耳。然人以腎爲根蒂﹐元气之所由生也﹐故由精化气﹐由气化神。使腎气一虧﹐則元陽寖弱﹐所以聲音之標在心肺﹐而聲音之本則在腎。觀之經云﹕陽盛已衰﹐故爲喑也。內奪而厥﹐則爲喑俳。此腎虛也。然則腎爲聲音之根﹐信非謬矣。

喑啞之病﹐當知虛實﹐實者其病在標﹐因竅閉而喑也。虛者其病在本﹐因內奪而喑也。竅閉者﹐有風寒之閉﹐外感證也。有火邪之閉﹐熱乘肺也。有气逆之閉﹐肝滯彊也。風閉者﹐可散而愈﹔火閉者﹐可淸而愈﹔气閉者﹐可順而愈。此皆實邪之易治者也。至若痰涎之閉﹐𨿽曰有虛有實﹐然非治節不行﹐何致痰邪若此﹖此其虛者多而實者少﹐當察邪正分緩急而治之可也。內奪者﹐有色欲之奪﹐傷其腎也﹔憂思之奪﹐傷其心也﹔大驚大恐之奪﹐傷其膽也﹔饑餒疲勞之奪﹐傷其脾也。此非各求其屬﹐而大補元气﹐安望其嘶敗者復完﹐而殘損者復振乎﹖此皆虛邪之難治者也。然難易之辧固若此﹐而猶有難易之辧者﹐則辧其久暫﹐辧其病因﹐乃可悉焉。蓋暫而近者易﹐漸而久者難﹔脈緩而滑者易﹐脈細而數者難﹔素無損傷者易﹐積有勞怯者難﹔數劑卽開者易﹐久藥罔效者難。此外復有號叫歌唱悲哭﹐及因熱極暴飲冷水﹐或暴吸風寒而致喑者﹐乃又其易者也。若此者但知養息﹐則弗藥可愈。是皆所當辧者。

論治

風寒襲於皮毛﹐則熱郁於內﹐肺金不淸﹐而閉塞喉竅﹐咳嗽甚而聲喑者﹐宜參蘇飲﹑二陳湯﹑小靑龍湯﹑金水六君煎﹑三拗湯之類以散之。

火邪侵肺﹐上焦熱甚而聲喑者﹐宜四陰煎﹑麥門冬湯主之。心火盛者﹐二陰煎。胃火上炎者﹐竹葉石膏湯。肝膽火盛者﹐柴胡淸肝湯之類主之。勞瘵痰嗽挾火者﹐竹葉麥門冬湯主之。

肝邪暴逆气閉爲喑者﹐宜小降气湯﹑潤下丸﹑七气湯之類主之。

痰气滯逆爲喑者﹐如二陳湯﹑六安煎﹑貝母丸﹑潤下丸之類﹐皆治標之可用者。或用鹽湯探吐之亦可。其有虛痰或痰火之甚者﹐當於痰飲門參酌治之。

虛損爲喑者﹐凡聲音之病﹐惟此最多﹐當辧而治之。凡色欲傷陰﹐病在腎者﹐宜六味丸﹑八味丸﹑左歸丸﹑右歸丸﹑人參平肺湯﹑大補元煎之類主之。或兼肺火者﹐宜一陰煎﹑四陰煎﹑人參固本丸之類擇而用之。

凡大驚大恐﹐猝然致喑者﹐肝膽受傷也﹐宜七福飲﹑五福飲﹑十味溫膽湯﹑平補鎭心丹﹑定志丸之類主之。

凡饑餒疲勞﹐以致中气大損而爲喑者﹐其病在脾﹐宜歸脾湯﹑理陰煎﹑補中益气湯﹑補陰益气煎﹑溫胃飲之類主之。

凡憂思過度﹐致損心脾而爲喑者﹐宜七福飲﹑歸脾湯之類主之。

凡病人久嗽聲啞者﹐必由元气大傷﹐肺腎俱敗﹐但宜補肺气﹐滋腎水﹐養金潤燥﹐其聲自出。或略加訶子百藥煎之類﹐兼收斂以治其標﹐務宜先本後末﹐庶可保全。若見其假熱而過用寒涼﹐或見其痰盛而妄行消耗﹐則未有一免者矣。

凡患風毒或病喉癰病旣愈﹐而聲則喑者﹐此其懸壅已損﹐𨿽喑無害也﹐不必治之。

方

二物湯治風寒邪气畱滯失音。

薄桂二錢石菖蒲一錢

右咀﹐新水煎﹐細呷。

荊芥湯失音通用。

荊芥穗紫蘇葉陳皮木通當歸薄桂石菖蒲各等分

每服四錢﹐水煎服。

木通湯治諸風失音。

石菖蒲防風羌活直僵蠶炒全蠍焙桑螵蛸木通炙甘艸各一分南星炒﹐五錢

右咀﹐每服三錢﹐姜五片﹐蘇葉五片﹐煎服。

姜橘飲治風痰風毒纏喉不語。

南星略炒﹐半兩生薑四兩橘皮三錢

右咀﹐每服三錢﹐紫蘇五葉煎服。

玉粉丸《寶鑑》治冬月寒痰結於咽喉﹐不利﹐語言不出。《鍼經》云﹕寒气客於會厭﹐卒如啞﹐宜服此藥

桂心艸烏各一字半夏泡﹐五錢

右爲細末﹐薑汁浸蒸餅爲丸如雞頭大﹐每服一丸﹐至夜含化﹐多年不愈者亦效。

芎辛散【《得效》】治熱痰雍盛﹐失音聲不出﹐是燥熱所致﹐用此卽效。

川芎細辛防風桔梗白芷桑白皮羌活各一錢甘艸五分

右銼﹐作一貼﹐入姜二片﹐薄荷三葉﹐水煎服。

人參淸肺散治痰嗽咽漧﹐聲不出。

人參陳皮貝母炒﹐各一錢半﹝艸款﹞冬花七分半夏桔梗茯苓知母桑白皮川黃連枳殼杏仁研﹐各一錢麥門冬地骨皮甘艸各五分五味子二十粒

右銼﹐分作二貼﹐每服姜三片﹐水煎服。

杏仁煎【《直指》】治咳嗽失音﹐聲不出。

杏仁泥砂糖屑白蜜生薑汁各一盞桑白皮木通貝母炒﹐各一兩五錢紫菀五味子各一兩石菖蒲五錢

右六味銼﹐以水五升﹐煎至半升﹐去滓﹐入杏蜜糖姜﹐再煎成稀膏﹐每取一匙﹐含化咽下。或加知母﹑﹝艸款﹞冬花尢效。

向聲破笛丸【《回春》】治謳歌動火﹐失音不語者﹐服之神效。

連翹桔梗甘艸各二兩五錢薄荷葉四兩砂仁訶子煨大黃酒蒸﹐各一兩川芎五錢百藥煎二兩

右爲細末﹐雞子淸和丸彈子大﹐臨臥噙化一丸。

犀角地黃湯治熱入血室﹐心忪不語﹐眩冒迷忘﹐失音。

生地黃四兩犀角牡丹皮芍藥各五錢

右咀﹐每服四錢﹐入桃仁去皮尖七粒﹐煎服。

金花散治失聲﹐亦治喉痺。

槐花新瓦上炒令香熟

右﹐三更後﹐仰臥隨意食之。熱證通用﹐聲卽開。

治﹝上匿下虫﹞桃仁湯治狐惑虫食其髒﹐上唇瘡﹐其聲啞。

桃仁去皮炒槐子艾葉各一兩大棗十五枚

右﹐水三盞﹐煎一盞半﹐分三次服。

通聲膏治咳嗽气促﹐胸中滿悶﹐語音不出。

杏仁一升﹐去皮尖炒另研人參桂心木通五味子﹝艸款﹞冬花石菖蒲竹茹生薑汁白蜜各二升棗肉細辛酥各二兩

右咀﹐水五升﹐煎五七沸﹐內酥蜜姜棗再煎﹐令稀稠得所﹐每服一匙﹐溫酒一小盞化下﹐或不用酒噙化。

訶子湯【河間﹐下同】治失音﹐不能言語。

訶子四个﹐半生半炮桔梗一兩﹐半生半炙甘艸二寸﹐半生半炙

右爲細末﹐每服二錢﹐童便一盞﹐水一盞﹐煎五七沸﹐溫服。甚者不過三服愈。《醫鑑》名訶子淸音湯﹐蓋桔梗通利肺气﹐訶子泄肺導气﹐童便降火甚速。

又方治前證

桔梗三兩大訶子四个甘艸二兩﹐制同上

每服一錢匕﹐入沙糖一小塊﹐不用童便﹐獨用水五盞﹐煎至三盞﹐時時細呷﹐一日服盡﹐其效甚速。

發聲散海藏治咽喉語聲不出。

﹝艸舌﹞蔞皮銼白僵蠶去頭甘艸各等分﹐並炒黃

右爲細末﹐每服三錢﹐溫酒或生薑自然汁調下﹐用五分綿裹噙化﹐咽津亦得﹐日兩三服。一方有桔梗。

蛤蚧丸【丹溪】治肺間邪气﹐胸中積血﹐作痛失音並作﹔久欬失音。

蛤蚧一對﹐去嘴足﹐水浸﹐去膜刮了血脈﹐用米酢炙訶子煨阿膠炒生地黃制甘艸麥門冬北細辛各半兩

右爲末﹐煉蜜丸如棗大﹐每服一丸﹐食後含化。

又方【《千金》】治暴嗽失音﹐語不出。

杏仁研如泥生薑汁沙糖白蜜各一升五味子紫菀各三兩通艸貝母各四兩桑白皮五兩

右﹐以水九升﹐煮五味子﹑紫菀﹑通艸﹑貝母﹑桑白皮﹐取三升﹐去滓入杏仁泥﹑薑汁﹐白蜜和勻﹐微火煎取四升﹐初服四合﹐日再夜一﹐後稍加。

密陀僧散虞世治驚气入心﹐喑不能言。

密陀僧研極細末

每用一錢﹐茶淸調下﹐或熱酒調下。有熱者﹐麝香湯調下。昔有人爲虎蛇所驚﹐久喑﹐服此卽愈。

遠志丸【《本事》】治因驚言語顚錯。

遠志姜制南星牛膽制白附子白茯神人參酸棗仁炒﹐各五錢朱砂三錢﹐水飛麝香一錢金箔五片

右爲末﹐蜜丸梧子大﹐朱砂爲衣﹐薄荷湯下三十丸﹐日再服。

茯神散【《本事》】治同上。

茯神生漧地黃白芍藥川芎當歸桔梗白茯苓遠志姜制

右爲末﹐每二錢﹐水二盞﹐燈心一錢﹐大棗二枚﹐同煎至七分服之。有一婦年七十四歲﹐因戎亂爲驚疾﹐服二方得效。

加味固本丸【《入門》】治男女聲音不淸﹐或失音。

生地熟地當歸黃蘗蜜炙茯苓各一兩烏梅肉十五个訶子天冬鹽炒麥冬鹽炒知母阿膠珠各五錢人參三錢人乳牛乳梨汁各一碗

右爲末和勻﹐蜜丸黃豆大﹐以訶子湯或蘿卜湯下八十丸或百丸。《醫鑑》名鐵笛丸。

加味上淸丸【《回春》】淸聲潤肺﹐止咳嗽﹐爽气寧神。

白沙糖八兩薄荷葉四兩柿霜四兩硼砂元明粉寒水石烏梅肉各五錢片腦五分

右爲末﹐甘艸水熬成膏﹐和丸芡實大﹐每一丸噙化﹐茶湯下。

嘹亮丸【《回春》】治久失音聲啞。

香椿芽汁四兩﹐如無用淡香椿芽爲末四兩代之人乳白蜜梨汁各四兩

右和勻﹐重湯煮熟﹐不拘時服﹐白湯送下。

訶子散【丹溪】治咳嗽聲音不出。

訶子皮三錢﹐半生半炒桔梗五錢﹐半生半炒甘艸二錢﹐半生半炒木通三錢

右銼﹐分二劑﹐每一劑水煎﹐去滓﹐入生地黃汁一小盞﹐臨臥咽下。

柴胡升麻湯【《醫鑑》】治傷寒咳嗽聲嘶﹐或咽痛。

柴胡黃芩半夏升麻葛根桑白皮枳實桔梗知母貝母元參甘艸各七分

右銼﹐作一貼﹐姜三片﹐水煎服。

潤肺丸【《入門》﹐下同】治久嗽聲嘶﹐語音不出。

訶子皮五倍子五味子片芩甘艸各等分

右爲末﹐蜜丸櫻桃大﹐每一丸﹐噙化咽下。

蜜脂煎治暴失音﹐聲嘶﹐常服潤肺。

豬脂二斤﹐熬去渣白蜜一斤﹐再煉少頃濾淨

右入磁器內﹐俟成膏﹐不拘時挑服一匙。

人參平補湯治腎虛﹐聲不出。

人參川芎當歸熟地黃白芍藥杜仲白茯苓菟絲子北五味子川巴戟橘紅半夏制﹐各六分牛膝白朮破故紙益智胡盧巴甘艸炙﹐各三分石菖蒲二分

右銼﹐作一貼﹐姜三片﹐棗二枚﹐水煎。五更初﹐腎气開時﹐不許咳唾言語﹐默默服之。《回春》名滋腎湯。

補中益气湯【東垣】

人參黃芪炒白朮炒甘艸制﹐各一錢五分當歸一錢陳皮五分升麻柴胡各三分

右加姜棗﹐水煎﹐空心午前服。

歸脾湯

人參黃芪白朮茯苓棗仁各二錢遠志當歸各一錢木香制甘艸各五分

水二鍾﹐加龍眼肉七枚﹐煎七分﹐食遠服。

人參固本丸

人參二兩天冬炒麥冬炒生地黃各四兩熟地黃四兩

蜜丸桐子大﹐每服五六十丸﹐空心溫酒或淡鹽湯下。中寒之人不可服。

平補鎭心丹

人參龍齒各二兩五錢白茯苓白茯神麥冬五味各一兩二錢五分山藥薑汁炒天冬車前子遠志制熟地酒蒸﹐各一兩半棗仁炒﹐三錢朱砂一兩五錢爲衣

煉蜜丸桐子大﹐每服八九十丸﹐早晚米飲或溫酒下。

定志丸

人參茯苓各二兩菖蒲遠志制﹐各一兩

煉蜜丸桐子大﹐朱砂爲衣﹐每服五七十丸﹐米飲下。

六味地黃丸

熟地八兩﹐蒸搗山茱萸山藥炒﹐各四兩牡丹皮澤瀉白茯苓各三兩

右爲細末﹐和地黃膏﹐加煉蜜爲丸桐子大﹐每服七八十丸﹐空心食前﹐滚白湯或淡鹽湯任下。

八味丸

卽前方六味地黃丸﹐加肉桂﹑制附子各一兩。

二陳湯

陳皮半夏制﹐各三錢茯苓二錢制甘艸一錢

水二鍾﹐姜三五片﹐棗一枚﹐煎八分﹐食遠服。

小降气湯

家紫蘇臺烏藥白芍藥陳皮各二錢制甘艸五分

水一鍾半﹐生薑三片﹐棗一枚﹐煎七分﹐食遠服。

七气湯

半夏制五兩人參肉桂甘艸制﹐各一兩

右﹐每服三五錢﹐水一鍾半﹐姜三片﹐煎八分服。

潤下丸

橘紅一斤﹐鹽五錢水浸同煮幹制甘艸一兩

右爲末﹐湯浸蒸餅爲丸菉豆大﹐每服五十丸﹐滚白湯下

十味溫膽湯

半夏湯泡枳實麩炒﹐各二錢廣陳皮二錢茯苓錢半人參熟地棗仁炒遠志制五味各一錢炙甘艸五分

水二鍾﹐生薑五片﹐棗一枚﹐煎八分﹐不拘時服。

小靑龍湯

半夏五味各半斤麻黃去節桂枝芍藥甘艸漧薑細辛各三兩

右八味﹐以水一斗﹐先煮麻黃﹐減二升﹐去上沫﹐內諸藥﹐煮取三升﹐溫服一升。今當隨證輕重酌宜用之。

參蘇飲

人參蘇葉漧葛前胡陳皮白茯苓枳殼半夏各八分木香桔梗甘艸各五分

水二鍾﹐姜五片﹐棗一枚﹐煎八分﹐熱服。

三拗湯

麻黃連節杏仁連皮尖生甘艸

右咀﹐每服五錢﹐姜三五片﹐水煎﹐食遠服。

華蓋散

麻黃去節蘇子桑白皮杏仁去皮尖炒赤茯苓橘紅各一錢甘艸五分

水二鍾﹐姜五片﹐棗一枚﹐煎八分﹐食遠服。

麥門冬湯

天冬麥冬桑白皮各七分五味九粒紫菀茸貝母各六分桔梗甘艸各五分淡竹葉生地各一錢

水一鍾半﹐棗一枚﹐煎服。

柴胡淸肝散

柴胡黃芩炒﹐各錢半山梔炒川芎人參各一錢甘艸五分連翹桔梗各八分

水一鍾半﹐煎服。

六味竹葉石膏湯

石膏煆淡竹葉桔梗薄荷葉木通甘艸各一錢

水煎服。

竹衣麥門冬湯

竹衣取金竹內衣膜鮮者﹐一錢竹瀝取金竹者竹茹彈子大一丸甘艸橘紅各五分茯苓桔梗各一錢杏仁七粒﹐去皮尖研麥冬二錢

右咀﹐水一鍾半﹐加竹葉十四片﹐煎七分﹐入竹瀝一杯﹐和勻服。

百合丸

百合百藥煎杏仁去皮尖﹐雙仁者薏苡仁訶子等分

右爲末﹐雞子淸和丸彈子大﹐臨臥噙化﹐或用蜜丸亦妙。

靛花丸

靛花薄荷葉蘇州者

右等分爲細末﹐煉蜜丸彈子大﹐每服一九﹐臨睡噙化。

荊蘇湯【《直指》】治感風寒卒瘂﹐及失音通用。

荊芥穗紫蘇葉木通橘紅當歸辣桂石菖蒲各一錢

右銼﹐作一貼﹐水煎服。

人參荊芥散【丹溪】治感冒風寒﹐言語不出﹐咽漧鼻涕。

人參荊芥穗陳皮桔梗半夏杏仁通艸北細辛麻黃甘艸各一錢

右銼﹐作一貼﹐姜五片﹐水煎服。

射幹湯【仲景】治天行暴寒﹐熱伏於內﹐咳嗽不得息﹐喉瘂失聲﹐或幹嗽無唾﹐喉中如梗。

半夏二錢杏仁陳皮桂心枳實各一錢射幹當歸獨活麻黃紫菀甘艸各五分

右銼﹐作一貼﹐姜五片﹐水煎服。

大補元煎治色欲傷陰成喑。

人參少則用一二錢﹐多則一二兩山藥炒杜仲各二錢熟地少則用二三錢﹐多則二三兩枸杞當歸各三錢山茱萸制甘艸各一錢

水二鍾﹐煎七分﹐食遠溫服。

左歸丸治前證。

熟地八兩山藥炒山萸肉枸杞菟絲制鹿膠炒珠龜膠炒珠﹐各四兩牛膝酒蒸﹐三兩

右先將熟地蒸爛杵膏﹐加煉蜜丸桐子大﹐每食前用滚湯或淡鹽湯送下百餘丸。

右歸丸治前證。

熟地八兩山藥炒枸杞微炒鹿角膠炒珠菟絲子制杜仲薑汁炒﹐各四兩當歸身山萸肉各三兩制附子二兩﹐漸加至五六兩肉桂二兩﹐漸加至四兩

右﹐丸法如前﹐或丸如彈子大﹐每嚼二三丸﹐以滚白湯送下﹐其效尢速。

五福飲治大驚猝恐致喑。

人參熟地並隨宜當歸三錢炙甘艸一錢白朮炒﹐一錢五分

水二鍾﹐煎七分﹐食遠溫服。或加生薑三五片亦可。

七福飲治前證。

人參熟地並隨宜當歸三錢制甘艸一錢白朮一錢五分﹐炒棗仁二錢遠志制﹐三五分

水二鍾﹐煎七分﹐食遠溫服﹐或加生薑三五片亦可。

一陰煎治色欲傷陰兼火﹐致成喑者。

熟地五錢芍藥生地麥冬丹皮各二錢牛膝一錢五分甘艸一錢

水二鍾﹐煎七分﹐食遠溫服。

二陰煎治前證。

生地麥門冬各三錢棗仁二錢生甘艸黃連各一錢白茯苓元參木通各一錢半

水二鍾﹐加燈艸二十根﹐或竹葉亦可﹐煎七分﹐食遠服。

四陰煎治前證。

生地三錢麥冬芍藥百合沙參各二錢生甘艸一錢茯苓一錢五分

水二鍾﹐煎七分﹐食遠服。

補陰益气煎治中气大虛而喑者。

人參當歸山藥炒﹐各二錢陳皮制甘艸柴胡各一錢熟地三錢或一兩升麻五分﹐火浮去之

水二鍾﹐加生薑三片﹐煎八分﹐食遠溫服。

金水六君煎治風寒外襲﹐咳嗽而喑者。

熟地黃五錢陳皮一錢五分當歸半夏茯苓各二錢制甘艸一錢

水二鍾﹐生薑三片﹐煎七八分﹐食遠溫服。

六安煎治痰气致喑。

陳皮一錢五分半夏二三錢白茯苓二錢甘艸杏仁各一錢﹐去皮尖白芥子七分﹐老弱不用

水一鍾半﹐加生薑三片﹐煎七分﹐食遠服。

貝母丸治前證。

貝母一兩

爲末﹐用沙糖或蜜和丸龍眼大﹐或噙化或嚼服之。

理陰煎治中气大損而喑者。

熟地黃三五七錢﹐或一二兩制甘艸一二錢當歸二三錢﹐或五七錢漧薑炒黃色﹐一二三錢

水二鍾﹐煎七八分﹐熱服。或加肉桂一二錢。

溫胃飲治前證。

人參一二三錢﹐或一兩白朮炒﹐一二錢﹐或一兩白扁豆二錢﹐炒漧薑炒焦﹐一二三錢陳皮制甘艸各一錢當歸一二錢

水二鍾﹐煎七分﹐食遠溫服。

單方

失聲不出﹕用蘿卜搗自然汁﹐入薑汁少許﹐時時飲之﹐聲則出。【《本艸》﹐下同】

又方﹕密陀僧爲極細末﹐每服一錢﹐點茶飲之﹐聲卽出。

又方﹕皂角一條去皮子﹐蘿卜三枚﹐煎服數次﹐聲則出。

風冷寒郁失音﹕用桂心爲未﹐頻放舌下﹐漸漸咽汁﹐聲自出。【丹溪﹐下同】

卒啞﹕用杏仁三分去皮煎熬﹐別杵桂一分﹐和搗如泥﹐每用杏核大﹐綿裹噙﹐細細咽之﹐日三夜五。

咳嗽聲嘶者﹐此血虛受熱也﹕用靑黛﹑蛤粉﹐蜂蜜調服之。

風冷失音﹕以紫梗荊芥根一兩研汁﹐入酒相和﹐溫飲半盞﹐服無時。【《聖惠》】

風冷失音﹐咽喉不利﹕以蘘荷根二兩絞汁﹐酒一大盞相和令勻﹐不計時候﹐溫服半鍾。【《聖濟總錄》】

卒失音﹕陳皮五兩﹐水三升﹐煮取一升﹐去滓頓服。【《肘後》】

熱病聲喑﹕黃芩﹑麥門冬爲丸服。【《本艸》﹐下同】

肺熱聲喑﹕人參﹑訶子末同噙之。

聲啞﹕牛蒡子﹑桔梗﹑甘艸煎服。

又方﹕靑黛﹑薄荷﹐蜜丸含之。

失聲不出﹕馬勃﹑馬牙硝﹐沙糖丸服。

欬嗽失音﹕萊菔同皂莢煎服。

客熱中風不語﹕梨汁﹑竹瀝﹑荊瀝﹑生地汁﹐熬膏服。

風熱失音﹕槐花炒嚼。

感寒失音﹕訶黎勒﹑桔梗﹑甘艸﹑童便﹐水煎服。久欬嗽失音﹐加木通。

肺癰失音﹕杉木灰瀝汁飲﹐良。

痰熱失音﹐中風不語﹕天竺黃煎汁飲。

瘂病﹕蟬蛻爲末﹐水和服。

風熱失音﹕犀角磨水服之。

肺傷失音﹕豬脂同生薑煮蘸白芨末食。

肺熱暴瘂﹕豬油一斤﹐煉入白蜜﹐時服一匙。

矢音﹕人乳﹑竹瀝各二升﹐溫服。【《摘元》】

卒不得語﹕人乳和酒服。

中風不語﹐舌彊﹕三年陳醬﹑人乳汁各五合相和研﹐以生布絞汁﹐隨時少少與服﹐良久當語。【《聖惠》】

久欬失音﹕人尿服之﹐良。【《本艸》﹐下同】

諸風口噤不語﹕天南星﹑蘇葉﹐生薑煎服。

諸風口噤不語﹕荊芥爲末﹐童便酒煎服。

風瘂不語﹕黃芪﹑防風﹐煎湯燻之。

男女中風﹐口噤不語﹕紅花﹑乳香同服。

口卒噤瘂﹕附子吹之。

卒然失音﹕黑大豆同靑竹篦子煮服。

卒不得語﹕豉汁合美酒服。

咽傷聲破﹕酒調榦薑末服。

卒風不語﹕生薑安舌下﹐咽津。

偏風失音不語﹕杏仁生吞﹐良。

屍咽痛癢﹐語音不出﹐有虫食咽﹕榧子﹑蕪荑﹑杏仁﹑桂﹐蜜爲丸噙。

風僻失音﹕桂安舌下﹐咽津。

又方﹕桂同菖蒲煎服。

卒風不語﹕楮枝葉﹐煮酒服。

失音不語﹕東家雞棲木﹐燒灰水服﹐盡一升效。

驚气入心﹐喑不能言﹕密陀僧茶服一匙。

屍咽語聲不出﹕履鼻繩燒灰﹐水服。

中風失音﹕白僵蠶酒服。

中風舌喑不語﹕龜尿點舌下﹐良。

卒忤不語﹕眞珠爲末﹐雞冠血和丸﹐納口中。

中風痰迷失音﹕雞屎白﹐水煮服。

中風失音﹐百藥不效﹕亂髮灰同桂末酒服。

石菖蒲出音聲﹐煎服或末服並佳。

通艸出音聲﹐可煎服之佳。

杏仁可和酪作湯﹐益潤肺气。又欲好聲﹐杏仁一升﹐去皮尖熬﹐酥一兩﹐蜜少許﹐和丸梧子大﹐米飲下十五丸或二十丸。

感寒失音﹕取桂心爲細末﹐含之咽汁。

咽喉癢痛﹐失音不語﹕桂心﹑杏仁各一兩爲末﹐蜜丸櫻桃大﹐綿裹﹐含化咽汁。

卒失聲﹐聲噎不出﹕用苦竹葉濃煎飲之。

卒失聲﹐音不出﹕橘皮濃煮﹐取汁頻服。

中風失音不語﹕用梨生搗取汁﹐每服一合﹐日再。

幹柿潤聲喉﹐可水漬﹐常服之。

胡麻油主喑瘂﹐能潤肺故也﹐可和竹瀝﹑薑汁﹑童便等服之。

童子尿﹐主久嗽失音﹐由其能降火故也。又云﹕人尿益爲﹐可溫服之。

雞子多食﹐令人有聲﹐以水煮兩沸﹐合水服之。

鍼灸

《靈樞經》曰﹕厥胸滿面腫﹐唇漯漯然﹐暴難言﹐甚則不能言﹐取足陽明。

厥气走喉而不能言﹐手足淸﹐大便不利﹐取足少陰。

暴喑气梗﹐取扶突與舌本出血。

痱之爲病也﹐身無痛者﹐四肢不收﹐智亂不堪﹐其言微﹐知可治﹔甚則不能言﹐不可治也。病先起於陽﹐後入於陰者﹐先取其陽﹐後取其陰﹐浮而取之。

脾足太陰之脈﹐是動則病舌本彊﹐視盛則瀉之﹐虛則補之﹐熱則疾之﹐寒則畱之﹐陷下則灸之。

手少陰之別﹐名曰通裏﹐去腕一寸五分﹐別而上行入於心中﹐系舌本﹐虛則不能言﹐取之掌後一寸。

足陽明之別﹐名曰丰隆﹐去踝八寸﹐別走太陰﹐下絡喉嗌﹐其病气逆則喉痺卒喑﹐取之所別。

黃帝問於少師曰﹕人之卒然憂恚而言無音者﹐何道之塞﹖何气出行﹐使音不彰﹖願聞其方。少師答曰﹕寒气客於厭﹐則厭不能發﹐發不能下﹐至其開闔不致﹐故無音。黃帝曰﹕刺之柰何﹖岐伯曰﹕足之少陰﹐上系於舌﹐絡於橫骨﹐終於會厭﹐兩瀉其血脈﹐濁气乃辟。會厭之脈﹐上絡任脈﹐取之天突﹐其厭乃發也。

喉痺卒喑﹐取丰隆。

暴喑气喘﹐取扶突﹑廉泉。

厥气走喉﹐不能言﹐取照海。

卒然無音﹐取天突。

《甲乙經》曰﹕咳上气喘﹐暴喑不能言﹐及舌下挾縫靑脈﹐頸有大气﹐喉痺﹐咽中幹﹐急不得息﹐喉中鳴﹐翕翕寒熱﹐項腫肩痛﹐胸滿腹皮熱﹐衄气短哽﹐心痛隱疹﹐頭痛﹐面皮赤熱﹐身肉盡不仁﹐天突主之。

喑不能言﹐刺腦戶。

暴喑不能言﹐喉嗌痛﹐刺風府。

舌緩﹐喑不能言﹐刺喑門。

喉痺﹐瘖不能言﹐天突主之。

暴喑气哽﹐喉痺咽痛﹐不得息﹐食飲不下﹐天鼎主之。

食飲善嘔﹐不能言﹐通谷主之。

喑不能言﹐期門主之。

暴喑不能言﹐支溝主之。

喑不能言﹐合谷及湧泉﹑陽交主之。

癲疾狂瘈瘲﹐眩僕﹐癲疾喑不能言﹐羊鳴沫出﹐聽宮主之。

《衛生寶鑑》曰﹕不語﹐飲食不收﹐水漿漏落﹐取足陽明頰車﹑地倉﹐左治右﹐右治左。

喑不能言﹐取手少陰陰郤﹐或手少陽三陽絡。

暴喑不語﹐取靈道或支溝。

暴喑不能言﹐取手太陽天窻﹐或足少陰通谷﹐或手厥陰間使。

《資生方》曰﹕舌緩不能言﹐取瘂門。舌下腫難言﹐取廉泉。

導引

《保生祕要》曰﹕失聲導引法﹐心頭推開至臍﹐想腎水升至肺潤之﹐呼吸歸丹田﹐以調其息。

口不能言﹐導引法﹐先推開肺經﹐運腎水﹐洗其心肺﹐又推其舌肋﹐肺如華蓋﹐復於心頭。不能言者﹐是火旺肺燥﹐非腎水不能潤之。

醫案

《丹溪心法》曰﹕一人患漧咳嗽﹐聲瘂﹐用白朮二錢﹐人參﹑橘紅各一錢半﹐半夏曲一錢﹐白茯苓﹑桑白皮﹑天門冬各七分﹐甘艸﹑靑皮各三分﹐五味子二十粒﹐知母﹑地骨皮﹑﹝艸舌﹞蔞仁﹑桔梗各五分﹐作一貼﹐入姜三片煎服﹔仍與四物湯入童便﹑竹瀝﹑薑汁並炒黃蘗﹐二藥晝夜相間服﹐兩月聲出而愈。

兪繼道遺精﹐誤服參芪及升浮劑﹐遂气壅於上焦而喑﹐聲不出﹐用香附童便浸透爲末調服﹐而疏通上焦以治喑﹔又用蛤粉﹑靑黛爲君﹐黃蘗﹑知母﹑香附佐之爲丸﹐而塡補下焦以治遺﹐十餘日良愈。

《孫兆口訣》云﹕內侍曹都使新造一宅﹐落成遷入﹐經半月﹐飲酒大醉﹐臥起失音﹐不能語﹐孫用補心气薯蕷丸﹐以細辛﹑川芎治濕﹐十日其病漸減﹐二十日全愈。曹旣安見上﹐問誰醫﹖曰﹕孫兆郎中。上乃召問曰﹕曹何疾也﹖對曰﹕凡新宅壁土皆濕﹐地亦多陰﹐人乍來﹐陰气未散﹐曹心气素虛﹐飲酒至醉﹐毛竅皆開﹐陰濕之气﹐從而入乘心經﹐心經旣虛﹐而濕气又乘之﹐所以不能語。臣先用薯蕷丸﹐使心气壯﹐然後以川芎﹑細辛去濕气﹐所以能語也。

《醫學綱目》云﹕人舌短﹐言語不辯﹐乃痰涎閉塞舌本之脈而然。嘗治一中年男子﹐傷寒身熱﹐師與傷寒藥五貼﹐日後變神昏而喑﹐遂作體虛有痰治之。人參五錢﹐黃芪﹑白朮﹑當歸﹑陳皮各一錢﹐煎湯﹐入竹瀝薑汁飲之﹐十二日﹐其舌始能語得一字﹔又服之半月﹐舌漸能轉運言語﹐熱除而瘥。蓋腎足少陰之脈挾舌本﹐脾足太陰之脈連舌本﹐心手少陰之別系舌本﹐故此三脈虛﹐則痰涎乘虛﹐閉塞其脈道﹐而舌不能轉運言語也。若此三脈亡血﹐則舌無血營養而喑。經云﹕刺足少陰脈﹐重虛出血﹐爲舌難以言。又云﹕刺舌下中脈太過﹐血出不止爲喑。治當以前方加補血藥也。

一男子年五十餘歲﹐嗜酒吐血桶許﹐後不食﹐舌不能語﹐但渴飲水﹐脈略數﹐與歸﹑芎﹑芍﹑地各一兩﹐朮﹑參各二兩﹐陳皮一兩半﹐甘艸二錢﹐入竹瀝﹑童便﹑薑汁﹐至二十餘貼能言。若此三脈風熱中之﹐則其脈弛縱﹐故舌亦弛縱﹐不能轉運而喑﹐風寒客之則其脈縮急﹐故舌彊舌捲而喑。

一男子久病痰嗽﹐忽感風寒﹐食酒肉﹐遂厥气走喉﹐病暴喑﹐灸丰隆二穴各三壯﹐照海二穴各一壯﹐其聲立出。仍用黃芩降火爲君﹐杏仁﹑陳皮﹑桔梗瀉厥气爲臣﹐訶子泄逆气﹐甘艸和元气爲佐﹐服之良愈。

