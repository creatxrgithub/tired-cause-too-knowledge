古今圖書集成醫部全錄卷四百

婦人前陰諸疾門

金匱要略【漢張機】

前陰諸證

少陰脈滑而數者﹐陰中卽生瘡。陰中蝕瘡爛者﹐狼牙湯洗之。

婦人陰寒﹐溫中坐藥﹐蛇牀子散主之。

胃气下泄﹐陰吹而正喧﹐此穀气之實也﹐膏發煎導之。

脈經【晉王叔和】

脈證

少陰脈數則气淋﹐陰中生瘡。

婦人少陰脈弦者﹐白腸必挺核。

婦人髒腫如瓜﹐陰中疼引腰痛者﹐杏仁湯主之。

少陰脈浮而動﹐浮則爲虛﹐動則爲痛﹐婦人則脫下。

師曰﹕脈得浮緊﹐法當身軀疼痛﹐設不痛者當射。云何因當射﹖言若腸中痛﹐腹中鳴﹐咳者﹐因失便。婦人得此脈者﹐法當陰吹。

師曰﹕寸口脈浮而弱﹐浮則爲虛。弱則無血﹐浮則短气﹐弱則有熱而自汗出。趺陽脈浮而濇﹐浮則气滿﹐濇則有寒﹐喜噫吞酸﹐其气不下﹐少腹則寒。少陰脈弱而微﹐微則少血﹐弱則生風﹐微弱相搏﹐陰中惡寒﹐胃气下泄﹐吹而正喧。

婦人良方【宋陳自明】

陰病方論

婦人陰挺下脫﹐或因胞絡傷損﹐或因子髒虛冷﹐或因分娩用力所致。

【注前證當升補元气爲主。若肝脾鬱結﹐气虛下陷﹐用補中益气湯。若肝火濕熱﹐小便濇滯﹐用龍膽瀉肝湯。】

婦人陰癢﹐爲三虫在腸胃之間﹐因髒虛而蝕陰中﹐微則爲癢﹐甚則爲痛也。

【注前證屬肝經所化﹐當用龍膽瀉肝湯﹑逍遙散以主其內﹐外以桃仁研膏和雄黃末﹐或雞肝納陰中以制其虫。】

【按《大全》﹕三虫動作﹐發於陰內﹐其虫作熱﹐微則爲癢﹐重則爲痛也。】

婦人少陰脈數而滑者﹐陰中有瘡﹐名曰﹝上匿下虫﹞。或痛或癢﹐如虫行狀﹐膿水淋瀝﹐亦有陰蝕幾盡﹐皆由心神煩郁﹐脾胃虛弱﹐气血流滯耳。內當補心養胃﹐外以藥傅洗乃可。

【注按前證乃肝脾鬱結之證﹐木旺生虫耳﹐宜解郁淸肝。】

婦人陰腫﹐因胞絡素虛﹐風邪客之﹐乘於陰部﹐血气相搏故也。

【注前證若气血虛弱﹐用補中益气湯﹐舉而補之﹐肝經濕熱﹐用龍膽瀉肝湯﹐滲而淸之。但陰腫及陰冷陰挺等證﹐仍當與陰癢方論參看。】

【按《大全》﹕婦人陰腫者﹐是虛損受風邪所爲﹐胞絡虛而有風邪客之﹐風气乘於陰﹐與血气相搏﹐令气否濇﹐腠理壅閉不泄越﹐故令腫也。】

婦人陰冷﹐因勞傷子髒﹐風冷客之﹐用五加皮﹑漧薑﹑丹參﹑蛇牀子﹑熟地黃﹑杜仲各三兩﹐鍾乳粉四兩﹐天門冬一兩﹐地骨皮二兩﹐酒十五升﹐漬二宿﹐每服一盞﹐空心食前飲之。

【注前證屬肝經內有濕熱﹐外乘風冷所致。若小便濇滯﹐或小腹痞痛﹐用龍膽瀉肝湯。若內熱寒熱﹐或經候不調﹐用加味逍遙散。若寒熱體倦﹐飲食少思﹐用加味四君子。若鬱怒發熱﹐少寐懶食﹐用加味歸脾湯。】

薛氏醫案【明薛己】

陰病證治

婦人陰中生瘡﹐乃七情郁火﹐傷損肝脾。濕熱下注。其外證陰中出如蛇如菌或如雞冠狀﹐或生虫濕癢﹐或潰爛出水﹑或腫悶墜痛﹔其內證體倦內熱﹐滻蠆徽﹛﹐或飲食無味﹐晡熱發熱﹐或胸脇不利﹐小便痞脹﹐或赤白帶下﹐小水淋濇。其治法﹐腫痛者﹐四物湯加柴﹑梔﹑丹皮﹑膽艸﹔濕癢者﹐歸脾湯加柴﹑梔﹑丹皮﹔淋濇者﹐龍膽瀉肝湯加白朮﹑丹皮﹔潰腐者﹐逍遙散加山梔﹑川芎﹔腫悶墜痛者﹐補中益气湯加山梔﹑丹皮﹐佐以外治之法。

女子交接傷丈夫頭痛﹐當用補中益气﹑六味地黃﹐以滋化源爲主。

婦人小戶嫁痛﹐當從女人交接傷丈夫頭痛門﹐互相主治。

醫學入門【明李梴】

陰病證治

陰中挺出十條尺許如蛇﹐痛墜出水溺濇者﹐朝服補中益气湯﹐晚服龍膽瀉肝湯﹐外塗藜蘆膏而收。

陰中突出如菌如雞冠﹐四圍腫痛者﹐乃肝郁脾虛下陷﹐先以補中益气湯﹐加山梔﹑茯苓﹑車前子﹑靑皮以淸肝火﹐兼升脾气漸愈﹔更以歸脾湯加山梔﹑茯苓﹑川芎調理﹐外塗藜蘆膏。

陰戶突出﹐因勞力者﹐血虛﹐四物湯加龍骨﹔气虛﹐補中益气湯。

陰中生虫﹝上匿下虫﹞如小蛆者﹐乃濕熱甚而心气又郁﹐气血凝滯而生﹐宜藿香養胃湯﹑補心湯﹑古硫鯉丸﹐外用生艾汁調雄黃末﹐燒煙燻之﹐更用雄黃銳散納陰中。

陰中生細虫﹐癢不可忍﹐食入臟腑卽死﹐令人發寒熱與癆證相似。先以蛇牀子煎湯﹐洗淨拭漧﹔後用梓樹皮焙榦爲末﹐入枯礬四分之一﹐麝香少許敷之﹐立效。

陰腫痛極﹐便祕欲死者﹐枳橘熨﹔但腫痛者﹐四物湯加柴胡﹑山梔﹑牡丹皮﹑龍膽艸。如時常陰痛者﹐四物湯加槁本﹑防風。濕癢出水又痛者﹐憂思過也﹐歸脾湯加柴胡﹑山梔﹑牡丹皮﹑芍藥﹑生甘艸。

陰戶腫痛不閉者﹐逍遙散﹑十全大補湯。腫消不閉者﹐補中益气湯﹔腫墜者﹐加山梔﹑牡丹皮。

陰戶腫痛不閉﹐寒熱溺濇﹐體倦少食者﹐補中益气湯加升麻﹑柴胡至一錢﹐量入茯苓﹑山梔。

陰戶不閉﹐小便淋瀝﹐腹中一物攻動脹痛者﹐逍遙散加柴胡﹑山梔﹑車前子。

交接出血﹐乃房室有傷﹐肝脾虛不藏血﹐補中益气湯﹔外用熟艾帛裹入陰中﹐或用亂髮靑皮燒灰傅之。若出血過多見雜證者﹐調補肝脾自愈。

脈法

少陰脈浮而動﹐浮則爲虛﹐動則爲痛﹐或崩帶﹐或陰戶脫下。

少陰滑數﹐或爲气淋﹐或陰中生瘡痛癢。

少陰微者﹐气閉膀胱。女人見之﹐陰中生瘡。大實易愈﹐虛濇其亡。

少陰脈弦﹐則陰戶掣痛﹐白腸挺。

腎脈沈甚﹐主陰癢或腰腳痛﹐皆衛气不升﹐濕熱甚也。女人脈緊細長﹐至關而止﹐主陰中切痛﹐上引腹臍。

醫學準繩六要【明張三錫】

陰病總論

婦人陰瘡﹐乃七情郁火﹐傷損肝脾﹐濕熱下注。其外證有陰中舒出如蛇﹐俗呼陰挺﹔有翻突出如菌﹐俗呼陰菌﹔亦有如雞冠花﹔有生虫腫痛濕癢﹐潰爛出水﹐脹悶脫墜者。其內證口漧內熱﹐體倦﹐經候不調﹐飲食無味﹐晡熱發熱﹐胸膈不利﹐脇脹﹐小腹痛痞﹐赤白帶下﹐小水淋濇。治法﹕腫痛﹐宜四物加柴胡﹑山梔﹑膽艸﹑丹皮﹔濕癢者﹐宜歸脾加山梔﹑丹皮﹑柴胡﹔淋瀝者﹐宜龍膽瀉肝湯加白朮﹑丹皮﹔潰爛者﹐加味逍遙散﹔腫墜﹐宜補中益气加山梔﹑丹皮。薛氏之法﹐確不可易。

證治

婦人陰蝕瘡﹐濕熱客於肝經而然。陰戶生虫﹐癢不可忍﹐入臟腑卽死﹐令人發熱惡寒﹐與癆相似﹐用熟豬肝切長條﹐乘熱內陰中以取虫﹐虫聞腥俱出肝上﹐如此數次﹔內服瀉肝和血藥亦妙。

陰中癢﹐亦是肝家濕熱﹐瀉肝湯妙。瘦人燥癢屬陰虛﹐坎離爲主﹐外用蛇牀子煎湯洗之。﹝上匿下虫﹞瘡同治﹐要分虛實耳。

尺脈數﹐婦人陰中生瘡﹐下部﹝上匿下虫﹞久之有虫﹐用豬肝煮熟﹐切長條納陰中﹐引虫出﹐乃上殺虫藥。

陰茄﹐乃婦人陰中腫痛不可忍﹐有物如茄突出﹐卽是男子之疝﹐但名瘕聚耳﹐俱屬肝經濁气﹐平肝破气爲主﹐與疝同治﹐外以枳實切碎炒熱﹐帛包熨之﹐冷再易﹐但是陰痛俱妙。

新室嫁孔痛﹐宜舒郁和血﹐四物加香附﹑紅花。

婦人陰冷肥盛者﹐多是濕痰下流所致﹐二朮﹑二陳加風藥﹐外用坐藥妙。

證治準繩【明王肯堂】

陰病證治

婦人陰中生痔者﹐凡九竅有肉突出﹐皆名爲痔。

婦人茄子疾﹐卽陰痔也﹐由心躁﹐連綿黃水易治﹐白水難愈。

《良方》云﹕婦人少陰脈數而滑者﹐陰中必生瘡﹐名曰﹝上匿下虫﹞瘡﹐或痛或癢﹐如虫行狀﹐淋露濃汁﹑陰蝕幾盡者﹐此皆由心神煩郁﹐胃气虛弱﹐致气血畱滯。按經云﹕諸痛癢瘡﹐皆屬於心。又云﹕陽明主肌肉﹐痛癢皆屬於心。治之故當補心養胃﹐外以燻洗坐導藥治之乃可。

婦人陰瘡﹐運气皆屬寒。經云﹕太陽之勝﹐气中乃瘍﹐隱曲不利﹐治以苦熱是也。

婦人陰瘡者﹐由三虫或九虫動作侵蝕所爲也。諸虫在人腸胃之間﹐若臟腑調和﹐血气充實﹐不能爲害﹔若勞傷經絡﹐腸胃虛損﹐則動作侵蝕於陰﹐輕者或癢或痛﹐重者生瘡。仲景云﹕診其少陰之脈滑而數者﹐陰中生瘡也。

外科正宗【明陳實功】

總論

婦人陰瘡﹐乃七情郁火﹐傷損肝脾﹐濕熱下注爲患﹐其形固多不一﹐總由邪火所化也。陰中有如挺出一條蛇形尺許﹐墜重流水溺濇者﹐乃脾气下陷﹐汗火從之﹐朝服補中益气湯﹐晚服龍膽瀉肝湯﹐外塗雄黃藜蘆散﹐其患漸收。陰中突出如菌子﹐如雞冠﹐四邊腫痛者﹐乃肝郁脾虛所致﹐先以補中益气湯加山梔﹑茯苓﹑靑皮﹐淸肝補脾﹐兼升中气﹔更以歸脾湯加山梔﹑川芎﹑茯神﹑香附﹑陳皮調理。陰戶忽然腫突作痛﹐因勞傷血分﹐濕火下流﹐宜四物湯加丹皮﹑澤瀉﹑花粉﹑柴胡治之。除中生虫﹝上匿下虫﹞如小蛆者﹐乃心气郁而邪火所化﹐宜四物加黃連﹑膽艸﹑木通﹑石菖蒲以通散心竅郁滯﹐外以銀杏散納入陰中。陰器外生疙瘩﹐內生細虫﹐作癢不可忍者﹐此虫食入臟腑卽死﹐令人多發寒熱﹐與癆瘵相似。有此証之婦人﹐畏羞都不肯說﹐因循日久﹐面黃肌瘦﹐身發寒熱﹐咳嗽生痰﹐往往不治者多矣。如有此證﹐急與逍遙散吞蘆薈丸﹐早晚二服﹐外用銀杏散綿裹塞入陰中﹐殺虫止癢﹐半月漸愈。陰戶開而不閉者﹐憂思過也﹐通遙散﹑歸脾湯﹐俱加柴胡﹑山梔﹑白芍﹑丹皮間服。交接出血者﹐肝虛有火不能藏血﹐四物湯加膽艸﹑黃芩﹑山梔﹑柴胡。新交房事傷而腫痛者﹐珍珠散豬脊髓調搽。又婦人久居寡室﹐淫火動而又郁﹐郁而又動﹐邪火久注﹐多致陰中作癢生虫﹐此虫食入內臟﹐陰中腐爛﹐攻刺疼痛﹐臭水淋漓﹐口漧發熱﹐形削不食。有此證者﹐非藥能愈﹐終歸於死。又名失合證也。

石室祕錄【淸陳士鐸】

治法

女人陰內生虫﹐乃濕熱也﹐用雞肝入藥末引之亦妙﹐終不若用蚯蚓三四條﹐蔥數根﹐各火上炙榦爲末﹐用蜜一碗煮成膏﹐將藥搗於其中﹐納入陰戶﹐虫盡死矣﹐自然隨溺而下。又婦人陰門邊生瘡﹐作癢作痛不止者﹐以此方煎水洗之立效。方用蛇牀子一兩﹐花椒三錢﹐白礬三錢﹐水十碗﹐煎五碗﹐乘熱燻之﹐溫則洗之。一次卽止癢﹐二次卽止痛﹐三日卽全愈。分作五日洗之﹐每日止須洗一次﹐神效之極。

婦人羞隱之處﹐不便明言﹐然大約非寒則熱耳。今有一方﹐先用歸﹑芍各三錢﹐川芎一錢﹐熟地五錢﹐甘艸﹑柴胡﹑白芥子各一錢﹐黃芩﹑炮姜各三分﹐水煎服。服後較前平善﹐則是虛證也。隨用四物湯治之可也。未好則是熱病作祟﹐方中加梔子三錢﹐治之必奏效。

方

補中益气湯【《醫案》﹐下同】治女人气血虛弱陰腫。

陳皮五分黃芪炒人參白朮炒甘艸炙當歸各一錢柴胡升麻各三分

右﹐姜棗水煎﹐空心午前服。

龍膽瀉肝湯治女人陰中生瘡淋濇﹐用此加減。

龍膽艸酒拌炒黃澤瀉各一錢車前子炒木通生地黃酒拌當歸酒拌山梔仁炒黃芩炒甘艸各五分

右﹐水煎服。

四物湯治女人陰腫作痛﹐用此加減。

當歸酒拌芍藥炒川芎各一錢熟地黃三錢

右﹐水煎服。

逍遙散治女人陰瘡潰爛﹐用此加減。

甘艸炙當歸炒白芍藥酒炒白茯苓白朮炒﹐各一錢柴胡酒炒﹐五分

右﹐水煎服。

歸脾湯【《入門》﹐下同】治女人陰戶突出﹐用此加減。

當歸龍眼肉棗仁遠志人參黃芪白朮茯神各一錢木香五分甘艸三分

右﹐姜棗煎服。

古硫鯉丸治女人陰中生虫。

大鯉魚一个﹐去頭皮硫黃一兩

右將硫黃入鯉魚內﹐黃泥固濟﹐火緞煙盡爲末﹐米糊丸梧子大﹐每二十丸﹐溫酒下。如下疳生虫﹐所下如柿汁臭穢。及心中﹝疒丂﹞痛﹐悶絕虛煩﹐甚者不治。

雄黃銳散治女人陰中生虫﹐用此納之。

雄黃別研靑葙子苦參黃連各二錢半桃仁一錢

右爲末﹐生艾搗汁﹐和如小指尖大﹐綿裹納下部肛門內。

銀杏散【《外科正宗》﹐下同】治女人濕熱下注﹐陰中作癢﹐及內外生瘡。

杏仁去皮尖研輕粉水銀鉛制雄黃各一錢

右各爲細末﹐共和一處﹐每用五分﹐棗肉一枚和丸﹐用絲綿包裹﹐畱一綿條﹐燃綫在外。用拓癢湯煎洗﹐將藥安入陰內﹐畱綫在外。恐小便﹐取出再入。一日一換﹐重者只四五枚﹔痊愈。仍兼服後藥。

淸肝滲濕湯治女人肝經郁滯﹐邪火流行﹐致陰腫痛﹐或風熱作癢。

滑石二錢川芎當歸白芍生地山梔黃連連翹膽艸各一錢銀柴胡澤瀉木通各六分蘆薈五分甘艸三分防風八分

右﹐水二鍾﹐淡竹葉燈心各二十件﹐煎八分﹐食前服。

涼榮瀉火湯治婦人懷抱憂鬱不淸﹐致生內熱﹐小水濇滯﹐大便祕結﹐及陰中火郁作痛﹐亦如濇淋﹐宜此瀉之。

川芎當歸白芎生地黃芩黃連山梔木通柴胡茵陳膽艸知母麥門冬各一錢甘艸五分大黃酒炒﹐二錢

右﹐水二鍾﹐煎八分﹐空心服。便利去大黃。

拓癢湯治證與銀杏散同。

苦參威靈仙蛇牀子歸尾狼毒各五分鶴虱艸一兩

右用河水十碗﹐煎數滚﹐濾淸貯盆內﹐乘熱先燻﹐待溫後洗。臨洗和入公豬膽汁二三枚同洗﹐更妙。

雄黃藜蘆散治女人陰中突出如蛇﹐或似雞冠菌樣者。

蔥管藜蘆碾細如面﹐二錢輕粉雄黃並細研鱉頭煆黃色﹐各一錢冰片二分

右各研極細末﹐和勺再研﹐磁罐收貯。先用芎歸湯煎洗﹐隨後搽藥﹐早晚二次。

芎歸湯治證同上。

川芎當歸白芷甘艸膽艸各等分

右每用五錢煎湯﹐浴洗患上﹐隨後搽藥。

內疏黃連湯陰瘡應用之藥。

木香黃連山梔當歸黃芩白芍藥薄荷檳榔桔梗連翹各一錢甘艸五分大黃二錢

右﹐水二茶鍾﹐煎八分﹐食前服﹐臨服加蜜二匙亦可。

透膿散治同上。

黃芪四錢穿山甲炒末﹐一錢川芎三錢當歸二錢皂角鍼一錢五分

右﹐水二鍾﹐煎一半﹐臨服入酒一杯亦好。

八珍湯治同上。

川芎白芍當歸熟地黃人參白朮茯苓各一錢甘艸炙五分

右﹐水二鍾﹐姜三片﹐棗三枚﹐煎八分﹐食前服。

加減八味丸治同上。

茯苓山藥丹皮各四兩山萸肉五兩澤瀉三兩五味子炒三兩肉桂六錢熟地杵膏酒煮﹐八兩

右共爲末﹐煉蜜丸如梧子大﹐每服二錢﹐空心服﹐鹽湯送下﹐尋常酒服亦可。

小柴胡湯治同上。

柴胡二錢黃芩炒﹐一錢人參半夏各七分甘艸炙﹐五分

右﹐薑水煎服。

消風散治同上。

當歸生地防風蟬蛻知母苦參胡麻荊芥蒼朮牛蒡子石膏各一錢甘艸木通各五分

右﹐水煎﹐食遠服。

蘆薈丸治同上。

胡黃連黃連蘆薈白蕪荑白雷丸靑皮鶴虱艸各一兩麝香一錢木香三錢

右爲末﹐蒸餅糊丸如麻子大﹐每服一錢﹐空心淸米湯下。

加味逍遙散治同上。

柴胡五分甘艸炙當歸炒勺藥酒炒茯苓白朮炒﹐各一錢丹皮山梔各隨宜

右﹐水煎服。

三茱丸【《準繩》﹐下同】治陰中生一物﹐牽引腰腹脹痛﹐甚至不思飲食﹐皆因多服熱藥及煎煿﹐或犯非理房事﹐兼意淫不遂﹐名陰挺。

食茱萸吳茱萸湯浸微炒白疾藜靑皮桔梗水浸漉出慢火炒舶上茴香淘去砂土焙山茱萸肉微炒﹐各一兩五味子淨海藻洗焙大腹皮酒洗曬川楝子肉延胡各一兩二錢半

右爲末﹐酒糊爲丸如梧子大﹐每股三十五丸﹐木通湯下。一方每服二錢﹐生地黃湯調。仍用金毛狗脊﹑五倍子﹑白礬﹑水楊根﹑魚鮏艸﹑川黃連各一兩爲散﹐分作四服﹐以有嘴瓦罐煎熟﹐預以銀錫作一長小筒﹐下透罐嘴﹐嘴上貫挺上﹐先燻後洗﹐立效。更服白薇散﹑淩霄花少許煎。如下虛﹐加川烏炮去皮﹑肉桂去粗皮各一兩。如腰腹痛甚﹐加桃仁去皮尖麩炒別研﹑靑皮去白﹑枳實去穰各一兩﹐眞南木香七錢半服之。

一撚金丸服前藥未效﹐卻用此丸。

延胡素舶上蘹香吳茱萸炒川楝子去核靑木香各二兩

右爲末﹐粳米飯糊丸如梧桐子大﹐每服三十五丸﹐空心﹐木通湯服。又用梅花腦子五分﹐鐵孕粉一錢﹐水調刷上。如陰畔生皰﹐以涼血飲﹐每股三錢﹐加淩霄花少許煎﹐空心服見效。

黃芩散治婦人陰挺脫下。

黃芩蝟皮炒微焦當歸各半兩赤芍一兩牡蠣竹皮各二兩狐莖一具﹐一作狐皮

右治下篩﹐飲服方寸匕﹐日三。禁舉重房勞冷食。一方以酒服二錢妙。

丹溪方權小娘瘧後﹐右腿股生癤﹐破後筋弔疼﹐脈虛而濇﹐詢之﹐小便時疼﹐患處亦相應﹐宜與生血導熱。

川芎當歸頭條芩生地赤芍牛膝黃蘗甘艸炙﹐各二分靑皮炒檳榔各五分通艸三分桂皮一錢

右煎﹐食前熱飲之。

潔古方治男子婦人陰部濕淫瘡。

文蛤研乳香各五分白礬一錢銅綠少許輕粉一字

右爲極細末﹐洗淨摻之。

當歸湯【《準繩》】治婦人陰蝕瘡。

當歸川芎芍藥甘艸各二兩地楡三兩

右細切﹐以水五升﹐煮取三升﹐去滓燻洗﹐日三夜二。一方用蛇牀子﹐不用川芎。

藿香養胃湯危氏方治陽明經虛﹐不榮肌肉﹐陰中生瘡不愈。

藿香白朮白茯苓神曲炒烏藥砂仁薏苡仁半夏曲人參各半兩蓽澄茄甘艸炙﹐各三錢半

右銼散﹐每服四錢﹐水一盞半﹐姜五片﹐棗三枚﹐同煎﹐不拘時候。

又方【《千金方》】治陰瘡。

蕪荑芎藭黃芩甘艸礬石雄黃附子白芷黃連各六銖

右﹝口父﹞咀﹐取豬膏四兩﹐合煎敷之。

又方【《準繩》下同】治婦人陰瘡﹐與男子妒精瘡﹐大同小異。

黃丹枯白礬萹蓄槁本各一兩白蛇皮一條﹐燒灰硫黃半兩荊芥蛇牀子各半兩﹐研細

右細末﹐另以荊芥蛇牀子煎湯溫洗﹐軟帛拭漧﹐淸油調塗﹔如瘡濕﹐榦末摻之。

又方治疳瘡。因月後便行房﹐致成湛濁﹐伏流陰道﹐疳瘡遂生﹐搔癢無時﹐先用胡椒蔥白作湯﹐一日兩三度淋洗﹐卻服後藥。

赤石脂龍骨黑牽牛炒菟絲子酒浸蒸黃芪鹽水炙沙苑蒺藜炒

右爲末﹐蜜丸梧桐子大﹐每服二十丸﹐燕窩蒸酒﹐澄上淸者吞下。

肘後方療女人陰中生瘡。

杏仁雄黃礬石各二分麝香二分半

右四味研細﹐傅之。

黃芩湯療婦人陰中生瘡。

黃連一分雄黃當歸黃芩川芎大黃礬石各二分

右七味切﹐以水五升﹐煮取四升洗瘡﹐日三度。

雄黃散治同上。

雄黃川芎辰砂藜蘆北細辛當歸川椒各分兩隨宜

右爲末﹐綿裹內陰中﹐又傅外瘡上。忌如常法。

補心湯危氏方治陰中生瘡﹐名曰﹝上匿下虫﹞瘡﹐或痛或癢﹐如虫行狀﹐淋瀝膿水。

白茯苓人參前胡半夏湯洗七次去滑川芎各三分枳殼去穰麩炒紫蘇桔梗甘艸炙橘皮漧薑各半兩當歸一兩三錢白芍藥二兩熟地黃一兩半

右銼散﹐每服四錢﹐水一盞半﹐姜五片﹐棗一枚﹐同煎﹐食前服。

又方【《準繩》﹐下同】治同上。

五倍子甘艸滑石黃丹各等分

右爲末﹐先以甘艸湯洗﹐然後傅之。

又方治同上。

眞平胃散貫眾末

右每服二錢﹐煮熟豬肝拌藥﹐內陰戶﹐數日可安。

當歸散治婦人陰中突出一物﹐長五六寸﹐名陰挺。

當歸黃芩各二兩牡蠣一兩半赤芍五錢蝟皮一兩﹐炙

右爲末﹐每服二錢﹐食前﹐溫酒調下﹐滚湯亦可。如不應﹐更以補中益气湯倍加升麻﹑柴胡兼服之。

又方治證同上。

當歸穿山甲炙蒲黃炒﹐各半兩辰砂一錢麝香少許

右爲末﹐每服三錢﹐酒調下尢效。

菖蒲散治婦人陰戶腫痛﹐月水濇滯。

菖蒲當歸各一錢秦艽七錢半吳萸制五錢

右爲末﹐每服三錢﹐空心蔥湯調下﹔更以枳實炒熱﹐頻熨患處。

又方治陰內膿水淋漓﹐或癢痛。

升麻白芷黃連木通當歸川芎白朮茯苓

右﹐水煎服﹐更用拓腫湯浴洗。

拓腫湯治婦人陰戶生瘡或癢痛﹐或膿水淋漓。

甘艸漧漆各三錢生地黃黃芩當歸川芎各二錢鱉甲五錢﹐炙

作一劑﹐用水數碗﹐煎數沸去滓﹐常洗患處。

洗搨散【《大全》】治陰蝕瘡。

甘艸漧漆各一兩黃芩當歸地黃芍藥各二兩龜甲五兩

右細切﹐以水七升﹐煮取一半﹐去滓﹐以綿帛內湯中﹐用拓瘡處﹐良久卽易﹐日二度。每拓湯可作十里許﹐卽挹幹﹐撚取疳濕散﹐薄敷瘡上使徧﹐可經半日﹐又以湯拓拓訖﹐如前敷藥。

疳濕散【《準繩》﹐下同】治證同上。

蚺蛇膽眞者靑木香石硫黃鐵精粉麝香各四分﹐臨時入﹐緣麝辟蛇毒﹐若先相和﹐膽卽無力

右各等分爲末﹐更研細﹐有患取如三棋子大﹐和井華水﹐日再服訖﹔先令便利了﹐卽以單方內桃枝燻法﹐先燻下部訖﹔然後取藥如棋子大﹐安竹管裏﹐內下部中﹐日再度﹐老少量減。其燻法每日一度﹐不用再。舊用五月五日蝦蟆。

蛇牀子散濕熱﹐陰中生瘡主藥。

蛇牀子仁白粉少許

和令相得如棗大﹐綿裹內之﹐自然濕熱消散。

狼牙湯【《錄驗》】治婦人陰蝕﹐其中爛傷﹐膿水淋瀝臭穢。

狼牙三兩

右﹝口父﹞咀﹐以水四升﹐煮至五合去滓﹐內苦酒﹐如雞子中黃大﹐沸湯一杯消盡﹐夜適寒溫﹐以綿纏著頭大如繭﹐濡湯以瀝瘡中﹐日四五度卽痊。

麻黃湯治婦人陰腫或瘡爛者。

麻黃黃連蛇牀子各二兩北艾葉一兩半烏梅十个

古銼細﹐以水一斗﹐煮取五升﹐去滓熱洗﹐避風冷。

白礬散治婦人陰腫堅痛。

白礬半兩甘艸半分﹐生大黃一分﹐生

右爲細末﹐每用棗大﹐綿裹﹐內陰中﹐日兩換。

大黃散治婦人陰癢。

大黃微炒黃芩黃芪炙﹐各一兩赤芍藥元參丹參山茱萸蛇牀子各半兩

右爲細末﹐食前﹐溫酒調二錢服。

廣濟方療婦人陰癢不止。

藜蘆二錢半蚺蛇膽雄黃硫黃朱砂硝石蕪荑各半兩

右爲細末研停﹐以臘月豬脂和如膏﹐用故布作纏子﹐如指長一寸半﹐以藥塗上﹐內陰中﹐日一易之。易時﹐宜用豬椒根三五兩﹐水煮﹐稍熱洗﹐幹拭內之效。

千金方療小戶嫁痛連日。

甘艸生薑各三分白芍藥桂心各二分

右細銼﹐以酒二升煮取三沸﹐去滓溫服﹐神良。

珍珠散【《外科正宗》】女人陰蝕瘡﹐或新嫁內傷痛甚者﹐用此搽極效。

靑缸花五分珍珠一錢﹐不論大小﹐以新白爲上﹐入豆腐內煮數滚﹐研爲極細無聲方用眞輕粉一兩

右三味﹐共研千轉﹐細如飛面﹐方入罐收。如無靑缸花﹐用頭刀靛花輕虛色翠者代之﹐終不及缸花爲妙。

海螵蛸散療婦人小戶嫁痛。

鰞鰂魚骨二枚

右一味﹐燒研細末﹐酒調方寸匕﹐日三服。

單行太和湯療婦人嫁痛。

大黃三兩

右一味切﹐以酒一升﹐煮一沸﹐頓服。

洗心散治女人陰挺。

麻黃當歸生大黃荊芥穗赤芍藥甘艸各一錢白朮五分

右銼﹐作一貼﹐入薄荷七葉﹐水煎服。

膏發煎【仲景】治婦人胃气下泄﹐陰吹而正喧。

豬膏半斤亂髮如雞子大﹐三枚

右二味﹐和膏中煎之﹐發消藥成﹐分再服。

集驗方治女人傷丈夫﹐四體沈重﹐噓吸頭痛。

生地黃八兩芍藥五兩豉一升蔥白一斤生薑四兩甘艸二兩

右六味﹐以水七升﹐煮取二升半﹐分三服﹐不得重作。忌房事。

桑白皮湯療諸婦人傷丈夫﹐苦頭痛欲嘔悶。

桑皮半兩漧薑一累桂心五寸大棗二十枚

右四味切﹐以酒一斛﹐煮三四沸﹐去滓﹐分溫服。衣適厚薄﹐毋令汗出。

來復丹治婦人與男子交接相傷﹐因而四肢沈重﹐頭痛昏運。

靑皮去白陳皮去白五靈脂水澄去砂曬漧﹐各二兩舶上硫黃透明者太陰元精石研水飛硝石同硫黃爲末入瓷碟內﹐以微火炒﹐用柳箄攪不可火太過恐傷藥力再研極細名二气末﹐各一兩

右用五靈脂﹑靑橘皮爲末﹐次入元精石末﹐及前二气末拌勻﹐好酢打糊爲丸碗豆大﹐每服三十丸﹐空心米飲下。

五加皮浸酒方【《聖惠方》】治婦人癖瘦陰冷。

五加皮熟地黃丹參杜仲去粗皮炙微黃蛇牀子漧薑各三兩天冬一兩鍾乳四兩地骨皮二兩

右細銼﹐以生絹袋盛﹐以酒一斗五升﹐漬二宿後﹐每暖服一大盞﹐空心及晚食前服。一方用枸杞子﹐無地骨皮。

又方【《大全》】治婦人陰冷。

遠志漧薑生用蓮花各半兩蛇牀子五味子各一兩

右搗羅爲末﹐每用兼以兔糞塗陰門﹐用綿裹一錢內陰中﹐熱卽爲效。

又方治同上。

蛇牀子三分吳茱萸制甜葶藤各半兩沒石子一枚

右搗羅爲末﹐綿裹棗許大﹐內陰中﹐令腹內熱爲度。

溫中坐藥蛇牀子散治婦人陰冷。

蛇牀子白粉少許

右爲末和勻﹐丸如棗大﹐綿裹內陰中﹐自然溫矣。

八味丸治血弱不能榮養臟腑﹐津液枯濇﹐風寒客於子髒﹐以致陰冷。

熟地黃八兩杵膏山茱萸肉漧山藥各四兩丹皮茯苓澤瀉各三兩肉桂附子各一兩

右爲末﹐和地黃膏加煉蜜﹐丸桐子大﹐每服七八十丸﹐空心食前滚湯下。按此丸果系肝脾腎虛﹐殊有神效。

單方

婦人陰挺出下脫﹕桂心吳茱萸各一兩﹐戎鹽二兩﹐並熬﹐令色變﹐搗羅爲末﹐以綿裹如指大﹐內陰中﹐日再易之﹐甚妙。一方用川椒﹐不用桂心。【《準繩》﹐下同】

又方﹕川椒﹑川烏頭並生用﹐白芨各半兩﹐搗羅爲末﹐綿裹一錢﹐內陰中﹐深三寸﹐腹中熱卽止﹐來日再用之。一方無川椒﹐止用川烏頭﹑白芨二味。

又方﹕蛇牀子五兩﹐烏梅二七枚﹐以水五升﹐煮取三升﹐去滓稍熱洗之﹐每日夜三五度用。

又方﹕硫黃﹑鰞鰂骨各半兩﹐搗羅爲末敷之。

又方﹕鐵精粉研細﹐以羊脂調布裹炙﹐令熱熨之﹐以瘥爲度。

又方﹕獘帚頭燒爲灰﹐酒服方寸匕﹐食前服。

婦人陰下脫若肚﹕用羊脂煎訖﹐適冷暖取塗上﹐以鐵精敷之﹐多少令調﹐以火炙布令暖﹐熨肚上﹐漸塗內之﹔然後末磁石﹐酒服方寸匕﹐日三。

又方﹕用荊芥穗﹑臭椿樹皮﹑藿香葉煎湯燻洗﹐卽入。

又方﹕用萞麻子葉有九角者﹐好飛過白礬爲末﹐以紙片攤藥托入。

又方﹕先以淡竹根煎湯洗﹐仍用五倍子﹑白礬爲末幹摻﹐立效。

又方﹕用溫鹽水洗軟﹐卻用五靈脂燒煙燻﹐次用萞麻子研爛塗上吸入﹐如入卽洗去。

婦人陰中生痔﹕用烏頭七个燒存性﹐用小瓦罐盛釅酢淬之﹐乘熱燻﹔候溫通手沃之﹐良。

婦人茄子疾﹕用茄皮﹑白礬﹑馬椿頭根﹑﹝石卜﹞硝﹑澤蘭煮水燻洗﹐加入炒石灰少許﹐妙。

又方﹕用﹝石卜﹞硝爲末﹐黃荊柴燒瀝調敷﹐或濃磨鐵漿水調敷。

又方﹕用生枳殼爲散﹐煎湯燻洗﹔卻用綿帛包枳殼滓﹐納入陰中﹐卽日漸消。

女人陰蝕﹕取東南桃枝五七枝﹐輕打頭使散﹐以綿纏之﹔又搗石硫黃爲末﹐將此綿纏桃枝撚轉之﹐令末少厚﹔又截一竹筒﹐先內下部中﹐仍以所撚藥桃枝燒著燻之。

陰蝕﹕蒲黃三升﹐水銀一兩﹐二味研勻﹐以粉敷上。

又方﹕肥豬肉十斤﹐水一石﹐煮水浸﹐冷卽易﹐不過三兩度。

陰蝕欲盡﹕以蝦蟆﹑兔屎等分爲末敷之﹐良。

女人陰癢﹕炙豬肝納入﹐當有虫出。【《肘後方》﹐下同】

婦人陰癢﹐用桃仁杵爛﹐綿裹塞之。

婦人陰﹝上匿下虫﹞作癢﹕羊肝納入引虫。【《集簡方》】

婦人陰瘡﹕紫葳爲末﹐用鯉魚腦或膽調搽。【《摘元方》﹐下同】

婦人陰癢﹕墻頭爛茅﹑荊芥﹑牙皂等分煎水﹐頻燻洗之。

又方﹕用蛇牀子一兩﹐白礬二錢﹐煎湯頻洗。【《集簡方》】

又方﹕用小薊煮湯﹐日洗三次。【《廣濟方》】

又方﹕用狼牙二兩﹐蛇牀子三兩﹐煎湯熱洗。【《外臺》】

女子陰瘡﹕硫黃末敷之﹐瘥乃止。【《肘後方》】

女人陰瘡﹐如虫咬癢痛者﹕生搗桃葉﹐綿裹納之﹐日三四易。【《食療》】

婦人陰門邊生瘡﹐作癢作痛不止者﹕蛇牀子一兩﹐花椒﹑白礬各三錢﹐水十碗﹐煎五碗﹐乘熱燻之﹐溫則洗之。一次卽止癢﹐二次卽止痛﹐三次卽全愈。分作五日洗之﹐每日止洗一次﹐神效。【《石室祕錄》】

婦人陰腫堅痛﹕枳實半斤麩炒﹐帛裹熨之﹐冷卽易。【《子母祕錄》】

婦人陰腫或生瘡﹕枸杞根煎湯頻洗。【《永類方》】

婦人陰腫作癢﹕蒜湯洗之﹐效乃止。

女人陰腫﹕甘菊苗搗爛煎湯﹐先燻後洗。【《得效方》】

婦人陰痛﹕靑布裹鹽熨之。【《藥性論》】

又方﹕礬石三分﹐炒甘艸末半分﹐綿裹導之取瘥。【《百一》】

婦人陰痛﹕絹盛蛇牀子蒸熱熨之。【《千金》﹐下同】

又方﹕牛膝五兩﹐酒三升﹐煮取一升半﹐去滓﹐分三服。

婦人陰挺﹕鐵精粉一錢﹐龍腦半錢研﹐水調刷產門。【《得效方》】

女陰挺出﹕茄根燒存性爲末﹐油調在紙上卷筒﹐安入內﹐一日一上。【《乾坤生意》】

婦人陰﹝疒頹﹞﹐硬如卵狀﹕隨病之左右﹐取穿山甲之左右邊五錢﹐以砂炒焦黃爲末﹐每服二錢﹐酒下。【《摘元方》】

婦人陰脫作癢﹕礬石燒研﹐空心酒服方寸匕﹐日三。【《千金翼方》】

又方﹕用白芨﹑川烏頭等分爲末﹐絹裹一錢納陰中﹐入三寸﹐腹內熱卽止﹐日用一次。【《廣濟方》】

婦人陰脫﹕煎羊脂頻塗之。【《廣利方》】

婦人陰中腫痛不可忍﹕艾葉五兩﹐防風三兩﹐大戟二兩銼細﹐以水一斗﹐煮至五升﹐熱洗﹐日三次﹐切宜避風冷。【《準繩》﹐下同】

陰中腫痛﹕枳殼半斤炒令熱﹐以故帛裹熨﹐冷卽換之。

陰腫﹐鐵精扮敷上。

又方﹕小麥﹑﹝石卜﹞硝﹑白礬﹑五倍子﹑蔥白﹐煮水洗。

又方﹕陰腫﹐大馬鞭艸搗爛塗之。

陰腫不下﹐小戶嫁痛﹕冬靑葉﹑小麥﹑甘艸等分﹐水煎洗。

婦人陰接不可忍﹕杏仁燒作灰﹐乘熱綿裹﹐內陰中﹐日二易之。

產門虫蛆﹐痛接不可忍﹕用杏仁去皮燒存性﹐杵爛綿裹﹐納入陰中﹐取效。

又方﹕取雞肝炙熱﹐內陰中﹐如有虫﹐當盡下。

又方﹕取牛肝截五寸繩頭﹐內陰中半日﹐虫入肝出之。豬肝亦得。

陰中有虫﹐癢且痛﹐目腫身黃﹐欲得男子﹐漏血下白﹐少气﹐思美食﹕用鯉魚長一尺去頭肉﹐取骨搗末﹐熬黃黑﹐以豬脂和﹐以絹袋盛﹐如常法﹐內陰中至痛處﹐卽止﹐虫當自出。

小戶嫁痛﹕牛膝五合切﹐酒三升﹐煮至二升﹐分三服。

婦人陰痛﹕用靑鹽炒熱﹐以布裹熨之。

婦人陰冷﹕蛇牀子一兩﹐吳茱萸一兩半﹐生搗羅爲末﹐煉蜜和丸如酸棗大﹐以綿裹內陰中﹐下惡物爲度。

又方﹕用麝香合前二味。玉門寬冷﹐硫黃煎水頻洗之。【《心傳方》】

女人陰冷﹕五味子四兩爲末﹐以口中玉泉爲丸﹐兔矢大﹐頻納陰中﹐取效。

婦人陰寒﹐十年無子者﹕用吳茱萸﹑川椒各一升爲末﹐煉蜜丸彈子大﹐綿裹納陰中﹐日再易之。但子宮暖﹐卽有子也。【《經心錄》】

婦人陰冷﹕母丁香末﹐紗囊盛如指大﹐納入陰中﹐病卽已。【《本艸衍義》】

女人交接輒出血﹕桂心伏龍肝各二分。

右爲末﹐酒服方寸匕﹐瘥止。【《準繩》﹐下同】

又方﹕黃連六分﹐牛膝﹑甘艸各四分﹐三味細切﹐以水四升﹐煮取二升洗﹐日三四度瘥。

又方﹕以熱艾緊裹一團﹐然後以絹裹﹐內陰中。

女人交接﹐陽道違理﹐及他物所傷﹐致血流漓不止﹕取釜底墨﹐斷壺盧塗藥內之。

女童交接﹐道違理﹐血出不止﹕燒發並靑布﹐末爲粉塗之。

又方﹕割雞冠血塗之。

又方﹔以赤石脂末摻之。

又方﹕五倍子末摻﹐亦良。

鍼灸

《甲乙經》曰﹕女子禁中癢﹐腹熱痛﹐乳餘疾【缺三字】﹐子門不端﹐少腹苦寒﹐陰癢及痛﹐經閉不通﹐中極主之。

女子手腳拘攣﹐腹滿疝﹐月水不通﹐乳餘疾絕子﹐陰癢﹐陰交主之。

腹滿疝積﹐乳餘疾﹐絕子﹐陰癢﹐刺石門。

婦人陰中痛﹐少腹堅急痛﹐陰陵泉主之。

女子疝﹐及少腹腫﹐溏泄﹐癃﹐遺溺﹐陰痛﹐面塵黑﹐目下眥痛﹐太衝主之。

婦人下赤白﹐沃後陰中幹痛﹐惡合陰陽﹐少腹﹝月眞﹞堅﹐小便閉﹐曲骨主之。

女子下蒼汁﹐不禁赤瀝﹐陰中癢痛﹐少腹控﹝月少﹞﹐不可俛仰﹐下髎主之。刺腰尻交者﹐兩胂上﹐以月死生爲痏數﹐發鍼立已。

小腹脹滿﹐痛引陰中﹐月水至則腰脊痛﹐胞中瘕﹐子門有寒引髕髀﹐水道主之。

女子絕子﹐陰挺出﹐不禁白瀝﹐上髎主之。

婦人陰挺出﹐四肢淫濼身悶﹐照海主之。

女子月水不利﹐或暴閉塞﹐腹脹滿癃﹐淫濼身熱﹐腹中絞痛﹐﹝疒頹﹞疝陰腫﹐气沖鍼上入三寸﹐气至瀉之。

女子不字﹐陰暴出﹐經水漏﹐然谷主之。

女子疝瘕﹐按之如以湯沃兩股中﹐少腹腫﹐陰挺出痛﹐經水來下﹐陰中腫或癢﹐漉靑汁若葵羹﹐血閉無子﹐不嗜食﹐曲泉主之。

女子陰中寒﹐歸來主之。

月事不利﹐見血而身反敗﹐行間主之。

《千金方》曰﹕月事不利﹐見赤白而有身反敗﹐陰寒﹐刺行間入六分﹐灸三壯﹐穴在足大趾間動應手。

水原﹑照海﹐主不字﹐陰暴出﹐淋漏﹐月水不來而多悶﹐心下痛。

照海﹐主陰挺下血﹐陰中腫或癢﹐漉淸汁若葵汁。

女子不字﹐陰暴出﹐經漏﹐剌然谷入三分﹐灸三壯﹐穴在足內踝前起大骨下陷中。

赤白沃﹐陰中幹痛﹐惡合陰陽﹐小腹﹝月眞﹞堅﹐小便閉﹐刺屈骨入一寸半﹐灸三壯﹐穴在中極下一寸。

《醫學綱目》曰﹕女子陰中痛﹐取大惇。

醫案

《瑯嬛記》曰﹕一婦人病陰中癢﹐不敢告人﹐苦甚。平日奉觀世音像甚謹。正病時﹐見一尼持藥一函至﹐曰﹕煎此洗之卽愈矣。尼忽不見。啟視之﹐乃蛇牀子﹑吳茱萸﹑苦參也。

《醫學綱目》曰﹕一婦人患臍下腹上連二陰徧滿生濕瘡﹐狀如馬刀﹐他處並無﹐熱癢而痛﹐大小便濇﹐出黃汁﹐食亦減﹐身面浮腫。醫作惡瘡治﹐用鰻黧魚﹑松脂﹑黃丹之類﹐塗瘡上﹐愈熱痛甚﹐治不對證故也。細問之﹐此人嗜酒貪啖﹐喜魚蟹發風等物。急令用溫水洗拭去膏藥﹐尋馬齒莧四兩研碎﹐入靑黛一兩再研勻﹐塗瘡上﹐卽時熱減﹐痛癢皆去。仍服八正散﹐日三服﹐發散客熱。每途藥一時久卽幹﹐又再塗新濕藥。如此二日減三分之一﹐五日減二﹐自此二十日愈。旣愈﹐乃問曰﹕此病何緣至此﹖曰﹕中下焦畜風熱毒熱﹐气若不出﹐當作腸癰內痔。仍須禁酒及發風物。後不能禁酒﹐果患內痔。

《醫學準繩六要》曰﹕一婦陰中挺出一條五寸許﹐悶痛重墜﹐水出淋漓﹐小便濇滯﹐夕與龍膽瀉肝湯分利濕熱﹐朝與補中益气湯升補脾气﹐諸證漸愈﹔再與歸脾加山梔﹑茯苓﹑川芎﹑黃蘗間服﹐調理而愈。有虫亦用此法。有膿水腫痛﹐用補中益气倍升﹑柴加茯苓﹑炒梔子自效。

《薛己醫案》曰﹕一婦人陰中突出如菌﹐四圍腫痛﹐小便頻數﹐內熱晡熱﹐似癢似痛﹐小腹重墜。此肝脾鬱結之證﹐蓋肝家濕熱﹐作腫作痛﹐脾虛下陷則重墜。先以補中益气湯加山梔﹑茯苓﹑川芎調理﹐外以生豬脂和藜蘆末塗之﹐遂收。

一婦人陰中挺出五寸許﹐悶痛重墜﹐水出淋漓﹐小便濇滯﹐夕與龍膽瀉肝湯分利濕熱﹐朝與補中益气湯升補脾气﹐諸證漸愈﹔再與歸脾湯加山梔﹑茯苓﹑川芎﹑黃蘗間服﹐調理而愈。後因勞役或怒气﹐下部濕癢﹐小水不利﹐仍用前藥卽愈。

婦人陰中腐潰﹐膿水淋漓﹐腫痛寒熱﹐小便赤濇﹐內熱作渴﹐肢體倦怠﹐胸脇不利﹐飲食少思﹐余以爲肝脾虧損﹖用補中益气湯﹐內柴胡﹑升麻各用一錢﹐加茯苓一錢﹐山梔二錢﹐數劑少愈﹔又與歸脾湯加山梔﹑川芎﹑茯苓三十餘劑﹐諸證悉退。惟內熱尙在﹐再與逍遙散﹐倍用山梔而愈。

一婦人素性急﹐陰內痛﹐小便赤濇﹐怒而益甚﹐或發熱﹐或寒熱﹐此肝經濕熱所致﹐用芎﹑歸﹐炒梔﹑柴胡﹑苓﹑朮﹑丹皮﹑澤瀉﹑炒芍﹑車前﹑炒連﹑生甘艸﹐數劑漸愈﹔乃去黃連﹑澤瀉﹐又數劑全愈。

一婦人陰內膿水淋漓﹐或癢或痛﹐狀似虫行﹐診之少陰脈滑數﹐此陰中有瘡也﹐名曰﹝上匿下虫﹞。由心神煩郁﹐胃气虛弱﹐气血凝滯所致。與升麻﹑白芷﹑黃連﹑木通﹑當歸﹑川芎﹑白朮﹑茯苓﹑柴胡煎服﹐用拓腫湯燻洗﹐更搽蒲黃﹑水銀兩月餘而愈。或有胞絡虛﹐風邪乘陰﹐血气相搏﹐令气否濇﹐致陰腫痛﹐當以菖蒲散治之﹔更以枳實炒熱帛裹爽之﹐冷則再炒。或有子髒虛﹐冷气下衝﹐致陰脫出﹐謂之下脫。或因產努力而脫者﹐以當歸散治之﹔久不愈者﹐以補中益气湯倍加升麻﹑柴胡升舉之。

一婦人胸膈不利﹐內熱作渴﹐飲食不甘﹐肢體倦怠﹐陰中悶癢﹐小便赤濇﹐此鬱怒傷肝脾所致﹐用歸脾湯加山梔血愈。復因怒﹐患處並小腹脹痛﹐用小柴胡加山梔﹑芎﹑歸﹑芍藥﹐痛止用逍遙散加山梔而愈。又因勞役患處腫脹﹖小便仍濇﹐用補中益气加山梔﹑茯苓﹑丹皮而痊。

一婦人陰內痛癢﹐不時出水﹐食少體倦﹐此肝脾气虛﹐濕熱下注﹐用歸脾湯加丹皮﹑山梔﹑芍藥﹑柴胡﹑生甘艸主之而安。

一婦人陰內癢痛﹐內熱倦怠﹐飲食少思﹐此肝脾鬱怒﹐元气虧損濕熱所致﹐用參﹑芪﹑歸﹑朮﹑陳皮﹑柴胡﹑炒梔﹑車前﹑升麻﹑芍藥﹑丹皮﹑茯苓而瘥。若陰中有虫癢痛﹐亦屬肝木﹐以桃仁﹑雄黃研納陰中以殺之﹐仍用淸肝解郁之藥。有以雞肝納之者﹐乃取虫之法也。

一婦人陰中腫悶﹐小便濇滯﹐兩脇作腫﹐內熱晡熱﹐月經不調﹐時或寒熱﹐此因肝脾鬱怒﹐元气下陷﹐濕熱壅滯﹐朝用歸脾湯加柴胡﹑升麻解鬱結﹑補脾气﹑升元气﹐夕用加味逍遙散淸肝火﹑生肝血﹑除濕熱﹐各數劑諸證悉愈﹔又用四君﹑芎﹑歸﹑丹皮﹐調補肝脾﹐而經水如期。

一婦人陰中寒冷﹐小便黃濇﹐內熱寒熱﹐口苦脇脹﹐此因肝經濕熱﹐用龍膽湯袪利濕熱﹐用加味逍遙散調補血气而安。

一婦人所患同前﹐更寒熱嘔吐﹐兩股腫痛﹐先用小柴胡加山梔一劑﹐寒熱嘔吐頓止﹐次用龍膽瀉肝湯一劑﹐腫痛頓消。

一婦人陰中寒冷﹐小便澄淸﹐腹中亦冷﹐飲食少思﹐大便不實﹐下元虛寒﹐治以八味丸月餘﹐飲食漸加﹐大便漸實﹐又月餘諸證悉退。

一婦人交接出血﹐作痛發熱﹐口渴欲嘔﹔或用寒涼之藥﹐前證益甚﹐不時作嘔﹐飲食少思﹐形體日瘦。余曰﹕證屬肝火而藥復傷脾所致也。先用六君加山梔﹑柴胡﹐脾胃健而諸證愈﹔又用加味逍遙散而形气復。

一婦人陰腫下墜﹐悶痛出水﹐胸腹不利。小便頻數﹐內熱晡熱﹐口苦耳鳴﹐此肝脾火證﹐用小柴胡加車前﹑膽艸﹑苓﹑朮﹑升麻二劑而小愈﹔又用加味逍遙加升麻數劑漸愈﹔乃以加味歸脾加升麻﹑柴胡﹐並補中益气加山梔數劑頓愈﹐仍用加味逍遙﹑加味歸脾二藥調理﹐痊愈。

一婦人患前證熱痛﹐或用寒涼敗毒藥﹐飲食不入﹐時欲作嘔﹐小腹重墜﹐余謂此脾胃復損﹐元气下陷﹐先用補中益气加炮姜二劑﹐重墜頓愈﹔又加茯苓﹑半夏二十餘劑而愈﹔乃以歸脾湯少加柴胡﹑升麻﹐並六味地黃丸而安。

一婦人每交接出血作痛﹐此肝火動脾而不能攝血﹐用補中益气﹑濟生歸脾二湯而愈。若出血過多﹐但用前藥調補肝脾。

《外科正宗》曰﹕一婦人肝經風濕下流﹐陰器浮腫﹐癢甚﹐致抓出血﹐不痛﹐以消風散加苦參﹑膽艸﹑澤瀉﹑木通﹑山梔﹐外以蛇牀子湯燻洗﹐搽銀杏散﹐十餘日癢止腫消而愈。

一婦人孀居十餘載﹐陰器作癢生虫﹐含忍不說。後陰器蝕爛﹐已蝕內臟﹐人形消瘦﹐發熱作渴﹐脈浮洪數﹐方請醫治。詢問陰癢痛日久﹐陰器黑腐﹐小水不禁﹐內臟已壞﹐不可用藥。彼苦求治。予曰﹕癢者虫也﹐痛者損也。先用鯽魚數枚﹐以香料摻炙﹐魚熟以絲綿包裹﹐納入陰中﹐夾之良久﹐取出紅虫長者一寸﹐短者五六分﹐細如絲綿﹐約有二十餘條﹐置溫水中﹐搖擺片時方死。彼家歡悅﹐以爲可治。予曰﹕非也。再取再有﹐生化無窮。彊投養血淸肝藥﹐終至不痊而死。

一婦人無辜發熱月餘﹐忽陰中突出一物如雞冠一片﹐此肝郁脾虛所致﹐以補中益气湯加靑皮﹑山梔﹑柴胡﹑黃芩﹐外以甘艸﹑白芷﹑蒼朮﹑紫蘇煎湯﹐每日燻洗﹐十餘日﹐其患漸消﹔仍用前湯倍參朮﹐服月餘而安。

一婦人陰中作疼﹐遇痛則心煩躁﹐作渴不睡﹐此思慮太過﹐致心腎不交﹐以四物湯加龍膽艸﹑山梔﹑黃連﹑知母﹐外以銀杏散納入陰中﹐二日﹐其癢漸止﹔又朝以八味丸﹐午用歸脾湯加柴胡﹑茵陳﹐月餘而愈。

一婦人陰器半邊腫痛﹐身發寒熱﹐口漧便祕﹐脈實有力﹐以內疏黃連湯一劑﹐大便通利﹐口漧乃止。椎腫痛尢甚﹐此濕毒結聚欲爲膿也﹐以四物湯加角鍼﹑澤瀉二劑﹐膿熟脹痛﹔又以透膿散一服﹐出臭膿鍾許﹐疼痛頓止﹔以八珍湯加丹皮澤瀉十餘劑而安。

一婦人陰器腫痛﹐小水濇滯﹐遇晚寒熱交作﹐此肝經濕熱爲患﹐以龍膽瀉肝湯二服﹑小水通利﹔又以四物湯兼小柴胡加天花粉﹑木通﹑炒山梔﹐服之而愈。

婦人夢與鬼交門

婦人良方【宋陳自明】

論證脈

人稟五行秀气而生﹐承五臟神气而養。若調理失節﹐血气虛衰﹐則鬼邪干其正﹐隱避而不欲見人﹐時獨言笑﹐或時悲泣﹐是其候也。脈息遲伏﹐或如鳥啄﹐或綿綿而來﹐不知度數﹐面顏不變﹐亦其候也。

【注前證多由七情虧損心血﹐神無所護而然也﹐宜用安神定志等藥﹐則正气復而神自安。若脈乍大乍小﹐乍短乍長﹐亦爲鬼崇也﹐宜灸鬼哭穴。】

【按《大全》﹕陰陽調和﹐臟腑彊盛﹐邪鬼安得而幹之﹖】

奇效良方【明方賢】

總論證治

人有五臟﹐中有七神﹐稟五行秀气而生﹐皆承神气﹐所以保養﹐若陰陽調和﹐則臟腑彊盛﹐鬼魅不能傷之。若攝護失節而血气衰﹐鬼邪侵傷﹐故婦人夢中多與鬼魅交通﹐由臟腑虛﹐神不守舍﹐故鬼气得爲病也。其狀不欲見人﹐如有對晤﹐或時獨笑﹐或時悲泣者是也。其脈伏遲﹐或爲鳥啄﹐皆鬼邪爲病也。又脈來綿綿﹐不知度數者﹐顏色不雙﹐亦此候也。昔戴人治效﹐已載於書﹐信不誣矣。且寡婦尼僧﹐夜夢交通﹐邪气交感﹐久作癥瘕﹐或成鬼胎﹐以茯神散﹑桃仁丸治之。

景嶽全書【明張介賓】

論證治

人稟五行正气以生﹐气正則正﹐气邪則邪。气彊則神旺﹐气衰則鬼生。如剌法論曰﹕神失守位﹐則邪鬼外幹﹐卽此類也。然婦人之夢與邪交﹐其證有二﹕一則由欲念邪思﹐牽擾意志而爲夢者﹐此鬼生於心而無外幹也﹔一則由稟賦非純﹐邪得以入﹐故妖魅敢於相犯﹐此邪之自外至者﹐亦有之矣。病因有內外﹐則證亦有不同。病由內生者﹐外無形迹﹐不過於夢寐間常有所遇﹐以致遺失及爲恍惚帶濁等證﹐亦如男子之夢遺﹐其機一也﹐但在女子多不肯言耳。至若外有邪犯者﹐其證則異﹐或言笑不常﹐如有對晤﹐或喜幽寂﹐不欲見人﹐或無故悲泣而面色不變﹐或面帶桃花﹐其脈息則乍疏乍數﹐三五不調﹐或伏沈﹐或促結﹐或弦細﹐或代易不常﹐是皆妖邪之候。凡此二者﹐若失於調理﹐久之不愈﹐則精血日敗﹐眞陰日損﹐乃致潮熱發熱﹐神疲體倦﹐飲食日減﹐經水口枯﹐肌肉消削﹐漸成勞損﹐脈見緊數﹐多致不救矣。凡治此者﹐所因𨿽有不同﹐而傷精敗血﹐其病則一。故凡病坐於心者﹐當先以靜心爲主﹐然後因其病而藥之。神動者安其神定其志﹐精滑者固其精養其陰﹐尢當以培補脾腎﹐要約門戶﹐以助生气爲主。若爲妖魅所侵﹐則內當調補正气﹐如歸神湯之類﹔外宜速灸鬼哭穴﹐以驅邪气﹐則自當漸愈。

方

茯神散【《大全》﹐下同】治婦人風虛與鬼交通﹐妄有所見﹐語言雜亂。

茯神一兩半人參菖蒲各一兩赤小豆半兩

右﹝口父﹞咀﹐每服三大錢﹐水一盞﹐煎六分﹐去滓﹐食前溫服。一方加茯苓一兩。

桃仁丸治婦人與鬼魅交通。

辰砂檳榔當歸桃仁各七錢半麝香阿魏面裹煨沈香各半兩水銀二錢半﹐棗肉研令星盡

右爲細末﹐煉蜜丸如梧桐子大﹐空心﹐桃仁湯吞下十丸。

辟瘟丹【《準繩》﹐下同】治證同前。

虎頭骨半兩朱砂雄黃雌黃鬼臼皂莢蕪荑仁鬼箭藜蘆各一兩

右件生爲末﹐煉蜜丸如彈子大﹐囊盛一丸﹐系女人右臂上﹐及用一丸當病人戶前燒之﹐一切邪鬼不敢近。

殺鬼雄黃散治婦人與鬼交通。

雄黃丹砂雌黃各一兩﹐俱細研羚羊角屑蕪荑虎頭骨石菖蒲鬼臼鬼箭蒼朮白頭翁石長生馬懸蹄豬糞各半兩

右爲細末﹐以羊脂蜜蠟和搗爲丸如彈子大﹐每用一丸﹐當患人前燒之。

別離散治婦人風虛﹐與鬼交通﹐悲思喜怒﹐心神不定。

楊柳樹上寄生白朮各一兩桂心茵芋天雄炮去皮臍薊根菖蒲九節者細辛附子炮去皮臍漧薑炮﹐各半兩

右爲細末﹐每服一錢﹐食前溫酒調下。

朱砂散治婦人風虛與鬼交通﹐悲笑無恆﹐言語錯亂﹐心神恍惚﹐睡臥不寧。

朱砂細研水飛過鐵粉研﹐各一兩雄黃研龍骨各半兩蛇蛻一尺﹐燒虎睛一對﹐炙牛黃麝香各二錢半

右同研極細﹐每服一錢﹐以桃符湯調下﹐不計時候。

又方治婦人與鬼交通。

雄黃人參防風各一兩五味子一合

右搗篩﹐淸旦﹐以井華水服方寸匕﹐三服瘥。

太乙神精丹治女人夢與鬼交。

雄黃油煎七日雌黃朱砂光瑩者磁石曾靑各一兩金牙石六錢

右各研細﹐將雄雌二黃﹑朱砂酢浸三日﹐曾靑用好酒於銅器中浸。紙封曝百曰。急用﹐七日亦得。如天陰用火焙漧。六味同研勻﹐用砂盒盛令藥滿﹐得三分許﹐以此準盒子大小﹐先以赤石脂末固縫﹐外用六一泥固濟訖﹐須候透幹﹐以晴明六合吉日合﹐別用泥作三个柱子﹐髙五寸﹐令平穩如鼎足狀﹐安盒子﹐下置炭火三升﹐遂旋添炭﹐常令及五斤﹐只在盒底﹐不得過口﹐煆五日爲度﹐放冷﹐水中浸盒子﹑候泥透﹐剝去泥﹐將盒輕手取開﹐其藥精英五色﹐盡在蓋上﹐亦有三色者﹐純白爲上﹐研細﹐棗肉丸如粟米大﹐每服一丸﹐米飲服之。口噤牙緊﹐斡前兩齒灌下卽蘇。

六一泥法

礬石黃泥裹﹐火燒一復時﹐研細蚯蚓糞碱土黃礬遠看如金絲色精明﹐其色本綠﹐以黃泥裹﹐火燒通赤如血﹐取出研細鹽各一兩黃泥一斤

同爲末﹐以紙一處搗和成泥。

蘇合香丸治證同上。

白朮靑木香烏犀角屑香附子炒去毛朱砂研水飛訶梨勒煨取皮白檀香丁香安息香另末﹐無灰酒一升熬膏沈香麝香研蓽茇各二兩龍腦研蘇合香油入安息膏內燻陸香別研﹐各一兩

右爲細末﹐入研藥勻﹐用安息香膏﹐並煉白蜜和劑﹐每服旋九如桐子大﹐早朝取井華水﹐溫冷任意﹐化服四丸﹐老人小兒化服一丸。溫酒化服亦得﹐並空心服之。用蠟紙裹一丸如彈子大﹐緋絹袋盛﹐當心帶之﹐一切邪神不敢近。

妙香散治女人心气不足﹐精神恍惚﹐夜夢顚倒﹐與鬼交通﹐言語錯亂﹐宜先服補气養血﹐鎭心安神﹔然後以上數方﹐隨宜用之。

木香煨﹐二錢半山藥薑汁炙茯苓茯神遠志炒黃芪各一兩辰砂三錢﹐另研人參桔梗甘艸炙﹐各半兩麝香一錢﹐另研

右爲細末﹐每服二錢﹐不拘時﹐溫酒調下。

單方

女人與邪物交通﹐獨言笑﹐悲思恍惚﹕用雄黃末一兩﹐以松脂二兩熔和﹐虎爪攪令如彈丸﹐夜內火籠中燒之﹐令女人踞坐其上﹐以被自蒙﹐惟出頭目﹐未瘥再作﹐不過三劑自斷也。【《準繩》﹐下同】

又方﹕以安息香和臭黃合爲丸﹐燒燻丹田穴﹐永斷。

婦人夢與鬼交﹕鹿角爲末﹐三指撮﹐和淸酒服﹐卽出鬼精。兼治漏下不斷。

婦人爲妖所魅﹐迷惑不肯言狀﹕以水服鹿角屑方寸匕﹐卽言實也。

鍼灸

《證治準繩》曰﹕婦人夢與鬼交﹐脈來乍大乍小﹐乍短乍長﹐宜灸鬼哭穴。以患人兩手大拇指相並﹐用綫緊紮﹐當合縫虛半肉半甲間﹐灼灸七壯。若果是邪祟病者﹐卽乞求免灸﹐云﹕我自去矣。

《景嶽全書》曰﹕女人夢與鬼交﹐灸鬼哭穴。其穴以兩手大指相並縛定﹐用艾炷於爪甲角騎縫灸之﹐務令兩甲連肉四處著火方效。或七壯﹐或二七壯。兩足大指﹐亦名足鬼眼。

醫案

《儒門事親》曰﹕一婦年三十四歲﹐夜夢與鬼神交﹐驚怕異常﹐及見神堂鬼府﹐舟楫橋梁。如此一十五年﹐竟不娠孕。巫祈覡禱﹐無所不至﹔鉆肌灸肉﹐孔穴萬千。黃瘦發熱﹐引飲中滿﹐腳腫﹐診其兩手寸脈皆沈而伏﹐知胃中有痰實也。此其陽火盛於上﹐陰水盛於下。鬼神者﹐陰之靈﹔神堂者﹐陰之所﹔舟楫橋梁﹐水之用。兩手寸脈皆沈而伏﹐知胸中有痰實也。凡三湧三泄三汗﹐不旬日而無夢﹐一月而有孕。

婦人交腸門

醫學綱目【明樓英】

交腸論證治

婦人小便中出大糞﹐名交腸﹐服五苓散效。如未盡愈﹐可用舊襆頭燒灰﹐酒調服之。

方

五苓散治女人交腸。

澤瀉二錢半赤茯苓白朮豬苓各一錢半肉桂五分

右爲末﹐每二錢﹐白湯調下。或銼﹐作一貼﹐水煎服。

補中益气湯治女人交腸﹐兼用此場。

陳皮五分黃芪炒人參白朮炒甘艸炙當歸各一錢柴胡升麻各三錢

右﹐姜棗水煎﹐空心午前服。

四物湯治女人尿出後竅﹐六脈沈濇﹐用此加減。

熟地黃三錢芍藥當歸川芎各一錢

右﹐水煎服。

醫案

朱震亨《心法》曰﹕一婦人性嗜酒﹐常痛飲不醉﹐忽糟粕出前竅﹐溲尿出後竅。六脈皆沈濇﹐與四物湯加海金沙﹑木香﹑檳榔﹑木通﹑桃仁服之而愈。此人酒多气升不降﹐陽極虛﹔又酒濕積久生熱﹐煎熬其血﹐陰亦大虛。陰陽俱盡而暫時活者﹐以其形實﹐酒中穀气尙存故也。三月後必死。果然。

《薛己醫案》曰﹕一婦人病愈後﹐小便出屎﹐此陰陽失於傳送﹐名大小腸交也。先用五苓散二劑而愈﹐又用補中益气而安。

《寓意艸》曰﹕姜宜人得奇證﹐閱《本艸經疏》治交腸用五苓之說以爲神祕。余見辧之曰﹕交腸一證﹐大小二便易位而出﹐若交易然﹐古用五苓散治之﹐專爲通前陰而設也。若此證閉在後陰﹐二便俱從前陰而出﹐擬之交腸﹐誠有似是實非者。況交腸乃暴病﹐驟然而气亂於中﹔此證乃久病以漸而血枯於內﹐有毫釐千里之不同﹐安得擬之﹖原夫疾之所始﹐始於憂思結而傷脾﹐脾統血者也﹐脾傷則不能統攝而錯出下行﹐有若崩漏﹐實名脫營。脫營病宜大補急固﹐乃誤認爲崩漏﹐以涼血淸火爲治﹐則脫出轉多。不思天癸已盡﹐潮汛已絕﹐萬無是病。其年髙气弱﹐無血以實漏卮者﹐毫不念也。於是胞門子戶之血﹐日漸消亡﹐勢不得不借資不仰給矣。借資於大腸﹐轉將大腸之血運輸﹐而滲入胞囊﹐久之大腸之血亦盡。而大腸之气附血而行者﹐孤而無主﹐爲拳爲塊﹐奔騰渙散﹐與林木池魚之殃禍同矣。又如救荒者﹐剝鄰國爲立盡之墟﹐所不顧矣。猶未也﹐仰給於胃脘﹐轉將胃脘之血﹐吸引而滲入胞囊﹐久之胃脘之血亦盡﹐下脫之血始無源自止。夫胃脘之血﹐所以榮周身而灌百脈者﹐今乃暗歸烏有﹐則苞稂失潤而黍離足憂﹐血盡而止﹐較之血存而脫又倍遠矣。故血盡然後气亂﹐气亂然後水谷捨故趨新﹐捨寬趨隘﹐江漢兩渠﹐並歸一路﹐身中爲之大亂﹐勢必大腸之故道復通﹐乃可撥亂返治﹐與五苓一方﹐全無干涉。又況水谷由胃入腸﹐另有幽門泌別淸濁﹐今以滲血之故﹐釀爲穀道﹐是幽門辟爲坦徑矣﹐尙可用五苓再辟之乎﹖又況五苓之劫陰﹐爲亡血家所深戒乎﹖今之見一病﹐輒有一藥橫於胸中﹐與夫執成方奉爲靈祕者﹐大率皆誤人者也。若宜人之病﹐餘三指才下﹐便問曰﹕病中多哭泣否﹖婢媼曰﹕時時泣下。乃知髒燥者多泣。大腸方廢而不用也﹐交腸云乎哉﹗今大腸之脈﹐累累而現於指﹐可虞之時﹐其來春棗葉生乎﹖棗葉生而言果驗。

