古今圖書集成醫部全錄卷一百十一

運气門

黃帝素問

五運行大論

黃帝坐明堂﹐始正天綱﹐臨觀八極﹐考建五常。

【注天綱﹐天之度數也。八極﹐地之八方也。五常﹐五行政令之常也。】

請天師而問之曰﹕論言天地之動靜﹐神明爲之紀。陰陽之升降﹐寒暑彰其兆。

【注神明者﹐日月斗星也。紀者﹐以日月紀度星斗定位也。寒暑者﹐陰陽之徵兆也。】

余聞五運之數於夫子﹐夫子之所言﹐正五气之各主歲爾。首甲定運﹐余因論之。鬼臾區曰﹕土主甲己﹐金主乙庚﹐水主丙辛﹐木主丁壬﹐火主戊癸。子午之上﹐少陰主之﹔丑未之上﹐太陰主之﹔寅申之上﹐少陽主之﹔卯酉之上﹐陽明主之﹔辰戌之上﹐太陽主之﹔巳亥之上﹐厥陰主之。不合陰陽﹐其故何也﹖

【注余聞五運之數於夫子者﹐言五運之气﹐已論於六節髒象論中矣﹐余因論之。鬼臾區復以五運六气相合主歲而論者﹐卽天元紀大論也。不合陰陽者﹐五運六气之陰陽不相合也。】

岐伯曰﹕是明道也。此天地之陰陽也。夫數之可數者﹐人中之陰陽也。然所合數之可得者也。夫陰陽者﹐數之可十﹐推之可百﹐數之可千﹐推之可萬。天地陰陽者﹐不可以數推﹐以象之謂也。

【注伯言臾區所論五運六气相合而主治者﹐是明天地陰陽之道也。夫數之可數者﹐人中之陰陽也。所謂人中之陰陽者﹐其生五﹐其气三。三而成天﹐三而成地﹐三而成人。三而三之﹐合則爲九。九分爲九野﹐九野爲九髒﹐以應天六六之節﹐此人中之陰陽與天地相合﹐其所合之數﹐可得而數者也。若夫天地之陰陽者﹐數之可十﹑可百﹐推之可千﹑可萬﹐難以數推﹐止可以象。推之象者﹐卽下文之丹﹑黅﹑蒼﹑素﹑元之天象﹐南面﹑北面之圖像是也。】

帝曰﹕願聞其所始也。岐伯曰﹕昭乎哉問也﹗臣覽《太始天元冊》文﹕丹天之气﹐經於牛﹑女﹑戊分﹔黅天之气﹐經於心﹑尾﹑己分﹔蒼天之气﹐經於危﹑室﹑柳﹑鬼﹔素天之气﹐經於亢﹑氐﹑昴﹑畢﹔元天之气﹐經於張﹑冀﹑婁﹑胃。所謂戊己分者﹐奎﹑璧﹑角﹑軫﹐則天地之門戶也。夫候之所始﹐道之所生﹐不可不通也。

【注此言五行之化﹐運始於五方之天象也。丹﹐赤色﹐火之气也。牛﹑女在癸度﹐經於牛﹑女戊分﹐戊癸合而化火也。黅﹐黃色﹐土之气也。心﹑尾在甲度﹐經於心﹑尾﹐己分﹐甲己合而化土也。蒼﹐靑色﹐木之气也。危﹑室在壬度﹐柳﹑鬼在丁度﹐丁壬合而化木也。素﹐白色﹐金之气也。亢﹑氐在乙度﹐昴﹑畢在庚度﹐乙庚合而化金也。元﹐黑色﹐水之气也。張﹑冀在丙度﹐婁﹑胃在辛度﹐丙辛合而化水也。戊己居中宮﹐爲天地之門戶。《遁甲經》曰﹕六戊爲天門﹐六己爲地戶﹐在奎﹑璧﹑角﹑軫之分。奎﹑璧在乾方﹐角﹑軫在巽方﹐此五气化爲五行之始﹐乃天地陰陽道之所生﹐不可不通也。】

帝曰﹕善。論言天地者﹐萬物之上下﹐左右者﹐陰陽之道路。未知其所謂也。

【注此復論六气之上下左右也。司天在上﹑在泉﹑在下﹐萬物化生於其間﹐故天地爲萬物之上下。左右者間气也﹐間气者紀步﹐故爲陰陽之道路。】

岐伯曰﹕所謂上下者﹐歲上下見﹐陰陽之所在也。

【注此言司天在泉之上下也。如子午歲﹐少陰在上﹐則陽明在下﹔丑未歲﹐太陰在上﹐則太陽在下﹔寅申歲﹐少陽在上﹐則厥陰在下﹔卯酉歲﹐陽明在上﹐則少陰在下﹔辰戌歲﹐太陽在上﹐則太陰在下﹔巳亥歲﹐厥陰在上﹐則少陽在下矣。】

左右者﹕諸上見厥陰﹐左少陰﹐右太陽﹔見少陰﹐左太陰﹐右厥陰﹔見太陰﹐左少陽﹐右少陰﹔見少陽﹐左陽明﹐右太陰﹔見陽明﹐左太陽﹐右少陽﹔見太陽﹐左厥陰﹐右陽明。所謂面北而定其位﹐言其見也。

【注此言在上之左右也。在東爲左﹐在西爲右。凡見厥陰在上﹐則少陰在左﹐太陽在右﹔見少陰在上﹐則太陰在左﹐厥陰在右﹔見太陰在上﹐則少陽在左﹐少陰在右﹔見少陽在上﹐則陽明在左﹐太陰在右﹔見陽明在上﹐則太陽在左﹐少陽在右﹔見太陽在上﹐則厥陰在左﹐陽明在右。蓋以圖像向南﹐人面北以觀之﹐言其所見之圖像﹐而命其上下左右之定位也。】

帝曰﹕何謂下﹖岐伯曰﹕厥陰在上﹐則少陽在下﹐左陽明﹐右太陰﹔少陰在上﹐則陽明在下﹐左太陽﹐右少陽﹔太陰在上﹐則太陽在下﹐左厥陰﹐右陽明﹔少陽在上﹐則厥陰在下﹐左少陰﹐右太陽﹔陽明在上﹐則少陰在下﹐左太陰﹐右厥陰﹔太陽在上﹐則太陰在下﹐左少陽﹐右少陰。所謂面南而命其位﹐言其見也。

【注此言在下之左右也。如巳亥歲﹐厥陰在上﹐則少陽在下矣﹐而陽明在少陽之左﹐太陰在少陽之右。如子午歲﹐少陰在上﹐則陽明在下矣﹐而太陽在陽明之左﹐少陽在陽明之右。如丑未歲﹐太陰在上﹐則太陽在下矣﹐而厥陰在太陽之左﹐陽明在太陽之右。如寅申歲﹐少陽在上﹐則厥陰在下矣﹐而少陰在厥陰之左﹐太陽在厥陰之右。如卯酉歲﹐陽明在上﹐則少陰在下矣﹐而太陰在少陰之左﹐厥陰在少陰之右。如辰戌歲﹐太陽在上﹐則太陰在下矣﹐而少陽在太陰之左﹐少陰在太陰之右。蓋以圖像向北﹐人面南以觀之。以所見之上下左右﹐而命其位﹐故曰言其見也。】

上下相遘﹐寒暑相臨。气相得則和﹐不相得則病。

【注相臨者﹐謂加臨之六气也。言司天在泉之气﹐則上下相遇﹐左右間气之气﹐則四時加臨。如太陽寒水之气﹐加臨於上半歲﹐則少陰少陽暑熱之气﹐加臨於下半歲矣。如暑熱之气﹐加臨於上半歲﹐則寒水之气﹐加臨於下半歲矣。舉寒暑而六气自序﹐蓋以上下主歲﹐上下左右六气紀時。如與時相得則和﹐與時相逆則病矣。】

帝曰﹕气相得而病者何也﹖岐伯曰﹕以下臨上﹐不當位也。

【注此言加臨之六气﹐與主時之六气﹐有相得而不相得也。气相得者﹐如少陰君火之气﹐與少陽相火之气相合﹐君臣之相得也。君位在上﹐臣位在下﹐如君火加臨於相火之上爲順﹐相火加臨於君火之上是爲下臨上﹐不當其位也。六微旨論曰﹕君位臣則順﹐臣位君則逆。逆則其病近﹐其害速﹔順則其病遠﹐其害微。所謂二火也。】

帝曰﹕動靜何如﹖岐伯曰﹕上者右行﹐下者左行。左右周天﹐余而復會也。

【注動靜者﹐天地之道也。在上者司天﹐在下者紀地。如子年少陰在上﹐則陽明在下矣。周天之三百六十五日﹐則在上者﹐右行於太陰﹔在下者﹐左行於太陽也。上下左右周司天之六歲﹐尙餘午﹑未﹑申﹑酉﹑戌﹑亥之六歲﹐又還轉而復會也。】

帝曰﹕余聞鬼臾區曰﹕應地者靜。今夫子乃言下者左行﹐不知其所謂也。願聞何以生之乎﹖

【注靜者﹐地之體也。生謂動之所生。】

岐伯曰﹕天地動靜﹐五行遷復﹐𨿽鬼臾區其上候而已﹐猶不能徧明。

【注天地動靜﹐謂司天在泉之气﹐繞地而環轉也。五行遷復﹐謂五運相襲﹐周而復始也。其上謂臾區其上至於十世﹐止能占候其天之動象﹐地之靜形﹐猶不能徧明天地陰陽之運行也。】

夫變化之用﹐天垂象﹐地成形﹐七曜緯虛﹐五行麗地。地者﹐所以載生成之形類也。虛者﹐所以列應天之精气也。形精之動﹐猶根本之與枝葉也。仰觀其象﹐𨿽遠可知也。

【注變化之用者﹐謂天地陰陽之運動也。在天無形而垂象﹐在地有形而成形。七曜﹐日月五星也。緯虛者﹐經緯於太虛之間﹐亦繞地而環轉也。五行﹐五方五气之所生而成形者。地者﹐所以載生成之物類也。精者﹐天一所生之精水也。應天之精气者﹐在天爲气﹐在下爲水。水應天而天連水也。形謂地之體﹐靜而不動者也。形精之動者﹐謂地下在泉之气旋轉﹐猶根本不動而枝葉動搖﹐然根气又與枝葉之相通也。仰觀其天象﹐見日月五星之繞地右旋﹐道𨿽深遠﹐可得而知矣。】

帝曰﹕地之爲下否乎﹖岐伯曰﹕地爲人之下﹐太虛之中者也。帝曰﹕馮乎﹖岐伯曰﹕大气舉之也。

【注地之爲下者﹐謂天居上而地居下也。太虛者﹐虛無之气也﹐言地居太虛之中﹐大气舉之﹐無所馮依者也。按《渾天說》曰﹕天之形狀似鳥卵﹐地居其中﹐天包地外﹐猶卵之裹黃﹐圓如彈丸﹐故曰渾天。言其形體渾渾然也﹐其術以爲天半覆地上﹐半在地下。其天居地上見者﹐一百八十二度半彊﹐地下亦然。北極出地上三十六度﹐南極入地下亦三十六度﹐而嵩髙正當天之中極也。】

燥以干之﹐暑以蒸之﹐風以動之﹐濕以潤之﹐寒以堅之﹐火以溫之。故風寒在下﹐燥熱在上﹐濕气在中﹐火遊行其間﹐寒暑六入﹐故令虛而生化也。

【注風﹑寒﹑暑﹑濕﹑燥﹑火﹐在天無形之气也。幹﹑蒸﹑動﹑潤﹑堅﹑溫﹐在地有形之徵也。天包乎地﹐是以在天之上﹐在泉之下﹐在地之中﹐八極之外﹐六合之內﹐無所不至。蓋言太虛之气﹐不惟包乎地之外﹐而通貫乎地之中也。寒水在下﹐而風從地水中生﹐故風寒在下。燥乃幹金之气﹐熱乃太陽之火﹐故燥熱在上。土位中央﹐故濕气在中。火乃太極中之元陽﹐卽天之陽气﹐故遊行於上下之間。《易》曰﹕日月運行﹐一寒一暑。寒暑往來﹐而六者之气﹐皆入於地中﹐故令有形之地﹐受無形之虛气﹐而生化萬物也。】

故燥勝則地幹﹐暑勝則地熱﹐風勝則地動﹐濕勝則地泥﹐寒勝則地裂﹐火勝則地固矣。

【注此復結上文六入之義。】

帝曰﹕天地之气﹐何以候之﹖岐伯曰﹕天地之气﹐勝復之作﹐不形於診也。脈法曰﹕天地之變﹐無以脈診。此之謂也。

【注天地之气者﹐五運六气也。勝復之作者﹐淫勝郁復也。言气運之變﹐而爲民病者﹐非診候之可知也。蓋每歲有司天之六气﹐有主歲之五運﹐有間气之加臨﹐有四時之主气。人在天地气交之中﹐一气不和﹐卽爲民病。是天地四時之气﹐而爲民病﹐其不能以脈診﹐而別某气之不和也。再按平脈篇曰﹕伏气之病﹐以意候之。今月之內﹐欲有伏气﹐假令舊有伏气﹐當須脈之。蓋天地之气﹐淫勝則所不勝之气郁伏矣﹐民感之而爲病者﹐亦郁伏於內﹐而不形於診也。故欲知伏气之病﹐當以意候之﹐候今月之內﹐有何气之不和﹐則知民有伏气之病矣。郁伏之气復發﹐而民病始作﹐然後發見於脈。故曰﹕假令舊有伏气﹐當須脈之。此與暴感風寒暑濕之邪﹐而卒病傷寒﹐中風卽見於脈診者之不同。故曰﹕天地之气﹐無以脈診。此之謂也。】

帝曰﹕間气如何﹖

【注間气者﹐加臨之六气也。以上之左右﹐下之左右﹐兼於其間共爲六气﹐故曰間气。每一气加臨於四時之中﹐各主六十日﹐故曰間气者紀步。蓋以六十日零八十七刻半爲一步也。】

岐伯曰﹕隨气所在﹐期於左右。

【注六微旨論曰﹕天樞之上﹐天气主之。天樞之下﹐地气主之。又曰﹕加者地气也。中者天气也。蓋以在下之气左轉﹐在上之气右旋﹐各主六十日以終一歲。故曰﹐隨气所在﹐期於左右。謂隨在上在下之气之所在﹐而期於左右之旋轉也。如子年少陰在上﹐則陽明在下矣。少陰在上﹐則厥陰在左﹐太陰在右。陽明在下﹐則太陽在左﹐少陽在右。蓋以地之左轉而主初气﹐故以太陽主正月朔日之﹐寅初一刻爲始﹐次厥陰﹐次少陰以司天之气﹐終三气﹐而主歲半以上。次太陰﹐次少陽﹐次陽明以在泉之气﹐終六气﹐而主歲半以下。各加臨六十日﹐以終一歲也。六气環轉相同。】

帝曰﹕期之柰何﹖岐伯曰﹕從其气則和﹐違其气則病。

【注間气者﹐加臨之客气也。而一歲之中﹐又有主時之六气。如主從其客則和﹐違其客則病矣。如子午歲﹐初之气﹐系太陽寒水加臨﹐主气系厥陰風木。如寒勝其風爲從﹐風勝其寒爲逆。故下經曰﹕主勝逆﹐客勝從。六气皆然。】

不當其位者病。

【注不當其位者﹐卽上文之所謂以下臨上也。】

疊移其位者病。

【注如初之气﹐太陽寒水加臨而反熱。三之气﹐少陰君火加臨而反寒。本位之气互相更疊﹐气之反也﹐故爲民病。六气皆然。】

失守其位者危。

【注失守其位﹐謂失守其所主之本位。如丑未歲﹐太陰司天﹐則初之客气﹑主气並主厥陰風木﹐而淸肅之气乘所不勝而侮之﹐是金失守其位矣。至五之气﹐陽明燥金主气﹐而本位反虛。風木之子气復讎﹐火熱爍金﹐則爲病甚危﹐所謂侮反受邪也。】

尺寸反者死。

【注南政北政之歲﹐有寸不應﹑尺不應之分。如應不應﹐而反應之﹐是爲尺寸相反。】

陰陽交者死。

【注南政北政之歲﹐有左右尺寸之不應。蓋左爲陽﹐右爲陰﹔寸爲陽﹐尺爲陰。如陰陽交相應者死。】

先立其年﹐以知其气﹐左右應見﹐然後乃可以言死生之逆順。

【注此總結六气之加臨。先立其主气之年﹐以知其司天在泉之气﹐則間气之應見於左右﹐或從或違﹐然後乃可以言死生之逆順。】

帝曰﹕寒暑燥濕風火﹐在人合之柰何﹖其於萬物何以化生﹖

【注此論天地之气﹐而合於人民萬物。】

岐伯曰﹕東方生風﹐風生木﹐木生酸﹐酸生肝﹐肝生筋﹐筋生心。

【注五方生天之五气﹐五气生地之五行﹐五行生五味而生五臟﹐五臟生外合之五體。蓋人秉天地五方之气味而生成者也。】

其在天爲元﹐在人爲道﹐在地爲化﹐化生五味。道生智﹐元生神﹐化生气。神在天爲風﹐在地爲木﹐在體爲筋﹐在气爲柔﹐在髒爲肝。

【注此言陰陽不測之變化﹐運行於天﹑地﹑人之間。爲元﹐爲道﹐爲化﹐爲有形之五行﹑五體﹑五臟﹐皆神用無方之妙用也。柔者風木之气柔軟也。】

其性爲暄﹐其徳爲和﹐其用爲動﹐其色爲蒼﹐其化爲榮。其虫毛。其政爲散﹐其令宣發﹐其變摧拉﹐其眚爲隕﹐其味爲酸﹐其志爲怒。怒傷肝﹐悲勝怒。風傷肝﹐燥勝風。酸傷筋﹐辛勝酸。

【注性者﹐五行之性也。徳化者﹐气之祥也。政令者﹐气之章也。變眚者﹐气之易也。用者﹐體之動也。毛虫﹐木森森之气也。天有五行﹐禦五位以生寒﹑暑﹑燥﹑濕﹑風。人有五臟﹐化五气以生喜﹑怒﹑憂﹑思﹑恐。是人秉五气五味所生﹐而復傷於五气五志。猶水之所以載舟﹐而亦所以覆舟也。是以上古之人﹐飲食有節﹐起居有常﹐順天地之變易﹐以和調其陰陽﹐故能苛疾不起﹐而常保其天命。今時之人﹐能知歲運之變遷﹐避勝復之災眚﹐不惟可以治人﹐而亦可以養生。推而廣之﹐可以救斯民於萬世也。】

南方生熱﹐熱生火﹐火生苦﹐苦生心﹐心生血﹐血生脾。其在天爲熱﹐在地爲火﹐在體爲脈﹐在气爲息﹐在髒爲心。其性爲暑﹐其徳爲顯﹐其用爲躁﹐其色爲赤﹐其化爲茂。其虫羽﹐其政爲明﹐其令鬱蒸﹐其變炎爍﹐其眚燔焫﹐其味爲苦﹐其志爲喜。喜傷心﹐恐勝喜。熱傷气﹐寒勝熱。苦傷气﹐鹹勝苦。

【注息者火气之蕃盛也﹐躁火之動象也。其虫羽者﹐火化遊行於虛空上下也。炎爍燔焫﹐熱之極也。極則變﹐變則爲災眚矣。】

中央生濕﹐濕生土﹐土生甘﹐甘生脾﹐脾生肉﹐肉生肺。其在天爲濕﹐在地爲土﹐在體爲肉﹐在气爲充﹐在髒爲脾。其性靜兼﹐其徳爲濡﹐其用爲化﹐其色爲黃﹐其化爲盈。其虫倮﹐其政爲謐﹐其令雲雨﹐其變動注﹐其眚淫潰﹐其味爲甘﹐其志爲思。思傷脾﹐怒勝思。濕傷肉﹐風勝濕。甘傷脾﹐酸勝甘。

【注充者﹐土气充貫於四旁也。靜者土之性﹐兼者土王四季﹐兼有寒熱溫涼之四气也。化生萬物﹐土之用也。倮虫﹐肉體之虫﹐土所生也。雲雨者﹐濕气上升也。動注淫潰﹐濕之極也。】

西方生燥﹐燥生金﹐金生辛﹐辛生肺﹐肺生皮毛﹐皮毛生腎。其在天爲燥﹐在地爲金﹐在體爲皮毛﹐在气爲成﹐在髒爲肺。其性爲涼﹐其徳爲淸﹐其用爲固﹐其色爲白﹐其化爲斂。其虫介﹐其政爲勁﹐其令霧露﹐其變肅殺﹐其眚蒼落﹐其味爲辛﹐其志爲憂。憂傷肺﹐喜勝憂。熱傷皮毛﹐寒勝熱。辛傷皮毛﹐苦勝辛。

【注成者﹐萬物感秋气而成也。固者﹐堅金之用也。介虫﹐外被介甲金之象也。肅殺者﹐物過盛而當殺﹐於時爲金又兵象也。落者﹐肅殺盛而隕落也。】

北方生寒﹐寒生水﹐水生鹹﹐咸生腎﹐腎生骨髓﹐髓生肝。其在天爲寒﹐在地爲水﹐在體爲骨﹐在气爲堅﹐在髒爲腎。其性爲凜﹐其徳爲寒。其用爲【缺】。其色爲黑﹐其化爲肅﹐其虫鱗。其政爲靜﹐其令【缺】。其變凝冽﹐其眚冰雹﹐其味爲鹹﹐其志爲恐。恐傷腎﹐思勝恐。寒傷血﹐燥勝寒。鹹傷血﹐甘勝咸。

【注堅者﹐寒气之化也。靜者﹐水之政令也。鱗虫﹐水所生也。凝冽﹐寒之極也。冰雹﹐水之變也。】

五气更立﹐各有所先。非其位則邪﹐當其位則正。

【注五气五方之气也。更立四時更換也。各有所先者﹐如春之風﹐夏之熱﹐秋之涼﹐冬之寒﹐各先應期而至也﹐各當其所主之位﹐四時之正气也。如冬時應寒而反熱﹐夏時應熱而反寒﹐非其所主之位則邪。邪者爲萬物之賊害也。】

帝曰﹕病生之變何如﹖岐伯曰﹕气相得則微﹐不相得則甚。

【注此論四時之气﹐而變生民病也。如五气各得其位﹐其病則微。不相得而非其本位﹐則其病甚矣。】

帝曰﹕主歲如何﹖岐伯曰﹕气有餘則制己所勝﹐而侮所不勝。其不及﹐則己所不勝﹐侮而乘之﹔己所勝﹐輕而侮之。

【注此復論五運主歲之有太過不及也。如歲木太過﹐則制己所勝之土气﹐而侮所不勝之金气。如不及﹐則己所不勝之金气﹐侮我而乘之﹔己所勝之土气﹐來輕我而侮之。五運皆同﹐周而復始。】

侮反受邪。侮而受邪﹐寡於畏也。帝曰﹕善。

【注此言乘侮而反受其復也。如歲木不及﹐則所不勝之金气﹐侮而乘之﹐而金反自虛其位矣。室秋令之時﹐金气虛而反受木之子气來復﹐則火熱鑠金所謂侮反受邪也。侮而受邪因木气不及﹐而金气又能制木﹐寡於畏之故也。此篇論五運之气﹐主歲﹑主時﹐而兼論六气之上下左右﹐蓋五六相合而後成歲也。】

五運六气主歲主時太過不及及間气加臨之圖。

【按歲運七篇總以此圖推之﹐其五運﹑六气﹑司天在泉﹐間气﹑加臨﹑主時﹑主歲﹐總括於中矣。再以天時民病合而推之﹐已了然在目﹐不必多贅也。】

六微旨大論

黃帝問曰﹕嗚呼﹗遠哉。天之道也﹐如迎浮雲﹐若視深淵。視深淵尙可測﹐迎浮雲莫知其極。

【注天之道者﹐陰陽之道也。言陰陽之道﹐髙遠而淵深也。夫有形者﹐尙可測。在天之爲气者﹐莫知其極也。】

夫子數言﹐謹奉天道。余聞而藏之﹐心私異之﹐不知其所謂也。願夫子溢志﹐盡言其事﹐令終不滅﹐久而不絕。天之道可得聞乎﹖岐伯稽首再拜對曰﹕明乎哉問﹐天之道也。此因天之序﹐盛衰之時也。

【注天之道者﹐天之陰陽也。因天之序者﹐天以六爲節﹐因六气而環序也。盛衰者﹐六气之有太過不及也。】

帝曰﹕願聞天道﹐六六之節﹐盛衰何也﹖岐伯曰﹕上下有位﹐左右有紀。故少陽之右﹐陽明治之﹕陽明之右﹐太陽治之﹔太陽之右﹐厥陰治之﹔厥陰之右﹐少陰治之﹔少陰之右﹐太陰治之﹔太陰之右﹐少陽治之。此所謂气之標﹐蓋南面而待之也。故曰﹕因天之序﹐盛衰之時﹐移光定位﹐正立而待之。此之謂也。

【注六六者﹐謂司天之三陰三陽﹐上合天之六气也。上下有位者﹐言少陰在上﹐則陽明在下﹐太陰在上﹐則太陽在下﹔少陽在上﹐則厥陰在下﹔厥陰在上﹐則少陰在下﹔太陽在上﹐則太陰在下﹔厥陰在上﹐則少陽在下。六期環轉﹐而各有上下之定位也。左右有紀者﹐如少陰在上﹐則厥陰在左﹐太陰在右﹔太陰在上﹐則少陰在左﹐少陽在右﹔少陽在上﹐則太陽在左﹐陽明在右﹔陽明在上﹐則少陽在左﹐太陽在右﹔太陽在上﹐則陽明在左﹐厥陰在右﹔厥陰在上﹐則太陽在左﹐少陰在右。各隨气之在上﹐而有左右之定紀也。故少陽之右﹐陽明治之﹔陽明之右﹐太陽治之。蓋以右位之陰陽﹐轉遷於上而主歲也。气之標者﹐標見於上也。夫天气右旋﹐故南面觀之﹐而待其循序環轉也。移光者﹐日月運行也﹐以日行一周天以定一气之位。正立﹐正南面而立也。】

六气主歲太過不及之圖

見圖

五運主歲之圖

見圖

六气主時之圖

見圖

六气主歲及間气加臨之圖

見圖

五運六气主歲主時太過不及及間气加臨之圖

子午之歲

少陰司天

陽明在泉

太陽寒水加

厥陰風木加

少陰君火加

初之气

厥陰風

木主气

二之气

少陰君

火主气

三之气

少陽相

火主气

三之气﹐少陰君火加臨﹐以終司天之三气。

太陰濕土加

少陽相火加

陽明燥金加

四之气

太陰濕

土主气

五之气

陽明燥

金主气

終之气

太陽寒

水主气

六之气﹐陽明燥金加臨﹐以終在泉之三气。故曰﹐歲半之前﹐天气主之。歲半之後﹐地气主之。司天之气﹐始於在泉之左﹐是天气之本於地也。

丑未之歲

太陰司天

太陽在泉

厥陰風木加

少陰君火加

太陰濕土加

初之气

厥陰風

木主气

二之气

少陰君

火主气

三之气

少陽相

火主气

司天在泉之气主歲﹐加臨之气主時。

少陽相火加

陽明燥金加

太陽寒水加

四之气

太陰濕

土主气

五之气

陽明燥

金主气

終之气

太陽寒

水主气

在泉之气﹐始於司天之右﹐是地气之本於天也。加臨爲客气﹐六气爲主气。客勝爲從。主勝爲逆。

寅申之歲

少陽司天

厥陰在泉

少陰君火加

太陰濕土加

少陽相火加

初之气

厥陰風

木主气

二之气

少陰君

火主气

三之气

少陽相

火主气

陽明燥金加

太陽寒水加

厥陰風木加

四之气

太陰濕

土主气

五之气

陽明燥

金主气

終之气

太陽寒

水主气

卯酉之歲

陽明司天

少陰在泉

太陰濕土加

少陽相火加

陽明燥金加

初之气

厥陰風

木主气

二之气

少陰君

火主气

三之气

少陽相

火主气

二之气﹐少陽相火加臨於少陰君火﹐是以下臨上﹐爲不當其位﹕民善暴死。

太陽寒水加

厥陰風木加

少陰君火加

四之气

太陰濕

土主气

五之气

陽明燥

金主气

終之气

太陽寒

水主气

辰戌之歲

陽明司天

少陰在泉

少陽相火加

陽明燥金加

太陽寒水加

初之气

厥陰風

木主气

二之气

少陰君

火主气

三之气

少陽相

火主气

厥陰風木加

少陰君火加

太陰濕土加

四之气

太陰濕

土主气

五之气

陽明燥

金主气

終之气

太陽寒

水主气

巳亥之歲

厥陰司天

少陽在泉

陽明燥金加

太陽寒水加

厥陰風木加

初之气

厥陰風

木主气

二之气

少陰君

火主气

三之气

少陽相

火主气

司天之厥陰﹐加臨於三气之上﹐以主歲半之前。

少陰君火加

太陰濕土加

少陽相火加

四之气

太陰濕

土主气

五之气

陽明燥

金主气

終之气

太陽寒

水主气

在泉之少陽﹐加臨於六气之上﹐以主歲半之後。六气準此。

少陽之上﹐火气治之﹐中見厥陰﹔陽明之上﹐燥气治之﹐中見太陰﹔太陽之上﹐寒气治之﹐中見少陰﹔厥陰之上﹐風气治之﹐中見少陽﹔少陰之上﹐熱气治之﹐中見太陽﹔太陰之上﹐濕气治之﹐中見陽明。所謂本也。本之下﹐中之見也﹔見之下﹐气之標也。

【注此言三陰三陽﹐有六气之化﹐有上下之本標﹐有中見之標本也。風寒暑濕燥火﹐天之陰陽也。三陰三陽上奉之﹐故以天气爲本而在上﹐以三陰三陽之气標見於下也。】

本標不同﹐气應異象。

【注此言三陰三陽之六气﹐𨿽上下相應﹐而各有不同也。少陰標陰而本熱﹐太陽標陽而本寒﹐是本標之不同也。少陰太陽﹐從本從標。太陰少陽從本。陽明厥陰不從標本﹐從乎中也。故有從本而得者﹐從標而得者﹐有從標本而得者﹐有從中見而得者。是气應之異象也。】

帝曰﹕其有至而至﹐有至而不至﹐有至而太過﹐何也﹖岐伯曰﹕至而至者和﹔至而不至﹐來气不及也﹔未至而至﹐來气有餘也。

【注此論三陰三陽之主歲﹐而各有太過不及也。至而至者﹐此平气之年﹐無太過不及﹐四時之气應期而至﹐气之和平也。如春應溫而尙寒﹐夏應熱而尙溫﹐此應至而不至﹐來气之不及也。如未至春而先溫﹐未至夏而先熱﹐此未應至而先至﹐來气之有餘也。按天元正紀大論曰﹕凡此陽明﹑太陰﹑厥陰司天之政﹐气化運行後天﹔太陽﹑少陽﹑少陰司天之政﹐气化運行先天。蓋不及之歲﹐則司天之气﹐後天時而至﹔有餘之歲﹐則司天之气﹐先天時而至。又陽年主實﹐陰年主虛﹐其天符歲會之年是爲平气﹐無太過不及者也。】

帝曰﹕至而不至﹐未至而至何如﹖岐伯曰﹕應則順﹐否則逆。逆則變生﹐變生則病。

【注不及之歲﹐應至而不至﹔有餘之歲﹐應未至而至﹐是爲應則順。如不及之歲﹐反未至而至﹔有餘之歲﹐反至而不至﹐是爲否則逆。逆則變生﹐變生則爲民之災病矣。】

帝曰﹕善﹗請言其應﹗岐伯曰﹕物生其應也﹐气脈其應也。

【注請言其應者﹐謂應太過不及之气也。物生其應者﹕如厥陰司天﹐毛虫靜﹐羽虫育﹔少陽司天﹐艸木早榮﹔太陰司天﹐萬物以榮。凡此生物之類﹐皆所以應司天之候也。气脈其應者﹕如太陽司天﹐寒臨太虛﹐陽气不令﹔陽明司天﹐陽專其令﹐炎暑大行﹔太陰司天﹐陰專其政﹐陽气退避。又厥陰之至﹐其脈弦﹔少陰之至﹐其脈鉤﹔太陰之至﹐其脈沈﹔少陽之至﹐大而浮﹔陽明之至﹐短而濇﹔太陽之至﹐大而長。凡此皆气脈其應也。】

帝曰﹕善﹗願聞地理之應六節气位何如﹖岐伯曰﹕顯明之右﹐君火之位也。君火之右﹐退行一步﹐相火治之﹕復行一步﹐土气治之﹔復行一步﹐金气治之﹔復行一步﹐水气治之﹔復行一步﹐木气治之﹔復行一步﹐君火治之。

【注此論六節應地而主時也。气位﹐六气所主之步位也。顯明者﹐寅正立春節候﹐乃初之气也。顯明之右﹐乃少陰君火之位﹐主二之气也。退行一步者﹐從右而退轉一位也。君火之右﹐乃少陽相火之位﹐主三之气也。復行一步者﹐復行一位也。復行一位﹐乃太陰濕土﹐主四之气也﹔復行一位﹐乃陽明燥金﹐主五之气也﹔復行一位﹐乃太陽寒水﹐主六之气也﹔復行一位﹐乃厥陰風木﹐主初之气也﹔復行一位﹐乃少陰君火之所﹐主周而復始也。】

相火之下﹐水气治之﹔水位之下﹐土气承之﹔土位之下﹐風气承之﹔風位之下﹐金气承之﹔金位之下﹐火气承之﹔君火之下﹐陰精承之。帝曰﹕何也﹖岐伯曰﹕亢則害﹐承乃制﹐制則生化。外列盛衰﹐害則敗亂﹐生化大病。

【注上論六气相生以主時﹐此論六气承制而生化。蓋五行之中有生化﹑制克﹐如無承制而亢極則爲害﹐有制克則生化矣。治﹐主也﹐謂六气定位﹐而各有所主也。承者﹐謂承奉其上而制之也。陰精者﹐天一所生之精水也。如木位之下﹐乃陽明燥金﹑太陽寒水﹐母子之气以承之﹐母气制之﹐則子气生化其木矣。如金位之下﹐乃君相二火﹑太陰濕土﹐母子之气承之﹐母气制之﹐則子气生化其金矣。土位之下﹐乃厥陰風木﹑君相二火﹐母子之气以承之﹐木制其土﹐則火气生化矣。餘三气相同。是爲制則生化也。如火亢而無水以承之﹐則火炎鑠金﹐而水之生原絕矣﹐無水以制火﹐則火愈亢矣。如水亢而無土以承之﹐則水濫火滅﹐而土之母气絕矣﹐無土以制水﹐則水愈亢矣。是以亢則爲五行之賊害﹐害則生化承制之气皆爲敗亂﹐而生化大病矣。外列盛衰者﹐謂外列主歲之气﹐有盛有衰。如主歲之气與主時之气﹐交相亢極﹐則爲害更甚。故曰﹐害則敗亂﹐生化大病。】

帝曰﹕盛衰如何﹖岐伯曰﹕非其位則邪﹐當其位則正。邪則變甚﹐正則微。

【注此承上文而言太過不及之歲﹐有盛衰之气也。非其位者﹐謂气來有餘﹐則制己所勝而侮所不勝﹐此歲气之盛也。气來不及﹐則己所不勝侮而乘之﹐己所勝輕而侮之﹐此歲气之衰也。此皆不守本位﹐交相乘侮﹐則邪僻內生矣。當其位者﹐乃平气之年﹐無太過不及之乘侮﹐而各當其本位﹐此气之正也。邪則變甚﹐正則變微。】

帝曰﹕何謂當位﹖岐伯曰﹕木運臨卯﹐火運臨午﹐土運臨四季﹐金運臨酉﹐水運臨子。所謂歲會﹐气之平也。帝曰﹕非其位何如﹖岐伯曰﹕歲不與會也﹗

【注此言平气之歲﹐而無盛衰也。木運臨卯﹐丁卯歲也﹔火運臨午﹐戊午歲也﹔土運臨四季﹐甲辰﹑甲戌﹑己丑﹑己未歲也﹔金運臨酉﹐乙酉歲也﹔水運臨子﹐丙子歲也。以天干之化運與地支之主歲相合﹐故爲歲會﹐此平气之年也。如非歲會之年﹐則有太過不及之相承﹐是爲不當其位矣。】

帝曰﹕土運之歲﹐上見太陰﹔火運之歲﹐上見少陽﹑少陰﹔金運之歲﹐上見陽明﹔木運之歲﹐上見厥陰﹔水運之歲﹐上見太陽。柰何﹖岐伯曰﹕天與之會也。故《天元冊》曰天符。

【注上見者﹐謂司天之气﹐見於歲運之上也。土運之歲﹐上見太陰﹐己丑﹑己未歲也。火運之歲﹐上見少陽﹐戊寅﹑戊申歲也﹔上見少陰﹐戊子﹑戊午歲也。金運之歲﹐上見陽明﹐乙卯﹑乙酉歲也。木運之歲﹐上見厥陰﹐丁巳﹑丁亥歲也。水運之歲﹐上見太陽﹐丙辰﹑丙戌歲也。司天之气﹐與五運之气相合﹐故名曰天符。】

帝曰﹕天符歲會如何﹖岐伯曰﹕太乙天符之會也。

【注如天符與歲會相合﹐是名太乙。天符乃戊午﹑己丑﹑己未﹑乙酉四歲﹐此乃司天之气﹑五運之气﹑主歲之气三者相合﹐故又名曰三合。】

帝曰﹕其貴賤何如﹖岐伯曰﹕天符爲執法﹐歲會爲行令﹐太乙天符爲貴人。

【注王冰曰﹕執法猶相輔﹐行令猶方伯﹐貴人猶君主。】

帝曰﹕邪之中也﹐柰何﹖岐伯曰﹕中執法者﹐其病速而危﹔中行令者﹐其病徐而持﹔中貴人者﹐其病暴而死。

【注王冰曰﹕執法官人之準繩﹐自爲邪僻﹐故病速而危。方伯無執法之權﹐故無速害﹐而病能自持。貴人義無淩犯﹐故病則暴而死。】

帝曰﹕位之易也﹐何如﹖岐伯曰﹕君位臣則順﹐臣位君則逆。逆則其病近﹐其害速﹔順則其病遠﹐其害微。所謂二火也。

【注地理之應六節﹐乃主時之六气﹐不易之位也。然又有加臨之六气﹐隨司天在泉六期環轉﹐故曰位之易也。如少陰君火﹐加臨於少陽相火之上﹐是爲君位臣則順﹔如少陽相火﹐加臨於少陰君火之上﹐是爲臣位君則逆。所謂二火之順逆也。】

帝曰﹕善﹗願聞其步何如﹖岐伯曰﹕所謂步者﹐六十度而有奇。故二十四步﹐積盈百刻而成日也。

【注此論加臨之六气也。以一气各主六十日零八十七刻半﹐故爲六十度而有奇。四歲之中﹐共計二十四步﹐每步气盈八十七刻半﹐共積盈二千一百刻。以二千刻﹐分爲四歲之气盈五日﹐尙積盈一百刻﹐而成有餘之一日也。】

帝曰﹕六气應五行之變何如﹖岐伯曰﹕位有終始﹐气有初中上下不同﹐求之亦異也。

【注此論加臨之六气與主時之气相應﹐而各有不同也。五行謂厥陰風木主初气﹐君相二火主二气﹑三气﹐太陰濕土主四气﹐陽明燥金主五气﹐太陽寒水主六气。此主時之五行守定位而不移者。如加臨之六气﹐應主時之五行﹐則更變不同矣。位有終始﹐謂主時之六位﹐始於厥陰﹐終於太陽﹐有一定之本位也。气有初中﹐謂加臨之六气﹐始於地之初气﹐而終於天之中气也。上下不同﹐謂客气加於上﹐主气主於下﹐應各不同﹐是以求之亦異也。】

帝曰﹕求之柰何﹖岐伯曰﹕天气始於甲﹐地气始於子。子甲相合﹐命曰歲立。謹候其時﹐气可與期。

【注天干之气始於甲﹐地支之气始於子﹐子甲相合而歲立矣。先立其歲以候其時﹐則加臨之六气﹐可與之相期而定矣。】

帝曰﹕願聞其歲六气﹐始終早晏何如﹖

【注其歲者﹐謂其一歲之中有加臨之六气也。始終者﹐始於一刻﹐終於八十七刻半也。早晏者﹐如卯子辰歲﹐天气始於一刻﹐气之早也。如寅未亥歲﹐天气始於七十六刻﹐气之晏也。】

岐伯曰﹕明乎哉﹐問也﹗甲子之歲﹐初之气﹐天數始於水下一刻﹐終於八十七刻半﹔二之气﹐始於八十七刻六分﹐終於七十五刻﹔三之气﹐始於七十六刻﹐終於六十二刻半﹔四之气﹐始於六十二刻六分﹐終於五十刻﹔五之气﹐始於五十一刻﹐終於三十七刻半﹔六之气﹐始於三十七刻六分﹐終於二十五刻。所謂初六﹐天之數也。

【注天數者﹐以一歲之日數﹐應周天三百六十五度四分度之一也。初之气始於寅正朔日﹐子初之水下一刻﹐終於六十日零八十七刻半。六气共計三百六十日零五百二十五刻﹐是三百六十五日零二十五刻﹐此初之六气應天之數也。】

乙丑歲﹐初之气﹐天數始於二十六刻﹐終於一十二刻半﹔二之气﹐始於一十二刻六分﹐終於水下百刻﹔三之气﹐始於一刻﹐終於八十七刻半﹔四之气﹐始於八十七刻六分﹐終於七十五刻﹔五之气﹐始於七十六刻﹐終於六十二刻半﹔六之气﹐始於六十二刻六分﹐終於五十刻。所謂六二﹐天之數也。

【注乙丑歲初之气﹐始於甲子歲﹐三百六十六日之二十六刻﹐終於六十一日之一十二刻半﹐計六十日零八十一刻半﹐六气共計三百六十五日零二十五刻。所謂六气之二﹐以應天之气數也。】

丙寅歲﹐初之气﹐天數始於五十一刻﹐終於三十七刻半﹔二之气﹐始於三十七刻六分﹐終於二十五刻﹔三之气﹐始於二十六刻﹐終於一十二刻半﹔四之气﹐始於一十二刻六分﹐終於水下百刻﹔五之气﹐始於一刻﹐終於八十七刻半﹔六之气﹐始於八十七刻六分﹐終於七十五刻。所謂六三﹐天之數也。【注丙寅歲﹐初之气﹐始於前二歲﹐七百三十一日之五十一刻﹔終之气﹐終於一千九十六日之七十五刻﹐計三百六十五日零二十五刻。所謂三歲之六气也。】

丁卯歲﹐初之气﹐天數始於七十六刻﹐終於六十二刻半﹔二之气﹐始於六十二刻六分﹐終於五十刻﹔三之气﹐始於五十一刻﹐終於三十七刻半﹔四之气﹐始於三十七刻六分﹐終於二十五刻﹔五之气﹐始於二十六刻﹐終於一十二刻半﹔六之气﹐始於一十二刻六分﹐終於水下百刻。所謂六四﹐天之數也。次戊辰歲﹐初之气復始於一刻。常如是無已﹐周而復始。

【注丁卯歲﹐初之气﹐始於一千九十六日之七十五刻﹐終於一千四百六十一日之水下百刻。是每年各三百六十五日零二十五刻。四年共計一千四百六十日﹐又積盈百刻而成一日也。每年計朔虛六日﹐气盈五日零二十五刻。二十歲中之气盈朔虛共積餘二百二十五日。是些三歲一閨﹐五歲再閨﹐十有九歲七閨﹐而除三日之有奇也。】

帝曰﹕願聞其歲候何如﹗岐伯曰﹕悉乎哉﹐問也﹗日行一周﹐天气始於一刻﹔日行再周﹐天气始於二十六刻﹔日行三周﹐天气始於五十一刻﹔日行四周﹐天气始於七十六刻﹔日行五周﹐天气復始於一刻。所謂一紀也。

【注上節論六气之紀步﹐此論一歲之气﹐以應周天之數也。周天三百六十五度四分度之一日﹐一日繞地一周天而過一度。每歲計三百六十五日零二十五刻。是日一歲行一周天﹐而復行於再周也。四歲共積盈百刻﹐而爲一紀。】

是故寅午戌歲气會同﹐卯未亥歲气會同﹐辰申子歲气會同﹐巳酉丑歲气會同﹐終而復始。

【注此言天數之與地支會同﹐是以四歲而爲一紀。寅午戌歲﹐皆主日行三周天﹐气始於五十一刻。卯未亥歲﹐皆主日行四周天﹐气始於七十六刻。辰申子歲﹐皆主日行一周天﹐气始於一刻。巳酉丑歲﹐皆主日行二周天﹐數始二十六刻。四會而地支已周﹐終而復始。】

帝曰﹕願聞其用也﹗岐伯曰﹕言天者﹐求之本﹔言地者﹐求之位﹔言人者﹐求之气交。

【注用者﹐陰陽升降之爲用也。本者﹐天以風寒暑濕燥火之六气爲本。位者﹐三陰三陽之步位也。气交者﹐天地陰陽之气﹐上下出入之相交也。】

帝曰﹕何謂气交﹖岐伯曰﹕上下之位﹐气交之中﹐人之居也。故曰﹐天樞之上﹐天气主之﹔天樞之下﹐地气主之﹔气交之分﹐人气從之﹐萬物由之。此之謂也。

【注上下之位﹐天地定位也。天樞之上下者﹐言天包乎地﹐地居天之中也。人與萬物﹐生於天地气交之中﹐人气從之而生長壯老已﹐萬物由之而生長化收藏。】

帝曰﹕何謂初中﹖岐伯曰﹕初凡三十度而有奇﹐中气同法。帝曰﹕初中何也﹖岐伯曰﹕所以分天地也。帝曰﹕願卒聞之﹗岐伯曰﹕初者﹐地气也。中者﹐天气也。

【注此明天地陰陽之气交也。夫歲半之前﹐天气主之﹐而司天之初气﹐又始於地之左。歲半之後﹐地气主之﹐而在泉之初气﹐又始於天之右﹐是上下之相交也。而一气之內﹐又有初中之分有奇者﹐各主三十日零四十三刻七分五釐。地主初气﹐天主中气﹐是一气之中﹐而又有天地陰陽之交會﹐故曰陰中有陽﹐陽中有陰。】

帝曰﹕其升降何如﹖岐伯曰﹕气之升降﹐天地之更用也。帝曰﹕願聞其用何如﹖岐伯曰﹕升已而降﹐降者謂天﹔降已而升﹐升者謂地。天气下降﹐气流於地﹔地气上升﹐气騰於天。故髙下相召﹐升降相因﹐而變作矣。

【注天气主降﹐然由升而降﹐是所降之气﹐從地之升。地气主升﹐然由降而升﹐是所升之气﹐從天之降。此天地更用之妙也。天气流於地﹐地气騰於天﹐髙天下地之气﹐交相感召﹐因升而降﹐因降而升﹐升降相因﹐而變化作矣。】

帝曰﹕善﹗寒濕相遘﹐燥熱相臨﹐風火相值﹐其有間乎﹖岐伯曰﹕气有勝復﹐勝復之作﹐有徳有化﹐有用有變﹐變則邪气居之。

【注此論六气臨禦於天地上下﹐有勝復﹑徳化﹑災眚之異﹐人亦因陰陽出入之變化﹐而爲之終始也。遘謂六气之遇合﹐臨謂六气之加臨﹐值謂六气之直歲。勝復﹐淫勝郁復也。徳化者气之祥﹐用者體之動﹐變者復之紀﹐邪者變易之气也。】

帝曰﹕何謂邪乎﹖岐伯曰﹕夫物之生從於化﹐物之極由乎變。變化之相薄﹐成敗之所由也。

【注五常政大論曰﹕气始而生化﹐气終而象變。是以生長收藏﹐物之成也﹔災眚變易﹐物之敗也。故人與萬物﹐生長於陰陽變化之內﹐而成敗倚伏於中。】

故气有往復﹐用有遲速﹐四者之有﹐而化而變﹐風之來也。

【注气有往復﹐謂天地之气﹐有升有降也。用有遲速﹐謂陰陽出入﹐有遲有速也。風者天地之動气﹐能生長萬物﹐而亦能害萬物者也。】

帝曰﹕遲速往復﹐風所由生。而化而變﹐故因盛衰之變耳﹗成敗倚伏遊乎中﹐何也﹖岐伯曰﹕成敗倚伏生乎動﹐動而不已﹐則變作矣。

【注動者﹐升降出入之不息也。萬物之成敗﹐由陰陽之變化﹐是以成敗之機﹐倚伏於變化之中。】

帝曰﹕有期乎﹖岐伯曰﹕不生不化﹐靜之期也。

【注如不生不化﹐靜而後已。蓋言天地之气﹐動而不息者也。】

帝曰﹕不生化乎﹖

【注言有不生不化之期乎﹖】

岐伯曰﹕出入廢則神機化滅﹐升降息則气立孤危。

【注此復申明天地開辟﹐而未有不運動生化者也。出入﹐闔辟也。機﹐樞機也。神機﹐陰陽不測之變化也。夫闔辟猶戶扇﹐樞卽轉樞﹐蓋捨樞則不能闔辟﹐捨闔辟則無從轉樞﹐是以出入廢則神機化滅矣。升降﹐寒暑往來也。夫陰陽升降﹐皆出乎地﹐天包乎地之外﹐是以升降息﹐在外之气孤危﹐孤則不生矣。《下經》曰﹕根於外者﹐命曰气立﹐气止則化絕﹔根於中者﹐命曰神機﹐神去則機息。】

故非出入則無以生長壯老已﹐非升降則無以生長化收藏﹐是以升降出入﹐無器不有。

【注已﹐死也。生長壯老已﹐指動物而言﹔生長化收藏﹐指植物而言。凡有形者謂之器﹐言人與萬物﹐生於天地气交之中﹐有生長壯老已﹐皆由乎升降出入之气化﹐是以無器不有此升降出入。】

故器者﹐生化之宇﹐器散則分之﹐生化息矣。故無不出入﹐無不升降。

【注凡有形之物﹐無不感此天地四方之气而生而化﹐故器者﹐乃生化之宇。器散﹐則陽歸於天。陰歸於地﹐而生化息矣。故萬物無不有此升降出入﹐亦由成敗而後已。】

化有大小﹐期有近遠。

【注此言天地之气化﹑動靜﹐有大小遠近之分。如朝菌不知晦朔﹐蟪蛄不知春秋﹐此化之小者﹔蓂靈大椿以千百歲爲春﹔千百歲爲秋﹐此化之大者。夫天地之气﹐陽動陰靜﹐晝動夜靜﹐此期之近者。天開於子﹐地辟於醜﹐天地開辟動而不息﹐至戌亥而復天地渾元﹐靜而不動﹐此期之遠者也。】

四者之有﹐而貴常守﹐反常則災害至矣。故曰無形無患﹐此之謂也。

【注人生於天地之間﹐有此升降出入之气﹐而貴常守﹐此形常懷憂患﹐如反常﹐則災害並至。故曰無形無患﹐謂能出於天地之間﹐脫履形骸之外﹐而後能無患。】

帝曰﹕善﹗有不生不化乎﹖岐伯曰﹕悉乎哉﹐問也﹗與道合同﹐惟眞人也﹗帝曰﹕善﹗

【注言生於天地之間﹐而不爲造化之所囿者﹐其惟眞人乎﹗眞人者﹐提挈天地﹐把握陰陽﹐壽敝天地之外﹐而無有終時﹐是不與天地同動靜者也。】古今圖書集成醫部全錄卷一百十二

運气門

黃帝素問

气交變大論

黃帝問曰﹕五運更治﹐上應天期。陰陽往復﹐寒暑迎隨。眞邪相薄﹐內外分離。六經波蕩﹐五气傾移。太過不及﹐專勝兼並。願言其始﹐而有常名。可得聞乎﹖

【注五運更治者﹐五運相襲﹐而更治也。上應天期者﹐每運主三百六十五日﹐應天度也。陰陽往復者﹐有餘而往﹐不足隨之﹔不足而往﹐有餘隨之也。眞邪相薄者﹐有徳化之祥﹐變易之气也。六經﹐三陰三陽之六經﹐五气﹐五臟之气也。專勝兼並者﹐太過不及之歲﹔所勝之气﹐專勝有勝復之气兼並也。始者﹐天气始於甲﹐地气始於子﹐子甲相合﹐而歲運立矣。】

岐伯稽首再拜﹐對曰﹕昭乎哉﹐問也﹗是明道也。此上帝所貴﹐先師傳之。臣𨿽不敏﹐往聞其旨。

【注言道由師傅﹐不假自得。】

帝曰﹕余聞得其人不教﹐是謂失道﹔傳非其人﹐慢泄天寶。余誠菲徳﹐未足以受至道。然而眾子哀其不終﹐願夫子保於無窮﹐流於無極。余司其事﹐則而行之﹐柰何﹖

【注《易》曰﹕苟非其人﹐道不虛行。垂教後世﹐以保子孫黎民於無窮。事﹐陰陽通變之事。】

岐伯曰﹕請遂言之也。《上經》曰﹕夫道者﹐上知天文﹐下知地理﹐中知人事﹐可以常久。此之謂也。

【注《上經》謂上世先師﹐所傳之經﹐能知天地人三才之道﹐可通於無窮﹐究於無極也。】

帝曰﹕何謂也﹖岐伯曰﹕本﹐气位也。位天者﹐天文也。位地者﹐地理也。通於人气之變化者﹐人事也。故太過者先天﹐不及者後天。所謂治化而人應之也。

【注气位者﹐五運六气﹐各有司天﹑紀地﹐主歲﹑主時之定位也。位天者﹐在天之呈象也。位地者﹐地理之應六節也。人居天地气交之中﹐隨四時陰陽之變化者﹐人事也。故運气之太過者﹐四時之气﹐先天時而至﹔歲運之不及者﹐四時之气﹐後天時而至。此歲運之變化﹐而人應之也。】

帝曰﹕五運之化﹐太過何如﹖岐伯曰﹕歲木太過﹐風气流行﹐脾土受邪﹐民病飧泄﹑食減﹑體重煩冤﹑腸鳴﹑腹支滿。上應歲星。

【注歲木太過﹐則制勝其土气﹐故民應之﹐而爲脾病也。飧泄﹑食減﹑腸鳴﹑腹滿﹐皆脾土之病。脾主肌肉四肢﹐故體重煩冤者﹐土傷而不能制水﹐水气上乘於心也。上應歲星﹐光芒倍大。歲星﹐木星也。木運太過﹐諸壬歲也。】

甚則忽忽善怒﹐眩冒巓疾。

【注此言淫勝太甚﹐則反自傷也。善怒﹐肝志之病也。厥陰與督脈﹐會於巓﹐故眩冒巓疾。】

化气不政﹐生气獨治﹐云物飛動﹐艸木不寧﹐甚而搖落﹐反脇痛而吐甚﹐衝陽絕者﹐死不治。上應太白星。

【注化气﹐土气也。風木太過﹐是以化气不能章其政令。生气﹐木气也。風勝則動﹐是以在上之云物飛動﹐在下之艸木不寧。反脇痛而吐甚者﹐淫極而反招損也。食气入胃﹐散精於肝﹐肝气虛逆﹐故吐甚也。衝陽﹐胃脈也。木淫而土气已絕﹐故爲不治之死證。上應太白星﹐明太白金星也。蓋歲運太過﹐畏星失色﹐而兼其母。歲木太過則鎭星失色﹐而火之熒惑亦無光矣。熒惑失明﹐故太白得見﹐而復勝其木。此交相承制﹐自然之理也。】

歲火太過﹐炎暑流行﹐金肺受邪﹐民病瘧﹑少气﹑咳喘﹑血溢﹑血泄﹑注下﹐嗌燥﹑耳聾﹑中熱﹑肩背熱。上應熒惑星。

【注火勝則克金﹐故金肺受邪。痎瘧﹐暑熱病也。壯火食气﹐故少气。肺受火熱﹐故喘咳也。肺朝百脈﹐陽脈傷則血溢於上﹔陰脈傷則血泄於下也。肺乃水之生源﹐嗌燥者﹐火熱爍金也。腎開竅於耳﹐水源已竭﹐則腎虛而耳聾矣。中熱者﹐熱淫於內也。肩背者﹐肺之兪也。熒惑﹐火星也。火气勝﹐故上應熒惑﹐光芒倍大。火運太過﹐諸戊運也。】

甚則胸中痛﹐脇支滿﹐脇痛﹐膺背肩胛間痛﹐兩臂內痛﹐身熱骨痛﹐而爲浸淫。

【注此亢極而心火自傷也。膺胸之內﹐心主之宮城也。背爲陽﹐心爲陽中之太陽﹐故胸中﹑膺背﹑肩胛間痛。手少陰心脈出脇下﹐循臑內﹐下肘中﹐循臂內後廉﹐是以脇支滿痛﹐兩臂內痛﹐身熱骨痛者﹐火亢而水亦傷也。浸淫﹐火熱瘡也。髒气法時論曰﹕心病者﹐胸中痛﹐脇支滿﹐脇下痛﹐鷹背﹑肩胛間痛﹐兩臂內痛。《金匱要略》曰﹕譬如浸淫瘡﹐從口流向四肢者﹐可治﹔從四肢流來入口者﹐不可治。】

收气不行﹐長气獨明﹐雨水霜寒。上應辰星。

【注此金气郁而水气復也。收气﹐金气也。長气﹐火气也。雨水霜寒﹐寒水之气復也。上應辰星當明﹐辰星﹐水星也。】

上臨少陰少陽﹐火燔焫﹐水泉涸﹐物焦槁。

【注上臨者﹐司天之气﹐上臨歲運﹐所謂天符之歲也。戊子﹑戊午歲﹐上臨少陰﹔戊寅﹑戊申歲﹐上臨少陽。司天與歲運相合﹐火气更甚﹐故水泉涸而物焦枯也。按諸陽年主太過﹐故止有戊子﹑戊午﹑戊寅﹑戊申及丙辰﹑丙戌有司天上臨與歲運相合﹐其餘木金土歲無上臨也。】

病反﹐譫妄狂越﹐咳喘息鳴﹐下甚血溢泄不已。太淵絕者﹐死不治。上應熒惑星。

【注病反者﹐火亢極而反自傷也。譫妄狂越﹐熱極之變證也。咳喘息鳴者﹐火上炎而鑠金也。心主血脈﹐下甚則迫血下泄而不已也。太淵﹐肺金之兪穴也。火亢極而金气已絕﹐故爲不治之死證。上應熒惑﹐光芒倍大。熒惑﹐火星也。】

歲土太過﹐雨濕流行﹐腎水受邪﹐民病腹痛﹑淸厥﹑意不樂﹑體重煩冤。上應鎭星。

【注在地爲土﹐在天爲濕﹔故歲土太過﹐雨濕流行。六元正紀論曰﹕太陰所至爲雲雨。蓋濕土之气上升。而爲雲爲雨也。腹痛謂大腹小腹作痛﹐乃腎臟之病﹐士勝而水傷也。髒气法時論曰﹕腎病者身重﹐腎虛者大腹小腹痛。腎爲生气之原﹐腎气受邪﹐故手足厥冷也。腎臟志﹐志不舒﹐故意不樂也。人之行動﹐借气呴而血濡。腎乃血气之生原﹐故體重煩冤者﹐水不能濟火也。歲土太過﹐故上應鎭星增明。鎭星﹐土星也。土運太過﹐諸甲歲也。】

甚則肌肉萎﹐足萎不收﹐行善瘈﹐腳下痛﹐飲發﹐中滿﹐食減﹐四肢不舉﹐變生得位。

【注肌肉四肢﹐脾土之所主也。飲者﹐脾气不能轉輸﹐而爲痰飲﹑水飲也。中滿食減﹐士虛而不能主化也。此淫勝太甚﹐則反虛其本位而自傷也。故於四季月之十八日﹐土气得位之時﹐而反變生此病。】

藏气伏﹐化气獨治之。泉湧河衍﹐涸澤生魚。風雨大至﹐土崩潰﹐鱗見於陸。病腹滿﹑溏泄﹑腸鳴﹐反下甚而太溪絕者﹐死不治。上應歲星。

【注藏气﹐水气也。化气﹐土气也。土勝則制水﹐是以藏气伏也。泉湧河衍﹐涸澤生魚﹐濕淫太過也。風雨大至﹐木气來復也。土崩潰﹐鱗見於陸﹐土敗而水泛也。腹滿﹑溏泄﹑腸鳴﹐脾土之虛證也。太溪﹐腎脈也。反下甚而太溪絕者﹐土敗而水反下甚也﹐水泛甚則腎气絕矣。上應歲星倍明﹐木反勝也。】

歲金太過﹐燥气流行﹐肝木受邪。民病兩脇下少腹痛﹑目赤痛﹑眥瘍﹑耳無所聞。肅殺而甚﹐則體重煩冤﹐胸痛引背﹐兩脇滿且痛引少腹。上應太白星。

【注歲金太過﹐燥气流行﹐則肝木受病矣。兩脇下少腹痛﹐肝病也。肝開竅於目﹐故目痛眥瘍﹐肝虛則耳無所聞也。體重者﹐肅殺而甚﹐無生動之气也。煩冤者﹐肝气逆而不舒也。本經曰﹕腎虛﹑脾虛﹑肝虛﹐皆令人體重煩冤。玉機眞髒論曰﹕肝脈不及﹐則令人胸痛引背﹐下則兩脇支滿。太白﹐金星也。金气勝﹐故上應太白增光。金運太過﹐諸庚歲也。】

甚則喘咳逆气﹐肩背痛﹐鳩陰股膝髀腨胻足皆病。上應熒惑星。

【注肅殺太甚﹐則金气自虛而火气來復也。喘咳逆气﹐肺病也。肺兪在肩背﹐故肩背痛。鳩陰股膝髀胻皆病者﹐金气虛而下及於所生之水髒也。夫金淫太過﹐則反虛其本位﹐金虛不能生水﹐則火無所畏而得以復之矣。故上應熒惑增光。】

收气峻﹐生气下﹐艸木斂﹐蒼幹雕隕。病反暴痛﹐胠脇不可反側﹐欬逆甚而血溢。太衝絕者死不治。上應太白星。

【注收气﹐金气也。生气﹐木气也。收气峻利而生气下伏﹐是以艸木斂而蒼幹雕落矣。暴痛胠脇不可反側者﹐肝膽病也。肝脈貫肺中﹐故咳逆甚﹔肝主藏血﹐故血溢也。太衝﹐肝之兪脈也。金气彊甚﹐上應太白增光。】

歲水太過﹐寒气流行﹐邪害心火﹐民病身熱﹑煩心﹑躁悸﹑陰厥﹑上下中寒﹑譫妄﹑心痛﹐寒气早至。上應辰星。

【注水運太過﹐寒气流行。故邪害心火﹐寒气上乘﹐迫其火气外炎﹐故身熱心煩。心悸者﹐水气淩心也。躁者﹐火气不交於陰也。陰气寒甚﹐故厥逆於上。上下中寒者﹐三焦之火衰也。心神不寧﹐故譫妄也。寒主冬令﹐此歲气流行﹐故寒气早至。辰星﹐水星也。水气太甚﹐故上應辰星倍明。歲水太過﹐諸丙歲也。】

甚則腹大脛腫﹐喘咳﹐寢汗出﹐憎風﹐大雨至﹐埃霧朦郁。上應鎭星。

【注此水淫甚而自傷也。髒气法時論曰﹕腎病者﹐腹大脛腫﹐喘咳﹐寢汗出﹐憎風。蓋水邪泛溢﹐土不能制則腹大脛腫﹐水气上逆則喘咳也。太陽之气﹐生於水中而主於膚表﹐水泛則源竭﹐太陽之气無從資生。表陽虛﹐故汗出憎風也。大雨至﹐埃霧朦郁﹐水淫而土气復也。六元正紀論曰﹕太陰所至爲濕生﹐終爲注雨。埃霧朦郁者﹐土之濕气上蒸也。土气復﹐故上應鎭星倍明。】

上臨太陽﹐雨冰雪霜不時降﹐濕气變物。病反腹滿﹑腸鳴﹑溏泄﹑食不化﹑渴而妄冒。神門絕者﹐死不治。上應熒惑﹑辰星。

【注上臨太陽者﹐寒水司天之气﹐加臨於上﹐乃丙辰丙戌二歲﹐卽天符歲也。寒水交盛﹐是以雨冰雪霜不時降。冰者﹐寒水之變易也。雨水下降﹐則土濕而物變。民病腹滿﹑腸鳴﹑溏泄﹑食不化者﹐皆水泛土敗之證也。脾土不能轉輸其津液﹐故渴。濕气冒明﹐故妄冒也。神門﹐心脈也。水气甚彊﹐上應熒惑失色﹐辰星倍明。】

帝曰﹕善﹗其不及﹐何如﹖岐伯曰﹕悉乎哉﹐問也﹗歲木不及﹐燥乃大行﹐生气失應﹐艸木晚榮﹐肅殺而甚﹐則剛木辟著﹐柔萎蒼幹。上應太白星。

【注歲气不及﹐則己所不勝﹐侮而乘之﹐故主歲之木運﹐不及則金之燥气大行﹐木之生气失時而應﹐故艸木晚榮。肅殺之气太甚﹐故𨿽堅剛之木﹐亦受其刑傷﹐而柔萎者﹐則蒼幹矣。金气反勝﹐故上應太白增光。木運不及﹐六丁歲也。】

民病中淸﹐胠脇痛﹐少腹痛﹐腸鳴溏泄﹐涼雨時至。上應太白星。其谷蒼。

【注中淸者﹐淸涼之气乘於中﹐而中气冷也。脇痛少腹痛﹐肝木病也。食气入胃﹐散精於肝﹐行气於筋﹐肝气虛逆而更兼中淸﹐故腸鳴溏泄也。金气淸涼﹐故涼雨時至﹐金能生水也。金气勝﹐故上應太白﹐光芒倍大。夫五穀受在地五行之气﹐而生長化收藏者也。木受金制﹐故其谷色蒼。】

上臨陽明﹐生气失政﹐艸木再榮﹐化气乃急。上應太白﹑鎭星。其主蒼早。

【注陽明燥金﹐臨於司天之上﹐乃丁卯丁酉二歲﹐所謂天刑歲也。歲木不及﹐又上臨金气﹐是以木之生气失政。艸木受金刑而再榮﹐木不及則不能制土﹐故化气乃急﹐金土之气勝﹐上應太白﹐鎭星光明。木受金制﹐故主蒼色早見﹐卽制則生化之義。按諸陰年﹐主不及﹐故止有丁卯﹑丁酉及己巳﹑己亥﹑辛丑﹑辛未歲﹐其諸癸諸乙歲﹐無司天之合勝也。】

復則炎暑流火﹐濕性燥柔脆﹐艸木焦槁。下體再生﹐華實齊化。病寒熱﹑瘡瘍﹑痱胗﹑癰痤。上應熒惑太白。其谷白堅。

【注復者﹐母郁子復也。流火﹐大火流下也。夏秋之交﹐大火西流﹐暑熱鑠金矣。長夏濕土主气﹐因暑熱而濕性反燥﹐故萬物柔脆﹐艸木焦槁。火主長气﹐故下體再生。夫夏主華﹐而秋土成實﹐火制其金﹐是以華實齊化。寒熱瘡瘍癰胗﹐皆暑熱病也。上應熒惑增光﹐太白減耀。其谷白堅。蓋秋主收成﹐因火制之﹐故早實也。】

白露早降﹐收殺气行。寒雨害物﹐虫食甘黃。脾土受邪﹐赤气後化﹐心气晚治。上勝肺金﹐白气乃屈﹐其谷不成。欬而鼽。上應熒惑﹑太白星。

【注此論上臨陽明之歲﹐金气用事﹐故至夏秋之交﹐白露早降﹐收殺气行而火復在後也。蓋不及之歲﹐所勝之气妄行﹐而反自虛其位﹐故復气得以勝之。今上臨陽明﹐金气原盛。金气盛﹐則金之子气亦能勝﹐火木之子欲復之﹐而金之子能勝之﹐是以赤气後化也。寒雨﹐寒水之气﹐金之子也。長气後發﹐而收藏之令早行﹐故萬物爲之賊害﹐而其谷不成也。虫感雨濕之气而生﹐夏秋之交土气用事﹐而反爲寒雨所勝﹐是以虫食甘黃。而脾土受邪﹐肺竅鼻﹐故咳而鼻流淸涕也。上應熒惑復耀﹐太白減明。】

歲火不及﹐寒乃大行﹐長政不用。物榮而下﹐凝慘而甚﹐則陽气不化乃折榮美。上應辰星。

【注歲火不及﹐水反勝之﹐故寒乃大行﹐而長政不用也。夫萬物得長气而榮美﹐夏長之气被寒折於上﹐故物榮而下。凝慘﹐陰寒之气也。太陽之气生於寒水之中﹐如凝慘太甚﹐則陽气不生化矣。萬物得陽气而榮﹐陽气不化﹐而榮美乃折矣。上句言寒勝於上﹐則長气不能上榮﹔下句言寒凝於下﹐則陽气不能施化於上。水气勝當上應辰星增耀。歲火不及﹐六癸歲也。】

民病胸中痛﹐脇支滿﹐兩脇痛﹐膺背﹑肩胛間及兩臂內痛﹐鬱冒朦昧﹐心痛暴喑﹐胸腹大﹐脇下與腰背相引而痛﹐甚則屈不能伸﹐髖髀如別。上應熒惑﹑辰星。其谷丹。

【注火運不及﹐寒乃勝之﹐則陽气不能施化﹐故爲此諸痛。所謂寒勝爲痛痺也。鬱冒朦昧﹐寒濕之气冒明也。水寒乘心﹐故心痛。心主言﹐故暴瘖也。夫太陽主諸陽之气﹐生於寒水之中﹐寒淫太甚﹐則生陽自虛。屈不能伸者﹐其病在筋﹐太陽主筋﹐陽气虛﹐不能養筋故也。太陽气之爲病﹐腰似折﹐髀不可以曲﹐腘如結﹐踹如裂﹐是爲踝厥。上應熒惑失色﹐辰星倍明。火受其制﹐故其谷丹。】

復則埃郁﹐大雨且至﹐黑气乃辱。病鶩溏腹滿﹐食飲不下﹐寒中﹐腸鳴﹐泄注﹐腹痛﹐暴攣﹐痿痺﹐足不任身。上應鎭星﹑辰星。元谷不成。

【注此水淫甚﹐而土气復也﹐埃土鬱蒸也。濕土之气﹐鬱蒸於上﹐故大雨且至。所謂地气升﹐而爲雲爲雨也。六元正紀論曰﹕太陰所至爲濕生﹐終爲注雨。黑气。水气也。辱﹐下也﹐土气復而水气乃伏也。鶩溏腹滿﹐足不任身﹐皆寒濕之證。蓋水寒太甚﹐而又濕土復之﹐故爲此諸病也。上應鎭星增明﹐辰星減耀。寒濕相勝﹐而無燥熱之化﹐是以元谷不成。】

歲土不及﹐風乃大行﹐化气不令﹐艸木茂榮﹐飄揚而甚﹐秀而不實。上應歲星。

【注土運不及﹐木反勝之﹐故風乃大行﹐而土之化气﹐不能章其政令也。風主生物﹐士主成物﹐故艸木𨿽茂榮﹐而多不成實也。上應歲星增光。土運不及﹐六己歲也。】

民病飱泄﹐霍亂﹐體重﹐腹痛﹐筋骨繇復﹐肌肉瞤酸﹐善怒﹐藏气舉事﹐蟄虫早附﹐咸病寒中。上應歲星﹑鎭星。其谷黅。

【注飧泄﹑霍亂﹑體重﹑腹痛﹑肌肉瞤酸﹐皆風木傷土之病。筋骨搖動﹐乃厥陰少陽之病﹐風木太過﹐故筋骨復搖而善怒也。土气不及﹐則木無所制﹐故藏气舉事﹐而蟄虫早歸附也。咸病寒中者﹐水寒上乘﹐而火土衰也。上應歲星增光﹐鎭星失色。土受其制﹐故其谷黅。】

復則收政嚴峻﹐名木蒼雕﹐胸脇暴痛﹐下引少腹﹐善太息。虫食甘﹐黃气客於脾﹐黅谷乃減﹐民食少失味﹐蒼谷乃損。上應太白﹑歲星。

【注土弱木亢﹐金乃復之﹐故收政嚴峻﹐而名木蒼雕。病胸脇暴痛﹐下引少腹﹐肝木之病也。《靈樞經》曰﹕膽病者﹐善太息。蓋木郁則膽气不舒﹐故太息以伸出之。虫感寒濕之气而生﹐虫食甘黃气客於脾﹐水侵土也。蓋土運不及﹐而藏气舉事﹐故金𨿽復之﹐而子亦隨之。金气復﹐則蒼谷乃損。水气勝﹐則黅谷乃減﹐民食少失味矣。上應太白增光。】

上臨厥陰﹐流水不冰﹐蟄虫來見。藏气不用﹐白乃不復。上應歲星﹐民乃康。

【注上臨厥陰﹐己巳﹑己亥歲也。厥陰在上﹐則少陽在下﹐故流水不冰﹐蟄虫不藏。而藏气不用﹐謂歲半以下﹐得少陽之火﹐而冬令不寒也。歲運之木﹐𨿽不務其徳﹐而乘侮其土﹐然值厥陰司天﹐木气不虛﹐故白乃不復。上應歲星增光。按勝气在於歲半以前﹐復气在於歲半以後﹐秋冬之時﹐木气已平﹐金气不復﹐故民乃得康矣。當知勝气妄行﹐反自虛其本位﹐而子母皆虛﹐故復气得以復之。如本气不虛﹐則子气亦實﹐復气亦畏其子﹐而不敢復矣。】

歲金不及﹐炎火乃行﹐生气乃用﹐長气專勝﹐庶物以茂﹐燥爍以行。上應熒惑星。

【注金運不及﹐則所勝之火气乃行。金不能制木﹐故木之生气乃用。火之長气專勝﹐生長之气盛﹐故庶物以茂﹐火气尃勝﹐故燥爍以行。上應熒惑﹐光芒倍大。歲金不及﹐六乙歲也。】

民病肩背瞀重鼽嚏﹐血便注下﹐收气乃後。上應太白星。其谷堅芒。

【注肺兪在肩背﹐故民病肩背。低目腑首曰瞀。經脈篇曰﹕肺是動則病缺盆中痛﹐甚則交兩手而瞀。鼽嚏﹐肺病也。血便注下﹐火迫血液下注也。金受其制﹐是以收气至秋深而後乃行。上應太白失色。收气乃後﹐故其谷後成堅芒成實也。】

復則寒雨暴至﹐乃零冰雹霜雪殺物﹐陰厥且格﹐陽反上行﹐頭腦戶痛﹐延及腦頂發熱。上應辰星。丹谷不成。民病口瘡﹐甚則心痛。

【注金弱火亢﹐水乃復之﹐故寒雨暴至。繼以冰雹殺物﹐乃寒水之變也。秋冬之時﹐陽气應收藏於陰髒﹐因寒气厥逆﹐且格陽於外﹐致陽反上行﹐而頭腦戶痛﹐延及腦頂發熱。上應辰星倍明。水勝其長气﹐是以丹谷不成。水寒之气上乘﹐迫其心火外炎﹐故民病口瘡﹐甚則心痛。】

歲水不及﹐濕乃大行﹐長气反用﹐其化乃速﹐暑雨數至。上應鎭星。

【注水運不及﹐土乃勝之﹐故濕气大行。水弱而不能制火﹐故長气反用。火土合化﹐故土之化气乃速﹐而暑雨數至。六元正紀論曰﹕太陰所至﹐爲化爲雲雨。上應鎭星倍明。水運不及﹐六辛歲也。】

民病腹滿﹐身重﹐濡泄﹐寒瘍﹐流水﹐腰股痛發﹐腘腨股膝不便﹐煩冤﹐足痿﹐淸厥﹐足下痛﹐甚則跗腫。藏气不政﹐腎气不衡。上應辰星。其谷秬。

【注濕土太過﹐傷及腎陰﹐故爲此諸病。《靈樞經》曰﹕陽气有餘﹐榮气不行﹐乃發爲癰。陰陽不通﹐兩熱相搏﹐乃化爲膿。又曰﹕寒邪客於經絡之中﹐不得復反﹐則爲癰腫。此寒毒而無熱化﹐故發爲寒瘍﹐流水而無膿也。寒气上淩﹐故煩冤也。水之藏气﹐不能章其政令﹐水髒之腎气﹐不得平衡。上應辰星失色。秬﹐黑黍也﹐土制其水﹐故秬谷得成。】

上臨太陰﹐則大寒數舉﹐蟄虫早藏﹐地積堅冰﹐陽光不治﹐民病寒疾於下﹐甚則腹滿﹐浮腫。上應鎭星。其主黅谷。

【注司天之气﹐上臨太陰﹐乃辛丑辛未歲也。太陰濕土司天﹐則太陽寒水在泉﹐是以大寒數舉﹐而蟄虫早藏也。寒气數舉﹐故陽光不治於上﹐寒水在泉﹐故民病寒疾於下﹐甚則腹滿浮腫者﹐濕淫太過﹐而脾土受傷也。上應鎭星增耀﹐下主黅谷有成。】

復則大風暴發﹐艸偃木零﹐生長不鮮﹐面色時變﹐筋骨並辟﹐肉瞤瘛﹐目視﹝目巟﹞﹝目巟﹞﹐物疏璺﹐肌肉胗發。气並鬲中﹐痛於心腹﹐黃气乃損﹐其谷不登。上應歲星。

【注水弱土勝﹐木後復之﹐故大風暴發﹐艸偃木落﹐而生長不鮮澤也。陽明屬土﹐所主在面﹐故面色時變。陽明主潤宗筋﹐諸筋皆屬於骨﹐陽明之中﹐土气傷﹐是以筋骨並辟也。瞤瘛﹐動掣也。﹝目巟﹞﹝目巟﹞者﹐眼目不明﹐因風勝而傷血也。物裂曰璺﹐物因風而破裂也。胗﹐疹也。風气入膈中﹐在上則痛於心﹐在下則痛於腹也。土主成物﹐土气傷﹐故其谷不登。上應歲星﹐光芒倍大。】

帝曰﹕善﹗願聞其時也﹗

【注謂四時亦有五運之勝復也。至眞要論曰﹕初气至三气﹐天气主之﹐勝之常也﹔四气至終气﹐地气主之﹐復之常也。蓋五運主歲﹐所勝之气在歲半以前﹐所復之气在歲半以後。若四時之勝復﹐隨所主之時以勝之﹐亦隨所主之時以復之﹐與歲運不同。】

岐伯曰﹕悉乎哉﹐問也﹗木不及﹐春有鳴條律暢之化﹐則秋有霧露淸涼之政﹔春有慘淒殘賊之勝﹐則夏有炎暑燔爍之復。其眚東﹐其髒肝﹐其病內捨胠脇﹐外在關節。

【注木不及﹐則金當勝之﹐如春有鳴條律暢之化﹐則秋有霧露淸涼之政。此各守四時本位﹐無勝﹐無復﹐气之和者也。如春有慘淒殘賊之勝﹐則夏有炎暑燔爍之復。其災眚當主於東方﹐其髒在肝﹐其病內捨胠脇﹐肝之分也。外在關節﹐肝主筋也。餘四時同義。】

火不及﹐夏有炳明光顯之化﹐則冬有嚴肅霜寒之政﹔夏有慘淒凝冽之勝﹐則不時有埃昏大雨之復。其眚南﹐其髒心﹐其病內捨膺脇﹐外在經絡。

【注水不勝火﹐則火有明顯之徳化﹐無勝則無復﹐冬得以章其寒肅之政令矣。不時﹐四時也。埃昏大雨之復﹐士復水也。其災眚當主在南方﹐其髒爲心。其病內捨膺脇﹐膺胸之內心之分也。外在經絡﹐心主血脈也。】

土不及﹐四維有埃云潤澤之化﹐則春有鳴條鼓坼之政﹔四維發振拉飄騰之變﹐則秋有肅殺霖霪之復。其眚四維﹐其髒脾﹐其病內捨心腹﹐外在肌肉四肢。

【注埃云潤澤﹐土之徳化也﹐鳴條鼓坼﹐木之政令也。此气之和平﹐無勝復也。振拉飄騰﹐木淫而勝土也。肅殺霖霪﹐秋金之復也。土王四時﹐故曰四維﹐曰不時。心者﹐胃脘之分﹔腹者﹐脾土之郛郭也。】

金不及﹐夏有光顯鬱蒸之令﹐則冬有嚴凝整肅之應﹔夏有炎爍燔燎之變﹐則秋有冰雹霜雪之復。其眚西﹐其髒肺﹐其病內捨膺脇肩背﹐外在皮毛。

【注光顯鬱蒸﹐火之化也。六元正紀論曰﹕少陽所至爲火﹐生爲蒸溽。此徳化之常也。膺胸之內﹐肺之分也。脇內﹐乃雲門﹑天府之分﹐肺脈之所出﹔肩背﹐肺兪之分。皮毛﹐肺所主也。】

水不及﹐四維有湍潤埃云之化﹐則不時有和風生發之應﹔四維發埃昏驟注之變﹐則不時有飄蕩振拉之復。其眚北﹐其髒腎﹐其病內捨腰脊骨髓﹐外在豁谷踹膝。

【注水不及﹐則土勝之。湍潤埃云﹐土之徳化也。和風生發﹐水之和气也。埃昏驟注﹐土之淫勝也。飄蕩振拉﹐風木之復也。腰脊者﹐腎之腑﹔骨髓者﹐腎所主﹔溪谷者﹐腎所屬﹔踹膝者﹐腎脈之所循也。】

夫五運之政﹐猶權衡也。髙者抑之﹐下者舉之﹐化者應之﹐變者復之。此生長化成收藏之理﹐气之常也。失常﹐則天地四塞矣。

【注五運陰陽之政令﹐猶權衡之平。髙而亢者﹐必有所抑﹐因太過也﹔卑而下者﹐必有所舉﹐因不及也。徳化者﹐四時應之。變易者﹐隨時復之﹐此生長化收藏之理﹐四時之常气也。失常則天地四時之气皆閉塞矣。】

故曰﹕天地之動靜﹐神明爲之紀﹔陰陽之往復﹐寒暑彰其兆。此之謂也。

【注應天之气動而不息﹐應地之气靜而守位。神明者﹐九星懸朗﹐七曜周旋也。此承上文而言盛衰。勝復﹐卽天地之動靜。生長化收藏﹐卽陰陽之往復。動靜不可見﹐有神明之紀可察﹔陰陽不可測﹐有寒暑之兆可知。此天地陰陽之道也。】

帝曰﹕夫子之言﹐五气之變﹐四時之應﹐可謂悉矣﹗夫气之動亂﹐觸遇而作﹐發無常會﹐卒然災合﹐何以期之﹖岐伯曰﹕天地之動變﹐固不常在﹐而徳化政令災變不同其候也。帝曰﹕何謂也﹖岐伯曰﹕東方生風﹐風生木。其徳敷和﹐其化生榮﹐其政舒啟﹐其令風﹐其變振發﹐其災散落。南方生熱﹐熱生火。其徳彰顯﹐其化蕃茂﹐其政明曜﹐其令熱﹐其變銷爍﹐其災燔焫。中央生濕﹐濕生土。其徳溽蒸﹐其化丰備﹐其政安靜﹐其令濕﹐其變驟注﹐其災霖潰。西方生燥﹐燥生金﹐其徳淸潔﹐其化緊斂﹐其政勁切﹐其令燥﹐其變肅殺﹐其災蒼隕。北方生寒﹐寒生水。其徳淒滄﹐其化淸謐﹐其政凝肅﹐其令寒﹐其變漂冽﹐其災冰雹霜雪。是以察其動也。有徳﹑有化﹑有政﹑有令﹑有變﹑有災﹐而物由之﹐而人應之也。

【注此論五運四時之气﹐有徳化﹑政令﹑災眚之異﹐必察其動﹐而後知之。夫太過之歲﹐有淫勝﹐不及之歲有勝復﹐此歲運之常﹐可與之期者也。然五運之气生於五方﹐五方之气合於四時﹐在歲運𨿽有淫勝﹑郁復之變﹐在四時又有徳化政令之和﹐與歲運不同其侯也。故必察其气之動也﹐是徳﹑是化﹑是政﹑是令﹑是災﹑是變﹐萬物由之而或成或敗﹐人應之而或病或康。此气運之有歲﹑有時﹑有常﹑有變﹐又不能於先期而必者也。】

帝曰﹕夫子之言歲候﹐其太過不及﹐而上應五星。今夫徳化﹑政令﹑災眚﹑變易﹐非常而有也﹐卒然而動﹐其亦爲之變乎﹖

【注此承上文而言歲運之太過不及﹐必上應五星。今云徳化﹑政令﹑災眚﹑變易﹐又非一定常有之气﹐如卒然而爲徳化﹑政令﹐卒然而爲災眚﹑變易﹐其於五星亦爲之變乎﹖】

岐伯曰﹕承天而行之﹐故無妄動﹐無不應也。卒然而動者﹐气之交變也﹐其不應焉。故曰﹕應常不應卒﹐此之謂也。

【注言五星之應歲運﹐而不應時气之卒變也。承天者﹐謂五運之气﹐上承天干之化運。承天運而行之﹐故無妄動﹐無不上應於五星也。卒然而動者﹐乃四時气交之變也﹐其不上應於五星焉。故曰﹕應常不應卒﹐此之謂也。常者﹐謂五運主歲﹐有太過不及之气﹐有淫勝郁復之常。卒者﹐謂五方四時之气﹐卒然而爲徳化﹑政令﹐卒然而爲災眚﹑變易也。】

帝曰﹕其應柰何﹖岐伯曰﹕各從其气化也。

【注气化者﹐五運之化气也。甲己運化土﹐乙庚運化金﹐丙辛運化水﹐丁壬運化木﹐戊癸運化火。五陽年主太過﹐五陰年主不及﹐而各上應乎天之五行。】

帝曰﹕其行之徐疾逆順何如﹖

【注謂五星之行徐﹑行疾﹑順行﹑逆行也。】

岐伯曰﹕以道畱久﹐逆守而小﹐是謂省下。

【注道﹐五星所行之道路也。畱久﹐稽畱而延久也。逆守﹐逆而不進﹐守其度也。小者﹐光芒不露也。省下﹐謂察其分野之下﹐君民之有徳有過也。】

以道而去﹐去而速來﹐曲而過之﹐是謂省遺過也。

【注謂旣去而復速來﹐委曲逡巡﹐而過其度也。省遺過﹐謂省察有未盡﹐而復省其所遺之過失也。】

久畱而環﹐或離或附﹐是謂議災與其徳也。

【注久畱者﹐守其位而不去也。環﹐回環旋轉也。或離或附﹐欲去不去也。議災與徳者﹐謂君民之有過者議降之以災﹐有徳者議降之以福也。】

應近則小﹐應遠則大。

【注應謂禍福之應﹐遠近謂分野之遠近也。】

芒而大倍常之一﹐其化甚﹔大常之二﹐其眚卽也。小常之一﹐其化減﹔小常之二﹐是謂臨視。省下之過與其徳也。徳者福之﹐過者伐之。

【注芒﹐五星之光芒也。化﹐謂淫勝郁復之气化也。如勝復之气盛﹐則上應之星光芒倍常而大﹔勝復之气減﹐則上應之星光芒借常而小。若光芒之大﹐倍於平常之二﹐其災眚卽至也。若小於平常之二倍﹐是謂臨視﹐謂臨上而視下﹐省察其君民之有徳者降之以福﹐有過者伐之以災。】

是以象之見也﹐髙而遠則小﹐下而近則大。故大則喜怒邇﹐小則禍福遠。

【注星髙而遠﹐則星之象小﹔星下而近﹐則星之象大。喜怒者﹐星象之有喜有怒也。君民有徳﹐星象喜之﹔君民有過﹐星象怒之。光芒倍大﹐其眚卽也。畱守而小﹐欲君民之省過也。首言星象之大小﹐應分野之遠近﹔次言星象之大小﹐因勝復之甚減﹔末言星象之大小﹐應禍福之疾遲。】

歲運太過﹐則運星北越。

【注運星北越﹐謂十二年天符之歲運﹐气之更盛者也。運星﹐主歲之星。北越﹐謂越出本度﹐而近北也。北乃太乙所居之宮﹐北越與天樞相合﹐故又名曰太乙天符。】

運气相得﹐則各行其道。

【注運气相得者﹐謂木運臨卯﹐火運臨午﹐土運臨四季﹐金運臨酉﹐水運臨子。此運气與歲气相得﹐乃平气之年﹐故運星各行其本度﹐而無侵淩之盛彊。】

故歲運太過﹐畏星失色﹐而兼其母。不及﹐則色兼其所不勝。

【注此承上文而言﹐如歲運太過﹐則主歲之星不守其度﹐而侵侮其所不勝﹐是以畏星失色。如歲木太過﹐則歲星乘所不勝之土﹐而鎭星失色。如歲土太過﹐則鎭星乘所不勝之水﹐而辰星失色。兼其母者﹐謂畏星之母﹐亦兼失其色。蓋畏星之母﹐卽勝星之子﹐謂亢則害﹐而不能生化其子气也。如不及之歲﹐則所不勝之星﹐亦兼見其色。如歲木不及﹐則所勝之太白增光﹐而所不勝之土气無畏﹐其鎭星亦兼見其色矣。五運相同。】

肖者瞿瞿﹐莫知其妙﹐閔閔之當﹐孰者爲良﹖

【注肖﹐取法也。瞿瞿﹐卻顧貌。謂取法星象之吉凶﹐莫能知其微妙。閔閔﹐多憂也。憂瞻星象喜怒燥澤之當﹐當以孰法爲良﹐蓋甚言其星象之不易占也。】

妄行無徵﹐示畏侯王。

【注不求良法﹐而妄言占象﹐則所言之吉凶﹐皆無徵驗矣﹐反以禍福之說﹐而示畏於侯王。此言天官家之不學無術。】

帝曰﹕其災應何如﹖岐伯曰﹕亦各從其化也。故時至有盛衰﹐淩犯有逆順﹐畱守有多少﹐形見有善惡﹐宿屬有勝負﹐徵應有吉凶矣。

【注災應謂五星之變﹐下應民物之災眚﹐各從五運之气化也。五星之應時而至﹐有盛有衰﹐彼此淩犯﹐有順有逆﹔畱守之日﹐有多有少﹔所見之象﹐有喜潤之善﹐有憂怒之惡﹔五宿之屬﹐有勝星之勝﹐有畏星之負﹔下應於君民﹐有福徳之吉﹐有災病之凶。】

帝曰﹕其善惡﹐何謂也﹖岐伯曰﹕有喜有怒﹐有憂有喪﹐有澤有燥。此象之常也﹐必謹察之。

【注王冰曰﹕五星之見也﹐從夜深見之。人見之喜﹐星之喜也﹔見之畏﹐星之怒也。光色微曜﹐乍明乍暗﹐星之憂也﹔光色迥然﹐不彰不瑩﹐不與眾同﹐星之喪也﹔光色圓明﹐不盈不縮﹐怡然瑩然﹐星之喜也﹔光色勃然臨人﹐芒彩滿溢﹐其象凜然﹐星之怒也。】

帝曰﹕六者髙下異乎﹖岐伯曰﹕象見髙下﹐其應一也。故人亦應之。

【注此言喜﹑怒﹑憂﹑喪﹑澤﹑燥六者之象﹐𨿽髙遠而小﹐下近而大﹐其應一也﹐故人應之而爲吉凶﹑禍福﹐亦無有分別也。】

帝曰﹕善﹗其徳化﹑政令之動靜﹐損益皆何如﹖岐伯曰﹕夫徳化﹑政令﹐災變不能相加也。

【注王冰曰﹕天地動靜﹐陰陽往復﹐以徳報徳﹐以化報化。政令災眚及動復亦然。故曰﹕不能相加也。】

勝復盛衰﹐不能相多也。

【注王冰曰﹕勝盛復盛﹐勝微復微。故曰﹐不能相多也。】

往來小大﹐不能相過也。

【注太過爲大年﹐不及爲小年。有餘而往﹐不足隨之﹔不足而往﹐有餘從之。故曰﹐不能相過也。】

用之升降﹐不能相無也。

【注用﹐謂陰陽气之爲用也。天地陰陽之气﹐升已而降﹐降已而升﹔寒往則暑來﹐暑往則寒來。故曰﹐不能相無也。】

各從其動而復之耳。

【注謂勝復之往來﹐陰陽之升降﹐各從其气之動而復之。六微旨論曰﹕成敗倚伏生乎動。動而不已﹐則變作矣﹗】

帝曰﹕其病生﹐何如﹖岐伯曰﹕气化者徳之祥﹐政令者气之章﹐變易者復之紀﹐災眚者傷之始。

【注此言病生於變易也。歲气之有徳有化﹐乃气之和祥也﹔有政有令﹐乃气之章著也。變易者﹐報復之紀﹔災眚者﹐乃民病所傷之始。】

气相勝者和﹐不相勝者病。重感於邪則甚也。

【注气謂變易之气。按六節髒象論曰﹕變至則病﹐所勝則微﹐所不勝則病﹐因而重感於邪則死矣。故非其時則微﹔當其時則甚也。蓋謂春時變長夏之气﹐長夏變冬气﹐冬變夏熱之气﹐夏變秋气﹐秋變春气。所謂得五行時之勝﹐乃時气相勝變气﹐故爲和平。如歲木不及﹐歲金太過﹐春時反變爲肅殺。如歲火不及﹐歲水太過﹐夏時應熱﹐而反寒气流行﹐是時气與變气不相勝則病矣。故非其所勝之時則微﹐當其所勝之時則甚也。重感於邪者﹐謂四時不正之邪也。】

帝曰﹕善﹗所謂精光之論﹐大聖之業﹐宣明大道﹐通於無窮﹐究於無極也。余聞之﹐善言天者﹐必應於人﹔善言古者﹐必驗於今﹔善言气者﹐必彰於物﹔善言應者﹐同天地之化。善言化﹑言變者﹐通神明之理。非夫子孰能言至道歟﹖

【注精光之論﹐論神明之理也。大聖之業﹐通於無窮者﹐上以治民﹐下以治身﹐徳澤下流﹐傳之後世﹐無有終時也。《易》曰﹕知變化之道者﹐其知神之所爲乎﹖】

乃擇良兆而藏之靈室﹐每旦讀之﹐命曰气交變。非齋戒不敢發﹐愼傳也。

【注靈室﹐靈蘭祕室。蓋天地陰陽之道﹐上帝之所貴也﹐非齋戒不敢發﹐敬謹之至﹐恐傳非其人﹐慢泄天寶也。】

五常政大論【上】

黃帝問曰﹕太虛寥廓﹐五運迥薄﹐盛衰不同﹐損益相從。願聞平气何如而名﹐何如而紀也﹖

【注太虛﹐謂空冥之境。回薄﹐旋轉也。盛衰﹐太過不及也。有盛衰﹐則損益相從矣。平气歲會之紀﹐气之平者也。】

岐伯對曰﹕昭乎哉問也﹗木曰敷和﹐火曰升明﹐土曰備化﹐金曰審平﹐水曰靜順。

【注言五運之平气﹐而各有紀名也。東方生風﹐風生木﹐木得其平﹐則敷布陽和之气﹐以生萬物。火性炎上﹐其徳顯明。土主化物﹐而周備於四方。金主肅殺﹐得其和平﹐不妄刑也。水體淸靜﹐性柔而順。】

帝曰﹕其不及柰何﹖岐伯曰﹕木曰委和﹐火曰伏明﹐土曰卑監﹐金曰從革﹐水曰涸流。

【注言五運不及﹐而各有紀名也。木气不及﹐則不能敷布陽和而委弱矣。火气不及﹐則光明之令不升而下伏矣。土气不及﹐則卑下監守而不能周備於四方矣。金性本剛﹐不及則從火化而變革矣。水气不及﹐則源流漧涸矣。】

帝曰﹕太過何謂﹖岐伯曰﹕木曰發生﹐火曰赫曦﹐土曰惇阜﹐金曰堅成﹐水曰流衍。

【注五運太過﹐亦各有紀名也。木气有餘﹐發生盛也。赫曦光明﹐顯盛之象。惇厚﹐阜髙也。金體堅剛﹐用能成物。流衍﹐滿而溢也。】

帝曰﹕三气之紀﹐願聞其候。岐伯曰﹕悉乎哉問也﹗敷和之紀﹐木徳周行﹐陽舒陰布﹐五化宣平﹐其气端﹐其性隨﹐其用曲直﹐其化生榮﹐其類艸木﹐其政發散﹐其候溫和﹐其令風﹐其髒肝。肝﹐其畏淸﹐其主目﹐其谷麻﹐其果李﹐其實核﹐其應春﹐其虫毛﹐其畜犬﹐其色蒼﹐其養筋﹐其病裏急支滿﹐其味酸﹐其音角﹐其物中堅﹐其數八。

【注三气謂平气與太過﹑不及也。木之平運﹐是爲敷和。木徳周行﹐則陽气舒﹐而陰气布﹐蓋生長化收藏之五气﹐先由生气之宣布﹐生气和則五气皆平矣。端﹐正直也。隨﹐柔順也。曲直﹐木之體用也。生榮﹐木之生化也。類﹐物類也。發生散蔓﹐木布之政也。溫和﹐春之候也。在天之風﹐木之號令也。其在髒則爲肝﹐畏淸者﹐木畏金也。在竅爲目。在谷爲麻﹐麻體象木﹐其色蒼也。在果爲季﹐色靑而味酸也。核內有仁﹐仁分兩片﹐木之生原也。毛虫﹐如艸木之森叢﹐而生於艸木者也。犬性勇往直前﹐感春生怒發之气也。肝主筋﹐故其養在筋。裏急支滿﹐肝之病也。角﹐木音也。木生於水﹐爲堅多心﹐故其物主中堅。八者﹐木之成數也。】

升明之紀﹐正陽而治﹐徳施周普﹐五化均衡。其气髙﹐其性速﹐其用燔灼﹐其化蕃茂﹐其類火﹐其政明曜﹐其候炎暑﹐其令熱﹐其髒心。心﹐其畏寒﹐其主舌﹐其穀麥﹐其果杏﹐其實絡﹐其應夏﹐其虫羽﹐其畜馬﹐其色赤﹐其養血﹐其病瞤瘛﹐其味苦﹐其音徵﹐其物脈﹐其數七。

【注火位南方﹐故正陽而治。火主陽气﹐故徳施周普。陽和之气四布﹐五化俱以均平﹐皆感火之化也。火气炎上﹐故气髙﹔火性動急﹐故性速也。燒炙曰燔灼﹐火之用也。萬物蕃茂﹐夏長之化也。凡在地之火﹐皆與之同類。明曜﹐火布之政也。炎暑﹐夏之候也。在天爲熱﹐火之令也。在髒爲心﹐心﹐其畏寒﹐火畏水也。心開竅於舌。麥乃夏成之谷。杏色赤﹐其味苦。絡者﹐果實之脈絡。羽虫﹐飛翔而上﹐感火气而生。馬屬午﹐火之畜。心主血脈﹐故其養在血。瞤瘛﹐經脈感火气而縮急也。徵﹐火之音。苦﹐火之味。脈﹐物之脈絡。七﹐火之成數也。】

備化之紀﹐气協天休﹐徳流四政﹐五化齊修。其气平﹐其性順﹐其用髙下﹐其化丰滿﹐其類土﹐其政安靜﹐其候溽蒸﹐其令濕﹐其髒脾。脾﹐其畏風﹐其主口﹐其谷稷﹐其果棗﹐其實肉﹐其應長夏﹐其虫倮﹐其畜牛﹐其色黃﹐其養肉﹐其病否﹐其味甘﹐其音宮﹐其物膚﹐其數五。

【注天主生﹐地主成。土气和平﹐合天之休美﹐而化生萬物也。土徳流於四方﹐而五化齊修矣。平夷﹐土之气﹔柔順﹐土之性﹔髙下﹐土之體。或髙或下﹐咸備其化﹐土之用也。丰厚滿溢﹐濕土之化也。五方五土﹐與之同類。安靜而化﹐土之政也。溽蒸﹐長夏之候也。在天爲濕﹐土之令也。其在髒主脾。畏風者﹐木乃土之勝也。脾開竅於口。稷﹐黅谷也。棗色黃而味甘。肉﹐果實之肉也。倮虫﹐肉體之虫。牛﹐土之畜也。脾主肌肉﹐故其養在肉。否者﹐脾病於中﹐而上下之气不交也。宮音﹐中土之音。膚﹐物之膚肉也。五乃土之生數。六元正紀論曰﹕土常以生也。】

審平之紀﹐收而不爭﹐殺而無犯﹐五化宣明。其气潔﹐其性剛﹐其用散落﹐其化堅斂﹐其類金﹐其政勁肅﹐其候淸切﹐其令燥﹐其髒肺。肺﹐其畏熱﹐其主鼻﹐其穀稻﹐其果桃﹐其實殼﹐其應秋﹐其虫介﹐其畜雞﹐其色白﹐其養皮毛﹐其病咳﹐其味辛﹐其音商﹐其物外堅﹐其數九。

【注金﹐兵象﹐金气和平﹐故收而不爭。天地之气﹐春生秋殺﹔殺而無犯﹐不殘害於物也。金气淸肅﹐故五化得之﹐咸有宣明。潔白﹐金之气也。剛堅﹐金之性也。萬物散落﹐金之用也。其气收斂﹐秋之化也。五金之類﹐與之同類。堅勁肅淸﹐金之政也。淸切﹐秋之候也。在天爲燥﹐金之令也。其髒爲肺﹐肺畏熱者﹐金畏火也。肺開竅在鼻。稻乃秋成之谷也。桃色白﹐而有毛﹐肺之果也。堅殼之實﹐介甲之虫﹐皆感堅剛之气而生也。雞性善鬭﹐感肅殺之气也。肺主皮毛﹐故其養在皮毛。欬者﹐肺之病也。商主西方之音。辛乃金之味也。其於萬物咸如實殼﹑介虫之外堅。九乃金之成數也。】

靜順之紀﹐藏而勿害﹐治而善下﹐五化咸整。其气明﹐其性下﹐其用沃衍﹐其化凝堅﹐其類水﹐其政流演﹐其候凝肅﹐其令寒﹐其髒腎。腎﹐其畏濕﹐其主二陰﹐其穀豆﹐其果栗﹐其實濡﹐其應冬﹐其虫鱗﹐其畜彘﹐其色黑﹐其養骨髓﹐其病厥﹐其味鹹﹐其音羽﹐其物濡﹐其數六。

【注水之平運﹐是謂靜順。夫萬物得生長之气而茂盛﹐水運和平﹐故𨿽主藏而不害於物也。水平治而善下﹐故五气感之﹐而咸整也。天一生水﹐故其气髙明。水性就下﹐故性下也。萬物凝堅﹐藏气之化也。大地之水﹐與之同類﹐流演不竭﹐水之政也。凝肅﹐冬之候也。在天爲寒水之令也。在髒爲腎﹐腎其畏濕﹐水畏土也。腎開竅於二陰﹐故主之。豆乃水之谷也。栗色黑味鹹﹐腎之果也。濡乃實中之有津液者。鱗虫水中之所生。腎主骨髓﹐故其養在骨髓。腎爲生气之原﹐故病則手足厥冷。羽音屬水。六乃水之成數也。】

故生而勿殺﹐長而勿罰﹐化而勿制﹐收而勿害﹐藏而勿抑﹐是謂平气。

【注是以木運之歲﹐得生气而無金气之肅殺。火運之歲﹐得長气而無水气之克罰。土運之歲﹐得化气而無木气之制勝。金運之歲﹐得收气而無火气之賊害。水運之歲﹐得藏气而無土气之遏抑。是謂平气之歲也。】

委和之紀﹐是謂勝生。生气不政﹐化气乃揚。長气自平﹐收令乃早。涼雨時降﹐風雲並興。艸木晚榮﹐蒼幹雕落。物秀而實﹐膚肉內充。其气斂﹐其用聚﹐其動軟戾拘緩﹐其發驚駭﹐其髒肝﹐其果棗李﹐其實核殼﹐其穀稷稻﹐其味酸辛﹐其色白蒼﹐其畜犬雞﹐其虫毛介﹐其主霧露淒滄﹐其聲角商﹐其病搖動注恐﹐從金化也。少角與判商同﹔上角與正角同﹔上商與正商同。其病肢廢﹑癰腫﹑瘡瘍﹐其甘虫﹐邪傷肝也。上官與正宮同。蕭飋肅殺﹐則炎赫沸騰﹐眚於三。所謂復也﹐其主飛蠧蛆雉﹐乃爲雷霆。

【注木運不及﹐是謂委和﹐則所勝之气﹐勝其生气。金气勝﹐則木之生气﹐不能章其政令矣。木政不章﹐則土气無畏﹐而化气乃揚。木衰﹐則火气不盛﹐故長气自平。金气盛﹐故收令乃早也。涼爲金化﹐風爲木化﹐雲雨爲土化﹐此以木運不及﹐故兼有金土之化也。生气不政﹐故艸木晚榮。收令乃早﹐故蒼幹刑落。化气與秋成之气專令﹐是以物秀而實﹐膚肉內充。收斂﹐金之气也。生聚﹐木之用也。動者﹐病機動於內﹔發者﹐證發於外也﹔緛﹐短縮也﹔戾﹐了戾也﹔拘﹐拘急也﹔緩﹐不收也﹔皆筋之爲病。金匱眞言曰﹕東方肝木﹐其病發驚駭。其髒主肝。其果之棗李﹑實之核殼﹑谷之稷稻﹑味之酸辛﹑色之蒼白﹑畜之犬雞﹑虫之毛介﹑聲之角商﹐因木運不及﹐故兼從金土之化也。其主霧露淒滄﹐金之勝也﹔其病搖動注恐﹐肝之病也﹐此從金化故也。判﹐半也。少角與判商同者﹐總謂六丁年﹐木運不及之歲也。角乃木音﹐木運不及﹐故主少角。金兼用事﹐故半與商金同其化也。上角與正角同者﹐乃丁巳﹑丁亥二歲﹐上見厥陰司天﹐歲木不及而得司天之助﹐故與敷和之正角同也。上商與正商同者﹐乃丁卯﹑丁酉二歲﹐上臨陽明司天﹐故曰上商。木運不及﹐半商同化﹐而又值陽明司天﹐則金全用事﹐與審平之正商相同也。故其病肢廢﹑癰腫﹑瘡瘍﹐其甘虫﹐皆金气盛而邪傷肝也。上宮與正宮同者﹐乃丁丑﹑丁未二歲﹐上臨太陰司天﹐故曰上宮﹐歲木不及﹐化气乃揚﹐而又得司天之助﹐是土得以自專﹐與備化之紀相同﹐故上宮與正宮同也。蕭飋肅殺﹐金淫甚也。炎赫沸騰﹐火來復也。其災眚﹐當主於東方之震位。所謂復也﹐蠧生於木﹐飛乃火象﹐言主復者﹐乃木中所生之火也。蛆乃蠅之子﹐蛆入灰中﹐脫化爲蠅﹐蠅喜暖惡寒﹐晝飛夜伏﹔雉爲離禽﹐皆火復之气化也。雷之迅者﹐曰霆﹐木郁極而火繞之﹐其气則爲雷霆﹐故《易》曰震爲雷。】

伏明之紀﹐是謂勝長。長气不宣﹐藏气反布。收气自政﹐化令乃衡。寒淸數舉﹐暑令乃薄。承化物生﹐生而不長。成實而稚﹐遇化已老。陽气屈伏﹐蟄虫早藏。其气郁﹐其用暴﹐其動彰伏變易﹐其發痛﹐其髒心﹐其果栗桃﹐其實絡濡﹐其穀豆稻﹐其味苦鹹﹐其色元丹﹐其畜馬彘﹐其虫羽鱗﹐其主冰雪霜寒﹐其聲徵羽﹐其病昏惑悲忘﹐從水化也。少徵與少羽同﹔上商與正商同。邪傷心也。凝慘栗冽﹐則暴雨霖霪﹐眚於九。其主驟注﹐雷霆震驚﹐沈霒淫雨。

【注火運不及則水勝其長﹐故火之長气不宣﹐而水之藏气反布。火气伏明﹐則金無所畏﹐故收气得自主其政。火不及﹐則所生之土气不盛﹐是以化令平衡。寒淸數舉﹐暑令乃薄﹐水勝火也。承土之化气平衡﹐故物得以生長。气不宣則生而不長﹐故稚小卽已成實﹐遇長夏之化气﹐卽老矣。寒淸數舉﹐故陽气屈伏。藏气用事﹐故蟄虫早藏。其气郁﹐水制其火也。其用暴﹐火性欲發也。彰者﹐火之政令也。彰伏則變易而爲寒矣﹐故其發爲痛﹐蓋寒勝則痛也。其髒主心﹐其果之栗桃﹑實之絡濡﹑穀之豆稻﹑味之苦鹹﹑色之元丹﹑畜之馬彘﹑虫之羽鱗﹑聲之徵羽﹐皆火運不及﹐故兼從金水之化也。冰雪霜寒﹐水之變易也。昏惑悲忘﹐心神不足﹐因從水化﹐而心火受虧也。少徵與少羽同者﹐總謂六癸歲也。徵爲火音﹐火運不及﹐故曰少徵。少兼用事﹐故少徵與少羽同其化也。上商與正商同者﹐乃癸卯﹑癸酉二歲﹐上臨陽明司天﹐故曰上商。金無所畏﹐而又得司天之助﹐是火運之紀﹐而行審平之政﹐故上商之歲與正商之气同也。金水兼勝﹐邪傷心也。凝慘栗冽﹐寒之淫甚。暴雨霖霪﹐土之來復。災眚當在離位之南方。沈黅﹐陰雲蔽日也。驟注﹑淫雨﹐土之變也。雷霆震驚﹐火郁發也。】

卑監之紀﹐是謂減化。化气不令﹐生政獨彰。長气整﹐雨乃愆。收气平﹐風寒並興。艸木榮美﹐秀而不實﹐成而秕也。其气散﹐其用靜定﹐其動瘍湧分潰癰腫﹐其發濡滯﹐其髒脾﹐其果李栗﹐其實濡核﹐其穀豆麻﹐其味酸甘﹐其色蒼黃﹐其畜牛犬﹐其虫倮毛﹐其主飄怒振發﹐其聲宮角﹐其病畱滿否塞﹐從木化也。少宮與少角同﹔上宮與正宮同﹔上角與正角同。其病飧泄﹐邪傷脾也。振拉飄揚﹐則蒼幹散落﹐其眚四維。其主敗折虎狼﹐淸气乃用﹐生政乃辱。

【注土運不及﹐則化气乃減﹐木反勝之﹐是以化气不能施其令﹐而生政獨彰也。木火相生﹐故長气整。化气不令﹐故雨乃愆期。土气不及﹐故收气自平。木水專令﹐故風寒並興。生气彰而長气整﹐故艸木榮美。化气不令﹐故𨿽秀而不實﹑成而秕也。發散﹐木之气。靜定﹐土之用也。瘍癰諸證﹐逆於肉理﹐乃生癰腫也。濡滯﹐水乘土病也。其髒在脾﹐其果李栗﹐其實濡核﹐其穀豆麻﹐其味酸甘﹐其色蒼黃﹐其畜牛犬﹐其虫倮毛﹐其聲宮角﹐因土運不及﹐故兼從水木之化也。飄怒振發﹐木气勝也。畱滿否塞﹐脾气傷也。少宮與少角同者﹐總謂六己歲也。宮爲土音﹐土運不及﹐是謂少宮。木兼用事﹐故少宮與少角同其化也。上宮與正宮同者﹐乃已丑﹑已未二歲﹐上臨太陰濕土司天﹐故曰上宮。土運不及而得司天之助﹐是少宮之紀﹐行備化之气﹐故與正宮相同也。上角與正角同者﹐謂己巳﹑己亥二歲﹐上臨厥陰司天﹐故曰上角。少宮少角之紀﹐而角得司天之助﹐木反獨專﹐故與正角之歲相同也。其病飧泄﹐邪傷脾也。振拉飄揚﹐木淫甚也。蒼幹雕落﹐金復木也。其災眚當在四維﹐乃乾坤艮巽之方也。敗折﹐金之用也。虎狼﹐西方之獸也。辱﹐屈也﹐金气復﹐而生政始辱。】

從革之紀﹐是謂折收。收气乃後﹐生气乃揚。長化合徳﹐火政乃宣﹐庶物以蕃。其气揚﹐其用躁切﹐其動鏗禁﹑瞀厥﹐其發咳喘﹐其髒肺﹐其果李杏﹐其實殼絡﹐其穀麻麥﹐其味苦辛﹐其色白丹﹐其畜雞羊﹐其虫介羽﹐宜主明曜炎爍﹐其聲商徵﹐其病嚏咳鼽衄﹐從火化也。少商與少徵同﹔上商與正商同﹔上角與正角同。邪傷肺也。炎光赫烈﹐則冰雪霜雹﹐眚於七。其主鱗伏彘鼠﹐藏气早至﹐乃生大寒。

【注金運不及﹐則收政乃折。收气在後﹐則木無所畏﹐而生气乃揚﹐長化合徳﹐故庶物以蕃升揚火之气也。躁切﹐金之用也。金主聲﹐鏗禁者﹐聲不出也。瞀﹐肺是動病也。厥﹐气上逆也。欬喘﹐火刑肺也。其髒主肺。其果之李杏﹑實之殼絡﹑谷之麻麥﹑味之苦辛﹑色之白丹﹑畜之雞羊﹑虫之介羽﹑聲之商徵﹐皆金運不及﹐而兼木火之化也。明曜炎爍﹐火之勝也。嚏欬鼽衄﹐金之病也。少商與少徵同者﹐總謂六乙歲也。商主金音﹐金運不及﹐故爲少商。火兼用事﹐故少徵同其化也。上商與正商同者﹐乃乙卯﹑乙酉二歲﹐上臨陽明司天﹐故曰上商。金運不及﹐而得司天之助﹐則金气平﹐而不爲火勝與審平之气相同﹐故上商與正商同也。上角與正角同者﹐乃乙巳﹑乙亥二歲﹐上臨厥陰司天﹐故曰上角。生气乃揚﹐而又得司天之助﹐故與正角之歲相同也。水火相勝﹐故邪傷肺也。炎光赫烈﹐火淫甚也。冰雪霜雹﹐水來復也。其災眚是兌之西方。其主鱗伏彘鼠﹐皆水之虫獸也。藏气早至﹐故乃生大寒。】

涸流之紀﹐是謂反陽。藏令不舉﹐化气乃昌。長气宣布﹐蟄虫不藏。土潤水泉減﹐艸木條茂﹐榮秀滿盛。其气滯﹐其用滲泄﹐其動堅止﹐其發燥槁﹐其髒腎﹐其果棗杏﹐其實濡肉﹐其穀黍稷﹐其味甘鹹﹐其色黅元﹐其畜彘牛﹐其虫鱗倮﹐其主埃郁昏翳﹐其聲羽宮﹐其病痿厥堅下﹐從土化也。少羽與少宮同﹔上宮與正宮同。其病癃閉﹐邪傷腎也。埃昏驟雨﹐則振拉摧拔﹐眚於一。其主毛顯狐狢﹐變化不藏。

【注水寒不及﹐陽反勝之﹐水之藏令不舉﹐土之化令乃昌。水令不舉﹐則火無所畏﹐故長气得以宣布。陽熱反盛﹐是以蟄虫不藏。土潤水泉減﹐土勝水也。艸木條茂﹐榮秀滿盈﹐得長化之气也。濡滯﹐土之气﹔滲泄﹐水之用也。其動堅止﹐土制水﹐而成積也。其發燥槁﹐陰液虛也。其髒爲腎。其果之棗杏﹑實之濡肉﹑穀之黍稷﹑味之甘鹹﹑色之黅元﹑畜之彘牛﹑虫之鱗倮﹑聲之羽宮﹐因水運不及﹐故兼從火土之化也。埃郁昏翳﹐土之勝也。痿厥堅下﹐腎之病也。此水運不及﹐而反從土化也。少羽與少宮同者﹐總謂六辛歲也。羽爲水音﹐水運不及﹐故曰少羽。土兼用事﹐故與少宮同化也。上宮與正宮同者﹐謂辛丑﹑辛未二歲﹐上臨太陰司天﹐故曰上宮。土兼用事﹐而又得司天之助﹐故少羽之紀﹐反與正宮之歲相同也。癃閉﹐邪傷腎﹐而腎气不化也。埃昏驟雨﹐士淫甚也。振拉摧拔﹐木气復也。其災眚﹐當在坎之北方。毛乃叢聚之象﹐感春森之气而生﹐狐狢以毛顯而爲裘﹐故其主狐狢。】

故乘危而行﹐不速而至。暴虐無徳﹐災反及之。微者復微﹐甚者復甚﹐气之常也。

【注此總結上文﹐而言五運不及﹐則所勝之气﹐乘危而行﹐不速而至﹐惟淫勝而無和祥之徳﹐以致子來復讎﹐災反及之。勝微則復微﹐勝甚則復甚﹐此勝復之常气也。】

發生之紀﹐是謂啟陳。土疏泄﹐蒼气達。陽和布化﹐陰气乃隨。生气淳化﹐萬物以榮。其化生﹐其气美﹐其政散﹐其令條舒﹐其動掉眩巓疾﹐其徳鳴靡啟坼﹐其變振拉摧拔﹐其穀麻稻﹐其畜雞犬﹐其果李桃﹐其色靑黃白﹐其味酸甘辛﹐其象春﹐其經足厥陰少陽﹐其髒肝脾﹐其虫毛介﹐其物中堅外堅﹐其病怒﹐太角與上商同。上徵則其气逆﹐其病吐利。不務其徳﹐則收气復﹐秋气勁切﹐甚則肅殺﹐淸气大至﹐艸木雕零﹐邪乃傷肝。

【注歲木太過﹐是謂發生萬物之象。土得其制化﹐故主疏泄。蒼气﹐木气也。厥陰之上﹐風木治之﹐是以陽和布化於上﹐而陰气乃隨於下也。生气有餘﹐故萬物感之而榮茂芳美。發散﹐木之政也。條舒﹐陽和之令也。掉眩巓疾﹐風气淫於上也。鳴﹐風木聲也。啟坼卽發陳之義﹐應春之气也。振拉摧拔﹐風之變易也。其谷之麻稻﹑畜之雞犬﹑果之李桃﹑色之靑黃白﹑味之酸甘辛﹑虫之毛介﹑物之中堅外堅﹐因木气太盛﹐彼此交相承制而生化也。其象應春﹐其經合於足厥陰肝﹑足少陽膽﹐其髒應於肝脾。其病怒﹐肝气盛也。太角與上商同者﹐謂气之太過﹐自有承制﹐有承制則有生化。如太角之歲木運太過﹐則金气承之﹐而所生之穀爲稻麻﹐所生之果爲李桃﹐其畜雞犬﹐其虫毛介﹐皆感木金之气而生化與上商之歲相同也。蓋諸壬歲無陽明之上臨﹐故曰太角與上商同。如有陽明司天﹐則當云上商與正角同﹐言𨿽無司天之上臨﹐而有自然之承制也。上徵者﹐謂司天上臨﹐少陰君火﹐少陽相火﹐乃壬子﹑壬午﹑壬寅﹑壬申四歲﹐木運有餘﹐而上臨火气﹐子居母上﹐則其气逆﹐逆於上則吐﹐逆於下則利也。木淫太過則金气來復﹐秋气勁切甚則肅殺﹐艸木雕零﹐邪乃傷肝。】

赫曦之紀﹐是謂蕃茂。陰气內化﹐陽气外榮。炎暑施化﹐物得以昌。其化長﹐其气髙﹐其政動﹐其令明顯﹐其動炎灼妄擾﹐其徳暄暑鬱蒸﹐其變炎烈沸騰﹐其穀麥豆﹐其畜羊彘﹐其果杏栗﹐其色赤白元﹐其味苦辛鹹﹐其象夏﹐其經手少陰太陽﹑手厥陰少陽﹐其髒心肺﹐其虫羽鱗﹐其物脈濡﹐其病笑瘧﹑瘡瘍血流﹑狂妄目赤。上羽與正徵同。其收齊﹐其病痓。上徵而收﹐气後也。暴烈其政﹐藏气乃復﹐時見凝慘﹐甚則雨水霜雹切寒﹐邪傷心也。

【注歲火太過﹐是謂赫曦。長气盛﹐故艸木蕃茂。少陰之上﹐君火主之﹐故陰气內化。陽气外榮﹐炎暑施化﹐司夏令也。物得以昌﹐受長气也。夏主長﹐故其化長﹔火气升﹐故其气髙﹔火性動﹐故其政動﹔火光明﹐故其令明。炎灼妄擾﹐手足躁擾也。暄暑鬱蒸﹐气之和祥也。炎烈沸騰﹐極則變易也。其穀之麥豆﹑畜之羊彘﹑果之杏栗﹑虫之羽鱗﹑物之脈濡﹑色之赤白元﹑味之苦辛鹹﹐交相承制﹐而生化也。其象應夏﹐其經合於手少陰心﹑手太陽小腸﹑手厥陰心包絡﹑手少陽三焦四經。其髒心者﹐火髒也。合於肺者﹐卽五臟生成篇之所謂肺之合皮也﹐其榮毛也﹐其主心也之義。五臟皆然。《靈樞經》曰﹕心气實﹐則笑不休。本經曰﹕夏傷於暑﹐秋必痎瘧。瘡瘍血流﹐狂妄目赤﹐皆火熱之爲病也。上羽者。上臨太陽寒水司天﹐乃戊辰﹑戊戌二歲。火運太過﹐得水制之﹐則火气已平﹐故與升明正徵之相同也。火气平而金气不受傷﹐故其收气得與生長化气之相平也。上羽之歲乃太陽司天。痓者﹐太陽之爲病也。上徵者﹐上臨君相二火﹐乃戊子﹑戊午﹑戊寅﹑戊申四歲﹐火熱更甚﹐故收气乃後﹐暴列其政﹐火淫甚也。水气復之﹐故時見凝慘﹐甚則雨水冰雹﹐而心乃受傷也。】

惇阜之紀﹐是謂廣化。厚徳淸靜﹐順長以盈。至陰內實﹐物化充成。煙埃朦郁﹐見於厚土。大雨時行﹐濕气乃用﹐燥政乃辟。其化圓﹐其气丰﹐其政靜﹐其令周備﹐其動濡積並稸﹐其徳柔潤重淖﹐其變震驚飄驟崩潰﹐其谷稷麻﹐其畜牛犬﹐其果棗李﹐其色黅元蒼﹐其味甘鹹酸﹐其象長夏﹐其經足太陰陽明﹐其髒脾腎﹐其虫倮毛﹐其物肌核﹐其病腹滿﹑四肢不舉﹐大風迅至﹐邪傷脾也。

【注土運太過﹐是謂惇阜。土气盛而化气布於四方﹐故爲廣化。厚徳淸靜土之體﹐順長以盈﹐火土合化也。太陰之上﹐濕土主之﹐故至陰內實﹐物化充成。蓋太陰爲陰中之至陰﹐陰气內實﹐而後化成萬物於外。煙埃朦郁﹐土之气也。厚土者﹐見於山陵之間也。大雨時行﹐濕气上蒸﹐終爲注雨也。辟﹐避也。夏秋之交﹐濕土主令﹐濕气盛﹐是以秋之燥气乃辟。靜者土之政﹐周備土之令。稸﹐聚也﹐濕則濡滯而成積聚也。柔潤重淖﹐土之徳。震驚飄驟崩潰﹐气之變也。其谷之稷麻﹑畜之牛犬﹑虫之倮毛﹑果之棗李﹑色之黅元蒼﹑味之甘鹹酸﹐皆交相承制而生化也。其經合於足太陰脾﹑足陽明胃﹐其髒合於脾腎。其腹滿﹑四肢不舉﹐水濕之爲病也。土气太過﹐風乃復之﹐則脾反受傷矣。】

堅成之紀﹐是謂收引。天气潔﹐地气明。陽气隨﹐陰治化。燥行其政﹐物以司成。收气繁布﹐化洽不終。其化成﹐其气削﹐其政肅﹐其令銳切﹐其動暴折瘍疰﹐其徳霧露蕭飋﹐其變肅殺雕零﹐其穀稻黍﹐其畜雞馬﹐其果桃杏﹐其色白靑丹﹐其味辛酸苦﹐其象秋﹐其經手太陰陽明﹐其髒肺肝﹐其虫介羽﹐其物殼絡﹐其病喘喝胸憑仰息。上徵與正商同。其生齊﹐其病咳。政暴變則名木不榮﹐柔脆焦首﹐長气斯救﹐大火流﹐炎鑠且至﹐蔓將槁﹐邪傷肺也。

【注歲金太過﹐名曰堅成。秋令主收﹐是謂收引。天气潔﹐地气明﹐金气淸也。陽明之上﹐燥气主之﹐故陰金治化於上﹐而陽明之气在下隨之。秋主收成﹐故燥行其政﹐物以司成﹐秋主收而長夏主化﹐收气早布﹐是以化洽不終。成者秋之化﹐削者金之气也。肅者金之政﹐銳切金之令也。暴折筋受其傷﹐瘍疰皮膚之疾也。霧露蕭飋﹐气之祥也。肅殺雕零﹐气之變也。其穀之稻黍﹑畜之雞馬﹑果之桃杏﹑虫之介羽﹑物之殼絡﹑色之白靑丹﹑味之辛酸苦﹐交相乘制而生化也。其象應秋﹐其經合於手太陰肺﹑手陽明大腸﹐其髒合於肺肝。其病喘喝﹑胸憑仰息﹐金气太盛而肺气實也。上徵者﹐上臨少陰少陽二火﹐乃庚子﹐庚午﹑庚寅﹑庚申四歲。金气太過﹐得火制之﹐金气已平﹐故與審平之正商相同也。金气平﹐故木之生气不屈﹐得與四气齊等。其病咳﹐火傷肺也。肅殺太甚。則艸木受傷﹐長气來復以救之﹐是以大火西流﹐而肺反受傷也。】

流衍之紀﹐是謂封藏。寒司物化﹐天气嚴凝。藏政以布﹐長令不揚。其化凜﹐其气堅﹐其政謐﹐其令流注﹐其動漂泄沃湧﹐其徳凝慘寒氛﹐其變冰雪霜雹﹐其穀豆稷﹐其畜彘牛﹐其果栗棗﹐其色黑丹黅﹐其味鹹苦甘﹐其象冬﹐其經足少陰太陽﹐其髒腎心﹐其虫鱗倮﹐其物濡滿﹐其病脹﹐上羽而長气不化也。政過則化气大舉﹐而埃昏气交﹐大雨時降﹐邪傷腎也。

【注水運太過﹐是謂流衍。冬主閉藏﹐是謂封藏。寒气司化﹐故天气嚴凝。水政以布﹐故火令不揚。凜冽寒之化﹐堅凝寒之气﹐流注水之性。漂泄沃湧﹐水注之爲病也。凝慘寒氛﹐寒气之和者。冰雪霜雹﹐寒極而變易也。其穀之豆稷﹑畜之彘牛﹑果之栗棗﹑虫之鱗倮﹐物之濡滿﹑色之黑丹黅﹑味之鹹苦甘﹐皆交相承制而生化也。其象應冬﹐其經合於足少陰腎﹑足太陽膀胱﹐其髒合於腎心。其病脹者﹐水盛而乘土也。上羽者﹐謂上臨太陽﹐寒水司天﹐乃丙辰﹑丙戌二歲。水气太盛﹐故火气不能施化也。水政太過﹐則土來復之。埃昏﹐濕气上蒸也。气交者﹐濕气上升而爲云﹐天气下降而爲雨也。大雨時行﹐腎反受邪。】

故曰﹕不恆其徳則所勝來復﹐政恆其理則所勝同化。此之謂也。

【注此總結五運之气﹐如恃彊而不恆其徳﹐則所勝之气來復﹐所謂侮反受邪﹐寡於畏也。如政令和平﹐各守其理﹐則所勝之气同化矣。同化者﹐卽春有鳴條律暢之化﹐則秋有霧露淸涼之政是也。】

帝曰﹕天不足西北﹐左寒而右涼﹔地不滿東南﹐右熱而左溫。其故何也﹖

【注夫天有陰陽﹐地有陰陽﹐故論天之五運﹐而復論地之四方。左寒右涼﹐右熱左溫者﹐從後天之卦象也。蓋後天之卦﹐離南坎北﹐震東兌西﹐以天地開辟﹐而後有四方也。】

岐伯曰﹕陰陽之气﹐髙下之理﹐太少之異也。

【注陰陽之气者﹐謂四方有寒熱之气。髙下之形者﹐謂地土有髙下之形。太少者﹐四象也﹐因四方之气象﹐而各有異也。】

東南方﹐陽也。陽者其精降於下﹐故右熱而左溫。西北方﹐陰也。陰者其精奉於上﹐故左寒而右涼。是以地有髙下﹐气有溫涼﹔髙者气寒﹐下者气熱。

【注精者﹐卽天一所生之精水也。天气包乎下﹐精气通乎天。故陰陽應象論曰﹐天有精﹐地有形。蓋天爲陽而精爲陰﹐陰陽上下之環轉也。故精降於下﹐則陽气升於上﹐是以右熱而左溫。陰精奉於上﹐則陽气藏於下﹐故左寒而右涼。西北勢髙﹐東南地陷﹐故髙者气寒﹐下者气熱。】

故適寒涼者脹之﹐溫熱者瘡。下之則脹已﹐汗之則瘡已。此腠理開閉之常﹐太少之異耳。

【注此論精气之從中而上下升降者也。適生於寒涼之方﹐陰气上奉﹐則陽气下藏﹐故多脹﹐所謂髒寒生滿病也。往處於溫熱之方﹐陰气下降﹐則陽气上升﹐故多瘡﹐所謂痛癢瘡瘍﹐皆屬於火也。故下之則陰气降﹐而陽气自升﹐故脹者已。汗乃陰液﹐汗之則陰液升﹐而陽气自降﹐故瘡者愈。此精气出入於肌腠之間﹐上下升降﹐一闔一開﹐乃自然之常理。人生於天地气交之中﹐有四方寒熱之異﹐當從其气而調之﹐自然苛疾不起。】

帝曰﹕其於壽夭何如﹖岐伯曰﹕陰精所奉其人壽﹐陽精所降其人夭。

【注陰精所奉之處﹐則元气固藏﹐故多壽﹔陽精所降之方﹐則元陽外泄﹐故多夭。曰陰精﹐曰陽精﹐當知地有精而天有精﹐蓋在地爲陰﹐在天則爲陽也。】

帝曰﹕善﹗其病也﹐治之柰何﹖岐伯曰﹕西北之气﹐散而寒之﹔東南之气﹐收而溫之。所謂同病異治也。

【注西北气寒﹐寒固於外則熱郁於內﹐故宜散其外寒﹐涼其內熱。東南气熱﹐則陽气外泄裏气虛寒﹐故宜收其元陽﹐溫其中冷。所謂爲病𨿽同﹐而治法則異也。】

故曰﹕气寒气涼﹐治以寒涼﹐行水漬之。气溫气熱﹐治以溫熱﹐彊其內守。必同其气﹐可使平也。假者反之。

【注西北之气寒涼﹐則人之陽熱遏郁於內﹐故當治以寒涼。行水漬之者﹐用湯液浸漬以取汗﹐開其腠理以使陽气通暢。東南之气溫熱﹐則人之腠理開﹐而陽气外弛﹐故當治以溫熱﹐彊其元陽﹐固守於內。是閉者開之﹐開者閉之。气之升長者﹐收而藏之﹔气之收藏者﹐升而散之。必使其气之和同而始平也。如西北之人﹐病寒邪而假熱者﹐又當治以溫熱﹔如東南之人﹐病熱邪而假寒者﹐又當治以寒涼。所謂假者反之。】

帝曰﹕善﹗一州之气﹐生化壽夭不同﹐其故何也﹖岐伯曰﹕髙下之理﹐地勢使然也。崇髙則陰气治之﹐污下則陽气治之。陽勝者先天﹐陰勝者後天。此地理之常﹐生化之道也。

【注此復論一方之气﹐而有陰陽寒熱之不同也。如山林髙阜之地﹐則多陰寒﹐污下卑濕之地﹐則多陽熱。陽勝者﹐四時之气﹐先天時而至﹔陰勝者﹐四時之气﹐後天時而至。蓋寒暑往來﹐皆從地之出也。此地理髙下厚薄之分﹐陰陽出入之常也。生化之道者﹐謂生長化收藏之气。陽气治之﹐气多生長﹔陰气治之﹐气多收藏。】

帝曰﹕其有壽夭乎﹖岐伯曰﹕髙者其气壽﹐下者其气夭。地之小大異也。小者小異﹐大者大異。

【注髙者其气收藏﹐故多壽﹔下者其气發越﹐故多夭。一州之气有大小之異也。髙下之小者小異﹐大者大異。異謂壽夭之異。】

故治病者﹐必明天道地理﹐陰陽更勝﹐气之先後﹐人之壽夭﹐生化之期﹐乃可以知人之形气矣。帝曰﹕善﹗

【注天道者﹐天之化運也。地理者﹐地之四方也。陰陽更勝者﹐五運六气之有太過不及﹐有淫勝郁復也。气之先後者﹐太過者先天﹐不及者後天。污下者先天﹐髙厚者後天也。明人之壽天﹐气之生化﹐乃可以知人之形气矣。《靈樞經》曰﹕形與气相任則壽﹐不相任則夭。皮與肉相果則壽﹐不相果則夭。血气經絡勝形則壽﹐不勝形則夭。形充而皮膚緩者則壽﹐形充而皮膚急者則夭。平人而气勝形者壽﹐病而形肉脫﹐气勝形者死。形勝气者危矣。】古今圖書集成醫部全錄卷一百十三

運气門

黃帝素問

五常政大論【下】

帝曰﹕其歲有不病﹐而髒气不應不用者﹐何也﹖岐伯曰﹕天气制之﹐气有所從也。

【注此下三節﹐論天有五運﹐地有五方﹐而又有司天在泉之六气﹐交相承制者也。歲有不病者﹐不因天之五運﹐地之五方而爲病也。髒气者﹐五臟之气﹐應合五運五行。不應不用者﹐不應五運之用也。此因司天之气制之﹐而人之髒气從之也。】

帝曰﹕願卒聞之﹗岐伯曰﹕少陽司天﹐火气下臨﹐肺气上從﹐白起金用﹐艸木眚﹐火見燔焫﹐革金且耗﹐大暑以行﹐咳嚏鼽衂鼻窒﹐口瘍寒熱胕腫。

【注按金平之紀﹐其髒肺﹐其色白﹐其類金﹐皆五運五行之用也。上從者﹐因司天之气下臨﹐畏其勝制而從之也。蓋五運之气﹐根於中而運於外﹔司天之气﹐位於上而臨於下。肺气上從﹐白起金用﹐皆上從司天之气﹐而不爲五運之所用。金用於上﹐則艸木眚於下。金從火化﹐則變革且耗。咳嚏鼽衂鼻窒﹐皆肺病也﹐口瘍寒熱胕腫﹐火熱證也。此金之運气﹐而反從火化者也。此論運气﹐上從天化﹐與天刑歲運少有分別。】

風行於地﹐塵沙飛揚﹐心痛﹑胃脘痛﹑厥逆﹑鬲不通﹐其主暴速。

【注少陽司天﹐則厥陰在泉﹐故風行於地。風勝則動﹐故塵沙飛揚。《靈樞經》曰﹕厥陰心包絡所生病者﹐心痛﹑煩心﹑胃脘痛者﹐木克上也。土位中央﹐中鬲不通﹐則上下厥逆也。風气迅速﹐故其主暴速。】

陽明司天﹐燥气下臨﹐肝气上從﹐蒼起木用而立﹐土乃眚﹐淒滄數至﹐木伐艸萎﹐脇痛目赤﹐掉振鼓栗﹐筋痿不能久立。

【注立者木之體也﹐蓋言五行之體在地﹐而其用上從於天。木從天化﹐故下爲土眚。金气下臨﹐故木伐艸萎。脇痛﹑目赤﹑掉振筋萎﹐皆肝木之病也。】

暴熱至﹐土乃暑﹐陽气郁發﹐小便變﹐寒熱如瘧﹐甚則心痛﹐火行於槁﹐流水不冰﹐蟄虫乃見。

【注陽明司天﹐則少陰君火在泉﹐故暴熱至﹐而土乃暑也。陽熱甚﹐故小便變而寒熱如瘧﹐所謂夏傷於暑﹐秋必痎瘧也。心痛者﹐火淫於內也。槁﹐艸木枯槁也﹐謂火行於艸木枯槁之時﹐故流水不冰﹐而蟄虫不藏也。】

太陽司天﹐寒气下臨﹐心气上從﹐而火且明﹝火且明《素問》五常政大論新校正云﹕詳「火且明」三字當作「火用」二字。﹞丹起﹐金乃眚﹐寒淸時舉﹐勝則水冰﹐火气髙明﹐心熱煩﹐嗌漧善渴﹐鼽嚏喜悲﹐數欠﹐熱气妄行。寒乃復﹐霜不時降﹐善忘﹐甚則心痛。

【注明者﹐火之用也。寒气下臨﹐心气上從﹐火性炎上﹐水性潤下﹐是以火性髙明於上﹐而水寒水凝於下也。夫在地爲水﹐在天爲寒﹐火气妄行於上﹐故霜寒以復之。心熱煩﹐嗌漧善渴﹐火炎於上也。肺者﹐心之蓋。鼽嚏善悲﹐火熱爍金也。火爲陽﹐水爲陰﹐數欠者﹐陽引而上﹐陰引而下也。善忘者﹐寒復而神气傷也。】

土乃潤﹐水丰衍﹐寒客至﹐沈陰化﹐濕气變物﹐水飲內稸﹐中滿不食﹐皮﹝疒帬﹞肉苛﹐筋脈不利﹐甚則胕腫﹐身後癰。

【注太陽司天﹐則太陰濕土在泉﹐故土乃潤。水丰衍者﹐士能制水也。按辰戌之歲﹐太陽司天﹐則寒水之客气﹐加臨於三之气﹐濕土之主气﹐主於四之气﹐故曰寒客至。沈陰化﹐謂長夏之交﹐水濕相合﹐無火土之長化﹐是以濕气變物也。水飲中滿﹐皮﹝疒帬﹞肉苛﹐皆水濕之爲病也。身後癰者﹐癰發於背也。本經曰﹕諸癰腫者﹐寒气之變也。太陽寒水主气﹐而經脈循於背﹐故爲身後腫。】

厥陰司天﹐風气下臨﹐脾气上從﹐而土且隆黃起﹐水乃眚﹐土用革﹐體重肌肉萎﹐食減口爽﹐風行太虛﹐云物搖動﹐目轉耳鳴。

【注土平之紀﹐其類土﹐其髒脾﹐其色黃﹐土且隆者﹐土體丰厚於下也。黃起者﹐土用上從於天也。土從木化﹐則受其勝制﹐故土用變革﹐而爲體重食減之脾病也。目轉耳鳴﹐風淫於上也。】

火縱其暴﹐地乃暑﹐大熱﹝熱原作「暑」﹐據《素問》五常政大論攺。﹞消鑠﹐赤沃下﹐蟄虫數見﹐流水不冰﹐其發機速。

【注厥陰風木司天﹐則少陽相火在泉﹐木火相生﹐故火縱其暴。地乃暑者﹐太陰濕土亦暑熱也。赤沃下者﹐𨿽沃若之木葉﹐亦焦赤而下落矣。至冬令嚴藏之時﹐而蟄虫不見﹐流水不冰﹐火性速﹐而少陽主樞﹐故其發機速。】

少陰司天﹐熱气下臨﹐肺气上從﹐白起金用﹐艸木眚﹐喘嘔寒熱﹐嚏鼽衂鼻窒﹐大暑流行﹐甚則瘡瘍燔灼﹐金爍石流。

【注艸木眚﹐大暑流行﹐熱甚於春夏也。金爍石流﹐熱淫於秋冬也。意言司天之气﹐𨿽主歲半以前﹐而又統司一歲。在泉之气﹐止司歲半以後。故曰風行於地﹐曰土乃暑﹐曰濕气變物﹐皆從長夏而起運也。】

地乃燥﹐淒滄數至﹐脇痛﹐善太息。肅殺行﹐艸木變。

【注少陰司天﹐則陽明燥金在泉﹐故地乃燥﹐淒滄數至﹐淸肅之气也。脇痛﹐善太息﹐肝膽之病也。肅殺行﹐則艸木變。】

太陰司天﹐濕气下臨﹐腎气上從﹐黑起水變﹐埃冒雲雨﹐胸中不利﹐陰痿﹐气大衰﹐而不起不用﹐當其時﹐反腰脽痛﹐動轉不便也﹐厥逆。

【注黑起水變﹐用行而體變也。埃冒雲雨﹐濕土之气化也。胸中不利﹐水气上乘也。陰痿者﹐腎气衰於下也。夫陽气生於腎陰﹐而運用於膚表﹐腎气大衰﹐故陽气不起不用﹐而手足爲之厥逆也。當其冬令之時﹐腎臟主气﹐而反腰脽痛﹐動轉不便﹐因腎气上從﹐而大衰於下也。】

地乃藏陰﹐大寒且至﹐蟄虫早附﹐心下否痛﹐地裂冰堅﹐少腹痛﹐時害於食﹐乘金則止﹐水增味乃鹹﹐行水減也。

【注太陰司天﹐則太陽寒水在泉﹐故地乃藏陰﹐而蟄虫早附也。心下否者﹐上下水火之气不交也。地裂冰堅者﹐寒水之變易也。少腹痛者﹐腎病於下也。時害於食者﹐水上乘土也。夫腎爲本﹐肺爲末﹐皆積水也。乘金則止者﹐水气上乘於肺則止耳。夫心气通於舌﹐心和則知五味。水增味乃鹹者﹐水盛而上乘於心也。此水气太過之爲病﹐故行水﹐則病減也。以上論五運之气﹐因天气制之﹔而五臟五行之气﹐反從之而上﹐同天化也。】

帝曰﹕歲有胎運不育﹐治之不全﹐何气使然﹖岐伯曰﹕六气五類﹐有相勝制也。同者盛之﹐異者衰之。此天地之道﹐生化之常也。

【注此論司天在泉之六气﹐主胎育虫類﹐而五運有相勝制﹐是以所主之不全也。五類者﹐五運之气﹐與五行生物之同類也。如五運六气之相同者﹐則所主之生物蕃盛﹔如五運六气之相異者﹐則所主之生物衰微。此天地之道﹐生化之常也。】

故厥陰司天﹐毛虫靜﹐羽虫育﹐介虫不成。

【注厥陰司天﹐則少陽在泉﹐故主毛虫靜﹐而羽虫育。靜謂安靜﹐而能長成﹔介虫不成﹐謂癸巳﹑癸亥歲﹐受火運之勝制﹐而金類之虫不成也。】

在泉﹐毛虫育﹐倮虫耗﹐羽虫不育。

【注厥陰在泉﹐故主毛虫育。木勝土﹐故主倮虫耗。下文曰﹕地气制己勝是也。羽虫不育﹐謂丙寅﹑丙申歲﹐受水運之勝制﹐故火類之虫不育。】

少陰司天﹐羽虫靜﹐介虫育﹐毛虫不成。

【注少陰司天﹐則陽明在泉﹐故主羽虫靜﹐而介虫育。毛虫不成﹐謂庚子﹑庚午歲﹐受金運之勝制﹐是以木類之虫不成。】

在泉﹐羽虫育﹐介虫耗﹐不育。

【注少陰在泉﹐故主羽虫育。地气制己勝﹐故主介虫耗。少陰在泉﹐乃陽明司天之歲﹐如癸卯﹑癸酉歲﹐受火運之勝制﹐當至介虫不育﹐故曰介虫耗不育。蓋謂耗則所勝微﹐不育則勝制甚。】

太陰司天﹐倮虫靜﹐鱗虫育﹐羽虫不成。

【注太陰司天﹐則太陽在泉﹐故主倮虫靜﹐鱗虫育。如辛丑﹑辛未歲﹐受水運之勝制﹐則火類之虫不成。】

在泉﹐倮虫育﹐鱗虫不成。

【注太陰在泉﹐故主倮虫育﹔制己所勝﹐當主鱗虫耗。如甲辰﹑甲戌歲﹐受土運之勝制﹐當主鱗虫不成。】

少陽司天﹐羽虫靜﹐毛虫育﹐倮虫不成。

【注少陽司天﹐則厥陰在泉﹐故主羽虫靜﹐而毛虫育。倮虫不成者﹐謂壬寅﹑壬申歲﹐受木運之勝制﹐而土類之虫不成也。】

在泉﹐羽虫育﹐介虫耗﹐毛虫不育。

【注少陽在泉﹐故主羽虫育﹔制己所勝﹐故主介虫耗。如乙巳﹑乙亥歲﹐受金運之勝制﹐則木類之虫不育。】

陽明司天﹐介虫靜﹐羽虫育﹐介虫不成。

【注陽明司天﹐則少陰在泉﹐故主介虫靜﹐而羽虫育。如癸卯﹑癸酉歲﹐受火運之勝制﹐則金類之虫不成。】

在泉﹐介虫育﹐毛虫耗﹐羽虫不成。

【注陽明在泉﹐故主介虫育﹐制己所勝﹐故主毛虫耗﹐如丙子﹑丙午歲﹐受水運之勝制﹐則火類之虫不成。】

太陽司天﹐鱗虫靜﹐倮虫育。

【注太陽司天﹐則太陰在泉﹐故主鱗虫靜﹐倮虫育。】

在泉﹐鱗虫耗﹐倮虫不育。

【注太陽寒水在泉﹐太陰濕土司天﹐水濕合化﹐則土不能制水。鱗虫耗者﹐土崩潰而鱗見於陸也。如丁丑﹑丁未歲﹐受木運之勝制﹐則土類之虫不成。】

諸乘所不成之運﹐則甚也。

【注此總結上文而言﹐諸乘所不成之運气﹐則勝制之甚也。】

故气主有所制﹐歲立有所生。

【注气主者﹐五運爲五气之主。歲立者﹐歲半以前﹐天气主之﹔歲半以後﹐地气主之。司天在泉之六气以立歲﹐六气有所生﹐而五運有所制﹐故有不育不成。】

地气制己勝﹐天气制勝己。天制色﹐地制形。五類衰盛﹐各隨其气之所宜也。故有胎孕不育﹐治之不全﹐此气之常也。

【注地气制己勝者﹐如厥陰在泉﹐倮虫耗﹔少陰在泉﹐介虫耗。制己所勝之虫類﹐故曰地制形。六元正紀論曰﹕天气不足﹐地气隨之﹔地气不足﹐天气隨之。運居於中﹐而常先也。是五運之气﹐運化於天地之中﹐而常先﹐勝於司天在泉之气者也。上曰﹕少陽司天﹐火气下臨﹐白起金用。陽明司天﹐燥气下臨﹐蒼起白用。是司天之气﹐又能制勝己之運气﹐而使白起﹑丹起﹑蒼起﹑黃起﹐故曰天制色。此皆五運六气之各有制勝﹐各有生成﹐五類衰盛﹐各隨其气之所宜﹐故有胎孕不育﹐治之不全﹐此勝制之常也。】

所謂中根也﹐根於外者亦五﹐故生化之別﹐有五气﹑五味﹑五色﹑五類﹑五宜也。

【注此言五運之气根於中﹐而生化气味色類之於外也。夫蒼﹑黅﹑丹﹑素﹑元之气﹐經於五方之分﹐化生五行﹐以應生長化收藏之五气﹐故所謂中根也﹐猶根本之於枝葉﹐根於中﹐而生發於外也。根於外者﹐謂天地陰陽之气﹐以生育艸木昆虫﹐皆有五者之气味色類﹐仍本於五行之所生。故曰﹕生化之別﹐有五气﹑五味也。五類五宜者﹐謂五類之虫。各有五行﹐气之所宜也。】

帝曰﹕何謂也﹖岐伯曰﹕根於中者﹐命曰神機﹐神去則機息。根於外者﹐命曰气立﹐气止則化絕。故各有制﹐各有勝﹐各有生﹐各有成。故曰﹐不知年之所加﹐气之同異﹐不足以言生化。此之謂也。

【注此復明五運之气﹐運化於天地之中﹐司天在泉之气﹐循行於天地之外﹐各有制勝﹐有生成﹐交相承制也。神者﹐陰陽不測之謂﹔機者﹐五運之旋機也。神在天爲風﹐在地爲木﹔在天爲熱﹐在地爲火﹔在天爲濕﹐在地爲土﹔在天爲燥﹐在地爲金﹔在天爲寒﹐在地爲水。出入天地之間﹐而爲生物之生長壯老已。故曰根於中者﹐名曰神機﹐神去則機息矣。气立者﹐謂天地陰陽之气上下升降﹐爲萬物之生長化收藏。故曰根於外者﹐名曰气立﹐气止則化絕矣。此天地五行之气﹐升降出入﹐動而不息﹐各有勝制﹐各有生成﹐萬物由之﹐人气從之﹐故不知五運六气之臨禦﹐太過不及之異同﹐不足以言生化矣。】

帝曰﹕气始而生化﹐气散而有形﹐气布而蕃育﹐气終而象變﹐其致一也。然而五味所資﹐生化有薄厚﹐成熟有多少﹐終始不同﹐其故何也﹖岐伯曰﹕地气制之也﹐非天不生﹑地不長也。

【注此論五運之气﹐主生化萬物﹐而受在泉之气以制之﹐非天地之不生長也。气謂五運之化气﹐气始而生化者﹐得生气也﹔气散而有形者﹐得長气也﹔气布而蕃育者﹐得化气也﹔气終而象變者﹐感收藏之气﹐物極而變成也。此五運之气﹐主生長化收藏。自始至終﹐其致一也。夫化生五味。五味所資者﹐以五運所化之味﹐而反資助其地气也。蓋五運之气﹐主生化﹐而因地气以制之﹐是以生化有厚薄﹐成熟有多少也。】

帝曰﹕願聞其道﹗岐伯曰﹕寒熱燥濕﹐不同其化也。故少陽在泉寒毒不生﹐其味辛﹐其治苦酸﹐其谷蒼丹。

【注寒熱燥濕﹐乃司天在泉之六气﹐與五運不同其化﹐故五運所主之生化蕃育﹐因地气以制之﹐致有厚薄多少也。毒﹐獨也﹐謂獨寒獨熱之物類﹐則有偏勝之毒气矣。少陽相火在泉﹐故寒毒之類不生﹐寒熱不同其化矣。如辛巳﹑辛亥歲﹐寒水化運﹐值少陽在泉﹐地气制之﹐以致寒毒不生﹐乃地气制勝其化運也。夫五色﹑五味﹐五運之所主也。如少陽司天﹐則白起金用﹐是色從天制﹐所謂天制色也。少陽在泉﹐其味辛﹐是味從地制﹐所謂地制形也。此化運之色味﹐因司天在泉之勝制﹐畏而從之﹐故曰五味所資﹐謂化運之五味﹐反資助其地气也。少陽在泉﹐則厥陰司天﹐故所主之苦酸﹑其谷主蒼丹者成熟﹐從天地之气﹐而不從運化也。按審平之紀﹐其色白﹐其味辛﹐如值少陽司天﹐則白色反從天化。少陽在泉﹐則辛味反資地气﹐是天地之气﹐勝制其運气也。如厥陰司天﹐介虫不成﹐厥陰在泉﹐羽虫不育﹐是五運之气﹐勝制其司天在泉也。故曰各有制﹐各有勝﹐各有生﹐各有成﹐謂五運六气﹐各有生成﹐如逢勝制﹐則不生不成矣。】

陽明在泉﹐濕毒不生﹐其味酸﹐其气濕﹐其治辛苦甘﹐其谷丹素。

【注陽明燥金在泉﹐是以濕毒之物類不生。酸﹐木味也。敷和之紀﹐其色蒼﹐其味酸﹐如值壬子﹑壬午之歲﹐陽明在泉﹐地气制之﹐而木運之味﹐反從地化﹐故其味主酸。夫陽明不從標本﹐從中見太陰濕土之化﹐故其气主濕﹐所主之味辛苦甘﹐亦兼從土化也。其谷主丹素者成熟﹐從司天在泉之气化﹐下篇所謂歲谷是也。】

太陽在泉﹐熱毒不生﹐其味苦﹐其治淡咸﹐其谷黅秬。

【注太陽寒水在泉﹐故熱毒之類不生﹐寒熱不同其化也。如癸丑﹑癸未歲﹐火主化運﹐火畏水制﹐而火味反資從其地气﹐故其味苦淡﹐附於甘﹐故所生之味淡鹹﹐其谷主黃元者成熟。】

厥陰在泉﹐淸毒不生﹐其味甘﹐其治酸苦﹐其谷蒼赤﹐其气專﹐其味正。

【注厥陰在泉﹐則淸毒不生。土畏木制﹐故其味甘。其所主之味酸苦﹐其谷主蒼赤者成熟。厥陰不從標本﹐從中見少陽之火化﹐而在泉之气味﹐又從中見所主之苦熱﹐故其气專﹐其味正。】

少陰在泉﹐寒毒不生﹐其味辛﹐其治辛苦甘﹐其谷白丹。

【注少陰君火在泉。則寒毒不生。金畏火制﹐故其味辛。少陰在下﹐則陽明在上。陽明之上﹐燥气治之﹐中見太陰陽明﹐從中見濕土之化﹐故所主之味辛苦甘﹐兼從中見之土味也。其谷主白丹者成熟。】

太陰在泉﹐燥毒不生﹐其味鹹﹐其气熱﹐其治甘鹹﹐其谷黅秬。

【注太陰濕土在泉﹐故燥毒之物類不生。水畏土制﹐故其味鹹。太陰在下﹐則太陽在上﹐故其气熱﹐謂太陽之從本從標﹐味從地化﹐而气從天化也。其所主之味甘鹹﹐其谷主黅秬者成熟。】

化淳則咸守﹐气專則辛化而俱治。

【注此復明五味所資其化气者﹐因勝制而從之也。化淳者﹐謂陽明從中見濕土之化﹐燥濕相合﹐故其化淳一。金從土化﹐故味之鹹者﹐守而勿敢泛溢﹐畏太陰之制也。气專者﹐厥陰從中見少陽之主气﹐故味辛者﹐與甘酸苦味俱主之。蓋辛受火制﹐制則從火化也。夫寒熱燥濕﹐在泉之六气也。酸苦甘辛鹹﹐五運之五味也。以燥濕之化淳則咸守﹐相火之气專則辛化﹐蓋因地气制之﹐而味歸气化也。】

故曰﹕補上下者從之﹐治上下者逆之﹐以所在寒熱盛衰而調之。故曰﹐上取下取﹐內取外取﹐以求其過。能毒者以厚藥﹐不勝毒者以薄藥。此之謂也。

【注上下謂司天在泉之气﹐如少陽在泉﹐則厥陰司天﹐用苦酸之味以補之﹐蓋助其上下之气也。如司天之气﹐風淫所勝﹐平以辛涼﹔熱淫所勝﹐平以鹹寒。如諸气在泉﹐寒淫於內﹐治以甘熱﹔火淫於內﹐治以咸冷。謂淫勝之气﹐又當反逆以平之。故以所在之寒熱盛衰而調之﹐謂盛則治之﹐衰則補之﹐則上下之气和調矣。夫司天在泉之气﹐升降於上下﹐五運之气﹐出入於外內﹐各求其有過者﹐取而治之﹐能勝其毒者﹐治以厚藥﹐不能勝毒者﹑治以薄藥。此治歲運之法也。】

气反者﹐病在上取之下﹐病在下取之上﹐病在中旁取之。

【注气反者﹐謂上下外內之病气相反也。如下勝而上反﹐病者當取之下﹔上勝而下反﹐病者當取之上﹔外勝而內反﹐病者當取之外旁。】

治熱以寒﹐溫而行之。治寒以熱﹐涼而行之。治溫以淸﹐冷而行之。治淸以溫﹐熱而行之。故消之削之﹐吐之下之﹐補之瀉之﹐久新同法。

【注治熱以寒﹐溫而行之者﹐蓋寒性與熱气不合﹐故當溫而行之。所謂寒因熱用﹐熱因寒用﹐其始同而終則異。可使破積﹐可使潰堅﹐可使气和﹐可使必已﹐此反治法也。治溫以淸﹐冷而行之﹔治淸以溫﹐熱而行之﹐此正治法也。蓋以淸冷治溫熱﹐以溫熱治淸冷﹐所謂逆者﹐正治是也。消之削之﹐內取外取也﹔吐之下之﹐上取下取也﹔補之瀉之﹐補上補下﹐治上治下也。久者﹐謂伏气之病﹔新者﹐感而卽發也。】

帝曰﹕病在中而不實不堅﹐而聚且散﹐柰何﹖岐伯曰﹕悉乎哉問也﹗無積者求其髒﹐虛則補之﹐藥以袪之﹐食以隨之﹐行水漬之﹐和其中外﹐可使畢已。

【注此論五運之气爲病﹐而有治之之法也。病在中者﹐根於中也。不實不堅﹐且聚且散者﹐神機之出入於外內也。如敷和之紀﹐其髒肝﹐其病裏急支滿﹔備化之紀﹐其髒脾﹐其病否。蓋五運之气﹐內合五臟﹐故無積者﹐當求其髒也。髒气虛則補之﹐先用藥以袪其邪﹐隨用食以養其正﹐行水漬之以取汗﹐和其中外﹐使邪從外去﹐可使畢已矣。】

帝曰﹕有毒無毒﹐服有約乎﹖岐伯曰﹕病有久新﹐方有大小。有毒無毒﹐固宜常制矣。大毒治病﹐十去其六﹔常毒治病﹐十去其七﹔小毒治病﹐十去其八﹔無毒治病﹐十去其九。谷肉果菜﹐食養盡之﹐無使過之﹐傷其正也。不盡﹐行復如法。

【注病有久新﹐謂病之能毒﹐不能勝毒也。方有大小者﹐謂有可以厚藥﹐止可以薄藥也。毒者有大寒大熱﹐乃燥濕偏勝之毒气﹐故止可攻疾﹐中病卽止﹐過則傷正矣。是以大毒之藥治病﹐病去其六﹐卽止後服。常毒治病﹐病去其七﹐卽止之。小毒治病﹐病去其八﹐卽止之。卽無毒之藥﹐亦不可太過﹐所謂久而增气﹐物化之常也。气增而久﹐夭之由也。髒气法時論曰﹕毒藥攻邪﹐五穀爲養﹐五果爲助﹐五畜爲益﹐五菜爲充﹐气味合而服之﹐以補精益气。故以藥石治病﹐谷肉食養﹐使病盡去之﹐又無使過之﹐傷其正也。如病不盡﹐復以藥石治養如前法。】

必先歲气﹐無伐天和。無盛盛﹐無虛虛﹐而遺人夭殃﹔無致邪﹐無失正﹐絕人長命。

【注必先知歲運之盛衰﹐衰則補之﹐盛則瀉之﹐補則從之﹐瀉則逆之﹐無伐天運之中和。無盛盛﹐無虛虛﹐而遺人夭殃﹔邪則袪之﹐正則養之﹐無絕人長命。】

帝曰﹕其久病者。有气從不康﹐病丟而瘠﹐柰何﹖岐伯曰﹕昭乎哉﹐聖人之問也﹗化不可代﹐時不可違。夫經絡以通﹐血气以從。復其不足﹐與眾齊同。養之和之﹐靜以待時。謹守其气﹐無使傾移﹐其形乃彰﹐生气以長﹐命曰聖王。故大要曰﹐無代化﹐無違時﹐必養必和﹐待其來復﹐此之謂也。帝曰﹕善﹗

【注此論人形體﹐亦由气運之所資養者也。夫神去則機息﹐气止則化絕﹐神气之不可不調養也。然而神气猶主人﹐形骸若器宇﹐形與神俱﹐而後可終其天年﹐是形之不可不調養也。气從者﹐謂神气已調。不康而瘠﹐謂身不康﹐而形尙瘦也。化謂五運之化气﹐時謂六气之主時。如敷和之紀﹐其髒肝﹐其養筋﹔升明之紀﹐其髒心﹐其養血﹔備化之紀﹐其髒脾﹐其養肉﹔審平之紀﹐其髒肺﹐其養皮毛﹔靜順之紀﹐其髒腎﹐其養骨髓。是形之皮肉筋骨﹐皆由化運之所資養﹐不可更代者也。又如春气養筋﹐夏气養血脈﹐長夏气養肌肉﹐秋气養皮毛﹐冬气養骨髓﹐是形之皮肉筋骨﹐皆由四時气之所養﹐而時不可違也。脈絡者﹐所以行气血而榮陰陽。血者﹐神气也﹐如經絡以通血气﹐以從復其神气之不足﹐而與無病者之相同﹐是神气已復﹐但身不康健﹐而形尙瘦瘠﹐故當存養其神﹐和調其气﹐靜以待時﹐謹守其气﹐無使傾移﹐其形得時化之養﹐漸乃彰著矣。此气運養身之大要也。蓋養之和之﹐皆治世語﹐欲世人順天地之和﹐法四時之宜﹐以養此身之形神气﹐自能壽敝天地﹐而無有終時也。】

天元紀大論

黃帝問曰﹕天有五行禦五位﹐以生寒暑燥濕風。

【注天有五行者﹐丹黅蒼素元之五气也。五位﹐五方之位﹐地之五行也。寒暑燥濕風﹐天之六气也。蓋言天之五气﹐經於十干之分﹔十干之气﹐以化地之五行﹔地之五行﹐以生天之六气。】

人有五臟化五气﹐以生喜怒憂思恐。

【注五臟﹐五行之所生也。五气﹐五行之气﹐風熱燥濕寒也。喜怒憂思恐﹐五臟之神志也。夫在天爲气﹐在地成形﹐形气相感而萬物化生。人本乎地之五行﹐而成此形﹐以有形之五幟﹐化五气﹐生五志﹐而復通乎天气。】

論言五運相襲﹐而皆治之﹐終期之日﹐周而復始﹐余已知之矣。願聞其與三陰三陽之候﹐柰何合之﹖

【注論謂六節髒象諸論也。五運者﹐甲己歲爲土運﹐乙庚歲爲金運﹐丙辛歲爲水運﹐丁壬歲爲木運﹐戊癸歲爲火運。三陰三陽者﹐子午之歲﹐少陰主之﹔丑未之歲﹐太陰主之﹔寅申之歲﹐少陽主之﹔卯酉之歲﹐陽明主之﹔辰戌之歲﹐太陽主之﹔巳亥之歲﹐厥陰主之。帝言五運之气﹐遞相沿襲﹐而一歲皆爲之主治。終期年之三百六十五日﹐周而復始。其與三陰三陽之主歲相合﹐何以候之﹖】

鬼臾區稽首再拜﹐對曰﹕昭乎哉問也﹗夫五運陰陽者﹐天地之道也﹐萬物之綱紀﹐變化之父母﹐生殺之本始﹐神明之府也。可不通乎﹖

【注天之十干﹐運化地之五行﹔地之五行﹐上呈三陰三陽之六气。故曰五運陰陽者﹐天地之道也。王冰曰﹕道﹐謂化生之道。綱紀﹐謂生長化收藏之綱紀。父母﹐謂萬物形之先也。本始﹐謂生殺皆因而有之也。夫有形稟气﹐而不爲五運陰陽之所攝者﹐未之有也。所以造化不極﹐爲萬物生化之元始者﹐何哉﹖以其是神明之府故也。然合散不測﹐生化無窮﹐非神明運爲無能爾也﹗】

故物生謂之化﹐物極謂之變。陰陽不測謂之神﹐神用無方謂之聖。

【注六微旨論曰﹕物之生從於化﹐物之極由乎變。變化之相薄﹐成敗之所由也。五常政大論曰﹕气始而生化﹐气散而有形﹐气布而蕃育﹐气終而象變。陰陽者﹐天地之道也。陰中有陽﹐陽中有陰﹐莫可窮測。用施於四時﹐變化乎萬物﹐無可矩量者也。】

夫變化之爲用也﹕

【注陰陽不測之變化﹐在天地之間﹐生成萬物﹐功用最大。】

在天爲元﹐

【注元﹐幽遠也。天道幽遠﹐變化無窮。】

在人爲道﹐

【注道﹐猶路也。凡日用事物之間﹐莫不有天地自然之道。】

在地爲化﹐

【注化﹐生化也。化育萬物﹐皆由地之生成。】

化生五味。

【注五味﹐五行之所生也。萬物之有情有性者﹐莫不具五行之气味。】

道生智﹐

【注心之靈明曰智﹐言能循天理之自然﹐則是非邪正﹐自然分別﹐而用無不周也。】

元生神。

【注神之爲周﹐觸遇元通﹐因物化成﹐無不應也。】

神在天爲風﹐在地爲木﹔在天爲熱﹐在地爲火﹔在天爲濕﹐在地爲土。在天爲燥﹐在地爲金﹔在天爲寒﹐在地爲水。故在天爲气﹐在地成形﹐形气相感﹐而化生萬物矣。

【注風寒熱燥濕﹐天之陰陽也。木火土金水﹐地之陰陽也。故在天爲气﹐在地成形﹐形气相感﹐而萬物化生。】

然天地者﹐萬物之上下也﹐

【注天復地載﹐萬物化生於其間。】

左右者﹐陰陽之道路也﹐

【注陰陽之气﹐左右旋轉之不息﹐蓋左右者﹐卽間气也。】

水火者﹐陰陽之徵兆也﹐

【注天一生水﹐地二生火。火爲陽﹐水爲陰。言陰陽不可見﹐而水火爲陰陽之徵驗。】

金木者﹐生成之終始也。

【注木主春令﹐其气生長﹐而生萬物。金主秋令﹐其气收斂﹐而成萬物﹐故爲生成之終始。】

气有多少﹐形有盛衰﹐上下相召﹐而損益彰矣。

【注在天爲气﹐而气有多少。在地成形﹐而形有盛衰。上下相感﹐而太過不及之气﹐昭然彰著矣。】

帝曰﹕願聞五運之主時也﹐何如﹖

【注木運主春﹐火運主夏﹐土運主長夏﹐金運主秋﹐水運主冬。】

鬼臾區曰﹕五气運行﹐各終期日﹐非獨主時也。

【注言五運之气﹐各終期年之三百六十五日。終而復始﹐非獨主於時也。夫五運主時﹐乃四時寒熱溫涼之气﹐主歲者﹐五行太過不及之年。】

帝曰﹕請聞其所謂也﹗鬼臾區曰﹕臣積考《太始天元冊》文曰﹐太虛寥廓﹐肇基化元。

【注《天元冊》乃太古之文﹐所以紀天眞元气運行之書也。太虛謂空元之境﹐大气之所充﹐神明之宮府也。寥廓﹐空大無際之謂。化原﹐造化之本原也。】

萬物資始﹐五運終天。

【注五運﹐木火土金水運也。終天者﹐日日行一度﹐五運各主一歲﹐終周天之三百六十五度四分度之一也。萬物藉化元而始生五行﹐終天運而無已。】

布气眞靈﹐總統坤元。

【注眞靈者﹐人與萬物也。總統坤元者﹐地居天之中﹐天包乎地之外也。】

九星懸朗﹐七曜周旋。

【注九星者﹐天蓬﹑天芮﹑天衝﹑天輔﹑天禽﹑天心﹑天任﹑天柱﹑天英九星﹐懸朗於天﹐應九州之分野。七曜者﹐日月五星。周謂周天之度。旋謂左旋﹐循天度而行。】

曰陰曰陽﹐曰柔曰剛。

【注《易》曰﹕立天之道﹐曰陰與陽。立地之道﹐曰柔與剛。】

幽顯旣位﹐寒暑弛張。

【注陽主晝﹐陰主夜。幽顯旣位者﹐陰陽定位也。寒暑弛張者﹐寒暑往來也。】

生生化化﹐品物咸章。

【注《易》曰﹕天地絪縕﹐萬物化醇﹐此所以生生不息﹐化化無窮﹐而品物咸章矣。】

臣斯十世﹐此之謂也。

【注十世﹐言自祖傳習至今﹐於玆十世矣。所謂積考《太始天元冊》文者﹐此之謂也。】

帝曰﹕善﹗何謂气有多少﹐形有盛衰﹖鬼臾區曰﹕陰陽之气﹐各有多少﹐故曰三陰三陽也。形有盛衰﹐謂五行之治﹐各有太過不及也。

【注太陽﹑少陽﹑少陰﹐運行先天而主有餘﹔陽明﹑太陰﹑厥陰﹐運行後天而主不足。此三陰三陽之气有多少也。形謂五行之有形。五形之治﹐各有太過不及者﹐謂五運之主歲﹐如諸壬年之木運太過﹐則諸丁年之木運不及矣﹔諸戊年之火運太過﹐諸癸年之火運不及矣﹔諸甲年之土運太過﹐諸己年之土運不及矣﹔諸庚年之金運太過﹐諸乙年之金運不及矣﹔諸丙年之水運太過﹐諸辛年之水運不及矣。】

故其始也﹐有餘而往﹐不足隨之﹔不足而往﹐有餘從之。知迎知隨﹐气可與期。

【注始者﹐謂天干始於甲﹐地支始於子。如甲年之土運太過﹐則乙年之金運不足隨之﹔子年之少陰有餘﹐則丑年之太陰不足隨之。所謂有餘而往﹐不足隨之也。如乙年之金運不及﹐則丙年之水運有餘從之﹔丑年之太陰不足﹐則寅年之少陽有餘從之。所謂不足而往﹐有餘從之也。知歲運之往來﹐則太過不及之气﹐可與之相期而定矣。】

應天爲天符﹐承歲爲歲直﹐三合爲治。

【注此承上文﹐言六十歲之中﹐又有天符歲會﹐三合主歲﹐此爲平气之年﹐無太過不及者也。所謂天符者﹐土運之歲﹐上見太陰﹔火運之歲﹐上見少陽少陰﹐金運之歲﹐上見陽明﹔木運之歲﹐上見厥陰﹔水運之歲﹐上見太陽。乃五運之气﹐與司天之气相合﹐故爲天符。木運臨卯﹐火運臨午﹐土運臨四季﹐金運臨西﹐水運臨子﹐乃地支之主歲﹐與五運之主歲﹐五行之气﹐正值會合﹐故曰歲合。三合者﹐謂司天之气﹑五運之气﹑主歲之气﹐三者相合﹐又名太乙天符。此皆平气之年﹐無太過不及者也。】

帝曰﹕上下相召柰何﹖鬼臾區曰﹕寒暑燥濕風火﹐天之陰陽也﹐三陰三陽上奉之。木火土金水火﹐地之陰陽也﹐生長化收藏下應之。

【注寒暑燥濕風火﹐天之六气也。太陽之上﹐寒气主之﹔少陰之上﹐熱气主之﹔陽明之上﹐燥气主之﹔太陰之上﹐濕气主之﹔厥陰之上﹐風气主之﹔少陽之上﹐火气主之。是三陰三陽﹐上奉天之六气也。木火土金水火﹐地之五行也。在春主木而主生﹐在夏主火而主長﹐長夏主土而主化﹐在秋主金而主收﹐在冬主水而主藏。故生長化收藏下應之。蓋天之五气﹐運化地之五行﹔地之五行﹐上呈天之六气。是以上下相感召﹐而三陰三陽之气﹐天地之所共有。故下文曰﹕天有陰陽﹐地亦有陰陽。】

天以陽生陰長﹐地以陽殺陰藏。

【注歲半以上﹐天气主之﹐是春夏天之陰陽也﹐故天以陽生陰長。歲半以下﹐地气主之﹐是秋冬地之陰陽也﹐故地以陽殺陰藏。】

天有陰陽﹐地亦有陰陽。木火土金水火﹐地之陰陽也﹐生長化收藏﹐故陽中有陰﹐陰中有陽。

【注此明地亦有三陰三陽之气也。風寒暑濕燥火﹐三陰三陽上奉之﹐是天有陰陽也。木火土金水火﹐生長化收藏下應之﹐是地有陰陽也。夫天爲陽﹐而天有三陰三陽之气﹐是陽中有陰也﹔地爲陰﹐地有三陰三陽之气﹐是陰中有陽也。】

所以欲知天地之陰陽者﹐應天之气動而不息﹐故五歲而右遷﹔應地之气靜而守位﹐故六期而環會。

【注應天之气者﹐丹黅蒼素元之气也。動而不息﹐五歲而右遷者﹐自甲而乙﹑乙而丙﹑丙而丁﹑丁而戊﹐五運之气已終﹐而復起五運也。應地之气者﹐木火土金水火之气也。靜而守位﹐六期而環會者﹐自子而丑﹑丑而寅﹐六歲已周﹐至午歲而復起少陰也。】

動靜相召﹐上下相臨﹐陰陽相錯﹐而變由生也。

【注動靜相召者﹐天地之气相感也。上下相臨者﹐天之五气﹐下禦地之五行﹔地之木火土金水火﹐上臨天之六气。是以天五地六﹐天六地五﹐陰陽交錯﹐而變生三十年之一紀﹐六十歲之一周也。】

帝曰﹕上下周紀﹐其有數乎﹖鬼臾區曰﹕天以六爲節﹐地以五爲制。周天气者﹐六期爲一備﹔終地紀者﹐五歲爲一周。君火以明﹐相火以位。

【注上下周紀者﹐天干地支﹐五六相合﹐凡三十歲爲一紀﹐六十歲爲一周也。天以六爲節者﹐以三陰三陽爲節度也。地以五爲制者﹐以五行之位爲制度也。周天气者﹐子屬少陰君火司天﹐醜屬太陰濕土司天﹐寅屬少陽相火司天﹐卯屬陽明燥金司天﹐辰屬太陽寒水司天﹐巳屬厥陰風木司天﹐六期爲三陰三陽之一備。終地紀者﹐甲主土運﹐乙主金運﹐丙主水運﹐丁主木運﹐戊主火運﹐五歲爲五運之一周。是以君火以明而在天﹐相火以位而在下﹐蓋言地以一火而成五行﹐天以二火而成六气也。】

五六相合﹐而七百二十气爲一紀。凡三十歲﹐千四百四十气。凡六十歲﹐而爲一周。不及太過﹐斯皆見矣。

【注十五日爲一气﹐五運六气相合而主歲。一歲凡二十四气﹐計七百二十气爲一紀。紀﹐小會也。蓋以五六爲三十﹐六五亦爲三十﹐故以三十歲爲一會。自甲子而終於癸亥﹐凡六十歲爲一周。其太過不及之气﹐於此皆可見矣。】

帝曰﹕夫子之言﹐上終天气﹐下畢地紀﹐可謂悉矣。余願聞而藏之。上以治民﹐下以治身﹐使百姓昭著﹐上下和親﹐徳澤下流﹐子孫無憂﹐傳之後世﹐無有終時。可得聞乎﹖

【注此以下﹐復申明五運六气之主歲﹐周而復始﹐循環無端﹐使天下萬世﹐子孫黎民﹐如天地陰陽之數﹐不罹災眚之患。此皆聖人憂民之心﹐徳澤下流之不窮也。】

鬼臾區曰﹕至數之機﹐迫迮以微。其來可見﹐其往可追。敬之者昌﹐慢之者亡。無道行私﹐必得天殃。謹奉天道﹐請言眞要﹗

【注至數者﹐太過不及之定數。機者﹐先期而動也。气機之動甚微﹐能追思已往之气﹐則其來者可知。如敬畏者﹐則災眚可避﹔忽慢者﹐必罹天殃。無道﹐謂不修養生之道。行私﹐謂放縱嗜欲也。眞要﹐至眞之要道也。】

帝曰﹕善。言始者必會於終﹐善言近者必知其遠。是則至數極而道不惑﹐所謂明矣。願夫子推而次之﹐令有條理﹐簡而不匱﹐久而不絕﹐易用難忘﹐爲之綱紀。至數之要﹐願盡聞之﹗

【注此言陰陽之道﹐自始至終﹐由近至遠﹐簡而明﹐易而難﹐有條有理﹐有紀有綱。】

鬼臾區曰﹕昭乎哉問﹗明乎哉道﹗如鼓之應桴﹐響之應聲也。

【注言陰陽之道昭明也﹐能明乎斯道﹐如桴鼓聲響﹐未有不相應者矣。】

臣聞之﹕甲己之歲﹐士運統之﹔乙庚之歲﹐金運統之﹔丙辛之歲﹐水運統之﹔丁壬之歲﹐木運統之﹔戊癸之歲﹐火運統之。

【注甲己合化土﹐乙庚合化金﹐丙辛合化水﹐丁壬合化木﹐戊癸合化火。統者﹐五運相襲而皆治之也。】

帝曰﹕其於三陰三陽﹐合之柰何﹖鬼臾區曰﹕子午之歲﹐上見少陰﹔丑未之歲﹐上見太陰﹔寅申之歲﹐上見少陽﹔卯酉之歲﹐上見陽明﹔辰戌之歲﹐上見太陽﹔巳亥之歲﹐上見厥陰。少陰﹐所謂標也﹔厥陰﹐所謂終也。

【注合者﹐以五運而合六气﹐以天干而合地支也。子午爲少陰君火。君爲尊﹐故以少陰爲始﹐而標見於上。厥陰爲陰之盡﹐故以厥陰爲終﹐陰極而一陽之子又復矣。】

厥陰之上﹐風气主之﹔少陰之上﹐熱气主之﹔太陰之上﹐濕气主之﹔少陽之上﹐相火主之﹔陽明之上﹐燥气主之﹔太陽之上﹐寒气主之。所謂本也﹐是謂六元。

【注六元者﹐謂天有此三陰三陽之六气﹐地亦有此三陰三陽之六气。天地渾元﹐上下相召﹐是以六气司天﹐而六气在泉也。】

帝曰﹕光乎哉道﹗明乎哉論﹗請著之玉版﹐藏之金匱﹐署曰天元紀。

【注著之玉版﹐藏之金匱﹐垂永久示貴重也。】古今圖書集成醫部全錄卷一百十四

運气門

黃帝素問

六元正紀大論【上】

黃帝問曰﹕六化六變﹐勝復淫治﹐甘﹑苦﹑辛﹑鹹﹑酸﹑淡先後﹐余知之矣。

【注六化﹐謂司天在泉﹐各有六气之化。六變﹐謂勝制之變也。勝復謂五運之气﹐亦復其歲有相勝制而治之不全。甘﹑苦﹑辛﹑鹹﹑酸﹑淡謂五味所資﹐先後各有制勝生成也。】

夫五運之他﹐或從天气天气《素問》六元正紀大論原作「五气」。新校正云﹕詳「五气」疑作「天气」﹐則與下文相恊。﹐或逆天气。或從天气而逆地气﹐或從地气而逆天气﹐或相得或不相得。余未能明其事。欲通天之紀﹐從地之理﹐和其運﹐調其化﹐使上下合徳﹐無相奪倫。天地升降﹐不失其宜。五運宣行﹐勿乖其政。調之正味﹐從逆柰何﹖

【注五運﹐謂五行之化運。或從五气﹐謂敷和﹑升明﹑備化備化據《素問》气交變論補入。審平﹑靜順之紀﹐五運和平﹐與六气無犯也。或逆天气者﹐如丙子﹑丙午歲﹐火運司天而行水運﹔甲辰﹑甲戌歲﹐水運司天而行土運也。或從天气﹐或從地气者﹐太過而同天化者三﹐不及而同天化者亦三﹔太過而同地化者三﹐不及而同地化者亦三。凡此二十四歲﹐與天气相符﹐與地气相合也。或逆地气﹐或逆天气者﹐除天符歲會之年﹐而與司天在泉之气﹐不相合也。或相得或不相得者﹐謂四時之气﹐如風溫春化同﹐熱曛夏化同﹐淸露秋化同﹐雲雨長夏化同﹐冰雪冬化同﹐此客气與時气之相得也。如主气不足﹐客反勝之﹐是客气與時气之不相得也。通天之紀﹐從地之理﹐使上下合徳﹐無相奪倫者﹐使司天在泉之气﹐上下和平也。天地升降﹐不失其宜者﹐升已而降﹐降已而升﹐天地之更用﹐無失其宜也。和其運﹐調其化﹐使五運宣行﹐勿乖其政者﹐調和五運之气﹐宣行徳化﹐勿乖其政令也。夫五運六气﹐有徳化政令之和祥﹐必有淫勝郁復之變易。今欲使气運和平﹐須以五味折之資之﹐益之抑之﹐故曰調之正味。蓋在天爲气﹐在地爲味﹐以味而調其气也。從逆者﹐謂資之益之者﹐當從取﹐折之抑之者﹐當逆取也。】

岐伯稽首再拜﹐對曰﹕昭乎哉問也。此天地之綱紀﹐變化之淵源﹐韭聖帝孰能窮其至理歟﹖臣𨿽不敏﹐請陳其道﹐令終不滅﹐久而不易。

【注五運陰陽者﹐天地之道也﹐萬物之綱紀﹐變化之父母﹐生殺之本始﹐神明之府也。人能調其气運﹐得令終而無殄滅之患﹐垂永久而無變易之災。】

帝曰﹕願夫子推而次之﹐從其類序﹐分其部主﹐別其宗司﹐昭其气數﹐明其政化。可得聞乎﹖岐伯曰﹕先立其年﹐以明其气。金木水火土﹐運行之數﹔寒暑燥濕風火﹐臨禦之化。則天道可見﹐民气可調。陰陽捲舒﹐近而無惑。數之可數者﹐請遂言之。

【注類者﹐甲己類天干﹐子午類地支。天干始於甲﹐地支始於子﹐各有其序﹐所謂先立其年是也。部主者﹐厥陰之上﹐風气主之﹔少陰之上﹐熱气主之。以六气爲六部﹐各主歲而主時也。宗司者﹐謂五運五行爲運气之宗主。正化者﹐熱化﹑寒化﹑雨化﹑風化﹐所謂以明其气是也。運行之數者﹐五運相襲﹐而皆治之﹐終期之日﹐周而復始。臨禦之化者﹐六气有司天之上臨﹐有在泉之下禦﹐有四時之主气﹐有加臨之客气也。明其气數﹐則天道可見﹐民气可調﹐陰陽捲舒﹐近而無惑矣。】

帝曰﹕太陽之政柰何﹖岐伯曰﹕辰戌之紀也。

【注辰戌歲﹐主太陽司天。】

太陽【司天】太角【化運】太陰【在泉】壬辰壬戌其運風﹐其化鳴紊散坼﹐其變振拉摧拔﹐其病眩掉目瞑。

【注此節專論太角之化運。後節始論司天在泉﹐及間气加臨之六气。壬爲陽年﹐歲木太過﹐故主太角。鳴﹐風木聲。紊﹐繁盛也。啟坼﹐木發而開坼也。風木太過﹐故其變振拉摧拔。眩掉目瞑﹐皆風木之爲病。倪仲宣曰﹕五運內合五臟﹐病在肝﹐故證見於目。後五運仿此。】

太角【初正】少徵太宮少商太羽【終】

【注《靈樞經》曰﹕天地之間﹐六合之內﹐不離於五。又曰﹕五者﹐音也。音者﹐冬夏之分﹐分於子午。陰與陽別﹐寒與熱爭。是五音主子午之二至﹐卯酉之二分﹐土位中宮而分王於四季。故五音﹐合五行之化運。】

太陽太徵太陰戊辰戊戌同正徵其運熱﹐其化暄暑郁燠﹐其變炎烈沸騰﹐其病熱郁。

【注戊癸化火﹐戊爲陽年﹐主火運太過﹐故爲太徵。火運太盛﹐而寒水上臨。火得承制﹐則炎爍已平﹐而無亢盛之害。故與正徵之歲相同。正徵之歲﹐乃火運臨午﹐所謂歲會﹐气之平也。熱者火之气﹐暄暑郁燠﹐火之化也。火運太過﹐故其變炎烈沸騰。火熱太過﹐故爲熱郁之病。】

太徵【戊】少宮【己】太商【庚】少羽【辛終】少角【丁初】

【注戊主火運太過﹐故爲太徵。以太徵居上者﹐尊主歲之气也。四時之气﹐始於角木﹐故從丁之少角生戊火﹐火生己土﹐土生庚金﹐金生辛水﹐從少而太﹑太而少﹐自上而下﹐下而復上也。余運仿此。】

太陽太宮太陰甲辰歲會甲戌歲會其運陰埃﹐其化柔潤重澤﹐其變震驚飄驟﹐其病濕下重。

【注甲屬陽土﹐故爲太宮。土運臨四季爲歲會﹐四季者﹐辰﹑戌﹑丑﹑未歲也。雲雨昏瞑埃﹐乃濕土之气﹐故其運陰埃。後曰其運陰雨柔潤重澤﹐土之化也。土運太過﹐故其變震驚飄驟。濕重﹐脾病也。】

太宮【甲】少商【乙】太羽【丙終】太角【壬初】少徵【癸】

【注從壬太角起﹐初運以主春﹐角生癸火﹐火生甲土﹐土生乙金﹐金生丙水﹐從壬而癸﹐復從癸而甲也。】

太陽太商太陰庚辰庚戌其運涼﹐其化霧露蕭飋﹐其變肅殺雕零﹐其病燥背瞀胸滿。

【注庚主金運太過﹐故爲太商。商主秋金﹐故運涼。其化蕭飋﹐金气太盛﹐故其變肅殺雕零。燥背胸滿﹐皆肺之病。肺兪在肩背胸中﹐乃肺之宮城。經脈篇曰﹕肺是動病﹐甚則交兩手而瞀。皆太盛而自傷也。】

太商【庚】少羽【辛終】少角【丁初】太徵【戊】少宮【己】

【注丁接上節所終之丙﹐辛接下節初起之壬。五運之十干﹐皆連續不斷。】

太陽太明太陰丙辰天符丙戌天符其運寒﹐其化凝慘凜冽﹐其變冰雪霜雹﹐其病大寒畱於溪谷。

【注辰戌太陽寒水司天﹐丙乃水運﹐與司天之气相合﹐故爲天符。其運寒者﹐水之气也。凝慘凜冽﹐水令之化也。水運太過﹐故其變冰雪霜雹﹐變盛極而變易也。腎主骨﹐溪谷屬骨﹐大寒畱於溪谷者﹐運气與髒气相合而爲病也。】

太羽【丙終】太角【壬初】少徵【癸】太宮【甲】少商【乙】

【注主歲之气太過者﹐三年皆從壬起﹐壬癸甲乙丙﹔不及者﹐三年皆從丁起﹐丁戊己庚辛。俱橫以觀之﹐六歲一周而復起也。主時之气﹐陽年從壬起﹐初而終於丙﹔陰年從丁起﹐初而終於辛﹐俱豎以觀之。一太一少﹐而遞相沿襲﹐因以主歲之气﹐提出於上﹐故止於角下注初﹐羽下注終。當知每歲皆應角木主春﹐徵火主夏﹐商金主秋﹐羽水主冬。若另立一主時之圖﹐是皆以角爲首也。學者以意會之﹐容易了然﹐不必多贅圖像。】

凡此太陽司天之政﹐气化運行先天。天气肅﹐地气靜﹐寒臨太虛。陽气不令﹐水土合徳﹐上應辰星﹑鎭星。其谷元黅﹐其政肅﹐其令徐。寒政大舉﹐澤無陽焰﹐則火發待時。少陽中治﹐時雨乃涯。止極雨散﹐還於太陰。云朝北極﹐濕化乃布﹐澤流萬物。寒敷於上﹐雷動於下。寒濕之气﹐持於气交。民病寒濕髮﹐肌肉萎﹐足痿不收﹐濡瀉血溢。

【注此統論六气之主歲而主時也。主歲者﹐司天在泉。主時者﹐主气客气。六气𨿽各有分部﹐而司天之气﹐又爲一歲之主﹐故曰凡此太陽司天之政﹐气化運行先天。夫子午寅坤辰戌﹐爲六陽年气﹐主太過﹔丑未卯酉巳亥﹐爲六陰年气﹐主不及。凡主歲主時之气﹐太過之年﹐皆先天時而至﹔不及之年﹐皆後天時而至。故曰運太過。則其至先﹐運不及則其至後。太陽寒水司天﹐故天气肅﹔太陰濕土在泉﹐故地气靜﹔寒臨太虛﹐故陽气不能章其政令﹔水土合徳﹐故上應辰星﹑鎭星。其谷主元黅者成熟﹐感司天在泉之气﹐所謂歲谷是也。肅者﹐天之政。徐者﹐地之令也。澤無陽焰者﹐謂陰中之生陽﹐爲寒水所抑﹐蓋二之气﹐乃少陰君火主气。因寒政大舉﹐故必待時而後發。待時者﹐至五之气﹐少陰間气司令而後發﹐此言四時之主气﹐而爲司天之所勝也。少陽中治者﹐少陽相火﹐主三之气﹐而又爲寒水加臨﹐是以時雨乃涯。此言四時之主气﹐而爲加臨客气之所勝也。歲半之前﹐天气主之﹐歲半之後﹐地气主之。而加臨之三气﹐主寒水。四之主气屬太陰﹐是以寒水之气﹐至三气而止﹐交於四气之太陰也。太陰所至爲雲雨。雲朝北極者﹐在泉之气﹐運化於上也。澤流萬物者﹐濕土之气﹐周備於下也。寒敷於上者﹐太陽寒水之在上也。雷動於下者﹐少陰之火气在太陰之右﹐至五气而始發也。寒濕之气持於气交者﹐上下交互也。民病肉萎﹑濡瀉諸證﹐皆寒濕之气發而爲病也。此節總論太陽司天﹐太陰在泉﹐有四時之主气﹐有加臨之客气﹐以五常政論之圖像推之﹐六气之次序了然在目矣。】

初之气﹐地气遷﹐气乃大溫﹐艸乃早榮﹐民乃厲﹐溫病乃作﹐身熱頭痛嘔吐﹐肌腠瘡瘍。

【注此分論加臨之間气。間气者紀步﹐而初气始於少陽。地气遷﹐謂上年在泉之終气﹐而交於今歲司天之初气也。歲前之終气﹐乃少陰君火﹔今歲之初气﹐乃少陽相火。二火相交﹐故气大溫。艸乃早榮者﹐長气盛也。春始交而大溫﹐故民病厲﹐溫病乃作﹐爲身熱頭痛嘔吐瘡瘍。】

二之气﹐大涼反至﹐民乃慘﹐艸乃遇寒﹐火气遂抑﹐民病气郁中滿。寒乃始。

【注二之气﹐陽明金气加臨﹐故大涼反至﹐化炎熱爲淸涼於歲半之前﹐故云反。民乃慘者﹐寒涼之气﹐在於气交之中。艸乃遇寒者﹐寒气之在下也。中下寒涼﹐而上臨之火气始抑。蓋謂司天間气﹐皆從下而上也。气郁中滿者﹐陽气遏抑於內也。寒乃始者﹐謂司天之寒气﹐自二之气乃始﹐此司天之气﹐又爲間气之所勝也。】

三之气﹐天政布﹐寒气行﹐雨乃降﹐民病寒反熱中﹐癰疽注下﹐心熱瞀悶﹐不治者死。

【注司天寒水之气﹐加臨於三气﹐故其時天政乃布﹐而寒气行﹐雨乃降也。夏時應熱﹐而反爲寒气加臨﹐故民病寒而內反熱也。癰疽瞀悶﹐皆火郁之病﹐不治將自焚矣。】

四之气﹐風濕交爭﹐風化爲雨﹐乃長乃化乃成﹐民病大熱少气﹐肌肉萎﹐足痿﹐注下赤白。

【注加臨之气﹐乃厥陰風木﹐四之主气﹐乃太陰濕土﹐是以風濕交爭。風化爲雨者﹐加臨之气﹐從時而化也。夏秋之交﹐濕土主气﹐故乃長乃化乃成﹐蓋夏主長﹐秋主成﹐而長夏主化也。民病大熱少气者﹐風熱之病也。肉萎足痿者﹐濕土之气也。注下赤白者﹐濕熱之交感也。】

五之气﹐陽復化﹐艸乃長﹐乃化乃成﹐民乃舒。

【注二气之少陰君火﹐爲寒涼所加。至五气而復治﹐故陽气復化﹐卽所謂澤無陽焰﹐火發待時﹐而雷動於下也。火气復化﹐故艸乃長。濕土之气﹐主歲半以下﹐故乃化。五之主气系陽明燥金﹐故乃成。火郁發之﹐故民乃舒。】

終之气﹐地气正﹐濕令行﹐陰凝太虛﹐埃昏郊野﹐民乃慘淒﹐寒風以至。反者孕乃死。

【注在泉之气﹐臨於終气﹐故地气正而濕令行。陰凝太虛者﹐太陰之气﹐運於上也。埃昏郊野者﹐濕土之化﹐布於下也。民乃慘淒者﹐陰濕之气﹐行於中也。土主化育倮虫﹐而人爲倮虫之長。如寒風以至﹐是土爲風木反勝﹐故主胎孕不成。】

故歲宜苦﹐以燥之溫之。

【注苦乃火味﹐火能溫寒﹐苦能勝濕。凡此太陽司天之歲﹐乃寒濕主气﹐故宜燥之以勝濕﹐溫之以勝寒﹐所謂調之正味﹐而使上下合徳也。下食宜同法。】

必折其鬱气﹐先資其化源。

【注化源謂五運爲六气之生源。折其鬱气者﹐折其致郁之气也。如太徵之歲﹐太陽司天﹐則火運受郁矣﹔太羽之歲﹐太陰在泉﹐則水運受郁矣。故當燥之以折太陰之土气﹐溫之以折太陽之寒邪。六气同義。】

抑其運气﹐扶其不勝﹐無使暴過﹐而生其疾。

【注凡此太陽司天之歲﹐運气旨主太過﹐當抑其淫勝之气﹐而扶其所不勝。如太角之歲﹐風木淫勝﹐則土受其制矣。是當抑其風木之勝﹐扶其土之不勝。如太徵之歲﹐火運太過﹐則金气受其制矣。是當抑其火之太過﹐扶其金之不勝。所謂和其運﹐調其化﹐無致暴過﹐而致生民疾也。後少陽少陰歲相同。】

食歲谷以全其眞﹐避虛邪以安其正。

【注歲谷者﹐元黅之谷﹐感司天在泉之气而成熟﹐食之以全天地之元眞。虛邪者﹐謂反勝其間气之邪。如太陽司天之歲﹐初之气乃少陽相火﹐而寒反勝之﹐是寒邪淫勝其初气矣﹔二之气乃陽明燥金﹐而熱反勝之﹐是熱邪淫制其二气矣﹔四之气乃厥陰風木﹐而淸反勝之﹐是燥邪制勝其四气矣﹔五之气乃少陰君火﹐而寒反勝之﹐是熱邪制勝其五气矣。是謂四畏﹐必謹察之。故曰食間谷以避虛邪﹐邪去則正自安矣。】

適气同異﹐多少制之。同寒濕者﹐燥熱化﹔異寒濕者﹐燥濕化。故同者多之﹐異者少之。

【注此論五運之气﹐與司天在泉﹐各有同異﹐而气味之多少﹐亦各有所制﹐當適酌其气之同異而制之也。同寒濕者﹐謂太羽﹑太宮主運﹐是與司天在泉之寒濕相同﹐故當多用燥熱之气味以制化。蓋用燥以制濕﹐用熱以化寒也。如太徵﹑太角﹑太商主運﹐是與寒濕之气各異﹐又當少用燥濕之气以化之。蓋用濕以滋燥熱之气﹐用燥以制風木之邪。同者气盛﹐故宜多之﹔異者气孤﹐故少制之也。】

用寒遠寒﹐用涼遠涼﹐用溫遠溫﹐用熱遠熱。食宜同法。有假者反常﹐反是者病。所謂時也。

【注此論司天在泉及間气加臨之六气﹐各有寒熱溫涼之宜﹐又當無犯者也。如太陽司天﹐是當用熱以溫之。而初之气﹐乃少陽相火用事﹐又當遠此少陽之熱﹐而後可用熱也。如少陰在泉﹐是當用寒以淸之﹐而四之气值太陽寒水用事﹐又當遠此太陽之寒﹐而後可用寒也。溫涼同義﹐藥食同法﹐所謂時與六位是也。有假者反常﹐是謂邪气反勝﹐又不必遠寒而遠熱矣。如太陽寒水司天﹐初之气乃少陽相火﹐而天气反寒﹐是當用熱﹐而不必遠熱矣。如少陰君火在泉﹐四之气乃太陽寒水﹐而天气反熱﹐是當用寒﹐而不必遠寒矣。所謂天气反時﹐則可依時是也。反是者﹐皆爲民病﹐所謂加臨之時气也。】

帝曰﹕善﹗陽明之政﹐柰何﹖岐伯曰﹕卯酉之紀也。

【注卯酉﹐陽明司天。】

陽明少角少陰淸熱勝復同同正商丁卯歲會丁酉其運風淸熱

【注丁主少角﹐則木運不及﹐故金之淸气勝之。有勝必有復﹐火來復之﹐故爲淸熱勝復同者﹐謂淸熱之气與風气同其運也。同正商者﹐歲木不及而上臨陽明﹐所謂上商與正商同也。丁卯歲會者﹐木運臨卯﹐是謂歲會﹐不及之運﹐常兼勝復之气。其運風淸熱者﹐風運气淸勝气熱復气也。少運皆同。】

少角【初正】太徵少宮太商少羽【終】

【注歲以木爲首﹐故爲初正﹐從丁起少角﹐丁生戊火﹐火生己土﹐土生庚金﹐金生辛水而終。】

陽明少徵少陰寒雨勝復同同正商癸卯癸酉其運熱寒雨

【注寒雨勝復同者﹐寒乃寒水之气﹐雨乃濕土之气﹐寒勝少徵﹐土來復之也。同正商者﹐伏明之紀﹐上商與正商同也。癸主少徵﹐卯酉主陽明司天﹐少陰在泉也。其運熱寒雨者﹐運气爲熱﹐勝气爲寒﹐復气爲雨也。】

少徵太宮少商太羽【終】太角【初】

【注從壬起太角﹐而生少徵之癸火﹐火生甲土﹐土生乙金﹐金生丙水而終。】

陽明少宮少陰風涼勝復同己卯己酉其運雨風涼

【注風涼勝復同者﹐土運不及。風反勝之﹐淸涼之金气來復也。己卯﹑己酉﹑甲己化土﹐甲主土運太過﹐己主土運不及也。其運雨風涼者﹐太陰所至爲雲雨﹐雨乃土之運气﹐風爲勝气﹐淸爲復气﹐因運气不及﹐故勝復之气同其化。】

少宮太商少羽【終】少角【初】太徵

【注從丁而起少角﹐丁生戊火﹐火生己土﹐土生庚金﹐金生辛水而終。】

陽明少商少陰熱寒勝復同同正商乙卯天符乙酉歲會太乙天符其運涼熱寒

【注熱寒勝復同者﹐熱勝少商﹐寒气來復也。同正商者﹐從革之紀﹐上商與正商同也。乙主金運﹐卯酉陽明﹐燥金司天﹐運气與司天之气相合﹐是名天符。金運臨酉﹐是爲歲會。金運之歲﹐上見陽明﹐是爲天符。歲會合天符﹐名曰太乙天符﹐又名曰三合。三合者﹐司天﹑運气﹑年辰三者之相合也。其運涼熱寒者﹐運气爲涼﹐勝气爲熱﹐復气爲寒也。】

少商太羽【終】太角【初】少徵太宮

【注從太角起壬木而生徵﹐徵生太宮﹐宮生少商﹐商生太羽而終。】

陽明少羽少陰雨風勝復同辛卯少宮同辛酉辛卯其運寒雨風

【注雨風勝復同者﹐雨乃勝气﹐風乃復气也。辛卯少宮同者﹐辛主水運不及﹐而土得以乘之﹐故宮音半同其化。按木運不及﹐乃陽明之辛卯辛酉﹐太陰之辛丑辛未﹐厥陰之辛巳辛亥。太陰司天之歲﹐乃太陽在泉﹐水得助而旺。厥陰司天之歲﹐木气上臨﹐土受木制。辛酉歲乃金水相生之年辰﹐故止言辛卯歲也。夫五音皆有不及﹐而獨言宮音者﹐以土位中宮﹐而乘於四气也﹐故曰五運之气根於中而運於外。根於中者﹐根於中宮之土﹐而運化於四方也。寒爲運气﹐雨爲勝气﹐風乃復气﹐故曰其運寒雨風。】

少羽【終】少角【初】太徵少宮太商

【注提少角少羽於上者﹐論主歲之气也。太少之歲﹐皆以角爲始而羽爲終。角下注初﹐羽下注終者﹐論主時之气也。一太一少﹐皆以角爲始﹐而羽爲終。後四气準此。】

凡此陽明司天之政﹐气化運行後天。

【注卯酉主歲運不及﹐凡司天在泉﹐主气客气﹐皆後天時而至。】

天气急﹐地气明。

【注陽明司天﹐則少陰在泉。金令在上﹐故天气勁急﹔君火在下﹐故地气光明。】

陽專其令﹐炎暑大行﹐物燥以堅。

【注陽明在上﹐君火在下﹐故陽熱盛而物燥堅。】

淳風乃治﹐風燥橫運。流於气交﹐多陽少陰。雲趨雨府﹐濕化乃敷。燥極而澤。

【注主時之初气乃厥陰風木。凡太過之歲﹐客气盛而多從客气﹔不及之歲﹐客气弱而兼從主气。是以淳風乃治﹐從初气風木之化也。陽明燥金司天﹐厥陰風木主气。故風燥橫運﹐流於气交。橫者謂主客之气交相縱橫。气交者﹐終於歲半之前﹐而交於歲半之後也。二气之主客乃君相二火﹐三气之主客乃陽明少陽﹐故多陽少陰。雲趨雨府者﹐土之濕气﹐蒸而爲云﹐天气降而爲雨。蓋四之气﹐乃太陰濕土主气﹐太陽寒水加臨﹐故曰雲趨雨府﹐濕化乃敷。司天之燥金﹐終三之气。而交於四气之寒水濕土﹐是以燥極而澤。】

其谷白丹。

【注感司天在泉之气而成熟者﹐所謂歲谷是也。】

間谷命太者﹐

【注間谷者﹐感左右之間气而成熟。間气者﹐司天在泉﹐左右之四气也。如陽明在上﹐則左太陽﹑右少陽﹐陽明主少﹐而太陽﹑少陽主太﹐故曰間谷命太者﹐蓋言在左右之太者﹐爲間谷也。太陽之下﹐是爲厥陰﹐少陽之下﹐是爲太陰﹐感此四气而成者﹐是謂間谷。止言在上之太﹐而不言在下之二气者﹐蓋數之始起於上而終於下﹐故舉此在上之太﹐而在下之二气可知矣。以五常政論之圓圖輪轉觀之﹐則六气之太少﹐了然在目矣。】

其耗白甲品羽。

【注此言五類之虫﹐感司天在泉之气﹐而少有生育也。曰白﹑曰甲﹑曰品者﹐謂感司天之气﹐不過文彩品格之虫﹐少有生育﹐非若運化之蕃息也。如金運之歲﹐其虫介﹐槪言三百六十之介虫﹐皆感金運而生。今感司天之金气﹐止白甲者生﹐而余色之介虫不育也。】

金火合徳﹐上應太白﹑熒惑。其政切﹐其令暴。蟄虫乃見﹐流水不冰。民病咳嗌塞﹐寒熱發﹐暴振栗﹐癃閉。

【注金火合徳﹐上應太白﹑熒惑。光明淸切者金之政﹐急暴者火之令。君火在泉﹐故蟄虫不藏﹐流水不冰。民病嗌塞振栗諸證﹐皆感燥熱之气而爲病也。】

淸先而勁﹐毛虫乃死。熱後而暴﹐介虫乃殃。

【注淸先而勁﹐謂司天之气﹐盛於歲半以前。熱後而暴﹐謂在泉之气﹐淫於歲半以後。毛虫死﹑介虫殃者﹐又受司天在泉之勝制而死也。故曰各有勝﹐各有制﹐各有生﹐各有成﹐謂五運六气﹐各有生成﹐各有勝制。五運之勝﹐能制其六气﹐而六气之勝﹐又能制其五運。制則不生不育﹐或不靜而死也。】

其發躁勝復之作﹐擾而大亂﹐淸熱之气﹐持於气交。

【注陽明少陰之气﹐皆主躁﹐故其發躁如火勝金﹐於歲半之前﹐則水復火於歲半之後。故勝復作﹐而歲時之气大亂矣。气交者﹐司天在泉之气﹐上下相交。】

初之气﹐地气遷﹐陰始凝﹐气始肅﹐水乃冰﹐寒雨化。其病中熱脹﹐面目浮腫﹐善眠﹐鼽衄﹐嚏欠嘔﹐小便黃赤﹐甚則淋。

【注地气遷者﹐謂歲前在泉之終气﹐交於今之初气﹐余運仿此。夫卯酉歲初之客气﹐乃太陰濕土﹐故陰凝而雨化。下文曰﹐厥陰所至爲風生﹐總爲肅气始。肅者﹐謂主時之初气﹐乃厥陰也。陰凝於外﹐則陽郁於內﹐故民病熱脹便赤諸證。面目浮腫善眠者﹐濕土之爲病也。鼽衄嚏欠嘔者﹐風木之气也。】

二之气﹐陽乃布﹐民乃舒﹐物乃生榮﹐厲大至﹐民善暴死。

【注二之主客﹐乃君相二火﹐陽气得以敷布﹐故民乃舒。物得長气而生榮。如厲大至﹐則民善暴死。蓋謂二火相交﹐臣位君上故也。】

三之气﹐天政布﹐涼乃行﹐燥熱交合﹐燥極而澤﹐民病寒熱。

【注司天之金气加臨﹐故天政布﹐涼乃行。三之主气乃少陽相火﹐故燥熱交合﹐三气終交四气之寒水濕土﹐故燥極而澤。燥濕水火相交﹐故民病寒熱。】

四之气﹐寒雨降﹐病暴僕﹑振栗﹑譫妄﹑少气﹑嗌漧引飲﹐及爲心痛﹐癰腫﹑瘡瘍﹑瘧寒之疾﹐骨痿血便。

【注四之加臨﹐客气乃太陽寒水﹐主气乃太陰濕土﹐故寒雨降。歲半以後﹐乃少陰君火主气﹐反爲寒濕相加。故民病振栗譫妄嗌漧便血等證﹐皆因寒凝於外﹐火郁於內故也。經云﹕諸禁鼓栗﹐如喪神守﹐皆屬於火。及爲心痛者﹐乃寒邪內淩君火也。經云﹕邪在心則病心痛﹐時眩僕。又曰﹕諸癰腫筋攣骨痛﹐此寒气之腫也。】

五之气﹐春令反行﹐艸乃生榮﹐民气和。

【注厥陰風木﹐加臨於五气﹐故春令反行﹐艸得生气﹐故乃生榮。少陰之郁﹐得木气而舒達﹐故民气和。】

終之气﹐陽气布﹐候反溫﹐蟄虫來見﹐流水不冰﹐民乃康平﹐其病溫。

【注少陰君火之气加臨於終气﹐故在泉之陽气得以舒布﹐而冬之時候反溫。冬气溫暖﹐故蟄虫不藏﹐流水不冰。地气舒暢﹐故民乃康平。其有災眚﹐當主病溫﹐所謂冬溫病也。】

故食歲谷以安其气﹐食間谷以去其邪。

【注歲谷者﹐白丹之谷﹐感天地之气而生。气者﹐元眞之气也。間谷者﹐感間气而生。如初之气﹐宜食白黅﹔二之气﹐宜食白丹﹔四之气﹐宜食丹元﹔五之气﹐宜食丹蒼之谷。邪者﹐反勝其間气之邪。】

歲宜以咸以苦以辛﹐汗之淸之散之。

【注宜咸以淸君火之熱﹐宜辛以潤陽明之燥﹐宜苦以泄內郁之火。汗之以解在外之寒﹐淸之以消內入之邪﹐散之以解冬溫之气。】

安其運气﹐無使受邪。

【注運气不及﹐故宜安之﹐無使邪勝。】

折其鬱气﹐資其化源。

【注折其司天在泉之气﹐以資五運之化源。】

以寒熱輕重少多其制﹐同熱者多天化﹐同淸者多地化。

【注寒以淸在地之火熱﹐熱以制司天之燥金。同者多之﹐異者少之。故以寒熱之輕重而多少其制。如少徵﹑少角之運﹐同少陰之熱者﹐多以天化之淸涼以制之。如少商﹑少宮﹑少羽之運﹐同陽明之淸者﹐多以地化之火熱以制之。天化者﹐燥金之淸涼。地化者﹐在泉之火熱。】

用涼遠涼﹐用熱遠熱﹐用寒遠寒﹐用溫遠溫。食宜同法。有假者反之﹐此其道也。反是者﹐亂天地之經﹐擾陰陽之紀也。

【注陽明淸涼之气司天﹐是宜用溫熱矣。如二之气﹐乃君相二火﹐又當遠此六十日﹐而用溫熱。少陰君火之气在泉﹐是宜用寒涼矣。如四之主客﹐乃寒水濕土﹐又當遠此六十日﹐而後可用寒涼。有假者﹐謂四時之寒熱溫涼﹐非司天在泉及間气之正气﹐又當反逆以治之﹐此調和天地陰陽之道也。反此者﹐亂司天在泉之經常﹐擾間气陰陽之紀步。】

帝曰﹕善﹗少陽之政﹐柰何﹖岐伯曰﹕寅申之紀也。

少陽太角厥陰壬寅壬申其運風鼓﹐其化鳴紊啟坼﹐其變振拉摧拔﹐其病掉眩﹑支脇﹑驚駭。

【注壬主木運太過﹐寅申少陽司天﹐厥陰在泉﹐運气與太陽﹑太角相同﹐其病少異。蓋木與水土相合﹐病在血分﹔木與風火相合﹐病在气分。掉眩驚駭者﹐經曰﹐諸風眩掉﹐皆屬於肝。東方肝木﹐其病發驚駭。】

太角【初正】少徵太宮少商太羽【終】

少陽太徵厥陰戊寅天符戊申天符其運暑﹐其化暄囂郁燠﹐其變炎烈沸騰﹐其病上熱﹐郁血﹐溢血﹐泄﹐心痛。

【注戊主火運太過。火運之歲﹐上見少陽﹐天與之會。故《天元冊》曰﹕天符炎烈沸騰﹐盛之極也。上熱諸病﹐乃火運上臨少陽也。】

太徵少宮太商少羽【終】少角【初】

少陽太宮厥陰甲寅甲申其運陰雨﹐其化柔潤重澤﹐其變震驚飄驟﹐其病體重﹐胕腫﹐痞﹐飲。

【注柔者土之徳﹐潤澤濕之化也。太陰所至﹐爲雷霆驟注﹐烈風乃气變之常也。體重胕腫痞飲﹐感太宮之運而爲脾病也。按太過之運气有三﹐三五一十五﹐爲民病﹐少有異同。蓋以司天在泉之气化少異故耳。】

太宮少商太羽【終】太角【初】少徵

少陽太商厥陰庚寅庚申同正商其運涼﹐其化霧露淸切﹐其變肅殺雕零﹐其病肩背胸中。

【注歲金太過﹐而司天之火制之﹐則金气已平﹐故與正商之歲同。金气和平﹐故曰淸切。肺脈出胸中﹐兪在肩背﹐故病肩背胸中。】

太商少羽【終】少角【初】太徵少宮

少陽太羽厥陰丙寅丙申其運寒肅﹐其化凝慘凜冽﹐其變冰雪霜雹﹐其病寒浮腫。

【注凝慘凜冽﹐冰雪霜雹﹐皆太羽之運化。其病寒浮腫﹐皆寒水之病。】

太羽【終】太角【初】少徵太宮少商

凡此少陽司天之政﹐气化運行先天。天气正﹐地气擾。

【注此明天地陰陽之气﹐交相感召。所謂上下交互﹐气交主之﹐歲紀畢矣。如寅申歲主太過﹐六气皆先天時而至。夫蒼黅丹素元之气﹐化生地之五行﹔地之五行﹐上呈天之六气。故曰﹐寒暑燥濕風火﹐天之陰陽也﹐三陰三陽上奉之。是三陰三陽在下﹐而六气在上也。故少陽之上﹐火气治之﹐中見厥陰﹔厥陰之上﹐風气治之﹐中見少陽。天气正者﹐謂少陽司天﹐而气化行於气交之中。蓋以三陰三陽在下﹐故𨿽主司天﹐而气下行於中也。日陰在泉﹐故地气擾。下文曰厥陰所至﹐爲撓動爲迎﹐隨行令之常也。】

風乃暴舉﹐木偃沙飛﹐炎火乃流。

【注火﹐風之气也。】

陰行陽化﹐雨乃時應。

【注謂厥陰之气上行﹐而從少陽之化﹐故雨乃時應。蓋少陽所至爲火生。終爲蒸溽﹐徳化之常也。】

火木同徳﹐上應熒惑﹑歲星。

【注上應二星倍明。】

其谷丹蒼。

【注感司天在泉之气﹐而成熟者。】

其政嚴﹐其令擾。

【注嚴者﹐火之政。擾者﹐風之令也。】

故風熱參布﹐云物沸騰﹐太陰橫流﹐寒乃時至﹐涼雨並起。

【注風熱參布者﹐少陽厥陰之氟﹐交相參合﹐而布於气交之中。云物沸騰者﹐地气上升也。太陰橫流﹐涼雨並起者﹐蒸溽而爲雨也。按厥陰風木﹐上從司天之化﹐故太陰濕土從之﹐卽風气下臨﹐黃起土用之義。畏其勝制而從之也。】

民病寒中﹐外發瘡瘍﹐內爲瀉滿。故聖人遇之﹐和而不爭。往復之作﹐民病寒熱瘧﹐瀉﹐聾﹐瞑﹐嘔吐﹐上怫腫﹐色變。

【注風熱之气在外﹐則寒濕之气在內﹐故外發瘡瘍﹐內爲寒中瀉滿。聖人遇此之候﹐和其寒熱﹐而不使外內交爭﹐往復出入也。如外內往復交作﹐則爲寒熱之瘧﹐瀉聾瞑嘔吐者﹐風熱之气乘於內也。上怫腫色變者﹐寒濕之气乘於外也。】

初之气﹐地气遷﹐風勝乃搖﹐寒乃去﹐候乃大溫。艸木早榮﹐寒來不殺﹐溫病乃起。其病气怫於上﹐血溢目赤﹐咳逆頭痛﹐血崩脇滿﹐膚腠中瘡。

【注初之間气乃少陰君火﹐主气乃厥陰風木﹐是以風搖候溫﹐艸木得生長之气而早榮也。少陽司天﹐又值君火主气﹐故𨿽有時气之寒來而不能殺﹐二火之溫熱也。血溢﹑目赤﹑咳逆﹑膚瘡等證﹐皆風火之爲病也。】

二之气﹐火反郁﹐白埃四起﹐雲趨雨府﹐風不勝濕﹐雨乃零﹐民乃康。其病熱郁於上﹐咳逆嘔吐瘡發於中﹐胸脇不利﹐頭痛身熱﹐昏憒膿瘡。

【注二之客气乃太陰濕土﹐故司天之火气反郁。白埃四起﹐雲趨雨府﹐皆濕土之气化也。厥陰風气﹐𨿽上從少陽﹐而不能勝其雨濕。風火气盛得陰濕以和之﹐故民乃康。其有災眚﹐則病熱郁﹑嘔吐﹑昏憒﹑膿瘡諸證﹐皆因陰濕疑於外﹐而火熱郁於內也。】

三之气﹐天政布﹐炎暑至﹐少陽臨上﹐雨乃涯。民病熱中﹐聾瞑﹑血溢﹑腫瘡﹑咳嘔﹑鼽衄﹑渴﹑嚏欠﹑喉痺﹑目赤﹑善暴死。

【注司天之气上臨於三气﹐故天政布。主時之气﹐亦屬少陽﹐故炎暑至。雨乃涯者﹐太陰橫流也。民病熱中﹐血溢﹑鼽衄﹑嚏欠諸證﹐感風火之气也。二火相交﹐風熱並至﹐故善暴死。】

四之气﹐涼乃至﹐炎暑間化﹐白露降﹐民气和平。其病滿身重。

【注加臨間气﹐乃陽明淸涼之气﹐故涼乃至﹐白露降。少陽之火與風熱之气﹐交於气交之中﹐故炎暑間化。風熱主歲﹐而遇此淸涼﹐故民气和平。其病滿身重者﹐感主時濕土之气也。】

五之气﹐陽乃去﹐寒乃來﹐雨乃降﹐气門乃閉﹐剛木早雕。民避寒邪﹐君子周密。

【注五之間气﹐乃太陽寒水﹐故陽熱去﹐而寒乃來。以秋冬之交﹐而行閉藏之冬令﹐故气門乃閉﹐宜周密以避寒邪。】

終之气﹐地气正﹐風乃至﹐萬物反生﹐霜霧以行。其病關閉不禁﹐心痛﹐陽气不藏而咳。

【注厥陰風木主終气﹐故風乃至。地气正者﹐厥陰從中見少陽之化也。萬物遇生气而反生﹐地气反上升。而霜霧以行以閉藏之時﹐而反行發生之令。故其病關閉不禁﹑心痛者﹐腎气上乘於心也。夫肺主气﹐而腎爲生气之原﹐故腎爲本﹐肺爲末。陽气至冬而歸藏於腎臟﹐今反上乘於肺﹐故咳。】

抑其運气﹐贊所不勝。必折其鬱气﹐先取化源。暴過不生﹐苛疾不起。

【注運气太過﹐故當抑之。所不勝者﹐如壬年角運太過﹐則土气不勝﹔戊年火運太過﹐則金气不勝。故宜抑其太過﹐贊助其所不勝。折其鬱气者﹐如庚寅庚申歲﹐少陽司天﹐則商運受郁矣﹔甲寅甲申歲﹐厥陰在泉﹐則宮運受郁矣。是當折其致郁之气﹐先取五運之化源﹐折抑其太過﹐贊助其不勝。是以暴過不生﹐苛疾不起。暴者﹐謂太宮太商之運气主太過﹐而反受其郁﹐故其過暴。暴甚曰苛。】

故歲宜咸宜辛宜酸﹐滲之世之漬之發之。

【注宜咸以制少陽之火﹐宜辛以勝風木之邪。厥陰從少陽之火化﹐是子瀉其母气﹐故宜用酸以補之。漬者﹐上古用湯液浸漬以取汗。滲之瀉之﹐以淸火熱之在中﹔漬之發之﹐以散風邪之外襲。】

觀气寒溫﹐以調其過。同風熱者多寒化。異風熱者少寒化。

【注寒溫謂五運之寒溫也。如太角﹑太徵之歲﹐運气與司天在泉之風熱相同者﹐多用寒涼以淸之。如太宮﹑太商﹑太羽之歲﹐運气與司天在泉之气異者則少之。食藥同法。】

用熱遠熱﹐用溫遠溫﹐用寒遠寒﹐用涼遠涼。食宜同法。此其道也。有假者反之﹐反是者﹐病之階也。

【注蓋言歲運寒熱之藥﹐食當遠此司天在泉。遠者﹐勿犯也。】

帝曰﹕善﹗太陰之政柰何﹖岐伯曰﹕丑未之紀也﹐

太陰少角太陽淸熱勝復同同正宮丁丑丁未其運風淸熱。

【注少角主木運不及﹐故淸气勝之。有勝必有復﹐故熱以復之。淸熱勝復之气﹐與木運同其化。同正宮者﹐委和之紀﹐上宮與正宮同也。其運風淸熱者﹐風乃運气﹑淸乃勝气﹑熱乃復气﹐三气同其運也。按太過之運言病﹐不及之運不言病﹐蓋太過者暴﹐不及者徐。】

少角【初正】太徵少宮太商少羽【終】

太陰少徵太陽寒雨勝復同癸丑癸未﹐其運熱寒雨。

【注火運不及﹐寒反勝之﹐土雨來復﹐故寒雨勝復同。】

少徵太宮少商太羽【終】太角【初】

太陰少宮太陽風淸勝復同同正宮己丑太乙天符己未太乙天符其運雨風淸。

【注同正宮者﹐上宮與正宮同也。土運臨四季﹐是爲歲會﹔土運之歲﹐上見太陰﹐是爲天符﹔天符合歲會﹐是爲太乙天符。】

少宮太商少羽【終】少角【初】太徵

太陰少商太陽熱寒勝復同乙丑乙未其運涼熱寒。

【注疏義同前。】

少商太羽【終】太角【初】少徵太宮

太陰少羽太陽雨風勝復同同正宮辛丑辛未其運寒雨風。

【注同正宮者﹐涸流之紀﹐上宮與正宮同也。】

少羽【終】少角【初】太徵少宮太商

凡此太陰司天之政﹐气化運行後天。陰專其政﹐陽气退避﹐大風時起﹐天气下降﹐地气上騰﹐原野昏霿﹐白埃四起﹐云奔南極﹐寒雨數至﹐物成於差夏。民病寒濕﹐腹滿﹐身﹝月眞﹞憤﹐胕腫﹐痞逆﹐寒厥拘急。濕寒合徳﹐黃黑埃昏﹐流行气交﹐上應鎭星﹑辰星。其政肅﹐其令寂﹐宜谷黅元。

【注太陰司天﹐寒水在泉﹐故陰專其政。陽气退避﹐土令不及﹐風反勝之。天地之寒濕气交﹐故原野昏霿﹐寒雨數至也。差夏﹐長夏之時﹐秋之交也。民病腹滿諸證﹐皆感寒濕之气而成。寒濕合徳﹐故黃黑埃昏﹐流行气交﹐上應辰鎭二星明耀。肅者﹐土之政。寂者﹐水之令。黅元之谷﹐感司天在泉之气而成。】

故陰凝於上﹐寒積於下。寒水勝火﹐則爲冰雹。陽光不治﹐殺气乃行。

【注太陰之濕气凝於上﹐太陽之寒气積於下﹐寒水勝火﹐則爲冰雹。卽所爲火郁之發﹐山川冰雪是也。陽气在上﹐爲陰凝所勝﹐則肅殺之气乃行﹐此言上下陰陽之气也。】

故有餘宜髙﹐不及宜下﹔有餘宜晚﹐不及宜早。土之利﹐气之化也﹐民气亦從之﹐間谷命其太也。

【注此言五方之地土﹐各有髙下厚薄之不同。故歲气有餘﹐地土宜髙厚。歲气不及地土宜卑下。蓋太過之气宜緩﹐不及之气宜先。地土髙厚﹐气緩於出﹔地之下者﹐气易於升也。气有餘﹐宜至之遲﹔气不及﹐宜至之早。此地利之有髙下﹐气至之有早晏﹐而民气亦從之。間谷命其太﹐注見前。】

初之气﹐地气遷﹐寒乃去﹐春气正﹐風乃來﹐生布萬物以榮﹐民气條舒。風濕相薄﹐雨乃後。民病血溢﹐筋絡拘彊﹐關節不利﹐身重筋痿。

【注初之主客皆風气所司﹐故歲前之地气遷﹐冬令之寒乃去。而春气正﹐風乃來﹐生榮萬物﹐民气條舒。主客之气﹐與司天之气相薄﹐故雨乃後至也。民病血溢﹑筋痿諸證﹐皆感風濕之气所致。】

二之气﹐大火正﹐物承化﹐民乃和。其病溫厲大行﹐遠近咸若。濕蒸相薄﹐雨乃時降。

【注二之主客乃君相二火﹐故大火盛。火土合徳﹐故物承化民乃和。濕熱气盛﹐是以溫厲大行。土气周備於四方﹐故遠近咸若。】

三之气﹐天政布﹐濕气降﹐地气騰﹐雨乃時降﹐寒乃隨之。感於寒濕﹐則民病身重﹐胕腫﹐胸腹滿。

【注司天之气臨於三气﹐寒濕之气行於气交。】

四之气﹐畏火臨﹐溽蒸化﹐地气騰﹐天气否隔。寒風曉暮﹐蒸熱相薄﹐艸木凝煙﹐濕化不流﹐則白露陰布﹐以成秋令。民病腠理熱﹐血暴溢﹐瘧﹐心腹滿熱﹐臚脹﹐甚則胕腫。

【注四之客气﹐乃少陽相火。寒水在泉﹐故畏火之加臨。四之主气﹐乃太陰濕土﹐濕熱相合﹐則溽蒸化﹐而地气上騰。陰濕之气與火气不相合﹐是以天气痞隔﹐濕化不流於下﹐則白露陰布﹐以成秋令。寒風﹐太陽寒水之气也。民病滿脹等證﹐乃寒濕熱三气雜至合而爲病也。】

五之气﹐慘令已進﹐寒露下﹐霜乃早降﹐艸木黃落﹐寒气及體﹐君子周密﹐民病皮腠。

【注五气之主客﹐皆陽明淸涼之气。故其候寒冷﹐收藏之令早行﹐故君子周密。陽明之气主肌﹐故病在皮腠。】

終之气﹐寒大舉﹐濕大化﹐霜乃積﹐陰乃凝﹐水堅冰﹐陽光不治。感於寒﹐則病人關節禁固﹐腰脽痛﹐寒濕持於气交而爲疾也。

【注終之主客﹐乃在泉寒水之气﹐故寒大舉。寒濕之气﹐上下相交﹐故濕大化。霜積陰凝﹐濕之化也﹔冰堅陽伏﹐寒之令也。腎爲冬藏而主骨﹐關節禁固﹐骨節不利也。腰脽者﹐腎之腑也。寒濕持於气交﹐謂天地之气上下相持﹐人在气交之中﹐而爲病也。】

必折其鬱气而取化源﹐益其歲气無使邪勝。

【注歲運不及﹐故益之。邪气﹐卽己所不勝之气也。】

食歲谷以全其眞﹐食間谷以保其精。

【注眞精者﹐乃天一所生之眞元﹐卽精與气耳。故曰眞曰精。】

故歲宜以苦燥之溫之﹐甚者發之泄之。不發不泄﹐則濕气外溢﹐肉潰皮坼而水血交流。必贊其陽火﹐令禦甚寒。從气異同﹐少多其判也。同寒者以熱化﹐同濕者以燥化。異者少之﹐同者多之。用涼遠涼﹐用寒遠寒﹐用溫遠溫﹐用熱遠熱。食宜同法。假者反之﹐此其道也﹐反是者病也。

【注苦乃火味﹐故能燥濕而溫寒。判者﹐分也。】

帝曰﹕善﹗少陰之政柰何﹖岐伯曰﹕子午之紀也。

少陰太角陽明壬子壬午其運風鼓﹐其化鳴紊啟坼﹐其變振拉摧拔﹐其病支滿。

【注與諸太過角運相同。】

太角【初正】少徵太宮少商太羽【終】

少陰太徵陽明戊子天符戊午太乙天符其運炎暑﹐其化暄曜郁燠﹐其變炎烈沸騰﹐其病上熱血溢。

【注火運之歲﹐上見少陰﹐故曰天符。火運臨午﹐上見少陰﹐故曰太乙天符。其運與前太徵運同。】

太徵少宮太商少羽【終】少角【終】

少陰太宮陽明甲子甲午其運陰雨﹐其化柔順時雨﹐其變震驚飄驟﹐其病中滿身重。

【注與前太宮運同。】

太宮少商太羽【終】太角【終】少徵

少陰太商陽明庚子庚午同正商其運涼勁﹐其化霧露蕭飋﹐其變肅殺雕零﹐其病下淸。

【注同正商者﹐堅成之紀上徵與正商同也﹐運气與太商同。病下淸者﹐感秋金之气也。】

太商少羽【終】少角【初】太徵少宮

少陰太羽陽明丙子歲會丙午其運寒﹐其化凝慘凓冽﹐其變冰雪霜雹﹐其病寒下。

【注丙子歲會﹐則水運臨子。其病寒下者﹐感寒水之气也。】

太羽【終】太角【初】少徵太宮少商

凡此少陰司天之政﹐气化運行先天。地气肅﹐天气明﹐寒交暑﹐熱加燥﹐雲馳雨府﹐濕化乃行﹐時雨乃降。金火合徳﹐上應熒惑﹑太白。其政明﹐其令切﹐其谷丹白。水火寒熱﹐持於气交﹐而爲病始也。

【注太過之歲﹐气運皆先天時而至。燥金在泉﹐故地气肅。君火在天﹐故天气明。歲前之終气﹐乃少陽相火﹔今歲之初气﹐乃太陽寒水。故爲寒交暑﹐而水火寒熱持於气交﹐而爲病始也。君火在上﹐燥金在下。故曰熱加燥。雲馳雨府﹐濕化乃行﹐時雨乃降﹐卽少陽臨上﹐雨乃涯之義。金火合徳﹐上應熒惑﹑太白光明。明者火之政﹐切者金之令也。其谷丹白﹐感金火之气而成熟者。】

熱病生於上﹐淸病生於下﹐寒熱淩犯﹐而爭於中。民病咳喘﹐血溢血瀉鼽嚏﹐目赤眥瘍﹐寒厥入胃﹐心痛腰痛﹐腹大嗌漧腫上。

【注寒熱淩犯者﹐司天在泉之气交相犯﹐而爭於中也。咳喘血溢鼽嚏﹐目赤眥瘍﹐嗌漧腫上﹐熱病生於上也。血瀉﹑寒厥﹐淸病生於下也。入胃﹑心痛﹑腰痛﹑腹大﹐寒熱交爭於中而爲病也。】

初之气﹐地气遷﹐燥將去﹐寒乃始。蟄復藏﹐水乃冰。霜復降﹐風乃至。陽气郁﹐民反周密﹐關節禁固﹐腰脽痛﹐炎暑將起﹐中外瘡瘍。

【注初之客气﹐乃太陽寒水﹐故歲前之燥熱將去﹐而寒乃始。蟄虫復藏﹐冰霜復結也。初之時气﹐乃厥陰風木﹐故風乃至。陽春之气郁而民反周密﹐太陽主筋而爲腎之腑﹐故關節禁固而腰脽痛。時交於二气之君火﹐故炎暑將至。】

二之气﹐陽气布﹐風乃行﹐春气以正﹐萬物應榮。寒气時至﹐民乃和。其病淋﹐目瞑目赤﹐气郁於上而熱。

【注二之主气﹐合司天之君火。客气乃厥陰風木﹐故陽气布﹐而風乃行。春气始正﹐萬物應生長之气以榮。按﹕少陰之上﹐君火主之﹐少陰標陰而本熱。二气三气﹐皆君火司令﹐而曰寒气時至者﹐少陰從本從標也。寒熱气交﹐故民乃和。其病淋目瞑者﹐寒气之爲病也。經云﹕陽盛則瞋目﹐陰盛則瞑目。目赤者﹐君火之气也。气郁於上而熱者﹐寒气上乘也。】

三之气﹐天政布﹐大火行﹐庶類蕃鮮﹐寒气時至。民病气厥﹐心痛﹐寒熱更作﹐咳喘目赤。

【注三之主气﹐乃君相二火﹐故天政布﹐大火行﹐眾類得長气而蕃鮮。在下之寒气時至﹐故民病气厥心痛。蓋君火在上﹐陰寒在下﹔寒气厥逆淩心﹐則心痛﹐而寒熱更作。乘於肺﹐則爲咳喘﹐肺乃心之蓋﹐而又下交於腎也。迫其君火上炎﹐則目赤。】

四之气﹐溽暑至﹐大雨時行﹐寒熱互至。民病寒熱﹐嗌漧黃癉﹐鼽衄飲發。

【注四之主客﹐乃濕土主气。濕熱气交﹐故溽暑至﹐大雨時行﹐寒熱互至也。民病嗌漧黃癉諸證﹐皆感濕熱之气。】

五之气﹐畏火臨﹐暑反至﹐陽乃化。萬物乃生乃長榮﹐民乃康﹐其病溫。

【注歲半以下﹐及五之主气皆屬陽明﹐而少陽相火加之﹐故畏長气上臨。間气司令﹐故暑反至﹐陽乃化﹐萬物得長气而生榮。涼熱之气合化﹐故民乃康。其有災眚﹐感溫熱而爲溫病。】

終之气﹐燥令行﹐餘火內格﹐腫於上﹐咳喘﹐甚則血溢﹐寒气數舉則霿霧翳﹐病生皮腠﹐內捨於脇下﹐連少腹而作寒中。地將易也。

【注終气乃陽明燥金司令﹐故燥令行﹐气交之餘熱內格﹐而爲咳喘血溢諸證。寒水主時﹐故寒气數舉﹐捨於皮腠﹐而爲病也。夫地支始於子﹐而對於午。六气已終﹐則在泉之气﹐將易而交於丑未矣。】

必抑其運气﹐資其歲勝﹐折其郁發﹐先取化源﹐無使暴過而生其病也。

【注運气太過﹐故當抑之﹐而資其歲之所不勝。郁發者﹐五運之气﹐郁極乃發也。】

食歲谷以全眞气﹐食間谷以僻虛邪。

【注虛邪﹐不正之邪也。能保其精﹐則邪自辟矣。】

歲宜咸以軟之﹐而調其上﹔甚則以苦發之﹐以酸收之﹐而安其下﹔甚則以苦泄之。

【注咸從水化﹐故能軟堅﹐以調和在上之君火。甚則以苦發其火郁。金气主收﹐故宜酸收以安其下﹐甚則以苦瀉其燥。】

適气同異而多少之。同天气者﹐以寒淸化﹔同地气者﹐以溫熱化。用熱遠熱﹐用涼遠涼﹐用溫遠溫﹐用寒遠寒。食宜同法。有假則反﹐此其道也。反是者病作矣。

【注同司天之熱气﹐宜以寒淸。同在泉之淸涼者﹐宜用溫熱。】

帝曰﹕善﹗厥陰之政柰何﹖岐伯曰﹕巳亥之紀也。

厥陰少角少陽淸熱勝復同同正角丁巳天符丁亥天符其運風淸熱。

【注同正角者﹐委和之紀﹐上角與正角同也。天符者﹐木運之歲﹐上見厥陰也。】

少角【初正】太徵少宮太商少羽【終】

厥陰少徵少陽寒雨勝復同癸巳癸亥其運熱寒雨。

少徵太宮少商太羽【終】太角【初】

厥陰少宮少陽風淸勝復同同正角己巳己亥其運雨風淸。

【注同正角者﹐卑監之紀﹐上角與正角同也。】

少宮太商少羽【終】少角【初】太徵

厥陰少商少陽熱寒勝復同同正角乙巳乙亥其運涼熱寒。

【注同正角者﹐從革之紀﹐上角與正角同。】

少商【乙】太羽【丙終】太角【壬初】少徵【癸】太宮【甲】

【合前注會意。】

厥陰少羽少陽雨風勝復同辛巳辛亥其運寒雨風。

【注雨風勝復之气﹐與風運同化﹐皆非本年正化﹐所謂邪化日也﹐不及之運同。】

少羽【辛終】少角【丁初】太徵【戊】少宮【已】太商【庚】

【注始於丁而終於辛。】

凡此厥陰司天之政﹐气化運行後天。

【注不及之歲气運﹐皆後天時而至。】

諸同正歲﹐气化運行同天。

【注此言厥陰少陽﹐標本之相合也。少陽司天﹐則天气正﹔少陽在泉﹐則地气正。謂厥陰同少陽之諸正歲﹐如厥陰在泉﹐則厥陰之气﹐同少陽司天之運行﹔厥陰司天﹐則少陽之气﹐同厥陰司天之運行。故曰風生髙遠﹐炎熱從之。蓋厥陰少陽﹐標本相合﹐而厥陰又從少陽之气化也。】

天气擾﹐地气正﹐風生髙遠﹐炎熱從之。雲趨雨府﹐濕化乃行。風火同徳﹐上應歲星﹑熒惑。其政撓﹐其令速﹐其谷蒼丹﹐間谷言太者。其耗文角品羽。風燥火熱﹐勝復更作。蟄虫來見﹐流水不冰。熱病行於下﹐風病行於上﹐風燥勝復形於中。

【注風性動搖﹐故天气擾﹐少陽之气運行於中﹐故地气正。風气在天﹐故風生髙遠。少陽之气上與厥陰相合﹐故炎熱從之。雲趨雨府﹐濕化乃行者﹐從風火之勝制也。風火同歸於正﹐故曰同徳。上應歲星﹑熒惑光明。撓者﹐風之政﹔速者﹐火之令。蒼丹之谷﹐感司天在泉之气﹐而成熟者。間谷者﹐言左之少陰而下﹐右之太陽而下﹐感左右之間气而成。文角品羽﹐感司天在泉之气而生育者﹐不過文品之毛虫﹐羽虫又不能生聚而耗散也。勝復更作者﹐謂炎熱從之於上﹐而復相乘於气交之中也。蟄虫來見﹐流水不冰﹐相火之在泉也。感風气﹐則病行於上﹐感熱气則病行於下﹐風燥勝復相乘﹐則形見於气交之中。愚謂行於上﹐行於下﹐又曰形於中﹐而不曰病﹐蓋謂風火之气行於上下﹐而復交於中也。炎熱從之於上者﹐子從母也。勝復更作者﹐厥陰之气﹐復下歸於正也。故厥陰在泉﹐則地气正。今厥陰司天﹐而天气亦正﹐斯謂之諸同正歲。】

初之气﹐寒始肅﹐殺气方至﹐民病寒於右之下。

【注初之气﹐乃陽明淸金司令﹐故寒始肅﹐而殺气方至。民病寒於右之下﹐謂陽明之間气在在泉﹐少陽之右也。】

二之气﹐寒不去﹐華雪水冰﹐殺气施化﹐霜乃降﹐名艸上焦﹐寒雨數至﹐陽復化﹐民病熱於中。

【注二之間气﹐乃太陽寒水﹐是以寒不去而霜乃降。二之主气﹐乃少陰君火﹐而寒水加臨於上﹐是以名艸上焦而陽復化於下也。民病熱中者﹐君火之气﹐爲寒气郁於內也。】

三之气﹐天政布﹐風乃時舉﹐民病泣出﹐耳鳴掉眩。

【注三之气﹐乃司天之風气主令﹐是以天政布﹐風乃時舉。民病泣出耳鳴掉眩﹐乃風病行於上也。】

四之气﹐溽暑濕熱相薄﹐爭於左之上。民病黃癉而爲胕腫。

【注四之客气﹐乃少陰君火﹐主气乃太陰濕土﹐故溽暑濕熱相薄。爭於左之上者﹐謂少陰在司天﹐厥陰之左也。民病黃癉胕腫﹐皆濕熱之爲病。】

五之气﹐燥濕更勝﹐沈陰乃布﹐寒气及體﹐風雨乃行。

【注五之客气﹐乃太陰濕土﹐主气乃陽明燥金。故燥濕更勝﹐沈陰布。寒及體者﹐二气並主淸寒也。太陰所至﹐終爲雨﹐陽明所至爲淒鳴﹐故風雨乃行。】

終之气﹐畏火司令﹐陽乃大化﹐蟄虫出見﹐流水不冰﹐地气大發﹐艸乃生﹐人乃舒。其病溫厲。

【注終之主气﹐乃太陽寒水﹐而相火加臨於上﹐故畏火司令。客勝其主﹐是以陽气大化。流水不冰﹐少陽在泉之气大發﹐艸感生長之气而生﹐人感溫暖之气而舒。其病溫厲者﹐所謂冬溫病也。】

必折其鬱气﹐資其化源。贊其運气﹐無使邪勝。

【注化源者﹐五運乃六气之生源。如少宮之運﹐厥陰司天﹐則土气受郁矣﹔少商之運﹐少陽在泉﹐則金气受郁矣。故當折其致郁之气﹐以資五運之化源。以上六气相同。歲運不及﹐故當贊助其運气﹐無使所不勝之邪勝之。以上不及之三气相同。】

歲宜辛以調上﹐以咸調下。畏火之气﹐無妄犯之。

【注辛從金化﹐以調風木之勝﹔咸從水化﹐以調火熱之淫。厥陰不從標本﹐從中見少陽之火化﹐是一歲之中﹐皆火司令﹐故當畏火之气﹐無妄犯之。】

歲宜辛以調上﹐以咸調下。畏火之气﹐無妄犯之。

【注辛從金化﹐以調風木之勝﹔咸從水化﹐以調火熱之淫。厥陰不從標本﹐從中見少陽之火化﹐是一歲之中﹐皆火司令﹐故當畏火之气﹐無妄犯之。】

用溫遠溫﹐用熱遠熱﹐用涼遠涼﹐用寒遠寒。食宜同法。有假反常﹐此之道也。反是者病。

【注厥陰司气﹐以溫用溫無犯﹔少陽司气﹐以熱用熱無犯。食宜同法者﹐藥食並宜也。】

帝曰﹕善。夫子之言可謂悉矣﹗然何以明其應乎﹖岐伯曰﹐昭乎哉﹐問也﹗夫六气者﹐行有次﹐止有位。故常以正月朔日平旦視之﹐睹其位而知其所在矣。

【注言司天在泉之气﹐六期環轉﹐而各有定位也。行有次者﹐少陽之右﹐陽明治之﹔陽明之右﹐太陽治之﹔太陽之右﹐厥陰治之﹔厥陰之右﹐少陰治之﹔少陰之右﹐太陰治之﹔大陰之右﹐少陽治之。六气終期﹐而六期環會也。止有位者﹐上下有位﹐左右有紀﹐一气各主六十日有奇也。以正月朔日平旦視之者﹐蓋以寅爲歲之首﹐朔爲月之首﹐寅爲日之首﹐而起初气也。睹其司天在泉之定位﹐則知六气所在矣。】

運有餘﹐其至先﹔運不及﹐其至後。此天之道﹐气之常也。運非有餘﹑非不足﹐是謂正歲。其至當其時也。

【注運謂六气之化運。如子午寅申辰戌六歲主有餘﹐其主歲主時之气﹐皆先天時而至。如丑未卯酉巳亥六歲主不及﹐其主歲主時之气﹐皆後天時而至。正歲爲歲會之紀﹐非大過﹐非不及﹐其气應時而至也。】

帝曰﹕勝復之气﹐其常在也。災眚時至﹐候也柰何﹖岐伯曰﹕非气化者﹐是謂災也。

【注此論五運之勝復﹐而爲災眚者﹐何以候之。非气化者﹐謂非運气之化也。如丁卯丁酉歲﹐其運風淸熱。風乃少角之气化﹐其淸熱乃勝復之气。此邪化也﹐是謂災眚。】

帝曰﹕天地之數﹐終始柰何﹖岐伯曰﹕悉乎哉﹐問也﹗是明道也。數之始﹐起於上而終於下。歲半之前﹐天气主之﹔歲半之後﹐地气主之。上下交互﹐气交主之。歲紀畢矣。故曰位明气月可知乎﹖所謂气也。

【注天謂司天﹐地謂在泉﹐道謂天地陰陽之道。數之始起於上者﹐謂數之始於一﹐而起於天一也﹔終於地者﹐謂天數之始於一﹐而終於地六也。歲半之前﹑歲半之後者﹐謂天地之气﹐上下有位也。气交者﹐謂天地之气﹐上下相交也。位謂司天在泉﹐及左右間气之六位。气月謂一气之各主兩月也。】

帝曰﹕余司其事﹐則而行之﹐不合其數﹐何也﹖岐伯曰﹕气用有多少﹐化洽有盛衰。盛衰多少﹐同其化也。帝曰﹕願聞同化﹐何如﹖岐伯曰﹕風溫春化同﹐熱曛昏火夏化同﹐勝與復同。燥淸煙霧秋化同﹐雲雨昏暝埃長夏化同﹐寒气霜雪冰冬化同。此天地五運六气之化﹐更用盛衰之常也。

【注不合其數者﹐不合六气之數也。气用有多少者﹐六气之用﹐有有餘不足也。化洽有盛衰者﹐五運之化﹐有太過不及也。風熱暴燥者﹐陰陽之六气也。春夏秋冬者﹐角徵宮商羽﹐主歲而主時也。風溫春化同者﹐厥陰與角運同化也。熱曛夏化同者﹐少陰少陽與徵運同化也。勝與復同者﹐五運之勝與復气﹐亦與六气之相同也。如淸金勝角木﹐其勝气卽與陽明同﹔炎火復秋金﹐其復气卽與少陰少陽同也。此天地五運六气之化﹐更用盛衰之常﹐是以有不合也。如風溫之多合春化之盛﹐是气運同其化矣。若六气之少合五運之盛﹐五運之衰合六气之多﹐此盛衰更用而不合矣。】

帝曰﹕五運行同天化者﹐命曰天符﹐余知之矣。願聞同地化者﹐何謂也﹖岐伯曰﹕太過而同天化者三﹐不及而同天化者亦三﹔太過而同地化者三﹐不及而同地化者亦三。此凡二十四歲也。帝曰﹕願聞其所謂也﹗岐伯曰﹕甲辰﹑甲戌﹑太宮﹐下加太陰﹔壬寅﹑壬申﹑太角﹐下加厥陰﹔庚子﹑庚午﹑太商﹐下加陽明。如是者三。

【注此太過而同地化者三﹐運合六气﹐計六歲。】

癸巳﹑癸亥﹑少徵﹐下加少陽﹔辛丑﹑辛未﹑少羽﹐下加太陽﹔癸卯﹑癸酉﹑少徵﹐下加少陰。如是者三。

【注此不及而同地化者三﹐運合六气﹐計六年。】

戊子﹑戊午﹑太徵﹐上臨少陰﹔戊寅﹑戊申﹑太徵﹐上臨少陽﹔丙辰﹑丙戌﹑太羽﹐上臨太陽。如是者三。

【注此太過而同天化者三﹐運合六气﹐計六年。】

丁巳﹑丁亥﹑少角﹐上臨厥陰﹔乙卯﹑乙酉﹑少商﹐上臨陽明﹔己丑﹑己未﹑少宮﹐上臨太陰。如是者三。

【注此不及而同天化者三﹐運合六气﹐計六年。】

除此二十四歲﹐則不加不臨也。

【注言此二十四歲﹐則上下加臨﹐餘三十六歲﹐則不加不臨也。】

帝曰﹕加者何謂﹖岐伯曰﹕太過而加同天符﹐不及而加同歲會也。

【注此言太過而同地化者與天符相同﹐不及而同地化者與歲會相同。】

帝曰﹕臨者何謂﹖岐伯曰﹕太過不及﹐皆曰天符。而變行有多少﹐病形有微甚﹐生死有早晏耳。

【注太過不及之十二歲﹐皆曰天符﹐然內有變行多少之分焉。多少者﹐卽太過不及之變也。太過者暴﹐不及者徐。暴者爲病甚﹐徐者爲病持。故有微甚死生之分焉。】

帝曰﹕夫子言﹐用寒遠寒﹐用熱遠熱。余未知其然也。願聞何謂遠﹖岐伯曰﹕熱無犯熱﹐寒無犯寒。從者和﹐逆者病。不可不敬畏而遠之。所謂時興六位也。

【注此總言一歲之中﹐有應時而起之六位﹐各主六十日零八十七刻半﹐各有寒熱溫涼之四气﹐皆宜遠而無犯之。如初之气﹐天气尙寒﹐是宜用熱﹐時值少陽相火司令﹐又當遠此一位而無犯也。如二之气﹐天气已溫﹐是宜用涼﹐時值太陽寒水司令﹐又當遠此一位而用涼也。每歲之六气皆然。從則和﹐逆則病﹐不可不敬畏而遠之。】

帝曰﹕溫涼何如﹖岐伯曰﹕司气以熱用熱無犯﹐司气以寒用寒無犯﹐司气以涼用涼無犯﹐司气以溫用溫無犯。間气同其主無犯﹐異其主則小犯之。是謂四畏﹐必謹察之。

【注此論司天在泉及間气之無犯也。如少陰在上﹐司气以熱而用熱者﹐又當遠此少陰之熱而無犯也。如陽明在泉﹐司气以涼而用涼者﹐又當遠此陽明之涼而無犯也。餘气皆然。如間气與司天在泉之主气相同者不可犯﹐與主气異者則小犯之。假如少陽司天﹐初气乃少陰君火﹐是與司天之气相同﹐無犯其熱。如少陰在泉四之气﹐乃太陽寒水﹐是與主气相異﹐可少用熱而小犯之。是謂寒熱溫涼之四畏﹐不可不謹察也。】

帝曰﹕善﹗其犯者何如﹖岐伯曰﹕天气反時﹐則可依時則可依時王冰注云﹕反甚爲病﹐則可依時。《素問》六元正紀大論原作「則可依則」。。及勝其主﹐則可犯。以平爲期﹐而不可過。是謂邪气反勝者。

【注天气反時者﹐如司气以熱﹐而天气反涼﹐是當依時而用溫。如司气以熱﹐而寒反勝之﹐又可用熱而犯主气之熱矣。然止以气平爲期﹐不可過用以傷司气之元眞。是謂邪气反勝者﹐則可犯也。】

故曰﹕無失天信﹐無逆气宜﹐無翼其勝﹐無贊其復。是謂至治。

【注天信謂气應時而至者﹐無差失而妄犯之。六气各有所宜而不可逆。有勝气﹐又宜折之而無翼其勝。有復气﹐又當抑之而無贊其復。調之正味﹐使上下合徳﹐無相奪倫。五運和平﹐是謂至治。】

帝曰﹕善﹗五運气行﹐主歲之紀﹐其有常數乎﹖岐伯曰﹕臣請次之﹗

【注此與上篇大義相同﹐前以太陽爲始﹐序三陽三陰之六气﹔以角運爲初﹐序角徵宮商羽之五音﹐而年歲有所不齊也。故今以天干始於甲﹐地支始於子﹐從甲子而至癸巳﹐三十歲而爲一紀﹔復從甲午而至癸亥﹐六十歲而爲一周。斯歲運始順﹐故復次之。】

甲子甲午歲

上少陰火中太宮土運下陽明金熱化二

【注天一生水﹐地六成之﹔地二生火﹐天七成之﹔天三生木﹐地八成之﹔地四生金﹐天九成之﹔天五生土﹐地十成之。天干始於甲﹐地支始於子﹐故其數從生始。】

雨化五

【注此運居其中﹐太過者其數成﹐不及者其數生。雨爲土化﹐土常以生﹐故其數五。】

燥化四

【注乃己卯﹑己酉也。己主不及﹐故其數生。】

所謂正化日也。

【注無勝復之邪化﹐故爲正化。所謂日者﹐以一運統主一歲﹐而五運又以角木爲初﹐羽水爲終﹐各分主七十二日有奇也。】

其化上鹹寒﹐中苦熱﹐下酸熱。所謂藥食宜也。

【注上謂司天﹐下謂在泉﹐中謂化運。君火司天﹐故宜鹹寒以制化。太陰濕土運化於中﹐故宜苦以燥濕﹐熱以溫陰。陽明淸涼在泉﹐故宜酸以助收熱。以溫涼藥食並相宜也。】

乙丑乙未歲

上太陰土中少商金運下太陽水熱化寒化勝復同﹐所謂邪气化日也。

【注不及之運有勝復。金運不及﹐火熱勝之。金之子寒水來復﹐有勝復之邪气﹐故爲邪化。所謂日者﹐謂勝气在﹐勝彼所主之七十二日﹔復气在﹐復我所司之七十二日。此卽上章淸熱勝復同﹑其運風淸熱之義。余不及歲﹐俱準此。】

災七宮

【注按九宮分野﹐七乃兌宮。金運不及﹐爲熱寒勝復﹐故主災眚。在於兌之西方上﹐以太過之歲﹐而主民病。此以不及之歲﹐而言災眚。蓋太過之气暴﹐不及之气徐﹐病甚而災微也。】

濕化五

【注乙主不及﹐故其數生。按乙運不及﹐則丑未之司天在泉亦主不及﹐气運之同也。】

淸化四

【注運不及﹐故其數生。余不及歲﹐俱準此。】

寒化六

【注乃庚辰﹑庚戌也。庚主太過﹐故其數成。】

所謂正化日也。

【注濕化五﹐淸化四﹐寒化六﹐皆主正化﹐無勝復之邪气也。五運之气﹐又各分主七十二日。司天在泉之气﹐各主六十日而有奇。】

其化上苦熱﹐中酸和﹐下甘熱。所謂藥食宜也。

【注金气主收﹐故宜酸以收之。和謂五運之气﹐𨿽各主一歲﹐而一歲之中﹐又有生長化收藏之五運﹐故又宜五味以和之。甘爲土味﹐能制化寒水。】

丙寅丙申歲

上少陽相火中太羽水運下厥陰木火化二

【注火臨於上﹐水承制之﹐故主不及。】

寒化六

【注運太過﹐故其數成。余太過運俱準此。】

風化三

【注乃辛巳﹑辛亥也。巳亥主不及﹐故其數生。】

所謂正化日也。其化上鹹寒﹐中咸溫﹐下辛溫。所謂藥食宜也。

【注水運主咸﹐而以咸助之。後之化運﹐多用和助之。味所謂折其鬱气﹐資其化源也。】

丁卯丁酉歲

上陽明金中少角木運下少陰火淸化熱化勝復同﹐所謂邪气化日也。

【注淸主勝气﹐熱乃復气。】

災三宮

【注三宮主震﹐分野之東方也。】

燥化九

【注委和之紀﹐上商與正商同﹐故主成。蓋木運不及﹐金气勝之﹐今又燥化臨於上﹐則金气盛矣。】

風化三熱化七

【注壬子﹑壬午也。子午主太過﹐故其數成。】

所謂正化日也。其化上苦小溫﹐中辛和﹐下鹹寒。所謂藥食宜也。

戊辰戊戌歲

上太陽水中太徵火運下太陰土寒化六

【注辰戌主太過﹐故其數成。】

熱化七濕化五

【注癸丑﹑癸未也。丑未主不及﹐故其數生。】

所謂正化日也。其化上苦溫﹐中甘和﹐下甘溫。所謂藥食宜也。

己巳己亥歲

上厥陰木中少宮土運下少陽相火風化淸化勝復同﹐所謂邪气化日也。災五宮

【注五宮乃中央土宮。】

風化三

【注巳亥主不及﹐故其數生。】

濕化五火化七

【注戊寅﹑戊申也。寅申主太過﹐故其數成。】

所謂正化日也。其化上辛涼﹐中甘和﹐下鹹寒。所謂藥食宜也。

庚午【同天符】庚子歲【同天符】

上少陰火中太商金運下陽明金熱化七

【注子午主太過﹐故其數成。】

淸化九

【注金運太過。】

燥化九

【注乃乙卯﹑乙酉也。從革之紀﹐上商與正商同﹐故主成。蓋金气不及﹐而得運化之助﹐故與正商相同而盛也。】

所謂正化日也。其化上鹹寒﹐中辛溫﹐下酸溫。所謂藥食宜也。

辛未【同歲會】辛丑歲【同歲會】

上太陰土中少羽水運下太陽水雨化風化勝復同﹐所謂邪气化日也。災一宮

【注一宮乃北方坎位。】

雨化五

【注丑未主不及﹐故其數生。】

寒化一

【注在化運主不及﹐故其數生。在在泉﹐乃丙辰﹑丙戌也﹐爲太陽之水﹐合丙之化運而生﹐故其數一。】

所謂正化日也。其化上苦熱﹐中苦和﹐下苦熱。所謂藥食宜也。

壬申【同天符】壬寅歲【同天符】

上少陽相火中太角木運下厥陰木火化二

【注壬申壬寅﹐爲同天符﹐故其數生﹐天主生也。】

風化八

【注在中運主角木太過﹐故其數成。在在泉﹐乃丁巳丁亥也。委和之紀﹐上角與正角同﹐故主成。蓋木气不及﹐而得運化之助﹐則木气盛矣﹐故其數八。】

所謂正化日也。其化上鹹寒﹐中酸和﹐下辛涼。所謂藥食宜也。

癸酉【同歲會】癸卯歲【同歲會】

上陽明金中少徵火運下少陰火寒化雨化勝復同﹐所謂邪气化日也。災九宮

【注九宮乃南方離位。】

燥化九

【注伏明之紀﹐上商與正商同﹐故主成。蓋火運不及﹐收气自政﹐而又上臨於司天﹐則其气盛矣。】

熱化二

【注在中運主不及﹐故其數二。在在泉﹐乃戊子﹑戊午屬天符之歲﹐故其數生﹐蓋天生而地成也。】

所謂正化日也。其化上苦小溫﹐中咸溫﹐下鹹寒。所謂藥食宜也。

甲戌【歲會同天符】甲辰歲【歲會同天符】

上太陽水中太宮土運下太陰土寒化六

【注辰戌主太過﹐故其數成。按土盛而不勝水者﹐乃歲會之年﹐气之平也﹐故無勝復。】

濕化五

【注在中運﹐土常以生。在在泉﹐乃己丑己未。丑未主不及﹐其故數生。】

正化日也。其化上苦熱﹐中苦溫﹐下苦溫。藥食宜也。

乙亥乙巳歲

上厥陰木中少商金運下少陽相火熱化寒化勝復同﹐邪气化日也。災七宮風化八

【注從革之紀﹐上角興正角同﹐故主成。蓋金運不及﹐生气乃揚﹐而又上臨於司天﹐則木气盛矣。】

淸化四火化二

【注乃庚寅﹑庚申也﹐當主成。數疑悞故闕。】

正化度度《素問》六元正紀大論王冰注云﹐度謂日也。也。

【注度者﹐謂所主之時度也。】

其化上辛涼﹐中酸和﹐下鹹寒。藥食宜也。

丙子丙午歲

上少陰火中太羽水運下陽明金熱化二

【注火司於上﹐水承制之﹐故主不及。】

寒化六淸化四。

【注乃辛卯﹐辛酉也。卯酉主不及﹐故其數生。】

正化度也。其化上鹹寒﹐中咸熱﹐下酸溫。藥食宜也。

丁丑丁未歲

上太陰土中少角木蓮下太陽水淸化熱化勝復同﹐邪气化度也。災三宮雨化五

【注丑未主不及﹐故其數生。】

風化三寒化一

【注乃壬辰﹑壬戌也。辰戌之水﹐合於水而始生﹐故其數一。】

正化度也。其化上苦溫﹐中辛溫﹐下甘熱。藥食宜也。

戊寅【天符】戊申歲【天符】

上少陽相火中太徵火運下厥陰木火化七

【注寅申太徵﹐皆主火運太過﹐故其數成。】

風化三

【注乃癸巳﹑癸亥也。巳亥主不及﹐故其數生。】

正化度也。其化上鹹寒﹐中甘和﹐下辛涼。藥食宜也。

己卯己酉歲

上陽明金中少宮土運下少陰火風化淸化勝復同﹐邪气化度也。災五宮淸化九

【注金不及﹐而土運生之﹐英气盛﹐故化九。】

雨化五熱化七

【注乃甲子﹑甲午也。子午主太過﹐故其數成。】

正化度也。其化上苦小溫﹐中甘和﹐下鹹寒。藥食宜也。

庚辰庚戌歲

上太陽水中太商金運下太陰土寒化一

【注土制其水﹐故主不及。】

淸化九雨化五

【注乃乙丑﹑乙未也。丑未主不及﹐故其數生。】

正化度也。其化上苦熱﹐中辛溫﹐下甘熱。藥食宜也。

辛巳辛亥歲

上厥陰木中少羽水運下少陽相火雨化風化勝復同﹐邪气化度也。災一宮風化三

【注巳亥主不及﹐故其數生。】

寒化一火化七

【注乃丙寅﹑丙申也。寅甲主太過﹐故其數成。】

正化度也。其化上辛涼﹐中苦和﹐下鹹寒。藥食宜也。

壬午壬子歲

上少陰火中太角木運下陽明金熱化二

【注受壬水之制﹐故主不及。】

風化八淸化四

【注乃丁卯﹑丁酉也。卯酉主不及﹐故其數生。】

正化度也。其化上鹹寒﹐中酸涼﹐下酸溫。藥食宜也。

癸未癸丑歲

上太陰土中少徵火運下太陽水寒化雨化勝復同﹐邪气化度也。災九宮雨化五

【注丑未主不及﹐故其數生。】

火化二寒化一

【注乃戊辰﹑戊戌也。水受土制﹐故主不及。】

正化度也。其化上苦溫﹐中咸溫﹐下甘熱。藥食宜也。

甲申甲寅歲

上少陽相火中太宮土運下厥陰木火化二

【注寅甲主太過﹐其數成。疑悞故闕。】

雨化五風化八

【注乃己巳﹑己亥也。上角與正角同﹐故主成。蓋卑監之紀﹐化气不令﹐生政獨彰﹐而又與巳亥相合﹐則木气盛矣﹐故其數八。】

正化度也﹐其化上鹹寒﹐中咸和﹐下辛涼。藥食宜也。

乙酉【太乙天符】乙卯歲【天符】

上陽明金中少商金運下少陰火熱化寒化勝復同﹐邪气化度也。災七宮燥化四

【注卯酉主不及﹐故其數生。】

淸化四熱化二

【注乃庚子﹑庚午也﹐同天符歲﹐故其數生。】

正化度也。其化上苦小溫﹐中苦和﹐下鹹寒。藥食宜也。

丙戌【天符】丙辰歲【天符】

上太陽水中太羽水運下太陰土寒化六

【注辰戌太羽﹐皆主太過﹐故其數成。】

雨化五

【注乃辛丑﹑辛未也。丑未主不及﹐故其數生。】

正化度也。其化上苦熱﹐中咸溫﹐下甘熱。藥食宜也。

丁亥【天符】丁巳歲【天符】

上厥陰木中少角木運下少陽相火淸化熱化勝復同﹐邪气化度也。災三宮風化三

【注巳亥少角﹐皆主木運不及﹐故其數生。】

火化七

【注乃壬寅﹑壬申也。寅申主太過﹐故其數成。】

正化度也。其化上辛涼﹐中辛和﹐下鹹寒。藥食宜也。

戊子【天符】戊午歲【太乙天符】

上少陰火中太徵火運下陽明金熱化七

【注子午太徵﹐皆主太過﹐故其數成。】

淸化九

【注乃癸卯﹑癸酉也。伏明之紀﹐上商與正商同﹐故主成。蓋長气不宣﹐收气自政﹔而又與卯酉相合﹐則金气盛矣﹐故其數九。】

正化度也。其化上鹹寒﹐中甘寒﹐下酸溫。藥食宜也。

己丑【太乙天符】己未歲【太乙天符】

上太陰土中少宮土運下太陽水風化淸化勝復同﹐邪气化度也。災五官雨化五

【注丑未少宮﹐皆主不及﹐故其數生。】

寒化一

【注乃甲辰﹑甲戌也。土盛則水衰﹐故主不及。】

正化度也。其化上苦熱﹐中甘和﹐下甘熱。藥食宜也。

庚寅庚申歲

上少陽相火中太商金運下厥陰木﹐火化七

【注寅申主太過﹐故其數成。】

淸化九風化三

【注乃乙巳﹑乙亥也。巳亥主不及﹐故其數生。】

正化度也。其化上鹹寒﹐中辛溫﹐下辛涼。藥食宜也。

辛卯辛酉歲

上陽明金中少羽水運下少陰火雨化風化勝復同﹐邪气化度也。災一宮淸化九

【注涸流之紀﹐少羽與少宮同﹐故其數成。蓋藏令不舉﹐化气乃昌﹐土盛生金﹐則金气盛矣。】

寒化一熱化七

【注乃丙子﹑丙午也。子午主太過﹐故其數成。】

正化度也﹐其化上苦小溫﹐中苦和﹐下鹹寒。藥食宜也。

壬辰壬戌歲

上太陽水中太角木運下太陰土寒化六

【注辰戌主太過﹐故其數成。】

風化八雨化五

【注乃丁丑﹑丁未也。丑未主不及﹐故其數生。】

正化度也。其化上苦溫﹐中酸溫﹐下甘溫。藥食宜也。

癸巳【同歲會】癸亥歲【同歲會】

上厥陰木中少徵火運下少陽相火寒化雨化勝復同邪气化度也災九宮風化八

【注天干終於癸﹐地支終於亥﹐故其數成。】

火化二

【注在化運主少徵﹐故其數二。在在泉乃戊寅﹑戊申也。歲主天符﹐故其數生。】

正化度也。其化上辛涼﹐中咸和﹐下鹹寒。藥食宜也。

凡此定期之紀﹐勝復正化﹐皆有常數﹐不可不察。故知其要者﹐一言而終﹔不知其要﹐流散無窮。此之謂也。帝曰﹕善﹗

【注定期之紀﹐謂天干始於甲﹐地支始於子﹐子甲相合﹐三十歲而爲一紀﹐六十歲而成一周。勝復者不及之年﹐正化者太過之紀﹐皆有經常不易之數。要者﹐總屬陰陽之盛衰耳。】古今圖書集成醫部全錄卷一百十五

運气門

黃帝素問

六元正紀大論【下】

帝曰﹕五運之气﹐亦復歲乎﹖

【注此論五運之化﹐受司天在泉之勝制﹐郁極乃發﹐以報復其歲气。故曰折其鬱气﹐資其化源。蓋謂歲气勝制其化運﹐當以所勝之味折之。而勿使其郁復也。】

岐伯曰﹕郁極乃發﹐待時而作也。

【注待時而作者﹐土郁發於四之气﹐金郁發於五之气﹐水郁發於二火前後﹐火郁發於四之气﹐惟木發而無時也。】

帝曰﹕請問其所謂也﹖岐伯曰﹕五常之气﹐太過不及﹐其發異也。帝曰﹕願卒聞之。岐伯曰﹕太過者暴﹐不及者徐。暴者爲病甚﹐徐者爲病持。

【注太過之運受郁﹐其發暴﹔不及之運受郁﹐其發徐。持者﹐能主持而不甚﹐卽持於春﹐持於秋之意。】

帝曰﹕太過不及﹐其數何如﹖岐伯曰﹕太過者其數成﹐不及者其數生。土常以生也。

【注初生之气微﹐故主不及﹔已成之數盛﹐故主太過。天一生水﹐地六成之﹔地二生火﹐天七成之﹔天三生木﹐地八成之﹔地四生金﹐天九成之﹔天五生土﹐地十成之。五行之气﹐皆感天生地成。地生天成﹐此《河圖》數也。土常以生者﹐土位中央﹐感天干而始化。天地之气﹐皆本於五﹐而終於九﹐此《洛書》數也。故曰﹕天地之間﹐不離於五﹐人亦應之。】

帝曰﹕其發也何如﹖岐伯曰﹕土郁之發﹐巖谷震驚﹐雷殷气交﹐埃昏﹐黃黑化爲白气﹐飄驟髙深﹐擊石飛空﹐洪水乃從﹐川流漫衍﹐田牧土駒。化气乃敷﹐善爲時雨﹐始生﹐始長﹐始化﹐始成。故民病心腹脹﹐腸鳴而爲數後。甚則心痛脇﹝月眞﹞﹐嘔吐霍亂﹐飲發注下﹐胕腫身重。雲奔雨府﹐霞擁朝陽﹐山澤埃昏。其乃發也﹐以其四气﹐雲橫天山﹐蜉蝣生滅﹐怫之先兆。

【注言五郁之發﹐有天地山川之變象﹐有艸木虫獸之兆徵﹐有民病之災眚﹐有寒熱之變更。觀其發而知其復也。雷者火之气﹐三之气主火﹐四之气主土﹐故殷殷然之雷﹐在土之下﹐火土相合﹐而發於三气四气之交。白乃金之气﹐土舒而金化也。髙深﹐髙山深谷之間。田牧土駒者﹐蓋因洪水泛衍﹐如駒之土塊﹐散牧於田野之間。始者﹐謂土受天於之始化﹐土气復而生長化收成之气﹐鹹從土化也。民病腹脹腸鳴諸證﹐皆感土气而發。其四气者﹐發於夏秋之交﹐四之气也。太陰所至爲雲雨﹐蜉蝣﹐朝生暮死﹐感濕气而化生。濕土之气﹐上蒸而爲雲橫天山﹐下化而蜉蝣生滅。此怫郁欲發之先兆也。】

金郁之發﹐天潔地明﹐風淸气切﹐大涼乃舉。艸樹浮煙﹐燥气乃行。霿霧數起﹐殺气來至﹐艸木蒼幹﹐金乃有聲。故民病咳逆﹐心脇滿引少腹﹐善暴痛﹐不可反側﹐嗌漧面塵色惡。山澤焦枯﹐士凝霜鹵。怫乃發也﹐其气五。夜零白露﹐林莽聲淒﹐怫之兆也。

【注明潔淸切﹐金之令也﹔涼燥殺气﹐金之气也。此所郁之金气復發﹐而政令復行也。咳逆嗌漧﹐肺之病也。《靈樞經》曰﹕足少陽是動﹐病心脇痛不能轉側﹐甚則面有微塵﹐體無膏澤。又曰﹕肝是動﹐則病腰痛﹐嗌漧﹐面塵脫色。蓋金气復﹐而肝木病也。土凝霜鹵者言土凝如霜之鹽﹐卽芒硝﹑火硝是也。某气五者﹐發於五之气也。夜零白露﹐言露濃之如霜﹐林莽聲淒聲在樹間﹐此秋聲也。金之鬱气﹐欲發之先兆也。】

水郁之發﹐陽气乃辟﹐陰气暴舉﹐大寒乃至﹐川澤嚴凝﹐寒氛結爲霜雪﹔甚則黃黑昏翳﹐流行气交﹐乃爲霜殺﹐水乃見祥。故民病寒客心痛﹐腰脽痛﹐大關節不利﹐屈伸不便﹐善厥逆痞堅﹐腹滿。陽光不治﹐空積沈陰﹐白埃昏暝﹐而乃發也﹐其气二火前後。太虛深元﹐气猶麻散。微見而隱﹐色黑微黃﹐怫之先兆也。

【注气交乃夏秋之交﹐相火之後也。霜殺﹐寒結爲霜而殺物也。祥﹐怪異也。腰脽﹐腎之腑也。關節屈伸﹐乃筋骨之病﹐腎主骨而筋屬於節也。厥逆痞堅腹滿者﹐陽气下藏﹐中气塞也。君火主二之气﹐相火主三之气﹐其气發於二火之前後也。气猶麻散者﹐寒凝之气﹐感火气而欲散也。】

木郁之發﹐太虛埃昏﹐云物以擾﹐大風乃至﹐屋發折木﹐木有變。故民病胃脘當心而痛﹐上支兩脇﹐膈咽不通﹐食飲不下﹔甚則耳鳴﹐眩轉﹐目不識人﹐善暴僵僕。太虛蒼埃﹐天山一色﹐或气濁色﹐黃黑郁若﹐橫云不起雨﹐而乃發也。其气無常﹐長川艸偃﹐柔葉呈陰﹐松吟髙山﹐虎嘯巖岫﹐怫之先兆也。

【注太虛埃昏﹐木气發。而埃土飛揚﹐云物以擾﹐風之動也。屋發折木﹐鬱怒之大發也。民病胃脘咽鬲﹐食飲不下﹐木勝而土傷也。上支兩脇﹐耳鳴眩轉﹐僕不識人﹐風气之爲病也。天山一色﹐皆蒼色也。濁色﹐埃土昏翳也。按土郁曰黃黑埃郁﹐水郁曰黃黑昏翳﹐木郁曰黃黑郁若﹔蓋言天元地黃﹐天地之气色﹐交相怫郁也。橫云不起雨者﹐風行天上﹐密雲不雨也。風乃天地四方之气﹐故所發無常。松吟髙山﹐風之聲也。虎嘯巖岫﹐虎嘯則風生﹐風從虎也。此木郁將發之先兆也。】

火郁之發﹐太虛曛翳﹐大明不彰﹐炎火行﹐大暑至﹐山澤燔燎﹐材木流津﹐廣廈騰煙﹐土浮霜鹵﹐止水乃減﹐蔓艸焦黃﹐風行惑言﹐濕化乃後。故民病少气﹐瘡瘍癰腫﹐脇腹胸背面目四肢﹝月眞﹞憤臚脹﹐瘍痱嘔逆﹐瘈瘲骨痛﹐節乃有動﹐注下溫瘧﹐腹中暴痛﹐血溢流注﹐精液乃少﹐目赤心熱﹔甚則瞀悶懊憹﹐善暴死﹐刻終大溫﹐汗濡元府。其乃發也﹐其气四動﹐復則靜。陽極反陰﹐濕令乃化乃成﹐華發水凝﹐山川冰雪﹐焰陽午澤﹐怫之先兆也。

【注大明﹐日月之光明也。火郁發﹐而曛翳於上﹐則日月之明不彰。土浮霜鹵者﹐水濕之气﹐受郁熱上蒸﹐而成如霜之鹵也。惑言者﹐嘻嘻嗃嗃﹐形容其風自火出也。風火相合﹐故陰濕之气﹐在後乃化﹐民病癰腫諸證﹐皆火熱盛而精血傷也。少气者﹐火爲气之賊也。瞀悶﹐肺气病也。火甚精傷﹐故善暴死。刻終者﹐謂一气分主六十日零八十七刻半。如三气之終﹐而大溫將發於四之气也。元府﹐汗空也。動復則靜﹐陽極反陰者﹐少陰所至爲熱生﹐終爲寒﹐少陰之從本從標也。濕令乃化乃成者﹐少陽所至爲火生﹐總爲蒸溽也。水凝冰雪﹐寒之勝也。光華之气﹐發於水凝。焰陽之熱﹐生於午澤﹐山澤通气也。此二火之气﹐受寒气之郁極﹐而將復發也。】

有怫之應而後報也﹐皆觀其極而乃發也。木發無時﹐水隨火也。

【注報﹐復也。如華發水凝﹐焰陽午澤﹐怫之應也。陽極反陰﹐山川冰雪﹐郁之極也。風气行於四時。是以木發無時。水發於二火前後﹐故水隨火也。】

謹候其時﹐病可與期。失時反歲﹐五气不行生化收藏﹐政無恆也。

【注謹候其時﹐則病可期而知﹐亦可以先期而調之。失時﹐失五音六气所主之時。反歲﹐逆司天在泉之歲。气不能使之上下合徳﹐無相奪倫﹐五气不行者﹐不能使五運宣行﹐致乖其生化收藏之常政矣。】

帝曰﹕水發而雹雪﹐土發而飄驟﹐木發而毀折﹐金髮而淸明﹐火發而曛昧﹐何气使然﹖岐伯曰﹕气有多少﹐發有微甚。微者當其气﹐甚者兼其下﹐徵其下气而見可知也。

【注此明五運之郁﹐受六气之勝制也。按六微旨論曰﹕願聞地理之應﹐六節气位何如﹖岐伯曰﹕顯明之右﹐君火之位也。君火之右﹐退行一步﹐相火治之﹔復行一步﹐土气治之﹔復行一步﹐金气治之﹔復行一步﹐水气治之﹔復行一步﹐木气治之﹔復行一步﹐君火治之。相火之下﹐水气治之﹔水位之下﹐土气承之﹔土位之下﹐風气承之﹔風位之下﹐金气承之﹔金位之下﹐火气承之﹔君火之下﹐陰精承之。此言六气之有定位﹐各有承制之在下。故曰﹐徵其下气﹐而見可知。言徵其六气在下之承制﹐則所見水發之雹雪﹐土發之飄驟可知矣。气有多少者﹐五運之气﹐有太過不及也。發有微甚者﹐有徐有暴也。當其气者﹐當其本气而自發也。兼其下者﹐水發而兼土之雹雪﹐土發而兼木之飄驟﹐木發而兼金之毀折﹐金髮而兼火之淸明﹐火發而兼水之曛昧。蓋分別此章之復﹐乃受六气之郁﹐非五運之自相勝復也。】

帝曰﹕善。五气之發﹐不當位者何也﹖岐伯曰﹕命其差。帝曰﹕差有數乎﹖岐伯曰﹕後皆三十度而有奇也。

【注位謂五運所主之時。命﹐令也。差﹐參差也。言五運之發﹐不當其本位而發者﹐乃所行之政令有差。如水位於冬﹐而所發在於二火前之正月二月﹔土位於長夏﹐而所發在於四气之七月八月﹔金位於秋﹐而所發在於五气之九月十月﹔火位於夏﹐而所發在於四气之七月八月。皆後發三十日而有奇。蓋郁極而後乃發﹐是以去本位之少遲。】

帝曰﹕气至而先後者何﹖岐伯曰﹔運太過則其至先﹐運不及則其至後﹐此候之常也。帝曰﹕當時而至者何也﹖岐伯曰﹕非太過﹐非不及﹐則至當時。非是者﹐眚也。

【注此論五運主時之有太過不及也。气謂四時之气﹐通謂五運之化﹐五運各主七十二日有奇。運太過則其气至先﹐運不及則其气至後﹐此時候之常也。非太過﹐非不及﹐則气至當時。非是者﹐則生長化收藏之气不應﹐而爲四時之災眚矣。】

帝曰﹕善。气有非時而化者﹐何也﹖岐伯曰﹕太過者當其時﹐不及者歸其己勝也。

【注此論六气主時之有太過不及也。六气各主六十日有奇﹐如淸肅之气行於春﹐炎熱之气行於秋﹐凝寒之气行於夏﹐溽蒸之气行於冬。是謂非時而化。蓋太過者﹐當其時而各司寒熱溫涼之气。不及者﹐歸其己勝。己勝者﹐謂歸於勝己之气﹐卽非時之化也。】

帝曰﹕四時之气﹐至有早晏。髙下左右﹐其候何如﹖岐伯曰﹕行有逆順﹐至有遲速。故太過者化先天﹐不及者化後天。帝曰﹕願聞其行﹐何謂也﹖岐伯曰﹕春气西行﹐夏气北行﹐秋气東行﹐冬气南行。故春气始於下﹐秋气始於上﹐夏气始於中﹐冬气始於標。春气始於左﹐秋气始於右﹐冬气始於後﹐夏气始於前。此四時正化之常﹐故至髙之地﹐冬气常在﹔至下之地﹐春气常在。必謹察之。帝曰善。

【注此論四時之气﹐而有太過不及也。旱晏者﹐先天而至﹐後天而至也。順者﹐春气西行﹐夏气北行﹐秋气東行﹐冬气南行。逆者﹐反順爲逆也。春气生於東﹐故從東而西行﹔夏气發於南﹐故從南而北行﹔秋气始於西﹐故從西而東行﹔冬气始於北﹐故從北而南行。此四時之應四方也。故春气自下而升﹐秋气從上而降﹔夏火之气﹐由中而布於四旁﹔冬藏之气﹐從表而歸於內府。左東右西﹐前離後坎﹐此四時之有髙下左右﹐乃正化之常也。故至髙之地﹐冬气常在﹐謂收藏之气﹐從髙而下﹐自外而內也。至下之地﹐春气常在﹐謂生長之气﹐自下而升﹐從內而外也。】

黃帝問曰﹕五運六气之應﹐見六化之正﹐六變之紀何如﹖岐伯對曰﹕夫六气正紀﹐有化有變﹐有勝有復﹐有用有病﹐不同其候。帝欲何乎﹖帝曰﹕願盡聞之。

【注此論五運六气之主時﹐而各有徳化政令﹐勝復變病之常。前之所謂初之气﹑二之气者﹐論加臨之客气﹐乃六期環轉﹐各有不同。此論四時之主气﹐有春之木﹐夏之火﹐秋之金﹐冬之水﹐各主七十二日有奇。又有初气之厥陰﹐二气之少陰﹐三气之少陽﹐四气之太陰﹐五气之陽明﹐六气之太陽﹐各主六十日零八十七刻半。此四時不易之气﹐有寒熱溫涼﹑生長收藏之政令﹐故曰常。】

岐伯曰﹕請遂言之。夫气之所至也﹐厥陰所至爲和平﹐少陰所至爲暄﹐太陰所至爲埃溽﹐少陽所至爲炎暑﹐陽明所至爲淸勁﹐太陽所至爲寒氛﹐時化之常也。

【注气之所至﹐謂四時有五運六气之所至也。春气舒遲﹐故爲和平。少陰𨿽主君火﹐而本寒﹐故主於寒熱之交﹐以司溫和之气。此節蓋以厥陰風木主春﹐少陽炎暑主夏﹐陽明淸涼主秋﹐太陽寒水主冬﹐此四時气化之常也。以太陰轉列於少陽之前者﹐謂土气分旺於四季﹐先從春夏始也。】

厥陰所至爲風府﹐爲璺啟。少陰所至爲火府﹐爲舒榮。太陰所至爲雨府﹐爲員盈。少陽所至爲熱府﹐爲行出。陽明所至爲司殺府﹐爲庚蒼。太陽所至爲寒府﹐爲歸藏。司化之常也。

【注府者﹐各有所司也。璺啟﹐開坼也。舒榮﹐舒展而榮華也。員盈﹐周備也。夏气始於中﹐行出者﹐從中而出於外也。庚﹐更也﹐艸木至秋而更變也。歸藏者﹐萬物至冬而歸藏也。此三陰三陽﹐各有風寒濕熱之所司﹐而爲璺啟﹑舒榮之化﹐故爲司化之常。】

厥陰所至爲生﹐爲風搖。少陰所至爲榮﹐爲形見。太陰所至爲化﹐爲雲雨。少陽所至爲長﹐爲蕃鮮。陽明所至爲收﹐爲霧露。太陽所至爲藏﹐爲周密。气化之常也。

【注生長化收藏﹐五時之气也。風搖形見﹐气之化也﹐故爲气化之常。】

厥陰所至爲風生﹐總爲肅。少陰所至爲熱生﹐中爲寒。太陰所至爲濕生﹐終爲注雨。少陽所至爲火生﹐終爲蒸溽。陽明所至爲燥生﹐終爲涼。太陽所至爲寒生﹐中爲溫。徳化之常也。

【注夫四時皆有風气﹐能生長萬物﹐而亦能收殺也。少陰太陽﹐爲水火陰陽之主。太陽標陽而本寒﹐少陰標陰而本熱。少陰之上﹐熱气治之﹐中見太陽。太陽之上﹐寒气治之﹐中見少陰。陰陽標本﹐互換於中﹐故中寒而中溫也。太陰濕土之气﹐上蒸而爲雲爲雨﹐故終爲注雨。少陽相火﹐生於地澤﹐故終爲溽蒸。陽明燥金﹐終爲淸涼。生者謂六气所生之徳﹐而爲涼爲肅徳之化也。】

厥陰所至爲毛化﹐少陰所至爲羽化﹐太陰所至爲倮化﹐少陽所至爲羽化﹐陽明所至爲介化﹐太陽所至爲鱗化。徳化之常也。

【注五類之虫﹐感五運六气而生育﹐故爲徳化之常。】

厥陰所至爲生化﹐少陰所至爲榮化﹐太陰所至爲濡化﹐少陽所至爲茂化﹐陽明所至爲堅化﹐太陽所至爲藏化。布政之常也。

【注生榮濡茂堅藏﹐乃六气之政﹐而宣布於四時。】

厥陰所至爲飄怒大涼﹐少陰所至爲大暄寒﹐太陰所至爲雷霆驟注烈風﹐少陽所至爲飄風燔燎霜凝﹐陽明所至爲散落溫﹐太陽所至爲寒雪冰雹白埃。气變之常也。

【注飄怒﹐風之變﹐涼乃金气承之。大暄﹐火之甚﹐寒乃陰精承之。雷霆驟注﹐濕土之變﹐極則風气承之。飄風者﹐風自火出也。燔燎炎之甚﹐極則水气承之。散落肅殺之甚﹐溫仍火气承之。寒雪冰雹寒之甚﹐極則土气承之。蓋气極則變﹐變則害﹐承乃制。】

厥陰所至爲撓動﹐爲迎隨。少陰所至爲髙明焰﹐爲曛。太陰所至爲沈陰﹐爲白埃﹐爲晦暝。少陽所至爲光顯﹐爲彤雲﹐爲曛。陽明所至爲堙埃﹐爲霜﹐爲勁切﹐爲淒鳴。太陽所至爲剛固﹐爲堅芒﹐爲立。令行之常也。

【注迎隨﹐往來也。彤雲者﹐澤气上蒸而爲云也。淒鳴﹐金有聲也。剛固堅芒﹐乃寒凝冰堅之象。此六气之令﹐行於四時之常也。】

厥陰所至爲裏急﹐少陰所至爲瘍胗身熱﹐太陰所至爲積飲否隔﹐少陽所至爲嚏嘔﹑爲瘡瘍﹐陽明所至爲浮虛﹐太陽所至爲屈伸不利。病之常也。

【注此春病之常也。裏急﹐逆气上升也。厥陰主春﹐春气始於下而上﹐故爲裏急。陽明主秋﹐秋气始於上﹐故爲浮虛。火生於木﹐風火相煽﹐故爲身熱瘡瘍。土位中央﹐而分旺於四季﹐故四時爲痞稸中滿之病﹐太陽主筋﹐爲風气所傷﹐故軟短而屈伸不利。】

厥陰所至爲支痛﹔少陰所至爲驚惑﹑惡寒戰栗﹑譫妄﹐太陰所至爲稸滿﹔少陽所至爲驚躁瞀昧暴病﹔陽明所至爲鼽尻陰股膝髀腨胻足病﹔太陽所至爲腰痛﹐病之常也。

【注此夏病之常也。】

厥陰所至爲軟戾﹐少陰所至爲悲妄衄蔑﹐太陰所至爲中滿﹑霍亂吐下﹐少陽所至爲喉痺耳鳴﹑嘔湧﹐陽明所至爲脇痛皴揭﹐太陽所至爲寢汗痙。病之常也。

【注此秋病之常也。戾卽轉出小便之關戾。厥陰主利前陰﹐而脈絡陰器﹐爲燥金所傷﹐故戾軟不利。以燥而遇燥﹐故皮爲皴揭。】

厥陰所至爲脇痛嘔泄﹐少陰所至爲語笑﹐太陰所至爲重﹑胕腫﹐少陽所至爲暴注瞤瘈﹑暴死﹐陽明所至爲鼽嚏﹐太陽所至爲流泄禁止。病之常也。

【注此冬病之常也。心主言﹐而喜爲心志﹐君火爲冬令之寒水所迫﹐則心气實﹐而語笑不休。】

凡此十二變者﹐報徳以徳﹐報化以化﹐報政以政﹐報令以令。气髙則髙﹐气下則下﹐气後則後﹐气前則前﹐气中則中﹐气外則外。位之常也。

【注報徳以徳﹐報化以化者﹐所謂春有鳴條律暢之化﹐則秋有霧露淸涼之政﹐蓋無勝則無復也。气髙則髙﹐气下則下者﹐謂春气始於下﹐則運气皆主厥陰之風木﹔秋气始於上﹐則運气皆屬陽明之燥金﹔夏气始於前﹐則運气皆主少陽之炎暑﹔冬气始於後﹐則運气皆屬太陽之凝寒。此四時六气﹐皆有定位之常﹐非若客气之環轉也。】

故風勝則動﹐熱勝則腫﹐燥勝則幹﹐寒勝則浮﹐濕勝則濡泄﹐甚則水閉胕腫。隨气所在以言其變耳。

【注風熱燥寒﹐四時之气也。以濕土而列於四時之後者﹐謂土旺四季﹐先春夏﹐而後秋冬也。隨气所在者﹐隨四時之气﹐而言五運之勝耳。在者﹐言風气在春﹐熱气在夏﹐燥气在秋﹐寒气在冬﹐濕气在於四季﹐各主七十二日有奇。】

帝曰﹕願聞其用也。岐伯曰﹕夫六气之用﹐各歸不勝而爲化。故太陰雨化﹐施於太陽﹔太陽寒化﹐施於少陰﹔少陰熱化﹐施於陽明﹔陽明燥化﹐施於厥陰﹔厥陰風化﹐施於太陰。各命其所在﹐以徵之也。

【注此論五行勝化之爲用也。命其所在而徵之者﹐太陰之气在於長夏﹐太陽之气在於冬﹐少陰之气在於夏﹐陽明之气在於秋﹐厥陰之气在於春。如冬有雨化﹐以徵太陰之勝﹔夏有寒化﹐以徵太陽之勝。此與春勝長夏﹐長夏勝冬之義相同。】

帝曰﹕自得其位何如﹖岐伯曰﹕自得其位﹐常化也。帝曰﹕願聞所在也。岐伯曰﹕命其位﹐而方月可知也。

【注自得其位者﹐四時之六气﹐各自司其本位﹐此時化之常也。厥陰位於正月二月﹐少陰位於三月四月﹐各命其位﹐而方之月﹐則可知六气之所在矣。】

帝曰﹕六位之气。盈虛何如﹖岐伯曰﹕太少異也。太者之至徐而常﹐少者暴而亡。

【注此言主時之六气﹐亦有盛有虛﹐乃隨歲運之太少也。歲運太過﹐則六位之气盈﹔歲運不及﹐則六位之气虛。蓋太過之气來徐而長﹐不及之气來疾而短。故曰少者暴而亡。】

帝曰﹕天地之气。盈虛何如﹖岐伯曰﹕天气不足﹐地气隨之﹕地气不足﹐天气從之。運居其中﹐而常先也。惡所不勝﹐歸所同和﹐隨運歸從﹐而生其病也。故上勝則天气降而下﹐下勝則地气遷而上﹐多少而差其分。微者小差﹐甚者大差﹐甚則位易。气交易﹐則大變生﹐而病作矣。大要曰﹕甚紀五分﹐微紀七分﹐其差可見。此之謂也。

【注此論主時之六气﹐亦有天地盈虛之分。而上下相勝也。歲半以上﹐天气主之﹐歲半以下﹐地气主之。運居天地之中﹐常先天地之气﹐而爲之勝。故曰隨運歸從﹐而生其病。謂天地之气﹐歸從運气﹐而彼此相勝也。气交謂三气四气之交。如天气不足﹐地气隨之﹐則四之土气﹐先交於三气之火﹔如地气不足﹐天气隨之﹐則三之火气先交於四气之土。此火土子母相合﹐謂之歸所同和﹐乃勝之微者也。微者小差﹐小差者﹐在天之紀﹐仍居七分﹐而三分交於地﹔在地之紀﹐仍居七分﹐而三分交於天﹐此上下气交﹐不爲民病者也。惡所不勝者﹐惡己所不勝之气也。太陽寒化﹐施於少陰。陽明燥化﹐施於厥陰。此下勝﹐則地气遷而上。厥陰風化﹐施於太陰。少陰火化﹐施於陽明。此上勝則天气降而下﹐乃勝之甚者也。甚則大差﹐大差者﹐在天之紀居五分﹐而五分直降於下﹔在地之紀﹐居五分﹐而五分反遷於上。故曰﹐甚則位易。气交易﹐則大變生﹐而病作矣。位易者﹐謂越三气四气之位﹐而初气二气行於五位六位﹐五气六气行於初位二位。此所不勝之气勝之﹐故曰惡所不勝﹔越其位而加之﹐故曰大變。如歸所同和﹐則不越位矣。】

帝曰﹕善。論言熱無犯熱﹐寒無犯寒。余欲不遠寒﹐不遠熱﹐柰何﹖岐伯曰﹕悉乎哉問也。發表不遠熱﹐攻裏不遠寒。帝曰﹕不發不攻﹐而犯寒犯熱﹐何如﹖岐伯曰﹕寒熱內賊﹐其病益甚。帝曰﹕願聞無病者何如﹖岐伯曰﹕無者生之﹐有者甚之。帝曰﹕生者何如﹖岐伯曰﹕不遠熱則熱至﹐不遠寒則寒至。寒至則堅否﹐腹滿痛急﹐下利之病生矣﹔熱至則身熱﹐吐下霍亂﹐癰疽瘡瘍﹐瞀郁﹐注下﹐瞤瘛﹐腫脹﹐嘔﹐鼽衄頭痛﹐骨節變﹐肉痛﹐血溢﹐血泄﹐淋閉之病生矣。帝曰﹕治之柰何﹖岐伯曰﹕時必順之﹐犯者治以勝也。

【注此言主時之六气﹐亦當遠寒而遠熱者也。辛甘發散爲陽﹐故有病而應發散者﹐卽當遠熱而不遠熱矣。酸苦湧泄爲陰﹐如有病而應攻裏者﹐卽當遠寒而不遠寒矣。如𨿽病而不宜發表攻裏﹐若妄犯之﹐則寒熱內賊﹐其病益甚。若無病而不遠熱不遠寒者﹐則堅痞﹑腹滿﹑身熱﹑吐下之病生矣。時謂四時﹐治以勝者﹐如犯熱則以所勝之寒治之﹐如犯寒則以所勝之熱治之。】

黃帝問曰﹕婦人重身﹐毒之何如﹖岐伯曰﹕有故無殞﹐亦無殞也。帝曰﹕願聞其故何謂也﹖岐伯曰﹕大積大聚﹐其可犯也﹐衰其大半而止﹐過者死。

【注此言胎孕積聚﹐亦有陰陽寒熱之分﹐所當遠寒而遠熱者也。重身謂娠妊而身重。毒者大寒大熱之藥也。娠婦始結胎之一月二月乃木气司養﹐三月四月主火﹐五月六月主土﹐七月八月主金﹐九月十月主水﹐至太陽而五行已周﹐陰陽水火分﹐而成後天之形身矣。然未生之前﹐五行之气﹐各有盛有虛﹐有勝有郁﹐宜以寒熱溫涼﹐順逆而調之。設或有病﹐而欲不遠寒﹑不遠熱﹐亦無傷於胎气。所謂有故無殞﹐然亦無過之而致殞也。卽如大積大聚﹐乃屬臟腑之五行﹐尙其可犯寒而犯熱者也。若過犯之﹐則死。寒熱溫涼﹐是謂四畏﹐可不愼諸﹖】

帝曰﹕善。郁之甚者﹐治之柰何﹖岐伯曰﹕木郁達之﹐火郁發之﹐土郁奪之﹐金郁泄之﹐水郁折之。然調其气﹐過者折之﹐以其畏也。所謂瀉之。帝曰﹕假者何如﹖岐伯曰﹕有假其气﹐則無禁也。所謂主气不足﹐客气勝也。

【注此言四時之郁﹐而有調治之法也。郁之甚者﹐太陰施於太陽﹐則水郁矣﹔太陽施於少陰﹐則火郁矣﹔少陰施於陽明﹐則金郁矣﹔陽明施於厥陰﹐則木郁矣﹔厥陰施於太陰﹐則土郁矣。調治之法﹐木郁則舒達之﹐火郁則發散之﹐土郁卽疏奪之﹐金郁則泄利之﹐水郁則折流之。然調其所勝之气﹐太過者折之以其畏而無復也。所謂瀉之﹐謂瀉其勝气也。假者﹐非長夏勝冬﹑冬勝夏﹑夏勝秋﹑秋勝春﹑春勝長夏﹐乃主气不足﹐客气勝也。如厥陰風木主春﹐而值陽明金气加臨﹐君相二火主夏﹐而值太陽寒水加臨﹔長夏濕土主气﹐而值厥陰風木加臨﹔陽明金气主秋﹐而值二火之气加臨﹔太陽寒水主冬﹐而值太陰土气加臨。有假其气﹐竟以寒熱治客气之勝﹐而主气之寒熱﹐則無禁也。按此篇﹐所謂六元正紀論者﹐六气謂之六元﹐五運亦感天元而化也。】

帝曰﹕至哉﹗聖人之道。天地大化﹐運行之節﹐臨禦之紀﹐陰陽之政﹐寒暑之令﹐非夫子孰能通之﹖請藏之靈蘭之室﹐署曰﹕六元正紀﹐非齋戒不敢示﹐愼傳也。

至眞要大論【上】

黃帝問曰﹕五气交合﹐盈虛更作﹐余知之矣。六气分治﹐司天地者﹐其至何如﹖

【注此承六元正紀篇而言﹐五運六气﹐互相交合﹐各有太過不及﹐彼此勝制﹐已詳論矣。今欲分論﹐六气之司天在泉﹐其气至之何如也。】

岐伯再拜對曰﹕明乎哉問也﹗天地之大紀﹐人神之通應也。

【注王冰曰﹕天地變化﹐人神運爲﹐中外𨿽殊﹐其通應則一也。】

帝曰﹕願聞上合昭昭﹐下合冥冥﹐柰何﹖岐伯曰﹕此道之所生﹐工之所疑也。

【注昭昭合天道之明顯﹐冥冥合在泉之幽深﹐道之所生惟一﹐不知其要則流散無窮﹐故多疑也。】

帝曰﹕願聞其道也。岐伯曰﹕厥陰司天﹐其化以風﹔少陰司天﹐其化以熱﹔太陰司天﹐其化以濕﹔少陽司天﹐其化以火﹕陽明司天﹐其化以燥﹔太陽司天﹐其化以寒。以所臨髒位﹐命其病者也。

【注風寒暑濕燥火﹐天之六气也﹐三陰三陽上奉之﹐故六气爲司天之化。臨髒位者﹐天气上臨﹐而下合人之髒位﹐隨六气之所傷﹐而命其病也。】

帝曰﹕地化柰何﹖岐伯曰﹕司天同候﹐間气皆然。帝曰﹕間气何謂﹖岐伯曰﹕司左右者﹐是謂間气也。帝曰﹕何以異之﹖岐伯曰﹕主歲者紀歲﹐間气者紀步也。

【注此言六气司天﹐而環繞於地下﹐故與司天同候﹔從左右而環轉﹐是以間气皆然。但司天在泉之气紀歲﹐間气紀步之不同也。】

帝曰﹕善。歲主柰何﹖岐伯曰﹕厥陰司天爲風化﹐在泉爲酸化﹐司气爲蒼化﹐間气爲動化。少陰司天爲熱化﹐在泉爲苦化﹐不司气化﹐居气爲灼化。太陰司天爲濕化﹐在泉爲甘化﹐司气爲黅化﹐間气爲柔化。少陽司天爲火化﹐在泉爲苦化﹐司气爲丹化﹐間气爲明化。陽明司天爲燥化﹐在泉爲辛化﹐司气爲素化﹐間气爲淸化。太陽司天爲寒化﹐在泉爲咸化﹐司气爲元化﹐間气爲藏化。故治病者﹐必明六化分治﹐五味五色所生﹐五臟所宜﹐乃可以言盈虛﹐病生之緒也。

【注主歲者﹐謂六气之各主一歲﹐風寒暑濕燥火﹐乃在天之六气﹐故爲司天之化。天元紀論曰﹕在地爲化﹐化生五味。故在地爲味化。司气者﹐司五運之气化。五運者﹐五行之气也。感天之蒼黅丹素元之五色﹐而化生地之五行﹐是以司气爲蒼爲丹爲黅爲素﹐君火以明而在天﹐故不司在地之火化。所謂居气者﹐言少陰不司气化﹐在六气之中﹐自有所居之上下﹐卽下篇之南政居南﹐北政居北也。間气之爲動爲灼爲柔爲明爲淸爲藏者﹐六气之用也。】

帝曰﹕厥陰在泉而酸化﹐先余知之矣。風化之行也何如﹖岐伯曰﹕風行於地﹐所謂本也﹐餘气同法。本乎天者﹐天之气也﹔本乎地者﹐地之气也。天地合气﹐六節分而萬物化生矣。故曰﹕謹候气宜﹐無失病機。此之謂也。

【注此言司天在泉﹐俱以六气爲本﹐六气繞地環轉﹐而上下周行﹐又非气司天化﹐而味主地化也。六气之本於上者﹐卽爲天之气﹐本乎下者卽爲地之气。天地合气﹐六節分而萬物化生。故謹候六气之所宜﹐無失五行之病機﹐斯得至眞之要道。】

帝曰﹕其主病何如﹖岐伯曰﹕司歲備物﹐則無遺主矣。帝曰﹕先歲物何也﹖岐伯曰﹕天地之專精也。帝曰﹕司歲者何如﹖岐伯曰﹕司气者﹐主歲同﹐然有餘不足也。帝曰﹕非司歲物﹐何謂也﹖岐伯曰﹕散也﹐故質同而異等也。气味有薄厚﹐性用有躁靜﹐治保有多少﹐力化有淺深﹐此之謂也。

【注主病﹐謂主治病之藥物。司歲備物﹐謂從六气五運以備之。如少陰少陽二火司歲﹐則當收附子﹑姜﹑桂之熱物。如陽明燥金司歲﹐則當收桑皮﹑蒼朮之燥物。如厥陰風气主歲﹐則當收防風﹑羌活之風物。如太陽寒水司歲﹐則當收芩﹑連﹑大黃之寒物。如太陰土气司歲﹐則當收山藥﹑黃精之類﹐甘平甘溫之品﹐蒼丹黅素元之谷﹐所謂藥食宜也。此皆得天地之專精﹐故先取歲物﹐謂先備司歲之物﹐卽上篇之所謂食歲谷以全其眞。蓋食天地之精﹐以養吾身之眞也。司气﹐謂五運之气﹐五運𨿽與主歲相同﹐然有太過不及之分。太過之歲則物力厚﹐不及之歲則物力淺薄矣。若非气運司歲之物﹐則气散而力薄﹐故形質𨿽同﹐而气味有淺深﹑厚薄之異。治保有多少者﹐謂治病保眞之藥食﹐或宜多用﹐或宜少用也。按中古之世﹐不能司歲備物﹐用炮制以代天地之助﹐如制附子曰炮﹐制蒼朮﹑桑皮曰炒﹐蓋以火助火﹐而以燥助燥也。近有制附子以水煮曰陰制﹐制桑皮以蜜拌﹐曰潤燥﹐是猶用鷹犬而去其爪牙﹐則驅之搏蹇兔而不能﹐又安望韓盧之技哉﹖】

帝曰﹕歲主髒害何謂﹖岐伯曰﹕以所不勝命之﹐則其要也。

【注此論五運之气﹐受司天在泉之勝制。歲主謂六气之主歲﹐五臟內屬五行﹐而外合五運。五運之气﹐受勝制之所傷﹐則病入五臟而爲害矣。如少商金運而值二火司天﹐少宮土運而值厥陰在泉﹐此皆運气之所不勝﹐而受勝气之所勝制﹐故以所不勝命之﹐則歲主髒害之要可知矣。】

帝曰﹕治之柰何﹖岐伯曰﹕上淫於下﹐所勝平之﹔外淫於內﹐所勝治之。

【注上淫於下﹐謂司天之气淫勝其在下之運气﹐當以所勝平之。如少商金運﹐而火熱上臨﹐宜平以鹹寒﹐佐以苦甘。外淫於內者﹐在泉之气淫勝其在內之五運﹐當以所勝治之。如少宮土運﹐而風木下淫﹐宜治以辛涼﹐佐以苦甘。】

帝曰﹕善。平气何如﹖岐伯曰﹕謹察陰陽所在而調之﹐以平爲期。正者正治﹐反者反治。

【注平气謂無上下之勝制運气之和平也。甲丙戊庚壬爲陽運﹐乙丁己辛癸爲陰運。陰陽二運﹐有太過不及之分。故謹察陰陽所在而調之﹐以平爲期。正者正治﹐謂太過之歲﹐當抑其勝气﹐扶其不勝。反者反治﹐謂不及之運﹐爲所不勝之气反勝﹐當反佐以取之。】

帝曰﹕夫子言察陰陽所在而調之﹐論言人迎與寸口相應﹐若引繩小大齊等﹐命曰平。陰之所在﹐寸口何如﹖岐伯曰﹕視歲南北可知之矣。帝曰﹕願卒聞之。

【注此承上文﹐以明少陰之所在也。五運之中﹐少陰不司气化﹐隨六气之陰陽而上下左右﹐故曰陰之所在何如。聖人南面而立﹐前曰廣明﹐後曰太衝。太衝之地名曰少陰﹐少陰之上名曰太陽。蓋太衝坎位也﹐廣明離位也。少陰主天一之坎水﹐而上爲太陽之離火。是以北政之歲﹐隨三陰而在坎﹔南政之歲﹐從三陽而在離。故有應不應之分焉。所謂南北者﹐陰陽也。五運之中﹐戊癸化火﹐以戊癸年爲南政﹐甲乙丙丁己庚辛壬爲北政。五運之政﹐有南有北﹐少陰之气﹐有陰有陽﹐是以隨之而上下也。寸尺﹐血脈也﹐血乃中焦之汁﹐流溢於下而爲精﹐奉心神化赤而爲血。故脈始於足少陰腎﹐而主於手少陰心﹐是以診寸尺之陰陽﹐以徵少陰之上下。】

岐伯曰﹕北政之歲﹐少陰在泉則寸口不應﹐厥陰在泉則右不應﹐太陰在泉則左不應。南政之歲﹐少陰司天則寸口不應﹐厥陰司天則右不應﹐太陰司天則左不應。諸不應者﹐反其診則見矣。

【注風寒暑濕燥火﹐天之陰陽也﹐三陰三陽上奉之﹐司主歲之六气。木火土金水火﹐地之陰陽也﹐司五行之化運。化運五歲而右遷﹐而五行之中有二火﹐故君火不司气化。然𨿽不主運﹐而有所居之位焉。少陰之上﹐君火主之﹐是少陰本於陰而主於陽﹐是以南政之歲居於陽﹐北政之歲居於陰也。司天在南﹑在泉﹑在北﹐此天地之定位。人面南而診之﹐寸爲陽而在南﹐尺爲陰而在北。北政之歲﹐少陰在泉﹐則隨陰而居北﹐是以寸口不應。南政之歲﹐少陰司天﹐則對陰而居陽﹐是以寸口不應。不應者﹐脈微而不應於診。此論寸尺之陰陽南北也。北政之歲﹐厥陰在泉﹐則少陰在左﹐故右不應﹔太陰在泉﹐則少陰在右﹐故左不應﹔南政之歲﹐厥陰司天﹐則少陰在左﹐故右不應﹔太陰司天﹐則少陰在右﹐故左不應。此論人迎寸口之左右也。諸不應者﹐謂左右之不應也。反其診者﹐以人面南面北而診之也。蓋於圖像平置於幾上﹐以司天在南﹐在泉在北。北政之歲﹐人面北以診之﹐南政之歲﹐人面南以診之﹐則左右之不應可見矣。夫天上地下﹐天南地北﹐此天地之定位也。人面南而面北者﹐人居天地气交之中﹐隨天地之气而環轉也。】

帝曰﹕尺候何如﹖岐伯曰﹕北政之歲﹐三陰在下則寸不應﹐三陰在上則尺不應。南政之歲﹐三陰在天則寸不應﹐三陰在泉則尺不應。左右同。故曰知其要者一言而終﹐不知其要流散無窮。此之謂也。

【注此總結上文之義﹐故問尺而兼論寸焉。所謂三陰者﹐以少陰居二陰之中。上下者﹐以天在上而泉在下也。左右同者﹐謂尺之左右不應﹐與寸之左右不應同也。故知其要者﹐知少陰之不司气化﹐隨陰陽而居上居下也。不知其要﹐流散無窮者﹐如疏注之議論紛紜而茫無歸著也。】

帝曰﹕善。天地之气內淫﹕而病何如﹖岐伯曰﹕歲厥陰在泉﹐風淫所勝則地气不明﹐平野昧﹐艸乃早秀。民病灑灑振寒﹐善伸數欠﹐心痛支滿﹐兩脇裏急﹐飲食不下﹐膈咽不通﹐食則嘔﹐腹脹善噫﹐得後與气則快然如衰﹐身體皆重。

【注此論六气在泉﹐而爲民病﹐當以所勝之气味治之。厥陰在泉﹐寅申歲也。風淫於下﹐則塵土飛揚﹐故地气不明﹐平野昏昧﹐艸得生气﹐故早秀也。按經脈篇云﹕脾是動則病灑灑振寒﹐善伸數欠。脾气病則飲食不下﹐食則嘔﹐腹脹善噫﹐得後與气則快然如衰。身體皆重。蓋水淫而土病也。又厥陰肝脈﹐上貫膈布脇肋﹐故爲心痛支滿等證。】

歲少陰在泉﹐熱淫所勝則焰浮川澤﹐陰處反明。民病腹中常鳴﹐气上衝胸﹐喘不能久立﹐寒熱﹐皮膚痛﹐目瞑﹐齒痛﹐﹝出頁﹞腫﹐惡寒﹐發熱如瘧﹐少腹中痛﹐腹大﹐蟄虫不藏。

【注少陰在泉﹐卯酉歲也。少陰君火生於水中﹐故焰浮山澤。少陰標陰而本火﹐故陰處反明。腹中常鳴者﹐火气奔動也。气上衝胸者﹐火气炎上也。喘不能久立﹐寒熱皮膚痛者﹐火淫肺金也。目瞑者﹐熱甚陰虛﹐畏陽光也。齒痛﹝出頁﹞腫﹐熱乘陽明也。發熱如瘧者﹐少陰標本之气病也。熱在下焦則少腹中痛﹐熱在中焦則腹大也。】

歲太陰在泉﹐艸乃早榮﹐濕淫所勝則埃昏巖谷﹐黃反見黑。至陰之交﹐民病飲積﹐心痛﹐耳聾渾渾焞焞﹐嗌腫喉痺﹐陰病見血﹐少腹痛腫﹐不得小便﹐病衝頭痛﹐目似脫﹐項似拔﹐腰似折﹐髀不可以曲﹐腘如結﹐腨如別。

【注太陰在泉﹐辰戌歲也。土爲艸木所資﹐故艸乃早榮。黃乃土色﹐黑乃水色﹐土勝濕淫﹐故黃反見黑。五常政論曰﹕太陰司天﹐濕气下臨﹐腎气上從﹐黑起水變﹐皆土勝水應之義。至陰之交﹐乃三气四气之交﹐土司令也。飲積心痛﹐寒濕上乘也。按經脈篇自耳聾至喉痺﹐乃三焦經病﹔自陰病至不得小便﹐以邪濕下流﹐爲腎臟受病﹔自衝頭痛至腨如別﹐乃膀胱經病。蓋三焦爲決瀆之官﹐膀胱乃水津之腑﹐土气淫勝﹐而水髒水腑皆爲病也。】

歲少陽在泉﹐火淫所勝則焰明郊野﹐寒熱更至。民病注泄赤白﹐少腹痛﹐溺赤﹐甚則血便。少陰同候。

【注少陽在泉﹐巳亥歲也。少陽之火﹐地二所生﹐故焰明郊野﹐寒熱更至。熱傷血分則注赤﹐熱傷气分則注白。熱在下焦﹐故少腹痛而溺赤。血便者﹐甚則血出於小便也。少陰之火出自水﹐少陽之火生於地﹐皆有陰陽寒熱之分﹐故與少陰同候。】

歲陽明在泉﹐燥淫所勝則霿霧淸暝。民病喜嘔﹐嘔有苦﹐善太息﹐心脇痛﹐不能反側﹐甚則嗌漧面塵﹐身無膏澤﹐足外反熱。

【注陽明在泉﹐子午歲也。金气淫於下﹐則霿霧淸暝於上矣。按經脈篇嘔苦﹐善太息﹐心脇痛﹐不能轉側﹐甚則面有微塵﹐體無膏澤﹐足外反熱﹐乃足少陽病﹔嗌漧面塵﹐乃足厥陰病。蓋金勝而肝膽病也。】

歲太陽在泉﹐寒淫所勝則凝肅慘栗。民病少腹控睪﹐引腰脊﹐上衝心痛﹐血見﹐嗌痛頷腫。

【注太陽在泉﹐丑未歲也。寒水淫勝﹐故凝肅慘栗。寒淫於下﹐則膀胱與腎受之。膀胱居於少腹﹐故小腹痛。腎主陰器﹐故控引睪丸。太陽之脈挾脊抵腰中﹐故引腰脊。腎脈絡心﹐故上衝心痛。心主血﹐而寒气逼之﹐故血見。按經脈篇嗌痛頷腫﹐乃小腸經病。小腸者﹐心之腑也。亦水邪上侮火髒火腑而然。】

帝曰﹕善。治之柰何﹖岐伯曰﹕諸气在泉﹐風淫於內﹐治以辛涼﹐佐以苦甘﹐以甘緩之﹐以辛散之。

【注風乃木气﹐金能勝之﹐故治以辛涼。過辛恐反傷其气﹐故佐以苦甘﹐苦勝辛而甘益气也。本性急﹐故以甘緩之。風邪勝﹐故以辛散之。髒气法時論曰﹕肝苦急﹐急食甘以緩之﹔肝欲散﹐急食辛以散之。】

熱淫於內﹐治以鹹寒﹐佐以甘苦﹐以酸收之﹐以苦發之。

【注熱乃火气﹐水能勝之﹐故宜治以鹹寒﹐佐以甘苦。甘勝咸﹐所以防咸之過﹔苦能泄﹐所以去熱之實也。酸乃木味﹐火生於木﹐以酸收之者﹐收火歸原也。熱郁於內而不解者﹐以苦發之。】

濕淫於內﹐治以苦熱﹐佐以酸淡﹐以苦燥之﹐以淡泄之。

【注濕乃陰土之气﹐故宜治以苦熱。苦能勝濕﹐熱以和陰也。酸從木化﹐故佐以酸淡。以苦燥之者﹐苦從火化也。卦傳曰﹕燥萬物者﹐莫熯乎火。以淡泄之者﹐淡味滲泄爲陽也。】

火淫於內﹐治以咸冷﹐佐以苦辛﹐以酸收之。以苦發之。

【注火淫於內﹐故宜治以咸冷。苦能泄辛能散﹐故當佐以苦辛。以酸收之﹐以苦發之﹐與上文同義。】

燥淫於內﹐治以苦溫﹐佐以甘辛﹐以苦下之。

【注燥乃淸涼之金气。故當治以苦溫。燥則气結以內﹐故當佐以辛甘發散﹐以苦下之。】

寒淫於內﹐治以甘熱﹐佐以苦辛﹐以咸瀉之﹐以辛潤之﹐以苦堅之。

【注寒乃水气﹐土能勝水﹐熱能勝寒﹐故宜治以甘熱。髒气法時論曰﹕腎苦燥﹐急食辛以潤之。腎欲堅﹐急食苦以堅之﹐以苦補之﹐以咸瀉之。】

帝曰﹕善。天气之變何如﹖岐伯曰﹕厥陰司天﹐風淫所勝則太虛埃昏﹐云物以擾﹐寒生春气﹐流水不冰。民病胃脘當心而痛﹐上支兩脇﹐膈咽不通﹐飲食不下﹐舌本彊﹐食則嘔﹐冷泄﹐腹脹﹐溏瘕泄﹐水閉。蟄虫不去﹐病本於脾。衝陽絕﹐死不治。

【注厥陰司天﹐巳亥歲也。風淫於上﹐故太虛埃昏﹐云物擾亂﹐寒生於春气﹐是以流水不冰。按經脈篇舌本彊﹑食則嘔﹑胃脘痛﹑腹脹﹑飲食不下﹑溏瘕泄﹑水閉﹐皆脾經之病﹐蓋風木淫勝﹐故病本於脾。蟄虫藏於土中﹐因風气外淫﹐故不去也。衝陽﹐足陽明胃脈﹐在足跗上﹐動脈應手。胃气已絕﹐故死不治。】

少陰司天﹐熱淫所勝﹐怫熱至﹐火行其政。民病胸中煩熱﹐嗌漧﹐右胠滿﹐皮膚痛﹐寒熱咳喘﹐大雨且至﹐唾血血泄﹐鼽衄嚏嘔﹐溺色變﹐甚則瘡瘍胕腫﹐肩背臂臑及缺盆中痛﹐心痛﹐肺﹝月眞﹞﹐腹大滿﹐膨膨而喘咳。病本於肺。尺澤絕﹐死不治。

【注少陰司天﹐子午歲也。少陰之火﹐發於陰中﹐故爲怫熱。少陰太陽﹐陰中有陽﹐陽中有陰。陰陽相從﹐標本互換。是以火熱甚而大雨至﹐水寒極而運火炎。民病胸中煩熱﹐嗌漧﹐右胠滿﹐皮膚痛﹐肺受火熱而津液不生也。唾血血泄﹐熱淫而迫﹐血妄行也。按經脈篇溺色變﹐肩背臂腨痛﹐煩心﹐胸滿﹐肺脹膨膨而喘咳﹐皆肺經之病。蓋火淫則金气受傷﹐故病本於肺。尺澤﹐在肘內廉大文中﹐動脈應手﹐肺之合穴脈也。肺气已絕﹐故死不治。】

太陰司天﹐濕淫所勝則沈陰且布﹐雨變枯槁。胕腫﹐骨痛﹐陰痺。陰痺者﹐按之不得。腰脊頭項痛﹐時眩﹐大便難。陰气不用﹐饑不欲食﹐咳唾則有血﹐心如懸。病本於腎。太溪絕﹐死不治。

【注太陰司天﹐丑未歲也。濕淫於上﹐故沈陰且布﹐艸木枯槁﹐得化气之雨﹐而變生胕腫陰痺﹐皆感寒濕之气病。在陰者﹐名曰痺﹐故按之不得也。腎主骨而膀胱爲之腑﹐故腰脊頭項骨痛。腎開竅於二陰﹐故大便難也。陰气不用者﹐不能上交於心也。上下不交﹐則上焦之火熱畱於胃﹐胃熱則消穀﹐故善饑。胃气上逆﹐故不欲食也。咳唾有血者心火在上﹐而不得上下之相濟也。經脈篇曰﹕腎是動病目﹝目巟﹞﹝目巟﹞無所見﹐心如懸若饑。蓋心腎不交﹐故虛懸於上而若饑也。此土濕勝水﹐故病本於腎。太溪﹐腎之動脈﹐在足內踝外踝骨上。太溪脈不至﹐則腎气已絕﹐故死不治。】

少陽司天﹐火淫所勝則溫气流行﹐金政不平。民病頭痛發熱﹐惡寒而瘧﹐熱上﹐皮膚痛﹐色變黃赤﹐傳而爲水﹐身面胕腫﹐腹滿仰息﹐泄注赤白﹐瘡瘍﹐咳唾血﹐煩心胸中熱﹐甚則鼽衄。病本於肺。天府絕﹐死不治。

【注少陽司天﹐寅申歲也。火淫所勝﹐故金政不平。少陽之火﹐在天爲暑﹐故民病頭痛寒熱而瘧﹐熱上﹐皮膚痛﹐色變黃赤﹐火上淫於肺也。傳爲水者﹐逼其金水外溢﹐故爲腫滿之水病也。仰息﹐肺气逆而不得偃息也。泄注赤白﹐瘡瘍唾血煩心﹐火熱盛也。鼽衄﹐甚而及於肺也。此火淫勝金﹐故病本於肺。天府﹐肺脈﹐在腋下三寸﹐動脈應手。肺气已絕﹐故死不治。】

陽明司天﹐燥淫所勝則木乃晚榮﹐艸乃晚生。筋骨內變﹐民病左胠脇痛﹐寒淸於中感而瘧﹐大涼革候﹐咳﹐腹中鳴﹐注泄鶩溏。名木斂生菀於下﹐艸焦上首。心脇暴痛﹐不可反側﹐嗌漧面塵腰痛﹐丈夫﹝疒頹﹞疝﹐婦人少腹痛﹐目昧眥瘍﹐瘡座癰。蟄虫來見﹐病本於肝。太衝絕﹐死不治。

【注陽明司天﹐卯酉歲也。燥金淫勝於上﹐則木受其制﹐故艸木生榮俱晚。肝血傷而不能榮養筋骨﹐故生內變。左胠脇痛﹐肝經病也。感寒淸而成瘧者﹐秋成痎瘧也。大涼革候者﹐夏秋之交﹐變炎暑而爲淸涼也。腹中鳴﹐注泄鶩溏﹐寒淸於中也。名木斂於上﹐而生菀於下﹐艸焦上首﹐肅殺之气淫於上也。心脇暴痛﹐不可反側﹐嗌漧面塵﹐﹝疒頹﹞疝眥瘍﹐皆肝經之病。蓋金浮於上﹐故病本於肝。太衝﹐在足大指本節後二寸﹐動脈應手﹐肝經之兪穴脈也。肝气已絕﹐故死不治。】

太陽司天﹐寒淫所勝﹐則寒气反至﹐水且冰。血變於中﹐發爲癰瘍﹐民病厥心痛﹐嘔血﹐血泄﹐鼽衄﹐善悲﹐時眩僕。運火炎烈﹐雨暴乃雹。胸腹滿﹐手熱肘攣掖腫腫《素問》至眞要大論原作「衝」。王冰注作腫。﹐心淡淡大動﹐胸脇胃脘不安﹐面赤目黃﹐善噫嗌漧﹐甚則色炱﹐渴而欲飲。病本於心。神門絕﹐死不治。所謂動气知其髒也。

【注曰寒气反至者﹐謂太陽爲諸陽之首﹐卽君火之陽也。然本於在下之寒水﹐今寒气反從上而至﹐是上下皆寒﹐而太陽運居於中﹐故曰運火炎烈。夫寒臨於上﹐如陽能勝之﹐卽所謂凡傷於寒則爲病熱﹐乃病反其本﹐得標之病矣。故治反其本﹐得標之方﹐此太陽從本從標﹐寒熱更勝之气也。是以癰瘍嘔血﹑鼽衄腹滿﹐乃陽熱中盛之證。如心痛眩僕﹐面赤目黃﹐色炲善噫﹐乃寒淩心火﹐逼其火熱上炎。水火寒熱交爭﹐而神門脈絕﹐心气滅矣。神門﹐心之兪穴﹐在手掌後銳骨端﹐動脈應手。故所謂候脈之動气﹐則知其五臟之存亡矣。】

帝曰﹕善。治之柰何﹖

【注此論司天之六气淫勝﹐而以所勝之气味平之。】

岐伯曰﹕司天之气﹐風淫所勝﹐平以辛涼﹐佐以苦甘﹐以甘緩之﹐以酸瀉之。

【注按在泉之气曰淫於內而曰治﹐司天之气曰所勝而曰平﹐蓋天气在外﹐而地气在內也。故曰治者﹐治其內而使之外也﹔曰平者﹐平其上而使之下也。是以在在泉曰以辛散之﹐在司天曰以酸瀉之。】

熱淫所勝﹐平以鹹寒﹐佐以苦甘﹐以酸收之。

【注此與在泉之治法相同﹐但少以苦發之。蓋自下而上﹐淫於內者﹐宜從之而發散於外也。】

濕淫所勝﹐平以苦熱﹐佐以酸辛﹐以苦燥之﹐以淡泄之。濕上甚而熱﹐治以苦溫﹐佐以甘辛﹐以汗爲故而止。

【注濕乃土之气﹐故上甚而熱﹐亦宜用辛溫發散﹐以汗爲故而止。《金匱要略》曰﹕腰以下腫﹐當利小便﹔腰以上腫﹐當發汗乃愈。此皆治水濕之要法。】

火淫所勝﹐平以酸冷﹐佐以苦甘﹐以酸收之﹐以苦發之﹐以酸復之。熱淫同。

【注少陽之火﹐乃地火也。平之而未平者﹐淫於內也。故當以苦發之。此卽三焦之元气﹐宜復以酸收之。勿使其過於發散也。夫少陰之熱﹐君主之火也﹐淫甚則外內相合﹐亦當以苦發之。】

燥淫所勝﹐平以苦溫﹐佐以酸辛﹐以苦下之。

【注苦溫能勝淸金﹐辛能潤燥。燥必內結﹐故以酸苦泄之。】

寒淫所勝﹐平以辛熱﹐佐以甘苦﹐以咸瀉之。

【注夫淫於內﹐則干涉於髒气。故上文曰﹕以辛潤之﹐以苦堅之。此勝於外﹐故宜平之瀉之而已。】

帝曰﹕善。邪气反勝﹐治之柰何﹖岐伯曰﹕風司於地﹐淸反勝之﹐治以酸溫﹐佐以苦甘﹐以辛平之。熱司於地﹐寒反勝之﹐治以甘熱﹐佐以苦辛﹐以鹹平之。濕司於地﹐熱反勝之﹐治以苦冷﹐佐以鹹甘﹐以苦平之。火司於地﹐寒反勝之﹐治以甘熱﹐佐以苦辛﹐以鹹平之。燥司於地﹐熱反勝之﹐治以平寒﹐佐以苦甘﹐以辛平之﹐以和爲利。寒司於地﹐熱反勝之﹐治以咸冷﹐佐以甘辛﹐以苦平之。

【注邪气反勝者﹐不正之气反勝在泉主歲之气﹐又當用勝邪之气味以平治之。】

帝曰﹕其司天邪勝何如﹖岐伯曰﹕風化於天﹐淸反勝之﹐治以酸溫﹐佐以甘苦。熱化於天﹐寒反勝之﹐治以甘溫﹐佐以苦酸辛。濕化於天﹐熱反勝之﹐治以苦寒﹐佐以苦酸。火化於天﹐寒反勝之﹐治以甘熱﹐佐以苦辛。燥化於天﹐熱反勝之﹐治以辛寒﹐佐以苦甘。寒化於天﹐熱反勝之﹐治以咸冷﹐佐以苦辛。

【注此論六气司天﹐邪气反勝﹐宜以所勝之气味平之也。】古今圖書集成醫部全錄卷一百十六

運气門

黃帝素問

至眞要大論【下】

帝曰﹕六气相勝柰何﹖岐伯曰﹕厥陰之勝﹐耳鳴頭眩﹐憒憒欲吐﹐胃膈如寒。大風數舉﹐倮虫不滋。胠脇气並﹐化而爲熱﹐小便黃赤。胃脘當心而痛﹐上支兩脇﹐腸鳴飧泄﹐少腹痛﹐注下赤白﹐甚則嘔吐﹐膈咽不通。

【注此論三陰三陽主歲之气淫勝而爲民病者﹐宜以所勝之气味平之。耳鳴頭眩﹐木淫於上也。大風數舉﹐淫於下而上也。憒憒欲吐﹐胃鬲如寒﹐胃土病也。倮虫不滋﹐木制之也。胠脇气並﹐肝气聚也。化而爲熱﹐小便黃赤﹐木淫而生火也。風木气勝則脾胃受傷﹐故風气淫於上﹐則胃脘當心而痛﹐上支兩脇。甚則嘔吐﹐膈咽不通﹐淫於下則腸鳴飧泄﹐少腹痛﹐注下赤白﹐所謂風之傷人也﹐善行而數變。】

少陰之勝﹐心下熱善饑﹐臍下反動﹐气遊三焦。炎暑至﹐木乃津﹐艸乃萎。嘔逆躁煩﹐腹滿痛﹐溏泄﹐傳爲赤沃。

【注心下熱善饑﹐外淫之火交於內也。臍下反動﹐少陰之標﹐陰發於下也。气遊三焦﹐謂本標之气遊於上下而交於中也。炎暑至者﹐與少陽气交之時。木乃津者﹐得少陰陰水之所資養也。艸乃萎者﹐受君相二火之暑熱也。嘔逆﹐陰气上逆也。躁煩﹐陰陽寒熱之徵也。腹滿溏泄﹐陰寒在下也。傳爲赤沃﹐君火下淫也。】

太陰之勝﹐火气內郁﹐瘡瘍於中﹐流散於外﹐病在胠脇﹐甚則心痛熱格﹐頭痛喉痺﹐項彊。獨勝則濕气內郁﹐寒迫下焦﹐痛畱頂互引眉間﹐胃滿。雨數至﹐燥化乃見。少腹滿﹐腰脽重彊﹐內不便﹐善注泄﹐足下溫﹐頭重﹐足脛胕腫。飲發於中﹐胕腫於上。

【注陰濕之气淫於外﹐則火气內郁﹐而瘡瘍於中矣。濕熱之气流散於外﹐則及於風木而病胠脇。甚則心痛者﹐木甚而傳於火也。熱格頭痛喉痺項彊者﹐風火之气與濕气相雜﹐從頸項而上於巓頂也。此言太陰之气﹐火土相合而淫於歲半以前。獨勝者﹐陰濕之气﹐復勝於歲半以後也。濕气在中﹐故內郁而迫於下焦。痛畱頂而互引眉間者﹐風火之气畱於巓頂﹐傳於陽明之經﹐而下及於胃滿也。雨數至﹐燥化乃見者﹐至四气五气之交而後見此證也。少腹滿﹐腰脽重者﹐濕气下淫而及於腎也。足下溫頭重者﹐風火之气復流於下也。足脛胕腫者﹐土淫而水泛也。飲發於中﹐胕腫於上者﹐水邪之從下而中﹑中而上也。】

少陽之勝﹐熱客於胃﹐煩心心痛﹐目赤欲嘔﹐嘔酸善饑﹐耳痛溺赤﹐善驚﹐譫妄。暴熱消鑠。艸萎水涸﹐介虫乃屈。少腹痛﹐下沃赤白。

【注少陽之气合三焦﹐故熱客於胃。蓋三焦之原﹐皆出於胃間也。三焦與心包絡相合﹐故煩心心痛。三焦之脈﹐上入耳中﹐絡目銳眥﹐故淫於上則爲耳痛目赤﹐淫於中則爲嘔饑﹐淫於下則爲溺赤﹑少腹痛﹑下沃赤白也。善驚譫妄暴熱者﹐陽明胃經熱也。三焦之气﹐蒸津液﹐化營血。消鑠者﹐熱甚而血液傷也。艸萎者﹐暑熱在上也。水涸者﹐火气在下也。介虫乃屈者﹐暑熱在於气交之中﹐人與天地參也。】

陽明之勝﹐淸發於中﹐左胠脇痛﹐溏泄。內爲嗌塞﹐外爲﹝疒頹﹞疝。大涼肅殺﹐華英攺容﹐毛虫乃殃。胸中不便﹐嗌塞而欬。

【注金气寒肅﹐故淸發於中。金勝則木气受虧﹐故爲脇痛﹝疒頹﹞疝。淸气在下則爲溏泄﹐在上則爲嗌塞。大涼肅殺﹐淫勝極也﹐故華英攺容﹐毛虫乃殃。胸中不便﹐嗌塞而咳者﹐陽明燥金及於肺﹐同气相感也。】

太陽之勝﹐凝凓且至﹐非時水冰﹐羽乃後化。痔瘧發﹐寒厥入胃﹐則內生心痛﹐陰中乃瘍﹐隱曲不利﹐互引陰股﹐筋肉拘苛﹐血脈凝泣﹐絡滿色變﹐或爲血泄﹐皮膚否腫﹐腹滿食減﹐熱反上行﹐頭項囟頂腦戶中痛﹐目如脫。寒入下焦﹐傳爲濡瀉。

【注太陽寒水气勝﹐故凝凓且至。非時水冰者﹐勝气在於歲半以前﹐故羽虫後化也。《靈樞經》曰﹕足太陽是主筋所生病者爲痔瘧者﹐太陽寒熱之邪也。厥逆而入於胃者﹐水侮土也。胃絡上通於心﹐故心痛也。陰中乃瘍﹐是以隱曲不利而互引陰股。足太陽主筋﹐故筋肉拘苛也。血脈凝泣﹐絡滿色變﹐或爲血泄﹐邪入於經也。皮膚否腫者﹐太陽之气主表也。腹滿食減者﹐水气乘脾也。熱反上行者﹐太陽之气隨經上入腦﹐還出別下項。太陽經脈起於目內眥﹐故目如脫也。寒入下焦者﹐太陽標陽而本寒﹐是以陽熱上行而陰寒下行也。】

帝曰﹕治之柰何﹖岐伯曰﹕厥陰之勝﹐治以甘淸﹐佐以苦辛﹐以酸瀉之。少陰之勝﹐治以辛寒﹐佐以苦鹹﹐以甘瀉之。太陰之勝﹐治以咸熱﹐佐以辛甘﹐以苦瀉之。少陽之勝﹐治以辛寒﹐佐以甘鹹﹐以甘瀉之。陽明之勝﹐治以酸溫﹐佐以辛甘﹐以苦瀉之。太陽之勝﹐治以甘熱﹐佐以辛酸﹐以咸瀉之。

【注治諸勝气﹐寒者熱之﹐熱者寒之﹐溫者淸之﹐淸者溫之﹐散者收之﹐抑者散之﹐燥者潤之﹐急者緩之﹐堅者軟之﹐脆者堅之﹐衰者補之﹐彊者瀉之。各安其气﹐則病气衰去。此治之大體也。】

帝曰﹕六气之復何如﹖岐伯曰﹕悉乎哉問也﹗厥陰之復﹐少腹堅滿﹐裏急暴痛。偃木飛沙﹐倮虫不榮。厥心痛﹐汗發﹐嘔吐飲食不入﹐入而復出﹐筋骨掉眩﹐淸厥﹐甚則入脾﹐食痺而吐。衝陽絕﹐死不治。

【注復者﹐謂三陰三陽之气﹐受所勝之气勝制﹐郁極而復發也。少腹堅滿﹐裏急暴痛﹐厥陰之气﹐郁而欲發也。偃木飛沙﹐鬱怒之气大復也。倮虫不榮﹐風气發而土气衰也。厥心痛者﹐色蒼蒼如死狀﹐終日不得太息﹐此厥陰之气幹於心也。汗發者﹐風熱之陽加於陰也。嘔吐飲食不入﹐木淫而土敗也。筋骨掉眩﹐風气盛也。淸厥者。風淫於上﹐陰气下逆也。痺﹐閉痛也。衝陽﹐胃之動脈﹐此風气盛而土气絕也。】

少陰之復﹐燠熱內作﹐煩躁﹐鼽嚏﹐少腹絞痛﹐火見燔焫﹐嗌燥﹐分注時止﹐气動於左﹐上行於右﹐咳﹐皮膚痛﹐暴喑﹐心痛﹐鬱冒不知人﹐乃灑淅惡寒振栗﹐譫妄﹐塞已而熱﹐渴而欲飲﹐少气骨痿﹐隔腸不便﹐外爲浮腫﹐噦噫。赤气後化﹐流水不冰﹐熱气大行﹐介虫不復﹐病痱疹瘡瘍癰疽痤痔﹐甚則入肺﹐咳而鼻淵。天府絕﹐死不治。

【注燠熱﹐郁熱也。煩躁﹐火煩而陰躁也。鼽嚏﹐郁熱上乘於肺也。少腹絞痛﹐少陰之陰气發於下也。火見燔焫﹐君火之气發於上也。嗌燥﹐火熱鑠金也。夫陰寒在腹則注泄﹐得火熱之气則注止﹐少陰標本並發﹐故注泄分而時注時止也。气動於左者﹐君火之气發於左腎之水中。上行於右者﹐肺腎上下相交﹐腎爲本而肺爲末也。火淫肺金﹐則咳而皮痛。金主聲﹐故暴喑也。心痛者﹐火气自傷也。鬱冒不知人者﹐寒熱之气亂於上也。灑淅振栗者﹐陰陽相搏也。塞已而熱者﹐少陰之陰寒從火化而爲熱也﹐故渴而欲飲。少气骨痿﹐蓋火盛則少气﹐熱盛則骨痿也。隔腸﹐小腸也。噦者﹐小腸之气不通﹐逆气上走心而爲噫也。赤气後化者﹐復在五气終气﹐故流水不冰。痱疹瘡瘍﹐乃熱傷气血。火熱鑠金﹐故天府絕也。】

太陰之復﹐濕變乃舉﹐體重中滿﹐食飲不化﹐陰气上厥﹐胸中不便﹐飲發於中﹐咳喘有聲。大雨時行﹐鱗見於陸。頭項痛重而掉瘈尢甚﹐嘔而密默﹐唾吐淸液﹐甚則入腎﹐竅瀉無度。太溪絕﹐死不治。

【注气極則變﹐陰濕之气盛﹐故體重中滿﹐食飲不化。胸中﹐膻中也﹐宗气之所居﹐陰气上逆﹐是以胸中不便。咳喘有聲者﹐飲乘於肺也。太陰所至爲濕生﹐終爲注雨。鱗見於陸者﹐土崩潰也。頭項痛重而掉瘛尢甚者﹐所謂因於濕﹐首如裹﹐濕熱不攘﹐大筋軟短﹐小筋弛長﹐軟短爲拘﹐弛長爲痿也。嘔者。濕乘陽明也。密默者﹐欲閉戶牖而獨居也。脈解篇曰﹕所謂欲獨閉戶牖而虛者﹐陰陽相薄也。陽盡而陰盛﹐故欲閉戶牖而居。蓋陽明者﹐表陽也﹔太陰者﹐三陰也。陰變而乘於陽﹐則陽欲盡而陰盛﹐是以唾吐淸液也。甚則入腎﹐下乘冬令之寒水也。腎開竅於二陰﹐故曰竅瀉。夫太陰居中土而旺於四季﹐是以勝气勝於四時﹐復气在於歲半以後﹐故止乘肺胃之秋金﹐冬令之腎水也。】

少陽之復﹐大熱將至﹐枯燥燔爇﹐介虫乃耗。驚瘛咳衄﹐心熱煩躁﹐便數憎風﹐厥气上行﹐面如浮埃﹐目乃瞤瘛。火气內發﹐上爲口糜嘔逆﹐血溢血泄。發而爲瘧﹐惡寒鼓栗﹐寒極反熱﹐嗌絡焦槁﹐渴飲水漿﹐色變黃赤﹐少气脈萎﹐化而爲水﹐傳爲胕腫﹐甚則入肺﹐咳而血泄。尺澤絕﹐死不治。

【注少陽之火﹐復發於秋冬之時﹐故枯燥燔爇。介虫乃耗﹐謂木枯艸焦而甲虫耗散也。驚瘈咳衄﹐熱乘心肺也。便數憎風﹐表裏皆熱也。面如浮埃﹐面微有塵也。手足少陽之脈﹐皆上系於目﹐故目乃瞤瘛。火气內發者﹐陰火發於內也。發於上焦則爲口糜﹐發於中焦則嘔逆﹐發於下焦則血溢血泄也。發而爲瘧者﹐少陽主樞﹐是以寒熱陰陽﹐外內出入。寒極反熱﹐從火化也。嗌絡焦槁﹐肺金傷也。渴飲水漿﹐陽明胃金燥也。太陰濕土﹐主四之气。色變黃赤者﹐火土相合也。少气脈萎者﹐气血皆傷也。化而爲水﹐傳爲胕腫者﹐從四气五气而至於終之气也。】

陽明之復﹐淸气大舉﹐森木蒼幹﹐毛虫乃厲。病生胠脇﹐气歸於左﹐善太息﹐甚則心痛否滿﹐腹脹而泄﹐嘔苦﹐咳噦煩心﹐病在膈中﹐頭痛﹐甚則入肝﹐驚駭筋攣。太衝絕﹐死不治。

【注陽明之復﹐發於本位主令之時﹐故淸气大舉﹐森木蒼幹﹐毛虫乃厲﹐病生胠脇。气歸於左者﹐金乘木也。心痛痞滿﹐腹脹而泄﹐乘火土也。膽病者﹐善太息﹐嘔苦﹐木受金刑﹐腑亦病也。咳噦﹐肺气逆也。咳噦煩心者﹐病在鬲中﹐陽明之气上逆也。頭痛﹐厥陰病也。夫病生胠脇﹐頭痛病在肝之經气﹐如入肝則幹髒矣。幹髒者半死半生﹐蓋邪𨿽薄髒而髒眞不傷者生﹐如太衝脈絕﹐眞元傷矣。夫厥陰少陽少陰太陰之復﹐發於五气六气之時。陽明太陽之發﹐報復歲半以前之气﹐是以木火土之皆病也。】

太陽之復﹐厥气上行﹐水凝雨冰﹐羽虫乃死。心胃生寒﹐胸膈不利﹐心痛痞滿﹐頭痛善悲﹐時眩僕﹐食減﹐腰脽反痛﹐屈伸不便。地裂冰堅﹐陽光不治。少腹控睪﹐引腰脊上衝心。唾出淸水﹐及爲噦噫﹐甚則入心﹐善忘善悲。神門絕﹐死不治。

【注厥气上行者﹐鬱冒之气上行﹐而欲復歲半以前之气也。水凝﹐水气在下也。雨冰﹐寒气在上也。上下皆寒﹐故羽虫乃死﹐蓋寒淫而火滅也。心胃生寒﹐胸膈不利﹐心痛痞滿﹐頭痛善悲﹐時眩僕者﹐厥气上行﹐從下而中﹐中而上也。食減﹐水乘土也。腰脽反痛﹐屈伸不利﹐水淫而反自傷也。陽光不治﹐木火之气衰也。少腹控睪引腰脊﹐上衝心者﹐厥陰病也。唾出淸水﹐及爲噦噫﹐從胃而上及於心也。蓋亦報復歲半以前之木火土也。】

帝曰﹕善。治之柰何﹖岐伯曰﹕厥陰之復﹐治以酸寒﹐佐以甘辛﹐以酸瀉之﹐以甘緩之。少陰之復﹐治以鹹寒﹐佐以苦辛﹐以甘瀉之﹐以酸收之﹐辛苦發之﹐以咸軟之。太陰之復﹐治以苦熱﹐佐以酸辛﹐以苦瀉之燥之泄之。少陽之復﹐治以咸冷﹐佐以苦辛﹐以咸軟之﹐以酸收之﹐辛苦發之。發不遠熱﹐無犯溫涼﹐少陰同法。陽明之復﹐治以辛溫﹐佐以苦甘﹐以苦泄之﹐以苦下之﹐以酸補之。太陽之復﹐治以咸熱﹐佐以甘辛﹐以苦堅之。

【注上篇曰﹐發表不遠熱﹐攻裏不遠寒﹐如少陽少陰之火郁而不解﹐是宜不遠熱而發散之﹐然無犯其溫涼。蓋四之气宜涼﹐五之气宜溫﹐至終之气而後可用熱﹐時气之不可不從也。陽明之復﹐以苦泄之﹐以苦下之者﹐謂滲泄其小便下其大便也。】

治諸勝復﹕寒者熱之﹐熱者寒之﹐溫者淸之﹐淸者溫之﹐散者收之﹐抑者散之﹐燥者潤之﹐急者緩之﹐堅者軟之﹐脆者堅之﹐衰者補之﹐彊者瀉之。各安其气﹐必淸必靜﹐則病气衰去﹐歸其所宗。此治之大體也。

【注五味六气之中﹐辛甘發散爲陽﹐酸苦湧泄爲陰﹐鹹味湧泄爲陰﹐淡味滲泄爲陽。六者﹐或收或散﹐或緩或急﹐或燥或潤﹐或軟或堅﹔有補有瀉﹐有逆有從。各隨五行六气之所宜﹐安其勝復之气﹐使之必淸必靜﹐則病气衰而各居其所主之本位﹐此治之大體也。】

帝曰﹕善。气之上下何謂也﹖岐伯曰﹕身半以上﹐其气三矣﹐天之分也﹐天气主之。身半以下﹐其气三矣﹐地之分也﹐地气主之。以名命气﹐以气命處﹐而言其病。半所謂天樞也。

【注此論人身之上下﹐以應天地之上下也。歲半以上﹐天气主之。乃厥陰風木﹐少陰君火﹐少陽相火。歲半以下﹐地气主之﹐乃太陰濕土﹐陽明燥金﹐太陽寒水。在人身厥陰風木之气與督脈會於巓頂﹐是木气在於火气之上矣。君火之下﹐包絡相火主气﹐是木火火之三气﹐在身半以上也。脾土居陽明胃金之上﹐陽明居太陽膀胱之上﹐是土金水之三气﹐在身半以下也。以木火土金水之名﹐以命其上之三气﹐下之三气﹐以上下之三气﹐而命其在天在地之處﹐以天地之處﹐而言其三陰三陽之病﹐則勝復之气可知矣。半者﹐所謂天樞之分﹐在臍旁二寸﹐乃陽明之穴﹐以此分形身之上下也。夫所謂樞者﹐上下交互而旋轉者也。故在天地﹐乃上下气交之中名天樞﹔在人身﹐以身半之中名天樞也。】

故上勝而下俱病者﹐以地名之﹔下勝而上俱病者﹐以天名之。

【注此言上下之勝气也。如身半以上之木火气勝﹐而身半以下之土金水三气俱病者﹐以地名之﹐謂病之在地也。如身半以下之土金水勝﹐而身半以上之木火气病者﹐以天名之﹐謂病之在天也。蓋以人身之上下﹐以應天地之上下﹐故以天地名之。】

所謂勝至﹐報气屈伏而未發也。復至﹐則不以天地異名。皆如復气爲法也。

【注此言上下之復气也。如勝至﹐則報復之气屈伏於本位而未發也﹔復至﹐則如復气而爲法﹐不必以天地而名之。如厥陰少陰少陽之復﹐其气發於四气五气之時﹐陽明太陽之復﹐其气歸於初气二气之木火。故不必以木火居歲半以上﹐而以天名之﹔金水主歲半以下﹐而以地名之。皆如復气之所在而爲成法也。】

帝曰﹕勝復之動﹐時有常乎﹖气有必乎﹖岐伯曰﹕時有常位﹐而气無必也。帝曰﹕願聞其道也。岐伯曰﹕初气終三气﹐天气主之﹐勝之常也。四气盡終气﹐地气主之﹐復之常也。有勝則復﹐無勝則否。

【注帝問勝復之气﹐隨四時之有常位乎﹖其气動隨四時之可必乎﹖伯言木火土金水四時有定位﹐而勝復之气﹐不隨所主之本位而發﹐故气不可必也。蓋謂六气各主一歲﹐主歲之气勝﹐則春將至而卽發﹐是太陰陽明太陽之气﹐皆發於春夏矣。如六气之復﹐乃郁極而後發﹐故發於歲半之後﹐是厥陰少陰少陽之復皆發於秋冬矣。故曰初气終三气﹐天气主之﹐勝之常也。四气盡終气﹐地气主之﹐復之常也。有勝則復﹐無勝則否。是以勝復之气﹐不隨四時之常位而不可必也。】

帝曰﹕善。復已而勝何如﹖岐伯曰﹕勝至則復﹐無常數也﹐衰乃止耳。復已而勝﹐不復則害﹐此傷生也。

【注此明有勝則復﹐展轉不已﹐必待其勝气衰而後乃止耳。復已而勝者﹐如火气復而乘其金已﹐則金气又復勝之﹐金气復而侮其火已﹐則火气又復勝之﹐所謂勝至則復﹐無常數也﹐如勝气衰而後乃止耳。故復气已﹐而受復之气又復勝之。如火气復而勝其金﹐則金气又當復勝﹐如不復勝﹐此金爲火气所害﹐而金之生气傷矣。故必待其勝衰而後平﹐如有勝則有復也。】

帝曰﹐復而反病何也﹖岐伯曰﹕居非其位﹐不相得也。大復其勝﹐則主勝之﹐故反病也。所謂火燥熱也。

【注復而反病﹐復气之反病也。如火气復而乘於金位﹐金气復而乘於火位﹐皆居非其位不相得也。是以大復其勝﹐則主勝之﹐故反病也。如火气大復而乘於陽明﹐則五位之主气勝之﹐如金气大復而乘於少陰﹐則二位之主气勝之﹐故復气之反病﹐所謂火熱燥也。餘气皆然。卽勝至則復﹐勝衰則止之意。蓋勝復之气﹐宜於漸衰﹐而不宜於復大也。】

帝曰﹐治之何如﹖岐伯曰﹕夫气之勝也﹐微者隨之﹐甚者制之。气之復也﹐和者平之﹐暴者奪之。皆隨勝气﹐安其屈服。無問其數﹐以平爲期。此其道也。

【注微者隨之﹐順其气以調之。甚者制之﹐制以所畏。和者平之﹐平調其微。邪暴者奪之﹐瀉其彊盛。但隨勝气以冶﹐則屈伏之气自安矣。然不必問其勝復之展轉﹐惟以气平爲期。此治勝復之道也。】

帝曰﹕善。客主之勝復柰何﹖岐伯曰﹕客主之气勝﹐而無復也。

【注此論四時主气客气之勝復也。】

帝曰﹕其逆從何如﹖岐伯曰﹕主勝逆﹐客勝從﹐天之道也。

【注客气者﹐乃司天在泉及左右之間气﹐在天之六气也。天包乎地之外﹐從泉下而六气環轉﹐天之道也。主气者﹐五方四時之定位﹐地之道也。坤順承天﹐是以主勝爲逆﹐客勝爲從﹐順天之道也。】

帝曰﹕其生病何如﹖岐伯曰﹕厥陰司天﹐客勝則耳鳴掉眩﹐甚則咳﹔主勝則胸脇痛﹐舌難以言。

【注風木之客气勝於上﹐是以耳鳴掉眩。厥陰肝木﹐貫膈上注肺。甚則咳者﹐上淫之气﹐內入於經也。主勝則胸脇痛﹐肝經之脈布胸脇也。厥陰少陽主筋﹐二經之筋病則舌捲﹐故難以言。蓋客气之從上而下﹐主气之從內而上也。】

少陰司天﹐客勝則鼽嚏﹐頸項彊﹐肩背瞀熱﹐頭痛﹐少气發熱﹐耳聾目瞑﹐甚則胕腫血溢﹐瘡瘍咳喘﹔主勝則心熱煩躁﹐甚則脇痛支滿。

【注少陰司天﹐初之气乃太陽寒水﹐二之气乃厥陰風木﹐三之气乃少陰君火。鼽嚏耳聾目瞑﹐厥陰之气勝也。頭項彊﹑肩背瞀熱﹑頭痛﹐甚則胕腫﹐太陽寒水之气勝也。少气發熱﹐血溢瘡瘍咳喘﹐君火之气勝也。初之主气乃厥陰風木﹐二之气君火﹐三之气相火﹐主勝則心熱煩躁者﹐君相二火之气勝也。甚則脇痛支滿者﹐厥陰之初气勝也。蓋君火司歲﹐故先火勝﹐而甚則及於厥陰。】

太陰司天﹐客勝則首面胕腫﹐呼吸气喘。主勝則胸腹滿﹐食已而瞀。

【注客勝則首面胕腫﹐濕淫於上也。呼吸气喘﹐淫及於內也。主勝則胸腹滿者﹐初气之木勝傷土也。經云﹐肺是動病甚則交兩手而瞀﹐乃二气三气之火﹐上炎而爲肺病也。】

少陽司天﹐客勝則丹胗外發﹐及爲丹熛瘡瘍﹐嘔逆喉痺﹐頭痛嗌腫﹐耳聾血溢﹐內爲瘛瘲﹐主勝則胸滿咳仰息﹐甚而有血﹐手熱。

【注少陽司天﹐初气三气乃君相二火﹐二之气乃太陰濕土。丹胗卽斑疹﹐因火熱而發於外也。丹熛﹐卽赤遊發於外而欲遊於內也。嘔逆瘛瘲﹐濕土之气合於內也。瘡瘍嗌腫諸證﹐亦皆感濕熱而生﹐蓋亦自上而下﹐從外而內也。肺乃心之蓋﹐主勝則胸滿﹐咳仰息者﹐主气之二火﹐欲上炎而外出也。仰息者﹐肺病而不得偃息也。甚而有血手熱者﹐火發於外也。君相二經之脈﹐皆循於手﹐故爲手熱。】

陽明司天﹐淸復內余﹐則咳衄嗌塞﹐心鬲中熱。欬不止而白血出者死。

【注淸復內餘者﹐淸肅之客气入於內而復有餘也。咳衄嗌塞﹐心膈中熱﹐皆肺病也。肺屬金而主天﹐是以陽明司天之气余於內﹐而病在肺也。白血出者﹐血出於肺也﹐陽明司天﹐天之气也。髒屬陰而血爲陰﹐血出於肺﹐則陽甚而陰絕矣。】

太陽司天﹐客勝則胸中不利﹐出淸涕﹐感寒則咳﹔主勝則喉嗌中鳴。

【注太陽之气在表﹐而肺主皮毛﹐是以受司天之客气﹐卽爲胸中不利﹐出淸涕而咳。感寒則咳者﹐謂太陽與寒水有別也。主勝則喉嗌中鳴﹐乃在下寒水之气而上出於肺也。】

厥陰在泉﹐客勝則大關節不利﹐內爲痙彊拘瘛﹐外爲不便﹔主勝則筋骨繇並﹐腰腹時痛。

【注大關節﹐手足之十二節也。厥陰在泉﹐始之客气﹐乃陽明燥金﹐厥陰主筋﹐筋燥是以關節不利。次之客气﹐乃太陽寒水﹐太陽爲諸陽主气﹐陽气者﹐柔則養筋﹐寒气淫於內﹐則太陽受之﹐故內爲痙彊拘瘛之痓證。終之客气﹐乃在泉之風木﹐故外爲不便。不便者﹐亦筋骨之不利也。《靈樞》根結篇曰﹕骨繇者﹐節緩而不收也。所謂骨繇者﹐搖故也。在泉之主气﹐乃太陰濕土﹐陽明燥金﹐太陽寒水。筋骨繇並腰腹時痛者﹐三气之爲病也。】

少陰在泉﹐客勝則腰痛﹐尻股膝脾腨胻足病﹐瞀熱以酸﹐胕腫不能久立﹐溲便變﹔主勝則厥气上行﹐心痛發熱﹐膈中眾痺皆作﹐發於胠脇﹐魄汗不藏﹐四逆而起。

【注四之客气﹐乃太陽寒水﹐故爲腰尻股胻足病﹐此太陽經證同气相感也。次之客气﹐乃厥陰風木﹐瞀熱以酸﹐胕腫不能久立﹐乃脾土之證﹐蓋木淫而土病也。終之客气﹐乃少陰君火﹐主气乃太陽寒水。溲便變者﹐水火相交﹐火淫於下也。主勝則厥气上行﹐心痛發熱者﹐乃寒水之主气﹐上乘於在泉之君火也。五之主气﹐乃陽明燥金﹐客气乃厥陰風木。眾痺者﹐各在其處﹐更發更止﹐更居更起﹐以右應左﹐以左應右。膈中眾痺皆作﹐發於胠脇﹐乃陽明之气乘於厥陰之經也。四之主气﹐乃太陰濕土﹐客气乃太陽寒水。魄汗﹐表汗也。汗乃陰液。膀胱者﹐津液之所藏。四逆而起者﹐土气上逆也。以土勝水﹐是以津液不藏而汗出於表也。】

太陰在泉﹐客勝則足痿下重﹐便溲不時﹐濕客下焦﹐發而濡瀉﹐及爲腫隱曲之疾﹔主勝則寒气逆滿﹐食飲不下﹐甚則爲疝。

【注足痿下重﹐便溲不時者﹐在泉之濕气﹐客於太陰之經﹐而下及於內也。濕客下焦﹐發而濡瀉及爲腫者﹐因客淫於下﹐而太陰之主气自病也。隱曲﹐乃男女之前陰處。終之主气﹐乃太陽寒水﹐客气乃司天之濕土﹐是以主勝則寒气逆滿﹐蓋水淫而上乘於土﹐故逆滿也。四之主气乃太陰濕土﹐客气乃厥陰風木。食飲不下﹐甚則爲疝者﹐濕气上逆﹐而病及於厥陰之經也。五之主气乃陽明秋金﹐客气乃少陰君火﹐火能制金﹐故不上勝也。】

少陽在泉﹐客勝則腰腹痛而反惡寒﹐甚則下白溺白﹔主勝則熱反上行而客於心﹐心痛發熱﹐格中而嘔。少陰同候。

【注少陽在泉﹐始之客气乃少陰君火﹐主气乃太陰濕土﹔次之客气乃太陰濕土﹐主气乃陽明燥金﹔終之客气乃少陽相火﹐主气乃太陽寒水。腰腹痛而反惡寒者﹐客勝而太陽之主气病也。太陽之气傷﹐故惡寒也。甚則溺白下白者﹐病及於陽明太陰之主气也。蓋金主气﹐气化則溺出。溺白者﹐气不化而溺不淸也。下白者﹐土气傷而大便色白也。因客勝而主气反病﹐故曰反。主勝則熱反上行而客於心﹐心痛發熱者﹐君相二火之客气﹐反上行而自病也。格中而嘔者﹐太陰之客气自病也。因主勝而客反自病﹐故曰反﹑曰客﹐曰少陰同候﹐謂火性炎上﹐故二火皆有反逆之自病也。】

陽明在泉﹐客勝則淸气動下﹐少腹堅滿而數便瀉﹔主勝則腰重腹痛﹐少腹生寒﹐下爲鶩溏﹐則寒厥於腸﹐上衝胸中﹐甚則喘不能久立。

【注淸气動下者﹐淸肅之天气而動於下也。少腹堅滿而數便瀉者﹐太陽寒水之病也。主勝則腰重腹痛﹐少腹生寒者﹐太陽水寒之气發於下也。下爲鶩溏者﹐水下泄也。寒厥於腸﹐上衝胸中﹐甚則喘者﹐寒气逆乘陽明之大腸﹐而上及於胸中之肺臟也。《靈樞經》曰﹕气上衝胸﹐喘不能久立﹐邪在大腸﹐大腸與肺胃相合﹐而並主金气。】

太陽在泉﹐寒復內余﹐則腰尻痛﹐屈伸不利﹐股脛足膝中痛。

【注寒復內餘者﹐太陽寒水之客气﹐入於內而復內有餘也。腰尻股脛足痛者﹐太陽之經證也。屈伸不利者﹐太陽之主筋也。】

帝曰﹕善。治之柰何﹖岐伯曰﹔髙者抑之﹐下者舉之﹐有餘折之﹐不足補之。佐以所利﹐和以所宜。必安其主客﹐適其寒溫。同者逆之﹐異者從之。

【注髙者抑之﹐主气之逆於上也。下者舉之﹐客气之乘於下也。有餘者﹐勝气也。不足者﹐所不勝之气而爲病也。佐以所利者﹐利其所欲也。如肝欲散﹐急食辛以散之﹐是以厥陰之勝﹐佐以苦辛﹔心欲軟﹐急食鹹以軟之﹐是以少陰之勝﹐佐以苦鹹﹔脾欲緩﹐急食甘以緩之﹐是以太陰之勝﹐佐以辛甘﹔肺欲收﹐急食酸以收之﹐是以燥淫所勝﹐佐以辛酸﹔腎欲堅﹐急食苦以堅之﹐是以寒淫所勝﹐佐以甘苦。和以所宜者﹐和其五味之所宜也。如厥陰色靑﹐宜食甘﹔少陰少陽色赤﹐宜食酸﹔太陰色黃﹐宜食鹹﹔陽明色白﹐宜食苦﹔太陽色黑﹐宜食辛。安其主客者﹐使各守其本位也。適其寒溫者﹐治寒以熱﹐治熱以寒﹐治溫以涼﹐治涼以溫也。同者逆之﹐謂气之相得者宜逆治之。如主客之同司火熱﹐則當治以鹹寒﹔如同司寒水﹐則當治以辛熱。溫涼亦然。此逆治之法也。異者從之﹐謂不相得者當從治之。如寒水司天﹐如臨於二火主气之上﹐客勝當從二火之熱以治寒﹐主勝當從司天之寒以治熱。餘气皆然。此平治異者之法也。】

帝曰﹕治寒以熱﹐治熱以寒。气相得者逆之﹐不相得者從之。余已知之矣。其於正味何如﹖

【注此承上而言四時主客之气﹐各有本位之正味也。上篇論主客之勝﹐已論治於前﹐故曰﹐余已知之。然本气自有盛衰﹐其於補瀉之正味爲何如﹖】

岐伯曰﹕木位之主﹐其瀉以酸﹐其補以辛。

【注木位之主﹐厥陰所主之位也。此乃四時不易之定位﹐故曰位。如未至所主之時﹐而陽春之气先至﹐此气之盛也﹐宜瀉之以酸。如至而未至﹐此气之衰也﹐宜補之以辛。蓋木性升﹐酸則反其性而收之﹐故爲瀉。辛則助其發生之气﹐故爲補。】

火位之主﹐其瀉以甘﹐其補以咸。

【注二之气乃君火所主之位﹐三之气乃相火所主之位。如未至三月而暄熱之气先至﹐未至五月而炎暑之气先至﹐此來气有餘也﹐宜瀉之以甘﹐蓋從子而泄其母气也。如至而不至﹐此气之不及也﹐宜補之以咸﹐蓋以水濟火也。】

土位之主﹐其瀉以苦﹐其補以甘。

【注土主於四之气﹐如主气之時﹐埃蒸注雨﹐气之盛也﹐宜苦以瀉之﹐瀉其惇阜之气。如化气不令﹐風寒並興﹐主气之不足也﹐宜補之以甘﹐蓋气不足者﹐補之以味也。】

金位之主﹐其瀉以辛﹐其補以酸。

【注五之气也﹐如未及時而淸肅之气早至﹐此气之盛也。其瀉宜辛﹐以辛散之也。如至秋深而暑熱尙在﹐气之不及也。其補宜酸。以酸收之也。】

水位之主﹐其瀉以咸﹐其補以苦。

【注終之气也﹐如未及時而天气嚴寒﹐冰雪霜雹﹐气之盛也。宜瀉之以咸﹐蓋鹹能泄下﹐從其類也。如已至而天气尙溫﹐此气之不及也。宜補之以苦﹐蓋苦味陰寒而炎上作苦﹐助太陽標本之味也。所謂調之正味﹐以平爲期﹐勿使四時不平之气而爲民病也。】

厥陰之客﹐以辛補之﹐以酸瀉之﹐以甘緩之。

【注此加臨之六气﹐有太過不及之正味也。六气運行﹐無有定位﹐如賓客外至﹐故曰客﹐常以正月朔日平旦視之。如气來不及﹐宜補以辛﹐气來有餘﹐宜瀉以酸﹐以甘緩之。髒气法時論曰﹕肝苦急﹐急食甘以緩之。蓋主气有餘﹐則气行於外﹐客气太過﹐則气乘於內﹐故當兼用五臟所欲之味以調之。】

少陰之客﹐以咸補之﹐以甘瀉之﹐以咸收之。

【注咸當作酸。髒气法時論曰﹕心苦緩﹐急食酸以收之。按論主气﹐先言瀉而後言補﹐論客气﹐先曰補而後曰瀉。蓋補瀉之道﹐有宜補而不宜瀉者﹐有宜瀉而不宜補者﹐有宜先補而後瀉者﹐有宜先瀉而後補者﹐有宜補瀉之兼用者。】

大陰之客﹐以甘補之﹐以苦瀉之﹐以甘緩之。

【注髒气法時論曰﹕脾欲緩﹐急食甘以緩之。】

少陽之客﹐以咸補之﹐以甘瀉之﹐以咸軟之。

【注髒气法時論曰﹕心欲軟﹐急食鹹以軟之。蓋少陽乃心之包絡也。】

陽明之客﹐以酸補之﹐以辛瀉之﹐以苦泄之。

【注髒气法時論曰﹕肺苦气上逆﹐急食辛以瀉之。】

太陽之客﹐以苦補之﹐以咸瀉之﹐以苦堅之﹐以辛潤之﹐開發腠理﹐致津液通气也。

【注髒气法時論曰﹕腎欲堅﹐急食苦以堅之。腎苦燥﹐急食辛以潤之。開腠理﹐致津液通气也。腠者﹐三焦通會元眞之處。理者﹐皮膚臟腑之文理也。夫水谷入口﹐津液各走其道﹐故三焦出气﹐以溫肌肉充皮膚爲其津。蓋气充肌腠﹐津隨气行﹐辛味入胃﹐能開腠理﹐致津液而通气﹐故主潤。】

帝曰﹕善。願聞陰陽之三也何謂﹖岐伯曰﹕气有多少異用也。

【注此言陰陽之有太少﹐則气有盛衰﹐而治有輕重矣。陰陽之中﹐有太陽少陽﹐有太陰少陰﹐則气有多少異用也。】

帝曰﹕陽明何謂也﹖岐伯曰﹕兩陽合明也。

【注陰陽系日月論曰﹕寅者正月之生陽﹐主左足之少陽。未者六月﹐主右足之少陽。卯者二月﹐主左足之太陽。午者五月﹐主右足之太陽。辰者三月﹐主左足之陽明。巳者四月﹐主右足之陽明。此兩陽合於前﹐故曰陽明多气而少血。】

帝曰﹕厥陰何也﹖岐伯曰﹕兩陰交盡也。

【注論曰﹕申者﹐七月之生陰也﹐主右足之少陰。丑者十二月﹐主左足之少陰。酉者八月﹐主右足之太陰。子者十一月﹐主左足之太陰。戌者九月﹐主右足之厥陰。亥者十月﹐主左足之厥陰。此兩陰交盡﹐故曰厥陰。夫厥陰主於陰盡而一陽始蒙﹐气之微者也﹐故爲陰中之少陽而少气。】

帝曰﹕气有多少﹐病有盛衰﹐治有緩急﹐方有大小。願聞其約柰何﹖岐伯曰﹕气有髙下﹐病有遠近﹐證有中外﹐治有輕重﹐適其至所爲故也。

【注气有髙下者﹐有天地人之九候也。遠近者﹐淺深上下也。中外者﹐表裏也。輕重者﹐大小其服也。蓋適其至病之所在爲故也。】

大要曰﹕君一臣二﹐奇之制也。君二臣四﹐偶之制也。君二臣三﹐奇之制也。君二臣六﹐偶之制也。

【注大要﹐數之大要也。夫數始於一而成於三﹐圓之象也。以二偶而成六﹐方之象也。地數二﹐木數三﹐甲己合而土气化也。君二臣六﹐乾坤位而八卦成。少則二之﹐陰數之始也。多則九之﹐陽數之終也。】

故曰﹕近者奇之﹐遠者偶之。汗者不以奇﹐下者不以偶。補上治上制以緩﹐補下治下制以急。急則气味厚﹐緩則气味薄。適其至所﹐此之謂也。

【注奇偶者﹐天地之數也。近謂病之在上而近﹐故用奇方以治之﹐天气之在上也。遠謂病之在下而遠﹐故用偶方以治之﹐地气之在下也。汗乃陰液﹐故用偶而不以奇﹐蓋直從下而使之上﹐猶地气升而後能爲雲爲雨也。下者用奇而不以偶﹐蓋從上而使之下﹐從天气之下降也。補者﹐補正气之不足。治者﹐治邪气之有餘。在上者宜緩方﹐在下者宜急方﹐急則用气味之厚者﹐緩則用气味之薄者﹐蓋厚則沈重而易下﹐薄則輕淸而上浮﹐奇偶緩急﹐各適其上下遠近﹐至其病之所在而已矣。】

病所遠而中道气味之者﹐食而過之﹐無越其制度也。是故平气之道﹐近而奇偶﹐制小其服也。遠而奇偶﹐制大其服也。大則數少﹐小則數多。多則九之﹐少則二之。

【注此復明气味之由中而上下也。病所遠者﹐謂病之在上在下﹐而遠於中胃者也。中道气味之者﹐謂气味之從中道而行於上下也﹐故當以藥食並用而制度之。如病之在上而遠於中者﹐當先食而後藥﹐病在下而遠於中者。當先藥而後食﹐以食之先後﹐而使藥味之過於上下也。是故上下之病近於中道﹐而用奇方偶方者﹐制小其服﹔病遠於中而用奇方偶方者﹐宜制大其服。大服小服者﹐謂分兩之輕重也。大則宜於數少而分兩多﹐蓋气味專而能遠也。小則宜於數多而分兩少﹐蓋气味分則力薄而不能遠達矣。此平上中下三气之道也。】

奇之不去則偶之﹐是謂重方。偶之不去則反佐以取之。所謂寒熱溫涼﹐反從其病也。

【注重方﹐謂奇偶之並用也。反佐以取之﹐謂春病用溫﹐夏病用熱﹐秋病用涼﹐冬病用寒。順四時寒熱溫涼之气﹐而反從治其病也。】

帝曰﹕善。病生於本﹐余知之矣。生於標者﹐治之柰何﹖岐伯曰﹕病反其本﹐得標之病。治反其本﹐得標之方。

【注此論三陰三陽之有本標也。病生於本者﹐生於風寒熱濕燥火也。生於標者﹐生於三陰三陽之气也。如太陽爲諸陽之首而本於寒水﹐少陰爲陰中之太陰而本於君火﹐陽明乃陽盛之气而本於淸肅﹐厥陰主陰極而本於風木之陽﹐此陰陽之中﹐又有標本之不同也。病反其本者﹐如病寒而反得太陽之熱化﹐病熱而反見少陰之陰寒﹐病在陽而反見淸肅之虛寒﹐病在陰而反得中見之火熱﹐所謂病反其本﹐得標之病也。治反其本者﹐如病本寒而化熱﹐則反用涼藥以治熱﹔如病本熱而化寒﹐則反用熱藥以治寒﹔如病在陽明而化虛冷﹐則當溫補其中气﹔如病在厥陰而見火熱﹐又當逆治其少陽。所謂治反其本﹐得標之方。少陽少陰﹐標本相同﹐皆從陽熱陰濕而治。】

帝曰﹕善。六气之勝﹐何以候之﹖

【注此論四時五行之气﹐內合五臟﹐外應六脈也。】

岐伯曰﹕乘其至也。淸气大來﹐燥之勝也﹐風木受邪﹐肝病生焉。熱气大來﹐火之勝也﹐金燥受邪﹐肺病生焉。寒气大來﹐水之勝也﹐火熱受邪﹐心病生焉。濕气大來﹐土之勝也﹐寒水受邪﹐腎病生焉。風气大來﹐木之勝也﹐土濕受邪﹐脾病生焉。所謂感邪而生病也。

【注風寒熱濕燥﹐在天四時之五气﹔木火土金水﹐在地四時之五行。五气之勝五行﹐五行而病五臟﹐是五臟之外合五行﹐而五行之上呈五气也。】

乘年之虛﹐則邪甚也。失時之和﹐亦邪甚也。遇月之空﹐亦邪甚也。重感於邪﹐則病危矣。有勝之气﹐其必來復也。

【注乘年之虛者﹐主歲之气不及也。如木運不及﹐則淸气勝之﹔火運不及﹐則寒气勝之﹔土運不及﹐則風气勝之﹔金運不及﹐則熱气勝之﹔水運不及﹐則濕气勝之。此歲運不及﹐而四時之勝气﹐又乘而悔之。失時之和者﹐四時之气衰也。如春气不足﹐則秋气勝之﹔夏气不足﹐則冬气勝之﹔長夏之气不足﹐則春气勝之﹐秋气不足﹐則夏气勝之﹔冬气不足﹐則長夏之气勝之。遇月之空者﹐月廓空之時也。重感於邪者﹐乘年之虛﹐失時之和﹐遇月之空﹐是謂三虛﹐而感於邪則病危矣。有勝之气﹐其必來復者﹐春有慘淒殘賊之勝﹐則夏有炎暑燔鑠之復﹔夏有慘淒凝冽之勝﹐則四維有埃昏大雨之復﹔四維發振拉飄騰之變﹐則秋有肅殺霖霪之復﹐秋有炎爍燔燎之變﹐則冬有冰雹霜雪之復﹔冬有埃昏驟注之變﹐則春有飄蕩振拉之復。此四時之勝而必有復也。】

帝曰﹕其脈至何如﹖岐伯曰﹕厥陰之至﹐其脈弦﹔少陰之至﹐其脈鉤﹔太陰之至﹐其脈沈﹔少陽之至﹐大而浮﹐陽明之至﹐短而濇﹔太陽之至﹐大而長。

【注此論六气之應六脈也。厥陰主木﹐故其脈弦。少陰主火﹐故其脈鉤。太陰主土﹐故其脈沈。少陽主火﹐故大而浮。陽明主金﹐故短而濇。太陽主水而爲諸陽主气﹐故大而長。】

至而和則平﹐至而甚則病。至而反者病﹐至而不至者病﹐未至而至者病。陰陽易者危。

【注此言弦鉤長短之脈﹐當應六气而至也。如脈至而和﹐則爲平人﹔脈至而甚﹐則爲病脈。所至之脈與時相反者病﹐及時而脈不至者病﹐未及時而脈先至者病。如三陰主時而得陽脈﹐三陽主時而得陰脈者危。】

帝曰﹕六气標本﹐所從不同柰何﹖岐伯曰﹕气有從本者﹐有從標本者﹐有不從標本者也。帝曰﹕願卒聞之。岐伯曰﹕少陽太陰從本﹔少陰太陽從本從標﹔陽明厥陰不從標本﹐從乎中也。故從本者﹐化生於本﹔從標本者﹐有標本之化﹔從中者﹐以中气爲化也。

【注風寒暑濕燥火六气爲本﹐三陰三陽爲標。陰濕之士而標見太陰之陰﹐初陽之火而標見少陽之陽﹐是標之陰陽﹐從本化生﹐故太陰少陽從本。少陰之本熱而標見少陰之陰﹐太陽之本寒而標見太陽之陽﹐陰中有陽﹐陽中有陰﹐然有水火寒熱之化﹐故少陰太陽從本從標。陽明之上﹐燥气治之﹐中見太陰﹐厥陰之上﹐風气治之﹐中見少陽。蓋陽明司四時之秋令﹐而太陰主四气之淸秋﹐厥陰爲兩陰交盡﹐陰盡而一陽始生﹐是以陽明厥陰從中見之化也。】

帝曰﹕脈從而病反者﹐其診何如﹖岐伯曰﹕脈至而從﹐按之不鼓﹐諸陽皆然。帝曰﹕諸陰之反﹐其脈如何﹖岐伯曰﹕脈至而從﹐按之鼓甚而盛也。

【注此論脈病有標本也。脈從者﹐陽病而得陽脈﹐陰病而得陰脈也。如太陽陽明之病﹐其脈至而浮﹐是脈之從也。其病反陰寒者﹐太陽之病從本化﹐陽明之病從中見之陰化也﹐故脈𨿽浮而按之不鼓也。如少陰厥陰之病。其脈至而沈﹐是脈之從也。其病反陽熱者﹐少陰之病從標化﹐厥陰之病從中見之火化也﹐故脈𨿽沈而按之鼓甚也。是脈有陰陽之化﹐而病有標本之從也。按太陽病頭痛發熱﹐煩渴不解﹐此太陽之病本也。如手足攣急﹐或汗漏脈沈﹐此太陽之病標也。如少陰病脈沈者急溫之﹐宜四逆湯﹐此少陰之病標也。如少陰病得之二三日﹐口燥咽漧者﹐急下之﹐宜大承气湯﹐此少陰之病本也。如陽明病發熱而渴﹐大便燥結﹐此陽明之病陽也。如胃中虛冷﹐水谷不別﹐食穀欲嘔﹐脈遲惡寒﹐此陽明感中見陰濕之化也。如厥陰病脈微﹐手足厥冷﹐此厥陰之病陰也。如消渴气上衝心﹐心中疼熱﹐此厥陰感中見少陽之火化也。如太陰標陰而本濕﹐故當治之以四逆輩。少陽標陽而本火﹐則宜散之以淸涼。治傷寒六經之病﹐能於標本中求之﹐思過半矣。】

是故百病之起﹐有生於本者﹐有生於標者﹐有生於中气者。有取本而得者﹐有取標而得者﹐有取中气而得者﹐有取標本而得者。有逆取而得者﹐有從取而得者。逆正﹐順也﹔若順﹐逆也。故曰﹕知標與本﹐用之不殆。明知逆順﹐正行無問。此之謂也。不知是者﹐不足以言診﹐足以亂經。故大要曰﹕粗工嘻嘻﹐以爲可知。言熱未已﹐寒病復始。同气異形﹐迷診亂經。此之謂也。

【注百病之生﹐總不出於六气之化﹐如感風寒暑濕燥火而爲病者﹐病天之六气也。天之六气﹐病在吾身﹐而吾身中﹐又有六气之化。如中風﹐天之陽邪也﹐病吾身之肌表則爲發熱咳嚏﹐在筋骨則爲痛痺拘攣﹐在腸胃則爲下痢飧泄﹐或爲燥結閉癃﹔或直中於內﹐則爲霍亂嘔逆﹐或爲厥冷陰寒﹐此表裏陰陽之气化也。如感吾身之陽熱﹐則爲病熱﹔感吾身之陰寒﹐則爲病寒﹔感吾身之水濕﹐則爲痰喘﹔感吾身之燥气﹐則爲便難。如中於腑﹐則暴僕而卒不知人﹔中於髒﹐舌卽難言而口唾涎沫。又如傷寒﹐天之陰邪也﹐或中於陰﹐或中於陽。有中於陽而反病寒者﹐有中於陰而反病熱者﹐是吾身之陰中有陽﹐陽中有陰﹐標本陰陽之气化也。如感吾身中之水濕﹐則爲靑龍﹑五苓之證﹔如感吾身之燥熱﹐又宜於白虎﹑承气諸湯。此止受天之一邪﹐而吾身中有表裏陰陽變化之不同也。又如夏月之病﹐有手足厥冷﹐而成姜桂參附之證者﹐蓋夏月之陽气盡發越於外﹐而裏气本虛﹐受天之風暑而反變爲陰寒﹐皆吾身之气化﹐非暑月之有傷寒也。是以神巧之士﹐知標本之病生﹐則知有標本之气化﹐知標本之气化﹐則能用標本之治法矣。故知標與本﹐用之不殆﹐明知順逆﹐正行無問﹐此之謂也。逆者以寒治熱﹐以熱治寒。故曰﹐逆正﹐順也。從者以熱治熱﹐以寒治寒﹐故曰若順﹐逆也。如陰陽寒熱之中﹐又有病熱而反寒者﹐如厥深熱亦深之類。又有病寒而反熱者﹐如揭去衣被﹐欲入水中﹐此孤陽外脫﹐急救以參附之證。粗工嘻嘻﹐以爲可知﹐言熱未已﹐寒病復始﹐同气異形﹐迷診亂經。此之謂也。】

夫標本之道﹐要而博﹐小而大﹐可以言一而知百病之害。言標與本﹐易而勿損。察本與標﹐气可令調。明知勝復﹐爲萬民式。天之道畢矣。

【注此極言標本之用也。標本之道𨿽爲要約﹐而其用則廣博﹔𨿽爲微小﹐而其用則宏大。可以言一而知百病之害者﹐惟知標本故也。言標與本則施治平易而無傷損﹐察本與標則六气𨿽變﹐可使均調﹐明知標本勝復則足以爲民式﹐六气在天之道畢矣。】

帝曰﹕勝復之變﹐早晏何如﹖岐伯曰﹕夫所勝者﹐勝至已病﹐病已慍慍而復已萌也。夫所復者勝盡而起﹐得位而甚。勝有微甚﹐復有少多。勝和而和﹐勝虛而虛。天之常也。帝曰﹕勝復之作﹐動不當位﹐或後時而至﹐其故何也﹖岐伯曰﹕夫气之生與其化﹐盛衰異也。寒暑溫涼﹐盛衰之用﹐其在四維。故陽之動始於溫﹐盛於暑﹔陰之動始於淸﹐盛於寒。春夏秋冬﹐各差其分。故大要曰﹕彼春之暖﹐爲夏之暑﹔彼秋之忿﹐爲冬之怒。謹按四維﹐斥候皆歸。其終可見﹐其始可知。此之謂也。帝曰﹕差有數乎﹖岐伯曰﹕又凡三十度也。

【注此言日月運行﹐一寒一暑。四時之气﹐由微而盛﹐由盛而微。從維而正﹐從正而維﹐寒溫互換﹐涼暑气交﹐勝復之气﹐有盛有衰﹐隨時先後﹐是以有早有晏也。陽之動﹐始於溫﹐盛於暑﹐陰之動﹐始於淸﹐盛於寒﹐是由微而甚也。如春之沈﹐夏之弦﹐秋之數﹐冬之濇﹐是冬之餘气尙交於春﹐春之餘气尙交於夏﹐夏之餘气尙交於秋﹐秋之餘气尙交於冬﹐是由盛而微也。所謂正者﹐春夏秋冬之正方也。維者﹐春夏之交﹑夏秋之交﹑秋冬之交﹑冬春之交﹐四隅之四維也。四時之气﹐從維而正﹐復從正而維﹐寒溫气交﹐涼暑更互﹐環轉之不息也。是以勝至已病﹐病已慍慍而復已萌者﹐謂復气已發萌於勝气之時也。如春有慘淒殘賊之勝﹐是金气之勝木也。夏有炎暑燔鑠之復﹐是火气之復金也。火气已萌於勝病慍慍之時﹐是復气之早發於本位之三十度也。所復之气﹐俟勝盡而起﹐至炎夏所主之本位而甚﹐是勝气早而復气將來亦早也。是以勝气甚則復气多。勝气微則復气少﹐勝气和平而復亦和平﹐勝气虛衰而復亦虛衰﹐此天道之常也。如勝復之作﹐動不當位﹐後時而至者﹐此勝復之晏也。夫气之生﹐生於前之气交﹐如夏气之生於季春也。气之化﹐化於後之气交﹐如春气之流於孟夏也。勝復之气有盛衰﹐故有早晏之異。蓋气之盛者﹐勝於本位以前所生之三十度﹐气之衰者﹐流於本位以後所化之三十度﹐故不當其位。如金气衰而勝於春夏之交﹐則復气亦衰﹐而復於夏秋之交是勝虛而虛﹐後時而至也。此四時之气﹐前後互交﹐故勝復之盛衰﹐隨四時之气交﹐而或前或後也。故曰﹐盛衰之用﹐其在四維。又曰﹐謹按四維﹐斥候皆歸﹐其終可見﹐其始可知。謂勝復之早晏﹐皆歸於四維之斥候﹐或早而在於始之前三十度﹐或晏而在於終之後三十度也。】

帝曰﹕其脈應皆何如﹖岐伯曰﹕差同正法﹐待時而去也。

【注此復以脈候而證明气化之交通﹐故曰是謂四塞。謂春夏秋冬之气不相交通﹐則天地四時之气皆閉塞矣。正者﹐四時之正位也。言脈同四時之正法﹐而前後相交。待時而去者﹐待終三十度而去也。如春之沈﹐尙屬冬之气交﹐終正月之三十日﹐而春气始獨司其令也。】

脈要曰﹐春不況﹐夏不弦﹐冬不濇﹐秋不數﹐是謂四塞。

【注春不沈則冬气不交於春﹐夏不弦則春气不交於夏﹐秋不數則夏气不交於秋﹐冬不濇則秋气不交於冬﹐是四時之气不相交通而閉塞也。】

沈甚曰病﹐弦甚曰病﹐濇甚曰病﹐數甚曰病。參見曰病﹐復見曰病。未去而去曰病﹐去而不去曰病。反者死。故曰﹐气之相守司也﹐如權衡之不得相失也。夫陰陽之气﹐淸靜則生化治﹐動則苛疾起。此之謂也。

【注四時之气﹐盛於主位之時﹐而微於始生﹐衰於交化﹐故甚則病也。參見者﹐謂春初之沈弦並見﹐夏初之弦數並見也。復見者﹐已去而復見也。未去而去者﹐未及三十日而去也。去而不去者﹐已至三十日應去而不去也。反者﹐謂四時反見賊害之脈也。故曰﹐气之相守司也。如權衡之不得相失也。言四時之气﹐守於本位﹐同於气交﹐猶權衡之不得相離也。四時陰陽之气﹐淸靜則生化治。生化者﹐生於前而化於後也。動者﹐气之亂也。】

帝曰﹕幽明何如﹖岐伯曰﹕兩陰交盡﹐故曰幽。兩陽合明﹐故曰明。幽明之配﹐寒暑之異也。

【注幽明者﹐陰陽也。兩陰交盡﹐陰之極也﹐故曰幽。兩陽合明﹐陽之極也﹐故曰明。陰極則陽生﹐陽極則陰生﹐寒往則暑來﹐暑往則寒來。故幽明之配﹐寒暑之異也。】

帝曰﹕分至如何﹖岐伯曰﹕气至之謂至﹐气分之謂分。至則气同﹐分則气異。所謂天地之正紀也。

【注气至謂冬夏之二至﹐气分謂春秋之二分。此承上文以申明彼春之暖﹐爲夏之暑﹐彼秋之忿﹐爲冬之怒。言二至之時總屬寒暑陰陽之二气。气分之時﹐則有溫涼之不同也。】

帝曰﹕夫子言春秋气始於前﹐冬夏气始於後﹐余已知之矣。然六气往復﹐主歲不常也。其補瀉柰何﹖岐伯曰﹕上下所主﹐隨其攸利﹐正其味﹐則其要也。左右同法。大要曰﹕少陽之主﹐先甘後咸﹔陽明之主﹐先辛後酸﹔太陽之主﹐先咸後苦﹔厥陰之主﹐先酸後辛﹔少陰之主﹐先甘後鹹﹔太陰之主﹐先苦後甘。佐以所利﹐資以所生﹐是謂得气。

【注春秋之气始於前者﹐春在歲半以上之前﹐秋在歲半以下之前。夏冬之气﹐在二气之後﹐謂四時之主气也。六气往復主歲不常者﹐謂加臨之客气﹐六期環轉﹐無有常位也。此篇論四時之主气前後交通﹐得气之淸靜者也。若受客勝以動之﹐又不能循序而苛疾起矣。是以上下所主及左右之間气﹐當隨其攸利﹐正其味以調之﹐乃其要也。大要宜先瀉而後補之。蓋以佐主气之所利﹐資主气之所生﹐見謂得四時之气﹐生化而交通也。】古今圖書集成醫部全錄卷一百十七

運气門

三因方【宋陳無擇】

六十年運气病方

六甲年惇阜之紀﹐歲土太過﹐雨濕流行。腎水受邪﹐民病腹痛淸厥﹐意不樂﹐肌肉痿足痿﹐腳下痛﹐中滿食減﹐四肢不舉。宜附子山茱萸湯。

六丙年流衍之紀﹐歲水太過﹐寒水流行。心火受邪﹐民病身熱心煩﹐陰厥﹐上下中寒﹐譫妄心痛﹐喘咳寢汗。宜黃連茯苓湯。

六戊年赫曦之紀。歲火太過﹐大暑流行。肺金受邪﹐民病瘧﹐少气咳喘﹐血溢血泄﹐身熱骨病﹐爲浸淫。宜麥門冬湯。

六庚年堅成之紀﹐歲金太過﹐燥气流行。肝木受邪﹐民病脇與小腹痛﹐耳聾目赤﹐胸脇痛引小腹﹐尻陰股膝脾腨胻足皆痛。宜牛膝木瓜湯。

六壬年發生之紀﹐歲木太過﹐風气流行。脾土受邪﹐民病飧泄食減﹐體重煩冤﹐腸鳴脇痛支滿。宜苓朮湯。

六乙年從革之紀﹐歲金不及﹐炎火盛行。民病肩背瞀重﹐鼽嚏咳喘﹐血便注下。宜紫菀湯。

六丁年委和之紀﹐歲木不及﹐燥乃盛行。民病中淸﹐胠脇小腹痛﹐腸鳴溏泄。宜蓯蓉牛膝湯。

六己年卑監之紀﹐歲土不及﹐風气盛行。民病飧泄﹑霍亂﹐體重腹痛﹐筋骨繇並肌肉瞤瘛﹐善怒。宜白朮厚朴湯。

六辛年涸流之紀﹐歲水不及﹐濕乃盛行。民病腫滿身重﹐濡泄﹐足痿﹐淸厥﹐腳下痛。宜五味子湯。

六癸年伏明之紀﹐歲火不及﹐寒乃盛行。民病胸痛﹐脇滿﹐膺背肩脾兩臂內痛﹐鬱冒心痛﹐暴喑。宜黃芪茯神湯。

子午之歲﹐少陰司天﹐陽明在泉﹐气化運行先天﹐宜正陽湯。

丑未之歲﹐太陰司天﹐大陽在泉﹐气化運行後天﹐宜備化湯。

寅申之歲﹐少陽司天﹐厥陰在泉﹐气化運行先天﹐宜升明湯。

卯酉之歲﹐陽明司天﹐少陰在泉﹐气化運行後天﹐宜審平湯。

辰戌之歲﹐太陽司天﹐太陰在泉﹐气化運行先天﹐宜靜順湯。

巳亥之歲﹐厥陰司天﹐少陽在泉﹐气化運行後天﹐宜敷和湯。

運气之變成疫

夫五運六气﹐乃天地陰陽運行升降之常道也。五運流行﹐有太過不及之異﹔六气升降﹐則有逆從勝復之差。凡不合於徳化政令者﹐則爲變眚﹐皆能病人。故謂之時气也。

河間六書【金劉完素】

十干夫婦配合成五運

甲己合爲土運﹐甲剛木克己柔土。

乙庚合爲金運﹐乙柔木嫁庚剛金。

丁壬合爲木運﹐丁陰火配壬陽水。

丙辛合爲水運﹐丙陽火娶辛柔金。

戊癸合爲火運﹐戊陽士娶癸陰水。

五運太過不及

陽剛夫爲太過﹐陰柔妻爲不及﹐此其略也。凡六十年而周甲子﹐有歲運同司天曰天符﹐同歲支曰歲會。孟年同曰支徳符。歲運同司地﹐剛爲同天符﹐柔爲同歲會。凡此二十九歲。太過司天克之曰天刑。及年前大寒交气之日﹐反時程與運程爲夫婦者﹐曰程徳符。皆非太過不及﹐乃年運之气也。申子辰年寅初交﹐巳酉丑年巳初交﹐寅午戌年申初交﹐亥卯未年亥初交气也。

十二支應六气三陰三陽

六气爲本﹐三陰三陽爲標。

子午少陰君火【暑】丑未太陰濕土

寅申少陽相火【主大熱】卯酉陽明燥金

辰戌太陽寒水巳亥厥陰風木

六气有餘不足

孟少﹐仲平﹐季多也。《內經》以寅申巳亥四孟﹐爲一陰一陽也﹔子午卯酉四仲﹐爲二陰二陽也﹔辰戌丑未四季﹐爲三陰三陽也。少陽爲先﹐故主虛無﹐變化輕微﹔而少陰爲後﹐故主形體安靜﹐重濁而多也。故風火動亂﹐至陽爲先﹐居孟未甚爲少﹔寒濕肅靜﹐至陰爲後﹐居季已甚爲多。燥熱各得乎中﹐故居仲而平也。注曰﹕气有多少﹐是言六气﹔形有旺衰﹐言五運也。

六步主位平脈

初之气﹐自大寒日至春分。厥陰風木之陽用事而气微﹐故曰冬至後日甲子少陽主。然冬至甲子﹐斯無常準﹐以大約分之。一月如在冬後﹐卽大寒交初气之分也。一歲六周甲子﹐以應六气﹐下皆仿此。一气﹐正月二月也。脈乍大乍小﹐乍短乍長﹐時物及風木之象也。

二之气﹐春分至小滿﹐少陰君火之位。陽气淸﹐正在兩陽合明之間﹐故又云陽明主﹐脈弦也。

三之气﹐小滿日至大暑﹐少陽相火之位。陽气萬物皆盛﹐故亦云太陽主﹐脈洪大而長。天气萬物﹐人脈與造化同

四之气﹐大暑日至秋分。太陰濕土之位。天气尙盛﹐而夏后陰已用事﹐故云太陰主。此三陰三陽﹐與六气標本之陰陽異矣。脈緩大而長﹐或云緊大而長者﹐傳寫之誤也。濕土主緩大而長﹐燥金主緊細而短濇﹐以萬物幹濕﹐明可見焉。時濕土盛﹐膚腠開通﹐汗液時泄﹐故脈𨿽大長而力緩﹐不能緊也。至秋後气衰﹐寒冷乍閉﹐故𨿽微細而力緊也。

五之气﹐秋分日以至小雪﹐陽明燥金之位。气衰陰盛﹐故又云少陰主也﹐脈緊細而微。

終之气﹐一曰六之气﹐小雪日以至大寒﹐太陽寒水之位。陰極而終盡天气之所收隱﹐故曰厥陰主。厥者﹐盡也。脈沈短以惇。萬物收藏在內﹐寒气閉塞﹐而膚腠气液﹐不能散越﹐故脈沈短而反有力﹐惇厚而如石也。

凡四時六位﹐平脈太過﹐則時气有餘而爲病﹐如春弦太過則風爲病。

不及者﹐气衰而爲病。蓋四時脈微見爲平﹐此言過微也。如秋脈微而夏脈洪之類也。

若反見他脈者﹐他气有餘而來爲病也。如遲爲寒而數爲熱之類也。

五運主病

諸風掉眩﹐皆屬肝木。

諸痛癢瘡瘍﹐皆屬心火。

諸濕腫滿﹐皆屬脾土。

諸气膹郁病痿﹐皆屬肺金。

諸寒收引﹐皆屬腎水。

六气爲病

諸暴彊直﹐肢痛軟戾﹐裏急筋縮﹐皆屬於風。

【足厥陰風木﹐乃肝膽之气也。】

諸病喘嘔吐酸﹐暴注下迫﹐轉筋﹐小便渾濁﹐腹脹大﹐鼓之如鼓﹐癰疽瘍疹﹐癅气結核﹐吐下霍亂﹐瞀郁腫脹﹐鼻塞鼽衄﹐血溢血泄﹐淋閉﹐身熱惡寒﹐戰栗驚惑﹐悲笑譫妄﹐衄蔑血汗﹐皆屬於熱。

【手少陰君火之熱﹐乃眞心小腸之气也。】

諸痙彊直﹐積飲﹐痞隔中滿﹐霍亂吐下﹐體重胕腫﹐肉如泥﹐按之不起﹐皆屬於濕。

【足太陰濕土﹐乃脾胃之气也。】

諸熱瞀瘛﹐暴喑﹐冒昧﹐躁擾狂越﹐罵詈驚駭﹐胕腫疼酸﹐气逆衝上﹐禁栗如喪神守﹐嚏嘔﹐瘡瘍﹐喉痺﹐耳鳴及聾﹐嘔湧溢﹐食不下﹐目昧不明﹐暴注瞤瘛﹐暴病暴死﹐皆屬於火。

【手少陽相火之熱﹐乃心包絡三焦之气也。】

諸濇枯涸﹐幹勁皴揭﹐皆屬於燥。

【手陽明燥金﹐乃肺與大腸之气也。】

諸病上下所出﹐水液澄澈淸冷﹐癥瘕﹝疒頹﹞疝﹐堅痞腹滿﹐急痛﹐下利淸白﹐食已不饑﹐吐利腥穢﹐屈伸不便﹐厥逆禁固﹐皆屬於寒。

【足太陽寒水﹐乃腎與膀胱之气也。】

气宜論

治病必明六化分治﹐五味五色所主﹐五臟所宜﹐五行之運行數﹐六气之臨禦化﹐然後明陰陽三才之數。故數之可數者﹐人中之陰陽也﹐然所合之數可得見也。夫陰陽者﹐數之可十﹐推之可萬﹐故天地陰陽者﹐不以數推以象之謂也。經曰﹕丹天之气﹐總於牛女戊分﹔黅天之气﹐經於心尾己分﹔蒼天之气﹐經於危室鬼柳﹔素天之气﹐經於亢氏昴畢﹔元天之气﹐經於張翼婁胃。所謂戊己分者﹐奎壁角軫﹐則天地之門戶也。是以將前三數與大象俱明﹐始終之六气﹐所司之髙下﹐在泉淺深之勝復﹐左右之間气同與不同﹐三紀太過不及之理﹐故可分天地之化產﹐民病之气宜矣。經所謂太陽司天之政﹐故歲宜苦以燥之溫之。陽明司天之政﹐故歲宜以辛宜苦﹐汗之淸之散之﹔又宜以咸。少陽司天之政﹐故歲宜以咸﹐宜辛宜酸﹐滲之泄之﹐潰之發之。觀气寒溫﹐以調其气。太陽司天之政﹐故宜苦燥之溫之﹐甚者發之泄之。不發不泄﹐則溫气外溢﹐肉潰皮拆﹐而水血交流。少陰歲宜以辛調之﹐以咸潤之﹐又必折其鬱气﹐先資其化源﹐是以迎而奪之﹐王气之法也。故云﹕六气有餘﹐用熱司天之政﹐故歲宜咸以軟之而調其上﹐甚則以苦發之﹐以酸收之而安其下﹐甚則以苦泄之。厥陰司天之政﹐故遠熱﹐用溫遠溫﹐用寒遠寒﹐用涼遠涼﹐食宜同法﹐此其道也。故王注曰﹕夏寒甚則可以熱犯熱﹐寒不甚則不可以犯也。若有表證﹐若有裏證﹐故法云發表不遠熱﹐攻裏不遠寒﹐不發不攻而犯寒犯熱﹐使寒熱內賊﹐其病益甚。故無者生之﹐有者甚之。所以不遠熱則熱至﹐不遠寒則寒至﹐其寒至則堅痞﹑腹痛急﹑下利之病生矣。熱至則身熱吐下霍亂﹐癰疽瘡瘍瞀昧昏郁注下﹐瞤瘛腫脹吐嘔鼽血衄血﹐頭痛骨節變肉痛﹐血溢血泄淋閉之病生矣。王注曰﹕食已不饑﹐吐利腥穢﹐亦寒之疾也。暴喑冒昧﹐目不識人﹐躁擾狂越﹐譫語罵詈﹐驚癇﹐亦熱之病也。故經所謂無失天和﹐無逆气宜﹐無翼其勝﹐無贊其復﹐是謂至也。倘不知斯﹐寒熱內賊﹐失气之宜﹐因不知四時五行﹐因加相勝﹐釋邪攻正﹐絕人長命。術不通經﹐爲粗工之戒。是以六气上司九宮﹐中司九元﹐下司九宜﹐三數俱明﹐各分主客﹐勝復淫治﹐克伐主病﹐歲物气味之厚薄﹐故經所謂气味有厚薄﹐性用有躁靜﹐治保有多少﹐力化有淺深。故少陽在泉﹐寒毒不生﹔太陽在泉﹐熱毒不生。故其气專﹐其味正。少陰在泉﹐寒毒不生﹔太陰在泉﹐燥毒不生。此所謂天化地產﹐故天地气合﹐气合則六節分而萬物化生矣。經所謂謹候气宜﹐無失病機。病機者﹐寒暑燥濕風﹐金木水火土﹐萬病悉自此而生矣。故謹察病機之本﹐得治之要者﹐乃能愈疾。亦常有不明六气五行之所宜﹐气味之厚薄﹐所用人身爲病之所由﹐而能必獲其效者﹐鮮矣哉。

儒門事親【元張從政】

九气感疾更相爲治衍

天以气而燾﹐地以气而持。萬物盈乎天地之間﹐咸以气而生。及其病也﹐莫不以气而得。且風之气和平而璺啟﹐熱之气暄而舒榮﹐火之气炎暑而出行﹐濕之气埃溽而負盈﹐燥之气淸勁而淒愴﹐寒之气寒气而歸藏。此六气時化司化之常也。及其變﹐風之气﹐飄怒而反大涼﹔熱之气﹐大暄而反寒﹔火之气﹐飄風燔燎而反霜凝﹔濕之气﹐雷霆驟注而反烈風﹔燥之气﹐散落而反濕﹔寒之气﹐寒雪霜雹而反白埃。此六气之變也。故天久寒則治之以暑﹐天久涼則治之以暄﹐天久晦則治之以明﹐天久晴則治之以雨。夫天地之气﹐常則安﹐變則病﹐而況人稟天地之气﹐五運疊侵於其外﹐七情交戰於其中﹐是以聖人嗇气如待至寶﹐庸人役物而反傷太和﹐此軒岐所以論諸痛皆因於气﹐百病皆生於气﹐故遂有九气不同之說。气本一也﹐因所觸而爲九。所謂九者﹐怒喜悲恐寒暑驚思勞也。其言曰﹕怒則气逆﹐甚則嘔血及飧泄﹐故气逆上矣。王太僕曰﹕怒則陽气逆上而肝木乘脾﹐故甚則嘔血及飧泄也。喜則气和志達﹐榮衛通利﹐故气緩矣。悲則心系急﹐肺布葉舉﹐而上焦不通﹐榮衛不散﹐熱气在中﹐故气消矣。恐則精卻﹐卻則上焦閉﹐閉則气還﹐還則下焦脹﹐故气不行矣。又云﹕恐則傷精﹐卻上而不下流﹐下焦陰气﹐亦回環而不散﹐故聚而脹也。然上焦固禁﹐下焦气還﹐故气不行也。新校正云﹕不行當作下行﹐寒則腠理閉﹐气下行﹐故气收矣。王太僕云﹕身涼則衛气沈﹐故皮膚之理及滲泄之處﹐皆閉密而气不流行﹐衛气收斂於中而不散也。炅則腠理開﹐榮衛通﹐汗大出﹐故气泄矣。又云﹕人在陽則舒﹐在陰則慘﹐故熱則膚腠開發﹐榮衛大通﹐津液泄﹐汗大出也。驚則心無所依﹐神無所歸﹐慮無所定﹐故气亂矣。勞則喘息汗出﹐內外皆越﹐故气耗矣。又云﹕疲勞役則气奔速﹐故喘息。气奔速則陽外發﹐故汗出。內外皆逾越於常紀﹐故气耗損也。思則心有所存﹐神有所歸﹐正气畱而不行﹐故气結矣。又云﹕系心不散﹐故气亦停畱。此《素問》之論九气﹐其變甚詳﹐其理甚明﹐然論九气所感之疾則略﹐惟論嘔血及飧泄﹐餘皆不言﹐惟《靈樞》論思慮悲哀喜樂愁憂盛怒恐懼而言其病。其言曰﹕知者之養生也﹐必順四時而適寒暑﹐和喜怒而安居處﹐節陰陽而和剛柔﹐如是則邪辟不至﹐而長生久視。是故怵惕思慮則傷神﹐神傷則恐懼流淫而不止﹔因悲哀動中者竭絕而失生﹔喜樂者神蕩散而不藏﹔愁慮者气閉塞而不行﹔盛怒者神迷惑而不治﹕恐懼者神蕩憚而不收。怵惕思慮則傷神﹐神傷則恐懼自失破﹝月囷﹞脫肉﹐毛瘁色夭﹐死於冬﹔脾憂愁而不解則傷意﹐意傷則悗亂﹐四肢不舉﹐毛瘁色夭﹐死於春﹔肝悲哀動中則傷魂﹐魂傷則狂忘不精﹐不精則不正﹐當人陰縮而筋攣﹐兩脇不舉﹐毛瘁色夭﹐死於秋﹔肺喜樂無極則傷魄﹐魄傷則狂﹐狂者意不存人﹐皮革焦﹐毛瘁色夭﹐死於夏﹔腎盛怒而不止則傷志﹐志傷則喜忘其前言﹐腰脊不可俯仰屈伸﹐毛瘁色夭﹐死於季夏。恐懼而不解則傷精﹐精傷則骨酸痿厥﹐精時自下。是故五臟主藏精者也﹐不可傷﹐傷則失守而陰虛﹐陰虛則無气﹐無气則遂死矣。《靈樞》論神意魂魄志精所主之病﹐然無寒暑驚勞四證﹐余是以推而廣之﹕怒气所至﹐爲嘔血﹐爲飧泄﹐爲煎厥﹐爲薄厥﹐爲陽厥﹐爲胸滿脇痛﹐食則气逆而不下﹐爲喘渴﹐煩心﹐爲消痺﹐爲肥气﹐爲目暴盲﹐耳暴閉﹐筋解發於外﹐爲癰疽。喜气所至﹐爲笑不休﹐爲毛髮焦﹐爲內病﹐爲陽气不收﹐甚則爲狂。悲气所至﹐爲陰縮﹐爲筋攣﹐爲肌痺﹐爲脈痿﹐男爲數溲血﹐女爲血崩﹐爲酸鼻辛頞﹐爲目昏﹐爲少气不足以息﹐爲泣則臂麻。恐气所至﹐爲破﹝月囷﹞脫肉﹐爲骨酸痿厥﹐爲暴下綠水﹐爲面熱膚急﹐爲陰痿﹐爲懼而脫頤。驚气所至﹐爲涎潮﹐爲目﹐爲口呿﹐爲癲癇﹐爲不省人﹐爲僵僕﹐久則爲痛痺。勞气所至﹐爲咽噎病﹐爲喘促﹐爲嗽血﹐爲腰痛骨痿﹐爲肺鳴﹐爲髙骨壞﹐爲陰痿﹐爲唾血﹐爲冥視﹐爲耳閉﹐男爲少精﹐女爲不月﹐衰甚則潰潰乎若壞都﹐汨汨乎不可止。思气所至﹐爲不眠﹐爲嗜臥﹐爲昏瞀﹐爲中痞﹐三焦閉塞﹐爲咽嗌不利﹐爲膽癉嘔苦﹐爲筋痿﹐爲白淫﹐爲得後與气快然如衰﹐爲不嗜食。寒气所至﹐爲上下所出水液﹐澄澈淸冷﹐下利淸白﹐吐利腥穢﹐食已不饑﹐堅痞腹滿急痛﹐癥瘕﹝疒頹﹞疝﹐屈伸不便﹐厥逆禁固。炅气所至﹐爲喘嘔吐酸﹐暴注下迫轉筋﹐小便渾濁﹐腹脹大﹐而鼓之有聲如鼓﹐瘡疽瘍疹﹐癅气結核﹐吐下﹐霍亂﹐瞀郁﹐腫脹﹐鼻窒﹐鼽衄﹐血溢﹐血泄﹐淋閉﹐身熱惡寒﹐甚則督瘛﹐目昧不明﹐耳鳴或聾﹐躁擾狂越﹐罵詈驚駭﹐禁栗如喪神守﹐气逆衝上﹐唾腥湧溢﹐食不下﹐胕腫疼酸﹐暴喑暴注﹐暴病暴死。凡此九者﹐《內經》有治法﹐但以五行相勝之理治之。夫怒傷肝﹐肝屬木﹐怒則气並於肝﹐而脾土受邪﹐木太過則肝亦自病。喜傷心﹐心屬火﹐喜則气並於心﹐而肺金受邪﹐火太過則心亦自病。悲傷肺﹐肺屬金﹐悲則气並於肺﹐而肝木受邪﹐金太過則肺亦自病。恐傷腎﹐腎屬水﹐恐則气並於腎﹐而心火受邪﹐水太過則腎亦自病。思傷脾﹐脾屬土﹐思則气並於脾﹐而腎水受邪﹐土太過則脾亦自病。寒傷形﹐形屬陰﹐寒勝熱則陽受病﹐寒太過則陰亦自病。炅傷气﹐气屬陽﹐熱勝寒則陰受病﹐熱太過則陽亦自病。凡此七者﹐更相爲治。故悲可以治怒﹐以愴惻苦楚之言感之﹔喜可以治悲。以謔浪戲狎之言娛之﹔恐可以治喜﹐以遽迫死亡之言怖之﹔怒可以治思﹐以污辱欺罔之言觸之﹔思可以治恐﹐以慮彼志此之言奪之。凡此五者﹐必詭詐譎怪﹐無所不至﹐然後可以動人耳目﹐易人視聽。若胸中無材器之人﹐亦不能用此五法也。炅可以治寒﹐寒在外者﹐以焠鍼﹝火矣﹞熨烙灸湯而汗之﹔寒在內者﹐以熱食溫劑平之。寒可以治炅﹐炅在外者﹐以淸房涼榻薄衣以淸劑汗之﹕炅在內者﹐以寒飲寒劑平之。惟逸可以治勞﹐經曰﹕勞者溫之。溫謂溫存而養之。今之醫者﹐以溫爲溫媛之藥﹐差之久矣。岐伯曰﹐以平爲期。亦謂休息之也。惟習可以治驚﹐經曰﹕驚者平之。平謂平常也。夫驚以其忽然而遇之也﹐使習見習聞則不驚矣。此九者﹐《內經》自有定理﹐庸工廢而不行。今代劉河間治五志﹐獨得言外之意﹐謂五志所發﹐皆從心造。故凡見喜怒悲恐思之證﹐皆以平心火爲主。至於勞者傷於動﹐動便屬陽﹐驚者駭於心。心便屬火﹐二者亦以平心爲主。今之醫者不達此旨﹐遂有寒涼之謗﹐羣聚而噪之﹐士大夫又從而惑之﹐公議何時而定耶﹖昔余治一書生﹐勞苦太過﹐大便結燥﹐咳逆上气﹐時喝喝然有音﹐唾嘔鮮血。余以苦劑解毒黃連湯加木香﹑漢防己煎服﹐時時啜之﹔復以木香檳榔丸﹐泄其逆气﹐不月餘而痊。又嘗以巫躍妓詆以治人之悲結者﹐余又嘗以鍼下之時﹐便雜以笛鼓應之﹐以治人之憂而心痛者。余嘗擊拍門窻﹐使其聲不絕﹐以治因驚而畏響魂气飛揚者。余又嘗治一婦人久思而不眠﹐余假醉而不問﹐婦果呵怒﹐是夜困睡。又嘗以酸棗仁丸﹐治人多憂﹔以白虎湯不計四時﹐調理人之暑。余又以無憂散瀉人冬月得水中之寒痺﹐次以麻黃湯數兩作一劑﹐煎以棗姜﹐熱服汗出而愈﹔如未愈者﹐以瓜蒂散湧之﹐以火助其汗。治寒厥亦然。余嘗治大暑之病﹐諸藥無效﹐余從其頭數刺其痏﹐出血立愈。余治此數者﹐如探囊然。惟勞而气耗恐而气奪者爲難治。喜者少病﹐百脈舒和故也。昔聞山東楊先生治府主洞泄不已。楊初未對病人﹐與眾人談日月星辰躔度。及風雲雷雨之變﹐自辰至未﹐而病者聽之而忘其圊。楊嘗曰﹕治洞泄不已之人﹐先問其所好之事﹐好棋者與之棋﹐好樂者與之笙笛勿輟。又聞莊先生者﹐治以喜樂之極而病者﹐莊切其脈﹐爲之失聲﹐佯曰﹕吾去取藥。數日更不來﹐病者悲泣﹐辭其親友曰﹕吾不久矣。莊知其將愈﹐慰之。詰其故﹐莊引《素問》曰﹕懼勝喜。此二人可謂得元關者也。然華元化以怒郡守而幾見殺﹐文摯以怒齊王而竟殺之。千萬人中僅得一兩人﹐而反招暴禍。若乃醫本至精至微之術﹐不能自保﹐果賤技也哉﹖悲夫﹗

內外四气

外有風寒暑濕﹐屬天之四令﹐無形也﹔內有饑飽勞逸﹐屬天之四令﹐有形也。

一者﹐始因气動而內有所成者。謂積聚癥瘕﹐癅气癭起結核﹐狂瞀癲癇。疏曰﹕癥﹐堅也﹐積也。瘕﹐气血也。

二者﹐始因气動而外有所成者﹐謂癰腫瘡瘍﹐疥癬疽痔﹐掉瘈浮腫﹐目赤熛痓﹐胕腫痛癢之類是也。

三者﹐不因气動而病生於內者﹐謂畱飲癖食﹐饑飽勞損﹐宿食霍亂﹐悲恐喜怒﹐想慕憂結之類是也。

四者﹐不因气動而病生於外者﹐謂瘴气賊魅﹐虫蛇蠱毒﹐伏屍鬼擊﹐衝薄墜墮﹐風寒暑濕﹐斫射割刺之類是也。

風木郁之病

故民病胃脘當心而痛﹐上支兩脇﹐咽膈不通﹐食飲不下﹔甚則耳鳴眩轉﹐目不識人﹐善僵僕﹐筋骨彊直而不用﹐卒倒而無所知也。

暑火郁之病

故民病少气﹐瘡瘍﹐癰腫﹐脇肋胸背首面四肢﹐﹝月眞﹞膹臚脹﹐瘍痱嘔逆﹐瘈瘲﹐骨痛節疼﹐及有洞泄注下﹐溫瘧﹐腹中暴痛﹐血溢流注﹐精液衰少﹐目赤心痛﹔甚則瞀悶懊憹﹐善暴死也。

濕土郁之病

故民病心腹脹﹐腸鳴而爲數後﹔甚則心痛脇﹝月眞﹞﹐嘔逆﹐霍亂﹐飲發注下﹐胕腫身重﹐脾熱之生也。

燥金郁之病

故民病咳逆﹐心腹滿﹐引少腹善暴痛﹐不可反側﹐嗌漧﹐面塵﹐色惡﹐金勝而木病也。

寒水郁之病

故民病寒客心痛﹐腰脽痛﹐大關節不利﹐屈伸不便﹐善厥﹐痞堅﹐腹滿﹐陰乘陽故也。

初之气

自大寒至春分﹐厥陰風木之位﹐陽用事而气微﹐故曰少陽。得甲子元頭﹐常準以大寒交初之气分﹐以六周甲子以應六气﹐各主二月。正月﹑二月少陽。三陰三陽亦同。

二之气

春分至小滿﹐少陰君火之位﹔陽气淸明之間﹐又陽明之位。

三之气

小滿至大暑﹐少陽相火之位﹔陽气發﹐萬物俱成﹐故亦云太陽旺。其脈洪大而長。天气並萬物﹐人脈衰盛﹐造化亦同。

四之气

大暑至秋分﹐太陰濕土之位﹔天气吉感﹐夏后陰已用事﹐故曰太陰旺。此三陰三陽﹐與天气標本陰陽異矣。脈緩大而長。燥金旺﹐緊細短濇﹐以萬物漧燥﹐明可見矣。

五之气

秋分至小雪﹐陽明燥金之位﹔气衰陰盛﹐故云金气旺﹐其脈細而微。

終之气

小寒至大寒﹐太陽寒水之位﹔陰極而盡﹐天气所收﹐故曰厥陰旺。厥者﹐盡也。

風木肝酸【達鍼】

與膽爲表裏﹐東方木也﹐色靑﹐外應目﹐主治血。芍藥味酸微寒﹐澤瀉鹹平﹐烏梅酸熱。

諸風掉眩﹐皆屬於肝木﹐主動。治法曰﹐達者﹐吐也﹐其髙者因而越之。可刺大惇﹐灸亦同。

暑火心苦【發汗】

與小腸爲表裏。南方火色﹐外應舌﹐主血運諸經。大黃苦寒﹐木香苦溫﹐黃連苦涼﹐沒藥苦熱。

諸痛癢瘡瘍﹐皆屬於心火。治法曰﹐熱者汗之﹐令其疏散也。可刺少衝﹐灸之亦同。

濕土脾甘【奪鍼】

與胃爲表裏。中央土也﹐色黃﹐應唇﹐主肌肉﹐應四時。蜜甘涼﹐甘艸甘平。

諸濕腫滿﹐皆屬於脾土。治法曰﹐奪者﹐瀉也﹐分陰陽利水道。可刺隱白﹐灸亦同。

燥金肺辛【淸鍼】

與大腸爲表裏。西方金也﹐色白﹐外應皮毛﹐鼻亦行气。漧薑辛熱﹐生薑辛溫﹐薄荷辛涼。

諸气膹郁﹐皆屬於肺金。治法曰﹐淸者﹐淸膈﹐利小便解表。可刺少商﹐灸亦同。

寒水腎咸【折鍼】

與膀胱爲表裏。北方水也﹐色黑﹐外應耳﹐主骨髓。牡蠣鹹寒﹐水蛭鹹寒。

諸寒收引﹐皆屬於腎水。治法曰﹐折之﹐謂抑之制其衝逆。可刺湧泉﹐灸亦同。

大寒子上初之气

初之气﹐爲病多發咳嗽﹐風痰﹐風厥﹐涎潮﹐痺塞﹐口喎﹐半身不遂﹐失音﹐風癲﹐風中。婦人胸中畱飲﹐兩臍腹微痛﹐嘔逆惡心﹐旋運驚悸狂癲﹐心風搐搦顫掉。初之气病﹐宜以瓜蒂散吐之﹐在下泄之。

春分卯上二之气

二之气﹐爲病多發風溫風熱。經曰﹕風傷於陽﹐濕傷於陰。故頭痛身熱﹐發作風溫之候﹐風傷於衛气也﹐濕傷於脾气也。是以風溫爲病﹐陰陽俱自浮﹐汗出身重﹐多眠﹐鼻息﹐語言難出。此以上二證不宜下。若與巴豆大毒丸藥﹐熱證並生﹐重者必死。二之气病﹐宜以桂枝麻黃湯﹐發汗而已。

小滿巳上三之气

三之气﹐爲病多發熱﹐皆傳足經者多矣。太陽陽明﹐少陽太陰﹐少陰厥陰。太陽者﹐發熱惡寒﹐頭項痛﹐腰脊彊﹔陽明者﹐身熱目疼﹐鼻幹不得臥﹔少陽者﹐胸脇痛﹐耳聾﹐口苦﹐寒熱往來而嘔。此三陽屬熱。太陰者﹐腹滿咽漧﹐手足自溫﹐自利不渴﹐或腹滿時痛﹔少陰者﹐口燥舌漧而渴﹔厥陰者﹐腹滿囊縮﹐喘熱悶亂﹐四肢厥冷﹐爪甲靑色。三之气病﹐宜以淸涼﹐上溫下養﹐不宜用巴豆丸下之。

大暑未上四之气

四之气﹐爲病多發暑气﹐頭痛身熱﹐發渴﹐不宜作熱病治﹐宜以白虎湯﹐得此病不傳染。次發脾泄﹐胃泄﹐大腸泄﹐小腸泄﹐大瘕泄﹐霍亂吐瀉﹐下痢及赤白相雜﹐水谷不分﹐消渴﹐腸鳴切痛﹐面浮足腫﹐目黃口漧﹐脹滿气痞﹐手足無力。小兒亦如此。四之气病﹐宜滲泄﹐五苓散之類。

秋分酉上五之气

五之气﹐爲病多發喘息﹐嘔逆﹐咳嗽﹐及婦人寒熱往來﹐痎瘧癉痔﹐消渴中滿﹐小兒斑癮瘡皰。五之气病﹐宜以大小柴胡湯﹐宜解治表裏之類。

小雪亥上終之气

終之气﹐爲病多發風痰﹐風寒濕痺﹐四肢不收。冬水復旺﹐水濕相搏﹐肺气又衰﹐冬寒盛﹐故發則不收而痿﹐厥弱無以運用﹐水液澄澈淸冷。大寒之疾﹐積滯瘕塊﹐寒疝血瘕。凡气之疾﹐終之气病﹐宜破積發汗之類。

風治法

風淫於內﹐治以辛涼﹐佐以苦甘﹐以甘緩之﹐以辛散之。

防風通聖散天麻散防風湯袪風湯小續命湯消風散排風湯

暑治法

熱淫於內﹐治以鹹寒﹐佐以甘苦﹐以酸收之﹐以苦發之。

白虎湯桂苓湯玉壺丸碧玉散玉露散石膏湯

濕治法

濕淫於內﹐治以苦熱﹐佐以鹹淡﹐以苦燥之﹐以淡泄之。

白朮木香散桂苓白朮九五苓散葶藶木香散益元散神助散

火治法

火淫於內﹐治以鹹寒﹐佐以甘辛﹐以酸收之﹐以苦發之。

涼膈散解毒丸神功丸八正散調胃散大小承气湯

燥治法

燥淫於內﹐治以苦溫﹐佐以甘辛﹐以辛潤之﹐以苦下之。

神功丸麻仁丸脾約丸潤體丸潤腸丸四生丸葶藶散

寒治法

寒淫於內﹐治以甘熱﹐佐以苦辛﹐以辛散之﹐以苦堅之。

姜附湯四逆湯二姜湯大戊己丸附子理中湯朮附湯

風門獨治於內者

防風通聖散防風天麻丸防風湯大黃丸消風散袪風丸承气湯陷胸湯神芎丸小續命湯備急丹

暑門獨治於外者

白虎散桂苓甘露散化痰玉壺散益元散玉露散石膏散拔毒散水澄膏魚膽丸金絲膏生肌散

濕門兼治於內者

葶藶木香散白朮木香散五苓散益元散桂苓白朮丸防風當歸飲子神助散大橘皮湯防風通聖散大柴胡湯小柴胡湯柴胡飲子

火門兼治於外者

黃連解毒湯涼膈散瀉心湯神芎丸調味承气湯八正散調胃散桂苓湯五積散小建中湯麻黃湯升麻湯

燥門先治於內後治於外者

神芎丸脾約丸麻仁丸潤體丸四生丸姜附湯四逆湯二姜湯朮附湯謂寒藥攻其裏﹐大黃﹑牽牛之類﹔熱藥攻其表﹐桂枝﹑麻黃﹑升麻之類。

寒門先治於外後治於內者

大己寒丸理中丸謂熱藥攻其表﹐寒藥攻其裏。

東垣十書【元李杲】

南政北政

南政甲己所臨之歲﹐司天在泉﹐但見君火在上者上不應﹐在下者下不應。

北政但見君火在上則下不應﹐在下則上不應﹐在左則右不應﹐在右則左不應。當沈而浮﹐當浮而沈也。

南政以前爲左﹐以後爲右﹐君也。北政以前爲右﹐以後爲左﹐臣也。

气運衰旺說

此天地互爲體用之四說﹐而察病之神機。

濕胃化熱小腸長風膽生皆陷下不足﹐先補則黃芪﹑人參﹑甘艸﹑當歸身﹑柴胡﹑升麻﹐乃辛甘發散﹐以助春夏生長之用也。

土脾形火心神木肝血皆火盛上乘生長之气﹐後瀉則甘艸﹑梔子之甘寒瀉火﹐刑於肺而逆於胸中﹐傷气者也。黃芩之苦寒﹐以瀉胸中之熱﹐喘气上奔者也。紅花以破惡血已﹐用黃芩大補腎水﹐益肺之气﹐瀉血中火燥者也。

寒膀胱藏气燥大腸收气皆大旺﹐後瀉則黃芪之甘溫﹐止自汗﹐實表虛﹐使不受寒邪。當歸之辛溫﹐能潤燥﹐更加桃仁以通幽門閉塞﹐利其陰路﹐除大便之難燥者也。

腎水精金肺气皆虛衰不足﹐先補則黃蘗之苦寒﹐除濕熱爲痿﹐乘於腎﹐救足膝無力﹐亦除陰汗陰痿而益精。甘艸﹑梔子﹑黃芩補肺气泄陰火之下行﹐肺苦气上逆﹐急食苦以泄之也。

此初夏熱中常治之法也﹐非權也。權者﹐臨病制宜之謂也。

亢則害承乃制論

予讀《內經》六微旨論至於亢則害承乃制﹐喟然嘆曰﹕至矣哉﹐其造化之樞紐乎﹗王太僕發之於前﹐劉河間闡之於後﹐聖人之蘊殆靡遺矣。然學者尙不能釋然得﹐不猶有未悉之旨也歟﹖謹按《內經》帝曰﹐願聞地理之應六節﹐气位何如﹖岐伯曰﹐顯明之右﹐君火之位也。君火之右﹐退行一步﹐相火治之﹔復行一步﹐土气治之﹔復行一步﹐金气治之﹔復行一步﹐水气治之﹔復行一步﹐木气治之﹔復行一步﹐君火治之。相火之下﹐水气承之﹔水位之下﹐土气承之﹔土位之下﹐風气承之﹔風位之下﹐金气承之﹔金位之下﹐火气承之﹕君火之下﹐陰精承之。帝曰﹐何也﹖岐伯曰﹐亢則害﹐承乃制﹐制則生化。外列盛衰﹐害則敗亂﹐生化大病。嘗觀夫陰陽五行之在天地間也﹐髙者抑之﹐下者舉之﹐彊者折之﹐弱者濟之﹐蓋莫或使然﹐而自不能不然也。不如是則髙者愈髙﹐下者愈下﹐彊者愈彊﹐弱者愈弱﹐而乖亂之政日以極矣﹐天地其能位乎﹖𨿽然﹐髙也下也﹐弱與彊也﹐亦莫或使然﹐而自不能不然也。故易也者﹐造化之不可常也。惟其不可常﹐故神化莫能以測﹐莫測故不息也﹐可常則息矣。亢則害承乃制者﹐其莫或使然而自不能不然者歟﹖夫太僕﹑河間已發揮者﹐玆不贅及。其未悉之旨﹐請推而陳之。夫自顯明之右﹐至君火治之十五句﹐言六節所治之位也。自相火之下﹐至陰精承之十二句﹐言地理之應乎歲气也。亢則害承乃制二句﹐言抑其過也。制則生化。至生化大病四句﹐言有制之常與無制之變也。承﹐猶隨也。然不言隨而曰承者﹐以下言之﹐則有上奉之象﹐故曰承。𨿽謂之象﹐而有防之之義存焉。亢者﹐過極也。害者﹐害物也。制者﹐克勝之也。然所承也其不亢﹐則隨之而已。故𨿽承而不見﹐旣亢則克勝以平之﹐承斯見矣。然而迎之不知其所來﹐迹之不知其所止﹐固若有不可必者。然可必者﹐常存乎杳冥恍惚之中﹐而莫之或欺也。河間曰﹕巳亢過極﹐則反似勝己之化。似也者﹐其可以形質求哉。故後篇厥陰所至爲風生﹐終爲肅﹐少陰所至爲熱生﹐終爲寒之類﹐其爲風生爲熱生者亢也﹐其爲肅爲寒者制也。又水發而爲雹雪﹐土發而爲飄驟之類﹐其水發土發者亢也﹐其雹雪飄驟者﹐制也。若然者﹐蓋造化之常﹐不能以無亢﹐亦不能以無制焉耳。夫前後二篇所主﹐𨿽有歲气運气之殊﹐然亢則害承乃制之道﹐蓋無往而不然也。惟其無往而不然﹐故求之於人﹐則五臟更相平也。一臟不平﹐所不勝平之﹐五臟更相平﹐非不亢而防之乎﹖一臟不平﹐所不勝平之﹐非旣亢而克勝之乎﹖姑以心火而言﹐其不亢則腎水𨿽心火之所畏﹐亦不過防之而已﹐一或有亢﹐卽起而克勝之矣。余髒皆然。制生則化﹐當作制則生化﹐蓋傳寫之誤﹐而釋之讀之者﹐不覺求之不通﹐遂並遺四句而弗取。殊不知上二句﹐止言亢而害﹑害而制耳。此四句乃害與制之外之餘意也。苟或遺之﹐則無以見經旨之周悉矣。制則生化﹐正與下文害則敗亂相對﹐辭理俱順。不勞曲說而自通。制則生化者﹐言有所制﹐則六气不至於亢而爲平﹐平則萬物生﹐生而變化無窮矣。化爲生之盛﹐故生先於化也。外列盛衰者﹐言六气分布主治﹐疊爲盛衰﹐昭然可見﹐故曰外列。害則敗亂﹐生化大病者﹐言旣亢爲害而無所制﹐則敗壞乖亂之政行矣。敗壞乖亂之政行﹐則其變極矣﹐害災甚矣﹐萬物其有不病者乎﹖生化指所生所化者言﹐謂萬物也以變極而災甚﹐故曰大病。上生化以造化之用言﹐下生化以萬物言。以人論之﹐制則生化﹐猶元气周流﹐滋榮一身﹐凡五臟六腑﹐四肢百骸九竅皆借焉。以爲動靜云爲之主。生化大病﹐猶邪气恣橫﹐正气耗散﹐凡五臟六腑四肢百骸九竅﹐舉不能遂其運用之常也。或以害爲自害﹐或以承爲承襲﹐或以生爲自無而有﹐化爲自有而無﹐或以二生化爲一意﹐或以大病爲諭造化之機息﹐此數者皆非也。且夫人之气也﹐固亦有亢而自制者﹐苟亢而不能自制﹐則湯液鍼石導引之法以爲之助。若天地之气﹐其亢而自制者﹐固復於平﹐亢而不制者﹐其孰助哉﹖𨿽然﹐造化之道﹐苟變至於極﹐則亦終必自反而復其常矣。學者能本之太僕﹑河間﹐而參之此論﹐則造化樞紐之詳亦庶矣乎。然張戴人《治法心要》則曰﹕假令水爲母﹐木爲子。當春旺之時﹐冬令猶在﹐卽水亢也。水亢極則木令不至矣。木者﹐繼冬而承水也。水旣亢則害其所承矣﹐所以木無權也。木無權則無以制土﹐土旣旺則水乃受制也。土者﹐繼長夏之令也。水受土制﹐熱克其寒也。變而爲濕﹐此其權也。又如火爲母﹐土爲子﹐當長夏之時﹐暄令猶在﹐卽火亢也。火旣亢極。則濕令不至矣。濕者﹐繼夏而成火也﹐火旣亢則害其所承矣﹐所以濕無權也。濕無權則無以制水﹐水旣旺則火乃受制也。水者﹐嚴冬之令也。火受水制﹐寒克其熱也。變而爲土﹐濕土斯得其權也。斯言也﹐推之愈詳﹐而違經愈遠矣。或曰﹐心要者﹐他人成之﹐蓋得於所聞之訛耳。

陰陽壽夭論

五常政大論云﹕陰精所奉其人壽﹐陽精所降其人夭。夫陰精所奉者﹐上奉於陽﹐謂春夏生長之气也。陽精所降者﹐下降於陰﹐謂秋冬收藏之气也。且如天地之伏陰﹐其精遇春而變動升騰於上﹐卽曰生發之气﹔升極而浮﹐卽曰蕃秀之气。此六气右遷於天﹐乃天之淸陽也。陽主生故壽。天之元陽﹐其精遇秋而退降墜於下﹐乃爲收斂殞殺之气﹐降極而沈﹐是爲閉藏之气。此五運左遷入地﹐乃地之濁陰也。除主殺故夭。根於外者﹐名曰气立﹐气止則化絕﹔根於內者﹐名曰神機﹐神去則機息。皆不升而降也。地气者﹐人之脾胃也。脾主五臟之气﹐腎主五臟之精﹐皆上奉於天。二者俱主生化以奉升浮﹐是知春生夏長﹐皆從胃中出也。故動止飲食﹐各得其所﹐必淸必淨﹐不令損胃之元气﹐下乘腎肝﹐及行秋冬殞殺之令﹐則亦合於天數耳。古今圖書集成醫部全錄卷一百十八

運气門

丹溪心法【元朱震亨】

亢則害承乃制

气之來也﹐旣以極而成災﹐則气之乘也﹐必以復而得平。物極則反﹐理之自然也。大抵寒暑燥濕風火之气﹐木火土金水之形﹐亢極則所以害其物﹐承乘則所以制其極。然則極而成災﹐復而得平﹐气運之妙﹐灼然而明矣。此亢則害承乃制之意。原夫天地陰陽之機﹐寒極生熱。熱極生寒﹐鬼神不測﹐有以斡旋宰制於其間也。故木極而似金﹐火極而似水﹐土極而似木﹐金極而似火﹐水極而似土。蓋气之亢極﹐所以承之者﹐反勝於己也。夫惟承其亢而制其害者﹐造化之功可得而成也。今夫相火之下﹐水气承而火气無其變﹔水位之下﹐土气承而水气無其﹝栽去木攺﹞﹔土位之下﹐木承而土順﹔風位之下﹐金乘而風平。火熱承其燥金﹐自然金家之疾﹔陰精承其君火﹐自然火家之侯。所謂亢而爲害﹐承而乃制者﹐如斯而已。嘗考之六元正紀大論云﹐少陽所至爲火生﹐終爲蒸溽﹐是水化以承相火之意﹔太陽所至爲寒雪冰雹白埃﹐是土化以承寒水之意也。以至太陰所至爲雷霆﹐驟注烈風﹔厥陰所至爲風生﹐終爲肅﹔陽明所至爲散落溫﹔少陰所至爲熱生﹐中爲寒﹐豈非亢爲害則承乃制者歟﹖昔者黃帝與岐伯上窮天紀﹐下極地理﹐遠取諸物﹐近取諸身﹐更相問難以作《內經》﹐至於六微旨大論﹐有極於六气相承之言﹐以爲制則生化﹐外列盛衰﹐害則敗亂﹐生化大病。諸以所勝之气來於下者﹐皆折其標盛也。不然﹐易以水發而雹雪﹐土發而驟飄﹐木發而毀折﹐金髮而淸明﹐火發而燻昧﹐此皆郁極乃發以承所亢之意也。嗚呼﹗通天地人曰儒﹐醫家者流﹐豈止治疾而已。當思其不明天地之理﹐不足以爲醫工之語。

審察病機無失气宜

邪气各有所屬也﹐當窮其要於前﹔治法各有所歸也﹐當防其差於後。蓋治病之要﹐以窮其所屬爲先﹐先苟不知法之所歸﹐未免於無差耳。故疾病之生不勝其眾﹐要其所屬﹐不出乎五運六气而已。誠能於此審察而得其機要﹐然後爲之治﹐又必使之各應於運气之宜﹐而不至有一毫差誤之失。若然﹐則治病求屬之道﹐庶乎其無愧矣。至眞要大論曰﹐審察病機﹐無失气宜﹐意蘊諸此。嘗謂醫道有一言而可以盡其要者﹐運气是也。天爲陽﹐地爲陰﹐陰陽二气﹐各分三品﹐謂之三陰三陽。然天非純陽而亦有三陰﹐地非純陰而亦有三陽﹐故天地上下﹐各有風熱火濕燥寒之六气﹐其斡旋運動乎兩間者﹐而又有木火土金水之五運。人生其中﹐臟腑气血﹐亦與天地相爲流通﹐是知眾疾之作﹐而所屬之機﹐無出乎是也。然而醫之爲治當如何哉﹖惟當察乎此﹐使無失其宜而後可。若夫諸風掉眩﹐皆屬肝木﹔諸痛癢瘡瘍﹐皆屬心火﹔諸濕腫滿﹐皆屬脾土﹔諸气膹郁﹐皆屬肺金﹔諸寒收引﹐皆屬腎水。此病屬於五運者也。諸暴彊直﹐皆屬於風﹔諸嘔吐酸﹐皆屬於熱﹔諸躁擾狂越﹐皆屬於火﹔諸痙彊直﹐皆屬於濕﹔諸濇枯涸﹐皆屬於燥﹔諸病水液澄澈淸冷﹐皆屬於寒。此病機屬於六气者也。夫惟病機之察﹐𨿽曰旣審﹐而治病之施﹐亦不可不詳。故必別陰陽於疑似之間﹐辧標本於隱微之際。有無之殊者﹐求其有無之所以殊﹔虛實之異者﹐責其虛實之所以異。爲汗吐下﹐投其所當投﹔寒熱溫涼﹐用其所當用。或逆之以制其微﹐或從之以導其甚。上焉以遠司气之犯﹐中焉以辧歲運之化﹐下焉以審南北之宜﹐使小大適中﹐先後合度﹐以是爲治﹐又豈有差殊乖亂之失耶﹖又考之《內經》曰﹕治病必求其本。《本艸》曰﹕欲療病者﹐先察病機。此審病機之意也。六元正紀大論曰﹕無失天信﹐無逆气宜。五常政大論曰﹕必先歲气﹐無伐天和。此皆無失气宜之意也。故《素問》《靈樞》之經未嘗不以气運爲言。旣曰先立其年﹐以明其气。復有以戒之曰﹐治病者必明天道地理﹐陰陽更勝。旣曰不知年之所加﹐气之盛衰﹐虛實之所起﹐不可以爲工矣﹐諄諄然若有不能自已者﹐是豈聖人私憂過計哉﹖以醫道之要﹐悉在乎此也。觀乎《原病式》一書﹐比類物象﹐深明乎气運造化之妙﹐其於病機气宜之理﹐不可以有加矣。

醫學正傳【明虞摶】

亢則害承乃制

或問亢則害承乃制之義何如﹖曰﹕王安道論之詳矣。其間猶有未悉之旨﹐請陳其略如左。黃帝曰﹕願聞地理之應六節气位如何﹖岐伯曰﹕顯明之右﹐君火之位也。君火之右﹐退行一步﹐相火治之﹔復行一步﹐土气治之﹔復行一步﹐金气治之﹔復行一步﹐水气治之﹔復行一步﹐木气治之﹐復行一步﹐君火治之。相火之下﹐水气承之﹔水位之下﹐土氧承之﹔土位之下﹐風气承之﹔風位之下﹐金气承之﹔金位之下﹐火气承之﹔君火之下﹐陰精承之。亢則害﹐承乃制也﹐制則生化。外列盛衰﹐害則敗亂﹐生化大病。夫五行之木土金水各一﹐惟火有二﹐曰君火﹐曰相火。在地理分布六方﹐在歲時分爲六气。初气自丑至卯﹐始於大寒而終於春分﹐厥陰風木主之。二气自卯至巳﹐始於春分而終於小滿﹐少陰君火主之。三气自巳至未﹐始於小滿而終於大暑﹐少陽相火主之。四气自未至酉﹐始於大暑而終於秋分﹐太陰濕土主之。五气自酉至亥﹐始於秋分而終於小雪﹐陽明燥金主之。終气自亥至醜﹐始於小雪而終於大寒﹐太陽寒水主之。夫所謂顯明者﹐指方位而言﹐日出於卯之地也。少陰君火﹐始於此而右遷﹐故曰﹐顯明之右。蓋天地左旋﹐六气右旋。故曰退行。六位之下﹐各有己所不勝者承之於下。王氏曰﹕承﹐猶隨也﹐而又有妨之之義。以下奉上故曰承。其五行之道﹐不亢則隨之而已﹐一有所亢﹐則起而克勝之也。或曰﹕制者制何事﹖害者害何物也﹖曰﹕制者﹐制其气之太過也﹔害者﹐害承者之元气也。夫所謂元气者﹐總而言之﹐謂之一元﹔分而言之﹐謂之六元。一元者﹐天一生水﹐水生木﹐木生火﹐火生土﹐土生金﹐金復生水﹐循環無端﹐生生不息。六元者﹐水爲木之化元﹐木爲火之化元﹐火爲土之化元﹐土爲金之化元﹐金爲水之化元﹐亦運化而無窮也。假如火不亢﹐則所乘之水﹐隨之而已。一有亢極﹐則其水起以平之﹐蓋恐害吾金元之气﹐子來救母之意也。六气皆然。此五行勝復之理﹐不期然而然者矣。制則生化者﹐言有制之﹐常如亢則制而生化不息﹐何害之有﹖外列盛衰者﹐言所承者力衰﹐而所亢者極盛制之不盡耳。在天地則爲六淫﹐在人身則爲六疾。害則敗亂者﹐言無制之變也。所承者衰甚而無气﹐故所亢者其勢縱橫而不可遏也﹐在天地則大塊絕滅﹐在人身則病眞而死矣。大略如斯﹐未盡詳也。學者宜參考安道之論斯備矣。

六淫之邪

或問六淫之邪﹐當從《內經》六气之太過爲是也。昔醫和對晉平公之文﹐不曰風寒暑濕燥火﹐而曰陰陽風雨晦明﹐何也﹖曰﹕辭𨿽異而理實同焉。彼謂陰淫寒疾者﹐卽太陽寒水之令太過而爲寒疾也﹔陽淫熱疾者﹐卽少陽相火之令太過而爲熱疾也﹔風淫末疾者﹐卽厥陰風木之令太過而爲末疾也﹔雨淫腹疾者﹐卽太陰濕土之令太過而爲腹疾也﹔晦淫惑疾者﹐卽陽明燥金之令太過而爲疫疾也﹔明淫心疾者﹐卽少陰君火之令太過而爲心疾也。或曰﹕陰陽風雨﹐卽爲寒熱風濕之疾﹐彼此固吻合矣。所謂晦淫惑疾與明淫心疾二者﹐似不相符﹐請明以告我。曰﹕歲金太過﹐燥令大行﹐久晴不雨﹐黃埃蔽空﹐日月冒明﹐當爲疫厲之疾﹐山嵐瘴气是也。惑﹐當作疫﹐傳寫之誤耳。君火太過﹐熱令早行﹐火爲離明之象﹐故曰明淫﹐如《內經》所謂天明則日月不明是也。少陰君火司令﹐故曰心疾。春分至小滿時大熱也。有釋明爲晝明﹐晦爲夜晦﹐惑爲蠱惑心志﹐皆非也。夫晝明夜晦﹐天道自然之理﹐何淫之有﹖其所謂蠱惑心志者﹐亦非天地之淫邪也。學者宜再思之。上古聖人﹐仰觀天文﹐俯察地理﹐以十干配而爲五運﹐以十二支合而爲六气。天以六方寓之﹐歲以六气紀之。以天之六气﹐加臨於歲之六節五行﹐勝復盈虧之理﹐無有不驗。傳曰﹐天之髙也﹐星辰之遠也﹐苟求其故﹐千歲之日至﹐可坐而致也。

醫學綱目【明樓英】

發明天元紀大論運气經旨

按天元紀大論天有五行節﹐乃論五運六气之端﹐變化盛虛之始也。五運者﹐地之木火土金水﹐治政合於內者也。三陰三陽者﹐天之風熱濕燥寒﹐治政合於外者也。帝問五運相襲而治者﹐其與三陰三陽外治之候如何﹖合之鬼臾區答以五運陰陽之治﹐乃天地之道﹐萬物之綱紀﹐變化之父母﹐生殺之本始﹐神明之府也。故其治也﹐物生謂之化﹐物極謂之變﹐陰陽莫測之謂神﹐神用無方謂之聖。其變化神聖謂之用﹐在天則爲風熱濕燥寒三陰三陽之气﹔在地則風之气爲木﹐熱之气爲火﹐濕之气爲土﹐燥之气爲金﹐寒之气爲水﹐而成五運之形。故在天之形與地相感而萬物育﹐以爲物生之化也。然天地者﹐萬物之上下﹐左右者﹐陰陽之道路﹐此在天三陰三陽之气﹐右旋於外以加於地也。水火者﹐陰陽之徵兆﹐金木者﹐生成之終始﹐此在地五運之形﹐左轉於內以臨於天也。天上之气有多少﹐地下之形有盛衰﹐故天上多少之气﹐與地下盛衰之形相召﹐而損益彰以爲物極之變也。其气之多﹐與形之盛相召者益﹐益爲變之盛也﹔气之少﹐與形之衰相召者損﹐損爲變之虛也。蓋物生之化者﹐天地之常气﹐在五運曰平气﹐在六气曰常化也。物極之變者﹐天地之變气﹐在五運曰太過不及﹐在六气曰淫勝反勝相勝也。其變之盛者﹐則五運之大過﹐六气之淫勝也。其變之虛者﹐則五運之不及﹐六气之反勝相勝也。凡此五運六气﹐所謂變化盛虛﹐經之後篇﹐千言萬語﹐皆所以反復發明此四者﹐學者當潛心以究之也。五運气行各終期日非獨主時者﹐言木火土金水﹐治政各終一歲之期日﹐不獨治歲內六步之時令也。蓋經於前篇但論五運不及六气﹐但論主時不及治歲。今始於此篇﹐論五運六气相感相召而治﹐不獨五運也﹔次論五運各治一歲﹐不獨主時也。

發明五運行大論運气經旨

按五運行大論黃帝坐明堂至願聞其始節﹐乃復論前篇五運六气所化陰陽之義也。其論五天之象﹐所經星宿爲運气之化﹐皆幹與支同屬者﹐及連位者﹐齊化也。土主甲己及丑未之上﹐太陰主之者﹐黅天之气﹐經於心尾己分之象﹐而心尾者甲地﹐己分者中宮﹐故甲與醜連位。己與未同屬﹐齊化濕土也。金主乙庚及卯酉之上﹐陽明主之者﹐素天之气﹐經於亢氐昴畢之象﹐而氐亢者乙地﹐昴畢者庚地﹐故乙與卯同屬﹐庚與酉同屬﹐齊化燥金也。水主丙辛及辰戌之上﹐太陽主之者﹐元天之气﹐經於張翼婁胃之象﹐而張翼者丙地﹐婁胃者辛地﹐故丙與辰連位﹐辛與戌連位﹐齊化寒水也。木主丁壬及巳亥之上﹐厥陰主之者﹐蒼天之气﹐經於危室柳鬼之象﹐而危室者壬地﹐柳鬼者丁地﹐故壬與亥同屬﹐丁與巳同屬﹐齊化風木也。火主戊癸及子午之上﹐少陰主之﹐寅申之上﹐少陽主之者﹐丹天之气﹐經於牛女戊分之象﹐而牛女者癸地﹐戊分者中宮﹐故癸與子同屬﹐戊與午連位﹐齊化火熱也。幹之甲乙屬木。位於東﹔丙丁屬火﹐位於南﹔庚辛屬金﹐位於西﹔壬癸屬水﹐位於北﹔戌己屬土﹐位於中宮。支之寅卯配甲乙﹐巳午配丙丁﹐申酉配庚辛﹐亥子配壬癸。辰位東南﹐未位西南﹐戌位西北﹐丑位東北爲四維。配戊己﹐故甲乙寅卯同屬木﹐丙丁巳午同屬火﹐戊己辰戌丑未同屬土﹐庚辛申酉同屬金﹐壬癸亥子同屬水也。甲寅位東方首﹐癸丑位北方尾﹐而甲醜連位﹐癸寅連位也。丙位南之首﹐辰位東之尾﹐而丙辰連位也。戊己位木火金水中間﹐在天地爲門戶﹐在四時爲長夏﹐南連午﹐西連申﹐而戊己午申連位﹐故戊己無方位﹐而經獨言戊分己分者﹐表章之也。辛戌皆位西之尾﹐而辛戌連位也。獨午火連申。夾未土於中﹐癸水連寅﹐夾丑土於中者﹐蓋濕土在中﹐水火遊行其間﹐在天居土前﹐在地居土後﹐而土火常相混也。故土旺長夏火熱之內。丹溪深悟此理﹐發明濕熱相火爲病十居八九﹐及有濕郁生熱﹐熱久生濕之論﹐良以此也。其五天之象﹐所經星宿分野﹐獨當五運之乾位﹐不及六气之支位者﹐蓋幹之與支﹐卽木根本之與枝葉﹐經言幹則支在其中矣﹐故其化皆幹與支之同屬者﹐連位齊化者﹐是根本枝葉同化者也。或曰﹐近世獨以五運之化﹐爲出五天之象﹐六气之化﹐不言五天之象﹐但將正化對化立說﹐以土正化於未﹐對化於丑﹔金正化於酉﹐對化於卯﹔水正化於戌﹐對化於辰﹔木正化於亥﹐對化於巳﹔君火正化於午﹐對化於子﹔相火正化於寅﹐對化於申。又以未酉戌亥寅午之正化爲實﹐無勝復﹔丑卯辰巳子申之對化爲虛﹐有勝復。今子所釋經文﹐一以運气之化﹐皆出五天之气﹐與彼說異者﹐何也﹖曰﹕經旨皎如日星﹐好事者鑿此正化對化之說也。謹按經文﹐帝悉陳五運之幹﹐六气之支﹐一並設問﹐非獨問五運不及六气也。岐伯之答﹐亦以五天之象﹐所經星宿﹐一並答五運之幹﹐六气之支﹐非獨答五運﹐而分出六支不答也。今何爲不究經旨﹐擅將運气分作二義﹐妄撰正化對化異說﹐上亂聖經﹐下惑後學﹐而作軒岐之罪人也。至於勝復之說﹐經但以子午寅申辰戌六歲之紀﹐气化大而先天無勝復﹐未聞未酉亥气化少者爲實﹐無勝復﹐以丑未卯酉巳亥六气之紀﹐气化少而後天有勝復。未聞子辰申气化大者爲虛﹐有勝復也。

按天地者﹐萬物之上下﹐左右者﹐陰陽之道路也至主歲何如節﹐乃論天右旋於外﹐而寒暑六入﹐以舉其地﹐地受天六入﹐以爲五行左轉﹐化生人物於天之中也。天地萬物之上下﹐左右陰陽之道路者﹐天右旋六節之位也。上下﹐謂在上者司天之位﹐在下者在泉之位。左右﹐謂在上之左右者﹐司天左間右間之位﹐在下之左右者﹐在泉左閒右間之位也。故天之三陰三陽﹐於其六位右旋﹐如巳亥歲上見厥陰﹐而左間少陰﹐右間太陽。至如子午歲厥陰右旋下降﹐則上見少陰﹐而左間太陰﹐右間厥陰﹐常如此逐歲自上旋降於右也。面北命其位﹐言其見者﹐謂司天之位﹐在南而面北﹐命其左右﹐則西南爲左間之位﹐東南爲右間之位﹐而言其所見之陰陽也。厥陰在上﹐則少陽在下﹐而左間陽明﹐右間太陰﹐至如厥陰右旋下降﹐而少陰在上﹐則陽明在下﹐而左間太陽﹐右間少陽﹐常如此隨司天而旋轉也。面南命其位﹐言其見者﹐謂地之位在北﹐而面南命其左右﹐則東北爲左間之位﹐西北爲右間之位﹐而言其所見之陰陽也。自天地萬物之上下﹐至此獨論天右旋之气也。上下相遘﹐寒暑相臨﹐气相得則和﹐不相得則病者﹐言天之右旋繞地方位﹐而其气與地方位之气﹐相遘相臨﹐其遘同類相生之气則和﹐不同類相制之气則病也。或气𨿽同類相得亦病者﹐惟相火臨於君火﹐爲不當位故也。經下篇云﹐君位臣則順﹐臣位君則逆﹐逆則病近害速者是也。動靜如何者﹖帝謂天動能臨於地﹐地靜不能臨天﹐而難上下相遘寒暑相臨之語也。岐伯答以上者右行﹐下者左行﹐則知天常於上﹐自右降東南﹐而旋回以臨地﹐地常於下﹐自左升東北﹐而循顯明木君相土金水之位﹐循環臨於天而皆動下也。故左右臨動﹐各皆周天﹐過則復相會也。然天之右行﹐卽歷家退度之右行﹐其實皆如地之左行而東升西降也。應地者靜﹐此帝復難下者左行之言也。岐伯答以天地之體﹐動靜𨿽殊﹐而其用之變化﹐在地則五行麗地﹐而載生成之形類運於內﹐在天則七曜緯虛﹐而列應天之精气運於外﹐其形類與精气之相隨運動﹐猶根本之與枝葉﹐同乎一气而不殊﹐故但仰觀七曜之象﹐周旋𨿽遠﹐其動可知也。自上下相遘至此﹐通論天右旋地左轉之气也。地之爲下否乎者﹐帝謂天象周旋﹐皆轉於地下﹐而地居其上﹐今曰下者。左行則地之左行爲下﹐得非否乎﹖岐伯答以地爲人之下﹐太虛之中者﹐則上下之義始明矣。蓋以其所屬言之﹐則司天在泉之气屬天者爲上﹐五行之屬地者爲下。以其所在言之﹐則司天者爲上﹐在泉者爲下﹐而地之五行居中。岐伯以所屬言之﹐故曰﹐下者左行。帝以所在言之﹐故難地之左行非下也。馮者﹐附也。地居太虛之中﹐何所馮附而不墜也﹐以大气舉之也。謂風寒暑濕燥火六節﹐大气旋轉於外﹐任持其地而幹蒸動潤堅濕以入其體。故其入也﹐風寒在下﹐而風居東﹐寒居北﹔燥熱在上﹐而燥居西﹕熱居南﹔濕气在中﹐而居中央。火於未入之前﹐在濕上﹔已入之後﹐在濕下﹐而遊行上下之間也。自地之爲下至此﹐原地气一皆本乎天也。候者﹐診候也。言天地之气﹐及勝復之作﹐統貫六位﹐難以診候﹐惟問气偏治一位﹐故可隨其所在﹐期之於尺寸左右也。凡期之之法﹐陽之所在其脈應﹐陰之所在其脈不應﹐故北政之歲﹐人气面北而寸北尺南﹐地左間之气在右寸﹐右間之气在左寸﹐天左間之气在左尺﹐右間之气在右尺。所以少陰在泉﹐則左間太陰﹐右間厥陰﹐而兩寸俱不應。厥陰在泉﹐則左間少陰﹐而右寸不應。太陰在泉﹐則右間少陰而左寸不應。少陰司天﹐則左閒太陰﹐右間厥陰﹐而兩尺俱不應。厥陰司天﹐則左間少陰﹐而左尺不應。太陰司天﹐則右間少陰﹐而右尺不應也。南政之歲﹐人气面南而寸南尺北﹐天左間之气在右寸﹐右間之气在左寸。地左間之气在左尺﹐右間之气在右尺。所以少陰司天﹐則左間太陰﹐右間厥陰﹐而兩寸俱不應。厥陰司天﹐則左間少陰﹐而右寸不應。太陰司天﹐則右間少陰﹐而左寸不應。少陰在泉﹐則左間太陰﹐右間厥陰﹐而兩尺俱不應。厥陰在泉﹐則左間少陰﹐而左尺不應。太陰在泉﹐則右間少陰﹐而右尺不應也。從其气則和者﹐陰陽各當尺寸之本位也。違其气則病者﹐陰陽或不當其位﹐或疊移其位﹐或失守其位﹐或尺寸反﹐或陰陽交也。不當其位者﹐謂陰陽之見不當尺寸本位也。疊移其位者﹐謂陰陽疊皆移轉一位也。假如南政少陰司天﹐陰皆在寸﹐陽皆在尺也。疊皆左轉者﹐則陰皆移左而左不應﹐陽皆移右而右應。疊皆右轉者﹐則陰皆移右而右不應﹐陽皆移左而左應之類是也。失守其位者﹐謂本位他位皆失守不見也。如陰失守則尺寸皆無陰﹐陽失守則尺寸皆無陽﹐非如疊移而相反相交見於他位也。尺寸反者﹐假如北政少陰司天﹐陽在寸﹐陰在尺﹐而陽反見尺﹐陰反見寸之類是也。陰陽交者﹐假如北政少陰司天﹐陽在左﹐陰在右﹐而陽反見右﹐陰反見左之類是也。寒暑燥濕風火﹐在人合之柰何﹖其於萬物﹐何以生化者﹐言天外旋轉大气﹐六入地中﹐生化人物﹐其在人之臟腑形體則如何﹐合之在萬物則如何生化之也。東方生風者﹐天六入之風﹐居東方地體中﹐爲生生之始也。自風而生木酸肝筋心矣。凡東方性用徳化政令之類﹐皆本乎風﹐而內合人之肝气者也。故肝居左﹐象風之生於東﹐筋爲屈伸﹐象風之動也。南方生熱者﹐天六入之熱﹐居南方﹐地體中﹐爲生長之始也。自熱而生火苦心血脾矣。凡南方性用徳化政令之類﹐皆本乎熱﹐而內合人之心气者也。故心居前﹐象熱之生於南﹐血爲人之神﹐象火之明耀也。中央生土者﹐天六入之濕﹐居中央地體中﹐爲生化之始也﹐自濕而生土甘脾肉肺矣。凡中央性用徳化政令之類﹐皆本乎濕﹐而內合人之脾气者也。故脾居腹﹐象濕之生於中央﹐肉充一身﹐象土之充實大地也。西方生燥者﹐天六入之燥﹐居西方地體中﹐爲生收之始也﹐自燥而生金辛肺皮毛腎矣。凡西方性用徳化政令之類﹐皆本乎燥﹐而內合人之肺气者也。故肺居右象﹐燥之生於西﹐皮毛幹於身﹐表象气之燥也。北方生寒者﹐天六入之﹐寒居北方地體中﹐爲生藏之始也﹐自寒而生冰鹹腎骨肝矣。凡北方性用徳化政令之類﹐皆本乎寒﹐而內合人之腎气者也。故腎居後﹐象寒之生於北。骨爲百體﹐象寒之堅也。五气更立﹐各有所先﹐非其位則邪﹐當其位則正者﹐謂前五方之气﹐各治一部之令者也。五气更立﹐治令皆各有所先﹐而其所先者﹐風之立非春令﹐熱之立非夏令﹐濕之立非長夏令﹐燥之立非秋令﹐寒之立非冬令﹐是皆非其位之立爲勝復之邪者也。風當春令立﹐熱當夏令立﹐濕當長夏令立﹐燥當秋令立﹐寒當冬令立﹐是皆當其位之立爲本气之正者也。气相得則微﹐不相得則甚者﹐言非位所立之邪﹐生變之病﹐其邪與治令之气相得則病微﹐不相得則病甚也。主气者﹐亦謂前五方之气﹐各治一歲之政者也。歲气有餘﹐則制所勝﹐而侮所不勝﹐如歲木治政之气有餘﹐則制土气而濕化減少﹐侮金气而風化大行也。其不及則己所不勝侮而乘之﹐己所勝輕而侮之。如歲木治政之气不及﹐則金气勝侮而乘之﹐燥化乃行﹐土气輕而侮之﹐濕气反布也。侮反受邪﹐侮而受邪﹐寡於畏者﹐金侮木不及﹐從而乘之﹐則木之子火﹐報復其勝﹐而侮金反受邪也。侮金受邪﹐則其不及之木寡於畏﹐而气復伸。自天地之气何以候至此﹖原人气本乎天也。

發明六微旨大論運气經旨

按六微旨大論﹐天之道也﹐如迎浮雲﹐若視深淵﹐視深淵尙可測﹐迎浮雲莫知其極﹐至請言其應節﹐乃論天之陰陽﹐右周天道之常﹐所謂上者右行者也。天道六六之節﹐盛衰者﹐天之三陰三陽﹐右旋天外﹐更治歲政﹐每歲各一盛衰﹐至六歲周徧﹐通得盛衰之節六六也。上下有位﹐左右有紀者﹐謂每歲陰陽盛衰之位。上下﹐謂司天在泉二位也。左右謂司天之左間右間﹐及在泉之左間右間爲四紀也。凡天右旋之陰陽﹐臨司天之位者﹐其天之政盛﹐至三之气始布﹐臨在泉之位者﹐其地之气盛﹐至終之气始布。而上下二位﹐有二節陰陽盛衰也。臨司天之左間者﹐其气至四之气盛﹐右間者﹐其气至二之气盛﹐臨在泉之左間者﹐其气至初之气盛﹐右間者﹐其气至二之气盛﹐而左右四紀﹐有四節陰陽盛衰也。故此六節陰陽﹐每歲各一盛衰而數得六。庚申歲﹐少陽旋來司天﹐治之爲初六﹔少陽之右﹐卯酉歲﹐陽明旋來司天﹐治之爲六二﹔陽明之右﹐辰戌歲﹐太陽旋來司天﹐治之爲六三﹔太陽之右﹐巳亥歲﹐厥陰旋來司天﹐治之爲六四﹔厥陰之右﹐子午歲﹐少陰旋來司天﹐治之爲六五﹔少陰之右﹐丑未歲﹐太陰旋來司天﹔治之爲六六。太陰之右﹐周而復始﹐於少陽治之。故曰﹐六六之節盛衰也。凡此三陰三陽爲治之气﹐皆所謂六气之標也。南面待之者﹐明前少陽之右云云﹐皆南面立而待之﹐乃右居西而從西旋過東也。少陽之上﹐火气治之﹐中見厥陰﹐陽明之上﹐燥气治之﹐中見太陰﹐太陽之上﹐寒气治之﹐中見少陰﹐厥陰之上﹐風气治之﹐中見少陽﹐少陰之上﹐熱气治之﹐中見太陽﹐太陰之上﹐濕气治之﹐中見陽明者﹐其火燥風寒熱濕爲治之气﹐皆所謂六气之本也。其中見之气﹐乃六气之中气也。通前六气之標言之﹐則本居上﹐標居下﹐中气居本標之中﹐故曰本之下﹐中之見也﹐見之下﹐气之標也。中气者﹐三陰三陽﹐各猶夫婦之配合相守﹐而人之臟腑經脈皆應之也。故少陽本標之中見厥陰﹐厥陰本標之中見少陽﹐而互爲中气相守﹐則人之膽三焦少陽經﹐亦絡肝心包﹐肝心包厥陰經﹐亦絡膽三焦而互交也。陽明本標之中見太陰﹐太陰本標之中見陽明﹐而互爲中气相守﹐則人之胃大腸陽明經﹐亦絡脾肺﹐脾肺太陰經﹐亦絡胃大腸而互交也。太陽本標之中見少陰﹐少陰本標之中見太陽﹐而互爲中气相守﹐則人之膀胱小腸太陽經﹐亦絡腎心﹐腎心少陰經﹐亦絡膀胱小腸而互交也。本標不同气應異象者﹐謂太陽少陰二气也。太陽之上﹐寒气治之﹐是標陽本寒﹐不同其气應﹐則太陽所至爲寒﹐生中爲溫﹐而寒溫異象也。少陰之上﹐熱气治之﹐是標陰本熱﹐不同其气應﹐則少陰所至爲熱﹐生中爲寒﹐而熱寒異象也。至於脈從病反﹐如瓜甜蒂苦﹐蔥白葉靑﹐參補蘆瀉﹐麻黃髮汗根節止汗之類﹐皆太陽少陰本標不同之气應異象也。其有至而至﹐有至而不至﹐有至而太過者﹐言陰陽旋來治歲之候至﹐而其气化亦應候至者爲至﹐而至者和也。候至而其气化不至者﹐爲至而不至﹐旋來之气不及也。候未至而气化先至者﹐爲未至而至﹐旋來之气有餘也。故气化應候至者爲順﹐未至而至至而不至者爲逆﹐逆則勝復之變生﹐變生則病作矣。物生其應﹐气脈其應者﹐復說應則順之義也。經所謂厥陰所至爲風生之類﹐是物生之應。厥陰之至﹐其脈弦之類﹐是气脈之應也。

按帝問地理之應六節气味何如﹐至位之易也節﹐乃論地之陰陽左運﹐地理之常﹐所謂下者左行者也。地理應六節气位者﹐地之四方﹐分爲六步﹐更治時令﹐以應天外六節气位之治也。顯明之右﹐君火之位者﹐日出顯明卯地之右﹐在方屬東南﹐在時屬春分﹐卯中之後﹐爲君火之位也。君火之右﹐退行一步﹐相火治之者﹐地气至南方﹐相火位行令﹐治夏至前後三之气﹐以應司天之政布﹐其運主戊癸歲﹐以應司天之政治歲也。復行一步﹐土气治之者﹐地气至西南﹐土位行令﹐治秋分前四之气﹐以應司天左間之气盛﹐其運主甲己歲﹐以應司天之政治歲也。復行一步﹐金气治之者﹐地气至西北﹐金位行令﹐治秋分後五之气﹐以應在泉右間之气﹐其運主乙庚歲﹐以應司天之政治歲也。復行一步﹐水气治之者﹐地气至北方﹐水位行令﹐治冬至前後終之气﹐以應在泉之气布﹐其運主丙辛歲﹐以應司天之政治歲也。復行一步﹐木气治之者﹐地气至東北﹐木位行令﹐治春分前初之气﹐以應在泉左間之气盛﹐其運主丁壬歲﹐以應司天之政治歲也。復行一步﹐君火治之者﹐地气至東南﹐君火位行令﹐治春分後二之气﹐以應司天右間之气盛﹐其運周歲相火代之﹐不主歲也。凡此六步治令之時﹐各行本方之气﹐入於中國﹐故木於東方治令時﹐春气西行﹐而中國皆東方溫气﹐與在泉左間所居之气也。君相於南方治令時﹐夏气北行﹐而中國皆南方熱气﹐與司天右間所居之气也。金於西方治令時﹐秋气東行﹐而中國皆西方涼气﹐與司天左間所居之气也。水於北方治令時﹐冬气南行﹐而中國皆北方寒气﹐與在泉右間所居之气也。六气之下﹐各有所制之气承之者﹐蓋五行之气﹐一極則一生﹐而循環相承﹐無一息間斷也。相火之下﹐水气承之者﹐夏相火極﹐水生承之﹐從微漸化﹐至冬著也。水位之下﹐土气承之者﹐冬水極土生承之﹐從微漸化﹐至長夏著也。土位之下﹐木气承之者﹐長夏土極﹐木生承之﹐從微漸化﹐至春著也。木位之下﹐金气承之者﹐春木極﹐金生承之﹐從微漸化﹐至秋著也。金位之下﹐火气承之者﹐秋金極﹐火生承之﹐從微漸化﹐至夏著也。君火之下﹐陰精承之者﹐夏君火極﹐陰精承之﹐從微漸化﹐至冬著也。其意與陰陽家水胎於午﹐金胎於卯等說﹐大同小異﹐而皆循環相承以爲胎也。亢﹐過極也。亢則害﹐承乃制﹐制則生化﹐外列盛衰﹐害則敗亂﹐生化大病者﹐言六五之气過極則必害作﹐承气乃生於下﹐制之使不過也。故制則從微化著﹐承者自外列盛﹐極者自外列衰﹐而生化循環﹐害作則敗壞擾亂﹐而生化大病也﹐盛衰非其位則邪當其位則正者﹐復明上文制則生化﹐外列盛衰之盛衰也。蓋制亢下承生化之盛衰﹐惟歲气和平﹐則其所化﹐循序漸進。從微至著﹐而皆當六位之正﹐其歲气有太過不及﹐則其所化無序﹐或躐等陵節﹐或乘危往勝﹐故變或兼化而爲半﹐非其位之邪﹐變或復勝而爲全﹐非其位之邪也。木運臨卯﹐火運臨午﹐土運臨四季﹐金運臨西﹐水運臨子﹐所謂歲會气之平者﹐言此八歲﹐皆歲與五運相會而气和平﹐其盛衰皆能循序當六位之正﹐如余歲不與運會﹐則气有太過不及﹐其盛衰皆無序﹐而非其位也。或曰﹐王氏注文﹐釋水承火下者﹐熱甚則潤溢象水也。土承水下者﹐寒甚則冰堅﹐象土也。風承土下者﹐雨爲疾風吹零也。金承風下者﹐風動气淸﹐萬物皆燥也。火承金下者﹐火煆金流也。林氏校正又引木發而毀折。及以厥陰所至爲飄怒大涼等語証之。河間又以亢則害承乃制六字之義﹐著書立論﹐二家之說﹐其說皆指六位下承之气﹐爲旦夕之暴作﹐今吾子獨謂爲四時之循環﹐必將有說通之﹐而證其得失是非乎﹖曰﹕經下文制則生化﹐外列盛衰﹐盛衰當其位則正﹐非其位則邪數句﹐論下承之義﹐親切詳備﹐足可證其得失是非矣。今經云﹕君火之右﹐退行一步﹐相火治之﹐水气承之﹔復行一步﹐土气治之﹐木气承之﹔復行一步﹐金气治之﹐火气承之﹔復行一步﹐水气治之﹐土气承之﹔復行一步﹐木气治之﹐金气承之﹔復行一步﹐君火治之﹐陰精承之一節﹐乃下承生化之盛衰﹐當其位則正之旨也。蓋其盛衰﹐循序不亂﹐盛者當治之正位﹐衰者當承之正位﹐而各當本位之正﹐故溫當春﹐熱當夏﹐涼當秋﹐寒當冬﹐而气候和平﹐以爲生長收藏焉。此則經之本旨﹐論四時循環﹐當位正化也。王氏注文所釋下承之義﹐又林氏所引木發毀折﹐厥陰所至﹐爲飄怒大涼之證﹐乃下承生化之盛衰﹐非其位則邪者也。蓋其盛衰﹐無序而亂﹐故木發毀折者暴﹐亢極之木飄怒﹐半兼暴承下之金殺同化﹐而盛衰半非其位﹐爲兼化之邪也。厥陰所至爲飄怒大涼者暴﹐亢極之木﹐飄怒爲暴﹐承下之金涼報復﹐而盛衰全非其位﹐爲勝復之邪也。故溫非春﹐熱非夏﹐涼非秋﹐寒非冬﹐而或和或乖﹐以爲人之百病焉。此則王氏﹑林氏誤用旦夕暴作非位之邪﹐釋經當位之正也。然其非位之兼化勝復﹐又有太過不及之殊。今河間所伸王氏﹑林氏之說﹐以亢則害承乃制六字﹐釋變气之義。有曰木極似金﹑金極似火﹑火極似水﹑水極似土﹑土極似木﹐皆以亢過極則反似勝己之化者。有曰制甚則兼化乃虛像者。有曰治兼化﹐但當瀉其亢甚之气﹐爲病本﹐不可反誤治其兼化者。諸儒此言﹐皆謂五气變盛之兼化﹐若夫不及者則未之及也。按五常政大論云﹕木不及曰委和﹐委和之紀﹐其動軟戾拘緩﹐其味酸辛﹐其色白蒼﹐其聲角商﹔火不及曰伏明﹐伏明之紀﹐其動彰伏變易﹐其味苦鹹﹐其色元丹﹐其聲徵羽﹔土不及曰卑監﹐卑監之紀﹐其動瘍湧﹐分潰癰腫﹐其味酸甘﹐其色蒼黃﹐其聲宮角﹔金不及曰從革﹐從革之紀﹐其動鏗禁瞀厥﹐其味苦辛﹐其色白丹﹐其聲商徵﹔水不及曰涸流﹐涸流之紀﹐其動堅止﹐其味甘鹹﹐其色黅元﹐其聲羽宮委和。所謂軟戾拘緩者。軟﹐王注謂縮短也。蓋木之條達﹐不及而極﹐則金兼化縮短﹐承於非位以勝之也。戾﹐肢體曲戾也。拘﹐筋脈拘彊也。木爲金之縮短牽引而曲戾拘彊也。緩﹐筋脈緩縱也。金勝木則土寡於畏﹐故土兼化﹐緩縱於其空隙﹐而拘者自拘﹐緩者自緩也。酸辛白蒼角商﹐皆木不及而夭極﹐金於非位承之兼化也。伏明﹐所謂彰伏變易者﹐彰﹐火化彰明也。伏﹐水化隱伏也。變易﹐火不及水兼之﹐而或彰或伏﹐變易不常也。苦鹹元丹徵羽者﹐皆火不及而夭極﹐水於非位承之兼化也。卑監﹐所謂瘍湧分潰癰腫者。瘍﹐癰腫﹐土化壅塞也。湧﹐分潰﹐木化啟坼也。土化壅塞而爲瘍癰腫﹐木兼化啟者﹐而爲騰湧分潰其壅塞也。酸甘蒼黃宮角者﹐土不及而夭極﹐木於非位承之兼化也。從革﹐所謂鏗禁瞀厥者。鏗﹐謂金化鏗聲而爲咳也。禁﹐謂閉气抑喉而禁忍其咳也。蓋金肺太過﹐則欲气伸而喘喝﹐胸憑仰息﹔金肺不及﹐則欲气蓄而禁忍。鏗﹐咳也。瞀﹐昏也。厥﹐逆也。金化鏗禁而不及﹐則火兼化。昏瞀厥逆之气﹐升於禁忍之虛也。苦辛白丹商徵者﹐皆金不及而夭極﹐火於非位承之兼化也。涸流﹐所謂堅止者。堅﹐堅幹。止﹐定止也。水少堅幹﹐而土堅之定止也。甘鹹黅元羽宮者﹐皆水不及而夭極﹐土於非位承之兼化也。凡此皆气虛所變之兼化﹐其治法當補本气之虛﹐非如气盛兼化之法當瀉。今河間例言治兼化﹐但當瀉其亢甚之本气者可乎﹖其所兼之化﹐皆本气不足﹐所承者得以勝之而然﹐不治則本气愈衰﹐承气愈勝﹐今列言兼化爲相似之虛像﹐不可反治之者可乎﹖此則河間誤釋太過不及所變之兼化皆爲太過也。曰﹕王氏﹑林氏﹑河間氏失經旨意﹐已聞命矣。然六位下承之气﹐所以爲正化之常者﹐爲兼化勝復之變者﹐爲和者﹐爲乖者之詳﹐猶有可得聞之﹐而一証之以經旨乎﹖曰﹐至誠無息者道體也。陰陽五行﹐在天地間流行﹐一極一生而更互相承﹐循環無端者﹐與道爲體也。故其相承﹐以陰陽言﹐則冬至陰極陽生承之﹐夏至陽極陰生承之也。以五行言之﹐則五行卽陰陽之相承﹐特有盛稚之分耳。故火盛陽﹐水盛陰﹐木稚陽﹐金稚陰﹐土負陰抱陽爲沖气。其在陰陽相承﹐則冬至陰極陽生承之﹐始於長夏﹐土之沖气極﹐木稚陽生承之﹐次於秋﹐金之稚陰極﹐火盛陽生承之﹐終於冬。水之盛陰極﹐土沖气生承之也。夏至陽極陰生承之﹐始於春﹐木之稚陽極﹐金稚陰生承之﹐次於夏﹐君火之盛陽極﹐陰精生承之﹐終於夏﹐相火之盛陽極﹐陰生承之而一歲一周也。其在五行自相承﹐則君火相火之下﹐陰精水气承之﹐水位之下﹐土气承之者﹐初歲也﹔土位之下﹐木气承之者﹐二歲也﹔木位之下﹐金气承之﹐金位之下﹐火气承之者﹐凡三歲周而復始也。故混而陰陽﹐分而五行﹐常如是更互相承﹐循環無端者﹐實由相承之體﹐至誠無息而然。聖人在川上﹐所謂逝者如斯夫﹐不捨晝夜﹐正謂此至誠無息之體也。然以其相承之體言之﹐則至誠無息﹐隨極而承﹐無常變和乖之殊﹐以其流行之用言之﹐則極於平气之紀﹐而當其位承之者﹐爲正化之常而爲和﹐極於太過不及之紀﹐而非其位承之者爲兼化勝復之變而爲乖也。其常者﹐則循序漸進﹐以爲四時之周流﹔其變者﹐則或肆威太過﹐而暴極於非位﹐或勢力不及﹐而夭極於非位。故所承者﹐皆隨其極制於下﹐而躐等陵節﹐變其本气﹐以爲旦夕之暴化。是故半變者﹐本气半衰﹐下承半盛而爲半非位之兼化。全變者﹐本气全衰﹐下承全盛而爲全非位之勝復。和而變者﹐爲徳化政令﹐乖而變者﹐爲災害眚傷也。經所謂發生之紀﹐其變振拉摧拔之類﹐乃太過之兼化。木不勝徳﹐則收气復之類﹐乃太過之勝復。委和之紀﹐其動軟戾拘緩之類﹐乃不及之兼化。肅殺炎赫沸騰之類﹐乃徳化政令之勝復。水發而雹雪﹐木發而毀折之類﹐乃災害眚傷之兼化。厥陰所生﹐爲飄怒大涼﹐少陰所至﹐爲大暄寒之類﹐乃災害眚傷之勝復也。故均是至誠無息之體﹐但其所極所承者﹐有常變和乖之不齊﹐則其應見者﹐有正化兼化勝復及微甚災祥之各異。王氏﹑林氏不分變化﹐釋變化爲變气﹐河間不分虛實﹐釋兼化爲盛﹐皆不思之過也。

按願聞其步﹐願聞其用節﹐乃論天之陰陽與地之陰陽﹐相錯而變生﹐所謂動靜相召﹐上下相臨﹐陰陽相錯者也。步者﹐帝復問上篇地之六步也。六十度有奇者﹐地之六步﹐繞天一周﹐凡三百六十五度﹐以爲一歲之日數﹐而每步各得六十度有奇也。故一日爲一度﹐六十日八十七刻半爲一步﹐而不盈日積二十四步﹐凡四歲則其餘奇積盈百刻而成日於歲終﹐以爲一紀也。六气應五行之變者﹐帝復取上文天道六六之節﹐及地理應六節气位二節之義﹐合而問之也。言天六气﹐風熱濕火燥寒盛衰相應﹐地五行﹐木君火相火土金水之治令者﹐同一歲步﹐而其气錯之變何如求之也。位﹐卽步也。位有終始者﹐卽天六气之盛者﹐應地五行之治令者﹐同在一步﹐而其候有終始也。气有初中者﹐卽每步始終之盛﹐而治令之气﹐分爲前後﹐前半步爲初气﹐主地气升﹐後半步爲終气﹐主天气降也。天上地下之气﹐相錯於位之終始﹐气之初中不同﹐而求之之法亦異也。天气始於甲﹐地气始於子者﹐求位有終始之法也。言天地之气﹐皆自甲子歲始求之者。謹按其始終之時﹐則其气候之至﹐可與之期也。歲六气始終早晏者﹐蓋天地二气之始終﹐有步候之分。其在步候﹐則一歲六步﹐每步天地之气﹐始終各治六十日八十七刻半﹔其在歲候﹐則每歲天地之始終﹐各治三百六十五日二十五刻。今帝先問一歲六步之气﹐始終之候早晏也。甲子之歲﹐始於水下一刻﹐終於八十七刻半者﹐甲子歲六步﹐其天之气﹐少陰司天﹐而左間太陰﹐右間厥陰﹐陽明在泉﹐而左間太陽﹐右間少陽﹐皆各於所在之步﹐更盛而相應﹐地气同治其令﹐今初之气﹐則在泉左間太陽寒气盛﹐相應地東北木气治令﹐而同主春分前六十日八十七刻半﹐始終之候早晏也。二之气﹐始於八十七刻六分﹐終於七十五刻者﹐司天右間厥陰風气盛﹐相應地東南君火治令﹐而同主春分後六十日八十七刻半﹐始終之候早晏也。三之气﹐始於七十六刻﹐終於六十二刻半者﹐司天少陰﹐熱政布﹐相應地南方相火治令﹐而同主夏至前後六十日八十七刻半﹐始終之候早晏也。四之气﹐始於六十二刻六分﹐終於五十刻者﹐司天左間濕气盛﹐相應地西南土气治令﹐而同主秋分前六十日八十七刻半﹐始終之候早晏也。五之气﹐始於五十一刻﹐終於三十七刻半者﹐在泉右間火气盛。相應地西北金气治令﹐而同主秋分後六十日八十七刻半﹐始終之候早晏也。終之气﹐始於三十七刻六分﹐終於二十五刻者﹐在泉陽明燥气盛﹐相應地北方水气治令﹐而同主冬至前後六十日八十七刻半﹐始終之候早晏也。天地之气﹐在甲子歲六步﹐始終之候早晏﹐余歲同例推之也。歲候者﹐帝因步候而問及歲候也。蓋天地於一歲之政﹐天气之司天在上者﹐共主一歲﹐地气之主運者﹐居中配之﹐凡二气之候﹐同其始終於一歲也。日行一歲﹐日行一周天也。气始於一刻者﹐甲子歲司天﹐少陰熱气﹐在泉陽明燥气﹐中運太宮土气之候﹐始同治其歲也。日行二周天﹐气始於二十六刻者﹐乙丑歲﹐司天太陰濕气﹐在泉陽明燥气﹐中運少商金气之候﹐始同治其歲也。日行三周天﹐气始於五十一刻者﹐丙寅歲﹐司天少陽火气﹐在泉厥陰風气﹐中運太羽水气之候﹐始同治其歲也。日行四周天﹐气始於七十六刻者﹐丁卯歲﹐司天陽明燥气﹐在泉少陰熱气﹐中運少角木气之候﹐始同治其歲也。此天地之气﹐在初紀四歲﹐始終之候﹐余紀同例推之也。用者﹐用前歲步始終之候﹐求天地之气也。言天者求之本﹐言地者求之用﹐言人者求之歲交者﹐言用前歲步始終之候也。言求天气者﹐則求風寒暑濕燥火之本气﹐其標與中气不必求之也。言求地气者﹐則求木火土金水之位气﹐其下承之气不必求之也。言求人气者﹐則求气交中所應見之气﹐若其不應見者不必求之也。就甲子歲初之气言之﹐則言求天气者﹐求司天之熱﹐在泉之燥﹐泉左間之寒也。言求地气者﹐求中運之土﹐本部之木也。言求人气者﹐則求气交所應見者。或熱或燥或寒或土或水﹐五者之气爲常﹐非是五者﹐皆勝復之邪變也。气交者。天地二气之交接﹐以人之身半天樞爲界﹐天樞之上﹐至司天之位屬﹐天气主之。天樞之下﹐至在泉之位屬﹐地气主之。天地二气﹐於天樞交接之界分﹐屬人气之所從﹐萬物之所由﹐故曰气交也。凡此天地始終之候﹐亙古不易之體也。初凡三十度有奇﹐中气同法者﹐求气有初中之法也。言每步六十日八十七刻半﹐其前三十日有奇則爲初气﹐而月屬陽﹐主天樞已下之气皆升。後三十日有奇則爲中气﹐而月屬陰﹐主天樞已上之气皆降。就甲子歲初之气言之﹐天樞已下者﹐謂在泉燥气﹐泉左間寒气﹐中運土气﹐本部木气﹐皆上升也。天樞已上者﹐謂司天熱气下降也。升已而降﹐降者流地﹐降已而升﹐升者騰天﹐故髙下相召﹐升降相隨﹐而氤氳錯雜﹐勝侮相乘﹐由是變常化於气交而作勝復也。蓋天地之气﹐各皆均平﹐則於升降之間﹐各守界分﹐而應歲步本位始終之常化﹐其有盈虛多少﹐則盈而同類多者勝﹐勝則越出歲步之本位﹐虛而同類少者侮﹐侮則爲非歲步本位之气﹐气乘來勝﹐故常化變而勝復作矣。凡此天地升降之气﹐隨時變化之用也。或曰﹕天之陰陽六節﹐惟司天在泉二節﹐統盛一歲﹐餘四節獨盛一步者﹐何也﹖曰﹐司天在泉二節﹐正當天地之中﹐其升降常在中國相持﹐故統盛一歲﹐餘四節各居四方﹐其升降不在中國﹐惟治令一方所居之气﹐隨春令西行﹐夏令北行﹐秋令東行﹐冬令南行﹐入歸中國盛之。故此四節﹐各隨四時之令獨盛一步也。若夫勝復作而出位變常者﹐𨿽不居治令之力﹐亦入中國往復也。曰﹐天气以風暑濕火燥寒爲序﹐而濕居火前﹔地气以木火土金水爲序﹐而土居火後。夫濕土一气﹐其位不同﹐何也﹖曰﹐在天爲气﹐故天以三陰三陽之气多少爲序﹔在地成形﹐故地以五行之形相生爲序。其以气之多少爲序者﹐從少漸多﹐則陰之序始厥陰。厥陰者﹐一陰也﹔次少陰﹐少陰者﹐二陰也﹔終太陰﹐太陰者﹐三陰也。陽之序始少陽﹐少陽者﹐一陽也﹐次陽明﹐陽明者﹐二陽也﹐終太陽﹐太陽者﹐三陽也。此則天气以陰陽之多少爲序﹐而濕居火前也。其以形之相生爲序者﹐生生不已﹐則其气始於木﹐初之气﹔木生火﹐故君火爲二之气﹐相火爲三之气﹔火生土﹐故土爲四之气﹔土生金﹐故金爲五之气﹕金生水﹐故水爲終之气而復生木。此則地气以五行之相生爲序﹐而土居火後也。王太僕以少陽次太陽﹐陳無擇以濕土生相火﹐可謂不究經旨矣。

按寒暑相遘﹐燥熱相臨﹐風火相值﹐其有間乎﹐至不生不化節﹐乃論天地陰陽之變﹐寒濕相遘﹐燥熱相臨﹐風火相值﹐其有間乎。帝承上篇天地初中升降之義﹐而問寒濕燥熱風火等气﹐其於升降相遘﹑相臨﹑相值之交接處﹐有空隙之間否乎﹖岐伯答以气有勝復者﹐言天地相遘﹑相臨﹑相值者﹐凡五气有盈虛多少﹐常於升降之交接處﹐彊弱侵淩﹐乘勢勝復﹐無空隙之間也。故其勝復之作﹐於升降交接處﹐有爲敷和﹑彰顯﹑溽蒸﹑淸潔﹑淒滄之徳者﹐有爲生榮﹑蕃茂﹑丰備﹑緊斂﹑淸謐之化者﹐有爲曲直﹑燔鑠﹑髙下﹑散落﹑沃衍之用者﹐有爲摧拔﹑炎烈﹑淫潰﹑肅殺﹑凝冽之變者﹐惟變則邪气居之﹐於人爲病死也。帝問何謂邪乎﹐言何故謂變爲邪也。岐伯答以物之生﹐從於化﹐物之極﹐由乎變者﹐言變化二气﹐猶陰陽晝夜之相反﹐而物之生從化極由變﹐故變之於化﹐更相薄物﹐則化者成之所由而爲正气﹐變者敗之所由而爲邪气﹐故謂變爲邪也。气有往復﹐用有遲速者﹐言變化之气皆有往復﹐某往復之用皆有遲速也。如經所謂春有鳴條律暢之化﹐則秋有霧露淸涼之政者﹐是其化气往復之類是也。冬有慘淒殘賊之勝﹐則夏有炎暑燔鑠之復者﹐是變气往復之類﹐又皆其往復之用遲者也。所謂少陰所至爲大暄寒﹐陽明所至爲散落溫者﹐是其往復之用速者也。凡變化必有此往復遲速四者播扇﹐然後化之正風﹐變之邪風﹐始來薄人也。成敗倚伏遊於中者﹐卽冬傷於寒春必病溫﹐春傷於風夏必飧泄﹐及仲景所謂伏气伏寒之類是也。帝問遲速往復播扇﹐風所由生﹐而化而變﹐故因運气盛衰之變而常然生風者耳。人感其風以爲成敗者﹐則倚伏遊行於中﹐不於當時隨所感發作者﹐何也﹖岐伯答成敗倚伏生於動﹐動而不已﹐則變作者倚伏之義始明﹐丹溪所謂傷寒屬內傷十居八九之論﹐深得斯旨也。言成敗倚伏遊於中者﹐皆生於人之所動﹐人動有節而自養﹐則其气和而所感者﹐亦化气之和來居﹐以爲成身之生气﹐倚伏遊於中焉。人動無節而煩勞﹐則其气乖﹐而所感者﹐亦化气之乖來居﹐以爲敗身之病根﹐倚伏遊於中焉。至於動而不已﹐煩勞無休﹐而重感變气以啟之﹐然後舊之倚伏者﹐始發而變作矣。期者﹐變作之期也﹐言變動而不以之動作也。不生不化﹐靜之爲期而死矣。故曰﹐不生不化﹐靜之期也。故動物靜則以口鼻出入之息廢﹐而神機化滅爲期﹐植物靜則以根柯升降之化已﹐而气之孤危爲期也。故動物非息出入﹐則無以生長壯老已﹔植物非化升降﹐則無以生長化收藏。是以升降出入﹐無器不有。故動植之器﹐乃化生之宅宇。气散則出入升降各相離分而生化息矣。故無不出入﹐無不升降。化有大小﹐自蠢動之微﹐至天地之廣﹔期有近遠﹐自蜉蝣之朝生暮滅﹐至聃彭之壽年千百。凡此大小遠近四者之有皆貴乎守常﹐反常則災害至而靜期促矣。

發明六元正紀大論運气經旨

按六元正紀大論六化之正﹐六變之紀﹐至天地之气盈虛章﹐乃論五運六气應見候也。六化之正者﹐常气也。六變之紀者﹐變气也。有化﹑有變﹑有勝﹑有復﹑有用﹑有病之六候者﹕化之一候﹐六化之正應見也﹔變勝復用病五候﹐六變之紀應見也。厥陰所至爲和平流泄禁止十二節﹐論化變病三候也。曰時化﹑司化﹑气化﹑徳化之常﹐及布政令行之常者﹐論化之候也﹔曰气變之常者﹐論變之候也﹔其曰病之常者﹐論病之候也。凡此十二變﹐至言其變一節﹐論勝復之二候也。六气之用﹐至方月一節﹐論用之一候也。時化之常者﹐六部生气之常化也。同化之常者﹐司天在泉﹐六位之常化也。气化之常者﹐五運之常化也。厥陰所至爲風生﹐終爲肅﹔少陰所至爲熱生﹐中爲寒﹔太陰所至爲濕生﹐終爲注雨﹔少陽所至爲火生﹐終爲蒸溽﹔陽明所至爲燥生﹐終爲涼﹔太陽所至爲寒生﹐中爲溫者﹔其風生﹑熱生﹑濕生﹑火生﹑燥生﹑寒生六者﹐本气也﹔終爲肅﹑終爲注雨﹑終爲蒸溽﹑終爲涼四者﹐標气也﹔中爲寒﹑中爲溫二者﹐中气也。夫本之下﹐中之見也﹔見之下﹐气之標也。故其生物之徳﹐皆始於本气﹐終於標气﹐而終气常居標本之中﹐故言標本則中气在其中矣。惟少陰太陽言中而不言終者﹐蓋少陰太陽中气與標气同﹐故言中則標气亦在其中矣。徳化之常者﹐徳生植物之常化也。其次徳化之常者﹐徳生動物之常化也。凡此十二變者﹐言前徳化政令病變十二節之候﹐若不當歲步主客正位而至者﹐則屬變气而爲勝復也。凡勝復之候﹐至其勝气變徳則報復以徳﹐變化則報復以化﹐變政令則報復以政令﹐而其气之往復不能相移也。所變之气居髙則報復亦髙﹐居下則報復亦下﹐居後則報復亦後﹐居前則報復亦前﹐居中則報復亦中﹐居外則報復亦外﹐而其位之髙下亦不能相移也。由是言之﹐則天下風寒暑濕燥火之變常不能同也。南方淸燥而旱﹐北方雨濕而潦者有之﹔中原冰雪而寒﹐左右鬱蒸而熱者有之。況地理有髙下﹐形勢有大小﹐髙者气寒多淸燥﹐下者气熱多雨濕﹐小者小異﹐大者大異﹐而錯雜於天道不一之變矣。王氏釋髙下前後中外﹐俱作人身生病之所﹐而不及地理之分野﹐宜程子以天下旱潦常不同之義﹐非運气主歲之說也。風勝則動﹐熱勝則腫﹐燥勝則幹﹐寒勝則浮﹐濕勝則濡泄﹐甚則水閉胕腫﹐隨气所在﹐以言其變者﹐勝復爲病之位也。假若風於髙處勝﹐則人身亦於髙處病頭重而掉眩﹔風於下處勝﹐則人身亦於下處病足動而戰栗。又如熱於髙處勝﹐則人身亦於腰上分野病腫熱﹔熱於下處勝﹐則人亦於腰下分野病腫熱。皆隨六气勝復之所在髙下前後中外﹐以言其變病之所也。六气之用﹐各歸不勝而爲化者﹐謂各歸不勝之方月施化也。方月者﹐假如厥陰司天之歲﹐則陽明之位在泉左間﹐其方月東北﹐初之气也﹔太陽之位右間﹐其方月東南﹐二之气也。厥陰之位司天﹐其方月正南﹐三之气也﹔少陰之位在天左間﹐其方月西南﹐四之气也。太陰之位在泉右間﹐其方月西北﹐五之气也﹔少陽之位在泉﹐其方月正北﹐終之气也。故其歲施用﹐太陰雨化施於東南﹐二之气﹐太陽之位﹔太陽寒化施於西南﹐四之气﹐少陰之位﹔少陰熱化施於東北﹐初之气﹐陽明之位﹔陽明燥化施於正南﹐三之气﹐厥陰之位﹔厥陰風化施於西北﹐五之气﹐太陰之位。皆各命其所在之化﹐以徵驗其所施之化﹐於歲同法推之也。自得其位﹐在本位之方月施化也。如厥陰之歲﹐則太陰自得於西北﹐五之气本位施雨化﹔太陽自得於東南﹐二之气本位施寒化﹔少陰自得於西南﹐四之气本位施熱化﹔少陽自得於正北﹐總之气本位施火化﹔陽明自得於東北﹐初之气本位施燥化﹔厥陰自得於正南﹐三之气本位施風化。於歲同法推之也。大者之至徐而常者﹐六气之盈者爲病﹐則其勢反徐而微﹐治法當逆之也。少者之至暴而亡﹐六气之虛者爲病﹐則其勢反暴而甚﹐治法當從之也。人見其气暴烈﹐驟用峻劑攻之﹐則熱病未已﹐寒病復始。殊不知大者之气反微﹐少者之气反甚也。

發明至眞要大論運气經旨

按至眞要大論五味陰陽之用﹐至逆從反治節﹐乃論內气不調得病者之治法也。蓋內气不調而得病﹐故所病寒熱之邪﹐但可於其气之微者逆治之。如气甚而逆治之﹐則正邪格拒﹐不能勝邪﹐命將難全﹐故但當從其寒熱之邪於外﹐伏其所主之劑於中﹐然後正邪相入而邪就擒矣。東垣所謂姜附寒飲﹐承气熱服﹐及仲景於白通湯加尿膽治少陰﹐丹溪於芩蘗湯皆熟炒治色目婦人惡寒之類是也。

按气調而得節﹐乃論內气本調﹐因外邪得病者之治法也。蓋內气調而得病﹐故不分寒熱之微甚﹐或逆治之﹐或從治之皆可﹐更不須懼其正邪格拒﹐正固則邪自退矣。古今圖書集成醫部全錄卷一百十九

運气門

運气占候補遺【明邵弁】

五運气至之占

帝曰﹕余聞五運之數於夫子﹐不合陰陽﹐其故何也﹖岐伯曰﹕是明道也。此天地之陰陽也。夫數之可數者﹐人中之陰陽也﹐然所合之數可得者也。夫陰陽者﹐數之可十﹐推之可百﹐數之可千﹐推之可萬。天地陰陽者﹐不以數推﹐以象之謂也。丹天之气﹐經於牛女戊分﹔黅天之气﹐經於心尾己分。

【注牛女﹐癸也。戊癸化火﹐又癸與子同屬﹐戊與午連位﹐皆火分也。心尾﹐甲也。甲己化土﹐又甲與醜連位﹐己與未同屬﹐皆土分也。】

蒼天之气﹐經於危室柳鬼。

【注危室﹐壬地。柳鬼﹐丁地。壬與亥同屬﹐丁與巳連位﹐齊化木也。】

素天之气﹐經於氐亢昴畢。

【注氐亢﹐乙地。昴畢﹐庚地。乙與卯同屬﹐庚與酉連位﹐同化金也。】

元天之气﹐經於張翼婁胃。

【注張翼﹐丙地。婁胃﹐辛地。丙與辰連位﹐辛與戌同屬。齊化水也。】

所謂戊己分者﹐奎壁角軫﹐則天地之門戶也。

【注戊己位木火金水中間﹐在天地爲門戶﹐在四時爲長夏﹐南連午﹐西連申﹐故戊己無方位﹐而經獨言戊分己分也。戊火連申﹐夾未土於中﹐癸火連寅﹐夾丑土於中者﹐蓋濕土在中﹐火遊行其間﹐在天居土前﹐在地居土後﹐而土火常相混也。】

夫候之所始﹐道之所生﹐不可不通也。

【注五气之至﹐各有五色﹐經於分野﹐气太過則先天而至﹐气不及則後天而至﹐常以寅卯前候之﹐自然可見﹐此占候之所始﹐道之所生﹐不可不通也。】

五運太過之占

諸壬歲木太過﹐風气流行﹐脾土受邪﹐上應歲星。

【注歲星光明﹐逆守宿屬﹐分有災也。】

化气不政﹐生气獨治﹐云物飛動﹐艸木不寧﹐甚而搖落﹐上應太白星。

【注木余土郁﹐化政不布於萬物﹐故生气獨治也。風气動甚﹐艸木不寧﹐甚而搖落﹐金來復之也。故太白逆守屬星者﹐危也。】

諸戊歲火太過﹐炎暑流行﹐金肺受邪﹐上應熒惑星﹔收气不行﹐長气獨明﹐雨水霜寒﹐上應辰星。

【注火獨行﹐水折之﹐辰星逆淩﹐寒災於物也。占辰星者﹐常在日之前後三十度﹐其災之發當至南方。】

諸甲歲土太過﹐雨濕流行﹐腎水受邪﹐上應鎭星﹐變生得位。

【注謂土旺時月也。】

藏气伏﹐化气獨治之﹐泉湧河衍﹐涸澤生魚﹐風雨大至﹐土崩潰﹐鱗見於陸﹐上應歲星。

【注土不務徳﹐木來折之也。】

諸庚歲金太過﹐燥气流行﹐肝木受邪﹐上應太白星﹔收气峻﹐生气下﹐艸木斂﹐蒼幹雕隕﹐上應熒惑星。

【注金勝而火復之也。】

諸丙歲水太過﹐寒气流行﹐邪害心火﹐上應辰星。大雨至﹐埃霧朦郁﹐上應鎭星。

【注水勝土復也。】

上臨太陽﹐雨冰雪霜﹐不時降﹐濕气變物﹐上應熒惑﹑辰星。

【注辰戌天符之歲﹐水勝而火絕﹐熒惑減耀﹐辰星明瑩﹐逆守宿分有災也。】

五運不及之占

諸丁歲木不及﹐燥乃大行﹐生气失應﹐艸木晚榮﹐肅殺而甚﹐則剛木辟著﹐悉萎蒼幹﹐上應太白星。

【注金侮木之不勝也。】

上臨陽明﹐生气失政﹐艸木再榮﹐化气乃急﹐上應太白﹑鎭星﹐其主蒼早。

【注丁卯丁酉歲﹐陽明上臨﹐是謂天刑運也。木气旣少﹐土气無制﹐故化气生成急速﹐鎭星太白潤而明﹐蒼色之物早雕落也。】

復則炎暑流火濕﹐性燥柔脆﹐艸木焦槁﹐下體再生﹐華實齊化﹐上應熒惑﹑太白。

【注火復其金﹐太白減耀也。】

白露早降﹐收殺气行﹐寒雨害物﹐虫食甘黃﹐脾土受邪﹐赤气後化﹐心气晚治﹐上勝肺金﹐白气乃屈﹐上應熒惑﹑太白星。

【注熒惑益明﹐太白芒減。】

諸癸歲火不及﹐寒乃大行﹐長政不用﹐物榮而下﹐凝慘而甚﹐則陽气不化﹐乃折榮美﹐上應辰星。

【注水盛火衰也。】

復則埃郁﹐大雨且至﹐黑气乃辱﹐上應鎭星﹑辰星。

【注土復於水也。】

諸己歲土不及﹐風乃大行﹐化气不令﹐艸木茂榮﹐飄揚而甚﹐秀而不實﹐上應歲星﹑鎭星。

【注木盛土抑也。】

復則收政嚴峻﹐名艸蒼雕﹐蒼谷乃損﹐上應太白﹑歲星。

【注金復木也。】

上臨厥陰﹐流水不冰﹐蟄虫來見﹐藏气不用﹐白乃不復﹐上應歲星。

【注己巳﹑己亥歲也﹐厥陰上臨﹐火司於地﹐故流水不冰﹐蟄虫不藏﹐歲星如常也。】

諸乙歲金不及﹐炎暑乃行﹐生气乃用﹐長气專勝﹐庶物以茂﹐燥鑠以行﹐上應熒惑星﹔收气乃後﹐上應太白星。

【注火盛金衰也。】

復則寒而暴至﹐乃零冰雹﹐霜雪殺物﹐陰厥且格﹐陽反上行﹐上應辰星。

【注水復火也。】

諸辛歲水不及﹐濕乃大行﹐長气反用﹐其化乃速﹐暑雨數至﹐上應辰星。

【注土盛水衰也。】

上臨太陰﹐則大寒數舉﹐蟄虫早藏﹐地積堅冰﹐陽光不治﹐上應鎭星。

【注辛丑辛未歲也﹐土气專盛﹐木不得復﹐故鎭星明。】

復則大風暴發﹐艸萎木零﹐生長不鮮﹐黃气乃損﹐其谷不登﹐上應歲星。

【注水復土也。凡五星之變﹐應常不應卒。气有卒然而動者﹐星亦不爲之變也。】

復气應時占

木不及﹐春有鳴條律暢之化﹐則秋有霧露淸涼之政﹔春有慘淒殘賊之勝﹐則夏有炎暑燔鑠之復。

火不及﹐夏有炳明光顯之化﹐則冬有嚴肅霜寒之政﹔夏有慘淒凝凓之勝﹐則不時有埃昏大雨之復。

土不及﹐四維有埃云潤澤之化﹐則春有鳴條鼓坼之政﹔四維發振拉飄騰之變﹐則秋有肅殺霖霪之復。

金不及﹐夏有光顯鬱蒸之令﹐則冬有嚴凝整肅之應﹔夏有炎鑠燔燎之變﹐則秋有冰雹霜雪之復。

水不及﹐四維有湍潤埃云之化﹐則不時有和風生發之應﹔四維發埃昏驟注之變﹐則不時有飄蕩振拉之復。夫五運之政﹐猶權衡也。髙者抑之﹐下者舉之﹐化者應之﹐變者復之﹐气之常也。故曰﹐天地之動靜﹐神明爲之紀﹐陰陽之往復﹐寒暑彰其兆﹐此之謂也。

五星應化占

帝曰﹕夫子之言歲候太過不及﹐而上應五星。今夫徳化政令﹐災眚變易﹐非常而有也。卒然而動﹐其亦爲之變乎﹖岐伯曰﹕承天而行之﹐故無妄動﹐無不應。卒然而動者﹐气之交變也﹐其不應焉。故曰﹐應常不應卒﹐此之謂也。帝日﹕其應柰何﹖岐伯曰﹕各從其气化也。

【注如歲星之化風應之﹐熒惑之化熱應之是也。】

帝曰﹕其行之徐疾逆順何如﹖岐伯曰﹕以道畱久﹐逆守而小﹐是謂省下。

【注以道﹐謂順行。畱久﹐謂過應畱之日數也。省下﹐察天下人主之善惡也。】

以道而去﹐去而速來﹐曲而過之﹐是謂省遺過也。

【注已去復來﹐逆行而速﹐委曲經過﹐是省其遺過。】

久畱而環﹐或離或附﹐是謂議災與其徳也。

【注如環盤旋不去也。火議罪﹐金議殺﹐木水土議徳。】

應近則小﹐應遠則大。

【注近謂犯星猶在﹐遠謂犯星去久﹐大小謂應禍福。】芒而大倍常之一﹐其化甚﹔大常之二﹐其眚卽也。小常之一﹐其化減﹔小常之二﹐是謂臨視省下之過與其徳也。徳者福之﹐過者伐之﹐是以象之見也。髙而遠則小﹐下而近則大。故大則喜怒邇﹐小則禍福遠﹐歲運太過則運星北越。

【注北越﹐謂背而行也。】

運气相得﹐則各行以道。

【注無克伐之嫌﹐故守常而各行於中道也。】

故歲運太過﹐則畏星失色而兼其母。

【注如木太過則土星色赤也。】

不及則色兼其所不勝。

【注如木不及﹐則木星色白。天气制勝己﹐地气制己勝。天制色﹐地制形。色兼其所不勝﹐則制勝己。】

帝曰﹕其災應何如﹖岐伯曰﹕亦各從其化也。故時至有盛衰﹐淩犯有逆順。

【注五星所至之時﹐王相爲盛﹐囚死爲衰。東行淩犯爲順﹐災輕﹔西行淩犯爲逆﹐災重也。】

畱守有多少。

【注畱守日多則災深﹐畱守日少則災淺。】

形見有善惡。

【注星喜潤﹐則爲見善﹔星怒躁憂喪﹐則爲見惡。】

宿屬有勝負﹐徵應有吉凶矣。

【注二十八宿十二辰﹐有相克相生之勝。負則吉凶亦異﹐故五星淩犯﹔遇宿屬克制﹐則災不成。】

帝曰﹕其善惡何謂也﹖岐伯曰﹕有喜有怒﹐有憂有喪﹐有澤有燥﹐此象之常也﹐必謹察之。

【注光色圓明﹐不盈不縮﹐怡然瑩然﹐人見之喜﹐星之喜也。光色勃然臨人﹐芒彩滿溢﹐人見之畏﹐星之怒也。光色微耀﹐乍明乍暗﹐星之憂也。光色迥然﹐不彰不瑩﹐不與眾同﹐星之喪也。澤﹐洪潤也。燥﹐枯燥也。】

五气動亂占

帝曰﹕夫子之言五气之變﹐四時之應﹐可謂悉矣。夫气之動亂觸遇﹐而作發無常會﹐卒然災合﹐何以期之﹖岐伯曰﹕气之動變固不常在﹐而徳化政令災變﹐不同其候也。東方生風﹐風生木﹐其徳敷和﹐其化生榮﹐其政舒啟﹐其令風﹐其變振發﹐其災散落。南方生熱﹐熱生火﹐其徳彰顯﹐其化蕃茂﹐其政明曜﹐其令熱﹐其變銷鑠﹐其災燔焫。中央生濕﹐濕生土﹐其徳溽蒸﹐其化丰備﹐其政安靜﹐其令濕﹐其變驟注﹐其災霖潰。西方生燥﹐燥生金﹐其徳淸潔﹐其化緊斂﹐其政勁切﹐其令燥﹐其變肅殺﹐其災蒼隕。北方生寒﹐寒生水﹐其徳淒滄﹐其化淸謐﹐其政凝肅﹐其令寒﹐其變凓烈﹐其災冰雪霜雹。是以察其動也﹐有徳有化﹐有政有令﹐有變有災﹐而物由之﹐而人應之。

五气郁發占

五運之气﹐郁極乃發﹐待時而作﹐太過不及﹐其發異也。太過者其數成﹐不及者其數生。土常以生也。

土郁之發﹐巖谷震驚﹐雷殷气交﹐埃昏黃黑﹐化爲白气﹐飄驟髙深﹐擊石飛空﹐洪水乃從﹐川流漫衍﹐田牧土駒﹐化气乃敷﹐善爲時雨﹐始生始長﹐始化始成。雲奔雨府﹐霞擁朝陽﹐山澤埃昏﹐其乃發也。以其四气﹐雲橫天山﹐蜉蝣生滅﹐怫之先兆也。

【注雨府﹐太陰所在也。】

金郁之發﹐天潔地明﹐風淸气切﹐大涼乃舉﹐艸樹浮煙﹐燥气以行﹐霿霧數起﹐殺气來至﹐艸木蒼幹﹐金乃有聲﹐山澤焦枯﹐土凝霜鹵﹐怫乃發也。其气五﹐夜零白露﹐林莽聲淒﹐怫之先兆也。

水郁之發﹐陽气乃辟﹐陰气暴舉﹐大寒乃至﹐川澤嚴凝﹐寒氛結爲霜雪﹐甚則黃黑昏翳﹐流行气交﹐乃爲霜殺﹐水乃見祥﹐陽光不治﹐空積沈陰﹐白埃昏暝﹐而乃發也﹐其气二火前後﹐太虛深元﹐气猶麻散﹐微見而隱﹐色黑微黃﹐怫之先兆也。

木郁之發﹐太虛埃昏﹐云物以擾﹐大風乃至﹐屋發折木﹐木有變﹐太虛蒼埃﹐天山一色﹐或气濁色﹐黃黑郁若﹐橫云不起雨﹐而乃發也。其气無常﹐長川艸偃﹐柔葉呈陰﹐松吟髙山﹐虎嘯巖岫﹐怫之先兆也。

【注木發無時﹐故曰其气無常。】

火郁之發﹐太虛曛翳﹐大明不彰﹐炎火行﹐大暑至﹐山澤燔燎﹐材木流津﹐廣廈騰煙﹐土浮霜鹵﹐止水乃減﹐蔓艸焦黃﹐風行惑言﹐濕化乃後﹐刻終大溫﹐汗濡元府﹐其乃發也。其气四動復則靜﹐陽極反陰﹐濕令乃化乃成﹐華發水凝﹐山川冰雪﹐焰陽午澤﹐怫之先兆也。有怫之應而後報也﹐皆觀其極而乃發也。木發無時﹐水隨火也。

【注水發在二火前後﹐亦猶辰星之隨日也。】

气有多少﹐發有微甚。微者當其气﹐甚者兼其下。徵其下气而見可知也。

【注五气兼化﹐如水發而雹雪﹐土發而飄驟﹐木發而毀折﹐金髮而淸明﹐火發而曛昧﹐皆兼下之承气也。】

地理髙下左右占

帝曰﹕時之气至﹐有早晏髙下左右﹐其候何如﹖岐伯曰﹕行有逆順﹐至有遲速﹐故太過者化先天﹐不及者化後天。帝曰﹕願聞其行何謂也﹖岐伯曰﹕春气西行﹐夏气北行﹐秋气東行﹐冬气南行。故春气始於下﹐秋气始於上﹐夏气始於中﹐冬气始於標﹔春气始於左﹐秋气始於右﹐冬气始於後﹐夏气始於前。此四時正化之常。故至髙之地﹐冬气常在﹔至下之地﹐春气常在。

六气正變占

黃帝問曰﹕六化之正﹐六變之紀何如﹖岐伯對曰﹕夫六气正紀﹐有化有變﹐有勝有復﹐有用有病﹐不同其候。夫气之所至也﹐厥陰所至爲和平﹐少陰所至爲暄﹐太陰所至爲埃溽﹐少陽所至爲炎暑﹐陽明所至爲淸勁﹐太陽所至爲寒氛﹐時化之常也。厥陰所至爲風府﹐爲璺啟﹔少陰所至爲火府﹐爲舒榮﹔太陰所至爲雨府﹐爲圓盈﹔少陽所至爲熱府﹐爲行出﹔陽明所至爲司殺府﹐爲庚蒼﹔太陽所至爲寒府﹐爲歸藏﹐司化之常也。厥陰所至爲生﹐爲風搖﹔少陰所至爲榮﹐爲形見﹐太陰所至爲化﹐爲雲雨﹔少陽所至爲長﹐爲蕃鮮﹔陽明所至爲收﹐爲霧露﹔太陽所至爲藏﹐爲周密﹐气化之常也。厥陰所至爲風生﹐終爲肅﹔少陰所至爲熱生﹐中爲寒﹔太陰所至爲濕生﹐終爲注雨﹔少陽所至爲火生﹐終爲蒸溽﹔陽明所至爲燥生﹐終爲涼﹔太陽所至爲寒生﹐中爲溫﹐徳化之常也。厥陰所至爲毛化﹐少陰所至爲羽化﹐太陰所至爲倮化﹐少陽所至爲羽化﹐陽明所至爲介化﹐太陽所至爲鱗化﹐徳化之常也。厥陰所至爲生化﹐少陰所至爲榮化﹐太陰所至爲濡化﹐少陽所至爲茂化﹐陽明所至爲堅化﹐太陽所至爲藏化﹐布政之常也。厥陰所至爲飄怒大涼﹐少陰所至爲大暄寒﹐太陰所至爲雷霆驟注烈風﹐少陽所至爲飄風燔燎霜凝﹐陽明所至爲散落溫﹐太陽所至爲寒雪冰雹白埃﹐气變之常也。厥陰所至爲撓動﹐爲迎隨﹔少陰所至爲髙明焰﹐爲曛﹔太陰所至爲沈陰﹐爲白埃﹐爲晦暝﹔少陽所至爲光顯﹐爲彤雲﹐爲曛﹔陽明所至爲煙埃﹐爲霜﹐爲勁切﹐爲淒鳴﹔太陽所至﹐爲剛固﹐爲堅芒﹐爲立﹐令行之常也。凡此十二變者﹐報徳以徳﹐軌化以化﹐報政以政﹐報令以令。气髙則髙﹐气下則下﹐气後則後﹐气前則前﹐气中則中﹐气外則外﹐位之常也。

在泉淫勝占

歲厥陰在泉﹐風淫所勝﹐則地气不明﹐平野昧﹐艸乃早秀。

少陰在泉﹐熱淫所勝﹐則焰浮川澤﹐陰處反明。

太陰在泉﹐濕淫所勝﹐則埃昏巖谷﹐黃反見黑。

少陽在泉﹐火淫所勝﹐則焰明郊野﹐寒熱更至。

陽明在泉﹐燥淫所勝﹐則霿霧淸暝。

太陽在泉﹐寒淫所勝﹐則凝肅慘栗。

司天淫勝占

厥陰司天﹐風淫所勝﹐則太虛埃昏﹐云物以擾﹐寒生春气﹐流水不冰。

少陰司天﹐熱淫所勝﹐怫熱至﹐火行其政﹐大雨且至。

太陰司天﹐濕淫所勝﹐則沈陰且布﹐雨變枯槁。

少陽司天﹐火淫所勝﹐則溫气流行﹐金政不平。

陽明司天﹐燥淫所勝﹐則木乃晚榮﹐艸乃晚生﹐名木斂生菀於下﹐艸焦上首。

太陽司天﹐寒淫所勝﹐則寒气反至﹐水且冰。

占六气之勝

少陰之勝﹐炎暑至﹐木乃津﹐艸乃萎。

太陰之勝﹐雨數至﹐燥化乃見。

少陽之勝﹐暴暑消鑠﹐艸萎水涸﹐介虫乃屈。

陽明之勝﹐大涼肅殺﹐華英攺容﹐毛虫乃殃。

太陽之勝﹐凝凓且至﹐非時水冰﹐羽乃後化。

厥陰之勝﹐大風數舉﹐倮虫不滋。

占六气之復

厥陰之復﹐偃木飛沙﹐倮虫不榮。

少陰之復﹐赤气後化﹐流水不冰﹐熱气大行﹐介虫不復。

太陰之復﹐大雨時行﹐鱗見於陸。

少陽之復﹐大熱將至﹐枯燥燔焫﹐介虫乃耗。

陽明之復﹐淸气大舉﹐森木蒼幹﹐毛虫乃厲。

太陽之復﹐水凝雨冰﹐羽虫乃死。

釋亢則害承乃制

經曰﹕亢則害﹐承乃制﹐制則生化。外列盛衰﹐害則敗亂﹐生化大病。此數句﹐前人解說極多﹐能會經旨者殊少。詳其文意﹐當云﹐亢則害﹐害則敗亂﹐生化大病。承乃制﹐制則生化﹐外列盛衰。只作兩下解之爲是。夫天地之間﹐五類生化﹐互有所勝﹐互有所制﹐地气制己勝﹐天气制勝己﹐此以地气之制己勝者言之也。夫六气之用﹐各歸其所不勝而爲化﹐故太陰雨化施於太陽﹐太陽寒化施於少陰﹐少陰熱化施於陽明﹐陽明燥化施於厥陰﹐厥陰風化施於太陰。此地之四方﹐分爲六步﹐以應天外六節气令之治者也。天地之气﹐互爲盈虛﹐惡所不勝﹐歸所同和﹐同者盛之﹐異者衰之﹐當其位則盛﹐非其位則衰。地气左遷於中﹐天气右行於外﹐內外相因﹐盛衰相倚﹐故曰外列盛衰也。若夫亢則傷害己勝﹐不受勝己者之施化﹐於是有勝則有復﹐勝復更作﹐敗亂生化之常。故上勝則天气降而下﹐下勝則地气遷而上﹐甚則易位﹐气交易則大變生而病作矣。所謂害則敗亂﹐生化大病者是也。此一勝一制一正一變之異化也。河間云﹕亢則害承者之母气﹐於是承者乃起而制之。是知有非位之勝復而不知制則生化﹐外列盛衰﹐爲當位之正化也。樓氏云﹕火亢則害﹐水承乃制之。制則生化﹐至冬著盛。是以夏之暑生冬之寒化﹐以冬之寒制夏之暑。亢恐不相及之甚﹐是知有當位之正化﹐而不知害則敗亂﹐生化大病爲非位之勝復也。安可卽以今日旣亢之乖气﹐復爲後日得制之平气耶﹖殊不知亢制字義甚明﹐言亢則非平﹐言制則非亢矣。生化盛衰﹐乃當位之常﹔敗亂生化﹐乃非位之變也。二家全不分別﹐何也﹖

釋病機十九條

天有五行禦五位﹐以生寒暑燥濕風﹔人有五臟化五气﹐以生喜怒憂思恐。故五運之气﹐內應人之五臟。諸風掉眩﹐皆屬於肝﹔諸寒收引﹐皆屬於腎﹔諸濕腫滿﹐皆屬於脾﹔諸气膹郁﹐皆屬於肺﹔諸痛癢瘡瘍﹐皆屬於心是也。諸厥固泄﹐皆屬於下﹐謂下焦腎肝之疾也﹔諸痿喘滿﹐皆屬於上﹐謂上焦心肺之疾也。此皆五臟之疾病﹐機由於內動者也。天之三陰三陽﹐化六气以生寒暑燥濕風火﹐內應人之六腑﹐外應十二經絡。諸熱瞀瘛﹐皆屬於火﹐手少陽三焦經也﹔諸禁鼓栗﹐如喪神守﹐皆屬於火﹐手少陰心經也﹔諸逆衝上﹐皆屬於火﹐手厥陰心包經也﹔諸痙項彊﹐皆屬於濕﹐足太陽膀胱經也﹔諸腹脹大﹐皆屬於熱﹐足太陰脾經也﹔諸躁狂越﹐皆屬於火﹐足陽明胃經也﹔諸暴彊直﹐皆屬於風﹐足厥陰肝經也﹔諸病有聲﹐鼓之如鼓﹐皆屬於熱﹐手太陰肺經也﹔諸病胕腫﹐疼酸驚駭﹐皆屬於火﹐手陽明大腸經也﹔諸轉反戾﹐水液渾濁﹐皆屬於熱﹐手太陽小腸經也﹔諸病水液﹐澄澈淸冷﹐皆屬於寒﹐足少陰腎經也﹔諸嘔吐酸﹐暴注下迫﹐皆屬於熱﹐足少陽膽經也。此皆十二經絡之邪病﹐機由於外入者也。劉河間以此著書﹐漫然不分所屬﹐殊不深考﹐何也﹖樓氏但糾其治法之偏﹐而未及乎此。故並爲正之云爾。

醫學入門【明李梴】

運气總論

太極肇分而有陰陽。夫陰陽者﹐天地之道也﹐萬物之綱紀﹐變化之父母﹐生殺之本始﹐神明之府也。

【綱紀﹐謂生長化成收藏之綱紀也。父母﹐謂萬物未形之先也。本始﹐謂生殺皆因而有也。夫有形稟气﹐而不爲五運陰陽之所攝者﹐未之有也。所以造化不極﹐能爲萬物生化之元始者﹐何也﹖以其是神明之府故也。合散不測﹐生化無窮﹐非神明無能也。】

故物生謂之化﹐物極謂之變﹐陰陽不測謂之神。然天地者﹐萬物之上下也﹔左右者﹐陰陽之道路也﹔水火者﹐陰陽之徵兆也﹔金木者﹐生成之始終也。陰陽五行﹐流爲十干五化之運﹐寒暑燥濕風火之气﹐同流於天地之間﹐而爲萬物之原﹐人則稟其精而囿於兩間﹐所以具五臟六腑﹐以應五運六气之數也。五運者﹐金木水火土也。

【水寒火熱﹐故爲陰陽之徵兆。金殺木生﹐故爲生成之始終。木言陽气觸地而生﹐火言毀然盛而變化萬物﹐金言陰气禁止萬物而揪斂﹐水言潤養萬物﹐土言含吐萬物。將生者出﹐將死者歸。】

六气者﹐風火暑濕燥寒也。

【六气皆有一化也。木化風﹐主於春﹐陽气鼓舞﹐爲天號令。君火化熱﹐主於春末夏初﹐行暄淑之令﹐而不行炎暑﹐君徳也。相火化暑﹐主於夏﹐炎暑大行。金化淸燥﹐淸涼乃行﹐金爲丙婦﹐帶火之气﹐故燥也。水化寒﹐嚴凜乃行。土化濕與土﹐潤溽暑濕化行也。蓋濕則土生﹐幹則土死﹔泉出於地中﹐濕化信矣。】

聖人仰觀五天云色。

【黅天之气﹐經於中央﹐臨甲己之位﹐立爲土運。素天之气﹐經於西方﹐臨乙庚之位﹐立爲金運。元天之气﹐經於北方﹐臨丙辛之位﹐立爲水運。蒼天之气﹐經於東方﹐臨丁壬之位﹐立爲木運。丹天之气﹐經於南方﹐臨戊癸之位﹐立爲火運。此五气之色﹐上經二十八宿﹐下應十二分位。所以古人占天望气﹐則何何原作「和」﹐據文義攺。气之災疫﹐應在於何方﹐了然預知之矣。凡占當於正月初一日﹐若太過之紀寅初看﹐不及之紀寅末看﹐平治之紀寅正看。如蒼气爲風﹐丹爲熱﹐黅爲濕﹐素爲燥﹐黑爲寒。其气之色有兼見者﹐又當分其微甚而推之。】

天干取運﹐地支取气。天干有十﹐配合則爲五運﹔地支十二﹐對衝則爲六气。所以然者﹐天有陰陽﹐地亦有陰陽。

【天有陰﹐故能降。地有陽﹐故能升。】

天以陽生陰長﹐地以陽殺陰藏。

【生長者﹐天之道﹔藏殺者﹐地之道。天陽主生﹐故以陽生陰長﹔地陰主藏﹐故以陽殺陰藏。】

陽中有陰﹐陰中有陽。人在气交之中﹐身半以上﹐天之分也﹐天气主之﹔身半以下﹐地之分也﹐地气主之。其生五﹐其气三。三而成天﹐三而成地﹐三而成人。三而三之則爲九﹐九九制會﹐故生九竅九髒而應之也。天有三百六十五日﹐人有三百六十五骨節。天有五行禦五位﹐以生寒暑燥濕風﹔人有五臟化五气﹐以生喜怒思憂恐。在天爲元﹐元生神﹔在人爲道﹐道生智﹔在地爲化﹐化生五味。神在天爲風﹐在地爲木﹐在人爲怒。神在天爲熱﹐在地爲火﹐在人爲喜。神在天爲濕﹐在地爲土﹐在人爲思。神在天爲燥﹐在地爲金﹐在人爲憂。神在天爲寒﹐在地爲水﹐在人爲恐。寒暑五气更立﹐各有所先。非其位則邪﹐當其位則正。陰陽之神﹐不可得而見也﹔干支之迹﹐可得而求之也。

【天地陰陽以象﹐不以數推﹐惟憑干支則可測焉。】

天气始於甲﹐地气始於子﹐天地相合則爲甲子。故甲子者﹐干支之始也。天气終於癸﹐地气終於亥﹐天地相合則爲癸亥﹐故癸亥者﹐干支之末也。陰陽相間﹐剛柔相須﹐是以甲子之後﹐乙丑繼之﹔壬戌之後﹐癸亥繼之。三十年爲一紀﹐六十年爲一周。有主運焉﹐有客運焉﹐有主气焉﹐有客气焉。主運主气﹐萬載而不易﹔客運客气﹐每歲而疊遷。自天干兄弟次序言之﹐甲乙﹐東方木也﹔丙丁﹐南方火也﹔戊己﹐中央土也﹔庚辛﹐西方金也﹔壬癸﹐北方水也。

【甲者﹐艸木始甲而出﹔乙者﹐陽尙屈也。丙乃萬物炳然著見而彊﹐丁適陽彊與陰气相爭也。戊陽土也﹐萬物生而出之﹐萬物伐而入之。己陰土也﹐無所爲而自得也。庚乃陽更而續也﹐辛乃陽極而更新也。壬乃陽气生之妊而爲胎﹐與子同意﹔癸乃萬物閉藏﹐懷孕於其下﹐揆然萌芽﹐天之道也。】

故木爲初之運﹐火爲第二運﹐土爲第三運﹐金爲第四運﹐水爲第五運。此主運也。

【詩曰﹕大寒木運始行初﹐淸明前三火運居﹐芒種後三土運是﹐立秋後六金運推﹐立冬後九水運伏﹐周而復始萬年如。或問曰﹕木火土金水﹐天道左旋﹐自然之序也。然君火生土﹐土復能生相火﹐火復生金﹐其義何在﹖曰﹕相火非土不成﹐未見虛空能聚火。金在礦﹐非火不能煆出。所以《河圖》火七居西﹐金九居南﹐互顯其成能也。認眞五行六气總一气也。故木焚則爲火﹐絞則爲水﹔石擊則爲火﹐鎔則爲水。洲渚之內﹐江河競注﹐大海之中﹐火光常起﹐皆情之本有也。又何疑土中火﹐火中金乎﹖】

自其夫婦配合言之﹕甲與己臺而化土﹐乙與庚合而化金﹐丙與辛合而化水﹐丁與壬合而化木﹐戊與癸合而化火。故甲己之歲﹐士運統之﹔乙庚之歲﹐金運統之﹔丙辛之歲﹐水運統之﹔丁壬之歲﹐木運統之﹔戊癸之歲﹐火運統之。此客運也。

【詩曰﹕甲己化土乙庚金﹐丁壬木位盡成林﹐丙辛便是長流水﹐戊癸離宮號曰心。蓋甲己之歲正月建丙寅﹐丙火生土﹐故爲土運。乙庚之歲﹐正月建戊寅﹐戊土生金﹐故爲金運。丙辛之歲﹐正月建庚寅﹐庚金坐水﹐故爲水運。丁壬之歲﹐正月建壬寅﹐壬水生木﹐故爲木運。戊癸之歲﹐正月建甲寅﹐甲木生火﹐故爲火運。】

假如甲己﹐年甲爲土運﹐初之運卽土也。土生金﹐二之運卽金也。金生水﹐三之運卽水也。水生木﹐四之運卽木也。木生火﹐五之運卽火也。每一運各主七十二日零五刻。此天干在上爲陽﹐所以主乎運也。又以地支循環次序言之﹕寅卯﹐屬春﹐木也。

【寅者﹐演也。正月陽上陰下﹐律管飛灰以候之﹐爲演事之始也。卯者﹐茂也﹐二月陽气盛而孳茂也。】

巳午﹐屬夏﹐火也。

【巳者﹐起也﹐四月正陽無陰﹐物畢盡而起。午者﹐長也﹐五月陽尙未屈﹐陰始生而爲主﹐物皆長大矣。】

辰戌丑未﹐四季﹐土也。

【辰者﹐震也﹐三明陽已過半﹐萬物盡震而長。戌者﹐滅也﹐九月萬物皆衰滅矣。醜者﹐紐也﹐陰尙執而紐之﹐十二月始終之際也。未者﹐味也﹐六月物成而有味也。】

申酉﹐屬秋﹐金也。

【申者﹐身也﹐七月物體皆成也。酉者﹐緧也﹐八月萬物皆緧縮收斂。】

亥子﹐屬冬﹐水也。

【亥者﹐劾也﹐十月陰气劾殺萬物﹐此地之道也。子者﹐北方寒水陰位﹐一陽肇生之始﹐故陰極則陽生﹐妊而爲胎﹐十一月辰也。】

故風爲初之气﹐火爲二之气﹐暑爲三之气﹐濕爲四之气﹐燥爲五之气﹐寒爲終之气﹐此主气也。

【詩曰﹕大寒厥陰气之初﹐春分君火二之隅。小滿少陽分三气﹐大暑太陰四相呼。秋分陽明五位是﹐小雪太陽六之餘。】

自其對衝定位言之﹕子對午而爲少陰君火﹐丑對未而爲太陰濕土﹐寅對申而爲少陽相火﹐如對酉而爲陽明燥金﹐辰對戌而爲太陽寒水﹐巳對亥而爲厥陰風木。

【君火司午﹐火本熱﹐而其气當午位陰生之初﹐故標寒而屬少陰也。水居北方﹐子位水﹐本寒﹐而其气當陽生之初﹐故標熱而屬太陽也。土應長夏﹐未之位﹐未乃午之次﹐故曰﹐太陰相火司於寅﹐寅乃丑之次。故曰﹐少陽木﹐居東方震﹐在人主肝處膈下﹐陰位木﹐必待陰而後生﹐故屬厥陰。金居西方兌﹐在人主肺﹐居膈上。陽位金﹐必待陽而後發﹐故屬陽明也。】

故子午之歲﹐君火主之﹔丑未之歲﹐濕土主之﹔寅申之歲﹐相火主之﹔卯酉之歲﹐燥金主之﹔辰戌之歲﹐寒水主之﹔巳亥之歲﹐風木主之。此客气也。

【詩曰﹕子午少陰君火天﹐陽明燥金應在泉。丑未太陰濕土上﹐太陽寒水雨連綿。寅申少陽相火旺﹐厥陰風木地中聯。卯酉卻與子午反﹐辰戌巳亥到皆然。如卯酉年司天﹐卽子午年在泉﹔卯酉年在泉﹐卽子午年司天。辰戌年與丑未年同例﹐巳亥年與寅申年同例。】

假令子午少陰君火司天【午位﹐】陽明燥金司地【子位。】上者右行﹐太陰濕土爲天之左間﹐厥陰風木爲天之右間﹐所以面南而命其位也。下者左行﹐太陽寒水爲地之左間﹐少陽相火爲地之右間﹐所以面北而命其位也。一气在上【司一歲之天﹐又主上半年﹐】一气在下【司一歲之地﹐又主下半年。】二气在左﹐二气在右【司人與萬物。】地之左間爲初之气﹐

【要訣﹕每年退二﹐便是客鄕。如子司天﹐後二支戌太陽寨水爲初之气﹐亥爲二气﹐子爲三气﹐醜爲四气﹐寅爲五气﹐卯爲六气。又逐年年辰﹐逐日日辰﹐皆名司天。】

天之右間爲二之气﹐司天爲三之气﹐天之左間爲四之气﹐地之右間爲五之气﹐司地爲終之气。每一气主旺六十日八十七刻半有奇。

【卯酉年﹐陽明司天﹐太陰在泉﹐初气太陰﹐二气少陽﹐三气陽明﹐四气太陽﹐五气厥陰﹐六气少陰。辰戌年﹐太陽司天﹐太陰在泉﹐初气少陽﹐二气陽明﹐三气太陽﹐四气厥陰﹐五气少陰﹐六气太陰。丑未年﹐太陰司天﹐太陽在泉﹐初气厥陰﹐二气少陰﹐三气太陰﹐四气少陽﹐五气陽明﹐六气太陽。寅申年﹐少陽司天﹐厥陰在泉﹐初气少陰﹐二气太陰﹐三气少陽﹐四气陽明﹐五气太陽﹐六气厥陰。巳亥年﹐厥陰司天﹐少陽在泉﹐初气陽明﹐二气太陽﹐三气厥陰﹐四气少陰﹐五气太陰﹐六气少陽。】

此地支在下爲陰﹐所以主乎气也。然客運之流行也﹐有太過焉﹐有不及焉。太過之年﹐甲丙戊庚壬﹐五陽幹也。不及之年﹐乙丁己辛癸﹐五陰漧也。太過其至先﹐大寒前十三日交﹐名曰先天。不及其至後﹐大寒後十三日交﹐名曰後天。平气之年﹐正大寒日交﹐不先不後﹐名曰齊天。

【申子辰年﹐大寒日寅初一刻﹐交初之气﹔春分日子時末﹐交二之气﹔小滿日亥時末﹐交三之气﹔大暑日戌時末﹐交四之气﹔秋分日酉時末﹐交五之气﹔小雪日申時末﹐交終之气。所謂一六天也。巳酉丑年﹐大寒日巳初一刻﹐交初之气﹔春分日卯時末﹐交二之气﹔小滿日寅時末﹐交三之气﹔大暑日丑時末﹐交四之气﹔秋分日子時末﹐交五之气﹔小雪日亥時末﹐交終之气。所謂二六天也。寅午戌年﹐大寒日申初一刻﹐交初之气﹔春分日午時末﹐交二之气﹔小滿日巳時末﹐交三之气﹔大暑日辰時末﹐交四之气﹔秋分日卯時末﹐交五之气﹔小雪日寅時末﹐交終之气。所謂三六天也。亥卯未年﹐大寒日亥初一刻﹐交初之气﹔春分日酉時末﹐交二之气﹔小滿日申時末﹐交三之气﹔大暑日未時末﹐交四之气﹔秋分日午時末﹐交五之气﹔小雪日巳時末﹐交終之气。所謂四六天也。】

客气之升降也﹐有正化焉﹐有對化焉。正化之歲﹐謂午未寅酉辰亥之年也。對化之歲﹐謂子丑申卯戌巳之年也。正化者﹐令之實﹐從本﹐其數生﹔對化者﹐令之虛﹐從標﹐其數成。

【水一﹐火二﹐木三﹐金四﹐土五﹐皆以陰陽而配。若考其深義﹐則水生於一﹐天地未分﹐萬物未成之初﹐莫不先見於水﹐故艸木子實人虫胎卵未就﹐皆水也。及水聚而形質皆備陰陽﹐而後成物﹐故物之小而味苦者﹐火之兆也。物熟則甘﹐土之味也﹐甘極則淡反本也。人稟陰陽﹐先生二腎﹐艸木子實﹐大小𨿽異﹐其中皆有兩以相合﹐與人腎同﹐是以萬物非陰陽合體﹐則不能化生﹐故次二曰火。旣陰陽合體﹐然後有春生而秋成﹐故次三曰木﹐次四曰金。木火金水﹐莫不因土而成﹐故次五曰土。三陰三陽﹐正化者從本生數﹐對化者從標成數。】

假令甲子年﹐甲爲土運﹐統主一年﹐子爲君火﹐專司一歲﹐一期三百六十五日零二十五刻﹐正合乎周天三百六十五度四分度之一也。

【周天者﹐天周地位﹐非周天之六气也。天體至圓﹐周圍三百六十五度四分度之一﹐天行健﹐一日一夜﹐周三百六十五度四分度之一﹐又進過一度﹐日行速健﹐次於天一日一夜﹐周三百六十五度四分度之一恰好。然天多進一度﹐則日爲退一度﹔二日天進二度﹐則日爲退二度。積至三百六十五日四分日之一﹐則天所進過之度﹐又恰周得本數﹐而日所退之度﹐亦恰退盡本數﹐遂與天會而成一年﹐是謂一年一周天。月行遲﹐一日一夜行三百六十五度四分度之一行不盡﹐比天爲退了十三度有奇﹐至二十九日半彊﹐恰與天相值在恰好處﹐是謂一月一周天。五日爲一候﹐三候成一气﹐卽十五日也。三气成一節﹐節謂立春﹑春分﹑立夏﹑夏至﹑立秋﹑秋分﹑立冬﹑冬至﹐此八節也。三八二十四气而分四時﹐一歲成矣。春秋言分者﹐陰陽中分﹐其气異也。冬夏言至者﹐陰陽至此而極﹐其气同也。天亦無候﹐以風雨霜露艸木之類﹐應期可驗而測之﹐故曰候。言一候之日﹐以五運之气相生而值之﹐卽五日也。《書》曰﹕期三百六旬有六日﹐以閏月定四時成歲﹐卽其義也。】

一期之中﹐主運以位﹐而相次於下﹐客運以气﹐而周流於上。客气加於主運之上﹐主气臨於客气之下。天時所以不齊﹐民病所由生也。

【辰戌年﹐初之客气少陽相火﹐加主气厥陰風木﹔二之客气陽明燥金﹐加主气少陰君火﹔三之客气太陽寒水﹐加主气少陽相火﹔四之客气厥陰風木﹐加主气太陰濕土﹔五之客气少陰君火﹐加主气腸明燥金﹔終之客气太陰濕土﹐加主气太陽寒水。以上皆客气加於主運之上﹐舉此二年爲例也。抑論主气﹐春溫夏暑﹐秋涼冬寒﹐風以動之﹐火以溫之﹐暑以蒸之﹐濕以潤之﹐燥以干之﹐寒以堅之﹐皆天地正气之運行。惟客加於主﹐乃有逆從淫勝﹐然後春有淒風﹐夏有伏陰﹐秋有苦雨﹐冬有愆陽。風勝則地動﹐火勝則地固﹐暑勝則地熱﹐濕勝則地泥﹐燥勝則地幹﹐寒勝則地裂﹐气候不齊﹐癘疾時降。】

六甲年﹐土運太過﹐則雨濕流行﹐濕病乃生﹐腎水受邪﹐治當除濕以補腎。六己年﹐土運不及﹐則木气乘旺﹐反見風化﹐風病乃行﹐治當治脾以平木。六丙年﹐水運太過﹐則寒气大行﹐寒病乃生﹐心火受邪﹐治當逐寒以補心。六辛年﹐水運不及﹐則土气乘旺﹐反見濕化﹐濕病乃行﹐治當補腎以除濕。六戊年﹐火運太過﹐則熱气大行﹐熱病乃生﹐肺金受邪﹐治當降火以補肺。六癸年﹐火運不及﹐則水气乘旺﹐反見寒化﹐寒病乃行﹐治當補心以逐寒。六庚年﹐金運太過﹐則燥气流行﹐燥病乃生﹐肝木受邪﹐治當淸燥以補肝。六乙年﹐金運不及﹐則火气乘旺﹐反見熱化﹐熱病乃行﹐治當淸肺以降火。六壬年﹐木運太過﹐則風气大行﹐風病乃生﹐脾土受邪﹐治當平木以補脾。六丁年﹐木運不及﹐則金气乘旺﹐反見燥化﹐燥病乃行﹐治當補肝以淸燥。此客運之治法也。太陽寒水﹐治宜辛熱﹔陽明燥金﹐治宜苦溫﹔少陽相火﹐治宜鹹寒﹔太陰濕土﹐治宜苦熱﹔少陰君火﹐治宜鹹寒﹔厥陰風木﹐治宜辛涼。此六气之治法也。然運气之所以有變者﹐气相得則和﹐不相得則病。又有相得而病者﹐以下臨上不當位也。五行相生者爲相得﹐相克者爲不相得。上臨下爲順﹐下臨上爲逆。

【假令土臨火﹐火臨木﹐木臨水﹐水臨金﹐金臨土﹐皆爲以下臨上﹐不當位也。父子之義﹐子爲下﹐父爲上﹐以子臨父﹐不亦逆乎﹖】

司天克運則順﹐運克司天則逆。气克運則順﹐運克气則逆。運气相同曰天符。

【戊子﹑戊午﹑戊寅﹑戊申年﹐運气皆火﹐丙辰﹑丙戌年運气皆水﹐己丑﹑己未年﹐運气皆土﹐乙卯﹑乙酉年﹐運气皆金﹐丁巳﹑丁亥年﹐運气皆木。六十年中﹐有此十二年天符也。又戊子日戊爲火運﹐子爲少陰君火司天﹐運與司天同火﹐是爲天符﹐此日得病速而危困也。更遇當年太歲﹐亦是天符﹐或是歲會﹐其病尢困。】

天气生運曰順化。

【甲子﹑甲午﹑甲寅﹑甲申年﹐火下生土也。壬辰﹑壬戌年﹐水下生木也。乙丑﹑乙未年﹐土下生金也。辛卯﹑辛酉年﹐金下生水也。癸巳﹑癸亥年﹐木下生火也。六十年中﹐有此十二年順化也。】

天气克運曰天刑。

【庚子﹑庚午﹑庚寅﹑庚申年﹐火下克金也。戊辰﹑戊戌年﹐水下克火也。辛丑﹑辛未年﹐土下克水也。丁卯﹑丁酉年﹐金下克木也。己巳﹑己亥年﹐木下克土也。六十年中﹐有此十二年天刑也。】

運生天气曰小逆。

【壬子﹑壬午﹑壬寅﹑壬申年﹐木上生火也。庚辰﹑庚戌年﹐金上生水也。癸丑﹑癸未年﹐火上生土也。己卯﹑己酉年﹐土上生金也。辛巳﹑辛亥年﹐水上生木也。子臨父位﹐於理未當﹐六十年中﹐有此十二年小逆也。】

運克天气曰不和。

【丙子﹑丙午﹑丙寅﹑丙申年﹐水上克火也。甲辰﹑甲戌年﹐土上克水也。辛丑﹑辛未年﹐水上克土也。癸卯﹑癸酉年﹐火上克金也。己巳﹑己亥年﹐金上克木也。六十年中﹐有此十二年不和也。】

運臨木气之位曰歲會。

【子﹐水位也﹐丙子年水運臨之。午﹐火位也﹐戊午年火運臨之。卯﹐木位也﹐丁卯年木運臨之。酉﹐金位也﹐乙酉年金運臨之。辰戌﹑丑未土位也﹐甲辰﹑甲戌﹑己丑﹑己未年土運臨之。六十年中﹐有此八年歲會也。又丙子日丙爲水運﹐子爲水支﹐是運與支同水﹐乃名歲會﹐年月日時同﹐如遇此日得病不死﹐但執持而徐緩﹐更會年月時﹐合天符歲會﹐其病尢甚。】

天符歲會相合曰太乙天符。

【戊午﹑乙酉﹑己未﹑己丑﹐六十年中有此四年太乙天符也。又戊午日戊爲火運﹐午是少陰君火司天﹐又是火支﹐乃名太乙天符﹐此日得病主死。】

運與四孟月相同曰支徳符。

【寅屬木﹐孟春月也﹐壬寅年木運臨之。巳屬火﹐孟夏月也﹐癸巳年火運臨之。申屬金﹐孟秋月也﹐庚申年金運臨之。亥屬水﹐孟冬月也﹐辛亥年水運臨之。六十年中﹐有此四年支徳符也。】

運與交同日相合曰幹徳符。

【甲與己合﹐乙與庚合﹐丙與辛合﹐丁與壬合﹐戊與癸合﹐一年遇些二幹﹐天地徳合﹐亦爲平气之歲也。】

太過之運加地气曰同天符。

【庚子﹑庚午年﹐運同司地燥金﹔壬寅﹑壬申年﹐運同司地風木﹔甲辰﹑甲戌年﹐運同司地濕土。六十年中有此六年同天符。】

不及之運加地气曰同歲會。

【辛丑﹑辛未年﹐運臨司地寒水﹔癸卯﹑癸酉年﹐運臨司地君火﹔癸巳﹑癸亥年﹐運臨司地相火。六十年中有此六年同歲會也。】

大要﹕陽年先天時化﹐則己彊而以气勝實﹐主勝客也﹐故不勝者受邪。陰年後天時化﹐則己弱而以气休衰﹐客勝主也﹐故勝己者來克﹐被克之後必待時而復也。行復於所勝﹐則己不可前﹐故待得時則子當旺﹐然後子爲母復讎也。

【又云﹐陽年太過則傳所不勝而乘所勝﹐陰年不及﹐則所勝妄行而所生受病。假令肝木有餘﹐則時已气盛﹐反薄肺金而乘其脾土﹐肝木不及﹐則土無所畏﹐遂自妄行﹐乃淩其腎水﹐此五行生克之理。蓋勝至則復﹐復已而勝﹐故無常气而不息﹐若復而不勝則是生意已傷而有窮盡矣。】

經曰﹕亢則害﹐承乃制﹐制則生化。外列盛衰﹐害則敗亂﹐生化大病。

【亢者﹐過極而不退也。當退不退﹐始則災害及物﹐終則災害及己。承﹐猶隨也﹐以下奉上有防之之義。制﹐克勝之也﹐制則生化者﹐言有所制﹐則六气不至於亢而爲平﹐平則萬物生而變化無窮矣。生者自無而有﹐化者自有而無。外列盛衰者﹐六气分布主治﹐疊爲盛衰﹐害而無所制﹐則敗壞乖亂之政行﹐爲災爲變﹐生化幾乎息而爲萬物之大病。大病﹐卽災變也。萬物皆病﹐天地其能位乎﹖此亢害承制﹐皆莫或使然﹐而自不能不然者也。以天時言之﹐春時冬令不退﹐卽水亢極而害所承之木﹐然火爲木之子﹐由是乘土而制水﹐則木得化生之令﹐而敷榮列秀於外。但艸木虫育﹐自有各年盛衰不同﹐苟無制而木被其害﹐則冬入於春﹐生化幾息﹐而爲天地間之災變﹐豈非政令敗亂之極乎﹖以人身言之﹐心火亢甚﹐口漧發燥﹐身熱﹐則脾土失養﹐肺金受害﹐由是水乘而起﹐以復金母之讎而制心火﹐汗出發潤口津身涼而平矣。苟腎水愈微而不能上制﹐心火愈勝而不能下退﹐則神去气孤而災害至也。】

又曰﹕有餘而往﹐不足隨之﹔不足而住﹐有餘從之。知迎知隨﹐气可與期。

【言六甲有餘已則不足﹐不足已則有餘。若余已復余﹐少已復少﹐則天地之道變矣。】

又曰﹕出入廢則神機滅﹐升降息則气立孤危。故非出入則無以生長壯老已﹐非升降則無以生長化收藏。是以升降出入﹐無器不有。四者常守﹐反之則災害至。

【出入者﹐天地之呼吸也。升降者﹐天地之化气也。毛羽倮鱗介及飛走蚑行者﹐皆生气根於身中﹐以神爲動靜之主﹐故曰神機。金玉土石艸木﹐皆生气根於外﹐假气以成立﹐故曰气立。根於中者﹐生源系天﹐其所動浮﹐皆神气爲機發之主﹐故其所爲也﹐物莫之知﹐是以神捨去則機息。根於外者﹐生源系地﹐故其生長化成收藏皆造化之气所成立﹐故其所出也﹐物亦莫知﹐是以气止息則造化之道絕矣。九竅橫者﹐皆有出入去來之气。竅豎者﹐皆有陰陽升降之气。往復於中﹐壁窗戶牖﹐皆承來气沖擊於人﹐陽升則井寒﹐陰升則井暖﹐以物投井﹐及葉墜空中﹐翻翻不疾﹐皆陰气所凝也。虛管漑滿﹐撚土懸之﹐水固不出﹐爲無升气而不能降也。空瓶小口﹐頓漑不入﹐爲气不出﹐故不能入也。由是觀之﹐升無所不降﹐降無所不升﹐無出則不入﹐無入則不出﹐羣品之生﹐升降出入﹐生气之常也。若有出無入﹐有入無出﹐有升無降﹐有降無升﹐則反生化之常道﹐而神去气孤﹐非災害而何﹖】

𨿽然﹐逆順災眚﹐盡皆天之气運所爲也。地在人之下﹐大气舉之也。天六動而不息﹐地五靜而有守。

【天以六气臨地﹐地以五位承天﹐然天气不加君火﹐以六加五﹐則五歲而餘一气﹐乃君火不宜歲气﹐但以名奉天耳。故曰君火以名﹐相火以位﹐言相火代君火而用事﹐故五歲而右遷。若地以五承六﹐則當六歲乃備盡天元之气﹐故六期而循環﹐周而復始。五歲一周﹐則五行之气徧﹐六期一備﹐則六气之位周﹐五六相合﹐故三十年一紀之則六十年矣。】

推之歷日﹐依節交气﹐常爲每歲之主气﹐又曰地气。若司天在泉左右兩間﹐輪行而居主气之上者﹐曰天气﹐客气也。客气乃行歲中天命﹐主气祗奉客气之天而已。客勝主則從﹐主勝客則逆﹐二者有勝而無復矣。

【主勝則瀉主補客﹐客勝則瀉客補主也。】

經曰﹕先立其年﹐以明其气。每年先立運气﹐審其太過不及﹐然後以地之主气爲本﹐天之客气加臨於上爲標﹐以求六化之變。如气之勝也﹐微者隨之﹐甚者制之。气之復也﹐和者平之﹐暴者奪之。皆隨勝气安其屈伏﹐以平爲期。抑考褚氏有曰﹕大撓作甲子﹐隸首作數﹐志歲月日時遠近。故以當年爲甲子歲﹐冬至爲甲子月﹐朔爲甲子日﹐夜半爲甲子時﹐積一十百千萬﹐亦有條而不紊﹐皆人所爲也。人嬰異气﹐疾難預擬﹐吾未見其是也。吁﹗此一偏之見也。不知天時非凡夫可度﹐人身資大化有生。明堂詩曰﹕甲膽乙肝丙小腸﹐丁心戊胃己脾鄕。庚屬大腸辛屬肺﹐壬屬膀胱癸腎藏。三焦亦向壬宮寄﹐胞絡同歸入癸方。

【詩言人秉天地壬之气而生膀胱命門﹐秉癸之气而生腎﹐秉甲之气而生膽﹐秉乙之气而生肝﹐秉丙之气而生小腸﹐秉丁之气而生心﹐秉戊之气而生胃﹐秉己之气而生脾﹐秉庚之气而生大腸﹐秉辛之气而生肺。此天干也﹐地支亦然。】

又云﹕肺寅大卯胃辰經﹐脾巳心午小未中。申膀酉腎心胞戌﹐亥三子膽丑肝通。觀此二詩﹐則天地人身﹐無時不相流通。

【經曰﹕天气通於肺﹐地气通於嗌﹐風气通於肝﹐雷气通於心﹐穀气通於脾﹐雨气通於腎﹐六經爲川﹐腸胃爲海﹐九竅爲水﹐注之气也。】

故一气不合﹐不能生化。天有六气﹐人以三陰陽而上奉之。

【以六經言之﹐則三陰三陽﹐以十二支分之﹐則有六陰六陽﹐陰從上降﹐生於午而極於亥﹐謂之六陰。陽從下起﹐生於子而極於巳﹐謂之六陽。】

地有五行﹐人以五臟腑而下應之。髒爲陰﹐而其數奇﹐以應五運﹐蓋五行質具於地﹐而气則行於天也。腑爲陽﹐而其數偶﹐以應六气﹐蓋六淫𨿽降於天﹐而勢必充於地也。子午爲天地之中正﹐君火位焉﹐手少陰心午居之﹐足少陰腎子居之。辰戌爲七政之魁罡﹐寒水位焉﹐

【太陽寒水有子位而居於辰戌者﹐水伏於土﹐而水由地中行﹐故戌爲六戊天門﹐辰爲六己地戶。】

手太陽小腸戌居之﹐足太陽膀胱辰居之。然火從水化﹐水隨腎至﹐故少陰爲髒位﹐與太陽隔而气相合爲腑也。丑未爲歸藏之標本﹐濕土位焉﹐足太陰脾未居之﹐手太陰肺丑居之。卯酉爲日月之道路﹐燥金位焉﹐足陽明胃酉居之﹐手陽明大腸卯居之。然子隨母居﹐土旺金盛﹐故太陰爲髒位﹐與陽明隔而气相合爲腑也。巳亥爲天地之門戶﹐風木位焉﹐

【卯𨿽木之正分﹐爲陽明燥金所居﹐然木生在亥﹐故居於亥而對化於巳也。】

足厥陰肝亥居之﹐手厥陰心胞絡巳居之。寅申握生化之始終﹐相火位焉﹐

【少陽相火佐脾﹐𨿽有午位﹐君火居之﹐故居寅﹐火生於寅也。】

足少陽膽寅居之﹐手少陽三焦申居之。然相火寄於肝腎﹐膽者肝之腑﹐心胞絡者腎之配﹐故厥陰爲髒位﹐與少陽隔而气相合爲腑也。

【三陰三陽﹐名異而體則一也。陰陽气微﹐則謂之少﹔陰陽气盛﹐則謂之太。寅爲少陽﹐卯爲陽明﹐辰爲太陽﹐午爲少陰﹐未爲太陰﹐亥爲厥陰。】

南政三陰司天﹐則皆寸不應﹔三陰在泉﹐則皆尺不應。北政三陰司天﹐則皆尺不應﹔三陰在泉﹐則皆寸不應。不應者﹐皆爲沈脈也。

【此言六气以君火爲尊﹐五運以濕土爲重﹐故甲己土運爲南政﹐蓋土以成數﹐貫金木水火之運位﹐土居中央﹐君尊南面而行令﹐餘四運以臣事之﹐北面而受令所以有別也。然此論其常也。若天行時病﹐則有不必拘者。經曰﹕天地之气﹐勝復之作﹐不形於診也。天地以气不以位﹐故不當以脈診﹐但以形證察之。】

由此觀之﹐經絡臟腑﹐脈病藥治﹐無非運气之所爲也。非只一歲也﹐𨿽一時一刻之短﹐而五行之气莫不存。非特一物也﹐𨿽一毫一芒之細﹐而五行之化莫不載。上達於天﹐則有五星倍減之應﹔下推於地﹐則有艸木虫育之驗。柰何俗醫不知醫之源者﹐全然不識運气爲何物﹔不知醫之變者﹐又泥時日﹐執鈐方以害人。要之﹕有在天之運气﹐有在人之運气。天時勝則舍人之病而從天之時﹐人病勝則捨天之時而從人之病。張子曰﹕病如不是當年气﹐看與何年運气同﹐只向某年求活法﹐方知都在至眞中。扁鵲曰﹕陰淫寒疾﹐卽太陽寒水之令太過﹔陽淫熱疾﹐相火之令太過﹔風淫未疾﹐木令太過﹔雨淫腹疾﹐濕令太過﹔晦淫惑疾﹐燥令太過﹐久晴不雨﹐當爲疫厲風痺﹔明淫心疾﹐君火初令太過。經曰﹕必先歲气﹐勿伐天和。又曰﹕不知年之所加﹐气之盛衰﹐不可以爲工。學者合而觀之﹐更精於脈證﹐乃自得之。噫﹗儒之道博約而已矣﹐醫之道運气而已矣。學者可不由此入門﹐而求其蘊奧耶﹖古今圖書集成醫部全錄卷一百二十

運气門

運气易覽【明汪機】

學五運六气綱領

或問﹕五運六气﹐《內經》講論﹐諸方所略﹐其理奧妙﹐未易造入﹐願發明焉。丹溪曰﹕學醫之初﹐宜須先識病機之變化﹐論人形而處治。若便攻於運气﹐恐流於馬宗素之徒﹐而云某年生人﹐某日病於某經﹐用某藥治之之類也。

或問﹕人之五臟六腑﹐外應天地﹐司气司運﹐八風動靜之變﹐人气應焉﹐豈不切當﹖苟不知此爲醫﹐未造其理﹐何以調之﹖曰﹕楊太受亦如此說。蓋五運六气﹐須每日候之﹐記其風雨晦明﹐而有應時作病者﹐有伏气後時而病者﹐有故病衝而動者。體認純熟﹐久久自然造其至極。

【丁元吉氏撰《運气提綱》曰﹕提綱之作﹐一本《內經》﹐及劉溫舒論奧語約而事義多者﹐復注其下﹐正注不足﹐則旁注易見者。但旁注旨深者﹐列爲圖名目﹐用墨抹之。】

經論陰之所在則脈不應﹐兼三陰而言﹐非獨指少陰也。王太僕於太陰厥陰下﹐注以少陰近其位致﹐然反遺本气左右﹐不以位取人所向﹐義亦率合﹐故啟馬宗素諸書﹐皆隨君火所在言之。此丹溪所謂失經義之類。今不從。

五行生死順逆之圖

見圖

【歌曰﹕木火土金水五行﹐周而復始互相生。水火金木土五賊﹐周而復始互相克。】

干支五行所屬之圖

見圖

【歌曰﹕甲乙寅卯木東藏﹐丙丁巳午火南方。】

【庚辛申酉金西屬﹐壬癸子亥水北鄕。戊己辰戌丑未土﹐寄旺四季位中央。】

運气說

五運六气之說﹐不見於儒者之六經﹐而見於醫家之《素問》。夫《素問》乃先秦古書﹐𨿽未必皆黃帝岐伯之言﹐然秦火已前﹐春秋戰國之際﹐有如和緩﹑秦越人輩﹐𨿽甚精於醫﹐其察天地五行之用﹐未能若是精密也。則其言𨿽不盡出於黃帝岐伯﹐其旨亦必有所從授矣。且夫寒暑濕燥風火者﹐天之陰陽﹐三陰三陽上奉之﹔木火土金水者﹐地之陰陽﹐生長化收藏下應之。而五運行於其間﹐則五之化气也。天數終於五﹐六居之﹔地數終於六﹐七居之。戊己土也﹐化气必以五﹐故甲己化土而居其首﹔土生金﹐故乙庚次之﹔金生水﹐故丙辛次之﹔水生木﹐故丁壬次之﹔木生火﹐故戊癸次之。此化气之序也。地之三陰三陽亦五行耳﹐而火獨有二﹐五行之妙理也。蓋木旺於東﹐火旺於南﹐金旺於西﹐水旺於北﹐而土旺於四維。戊附於戌而在幹﹐己附於辰而在巽﹐而未之對衝在丑﹐故辰戌丑未寄旺之位也。未在西南﹐其卦爲坤﹐其時爲長夏。以其處四時之中﹐《呂氏月令》謂之中央。假如太角壬木之化爲啟坼﹐而變爲摧拉﹐太徵戊火之化爲暄燠﹐而變爲炎烈﹐正化之爲變者然也。少角丁木﹐木气不足﹐淸勝而熱復﹐少徵癸火﹐火气不足﹐寒勝而雨復﹐邪化之爲復者然也。寒甚而爲陽焰﹐是爲火﹐郁熱甚而爲淒淸﹐是爲金﹐郁抑而不伸者然也。水郁而發﹐則爲冰雹﹐土郁而發﹐則爲飄驟﹐郁而怒起者然也。風淫所勝則克太陰﹐熱淫所勝則克陽明﹐淩其所勝者然也。相火之下﹐水气承之﹐濕土之下﹐風气承之﹐極則有反者然也。摧拉之變不應﹐普天悉皆大風﹔炎烈之變不應﹐薄海悉皆燔灼﹔淸气之勝不應﹐宇宙無不明潔﹔雨气之復不應﹐山澤無不蒸溽。郁也﹐發也﹐淫也﹐承也﹐其理皆然。凡此者﹐其應非有候﹐則有不時而應者矣。其至非有時﹐則有卒然而至者矣。是故千里之遠﹐其變相似者有之﹔百里之近﹐其變不同者亦有之。卽其時當其處﹐隨其變而占焉﹐則吉凶可知。況《素問》所以論天地之气化者﹐將以觀其變而救民之疾也。夫大而天地﹐小而人之一身﹐五行之气皆在焉。天地之气﹐有常無變﹐則人亦和平而無災。天地之气變而失常﹐則疾癘之所從出也。是故木气勝則肝以實病﹐脾以虛病﹔火气勝則心以實病﹐肺以虛病。此醫者所能致察﹐儒者不得其詳也。至於官天地﹐理陰陽﹐順五行﹐使冬無愆陽﹐夏無伏陰﹐秋無苦雨﹐春無淒風﹐和平之气行於兩間﹐國無水旱之災﹐民無妖孽之疾﹐此儒者所當察﹐醫者未必能知也。《素問》亦略言之矣。五行之精﹐是爲五緯﹐與運气相應。有歲星﹐有辰星﹐以此察其行之逆順﹐而占其吉凶﹐然必曰徳者福之﹐過者罪之﹐則是運气之和平而爲休祥﹐有徳者召之也﹐運气之乖戾而爲疾眚﹐有過者致之也。𨿽然﹐其說略而未詳﹐吾儒之經則詳矣。《洪範》九疇始於五行﹐中於皇極﹐終於五福六極﹐聖人建極於上﹐以順五行之用﹐是以天下之民有五福而無六極﹐有五福皆可以康寧矣﹐無六極皆免於疾病矣。此其道固有行乎運气之外者﹐是以大舜成周之時嘗見之。由庚之詩作而陰陽得由其道﹐華黍之詩作而四序不失其和﹐由儀之詩作而萬物各得其宜﹐此建皇極﹐順五行﹐使民有五福而無六極之驗矣。是故《素問》則方伎之書﹐《洪範》則聖人經世之大法也。知有《素問》不知有《洪範》﹐方伎之流也。知有《洪範》不知有《素問》﹐亦未許爲通儒。

二十四气之圖

見圖

【五日謂之候﹐三候成一气。大小閏月﹐但依歷交之。凡四時寒暑溫涼﹐盛於季月。然差正位三十日有奇也。】

論四時气候

六气終始早晏﹐五運太少盈虛﹐原之以至理﹐考之以至數﹐而垂萬古無有差異也。經曰﹕五日一候應之﹐應五行也。故三候成一气﹐卽十五日也。三气成一節﹐節謂立春﹑春分﹑立夏﹑夏至﹑立秋﹑秋分﹑立冬﹑冬至﹐此八節也。四方二十四气而分主四時﹐一歲成矣。春秋言分者﹐以月气言之﹐則二月半初气終而交二之气﹐八月半四气盡而交五之气。若以四時之气言之﹐則陰陽寒暄之气﹐到此可分之時也。晝夜分五十刻﹐亦陰陽之中分也。故經曰﹕分則气異是也。冬夏言至者﹐以六气言之﹐則五月半司天之气﹐至其所在﹐十一月半﹐在泉之气﹐至其所在。以四時之令言之﹐則陰陽之气﹐至此極至之時也。夏至日長不過六十刻﹐陽至此而極﹐冬至日短不過四十刻﹐陰至此而極﹐皆天候之未變。故經曰﹕至則气同是也。天自西而東轉﹐其日月五星﹐循天從東而西轉﹐故《白虎通》曰﹕天左旋﹐日月星辰右行。又曰﹕日爲陽﹐月爲陰﹐行有分紀﹐周有道理。日則晝夜行天之一度﹐一度有百刻卽一日﹔月則晝夜行天之十三度有奇者﹐謂復行一度之中﹐作十九分分之得七。【一度有百刻﹐作十九分分之得七﹐每一分該五刻彊﹐五七三十五刻彊﹐是月晝夜行天十三度零十度五刻彊。】大率月行疾速﹐終以二十七日﹐月行一周天﹐是將十三度及十九分分之七數。總之則二十九日﹐計行天三百八十七度有奇。計月行疾之數﹐比日行遲之數﹐則二十九日﹐日方行天二十九度﹐月已先行一周天三百六十五度外﹐又行天之二十二度﹐反少七度而不及日也。陰陽家說謂日月之行﹐日有前後遲速不等﹐固無常準﹐則有大小月盡之異也。本三百六十五日四分度之一﹐卽二十五刻﹐【是日行三百六十五日零二十五刻﹐當爲一歲矣。】當爲一歲。自除歲外之餘﹐卽有三百六十日﹐又除小月所少之日六日﹐止有三百五十四日而成一歲﹐通少十一日二十五刻﹐乃盈閏爲十二月之制﹐則有立首之气﹐气乃三候之至﹐月半示斗建之方﹐乃十二辰之方也。閏月之紀﹐則無立气﹐建方皆他气﹐但依歷以八節見之﹐推其所餘乃成閏﹐天度畢矣。故經曰﹕立端於始﹐表正於中﹐推余於終﹐而天度畢矣者﹐此之謂也。觀天之杳冥﹐豈復有度乎﹖乃日月行一日之處﹐指二十八宿爲證﹐而記之曰度。故經曰﹕星辰者﹐所以制日月之行也。制﹐謂制度也。天亦無候﹐以風雨霜露艸木之類﹐應期可驗而測之﹐曰候。言一候之日﹐亦五運之气相生而值之﹐卽五日也。如環無端﹐周而復始。書曰﹕期三百六旬有六日﹐以閏月定四時成歲﹐卽其義也。醫工之流不可不知。經曰﹕不知年之所加﹐气之盛衰﹐虛實之所起﹐不可以爲工矣。

六十年交气日刻

圖自寅順觀至子﹐爲甲子歲初气﹐子至戌爲二气﹐自亥至酉爲三气﹐酉至未爲四气﹐自申至午爲五气﹐午至辰爲六气。自巳至卯起﹐乙丑歲初气。余歲繼此推之。則气起同刻﹐三歲相合﹐義自見矣。然晝夜百刻﹐當分算於十二時﹐每一時該八刻零三分。

【愚按六气每气主六十日八十七刻半﹐例申子辰年﹐初之气﹐始於大寒寅初刻﹐至春分日子正之中﹐是初之气才滿六十日八十七刻半也。二之气﹐卽始於是日子時八十七刻六分﹐至小滿日戌正四刻﹐是二之气﹐才滿六十日八十七刻半也。三之气已後﹐並仿此﹐按圖推之。所謂八十七刻半者﹐十二時共有百刻﹐甲子年大寒日寅初刻交初之气﹐至二月半子時五刻才滿六十日八十七刻半﹐乃值子時之五刻也。百刻而除八十七刻半﹐剩下十二刻半﹐算入二之气內﹐仍該找七十五刻﹐湊作八十七刻半。自前子時六刻交二之气數起﹐至七十五刻﹐乃值戌時四刻也。百刻而除七十五刻﹐剩下二十五刻﹐算入三之气內﹐仍該找六十二刻半﹐湊作八十七刻半也。自前戌時五刻交三之气數起﹐至六十二刻半。乃值酉時之五刻也。百刻而除六十二刻半﹐剩下三十七刻半﹐算入四之气內﹐仍該找五十刻﹐湊作八十七刻半也。自前酉時六刻交四之气數起﹐至五十刻﹐乃值未之四刻也。百刻而除五十刻﹐剩下五十刻﹐算入五之气內﹐仍該找三十七刻半﹐湊作八十七刻半。自前未之五刻﹐交五之气數起﹐至三十七刻半﹐乃值午時五刻。百刻而除三十七刻半﹐剩下六十二刻半﹐算入六之气內﹐仍該找二十五刻﹐湊作八十七刻半也。自前午之六刻﹐交六之气數起﹐至二十五刻﹐乃值辰之四刻也。百刻而除二十五刻﹐剩下七十五刻﹐算入乙丑歲之初气內矣。】

六十年交气日刻之圖

見圖

【歌曰﹕欲知交气早晏時﹐漏下一刻甲子初。終於八十七刻半﹐二气續此而起歟。盡於七十五刻是﹐念六刻半三气居。六十二刻六分始﹐終五十刻四气居。五气三十七刻半﹐六气二十五刻除。自是轉至戊辰首﹐復與漏下一刻如。申子辰初相會合﹐巳酉丑初同刻途。寅午戌初气不異﹐亥卯未初當共儲。四歲一小周三合﹐六甲六徧良弗虛。】

【十五小周爲一大周﹐則六十年矣。】

論六十日交气日刻

夫日一晝一夜﹐十二時當均分於一日﹐故上設銅壺貯水﹐漏下浮箭﹐箭分百刻以度之﹐𨿽日月晦明﹐終不能逃也。是以一日之中有百刻之候也。夫六气通主一歲﹐則一气主六十日八十七刻半﹐乃知交气之時有早晏也。故此立圖以明之。冬夏日有長短之異﹐則晝夜互相推移﹐而日出入時刻不同﹐然終於百刻也。其气交之刻﹐則不能移。甲子之歲﹐初之气﹐始於漏水下一刻寅初﹐終於八十七刻半子正之中也。二之气﹐復始於八十七刻六分﹐終於七十五刻戌正四刻也。三之气﹐復始於七十六刻﹐終於六十二刻半酉正之中也。四之气﹐復始於六十二刻六分﹐終於五十刻未正四刻也。五之气﹐復始於五十一刻﹐終於三十七刻半午正之中也。六之气﹐復始於三十七刻六分﹐終於二十五刻辰正四刻也。此之謂一周天之感度﹐余刻交入乙丑歲之初气矣。如此而轉至戊辰年﹐初之气復始於漏水下一刻﹐則四歲而一小周也。故申子辰气會同者此也。巳酉丑初之气﹐俱起於二十六刻﹐气皆起於五十一刻﹐亥卯未之气﹐俱起於七十六刻﹐气皆起於同刻﹐故謂之三合者義由此也。

生成數論

聖人立法以推步﹐蓋不能逃其數。觀其立數之因﹐亦皆出於自然。一曰水﹐二曰火﹐三曰木﹐四曰金﹐五曰土者﹕以水北方子位﹐子者陽生之初﹐一陽數也﹐故水曰一﹔火南方午位﹐午者陰生之初﹐二陰數也﹐故火曰二﹔木居東方﹐東陽也﹐三者﹐奇之數﹐亦陽也﹐故木曰三﹔金居西方﹐西陰也﹐四者偶之數﹐亦陰也﹐故金曰四﹔土應西南長夏。五者奇之數﹐亦陽也﹐故土曰五。由是論之﹐則數以陰陽而配者也。然水生於一﹐天地未分萬物未成之初﹐莫不先見於水﹐以今驗之﹐則艸木子實未就﹐人虫胎卵胚胎﹐皆水也﹐豈不以水爲一﹖及其水之聚而形質莫不備﹐陰陽之气在中而後成。故物之小而味苦者﹐火之兆也。物熟則甘﹐土之味也﹔甘極則反淡﹐淡本味也。然人稟父母陰陽生成之化﹐故先生兩腎﹐左腎屬水﹐右腎屬火﹐則火因水而後見﹐故火次二。蓋艸木子實﹐大小𨿽異﹐其中皆有兩以相合﹐與人腎同﹐亦陰陽之兆﹐故萬物非陰陽合體﹐則不能生化也。旣陰陽合體﹐然後有春生而秋成﹐故木次三﹐金次四。蓋水有所屬﹐火有所藏﹐木有所發﹐金有所別﹐莫不皆因土而後成。故金木水火土之成數﹐皆兼土數五也。水六火七木八金九﹐土常以五之生數﹐不可至十者﹐土不待十以成﹐是生成之數皆以合之﹐則萬物豈能逃其數哉﹖三陰三陽﹐正化者從本生數﹐對化者從標成數。五運之紀﹐則太過者其數成﹐不及者其數生﹐各取其數之生成多少﹐以占政令气化勝復之交作﹐蓋明諸用也。

五行生成數之圖

見圖

【歌曰﹕一六水兮二七火﹐三八從來木爲佐。四九金鄕土五窮﹐緣無成數十難坐。五運不及生可推﹐若逢太過成必隨。六气生用驗正化﹐成參對化更無疑。】

論交六气時日

經曰﹕顯明【日也】之右【卯位﹐】君火之位。君火之右【辰位﹐】退行一步【一步六十日八十七刻半﹐】相火治【主也】之﹔復行一步﹐土气治之﹔復行一步﹐金气治之﹔復行一步﹐水气治之﹔復行一步﹐木气治之。乃六气之主位也。自十二月中气大寒日﹐交木之初气﹔次至二月中气春分日﹐交君火之二气【卽前君火之位﹔】次至四月中气小滿日﹐交相火之三气【卽前君火之右﹐退行一步﹐相火治之﹔】次至六月中气大暑日﹐交土之四气﹔次至八月中气秋分日﹐交金之五气﹔次至十月中气小雪日﹐交水之六气。每气各主六十日﹐每日八十七刻半﹐總之三百六十五日二十五刻﹐共周一歲也。若【若字作除﹐理似順也】歲外之餘【餘者於三百六十五日﹐除去五日作余】及小月之日【小月有六日﹐亦除之】則不及也。【除前餘四五日﹐又除小月六日﹐共除十一日﹐止有三百五十四日﹐不及三百六十五日也。】但推之歷日﹐依節令交气﹐常爲每歲燥濕寒暑風火之主气﹐乃六气之常紀﹐此謂地之陰陽靜而守位者也。气應之不同者﹐又有司天在泉左右四間之客气﹐客气亦有寒暑燥濕風火之化﹐乃行歲中之天命﹐輪居主气之上﹐主气則當祗奉客之天命﹐動而不息者也。【合而言之﹐司天通主上半年﹐在泉通主下半年。分而言之﹐每气各主六十日有奇﹐奇者八十七刻半。】客勝主則從﹐主勝客則逆﹐二者有勝而無復﹐每年以司天前第三位爲在泉﹐第四位爲初之气﹐假如子爲少陰君火司天﹐子前第三位卯爲陽明燥金﹐在泉第四位辰爲初之气﹐辰與戌對﹐同屬太陽寒水【主大寒後至春分六十日有奇﹐】辰卽卯之左間也。次巳爲二之气﹐巳與亥對﹐同屬厥陰木【主春分後至小滿上六十日有奇﹐】巳卽午之右間也。次午爲三之气﹐午與子對﹐同屬少陰火【主小滿後至大暑六十日有奇﹐】卽司天气也。次未爲四之气﹐未與丑對﹐同屬太陰土【主大暑後號至秋分六十日有奇﹐】未卽午之左間也。次申爲五之气﹐申與寅對﹐同屬少陽相火【主秋分後至小雪六十日有奇﹐】申卽酉之右間也。次酉爲終之气﹐酉與卯對﹐同屬陽明燥金【主小雪後至大寒六十日有奇﹐】卽在泉气也。

【按六气司天之歲﹐位在南﹐故面北而言左右﹔在泉者位在北﹐故面南而言左右。如丑未歲土司天﹐面北而言左右﹐醜之左間相火寅﹐右間君火子﹔辰戌歲水在泉﹐面南而言左右﹐辰之左間厥陰巳木﹐右間陽明卯金﹐故曰左厥陰﹐右陽明也。是歲客之初气厥陰亥木﹐二气少陰子火﹐三气卽司天丑土﹐四气少陽相火寅﹐五气陽明卯金﹐終气卽在泉辰水。此司天在泉左右之四間﹐客气加於主气者。餘皆仿此。】

艸廬吳澄曰﹕天地陰陽之運往過來﹐續木火土金水﹐始終終始﹐如環斯循﹐六气相生之序也。歲气起於子中﹐盡於子中﹐故曰冬至。子之半天﹐心無攺移﹐子午之歲﹐始冬至燥金三十日﹐然後襌於寒水以至相火。日各六十者五﹐而小雪以後﹐其日三十﹐復終於燥金。丑未之歲﹐始冬至寒水三十日﹐然後襌於風木﹐以至燥金﹐日各六十者五。而小雪以後其日三十﹐復終於寒水。寅申以下皆然。如是六十年至千萬年﹐气序相生而無間。非小寒之末無所於授﹐大寒之初無所於承﹐隔越一气不相接續﹐而截自大寒爲次年初气之首也。此造化之妙﹐《內經》祕而未發﹐啟元子闕而未言﹐近代楊子建昉推而得之﹐玆說與經不合﹐然極有理﹐謹附於此﹐俾學者知之。

六化之圖

見圖

【歌曰﹕水寒木化風。相行炎暑令﹐土濕雨同功。】

六化論

夫五行在地成形【金木水火土﹐】在天爲气﹐而气有六﹐乃天之元气﹐然後三陰三陽上奉之。【少陰君火﹐太陰濕土﹐厥陰風木﹐少陽相火﹐太陽寒水﹐陽明燥金。】謂之六气﹐皆有一化。木之化風﹐主於春。君火之化熱﹐主春末夏初﹐行暄淑之令﹐應君之徳。相火之化暑﹐主於夏﹐炎暑乃行。金之化淸與燥﹐主於秋﹐淸涼乃行。【白露淸气也。金爲庚辛﹐辛爲丙婦﹐帶火之气﹐故燥。久雨霖霪﹐西風而晴﹐燥之兆也。西風而雨﹐燥濕爭也﹐而乃自晴。】水之化寒﹐主於冬﹐嚴凜乃行。土之化濕與雨﹐主於長夏【六月﹐】土生於火﹐長在夏中﹐旣成而王﹐土潤溽暑﹐濕化行也。【經曰﹕地气上爲云﹐天气下爲雨﹐雨出地气﹐云出天气﹐則土雨之化見矣。】凡春溫夏暑﹐秋涼冬寒﹐皆天地之正气【六气司化之令﹐】其客行於主運﹐則自有逆順淫勝之異﹐由是气候不一﹐豈可一定而論之﹖夫陰陽四時气候﹐則始於仲月﹐而盛於季月﹐故經曰﹕差三十度而有奇。又言气令盛衰之用﹐其在四維﹐四維者辰戌丑未四季月也。蓋春气始於二月﹐盛溫於三月﹔夏气始於五月﹐盛暑於六月﹔秋气始於八月﹐盛涼於九月﹔冬气始於十一月﹐盛寒於十二月﹐則气差明矣。然五月夏至﹐陰气生而反大熱﹐十一月冬至﹐陽气生而反大寒者﹐蓋气自下生﹐推而上之也。故陰生則陽上而愈熱﹐陽生則陰上而愈寒﹐夏井淸涼﹐冬井溫和﹐則可驗矣。

論主气

地气靜而守位﹐故春溫夏暑﹐秋涼冬寒﹐爲歲歲之常令。四時﹐爲六气之所生也。厥陰木爲初气者﹐方春气之始也﹐木生火﹐故少陰君火﹐少陽相火次之﹔火生土﹐故太陰土次之﹔土生金﹐故陽明金次之﹔金生水﹐故太陽水次之。皆相生而布其令﹐莫不咸有緒焉。木爲初气﹐主春分前六十日有奇【奇八十七刻半﹐】自斗建丑正至卯之中﹐天度至此﹐風气乃行也。君火爲二气﹐主春分後六十日有奇﹐自斗建卯正至巳之中﹐天度至此﹐暄淑乃行也。相火爲三气﹐主夏至前後各三十日有奇﹐自斗建巳正至未之中﹐天度至此﹐炎熱乃行也。土爲四气﹐主秋分前六十日有奇﹐自斗建未正至酉之中﹐天度至此﹐雲雨乃行﹐濕蒸乃作也。金爲五气﹐主秋分後六十日有奇﹐自斗建酉正至亥之中﹐天度至此﹐淸气乃行﹐萬物皆燥也。水爲六气﹐主冬至前後各三十日有奇﹐自斗建亥正至醜之中﹐天度至此﹐寒气乃行也。六气旋環﹐以成一歲之主气也。天之六气客之﹐每歲轉居於其上﹐以行天令者也。是故當其時而行﹐變之常也﹐非其時而行﹐變之災也。如春行夏秋冬之令﹐冬行春夏秋之令﹐此客加主之變也。故有徳化政令之常﹐有暴風疾雨迅雷飄電之變。冬有爍石之熱﹐夏有淒風之淸﹐此無他﹐天地之气﹐勝復郁發之致也。此則五﹐麗乎太過不及之徵耳。

論客气

六气分上下左右而司天令﹐十二支分節令時日而司地化﹐上下相召﹐而寒暑燥風火﹐與四時之气不同者﹐蓋相臨不一使然也。六气司於十二支﹐有正對之化。厥陰司於巳亥﹐謂厥陰木也﹐木生於亥﹐故正化於亥﹐對化於巳也。卯𨿽爲正木之分﹐乃陽明金對化也。生謂從生而順於巳﹐少陰司於子午﹐謂少陰爲君火位尊﹐正得南方離位﹐故正化於午﹐對化於子也。太陰司於丑未﹐謂太陰爲土﹐士屬中宮﹐寄於坤位西南﹐而居未分﹐故正化於未﹐對化於丑也。少陽司於寅申﹐謂少陽相火﹐位卑於君火﹐𨿽有午位君火居之﹐火生於寅﹐故正化於寅﹐對化於申也。陽明司於卯酉﹐謂陽明爲金﹐酉爲西方﹐屬金﹐故正化於酉﹐對化於卯也。太陽司於辰戌﹐謂太陽爲水﹐𨿽有子位﹐以爲君火對化﹐乃伏土中﹐卽六戊天門戌﹐六己地戶辰是也。故水𨿽土用﹐正化於戌﹐對化於辰也。此天之陰陽﹐合地之十二支﹐動而不息者也。但將年律起﹐當年司天﹐相對一气爲在泉﹐餘气爲左右間用﹐在泉後一气爲初之气﹐主六十日有奇﹐至司天爲三之气﹐主上半年【自大寒日後﹐通主上半年﹐】至在泉爲六气﹐主下半年【自大暑日後﹐通主下半年。】經曰﹕歲半已前﹐天气主之﹔歲半已後﹐地气主之者此也。天之六气﹐客也。將此客气布於地之六气步位之上﹐則有气化之異矣。經曰﹕上下有位﹐左右有紀者﹐謂司天曰上位﹐在南方則面北立﹐左右乃左西右東也。在泉曰下位﹐在北方則面南立﹐左右乃左東右西也。故上下而左右殊。經曰﹕少陽之右﹐陽明治之﹐乃南面而立以閱之意也。非論上下左右之位﹐而與顯明之右﹐君火治之之意同﹐謂南面視之指位而言也。

六气標本之圖

見圖

【六气之本﹐少陰午﹐太陰未﹐少陽寅﹐陽明酉﹐太陽戌﹐厥陰亥。】

【歌曰﹕子君丑土卯金標﹐辰水猶偕巳木調。申相亦原玆數內﹐余稽正化本然條。】

五運六气樞要之圖

見圖

論標本

三陰三陽﹐天之六气﹐標也。金木水火土﹐地之五行﹐本也。太陰濕土﹐少陽相火﹐爲標本同。至於少陰君火﹐太陽寒水﹐則陰陽寒熱﹐互相不同。何也﹖蓋君火司於子午﹐午者一陰始生之位﹐火本熱而其气當陰生之初﹐故君火屬少陰也。水居北方子﹐子者一陽始生之位﹐水本寒﹐而其气當陽生之初﹐故寒水屬太陽也。此水火之標本以異者此也。土者﹐乃西南維未之位﹐應於長夏之月﹐未乃午之次﹐爲陰矣﹐故土曰太陰。相火司於寅﹐寅乃丑之次﹐爲陽矣﹐故相火曰少陽。木者﹐位居東方震﹐在人主肝﹐𨿽陽處膈下﹐居陰之位﹐故屬厥陰也。金﹐西方兌﹐在人主肺﹐𨿽陰髒居膈上﹐處陽之位﹐故屬陽明也。經曰﹕少陽太陰從本治﹐少陰太陽從標治。陽明厥陰不從標本﹐從乎中治。陽明之中﹐太陰也【太陰陽明爲表裏而相合。】厥陰之中少陽也【厥陰少陽爲表裏而相合。】

起司天在泉並客气

子午少陰地﹐太陰丑未墟﹐寅申少陽屬﹐陽明卯酉歟。辰戌太陽配﹐厥陰巳亥居。中主司天位﹐依此順數諸。進三司地位﹐進四客之初。

如遇子午歲﹐少陰乃司天。除本位數至第三陽明爲在泉﹐第四太陽卽客气初气﹐次厥陰﹐復次少陰。自大寒後主上半年﹐次太陰﹐次少陽﹐終陽明。自大暑後主下半年。每气六十日八十七刻半﹐布於生气之上。餘同主客之圖。

論五天五運之气

天分五气﹐地列五行。五气分流﹐散於其上。經於列宿﹐下合方隅﹐則命之以爲五運。

丹天之气﹐經於牛女奎壁四宿之上﹐下臨戊癸之位﹐立爲火運。

黅天之气﹐經於心尾角軫四宿之上﹐下臨甲己之位﹐立爲土運。

素天之气﹐經於亢氐昴畢四宿之上﹐下臨乙庚之位﹐立爲金運。

元天之气﹐經於張翼婁胃四宿之上﹐下臨丙辛之位﹐立爲水運。

蒼天之气﹐經於危室柳鬼四宿之上﹐下臨丁壬之位﹐立爲木運。

五气所經二十八宿﹐與十二分野相臨﹐灼然可見。戌爲天門﹐幹之位也﹔巳爲地戶﹐巽之位也。自房至畢十四宿爲陽﹐主晝﹔自昴至心十四宿爲陰﹐主夜﹐通一日也。若以月建法論之﹐則立運之因又可見矣。蓋丙者火之陽﹐建於甲己歲之首﹐正月建丙寅﹐丙火生土﹐故甲己爲土運。戊者土之陽﹐建於乙庚歲之首﹐正月建戊寅﹐戊土生金﹐故乙庚爲金運。庚者金之陽﹐建於丙辛歲之首﹐正月建庚寅﹐庚金生水﹐故丙辛爲水運。甲者木之陽﹐建於戊癸歲之首﹐正月建甲寅﹐甲木生火﹐故戊癸爲火運。壬者水之陽﹐建於丁壬歲之首﹐正月建壬寅﹐壬水生木﹐故丁壬爲木運。是五運皆生於正月建幹﹐豈非日月歲時相因而制用哉﹖

開辟以來﹐五气乘承﹐元會運世﹐自有气數﹐天地萬物所不能逃。近世當是土運﹐是以人無疾而亦濕比﹐與勝國時多熱不同【勝國時火運。】如俗稱楊梅瘡﹐自南行北﹐人物雷同土濕生黴﹐當曰黴瘡。五運六气﹐南北二政﹐豈獨止於一年一時而已哉﹖

十干所化五行﹐由五天气各臨其位而生化。或謂十二生肖中﹐惟龍善變﹐屬辰﹐每位自建寅干支﹐數至三遇辰﹐隨所屬化之。

【如甲寅至丙辰化火﹐丙寅至戊辰化土。】

或謂甲剛木﹐克己柔土爲夫婦﹐成土。乙柔木嫁庚剛金﹐成金。丁陰火配壬陽水﹐成木。丙陽火娶辛柔金﹐成水。戊陽土娶癸陰水﹐成火。二說意近似﹐而理非自然。

五天五運起例之圖

見圖

五天气立運

【五行之气﹐散流於天之五方﹐紀於五天﹐因此而命名立運。】

【歌曰﹕金素亢氐昴畢前﹐水元張翼婁胃懸。木蒼危室柳鬼宿﹐火丹牛女奎壁邊。土黅心尾角軫度﹐下臨運位上經天。】

月建之圖

見圖

【歌曰﹕甲己丙爲寅﹐餘年更酌斟。乙庚當起戊﹐丙辛向庚尋。戊癸先生甲﹐丁壬復建壬。】

【甲己歲﹐正月建丙﹐丙火生甲己土。余以類推﹐則立運之理皆相合﹐其逐歲月幹徳符﹐用此例起。】

論月建

夫十二支爲十二月﹐則正月寅﹐二月卯是也。甲己之歲﹐正月建丙寅﹔乙庚之歲﹐正月建戊寅﹔丙辛之歲﹐正月建庚寅﹔丁壬之歲﹐正月建壬寅﹔戊癸之歲﹐正月建甲寅。乃用十干建於寅上。觀其法﹐甲子年爲首﹐亦因六十甲子內﹐初建者先建之﹐次建者次建之。故丙寅爲初﹐戊寅爲次﹐依先後循而轉之可見也。前六十甲子納音圖中﹐立位旣終﹐復轉於其上﹐以終其紀者﹐明矣。建時則用日幹同法。若五運陰年不及之歲﹐大寒日交初气﹐其日時建幹與年幹合者﹐謂之幹徳符﹐當爲平气﹐非過與不及也。略舉此以明其用而已。圖具於後。

五音建運之圖

見圖

【十干起運化气歌﹕甲己土運乙庚金﹐丁壬之歲木當臨。丙辛化气常居水﹐戊癸須將火運尋。】

【五音建運歌﹕羽水音兮徵火音﹐土宮角木及商金。年幹建運陰陽位﹐太是陽兮少是陰。】

論五音建運

五音者﹐五行之聲音也。土曰宮﹐其位甲己之歲。宮﹐土也。中和之道﹐無往而不理﹐又總堂室奧階而謂之宮﹐所圍不一。蓋土亦以通貫於金木水火﹐主於四季﹐榮於四髒﹐皆總之之意。故五運從十干起﹐甲爲土也。土生金﹐故乙次之﹔金生水﹐故丙次之。如此五行相生而轉﹐甲爲陽﹐乙爲陰亦相間而數﹐如環無端。在陽年曰太﹐在陰年曰少。陽年太過爲司天所抑﹐陰年不及爲年支所合﹐皆曰平气。

金曰商﹐其位乙庚之歲。商﹐彊也﹐謂金性之堅彊也。

水曰羽﹐其位丙辛之歲。羽﹐舒也﹐陽气將復﹐萬物孳育而舒生也。

木曰角﹐其位丁壬之歲。角﹐觸也﹐象諸陽气觸動而生也。

火曰徵﹐其位戊癸之歲。徵﹐止也﹐

言物盛則止也。

紀運太過不及平气之圖

見圖

【歌曰﹕發生委和敷和角。赫曦伏明升平徵。惇阜卑監備化宮。流衍涸流靜順羽。堅成從革審平商。太過不及平气紀。】

【每句三位﹐初太過﹐次不及﹐末平气。】

論紀運

十干之中﹐五陰五陽也。立爲五運﹐太過不及﹐互相乘之。其不及之歲﹐則所勝者來克﹐蓋運之虛故也。則其間自有歲會﹐同歲會﹐亦气之平﹐外有年辰相合﹐及交气日時幹相合﹐則得爲己助﹐號曰平气﹐乃得歲气之平。其物生脈應皆必合﹐期無先後也﹐聖人立名以紀之。假令辛亥歲﹐水運當爲平气﹐何也﹖辛爲水運﹐陰年遇亥﹐屬北方水﹐相佐則水气乃平。假令癸巳年火運﹐亦曰平气﹐何也﹖癸爲火運陰﹐年巳屬南方火﹐相佐則火气乃平。每年交初气於年前大寒日﹐假令丁亥年交司之日﹐遇日朔與壬合﹐名曰幹徳符﹐符者﹐合也﹐便爲平气。若交司之時﹐遇壬亦曰幹徳符﹐除此交初气日時後相遇﹐皆不相濟也。餘仿此。所謂合者﹐甲己合﹐乙庚合﹐丙辛合﹐丁壬合﹐戊癸合是也。又陰年中若逢月幹皆符合相濟。若未逢勝而見幹合者﹐亦爲平气﹐若行勝己後行復畢﹐逢月幹合者﹐卽得正位﹐故平气之歲﹐不可預紀之。十干之下﹐列以陰陽年而紀者﹐乃大槪設此﹐庶易知也。平气紀須以當年之辰日時﹐依法推之。是以太角歲曰發生【太過﹐】少角歲曰委和【不及﹐】正角歲曰敷和【平气﹐】太徵歲曰赫曦【太過﹐】少徵歲曰伏明【不及﹐】正徵歲曰升平【平气﹐】太宮歲曰惇阜【太過﹐】少宮歲曰卑監【不及﹐】正宮歲曰備化【平气﹐】太商歲曰堅成【太過﹐】少商歲曰從革【不及﹐】正商歲曰審平【平气﹐】太羽歲曰流衍【太過﹐】少羽歲曰涸流【不及﹐】正羽歲曰靜順【平气。】各以紀之气之平﹐則同正化﹐無過與不及也。又詳太過運中﹐有爲司天之气所抑者﹐亦爲平气﹐則赫曦之紀﹐寒水司天二年【戊辰戊戌】堅成之气﹐二火司天四年【庚子庚午庚寅庚申】皆平气之歲也。

論太少气運相臨同化

其運其气﹐或太或少﹐乃輪主歲時而更盛更衰也。上達於天﹐則有五星倍減之應﹔下推於地﹐則有五虫耗育之驗。其五穀五果五味五色之化類﹐豈有一歲而無者﹖惟成熟有多少﹐色味有厚薄耳。蓋金木水火土並行﹐其化互有休囚旺相不同﹐遇陽年則气旺而太過﹐遇陰年則气衰而不及。太過﹐己勝則欲齊其所勝之化﹔不及﹐己弱則勝者來兼其化。太過歲﹐謂木【壬】齊金化。金【庚】齊火化﹐火【戊】齊水化﹐水【丙】齊土化﹐土【甲】齊木化也。不及歲﹐謂木【丁】兼金同化﹐金【乙】兼火同化﹐火【癸】兼水同化﹐水【辛】兼土同化﹐土【己】兼木同化也。其司天與運相臨﹐間有逆順﹐相刑相佐﹐司天則同其正﹐抑運則反其平﹐如是五气平正﹐則無相陵犯也。太過之歲﹐五運各主六年﹐乃五六三十陽年也。太角﹐謂六壬年﹐逢子午寅申二火司天【壬子壬午壬寅壬申﹐】則木運爲逆者﹐火居其上也【子居父位﹐】居其上爲逆。太徵﹐謂六戊年﹐或逢寒水司天﹐正抑其火﹐乃爲平气之歲﹐上羽與正徵同也【戊辰戊戌正徵戌午之類。】太宮﹐謂六甲年也﹔太商﹐謂六庚年也。內逢子午寅申二火司天﹐正抑其金﹐復爲平气之歲﹐上徵與正商同也【庚子庚午庚寅庚申正商乙酉之類是也。】逢辰戌水司天爲逆【庚辰庚戌﹐】水乃金之子也﹐居上爲逆。太羽﹐謂六丙年也﹐不及歲五運各主六年﹐乃五六三十陰年也。少角﹐謂六丁年也﹐逢巳亥木司天爲運气得助﹐上角同正角也【丁巳丁亥正角丁卯之類。】逢卯酉金司天﹐與運兼化﹐上商同正商也【丁卯丁酉。】逢丑未土司天﹐以木不及金兼化﹐則土得其政﹐上宮同正宮也【丁丑丁未正宮己未之類。】少徵﹐謂六癸年也﹐內逢卯酉金司天﹐以火不及水兼化﹐則金得其政。上商同正商也【癸卯癸酉。】少宮﹐謂六己年也﹐內逢丑未土司天﹐爲運得其助﹐上宮同正宮也【己丑己未。】逢巳亥木司天﹐與運兼化﹐上角同正角也【己巳己亥。】少商﹐謂六乙年也﹐內逢卯酉金司天﹐爲運得其助﹐上商同正商也【乙卯乙酉。】逢巳亥木司天﹐以金不及火兼化﹐則木得其政﹐上角同正角也【乙巳乙亥。】少羽﹐謂六辛年也﹐逢丑未土司天與運兼化﹐上宮同正宮也【辛丑辛未。】內言上者乃司天之令。其五天五少﹐歲所紀不同者﹐蓋遇不遇也。如君火相火寒水﹐常爲陽年司天﹐濕土燥金風木﹐常爲陰年司天。然六十年中﹐各有上下臨遇﹐或司天勝運﹐或運勝司天﹐或運當太過﹐不務其徳﹐而淫勝其所不勝﹐或運當不及﹐而避其所勝﹐不兼其化。其他太乙天符﹐歲會同天符同歲會﹐已具他篇﹐不復贅也。

按經曰﹕气相得則和。乃木火相臨﹐金水相臨﹐水木相臨﹐火土相臨﹐土金相臨﹐皆上生下﹐司天生運﹐故曰相得。不相得則病﹐乃木土相臨﹐土水相臨﹐水火相臨﹐火金相臨﹐乃上克下﹐司天克運爲不相得則病。土臨火﹐火臨木﹐木臨水﹐金臨土﹐乃運生司木臨金﹐天﹐以下臨上爲逆﹐故病亦微。又如木居金土位﹐火居金水位。土居水木位﹐金居火木位﹐乃運克司天﹐或司天克運﹐如是者爲不相得﹐故病甚也。

五運太少齊同化之圖

見圖

五運齊化歌

五行太過名齊化﹐凡遇陽年卽可推。勝己若臨逢我旺﹐彼𨿽克我我齊之。

【齊﹐如木欲齊金是也。】

五運兼化歌

五行不及爲兼化﹐年值陰兮候用占。我气已衰行正令﹐其間勝己必來兼。

【兼謂彊者兼弱而同化﹐如水兼火是也。】

逐年平气歌

平气細將推﹐非惟不及時。陽年天抑運﹐陰運合年支。

【假令戊辰陽年火太過﹐而水司天﹐抑之乃平。癸巳陰年火不及﹐而巳屬火﹐得其佐亦平。】

五運太過勝己司天抑平歌

上羽正徵同﹐戊火逢水气。上徵正商同﹐庚金火運是。

【上徵謂歲逢太過不及﹐以本運太少音爲下﹐司天音爲上﹐或司天勝其正﹐化亦同於正﹐非音有上正也。此己太過勝﹐己在上抑平之﹐故上音與正音同。】

五運不及己所合司天助運歌

上角同正角﹐丁運木司天。上宮同正宮﹐己運土气懸。上商同正商﹐乙運金气焉。

【己所合﹐在上助己﹐故上音同。】

音運不及勝己司天兼化歌

木气運逢己﹐上角同正臨。土气運逢辛﹐上宮同正侵。金气運逢丁﹐上商同正尋。

【勝己在上兼化﹐故正音從司天。】

音運不及勝已司天得政歌

上角緣何同正角﹖火兼乙化木司時。上宮而以同正宮﹐金兼丁化土气司。上商必然同正商﹐水兼癸化金司之。

【己不及復﹐爲勝己所制﹐遇不勝己在上得政﹐己全弱﹐故正宮亦從司天。】

論五行勝復

或曰﹕元丰四年﹐歲在辛酉﹐陽明司天爲上商﹐少陰在泉爲下徵﹐天气燥﹐地气熱﹐運得少羽﹐歲水不及﹐所謂涸流之紀﹐而反河決大水﹐何也﹖曰﹕少角之運﹐歲木不及﹐侮而乘之者金也。金不務徳﹐故以燥勝風。時則有白露早降﹐收气早行﹐其變爲肅殺﹐其災爲蒼隕﹐名爲少角﹐而實與太商之歲同。少徵之運﹐歲火不及﹐侮而乘之者水也。水不務徳﹐故以寒勝熱。時則寒零凝慘﹐地積堅冰﹐其變爲凓冽﹐其災爲霜雹﹐名爲少徵﹐而實與太羽之歲同。少宮之運﹐歲土不及﹐悔而乘之者木也。木不務徳﹐故以風勝濕﹐時則有大風飄暴﹐艸偃砂飛﹐其變爲振發﹐其災爲散落﹐名爲少宮﹐而實與太角之歲同。少商之運﹐歲金不及﹐侮而乘之者火也。火不務徳﹐故以熱勝燥﹐時則有火炎焦槁﹐炎赫沸騰﹐其變爲銷鑠﹐其災爲燔焫﹐名爲少商﹐而實與太徵之歲同。少羽之運﹐歲水不及﹐侮而乘之者土也。土不務徳﹐故以濕勝寒﹐時則有泉湧河衍﹐涸澤生魚﹐其變爲驟注﹐其災爲霖潰﹐名爲少羽﹐而實與太宮之歲同。通乎此﹐則知歲在涸流之紀﹐而河決大水﹐則可以類推之也。非徒如是而已。天地之間﹐或得其沖气而生﹐或觸其乖气而夭﹐未有能逃乎五行者也。所謂沖气者﹐不相勝復而已。所謂乖气者﹐勝復更作而已。方其乖气之爭﹐狼戾已形﹐忿怒已萌﹐處乎此而求勝乎彼也﹐𨿽有剛彊勇悍之气﹐又豈能常勝哉﹖故已有復之者﹐伺乎其後矣。是故木勝則金復以救土而名木不榮﹐火勝則水復以救金而冰雹乃零﹐土勝則木復以救水﹐而倮虫不育﹐金勝則火復﹐以救木而流水不冰﹐水勝則土復以救火而黅谷不登。夫暴虐無徳者﹐災反及之﹐侮而乘之者﹐侮反受邪﹐出乎爾者反乎爾﹐未有勝而不復者也。勝之微者﹐復亦微。勝之甚者﹐復亦甚﹐其猶空谷之響乎﹖故曰﹐五運之气猶權衡也。髙者抑之。下者舉之﹐化者應之﹐勝者復之﹐化者應之﹐气之平也﹐五气之相得也。勝者復之﹐气之不平也﹐五气之相賊也。气平而相得者﹐所以道其常﹔气不平而相賊者﹐所以觀其變。古之明乎此而善攝生者﹐何嘗不消息盈虛﹐以道禦神也﹗無失天信﹐無逆气宜﹐抑其有餘而不冀其勝﹐助其不勝而不贊其復。是以喜怒悲憂恐﹐有所守而莫能亂﹔精神魂魄意﹐有所養而莫能傷。春風秋雨﹐冬涼夏暑﹐𨿽天道屢變﹐如凶荒紮瘥﹐豈能成其患哉﹖

運化勝復同之圖

見圖

運化勝復同歌

【勝復同兮不及年﹐運衰勝己必加愆。母讎子旺還當復﹐子化隨時反勝焉。】

【如丁年木不及金﹐淸化來勝﹐則子火爲復﹐反熱化勝金。餘仿此。】

論勝復

運有盛衰﹐气有虛實﹐更相迎隨以司歲也。故經曰﹕有餘而往﹐不足從之﹔不足而往﹐有餘從之者此也。故運互有太少勝復之變作矣。太過則先天時化﹐以气勝實﹐故不勝者受邪。不及則後天時化以气衰虛﹐故勝己者來克。被克之後﹐必待時而復也。行復於所勝﹐則己不可前﹐故待得時則子當旺﹐然後子爲母復讎﹐如木運少角﹐歲金淸化來勝﹐則子火爲復﹐【復亦勝也﹐火反勝金﹐故曰勝復同也。】反熱化勝金也。火運少徵﹐歲水寒化來勝﹐則子土爲復﹐反濕化勝水也。土運少宮﹐歲木風化來勝﹐則子金爲復﹐反淸化勝木也。金運少商﹐歲火熱化來勝﹐則子水爲復﹐反寒化勝火也。水運少羽﹐歲土濕化來勝﹐則子木爲復﹐反風化勝土也。故言勝復同者此也。《元珠》論六气有正化對化之司。若正司化令之實﹐甚則勝而不復﹐對司化令之虛﹐微則勝而有復﹐勝甚則復甚﹐勝微則復微﹐所謂邪气化日也。【言大气勝甚復甚﹐勝微復微。】如是气不相得﹐則邪气中人而疾病矣。然天地之气﹐亦行勝復﹐故經曰﹐初气至三气﹐天气主之﹐勝之常也。四气盡終气﹐地气主之﹐復之常也。蓋勝至則復﹐復已而勝﹐故無常﹐气乃止復而不勝﹐則是生气已絕﹐故曰傷生也。又歲气太過﹐則不勝者受邪﹐若得其實而反欺侮其所不勝己者﹐運不及所勝者來克﹐承气之虛﹐又爲不勝己者淩侮﹐如是終畢受邪﹐以元非勝己之气﹐必自傷也已矣。故經言侮反受邪﹐此之謂也。如是不一﹐則在气侯以別之也。

運化先後天歌

气有餘﹐先天時而至行化﹔气不足﹐後天時而至行化。

運化宜精別﹐其行气後先。後天從不及﹐太過主先天。

論六十年客气

司天在泉﹐四間气紀步﹐各主六十日八十七刻半。客行天令居於主气之上﹐故有溫涼寒暑﹐曚暝明晦﹐風雨霜雪﹐電雹雷霆不同之化。其春溫夏暑﹐秋涼冬寒﹐四時之正令﹐豈能全爲運與气所奪﹖則當其時自有微甚之變矣。布此六十客气列於主位之下者﹐使知其气之所在之大法也。其天符歲會﹐平气支幹﹐逆順气與運相生相克﹐客勝主勝﹐災化分野﹐交時先後﹐淫勝郁復﹐嘉祥災變﹐各各不同﹐而六气極則過亢﹐災害生矣。故气極則反。由是所承之气﹐居下以乘之﹐經所謂相火之下﹐水气承之是也。又有中見之气從之﹐經所謂少陽之上﹐火气治之﹐中見厥陰是也。蓋陽極則陰生﹐陰極則陽生﹐斯互相濟之妙用也。其中見者﹐乃手足經六合臟腑相乘之化是也。在天地間气自應之矣。

論天地六气【圖在主气客气文內】

五行陰陽之气以布八方。蓋天气降而下﹐地气遷而上﹐地之气靜而常﹐天之气動而變﹐其六气之源則同﹐六气之緒則異﹐何哉﹖蓋天地之气﹐始於少陰而終於厥陰。經曰﹐少陰所謂標﹐厥陰所謂終﹐是也。地之气始於厥陰木﹐而終於太陽水。經曰。顯明之右﹐君火之位是也。故天之六气﹐及合地十二支﹐以五行正對化爲其緒﹐則少陰司子午﹐太陰司丑未﹐少陽司寅申﹐陽明司卯酉﹐如是而已。

地之六气及合天之四時﹐風熱暑濕燥寒爲緒﹐則厥陰風木主春﹐少陰君火主春末夏初﹐少陽相火主夏﹐太陰濕土主長夏﹐陽明燥金主秋﹐太陽寒水主冬。地气終始之因﹐如是而已。

經曰﹕天有陰陽﹐地亦有陰陽者﹐乃上下相臨也。天气動而不息﹐故五歲而右遷﹐地气靜而守位﹐天气不加於君火﹐則五歲而餘一气﹐右遷相火之上﹐以君火不立歲故也。地之紀﹐五歲一周﹐天之紀﹐六期一備﹐五歲一周則五行之气徧﹐六期一備﹐則六气之位周﹐與幹加支之緒小同取。陰陽相錯。上下相乘﹐畢其紀之之意也。以五六相合﹐故三十年一紀﹐則六十年矣。

交六气時日之圖

見圖

【歌見六气遷移加臨圖內】

六气正化對化之圖

見圖

【歌曰﹕午﹝火位﹞寅﹝火生﹞同酉﹝金屬﹞未﹐﹝土寄﹞戌﹝水伏天門上﹞亥﹝木生﹞正方由。十二支分半﹐餘皆對化求。】

【少陰正化午﹐對化子﹔太陰正化未﹐對化丑﹔少陽正化寅﹐對化申﹔陽明正化酉﹐對化卯﹔太陽正化戌﹐對化辰﹔厥陰正化亥﹐對化巳。】

六气遷移加臨之圖

見圖

四間气之圖

見圖

【四間﹕此以客气論之﹐司天爲三气﹐在泉爲終气。余爲左右間。司天左爲四气﹐右爲二气。在泉左爲初气﹐右爲五气。】

【歌曰﹕如推四間居何地﹖標準司天與在泉。左四天旁同右二﹐左初右五列泉邊。】

交主气時日歌

厥陰之气大寒初﹐君火春分二上居。小滿少陽三候主﹐大陰大暑四交諸。秋分五定陽明位﹐寒暑終於小雪歟。

客行天命﹐有寒暑燥濕風火之化﹐主當祖奉之。客勝則從﹐主勝則逆﹐二者自以多少爲勝而無復﹐與常勝殊。

六十年气運相臨之圖

見圖

【歌曰﹕六十年中紀運歌﹐運克气者爲不和。气如生運名順化﹐運被气克天刑多。小逆見之運生气﹐气運合則天符過。】

【小逆如己卯歲﹐𨿽金與土相得﹐然子臨父位爲逆。】

六十年主客加臨天气

午子初寒霜雪冰﹐二風雨虫三暑烘。四雨霪零走雷電﹐五濕風兮燥寒終。未丑初虫二疵疫﹐雷雨電雹三气中。四乃炎沸五涼燥﹐大寒凝冽六之功。熱風時气【申】寅初是﹐二雨三爲災亢攻。四風霧露五寒早﹐寒風雨虫六驗工【酉。】卯初風雨二熱疫﹐三發涼風四雨蒙﹐涼風雨虫五能致﹐蟄虫不冰應六宮。瘟疫戌辰初濕涼【二﹐】寒熱冰雹三所通。四風雨虫五濕熱﹐寒雪地濕六不空【亥。】巳初霧昧二雨熱﹐熱風雨虫三卻同。暴雨溽濕熱用四﹐雨五六蟄不冰窮。

此皆客行天令居上﹐故有是不同之化。然平气至必當其期﹐過不及則先後其候﹐於交气期各差十三日而應。

天符之圖

見圖

論天符

司天者﹐司直也﹐主行天之令﹐上之位也﹔歲運者﹐運動也﹐主天地間人物化生之气﹐中之位也﹔在泉者﹐主地之化﹐行乎地中﹐下之位也。一歲之中﹐有此上中下三气﹐各行化令﹐而气偶符會而同者﹐則同其化。𨿽無克復之變﹐則有中病徐暴之異。是謂當年之中﹐司天之气與中气運同者﹐命曰天符﹐符之爲言合也。天符共十二年中﹐又有與當年十二律五行同者﹐又是歲會﹐命曰太乙天符。太乙者尊之之號他。謂一者天會﹐二者歲會﹐三者運會。上有四年﹐不論陰年陽年﹐皆曰天符爲執法﹐歲會爲行令﹐太乙天符爲貴人。邪之中人﹐則執法者其病速而危﹐行令者其病徐而持﹐貴人者其病暴而死﹐蓋以气令中人則深矣。歲會幹律同而非天令﹐言行令者﹐象方伯無執法之權﹐故無速害﹐病﹐但執持而已。

歲會之圖

見圖

論歲會

夫當年十干建運﹐與年神十二律五行相會﹐故曰歲會﹐气之平也。故不以陰年陽年﹐乃是取四時正月之中﹐爲四直承歲。子午卯酉是也﹐而土無正位﹐各寄旺四季之末﹐一十八日有奇﹐則通論承歲辰戌丑未是也。外有四年﹐壬寅皆木﹐庚申皆金﹐是二陽年。癸巳皆火﹐辛亥皆水﹐是二陰年。是運與年辰相會﹐而不爲歲會者﹐謂不當四年正中之令故也。除二陽年﹐則癸巳辛亥二陰年﹐𨿽不名歲會﹐亦上下五行相佐﹐皆爲平气之歲。物生脈應﹐皆必合期無先後矣。歲會八年中﹐內四年與司天气同﹐已入太乙天符。

論同天符同歲會

運气與在泉合﹐其气化陽年曰同天符﹐陰年曰同歲會。六十年中太乙天符四年﹐天符十二年﹐歲會八年﹐同天符六年﹐同歲會六年。分言之﹐共三十六年﹐合言之﹐止二十七年。經言二十四歲者﹐不言歲會也。變行有多少﹐病形有微甚﹐生死有早晏﹐按經推步可知也。符﹐合也。太乙﹐尊之之號。惟辰戌丑未寄位子午卯酉四正位﹐主歲會者﹐余不當正中之合故耳。邪之中人﹐太乙暴而死﹐歲會徐而持﹐天符速而危。

同天符同歲會之圖

見圖

【天符太乙天符歲﹕會同天符同歲會總歌司天與運及年支﹐三位相參太乙符。運合年支名歲會﹐土辰四正必同途。在泉合運陰同歲﹐陽則同天符可呼。惟有天符何意取﹐司天合運是其區。】

幹徳符【無論無圖﹐讀其歌便諳其義﹐故錄於此。】

不及年月乾符同﹐未逢行勝气亦平。行勝己後行復畢﹐本气卽得正徳位。年前大寒交初气﹐其日乾合年乾位。交气時幹或合之﹐二者皆爲平气至。

【注如丁酉歲木運不及﹐當金行勝﹐正月建壬與丁合﹐此木逢勝。己卯歲土不及﹐當木行勝﹐金復至﹐九月建甲與己合﹐土乃還位。此行勝己後﹐亦行後己畢也。年日時除交初气﹐余𨿽相遇不相濟。合﹐謂甲與己合之類是也。】

論手足經

經言人五臟十二節﹐皆通乎天气者﹐乃論手足經三陰三陽也。其十二經外循身形﹐內貫臟腑﹐以應十二月卽十二節也。五臟爲陰﹐六腑爲陽。一陰一陽﹐乃爲一合﹐卽六合也。夫少陰之經﹐主心與腎二髒者﹐蓋心屬火而少陰冬脈﹐其本在腎﹐又君火正司於午﹐對化於子﹐是以腎臟亦少陰主之。五臟爲陰﹐不可言陽﹐水隨腎至﹐故太陽爲腑﹐則手太陽小腸﹐足太陽膀胱也。太陰之經﹐主脾與肺二髒者﹐蓋脾屬陰土﹐而太陰脈在肺﹐又土生金﹐子隨母居﹐故肺太陰主之。金隨肺至﹐故陽明爲腑﹐則手陽明大腸足陽明胃也。厥陰之經﹐主肝與心包絡二髒者﹐蓋肝屬木﹐又生火﹐子隨母居﹐故心包厥陰主之。火隨心包而至﹐故少陽爲腑﹐則手少陽三焦足少陽膽也。其手足經者乃手經脈自兩手起﹐足經之脈自兩足起也。以十二辰言之﹐蓋陰生於午﹐陰上生故曰手經﹔陽生於子﹐陽下生故曰足經﹐所以紀上下也。又心肺心包在上﹐屬手經﹔肝脾腎在下﹐屬足經﹐亦其意也。臟腑同爲手足經﹐乃一合也。心包非髒﹐三焦非腑也。經曰﹕膻中者臣使之官﹐喜樂出焉。在胸主兩乳間爲气之海﹐然主爲君也。三焦者﹐決瀆之官﹐水道出焉。三焦者有名無形﹐上合心主﹐下合於右腎﹐主謁道諸气名爲使者也。

手足經所屬之圖

見圖

【手足經歌﹕太陽小腸足膀胱﹐陽明大腸足胃當。少陽三焦足膽匹﹐太陰肺兮足脾方。少陰心經足腎部﹐厥陰包絡足肝鄕。】

【臟腑所屬地支歌﹕子腎午心辰膀胱﹐丑脾酉腸戌小腸。未肺巳肝亥包絡﹐卯胃申焦寅膽房。】古今圖書集成醫部全錄卷一百二十一

運气門

運气易覽【明汪機】

論六气爲病

厥陰所至﹐爲裏急﹐筋緩﹐縮急﹐支痛﹐軟戾﹐脇痛﹐嘔泄﹔少陰所至﹐爲瘍疹﹐身熱﹐惡寒﹐戰栗﹐驚惑﹐悲笑﹐譫妄﹐衄蔑﹐血污﹔太陰所至﹐爲積飲﹐痞隔﹐中滿﹐霍亂﹐吐下﹐身重﹐胕腫﹐肉泥按不起﹔少陽所至﹐爲嚏嘔﹐瘡瘍﹐耳鳴﹐嘔湧﹐溢食不下﹐驚躁﹐瞀昧﹐目不明﹐暴注﹐瞤瘛﹐惡病﹐暴死﹔陽明所至﹐爲鼽嚏﹐浮虛﹐皴揭﹐尻陰股膝髀腨胻足痛﹔太陽所至﹐爲屈伸不利﹐腰痛﹐寢汗﹐痙﹐流泄禁止。此六气之爲病也。按經旨則淫勝郁復﹐主客太少皆至其疾﹐則邪之中人有淺深矣。又在人稟受衝冒畏避而已。原夫人稟五行之气生﹐亦從五行之數盡﹐若起居調養﹐而能避邪安正﹐無橫夭殃矣。然爲七情牽於內﹐六气幹於外﹐由是眾疾作而百病生。又況趨逐名利﹐貪迷嗜欲﹐勞役辛苦﹐饑渴醉飽﹐衝涉寒暑﹐淩冒風雨﹐觸犯禁忌﹐戕賊眞靈﹐如是論之﹐夭殤之由﹐豈數之盡也﹖歸咎於己而已。經曰﹕不知持滿﹐不時禦神﹐務快其心﹐逆於生樂者﹐此之謂也。蓋天之邪气感則害人五臟﹐水谷之寒熱感則害人六腑﹐燥濕感則害人皮肉筋脈。又喜怒傷气﹐寒暑傷形。是知病生之變﹐亦由乎我也。又或乘年之虛﹐失時之和﹐遇月之空﹐則邪甚矣。重感於邪﹐則病危矣。𨿽然﹐气運交相臨﹐遇相得則和﹐不相得則病﹐或瘟疫時气﹐一州一縣﹐無問大小皆病者﹐斯固气運使然。若我眞元气實﹐起居有時﹐動作無相衝冒﹐縱是瘟疫之作亦微﹐是故聖人有養生修眞之術也。或者謂天地之五運六气﹐如何病人﹖蓋人之五臟﹐應天地五行陰陽之气﹐隨其捲舒衰旺故也。王冰以爲蒼天布气﹐尙不越於五行。人在气中﹐豈不應於天道﹖故隨气運陰陽之盛衰﹐亦理之自然也。但五運六气爲疾﹐而感之者多矣。又經曰﹕冬傷寒﹐春病溫﹔春傷風﹐夏飧泄﹔夏傷暑﹐秋痎瘧﹔秋傷濕﹐冬咳嗽。傷四時之气皆能爲病。又有四方之气不同﹐爲病各異。故經有異法方宜論﹐以得病之情者是也。又或當歲有病﹐而非歲气者﹐亦須原其所感形證脈候﹐未必盡爲運气所作﹐在工以明之﹐庶免拘泥運气也。

六气爲病歌

厥陰筋軟縮裏急﹐軟戾支脇痛嘔泄。少陰寒熱栗疹瘍﹐驚惑悲笑譫衄蔑。太陰積飲否滿中﹐身重胕腫霍亂別。少陽喉痺嚏嘔瘍﹐耳鳴湧溢驚躁掣。暴注瞀昧目不明﹐瞤瘛惡病暴死滅。陽明鼽嚏皴揭浮﹐尻陰股腨是病切。太陽寢汗若屈伸﹑流泄禁止腰痛折。

論治法

主客之气﹐皆能致其疾。下是主气﹐上是客气。經曰﹕木位之主﹐其瀉以酸﹐其補以辛﹔厥陰之客﹐以辛補之﹐以酸瀉之﹐以甘緩之。火位之主﹐其瀉以甘﹐其補以鹹﹔少陰之客﹐以甘瀉之﹐以酸收之﹔少陽之客﹐以咸補之﹐以甘瀉之﹐以咸軟之。土位之主﹐其瀉以苦﹐其補以甘﹔太陰之客﹐以甘補之﹐以苦瀉之﹐以甘緩之。金位之主﹐其瀉以辛﹐其補以酸﹔陽明之客﹐以酸補之﹐以辛瀉之﹐以苦緩之。水位之主﹐其瀉以咸﹐其補以苦﹔太陽之客﹐以苦補之﹐以咸瀉之﹐以苦堅之﹐以辛潤之。此六气主客之補瀉也。客勝則瀉客補主﹐主勝則瀉主補客﹐應隨當緩當急以治之也。而本經又有六气司天在泉淫勝之治法﹐有司天在泉反勝之治法﹐有歲運上下所宜藥食之治法﹐如是不一﹐各依疾苦﹐順其運令﹐以藥石五味調治之。爲工者﹐當明其歲令﹐察其形證﹐診其脈息﹐別其陰陽﹐依經旨以拯救之﹐何患疾之不差耶﹖五運之中﹐又有必折其鬱气﹐先取化源之法。《元珠》以爲太陽司天﹐取九月瀉水之源﹔陽明司天﹐取六月瀉金之源﹔少陰少陽司天﹐取三月瀉火之源﹔太陰司天﹐取五月瀉土之源﹐厥陰司天﹐取年前十二月瀉木之源。乃用鍼迎而取之之法也。故曰﹐無失天信﹐無逆气宜﹐無翼其勝﹐無贊其復﹐是謂主治者此也。蓋用之治有法存焉﹐然病有久新﹐方有大小﹐有毒無毒而宜其制﹐此用之大法也。或者以爲歲運太角﹐木旺土衰迎取之﹐當瀉其肝經而益其脾胃﹐此非通論也。何哉﹖豈有人人臟腑皆同者﹗假如肝元素虛﹐脾气太盛﹐遇此太角之運﹐肝木稍實﹐脾气得平﹐方獲安和﹐若便瀉肝補脾﹐所謂實實虛虛﹐損不足而益有餘﹐如此而死者醫殺之耳﹐是不察其誤﹐反害人增疾尢甚也。何則﹖天下事物之理﹐益之則遲﹐而損之則速。若服一藥﹐取其效則緩而微﹔若食一發病之物﹐俄頃而應。由是觀之﹐成難毀易﹐可不謹哉﹗

六气主客補瀉歌

木主酸瀉辛補之﹐火主甘瀉咸補施。土主苦瀉甘味補﹐金主辛瀉酸補爲。水主咸瀉苦順是﹐六气補瀉客後隨。辛補酸瀉甘緩厥﹐甘瀉酸收少陰知。咸補甘瀉咸軟相﹐甘補苦瀉甘緩脾。酸補苦瀉肺經施。苦補咸瀉於水推。更以苦堅以辛潤﹐同極太陽尢其宜。

二火之气𨿽殊﹐其用則一。木用辛補酸瀉﹐經注辛味散故補﹐酸味收故瀉。新校正云﹐自爲一義﹐今未詳。法復司气可犯無犯﹐如夏寒甚則可以熱犯熱﹐不甚則不可用。

五臟所入之味歌

酸主收之屬肝臟﹐苦堅入心甘緩脾﹐辛性味散能調肺﹐咸則軟兮於腎宜。

六气所宜之味歌

鹹寒二火木辛涼﹐甘熱當令治太陽。若折太陰宜苦熱﹐陽明之味苦溫嘗。

論六病

明陰陽運轉之六气﹐辧南北歲政之尊卑﹐察主客勝負之由﹐審淫勝郁復之變﹐須在脈候﹐然後爲工矣。五運不及﹐則所勝者來克﹔五運太過。則不勝者受邪。天地六气﹐互相臨遇﹐應則順﹐否則逆﹐气相得則和﹐不相得則病。惟天地勝復之气﹐不形於證者﹐乃初气終三气天之勝﹐四气盡終气地之復。蓋以气不以位﹐故不以形證觀察也。余則當知六脈。故經曰﹕厥陰之至﹐其脈弦﹔少陰之至﹐其脈沈﹔少陽之至﹐其脈大而浮﹔陽明之至﹐其脈短而濇﹔太陽之至﹐其脈大而長。至而和則平﹐至而甚則病。至而反者病﹐至而不至者病﹐未至而至者病﹐陰陽易者危。不當其位者病﹐疊易其位者病﹐失守其位者危。此之謂也。然人之生也﹐𨿽五行備於一身﹐生气根於內﹐亦隨天地之气捲舒也。何以明之﹖謂如春脈弦﹐夏脈洪﹐秋脈毛﹐冬脈石是也。夫人感運气而生﹐亦曰感運气而疾。經曰﹕逆之則變生﹐變生則病。物生其應也﹐气脈其應也﹐當立歲气﹐以診別之。平人气象論曰﹕太陽脈至﹐洪大而長﹔少陽脈至﹐乍數乍疏﹐乍短乍長﹔陽明脈至。浮大而短。《難經》引此﹐亦論三陰三陽之脈者﹐乃以陰陽始生之淺深而言之也。六脈者﹐蓋言運與气勝復臨遇﹐正當行令﹐當其司化之時而應﹐故脈之動不相同﹐若交運交气﹐時日及期而見﹐無相先後﹐不及太甚﹐方謂之平。若差之者﹐當知其病也。

論南北政

運用十干起﹐則君火不當其運也。六气以君火爲尊﹐五運以濕土爲尊﹐故甲己土運爲南政﹐蓋土以成數﹐貫金木水火﹐位居中央。君尊南面而行令。餘四位以臣事之﹐北面而受令﹐所以有別也﹐而人脈應之。甲己之歲﹐二運南面﹐論脈則寸在南而尺在北﹐少陰司天﹐兩寸不應﹐乃以南爲上﹐北爲下。正如男子面南受气﹐尺脈常弱﹐女子面北受气﹐尺脈常盛之理同﹐以其陰气沈下﹐故不應耳。六气之位﹐則少陰居中﹐而厥陰居右﹐太陰居左﹐此不可易也。其少陰則主兩寸尺﹐厥陰司天在泉當在右﹐故右不應﹐太陰司天在泉當在左﹐故左不應﹐依南政而論尺寸也。若復其手診之﹐則陰沈於下﹐反沈爲浮﹐細爲大也。又經曰﹕尺寸反者死﹐陰陽交者死。先立其年﹐以知其气﹐左右應見﹐然後乃可言死生之逆順者。更在診以別其反﹐詳其交﹐而後造死生之微也。

南北政之圖

見圖

南政司天之圖

見圖

北政司天之圖

見圖

【歌曰﹕土位居南號曰君﹐火金木水北方臣。運須濕土當尊位﹐六气仍先君火論。】

論气運加臨尺寸脈候不應交反說

經曰﹕陰陽交者死。謂歲當陽﹐在左脈反見右﹔歲當陰﹐在右脈反見左。左右交見﹐是謂交。若左獨然﹐或右獨然﹐是不應﹐非交也。惟寅申巳亥辰戌丑未八年有之。經曰﹕尺寸反者死。謂歲當陰﹐在寸而脈反見於尺﹔歲當陽﹐在尺而脈反見於寸。尺寸俱反﹐方謂之反。若尺獨然﹐或寸獨然﹐是不應﹐非反也。惟子午卯酉四年有之。蓋造化之气變常﹐則气血紛擾而爲病矣。經曰﹕先立其年﹐以知其气﹐左右應見﹐乃可以言生死之逆順也。舉此爲例﹐余歲同法。粗工不知﹐呼寒爲熱﹐攻寒令熱﹐脈不變而熱疾已生﹐制熱令寒﹐脈如是而寒疾又起﹐欲求其適﹐安可得乎﹖夭枉之因﹐率由此也。凡三陰三陽司天在泉﹐上下南北二政﹐或左或右﹐兩手寸尺﹐其脈沈下﹐沈下不相應者﹐復手則沈爲浮﹐細爲大矣。

尺寸交反死脈

如太陰司天﹐陰脈歲當見左寸﹐反見右寸﹐其右寸本然陽脈而移左寸﹐曰陰陽交﹐交者死。若左獨陰脈不見﹐或右獨不見﹐乃不應陰气﹐止疾而已。尺同。惟寅申巳亥辰戌丑未八年有之。少陰司天﹐陰脈歲當見兩寸﹐反見兩尺﹐其尺本然陽脈而移兩寸﹐曰尺寸反﹐反者死。尺同。尺寸獨義同前。惟子午卯酉四年有之。

尺寸交反死脈歌

左寸交右右交左﹐右尺交左左交右。兩寸反移兩尺居﹐兩尺反移兩寸守。

南北政尺寸脈不應之圖

見圖

【南北政尺寸脈不應﹕不應﹐謂陰之所在﹐脈乃沈細﹐不應本脈也。若復手診之﹐則沈爲浮﹐細爲大矣。尺寸本無上下﹐今以上下字言之﹐。以別南北政司天在泉所主耳。】

【歌曰﹕南政寸上尺居下﹐北政寸上尺下摧。三陰司天不應上﹐在泉於下不應之。太陰須診左寸尺﹐厥陰右手尺寸持。少陰脈兼兩寸尺﹐此理微妙誠難知。】

【按脈不應﹐專指三陰言。然少陰君主也﹐故主兩寸兩尺。所以少陰司天﹐兩寸不應﹐少陰在泉﹐兩尺不應。子之左丑屬太陰﹐故太陰司天﹐左寸不應﹐太陰在泉﹐左尺不應。子之右亥屬厥陰﹐故厥陰司天﹐右寸不應﹐厥陰在泉﹐右尺不應。但看三陰所在﹐司天主寸﹐在泉主尺﹐不論南政北政﹐此要法也。】

【一人病診左尺不應﹐以爲腎气絕﹐死在旦夕﹐更醫診之﹐察色切脈﹐則面戴陽﹐气口弦而長﹐乃傷寒三陽合病也。又方涉海爲風所驚﹐遂血郁而神懾﹐爲熱所搏﹐乃吐血升許﹐且脇痛煩渴譫語﹐投小柴胡湯﹐減參加生地﹐俟其胃實﹐以承气湯下之而愈。適是年歲運左尺﹐當不應﹐此天和脈非腎絕也。】

論大運主運太少相生

運有大運﹐有主運﹐當年年幹建運﹐通主一年﹐此爲大運。或太角﹐或少角﹐俱從大寒日始﹐以次相生﹐至羽而終。每運各主七十三日零五刻﹐總五運之數﹐則三百六十五日零二十五刻而成一歲﹐此爲主運。主運太少﹐皆依大運。陽年屬太﹐陰年屬少。上生至角而止﹐下生至羽而止﹐上下相生﹐皆須太少相因﹐不可失序。假如甲運太宮土也﹐上生太宮者少徵火﹐生少徵者太角木﹐此謂上生至角是也。又太宮土下生者少商金﹐金生太羽水﹐此謂下生至羽是也。甲與己合﹐己從少宮上下相生焉。又如乙運少商金也﹐上生少商者太宮土﹐生太宮土者少徵火﹐生少徵火者太角木﹐此亦謂上生至角也。又少商下生者太羽水﹐此亦謂下生至羽也。乙與庚合﹐庚從太商上下相生焉。又如丙運太羽水也﹐上生太羽者少商金﹐生少商金者太宮土﹐生太宮土者少徵火﹐生少徵火者太角木﹐此謂上生至角也。丙與辛合﹐辛從少羽上生焉。又如丁運少角木也﹐少角下生者太徵火﹐火生少宮土﹐土生少商金﹐金生少羽水﹐此謂下生至羽也。丁與壬合﹐壬從太角下生焉。又如戊運太徵火也﹐上生太徵火者﹐少角木也﹐又太徵下生者少宮土﹐土生太商金﹐金生少羽水﹐此亦謂上生至角﹐下生至羽也。戊與癸合﹐癸從少徵上下相生焉。是以逐年主運﹐皆依大運﹐或太角爲初﹐則太羽爲終﹐或少角爲初﹐則少羽爲終﹐總於各條大運角下注一初字﹐羽下注一終字﹐又以示人主運角羽之太少初終也。甲乙丙壬癸五年皆太角﹐木爲初運﹐主七十三日﹐自大寒日起﹐至春分後十三日止也。少徵火爲二運﹐主七十三日﹐自春分後十三日起﹐至小滿後二十五日止也。太宮土爲三運﹐主七十三日﹐自小滿後二十五日起﹐至大暑後三十七日止也。少商金爲四運﹐主七十三日﹐自大暑後三十七日起﹐至秋分後四十九日止也。太羽水爲終運﹐主七十三日﹐自秋分後四十九日起﹐至大寒而終也。戊己庚辛丁五年﹐皆少角木爲初運﹐太徵火爲二運﹐少宮土爲三運﹐太商金爲四運﹐少羽水爲終運也。按《天元玉冊》又有歲之客運﹐行於主運之上﹐與六气主客之法同。故曰﹐歲中客運者﹐常以應於前二十日爲初運。

申子辰歲大寒日﹐寅初交。亥卯未歲大寒日﹐亥初交。寅午戌歲大寒日﹐申初交。巳酉丑歲大寒日﹐巳初交。

【此五運相生而終歲度也。然於經未見其用。以六气言之﹐則運亦當其主气以行天令﹐蓋五行之運﹐一主其气﹐當四而無用不行生化者乎﹖然當年大運﹐乃通主一歲﹐如司天通主上半年之法。《天元玉冊》言五運之客﹐互主一年﹐則經所載者﹐乃逐年之主運也明矣。當以《玉冊》爲法。】

大運主運太少之圖

見圖

【大運主運太少歌﹕木初火二土期三﹐金四相維五水參。此號歲中之主運﹐靜而不助匪虛談。大運主運時日歌﹕大寒木運始交眞﹐淸明前三火用親。芒種十朝應見土﹐立秋念二值金辰。立冬四日宜言水﹐每運﹝七十日﹞三朝五刻輪。】

逐年客運之圖

見圖

【逐年客運歌﹕假令甲己年爲例﹐卻用當年土作初。五運順生臨主位﹐逐年仿此次加諸。於經未見其用﹐姑載之以備參考﹐庶爲全書耳】

大運主運大少相因歌

先分大運過不及﹐大運五音生歲音。五音生己例推上﹐太少相因逢角尋。角初羽終起歲運﹐太少次生復下臨。木歲角初同大運﹐太少次生亦下侵。

【當年大運爲主﹐將歲主運上下﹐因之名太少。五音假令太宮爲大運﹐上見太徵火﹐火上見少角木﹐則歲初運自少角起﹐下生至少羽水終。惟木陽年初運自太角起﹐陰年自少角起﹐下生亦以太少隨之。】

五運邪正化度歌

五運太過惟一化﹐正乃陽兮當勿差。克己己生同化度﹐運如不及卻爲邪。

【度﹐日也。一化﹐陽歲大運。】

論正化度邪化度

假如甲子年屬火爲熱化﹐司天﹔甲屬土爲雨化﹐司運﹔卯屬金爲淸化﹐司地。熱化﹑雨化﹑淸化﹐皆司天﹑司運﹑司地之本气﹐故曰正化度【日也。】又甲屬陽爲太過﹐太過則無勝亦無復﹐是以無邪化度也。凡遇陽年爲太過﹐而五行多以成數言﹐故曰熱化七﹐雨化五﹐淸化九也。

又如辛卯年屬金爲淸化﹐司天﹔辛水運爲寒化﹐司運﹔子火熱化﹐司地。淸化﹑寒化﹑熱化﹐皆司天﹑司運﹑司地之本气﹐故亦曰正化度。但辛水屬陰爲不及﹐不及則土之化雨必來克之。水弱不敵﹐而水之子乃木之風化﹐必來爲母復讎而克土。然雨所克﹐風化所復﹐非司天司運司地之本气﹐故曰邪化度也。雨化風化﹐𨿽非本气﹐然一勝一負﹐理之必然。故云﹐凡遇陰年不及﹐而五行多以生數言。故曰﹐淸化四﹐寒化一﹐熱化二也。

論主運上下太少相生

假如甲年屬陽土爲太宮﹐則以太宮土爲主。故太宮之所生﹐與夫所生太宮者﹐皆從少不從太也。是以太宮土所生者﹐乃少商金﹐少商金所生者乃太羽水﹐遇羽則終矣。又所生太宮土者乃少徵火﹐所生少徵火乃太角木﹐遇角則止矣。凡遇陽年上下相生皆從少﹐故曰太少上下相生也。又如己年屬陰土爲少宮﹐則以少宮土爲主﹐故少宮土之所生﹐與夫所生少宮土者﹐皆從太不從少也。是以少宮土所生者乃太商金﹐太商金所生者乃少羽水﹐遇羽則終矣。又所生少宮土者乃太徵火﹐所生太徵火者乃少角木﹐遇角則止矣。凡遇陰年上下相生皆從太﹐故曰太少上下相生也。又不拘陽年陰年﹐皆於角下注一初字﹐羽下注一終字﹐蓋每年皆以角木爲初運﹐羽水爲終運故也。年年如是不攺﹐故爲主運﹐正如主气﹐每年皆以木爲初運﹐水爲終气﹐年年如是不攺﹐故曰主气也。

災宮之圖

見圖

【災宮歌﹕年逢不及有災宮﹐辛一丁三己五同。七數少商﹝卽乙﹞並癸九﹐仍將土寄二坤衝。二乃土寄位﹐非災官之數。】

論九宮分野

論曰﹕五運不及之歲﹐則有災宮所向之位﹐故不可一槪而論災也。經云﹕九星懸朗﹐七曜周旋﹐乃天所主之。九星分野﹐故少角歲云災三宮﹐東宮震位天衝司也。少徵歲云災九宮﹐南室離位天英司也。少宮歲云災五宮﹐中室天禽司也。寄位二宮坤位。少商歲云災七宮﹐西室兌位天柱司也。少羽歲云災一宮﹐北室坎位天蓬司也。首以運气不及之方言之。按《天元玉冊》曰﹕天蓬一水﹐正之宮也﹔天芮二土﹐神之應宮也。天衝三木﹐正之宮也。天輔四木﹐神之應宮也。天禽五土﹐正之宮也。天心六金﹐神之應宮也。天柱七金﹐正之宮也。天任八火﹐神之應宮也。天英九火﹐正之宮也。下以應九州之分野﹐謂燕﹑冀﹑兗﹑靑﹑揚﹑荊﹑豫﹑梁﹑雍也。

干支納音

干支首甲子﹐陽先陰後順輪。假如甲子陽﹐乙丑陰﹐陽娶陰同類爲妻﹐如甲子娶乙丑是也。生子﹐謂甲子隔八生壬申﹐壬申生庚辰﹐三皆金﹐金卽子。餘子義同。次向戊子火三生至木﹐木三生至水﹐水三生至土﹐土三生終﹐復自甲午金三生至戊午火﹐依序轉畢十二辰﹐各含五音。如子之一辰﹐甲子金﹐丙子水﹐戊子火﹐庚子土﹐壬子木是也。六甲共納六十音。隔八非第八﹐如甲子至癸酉通十除前位。名納甲法﹐運气則不及爲用。

五行納甲之圖

見圖

【歌曰﹕五行舉一爲例﹐干支陽夫﹝甲子﹞陰妻﹝乙丑﹞。甲子能娶乙丑﹐隔八木三生金兮。假如子之一辰﹐其中而含五音。甲金丙水戊火﹐庚土壬相臨。】

六气標本論【明汪宦】

【夫經之立法﹐意溢言表者多矣。余嘗觀運气微旨篇六化圖序﹐及夫少陽之上﹐火气治之﹐中見厥陰雲云之說﹐經旨旣祕而未發﹐而釋者又謬言滋惑﹐但其曰本之下﹐中之見也﹐見之下﹐气之標也。又有從本從標從末從中之治﹐昭然三气分疊﹐則微旨猶有可究者﹐於是援引經旨﹐參以己見﹐附以標本同異從捨之治。未敢自以爲是。然亦可爲迷心傳注者之一悟也。】

少陽從本之圖

見圖

太陰從本之圖

見圖

少陰從本從標之圖

見圖

太陽從本從標之圖

見圖

陽明從中之圖

見圖

厥陰從中之圖

見圖

發明運气標本病治

《素問》六微旨篇帝曰﹕願聞天道六六之節﹐盛衰何也﹖岐伯曰﹕上下有位﹐左右有紀。故少陽之右﹐陽明治之﹔陽明之右﹐太陽治之﹔太陽之右﹐厥陰治之﹔厥陰之右﹐少陰治之﹔少陰之右﹐太陰治之﹔太陰之右﹐少陽治之。此所謂气之標﹐蓋南面而待之也。故曰﹐因天之序﹐盛衰之時﹐移光定位﹐正立而待之﹐此之謂也。少陽之上﹐火气治之﹐中見厥陰﹐陽明之上﹐燥气治之﹐中見大陰﹔太陽之上﹐寒气治之﹐中見少陰﹔厥陰之上﹐風气治之﹐中見少陽﹔少陰之上﹐熱气治之﹐中見太陽﹔太陰之上﹐濕气治之﹐中見陽明。所謂本也。本之下﹐中之見也﹔見之下﹐气之標也。標本不同﹐气應異象。至眞要大論篇帝曰﹕六气標本所從不同﹐柰何﹖岐伯曰﹕气有從本者﹐有從標本者﹐有不從標本者也。少陽太陰從本﹐少陰太陽從本從標﹐陽明厥陰不從標本﹐從乎中也。故從本者化生於本﹐從標本者有標本之化﹐從中者以中气爲化也。王注曰﹕少陽之本火﹐太陰之本濕﹐本末同﹐故從本也。少陰之本熱﹐其標陰﹐太陽之本寒﹐其標陽。本末異﹐故從標從本。陽明之中太陰﹐厥陰之中少陽﹐本末與中不同﹐故不從標本﹐從乎中也。滑注曰﹕陽明本燥﹐標陽中濕﹔厥陰本風﹐標陰中火。惟此二經本末與中不同﹐故治從本。宦謂六气者﹐行乎天地之間﹐而施徳化政令者也。若夫平气之歲﹐【如丁卯﹑戊午﹑甲辰﹑甲戌﹑己丑﹑己未﹑丙子之類﹐謂之平气之歲是也】。物生脈應﹐气化各得其常﹐若當歲气有太過不及之偏﹐則有勝負郁發淫乘之變﹐人居气交之中﹐感之而爲病焉。其治也﹐有從乎本﹐從標從本從中之異。其說𨿽見運气諸篇﹐而實與經髒證治相爲表裏者也。考之經以天之六化之气寒暑燥濕風火爲本﹐以三陰三陽之位爲標。所謂中見者﹐以陰陽表裏之相通者﹐互相取之。因天之序﹐盛衰之時﹐移光定位﹐正立而待之。其化气則尊之﹐面南爲本﹐而上居以應天﹔其本之下﹐以中見之气面北﹐而中處以應人﹕其中見之下﹐以標下三陰三陽爲標﹐居之於下以應地。經於標之一气未瑩。愚竊推之。標之位﹐猶有地之六气應之。如初風木﹐二君火﹐三相火﹐四濕土﹐五燥金而終寒水。地气之下應者旣異﹐則三陰三陽之加臨亦從其化矣。所謂標本不同﹐气應異象者此也。又造化之理﹐陽主進﹐故以九爲老﹔陰主退﹐故以六爲老。故凡本气之所在﹐必審本位之陰陽而進退之﹐俱由風木而左旋﹐當其見下之一气﹐以爲標之所治﹐則標本中見﹐三才之气可列矣。標本同者從本﹐有互相爲標本者﹐則亦互相從標本﹐不同者從乎中焉。如少陽之上﹐火气爲本﹐中見厥陰風木﹐以風爲中气而少陽爲標﹐則以少陽左位陽明﹐以爲地气風木之所始﹐循次左行﹐至見下標位﹐當其三气﹐相火應之﹐此標本俱火﹐故從本之火也。又如太陰之上﹐濕气爲本﹐中見陽明燥金﹐以燥爲中气而太陰爲標﹐則以太陰右位少陰﹐以爲地气風木之所始﹐循次左行﹐至見下標位﹐其四气濕土應之﹐此標本俱濕﹐故從本之濕也。是少陽太陰標本俱同﹐故從化生於本者論也。又如少陰之上﹐熱气爲本﹐中見太陽寒水﹐以寒爲中气而少陰爲標﹐少陰宜右退而左數之﹐則終气寒水當標之位﹐而標之少陰亦從寒化矣。此本熱而標寒﹐故少陰所至爲熱生﹐中爲寒治者﹐或從熱而從寒也。又如太陽之上﹐寒气爲本﹐中見少陰熱气﹐以熱爲中气而太陽爲標﹐太陽宜左進而順數之﹐則二气君火當標之位﹐而標之太陽﹐亦從熱化﹐此本寒而標熱﹐故太陽所至爲寒生﹐中爲濕治者﹐或從寒而從熱也。是少陰太陽互爲標本﹐故以標本之化之者論也。又如陽明之上﹐燥气爲本﹐中見太陰濕土﹐以濕爲中气而陽明爲標﹐從陽明左位太陽數起﹐循次左行﹐至見下標位﹐當其四气﹐濕土應之﹐則標之陽明﹐亦從濕化矣。此本燥而標濕﹐爲標本不同﹐故不從標本﹐從乎中之濕也。又如厥陰之上﹐風气爲本﹐中見少陽火气﹐以火爲中气﹐而厥陰爲標﹐從厥陰右位太陽數起﹐循次左行﹐至見下標位﹐當其五气﹐燥金應之﹐則標之厥陰亦從燥化矣。此本風而標燥﹐亦爲標本不同﹐故不從標本﹐從乎中之火也。是陽明厥陰標本不同故以中气爲化者論也。此皆有自然之法象存焉﹐而豈人意所可損益者哉﹖槪而言之﹕太陰陽明﹐從乎濕也﹔少陰太陽﹐從熱而從寒也﹔厥陰少陽﹐從乎火也。今以太陰陽明從濕之治言之﹐有手太陰肺臟受濕而爲喘急﹐或聲音如從甕中所出等證﹐治用葶藶﹑木通之類。又有足太陰脾臟受濕而爲痞滿等證﹐治用大消痞丸之類。或爲四肢浮腫肉按如泥等證﹐治用胃苓湯之類。或爲肢體沈重嗜臥等證﹐治用蒼朮﹑羌活之類。又有足陽明胃腑﹐因於飲水不散﹐而爲胸腹脹滿﹐漱水不咽等證﹐治用五苓散加半夏之類﹐甚者用牽牛﹑甘遂之類。又有陽明胃經受濕﹐而爲面目浮腫等證﹐治用蒼朮﹑羌活之類。又有手陽明濕勝而爲濡瀉等證﹐治用五苓散之類。此皆太陰陽明從濕之治也。又以少陰太陽從熱從寒之治而言之﹐有手少陰心熱而爲心神不足不安者﹐治用朱砂安神丸之屬。或爲瘡瘍﹐或爲日中發熱﹐熱見血脈者﹐治用黃連瀉心湯之屬。又有胃腑實熱乘心而爲譫語者﹐治用大承气湯之屬。又有傷寒下早心臟結熱而爲痞滿者﹐治用黃連﹑枳實之屬。經曰﹕中滿者﹐瀉之於內者此也。若心下痞鞕者﹐大承气湯主之。又有少陰心火亢極而爲惡寒戰栗者﹐此本熱而標似寒也﹐治用散火之劑。又有少陰心臟虛寒而爲惡寒者﹐治用人參﹑附子﹑赤石脂之屬。王太僕益火之原以消陰翳者此也。又有少陰腎熱而爲遺精者﹐治用珍珠丸加椿根皮之屬。或爲躁心者﹐治用知母之屬。有傷寒熱傳少陰腎經而爲口燥舌干等證﹐治用桂枝湯之屬。又有少陰腎寒而爲身體骨節痛手足寒脈沈者﹐治用附子湯之屬。經曰﹕脈沈而病反者﹐其診何如﹖岐伯曰﹕脈至而從﹐按之不鼓﹐諸陽皆然者此也。又有手足太陽小腸膀胱腑寒而爲冷淋小便數起不通﹐得寒戰而解者﹐治用生附湯之屬。或爲小便淸白﹐或爲小便不禁﹐或爲久下帶濁等證﹐治用姜附之屬。又有太陽膀胱經﹐虛寒而脈浮﹐自汗微惡寒﹐小便數﹐煩心攣急等證﹐治用桂枝加附子湯之屬。又有太陽小腸膀胱腑熱而爲溺祕等證﹐治用黃蘗﹑知母之屬。經曰﹕小腸移熱於膀胱﹐膈腸不便者此也。或爲熱淋赤濁溺血等證﹐治用黃蘗﹑知母﹑梔子。經曰﹕胞移熱於膀胱爲癃溺血者此也。又有太陽膀胱火邪而爲足膝紅腫者﹐治用當歸﹑生地黃﹑黃蘗﹑龍膽艸﹑防己﹑蒼朮﹑紅花之屬。又有傷寒足太陽經惡寒發熱頭項彊痛傳入膀胱之腑。而爲小便赤濇者﹐此本寒而標熱也﹐先用麻黃湯解之﹐後用五苓散利之。經曰﹕病發而有餘﹐本而標之﹐先治其本﹐後治其標者此也。又有足太陽經外邪郁熱入裏﹐傳變瀉利淸谷﹐或爲腹脹而惡寒發熱頭疼身痛﹐表證猶在者﹐此本熱而標寒也﹐先用姜附湯溫之﹐後用桂枝湯解之。經曰﹕病發而不足﹐標而本之﹐先治其標﹐後治其本者此也。此皆少陰太陽從熱從寒之治者也。又以厥陰少陽從火之治言之﹐有手厥陰經熱而爲掌熱者﹐治用柴胡﹑黃芩﹑黃連﹑連翹之屬。又有少陽三焦腑熱等證﹐治用三補丸之類。又有足厥陰肝熱而爲脇痛者﹐治用當歸龍薈丸之類。或爲熱從左脇起者﹐治用抑靑丸之類。又有小兒肝受風熱而爲驚搐者﹐治用鎭驚丸之類。又有足少陽膽熱而爲口苦者﹐治用柴胡﹑黃芩之類。又有肝熱則口苦膽熱而爲貪睡者﹐治用生酸棗仁﹑苦茶之類。又有手足少陽經郁熱不散而爲耳聾胸脇痛等證﹐治用小柴胡湯之類。或爲耳鳴﹐治用淸气化痰丸之類。或爲瘰癧者﹐治用破結散之類。或爲發斑者﹐治用連翹防風湯之類。或爲寒熱瘧疾者﹐治用淸脾飲之類。或爲喉痺者﹐治用甘桔湯加防風﹑荊芥﹑梔子﹑紫蘇﹑天花粉之類﹐此皆厥陰少陽從火之治者也。故《小學》云﹕肝膽由來從火治﹐三焦心主都無異。脾胃常從濕處求﹐肺與大腸同濕類。心腎小腸與膀胱﹐寒熱隨宜俱熱類。卽其義也。若夫二子之注﹐隨文釋義而已。如標位屬陽者則曰標陽﹐標陰者則曰標陰﹐殊不知標有風火熱濕燥寒六气之異﹐乃以陰陽二字統之可乎﹖抑考之經有云﹐明乎標本﹐萬舉萬全﹐不知標本﹐是謂妄行。蓋標本之說﹐上窮天文﹐下察地理﹐中紀人事﹐其爲道也甚大﹐其爲理也甚微﹐其取用也無窮﹐其推行也有準。明乎此者﹐通乎三才也。

醫門法律【淸諭昌】

運气格言

大凡物理有常有變﹐運气所主者﹐常也﹔異於所主者﹐皆變也。常則如本气﹐變則無所不至﹐而各有所占﹐故其候有從逆﹑淫郁﹑勝復﹑太過﹑不及之變﹐其法皆不同。若厥陰用事﹐多風而艸木榮茂﹐此之謂從﹔天气明潔﹐燥而無風﹐此之謂逆。太虛埃昏﹐流水不冰﹐此之謂淫﹔大風折木﹐云物混擾﹐此之謂郁。山澤焦枯﹐艸木雕落﹐此之謂勝﹔大暑燔燎﹐螟蝗爲災﹐此之謂復。山崩地震﹐埃昏時作﹐此之謂太過﹔陰森無時﹐重云晝昏﹐此之謂不及。隨其所變﹐疾厲應之﹐皆視當時當處之候﹐𨿽數里之間﹐但气候不同﹐而所應全異﹐豈可膠於一定﹖

歲運有主气﹐有客气。常者爲主﹐外至者爲客。初之气厥陰﹐以至終之气太陽者﹐四時之常序也﹐故謂之主气。惟客气不載其目﹐故說者多端。或以甲子之歲﹐天數始於水下一刻﹐乙丑之歲始於二十六刻﹐丙寅歲始於五十一刻﹐丁卯歲始於七十六刻者﹐謂之客气。此乃四分曆法。求大寒之气﹐何與歲運﹖又有相火之下﹐水气乘之﹐土位之下﹐風气乘之﹐謂之客气。此亦主气也﹐與六節相須﹐不得爲客。凡所謂客者﹐歲半以前﹐天政主之﹐歲半以後﹐地政主之。四時常气爲之主﹐天地之政爲之客。逆主之气爲害暴﹐逆客之气爲害徐。調其主客無使傷沴﹐此治气之法也。

少角之運﹐歲木不及﹐侮而乘之者﹐金也。金不務徳﹐故以燥勝風﹐時則有白露早降﹐收气率行﹐其變爲肅殺﹐其災爲蒼隕﹐名爲少角﹐而實與太商之歲同。少徵之運﹐歲火不及﹐侮而乘之者﹐水也。水不務徳﹐故以寒勝熱﹐時則有寒氛凝慘﹐地積堅冰﹐其變爲凜冽﹐其災爲霜雹﹐名爲少徵﹐而實與太羽之歲同。少宮之運﹐歲土不及﹐侮而乘之者﹐木也。木不務徳﹐故以風勝濕﹐時則有大風飄暴﹐艸偃沙飛﹐其變爲張發﹐其災爲散落﹐名爲少宮﹐而實與太角之歲同。少商之運﹐歲金不及﹐侮而乘之者﹐火也。火不務徳﹐故以熱勝燥﹐時則有火延焦槁﹐炎赫沸騰﹐其變爲銷鑠﹐其災爲燔焫﹐名爲少商﹐而實與太徵之歲同。少羽之運﹐歲水不及﹐侮而乘之者﹐土也。土不務徳﹐故以濕勝寒﹐時則有泉湧河衍﹐涸澤生魚﹐其變爲驟注﹐其災爲霖潰﹐名爲少羽﹐而實與太宮之歲同。通乎此﹐則知歲在涸流之紀﹐而河決大水﹐固可以類而推之也。

天地之間﹐气有偏勝﹐而無以救之﹐則萬物之所存者幾希矣。是故風熱燥濕寒五者﹐各司一气﹔生長化收藏五者﹐各司一時。以順相乘﹐然後能循環以相生﹔以逆相勝﹐然後能循環以相救。故曰﹐五气之運﹐猶權衡也。髙者抑之﹐下者舉之。化者應之﹐勝者復之。化者應之﹐气之平也﹐五气之相得也。勝者復之﹐气之不平也﹐五气之相賊也。气平而相得者﹐所以通其常﹔气不平而相賊者﹐所以觀其變。古之明乎此而善攝生者﹐何常不消息盈虛以道禦神耶﹖

太陽司天之政歲﹐宜以苦燥之﹑溫之。陽明司天之政歲﹐宜以苦辛汗之﹑淸之﹑散之﹐又宜以咸。少陽司天之政歲﹐宜以咸﹐宜辛宜酸﹐滲之﹑泄之﹑漬之﹑發之﹐觀气寒溫以調其气。太陰司天之政歲﹐宜以苦燥之﹑溫之﹐甚者發之﹑泄之。不發不泄﹐則濕气外溢﹐肉潰皮坼﹐而水血交流。少陰司天之政歲﹐宜咸以軟之﹐而調其上﹔甚則以苦發之﹐以酸收之﹐而安其下﹔甚則以苦瀉之。厥陰司天之政歲﹐宜以辛調之﹐以酸潤之。

歲以陽爲首。寅﹐引也。少陽之气﹐始於泉下﹐引陽升而在天地人之上﹐五穀艸木皆甲坼於此時也﹐至立夏少陰之火﹐熾於太虛﹐則艸木盛茂﹐垂枝布葉﹐乃陽之用﹐陰之體﹐此所謂天以陽生陰長。經言歲半以前﹐天气主之﹐在乎升浮也。至秋而太陰之運﹐初自天而下﹐逐陰降而徹地﹐則金振燥令﹐風厲霜飛﹐品物咸殞﹐其枝獨在﹐若乎毫毛。至冬則少陰之气﹐復伏於泉下﹐水冰地坼﹐萬物周密﹐陰之用﹐陽之體也﹐此所謂地以陽殺陰藏。經言歲半以後﹐地气主之﹐在乎降沈也。

天元紀大論等篇﹐以年歲之支幹分管六气﹐蓋已失先聖之旨矣。年歲之支幹﹐天下皆同﹐且通四時不變也。天气之溫暑寒涼﹐民病之虛實衰旺﹐東西南北之殊方﹐春夏秋冬之異候﹐豈有皆同之理﹖其妄誕可知也。近世傷寒鈐法﹐則以得病日之干支爲主﹐其源亦出於此。決不可用。蓋金木水火土之气﹐各主一時﹐當時則爲主气﹐爲司天﹔非其時而有其气﹐則爲客气﹔與時正相反者﹐則爲在泉﹐謂其气伏於黃泉之下而不見也。治法用熱遠熱﹐用寒遠寒﹐所謂必先歲气﹐毋伐天和也。春時木气司天﹐則四方皆溫﹔夏時火气司天﹐則四方皆熱﹔夏秋之交﹐土气司天﹐則四方皆濕﹔秋則皆涼﹔冬則皆寒。民病往往因之﹐此理之易見者。其有气與時相反者﹐則所謂客气者也。故治法亦有假者反之之說﹐觀此則運气之說思過半矣。

如太陰雨化﹐施於太陽﹔太陽寒化﹐施於少陰﹔少陰熱化﹐施於陽明﹔陽明燥化﹐施於厥陰﹔厥陰風化﹐施於太陰。凡淫勝在我者﹐我之實也。實者﹐眞邪也。反勝在彼者﹐我之虛也。虛者﹐假邪也。此六气之虛實﹐卽所謂有無也。然天地運气𨿽分五六﹐而陰陽之用﹐水火而已。故陽勝則陰病﹐陰盛則陽病。瀉其盛气﹐責其有也﹔培其衰气﹐責其無也。求得所本而直探其賾﹐則排難解紛如拾芥也。設不明逆順盈虛之道﹐立言之意而鑿執不移﹐所謂面東者不見西墻﹐面南者不睹北方﹐察一曲者不可與言化﹐察一時者不可與言大﹐未免虛虛實實﹐遺人害矣。

六气之分﹐屬陰者三﹐濕燥寒是也。屬陽者二﹐風熱而已。使火無君相之化﹐則陰勝於陽﹐而殺甚於生矣﹐此二火之所以必不可無也。若因惟火有二﹐便謂陽常有餘﹐而專意抑之﹐則伐天之和﹐伐生之本﹐莫此爲甚。此等大義﹐學者最當詳察。

三陽所在﹐其脈無不應者﹐气之盈也。三陰所在﹐其脈有不應者﹐以陽气有不及﹐气之虛也。然三陰之列﹐又惟少陰獨居乎中﹐此又陰中之陰也﹐所以少陰所在爲不應。蓋亦應天地之虛耳﹐豈君不主事之謂乎﹖

五行勝復之理﹐不期然而然。天地萬物﹐固無往而非五行﹐而亢害承制﹐又安往而不然哉﹖故求之於人。則五臟更相平也﹐五志更相勝也﹐五气更相移也﹐五病更相變也。故火極則寒生﹐寒極則濕生﹐濕極則風生﹐風極則燥生﹐燥極則熱生﹐此皆其化也。第承制之在天地者﹐出乎气化之自然﹐而在人亦有之﹐則在挽回運用之得失耳。使能知其微﹐得其道﹐則把握在我﹐何害之有﹖設承制之盛衰不明﹐似是之眞假不辧﹐則敗亂可立而待也。

故凡以太陽之人而遇流衍之紀﹐以太陰之人而逢赫曦之紀﹐彊者有制﹐弱者遇扶﹐气得其平﹐何病之有﹖或以彊陽遇火﹐則炎烈生矣﹔陰寒遇水﹐則冰霜及矣。天有天符﹐歲有歲會﹐人得無人和乎﹖

申明《內經》法律

百病之起﹐多生於本。六气之用﹐則有生於標者﹐有生於中气者。太陽寒水﹐本寒標熱﹔少陰君火﹐本熱標寒。其治或從本﹐或從標﹐審寒熱而異施也。少陽相火﹐從火化爲本﹔太陰濕土﹐從濕化爲本。其治但從火濕之本﹐不從少陽太陰之標也。陽明燥金﹐金從燥化﹐燥爲本﹔陽明爲標﹐厥陰風木﹐木從風化﹐風爲本﹔厥陰爲標﹐其治不從標本而從乎中﹐中者﹐中見之气也。蓋陽明與太陰爲表裏﹐其气互通於中﹐是以燥金從濕土之中气爲治﹔厥陰與少陽爲表裏﹐其气互通於中﹐是以風木從相火之中气爲治。亦以二經標本之气不合﹐故從中見之气以定治耳。若夫太陽少陰亦互爲中見之气者﹐然其或寒或熱﹐標本甚明﹐可以不求之於中耳。至於諸病﹐皆治其本﹐惟中滿與大小二便不利﹐治其標。蓋中滿則胃滿﹐胃滿則藥食之气不能行﹐而臟腑皆失所稟﹐故無暇治其本﹐先治其標﹐更爲本之本也。二便不通﹐乃危急之候﹐諸病之急﹐無急於此﹐故亦先治之﹐捨此則無有治標者矣。至於病气之標本﹐又自不同﹐病發而有餘﹐必累及他髒他气﹐先治其本﹐不使得入他髒他气爲善﹐病發而不足﹐必受他髒他气之累﹐先治其標﹐不使累及本髒本气爲善。又如病爲本﹐工爲標﹐工不量病之淺深﹐病不擇工之臧否﹐亦是標本不得也。緣標本之說﹐錯出難明﹐故此述其大略云。

一申治病不先歲气之律

凡治病不明歲气盛衰﹐人气虛實﹐而釋邪攻正﹐實實虛虛﹐醫之罪也。

不知年之所加﹐气之盛衰﹐虛實之所起﹐不可以爲工矣。蓋不知歲運之盛衰﹐自不知人气之虛實。

失時反候﹐五治不分﹐邪僻內生﹐工不能禁也。夫治病不知气之至與不至﹐而失其時﹐反其候﹐則五運之治﹐盛衰不分。其有邪僻內生﹐病及於人者﹐𨿽醫工莫能禁之﹐由其不知時气也。

不知合之四時五行﹐因加相勝。釋邪攻正﹐絕人長命。蓋不知邪正虛實﹐而妄施攻擊﹐奪人眞元﹐殺人於冥冥之中﹐故爲切戒。必先歲气﹐無伐天和。無盛盛﹐無虛虛﹐而遺人夭殃。無致邪﹐無失正﹐絕人長命。此《內經》諄諄示戒﹐學者可不求師講明﹖蓋歲有六气分主﹐有南面北面之政﹐先知六气﹐此六气所在﹐人脈至尺寸應之。太陰所在﹐其脈沈﹕少陰所在﹐其脈鉤﹔厥陰所在﹐其脈弦﹔太陽所在﹐其脈大而長﹔陽明所在﹐其脈短而濇﹔少陽所在﹐其脈大而浮。如是六脈則謂天和。不識者呼爲病脈﹐攻寒令熱﹐脈不變而熱疾已生。制熱令寒﹐脈如故﹐而寒病又起。欲求其適﹐安可得乎﹖夭枉之來﹐率由於此。不察虛實但用攻擊﹐盛盛虛虛﹐致邪失正﹐遺人夭殃﹐絕人長命也。

方

附子山茱萸湯【《三因》方﹐下同】六甲年﹐惇阜之紀﹐病宜此主之。

附子炮山茱萸各一錢半半夏肉豆蔻各一錢二分半木瓜烏梅各一錢丁香藿香各七分半右銼﹐作一貼﹐入姜七片﹐棗二枚﹐水煎服。

黃連茯苓湯六丙年﹐漫衍之紀﹐病宜此主之。

黃連赤茯苓各一錢二分半麥門冬車前子各五分半右銼﹐作一貼﹐入姜七片﹐棗二枚﹐水煎服。

麥門冬湯六戊年﹐赫曦之紀﹐病宜此主之。

麥門冬白芷半夏竹葉鍾乳粉桑皮紫菀茸人參各一錢甘艸五分右銼﹐作一貼﹐入姜三片﹐棗二枚﹐水煎服。

牛膝木瓜湯六庚年﹐堅成之紀﹐病宜此主之。

牛膝木瓜各一錢白芍藥杜仲枸杞子菟絲子黃松節天麻各七分半甘艸五分右銼﹐作一貼﹐入姜三片﹐棗二枚﹐水煎服。

苓朮湯六壬年﹐發生之紀﹐病宜此主之。

白茯苓白朮厚朴靑皮漧薑炮半夏艸果甘艸各一錢右銼﹐作一貼﹐入姜三片﹐棗二枚﹐水煎服。

紫菀湯六乙年﹐從革之紀﹐病宜此主之。

紫菀茸白芷人參黃芪地骨皮杏仁桑白皮甘艸各一錢右銼﹐作一貼﹐入姜三片﹐棗一枚﹐水煎服。

蓯蓉牛膝湯六丁年﹐委和之紀﹐病宜此主之。

肉蓯蓉牛膝木瓜白芍藥熟地當歸甘艸各一錢右銼﹐作一貼﹐入姜三片﹐烏梅一个﹐水煎服。

白朮厚朴湯六己年﹐卑監之紀﹐病宜此主之。

白朮土炒厚朴半夏制桂心藿香靑皮各一錢漧薑炮甘艸炙各五分右銼﹐作一貼﹐入姜三片﹐棗二枚﹐水煎服。

五味子湯六辛年﹐涸流之紀﹐病宜此主之。

五味子附子炮巴戟鹿茸山萸熟地杜仲炒﹐各一錢右銼﹐作一貼﹐入姜七片﹐鹽少許﹐水煎服。

黃芪茯神湯六癸年﹐伏明之紀﹐病宜此主之。

黃芪茯神遠志紫河車棗仁炒﹐各一錢右銼﹐作一貼﹐入姜三片﹐棗二枚﹐水煎服。

正陽湯子午之歲﹐病宜此主之。

白薇元參川芎桑白皮當歸白芍藥旋覆花甘艸炙﹐各一錢右銼﹐作貼﹐入姜五片﹐水煎服。

備化湯丑未之歲﹐病宜止主之。

木瓜茯神各一錢半牛膝附子炮﹐各一錢二分半熟地黃覆盆子各一錢甘艸七分右銼﹐作一貼﹐入姜五片﹐水煎服。

升明湯寅申之歲﹐病宜此主之。

紫檀香車前子炒靑皮半夏制酸棗仁薔薇甘艸各一錢右銼﹐作一貼﹐入姜五片﹐水煎服。

審平湯卯酉之歲﹐病宜此主之。

遠志紫檀香各一兩半天門冬山茱萸各一錢二分半白朮白芍藥甘艸各一錢右銼﹐作一貼﹐入姜五片﹐水煎服。

靜順湯辰戌之歲﹐病宜此主之。

白茯苓木瓜各一錢二分半附子炮牛膝各一錢防風訶子漧薑炮甘艸炙﹐各七分半右銼﹐作一貼﹐水煎服。

敷和湯巳亥之歲﹐病宜此主之。

半夏五味子枳實白茯苓訶子陳皮漧薑炮甘艸炙﹐各一錢右銼﹐作一貼﹐入棗二枚﹐水煎服。

火並湯【《古今醫統》﹐下同】治風盛燥制。

天南星二兩半桔梗七錢半梔子仁一兩﹔三味入太陰肺經﹐助燥化﹐制其風。黃連八錢半﹐此一味入少陰心經﹐瀉火抑母之甚﹐母者木也﹐此實則瀉其子也。靑皮二錢半﹐以引諸藥至風勝之地。防風三錢薄荷一錢二味散風勢。右爲粗末﹐每服七錢半﹐水一大盞﹐姜三大片﹐煎七分﹐去渣溫服。

風並湯治水勝濕制。

蒼朮二兩﹐米泔水浸一宿﹐炒白朮二兩半﹐麩炒甘艸五錢﹐炙﹔三味入太陰脾經﹐助土以制水之甚。吳茱萸五錢漧薑五錢七分﹔二味入厥陰肝經﹐瀉木以抑母甚﹐母者水也﹐此實則瀉其子也。附子炮﹐一錢﹐一字引諸藥至水之地。右爲粗末﹐每服七錢﹐大棗一枚﹐水一盞﹐煎七分﹐去渣溫服。

溫並湯治火勝寒制。

黃蘗二兩半﹐鹽水炒知母一兩﹔二味入少陰腎經﹐助寒化以制火甚黃芩五錢﹐酒炒梔子仁四錢﹔二味入太陰脾經﹐助濕化以抑母甚黃連一錢﹐薑汁炒﹐引諸藥至火勝之地。右爲粗末﹐每服七錢﹐燈心七根﹐蓮子五枚﹐水一盞﹐煎七分﹐溫服。

燥並湯治土勝風制。

川芎一兩﹐米酢炒當歸一兩半﹐酒洗﹔二味入厥陰肝經﹐助風化以制其濕南星一兩﹐湯炮七次桑白皮蜜炙﹐七錢﹔二味瀉燥奪母大棗五枚﹐引諸藥至濕地川萆薢八錢﹐以散濕。右爲粗末﹐每服七錢﹐姜五片﹐水一盞﹐煎七分﹐溫服。

寒並湯冶金勝火制。

肉桂二兩﹐入少陰心經﹐助熱化以制金甚當歸一兩半﹐酒洗﹐助木生火以制燥甚澤瀉一兩﹐入少陰腎經﹐瀉寒以抑母獨活六錢﹔與澤瀉同桔梗三錢半﹐引諸藥至燥勝之地。右爲粗末﹐每服六錢﹐水一盞﹐煎七分﹐溫服。燥易則止。

靈漚瀆並湯治火勝陰精制。

天門冬去心﹐三兩﹐淨蜜湯浸生地黃二兩半﹐酒洗﹐入陰精﹐助水化以制熱甚柴胡五錢連翹黃芩各二錢﹔二味入霧漚瀆抑甚。地骨皮黃蘗各二錢﹐二味引諸藥至熱勝之地。右爲粗末﹐每服七錢﹐燈心一撮﹐水一盞﹐煎七分﹐溫服。

