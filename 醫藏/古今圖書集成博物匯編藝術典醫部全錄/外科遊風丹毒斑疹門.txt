古今圖書集成醫部全錄卷三百六十九

外科遊風丹毒斑疹門

黃帝素問

至眞要大論

少陽司天﹐客勝則丹胗外發及爲丹熛。

【注丹胗卽斑疹﹐因火熱而發於外。丹熛卽赤遊﹐發於外而欲遊於內也。】

千金方【唐孫思邈】

丹毒

丹毒一名天火﹐肉中忽有赤如丹塗之色﹐大者如手掌﹐甚者徧身﹐有癢有腫﹐無定色。有血丹血丹原作白丹﹐據《千金》卷二十二「丹毒」攺。者﹐肉中腫起﹐癢而腹痛﹐微虛腫﹐如吹狀癮疹起也﹔有雞冠丹者﹐赤色而起﹐大者如連錢﹐小者如麻豆粒狀﹐肉上粟粟如雞冠肌理也﹐一名茱萸丹﹔有水丹者﹐由徧體熱起﹐遇水濕搏之﹐結丹晃晃黃赤色﹐如有水在皮中﹐喜著股及陰處。此𨿽小疾﹐不治令人致死。

癮疹

《素問》云﹕風邪客於肌中則肌虛﹐眞气發散﹐又被寒搏皮膚﹐外發腠理﹐開毫毛﹐淫气妄行﹐則爲癢也。所以風疹瘙癢﹐皆由於此。又有赤疹者﹐忽起如蚊蚋啄﹐煩癢﹐劇者重沓壠起﹐搔之逐手起﹐又有白疹者亦如此。赤疹﹐熱時卽發﹐冷卽止。白疹﹐天陰冷卽發。白疹宜煮礬石汁拭之﹐或煮蒴藋和少酒以浴之﹐良。或煮石楠汁拭之﹐良。餘一切如治丹方法。俗呼爲風屎﹐亦名風屍。

瘡瘍全書【宋竇漢卿】

丹毒

內丹者﹐從脇下至腰下﹐腫發赤色﹐名曰內丹。如早覺可治﹐至腰便不可治。其病多大小便不通﹐有不過三日而飛徧身靑黑色而死。用救急丹酢磨敷內丹處﹐更服連翹敗毒散。

遊丹者﹐卽徧身丹毒也。初發兩手靑﹐腫徹上下﹐急痛﹐若經一宿二宿﹐腫气徧身﹐入心內者卽死。初覺﹑急治之﹐宜服五香連翹湯﹑木香流气飲﹐以金箍散敷之。宜用治疔之法治之。

小兒患赤遊火丹﹐皆從母胎中受蘊熱﹐故發皮膚遊走不定。從腹起於四肢收者輕﹐四肢收於腹者重﹐急治得生。小兒赤遊火丹﹐因蘊熱所致﹐卽胎毒也。或母懷胎之時﹐好食辛辣毒物﹐沐浴熱湯﹐冬天炭火﹐以致熱气入胎﹐嗜欲無度﹐或生下火烘衣裳﹐或火烘牀褥﹐以致熱毒內外交攻﹐半歲上下無有不發者。初起身體發熱﹐燃火視之﹐其色紅赤﹐啼哭不止﹐其光遊走不定﹐發於四肢者生﹐發於腰腹者死。急用碗鋒砭去其紫血﹐自下而上則毒血流下﹐不可逆砭。急用乳香末﹐雞子淸調勻塗砭處﹐時用芭蕉根汁塗之﹔內服朱砂化毒丹﹐生蜜調下﹐再用紫金錠水磨汁下。

又有十種丹毒﹕一﹑飛竈丹﹐從頭頂腫起﹐漸發紅腫﹐頸項俱浮﹐眼睛紅色﹐用生蔥一束﹐搗爛取汁塗之。又方以﹝石卜﹞硝五錢﹑雄黃末二錢和勻﹐芭蕉根汁調和﹐用敗筆蘸汁潤之。須令病者臥之﹐將此汁自下潤至巓頂﹐其毒從百會穴出。若隨下潤之﹐則毒气侵於咽喉亦難治。大人患此﹐亦同治法。二﹑吉竈丹﹐從頭額腫痛﹐用赤小豆末﹐雞子淸調敷之。前方亦妙。三﹑鬼火丹﹐從面上起赤腫﹐用伏龍肝末﹐雞子淸調敷﹐再用芭蕉根汁潤之﹐益母艸灰爲末﹐酢調敷之亦妙。四﹑天火丹﹐從背上起赤點﹐用桑皮末羊脂調敷之。五﹑天竈丹﹐從臂上起赤腫﹐黃色﹐用柳樹枝燒灰爲末﹐蜜調敷之。六﹑水丹﹐兩脇虛腫﹐用生鐵屑末﹐或鍼砂﹐或銹釘末﹐豬糞調塗。七﹑胡次丹﹐從臍上起黃腫﹐用檳榔末米酢調敷之。八﹑野火丹﹐從兩腳上起赤腫﹐用乳香末﹐羊脂調敷之。九﹑煙火丹﹐亦從兩腳上起赤白點﹐用豬槽下土﹐麻油調搽。十﹑胡漏丹﹐從陰上起黃腫﹐用屋漏處土﹐羊脂調搽。

腎气遊風毒在腿肚﹐受在膀胱經﹐冷气傷腎﹐復傷膀胱﹐此乃風毒也﹐當用紫蘇流气飲﹑檳榔丸。

飛遊毒﹐因榮衛受肌熱而生赤腫﹐走注不定﹐用溫水洗患處﹐三稜鍼刺毒上二三十鍼﹐或磁鋒砭之亦妙﹐後用拔毒散敷之﹐內服解毒十宣湯。

明理論【金成無己】

丹證難易

丹毒自腹內生出四肢者則易愈﹐自四肢入腹者則難治。

河間六書【金劉完素】

金絲瘡

一名紅絲瘡﹐其狀如綫﹐或如繩﹐巨細不一﹐經謂丹毒是也﹐但比煙毒不甚廣闊﹐人患此頭上有之﹐下行至心則死﹔下有之﹐上行者亦然。可於瘡頭截﹐輕刺之出血﹐後嚼萍艸根塗之自安。

活法機要【元張潔古】

斑論

斑疹之病﹐其爲證各異。瘡法焮腫於外者﹐屬少陽三焦相火也﹐謂之斑﹔小紅點行皮膚之中不出者﹐屬少陰君火也﹐謂之疹。凡顯斑證﹐若自吐瀉者﹐愼勿亂治而多吉﹐謂邪气上下皆出也。大凡瘡疹首尾皆不可下﹐恐妄動而變﹐此謂少陽通表﹐宜和之也﹐當先安裏解毒﹐次微發之。安裏解毒﹐須安五臟﹐防風湯是也。如大便不濇者﹐須微發之藥﹐錢氏方中甚多﹐宜選用之。如大便祕﹐宜微利之﹐當歸丸﹑棗變百祥丸是也。初知斑疹﹐若使之斑疹並出﹐小兒難禁﹐是以別生他證也。首尾不可下者﹐首曰上焦﹐尾曰下焦﹐若能吐利﹐尢不可下也﹐便宜安裏。若不吐瀉者﹐先安裏藥三五服。如能食而大便祕結內實者﹐宜疏利之。若內虛而利者﹐宜用裏藥﹐末後一服調微發之藥服之。大抵安裏之藥多﹐發表之藥少﹐祕則微疏之﹐令邪气不壅並﹐而能作番次﹐使兒易禁也。身溫暖者順﹐身涼者逆。二者宜多服防風湯和之安裏。若大便實祕﹐能飲食而內實﹐宜當歸丸微利之。

丹溪心法【元朱震亨】

證屬風熱

風熱挾痰而作﹐自裏而發於外﹐通聖散中消息﹐當以微汗散之﹐切不可下。

內傷斑者﹐胃气極虛﹐一身火遊行於外所致﹐宜補以降﹐於《陰證略例》中求之。發斑似傷寒者﹐痰熱之病發於外﹐微汗以散之﹐若下之非理。

疹屬熱與痰在肺﹐淸肺火降痰﹐或解散出汗﹐亦有可下者。蓋疹卽瘡疹﹐汗之卽愈﹐通聖散中消息之。

癮疹多屬脾﹐隱隱然在皮膚之間﹐故言癮疹也。發則多癢或不仁者﹐是兼風兼溫之殊。色紅者﹐兼火化也。黃瓜水調伏龍肝﹐去紅點斑。

戴云﹕斑﹐有色點而無頭粒者是也。疹﹐浮小有頭粒者﹐隨出卽收﹐收則又出是也﹐非若斑之無頭粒者﹐當明辧之。

斑疹之病﹐其爲證各異。瘡發焮腫於外者﹐屬少陽三焦相火也﹐謂之斑﹔小紅靨行皮膚之中不出者﹐屬少陰君火也﹐謂之疹。

又傷寒陽證發斑有四﹐惟溫毒發斑至重﹐紅赤者爲胃熱也﹐紫黑者爲胃爛也﹐一則下之早﹐一則下之晚﹐乃外感熱病發斑也。以元參﹑升麻﹑白虎等藥服之。

陰證發斑﹐亦出背胸﹐又出手足﹐亦稀少而微紅﹐若作熱證﹐投以涼藥大誤矣。此無根失守之火﹐聚於胸中﹐上獨燻肺﹐傳於皮膚而爲斑點﹐但如蚊蚋虱蚤形狀而非錦紋也﹐只宜調中溫胃加以茴香﹑芍藥﹐或以大建中之類﹐其火自下﹐斑自消退﹐可謂治本而不治標也。

證治要訣【明戴思恭】

發丹

發丹色狀不一﹐癢痛亦異﹐大槪皆因血熱肌虛風邪所搏而發。然色赤者多﹐以赤故謂之丹﹐宜消風散﹐入燒楓樹子存性爲末﹐酒調服﹐有發而色白者﹐謂之冷瘼﹐宜消風散﹐雜黑神散酒調。此病多緣肌肉疏﹐爲風邪所襲而成﹐風熱則赤﹐風冷則白﹐此今人呼赤爲丹﹐白爲瘼。所以用酒調土朱服之而愈者﹐亦以脾主肌肉﹐土能入脾﹐各從其類。古方一名爲癮疹﹐非特分寒熱﹐亦兼備四气。近世方論呼白爲婆瘼﹐赤爲血風。赤白二證﹐並可用烏藥順气散和消風散﹐酒調服。白者多用順气散﹐赤者多用消風散。病此者﹐俱宜用煎藿香正气散。有人一生不可食雞肉及獐魚動風等物﹐才食則丹隨發﹐以此見得系是脾風。脾主一身之肌肉﹐藿香正气散乃治脾之藥﹐而土朱亦入脾之藥﹐此方屢試應驗。

醫學入門【明李梴】

斑疹遊風

斑屬三焦無根之火﹐疹屬心火﹐其上侵於肺則一也。外因初起頭疼﹐身大熱﹐口知味者﹐忌大汗下﹐宜解肌微汗﹐有自吐瀉者卽愈。內因頭或微疼﹐但手心熱脾胃虛者﹐宜大補以降其火﹔體壯者﹐宜淸肺以化其肌。有色痕而無頭粒﹐重者紅如錦繡成片﹐多發在胸腹﹐傷寒誤溫誤下﹐心火所生雜病﹐全是風熱挾痰﹐手少陽相火﹐自裏發外﹐治宜安裏藥多﹐發表藥少。

外感者﹐敗毒散加紫艸﹐或升麻葛根湯加元參。咽痛者﹐元參升麻湯。狂言或見血者﹐陽毒升麻湯。渴者﹐化斑湯。便閉者﹐防風通聖散微利之﹐便不甚閉去硝黃。身疼加蒼朮﹑羌活。痰嗽加半夏。熱甚者﹐黑奴丸。斑爛者﹐黑膏。

內傷發斑﹐輕如蚊迹疹子者﹐多在手足﹐初起無頭疼身熱﹐乃胃虛火遊於外﹐宜調中益气湯﹑黃芪建中湯。內傷痰熱上攻頭面者﹐升麻葛根湯加元參﹑貝母﹑黃芩﹑生地﹑麥門冬。

內傷挾外感者﹐調中疏邪湯﹑參蘇飲。

疹有頭粒﹐或如粟米﹐或如蚊虫咬迹微紅﹐或隨出隨沒﹐或沒而又出﹐紅靨隱隱皮膚表分﹐欲出不出﹐但作瘙癢﹐全無腫痛﹐名曰癮疹﹐當春發﹐在傷寒最重﹐卽溫毒也﹐升麻葛根湯加牛蒡子﹑荊芥﹑防風﹐或鼠粘湯。

赤疹﹐因天熱燥气乘之﹐稍涼則消﹐川芎茶調散﹑人參羌活散﹑胡麻散﹔裏熱者﹐解毒湯。

白疹﹐因天寒冷气折之﹐稍暖則消﹐惺惺散﹔裏虛者理中湯。

似赤似白微黃﹐隱於肌肉之間﹐四肢重著﹐此風熱挾濕也﹐多因浴後感風﹐與汗出解衣而得﹐宜消風散。寒加官桂﹐暑加黃芩﹑柴胡﹐濕加蒼朮﹑茯苓。如肢體不仁者﹐黃連橘皮湯。徧身疹多痛極者﹐古苦皂丸。又有斑疹並出者﹐不可槪用風藥﹐恐變痰嗽渴嘔瘡疹。

面生紫赤癮疹﹐及雀子斑汗斑﹐皆此類之緩者。

疹色赤者﹐又名丹疹﹐或徧五色﹐因血盛熱毒﹐畜於命門﹐被風毒逐動相火﹐則發滿徧身﹐甚則肌爛﹐寒月升麻葛根湯﹐暑月人參羌活散。熱加黃芩﹑元參﹐冷加黃芪﹑白芷﹐詳小兒門外治土朱散﹑浮萍湯。

凡斑疹赤色身暖﹐自胸腹散四肢者吉﹔黑色身涼﹐自四肢入腹者死。舊分癮疹丹疹各類﹐今合一﹐以其因治同也。

薛氏醫案【明薛己】

赤白遊風

赤白遊風﹐屬脾肺气虛﹐腠理不密﹐風熱相搏﹔或寒閉腠理﹐內熱怫郁﹔或陰虛火動﹐外邪所乘﹔或肝火風熱。治法﹕風熱﹐小柴胡湯加防風﹑連翹﹔血熱﹐四物湯加柴胡﹑山梔﹑丹皮﹔風熱相搏﹐荊防敗毒散﹔內熱外寒﹐加味羌活散﹔胃气虛弱﹐補中益气湯加羌活﹑防風﹐及消風散﹐血虛加味逍遙散﹑六味丸。若肝腎虛熱﹐六味丸﹐則火自息﹐風自定﹐癢自止。若用祛風辛熱之劑﹐則肝血愈燥﹐風火愈熾﹐元气愈虛﹐腠理不閉﹐風客內淫﹐腎气受傷﹐相火翕合﹐血隨火化﹐反爲難治矣。

丹毒

凡小兒丹毒﹐徧身俱赤﹐不從砭治﹐以致毒气入腹則不救。蓋此證乃惡毒熱血﹐蘊畜於命門﹐遇相火而合起也。如霞片者﹐須砭去惡血爲善。如腫起赤色﹐遊走不定者﹐宜先以生麻油塗患處砭之﹐以泄其毒。凡從四肢起入腹者不治。𨿽云丹有數種﹐治有數法﹐無如砭之爲妙。嘗見患稍重者﹐不用砭法﹐俱不救。

斑疹

脈浮者﹐消風爲主。脈浮數者﹐祛風淸熱。脈沈數者﹐瀉火爲主。脈數按之沈實者﹐解表攻裏。

外科正宗【明陳實功】

論證治

火丹者﹐心火妄動﹐三焦風熱乘之﹐故發於肌膚之表。有幹濕不同﹐紅白之異。幹者色紅﹐形如雲片﹐上起風粟﹐作癢發熱﹐此屬心肝二經之火﹐治以涼心瀉肝﹐化斑解毒湯是也。濕者色多黃白﹐大小不等﹐流水作爛﹐又且多疼﹐此屬脾肺二經濕熱﹐宜淸肺瀉脾除濕﹐胃苓湯是也。腰脇生之﹐肝火妄動﹐名曰纏腰丹﹐柴胡淸肝湯﹐外以柏葉散﹑如意金黃散敷之。

赤遊丹受毒於未生前﹐發病於有生後。蓋身在胞胎﹐皆賴父精母血﹐借以生養﹐父母不能節欲﹐而淫火猖熾﹐胎必侵受﹐又不戒厚味﹐及炭火烘燻﹐重衾疊褥﹐往往受熱﹐貽之於子﹔及至生後﹐熱湯洗浴﹐烘燻衣物﹐觸動內毒﹐發時身先發熱﹐啼叫驚搐﹐次生紅腫﹐光亮發熱﹐瞬息遊走﹐發無定處﹐先從頭額起者﹐名天罩丹﹐以升麻葛根湯﹐母子同服。餘皆起於腹背﹐流入四肢者輕﹔起於四肢﹐流入胸腹者重。有此總皆先砭惡血爲要。砭血之後﹐先用精豬肉切片貼之﹐一時許換如意金黃散﹐用水芭蕉搗汁調敷﹐甚者日換二次﹔內以大連翹飲﹑消毒犀角飲﹑五福化毒丹。毒气入裏﹐腹脹堅硬不乳者﹐紫雪散下之。三日後身漸徹涼﹐砭血之處﹐肉便軟活﹐聲淸腹軟﹐乳哺如常者順﹔反此爲逆。

景嶽全書【明張介賓】

斑疹丹毒

斑疹一證﹐𨿽已有正門詳載﹐然彼以小兒麻疹爲言﹐其有非麻疹而無論大人小兒﹐忽患斑疹小瘡者﹐此𨿽與彼相類﹐而實有小異也﹐是亦不可不辧而治之﹐蓋多由風熱外感之證耳。治此之法﹐脈浮而身熱﹐有表證者﹐惟散風邪爲主。脈浮而數者﹐祛風兼淸熱﹔脈沈滑而無表證者﹐淸火爲主﹔脈浮沈俱滑數而表裏兼見者﹐宜表裏雙解之。然惟小兒多有此證﹐須察其表裏虛實﹐酌而治之可也。總之﹐小兒脆弱﹐宜安裏之藥多﹐攻發之藥少﹐祕則微泄之﹐結則微導之﹐但令邪气不壅而散之易﹐則證輕而自安矣。大抵身溫暖者順﹐身涼者逆。

方

金花散治一切丹毒熱痛焮赤。

郁金黃連黃芩各一兩糯米三合

右爲末﹐每用蜜水調如泥﹐雞翎掃丹上﹐幹卽易之。《鬼遺》有甘艸﹑山梔仁﹑大黃各一兩。

又方治一切丹毒惡气﹐攻刺身體﹐赤腫疼痛不可忍。

車前子益母艸地膽艸

右﹐等分爛研﹐幹再塗之。如無新者﹐只以干者爲末﹐冷水調敷。

又方

赤小豆一升羊角燒灰﹐半兩

右爲末﹐雞白和塗。如無羊角﹐卽單用小豆亦良。

又方治丹毒癅。

蜈蚣幹者﹐一條白礬如皂子大雷丸一个百部二錢

右爲細末﹐酢調搽之。

搨方

升麻漏蘆芒硝各二兩梔子二十枚黃芩三兩蒴藋五兩

右件以水三升浸良久﹐煮取二升﹐以故布染汁拓﹐後須服漏蘆湯。

五香湯主熱毒气卒腫痛結核﹐或似癰疽﹐使人頭疼寒熱气急者﹐數日不除則殺人。

靑木香藿香沈香丁香燻陸香各一兩

右﹐以水五升﹐煮取二升﹐分三服﹐不瘥更服之。

搨方【《鬼遺方》】治丹癰疽始發焮熱浸淫長成。

升麻芒硝黃芩各三兩黃連芎藭大黃各二兩當歸甘艸炙羚羊角屑﹐各一兩

右﹝口父﹞咀﹐以水一斗三升﹐煮取五升﹐絞去滓﹐鐺中內芒硝上火﹐攪令成沸盡滓﹐稍分適冷熱﹐貼帛拓腫上數過﹐其熱隨手消散﹐王練甘林所祕而不傳者。

朱氏家傳方治火丹。

伏龍肝豬槽下土多年者朱砂少許

右爲末﹐雞子淸調﹐鵝毛掃。

又方

﹝艸蹢﹞﹝艸躅﹞花根曲蟺土壁上多絲虫窠百艸霜伏龍肝豬槽下土

右如上法用之。

聖塗散鄭愈治諸般丹毒。

淩霄花萬州黃各一分薴根半兩﹐切焙

右同杵爛﹐以酒和蜜同調服﹐少許仍塗丹上﹐立效。

麻黃散【《千金》】治惡毒丹及風疹。

麻黃升麻葛根各一兩射幹雞舌香甘艸炙﹐各半兩石膏半合

右﹝口父﹞咀﹐以水三升﹐煮取一升﹐大人作一服﹐三歲兒分三服﹐日三。

拔毒散治熱毒丹腫﹐遊走不定。

石膏生寒水石生﹐各四兩黃蘗甘艸各一兩

右爲細末﹐以新水調掃之﹔或紙花子小貼尢妙﹐涼水潤之。

郭氏金黃散治熱毒丹流﹐遊走不定﹐疼痛不止。

寒水石二兩郁金一對藍實大黃黃蘗黃連景天各一兩

右爲細末﹐用雞子淸調敷﹐水亦可。

風丹痛者爲丹毒﹐癢者爲風丹。

白朮七分枳實炒黃芩四錢

右﹐分八貼下之﹐食前。

又方治風丹徧身癢﹐因酒得者。

浮萍半兩防風黃芪羌活三錢漧葛麻黃各一錢生甘艸半錢當歸二錢

右﹐水煎服。

又方治冷丹風。

防風甘艸白僵蠶蟬蛻川芎白芷茯苓荊芥陳皮厚朴蒼耳子人參

右爲末﹐豆淋酒調服二錢。

如冰散治風邪熱毒﹐壅滯肌肉﹐榮衛不宣﹐蘊積成腫﹐血濇膚腠﹐如丹之狀﹐風隨气行﹐遊無定處﹐邪毒攻衝﹐焮赤熱痛。

片腦一錢﹐另研﹝石卜﹞硝五兩﹐另研寒水石蛤粉各三兩白芷一兩

右爲細末研勻﹐每用新汲水調﹐稀稠得所﹐以雞翎塗掃﹐不令藥幹。

升麻膏【《千金方》﹐下同。】治丹毒。

梔子四十枚升麻白薇一作白蘞漏蘆連翹芒硝黃芩各二兩蛇銜枳實各三兩蒴藋四兩

右十味微搗碎﹐以水三升浸半日﹐以豬膏五升﹐煎令水气盡﹐去滓﹐膏成敷上﹐諸丹皆用之﹐及熱瘡腫上﹐日三。

升麻湯治丹毒。

升麻漏蘆芒硝各二兩梔子二十枚黃芩三兩蒴藋五兩

右六味﹝口父﹞咀﹐以水一斗﹐浸良久﹐煮取七升﹐冷﹐以故帛染汁拓諸丹毒上﹐常令濕﹐拓後須服飲之並漏蘆湯。

漏蘆湯治前證。

漏蘆白芨黃芩麻黃白薇枳實升麻芍藥甘艸各二兩大黃三兩

右十味﹝口父﹞咀﹐以水一斗﹐煮取三升﹐分三服﹐快下之。無藥處﹐單用大黃亦得。

石南湯治六十四種風淫佚﹐走人皮中如虫行﹐腰脊彊直﹐五緩六急﹐手足拘攣﹐癮疹﹐搔之作瘡﹐風屍身癢﹐卒面目腫起﹐手不得上頭﹐口噤不能言。

石南漧薑黃芩細辛人參各一兩桂心麻黃當歸川芎藭各一兩五錢甘艸二兩漧地黃十八銖食茱萸三十銖

右十二味﹝口父﹞咀﹐以水六升﹐酒三升﹐煮取三升﹐分三服。大汗勿怪。

又方治風瘙癮疹﹐心迷悶亂。

天雄牛膝桂心知母各四分﹝艸舌﹞蔞根白朮各五分防風六分人參二兩漧薑細辛各三分

右十味﹐治下篩﹐酒服半錢匕﹐加至一匕爲度。

又方治瘙癢皮中風虛。

枳實三升松葉切一升獨活蓯蓉黃芪秦艽各四兩丹參蒴藋各五兩

右八味﹝口父﹞咀﹐以酒二斗﹐浸六宿﹐每服二合﹐日二﹐稍加之。

又方

白朮三兩戎鹽礬石各半兩黃連黃芩細辛芎藭茵芋各二兩

右八味﹝口父﹞咀﹐以漿水一斗﹐煮取三升﹐洗之﹐日三﹐良。

又方

馬藺子蒴藿礬石茺蔚子蒺藜子茵芋羊桃萹竹各二兩

右八味﹝口父﹞咀﹐以漿水三斗﹐煮取一斗二升﹐內礬石洗之﹐日三。

又方

蒴藋防風羊桃石南茵芋芫花蒺藜礬石各一兩

右八味﹝口父﹞咀﹐以漿水一斗﹐煮取五升﹐去滓﹐內礬石﹐令小沸溫浴之。

又方治癮疹癢痛。

大黃升麻黃蘗當歸防風芍藥黃芩靑木香甘艸各二兩楓香五兩芒硝一分地黃汁一升

右十二味﹝口父﹞咀﹐以水一斗﹐煮取三升﹐去滓﹐下芒硝令消﹐帛染拓病上一炊久﹐日四五度。

又方治舉體癢痛如虫嚙﹐癢而搔之﹐便脫落作瘡。

大黃二兩礬石三兩蒺藜子三升蛇牀子茺蔚子各二升防風五兩大戟一斤

右七味﹝口父﹞咀﹐酒四升﹐水七升﹐煮取四升﹐去滓內礬石﹐以帛染拭之。

又方治風瘙腫瘡﹐癢在頭面﹐拓洗之。

大黃芒硝各四升莽艸二分﹐一本作甘艸三兩黃連六分黃芩八分蒺藜子五合

右六味﹝口父﹞咀﹐以水七升﹐煮取三升﹐去滓下硝﹐以帛染拓洗﹐日一度﹐勿近目。

又方治身體赤﹐癮疹而癢﹐搔之隨手腫起。

莽艸二分當歸芎藭大戟細辛芍藥芫花蜀椒附子﹝艸蹢﹞﹝艸躅﹞各四分豬膏二升半

右取十味﹝口父﹞咀﹐以酒漬一宿﹐脂膏煎之﹐候附子色黃﹐膏成去滓﹐以敷病上﹐日三

靑羊脂膏治風熱赤疹﹐搔之遂手作瘡。

芍藥甘艸各三兩寒水石白芷白芨黃芩防風黃芪升麻各四分竹葉切石膏各一升靑羊脂四兩

右十二味﹝口父﹞咀﹐先以水八升﹐煮石膏竹葉取四升﹐去滓﹐浸諸藥﹐以不中水豬脂二升合煎﹐膏成﹐敷病上﹐良。

漏蘆散【《寶鑑》】治臟腑積熱﹐發爲腫毒﹐時疫疙瘩﹐頭面洪腫﹐咽嗌堵塞﹐水藥不下﹐一切危惡疫癘。

漏蘆升麻大黃黃芩各一兩藍葉元參各一兩

右爲粗末﹐每服二錢﹐水煎﹐腫熱甚﹐加芒硝二錢半。

消毒丸治時毒疙瘩惡證。

大黃牡蠣燒白僵蠶炒﹐各一兩

右爲末﹐煉蜜丸彈子大﹐新水化下一丸﹐無時。內加桔梗﹑鼠粘子尢妙。

調中湯丹溪﹐下同。治內傷外感而發陰斑。

陳皮砂仁藿香芍藥炒甘艸炙桔梗半夏白芷羌活枳殼各一錢川芎麻黃桂枝各半錢蒼朮一錢半

右﹝口父﹞咀﹐姜三片﹐水煎服。

消毒犀角飲子治斑及癮疹。

牛蒡子六錢﹐《正宗》作黃連荊芥防風各三錢甘艸一錢

右﹝口父﹞咀﹐水煎服。

通聖散

川芎當歸麻黃薄荷連翹白芍黃芩石膏桔梗各一兩滑石三兩荊芥梔子白朮各二錢半甘艸

右剉﹐水煎服。如身疼加蒼朮﹑羌活﹐痰嗽加半夏﹐每服細末三錢﹐生薑三片﹐擂細蕩起﹐煎沸服之。

元參升麻湯治斑在身汗下吐後﹐毒不散﹐表虛裏實發於外﹐甚則煩躁讝妄。

元參升麻甘艸各等分

右﹝口父﹞咀﹐水煎服。

化斑湯治傷寒汗吐下後﹐發斑脈虛。

知母六兩石膏一斤甘艸二兩粳米六合人參

右﹝口父﹞咀﹐時時煎服。

大建中湯

黃芪當歸桂心芍藥各二錢人參甘艸各一錢半夏黑附炮去皮﹐各二錢半

右﹝口父﹞咀﹐每服五錢﹐水二盞﹐姜三片﹐棗二枚﹐煎﹐食前服。

化斑解毒湯【《正宗》﹐下同。】治三焦風熱上攻﹐致生火丹﹐延及徧身癢痛者。

元參知母石膏人中黃黃連升麻連翹牛蒡子各等分甘艸五分

水二鍾﹐淡竹葉二十片﹐煎八分﹐不拘時服。

除濕胃苓湯治脾肺二經﹐濕熱壅遏﹐致生火丹﹐作爛疼痛者

防風蒼朮白朮赤茯苓陳皮厚朴豬苓山梔木通澤瀉滑石各一錢甘艸薄桂各三分

水二鍾﹐燈心二十根﹐煎八分﹐食前服。

柏葉散治三焦火甚﹐致生火丹﹐作癢或作痛﹐延及徧身。

側柏葉炒黃爲末蚯蚓糞韭菜地內者佳黃蘗大黃各五錢赤豆輕粉各三錢

右爲細末﹐新汲水調搽。

升麻葛根湯治小兒丹毒﹐身體發熱﹐面紅气急﹐啼叫驚搐等證。

木通甘艸各五分升麻漧葛白芍柴胡黃芩山梔各一錢

水二鍾﹐煎八分﹐不拘時﹐母子同服。

大連翹飲治小兒丹毒發熱﹐痰涎壅盛﹐一切諸瘡痧疹﹐頸項生核﹐或傷風寒﹐時行發熱等證﹐並宜服之。

連翹瞿麥滑石車前子牛蒡子赤芍山梔木通當歸防風黃芩柴胡甘艸荊芥蟬蛻石膏各五分

水二鍾﹐燈心二十根﹐煎八分﹐母子同服。

紫雪散治小兒赤遊丹毒﹐甚者毒气入裏﹐肚腹膨脹﹐气急不乳﹐卽宜此藥救之。又治傷寒熱躁發狂﹐及外科一切畜毒在內﹐煩躁口漧﹐恍惚不寧等證。

升麻寒水石石膏犀角羚羊角各一兩元參二兩沈香木香各五錢甘艸八錢

水五碗﹐同藥煎至一碗﹐濾淸再煎滚﹐投提淨﹝石卜﹞硝三兩六錢﹐微火漫煎﹐水气將盡欲凝結之時﹐傾入碗內﹐下朱砂﹑冰片各二錢﹐金箔一百張﹐各預研細和勻﹐碗頓水內﹐候冷凝成雪也。大人每用一錢﹐小兒二分﹐十歲者五分﹐徐徐咽之卽效。病重者﹐加一錢亦可。或用淡竹葉燈心湯化服。

單方

火焰丹毒﹕酢和石灰塗之﹐或同靑靛塗。【《摘元方》】

丹毒腫癢﹕陽起石煆研﹐新水調塗。【《事親》】

諸丹熱毒﹕土朱﹑靑黛各二錢﹐滑石﹑荊芥各一錢爲末﹐每服一錢半﹐蜜水調下﹐仍外敷之。【《直指方》】

火焰丹毒﹕水調芒硝末敷之。【《梅師方》﹐下同。】

老小火丹﹕黃芩末水調塗之。

五色丹毒﹕薴根煮濃汁﹐日三浴之。【《外臺》】

火焰丹腫﹕老鴉眼睛艸葉﹐入酢細研敷之﹐能消赤腫。【《圖經》】

五色丹毒﹕蒴藋葉搗敷之。【《千金方》】

火丹赤腫徧身者﹕大黃磨水頻刷之。【《急救方》】

赤遊風丹﹐漸漸腫大﹕五味子焙研﹐熱酒服一錢﹐自消﹐神效。【《保幼大全》】

熱遊丹腫﹕﹝艸舌﹞蔞仁末二大兩﹐釅酢調塗。【《集驗方》】

風熱丹毒﹕浮萍搗汁徧塗之。【《子母祕錄》】

身面丹腫如蛇狀者﹕以雨滴階上苔痕水花﹐塗蛇頭上﹐卽愈。【《得效方》】

赤遊丹毒﹕麻仁搗末﹐水和敷之。【《千金方》】

纏蛇丹毒﹕糯米粉和鹽嚼塗之。【《濟急方》】

丹毒如火﹕赤小豆末和雞子白﹐時時塗之不已﹐隨手卽消。【《小品方》】

火焰丹毒從頭起者﹐生蔥汁塗之。

五色丹毒無常色及發足踝者﹕搗蒜厚敷﹐幹則易之。【《肘後方》﹐下同。】

赤火丹毒﹕蕓薹葉搗敷﹐立消。如無鮮者﹐以干者爲末﹐水調敷。亦可搗汁服之。

丹從臍起﹕檳榔末油調敷之。【《本事方》】

赤遊火丹﹕新生荷葉搗爛﹐入鹽塗之。【《摘元方》】

野火丹毒自兩足起﹔乳香末羊脂調塗。【《活幼新書》】

火竈丹毒赤從背起﹕柳木灰﹐水調塗之。【《外臺》】

五色丹毒﹐俗名遊腫﹐犯者多死﹐不可輕視。以楡白皮末﹐雞子白和塗之。【《千金髓》】

火焰丹毒﹕梔子搗﹐和水塗之。【《梅師方》】

赤遊火丹﹕母豬屎水絞汁服﹐並敷之。【《外臺》】

五色丹毒﹕蜜和榦薑末敷之。【《肘後方》】

五色丹毒﹕黃龍湯飲二合﹐並塗之﹐良。【《千金》】

野火丹毒從背上兩脇起者﹕僵蠶二七枚﹐愼火艸同搗﹐塗之甚效。【《產乳》】

火丹癮疹﹕以酪和鹽煮熱摩之﹐卽消。【《千金翼》】

赤丹﹕用黃瓜種中瓤水去子﹐以器貯之﹐用時以水塗患處。【初虞世﹐下同。】

又方﹕凡赤丹﹐用臘雪貯器中﹐久化爲水﹐以水塗赤遊妙。

諸丹毒腫﹕蚯蚓屎﹐水和敷之。【《聖惠》】

赤遊風腫﹕蕎麥麵苦酒調敷。【《兵部手集》】

熱赤遊丹﹕﹝艸舌﹞蔞仁末二大兩﹐釅酢調塗之。

五色丹毒﹕煮栗皮有刺者洗之﹐佳。

有人眼赤鼻張﹐大喘﹐渾身出黑斑﹐毛髮如銅鐵﹐乃熱毒气結於下焦也。白礬﹑滑石各一兩爲末﹐作一服水二碗煎﹐減半﹐不住服盡卽安。【《奇疾方》】

天行發斑赤黑色﹕靑木香一兩﹐水二升﹐煮一升服。【《外臺》】

身面卒得赤斑﹐或瘭子腫起﹐不治殺人﹕羖羊角燒灰﹐雞子淸和塗﹐甚妙。【《肘後方》】

一切丹毒徧身﹕蕓薹子一兩﹐以酒一大盞和研﹐去滓﹐煎五七沸﹐無時﹐溫服一合。

又方﹕仙人水鑑治火丹﹐蕎麥麵﹑黃連各少許

右二味同研細塗﹐立差。切不得入油及鹽。

火焰丹毒﹕銀朱調雞子淸塗之。【《怪證方》】

丹毒浸淫﹐走串皮中﹐名火丹﹐以蠐螬搗爛塗之。【《刪繁》】

徧身赤丹﹕羚羊角燒灰﹐雞子淸和塗之﹐神效。【《外臺》】

赤斑如瘡瘙癢﹐甚則殺人﹕羚羊角磨水﹐摩之數百徧爲妙。【《肘後方》﹐下同。】

五色丹毒﹕鹿角燒末﹐豬脂和敷。

白遊風腫﹕螺螄肉入鹽少許﹐搗泥貼之﹐神效。【《摘元方》】

丹毒癅腫﹕用蜈蚣一條﹐白礬一皂子大﹐雷丸一个﹐百部二錢﹐研末﹐酢調敷之。【《衍義》】

赤遊火丹﹕新生荷葉搗爛﹐入鹽塗之。【《摘元》】

五色丹遊﹐多致殺人﹕蒲席燒灰﹐和雞子白塗之﹐良。【《千金》】

發丹如癅﹕生綿羊腦同﹝石卜﹞硝研塗之。【《瑞竹堂方》】

五色丹毒﹕甑帶燒灰﹐雞子白和塗之。【《易簡方》】

赤白丹腫﹕水蛭十枚﹐令咂病處﹐以皮皺肉白爲效。冬月無蛭﹐地中掘取﹐暖水養之﹐令動。洗淨人皮膚﹐以竹筒盛蛭合之。須臾咬咂血滿自脫﹐更用饑者。【藏器】

一切丹毒﹕水和曲蟺泥敷之。【《外臺》】

身面白丹﹕白瓷瓦末﹐和豬脂塗之。【《梅師方》】

赤黑丹疥﹐或癢或燥﹐不急治﹐徧身卽死。白瓷末﹐豬脂和塗之。【《總錄》】

赤癅丹毒﹕無名異末﹐蔥汁調敷﹐立消。【《簡便方》】

熱毒丹瘡﹕用愼火艸搗汁拭之﹐日夜拭一二十徧。

風熱癮疹﹕浮萍蒸過焙漧﹑牛蒡子酒煮曬漧炒各一兩爲末﹐每薄荷湯服一二錢﹐日二次。【《錄驗》】

風瘙癮疹﹕赤小豆﹑荊芥穗等分爲末﹐雞子淸調塗之。

風疹﹕用沙蜜一斤﹐糯飯一升﹐面曲五兩﹐熟水五升﹐同入瓶內﹐封七日成酒﹐尋常以蜜入酒代之﹐亦良。

風疹入腹﹐身體彊﹐舌漧硬﹕用蔓靑子三兩爲末﹐每溫酒服一錢。【《聖惠》】

遊風癮疹﹕以楮葉摻動﹐用鹽泥二兩﹐百合半兩﹐黃丹二錢﹐酢一分﹐唾四分﹐搗和貼之。【《摘元方》】

兩頰赤癢﹐其狀如痱﹐名頭面風﹕以杏仁頻頻揩之﹐內服消風散。【《證治要訣》】

老幼風疹﹕茱萸煎酒拭之﹐良。【《兵部手集》】

風瘙癮疹﹐心下迷悶﹕巴豆五十粒﹐去皮﹐水七升﹐煮二升﹐以帛染拭之﹐隨手愈。【《千金翼》】

皮膚風疹﹕枳實酢浸﹐火炙熨之﹐卽消。【《外臺》】

風疹作癢﹕枳殼三兩﹐麩炒爲末﹐每服二錢﹐水一盞﹐煎六分﹐去渣溫服﹐仍以汁塗。【《經驗方》】

白疹瘙癢徧身者﹕小枸橘細切﹐麥麩炒黃爲末﹐每服二錢﹐酒浸少時飲酒﹐仍以枸橘煮湯洗患處。【《急救方》】

癮疹風瘡疼痛﹕白僵蠶焙研﹐酒服一錢﹐立瘥。【《聖惠》】

風气瘙癢及癮疹﹕蜂房炙蟬蛻等分爲末﹐酒服一錢﹐日三服。

又方﹕用露蜂房煎汁﹐入芒硝敷之﹐日五次。【《梅師方》】

風瘙癮疹作癢成瘡﹕用蠶沙一升﹐水五斗﹐煮取一斗二升﹐去渣﹐洗浴避風﹐聖惠方入苦酒搗泥塗之。【《外臺》】

煙火丹毒﹐從兩股兩脇起﹐赤如火﹕景天艸﹑眞珠末各一兩﹐搗如泥塗之﹐幹則易。【《產乳方》﹐下同。】

火竈丹毒﹐從兩腳起如火燒﹕五加根葉燒灰五兩﹐取煆鐵家槽中水﹐和塗之。【《產乳方》】

赤遊風腫﹐忽然腫癢﹐不治則殺人。用野葡萄根搗如泥塗之﹐卽消。【《通變要法》】

纏腰火丹﹕用寶鈔一張﹐燒化存性﹐研爲細末﹐用米酢調稀﹐雞翎蘸塗患上﹐一日三次卽愈﹐忌食發物。【《正宗》】

風疹瘙癢甚不能忍者﹕赤土研末﹐空心溫酒服一錢。【《禦藥院方》】

風瘙癮疹﹕胡燕窠土﹐水和敷之。【《千金》】

卒發風疹﹕酢漿和石灰塗之﹐隨手滅。【《外臺》】

一切風疹﹕水煮芒硝湯拭之。【梅師】

風瘙癮疹﹕白朮爲末﹐酒服方寸匕﹐日二服。【《千金》】

徧身風疹﹐痺痛不可忍﹐胸頸臍腹及近陰皆然者﹐亦多痰涎﹐夜不得睡﹐用苦參末一兩﹐皂角二兩﹐水一升﹐揉濾取汁﹐石器熬成膏和末﹐丸梧子大﹐每服三十丸﹐食後溫水服﹐次日便愈。【《衍義》】

風熱癮疹﹕牛蒡子炒浮萍等分﹐以薄荷湯服二錢﹐日二服。【《錄驗》】

風瘙癮疹﹐身癢不止﹕用蒼耳莖葉子等分爲末﹐每服二錢﹐豆淋酒調下。【《聖惠》】

風瘙癮疹及﹝疒咅﹞﹝疒畾﹞﹕牛膝末酒服方寸匕﹐日三服。【《千金》﹐下同。】

癮疹入腹﹐體腫舌彊﹕車前子末服之﹐良。

瘡疹不快﹕板藍根一兩﹐甘艸一分爲末﹐每服半錢或一錢﹐取雄鷄冠血三二點﹐同溫酒少許調下。【錢氏方﹐下同】

斑疹不快﹕釣藤鉤子﹑紫艸茸等分爲末﹐每服一字或半錢﹐溫酒服。

瘡疹不出﹕蘿卜子生研末﹐米飲服一二錢﹐良。【《易簡方》】

風疹作癢﹕枳殼三兩﹐麩炒爲末﹐每服二錢﹐水一盞﹐煎六分﹐去滓溫服﹐仍以汁塗。【《經驗方》】

肥脈癮疹﹕曹姓帛拭之愈。【《千金方》】

癮疹瘙癢﹕白蜜不拘多少﹐好酒調下﹐有效。

赤遊風疹﹕芭蕉根搗爛塗之。【《肘後方》】

鍼灸

《外科正宗》曰﹕小兒赤遊丹毒﹐紅赤焮腫﹐遊走不定﹐須砭之。用鈹鍼鋒尖﹐向患上﹐以重箸在鍼上面擊之﹐密砭去血﹐多者爲妙。血紅者輕﹐紫者重﹐黑者死。砭畢﹐溫湯洗淨﹐用幹精豬肉縫大片﹐貼砭處﹐一時許﹐方用如意金黃散﹐水芭蕉根搗汁調敷。

醫案

《丹溪心法》曰﹕一中年男子癰潰後﹐發熱漧嘔﹐背發丹熛﹐用諸般敷貼丹熛藥﹐及用刀於个个丹頭出血﹐丹皆不退﹔復以半﹑陳﹑生薑加補劑治嘔﹐不效。遂純用參半兩﹐歸﹑朮各錢半﹐濃煎﹐一貼嘔止﹐二三貼丹漸緩﹐熱漸減﹔約五十餘貼﹐熱始除﹐神气始復。

鮑允中年五十歲﹐風丹癢甚﹐腹微疼﹐咽不利﹐面身微腫﹐五六日不退﹐兩寸脈滑大實﹐右浮大﹐左浮弦小﹐以炒芩﹑炒連﹑歸﹑芎﹑芍﹑地﹑桔﹑艸﹑黍粘﹑紫葳各一錢﹐防風﹑黃芪各半錢﹐凡五六貼而安。

《薛己醫案》曰﹕一婦人患斑作癢﹐脈浮﹐以消風散四劑而愈。

一婦人患斑作癢﹐脈浮數﹐以人參敗毒散二劑少愈﹐更以消風散四劑而安。

一男子患斑赤紫焮痛﹐發熱喜冷﹐脈沈實﹐以防風通聖散一劑頓退﹐以荊防敗毒散加芩﹑連四劑而愈。

一婦人患斑﹐癢痛﹐大便祕﹐脈沈實﹐以四物湯加芩﹑連﹑大黃﹑槐花治之而愈。

一老人患疹﹐色微赤﹐作癢發熱﹐以人參敗毒散二劑少愈﹐以補中益气湯加黃芩﹑山梔而愈。

一小兒患疹﹐作痛發熱煩渴﹐欲服淸涼飲下之﹐診其脈不實﹐舉指不數﹐此邪在經絡也﹐不可下﹐遂用解毒防風湯二劑而愈。此證小兒多患之﹐須詳審在表在裏﹐及邪之微甚而治之。

一男子每至秋冬﹐徧身發紅點﹐如斑作癢﹐此寒气收斂腠理﹐陽气不能發越﹐怫郁內作也﹐宜以人參敗毒散解散表邪﹐再以補中益气湯益气實表。彼以爲熱毒﹐自用涼藥﹐愈盛﹐復請﹐以補中益气湯加茯苓﹑半夏﹑羌活四劑﹐更以補中益气湯數劑而愈。

一男子秋間發疙瘩﹐此元气虛而外邪所侵也﹐先用九味羌活湯二劑﹐又用補中益气加羌防而愈。後不愼起居﹐盜汗晡熱﹐口漧唾痰﹐體倦懶言﹐用補中益气湯﹑加減八味丸而愈。

一婦人患赤白遊風﹐晡熱癢甚﹐余用淸肝養血之劑。不信﹐乃服大麻風藥﹐臂痛而筋攣﹔又服化痰順气之劑﹐四肢痿弱而歿。

一婦人身如丹毒﹐搔破﹐膿水淋漓﹐熱渴頭運﹐日晡益甚﹐用加味逍遙散而愈。

一婦人患前證﹐數用風藥煎湯泡洗﹐以致腹脹而歿。

一女子赤暈如霞﹐作癢發熱﹐用加味小柴胡湯加生地黃﹑連翹﹑牡丹皮而愈。

一男子患丹毒﹐焮痛便祕﹐脈數而實﹐服防風通聖散﹐不應﹐令砭患處﹐去惡血﹐仍用前藥卽愈。

一小兒腿患丹如霞﹐遊走不定﹐先以麻油塗患處﹐砭出惡血﹐毒卽散﹐更以金銀花散一劑而安。

一小兒患之﹐外勢𨿽輕﹐內則大便不利﹐此患在髒也﹐服大連翹飲﹐敷神功散而瘥。

一小兒徧身皆赤﹐砭之﹐投解毒藥而卽愈。

一小兒徧身亦赤﹐不從砭治﹐以致毒气入腹﹐遂不救。此證乃惡毒熱血﹐蘊畜於命門﹐遇相火而合起也。如霞片者﹐須砭去惡血爲善。如腫起赤色﹐遊走不定者﹐宜先以生麻油塗患處砭之﹐以泄其毒。大法無如砭之爲善。

