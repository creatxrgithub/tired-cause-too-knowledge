古今圖書集成醫部全錄卷三百七十五

外科癭癅疣痣門

黃帝靈樞經

刺節眞邪篇

虛邪之入於身也深﹐寒與熱相搏﹐久畱而內著﹐寒勝其熱則骨疼肉枯﹐熱勝其寒則爛肉腐肌爲膿﹐內傷骨﹐內傷骨爲骨蝕。有所疾前筋﹐筋屈不能伸﹐邪气居其間而不反﹐發爲筋澑。有所結﹐气歸之﹐衛气畱之﹐不得反﹐津液久畱﹐合而爲腸澑﹐久者數歲乃成﹐以手按之柔。已有所結﹐气歸之﹐津液畱之﹐邪气中之﹐凝結日以易甚﹐連以聚居爲昔癅﹐以手按之堅。有所結﹐深中骨﹐气因於骨﹐骨與气並﹐日以益大﹐則爲骨疽。有所結﹐中於肉﹐宗气歸之﹐邪畱而不去﹐有熱則化而爲膿﹐無熱則爲肉疽。凡此數气者﹐其發無常處而有常名也。

【注此言形傷則病气﹐气傷則病形也。結气歸之者﹐寒熱相博之气﹐歸於邪畱之形所也。凡此數气﹐發無定處﹐而有肉枯﹑骨蝕﹑筋澑﹑昔癅之定名。】

瘡瘍全書【宋竇漢卿】

諸癅

此證受在六腑﹐流在經絡﹐風寒濕熱﹐傷於心肝脾腎之間﹐血聚不散﹐日漸增長﹐或有破者﹐可將梅花散敷之﹔已結聚者﹐先用點藥敷於癭癅中心﹐待七日後﹐方可取去惡物﹐後用膏藥貼之﹐內服祕方流气飲治之﹐不可輕易。

雀子斑

此證出於肺經﹐或母受胎之際﹐不守禁忌﹐因夫醉酒﹐當風行房﹐感集邪气﹐況肺爲五臟之蓋﹐故肺風發外而成雀子斑也。宜用驅風換肌膏治之。

三因方【宋陳無擇】

癭癅

癭多著於肩項﹐癅則隨气凝結。此等皆年數深遠﹐寖大寖長﹐堅硬不可移者名曰石癭﹐皮色不變者名曰肉癭﹐筋脈露結者名曰石癭﹐赤脈交結者名曰血癭﹐隨憂愁消長者名曰气癭。五癭皆不可妄決﹐破則膿血崩潰﹐多致夭枉。癅則有六﹐骨癅﹑脂癅﹑气癅﹑肉癅﹑膿癅﹑血癅﹐名不可決潰。肉癅尢不可決﹐治則殺人。惟脂癅破而去其脂粉則愈。

儒門事親【元張從政】

癭

夫癭囊腫悶﹐嵇叔夜《養生論》云﹕頸如險而癭﹐水七之使然也﹐可用人參化癭丹服之則消也。又以海帶﹑海藻﹑昆布三味﹐皆海中之物﹐但得二味投之於水甕中常食﹐亦可消矣。

丹溪心法【元朱震亨】

癭气

癭气先須斷厚味。

結核﹐或在項在頸﹐在臂在身﹐如腫毒者﹐多是濕痰流注﹐作核不散。

薛氏醫案【明薛己】

論癅

《內經》云﹕肝統筋而藏血﹐心裹血而主脈﹐脾主肉而統血﹐肺主气而司腠理﹐腎統骨而主水。若怒動肝火﹐血涸而筋攣者﹐其自筋腫起﹐按之如筋﹐久而或有血縷﹐名曰筋癅﹐用六味地黃丸﹑四物﹑山梔﹑木瓜之類。若怒動肝火﹐陰血沸騰﹐外邪相搏而爲腫者﹐其自肌肉腫起﹐久而有赤縷﹐或皮俱赤﹐名曰血癅﹐用四物﹑茯苓﹑遠志之類。若鬱結傷脾﹐肌肉消薄﹐外邪所搏而爲腫者﹐其自肌肉腫起﹐按之實軟﹐名曰肉癅﹐用歸脾﹑益气二湯。若勞傷肺气﹐腠理不密﹐外邪所搏而壅腫者﹐其自皮膚腫起﹐按之浮軟﹐名曰气癅﹐用補中益气之類。若勞傷腎水﹐不能榮骨而爲腫者﹐其自骨腫起﹐按之堅硬﹐名曰骨癅﹐用地黃丸及補中益气湯主之。夫癅者畱也﹐隨气凝滯﹐皆因臟腑受傷﹐气血乖逢﹐當求其屬而治其本。大凡屬肝膽二經結核﹐八珍加山梔﹑膽艸以養气血淸肝火﹐六味丸以養肺金生腎水。若屬肝火血燥﹐須生血涼血﹐用四物﹑二地﹑丹皮﹑酒炒黑膽艸﹑山梔。中气虛者﹐補中益气兼服。若治失其法﹐脾胃虧損﹐營气虛弱﹐不能濡於患處﹔或寒气凝於瘡口﹐榮气不能滋養於患處﹐以致久不生肌而成漏者﹐悉調補脾胃﹐則气血壯而肌肉自生矣。若不愼飲食起居﹐及六淫七情﹐或用寒涼蝕藥﹑蛛絲纏芫花綫等法以治其外﹐則誤矣。

疣

疣屬肝膽少陽經風熱血燥﹐或怒動肝火﹐或肝客淫气所致。蓋肝熱水涸﹐腎气不榮﹐故精亡而筋攣也﹐宜以地黃丸滋腎水以生肝血爲善。若用蛛絲纏﹑螳螂蝕﹑著艾灸﹐必多致誤。大抵此證與血燥結核相同﹐故外用腐蝕等法﹐內服燥血消毒﹐則精血愈虛﹐肝筋受傷﹐瘡口翻突開張﹐卒成敗證。

醫學入門【明李梴】

癭癅疣﹝疒九﹞

舊分五癭六癅﹐惟薛立齋止言五癅。蓋癭癅本共一種﹐皆痰气結成﹐惟形有大小﹐及生頸項徧身之殊耳。立齋云﹕肝統筋﹐怒動肝火﹐血燥筋攣﹐曰筋癅。心主血﹐勞役火動﹐陰火沸騰﹐外邪所搏而爲腫﹐曰血癅。脾主肉﹐鬱結傷脾﹐肌肉消薄﹐外邪搏而爲腫﹐曰肉癅。肺主气﹐勞動元气﹐腠理不密﹐外邪搏而爲腫﹐曰气癅。腎主骨﹐勞傷腎水﹐不能榮骨而爲腫﹐曰骨癅。癅之名有五者此也。仁齋云﹕筋脈呈露曰筋癭﹐赤脈交絡曰血癭﹐皮色不變曰肉癭﹐隨憂愁消長曰气癭﹐堅鞕不可移曰石癭。癭之名有五者此也。癭癅俱內應五臟﹐藥治相同。

癭癅所以兩名者﹐以癭形似櫻桃﹐一邊腫大似櫻桃﹐垂皮寬而不急﹐原因憂恚所生﹐故又曰癭气﹐今之所謂影囊者是也﹔癅初起如梅李﹐皮嫩而光﹐漸如石橊瓜瓠之狀﹐原因七情勞役﹐復被外邪生痰聚瘀隨气畱住﹐故又曰癅。總皆气血凝滯結成﹐惟憂恚耗傷心肺﹐故癭多著頸項及肩﹔勞欲邪气乘經之虛而作﹐故癅隨處有之。

癭癅或軟或鞕﹐無痛無癢﹐體實者﹐海藻散堅丸﹑海帶丸﹔痰火盛者﹐舐掌散﹑神效開結散。此皆化痰行气破堅之劑﹐久虛者不可妄服。虛者﹕筋癅﹐腎气丸﹐或八物湯加山梔﹑木瓜﹑炒黑龍膽艸﹔肝火盛者﹐間以蘆薈丸暫服。血癅﹐四物湯加茯苓﹐遠志。肉癅﹐歸脾湯﹑補中益气湯。骨癅﹐腎气丸﹑補中益气湯﹐

通用﹕初起者﹐十六味流气飲﹑單蜘蛛方﹔稍久者﹐蠟礬丸﹐常服自然縮小消磨。外敷南星膏﹐切不可輕用鍼刀決破﹐破則膿血崩潰﹐滲漏無已﹐必至殺人。但有一種脂癅紅粉色﹐全是痰結﹐用利刀破去脂粉則愈。或有如茄垂下﹐根甚小者﹐用藥點其蒂﹐俟茄落﹐卽用生肌斂口藥敷之﹐防其出血。

疣多患於手背及指間﹐或如黃豆大﹐或如聚粟﹐或如熟葚﹐拔之則絲長三四寸許﹐又曰手背發。

風熱血燥筋縮者﹐八味逍遙散加黃連﹐或淸肝益榮湯。怒動肝火者﹐柴胡淸肝湯。亡精腎枯筋縮者﹐腎气丸。誤用寒涼降火之藥﹐及螳螂蝕﹑蜘蛛絲纏﹑芫花漿綫系﹑著艾灸等法﹐輕者反劇﹐實者大潰﹐腫痛發熱﹐出血而死﹐愼之﹗

﹝疒九﹞瘡如魚鱗痣﹐與千日瘡一樣﹐多生手足﹐又名晦气瘡。宜艾灸初起者﹐則餘者皆落﹐神效。

證治準繩【明王肯堂】

癅證治法

六癅者﹐隨气凝結皮膚之中﹐忽然腫起﹐狀如梅李﹐皮軟而光﹐漸如杯卵﹐若發腫都軟不痛者﹐血癅﹔發腫日漸增長而不大熱﹐時時牽痛者﹐气癅。气結微腫﹐久而不消﹐後亦成膿。諸癅贅等至年衰皆自內潰。治於壯年﹐可無後憂。按之推移得動者﹐可用取法去之。如推之不動者﹐不可取也。癅無大小﹐不量可否而妄取之﹐必妨人命。俗云﹕癅者畱也﹐不可輕去。不爲無理。

治法﹕先以鐵罐膏點癅頂上﹐令肉黑腐不痛﹐方可以刀剪去黑腐﹔又以藥塗﹐令肉腐潰﹐又可剪之。又塗又剪﹐癅根去盡爲度。若怕鍼刀者﹐卻以井金散塗之﹐令肉黑極﹐十分腐爛﹐方可用刀剪之刮之。若稍有些肉不黑盡﹐恐肉未死﹔肉未死﹐血亦未死﹐血未死則不可剪刮﹐恐血來多﹐致有昏運之失。其肉十分黑極﹐十分腐爛﹐推得動者﹐此肌肉死也。肌死則血死﹐其血死乃可剪刮無妨。𨿽血癅肉癅取之﹐亦無妨也。小癅取之則愈。大癅取之﹐有半載肌肉麻痺也﹐宜服養气血藥﹐久之自愈。

外科正宗【明陳實功】

癭癅論

夫人生癭癅之證﹐非陰陽正气結腫﹐乃五臟瘀血濁气痰滯而成。癭者﹐陽也﹐色紅而髙突﹐或蒂小而下垂。癅者﹐陰也﹐色白而漫腫﹐亦無癢痛﹐人所不覺。薛立齋分別甚詳。肝統筋﹐怒動肝火﹐血燥筋攣﹐曰筋癅﹔心主血﹐暴急太甚﹐火旺逼血沸騰﹐復被外邪所搏而腫﹐曰血癅﹔脾主肌肉﹐鬱結傷脾﹐肌肉消薄﹐土气不行﹐逆於肉裏而爲腫﹐曰肉癅﹔肺主气﹐勞傷元气﹐腠理不密﹐外寒搏而爲腫﹐曰气癅﹔腎主骨﹐恣欲傷腎﹐腎火郁遏﹐骨無榮養而爲腫﹐曰骨癅。予曰﹕筋癅者﹐堅而色紫壘壘﹐靑筋盤曲﹐甚者結若蚯蚓﹐治當淸肝解郁﹐養血舒筋﹐淸肝蘆薈丸是也。血癅者﹐微紫微紅﹐軟硬間雜﹐皮膚隱隱纏若紅絲﹐擦破血流﹐禁之不住﹐治當養血涼血﹐抑火滋陰﹐安斂心神﹐調和血脈﹐芩連二母丸是也。肉癅者﹐軟若綿﹐髙似饅﹐皮色不變﹐不緊不寬﹐終年只是覆肝然﹐治當理脾寬中﹐疏通戊土﹐開郁行痰﹐調理飲食﹐加味歸脾丸是也。气癅者﹐軟而不堅﹐皮色如故﹐或消或長﹐無熱無寒﹐治當淸肺气﹐調經脈﹐理勞傷﹐和榮衛﹐通气散堅丸是也。骨癅者﹐形色紫黑﹐堅硬如石﹐疙瘩髙起﹐推之不移﹐昂昂堅貼於骨﹐治當補腎气養血﹐行瘀散腫﹐破堅利竅﹐調元腎气丸是也。此癅之五名﹐治癅之五法﹐惟在此也。又觀立齋云﹕筋骨呈露曰筋癭﹐赤脈交結曰血癭﹐皮色不變曰肉癭﹐隨憂喜消長曰气癭﹐堅硬不可移曰石癭﹐此癭之五名也。通治﹕癭癅初起﹐元气實者﹐海藻玉壺湯﹑六軍丸。久而元气虛者﹐琥珀黑龍丹﹑十全流气飲選用。服此藥自然縮小消磨﹐切不可輕用鍼刀掘破﹐出血不止﹐多致立危。久則膿血崩潰﹐滲漏不已﹐終至傷人。又一種粉癅﹐紅粉色﹐多生耳項前後﹐亦有生於下體者﹐全是痰气凝結而成﹐宜鈹鍼破去脂粉﹐以三品一條槍插入數次以淨內膜﹐自愈。又一種黑砂癅﹐多生臂腿﹐腫突大小不一﹐以手攝起﹐內有黑色是也﹐亦用鍼刺﹐內出黑砂有聲﹐軟硬不一。又一種發癅﹐多生耳後發下寸許﹐軟小髙突﹐按之不痛﹐亦鍼之﹐粉發齊出。又一種蛔虫癅﹐生於脇下。又一種疽癅﹐連生肩髆﹐詳在後治驗中。予觀古又有風癅焉﹐但其形狀之異﹐皆五臟濕熱﹐邪火濁气瘀血各感而成﹐此非正病也。以上數癅﹐皆親手治驗﹐非謬也。

看法

初起﹐紅色光亮﹐微熱微痛﹐根腳浮淺不堅實者﹐爲易。已成﹐紅赤髙腫﹐作熱焮痛﹐頂破皮穿﹐膿潰腫消者﹐易。已潰﹐膿稠色鮮﹐根腳縮小﹐內肉漸生﹐外皮漸緊者﹐順。潰後﹐气體平和﹐飲食如故﹐腫消痛止﹐口平收斂者﹐順。初起﹐肉色不變﹐寒熱漸生﹐根腳散漫﹐時或陰痛者﹐險。已成﹐堅硬如石﹐舉動牽彊﹐咳嗽生痰﹐皮寒食少者﹐逆。已潰無膿﹐惟流血水腫不消﹐痛不止﹐脾气衰弱者﹐逆。破後﹐血水不止﹐腫硬更增﹐敗腐不脫﹐啘气惡心者﹐死。

治法

初起﹐自無表裏之證相兼﹐但結成形者﹐宜行气散血。已成﹐無痛無癢﹐或軟或硬﹐色白者痰聚也﹐行痰順气。已成﹐色紅堅硬漸大﹐微癢微疼者﹐補腎气﹐活血散堅。形如茄蒂﹐癅大下垂者﹐用藥點其蒂﹐茄落﹐生肌收斂。已破﹐流膿不止﹐癅仍不消﹐宜健脾胃爲主﹐佐以化堅。已潰﹐出血不常﹐癅口開泛者﹐宜養血涼血﹐佐以淸肝。潰後﹐癅腫漸消﹐脾弱不能收斂者﹐補腎气兼助脾胃。

雀斑

雀斑乃腎水不能榮華於上﹐火滯結而爲斑﹐當以六味地黃丸以滋化源﹐外以玉容丸早晚搽洗漸愈。

女人黧黑斑者﹐水虧不能制火﹐血弱不能華肉﹐以致火燥結成斑黑﹐色枯不澤﹐朝服腎气丸以滋化源﹐早晚以玉容丸洗面斑上﹐日久漸退﹔兼戒憂思動火勞傷等件。但此生於夫﹐主不利﹐疑事不決者﹐常有之。

枯筋箭

因憂鬱傷肝﹐肝無榮養﹐以致筋气外發﹐初起如赤豆大﹐枯點微髙﹐日久破裂﹐趲出筋頭﹐蓬松枯槁﹐多生胸乳間﹐宜用絲藥綫齊根系緊﹐七日後﹐其患自落﹔以珍珠散摻之﹐其疤自收。兼戒口味﹐不發。

黑子

黑子﹐痣名也﹐此腎中濁气混滯於陽﹐陽气收束﹐結成黑子﹐堅而不散。凡人生此﹐終爲不吉。面部不善者去之﹐宜細銅管將痣套入孔內﹐撚六七轉﹐令痣入管﹐一拔便去。有浮淺不能拔者﹐用鍼挑損﹐痣上搽冰螄散少許﹐糊紙蓋之﹐三日自脫﹔或灰米膏點之亦可。落後珍珠散幹摻﹐生皮而愈。忌醬酢﹐無斑。

血痣

血痣由於肝經怒火鬱結﹐其形初起色紅如痣﹐漸大如豆﹐揩之血流。治血箭以桃花散涼水調敷﹐或金墨塗搽自止。血痣須用冰螄散﹐枯去本痣﹐以珍珠散搽之﹐生皮乃愈。甚者﹐內服涼血地黃湯﹐兼戒口味始痊。

景嶽全書【明張介賓】

癅贅

按癅贅一證﹐如前薛己論中已盡其略。然此五癅之外﹐又惟粉癅爲最多。蓋此以腠理津沫﹐偶有所滯﹐聚而不散﹐則漸以成癅﹐是亦粉刺之屬﹐但有深淺耳。深者在皮裏﹐則漸大成癅也。余嘗聞之先輩曰﹕癅贅旣大﹐最畏其破﹐非成膿者必不可開﹐開則牽連諸經﹐漏竭血气﹐最難收拾﹐無一可活。及詳考薛案所載數人﹐凡其潰破者﹐皆至不治﹐誠信然也。不可不知。

蛛絲纏法﹐可治癅贅未甚大者﹐其法最妙。余嘗見一人於腹上生一癅﹐其大如核桃﹐一治者取蛛絲撚成粗綫﹐纏紮其根﹐數日﹐其絲漸緊﹐根漸細﹐屢易屢細﹐不數日﹐竟成脫落﹐誠奇法也。可見諸綫日松﹐惟蛛絲日緊﹐物理之妙﹐有當格致者如此。然亦纏治宜早﹐若形勢旣大﹐恐不宜也。

石室祕籙【淸陳士鐸】

癭癅治法不同

癭癅不同﹐癭者連肉而生﹐根大而身亦大﹔癅者根小而身大也。卽癅之中﹐又各不同﹐有粉癅﹑有肉癅﹑有筋癅﹑有物癅。筋癅不可治﹐亦不必治﹐終身十載﹐不過大如核桃。粉癅則三年之後﹐彼自然而出粉如綫香末﹐出盡自愈﹐亦不必治也。肉癅最易治﹐用水銀﹑硼砂各一錢﹐兒茶﹑血竭各三錢﹐冰片﹑麝香各三分﹐黃蘗五錢﹐各爲細末﹐將此藥擦於癅之根處﹐隨擦隨落。根小者﹐無不落也。物癅則根大最難治﹐不時而動﹐無故而鳴﹐或如虫鳴﹐或如鳥啼﹐必須用刀破其中孔﹐則物自難居﹐必然突圍而出﹐後用生肌神藥敷之﹐則癅化爲水﹐平復如故矣。此乃不敬鬼神﹐觸犯歲君而得﹐病不可測﹐非理可談﹐故《內經》不言﹐然世未嘗無此病也。生肌散用沒藥﹑乳香去油﹐象皮﹑廣木香末﹑人參各一錢﹐三七根末﹑千年石灰各三錢﹐輕粉五分﹐麒麟血竭﹑兒茶各二錢﹐冰片三分﹐爲絕細末﹐研無聲爲度。修合時﹐須用端午日﹐不可使一人見之。

癭癅不同﹐形亦各異﹐然皆濕熱之病也。由小而大﹐由大而破﹐由破而死矣。初起之時﹐卽宜用小刀割破﹐略出白水﹐以生肌散敷之立愈。倘若失治﹐漸漸大來﹐用藥一點﹐點其陷處﹐半日作痛﹐必然出水﹐其色白者易愈﹐黃者紅者皆難愈。然服此藥﹐無不愈也。點藥用水銀﹑硼砂﹑輕粉﹑鷹糞﹑鵲糞﹑綠礬﹑皂礬各一錢﹐冰片﹑潮腦各五分﹐麝香三分﹐爲絕細末﹐用鍼刺一小孔﹐然後乘其出血之時﹐將藥點上則粘連矣。約用一分﹐以人乳調之點上﹐大如雞子﹐一日點三次﹐第二日必然流水﹐流水時不可點﹐恐過疼則難收口矣。三日後必然水流盡而皮寬如袋﹐後用煎方﹐自然平復如故。煎方用人參﹑山藥各三錢﹐茯苓﹑白芍各五錢﹐薏仁﹑黃芪各一兩﹐澤瀉二錢﹐豬苓﹑生甘艸﹑陳皮各一錢﹐水煎服﹐十劑全消如故。但忌房事一月﹐余無所忌。若犯房事﹐必破不能收口﹐終身成漏矣。

人有病手臂生瘡﹐變成大塊如拳頭大者﹐必須用刀割去﹐人必運絕﹐不可學也。吾有奇方﹐止用小刀略去其皮一分﹐後以末藥敷之﹐卽化爲水﹐神方也。方用人參三錢﹐甘艸一錢﹐硼砂﹑冰片各一分﹐輕粉半分﹐各爲末摻之﹐卽化爲水矣。此方乃化毒奇方﹐不可輕視。更有人肚上生瘡﹐結成頑塊﹐終年不去者﹐亦可照上法治之﹐立效。

人有足上生癅如斗大者﹐不必破之﹐止用鍼輕輕刺一小鍼眼﹐以前藥敷之﹐必流水不止﹐必用煎方治之。方用人參﹑黃芪各三兩﹐生甘艸﹑薏苡仁各五兩﹐白芥子三錢﹐水煎服﹐二劑卽消盡其水﹐而人絕無憊色﹐內外雙治之法也。此方之妙﹐乃補其本源之气﹐又利水而不走其气。刺其孔而出水﹐未免大損元气﹐今補其气﹐又何懼水之盡出哉﹖

方

海藻丸治癭癅通用。

海藻洗曬川芎當歸官桂白芷細辛藿香白蘞昆布洗曬明礬煆﹐各一兩海蛤煆松蘿各七錢半爲細末﹐煉蜜丸如彈子大﹐每服一丸﹐食後吞咽下。

守癭丸治癭癅結硬。

通艸二兩杏仁去皮尖研牛蒡子各一合昆布洗射幹訶黎勒海藻洗﹐各四兩

右爲細末﹐煉蜜丸如彈子大﹐每服一九﹐食後噙化﹐日三。

白頭翁丸治气癭气癅。

白頭翁半兩昆布洗﹐十分桂心三分通艸海藻洗﹐各七分連翹元參各八分白蘞六分

右爲細末﹐煉蜜和丸如梧桐子大﹐每服五丸﹐用酒送下。忌蒜面生蔥豬魚。

海藻散堅丸治肝經癭癅。

海藻昆布各二兩小麥四兩﹐酢煮炒幹龍膽艸二兩

右爲末﹐煉蜜丸桐子大﹐每服二三十丸﹐臨臥白湯送下﹐並噙化咽之。

木通散治頸下卒生結囊欲成癭。

木通松蘿桂心蛤蚧酥炙白蘞琥珀海藻洗昆布洗各一兩

右爲細末﹐每服二錢﹐不拘時﹐溫酒調下。

五癭丸

菖蒲二兩海蛤白蘞續斷海藻松蘿桂心倒掛艸蜀椒半夏各一兩神曲二兩羊靨百枚

右爲細末﹐以牛羊髓脂爲丸如梧子大﹐每服三丸﹐食後臨臥噙化服。

昆布丸

檳榔昆布海藻各二兩

右爲末﹐煉蜜丸彈子大﹐每用一丸﹐含咽化下。

藻藥散治气癭。

海藻酒洗﹐一兩黃藥子二兩

右爲末﹐置掌中﹐以舌時時舓﹐以津咽下﹐消三分之二止藥。先須斷厚味﹐戒酒色。按《本艸》黃藥子主諸惡腫瘡瘻。《斗門方》以浸酒療項下癭气。《醫學綱目》及丹溪誤作黃蘗﹐蓋蘗藥字相近。又誤蘗爲連﹐則其失愈遠矣。

二海丸治气癭。

海藻昆布各酒洗曬漧

右等分爲末﹐煉蜜丸杏核大﹐稍稍咽汁﹔又用海藻洗淨切片﹐油酢煮熟﹐作常菜食之

消癭散治癭气。

海藻酒洗海帶酒洗昆布酒洗海馬酒炙海紅蛤石燕並煆海螵蛸各一兩

右爲末﹐淸茶下﹐兼服含化丸﹐兼灸相濟﹐以收全功。

含化丸治癭气。

海藻海蛤煆海帶昆布瓦壠子煆訶子去核文蛤背有斑文者五靈脂各一兩豬靨十四个﹐焙漧另研

右爲末﹐煉蜜丸﹐臨臥含化﹐時時咽下﹐兼灸法以助丸力。

通气丸治癭气。

海藻海帶昆布夏枯艸木通各一兩訶子薄荷各五錢杏仁少許

右爲末﹐煉蜜丸如芡實大﹐每用一丸噙化﹐兼灸以泄癭气方效。

昆布散治癭气﹐去風火郁滯﹐散痰气壅結。

防風荊芥黃連酒炒昆布海藻海粉羌活升麻連翹靑皮膽星貝母牛蒡子炒夏枯艸沈香香附子撫芎黃芩酒炒

右﹐薄荷煎服﹔或末或丸﹐俱可。痰多加南星﹑半夏。又宜灸天突穴爲妙。

破結散【《三因》】

海藻洗艸龍膽海蛤通艸昆布松蘿礬石枯﹐各三分麥曲四分半夏貝母各二分

右爲末﹐酒服方寸匕﹐日三。忌鯽魚豬肉五辛生菜諸雜毒物。十日知﹐二十日愈。

玉壺散治三種癭。

海藻洗海帶洗昆布雷丸各一兩靑鹽莪朮各半兩

右﹐等分爲細末﹐陳米飲丸如榛子大﹐噙化。以煉蜜丸亦好。

人參化癭丸子和

海帶海藻並洗焙海蛤焙昆布澤瀉炒連翹各等分豬靨羊靨各十枚

右爲末﹐蜜丸如芡實大﹐臨臥噙化一二丸。忌油膩物。豬羊靨卽豬羊外腎﹐乃囊中之卵也。

寶金散羅氏治癭气無不瘥。

豬羊靨十對﹐暖水洗去脂膜﹐曬漧杵爲細末海藻洗海帶洗﹐各二兩丁香琥珀研木香麝香研﹐各二錢半眞珠研﹐半兩

右件先將丁香﹑木香﹑海藻﹑海帶﹐杵爲細末﹐入下項藥末合和﹐再研細重羅過﹐每服一錢﹐熱酒一盞調服﹐夜臥服﹐垂頭而睡。若在室男女﹐十服必效。如男子婦人患者﹐一月見效。有胎不可服。

海帶丸治癭气久不消。

海藻洗貝母靑皮陳皮各等分

右件爲細末﹐煉蜜丸如彈子大﹐食後噙化一丸﹐效。

昆布散治癭气結腫﹐胸膈不利﹐宜服。

昆布洗海藻洗松蘿半夏湯泡細辛海蛤細研白蘞甘艸炙﹐各一兩龍膽艸土瓜根檳榔各二兩

右爲細末﹐每服二錢﹐食後溫酒調下。

又方治癭气胸膈壅塞﹐頸項漸粗﹐宜服此方。

海藻洗昆布洗﹐各二兩射幹羚羊角鎊木通商陸杏仁泡去皮尖麩炒黃﹐各一兩牛蒡子一兩半﹐微炒

右﹝口父﹞咀﹐每服三錢﹐水一中盞﹐入生薑半分﹐煎至六分﹐去滓﹐不拘時溫服。

神驗方治癭气。

琥珀桔梗各半兩鰞鰂骨昆布洗﹐各一兩赤小豆酒煮焙熟小麥酒煮﹐各三分

右爲細末﹐煉蜜丸如小彈大﹐綿裹一丸﹐常噙咽津。

神效開結散治癭疾﹐不問年歲極驗。

沈香木香各一兩橘紅四兩豬靨子十對珍珠四十九粒﹐煆

右爲末﹐每服一錢﹐臨臥冷酒調服﹐徐徐咽下。輕者三五服﹐重者一料全愈。修合用除日效。忌鹹酸油膩濇气等物。

淸上消郁湯治痰火气血﹐鬱結作核成癅﹐脈弦而滑﹐在上部者。

昆布洗元明粉陳皮半夏姜制黃連海藻莪朮川芎香附靑黛白芥子

右﹐薄荷煎服。

解下除濕湯治濕熱鬱結﹐气血凝滯﹐作核成癅﹐在下部者。

海藻洗黃蘗三稜香附靑皮梔子炒連翹檳榔木通

右﹐薄荷煎服。

枯癅膏治六癅瘰癧痔漏。如無此膏﹐以鐵罐膏代之﹐更捷。

艸烏四兩川烏二兩幹桑耳桑朽木各一兩半礦石灰桑柴灰蕎麥稭灰各一碗

右將艸烏﹑川烏﹑桑耳﹑桑朽木共燒成灰﹐和礦石灰﹑桑柴灰﹑蕎麥稭灰﹐一處裝入酒漏內﹐以棕塞其漏竅﹐用水二斗煎滚淋汁﹐慢火熬濃﹐以十碗取一碗爲度﹐以厚實磁器收貯﹐密封固。如用﹐入礦石灰調勻爲糊﹐點癅頂上﹐以濕紙數重貼藥上。如若未幹﹐不須貼。若畱久藥幹﹐以唾調塗。直待十分黑腐﹐以刀剪刮取之﹐腐肉未盡﹐又點又刮。如怕剪刮者﹐卻用井金散點之以漸﹐腐爛自去﹐不用鍼刀﹔後卻以膏藥貼之﹐去盡腐肉爲度。

井金散治六癅大有神效。

土黃三錢硇砂生曬漧雄黃各二錢輕粉朱砂乳香沒藥各一錢麝香片腦各少許

右爲末﹐以唾調爲稀糊﹐塗癅頂上﹐唾濕紙兩重蓋之﹐後用黃龍膏貼紙上﹐間日一度上藥﹐次添藥徹底周回﹐大如韭葉﹐候根搖自然有裂縫﹐隨後自下來。若腐肉未去盡者﹐掞鍼頭散於瘡口腐肉上﹐貼膏藥﹐一日一換﹐直待腐肉去盡爲度。

造土黃法

信石生用﹐二兩硇砂生﹐二錢木鱉子肉巴豆肉各五錢

右以信﹑硇研末﹐以木鱉﹑巴豆搗成膏﹐入石腦油﹐和作一塊﹐油紙數重包裹﹐埋於土坑內四十九日取出﹐磁器收貯聽用。如無石腦油亦可。

黃龍膏涼肌退腫。

黃蘗黃芩大黃

右爲末﹐蜜水調爲糊餅﹐貼癅上。

枯癅方

白砒硇砂黃丹雄黃輕粉各一錢朱砂乳香沒藥各三錢螌蝥生用﹐三十个

右研爲末﹐糯米粥爲丸﹐捏作棋子樣﹐曝漧。先灸破癅頂三炷﹐以藥餅蓋上﹐用黃蘗末以水調貼之﹐數日﹐自然漧枯落下。

神驗點方點癅贅。

桑柴灰棗樹灰黃荊灰桐殼灰各二升半

右以沸湯淋汁五碗許﹐澄淸﹐入螌蝥四十个﹐穿山甲五片﹐乳香﹑腦子不拘多少﹐約五碗煎作二碗﹐用磁器盛之。乳香﹑腦子候冷方入。臨用時﹐入新石灰調成膏﹐敷癅上﹐神妙。幹以淸水潤之﹐其效如神。

龍骨散一名靑龍散。生肌肉。

訶子肉龍骨生細茶各等分

右末幹掞。

麻藥方

南星半夏川烏川椒石灰艸烏各等分

右六味﹐各生爲末﹐酢調塗癅上﹐用藥則不痛。

止血藥

京墨煆百艸霜各等分

右爲末掞之﹐卽以手按住。

桃紅散止血大效。

石灰十兩麻油大黃五錢﹐水浸透取汁各半盞

右將石灰炒紅﹐入麻油﹑大黃汁和勻﹐慢火炒如桃花色﹐磁器收貯聽用。

梅花散治癭癅。

寒水石龍骨血竭黃丹

右爲細末﹐幹摻。

箍藥治前證。

艸烏八兩川烏四兩榦桑葉朽木各三兩桑柴灰二碗石灰未化者﹐一斤

右二灰研﹐四味俱燒存性同研勻﹐水十碗﹐淋汁熬膏圍之。

又方治痰癅。

陳皮半夏茯苓甘艸升麻鼠粘子連翹柴胡昆布黃芩桔梗

右﹐水煎服。時以自溺搽癅上﹐甚妙。

驅風換肌膏治雀子斑。

肥皂二斤甘松三柰白芷各二兩薄荷花粉黃蘗末細辛漧葛艸果防風獨活各一兩輕粉五錢

右爲末成丸﹐每朝洗面用之。再用玉面桃花粉。

玉面桃花粉

杏仁研泥麵粉各三錢輕粉白芷各一錢麝香冰片各二分

右以雞子淸調勻﹐每用少許﹐如婦人搽面法。

一井散枯癅神驗。

硇砂粉霜雄黃各二錢輕粉沒藥乳香各一錢土黃三錢

右爲細末﹐以津調塗癅頂外邊﹐徹一韭葉闊﹐以花紙貼之﹐上用小黃膏貼之。

小黃膏

黃蘗黃芩大黃各等分

右爲細末﹐以水調爲糊﹐比前藥大一遭﹐三日一易﹐至八九日不取﹐直候可取。

五癭方【《千金方》﹐下同。】治石癭﹑气癭﹑勞癭﹑土癭﹑憂癭。

海藻龍膽海蛤通艸昆布礜石一作礬石松蘿各三兩麥曲四分半夏二分

右九味﹐治下篩﹐酒服方寸匕﹐日三。禁食魚豬肉五辛生菜難消之物。十日知﹐二十日愈。

又方

海藻海蛤各三兩昆布半夏土瓜根松蘿各一兩通艸白蘞龍膽各二兩

右九味﹐治下篩﹐酒服方寸匕﹐日再。不得作重用力。

陷腫散治二三十年癭癅及一切癅。

鰞鰂骨石硫黃各一兩白石英紫石英鍾乳石各二分丹參三分琥珀附子胡燕屎大黃漧薑各四分

右十一味﹐治下篩﹐以韋囊盛﹐勿泄气。若瘡濕卽敷﹐若瘡幹豬脂和敷﹐日三四﹐以幹爲度。若汁不盡者﹐至五劑十劑止藥﹐令人不痛。若不消﹐加芒硝二兩﹐佳。

又方

昆布桂心逆流水柳須各一兩海藻漧薑各二兩羊靨七枚﹐陰漧

右六味爲末﹐蜜丸如小彈子大﹐含化一丸咽津。

生肉膏治癭癅潰漏及金瘡百瘡。

當歸附子甘艸白芷芎藭各一兩薤白二兩生地黃三兩

右七味﹝口父﹞咀﹐以豬脂三升半﹐煎白芷黃﹐去滓﹐稍以敷之﹐日三。

淸肝蘆薈丸治惱怒傷肝﹐致肝气鬱結爲癅﹐其堅硬色紫﹐壘壘靑筋﹐結若蚯蚓﹐遇喜則安﹐遇怒則痛者服之。

川芎當歸白芍生地酒浸搗膏﹐各二兩靑皮蘆薈昆布海粉甘艸節牙皂黃連各五錢

右爲末﹐神曲糊爲丸如梧桐子大﹐每服八十丸﹐白滚湯﹐量病上下﹐食前後服之。

芩連二母丸治心火妄動﹐逼血沸騰﹐外受寒涼﹐結爲血癅。其患微紫微紅﹐軟硬間雜﹐皮膚隱隱﹐纏如紅絲﹐皮破血流﹐禁之不住者宜服。

黃連黃芩知母貝母川芎羚羊角當歸白芍生地熟地蒲黃甘艸減半地骨皮各等分

右爲末﹐側柏葉煎湯﹐打寒食麵糊爲丸如桐子大﹐每服七十丸﹐燈心湯送下﹔或作劑服之亦效。

順气歸脾丸治思慮傷脾﹐致脾气鬱結﹐乃生肉癅﹐軟如綿﹐腫如饅﹐脾气虛弱﹐日久漸大﹐或微疼或不疼者服之。

陳皮貝母香附烏藥當歸白朮茯神黃芪酸棗仁遠志人參各一兩木香甘艸炙﹐各三錢

右爲末﹐合歡樹皮四兩煎湯﹐煮老米糊丸如桐子大﹐每服六十丸﹐食遠﹐白滚湯送下。

通气散堅丸治憂鬱傷肺﹐致气濁而不淸﹐聚結爲癅﹐色白不赤﹐軟而不堅﹐由陰陽失度﹐隨喜怒消長者宜服。

陳皮半夏茯苓甘艸石菖蒲枳實炒人參膽南星天花粉桔梗川芎當歸貝母香附海藻黃芩酒炒﹐各等分

右爲末﹐荷葉煎湯糊爲丸寒豆大﹐每服一錢﹐食遠﹐燈心二十根﹑姜三片﹐泡湯送下。

調元腎气丸治房欲勞傷﹐憂恐損腎﹐致腎气弱而骨無榮養﹐遂生骨癅。其患堅硬如石﹐形色或紫或不紫﹐推之不移﹐堅貼於骨﹐形體日漸衰瘦﹐气血不榮﹐皮膚枯槁﹐甚者寒熱交作﹐飲食無味﹐舉動艱辛﹐腳膝無力者﹐並服之。

淮生地酒煮搗膏﹐四兩山萸肉山藥丹皮茯苓各二兩人參當歸身麥門冬搗膏澤瀉龍骨地骨皮各一兩黃蘗鹽水炒知母童便炒﹐各五錢木香砂仁各三錢

右爲末﹐鹿角膠四兩老酒化稠﹐加蜜四兩同煎﹐滴水成珠﹐和藥爲丸如桐子大﹐每服八十丸﹐空心溫酒送下。忌白蘿卜火酒房事。

海藻玉壺湯治癭癅初起﹐或腫或硬﹐或赤不赤﹐但未破者服之。

海藻貝母陳皮昆布靑皮川芎當歸半夏連翹甘艸節獨活各一錢海帶五分水二鍾﹐煎八分﹐量病上下食前後服之。凡服此藥餌﹐先斷厚味大葷﹐次宜絕欲虛心者爲妙。

活血散癭湯治癭癅已成﹐日久漸大﹐無痛無癢﹐气血虛弱者。

白芍當歸陳皮川芎半夏熟地人參茯苓丹皮各一錢紅花昆布木香甘艸節各五分靑皮肉桂各三分水二鍾﹐煎八分﹐量病上下﹐服後飲酒一小杯。

六軍丸治癭癅已成未潰﹐不論年月新久﹐並宜服之。

蜈蚣去頭足蟬蛻全蠍僵蠶炒去絲夜明砂穿山甲以上等分爲細末﹐神曲糊爲丸如粟米大﹐朱砂爲衣﹐每服三分﹐食遠酒下。忌大葷煎炒﹐日漸可消。

枯癅方治癅初起成形未大者﹐及根蒂小而不散者﹐用此。

白砒硇砂黃丹輕粉雄黃乳香沒藥硼砂各一錢田螺三枚﹐取肉曬漧切片螌蝥二十个共研極細﹐糯米粥調和﹐捏作小棋子樣﹐曝漧。先灸癅頂三炷﹐以藥餅貼之﹐上用黃蘗末﹐水調蓋敷藥餅﹐候十日外﹐其癅自然枯落﹔次用斂口藥。

祕傳斂癅治癭癅枯藥落後﹐用此搽貼﹐自然生肌完口。

雞蛋十五枚﹐煮熟用黃熬油一小鍾海螵蛸血竭輕粉龍骨象皮乳香各一錢

右各等細末﹐共再研和﹐入雞蛋油內攪勻﹐每日早晚﹐甘艸湯洗淨患上﹐雞翎蘸塗﹐膏藥蓋貼

琥珀黑龍丹治五癭六癅﹐不論新久﹐但未穿破者﹐並宜服之。

琥珀一兩血竭三兩京墨五靈脂炒海帶海藻南星姜制炒﹐各五錢木香三錢麝香一錢以上各爲細末﹐和勻再研﹐煉蜜丸一錢重﹐金箔爲衣﹐曬漧密收。每用一丸﹐熱酒一杯﹐量病上下﹐食前後化服。如患在下部﹐服後隨用美膳壓之。

十全流气飲治憂鬱傷肝﹐思慮傷脾﹐致脾气不行﹐逆於肉裏﹐乃生气癭肉癅﹐皮色不變﹐日久漸大﹐宜服此藥。

香附八分陳皮赤茯苓烏藥川芎當歸白芍各一錢靑皮六分甘艸五分木香三分姜三片﹐棗二枚﹐水二鍾﹐煎八分﹐食遠服。

涼血地黃湯治血箭血痣﹐內熱甚而逼血妄行﹐出血如飛者。

黃連當歸生地山梔元參甘艸各等分水二鍾﹐煎八分﹐量病上下服之。

玉容丸治男婦雀斑酒刺﹐及身體皮膚粗槁﹐並用此洗。

甘松山楂細辛白芷白蘞白芨防風荊芥僵蠶山梔槁本天麻羌活獨活陀僧枯礬檀香川椒菊花各一錢紅棗肉七枚以上共爲細末﹐用去盡弦膜肥皂一斤﹐同捶作丸。如秋冬加生蜜五錢﹐如皮膚粗槁加牛骨髓三錢。早晚洗之﹐肌膚自然瑩潔如玉﹐溫潤細膩。

玉肌散治一切風濕﹐雀斑﹑酒刺﹑白屑風﹐皮膚作癢者﹐並效。

菉豆半升滑石白芷白附子各二錢共爲細末﹐每用三匙﹐早晚洗面時﹐湯調洗患上。

單方

項下气癭﹕用自然銅貯水甕中﹐逐日飲食﹐皆用此水﹐其癭自消﹔或火燒煙气﹐久久吸之亦可。【《直指方》﹐下同。】

又方﹕鍼砂入水缸中浸之﹐飲食皆用此水﹐十日一換砂﹐半年自消散。

項下癭疾﹕鼠粘子根一升﹐水三升﹐煮取一升半﹐分三服﹔或爲末﹐蜜丸﹐常服之。【《救急方》】

項下癭气﹕黃藥子一升洗劍﹐酒一斗浸之﹐每日早晚常服一盞。忌一切毒物及戒怒。仍以綫逐日度之﹐乃知其效也。【《斗門方》】

癭气﹕用海藻一斤﹐絹袋盛之﹐以淸酒二升浸之﹐春夏二日﹐秋冬三日﹐每服二合﹐日三。酒盡再作﹐其渣暴榦爲末﹐每服方寸匕﹐日三服﹐不過兩劑卽瘥。【《範汪方》】

癭气初起﹕海藻﹑黃連各一兩爲末﹐時時舐咽。先斷一切厚味。【丹溪】

五癭結核﹐壘壘腫硬﹕以昆布一兩洗去咸﹐曬漧爲散﹐每以一錢綿裹好﹐酢中浸過﹐含之咽汁﹐味盡再易之。【《聖惠》】

癭癅結气﹕海帶頻食之﹐自愈。

項下癭气﹕用小麥一升﹐酢一升漬之﹐曬榦爲末﹐以海藻洗研末三兩和勻﹐每以酒服方寸匕﹐日三。【《小品》】

蜘蛛网纏贅疣﹐疣日消爛﹐屢有驗。【《續博物志》】

疣癅初起﹕柳樹上花蜘蛛絲纏之﹐久則自消。【《簡便方》】

疣癅﹕用稻上花蜘蛛十餘﹐安桃枝上﹐待絲垂下﹐取東邊者撚爲綫系之﹐七日一換﹐自消落也。【《總微論》】

癭癅﹕用豬靨七枚﹐酒熬三錢﹐入水瓶中露一夜﹐取出炙食﹐三服﹐妙。【《摘要》】

又方﹕取鹿靨以佳酒浸令沒﹐炙幹﹐納酒中﹐更炙令香﹐含咽汁﹐味盡更易﹐盡十具愈。【《千金》】

又方﹕開結散。豬靨焙四十九枚﹐沈香二錢﹐眞朱砂罐煆四十九粒﹐橘紅四錢爲末﹐臨臥﹐冷酒徐徐服二錢﹐五服見效﹐重者一料愈。以除日合之。忌酸鹹油膩濇气之物。【《集要》】

又方﹕用羊靨一具﹐去脂酒浸炙熟﹐含之咽汁﹐日一具﹐七日瘥。【《外臺》】

又方﹕用羊靨七枚陰漧﹐海藻﹑漧薑各二兩﹐桂心﹑昆布﹑逆流水邊柳須各一兩爲末﹐蜜丸芡子大﹐每含一丸咽津。【《千金》】

又方﹕用羊靨﹑豬靨各二枚﹐昆布﹑海藻﹑海帶各二錢洗焙﹐牛蒡子炒四錢爲末﹐搗二靨和丸彈子大﹐每服一丸﹐含化咽汁。【《雜病治例》】

又方﹕水涯露出柳根三十斤﹐水一斛﹐煮取五升﹐以糯米三斗﹐如常釀酒﹐日飲。【《範汪方》】

又方﹕秫米三斗﹐炊熟﹐取圓葉白楊皮十兩﹐勿令見風切﹐水五升﹐煮取二升﹐漬曲末五兩﹐如常釀酒﹐每旦一盞﹐日再服。【崔氏】

身麵粉癅﹕人精一合﹐靑竹筒盛於火上燒﹐以器承取汁﹐密封器中﹐數上塗之﹐取效止。【《肘後方》】

枯癅方﹕以銅綠爲末﹐艸刺癅破﹐摻上﹐以膏藥塗之。

粉癅紅玉膏﹕石灰一塊如錢大﹐糯米十四粒﹐同碱水化開一夜﹐加辰砂少許﹐挑破點之。【《瘡瘍全書》﹐下同。】

消癅方﹕蕎麥灰半碗﹐灰條菜灰半碗﹐風化石灰一碗﹐同和一處﹐淋灰三碗熬膏﹐以木鱉一二枚﹐巴豆五六十粒﹐二件去殼並油﹐胡椒四十九粒﹐各研細爛﹐共研細入灰汁內﹐再熬成膏﹐入罐內蠟紙封之。用時不分大小﹐用藥點於癅上﹐其藥自至根﹐再上﹐候茶褐色﹔須臾﹐其癅皆黑色﹐不須再搽﹐二三日自漧枯。有瘡口﹐用紫金散敷之。

紫金散﹕黃丹一錢五分﹐輕粉二錢五分﹐共爲細末﹐幹摻瘡口。

藥綫系癅法﹕先用芫花根洗淨帶濕﹐不犯鐵器﹐搗取汁﹐用生絲綫浸汁中一宿﹐陰漧﹐以綫系癅上﹐一夜卽落﹐不過二次。將龍骨﹑細茶﹑訶子末三味敷瘡口。如無根﹐以芫花煎濃汁浸之亦妙。

痣黶疣贅﹕用花碱及礦灰﹐以小麥稈灰汁煎二味﹐令幹﹐等分爲末﹐以鍼刺破﹐水調點之﹐三日三上﹐卽去。須新合乃效。【《總錄》﹐下同。】

面黶黑痣﹕以艸劃破﹐銅錢末敷之﹐三日勿洗水﹐自落。厚者再上之。

﹝黑幹﹞﹝黑曾﹞斑點赤皰﹕密陀僧二兩﹐細研﹐人乳調﹐夜塗旦洗。【《聖惠》】

凡人身有胬肉﹐可聽人家釘棺下斧聲之時﹐便下手速擦二七徧﹐以後自得消平。孕婦勿用。

面身有瘢痕﹕用眞玉日日磨之﹐久則自滅。【《聖濟錄》】

粉查面﹝黑幹﹞﹕雲母粉﹑杏仁等分爲末﹐黃牛乳拌蒸﹐夜塗旦洗。【《總錄》】

面上皯﹝黑曾﹞﹕雞子一枚去黃﹐朱砂末一兩﹐入雞子內封固﹐入白伏雌雞下﹐抱至雛出﹐取塗面卽去﹐不過五度﹐面白如玉。此陳朝張貴妃常用﹐出西王母枕中方。【《外臺》】

面皰﹕水銀﹑胡粉等分﹐研臘豬脂和﹐夜塗旦洗拭﹐勿見水﹐三度瘥。【《肘後方》】

又方﹕烏蛇肉二兩燒灰﹐臘豬脂調敷。【《聖惠》】

粉刺面﹝黑幹﹞﹕白石脂六兩﹐白蘞十二兩爲末﹐雞子白和﹐夜塗日洗。【《總錄》】

身面疣目﹕苦酒漬石灰六七日﹐取汁頻擦之﹐自落。【《千金》】

面黶疣痣﹕水調礦灰一盞﹐好糯米全者﹐半插灰中﹐半在灰外﹐經宿﹐米色變如水精光﹐以鍼微撥動﹐點少許於上﹐經半日汁出﹐剔去藥﹐不得著水﹐二日而愈也。【《集元方》】

身面瘢痕﹕禹餘糧﹑半夏等分爲末﹐雞子黃和敷﹐先以布拭漧﹐勿見風日三十日﹐十年者亦滅。【《總錄》】

手足疣目﹕鹽敷上﹐以舌舐之﹐不過二度瘥。【《肘後方》】

身面疣目﹕蠟紙捲硫黃末少許點之﹐焠之有聲自去。【《普濟方》】

疣目瘊子﹕白礬﹑地膚子等分﹐煎水頻洗之。【《多能鄙事》】

身上瘢痕﹕黃礬石燒令汁盡﹐胡粉炒令黃﹐各八分﹐細研﹐以臘月豬脂和研如泥﹐以生布揩令痛﹐乃塗藥五度﹔取鷹糞白﹑燕窠中艸燒灰等分﹐和人乳塗之﹐其瘢自滅﹐肉平如故。【《海上集驗方》】

面上皯皰﹕薺苨﹑肉桂各一兩爲末﹐每用方寸匕﹐酢漿服之﹐日一服。又滅瘢痣。【《總錄》】

面多﹝黑幹﹞﹝黑曾﹞雀卵色﹕苦酒浸白朮﹐日日拭之﹐極效。【《肘後方》】

粉查面﹝黑幹﹞﹕山慈姑根﹐夜塗旦洗。【《普濟方》】

又方﹕艾灰﹑桑灰各三升﹐以水淋汁﹐再淋至三徧﹐以五色布納於中同煎﹐令可丸時﹐每以少許敷之﹐爛脫﹐甚妙。【《外臺》】

面黑幹風瘡﹕香附子﹑甘松各四兩﹐黑牽牛半斤爲末﹐日用洗面。【《婦人良方》】

面上雀斑﹕三柰子﹑鷹糞﹑密陀僧﹑蓖麻子等分研勻﹐以乳汁調之﹐夜塗旦洗去。

面上瘢黶﹕取鐵掃帚地上自落葉並子煎湯﹐頻洗數次﹐自消。【卽馬藺艸】

面皰鼻皶﹕馬藺子花杵敷之佳。【《肘後方》】

面上黑斑﹕蒼耳葉焙榦爲末﹐食後米飲調服一錢﹐一月愈。【《摘元方》】

手足疣目﹕蒴藿子揉爛塗之。【《聖惠》】

面上瘢痕﹕蒺藜子﹑山梔子各一合爲末﹐酢和﹐夜塗旦洗。【《救急方》】

黑子疣贅﹕續隨子爲末﹐津調﹐時塗之﹐自落。【《普濟方》】

面上雀斑﹕蓖麻子仁﹑密陀僧﹑硫黃各一錢爲末﹐用羊髓和勻﹐夜夜敷之。【《摘元方》】

身面黑痣﹕藜蘆灰五兩﹐水一大碗淋汁﹐銅器重湯煮成黑膏﹐以鍼微刺破點之﹐不過三次﹐效。【《聖惠》】

面上﹝黑幹﹞﹝黑曾﹞﹕白附子爲末﹐臥時漿水洗面﹐以白蜜和塗紙上點之﹐久久自落。【《易簡方》】

痰癅結核疣子﹕南星膏﹐治人皮肌頭面上生癅﹐及結核大者如拳﹐小者如栗﹐或軟或硬﹐不疼不癢﹐宜用此藥﹐不可輒用鍼灸。生天南星大者一枚﹐研爛﹐滴好酢五七點。如無生者﹐以干者爲末﹐酢調。先用鍼刺令气透﹐乃貼之﹐覺癢則頻貼取效。【《濟生方》】

贅疣焦法﹕甘艸煎膏﹐筆妝癅之四圍﹐上三次﹔乃用芫花﹑大戟﹑甘遂等分爲末﹐酢調﹐別以筆妝其中﹐勿近甘艸﹔次日縮小﹐又以甘艸膏妝小暈三次如前﹐仍上此藥﹐自然焦縮。【《得效方》】

面瘡刺粉﹕菟絲子苗絞汁塗之﹐不過三上。【《肘後方》】

面上風刺﹕黑牽牛酒浸三宿爲末﹐先以薑汁擦之﹐後用藥塗之。【《摘元方》】

面上粉刺﹐﹝疒畾﹞子如米粉﹕黑牽牛末﹐對入面脂藥中﹐日日洗之。【《聖惠》】

面上雀斑﹕黑牽牛末﹐雞子淸調﹐夜敷旦洗。【《摘元方》】

身麵粉刺﹕白蘞二分﹐杏仁半分﹐雞屎白一分爲末﹐蜜和﹐攙水拭面。【《肘後方》】

面上紫塊如錢大﹐或滿面俱有﹕野大黃四兩取汁﹐穿山甲十片燒存性﹐川椒末五錢﹐生薑四兩﹐取汁和研﹐生絹包擦﹐如幹﹐入酢潤濕﹐數次如初。【《積徳堂方》】

少年面皰﹕用浮萍日挼盦之﹐並入汁少許。【《外臺》】

又方﹕用紫背浮萍四兩﹐防己一兩﹐煎濃汁洗之﹔仍以萍於斑黑幹上熱擦日三五次。物𨿽微末﹐其功甚大﹐不可小看。【《普濟》】

粉渣面﹝黑幹﹞﹕溝渠小萍爲末﹐日敷之。【《聖惠方》】

滅諸瘢痕﹕春夏用大麥麩﹐秋冬用小麥麩﹐篩粉和酥敷之。【《總錄》】

手足生疣﹕取白粱米粉﹐鐵銚炒赤研末﹐以眾人唾和之﹐塗厚一寸卽消。

身面疣目﹕七月七日﹐以大豆拭疣上三徧﹐使本人種豆於南向屋東頭第二澑中﹐豆生葉﹐以熱湯沃殺﹐卽愈。【《外臺祕要》】

面﹝黑曾﹞雀卵﹕苦酒漬水﹐常常拭之。【《肘後方》】

身面疣目﹕盜酸酒酵﹐洗而咒之﹐曰﹕疣疣不知羞﹐酸酒酵﹐洗爾頭。急急如律令咒七徧自愈。【《外臺》】

面黶痣點﹕蔓菁子研末﹐入面脂中﹐夜夜塗之。亦去面皺。【《聖惠》】

面上黑子﹕芫荽煎湯﹐日日洗之。【《小說》】

又方﹕每日以暖漿水洗面﹐以布揩赤﹐用白檀香磨汁塗之。【《外臺》】

身面瘢痕﹕馬齒莧湯﹐日洗二次。【《聖惠》】

腋下癭癅﹕用長柄壺盧燒存性﹐研末搽之﹐以消爲度。一府校老嫗右腋生一癅﹐漸長至尺許﹐其狀如長瓠子﹐久而潰爛﹐一方士教以此法用之﹐遂出水消盡而愈。【《集簡方》】

面上黑斑﹕桑耳焙研﹐每食後熟湯服一錢﹐一月愈。【《摘元方》】

身面疣目﹕杏仁燒黑研膏﹐擦破日日塗之。【《千金方》】

面上皯皰﹕杏仁去皮搗﹐和雞子白﹐夜塗之﹐旦以暖酒洗去。【《食療》】

粉皶面﹝黑幹﹞﹕杏花﹑桃花各一升﹐東流水浸七日﹐洗面二七徧﹐極妙。【《總錄》】

雀卵面皰﹕桃芯﹑冬瓜仁研末等分蜜調塗之。【《聖惠》﹐下同。】

面上粉刺﹐﹝疒畾﹞子如米粉﹕用桃花﹑丹砂各三兩爲末﹐每服一錢﹐空心井水下﹐日三服﹐二十日﹐小便當出黑汁﹐面色瑩白也。

又方﹕用幹柿日日食之。【《普濟方》】

面上靨子﹕七月七日﹐午時取甜瓜葉七枚﹐直入北堂中﹐向南立﹐逐枚拭靨﹐卽或去也。【《淮南畢萬術》】

面上皶皰﹝黑幹﹞﹝黑曾﹞﹕用木蘭皮一斤細切﹐以三年酢漿漬之百日﹐曬榦搗末﹐每漿水服方寸匕﹐日三服。或用酒漬之﹐加梔子仁一斤。【《錄驗》】

又方﹕用白附子﹑冬瓜子﹑白芨﹑石橊皮等分爲末﹐酒浸三日﹐洗面後敷之﹐久則面瑩如玉。

又方﹕皂角子﹑杏仁等分研勻﹐夜以津和塗之。【《聖惠》】

又方﹕用無槵子肉皮搗爛﹐入白面和丸﹐每日用洗面﹐去垢及黑幹甚良。【《集簡方》】

疣痣黑子﹕巴豆一錢﹐石灰炒過﹐人言一錢﹐糯米五分﹐炒研點之。【《怪病方》】

又方﹕用寒食前後﹐取桑條燒灰淋汁﹐入石灰熬膏﹐刺破以自己唾調點之﹐自落也。【《皆效方》】

又方﹕以豬脂揩之﹐令血出少許﹐神驗不可加。【《千金》】

面上皯皰﹕鹿角尖磨濃汁厚塗之﹐神效。

又方﹕鹿脂塗之﹐日再。【《聖惠》】

面﹝黑幹﹞雀斑﹕白茯苓末蜜和﹐夜夜敷之﹐二七日愈。【《集驗方》】

又方﹕鸕鶿骨燒研﹐入白芷末﹐豬脂和﹐夜塗旦洗。【《摘元方》】

鼻面酒皶﹕鸕鶿屎一合研末。以臘月豬脂和之﹐每夜塗旦洗。【《千金方》】

疣痣黑子﹕螌蝥三个﹐人言少許﹐以糯米五錢﹐炒黃去米﹐入蒜一个搗爛點之﹐良。

滅痕﹕鷹矢白和人精﹐敷三日。【《千金》】

又方﹕鷹矢白二兩﹐僵蠶一兩半爲末﹐蜜和敷。【《聖惠》】

又方﹕鷹矢白﹑白附子各一兩爲末﹐酢和敷﹐日三五次﹐痕滅止。【《總錄》】

身面疣目﹕每月望子時﹐以禿帚掃疣目上三七徧。【《聖惠》】

又方﹕牛口涎頻塗之自落。【《千金》】

又方﹕硇砂﹑硼砂﹑鐵銹﹑麝香等分研搽﹐三次自落。【《集效方》】

雀斑面皰﹕七月七日﹐取露蜂子於漆碗中﹐水酒浸過濾汁﹐調胡粉敷之。【《普濟方》】

黥刺雕靑﹕以白馬尿搽上﹐再以汗調水蛭末塗之。【子和】

身面赤疵﹕常以銀揩令熱﹐久久自消。【《千金翼》】

﹝黑幹﹞﹝黑曾﹞﹕用李核仁去皮細研﹐以雞子白和如稀鍚塗之﹐至旦﹐以漿水洗去﹐後塗胡粉﹐不過五六日效。忌見風。【《海上方》】

又方﹕孝子衫燒灰敷之。【藏器】

粉刺黑斑﹕五月五日﹐收帶根益母艸紫花者﹐曬漧燒灰﹐以商陸根搗自然汁﹐加酸酢搜和灰作餅﹐炭火煆過收之﹐半年方用﹐入面藥。【《閨閣事宜》﹐下同。】

又方﹕五月五日﹐采益母艸根苗具者﹐勿令著土﹐暴漧搗羅﹐以面水和成團如雞子大﹐再暴漧﹔仍作一鑪﹐四旁開竅﹐上下置火﹐安藥中央﹐大火燒一炊久﹐卽去大火﹐畱小火養之﹐勿令火絕﹐經一復時出之﹐瓷器中研﹐治篩﹐再研三日收用﹐如澡豆法﹐日用。一方﹐每十兩加滑石一兩﹐胭脂一錢。

藜莖灰﹑荻灰﹑蒿灰等分﹐水和蒸取汁煎膏﹐點贅黑子﹐蝕惡肉。【時珍】

消滅瘢痕﹕以豬脂三斤﹐飼烏雞一隻﹐三日後取矢﹐同白芷﹑當歸各一兩﹐煎十沸去渣﹐入鷹矢白半兩調敷。【《外臺》】

雀卵面皰﹕雞卵酢浸壞﹐取出敷之。【《聖惠》﹐下同。】

消滅瘢痕﹕雞子五七枚﹐煮熟取黃炒黑拭塗﹐日三﹐久久自滅。

面皰﹕鷹矢白二分﹐胡粉一分﹐蜜和敷之。【《外臺》】

鍼灸

《靈樞經》曰﹕手太陽之別﹐名曰支正﹐上腕五寸。虛則生疣﹐小者如指痂疥﹐取之所別也。

《甲乙經》曰﹕振寒熱頸項腫﹐實則肘攣﹐頭項痛狂易﹐虛則生疣﹐小者痂疥﹐支正主之。

癭﹐天窻【一作天容】及臑會主之。

癭癅﹐气捨主之。

《千金方》曰﹕癭﹐惡气﹐灸天府五十壯。【《千金翼》作胸堂百壯】

癭﹐上气短气﹐灸肺兪百壯。

癭﹐上气胸滿﹐灸雲門五十壯。

癭﹐勞气﹐灸衝陽隨年壯。

癭气面腫﹐灸通天五十壯。

癭﹐灸天髎三百壯﹐橫三間一寸灸之﹔又灸中封隨年壯﹐在兩足趺上曲內宛宛中。

諸癭﹐灸肩髃左右相當宛宛處﹐男左十八壯﹐右十七壯﹔女右十八壯﹐左十七壯。或再三﹐取瘥止。

又法﹕灸風池百壯﹐俠項兩邊。

又法﹕灸兩耳後髮際一百壯。

又法﹕灸頭衝【一作頸】﹐在伸兩手直向前﹐令臂著頭對鼻所注處灸之﹐各隨年壯。【《千金翼》﹐名臂臑。】

天府﹑臑會﹑气捨﹐主癭癅气咽腫。

腦戶﹑通天﹑消濼﹑天突﹐主頸有大气。

通天主癭﹐灸五十壯。胸堂﹑羊屎灸一百壯。

《本事方》曰﹕治果報面生贅癅方﹐用艾丸灸十壯﹐卽用酢磨硫黃塗紙上﹐剪如螺螄掩子大﹐貼所灸處﹐更用膏藥重貼﹐二日一換﹐候癢﹐擠出膿如菉豆粉卽愈。【按硫黃﹐羅謙甫作雄黃。】

《李杲十書》曰﹕諸癭惡气﹐天府七七壯﹐衝陽隨年壯。

醫案

《儒門事親》曰﹕新寨婦人年四十餘﹐有癭三瓣﹐戴人令以咸吐之﹐三湧三汗三下﹐癭已半消﹔次服化癭之藥﹐遂大消。夫病在上者皆宜吐﹐亦自有消息之法耳。

戴人在西華﹐眾人皆訕以爲吐瀉而已。一日﹐魏壽之與戴人入食肆中﹐見一夫病一癅﹐正當目之上网內眥﹐色如灰李﹐下垂覆目睛﹐不能視物。戴人謂壽之曰﹕吾不待食熟立取此癅。魏未之信也。戴人曰﹕吾與爾取此癅如何﹖其人曰﹕人皆不敢割。戴人曰﹕吾非用刀割﹐別有術焉。其人從之﹐乃引入一小室中﹐令仰臥一牀﹐以繩束其胻﹐刺乳中大出血。先令以手揉其目﹐癅上亦刺出雀糞﹐立平出戶。壽之大驚。戴人曰﹕人之有技﹐可盡窺乎﹖

郜城﹐戴人之鄕也。一女子未嫁﹐年十八﹐兩手背皆有癅﹐一類雞距﹐一類羊角。腕不能制﹐向明望之﹐如桃膠然。夫家欲棄之﹐戴人見之曰﹕在手背者爲膠癅﹐在面者爲粉癅。此膠癅也。以﹝金非﹞鍼十字刺破﹐按出黃膠膿三兩匙﹐立平﹐癅核更不再作。婚事復成。非素明者﹐不敢用此法耳。

《薛己醫案》曰﹕長洲王天爵辛丑春﹐左腿環跳患癅﹐狀如大桃﹐按之濡軟﹐恪服除濕流气化痰之劑﹐惡寒發熱﹐食少體倦﹐形气俱虛﹐脈洪大而虛﹐气癅也﹐肺主之。蓋膽屬木﹐肺屬金﹐然發於膽經部分﹐乃肺金侮肝木﹐元气虧損﹐而其膿已內潰矣。遂用十全大補湯數劑﹐出淸白稀膿甚多﹐頓加寒熱﹐煩渴頭痛﹐殊類傷寒狀。余謂此因膿泄而血气益虛耳。仍用前湯﹐其勢益甚﹐脈洪數大﹐按之如無﹐乃加附子一錢﹐其勢愈甚而脈復如前﹐此虛甚而藥未能及也。更加附子二錢﹐三劑諸證頓退。乃朝用補中益气湯﹐夕用十全大補湯﹐各三十餘劑﹐出腐骨五塊﹐瘡口將完。後因不愼起居﹐患處復潰﹐諸證更發﹐咽間如焚﹐口舌無皮﹐用十全大補加附子一錢服之﹐諸證悉愈。二日不服﹐內病悉至﹐患處復潰。二年後又患﹐服前藥不應﹐診其尺脈﹐微細如絲﹐此屬命門火衰﹐用八味丸爲主﹐佐以十全大補湯﹐稍愈。至乙巳仍患虛寒之證而歿。

一男子左腿外側近臀腫一塊﹐上有赤縷三年矣。飲食起居如常﹐觸破湧出血膿﹐發熱惡寒﹐此膽經受證﹐故發於腿外側。診其脈﹐左尺洪數﹐右關弦洪﹐此腎水不能生肝木﹐用補中益气湯﹑六味地黃丸而痊。

一男子腹患癅﹐膿水淋漓﹐此足三陰之證﹐用補中益气加麥門﹑五味以培脾土﹐用六味地黃丸以生腎水﹐更用蘆薈丸以淸肝火而斂。

一老儒眉間患癅二年﹐其狀如紫桃﹐下墜蓋目﹐按之如水囊﹐此肝脾之證﹐膿瘀內潰而然耳。遂刺出血膿﹐目卽開。以炒黑膽艸﹑山梔﹑芎﹑歸﹑芍藥﹑柴胡﹑白朮﹑茯苓之類而愈。

嘉善周上捨兩耳下項間﹐筋攣壅腫堅硬﹐咳嗽气喘﹐內熱盜汗﹐所服皆化痰散堅行气之劑﹐勢益甚。余診之﹐左關弦濇﹐左尺洪數﹐此怒气傷肝﹐房勞損腎﹐須滋腎水﹐生肝血﹐愼調攝﹐至水旺之際﹐庶可愈矣。彼欲速效﹐乃外敷商陸﹑石灰等藥﹐內服海藻﹑蓬朮之類﹐至秋金旺之際﹐元气愈虛﹐其腫愈甚而歿。

鎭江孫上捨缺盆間腫如覆甌﹐堅硬色赤﹐內熱晡熱﹐自汗盜汗﹐就治於余﹐曰﹕賤疾皆以散堅行气降火破血之劑﹐欲其內消而反甚。其脈左尺洪數﹐按之而弱﹐左關洪數﹐按之而濇﹐此怒气傷肝﹐血涸而筋攣也。因其急於仕進﹐余辭不能治。彼亦不信﹐後果歿。此證若補脾肺﹐滋肝腎﹐則木得水而敷華﹐筋得血而滋潤﹐多有得生者。

府庠朱宏仁年二十﹐兩手皆近中指患五疣﹐中一大者如黃豆﹐餘皆如聚黍﹐拔之如絲﹐長三四寸許﹐此血燥筋縮﹐用淸肝益榮湯五十餘劑而愈。

府庠沈姬文幼嚙指甲﹐及長不能自禁。余曰﹕此肝火血燥也。又頸側常生小疣子﹐屢散屢發﹔又臂生一塊如菉豆大﹐若觸碎如斷束縷﹐扯之則長﹐縱之則縮﹐後兩鬢髮白點﹐求治。余曰﹕子素肝病﹐此部亦屬肝膽經也。夫爪爲筋之餘﹐膽行人身之側﹐正與嚙爪生疣等證相應﹐須滋補腎水以生肝膽﹐則諸病自愈矣。乃與六味地黃丸服之﹐二年﹐白點自退﹐疣亦不生。

一男子臉患疣﹐初如赤葚﹐雜用敷貼之藥﹐翻張如菌﹔又用腐蝕﹐焮大如癅。此足三陰經虛證悉具﹐治以補脾肺生肝腎等劑而尋愈。

一男子小腹中一塊﹐不時攻痛﹐或用行气化痰等藥不應。或以爲血鱉﹐服行气逐血之劑﹐後手背結一肬子﹐漸長寸許﹐形如鱉狀﹐肢節間如豆大者甚多。彼泥鱉生子發於外﹐亦用行血﹐虛證悉至﹐左尺洪數﹐關脈洪數弦。余以爲腎水不能生肝木﹐以致肝火燥而筋攣﹐用六味地黃丸生腎水﹐滋肝血﹐三月餘諸證悉愈。

一男子因勞役過度﹐面色靑黑﹐發熱咳嗽﹐面生肬子﹐腹內一塊﹐攻上攻下﹐作痛口漧﹐小便祕濇﹐服消克之藥愈甚。察其脈﹐左右關俱弦洪﹐元气弱甚﹐此肝脾受病而筋攣也。投以加味逍遙散﹐合地黃丸料﹐元气遂復。若誤以爲血鱉之類消之﹐必致不起。

一男子素膏粱醇酒﹐先便血便結﹐驚悸少寐﹐後肛門周生小顆如肬子﹐如鼠乳﹐大小不一﹐用淸熱消毒等藥﹐半載之間﹐腿內股亦然。又用化痰之藥﹐寒熱吐痰﹐頸間俱作﹐肝腎脈浮數﹐按之而弱﹐余以爲足三陰經血虛火熾﹐法當滋化源。彼不信﹐別服四物﹑黃蘗﹑知母之類﹐諸證蜂起﹐此胃气復傷﹐各經俱病也。先用補中益气湯三十餘劑﹐諸證漸愈。乃朝用前湯﹐夕用八珍湯﹐又各五十餘劑﹐諸證尋愈。於是夕攺用六味丸加五味子﹐又半載諸證悉愈。

一婦人左手背並次指患五六枚﹐如熟葚﹐內熱晡熱﹐月經素不及期。余曰﹕此因肝脾血虛而有熱也﹐當調補二經﹐使陰血生而諸證自愈。不信﹐乃用艾灸﹐手腫脹發熱﹐手指皆攣﹐兩脇項及胸乳間皆患疣﹐經行無期。余用加味逍遙散少加炒黑黃連數劑漸愈﹔乃去黃連﹐更佐以歸脾湯﹐其患漸愈﹔又百餘劑﹐經行如期﹔再用地黃丸三料而痊。

一婦小腹內一塊﹐或時上攻﹐或時下墜﹐寒熱胸痞﹐小便淋漓﹐或用行气化痰等劑﹐前證愈甚﹐月經兩月餘而一行﹔或以爲內有肉鱉﹐啖飲其血而經不行﹐服驅逐之劑﹐下血甚多。兩手背結一疣﹐如大豆許﹐兩月漸長寸許﹐又兩月餘﹐又患數枚﹐疑以鱉子行於外﹐仍行驅逐。兩耳下各患腫﹐又疑爲瘡毒。余曰﹕此屬肝火血燥也﹐用加味逍遙﹑加味歸脾二藥兼服﹐佐以六味丸﹐三月餘而愈。

一婦人患疣﹐用蛛絲纏﹑芫花綫﹑螳螂啖﹑毒藥蝕﹑著艾灸﹐大潰腫痛﹐發熱出血。余曰﹕此陰血虛也。不信﹐仍服降火之藥而歿。

《外科正宗》曰﹕一男子臀癅五年﹐形如覆瓢﹐按之隱隱黑色﹐此黑粉癅也。以鍼破之﹐按出黑砂兼黑粉﹐共約碗許﹔用三品一條槍插入患內﹐十餘日﹐每次捺出黑膜﹐其癅漸消。內服十全大補湯﹐健脾胃﹐養气血﹐月餘而斂。

一男子腮上生癅半年﹐形若覆桃﹐皮色不變﹐按之微紅﹐此粉癅也。鍼破之﹐捺去脂粉﹐插前藥﹐半月而愈。

一義烏兵士﹐肩膊下連生小癅五枚﹐三月餘﹐漸發癢異狀﹐以手捫之﹐內則噏噏攻動。余視之﹐內動果如蝦。據此必有異虫。以鍼破其一枚﹐先出紅水一匙﹐少頃﹐取出黑嘴粉紅虫一枚﹐依然如舊﹐其人漸覺昏運﹐此泄气之過也。余癅停止﹐服補中益气湯數劑﹐外以膏蓋。又五六日﹐患者方健﹐漸漸破之﹐仍以補藥十餘服而愈。

一婦人並一女子﹐耳後髮際下一寸各生一癅﹐半年餘﹐漸漸而大﹐此乃粉癅。用鍼破之﹐先出脂粉﹐後出頭髮數根﹐長約二尺餘﹐齊根剪斷﹐出血少許﹐俱用插藥﹐數日化出內膜而愈。以此觀之﹐知有發癅也。

一婦人腰間生一肉癅﹐三年餘﹐方漸微痛。一日潰後﹐出小蛔三條﹐長約五寸﹐置溫湯中﹐遊動半時方息。其時患者形體衰弱﹐面黃肌瘦﹐口漧發熱﹐朝以八味丸﹐午用人參養榮湯﹐服至百日外﹐元气漸醒﹔又百日﹐其口方收。余意度之﹐其蛔乃經絡气血所化。

一婦人气沖穴生癅﹐紅紫堅硬﹐乃血癅也。請視之﹐心肝二脈俱洪數﹐其患得之心气鬱結﹐肝气受傷之故。辭不可治。後請京師明公醫治﹐其時頭已穿潰﹐𨿽彊投補托化堅涼血等劑﹐日潰日爛﹐終至不應。破經兩月﹐一旦湧出紫血盆許﹐隨卽身亡。後人問曰﹕何以致此﹖余曰﹕心脈洪數﹐心火旺也。肝脈弦數﹐肝气傷也。火旺逼血妄行﹐肝气傷不能藏血﹐後破之必出血不止﹐多致危亡。預辭不治者﹐此意也。

《景嶽全書》曰﹕余於三旬之外﹐忽於臀下肛門前﹐骨際皮裏﹐生一小粒﹐初如菉豆許﹐不以爲意﹐及半年而如黃豆矣﹐又一年而如皂子﹐復如栗矣。此時乘馬坐椅﹐皆有所礙而漸至痛矣。然料此非敷藥可散﹐又非煎藥可及。使其日漸長大﹐則如升如斗﹐懸掛腰股間﹐行動不便﹐豈不竟成廢人乎﹖抱憂殊甚。謀之識者﹐皆言不可割刺﹐恐爲禍不小。余熟籌數月﹐莫敢妄動。然竊計此時乘小不取﹐則日後愈大愈難矣﹐將柰之何﹖嘗見人臀股間受箭傷者﹐未必卽死﹐此之利害﹐不過如是﹐遂決意去之。一日﹐飲酒微醺﹐乘醉以柳葉鍼刺之﹐所出者皆如豆腐白皮之屬﹐蓋卽粉癅也。刺後頓消﹐余甚快然。及兩日後﹐則腫如熱癰﹐余以會通膏貼﹐三日膿潰而愈﹐余又快然。不兩日﹐又腫起﹐更熱更大﹐余則大懼大悔﹐謂癅贅誠不可刺也。然無柰﹐復以會通膏貼之﹐又三日而大潰﹐出一囊如魚胞者﹐然後收口全愈。今愈後數十年﹐此間仍有一小竅﹐誠險證也。向非余之勇決﹐則此後不知作何狀﹔使開之再遲﹐則眞有不可收拾者。是以病不早治﹐則不知所終﹐此亦可爲治病者之鑑。

