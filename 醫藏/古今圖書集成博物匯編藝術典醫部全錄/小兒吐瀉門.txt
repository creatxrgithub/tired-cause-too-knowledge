古今圖書集成醫部全錄卷四百三十四

小兒吐瀉門

小兒直訣【宋錢乙】

吐瀉兼變證治

五月二十五日以後﹐吐瀉壯熱﹐此臟腑中九分熱也。傷熱乳食﹐吐而不消﹐瀉色深黃﹐玉露散主之。

六月十五日以後﹐吐瀉身溫﹐臟腑六分冷也。嘔吐乳食不消﹐瀉色黃白﹐口漧作渴者﹐食前少服益黃散﹐食後多服玉露散。

七月七日以後﹐吐瀉身涼﹐三分熱七分冷也。不乳多睡﹐悶亂哽气﹐出气﹐睡臥露睛﹐唇白多噦﹐亦用益黃﹑玉露二散主之。

八月十五日以後﹐吐瀉身涼﹐不乳幹噦﹐瀉靑褐水﹐無陽也﹐當用益黃散。吐瀉乳食不化﹐時時下痢﹐肌肉消瘦﹐此脾胃虛寒也﹐用木香丸。夏月不可服﹐如有冷證則少服之。其身溫壯熱﹐或瀉痢紅黃赤黑﹐此脾胃實熱也﹐用黃連丸。冬月不可服﹐如有熱證﹐則少服之。

【注按前法卽《內經》用寒遠寒﹐用熱遠熱之本旨。又云﹕有假者反之﹐𨿽違其時以從其證。蓋胃傷則嘔吐﹐脾傷則泄瀉﹐脾胃俱傷則吐瀉並作。前證若傷辛熱﹐停滯嘔吐﹐或大便下痢者﹐用六君子加黃連﹑吳茱萸﹑木香。若停滯已去﹐泄瀉不已﹐用四君子加肉蔻﹑骨脂。若傷生冷腹痛﹐瀉痢靑白﹐用六君子加砂仁﹑木香﹑炮姜。若傷魚肉等物﹐用六君子加山楂﹑砂仁。若瀉紅黃赤黑﹐諸髒皆熱也﹐先用香連丸﹐後用補中益气湯送香連丸。若瀉痢靑白﹑乳食不化者﹐用人參理中丸。若吐瀉昏睡而露睛者﹐用五味異功散。睡而不露睛者﹐用玉露散。若吐而手足俱熱﹐或喜冷飲食﹐或睡不露睛者﹐用瀉黃散。或手足冷﹐或惡冷飲食﹐或睡而露睛者﹐用六君子﹑木香。然木香﹑黃連二丸﹐𨿽能攻病克邪﹐不無傷損脾胃﹐治者審之﹗】

若吐乳瀉黃﹐傷熱乳也﹔吐乳瀉靑﹐傷冷乳也﹐皆當下之。吐瀉昏倦﹐睡不露晴者﹐胃實熱也。吐痰涎及綠水者﹐胃虛冷也。

【注按前證若兒自受驚﹐或乳母恚怒﹐致兒吐瀉靑色者﹐宜用異功散加柴胡。若母食厚味而乳熱者﹐用東垣淸胃散。母飲酒而乳熱者﹐用葛花解酲湯﹐子服一二匙。若飲燒酒而乳熱﹐或子母身赤﹐或昏憒﹐服冷米醋三五杯﹐多亦無妨﹔兒服一二匙。若母停滯生冷而乳冷者﹐母服養胃湯﹐子服調中丸。若母停滯而變熱乳者﹐母服大安丸﹐子服五味異功散。若母鬱怒傷肝脾而乳熱者﹐用歸脾湯﹑逍遙散。若母脾虛血弱而乳熱者﹐用六君子加芎﹑歸。若母气血虛而乳熱者﹐子母俱服八珍散。若母勞役發熱而乳熱者﹐子母俱服補中益气湯。若因母怒動肝火而乳熱者﹐用五味異功散加柴胡﹑山梔。其吐痰涎及白綠水者﹐肝木乘脾土之虛寒證也﹐用六君子加柴胡﹑木香。大凡吐乳瀉靑色者屬驚﹐法當平肝補脾﹔吐瀉靑白色者屬寒﹐法當溫補脾土。前諸證若手足指熱者屬實﹐手足指冷者屬虛﹐此亦驗法也。】

初生十日內﹐吐瀉壯熱﹐不乳或乳不消﹐或白色﹐先用白餅子下之﹐後用益黃散和之。

初生下吐﹐因穢惡下咽故也﹐用水瓜散主之。凡初生須急拭淨口中﹐否則啼聲一發﹐穢物咽下﹐致生諸病。

【注按芽兒初生之患﹐多因乳母不愼七情﹐不節厚味﹐傳兒爲病﹐當審其因以調治其母。前所用之藥﹐恐臟腑脆嫩﹐不能勝受﹐治者審之﹗】

河間六書【金劉完素】

瀉痢

五臟皆言熱證﹐無寒冷證﹐亦有謂瀉痢小便靑白不濇爲寒。水谷不化而色不變﹐吐痢腥穢﹐澄澈淸冷﹐靑白不濇﹐身涼不渴﹐脈遲細而微者寒證也。

谷𨿽不化﹐而色變非白﹐煩渴﹐小便黃赤而濇者爲熱證。世傳小兒吐痢霍亂﹐食乳未及消化而痢尙白﹐便論爲寒證誤矣。仲景云﹕熱邪不化谷。豈爲寒也﹗

儒門事親【元張從政】

身熱吐瀉

凡小兒身熱吐瀉﹐腹滿不進飲食﹐可急與牛黃通膈丸﹐下過四五行則自愈矣。蓋乳食便屬水﹐甚則成濕﹐以治濕法治之﹐用燥熱之藥非也。

凡小兒水泄不止﹐可用五苓散與益元散各停﹐用新水調下三二錢﹐頻服﹐不拘時候。若暴速注下﹐甚者屬火﹐涼膈﹑通聖等散治之﹐用者勿輕。非深於造化者﹐未易語此。

水瀉

小兒暴注水瀉不止﹐《內經》曰﹕此名暴速注瀉﹐久而不愈者﹐爲湧泄注下﹐此乃火運太過之病也。火性暴速故也。急宜用新汲水調下甘露飲子﹑五苓散﹑天水散﹐或用井花水煎此藥﹐放冷服之﹐病卽瘥矣。不可用禦米殼﹑漧薑﹑豆豉聖散子之類﹐縱然瀉止﹐腸胃气滯不通﹐變爲腹脹。此法宜分陰陽利水道﹐乃爲治法之妙也。

久瀉不止

凡小兒久瀉不止﹐至八九月間﹐變爲秋深冷痢﹐泄瀉靑白﹐時時撮痛﹐乳瓣不化﹐可用養脾丸如黍米大﹐每服二三十丸﹐米飲送下﹐日進三服則愈。益黃散亦可用之。

凡治小兒之法﹐不可用極寒極熱之藥﹐及峻補峻瀉之劑﹐或誤用巴豆﹑杏仁﹑硫黃﹑膩粉之藥。若用此藥﹐反生他病。小兒易虛易實﹐腸胃嫩弱﹐不勝其毒﹐若治之﹐宜用分陰陽﹑利水道最爲急﹐用桂苓甘露散之類。

幼科全書【元朱震亨】

嘔吐

有物無聲曰吐﹐有聲無物曰嘔﹐有聲有物曰嘔吐。其證有三﹐有寒﹑有熱﹑有食積傷。

凡寒吐者﹐吐時少而出物多﹐此胃家受寒也。或用胃苓丸﹐煨姜湯吞﹐或以理中丸治之。寒吐食不化﹐不惡食。

凡熱吐者﹐吐時多而出物少﹐此胃家有熱也。以二陳湯加黃連﹑煨漧薑治之。熱吐食化﹐不惡食。

凡食積吐者﹐要分三焦明白﹐俱能食。如食時卽吐者﹐此積在上焦胃口也﹐宜用淡鹽湯吞下﹐後用鵝翎毛掃口中﹐令其吐盡舊積﹐以二陳湯加煨漧薑﹑神曲﹑炒麥芽﹑炒杏仁治之。

如食下一二時而吐者﹐此積在中焦胃下口過小腸上口處也。先以丁香脾積丸通去舊積﹐後以二陳湯加消導藥治之。

如早食晚吐﹐晚食早吐者﹐此食在下焦﹐小腸口下過大腸口上處也。先以丁香脾積丸下之﹐後以二陳湯加消導藥治之。消艸藥如神曲﹑麥芽﹑砂仁﹑香附之類。如嘔吐久而諸藥不納者﹐此胃口伏火關格之病﹐用理中湯加童便﹑豬膽汁同炒煎服卽止﹐神效﹐妙不可言。

如嘔吐出蛔虫者﹐以理中湯加烏梅一个﹐附子一小片﹐黃蘗﹑川椒一服卽止。

如嘔吐後而瘦弱者﹐只以集聖丸調之。

如諸吐不納藥者﹐此陰盛拒陽也﹔必加童便﹑豬膽者﹐蓋童便味酸鹹性寒﹐膽汁味苦性寒﹐以和理中湯服﹐則陰體漸消﹐陽性乃發﹐此《內經》所云﹕伏其所主先其所因也﹐非吾子孫不示。

凡吐不止﹐目上視﹐頭後仰者不治。

袓傳治嘔吐﹐只用胃苓丸﹐煨姜湯送下﹐不問寒熱皆效。凡吐不止﹐服藥無效﹐更加煩悶﹐不治。

西江月

嘔吐飲食不納﹐任從湯藥難嘗。此爲陰盛隔孤陽﹐到是時醫魔障。參朮煨姜熟附﹐烏梅童便尢良。豬膽同入慢精詳﹐此法應如影向。

一等蛔虫吐出﹐此爲蛔厥多陰。烏梅丸子效如神﹐一服蛔安吐定。又有咳而嘔者﹐化痰順气須明。如常吐嘔只胃苓﹐湯用煨姜作引。

泄瀉

凡泄瀉皆屬濕﹐其證有五﹐治法以分利升提爲主﹐不可一例混施。如泄瀉靑白﹐或乳食不化﹐腸痛四肢冷﹐面晃白不作渴者﹐此寒濕也。其證多得於冬﹐以五苓散作引﹐吞化理中丸卽止。如寒甚不止者﹐理中湯加附子一片卽效。

如泄瀉黃稠﹐腹痛作熱﹐面紅口渴﹐此熱濕也﹐其證多得於夏﹐以五苓散加滑石﹑甘艸﹑木通治之﹐甚者以玉露散﹑理中湯卽效。

如泄瀉不住成黃水者﹐或渴或不渴﹐此風濕也﹐其證多得於夏﹐以五苓散加防風﹑蒼朮﹑羌活治之。

如久瀉腸滑不止者﹐此濕傷元气下陷也﹐宜升提之藥﹐四君子湯加升麻﹑防風﹑烏梅治之﹐或用四君子湯吞下七味肉豆蔻丸亦效。

如泄瀉酸臭﹐腹痛﹐面黃帶熱﹐不喜飲食者﹐此食積也﹐先以丁香脾積丸推去其積﹐後以集聖丸調之。

如泄瀉久﹐作渴不止者﹐只以白朮散多煎服之。未有不效者。

如泄瀉久﹐目無神﹐口略張﹐四肢冷﹐好睡﹐以四君子湯調之﹐多服有效﹔甚者加熟附子一小片﹐煨漧薑服之。

如泄瀉久﹐身熱不退者﹐只以調元湯治之﹐此虛熱也﹐不可妄用寒涼之藥﹐甚者加煨漧薑卽效。

凡泄瀉後﹐人事黃弱者﹐只用集聖散服之。

袓傳治泄瀉不問寒熱﹐只用胃苓丸兼一粒金丹﹐以車前子同炒米湯治之。

凡治久泄不止﹐精神美好﹐面赤唇紅者﹐不治﹔變成白痢者﹐不治﹔脈沈細﹐徧身皮冷﹐不乳食﹐作渴不止者﹐不治﹔又成驚搐者不治﹔大孔如竹筒不收閉者﹐不治﹔滑泄不止者﹐不治﹔大肉消瘦者﹐不治。

凡治泄瀉﹐不問輕重﹐只要乳食如常﹐不生他證者則易愈。

淸江引

泄瀉五虛眞莫測﹐六脈細欲絕﹐腸滑魄戶開﹐脾寒大皮折﹐禁口飲食不下咽【少气也。】醫得此疾眞妙手﹐參芪朮羌附甘艸﹐石菖蒲訶皮罌子粟。若還見效都無妨﹐蚵蚾補。假如服藥全無效﹐金液神丹妙。附子與硫黃﹐法制家傳奧。起死回生﹐減些兒堪救療。

西江月

夏月人多泄瀉﹐腹痛煩渴相攻。豬苓澤瀉茯苓同﹐甘艸漧薑多用。白朮黃連滑石﹐人參砂藿溫中。升麻提气妙無窮﹐更把烏梅煎送。

夏月雨多傷濕﹐宜利小便爲先。豬苓澤瀉與黃連﹐梔子茵陳解散。羌活靑皮枳實﹐茯苓赤者相參。木瓜蒼白朮同煎﹐黃蘗加些靈驗。

泄瀉祕傳治法﹐等閒不語時人。如今傳授與兒孫﹐勝似良田萬頃。初次且行淡滲﹐溫中以次施行。三升四塞救孩嬰﹐此法古今永定。

泄瀉緣何發作﹐只因水谷無分。所以淡滲法先行﹐小便長而泄定。滑石車前赤茯﹐人參白朮豬苓。甘艸澤瀉與砂仁﹐姜棗煎時作引。

淡滲行而還泄﹐須防穀气中虛。溫中丸散不須拘﹐但要一時泄住。白朮人參砂藿﹐炙姜炙艸依書。烏梅熟附澤苓豬﹐引用棗姜作主。

溫中若猶不效﹐中气下陷須提。人參白朮與黃芪﹐甘艸漧薑炙取。澤瀉豬苓赤茯﹐升麻熟附烏梅。柴胡白芍與當歸﹐姜棗引兒休棄。

以次升提未止﹐此時腸滑難收。塞因通用更何憂﹐擊其惰歸可救。參朮炙姜炙艸﹐烏梅粟殼相扶。升麻訶子芍歸求﹐姜棗同煎溫服。

法盡泄還仍舊﹐其間吉少凶多。假饒父母沒柰何﹐要爾醫人休錯。參朮茯陳姜艸﹐砂仁豆蔻粟訶。幹蟾蘆薈木香和﹐赤石酢丸調可。

泄瀉時常作渴﹐白朮散子如仙。人參白朮木香兼﹐漧薑藿香葉片。甘艸茯苓七味﹐烏梅加上同煎。臨時更帶伏龍肝﹐此法千金不換。

泄瀉如常法治﹐不須別用心機。只將丸藥胃苓醫﹐三服自然停息。如此不能取效﹐依前數法支持。吾將心法教人知﹐才顯明醫三世。

五六月間泄瀉﹐其間寒少熱多。理中丸子救沈屙﹐玉露散調服可。不效四苓作引﹐用吞理中調和。自然泄止不蹉跎﹐活得多人念我。

吐瀉

吐瀉之證有三﹐有寒有熱有積﹐治法略與泄門相似﹐觀者詳之。

凡吐瀉兩腮紅﹐足脛熱﹐好飲水﹐身上熱﹐此熱證也。治法以胃苓丸﹑一粒金丹﹐同車前艸燈心湯送下。

凡吐瀉面晃白﹐足脛冷﹐不作渴﹐如有熱者﹐此寒證也。治法先以理中湯卽止﹐不止便以益黃散治之﹐或胃苓丸﹑肉豆蔻丸治之。

凡吐瀉惡食或不乳﹐心腹痛﹐吐瀉所出之物皆酸臭﹐此食積也。先去食積﹐以感應丸推之﹐後以胃苓丸調之﹐或食脾積丸亦可。

凡吐瀉日久漸漸瘦弱﹐作渴作熱﹐久不治﹐必成壞證﹐用加減補中湯治之。

西江月

大凡男女吐瀉。陰陽順逆當明。男逢泄盛下無陰﹐女子吐多不應。出物多而數少﹐此爲寒食相侵。如逢物少數頻頻﹐火盛細加體認。

吐瀉若然同見﹐此名霍亂陰陽﹐只消一貼理中湯﹐上吐下瀉了當。服藥若還不效﹐再加熟附煨姜。烏梅作引是良方﹐莫與俗人誇獎。

吐瀉時時作渴﹐諸般湯藥無靈。飲湯飲水腹腫膨﹐束手待觀死定。急飲茯苓飲子﹐時時與兒調停。須臾吐止火邪寧﹐才與理中對證。

嬰童百問【明魯伯嗣】

嘔證吐乳證

仲陽云﹕初生下拭掠小兒口中穢惡不盡﹐咽入喉中﹐故嘔吐及多生諸病。嘔者﹐有聲也﹔吐者﹐吐出乳也。凡小兒乳哺不宜過飽﹐若滿則溢﹐故令嘔吐。胃中納乳﹐如器之盛物﹐杯棬之小﹐不可容巨碗之物。雨驟則沼溢﹐酒暴則卮翻﹐理之必然。乳母無知﹐但欲速得乳兒長大﹐更無時度﹐或兒睡著而更口銜乳﹐豈有厭足﹖受病之源﹐自此漸至日深。導其胃气之虛﹐慢驚自此而得﹐可不愼乎﹖此候但令節乳爲上﹐甚者宜令斷乳﹐先此乳母可服調气之劑﹐兒服消食丸﹐化乳壯胃爲上。議曰吐乳哯乳﹐此證有數般﹐有冷有熱﹐當自辧認。若吐自口角出﹐此是乳多﹐消化不及﹐滿而則溢﹐此非病也﹐常服消乳丸﹑異功散﹐當令乳母節乳爲上。冷吐可服親音散﹑香朴散﹑快脾等藥﹐熱吐則頭額溫﹐有黃涎而渴﹐小便赤少﹐此是熱吐﹐多是傷暑熱者有此證﹐乳母同服香薷散﹑五苓散。又有風痰吐﹐乃是傷風不解﹐吐乳夾痰﹐若經久必然生風﹐仍宜下疏風化痰藥﹐竹茹湯去桂﹑五苓散﹑靑州白丸子﹑溫膽湯。又當畱心調治﹐紫霜丸亦可服。

熱吐

小兒秋夏伏暑﹐多有熱吐。何以別之﹖或有黃涎﹐頭額溫﹐五心熱﹐小便赤而少﹐或唇幹而煩渴﹐先令乳母服香薷散﹑五苓散﹐兒服竹茹湯﹑五苓散。熱甚者大柴胡湯去大黃服﹐或小柴胡湯亦可。熱極者﹐可服大承气湯﹐其效如神﹔玉露散亦可服。

寒冷嘔吐噦逆

小兒感受風冷﹐或食生冷瓜果過多﹐胃口停寒﹐以致吐食吐乳﹐並用理中湯主之﹔或釀乳法﹑消乳丸﹑異功散﹑香朴散﹑茯苓半夏湯﹑二陳湯﹑人參散﹑麝沈散﹐俱可服。

霍亂吐瀉

小兒吐瀉﹐有身溫者﹐有身熱者﹐有身涼者﹐有吐瀉成驚風者﹐有夏月傷暑吐瀉者﹐有初生三日內吐瀉者。仲陽云﹕小兒初生三日內﹐吐瀉壯熱﹐不思乳食﹐大便靑白﹐乳食不消﹐或白色﹐是傷寒﹐當下之﹔後和胃﹐仍用白餅子。和胃用益黃散主之。三日以後至十日﹐吐瀉身溫涼﹐不思乳食﹐大便靑白色﹐乳食不消﹐此上實下虛也﹐用益黃散加減治之。又傷風吐瀉身溫﹐乍涼乍熱﹐多气﹐兼大便黃白色﹐嘔吐乳食不消﹐時時咳嗽﹐更有五臟兼見證﹐當服入髒君臣藥﹐先大靑膏後益黃散主之。又吐瀉身熱多睡﹐能食乳﹐飲水不止﹐吐痰﹐大便黃水﹐皆爲胃虛熱渴吐瀉也﹐當生胃中津液以止其渴﹐止後用發散藥。止渴﹐多服白朮散﹔發散﹐大靑膏﹑釣藤飲主之。又吐瀉身涼﹐吐沫﹐瀉靑白色﹐悶亂不渴﹐哽气長出气﹐睡露睛﹐此傷風荏苒輕怯因成吐瀉﹐當補脾﹐後發散。補脾﹐益黃散﹔發散﹐大靑膏﹑釣藤飲。夏至後﹐吐瀉身壯熱﹐熱證也﹐或因傷熱﹐乳食嘔吐不消﹐瀉深黃色﹐玉露散主之﹐五苓散亦佳﹐香薷散﹑車前子散可選而用之。若面色靑黃﹐知風熱在脾﹐發直怕人﹐眼不合﹐是心中有毒涎﹐更胃逆風搐﹐可服定命丹。

冷瀉

湯氏云﹕此乃脾虛受冷﹐致令水谷不化﹐泄瀉注下。仲陽云﹕小兒不能食乳﹐瀉褐水﹐身冷無陽也﹐當治脾﹐益黃散主之。古今不同﹐當依加減法用之﹐始爲穩當。冷積瀉﹐沒石子丸極效﹐人參散﹑理中湯加減﹐服尢佳﹔更加肉豆蔻則止。來復丹﹑不換金正气散皆可。觀音散﹑銀白散加減調治﹐乃平和之劑也。

熱瀉

湯氏曰﹕小兒熱瀉者﹐大便黃而赤﹐或有沫﹐乃髒中有積﹐或因乳母好飲酒﹐或嗜熱物﹐或坐下傷溫蘊熱﹐醫者不明﹐但用豆蔻﹑訶子等藥服之﹐如水澆石﹐旣不識其證﹐故不辧其冷熱﹐用藥又不得其法﹐焉得取效﹖此證當以小便赤少﹐口漧煩躁爲驗。治法當用錢氏白朮散去木香用之﹐五苓散去桂亦可服。其熱甚者﹐四逆散﹑大柴胡湯去大黃﹐服之殊驗也。更用黃連丸等劑亦佳。調中湯去大黃加黃連﹑枳殼。如夾熱而瀉﹐太陽與少陽合病﹐自下利者﹐與黃芩湯﹐嘔者加半夏也。又有挾熱瀉利而小便祕濇赤甚者﹐四順淸涼飲主之。

傷食瀉

湯氏云﹕凡此瀉不宜便補﹐先用消食藥﹐或用紫霜丸﹐取其積盡﹐然後可補。經云﹕食瀉重當取﹐疳虛用補虛。治食瀉﹐與香橘餅子﹑加減觀音散﹑調中湯散﹐以意加減。凡傷食瀉不可卽止﹐宜節飲食﹐當用進食丸取下食積令盡﹔次以錢氏加減益黃散﹐只一服可止﹐此乃切要治法。然後異功散﹑四君子湯調理﹐必取全安。有腹中雷鳴下利者﹐生薑瀉心湯主之。如冷積釀瀉﹐用香朴散止之。白朮散以和气調胃﹐調中散﹑保安丸能止傷食瀉﹐感應丸﹑沈香煎﹑三稜煎皆可服。

驚瀉

仲陽云﹕慢驚病後﹐或吐瀉胃虛﹐或气弱因驚﹐眼白如淡墨﹐下糞靑黃﹐此瀉合溫補﹐至聖保命丹﹑釣藤飲主之。或乳隨糞下﹐消乳丸﹑進食丸主之。或微渴﹐心脾喘躁狂熱﹐此瀉尢難治﹐辰砂五苓散主之。冷者定命飲子主之﹐後與溫驚朱君散﹑睡驚太乙丹。

保嬰撮要【明薛鎧】

霍亂吐瀉

錢仲陽云﹕吐瀉壯熱不食﹐或乳不消﹐是傷乳也﹐宜白餅子下之後﹐用益黃散和胃。若吐瀉身溫不乳﹐大便靑白。此上實下虛也﹐用益黃散加減治之。大凡吐瀉身溫﹐乍涼乍熱﹐气粗大便黃﹐自吐乳不消﹐此傷風熱也﹐先服大靑膏發散﹐後服益黃散和胃。若吐瀉身熱﹐多睡能乳﹐吐痰﹐大便黃水﹐胃虛也﹐先用白朮散生津止渴﹐後用大靑膏﹑釣藤飲發散風邪。若夏至後吐瀉身熱﹐或吐乳瀉黃﹐此傷熱乳也﹐用玉露散之類。凡瀉乳腹痛按之而哭者﹐食積痛也﹐用白餅子下之﹔按之不哭者﹐脾胃气虛也﹐用五味異功散補之。手足指冷者﹐脾气虛寒也﹐用異功散加木香。傷風吐瀉者﹐風木克脾土也﹐亦用前藥。若飲熱乳而瀉黃者﹐濕熱壅滯也﹐用四苓散。如不愈或反甚者﹐元气復傷也﹐用白朮散。瀉而腹中重墜者﹐脾气下陷也﹐用補中益气湯。若服克滯之劑﹐而腹中窄狹者﹐脾气虛痞也﹐用六君子湯。若面黃瀉靑﹐脾虛而肝乘之也﹐用六君﹑柴胡﹑升麻﹑木香。若多噫瀉黃﹐心脾气虛也﹐用六君﹑炮姜﹑升麻。生下半月旬日內吐者﹐止宜調治其母﹐恐嬰兒臟腑脆弱﹐不勝藥餌故也。

古今醫統【明徐春甫】

嘔吐

嘔者﹐有聲也﹔吐者﹐吐出乳食也。凡小兒乳哺不宜過飽﹐若滿則溢﹐故令嘔吐。乳母無知﹐但欲速得兒長﹐更無時度﹐或兒睡著而彊乳﹐自此受病之源﹐漸至日深﹐遂成嘔吐。甚者宜漸斷乳﹐先令乳母服調气之劑﹐兒服消食丸﹐化乳壯胃爲上。蓋吐乳嘔乳﹐證有數般﹐有冷吐﹐有熱吐﹐當審辧之。若吐自口角出。此是乳多不能消化﹐滿則溢﹐此非病也﹐當服消乳丸。熱吐則頭額溫﹐或有黃涎﹐五心熱﹐小便赤少﹐或唇幹而煩渴﹐多是暑月傷暑﹐或致此證﹐乳母服香薷散﹑五苓散﹐兒服香薷湯﹑五苓散。冷吐則淸涎夾乳吐出﹐小便淸而多﹐由乳母當風取涼解脫﹐致令風冷之气入乳﹐令乳變敗﹐兒飲之則冷气入胃﹐故嘔吐也。乳母宜捏去舊宿乳﹐服理中湯快气助胃之劑﹐次用釀乳法﹐茯苓半夏湯﹑加減觀音散快胃之藥。又有風痰吐者﹐乃是傷風不解﹐吐乳夾痰﹐久必生風﹐宜服靑州白丸子﹑半夏散疏風化痰之劑。

瀉泄

瀉泄乃脾胃專病﹐凡飲食寒熱三者不調﹐此爲內因﹐必致瀉泄。又經所論春傷風﹐夏飧泄﹔夏傷暑﹐秋傷濕﹐皆爲外因﹐亦致泄瀉。醫者當於各類求之﹐毋徒用一止瀉之方﹐而云槪可施治﹐此則誤兒﹐豈淺云耳﹖若不治本﹐則瀉𨿽暫止而復瀉﹐耽誤旣久﹐脾胃益虛﹐變生他證﹐良醫莫救。

霍亂吐瀉

脾爲中州﹐胃爲水谷之海﹐乳哺入胃﹐脾能克化﹐然後水谷分其淸濁﹐傳變得宜﹐則無吐瀉之患。凡小兒上吐不止﹐下瀉不住﹐皆因內外傷侵﹐兼以調擭失常﹐乳食不節﹐遂使脾胃虛弱﹐淸濁相干﹐蘊作而成。有先瀉而後吐者﹐乃脾胃虛冷﹐其候先瀉白水﹐吐亦不多﹐口气緩而神色慢﹐額前有汗﹐六脈沈濡﹐此爲冷也。先吐而後瀉者﹐乃脾胃有熱﹐气促唇紅﹐吐來面赤﹐脈洪而數﹐渴飲水漿﹐此爲熱也。冷熱之分﹐須要詳審。

傷風吐瀉身溫﹐乍寒乍熱﹐气多粗﹐大便黃白色﹐嘔吐乳食﹐完穀不消﹐時咳嗽﹐更五臟兼見證﹐宜先服釣藤散﹐後用益黃散﹑香朴散主之。及有吐瀉﹐身熱多睡﹐能食乳﹐飲水不止﹐吐痰﹐大便黃水﹐皆爲胃虛熱渴瀉也﹐當生胃中津液以止其渴﹐後服發散止渴﹐多服白朮散﹑釣藤散。吐瀉身涼﹐吐沫靑白色﹐悶亂不渴﹐气腫露睛﹐當補脾﹐宜加減四君子湯﹑藿香散﹑銀白散主之。夏月傷暑吐瀉﹐手足厥冷者﹐理中湯﹑藿香正气散﹑五順散﹑車前子散﹑不換金正气散可選而用之。如吐瀉之證﹐有風搐欲成慢候﹐可看慢脾方論治之。古今圖書集成醫部全錄卷四百三十五

小兒吐瀉門

證治準繩【明王肯堂】

吐瀉

小兒吐瀉並作﹐卽名霍亂。有心痛而先吐者﹐有腹痛而先瀉者﹐莫不由中焦而作。上焦主納而不出﹔中焦主腐化水谷而生榮衛﹐灌漑百骸﹔下焦分別水谷﹐主出而不納。脾居中州﹐胃爲水谷之海﹐乳哺入胃﹐脾能克化﹐然後水谷分【臍上一寸有水分穴﹐】傳變得宜﹐豈有吐瀉之患﹖凡小兒吐瀉﹐皆因六气未完﹐六淫易侵﹐兼以調擭失宜﹐乳食不節﹐遂致脾胃虛弱﹐淸濁相干﹐蘊作而然。有先瀉而後吐者﹐乃脾胃虛冷﹐其候先瀉白水﹐吐亦不多﹐口气緩而神色慢﹐額前有汗﹐六脈沈濡﹐此爲冷也。有先吐而後瀉者﹐乃脾胃有熱﹐气促唇紅﹐吐來面赤﹐脈洪而數﹐渴飲水漿﹐此爲熱也。冷熱之分﹐要須詳審。

吐瀉昏睡露睛者﹐胃虛熱﹐白朮散﹑和中散主之。

吐瀉昏睡不露晴者﹐胃實熱﹐錢氏玉露散﹑河間益元散主之。

夏秋治裏

小兒初生三日內﹐吐瀉壯熱﹐不思乳食﹐大便乳食不消﹐或白色﹐是傷寒﹐當下之﹐並和胃。下用白餅子﹐和胃用益黃散主之。

兒生三日已上至十日﹐吐瀉身溫涼﹐不思乳食﹐大便靑白色﹐乳食不消﹐上實下虛也。更有五臟兼見證﹕肺﹐睡露睛喘气﹔心﹐驚悸飲水﹔脾﹐困倦饒睡﹔肝﹐呵欠煩悶﹔腎﹐不語畏明。當先視兒兼髒證﹐先瀉其所實者而補其虛﹐如脾虛益黃散主之。此二證多病於秋夏也。

凡小兒盛暑吐瀉﹐邪熱在下焦則瀉﹐在上焦則吐﹐亡津必渴﹐用玉露散﹐𨿽吐﹐時時與啜之﹐過三日必愈。

如身熱脈大﹐小便黃﹐用五苓﹑益元各半﹐熱湯調﹐溫服之。如身涼脈細﹐小便靑﹐早晨益黃散﹐午後玉露散。如過四五日困弱﹐宜異功散﹑和中散﹑開胃丸。如有風而瀉﹐用防風﹑羌活﹐謂吐瀉兼肝病風搐拘急也。

有熱而瀉﹐用黃連﹑黃芩﹑大黃﹐謂吐瀉兼心病身熱也。

有寒而瀉﹐用附子﹐謂吐瀉兼腎病身冷﹐或足脛寒而逆也。

有濕而瀉﹐用白朮﹑茯苓﹐謂吐瀉兼本髒脾病﹐多睡體重昏倦也。

有肺病而瀉﹐用芍藥﹑桂心﹐定喘﹐麥冬﹑人參﹐甚者多檳榔﹐大便不通加大黃。謂吐瀉兼肺病喘嗽也。

更詳看病新舊﹐新則止之﹐久則有腸風之患。宜推陳致新﹐法當宣風散導過﹐後用入髒君臣藥調之﹐宜益黃散。

有小兒盛夏初秋﹐遇夜乘風﹐渴而飲水﹐過餐生冷果物﹐攻激腸胃﹐遂乃暴吐暴瀉﹐傳作手足俱痺﹐筋攣而痛﹐痛則神志不寧﹐以驚證治之﹐誤矣。所謂筋遇寒則引縮﹔又以陽明養宗筋﹐屬胃與大腸﹐因內傷生冷飲食﹐外感風邪﹐吐瀉交作﹐胃气因虛﹐不能養其宗筋﹐亦致攣急。此證口气溫﹐面色慘﹐脈沈鍰﹐再以手按兩膝腕下﹐見筋縮而引於皮間﹐是其候也。治以理中湯加附子﹐半生半炮﹐水姜熟煎﹐空心溫服﹐更詳虛實冷熱爲治可也。

有數歲小兒忽患吐瀉﹐始自夏秋晝近極熱之地﹐解衣乘涼﹐夜臥當風之所致。蓋先感熱﹐後感冷﹐陰陽相摶﹐气射中焦﹐名爲霍亂。《活人書》用香薷散調治﹐以其能分別水谷﹐升降陰陽。熱多欲飲水者﹐五苓散。寒多不飲水者﹐理中丸。詳此治法﹐得非欲平中焦乎﹖

凡暑令吐瀉﹐手足指熱﹐作渴飲冷者﹐屬陽證﹐宜淸涼之劑。手足指冷﹐作渴飲熱者﹐屬陰證﹐宜溫補之劑。凡病屬陰證﹐誤用寒涼者死﹐則手足靑黯﹐或徧身皆然。

冬春治表

傷寒吐瀉身溫﹐乍涼乍熱﹐睡多气粗﹐大便黃白色﹐嘔吐﹐乳食不消﹐時咳嗽﹐更有五臟兼見證﹐當煎入髒君臣藥﹐先服大靑膏﹐後服益黃散。如先曾下或無下證﹐愼不可下。此乃脾肺受寒﹐不能入脾也。

潔古云﹕身溫吐瀉咳嗽﹐是風木入於脾﹐母虛其子亦弱﹐法當煎檳榔豆蔻湯下大靑膏﹐後服益黃散。

傷風吐瀉﹐身熱多睡﹐能食乳﹐飲水不止﹐吐痰﹐大便黃水﹐此爲胃虛熱渴吐瀉也﹐當生胃中津液以止其渴﹔止後﹐用發散藥。止渴﹐多服白朮散﹔發散﹐大靑膏主之。

潔古云﹕吐瀉身熱而渴﹐小便少者﹐五苓散主之。身熱而嘔者﹐當服白朮散﹐後煎檳榔木香湯下大靑膏。

傷風吐瀉﹐身涼吐沫﹐瀉靑白色﹐悶亂不渴﹐哽气﹐長出气﹐睡露睛﹐此傷風﹐荏苒輕怯﹐因成吐瀉﹐當補脾後發散﹐大靑膏主之。此二證多病於春冬也。

潔古云﹕身涼吐瀉不渴者﹐則知爲寒﹐煎附子桂枝湯下大靑膏。

小兒傷於風冷﹐病吐瀉﹐醫謂脾虛以溫補之﹐不已﹐復以涼藥治之﹐又不能散。謂之本傷風﹐醫者亂攻之﹐因脾寒積虛﹐內不能散﹐外不能解﹐至十餘日﹐其證多睡露睛﹐身溫﹐風在脾胃﹐故大便不聚而爲瀉﹐當去脾間風﹐風退則痢止﹐宣風散主之。後用史君子丸補其胃。亦有諸吐瀉久不瘥者﹐則脾虛生風而成慢驚矣。

吐瀉過多﹐脾胃虛乏﹐欲生風候者﹐四君子加白附子減半﹐生薑煎服。

身熱瀉黃多渴爲熱宜涼劑

曾氏云﹕先吐而後瀉者﹐乃脾胃有熱﹐气促唇紅﹐吐來面赤﹐脈洪而數﹐渴飲水漿﹐此爲熱也。錢氏以吐瀉身熱﹐瀉黃﹐多渴﹐作熱病治﹐在夏秋用玉露散﹑益黃散相間服﹐在春冬用白朮散﹑大靑膏相間服。

肢冷瀉靑不渴爲寒宜溫藥

曾氏云﹕先瀉而後吐者﹐乃脾胃虛冷﹐其候先瀉白水或白凍﹐吐亦不多﹐口气緩而神色慢﹐額前有汗﹐六脈沈濡﹐此爲冷也。錢氏以吐瀉身涼﹐瀉靑﹐不渴作寒病﹐在秋以益黃散主之﹐在冬春以益黃散﹑大靑膏相間服。

吐利四肢脹逆﹐腦門低陷﹐四君子加藿香﹑丁香﹑芍藥等分煎服。

肢溫瀉黃白似渴爲寒熱雜合病

錢氏治法﹐在夏秋用玉露散﹑益黃散相間服﹐在冬春用益黃散﹑大靑膏相間服。

宿食

錢氏云﹕吐瀉乳不化﹐傷食也﹐宜下之。馮承務子五歲﹐吐瀉壯熱﹐不思食飲﹐錢氏見目中黑睛少而白睛多﹐面色晄白﹐曰﹕此子必多病。面色晄白者﹐神怯也。黑睛少者﹐腎虛也。黑睛屬水﹐本怯而虛﹐故多病也。縱長成必肌膚不壯﹐不耐寒暑﹐易虛易實。脾胃亦怯﹐更不可縱恣酒欲﹐若不保養﹐不過壯年也。面上常無精神光澤者﹐如婦人之失血也。今吐利不食壯熱者﹐傷食也。又虛怯不可下﹐下之虛﹐入肺則嗽﹐入心則驚﹐入脾則瀉﹐入腎則益虛﹐但宜以消積丸磨化之﹐爲微有食也。如傷甚則可下﹐不下則成癖也。若實食在內﹐亦可下也。下畢補脾必愈。隨其虛實﹐無不效者。

錢氏曰﹕吐乳瀉黃是傷熱乳﹐吐乳瀉靑是傷冷乳﹐皆當下之﹐此迎奪之法也。不若傷熱者用五苓散以導其逆﹐傷冷者用理中湯以溫其中﹐自然平復。

脾經積滯未除﹐再爲飲食所傷﹐不吐則瀉﹐不瀉則吐﹐宜以三稜散化積﹐守胃散和中。

心腹痛

兒冷熱不調﹐乳哺不節﹐使陰陽淸濁之气﹐相干而變亂腸胃間﹐則成霍亂而心腹痛者﹐冷气與眞气相擊﹐或上攻心﹐下攻腹﹐故痛。

禁忌

鄭氏云﹕小兒吐瀉﹐因外傷風冷﹐內傷乳食﹐或兒啼未定﹐气息未調﹐以乳飼之﹐气逆於上則停滯胸膈﹐致令嘔吐﹔气逆於下則傷脾胃﹐致令泄瀉﹔上下气逆﹐吐瀉俱作。凡小兒只吐不瀉者逆﹐其吐必有痰﹐發驚者十無一生。若只瀉不吐﹐或吐瀉俱發者﹐日久不退﹐亦變陰癇。治之乃暫斷其乳﹐輕者周時﹐重者三日﹐宜頻與稀粥﹐服藥速效﹐十全八九。或者不信是言﹐以小兒借乳爲命﹐不肯暫斷﹐然乳固不可斷也﹐殊不知因乳所傷得之者﹐若再以傷乳乳之﹐如抱薪救火﹐藥何功之有﹖其間有不斷服藥得安者﹐蓋輕患也。亦有因輕致重﹐夭橫者多矣。

《活幼心書》云﹕小兒吐瀉不止﹐大要節乳﹐徐徐用藥調治必安。節者﹐撙節之義﹐一日但三次或五次﹐每以乳時不可過飽﹐其吐自減﹐及間以稀粥投之﹐亦能和胃。屢見不明此理﹐惟欲進藥以求速效﹐動輒斷乳三四日﹐致餒甚而胃虛﹐啼聲不已﹐反激他證。蓋人以食爲命﹐孩非乳不活﹐豈容全斷其乳﹖然乳卽血也﹐血屬陰﹐其性冷﹐吐多胃弱﹐故節之。醫者切須知此﹐乳母亦宜服和气血調脾胃等藥。愚意不若兒大能食者全斷之﹐待其平復﹔兒小不能飲食者﹐但節之可也。

吐

吐沫及痰或白綠水﹐皆胃虛冷。吐稠涎及血﹐皆肺熱。吐水不止者﹐屬心痛胃冷。吐水心痛者﹐虫痛。口中吐沫水者﹐後必虫痛。

面晄白無精光﹐口中气冷﹐不思食﹐吐水﹐當補脾﹐益黃散主之。

冬月吐蛔﹐多是胃虛寒而虫作吐﹐用錢氏白朮散加丁香二粒﹐方可用理中湯去甘艸加烏梅﹑肉川椒。

嘔吐皆主脾胃。古人謂脾虛則嘔﹐胃虛則吐是也。嘔者有幹無物﹐吐者有物無干。若手足指熱﹐喜飲熱湯﹐或睡而露睛﹐皆胃气虛弱也﹐用異功散。若手足指熱﹐飲冷﹐或睡不露睛﹐屬胃經實熱也﹐用瀉黃散。若作渴少食﹐或小便色赤﹐胃經虛熱也﹐用七味白朮散。大凡嬰兒在乳﹐母尢當節飲食﹐若乳母停食﹐亦能致兒吐瀉﹐故不可不愼也。

論吐之原﹐難以枚舉﹐有冷吐﹑熱吐﹑積吐﹑傷風嗽吐﹑傷乳吐﹐其吐則同﹐其證有異﹐各述於後﹕

冷吐﹕乳片不消﹐多吐而少出﹐脈息沈微﹐面白眼慢﹐气緩神昏﹐額上汗出。此因風寒入胃﹐或食生冷﹐或傷宿乳﹐胃虛不納而出。宜溫胃去風﹐除宿冷﹐用當歸散﹐水﹑煨姜﹑陳皮煎服﹔或間投沖和散﹑理中湯﹐及姜橘湯﹑定吐飲。如諸藥不效﹐以參香飲治之。

熱吐﹕面赤唇紅﹐吐次少而出多﹐乳片消而色黃﹐徧體熱甚。或因暑气在胃﹐或食熱物﹐精神不慢而多煩躁﹐此熱吐也。宜解熱毒﹐用大順飲﹔溫熟水空心調下﹔並五苓散﹑小柴胡湯﹐並加薑汁緩服﹐及香薷散主之。誤服熱藥﹐先投菉豆飲解之﹐次服止吐之劑。

積吐﹕眼泡浮﹐面微黃﹐足冷肚熱﹐晝輕夜重﹐兒大者脈沈緩。此宿冷滯脾﹐故吐黃酸水﹔或有淸痰﹐脈實而滑﹐爲食積所傷﹐吐酸餿气﹔或宿食並出﹐兒小者﹐哯乳不化是也。先用五苓散﹐薑汁溫湯調下和解﹔次以烏犀丸主之﹔最小者投三稜散﹑化癖丸。

傷風嗽吐﹕有熱生風﹐有風生痰﹐痰結胸中﹐肺气不順﹐連嗽不止﹐和痰吐出。此爲嗽吐痰壅而作﹐乃爲實證。宜去風化痰﹐先投淸肺飲﹐次小柴胡湯爲治。若嗽久而肺虛﹐土不生金﹐故面白唇燥﹐幹嗽漧嘔而無痰﹐可溫補爲上﹐用茯苓厚朴湯﹑惺惺散﹑如意膏爲治。

傷乳吐﹕才乳哺後卽吐﹐或少停而吐。此因乳飲無度﹐脾气弱不能運化﹐故有此證。譬如小器盛物﹐滿則溢。治法宜節乳﹐投三稜散。

此外又有風痰吐﹐乃是傷風不解﹐吐乳夾痰﹐若多必要生風﹐宜服靑州白丸子﹑半夏散。疏風下痰之劑﹐皆可服之。

毒气吐﹐詳見後。

夾驚吐﹐張渙三香丹之類。

疳積吐﹐出《本事方》。

凡霍亂吐不止者﹐伏龍肝細末二錢﹐以蘆稷米炒黃煎湯調下﹐立止。或用白扁豆炒過煎湯調下亦好。若白扁豆嫩苗更好。

寒吐

小兒寒吐者﹐由乳母當風取涼解脫﹐致令風冷入乳變敗﹐兒若飲之﹐故嘔吐也。乳母當食後捏去舊宿敗乳﹐急服理中湯﹐次用釀乳法。其候是寒淸痰夾乳吐出是也。凡有此候﹐服藥不效﹐胃气將絕﹐藥不能下﹐當服靈砂丸﹔如大便通﹐宜來復丹。二藥常用﹐驗。

寒吐之證﹐面目脹﹐額汗出﹐脈沈遲微﹐寒气停於胃﹐故胃不納而吐出也。噦逆者﹐由胃气虛甚﹐過服克伐﹐使淸气不升﹐濁气不降﹐以致气不宣通而作也。風寒在胃者﹐用理中丸。胃气虛者﹐六君子湯。風涼所致者﹐宜捏去敗乳﹐急服理中丸﹐次服釀乳法。若嘔吐淸涎夾乳而吐﹐小便淸利﹐用大安丸。若因乳母食厚味﹐用東垣淸胃散。若乳母飲醇酒﹐用葛花解酲湯﹐飲燒酒服冷米酢三五杯。乳母食生冷而致者﹐用五味異功散。乳母停食者﹐母服大安丸﹐子服異功散。乳母勞役者﹐子母俱服補中益气湯。乳母怒動肝火者﹐用加味逍遙散。乳母鬱怒傷脾者﹐用歸脾湯。乳母脾虛血弱者﹐用六君﹑芎﹑歸﹐其子亦服三五滴。气血虛而乳熱者﹐子母俱服八珍散﹐仍參熱吐霍亂治之。

熱吐

小兒秋夏伏暑﹐多有熱吐﹐其吐黃涎﹐頭額溫﹐五心熱﹐小便或赤而少﹐乃熱吐也。或漧嘔無物﹐宜香薷飲。

小兒熱吐者﹐因多食甘甜炙煿之物﹐或乳母膏粱厚味﹐胃經積熱﹐或夏間暑气﹐內伏於胃所致。若肌肉瞤動﹐煩熱作渴者﹐暑傷胃气也﹐先用香薷散﹐次用竹茹湯。若吐乳色黃﹐不能受納者﹐胃經有熱也﹐先用瀉黃散﹐次用人參安胃散。若吐出酸穢者﹐乳食內停也﹐用保和丸。吐乳不消者﹐胃气弱也﹐用異功散。吐而少食﹐腹痛欲按者﹐脾气虛也﹐用六君子加木香。凡諸證當驗其手指﹐熱則胃熱﹐冷則胃寒。熱用瀉黃散﹐寒用理中湯﹔不熱不寒﹐異功散調之。

毒气吐

巢氏云﹕春夏以湯與兒﹐腸胃脆弱﹐不勝藥勢﹐遂吐下不止﹐藥燻臟腑﹐煩惱頓乏﹐爲中毒气吐下。

傷乳吐

乳下嬰兒乳哺太過﹐或兒睡著而更口銜乳﹐豈有厭足﹐以致脾不能運﹐胃不能受﹐滿而溢﹐故令嘔吐。長此不已﹐遂致慢驚﹐可不愼乎﹖此候但令節乳爲上﹐甚者宜暫斷乳﹐先令乳母服調气之劑﹐兒服消乳丸﹐化乳消食爲上。若吐自口角出﹐卽是乳多不能消化滿溢之證﹐非病也﹐不可妄投他洽吐藥。凡吐乳直出而不停畱者﹐謂之哯乳﹐但以炒麥芽三錢﹐橘紅一錢﹐丁香三分﹐水煎服之﹐立止。

瀉

論瀉之源﹐有冷瀉﹑熱瀉﹑傷食瀉﹑水瀉﹑積瀉﹑驚瀉﹑風瀉﹑髒寒瀉﹑疳積釀瀉﹐種種不同﹐各分於後﹕

冷瀉﹕多是白水﹐瀉密而少﹐腹痛而鳴﹐眉皺目慢﹐面帶白色﹐額有汗﹐多用沖和飲﹐當歸散合和﹐水煨姜煎服﹐並守中湯﹑參苓白朮散﹑益中膏﹑沈香檳榔丸治之。

熱瀉﹕大便黃色﹐如筒弔水﹐瀉過卽止﹐半日復然﹐心煩口渴﹐小便黃少﹐食乳必粗﹐先用五苓散或大順飲﹐次以錢氏白朮散主之﹔香薷散亦佳。

傷食瀉﹕乃脾胃素弱﹐復爲生冷果食所傷﹐故大便不聚而瀉﹔或因乳母餐生冷肥膩之物﹐自乳而過﹐亦能作瀉。面唇俱白﹐瀉稀而少﹐或如壞雞子﹐鮏臭異常﹐身形黃瘦﹐宜先溫正胃气﹐次理積而後固脾﹐沖和飲﹑當歸散合和﹐煨姜﹑棗子煎服。理積﹐兒大者烏犀丸﹐小者化癖丸﹑三稜散﹔固脾﹐和中散﹑醒脾散。

水瀉謂之洞泄﹐乃陰陽不順﹐水殼不分﹐瀉黃水而小便少﹐番次密而無度。是夏秋之際﹐晝則解衣取涼﹐夜則失蓋感冷﹐冷熱相激﹐淸濁渾亂﹔或因母自熱中來﹐乳有熱气﹐遽以哺之﹐令兒脾胃不和﹐水殼交雜而下﹐以﹝口父﹞咀五苓散加薏苡仁﹑車前子﹑半夏﹐水﹑姜煎服﹐分正陰陽﹔或先用大順飲﹑溫白湯﹑調下香薷散﹐調中止補。錢氏白朮散﹑六和湯亦好。

積瀉﹕脾气虛弱﹐乳食入胃﹐不能運化﹐積滯日久﹐再爲冷食所傷﹐傳之大腸﹐遂成泄瀉﹐畱連不止﹐諸藥無效。蓋以積在脾胃﹐積旣未除﹐何由得愈﹖宜先除積﹐後止瀉﹐瀉止實脾則病除矣。三稜散﹑烏犀丸﹐續用沈香檳榔丸﹑參苓白朮散﹑和中散﹑香橘餅調理。

驚瀉﹕糞靑如苔﹐稠若膠粘﹐不可便止﹐但鎭心抑肝﹐和脾胃﹐消乳食﹐斯爲治法。先投五苓散﹐次用三稜散﹐水姜﹑倉米煎服。或三解散﹐神曲生薑煎湯調服﹐及沈香檳榔丸﹑不驚丹調治。

風瀉﹕慢驚大病後有之﹐其糞稀黃褐色﹐或夾食不消﹐乳食同下﹐此因脾虛所致﹐或夾黑褐色者﹐屬腎﹐蓋脾虛爲腎水所乘故也。若久不進飲食﹐再有驚搐﹐宜疏腎水﹑去脾風﹐次補脾則自愈﹐庶無復作之患。疏腎水﹐﹝口父﹞咀五苓散加黑牽牛半生半炒﹐並薏苡仁﹐水﹑姜煎服。去脾風﹐瀉黃散。調脾气﹐參苓白朮散。

髒寒瀉﹕糞如靑竹色﹐不稀不稠﹐或下靑水﹐未瀉時腹痛而鳴﹐叫哭方瀉﹐多是生來三五月內有此﹐周歲則無。始因斷臍帶短﹐風冷自外逼內﹐而成此疾。先用沖和飲﹑水﹑蔥白煎投﹐溫中解表﹔次以當歸散﹐水﹑煨姜煎服﹐及投勻气散﹑理中湯。

疳積釀瀉﹕其候面色萎黃﹐腹脹腳弱﹐頭大項小﹐發稀且豎﹐肌肉消瘦﹐不思飲食﹐晝涼夜熱﹐或腹內有癥癖气塊﹐瀉則顏色不等﹐其臭異常﹐其瀉有時﹐或一月﹑半月﹑旬日一番﹐自瀉自止﹐名爲疳積釀瀉。先以當歸散加三稜﹑陳皮﹐水﹑姜煎服﹔次投烏犀丸﹑沈香檳榔丸﹐及化癖丸﹑蘆薈丸﹑沒石子丸。兒最小者難下丸子﹐止投三稜散﹑快膈湯﹐目然痊愈。

若瀉或痢﹐靑色甚而淡黃夾白﹐寒多熱少﹐此陰邪勝陽﹐宜用守中湯﹑胃苓湯與服﹐扶表救裏﹐方進當歸散加陳皮﹑紫蘇﹐水﹐姜﹑糯米煎服﹔亦宜和解﹐理中湯﹐淸米飲空心調服﹐溫脾去濕﹐益气淸神。寒盛者﹐理中湯內加熟附子﹐水﹑姜﹑棗煎服﹔次投南星腹皮飲﹐水﹑姜煎服﹐和脾胃﹐去陰邪。

若瀉或泄色靑淡而有沫黃稠﹐熱多寒少﹐亦致面黃肌瘦﹐煩躁不寧﹐宜以﹝口父﹞咀五苓散加薏苡仁﹑車前子﹐水﹑姜煎服﹔解散餘邪﹐仍用茵陳蒿﹑梔子仁煎湯﹐調細末五苓散溫服﹐退黃色﹐消陽毒﹔及當歸散﹐水﹑姜﹑棗煎投﹐或服萬安飲﹑四神丸。

冷瀉

湯氏云﹕冷瀉者﹐乃脾胃虛寒。水殼不化而泄。錢仲陽云﹕小兒不能食乳﹐瀉褐色﹐身冷﹐無陽也﹐當用益黃散加減治之。大便靑白﹐口不煩渴﹐冷積瀉也﹐理中湯主之。若口鼻吸風寒之气﹐脾胃受生冷之食而作者﹐先用理中湯﹐後用異功散。命門火衰﹐不能溫蒸中州之气﹐故脾胃虛寒者用益黃散及八味丸﹐脾胃虛弱者五味異功散﹐脾气下陷者補中益气湯﹐脾气虛寒者人參理中湯﹐寒水侮土者益黃散﹐肝木乘脾者四君柴胡散﹐手足並冷者加木香﹑漧薑﹐治者審之﹗

丹溪云﹕瀉靑亦是寒﹐宜用蘇合香丸﹑平胃散各等分﹐蜜湯調服。

田氏云﹕便靑者﹐因驚風內藏﹐脾气不和﹐宜白朮湯。

熱瀉

薛氏云﹕右腮色赤﹐飲冷﹐胃經實熱也﹐用瀉黃散。惡冷喜熱﹐胃經虛熱也﹐用白朮散。右腮及額間俱赤﹐心脾熱也﹐用瀉黃散加炒黑黃連。若左頰左腮俱赤﹐肝火乘脾土也﹐用四君子湯加柴胡。若兒暴傷乳食﹐用保和丸﹔乳母尢當忌厚味﹐節飲食。若乳母停食所傷﹐致兒吐瀉等病﹐當治其母。大抵始病而熱者﹐邪气勝則實也﹔終變爲寒者﹐眞气奪則虛也。久病而熱者﹐內其寒而外假熱也。久瀉元气虛寒﹐當參前證治之。

傷食瀉

東垣云﹕傷食則惡食。小兒食瀉者﹐因飲食傷脾﹐脾气不能健運﹐故乳食不化而出。若噯臭吞酸﹐胸膈脹滿腹痛﹐按之益痛者﹐𨿽作瀉而所停滯之物尙未消也﹐用保和丸。腹痛按之不痛者﹐乳食已消也﹐用異功散。脾气傷而未復﹐不思飲食者﹐用六君子湯。所傷生冷之物及喜熱者﹐並加木香﹑漧薑。乳食已消﹐腹痛已止﹐瀉尙未止者﹐脾失淸升之气也﹐用補中益气湯。余有別證﹐當參各門。

錢氏云﹕黃承務子二歲﹐病傷食而瀉﹐眾醫與止之﹐十餘日﹐便靑白﹐乳食不消﹐身涼加哽气昏睡﹐鹹謂困篤﹐召錢。錢先與益黃散﹑補肺散各三服﹐三日身溫而不哽气﹐後以白餅子微下之﹐又與益脾散三服利止。何以然﹖利本脾虛傷食﹐初不與下之﹐畱連十日﹐上實下虛﹐脾气弱則引肺亦虛﹐脾肺子母故也。今先補脾則肺病自退﹐卽身溫不哽气也。然後下其所傷。或曰﹕何不先下後補﹖曰﹕便靑爲下髒冷﹐若先下必大虛﹐今先實脾而後下則不虛矣。後更與補之﹐乃安。

驚瀉

仲陽云﹕慢驚病後﹐或吐瀉胃虛﹐或气弱因驚。眼白如淡墨﹐下糞靑黃﹐此瀉合溫補﹐至聖保命丹﹑釣藤飲主之。或乳隨糞下﹐消乳丸﹑進食丸主之。或微渴﹐心脾喘燥狂熱﹐此瀉尢難治﹐辰砂五苓散主之。冷者定命飲子治之。後與溫驚朱君散﹑睡驚太乙丹。

小兒驚瀉者﹐肝主驚﹐肝木也﹐盛則必傳克於脾﹐脾土旣衰﹐則乳食不化﹐水道不調﹐故泄瀉色靑﹐或兼發搐者﹐蓋靑乃肝之色﹐搐乃肝之證也。亦有因乳母脾虛受驚﹐及怒動肝火而致者。經曰﹕怒則气逆﹐甚則嘔血及飧泄﹐法當平肝補脾﹐愼勿用峻攻之藥。脾气益虛﹐肝邪彌甚﹐甚則抽搐反張者﹐亦肝火熾盛﹐中州虧損之變證也。凡見驚證﹐只宜用四君﹑六君﹑異功散等方﹐加白附子定風﹐柴胡平肝﹐引經以杜漸﹐則必不致瀉搐而自安矣。今已見吐瀉驚搐﹐尙不知補脾平肝﹐以保命﹑抱龍﹑鎭驚等藥治之﹐其亦去生遠矣。

暴瀉

巢氏云﹕小兒卒利者﹐由腸胃虛﹐暴爲冷熱之气所傷而爲卒利。熱則色黃赤﹐冷則色靑白﹐若冷熱相交則變爲赤白滯利也。

久瀉

大法補虛消積。

《鳳髓經》歌云﹕脾中有積熱遲畱﹐致使終年瀉不休。項軟見人多哽气﹐更兼淸水鼻中流。少間有似黃金色﹐若有垂腸更不收。形證又看胸膈上﹐胸前深赤汗如油。唇赤生瘡眼脈赤﹐若不調脾命卽休。

飧瀉

醫書謂之水谷瀉。食不消﹐脾胃冷﹐故不能消化﹐當補脾﹐益黃散主之。

乳食不消﹐初病忽然气出冷﹐四肢亦冷。面白無光澤﹐精神不定﹐此乃胃气不和﹐可以大溫藥治之﹐使君子丸﹑益黃散主之。

若病泄瀉﹐日久不瘥﹐乳食不化﹐是脾胃有風冷﹐先服益黃散二服﹐後用宣風散導之。胃宜再補﹐宜參大科飧泄門用之。

小兒衛生總微論方【宋撰人未詳】

吐瀉

小兒吐瀉者﹐皆由脾胃虛弱﹐乳哺不調﹐風寒暑濕﹐邪干於正之所致也。其證不一﹐今條敍之﹕

吐啘哯

吐逆﹐自生下便吐者﹐此是兒初生之時﹐拭掠口中穢血不盡﹐因咽入喉故也。

吐逆﹐胸膈滿悶气急者﹐此因兒啼哭未定﹐气息未勻﹐乳母忽遽以乳飼之﹐兒气尙逆﹐乳不得下﹐停滯於胸膈之間﹐因更飲乳﹐前後相沓﹐气不宣通﹐故气逆而乳隨出之爲吐也。宜調其气而止吐。古書亦曰﹕大哭之後﹐食乳者多成吐瀉也。

吐逆﹐腹脹喘息﹐乳不化﹐夾靑水﹐面靑唇白者﹐此周乳母胃寒取涼﹐食冷飲寒﹐致冷气入乳﹐變壞其汁﹐而不撚去﹐仍以飼兒﹔或能食者﹐因以冷物飼之﹐其冷乳冷食入腹﹐與气相搏﹐傷於脾胃﹐則气逆而此也。其證若此﹐宜溫胃止吐調气。若傷重有停滯者﹐以穩藥磨化﹐不可快下﹐恐脾胃愈虛而生風也。凡風冷變壞之乳﹐當撚去之﹐暫斷乳兒﹐令乳母服藥溫腹﹐然後飼兒。若不撚去﹐非只令兒吐逆﹐腸胃虛者﹐冷因得入﹐亦下利也。

吐逆﹐身熱﹐吐奶成片子者﹐胃有熱也。此因乳冒熱﹐或因飲酒﹐熱入其乳﹐變壞其汁﹐而不撚出﹐仍以飼兒﹔或兒乘熱哺啜﹐致熱气入胃﹐與气相搏﹐致气逆而吐也。其證若此﹐如久有積熱者﹐必四肢生瘡﹐多渴而面黃﹐宜微下之。虛者﹐以穩藥磨化﹐後調其气。

吐逆﹐身熱鼻靑﹐呵欠煩悶﹐口中气熱﹐夜間發躁者﹐此傷風吐也。因解脫失宜﹐風冷襲之﹐搏於血气﹐故身熱呵欠﹐煩悶口中气熱也。气不得順﹐故逆而作吐也。宜調气止吐﹐發散風冷。

吐逆﹐唇黑面黃﹐多啼有痰﹐吐气臭者﹐此脾胃有傷也﹐宜先下之﹐後調其气。

吐逆﹐早晚發熱﹐睡臥不安者﹐此驚吐也。心熱則生驚﹐故睡臥不安而神不寧也。心神不寧﹐則气血逆亂而吐也。宜與鎭驚去熱止吐。

吐逆﹐面晄白無精光﹐口中气冷﹐口頻撮﹐不思乳食﹐吐水者﹐胃气不和也﹐宜補脾胃。

吐逆﹐痰涎色黃﹐稠粘上壅者﹐胃熱也。若吐痰涎白淥或吐沫者﹐胃虛冷也。熱者宜微利之﹐冷者宜溫補之。

吐逆痰涎及有血者﹐此肺熱也。久則肺虛成痿。昔錢乙治段齋郎子四歲﹐身熱吐痰﹐嗽數日而咯血﹐他醫以桔梗湯﹑防己圓治之不愈﹐涎上攻吐喘不止。遂請乙治。乙下褊銀圓一大服﹐復以補肺湯﹑補脾散爲治。乙曰﹕此子咯血﹐肺虛也。肺𨿽咯血﹐有熱故也。久則虛痿。今涎上潮而吐﹐當下其涎。若不吐涎﹐則不甚便﹐蓋吐涎能虛又生驚也。痰實上攻﹐亦能發搐。依法只宜先下痰而後補脾肺﹐必涎上而吐愈爲順治也﹐若先補肺爲逆耳。乙所用藥方﹐本集載之﹐此所謂識病之輕重先後爲治也。

啘哯者﹐比吐逆異也。吐者﹐乃邪搏胃气﹐逆而上行﹐谷不能傳化﹐隨气出也。啘者﹐但气逆而欲吐﹐吐則谷無所出﹐故俗謂漧嘔也。哯者﹐乃兒因吮乳汁過多﹐胃滿而上溢出也﹐故俗呼謂之噫奶﹐當便與空乳令吮卽定。若頻久吮之﹐亦能爲病。

瀉

瀉色白者﹐冷瀉也。此由小兒腸胃虛弱﹐因解脫﹐風冷幹之﹔或因會寒飲冷﹐入於腸胃﹐冷气相搏爲利下也。其色白﹐面白或腹痛者﹐並宜調中。若又傷風冷﹐前後重沓﹐冷甚則瀉不止而爲泄注也。

瀉色赤者﹐熱瀉也。此由小兒腸胃本挾虛熱﹐而風冷乘之﹐入於腸胃之間﹐熱气相搏而爲利下﹐故其色赤也。宜微下之以導其熱﹐後調其气。

瀉色乍赤乍白﹐或水或谷者﹐此冷熱瀉也﹐由小兒腸胃﹐先因有冷而復傷熱﹐或先因有熱而復傷冷﹐腸胃宿虛﹐冷熱交攻而爲利下﹐宜調其冷熱﹐和養其气。

瀉色黃赤紅黑者﹐皆熱也。赤黑者有毒﹐並微下之﹐然後調气。

瀉色靑發熱﹐有時睡臥不安者﹐此驚瀉也。小兒糞黃﹐脾胃土之本色也。色靑﹐肝木爲風﹐肝木來刑脾土﹐宜早治之﹐不爾﹐則變脾風而發瘈瘲﹐則難治也。所謂糞靑者﹐須才便下﹐便色靑是也。若初下時黃﹐良久乃靑者非也。小兒安者皆然﹐不可認爲靑糞也。若瀉色靑白﹐谷不化者﹐此謂冷也。宜溫補脾胃﹐發散風冷。

瀉灙下色赤白﹐腹大上靑筋見﹐發稀饒啼﹐或喫泥土﹐時有蛔虫﹐此疳瀉也﹐宜止瀉退疳。

瀉多日﹐唇口及糞色皆白﹐糞頗多者﹐久因成冷﹐脾胃衰困﹐恐變脾風發癇﹐宜防備﹐溫養補助脾胃。

瀉於暑熱時多患者﹐謂時熱及飲食皆冷故也。不傷於熱﹐必傷於冷。若傷熱伏暑而瀉者。則心臟煩熱﹐必小便不利﹐淸濁不分。瀉色赤黃﹐宜利小便﹐解暑熱。若小便快而瀉者﹐冷瀉也﹐色必靑白﹐谷不化﹐宜溫脾胃止瀉。

瀉者﹐不可急以熱藥止之﹐多變爲痢而下膿血也。當審察冷熱證候﹐詳度緩急施治也。

吐瀉

吐瀉多病於春夏秋三時﹐惟冬時絕少者﹐蓋吐瀉皆因脾胃虛冷熱所致﹐以冬時陽气在內﹐多食溫暖﹐少飲水漿故也。設有患者﹐必因傷於乳食也。若春時病吐瀉者多因於風﹐夏時病者多因於熱﹐秋時病者多因於冷。凡治吐瀉者﹐必當審其時候﹐觀其形證﹐察其溫涼寒熱﹐如此則無誤矣。

傷風吐瀉

傷風吐瀉﹑身溫﹐乍涼乍熱﹐呵欠煩悶﹐多睡﹐口中气粗﹐如先已曾經下或無下證。愼不可下也。此由脾肺受寒﹐不能入脾也。更有五臟兼見之證。發散者﹐大靑膏服之﹔補脾者﹐後服益黃散。此錢乙所用藥也。

傷風吐瀉﹐身熱多睡﹐能乳﹐呵欠煩悶﹐口中气熱﹐飲水不止﹐吐痰﹐大便黃水﹐此爲胃虛熱渴吐瀉也﹐當生胃中津液以止其渴。錢乙用白朮煎湯服之﹐然後發散風冷﹐亦用大靑膏。又云﹕吐瀉昏睡露睛者﹐胃虛熱也。吐瀉昏睡不露睛者﹐胃實熱也。

傷風吐瀉﹐身涼吐沫﹐瀉靑白色﹐呵欠悶亂不渴﹐哽气﹐長出气﹐睡露睛﹐此傷風荏苒輕怯﹐因成吐瀉﹐當先補脾。錢乙先用益黃散﹐後發散其風﹐用大靑膏。此二病於春冬多也。

傷食吐乳

吐瀉乳食不化﹐其吐及糞皆有酸臭气者﹐此傷食吐瀉也。凡吐乳瀉黃赤者﹐傷熱乳食也﹔若吐乳瀉靑白者﹐傷冷乳食也。並宜微下之﹐後和胃。气虛者﹐以緩化滯藥漸磨化之。

吐瀉在初生三日內﹐壯熱不乳﹐大便乳不消化或白色者﹐是傷乳﹐當微與下﹐後和胃。气虛者﹐以緩化滯藥漸磨化之。

吐瀉在初生三日已上至十日﹐身溫涼﹐不思乳﹐大便靑白﹐乳不消化﹐此上實下虛也﹐更有五臟兼見證﹐瀉其所實者而補其脾胃虛者也。

吐瀉有兼髒證者﹐兼肺則睡露睛喘气﹐兼心則驚悸飲水﹐兼脾則困倦饒睡【吐瀉乃脾胃之本病﹐】兼肝則呵欠煩悶﹐兼腎則不語畏明。

冷熱吐瀉

吐瀉在五月中已後身壯熱者﹐此熱也﹐小兒臟腑中十分中九分熱。此因傷熱乳﹐或胃熱入內﹐吐乳不消﹐瀉深赤色﹐宜與解熱﹐錢乙用玉露散。

吐瀉在六月中已後﹐身大溫而似熱﹐臟腑中六分熱四分冷也。嘔吐乳食不消﹐瀉色黃多白少似褐﹐或食乳或不食乳﹐宜少補脾而大解熱﹐錢乙少用益黃散﹐多用玉露散。更宜審察冷熱﹐如兒大熱瀉色赤黃者﹐此熱多﹐依五月中後治之。

吐瀉在七月中已後﹐身溫﹐臟腑中三分熱七分冷也。不能食乳﹐多似睡﹐悶亂﹐哽气﹐長出气﹐睡露睛﹐唇白﹐多啘而不渴﹐錢乙於食前令多服補脾益黃散﹐於食後少服解熱玉露散。更宜相度冷熱﹐若身大溫﹐瀉後黃者﹐依六月中已後爲治也。

吐瀉在八月中已後﹐身冷無陽也。不能食乳﹐幹啘﹐瀉靑褐水﹐錢乙只用益黃散補脾﹐不可下。

吐瀉所論冷熱時月﹐此以中原之地言﹐今較之江浙則气候不伺。今江浙之地二三月尙寒﹐四五月溫暖﹐六月入伏之後才熱﹐七月熱盛﹐八月熱尙未退﹐𨿽冬月晴多便暖﹐𨿽夏月陰多便寒﹐不可槪以中原冷熱時候便爲定論。經所謂東西南北之異地﹐溫涼寒熱之異宜。況每歲寒熱﹐自隨時令早晚﹐難以拘定月日也。候之者﹐乘其至也﹐謂至其熱則從熱治﹐至其溫則從溫治﹐至其寒則從寒治。至其涼則從涼治﹐此乃隨四時之气﹐各適其宜。

吐瀉於夏秋大熱之時﹐伏暑傷冷則心臟煩躁﹐小便不利﹐淸濁不分﹐陰陽二气相干﹐名曰气亂。亂於腸胃之間﹐名曰霍亂。其證乘熱傷冷﹐气逆而喘﹐腹脇脹滿﹐身熱脈亂﹐頭痛體疼﹐如傷寒之狀﹐上卽大吐﹐下卽大瀉﹔重者四肢厥冷﹐腳脛轉筋。法當調順其气﹐分別淸濁﹐升降陰陽。若只伏暑吐瀉者﹐則小便不利﹐其證𨿽與上證稍同而輕﹐非霍亂比﹐瀉色赤黃﹐此但只名伏暑吐瀉﹐不爲霍亂也。

治霍亂吐瀉﹐若熱多而渴者五苓散﹔寒多不渴﹐而心腹身體疼痛﹐及煩躁渴不能飲者﹐可服理中湯﹔寒甚腹痛轉筋﹐四肢拘急者﹐理中湯加附子﹔汗出惡寒﹐手足厥冷﹐下利淸谷﹐內寒外熱﹐脈微欲絕者﹐並四逆湯。已上諸證病﹐可與香薷散服之﹐以他藥不能療此證也。治伏暑吐瀉﹐若小便不利﹐與五苓散利小便﹐及與香薷散解伏暑﹐坯蓮散﹑救生丹止吐。

吐瀉不拘何時﹐則令脾胃虛弱﹐多致生風而爲脾風慢驚也。以脾土衰而肝木來刑故。當補脾胃﹐不令困弱﹐則風不生而病易愈也。

吐瀉已定未定﹐煩渴者﹐皆津液內耗也﹐不問新久﹐宜煎錢乙白朮散﹐使滿意取足飲之﹐多卽愈好﹐不爾卽津液內耗而引飲不止﹐內生其熱﹐外邪相干﹐則證變百端以成他病﹐漸至危困也。

幼幼近編【明陳治】

吐瀉

小兒吐瀉﹐有熱﹑有寒﹑有虛﹑有積﹑有驚﹐但因乳母所傷而致者爲多。凡手指熱則胃熱﹐手指冷則胃寒﹔腹痛欲按者屬虛﹐不可按者屬實。寒者气暖神淸﹐面白肢冷﹐吐乳不消﹐糞色靑白﹐宜理中湯或異功散加藿香﹑肉果﹑砂仁。熱者食乳卽吐﹐四肢五心煩熱﹐唇紅作渴﹐糞沫焦黃﹐小便赤少﹐瀉黃散加木通﹑滑石。傷暑者﹐藿香飲或五苓散。傷乳食者﹐昏睡噯气﹐不思乳食﹐肚熱腳冷﹐吐出酸穢﹐瀉如敗卵﹐腹不可按﹐宜保和丸或平胃散加曲芽﹑半夏﹑丁香。傷風者﹐身溫乍熱乍寒﹐咳嗽气急﹐天麻散加防風。虛昔睡則露睛﹐吐乳不消﹐瀉糞不變﹐懶貪乳食﹐手指常冷﹐腹痛喜按﹐異功散﹑白朮散﹑助胃膏。驚者﹐面色靑黃﹐乳食不化﹐泄瀉靑色﹐宜六君子湯加柴胡﹑釣藤﹑木香。大抵先吐後瀉者﹐多屬於熱﹔先瀉後吐者﹐多屬於虛。有但吐不瀉﹐但瀉不吐者﹐宜於大方脈中參治﹐又當根其致病之由而藥之﹐不可拘於吐瀉上著力也。古今圖書集成醫部全錄卷四百三十六

小兒吐瀉門

方

白朮圓【《中藏經》】治小兒白瀉。

白朮當歸芍藥木香減半

右等分爲末﹐煉蜜圓如菉豆大﹐每服十圓十五圓﹐不拘時候﹐米飲下。

藿香湯【《千金方》】治毒气吐下﹐腹脹逆﹐害乳哺。

藿香一兩生薑二兩靑竹茹甘艸各半兩

右四味﹝口父﹞咀﹐以水二升﹐煮取八合﹐每服一合﹐日三。有熱加升麻半兩。

五味異功散【《小兒直訣》﹐下同】治脾胃虛弱。

人參茯苓白朮甘艸炒陳皮各等分

右爲末﹐每服三錢﹐蓋棗水煎。一方加木香。薛己曰﹕按前方補脾胃之聖藥也。況人之一身﹐以脾胃爲主﹐若小兒乳食失節﹐寒涼失宜﹐或乳母六淫七情失調﹐兒飲其乳﹐諸病頓起﹐當專以此藥治之﹐其應如向。王肯堂曰﹕愚按前方治脾胃虛弱﹐吐瀉不食﹐或驚搐痰盛﹐或睡而露睛﹐手足指冷﹐或脾胃虛弱﹐咳嗽吐痰﹐或虛熱上攻﹐口舌生瘡﹐弄舌流涎。若母有證﹐致兒患此者﹐母並服之。

益黃散治脾土虛寒﹐嘔吐瀉泄。

靑皮下食﹐入太陰倉丁香各二錢﹐去脾胃中寒訶子肉五錢﹐能開胃消食止痢甘艸炙﹐三錢陳皮二錢半

右爲末﹐每服一二錢﹐水煎。薛己曰﹕按前證若因脾土虛弱而吐瀉者﹐用五味異功散。若因肝木侮脾土而吐瀉者﹐用六君子加柴胡﹔如不應或手足指冷﹐屬脾胃虛寒也﹐更加木香﹑炮姜。若因乳母脾土虛而肝木侮﹐亦治以前藥。若乳母鬱怒﹐致兒患前證﹐母服加味歸脾湯。

人參安胃散治因服峻劑﹐脾胃虧損﹐或成慢驚﹐泄瀉嘔吐﹐或腸胃有熱以致前證。

黃芪蜜炙﹐二錢生甘艸炙甘艸各五分白芍七分白茯四分黃連二分人參一錢

右爲末﹐每服二三錢﹐水煎。

七味白朮散治吐瀉或病後津液不足﹐口漧作渴。

漧葛二錢﹐能鼓胃气上行﹐生津液﹐陽明經藥也人參白朮炒木香白茯苓甘艸炙藿香葉各一錢

右爲末﹐每服二三錢﹐水煎。《幼科全書》加烏梅﹐爲治渴之聖藥。發熱渴者去木香。吐痛加芍藥。薛己曰﹕按胃傷則嘔﹐脾傷則瀉﹐故用前藥調補買气以化生津液。如無他證﹐只因胃气虛而津液不足者﹐用四君子湯尢效。

四君子湯治脾气虛弱﹐飲食不化﹐腸鳴泄瀉﹐或嘔噦吐逆。

人參白茯苓白朮甘艸炙﹐各五分

右﹐水煎服。

四物湯治肝經血虛發熱﹐日晡益甚﹐或煩躁不寐。

當歸熟地黃各二錢白芍藥一錢川芎五分

右作二劑﹐水煎服。

八珍湯治气血俱虛﹐或因失血過多﹐或因克伐元气﹐以致內熱發熱﹐肢體瘦瘁。

卽四物﹑四君二湯合服。

十全大補湯治气血虛熱﹐或因病後惡寒發熱﹐或自汗盜汗﹐食少體倦﹐或發熱作渴﹐頭痛眩暈等證。卽八珍湯加黃芪﹑肉桂。

六君子湯治脾胃虛弱﹐體瘦面黃﹐或久患瘧痢﹐不思乳食﹐或嘔吐泄瀉﹐飲食不化﹐或時患飲食停滯﹐或母有前證﹐致兒爲患。

人參白朮茯苓各二錢陳皮半夏甘艸炙﹐各一錢

右每服二三錢﹐姜棗水煎。

補中益气湯治中气不足﹐困睡發熱﹐或元气虛弱﹐感冒風寒﹐或乳母勞役發熱﹐致兒爲患。

黃芪炙人參白朮炒甘艸炙當歸陳皮各五分升麻柴胡各二分

右﹐姜棗水煎。

香砂助胃膏治胃寒吐瀉﹐乳食不化。

人參白朮炒白茯苓各五錢甘艸炙丁香各一錢﹐去胃中寒砂仁四十个﹐下气消食山藥一兩白豆蔻十四个﹐寬胃暖脾進食肉豆蔻四个﹐煨﹐溫中補脾下气運化﹐非比香附﹑陳皮之快泄也

右爲末﹐煉蜜丸芡實大﹐每服二三丸﹐米飲磨化。一方加木香三錢。

人參養胃湯治外感風寒﹐內傷生冷﹐寒熱如瘧﹐或嘔逆惡心﹐平胃散中用厚朴﹐佐以蒼朮正爲泄上焦之濕﹐平胃土﹐不使太過而致其和耳﹐非溫補脾胃也。

人參厚朴姜制蒼朮制﹐發汗半夏湯泡炙艸二錢艸果仁虛弱不能者宜此藿香茯苓各五錢﹐調胃气橘紅二錢五分

右每服二三錢﹐姜三片﹐烏梅一个﹐水煎。

四神丸治脾腎稟虛﹐泄瀉不食﹐或不食去後不實﹐或乳母患此﹐致兒爲患。

肉豆蔻北五味子各二兩補骨脂四兩吳茱萸一兩

右爲末﹐用水二碗﹐生薑八兩﹐紅棗一百枚﹐煮熟﹐取棗肉和末﹐丸麻子大﹐每服二三十丸﹐空心食前白湯下﹐子母並服。

五苓散治藿亂吐瀉﹐躁渴飲水﹐小便不利。有辰砂名辰砂五苓散。

澤瀉五錢豬苓官桂赤茯白朮各三錢

右爲末﹐每服一二錢﹐白湯調下。《幼科全書》曰﹕此乃分理陰陽之要藥。薛己曰﹕按前證若津液偏滲於大腸﹐大便瀉而小便少者﹐宜用此藥分利。若陰陽已分而小便短少者﹐此脾肺气虛而不能生水也﹐宜用補中益气湯加麥冬﹑五味。虛火上炎而小便赤少者﹐此肺气受傷而不能生水也﹐用地黃丸加麥冬﹑五味。

玉露散治傷熱吐瀉黃色。

石膏煆﹐《幼科全書》用滑石寒水石各五錢甘艸二錢五分

右爲末﹐每服五分﹐白湯調下。海藏曰﹕韭腎熱相火大盛者﹐不宜服此。薛己曰﹕按前證若飲食如常﹐作渴飲冷﹐屬胃經實熱﹐宜用此藥。若食少體倦﹐或善噫瀉黃﹐此脾虛色陷也﹐宜用六君子加柴胡﹑升麻。若瀉而變靑﹐更兼腹脹或善怒﹐此脾虛肝所乘也﹐宜用前湯更加木香。

木瓜丸治生下吐。

木瓜麝香膩粉木香檳榔各等分

右爲末﹐麵糊丸黍米大﹐每服一二丸﹐甘艸湯化下。薛己曰﹕按前證多因妊娠胃經有熱﹐或郁痰所致﹐當審其母而兼治之。

梓朴散小兒吐瀉胃虛及有痰驚。

半夏湯泡七次﹐用生薑汁浸半日曬漧﹐一錢梓州厚朴一兩

右以米泔三升﹐同浸一百刻﹐水盡爲度。如未盡﹐少加火熬幹﹐去厚朴﹐只研半夏﹐每服半錢或一字﹐薄荷湯調下。

二气散小兒吐瀉﹐不拘冷熱﹐驚吐反胃一切吐利諸治不效者。又鄭氏名陰陽丸。

硫黃半兩水銀二錢半

右同研﹐不見星﹐每服一字至半錢﹐生薑水調下﹐其吐立止。或同炒結砂爲丸。

二陳湯【《幼科全書》﹐下同】治痰飲爲患﹐或嘔吐惡心﹐或頭眩心悸﹐或中脘不快﹐或發爲寒熱﹐或因生冷傷脾。

陳皮半夏湯泡七次白茯甘艸姜三片﹐煎服如嘔吐加白朮﹑漧薑煨﹐此二味嘔吐必用之藥也。如夾熱而吐者﹐加漧薑煨﹑黃連炒同煎。凡傷食加神曲﹑麥芽炒﹑砂仁﹑香附子﹑山楂﹐此五味消導必用之藥也。一方加烏梅一个。

肉荳蔻丸

砂仁二錢廣木香三錢赤石脂七錢半肉豆蔻麵包煨枯礬白龍骨訶子肉各五錢共爲細末﹐水糊丸如粟米大﹐陳米湯下。此藥性溫而濇﹐所以止滑。

調元湯

黃芪人參甘艸

右﹐水煎服﹐此治虛熱之聖藥也。如熱不退﹐加炒漧薑卽效。如身熱手足冷﹐加熟附子一片﹐其效如神。

感應丸

巴豆七粒﹐去油皮

木香二錢半肉豆蔻一个丁香漧薑各一錢杏仁七个﹐去皮尖研百艸霜二錢

右七味﹐先將杏仁﹐艸霜另研爲末﹐將銀器內酒煮黃酢一兩﹐放冷後用香油二錢煎油熟﹐同酢和藥作錠子﹐以薄荷麥芽湯下。

脾積丸

山楂靑者多用香附烏藥紫金皮砂仁甘艸各等分

右爲細末﹐楂子生用搗細曬漧﹐米糊丸桐子大﹐每服五十丸﹐飲吞。

一粒丹

枯礬一兩人參

右爲末﹐水丸梧子大﹐車前艸燈心湯下。

補眞丸

當歸人參橘紅白朮各五分白茯苓麥門冬各三錢黃芪蜜炙﹐七錢粉艸二錢﹐炙木香柴胡各二分

右﹐姜﹑棗爲引﹐煎服。

胃苓丸【《片玉心書》﹐下同】分陰陽﹐退潮熱﹐止吐泄﹐消浮腫黃疸﹐調脾胃﹐止便濁﹐小兒常用之藥也。

蒼朮米泔水浸刮去黑皮焙漧陳皮厚朴炒白朮各五錢炙艸艸果各二錢豬苓澤瀉白茯各三錢官桂一錢

共爲末﹐水糊丸如粟米大﹐炒米湯下。《幼科全書》作散﹐無艸果仁。嘔吐﹐煨姜湯下。調胃﹐炒米湯下。白濁﹐鹽湯下。瀉泄﹐炒米車前湯下。潮熱﹐水竹葉炒米湯下。浮腫﹐長流水煎燈心五加皮湯下。疝气﹐茴香湯下。黃疸﹐加茵陳五錢﹐燈心湯下。

一粒丹治小兒水泄。

寒水石二兩枯礬一兩共爲末﹐水糊丸菉豆大﹐每服一丸﹐米湯下。

消乳丸【《嬰童百問》﹐下同】治溫中快膈﹐止嘔吐﹐消乳食﹐脈沈者﹐乃傷食不化故也。

甘艸炙陳皮各半兩縮砂仁神曲炒香附炒麥芽炒﹐各一兩

右爲末﹐泡雪糕丸如黍米大﹔七歲以上菉豆大三十丸﹐食後姜湯下。

又方洽百晬內嘔吐乳汁﹐或大便靑色。

小婦人乳汁一盞﹐入丁香十粒﹐去白陳皮一錢於器內﹐同煎三十沸

右去丁﹑陳﹐稍熱與兒服。

消食丸治小兒飲食乳哺﹐取冷過度﹐冷气積於脾胃﹐胃爲水谷之海﹐脾气磨而消之﹐胃气調和則乳哺消化﹐脾傷於冷則宿食不消。此藥寬中快气﹐消乳食﹐正顏色。

縮砂陳皮三稜煨蓬朮煨神曲炒麥芽炒﹐各半兩香附炒一兩

右爲末﹐麵糊爲丸菉豆大﹐食後﹐紫蘇湯下二十丸。

和劑觀音散治小兒外感風冷﹐內傷脾胃﹐嘔逆吐瀉﹐不進乳食﹐久則漸至羸瘦。大抵脾虛則瀉﹐胃虛則吐﹐脾胃俱虛則吐瀉不已。此藥大能補養脾胃﹐進美飲食。

石蓮肉人參神曲炒﹐各三錢茯苓二錢甘艸炙木香綿黃芪炙白扁豆炒﹐去皮白朮各一錢

右銼散﹐每服二錢﹐水一盞﹐棗一枚﹐藿香三葉﹐煎溫服。

香朴散治嘔吐泄瀉。

藿香陳皮厚朴薑汁炒﹐各七錢炙艸二錢半夏湯泡七次﹐一兩

右銼散﹐每服三錢﹐水一盞﹐姜五片﹐棗一枚煎服。如瀉甚﹐加木香﹑肉豆蔻。

竹茹湯治胃受邪熱﹐心煩喜冷﹐嘔吐不止。

葛根七錢半半夏半兩﹐泡生甘艸二錢

右﹝口父﹞咀﹐每服三錢﹐水一盞﹐入竹茹棗少許﹐生薑五片﹐煎七分﹐去滓取淸汁﹐微冷﹐細細服﹐不拘時。一方加茯苓三錢﹐尢妙。

蘇合香丸治傳屍骨蒸﹐諸項勞瘵﹐順气化痰﹐卒暴心痛﹐鬼魅瘧疾﹐霍亂吐瀉﹐赤白下痢﹐小兒驚搐。

丁香靑木香白檀沈香蓽撥香附米訶子肉烏犀鎊肩朱砂研水飛﹐各一兩燻陸香片腦各五錢麝香研﹐七錢五分蘇合香油五錢﹐入安息香膏內安息香另成末用無灰酒半升﹐熬膏

右爲末﹐用安息香膏入蜜和丸如芡實大﹐空心﹐用沸湯化下。小兒一丸﹐老人四丸﹐酒下亦可。用臘紙裹一丸彈子大﹐用緋絹袋盛常帶之﹐一切邪神不敢近。去腦名麝香蘇合香丸﹐治一切邪及胸膈噎塞﹐腸中虛鳴﹐宿食不消﹐余證並同。

靑州白丸子治一切風痰小兒驚風。

生天南星生白附各三兩川烏頭去臍皮生半夏七兩

右用井花水浸﹐次早另換新水﹐春五日﹑夏三日﹑秋七日﹑冬十日﹐曬漧爲細末﹐以糯米粉煎粥淸爲丸如菉豆大。小兒驚風﹐薄荷湯下。和蘇合香丸服﹐名香靑丸。

溫膽湯治小兒心經虛怯﹐夜臥不寧。

枳實陳皮茯苓生甘艸半夏泡﹐各等分竹茹少許

右銼散﹐白水煎﹐加姜二片﹐棗一枚﹐空心服。

紫霜丸治食積。亦是傷寒之藥。治乳哺失節﹐宿滯不化﹐胃腹痞滿﹐嘔吐惡心﹐便利不調﹐乳食減少。又治傷寒溫壯挾熱實﹐大便酸气﹐食不消化﹔或已得汗﹐身熱不除﹔或變蒸發熱﹐多日不解﹔或因食而發癇﹐先寒後熱﹐並宜服之。

代赭石煆﹐用酢淬七次赤石脂煆﹐各一兩杏仁去皮尖﹐五十枚巴豆三十粒﹐去皮膜油炒研

右先將杏仁﹑巴豆入乳缽內細研如膏﹐卻入代赭石脂研和勻﹐以湯浸蒸餅﹐丸如粟米大﹐一歲兒五丸﹐米飲下一二﹔百日兒三丸。亦要看肥瘦﹐微瀉爲度。大凡變蒸與傷寒調理一同﹐此藥並治之。此藥乃是瀉食積之劑﹐要辧虛實用丸數。

香薷飲治陰陽不順﹐淸濁相干﹐气射中焦﹐名爲霍亂。皆由飽食豚膾﹐復啖乳酪﹐海陸百品﹐無所不食﹐多飲寒漿﹐眠臥冷席﹐風冷之气﹐傷於脾胃﹐諸食結而不消﹐陰陽二气壅滯不得流行﹐陽气欲降﹐陰气欲升﹐陰陽交錯﹐變成吐利不已﹐臟腑昏亂﹐榮衛俱虛﹐冷傳於筋令轉筋﹐宜服此劑﹐大有神效。

厚朴薑汁炒香薷白扁豆各一兩﹐炒黃

右﹝口父﹞咀﹐每服三錢﹐水一盞﹐酒半盞﹐同煎至七分﹐去滓﹐用新汲水頻頻浸換﹐令極冷頓服之﹐藥冷則速效也。煎時不得犯鐵器﹐慢火煎之。兼治非時吐利霍亂﹐腹中撮痛﹐大渴煩躁﹐四肢逆冷﹐汗出如雨﹐兩腳轉筋﹐疼痛不可忍者﹐須井中沈令極冷頓服之﹐乃有神效。治瀉痢﹐加黃連。治霍亂吐瀉﹐暑月感冒傷暑之證﹐加川芎﹑白芷。

理中丸冶脾胃不和﹐中塞上衝胸膈﹐心腹逆滿﹝疒丂﹞痛﹐痰逆惡心嘔吐﹐心下虛煩﹐痞滿膈塞不通﹐飲食減少﹐短气羸困﹐溫中逐水﹐止汗去濕﹐泄瀉注下﹐水谷不分﹐腹中雷鳴﹐傷寒時气﹐裏寒外熱﹐霍亂吐利﹐手足厥冷﹐胸痺心痛﹐逆气短气﹐寒多不飲水而吐。

人參去蘆白朮漧薑炮﹐各三兩甘艸炒﹐減半

右﹝口父﹞咀﹐每服三錢﹐水一盞﹐煎六分﹐去滓﹐帶熱服﹐空心食前﹐或研細末白湯調下。腹痛者加人參一兩半。寒多加漧薑一兩半。渴者加白朮一兩半。臍上築者﹐腎气動也﹐去白朮加桂四兩。吐多者﹐去朮加生薑三兩。下多者﹐還用朮。悸者﹐加茯苓二兩。或四肢拘急﹐腹滿下利轉筋者﹐去朮加附子一个生用末之﹐蜜丸如雞子黃大﹐名理中丸﹐又名調中丸。治厥除髒寒﹐蛔上入膈﹐吐長虫﹔或胃中虛冷﹐因發汗﹐故吐虫﹐先服理中丸。或加枳實﹑茯苓﹐蜜丸﹐治傷寒結胸欲絕﹐心膈髙起﹐實滿作痛﹐手不得近﹐並用熱湯化下。

釀乳法治初生嬰兒﹐以表用藥。凡有胎熱證﹐當令乳母服藥﹐不可求效之速。治法當釀乳令兒喫﹐漸次解之﹐百無一失。若遽以冷藥攻之﹐必損脾胃﹔加以嘔吐﹐必成大患。

澤瀉二兩半豬苓赤茯花粉各一兩半生地黃二兩茵陳生甘艸各一兩

右﹝口父﹞咀﹐每服五錢﹐水一盞﹐煎六分﹐食後捏去舊乳卻服。

消乳丸治小兒乳哺飲食取冷過度﹐冷气積於脾胃。胃爲水谷之海﹐脾气磨而消之﹐胃气調和則乳哺消化﹐脾傷於冷則宿食不消﹐脈沈爲食不化故。

砂仁炒橘皮三稜莪朮神曲炒﹐各半兩麥芽炒香附子炒﹐各一兩

右爲末﹐緬糊丸麻子大﹐食後白湯加減下。

茯苓半夏湯治諸嘔噦﹐心下堅痞﹐膈間有水痰眩悸。

茯苓二兩半夏五錢﹐湯泡七次

右﹝口父﹞咀﹐每服三錢﹐水一盞﹐生薑三片﹐煎六分服。

人參散治小兒臟腑冷﹐若才喫乳食﹐卽又吐出﹐或因才喫乳﹐爲驚觸犯﹐令小兒外證面唇靑黑﹐手足心熱﹐口多淸涎﹐吐逆不住﹐或作瀉候靑黃紫白﹐或鼻涕如雞子淸者﹐並宜服之。

人參白朮炒白茯苓沈香烏藥甘艸炙﹐各半兩

右爲細末﹐以瓶貯之。遇小兒有前項形證﹐半歲一字﹐二三歲半錢﹐大者一錢﹐煎棗子米飲調下﹐或陳紫蘇湯亦可。或吐瀉並作﹐煎丁香湯下﹔陳皮湯尢妙。

麝香散又名沈香散。生胃气﹐止吐瀉。

茯苓二錢沈香丁香木香藿香葉厚朴制甘艸炙﹐各一錢麝香一字

右爲細末﹐每服一錢﹐米飲調下。

白餅子治小兒夾食傷寒﹐其證發熱嘔吐﹐亦有肚痛者﹐噯气﹐辧得分曉。先用此藥一服﹐推下食積﹐卻用平和藥發散調治﹐如惺惺散﹑加減參蘇飲﹐皆可服﹐卻不可服冷藥。

滑石南星制半夏制﹐各一錢輕粉半錢巴豆二十四个﹐去皮膜﹐用水一升煮幹研細

右三味﹐搗羅爲末﹐入巴豆霜﹐次入輕粉﹐又研勻﹐卻入余藥末令勻﹐糯米飲丸如菉豆大﹐量小兒壯瘦虛實用藥。三歲以下﹐每服三丸至五丸﹐紫蘇湯空心下。忌熱物。若三五歲兒壯實者﹐不以此拘﹐加至二十丸﹐以利爲度。

大靑膏治傷風痰熱發搐﹐百日左右並二三歲﹐亦可服。

天麻靑黛各一錢白附子蠍尾各半錢朱砂天竺黃麝各一字烏蛇酒浸焙漧半錢

右爲末﹐生蜜爲丸如芡實大。月中兒粳米大﹐同牛黃膏﹑薄荷湯化下﹔五歲以上﹐同甘露散服之。

釣藤飲治吐利脾胃气虛﹐生風慢驚。

釣藤鉤三錢蟬蛻明天麻防風蠍尾人參各半兩僵蠶炒﹐二錢麻黃甘艸炙川芎各二錢半麝香不拘多少

右銼﹐每服三錢﹐水一盞﹐食前服。寒多加附子半錢。

車前子散治暑月伏熱﹐霍亂吐瀉﹐煩悶引飲。

白茯苓豬苓陳香薷車前子各一兩人參五錢

右末﹐燈心湯調下。肚痛加芍樂﹐瀉不止加石蓮。

定命飲子治慢驚﹐吐瀉困重﹐欲傳慢脾風。

生半夏茯苓木香生薑各一兩﹐切片曬燥

右爲末﹐每服半錢﹐姜﹑棗煎湯調下。

不換金正气散治山嵐瘴气﹐寒熱往來﹐五膈气噎﹐霍亂吐瀉﹐臟腑虛寒。

厚朴去皮薑汁炒藿香去土陳皮炙艸半夏皂莢﹑白礬﹑薑汁同煮蒼朮米泔浸﹐各一兩

右﹝口父﹞咀﹐每服三錢﹐水一盞﹐生薑三片﹐大棗二枚﹐煎七分﹐絞去滓﹐食前帶熱服。

二順散治伏熱中暑﹐霍亂吐僞﹐煩悶躁渴﹐小便赤色﹐便血肚疼。

豬苓澤瀉茯苓白朮甘艸炙肉桂漧葛杏仁去皮尖﹐各一兩

右爲末﹐每服半錢﹐或一錢﹐新汲水調下。

釀乳法治胃虛吐瀉﹐睡中吐舌搖頭﹐吐乳作鮏气﹐額上汗流﹐多驚啼哭面黃。凡有此疾﹐宜暫斷乳﹐令胃幹﹐饑甚用藥。令乳母釀乳。

人參木香藿香沈香陳皮神曲麥芽各一兩丁香半兩

右﹝口父﹞咀﹐每服四錢﹐姜三片﹐紫蘇十葉﹐棗三个煎﹐乳母食後﹐捏去奶汁盡﹐方服半盞許﹐臥少時﹐卻與兒乳。

沒石子丸治嬰孩先因冷瀉﹐或作赤白痢候﹐久而變作諸般異色﹐不止一端﹐外證而或靑或白﹐唇舌漧焦﹐手微冷﹐渾身溫壯﹐肚內刺痛啼叫﹐睡臥不安。

沒石子五錢木香黃連當歸各一兩靑皮一錢

右五件爲末﹐阿魏一錢﹐酒一盞﹐浸化﹐入面少許﹐須令勻﹐煮糊爲丸如粟米大﹐一二歲兒服如椒目大者﹐四五六歲兒每服五十丸。赤痢﹐甘艸湯下﹔白痢﹐漧薑湯下﹐或用五倍子湯下。一方用沒石子一个﹐白豆蔻五个﹐訶子肉二个﹐木香黃連各一錢爲末﹐梗米糊丸麻子大﹐每服十五丸﹐米飲下。

來復丹治小兒虛寒泄利。

硝石硫黃太陰元精石各一兩陳皮五靈脂靑皮各二兩

右方修制及服法俱詳前。

銀白散治冷瀉糞靑﹐壯胃气。

糯米扁豆炒﹐各二兩藿香白朮炒﹐各一兩丁香二錢甘艸炙﹐三錢

右爲末﹐紫蘇米飲調下。加天麻﹑砂仁﹑白茯苓﹐快脾正色。《直指方》加炮白附﹑全蠍﹑木香﹑石蓮肉﹐姜一片煎。

藿香散治小兒臟腑不調﹐作瀉靑黃黑白﹐乳食不消﹐糞中有凍如雞子靑﹐兼暴瀉如水﹐其證腹痛微熱﹐面唇黃白。若慢驚﹐或偏墜紅腫﹐內釣﹐紫蘇湯調下三五服。

陳皮藿香厚朴制枳殼炒炙艸各半兩

右爲末﹐紫蘇湯下三錢。糞中有黃白凍子﹐木瓜並白梅去鹽煎湯下。如痢止﹐用棗子煎湯下﹐大能和胃進乳食﹐此是小兒常服之藥。

大柴胡湯治小兒挾熱瀉利。

柴胡八錢黃芩赤芍各三錢半夏泡﹐錢半枳實去穰麩炒﹐半錢

右銼散﹐姜﹑棗煎加減服之。欲下﹐加大黃。

黃連丸治小兒挾熱瀉利。

黃連半兩淨洗﹐豬膽汁浸二夜曬漧瓜蔞根烏梅肉杏仁泡去皮尖雙仁石蓮肉各半兩

右爲末﹐牛膽汁浸糕糊丸麻子大﹐每十五丸﹐煎烏梅﹑姜﹑蜜湯下。

四逆散治少陰病﹐其人或咳或悸﹐或小便不利﹐或腹中痛﹐或泄利下重﹔又治挾熱泄瀉尿赤。

炙艸枳實炒黃柴胡白芍炒﹐各一兩

右搗篩爲細末﹐水飲調下二錢﹐日三服。下利悸者﹐加桂半兩。如咳者﹐加五味子﹑漧薑各半兩。小便不利者﹐加茯苓半兩。泄利下重﹐先濃煎薤白湯﹐內藥末三錢匕﹐再煮一二沸﹐溫服。

調中湯治夏月秋初﹐忽有暴寒折於盛暑﹐熱結於四肢則壯熱頭疼﹐寒傷於胃則下痢赤白。

大黃七錢半桔梗槁本茯苓生甘艸葛根黃芩白芍藥炒白朮各半兩

右﹝口父﹞咀﹐白水煎﹐量大小加減服之﹐得快气利壯便歇。去大黃﹐加黃連﹑枳谷﹐止痢尢妙。或加地楡﹐或加當歸皆可。感風加荊芥。秋宜下﹐當用大黃疏利。

黃芩湯治下利而頭痛胸滿﹐口苦咽漧﹐或往來寒熱而嘔﹐其脈浮大而弦﹐專治協熱而利者。

黃芩一兩半﹐炒白芍藥炒甘艸炙﹐各一兩

右﹝口父﹞咀﹐每服三錢﹐棗子一个﹐水一盞﹐煎至七分﹐去滓溫服。嘔者﹐加制半夏﹑生薑汁。

四順淸涼飲治小兒血脈壅實﹐臟腑生熱﹐頰赤多渴﹐五心煩躁﹐睡臥不安﹐四肢驚掣﹔及因乳哺不時﹐寒溫失度﹐令兒血气不順﹐腸胃不調﹐小便少﹐大便濇﹔或溫壯連滯﹐欲成伏熱﹔或壯熱不歇﹐欲發驚癇﹔又治風熱結核﹐頭面瘡癤﹐目赤咽痛﹐瘡疹毒一切壅滯﹐並宜服之。

赤芍藥當歸生甘艸大黃各一兩

右銼散﹐三歲以上﹐每服二錢﹐水一盞﹐煎至七分﹐作兩服。治挾熱瀉不止﹐加木香煨﹑大黃。欲利小便﹐用赤芍藥。虛熱﹐加甘艸。不利﹐減大黃。冒風邪﹐加去節麻黃。中風體彊﹐眼睛上視﹐加獨活。量兒大小虛實加減﹐微溏利爲度。可加荊芥。更有加味淸涼飲子﹐可詳證通用。

香橘餅治傷冷瀉利。

木香靑皮炒陳皮各一錢厚朴薑汁炒神曲炒麥芽炒﹐各半兩

右爲末﹐蜜丸爲餅﹐紫蘇米飲調下。一方加砂仁。

全蠍觀音散止吐瀉﹐截虛風。

黃芪蜜炙人參木香白茯苓大粉艸炙石蓮肉扁豆炒﹐各一兩白芷全蠍各七錢羌活防風天麻各八錢

右銼散﹐每服二錢﹐水一盞﹐煎至七分﹐服加姜﹑棗煎。

調中湯治傷食瀉。凡此瀉不宜便補﹐先用食藥或紫霜丸取其積盡﹐然後可補。經云﹕食瀉重當取﹐疳虛用補虛﹐良醫明妙理﹐何慮疾難除。

人參白茯苓白朮炒木香漧薑炮藿香香附子炒去毛砂仁炒甘艸炙丁香各一兩

右爲末﹐每服一錢﹐姜棗湯下﹔肚痛﹐白湯。大小以意加減。

進食丸治乳食不消﹐心腹脹滿﹐壯熱喘粗﹐嘔吐痰逆﹐腸鳴泄瀉﹐米谷不化﹐或下利赤白﹐腹痛後重﹐及食癥乳癖﹐痃气痞結﹐並皆治之。小兒胸膈熱實﹐腹內有畱飲﹐致令榮衛痞塞﹐臟腑之气﹐不得宣通﹐其病腹內气結脹滿﹐或壯熱是。凡有此疾﹐當疏利大便﹐被結散气﹐常宜服之。

巴豆霜一錢當歸泔浸一宿曬漧炒朱砂代赭石煆酢淬七次枳殼炒木香各五錢麝香一分

右爲末﹐麵糊爲丸如麻子大﹐一歲兒一丸﹐溫水飲下﹐更量虛實加減﹐食後服。治食積發熱﹐羸瘦肚大﹐靑筋疳積﹐肚疼哺露。

生薑瀉心湯治傷寒汗出﹐解後胃中不和﹐心下痞硬﹐脇下有水气﹐腹中雷鳴下利者。

黃連炙艸人參漧薑炮黃芩各一兩半半夏一兩﹐湯泡洗

右銼散﹐每服三錢﹐水一盞﹐生薑三片﹐棗一枚﹐煎七分﹐去滓溫服。

保安丸治小兒積釀瀉﹐傷食瀉。

香附子砂仁各一兩﹐炒白姜炮靑皮去穰陳皮三稜炮蓬朮炮甘艸炙﹐各半兩

右爲末﹐麥芽麵糊爲丸菉豆大﹐每三丸﹐白湯下。

沈香煎治脾气冷積。

乳香研沈香丁香杏仁炒百艸霜木香各一錢肉蔻一个巴豆十四粒﹐去油

右爲末﹐酒煮蠟和丸菉豆大﹐每服三五丸﹐淡姜湯送下。凡患肚痛不止﹐服之效﹐以通爲度。

三稜丸治小兒停積﹐腹脇脹滿﹐幹噦惡心﹐全不入食。

三稜煨木香神曲炒陳皮半夏姜制﹐各一兩丁香肉桂各半兩

右爲末﹐麵糊丸如黃米大﹐二十丸﹐乳食後﹐溫生薑湯下。

杏霜丸治小兒食積作瀉並痢證。

杏仁三兩﹐去皮尖炒巴豆一兩﹐去油炒焦黃臘酒煮綿濾百艸霜研﹐用油六錢炒﹐各二兩

右將杏仁﹑巴豆研極細﹐卻入百艸霜令勻﹐熔蠟和丸如菉豆大﹐赤痢﹐甘艸湯﹐白痢﹐生薑湯﹐先進三四服﹐腹脹者十餘服﹐效驗如神。

至聖保命丹治小兒胎驚內弔﹐腹肚緊硬﹐眠睡不安﹐夜多啼哭﹔及治急慢驚風﹐眼目上視﹐手足抽掣﹐不省人事﹐悉皆主之。冷證用此。

全蠍十四个﹐去毒防風二錢僵蠶炒去絲嘴天麻南星炮蟬蛻白附各二錢麝五分金箔十片朱砂二錢

右爲末﹐粳米糊丸﹐每兩作四十丸。常服鎭心安神化痰﹐除一切驚風諸證﹐湯臨時換。一方加人參﹑白茯苓各二錢。有熱證﹐加牛黃一分﹐冰片一分﹐硼砂一錢。

釣藤散治小兒夜啼﹐乃髒冷也。陰盛於夜則冷動﹐冷動則爲陰極發躁﹐寒盛作疼﹐所以夜啼不歇也﹐釣藤散主之。

釣藤鉤茯神川芎當歸酒洗茯苓木香甘艸炙白芍藥炒﹐各一錢

右爲末﹐每服一錢。姜﹑棗略煎服。其或心熱而煩啼﹐必有臉紅舌白小便赤濇之候﹐釣藤飲去木香加朱砂末一錢研和﹐每服一錢﹐木通湯調下﹐或銼散煎服。治驚啼﹐加蟬蛻﹑防風﹑天麻。

定命飲子治慢驚吐瀉困重﹐欲傳慢脾通用。

圓白生半夏茯苓木香老生薑切片曬漧白朮炒﹐各二錢甘艸炙﹐一錢天麻二錢半

右銼散﹐每二錢﹐姜﹑棗泡湯調下。

朱君散治吐瀉後有此證並糞靑者﹐宜服之。

人參白朮炒白茯苓甘艸炙﹐各一兩辰砂水飛釣藤各半兩燈心三錢麝半錢

右爲末﹐每服一錢﹐用白湯調下﹐不拘時服。

睡驚太乙丹常服安神鎭驚﹐止夜啼糞靑。

桔梗一兩炒藿香扁豆炒﹐各半兩白芷川芎各三錢

右爲末﹐煉蜜丸如芡實大﹐辰砂﹑麝香爲衣﹐每服半丸﹐薄荷湯磨下。正糞色﹐棗湯下。夜啼﹐燈心釣藤湯磨下。加白朮﹑白茯﹑白芍尢妙。

開胃丸【《證治準繩》﹐下同】治小兒腑臟虛弱﹐內受風冷﹐腹脇脹滿﹐腸鳴泄痢﹐或靑或白﹐乳食不化﹔又治髒冷夜啼﹐胎寒腹痛。

木香莪朮白朮人參當歸炒﹐各半兩麝香細研白芍藥各一分

右件搗羅爲末﹐都研令勻﹐湯浸炊餅和丸如黍米大﹐每服十五丸﹐溫米飲下。新生兒腹痛夜啼﹐可服五丸﹐並乳食前服。

厚朴散治小兒脾胃不和﹐洞瀉下不止﹐羸瘦食少。

厚朴去外粗皮塗生薑汁﹐炙令香熟人參訶梨勒煨用皮白朮川黃連去須微炒地楡微炙﹐各一分炙艸漧薑炮﹐各半分肉豆蔻一枚﹐去殼

右件搗﹐細羅爲散﹐每服以粥飲下半錢﹐日三四服﹐量兒大小﹐以意加減。

張渙厚朴散治洞瀉注下。

厚朴薑汁制訶梨勒炮取皮肉蔻各一兩白朮漧薑各半兩﹐炮

右件搗羅爲細末﹐每服一錢﹐水八分﹐入生薑粟米各少許﹐煎五分﹐去滓溫服。

萬全龍骨丸治小兒冷熱不調﹐時有洞泄﹐下利不止。

龍骨黃連白石脂枯白礬漧薑炮木香各半兩

右件藥搗羅爲末﹐酢煮麵糊﹐如麻子大﹐每服以粥飲下五丸﹐日三四服﹐量兒大小加減服之。

劉氏方治小兒水泄注下。

黃連石蓮各等分﹐炒黃色

右爲末﹐每服半錢﹐新汲水調下﹔白瀉﹐粟米飲下。

香橘餅治嬰孩過傷乳食﹐或吐或瀉﹔及病後虛中感積成痢﹐气弱神昏﹐面黃目慢。

三稜炮﹐三錢木香陳皮靑皮各二錢半厚朴薑汁制﹐七錢砂仁神曲濕紙裹煨麥芽焙﹐各五錢

右﹐木香不過火﹐餘七味銼焙﹐仍同木香研爲細末﹐煉蜜作餅子如芡實大﹐每服一餅﹐日三餅﹐用棗湯化開﹐空心溫投﹐米淸湯亦可。

二神丸

補骨脂四兩肉豆蔻二兩﹐生用

右爲末﹐用紅棗四十枚﹐生薑四兩﹐水一鍾﹐煮幹﹐取棗肉和丸如桐子大﹐每服二三十丸﹐白滚湯下。

沒石子丸治疳積釀瀉﹐久患疳痢。

沒石子二枚木香濕紙包煨訶子四枚﹐炮淨黃連銼薑汁炒﹐各二錢﹐生用肉豆蔻二枚﹐炮

聖惠胡黃連散治小兒冷熱气不和﹐忽暴下利﹐腹內疼痛。

胡黃連母丁香桂心木香肉豆蔻去殼當歸銼微炒麝香細研﹐各一分犀角屑半分

右件藥搗﹐細羅爲散﹐每服以粥飲調下五分﹐日三四服﹐量兒大小加減服之。

龍骨散治小兒暴利。

龍骨黃連去須微炒﹐各一兩當歸銼微炒枳殼麩炒微黃去瓤﹐各五錢

右件藥搗﹐粗羅爲散﹐每服一錢﹐以水一小盞﹐煎至五分﹐去滓﹐不計時候﹐量兒大小加減溫服。

張渙阿膠丹治泄利身熱﹐及暴瀉注下。

眞阿膠炙熟漧薑各一兩芍藥當歸洗焙川黃連肉豆蔻各半兩

右件藥﹐搗羅爲細末﹐煉蜜和丸如黍米大。每服十粒﹐粟米飲下﹐量兒大小加減。

神仙玉粉丹補一切虛﹐不熱﹐小兒冷積暴瀉﹐見功尢速。

精明舶上硫黃一斤﹐去砂石盡打碎

右用豶豬肚七个﹐旋采桑根白皮三斤寸銼﹐將豬肚一淨洗﹐以硫黃實之﹐以麻綫縫合﹐水二斗﹐先將桑根白皮一斤﹐同煮一復時﹐其餘豬肚亦用慢火養之﹐不得令冷﹐侯煮滿一復時﹐別以豬肚換之﹐又用白皮內一斤同煮﹐再一復時﹐又換豬肚並桑白皮﹐過三復時﹐不換白皮只換豬肚﹐共煮七復時﹐水耗以熱湯添﹐不得用冷水﹐候滿七復時取出﹐用溫水淘淨﹐研至極細﹐候烈日中曬極幹﹐再研﹐煮糯米粉糊爲丸如梧桐子大﹐每服空心米飲下十粒至十五粒。大率驅除宿冷﹐其功效無比。老人經久可服。

千全七味散治利下久不瘥。

龍骨煆赤石脂厚朴烏梅肉各二分黃連八分甘艸炙﹐一分阿膠炙﹐三分

右治下篩﹐漿水服二方寸匕﹐日二﹐小兒一錢匕。

神驗方華佗治老小下利柴立﹐不能食﹐入口卽出﹐命在旦夕﹔久利。

黃連末亂髮灰醇苦酒蜜各半雞子殼許白蠟方寸匕雞子黃一枚

右六味﹐於銅器中炭火上﹐先內酒﹑蜜﹑蠟﹑雞子黃攪勻﹐乃內黃連末﹑發灰﹐又攪煎﹐視可﹐取出爲丸﹐久困者﹐一日一夜盡之。

外臺方療久利﹐無問冷熱疳痢悉主之。

棗一枚去核﹐勿令皮破﹐內胡粉令滿﹐於炭火中燒如炭﹐磁器中研之米飲和服﹐一歲以下分服之﹐不過三服瘥。

丁香散《聖惠》治久痢赤白﹐漸羸﹐胃虛不食。

丁香厚朴去外粗皮﹐塗生薑汁﹐炙令香熟黃連去須銼炒訶梨勒煨用皮白朮銼炒伏龍肝各半兩木香一分赤石脂一兩

右件藥搗﹐細羅爲散﹐每服以粥飲調下半錢﹐日三四服﹐量兒大小加減。

聖惠黃連丸治小兒釀利﹐經久不斷﹐增減有時。

黃連微炒人參赤石脂龍骨炙艸黃芩厚朴塗生薑汁炙令香熟白茯苓枳殼麩炒微黃﹐各半兩烏梅肉一分﹐微炒

右件藥﹐搗羅爲末﹐煉蜜和丸如麻子大﹐每服以粥飲下七丸﹐日三四服。量兒大小﹐臨時加減。

譚氏斗門散歌曰﹕小兒瀉痢甚靑黃﹐久患時多轉滑腸。下部脫肛頻努咽﹐朝朝焦瘦漸羸尩。

訶子枳殼地楡各等分

右爲末﹐每服一錢﹐米飲調下﹔一歲以下半錢。

嬰孺龍骨湯治小兒下利不住。

龍骨煆甘艸炙川黃連各四分當歸漧薑各一分

右以水四升﹐煮一升二合﹐食前溫分三服。

又治服藥後下不止。

龍骨五分甘艸炙漧薑當歸黃連附子炮制去皮臍赤石脂前胡各三分

右以水四升﹐煮一升二合﹐爲五服﹐旦服至午令盡。

黃連煎治冷熱利經久不止﹐體羸不堪﹐治瘥而又發。

好黃連二兩﹐水七升﹐蜜八合﹐煎一升三合

右絞去滓﹐百日兒半合﹐二百日﹑一歲服一合。

雞骨丸治下利經久不斷﹐羸瘦﹐脾胃冷弱﹐食不消化。

宿雌雞胸前及肋骨全用一具黃連六分厚朴三分神曲炒甘艸炙白朮各四分桔梗麥芽炒烏梅各二分人參赤石脂黃芩白龍骨各五分

右爲末﹐蜜丸小豆大﹐白飲下二十五丸﹐日二服﹐量兒大小與之。

惺惺散治久瀉脾困﹐不思乳食﹐恐作脾風。

天麻全蠍炒﹐各半錢木香炮糯米人參白茯苓各炒微黃白扁豆炒幹山藥焙甘艸各一錢﹐炙

右爲末﹐每服嬰孺一字﹐二三歲半錢﹐用水一藥注﹐或半銀盞﹐棗子半片﹐煎十數沸服。

香礬丹張渙治瀉利久不瘥。

南木香枯白礬各一兩訶梨勒皮微炮酸石橊皮炒黑﹐各半兩

右件搗羅爲細末﹐煉蜜和丸如黍米大﹐每服十粒﹐粥飲下﹐量兒大小加減。

劉氏方治小兒臟腑久瀉不止。

人參白朮茯苓甘艸陳皮藿香丁香木香肉豆蔻

右等分爲末﹐每服二錢﹐以藿香合糯米煮粥飲調下﹐或薑水煎亦可。臟腑滑泄﹐四君子加訶子五分﹐米飲調下。

聖惠厚朴散治小兒水谷利﹐羸瘦面黃﹐不欲飲食。

厚朴去粗皮塗生薑汁炙令香熟龍骨丁香黃連去須微炒﹐各半兩當歸銼微炒木香白朮肉豆蔻各一分

右件藥搗﹐細羅爲散﹐每服以粥飲下半錢﹐日三四服﹐量兒大小加減。

地楡散治水谷利﹐日夜不止。

地楡炙厚朴去粗皮塗薑汁炙令香熱﹐各三分黃連一兩﹐去須微炒阿膠半兩搗碎炒令黃色

右件藥搗﹐細羅爲散﹐不計時候﹐以粥飲調下半錢﹐量兒大小加減。

胃風湯治風冷乘虛﹐入客腸胃﹐水谷不化﹐泄瀉注下﹐腹脇滿﹐腸鳴﹝疒丂﹞痛﹐及腸胃濕毒﹐下如豆汁﹐或下瘀血﹐日夜無度﹐並宜服之。

人參白茯苓芎藭桂皮去粗皮當歸白芍藥白朮各等分

右爲粗散﹐每服二錢﹐以水一大盞﹐入粟米百粒﹐同煎七分﹐去滓稍熱服﹐空心食前服﹐小兒量減。

三神丸養生治大小老虛之人﹐不拘冷熱泄瀉。

黃連白芍藥並銼如豆吳茱萸各十兩

右三味﹐釜內慢火炒赤色﹐放冷﹐杵羅爲細末﹐每服三錢匕﹐水一盞半﹐煎至八九分﹐去滓﹐空腹食前溫服﹐日三四服﹐小兒量與。或以水浸蒸餅﹐丸如桐子大﹐更丸一等如菉豆黃米大﹐小兒每服十五丸至二十丸﹐溫米飲下。若作散﹐以沸湯或溫米飲調下﹐並可服。病泄痢之人﹐若不禁生冷魚肉肥膩﹐與不服藥同。一方有木香無芍藥﹐酢糊丸。

茅先生香連丸治瀉痢。

黃連茱萸半兩﹐同於銚內炒令煙起﹐取出去茱萸木香肉蔻訶子炮去核﹐各五錢阿膠面炒朱砂各一錢

右爲細末﹐軟飯爲丸如桐子大﹐每服十丸十四丸﹐用飯飲吞下﹐兒小碎之。

乳香散治一切瀉痢。

乳香二錢﹐荷葉盛火炙令令熔﹐放地上碗蓋另研肉豆蔻白姜甘艸炙艸果各一兩

右細銼﹐用酢面裹﹐於熱灰內﹐煨令赤色﹐取出去面爲末﹐入乳香拌勻﹐每服五分或一錢﹐陳米飲調下。

守中湯春夏相交﹐陰濕气重﹐中傷脾胃﹐致腹痛泄痢﹐經久不止﹐漸傳手足浮腫﹐飲食少思。

蒼朮泔水浸一宿﹐去粗皮濾幹﹐銼﹐炒微黃色桔梗各二兩﹐炒白姜四錢﹐炮甘艸六錢﹐炙

右件銼﹐焙爲末﹐每服一錢﹐空心沸湯調服﹐﹝口父﹞咀水煎亦可﹐或用姜﹑棗。

張渙川椒丸治小兒夏傷濕冷入腸胃﹐泄瀉不止。

川椒一兩﹐去閉目雙者並黑子﹐慢火炒香熟爲度肉豆蔻五錢

右件搗羅爲細末﹐粳米飯和圓如黍米大﹐每服十粒﹐米飲下﹐量兒大小加減。

粟煎湯治腸胃受風冷﹐泄注不止﹐身體壯熱。

白朮炮當歸洗焙川芎人參肉桂芍藥各一兩

右件搗羅爲細末﹐每服一錢﹐水一小盞﹐入生薑三片﹐粟米一匙許﹐煎至五分﹐粟米熟去滓﹐放溫服。

溫中湯治胃寒瀉白﹐腹痛腸鳴﹐孔氏治臟腑不調﹐大便靑色。

白朮人參茯苓各一錢甘艸炙﹐半錢

右末一錢﹐水一小盞﹐煎七分﹐溫服。

黃芩湯治下痢而頭痛胸滿﹐口苦咽漧﹐或往來寒熱而嘔﹑其脈浮大而弦者﹐或協熱而痢者。

黃芩一兩半芍藥甘艸炙﹐各一兩

右銼散﹐每服三錢﹐棗子一个﹐水一盞﹐煎七分﹐去滓溫服。嘔者加半夏一兩二錢半﹐生薑煎。

張渙淸胃散治挾熱瀉利。

川楝子黃蘗微炙當歸洗焙地楡炙黃連去須炒﹐各半兩

右件搗羅爲細末﹐每服一錢﹐水八分﹐煎至四分﹐去滓溫服﹐乳食前。

香連丸

黃連薑汁拌炒﹐二兩木香煨﹐半兩

右爲末﹐陳米飯丸菉豆大﹐米飲下一二十丸﹔亦可調六一散。古今圖書集成醫部全錄卷四百三十七

小兒吐瀉門

單方

治小兒霍亂吐利﹕用人參一兩﹐厚朴﹑甘艸各半兩﹐白朮十八銖﹝白朮十八銖原缺﹐據《千全》卷五癖結脹滿補。﹞﹐四味﹝口父﹞咀﹐以水一升二合﹐煮取半升﹐六十日兒服一合﹐百日兒分三服﹐期歲分二服﹐中間隔乳服之。乳母忌生冷油膩等。一加漧薑一分﹐或加生薑三分。

【《千全方》﹐下同】

小兒霍亂﹕梳頭垢水服少許。

治孩子霍亂﹐已用立驗﹕用人參﹑蘆籜各半兩﹝各半兩原缺﹐據《千金》卷五癖結脹滿補。﹞﹐扁豆藤二兩﹐倉米一撮﹐四味﹝口父﹞咀﹐以水二升﹐煮取八合﹐分溫服。

又方用﹕人參一兩﹝一兩﹕原缺﹐據《千全》卷五癖結脹滿補。﹞﹐木瓜一枚﹐倉米一撮﹐三味﹝口父﹞咀﹐以水煮分服﹐以意量之﹐立效。

治小兒霍亂﹕研尿滓﹐乳上服之。

又﹕以牛涎灌口中一合。

治少小吐利﹕用亂髮半兩燒灰﹐鹿角六銖﹐二味爲末﹐米汁服一刀圭﹐日三服。

又方﹕熱牛屎含之。一作牛膝。

又方﹕燒牡豬屎﹐水浸取汁﹐少少服之。

治小兒噦﹕用生薑汁﹑牛乳各五合﹐煎取五合﹐分爲二服。

又方﹕取牛乳一斤﹐煎取五合﹐分五服。

小兒脾泄不止﹕紅棗二十个去核﹐將官粉入內﹐以陰陽瓦焙漧﹐去棗研粉﹐每服三分﹐米湯下。

小兒飲乳後吐逆不入腹﹕取蘆蠹虫二枚﹐煮汁飲之。嘔逆與哯乳不同﹐乳飽後哯出者﹐爲哯乳也。【藏器方】

小兒吐瀉﹐脾胃虛寒﹕齊州半夏泡七次﹐陳粟米各一錢半﹐姜十片﹐水盞半﹐煎八分﹐溫服。【《直訣》】

治瀉不止﹕用筍籜﹑扁豆藤各半兩﹐人參一兩﹐共細銼﹐分六服﹐每水一小盞﹐煎五分﹐不時量分﹐稍熱服。【《聖惠方》﹐下同】

小兒吐乳﹕取地龍糞一兩研末﹐空心﹐米泔湯服效。

凡小兒霍亂吐瀉﹕用土蜂窠炙研﹐乳汁服一錢。

小兒百晬內吐乳﹐或糞靑色﹕用年少婦人乳汁一盞﹐入丁香十枚﹐陳皮一錢﹐石器煎一二十沸﹐細細與服。【陳文仲小兒方】

小兒吐瀉﹐巴豆一个﹐鍼穿燈上燒過﹐黃蠟一豆大﹐燈上燒滴入水中﹐同杵丸黍米大﹐每用五七丸﹐蓮子燈心湯下。【危氏《得效方》】

寡婦槁薦艸節﹐去小兒霍亂。【《酉陽雜俎》】

𦇤褓吐乳欬嗽久不愈﹕石燕子爲末﹐以蜜調少許塗唇上﹐日三五次。【《衛生寶鑑》】

小兒吐瀉﹕芹菜切細﹐煮汁飲之﹐不拘多少。【《子母祕錄》】

小兒嘔吐不止﹕丁香﹑生半夏各一錢﹐薑汁浸一夜﹐曬榦爲末﹐薑汁打麵糊丸黍米大﹐量大小用姜湯下。【《全幼心鑑》﹐下同】

小兒哯乳﹕用咸豉七个去皮﹐膩粉一錢同研﹐丸黍大﹐每服三五丸﹐藿香湯下。

小兒泄瀉﹕肉豆蔻五錢﹐乳香二錢半﹐生薑五片同炒黑﹐去姜研爲膏﹐收﹐旋丸菉豆大﹐每量大小﹐米飲下。

治小兒吐瀉﹐腹脹胸膈痞閉﹕用五靈脂﹑靑皮﹑陳皮﹑硫黃﹑芒硝各等分﹐先將硝黃於銚子內﹐以文武火熔開﹐用匙刮聚﹐自然結成砂子﹐取出研碎﹐與前三藥同末﹐麵糊爲丸如菉豆大﹐小兒取子黃米大﹐每服二十丸﹐量虛實加減﹐米飲送下無時。【《儒門事親》﹐下同】

又治泄瀉﹕用車前子不拘多少爲細末﹐每服二錢﹐米飲湯調下服之﹐水谷分﹐吐瀉止。

小兒吐瀉﹐黃疸﹕用三稜﹑蓬朮﹑陳皮﹑靑皮﹑神曲﹑麥芽﹑黃連﹑甘艸﹑白朮﹑茯苓﹐共爲細末﹐生薑燈心湯調服。傷乳食吐瀉加山楂﹐時气吐瀉加滑石﹐發熱加薄荷。【丹溪方﹐下同】

治小兒周歲吐乳腹瀉﹕用白朮﹑滑石末各三錢﹐陳皮﹑炙艸各五分﹐漧薑一錢﹐共爲粗末﹐煎服。

治夏秋吐瀉﹕好黃連一兩﹐入虢丹一兩﹐炒丹焦爲細末﹐面和丸如芥子大﹐服二三十粒﹐壁土姜湯吞﹐更量數服不妨。【李剛中方】

療霍亂心腹刺痛吐利﹕用茯苓﹑桔梗﹑人參各六分﹐白朮五分﹐炙艸﹑炙厚朴各四分﹐共切片﹐用水二升﹐煮六分﹐令溫服。【《外臺》方】

小兒吐逆不止﹐用黃丹研末﹐小棗肉和丸芡子大﹐每以一丸鍼簽於燈上燒過研細﹐乳汁調下。一加朱砂﹑枯礬等分。【謝氏小兒方】

小兒吐瀉﹕丁香﹑橘紅等分﹐煉蜜丸黃豆大﹐米湯化下。【劉氏小兒方】

胎寒腹痛﹐啼哭吐乳﹐大便瀉靑﹐狀若驚搐﹐出冷汗﹕姜黃一錢﹐沒藥﹑乳香二錢爲末﹐蜜丸芡子大﹐每服一丸﹐釣藤煎湯化下。【《利濟方》】

小兒吐逆頻並﹐不進乳食﹐手足心熱﹕用紅曲年久者三錢半﹐白朮麩炒一錢半﹐甘艸炙一錢爲末﹐每服五分﹐煎棗子米湯下。【《經濟方》】

小兒噦疾﹐用鹿角粉﹑大豆末等分﹐和乳調塗乳上飲之。【《古今醫驗》】

小兒嘔吐﹐壯熱食癇﹕葛粉二錢﹐水二合調勻﹐傾入錫鍋中﹐重湯蕩熟﹐以糜飲和食。【昝殷《食醫心鏡》】

小兒霍亂卒起者﹕用白狗屎一丸﹐絞汁服之。【《本艸綱目》﹐下同】

小兒熱噦﹕牛乳二合﹐薑汁一合﹐銀器文火煎五六沸﹐量兒服之。

小兒疳瀉﹕赤石脂末﹐米飲調服半錢﹐立瘥。加京芎等分更妙。

小兒霍亂﹕訶黎一枚爲末﹐沸湯服一半﹐未止再服。

小兒吐逆不定﹐虛風喘急﹕白附﹑藿香等分爲末﹐每米飲下半錢。【《保幼大全》】

小兒嘔吐不定﹕用五倍子二个﹐一生一熟﹐甘艸一握﹐濕紙煨過﹐同研爲末﹐每服半錢﹐米泔調下立瘥。【《經驗方》】

小兒熱瀉﹕黃蘗削皮焙爲末﹐用米湯和丸﹐粟米大﹐每服一二十丸﹐米湯下。【《十全博濟方》】

小兒四季患泄瀉﹕用制白朮﹑陳皮﹑川厚朴薑汁炒各三分﹐甘艸二分﹐有嘔吐加藿香葉四分﹐徧身熱腹痛者加薑水炒黃連三分。【《窮鄕便方》】

小兒泄瀉﹕用木別子一个﹐面裹煨熟去殼﹐小丁香三粒共爲末﹐唾丸入小兒臍﹐以舊膏藥封之。【《身經通考方》】

小兒久瀉﹐飲食少進﹐身體羸瘦﹕白朮土炒﹑白茯苓二味各等分﹐用老米一撮煮粥﹐止服米飲﹐其瀉自止。【《醫貫奇方》﹐下同】

又健脾止瀉﹕用陳米鍋巴四兩﹐蓮肉去心微炒四兩﹐享糖四兩﹐共研細末﹐食遠或空心調服數匙妙。

小兒吐乳﹕蘇葉﹑甘艸﹑滑石各一錢﹐水煎服。【《幼幼近編》﹐下同】

小兒久瀉﹕用肉豆蔻平開﹐入麝香一分﹐再合麵包煨爲末﹐米湯下。溏泄用柿餅燒熟喫立止。身熱作瀉﹐四君子湯加白芷﹑黃芪﹑松花﹑五味子。

小兒吐瀉﹕用漧薑﹑甘艸各二錢﹐炙白朮一兩爲末﹐溫湯服。吐瀉不止﹐或以白朮一錢﹐肉果﹑丁香各五分﹐姜湯調下﹐兼治大人吐瀉。或以白芷﹑漧薑爲末﹐蜜丸置臍中﹐以絹縛定﹐用熱鞋底時時熨之。

治久瀉不止﹕白朮土炒﹑白茯苓各等分﹐陳米一撮煮粥﹐止服米飲。

治久吐不止﹕砂仁童便炒三四次一兩﹐丁香一錢﹐藿香三錢﹐每姜湯調服一匙。

治小兒吐瀉不止﹕五倍子二枚﹐半生半熟﹐炙艸爲末﹐米泔水下五分。

鍼灸

《古今醫統》曰﹕小兒嘔吐乳汁﹐灸中庭一穴一壯﹐在膻中穴下一寸陷中。

醫案

錢乙《小兒直訣》曰﹕廣親官五太尉病吐瀉不止﹐米谷不化﹐眾醫用溫藥一日而加喘吐不定。錢氏曰﹕當以涼藥治之。所以然者﹐謂傷熱在內也。用石膏湯三服並服之。眾醫皆言吐瀉多而米谷又不化﹐當補脾﹐何以用涼藥﹖王信眾醫﹐皆用補脾丁香散三服。錢醫後至曰﹕不可服此。三日後﹐必腹滿身熱﹐飲水吐逆。三日外果如所言。所以然者﹐謂六月熱甚﹐伏入腹中﹐而令引飲傷脾胃﹐卽大吐瀉也。眾又行溫藥﹐使上焦亦熱﹐故喘而引飲﹐三日當甚。眾師不能治﹐復召錢至﹐見其熱證﹐以白虎湯三服﹐更以白餅子下之﹐一日減藥二分﹐二日三日又與白虎湯各二服﹐四日用石膏湯一服﹔及旋合門冬﹑黃苓﹑腦子﹑牛黃﹑天竺黃﹑茯苓﹐以朱砂爲衣﹐服五丸﹐竹葉湯化下﹐熱退而安。

廣親宮七太尉七歲病吐瀉﹐是時七月﹐其證不食而昏睡﹐睡覺而悶亂﹐哽气漧嘔﹐大便或有或無﹐不渴﹐眾醫作驚治之﹐疑睡故也。錢曰﹕先補脾﹐後退熱。與使君子丸補脾﹐石膏湯退熱﹔又以水銀﹑硫黃末研和﹐以薑水調下一字。錢曰﹕凡吐瀉五月內﹐九分下而一分補﹔八月內﹐九分補而十分下。此者是脾虛瀉﹐醫妄治之﹐至於虛損﹐下之卽死﹐卽當補脾﹐若以使君子丸恐緩﹐已又畱溫胃益脾藥治之。醫者李生曰﹕何食而噦﹖錢曰﹕脾虛津少卽嘔逆。曰﹕何瀉靑褐水﹖曰﹕腸胃至虛﹐冷極故也。錢治而愈。

馮承務子五歲﹐吐瀉壯熱﹐不思飲貪﹐目睛多白﹐面色無神。師曰﹕此腎經虛弱﹐下之則愈虛。遂以消積丸磨之﹐漸愈。大凡傷食不下則成癖﹐下後卽與補脾﹐無不效者。

《儒門事親》曰﹕河間劉光濟之子﹐才二歲病皰﹐後嘔吐發昏﹐用丁香﹑豆蔻之類不效﹐通麻先生寄其家﹐乃謂光濟曰﹕今有小方﹐無毒﹐人皆知之﹐公肯從乎﹖光濟曰﹕先生之言﹐必中於理﹐何敢不從﹗麻先生曰﹕劉河間常言涼膈散可治瘡皰﹐張戴人用之如神﹐況《內經》言少陽所至嘔湧﹐少陽者相火也﹐非寒也。光濟欣而從之。此日利二行﹐適王徳秀自外入﹐聞其利之也﹐乃曰﹕瘡皰首尾不可下。麻自悔其多言也﹐業已然﹐姑待之。比至食時﹐下黃涎一合﹐日午問之﹐兒已索遊於街矣。

《保嬰金鏡錄》曰﹕一小兒五歲﹐食粽後咬牙欲吐﹐頃間腹脹昏憒﹐鼻靑黃赤﹐此脾土傷而心肝所動﹐食積發厥也。先令雞翎探吐出酸物﹐頓醒。節其飲食﹐勿藥而愈。

薛氏《保嬰撮要》曰﹕一小兒夏月吐乳﹐手指發熱﹐作渴飲冷﹐口吐涎水。余謂胃气熱﹐廉泉開而涎出也﹐用瀉黃散而愈。後復嘔吐﹐另用克滯之劑﹐口渴飲湯﹐流涎不已。余謂胃气虛寒不能攝涎也﹐用理中丸而愈。

一小兒七歲﹐嘔吐不食﹐面白指冷﹐此胃气虛寒也﹐用理中湯﹐嘔吐頓愈﹐又用六君子湯而痊。後傷食腹痛﹐發熱嘔吐流涎﹐先用保和丸一服而痛嘔愈﹐再用四君﹑山梔而涎止。

一小兒食涼粉而嘔吐酸物﹐頭痛發熱﹐此內傷兼外感也﹐用人參養胃湯末二錢﹐姜湯調服﹐諸證皆愈。惟吐酸涎﹐用大安丸一服而止。

一小兒傷食發熱﹐嘔吐酸物﹐手指常冷﹐此胃气虛寒﹐陰盛隔陽於外﹐虛熱所致也。用保和丸末二錢﹐濃姜湯調服而吐止﹔再用六君子湯加山梔而安。

一小兒嘔吐作渴﹐暑月或用玉露飲子之類而愈。又傷食吐酸﹐余先用保和丸﹐一服吐止﹔次用五味異功散﹐飲食漸進﹔又用四君子湯而痊。

一小兒暑月患吐瀉﹐服香薷飲﹑五苓散之類而止﹐但手足並冷﹐睡而露睛﹐飲食不入﹐腸嗚作嘔﹐欲用淸涼之劑﹐余曰﹕此始爲熱﹐終爲寒也﹐當捨時從證。用人參理中丸﹐以姜湯化二服﹐病勢始定﹔次用助胃膏漸安﹔又用六君子湯調理而愈。

一小兒食多卽吐﹐余用五味異功散愈之。又腹痛嘔吐﹐先服大安丸﹐仍用異功散而愈。後證復作﹐另投袪逐之劑﹐吐瀉不食﹐腹中痛甚﹐以手按之則止﹐此脾气復傷也﹐先用補中益气湯加茯苓﹑半夏一劑﹐又用六君﹑升麻﹑柴胡二劑﹐飲食頓進。後食生冷﹐挾驚吐瀉﹐手足並冷﹐唇口搐動﹐用六君﹑釣藤鉤﹑柴胡而愈。

一小兒吐酸﹐作渴飲冷﹐腹痛發熱﹐用人參養胃湯加黃連一劑﹐吐熱稍定﹔又用保和丸一服﹐腹痛頓止。後傷食復吐﹐腹脹﹐大便不通﹐用紫霜丸下之﹐尋愈。又感冒咳嗽腹脹﹐另服下藥﹐發熱作吐﹐腹脹﹐手足並冷﹐睡而露睛發搐﹐用六君﹑釣藤鉤而安﹐又用四君加當歸﹑川芎而愈。後患吐瀉﹐手足並冷﹐用助胃膏頓痊。

一小兒嘔吐發熱﹐用瀉黃散而愈。後因乳母飲酒﹐腹脹吐瀉﹐用葛花解酲湯﹐子母服之漸愈。大便日去五七次﹐用五味異功散加升麻二劑﹔日去五次﹐乃用四君﹑肉豆蔻而痊。

一小兒吐酸發熱﹐用保和丸漸愈﹐又用四君﹑山楂﹑神曲而安。後因飲食過多﹐嘔吐復作﹐另用下積丸﹐更加作瀉腹脹﹐手足發搐﹐余以爲肝木侮脾土﹐用五味異功散加柴胡﹑釣藤鉤而搐止﹔又用六君子湯﹐飲食漸進而痊。

一小兒夏間嘔吐腹痛﹐大便不通﹐服大黃而愈。又傷食患吐﹐發熱﹐服瀉黃散等藥﹐嘔吐腹痛﹐按之卽止﹐面色靑黃﹐手足並冷﹐此脾胃復傷而虛寒也﹐用異功散加木香愈之。後又傷食﹐腹脹作痛﹐或用消食丸﹐吐瀉並作﹐小腸重墜﹐午後益甚﹐余朝用補中益气湯﹐夕用六君子加木香而愈。

一小兒嘔吐發熱﹐腹痛面赤﹐手熱﹐口漧飲湯﹐按其腹不痛﹐此脾胃气虛也﹐用異功散加木香﹑漧薑一劑而愈。後傷食﹐吐而咽酸﹐腹中作痛﹐按之益甚﹐此飲食內停也﹐用保和丸二服而痊。

一小兒因停食腹痛﹐服疏導之藥而愈。後復停食﹐又用前藥﹐寒熱不食﹐腹脹後重﹐大便頻而少﹐此脾气復傷而下陷也﹐先用異功散加升麻數劑﹐後重漸愈﹐再加當歸數劑而全愈。後因乳母恚怒﹐致兒寒熱發搐作嘔﹐又用六君子﹑柴胡﹑山梔以治其母﹐兼灌其兒﹐並愈。

一小兒時吐乳食﹐診其母有鬱怒之證﹐用加味歸脾湯﹑加味逍遙散治之而愈。

一小兒因乳母感冒風寒發熱﹐兒患嘔吐﹐身發赤暈﹐用東垣人參安胃散而愈。又咬牙發搐﹐嘔吐酸腐﹐待其吐止自安。

一小兒七歲﹐身羸瘦﹐兼吐少食﹐發熱面黃﹐余謂此脾臟受傷﹐用六君加煨姜二劑而飲食進﹐去姜又數劑而愈。

一小兒吐乳不食﹐手足搐搦﹐痰涎上湧﹐手足指冷﹐額黑唇靑﹐此腎水勝心火也﹐用五味異功散加木香﹑炮姜一服﹐去姜數服而愈。

一小兒不時漧嘔﹐不乳腹膨﹐此脾胃虛而將成疳也﹐用四味肥兒丸以治疳﹐四君子湯以健中而痊。後傷食﹐吐瀉完谷﹐形气困憊﹐四肢微搐。余曰﹕且勿藥。次日吐止﹐但搐而瀉靑黃﹐此脾土虛而肝木勝也﹐用六君﹑釣藤鉤而痊。

一小兒吐瀉乳食﹐色白不化﹐露睛气喘﹐此脾肺不足﹐形病俱虛也。先用異功散加柴胡﹑桔梗頓愈﹐再用補中益气湯而安。

一小兒吐瀉驚悸﹐困倦腹脹﹐此心火虛而脾土怯也﹐用六君﹑茯神﹑酸棗仁而愈﹐又用祕旨保脾湯乃瘥。

一小兒吐瀉﹐驚搐項彊﹐乃脾傷而肝侮﹐形气虛而病气實也﹐用異功散加釣藤鉤﹐補脾平肝而愈。

一小兒吐瀉﹐呵欠﹐煩悶不語﹐畏明﹐屬脾肺不能生肝腎也。用異功散補脾肺﹐地黃丸補肝腎﹐遂痊。

一小兒吐瀉腹脹不乳﹐此脾胃傷也﹐先用香砂助胃膏而飲食進﹐後用六君子湯而脾胃健。

一小兒寒熱作嘔﹐飲食不入﹐按其腹則哭﹐此飲食停滯也﹐先用大安丸遂安。但唇目抽動﹐大便稀黃﹐此病邪去而脾气虛弱也﹐用六君子湯以補脾土﹐釣藤鉤以平肝木﹐悉愈。

一小兒未周歲﹐气短喘急﹐乳食少進﹐時或吐乳﹐乃脾傷而食積也﹐先用六君﹑山楂﹑枳實漸愈﹔後吐瀉作渴﹐用胃苓膏以治吐瀉﹐白朮散以生胃气而安。

一小兒四歲﹐每飲食失節﹐或外驚所忤﹐卽吐瀉發搐﹐服鎭驚化痰等藥﹐後患益甚﹐飲食不入﹐藥食到口卽嘔﹐用白朮一味﹐和土炒黃﹐用米泔水濃煎﹐不時灌半匙﹐次日微嘔﹐又一日不嘔﹐漸加至半杯﹐月餘而愈。

一小兒停食吐瀉﹐身熱作渴﹐瀉下紅白﹐或靑黃色﹐服香連丸而愈甚﹐兼手足指冷。余謂始爲實﹐終爲虛也﹐用補中益气湯加木香﹑肉果而愈。

一小兒傷食吐瀉﹐大便溏泄﹐或靑錄色﹐睡而露睛﹐手足指冷﹐額黑唇靑﹐此中气虛弱﹐寒水侮土也﹐用五味異功散加升麻﹑柴胡﹑木香﹑附子一劑而愈。後患吐瀉不已﹐先用胃苓散﹐後用異功散而安。

一小兒寒熱嘔吐﹐或瀉靑色﹐余以謂脾虛肝木所乘也﹐用六君﹑柴胡﹑升麻治之而愈。後因驚寒熱﹐寅卯時益甚﹐小便頻數﹐久而不愈﹐此肝火血虛﹐先以小柴胡湯加白朮﹑茯苓﹑當歸二劑頓止﹐又用地黃丸而愈。

一小兒白睛多﹐唇色白﹐七月間停食吐瀉﹐困睡驚悸﹐久治不愈。余曰﹕驚悸爲心血虛怯﹐困睡爲气虛弱﹐皆稟脾腎不足所致也。用補中益气湯及六味丸加鹿茸而愈。

一小兒瀉利靑白﹐手冷面靑﹐或時喫逆﹐余用人參理中湯﹔更加腹痛﹐仍以前湯加木香﹑漧薑二劑﹐稍緩﹔又以五味異功散加木香漸愈﹔又用五味異功散加升麻調理而痊。

一小兒腹痛作瀉﹐飲食不化﹐小腹重墜﹐用補中益气湯加漧薑爲末﹐每服錢許﹐米飲調服﹐旬餘漸愈﹔又以四君子湯而痊。

一小兒泄瀉腹痛﹐手足並冷﹐唇靑額黑﹐余謂寒水侮土﹐用益黃散痛止﹔再用六君﹑漧薑﹑漏蘆﹐子母服之﹐頓止﹔又用人參理中湯而痊。

一小兒久瀉兼脫肛﹐小腹重墜﹐四肢浮腫﹐面色萎黃﹐時或兼靑﹐諸藥到口卽嘔吐﹐審乳母憂鬱傷脾﹐大便不實﹐先用補中益气湯﹑五味異功散及四神丸調治其母﹐不兩月﹐子母並愈。

一小兒患瀉﹐乳食不化﹐手足指冷﹐服消乳丸﹐食乳卽瀉。余用五味異功散加木香﹐子母服之而愈。後時發搐﹐唇口抽動﹐用異功散加木香﹑釣藤鉤補脾平肝而痊。

一小兒泄瀉﹐手足發搐﹐痰涎上湧﹐手足指冷﹐額黑唇靑﹐用五味異功散加木香﹑炮姜以補心火救脾土而愈。

一小兒患泄瀉﹐小腹重墜﹐飲食甚少﹐先用六君子湯送四神丸數劑﹐瀉漸止﹐飲食稍進﹔又用補中益气湯數劑﹐下墜漸愈。後因勞發熱﹐自臍而起﹐饑則熱甚﹐用六君﹑炮姜治之稍安﹔又用加味歸脾﹑補中益气二湯而痊。

一小兒夏間食粽傷胃﹐吐而腹痛﹐余用保和丸﹐彼以爲緩﹐另用重劑﹐吐瀉並作﹐腹痛益甚﹐按其腹﹐卻不痛。余曰﹕此食已消而脾胃虛也﹐當溫補之。仍行消導﹐昏憒發搐﹐余用異功散加木香治之漸愈。後復傷食﹐另用去積丸﹐吐瀉不食﹐手足並冷﹐睡而露睛﹐變爲瘧疾﹐余用六君﹑木香﹑炮姜治之而愈。

一小兒瀉而大便熱赤﹐小便濇少﹐此熱蘊於內也﹐先用四苓散加炒黃連一劑﹐其熱頓退﹔又用白朮散去木香二劑﹐熱渴頓止﹔以四君﹑升麻調理而痊。

一小兒食炙煿甘甜之物﹐常作瀉﹐大便熱痛﹐小便赤濇﹐此膏粱積熱所致﹐用四苓散﹑淸胃散各四服﹐諸證稍退﹔乃用四味肥兒丸而瘥。

一小兒九歲﹐食炙煿之物﹐作瀉飲冷﹐諸藥不應﹐肌體消瘦﹐飲食少思﹐余用黃連一兩﹐酒拌炒焦爲末﹐入人參末四兩﹐粥丸小豆大﹐每服四五十丸﹐不拘時白湯下﹐服訖漸愈﹔又用五味異功散加升麻﹐服月餘而瘥。後不戒厚味﹐患疳積消瘦少食﹐發熱作渴﹐用九味蘆薈丸爲主﹐以四味肥兒丸爲佐﹐疳證漸退﹔卻以四味肥兒丸爲主﹐以五味異功散爲佐而痊。後又不禁厚味﹐作瀉飲冷﹐仍服肥兒丸﹑異功散而愈。

一小兒淸晨泄瀉﹐服消疳淸熱之劑不應﹐余謂脾腎虛﹐用二神丸治之﹐不信﹐仍服前藥﹐形體骨立﹐復求治。用四神﹑六味二丸治之﹐尋愈。停藥數日﹐飲食漸減﹐泄瀉仍作﹐至十七歲畢姻﹐瀉渴頓作﹐用前藥治之﹐無效﹐乃用補中益气湯﹑八味丸而始愈。

一小兒因母怒气停食﹐患泄瀉﹐服消導之劑﹐更加吐乳﹐先用養胃湯加炒黑黃連一錢﹑吳茱萸三分﹑木香四分治其母﹐子亦灌一二匙﹐悉愈。後母傷食﹐患血痢腹痛﹐其子亦然﹐治以四君加前三味﹐母子俱服。因惑於人言﹐但令母服﹐子另服治痢之藥﹐加作嘔不乳﹐手足並冷﹐余用五味異功散加木香﹑炮姜﹑漏蘆﹐母子並服而愈。

一小兒患瀉﹐身熱作渴﹐瀉下穢气﹐此爲內熱而瀉也﹐用香連丸一服而愈。後患瀉﹐服黃連香薷飲益甚﹐余用六君﹑木香﹑肉果而愈。

一小兒患瀉﹐作渴飲冷﹐手足並熱﹐睡而露睛﹐此爲熱瀉﹐用黃芩湯一劑而愈﹐又用白朮散二服而安。

一小兒患瀉﹐面赤飲冷﹐小便赤色﹐先用四苓散﹑香連丸各一服﹐而便利勢減﹐又用異功散加木香﹑黃連各二分﹐吳茱萸一分﹐二服而愈。

一小兒瀉而腹痛﹐按之不痛﹐用異功散加升麻而愈。後復瀉﹐服消乳丸﹐益加腹痛﹐余謂脾气傷也﹐復用異功散加木香而痊。

一小兒吐瀉腹痛﹐睡而露睛﹐小腹重墜﹐手足並冷﹐先用六君﹑升麻﹑漧薑四服而痛墜愈﹐又用異功散加升麻﹑木香而悉愈。後又傷食腹痛﹐別服袪逐劑﹐虛證悉具﹐余用理中丸﹑六君子湯而尋愈。但噫气下气﹐口角流涎﹐此脾胃虛寒也﹐復用理中﹑六君子二湯而愈。

一小兒泄瀉不食﹐噯腐酸气﹐用平胃散一服而瀉止﹐又用五味異功散而飲食增。後復傷吐瀉喘嗽﹐手足指冷﹐面色黃白﹐余謂脾虛不能生肺也﹐用六君﹐升麻﹑桔梗而愈。

一小兒傷食作瀉發熱﹐服寒涼藥﹐熱甚作嘔﹐此胃經虛熱也﹐先用四君﹑升麻而嘔止﹐又用白朮散而安。

一小兒乳哺失節﹐泄瀉腹痛﹐自用藥下之﹐反加痰搐﹔又服化痰止搐之藥﹐而痰搐益甚﹐睡而露睛﹐手足微冷。余以脾胃已虛而重傷之也﹐用異功散加木香﹑釣藤鉤﹐母子並服﹐三日而痰搐止﹐五日而瀉痛除。

一小兒傷食﹐瀉靑發搐﹐余謂肝木勝脾也﹐用六君﹑木香﹑釣藤鉤而愈。後傷食腹痛﹐別用消食丸﹐唇額頓黑﹐瀉益甚﹐此脾气虧損﹐寒水反來侮土也﹐用六君﹑木香﹑漧薑而痊。

一小兒面色萎黃﹐傷食作瀉﹐面色頓白气喘而痰湧﹐余謂脾肺气虛下陷﹐法當升補。彼不信﹐別服淸气化痰之藥﹐虛證蜂起。余先用補中益气湯一劑﹐諸證頓退﹐又用五味異功散而痊。

一小兒泄瀉﹐兩寸脈或短或伏﹐用補中益气治之頓愈。余見患前證不服此藥而危者多矣﹐惜哉﹗

一小兒飲食後卽瀉﹐先用六君﹑升麻﹑神曲﹑山楂而止﹐又用五味異功散加升麻而痊。後傷食﹐吐瀉腹痛﹐用保和丸二服﹐又用異功散調補脾气而安。

一小兒傷食﹐作瀉腹脹﹐四肢浮腫﹐小便不利﹐先用五苓散加木香﹐旬餘諸證漸退﹔又用五味異功散爲主﹐佐以加減腎气丸﹐又旬日﹐二便調和﹐飲食漸進﹐浮腫旋消﹐乃以異功散調理而愈。

一小兒十三歲﹐傷食作瀉﹐服克伐之劑﹐胸腹膨脹﹐手足並冷。余謂當調補中气﹐不信。後見睡而露睛﹐唇口搐動﹐乃用六君﹑木香﹑釣藤鉤﹐至四劑搐動頓止﹔又二劑﹐飲食加進。以五味異功散加升麻﹑柴胡﹐膈寬瀉止而愈。

一小兒因驚久瀉﹐面色靑黃﹐余謂肝木勝脾土也﹐朝用補中益气湯﹐夕用五味異功散加木香﹐子母俱服而愈。

一小兒泄瀉驚搐﹐其母面靑脈弦﹐先用小柴胡湯加木香﹑漏蘆一劑﹔次用四君﹑木香﹑釣藤鉤﹑山梔﹐母子同服而愈。

一小兒因其母被驚患瀉﹐服藥傷胃﹐反致吐乳﹐余用五味異功散﹑炒黑黃連﹑米香治其母﹐時灌子一二匙﹐俱愈。後母因鬱怒﹐停食下痢﹐嘔吐腹痛﹐其子昏憒不食﹐以六君子加車前﹑黃連﹑木香﹐母子俱服而安。

一小兒久瀉靑色﹐腸鳴厥冷﹐余曰﹕此驚泄也。脾土旣虧﹐則肝木來侮﹐須溫脾平肝﹐然後可愈。彼以爲遇﹐自用治驚等藥﹐腹脹重墜﹐小便不利﹐四肢浮腫﹐始信前言﹐重復請治。余先用五味異功散加升麻﹑柴胡數劑﹐諸證稍可﹔又以補中益气湯數劑﹐飲食少加。又因傷食夾驚﹐吐瀉發搐﹐復用異功散加柴胡﹑釣藤鉤四劑﹐諸證稍退。又傷風咳嗽﹐腹脹作瀉﹐或用發散解利之劑﹐手足逆冷﹐睡中發搐﹐余謂此脾土虛而肺金受病﹐重傷眞气故也﹐用異功散加紫蘇一劑以散表邪﹐次以補中益气湯加茯苓﹑半夏﹐調補眞气而痊。

一小兒因驚﹐吐瀉腹脹﹐先用六君﹑木香﹑柴胡治之稍可﹐又以五味異功散而愈。後因驚搐痰甚﹐或用鎭驚化痰之藥﹐倦怠不食﹐而泄益甚﹐先用異功散加木香﹑釣藤鉤﹐四劑而愈。

一小兒七歲﹐食生冷之物﹐腹痛便祕﹐服峻利之劑﹐連瀉五次﹐噫气腹痛。余謂心脾虛寒﹐用異功散加姜﹑桂﹑木香治之﹐不從﹐反治胃火﹐更加呃逆。余仍以前藥加附子一片﹐一服諸證頓退﹔仍去附子﹐又三劑而愈。其時同患是證﹐用淸胃化痰者歿﹐手足俱黯。

一小兒傷食﹐嘔吐發熱面赤﹐服消導淸熱之劑﹐飲食已消﹐熱赤未退﹐余以爲胃經虛熱﹐用六君﹑升麻﹑柴胡四劑而痊。

一小兒傷食嘔吐﹐服克伐之藥﹑嘔中見血﹐用淸熱涼血﹐反大便下血﹐唇色白而或靑﹐余謂脾土虧損﹐肝木所乘﹐令空心服補中益气湯﹐食遠服異功散﹐使涎血各歸其源﹐果愈。

一小兒吐酸乳食﹐用四君﹑吳萸﹑黃連﹑木香﹐補脾平肝而愈。後口中有酸水﹐仍用前藥隨愈。後吐苦水而口亦苦﹐用龍膽湯以淸肝火﹐四君子以補脾土而痊。

一小兒吐黃水﹐所食之物﹐悉皆甘味﹐用瀉黃散淸其胃火而愈。後因停食﹐服克伐之藥﹐口甘不食﹐形气殊弱﹐用補中益气湯﹐養其中气而痊。

一小兒傷食噯腐﹐用平胃散一服﹐宿滯頓化。余云不必多藥﹐但節其飲食自愈。不信﹐別用克滯之藥﹐更加吐瀉﹐以致不救。

一小兒傷食發熱﹐面赤抽搐﹐嘔吐﹐气喘唾痰﹐此飲食傷脾﹐肺气虛弱所致﹐用六君子湯﹑炒黑黃連﹑山梔各二分﹐一劑頓愈。

一沈氏子吐瀉腹痛﹐手足並冷﹐余謂此脾土虛弱﹐寒水所侮﹐先用益黃散一劑﹐諸證頓愈﹐手足梢冷﹐此寒水退而脾土虛弱也。用異功散少加木香一劑﹐卻去木香﹐再劑而痊。

一小兒傷食發熱﹐吐瀉腹痛﹐欲服益黃散。余曰﹕內有丁香﹑良姜﹐非其所宜。前證乃脾胃受傷﹐而無寒證。不信﹐仍服前藥﹐其痛益甚﹐二便不通﹐口舌糜爛而歿。

一小兒傷食﹐吐僞不已﹐後便泄靑色﹐睡而露睛﹐手足指冷﹐額黑唇靑。余謂﹕大便靑色﹐木勝土也﹔或時溏泄﹐脾气不足也﹔額黑唇靑﹐寒水悔土也﹐悉屬中气虛寒。用五味異功散加升麻﹑柴胡﹑木香﹑附子﹐二劑而愈。

一小兒盛暑嘔吐飧泄﹐服黃連香薷飲益甚﹐用白虎石膏湯而腹脹作痛﹐手足並冷。余謂﹕脾气虛寒﹐且夏月伏陰在內也﹐用五味異功散加木香而愈。

一小兒亥子丑時﹐發熱泄瀉﹐用益黃散而愈。後復發﹐服前藥﹐嗜臥露睛﹐作渴少食﹐大便頻黃。余謂﹕肝勝脾虛﹐元气下陷﹐用補中益气湯佐以地黃丸而尋愈。

一小兒盛暑吐瀉﹐米谷不化﹐或用黃連香薷飲之類﹐腹脹作痛﹐手足並冷﹐此脾气虛而伏陰在內也﹐用五味異功散加木香治之而愈。先君嘗云﹕凡暑令吐瀉﹐手足指熱﹐作渴飲冷者屬陽證﹐宜淸涼之劑﹔若手足指冷﹐作渴飲湯者﹐屬陰證﹐宜溫補之劑。故大人屬陰者﹐誤用寒涼之藥﹐死後手足靑黯﹐甚則徧身皆然﹐於此可驗。

一小兒傷食﹐吐瀉不已﹐瀉色靑綠或溏白﹐睡而露睛﹐手足指冷﹐額黑唇靑。余謂﹕瀉痢靑綠﹐肝勝脾土也﹔或時溏白﹐脾土虛寒也﹔額黑唇靑﹐寒水侮土也﹐悉屬中气虛寒。用五味異功散加升麻﹑柴胡﹑木香﹑附子﹐一劑而愈。

一小兒傷食﹐嘔吐發熱面赤﹐服消導之劑﹐飲食已消﹐熱赤未退﹐余以爲胃經虛熱﹐用六君子加升麻﹑柴胡各二分﹐四劑而愈。

一小兒目睛緩視﹐大便臭穢﹐乃飲交感時乳所致﹐用四君子加木香﹑藿香治之而安。

一小兒吐酸乳食﹐同四君﹑吳茱﹑黃連﹑木香﹐補脾平肝而愈。後口中有酸水﹐仍用前藥隨愈。後唾苦水﹐口中味苦﹐用龍膽湯淸肝火﹐佐以四君補脾土﹐乃瘥。

一小兒唾黃水﹐或口甘﹐所食之物﹐悉皆甘味﹐用瀉黃散愈。後停乳食﹐服克伐之藥﹐口甘不食﹐形气殊弱﹐用補中益气湯而愈。

《醫學入門》曰﹕黃承務子二歲病傷食而瀉﹐眾醫與止之﹐十餘日﹐便靑白﹐乳食不消﹐身涼加哽气昏睡﹐鹹謂困篤﹐召錢﹐先與益黃散﹑補肺散各三服﹔三日﹐身溫而不哽气﹐後以白餅子微下之﹐又益脾散三服利止。何以然﹖利本脾虛﹐傷食初不與下之﹐畱連十日﹐上實下虛﹐脾气弱則引肺亦虛﹐脾肺子母故也﹐今先補脾則肺病自退﹐卽身溫不哽气也﹐然後下其所傷。或曰﹕何不先下後補﹖曰﹕便靑爲下髒冷﹐若先下必大虛﹐今先實脾而後下則不虛矣。後更與補之乃安。

《景嶽全書》曰﹕余季子於丁巳正月生於燕邸﹐及白露時﹐甫及半周﹐余見新涼日至﹐虞裀褥之薄﹐恐爲寒气所侵﹐每切囑眷屬保獲之﹐而眷屬不以爲意。及數日後﹐果至吐瀉大作﹐余卽用溫胃和脾之藥﹐不效﹔隨用理中等劑﹐亦不效﹔三日後﹐加人參三錢﹐及姜﹑桂﹑吳茱﹑肉豆蔻之類﹐亦不效﹔至四五日﹐則隨乳隨吐﹐吐其半而瀉其半﹐腹中毫無所畱矣。余不得已﹐乃用人參五六錢﹐制附子﹑姜﹑桂等各一二錢﹐下咽卽吐﹐一滴不存﹐而所下之乳﹐則白潔無气﹐仍猶乳也。斯時也﹐其形气之危﹐已萬無生理矣。余靜坐書室﹐默測其故﹐且度其寒气犯胃﹐而吐瀉不止﹐若捨參﹑姜﹑桂﹑附之屬﹐尙何朮焉﹖技已止此﹐窘莫甚矣。思之思之﹐忽於夜半而生意起﹐謂其胃虛已極﹐但藥之气味略有不投則胃不能受﹐隨拒而出﹐矧附子味鹹﹐亦能致嘔﹐必其故也。因自度气味﹐酌其所宜﹐似必得甘辣可口之藥﹐庶乎胃气可安﹐尙有生意。乃用胡椒三錢搗碎﹐加煨姜一兩﹐用水二鍾﹐煎至八分﹐另盛聽用。又用人參二兩﹐亦用水二鍾﹐煎至一鍾﹐另盛聽用。用此二者﹐取其气味之甘辛純正也。乃用茶匙挑合二者﹐以配其味﹐凡用參湯之十﹐加椒姜湯之一﹐其味微甘而辣﹐正得可口之宜﹐遂溫置熱湯中﹐徐徐挑而與之﹐陸續漸進。經一時許﹐皆咽而不吐﹐竟得獲效。自後乳藥皆安﹐但瀉仍未止也。此自四鼓服起﹐至午未間已盡二兩之參矣。參盡後﹐忽爾躁擾呻吟煩劇之甚﹐家人皆怨﹐謂以嬰兒嬌嫩臟腑﹐何堪此等熱藥﹐是必燒斷肚腸也﹐相與抱泣。余𨿽疑之而不爲亂﹐仍寧神熟思之﹐意此藥自四鼓至此﹐若果藥有難堪﹐何於午前相安﹐而此時遽變若此﹖其必數日不食﹐胃气新復﹐而倉廩空虛﹐饑甚則然也。傍有預備之粥﹐取以示之﹐則張皇欲得﹐其狀甚急﹐乃與一小盞﹐輒鯨吞虎嗜﹐又望其餘﹔遂復與半碗﹐猶然不足﹔又與半碗﹐遂寂然安臥矣。至次日﹐復加制附﹐始得瀉止全愈。嗚呼﹗此兒之重生﹐固有天命﹐然原其所致之因﹐則人之髒气﹐皆系於背﹐褥薄夜寒﹐則寒從背兪而入內﹐幹於髒中必深矣。原其所治之法﹐則用藥𨿽當﹐而气味不投﹐無以相入﹐求效難矣。及其因饑發躁﹐使非神悟其機﹐倘妄用淸涼一解﹐則全功盡棄﹐害可言哉﹗故余筆此﹐以見病原之輕重﹐气味之相關﹐及診治之活變﹐有如此關系者。然此特以己之兒﹐故可信心救療如是。設以他人之子﹐有同是病者﹐於用參數錢之時﹐見其未效﹐不知藥未及病﹐必且煩言吠起﹐謗其誤治﹐攺用苦寒﹐無不卽死﹐而仍歸罪於用參者﹐此時黑白﹐將焉辧之﹖故再贅其詳﹐用以廣人之聞見云。

都閫錢旭陽長郎﹐年及兩周﹐季夏間以生果傷脾﹐因致先瀉後痢﹐旭陽善醫﹐知其不過傷於生冷﹐乃與參﹑朮﹑姜﹑桂溫脾等藥﹐瀉痢不愈﹐而漸至唇口生瘡﹐乃謀之餘﹐曰﹕此兒明爲生冷所傷﹐今不利溫藥﹐將柰之何﹖余曰﹕此因瀉傷陰﹐兼之辛辣遽入﹐而虛火上炎耳。非易以附子﹐不能使火歸原也。因用二劑而唇口瘡痛﹐咽腫倍甚﹐外見於頭面之間﹐而病更劇矣。又謀之餘﹐曰﹕用藥不投如此﹐豈眞因濕熱耶﹖余診之曰﹕上之脈息﹐下之所出﹐皆非眞熱﹐本屬陽虛。今熱之不效﹐𨿽屬可疑﹐然究其所歸﹐寒之則死﹐必無疑也。意者﹐藥猶未及耳。旭陽曰﹕尙有一證﹐似屬眞寒﹐今其所用湯飲﹐必欲極滚極熱者﹐余等不能入口﹐而彼則安然吞之﹐卽其喉口腫痛如此﹐所不顧也﹐豈其證乎﹖余曰﹕是矣是矣﹗遂復增附子一錢五分﹐及姜﹑桂﹑肉果﹑人參﹑熟地之屬﹐其瀉漸止﹐瀉止而喉口等證﹐不一日而全收矣。疑似之間﹐難辧如此﹐使非有確持之見﹐萬無一生矣。余自經此以來﹐漸至不惑﹐後有數兒證治大同者﹐俱得保全。噫﹗此不惑之道﹐其要何居﹖在知本之所在耳。臨證者可無愼哉﹗

一小兒瀉﹐大便熱赤﹐小便濇少﹐此熱蘊於內也﹐先以四苓散加炒黃連一劑﹐其熱頓退﹔又用七味白朮散去木香二劑﹐熱渴頓止﹔後以四君﹑升麻調理而痊。

余初年在京﹐治一五歲鄰女﹐通經藥鋪﹐見有曬晾巴豆﹐其父誤以爲松仁﹐以一粒與食之﹐嚼而味辣﹐卽忙吐出﹐而已半粒下咽矣。少頃﹐大瀉十餘次﹐瀉後次日﹐卽致肚腹通身悉皆腫脹﹐絕口不食﹐因求治於余。或謂宜黃連﹑菉豆以解毒﹐或謂宜四苓﹑五皮以利水。余曰﹕大攻之後﹐豈非大虛之證乎﹖能再堪苦寒以敗脾否﹖大瀉之後﹐又尙有何水之可利﹖遂單用獨參湯及溫胃飲以培脾气﹐不數劑而復元如初。夫旣已大瀉﹐而何以反脹若是﹖因此一證﹐乃知大虛大寒﹐而致成腫脹者﹐類多如此。

