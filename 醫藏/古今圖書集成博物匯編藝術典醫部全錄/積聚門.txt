古今圖書集成醫部全錄卷三百十六

積聚門

黃帝素問

五臟生成篇

黃脈之至也﹐大而虛﹐有積气在腹中﹐有厥气名曰厥疝﹐女子同法。得之疾使四肢﹐汗出當風。

【注腹中﹐脾土之郛郭也。四肢汗出當風﹐則風濕內乘於脾﹐而爲積气﹐蓋風木之邪﹐內幹脾土﹐濕與陰土同气相感﹐故畱聚而爲積也。脾气不能灌漑於四旁﹐則逆於中而爲厥气矣。】

气厥論

小腸移熱於大腸﹐爲虙瘕﹐爲沈。

【注瘕者﹐假也﹐假津液而爲聚汁也。蓋小腸主液﹐大腸主津﹐小腸移熱於大腸﹐則津液畱聚而爲伏瘕矣。】

腹中論

帝曰﹕病有少腹盛﹐上下左右皆有根﹐此爲何病﹖可治不﹖岐伯曰﹕病名曰伏梁。帝曰﹕伏梁因何而得之﹖岐伯曰﹕裹大膿血﹐居腸胃之外﹐不可治。治之﹐每切按之致死。帝曰﹕何以然﹖岐伯曰﹕此下則因陰﹐必下膿血﹔上則迫胃脘生生﹕《素問》腹中論王冰注﹕「生當爲出﹐傳文誤也」。﹐俠胃脘內癰。此久病也﹐難治。居臍上爲逆﹐居臍下爲從。勿動亟奪﹐論在刺法中。

【注上下左右皆有根﹐此病在血分﹐有脈絡之連絡於上下四旁也。不可治者﹐不可治以按摩也。如急切欲其解散而按摩之﹐必致痛而欲死。蓋有形之邪不易散也。此下﹐謂少腹﹔陰﹐前後二陰也。此因陰中﹐必下膿血。循經而上﹐則迫及胃脘生鬲﹐俠胃脘內癰﹐以致畱積膿血於腸胃之外﹐而如囊裹之大也。臍上乃腹中之气分﹐故爲逆﹔臍下乃胞中之血分﹐易於行泄﹐故爲從。勿動者﹐不可按摩引動也﹐亟當迎而奪之。】

帝曰﹕人有身體髀股胻皆腫﹐環臍而痛﹐是爲何病﹖岐伯曰﹕病名伏梁﹐此風根也。其气溢於大腸﹐而著於肓﹐肓之原在臍下﹐故環臍而痛也。不可動之﹐動之爲水溺濇之病。

【注气行於肌腠之間﹐是以身體股胻皆腫﹐此風邪傷气而畱於臍腹之間﹐故曰風根。風邪之气﹐充溢於大腸之外﹐而畱著於肓﹐正在臍下﹐故繞臍而痛也。不可妄攻以鼓動其水﹐水溢於上﹐則小便爲之不利矣。】

奇病論

帝曰﹕病脇下滿气逆﹐二三歲不已﹐是爲何病﹖岐伯曰﹕病名曰息積﹐此不妨於食﹐不可灸刺。積爲導引服藥﹐藥不能獨治也。

【注肺主气而司呼吸定息﹐故肺之積曰息積。漸積而成﹐是以二三歲不已。此病腹中有形﹐不可灸刺﹐當日用導引之功﹐調和之藥﹐二者並行﹐斯病可愈。若止用藥而不導引﹐則藥不能以獨治也。】

大奇論

腎脈小急﹐肝脈小急﹐心脈小急﹐不鼓皆爲瘕。

【注小急﹐虛寒之脈。髒气有所畱聚﹐故脈見如此。】

三陽急爲瘕。

【注病在三陽之气者爲瘕。】

四時刺逆從論

厥陰濇則病少腹積气﹔少陰濇則病積溲血﹔太陰濇則病積﹐心腹時滿﹔陽明濇則病積﹐時善驚﹔太陽濇則病積﹐善時巓疾﹔少陽濇則病積﹐時筋急目痛。

【注濇者多血少气﹐微有寒。血病謂之積﹐蓋血多而凝泣﹐故成積也。】

靈樞經

邪气臟腑病形篇

心脈微緩爲伏梁﹐在心下﹐上下行﹐時唾血。

【注伏梁﹐乃心下有餘之積﹐故微。主邪薄於心下﹐心主血﹐熱則上溢﹐故時唾血。】

脾脈微大﹐爲腹裹大膿血﹐在腸胃之外。

【注大乃太過。腹裹大膿血﹐有餘之積聚也。】

肝脈微急爲肥气﹐在脇下。若覆杯﹐微緩爲水瘕痺。

【注肝苦急﹐故微急爲肥气。在脇下若覆杯﹐皆有餘之气也。水瘕痺者﹐亦食飲之所積也。】

肺脈滑盛﹐爲息賁上气。

【注滑主陽气盛﹐故爲息賁上气。】

五變篇

黃帝曰﹕人之善病腸中積聚者﹐何以候之﹖少兪答曰﹕皮膚薄而不澤﹐肉不堅而淖澤﹐如此則腸胃惡﹐惡則邪气畱止積聚﹐乃傷脾胃之間﹐寒溫不次﹐邪气稍至﹐禾畜積畱止﹐大聚乃起。

【注津液血气﹐腸胃之所生也。腸胃惡則邪气畱止而成積聚﹐乃傷脾胃之間。若再飲食之寒溫不節﹐邪气稍至卽蓄積﹐而大聚乃起。】

本髒篇

肝髙則上支賁﹐切脇悗爲息賁。

【注肝脈貫膈上注肺﹐故上支賁切脇悗爲息賁。】

水脹篇

黃帝曰﹕腸覃何如﹖岐伯曰﹕寒气客於腸外﹐與衛气相搏﹐气不得營﹐因有所系﹐癖而內著﹐惡气乃起﹐瘜肉乃生。其始生也﹐大如雞卵﹐稍以益大﹐至其成如懷子之狀﹐久者離髒﹐按之則堅﹐推之則移﹐月事以時下﹐此其候也。

【注寒气客於腸外﹐與衛气相搏﹐則衛气不得營行矣。因有所系﹐癖而內著者﹐此無形之气﹐相搏於腸外空郭之中﹐而著於有形之膏膜也。是以血肉之惡气乃起﹐瘜肉乃生﹐而成此覃。久則離於臟腑之脂膜﹐如懷子之虛懸﹐按之則堅﹐推之則移﹐不涉於臟腑﹐故月事以時下﹐此其候也。】

黃帝曰﹕石瘕何如﹖岐伯曰﹕石瘕生於胞中﹐寒气客於子門﹐子門閉塞﹐气不得通﹐惡血當瀉不瀉﹐衃以畱止﹐日以益大﹐狀如懷子﹐月事不以時下﹐皆生於女子﹐可導而下。

【注寒气客於子門則子門閉﹐而胞中之血當瀉不瀉﹐畱積而成衃塊﹐日以益大﹐狀如懷子。血畱胞中﹐故月事不以時下。覃瘕皆生於女子﹐治之者可導而下之。】

百病始生篇

黃帝問於岐伯曰﹕夫百病之始生也﹐皆生於風雨寒暑﹐淸濕喜怒。喜怒不節則傷髒﹐風雨則傷上﹐淸濕則傷下﹐三部之气所傷異類﹐願聞其會。岐伯曰﹕三部之气各不同﹐或起於陰﹐或起於陽﹐請言其方﹗喜怒不節則傷髒﹐髒傷則病起於陰也。淸濕襲虛則病起於下﹐風雨襲虛則病起於上﹐是謂三部。至於其淫泆﹐不可勝數。

【注此言百病始生﹐無非外感內傷﹐止此上中下三部之分﹐至其浸淫流泆﹐則變不可勝數也。】

黃帝曰﹕余固不能數﹐故問先師﹐願卒聞其道﹗岐伯曰﹕風雨寒熱﹐不得虛邪﹐不能獨傷人。卒然逢疾風暴雨而不病者﹐蓋無虛。故邪不能獨傷人。此必因虛邪之風﹐與其身形﹐兩虛相得﹐乃客其形。兩實相逢﹐眾人肉堅。其中於虛邪也﹐因於天時﹐與其身形﹐參以虛實﹐大病乃成。气有定舍﹐因處爲名﹐上下中外﹐分爲三員。

【注虛風者﹐春時之風從西方來﹐夏時之風從北方來﹐此五行不正之气﹐故傷人之形。若人气不虛﹐𨿽遇虛風﹐不能傷人﹐故必以身之虛﹐逢天之虛﹐兩虛相搏﹐乃客於形﹐非比眾人之肉堅也。三員如下文虛邪中人﹐病因表也﹔積聚之已成﹐病因內也﹔情欲之傷髒﹐病在陰也。卽內外三部之謂。】

是故虛邪之中人也﹐始於皮膚﹐皮膚緩則腠理開﹐開則邪從毛髮入﹐入則抵深﹐深則毛髮立﹐毛髮立則淅然﹐故皮膚痛。畱而不去﹐則傳捨於絡脈。在絡之時﹐痛於肌肉﹐其痛之時息﹐大經乃代。畱而不去﹐傳捨於經。在經之時﹐灑淅喜驚。畱而不去﹐傳捨於輸。在輸之時﹐六經不通﹐四肢則肢節痛﹐腰脊乃彊。畱而不去﹐傳捨於伏衝之脈。在伏衝之時﹐體重身痛。畱而不去﹐傳捨於腸胃。在腸胃之時﹐賁響腹脹﹐多寒則腸鳴飧泄食不化﹐多熱則溏出糜。畱而不去﹐傳捨於腸胃之外﹐募原之間﹐畱著於脈﹐稽畱而不去﹐息而成積。或著孫脈﹐或著絡脈﹐或著經脈﹐或著輸脈﹐或著於伏衝之脈﹐或著於膂筋﹐或著於腸胃之募原﹐上連於緩筋﹐邪气淫泆﹐不可勝論。

【注邪之中人﹐必由表入裏。始於皮膚﹐人之形虛﹐則皮膚緩﹐邪得乘之﹐毛髮立而淅然﹐血气凝滯而皮膚痛也。察在何經﹐或深或淺﹐治之於外。若畱而不去﹐其入漸深﹐則傳捨於絡脈﹐故痛於肌肉之間。若肌肉之痛﹐時漸止息﹐是邪將出絡而深入﹐大經代受之﹐邪气自絡入經﹐猶爲在表﹐故灑淅惡寒。然經气連髒﹐故又喜驚也。輸者皆經气聚會之處﹐其所畱止﹐必在關節溪谷之間﹐故邪畱於輸﹐則六經不通﹐而肢節腰脊﹐乃痛乃彊也。伏衝者﹐伏行腹內之衝脈也。邪畱於內﹐則血气不能充溢於形身﹐故體重身痛也。畱而不去﹐傳捨於腸胃﹐而爲賁響腹脹﹐多寒則腸鳴飧泄﹐多熱則溏出糜。腸胃之外﹐募原之間﹐謂皮裏膜外也。稽畱其間而不去﹐則止於此而成積﹐如瘧痞之屬也。孫脈絡脈者﹐募原中之小絡﹔經脈者﹐胃腑之大經也。輸脈者﹐臟腑之大絡﹐轉輸水谷之血气者也。伏衝者﹐伏行於腹之衝脈。募原者﹐如手太陰中府爲募﹑太淵爲原之類。膂筋者﹐附於脊膂之筋﹔緩筋者﹐循於腹內之筋也。此數者﹐在於腸胃之前後左右。邪隨著而爲積﹐故淫泆不可勝數也。】

黃帝曰﹕願盡聞其所由然﹗岐伯曰﹕其著孫絡之脈而成積者﹐其積往來上下。臂﹐手孫絡之居也﹐浮而緩﹐不能句積而止之。故往來移行腸胃之間﹐水湊滲注灌﹐濯濯有音﹐有寒則﹝月眞﹞滿雷引﹐故時切痛。其著於陽明之經﹐則挾臍而居﹐飽食則益大﹐饑則益小。其著於緩筋也﹐似陽明之積﹐飽食則痛﹐饑則安。其著於腸胃之募原也﹐痛而外連於緩筋﹐飽食則安﹐饑則痛。其著於伏衝之脈者﹐揣之應手而動﹐發手則熱﹐气下於兩股﹐如湯沃之狀。其著於膂筋在腸後者﹐饑則積見﹐飽則積不見﹐按之不得。其著於輸之脈者﹐閉塞不通﹐津液不下﹐孔竅幹壅。此邪气之從外入內從上下也。

【注著於內而成積者﹐其積能往來上下。蓋積在大腸小腸之絡﹐皆屬於經﹐其絡浮而緩﹐不能拘束其積而止之﹐故移行於腸胃之間。若有水則滲注於外﹐濯濯有聲。若有寒則爲脹滿及雷鳴﹐相引時爲切痛。陽明之經﹐乃胃之大絡﹐故其爲積﹐挾臍而居﹐飽則水谷之津注於外﹐故大饑則津血少﹐故小也。緩筋在肌肉之間﹐故似陽明之積。飽則脹故痛﹐饑則气退而安也。腸胃膜原﹐痛連緩筋﹐飽則津液滲潤於外﹐故安﹔饑則漧燥﹐故痛也。伏衝之脈﹐挾於臍間﹐故揣之應手而動。發手則熱者﹐衝脈之血气充於外也。如湯沃之狀者﹐因積而成熱也。膂筋者﹐附於脊膂之內﹐在腸之後﹐故饑則腸空積見﹐飽則不見而按之不得也。輸脈者﹐所以通血气﹐若閉塞不通﹐則津液不下﹐而皮毛之孔竅幹塞也。】

黃帝曰﹕積之始生至其已成﹐柰何﹖岐伯曰﹕積之始生﹐得寒乃生﹐厥乃成積也。黃帝曰﹕其成積柰何﹖岐伯曰﹕厥气生足悗﹐悗生脛寒﹐脛寒則血脈凝濇﹐血脈凝濇﹐則寒气上入於腸胃﹐入於腸胃則﹝月眞﹞脹﹐﹝月眞﹞脹則腸外之汁沫迫聚不得散﹐日以成積。卒然多食飲則腸滿﹐起居不節﹐用力過度﹐則絡脈傷。陽絡傷則血外溢﹐血外溢則衄血﹔陰絡傷則血內溢﹐血內溢則後血。腸胃之絡傷則血溢於腸外﹐腸外有寒汁沫﹐與血相搏﹐則並合凝聚﹐不得散而積成矣。卒然外中於寒﹐若內傷於憂怒則气上逆﹐气上逆則六輸不通﹐濕气不行﹐凝血蘊裹而不散﹐津液澑滲﹐著而不去﹐而積皆成矣。

【注寒逆於下﹐故生足悗﹐謂肢節痛滯不便利也。由脛寒而血气凝濇﹐則寒气上入腸胃﹐腸胃寒則陽气不化而爲﹝月眞﹞脹﹐脹則腸外之汁沫﹐迫聚不散﹐日久成積矣。若卒然多食飲﹐則腸運化不及﹐汁溢膜外﹐與血相搏﹐乃成食積﹐如嬰童痞疾之類是也。又或起居不節﹐用力過度﹐則絡脈傷。上行之陽絡傷則血外溢於上而爲衄﹐下行之陰絡傷則血內溢而爲後血。腸胃之絡傷則血溢於腸外﹐腸外有寒汁沫與血相搏﹐則並合凝聚而積成矣。或卒然外中寒邪﹐若兼之內傷憂怒﹐則气上逆﹐气上逆則六經之輸不通﹐溫膚熱肉之气不行﹐血凝蘊裹而不散﹐津液濇於絡中﹐滲於絡外﹐著而不去而積成矣。】

黃帝曰﹕其生於陰者柰何﹖岐伯曰﹕憂思傷心﹔重寒傷肺﹔忿怒傷肝﹔醉以入房﹐汗出當風傷脾﹔用力過度﹐若入房汗出則傷腎。此內外三部之所生病者也。

【注傷心者病在陽﹐傷肺者病在气﹐傷肝者病在血﹐傷脾者病在榮衛﹐傷腎者病在眞陰。凡傷髒者﹐皆病生於陰也。】

黃帝曰﹕善。治之柰何﹖岐伯答曰﹕察其所痛﹐以知其應﹐有餘不足﹐當補則補﹐當瀉則瀉﹐毋逆天時﹐是謂至治。

【注察其所痛﹐知其所應者﹐積於五臟﹐察其左右上下﹐則外應於五臟之經兪﹐審其有餘不足﹐以施補瀉﹐毋逆天時﹐是謂至治。】

扁鵲難經

五臟攸分

病有積有聚﹐何以別之﹖然積者陰气也﹐聚者陽气也﹐故陰沈而伏﹐陽浮而動。气之所積名曰積﹐气之所聚名曰聚。故積者五臟所生﹐聚者六腑所成也。積者陰气也﹐其始發有常處﹐其痛不離其部﹐上下有所終始左右有所窮處。聚者陽气也﹐其始發無根本﹐上下無所畱止﹐其痛無常處﹐謂之聚。故以是別知積聚也。

肝之積名曰肥气﹐在左脇下如覆杯﹐有頭足。久不愈﹐令人發咳痎瘧﹐連歲不已。

心之積名曰伏梁﹐起臍上大如臂﹐上至心下。久不愈﹐令人病煩心。

脾之積﹐名曰痞气在胃脘覆大如盤。久不愈﹐令人四肢不收﹐發黃疸﹐飲食不爲肌膚。

肺之積名曰息賁﹐在右脇下覆大如杯。久不已﹐令人灑淅寒熱喘咳﹐發肺癰。

腎之積名曰賁豚﹐發於少腹﹐上至心下若豚狀﹐或上或下﹐無時。久不已﹐令人喘逆骨痿少气。

金匱要略【漢張機】

病脈證治

問曰﹕病有積﹐有聚﹐有﹝殸禾﹞气﹐何謂也﹖師曰﹕積者髒病也﹐終不移﹔聚者腑病也﹐發作有時﹐展轉痛移爲可治。﹝殸禾﹞气者﹐脇下痛按之則愈﹐復發爲﹝殸禾﹞气。諸積大法﹐脈來細而附骨者﹐乃積也。寸口﹐積在胸中﹔微出寸口﹐積在喉中﹔關上﹐積在臍旁﹔上關上﹐積在心下﹔微下關﹐積在少腹﹔尺中﹐積在气沖。脈出左﹐積在左﹔脈出右﹐積在右﹔脈兩出﹐積在中央。各以其部處之。

中藏經【漢華佗】

積聚癥瘕雜虫

積聚癥瘕雜虫者﹐皆五臟六腑眞气失而邪气並﹐遂乃生焉。久之不除也﹐或聚或積﹐或癥或瘕﹐或變或蠱﹐其狀各異。有能害人者﹐有不能害人者。有爲病緩者﹐有爲病速者。有疼者﹐有癢者。有生頭足者﹐有如杯塊者﹐勢類不同。蓋因內外相感﹐眞邪相犯﹐气血燻搏﹐交合而成。或積者系於髒﹐聚者系於腑﹐癥者系於气﹐而瘕者系於血﹐虫者血气食物相感而化之。積有五﹐聚有六﹐癥有十二﹐瘕有八﹐虫有九﹐其名不等。積者﹐心﹑肝﹑脾﹑肺﹑腎之五名﹔聚者﹐大腸﹑小腸﹑膽﹑胃﹑膀胱﹑三焦之六名﹔癥有勞﹑气﹑冷﹑熱﹑虛﹑實﹑風﹑濕﹑食﹑藥﹑思﹑憂之十二名﹐瘕有靑﹑黃﹑燥﹑血﹑脂﹑狐﹑蛇﹑鱉之八名﹐虫有伏﹑蛔﹑白﹑肉﹑肺﹑胃﹑赤﹑弱﹑蟯之九名也。

千金方【唐孫思邈】

證分陰陽

病有積有聚﹐何以別之﹖答曰﹕積者陰气也﹐聚者陽气也﹐故陰沈而伏﹐陽浮而動。气之所積名曰積﹐气之所聚名曰聚﹐故積者五臟之所生﹐聚者六腑之所成。故積者陰气也﹐其始發有常處﹐其痛不離其部﹐上下有所終始﹐左右有所窮處也。聚者陽气也﹐其始發無根本﹐上下無所畱止﹐其痛無常處﹐謂之聚也。故以是別知積聚也。

濟生方【宋嚴用和】

總論

夫積有五積﹐聚有六聚。積者﹐生於五臟之陰气也﹔聚者﹐成於六腑之陽气也。此由陰陽不和﹐臟腑虛弱﹐風邪搏之﹐所以爲積爲聚也。有如憂恩喜怒之气﹐人之所不能無者﹐過則傷乎五臟﹐逆於四時﹐傳克不行﹐乃畱結而爲五積﹐故在肝曰肥气﹐在心曰伏梁﹐在脾曰痞气﹐在肺曰息賁﹐在腎曰奔豚。其名不同﹐其證亦異。肥气之狀﹐在左脇下﹐覆大如杯﹐肥大而似有頭足﹐是爲肝積﹔診其脈弦而細﹐其色靑﹐其病兩脇下痛﹐牽引小腹﹐足寒轉筋﹐男子爲積疝﹐女子爲瘕聚。伏梁之狀﹐起於臍下﹐其大如臂﹐上至心下﹐猶梁之橫架於胸膈者﹐是爲心積﹔診其脈沈而芤﹐其色赤﹐其病腹熱面赤﹐咽干心煩﹐甚則吐血﹐令人食少肌瘦。痞气之狀﹐畱在胃脘﹐覆大如杯﹐痞塞不通﹐是爲脾積﹔診其脈﹐浮大而長﹐其色黃﹐其病饑則減﹐飽則見﹐腹滿嘔泄﹐足腫肉削﹐久不愈﹐令人四肢不收。息賁之狀﹐在右脇下﹐覆大如杯﹐喘息奔溢﹐是爲肺積﹔診其脈浮而毛﹐其色白﹐其病气逆﹐背痛少气﹐喜忘目瞑﹐膚寒﹐皮中時痛﹐或如虱緣﹐或如鍼刺。奔豚之狀﹐發於小腹﹐上至心下﹐上下無時﹐有若豚走之狀﹐是爲腎積﹔診其脈沈而急﹐其色黑﹐其病饑則見﹐飽則減﹐小腹裏急﹐腰痛口漧﹐目昏骨冷﹐久不愈﹐令人骨痿少气。又如六聚之成於六腑﹐則異是矣。何者﹖六腑屬於三陽﹐太陽利淸气﹐陽明泄濁气﹐少陽化精气﹐有如都會之府﹐主轉輸以爲常也。夫苟六腑失常﹐則邪气聚而不散﹐始發旣無根本﹐上下無所畱止﹐其痛亦無常處﹐故在上則格﹐在下則脹﹐旁攻兩脇﹐如有杯塊﹐易於轉動﹐故非五積之比也。凡診其脈﹐駛而緊者積聚也﹐脈浮而牢者積聚也﹐脈橫者脇下有積聚也﹐脈來小沈實者胃中有積聚也。大抵病各有證﹐治各有方。如診心腹積聚﹐其脈牢彊急者生﹐虛弱急者死。又諸脈實彊者生﹐沈小者死。此又不可不察也。

河間六書【金劉完素】

總論證治

癥﹐腹中堅硬﹐按之應手﹐謂之癥也。《聖惠方》謂﹕癥猶徵也﹐然水體柔順而今反堅硬如地﹐亢則害﹐承乃制也。故病濕過極則爲痓﹐反兼風化制之也。風病過極則反燥﹐筋脈勁急﹐反兼金化制之也。病燥過極則煩渴﹐反兼火化制之也。病熱過極而反出五液﹐或爲戰栗惡寒﹐反兼水化制之也。其爲治者﹐但當瀉其過甚之气以爲病本﹐不可反誤治其兼化也。然而兼化者﹐乃天機造化抑髙之道﹐𨿽在渺冥恍惚之間﹐而有自然之理﹐亦非顯形而有气也。病𨿽爲邪﹐而造化之道在其中矣。夫五行之理﹐甚而無以制之﹐則造化息矣。如風木旺而多風﹐風大則反涼﹐是反兼金化制其木也。大涼之下﹐天气反溫﹐乃火化承於金也。夏火熱極而體反出液﹐是反兼水化制其火也。因而濕蒸雲雨﹐乃土化承於水也。雨濕過極而兼烈風﹐乃木化制其土也。飄驟之下﹐秋風反涼﹐乃金化承於木也。涼極而萬物反燥﹐乃火化制其金也。因而以爲冬寒﹐乃水化承於火也。寒極則水凝如地﹐乃土化制其水也。凝凍極而起東風﹐乃木化承土而歲周也。凡不明病之標本者﹐由未知此變化之道也。

瘕﹐腹中𨿽硬﹐而忽聚忽散﹐無有常準。故《聖惠方》云﹕瘕猶假也﹐以其病瘕未成癥也。經注曰﹕血不流而寒薄﹐故血內畱而成瘕也。一云腹內結病也。經曰﹕小腸移熱於大腸爲虙瘕﹐爲沈。注曰﹕小腸熱已移入大腸﹐兩熱相搏﹐則血溢而爲伏瘕也。血濇不利﹐則月事沈滯而不行﹐故云虙瘕爲沈。虙與伏同。瘕一爲疝﹐傳寫誤也。然則經言瘕病亦有熱者也。或陽气鬱結﹐怫熱壅滯﹐而堅硬不消者﹐非寒癥瘕也﹐宜以脈證別之。

大陽小腸移熱名處瘕﹐津液耗散不能滑利菀結﹐而大腸悶濇﹐檳榔圓主之。

病脇下滿﹐逆气不已﹐气聚脇下﹐息而不消﹐積而不散﹐气元在胃﹐妨飲食﹐不可鍼灸﹐宜導引服藥爾﹐白朮丸主之。水得燥則消散﹐而得濕則不消﹐乃爲積飲也。

傳其所勝者死﹐傳不勝者可治。假令肺病傳肝﹐肝病傳脾﹐脾病傳腎﹐腎病傳心﹐心病傳肺﹐皆傳所勝。五臟之气虛﹐而內外諸邪所侵﹐故稽畱不行﹐遂成積聚﹐其脈沈細而微者是也。

儒門事親【元張從政】

治同郁斷

先賢說五積六聚甚明﹐惟治法獨隱。其言五積曰﹕肝之積名曰肥气﹐在左脇下如覆杯﹐有頭足﹐久不已﹐令人發咳逆痎瘧﹐連歲不已者是也。心之積名曰伏梁﹐起於臍﹐大如臂﹐上至心下﹐久不已﹐令人病煩心。脾之積名曰痞气﹐在胃脘覆大如盤﹐久不已﹐令人四肢不收﹐發黃疸﹐飲食不爲肌膚﹐俗呼爲食勞黃也。肺之積名曰息賁﹐在左脇下覆大如杯﹐久不愈﹐令人灑淅寒熱喘嗽﹐發肺癰。腎之積名曰賁豚﹐發於少腹﹐上至心下﹐若豚狀﹐或上或下﹐無時﹐久不已﹐令人喘逆骨痿少气。此五積之狀﹐前賢言之﹐豈不分明﹖徧訪醫門﹐人人能道﹐及問治法﹐不過三稜﹑廣朮﹑漧漆﹑硇砂﹑陳皮﹑蒙石﹑巴豆之類。復有不明標本者﹐又從而補之。豈有病積之人﹐大邪不出﹐而可以補之乎﹖至於世之磨積取積之藥﹐余初學醫時﹐若曾用之﹐知其不效﹐遂爲攺轍。因考《內經》﹐驟然大悟。《內經》曰﹕木郁達之﹐火郁發之﹐土郁奪之﹐金郁泄之﹐水郁折之。王太僕曰﹕達謂吐﹐發謂汗﹐奪謂下﹐泄謂利小便﹐折謂折其衝逆。此五者﹐五運爲司天所制﹐故立此五法﹐與五積若不相似然。蓋五積者﹐因受勝己之邪﹐而傳於己之所勝﹐適當旺時﹐拒而不受﹐復還於勝己者。勝己者不肯受﹐因畱結爲積。故肝之積得於季夏戊己日﹐心之積得於秋庚辛日﹐脾之積得於冬壬癸日﹐肺之積得於春甲乙日﹐腎之積得於夏丙丁日﹐此皆抑鬱不伸而受其邪也。豈待司天克運﹐然後爲之郁哉﹖且積之成也﹐或因暴怒喜悲思恐之气﹐或傷酸苦甘辛鹹之食﹐或停溫涼熱寒之飲﹐或受風暑燥寒火濕之邪﹐其初甚微﹐可呼吸按導方寸﹐散而去之。不幸而遇庸醫﹐彊補而畱之﹐畱而不去﹐遂成五積。夫肥气者﹐不獨气有餘也﹐其中亦有血矣﹐蓋肝藏血故也。伏梁者﹐火之郁也﹐以熱藥散之則益甚﹐以火灸之則彌聚。況伏梁證有二﹐名同而實異﹐不可不詳焉。其一﹐伏梁上下左右皆有根﹐在腸胃之外﹐有大膿血﹐此伏梁義同肚癰﹔其一﹐伏梁身體髀股胻皆腫﹐環臍而痛﹐是爲風根﹐不可動﹐動則爲水溺濇之病。此二者《內經》𨿽言不可動﹐止謂不可大下﹐非謂全不可下﹐恐病去而有害。痞气者﹐舉世皆言寒則痞﹐《內經》以爲濕則痞﹐𨿽因飲冷而得﹐其陽气爲濕所畜﹐以熱攻之則不散﹐以寒攻之則濕去而寒退矣。息賁者﹐喘息賁而上行也﹐此舊說也。余以謂賁者﹐賁門也﹐手太陰之筋﹐結胸裏而貫膈﹐入賁門﹐下抵季脇﹐其病支轉筋痛﹐甚則成息賁。手心主結於臂﹐其病胸痛息賁。又云﹕肺下則居賁迫肝﹐善脇下痛。肝髙則上支賁﹐兩脇悗爲息賁。若是言之﹐是積气於賁而不散。此《靈樞》說五臟處言此息賁者多﹐故予發之。賁豚者﹐賁與奔同﹐《銅人》言或因讀書得之﹐未必皆然也。腎主骨﹐此積最深難療。大忌吐湧。以在其下﹐止宜下之。故予嘗以獨聖散吐肥气﹐揃以木架﹐必燠室中﹐吐兼汗也。肝之積﹐便言風也﹐吐出數升後﹐必有血一二滴﹐勿疑﹐病當然也﹐續以磨積之藥調之﹐嘗治伏梁﹐先以茶調散吐之﹐兼汗﹐以禹功導水奪之﹐繼之以降火之藥調之。又嘗治痞气﹐萬舉萬全。先以瓜蒂散吐其酸苦黃膠腥腐之物三二升﹐次以導水禹功下二三十行﹐末以五苓淡劑等藥調之。又嘗治息賁﹐用瓜蒂散﹐不計四時﹐置之燠室中﹐更以火一鑪﹐以助其汗﹐吐汗下三法齊行。此病不可逗𨖻﹐久則傷人。又嘗治賁豚﹐以導水通經﹐三日一下之﹐一月十下﹐前後百行﹔次用活血化气磨積之藥調之﹐此積𨿽不傷人﹐亦與人偕老。若六聚之物﹐在腑屬陽而無形﹐亦無定法﹐仿此而行之﹐何難之有﹖或言﹕余之治積太峻。予曰﹕不然。積之在髒﹐如陳莖之在江河﹐且積之在髒﹐中間多著脂膜曲折之處﹐區臼之中。陳莖之在江河﹐不在中流﹐多在汀灣洄薄之地﹐遇江河之溢﹐一漂而去。積之在髒﹐理亦如之。故予先以丸藥驅逐新受之食﹐使無梗塞﹐其碎著之積﹐已離而未下﹔次以散藥滿胃而下﹐橫江之筏﹐一壅而盡。設未盡者﹐以藥調之。惟堅積不可用此法﹐宜以漸除。《內經》曰﹕堅者削之。今人言塊癖是也。

食積﹐酸心腹滿﹐大黃﹑牽牛之類﹐甚者蒙石﹑巴豆。酒積﹐目黃口漧﹐葛根﹑麥糵之類﹐甚者甘遂﹑牽牛。气積﹐噫气痞塞﹐木香﹑檳榔之類﹐甚者枳殼﹑牽牛。涎積﹐咽如拽鋸﹐朱砂﹑膩粉之類﹐甚者瓜蒂﹑甘遂。痰積﹐唾涕稠粘﹐半夏﹑南星之類﹐甚者瓜蒂﹑藜蘆。癖積﹐兩脇刺痛﹐三稜﹑廣朮之類﹐甚者甘遂﹑蠍梢。水積﹐足脛脹滿﹐﹝木郁﹞李﹑商陸之類﹐甚者甘遂﹑芫花。血積﹐打撲肭瘀﹐產後不月﹐桃仁﹑地楡之類﹐甚者蝱虫﹑水蛭。肉積﹐贅癅核癧﹐膩粉﹑白丁香﹐砭刺出血﹔甚者硇砂﹑信石。

九積皆以气爲主﹐各據所屬之狀而對治之。今人總此諸藥﹐並爲一方﹐曰可治諸積﹐大謬也。無此病焉用此藥﹖無彼病﹐焉用彼藥﹖十羊九牧﹐何所適從﹖非徒無益﹐而又害之。

夫諸積不化﹐可服無憂散﹐每月瀉三五次﹔可用桂苓白朮散﹑妙功丸。大忌生硬粘滑動風發熱等物。

活法機要【元張潔古】

養正邪自除

壯人無積﹐虛人則有之。脾胃怯弱﹐气血兩衰﹐四時有感﹐皆能成積。若遽以磨堅破結之藥治之﹐疾𨿽去而人已衰矣。漧漆﹑硇砂﹑三稜﹑大黃﹑牽牛之類﹐用時則暫快﹐藥過則依然。气愈消﹐疾愈大﹐竟何益哉﹗故治積者﹐當先養正則積自除。譬如滿坐皆君子﹐縱有一小人﹐自無容地而去。但令其眞气實﹐胃气彊﹐積自消矣。實中有積﹐大毒之劑治之﹐尙不可過﹐況虛而有積者乎﹖此治積之一端也。邪正盛衰﹐固宜詳審。

丹溪心法【元朱震亨】

證治

痞塊在中爲痰飲﹐在右爲食積﹐在左爲血塊。

气不能作塊成聚﹐塊乃有形之物也﹐痰與食積死血而成也。用酢煮海石﹑酢煮三稜﹑蓬朮﹑桃仁﹑紅花﹑五靈脂﹑香附之類爲丸﹐石碱白朮湯吞下。

治塊當降火消食積﹐食積卽痰也。行死血塊﹐塊去須大補。

凡積病不可用下藥﹐徒損眞气﹐病亦不去﹐當用消積藥使之融化﹐則根除矣。

凡婦人有塊多是血塊。

五臟之積日五積﹐六腑之積曰六聚。積有定形﹐聚無定處﹐不問何經﹐並宜服十味大七气湯﹐吞下尊貴紅丸子。

衛生寶鑑【元羅天益】

論治

《黃帝鍼經》水脹篇云﹕腸覃何如﹖岐伯曰﹕寒气客於腸外﹐與衛相搏﹐衛气不得榮﹐因有所系﹐癖而內著﹐惡气乃起﹐瘜肉乃生。其始生大如雞卵﹐稍以益大﹐至其成﹐如懷子之狀﹐久者離歲﹐按之則堅﹐推之則移﹐月事以時下﹐此其候也。夫腸者大腸也﹐覃者延也﹐大腸以傳導爲事﹐乃肺之腑也。肺主衛﹐衛爲气﹐得熱則泄﹐得冷則凝。今寒客於大腸﹐故衛气不榮﹐有所系止而結瘕在內貼著﹐其延﹐久不已﹐是名腸覃也。气散則淸﹐气聚則濁﹐結爲瘕聚﹐所以惡气發起﹐瘜肉乃生﹐小漸益大﹐大至甚而鼓其腹﹐則如懷子之狀也。此气病而血末病﹐故月事不斷﹐應時而下﹐本非胎娠﹐可以此爲辧矣。又云﹕石瘕何如﹖岐伯曰﹕石瘕生於胞中﹐寒气客於子門﹐子門閉塞﹐使气不通﹐惡血當瀉而不泄﹐衃以畱止﹐日久益大﹐狀如懷子﹐月事不以時下﹐皆生於女子﹐可導而下之。夫膀胱爲津液之府﹐气化則能出焉。今寒客於子門﹐則气必塞而不通﹐血壅而不流﹐衃以畱止﹐結硬如石﹐是名石瘕也。此病先气病而後血病﹐故月事不來﹐則可宣導而下出者也。《難經》云﹕任之爲病﹐其內苦結﹐男子生七疝﹐女子爲瘕聚。此之謂也。非大辛之劑不能已也﹐可服見晛丸。

食物所成

凡人脾胃虛弱﹐或飲食過常﹐或生冷過度﹐不能克化﹐致成積聚結塊﹐心腹脹滿﹐噫气吞酸﹐面靑肌瘦。一曰食積﹐二曰酒積﹐三曰面積﹐四曰肉積﹐五曰魚蟹積﹐六曰果菜積﹐七曰茶積﹐八曰水積﹐九曰血積﹐十曰虫積。食不消化﹐成積痞悶﹐宜用平胃散加縮砂﹑香附﹑神曲﹑麥芽﹑生薑。酒傷成積者﹐面黃黑﹐腹賬時嘔痰水﹐宜用對金飲子加葛根﹑赤茯苓﹑縮砂﹑神曲。食麵過多成積﹐萊菔子湯下阿魏圓。食肉過多成積﹐宜用阿魏圓。食魚蟹過傷成積﹐香蘇散多加生薑﹑木香煎服。多食果菜成積﹐宜用桂香丸。喜喫茶成積成癖及喫幹茶者﹐宜用星朮丸﹐或石膏﹑黃芩﹑升麻爲末﹐砂糖水調下。多飲水漿成積﹐胸脇引痛﹐漉漉有聲﹐宜十棗湯。瘀血成積﹐或因打撲﹐或因墮落﹐以致畜於胸腹﹐面黃糞黑﹐宜用抵當湯。飲食積聚﹐變化成虫﹐宜用妙應丸。

證治要訣【明戴思恭】

論證治

有飲癖結成塊﹐在腹脇之間﹐病類積聚﹐用破塊藥多不效﹐此當行其飲﹐宜導痰湯。何以知爲飲﹖其人先曾病痰﹐口吐涎沫積水﹐或素來多痰者是也。又多飲人結成酒癖﹐肚腹積塊﹐脹急疼痛﹐或全身腫滿﹐肌黃少食﹐宜十味大七气湯﹐用紅酒煎服。

肝積在左脇下﹐狀如覆杯﹐或如鱉﹐或嘔逆﹐或痛在兩脇﹐牽引小腹﹐足寒轉筋﹐久則如瘧﹐名曰肥气﹐宜大七气湯﹐煎熟待冷﹐卻以鐵器燒通紅﹐以藥淋之﹐乘熱服。肺積在右脇下大如覆杯﹐气逆背痛﹐或少气喜忘﹐目瞑膚寒﹐皮中時痛﹐如虱緣鍼刺﹐久則咳喘﹐名曰息賁﹐宜大七气湯加桑白皮﹑半夏﹑杏仁各半錢。

心積起臍下﹐直至心﹐大如臂﹐腹熱咽干心煩﹐甚則吐血﹐名曰伏梁﹐宜大七气湯加石菖蒲﹑半夏各半錢。

脾積在胃脘﹐大如覆杯﹐痞塞不通﹐背痛心疼﹐饑減飽見﹐腹滿吐泄﹐足腫肉消﹐久則四肢不收﹐名曰痞气﹐宜大七气湯下紅圓子。

腎積發於小腹﹐奔上至心﹐上下無時﹐如奔豚走﹐饑見飽減﹐小腹急﹐腰痛口漧﹐目昏骨冷﹐久則骨痿﹐名曰奔豚﹐宜大七气湯倍桂加茴香﹑炒楝子肉各半錢。

若腹中似若癖瘕﹐隨气上下﹐未有定處﹐宜散聚湯。

若气作痛﹐遊走心腹間﹐攻刺上下﹐隱若雷鳴﹐或已成積﹐或未成聚﹐以全蠍一个﹐劈破煎湯﹐調蘇合香丸。

有正當積聚處﹐內熱如火﹐漸漸及四肢﹐一日數發﹐如此二三日又愈﹐此不當攻其熱。

又有元得熱病﹐熱畱結不散﹐遂成癥癖﹐此卻當兼用去熱之劑。古今圖書集成醫部全錄卷三百十七

積聚門

醫學入門【明李梴】

積聚皆屬於脾

經曰﹕積聚癥瘕痞滿﹐皆太陰濕土之气﹐始因外感內傷气郁﹐醫誤補而畱之以成積。積者﹐陰气五臟所主﹐脈沈伏﹐或左或右﹐發有根﹐痛有常處。肝積左脇下曰肥气﹐言風气有餘而血隨气不行也﹐令人脇痛痎瘧。心積臍上曰伏梁﹐言如梁之橫架心下﹐令人煩心﹐乃火之郁也﹐忌熱藥與灸。又腸癰與此相似﹐但身股背腫﹐環臍而痛爲癰。脾積胃脘稍右曰痞气﹐言陽气爲濕所畜也﹐令人黃疸倦怠﹐飲食不爲肌膚﹐仍忌熱藥。肺積右脇下曰息賁﹐言喘息奔而上行也﹐令人咳嗽肺癰。腎積發於小腹﹐或湊心下曰奔豚﹐言若豚之奔衝﹐上下無時也﹐令人喘逆骨痿﹐最爲難治。諸積勿輕吐下﹐徒損眞气﹐積亦不去。奔豚尢不可吐。五積古有五方﹐今增損五積丸更妙。聚者﹐陽气六腑所成﹐脈沈結﹐或隱或見﹐發無根﹐痛無常處﹐散聚湯﹑七气湯﹑大阿魏丸﹑香稜丸﹑大安丸加參。

積初爲寒﹐宜辛溫消導﹐大七气湯烏白丸之類。久則爲熱﹐宜辛寒推蕩﹐木香檳榔丸﹑通元二八丹之類。有虫者﹐妙應丸。外治三聖膏﹑三稜煎﹑神效阿魏散之類。又陽虛有積易治﹐惟陰虛難以峻補。痞積又忌滯藥﹐止宜早服滋補藥中加鱉甲﹑龜板﹑秋石﹑丹﹐午服枳朮丸﹑大安丸﹐或酢鱉丸﹐善消融化爲妙。若痞積冷滯貫臍﹐誤爲沈寒痼冷﹐投以姜附熱藥﹐初服甚與病積相宜﹐久則痞積益甚﹐眞气傷而陰血爍矣。但硫﹑附固不可服﹐如知﹑蘗﹑門冬寒涼傷脾滯气﹐亦所不宜。古云﹕衰其大半而止。又云﹕養正積自除。皆爲虛損有積而言也。平補之外﹐更能斷厚味﹐節色欲﹐戒暴怒﹐正思慮﹐庶乎萬全。

痞塊

气痞能作塊成聚﹐塊乃痰與食積死血有形之物而成﹐積聚癥瘕一也。有積聚成塊不移動者曰癥﹐言堅硬貞固也。或有或無﹑或上或下﹑或左或右者曰瘕﹐言假血而成蠢動之形﹐且有活性。治左﹐破血爲主﹐海石丸或當歸龍薈丸料五錢﹐加桃仁﹑姜黃各一兩﹐蜜丸。治右﹐調气﹐靑皮湯﹑木香分气丸。有積者﹐消積正元散﹑紅丸子﹑小阿魏丸﹐或當歸龍薈丸﹑保和丸﹐俱加鵓鴿屎。水谷出入之路﹐飲食七情﹐郁積成痰﹐石碱丸﹑白芥丸。凡痞塊在皮裏膜外﹐俱宜二陳湯﹐加補气行气藥。

醫宗必讀【明李中梓】

總論證治

按積之成也﹐正气不足而後邪气踞之﹐如小人在朝﹐由君子之衰也。正气與邪气﹐勢不兩立﹐若低昂然﹐一勝則一負。邪气日昌﹐正气日削﹐不攻去之﹐喪亡從之矣。然攻之太急﹐正气轉傷﹐初中末之三法﹐不可不講也。初者﹐病邪初起﹐正气尙彊﹐邪气尙淺﹐則任受攻。中者﹐受病漸久﹐邪气較深﹐正气較弱﹐任受且攻且補。末者﹐病魔經久﹐邪气侵淩﹐正气消殘﹐則任受補。蓋積之爲義﹐日積月累﹐匪朝伊夕﹐所以去之﹐亦當有漸。太亟則傷正气﹐正傷則不能運化而邪反固矣。余嘗制陰陽二積之劑﹐藥品稍峻﹐用之有度﹐補中數日﹐然後攻伐﹐不問其積去多少﹐又與補中﹐待其神壯則復攻之﹐屢攻屢補﹐以平爲期﹐此余獨得之訣﹐百發百中者也。經曰﹕大積大聚﹐其可犯也﹐衰其半而已。故去積及半﹐純與甘溫調養﹐使脾土健運﹐則破殘之餘積﹐不攻自走。必欲攻之無餘﹐其不遺人夭殃者鮮矣。經曰﹕壯者气行卽愈﹐怯者著而爲病。潔古云﹕壯盛人無積﹐虛人則有之﹐故當養正則邪自除。譬如滿座皆君子﹐一二小人自無容身之地。𨿽然﹐此爲輕淺者言耳。若大積大聚﹐不搜而逐之﹐日進補湯無益也。審知何經受病﹐何物成積﹐見之旣確﹐發直入之兵以討之﹐何患其不愈﹖兵法云﹕善攻者﹐敵不知其所守﹐是亦醫中之良將也夫﹗

脈候堅彊者生﹐虛弱者死。細沈附骨者﹐積脈也。沈而有力爲積。脈沈緊者有寒積。脈浮而牢﹐積聚也。

酒積輕者﹐葛根﹑神曲﹑黃連﹑白豆蔻﹐甚者用甘遂﹑牽牛。

气積輕者﹐木香﹑枳殼﹑厚朴﹑橘紅﹐甚者枳實﹑牽牛。

血積輕者﹐漧漆﹑桃仁﹑牡丹﹑歸尾﹑赤芍藥﹑紅花﹐甚者大黃﹑蝱虫﹑水蛭﹑穿山甲﹑花蕊石。

痰積輕者﹐半夏﹑﹝艸舌﹞蔞﹐甚者滚痰丸。老痰﹐海石﹑瓦楞子。痰在皮裏膜外﹐白芥子。

水積輕者﹐五苓散﹐甚者商陸﹑甘遂﹑芫花。

茶積輕者﹐姜黃﹑芝麻﹐甚者茱萸﹑椒姜。

癖積輕者﹐三稜﹑蓬朮﹐甚者巴霜﹑大黃。

谷積輕者﹐麥芽﹑穀芽﹑神曲﹑砂仁﹐甚者雞內金。

肉積輕者﹐山楂﹑阿魏﹐甚者硇砂﹑硝石。

蛋積﹐白豆蔻﹑橘紅﹑豆豉﹑薑汁。

菜積﹐丁香﹑肉桂﹑麝香。

面積﹐蘿卜子﹑姜酒煎。

魚鱉積﹐紫蘇﹑橘皮﹑木香﹑薑汁。治鱉積﹐白馬尿。

狗肉積﹐杏仁﹑山楂。

虫積﹐雄黃﹑錫灰﹑檳榔﹑雷丸﹑蕪荑﹑榧子﹑史君子。

瘧積﹐鱉甲﹑艸果。

景嶽全書【明張介賓】

論證

積聚之病﹐凡飲食血气風寒之屬﹐皆能致之。但曰積曰聚﹐當詳辧也。蓋積者積累之謂﹐由漸而成者也。聚者聚散之謂﹐作止不常者也。由此言之﹐是堅硬不移者﹐本有形也。故有形者曰積﹔或聚或散者﹐本無形也﹐故無形者曰聚。諸有形者﹐或以飲食之滯﹐或以膿血之畱﹐凡汁沫凝聚﹐旋成癥塊者﹐皆積之類﹐其病多在血分﹐血有形而靜也。諸無形者﹐或脹或不脹﹐或痛或不痛﹐凡隨觸隨發﹐時來時往者﹐皆聚之類﹐其病多在气分﹐气無形而動也。故《難經》以積爲陰气﹐聚爲陽气﹐其義卽此。凡無形之聚﹐其散易﹔有形之積﹐其破難。臨此證者﹐但當辧其有形無形﹐在气在血﹐而治積治聚﹐自可得其梗槪矣。

飲食之積﹐凡暫積者﹐不過以飲食偶傷﹐必在腸胃之內﹐故可行可逐﹐治無難也。惟飲食無節﹐以漸畱滯者多﹐或痞積於左脇膈膜之外﹐蓋以胃之大絡﹐名曰虛裏﹐出於左乳下﹐其動應衣﹐此陽明宗气所出之道也。若饑飽無倫﹐飲食疊進﹐以致陽明胃气﹐一有所逆﹐則陰寒之气得以乘之﹐而脾不及化﹐故余滯未消﹐乃並腸外汁沫﹐搏聚不散﹐漸成癥積矣。然其初起甚微﹐人多不覺﹐及其旣久﹐則根深蒂固﹐而藥餌難及。今西北小兒多有此疾﹐而尢於食麵之鄕爲最﹔正以面性多滯﹐而畱疾於皮裏膜外﹐所以不易治也。卽如婦人血癥气痞﹐或上或下者﹐亦多在腸胃之外﹐募原之間﹐故當以漸漸消磨求法治之。愼無孟浪欲速﹐妄行攻擊﹐徒致胃气受傷﹐而積仍未去﹐反以速其危也。

風寒外感之邪﹐亦能成積。如經曰﹕虛邪之中人也﹐畱而不去﹐傳捨於腸胃之外﹐募原之間﹐畱著於脈﹐息而成積。又曰﹕病名伏梁﹐此風根也。由此觀之﹐凡今人以瘧後成痞者﹐是卽風寒之屬﹐類可推矣。但瘧由風寒﹐固易知也﹐而諸積於風若不相涉。不知飲食之滯﹐非寒未必成積﹐而風寒之邪﹐非食未必成形﹐故必以食遇寒﹐以寒遇食﹐或表邪未淸﹐過於飲食﹐邪食相搏而積斯成矣。經曰﹕虛邪之風﹐與其身形﹐兩虛相得﹐乃客其形。信乎致積之由﹐多由於此。卽血癥气痞之由﹐亦無出於此。然積以寒畱﹐畱久則寒多爲熱﹔風以致積﹐積成而證已非風。故治此者﹐但當治其所畱﹐不可發散以再傷其眞气也。惟愼疾者﹐能知所由﹐而慮之於始﹐則可爲保脾之良策。

癥痞之積﹐凡或上或下﹐或左或右﹐本無定所。大都血積多在下﹐而气積食積﹐則上自胃脘﹐下自小腹﹐凡有畱滯﹐無處不可停畜。余嘗治一食癥結痛者﹐乃在小腹下右角尖處﹐自後屢見此證﹐方知食道之行﹐必由小腹下右以入廣腸﹐此實人所不知也。別有食停治按﹐在心腹痛門可考。故凡治積聚者﹐必當詳審所因﹐庶得其確。嘗見丹溪之論曰﹕痞塊在中爲痰飲﹐在右爲食積﹐在左爲血塊﹐其不能作塊﹐或聚或散者气也。塊乃有形之物﹐痰與食積死血而成也。愚謂可聚可散者﹐此气聚無疑也。若以左爲血積﹐右爲食積﹐中爲痰飲﹐則鑿矣。卽如小兒多有患痞者﹐必在左肋之下﹐此無非縱食所致﹐豈因其在左卽爲血積而可攻其血乎﹖若謂左血右食﹐則右豈無血而左豈無食乎﹖不可以爲法也。

論治

經曰﹕堅者削之﹐畱者攻之﹐結者散之﹐客者除之﹐上之下之﹐摩之浴之﹐薄之劫之﹐開之發之﹐適事爲故。凡治積聚之法﹐如經所云者﹐亦旣盡矣。然欲總其要﹐不過四法﹐曰攻曰消曰散曰補﹐四者而已﹐詳列如左﹕

凡積堅气實者﹐非攻不能去﹐如祕方化滯丸﹑化鐵丹﹑遇仙丹﹐感應丸﹑大硝石丸﹑三花神佑丸﹑赤金豆﹑百順丸之類﹐皆攻劑之峻者也。又如三稜丸﹑勝紅丸﹑阿魏丸﹑助气丸﹑紅丸子﹑溫白丸之類﹐皆攻劑之次者也。

凡不堪攻擊﹐止宜消導漸磨者﹐如和中丸﹑艸豆蔻丸﹑保和丸﹑大小和中飲之類是也。若積聚下之不退而元气未虧者﹐但當以行气開滯等劑﹐融化而潛消之。無形气聚﹐宜散而愈者﹐如排气飲﹑神香散﹑指迷七气湯﹑十香丸﹑四磨飲之屬是也。

凡積痞勢緩﹐而攻補俱有未便者﹐當專以調理脾胃爲主﹐如潔古之枳朮丸﹐乃其宜也。余復因其方而推廣之﹐近制芍藥枳朮丸﹐兼肝脾以消膨脹﹐除積聚﹐止腹痛﹐進飲食﹐用緩收功﹐其效殊勝於彼。再如大健脾丸﹑木香人參生薑枳朮丸﹐皆調補脾胃之妙劑﹐所當擇用者也。

凡脾腎不足﹐及虛弱失調之人﹐多有積聚之病。蓋脾虛則中焦不運﹐腎虛則下焦不化﹐正气不行﹐則邪滯得以居之。若此輩者﹐無論其有形無形﹐但當察其緩急﹐皆以正气爲主。凡虛在脾胃者﹐宜五味異功散﹐或養中煎﹑溫胃飲﹑歸脾湯之類主之。虛在肝腎者﹐宜理陰煎﹑腎气丸﹑暖肝煎之類﹐酌而用之﹐此所謂養正積自除也。其或虛中有滯者﹐則不妨少加佐使。

治積之要﹐在知攻補之宜﹐而攻補之宜﹐當於孰緩孰急中辧之。凡積聚未久而元气未損者﹐治不宜緩﹐蓋緩之則養成其勢﹐反以難制﹐此其所急﹐在速攻可也。若積聚漸久﹐元气日虛﹐此而攻之﹐則積气本遠﹐攻不易及﹐胃气切近﹐先受其傷﹐愈攻愈虛﹐則不死於積而死於攻矣。此其所重在命﹐不在乎病﹐所當察也。故凡治虛邪者﹐當從緩治﹐只宜專培脾胃以固其本﹐或灸或膏以疏其經﹐但使主气日彊﹐經气日通﹐則積痞自消。緩急之機﹐卽萬全之策也。不獨治積﹐諸病亦然。

凡堅痞之積﹐必在腸胃之外﹐募原之間﹐原非藥力所能猝至﹐宜用阿魏膏﹑琥珀膏或水紅花膏﹑三聖膏之類以攻其外﹐再用長桑君鍼法以攻其內﹐然此堅頑之積﹐非用火攻﹐終難消散﹐故莫妙於灸。余在燕都嘗治愈痞塊在左脇者數人﹐皆以灸法收功。

積久成疳﹐乃其經絡壅滯﹐致動肝脾陽明之火﹐故爲頰腫口糜牙齦臭爛之證﹐此其在外當用膏藥艾火以破堅頑﹐在內當用蘆薈等丸以淸疳熱。

石室祕籙【淸陳士鐸】

痞塊治法

病有堅勁而不肯輕易散者﹐當用軟治。如人生塊於胸中﹐積痞於腹內﹐法用藥以軟之﹐心中生塊﹐此气血堅凝之故﹐法當用補血補气之中﹐少加軟堅之味﹐則气血活而堅塊自消。倘徒攻其塊﹐而不知溫補之藥﹐則堅終不得消。方用人參﹑當歸﹑靑鹽﹑五味﹑柴胡﹑半夏各一錢﹐白芍﹑麥冬各三錢﹐熟地五錢﹐山茱萸二錢﹐附子一片﹐水煎服。此方妙在純用補藥﹐止加靑鹽一味以軟堅﹐若無意於治堅者﹐久之而堅自軟﹐此柔能制剛之妙法也。痞塊之堅﹐又一法以治之。蓋堅在於腹中﹐若徒攻其堅﹐必致腹中不和﹐而損傷胃气﹐法當用和解之中軟以治之﹐則堅之性可緩﹐而堅之形可化﹐堅之气可潰﹐堅之血可消。否則有形之物﹐盤踞於中﹐無形之气﹐必耗於外﹐日除堅而堅終不得去也。方用白朮五兩﹐神曲二兩﹐地栗粉八兩﹐鱉甲一斤酢炙白芍﹑茯苓各三兩﹐半夏﹑甘艸﹑白芥子各一兩﹐蘿卜子﹑厚朴﹑人參各五錢﹐肉桂三錢﹐附子一錢各爲末﹐蜜爲丸﹐每日臨睡送下五錢﹐卽以美物壓之﹐一料未有不全愈者。此方有神功﹐妙在用鱉甲爲君﹐則無堅不入﹐尢妙用地栗粉佐鱉甲以攻邪﹐又不耗散眞气﹔其餘各品﹐俱是健脾理正之藥﹐則脾健而物自化。尢妙用肉桂﹑附子衝鋒﹐突圍而進﹐則鱉甲大軍相繼而入﹐勇不可當。又是仁者之師﹐賊𨿽彊橫﹐自不敢抵敵﹐望風披靡散走。又有諸軍在後﹐斬殺無遺﹐剿撫並用﹐有不三月告捷者哉﹖此更軟治之妙。倘不補正气﹐惟大黃﹑巴豆兩頭尖﹑阿魏之類﹐直前攻堅﹐𨿽亦有得勝之時﹐然中州掃蕩﹐田野蕭然﹐終必倉空箱罄﹐人民匱乏之形﹐有數年不能培植者也。

有人成痞塊之證﹐一時發作﹐而腹痛不可手按者﹐可用下墮之法﹐蓋乘其邪動而墮之也。方用枳實一兩﹐白朮二兩﹐馬糞炒焦五錢﹐酒煎服。蓋馬糞最能安痛﹐又不傷气﹐且又能逐邪而化物﹐故藥籠中最宜預備之﹐蓋倉猝間不可卽得。此物愈久愈妙﹐不必多用至五錢﹐卽一二錢用之﹐無不奇妙。今用五錢又與枳實同用﹐則積塊自消。然而徒消其積﹐未免恐傷脾陰﹐又佐以白朮二兩﹐大健其脾气﹐則馬糞與枳實﹐可以施其祛蕩之功﹐此妙法也。

方

化塊丸【丹溪】治痞塊及血塊。

海粉酒煮三稜蓬朮俱酢煮紅花桃仁五靈脂香附子各一兩石碱五錢

右爲末﹐酢糊和丸梧子大﹐白朮湯下三五十丸。

連蘿丸【《入門》】治食積死血﹐痰飲成塊﹐兩脇作痛﹐雷鳴嘈雜眩運。

黃連一半﹐以吳萸五錢同炒﹐一半以益智五錢同炒﹐去吳萸﹑益智白芥子炒蘿卜子炒﹐各一兩半梔子川芎三稜蓬朮桃仁香附子山楂肉神曲各一兩靑皮五錢

右爲末﹐蒸餅和丸梧子大﹐白湯吞下五六十丸。一名白芥丸﹐今名消積丸。

消塊丸【《入門》】治痞塊癥瘕。

大黃四兩硝石三兩人參甘艸各一兩五錢

右爲末﹐陳酢三升﹐置磁器內﹐先納大黃煎﹐不住手攪﹐使沸﹐微盡一升﹐下余藥末﹐熬至可丸﹐則丸梧子大﹐米飲下三十丸﹐當利如雞肝惡物。一名硝石丸。

加味柴平湯【《回春》】治積塊有熱。

柴胡黃芩半夏蒼朮厚朴陳皮靑皮山楂肉枳殼炒神曲炒三稜蓬朮各七分甘艸五分

右銼﹐作一貼﹐入姜三片﹐棗二枚﹐水煎服。

消積保中丸【《醫鑑》﹐下同】散痞除塊。

白朮土炒﹐三兩橘紅二兩半夏白茯苓香附酢炒蘿卜子炒白芥子炒神曲炒黃連薑汁炒梔子薑汁炒﹐各一兩檳榔七錢蓬朮酢炒三稜酢炒﹐各八錢麥芽炒﹐六錢漧漆炒﹐五錢靑皮香油炒縮砂仁各四錢木香阿魏各三錢

右爲末﹐以薑汁酒糊和丸梧子大﹐白湯下八十丸。

開懷散治心下積塊痞悶﹐或發熱。

柴胡艸豆蔻各一錢三稜酢炒蓬朮酢炒靑皮陳皮半夏白茯苓香附子檳榔枳實紅花甘艸各七分

右銼﹐作一貼﹐姜三片﹐煎服。

保和丸治一切飲食所傷及積聚痞塊﹐久服自消。

白朮五兩陳皮半夏茯苓神曲炒山楂肉各三兩連翹香附子酒炒厚朴蘿卜子炒﹐各二兩枳實麥芽黃連酒炒黃芩酒炒﹐各一兩

右爲末﹐薑汁糊和丸梧子大﹐茶淸下五七十丸。

紫香散治心腹有气一塊略通﹐或膨脹寒熱。

枳實地骨皮三稜蓬朮各一錢柴胡黃芩各七分赤芍藥厚朴香薷黃連延胡索各五分甘艸三分

右銼﹐作一貼﹐水煎服。

化痞丹【《回春》】消積塊專攻之劑。

大黃四兩﹐酢浸七日﹐日曬夜露七日紅花二錢穿山甲炒﹐二兩靑黛五分木鱉子去油桃仁香附子便浸炒﹐各一兩

右爲末﹐將大黃和好酢煮爲糊﹐和丸菉豆大﹐茅根葛根煎湯﹐下五七十丸。

增損五積丸通治五積。

黃連肝積五錢﹐脾腎積七錢﹐心肺積一兩五錢厚朴肝心肺積五錢﹐脾腎積八錢川烏頭肝肺積一錢﹐心腎脾積五分漧薑肝心積五分﹐肺脾腎積一錢五分人參肝心脾肺積二錢﹐腎積五分茯苓一錢五分巴豆霜五分

右爲末﹐蜜丸梧子大﹐初服二丸﹐漸加﹐以微溏爲度。治積塊不拘臍上下左右通用。如肝積﹐加柴胡一兩﹐川椒四錢﹐蓬朮三錢﹐皂角﹑昆布各二錢五分。心積﹐加黃芩三錢﹐肉桂﹑茯神﹑丹參各一錢﹐菖蒲五分。肺積﹐加桔梗三稜﹐天門冬﹑靑皮﹑陳皮﹑白豆蔻各一錢﹐紫菀﹑川椒各一錢五分。脾積﹐加吳茱萸﹑黃芩﹑縮砂各二錢﹐澤瀉﹑茵陳各一錢﹐川椒五分。腎積﹐加延胡索三錢﹐苦楝肉﹑全蠍﹑附子﹑獨活各一錢﹐澤瀉﹑菖蒲各二錢﹐肉桂三分﹐丁香五分。

消積正元散治痰飲﹐气血鬱結﹐食積﹐气不升降﹐積聚脹痛。

白朮一錢五分神曲香附枳實延胡索海粉各一錢赤茯苓陳皮靑皮縮砂麥芽炒山楂肉甘艸各七分

右銼﹐作一貼﹐姜三片﹐水煎服。

伏梁丸【《正傳》﹐下同】治心積。

黃連一兩五錢厚朴人參各二錢黃芩桂皮茯神丹參各一錢漧薑石菖蒲巴豆霜川烏紅豆蔻各五分

右爲末﹐蜜丸梧子大﹐黃連湯下。初服二丸﹐日加一丸﹐三日加二丸﹐至大便溏﹐便漸減服﹐周而復始。塊減半勿服。

痞气丸治脾積。

黃連八錢厚朴四錢吳萸三錢黃芩二錢縮砂茵陳漧薑各一錢半白茯苓人參澤瀉各一錢川烏川椒各五分桂皮巴豆霜各四分白朮二分

右爲末﹐蜜丸梧子大﹐甘艸湯下﹐服如上法。

三稜煎丸治心腹堅脹﹐脇下滿硬﹐胸中痞塞﹐喘滿短气﹐常服順气﹐消積滯﹐除膨脹。

三稜生半斤﹐搗爲末﹐以酒三升﹐於銀石器內熬膏杏仁去皮尖炒漧漆炒煙盡麥糵炒﹐各三兩靑皮蘿卜子炒神曲炒﹐各二兩硇砂飛﹐一兩

右爲細末﹐以三稜膏和丸如桐子大﹐每服二十丸﹐食後溫米飲送下。

晞露丸【《寶鑑》﹐下同】治寒傷於內﹐气凝不流﹐結於腸外﹐久爲癥瘕﹐時作疼痛﹐腰不得伸。

三稜莪朮各一兩﹐並酒浸入巴豆三十粒﹐切碎同炒深黃﹐去巴豆川烏炮漧漆炒煙盡﹐各五錢茴香鹽炒靑皮穿山甲炒雄黃研﹐各三錢硇砂研﹐四錢輕粉研﹐一錢麝香另研﹐五分

右爲細末﹐研勻﹐薑汁煮麵糊﹐和丸梧子大﹐每服二十丸至三十丸﹐姜湯送下﹐溫酒亦得﹐空心食前。

木香通气散治寒气結瘕﹐腹大堅滿﹐痛不可忍。

木香戎鹽炒荊三稜炮﹐各五錢枳實麩炒炙甘艸各三錢厚朴姜炙﹐一兩漧薑炮蓬朮炮﹐各二錢

右爲末﹐每服三錢﹐淡生薑湯食前調下。

見晛丸治寒客下焦﹐血气閉塞而成瘕聚﹐堅大久不消者。

附子炮去皮臍﹐四錢鬼箭羽紫石英各三錢澤瀉肉桂延胡索木香大黃用酒同三稜浸一宿﹐焙﹐各二錢三稜五錢檳榔二錢五分水蛭一錢﹐炒煙盡桃仁三十粒﹐去皮尖﹐麩炒研血竭另研﹐一錢五分

右十三味﹐除血竭﹑桃仁外同爲末﹐入另研二味和勻﹐用元浸藥酒打糊﹐丸如桐子大﹐每服三十丸﹐淡酢湯送下﹐食前溫酒亦得。

肥气丸【東垣﹐下同】治肝之積﹐在左脇下如覆杯﹐有頭足﹐久不愈﹐令人咳逆痎瘧﹐連年不已﹐其脈弦而細。

柴胡二兩黃連七錢厚朴五錢炙艸三錢椒炒去汗去目及閉口者﹐四錢廣朮炮昆布人參皂角去皮弦子煨﹐各二錢五分漧薑巴豆去油﹐各五分川烏炮去皮臍﹐一錢二分白茯苓一錢五分

右﹐除茯苓﹑皂角﹑巴豆外﹐爲極細末﹐再另研茯苓﹑皂角爲細末和勻﹐方旋入巴豆霜和勻﹐煉蜜丸如桐子大﹐初服二九﹐一日加一丸﹐二日加二丸﹐漸加至大便微溏﹔再從兩丸加服﹐周而復始。積減大半﹐勿服。秋冬加厚朴一半﹐連前重一兩﹐減黃連一錢半。若治風癇﹐於一料中加人參﹑茯苓﹑菖蒲各三錢﹐黃連只依春夏用七錢﹐𨿽秋冬不減。淡酢湯送下﹐空心溫服。

加減肥气丸春夏合此﹐治同前。

柴胡厚朴人參漧薑各五錢川烏巴豆霜各三錢肉桂二錢黃連一兩川椒甘艸各五分

右﹐除巴豆霜外﹐同爲細末﹐旋入巴豆研勻﹐煉蜜丸如梧子大﹐初服二丸﹐一日加一丸﹐二日加二丸﹐漸加至大便微溏﹐再從二丸加服﹐淡酢湯下﹐空心服。秋冬去漧薑半錢﹐加厚朴一倍﹐減黃連一半。

肥气丸【《三因》】

當歸頭莪朮各一兩半靑皮一兩﹐炒三稜鐵孕粉與三稜莪朮同入酢煮一復時﹐各三兩蛇含石火煆酢淬﹐七錢五分

右爲末﹐酢煮米糊丸如菉豆大﹐每服四十丸﹐用當歸浸酒下﹐食遠服。

鱉甲丸治肥气﹐體瘦無力﹐少思飲食。

鱉甲一枚﹐重四兩者﹐淨洗﹐以酢和黃泥固濟﹐背上可厚三分﹐令幹大黃炒﹐二兩荊三稜炮銼枳殼麩炒微黃﹐各三兩木香不見火桃仁湯浸去皮尖雙仁者﹐麩炒微黃細研如膏﹐各一兩五錢

右除鱉甲外﹐搗爲細末後﹐泥一風鑪子﹐上開口﹐可安鱉甲﹐取前藥末﹐並桃仁膏內鱉甲中﹐用好米酢二升﹐時時旋取入鱉甲內﹐以慢火熬令稠﹐取出藥﹐卻將鱉甲淨洗﹐去泥焙漧﹐搗爲細末﹐與前藥同和搗爲丸如梧桐子大﹐每服二十九﹐空心溫酒送下﹐晚食前再服。

息賁丸【東垣﹐下同】治肺之積﹐在右脇下覆大如杯﹐久不已﹐令人灑淅寒熱﹐喘嗽﹐發肺癰﹐其脈浮而毛。

厚朴姜制﹐八錢黃連炒﹐一兩三錢漧薑炮川椒炒去汗白茯苓另末紫菀各一錢半人參二錢桂枝桔梗荊三稜炮天門冬陳皮川烏炮裂﹐去皮臍白豆蔻各一錢靑皮五分巴豆霜四分

右除茯苓巴豆霜﹐旋卽入外余藥﹐共爲細末﹐煉蜜丸如桐子大﹐每服二丸。一日加一丸﹐兩日加二丸﹐加至大便微溏﹐再從二丸加服。淡姜湯送下﹐食遠服。周而復始。積減大半﹐勿服。秋冬加厚朴五錢﹐連前一兩三錢﹔黃連減七錢﹐用六錢。

加減息賁丸仲夏合此﹐其積爲病﹐寒熱喘咳﹐气上奔﹐脈濇﹐失精亡血﹐气滯則短气﹐血凝泣則寒熱相參﹐气分寒﹐血分熱。治法宜益元气﹐泄陰火﹐破气削其堅也。

川烏漧薑白豆蔻桔梗各一錢紫菀厚朴川椒炒去汗天門冬去心荊三稜白茯苓各一錢五分人參桂枝各二錢陳皮八錢黃連一兩三錢巴豆霜四分紅花少許靑皮七分

右爲末﹐湯泡蒸餅爲丸如桐子大﹐初服二丸﹐一日加一丸﹐二日加二丸﹐加至大便微溏爲度﹐再從二丸加服﹐煎生薑湯送下﹐食前。忌酒濕面腥辣生冷之物。

息賁湯【《三因》﹐下同】

半夏湯泡桂心人參葶藶吳茱萸湯泡桑白皮炙炙甘艸各一錢五分

右作一服﹐水二鍾﹐生薑五片﹐紅棗二枚﹐煎至一鍾﹐食前服。

半夏湯治肺積息賁咳嗽。

細辛去葉苗半夏制桔梗炒桑根白皮炙前胡各一兩五錢貝母去心訶黎勒煨去核柴胡炙甘艸各一兩人參白朮

右﹝口父﹞咀﹐每服三錢﹐水一盞﹐生薑三片﹐棗三枚劈破﹐同煎至七分﹐去滓溫服﹐食後臨臥各一服。

枳實散治息賁气﹐腹脇脹硬﹐咳嗽見血﹐痰粘不利。

枳實麩炒木香檳榔赤茯苓五味子甜葶藶隔紙炒紫訶黎勒甘艸微炙﹐各半兩杏仁一兩﹐湯洗去皮尖雙仁﹐麩炒黃

右﹝口父﹞咀﹐每服三錢﹐水一鍾﹐生薑半分﹐煎至六分﹐去滓﹐不拘時溫服。

伏梁丸【《三因》﹐下同】治心之積﹐起臍上﹐大如臂﹐上至心下﹐久不愈﹐令人煩心﹐其脈沈而芤。

茯苓人參厚朴薑汁制枳殼炒三稜煨半夏湯泡七次白朮各等分

右爲末﹐麵糊丸梧子大﹐每服五十丸﹐用米飲湯下。

漧漆丸治伏梁气﹐橫在心下﹐堅牢不散﹐胸中連背多疼。

漧漆炒煙盡芫花酢炒鱉甲去裙襕酢炙硇砂研﹐各一兩木香桃仁去皮炒川烏頭去皮臍鹽炒﹐各半兩雄黃細研麝香研﹐各二錢半

右爲細末﹐入別研藥令均﹐酢煮麵糊爲丸如菉豆大﹐每服十丸﹐食前溫酒送下。

半夏散治伏梁積﹐心下硬急﹐滿悶不能食﹐胸背疼痛。

半夏制鱉甲酢炙﹐各一兩半桂心大黃炒訶黎勒皮前胡當歸焙靑橘皮檳榔木香荊三稜炮﹐各一兩

右爲末﹐每服三錢﹐水一鍾﹐生薑半分﹐煎至六分﹐去滓﹐不拘時稍熱服。

痞气丸【東垣﹐下同】治脾之積在胃脘﹐覆大如盤﹐久不愈﹐令人四肢不收﹐發黃疸﹐飲食不爲肌膚﹐其脈大而長。

厚朴姜制﹐半兩黃連八錢吳茱萸洗﹐三錢黃芩白朮各二錢茵陳酒炙炒縮砂仁漧薑炮﹐各一錢五分白茯苓另爲末人參澤瀉各一錢川烏炮去皮臍川椒各五分巴豆霜另研桂各四分

右除茯苓﹑巴豆霜﹐另研爲末﹐旋入外余藥﹐同爲細末﹐煉蜜丸桐子大﹐初服二丸﹐一日加一丸﹐二日加二丸﹐漸加至大便微溏﹐再從二丸加服﹐淡甘艸湯下﹐食遠服。周而復始。積減大半﹐勿服。

加減痞气丸孟秋合此。

厚朴黃芩酒制黃連酒制益智仁歸尾橘皮去白附子各三分半夏五分吳茱萸靑皮澤瀉茯苓神曲炒廣朮昆布熟地人參炙甘艸巴豆霜葛根各二分紅花半分

右爲細末﹐蒸餅爲丸如桐子大﹐依前服法。

又方

赤石脂煆酢淬川椒炒去汗漧薑炮﹐各二兩桂心附子炮﹐各半兩烏頭炮去皮臍﹐二錢半

右爲細末﹐煉蜜和丸如梧子大﹐以朱砂爲衣﹐每服五十丸﹐食遠米湯下。

蒜紅丸【《三因》﹐下同】治脾積腹脹如鼓﹐靑筋浮起﹐坐臥不得者。

丁香木香沈香縮砂仁靑皮檳榔橘紅蓬莪朮艸果去皮牽牛各一兩粉霜肉豆蔻面裹煨﹐各一錢白茯苓人參各半兩蒜二百瓣﹐半用生﹐半火煨熟

右爲細末﹐以生熟蒜研膏﹐生絹絞取汁﹐和藥爲丸如梧子大﹐每服五七丸﹐加至十五丸﹐食後淡鹽湯送下﹐忌鹹酸魚鮓茶醬腌藏雞鴨生冷馬牛雜肉之類﹐只可食淡白粥百日。

鱉甲丸治痞气當胃脘﹐結聚如杯﹐積久不散﹐腹脇疼痛﹐體瘦成勞﹐不能飲食。

附子炮去皮臍荊三稜炮漧漆搗碎炒煙盡木香各一兩川大黃二兩﹐銼碎酢拌炒令幹吳茱萸半兩﹐湯泡微炒鱉甲三兩﹐去裙襕以米酢一小盞化硇砂一兩﹐用塗鱉甲炙以酢盡爲度

右爲細末﹐酢煮麵糊丸如桐子大﹐每服二十丸﹐空心溫酒送下。

勻气湯治脾積痞气﹐胃脘不安﹐肌瘦減食。

神曲炒麥糵炒桂心白朮厚朴薑汁炙﹝木郁﹞李仁半生半炒牽牛各一兩﹐半生半炒良姜炮﹐半兩甘艸炙﹐二兩大腹子二枚﹐連皮

右﹝口父﹞咀﹐每服三錢﹐水一盞﹐生薑三片﹐棗一枚劈破﹐同煎至七分﹐去滓﹐食遠稍熱服﹐日三。

沈香飲子治痞气﹐升降陰陽。

沈香木香羌活桑皮微炒人參獨活白茯苓紫蘇葉各等分

右﹝口父﹞咀﹐每服三錢﹐水一盞半﹐生薑五片﹐大棗二枚﹐煎至七分﹐去滓﹐食前溫服。二滓又作一服。

奔豚丸【東垣】治腎之積﹐發於小腹﹐上至心下﹐若豚狀﹐或上或下﹐無時﹐久不已﹐令人喘逆﹐骨痿少气﹐及治男子內結七疝﹐女子瘕聚帶下﹐其脈沈而滑。

厚朴姜制﹐七錢黃連炒﹐五錢楝子酒煮﹐三錢白茯苓另末澤瀉菖蒲各二錢附子去皮全蠍獨活各一錢延胡索一錢半川烏炮丁香各五分巴豆霜四分肉桂二分

右除巴豆霜茯苓另爲末﹐旋入外余藥爲細末﹐煉蜜丸如梧子大﹐初服二丸﹐一日加一丸﹐二日加二丸﹐漸加至大便微溏﹐再從二丸加服﹐淡鹽湯下﹐食遠服。周而復始﹐積減大半﹐勿服。秋冬加厚朴半兩﹐連前一兩二錢。如積勢堅大﹐先服前藥﹐不減﹐於一料中加存性牡蠣三錢﹐疝帶下勿加。如積滿腹或半腹﹐先治其所起是何積﹐當先服本髒積藥﹐諸積疾自愈﹐是治其本也。余積皆然。如覺熱加黃連﹐气短減厚朴﹐悶亂減桂。

奔豚湯【《三因》﹐下同】

甘李根皮焙漧葛川芎當歸白芍藥黃芩甘艸炙﹐各一錢半半夏湯泡七次﹐二錢

右作一服﹐水二鍾﹐姜五片﹐煎至一鍾﹐食前服。

沈香石斛湯治腎臟積冷﹐奔豚气攻﹐少腹疼痛﹐上衝胸脇。

沈香石斛神曲炒﹐各一兩赤茯苓人參巴戟桂心五味炒白朮芎藭各七錢半木香肉豆蔻各五錢

右﹝口父﹞咀﹐每服三錢﹐水一盞﹐生薑三片﹐棗三枚劈破﹐煎至六分﹐去滓﹐食前熱服。

木香檳榔散治積气不散﹐結伏奔豚﹐發卽上衝心胸﹐令人喘逆﹐骨痿少力。

木香檳榔煨磁石火煆酢淬訶黎勒去核牡蠣煆桂心蘹香子炒芎藭沈香白芷炒﹐各半兩陳橘皮七錢五分

右爲細末﹐每服二錢﹐炒生薑鹽湯下。

萬病紫菀丸【《元戎》】治臍腹久患痃癖如碗。

紫菀菖蒲九節者吳茱萸湯洗七次焙漧柴胡厚朴姜制﹐各一兩桂枝桔梗茯苓皂角去皮弦炙漧薑炮黃連各八錢人參蜀椒微炒出汗防風巴豆去皮膜研出油羌活獨活各五錢川烏炮去皮臍﹐八錢

右爲細末﹐入巴豆研勻﹐煉蜜丸如桐子大﹐每服三丸﹐漸加至五丸七丸﹐生薑湯送下﹐食後臨臥服。有孕者不宜服。

溫白丸【《和劑》】治心腹積聚﹐久癥癖塊﹐大如杯碗﹐黃疸宿食﹐朝起嘔吐﹐支滿上气﹐時時腹脹﹐心下堅結﹐上來搶心﹐旁攻兩脇﹐十種水气﹐八種痞塞﹐翻胃吐逆﹐飲食噎塞﹐五種淋疾﹐九種心痛﹐積年食不消化﹐或瘧疾連年不瘥﹐卽前萬病紫菀丸方﹐減羌活﹑獨活﹑防風。肺息賁加人參﹑紫菀﹐心伏梁加菖蒲﹑黃連﹑桃仁﹐脾痞气加吳茱萸﹑漧薑﹐肝肥气加柴胡﹑川芎﹐腎奔豚加丁香﹑茯苓﹑遠志。

萬病感應丸

卽前溫白丸內﹐加羌活﹑三稜﹑甘遂﹑杏仁﹑防風各一兩五錢﹐威靈仙一兩﹐減蜀椒。

千金硝石丸止可磨塊﹐不令困人﹐須量虛實。

硝石六兩大黃八兩人參甘艸各三兩

右爲細末﹐以三年苦酒三升置器中﹐以竹片作刻記﹐每人一升作一刻﹐先入大黃﹐不住手攪﹐使微沸﹐盡一刻﹐乃下余藥﹐又盡一刻微火熬﹐便可丸如雞子黃大﹐每服一丸。如不用大丸﹐作梧子大﹐每服三十丸。服後下如雞肝米泔赤黑色等物。下後﹐忌風冷﹐宜軟粥將息。

酢煮三稜丸【《寶鑑》﹐下同】治一切積聚﹐不拘年深日久﹐治之神效。

荊三稜四兩﹐酢煮竹刀切曬川芎二兩﹐酢煮切大黃半兩﹐酢浸濕紙裹煨過切

右爲末﹐酢糊丸如桐子大﹐每服三十丸﹐溫水下﹐無時。病甚者一月效﹐小者半月效。

聖散子治遠年積塊﹐及婦人幹血气。

硇砂大黃各八錢麥糵炒取淨面﹐六兩漧漆炒煙盡﹐三兩萹蓄茴香炒檳榔各一兩

婦人幹血气加穿山甲二兩炮。右爲細末﹐每服五錢﹐臨臥溫酒調下﹐仰臥﹐此藥只在心頭﹐至天明大便如爛魚腸﹐小便赤爲驗。藥並無毒﹐有神效。小兒用一錢﹐十五以上三錢﹐空心服之更效。此按古本校定﹐今《綱目》刻本﹐硇砂乃六兩﹐大黃乃八兩﹐豈不悞人﹗

雞爪三稜丸治五臟痃癖气塊。

雞爪三稜石三稜荊三稜木香靑皮陳皮去白﹐各半兩硇砂三錢檳榔一兩肉豆蔻一兩

右爲細末﹐生薑汁打麵糊爲丸桐子大﹐每服二十丸﹐姜湯下﹐空心臨臥各一服。忌一切生冷硬粘物。

硇砂煎丸消磨積塊痃癖﹐一切凝滯。

黑附子二枚﹐各重五餞以上﹐正坐妥者﹐炮裂去皮臍剜作甕子硇砂木香各三錢川蓽茇破故紙隔紙微炒﹐各一兩

右將硇砂末﹐用一盞水續續化開﹐納在甕內﹐火上熬榦爲末﹐安在附子甕內﹐卻用剜出附子末塡蓋﹐口用和成白面裹﹐約半指厚﹐慢灰火內燒勻﹐黃色﹐去面﹐同木香等爲細末﹐卻用元裹附子熟黃面爲末﹐酢調煮糊爲丸如桐子﹐每服十五丸至三十丸﹐生薑湯下。

削堅丸治五積六聚﹐气結成塊﹐食積癖瘕﹐心腹脹滿﹐瘦瘁少食。

鱉甲酢浸兩宿﹐去裙襕﹐再蘸酢炙黃﹐取末稱漧漆搗碎﹐炒令煙出﹐取末稱荊三稜銼如半棗大﹐好酢浸兩宿焙﹐取末稱﹐各二兩半肉桂去粗皮細松煙墨燒去膠沈香漧薑炮沒藥另研蘿卜子幹蠍去毒炒胡椒檳榔木香硇砂通明者爲末﹐另研飛﹐各五錢乳香另研粉霜另研輕粉各二錢五分

右爲細末研勻﹐好酢煮薄麵糊爲丸如小菉豆大﹐每服二十丸﹐淡酢煎生薑湯送下﹐日進二服﹐夜間服。如未利﹐漸加丸數服﹐微利卽減。

一腎散消積塊﹐進飲食。

橘紅一斤甘艸四兩鹽五錢

右用水十碗﹐從早煮至夜﹐以爛爲度﹐水漧則添水﹐曬榦爲末﹐淡姜湯調下。有塊者﹐加姜黃半兩﹐同前藥煮。气滯﹐加香附二兩﹐同前藥煮。气虛者﹐加沈香半兩﹐另入。噤口痢﹐加蓮肉二兩﹐去心另入。

阿魏丸去諸積。

山楂南星皂角水浸半夏同南星浸麥芽神曲炒黃連蘿卜子各一兩連翹貝母阿魏酢浸﹝艸舌﹞蔞各半兩風化硝石碱黃連白芥子各二錢五分

右爲末﹐薑汁浸炊餅丸。

阿魏丸去肉積。

阿魏山楂肉各一兩連翹五錢黃連六錢

右三味爲末﹐以阿魏酢煮爲糊﹐丸如桐子大﹐每服五六十丸﹐食前用白湯送下。脾胃虛者﹐用白朮三錢﹐陳皮﹑茯苓各一錢﹐煎湯送下。

散聚湯【《三因》】治九气積聚﹐狀如癥瘕﹐隨气上下發作﹐心腹絞痛﹐攻刺腰脇﹐小腹﹝月眞﹞脹﹐大小便不利。

半夏湯浸七次當歸檳榔各七錢五分杏仁去皮尖麩炒陳皮去白炙甘艸桂心茯苓各二兩枳殼麩炒附子炮去皮臍川芎厚朴姜制吳茱萸湯浸﹐各一兩

右每服四錢﹐水一盞﹐姜三片﹐煎七分﹐食前溫服。大便不利加大黃。

新制陰陽攻積丸【《醫宗必讀》】治五積六聚﹐七癥八瘕﹐痃癖﹐虫血﹐痰食﹐不問陰陽皆效。

吳萸炮漧薑炒官桂去皮川烏炮﹐各一兩黃連炒半夏洗橘紅茯苓檳榔沈香厚朴炒枳實炒菖蒲忌鐵延胡索炒人參琥珀另研桔梗各八錢巴霜另研﹐五錢

右爲細末﹐皂角六兩﹐煎汁泛爲丸如菉豆大﹐每服八分﹐漸加一錢五分﹐生薑湯送下。古今圖書集成醫部全錄卷三百十八

積聚門

方

三稜湯【河間﹐下同】治癥瘕痃癖﹐積聚不散﹐堅滿痞膈﹐食不下﹐腹脹。

荊三稜二兩白朮一兩蓬朮當歸各半兩檳榔木香各七錢五分

右爲末﹐每服三錢﹐沸湯調下。

阿魏膏治一切痞塊﹐更服胡黃連丸。

羌活獨活元參官桂赤芍藥穿山甲生地黃兩頭尖大黃白芷天麻各五錢槐枝柳枝桃枝各三錢木鱉子仁二十枚亂髮如雞子大一團紅花四錢

右用香油二斤四兩﹐煎黑去渣﹐入發煎﹐發化仍去渣。徐下黃丹煎﹐軟硬得中。入芒硝﹑阿魏﹑蘇合油﹑乳香﹑沒藥各五錢﹐麝香三錢﹐調勻卽成膏矣﹐攤貼患處。內服丸藥﹐黃丹須用眞正者效。凡貼膏藥先用﹝石卜﹞硝﹐隨患處鋪半指厚﹐以紙蓋﹐用熱熨斗熨良久﹐如硝耗再加熨之﹐二時許﹐方貼膏藥。若是肝積﹐加蘆薈末同熨。

化气湯【《三因》】治息積。

砂仁桂心木香各二錢半甘艸炙陳皮茴香微炒丁香皮靑皮去瓤炒漧薑蓬朮炮﹐各半兩胡椒沈香各一錢

右爲細末﹐每服二錢﹐姜蘇鹽湯調下﹐婦人酢調下。

百勞丸河間治一切勞瘵積滯疾﹐不經藥﹐壞證者﹐宜服。

當歸炒乳香研沒藥研各一錢人參二錢蝱虫去翅足水蛭炒桃仁各十四个﹐去皮尖大黃四錢

右爲細末﹐煉蜜和丸桐子大﹐都作一服可百丸﹐五更用百勞水下﹐取惡物爲度﹐服白粥十日。百勞水﹐杓揚百徧﹐乃仲景甘爛水也。

通元二八丹【《入門》﹐下同】治積聚。

黃連八兩芍藥當歸生地烏梅各五錢

右爲末﹐雄豬肚一具﹐入藥於內﹐以綫縫之﹐鋪韭菜二斤於鍋內﹐蒸之一日﹐以藥熟爲度﹐取出搗丸梧子大﹐空心姜湯下七十丸﹐或瀉一二次﹐以粥補住。

香稜丸治五積六聚气塊。

三稜檳榔各三兩山楂二兩香附枳殼蘿卜子枳實蓬朮陳皮靑皮各一兩黃連神曲麥芽鱉甲漧漆桃仁硇砂縮砂當歸尾木香甘艸各五錢

右爲末﹐酢糊和丸梧子大﹐白湯下三五十丸。

大七气湯治五積六聚﹐心腹痛脹﹐二便不利。

三稜蓬朮靑皮陳皮桔梗藿香益智仁香附子肉桂甘艸各一錢

右銼﹐作一貼﹐姜三片﹐棗二枚﹐水煎服。一方加大黃﹑檳榔各一錢﹐治諸痞積面色萎黃﹐四肢無力﹐皆緣內有虫積﹐或好食生米﹐或壁土﹐或茶炭咸辣等物﹐只此一服除根。用水煎露一宿﹐空心溫服﹐不得些少飲食﹐不然﹐則藥力減而虫積不行矣。服後﹐心腹痛﹐當下惡物﹐如魚凍虫鱉﹐至日午下積盡﹐方用溫粥止之。

潰堅湯【《回春》﹐下同】治五積六聚﹐諸般痞塊。

當歸白朮半夏陳皮枳實山楂肉香附厚朴縮砂各一錢木香五分﹐磨汁

右銼﹐作一貼﹐水煎調木香汁服之。一方﹐加海粉﹑瓦壠子﹑鱉甲炙爲未﹐將阿魏酢煮化﹐入薑汁糊和丸梧子大﹐酒下五七十丸。名潰堅丸。

眞人化鐵湯治五積六聚﹐痃癖癥瘕。

三稜蓬朮靑皮陳皮山楂肉神曲枳實厚朴黃連當歸香附子川芎桃仁檳榔各五分紅花木香甘艸各三分

右銼﹐作一貼﹐姜三片﹐棗一枚﹐煎服。

石英散【《三因》】治石瘕。

紫石英酢淬﹐一兩當歸尾馬鞭艸紅花炒烏梅肉各五錢蓬朮酢炒三稜酢炒蘇木節各三錢沒藥琥珀甘艸各一錢

右爲末﹐以濃煎蘇木酒調下二錢。不飲酒﹐姜湯調下。

紅丸子【《得效》】治食積﹑酒積﹑脾積﹐血气諸般癥塊。

三稜蓬朮靑皮陳皮各五兩胡椒漧薑各一兩

右爲末﹐酢煮麵糊和丸梧子大﹐礬紅爲衣﹐姜湯吞下五七十丸。

佐脾丸【丹溪】治食積。

山楂肉三兩連翹陳皮蘿卜子炒﹐各五錢赤茯苓半夏各一錢

右爲末﹐粥丸菉豆大﹐溫水吞下五七十丸。

妙應丹【《得效》】治飲食中虫毒﹐或食水陸果瓜子卵﹐入腹而成虫蛇魚鱉﹐或宿食畱飲﹐結爲癥瘕。

附子四个﹐七錢重者﹐生去皮臍剜作甕﹐入硇砂共一兩七錢重﹐面裹煨熟去面不用蓽茇木香靑皮破故紙各三兩五錢

右爲末﹐麵糊和丸梧子大﹐生薑橘皮湯下三十丸。

桂香丸【《入門》】治多食雜瓜果子成積﹐腹脹气急。

桂心一兩麝香一錢

右爲末﹐飯丸菉豆大﹐白湯吞下十五丸。

勝紅丸【丹溪】治血積酒積﹐及婦人脾血積气。

三稜蓬朮並酢炒靑皮陳皮漧薑炮良姜炒﹐各一兩香附子酢炒﹐二兩

右爲末﹐酢糊和丸梧子大﹐姜湯下三五十丸。

增味四物湯【東垣】治血積。

熟地當歸川芎白芍三稜蓬朮漧漆炒肉桂各等分

右﹐水煎服。

三稜煎【《入門》】治食癥酒癖血瘕气塊。

三稜蓬朮各四兩芫花一兩﹐同入磁器中﹐米酢五盞浸之﹐封口炭火煨令幹﹐取出稜﹑朮﹑將芫花以余酢炒令微焦﹐共焙漧

右爲末﹐酢糊和丸菉豆大﹐姜湯下十五丸。

千金化气丸治男子腹中气塊痞結。

厚朴腹皮白芍藥川芎白芷音皮陳皮枳殼香附砂仁白蔻三稜莪朮延胡各一兩藿香半夏艸果檳榔各一兩半小茴香漧薑木香各五錢甘艸三錢丁香二錢

右銼﹐生薑三片﹐水煎﹐空心溫服。

金露丸【《局方》】治腹內一切積聚癥塊作痛。

艸烏炮黃連各一兩生地黃貝母桔梗巴豆霜柴胡紫菀吳茱萸菖蒲漧薑白茯苓桂心芎藭人參甘艸防風厚朴枳殼鱉甲川椒甘遂各五錢

右爲末﹐麵糊和丸梧子大﹐姜湯下三丸或五丸。

荊蓬煎丸【《得效》】消癥塊冷熱積聚﹐破痰癖﹐消化宿食。

三稜蓬朮並酒浸三日﹐夏一日取出﹐同巴豆肉三十八粒同炒黃色﹐去巴豆﹐卻用湯浸﹐去白﹐各二兩木香枳殼靑皮茴香炒檳榔各一兩

右爲末﹐麵糊和丸菉豆大﹐姜湯下三五十丸。

祕方化滯丸【丹溪】理一切气﹐化一切積﹐久堅沈痼﹐磨之自消﹐暴積乍畱﹐導之立去。奪造化﹐有通塞之功﹔調陰陽﹐有補瀉之妙。

三稜蓬朮並煨﹐各四錢八分半夏曲木香丁香靑皮陳皮並去白黃連各二錢五分巴豆肉酢浸一宿熬幹﹐六錢烏梅肉焙末﹐五錢

右爲末﹐以烏梅末入白面少許煮作糊﹐和丸黍米大﹐每服五七丸至十丸。欲通利則以熱湯下﹐欲磨積則以陳皮湯下﹐欲止泄則飲冷水。

三稜化積丸【《醫鑑》】治諸般積聚。

三稜酒煮﹐六兩山楂肉四兩大黃酒蒸檳榔各三兩蓬朮酢煮木香靑皮陳皮香附子酢炒枳實厚朴縮砂神曲炒麥芽炒南星姜湯炮半夏姜制蘿卜子炒黃連炒桃仁漧漆炒甘艸各一兩

右爲末﹐酢糊和丸梧子大﹐白湯下四五十丸。

寬中丸【《類聚》﹐下同】治七癥八瘕﹐五積六聚﹐痃癖气塊﹐胸腹脹痛﹐面黃肌瘦﹐一切沈滯之疾。

蒼朮炒烏藥香附各二兩靑皮漧薑炮三稜蓬朮並酢煮陳皮良姜炮茴香炒神曲麥芽炒﹐各一兩

右爲末﹐酢糊和丸梧子大﹐姜湯下五十丸。

萬應丸破一切積﹐散一切气﹐气蠱血塊﹐癥瘕積聚﹐食積﹐肉積﹐酒積﹐鼓脹浮腫痰飲等證。

硇砂水飛阿魏酢研大黃吳萸靑蒙石焰硝同蒙石煆肉桂木香靑皮延胡當歸五靈脂蛤粉炒乳香沒藥菖蒲皂角茴香炒漧漆炒檳榔陳皮枳殼三稜蓬朮並酢煨丁香穿山甲良姜炒甘遂芫花大戟雄黃各二錢半巴豆霜一錢半

右爲未﹐酢糊和丸梧子大﹐姜湯下三五十丸。

延年護命丹治三十六般積﹐二十四般气﹐及血積虫積。

大黃十兩﹐半生﹐半酢浸﹐切片焙漧乳香沒藥輕粉各一錢芫花鱉甲酢炙﹐各五錢蓬朮三稜並炮黑醜頭末一兩陳皮二錢五分﹐與芫花同酢浸一宿﹐焙漧

右爲末﹐蜜和搗千杵﹐每一兩分作四丸﹐細嚼一丸﹐溫水送下﹐臨臥時﹐明早取下惡物爲效。三日只喫白粥將息。忌生冷油膩。

桃溪气寶丸治積聚癥瘕﹐腹脇如抱一甕﹐瘦瘠露骨﹐一切气積食積﹐大便祕濇﹐寒熱往來。

黑醜頭末二兩大黃一兩半羌活茴香炒川芎木香當歸陳皮各五錢檳榔靑皮各一兩

右爲末﹐熬皂角膏和丸﹐姜湯下五七十丸。

琥珀膏【丹溪】貼積塊。

大黃﹝石卜﹞硝各一兩

右爲末﹐大蒜搗爲膏﹐和勻作片貼之。《入門》加麝香五分﹐名硝黃膏。

五仙膏【《回春》】治一切痞塊積聚癖疾。

大黃皂角生薑生蔥大蒜各半斤

右共搗爛﹐水煎取汁﹐去滓再熬成膏﹐黑色爲度﹐攤絹帛上﹐先以鍼刺患處﹐後貼膏藥。

貼痞膏【《入門》】

水紅花子二錢生大黃﹝石卜﹞硝山梔仁石灰各一錢酒酵一塊﹐如雞子大

右共搗成膏﹐用布攤開﹐貼痞塊上﹐再用湯瓶熨手帕勒之﹐三日後揭起﹐肉黑如墨﹐是其效也。

保安丸治癥積﹐心腹內結如拳﹐漸上不止﹐搶心疼痛﹐及繞臍腹痛不可忍者。

大黃三兩﹐蒸熟切片焙大附子五錢﹐去臍皮漧薑一兩﹐炮鱉甲一兩半﹐酢煮一復時﹐炙黃炒

右爲末﹐取三年米酢一大升﹐先煮四五合﹐然後和藥丸如桐子大﹐每服十丸至二十丸﹐空心酢或酒米飲下後取積如魚腸膿血爛肉汁淸泥﹐當下。

小七香丸【《和劑》﹐下同】溫中快膈﹐化積和气。治中酒嘔逆﹐气膈食噎﹐茶酒食積。

甘松八兩益智仁六兩香附子炒丁香皮甘艸炙﹐各十二兩蓬朮煨縮砂各二兩

右爲末﹐蒸餅爲丸菉豆大﹐每服二十丸。溫酒姜湯熱水任下。

取虫丸治虫積。

胡黃連蕪荑雷丸鶴虱大黃史君子錫灰三稜蓬朮木香檳榔靑皮

右爲細末﹐丸服。

神保丸治宿食不消。

木香胡椒各二錢五分巴豆十粒﹐去皮心研幹蠍七枚

右爲末﹐湯浸蒸餅﹐丸麻子大﹐朱砂三錢爲衣﹐每服五丸﹐用柿蒂湯或姜酢茶蜜茴香等湯﹐隨宜送下。

三稜散治積聚癥瘕痃癖不散﹐堅滿痞悶﹐食不下。

三稜白朮炒﹐各二兩蓬朮當歸各五錢木香檳榔各三錢

右爲末﹐每服三錢﹐沸湯調下。

桃仁煎【《良方》﹐下同】治血瘕。

桃仁大黃炒﹝石卜﹞硝各一兩蝱虫半兩﹐炒黑

右爲末﹐以醇酢一中盞﹐煮三分﹐下前三味﹐不住手攪﹐煎至可丸﹐乃下﹝石卜﹞硝﹐丸如桐子大﹐不喫晚食五更初溫酒下五丸﹐日午下穢物。如未見﹐再服。仍以調气血藥補之。

穿山甲散治癥瘕瘀血﹐心腹作痛。

穿山甲炙鱉甲酢炙大黃炒漧漆炒煙盡桂各一兩川芎芫花酢炒歸尾各五錢麝香一錢

右爲末﹐每服一錢﹐酒調下。

遇仙丹追虫逐積﹐消澼利痰﹐萬病可除。

黑醜頭末檳榔各一斤大黃半斤三稜莪朮酢炙﹐各四兩木香二兩

右爲末﹐用大皂角去子打碎﹐煎濃湯﹐去滓﹐煮麵糊爲丸桐子大﹐每服四五十丸﹐以彊弱加減﹐五更茶淸下。如未通﹐再飲溫茶助之。下虫積惡物盡了﹐白粥補之。

感應丸治宿食積滯﹐腹痛胸膈痞悶疼痛﹐吐瀉。

木香肉豆蔻丁香各一兩半漧薑炮﹐一兩巴豆七十粒﹐取霜杏仁一百四十粒﹐去皮尖研百艸霜二兩

右先將前四味爲末﹐後入三味同研勻﹐外用好黃蠟六兩溶化﹐以絹濾淨﹐更用好酒一升﹐於銀石器內﹐煮黃蠟數沸﹐待傾出其蠟自浮﹐聽用。凡春夏修合。先用香油一兩﹐銚內熬令香油熟﹐次下酒蠟四兩﹐同化成汁﹐就銚內乘熱﹐拌和前藥成劑﹐分作小錠﹐油紙裹放﹐旋丸服之。若秋冬須用香油一兩五錢﹐每服三十丸﹐空心姜湯下。

陳米三稜丸消積聚﹐去米麵五穀等積。

陳倉米一兩﹐用新巴豆五枚去殼﹐同米慢火炒巴豆焦色﹐去豆不用陳皮三稜煨砂仁麥芽各二錢南木香一錢

右爲末﹐酢糊和丸菉豆大﹐每服十五丸至二十丸﹐食遠姜湯送下。

積塊丸治癥瘕積聚癖塊﹐一應難消難化﹐腹中飽脹﹐或虫積疼痛﹐皆能取效如神﹐不傷元气。

沈香八分三稜莪朮並酢煨自然銅蛇含石二味並燒紅酢淬七次﹐各二錢木香一錢半雄黃全蜈蚣焙﹐各一錢二分辰砂八分鐵華粉糯米酢炒﹐一錢冰片五分蘆薈天竺黃阿魏全蠍洗焙漧﹐各四錢

右爲極細末﹐用雄豬膽汁爲丸﹐黑狗膽汁尢妙﹐丸如梧桐子大﹐每服七八分﹐重者一錢﹐五更酒送下﹐塊消卽止﹐不必盡劑。

消痞核桃

莪朮酒洗當歸酒洗白芥子四兩皮硝海粉各八兩急性子四兩﹐搗大核桃一百枚

右先以羣藥入砂鍋內﹐寬水煮三四沸﹐入核桃重五錢者百枚﹐同煮一日夜﹐以重一兩爲度﹐取起晾漧﹐先用好膏藥一个摻阿魏一錢﹐麝香半分﹐量痞大小貼住﹐以熱手磨擦﹐每空心服前桃一个﹐三日後二个以至三个﹐服完﹐用四物湯之類數貼卽愈。

神化丹祕方消癖積﹐破血气﹐及下諸癖積血气塊。

硇砂漧漆炒血竭各三錢乳香一錢五分紅娘子二十个﹐去翅螌蝥二十个﹐去翅足

右爲末﹐棗肉爲丸如豌豆大﹐每服一丸至三五丸﹐臨臥﹐或棗湯或姜湯或紅花蘇木湯送下。

雷丸丸【《外臺》】

雷丸陳皮桃仁去皮尖麩炒﹐各一兩二錢半貫仲蕪荑靑葙子漧漆炒煙出﹐各一兩亂髮雞子大﹐燒存性狼牙一兩半

右爲細末﹐煉蜜丸如小豆大﹐空心溫酒送下二十丸﹐日三服。

化虫丸

鶴虱去土檳榔苦楝根胡粉炒﹐各一兩枯白礬二錢五分

右爲末﹐米糊丸如桐子大﹐一歲服五丸﹐量人大小加減丸數。溫漿水入生麻油三四點﹐打勻送下﹐淸米湯亦可﹐不拘時。其虫細小者﹐皆化爲水﹐大者自下。

黃連消痞丸治心下痞滿﹐壅滯不散﹐喘促不安。

黃連一兩黃芩二兩﹐炒枳實七錢﹐麩炒半夏九錢陳皮豬苓各五錢茯苓白朮甘艸炙﹐各三錢澤瀉一錢姜黃二錢

右爲末﹐蒸餅爲丸如梧桐子大﹐每服五七十丸﹐白滚湯任下。

木香硇砂煎丸

木香硇砂官桂附子炮漧漆炒去煙牙皂角細墨乳香研荊三稜炮廣朮炮大黃炒另末沒藥研漧薑炮靑皮各一兩巴豆霜五錢

右﹐除研藥外﹐同爲末﹐以好酢一升﹐化開硇砂﹐去粗渣﹐銀石器中慢火熬﹐次下巴豆霜﹑大黃末熬成膏﹐將前藥末入膏內﹐和丸如桐子大﹐每服三五十丸﹐食後溫酒送下。

靑鹽丸

靑鹽硇砂各一錢曲末三錢鹽豉四十个大椒巴豆各三十个﹐去皮心膜出油

右﹐棗肉三十个﹐同研勻﹐酢糊丸桐子大﹐每服三十丸﹐溫姜湯下。積在上﹐食後﹔積在下﹐食前服。

幹柿丸

豬牙皂角去皮弦子漧漆炒煙盡沒藥研三稜炮靑蒙石漧薑炮水銀結沙子﹐各一錢輕粉二錢巴豆三十枚﹐去皮膜酢煮十沸

右件各研勻﹐軟飯和丸菉豆大﹐朱砂一錢爲衣﹐柿蒂湯冷下三五丸﹐加減用之。婦人有胎勿用。

大和中飲治飲食畱滯積聚等證。

陳皮一二錢枳實一錢砂仁五分山楂麥芽各二錢厚朴澤瀉各一錢五分

右﹐水一鍾半﹐煎七分﹐食遠溫服。

芍藥枳朮丸治食積痞滿﹐脾胃不和等證。

白朮面炒赤芍藥各二兩﹐酒炒陳皮畱白枳實各一兩﹐面炒

右荷葉湯煮黃老米粥﹐爲丸桐子大﹐米飲或滚白湯任下百餘丸。

赤金豆治諸積不行。凡血凝气滯﹐疼痛腫脹﹐虫積結聚癥堅﹐宜此主之。此丸去病捷速﹐較之硝﹑黃﹑稜﹑莪之類過傷髒气者﹐大爲勝之。

巴豆霜去皮膜﹐略去油﹐一錢五分輕粉一錢生附子略炒燥切皂角炒微焦﹐各二錢丁香木香天竺黃各三錢朱砂二錢

右爲末﹐酢浸蒸餅﹐爲丸蘿卜子大﹐朱砂爲衣。欲漸去者﹐每服五七丸﹔欲驟行者﹐每服一二十丸。滚水或煎藥﹐或姜酢茶蜜茴香史君子煎湯爲引送下。若利多不止﹐可飲冷水一二口卽止。蓋此藥得熱則行﹐得冷則止也。

百順丸治一切陽邪積滯﹐凡气積血積﹐虫積食積﹐傷寒實熱祕結等證﹐但爲湯引﹐隨宜送下﹐無往不利。

川大黃錦紋者﹐一斤牙皂角炒微黃﹐一兩六錢

右爲末﹐用湯浸蒸餅﹐搗丸菉豆大﹐每服五分或一錢﹐或二三錢﹐酌宜用引送下。或用蜜爲丸亦可。一名八仙丹。

理陰煎治肝腎不足﹐積聚等證。

熟地黃三五七錢或一二兩炙甘艸一二錢當歸二三錢或五七錢漧薑炒黃色﹐二三錢或加肉桂一二錢

右﹐水二鍾﹐煎七八分﹐熱服。

養中煎治脾胃不足﹐積聚等證。

人參一二三錢白扁豆二三錢﹐炒山藥炒茯苓各二錢漧薑炒黃﹐一二錢炙甘艸一錢

右﹐水二鍾﹐煎七分﹐食遠溫服。

溫胃飲治前證。

人參一二三錢或一兩白朮炒﹐一二錢或一兩扁豆炒﹐二錢陳皮或不用炙甘艸各一錢漧薑炒焦﹐一二三錢當歸一二錢﹐滑泄者勿用

右﹐水二鍾﹐煎七分﹐食遠溫服。

暖肝煎治同理陰煎。

當歸二三錢枸杞子三錢白茯苓烏藥小茴香各二錢肉桂一二錢沈香一錢﹐木香亦可

右﹐水一鍾半﹐加生薑三五片﹐煎七分﹐食遠溫服。

小和中飲治气虛不堪攻擊者。

扁豆山楂各二錢甘艸五分白茯苓陳皮厚朴各一錢五分

右﹐水一鍾半﹐加生薑三五片﹐煎服。

神香散治气聚

丁香白豆蔻或砂仁亦可

右二味等分爲末﹐淸湯調下五七分﹐甚者一錢﹐日數服不拘。

單方

奔豚气痛﹕枳實蒸爲末﹐飲下方寸匕﹐日三夜一。【《外臺》】

奔豚气痛﹐上衝心腹﹕鱉甲酢炙三兩﹐京三稜煨二兩﹐桃仁去皮尖四兩﹐湯浸研汁三升﹐煎二升﹐入末煎﹐良久下酢一升﹐煎如餳﹐每空心酒服半匙。【《聖濟總錄》】

腹中鱉癥﹕胡粉﹑黍米淋汁溫服大效。【《易簡方》】

心腹宿癥﹐及卒得癥﹕朱砂研細搜飯﹐以雄鷄二隻﹐餓二日﹐以飯飼之﹐收糞曝燥爲末﹐溫酒服方寸匕﹐日三服。服盡更作﹐愈乃止。【《外臺》】

腹脇痞塊﹕雄黃﹑白礬各一兩爲末﹐麵糊調膏﹐攤貼卽效。未效再貼。待大便數百斤之狀乃愈﹐祕方也。

癥瘕積聚﹕雄黃二兩爲末﹐水飛去皮﹐入新竹筒內﹐以蒸餅一塊塞口﹐蒸七度﹐用粉脂一兩﹐和丸菉豆大﹐每服七丸﹐酒下﹐日三服。【《千金方》】

腹脇積塊﹕風化石灰半斤﹐瓦器炒極熱﹐入大黃末一兩﹐炒紅取起﹐入桂末半兩﹐略炒﹐入米酢和成膏﹐攤絹上貼之﹐內服消塊藥﹐甚效。【丹溪】

食魚鱠多﹐脹滿成瘕﹐痛悶﹐日漸羸弱﹕取水中小白石數十枚﹐燒赤﹐投五升水中七徧﹐熱飲﹐如此三五度﹐當利出瘕也。

腹中痞塊﹕皮硝一兩﹐獨蒜一个﹐大黃末八分﹐搗餅貼患處﹐以消爲度。【《經驗方》】

積年气塊﹐臍腹疼痛﹕硇砂酢煮二兩﹐木瓜三枚﹐切去瓤﹐入硇砂在內﹐碗盛﹐於日中曬至瓜爛﹐研勻﹐以米酢五升﹐煎如稀餳﹐密收。用時﹐旋以附子末和丸梧子大﹐熱酒化下。【《聖惠》﹐下同】

治痃癖癥塊﹐暖水髒﹐殺三虫﹐婦人血气子宮冷﹕臘月收桑條灰﹐淋去苦汁﹐日幹。每硇砂一兩﹐用水三兩﹐以水化硇拌灰﹐幹濕得所﹐以瓶盛灰半寸﹐入硇於內﹐以灰塡蓋固濟﹐文武火煆赤﹐冷定取出﹐以箕鋪紙三重﹐安藥於上﹐以熱水淋之﹐直待硇味盡卽止。以缽盛汁﹐於熱灰中養之﹐常令魚眼沸﹐待汁幹﹐入瓶再煆﹐一食頃取出重研﹐以粟飯和丸菉豆大﹐每空心酒下五丸﹐病去卽止。名硇砂丸。

嗜酒任气﹐血凝於气﹐則爲气鱉﹔嗜酒痼冷﹐敗血入酒﹐則爲酒鱉。搖頭掉尾﹐大者如鱉﹐小者如錢﹐上侵人喉﹐下蝕人肛﹐或附脇背﹐或隱腸腹﹕用生硫黃末﹐老酒調下﹐常服之。【《直指方》】

膜外气痛及气塊﹕延胡索不限多少爲末﹐豬胰一具﹐切作塊子﹐炙熟蘸末頻食之。【《勝金方》】

癥瘕鼓脹﹕三稜煎。用三稜根切一石﹐水五石﹐煮三石﹐去滓更煎﹐取三斗汁﹐入鍋中重湯煎﹐如稠糖﹐密器收之。每旦酒服一匕﹐日二服。【《千金翼》】

痃癖气塊﹕艸三稜﹑荊三稜﹑石三稜﹑靑橘皮﹑陳橘皮﹑木香各半兩﹐肉豆蔻﹑檳榔各一兩﹐硇砂二錢爲末﹐糊丸梧子大﹐每姜湯服三十丸。【《奇效良方》】

痃癖不瘥﹐脇下硬如石﹕京三稜一兩炮﹐川大黃一兩爲末﹐酢熬成膏﹐每日空心生薑橘皮湯下一匙﹐以利下爲度。【《聖惠》】

痞气胸滿口漧﹐肌瘦食減﹐或時壯熱﹕石三稜﹑京三稜﹑雞爪三稜並炮﹐蓬莪朮三枚﹐檳榔一枚﹐靑橘皮五十片酢浸去白﹐陳倉米一合酢浸淘過﹐巴豆五十个去皮﹐同靑皮倉米炒幹﹐去豆爲末﹐糊丸菉豆大﹐每米飲下三丸﹐日一服。【《聖濟總錄》】

老少痃癖﹐往來疼痛﹕香附﹐南星等分爲末﹐薑汁糊丸梧子大﹐每姜湯下二三十丸。【《聖惠》】

腹中痞塊﹕芪葉﹑獨蒜﹑穿山甲末﹑食鹽﹐同以好酢搗成餅﹐量痞大小貼之﹐兩炷香爲度。其痞化爲膿血﹐從大便出。【保壽堂】

卒暴癥疾﹐腹中有如石刺﹐晝夜啼呼﹕牛膝二斤﹐以酒一斗漬之﹐密封於灰火中﹐溫令味出﹐每服五合至一升﹐隨量飲。【《肘後方》】

凡食魚膾及生肉﹐在胸膈不化﹐成癥瘕﹕馬鞭艸搗汁飲一升﹐卽愈。【《千金》】

卒暴癥塊堅如石﹐作痛欲死﹕取蒴藿根一小束﹐洗淨細擘﹐以酒二升﹐漬三宿﹐溫服五合至一升﹐日三服。若欲速用﹐於熱灰火中溫出藥味服之。此方無毒﹐已愈十六人矣。【《錄驗》】

鱉瘕堅硬﹐腫起如盆﹐眠臥不得﹕蒴藿根白皮一握﹐搗汁﹐和水服。【《千金》】

癖痞鼓脹﹐及堅硬如杯碗者﹕用水紅花子一升另研﹐獨顆蒜三十个去皮﹐新狗腦一个﹐皮硝四兩﹐石臼搗爛﹐攤在患處﹐上用油紙﹐以長帛束之。酉時貼之﹐次日辰時取之。未效﹐再貼二三次。倘有膿潰勿怪﹐仍看虛實﹐日逐間服錢氏白餅子﹑紫霜丸﹑塌气丸﹑消積丸﹐利之磨之﹐服至半月﹐甚者一月﹐無不瘥矣。以喘滿者爲實﹐不喘者爲虛。【《經驗方》】

腹中痞積﹕水紅花或子一碗﹐以水三碗﹐用桑柴文武火煎成膏﹐量痞大小攤貼﹐仍以酒調膏服。忌腥葷油膩之物。【保壽堂】

腹中暴癥硬如石﹐刺痛﹐不治﹐百日內死﹕取虎杖根勿令影臨水上﹐可得石餘﹐洗榦搗末﹔秫米五斗﹐炊飯納入攪之﹔好酒五斗漬之﹐封。候藥消飯浮﹐可飲一升半。勿食鮭魚及鹽。但取一斗幹者﹐薄酒漬飲。從少起﹐日三服亦佳。癥當下也﹐此方大勝諸藥。【《外臺》﹐下同】

萬病積聚﹕七八月收蒺藜子水煮熟﹐曝漧﹐蜜丸梧子大﹐每酒服七丸﹐以止爲度。其汁煎如飴服之。

腹中痞塊﹕大黃十兩爲散﹐酢三升﹐蜜兩匙和煎﹐丸梧子大﹐每服三十丸﹐生薑湯下﹐以利爲度。

腹脇積塊﹐大黃二兩﹐﹝石卜﹞硝一兩爲末﹐以大蒜同搗膏貼之﹐或加阿魏一兩尢妙。【丹溪】

久患積聚﹐二便不利﹐上搶心腹﹐脹滿害食﹕大黃﹑白芍各二兩爲末﹐水丸梧子大﹐每湯下四十丸﹐日三﹐以止爲度。【《千金》】

脾癖疳積﹐不拘大人小兒﹕錦紋大黃三兩爲末﹐酢一盞﹐沙鍋內文武火熬成膏﹐傾瓦上﹐日曬夜露三日﹐再研﹐用舶上硫黃形如琥珀者﹐宮粉各一兩﹐同研勻。十歲以下小兒半錢﹐大人一錢半﹐米飲下。忌一切生冷魚肉﹐只食白粥半月。如一服不愈﹐半月之後再服。若不忌口﹐不如勿服。【《聖濟總錄》】

腹中暴癥﹐有物如石﹐刺痛啼呼﹐不治﹐百日死﹕多取商陸根搗汁﹐或蒸之﹐以布藉腹上﹐安藥勿覆﹐冷卽易﹐晝夜勿息。【《千金》】

痃癖如石﹐在脇下堅硬﹕生商陸根汁一升﹐杏仁一兩﹐浸去皮搗如泥﹐以商陸汁絞杏泥火煎如餳﹐每服棗許﹐空腹熱酒下﹐以利下惡物爲度。

中焦熱痞﹐善忘不禁﹕﹝艸閭﹞茹三分﹐甘艸炙二兩﹐消石半兩﹐爲末﹐每服一錢﹐雞鳴時溫酒下﹐以知爲度。【《聖惠》】

心下伏瘕﹐大如杯﹐不得食者﹕澤漆四兩﹐大黃﹑葶藶熬三兩搗篩﹐蜜丸梧子大﹐每服二丸﹐日三服。【《肘後方》】

痞證發熱盜汗﹐胸背疼痛﹕甘遂麵包漿水煮十沸﹐去面以細糠火炒黃爲末﹐大人三錢﹐小兒一錢﹐冷蜜水﹐臨時服。忌油膩魚肉。【《普濟方》】

涎積癥塊﹕續隨子三十枚﹐膩粉二錢﹐靑黛炒一錢﹐研勻﹐糯米飯丸芡子大﹐每服一丸﹐打破﹐以大棗一枚﹐燒熱去皮核﹐同嚼﹐冷茶送下。半夜後﹐取下積聚惡物爲效。【《聖濟總錄》﹐下同】

積冷成痃癖﹐不思飲食﹐羸困者﹕莨菪子三分﹐水淘去浮者﹐大棗四十九个﹐水三升煮幹﹐只取棗去皮核﹐每空心食一个﹐米飲下﹐覺熱卽止。

胸中結聚如核﹕巴豆半兩﹐去皮心炒搗如泥﹐藜蘆炙研一兩﹐蜜和丸麻子大﹐每吞一二丸。【《肘後方》﹐下同】

腹中癥結﹐妨害飲食﹐羸瘦﹕射罔三兩﹐椒三百粒﹐搗末﹐雞子白和丸麻子大﹐每服一九﹐漸至三丸﹐以愈爲度。

風气所攻﹐臟腑積滯﹕用牽牛子以童尿浸一宿﹐長流水內洗半日﹐生絹袋盛﹐掛風處令幹﹐每日鹽湯下三十粒。極能搜風﹐亦消虛腫。久服﹐令人體淸瘦。【《斗門方》】

一切積气宿食不消﹕黑牽牛頭末四兩﹐用蘿卜剜空﹐安末蓋定﹐紙封﹐蒸熟取出﹐入白豆蔻末一錢﹐搗丸梧子大﹐每服一二十丸白湯下。名順气丸。

男婦五般積气成聚﹕用黑牽牛一斤﹐生搗末八兩﹐余滓以新瓦炒香﹐再搗取四兩﹐煉蜜丸梧子大﹐至重者三十五丸﹐陳橘皮生薑煎湯﹐臥時服﹐半夜未動﹐再服三十丸﹐富下積聚之物。尋常行气每服十丸。【《博濟方》】

胸膈食積﹕牽牛末一兩﹐巴豆霜三个﹐研末﹐水丸梧子大﹐每服二三十九﹐食後﹐隨所傷湯下。【子和】

追虫取積﹕用黑牽牛半兩﹐檳榔二錢半爲末﹐每服一錢﹐紫蘇湯下。【《普濟方》】

男婦气痛﹐不拘久近﹕威靈仙五兩﹐生韭根二錢半﹐烏藥五分﹐好酒一盞﹐雞子一个﹐灰火煨一宿﹐五更視雞子殼軟爲度﹐去滓溫服﹐以干物壓之﹐側睡向塊邊。滓再煎﹐次日服。覺塊刺痛﹐是其驗也。【《摘元》】

病發癥者﹐欲得飲油﹐用油一升﹐入香澤煎之﹐盛置病人頭邊﹐令气入口鼻﹐勿與飲之﹐疲極眠睡﹐病當從口出﹐急以石灰粉手捉取抽盡﹐卽是發也。

胸喉間覺有癥虫上下﹐常聞蔥豉食香﹐此乃發癥虫也﹕二日不食﹐開口而臥﹐以油煎蔥豉令香﹐置口邊﹐虫當出﹐以物引去之必愈。

腹中癖气﹕生萸子一斤壓破﹐酒五斤﹐漬二七日﹐空腹每飲一升﹐神良。【《獨行方》】

腹內鱉癥﹕陳醬茄兒燒存性﹐入麝香輕粉少許﹐脂調貼之。【《壽域方》】

心腹積結气﹕杏仁﹑桂枝﹑橘皮﹑訶黎勒皮等分爲丸﹐每服三十九﹐白湯下﹐無忌。【《食療》】

虛寒積癖﹐在背膜之外﹐流於兩脇﹐气逆喘急﹐久則營衛凝滯﹐潰爲癰疽﹐多致不救﹕用胡椒一百五十粒﹐全蠍去毒十个﹐木香不見火二錢半爲末﹐粟米飯丸菉豆大﹐每服十五丸﹐橘皮湯下。名磨積丸。【《濟生方》】

腹中癥塊﹕茱萸三升搗﹐和酒煮熟﹐布裹熨癥上﹐冷更炒熱﹐更番熨之﹐癥移走﹐逐熨之﹐消乃止。【《集驗方》】

脾積結塊﹕雞子五个﹐阿魏五分﹐黃蠟一兩﹐同煎化﹐分作十服﹐每空心細嚼﹐溫水送下。諸物不忌﹐腹痛無妨。十日後﹐大便下血﹐乃積化也。【保壽堂】

痞塊有積﹕阿魏﹑五靈脂炒煙盡各五錢爲末﹐以黃雄狗膽汁﹐和丸黍米大﹐空心唾津送下三十丸。忌羊肉酢面。【《扶壽精方》】

腹中痞積﹕觀音柳煎湯露一夜﹐五更空心飲數次﹐痞自消。【《易簡方》】

腹滿癖堅如石﹐積年不損者﹕用白楊木東枝﹐去粗皮細銼五升﹐熬黃﹐以酒五升淋訖﹐用絹袋盛滓﹐還納酒中﹐密封再宿﹐每服一合﹐日三服。【《外臺》】

腹中鱉瘕﹕用蕪荑炒煎服之﹐兼用暖胃益血理中之類﹐乃可殺之。若徒事雷丸﹑錫灰之類無益也。【《直指方》】

卒心腹癥瘕﹐堅滿痃癖﹕橉木灰淋汁八升﹐釀米一斗﹐待酒熟﹐每溫飲半合﹐漸增至一二盞﹐卽愈。

血瘕癥癖﹕用鱉甲﹑琥珀﹑大黃等分作散﹐酒服二錢﹐少時惡血卽下。若婦人小腸中血下盡﹐卽休服也。【甄權﹐下同】

痃癖癥積﹕用鱉甲酢炙黃研末﹐牛乳一合﹐每調一匙﹐朝朝服之。

痃癖气塊﹕用大鱉一枚﹐以蠶沙一斗﹐桑柴灰一斗﹐淋汁五度﹐同煮如泥﹐去骨再煮成膏﹐搗丸梧子大﹐每服十丸﹐日三。【《聖惠》】

食發成瘕﹐心腹作痛﹐咽間如有虫上下﹐嗜食與油者是也﹕用豬脂二升﹐酒三升﹐煮三沸服﹐日三次。

脾積痞塊﹕豬脾七个﹐俱用新鍼刺爛﹐以皮硝一錢擦之﹐瓷器盛七日﹐鐵器焙末﹔又用水紅花子七錢﹐同搗爲末﹐以無灰酒空心調下。一年以下者﹐一服可愈﹔五年以下者﹐二服﹔十年以下者﹐三服。【保壽堂】

膜內气塊﹕豬﹝月臣﹞一具﹐炙﹐蘸延胡索末食之。【《易簡方》】

腹中冷癖﹐水谷凝結﹐心下停痰﹐兩脇痞滿﹐按之鳴轉﹐逆害飲食﹕大蟾蜍一枚﹐去皮腸支解之﹐芒硝壯人一升﹑中人七合﹑弱人五合﹐水七升﹐煮四升頓服﹐得下爲度。【《肘後方》】

諸果成積﹐傷脾作脹气急﹕用麝香一錢﹐生桂末一兩﹐飯和丸菉豆大﹐大人十五丸﹐小兒七丸﹐白湯下。蓋果得麝則落﹐木得桂卽枯故也。【《濟生》】

抑結不散﹕用龜下甲酒炙五兩﹐側柏葉炒一兩半﹐香附童便浸炒二兩爲末﹐酢糊丸梧子大﹐每空心溫酒服一百丸。

心下鱉瘕﹐黑貓頭一枚﹐燒灰﹐酒服方寸匕﹐日三。【《壽域方》】

魚肉成癥﹐並治諸毒﹕用狗屎五升燒末﹐綿裹於五升酒中﹐浸二宿取淸﹐日三服﹐癥卽便出也。【《外臺》】

癥積滿腹﹐諸藥不瘥者﹕人溺一服一升﹐下血片塊二十日卽出也。【蘇恭】

血塊﹕血竭﹑沒藥各一兩﹐滑石﹑牡丹皮同煮過一兩爲末﹐酢糊丸梧子大﹐服之。【《摘元方》】

蛇癥﹕白馬尾切細﹐酒服﹐初服五分一匕﹐次服三分一匕﹐更服二分一匕。不可頓服﹐殺人。【《千金翼》】

肉癥思肉﹕白馬尿三升飲之﹐當吐肉出﹐不出則死。

發瘕﹐咽中如有虫上下是也。白馬尿飲之佳。【《千金》】

伏梁心積﹕銅器承白馬尿一升﹐旦旦服之﹐妙。【《小品方》】

痞塊心痛﹕僵蠶末二錢﹐白馬尿調服﹐並敷塊上。【《摘元方》】

誤食菜中蛇精﹐成蛇瘕﹐或食蛇肉成瘕﹐腹內常饑﹐食物卽吐﹕以赤足蜈蚣一條﹐炙研末﹐酒服。【《易簡方》】

山野人好囓虱﹐在腹生長爲虱癥﹕用敗梳﹑敗篦各一枚﹐各破作二分﹐以一分燒研﹐以一分用水五升﹐煮取一升﹐調服卽下出。【《千金》】

血積成塊﹕壁虎一枚﹐白面和鴨子皮包裹﹐研爛作餅﹐烙熟食之﹐當下血塊﹐不過三五次卽愈﹐甚驗。【《靑囊方》】

心腹鱉瘕﹐及宿癥﹐並卒得癥﹕以飯飼白雄鷄取糞﹐同小便於瓦器中熬黃爲末﹐每服方寸匕﹐溫酒服之﹐日四五服﹐或雜飯飼之﹐以消爲度﹐亦佳。【《集驗》】

食米成瘕﹐好食生米﹐口中出淸水﹕以雞矢同白米各半合炒爲末﹐以水一鍾調服﹐良久吐出如米形﹐卽瘥。昔愼恭道病此﹐肌瘦如勞﹐蜀僧道廣處此方而愈。【《醫說》】

腹中癖積﹕黃牛肉一斤﹐恆山三錢﹐同煮熟﹐食肉飲汁﹐癖必自消﹐甚效。【《筆峯雜興》】

脾積痞气牛腦丸﹐治男婦脾積痞病﹐大有神效。黃﹝沙牛﹞牛腦子一个去皮筋擂爛﹐皮硝末一斤﹐蒸餅六个﹐曬研和勻﹐糊丸梧子大﹐每服二十丸﹐空心好酒下﹐日三服﹐百日有驗。【《聖濟總錄》】

气積成塊牛腦散﹕用牛腦子一个﹐去筋﹐雄鷄肫一个連黃﹐並以好酒浸一宿﹐搗爛﹐入木香﹑沈香﹑砂仁各三兩﹐皮硝一碗﹐杵千下﹐入生銅鍋內﹐文武火焙榦爲末﹐入輕粉三錢﹐合勻。每服二錢﹐空心燒酒服﹐日三服。

鍼灸

《甲乙經》曰﹕息賁時唾血﹐巨闕主之。

腹中積上下行﹐懸樞主之。

暴心腹痛﹐疝橫發﹐上衝心﹐雲門主之。

心下大堅﹐肓兪﹑期門及中脘主之。

奔豚上腹﹝月眞﹞堅﹐痛引陰中﹐不得小便﹐兩丸騫﹐陰交主之。

臍下疝繞臍痛﹐石門主之。

奔豚气上﹐腹﹝月眞﹞痛彊﹐不能言﹐莖腫先引腰﹐後引小腹﹐腰臗堅痛﹐下引陰中﹐不得小便﹐兩丸騫﹐石門主之。

奔豚寒气入小腹﹐時欲嘔﹐傷中溺血﹐小便數﹐背臍痛引陰﹐腹中窘急欲湊﹐後泄不止﹐關元主之。

奔豚上搶心﹐甚則不得息﹐忽忽少气屍厥﹐心煩痛﹐饑不能食﹐善寒中﹐腹脹﹐引﹝月眞﹞而痛﹐小腹與脊相控暴痛﹐時窘之後﹐中極主之。

腹中積聚﹐時切病﹐商曲主之。

臍下積疝瘕﹐胞中有血﹐四滿主之。

臍疝繞臍而痛﹐時上衝心﹐天樞主之。

气疝噦嘔﹐面腫奔豚﹐天樞主之。

奔豚卵上入﹐痛引莖﹐歸來主之。

奔豚上下﹐期門主之。

疝瘕﹐髀中急痛﹐循脇上下﹐搶心腹痛﹐積聚﹐府捨主之。

奔豚腹脹腫﹐章門主之。

少腹積聚﹐勞宮主之。

中脘主腹脹不通﹐疰﹐大便堅﹐憂思損傷﹐气積聚腹中甚痛﹐作膿腫﹐往來上下。

凡腹中熱﹐喜渴涎出﹐是蛔也﹐以手聚而按之﹐堅持勿令得移﹐以大鍼刺中脘﹐久持之﹐中不動﹐乃出鍼。

《得效方》曰﹕奔豚上气﹐心痛欲絕﹐急以溫湯浸手足﹐數數易之﹐仍灸气海﹑關元﹑期門﹑章門各百壯﹐中極五十壯。癥瘕﹐灸足踝後宛宛中﹐隨年壯﹔又灸气海百壯﹐中脘二百壯。

《醫學綱目》曰﹕癥瘕積塊﹐先於塊上鍼之﹐甚者又於塊首一鍼﹐塊尾一鍼﹐立應﹔鍼訖灸之。又灸三里。

積聚﹐取中脘﹑懸樞﹑脾兪﹑商曲﹐補﹔尺澤﹑太溪。

積塊﹐取章門﹑中脘﹑气海﹑天樞﹑上脘﹑通谷。

《醫學入門》曰﹕痞塊﹐用稻稈心量患人足大指齊﹐量至足後跟中住﹐將此稈從尾骨尖量至稈盡處﹐兩旁各開一韭葉許﹐在左灸右﹐在右灸左﹐鍼三分﹐灸七壯﹐神效。

又法﹕於足第二指岐叉處﹐灸五七壯﹐左患灸右﹐右患灸左。灸後一晚夕﹐覺腹中向動﹐是驗也。

《玉機微義》曰﹕凡灸痞者﹐須灸痞根﹐無有不效。其法在脊背十三椎下﹐當脊中﹐點墨記之。此非灸穴﹐卻於墨兩旁﹐各開三寸半﹐以指揣摸﹐覺微有動脈﹐卽點穴灸之。大約穴與臍平﹐多灸左邊﹐或左右俱灸。此卽痞根也。或患左灸右﹐患右灸左﹐亦效。

灸穴法﹕中脘﹑期門﹑章門﹑脾兪﹑三焦兪﹑通谷﹐此諸痞所宜灸者。

積痞在上者﹐宜灸上脘﹑中脘﹑期門﹑章門之類。積塊在下者﹐宜灸天樞﹑章門﹑腎兪﹑气海﹑關元﹑中極﹑水道之類。凡灸之法﹐宜先上而後下﹐臍腹之壯﹐用宜稍大﹐皆先灸七壯或十四壯﹐以後漸次增加﹐愈多愈妙。以上諸穴﹐皆能治痞﹐宜擇而用之。然猶有不可按穴者﹐如痞之最堅處﹐或頭或尾﹐或突或動處﹐但察其脈絡所由者﹐皆當按其處而灸之。火力所到﹐則其堅聚之气﹐自然以漸解散﹐有神化之妙也。但灸痞之法﹐非一次便效﹐務須或彼或此﹐擇其要﹐至再至三﹐連次陸續灸之﹐無有不愈者。

環臍痛﹐陰騫兩丸縮堅痛不得臥﹐太衝主之。

寒疝下至腹腠膝腰﹐痛如淸水﹐大腹【一作小腹】諸疝﹐按之至膝上﹐伏兔主之。

寒疝痛﹐腹脹滿﹐痿厥少气﹐陰市主之。

大疝腹堅﹐丘墟主之。

胞中有大疝瘕積聚﹐與陰相引而痛苦﹐湧泄上下出﹐補尺澤﹑太溪﹑手陽明寸口皆補之。

《千金方》曰﹕气海﹐主小腹疝气﹐遊行五臟﹐腹中切痛。

膈兪﹑陰谷﹐主腹脹胃脘暴痛﹐及腹積聚﹐肌肉痛。

髙曲﹐主腹中積聚﹐時切痛。【一名商曲。】

四滿﹐主腹僻切痛。

腹結﹐主繞臍痛搶心。

衝門﹐主寒气滿腹中﹐積疼淫濼。

中極﹐主小腹積聚﹐堅如石﹐小腹滿。

通谷﹐主結聚畱飲﹐癖囊﹐胸滿﹐飲食不消。

膀胱兪﹐主堅結積聚。

上脘﹐主心下堅﹐積聚冷脹。

胃脘﹑三膲兪﹐主小腹積聚﹐堅大如盤﹐胃脹﹐食飲不消。

懸鍾﹐主腹中積﹐上下行。

太陰郤﹐主腹積聚。

衡門﹐主寒气腹滿﹐腹中積聚疼痛。

導引

《保生祕要》曰﹕痞塊導引法﹐以左手向前上伸﹐以右手向後下伸﹐閉气一口﹐抽身轉項﹐左右換轉各七十回﹐俟後內微覺響聲﹐身熱﹐乃止﹐兼行後功。

運功注臍﹐發運患處撤散﹐或想刀劈破气塊﹐推之四旁﹐又灌火燒之﹐或用梭法。

血積時﹐以神火下顧胸膈積虫痛處念圈﹐自內小圈而至大圈﹐久而覺內中燒熱﹐虫不能容﹐用意分兩邊撥散背後﹐下大腸去﹐再用腳底之水﹐自腳肋至腳肚﹐而上至於腰背處洗之。復並送大腸﹐從大便而出﹐其虫自消。

郁積血腫疼處﹐想火燒之﹐水洗之﹐復想疼處一孔﹐鬱气從此出。

醫案

《史記》倉公傳曰﹕齊中尉潘滿如病少腹痛﹐臣意診其脈﹐曰﹕遺積瘕也。臣卽謂齊太僕臣饒內史臣繇曰﹕中尉不復自止於內﹐則三十日死。後二十餘日溲血死﹐病得之酒且內。所以知潘滿如病者﹐臣意切其脈﹐深小弱﹐其卒然合合也﹐是脾气也。右脈口气至緊小﹐見瘕气也。以次相乘﹐故三十日死。三陰俱搏者如法。不俱搏者﹐決在急期﹐一搏一代者近也。故其三陰搏﹐溲血如前止。

臨災泛裏女子薄吾病甚﹐眾醫皆以爲寒熱篤﹐當死不治。臣意診其脈曰﹕蟯瘕。蟯瘕爲病腹大﹐上膚黃粗﹐循之戚戚然。臣意飲以芫花一撮﹐卽出蟯可數升﹐病已。三十日如故。病蟯得之於寒濕﹐寒濕气宛篤不發﹐化爲虫。臣意所以知寒薄吾病者﹐切其脈﹐循其尺﹐其尺索刺粗﹐而毛美奉發﹐是虫气也。其色澤者﹐中藏無邪气及重病。

《搜神記》曰﹕昔有一人與奴同時得腹瘕病﹐治不能愈。奴旣死﹐乃剖腹視之﹐得一白鱉﹐赤眼甚鮮明﹐乃試以諸毒藥澆灌之﹐並內藥於鱉口﹐悉無損動﹐乃系鱉於牀腳。忽有一客來看之﹐乘一白馬﹐旣而馬溺濺鱉﹐鱉乃惶駭﹐欲疾走避溺﹐因系之不得去﹐乃縮髒頭頸足焉。病者察之﹐謂其子曰﹕吾病可以救矣。乃試取白馬溺﹐以灌鱉上﹐須臾便消﹐成數升水。病者乃頓服升餘白馬溺﹐病豁然愈。

太尉郗鑑字道徽﹐鎭丹徒﹐曾出獵﹐時二月中﹐蕨始生﹐有一甲士折食一莖﹐卽覺心中淡淡欲吐﹐因歸乃成心腹疼痛﹐經半年許﹐忽大吐﹐吐出一赤蛇﹐長尺餘﹐尙活動搖﹐乃掛著屋檐前﹐汁稍稍出﹐蛇漸焦小﹐經一宿視之﹐乃是一莖蕨﹐猶昔之所食。病遂除﹐瘥。

桓宣武時﹐有一督將因時行病後虛熱﹐更能飲復茗﹐必一斛二斗乃飽﹐才減升合﹐便以爲不足﹐非復一日。家貧﹐後有客造之﹐正遇其飲復茗。亦先聞世有此病﹐仍令更進五升﹐乃大吐﹐有一物出如升大﹐有口﹐形質縮縐﹐狀如牛肚。客乃令置之於盆中﹐以一斛二斗復茗澆之﹐此物噏之都盡﹐而止覺小脹﹔又加五升﹐便悉混然從口中湧出。旣吐此物﹐其病遂瘥。或問之。此何病﹖答云﹕此名斛二瘕。

《異苑》曰﹕元嘉中﹐章安有人啖鴨肉﹐乃成瘕病﹐胸滿面赤﹐不得飲食。醫令服秫米瀋﹐須臾煩悶﹐吐一鴨雛﹐身喙翅皆已成就﹐惟左腳故綴昔所食肉﹐病遂獲瘥。

有人誤吞發﹐便得病﹐但欲咽豬脂﹐張口時﹐見喉中有一頭出﹐受膏﹐乃取小鉤爲餌﹐而引得一物﹐長三尺餘﹐其形似蛇而悉是豬脂﹐懸於屋間﹐旬日融盡﹐惟發在焉。

《儒門事親》曰﹕顯慶寺僧應公有沈積數年﹐惟不臥牀枕﹐每於四更後﹐心頭悶硬﹐不能安臥﹐須起行寺中﹐習以爲常﹐人莫知爲何病﹐以藥請於戴人。戴人令湧出膠涎一二升﹐如黑礬水﹐繼出黃綠水﹐又下膿血數升﹐自爾胸中如失巨山﹐飲餌無算﹐安眠至曉。

息城司候聞父死於賊﹐乃大悲﹐哭之罷﹐便覺心痛﹐日增不已﹐月餘成塊﹐狀若覆杯﹐大痛不住﹐藥皆無功。議用燔鍼炷艾﹐病人惡之﹐乃求於戴人。戴人至﹐適巫者在其旁﹐乃學巫者雜以狂言﹐以譫病者﹐至是大笑不忍﹐回面向壁。一二日﹐心下結塊皆散。戴人曰﹕《內經》言﹕憂則气結﹐喜則百脈舒和。又云﹕喜勝悲。《內經》自有此法﹐治者不知﹐何用鍼灸適足增其痛哉﹖

果菌劉子平妻﹐腹中有塊如瓢﹐十八年矣﹐經水斷絕﹐諸法無措。戴人令一月之內湧四次﹐下六次﹐所去痰約一二桶﹐其中不化之物﹐有如葵菜爛魚腸之狀者﹐湧時以木如意揃之﹐覺病積如刮﹐漸漸而平﹐及積之旣盡﹐塊痕反窪如臼﹐略無少損。至是而面有童色﹐經水旣行﹐若當年少﹐可以有子。

陽夏張主簿之妻﹐病肥气﹐初如酒杯大﹐發寒熱。十五年餘﹐後因性急悲感﹐病益甚﹐惟心下三指許無病﹐滿腹如石片﹐不能坐臥﹐鍼灸匝矣﹐徒勞力耳﹐乃敬邀戴人而問之。旣至﹐斷之曰﹕此肥气也。得之季夏戊己日在左脇下如覆杯﹐久不愈﹐令人發痎瘧。痎瘧者寒熱也。以瓜蒂散吐出魚鮏黃涎約一二缶﹔至夜﹐繼用舟車丸﹑通經散投之﹐五更黃涎膿水相半五六行﹐凡有積處皆覺痛﹔後用白朮散﹑當歸散和血流經之藥。如斯湧泄﹐凡三四次而方愈。

寄西華縣庠山東顏先生有積二十年﹐目視物不眞﹐細字不睹﹐當心如頑石﹐每發痛不可忍﹐食減肉消﹐黑﹝黑幹﹞滿面﹐腰不能直。戴人令湧寒痰一大缶如片粉﹐夜以舟車丸﹑通經散﹐下爛魚腸葵菜汁七八行﹐病十去三四﹐以熱漿粥投之﹐復去痰一盆。次日﹐又以舟車丸﹑通經散。前後約百餘行﹐略無少困。不五六日﹐面紅﹝黑幹﹞去﹐食進目明﹐心中空曠﹐遂失頑石所在。

修弓杜匠﹐其子婦年三十﹐有孕已歲半矣﹐每發痛﹐則召侍媼待之﹐以爲將產也。一二日復故。凡數次。乃問戴人﹐戴人診其脈濇而小﹐斷之曰﹕塊病也﹐非孕也。《脈訣》所謂濇脈如刀刮竹形﹐主丈夫傷精﹐女人敗血。治法有病當瀉之。先以舟車丸百餘粒﹐後以調胃承气湯加當歸﹑桃仁﹐用河水煎﹐乘熱投之﹔三兩日﹐又以舟車丸﹑桃仁承气湯﹐瀉靑黃膿血雜然而下。每更衣﹐以手向下推之揉之則出﹔後二三日﹐又用舟車丸﹐以豬腎散佐之﹔一二日﹐又以舟車丸﹑通經如前數服﹐病十去九﹔俟晴明當未食時﹐以鍼瀉三陰交穴。不再旬﹐塊已沒矣。此與隔腹視五臟者﹐復何異哉﹗

汴梁曹大使女﹐年旣笄﹐病血瘕數年﹐醫以破血藥治之不愈。戴人曰﹕小腸遺熱於大腸爲伏瘕﹐故結硬如塊﹐面黃不月。乃用湧泄法﹐數年之疾﹐不再旬而瘳。

王亭村一童子入門﹐狀如鞠恭而行﹐戴人曰﹕痃气也。令解衣揣之﹐二道如臂﹐求療於戴人。先刺其左﹐如刺重紙﹐剝然有聲而斷﹐令按摩之﹐立軟。其右亦然。觀者咸嗟異之。或問﹐曰石關穴也。

一緇侶好茶成癖﹐積在左脇。戴人曰﹕此與肥气頗同﹐然痎瘧不作﹐便非肥气。𨿽病十年﹐不勞一日。況兩手脈沈細﹐有積故然。吾治無鍼灸之苦﹐但小惱一餉﹐可享壽盡期。先以茶調散吐宿茶水數升﹔再以水如意揃之﹐又湧數升﹐皆作茶色﹔次以三花神佑丸九十餘粒﹐瀉二十餘行﹐膿水相兼﹐燥糞瘀血﹐雜然而下。明日﹐以除濕之劑﹐服十餘日﹐諸苦悉蠲﹐神淸色瑩。

《衛生寶鑑》曰﹕眞定王君用年十九歲﹐病積﹐臍左連脇如覆杯﹐腹脹如鼓﹐多靑絡脈﹐喘不能臥。時值暑雨﹐加之自利完谷﹐日晡潮熱﹐夜有盜汗﹐以危急來求。予往視之﹐脈得浮數﹐按之無力。曰﹕凡治積非有毒之劑攻之則不可。今脈虛弱如此﹐豈敢以常法治之﹖遂投分滲益胃之劑﹐數服而淸便自調﹔雜以升降陰陽﹑進食和气而腹大減﹐胃气稍平﹔間以削劑﹐不月餘良愈。潔古云﹕養正積自除。譬之滿座皆君子﹐縱有一小人﹐自無容地而出。今令眞气實﹐胃气彊﹐積自消矣。潔古之言﹐豈欺我哉﹗經云﹕大積大聚﹐衰其大半而止。滿實中有積气﹐大毒之劑﹐尙不可過﹐況虛中有積者乎﹖此亦治積之一端也。邪正虛實﹐宜精審焉。

《醫宗必讀》曰﹕襄陽郡守於鑑如在白下時﹐每酒後腹痛﹐漸至堅硬﹐得食輒痛。余診之曰﹕脈浮大而長﹐脾有大積矣。然兩尺按之軟﹐不可峻攻。令服四君子湯七日﹐投以自制攻積丸三錢﹐但微下﹐更以四錢服之﹐下積十餘次﹐皆黑而韌者。察其形不倦﹐又進四錢﹐於是腹大痛﹐而所下甚多。服四君子湯十日﹐又進丸藥四錢﹐去積三次﹔又進二錢而積下遂至六七碗許。脈大而虛﹐按至關部豁如矣。乃以補中益气調補一月全愈。

親家工部王漢梁鬱怒成痞﹐形堅而痛甚﹐攻下太多﹐遂泄瀉不止﹐一晝夜計下二百餘次。一月之間﹐肌體骨立﹐神气昏亂﹐舌不能言﹐已治終事﹐待斃而已。余診之曰﹕在證𨿽無活理﹐在脈猶有生機﹐以眞髒脈不見也。舉家喜曰﹕諸醫皆曰必死﹐何法之治而可再起耶﹖余曰﹕大虛之候﹐法當大溫大補。一面用枯礬﹑龍骨﹑粟殼﹑樗根之類﹐以固其腸﹔一面用人參二兩﹑熟附五錢﹐以救其气。三日之間﹐服參半斤﹐進附二兩﹐瀉遂減半﹐舌轉能言。更以補中益气﹐加生附子﹑漧薑﹐並五貼爲一劑﹐一日飲盡。如是者一百日﹐精旺食進﹐瀉減十九。然每日夜猶下四五行﹐兩足痿廢﹐用仙茅﹑巴戟﹑丁﹑附等爲丸﹐參附湯並進﹐計一百四十日﹐而步履如常﹐痞瀉悉愈。向使委信不專﹐有一人參以他說﹐有片語畏多參﹑附﹐安得有再生之日哉﹖詳書之﹐以爲信醫不專者之藥石。

社友姚元長之內﹐久患痞積﹐兩年之間﹐凡攻擊之劑﹐無遺用矣﹐而積未盡除﹐形體尫羸。余聞之而告其友﹐曰﹕積消其半﹐不可伐已﹐但用補湯﹐元气一復﹐病祟全祛耳。元長信之﹐遂作補丸﹐服畢而痞果全消。

《寓意艸》曰﹕顧鳴仲有腹疾﹐近三十年﹐朝寬暮急﹐每一大發﹐腹脹十餘日方減。食濕面及房勞﹐其應如響﹐腹左隱隱微髙鼓﹐呼吸觸之﹐汨汨有聲。以痞塊法治之﹐內攻外貼﹐究莫能療。余爲懸內照之鑑﹐先與明之﹐後乃治之。人身五積六聚之證﹐心肝脾肺腎之邪﹐結於腹之上下左右﹐及當臍之中者﹐皆髙如覆盂者也。膽胃大小腸膀胱命門之邪﹐各結於其本位﹐不甚形見者也。此證乃腎臟之陰气﹐聚於膀胱之陽經﹐有似於痞塊耳。何以知之﹖腎有兩竅﹐左腎之竅從前通膀胱﹐右腎之竅從後通命門﹐邪結於腹之左畔﹐卽左腎與膀胱爲之主也。六腑惟膽無輸瀉﹐其五腑受五臟濁气傳入﹐不能久畱﹐卽爲輸瀉者也。今腎邪傳於膀胱﹐膀胱溺其輸瀉之職﹐舊邪未行﹐新邪踵至﹐勢必以漸透入膜原﹐如革囊裹物者然。經曰﹕膀胱者﹐州都之官﹐津液藏焉﹐气化則能出矣。然則腎气久聚不出﹐豈非膀胱之失其運化乎﹖夫人一圍之腹﹐大小腸膀胱俱居其中﹐而胞又居膀胱之中﹐惟其不久畱輸瀉﹐是以寬乎若有餘地。今腎之气不自收攝﹐悉輸膀胱﹐膀胱之气畜而不瀉﹐有同膽腑之淸淨無爲﹐其能理乎﹖宜其脹也﹐有與生俱焉者矣。經曰﹕腎病者善脹﹐尻以代踵﹐脊以代頭。儻膀胱能司其輸瀉﹐何致若此之極耶﹖又曰﹕巨陽引精者三日。太陽膀胱經吸引精气者﹐其脹止於三日﹐此之爲脹。且數十年之久﹐其吸引之權安在哉﹖治法﹕補腎水而致充足﹐則精气深藏﹐而膀胱之脹自消﹔補膀胱而令气旺﹐則腎邪不畜﹐而輸化之機自裕。所以然者﹐以腎不補不能藏﹐膀胱不補不能瀉。然補腎易﹐而補膀胱則難﹐以本艸諸藥多瀉少補也。經於膀胱之予不足者﹐斷以死期。後人莫解其故﹐吾試揣之﹐豈非以膀胱愈不足則愈脹﹐脹極勢必逆傳於腎﹔腎脹極﹐勢必逆傳於小腸﹔小腸脹極﹐勢必逆傳於脾。乃至通身之气﹐散漫而無統也。醫者於未傳之先﹐早見而預圖之﹐能事殫矣。

袁聚東年二十歲﹐生痞塊﹐臥牀數月﹐無醫不延﹐日進化堅削痞之藥﹐漸至毛瘁肉脫﹐面黧髮卷﹐殆無生理。買舟載往郡中就醫﹐因慮不能生還而止﹐然尙醫巫日費。余至則家計已罄﹐姑請一診﹐以決生死遠近耳﹐無他望也。余診時﹐先視其塊自少腹至臍旁﹐分爲三岐﹐皆堅硬如石﹐以手拊之﹐痛不可忍。其脈止兩尺洪盛﹐余俱微細。謂曰﹕是病繇見塊醫塊﹐不究其源而誤治也。初起時﹐塊必不堅﹐以峻猛之藥攻﹐至眞气內亂﹐轉護邪气爲害﹐如人廝打﹐紐結一團﹐旁無解散﹐故迸緊不放﹐其實全是空气聚成﹐非如女子衝任血海之地﹐其月經凝而不行﹐卽或血塊之比。觀兩尺脈洪盛﹐明明是少陰腎經之气傳於膀胱﹐膀胱之气本可傳於前後二便而出﹐誤以破血之藥﹐兼破其气﹐其气遂不能轉運﹐而結爲石塊﹐以手摩觸則愈痛﹐情狀大露。若是血塊﹐得手則何痛之有﹖此病本一劑可瘳﹐但數月誤治﹐從上而下﹐無病之地﹐亦先受傷。姑用補中藥一劑以通中下之气﹐然後用大劑藥﹐內收腎气﹐外散膀胱之气﹐以解其相廝相結﹐約計三劑﹐可痊愈也。於是先以理中湯少加附子五分﹐服一劑﹐塊已減十之三﹔再用桂﹑附藥一大劑﹐腹中气響甚喧﹐頃之﹐三塊一時頓沒。戚友共駭爲神。再服一劑﹐果然全愈。調攝月餘﹐肌肉復生﹐面轉明潤﹐堆云之發﹐才剩數莖而已﹐每遇天气陰寒﹐必用重裀厚被蓋覆﹐不敢起身。余謂病根尙在﹐蓋以腎气之收藏未固﹐膀胱之气化未旺﹐兼之年少新婚﹐儻犯房室﹐其塊復作﹐仍爲後日之累。更用補腎藥加入桂﹑附﹐而多用河車爲丸﹐取其以胞補胞而助膀胱之化源也。服之﹐竟不畏寒﹐腰圍亦大﹐而體加充盛﹐年餘﹐又得子。感前恩而思建祠肖像以報﹐以連值歲凶﹐姑屍祝於家庭焉﹐亦厚之道矣。

