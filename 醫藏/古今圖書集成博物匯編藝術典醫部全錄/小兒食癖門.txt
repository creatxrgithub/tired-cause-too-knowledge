古今圖書集成醫部全錄卷四百四十一

小兒食癖門

小兒直訣【宋錢乙】

癖

若腹中有癖不食﹐但飲乳是也﹐當漸用白餅子下之。蓋小兒病此﹐良由乳食不消﹐伏於腹中﹐乍冷乍熱﹐飲水過多﹐卽蕩滌腸胃﹐亡失津液﹐脾胃虛弱﹐不能傳化水谷﹐以致四肢羸瘦﹐肚腹漸大而成疳矣。

【注按前證或因小兒乳食過多﹐致傷脾胃﹐或乳食起居﹐七情六淫失宜所致﹐必先調補元气爲主﹐佐以消散之劑。若除之不以漸﹐則必有顚復之患。常治食積旣去而熱不退﹐或作嘔吐少食﹐用五味異功散。脇脹少食﹐善怒瀉靑﹐用六君子湯加升麻﹑柴胡。少食體倦瀉黃﹐用補中益气湯﹔手足冷加炮姜﹑木香﹔如不應﹐佐用四神丸。體瘦潮熱口漧﹐大便不調﹐用肥兒丸。若兼頸項結核﹐口齒腐爛﹐當參前疳條主之。】

儒門事親【元張從政】

小兒肌熱

小兒身瘦肌熱﹐面黃腹大﹐或吐瀉﹐腹有靑筋﹐兩脇結硬如碗之狀﹐名乳癰癖﹐俗呼曰奶癖是也。乳癰得之綿帛太厚﹐乳食傷多﹐太熱則病生於肌﹐太飽則必傷於腸胃。生於肌表者﹐赤眼丹癅﹐疥癬癰癤﹐眉煉赤白﹐口瘡牙疳宣爛﹐及寒熱往來﹐此乳母抱不下懷﹐積熱燻蒸之故﹐兩手脈浮而數也。傷於腸胃者﹐吐瀉驚疳﹐哽气腹脹﹐肌瘦面黃﹐肚大筋靑﹐喜食泥土﹐揉鼻竅頭髮作穗﹐乳瓣不化﹐此皆太飽之致然也。久而不愈﹐則成乳癰﹐兩手脈沈而緊﹐此其辧也。已上諸證﹐皆乳母懷抱奉養過度之罪。癖之疾﹐可以丁香化癖散﹔取過數服﹐牛黃通膈丸﹑甘露散﹑益黃散等藥磨之。如不愈者﹐有揉癖一法。

咒曰﹕日精月華﹐助吾手法﹐勑斬減消﹐驅毒勑攝﹗

右用法之人﹐每念一徧﹐望日取气一口﹐吹在手心自揉之。如小兒病在左脇上﹐用法之人亦左手揉之﹔在右脇上﹐以右手揉之。亦吹在乳癖上﹐令母揉之。男孩兒用單日﹐女孩兒用雙日。大忌風雨陰晦孝子見之。用法之時﹐宜於日中前﹐晴明好日色則可矣。

平治會萃【元朱震亨】

食積

小兒食積痰熱傷乳爲病﹐大槪肝與脾病多﹐肝只是有餘﹐脾只是不足。

嬰童百問【明魯伯嗣】

腹中有癖

癖者﹐血膜包水側僻於脇旁﹐時時作痛也。惟癖爲能發潮﹐爲能生寒熱﹐故瘧家多蓄黃水﹐日久而復結癖於中脘﹐寒熱不已﹐有是疾者以此。小兒臟腑和平﹐榮衛調暢﹐則津液自然流通﹐縱使多飲水漿﹐不能爲病。惟乳哺失調﹐三焦關格﹐以致水飲停滯﹐腸胃不能宣通﹐如冷气搏之﹐則結聚而成癖﹐輕者用積滯木香丸﹐重者用取癖丸。仲陽云﹕腹中有癖﹐不食但飲乳是也﹐當漸用白餅子下之。如不早治﹐則不能食﹐脾胃虛弱﹐四肢不舉﹐諸邪遂生﹐羸瘦而成疳矣。

痞結

痞者﹐塞也。結者﹐實也。熱气蘊於胸膈之間﹐畱飲聚於腹脇之內﹐於是榮衛不能流行﹐臟腑不能宣通﹐由脹滿而致痞結﹐勢使然耳﹐此實熱之證也。時或發爲壯熱﹐聖惠甘遂散主之。此藥治小兒痞結﹐𨿽服湯藥時﹐暫得利而滯實不去﹐心下堅脹﹐按之卽啼﹐內有伏熱諸候﹐並成此疾﹐宜疏利大便﹐破結散气﹐後宜常服進食丸。

積痛

仲陽云﹕積痛口中气溫﹐面色黃白﹐目無精光﹐或白睛多﹐及多睡畏食﹐或大便酸臭者﹐當磨積而痛自除﹐宜消積丸﹐甚者白餅子下之。後胃气不和﹐用白朮散﹑小沈香丸﹑感應丸治之。又有食積肚痛有熱者﹐芍藥甘艸湯加漧葛。吐者﹐加半夏﹑生薑﹐或加枳實亦效。

積滯

小兒有積滯﹐面目黃腫﹐肚熱脹痛復睡多困﹐酷啼不食﹐或大腸閉濇﹐小便如油﹐或便利無禁﹐糞白酸臭﹐此皆積滯也。然有乳積食積﹐須當明辧之。吐乳瀉乳﹐其气酸臭﹐此由啼叫未已﹐便用乳兒﹐停滯不化而得之﹐是爲乳積。肚硬帶熱﹐渴瀉或嘔﹐此由飲食無度﹐多餐過飽﹐飽後卽睡得之﹐是爲食積。腹痛啼叫﹐利如蟹渤﹐此由觸忤其气﹐榮衛不和﹐淹延日久得之﹐是爲气積。合用木香丸主之﹐檳榔丸亦可用。大小便閉者神芎丸妙。甚是齋推气亦佳。冷證下積﹐五珍丸亦可用。

食積冷熱

巢氏云﹕夫宿食不消者﹐脾胃冷故也。小兒乳哺飲食﹐取冷過度﹐冷气積於脾胃﹐胃爲水谷之海﹐脾气磨而消之﹐胃气調和則乳哺消化﹐脾傷於冷則宿食不消。脈沈者﹐傷食不化故也。亦有傷乳傷食而身熱者﹐惟肚腹之熱尢甚。人之傷積肚熱﹐糞極臭酸﹐而夜間有熱﹐傷積之明驗﹐人所未曉也。冷者消食丸﹑木香丸。夜間有熱﹐天明復涼﹐乃是傷寒夾食失解故也﹐當服白餅子﹐先與微利﹐次與參蘇飲﹔發熱﹐地骨皮飲﹑秦艽散退熱而安。有實熱者﹐大柴胡湯去大黃亦可服。《傷寒論》﹕人病有宿食﹐何以別之﹖師曰﹕寸口脈浮而大﹐按之反濇﹐故知有宿食﹐當下之﹐宜大承气湯。其喘而發熱者﹐紫霜丸主之。冷證用進食丸尢佳。亦治食厥﹐乃四肢逆冷面色靑黑是也﹐或當吐而蘇。有痰者溫膽湯加減服﹐痰定而嘔自痊。冷證丁香丸可服﹐白餅子下痰亦可。

胃气不和虛冷

仲陽云﹕胃气不和﹐面光白無精光﹐口中气冷﹐不思食﹐吐水﹐肌瘦虛弱﹐腹痛﹐當補脾﹐益黃散主之。凡人以胃气爲本﹐惟治病亦然。胃气有實有虛﹐實者則有痞滿內熱之證﹐虛則有嘔吐不食之證。虛者益之﹐實者損之﹐欲得其平則可矣。平胃散﹑觀音散﹑銀白散壯胃之劑﹐不可缺也。

傷寒六書【明陶華】

傷食

海藏雲﹕傷食宜以藥下之者﹐當詳其所傷何物﹐生硬寒熱不等﹐不可遽用巴豆之類大毒之藥下之。升麻葛根湯﹐太陽陽明也。惺惺散﹐風熱﹐咽不利﹐脾不和﹐少陽渴﹐小便不利也。小柴胡湯﹐往來寒熱﹐胸脇微痛﹐少陽也。然欲知其經﹐當以脈別之。

保嬰撮要【明薛鎧】

不乳食

經曰﹕胃爲水谷之海﹐六腑之大源也。人身气血腑臟﹐俱由胃气而生﹐故東垣之法﹐一以脾胃爲主﹐所謂補腎不若補脾﹐正此意也。在小兒𨿽得乳食﹐水谷之气未全﹐尢仗胃气﹐胃气一虛﹐則四髒俱失所養矣。故丹溪謂小兒多肝脾之疾也。若面色晃白﹐目無精光﹐口中气冷﹐不食吐水﹐肌瘦腹疼﹐此胃气虛寒之證﹐用五味異功散或六君子湯主之。若大便不實﹐兼脾虛也﹐加漧薑溫之。中滿不利﹐脾不運也﹐加木香開之。喜冷便祕﹐胃實熱也﹐用瀉黃散涼之。命門火衰﹐不能生土者﹐用八味丸補之。稟賦胃气不足﹐亦用此丸。蓋下焦眞陽充盛﹐則上生脾元﹐自能溫蒸水谷矣。

古今醫鑑【明龔信】

癖疾論

天地气運﹐固有南北之殊﹔小兒病患﹐亦有彼此之異。北方小兒患癖疾者﹐十恆八九﹔南方小兒患癖疾者﹐百無二三。是何謂而致之﹖蓋南方水土薄弱﹐飲食柔軟﹐易於克化﹐厥疾少矣。北方水土厚實﹐麵食堅硬﹐難於運動﹐厥疾生焉﹐亦由脾胃之不和也。故東垣以脾胃爲人之主﹐脾胃和一疾不生﹐虧則百病生焉。小兒脾胃本自柔脆﹐臟腑尙且嬌嫩﹐爲之母者﹐多不知調護之法﹐惟務姑息之愛﹐不問鹹酸甘肥之味﹐瓜果生冷之物﹐及餈粽濕面油膩煎炙之類﹐諸般稠粘漧硬難化之物﹐順其所欲﹐食之過多﹐損傷脾胃﹐脾胃旣傷﹐則不能消化水谷﹐水谷不化則停滯而發熱﹐發熱旣久則耗傷元气﹐元气虛則不能運動其血﹐血遂不行而停滯不散﹐畱於脇肋之間﹐遂成血塊﹐居於皮裏膜外﹐不能動移﹐始則有如錢大﹐發熱則日漸長﹐其形如龜﹑如蛇﹑如豬肝肺者﹐長短大小之不一也。內有血孔貫通﹐外有血筋盤固﹐其筋直通背脊之下﹐與臍相對之間﹐有動脈之外﹐乃癖疾之根。夫人身之血脈﹐則晝夜循環無端﹐一周流及﹐此其血則貫入筋內﹐由筋入孔﹐由孔入癖。蓋癖得血養而漸長﹐邪得血助而漸盛﹐於是正气愈憊而血愈枯矣。發爲潮熱﹐以致諸疾﹐或頭出虛汗﹐或胸前項下跳動﹐或肚大靑筋﹐毛焦發豎﹐或面黃肌瘦﹐四肢漧枯。淹延日久﹐則毒气發出﹐變生諸證。有變爲牙疳口臭﹐宣露出血者﹔有變爲頭面腫大﹐口鼻潰爛者﹔有變爲一切瘡毒流膿出血者﹐有變爲肢體浮腫﹐腹脹气喘者﹔有變爲寒熱往來﹐似瘧非瘧者﹔有變爲痰嗽喘熱﹐衄吐下血者﹐有變爲嘔吐瀉痢﹐脫肛下墜者﹔有變爲心腹疼痛﹐疝气偏墜者﹐皆癖毒攻出之所致也。變證多端﹐難以悉舉﹐乃九死一生之病﹐非一方一法所能愈也。

治之先宜鍼灸之法以斷其根﹐使血不貫入筋內﹐則癖無血所養﹐癖卽自敗矣。外以膏藥貼之﹐內以湯丸攻之。大抵宜補脾養气以治其本﹐淸熱消塊以治其標﹐標本兼濟。又當執其權衡﹐以量兒之壯弱﹐病之輕重。若壯而輕者﹐則治標之藥多於治本之劑﹔若弱而重者﹐則治本之劑多於治標之藥。大槪肥兒丸﹑烏金丸﹑阿魏丸﹑千金保童丸之類﹐乃半攻半補平和之劑﹐宜對證選用﹐於鍼灸之後﹐可收十全之功也。醫斯疾者﹐宜詳究之﹗

古今醫統【明徐春甫】

積滯

《活幼心書》云﹕小兒所患之證﹐皆因乳哺不節﹐過食生冷堅硬之物﹐脾胃不能克化﹐停積中脘﹔外爲風寒所傷﹐或因夜臥失蓋﹐致頭疼面黃﹐身熱﹐眼泡微腫﹐腹痛膨脹﹐足冷肚熱﹐喜睡神昏﹐不思飲食。或嘔噦噫气﹐吞酸﹐大便鮏臭﹐此爲陳積所傷﹔但有時時泄下淸水如生艸汁﹐是受驚而後有積﹐煩悶啾喞﹐常似生嗔﹐名爲驚積。小兒醫者﹐亦惟因其輕重虛實而治之可也。

證治準繩【明王肯堂】

脾

脾主困﹐實則困睡身熱飲水﹐虛則吐瀉生風。

脾病﹐困睡泄瀉﹐不思飲食。

脾胃虛寒﹐則面晃白﹐目無精光﹐口鼻气冷﹐肌體瘦弱﹐吐水腹痛﹐不思乳食﹐用益黃散﹐下利用調中丸。

傷風手足冷者﹐脾臟怯也﹐先用益黃散補脾﹐後用大靑膏發散。

脾病見四季﹐皆仿餘四髒治之。順者易治﹐逆者難治。脾怯當面赤目黃。五臟相反﹐隨證治之。

脾主濕﹐自病則泄瀉多睡﹐體重昏倦。脾苦濕﹐急食苦以燥之。

實則泄瀉赤黃﹐睡不露睛﹐瀉黃散主之。

虛則泄瀉色白﹐睡露睛﹐白朮散主之。

肝乘脾﹐賊邪﹐風瀉而嘔﹐茯苓半夏湯主之。

心乘脾﹐虛邪﹐壯熱體重而瀉﹐羌活黃芩蒼朮甘艸湯主之。

肺乘脾﹐實邪﹐能食不大便而嘔吐嗽﹐煎檳榔大黃湯下葶藶丸。

腎乘脾﹐微邪﹐惡寒泄瀉﹐理中丸之類主之。

凡脾之得病﹐必先察肝心兩髒之虛實﹐根其源之所起﹐然後救療。蓋肝是脾之鬼﹐心是脾之母﹐肝气盛則鬼气勝﹐心气虧則脾家生气不足﹐當用平肝气益心气﹐盛者抑之則退﹐虧者益之不乏﹐所以有抑脾气益心气兩藥。診其脈﹐肝心兩髒俱和﹐則是脾自生之疾﹐察其虛實而治之。

前證實者﹐病气實而形气虛也。若面色晄白﹐吐瀉腹痛﹐口鼻气冷﹐屬寒水侮土﹐宜用益黃散。若面靑唇黯﹐吐瀉﹐手足並冷﹐此脾土虛寒﹐用漧薑理中湯。若面色萎黃﹐手足不冷﹐此脾土虛弱﹐用人參理中湯。若傷風手足並冷﹐吐痰咳嗽﹐吐瀉腹脹﹐此脾肺气虛﹐用五味異功散實脾气﹐加防風﹑升麻散外邪。若發於寅卯之時﹐用六君﹑柴胡﹑升麻補脾土平肝木。然面黃者﹐脾之本色也。面赤者﹐火生土爲順﹔面靑者﹐木克土爲逆。當平其所勝﹐以補元气爲善。

脾苦濕﹐急食苦以燥之﹐白朮。脾欲緩﹐急食甘以緩之﹐甘艸。以甘補之﹐人參。以苦瀉之﹐黃連。

脾虛﹐以甘艸﹑大棗之類補之﹔如無他證﹐以錢氏益黃散補之。虛則補其母﹐心乃脾之母﹐以炒鹽補心。

脾實﹐以枳實瀉之﹔如無他證﹐以錢氏瀉黃散瀉之。實則瀉其子﹐肺乃脾之子﹐以桑皮瀉肺。

脾弱多困

脾具坤靜之徳﹐而有幹健之運。夫胃﹐陽也﹐主气﹔脾﹐陰也﹐主血。胃司納受﹐脾司運化﹐一納一運﹐化生精气﹐淸气上升﹐糟粕下降﹐納五穀﹐化津液﹐其淸者爲榮﹐濁者爲衛﹐陰陽得此﹐謂之橐鑰。故東垣以脾胃爲五臟之根本也。脾气旣弱﹐則健運之令不行﹐化生之功失職﹐而嗜臥多困所由生焉。法當溫補其脾﹐脾气旣旺﹐則腑臟淸陽之气升舉﹐易於運行﹐又何困倦之有﹖海藏用四君子加木香﹑砂仁﹑半夏﹐白朮倍之﹐姜﹑棗煎服﹐誠良法也。若脾虛好睡多驚﹐則是心血虛而火動之﹐宜安神養血。若因心脾气虛有痰者﹐宜用人參﹑五味子﹑茯苓以補心气﹐當歸﹑芍藥﹑酸棗仁以養心血﹐橘紅﹑半夏以開痰。若因脾肺气虛﹐胸膈有痰﹐用補中益气湯以健脾胃﹐膽星天竺丸以化痰涎。若因飲食停滯而作﹐用四君子湯以益脾土﹐山楂﹑神曲以消飲食。若因脾虛而好睡﹐用五味異功散以補脾气﹐當歸﹑芍藥以生脾血。芍藥須用酒拌炒黃﹐不則酸寒傷脾﹐此假熱以對假寒也。若乳母飲酒﹐致兒昏醉好睡者﹐以漧薑﹑陳皮煎湯解之﹔不應﹐用異功散加漧葛卽愈矣。

脾胃不和﹐四君子加白朮一倍﹐姜﹑棗煎。

脾困﹐四君子加木香﹑砂仁﹑人參各半錢煎。

脾胃虛弱﹐生气多困﹐四君子加炒半夏曲﹑沒石子等分爲末﹐入冬瓜子少許同煎。

宿食

傷寒同一發熱﹐而傷食者惟肚腹之熱爲甚﹐且糞極酸臭﹐夜間潮熱﹐尢傷積之明驗也。

小兒宿食不消者﹐胃納水谷而脾化之﹐兒幼不知撙節﹐胃之所納﹐脾气不足以勝之﹐故不消也。神曲﹑麥芽之屬﹐皆腐化之物﹐昔賢已謂能傷胃中生發之气矣﹐況進而三稜﹑莪朮乎﹖況又進而牽牛﹑大黃﹑巴豆乎﹖脾气一受傷於食﹐再受傷於藥﹐至於下之而气已脫矣﹐所存幾何﹖故夫克食之藥﹐不可多用。下積之藥﹐尢不可不審其証之可下與不得不下而後用也。

錢氏論食不消﹐脾胃冷故不能消化﹐當補脾﹐益黃散主之。

食積寒熱

小兒食積者﹐因脾胃虛寒﹐乳食不化﹐久而成積。其證至夜發熱﹐天明復涼﹐腹痛膨脹。嘔吐吞酸﹐足冷肚熱﹐喜睡神昏﹐大便酸臭是也。有前證而兼寒熱者﹐名曰食積寒熱。若食在胃之上口者吐之﹐胃之下口者消之﹐腹痛痞脹按之益痛者下之。下後仍痛﹐按之則止者補之。夾食傷寒者先散之﹐用參蘇飲。熱甚便祕者先利之﹐用大柴胡湯。如無外感﹐但只傷食不至於甚﹐保和丸調之。蓋脾爲至陰之髒也﹐故凡脾病者﹐至夜必熱﹐熱而兼寒﹐則又見所勝者侮所不勝矣。食未消者消之﹐則寒熱自止﹔食旣消者補之﹐則寒熱自痊。若手足並冷。喜熱飲食﹐此中州處寒也﹐宜溫之。大便欲去不去﹐脾气下陷也﹐宜升之。若夜間或侵晨泄瀉者﹐脾腎俱虛也﹐用四神丸。手足並熱﹐作渴飲水者﹐脾胃實熱也﹐用瀉黃散。大便祕結﹐用大柴胡湯。手足𨿽熱﹐口不作渴﹐大便不實者﹐用白朮散。仍參腹痛腹脹﹑積痛積滯治之。

食積痢

有食飽傷脾﹐脾气稍虛﹐物難消化﹐畱而成積﹐積敗爲痢﹐腹肚微痛﹐先調胃气﹐次理積﹐卻止痢﹐則病根自除。和中散理虛養胃﹐三稜散﹑烏犀丸助脾化積﹐沈香檳榔丸﹑守中湯進食止痢。仍忌生冷粘膩等物﹐不致復作。

積病可醫者九

面上虛腫是積。積者是脾之所系。脾主身之肌肉﹐故應面﹐故知是脾積。其脾系土﹐土無正形﹐故早晚浮腫不定﹐多則早浮﹐其睡則脾不磨﹐上面作腫。若病後此證﹐則是虛中積﹐宜用調脾消積行气等藥。

面合地臥是積。何以合地﹖其受積在脾﹐是冷積。何以知之﹖其脾好土﹐故知在脾。其冷者屬陰﹐故知傷冷硬食得之﹐宜下熱積气藥耳。

腹脹是積﹐其積在肺。何以知之﹖其肺主於气﹐才當受積﹐其气便冷﹐腹脹滿气急﹐故知在肺。如腹脹先宜調气後轉﹐轉後更宜調气。

小便如油是積﹐其積在小腸。何以知之﹖其積受於脾﹐脾當傳心﹐心不受觸則入小腸﹐小腸是心之腑﹐故知在小腸﹐則節其水道﹐小便如米泔油相似也。

發黃是積﹐是積气傷心。心主血脈﹐蔭徧身毛髮﹐被積气所幹則發黃﹐故知是積傷心。宜下空心散﹐及取積藥。此人必時復發熱也。

赤白痢是積﹐其積在肺﹐受傳大腸及有外傷冷而得。何以知之﹖肺主西方庚辛金﹐其先白後赤﹐則是外邪。故知肺傳大腸﹐則爲赤白痢也﹐宜取後調气。

兩眼黃赤睛靑是積﹐其積在肝。何以知之﹖肝主東方甲乙木﹐色靑﹐卻被積气所幹﹐卽黃赤。睛靑者﹐眼屬五臟﹐肝是其主﹐脾若受積﹐故令眼睛靑﹐是肝受精。若傳膽﹐其人口苦不要喫物﹐宜涼藥退之。

徧身虛腫是積﹐其積不在髒﹐只在腑。何以知之﹖爲其積曾取後﹐被藥發動﹐卽不在髒﹐故出皮膚之間爲腫也。只宜下取虛中積藥﹐然後補之。

多瀉白糞是積﹐是受冷積在脾。何以知之﹖脾主化﹐受冷積在脾﹐冷滑而瀉白糞﹐故知在脾﹐宜先轉﹐後熱藥補之。

不可醫者六

喘急是肺積。肺主气﹐其喘急則肺絕。其人當面白全無血色﹐故不可醫也。

面黑是腎積。其人面黑者﹐是腎絕也。人當不辧好惡﹐眼直無光﹐只得一日而死也。

吐熱气是榮積。其不醫者﹐是血絕不可治也。血主心﹐心不能營﹐故出熱气不止耳。

手腳心生瘡是衛積。衛者气也。胃气不生﹐故手足生瘡。若衛絕則气不回﹐只得半日也。

惡心吐漧嘔是胃積。何以不醫﹖胃主化食﹐其胃熱則惡吐﹐故不治。其人必食乳不化﹐不食亦漧吐嘔﹐面色靑黃無血色也。

瀉久﹐住又瀉﹐是積咬脾爛。何以知其脾爛﹖其人當瀉白糞﹐爲食不消﹐住了卻放糞赤黑而死﹐卽知脾爛﹐不可治。

積聚

小兒五積﹐爲髒气不行﹐蓄積一處不動﹐故曰積。夫心爲伏梁﹐在臍上﹐上攻其心﹐下攻胃口﹔脾爲痞气﹐在胃口上橫之﹔肝爲肥气﹐在臍之左邊﹔肺爲息賁﹐在臍之右畔﹔腎爲賁豚﹐在臍下。各有變動﹐非食之所成﹐乃气積也。髒屬陰﹐故在一處而不動也。

聚謂六腑之气畱聚也。腑屬腸﹐陽气運轉不停﹐故其聚不定一處﹐發而腹痛。積聚之候﹐皆面黃瘦劣﹐嗞啀﹐不生肌肉﹐發立﹐或肌體浮腫﹐腹急多困﹐多爲水气。

虛中積候﹐凡驚中虛積者﹐謂因驚取復驚發動是也﹐所下糞靑穢。凡虛中有積者﹐因傷食而瀉又吐﹐如此漸虛﹐其病未瘥﹐故曰虛積也。又虛中之積﹐有積而頻頻取轉﹐卻取轉不著﹐致其積尙伏﹐故亦曰虛中積。若驚積取下﹐則糞隨驚靑。如是食積卽糞成塊子。凡疳中虛積者﹐因疳病轉瀉虛而疳不退﹐故虛中爾﹐所取下糞裏白色也。

凡嬰孩所患積證﹐如覺一二日﹐先以百傷飲發表﹐次當歸散﹐水姜煎服﹐溫動積滯﹐方下烏犀丸﹑六聖丸重與寬利﹐後用勻气散調補。

凡有積滯﹐須辧虛實。況孩兒虛瘦長短黑白﹐南北古今不同﹐不可一槪論也。予今之法﹐實者可服進食丸﹐虛而微白及疳瘦者﹐宜服肥兒丸。

初患元气未損之時﹐或腹脹作痛﹐大小便不利者﹐先用白餅子或木香檳榔丸下之﹐下後以白朮散或五味異功散和之。渴加漧葛﹐吐加半夏。下而熱不退﹐或作嘔作瀉﹐飲食不思﹐此脾胃俱傷也﹐用六君子湯。手足指冷﹐喜飲熱湯﹐此脾胃虛寒也﹐前方加炮姜﹑木香。面色黃白﹐目無精光﹐脾肺俱虛也﹐用四君子加柴胡﹑升麻。腹痛泄痢下重﹐或小便不利者﹐用四逆散。發熱晡熱﹐或瀉未已﹐脾气下陷也﹔潮熬口渴﹐大便不調﹐欲變疳證也﹐並用補中益气湯﹐佐以肥兒丸。經云﹕邪之所湊﹐其气必虛﹔畱而不去﹐其病乃實。必以調脾爲主﹐而以消導佐之。古人所謂養正積自除﹐正此意也。

乳積

其候但是吐下乳來有餿臭气﹐因啼叫未已﹐遽與乳喫﹐停滯不化而得。茅先生先用丁香散調胃﹐後下牛黃丸取下奶積﹐後下勻气散﹐常服健脾散卽愈。

乳癖之候﹐面色靑黃﹐發渴壯熱﹐吐乳多睡﹐口內生瘡﹐漸漸黃瘦﹐腹內結塊不散。由乳母食飲無常﹐醉飽過度﹐便卽乳兒﹔或乳母偏臥一向﹐乳兒不能回轉﹐兒亦睡著﹐乳滯偏於脇下﹐因玆結聚成塊而痛者是也。

食積

肚硬而熱於他處﹐或瀉或嘔﹐因飲食過飽﹐飽後卽睡而得。茅先生用牛黃丸取積﹐後用勻气散調理﹐常服萬靈丸卽愈。

气積

其候面色黃白﹐不進食﹐腹痛﹐夭矯啼叫﹐痢如蟹渤﹐此因榮衛不和﹐二气乖忤﹐日久得之。茅先生用萬靈丸﹑勻气散﹑醒脾散﹑健脾散之類﹐相夾調理。

《祕錄》云﹕治小兒气癖﹐取三稜散作羹粥﹐以米麵爲之﹐與乳母食之。治小兒十歲以下﹐及新生百日﹐無問癇熱﹑無辜﹑痃癖等皆理之﹐妙不可言。

脾中積

面黃如土色﹐或面帶虛浮﹐臍上微痛﹐肚皮熱﹐飲食減少﹐才食便言臍上及腹中痛﹐所食不化﹐頭微熱。此因先食硬物或冷物﹐所傷在脾。治之先下靑金丸取下脾中積﹐後用勻气散﹑醒脾散調理﹐常服健脾散﹑萬靈丸卽愈。

驚積

有時時瀉淸水如生米汁﹐是受傷而復有積﹐煩悶啾喞﹐常以生嗔﹐名爲驚積。先解驚﹐後理積。解驚五苓散或百解散﹐理積三稜散或烏犀丸及三解散﹐炒神曲生薑煎湯調服。醒脾散﹑沈香檳榔丸﹐寧驚化積﹐壯气和胃。仍節冷乳﹐自然平治。

虛中積

其候渾身微熱﹐不思飲食﹐昏昧神緩﹐抱著一似睡未覺﹐肚熱足冷者﹐多因吐瀉大病及攻擊之後而得此候。茅先生先用靑金丸取積﹐後用勻气醒脾散調理﹐常服萬靈丸﹑保童丸卽愈。

實積

其候大便不通﹐風毒瘡癤﹐喉閉痄腮﹐咽中涎響﹐茅先生先用奪命散吐下熱涎﹐後用勻气散﹑醒脾散調理﹐常服牛黃膏﹑天竺黃散﹑鎭心丸卽愈。

痃癖

茅先生論小兒生下五个月以上至七歲﹐有結癖在腹﹐成塊如梅核大來去﹐或如卵大﹐常叫疼痛者﹐亦分數類﹕在左脇下痛者名痃气﹐左右脇下痛者名癖气。下蓬莪朮散夾健脾飲與服卽愈。如見面黑眼直視﹐瀉黑血﹐鼻口冷﹐手足冷﹐不進食者死。

錢氏論小兒病癖﹐由乳食不消﹐伏在腹中﹐乍涼乍熱﹐飲水或喘嗽﹐與潮熱相類﹐不早治必成疳。以其有癖﹐故令兒不食﹐致脾胃虛而熱發﹐故引飲過多﹐卽蕩滌腸胃﹐亡失津液﹐胃不能傳化水谷﹐其脈沈細﹔益不食﹐脾胃虛衰﹐四肢不舉﹐諸邪遂生﹐鮮不瘦而成疳矣。

仁齋曰﹕癖者血膜包水﹐側僻於脇旁﹐時時作痛也。惟癖爲能發潮﹐爲能生寒熱﹐故瘧家中脘多蓄黃水﹐日久而復結癖﹐寒熱不已﹐有是疾者以此。小兒臟腑和平﹐榮衛調暢﹐則津液自然流通﹐縱使多飲水漿﹐不能爲病。惟乳哺失調﹐三焦關隔﹐以致水飲停滯﹐腸胃不能宣通﹐如冷气搏之﹐則結聚而成癖。輕者用導滯木香丸﹐重者用取癖丸。

曾氏曰﹕嬰兒始生﹐稟賦未完﹐失於𦇤褓之不謹﹐乳哺之不節﹐外爲六淫侵襲﹐內因五臟气虛﹐冷積久停於脾﹐不能克化﹐結成癖塊﹐突於脇下或左或右﹐其疾皆因積滯蘊作﹐致有寒熱﹐或腹肚疼痛﹐或晝涼夜熱。治療之法﹕气實者亦須溫正胃气﹐後用烏犀丸或水晶丹下之。如過三三次﹐卽以稀粥略止﹐候所作形證消盡﹐方投補益之劑。气虛者先與調脾胃﹐固眞元﹐神色稍正﹐飲食進多﹐如前法下之。若太虛甚﹐用三稜散﹑化癖丸漸消之﹐順適陰陽﹐以平爲期。然先補後瀉﹐行迎奪之法。則取去陳寒冷積。若面黃唇白﹐發豎肌瘦﹐乃爲虛極﹐不可輕下﹐但徐徐用藥﹐消化調理爲上。若兒小者﹐更令乳母常服藿香飲使藥從乳過﹐亦少助也。

痞結

此痞在腹內﹐與心下之痞不同﹐宜常服進食丸。按進食丸有巴豆﹐豈宜常服﹖甘遂有大毒﹐瀉水如決江河﹐非十分壯實﹑十分危急﹑十分水气﹐三者俱備﹐未可輕用﹐今以爲痞結主方謬矣。

痞癖旣久﹐飲食減少﹐脾气必虛﹐久而不愈﹐必先以固胃气爲主﹐使養正則積自除。若欲直攻其結﹐不惟不能善消﹐抑亦損其脾土﹐脾土旣虧必變證百出矣。當參各類及隨見證而主治之。

小兒衛生總微論方【宋撰人未詳】

食气積癖論

小兒積聚癖癥者﹐其證不同。積聚乃气之所致﹐不可輕治。脾胃旣已虛冷﹐飲食先已不化﹐乳哺再稍失其宜﹐便乃成傷也。其候身體壯熱﹐口中气溫﹐面黃腹脹﹐目無精光﹐或白睛多﹐喜睡﹐四肢垂嚲﹐畏食壯熱﹐大便酸臭﹐或爲吐瀉﹐水穀不消﹐須宜穩藥克化﹐不可便行快藥取轉。小兒气實脾胃壯者﹐化之有漸。若气怯脾胃弱者﹐但稍失調養﹐便成傷也。

方

紫雙丸﹝紫雙丸原作「雙紫圓」﹐據《千金》卷五攺。﹞【《千金方》﹐下同】治小兒身熱頭痛﹐飲食不消﹐腹中脹滿﹐或小腹絞痛﹐大小便不利﹐或重下數起﹔小兒無異疾﹐惟飲食過度﹐不知自止﹐哺乳失節﹐或驚悸寒熱﹐惟此丸治之。不瘥﹐更可重服。小兒欲下﹐是其蒸候﹐哺食減少﹐气息不快﹐夜啼不眠﹐是腹內不調﹐悉宜用此丸﹐不用他藥﹐數用神驗﹐千金不傳。臣億等詳﹝臣億等詳原作「今詳」﹐據《千金》卷五攺。﹞序例中凡云服紫丸者﹐卽前變蒸篇中四味者是也。云服紫丸不下者﹐服赤丸﹐赤丸瘥快﹐病重者當用之。方中並無赤丸﹐而此用朱砂﹐又力緊於紫丸﹐疑此卽是赤丸也。

巴豆霜蕤核仁各十八銖麥門冬十銖甘艸五銖甘遂朱砂飛﹐各二銖牡蠣蠟各八銖

右八味﹐以熟湯洗巴豆研﹐新布絞去油﹐別搗甘艸﹑甘遂﹑牡蠣﹑麥門冬下篩訖﹐研蕤核仁令極熟﹐乃內散更搗二千杵﹐藥燥不能相丸﹐更入少蜜足之。半歲兒服如荏子一雙﹐一歲二歲兒服如半麻子一雙﹐三四歲者服如麻子二丸﹐五六歲者服如大麻子二丸﹐七歲八歲服如小豆二丸﹐九歲十歲微大於小豆二丸。常以雞鳴時服﹐至日出時不下者﹐熱粥飲數合卽下﹐丸皆雙出也。下甚者﹐飲以冷粥卽止。

充悅圓治小兒胎中宿熱﹐母飲食粗惡辛苦﹐乳汁不起﹐兒乳哺不爲肌膚﹐心腹痞滿﹐萎黃瘦瘠﹐四肢痿躄繚戾﹐服之可令充悅。

芍藥柴胡各二兩大黃人參各一兩漧薑如熱以枳實代甘艸各半兩鱉甲茯苓各一兩半

右八味爲末﹐蜜丸如大豆﹐服一丸﹐一歲已上乳服三丸﹐七歲兒服十丸﹐日二。

牛黃圓治小兒宿乳不消﹐腹痛驚啼。

眞牛黃三銖附子二枚眞珠巴豆霜杏仁各一兩

右五味﹐搗附子﹑眞珠爲末下篩﹐別搗巴豆﹑杏仁令如泥﹐內藥及牛黃搗一千二百杵﹐藥成若干入少蜜足之。百日兒服如粟米一丸﹐二歲兒服如麻子一丸﹐五六歲兒服如胡豆一丸﹐日二。先乳哺了服之﹐膈上下悉當微轉﹐藥完出者病愈﹐散出者更服﹐以藥完出爲度。

芒硝紫圓治小兒宿食﹐癖气痰飲﹐往來寒熱﹐不欲食﹐消瘦。

芒硝大黃各四兩半夏甘遂各二兩代赭一兩巴豆二百枚杏仁一百二十枚

右七味爲末﹐別搗巴豆﹑杏仁﹐治如膏﹐旋內藥末搗三千杵﹐令相和合﹐彊者內少蜜﹐百日兒服如胡豆一丸﹐過百日至一歲服二丸﹐隨兒大小以意節度﹐當候兒大便中藥出爲愈。若不出﹐更服如初。

八歲湯治八歲已上兒﹐熱結痰實﹐不能食﹐自下。

白芍藥梔子仁知母生大黃各二兩柴胡二兩六銖升麻黃芩黃連各二兩半竹葉切﹐一升半桔梗一兩半細辛十五銖

右十一味﹝口父﹞咀﹐以水六升﹐煮取一升八合﹐去滓﹐分四服﹐十歲兒爲三服。一方有枳實﹑杏仁各一兩半﹐無桔梗﹑黃連。

十五歲湯治小兒十五已下﹐熱結多痰﹐飲食減。

大黃柴胡黃芩各三兩枳實一兩十八銖川升麻赤芍藥知母梔子仁各二兩半生薑十八銖杏仁二兩竹葉切﹐一升半

右十一味﹝口父﹞咀﹐以水六升半﹐煮取二升﹐十歲至十五者分三服。

牛黃雙圓治小兒結實﹐乳食不消﹐心腹痛。

牛黃太山甘遂各半兩眞珠六銖杏仁芍藥黃芩各一兩巴豆十八銖

右七味爲末﹐蜜丸﹐一歲兒飲服如麻子二丸﹐但隨兒大小加減之。

牛黃鱉甲圓治小兒癖實壯熱﹐食不消化﹐中惡忤气。

牛黃厚朴桂心芍藥漧薑各半兩茯苓麥曲柴胡大黃鱉甲枳實芎藭各一兩

右十二味末之﹐蜜丸如小豆﹐日三服﹐以意量之。

芫花圓治小兒心下痞﹐痰癖結聚﹐腹大脹滿﹐身體壯熱﹐不欲哺乳。

芫花黃芩各一兩大黃雄黃各二兩半

右四味爲末﹐蜜和﹐更搗一千杵﹐三歲兒至一歲已下﹐服如粟米一丸。欲服丸內兒喉中﹐令母與乳。若長服消病者﹐當以意消息與服之﹐與乳哺相避。

眞珠圓治小兒痰實結聚﹐宿癖羸露﹐不能飲食。

眞珠半兩麥門冬一兩蕤核仁二百枚巴豆四十枚

右四味爲末﹐蜜丸﹐期歲兒服二丸如小豆大﹔二百日兒服如麻子二丸。漸增﹐以知爲度。當下赤黃白黑葵汁﹐勿絕藥﹐病盡下自止。久服﹐使小兒肥白﹐已試驗。

鱉甲圓治少小腹中結堅﹐脇下有疹﹐手足煩熱。

鱉甲芍藥大黃各三十銖茯苓柴胡漧薑各二十四銖桂心六銖﹝上庶下虫﹞虫瓦炙蠐螬各二十枚

右九味爲末﹐蜜和服如梧子七丸﹐漸漸加之﹐以知爲度。

鱉頭圓治小兒痞气﹐脇下腹中有積聚堅痛。

鱉頭炙﹐一枚甘皮半兩蝱虫﹝上庶下虫﹞虫俱炙桃仁各十八銖

右五味爲末﹐蜜丸﹐服如小豆大二丸﹐日三。大便不利﹐加大黃十八銖﹐以知爲度。

甘艸圓治小兒羸瘦惙惙﹐宜常服﹐不妨乳。

甘艸五兩

右爲末﹐蜜丸﹐一歲兒服如小豆十丸﹐日三。服盡卽更合。

桂心橘皮湯治小兒五六日不食﹐气逆。

桂心人參各半兩橘皮三兩成擇薤五兩黍米五合

右五味﹝口父﹞咀﹐以水七升﹐先煮藥﹐煎取二升﹐次下薤米﹐米熟藥成﹐稍稍服之。

地黃圓治少小胃气不調﹐不嗜食﹐生肌肉。

漧地黃大黃各一兩六銖茯苓十八銖當歸柴胡杏仁各半兩

右六味爲末﹐以蜜丸如麻子大﹐服五丸﹐日三。

半夏圓治小兒暴腹滿欲死。

半夏隨多少﹐微火炮之搗末﹐酒和服如粟米粒大五丸﹐日三﹐立愈。

馬通栗圓治少小脇下有气﹐內痛喘逆﹐气息難﹐往來寒熱﹐羸瘦不食。

馬通中粟十八銖杏仁紫蘇細辛各半兩五味子石膏秦艽半夏茯苓各六銖

右九味爲未﹐蜜丸﹐服如小豆十丸﹐日三﹐不知加至二十丸。

淸中解郁湯【《直訣》方】治脾气虛弱﹐飲食停滯﹐郁熱生痰﹐或身發赤暈。

白朮炒茯苓陳皮山梔仁炒山渣神曲炒麥芽炒川芎桔梗炙艸各五分

右﹐每服二三錢﹐水煎。

丁香化癖散【《儒門事親》】治小兒乳癖。

白丁香密陀僧舶上硫黃已上各二錢硇砂半錢輕粉少許

右研細末﹐每兒一歲服半錢﹐男病女乳調﹐女病男乳調﹐出下黑糞爲度﹐後用通膈丸泄之。

塌气退黃湯【《蘭室祕藏》﹐下同】一名茯苓滲濕湯。治小兒面色萎黃﹐腹滿脹﹐食不能下。

白朮柴胡各半分川升麻一分桂枝麻黃炒吳茱萸厚朴羌活艸豆蔻神曲蒼朮澤瀉白茯苓豬苓黃蘗橘紅各二分靑皮黃連各五分杏仁二个

右﹐都作一服﹐水二大盞﹐煎至一盞﹐去滓﹐食前溫服。

中滿分消丸

枳實黃連厚朴各五分生薑姜黃豬苓各一錢橘皮甘艸白朮各一錢半砂仁澤瀉茯苓各三錢半夏曲四錢黃芩一兩二錢

右爲細末﹐湯浸蒸餅爲丸如黍米大﹐每服三五十丸﹐溫水下。

消痞丸

黃連五錢黃芩二錢厚朴七分姜黃五分幹生薑人參各四分甘艸三分枳實二分橘皮一分

右爲細末﹐湯浸蒸餅爲丸如黍米大﹐每服三十丸﹐隨乳下。

雄黃解毒丸【《片玉心書》﹐下同】下痰去熱﹐追虫打積。

雄黃一錢﹐另研郁金一錢巴豆霜二錢共爲末﹐米糊丸如粟米大﹐痰涎甚竹葉湯下﹔積痛茴香湯下﹔纏喉風﹐滚白水化開﹐吐痰﹔虫痛﹐苦楝子根白皮湯下﹐先以雞卵油煎﹐空心時令兒聞之﹐然後服藥﹐必要上半月﹐謂其虫之頭向上故也。

養脾丸治小兒脾胃虛弱﹐不思乳食﹐傷食癖積﹐面色黃﹐嘔吐瀉泄﹐腹痛膨脹﹐並皆治之。

蒼朮制陳皮各五錢縮砂仁艸果仁益智仁各二錢厚朴神曲麥芽炒﹐各三錢共爲末﹐酒糊丸如粟米大﹐米飲下。脾胃虛弱﹐米湯下﹔嘔吐﹐煨姜湯下﹔食積﹐山楂湯下﹕腹痛﹐茴香湯下﹔腫脹﹐蘿卜湯下﹔寒泄﹐姜棗湯下。

肥兒丸【《育嬰家祕》】小兒脾胃素弱﹐食少而瘦﹐或素彊健﹐偶因傷食成積而瘦﹐或因火病之後而瘦者﹐宜服之。

人參白朮各二錢陳皮茯苓各錢半甘艸炙木香縮砂仁靑皮神曲炒使君子肉各一錢山藥蓮肉去心﹐各二錢桔梗一錢共爲細末﹐荷葉浸湯﹐煮粳米粉爲丸﹐米飲下。此參苓白朮散加減﹐以治疳病將成之聖藥也。腹中有癖者﹐加三稜﹑莪朮各煨﹐九肋鱉甲醋炙各一錢半。有熱者﹐加北柴胡二錢﹐黃芩﹑黃連﹑蘆薈﹐幹燒存性﹐各一錢半。瘦太甚者﹐加當歸﹑川芎各二錢。泄瀉者﹐加肉豆蔻麵包煨﹑訶子肉各一錢。疳瘦食少者﹐去麥芽﹑神曲。

木香丸【《嬰童百問》﹐下同】治吐乳瀉乳﹐其气酸臭﹐由啼叫不已﹐以乳與兒﹐停滯不化﹐是爲乳積。肚硬熱渴吐瀉﹐由飲食無度﹐過飽卽睡﹐是爲食積。腹痛啼叫﹐利如蟹渤﹐由觸忤其气﹐榮衛不和﹐淹延日久﹐是爲气積。瘧後肚內結癖成塊。

木香蓬朮砂仁靑皮去穰朱砂研細代赭石大丁香各一錢巴豆去油二錢

右爲細末和勻﹐飛白麵糊和丸麻子大﹐每服二三丸﹐乳傷乳汁下﹐食傷米飲下。

取癖丸治小兒癖塊大痛﹐用之如應。

甘遂芫花俱微炒黑牽牛半炒半生取末辣桂蓬朮靑皮去穰木香桃仁炒五靈脂各二錢巴豆去油﹐一錢

右爲末﹐研和十分細嫩﹐飛白麵糊丸麻子大﹐每服一二丸﹐姜蜜煎湯灌下﹐泄後冷粥補﹐仍和胃。

挨癖丸治乳癖谷癥﹐腹中塊痛。

靑皮木香代赭石火煆酢淬﹐研極細末蓬朮生地黃各三錢巴豆壓去油﹐一錢

右爲細末﹐酢麵糊丸麻子大﹐每服二丸﹐食後姜湯下。

檳榔丸治小兒傷食得之﹐痛刺脇肋﹐心胸煩悶﹐飲食不下﹐吐逆惡心﹐久不醫治﹐漸成痞癖。

靑皮五錢﹐去穰﹐巴豆三十粒去殼同炒﹐去巴豆陳米半合﹐炒法亦用巴豆﹐同靑皮檳榔五錢木香面裹煨﹐三錢

右爲細末﹐蒸餅丸如黍米大﹐用米飲﹐食前服。丸數多少﹐量兒大小虛實加減。

北柴胡散治小兒因傷血得之﹐胸膈鬱悶﹐痛引小腹﹐時或攻築﹐上搶心胸﹐漸成瘕結之證。

人參北柴胡

木香枳殼京三稜檳榔各三錢

右爲細末﹐陳皮煎湯調﹐食遠服。

褐丸子治小兒因傷气得之﹐心腹膨脹﹐肚大脇痛﹐面黃肌瘦﹐倦怠無力﹐久而不治﹐漸成痞塊。

陳皮靑皮三稜蘿卜子炒莪朮各五錢木香胡椒各一錢黑醜炒取頭末﹐三錢

右爲細末﹐麵糊丸如黍米大﹐生薑三片﹐泡湯送下二三十丸。

七香丸治小兒因傷積得之﹐其證如腸澼之疾﹐便利無度﹐滑不成糞﹐似痢非痢﹐結成癖塊。

丁香木香大茴炒﹐各一錢半枳殼三稜靑皮莪朮同巴豆七粒炒赤色﹐去巴豆﹐各一錢

右爲細末﹐煮糊丸如黍米大﹐每用三十丸﹐米飲空心服。

聖惠甘遂破結散治小兒心胸痞結﹐蘊聚痰水﹐𨿽服湯藥﹐暫利而滯實不去﹐心下堅脹﹐按之輒啼﹐內有伏熱所結。

甘遂面裹煨令黃色﹐二錢半靑皮黃芩川大黃煨﹐各半兩

右爲粗末﹐每服一錢﹐水一盞﹐煎至六分﹐去滓溫和服﹐量大小加減﹐得通利卽止﹐後以冷粥補之。

進食丸治乳食不消﹐心腹脹滿﹐壯熱喘粗﹐嘔吐痰逆﹐腹鳴泄瀉﹐米谷不化﹔或下痢赤白﹐腹痛後重﹔及食癥乳癖﹐痃气痞結﹐並皆治之。小兒胸膈熱實﹐腹內有畱飲﹐致令榮衛痞塞﹐臟腑之气不得宣通﹐其病腹內气結﹐脹滿或壯熱﹐凡有此疾﹐當疏利大便﹐破結散气﹐宜常服之。

巴豆霜一錢朱砂飛﹐五錢枳殼炒﹐五錢當歸泔浸炒代赭石煆酢淬七次﹐各三錢木香五錢麝少許

右爲末﹐麵糊爲丸如麻子大﹐一歲兒一丸﹐米飲下﹐更量虛實加減﹐食後服。治食積發熱﹐羸瘦肚大﹐靑筋疳積﹐肚疼哺露。

消積丸治乳食傷積﹐心腹脹滿﹐气粗壯熱﹐或瀉或嘔。

丁香二十粒砂仁二十粒使君子五个烏梅三个

右爲末﹐爛飯丸麻子大﹐加巴豆三粒﹐去盡油同丸﹐每服三丸﹐陳皮湯下。

白餅子治小兒夾食傷寒﹐其證發熱嘔吐﹐亦有肚疼者﹐噯气辧得分曉。先用此藥﹐一服推下食積﹐卻用平和藥發散調治﹐如惺惺散﹑加減參蘇飲﹐皆可服﹐卻不可服冷藥。

滑石天南星半夏各一錢輕粉五分巴豆二十四粒﹐去皮膜﹐用水一升﹐煮幹研細如泥

右三味﹐搗羅爲末﹐入巴豆霜﹐次入輕粉﹐又研勻﹐卻入余藥末﹐令勻﹐糯米飲丸如菉豆大﹐量小兒壯瘦虛實用藥。三歲已下每服三丸至五丸﹐紫蘇湯空心下。忌熱物。若三五歲兒壯實者﹐不以此拘﹐加至三十丸﹐以利爲度。一方加白附子一錢。

白朮散治瀉渴兼吐瀉。

人參二錢半白茯苓白朮藿香葉各半兩木香二錢甘艸一錢漧葛半兩﹐渴者加一兩

右剉散﹐水煎。發熱甚渴者﹐去木香。肚痛﹐加白芍藥。

小沈香丸和中順气﹐嗜食消痰。

砂仁煨蓬朮煨﹐各四錢香附米炒﹐一兩眞沈香六錢甘松三兩六錢益智仁炒炙艸各一兩半舶上丁香皮二兩四錢

右爲細末﹐湯浸蒸餅丸如梧桐子大﹐每服三十丸或四十丸﹐食後溫生薑湯下﹐或嚼破更妙。

芍藥甘艸湯治傷寒脈浮﹐自汗出﹐小便煩數﹐微惡寒﹐腳攣急拘疼﹐及治肚腹胸脇大痛。

白芍藥炒﹐五兩甘艸一兩

右銼散﹐每服三錢﹐水二盞﹐煎至八分﹐不拘時服。

觀音散

石蓮肉人參神曲炒﹐各三錢白茯苓二錢甘艸炙木香綿黃芪炙白扁豆炒去皮白朮各一錢

右銼散﹐每服二錢﹐水一盞﹐棗一枚﹐藿香三葉煎﹐空心溫服。

銀白散止吐瀉﹐壯胃气﹐治糞靑。

糯米扁豆各二兩藿香白朮土炒﹐各一兩丁香二錢甘艸炙﹐三錢

右爲末﹐紫蘇米飲調下。加天麻﹑砂仁﹑白茯苓。快脾正色﹐加炮白附﹑全蠍﹑木香﹑石蓮﹐姜煎服。

木香檳榔丸疏導三焦﹐寬利胸膈﹐破痰逐飲﹐通潤大腸。

﹝木郁﹞李仁皂角醋炙半夏曲枳殼麩炒靑皮杏仁面炒木香不見火檳榔各一錢

右爲細末﹐別用皂角四兩﹐用漿一碗﹐搓揉熬膏﹐更入熟蜜少許﹐丸如梧桐子大﹐每服十丸﹐小兒服可丸如菉豆大﹐食後生薑湯送下。

神芎丸治風熱壅滯﹐頭目昏眩﹐口舌生瘡﹐牙齒疳蝕﹔或徧身瘡疥﹐咬牙﹐驚惕﹐怔忡﹐煩躁多渴﹔或大小便濇滯﹔或積熱腹滿﹐驚風潮搐﹐並皆治之。

生大黃黃芩各二兩生牽牛頭末三兩滑石四兩黃連薄荷葉川芎各半兩

右爲細末﹐滴水丸桐子大﹐每服四五十丸﹐食後溫水下。一方加蒲黃﹐止血證亦用。

是齋推气丸治三焦痞塞﹐气不升降﹐胸膈脹滿﹐大便閉濇﹐小便赤少。

大黃陳皮檳榔枳實小者去穰黃芩黑牽牛各等分

右爲細末﹐煉蜜丸如菉豆大﹐臨臥溫熟水下二三十丸﹐量虛實加減。

檳榔丸治小兒疳气腹脹﹐胸膈痞悶﹐喘急不安。

靑皮去穰﹐同巴豆十粒炒﹐去巴豆蘿卜子香附子炒木香各一兩黑牽牛半兩﹐微炒

右爲末﹐生薑自然汁﹐煮麵糊丸黍米大﹐每服十丸﹐米飲下。

消食丸常服寬中快气﹐消乳食﹐正顏色。

縮砂陳皮三稜蓬朮神曲炒麥芽炒香附泔浸一宿炒枳殼檳榔烏梅各五錢丁香二錢五分

右爲末﹐麵糊丸如菉豆大﹐食後紫蘇湯送下二三十丸。

快膈消食丸治小兒宿食停滯﹐腹脹疼痛。

三稜煨蓬莪朮煨揀縮砂去殼橘皮去白神曲炒麥芽炒﹐各五錢香附子炒﹐一錢

右爲細末﹐蒸餅丸如黍米大﹐生薑煎湯或白湯﹐或將餅子磨﹐食遠服。一方加制枳殼。

香稜丸治小兒積气發熱﹐肚腹膨脹﹐肢體瘦弱﹐飲食不滋肌膚。

木香丁香檳榔去臍枳殼炒甘松使君子去殼神曲炒麥芽炒﹐各二錢半三稜煨莪朮靑皮陳皮香附炒﹐各五錢胡黃連一錢

右爲細末﹐蒸餅丸如黍米大﹐用米飲﹐食遠服。

五珍丸治酒食積通用。

靑皮漧薑燒存性蓬朮五靈脂各一兩巴豆去半油一錢

右爲末﹐粳米飯丸麻子大﹐每服三五丸﹐米湯下。古今圖書集成醫部全錄卷四百四十二

小兒食癖門

方

理中淸熱湯【《明醫雜著》】治小兒食積郁熱﹐發於肌表﹐潮熱往來。主理中﹐淸陽明之熱。

白朮炒山渣白芍藥炒各一錢黃連炒枳實麩炒川芎香附米炒升麻各七分葛根一錢二分甘艸炙艸各三分

右用薑水煎服。若食積去後﹐潮熱未除﹐減山楂﹑枳實﹑香附﹑川芎﹐加人參﹑黃芪﹑陳皮各五分﹐再加白朮二三分。有痰加半夏六分。薛己曰﹕按前證若食積去而熱不退﹐用五味異功散以補胃气。若作嘔少食﹐用四君子加藿香﹑半夏以安中气。若泄瀉不食﹐宜用六君子湯加升麻﹑柴胡以升補脾气。若久瀉不已﹐宜用補中益气湯以升補陽气。若虛寒加炮姜﹑木香﹔如不應﹐佐以四神丸以補脾腎。若體瘦潮熱﹐口渴﹐大便不調﹐宜用肥兒丸以消疳積。若不分脾气虛實﹐有無食積﹐槪用克伐消導寒涼淸熱之劑﹐復傷脾胃生气﹐反爲難治之證。

人參安胃散【《保嬰撮要》﹐下同】治脾胃虛弱﹐傷熱乳食﹐嘔吐瀉痢。

人參一錢黃芪二錢生甘艸炙艸各五分白芍藥酒炒﹐七分白茯苓四分陳皮三分黃連炒﹐二分

右爲末﹐每服二錢﹐水煎。薛己曰﹕愚按東垣云﹕益黃散內有丁香﹑靑皮之辛熱﹐蓋爲寒水侮土而設也。若因熱藥巴豆之類﹐損其脾胃﹐或因暑熱傷乳食而成吐瀉﹐口鼻气熱而致慢驚者﹐宜用前方。

益黃散治脾虛吐瀉不食﹐米谷不化﹐困倦力少﹐滑腸夜起﹐並疳虛盜汗﹐涎流口角。

陳皮一兩丁香二錢訶子炮去皮靑皮甘艸炙﹐各半兩

右爲末﹐每服一錢﹐水煎服。薛己曰﹕愚按前證﹐若脾土虛寒﹐或寒水侮土而嘔吐泄瀉﹐手足並冷﹐或痰涎上湧﹐睡而露睛﹐不思乳食﹐宜用此方。若因脾土虛弱吐瀉者﹐用六君子湯加柴胡﹔如不應﹐或手足俱冷﹐屬虛寒也﹐更加木香﹑炮姜。若因乳母脾虛肝侮﹐必治以前藥。若乳母鬱怒﹐致兒患前證﹐母服加味歸脾湯。王肯堂曰﹕東垣云﹕閻孝忠編集錢氏方﹐以益黃散補土。又言﹕風旺必克脾土﹐當先實其脾。昧者不審脾中寒熱﹐一例用補脾藥﹔又不審藥中有丁香﹑靑皮辛熱﹐大瀉肺金﹐脾虛之證﹐豈可反瀉其子﹖爲寒水反來侮土﹐中寒嘔吐﹐腹痛﹐瀉痢靑白﹐口鼻中气冷﹐益黃散神治之藥也。如因服熱藥巴豆之類過劑﹐損其脾胃﹐或因暑天傷熱積熱﹐損其脾胃﹐而成吐瀉﹐口鼻中气熱而成慢驚者﹐不可服之﹐故立人參安胃散。

錢氏瀉黃散一名瀉脾散。治脾熱吐舌。

藿香葉甘艸各七錢五分山梔仁一兩石膏五錢防風二兩

右用蜜酒微炒爲末﹐每服一二錢﹐水煎。薛己曰﹕愚按前證﹐若作渴飲冷﹐臥不露睛﹐手足熱甚﹐或徧身發黃﹐屬胃經實熱﹐宜用瀉黃散。若作渴飲湯﹐臥而露睛﹐手足並冷﹐屬胃經虛熱﹐宜用異功散。若面靑搐搦﹐乳食少思﹐肝乘脾也﹐用祕旨補脾湯。若面赤驚悸﹐身熱昏睡﹐心乘脾也﹐用祕旨安神丸。若面白喘嗽﹐肢體倦怠﹐肺乘脾也﹐用補中益气湯。若唇黑泄瀉﹐手足指冷﹐腎乘脾也﹐用益黃散。病後津液不足﹐口漧作渴﹐宜用七味白朮散。若乳母膏粱厚味﹐七情郁火所致﹐當審其因而治其母。

平胃散【《證治準繩》﹐下同】治脾胃不和﹐不思飲食﹐心腹脇肋脹滿刺痛﹐口苦無味﹐胸滿短气﹐嘔噦惡心﹐噯气吞酸﹐面黃肌瘦﹐嗜臥體痛﹐霍亂吐瀉等證。

厚朴薑汁制﹐五兩陳皮甘艸炙﹐各一兩蒼朮米泔浸焙﹐八兩

右爲末﹐每服二錢﹐姜棗水煎﹐沸湯點服亦可。常服調气暖胃﹐化宿食﹐消痰飲﹐辟四時不正之气。愚按前證﹐若乳食停滯﹐噯腐吞酸﹐嘔吐惡心者﹐宜服是方。若飲食旣消﹐脾胃虛弱﹐嘔吐惡心者﹐則宜四君子湯。

調中丸治脾胃虛寒。

白朮人參甘艸炒﹐各五分

右加八味地黃丸﹐卽六味地黃丸加肉桂﹑附子各一兩﹐治稟賦命門火衰﹐不能生土﹐以致脾土虛寒﹐或飲食少思﹐及食而不化﹐腹臍疼痛﹐多旋溺等證。《內經》謂益火之源以消陰翳﹐正此藥也。

人參散治脾風多困。

南星切片﹐用漿水薑汁煮存性﹐一兩人參冬瓜仁各半兩

右爲細末﹐每服一錢﹐水半盞﹐煎二三分﹐溫服。

藿香散理虛化痰﹐及治脾胃不和﹐飲食少進﹐正气除邪。

人參半夏湯煮透濾﹐銼片焙漧赤茯苓炙艸各一兩蒼朮米泔浸一宿﹐濾銼炒黃﹐二兩陳皮藿香各七錢五分厚朴制﹐一兩半

右件﹝口父﹞咀﹐每服二錢﹐水一盞﹐姜二片﹐棗一枚﹐煎七分﹐空心溫服。或入燒鹽同煎。

四君子散治小兒脾胃虛弱﹐飲食少進。

人參白朮茯苓甘艸各等分

右爲末﹐每服一錢﹐鹽湯點服。一方加陳皮﹑縮砂。

參苓白朮散主脾胃虛弱﹐飲食不進﹐多困少气﹐中滿痞結﹐噫嘔吐逆﹐此藥不寒不熱﹐性味和平﹐常服調脾悅色﹐順正去邪。

人參白茯苓粉艸白朮白扁豆炒去殼幹山藥縮砂仁薏苡仁桔梗銼炒﹐各一兩蓮子肉

右銼焙爲末﹐每服半錢至一錢﹐用棗湯空心調服﹐或溫米湯亦可。

健脾飲健脾養胃﹐理嘔吐﹐治瀉利﹐及諸病後气色虛弱﹐有痰惡心﹐腹中微痛﹐飲食減﹐精神慢﹐宜服之。

厚朴銼﹐薑汁浸一宿﹐炒幹﹐入醇酢焠透仍炒之人參各一兩白茯肉蔻半夏湯煮透銼焙益智香附良姜壁土炒訶子肉各二錢炙艸五錢

右銼﹐每服二錢﹐水一盞﹐姜二片﹐棗一枚﹐煎七分﹐無時服。

茅先主勻气散

桔梗五兩炙艸二兩白姜一分砂仁陳橘皮茴香洗﹐各一兩

右爲末﹐半錢或一錢﹐霜木瓜煎湯調服﹐紫蘇鹽湯亦得。《寶童》多厚朴﹑蒼朮﹑良姜﹑肉桂﹑烏梅﹐名養脾湯。

醒脾湯調理諸病。

木香白朮並濕紙裹煨人參白茯苓艸蔻仁炙艸陳橘皮厚朴硇砂水煮紫蘇子

右等分爲末一錢﹐水六分﹐姜一片﹐棗半个﹐煎四分﹐通口服。

健脾散治小兒胃气。

白茯苓人參各一兩厚朴三兩﹐薑汁炙蒼朮泔浸一宿﹐四兩橘皮五兩艸果子甘艸各二兩

右件爲末﹐每服一錢﹐姜棗同煎﹐隨大小分減服。

調中飲子治小兒諸病。

肉豆蔻自朮炮人參陳橘皮茴香訶子炮去核炙艸砂仁各半兩藿香桂心檳榔各三錢

右爲末﹐每服半錢或一錢﹐用姜棗煎水﹐隨兒大小五分四分煎﹐通口服。

寶童散壯脾去積進食。

京三稜蓬莪朮酢紙裹煨益智仁各四兩甘艸炙﹐四兩半陳皮靑皮各二兩

右爲末﹐湯點一錢﹐不時服。姜棗煎亦得。

神朮散治患後脾胃虛弱﹐煩熱恍惚﹐睡中多驚﹐气急煩亂。溫養脾胃﹐消奶進食﹐勻气淸神﹐調和臟腑。

白朮人參白茯苓石蓮肉罌粟米白扁豆藿香甘艸炙

右等分﹐細末小半盞﹐棗湯調﹐空心日午服。漢東觀音散﹐少白朮﹑粟米﹐多神曲﹑白芷﹑木香﹑黃芪。

聖惠前胡散治脾胃不和﹐見食欲嘔﹐心胸壅悶。

前胡蘆根各三分桂心一分人參白朮赤茯枇杷葉去毛炙炙艸厚朴各半兩粗羅一錢﹐水一盞﹐姜少許﹐煎五分﹐不時量溫服。

張渙集香煎治脾胃虛﹐不欲食﹐羸瘦。

藿香葉厚朴姜制丁香沈香木香各一兩白茯苓白豆蔻白朮炮﹐各半兩

右爲細末﹐入麝香一錢﹐水一升﹐蜜半斤﹐大棗三十枚﹐姜二十片﹐銀石器中慢火熬成膏﹐去姜﹑棗﹐通風處陰漧﹐每皂子大﹐乳前﹐米飲下。

調中散治小兒冷熱不調﹐致脾胃不和。

木香人參白朮白茯苓丁香大腹皮甘艸靑橘皮湯浸去白焙漧﹐各一兩

右件搗羅爲細末﹐每服一錢﹐水一小盞﹐入生薑三片﹐煎五分﹐去滓溫服。

益胃丹調冷熱﹐和脾胃。

當歸洗焙漧木香白朮沈香各一兩白芍藥人參蓬莪朮縮砂仁各半兩

右件搗羅爲細末﹐麵糊丸如黍米大﹐每服十粒至十五粒﹐點麝香湯下﹐量兒大小加減。

丁香黃芪散治小兒脾胃虛弱﹐不能飲食﹐已漸傷損榮衛﹐致令肌體羸瘦﹐時時下痢﹐面色靑白。

丁香綿黃芪人參白朮當歸洗焙漧鱉甲酥炙黃去裙﹐各一兩胡連炙艸各半兩

右搗羅爲細末﹐每服一錢﹐水一盞﹐入生薑二片﹐棗二枚﹐同煎至五分﹐去滓溫服﹐食前。

鱉甲湯治三七歲兒不食或嘔﹐或頭熱﹐或下痢﹐或渴﹐或手腳熱﹐有時冷﹐每日一劑﹐便能食。

鱉甲一兩當歸炙艸升麻各二錢五分椒五十粒﹐出汗

右切﹐水一升﹐煮八合﹐爲三服﹐相去人行六七里再服﹐覺身上潤衣﹐蓋取汗﹐微汗勿深。

保和丸治飲食停滯﹐胸膈痞滿﹐噯气吞酸﹐或吐瀉腹痛。加白朮一兩﹐卽大安丸。

神曲炒山楂半夏茯苓各一兩陳皮連翹蘿卜子炒﹐各五錢

右爲末﹐粥丸桐子大﹐每服三十丸﹐白湯送下。愚按前方行气克滯之劑﹐若元气無虧﹐暴停乳食而致斯證者﹐宜用此消導之。若元气虛弱﹐而乳食所傷者﹐必調補胃气爲主﹐而佐以消導。若乳食已消而作嘔者﹐乃胃气被傷﹐當用異功散補之﹐不宜仍用前藥﹐重損胃气﹐用者審之﹗

木香大安丸

木香二錢黃連陳皮白朮各三錢枳實山楂肉萊菔子炒連翹神曲炒麥芽炒砂仁各一錢半

右爲末﹐神曲糊爲丸﹐陳廩米湯下。

消食丸又名消乳丸。治宿食不消。

砂仁陳皮三稜神曲麥芽各半兩香附一兩

右末﹐曲糊丸如麻子大﹐食後白湯送下﹐量兒大小加減。

七聖丸

三稜蓬朮川楝靑皮陳皮芫花杏仁

右件等分﹐先用酢浸芫花一宿﹐炒漸幹﹐次入蓬稜同炒赤色﹐又入陳楝等再同炒一處﹐令微焦取出爲末﹐前藥如各半兩﹐杏仁亦用半兩﹐湯浸去皮尖雙仁不用﹐研細﹐入巴豆二十粒﹐去油和勻﹐酢糊丸如黍米大﹐一歲兒常服二丸﹐臨臥溫熱湯送下﹐使日間所餐之物﹐一夜而化﹐永無疳疾﹐能使黃瘦子頓作化生兒。今之小兒﹐可去巴豆﹐只入杏仁﹐名七聖丸是也。

三稜散主諸般停滯﹐疳積發熱﹐瀉痢酸餒﹐水谷不化。常服和脾胃﹐進飲食﹐長肌肉﹐益神气。

人參七錢半三稜炮銼淨香附各一兩半靑皮益智仁陳皮穀芽枳殼麩炒神曲炒半夏制莪朮酢煮透濾幹銼焙大黃半生半炮紫蘇各半兩甘艸一兩二錢

右碎﹐每服二錢﹐水一盞﹐姜三片﹐倉米百粒﹐煎七分﹐無時溫服。气虛者﹐加白茯苓一兩。

莪朮丸和脾益胃﹐進飲消食﹐寬膈快气﹐悅色淸神。

莪朮三稜香附各四兩﹐酢浸七日煮焙檳榔薄銼生牽牛末各一兩﹐另研淸木香穀芽洗淨焙漧靑皮各半兩蓽澄茄丁香南木香各四錢

右除檳榔﹑丁香﹑木香不過火﹐及牽牛末﹐餘七味銼焙﹐仍同檳榔﹑丁香﹑木香爲末﹐臨入牽牛末和勻﹐水煮麵糊丸菉豆大﹐每服三十丸至五十丸﹐無時﹐用淡姜湯下﹐溫茶溫酒皆好。兒小者丸粟米大數粒﹐下法如前。

丁香脾積丸

三稜煨去皮毛莪朮炒神曲炒﹐各七錢靑皮巴豆霜小茴香炒陳皮各五錢丁香木香各三錢

右爲細末﹐酢調神曲糊爲丸如菉豆大﹐每服五七丸﹐生薑湯下。

三黃枳朮丸治傷肉濕面辛辣味厚之物﹐致塡塞悶亂不快。

枳實麩炒黃芩各五錢川黃連酒浸炒大黃濕紙裹煨白朮各一兩

右爲末﹐湯浸蒸餅爲丸如菉豆大﹐每服五十丸﹐白湯下。臨時量所傷多少﹐加減服之。

聖惠訶梨勒散治小兒宿食不化﹐少欲飲食﹐四肢消瘦﹐腹脇多脹。

訶梨勒皮三分人參白朮麥芽炒令微黃陳橘皮檳榔各半錢炙艸一分

右件藥搗﹐粗羅爲散﹐每服一錢﹐以水一小盞﹐煎至五分﹐去滓﹐量兒大小分減﹐溫服﹐日四五服。

朱氏木香丸治小兒气開胃進食。

三稜一兩炮木香人參白茯苓靑皮陳皮肉豆蔻各一分

右爲末﹐麵糊丸麻子大﹐每服十丸﹐姜湯下。

朱氏洗心散治小兒乳食傷心﹐作壯熱﹐喘息不調﹐咳嗽多睡。

皂角半兩﹐入沙糖酥炙於盆下﹐蓋良久出火毒生甘艸一錢麥門冬一分半

右爛杵不羅﹐每服二錢﹐水一盞﹐煎至八分﹐作五服﹐時時喫。

養脾丸

人參白朮當歸川芎各一錢木香靑皮黃連陳皮各一錢砂仁山楂肉神曲炒麥芽炒﹐各五分

右爲細末﹐水調神曲糊丸如麻子大﹐每服三五十丸﹐陳倉米飲下。

理惠三稜散治乳癖結實﹐或有滯惡停積不化﹐令兒日漸羸瘦﹐面色萎黃﹐春夏多發﹐不欲乳食。

三稜大黃微炒檳榔鱉甲赤伏各半兩枳殼麩炒微黃﹐各二錢半

右搗羅爲散﹐每服一錢﹐水一小盞﹐煎至五分﹐去滓﹐分爲二服﹐日三四服﹐逐下惡物爲度。

張渙三稜散治小兒乳癖結實不瘥。

三稜赤茯當歸鱉甲酢炙黃去裙﹐各一兩枳殼麩炒木香白朮各半兩

右搗羅細末﹐每服一錢﹐水一盞﹐入生薑七片﹐煎至五分﹐去滓放溫﹐時時與服。

聖惠化癖丸治乳癖結塊﹐久不消化﹐諸藥無效。

巴豆霜半兩膩粉朱砂各一錢研硇砂雄雀姜各一字黃鷹姜二錢半

右件都研如粉﹐用糯米飯和丸如黍米大﹐一歲兒每服空心煎皂莢仁湯下二丸﹐取下惡物爲度。

茅先生千金丹小兒諸積病悉主之。

滑石末白丁香羅過天南星輕粉各二錢水銀秤二錢﹐先以錫二錢於銅銚內熔化﹐更下水銀拌﹐和勻﹐傾在於地﹐冷用靑黛飛羅過﹐半錢巴豆去皮心膜七十二个﹐無缺損者﹐井華水浸一宿﹐懸當風處﹐吹漧爛研

右前件藥同拌合﹐用軟飯爲丸如小菉豆大﹐巴豆不出油﹐依形證用湯使下。傷寒後取積痰﹐煎蔥湯吞下。取疳虫﹐用牛肉炙汁下。驚風肚中緊硬﹐面靑黑﹐金銀箔薄荷蔥湯吞下。因傷﹐看肚中及腹皮上微熱﹐肚脹﹐夜間作熱﹐似疳又不是疳﹐面靑黃色﹐眼微黃﹐此腹中有積﹐用皂角子二七粒﹐灰火煨過﹐用水一盞﹐煎至半盞下。有積作瀉﹐魚酢湯下。气積﹐炒茴香湯下。凡下此藥周歲十四丸﹐三歲十八丸﹐七歲二十四丸﹐量兒大小加減下。須是四更初下﹐至天明通下。積來盡時依形證候下藥補之。臨喫此藥﹐恐先吐下些小涎來﹐亦不妨。

萬靈丸治小兒諸積﹐依形證用之。

木香川黃連蓬莪朮各半分陳橘皮靑橘皮各去瓤一分檳榔一錢半重者﹐一枚

右爲末﹐每匕藥一錢﹐巴豆一粒﹐去心膜﹐用酢煮巴豆一枚﹐煮藥﹐令巴豆紫色﹐同杏仁一枚﹐去皮尖﹐用燈火煆畱性﹐二味都研﹐用酢麵糊爲丸如小菉豆大﹐每服五丸七丸十丸﹐薄荷姜湯吞下。

紫霜丸消積聚。

巴豆去油心膜杏仁去皮尖﹐各二十一个代赭石一錢﹐另研水飛

右爲細末﹐飯丸如粟米大﹐每服三五丸至十丸﹐煎皂角仁湯下﹐無時。兒小者減之。

眞珠丸取小兒虛中一切積聚驚涎﹐宿食乳癖。治大小便濇滯﹔療腹脹﹐行滯气。

木香眞白丁香輕粉各半錢﹐畱少許爲衣巴豆十四粒﹐水浸一宿﹐研極細丁香末滑石末二錢

右爲末研勻﹐濕紙裹燒﹐粟米飯丸麻子大﹐一歲一丸﹐八九歲以上至十五歲服八丸﹐炮皂子煎湯放冷下。挾風熱難動者﹐先服涼藥一服。乳癖者﹐減丸數﹐隔日臨臥一服。

消堅丸消乳癖及下交奶﹐又治痰熱膈實取積。

硇砂巴霜輕粉各一錢黃明膠五錢細墨少許水銀沙子兩皂子大

右同研細末﹐少入麵糊爲丸如麻子大﹐倒流水下﹐一歲兒服一丸﹐食後。

張渙萬靈丹治小兒脾胃久不和﹐挾積﹐服溫熱藥皆不效﹐此藥神妙。

肉桂川黃連莪朮各一兩肉豆蔻仁檳榔陳橘皮去白焙漧廣木香不宜見火丁香各半兩﹐已上爲細末﹐次用巴豆去皮心膜杏仁麩炒去皮尖二件﹐並燈上燒灰存性﹐各二七个

右件同再搗拌勻﹐滴水丸黍米大﹐每服未周晬者一粒﹐量兒大小加添粒數﹐用生薑湯放冷下﹐食後服。久積或乳癖﹐並當常服。

五色丸子治小兒一切所傷﹐痰涎壅塞﹐胸膈不利﹐乳食不消﹐變生癖積﹐脇肋磈硬﹐按之疼痛﹔及治一

切急慢驚風﹐發搐痰涎壅塞。

靑黛別研南星薑汁制﹐各半兩巴霜半錢以上靑丸子﹔

朱砂水飛半夏姜制﹐各半兩巴霜半錢以上紅丸子﹔

煨大黃川郁金各半兩巴霜半錢以上黃丸子﹔

生白附子寒水石煆﹐各半兩巴霜半錢以上白丸子﹔

五靈脂炒全蠍炒﹐各半兩巴霜半錢以上黑丸子

右前五色藥﹐各另研爲細末﹐入巴霜半錢﹐研勻﹐麵糊丸粟米大﹐一歲服五丸﹐乳汁送下﹐量大小加減或姜湯下。急驚﹐金銀薄荷湯。慢驚﹐生薑全蠍湯。

六聖丸【曾氏方﹐下同】治諸積和胃。大能主气﹐厚腸消疳快膈。

莪朮炮淨黃連陳皮白姜炮﹐各五錢南木香二錢半

右除木香不見火﹐餘四味銼焙﹐同木香爲末﹐每一錢﹐巴豆三粒﹐去殼膜心存油碎切﹐入乳缽內細研﹐同前藥再研勻﹐酢煮麵糊丸麻仁大﹐每服十五粒至二十五粒﹐或三十五粒﹐五更空心淡姜湯下﹐利三五行﹐勻气散止補。此藥常服肋脾化積﹐進食消疳﹐臨睡以淨湯或湯酒下三粒及五粒﹐每次止丸藥末三錢﹐淨巴豆九粒爲則。不可多合﹐久則味散。

烏犀丸主諸積滯夾驚夾風﹐溫胃調脾﹐消進飲食。吐逆酢餿气﹐面黃肌瘦﹐不拘孩兒生後歲月遠近﹐並宜可投。

烏犀卽皂角﹐銼三寸長煨灰火中見靑煙起爲度﹐取出地上瓦碗蓋定存性冷用﹐七錢舶硫黃白姜各三錢半陳皮川烏炮去皮臍﹐各五錢巴豆去殼膜心存油﹐七十七粒

右先研硫黃細﹐除巴豆外﹐餘四味同焙爲末﹐卻薄切巴豆細研﹐同前五味藥末搗勻﹐用粳米飯包作一大粽子﹐小瓦瓶盛水﹐熟煮候冷﹐取出沙缽內爛杵﹐細布兜緊﹐絞出如稠糊﹐安在別器內﹐以藥末停分同杵細軟﹐丸粟米大﹐取諸積每服十五丸﹑或五丸﹑或二十一丸﹐至三十三丸﹐並用淡姜湯泡冷飯取汁小盞﹐五更初空心送下。通利三五行﹐以勻气散止補。治積滯有酢餿气﹐每服三丸至五丸﹐用淡姜湯入米酢少許﹐候溫空心下。

水晶丹治驚積食積虫積﹐腹脹煩啼﹐惡心﹐食減面黃﹐並宜通利。此藥有頑積驚重﹐風緊涎多﹐熱極﹐乃可服﹐非常用之劑。及急驚後﹐風痰未盡﹐免生癡疾﹐宜再投。

南星銼不塊湯煮片時半夏湯泡去滑﹐各三錢滑石四錢輕粉五十貼淨蕪荑二百片巴豆五十粒﹐去殼湯泡七次﹐又去心膜作兩半﹐水煮少時﹐曬漧碎切

右前三味焙爲末﹐拌和輕粉外﹐蕪荑﹑巴豆同碎切在乳缽內﹐細杵入前藥末﹐再拌勻﹐如烏犀丸內制糊﹐丸麻仁大﹐每服十五丸至二十五丸﹐或三十五丸﹐糯米湯泡蔥白﹐取汁小盞﹐五更初空心下﹐過三五行﹐進勻气散調補。下風痰﹐淡姜湯空心服。

聚寶聖餅子取一切積﹐及虛中積﹐下風涎藥﹐取病甚穩﹐全不搜攪。

輕粉粉霜各四錢石燕子大者二枚﹐爲細末延胡索大者二十八个﹐爲末

右四味﹐同研勻﹐滴水和丸如大棋子大﹐仍放候陰漧﹐每服一餅﹐先用熟水浸軟﹐冷漿水調下﹐臨臥更深。服後急漱口。此藥只取積滯﹐並不損气﹐更臨時加減。若下驚積﹐則每料更入朱砂﹑生龍腦各一錢﹐小兒一餅作四服﹐或便捏成小餅子。

吉氏追魂散治果子傷積。

白丁香輕粉官桂去粗皮﹐各三錢

右爲末﹐冷水調下半錢﹐睡時服﹐來日取下所傷物﹐用異功散煎紫蘇木瓜湯調﹐三服和气。

沈香檳榔丸和脾助胃﹐進食淸神﹐寬胸快膈﹐順气調中﹐悅顏色﹐壯筋骨﹐理面帶萎黃﹐肌膚瘦弱﹐過食生果﹐停寒在裏﹐乳癖腹脹作疼﹐及吐利瘧腫﹐瘥後諸疳虫積。

眞沈香檳榔白檀香南木香丁皮京三稜炮銼神曲莪朮炮麥芽洗炒厚朴刮去粗皮薑汁炙蒼朮泔浸銼炒黃﹐使君肉銼瓦上焙漧靑皮陳皮各去白縮砂仁益智仁淨香附枳殼麩炒燥良姜制﹐各半兩甘艸炙﹐一兩半

右除前五味不見火﹐餘十五味銼焙﹐仍同沈香等爲末﹐水煮麵糊丸麻仁大﹐每服三十丸至五十丸﹐溫米湯無時送下。小兒不能吞咽﹐煉蜜丸如芡實大﹐每以一丸至二丸溫湯化下。

集驗蓬朮丸治乳食不化﹐心腹脹滿﹐一切所傷。

三稜莪朮並煨陳皮香附蘿卜子各半兩砂仁靑皮枳殼胡黃連蘆薈各三錢胡椒二錢半

右爲細末﹐糊丸黃米大﹐每服三十丸加至五十丸﹐溫米飲下﹐日二三服。忌生冷硬物。

靑礞石丸治證同前。

硫黃三錢礞石五靈脂鍋底墨各一錢半白丁香一錢﹐去土爲末﹐米飯丸菉豆大﹐撚餅子﹐每服二十餅﹐溫水下。

玉訣銀白散生胃气﹐取下後﹐宜服此方。

人參茯苓甘艸炙白朮麥麵炒藿香葉白扁豆去皮

右各等分﹐末一錢﹐紫蘇湯調下。

張氏方治小兒奶癖。

芫花一兩﹐酢浸三日淨洗大黃半兩

右爲末﹐入蒜一斤﹐同藥末研爛勻﹐男左女右﹐用藥塗在乳母手心﹐熨擦癖上﹐如聞得患人口中出藥气﹐卽時取了﹐立效。

董氏方治小兒奶癖極效。

紫河車二兩寒食麵三兩

右同爲細末﹐每用一匙許﹐水調塗足心。病在左塗左﹐病在右塗右。塗於紅帛上縛之﹐良久﹐其病大便中下去﹐救人多矣。大便盡﹐洗去。

孔氏方治小兒奶癖。

密陀僧不拘多少﹐研極細

右以大蒜自然汁調﹐稀稠得所﹐塗於有奶癖處﹐據其大小周徧﹐又不可塗之太過。須臾﹐候兒口中有蒜气息﹐卽是藥透。仔細以手揉之﹐覺奶癖似消及五六分﹐卽用溫漿水洗去。切須量度﹐不可令消盡﹐恐藥毒損气也。如未消藥先幹﹐卽以溫水潤之。

譚氏殊聖方治月裏孩兒乳癖。

紫河車艸人參各等分

右爲末﹐用好酢調﹔拍成餅子如大錢大﹐如左畔有癖者﹐藥貼左畔腳心﹐用緋帛紮﹐幹後見效。左右一般使藥。

莊氏紫金丸治小兒因驚﹐積聚粘滑毒物在脾胃﹐累曾用藥取不下﹐變成虛中積﹐體熱困重﹐目閉不開﹐用黃連甘艸桃仁薄荷湯﹐化下膩粉一字許下。一歲上三歲下三丸﹐小兒只可一丸二丸。

蠍梢三七个犀角末銀末朱砂各一錢

右研極細末﹐用水麵糊爲丸菉豆大﹐依前湯使。

莊氏軟金丸治驚疳﹐下積聚。

靑黛飛膩粉研胡黃連麝香各二錢半寒食麵三錢使君子三个天漿子三七个

右七味研勻﹐滴水丸﹐梧桐子大﹐每服一丸﹐用金銀薄荷湯化下。

劉氏桃紅散治小兒驚積疳積﹐常服進食﹐面如桃花。

馬牙硝朱砂茯苓人參各等分

右末之﹐二歲服二字﹐一歲一字﹐三歲亦二字﹐四五歲三字﹐新汲水入少蜜調下﹐蜜水約盞內三分許。

王先生靈砂丹下虛中積﹐臟腑虛滑泄瀉﹐久經取轉﹐裏急後重﹐久積惡痢暴瀉﹐久不止﹐神效。

通明硇砂一錢辰砂通明有墻壁者﹐二錢半

右二味﹐衮研極細﹐用黃蠟半兩﹐先於盞內熔化﹐入去皮尖巴豆三七粒煎﹐候巴豆紫色爲度﹐漉豆出細研﹐入前二味再研勻﹐於黃蠟內三分取一熔成汁﹐便藥入內﹐急攪令勻﹐刮入磁盒收之。每服﹐暴瀉惡痢旋﹝上絕下刀﹞三丸如菉豆大﹐濃煎艾湯﹐先呷三五口﹐然後吞下﹔水瀉﹐冷水吞下。如取積﹐每服三丸如梧桐子大﹐濃煎甘艸湯﹐放冷吞下﹐臨臥服。其久積﹐藥隨積下﹐其小可﹐不動便安。按旣是虛﹐卽不宜用峻劑取積﹐仍須用四君子益黃散之類相兼服之。

良方妙香丸治小兒虛中積﹐潮發寒熱﹐心腹脹滿疼痛。

辰砂一兩牛黃生龍腦麝香各二錢半金箔十四片粉霜膩粉各一錢黃蠟二兩巴豆肥者﹐一百二十粒

右丸如彈子大﹐量虛實加減﹐龍腦漿水下﹐夜半後服。髒虛卽以龍腦米飲下﹐每服三丸﹐如小豆。欲藥勢緩﹐卽按令扁。疾堅者﹐加至十丸。皆以鍼刺作數孔。以行藥力。小兒取積﹐丸如菉豆。治小兒吐逆尢效。此藥最下胸中煩及虛積。

少飲子小兒自下後﹐得寒熱﹐血結成气在左脇下﹐或寒飲﹐或冷食﹐積聚气動﹐胸心畱熱﹐不下食飲﹐暗瘦﹐宜先服少飲子﹐散气下食﹐後服紫霜丸﹐去宿食﹐自充溢也。

柴胡白茯苓人參鱉甲酢塗炙令香熟白朮各半兩

右切如豆大﹐水二升﹐煮五合﹐空心分溫三四服﹐相去如人行一二里久再服﹐食粥將息。

茅先主蓬朮散主小兒痃气﹐一切气疾。

蓬莪朮靑橘皮益智各半兩木香二錢半糯米一兩

右爲末﹐每服一大錢﹐用陳米飲調下﹐日進四服。

聖惠鱉甲散

鱉甲一枚﹐塗酢炙令黃去裙襕

右搗羅爲末﹐每服一錢﹐以童子小便一小盞﹐煎至五分﹐量兒大小﹐分加減服之﹐日三服﹐神效。

曾氏化癖丸主癖結气塊在脇之間﹐日久不化﹐乍寒乍熱﹐腑臟不調﹐米穀不消﹐哽气喘促﹐胸腹滿悶﹐及理丁奚哺露。

南木香陳皮去白莪朮炮銼三稜炮銼靑皮用巴豆九粒去皮膜心微炒熟﹐去巴豆枳殼去瓤麩炒檳榔七味各半兩白朮丁香二味各二錢細辛燒存性﹐四錢

右除木香﹑檳榔﹑丁香不過火﹐餘七味焙﹐同前三味爲末﹐曲糊丸作麻仁大﹐每服十五丸至二十一丸﹐淸水湯空心下。有寒熱往來﹐以柴胡飲間服。忌油膩生冷。

外臺必效方療小兒癖。

車下李仁微湯退去皮及雙仁﹐與幹面相半搗之

右爲餅﹐如猶幹﹐和淡水﹐如常搜面﹐大小一如病人手掌﹐爲兩餅﹐微炙使黃﹐勿令至熟﹐空肚食一枚﹐當快利。如不利﹐更食一枚。或飲熱粥汁卽利。以快利爲度。至午後利不止﹐卽以酢飯止之。利後當虛。病未盡者﹐量力一二日更盡一服﹐以病盡爲限。小兒亦以意量之。不得食酪及牛馬肉﹐無不效。但病重者﹐李仁與面相半﹐輕者以意減之﹐亦須量力。頻試無不瘥﹐神效。

聖惠前胡丸治小兒癖气腹痛。

前胡桔梗各去蘆赤芍赤茯枳殼川大黃當歸郁李仁去皮微炒﹐各半兩鱉甲一兩﹐炙令黃

右件搗羅爲末﹐煉蜜爲丸如菉豆大﹐三歲兒每服空心﹐以粥飲化破五丸服﹐量兒大小加減。一方無桔梗﹐亦作散服。

茯苓湯治小兒閃癖﹐身體壯熱﹐頻服冷藥﹐冷气漫心成癖﹐下焦又冷﹐腸結大便難。

茯苓川芎鱉甲炙枳殼炙芍藥各二分柴胡四分

右銼﹐以水一大升三合﹐煎至三合﹐空心爲二服﹐去如人行五六里再服。忌莧子。

朱氏知母丸治小兒腹痛不調﹐兼癖气。

知母六分鱉甲炙﹐四分牡蠣枳殼各三分大黃一錢二分﹐紙裹煨熟

右件爲末﹐蜜丸如菉豆大﹐米飲下五丸﹐大小量兒分減服。

柴胡飲治小兒七八歲多睡﹐或時壯熱﹐日加羸瘦﹐身𨿽不痛﹐有時痢膿﹐嘔逆不食﹐是癖气之候﹐其疾似瘧疾﹐人多不識此患。

柴胡黃芩各一分枳殼炒﹐兩片甘艸知母芍藥各二分大訶梨勒煨取皮﹐一个

右件爲末﹐水一盞﹐煎服。

枳朮丸

白朮四兩枳實二兩

右爲末﹐荷葉包煨﹐爛飯爲丸桐子大﹐每服四五十丸﹐空心白滚湯下。

枳實理中丸

枳實十六片﹐麩炒白茯苓人參白朮漧薑炮甘艸炙﹐各二兩

右末﹐煉蜜和丸﹐如龍眼大﹐每服一丸﹐熱湯化下﹐連進二三服﹐胸中豁然。渴者加瓜蔞根一兩﹐自汗者加牡蠣二兩煆過﹐下利亦加。

快膈湯理胸膈不快﹐飲食少進﹔亦能順气和中﹐消導宿滯。

人參靑皮砂仁烏藥良姜制香附炙艸各一兩

右細末﹐每一錢﹐溫鹽湯空心調服。

參朮陷胸湯

人參白朮茯苓橘紅半夏各一錢瓜蔞全用細切帶濕﹐三錢黃連甘艸各五分

右用水一鍾半﹐生薑三片﹐棗一个﹐煎七分﹐溫服。潔古云﹕飲食不進﹐四君子加姜﹑棗煎。

四季肥兒丸【《窮鄕便方》﹐下同】治小兒脾弱﹐不拘四時服之﹐妙。

山藥山楂使君子神曲白茯各三錢苡仁米四錢白朮土炒﹐一錢白蓮肉五錢粉艸二錢訶皮末一兩

右爲末﹐早糯米糊爲丸﹐量兒大小加減﹐米湯吞下。

豬肚補脾丸

豶豬肚一个﹐洗淨去油膜﹐用蓮肉四兩去皮心入肚內縫之﹐用水煮令極熱黃連四兩﹐薑汁炒爲末

右前物﹐共搗爛爲丸如蘿卜子大﹐每服五分﹐米湯吞下。

七味保嬰湯治小兒脾胃虛弱﹐此方妙甚﹐無忽。

老倉米主淸胃炒黃土養脾苦竹葉去熱蘿卜子去食積燈艸去夜啼麥芽和脾胃薄荷葉去驚熱

右隨證所主者多用﹐余次之﹐每服不過三錢﹐袋盛煮湯﹐任意渴飲﹐或加蜜少許。

八反膏【《身經通考方》】治小兒積塊發熱。

硼砂五錢山梔子皮硝胠油各二兩雞子一个白蘿卜皮一兩蔥白五枝﹐連須用蜂蜜一酒鍾﹐紙攤貼布絹纏定。

單方

小兒乳癖﹐胸腹髙﹐喘急吐乳﹕以不入倉黑豆七粒﹐去皮研極細﹐滴水七徧﹐和成作七丸﹐以靑黛末滚之令徧﹐用白面和作皮裹藥﹐慢火煨熟﹐去面再研細﹐別入膩粉﹑生腦子﹑麝香各少許﹐再滴水丸作七丸。每服一丸﹐臨臥溫水送下。兒子小嚼破無妨﹐極效。【《中藏經》﹐下同】

小兒奶癖﹕以白芥子不拘多少﹐研成膏﹐攤紙花子上﹐貼痛硬處坐中效。

小兒癥病﹕用麝肉二兩切焙﹐蜀椒三百枚炒﹐搗末﹐雞子白和丸小豆大﹐每服二三丸﹐湯下﹐以知爲度。【《範汪方》】

治小兒食不知饑飽﹕用鼠屎二七枚燒爲末﹐服之。【《千金方》﹐下同】

治小兒食土﹕取肉一斤﹐繩系曳地行數里﹐勿洗﹐火炙與食。

小兒閃癖﹕取苦瓠未破者﹐煮苓熟﹐解開熨之。【《陳藏器本艸》】

又﹕以巴豆一粒﹐同枳殼一枚﹐切作二片﹐去穰內巴豆﹐以麻系合﹐不拘多少﹐水煮﹐令枳殼軟爛﹐則去巴豆﹐焙漧枳殼爲末﹐麵糊丸如桐子大﹐食後熟水下十五丸。老人小兒皆可服之。【《退齋雅聞錄》】

小兒喫土﹕用漧黃土一塊研末﹐濃煎黃連湯調下。【《救急方》】

小兒痞積﹕急性子﹑水紅花﹑大黃各一兩﹐俱生研末﹐每味取五錢﹐外用皮硝一兩拌勻﹔將白鵓鴿一个﹐或白鴨亦可﹐去毛屎﹐剖腹﹐勿犯水﹐以布拭淨﹐將末裝入內﹐用綿紮定﹐沙鍋內用水三碗﹐重重紙封﹐以小火煮幹﹐將鴿鴨翻調焙黃色﹐冷定﹐早晨食之﹐日四時﹐疾軟﹐三日大便下血﹐病去矣。忌冷物百日。【《孫天仁集效方》】

小兒痞塊腹大﹐肌瘦面黃﹐漸成疳疾﹕使君子仁三錢﹐木鱉子仁五錢爲末﹐水丸龍眼大﹐每以一丸用雞子一个﹐破頂入藥在內﹐飯上蒸熟﹐空心食之。【《楊氏簡便方》】

小兒脾癖疳積﹕錦紋大黃三兩爲末﹐酢一盞﹐沙鍋內文武火熬成膏﹐傾瓦上﹐日曬夜露﹐三日再研﹐用舶上硫黃一兩﹐形如琥珀者﹐官粉一兩同研勻。十歲以下小兒半錢﹐米飲下。忌一切生冷魚肉﹐只食白粥。半月前一服不愈﹐半月之後再服。若不忌口﹐不如勿服。【《聖濟總錄》】

小兒癖疾﹕瘡朮四兩爲末﹐羊肝一具﹐竹刀批開﹐撒朮末綫縛﹐入沙鍋內煮熟﹐搗作丸服。【《生生編》】

小兒諸果成積﹐傷脾作脹﹐气急﹕用麝香一錢﹐生桂末一兩﹐飯和丸菉豆大﹐大人十五丸﹐小兒七丸﹐白湯下。蓋果得麝則落﹐木得桂則枯故也。【《濟生方》】

小兒癥瘕﹕用老鼠肉煮汁作粥食之。【《姚和眾方》】

小兒閃癖﹐頭髮稀黃﹐瘰﹝疒果﹞瘦弱者﹕幹林檎脯研末﹐和酢敷之。【《子母祕錄》﹐下同】

小兒气癖﹕三稜煮汁作羹粥﹐與奶母食日亦以棗許與兒食。小兒新生百日及十歲以下﹐無問癇熱痃癖等皆理之﹐祕妙不可具言﹐大效。

治小兒喫泥土及﹝月襄﹞肚﹕用膩粉一分﹐沙糖和丸麻子大﹐空心米飲下一丸﹐瀉出土卽瘥。【《綱目》方。】

小兒食土﹕取好土﹐濃煎黃連取淸汁和﹐日幹﹐與服卽止。【《回春》方】

治胃虛气逆﹐吮乳不食﹕人參一錢﹐丁香﹑藿香葉各半錢﹐水半盞煎熟﹐入乳汁少許煎服。

治胃弱吐逆﹐手足心熱﹐不進乳食﹕陳紅曲三錢半﹐白朮一錢半麩炒﹐甘艸炙一錢爲末﹐每服半錢﹐姜棗米飲下。【《準繩》方﹐下同】

治脾胃不和﹐嘔逆惡心﹐乳食不進﹕厚朴姜制一錢﹐白朮半錢﹐漧薑炮﹑甘艸炙各三分﹐水一盞﹐姜二片煎﹐空心熱服。

治宿食傷脾﹐消食快膈﹕縮砂仁﹑三稜﹑莪朮﹑神曲﹑麥芽各半兩﹐香附子一兩各炒爲末﹐面和丸如麻子大﹐食後白湯下﹐隨大小加減丸數。

小兒癖積﹕用糞中蛆洗淨曬榦爲末﹐入甘艸末少許﹐米糊丸梧子大﹐每服五七丸﹐米飲下甚妙。【《總微論》】

小兒疳積有痰﹕用南星一兩﹐半夏五錢﹐水泡七次﹐切片﹐用姜一兩搗汁浸﹐以不麻爲度﹔甘艸﹑白附子各五錢﹐水滴爲丸﹐紫蘇湯下五分。【《幼幼近編》﹐下同】

一小兒喫粽成腹痛﹕用黃連﹑白酒藥爲末服之愈。

鍼灸

﹞

晉皇甫謐《甲乙經》曰﹕小兒食晦頭痛﹐譩嘻主之。

小兒口中鮏臭﹐胸脇搘滿﹐勞宮主之。

小兒嗽而泄不欲食者﹐商丘主之。

小兒腹滿不能食飲﹐懸鐘主之。

《千金方》曰﹕治小兒癖﹐灸兩乳下一寸各三壯。

《古今醫統》曰﹕小兒癖气﹐灸章門﹑脊中﹔積聚瀉泄痃癖﹐於十一椎下兩旁﹐相去各一寸五分﹐灸七壯。

王肯堂《證治準繩》曰﹕小兒癖气久不瘥者﹐灸中脘一穴﹑章門二穴各七壯。章門在大橫外直臍﹐季脇肋端﹐側臥﹐曲上足伸下足﹐舉臂取之。中脘在上脘下一寸﹐臍上四寸﹐居心蔽骨與臍之中﹐從﹝暍去日攺骨﹞骭下取病人四指定穴。並灸臍後脊骨中二七壯﹐無不驗。

《古今醫鑑》曰﹕灸癖法﹐穴在小兒背脊中﹐自尾骶骨將手揣摸脊骨﹐兩傍有血筋發動處兩穴﹐每一穴用銅錢三文﹐壓在穴上﹐用艾煙﹝艾煙疑當作「艾炷」。﹞安錢孔中﹐各灸七壯。此是癖之根﹐貫血之所﹐灸之瘡卽發﹐卽可見效。灸不著血筋﹐則瘡不發而不效矣。

醫案

錢乙《小兒直訣》曰﹕曹宣徳子三歲﹐面黃﹐時發寒熱﹐不欲食而飲水﹐及乳不止﹐眾醫以爲潮熱﹐用牛黃丸﹑麝香丸不愈﹐及以止渴漧葛散服之反吐。錢曰﹕當下白餅子﹐後補脾。乃以消積丸磨之﹐此乃癖也。後果愈。何以故﹖不食但飲水者﹐食伏於管內不能消﹐致令發寒熱。服止渴藥吐者﹐以藥衝脾故也﹐下之卽愈。

羅天益《衛生寶鑑》曰﹕眞定總管董公長孫﹐年十一歲﹐病癖積﹐左脇下硬如覆手﹐肚大靑筋﹐發熱肌熱﹐咳嗽自汗﹐日晡尢甚﹐牙疳臭惡﹐宣露出血﹐四肢困倦﹐飲食減少﹐病甚危篤﹐召太醫劉仲安先生治之﹐約百日可愈。先與沈香海金沙丸一服﹐下穢物兩三行﹔次日合塌气丸服之﹔十日復以沈香海金沙丸導利之﹐又令服塌气丸。如此互換﹐服至月餘﹐其癖減半﹐未及百日良愈。近年多有此疾﹐愈之者多﹐錄之以救將來之病者。

《湯氏小兒方》曰﹕戶部張侍郎小娘子﹐患此蘊積結聚﹐已經年矣。其候腹滿壯熱﹐大小便閉﹐不食。諸醫皆作虛熱潮熱。或作胃寒不食治。然旣不食﹐大小便自然少。又欲作疳熱治﹐百藥俱試而無一中﹐勢已窘迫﹐招予視之。問曰﹕合服何藥﹖答曰﹕當服甘遂﹑大黃。漲驚駭曰﹕前諸醫者﹐皆用補劑。此女不進飲食久矣﹐不宜利動腸胃。予答曰﹕信我者生﹐逆我者死。張曰﹕更有無甘遂而次於此藥方者可否﹖予令卽服大承气湯。二服而愈。次日診之﹐尙有餘滯積實﹐其證必過數日而復閉﹐須服前藥﹐始可除根。數日後﹐果再閉﹐腹滿痞結﹐再投此藥﹐一服而痊。

《保嬰金鏡錄》曰﹕一小兒人中靑黃﹐噯腐酸气﹐用平胃散一服﹐宿滯頓化﹐余云不必多藥﹐但節其飲食自愈。不信﹐復傷食而噯腐﹐另用克滯之藥﹐更加吐瀉以致不救。惜夫﹗

一小兒傷食嘔吐﹐服克伐之藥﹐嘔中見血﹐用淸熱涼血之藥﹐又大便下血﹐唇色白而或靑﹐問其故於余。余曰﹕此脾土虧損﹐肝木所乘而然也。令空心服補中益气湯。食遠用異功散﹐以調補中气﹐使涎血各歸其源而愈。

《體仁匯編》曰﹕昔有一人從貴州來得瘴﹐夫婦相繼而死﹐存二子歸﹐皆病﹐腹中有塊如瓜﹐其苦欲死。用大黃酒洗﹑蓽撥微炙﹐等分爲細末﹐蜜丸桐子大﹐每服五十丸﹐空心麝香水送下。方十服﹐气塊皆消。此方小兒做小丸用﹐大人大丸。初服五十丸﹐以後只逐日二十丸或服三十丸﹐不可太多﹐病去八分止服﹐以俟自消盡也。

《薛氏醫案》曰﹕一小兒傷食﹐發熱唇動﹐或用養胃湯﹑枳實﹑黃連﹑山楂之類﹐更加腹脹﹐午後發熱﹐按其腹不痛。余以爲服前藥﹐飲食𨿽化而脾胃復傷也﹐用六君子湯數劑而痊。

一小兒傷食﹐風熱嘔吐﹐唇口蠕動﹐服消導淸熱之劑﹐飲食已消﹐熱猶如故。余曰﹕此胃經虛熱耳。用四君子﹑升麻﹑柴胡四劑而愈。

一小兒素面白﹐忽然目唇微動﹐時面色黃靑﹐良久﹐其唇口手足亦微動﹐此脾虛而肝侮之也﹐用五味異功散加釣藤鉤﹑白附子一劑而面靑少退﹐再二劑唇口動亦止﹐又用異功散加升麻柴胡四劑而痊。

治一小兒腹中痞塞﹐卻服二陳﹑枳實﹑黃連﹐其痞益甚。余謂﹕屬脾經血虛。用六君子加當歸﹐數劑胃气漸復﹔乃朝用異功散加升麻﹐夕用異功散加當歸而愈。

一小兒未及周歲﹐气短喘急﹐乳食少進﹐時或吐乳﹐視其形如去蛇﹐乃脾傷而食積﹐先用六君子加山楂﹑枳實﹐漸愈﹔後乳食復傷﹐吐瀉作渴﹐候二日不止﹐先與胃苓膏以治吐瀉﹐繼以七味白朮散生胃气而愈。

一小兒患痞﹐服克滯之藥。余謂﹕形气有餘﹐病气有餘者﹐當瀉不當補﹔形气不足﹐病气不足者﹐當補不當瀉。前證屬形病俱虛﹐非調補中气不愈。不信﹐仍行克伐﹐元气虧損﹐虛火上炎﹐齒齦蝕爛﹐頷下結核﹐余用大蕪荑湯及異功散之類﹐尋愈。

一小兒停食發熱﹐服芩﹑連﹑三稜等劑﹐飲食日少﹐胸腹膨脹﹐肢體羸瘦。余謂脾虛飲食停滯﹐元气復傷﹐先用補中益气湯加木香﹑釣藤鉤數劑漸愈﹐又用六君﹑炮姜調理而安。

一小兒素嗜肉食﹐腹中作痛﹐大便不調﹐半載之後﹐肚腹膨脹﹐右脇內結一塊﹐不時轉移﹔又三月﹐左脇內亦結一塊﹐胸腹亦脹﹐齦潰作渴﹐小便赤濇或澄白﹐大便色穢不一﹔又半載﹐頷下結核三五枚。服消塊行滯等藥﹐元气益虛﹐其塊益甚。余用四味肥兒丸﹑五味異功散之類﹐隨證進退治之﹐熱渴漸止﹔又月餘﹐腹脹漸消﹐更佐以九味蘆薈丸﹐齒齦漸愈﹔乃用四君子湯爲主﹐佐以蕪荑丸之類而痊。

一小兒飲食不節﹐或作瀉﹐或腹痛﹐或腹脹﹐腹中一塊﹐大便不調﹐作渴發熱﹐齦爛口臭﹐專服消導克滯﹐前證益甚﹐形體益瘦。余曰﹕面色黃中隱靑﹐脾土虧損而肝木所侮也。法當調補中气平肝木﹐則脾气自旺﹐虛火自退﹐諸證自愈。遂月沖和湯﹑大蕪荑湯之類﹐果愈。

一小兒小腹脹墜﹐小便濇滯﹐午前爲甚﹐以補中益气湯加木香與朝服﹐以五味異功散加升麻﹑柴胡與夕服﹐兩月餘而愈。後飲食失節﹐腹脹咽酸﹐用五味異功散﹑四味茱萸丸而痊。畢姻後﹐復患如前﹐更惡寒腹冷﹐小便淸頻﹐大便不實﹐手足並冷﹐用補中益气湯﹑八味地黃丸而尋愈。

一小兒傷食腹脹﹐胸滿有痰﹐余用異功散而痊。後復傷食﹐腹脹作痛﹐或用藥下之﹐痛𨿽止而脹益甚﹐更加喘粗﹐此脾气傷而及於肺也﹐用六君﹑桔梗調補而愈。

一小兒腹脹﹐惡食﹐寒熱惡心﹐證類外感。余曰﹕气口脈大於人迎﹐此飲食停滯也﹐用保和丸一服﹐諸證頓退﹐但腹脹未已﹐用異功散而痊。

一小兒傷風咳嗽痰湧﹐用六君﹑桔梗﹑桑皮﹑杏仁而愈。後飲食停滯﹐腹瀉脹痛﹐又用六君加山楂﹑厚朴而安。復停食作嘔﹐或用藥下之﹐更加咳嗽。余謂﹕此脾肺益虛﹐欲行調補。彼以爲緩﹐乃服發表克滯之藥﹐前證益甚﹐更加搖頭。余用天麻散倍加釣藤鉤及異功散而愈。

一小兒胸腹脹痛﹐寒熱煩悶﹐以手按腹卽哭﹐此飲食停滯也﹐先用保和丸一服﹐前證卽愈。更加煩渴﹐按其腹不哭﹐此宿食去而脾气未復也﹐用五味異功散加柴胡治之而瘳。

一小兒飲食停滯﹐服消導之劑﹐飲食旣消﹐熱尙未退﹐此胃經虛熱﹐用六君子加柴胡﹑升麻四劑而逾。

一小兒先因飲食停滯﹐服克伐之劑﹐更加腹痛﹐按之卽止﹐余用六君子湯而愈。後復傷食﹐用保和丸及三稜﹑檳榔之類﹐更加腹重善噫﹐此脾气虛而下陷也﹐仍用前湯加升麻﹑柴胡﹑木香而愈。

一小兒面色靑白﹐飲食難化﹐大便頻泄﹐或用消積化痰等藥﹐久不愈。余謂﹕脾胃虛弱也﹐用六君子湯漸愈。或以爲食積﹐宜驅逐之﹐遂反作瀉痰喘發搐。余謂﹕脾气復傷﹐不能生肺﹐肺虛不能平肝而作是證。先用六君子加釣藤鉤﹐飲食少進﹔又用五味異功散加升麻而愈。

一小兒患前證腹痛﹐服攻下之劑﹐發熱不已﹐大便不化﹐按其腹不痛﹐與冷水不飲﹐此食積去而脾气虛也﹐用五味異功散加當歸﹑升麻而愈。

一小兒患痞癖﹐服檳榔﹑蓬朮﹑枳實﹑黃連之類﹐痞益甚。余曰﹕此脾經血虛痞也﹐不可克伐。逐用六君子加當歸﹐數劑胃气漸復﹐諸證漸愈。乃朝用異功散加升麻柴胡﹐夕用異功散加當歸﹑芍藥而愈。

一小兒患痞結﹐久而四肢消瘦﹐肚腹漸大﹐寒熱嗜臥﹐作渴引飲﹐用白朮散爲主﹐佐以四味肥兒丸﹐月餘諸證漸愈。

一小兒患痞結﹐身熱如火﹐病狀多端﹐不可盡述﹐朝用五味異功散﹐夕用四味肥兒丸﹐月餘諸證稍愈﹔佐以地黃丸﹐自能行立﹔遂朝用地黃丸﹐夕用異功散及蝦﹝虫麻﹞丸﹐數服而愈。

