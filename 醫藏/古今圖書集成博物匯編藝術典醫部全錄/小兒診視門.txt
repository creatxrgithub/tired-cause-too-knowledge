古今圖書集成醫部全錄卷四百三

小兒診視門

黃帝靈樞經

論疾診尺

嬰兒病﹐其頭毛皆逆上者﹐必死。

【注此論人之血气﹐本於先天所生﹐而上下環轉者也。嬰兒者﹐始生之兒。毛髮者血之餘﹐少陰精血之所生也。發復下垂﹐以應人之血气從下而升﹐復從巓而下。若發上逆﹐是惟升而無降矣。升降息﹐故不免於死亡。】

耳間靑脈起者掣痛。【《甲乙經》作瘈腹痛。】

【注腎主骨而開竅於耳﹐故耳間靑脈起者﹐當主筋骨掣痛。此承上文而言人之血气﹐始於先天腎臟之所生。】

大便赤辧﹐【《甲乙經》作靑辧。】飧泄脈小者﹐【《甲乙經》作脈大。】手足寒﹐難已。飧泄脈小﹐手足溫﹐泄易已。

【注辧﹐別也。大便赤辧者﹐謂黃赤之間別也。蓋中焦泌糟粕﹐蒸津液﹐乃化而爲血﹐獨行於經隧﹐命曰榮气。水谷常並居於胃﹐成糟粕而俱下於大腸﹐濟泌別汁而滲入於膀胱。如大便赤辧﹐乃中焦之血﹐與糟粕並下矣。飧泄﹐大腸虛而不能濟泌矣。此腸胃虛泄於下﹐中焦之汁不能榮於脈中﹐故脈小也。若手足溫者﹐得下焦之生气﹐故泄易已。此言中焦水谷之精微﹐有借下焦之生气以合化。】

相兒經【晉嚴助】

壽夭

兒初生﹐叫聲連延相屬者﹐壽。聲絕而復揚急者﹐不壽。啼聲散者﹐不成人。啼聲深者﹐不成人。臍中無血者﹐好。臍小者﹐不壽。通身軟弱如無骨者﹐不壽。鮮白長大者﹐壽。自開目者﹐不成人。目視不正﹐數動者﹐大非佳。汗血者﹐多厄不壽。汗不流﹐不成人。小便凝如脂膏﹐不成人。頭四破﹐不成人。常搖手足者﹐不成人。早坐早行﹐早齒早語﹐皆惡性﹐非佳人。頭毛不周匝者﹐不成人。發稀少者﹐彊不聽人。【一作不聰。】

額上有旋毛者﹐早妨父母。兒生枕骨不成者﹐能言語而死。尻骨不成者﹐能踞而死。掌骨不成者﹐能匍匐而死。踵骨不成者﹐能行而死。臏骨不成者﹐能立而死。身不收者﹐死。魚口者﹐死。股間無生肉者﹐死。頤下破者﹐死。陰不起者﹐死。陰囊下白者死﹐赤者死。卵縫通達黑者﹐壽。

脈訣【晉王叔和】

小兒生死候歌

小兒乳後輒嘔逆﹐更兼脈亂無憂慮。

【注變蒸未定﹐气息未調﹐嘔逆脈亂﹐不得爲病。】

弦急之時被气纏﹐脈緩卽是不消乳。

【注小兒之脈弦急﹐乃風邪寒气所纏﹐則脾病而乳食不消。】

緊數細快亦少苦﹐虛濡邪气驚風助。

【注數而細快乃小兒平脈﹐加之以緊﹐亦有些須表邪。若虛而濡﹐乃邪气驚風之候。】

痢下宣腸急痛時﹐浮大之脈歸泉路。

【注下痢之脈﹐不宜浮大故也。】

外證十五候歌

眼上赤脈﹐下貫瞳人。

【注池氏曰﹕赤脈屬心﹐瞳人屬腎﹐乃心火勝腎水﹐水漧則不能生木﹐致腎肝皆絕故也。《入門》曰﹕水火困絕。】

顖門腫起﹐兼及作坑。

【注熱勝則腫﹐熱極則陷﹐皆熱侯也。《入門》曰﹕心絕。】

鼻漧黑燥。

【注火克金也。《入門》曰﹕肺絕。】

肚大筋靑。

【注木克土也。《入門》曰﹕脾絕气不榮。】

目多直視﹐睹不轉睛。

【注經曰﹕回則不轉是也。《入門》曰﹕目直視則五臟俱絕。】

指甲靑黑﹐忽作鴉聲。

【注肺肝已絕。《入門》曰﹕指甲靑黑肝絕﹐鴉聲气有出無入﹐脈絕也。】

舒舌出口﹐嚙齒咬人。

【注心气已絕。《入門》曰﹕舒舌心絕﹐咬人腎絕。】

魚口气急﹐啼不作聲。

【注魚口張而不合也﹐是謂脾絕。气急作喘﹐哭而無聲﹐是謂肺絕。】

蛔虫旣出﹐必是死形。

【注蛔虫生於胃中﹐借谷食以養﹐胃絕而谷食不入﹐虫故出也。】

用藥速救﹐十無一生。

【注總結上文十五證而言也。小兒有是證者﹐十中莫治其一。】

千金方【唐孫思邈】

小兒總論

兒三歲已上﹐一歲已下﹐視其性气髙下﹐卽可知其夭壽大略。兒小時識悟通敏過人者﹐多夭。大則項橐﹑顏回之流是也。小兒骨法成就威儀﹐回轉遲舒﹐稍費人精神雕琢者﹐壽。其預知人意﹐回旋敏速者﹐亦夭。卽楊修﹑孔融之徒是也。由此觀之﹐夭壽大略可知也。亦猶梅花早發﹐不睹歲寒﹔甘菊晚成﹐終於年事。是知晚成者﹐壽之兆也。

小兒直訣【宋錢乙】

脈法

脈弦急﹐气不和﹔脈沈緩﹐傷食﹔脈促結﹐虛驚﹔脈浮爲風﹐脈沈細爲寒﹔脈亂﹐不治。

【注夫脈也者﹐人身之造化﹐病機之先見﹐用藥之準繩﹐不可不先明諸心者也。《全幼心鑑》云﹕小兒一歲以前﹐看虎口食指寅卯辰三關﹐以驗其病。脈紋從寅關起不至卯關者﹐易治﹔若連卯關者﹐難治﹔若寅侵卯﹑卯侵過辰者﹐十不救一。其脈紋見有五色﹐如因驚必靑﹐瀉痢色紫﹐當以類而推之。一歲後則可用一指轉側﹐辧其三部脈弦急浮沈。四五歲後﹐脈七八至而細數者爲平﹐九至者傷﹐十至者困。六至﹑五至者爲虛爲寒﹐弦緊者爲風癇﹐弦急爲客忤。其變蒸者脈必散亂。骨間有熱﹐脈則沈數。若浮而不調爲鬼祟﹐浮大而數爲風熱﹐伏結爲物聚﹐微細爲疳積﹑爲腹痛﹐浮而洪爲有虫﹐浮而遲爲胃寒。此論脈之大要耳。然小兒血气未實﹐驚則气散﹐气散則脈亂矣。又當參以三部五脈。三部者﹐乃看面上气色﹐虎口脈紋﹐寸口一指脈。五脈者﹐上按額前﹐下診太衝﹐並前三部﹐謂之五脈也。治法𨿽分虛實﹐然實者病气實而形气虛也﹐虛者形气病气俱虛也。經云﹕眞气奪則虛﹐邪气勝則實。又云﹕虛則補其母﹐實則瀉其子。東垣先生云﹕形病俱實當瀉之﹐形病俱虛當補之。】

面部證

左腮爲肝﹐右脾爲肺﹐額上爲心﹐鼻爲脾﹐頦爲腎。若色赤者熱也﹐宜隨證治之。

【注左腮屬肝﹐其色靑者爲順﹐白者爲逆。若色赤主肝經風熱﹑發熱拘急﹐靑黑主驚風腹痛﹐淡赤主潮熱痰嗽。右腮屬肺﹐其色白者爲順﹐赤者爲逆。若赤色甚者﹐主咳嗽喘急悶亂﹐飲水傳於腎則小便赤濇﹐或淋閉不通。額上屬心﹐其色赤者爲順﹐黑者爲逆。若靑黑主驚風腹痛瘈瘲啼哭﹐微黃主盜汗頭髮漧燥驚疳骨熱。鼻屬脾﹐其色黃者爲順﹐靑者爲逆。若色赤主脾經虛熱﹐飲食少思﹐深黃主小便祕而鼻燥衄血。頦屬腎﹐其色黑者爲順﹐黃者爲逆。若色赤主腎與膀胱有熱﹐而小便不通。】

目部證

目內色赤者﹐心實熱﹐導赤散﹔淡紅者﹐心虛熱﹐生犀散。靑者肝實熱﹐瀉靑丸﹔淡靑者﹐肝虛熱﹐地黃丸﹔黃者﹐脾實熱﹐瀉黃散﹔微黃者﹐脾虛熱﹐益黃散﹔白而混者﹐肺實熱﹐瀉白散。目無睛光者﹐腎虛也﹐地黃丸主之。

【注夫目者五臟之精華﹐各有所主。白睛屬肺﹐黑睛屬肝﹐上下眼泡屬脾﹐紅脈屬心﹐瞳人屬腎﹐此五臟之正色也。然白睛本屬肺而見紅色﹐此心克肺之賊邪也﹔見靑色﹐此肝乘侮之微邪也﹔見黑色﹐此腎乘肺之實邪也﹔見黃色﹐此脾乘肺之虛邪也。餘仿此。】

死證

瀉不定﹐精神好。大渴不止﹐止之又渴。吹鼻不噴。病重口漧﹐不睡。時气﹐唇上靑黑點﹐頰深赤如塗胭脂﹐鼻孔開張﹐喘急不定。面有五色﹐不常不澤。

活人書【宋朱肱】

論小兒治法

小兒大人﹐治法一般﹐但小分劑藥性差涼耳。尋常風壅發熱﹐鼻涕痰嗽煩渴﹐惺惺散主之。咽喉不利﹐痰實咳嗽﹐鼠粘子湯主之。頭額身體溫熱﹐大便黃赤﹐腹中有熱﹐四順散﹑連翹飲﹑三黃丸主之。頭額身體溫熱﹐大便白而酸臭者﹐胃中有食積﹐雙丸主之。小兒無異疾﹐惟飲食過度﹐不能自節﹐心腹脹滿﹐身熱頭痛﹐此雙丸悉治之。小兒身體潮熱﹐頭目碎痛﹐心神煩躁﹐小便赤﹐大便祕﹐此熱劇也﹐洗心散﹑調胃承气湯主之。頭疼發熱而畏人惡寒者﹐此傷寒證也﹐升麻湯主之。無汗者麻黃黃苓湯﹐有汗者升麻黃芩湯﹐皆要藥也。小兒尋常不可過當服涼藥﹐胃冷虫動﹐其證與驚相類﹐醫人不能辧﹐往往復進驚藥﹐如腦麝之類﹐遂發吐胃虛而成慢驚者多矣。小兒須有熱證﹐方可疏轉﹐仍愼用丸子藥利之﹐當以大黃﹑川芎等﹝口父﹞咀作湯液﹐以蕩滌蘊熱。蓋丸子巴豆﹐乃攻食積耳。

本事方【宋許叔微】

小兒脈

候兒脈﹐當以大指按三部﹐一息六七至爲平和﹐八九至爲發熱﹐五至爲內寒﹐脈弦爲風癇﹐沈緩爲傷食﹐促急爲虛驚﹐弦急爲气不和﹐沈細爲冷﹐浮爲風﹐大小不勻爲惡候﹑爲鬼祟﹐浮大數爲風﹑爲熱伏結﹐爲物聚﹐單細爲疳勞。凡腹痛多喘嘔而脈洪者爲有虫。沈而遲潮熱者胃寒也﹐溫之則愈。訣曰﹕小兒脈緊風癇候﹐沈緩食傷多嘔吐。弦急因知气不和﹐急促急驚神不守。冷則沈細風則浮﹐牢實大便應祕久。腹痛之候緊而弦﹐脈亂不治安可救。變蒸之時脈必亂﹐不治自然無過繆。單細疳勞洪有虫﹐大小不勻爲惡候。脈沈而遲有潮熱﹐此必胃寒來內寇。瀉利脈大不可醫﹐仔細酌量宜審究。

云岐子云﹕未及五歲不可視聽者﹐未可別脈。五歲已上﹐方可以脈別浮沈遲數。按錢氏論文不拘五歲上下也。

河間六書【金劉完素】

小兒論

《素問》﹕身熱惡寒﹐戰栗驚惑﹐皆屬熱證﹐爲少陰君火。暴彊直支緛戾﹐裏急筋縮﹐皆屬風證﹐爲厥陰風木。夫小兒﹐六歲之上爲小兒﹐十八歲已上爲少年。其六歲以下者諸經不載﹐是以乳下嬰兒﹐有病難治﹐無可定也。然小兒與大人﹐不可一例﹐各異治之。𨿽小兒誕坐𦇤褓之後﹐骨肉脆軟﹐腸胃細微﹔可以乳食﹐調和臟腑﹐乃得平安。肌膚滋潤﹐筋骨輕嫩﹐以綿衣之﹐故生壅滯﹐內有積熱﹐熱乘於心﹐心受邪熱﹐乃發爲驚﹐驚不止返爲潮搐。大槪小兒病者純陽﹐熱多冷少也。

平治會萃【元朱震亨】

小兒病

小兒食積痰熱﹐傷乳爲病﹐大槪肝與脾病多。

小兒肝病多﹐肝只是有餘﹐腎只是不足。

幼科全書【元朱震亨】

觀形察色

額上屬心火﹐左頰屬肝木﹐右頰屬肺金﹐鼻準屬脾土﹐下頦屬腎水。

色紫者熱盛﹐色紅者熱主外感﹐色靑者多驚﹐色白者主虫﹐色靑黑者腹痛﹐色白者主疳﹐色黃者脾虛﹐色黃白而唇靑者瘧疾﹐色黃者食積﹐面紫黑者中惡﹐面靑白者主肝惡﹐面黃色黑者主濕熱。

凡觀小兒形色﹐靑筋脾熱生風。兩腮紅赤熱相攻﹐黃色脾虛取用。黑气腹疼中惡﹐白爲疳瘦生虫。如逢兩眼黑重重。此是南柯一夢。

要識小兒證侯﹐但將外貌推求。黃浮肌削痞瘕畱﹐唇撮面靑痛楚。吐舌唇焦內熱﹐目昏好睡脾枯。手掀足掣是驚由﹐疳疾靑筋大肚。

眼角眵生肝熱﹐口邊涎出脾寒。頭毛稀豎血將幹﹐泡腫脾家濕顯。鼻孔黑焦肺熱﹐耳輪枯燥腎傳。胸髙气促肺炎炎﹐熱憊顖門腫陷。

小兒精神忽減﹐面皮黃白無常。必然乳食內成傷﹐生冷油膩阻當。或至腸鳴泄利﹐或爲瘧疾相當。忽然膨脹漸羸尩﹐癥積虫疳四樣。

小兒面皮紅色﹐兩腮恰似塗朱。風寒外感事何如﹐潮熱無時來去。或作驚風證治﹐或爲斑毒驅除。口漧啼哭淚如珠﹐睡困昏昏不乳。

小兒病形各樣﹐慢憑眼力猜詳。懷中偎縮怯風涼﹐合面睡時熱瘴。夜啼熱煩腹痛﹐目直驚搐須防。長吁短气熱中藏﹐痰喘上衝火旺。

要辧小兒死證﹐顖門下陷成坑。喉中拽鋸气和痰﹐目閉無神拘管。口唇牙齦粉白﹐手足恰似冰寒。鴉聲口緊眼常翻﹐不乳遺尿悶亂。

辧脈

小兒一歲以上﹐可以看脈﹐以六至爲平和﹐七八至爲數爲實熱﹐一二三四至者爲遲爲虛弱。

小兒尋常脈侯﹐一息六至平和。七至八至熱生多﹐三四虛寒病作。九十連來雀啄﹐一二動指成屙。微寒緊數不差訛﹐補瀉分明用藥。

身熱脈浮可汗﹐身寒脈細休攻。喘咳緊數藥無功﹐腫脹細微堪痛。泄瀉沈遲勿愈﹐痘疹洪數宜從。若還吐衄怕浮洪﹐腹痛沈微拈弄。

論治法

如足脛熱﹐兩腮紅﹐煩渴不止﹐頭面好露﹐揚手擲足﹐大便閉﹐小便黃﹐身壯熱不退﹐凡此皆宜涼解﹐不可服熱藥補藥也。

小兒不宜熱藥﹐兩腮渾似桃紅。手足壯熱火烘烘﹐六脈浮洪亂動﹐小便赤黃又濇﹐大便祕結難通。掀衣飲水喜當風﹐煩渴鼻流血湧。

如足脛冷﹐面晃白﹐口中气冷熱進退不定﹐身常偎人﹐眼珠靑﹐吐瀉不止﹐肚腹作痛﹐凡此皆宜溫補﹐不可用涼藥利藥也。

小兒不宜涼藥﹐面容晃白無精。四肢厥冷似寒冰﹐六脈微沈隱隱。食乳不消嘔吐﹐糞如鴨屎頻頻。神虛腹痛目睛靑﹐病久成疳諸證。

凡小兒一歲以下有病者﹐多是胎毒﹐並宜解毒爲急。二歲以上有病者﹐多是食積﹐並宜消積補脾。余法散見各條﹐此不述。

若帶風寒外感﹐惺惺散子堪行。內傷乳食不安寧﹐和中消導兼進。咳嗽參蘇可飲﹐吐瀉理中最靈。驚手搐掣卻關心﹐導赤瀉靑勿混。

論胎气有餘不足以知壽夭

凡小兒生下﹐有身破裂者﹐必死。陰囊白者﹐必死。陰不起者﹐乃死。腹間無肉者﹐必死。哭如鴉聲者﹐必死。周歲之時﹐頭顱骨開解﹐齒髮未生﹐手足攣縮﹐膝如鶴節﹐身體瘦弱﹐長大不能行立者﹐此皆胎气不足也﹐多夭。若筋實則多力﹐骨實則早行﹐血實則形瘦多發﹐肉實則少病﹐精實則伶俐多笑語﹐不怕寒暑﹐气實則少發而體肥﹐此皆胎气之有餘﹐多壽。

審手冷熱

五指梢頭冷﹐驚來不可當。若逢中指熱﹐必定是傷寒。中指獨自冷﹐麻痘證相傳。男左女右手﹐分明仔細看。

法古辧小兒三關手筋脈

夫嬰兒生下一月至三歲﹐若有疾患﹐須看虎口脈﹐次指表節爲命關﹐次气關﹐次風關。古人所謂初得風關病猶可﹐傳入气關定難治是也。

辧手經脈形色

男看左手食指﹐女看右手食指﹐第一節

風關易治﹐第二節

气關病深﹐第三節

命關死侯。

三關靑﹐四足驚。三關黑﹐水驚。三關紫白﹐人捧抱驚。紅是被犬嚇。有此通度三候脈﹐是極重之候﹐必死。余病可治。

風關靑如魚剌﹐易治﹐是初驚侯﹔黑色難治。气關靑如魚刺﹐主疳勞身熱﹐易治﹐用保命丹加柴胡﹑黃芩。命關靑如魚剌﹐主虛風﹐邪傳脾﹐難治﹐用紫金錠加白朮﹑茯苓。

風關靑黑如懸鍼﹐主水驚。气關有此﹐主疳兼肺臟積熱﹐用保命丹加燈心﹑竹葉。命關有此五色﹐皆是死證不治。

風關如水字﹐主膈上有痰﹐並虛積停滯﹐治法宜下。在气關﹐主驚入肺﹐咳嗽面赤﹐用保命丹。在命關主驚風疳證夾極驚候﹐用蘆薈丸。若通過三關則不治。

風關如乙字﹐主肝臟驚風﹐易治。在气關主急驚風﹐在命關靑黑色主慢脾風﹐難治。

風關如曲虫﹐主疳病積聚﹐胸前如橫排算子﹐肚皮似吹起豬胞。在气關﹐主大腸積穢。在命關﹐主心臟傳肝﹐難治。

風關如環﹐主肝臟疳熱有積聚﹔在气關﹐主疳入胃﹐吐逆不治﹔在命關﹐其疳難治。

若有亂紋﹐止在風气二關﹐尙猶可治。若在命關通度﹐則難治矣。

若有疹子﹐或靑或黑﹐或在手﹐或在腳﹐或在面上﹐或在左右臉﹐皆死。

有脈紋曲向裏者﹐是气疳﹐犯此證者﹐肚若緊張﹐宜利之。

有脈紋曲向外者﹐是風疳﹐犯此證者﹐宜用急驚方治之。

有脈紋斜向右者﹐是傷寒身熱﹐不食無汗﹐治法宜惺惺散。

有脈紋斜向左者﹐是傷風身熱﹐不食有汗。

有雙勾脈者﹐是傷寒。

有三曲如長虫者﹐是傷硬物。

有脈兩曲如勾者﹐是傷冷物。

有脈一頭如環﹐又有獨腳者﹐亦傷冷。

若面上有點子四五相連﹐必是再發之證。

頭面皮上或肚腹上﹐有又字上二下一疊紋脈﹐兼有靑筋﹐是食毒物及驚積﹐難治。

又有脈如亂虫﹐是嘗疳﹐亦有虫疳﹑蛔疳﹑食積之疳﹐治之必愈。凡脈不足細者﹐並是風气﹐但消疳後﹐取虫肥兒爲效。

辧手筋色歌

此看小兒生一月至三歲止。

紫風紅傷寒﹐靑驚白色疳。黑時因中惡﹐黃積困脾端。虎口亂紋多﹐須知气不和。色靑驚積聚﹐霍亂瀉如何。靑黑慢驚發﹐入掌內弔多。三關忽通度﹐此病必沈屙。

驗病歌

鼻冷定知是疼痛【一云是瘡疹﹐】耳冷因傷風熱證。牽衣肚熱是傷寒﹐上熱下冷傷食病。

形證歇

搖頭揉目﹐肝熱生風。眵淚憎明﹐三焦積熱。鼻流淸涕﹐肺受其寒。頰赤面黃﹐風傷肺熱。霍亂吐逆﹐胃積气傷。瀉積不常﹐气攻腸滑。面靑呵欠﹐驚風傳肝。盜汗頻頻﹐髒俯虛熱。傷寒驚搐﹐風盛發彊。胃熱生斑﹐气傷冷厥。長吁嚙齒﹐風盛气生。上竄搖頭﹐胸髙胃結。肺壅气傷﹐咳嗽咯血。涎盛發哮﹐積傷風熱。小便淋赤﹐熱聚膀胱。疝气因啼﹐胎中積結。奶癖脾痞﹐因物所傷。喉閉丹瘡﹐肺之受熱。愛喫泥土﹐脾臟生疳。吐逆痰涎﹐蛔虫上出。脫肛瀉血﹐冷熱積傷。消渴口瘡﹐心家受熱。面黃浮腫﹐積气所攻。鶴膝解顱﹐因物腑熱。行遲語濇﹐胎積气傷。項硬肝風﹐气傷木舌。醫經要略﹐病源更別。

聽聲知病

聲悲是肝病﹐聲笑是心病﹐聲慢是脾病﹐聲呼是肺病﹐聲沈是臂病﹐聲淸是膽病﹐聲短是小腸病﹐聲速是胃病﹐聲長是大腸病﹐聲微是膀胱病﹐聲悲慢是肝脾相克病﹐聲速微細是胃與膀胱相克病﹐聲細斷是實﹐聲輕是虛﹐聲沈粗是風﹐聲短細是气﹐聲粗是熱﹐聲短遲是瀉﹐聲捆長是痢﹐聲實是閉濇。

辧生死

小兒中風熱﹐喘鳴肩息﹐脈緩則生﹐急則死。

小兒痢疾﹐脈浮大而腹痛者﹐必死。

乳子病熱﹐脈懸小﹐手足溫則生﹐寒則死。

小兒病困﹐汗出如珠﹐著身不流者死。

小兒有病﹐胸陷口唇幹﹐目直視﹐口中气冷﹐頭低﹐臥不舉身﹐手足垂軟﹐身體彊直﹐掌心冷﹐皆不可治。脈亂者同。

眼翻上者曰天弔﹐宜湧泉焠燈火。不知人事宜艾灸。指甲紅者可治。沈重用通關散﹐吹入鼻中﹐用奪命丹治之。入鼻不醒者﹐則勿醫。徧身紅者﹐肺經之疾﹐脾經有熱﹐不須服藥。

小兒面手黑疹﹐掌腫無紋﹐坎官有黑﹐人中平滿﹐溏垢糟粕﹐頭倒天柱者﹐必死。

凡看小兒﹐若吮乳緊者易治﹐吮乳寬者難治。

總歌

小兒醫家別有科﹐一時要用不知何。驚風發熱並痰嗽﹐保命丹吞不可蹉。急慢二驚紫金錠﹐未出斑疹神異磨。吐瀉肚疼宜助胃﹐唇口生瘡化毒和。潮熱抱龍惺惺散﹐嘔吐燒鍼丸用多。諸疳蘆薈皆通用﹐免教尋問苦搜羅。

世醫得效方【元危亦林】

論小兒

爲醫之道﹐大方脈爲難治﹐幼科尢難。以其臟腑脆嫩﹐皮骨軟弱﹐血气未盛﹐經絡如絲﹐脈息如毫﹐易虛易實﹐易冷易熱﹐兼之口不能言﹐手不能指﹐疾痛之莫知﹐非觀形察色﹐聽聲切脈﹐究其病源﹐詳其陰陽表裏虛實而能療之者﹐蓋亦寡矣。

虎口脈

第一節

赤紋乃飛禽內外人驚。赤紋緩乃火驚﹐黑紋水驚﹐靑紋乃天雷四足驚﹐內隱靑紋微屈則是急風候。第二節

紫色紋乃驚疳﹐靑色紋乃疳傳肝﹐白色紋乃疳傳肺﹐黃色紋乃疳傳脾﹐黑色紋難治。第三節

靑黑紋三關通度﹐斜歸指甲則不治。

奇效良方【明方賢】

看小兒三部五脈法

水鑑先生曰﹕小兒𨿽受陰陽二气成其形﹐气尙未周﹐何言有脈。直至變蒸候盡﹐陰陽气足。方可看脈。其髫齔之年﹐方生陰陽。古云男子七歲曰髫﹐生其原陽之气﹔女子八歲日齔﹐其陰陽方成。故未滿髫齔之年﹐呼爲純陽。若髫齔滿後﹐呼爲童兒﹐始可看脈。小兒初生至半歲之間﹐有病速看額前﹑眉上﹑髮際下﹐以無名指﹑中指﹑食指輕手滿按之。若三指俱熱﹐感寒鼻塞气粗﹔三指俱冷﹐上吐下瀉。若食指熱﹐胸堂不寬﹔無名指熱﹐乳食不和﹐以致病也。半歲已上﹐方可看虎口。周歲已上﹐看虎口兼一指脈。若五百六十四日變蒸滿足﹐只看一指脈﹐以食指按之﹐上下滚轉﹐分取三部。凡言三部﹐非寸關尺也。小兒三部﹐面看其色爲一部﹐虎口脈紋爲二部﹐一指脈爲三部。五脈者﹐上按額前﹐下按太衝﹐並前三部﹐共爲五脈。小兒有疾病﹐無惡候﹐不必常診太衝之脈﹐此脈定生死之要會。如七八歲脈一息六至爲常人之脈﹐一息八至爲熱﹐九至風﹐五至虛﹐四至損﹐三至脫﹐二至死﹔十至必是病勞虛損﹐形容瘦劣。若或體肥而色靑白﹐一息十一二至﹐謂之虛﹐是風病死﹐是爲脈亂。若一息一二至﹐爲脈不來﹐其人當厥冷而死遲。若一息十一二至者﹐爲脈速﹐死不滿三月。何謂一息﹖一呼一吸爲一息。呼吸者﹐卽是出一气入一气﹐謂之一息。其脈若指下來硬隱指急大者﹐是有積﹔若小微細﹐卽是冷﹔若輕虛緊﹐卽是熱﹔時復一大﹐卽是人驚﹔若大小不勻﹐卽是惡候也。所論浮數爲熱﹐伏結爲寒﹐沈細爲冷﹐大小不勻爲惡候。數者緊也﹔浮者輕也﹔伏者貼也﹐重手方見﹔結者亂也﹔沈者重沒﹔沈細者微也。大小不勻﹐卽是或大或小而不勻﹐是謂气不生﹐其人必死也。且如前人備述三部五脈之法﹐書之於左。後學將此不可視以細事﹐人命所系﹐務要誠心診察﹐兢兢業業﹐庶幾則可。設有所悞﹐禍之不輕。醫爲人之司命﹐可不謹乎﹗

辧三部脈證

上黑須知腎臟傳﹐中關黑候又纏綿。人驚此患兩相雜﹐目多直視定痰涎。下黑須知是再驚﹐但宣風積便和平。上下是同因打撲﹐熱來閉悶沒心情。上靑肝臟有風停﹐目直便靑面更靑。中是人驚並四足﹐渴來發躁不惺惺。下靑原是再驚根﹐解熱宣腸是何論。上下俱靑候是惡﹐十之中得一存。上赤風多入肺停﹐或來發熱嗽聲頻。中是風來入心臟﹐腸痛頻頻下瀉靑。下赤重驚見本宗﹐但調心臟有神功。上下一同難治療﹐口開目下是知凶。上靑肝幟本因畱﹐目閉身疼四體柔。中是水瀉並再撲﹐熱來喘嗽不知休。下靑因是再驚來﹐妙藥宣風定少災。上下若靑俱發熱﹐四肢逆冷奄泉臺。上黑之時目上瞪﹐大便流糞又兼靑。中見之時狀消渴﹐下熱尿黃便安寧。下黑若見赤相隨﹐气多下瀉候如斯。上下俱同須看手﹐虛煩燥渴速求醫。

看三關脈五色

上關見赤脈﹐是心之疾也。轉瀉恐虛而生風痰﹐俱下鎭心丸驚風散。

中關若赤﹐便多風熱﹐只下解風膈藥。

下關若赤﹐發熱大腸閉結﹐惡候。

上關見黑脈﹐是腎臟之脈爲順。若是大腸閉濇﹐生風之候也﹐下朱砂膏。

中關黑脈﹐生風之候﹐不爲惡候﹐下中黃膏。

下關黑見﹐無惡候起﹐下宣轉丸卽瘥。若自瀉是腸冷﹐只下溫暖臟腑湯藥﹐不得轉換。

上關若見靑脈﹐四肢逆﹐嘔吐加喘者惡候。吐喘定﹐生候。

中關靑脈﹐風搏觸心﹐急與治風卽瘥﹐下烏犀朱砂等膏。

下關靑脈﹐若見無候﹐卽不宣轉瘥。

上中俱同﹐四肢熱﹐爲和﹔四肢逆﹐凶候也。

上關黑並眼下黑﹐量生未滿二歲﹐得此脈與候者﹐及大腸流或身體壯熱全者須渴。若不發熱或無渴﹐與解之瘥﹐先下天竺黃散﹐後下朱砂膏。

黑脈錯亂者﹐腹脹是候﹐或下痛卽是積候﹐下宣風丸散﹐次下勻气散和胃气。

赤脈錯亂者﹐是打撲﹐急下鎭心丸及大驚丸散。

脈透中關﹐立變風候﹐忌下宣轉藥﹐傷虛動脾臟。坐逆吐者凶候﹐用勻气散補虛。

如第一日便見赤脈﹐三關都見﹐是五臟之應患。

若第二日中關部隱隱或不見﹐只中關見者﹐多气候。

若三關都見或隱隱或面浮者﹐是精气候。常隱隱者﹐不交出沒﹐數旬而死。

如左手上部赤脈曲歸裏者﹐是傷積﹐下保童丸。曲歸外者﹐客風觸之﹐卽發搐也﹐下鎭心丸散。

中關若歸裏者﹐是客風傳變﹐下調中散解之。曲外者凶候。

曲候過命關﹐並外有惡候起者﹐凶候。

上關赤脈亂者﹐傷冷之患﹐下勻气散。

中部脈亂者﹐風傷熱傳﹐風盛之疾﹐下烏犀膏﹐用宣利藥而解之。

下關若亂﹐急須下溫脾臟。若下進食﹐凶候。

兩雙指關﹐若見靑與赤相雜﹐如紫色無黑者﹐惡候。

上關脈見﹐傷寒必發咳嗽﹐須解表微微。

浮入中關﹐是風候﹐下淸金膏。

下關若見﹐頻退爲吉﹐不退爲凶候。若孩童從气關傳至命關﹐方可調治。

已上祕訣﹐爲神聖之醫也。此前人消息﹐後之學者﹐宜細推之。

孫﹑華二眞人曰﹕凡小兒左手見右手脈﹐逆惡也。右手見左手脈爲逆﹐惡候也。此陰陽定之而決生死﹐何況虎口脈乎﹖

五歲已上至十歲已下﹐自斷乳而進食﹐陰陽備矣﹐故可善一指而定三關﹐分寸關尺﹐象天地之九候也。

正定三十一般死候

凡小兒病﹕鴉聲﹐放黑糞﹐瀉靑膿﹐手撏衣縫﹐目多直視﹐語喃喃﹐見人虛笑﹐復面向地﹐啼哭無淚﹐目無精光﹐四肢就頸足臥﹐藥到口不納﹐四肢臥地﹐變奶﹐汗出如珠﹐撏眉﹐咬指甲﹐引身﹐長吁出气﹐愛喫冷水﹐腳曲如鉤﹐反張不已﹐言語聲震﹐魚口﹐吐舌出﹐唇黑﹐久患唇紅﹐下气無定﹐久患愛喫泥土﹐眼翻﹐脾瀉變痢成赤紅﹐更有無辜之疾候是也。

小兒生下三月已前中病不治證

風喋﹐猢猻噤﹐臍風﹐撮口﹐咳嗽﹐伏聲﹐木舌﹐重齶﹐解顱﹐項彊﹐胸髙。

虎口脈色

脈色純紅者﹐爲初得病﹐爲陽爲熱﹐爲病在外。

脈色紅而紫者﹐爲病傳變﹐爲內外尙有熱﹐或但熱爲陽。

脈色紅或紫而靑﹐爲病荏苒﹐爲病一寒一熱﹐外爲之變作。

脈色純靑者﹐爲病久而過經﹐爲冷爲熱﹐在內爲陰。

脈色靑而黃﹐爲病極變爲冷﹐冷極則變熱﹐治則費力﹔爲虛寒則爲五臟之邪相干﹐陰陽之證相反。

脈色靑而黑爲病極﹐或多久病再件﹐形色黧黑。

脈色黑而黃﹐黃而露出者﹐十無一生﹐大凶。

面部

面上赤紅﹐乃心气絕。蓋火屬心﹐主炎上﹐故知。心絕則死。主咬牙弄舌﹐虛舌出﹐滿口生瘡﹐木舌﹐鵝口喉閉﹐舌上白胎﹐舌下重舌﹐咽喉腫爛﹐痰涎上雍﹐魚口﹐此爲危急惡候。

左太陽並日角紅脈現﹐變蒸候﹐主煩躁啼叫﹐頭肚上溫溫壯熱﹐一二日而退。

太陰上紅脈現﹐傷寒之候﹐主壯熱鼻塞。

文臺上紅脈現﹐傷寒三日候﹐主內熱頭疼。

太陽脈紅至太陰﹐內外有熱﹔又連文臺﹐熱極不解﹔至武臺﹐漸生變證。

顖門紅脈﹐受熱受驚之候﹐主不時驚跳﹐時多啾喞﹐夜啼難睡。

額上紅脈至眉心﹐驚風發熱之候。引入印堂﹐驚痰搐搦﹐有熱﹐主小便濇少。

印堂紅脈現﹐心經積熱。眉心連印堂紅脈﹐或紅影﹐心肝上焦熱蘊﹐痰涎上雍貫上焦﹐使啼﹐將生驚候。近眉頭左下有凸﹐伏驚﹐時睡中驚跳。

顖門紅脈腫凸﹐此風熱痰生驚﹐正緣熱气上衝攻急﹐心胃有熱痰不止﹐漸成驚風之候﹐以涼劑去痰解熱卽安。如顖門上紅脈引入印堂﹐此驚候搐動多日了。左眉頭紅﹐變蒸熱未退﹐肝肺有熱之候﹐當以淸肺疏風熱正胃气之劑。

風池紅﹐有風熱在上中焦﹐瞬息將有搐動之候﹐宜截風化痰。

气池紅﹐傷風久傳變在髒﹐三焦有熱之候﹐可頻解利。眉心印堂紅﹐有熱驚痰飲食﹐不吐則成驚搐。

印堂至山根紅脈﹐是心與小腸熱候﹐小便赤濇而少。山根下至鼻柱紅﹐心胃熱候﹐小便大便皆赤濇。

印堂連至上準紅﹐三焦有積熱﹐可以淸涼之劑遏之。

準上紅黃色﹐此平穩無恙。

頤門紅脈﹐外腎因風溫候﹐生熱爲釣。

臉堂紅﹐內有煩躁而熱。

右太陽並口角紅脈﹐因喫乳母傷風壅奶汁﹐成乳癖停滯生風熱痰等證。

右太陰紅脈﹐喫乳母熱病痰奶﹐恐生痰候引入。

武臺紅脈﹐漸成吐瀉生驚之候。

風池紅﹐母不忌椒姜面﹐或豬羊骨汁﹐毒乳生風。

气池紅﹐母有熱痰﹐乳兒𨿽至十歲﹐病亦須髮見。此熱痰乳入兒五臟﹐令兒眼目生昏﹐傳變他病。

頤門紅﹐腎中气病﹐緣母能飲或好異物﹐及食雞鵝鴨子生魚韭蒜﹐將來傳變異疾。

七表

浮芤滑實弦緊洪。

浮主中風芤失血﹐滑吐實下分明別。弦爲拘急緊爲風﹐洪脈由來偏主熱。

八里

微沈緩濇退伏濡弱。

遲寒緩結微爲痞﹐濇脈敗血濡气滯。伏患癖痛沈積冷﹐弱因患後虛浮是。

九道

長短虛促結代牢動細。

脈長陽毒在三焦﹐短脈胸中食不消。虛主多驚人恍惚﹐促時加峻命難逃。結爲气痞代羸瘦﹐牢者骨蒸似火燒。動則血崩精不固﹐細還酸脛主枯標。

視嬰孩大要

一視兩眼精神﹐二規聲音響大﹐三前後頂顖﹐四形貌﹐五毛髮。

一﹑兩目爲五臟精華所聚﹐一身之神气所鍾。若精珠黑光滿輪﹐精神明快﹐主兒有壽﹐一生少病﹐𨿽有病亦易愈。若眼白多﹐睛昏懶﹐睛珠或黃或小﹐此是稟受怯弱﹐兒多患也。

二﹑聲音大而響亮﹐五臟之气壯﹐令兒易得長成。孩兒自生來不曾大啼哭﹐乃聲音不出﹐此乃一臟或二髒之陰竅不通﹐神气怯﹔或叫聲如啾喞咿啞之狀﹐此兒不壽而難養必矣。

三﹑顖門乃母气血充實﹐令兒顖門堅實而耐養。如母多病气血怯弱﹐令兒顖門虛軟而不實。又後頂顖乃父之精﹐元气充實﹐令兒後頂上堅硬而耐養。如父之元气不足﹐耽酒多欲﹐令兒後頂虛孔不堅﹐亦不壽。如父母俱怯﹐生下兒女俱不壽。若如此﹐其父母不能保於天年。前顖又曰信門﹐道家爲泥丸。後信﹐名腦後頂門。頭中心頂上﹐又名百會穴。華佗看面部訣載甚詳。顖與信同音﹐凡前後信及百會開而虛﹐名解顱。

四﹑形貌﹐口大鼻端﹐眉聳目秀﹐此嬰孩易長﹐福气堅厚。如口小鼻喎﹐眉心凹皺﹐令兒怪異﹐不貧則夭﹐亦是乖雕﹐此等難剖決。

五﹑毛髮乃血之餘﹐母之血气充實﹐則發黑而光潤。如母之血虛﹐帶漏敗墮﹐月事不調﹐或耽酒多淫﹐或母胎有息﹐令兒發黃焦槁﹐生疳熱瘡痍之患。

凡視小兒神气色脈﹐無出於此五者。不能全見﹐但得兩目精神聲音響亮﹐此可保其六七。此乃漢東王氏之心法﹐口授之祕訣也。

片玉心書【明萬全】

活幼指南賦

小兒方術﹐號曰啞科。口不能言﹐脈無可施﹐惟形色以爲憑﹐竭心思而施治。故善養子者﹐似豢龍以調護﹔不善養子者﹐如抵犢而愛惜。愛之愈勤﹐害之愈急。乍頭溫而足冷﹐忽多啼而不乳。差之毫釐﹐失之千里。此小兒方術專門﹐以補化工之不及。

腸胃脆薄兮飲食易傷﹐筋骨柔弱兮風寒易襲。父母可知﹐看承太弛。重綿厚襖﹐反助陽以耗陰﹔流歠放飯﹐徒敗脾而損胃。聞異聲﹐見異物﹐失於堤防﹔深其居﹐簡其出﹐過於周密。未期而行立兮﹐喜其長成﹔無事而嘻笑兮﹐謂之聰慧。一旦病生﹐雙親心戚。不信醫而信巫﹐罔求藥而求鬼。乃人事之弗修﹐謂天命之如此。

欲觀气色﹐先分部位。左頰兮靑龍屬肝﹐右頰兮白虎屬肺。天庭髙而離陽心火﹐地角低而坎陰腎水。鼻在面中﹐脾上通气。觀乎色之所現﹐知乎病之所起。又況脾應乎唇﹐肺通乎鼻﹐舌乃心苗﹐目爲肝液。胃流注於雙頤﹐腎開竅於兩耳。爪則筋余而脾爲之運﹐發則血餘而腎爲之主。脾司手足﹐腎連牙齒。苟本髒之或衰﹐卽所屬之先憊。能辧形色兮﹐似梃撞鐘﹔若昧朕兆兮﹐如石投水。

凡觀乎外﹐可知其內。紅色現市熱蒸﹐靑色露而驚悸。如煤之黑兮﹐中惡之因﹔似橘之黃兮﹐脾虛之謂。白乃疳勞﹐紫爲熱急。靑遮口角﹐扁鵲難醫﹔黑掩太陽﹐盧醫莫治。年壽赤光兮多生膿血﹐山根靑色兮頻見災危。能察色以知由﹐豈按圖而索驥。

朱雀貫於雙瞳兮﹐火入水鄕﹐靑龍繞於四白兮﹐肝乘肺位。泄痢而帶陽者須防﹐咳嗽而拖藍者可畏。腹痛方殷﹐常面靑而唇撮﹔驚風欲發﹐先頰赤而目瞪。火光焰焰兮﹐外感風寒﹔金气浮浮兮﹐中藏癖積。乍黃乍白兮﹐疳熱連綿﹔又靑又赤兮﹐風邪緊急。察之旣精﹐治之得理。鴉聲魚口﹐枉費心機﹔肉折皮幹﹐空勞气力。

气色攺移﹐形容變易。气乏則顖門成坑﹐血衰則頭毛作穗。眼生眵淚兮﹐肝風濇目﹔口流涎沫兮﹐脾冷滯頤。面目虛浮﹐定膨脹而气喘﹔眉毛顰蹙﹐則肚痛以多啼。蛔出兮脾胃漸敗﹐﹝上匿下虫﹞瘡兮肛髒先虧。苟瞑眩而弗瘳﹐縱神仙亦何益﹗

手如數物兮﹐驚風將發﹔面若塗朱兮﹐心火已熾。坐臥愛冷兮﹐煩熱之攻﹔伸縮就援兮﹐風寒之畏。肚大腳小﹐脾欲困而成疳﹔眼撐口張﹐勢已危而必斃。弄舌脾熱﹐解顱腎憊。重舌木舌﹐蓋熱積於心脾﹔硬气喘气﹐實火浮於肝肺。齦宣息露﹐必是牙疳﹔哺露丁奚﹐多緣食積。唇幹作渴﹐腸鳴自利。夜啼分爲四證﹐變蒸周於一歲。心熱欲言而不能﹐脾虛無時而好睡。病後失聲者腎怯﹐咳嗽失聲者肺痿。肚痛而靑水流出者虫﹐腹痛而大便酸臭者積。口頻撮而脾虛﹐舌長伸而火熾。龜胸是肺火脹於胸膈﹐龜背乃腎風入於骨髓。鼻漧黑燥兮﹐火盛金衰﹔肚大筋靑兮﹐木彊土潰。

丹癅瘡疥﹐皆胎毒之流連﹔吐泄瘧痢﹐乃積食之沾滯。不能吮乳者﹐熱在心脾﹔嘗欲俯臥者﹐火蒸腸胃。喜視燈火﹐煩熱在心﹔愛喫泥土﹐疳熱在脾。腹痛寒侵﹐口瘡熱積。臍風忌於一臘﹐火丹畏於周歲。驚自熱來﹐癇因痰致。吐泄而精神耗者則危﹐瘧痢而飲食減者必瘁。驚本心生﹐風由肝致。搐分左右兮﹐證有順逆﹔藥分補泄兮﹐病有虛實。急驚由於積熱之深﹐涼泄偏宜﹔慢驚得於大病之後﹐溫補爲貴。頭搖目竄而气喘兮﹐上工莫醫﹔口禁鼻張而足冷兮﹐神丹何濟。閉目者無魂﹐狂叫者多祟。不知吞吐者﹐必見閻羅﹔反加悶亂者﹐終歸蒿裏。旣明證候﹐次知調理。

胎毒用甘艸黃連﹐食積用白朮枳實。急驚搐掣﹐以導赤瀉靑﹔慢驚瘈瘲﹐以補中益气。集聖去疳﹐備急治積。抱龍丸化痰鎭驚﹐胃苓丸補腎開胃。夜啼須退熱淸心﹐晡熱必養血升提。理中止泄﹐香連止痢。積熱不除﹐涼驚丸大有神功﹔沈寒難療﹐養脾丸最爲祕密。痰火內攻兮三黃爲丸﹐水谷不化兮金丹一粒。柴苓治瘧﹐月蟬消痞。潮熱金花﹐咳嗽玉液。瘡疥者胡麻﹐丹癅者涼膈。吐泄而渴者白朮可投﹐煩熱而渴者益元爲最。斑疹兮消毒﹐腹痛兮脾積。衄血咳血者茅煎﹐重舌木舌者鍼刺。口瘡不愈者洗心﹐腹脹不食者平胃。五拗治喘﹐四苓利水。退黃消腫﹐胃苓加減以堪行﹔破積安虫﹐集聖從容而可治。大抵嬰兒﹐易爲虛實。調理最取其平﹐補泄無過其劑。尢忌巴牛﹐勿多金石。辛熱走气以耗陰﹐苦寒敗陽而損胃。如逢食積﹐解之不可或遲﹔若遇虛羸﹐補之尢爲至急。才少俄延﹐便成勞敝。

慈幼儆心賦

醫門治例﹐幼科最難。腸胃脆而多傷乳食﹐筋骨嫩而易感風寒。易虛易實兮變如反掌﹐或補或泄兮貴若轉丸。鹹多泄腎﹐酸甚扶肝。苦入心而寒涼損胃﹐辛走肺而燥熱傷元﹐欲求中正﹐無過平甘。或病須於瞑眩兮勿犯其毒﹐且治從於權宜兮但取其能。中病卽已﹐救本爲先。苟悞投於湯藥﹐卽便致於殞殘。此上工誓於活人﹐而良醫驗於折肱。

嘗聞法無一定﹐但占證候﹔醫不三世﹐勿服湯丸。病者詳於擇術﹐醫者務於救痊。視疾若己﹐見利勿貪。先察運气兮陰陽妙契﹐次觀形色兮順逆了然。春夏陽而苦寒可用﹐在夫人之勇健﹔秋冬陰而辛溫可參﹐相其人之勞疳。旣溫反補﹐已寒再宣。七神離散﹐五臟虧崩。𨿽畱心於方脈兮﹐何補於世﹔反致人於傷夭兮﹐獲罪於天。是故胎疾兮急於解毒﹐食積兮利在消疳。治分二法﹐效可十全。𦇤褓未寧﹐但調其母﹔匐匍不快﹐當固其元。悲夫腸胃中和﹐豈堪藥石﹔微乎气血稚弱﹐以漸發生。治非得已﹐病有卒然。如護風燭﹐心常凜凜﹔若惜掌珠﹐意惟拳拳。醫可補乎司命﹐應無忝於家傳。

且如病則熱起﹐熱則驚生。或治熱以熱﹐或攻熱以寒。熱在表而柴葛解肌可飲﹐熱在裏而芩連消毒急煎。積熱無如集聖﹐虛熱妙以調元。要在識夫脈色﹐不可妄投湯丸。貽終身之痼疾﹐促嬰兒之壽年。輕以變重﹐功不補患。徒委命於气數﹐不詳審乎簡編。前車旣覆﹐後轍猶然。魂魄遊於郊野﹐哭聲達於淵泉。職此之故﹐是誰之愆﹖嗟夫﹗渡蟻駕橋﹐放雀解樊。況伊萬物之靈﹐匪值一虫之賤。不知謹密﹐遽爾輕泛。推惻隱之良心﹐如見入井﹔考聖賢之遺訓﹐如弗及泉。居易慮險﹐因蹶知平。證隨百出﹐治無一偏。燮調造化﹐保養眞元。善攻不如善寺﹐宜急不若宜緩。種杏成林﹐踵當年之董奉﹔植橘名井﹐見今日之蘇耽。柰何泄久變痢﹐積久成疳﹐瘧久成痞﹐驚久成癇。未至畱連兮攻之宜速﹐已見沈屙兮治之且緩。腸胃祕塞兮﹐急泄而已﹔气血虛羸兮﹐急補而安。外毒急攻﹐毋令入腹﹔表邪急解﹐母令再傳。余則緩而調理﹐嘗恐急而生變。若藥下咽﹐猶防其過﹔治或中病﹐勿張其能。知者常慮一失﹐死者不可復全。與其悔於已悞﹐孰若謹於未然。欲求魚兔﹐當守笙蹄。苟多方而治病﹐宜三復乎斯言﹗

小兒總治

面赤發熱服涼驚﹐黃白發熱用胃苓。身熱便祕三黃下﹐瘦弱發熱集聖靈。變蒸發熱用拿法﹐驚風導赤吞瀉靑。泄瀉胃苓用一粒﹐熱泄玉露散同行。寒泄理中丸可服﹐泄渴白朮散生津。痢疾保和同香連﹐瘧疾養脾瘧自平。咳嗽玉液降痰气﹐浮腫胃苓引燈心。瘡疥胡麻丸最好﹐養脾最是保孩嬰。蛔虫寸白用集聖﹐臨時用藥細叮嚀。

看虎口紋

今人專看虎口紋﹐風關气關命關分。風關病輕气關重﹐命關若過死將臨。靑驚紅熱黑勢惡﹐直輕斜曲重看云。

脈法

小兒一指分三位﹐息數須將六至看。七至八至數爲熱﹐三至四至遲虛寒。堅實平和無病斷﹐細小沈遲有病看。

雜證

小兒喫泥土﹐脾熱用瀉黃。集聖相間服﹐疳成不可當。

小兒合面睡﹐原來熱在心。只用導赤散﹐瀉心與涼驚。

小兒多白尿﹐落地如米泔﹐胃苓鹽湯送﹐數服解憂煎。

小兒大便靑﹐邪熱在肝經。只用瀉靑丸﹐此法效如神。

小兒糞焦黃﹐邪熱在脾鄕。誰知瀉黃散﹐端的是奇方。

水鏡訣

夫陰陽運合﹐男女成形。已分九竅四肢﹐乃生五臟六腑。部位各分﹐順逆難明。若憑寸口之浮沈﹐必乃橫亡於孩子。須明虎口﹐辧別三關﹐參詳用藥﹐始無差悞。未至三歲﹐止看虎口﹐男左女右﹐從第二指。第一節

名風關﹐若脈見初交病﹔第二節

爲气關﹐脈見則難治﹔第三節

爲命關﹐脈見則死。又當爲辧其色﹐若三關靑四足驚﹐三關赤水蕊﹐三關黑人驚﹔紫色泄痢﹐黃色雷驚﹔三關脈通度﹐是急驚之證必死﹐余病可治。或靑或紅﹐有紋如綫一直者﹐是乳食傷脾及發熱驚。左右一樣者﹐是驚與積齊發。有三條或散﹐是肺生風痰﹐或作齁鼻合聲。色靑是傷寒及嗽﹐如火紅是瀉﹐有黑相兼主下痢﹐靑多白痢﹐紅多赤痢﹐有紫相兼﹐加渴不虛。虎口脈紋亂﹐乃胃气不和也。蓋脈紋見有色者﹐曰黃紅紫靑﹐由其病甚﹐色能加變。如黃紅之色﹐紅盛作紫﹔紅紫之色﹐紫盛作靑﹔紫靑之色﹐靑盛作黑﹔靑黑之色﹐至於純黑之色者﹐不可治矣。又當辧長珠形﹐主夾積傷滯﹐肚腹疼痛﹐寒熱飲食不化﹔來蛇形﹐主中腕不和﹐積气攻刺﹐臟腑不寧﹐漧嘔﹔去蛇形﹐主脾虛冷積泄瀉﹐神困多睡。弓反裏形﹐主感寒熱邪气﹐頭目昏重﹐心神驚悸倦怠﹐四肢梢冷﹐小便赤色。弓反外形﹐主痰熱心神恍惚﹐作熱夾驚夾食風癇證候。槍形﹐主邪熱痰盛生風﹐發搐驚風。魚骨形﹐主驚痰熱。水字形﹐主驚積熱煩躁﹐心神迷悶﹐夜啼痰盛﹐口噤搐搦。鍼形﹐主心肺受熱﹐熱極生風﹐驚悸煩悶﹐神困不食﹐痰盛搐搦。透關射指﹐主驚風痰熱四證﹐皆聚在胸膈不散。透關射甲﹐主驚風惡候﹐受驚傳入經絡。風熱發生﹐十死一生﹐難治。此十三位形脈﹐悉有輕重﹐察其病根﹐則詳其證。

湯氏虎口紋訣

小兒初生至五歲﹐血气未定﹐呼吸至數太過﹐必辧虎口脈色﹐方可察病之的實。男驗左手﹐女驗右手。蓋取左手屬陽﹐男以陽爲主﹔右手屬陰﹐女以陰爲主。然男女一身﹐均具此陰陽﹐左右兩手﹐亦當參驗。左手之紋﹐病應心肝﹔右手之紋﹐病應肺脾。知此消息﹐又得變通之意。驚風初得﹐紋出虎口﹐或在初關﹐多是紅色。傳至中關﹐色赤而紫。病又傳過﹐其色紫靑﹐病勢深重。其色靑黑而脈紋亂者病深重。若見純黑﹐危惡不治。大抵紅者風熱輕﹐赤者風熱甚﹐紫者驚熱﹐靑者驚積。靑赤相半﹐驚積風熱俱有﹐主急驚風﹔靑而淡紫﹐伸縮來去﹐主慢驚風﹔或紫絲靑絲黑絲隱隱相雜﹐似出不出﹐主慢脾風。脈紋從寅關起不至卯關者﹐病易治﹔若連卯關者﹐有病難治﹔如寅關連卯侵過辰關者﹐十難救二。若脈紋小或短者﹐看病不妨。如紋勢彎曲入裏者﹐病𨿽重而證順﹐猶可用力。紋勢弓反出外﹐駸駸靠於指甲者﹐斷不可回。其有三關紋如流珠碎米﹐三五點相連﹐或形於面﹐或形於身﹐危惡尢甚。

辧虎口指脈紋

黃色無形者﹐卽安樂脈也。紅若無形﹐亦安寧脈也。有前數樣形者﹐卽病之脈。次第而變﹐初作一點﹐漸於气關多脈紋﹐至命關其病危急。純黑分明﹐不可療治。

左有紅紋似綫形﹐定知發熱又兼驚。右有雙紋如左狀﹐脾傷驚積一齊生。紋頭有似三叉樣﹐肺气生痰夜作聲。靑亦應是傷寒證﹐只是空紅泄定生。

指上辧靑紋﹐認是匹足驚。虎口脈靑色﹐是豬犬馬驚。黑色因水撲﹐赤色大人驚。紫色多成瀉﹐黃色是雷驚。曲反風還盛﹐彎弓食上蒸。但看叉手處﹐方可辧其形。凡小兒三歲以上﹐有病深重危急者﹐指甲口鼻多作黑色。蓋兒脈絕神困﹐證候惡極﹐𨿽有良醫﹐斷斷乎不可保矣。

總治

小兒純陽之體﹐陰陽不可偏傷。常帶三分饑與涼﹐此个孩兒易養。大抵脾常不足﹐有餘肝气須防。不寒不熱藥爲良﹐切忌妄行猛浪。

小兒何爲難治﹖古今號曰啞科。脈無可視如之何﹐口不能言病作。父母時時驚怕﹐醫人試驗誠多。從容對證詳用藥﹐有甚難爲捉摸。

額印堂山根論歌

額紅火熱燥﹐靑色有肝風。印堂靑驚見﹐由於火則紅。忽然生黑气﹐客忤祟爲衝。山根靑隱隱﹐遭驚必兩重。若還斯處赤﹐煩躁定相攻。

年壽論歌

年上微黃爲正色﹐若平更陷夭難禁。忽有黑色痢疾候﹐霍亂吐瀉黃色深。

承漿兩眉論歌

承漿靑色食時驚﹐黃多吐逆痢紅形。煩躁夜啼靑色吉﹐久病眉紅死證眞。

風池气池兩頤論歌

風气二池黃吐逆﹐煩噪啼哭色鮮紅。更有兩頤胚樣赤﹐肺家客熱此非空。

兩目論歌

白睛靑色有肝風﹐若是黃時有積攻。或見黑睛黃色現﹐傷寒病重此其宗。

鼻準論歌

鼻準微黃赤白平﹐深黃燥黑死難生。人中短縮吐因痢﹐唇反黑候蛔必傾。

正口論歌

正口常紅號曰平﹐燥幹脾熱積黃生。白主失血黑繞口﹐靑黑驚風盡死形。

兩太陽論歌

太陽靑色驚方始﹐紅色赤淋萌蘗起。要知死證是如何﹐靑色從玆生入耳。

兩臉論歌

兩臉黃爲痰實因﹐靑色客忤紅風熱。傷寒赤色紅主淋﹐二色請詳分兩頰。

兩頤金匱風門論歌

吐虫靑色滯頤黃﹐一色頤間兩自詳。風門黑疝靑驚水﹐紋靑金匱主驚狂。

部位歌

中庭與天庭﹐司空及印堂﹐額角方廣處﹐有病定存亡。靑黑驚風惡﹐體和滑澤光。不可陷兼損﹐唇黑最難當。靑甚須憂急﹐昏黯亦堪傷。此是命門地﹐醫師妙較量。

觀形察色

凡看小兒疾病﹐先觀形色﹐而切脈次之。蓋面部气總見而五位靑色者﹐驚積不散﹐欲發風候。五位紅色者﹐痰積壅盛﹐驚悸不寧。五位黃色者﹐食積癥傷﹐疳候痞癖。五位白色者﹐肺气不實。滑泄吐痢。五位黑色者﹐臟腑欲絕﹐爲疾危惡。面靑眼靑肝之病﹐面赤心之病﹐面白肺之病﹐面黃脾之病﹐面黑腎之病。先別其五臟各有所主。次者稟受盈虧﹐胎气虛實﹐陰陽二證﹐補過泄多﹐當救其失。兼五臟六腑﹐表裏各有相應。若能辧其標本﹐則神聖工巧矣。

育嬰家祕【明萬全】

發微賦

醫道至博﹐幼科最難。如艸之芽兮貴於調養﹐似蠶之苗兮愼於保全。血气未充兮脈無可診﹐神識未開兮口不能言。誠求於心﹐詳察乎面。苟得其要也﹐握造化於妙手﹔未達其旨也﹐摘章句於殘編。

調護若失﹐疾病乃生。頭要涼而背要暖﹐食勿飽而衣勿綿。腸胃脆薄兮﹐乳哺傷而成積﹔精神怯弱兮﹐聞見異而成癇。嗟哉慈母兮﹐過於姑息﹐笑彼粗工兮﹐誤於湯丸。伐其發生之气﹐夭其童稚之年。徒啼號於丘壠﹐休禱杞於旃壇。

證候要識﹐夭壽須知。不在手指之側﹐但憑面部之間。心火上而天庭可察﹐腎水下而地角宜觀。右頰金而屬肺﹐左頰木而屬肝。脾土之位﹐鼻準之間。靑驚赤熱﹐黃積白疳。如煤之黑兮﹐必中乎惡毒﹔似赭之紫兮﹐斯感乎風寒。

胎稟虛損兮﹐則發稀而頭軟﹔賦質充實兮﹐自肉厚而骨堅。性靜兮少笑﹐神困兮多眠。肺熱兮濁涕結於鼻內﹐脾冷兮淸涎滯於頤間。兩目連札兮﹐肝風之鼓﹔雙瞳直視兮﹐心火之炎。气不足而顖陷﹐突起則爲熱也﹔血有餘而臉鮮﹐萎黃則爲虛焉。

行坐遲者腎弱﹐啼哭多者心煩。脾熱者弄舌﹐肝彊者握拳。發豎作穗兮﹐疳癆漸起﹔顱解欲破兮﹐短折可占。皮聚肉脫兮﹐元气損而欲逝﹔鼻昂唇縮兮﹐穀气絕而難全。赤蚓入眼兮﹐不必問夫盧扁﹔靑蛇繞口兮﹐何須問乎神丹﹗

五臟各證﹐一言可參。肝主風而叫哭煩悶﹐心主熱而驚悸呵欠。肺主气而喘嗽善嚏﹐脾主困而吐泄喜眠。惟腎本虛﹐爲命所關。肝常有餘兮﹐實則生風﹔脾常不足兮﹐虛則成疳。木乘於土兮﹐泄痢久而發搐者不治﹔火刑於金兮﹐咳嗽久而成癇者必殘。

一月之中﹐臍風最險﹔百晬之內﹐痰嗽尢難。證莫危於中惡﹐勢莫急於流丹。變蒸盡於周歲﹐必計日以爲準﹔驚搐發於期月﹐難引日以求安。有所苦者呻吟﹐失所欲者嗞煎。晝常叫喊兮﹐肝臟之熱﹔夜多啼哭兮﹐脾臟之寒。

出胎而疾者﹐胎毒之發﹔能食而疾者﹐食積之幹。胎毒之變也﹐爲黃爲癅爲瘡毒﹔食積之變也﹐爲癥爲痛爲痞滿。吐瀉有寒有熱有食﹐咳嗽有虛有實有痰。痢因積得﹐瘧以痞延。脹乃脾胃之虛﹐腫則風濕之感。疝本肝來﹐淋以膀胱之熱﹔疸因脾致﹐渴以津液之幹。

風從肝起﹐熱自心坐。風熱並而搐急﹐吐瀉久而成慢。證分八候﹐治貴十全。痰涎未去兮﹐爲言語之蹇濇﹔气血未復兮﹐成手足之拘攣。天弔如痓而上竄﹐內弔似疝而裏疼。客忤輕於中惡﹐虫痛類於發癇。形證旣混於雷同﹐診治宜詳於藻鑑。

眼中白膜兮﹐肝疳已現﹔鼻下赤爛兮﹐肺疳所傳。壯熱而渴兮﹐邪火燻於絳宮﹔多瘡而瘠兮﹐眞水涸於元關。飲食傷而脾損﹐津液亡而胃幹。丁奚手足之漸細﹐哺露糟粕之不斂。愛喫泥土兮﹐面黃齒白而頭皮光急﹔喜啖瓜果兮﹐口饞肉削而腹皮滿堅。

論病之證已明﹐立治之法尢簡。平胃燥濕﹐五苓利水﹐二藥合而吐瀉兼調﹔瀉靑疏風﹐導赤瀉火﹐兩方並而驚風可蠲。金花涼驚而退熱﹐玉液寧嗽以化痰。保和消積兮﹐同香連又治痢疾﹔異功補脾兮﹐助集聖可救癆疳。理中止吐瀉而寒熱通用﹐保命鎭驚癇而急慢相兼。

抱龍主驚風而平痰火﹐惺惺解變蒸而散風寒。善脾平瘧兮﹐瘧久有母者消癖﹔豆蔻止泄兮﹐泄久生風者調元。白朮救虛渴之仙藥﹐丁香取虫積之神丹。五色泄髒中之熱﹐三聖除膈上之痰。口舌生瘡者洗心﹐胸脇急痛者控涎。參苓肥兒兮﹐脾虛羸甚者勿棄﹔地黃補腎兮﹐稟气怯弱者有驗。

嗟夫﹗嬰兒稚弱兮﹐豈堪藥石﹔良工調理兮﹐尢貴精專。或補或泄兮﹐中病卽止﹔易虛易實兮﹐其證勿犯。治不乖方兮﹐有如援溺救焚﹔藥不對病兮﹐何異操刀佩劍﹖發吾心之祕兮﹐爲取兔以設置﹔獲斯術之利兮﹐勿得魚而忘筌。

貧富異病

人有恆言﹐富貴之子多病者﹐其气淸﹐其體薄﹐而過於飽暖也。貧賤之子少病者﹐其气濁﹐其體厚﹐而常受饑寒也。上智之醫﹐識得此意﹐觀父母而知其气稟之厚薄﹐觀形色而知其臟腑之虛實﹐猛峻之藥﹐不可妄加﹐和平之方﹐亦不可執用也。歌曰﹕醫不執泥曰上工﹐能知富貴與貧窮。生來气體分淸濁﹐居來看承又不同。

論胎疾食積外感

小兒初誕多胎疾﹐能食過多爲食積。於斯二者作提綱﹐仲陽復起從吾議。

小兒之疾﹐如痘疹﹑丹癅﹑臍風﹑變蒸﹑斑黃﹑虫疥﹑解顱﹑五軟之類﹐皆胎疾也。如吐瀉﹑瘧痢﹑腫脹﹑痞積﹑疳癆之類﹐皆傷食之疾也。惟發熱咳嗽﹐或有外感風寒者。故曰﹕小兒之疾﹐屬胎毒者十之四﹐屬食傷者十之五﹐外感者十之一二。

驚癇原來肝有餘﹐脾常不足致疳虛。形體不全知腎弱﹐上醫會得謹其初。

大抵小兒脾常不足﹐肝常有餘。腎主虛﹐亦不足也。故小兒之病﹐驚風屬肝﹐疳癆屬脾﹐胎气不足屬腎。上醫治病﹐必先知所屬而預防之﹐故曰不治已病治未病。

家傳三法

家傳三法救孩童﹐驚癇須防用抱龍。胎稟怯時宜補腎﹐肥兒痼病有奇功。

治癇用琥珀抱龍丸﹐治疳用肥兒丸﹐治胎稟不足用補腎地黃丸﹐此三方者﹐袓訓相傳﹐子孫敬守。

辧壽夭

幼科精熟是專門﹐壽夭平時認得明﹐色脈合觀知五臟﹐補虛瀉實藥通神。

古語云﹕三折股肱爲良醫﹐謂歷練熟也。故幼科專精者﹐凡小兒之壽夭﹐先了然於目中矣。病不可治﹐必不治也。至於臨病之時﹐觀形察色﹐便知五臟之證治﹐所以補之瀉之﹐意之所生﹐有通神之妙也。

小兒壽天最難明﹐只在良工眼力精﹐形气有餘爲壽相﹐如其不足豈遐齡。

小兒壽天﹐須觀形气。如形實气實﹐此稟气有餘爲壽相﹐無病易養。如形虛气虛者﹐此稟气不足爲夭相﹐多病難養。蓋兒之生也﹐受气於父﹐成形於母。父母俱彊者﹐則形气有餘﹔父母俱弱者﹐則形气不足。父彊母弱﹐則气有餘﹐形不足﹔父弱母彊﹐則气不足而形有餘也。大抵壽夭窮通﹐聰明愚癡﹐皆以預定﹐豈能逃乎﹖小兒所稟﹐全賴父母之餘气﹐以長形質﹐故肥不可生瘦﹐瘦不可生肥。大小與父母不等﹐則難養也。𨿽初生多患﹐若形體相稱﹐多壽也。小兒面舒﹐轉首遲滯﹐稍費人雕琢者﹐壽之兆也。若小兒預知人意﹐身輕力弱者﹐難養也。古人有言﹐譬如梅花早發﹐不睹歲寒﹐甘菊晚榮﹐終於年事。故知晚成﹐壽之兆也。若小兒陰小而黑﹐與身相等者﹐可養之。子若陰大而白者﹐難養也。若小兒形體弱﹐頭面多靑﹐精神昏瘁者﹐難養。若小兒剛悍﹐眼目俊朗﹐神气爽健﹐發紺而澤者﹐壽之相也。若小兒精神實則少病﹐故易長成也。若形瘁而多病者﹐難養也。若小兒黑珠少﹐白睛多﹐面色晃白者﹐非壽之相也﹐縱長不及天年。若黑珠大而白睛少﹐面色黑形不淡者﹐亦要觀其眼中黑白分明﹐表裏相稱﹐曰壽曰康。若黑珠動搖﹐光明閃爛﹐縱長亦應目疾﹐壽亦不及四旬也。

頭圓背厚腹如垂﹐目秀眉淸鼻準齊。耳角分明口方正﹐腎堅肉實體丰肥。

頭者﹐髓之海也﹐腎主骨髓﹐頭圓則腎足矣。背者﹐五臟之所附也﹐背厚則五臟安矣。腹者﹐水谷之海也﹐腹大則水谷盈矣。目者肝之竅﹐耳者腎之竅﹐鼻者肺之竅﹐口者脾之竅﹐七竅無闕則形全矣。脾主肉﹐肉實者脾气足也。肝主筋﹐筋彊者肝气足也。腎主骨﹐骨气足則腎堅矣。

腮妍發紺表形端﹐二便調和裏气安。腳健項肥囊緊小﹐肌膚溫潤更紅鮮。

腮妍如桃﹐發黑如漆﹐此表實也。小便長﹐大便潤﹐此裏實也。腳者﹐身之柱也﹐柱壯而彊則身不撓。項者﹐頭之莖也﹐項長而肥則頭不敧。囊者﹐宗筋之會也﹐囊黑而小如荔枝者壽。肌肉者﹐榮衛之所捨也﹐溫潤紅鮮則榮衛宣暢而气血足矣。

性靜神安狀若愚﹐自然精采與人殊。樂然後笑不多哭﹐若到眠時不久噓。

英華不露﹐神气內藏﹐此非凡兒相也。心主笑﹐不妄笑者﹐心气足也。肺主哭﹐不多哭者﹐肺气足也。又哭聲不絕連綿者﹐肺气實也。脾主睡﹐睡不久者﹐脾气實也。此上三條﹐皆壽相也﹐其兒無病而易養也。

頭破露縫眼露睛﹐鼻幹唇縮口流津。發稀項軟腓腨小﹐滿面紛紛靑紫筋。

諸陽皆會於頭﹐頭破則陽上衰矣。諸陰皆起於足﹐腓腨者﹐足肚肉也﹐小則陰下衰矣。鼻爲肺竅﹐鼻幹則肺气衰矣。唇口爲脾竅﹐唇縮流津﹐脾气衰矣。發爲血餘﹐發稀則血衰矣。項爲天柱﹐項軟則柱折矣。靑紫之筋﹐皆風熱之候﹐散見於面﹐必多驚癇之病。

形枯色夭欠火晶﹐肚大筋浮瀉利頻。虫疥浸淫多叫哭﹐見人笑語弄精神。

形枯色夭者﹐此表虛也。瀉利無時者﹐此裏虛也。疥瘡啼哭多笑語者﹐皆陽火妄動之候。此十二條﹐皆夭相也﹐其兒多病而難養也。

辧形色

小兒有病觀形色﹐靑主驚風紅主熱﹐黃爲傷食白主疳﹐若中惡時其面黑。

肝主風﹐其色靑﹔心主熱﹐其色紅﹔脾主谷﹐其色黃。白者气血不榮於面也﹐故主疳。黑者凶色也﹐故主中惡。

气色須看何部中﹐心主正額火光紅。左頰木肝右金肺﹐頦爲腎部鼻脾宮。

此五形分部位也。肝屬木﹐東方﹐故於左頰候之。肺屬金﹐西方﹐故於右頰候之。心屬火﹐南方﹐故於額上天庭候之。腎屬水﹐北方﹐故於頦下地閣候之。脾屬土﹐中央﹐故於鼻準候也。

肝病須觀眼目中﹐脾唇心舌自相通。肺有病時常在鼻﹐腎居耳內認其宗。

此以五竅分五臟也。肝之病見於目﹐心之病見於舌﹐脾之病見於唇﹐肺之病見於鼻﹐腎之病見於耳﹐各隨寒熱虛實決之。

目揚面赤熱生風﹐眉縐呻吟腹痛攻。面腫色黃知癖疾﹐發稀面白有疳虫。

肝主風﹐目揚者﹐肝病也。揚者﹐直視也。心主熱﹐面赤者﹐心病也。風熱相傳﹐必生驚搐。人有痛則眉縐而呻吟。訣云﹕痢疾眉頭縐﹐腸中痛也。脾主濕﹐濕勝則腫﹐面腫色黃﹐故知脾病。宿食成積﹐積久成癖。疳者﹐津液不足之病也。發稀面白﹐血之虛也。疳病多虫。

下痢應嫌面貌妍﹐驚風面赤亦堪憐。咳嗽面白爲眞色﹐靑繞唇傍靑紫筋。

訣云﹕瀉不定﹐精神好者﹐死。風病面如塗朱者﹐死。咳久不止﹐面光白者﹐肺之眞髒色見也。

小兒疾厄命宮尋﹐虎口三關食指紋。欲知死生無錯誤﹐不離五色認分明。

命宮﹐謂山根也。小兒山根斷絕﹐靑紅紫黑筋橫欄者﹐多病難養。相法云﹕山根靑色﹐出胎頻見災危是也。男左女右﹐手指橫紋﹐其紋曲向內者病在內﹐曲向外者病在外﹔下大上小者吉﹐下小上天者凶。

辧脈息

小兒未損天眞气﹐指下脈來宜有力。大滑數實最爲良﹐細濇遲虛終不吉。

脈大者﹐气實也。脈滑者﹐血實也。六至爲數﹐脈來有力。皆賦稟有餘之脈也。脈細者﹐气虛也。脈濇者﹐血虛也。三至爲遲﹐虛則無力。皆賦稟不足之脈也。小兒壽夭﹐以此辧之。

一息六至號和平﹐八至之說不可憑。四至以下虛冷備﹐八九十至熱生驚。

小兒之脈﹐一呼三至﹐一吸三至﹐謂之一息。六至乃和平無病之脈也。訣云﹕八至爲平和脈者勿從。一息四至曰離經﹐三至以下謂之損脈﹐爲虛冷疳癆之病。一息八至曰離經﹐九至以上謂之至脈﹐爲實熱驚風之病。

辧脈證治

上醫色脈盡須明﹐虛實證治如法行。有一乖違卽不中﹐爲兒作禍犯天刑。

《內經》曰﹕能合色脈﹐可以萬全。蓋上醫之治小兒也﹐以色合脈﹐以脈合色﹐實則瀉之﹐虛則補之﹐不違則制﹐萬全之道也。且如兩腮紅者﹐色實也﹔脈急數者﹔脈實也﹔大便祕﹐小便黃﹐渴不止﹐上气急﹐足脛熱者﹐實證也。有此三實者﹐宜以寒涼之藥瀉之。所謂不可服熱藥者﹐有七也。如面晃白者﹐色虛也﹔脈微沈者﹐脈虛也﹔糞色靑﹐腹虛脹﹐嘔乳﹐眼珠靑﹐足脛冷﹐虛證也。有此三虛者﹐宜以溫熱之藥補之。所謂不可服寒藥者﹐有七也。今之粗工﹐色脈證治﹐懵然無知﹐妄作湯丸﹐夭兒性命﹐天必譴之。

藥必對證無差錯﹐中病卽已無太過。待其來復眞气生﹐食養盡之無補佐。

此謂治病之要術也。色脈證治﹐了然在心﹐故以寒治熱﹐以熱治寒﹐實則瀉之﹐虛則補之﹐皆制病之方藥也。服藥之後﹐中病卽已﹐勿過其制者﹐卽《內經》大毒治病十去其三﹐小毒治病十去其五﹐無毒治病十去其七之法也。《內經》曰﹕及其衰也﹐待其來復﹐謂病衰其半﹐卽止其藥﹐以待其眞气之發生﹐又以乳食之養﹐助其發生之气。諺云﹕藥補不如食補者是也。粗工不知此理﹐攻寒令熱﹐寒未退而內熱以生﹔制熱令寒﹐熱未除而中寒又起。欲求疾愈﹐安可得乎。夭札之由﹐必始於此。此條治法﹐亦吾喫緊爲人處。

小兒用藥擇其良﹐毒藥毫釐不可嘗。邪气未除眞气損﹐可憐嫩艸不耐霜。

良﹐謂气味平和無毒之藥也。毒﹐謂猛峻蝕利瞑眩之藥也。故小兒之方﹐實則瀉之﹐如瀉靑導赤瀉白瀉黃之類﹔虛則補之﹐如安神異功阿膠地黃之類。如涼驚治熱﹐理中治寒﹐抱龍治癇﹐肥兒治疳之類﹐皆和平無毒之劑﹐此吾家祕傳之良方也。如巴豆﹑牽牛﹐𨿽未嘗不用﹐亦不敢專用也。予見今之行幼科者﹐以硇砂治積﹐輕粉治痰﹐以砒治瘧﹐以硫治寒﹐皆是大毒之藥﹐小兒之腸胃嬌脆﹐安能當此毒也﹖

小兒汗下勿輕嘗﹐實實虛虛必損傷。寒熱誤投如太過﹐溫中解毒有奇方。

按仲景傷寒法云﹕不應汗而汗之者﹐爲斑疹驚惕汗不止之證﹐所謂桂枝下咽﹐陽盛則斃也。不應下而下之者﹐爲痞滿腹痛吐瀉腸滑不止之證﹐所謂承气入胃﹐陰盛乃亡也。

小兒有病不可下﹐不熱自汗兼自瀉。神困顖陷四肢冷﹐漧嘔气虛神怯怕。

吐虫面白髮焦穗﹐疳瘦潮熱食不化。鼻塞咳嗽及虛痰﹐脈細腸鳴煩躁呀。若將有積與疏通﹐是謂虛虛誠可怕。

孩兒實熱下無妨﹐面赤睛紅气壯彊。脈上弦洪肚上熱﹐咋腮喉痛尿如湯。屎硬腹脹脇肋滿﹐四肢浮腫夜啼長。徧身生瘡肚隱痛﹐下之必愈是爲良。

如悞服寒涼藥過多者。以致脾胃虛弱胃脘痛﹐宜溫胃散主之。如悞服熱藥太過者﹐以致煩躁悶亂﹐或作吐或狂或渴﹐宜先解毒﹐菉豆粉飲主之。

如小兒病驚﹐多用藥性太溫及熱藥治之。有驚未退而別生熱證﹐有病愈而致熱證者﹐有反爲急驚者﹐甚多。當問病者數日﹐因何得之﹐曾以何藥調之﹐可用解毒之藥﹐無不效也。以豆捲散主之。

病來發熱不惺惺﹐不信醫師信鬼神。龍木祝由眞人訣﹐未聞牲殺解人驚。

經曰﹕惑於鬼神者﹐不足與言至徳。故有信巫不信醫之戒。祝由科龍木所傳﹐乃移精變气之術。如禱鬼神之事﹐徒殺牲耳﹐何益哉﹗

病不可治對人言﹐病可醫時用意專。三法始經常記憶﹐勿傷脾胃反成愆。

古語云﹕病不可治﹐卽宜早告﹐不可隱忍﹐遭人恥笑。誠哉是言也。其病可治﹐視人之子如己子﹐調護保養﹐無所不至可也。然有三法﹕初用猛法﹐以攻病之藥去之﹐不可惡攻而愛補﹐反助其邪﹐爲兒之害﹔中用寬猛相濟﹐病久不除﹐乳食必少﹐脾胃大倦﹐於補脾藥中﹐加攻病藥﹐看兒彊弱加減﹔末則用寬法﹐兒病旣久﹐久則成疳﹐只以補脾胃爲主﹐正气完則邪气自盡矣。古今圖書集成醫部全錄卷四百四

小兒診視門

嬰童百問【明魯伯嗣】

脈法

小兒一歲至三歲看虎口﹐更用指按髙節﹐乃一指分三關﹐定其息數。呼吸八至爲平脈﹐九至不安﹐十至危困。短長大小﹐各有邪干。浮主風生﹐數主有驚﹐沈遲主虛冷﹐實主有熱﹐緊是癲癇﹐洪主熱盛﹐沈細主腹痛﹐沈緩主虛瀉﹐微遲有積有虫﹐遲濇主胃脘不和﹐沈主乳食難化﹐沈細主乳食結﹐緊弦主腹熱痛﹐牢實主大便祕﹐沈而數者主骨中有熱﹐弦長是肝膈有風﹐緊數驚風四肢掣戰﹐浮洪胃口有熱﹐沈緊主腹痛不歇﹐虛濡有气又兼慢驚﹐芤多痢大便有血。四歲用一指按虛實﹐五歲六歲用一指滚轉尋三部﹐平正關上爲準。七歲八歲﹐稍移指少許尋三部。九歲十歲﹐次第依三關部位尋取。十一歲十二歲﹐亦同十歲看。十四歲十五歲﹐方依大方脈部位診視。凡看脈先定浮沈遲數﹐陰陽冷熱﹐皆依大方也。沈遲爲陰﹐浮數爲陽。更兼看面部﹐靑色主驚風﹐白色主虛瀉﹐赤色主痰熱﹐黑色病勢難當﹐黃色是脾家疳積。以此相參﹐察其病源﹐審度治療﹐必無疏失矣。

面上證气色總見

左腮爲肝﹐右腮爲肺﹐額上爲心﹐鼻上爲脾﹐下頦爲腎﹐赤者熱也﹐隨證治之﹐此仲陽之至論也。口議所謂五位气色總見者﹕其藍育色者﹐乃驚積不散﹐欲發風候﹔其火紅色者﹐痰積壅盛﹐驚悸增進﹔其黃土色者﹐食積癥傷﹐欲作疳疾痞癖﹔其色白者﹐大腸滑泄﹐水谷不分﹐欲作吐利﹔其黑色者﹐臟腑欲絕﹐其疾危惡﹐其兒不久也。又有面部形色﹕額有靑色﹐主驚風欲發。紅主大熱﹔印堂靑色初入驚並瀉﹔紅主大驚夜啼﹐黑主客忤﹔山根靑至﹐主二次驚﹐靑色主瀉後發躁﹐黑色及黃甚主死﹔年壽平陷者主夭﹐靑主發熱生驚﹐黑主痢死﹐紅主燥死﹔微黃曰平﹐黃甚主霍亂死﹔鼻準微黃曰平﹐黃甚爲土動死候﹐黑赤危甚﹔人中黑主蛔虫咬﹔患久唇反者死﹐短縮者因利死﹐邊旁黃主胃逆﹐靑色主下利﹔正口紅者平﹐漧燥脾熱﹐白主失血死﹐黃有積﹐靑因驚風死﹐黑气繞口者死﹔承漿靑﹐因飲食時被驚﹐黃主吐逆﹐赤主血痢﹐赤黑主驚風﹔兩眼黑睛黃有熱﹐白睛黃食積不化疳蛔﹐白晴靑肝風驚﹐黑睛黃傷寒﹔眉上靑吉﹐忽紅主煩躁夜啼﹐黃主霍亂﹐久病紅者死﹔風气二池靑主風侯﹐紫主吐逆又發熱﹐黃吐逆﹐紅主煩躁夜啼﹔兩顴赤色﹐肺有客熱﹔兩太陽靑主二次受驚﹐靑自太陽入耳者死﹐紅主血淋﹔兩臉靑主客忤﹐黃主痰溢﹐赤主風熱﹔兩頰赤主傷寒﹐左赤心熱口瘡﹐右赤肺熱﹐黃主有積﹐紅主血淋﹔兩頤靑主吐虫﹔兩金匱靑主第三次驚生風﹔黑繞口﹐二日死﹔靑連目入耳﹐七日死﹔兩風門紅主風熱﹐黑主疝﹐靑水驚﹔黑從眉入耳﹐當日死﹔唇黑不食者死。又面靑眼靑肝之病﹐面赤心之病﹐面白肺之病﹐面黃脾之病﹐面黑腎之病。五臟各有所主﹐看稟受盈虧﹐胎气虛實﹐陰陽補瀉﹐當救其失﹐髒俯表裏﹐若能辧其標本﹐則神聖工巧自然得矣。

醫學正傳【明虞摶】

小兒脈法總論

小兒七歲八歲曰齔﹐九歲十歲日髫﹐始可以一指探掌後尺寸三部之脈﹐而以一息七八至爲無病之常脈。十一歲至十四歲曰童艸﹐而以一息五六至爲常脈也。數則爲熱﹐退則爲寒﹐浮則爲虛爲風﹐沈則爲實爲積爲痛。浮而數者爲乳癇驚悸﹐虛而軟者爲慢驚瘈瘲﹐緊而實者爲風癇﹐牢而革者爲便祕﹐沈而弦者爲食積爲腹痛﹐緊而弦者爲气急爲風寒﹐洪數者爲熱﹐伏結爲傷食﹐軟細者爲虫疳。若气促脈代﹐散亂無倫次者﹐死在須臾而不治也。

面上諸形證歌

痢疾眉頭皺﹐驚風面頰紅。渴來唇帶赤﹐毒熱眼蒙朧。

山根若見脈橫靑﹐此病明知兩度驚。赤黑困疲時吐瀉﹐色紅啼夜不曾停。

靑脈生於左太陽﹐須驚一度見推詳。赤是傷寒微燥熱﹐黑靑知是乳多傷。

右邊靑脈不須多﹐有則頻驚怎柰何。紅赤爲風抽眼目﹐黑靑三日見閻羅。

指甲靑兼黑暗多﹐唇靑惡逆病難瘥。忽作鴉聲心气急﹐此時端的命難過。

蛔虫出口有三般﹐口鼻中來大不堪。如或白虫兼黑色﹐靈丹縱服病難安。

四肢瘡疼不爲祥﹐下气沖心兼滑腸。气喘汗流身不熱﹐手拿胸膈定遭殃。

眼中赤脈實難量﹐大數元來此不祥。最怕亂紋鋪目下﹐更兼赤脈貫瞳光。

顖門腫起定爲風﹐此候應知最是因。忽陷成坑如盞足﹐未過七日命須終。

鼻門黑燥渴難禁﹐面黑唇靑命莫存。肚大筋靑俱惡候﹐更嫌腹有直身紋。

忽見眉間紫帶靑﹐看來立便見風生。靑紅碎雜風將起﹐必見疳癥隔气形。

亂紋交錯紫嫌靑﹐急急求醫免命傾。盛紫再加身體熱﹐須知臟腑惡風生。

紫少紅多六畜驚﹐紫紅相等則疳成。紫點有形如米粒﹐傷寒夾食證堪評。

紫散風傳脾臟間﹐紫靑口渴是風癇。紫隱深沈難治療﹐風痰怯散命須還。

黑輕可治死還生﹐紅赤傷寒痰積停。赤靑脾受風邪證﹐靑黑脾風作慢驚。

紅赤連兮勿藥輕﹐必然乳母不相應。兩手忽然無脈見﹐定知衝惡犯神靈。

內八段錦

血淨爲安不用驚﹐若逢紅黑便難寧。更加紅亂靑尢甚﹐取下風痰病立輕。

赤色輕微是外驚﹐若如米粒勢難輕。紅散多因乘怒亂﹐更加搐搦實難平。

小兒初誕月﹐腹痛兩眉顰。時號盤腸气﹐啼哭又呻吟。

如反目仰視者﹐天弔風也。

小兒初誕月﹐肌體瘦尫羸﹐發禿毛稀少﹐元因鬼王胎。

外八段錦

先望孩兒眼色靑﹐次看背上冷如冰。陽男搐左無妨事﹐搐右令人甚可驚。女搐右邊猶可治﹐若逢搐左疾非輕。歪斜口眼終爲害﹐縱有仙丹也莫平。

保嬰金鏡錄【明薛己】

頭面部位圖

見圖

﹝圖解﹞

頭者﹐諸陽經絡所會﹔面者﹐五臟气血之榮﹔色者﹐五臟精神之華。欲察兒病吉凶﹐先分部位生克。五臟虛敗﹐色必枯槁﹔五色充實﹐色必光華。面色光澤者生﹐面色枯槁者死。經以望爲先﹐故曰﹕能察色脈﹐可以萬全。《全幼心鑑》云﹕小兒半歲之間有病﹐當於額前眉端髮際之間﹐以名中食三指橫按之。兒頭在左舉右手﹐在右舉左手。食指爲上﹐中指爲中﹐名指爲下。若三指俱熱﹐主感受風邪﹐鼻塞气粗﹐發熱咳嗽。若三指俱冷﹐主外感內傷﹐發熱吐瀉。若食中指熱﹐主上熱下冷﹔名中指熱﹐主夾驚﹔食指單熱﹐主胸膈气滿﹔名指單熱﹐主乳食不消。

竊謂額間赤色﹐主心經風熱﹐煩躁驚悸。若發熱作渴飲水﹐或發叫哭﹐屬本經實熱﹐用瀉心湯以淸心火。微赤則困臥而悸﹐發熱作渴飲湯﹐屬虛熱﹐用祕旨安神丸以生心血。靑黑主驚風腹痛﹐或瘈瘲啼叫﹐用五味異功散﹐加木香﹑柴胡﹑釣藤鉤補脾肝。靑黑甚主心腹疼﹐此寒水勝心火爲賊邪﹐用益黃散以補脾胃。微黃皮燥主驚疳﹐此心經疳證﹐用祕旨安神丸以養心血。骨蒸作渴盜汗﹐頭髮漧黃﹐此爲腎疳﹐用地黃丸以滋補肝腎。

左臉靑或兼赤﹐乃肝經風熱﹐項彊煩悶﹐發搐目札瘈瘲﹐用柴胡淸肝散主之。色微赤咬牙屬虛熱﹐用地黃丸補之。靑黑主肝克脾虛寒驚搐腹痛﹐用六君﹑姜﹑桂溫之。微赤主潮熱血虛心躁﹐用祕旨安神丸佐以地黃丸。

右臉赤﹐主肺大腸風邪實熱﹐气粗咳嗽﹐發熱飲水﹐用瀉白散。若哽气出气﹐唇白气短﹐屬虛熱﹐用五味異功散。若脾熱所傳﹐用淸胃散。心火所刑﹐用人參平肺散。淡赤主潮熱心躁﹐或大便堅祕﹐用宣明柴胡飲子以疏導其熱。如潮熱未止﹐更用釣藤飲以淸肝補脾。色靑白主咳嗽惡心﹐先用惺惺散解其表邪﹐健其脾土﹐繼以六君子湯調補中气。色靑黑主驚風腹痛﹐盤腸內釣﹐此肝木侮脾土﹐用六君子湯加釣藤鉤以調補元气﹐不宜治肝。

鼻色赤﹐主脾胃實熱﹐身熱飲水﹐飲食如常﹐用瀉黃散淸熱理脾。微赤主脾經虛熱﹐飲食難化而不思食﹐用五味異功散以補中健脾。色深黃﹐主小便不通﹐鼻中漧燥﹐气粗衄血﹐乃脾熱傳於肺腎﹐先用濟生犀角地黃湯淸熱養血﹐後用地黃丸以滋益腎水。色淡白﹐乃脾气虛弱﹐主泄瀉飲食不化﹐用六君子以調補中气。靑色主脾土虛寒﹐肝木所勝﹐用五味異功散﹐加木香﹑炮姜溫中平肝。黑爲死候。

頦間色赤﹐主腎與膀胱陰虛有熱而小便不通﹐用四物湯加山梔以養血淸熱。赤甚﹐主膀胱气滯而熱結﹐用五苓散以分利其邪。若鼻準微黃﹐右腮微赤﹐乃脾肺燥熱﹐不能化生腎水﹐用黃芩淸肺飲。膀胱陰虛﹐陽無所生﹐用滋腎丸。若頦間微赤﹐乃膀胱陽虛﹐陰無所化﹐用八味地黃丸。若兼小腹脹滿﹐或陰囊腫脹﹐屬陰虛濕熱壅滯﹐用六味丸加車前子﹑牛膝。兼脾肺气虛不能通調水道者﹐亦用前藥。其小便赤色﹐久而尿血﹐亦屬肝腎气虛有熱﹐用六味地黃丸主之﹔不應﹐則用補中益气湯﹐益脾肺﹐生腎肝。若小便後出白津﹐或莖中作痛者﹐屬肝經濕熱﹐先用龍膽瀉肝湯﹐後用六味地黃丸。

印堂色靑黑﹐主腹痛夜啼﹐此脾經虛寒﹐脾屬至陰﹐故夜間腹痛而啼﹐用釣藤飲。色淡白﹐主泄瀉飲食不化﹐屬脾气虛弱﹐用五味異功散加木香主之。

目內色靑﹐主肝經風熱發驚﹐若直視叫哭﹐屬肝經實熱﹐用抑肝散﹔兼咬牙煩悶﹐屬虛熱﹐用六味地黃丸。色赤﹐主心肝二經發熱﹐抽搐煩躁﹐若小便赤﹐屬小腸實熱﹐用導赤散﹔若驚悸倦怠﹐屬肝經血虛﹐用六味地黃丸。色黃主脾積少食﹐夜間發熱﹐用四味肥兒丸。飲食停滯﹐吐瀉並作﹐用胃苓散去桂加茵陳﹑山梔。目鮮發搐眼眨﹐屬風熱相搏﹐先用柴胡梔子散﹐後用六味地黃丸。眼泡微腫﹐主久咳惡心﹐或脾疳食積﹐用五味異功散﹐補脾肺﹐兼肥兒丸以消積滯。或目視不明﹐或雀目揩拭眉眼﹐此欲生風也﹐急用抑肝散以解之。睛尾紅絲﹐乃肝木勝脾土﹐先用四君子加柴胡﹑山梔﹐後用地黃丸。

人中色黃﹐主傷食胃逆﹐靑主下利﹐乳食不化﹐噯噫酸腐﹐此脾虛停滯﹐用平胃散以消積和中。色靑赤﹐主驚﹐肝气傷脾﹐用五味異功散加柴胡以平肝補中。黑主蛔虫咬痛。

唇色白﹐主吐涎嘔逆﹐或吐血便血﹐乃脾气虛弱﹐不能攝涎統血歸源﹐急用六君子湯調補中气則諸病自愈﹔切忌涼藥。若色赤漧燥而皺者﹐主脾經有熱﹐發熱作渴﹐口中气臭﹐大便不通﹐煩躁不寐﹐先以淸胃散治其熱﹐更以六君子湯加黃連﹑山梔兼補其脾。色黃主脾經食積泄瀉﹐飲食不化﹐以六君子湯溫補中气。色赤兼白﹐主衄血﹐乃脾肺虛熱﹐不能攝血歸源﹐用聖濟犀角地黃湯以淸熱補血﹐兼用六君子以補脾气﹔久不愈用麥門冬散﹐或人參補肺湯﹐或人參安胃散。

口畔色黃﹐主脾經積熱﹐用淸胃散以理脾淸熱﹐久病用四味肥兒丸以治疳熱。若唇口抽動﹐主驚熱不安﹐用五味異功散加山梔﹑釣藤鉤以補脾平肝。若口流涎﹐唇色紫﹐乃胃气虛寒也﹐用益黃散。若腹中痛﹐口吐涎水者﹐乃虫痛也﹐先用蕪荑散﹐後用調中丸。不吐涎者﹐乃積痛也﹐但用五味異功散調補胃气。手足並冷﹐用理中湯加烏梅溫補中气﹐則虫不動而痛自止矣。亦有積痛者﹐或吐後痛止﹐或大便去後痛止者﹐宜用消積丸消導積滯﹐佐以異功散調補胃气。白主失血﹐死。靑主驚風﹐死。黑色繞口者﹐不治。

耳前微赤﹐此少陽經風熱也﹐用柴胡梔子散生肝血﹐淸肝火。微黃主睡中驚悸﹐咬牙因肝脾虛熱﹐宜用四君子加芎﹑歸﹑升麻以安神。

耳輪漧燥﹐主骨疳蒸熱﹐爲腎經虛熱也﹐用六味地黃丸補之。若小便後出白津﹐或陰莖癢痛者﹐屬肝經濕熱也﹐先用龍膽瀉肝湯﹐後用六味地黃丸。若稟賦腎气不足﹐或早近女色﹐致小便滯濇﹐或作痛如淋者﹐急用六味地黃丸﹑補中益气湯﹐滋其化源。或大小便道牽痛者﹐尢爲虛也﹐亦用前藥加牛膝﹑車前子﹑肉桂救之。如手足逆冷﹐或畏寒少食﹐陽气虛寒也﹐急加附子多有生者。大抵小兒之證﹐多因稟賦髒气不平﹐或乳食寒暑失宜﹐或妊娠乳母飲食起居六淫七情所致。若初病元气無虧﹐乳食如常﹐發熱壯熱﹐二便祕結﹐作渴飲水﹐臥不露睛者﹐悉屬形病俱實﹐當治邪气。若病久元气已虧﹐食少發熱﹐口漧飲湯﹐嘔吐泄瀉﹐肢體畏寒﹐臥而露睛者﹐悉屬形病俱虛﹐當補正气。況今之小兒元气﹐與昔不同﹐用藥失宜﹐脾胃先傷﹐豈可泥古方而施治哉。余故考諸名家﹐宗諸東垣﹐於凡諸證﹐各補以方藥﹐治者能卽色以驗其病﹐察病以固其本﹐斯無失矣。是以古之治病﹐望色爲先也。且驚則气散脈亂﹐不可專診﹐故必兼察色。《心鑑》云﹕若面色未盡﹐當參之以指脈﹔指脈未盡﹐當參之以面色﹔色脈兼盡﹐無餘蘊矣。

保嬰撮要【明薛鎧】

面上證

面色靑﹐主驚積不散﹐欲發風候。紅主痰積驚悸。黃者食積癥傷﹐欲作疳癖。白主泄瀉水谷﹐更欲作吐。黑主臟腑欲絕。

印堂靑﹐主初患驚瀉﹐紅主大驚夜啼﹐黑主客忤。

山根靑主二次驚﹐瀉後發躁﹐黑黃甚者死。

年壽平陷主夭﹐靑主發熱生驚﹐黑主利死﹐紅主躁死﹐微黃曰平﹐黃甚曰霍亂。

承漿靑主食時被驚﹐黃主吐逆﹐亦主血利﹐黑主驚風。

兩眼黑睛黃主有熱﹐白睛黃主食積疳蛔﹐白睛靑主驚風﹐黑睛黃主傷寒。

眉上靑吉﹐忽紅主煩躁夜啼﹐黃主霍亂﹐久病紅者死。

風气二池﹐靑主風候﹐紫主吐逆或發熱﹐黃主吐逆﹐赤主煩躁夜啼。

兩顴赤﹐主肺有客熱。

兩太陽靑﹐主二次受驚﹐靑自太陽入耳者死﹐紅主血淋。

兩臉靑主客忤﹐黃主痰溢﹐赤主風熱。

兩頰赤主傷寒﹐兩頤靑主吐虫。

兩金匱靑主第三次驚風﹐黑繞口二日死﹐靑連目入耳七日死。

兩風門紅主風熱﹐黑主疝﹐靑主水驚﹐黑從眉入耳﹐卽日死。唇黑不食者死。

脈形

流珠形﹐主飲食所傷﹐內熱欲吐﹐或腸鳴自利﹐煩躁啼哭﹐用助胃膏消飲食﹐分陰陽﹔若食消而病仍作﹐用香砂助胃膏以補脾胃。

環珠形﹐主脾虛停食﹐胸膈脹滿﹐煩渴發熱﹐用五味異功散加山渣﹑枳實健脾消食﹐後用六君子湯調養中气。

長珠形﹐主脾傷﹐飲食積滯﹐肚腹作痛﹐寒熱不食﹐先用大安丸消其積滯﹐次以異功散健其脾气。

來蛇形﹐主脾胃濕熱﹐中脘不利﹐漧嘔不食﹐此疳邪內作﹐先用四味肥兒丸治疳﹐後用四君子湯補脾。

去蛇形﹐主脾虛食積﹐吐瀉煩渴﹐气短喘急﹐不食困睡﹐先用六君子湯加枳實健脾消積﹐次以七味白朮散調補胃气。

弓反裏形﹐主感冒寒邪﹐哽气出气﹐驚悸倦怠﹐四肢梢冷﹐小便赤色﹐咳嗽吐涎﹐先用惺惺散助胃气祛外邪﹐後以五味異功散加茯神﹑當歸﹐養心血﹐助胃气。若外邪旣解而驚悸指冷﹐脾气受傷也﹐宜用七味白朮散補之。若悶亂气粗喘促哽气者難治﹐脾虛甚故也。

弓反外形﹐主痰熱心神恍惚﹐夾驚夾食﹐風癇痰盛﹐先以天麻防風丸袪外邪﹐又以五味異功散調中气。

槍形﹐主風熱生痰發搐﹐先用抱龍丸﹔如未應﹐用牛黃淸心丸。若傳於脾肺﹐或過用風痰之藥﹐而見一切諸證者﹐專調補脾胃。

魚骨形﹐主駕痰發熱﹐先用抱龍丸治之﹔如未應﹐屬肝火實熱﹐少用抑靑丸以淸肝﹐隨用六味丸以補肝。或發熱少食﹐或痰盛發搐﹐乃肝木克脾土﹐用六君子湯加柴胡﹐補脾土以制肝木。

水字形﹐主驚風食積﹐胸膈煩躁﹐煩悶少食﹐或夜啼痰盛﹐口噤搐搦﹐此脾胃虛弱﹐飲食積滯而木克土也。先用大安丸消導飲食﹐次以六君﹑釣藤鉤補中淸肝。若已服消食化痰等劑而病不愈者﹐用四君﹑升麻﹑柴胡﹑釣藤鉤﹐升補脾气﹐平制肝木。

鍼形﹐主心肝熱極生風﹐驚悸煩悶﹐困倦不食﹐痰盛搐搦﹐先用抱龍丸袪風化痰﹐次用六君子加釣藤鉤平肝實脾。

透關射指形﹐主驚風痰熱聚於胸膈﹐乃脾肺虧損﹐痰邪乘聚﹐先用牛黃淸心丸﹐淸脾肺﹐化痰涎﹔次用六君子湯﹐加桔梗﹑山藥﹐補脾土﹐益肺金。

透關射甲形﹐主驚風肝木克制脾土之敗證﹐急用六君﹑木香﹑釣藤鉤﹑官桂﹐溫補脾土﹔未應﹐卽加附子以回陽气﹐多得生者。

嘗聞古人云﹕小兒爲芽兒﹐如艸之芽﹐水之漚。蓋因臟腑脆嫩﹐口不能言﹐最難投劑。當首察面色而知其所屬﹐次驗虎口以辧其所因﹐實爲治法之簡要也。

【注流珠只一點紅色﹐環珠差大﹐長珠圓長﹐已上非謂圈子﹐總皆紅脈貫气之如此。來蛇卽是長珠散﹐一頭大﹐一頭尖。去蛇亦如此。分上下朝﹐故曰來去。角弓反張﹐向裏爲順﹐向外爲逆。槍形直上﹐魚骨分開﹐水字卽三脈並行﹐鍼形卽過關一二粒米許﹐射甲命脈向外透﹐指命脈曲裏。𨿽然﹐余嘗治之﹐亦有不專執其形脈而投劑者﹐蓋但有是證﹐只服是藥而亦多驗。】

古今醫鑑【明龔信】

小兒三關紋色主病歌

紫熱紅傷寒﹐靑驚白色疳。黑時因中惡﹐黃卽困脾端。

靑色大小曲﹐人驚並四足。赤色大小曲﹐水火飛禽撲。紫色大小曲﹐傷米麵魚肉。黑色大小曲﹐脾風微作搐。

三關脈紋變見歌

魚刺驚風證莫疑﹐气關疳病熱相隨。命關見此爲難治﹐此是肝家轉到脾。

初節懸鍼瀉痢生﹐气關肺熱更疳凝。三關直透黃泉近﹐此候須知是慢驚。

水字生驚肺受風﹐气關喘嗽積痰攻。醫人仔細詳虛實﹐出命驚疳夾證凶。

乙字驚風肝肺隨﹐气關形見發無時。此形若直命關上﹐不久相將作慢脾。

曲虫爲候主生疳﹐若見气關積穢肝。直到命關爲不治﹐須知心臟已傳肝。

雙環肝臟受疳深﹐入胃气關吐逆臨。若是命關爲死候﹐枉教醫者更勞心。

流珠形見死來侵﹐面上如斯也不生。縱有神丹人不救﹐醫人仔細更丁寧。

傷寒斜向右﹐傷食七堪儔。雙鉤傷冷定﹐逢驚山字浮。絲紋將發搐﹐丰字引堪愁。若遇傷風證。脈斜向左朝。形如新月樣﹐同右气疳畱。若是彎居左﹐風疳藥可投。形如三疊曲﹐傷硬物爲仇。更有環生腳﹐尢嫌上下鉤。皆是傷冷候﹐醫者用心求。疳極如勞狀﹐亂虫皆可憂。交了紋互疊﹐腹面見因由。更有靑筋貫﹐百中無一瘳。

脈法總歌

小兒有病須憑脈﹐一指三關定數息。遲冷數熱古今傳﹐浮風沈積當先識。左手人迎主外證﹐右手气口主內疾。外候風寒暑濕侵﹐內候乳食痰與積。洪緊無汗是傷寒﹐浮緩傷風有汗液。浮洪多是風熱盛﹐沈細元因乳食積。沈緊腹中痛不休﹐弦緊喉間作气急。緊促之時疹痘生﹐緊數之際驚風至。虛軟慢驚作瘈瘲﹐緊實風癇發搐搦。軟而細者爲疳虫﹐牢而實者因便閉。脈芤大小便中血﹐虛濡有气兼驚悸。滑主露濕冷所傷。弦急客忤君須記。大小不勻爲惡候﹐二至爲脫三至卒。五至爲虛四至損﹐六至平和曰無疾。七至八至病猶輕﹐九至十至病勢極。十一二至死無疑﹐此訣萬中無一失。

指脈歌

小兒食指辧三關﹐男左女右一般看。皆知初風中气候﹐末是命關易亦難。要知虎口气紋脈﹐倒指看紋分五色。黃紅安樂五臟和﹐紅紫依稀有損益。紫靑傷食多虛煩﹐靑黑紋時證候逆。忽然純黑在其間﹐好手醫人心膽寒。若也直上到風關﹐粒米短長分兩端。如槍衝射驚風至﹐分作指叉有數般。弓反裏順外爲逆﹐順逆交連病已難。叉頭長短有可救﹐如此醫人仔細看。男兒二歲尙爲嬰﹐二歲四歲幼爲名。五六次第年少長﹐七髫八齔漸論情。九成爲童十稚子﹐有病關格辧其因。十一癇疾號顚風﹐疳病還同勞病攻。痞癖定爲沈重候﹐退他潮熱不相同。初看掌心中有熱﹐便知身體熱相從。肚熱身冷傷積定﹐腳熱額熱是感風。額冷腳熱驚所得﹐瘡疹發來耳後紅。小兒有積宜與塌﹐傷寒三種解爲宜。食瀉之時宜有積﹐冷瀉須用與溫脾。水瀉宜與濇臟腑﹐先將滯竭散與之。孩兒無事忽大叫﹐不是感風是天弔。大叫气促長聲粗﹐誤喫熱毒悶心竅。急須吐下卻和脾﹐若灌驚藥眞堪笑。

病原論

夫小兒者﹐幼科也。初生者曰嬰兒﹐三歲者曰小兒﹐十歲者曰童子。兒有大小之不同﹐病有淺深之各異﹐形聲色脈之殊﹐望聞問切之間﹐若能詳究於斯﹐可謂神聖工巧者矣。

蓋望者﹐鑑貌辧其色也。假如面部左腮屬肝﹐右腮屬肺﹐額屬心﹐鼻屬脾﹐頦屬腎。肝病則面靑﹐肺病則面白﹐心病則面赤﹐脾病則面黃﹐腎病則面黑。是乃望而知之也。

聞者﹐聽聲知其證也。假如肝病則聲悲﹐肺病則聲促﹐心病則聲雄﹐脾病則聲慢﹐腎病則聲沈﹐此屬於髒。又大腸病則聲長﹐小腸病則聲短﹐胃病則聲速﹐膽病則聲淸﹐膀胱病則聲微﹐此屬於腑。是乃聞而知之也。

問者﹐問病究其原也。假如好食酸則肝病﹐好食辛則肺病﹐好食苦則心病﹐好食甘則脾病﹐好食鹽則腎病﹐好食熱則內寒﹐好食冷則內熱。是乃問而知之也。

切者﹐切脈察其病也。假如三歲小兒已下有病﹐先看男左女右手虎口三關。從第二指側看﹐第一節

名風關﹐第二節

名气關﹐第三節

名命關。辧其紋色﹐紫者屬熱﹐紅者傷寒﹐靑者驚風﹐白者疳病﹐黑者中惡﹐黃者脾之困也。若見於風關爲輕﹐气關爲重﹐過於命關則難治矣。至三歲已上﹐乃以一指按寸關尺三部﹐常以六七至爲率﹐添則爲熱﹐減則爲寒﹐浮洪風盛﹐數則多驚﹐沈遲爲虛﹐沈實爲積。是乃切脈而知之也。

大抵小兒之疾﹐大半胎毒﹐而少半傷於食也。其外感風寒之證﹐十一而已。蓋小兒之在胎也﹐母饑亦饑﹐母飽亦飽。辛辣適口﹐胎气隨熱﹔情欲動中﹐胎息輒躁。或多食煎煿﹐或恣味辛酸﹐或嗜欲無節﹐或喜怒無常﹐皆能令子受患。

其爲母者﹐胎前旣不能謹節﹐產後又不能調護﹐是以惟務姑息﹐不能防微杜漸﹐或未滿百晬﹐而遂與鹹酸之味﹐或未及周歲﹐而輒與甘肥之物﹐百病由是而生焉。小兒脾胃﹐本自嬌嫩﹐易於傷積。且如乳食傷胃則爲嘔吐﹐乳食傷脾則爲泄瀉﹐吐瀉旣久則成慢驚﹐或爲疳病。乳食停積﹐則生濕痰﹐痰則生火﹐痰火交作﹐則爲急驚﹐或成喉痺﹔痰火結滯﹐則成癇釣﹐或爲喘嗽。胎熱胎寒者﹐稟受有病也。臍風撮口者﹐胎元有毒也。鵝口口瘡者﹐胃中有濕熱也。重舌木舌者﹐脾經有實火也。走馬牙疳者﹐气虛濕熱也。愛喫泥土者﹐脾臟生疳也。胎驚夜啼者﹐邪熱乘心也。變蒸發熱者﹐胎毒將散也。丹毒者﹐火行於外也。蘊熱者﹐火積於中也。中惡者﹐外邪乘也。睡驚者﹐內火動也。喉痺者﹐熱毒也。眼痛者﹐火盛也。膿耳者﹐腎气上衝也。鼻塞者﹐因冒風邪也。頭瘡者﹐熱毒攻也。臍瘡者﹐風濕中也。尾骨痛者﹐陰虛痰也。諸虫痛者﹐胃气傷他。陰腫疝气者﹐寒所郁也。盤腸气痛者﹐冷所搏也。脫肛者﹐大腸虛滑也。遺尿者﹐膀胱冷弱也。尿濁者﹐濕滯脾胃也。便血者﹐熱傳心肺也。下淋者﹐膀胱郁熱也。吐血者﹐榮衛气逆也。小便不通者﹐有陰有陽也。大便祕結者﹐有虛有實也。解顱鶴節者﹐胎元不全也。行遲發遲者﹐气血不充也。龜胸者﹐肺熱脹滿也。龜背者﹐風邪入脊也。語遲者﹐邪乘心也。齒遲者﹐腎不足也。瘧者﹐膈上痰結也。痢者﹐腹中食積也。咳嗽者﹐肺傷風也。喘急者﹐痰气盛也。心痛者﹐虫所嚙也。腹痛者﹐食所傷也。內傷發熱﹐則口苦舌漧也。外感發熱﹐則鼻塞聲重也。腹脹者﹐脾胃虛弱也。水腫者﹐土虧水旺也。黃疸者﹐脾胃濕熱也。斑疹者﹐陰陽毒气也。自汗者﹐气虛也。積者有常所﹐有形之血也。聚者無定位﹐無形之气也。胃主納受也﹐脾主運化也。調理脾胃者﹐醫中之王道也。節戒飲食者﹐卻病之良方也。驚疳積熱者﹐小兒之常病也。望聞問切者﹐醫家之大法也。若夫療疾用藥如箭﹐箭中鵠心者﹐則又可以心悟而不可以言傳也。孟子所謂﹕梓匠輪輿﹐能與人規矩﹐不能使人巧﹐斯言得之矣。

入門審候歌

觀形察色辧因由﹐陰弱陽彊發硬柔。若是傷寒雙足冷﹐要知有熱肚皮求。

觀面部五色歌

面赤爲風熱﹐面靑驚可詳。心肝形此見﹐脈證辧溫涼。脾怯黃疳積﹐虛寒﹝白光﹞白光。若逢生黑气﹐腎敗命須亡。

古今醫統【明徐春甫】

胎气稟受不同論

《千金》論曰﹕兒在母胎受其精气﹐一月胚﹐二月胎﹐三月血脈﹐四月形體成﹐五月能動﹐六月筋骨成﹐七月毛髮生﹐八月臟腑具﹐九月谷神入胃﹐十月百神備而生。生後六十日瞳子成﹐能笑語識人﹔百日任脈生﹐能反復﹔一百八十日尻骨成﹐能獨坐﹔二百一十日掌骨成﹐能匍匐﹔三百日臏骨成﹐能獨立﹔三百六十日爲一期﹐膝骨成﹐乃能移步。此理之常。不如是者﹐身不得其平矣。或有四五歲不能行立﹐此皆受胎气之不足者也。若筋實則多力﹐骨實則早行﹐血實則形瘦多發﹐肉實則少病﹐精宜則伶俐多語笑﹑不怕寒暑﹐气實則少發而體肥﹐此皆受胎气之充足者也。大抵稟賦得中﹐陰陽純粹﹐剛柔兼濟﹐气血相和﹐精神全備﹐形體壯健。其未周之先﹐顱顖堅合﹐睛黑神淸﹐口方唇厚﹐骨粗臀滿﹐臍深肚軟﹐莖小卵大﹐齒細髮潤﹐聲洪睡穩﹔此皆受胎气之得中和者也。以故聽其聲﹐觀其形﹐則可以知其虛實壽夭矣。

用藥論

夫人稟陰陽二气﹐生疾病於三焦﹔然冠壯易明﹐童幼難治。黃帝云﹕吾不能察其幼小者﹐爲別是一家調理爾。此不在黃帝圖經之論也。又云﹕小兒如水上之波﹐艸頭之露﹐以意用藥﹐毋令造次焉。惟小兒臟腑脆嫩﹐血气未足﹐肌體不密﹐精神未備﹐故稱不易醫也。初生日嬰兒﹐三歲曰小兒﹐十歲曰童子﹐大小各異﹐切不可一槪而用藥也。必明消息形侯﹐審定生死﹐察病患之淺深﹐知藥性之寒溫﹐乃世之良工也。

觀形气

形者﹐面形也。气者﹐神气也。原夫小兒證候﹐不可取之一端﹐在表裏相應﹐內外消息。豈惟相鼓瑟者﹐所能觀其形而知其證哉﹖信斯言也。況小兒虛實﹐有非系乎肥瘦﹐而系乎气色者。何以言之﹖蓋有肥而气怯﹐瘦而气壯。气怯則色必嫩﹐其爲虛可知﹔气壯則色必盛﹐其爲實可知。五臟之气形於面部﹐則肝靑心赤肺白腎黑脾黃﹐是其五色。肝旺於春﹐心旺於夏﹐肺旺於秋﹐腎旺於冬﹐各七十二日﹔脾寄旺於四季後一十八日﹐是其本位。然有時乎不春不冬﹐而面變靑黑者﹐非肝之與腎也。不秋不夏﹐而面變赤白者﹐非心之與肺也。蓋五臟之气色﹐層見疊出﹐隨形流證﹐初無一定。忽然靑黑主乎痛﹐忽然赤者主乎熱﹐忽然白者主乎冷﹐忽然黃者主乎積﹔此气之開闔﹐非系乎時﹐非拘乎位。又如心主額﹐肝主眼並左臉﹐脾主唇之上下﹐肺主右臉﹐腎主耳前頦外﹐其形或見於位﹐或露於他部。所謂不可取之一端﹐此其選也。且脾主唇之上下﹐爲吐瀉﹐或患利日久﹐然其色黑﹐則腎之乘脾﹐水反克土﹐名爲彊勝﹐其髒或敗爾。肝主眼並左臉﹐其色靑﹐本色也﹐主驚駭驚風﹐是爲順證。若見白色﹐乃肺克肝﹐卽爲逆證。以此推考﹐變而通之﹐存乎其人。

嬰兒惟察其面部五色以知病源﹐又看眼睛有神無神﹐神者目中精神光彩是也。隱顯橫衝﹐應位而見﹐以應五臟五色﹐靑黑黃白赤是也。肝靑﹑心赤﹑脾黃﹑肺白﹑腎黑。凡五臟主病蘊其內﹐必有形色見於外。小兒有病﹐先觀本部形色﹐論其五行生克吉凶﹐形色若有相應﹐然後聽聲切脈。

察病形色歌

大病唇紅不可醫﹐看來眼慢不相宜。睛靑頰赤並幹黑﹐發直鴉聲轉淚啼。手足無紋指頭白﹐鼻漧燥熱口角垂。昏沈口禁不開眼﹐便是神仙難治之。

五臟精明面上窺﹐假如肝病面靑時。三春白气如形見﹐此病須亡余仿之。

目如赤白並靑黑﹐面若黃時病易瘳。目黑與靑並赤白﹐面無黃色救無由。

諸病形色

面上靑色者﹐爲驚積不散﹐欲發風候。

紅赤色者﹐爲熱﹐爲痰積壅成驚悸﹐煩躁增進。

黃色者﹐亦爲熱﹐爲食積﹑癥瘕﹑痞癖﹑疳疾。若神思昏沈﹐其候潮熱﹐气粗困倦﹐或嘔噦﹐或瀉利。

白色﹐爲寒﹐爲肺气不利﹐大腸滑泄﹐欲作吐痢。

黑色者﹐爲痛所傳不煩變證﹐的爲逆候﹐榮衛失序﹐爲痰﹐爲惡候。

正口常紅無病﹐漧燥脾熱﹐白爲虛。

人中黑﹐腹痛虫動﹔點點黑﹐吐痢。

山根紫﹐傷乳食﹐靑驚人叫喚﹐黑爲危。

印堂靑驚﹐紅驚熱﹐白無病。

額靑驚﹐紅熱。

兩眉紅﹐夜啼燥熱。

兩眼黑睛黃傷寒﹐白睛黃濕積﹐赤心熱﹐淡紅心虛熱﹐靑肝熱。

太陽紅血麻﹐靑驚。兩紋靑第二驚﹐赤傷寒。右靑驚﹐紅熱﹐黑危惡候。

風池紅熱多啼﹐黃吐逆。

金匱靑筋驚。

兩頰熱赤﹐啼哭。

顴紅﹐熱。

準頭近乘黃吐利﹐赤熱﹐紅紫痰气﹐靑驚。

承漿黃﹐吐﹐靑驚。

目無精彩﹐瞳人不活﹐眼珠上膜赤﹐脈貫瞳人﹐俱死證也。

額上心證﹕赤色者﹐心經有風熱﹐主心煩驚悸﹐臥坐不安。靑黑色﹐中有邪﹐主驚風腹痛。《寶鑑》云﹕心乃中邪﹐手瘈瘲而啼叫。靑黑甚則心腹痛。微黃色皮漧燥﹐主盜汗﹐頭髮幹。黃燥﹐主驚疳骨熱微渴。

鼻上脾證﹕赤色身熱﹐不思飲食。深黃色﹐小便不通﹐鼻孔漧燥﹐气粗﹐主衄血。《寶鑑》云﹕鼻幹喘息﹐鼻气有聲﹐主衄血肺熱。淡白色﹐主泄瀉食不化。

下頦腎證﹕赤色主膀胱熱﹐膀胱與腎爲表裏﹐有熱則水道不利﹐小便不通。

左臉肝證﹕赤色身熱拘急﹐肝風熱也。靑黑主驚或腹痛。淺赤潮熱心躁。有一等小兒﹐夜間潮熱﹐日間面臉不安﹐唇紅漧燥﹐恐驗不眞。脈必緊數。

右臉肺證﹕赤色身熱﹐淺色潮熱﹐或不便而气粗壅嗽。靑白色主咳嗽惡心。靑色主風入肺﹐時時咳嗽。靑黑主驚欲發﹐或腹痛﹐嬰兒盤腸內釣。

印堂證﹕靑黑色主腹痛夜啼。《靈祕》云﹕印堂靑黑﹐夜啼﹐如傷風主頭疼﹐傷寒主久痢。《靈祕》云﹕痢疾眉頭皺。王氏云﹕眉中心淡白色﹐主泄瀉糞白﹐食物不化。

人中證﹕《寶鑑》云﹕人中左右兩邊黃主傷食。人中下靑﹐主乳不化﹐便淸糞白。《靈祕》云﹕人中鼻下俱靑﹐亦主乳食不消。

唇口證﹕唇白主吐涎嘔逆﹐亦主吐血便血。唇紅赤漧燥而皺者﹐主渴。《靈祕》云﹕渴來唇帶赤。唇紅赤不皺﹐主口臭﹐大便不通﹐夜間心躁不睡。紅漧而燥﹐主熱。王氏云﹕口臭唇黃脾受積﹐後必發腫﹐夜起利糞白色。又曰﹕唇口紫及吐涎﹐主虫痛。《飛仙論》云﹕唇口紫不吐涎﹐是積痛。《寶鑑》云﹕唇口四畔黃如橘﹐主口臭﹐乃脾之積熱。《千金》云﹕唇纈赤﹐主心熱﹐口舌生瘡。《至聖訣》云﹕唇紅赤主衄血﹐唇白赤熱﹐唇口動主驚熱。又云﹕口滴淸水欲生重舌﹐又主口瘡。錢氏云﹕口頻撮气不和﹐益黃散。文云﹕血虛怯爲冷所乘則唇靑。孫眞人云﹕唇靑主脾寒﹐或時腹疼乳食減少。蓋脾開竅於唇﹐木來克土。如脾弱不能食也。如久渴瀉唇紅者﹐是虛證也﹐不可用涼藥。

舌上證﹕舌漧﹑舌黑﹑舌白﹑舌燥﹑舌胎﹑舌黃﹑舌赤腫﹐主大便不通﹐𨿽通少。焦黃﹑舌裂﹑舌上芒刺﹑舌上出血﹐皆熱極陽毒也。舌上生瘡﹐心脾熱。舌上卷﹐主驚。有久瀉痢﹐舌黑必潤﹐不可以爲熱。蓋久痢上焦虛熱﹐舌黑必潤﹐死不治。

气噎證﹕气噎不通﹐必主驚候。《靈祕》云﹕噎飲須知死。嘆气哽气下气頻呵欠﹐主驚。

兩耳證﹕王氏云﹕耳前微赤主耳聾﹐微黃主腎驚﹐睡中咬牙。耳輪漧燥﹐主疳骨蒸熱。

面色淡白﹐主惡心不食驚瀉。面靑白主吐瀉。《靈祕》云﹕主驚風欲發。王氏云﹕面靑唇白﹐主吐奶不化﹐胃冷。《難經》云﹕面白喜嚏﹐悲愁不樂只欲哭。

面靑黑色﹐吐沫者虫痛﹔不吐沫者食積﹐亦主驚。《靈祕》云﹕主天釣風。面靑徧身熱發躁﹐多變痢疾。面靑有汗﹐口內气熱﹐必發釣痛。已上三證﹐出《靈祕》。《寶鑑》云﹕面黃夜臥盜汗﹐面靑白有驚﹐面靑黑或時吐沫者客忤﹐面黑靑主天釣啼呼凶。

面靑臉赤﹐主壯熱驚搐。面靑白黑﹐往來不定﹐主腹痛發渴無時。《寶鑑》云﹕臉赤面黃白﹐主心疳壯熱。《千金》云﹕面赤目黃﹐主小便不禁。通眞子云﹕面靑筋急﹐或多嗔悶。

面紅赤色﹐主傷寒發熱﹐心躁不安﹐欲驚發狂。《靈祕》云﹕主身熱傷寒。通眞子云﹕面赤心煩仍喜笑。

面黃臉赤﹐主傷寒潮熱﹐驚搐﹐睡臥不安﹔如肉內微微赤者﹐主疳食潮熱。錢氏云﹕心疳面黃臉赤﹐身壯熱﹐安神丸主之。

面黃白色﹐主疳積大便不調﹐夜起食不消﹐嘔逆。《寶鑑》云﹕面黃白有積。《靈祕》云﹕面黃白﹐主脾肺有積。通眞子云﹕面色痿黃﹐瀉利無時。錢氏云﹕面晃白气發﹐肚腹疼痛﹐不思乳食。

面目皆黃﹐是脾熱黃疸。《寶鑑》云﹕黃疸皆因胃熱。錢氏云﹕此證多於大病之後。若不因病而身微黃者﹐胃熱。面黃肚大﹐脾疳。初生嬰兒身黃﹐曰胎疸。

頭面靑筋﹐此爲欲發驚﹐因熱必作搐﹐因吐必肚痛。若頭面大小靑筋如綠繩透起者﹐急治。不爾﹐便發搐﹐搐則進退難瘥。

非時弄色﹐面色不定﹐謂之弄色。面色非時變易不定者﹐是胎風有驚﹐亦主客忤。面色或靑或白或黑不定者﹐心腹疼痛。

面部察色應病歌

兩腮肝肺位﹐鼻準內斯脾。正額爲心主﹐頦間主腎隨。有內斯形外﹐觀之識病機。面赤唇靑者﹐傷寒熱證推。驚風靑黑應﹐唇臉所由知。面黃多疾病﹐瘧疾亦何辭。白多應是瀉﹐痢更蹙只眉。面靑肝有病﹐春患最難醫。舉金來克木﹐餘仿此推之。

壽夭歌

身軟陽痿頭四破﹐臍小臍髙肉不就。發稀色嫩短聲啼﹐徧體靑筋俱不壽。尻踵臏骨若不成﹐能倨能行能立死。臍深色老性尊持﹐方是人家長命子。

相眼神法

小兒病證或可畏﹐若太衝有脈﹐神气未脫﹐顖門未陷﹐看顏色三關未至黯點者﹐

象可著力。𨿽然﹐五臟六腑之精顖﹐上注於目﹐望而知之﹐當先以目中神气之全爲驗。若目中神气有者﹐必不死﹐目無神者必死。

得病之源

大喜後乳食﹐變驚癇。喜屬心﹐大喜後乳食則傷其心。錢氏曰﹕心主驚﹐驚是癇也。《素問》云﹕暴怒傷陰﹐暴喜傷陽。孫眞人云﹕傷陰則瀉﹐傷陽則驚。通眞子云﹕喜後飲水﹐傷三焦﹐多成喘急。

大哭後乳食﹐多成吐瀉。錢氏云﹕哭屬肺﹐大哭後乳食則傷肺﹑肺气逆則作吐瀉。肺與大腸爲表裏﹐故瀉也。

大饑後乳食﹐多成腹痛。《千金》云﹕饑人急食多成腹痛。《修眞祕》云﹕饑食過多﹐成結積聚。又云﹕食不欲急﹐急則傷脾。扁鵲云﹕急食久﹐成痞塊﹐面黃。

大飽後飲水﹐多成气乏。《素問》云﹕飲多則肺布葉﹐是故气逆而上奔也﹐故能生痰疾。《仙經》云﹕飽後迎風﹐多成暴厥不醒﹐如中風之狀也。

大驚後乳食﹐嘔吐心痛。大驚後乳食﹐則手少陰經受邪﹐多成心痛。抱朴子云﹕大驚乳食及飲水﹐气節不通﹐或吐逆翻胃百端。經曰﹕驚後飲水則傷心﹐舌多成不語也。

當風乳兒﹐成嗽吐腹脹。倉公曰﹕小兒迎風飲乳﹐風冷入肺﹐則令咳嗽。《寶鑑》云﹕風冷傷於乳﹐令兒成嘔吐气冷腹膨。又經曰﹕形寒飲冷則傷肺﹐傷肺則咳嗽。肺主气﹐气傷則腹脹。

夜露乳兒﹐多成嘔吐。《修眞訣》云﹕夜露下乳兒﹐冷乳入喉不散﹐多成嘔逆。《寶鑑》云﹕天中餵乳﹐气逆停胸﹐皆成嘔逆。

正食便乳﹐成疳黃口臭。王氏云﹕正餐便乳﹐令兒口臭牙中出血。通眞子云﹕乳食並餐﹐令兒面黃口臭﹐又能生痰癖。

正汗便乳﹐成心疳壯熱。葛洪云﹕汗者心之液﹐正汗便乳﹐則傷其心﹐心傷則液散﹐液散則皮膚燥﹐成心疳壯熱。

食熱面乳兒﹐多成龜胸。孫兆云﹕母食五辛﹐令兒龜胸﹐徐氏云﹕食熱面便乳兒﹐久必成龜胸。

食酸鹹炙煿乳兒﹐成渴。《聖惠方》云﹕乳母恣食五辛炙煿﹐厚味停積﹐乳兒致兒臟腑生熱﹐熱則煩躁﹐生渴不止。又云﹕兒食醬肉﹐渴飲水漿﹐則成渴痢。

醉臥當風﹐乳兒失音。乳母醉臥當風乳兒﹐令兒失音。抱朴子云﹕乳母飲酒過度﹐當風取涼乳兒﹐風冷酒毒邪乳入喉﹐故令兒失音不語也。

嗽後飲乳﹐成驚喘痰噎。嗽後飲乳﹐痰聚不散﹐气道不利﹐關膈不通﹐則成痰噎而驚喘。

悲喜未定﹐便乳﹐成涎嗽。孟氏云﹕悲喜未定便乳﹐兒必涎嗽引風。《寶鑑》云﹕悲喜未定﹐飲水則逆其气﹐气勝血﹐血道行﹐多成吐血。

兒啼未定便乳﹐生癭氟。凡兒啼未定﹐便以乳塞其口乳之﹐令气不得消散﹐故結聚成癭也。孟氏云﹕兒啼未定﹐肺竅開﹐卽便乳兒﹐與气相逆﹐气凝結聚﹐多成瘰癧癭癅也。

無患歌

孩兒常體貌﹐情態貌殊然。鼻內幹無涕﹐喉中絕響涎。頭如靑黛染﹐唇似點朱鮮。臉方花映竹﹐頰綻水浮蓮。喜引方才笑﹐非時手不宣。縱哭無多哭﹐𨿽眠不久眠。意同波浪靜﹐性若鏡中天。此子多安吉﹐何愁患病纏。

聽聲驗病

《樂記》曰﹕凡音之起﹐由人心生也。人心之動﹐物使之然也。感於物而動﹐故形於聲。聲相應﹐故生變。蓋人病蘊於內﹐聲音顯然於外。樂聲亂則五音不和﹐人聲亂則五臟不和。所以聽聲音驗人疾病也。《素問》云﹕視喘息聽聲音而知所苦。是故《周官》云﹕以五气五色五聲視其生死。孫眞人云﹕五臟不和﹐五聲不順﹐五色不定﹐必主病也。《三因方》云﹕觀五臟有餘不足﹐喉之於聲﹐中之守也。中盛則气盛﹐中虛則气弱。故聲如從室中﹐言气之濇也。言而微﹐終日乃復言﹐气之奪也。言語善惡﹐不避親疏﹐此神明之亂也。聲音意不相續﹐陰陽失守也。故曰得守者生﹐失守者死。

諸病形狀

小兒驚哭聲沈不向者﹐是病重﹐醫難得效。聲浮者輕﹐調治便瘥。頭額漧枯﹐筋脈緊急﹐唇外赤而內白﹐有瘡痍而無津﹐甚者兼驚而難痊﹐斯爲熱之極矣。眼赤是肝積熱﹐怕明心肝有驚﹐牙疳奶食之毒﹐喫食不消是脾積冷﹐耳聾是腎之虧﹐胎癬是肺積風﹐潮熱因驚而得﹐或悲或歌是邪入脾﹐口瘡肚脹疳積﹐气逆吐虫胃與大腸積熱﹐瘧疾是脾之傷﹐開口睡是五臟毒盛﹐多哭是驚風入肺﹐愛喫泥土脾臟生虫﹐夜多盜汗是血虛有熱﹐五心熱是疳勞﹐聤耳是腎經邪熱﹑腹脹惡心是脾胃之積﹐愛喫木炭是肝臟生虫﹐喫茶葉知爲心臟﹐喫生米須識脾宮。推之以理﹐度之以意﹐斯爲醫哲圓融。

雜病歌

小兒雜病切須知﹐不問童兒與女兒。多睡只因肝是本﹐心中積熱夜驚啼。叫呼冷汗因虫痛﹐寒熱其中積在脾。臉赤口瘡心肺壅﹐虛風搐搦四肢垂。冷滑傷脾或瀉痢﹐如膿如血下無時。積多肚大多掀水﹐气喘腮黃不問醫。眼垂吐涎頭擺急﹐莫教脈息慢微微。甚笑愚人偏問鬼﹐不求良藥苦求巫。

雜證病機

急驚風眼喜張﹐慢脾風眼喜閉。啼而不哭是煩﹐哭而不啼是躁。張口出舌是風﹐瞑目似睡不思乳食是虛。腹痛盈盈是气壅﹐翻身伏臥是脾疾。換手長揮﹐聞言卽哭是實。淸涕流出﹐肺經受寒。搖頭硬頸﹐三焦壅熱。魚目定睛﹐夜死﹔面靑唇黑﹐晝亡。

雜病不治歌

吐瀉生風眼上膜﹐風在掌中抓不著。急驚過了喘無休﹐慢驚過了皮膚薄。盤腸過了心中孤﹐嗽吐嘔逆心凹惡。傷寒赤脈靑相交﹐結熱面黑皮毛落。痘子入眼眼不開﹐熱泄出水口漧惡。鎖口腰低唇黑靑﹐積痢脾毒唇捲縮。此病因驚無有積﹐豈有神仙畱妙藥。

戒輕易服藥

羅謙甫案﹐一小兒五月間﹐因食冷粉﹐腹中作痛﹐遂於市藥鋪中﹐購得神芎丸服﹐臍腹漸加冷痛﹐時發時止﹐逾七八年不已。因思古人云﹕寒者熱之。治寒以熱﹐良醫不能廢其繩墨而更其道也。據所傷之物﹐寒也﹔所攻之藥﹐亦寒也﹔重寒傷胃﹐其爲冷病可知矣。凡人之脾胃﹐喜溫而惡冷。況小兒血气尙弱﹐不任其寒。故陽气潛伏﹐寒毒畱連﹐久而不除也。治病必先其本﹐當用和中養气之藥﹐以救前失。服之月餘方愈。嗚呼﹗康子饋藥﹐孔子曰未達不敢嘗﹐此保生之重者也。柰何常拱默而令切脈﹐以謂能知病否。且脈者人之血气﹐附行經絡之間﹐熱勝則脈疾﹐寒勝則脈遲﹐實則有力﹐虛則無力。至於所傷何物﹐豈能別其形象乎。醫者不可不審其病源。且此子之父﹐不以病源告醫而求於市肆﹐以致七年之病﹐皆昧此理也。孫眞人云﹕未診先問﹐最爲有準。東坡云﹕只圖愈疾﹐不欲困醫。二公之言﹐有功於世大矣。

小兒難醫於大人

夫醫之道﹐誠爲難矣。故治小兒爲尢難。孫眞人云﹕能醫十男子﹐莫醫一婦人。何也﹖男子者﹐榮衛气壯﹐婦人血脈相衝﹐兼產又難爲治。《千金》云﹕婦人之病﹐比男子十倍難療。又云﹕能醫十婦人﹐莫醫一小兒。何也﹖婦人可以問病﹐血气尙全﹔小兒言語不能﹐精神未備﹐切脈難憑﹐故曰難治。古今圖書集成醫部全錄卷四百五

小兒診視門

證治準繩【明王肯堂】

察色

古稱望而知之謂之神﹐而小兒醫號爲啞科﹐脈來駛疾﹐難於指下分明﹐尢以察色爲要﹐故首敍之。

夫嬰兒推察其面部﹐必有五色以知病源。人身五體﹐以頭爲首﹐首中有面﹐面中有晴﹐睛中有神﹐神者目中光彩是也﹐隱顯橫衝﹐應位而見﹐以應五臟。五色者﹐靑黃赤白黑。五臟之色﹐心赤肝靑脾黃肺白腎黑。五臟所主病證蘊於內﹐必形色見於外。故小兒有病﹐先觀其本部形色﹐以論其五行生克吉凶。形色若不相應﹐然後聽聲切脈。

面上證

左腮爲肝﹐合左手關位﹐肝膽之分﹐應於風木﹐爲初之气。

右腮爲肺﹐合右手寸脈﹐肺與大腸之分﹐應於燥金﹐爲五之气。

額上爲心﹐合左手寸口﹐心與小腸之分﹐應於君火﹐爲二之气。

鼻爲脾﹐合右手關脈﹐脾胃之分﹐應於濕土﹐爲四之气。

頦爲腎﹐合左手尺下﹐腎與膀胱之分﹐應於寒水﹐爲終之气。

赤者﹐熱也。黃者﹐積也。白者﹐寒也。靑黑者﹐痛也。隨證治之。

《全嬰方》云﹕左頰屬肝﹐東方之位。春見微靑者平﹐深靑者病﹐白色者絕。赤色主身熱拘急﹐肝熱生風﹔黑色主驚悸腹痛﹔淺赤色主潮熱﹐夜間發﹐日中歇﹐唇紅焦燥﹐脈必緊數。

右頰屬肺﹐西方之位。秋見微白者平﹐深白者病﹐赤色者絕。淺色主潮熱﹐或大便堅而气粗壅急﹔靑白色主咳嗽惡心﹔靑色主風入肺﹐時時咳嗽﹔靑黑色主驚風欲發﹐或肚疼盤腸內釣。

額上屬心﹐南方之位﹐火性炎上﹐故居上。夏見微赤者平﹐深赤者病﹐黑色者絕。赤色主心經有風熱﹐心躁驚悸﹐睡臥不安﹔靑黑色主心中有邪﹐驚風腹疼﹐手足瘈瘲而啼叫﹔靑黑甚﹐主心腹疼﹔黃色主驚疳骨熱口渴﹐皮毛漧燥﹐夜多盜汗﹐頭髮焦黃。

鼻上屬脾﹐中央之位﹐故居中而四季見。微黃者平﹐深黃者病﹐靑色者絕。赤色主身熱不思乳食﹔深黃色主小便不通﹐鼻孔漧燥﹐气粗鼻衄﹐夜間多哭﹔淡白色主泄瀉食不化﹔靑色主吐乳口鼻漧燥﹐大小便不利。

下頦屬腎﹐北方之位﹐水性潤下﹐故居下。冬見微黑者平﹐深黑者病﹐黃色者絕。赤色主膀胱與腎爲表裏﹐有熱則水道不利﹐故小便癃閉。

肝部所主﹐睛中瞳人。內藏其神﹐外究五輪。眶﹝目亥﹞屬脾﹐熱主生眵。兩眥總心﹐熱痛如鍼。白屬肺家﹐熱赤生砂。黃屬肝臟﹐昏瞀翳障。中心瞳人﹐腎熱不明。眼忽眨竄﹐發風發驚。

心部所主﹕顴面臉頰﹐皆屬心位。黑卽沈困﹐靑卽驚悸。赤必發風﹐白卽疳气。虛黃衛積﹐浮腫气逆﹑心絕何因﹖大叫數聲。過關不叫﹐必作鴉聲。加熱驚讝﹐散熱淸心。

脾部所主﹕唇口見病﹐人中承漿。四圍上下﹐合曰脾鄕。開口屬心﹐心脾有熱。唇裂舌瘡﹐三焦積熱。唇紅如血﹐深紅重渴。鵝口撮口﹐木舌重舌。脾肺熱就﹐口內噴臭。脾腎气寒﹐色如死肝。大驚一嚇﹐口漧唇白。常時積驚﹐漸必傳心。心气不足﹐令兒煩哭。何知脾絕﹐指甲皆黑。目無神光﹐定難用藥。五種撮口﹐驚風更惡﹐爲不治證。

肺部所主﹕鼻準兩孔﹐並連山根﹐大小二眥﹐肺部所存。鼻孔黑煤﹐卽肺經焦。黑煤如墨﹐肺經卽絕。鼻中赤癢﹐疳盛蛔長。或流白涕﹐腦寒困寐。或流靑涕﹐傷風喜睡。肺熱鼻塞﹐因息吹得。或感風寒﹐亦閉關膈。鼻爛卽疳﹐鼻臭積熱。

腎部所主﹕耳穴之前﹐名曰耳花。其弦名輪﹐輪裏名廓。輪廓焦黑﹐腎家虛熱。其黑如炭﹐腎絕死旦。耳門生瘡﹐衛積非常。耳中膿出﹐腎熱疳極。臭名聤耳﹐膿汁不止。瘡癢如裂﹐其候虛熱。忽聽不聰﹐心腎气壅。常作哄哄。熱气上攻。或如虫﹐榮虛衛熱。耳輪如冰【更看耳後有紅絲﹐】麻痘相侵。耳輪紅熱﹐傷寒是則。熱極內痛﹐腫气相攻。淸心涼膈﹐關竅通塞。兒孩兩腎﹐常虛無病。切莫攻擊﹐補更無益。

聽聲

重實聲重實雄聲體熱爲﹐三焦气壅在心脾。傷風咳嗽喉咽痛﹐結濇腸中糞出遲。

悲焦聲聲悲焦有躁﹐恐布欲生風。重濁聲沈靜﹐疳攻必耳聾。

啼哭聲但哭無聲只是驚﹐多啼不哭痛分明。聲輕顫嗄風癇病﹐速緩聲頻吐瀉成。

﹝口慈﹞煎聲﹝口慈﹞煎煩躁病難安﹐燥促聲音爲感寒。語短气微尿主濇﹐長遲聲細痢多般。

遲緩聲語短聲遲緩﹐腸鳴泄瀉頻﹐嗄聲多不響﹐風熱肺家因。

脈應雜病

微緩脈﹐乳不化﹐泄瀉﹐沈緩亦同。

微濇脈瘈瘲筋攣。

諸數脈爲熱﹐屬腑。

諸遲脈爲冷﹐屬髒。

陽數脈主吐逆﹐不吐必發熱。

陰微脈主泄瀉﹐不瀉必盜汗。

沈數脈寒熱﹐寒多熱少﹔亦主骨蒸熱。

緊數脈寒熱﹐熱多寒少﹔又主骨熱﹐急則驚癇。

沈緊脈心腹痛﹐短數同﹔亦主欬嗽。

沈細脈乳食不化﹐亦主腹痛下痢。

沈伏脈爲積聚﹐亦主霍亂。

微急脈寒熱吐血。

浮滑脈宿食不消﹐亦主咳嗽。

浮緊脈疳气耳聾。

浮弦脈頭疼身熱。

緊滑脈吐血惡。

心脈急數驚癇﹐不驚者疳麻。

肝脈急甚顚癇風癇﹐痰涎流液。

肺脈浮實鼻塞並大小便不通。

關脈緊滑主蛔虫﹔尺脈沈﹐亦主蛔。

尺脈微細溏泄冷痢﹐乳食不化。

尺脈微濇便血﹐無血者必盜汗。

脈過寸口入魚際主遺尿。

審脈逆順

驚搐脈浮數順﹐沈細逆﹔身溫順﹐肢冷逆。

夜啼脈微小順﹐洪大逆﹐身冷逆。

心腹痛脈沈細順﹐浮大逆﹔身溫順﹐肢冷逆。

傷寒脈洪弦順﹐沈細逆﹔浮大順﹐微伏逆。

汗後脈沈細順﹐洪緊逆﹔困睡順﹐狂躁逆。

溫病脈洪大順﹐沈細逆﹔身熱順﹐腹痛逆。

咳嗽脈滑浮順﹐沈細逆﹔身溫順﹐肢冷逆。

霍亂脈浮洪順﹐遲微逆﹔身溫順﹐肢冷逆。

吐哯脈浮大順﹐沈細逆﹔身溫順﹐肢冷逆。

泄瀉脈緩小順﹐浮大逆﹔身溫順﹐肢冷逆。

諸痢脈沈細順﹐浮大逆﹔身溫順﹐肢冷逆。

諸渴脈洪數順﹐微細逆﹔身溫順﹐肢冷逆。

諸腫脈浮大順﹐沈細逆﹔髒實順﹐腸泄逆。

腹脹脈浮大順﹐虛小逆﹔髒實順﹐泄瀉逆。

痰喘脈滑大順﹐沈細逆﹔身溫順﹐肢冷逆。

寒熱脈緊數順﹐沈細逆﹔倦怠順﹐彊直逆。

疳勞脈緊數順﹐沈細逆﹔髒實順﹐脾泄逆。

虫痛脈緊滑順﹐浮大逆﹔身溫順﹐唇靑逆。

諸失血脈沈細順﹐浮數逆﹔身溫順﹐發熱逆。

中惡腹脹脈緊細順﹐浮大逆﹔身熱順﹐身冷逆。

黃疸脈浮大順﹐沈細逆﹔腹寬順﹐泄瀉逆。

火癉脈浮洪順﹐沈細逆﹔身熱順﹐身冷逆。

死證

凡小兒顖腫顖陷﹐汗出不流﹐如珠如油﹐舒舌出口﹐舌腫發驚﹐瀉黑黯血﹐發直如麻﹐皮膚無血色﹐此心絕也。並壬癸日死。

病重啼哭﹐及病不哭下淚﹐爪甲靑黑﹐眼深如陷﹐舌捲囊縮﹐發搐目斜﹐連唇口動﹐手如抱頭之狀﹐或腳面直。《素問》云﹔其華在爪﹐其充在筋。肝絕也。並庚辛日死。

人中滿﹐人中黑﹐唇縮反張﹐唇焦枯燥﹐唇幹紫黑﹐唇不蓋齒﹐血腫尿血﹐舌縮或捲﹐鼻孔張開﹐齒禁﹐冷涎如油﹐撮口如囊﹐面如土色﹐四肢逆冷﹐如濕石之狀﹐喫乳不收﹐瀉糞赤黑﹐脾絕也。並甲乙日死。

有熱﹐咽湯水並藥食﹐喉中鳴﹐是胃脘直﹐不能蔭肺。此證醫書少有﹐蓋累曾試之有驗﹐並死不治。

目直靑鮮﹐气喘不回﹐喫食噎嗽﹐痰涎塞口﹐喉中鳴響﹐鼻塞不通﹐鼻漧黑燥﹐肺脹胃隔﹐頭汗四肢冷﹐此肺絕也。並丙丁日死。

面黑神昏﹐眼黑眼腫﹐目無光彩﹐耳輪靑黃焦枯﹐牙疳齒落﹐發疏黃燥﹐皮膚黑燥﹐驚風咬乳﹐戛齒泄屁﹐黑色繞口﹐此腎絕也。並戊己日死。

醫學入門【明李梴】

觀形

察兒气色﹐肝靑心赤脾黃肺白腎黑。凡病面無黃色﹐不治。春白夏黑秋赤冬黃者逆。

先分部位。左頰兮靑龍屬肝﹐

應春靑爲有餘。

右頰兮白虎屬肺。

應秋白爲不足。

天庭髙而離陽心火﹐

額也﹐應夏色﹐紅主大熱﹐靑乃肝風。印堂靑者人驚﹐紅白者水火驚﹐紅者痰熱﹔印堂連準頭紅者﹐三焦積熱﹔印堂至山根紅者﹐心小腸熱﹐小便靑赤濇﹔山根至鼻柱紅者﹐心胃熱﹐大小便濇。

地閣低而坎陰腎水。

頦也﹐應冬色﹐白腎虛。承漿色靑﹐食時驚﹐或煩躁夜啼﹐黃多吐逆﹐紅者腎中气病。兩頤赤者肺熱。

鼻在面中﹐

應四季﹐準頭紅黃者無恙。

脾應唇際。

紅主渴。蛔虫咬心頭者﹐唇必反。人中候小腸﹐喜深長﹐惡平滿﹐黑者瀉痢死。凡五嶽赤者皆熱﹐淡白者皆虛。陳氏五臟驚積冷熱詩曰﹕肝驚起髮際﹐肝積在食倉。肝冷唇靑白﹐肝熱正眉當。心驚在印堂﹐心積額角荒。心冷太陽位﹐心熱兩頰裝。脾驚正髮際﹐脾積唇應黃。脾冷眉中嶽﹐脾熱穴太陽。肺驚髮際赤﹐肺積髮際當。肺冷人中見﹐肺熱兩頤傍。腎驚耳前穴﹐腎積眼泡相。腎冷額色紫﹐腎熱赤食倉。

紅气見而熱痰壅盛﹐

印堂屬心﹐紅色熱痰﹐靑黑驚痰﹐黃靑風痰。

靑色露而驚風怔悸。如煤之黑﹐爲痛中惡逆傳﹔似橘之黃﹐食傷脾虛吐利。

右太陰文武臺皆靑爲食傷﹐亦有熱而脾虛吐利。

白乃疳勞﹐

爲寒﹐肺气不利。

紫爲熱熾。

變黑者死。

靑遮口角難醫﹐

驚狂。

黑掩太陽不治。

左太陽靑﹐驚輕﹐紅色傷寒鼻塞﹐變蒸壯熱﹐黑靑乳積。右太陽靑﹐驚重﹐紅色風抽﹐眼目黑者死。紅至太陰者﹐內外有熱。連文臺者熱極﹐連武臺者漸生變證。

年壽赤光﹐多生膿血﹔山根靑黑﹐頻見災危。

年壽平者壽﹐陷者夭。山根靑黑必死﹐黑色痢疾﹐赤黑色吐瀉困倦﹐黃色霍亂﹐紅色夜啼﹐紫色傷飲食。

朱雀貫於雙瞳﹐火入水鄕。

朦朧熱毒﹐黑睛黃者﹐傷寒危證。

靑蛇繞於四白﹐肝乘肺部。

靑爲肝風﹐黃乃食積。

瀉痢而帶陽須防﹐咳嗽而拖藍可忌。疼痛方殷﹐面靑而唇口撮﹔驚風欲發﹐面赤而目竄視。火光焰焰﹐外感風寒﹔金气浮浮﹐中藏積滯。乍黃乍白﹐疳積連綿﹔又赤又靑﹐風邪瘈瘲。气乏顖門成坑﹐

紅色驚熱夜啼﹐紅腫驚風痰熱。前顖虛軟﹐母气血弱﹔後顖不堅﹐父精不實。

血衰頭毛作穗。

發黃焦槁者腑熱﹐肉折皮枯者死。

肝气眼生眵淚﹐脾冷涎流滯頤。

正口紅色爲平﹐漧燥脾熱﹐白主失血﹐靑黃驚積﹐靑黑者死。

面目虛浮。定腹脹而上喘﹔眉毛頻蹙﹐必腹痛而多啼。

久病兩眉紅者夜啼﹐紫色風熱﹐赤紅者死﹐皺者痢疾。

左右兩頰似靑黛﹐則爲客忤。

黃色痰實﹐紅主驚風﹐赤者傷寒。

風气二池如黃土﹐則爲不宜﹔

風池紅有風痰將欲發搐﹐气池紅傷風有熱入裏。

風門黑主疝而靑爲驚。

紅主吐瀉。

方廣光滑吉而昏黯凶。

中庭天庭司空印堂額角方廣﹐皆命門部位﹐靑黑爲驚風惡候亦忌損陷。

手如數物兮﹐肝風將發﹔

將手抱頭者死。

面若塗朱兮﹐心火似炙。坐臥愛暖﹐風寒之入﹔伸縮就冷﹐煩熱之攻。肚大腳小﹐脾欲困而成疳﹔目瞪口張﹐勢似危而必斃。噫﹗五體以頭爲尊﹐一面惟神可恃。

小兒諸病﹐但見兩眼無睛光﹐黑睛無轉運﹐目睫無鋒芒﹐如魚貓眼狀﹐或兩眼閉而黑睛蒙昧者﹐死。或外若昏困而神藏於內不脫者﹐生。黑珠滿輪睛明者少病﹐眼白多睛珠或黃或小者﹐稟弱多病。目證內赤者心熱﹐淡紅者心虛熱﹐靑者肝熱﹐淺淡者肝虛﹐黃者脾熱﹐無睛光者腎虛﹐白而混者肺熱。

況乎聲有輕重之不同﹐

聲輕者﹐气也﹐弱也。重濁者﹐痛也﹐風也。髙喊者﹐熱欲狂也。聲急者神驚﹐聲塞者痰﹐聲戰者寒﹐聲噎者气不順﹐喘者气促﹐噴嚏者傷風驚哭﹐聲沈不響者重﹑聲濁沈靜者疳積﹐如生來不大啼哭﹐聲嗽喞者﹐夭。

啼有幹濕之頓異。

直聲往來而無淚者是痛﹐連聲不絕而多淚者是驚﹐嗞煎聲煩躁者難愈﹐聲音燥促者感寒。

病之初作﹐必先呵欠﹔

肝所主也。面赤者風熱﹐面靑者驚風﹐面黃者脾虛﹐多腫者內熱﹐心神不安者气熱﹐聲甕者傷風。

火之大發﹐忽然驚叫。

乃火動气虛必死。夜半發者﹐多有口瘡﹐宜卽看之。

藜藿不同於膏粱﹐韋布自殊於綺絹。𨿽由外以識中﹐勿刻舟而求劍。

察脈

額脈三指熱感寒﹐俱冷吐瀉髒不安。食指若熱胸中滿﹐無名熱者乳消難。上熱下冷食中熱﹐夾驚名中指詳看。食指風气命三關。

男左女右﹐以左陽右陰故也。然陰陽男女均有﹐兩手亦當參驗。左應心肝﹐右應肺脾﹐於此變通消息可也。故有以左手紅紋似綫者﹑發熱兼驚﹔右手紅紋似綫者﹐脾積兼驚。三叉者﹐肺熱﹐風痰﹐夜啼。風關無脈則無病﹐有脈病輕﹔气關病重﹔命關脈紋短小而色紅黃﹐外證又輕則無妨。若直射三關靑黑﹐外證又重者死。

五色催有紅黃安。

五色﹐紅黃紫靑黑。由其病盛﹐色能加變。如紅黃之色﹐紅盛作紫﹔紅紫之色﹐紫盛作靑﹔紫靑之色﹐靑盛作黑﹔靑黑之色﹐至於純黑者不治。又白色主疳﹐黃而不光者﹐主脾困。

淡紅寒熱靑驚積﹐

深靑色或大小曲者﹐四足驚。赤色大小曲者﹐水火飛禽驚。紅色大小曲者﹐人驚。靑帶黃者﹐雷驚。或紅或靑如絲一直者﹐是母傷食所致。紫絲靑絲或黑絲隱隱相雜﹐似出不出﹐主慢脾風。

深紅疹痘是傷寒。

赤紅傷寒痘疹﹐空紅泄瀉。

紋彎停食細腹痛﹐

多啼乳食不消﹐紋多則主气不和﹐紋亂者病久﹐紋曲者風熱盛。

紋粗黑射驚風頑。

紋粗直射指甲﹐必主驚風惡候﹔紋黑如墨﹐困重難治。

懸鍼靑黑水疳熱﹐

靑黑風關水驚﹐气關疳熱﹐命關人驚﹐多傳慢脾風﹐不治。餘仿此。

魚刺靑驚虛勞艱。

又有此樣刺﹐靑色﹐風關驚﹐气關虛勞。

水字肺驚膈痰積﹐

風關﹐肺咳驚風或疳疾。

乙字驚風盡屬肝。

風气二關。

曲虫疳積大腸穢﹐

風關肝病﹐气關疳積。

肝胃疳積總如環。

气關多吐。

流珠膈熱三焦亂﹐

紅點霍亂吐瀉﹐腸鳴自利﹐煩躁啼哭。

長珠寒熱腹積團。

腹痛夾積。

來蛇漧嘔臟腑滯﹐

左手則爲肝病。

去蛇昏睡瀉潺潺。弓反裏形感寒熱﹐

頭目昏重﹐心神驚悸﹐倦怠﹐四肢梢冷﹐小便赤色。

反外心神恍惚間。

夾驚夾食風癇證候﹐紋勢彎曲入裏者﹐病𨿽重而證順﹐猶可用力﹔若紋勢弓反出外﹐駸駸靠於指甲者﹐斷不可回。其有三關紋如流珠流米三五點相連﹐或形於面﹐或形於身﹐危證尢甚。

气疳向裏﹐風疳向外﹔斜左傷風﹐斜右傷寒。雙鉤三曲傷冷硬﹐脈亂如虫疳蛔攢。槍形痰熱驚風搐﹐雙字食毒驚積難。孩兒三歲至五歲﹐一指三關定其息。浮洪風盛數多驚﹐

浮緩傷風﹐洪緊傷寒﹐人迎緊盛傷寒﹐气口緊盛傷食﹐急促虛驚。

虛冷沈遲實有積。脈緊如索是風癇﹐沈緩須知乳化難。腹痛緊弦牢實祕﹐沈而數者骨中寒。弦長多是膈幹風﹐

弦緊者气不和。

緊數驚風四肢掣。浮洪胃口似火燒﹐單細疳勞洪虫嚙。虛濡有气更兼驚﹐有气﹐不和也。驚﹐神不守舍也。

脈芤多痢大便血。變蒸脈亦隨時移﹐伏遲寒嘔無潮熱。

伏結爲物聚。

前大後小童脈順﹐前小後大必气咽。

大小不勻者鬼祟。

四至洪來苦煩滿﹐沈細腹中疼切切。滑主露濕冷所傷﹐弦長客忤分明說。五至夜甚浮大晝﹐六至夜細浮晝別。純陽六至號平和﹐

五至虛﹐四至病﹐三至脫﹐七至八至病輕﹐九至十至劇﹐十一二至死。

此是聖人傳妙訣。

成童脈法

童艸脈全﹐浮沈爲先。浮表沈裏﹐便知其源。大小滑濇﹐虛實遲駛。各依大人﹐以審證治。

用藥賦

幼科未載《素問》﹐扁鵲始稱兒醫。夾驚夾積是主﹐出麻出痘尢奇。

兒病與大科相同﹐惟百病多夾驚夾積與出麻痘爲異耳。

驚則利之涼之溫之﹐辰砂龍腦救急﹔積則消之化之下之﹐紫霜白餅爲先。風感傷感﹐羌活大靑膏當煮﹔痰喘咳嗽﹐葶牛百部丸可爲。生犀紫陽連翹飲﹐能寬變蒸諸熱﹔天乙觀音銀白散﹐善調虛弱胃脾。噫﹗寧醫十男子﹐莫醫一婦人。寧醫十婦人﹐莫醫一小兒。

小兒衛生總微論方【宋撰人未詳】

諸般色澤紋證論

經云﹕小兒六歲以還者﹐經所不載﹐有病難治﹐無承據之事也。詳之﹐此謂嬰兒未能言者﹐有病則無由問其所苦﹐故無承據也。若能言者必能問之。小兒豈有六歲尙不能言者哉﹖其不能言者﹐惟一二歲兒也。故先賢言嬰兒未能言者﹐最爲幼小。有病則肌膚未全﹐寸關不辧﹐變蒸交互﹐气血細微。若憑診切﹐實難明曉。惟在觀其形色﹐參其證候﹐乃知病之所在者矣。其觀視之法﹐須要安神定志﹐勿令情意惑亂。不得於兒哭斷之時﹐睡起之際﹐則色不正矣。須於辰時之後﹐巳時之前﹐夏卽未熱﹐冬卽未溫﹐外色不雜﹐內气閒雅﹐乃可向明而觀察之也。《聖濟經》曰﹕通識之士﹐乃察剛柔勇怯﹐視其盛衰虛實﹐通以寒溫﹐平以陰陽﹐病之輕重緩急﹐隨證以治之﹐不必苦於難治也。諸所論繁紊﹐難以執據。今采其當者﹐敍而次之。

面目死生色

《內經》曰﹕凡病面黃目靑﹑面黃目赤﹑面黃目黑者﹐皆不死。《聖濟經》云﹕脾眞爲本﹐而面黃必生者﹐以眞气外榮故也。若面靑目赤﹑面靑目白﹑面靑目黑﹑面黑目白﹑面赤目靑者皆死﹐謂無脾色外榮而眞气已絕故也。

《金匱》死色

凡小兒病者﹐有黑色滿面﹐或繞口入口﹐或延眉繞目﹐或暗人中者﹐皆死。有靑色延面﹐連目入耳者死﹐目無精光﹐眼中有物如橫紅鍼者死。

《外臺》死色

凡小兒病者﹐面上有靑黑色如紗蓋定﹐從髮際至印堂者﹐不以疾狀淺深﹐六十日死﹔至鼻柱者一月死﹔至人中者十日死﹔滿面者卽日死。

鼻上色

《聖濟經》曰﹕鼻端靑爲腹冷﹐黑爲水气﹐白爲無血﹐黃爲胸寒﹐赤爲有風﹐鮮明爲畱飲。

目內色

赤者心熱﹐淡紅者虛熱﹐靑者肝熱﹐淺淡者肝虛﹐黃者脾熱﹐無精色腎虛。

諸處紋狀候

耳後完骨上﹐有靑脈如綫三兩路﹐臥不靜者﹐此痼疾候。當刺掏破令血出﹐以爲小治。若自腫破者﹐死候。

手大指後白肉魚際之上﹐有筋絡色靑黑者胃中有寒﹐赤黃者有熱﹐赤靑黑雜者寒熱﹐若靑而小短者少气。

叉手處手大指第二指之間﹐虎口上有筋脈如綫者﹐看顏色曲直以決其病。若紋直者是驚﹐曲者是傷﹐沈隱爲風﹐曲外有冷﹐曲內爲食。

歌曰﹕虎口靑紋直﹐情知四足驚。黑色元因水﹐赤乃火飛禽。淡紅人驚發﹐彎紫有傷尋。外冷內爲食﹐沈隱定風生。長大疾須重﹐短小得安平。但看叉手處﹐病候驗虛眞。

第二指上之三節﹐名曰三關。小兒有男左女右看之﹐有八般筋脈紋狀以驗其病﹐名曰八片錦。

魚刺形主初驚﹐在气關主壯熱吐瀉﹐在風關主初驚才發﹐在命關驚極難治。歌曰﹕形如魚刺是初驚﹐徧體如湯面色靑。吐瀉噪煩如似此﹐通腸和气便惺惺。

垂鍼形主瀉痢﹐在气關主傷冷吐瀉﹐在風關瀉傳驚風﹐在命關驚傳慢驚風極候。歌曰﹕

形如懸鍼瀉利多﹐發驚身熱定違和。此病若變驚風慢﹐命關已度是沈屙。

水字形主肺驚﹐在气關涎痰咳嗽虛積﹐在風關發驚喘哽涎﹐在命關困不治。歌曰﹕

形如水字肺家驚﹐虛積相傳面色靑。膈上有涎須與治﹐命關若過更無寧。

乙字形﹐又曰中曲﹐主食驚。在气關主食傷吐利﹐在風關傳變風。乙形屬肝﹐肝刑於脾﹐在命關傳慢脾風﹐不治。歌曰﹕

形如乙曲病因肝﹐眼慢驚啼瘈瘲偏。冷積爲傷傳變此﹐慢脾風已度三關。

去蛇形主內實外虛﹐來蛇形主外實內虛﹐蛇去來形內外俱虛﹐此數樣皆曲虫。又曰﹕曲蛇在气關主疳積﹐在風關主勞帶驚﹐在命關不治。歌曰﹕

形如蛇曲病因深﹐脾積疳勞又帶驚。未過三關宜早治﹐若過三關更莫論。

長者弓形﹐短者環形﹐主疳積。在气關吐逆疳熱﹐喫泥土﹔在風關疳極羸瘦﹔在命關不治。歌曰﹕

形如環弓疳气黃﹐好食泥土是尋常。此病早求良醫治﹐三關已到命飛揚。

亂紋形主虫痛。在气關主气不和﹐有虫積﹐食諸生物﹔在風關主虫咬心腹痛﹔在命關病困極難治。歌曰﹕

紋亂縱橫虫上尋﹐曉夜啼號不可禁。神佛求徧都無應﹐安虫取積得康寧。

珠形此候﹐不拘三關上下見者﹐皆爲死侯。歌曰﹕

流珠死候不須醫﹐便是沈屙莫療之。三關若見都休望﹐安排後事更無疑。

諸紋總歌

魚刺初驚候﹐懸鍼瀉痢多。水紋驚肺積﹐乙樣是肝訛。曲虫驚疳病﹐環弓一論過。亂紋虫咬甚﹐流珠病已屙。

諸般死證

病困汗出﹐如珠不流﹐頭毛上逆﹐唇口枯漧﹐口鼻冷气﹐頭足相抵﹐臥正如縛﹐四肢垂嚲﹐手足掌冷。

通眞子死候歌

顖陷唇幹目直視﹐口中冷气臥如癡。身形彊直手足軟﹐掌冷頭低盡莫醫。

脈理論

凡兒稟受﹐臟腑气血﹐榮衛形體﹐𨿽有生皆全。然於未語之前﹐變蒸之際﹐則血气未充﹐膚革未固﹐筋骨未堅﹐脈狀未成。若有病也﹐難爲診切﹐又難訪問。是以先賢言嬰小之病難治者﹐以無承據也。故立其觀視形色之法焉。兒自生﹐積五百七十六日﹐大小變蒸數畢﹐則气血榮﹐精神異﹐筋骨壯﹐脈理全﹐然後方可診切﹐又能言問也。或以爲小兒之脈﹐與壯老不同者﹐是不達診治之大體也。凡脈之長短遲速﹐在因形以別之﹐不必拘於至數。經言小兒脈多雀鬭﹐要以三部爲主﹐其脈小數小細者平也。諸家所言甚眾﹐今擇其當者具之。孫眞人云﹕小兒之脈﹐固難分表裏。今撮其要者﹐不出數條。其總目歌曰﹕

小兒有病須憑脈﹐一指三關定其息。

小兒臂短﹐難以布其三指以分三關也﹐以一指診之。

浮洪風熱數爲驚﹐虛冷沈遲實有積。

浮洪爲風﹐秋得之曰平﹔余時得之﹐主傷風寒﹐頭疼壯熱﹐或夜熱晝涼﹐咳嗽嚏噴﹐鼻塞淸涕﹐嘔逆不食。歌曰﹕浮爲風兮秋日平﹐余中風寒頭目疼。壯熱夜極鼻淸涕﹐嚏噴咳嗽吐食頻。

洪脈爲熱﹐夏得之曰平﹔余時得之﹐主風熱壅盛﹐身體溫壯﹐瘡瘍血泄。歌曰﹕洪爲應候夏時和﹐余須發熱溫壯多。風壅作驚或瘡腫﹐有時泄下血滂沱。

數脈爲驚﹐春得之曰平﹔余時得之﹐主驚風抽掣。脈數小者﹐多睡惕跳﹐直視怕怖﹐盜汗非時﹐咬牙吐舌﹐微吐喘息。脈數大者﹐一兩日間必發搐搦也。歌曰﹕數爲驚候春日長﹐余時小數睡驚揚。喘息直視舌頻吐﹐大數潮搐發沈殃。

沈遲爲虛冷﹐冬得之曰平﹔余時得之﹐主脾胃虛弱﹐泄瀉滑腸﹐脫肛﹐吐痢不止﹐日漸尩羸﹐以成脾困﹐或作疳勞。歌曰﹕沈遲之脈冬日安﹐余時脾胃弱虛言。泄瀉滑腸肛脫出﹐吐痢尩羸瘦變疳。

實脈爲積滯﹐四時得之﹐皆主食傷積聚﹐面黃腹脹﹐發焦煩渴﹐吐哯腹痛。歌曰﹕實脈食傷積滯言﹐壯熱腹脹發毛幹。吐痢肚疼或爲癖﹐四時無異一般看。

《寶鑑》﹕四時脈謂春弦﹑夏洪﹑秋浮﹑冬沈﹑四季緩﹐各推其王相表裏以察其病。假令春得弦而浮者﹐病在表腑﹐爲陽爲順﹐病則易治。若得弦而沈者﹐病在裏在髒﹐爲陰爲逆﹐病則難治。余時仿之。

王氏脈歌曰﹕小兒乳後輒吐逆﹐更兼脈亂無憂慮。弦急之時被寒纏﹐脈緩卽是不消乳。緊急細駛亦少苦﹐虛濡邪气驚風助。痢下宣腸急痛時﹐浮大之脈歸泉路。

《脈經》曰﹕小兒之脈駛疾﹐一息七八至曰平﹐不及曰損﹐太過曰至。

通眞子歌曰﹕小兒三歲至五歲﹐呼吸須將八至看。九至不安十至困﹐短長大小有邪干。

又曰﹕小兒脈緊是風癇﹐沈脈須知乳化難。腹痛緊弦牢實祕﹐沈數有熱在骨間。

死證脈

脈來三動而止不見者﹐死。脈來速如弓弦硬直者﹐死。脈來瞥然不見者﹐死。歌曰﹕

三動而止不來凶﹐速硬如弦勁在弓。瞥然至而反不見﹐皆爲死脈定由宗。

諸般病脈

脈弦者﹐爲風寒。

弦數者﹐爲瘧。

脈急者﹐爲气不和﹐或爲客忤。

脈緊者﹐爲痛。

脈數者﹐驚癇。脈浮者﹐爲風。

浮緊者﹐驚風。

浮大者﹐傷寒。

浮虛者﹐盜汗。

浮數者﹐風熱。

脈伏者﹐爲气滯。

脈緩脈細者﹐皆爲冷﹑爲乳不化。

脈虛脈濡者﹐爲虛弱﹑爲驚。

虛濡者﹐慢驚風。

虛緊者﹐伏熱。

脈沈重者﹐爲有積。

沈數者﹐骨間冷﹐一云骨間熱。

沈遲者﹐虛冷。

沈緩者﹐傷食。

脈牢緊者﹐癖聚。

牢實者﹐腸祕。

心脈滿大﹐肝脈小急者﹐驚癇。

心脈數小者﹐疳淋。

數急者熱。

寸口脈直上直下者爲驚。

寸口脈大小脈不勻﹐亂者變蒸。

左手寸口無脈﹐心痛中熱﹐嘔逆口瘡﹐或咳嗽﹐喉中硬聲﹐頭汗出而熱﹐此乳母食冷以乳兒所作也。又脈亂者吐逆。

右手寸口無脈﹐胸滿短气﹐吐逆噫噦﹐喉中響﹐此乳母抱兒衝冒風寒所作也。

凡脈如雀啄而緊者風癇。

凡脈大小不依部次者惡候。

凡小兒脈駛﹐呼吸八至曰平﹐九至曰病﹐十至曰困。

凡小兒脈虛者病亦虛﹐【輕手得也。】脈實者病亦實﹐【重手得也。】故急驚脈促急﹐慢駕脈虛微。

活幼精要【明董鳳翀】

幼科

小兒有疾最難醫﹐口不能言辧是非。惟在揣摩而測度﹐聽聲察色探元微。

聽聲歌

聲輕知气弱﹐重濁痛兼風。長吁气郁熱﹐呻吟命必終。大叫多驚嚇﹐搖頭神已空。不語心經絕﹐何須用藥攻。

外證歌

肚熱腳冷傷積定﹐腳熱額熱是感風。肚冷腳熱驚所作﹐瘡疹發來耳後紅。

雜病不治歌

白膜遮睛上﹐紅筋貫眼中。牽抽長握手﹐彊直反如弓。魚口頻舒舌﹐鴉聲作齒嚙。要啼全不哭﹐才哭卻無聲。粘痰喉內響﹐驚气腹中鳴。痢熱膿多聚﹐傷寒汗不流。久瀉精神脫﹐大渴皮膚槁。冷气喘聲粗﹐風牽天柱倒。

一見生死歌

幼童脈气辧何形﹐一十四種甚分明。抱著徧身不溫暖【血絕﹐】四肢嚲重哭鴉聲【胃絕。】鼻漧黑燥目直視【脾絕﹐】啼哭無淚瀉涎靑【肝絕。】撏眉摘眼爪甲黑﹐顖門腫起忽成坑【筋絕。】將口咬人魚口急﹐腳直肚大見靑筋【气絕筋不收。】上視似覷如髙物﹐長吁出气黑文行【血不蔭脈。】喫乳不收舌出口【骨絕心絕﹐】唇不蓋齒眼眶傾【脾絕。】瀉痢多下黑黯血﹐偏搐似笑沒心情【心絕。】不問貴賤及男女﹐救療十人無一生。

察色歌

紅紫因風熱﹐靑黑病深沈。白多元气弱﹐黃爲飲食傷。唇紅知渴瀉﹐靑色命將亡。面黑人難救﹐良醫要審詳。

血气論

心爲血主﹐肝爲血髒﹔肺爲气主﹐腎爲气髒。血出於心﹐血納於肝﹔气出於肺﹐气納於腎。假如血痢﹐五苓﹑門冬行其心志﹐巴豆﹑大黃逐其積滯﹔其病猶存﹐血之所藏無以養也﹐佐以歸﹑芎則痢自止。假如喘嗽﹐枳﹑桔﹑姜﹑桂以調其气﹐南星﹑半夏以豁其痰﹔終不升降﹐气之所藏無以收也﹐佐以參﹑芪則气歸元。病有標本﹐治有先後。心得之法﹐不傳之妙。在外爲標﹐在內爲本。外感治標﹐須當發散﹔內傷治本﹐補瀉調停。急則治標﹐緩則治本。治得標本﹐萬無一損。

虛實論

虛熱身溫。面色靑白﹐口气溫冷﹐手心不熱﹐兩便自利﹐泄瀉多尿﹐虛汗自出﹐不可攻熱﹐只宜溫補。實熱面赤﹐气粗口熱﹐煩渴唇腫﹐便難掀衣﹐頻啼暴叫﹐在表宜汗﹐在裏宜下。便黃堅濇﹐面黃頰赤﹐唇燥口漧﹐表裏俱熱。得利勿補﹐恐熱復作。餘熱不退﹐不用關心。純用涼藥﹐熱去寒起。有熱除熱﹐逢虛補虛。見證隨宜﹐莫執而醫。

形气論

觀形觀气﹐須要精詳。先明部分﹐細察盈虧。隨宜用藥﹐必見奇功。額紅熱燥﹐靑主驚風。印堂靑現﹐防驚作變。忽然紅黑﹐鬼祟來衝。山根靑露﹐遭驚兩重。若還赤色﹐煩渴相攻。重病唇紅﹐決不可醫。若還眼慢﹐斷不相宜。手足無紋﹐開口閉眼。發直鴉聲﹐神仙難治。肝家無气﹐常宜腎水澄淸﹔肺準多光﹐必懼兩顴火焰。唇紅作渴﹐頰赤饒驚。眉頭鎖皺﹐父母多憂。

景嶽全書【明張介賓】

小兒總論

小兒之病﹐古人謂之啞科﹐以其言語不能通﹐病情不易測﹐故曰寧治十男子﹐其治一婦人﹐寧治十婦人﹐莫治一小兒﹐此甚言小兒之難也。然以余較之﹐則三者之中﹐又惟小兒爲最易。何以見之﹖蓋小兒之病﹐非外感風寒﹐則內傷飲食﹐以至驚風吐瀉﹐及寒熱疳癇之類﹐不過數種﹔且其髒气淸靈﹐隨撥隨應﹐但能確得其本而撮取之﹐則一藥可愈﹐非若男婦損傷﹐積痼癡頑者之比﹐余故謂其易也。第人謂其難﹐謂其難辧也﹔余謂其易﹐謂其易治也。設或辧之不眞﹐則誠然難矣。然辧之之法﹐亦不過辧其表裏寒熱虛實﹐六者洞然﹐又何難治之有。故凡外感者﹐必有表證而無裏證﹐如發熱頭痛﹐拘急無汗﹐或因風搐搦之類是也。內傷者﹐止有裏證而無表證﹐如吐瀉腹痛脹滿﹐驚疳積聚之類是也。熱者必有熱證﹐如熱海躁煩﹐祕結癰瘍之類是也。寒者必有寒證﹐如淸冷吐瀉﹐無熱無煩﹐惡心喜熱者是也。凡此四者﹐卽表裏寒熱之證﹐極易辧也。然於四者之中﹐尢惟虛實二字﹐最爲緊要。蓋有形色之虛實﹐有聲音之虎實﹐有脈息之虛實。如體質彊盛與柔弱者有異也﹐形色紅赤與靑白者有異也﹐聲音雄壯與短怯者有異也﹐脈息滑實與虛細者有異也。故必內察其脈候﹐外觀其形气﹐中審其病情﹐參此數者而精察之﹐又何虛實之難辦哉。必其果有實邪﹐果有火證﹐則不得不爲治標。然治標之法﹐宜精簡輕銳﹐適當其可﹐及病則已﹐毫勿犯其正气﹐斯爲髙手。但見虛像﹐便不可妄行攻擊﹐任意消耗。若見之不眞﹐不可謂姑去其邪﹐諒亦無害。不知小兒以柔嫩之體﹐气血未堅﹐臟腑甚脆﹐略受傷殘﹐萎謝極易﹐一劑之謬尙不能堪。而況其甚乎。矧以方生之气﹐不思培植﹐而但知剝削﹐近則爲目下之害﹐遠則遺終身之羸﹐良可嘆也。凡此者實求本之道﹐誠幼科最要之肯綮。𨿽言之若無奇異﹐而何知者之茫然也﹐故余於篇端首以爲言。然非有察察之見者﹐固不足以語此﹐此其所以不易也。

看壽夭法

看小兒法﹐以聽聲爲先﹐察色爲次。凡聲音淸亮者生﹐有回音者生﹔濇者病﹐散而無出聲者不壽。

忽然大聲而無病者﹐須細看其身﹐恐有瘡毒﹐卽須治之。

臍帶中無血者生﹐臍帶銀白色者生。短帶紫脹者﹐於斷帶之後﹐撚去紫血﹐可保無虞。

額皮寬者壽。

卵縫通達黑色者壽。初生下如水泡之狀者險。

面轉微黃之色者吉。

生下粉白花色﹐必主臍風而死。

生下皮寬肉瘦﹐五六日頓肥者﹐亦必有臍風之患。

生下皮肉不光者死。

泣不出聲者死。

泣而無淚者死。

舌如豬肝者死。

口角上有紫色如蝦須者死。

發粗長者生﹐細軟不放者死。

陰物不起者死。

陰囊不收者死﹐白者死﹐赤者死。

無糞門者死。【按此條今時曾見有可治者。《古今醫統》載有治法﹐詳胎疾門醫案。醫者值此﹐必須詳究內外施治。】

臀肉不生者死。

股肉不生者不壽。

面無彩色者夭。

臍帶短大紫色者夭。

生下渾身銀白色者夭。

生下有齒者大凶﹐致傷父母﹐不然必傷自身。

生下未裹卽撒尿者﹐殺父母﹐蕩家財﹐在世一生勞苦。

脈法

凡小兒形體旣具﹐經脈已全﹐所以初脫胞胎﹐便有脈息可辧。故通評虛實論曰﹕乳子病熱脈懸小者﹐手足溫則生﹐寒則死。乳子病風熱喘鳴肩息者﹐脈實大也﹐緩則生﹐急則死。此軒岐之診小兒﹐未嘗不重在脈﹐亦未嘗不兼證爲言也。自《水鏡訣》及《全幼心鑑》等書﹐乃有三歲以上﹐當察虎口寅卯辰風气命三關之說。其中之可取者﹐惟曰脈從寅關起不至卯關者易治﹐若連卯關者難治﹐若寅侵卯卯侵過辰者﹐十不救一。只此數語﹐乃於危急之際﹐方可用辧吉凶。至若紫爲風﹐紅爲傷寒﹐靑爲驚﹐白爲疳﹐及靑是四足驚﹐赤是水驚﹐黑是人驚﹐黃是雷驚之類﹐豈此一綫之色﹐果能辧悉如此﹖最屬無稽﹐烏足憑也。卽今幼科所尙﹐無不以此爲科套﹐全不知脈﹐而信口胡猜。試問其心果亦有的確之見否﹖茫然無據﹐而欲以人子爲嘗試﹐良可嘆也。故凡診小兒﹐旣其言語不通﹐尢當以脈爲主﹐而參以形色聲音﹐則萬無一失矣。然小兒之脈﹐非比大人之多端﹐但察其彊弱緩急四者之脈﹐是卽小兒之肯綮。蓋彊弱可以見虛實﹐緩急可以見邪正。四者旣明﹐則無論諸證﹐但隨其病以合其脈而參此四者之因﹐則左右逢源﹐所遇皆道矣。再加以聲色之辧﹐更自的確無疑﹐又何遁倩之有。此最活最妙之心法也。若單以一脈鑿言一病﹐則一病亦能兼諸脈﹐其中眞假疑似﹐未免膠柱﹐實有難於確據者。然法不可廢﹐最所當察﹐惟擇其得理者可耳。

聲音

聲由气發﹐气實則聲壯﹐气虛則聲怯。故欲察气之虛實者﹐莫先乎聲音。如《內經》諸篇﹕有口言而微﹐終日乃復言者﹐此奪气也﹔有曰气海有餘者﹐气滿胸中悗息面赤﹐气海不足﹐則气少不足以言﹔有曰心气虛則悲﹐實則笑不休﹔有曰手少陰虛則不能言﹔有曰內奪而厥則爲喑﹐此腎虛也。華元化曰﹕陽候多語﹐陰證無聲﹔多語者易治﹐無聲者難榮。凡此皆聲音虛實之辧﹐故彼聖人者聞聲知情﹐無所不達。此聲音之學﹐所以不可忽也。

顏色

脈要精微論曰﹕夫精明五色者﹐气之華也。赤欲如白裹朱﹐不欲如赭﹐白欲如鵝羽﹐不欲如鹽﹔靑欲如蒼璧之澤﹐不欲如藍﹔黃欲如羅裹雄黃﹐不欲如黃土﹔黑欲知重漆色﹐不欲如地蒼。五色精微象見矣﹐其壽不久也。

玉版論要篇曰﹕色夭面脫不治﹐百日盡已。色見上下左右﹐各在其要。上爲逆﹐下爲從。女子右爲逆﹐左爲從﹔男子左爲逆﹐右爲從。

五色篇曰﹕官五色柰何﹖曰﹕靑黑爲痛﹐黃赤爲熱﹐白爲寒﹐是謂五官。又曰﹕以色言病之間甚柰何﹖曰﹕其色粗以明﹐沈夭者﹐爲甚﹔某色上行者﹐病益甚﹔其色下行如雲徹散者﹐病方已。

經脈篇曰﹕凡診絡脈﹐脈色靑則寒且痛﹐赤則有熱。胃中寒﹐手魚際之絡多靑矣。胃中有熱﹐魚際絡赤。其暴黑者﹐畱久痺也。其有赤有黑有靑者﹐寒熱气也。其靑短者﹐少气也。

凡察色之法﹐大都靑白者少熱气﹐病主陰邪﹔黃赤者多熱气﹐病主陽盛。

靑主風气﹐主肝邪﹐主脾腎虛寒﹐主心腹疼痛﹐主暴驚傷心膽之气﹐主驚風﹐當察兼色以分急慢。

白主气虛﹐甚則气脫﹐主無火﹐主脾肺不足。白兼靑者﹐主慢驚﹐主大小腸泄瀉。

赤主火﹐主痰熱﹐主傷寒熱證﹐主煩渴﹐主急驚躁擾﹐主閉結﹐主陽邪喘促﹐主癰瘍痘疹。

黑屬水﹐主陰寒﹐主厥逆﹐主痛極。沈黑﹐主危篤。

黃主積聚﹐主痞塊﹐主脾病﹐主脹滿﹐主脾疳。黃兼白者﹐主脾寒脾弱﹐主气虛神怯。黃兼靑者﹐主脾虛泄瀉﹐主慢脾風。黃兼赤者主疳熱。

兩顴鮮紅或作或止者﹐謂之面戴陽﹐乃眞陰弱﹐此非陽證也﹐不得以熱赤同論。

診治大法

凡小兒之病﹐本不易察﹐但其爲病之源﹐多有所因。故凡臨證者﹐必須察父母先天之气﹐而母气爲尢切。如母多火者﹐子必有火病﹔母多寒者﹐子必有寒病﹔母之脾腎不足者﹐子亦如之。凡骨軟﹑行遲﹑齒遲﹑語遲﹑顖門開大﹑疳熱﹑脾泄之類﹐多有由於母气者。𨿽父母之气俱有所稟﹐但母气之應在近﹐父气之應在遠﹐或以一彊一弱而偏得一人之气者﹐是皆不可不察。至若稍長而縱口縱欲﹐或調攝失宜而自爲病者﹐此文當察其所由﹐辧而治之。如果先天不足﹐而培以後天﹐方可致壽。𨿽曰先天俱盛﹐而或父母多欲﹐或撫養失宜﹐則病變百端﹐𨿽彊亦夭。此中幾圓理微﹐貴在知常知變也。

論時醫

小兒血气未充﹐亦如苗萼之柔嫩﹐一或傷殘﹐無不雕謝﹔故平時最宜培植﹐不可妄行消導。其或果有食滯脹痛﹐則宜暫消﹔果有風寒發熱﹐則宜暫散﹔果有實熱痰火﹐則宜暫淸﹔此不得不治其標也。捨此之外﹐如無暴急標病﹐而時且靑黃羸瘦﹐或腹膨微熱溏泄困倦等證﹐則由脾腎不足﹐血气薄弱而然。而時醫見此﹐無非曰食積痰火﹐而但知消導﹐尢尙淸涼﹐日消日剝﹐則元气日損﹐再逢他疾﹐則無能支矣。此幼科時俗之大病﹐有不可不察者也。

藥餌之誤

小兒血气未充﹐而一生盛衰之基﹐全在幼時﹐此飲食之宜調﹐而藥餌尢當愼也。今舉世幼科﹐旣不知此大本﹐又無的確明見﹐而惟苟完目前﹐故凡遇一病﹐則無論虛實寒熱﹐但用海底兜法﹐而悉以散風消食﹑淸痰降火﹑行滯利水之劑﹐總不出二十餘味﹐一套混用﹐謬稱穩當﹐何其誕也。夫有是病而用是藥則病受之矣﹐無是病而用是藥則元气受之矣。小兒元气幾何﹐能無陰受其損而變生不測耶﹖此當今幼科之大病﹐而醫之不可任者﹐正以此也。又見有愛子者﹐因其靑黃瘦弱﹐每以爲慮。而詢之庸流﹐則不云痰火﹐必云食積﹐動以肥兒丸﹑保和丸之類﹐使之常服。不知肥兒丸以苦寒之品﹐最敗元陽﹔保和丸以消耗之物﹐極損胃气。謂其肥兒也﹐而適足以瘦兒﹔謂其保和也﹐而適足以違和耳。卽如抱龍丸之類﹐亦不宜輕易屢用。余嘗見一富翁之子﹐每多痰气﹐或時驚叫﹐凡遇疾作﹐輒用此丸一投卽愈。彼時以爲神丹﹐如此者不啻十餘次。及其長也﹐則一無所知﹐凝然一癡物而已﹐豈非暗損元神所致耶﹖凡此克伐之劑﹐所以最當愼用。故必有眞正火證疳熱﹐乃宜肥兒丸及寒涼等劑﹔眞正食積脹滿﹐乃宜保和丸及消導等劑﹔眞正痰火喘急﹐乃宜抱龍丸及化痰等劑。卽用此者﹐亦不過中病卽止﹐非可過也。若無此實邪可據﹐而見諸出入之病﹐則多由虧損元气﹐悉當加意培補﹐方是保赤之主。倘不知此而徒以肥兒保和等名﹐乃欲藉爲保障﹔不知小兒之元气無多﹐病已傷之﹐而醫復伐之﹐其有不萎敗者鮮矣。此外如大黃﹑芒硝﹑黑醜﹑芫花﹑大戟﹑三稜﹑蓬朮之類﹐若非必不得已﹐皆不可輕易投也。

石室祕錄【淸陳士鐸】

兒科治法

兒科得其要﹐無難治者。今傳一法門﹐使萬世小兒﹐盡登仁壽。法在先看气色﹐後看脈。小兒有疾﹐其顏色必鮮艷﹐以鼻之上﹐眼之中間中正精明穴上辧之。色紅者﹐心熱也﹔紅筋橫直現於山根﹐皆心熱也。色紫者﹐心熱之甚而肺亦熱也。色靑者﹐肝有風也﹔靑筋直現者﹐乃肝熱也﹔靑筋橫現者﹐亦肝熱也﹔直者風上行﹐橫者風下行也。色黑者﹐風甚而腎中有寒。色白者﹐肺中有痰。色黃者﹐脾胃虛而作瀉﹔黃筋現於山根﹐不論橫直﹐總皆脾胃之證。止有此數色﹐無他顏色﹐故一覽而知小兒之病。大人看脈於寸關尺﹐小兒何獨不然。但小兒不必看至數﹐只看其數與不數耳。數甚則熱﹐不數則寒也。數之中浮者風也﹐沈者寒也﹐緩者濕也﹐濇者邪也﹐滑者痰也﹐如此而已。七表八里﹐俱不必去看。自知吾訣﹐則《脈訣》亦不必讀也。有止歇者﹐乃痛也。余亦不必再談。小兒證大約吐瀉﹑厥逆﹑風寒﹑暑熱而已﹐其餘痘疹﹐余無他病。或心疼腹痛﹐或有痞塊﹐或有疔瘡﹐可一覽而知也。然而小兒之病﹐虛者十之九﹐實者十之一﹐故藥宜補爲先。今立三方﹐通治小兒諸證。第一方﹕人參三分﹐白朮五分﹐茯苓一錢﹐甘艸一分﹐陳皮二分﹐神曲三分﹐半夏一分﹐此六君子加減也﹐通治小兒脾胃弱病神效。如傷肉食者﹐加山楂五粒。傷米食者﹐加麥芽五分。傷麵食者﹐加蘿卜子三分。吐者﹐加白豆蔻一粒﹐去甘艸加生薑三片。瀉者加漧薑三分﹐豬苓五分。第二方﹕治外感也。或傷風傷寒﹐或咳嗽﹐或發熱﹐或不發熱﹐或頭痛﹐或鼻塞﹐或痰多﹐或驚悸﹐或角弓反張﹐皆以此方通治之﹐無不神效。方用柴胡七分﹐甘艸三分﹐桔梗五分﹐半夏三分﹐黃芩三分﹐白芍二錢﹐白朮二錢﹐當歸五分﹐陳皮二分﹐茯苓五分﹐水煎服。頭痛﹐加蔓荊子三分﹔心痛手不可按者﹐乃實火也﹐加梔子一錢。按之不痛者﹐乃虛火也﹐加甘艸八分﹐貫仲五分﹐廣木香三分﹐乳香一分。脇痛者﹐加芍藥三錢。腹痛者﹐以手按之﹐手按而痛甚者﹐乃食也﹐加大黃一錢﹔按之而不痛者﹐乃寒也﹐非食也﹐加肉桂三分﹐漧薑三分。有汗出不止者﹐加桑葉一片。眼痛而紅腫者﹐乃火也﹐加黃連三分﹐白蒺藜一分。喉痛者﹐加山豆根三分。第三方﹕治虛寒之證﹐夜熱出汗﹐夜啼不寐﹐怔忡﹐久嗽不已﹐行遲語遲﹐龜背狗肚﹐將成癆瘵等證。方用熟地三錢﹐山茱萸二錢﹐麥冬二錢﹐北五味五分﹐元參二錢﹐白朮二錢﹐茯苓一錢﹐薏仁三錢﹐丹皮一錢﹐沙參二錢﹐地骨皮二錢﹐水煎服。倘兼有外感﹐加柴胡五分﹐白芍三錢﹐白芥子一錢。餘無可加減矣。

又﹕山根之上﹐有靑筋直現者﹐乃肝熱也。用柴胡三分﹐白芍一錢﹐當歸五分﹐半夏三分﹐白朮五分﹐茯苓一錢﹐山楂三粒﹐甘艸一分﹐水煎服。有靑筋橫現者﹐亦肝熱也﹐但直者風上行﹐橫者風下行﹐亦用前方﹐多加柴胡二分﹐加麥芽一錢﹐漧薑一分。有紅筋直現者﹐乃心熱也﹐亦用前方﹐加黃連一二分﹐麥冬五分﹐去半夏﹐加桑白皮三分﹐天花粉二分。有紅筋斜現者﹐亦心熱也﹐亦用前方﹐加黃連二分﹐蓋熱極於胸中也。亦不可用半夏﹐用桑白皮﹑天花粉。有黃筋現於山根者﹐不必論橫直﹐總皆脾胃之證﹐或水瀉﹐或上吐﹐或下瀉﹐或腹痛﹐或不思飲食﹐余定一方皆可服﹐服之無不神效。如皮黃﹐卽黃筋也﹐方用白朮五分﹐茯苓五分﹐陳皮二分﹐人參二分﹐神曲一分﹐麥芽二分﹐甘艸一分﹐水一鍾﹐煎半酒盞﹐分二起服﹐加淡竹葉七片。有痰加半夏一分﹐或白芥子二分﹐或天花粉二分﹔有熱如口渴者﹐更加麥冬三分﹐黃芩一分﹔有寒者加漧薑一分﹔吐者加白荳蔻一粒﹔瀉者加豬苓五分。腹痛者如小兒自家捧腹﹐是須用手按之﹐大叫呼痛者﹐乃食積也﹐加大黃三分﹐枳實一分﹔如按之不痛不呼號者﹐乃寒也﹐加漧薑三分。如身發熱者﹐不可用此方。予另立一方名萬全湯﹐凡小兒發熱者﹐毋論夜熱﹑早熱﹑晚熱﹐用之無不神效。

