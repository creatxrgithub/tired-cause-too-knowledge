古今圖書集成醫部全錄卷三百八十五

婦人胎前門

黃帝素問

陰陽別論

陰搏陽別﹐謂之有子。

【注陰搏者﹐尺脈滑利而搏擊應手也。陽別者﹐與寸口之陽﹐似乎別出而不相貫。此當主有妊﹐蓋有諸內﹐是以尺脈滑利如珠也。】

平人气象論

婦人手少陰脈動甚者﹐妊子也。

【注子﹐男子也。以婦人之兩手尺部候之﹐若左手之少陰腎脈動甚者當妊子﹐以左男而右女也。】

奇病論

黃帝問曰﹕人有重身九月而喑﹐此爲何也﹖岐伯對曰﹕胞之絡脈絕也。

【注胞之絡脈﹐胞絡之脈也。妊至九月﹐胞長已足﹐設有礙於胞絡﹐卽使阻絕而不通。】

帝曰﹕何以言之﹖岐伯曰﹕胞絡者系於腎﹐少陰之脈貫腎系舌本﹐故不能言。

【注聲音之道﹐在心主言﹐在肺主聲。然由腎間之動气﹐上出於舌﹐而後能發其音聲﹐故曰﹕舌者﹐音聲之機也。胞之絡脈系於臂﹐足少陰之脈貫腎系舌本﹐胞之絡脈阻絕﹐則少陰之脈亦不通﹐是以舌不能發機而爲喑矣。】

帝曰﹕治之柰何﹖岐伯曰﹕無治也﹐當十月復。

【注十月胎出則胞絡通而音聲復矣。】

六元正紀大論

婦人重身﹐毒之何如﹖岐伯曰﹕有故無殞﹐亦無殞也。帝曰﹕願聞其故何謂也﹖岐伯曰﹕大積大聚﹐其可犯也﹐衰其大半而止。過者死。

【注重身﹐謂妊娠而身重﹔毒者﹐大寒大熱之藥也。娠婦始結胎之一月二月乃木气司養﹐三月四月主火﹐五月六月主土﹐七月八月主金﹐九月十月主水﹐至太陽而五行已周﹐陰陽水火分而成後天之形身矣。然未生之前﹐五行之气﹐各有盛有虛﹐有勝有郁﹐宜以寒熱溫涼順逆而調之。設或有病﹐而欲不遠寒﹐不遠熱﹐亦無傷於胎气﹐所謂有故無殞﹐然亦無過之而致殞也。卽如大積大聚﹐乃屬臟腑之五行﹐尙其可犯寒而犯熱者也。若過犯之則死。】

金匱要略【漢張機】

胎前總論

婦人得平脈﹐陰脈小弱﹐其人渴不能食﹐無寒熱﹐名妊娠﹐桂枝湯主之。於法六十日當有此證﹐設有醫治﹐逆者﹐卻一月加吐下者﹐則絕之。

婦人有漏下者﹐有半產後﹐因續下血都不絕者﹐有妊娠下血者﹐假令妊脹腹中痛爲胞阻﹐膠艾湯主之。

婦人懷娠六七月﹐脈弦發熱﹐其胎愈脹腹痛惡寒者﹐小腹如扇﹐所以然者﹐子髒開故也﹐當以附子湯溫其髒。

婦人懷娠﹐腹中﹝疒丂﹞痛﹐當歸芍藥散主之。

妊娠嘔吐不止﹐漧薑人參半夏丸主之。

妊娠小便難﹐飲食如故﹐當歸貝母苦參丸主之。

妊娠有水气﹐身重﹐小便不利﹐灑淅惡寒﹐起卽頭眩﹐葵子茯苓散主之。

婦人妊娠﹐宜常服當歸散主之。

妊娠養胎﹐白朮散主之。

婦人宿有癥病﹐經斷未及三月﹐而得漏下不止﹐胎動在臍上者爲癥痼害。妊娠六月動者﹐前三月經水利時胎也﹔下血者﹐後斷三月衃也。所以血不止者﹐其癥不去故也。當下其癥﹐桂枝茯苓圓主之。

宿有癥病而孕胎﹐及三月而漏血不止﹐胎動在臍上者爲癥。凡胎動多在當臍﹐今在臍上﹐故知是癥。

寸口脈弦而大﹐弦則爲減﹐大則爲芤﹐減則爲寒﹐芤則爲虛﹐寒虛相搏﹐此名曰革﹐婦人則半產漏下﹐旋覆花湯主之。

食物禁忌

麋脂及梅李子﹐若妊婦食之﹐令子靑盲。

婦人妊娠﹐不可食兔肉山羊肉及鱉雞鴨﹐令子無聲音。

梨令人寒中﹐產婦亦不宜食。

妊婦食姜﹐令子餘指。

脈訣【晉王叔和】

雜病歌

血下如同月水來﹐漏極胞幹主殺胎。亦損妊母須憂慮﹐爭遣神丹救得回。

心腹急痛面目靑﹐冷汗气絕命必傾。血下不止胎衝上﹐心腹冷悶定傷身。隨胎舉重倒僕輕﹐致胎死在腹中居。已損未出血不止﹐衝心心亂母魂孤。

傷寒頭痛連百節﹐气急衝心溺如血。上生斑點赤黑時﹐壯熱不止致胎滅。嘔吐不止心煩熱﹐腰背俱彊腦痛裂。六七日來熱腹中﹐小便不通大便結。

妊娠脈賦

尺中不絕﹐胎脈方眞。太陰洪而女孕﹐太陽大而男娠。或遇俱洪﹐而當雙產。此法推之﹐其驗若神。月數斷之﹐各依其部。假令中衝若動﹐此乃將及九旬。

千金方【唐孫思邈】

惡阻

凡婦人虛羸﹐血气不足﹐腎气又弱﹐平時喜怒不節﹐或當風飲冷太過﹐心下有淡水者﹐欲有胎而喜病阻。所謂欲有胎者﹐其人月水尙來﹐顏色肌膚如常﹐但苦沈重憒悶﹐不欲食飲﹐又不知其患所在﹐脈理順時平和﹐則是欲有妊也。如此經二月日後﹐便覺不通﹐則結胎也。阻病者﹐患心中憒憒﹐頭重眼眩﹐四肢沈重﹐懈惰不欲執作﹐惡聞食气﹐欲啖鹹酸果實﹐多臥少起﹐世謂惡食。其至三四月日已上﹐皆大劇吐逆﹐不能自勝舉也。此由經血旣閉﹐水漬於髒﹐髒气不宣通﹐故心煩憒悶﹐气逆而嘔吐也。血脈不通﹐經絡否濇則四肢沈重﹐挾風則頭目眩也。覺如此候者﹐便宜服半夏茯苓湯數劑﹐後將茯苓丸﹐淡水消除﹐便欲食也。旣得食力﹐體彊气盛﹐力足養胎﹐母便健矣。古今治阻病方有十數首﹐不問虛實冷熱﹐長少﹝長少原作「食少」﹐據《千金》卷二妊娠惡阻攺。﹞殆死者﹐活於此方﹐不可勝紀。

養胎

舊說凡受胎三月﹐逐物變化﹐稟質未定﹐故妊娠三月﹐欲得觀犀象猛獸珠玉寶物﹐欲得見賢人君子盛徳大師﹐視禮樂鐘鼓俎豆軍旅陳設﹐焚燒名香﹐口誦詩書古今箴誡﹐居處簡靜﹐割不正不食﹐席不正不坐﹐彈琴瑟﹐調心神﹐和情性﹐節嗜欲﹐庶事淸淨﹐生子皆良長壽﹐忠孝仁義﹐聰慧無疾﹐斯蓋文王胎教者也。

兒在胎日月未滿﹐陰陽未備﹐臟腑骨節皆未成足﹐故自初迄於將產﹐飲食居處﹐皆有禁忌。

妊娠食騾肉﹐產難。

妊娠食兔肉犬肉﹐令子無音聲並缺唇。

妊娠食雞子及幹鯉魚﹐令子多瘡。

妊娠食葚並鴨子﹐令子倒出心寒。

妊娠食雀肉並豆醬﹐令子滿面多﹝黑幹﹞﹝黑曾﹞黑子。

妊娠食雀肉飲酒﹐令子心淫情亂﹐不畏羞恥。

妊娠食冰漿﹐絕胎。

妊娠勿向非常地大小便﹐必半產殺人。

徐之才逐月養胎方

妊娠一月名始胚﹐飲食精熟﹐酸美受禦﹐宜食大麥﹐毋食腥辛﹐是謂才正。

妊娠一月﹐足厥陰脈養﹐不可鍼灸其經。足厥陰內屬於肝﹐肝主筋及血。一月之時﹐血行否濇﹐不爲力事﹐寢必安靜﹐無令恐畏。

妊娠一月﹐陰陽新合爲胎﹐寒多爲痛﹐熱多卒驚﹐舉重腰痛﹐腹滿胞急﹐卒有所下﹐當預安之﹐宜服烏雌雞湯。

妊娠二月名始膏﹐無食辛燥﹐居必靜處﹐男子勿勞﹐百節皆痛﹐是爲胎始結。

妊娠二月﹐足少陽脈養﹐不可鍼灸其經。足少陽內屬於膽﹐主精。二月之時﹐兒精成於胞裏﹐當愼護之﹐勿驚動也。

妊娠二月﹐始陰陽踞經﹐有寒多壞不成﹐有熱卽萎悴﹐中風寒﹐有所動搖﹐心滿臍下懸急﹐腰背彊痛﹐卒有所下﹐乍寒乍熱﹐宜服艾葉湯。

妊娠三月名始胎﹐當此之時﹐未有定儀﹐見物而化﹐欲生男者操弓矢﹐欲生女者弄珠璣。欲子美好﹐數視璧玉﹔欲子賢良﹐端坐淸虛。是謂外像而內感者也。

妊娠三月﹐手心主脈養﹐不可鍼灸其經。手心主內屬於心﹐無悲哀思慮驚動。

妊娠三月爲定形﹐有寒大便靑﹐有熱小便難﹐不赤卽黃﹐卒驚恐憂﹐愁嗔怒喜頓僕﹐動於經脈﹐腹滿繞臍痛或腰背痛﹐卒有所下﹐宜雄鷄湯。

妊娠四月﹐始受水精以成血脈﹐食宜稻粳﹐羹宜魚雁﹐是謂盛血气﹐以通耳目而行經絡。

妊娠四月﹐手少陽脈養﹐不可鍼灸其經。手少陽內輸三焦﹐四月之時﹐兒六腑順成﹐當靜形體﹐和心志﹐節飲食。

妊娠四月﹐有寒﹐心下溫溫欲嘔﹐胸膈滿不欲食﹐有熱小便難﹐數數如淋狀﹐臍下苦急﹐卒風寒﹐頸項彊痛﹐寒熱﹐或驚動身軀﹐腰背腹痛﹐往來有時﹐胎上迫胸﹐心煩不得安﹐卒有所下﹐宜菊花湯。

妊娠五月﹐始受火精以成其气﹐臥必晏起﹐沐浴浣衣﹐深其居處﹐厚其衣服﹐朝吸天光以避寒殃﹐其食稻麥﹐其羹牛羊﹐和以茱萸﹐調以五味﹐是謂養气以定五臟。

妊娠五月﹐足太陰脈養﹐不可鍼灸其經。足太陰內輸於脾﹐五月之時﹐兒四肢皆成﹐無大饑﹐無甚飽﹐無食幹操﹐無自炙熱﹐無大勞倦。

妊娠五月﹐有熱苦頭眩心亂嘔吐﹐有寒苦腹滿痛小硬數﹐卒有恐怖﹐四肢疼痛寒熱﹐胎動無常處﹐腹痛悶頓欲僕﹐卒有所下﹐阿膠湯主之。

妊娠六月﹐始受金精以成其筋﹐身欲微勞﹐無得靜處﹐出遊於野﹐數觀走犬及視走馬﹐食宜鷙鳥猛獸之肉﹐是謂變腠理紉筋﹐以養其力﹐以堅其膂。

妊娠六月﹐足陽明脈養﹐不可鍼灸其經。足陽明內屬於胃﹐主其口目。六月之時﹐兒口目皆成﹐調五味﹐食甘美﹐無太飽。

妊娠六月﹐卒有所動不安﹐寒熱往來﹐腹內脹滿﹐身體腫﹐驚怖忽有所下﹐腹痛如欲產﹐手足煩疼﹐宜服麥門冬湯。

妊娠七月﹐始受木精以成其骨﹐勞身搖肢﹐無使定止﹐動作屈伸﹐以運血气﹐居處必燥﹐飲食避寒﹐常食稻粳以密腠理﹐是謂養骨而堅齒。

妊娠七月﹐手太陰脈養﹐不可鍼灸其經。手太陰內屬於肺﹐主皮毛。七月之時﹐兒皮毛已成﹐無大言﹐無號哭﹐無薄衣﹐無洗浴﹐無寒飲。

妊娠七月﹐忽驚恐搖動﹐腹痛﹐卒有所下﹐手足厥冷﹐脈若微寒煩熱﹐腹滿短气﹐常苦頸項及腰背彊﹐蔥白湯主之。

妊娠八月﹐始受土精以成膚革﹐和心靜息﹐無使气極﹐是謂密腠理而光澤顏色。

妊娠八月﹐手陽明脈養﹐不可鍼灸其經。手陽明內屬於大腸﹐主九竅。八月之時﹐兒九竅皆成﹐無食燥物﹐無輒失食﹐無怒大起。

妊娠八月﹐中風寒有所犯觸﹐身體盡痛﹐乍寒乍熱﹐動不安﹐常苦頭眩﹐痛繞臍下寒﹐時時小便白如米汁﹐或靑或黃﹐或使寒栗﹐腰背苦冷而痛﹐目﹝目巟﹞﹝目巟﹞﹐芍藥湯主之。

妊娠九月﹐始受石精以成皮毛﹐六腑百節﹐莫不畢備﹐飲醴食甘﹐緩帶自持而待之﹐是謂養毛髮﹐致才力。

妊娠九月﹐足少陰脈養﹐不可鍼灸其經。足少陰內屬於臂﹐腎主續縷。九月之時。兒脈續縷皆成﹐無處濕冷﹐無著炙衣。

妊娠九月﹐若卒得下痢﹐腹滿懸急﹐胎上衝心。腰背痛不可轉側﹐短气﹐宜半夏湯。

妊娠十月﹐五臟俱備﹐六腑齊通﹐納天地气於丹田﹐故使辟節人神皆備﹐但俟時而生。

姙娠一月始胎﹐二月始膏﹐三月始胞﹐四月形體成﹐五月能動﹐六月筋骨立﹐七月毛髮生﹐八月臟腑具﹐九月穀气入胃﹐十月諸神備﹐日滿卽產矣。宜服滑胎藥。八月卽服丹參膏養胎﹐臨月服﹐令滑而易產。

脈法

左手尺中浮大者男﹐右手尺中沈細者女。若來而斷絕者﹐月水不利。

活人書【宋朱肱】

妊娠傷寒用藥方法

妊婦傷寒﹐仲景無治法﹐用藥宜有避忌﹐不可與尋常婦人一槪治之。

傷寒安胎﹐宜阿膠散或白朮散。

傷寒憎寒發熱﹐當發其汗﹐宜蔥白湯。

傷寒或中時行﹐灑淅作寒﹐振栗而悸﹐或加噦者﹐宜蘇木湯。

傷寒頭痛﹐嘿嘿不欲飲食﹐脇下痛﹐嘔逆痰气﹐宜黃龍瘍。

傷暑頭痛﹐惡寒﹐身熱躁悶﹐四肢疼痛﹐背項拘急﹐唇口漧燥﹐宜柴胡石膏湯。

傷寒四日至六日已來﹐加心腹脹﹐上气﹐渴不止﹐食飲不多﹐腰疼體重者﹐宜枳實散。

傷寒頭目旋疼﹐壯熱心躁﹐宜旋覆花湯。

傷寒壯熱﹐嘔逆頭疼﹐不思飲食﹐胎气不安者﹐宜麥門冬湯。

妊婦發斑﹐變爲黑色﹐宜梔子大靑湯。

壯熱頭疼﹐心煩嘔吐﹐不下食﹐宜蘆根湯。

傷寒頭疼壯熱﹐宜梔子五物湯。

傷寒頭痛﹐肢節痛壯熱﹐宜前胡七物湯。

妊婦七月﹐傷寒壯熱﹐赤斑變黑﹐溺血﹐宜升麻六物湯。發熱煩悶﹐宜葛根一物湯。

熱病﹐宜蔥白豉湯。

婦人良方【宋陳自明】

總論

《巢氏病源》論﹕妊娠一月名胚胎﹐足厥陰脈養之。二月名始膏﹐足少陽脈養之。三月名始胎﹐手心主脈養之。當此之時﹐血不流行﹐形象始化﹐未有定儀﹐因感而變。欲子端正莊嚴﹐常口談正言﹐身行正事﹔欲生男﹐宜佩弦執弓矢﹔欲生女﹐宜佩韋施環佩﹔欲子美好﹐宜佩白玉﹔欲子賢能﹐宜看詩書。是謂外像而內感者也。四月始受水精以成其血脈﹐手少陽脈養之。五月始受火精以成其气﹐足太陰脈養之。六月始受金精以成其筋﹐足陽明脈養之。七月始受木精以成其骨﹐手太陰脈養之。八月始受土精以成膚革﹐手陽明脈養之。九月始受石精以成毛髮﹐足少陰脈養之。十月五臟六腑關節﹐人神皆備。此其大略也。又五臟論有稱耆婆者論﹕一月如珠露﹔二月如桃花﹔三月男女分﹔四月形象具﹔五月筋骨成﹔六月毛髮生﹔七月遊其魂﹐兒能動左手﹔八月遊其魄﹐兒能動右手﹔九月三轉身﹔十月受气足。更有《顱顖經》云﹕一月爲胎胞精血凝也。二月爲胎形成胚也。三月陽神爲三魂﹐四月陰靈爲七魄﹐五月五行分五臟也。六月六律﹐定六腑也。七月精開竅﹐通光明也。八月元神具﹐降眞靈也。九月宮室羅布已定﹐生人也。十月受气足﹐萬象成也。今推究數說﹐如五臟論者類皆淺鄙﹐妄托其名。至於三藏佛書﹐且涉怪誕﹐漫不可考。今按《顱顖經》三卷雲中古巫方所撰。其巢氏論妊娠至三月始胎之時﹐欲談正言﹐行正事﹐佩弦韋﹐執弓矢﹐施環佩﹐佩白玉﹐讀詩書之類﹐豈非胎教之理乎﹖嘗試推巢氏所論云﹐妊娠脈養之理﹐若厥陰肝脈也﹐足少陽膽脈也﹐爲一臟腑之經﹐餘皆如此。且四時之令﹐必始於春木﹐故十二經之養始於肝﹐所以養胎在一月二月。手心主心胞絡脈也﹐手少陽三焦脈也﹐屬火而夏旺﹐所以養胎在三月四月。手少陰手太陽﹐乃心脈也﹐以君主之官無爲而尊也。足太陰脾脈也﹐足陽明胃脈也﹐屬土而旺長夏﹐所以養胎在五月六月。手太陰肺脈也﹐手陽明大腸脈也﹐屬金而旺秋﹐所以養胎在七月八月。足少陰腎脈也﹐屬水而旺冬﹐所以養胎在九月。又況母之腎臟系於胎﹐是母之眞气﹐子之所賴也。至十月﹐兒於母腹之中﹐受足諸髒气脈所養﹐然後待時而生。此論奧微而有至理﹐世更有明之者﹐亦未有過於巢氏之論矣。余因述其說。

論胎教

胎教產圖之書﹐不可謂之迂而不加信﹐然亦不可狎犯之。方今俚俗之家﹐與不正之屬﹐將息避忌﹐略不加意。或藥毒不消﹐或產於風露﹐無產厄而子母均安者﹐亦幸有之。若保胎之法﹐須多方豫養﹐方無後患。如鄰家有所興修﹐亦或犯其胎气﹐令兒破形殞命。如刀犯者形必傷﹐泥犯者竅必塞﹐打擊者色靑黯﹐系縛者筋拘攣。如此等驗﹐有如指掌﹐不可不愼也。

孕元立本章

有泰初﹐有泰始。混沌一判﹐旣見气矣﹐故曰泰初﹔旣立形矣﹐故曰泰始。气初形始﹐天地相因﹐生生化化﹐品物彰矣。故曰﹕大哉乾元﹐萬物資始﹗至哉坤元﹐萬物資生﹗有生之初﹐𨿽陽予之正﹐育而充之﹐必陰爲之主。因形移易﹐日攺月化﹐坤道之代終也。謂之妊﹐陽旣受始﹐陰壬之也﹐壬子謂之妊。謂之胞﹐己爲正陽﹐陰包之也。謂之胚﹐未成爲器﹐猶云坯也。謂之胎﹐旣食於母﹐爲口以也。若娠則以時動也﹐若懷則以身依之也。天之徳﹐地之气﹐陰陽之至和﹐相與流薄於一體﹐惟能順時數﹐謹人事﹐勿動而傷﹐則育之道得矣。觀四序之運﹐生長收藏﹐代出萬物﹐儀則咸備﹐而天地之气﹐未始或虧者﹐蓋陰陽相養以相濟也。

驗胎法

婦人經脈不行﹐已經三月﹐欲驗有胎﹐川芎生爲末﹐空心濃煎艾湯調下二錢﹐腹內微動則有胎也。

胎殺避忌胎前將護法

一受孕之後﹐切宜避忌胎殺所遊。如經云﹕刀犯者形必傷﹐泥犯者竅必塞﹐打擊者色靑黯﹐系縛者筋拘攣。甚至母殞﹐禍如反掌。

月遊胎殺立春在房牀﹐驚蟄在戶【單扇﹐】淸明在門【雙扇﹐】立夏在竈﹐芒種在母身﹐小暑在竈﹐立秋在碓【按京本云在正北方子云﹐】白露在廚前﹐寒露在門﹐立冬在戶及廚﹐大雪在壚及竈﹐小寒在房母身。

十干日遊胎殺甲己日占門﹐乙庚日占碓磨﹐丙辛日占井竈﹐丁壬日占廚廨﹐戊癸日占米倉。

十二支日遊胎殺子丑日占中堂﹐寅卯辰酉日占竈﹐巳午日占門﹐未申日占籬下﹐戌亥日占房。

六甲旬遊胎殺甲子旬遊窻碓﹐甲戌旬遊正廳﹐甲申旬遊中庭﹐甲午旬遊房內﹐甲辰旬遊房中﹐甲寅旬遊二門。

太史局日遊胎殺每遇癸巳甲午乙未丙申丁酉五日﹐在房內北。

庚子辛丑壬寅﹐在房內南。

癸卯一日﹐在房內西。

甲辰乙巳丙午丁未四日﹐在房內東。

六成六己日﹐在房內中。餘日在外無占。

凡遊在房內﹐不宜於方位上﹐安牀帳及掃捨﹐皆凶。

又有小兒殺及本年三殺﹐及產母身黃定命﹐皆不可犯。凡妊娠之後﹐將此貼於房內﹐常照見之﹐切不可穿鑿修掘﹐移釘系籬壁重物展壓之類。犯之﹐重則胎死腹中﹐母亦不利﹔輕則子受其殃﹐成人之後﹐必定破形﹐拳攣跛縮喑瘂。犯之極驗。

食忌

一受孕之後﹐切宜忌不可食之物﹐非惟有感動胎气之戒﹐然於物理亦有厭忌者。設或不能戒忌﹐非特延月難產﹐亦能令兒破形損母﹐可不戒哉。

食雞肉糯米合食﹐令子生寸白虫。食羊肝﹐令子生多厄。食鯉魚膾及雞子﹐令兒成疳生瘡。食犬肉﹐令子無聲音。食兔肉﹐令子唇缺。食鱉﹐令子項短及損胎。食螃蟹﹐令子橫生。豆醬合藿香﹐食之墮胎。食生薑﹐令子多指生瘡。食蝦蟆鱔魚﹐令兒喑瘂。食驢馬肉﹐延月難產。

孕婦藥忌

蚖螌水蛭地膽虫﹐烏頭附子配天雄。﹝艸蹢﹞﹝艸躅﹞野葛螻蛄類﹐烏喙側子及蝱虫。牛黃水銀並巴豆﹐大戰蛇蛻及蜈蚣。牛膝藜蘆並薏苡﹐金石錫粉及雌雄。牙硝芒硝牡丹桂﹐蜥蜴飛生及﹝上庶下虫﹞虫。代赭蚱蟬膩粉麝﹐芫花薇蓹艸三稜。槐子牽牛並皂角﹐桃仁蠐螬和茅根。糧根硇砂與漧漆﹐亭長波流菵艸中。瞿麥﹝艸閭﹞茹蟹爪甲﹐蝟皮赤箭赤頭紅。馬刀石蠶衣魚等﹐半夏南星通艸同。漧薑蒜雞及雞子﹐驢肉兔肉不須供。切須婦人產前忌﹐此歌宜記在心胸。

【按方書﹕大黃﹑硫黃﹑桃仁﹑紅花﹑槐花﹑虎掌﹑狼牙﹑蕘花﹑生鼠﹑溲疏﹑木鱉﹑蘇木﹑甘遂﹐俱忌。】

惡阻

妊娠惡阻病﹐《產寶》謂之子病﹐《巢氏病源》謂之惡阻。由胃气怯弱﹐中脘停痰﹐脈息和順﹐但肢體沈重﹐頭眩擇食﹐惟嗜酸鹹﹐甚者寒熱嘔吐﹐胸膈煩滿﹐半夏茯苓丸主之。

【注前證若中脘停痰﹐用二陳湯加枳殼。若飲食停滯﹐用六君子加枳殼。若脾胃虛弱﹐用異功散。若胃气不足﹐用人參橘皮湯。兼气惱加枳殼。胸脇痞悶﹐再加蘇梗。脇痛﹐再加柴胡。若飲食少思﹐用六君子加紫蘇﹑枳殼。頭運體倦﹐用六君子湯。若脾胃虛弱﹐嘔吐不食﹐用半夏茯苓湯。蓋半夏乃健脾气化痰滯之主藥也。脾胃虛弱而嘔吐﹐或痰涎壅滯﹐飲食少思﹐胎不安﹐必用茯苓半夏湯倍加白朮。然半夏﹑白朮﹑茯苓﹑陳皮﹑砂仁﹐善能安胎气健脾胃﹐余常用驗矣。】

【按《大全》惡阻證有輕重﹐輕者不服藥亦無妨﹐重者須以藥療之。《千金方》以半夏茯苓湯﹑茯苓丸﹐專治阻病。然此二藥﹐比來少有服者﹐以半夏有動胎之性﹐蓋胎初結慮其易散﹐此不可不謹也。仲景《傷寒論》有用黃龍湯者﹐小柴胡湯中去半夏是也。此蓋爲妊娠而設。王子亨則有白朮散﹐《局方》則有人參丁香散﹐楊振則有人參橘皮湯﹐齊十朋則有醒脾飲子﹐皆不用半夏﹐用之多效。】

胎動不安

夫人以胃气壯實﹐衝任榮和﹐則胎得所﹐如魚處淵。若气血虛弱﹐無以滋養﹐其胎終不能成也﹐宜下之以免其禍。

【注前證宜用妊娠腰腹背痛方論主之。其胎果不能安者﹐方可議下﹐愼之愼之﹗】

妊娠胎動﹐或飲食起居﹐或衝任風寒﹐或跌僕擊觸﹐或怒傷肝木﹐或脾气虛弱﹐當各推其因而治之。若因母病而胎動﹐但治其母。若因胎動而母病﹐惟當安其胎。輕者轉動不安﹐重者必致傷墜。若面赤舌靑是兒死也﹔面靑舌赤吐沫是母死也﹔唇口色靑兩邊沬出是子母俱死也。察而治之。

【注前證胎气郁滯者﹐用紫蘇飲。脾气虛弱者﹐六君子湯加蘇殼。鬱結傷脾者﹐歸脾湯加柴梔。鬱怒傷肝脾者﹐四七湯加芎歸。怒動肝火者﹐加味小柴胡湯。若胎已死﹐急用平胃散加﹝石卜﹞硝腐化之。按大全妊娠胎動不安者﹐由衝任經虛受胎不實也﹐亦有飲酒房室過度損動不安者﹐有悞擊觸而胎動者﹐有喜怒气宇不舒傷於心肝觸動血脈者﹐有信醫宜服暖補反爲藥所害者﹐有因母病而胎動者﹐但治母病﹐其胎自安。有胎不堅固﹐動及母疾﹐但當安胎﹐其母自愈。】

漏胎下血

妊娠經水時下﹐此由衝任气虛﹐不能約制。蓋心小腸二經相爲表裏﹐上爲乳汁﹐下爲月水﹐故妊娠經水壅之以養胎﹐畜之以爲乳。若經水時下﹐名曰胞漏﹐血盡則斃矣。

【注前證若因風熱﹐用防風黃芩丸。若因血熱﹐用加味逍遙散。若因血虛﹐用二黃散。若因血去太多﹐用八珍湯﹔未應﹐補中益气湯。若因肝火﹐用柴胡山梔散。若因脾火﹐用加味歸脾湯。若因事下血作痛﹐用八珍湯加阿膠﹑熟艾。若因脾胃虛弱﹐用補中益气湯加五味子。若因脾胃虛陷﹐用前湯倍用升麻﹑柴胡。若晡熱內熱﹐宜用逍遙散。】

【按《大全》﹕夫姙娠漏胎者﹐謂妊娠數月而經水時下也。此由衝任脈虛﹐不能約制手大陽少陰之經血故也。衝任之脈﹐爲經絡之海﹐起於胞內﹐手太陽小腸脈也﹐手少陰心脈也﹐是二經爲表裏﹐上爲乳汁﹐下爲月水。有妊之人﹐經水所以斷者﹐壅之養胎﹐畜之以爲乳汁也。衝任气虛﹐則胞內泄﹐不能制其經血﹐故月事時下﹐亦名胞漏﹐血盡則人斃矣。又有因勞役喜怒﹐哀樂不節﹐飲食生冷﹐觸冒風寒﹐遂致胎動。若母有宿疾﹐子髒爲風冷所乘﹐气血失度﹐使胎不安﹐故令下血也。曾有以孕婦月信不絕而胎不損﹐問產科熊宗古。答曰﹕婦人血盛气衰﹐其人必肥﹐旣娠之後﹐月信常來而胎不動。若據晚進觀之﹐便以爲漏胎。若作漏胎治之﹐則胎必墮。若不作漏胎治﹐則其胎未必墮。今推宗古之言﹐誠有旨也。巢氏云﹕婦人經閉不利﹐別無所苦者﹐是謂有子﹐以其經血蓄之以養胎﹐擁之爲乳汁也。有子之後﹐畜以養胎矣﹐豈可復能散動耶﹖所以然者﹐有姙而月信每至﹐是亦未必因血盛也。若謂婦人榮經有風﹐則經血喜動﹐以其風勝則可也。旣榮經爲風所勝﹐則所來者非養胎之血。以此辧之﹐若作漏胎治之﹐必服保養補胎之藥﹐且胎不損。彊以藥滋之﹐乃所謂實實虛虛也﹐其胎終墮宜矣。若醫者﹐如榮經有風之理﹐專以一藥治風﹐經信可止或不服藥﹐胎亦無恙。然而有胎本不固而因房室不節﹐先漏而後墮者﹐須作漏胎治之﹐此又不可不審也。】

妊娠下血﹐因冷熱不調﹐七情失宜﹐气血不和所致。若傷於胎﹐則痛而下血﹐甚則胎墮矣。

【注前證若因气怒﹐用小柴胡湯。若因風熱﹐用一味防風丸。若因血熱﹐用一味子芩丸。若因脾气虛弱﹐用六君子湯。若因中气下陷﹐用補中益气湯。若气血盛而下血者﹐乃因兒小飲少也﹐不必服藥。】

驚胎墜撲

妊娠驚胎者﹐乃懷妊將滿﹐胎神已具﹐遂撲傷胎﹐甚至下血不醒。若欲驗其子母安否﹐當參胎動不安方論治之。

【注前證若因怒跌僕﹐或手足抽搐﹐用釣藤湯。若因气滯﹐用紫蘇飲。若因脾胃气虛﹐用六君子加蘇梗。若鬱結傷脾﹐用歸脾湯。若鬱怒傷肝脾﹐用四七湯加芎﹑歸。若去血過多﹐用佛手散﹔如不應﹐膠艾湯。气血虛﹐八珍加膠﹑艾。】

胎气上逼

妊娠將養如法﹐則血气調和﹐胎得其所﹐而產亦易。否則胎動气逆﹐臨產亦難﹐甚至危矣。

【注前證若气逆胎上﹐用紫蘇飲﹔飲食不甘﹐兼以四君子。若內熱晡熱﹐兼以逍遙散。若胃火所致﹐用四君﹑黃芩﹑枳殼﹑柴﹑梔。若脾郁所致﹐用歸脾湯加柴﹑梔﹑枳殼。】

數欲墮胎

夫胎乃陽施陰化﹐榮衛調和﹐經養完全﹐十月而產。若血气虛損﹐不能養胎﹐所以數墮也。凡妊婦腰痛多墮胎。

【注按丹溪云﹕血气虛乏﹐不能榮養﹐其胎則墮。譬如枝枯則果落﹐藤萎則花墜。又云﹕墮於內熱而虛者﹐於理爲多。蓋孕至三月上屬相火﹐所以易墮。不然﹐何以黃芩﹑熟艾﹑阿膠等爲安胎之妙如此也。大抵治法須審某月屬某經﹐育養而藥之。】

胎不長

夫妊娠不長者﹐因有宿疾﹐或因失調﹐以致臟腑衰損﹐气血虛弱而胎不長也。當治其宿疾﹐益其气血﹐則胎自長矣。

【注前證更當察某經絡﹐審其所因而治之。】

未足月欲產

妊娠未足月而痛如欲產﹐或應產而難﹐或爲子煩﹐用知母一味﹐蜜丸桐子大﹐粥飲服之﹔或槐子﹑蒲黃等分爲丸﹐酒服﹔或蒲黃水調錢許﹐並效。

【注小產重於大產。蓋大產如瓜熟自脫﹐小產如生采斷其根蒂。豈不重哉﹗而人輕忽﹐死於是者多矣。大抵治法宜補形气﹐生新血﹐去瘀血爲主。若未足月痛而從產﹐用芎歸補中湯﹐倍加知母止之。產而血不止﹐人參黃芪湯補之。產而心腹痛﹐當歸川芎湯主之。元气弱而欲產﹐八珍湯固之。出血過多而發熱﹐聖愈湯治之。若汗不止或昏憒喘咳﹐急用獨參湯。若發熱煩躁﹐或肉瞤筋惕﹐用八珍湯。大渴面赤﹐脈洪而虛者﹐用當歸補血湯。身熱面赤﹐脈沈而微者﹐用四君﹑姜﹑附以回其陽可也。東垣云﹕晝發熱而夜安靜﹐是陽气自旺於陽分也。晝安靜而夜發熱躁﹐是陽气下陷於陰中也。如晝夜俱發熱者﹐是重陽無陰也。當竣補其陰。王太僕云﹕如大寒而甚熱之不熱﹐是無火也。熱來復去﹐晝見夜伏﹐夜發晝止﹐時節而動﹐是無火也。如大熱而甚寒之不寒﹐是無水也。熱動復止﹐倏忽往來﹐時動時止﹐是無水也。若陽气自旺者﹐補中益气湯。陽气陷於陰者﹐四物二連湯。重陽無陰者﹐四物湯。無火者八味丸。無水者六味丸。】

子煩

妊娠苦煩悶者﹐以四月受少陰君火以養精﹐六月受少陽相火以養气﹐若母心驚膽寒﹐多有是證。《產寶》云是心肺虛熱﹐或痰積於胸。若三月而煩者﹐但熱而已。若痰飲而煩者﹐吐涎惡食。大凡停痰積飲﹐寒熱搏吐﹐甚則胎動不安。

【注前證若因內熱用竹葉湯﹐气滯用紫蘇飲﹐痰滯用二陳﹑白朮﹑黃芩﹑枳殼﹐气郁用分气飲加川芎﹐脾气虛弱用六君﹑紫蘇﹑山梔。】

鬼胎

夫人臟腑調和﹐則血气充實﹐精神健旺﹐風邪鬼魅﹐不能幹之。若榮衛虛損﹐精神衰弱﹐妖魅之類乘之﹐內入於髒﹐亦如懷妊之狀﹐故曰鬼胎也。

【注前證若因七情脾肺虧損﹐气血虛弱﹐行失常道﹐衝任乖違而致之者﹐乃元气不足﹐病气有餘也。若見經侯不調﹐就行調補﹐庶無是證。治法以補元气爲主而佐以雄黃丸之類行散之。若脾經鬱結气逆者﹐用加味歸脾湯調補之。若脾虛血不足者﹐用六君﹑芎﹑歸培養之。肝火血耗者﹐用加味逍遙散滋抑之。肝脾鬱怒者﹐用加味歸脾﹑逍遙二藥兼服。腎肝虛弱者﹐用六味地黃丸。】

小便不通

夫妊娠小便不通﹐爲小腸有熱﹐傳於脬而不通耳。若兼心肺气滯﹐則致喘急。陳無擇云﹕妊娠胎滿逼胞﹐多致小便不利。若心腎气虛﹐淸濁相干﹐而爲諸淋。若胞系了戾﹐小便不通﹐名曰轉胞。若胎滿尿出﹐名曰遺尿。

【注按丹溪先生云﹕轉脬小便閉﹐多因胎婦虛弱﹐憂悶性躁﹐食厚味﹐古方用滑利疏導藥﹐鮮效。若脬爲胎所壓而不通﹐但升舉其胎﹐胞系疏而小便自行。若臍腹作脹﹐而小便淋閉﹐此脾胃气虛﹐胎壓尿脬﹐四物﹑二陳﹑參﹑朮﹐空心服後﹐探吐數次自安。竊謂前證亦有脾肺气虛﹐不能下輸膀胱者﹔亦有气熱鬱結膀胱﹐津液不利者﹐亦有金爲火爍﹐脾土濕熱甚而不利者﹐更當詳審施治。】

子淋

妊娠小便淋者﹐乃腎與膀胱虛熱不能制水。然妊婦胞系於腎﹐腎間虛熱而成斯證﹐甚者心煩悶亂﹐名曰子淋也。

【注前證若頸項筋攣﹐語濇痰甚﹐用羚羊角散。若小便濇少淋瀝﹐用安榮散。若肝經濕熱﹐用龍膽瀉肝湯。若肝經虛熱﹐用加味逍遙散。腿足轉筋而小便不利﹐急用八味丸﹐緩則不救。若服燥劑而小便頻數或不利﹐用生地黃﹑茯苓﹑牛膝﹑黃蘗﹑知母﹑芎﹑歸﹑甘艸。若頻數而色黃。用四物加黃蘗﹑知母﹑五味子﹑麥門冬﹑元參。若肺气虛而短少﹐用補中益气湯加山藥﹑麥門冬。若陰挺痿痺而頻數﹐用地黃丸。若熱結膀胱而不利﹐用五淋散。若脾肺燥不能化生﹐宜黃芩淸肺飲。若膀胱陰虛﹐陽無所生﹐用滋腎丸。若膀胱陽虛﹐陰無所化﹐用腎气丸。】

【按《三因》論曰﹕治產前淋祕﹐當安胎爲主。如其冷熱膏石气等爲治﹐量其虛實﹐尋究其所因而用藥﹐則不失機要矣。】

胎水腫滿

《產乳集》云﹕妊娠三月﹐足腫至腿﹐出水﹐飲食不甘﹐似水腫狀﹐謂之子气﹐至分娩方消者﹐此脾胃气虛﹐或衝任經有血風。《名醫錄》云﹕宋少主與徐文伯微行學鍼法﹐文伯見一妊娠足腫﹐脈之。少主曰﹕此女形也。文伯曰﹕此男胎也﹐在左而黑。遂用鍼﹐胎下果然。亦有脾虛水气流溢。或因瀉痢臟腑虛寒﹐或因瘧疾飲水﹐脾虛濕漬﹐或因水漬於胞﹐不能分利﹐皆致腿足肚腹腫證也。

【注前證若胸滿腹脹﹐小便不通﹐徧身浮腫﹐用鯉魚湯。脾胃虛弱﹐佐以四君子。若面目虛浮﹐肢體如水气﹐用全生白朮散﹔如未應﹐用六君子湯。脾虛濕熱﹐下部作腫﹐用補中益气加茯苓。若飲食失宜﹐嘔吐泄瀉﹐用六君子湯。若腿足發腫﹐喘悶不安﹐或指縫出水﹐用天仙藤散﹔脾胃虛弱﹐兼四君子湯﹔如未應﹐用補中益气湯。若脾肺气滯﹐用加味歸脾湯﹐佐以加味逍遙散。】

【按《產寶》﹕夫妊娠腫滿﹐由髒气本弱﹐因產重虛﹐土不克水﹐血散入四肢﹐遂致腹脹﹐手足面目皆浮腫﹐小便祕濇。陳無擇云﹕凡婦人宿有風寒冷濕﹐妊娠喜腳腫﹐俗呼爲皺腳。亦有通身腫滿﹐心腹急脹﹐名曰胎水。凡妊娠經血壅閉以養胎﹐若忽然虛腫﹐乃胎中挾水﹐水血相搏﹐脾胃惡濕﹐主身之肌肉﹐濕漬气弱則肌肉虛﹐水气流溢﹐故令身腫滿也。然其由有自﹕或因泄瀉下痢﹐臟腑虛滑﹐耗損脾胃﹔或因寒熱瘧疾﹐煩渴﹐引飲太過﹐濕漬脾胃﹐皆能使頭面或手足浮腫也。然水漬於胞﹐兒未成形﹐則胎多損壞﹐及其臨產﹐日覺微腫﹐乃胞髒水少血多﹐水出於外﹐故現微腫則易生也。宿有寒气﹐因寒冷所觸﹐故能令腹脹腫滿也。】

【按《產乳集》論云﹕三月成胎之後﹐兩足自腳面漸腫腿膝以來﹐行步艱辛﹐以致喘悶﹐腳指間有黃水出﹐直至分娩方消。此由婦人素有風气﹐或衝任經有血風﹐未可妄投湯藥。亦恐大段甚者﹐慮將產之際費力﹐有不測之憂﹐故不可不治於未產之前也。古方論中少有言者﹐惟《名醫錄》有妊娠足腫之說。若巢氏《病源》中但有子煩之論﹐《千金》並《產寶》方亦略言之。劉禹鍚《續傳廣信方》以爲妊娠有水气而成胎﹐《太平聖惠》亦言之﹐皆非也。元丰中﹐淮南陳景初﹐名醫也﹐獨有方論治此病﹐方名初謂之香附散﹐李伯時易名曰天仙藤散也。】

腹內鐘鳴

治孕婦腹內鐘鳴﹐用鼠窟中土爲末﹐入麝香﹐酒調下二錢﹐立愈﹔或黃連濃煎汁﹐母常呷之。

【注按《產寶》云﹕小兒在腹中哭﹐其治法亦用空房中鼠穴土或黃連濃煎飲之卽止﹐想卽是證。又云﹕臍帶上疙瘩﹐兒含口中因妊婦登髙舉臂﹐脫出兒口﹐以此作聲﹐令妊婦曲腰就地如拾物﹐仍入兒口卽止。然黃連性寒﹐麝香開竅﹐當酌量用之。】

髒燥悲傷

許學士云﹕一婦無故數次悲泣﹐是爲髒燥﹐用大棗湯而愈。又程虎卿內妊娠五月﹐慘切悲傷﹐亦投大棗湯而愈。

【注前證或因寒水攻心﹐或肺有風邪者﹐治當審察。】

脈例

王子亨云﹕若妊娠其脈三部俱滑大而疾﹐在左則男﹐在右則女。經云﹕陰搏陽別謂之有子。搏者近也﹐陰脈逼近於下﹐陽脈則出於上﹐陽中見陽﹐乃知陽施陰化﹐法當有子。又﹕少陰脈動甚者妊子也。手少陰屬心﹐足少陰屬腎﹐心主血﹐腎主精﹐精血交會投識於其間﹐則有娠。又三部脈浮沈正等無病者﹐有妊也。左手尺脈浮洪者﹐爲男胎也﹔右手尺部浮洪者﹐爲女胎也。兩手尺部俱洪者爲兩男﹐俱沈實者爲兩女。又云﹕中指一跳一止者﹐一月胎﹔二跳二止者﹐二月胎也。

診婦人有妊歌

肝爲血兮肺爲气﹐血爲榮兮气爲衛。陰陽配偶不參差﹐兩髒通和皆類例。血衰气旺定無妊﹐血旺气衰應有體。

【注肝藏血爲榮﹐屬陰﹔肺主气爲衛﹐屬陽。陰陽配偶者﹐是夫婦匹配﹐偶合媾精﹐乃有子也。若血少气盛則無娠孕﹐若血盛气少則有孕也。張世賢曰﹕肝藏血﹐肺主气﹐血屬陰爲榮而行脈中﹐气屬陽爲衛而行脈外﹐气升血亦升﹐气降血亦降﹐陰陽配偶﹐無一毫之參差﹐三陰三陽﹐舉皆兩髒通和而類其例焉。《素問》曰﹕金木者生殺之本始。木多而生﹐金多而殺。】

寸微關滑尺帶數﹐流利往來並雀啄。小兒之脈已見形﹐數月懷耽猶未覺。

【注寸脈微﹐關脈滑﹐尺脈帶數及流利雀啄﹐皆是經脈閉塞不行而成胎也。已上之脈﹐皆是血多气少之脈﹐是懷小兒之脈已見形狀也。】

左疾爲男右爲女﹐流利相通速來去。兩手關脈大相應﹐已形亦在前通語。

【注左手脈疾爲懷男﹐右手脈疾爲懷女。及兩脈流行滑利相通﹐疾速來去﹐或兩手關脈洪大相應﹐是其胎已有形狀也。】

左脈帶縱兩个男﹐右手帶橫一雙女。

【注縱者夫行乘妻﹐水行乘火﹐金行乘木﹐卽鬼賊脈也﹐名曰縱。見在左手則懷兩个男兒也。橫者妻乘夫也﹐是火行乘水﹐木行乘金﹐卽所勝脈也﹐名曰橫。見於右手﹐則懷一雙女兒也。】

左手脈逆生三男﹐右手脈順還三女。

【注逆者子乘母也﹐是水行乘金﹐火行乘木﹐卽己生脈也﹐名曰逆。見於左手。則懷三个男也。順者母乘子也﹐是金行乘水﹐木行乘火﹐卽生己之脈也﹐名曰順。見於右手﹐則懷三个女兒也。】

寸關尺部皆相應﹐一男一女分形證。

【注寸關尺部脈大小遲疾相應者﹐是懷一男一女形証之脈也。謂關前爲陽﹐關後爲陰﹐陰陽脈相應﹐故懷一男一女也。】

有時子死母身存﹐或卽母亡存子命。往來三部通流利﹐滑數相參皆替替。陽實陰虛脈得明﹐徧滿胸膛皆逆气。

【注若寸關尺三部通行流利﹐皆替替有力而滑數﹐是皆陽實陰虛之脈﹐主妊婦逆气徧滿胸膛而不順也。】

左手太陽浮大男﹐右手太陰沈細女。

【注左手寸口爲太陽﹐其脈浮大則是懷男子。右手寸口爲太陰﹐其脈沈細爲懷女也。】

諸陽爲男諸陰女﹐指下分明常記取。

【注諸陽脈﹐卽大疾數滑實之類是也﹐當懷男子。諸陰脈﹐卽沈細之類是也﹐當懷女子。】

三部沈正等無絕﹐尺內不止眞胎婦。

【注寸關尺三部脈浮沈正直齊等﹐舉按無斷絕﹐及尺內舉按不止住者﹐眞的懷胎婦也。】

夫乘妻兮縱气霧﹐妻乘夫兮橫气助。

【注縱者﹐夫乘妻也﹐水行乘火﹐金行乘木﹐卽鬼賊脈也。縱气霧﹐霧者露也﹐又上下也﹐謂夫之陽气﹐乘妻之陰气﹐二气上下相逐﹐如霧潤結子也。橫者妻乘夫也﹐火行乘水﹐木行乘金﹐卽所勝脈也。橫气助﹐謂兩旁橫气相佐助也。】

子乘母兮逆气參﹐母乘子兮順气護。

【注逆者﹐子乘母也﹐水行乘金﹐火行乘木﹐卽己生脈也。逆气參﹐謂子气犯母气相乘﹐逆行之气相參合也。金行乘水﹐木行乘火﹐卽生己之脈﹐是母气乘於子气爲順﹐气相護衛也。凡胎聚縱橫逆順四气以榮養﹐方以成形也。】

小兒日足胎成聚﹐身熱脈亂無所苦。

【注婦人懷小兒五个月﹐是以數足胎成就而結聚也。必母身體壯熱﹐當見脈息燥亂﹐非病苦之證﹐謂五月胎已成﹐受火精以成气﹐故身熱脈亂﹐是無病也。】

汗出不食吐逆時﹐精神結備其中住。

【注謂妊胎受五行精气以成形﹐稟二經以榮其母﹐懷妊至五月﹐其胎𨿽成﹐其气未備﹐故胎气未安﹐上衝心胸﹐則汗出不食﹐吐逆﹐名曰惡阻﹐俗呼選飯﹐惟思酸辛之味以調胎气也。按池氏曰﹕婦人初系胞﹐乃天一生水﹐二月受火之气﹐其妊婦身熱脈亂﹐汗出不食﹐吐逆惡阻。三月受木之气﹐精神結備﹐在其中住﹐气和以榮其子﹐子气以潤其母﹐而二气榮潤﹐其子安住。】

滑疾不散三月胎﹐但疾不散五月母。

【注妊娠三月名始胎﹐此是未有定儀﹐心胞脈養之故。脈見滑疾流利爲少气多血﹐不散爲血气盛﹐則始結爲胎也。其脈但疾數而不散者﹐是五个月懷胎之母也。】

弦緊牢彊滑利安﹐沈細而微歸泉路。

【注孕婦之脈﹐宜弦緊牢彊滑利爲安吉之脈。若沈細而微﹐是脈與形不相應﹐故云死也。前文𨿽云太陰沈細﹐又云諸陰爲女﹐其說似有相違﹐但三部脈皆不沈細及微﹐故不同也。按前論與《脈訣》所云不同﹐觀者當自推之。再按通津子曰﹕前有太陰沈細之說﹐爲有妊平安之脈﹐及此以沈細而微爲死脈﹐似乎相反。蓋妊婦之脈﹐弦牢緊滑爲平脈﹐其三部之脈﹐或俱沈細而微﹐則爲死矣。】

孕癰

治孕癰用烏藥五錢﹐水一鍾﹐煎七分﹐入牛皮膠一兩﹐煎化溫服﹔或薏苡仁煮汁飲之。

【注孕癰卽是腹內患癰。如前法不應﹐宜用牡丹皮散﹐或薏苡仁湯。】

瘡瘍全書【宋﹑竇漢卿】

產前不治證

婦人產前﹐咽喉痛而脈浮者不治﹔面赤而目睛上視者不治﹔面黑汗出者不治﹔心胸緊滿﹐吐痰不出者不治﹔自利不治﹔气促。四肢厥冷者不治﹔心中怔仲﹐胸前紅甚﹐舌捲面赤﹐目上視者﹐不治。血气攻心欲絕﹐面紅不治﹐自利喘不治﹔手足厥冷不治﹔潮熱往來﹐時發讝語﹐不治﹔胸腹脹急不治﹔喉中或雷聲或嗆食不治。

濟生方【宋嚴用和】

惡阻

惡阻者﹐卽俗所謂惡食也。治療之法﹐順气理血﹐豁痰導水﹐然後平安。

妊婦心下憒悶﹐吐逆不食﹐惡聞食气﹐頭運﹐四肢百節煩痛﹐多臥少起﹐宜旋覆半夏湯。

妊娠惡阻﹐病酢心﹐胸中冷﹐腹痛吐逆﹐不喜飲﹐人參半夏湯。

妊娠胃虛﹐气逆嘔吐不食﹐縮砂散。

子煩

妊娠四月受少陰君火气以養精﹐六月受少陽相火以養气。所以多苦煩悶。又有兩月而苦煩悶者﹐由母將理失宜﹐七情傷感﹐心驚膽怯而然也﹐麥門冬湯。

校正時賢治法

問曰﹕妊娠三兩月胎動不安者何﹖答曰﹕男女陰陽會通﹐血气調勻﹐乃成其孕。設若下血腹痛﹐蓋由子宮久虛﹐致令胎墮﹐其危甚於正產。若妊娠曾受此苦﹐可預服杜仲圓以養胎。

問曰﹕胎動腹痛者何﹖答曰﹕胎動腹痛﹐其理不一。蓋緣飲食冷熱動風毒物﹐或因再交搖動骨節﹐傷犯胞胎﹐其候多嘔﹐气不調和﹐或服熱藥太過﹐气血相千﹐急服順藥安胎。不然﹐變成漏胎﹐則難安矣。或如聖湯亦可。

問曰﹕胎漏經血妄行者何﹖答曰﹕妊娠成形﹐胎息未實﹐或因房室驚觸﹐勞力過度﹐傷動胞胎﹐或食毒物﹐致令子宮虛滑﹐經血淋瀝﹐若不急治﹐敗血湊心﹐子母難保﹐日漸胎幹﹐危亡不久。

問曰﹕妊娠面赤口苦﹐舌干心煩腹脹者何﹖答曰﹕蓋緣恣情飲酒﹐因食桃﹑梨﹑李﹑羊﹑雞﹑面﹑魚鮏毒物﹐致令百節酸疼﹐大小便祕結﹐可服歸涼節命散。

問曰﹕胎冷腹脹虛痛﹐兩脇虛鳴﹐臍下冷疼欲泄﹐小便頻數﹐大便虛滑者何﹖答曰﹕胎气旣全﹐子形成質﹐或食瓜果甘甜冷物﹐當風取涼﹐受不時之气﹐則令胎冷﹐子身不能安處﹐皮毛疼痛﹐筋骨拘急﹐手足攣拳﹐致使母有危證﹐急服安胎和气散。

問曰﹕妊娠心神忪悸﹐睡裏多驚﹐兩脇膨脹腹滿﹐連臍急痛﹐坐臥不寧﹐气急逼迫胎驚者何﹖答曰﹕胎气旣成﹐五臟安養﹐皆因气悶﹐或爲喧呼﹐心忪悸亂﹐致令胎驚﹐筋骨傷痛﹐四肢不安﹐急煎大聖散﹐安保胎孕則無危矣。

問曰﹕懷孕月數未滿半產者何﹖答曰﹕本因臟腑虛微﹐气衰血弱﹐病起相感﹐精气攻衝﹐侵損榮衛﹐有傷胞胎﹐以致損落﹐名曰半產。急宜補治﹐可保安寧﹐稍緩變成虛勞﹐不可醫也。養新去瘀﹐補虛扶危﹐芎藭補中湯。

問曰﹕妊娠小便淋瀝者何﹖答曰﹕本因調攝失宜﹐子髒气虛﹐蓋緣酒色過度﹐傷其血气﹐致水髒閉濇﹐遂成淋瀝﹐名曰子淋。宜服安榮散﹐通利小便。

問曰﹕姙娠下痢赤白者何﹖答曰﹕蓋因冷物傷脾﹐辛酸損胃﹐冷熱不調﹐胎气不安﹐气血凝滯﹐下痢頻頻﹐時有時無﹐或赤或白﹐腸鳴後重﹐穀道疼痛﹐急服蒙姜黃連圓﹐不問冷熱二證﹐皆可服之。腹中﹝疒丂﹞痛﹐下痢心下急滿者﹐當歸芍藥湯。

問曰﹕妊娠外感風寒﹐渾身壯熱﹐眼運頭旋者何﹖答曰﹕蓋因風寒客於皮膚﹐傷於榮衛﹐或洗項背﹐或當風取涼﹐致令頭目昏痛﹐憎寒發熱﹐甚至心胸煩悶。大抵產前二命所系﹐不可輕易妄投湯劑。感冒之初﹐止宜進芎蘇散以發散表邪﹐其病自愈。

問曰﹕妊娠瘧疾者何﹖答曰﹕榮衛虛弱﹐脾胃不足﹐或感風寒﹐或傷生冷﹐傳成瘧疾﹐急服驅邪散。莫待吐逆﹐見物不思﹐卒難醫療。

問曰﹕妊娠喘急﹐兩脇刺痛脹滿者何﹖答曰﹕蓋因五臟不利﹐气血虛羸﹐因食生冷﹐或發熱憎寒﹐唇靑面白﹐筋脈拘攣﹐骨節酸痛﹐皮毛幹濇﹐上气喘急﹐大便不通﹐嘔吐頻頻﹐平安散主之。

問曰﹕妊娠頭旋目運﹐視物不見﹐腮項腫核者何﹖答曰﹕蓋因胎气有傷肝臟﹐毒熱上攻﹐太陽穴痛﹐嘔逆﹐背項拘急﹐致令眼運生花﹐若加涎壅﹐危在片時﹐急煎消風散散之。

問曰﹕小腹虛脹者何﹖答曰﹕因食硬物傷胎﹐胎旣受病﹐傳於脾胃﹐脾胃气虛﹐冷逼小腹﹐狀若奔豚﹝奔豚原作「奔脈」﹐據文意攺。﹞﹐或腰重﹐大便祕濇﹐兩脇虛鳴﹐宜服勝金散﹐溫中下气卽安矣。

儒門事親【元張從政】

子瘖

婦人童身九月而喑啞不言者﹐是胞之絡脈不相續也。故經曰無治也。然𨿽有是言﹐不若煎玉燭散二兩﹐水半碗同煎至七分﹐去滓﹐入蜜少許﹐放溫﹐時時呷之。令肺火下降﹐肺金自淸﹐則聲復出﹐肺主聲音故也。

丹溪心法【元朱震亨】

金匱當歸散論

婦人有孕則礙脾﹐運化遲而生濕﹐濕而生熱。古人用白朮﹑黃芩爲安胎之聖藥﹐蓋白朮補脾燥濕﹐黃芩淸熱故也。況妊娠賴血培養﹐此方有當歸﹑川芎﹑芍藥﹐以補血尢爲備也。服此藥則易產﹐所生男女兼無胎毒﹐則痘疹亦稀﹐無病易育﹐而聰明智慧不假言矣。累試累驗。

調治法

凡妊娠調理﹐以四物去地黃加白朮﹑黃芩爲末﹐常服甚效。

產前當淸熱養血。

產婦因火動胎逆﹐上作喘急者﹐急用條芩﹑香附之類爲末調下。

墮胎乃气虛血熱﹐黃芩安胎﹐乃上中二焦藥﹐能降火下行。

益母艸卽茺蔚子﹐治產前產後諸病﹐能行血養血﹐難產可煎作膏。地黃膏﹑牛膝膏皆可用。

懷妊愛物乃一臟之虛﹐假如肝臟之虛﹐肝气止能生胎﹐無餘用也。又云﹕不能榮其肝﹐肝虛故愛酸物。

產前安胎﹐白朮﹑黃芩爲妙藥也。條芩﹐安胎聖藥也。俗人不知﹐以爲寒而不敢用﹐反謂溫熱之藥可養胎。殊不知產前宜淸熱﹐令血循經而不妄行﹐故能養胎。

胎熱將臨月﹐以三補丸加炒香附﹑炒白芍蒸餅爲丸服。抑熱以三補丸﹐用地黃膏丸。

有孕八九个月﹐必用順气﹐須用枳殼﹑紫蘇梗。

胎前病痙﹐多由風寒濕乘虛而感﹐皆從太陽經治之。

天行不息﹐所以生生而無窮。茺蔚子活血行气﹐有補陰之妙﹐命名益母﹐以其行中有補也。故曰胎前無滯﹐產後無虛。

安胎用黃芩﹐必取細挺沈實置之水中不浮起者爲佳。

胎漏屬气虛有熱﹐用四物湯加阿膠珠﹑白朮﹑條芩﹑香附﹑砂仁﹐加糯米﹐白水煎服。

婦人懷胎﹐亦有气遏水道而虛腫者﹐此但順气安脾﹐飲食無阻﹐旣產而腫自消。

凡婦人胎前諸疾﹐只須以四物湯爲主﹐看證加減調治。如覺腹中煩悶﹐口苦厭食﹐不問月數多少﹐本方加白朮﹑條芩﹑砂仁煎服。如五六个月後﹐胎動不安﹐或逆搶逼心﹐本方加阿膠﹑艾葉﹑砂仁﹑枳殼﹑條芩﹑白朮﹑野薴根﹐入金銀同煎服。如气血虛心煩﹐脈虛大無力﹐或怔忡手顫﹐及時有微熱﹐本方加人參﹑白朮﹑黃芩﹑甘艸﹑酸棗仁﹑遠志﹑麥門冬﹑地骨皮等藥。如五六个月前無故下血﹐或因事下血﹐本方加條芩﹑白朮﹑甘艸﹑白芷﹑茅根﹑地楡﹑桑寄生之類。如七八个月前後﹐面耳及四肢浮腫﹐本方加茯苓﹑澤瀉﹑白朮﹑條芩﹑炒梔子﹑厚朴﹑甘艸梢﹑麥門冬之類。如孕中忽然口噤吐沫﹐不省人事﹐言語錯亂﹐本方合二陳湯加麥冬﹑竹茹﹑遠志﹑石菖蒲之類。如感冒風寒﹐頭痛發熱﹐或身體疼痛﹐本方合小柴胡湯﹐或更加細辛﹑白芷﹑防風﹑羌活等藥。如二三个月內﹐嘔吐惡心﹐不納飲食﹐謂之惡阻﹐本方去地黃加陳皮﹑半夏﹑砂仁﹑神曲﹑藿香﹑麥芽﹑蒼朮﹑白朮之類。或因事動胎﹐致胎不安﹐動撞不已﹐及下血欲墮﹐本方加人參﹑白朮﹑白茯苓﹑條芩﹑白芷﹑桑寄生﹑砂仁﹑阿膠珠﹑甘艸等藥。或時有白濁白帶﹐本方加白茯苓﹑陳皮﹑蒼朮﹑半夏﹑神曲﹑牡蠣﹑龍骨之類。如無故腹痛瀉利淸水﹐或發熱胎動不安﹐本方加白朮﹑茯苓﹑豬苓﹑澤瀉﹑蒼朮﹑訶子﹑陳皮﹑砂仁﹑神曲﹑漧薑之類。

懷孕者脈主洪數﹐若胎前脈細小濇弱者死。

格致餘論【元朱震亨】

胎墮

陽施陰化﹐胎孕乃成。血气虛損﹐不足榮養﹐其胎自墮。或勞怒傷情﹐內火便動﹐亦能動胎。推原其本﹐皆因於熱火能消物﹐造化自然。《病源》乃謂風冷傷於子髒而墮﹐此未得病情者也。予見賈氏婦但有孕至三个月左右必墮﹐診其脈﹐左手大而無力﹐重取則濇﹐如其少血也。以其妙年﹐只補中气﹐使血自榮。時正初夏﹐教以濃煎白朮湯﹐下黃芩末一錢﹐服三四十貼﹐遂得保全而生。因而思之﹐墮於內熱而虛者﹐於理爲多。曰熱曰虛﹐當分輕重﹐好生之工﹐幸毋輕視。

轉胞

轉胞病﹐胎婦之稟受弱者﹐憂悶多者﹐性急躁者﹐食味厚者﹐大率有之。古方皆用滑利疏導藥﹐鮮有應效。因思胞爲胎所墮﹐展在一邊﹐胞系了戾不通耳。胎若舉起﹐懸在中央﹐胞系得疏﹐水道自行。然胎之墜下﹐必有其由。一日﹐吳宅寵人患此﹐脈之兩手似濇﹐重取則弦﹐然左手稍和。余曰﹕此得之憂患。濇爲血少气多﹐弦爲有飲。血少則胞弱而不能自舉﹐气多有飲﹐中焦不淸而溢﹐此胞之所以避而就下﹐故墜。遂以四物湯加參﹑朮﹑半夏﹑陳處﹑生甘艸﹑生薑﹐空心飲﹐隨以指探喉中﹐吐出藥汁﹐俟少頃气足﹐又與一貼﹔次早亦然。如是與八貼而安。此法未爲的確﹐恐偶中耳。後又歷用數人﹐亦效﹐未知果如何耶﹖仲景云﹕婦人本肥盛且舉自滿全﹐羸瘦且舉空減﹐胞系了戾亦致胞轉。其義未詳﹐必有能知之者。

醫壘元戎【元王海藏】

諸六合湯法

若血虛而腹痛﹐微汗而惡風﹐四物湯加肉桂﹐謂之腹痛六合。若風眩運﹐如秦艽﹑羌活﹐謂之風六合。若气虛弱﹐起則無力﹐恇然而倒﹐如厚朴﹑陳皮﹐謂之气六合。若發熱而煩﹐不能睡臥者﹐加黃連﹑梔子﹐謂之熱六合。若虛寒﹐脈微自汗﹐气難布息﹐淸便自調﹐如漧薑﹑附子﹐謂之寒六合。若中濕﹐身沈重無力﹐身涼微汗﹐如白朮﹑茯苓﹐謂之濕六合。

若婦人筋骨肢節痛﹐及頭痛脈弦﹐憎寒如瘧﹐宜治風六合﹐用四物湯四兩﹐防風﹑羌活各一兩。

若血气上衝心腹﹐肋下滿悶﹐宜治气六合﹐用四物湯四兩﹐木香﹑檳榔各一兩。

若臍下虛冷﹐腹痛及腰脊節間悶痛小腹痛者﹐宜延胡六合﹐用四物湯四兩﹐延胡﹑苦楝各一兩﹐碎炒焦。

若气充經脈﹐故月事頻﹐並臍下多痛﹐宜芍藥六合﹐用四物湯四兩﹐芍藥一兩。

若經事欲行﹐臍腹絞痛﹐臨經痛者﹐血濇也﹐宜八物湯﹐用四物湯四兩﹐延胡﹑苦楝碎炒焦﹑檳榔﹑木香各一兩。

若經水過多﹐別無餘證﹐宜黃芩六合﹐用四物湯四兩﹐黃芩﹑白朮各一兩。

若經水濇少﹐宜四物湯內加葵花煎﹐又加紅花﹑血見愁。若虛勞气弱﹐咳嗽喘滿﹐宜厚朴六合﹐用四物湯四兩﹐厚朴姜制一兩﹐枳實麩炒半兩。

若婦人傷寒汗下後﹐飲食減少血虛者﹐宜八物湯﹐用四物湯四兩﹐黃芪﹑甘艸﹑茯苓﹑白朮各一兩。

若妊娠傷寒中風﹐表虛自汗﹐頭痛項彊﹐身熱惡寒﹐脈浮而弱﹐太陽經病﹐宜表虛六合揚﹐用四物湯四兩﹐桂枝﹑地骨皮各七錢。

若妊娠傷寒﹐頭痛身熱無汗﹐脈浮緊﹐太陽經病﹐宜表實六合揚﹐用四物湯四兩﹐麻黃﹑細辛各半兩。

若妊娠傷寒﹐中風濕之气﹐肢節煩疼﹐脈浮而熱﹐頭痛﹐太陽標病也﹐宜風濕六合湯﹐用四物湯四兩﹐防風﹑蒼朮制各七錢。

若妊娠傷寒﹐下後過經不愈﹐溫毒發斑如錦文﹐宜升麻六合湯﹐用四物湯四兩﹐升麻﹑連翹各七錢。

若妊娠傷寒﹐胸脇滿痛而脈弦﹐少陽也﹐宜柴胡六合揚﹐用四物湯四兩﹐柴胡﹑黃芩各七錢。

若妊娠傷寒﹐大便硬﹐小便赤﹐气滿而脈沈數﹐陽明太陽本病也﹐急下之﹐宜大黃六合湯﹐用四物湯四兩﹐大黃半兩﹐桃仁十个去皮尖麩炒。

若妊娠傷寒汗下後﹐咳嗽不止者﹐宜人參六合湯﹐用四物湯四兩﹐人參﹑五味子各五錢。

若妊娠傷寒汗下後﹐虛痞脹滿者﹐陽明本虛也﹐宜厚朴六合揚﹐用四物湯四兩﹐厚朴﹑枳實麩炒各半兩。

若妊娠傷寒汗下後不得眠者﹐宜梔子六合湯﹐用四物湯四兩﹐梔子﹑黃芩各半兩。

若妊娠傷寒﹐身熱大渴﹐蒸蒸而煩﹐脈長而大者﹐宜石膏六合湯﹐用四物湯四兩﹐石膏﹑知母各半兩。

若妊娠傷寒﹐小便不利﹐太陽本病﹐宜茯苓六合湯﹐用四物湯四兩﹐茯苓﹑澤瀉各半兩。

若妊娠傷寒太陽本病﹐小便赤如血狀者﹐宜琥珀六合湯﹐用四物湯四兩﹐琥珀﹑茯苓各半兩。

若妊娠傷寒汗下後﹐滑血不止﹐胎气損者﹐宜膠﹑艾各半兩﹐一方加甘艸同上。一方加漧薑﹑甘艸﹑黃芪。

若妊娠傷寒﹐四肢拘急﹐身涼微汗﹐腹中痛﹐脈沈而遲﹐少陰病也﹐宜附子六合湯﹐用四物湯四兩﹐附子炮去皮臍﹑肉桂各半兩。

若赤白帶下﹐宜香桂六合湯﹐用四物湯四兩﹐肉桂﹑香附子各半兩。

若妊娠傷寒﹐畜血證﹐不宜墮胎藥下之﹐宜四物大黃湯下之﹐用四物湯加生地黃﹑酒浸大黃主之。

若虛熱病﹐四物與參蘇飲相合﹐名補心湯主之。

若四肢腫痛﹐不能舉動﹐四物蒼朮各半湯主之。

若治燥結﹐四物與調胃承气湯各半﹐爲玉燭散。

若流濕潤燥﹐宜四物理中各半湯。

若保胎气﹐令人有子﹐四物與縮砂四君子湯各半﹐名八珍湯。若熱與血相搏﹐口舌漧渴飲水﹐如﹝艸舌﹞蔞﹑麥門冬。若腹中剌痛﹐惡物不下﹐如當歸﹑芍藥。若血崩者﹐加生地黃﹑蒲黃﹑黃芩。若頭昏項彊者﹐加柴胡﹑黃芩。若因熱生風者﹐加川芎﹑柴胡﹑防風。若髒祕濇者﹐加大黃﹑桃仁。若滑濇者﹐加官桂﹑附子。若嘔者﹐加白朮﹑人參﹑生薑。若大渴者﹐加知母﹑石膏。若發寒熱者﹐如幹生薑﹑牡丹皮﹑芍藥﹑柴胡。若水停心下微吐逆者﹐加豬苓﹑茯苓﹑防己。若虛寒似傷寒者﹐加人參﹑柴胡﹑防風。若產婦諸證各隨六經﹐以四物與仲景藥各半服之﹐其效如神。

古今圖書集成醫部全錄卷三百八十六

婦人胎前門

證治要訣【明戴思恭】

惡阻

胎前惡阻﹐見食嘔吐﹐喜啖酸物﹐多臥少起﹐俗謂之病兒。蓋其人宿有痰飲﹐血壅遏而不行﹐故飲隨气上﹐停滯肝經﹐肝之味酸﹐則必喜啖酸物。金克木﹐以辛勝之﹐小半夏茯苓湯﹐甚者二陳湯。若嘔吐不食﹐心虛煩悶﹐宜橘蘇飲加竹茹指大。有服熱藥﹐致膈悶熱成疾﹐宜蒲黃散﹑荷葉散。

轉胞子淋不同

轉胞之說﹐諸論有之。以胎漸長﹐且近下逼近於胞﹐胞爲所逼而側﹐令人數泄﹐故名轉胞。胞卽膀胱也。然子淋與轉胎相類﹐但小便頻數﹐點滴而痛爲子淋﹐頻數出少而不痛爲轉胞﹐間有微痛﹐終是與淋不同﹐並宜生料五苓散加阿膠一錢﹐更於胎前諸方求之。五味子八味圓加當歸﹐亦治轉胞。或更加車前子一味。發灰湯尢好。

明醫雜著【明王綸】

論半產調護法

婦人半產﹐多在三个月及五月七月﹐除跌撲損傷不拘外﹐若前次三个月而墮﹐則下次必如期復然。蓋先於此時受傷﹐故後至期必應﹐乘其虛也。遇有半產者﹐產後須多服養气血固胎元之藥以補其虛損。下次有胎﹐先於兩个半月後﹐卽用固胎藥十數服﹐以防三月之墮﹔至四个半月後。再服八九服。防過五月﹐又至六个半月後﹐再服以防七月。及至九个月內﹐服丹溪達生散十數服﹐可保無虞。其有連墮數次﹐胎元損甚者﹐服藥須多且久﹐則可以畱。方用四物湯加白朮﹑人參﹑陳皮﹑茯苓﹑甘艸﹑阿膠﹑艾葉﹑條芩﹐多气加香附﹑砂仁﹐有痰加姜﹑制半夏。調理妊娠﹐在於淸熱養血﹐條實黃芩爲安胎聖藥﹐淸熱故也﹐暑月宜加用之。養胎全在脾胃﹐譬如鐘懸於梁﹐梁軟則鐘下墜﹐折則墮矣。故白朮補脾爲安胎君藥。若因气惱致胎不安者﹐宜用川芎﹑陳皮﹑茯苓﹑甘艸﹐多加砂仁﹐少佐木香以行气。

醫學入門【明李梴】

胎前宜淸熱養血

婦人無病﹐月事時下﹐乃能受孕。气血充實﹐則可保十月分娩﹐子母無虞。若衝任不充﹐偶然受孕﹐气血不足榮養其胎﹐宜預服八珍湯﹐補養气血以防之﹐免其墜墮。或原有熱而後受孕﹐或孕後挾熱﹐及七情勞役動火﹐輕則胎動不安﹐重則遇三五七陽月必墮﹐火能消物故也﹐宜安胎丸常服以淸其熱﹐熱淸則血循經而不妄行﹐所以養胎也。諺云﹕胎前不宜熱﹐良有以哉﹗

逐月依經調治

各經气血多少虛實不調﹐則胎孕不安﹐逐月依經調之﹐免墮胎患﹐大忌男女交合。

逐月胎脈所主

夫人之有生也﹐母之血室方開﹐父之精潮適至﹐陰幕旣翕﹐如布袋絞紐。而精血乘沖气﹐自然旋轉不息﹐如蜣瑯之滚糞吞啖﹐含受成胎﹐團圓璇璣﹐九日一息不停﹐然後陰陽大定﹐元黃相包﹐外似纏絲瑪瑙﹐其中自成一竅﹐空洞虛圓﹐與雞子黃中一穴相似﹐而團圓之外气﹐自凝結爲胎衣﹐初薄漸厚﹐如彼米飲豆漿面上自結一皮﹐中竅日生﹐從無入有。精血日化﹐從有入無﹑九日之後﹐次九又九凡二十七日﹐卽成一月之數﹐竅自然凝成一粒﹐如露珠然﹐乃太極動而生陽﹐天一生水﹐謂之胚﹐足厥陰脈所主也。此月經閉無潮無痛﹐飲食稍異平日﹐不可觸犯﹐及輕率服藥。

又三九二十七日﹐卽二月數也。此露珠變成赤色如桃花瓣子﹐乃太極靜而生陰﹐地二生火﹐謂之腪﹐足少陽脈所主也。此月腹中或動或不動﹐猶可狐疑﹔或吐逆思酸﹐名曰惡阻﹐有孕明矣。或偏嗜一物﹐乃一臟之虛。如愛酸物﹐乃肝臟止能養胎而虛也。二三个月間﹐忽心腹痛不安者﹐用當歸三錢﹐阿膠﹑甘艸各三錢﹐蔥四莖煎服。

又三九二十七日﹐卽三月數。百日間﹐變成男女形影﹐如淸鼻涕中﹐有白絨相似﹐以成人形﹐鼻與雌雄二器﹐先就分明﹐其諸全體﹐隱然可悉﹐斯謂之胎﹐乃太極之乾道成男﹐坤道成女﹐手厥陰脈相火所主。胎最易動﹐古芩朮湯或爲丸頻服最妙。如無惡阻等證﹐胎有可疑者﹐用驗胎法﹐以川芎爲末一錢﹐五更艾湯調服﹐服後腹中不覺動者則爲經病﹐如覺微動者則爲有孕。或因驚恐墜墮﹐胎气不和﹐轉動不能﹐臍腹疼痛者﹐溫酒調下二錢﹐加當歸尢妙。如胎不安﹐及腰背痛不可忍者﹐古杜續丸。

四月男女已分﹐始受水精以成血脈﹐形象具﹐六腑順成﹐手少陽脈所主。多心腹膨脹﹐飲食難消﹐甚者用平胃散換白朮加香附﹑烏藥﹑大腹皮。如因驚怒﹐動胎下墜﹐小腹痛引腰脇﹐小便疼痛下血者﹐安胎當歸湯。四五个月﹐忽心腹﹝疒丂﹞痛者﹐用大棗十四枚炒黑﹐鹽一錢燒赤爲末﹐取一撮﹐酒調服之立愈。

五月始受火精以成陰陽之气﹐筋骨四肢已成﹐毛髮始生﹐足太陰脈所主。

六月始受金精以成筋。口目皆成﹐足陽明脈所主。五六月胎不安者﹐安胎飲﹑固胎飲選用。

七月始受木精以成骨﹐皮毛已成﹐遊其魂能動左手﹐手太陰脈所主。如胎气不安常處者﹐亦名阻病﹐宜旋覆花散。

八月始受土精以成皮膚﹐形骸漸長﹐九竅皆成﹐遊其魄能動右手﹐手陽明脈所主。如胎不安者﹐單砂仁略炒爲末﹐米飲下﹐止痛行气甚捷﹐但非八九个月內不可多服。如胎肥大者﹐束胎丸。

九月始受石精以成皮毛﹐百節畢備﹐三轉其身﹐足少陰脈所主。

十且受气足﹐五臟六腕齊通﹐納天地气於丹田﹐使關節人神皆備﹐足太陽脈所主。惟手少陰﹑太陽二經無所專主者﹐以君主之官無爲而已。此兩月素難產者﹐達生散﹔素肥盛及奉養安逸太過者﹐枳殼散﹔素怯弱者﹐益母救生散。

惡阻

或大吐﹐或時吐淸水﹐惡聞食臭﹐由子宮經絡絡於胃口﹐故逢食气引動精气沖上﹐必食吐盡而後精气乃安。亦有悞交合而子宮穢盛者﹐過百日則愈。治法﹕痰多者﹐二陳湯加竹茹﹑生薑﹑熱加芩﹑連。因怒單黃連丸﹐茯苓煎湯下。無因而嘔者﹐左脈必弱﹐頭疼﹐全不入食者﹐八物湯合二陳湯加根﹑梗。气弱者﹐四君子湯加陳皮﹑麥門冬﹑厚朴﹑竹茹﹔日久水漿不入﹐口吐淸水者﹐並加丁香。惡聞食气﹐多臥少起者﹐旋覆花散。三四个月病惡阻者﹐多胎動不安﹐或兼腰腹疼痛者﹐保胎飲。兼瘧痢口中無味﹐及曾傷風冷者﹐醒脾飲子。兼傷食者﹐二陳湯加砂仁﹑香附﹐或單白朮爲丸﹐或單砂仁爲末﹐米飲下﹔甚者紅丸子極效。

子煩

姙孕心煩躁悶﹐謂之子煩。多受胎於四五个月間﹐相火用事﹐或應天令五六月間﹐君火大行﹐俱能乘肺以致煩躁胎動不安。大抵相火盛者﹐單知母爲末﹐蜜丸芡實大﹐每三丸酒下。日月未足﹐欲產及難產者亦效。君火盛者﹐單黃連丸。心神不安者﹐朱砂安神丸。煩甚恐傷胎者﹐罩胎散﹐切不可以虛煩藥治之。或有停痰積飲滯於胸膈之間﹐亦令煩躁胎動不安者﹐用茯苓﹑防風﹐麥門冬﹑黃芩等分﹐竹葉減半﹐水煎﹐入竹瀝調服。

子懸

妊孕四五个月以來﹐相火養胎﹐以致胎熱气逆湊心﹐胸膈脹滿疼痛﹐謂之子懸﹐宜紫蘇飲。有郁心腹脹滿甚者﹐加莪朮及丁香少許。不食者古芩朮湯﹐倍白朮加芎藭。火盛極一時﹐心气悶絕而死﹐紫蘇飲連進救之。有誤服動胎藥﹐子死腹中者﹐古芎歸湯救之。

傷寒

產前安胎爲主﹐古法無犯胃气及上二焦。犯胃气者﹐謂攻下也。犯上焦者﹐謂發汗也。犯中焦者﹐謂取吐也。不可發汗吐下﹐但當和解。胎前丸藥必加白朮﹑黃芩安胎爲主。尋常外感﹐小柴胡去半夏加白朮合四物湯﹐或合四君子湯﹐最能保胎除熱。如傷寒太陽證見﹐九味羌活湯合四物湯﹔陽明證見﹐升麻葛根湯﹔少陽證見﹐小柴胡湯﹔太陰證見平胃散加白朮﹑枳實﹔熱者大柴胡湯加厚朴﹑當歸。少陰證見﹐人參三白湯加當歸﹐熱者涼膈散。厥陰證見﹐理中湯﹐熱者六一順气湯。已上俱宜合四物湯服之。其餘變證。照依古法。表證具者芎蘇散﹑古芩朮湯﹑前胡七物湯﹑黃龍湯。傷暑者﹐柴胡石膏湯。嘔逆不食胎動者﹐麥門冬湯。嘔吐不食心煩者﹐蘆根湯。發熱煩悶者﹐生葛根一味﹐水煎服。發斑者﹐梔子大靑湯﹑升麻六物湯。發狂者﹐秦艽散。時气大熱恐胎墜者﹐用伏龍肝末﹐水調塗臍下﹐幹則再塗﹐病瘥乃止。如胎已死者﹐蔥豉湯﹑蔥白一物湯。

胎動

胎動因七情气逆﹐心腹脹滿疼痛者﹐紫蘇飲﹔因外感發熱﹐頭痛嘔逆﹐胸脇脹滿者﹐安胎飲加柴胡大腹皮。气血虛者﹐安胎飲倍參朮服。熱者﹐固胎飲。

胎動下血者﹐膠艾芎歸湯﹐或加砂仁﹑秦艽﹑捲柏﹑桑螵蛸﹑桑寄生﹑杜仲。下血腹痛難忍﹐或下黃汁如漆如豆汁者﹐用野薴根﹑金銀花根各五錢﹐水酒各半盞煎服。下血產門痛者﹐用單黃連朱一錢﹐酒調服。

孕婦或從髙墜下﹐或爲重物所壓﹐致動胎元﹐心腹痛甚下血者﹐用砂仁略炒勿焦爲末﹐熱酒鹽湯艾湯皆可調服﹐覺腹中熱﹐其胎卽安。胎家無所不治﹐功同芩﹑朮。如去血過多者﹐古芎歸湯加膠﹑艾。

胎動腹痛﹐服安貽藥不止者﹐須辧寒熱虛實。寒者理中湯加砂仁﹑香附。熱者黃芩湯。血虛胎痛者四物湯﹔或平胃散加蘇鹽煎湯﹐吞二宜丸。气虛痛者﹐四君子湯加芍藥﹑當歸。气實心腹脹痛者﹐用香附﹑枳殼等分爲末﹐空心白湯下。

胎動心痛寒者﹐艾葉﹑小茴。川楝等分﹐空心水煎﹐或艸豆蔻丸。熱者﹐二陳湯去半夏加山梔﹑黃芩。

胎動心腹痛﹐素有冷气﹐腹痛衝心如刀刺者﹐四物揚去地黃加茯苓﹑厚朴﹑人參﹑吳萸﹑桔梗﹑枳殼﹑甘艸﹐水煎服。心腹大痛气欲絕者﹐古芎歸湯加茯苓﹑厚朴等分﹐水煎服。單方用鯉魚如食治﹐入大棗十四枚﹐炒鹽一錢﹐酒少許煮汁飲之。不飲酒者﹐用鯉魚和粳米姜蔥煮粥﹐十日一食﹐善能護胎長胎。

胎動腰痛﹐最爲緊急。酸痛者﹐必欲產也。因七情者﹐紫蘇飲加杜仲﹑續斷。因閃銼者﹐用破故紙二錢﹐核桃肉一个研勻﹐空心酒調服。素虛痛者﹐靑莪丸。腰痛如折不能轉側者﹐用鹿角五錢﹐火煆酒淬﹐再煆再碎﹐以碎爲度﹐酒調服。

治胎動﹐通用古芩朮湯加阿膠﹐風邪加生薑﹑豆豉﹐寒加蔥白或幹生薑少許﹐熱加天花粉﹐寒熱加柴胡﹐項彊加蔥白﹐溫熱腹痛加白芍﹐腹脹加厚朴﹐下血加艾葉﹑地楡﹐腰痛加杜仲﹐驚悸如黃連﹐煩渴加麥門冬﹑烏梅﹐思慮太過加茯神﹐痰嘔加旋覆花﹑半夏曲﹐勞役加黃芪﹐气喘去白朮加香附﹐便燥加麻子仁﹐素慣難產加枳殼﹑蘇葉﹐素慣墮胎加杜仲﹐素血虛加芎﹑歸﹐此安胎之聖藥也。凡卒有所下﹐急則一日三五服﹐緩則五日十日一服﹐常服安胎易產﹐所生男女又無胎毒。蓋妊孕脾土運化遲滯則生濕﹐濕則生熱﹐故用黃芩淸熱以養血﹐白朮健脾以燥濕。金匱當歸散﹑加味養榮丸﹐皆此方而推之也。

胎漏

心腹痛而下血者爲胎動﹐不痛而下血者爲胎漏。熱者下血必多﹕內熱作渴者﹐四物湯加白朮﹑芩﹑連﹑益母艸﹐或金匱當歸散﹑加味養榮丸。血黑成片者﹐三補丸加香附﹑白芍。血虛來少者﹐古膠艾湯或合四物湯﹑長胎白朮丸。气虛者﹐四君子湯加黃芩﹑阿膠﹐因勞役感寒﹐以致气虛下血欲墜者﹐芎歸補中湯。或下血如月信﹐以致胞幹子母俱損者﹐用熟地﹑炒漧薑各二錢爲末﹐米飲調服。亦有肥盛婦人﹐月水當來者﹐或因登廁風攻陰戶者﹐𨿽不服藥﹐亦或無恙。但作胎漏﹐遽用濇藥治之反墮。惟犯房下血者﹐乃眞漏胎也﹐八物湯加膠艾救之。

尿血

胎漏自人門下血﹐尿血自尿門下血。妊娠尿血﹐屬胞熱者多﹐四物湯加山梔﹑發灰﹐單苦蕒菜飲亦妙。因暑者﹐益元散加升麻煎湯下。稍虛者﹐膠艾四物湯。久者﹐用龍骨一錢﹑蒲黃五錢爲末﹐酒調服。

子淋

妊孕飲食﹐積熱膀胱﹐以致小便閉濇﹐又謂之子漏﹐宜古芎歸湯加木通﹑麥門冬﹑人參﹑甘艸﹑燈心。臨月﹐加滑石爲君。熱甚者﹐五苓散。原因房勞內傷胞門衝任﹐虛者﹐四物湯合六君子湯或腎气丸。

轉胞

妊孕﹐脬爲胎壓﹐展在一邊﹐脬系轉戾﹐小便不通﹐稟弱性急味厚者多有之。治療之法﹐但升舉其胎﹐脬轉水道自通﹐宜四物湯合六君子湯去茯苓﹐探吐以提之﹐不可再用滑滲之藥。有素肥盛忽瘦﹐兩尺脈絕者﹐陽虛也﹐腎气丸主之。甚者﹐冬葵子﹑赤茯苓﹑赤芍等分水煎﹐入發灰少許。有熱者﹐古芩朮湯合益元散服之。

遺尿

妊娠迫尿﹐古方用白薇﹑白芍等分爲末﹐每三錢酒調服。然亦有虛有熱。赤者屬熱﹐古芩朮湯﹐加山茱萸﹑五味子少許。白者屬虛﹐安胎飲或雞﹝月坒﹞胵散。

子腫

子腫多五六个月有之﹐宜五皮散倍加白朮爲君。气喘小便不利者﹐防己散。濕熱盛者﹐單山梔爲末﹐米飲調服﹔或單山梔丸。

妊孕七八个月以來﹐兩腳浮腫﹐甚者平胃散加木瓜。挾外感者﹐檳蘇散。如腳腰腫者﹐腎著湯。手腳腫者﹐用赤小豆﹑桑白皮等分煎服﹐重者加商陸。

中風

體虛受風而傷太陽之經絡後﹐復遇風寒相搏﹐發則口噤背彊﹐痰涎壅盛﹐昏運不識人﹐時醒時作﹐謂之鬼運﹐又曰子癇﹐又曰痙。甚則角弓反張﹐小續命湯。重者羚羊角湯﹐輕者四物加葛根﹑牡丹皮﹑秦艽﹑細辛﹑防風﹑竹瀝﹐痰加貝母﹑陳皮﹑茯苓﹑甘艸或古芎活散。如中風寒犯觸﹐身體盡疼﹐乍寒乍熱﹐胎不安﹐常苦頭眩﹐痛繞臍下﹐寒時時小便白如米泔或靑黃﹐寒栗腰苦冷痛﹐目視﹝目巟﹞﹝目巟﹞者﹐四君子湯去茯苓加當歸﹑厚朴﹑韭白﹑姜煎﹐入酒調服。不醒人事者﹐荊芥散。

醫學正傳【明虞摶】

總論

或問﹕妊娠之婦﹐有按月行經而胎自長者﹐有三五个月間﹐其血大下而胎不墮者﹐或及期而分娩﹐或逾月而始生﹐其理何歟﹖曰﹕其按且行經而胎皆長者﹐名曰盛胎﹐蓋其婦血气充盛﹐養胎之外﹐其血猶有餘故也。其有數月之胎而血大下﹐謂之漏胎﹐蓋因事觸動任脈﹐故血下而未傷於子宮故也。𨿽然﹐孕中失血﹐胎𨿽不墮﹐其气血一虧﹐多致逾月不產。余曾見有十二三月﹐或十七八月﹐或二十四五个月生者﹐往往有之﹐俱是血气不足胚胎難長故耳。凡十月之後未產者﹐當大補气血之藥以培養之﹐庶分娩之無憂也。學者不可不知。

鬼胎

或問﹕婦人懷鬼胎者何歟﹖曰﹕晝之所思﹐爲夜之所見。凡男女之性淫而虛者﹐則肝腎之相火無時不起﹐故勞怯之人﹐多夢與鬼交。夫所謂鬼胎者﹐僞胎也﹐非實有鬼神交接而成胎也。古方有云﹐思想無窮﹐所願不遂﹐爲白淫白濁﹔流於子宮﹐結爲鬼胎。乃本婦自己之血液淫精﹐聚結成塊﹐而胸腹脹滿﹐儼若胎孕耳。非僞胎而何﹖或曰﹕嘗閱滑伯仁《醫驗》謂仁孝廟廟祝楊天成一女﹐薄暮遊廟廡﹐見黃衣神覺心動﹐是夕夢與之交﹐腹漸大而若孕。邀伯仁治﹐診之曰﹕此鬼胎也。其母道其由﹐與破血墮胎之藥﹐下如蝌蚪魚目者二升許遂安。此非遇神交乎﹖曰﹕有是事而實無是理。豈有土木爲形﹐能與人交而有精成胎之理﹖噫﹗非神之惑於女﹐乃女之惑於神耳。意度此女年長無夫﹐正所謂思想無窮﹐所願不遂也。有道之士﹐勿信乎邪說之惑焉﹗

證治準繩【明王肯堂】

墮胎

袁先生云﹕受胎在腹﹐七日一變﹐展轉相成﹐各有相生。今婦人墮胎在三月﹑五月﹑七月者多﹐在二﹑四﹑六月者少。髒陰而腑陽﹐三月屬心﹐五月屬脾﹐七月屬肺﹐皆在五臟之脈﹐陰常易虧﹐故多墮耳。如昔曾三月墮胎﹐則心脈受傷﹐須先調心﹐不然﹐至三且復墮。昔曾五月墮胎﹐則脾脈受傷﹐後至五月復墮﹐宜先治脾。惟有一月之內墮胎﹐則人皆不知有胎﹐但知其不受妊﹐不知其受而墮也。一月屬肝﹐怒則墮﹐多洗下體則竅開亦墮﹐一次旣墮﹐則肝脈受傷﹐他次亦墮。今之無子者﹐大半是一月墮胎﹐非盡不受妊也。故凡初交之後﹐最宜將息﹐勿復交接以擾其子宮﹐勿令怒﹐勿令勞﹐勿令舉重﹐勿令洗浴﹐而又服養肝平气之藥﹐胎可固矣。

受形分男女論

程鳴謙云﹕褚澄氏言﹕男女交合﹐陰血先至﹐陽精後衝而男形成﹔陽精先入﹐捨血後參而女形成。信斯言也﹐人有精先泄而生男﹐精後泄而生女者﹐獨何歟﹖東垣曰﹕經水才斷一二日﹐血海始淨﹐感者成男﹔四五日﹐血脈已旺﹐感者成女。至於六七日後﹐則𨿽交感﹐亦不成胎。信斯言也﹐人有經始斷交合生女﹑經久斷交合生男者。亦有四五日以前交合無孕﹑八九日以後交合有孕者﹐獨何歟﹖兪子木撰《廣嗣要略》﹐著方立圖謂﹕實陽能入虛陰﹐實陰不能受陽﹐卽東垣之故見也。又謂微陽不能射陰﹐弱陰不能攝陽。信斯言也﹐世有尩羸之夫﹐怯弱之婦﹐屢屢受胎﹐𨿽欲止之而不能止者﹔亦有血气方剛﹐精力過人﹐顧乃艱於育嗣而莫之救者﹐獨何歟﹖朱丹溪論治專以婦人經水爲主﹐然富貴之家﹐侍妾已多﹐其中寧無月水當期者乎﹖有已經前夫頻頻生育﹐而娶此以圖其易者﹐顧亦不能得胎﹐更遣與他人﹐轉盼生男矣﹐豈不能受孕於此而能受孕於彼乎﹖愚以爲父母之生子﹐如天地之生物﹐《易》曰坤道﹐其順乎承天而時行。夫知地之生物﹐不過順承乎天﹐則知母之生子﹐亦不過順承乎父而已。知母之順承乎父﹐則種子者果以婦人爲主乎﹖以男子爲主乎﹖然所謂主於男子者﹐不拘老少﹐不拘彊弱﹐不拘康寧病患﹐不拘精易泄難泄﹐只以交感之時﹐百脈齊到爲善耳。交感而百脈齊到﹐𨿽老𨿽弱﹐𨿽病患𨿽易泄﹐方可以成胎。交感而百脈參差﹐𨿽少𨿽彊﹐𨿽康寧﹐𨿽難泄﹐亦難以成胎矣。婦人所構之血﹐固由於百脈合聚﹐較之男子之精﹐不能無輕重之分也。孔子曰﹕大哉乾元﹐萬物資始﹔至哉坤元﹐萬物資生。豈無意乎﹖若男女之辧﹐又不以精血先後爲拘﹐不以經盡幾日爲拘﹐不以夜半前後交感爲拘﹐不以父彊母弱﹑母彊父弱爲拘﹐只以精血各由百脈之齊到者別勝負耳。是故精之百脈齊到﹐有以勝乎血﹐則成男矣﹔血之百脈齊到﹐有以勝乎精﹐則成女矣。至有旣孕而小產者﹐有產而不育者。有育而不壽者﹐有壽而黃耆無疆者﹐則亦有精血之堅脆分爲修短耳。世人不察其精血之堅脆﹐已定乎稟受之初﹐乃以小產專責之母﹐以不育專付之兒﹐以壽夭專諉之數﹐不亦謬乎﹗

气弱用气六合論

河間云﹕气虛弱﹐起則無力﹐恇然而倒﹐如厚朴﹑陳皮﹐謂之气六合。夫厚朴﹑陳皮﹐泄气之藥也。气不足而用泄气之藥可乎﹖當以參﹑朮易之。

半產

《便產須知》云﹕小產不可輕視﹐將養十倍於正產可也。又云﹕半產卽肌肉腐爛﹐補其虛損﹐生其肌肉﹐益其气血﹐去其風邪﹐養其髒气﹐將養過於正產十倍﹐無不平復﹐宜審之﹗

肚癰

大凡孕婦病肚癰者﹐與尋常治法迥異﹐內用紫蘇飲安胎﹐勿輕與他藥。若臨月則兒與膿俱下﹔若尙遠則膿自大腑出﹔若初萌只服藥可消﹔若癰在外面﹐其證必熱﹐惟可用中和藥收功﹐亦須審輕重用之﹐恐有誤也。

廣嗣紀要【明萬全】

轉女爲男法

夫婦媾精﹐陰陽分形﹐陽精勝者爲男﹐陰血勝者爲女﹐固已別矣﹐豈能轉移之耶﹖𨿽三月男女分形﹐陽精勝者爲男﹐陰血勝者爲女﹐蓋一月﹑二月之間精血混合﹐男女之形未彰﹐至於三月陰陽始判﹐震巽之索斯定﹐故曰男女分也。謂初受之气﹐於玆始定﹐非謂陰陽男女初無定體﹐必待三月而後分﹐故可以轉移變化之耳。古人畱是法者﹐必有所試﹐陰陽變化之妙﹐不可得而知焉。

墮胎

孕而多墮者﹐男子貪淫情縱﹐女子好欲性偏﹐兼以好食辛酸熱物﹐暴損衝任﹐故有墮胎之患。其膏梁與藜藿婦人不伺﹐欲之多寡故也。有一等婦人﹐有胎似乎無胎﹐痰气疼痛發熱﹐醫者不明脈理﹐妄施耗气退熱之劑﹐不知胎气宜養﹐病气宜攻﹐若有胎反用攻藥﹐豈不誤歟﹖故養胎者血也﹐護胎者气也。或有婦人小產太多﹐及至中年﹐設法服藥保全﹐但欲心不絕﹐其性情不攺﹐百凡上气逆損衝任﹐因而殞命者有之。故昔人有言﹐飛禽抱卵﹐走獸懷胎﹐物類尙能保全產育﹐人爲萬物之靈﹐反不反此﹐何也﹖

子懸

五臟系皆通於心﹐而心通五臟系也。故胞門子戶﹐上通心系﹐胎气和則安靜而不動﹐胎气不和則伸縮轉動﹐牽拽其系而心痛﹐如物懸墜之狀﹐名曰子懸。

子煩

子煩之證﹐皆屬於熱﹐有虛有實﹐更宜分十二經養胎之月﹐各隨其髒气治之。此吾家傳之祕﹐羣書未載。

子腫

妊娠七八月後兩腳腫者﹐未可醫治﹐至產後其腫自消。如兩腳腫甚者﹐宜白朮﹑茯苓﹑防己﹑木瓜主之。

傷寒

妊娠傷寒﹐專以淸熱安胎爲生﹐或汗或下﹐各宜隨其五臟表裏所見脈證主治﹐勿犯胎气。故在表發汗﹐以香蘇散爲主方﹔半表裏則和解之﹐以黃龍爲主方﹔在裏則下之﹐以三黃解毒湯爲主方。此吾家傳之祕﹐活人甚多。如古方六合湯﹐𨿽分治詳明﹐猶不及此切當。

預防難產

婦人之懷胎﹐有膏粱藜藿勞逸苦樂之殊﹐豈必人人有難產之厄哉﹖自湖陽公主後始有瘦胎之論﹐前此有寤生者﹐豈無法耶﹖卽今之娠婦﹐未有盡服求胎藥者。蓋生育者婦人之常﹐非病故不用藥耳。惟素有難產之苦者﹐不得不講求其方﹐以爲保生之計。其束胎之方﹐用各不同﹐如枳殼瘦胎散﹐及用滑石方﹐气實多痰者宜用之。達生散﹑束胎丸﹐气虛少有熱者宜用之。若不審其虛實﹐不若不服之善也。

婦人祕科【明萬全】

胎前賦

震風之喜有徵﹐妊娠之脈必確。尺數關滑而寸盛﹐陽搏陰別而雀躍。精神𨿽倦兮﹐桃腮更妍﹔飲食初惡兮﹐天癸不落。無妨惡阻之害﹐所愼漏胎之濁。熱要淸兮﹐脾不可弱。熱弗淸兮而胎動不安﹐脾若虛兮而胎危易墮。惟以安胎爲本﹐其餘雜證治末。斯先哲之格言﹐宜後人之守約。

子懸急痛而勿疑﹐子癇卒倒而可愕。子滿胎肥而气壅﹐子瘧脾虛而气弱。子煩子淋兮﹐胎熱所爲﹔子腫子气兮﹐胎水所作。子嗽子痢兮﹐病轉劇而胎損﹔傷寒傷食兮﹐痰苦多而成惡。常慘常笑兮﹐肺气結而非祟﹔暴啞不語兮﹐心血虛而勿藥。胎若肥而瘦胎速進﹐脈怕微而診脈休錯。

胚胎之後﹐禁忌不可再犯﹔臨產之前﹐戒愼乃爲要約。預備藥物﹐審擇穩婆。禁嘩去疑兮﹐恐產母之心動﹔居安守靜兮﹐令產母之气和。兒身未轉兮﹐坐艸不宜太早﹔胞漿旣破兮﹐使力未可太過。或逆或橫兮﹐在穩婆之妙手﹔若遲若畱兮﹐系催生之聖藥。

醫藥之系匪輕﹐母子之命所托。差之毫釐﹐甚於水火。胎衣未下兮﹐取之有道﹔惡露未盡兮﹐去之勿過。血迷血運兮﹐死生存乎呼吸﹔血脹血痛兮﹐攻擊戒乎揮霍。但以補虛爲主﹐莫因他病而訛。藥喜甘溫兮﹐切忌苦寒﹔脈宜和緩兮﹐最嫌洪數。

惡阻各歸於臟腑﹐諸病若似於障魔。頭旋而常見黑花兮﹐乙木之病﹔聲啞而乍見鬼神兮﹐丁火之屙。臍下痛而或淋或祕兮﹐溝瀆塞於污淤﹔腹中痛而或脹或腫兮﹐倉廩積乎陳莝。息逆而喘嗽不寧兮﹐因犯素天之气﹔腰疼而俯仰不利兮﹐乃衝元海之波。煩熱兮責其無血而陰虛﹐羸怯兮知其蓐勞而气弱。能詳察夫證候﹐斯可議乎方藥。

安胎胡連兮﹐在妊娠爲最宜﹔瘦胎達生兮﹑視形證而休錯。黑神去惡血而可取胎衣﹐十全補虛羸而能除陰火。吐露靈府之珠璣﹐掣開醫門之鎖鑰。

養胎

婦人受胎之後﹐最宜調飲食﹐淡滋味﹐避寒暑﹐常得淸純和平之气以養其胎﹐則胎元完固﹐生子無疾。今爲婦者﹐喜啖辛酸煎炒肥甘生冷之物﹐不知禁口﹐所以脾胃受傷﹐胎則易墮﹐寒熱交雜﹐子亦多疾。況多食酸則傷肝﹐多食苦則傷心﹐多食甘則傷脾﹐多食辛則傷肺。多食鹹則傷腎﹐隨其食物傷其髒气﹐血气筋骨﹐失其所養﹐子病自此生矣。

受胎之後﹐喜怒哀樂﹐莫敢不愼。蓋過喜則傷心而气散﹐怒則傷肝而气上﹐思則傷脾而气郁﹐憂則傷肺而气結﹐恐則傷腎而气下。母气旣傷﹐子气應之﹐未有不傷者也。其母傷則胎易墮﹐其子傷則髒气不和﹐病斯多矣。盲聾喑啞﹐癡呆癲癇﹐皆稟受不正之故也。

婦人受胎之後﹐凡行立坐臥﹐俱不宜久﹐久則筋骨肌膚受傷﹐子在腹中﹐气通於母﹐必有傷者。【如恣情交合﹐子生下﹐頭上有白膜﹐滯膩如膠﹐俗呼戴白生者﹐其亦子母相通之一驗矣。】婦人懷胎﹐睡臥之處﹐要人護從﹐不可獨寢﹐邪气易侵﹔虛險之處﹐不可往來﹐恐其墮跌。

子滿

孕婦至七八个月﹐其胎長大﹐腹大脹滿﹐逼迫子戶﹐坐臥不安﹐謂之子滿﹐束胎飲主之。

外科諸病

妊娠咽喉痛者﹐東垣涼膈散加牛旁子炒杵碎一錢。

妊娠口舌生瘡者﹐東垣涼膈散主之。

孕婦多有病乳癰者﹐托裏解毒湯主之。

孕婦背上生瘡毒者﹐此陽明經也﹐本方去靑皮﹐加升麻﹑葛根各一錢。

孕婦胸前兩頰生瘡毒者﹐此少陽經也。本方去白芷加柴胡﹐膽艸﹑梔子。

孕婦肩髆腋下生瘡毒者﹐太陰經也﹐本方去靑皮加陳皮﹐桔梗﹑桑白皮﹑天冬各一錢。

孕婦胯內陰旁生瘡毒者﹐厥陰經也﹐本方去白芷倍加靑皮。

孕婦手足掌內生瘡毒者﹐少陰經也﹐本方去白芷﹑靑皮﹑天花粉﹐加黃連﹑黃蘗﹑木通各一錢。

景嶽全書【明張介賓】

男女論

胎有男女則成有遲速﹐體有陰陽則懷有向背。男動在三月﹐陽性早也﹔女動在五月﹐陰性遲也。女胎背母而懷﹐故母之腹軟﹔男胎面母而懷﹐故母之腹硬。此皆得理之談﹐所當察也。

安胎總論

凡妊娠胎气不安者﹐證本非一﹐治亦不同。蓋胎气不安﹐必有所因﹐或虛或實﹐或寒或熱﹐皆能爲胎气之病﹐去其所病﹐便是安胎之法。故安胎之方﹐不可執﹐亦不可泥其月數﹐但當隨證隨經﹐因其病而藥之﹐乃爲至善。若謂白朮﹑黃芩乃安胎之聖藥﹐執而用之﹐鮮不誤矣。

胎气有寒而不安者﹐其證或吞酸吐酸﹐或嘔惡脹滿﹐或喜熱畏涼。或下寒泄瀉﹐或脈多沈細﹐或絕無火證而胎有不安者﹐皆屬陽虛寒證﹐但溫其中而胎自安矣。宜用溫胃飲﹑理陰煎之類﹐加減主之。亦當以平素之髒气﹐察其何如﹖酌而用之。

胎气有熱而不安者﹐其證必多煩熱﹐或渴或躁﹐或上下不淸﹐或漏血溺赤﹐或六脈滑數等證﹐宜涼胎飲﹑保陰煎之類主之。但熱而無虛者﹐如枳殼湯﹑益母丸﹑黃芩散之類﹐皆可擇用﹐淸其火而胎自安矣。

胎气有虛而不安者﹐最費調停。然有先天虛者﹐有後天虛者﹐胎元攸系﹐盡在於此。先天虛者﹐由於稟賦﹐當隨其陰陽之偏﹐漸加培補﹐萬毋欲速﹐以期保全。後天虛者﹐由於人事﹐凡色欲勞倦飲食七情之類﹐皆能傷及胎元。治此者﹐當察其所致之由因病而調﹐仍加戒愼可也。然總之不離於血气之虛﹐皆當以胎元飲爲主。若心脾气虛於上者﹐宜逍遙飲﹑歸脾湯﹑壽脾煎之類主之。肝腎不足於下者﹐宜左歸飲﹑右歸飲﹐因陰煎主之。气血俱虛者。宜五福飲﹑八珍湯﹐十全大補湯之類主之。脾腎气虛而兼帶濁者﹐宜祕元煎﹑菟絲煎之類主之。多嘔惡者﹐當隨前證前方各加二陳湯之類以和之。凡治虛證﹐貴在隨機應變﹐誠有不可以鑿執言者。

胎气有實滯气滯﹐凡爲惡阻爲脹滿而不安者﹐惟其素本不虛﹐而或多郁滯者乃有之。但察其所由而開之導之﹐諸治實者固無難也。嘔吐不止者﹐二陳湯加枳殼﹑砂仁主之﹐或用人參橘皮湯亦妙。食滯脹滿不安者﹐小和中飲加減主之。肝气滯逆脹滿不安者﹐解肝煎主之。怒動肝气兼火者。化肝煎主之。脾肺气滯上攻作痛者﹐紫蘇飲主之。气滯兼痰者﹐四七湯﹑二陳湯加當歸主之。气滯兼火爲脹爲煩者﹐枳殼湯﹑束胎丸之類主之。

王節齋曰﹕調理妊婦﹐在於淸熱養血。白朮補脾﹐爲安胎君藥﹐條實黃芩爲安胎聖藥﹐淸熱故也﹐暑月宜加用之。此一說者﹐𨿽若有理﹐而實有大病﹐不可不辧也。夫孕之胎气﹐必隨母之髒气。大都陰虛者多熱气﹔陽虛者多寒气﹔寒之則寒﹐熱之則熱者﹐是爲平气。今以十人言之﹐則寒者居其三﹐熱者居其三﹐平者居其四﹐此大較也。若謂受胎之後必增內熱﹐自與常人不同﹐則何以治惡阻者﹐必用二陳﹑六君﹑生薑﹑半夏之屬而後效﹐其果增熱否乎﹖故治熱宜黃芩﹐寒則不宜也。非惟寒者不宜也﹐卽平气者亦不宜。蓋凡今之胎婦﹐气實者少﹐气虛者多。气虛則陽虛而再用黃芩﹐有卽受其損而病者﹐有用時𨿽或未覺﹐而陰損胎元﹐暗殘母气﹐以致產婦羸困﹐或兒多脾病者﹐多由乎此。柰今人不能察理﹐但以聖藥二字﹐認爲胎家必用之藥﹐無論人之陰陽彊弱﹐凡屬安胎無不用之﹐其害蓋不少矣。至若白朮﹐𨿽善安胎﹐然或用不得善﹐則某性燥而气閉。故凡陰虛者非可獨用﹐气滯者亦當權宜。是以用藥之難﹐當如盤珠﹐有不可膠柱而鼓瑟也。

惡阻

妊娠之婦﹐每多惡心嘔吐﹐脹滿不食﹐然亦虛實不同﹐所當辧而治之。

凡惡阻多由胃虛气滯﹐然亦有素本不虛﹐而忽受胎妊﹐則衝任上壅﹐气不下行﹐故爲嘔逆等證﹐及三月餘而嘔吐漸止者﹐何也﹖蓋胎元漸大﹐則髒气僅供胎气﹐故無暇上逆矣。凡治此者﹐宜以半夏茯苓湯﹑人參橘皮湯之類﹐隨宜調理﹐使之漸安﹐必俟及期方得帖然也。若中脘多痰者﹐用二陳湯加枳殼﹐或用半夏茯苓湯。飲食停滯作脹者﹐宜小和中飲加減去之。气逆上作脹者﹐宜半夏茯苓湯加枳殼﹑蘇梗﹑香附。脾胃气虛者﹐宜五味異功散﹑六君子湯﹑人參橘皮湯之類主之。胃虛兼寒多嘔者﹐宜六味異功煎﹑溫胃飲之類主之。肝腎陽虛作嘔者﹐宜理陰前主之。

胎气上逼

妊娠將理失宜﹐或七情鬱怒﹐以致气逆﹐多有上逼之證。气逆气貴而脹逼者﹐宜解肝煎。胃寒气實而逼者﹐宜和胃飲﹐胃火兼滯者﹐宜枳殼湯。脾虛兼滯者﹐宜紫蘇飲。脾虛而气不行者﹐宜四君子湯﹐甚者八珍湯。脾气虛而兼寒者。宜五君子煎。脾腎虛寒不行者﹐宜理陰煎。脾腎气虛兼火者﹐宜逍遙散﹐或加黃芩﹑枳殼﹑砂仁。胎死腹中﹐冷气上逼﹐嘔惡面靑者﹐治如後胎動欲墮條。

胎漏

妊婦經水不固者﹐謂之胎漏。而胎漏之由﹐有因胎气者﹐有因病气者﹐而胎气之由亦有二焉。余嘗診一婦人﹐脈見滑數而別無風熱等病﹐問其經脈則如常不斷﹐而但較前略少耳。余曰﹕此必受姙者也。因胎小血盛有餘而然。後於三月之外﹐經脈方止﹐果產一男。故妊娠之婦﹐多有此類。今常見懷胎七八个月而生子者﹐但以血止爲度﹐謂之不足月。然其受胎於未止之前﹐至此而足﹐而實人所不知也。但此等胎气﹐亦有陰陽盛衰之辧。如母气壯盛﹐陰胎有餘而血之溢者﹐其血𨿽漏而生子仍不弱﹐此陰之彊也﹐不必治之。若父气薄弱﹐胎有不能全受﹐而血之漏者﹐乃以精血俱虧﹐而生子必痿小﹐此陽之衰也﹐而亦人所不知也。凡此皆先天之由﹐若無可以爲力者。然栽培根本﹐豈果無斡旋之道乎﹖但見有於無之日﹐及轉彊於弱之手爲不易得﹐是烏可以尋常語也。至若因病而漏者﹐亦不過因病治之而已耳。如血熱而漏者﹐保陰煎﹑淸化飲擇之而用。怒動肝火漏血者﹐保陰煎﹐甚者化肝煎主之。脾虛不能攝血者﹐壽脾煎﹑四君子之類主之。脾虛血熱气滯者﹐四聖散主之。脾腎兼虛者﹐五陰煎主之。三焦气血俱虛者﹐五福飲﹑七福飲之類主之。勞倦傷而動血者﹐壽脾煎﹑歸脾湯主之。偶因傷觸動血者﹐五福飲﹑安胎散主之。衝任气虛﹐不能約制﹐血滑易動者﹐固陰煎﹑祕元煎主之。

卒然下血

妊娠忽然下血者﹐其證有四﹕或因火熱迫血則妄行﹐或因鬱怒气逆則動血﹐或因損觸胎气胞宮受傷而下血﹐或因脾腎气陷命門不固而脫血。凡此皆動血之最者也﹐不速爲調理﹐則必致墮胎矣。然治此者﹐必先察其血去之多少﹐及於血去之後。尢當察其邪之微甚。如火猶未淸﹐仍當淸火﹔气猶未順﹐仍當順气。若因邪而動血﹐血去而榮虛﹐則速當專顧元气以防脫陷﹐此中或當治標﹐或當救本﹐或當兼標本而調理之。倘不知先後緩急將恐治標未已﹐而救本無暇也﹐當詳察之。若火盛迫血妄行者﹐當察其火之微甚﹐微者涼胎飲﹐稍甚者徙薪飲﹐甚極者保陰煎﹑子芩散。若肝經有風熱而血下者﹐宜防風黃芩丸。若怒气傷肝﹐气逆血動而暴至者﹐宜保陰煎。气有未順而脹滿者﹐四七湯﹑二陳湯或加芎﹑歸之類。兼肝火者﹐宜化肝煎。若觸損胎气﹐胞宮受傷而血下者﹐宜安胎散﹑膠艾湯﹔去血多者﹐倍加人參。若從髙墮下﹐傷動胎气而下血者﹐宜益母地黃湯﹑安胎散﹔因驚气虛而陷者﹐仍加人參。若脾胃素弱﹐或偶因傷脾下血者﹐宜壽脾煎﹑歸脾湯﹔或中气下陷者﹐補中益气湯。若血虛微熱﹐漏血尿血者﹐續斷湯。以上諸動血證﹐若去血未多﹐血無所積﹐胎未至傷而不止者﹐宜涼則涼﹐宜補則補﹐惟以安之固之爲主治。若血已離位﹐蓄積胞宮﹐爲脹爲痛﹐而余血未出者﹐欲與畱之有不可得﹐欲去其血而不傷營气﹐則惟四物湯大加當歸爲最宜也。若察其胎气已動﹐勢有難畱﹐則五物煎﹑決津煎皆切要之藥。

胎動欲墮

妊娠胎气傷動者﹐輕則轉動不安﹐或微見血﹐察其不甚﹐速宜安之﹐用前安胎及卒然下血等法。若腹痛血多﹐腰酸下墜﹐勢有難畱者﹐無如決津煎﹑五物煎﹐助其血而落之﹐最爲妥當。若其勢甚而舌靑面赤﹐脹滿嘔惡﹐或冷气上逼者﹐兒已死矣﹐當速去其胎以救其母。气血虛者﹐惟用決津煎最妙﹔如不應而脹痛上逼﹐勢不容緩者﹐急用平胃散一兩﹐酒水各半煎﹐投﹝石卜﹞硝五錢熱服之﹔或用﹝石卜﹞硝一兩以童便調服﹐則逐而下矣。下後隨證調補之。如無腹急﹐則但用決津煎加﹝石卜﹞硝﹐則死胎自下。

數墮胎

夫胎以陽生陰長﹐气行血隨﹐營衛調和﹐則及期而產﹐若或滋養之機﹐少有間斷﹐則源流不繼﹐而胎不固。譬之種植者﹐津液一有不到﹐則枯槁而剝落矣。故五常政大論曰﹕根於中者命曰神機﹐神去則機息﹔根於外者命曰气立﹐气止則化絕。正此謂也。凡妊娠之數見墮胎者﹐必以气脈虧損而然。而虧損之由。有稟質之素弱者﹐有年力之衰殘者﹐有憂怒勞苦而困其精力者﹐有色欲不愼而損其生气者。此外如跌撲飲食﹐皆能傷其气脈﹐气脈有傷而胎可無恙者﹐非先天之最完固者不能﹐而常人則未之有也。且懷胎十月﹐經養各有所主﹐所以屢見小產墮胎者﹐多在三个月及五月七月之間﹐而下次之墮﹐必如期復然﹐正以先次傷此一經﹐再值此經﹐則遇闕不能過矣。況婦人腎以系胞﹐而腰爲腎之腑﹐故胎孕之婦﹐最慮腰痛﹐痛甚則墜﹐不可不防。故凡畏墮胎者﹐必當察此所傷之由﹐而切爲戒愼。凡治墮胎者﹐必當察此養胎之源﹐而預培其損。保胎之法﹐無出於此﹐若待臨期﹐恐無及也。

凡胎不固﹐無非气血損傷之病。蓋气虛則提攝不固﹐血虛則灌漑不周﹐所以多致小產。故善保胎者﹐必當專顧血虛﹐宜以胎元飲爲主而加減用之﹔其次則芍藥芎歸湯﹔再次則泰山盤石散﹐或千金保孕丸﹐皆有奪造化之功﹐所當酌用者也。

又凡胎熱者血易動。血動者胎不安﹐故墮於內熱而虛者﹐亦常有之。若脾气虛而血熱者﹐宜四聖散。肝腎虛而血熱者﹐宜涼胎飲。肝脾虛而血熱者﹐宜固胎煎。此外凡有他證而胎不安者﹐當於安胎條中酌而治之。

小產

小產之證﹐有輕重﹐有遠近﹐有稟賦﹐有人事。由稟賦者多以虛弱﹐由人事者多以損傷。凡正產者出於熟落之自然﹐小產者由於損折之勉彊﹐此小產之所以不可忽也。若其年力已衰﹐產育已多﹐欲其再娠且固﹐自所難能。凡見此者﹐但得保其母气則爲善矣。若少年不愼以致小產﹐此則最宜調理。否則下次臨期﹐仍然復墜﹐以至二次三次﹐終難子嗣﹐所系不小矣。

凡婦人年及中衰﹐胎元無力﹐則常有胎不能長﹐及多小產昏運之患﹐此气血衰敗而然。气血旣衰﹐則凡於小產之後﹐多有胎旣落而復下墜﹐如更有一胎欲產者﹐此非胎也﹐乃因气虛而胞宮隨胎下陷也。產母不知﹐必至驚慌。此無足慮﹐但一以壽脾煎或八珍﹑十全大補﹑芎歸補中湯之類主之﹐則自安矣。

凡小產有遠近﹐其在二月﹑三月產者爲近﹐五月﹑六月產者爲遠。新受而產者其勢輕﹐懷久而產者其勢重﹐此皆人之所知也。至若猶有近者﹐則隨孕隨產矣。凡今艱嗣之家﹐犯此者十居五六﹐其爲故也﹐總由縱欲而然。但自來人所不知﹐亦所不信﹐玆謹以筆代燈﹐用指迷者﹐倘濟後人﹐實深願也﹐請詳言之﹗蓋胎元始肇﹐一月如珠露﹐二月如桃花﹐三月﹑四月而後血脈形體具﹐五月﹑六月而後筋骨毛髮生。方其初受﹐亦不過一滴之元精耳﹐此其橐鑰正無依﹐根荄尙無地﹐鞏之則固﹐決之則流。故凡受胎之後﹐極宜節欲﹐以防泛溢。而少年縱情﹐罔知忌憚。𨿽胎固欲輕者﹐保全亦多。其有兼人有勇者﹐或恃彊而不敗﹐或旣敗而復戰﹐當此時也﹐主方欲靜﹐客不肯休﹐無柰狂徒敲門撞戶﹐顧彼水性熱腸﹐有不啟扉而從隨流而逝者乎﹖斯時也﹐落花與粉蝶齊飛﹐火棗共交梨並逸﹐合污同流﹐已莫知其昨日孕而今日產矣﹐朔日孕而望日產矣。隨孕隨產﹐本無形迹。蓋明產者﹐胎已成形﹐小產必覺。暗產者﹐胎仍似水﹐直澑何知。故凡今之娼妓﹐則多無大產﹐以小產之多化。娶娼妓者﹐多少子息﹐以其子宮滑而慣於小產也。今嘗見艱嗣求方者﹐問其陽事﹐則曰能戰﹔問其功夫﹐則曰盡通﹔問其意況﹐則怨嘆曰人皆有子我獨無。亦豈知人之明產而爾之暗產也﹖此外如受胎三月五月而每有墮者﹐𨿽衰薄之婦常有之﹐然必由縱欲不節﹐致傷母气而墮者爲尢多也。故凡恃彊過勇者多無子﹐以彊弱之自相殘也﹔縱肆不節者多不育﹐以盜損胎元之气也。豈悉由婦人之罪哉﹖

胎不長

妊娠胎气本乎血气﹐胎不長者﹐血气之不足耳。故受胎後而漏血不止者有之﹐血不歸胎也。婦人中年血气衰敗者有之﹐泉源日涸也。婦人多脾胃病者有之﹐倉廩薄則化源虧而衝任窮也。婦人多鬱怒者有之﹐肝气逆則血有不調而胎失所養也。或以血气寒而不長者﹐陽气衰則生气少也。或以血熱而不長者﹐火邪盛則眞陰損也。凡諸病此者﹐則宜補宜固﹐宜溫宜淸﹐但因其病而隨機應之﹐則或以及期﹐或以過期﹐胎气漸充﹐自無不長。惟是年邁血衰而然者﹐數在天也﹐有非可以人力爲也。

鬼胎

婦人有鬼胎之說﹐豈虛無之鬼气﹐果能襲人胞宮﹐而遂得成形者乎﹖此不過由本婦之气質弱﹐或以邪思蓄注﹐血隨气結而不散﹐或以衝任滯逆﹐脈道壅瘀而不行﹐是皆內因之病﹐而必非外來之邪﹐蓋卽血癥气瘕之類耳﹐當卽以癥瘕之法治之。此外如狐魅異類之遇者﹐則實有所受﹐而又非鬼胎之謂﹐亦當於癥瘕類求法下之。

又凡鬼胎之病﹐必以血气不足而兼凝滯者多有之﹐但見經候不調﹐而預爲調補﹐則必無是病。若其旣病﹐則亦當以調補元气爲主﹐而繼以去積之藥乃可也。然用補之外﹐而欲於補中兼行者﹐無如決津煎。欲去其滯而不至猛峻者﹐無如通瘀煎。旣加調補而欲直攻其病者﹐則奪命丹﹑回生丹﹐皆可酌用。或以當歸紅花煎濃湯送赤金豆亦妙。

妊娠宜寡欲

妊娠之婦大宜寡欲﹐其在婦人多所不知﹐其在男子而亦多有不知者﹐近乎愚矣。凡胎元之彊弱﹐產育之難易﹐及產後崩淋經脈之病﹐無不悉由乎此。其爲故也﹐蓋以胎神鞏固之日﹐極宜保護宮城﹐使不知愼而多動欲火﹐盜泄陰精﹐則藩籬由不固而傷﹐血气由不聚而亂﹐子女由元虧而夭﹐而陰分之病﹐亦無不由此而百出矣。此婦人之最宜愼者﹐知者不可不察。

藥食

婦人血气俱虛﹐經脈不調﹐不受孕者﹐惟毓麟珠隨宜加減用之爲最妙﹔其次則八珍益母丸亦佳。若髒寒气滯之甚者﹐用續嗣降生丹亦妙。

用藥法

凡男女胎孕所由﹐總在血气。若血气和平壯盛者﹐無不孕育﹐育亦無不長。其有不能孕者﹐無非气血薄弱﹔育而不長者﹐無非根本不固。卽如諸病相加﹐無非傷損血气。如果邪逆未除﹐但當以煎劑略爲撥正﹐撥正之後﹐則必以調和气血爲主﹐斯爲萬全之策。所以凡用種子丸散﹐切不可雜以散風消導﹐及敗血苦寒峻利等藥。蓋凡久服之藥﹐而加以此類﹐則久而增气﹐未有不反傷气血而難於孕者也。至若香附一物﹐自王好古曰﹕乃婦人之仙藥﹐多服亦能走气。而後世不言走气﹐但相傳曰香附爲婦人之要藥﹐由是但治婦人則不論虛實﹐無弗用之。不知香附气香味辛性燥﹐惟開郁散气﹐行血導滯﹐乃其所長﹐若气虛用之﹐大能泄气﹐血虛用之﹐大能耗血。如古方之女金丹﹐及四制香附丸之類﹐惟气實血滯者用之爲宜。凡今婦人十有九虛﹐顧可以要藥二字﹐而一槪用之乎﹖用之不當﹐則漸耗漸弱﹐而胎元之气﹐必反將杳然矣。

石室祕錄【淸陳士鐸】

子懸

子懸之證﹐乃胎熱而子不安﹐身欲起立於胞中﹐故若懸起之象﹐其實非子能懸掛也。若作气盛下之﹐立死矣。方用人參﹑茯苓各二錢﹐白朮﹑白芍各五錢﹐黃芩﹑生地各三錢﹐杜仲一錢﹑熟地一兩﹐歸身二錢﹐水煎服。此方純是利腰臍之聖藥﹐少加黃芩淸之則胎得寒自定。況方中滋補有餘﹐而寒涼不足﹐定變扶危﹐中藏深意。蓋胎系於腰腎之間﹐而胞又結於任衝之際﹐今藥皆直入於內經之中﹐則深根固蒂﹐子卽欲動而不能﹔況又用淸熱之藥﹐有不泰然於下者乎﹖

漏胎

漏胎乃气血不足之故﹐急宜以峻補之則胎不漏﹐方用人參﹑山茱萸﹑山藥﹑茯苓各二錢﹐白朮﹑熟地各五錢﹐杜仲﹑枸杞子﹑當歸身﹑甘艸各一錢﹐麥冬三錢﹐北五味五分﹐水煎服。此方不寒不熱﹐安胎之聖藥也。凡有胎不安者﹐此方安之神效。胎之動也﹐由於男女之顚狂。今補其气血﹐自然鎭定﹐又何至漏胎哉﹗或用黑白安胎散方可。

胎動

胎動則漏胎之兆﹑以前漏胎方治之﹐無不神效。或用止漏絕神丹﹐較勝安胎之藥。要而論之﹐胎動是熱﹐不動是寒。熱用黃芩﹐寒用砂仁﹐寒熱相兼﹐並用砂仁﹑黃芩。世不察其寒熱﹐專以黃芩﹑砂仁爲安胎聖藥亦謬矣。

小產

小產之證﹐非產前也﹐然非正產之證﹐方可作產前治。如人不正產而先產者﹐名曰小產。𨿽無大產之虛﹐而气血亦大傷矣。宜急補之﹐則日後坐胎﹐不至再有崩漏。用人參﹑當歸﹑白朮各五錢﹐茯苓三錢﹐熟地一兩﹐杜仲二錢﹐炮姜五分﹐水煎服。此方乃補气補血之聖方。胞動而下﹐必損帶脈﹐補其气血﹐則帶脈損處可以重生﹐他日受孕﹐不致有再損之虞矣。

產前白帶

產前無白帶也。有則難產之兆﹐卽幸而順生﹐產後亦有血運之事。方用黑豆三合﹐煎湯二碗﹐先用一碗﹐入白果十个﹐紅棗二十个﹐熟地一兩﹐山茱萸﹑薏苡仁﹑山藥各四錢﹐茯苓三錢﹐澤瀉﹑丹皮各二錢﹐加水二碗﹐煎服﹐一劑止﹐二劑永不白帶。亦通治婦人之諸帶﹐無不神效。

妊娠少陰傷寒

妊婦臨月﹐忽感少陰經風邪﹐惡寒蜷臥手足冷者﹐不治證也。少陰﹐腎經也。無論傳經至少陰﹐與直中入少陰﹐苟得此證﹐多不能治。蓋少陰腎經﹐宜溫而不宜寒﹐今風寒入之﹐則命門之火微﹐而腎宮無非寒气﹐勢必子宮亦寒。手足冷者﹐脾胃寒極之兆也。脾胃至於寒極﹐不死何待﹖而吾以爲可生者﹐以胎之未下也﹐急以溫熱藥救之。方名散寒救胎湯﹐人參一兩﹐白朮二兩﹐肉桂﹑漧薑﹑甘艸各一錢﹐水煎服。一劑而寒散﹐不惡寒矣﹔再劑而手足溫﹐不蜷臥矣﹔三劑痊愈。夫人參﹑白朮所以固气。肉桂﹑漧薑﹐𨿽是散寒﹐用之於臨月之時﹐何愁胎墮﹖然畢竟二味性甚猛烈﹐得甘艸以和之﹐則二味單去袪腹中之寒﹐而不去催胎中之子﹐助人參﹑白朮以掃除﹐更有殊功耳﹐豈漫然而多用之哉﹖

妊婦臨明感少陰經證﹐惡心腹痛﹐手足厥逆者不治。亦以寒入腎官﹐上侵於心﹐不獨下侵於腹已也﹐較上證更重。夫腎水滋心﹐何以反至克心﹖蓋腎之眞水﹐心借之養﹔腎之邪水﹐心得之亡。今腎感寒邪﹐挾腎水而上淩於心﹐故心腹兩相作痛﹐手足一齊厥逆﹐此候至急至危﹐將何術以救之﹖亦驅其少陰之邪而已。方用回陽救產湯﹐人參﹑當歸各一兩﹐肉桂﹑漧薑﹑甘艸各一錢﹐白朮五錢﹐水煎服。此方妙在加當歸。蓋少陰之邪﹐敢上侵於心者﹐欺心中之無血也。用當歸以補血﹐助人參之力以援心﹐則心中有養﹐而肉桂﹑漧薑﹐無非袪寒蕩邪之品﹔況又有白朮﹑甘艸之利腰臍而調心腹乎﹖自然痛止而逆除矣。仲景謂子生則可治﹐用獨參湯以救之﹐亦救之於生子之後﹐而非救之於未生子之前也。子未生之前﹐當急用回陽救產湯﹔子旣生之後﹐當急用仲景方。

妊娠臨月﹐忽感少陰證者﹐急以人參﹑白朮大劑溫之﹐不應則死﹐此仲景之文也。似乎舍人參﹑白朮無可救之藥矣。吾以爲單用人參﹑白朮﹐尙非萬全。苟用人參﹑白朮不應﹐急加入附子﹑肉桂﹑漧薑﹐未必不應如響也。今定一方名全生救難湯﹐人參﹑白朮各乙兩﹐附子一錢﹐甘艸五分﹐水煎服。凡感少陰經之邪者﹐用此神效。

方

四物湯治婦人胎產諸疾﹐多用此湯加減。

熟地川芎芍藥當歸分兩加減法詳後

右﹝口父﹞咀水煎服。加減法﹐妊娠腹痛下血﹐胎動不安﹐或半產惡露過多﹐或停畱不出﹐四物湯加茱萸煎服。若人陽髒﹐少使茱萸﹔陰髒﹐多使茱萸。妊娠胎動不安﹐下血不止者﹐四物湯加艾十葉﹑阿膠一片﹐或加蔥白﹑黃芪﹐或每服加艾葉五七片﹐更加蔥白﹑阿膠末減四味之半﹐當歸用小半。如疾勢甚者﹐以四味各半兩細銼﹐以水四盞﹐熟艾一塊如雞子大﹐阿膠五七片﹐煎至二盞半﹐分作四服﹐一日令盡。或加粉甘艸﹑漧薑﹑黃芪﹐日二三服﹐至二臘。以一七日爲一臘。妊娠心煩﹐四物湯加竹茹一塊。妊娠作惡﹐生寒面靑﹐不思飲食﹐憔悴﹐四物湯加陳皮﹑枳殼﹑白朮﹑茯苓﹑甘艸。損胎下血不止﹐頭痛寒熱耳鳴﹐气血勞傷所致﹐四物湯加黃芩﹑荊芥﹑生地黃﹑赤芍藥﹑生薑。胎動漏血不止﹐四物湯加黃芪﹑側柏﹑阿膠﹑甘艸﹑續斷。安胎及胎漏下血﹐四物湯加阿膠﹑大艾﹑甘艸﹑蒲黃炒過。受胎小腸气痛﹐四物湯加木香﹑茴香。妊娠咳嗽﹐四物湯加枳殼﹑甘艸﹑﹝艸款﹞冬花﹑知母﹑馬兜鈴﹑半夏﹑木通﹑葶藤﹑人參﹑桔梗﹑麥門冬。胎气沖肝﹐腰腳痺軟﹐行步艱難﹐四物湯加枳殼﹐木通﹑甘艸﹑連翹﹑荊芥﹑地黃﹑羌活﹑獨活﹑山梔子﹑燈心﹐空心服。婦人胎前﹐四物湯每日可一二服。胎前痢後風﹐四物湯加乳香﹑龍骨﹑茱萸﹑木香﹑肉桂﹑蒼朮﹑牡丹皮﹑白薇﹑人參﹐甘艸﹑澤蘭﹑大椒﹑茴香。

膠艾湯一名芎歸膠艾湯。治妊娠腹痛﹐胞阻胎漏﹐半產後下血不絕﹐及八九月內胎動下血。

芎藭炒阿膠炙甘艸各二兩炒艾葉當歸各三兩白芍藥四兩漧地黃

右七味﹐以水五升﹐淸酒三升﹐合煮取三升﹐去滓﹐內膠令消盡﹐溫服一升﹐日三服。或每服半兩﹐水煎方可。一方加漧薑一兩。胡洽治婦人胎動﹐無漧薑。一方有黃芪。

當歸散妊娠常服卽易產。胎無苦疾﹐產後百病﹐气血虛弱﹐惡露內停﹐憎寒發熱悉主之。素慣半產者﹐宜服以淸其源﹐斯無後患。

當歸身黃芩酒炒白芍藥芎藭各一斤白朮半斤

右杵爲散﹐酒飲服方寸匕﹐日再服。或酒糊和丸﹐米飲下五七十丸。一方當歸﹑白芍﹑川芎﹑黃芩各一兩﹐白朮五錢爲末﹐童便調下二錢。

白朮散妊娠養胎。

白朮芎藭各一兩蜀椒七錢﹐去汗牡蠣半兩

右杵爲散﹐酒服一錢匕﹐日三服﹐夜一服。但苦痛﹐加芍藥﹔心下毒痛﹐倍加芎藭﹔心煩吐痛不能食飲﹐加細辛一兩﹐半夏大者二十枚服之。後更以酢漿水服之﹐若以酢漿服之復不解者﹐小麥汁服之。已後渴者﹐大麥粥服之。病𨿽愈﹐服之勿置。

桂枝茯苓丸治婦人宿有癥病﹐而孕胎及三月﹐而漏血不止﹐胎動在臍上者。

桂枝茯苓牡丹桃仁去皮尖熬芍藥

右五味各等分末之﹐煉蜜和丸如兔屎大﹐每日食前服一丸。不知﹐加至三丸。此方丹溪極稱妙。

旋覆花湯【《千金方》﹐下同】治婦人見革脈﹐半產漏下。

旋覆花三兩蔥十四莖新絳少許

右三味﹐以水三升﹐煮取一升﹐頓服之。

丹參圓治婦人始覺有娠﹐養胎並轉女爲男。

丹參續斷芍藥白膠白朮柏子仁甘艸各二兩人參川芎漧薑各三十銖吳茱萸橘皮當歸各一兩十八銖白芷冠纓灰各一兩漧地黃一兩半蕪荑十八銖犬卵一具﹐幹東門上雄鷄頭一枚

右爲細末﹐煉蜜丸如梧子大﹐酒服十丸﹐日再服﹐稍加至二十丸。

橘皮湯治妊娠嘔吐不下食。

橘皮竹茹人參白朮土炒﹐各十八銖生薑一兩厚朴十二銖

右﹝口父﹞咀﹐以水七升﹐煮取二升半﹐分三服﹐不瘥重作。

烏雌雞湯治妊娠一月﹐寒多爲痛﹐熱多卒驚﹐舉重腰痛﹐腹滿胞急﹐卒有所下。

烏雌雞一隻﹐治如食法茯苓阿膠各二兩吳茱萸一升麥門冬五合人參芍藥白朮各三兩甘艸生薑各一兩

右﹝口父﹞咀﹐以水一斗二升煮雞﹐取汁六升﹐去雞下藥﹐煎取三升﹐內酒三升﹐並膠烊盡﹐取三升放溫﹐每服一升﹐日三服。

補胎湯妊娠曾傷一月胎者﹐當預服此藥。

細辛一兩防風二兩漧地黃白朮各二兩生薑四兩吳茱萸大麥各五合烏梅一升

右﹝口父﹞咀﹐以水七升﹐煮取二升﹐分三服﹐先食後服。右方寒多者﹐倍細辛﹑茱萸﹔熱多渴者去之﹐加﹝艸舌﹞蔞根二兩。若有所思﹐去大麥加柏子仁三合。一方有人參一兩。

艾葉湯治妊娠二月﹐陰陽踞經﹐有寒多胚不成﹐有熱卽萎﹐卒中風寒﹐有所動搖﹐心滿臍下懸急﹐腰背彊痛﹐卒有所下﹐乍寒乍熱。

艾葉丹參當歸麻黃各二兩生薑六兩人參阿膠各三兩甘艸四分大棗十二枚

右﹝口父﹞咀﹐以酒三升﹐水一斗﹐煮減半去滓﹐內膠煎取三升﹐分三服。

黃連湯妊娠曾傷二月胎者﹐當預服此藥。

黃連人參各一兩吳茱萸五合生薑三兩生地黃五兩

右﹝口父﹞咀﹐以酢漿七升﹐煮取三升﹐分四服﹐日三夜一﹐十日一修合。若頗覺不安﹐加烏梅一升﹐則不用漿﹐直用水煎服。一方用當歸半兩。一方用阿膠。

雄鷄方治妊娠三月爲定形﹐有寒大便靑﹐有熱小便難﹐不赤卽黃﹐卒驚恐憂愁嗔怒喜頓僕﹐動於經脈﹐腹滿繞臍苦痛﹐或腰背痛﹐卒有所下。

雄鷄一隻﹐治如食法芍藥四兩黃芩白朮生薑各一兩麥冬五合大棗十二枚甘艸人參茯苓阿膠各二兩

右﹝口父﹞咀﹐以水一斗三升煮雞﹐減半出雞﹐內藥煮取半﹐內淸酒三升﹐並膠煎取三升﹐分三服﹐一日令盡﹐當溫臥。一方用當歸﹑川芎各二兩﹐無黃芩﹑生薑。

茯神湯妊娠曾傷三月胎者﹐當預服此藥。

茯神丹參龍骨各一兩阿膠當歸甘艸人參各二兩大棗赤小豆各二十一枚

右﹝口父﹞咀﹐以酢漿一斗﹐煮取三升﹐分四服﹐先食服﹐七日後服一劑。一方有薤白二兩﹐麻子一升。若腰痛者﹐如桑寄生二兩。

菊花湯治妊娠四月有寒﹐心下溫溫欲嘔﹐胸膈滿不欲食﹐有熱小便難﹐數數如淋狀﹐臍下苦急﹐卒風寒﹐頸項彊痛﹐寒熱﹐或驚動身軀﹐腰背腹痛﹐往來有時﹐胎上迫胸﹐心煩不得安﹐卒有所下。

菊花雞子大一枚麥門冬一升大棗十二枚人參一兩半甘艸當歸各二兩麻黃阿膠各三兩半夏四兩生薑五兩

右﹝口父﹞咀﹐以水八升﹐煮減半﹐內淸酒三升﹐並膠煎取三升﹐分二服﹐溫臥。當汗﹐以粉粉之﹐護風寒四五日。一方用烏雌雞一隻﹐煮水煎藥。

調中湯妊娠曾傷四月胎者﹐當預服此藥。

白芍藥生薑各四兩厚朴枳實白朮生李根白皮柴胡各二兩續斷芎藭甘艸各一兩當歸一兩半烏梅一升

右﹝口父﹞咀﹐以水一斗﹐煮取三升﹐分四服﹐日三夜一。八日後﹐復服一劑。

阿膠湯治妊娠五月有熱苦頭眩心亂嘔吐﹐有寒苦腹滿痛小便數﹐卒有恐怖﹐四肢疼痛﹐寒熱﹐胎動無常處﹐腹痛悶頓欲僕﹐卒有所下。

阿膠四兩人參一兩生薑六兩當歸芍藥甘艸黃芩各二兩旋覆花二合吳茱萸七合麥門冬二升

右﹝口父﹞咀﹐以水九升煮藥﹐減半內淸酒三升﹐並膠微火煎取三升半﹐分四服﹐日三夜一。先食服便愈。不瘥再服。

安中湯妊娠曾傷五月胎者﹐當預服此藥。

生薑六兩黃芩一兩當歸芎藭漧地黃人參各二兩甘艸芍藥各三兩五味子大麻仁各五合麥門冬一升大棗三十五枚

右﹝口父﹞咀﹐以水七升﹐淸酒五升﹐煮取三升半﹐分四服﹐日三夜一。七日復服一劑。

麥門冬湯治妊娠六月﹐卒有所動不安﹐寒熱往來﹐腹內脹滿﹐身體腫驚怖﹐忽有所下﹐腹痛如欲產﹐手足煩疼。

麥門冬二升人參甘艸黃芩各二兩生地三兩阿膠四兩生薑六兩大棗十五枚

右﹝口父﹞咀﹐以水七升﹐煮減半﹐內淸酒二升﹐並膠煎取三升﹐分三服﹐中間進糜粥。一方用烏雌雞一隻﹐煮水以煎藥。

柴胡湯妊娠曾傷六月胎者﹐當預服此藥。

柴胡四兩蓯蓉一兩白朮芍藥一作紫葳甘艸麥門冬芎藭各二兩生薑六兩漧地黃五兩大棗三十枚

右﹝口父﹞咀﹐以水一斗﹐煮取三升﹐分四服﹐日三夜一﹐中間進糜粥。勿食生冷及堅鞕之物。七日更服一劑。

蔥白湯治妊娠七月﹐忽驚恐搖動腹痛﹐卒有所下﹐手足厥冷﹐脈若微寒﹐煩熱腹滿短气﹐常苦頸項及腰背彊。

蔥白長三四寸﹐十四莖半夏麥門冬各一升旋覆花二合黃芩一兩人參一兩半甘艸當歸黃芪各三兩坷膠四兩生薑八兩

右十一味﹐以水二升﹐煮減半﹐內淸酒三升及膠﹐煎取四升﹐每服一升﹐日三夜一。溫臥當汗出﹐若不出者﹐加麻黃一兩﹐煮服如前法。若秋後勿彊漬汗。一方以黃雌雞一隻割咽取血內酒中﹐煮雞取汁以煎藥。

杏仁湯妊娠曾傷七月胎者﹐當預服此藥。

杏仁甘艸各二兩麥門冬吳茱萸各一升紫菀一兩鍾乳漧薑各二兩粳米五合五味子三合

右﹝口父﹞咀﹐以水八升﹐煮取三升半﹐分四服﹐日三夜一。中間進食﹐七日服一劑。一方用白雞一隻﹐煮汁煎藥。

芍藥湯治妊娠八月中風寒﹐有所犯觸﹐身體盡痛﹐乍寒乍熱﹐動不安常﹐苦頭眩痛繞臍下寒﹐時時小便白如米汁﹐或靑或黃﹐或作寒栗﹐腰背苦冷而痛﹐目﹝目巟﹞﹝目巟﹞。

芍藥四兩生薑六兩厚朴二兩甘艸當歸白朮人參各三兩薤白切﹐一升

右﹝口父﹞咀﹐以水五升﹐淸酒四升合煮﹐取三升﹐分作三服﹐日再夜一。一方用烏雌雞煮汁以煎藥。

葵子湯妊娠曾傷八月胎者﹐當預服此藥。

葵子二升大棗二十枚甘艸厚朴各二兩白朮柴胡各三兩芍藥四兩生薑六兩

右八味﹐以水九升﹐煮取三升﹐分三服﹐日三﹐凡十日一劑。一方用烏雌雞一隻﹐煮水以煎藥。

半夏湯治妊娠九月﹐卒得下痢﹐腹滿懸急﹐胎上衝心﹐腰背痛﹐不可轉側﹐短气。

半夏三兩大棗二十枚麥門冬吳茱萸當歸阿膠各二兩漧薑一兩

右﹝口父﹞咀﹐以水九升﹐煮取三升﹐去滓﹐內白蜜八合﹐微火上溫服﹐四服痢卽止。一方用烏雌雞一隻﹐煮汁煎藥。

豬腎湯妊娠曾傷九月胎者﹐當預服此藥。

豬腎一具茯苓桑寄生漧薑漧地黃芎藭各三兩白朮四兩附子中者﹐一枚大豆三合麥門冬二升

右﹝口父﹞咀﹐以水一斗煮腎令熟﹐去腎內諸藥﹐煎取三升半﹐分四服﹐日三夜一。凡十日更一劑。

丹參膏此膏養胎﹐臨月服之﹐滑而易產。

丹參半斤芎藭當歸各二兩蜀椒五合

右四味﹐以淸酒溲濕﹐停一宿﹐以煎成豬膏四升﹐微火煎﹐膏色赤如血﹐膏成新布絞去滓﹐每日取棗許﹐內酒中服之。不可逆服﹐至臨月乃可服﹐舊用常驗。一方﹕有熱者﹐以大麻仁五合代蜀椒。

甘艸散令子易生﹐母無疾病。未生一月日預服﹐過三十日﹐行步動作如故﹐兒生墮地﹐皆不自覺。

甘艸一兩黃芩漧薑吳茱萸大豆黃卷麻子仁桂心大麥芽各三兩

右爲細末﹐酒服方寸匕﹐日三服﹔暖水服亦得。一方用糯米不用麥芽﹐一方用茯苓不用黃芩。

阿膠散【《準繩》﹐下同】治妊娠或因頓僕胎動不安﹐腰痛腹滿﹐或有所下﹐或胎上搶心。

熟地黃二兩白芍藥艾葉當歸甘艸阿膠黃芪各一兩

右﹝口父﹞咀﹐每服半兩﹐姜三片﹐棗一枚﹐水煎。一方有川芎。

產寶方治妊娠無故胎動不安﹐腹內絞痛煩悶。

當歸桑寄生各一兩川芎七錢半豉八合阿膠五錢蔥十四莖

右以水二升﹐煮取八合﹐下膠烊﹐分溫二服﹐空心服。一方無豉﹐用銀器煎。一方無寄生﹑豉﹐有續斷七錢半。銀不拘多少﹐先煎﹐後入藥。

養生必用方療胎動去血腰腹痛。

阿膠川芎當歸靑竹茹各二錢

右以水十盞﹐內銀一斤﹐煮取五盞﹐去銀入上件藥三味﹐煮至二盞半﹐去滓﹐入膠再煎膠烊﹐分溫三服﹐空心自早至夕盡﹐未效再作。

寄生湯治胎气常不安﹐及五个月已後胎不安。

桑寄生洗秦艽阿膠糯米粉各半兩

右以新汲水三升﹐先下寄生﹑秦艽﹐煮至二升﹐去滓﹔次入阿膠糯米﹐再煮﹐約一升止﹔分三服﹐空心食前日午服之。忌酒酢三五日。妊婦胎气至五月已後常不安者﹐服之必效。頃見妊婦好飲酒﹐食酸鹹五辛﹐胎必動﹐不可不知。

黃芪湯治胎動不安﹐腹痛下黃汁。

糯米一合黃芪川芎各一兩

右細銼﹐水二大盞﹐煎至一盞﹐三分溫服。

順气飲子產前服之安胎。

蘇葉木香炮人參艸豆蔻白茯苓大腹子各一兩﹐气弱者不用甘艸半兩

右﹝口父﹞咀﹐每服三錢﹐水一盞﹐薴根三寸﹐糯米少許﹐煎至七分﹐去滓溫服。

安胎寄生湯療血流下。

桑寄生白朮各一兩二錢半茯苓一兩甘艸一兩半

右切﹐以水五升﹐煮取二升半﹐分三服。若人壯者可加芍藥二兩﹑足水二升。若胎不安腹痛﹐端然有所見﹐加漧薑一兩﹐卽安。忌海藻菘菜酢物桃李雀肉等。

秦艽湯治胎動不安。

秦艽阿膠炒艾葉

右等分爲粗末﹐每服五錢﹐水二盞﹐糯米百粒﹐煎至一盞﹐去滓溫服。

小品止痛湯療妊娠重下﹐痛引腰背﹐安胎。

當歸阿膠炙漧地黃黃連芍藥各一兩雞子一枚秫米一升

右七味﹐以水七升﹐攪雞子令相得﹐煮秫米令如蟹目沸﹐去滓﹐納諸藥﹐煮取三升﹐分四服。忌蕪荑。

得效黃芩湯治婦人胎孕不安。

黃芩白朮各半兩當歸二錢

右﹐水二鍾﹐煎一鍾﹐不拘時服。一方有砂仁﹐各等分。

釣藤湯妊娠八九月﹐胎動不安﹐心腹疼痛﹐面目靑冷﹐汗出气欲絕﹐此由勞動用力傷胎宮﹐宜急治之。

苦梗一兩半桑寄生半兩釣藤鉤當歸茯神人參各一兩

右爲粗末﹐每服五大錢﹐水二盞﹐煎至一盞﹐去滓溫服﹐無時候。忌豬肉菘菜。若煩熱加石膏二兩半﹐若臨產月加桂心一兩。

護胎方治妊娠胎動不安。

鯉魚二斤粳米一升蔥一握淡豉生薑

右﹐作臛食之﹐每月一度。

安胎鐵罩散安胎極效。

白藥子一兩白芷半兩

右爲細末﹐每服二錢﹐煎紫蘇湯調下。如胎熱心煩悶﹐入沙糖少許煎。

又方療妊娠後不能轉動。

阿膠炙﹐一兩桑寄生半兩

右爲末﹐以酒一升﹐煮五沸﹐下生雞卵一枚於酒中﹐分溫二服﹐空心食前。《小品方》無寄生﹐有艾葉﹐只用水煎。

鯉魚臛方治妊娠胎動不安﹐心腹刺痛。

鯉魚一斤﹐修事淨細切阿膠一兩﹐杵碎炒黃燥糯米二合

右件以水二升﹐入魚膠米煮令熟﹐入蔥白﹑生薑﹑橘皮﹑鹽少許﹐更煮五七沸﹐食前喫。有所傷者﹐喫五七日方效。

大全方治妊娠忽然下黃汁如膠﹐或如豆汁﹐胎動腹痛。

粳米五合黃芪六兩

右以水七升﹐煮取二升﹐分爲四服。

又方治妊娠徧身痛﹐或衝心欲死﹐不能飲食。

白朮五兩黃芩二兩芍藥四兩

右﹐水六升﹐煮取二升半﹐分作三服。緣胎有水致痛﹐兼易產。

當歸湯一名保安散。治妊娠胎動蕩﹐心悶絕﹐煩躁口漧﹐橫生倒產﹐上衝下築迷悶﹐唇口靑黑﹐手足厥冷。

當歸阿膠炒甘艸各一兩人參一兩半連根蔥白一握

右銼﹐水二升﹐煎四味至升半﹐去滓下蔥再煎﹐減三合﹐溫分爲二三服。一方無甘艸﹐有川芎﹑厚朴。

胎漏方治妊娠漏下黃汁﹐或如豆汁。

生艾汁二盞阿膠白蜜各一兩煎至七分溫服。無生艾﹐煎幹艾濃汁方可。一方加竹茹。一方用酒不用蜜。

又方治妊娠三四月﹐腹痛時時下血。

續斷二兩艾葉當歸漧地黃各六兩竹茹阿膠雞蘇各一兩

水一升﹐煎取六合﹐空心再服。

濟生如聖湯治胎動腹痛﹐或爲胎漏。

鯉魚皮當歸酒浸熟地黃酒蒸白芍藥阿膠蛤粉炒川芎續斷酒浸甘艸炙﹐各等分

右﹝口父﹞咀﹐每服四錢﹐水一盞﹐薴根少許﹐姜五片煎﹐溫服。一方有漧薑﹑竹茹。

桑寄生散治胎漏經血妄行﹐淋漓不已。

桑寄生當歸去蘆酒浸川芎川續斷酒浸阿膠蛤粉炒香附子炒去毛茯神去木白朮各一錢人參甘艸炙﹐各五分

右作一服﹐水二鍾﹐姜五片﹐煎至一鍾﹐不拘時服。

鄭氏人參散治漏胎敗血湊心﹐日漸胎幹﹐母子危困。

人參黃芪炙阿膠蚌粉炒﹐各五錢竹茹木香炙甘艸附子炮去皮臍﹐各半錢川芎陳皮薴根各二錢半生薑三錢﹐炮黑

右﹝口父﹞咀﹐每四錢﹐糯米三十粒﹐水煎熱服。忌生冷雞鴨魚面。

二黃散治胎動。

生地黃熟地黃等分﹐銼

右﹐水三盞﹐煎半幹﹐去滓服。

丹溪方血塊如盤﹐有孕難服峻劑﹐此方主之。

香附子酢煮﹐四兩白朮桃仁去皮尖﹐各一兩海粉酢煮﹐二兩

右爲末﹐麵糊丸服。

補遺安胎散治卒然腰痛﹐下血不已。

熟地黃艾葉白芍藥川芎黃芪當歸阿膠炒甘艸地楡各等分

右﹝口父﹞咀﹐每四錢﹐姜五片﹐棗一枚﹐煎溫服。

芎歸湯療妊娠先患冷气﹐忽中心腹痛如刀。

川芎人參白茯苓吳茱萸苦桔梗當歸各三兩厚朴制芍藥各二兩

右﹝口父﹞咀﹐以水九升﹐煮取三升﹐分三服﹐气下卽安。

艸豆蔻散治姙娠心腹常痛﹐喫食減少﹐四肢不和﹐全不入食。

艸豆蔻橘皮生地白朮各一兩當歸炒桂心漧薑木香各半兩川芎七錢半

右爲細末﹐每服四錢﹐水一盞﹐棗二枚﹐煎六分﹐熱服。

地黃當歸湯治婦人有孕胎痛﹐屬衝任脈虛﹐宜抑陽助陰。

當歸一兩熟地黃二兩

右爲末﹐作一服﹐水三升﹐煎至一升半﹐去滓頓服。一方微炒爲末﹐丸如梧子大﹐每溫酒下三十丸﹐或五十丸﹐名內補丸。

五加皮散治妊娠腰痛不可忍﹐或連骻痛﹐先服此散。

杜仲炒去絲﹐四兩五加皮阿膠炙防風金毛狗脊川芎芍藥細辛萆薢各三兩杏仁八十枚﹐去皮尖麩炒

右﹝口父﹞咀﹐以水九升﹐煮取二升﹐去滓﹐下膠﹐作三服。服後﹐服五加皮丸。一方有白茯苓﹐無白芍。

五加皮丸

續斷炒杜仲各二兩半芎藭獨活各三兩五加皮狗脊萆薢芍藥訶子肉各四兩

右爲細末﹐煉蜜和九如梧子大﹐空心酒下四十丸﹐日三。

又方療觸動胎以致腰背痛。

杜仲五加皮當歸芍藥川芎萆薢

右等分﹐細銼﹐以水七升﹐煮取一升半﹐分溫三服。

又方治有胎腰痛。

白朮四錢陳皮三錢黃蘗炒﹐二錢半人參條芩川芎地黃歸尾各半兩甘艸炙﹐一錢

右分四貼﹐水酒煎服。

大地黃丸治產前後腰腹痛﹐一切血疼﹔兼治血气虛﹐四肢不舉﹐骨髓熱疼。

熟地黃二兩烏梅肉當歸各一兩

右爲細末﹐煉蜜九如彈子大﹐每服一丸﹐空心白湯嚼下。

小品薴根湯療損動胎﹐腰腹痛﹐去血胎動向下。

生漧地黃薴根各二兩當歸芍藥阿膠甘艸各一兩

右細切﹐以水六升﹐煮取二升﹐去滓﹐內膠煎烊﹐分溫三服。忌海藻﹑蕪荑。

倉公下气湯治妊娠心腹脹滿﹐兩脇妨悶﹐不下飲食﹐四肢無力。

羌活赤芍藥甘艸檳榔靑皮大腹皮陳皮赤茯苓半夏桑白皮桂心各半兩紫蘇莖二兩

右﹝口父﹞咀﹐每服三錢﹐水一盞﹐姜五片﹐棗一个﹐煎七分﹐去滓服﹐無時。局方分心气飲﹐大同小異﹐加燈心煎。

安胎和气飲治胎冷腹脹﹐痛引兩脇﹐小便頻數﹐大便虛滑。

訶子面裹煨去核白朮各二錢陳皮去白髙良姜炒甘艸炙﹐各一錢

右作一服﹐水二盞﹐生薑五片﹐煎至一鍾﹐不拘時服。忌食生冷。

枳殼湯治婦人妊胎腹脹。

枳殼三兩黃芩一兩

右爲粗末﹐每服五錢﹐水盞半煎﹐溫服。如胎前腹滿﹐身體沈重﹐加白朮一兩。

天仙藤散治妊娠腫滿。

天仙藤洗略炒香附子炒陳皮甘艸烏藥

右等分淨秤﹐爲細末﹐每服三錢﹐水一大盞﹐姜三片﹐木瓜三片﹐紫蘇三葉﹐同煎至七分﹐放溫澄淸﹐空心食前服﹐日三服。小便利﹐气脈通﹐體輕﹐腫漸消爲度。

千金鯉魚湯治妊娠腹大胎間有水气。

白朮五兩茯苓四兩當歸芍藥各三兩

右細銼片﹐以鯉魚一尾修事如食法﹐取汁去魚不用﹐每服四錢﹐入魚汁一盞半﹐生薑七片﹐橘皮少許﹐煎至七分﹐去滓空心服。

古今圖書集成醫部全錄卷三百八十七

婦人胎前門

方

木香丸【《準繩》﹐下同】治婦人有孕傷食。

木香二錢三稜人參白茯苓各三錢

右爲細末﹐麵糊丸如菉豆大﹐熟水吞三四十丸。

白朮散治妊娠气不調和﹐飲食易傷。

白朮炒紫蘇各一兩人參白芷各七錢半川芎訶子皮靑皮各半兩甘艸二錢半

右爲末﹐每服二錢﹐水一盞﹐姜三片﹐煎至七分﹐溫服。

鄭氏勝金散治妊婦因食傷胎﹐傅於脾胃﹐气虛冷逼﹐小腹脹痛﹐或腰重﹐大便祕。

吳茱萸酒浸陳皮漧薑炮生薑切焙川芎各一錢半炙甘艸厚朴姜制﹐各三錢

右爲細末﹐每服三錢﹐陳米飲下。入鹽煎尢妙。《濟生方》加砂仁。

生犀角散治妊娠卒中風不語。四肢彊直﹐心神惛憒。

生犀角屑麻黃去節﹐各一兩防風赤箭羌活當歸人參葛根赤芍藥各七錢半甘艸炙秦艽各半兩石膏一兩半

右﹝口父﹞咀﹐每服八錢﹐煎服法如前。

白殭蠶散治妊娠中風口噤﹐心膈痰涎壅滯﹐言語不得﹐四肢彊直。

白僵蠶炒天麻獨活各一兩龍腦二錢半麻黃去節﹐一兩半犀角屑﹐七錢半白附子炮半夏湯洗七次﹐姜制天南星炮藿香各半兩

右爲細末﹐入研藥令勻﹐每服一錢﹐生薑薄荷湯調下﹐不拘時﹐日三服。

赤箭丸治妊娠中風﹐手足不隨﹐筋脈緩急﹐言語謇濇﹐皮膚不仁。

赤箭萆薢酒浸麻黃去節獨活鼠粘子熟地黃羚羊角屑﹐各一兩當歸炒阿膠炒防風芎藭丹參薏苡仁五加皮秦艽漢防己柏子仁酸棗仁炒﹐各七錢半

右爲細末﹐煉蜜和搗三五百下﹐丸如梧子大﹐每服三十丸﹐豆淋酒送下﹐食前。

白朮酒治妊娠中風口噤﹐語言不得。

白朮一兩半獨活一兩黑豆一合﹐炒

右細銼﹐以酒三升﹐煎取一升半﹐去滓﹐溫分四服。口噤者拗口灌之﹐得汗卽愈。

羚羊角散治妊娠冒悶﹐角弓反張﹐名曰子癇風痙。

羚羊角鎊獨活酸棗仁炒五加皮防風薏苡仁炒當歸酒浸川芎杏仁去皮尖茯苓各五分木香甘艸炙﹐各二分

右﹐薑水煎服。

羌活酒治妊娠中風痙口噤﹐四肢彊直﹐角弓反張。

羌活一兩半防風一兩黑豆一合﹐炒去皮

右三味爲﹝口父﹞咀﹐好酒五升浸一宿﹐每服用黑豆一合﹐炒令熟﹐投入藥酒一大盞﹐候沸卽住﹐去滓﹐分二服灌之。

大聖散治妊娠怔悸﹐睡裏多驚﹐腹脇膨脹﹐坐臥不寧。

白茯苓麥門冬黃芪蜜炙當歸酒浸川芎各一錢半木香人參甘艸炙﹐各一錢

右作一服﹐水二鍾﹐生薑五片﹐煎至一鍾﹐服無時。

麥門冬湯治妊娠心驚﹐膽怯煩悶﹐名曰子煩。

麥門冬白茯苓防風各三錢人參一錢半

右作一服﹐水二鍾﹐生薑五片﹐淡竹葉十葉﹐煎至一鍾﹐去滓﹐不拘時服。

麥門冬散治妊娠心煩﹐憒悶虛躁﹐吐逆﹐惡聞食气﹐頭眩﹐四肢沈重﹐百節疼痛﹐坐臥少起。

麥門冬子芩赤茯苓各一兩生地七錢半人參茯神赤芍藥陳皮苦梗桑寄生甘艸旋覆花各半兩

右爲粗末﹐每服四錢﹐水一盞﹐姜一錢﹐煎至七分﹐不拘時溫服。

人參散治妊娠熱气乘於心脾﹐津液枯少﹐煩躁壅熱漧渴。

人參麥門冬赤茯苓地骨皮家漧葛黃芩犀角屑﹐各七錢半甘艸半兩

右﹝口父﹞咀﹐每服三錢﹐水一盞﹐煎至六分﹐去滓溫服。

一母丸治妊娠因服藥致胎气不安﹐有似虛煩不得臥﹐卽巢氏所謂子煩也。

知母二兩

右爲細末﹐以棗肉爲丸如彈子大﹐每服一丸﹐煎人參湯送下。

人參黃芪散治妊娠身熱煩躁﹐口漧食少。

人參黃芪家葛根麥門冬赤茯苓秦艽各一兩知母七錢半甘艸半兩

右﹐每服四錢﹐薑水竹葉煎服。

馬兜鈴散治妊娠胎气壅滯﹐咳嗽喘急。

馬兜鈴桔梗人參甘艸貝母各半兩陳皮去白大腹皮桑白皮紫蘇各一兩五味子二錢半

右﹝口父﹞咀﹐每服四錢﹐姜三片﹐水煎。

紫菀湯治妊娠咳嗽不止﹐胎不安。

桔梗半兩甘艸杏仁桑白皮各二錢半天門冬紫菀各一兩

右﹝口父﹞咀﹐每服三錢﹐竹茹一團﹐水煎去滓﹐入蜜半匙﹐再煎一二沸﹐溫服。

平安散治妊娠上气喘急﹐大便不通﹑嘔吐不食﹐腹脇脹痛。

川芎木香各一錢半陳皮熟地黃生薑漧薑炮厚朴去粗皮制甘艸各一錢

右作一服﹐水二鍾﹐入燒鹽一撚﹐煎至一鍾﹐不拘時服。

柴胡飲治妊娠瘧疾。

柴胡生大黃各二錢生黃芩一錢五分甘艸一錢

右﹝口父﹞咀作一服﹐水煎﹐臨發日﹐五更溫服﹐必取利爲愈。忌油面辛熱等物。如胎上逼心﹐可服枳殼散。

加味理中湯治虛寒泄瀉。

人參白朮白芍藥白茯苓漧薑黃連藿香葉木香訶子肉肉果甘艸各一錢

水二鍾﹐生薑三片﹐大棗二枚﹐煎一鍾﹐饑時服。

豬苓散療妊娠小便濇痛﹐兼治胎水。

豬苓五兩﹐去皮

右爲末﹐白湯調方寸匕﹐加至二匕﹐日三夜二。不瘥﹐宜轉下之﹐服前藥。

葵子湯治妊娠得病六七日以上﹐身熱入髒﹐大小便不利﹐安胎除熱。

葵子二升滑石四兩﹐碎

右以水五升﹐煮取一升﹐去滓盡服﹐須臾當下便愈。

又方治妊娠大小便不通﹐心腹脹滿妨悶﹐不欲飲食﹐手足煩熱。

檳榔赤茯苓大腹皮木通﹝木郁﹞李仁去皮北五味各一兩桑寄生甘艸苦梗各半兩

右爲粗末﹐每服三錢﹐水一盞﹐煎至六分﹐溫服。

大腹皮湯治妊娠大小便不通或赤濇。

枳殼大腹皮赤茯苓各一兩甘艸二錢

右爲末﹐蔥白湯調下二錢。

丹溪方治懷胎四个月﹐大小便閉﹐因與通利冬葵子等藥已通﹐但气未順﹐此由性急血耗气亂﹐須和其气﹐滋其血﹐乃安。

陳皮靑皮芍藥各一錢人參當歸川芎生地黃白朮各半兩茯苓木通甘艸各二分

右﹐水煎服。

獨聖散治妊娠小便不通。

蔓荊子

右爲末﹐每服二錢﹐食前濃煎蔥白湯調下。

獨聖湯治婦人胎前腹痛。

當歸三錢

右爲末﹐水煎服。

地膚大黃湯【《外臺》方】療妊娠子淋﹐宜下。

川大黃地膚艸各三兩知母黃芩豬苓赤芍藥通艸川升麻枳實甘艸各二兩

右﹝口父﹞咀﹐每服四錢﹐水一盞﹐煎七分﹐去滓溫服。

又方【《準繩》﹐下同】療妊娠患淋﹐小便濇不利﹐小腹水道熱痛。

冬葵子一升芍藥二兩黃芩赤茯苓車前子各三兩

右﹝口父﹞咀﹐以水七升﹐煎至二升﹐溫分三服。

又方療妊娠數月﹐小便淋瀝疼痛﹐心煩悶亂﹐不思飲食。

瞿麥穗赤茯苓桑皮木通葵子各一兩黃芩芍藥枳殼車前子各半兩

右爲粗末﹐每服四錢﹐水一盞﹐煎至六分﹐溫服。

安榮散治妊娠小便濇少﹐遂成淋瀝。

麥門冬通艸滑石人參細辛各二錢當歸酒浸燈心甘艸各半兩

右爲細末﹐每服二錢﹐不拘時﹐麥門冬煎湯調服。

桑螵蛸散治姙娠小便不禁。

桑螵蛸二十枚﹐酒炙黃

右爲細末﹐每服二錢﹐空心米飲調下﹐或姜湯調下亦可。

續斷湯治妊娠下血及尿血。

當歸生地各一兩續斷半兩赤芍藥二錢半

右爲末﹐空心﹐蔥白煎湯調下二錢。

甘艸小麥大棗湯【《金匱》】治婦人髒燥﹐喜悲傷欲哭﹐象如神靈所作﹐數欠伸。

甘艸三兩小麥一升大棗十枚

右三味﹐以水六升﹐煮取三升﹐溫分三服。亦補脾气。一方云﹕產前產後皆可。

淡竹茹湯【《準繩》】治妊婦心虛驚悸﹐髒燥悲傷不止。又治虛煩甚效。

麥門冬去心小麥半夏湯泡﹐各二兩半人參白茯苓各一兩半甘艸一兩

右銼散﹐每服四錢﹐姜五片﹐棗一枚﹐淡竹茹一團如指大﹐同煎溫服。

芎藭補中湯【《濟生方》】治懷妊血气虛弱﹐不能衛養﹐以致胎漏﹐每四五月而墮﹐名曰半產。

芎藭五味子阿膠蛤粉炒漧薑炮﹐各一錢黃芪炙當歸酒浸白芍藥白朮各一錢半杜仲炒去絲人參木香甘艸炙﹐各五分

右﹐水二鍾﹐煎至一鍾﹐不拘時服。一方無木香。

杜仲丸一名杜續丸。治妊娠三兩个月﹐胎動不安﹐腰痛﹐防其欲墮﹐宜預服之。

杜仲姜制﹐炒去絲續斷酒浸﹐各二兩

右爲末﹐煮棗肉杵丸梧子大﹐每服七十丸﹐米飲下。

四制香附丸治婦人數墮胎﹐由气不升降﹐所以胎气不固﹐宜服此。

香附杵去毛﹐淨一斤﹐分四分﹕一分酒浸﹐一分酢浸﹐二分童便浸﹐一分鹽水浸﹐各浸七日﹐取出焙漧

右爲細末﹐酢煮糊和丸梧子大﹐每服七十丸﹐空心溫酒下。如肥人祗依本方﹐瘦人加澤蘭葉﹑赤茯苓各二兩。一方用香附子一斤﹐艾葉四兩﹐當歸一兩﹐俱用酢煮。

安胎白朮散﹐治妊娠宿有冷﹐胎痿不長﹐或失於將理﹐傷胎多墮。此藥補榮衛﹐養胎气。

白朮炒川芎各一兩吳茱萸湯泡﹐半兩甘艸炙﹐一兩半

右爲細末﹐每服二錢﹐食前溫酒調下。忌生冷果實。

黃芪散主妊娠胎不長﹐安胎﹐和气思食﹐利四肢。

黃芪白朮陳皮麥門冬白茯苓前胡人參各七錢半川芎甘艸各半兩

右﹝口父﹞咀﹐每服三錢﹐水一盞﹐姜三片﹐棗一枚﹐煎至七分﹐去滓溫服。

人參丸妊娠胎不長﹐宜服此養胎。

人參白茯苓當歸柴胡刺薊厚朴桑寄生各一兩枳殼七錢半甘艸半兩

右爲細末﹐煉蜜爲丸如梧子大﹐每服二十丸﹐食前溫水吞下。

枳實檳榔丸安胎養气﹐調和經候﹐癥瘕痞塊﹐有似孕婦﹐可以久服﹐血气通和。

枳實生用檳榔黃連黃蘗黃芩當歸木香阿膠炒灰研﹐各半兩

右爲細末﹐水和丸如小豆大﹐每服三十丸﹐不拘時﹐用溫米湯送下。

知母丸【《集驗》】治日月未足而痛如欲產者﹐兼治產難及子煩。

知母不拘多少

右爲細末﹐煉蜜丸如雞頭大﹐溫酒嚼下﹐日三服。一方丸如悟子大﹐粥飲下二十丸或三五十丸。

雄黃丸治妊娠是鬼胎﹐致腹申黑血散下﹐腹痛。

雄黃細研鬼臼去毛莽艸丹砂細研巴豆去皮心油獺肝各半兩蜥蜴一枚蜈蚣一條﹐並炙黃

右爲細末﹐蜜丸如梧子大﹐空心溫酒下二丸﹐日兩服﹐後當利。如不利﹐加至三丸。初下淸水﹐次下虫如馬尾狀無數。病極者﹐下蛇虫﹐或如蝦蟆卵雞子﹐或如白膏﹐或如豆汁﹐其病卽除。

復元湯【《醫鑑》﹐下同】治妊娠嘔吐不止﹐或頭痛全不思食﹐左脈弱。

當歸川芎白芍人參甘艸炙﹐各五錢白朮茯苓陳皮各一兩半丁香三錢半夏姜湯泡﹐一兩桔梗枳殼各二錢

右銼作十劑﹐姜棗煎服。

紫蘇和气散治胎气湊心﹐或臨產驚恐﹐气結不下﹐及胎前一切諸疾。

蘇梗當歸川芎白芍人參陳皮甘艸大腹皮

右銼﹐生薑一二片﹐蔥白七根﹐水煎服。若腹痛﹐加香附﹑木香﹔若咳嗽﹐加枳殼﹑桑白皮﹔若熱甚﹐加黃芩﹔若嘔吐﹐加砂仁﹔若泄瀉﹐加白朮﹑茯苓﹔若難產﹐加枳殼﹑香附﹑車前子。一方無川芎﹐名七寶散。

子淋散治妊娠小便濇痛頻數。

麥門冬去心大腹皮洗去沙﹐薑汁拌炒木通赤茯苓甘艸淡竹葉各味分兩隨宜

右剉﹐水煎服。

白朮散定痛安胎。

川芎﹑紫蘇葉香附便制﹐各一錢甘艸四分歸身白芍酒炒前胡烏藥陳皮各八分白朮土炒竹茹木香各五分

右銼﹐水煎﹑食遠服。如兼腹痛﹐加砂仁﹑澤瀉。

加減當歸散治妊娠中惡。

川芎當歸陳皮吳茱萸木香香附烏藥甘艸前胡蔥白砂仁紫蘇葉

右銼一劑﹐生薑五片煎服。

加減通气散治妊娠腰腹背痛。

當歸身蔥白阿膠茴香杜仲甘艸破故紙陳皮山藥川芎萆薢獨活川續斷香附橘核白芍各味分兩隨宜

右剉﹐水煎﹐空心服。如小腹痛﹐加艾﹑木香﹑烏藥﹑紫蘇﹐去橘核﹑山藥﹑茴香﹑續斷﹑萆薢﹑獨活﹑破故紙。

加減倉公下气湯治妊娠心腹脹滿。

白芍藥陳皮白茯苓大腹皮川芎當歸香附前胡厚朴紫蘇梗烏藥木香各味分兩隨宜

右銼一劑﹐空心服。

加減安胎散治妊娠數墮胎。

黃芪甘艸人參白朮艾葉當歸川芎熟地續斷茯苓白芍香附陳皮杜仲

右剉﹐水煎﹐空心服。

加減牛膝湯治妊娠羸弱不能養胎者﹐用此下之。

桂心﹝艸舌﹞蔞牛膝瞿麥川芎歸梢枳殼甘艸童便麥糵各味分兩隨宜

右﹐煎服。

加減紫菀湯止嗽安胎。

黃芩紫蘇陳皮五味知母杏仁赤茯當歸麻黃白朮桑皮甘艸貝母前胡紫菀

水煎服。如喘﹐加兜鈴﹑腹皮﹝艸款﹞冬花。

加減柴胡湯治妊娠傷寒。

柴胡黃芩漧葛川芎當歸紫蘇陳皮蔥白

水煎服。

加減秦艽散治妊娠時疫。

秦艽前胡黃芩枳殼桔梗山梔柴胡葛根紫蘇蔥白陳皮

水煎服。

加減梔子五物湯安胎淸熱。

葛根柴胡香薷石膏梔子前胡黃芩蔥白麥冬陳皮知母甘艸

水煎服。

加減白朮散治妊娠霍亂。

香薷陳皮厚朴蒼朮烏藥霍香砂仁漧薑竹茹木瓜人參白朮茯苓甘艸豬苓澤瀉

水煎服。如心胸煩悶﹐加炒黃連﹑升麻。

斬鬼丹治鬼胎。

吳茱萸川烏秦艽柴胡白僵蠶

水煎服。

泰山盤石散【《景嶽全書》】治婦人血气兩虛﹐或肥而不實﹐或瘦而血熱﹐或脾肝素虛﹐倦怠少食﹐屢有墮胎之患。

人參黃芪當歸續斷黃芩各一錢川芎白芍藥熟地各八分白朮二錢炙甘艸砂仁各五分糯米一撮

水一鍾半﹐煎七分﹐食遠服。但覺有孕﹐三五日常用一服﹐四月之後方無慮也。

二陳湯薛氏治中脘停痰﹐妊娠惡阻等證。

陳皮去白茯苓半夏各一錢甘艸炙五錢

右﹐水煎服。

半夏茯苓湯治妊娠脾胃虛弱﹐飲食不化﹐嘔吐不止。

半夏泡炒黃陳皮去白縮砂仁炒﹐各一錢白茯苓二錢甘艸炙﹐五分

右用姜棗烏梅水煎服。

人參養胃湯治外感風寒﹐內傷飲食﹐寒熱頭疼﹐或作瘧疾﹐並妊娠惡阻。

半夏厚朴制橘紅各八分藿香葉艸果茯苓人參各五分甘艸炙﹐三分蒼朮一錢

右﹐姜七片﹐烏梅一个﹐水煎服。

歸脾湯治妊娠鬱結傷脾﹔亦治發熱盜汗﹐健忘怔忡﹐驚悸少寐。

人參白朮白茯黃芪炒當歸龍眼肉遠志酸棗仁炒﹐各一錢木香炙甘艸各五分

右﹐姜棗水煎服。本方加柴胡﹑山梔﹐名加味歸脾湯。

加味小柴胡湯治妊娠怒動肝火。

柴胡二錢黃芩一錢五分人參一錢二分半夏一錢甘艸炙﹐五分生地黃多少隨宜

右﹐姜棗水煎服。一方加山梔﹑牡丹皮﹐名柴胡山梔散。

四七湯治妊娠鬱結成痰。

半夏薑汁制﹐一錢五分紫蘇葉厚朴姜制茯苓各一錢

右﹐姜棗水煎。

逍遙散治肝脾血虛有熱﹐少食多臥。

甘艸炙當歸炒芴藥酒炒茯苓柴胡白朮炒﹐各一錢

右﹐水煎服。

安胎飲治妊娠五七个月用﹐數服可保全產。

白朮人參當歸川芎熟地白芍陳皮甘艸紫蘇炙黃芩各一錢

右用薑水煎服。

胡連丸安胎聖藥。

條芩沈水者﹐四兩砂仁微炒甘艸炙﹐各一兩白朮無油者蓮肉去心﹐各二兩

右共爲末﹐外用山藥五兩﹐作糊爲丸﹐米飲下。

天門冬飲【《正傳》】治子嗽。

天門冬紫菀茸知母桑白皮各一錢半五味子桔梗各一錢

右銼﹐作一貼﹐水煎服。

雞黃散【《本事方》﹐下同】治子痢赤白﹐絞刺疼痛。

烏雞卵一个﹐傾出淸﹐畱黃黃丹一錢

右入雞子殼內攪勻﹐厚紙糊口﹐鹽泥固濟﹐火煆﹐研爲末﹐每取一錢﹐米飲調下。一服愈者是男﹐二服愈者是女。

鴨子煎﹐治胎前產後赤白痢。

生薑年少者百錢﹐年老者二百錢﹐搗取自然汁鴨子一个﹐打破入薑汁內攪勻

右同煎至八分﹐入蒲黃三錢﹐再煎五七沸﹐空心溫服﹐立效。

訶朮散【《正傳》﹐下同】治妊娠泄瀉﹐由食坐冷當風取涼所致。

訶子皮白朮各一錢半陳皮良姜木香白芍藥酒炒肉豆蔻煨甘艸炙﹐各一錢

右銼﹐作一貼﹐姜五片﹐水煎服。

醒脾飲子治子瘧寒瘧。

厚朴艸豆蔻研﹐各五錢漧薑三分甘艸二分

右銼﹐作一貼﹐入姜五片﹐棗二枚﹐同煎﹐空心服。

濟生石膏湯【丹溪】治妊娠熱瘧﹐湯飲無度。

石膏二錢生地黃一錢半夏黃芩人參麥門冬知母漧葛各一錢甘艸五分

右銼﹐作一貼﹐入烏梅一个﹐同煎服。

梔子大靑湯【《綱目》】治妊婦熱病發狂變黑。

黃芩升麻梔子各一錢大靑杏仁各五分

右銼﹐作一貼﹐蔥白三莖﹐同煎服。

神方驗胎散海藏方驗胎如神。

眞雀腦川芎一兩當歸全用﹐重一兩者只用七錢

右二味細末﹐分作二服﹐濃煎好艾湯一盞調下﹐二三時間﹐覺腹臍微動仍頻﹐卽有胎也。動罷卽愈。如不是胎﹐卽不動。如不覺效﹐再煎紅花湯調下﹐必有神效。

艾醋湯【《醫鑑》﹐下同】驗胎有無如見。

好醋艾葉

右二味煮汁﹐服半盞﹐腹中大痛是孕﹐不痛無孕。

參橘散一名人參橘皮湯。治惡阻病﹐嘔吐痰水﹐口不入食。

橘皮赤茯苓各一錢半麥門冬白朮厚朴人參甘艸各一錢

右銼作一站﹐入姜十片﹐靑竹茹雞子大﹐同煎服。一方用白茯苓﹑橘紅﹐無赤茯﹑橘皮。

保生湯【《良方》﹐下同】治婦人月經不行﹐身無病似病﹐精神如故﹐惡聞食气﹐或但嗜一吻﹐或大吐﹐或時吐淸水﹐此名惡阻﹐宜服此。

白朮香附子烏藥橘紅各二錢人參甘艸各一錢

右銼﹐作一貼﹐姜三片﹐煎服。

半夏茯苓湯治惡阻病﹐嘔吐心煩﹐頭目眩運﹐惡聞食气﹐飲食不進﹐多臥少起﹐百節煩疼﹐羸瘦痰盛。

半夏一錢半赤茯苓熟地各一錢旋覆花人參白芍川芎桔梗橘紅甘艸各七分

右銼﹐作一貼﹐入姜七片﹐水煎服。

芩連半夏湯【《寶鑑》】治惡阻病﹐一身煩痛。

黃芩一錢二分半白朮半夏各一錢黃連陳皮當歸梔子枳殼香附人參蒼朮砂仁甘艸各五分赤茯苓七分半

右銼﹐作一貼﹐入姜七片﹐水煎服。

歸元散【《醫鑑》】一名保元湯。治惡阻﹐口不入食。

白朮白茯苓陳皮各一錢半人參砂仁當歸白芍丁香甘艸各五分半夏一錢桔梗枳殼各二分半

右剉﹐作一貼﹐入姜五片﹐棗二枚﹐水煎服。

竹茹湯【丹溪】治惡阻。

靑竹茹麥冬各三錢前胡二錢橘皮一錢蘆根十條

右銼﹐作一貼﹐水煎服。

膠艾四物湯【《回春》】治胎漏腹痛。

熟地黃當歸川芎白芍藥阿膠炒珠條芩白朮砂仁艾葉香附炒﹐各一錢

右銼﹐作一貼﹐入糯米一撮﹐水煎﹐空心服。

當歸寄生湯【《得效方》】治胎漏下血。

人參桑寄生熟地黃續斷各一錢半當歸川芎白朮艾葉各七分半

右銼﹐作一貼﹐水煎服。

地膚子湯【《正傳》﹐下同】治子淋。

地膚子車前子各一錢半知母白芍藥赤茯苓黃芩枳殼各一錢升麻通艸甘艸各七分

右銼﹐作一貼﹐水煎服。

忘憂散治子淋。

琥珀爲末

右﹐每半錢﹐取萱艸根一握﹐煎湯調下。

溫胃散【《景嶽全書》﹐下同】治婦人髒寒惡嘔﹐胎气不安。亦治產後脾气虛寒﹐嘔吐食少腹痛。

人參白朮炒﹐各一二錢或一兩扁豆炒﹐二錢陳皮或不用炙甘艸各一錢當歸一二錢﹐滑易勿用漧薑炒焦﹐一二三錢

水二鍾﹐煎七分﹐食遠溫服。

理陰煎治同上。亦治產後陽虛中寒﹐或外感寒邪﹐以致心腹痛﹐嘔吐厥逆。

熟地三五七錢或一二兩炙甘艸一二錢當歸二三錢或五七錢漧薑一二三錢﹐炒黃色

水二鍾﹐煎七分﹐熱服。或加肉桂一二錢。

保陰煎治胎气熱而不安。亦治產後血熱﹐淋瀝不止。

生地熟地芍藥各二錢山藥川續斷黃芩黃蘗生甘艸各一錢

水二鍾﹐煎七分﹐食遠溫服。

涼胎飲治同上。

生地芍藥各二錢黃芩當歸各一二錢甘艸七分生枳殼石斛各一錢茯苓錢半

水一鍾半﹐煎七分﹐食遠溫服。如熱甚者﹐如黃蘗一二錢。

枳殼湯治胎漏﹐或因事下血。亦治惡阻﹐進食和中﹔及熱而血虛﹐胎動不安。

枳殼炒黃芩炙﹐各半兩白朮炒﹐一兩

右爲末﹐每服一錢﹐白湯調下亦可。

胎元飲治婦人衝任失守﹐胎元不安不固者﹐隨證加減用之﹐或間日或二三日﹐服一二劑。

人參隨宜當歸杜仲白芍藥各二錢熟地二三錢白朮一錢半炙甘艸一錢陳皮七分﹐無滯者不用

水二鍾﹐煎七分﹐食遠服。

壽脾煎一名攝營煎。治妊娠心脾气虛﹐胎動不安。

白朮二三錢當歸山藥各二錢棗仁錢半炙甘艸一錢遠志制﹐三五分漧薑炮﹐一二錢蓮肉去心﹐炒﹐二十粒人參一二錢﹐急者用一兩

水二鍾﹐煎服。

左歸飲治肝腎不足﹐胎動不安。

熟地二三錢或一二兩山藥枸杞各二錢炙甘艸一錢茯苓一錢半山萸一二錢﹐畏酸者少用

水二鍾﹐煎七分。食遠服。

右歸飲治同上。亦治產婦虛火不歸元而發熱者。

熟地用如前枸杞杜仲姜制﹐各二錢肉桂甘艸炙﹐各一二錢制附子一二三錢山藥一錢

水二鍾﹐煎七分﹐食遠溫服。

固陰煎治同上。亦治產後衝任受傷﹐惡露不止。

人參隨宜熟地三五錢山茱萸一錢半遠志炒﹐七分山藥炒﹐二錢甘艸炙﹐一二錢五味子十四粒菟絲子炒香﹐二三錢

水二鍾﹐煎七分﹐食遠溫服。

五福飲治气血俱虛﹐胎動不安

人參熟地各隨宜當歸二三錢炙艸一錢白朮炒﹐一錢半

右﹐水二鍾﹐煎七分﹐食遠溫服。

祕元煎治脾腎气虛﹐胎動不安﹐兼帶濁。亦治衝任气虛而胎漏者。

人參金櫻子各一二錢五味子十四粒甘艸炙﹐一錢遠志炒﹐八分山藥炒芡實炒棗仁炒搗碎﹐各二錢白朮炒茯苓各錢半

水二鍾﹐煎七分﹐食遠服。

菟絲煎治同上。

人參二三錢山藥炒﹐二錢菟絲子炒﹐四五錢當歸棗仁炒茯苓各錢半遠志肉制﹐四分炙甘艸一錢或五分鹿角霜爲末﹐四五匙

右用水一鍾半﹐煎成加鹿角霜末調勻﹐食前服。

小和中飲治妊娠食滯脹滿。

白扁豆炒山楂肉各二錢白茯苓陳皮厚朴各一錢五分甘艸五分

水一鍾半﹐加生薑三五片﹐煎服。

解肝煎治妊娠肝气滯逆﹐脹滿不安。

陳皮半夏厚朴茯苓各錢半砂仁七分蘇葉芍藥各一錢

水一鍾半﹐加生薑三五片﹐煎服。

化肝煎治妊娠怒動肝气兼火﹐胎气不安。

靑皮陳皮芍藥各二錢梔子炒丹皮澤瀉各錢半土貝母二三錢

水一鍾半﹐煎七八分﹐食遠溫服。如血見下部者﹐以甘艸代澤瀉。

紫蘇飲治妊娠失調﹐胎气不安﹐上攻作痛﹐名曰子懸。或臨產气結不下等證。

人參甘艸各半兩大腹皮川芎白芍陳皮蘇葉當歸各一兩

右﹐每服一兩﹐姜蔥水煎服。一方有香附﹐無人參。一方無川芎﹐名七寶散。若肝脾气血虛而有火不安者﹐宜兼逍遙散。若脾气虛弱而不安者﹐宜用四君芎歸湯。

五味異功散治妊娠脾胃气虛而惡阻者。

人參白朮炒茯苓炙甘艸陳皮各一錢

右﹐加姜棗﹐水煎服。

六味異功散治妊娠胃虛﹐兼寒多嘔。

人參二三錢白朮茯苓各二錢陳皮炙甘艸各一錢漧薑炒﹐一二錢

水一鍾半﹐煎服。

和胃飲治妊娠胃寒气實﹐胎气上逼者。

陳皮厚朴姜制﹐各一錢半漧薑炮﹐一二錢炙甘艸一錢

水鍾半﹐煎七分﹐溫服。

五君子煎治妊娠脾虛兼寒﹐胎气上逼。

人參隨宜白朮茯苓各二錢炙甘艸一錢漧薑炒黃﹐一二錢

水一鍾半﹐煎服。

淸化飲治婦人產後因火發熱﹐及血熱妄行﹐陰虧﹐諸火不淸等證。亦治妊娠血熱血漏。

芍藥麥冬各二錢丹皮茯苓黃芩生地各二三錢石斛一錢

水一鍾半﹐煎七分﹐食遠溫服。

四聖散治漏胎下血。

條芩白朮砂仁阿膠各等分

右爲細末﹐每服二錢﹐艾湯調下。一方有芍藥﹐無阿膠。按此方若攺爲湯﹐砂仁當減半。

五陰煎治妊娠脾腎兼虛而漏血者。亦治產後陰虛。

熟地五七錢或一兩山藥炒芍藥炒﹐各二錢扁豆炒﹐二三錢茯苓一錢半五味子二十粒人參隨宜白朮炒炙甘艸各一二錢

水二鍾﹐加蓮肉去心二十粒﹐煎服。

七福飲治妊娠胎漏﹑三焦气血俱虛。

人參熟地各隨宜當歸二三錢炙甘艸棗仁各一錢白朮炒﹐一錢半遠志制﹐三五分

水二鍾﹐煎七分﹐食遠溫服。

益母地黃湯治從髙墜下﹐傷胎下血。

生地益母艸各二錢當歸黃芪炒﹐各一錢

右﹐薑水煎服。

續斷湯治妊娠血虛微熱﹐漏血尿血。

當歸生地黃各一兩續斷赤芍藥各半兩

右爲末﹐每服二錢﹐空心﹐用蔥白煎湯調下。

五物煎治產難及胎气已動﹐勢有難畱。

當歸三五七錢熟地三四錢芍藥二錢﹐酒炒川芎一錢肉桂一二三錢

水一鍾半﹐煎服。

決津煎治同上。

當歸三五錢或一兩澤瀉一錢半牛膝二錢肉桂一二錢烏藥一錢熟地二三錢或五七錢

水二鍾﹐煎七分﹐食前服。如气血虛﹐不必用烏藥。

固胎煎治肝脾多火多滯而屢墮胎者。黃芩二錢白朮一二錢陳皮一錢當歸芍藥阿膠各錢半砂仁五分

水一鍾半﹐煎服。

赤金豆一名八仙丹。治鬼胎。

巴霜去皮膜﹐略去油﹐一錢半皂角炒微焦﹐二錢生附子切略炒燥朱砂各二錢輕粉一錢丁香木香天竺黃各三錢

右爲末﹐酢浸蒸餅﹐爲丸蘿卜子大﹐以爲朱砂爲衣﹐欲漸去者每服五七丸﹐欲驟行者每服一二十丸﹐用滚水﹐或煎藥﹐或姜﹑酢﹑茶﹑蜜﹑茴香﹑史君煎湯爲引送下。若下多不止﹐可飲冷水一二口卽止。蓋此藥得熱則行﹐得冷則止也。

單方

安胎順气﹕香附子炒爲末﹐濃煎紫蘇湯﹐服一二錢。或加砂仁。【華佗】

妊婦胎動﹕朱砂末一錢﹐和雞子白三枚﹐攪勻頓服﹐胎死卽出﹐未死卽安。

胎气不安﹐气不升降﹐嘔血酸水﹕香附﹑藿香﹑甘艸各一錢爲末﹐每服二錢﹐入鹽少許﹐沸湯服之。【《聖惠》】

胎動不安﹐或腰痛胎轉搶心﹐下血不止﹐或日月未足而欲產﹐並以菖蒲根搗汁一二升服之。【《千金》】

妊娠胎動或腰痛﹐或搶心﹐或下血不止﹐或倒產子死腹中﹕艾葉一雞子大﹐酒四升﹐煮二升﹐分二服。【《肘後方》】

胎動迫心作痛﹕艾葉雞子大﹐以頭酢四升﹐煎二升﹐分溫服。【《子母祕錄》】

姙娠疾病﹐胎不能安﹐可下之﹕取七月七日法曲四兩﹐水二大盞﹐煎取一盞三分﹐綿濾去滓﹐分溫三服﹐立下。

又方﹕用大曲五升﹐淸酒一斗﹐煮二沸﹐去滓﹐分五服﹐隔宿勿食﹐但再服卽下如糜﹐母無疾苦。

胎痛欲產﹐日月未足者﹕以全蛇蛻一條﹐絹袋盛繞腰系之。【《千金》﹐下同】

胎動不安﹐腰痛或胎上搶心煩悶﹐或下血﹕蔥白大者二十莖﹐濃煮汁飲之﹐胎未死卽安﹐已死卽出﹐神效。

妊娠胎動﹕豉絞汁溫服﹐華陀方也。【《本艸》】

又方﹕生曲餅研末﹐水和絞汁﹐溫服三升。【《肘後方》﹐下同】

妊娠胎動欲墮﹐腹痛不可忍﹕薴根二兩銼﹐銀石器酒水相半煎服妙。

又方﹕幹荷蒂一枚炙研﹐糯米泔一鍾﹐調服卽安。【《經驗方》】

妊婦腹痛﹕燒車缸脂末﹐納酒中隨意飲。【《千金》】

胎動腹痛﹐或下黃汁如漆如豆汁者﹕野薴根﹑金銀花根各五錢﹐水酒相半煎服。【《入門》﹐下同】

又方﹕鹿角膠炒成珠作末﹐以米飲調下二錢。

又方﹕用好銀煮取水﹐著蔥油食之佳。

又方﹕用薴根如足指大者一尺﹐﹝口父﹞咀﹐以水五升﹐煮取三升﹐去滓服。或加生薑五片亦可。丹溪云﹕薴根大能補陰而行滯血。

妊娠胎動﹐晝夜叫呼﹐口喋唇搴﹐及下重痢不息﹕用艾葉五兩﹐以好酒五升同煮﹐取四升﹐去滓﹐更煎取一升。口閉者﹐開口灌之﹐藥下卽瘥。

妊娠無故下血不止﹕阿膠三兩炙搗末﹐酒一升半﹐煎令消﹐一服愈。

又方﹕阿膠二兩搗末﹐生地半斤搗取汁﹐以淸酒三升絞汁﹐分三服。

閃顚胎動欲漏﹕砂仁皮炒令熱透爲末一錢﹐或酒或鹽湯下。

胎漏下血不止﹕用桃樹上干不落桃子燒灰和水服瘥。《本艸》云﹕桃奴破血﹐又治伏梁積气。

姙娠心痛﹕用靑竹茹一升﹐酒二升﹐煮取一升﹐去滓﹐分溫頓服。

又方﹕用破雞子一枚﹐酒調服之。

妊娠胎動欲落﹐腹中痛不可忍﹕用上等銀一斤﹐茅根二兩去黑皮﹐以水九升﹐煮銀五升﹐入淸酒一升﹐同煎茅根﹐取三升﹐分三服﹐立安。

妊娠腰背痛﹐反復不得﹕用鹿角長六寸﹐燒令赤﹐酒中淬﹐再燒再淬。以角碎爲度﹐取所淬酒飲之。

孕婦腹內鐘鳴﹕用鼠窟前後土爲細末﹐研麝香﹐酒調下二錢﹐立愈。或不用酒亦可。

妊娠中惡﹐心腹絞急切痛﹐如鬼擊之狀﹐不可按摩﹐或吐血或衄血者﹕用熟艾如拳大﹐煮汁頻服。

又方﹕用鹽一盞﹐水二鍾調和﹐以冷水噀之﹐吐出卽安。

又方﹕用竈心土爲末﹐每二錢井水調服﹐白湯調亦可。

又方﹕用男子貼體久染汗衣燒灰存性﹐百沸湯調服。

姙娠鼻衄﹕用白茅花﹐濃煎汁服。

姙娠卒不得小便﹕用杏仁一味去皮尖﹐搗丸如菉豆大﹐燈心湯吞七丸﹐立利。

子淋小便數出少或熱疼﹐及子煩﹕用地膚子三兩細切。水四升﹐煮取二升半﹐去滓分三服﹐日三次﹐食盡。

妊娠遺尿﹕用益智仁爲末﹐米飲下亦效。

妊娠髒燥﹐自悲自哭自笑﹕用紅棗燒存性﹐米飲調下。

姙娠下血不止﹐疼痛﹕用家雞翎燒灰細研﹐溫酒調下二錢。如人行五里再服﹐以效爲度。亦治小便不禁。

又方﹕用香附子爲末﹐米飲調下。

婦人懷胎不長﹕用鯉魚長一尺者﹐去腸肚鱗﹐以水浸沒﹐內鹽及棗﹐煮熟取汁﹐稍稍飲之。

妊娠月數未足﹐腹痛如欲產﹕用梁上塵﹑竈突煤同爲末﹐空心﹐溫酒服方寸匕。

臨產下痢﹕梔子燒研﹐空心﹐熱酒服一匙﹐甚者不過五服。【《勝金方》】

姙娠溺濇﹕蕪菁子末﹐水服方寸匕﹐日二服。

病欲去胎﹕雞子二枚﹐入鹽三四撮服。【仲景】

姙娠子淋﹐不得小便﹕滑石末水和﹐貼臍下二寸。【《外臺》】

孕婦熱淋﹕車前子五兩﹐葵根切一升﹐以水五升﹐煎取一升半﹐分三服﹐以利爲度。【梅師方】

子癇昏冒﹕縮砂和皮炒黑﹐熱酒調下二錢﹐不飲酒者﹐米飲下。安胎止痛﹐其效不可盡述。

孕婦咳嗽﹕貝母去心麩炒黃爲末﹐沙糖和丸芡子大﹐每含咽二十丸﹐神效。

跌撲舉重﹐損胎不安﹐腹中疼痛腰重﹐或子死腹中不出者﹐芎藭爲末﹐酒服方寸匕﹐須臾一二服﹐立愈。【《千金》】

六七月後孕動﹐困篤難救者﹕蔥白一大握﹐水三升﹐煎一升﹐去滓頓服。【《本艸》﹐下同】

胎動不安﹐墮在須臾者﹕用川芎二兩﹐蔥白五兩﹐水三碗﹐煮二碗半﹐分三服。

胎損腹痛﹕冬麻子一升﹐杵熬香﹐水二升﹐煮汁分服。【《心鏡》】

漏胎下血﹕蓮房燒研﹐麵糊丸梧子大﹐每服百丸﹐湯酒任下﹐日二。【《集驗方》】

子死腹中﹐月數未足﹐母欲昏絕者﹕用大黑豆三升﹐以酢煮濃汁頓服﹐立出。【《本艸》】

姙娠吐衄不止﹕馬錢末﹐濃米飲服半錢。【《聖惠》】

桑寄生能安胎﹐令胎牢固﹐或煎服﹐或爲末服﹐並佳。【《本艸》】

胎動不安﹕木賊去節﹑川芎等分爲末﹐每服三錢﹐水一盞﹐入金銀一錢﹐煎服。【《總錄》】

姙娠尿血﹕豆醬一大盞熬幹﹐生地黃二兩爲末﹐每服一錢﹐米飲下。【《普濟方》】

胎動下血﹐或胎已死﹕百艸霜二錢﹑棕灰一錢﹑伏龍肝五錢爲末﹐每服一二錢﹐白湯入酒及童尿調下。【《雜興方》】

頻慣墮胎﹐或三四月卽墮者﹕於兩月前﹐以杜仲八兩﹐糯米煎湯浸透﹐炒去絲﹐續斷二兩﹐酒浸焙榦爲末﹐以山藥五六兩爲末作糊﹐丸梧子大﹐每服五十丸﹐空心米飲下。【《本艸》】

又方﹕用杜仲焙研棗肉爲丸﹐糯米飲下。【《簡便方》】

妊娠風寒卒中﹐不省人事﹐狀如中風﹕用熟艾三兩﹐米酢炒極熱﹐以絹包熨臍下﹐良久卽蘇。【《婦人良方》】

妊娠浮腫﹕羌活﹑蘿卜子同炒香﹐只取羌活爲末﹐每服三錢﹐溫酒調下﹐一日一服﹐二日二服﹐三日三服。【《本事方》】

孕婦漏胎﹕五倍子末酒服二錢﹐神效。【《集驗方》】

妊婦尿血﹕取夫爪甲燒灰酒服。【《千金》】

婦人血崩﹕鯽魚一个長五寸者﹐去腸入血竭﹑乳香在內﹐綿包燒存性﹐研末﹐每服二錢﹐熱酒調下。【《摘元方》】

婦人胎動﹐妊娠因夫所動困絕﹐以竹瀝飲一升立愈。頻頻飲之﹐大治子煩。【《產寶》】

姙娠漏胎﹐下血不止﹕用生地黃汁一升﹐漬酒四合﹐煮三合五沸服之﹐不止又服。亦治子煩。【《外臺》﹐下同】

又方﹕用生地黃爲末﹐酒服方寸匕﹐日一夜一﹐或加漧薑亦妙。

又方﹐用生地﹑熟地等分爲末﹐每服半兩﹐白朮﹑枳殼煎湯﹐空心調下﹐日二服。

又方﹕用雞子黃十四枚﹐以好酒二升﹐煮如餳服之。未瘥再作﹐以瘥爲度。【《普濟方》﹐下同】

又方﹕鹿角屑﹑當歸各半兩﹐水三盞﹐煎減半頓服﹐不過二服。

妊娠腰痛﹐鹿角截五寸長﹐燒赤﹐投一升酒中﹐又燒又浸﹐如此數次﹐細研﹐空心酒服方寸匕。【《產寶》】

孕婦子上衝心﹕取蒲萄﹐或根亦可﹐濃煮汁﹐飲之卽下﹐而其胎亦安。【《本艸》】

姙娠尿血﹕阿膠炒黃爲末﹐食前粥飲下二錢。【《聖惠》】

姙娠血痢﹕阿膠二兩﹐酒一升半﹐煮一升頓服。【《本艸》﹐下同】

妊娠胎動﹕用阿膠炒﹑熟艾葉各二兩﹐蔥白一升﹐水四升﹐煮一升﹐分服。

姙娠下血﹕黃明膠二兩﹐酒煮化頓服之。【《肘後方》】

姙娠下痢﹕中衣帶三寸燒研﹐水服。【《千金》】

姙娠去胎﹕麥糵一升﹐蜜一升﹐服之卽下。

轉胞尿閉﹕用蔥白細切﹐和鹽炒熱﹐熨臍下﹐立通。【《入門》】

轉胞尿閉脹﹕急令產婆香油塗手﹐自產門入﹐托起其胞﹐則尿出如注﹐脹急卽解。【丹溪﹐下同】

又方﹕將孕婦倒豎起則尿自出﹐亦妙。

妊娠心腹絞痛﹕大紅棗十四枚﹐燒焦爲末﹐以小便服之。【《梅師方》】

妊娠吐酸水﹐心腹痛﹐不能飲食﹕人參﹑漧薑炮等分爲末﹐以生地黃汁和丸梧子大﹐每服五十丸﹐米飲下。【《局方》】

婦人虛羸有鬼胎癥瘕﹐經候不通﹕芫花根三兩銼炒黃爲末﹐每服一錢﹐桃仁煎湯調下﹐當利惡物而愈。【《聖惠》】

孕癰﹕用洪州烏藥軟白香辣者五錢﹐水一盞﹐牛皮膠一片﹐同煎至七分溫服。【《準繩》﹐下同】

又方﹕薏苡仁煮汁飲之。

腹中兒哭﹕黃連煎濃汁﹐母常呷之。【《熊氏補遺》】

因驚胎動出血﹕取黃連末酒服方寸匕﹐日三服。【《子母祕錄》】

妊娠子煩口漧不得臥﹕黃連末每服一錢﹐粥飲下。或酒蒸黃連丸亦妙。【《本艸》】

病篤去胎﹕蝱虫十枚﹐炙搗爲末﹐酒服胎卽下。【《產乳》】

溫養胎气﹕胎至九月﹐用豬肚一枚﹐如常著五味者食至盡。【《千金翼》】

轉女爲男﹕取弓弩弦一枚﹐絳囊盛帶婦人左臂。

又方﹕取雄黃一兩﹐絳囊盛帶之。要女者帶雌黃。

又方﹕以斧一柄於產婦臥牀下置之﹐仍系刃向下﹐勿令人知。

又方﹕婦人始覺有孕﹐用原蠶屎一錢﹐井華水服之﹐日三。【《本艸》】

鍼灸

《金匱要咯》曰﹕婦人傷胎﹐懷身腹滿﹐不得小便﹐從腰以下重﹐如有水气狀﹐懷身七月﹐太陰當養不養﹐此心气實﹐當刺瀉勞宮及關元二穴﹐小便微利則愈。

《甲乙經》曰﹕乳子下赤白帶﹐腰兪主之。

婦人乳餘疾﹐肓門主之。

《千金方》曰﹕妊娠三月胎欲墮﹐灸膝下一寸七壯。

妊娠一月﹐足厥陰脈養﹐二月足少陽脈養﹐三月手心主脈養﹐四月手少陽脈養﹐五月足太陰脈養﹐六月足陽明脈養﹐七月手太陰脈養﹐八月手陽明脈養﹐九月足少陰脈養。凡逐月養胎之脈﹐當其時俱不可鍼灸。

《醫學入門》曰﹕孕婦不宜鍼合谷﹑三陰交。

婦人將產﹐預先胎破﹐惡水長流﹐坐艸早無血可養﹐枯竭﹐刺獨陰五分﹐在足小指第三節

間﹔承陰一寸五分。《丹溪心法》曰﹕妊孕寒熱往來咳嗽血痰﹐或嘔吐不食無力﹐或喘滿乳脊相應痛﹐或口中唾如霜雪﹐出語無聲﹐或耳鳴﹐或痰涎日夜數碗﹐誤用熱藥之故也。刺風門﹑魄戶各五分﹐支溝間使各透。如寒熱未解﹐百節瘈瘲昏憒﹐再取絕骨五分﹐太溪三分。如脈气未平﹐瀉太淵﹑太白各二分﹐熱府【未詳分數。】已上穴﹐實瀉虛補﹐治產前病立效。此病安後﹐半年必有一變﹐四肢消瘦﹐單腹腫脹﹐卽取陰交一穴﹐去其惡物也。

醫案

《儒門事親》曰﹕戴人過東杞﹐一婦人病大便燥結﹐小便淋濇﹐半生不娠﹐惟常服疏導之藥則大便通利﹐暫廢藥則結滯。忽得孕﹐至四五月間﹐醫者禁疏導之藥﹐大便依常爲難﹐臨圊則力努﹐爲之胎墜。凡如此胎墜者三。又孕已經三四月﹐弦望前後﹐溲溺結濇﹐甘分胎隕﹐乃訪戴人。戴人診其兩手脈俱滑大﹐脈𨿽滑大以其且妊﹐不敢陡攻﹐遂以食療之。用花碱煮菠菱﹑葵菜﹐以車前子苗作茹﹐雜豬羊血作羹食之﹐半載居然生子﹐其婦燥病方愈。

劉先生妻有娠半年﹐因傷損下血﹐乞藥於戴人。戴人診之﹐以三和湯一名玉燭散﹑承气湯﹑四物湯對停﹐加﹝石卜﹞硝煎之﹐下數行﹐痛如手拈﹐下血亦止。

一婦人年四十餘得孕﹐自以爲年衰多病﹐故疾復作﹐以告醫氏。醫者不察﹐加燔鍼於臍兩旁﹐又以毒藥攻磨﹐轉覺腹痛﹐食減形羸﹐已在牀枕﹐來問戴人。戴人診其脈曰﹕六脈皆平﹐椎右尺洪大有力﹐此孕脈也。兼擇食﹐爲孕無疑。左右皆笑之。不數月﹐生一女子﹐兩目下各有燔鍼痕﹐幾喪其明。凡治病婦當先問娠﹐不可倉卒。

胡王之妻﹐病臍下積塊嘔食﹐面黃肌瘦而不月﹐或謂之幹血气﹐治之無效。戴人見之曰﹕孕也。其人不信。再三求治於戴人。與之平藥﹐以應其意﹐終不肯下毒藥﹐後月到果胎也。人問何以別之﹖戴人曰﹕尺脈洪大也﹐《素問》陰陽別論所謂陰搏陽別之脈。

朱震亨《心法》曰﹕一婦人孕三月﹐吐痰水並飲食﹐每日寅卯作﹐作時覺少腹有气沖上﹐然後膈滿而吐﹐面赤微躁﹐頭眩﹐臥不起牀﹐四肢疼﹐微渴﹐此肝火挾衝脈之火衝上也。一日甚﹐一日輕。脈和﹐右寸脈洪大。百藥不效者將二月。偶用沈香磨水化抱龍丸﹐一服膈寬﹐气不上衝﹔二三服﹐吐止眩減﹐食進而安。

應氏婦得胎七月﹐嘗雜吐食﹐胎壅心下滿塞﹐气攻背﹐兩肘皆痛﹐要人不住手﹐以熱物摩熨﹐得吐稍疏﹐脈洪大。用黃芩二錢半﹐炒黃連一錢﹐炒白朮﹑半夏各二錢﹐炙甘艸﹑砂仁各五分﹐陳皮﹑當歸﹑山梔﹑炒枳殼﹑香附﹑人參﹑蒼朮各一錢﹐茯苓一錢半﹐生薑七片﹐服二貼後﹐嘈雜吐止﹐心滿塞退。但於夜間背肘痛﹐用摩熨﹐遂與抱龍丸化服﹐其疾如失。

一婦人年近三十﹐懷孕兩个月﹐病嘔吐頭眩﹐自覺不可禁持﹐以人參﹑白朮﹑川芎﹑陳皮﹑茯苓等藥﹐服五七日﹐愈覺沈重。召予脈之﹐兩手弦左爲甚而且弱。予曰﹕此是惡阻病﹐必怒气所激。問之果然。肝气旣逆﹐又挾胎气﹐參朮之補﹐大非所宜。教以時用茯苓湯下抑靑丸二十四粒﹐五貼自覺稍安。診其脈﹐略有數狀﹐自言口漧苦﹐稍食粥則口酸﹐予意其爲膈間滯气未盡行﹐教全以川芎﹑陳皮﹑山梔﹑茯苓﹑生薑煎湯﹐下抑靑丸十五粒﹐十餘貼余證皆平﹐但食及常時之半﹐食後覺口酸﹐不食覺易饑。予謂肝熱未平﹐則以白湯下抑靑丸二十粒﹐二十日而安。予又脈之﹐見其兩手脈𨿽和平﹐而右手弱甚﹐此胎必墮﹐此時肝气旣平﹐參﹑朮可用矣。遂用始初參朮等藥補之﹐預防墮胎﹐已後之虛。服之一月﹐胎自墮﹐卻得平穩無事。抑靑丸﹐一味黃連爲丸是也。

一婦人懷妊六月發癇﹐手足揚直﹐面紫黑色﹐合眼涎出﹐昏憒不省人事﹐半時而醒。醫與震靈丹五十餘貼﹐其疾時作時止﹐無減證。直至臨產方自愈。產一女﹐蓐中子母皆安。次年﹐其夫疑丹毒必作﹐求治之﹐診其脈﹐浮取弦﹐重取濇﹐按至骨則沈實帶數﹐時正二月﹐因未見其癇發之狀﹐未敢與藥﹐意其舊年癇發時﹐乃五月﹐欲待其時﹐度此疾必作﹐當審諦施治﹐至五月半﹐其疾果作﹐皆是巳午兩時﹐遂教以自制防風通聖散﹐用生甘艸加桃仁多紅花少﹐或服或吐﹐至四五劑﹐疾漸疏而輕﹐後發爲疥而愈。

朱宅婦人三十餘歲﹐懷胎四个月﹐大小便閉﹐因與通利冬葵子等藥已通﹐但气未順﹐此由性急血耗气亂﹐用和气滋血之藥乃安。

一婦人四十一歲﹐妊孕九个月轉胞﹐小便不出三日矣。下急腳腫﹐不堪存活﹐來告急。予往規之﹐見其形瘁﹐脈之右濇而左稍和﹐此傷食而气傷﹐胎系弱不能自舉而下墜﹐壓著膀胱﹐偏在一邊﹐气急爲其所閉﹐所以水竅不能出也。轉胞之病﹐大率如此。予遂制一方﹐補血養气﹐血气旣正﹐胎系自舉則不下墜﹐方有安之理。遂用人參﹑當歸身尾﹑白芍藥﹑白朮﹑帶白陳皮﹑炙甘艸﹑半夏﹑生薑﹐煎濃湯﹐與四貼﹐任其頻啜﹔至次早﹐又與四貼藥滓﹐作一貼煎﹐令頓飲之﹐探喉令吐出此藥湯﹐小便立通﹐皆黑水。後就此方加大腹皮﹑枳殼﹑靑蔥葉﹑縮砂仁二十貼與之﹐以防產前後之虛。果得就蓐平安﹐產後亦健。

一婦人妊娠七八个月﹐患小便不通﹐百醫不能利﹐轉加急脹﹐診其脈細弱。予意其血气虛弱﹐不能承載其胎﹐故胎重墜下﹐壓住膀胱下口﹐因此溺不得出﹐若服補藥升扶胎起則自下。藥力未至﹐愈加急滿﹐遂令一老婦用香油塗手﹐自產門入﹐托起其胎﹐溺出如注﹐脹急頓解。一面卻以人參﹑黃芪﹑升麻大劑煮服﹐或少有急滿﹐仍用手托放取溺﹐如此三日後﹐胎漸起﹐小便如故。

一婦人有孕﹐至三月必墮﹐予教以濃煎白朮湯﹐調黃芩末二錢﹐服三四十貼﹐遂得保全。蓋孕至三月﹐正屬相火﹐所以易墮。不然﹐何以黃芩﹑白朮爲安胎妙藥耶﹖一婦年三十餘﹐或經住﹐或成形未具﹐其胎必墮﹐察其性急多怒﹐色黑气實﹐此相火太盛﹐不能生气化胎﹐反食气傷精故也。因令住經第二月﹐用黃芩﹑白朮﹑當歸﹑甘艸﹐服至三月盡止藥﹐後生一子。

《明醫雜著》曰﹕吾妻嘗胎漏﹐忽一日血大崩﹐遂運去﹐服童便醒而少頃復運﹐急煎服荊芥﹐隨醒隨運﹐服止血止運之藥不效﹐忽然嘔吐﹐予以童便藥汁滿於胸膈也﹐復以手探吐之﹐少頃﹐吐出米飯及虀菜碗許﹐詢間其故﹐適方午飯後著惱﹐故卽崩而不止。予悟曰﹕因方飽食﹐胃气不行﹐故崩甚。血旣大崩﹐胃气益虛而不能運化﹐宜乎服藥無效也。急宜調理脾胃﹐遂用白朮五錢﹐陳皮﹑麥芽各二錢煎服之﹐服未半而運止﹐再服而崩止。遂專理脾胃﹐服十數劑﹐胃气始還﹐然後加血藥服之而安。若不審知食滯而再用血崩血運之藥﹐豈不悞哉﹖大凡醫者治諸病證﹐須時常察其有無飲食傷積否﹐但見其胸膈飽悶﹐嘔吐噫气﹐咽酸腹痛﹐腸泄﹐惡食少食﹐便問曾何飲食﹐審知傷積﹐卽便先調其脾胃﹐消導飲食﹐然後用本病藥治之﹐或於本病藥內加入消導飲食藥。若不審知此﹐則用藥𨿽對證而不獲效。蓋人以脾胃爲主﹐胃气自傷﹐則不能運化藥味以成功也。亦有飲食之後卽藥﹐或服藥之後卽睡﹐或有服藥太多﹐謂之傷藥﹐要須識此。

《薛己醫案》曰﹕一妊婦嘔吐惡食﹐體倦嗜臥﹐此胃气虛而惡阻也。用人參橘皮湯二劑漸愈﹐又用六君加紫蘇一劑而安。

一妊婦吞酸惡心﹐時欲作嘔﹐此因脾胃虛而飲食停滯﹐用六君加枳殼﹑香附治之而愈。

一妊婦嘔吐脇脹﹐或寒熱往來﹐面色靑黃﹐此木旺而克脾土﹐用六君子加柴胡﹑桔梗﹑枳殼而安。

一妊婦嘔吐酸水﹐胸滿不食﹐此脾土虛而肝木所侮﹐用六君子加芍藥而愈﹐又用四君子加枳殼﹑桔梗而安。

一妊婦胸腹膨脹﹐吐痰不食﹐此脾胃虛而飲食爲痰﹐用半夏茯苓湯漸愈﹐又用六君子加枳殼﹑蘇梗﹑桔梗而飲食如常。後因恚怒﹐脇脹不食﹐吐痰惡心﹐用半夏茯苓湯加柴胡﹑山梔而愈。

一妊婦內熱晡熱﹐或兼寒熱﹐飲食少思﹐其胎或下墜或上攻﹐此肝經血虛而火動耳。先用加味逍遙散數劑﹐次用六君子加柴胡﹑枳殼各數劑而愈。

一婦人胎及六月﹐形體倦怠﹐飲食少思﹐勞役便血﹐胎動不安﹐用六君﹑生熟地﹑升麻﹑柴胡而愈。

一妊婦下血﹐服涼血之藥﹐下血益甚﹐食少體倦﹐此脾气虛而不能攝血﹐余用補中益气湯而愈。後因怒而寒熱﹐其血仍下﹐此肝火旺而血沸騰﹐用加味逍遙散血止﹐用補中益气湯而安。

一妊婦下血﹐發熱作渴﹐食少體倦﹐屬脾气虛而爲肝火所侮﹐用四君子加柴胡﹑山梔﹐血止﹑因怒復作﹐用六君子加柴胡﹑山梔﹑升麻而安。

一妊娠三月﹐其經月來三五次﹐但不多﹐飲食精神如故﹐此血盛有餘。兒大能飲﹐自不來矣。果然。

一妊娠六月﹐每怒下血﹐甚至寒熱頭痛﹐脇脹腹疼﹐作嘔少食。余謂寒熱頭痛乃肝火上衝﹐脇脹腹疼乃肝气不行﹐作嘔少食乃肝侮脾胃﹐小便下血乃肝火血熱﹐用小柴胡加芍藥﹑炒黑山梔﹑茯苓﹑白朮而愈。

一妊娠六月﹐體倦食少﹐勞役下血﹐用六君子加當歸﹑熟地﹑升麻﹑柴胡而愈。

一妊婦每因恚怒﹐其胎上逼﹐左關脈弦洪﹐乃肝火內動﹐用小柴胡加茯苓﹑枳殼﹑山梔而愈。但體倦不食﹐用六君子調養脾土﹐加柴胡﹑枳殼調和肝气乃瘥。

一妊婦胎上逼﹐胸滿噯气﹐飲食少思﹐此脾气郁滯﹐用紫蘇飲頓安﹐又用四君子加枳殼﹑柴胡﹑山梔而瘥。

一妊婦因怒胸膈不利﹐飲食少思﹐服消導順气之劑﹐脾胃愈弱﹐飲食愈少﹐大便不實且無度﹐久而便黃水或帶白﹐視其面色﹐黃中隱白。余曰﹕黃色﹐脾虛也﹔白色﹐肺虛也。朝以補中益气湯升補胃气﹐夕以六君子培補脾气而愈。

一妊婦因怒﹐寒熱往來﹐內熱晡熱﹐脇痛嘔吐﹐胎至八月而不長﹐此因肝脾鬱怒所致﹐用六君子加柴胡﹑山梔﹑根殼﹑紫蘇﹑桔梗﹐病愈而胎亦長矣。

鴻臚張淑人痢疾後﹐胎功心神不安﹐肢體殊倦﹐用八珍散二十餘劑漸愈。因勞加煩熱頭痛﹐以大劑補中益气湯加蔓荊子治之﹐熱痛頓止。仍用前散﹐又五十餘劑而安。其後生產甚易。

一婦人每胎三四个月﹐作痛欲墮﹐余以爲痛胎﹐用當歸二錢﹑熟地黃三錢而愈。

一妊婦八月﹐胎欲墜如產﹐臥久少安﹐日晡益甚﹐此气血虛弱﹐朝用補中益气湯加茯苓﹑半夏隨愈﹐更以八珍湯調理而安。

一妊娠气喘痰甚﹐諸藥不效﹐素有帶下﹐始於目下浮腫兩月餘﹐其面亦然﹐此气虛而有痰飲也﹐用六味丸數劑而愈。

一妊婦嗽則便自出﹐此肺腎之气不足﹐不能司攝﹐用補中益气以培土金﹐六味丸加五味以生腎气愈。

一妊婦小腹作痛﹐其胎不安﹐气攻左右﹐或時逆上﹐小便不利﹐用小柴胡湯加靑皮﹑山梔淸肝火而愈。後因怒小腹脹滿﹐小便不利﹐水道重墜﹐胎仍不安﹐此亦肝木熾盛所致﹐用龍膽瀉肝湯一劑﹐諸證頓愈﹔乃以四君子加柴胡﹑升麻以培脾土而安。

一妊婦飲食停滯﹐心腹脹滿﹐或用人參養胃湯加靑皮﹑山楂﹑枳殼﹐其脹益甚﹐其胎上攻﹐惡心不食﹐右關脈浮大﹐按之則弦﹐此脾土不足﹐爲肝木所侮﹐余用六君子加柴胡﹑升麻而愈﹔後小腹痞悶﹐用補中益气湯﹐升舉脾气乃瘥。

一妊娠因怒吐血塊﹐四日不止﹐兩脇脹痛﹐小便淋濇﹐此怒而血畜於上﹐隨火出也。脇脹腹痛﹐小便淋濇﹐肝經本病也。用小柴胡合四物四劑﹐血止﹔用六君子﹑安胎飲調理而安。

一妊婦胎六月﹐體倦懶食﹐面黃晡熱而胎不長﹐因勞欲墜﹐此脾气不足也﹐用八珍湯倍加參﹑朮﹑茯苓三十餘劑﹐脾胃漸健而長矣。

一妊婦四肢不能伸﹐服袪風燥濕之劑﹐遺屎痰甚﹔四肢抽搐﹐余謂肝火血燥﹐用八珍湯加炒黑黃芩爲主﹐佐以鉤藤湯而安。後因怒﹐前證復作﹐小便下血﹐寒熱少寐﹐飲食少思﹐用釣藤散加山梔﹑柴胡而血止﹔用加味逍遙散﹐寒熱退而得寐﹔用六君子湯加芍藥﹑鉤藤﹐飲食進而漸安。

一婦人素勤苦﹐月經不調﹐或寒熱。妊娠五月﹐兩臂或拘急﹐或緩縱﹐此肝火傷血所致也﹐用四物加柴胡﹑山梔﹑丹皮﹑釣藤鉤治之而愈。

一妊娠三月﹐飲食後因怒患瘧﹐連吐三次﹐用藿香正气散二劑﹐隨用安胎飲一劑而愈。後因怒痰甚﹐狂言發熱﹐胸脹手按少得﹐此肝脾气滯﹐用加味逍遙散加川芎﹐二劑頓退﹐四劑而安。

一妊婦霍亂已止﹐但不進飲食﹐口內味酸﹐泛行消導寬中。余曰﹕此胃气傷而虛熱也﹐當用四君子湯。彼不信﹐乃用人參養胃湯。嘔吐酸水﹐其胎不安﹐是藥復傷也。仍與四君子湯﹐俾煎熟令患者先嗅藥气﹐不作嘔則呷少許﹐恐復嘔則胎爲鉤動也。如是旬餘而愈。

邊太常側室妊娠泄瀉﹐自用枳﹑朮﹑黃連之類﹐腹悶吐痰﹐發熱惡寒﹐飲食到口﹐卽欲作嘔﹐彊匙許﹐卽吞酸不快﹐欲用袪痰理气之藥。余曰﹕此因脾胃傷而痰滯中脘﹐若治痰气﹐復傷脾胃矣。遂以參﹑朮﹑炮姜爲末﹐丸如黍粒﹐不時噙咽三五丸﹐漸加。至三日後﹐日進六君子湯而尋愈。

進士王繳徵之內﹐懷妊泄瀉﹐惡食作嘔。余曰﹕脾气傷也。其君憂之﹐彊進米飲。余謂﹕飲亦能傷胃﹐且不必彊﹐俟脾胃醒宿﹐滯自化﹐飲食自進。不信﹐別用人參養胃湯飲之﹔吐水酸苦﹐又欲投降火寒藥。余曰﹕若然則胃气益傷也。經云﹕損其脾胃者﹐論其飲食﹐適其寒溫。後不藥果愈。

地官胡成甫之內﹐妊娠久痢﹐自用消導理气之劑﹐腹內重墜﹐胎气不安﹔又用阿膠﹑艾葉之類﹐不應。余曰﹕腹重墜下﹐元气虛也。胎動不安﹐內熱盛也。遂用補中益气湯而安﹐又用六君子湯痊愈。

主政王天成之內﹐妊娠痢疾﹐念後二便不通。其家世醫﹐自用淸熱之劑﹐未效。余診其脈﹐浮大而濇﹐此气血虛也。朝用八珍湯加桃仁﹑杏仁﹐夕用加味逍遙散加車前子而瘥。

司徒李杏岡仲子室﹐孕五月﹐小便不利﹐諸藥不應。余曰﹕非八味丸不能救。不信﹐別用分利之藥﹐肚腹腫脹﹐以致不起。

儒者王文遠室﹐妊娠小便不利﹐小腹腫脹﹐幾至於殆。用八味九一服﹐小便滴瀝﹔再以前丸之料加車前子一劑卽利﹐肚腹腫脹頓消而安。

一婦人每怒發熱脇脹﹐小便淋濇﹐如遇經行﹐旬餘未已。受胎三月﹐因怒前證復作﹐朝用加味逍遙散﹐夕用安胎飲﹐各二劑而安。五月又怒﹐復下血﹐如經行四日未止﹐仍用前藥而愈。

一妊婦遺尿內熱﹐肝脈洪數﹐按之微弦﹐或兩太陽作痛﹐脇肋作脹。余以爲肝火血虛﹐用加味逍遙散﹑六味地黃丸﹐尋愈。後又寒熱﹐或發熱﹐或恚怒﹐前證仍作﹐用八珍散﹑逍遙散兼服﹐以淸肝火養肝血而痊。

一妊婦因怒尿血﹐內熱作渴﹐寒熱往來﹐胸乳間作脹﹐飲食少思﹐肝脈弦弱﹐此肝經血虛而熱也。用加味逍遙散﹑六味地黃丸兼服漸愈﹐又用八珍湯加柴胡﹑丹皮﹑山梔而痊。

一妊婦每胎至五月﹐肢體倦怠﹐飲食無味﹐先兩足腫﹐漸至徧身﹐後及頭面﹐此是脾肺气虛﹐朝用補中益气﹐夕用六君子加蘇梗而愈。凡治妊娠﹐毋泥月數﹐但見某經證﹐卽用本藥爲善。

一妊婦因停食﹐服枳朮丸﹐胸腹不利﹐飲食益少﹐更服消導寬中之劑﹐其胎下墜。予謂此脾气虛而不能承載也。用補中益气及六君子湯﹐中气漸健﹐其胎漸安。又用八珍湯加柴胡﹑升麻調理而痊。

一妊婦無故自悲﹐用大棗湯二劑而愈。後復患﹐又用前湯佐以四君子加山梔而安。

一妊婦悲哀煩躁﹐其夫詢之﹐云我無故﹐但自欲悲耳。用淡竹茹湯爲主﹐佐以八珍湯而安。

一妊婦發熱作渴﹐徧身骨節作痛﹐用仙方活命飲二劑﹐諸證稍愈。至十一日﹐出痘百餘顆﹐形气甚倦﹐用紫艸木香散﹐又出少許﹔但口漧作渴﹐用人參白朮散而渴止﹐用八珍湯加柴胡﹑丹皮而貫膿﹔後去丹皮﹑柴胡﹐倍加參﹑芪﹐數劑而痘靨。

一婦八月﹐胎下墜或動﹐面黃體倦﹐飲食少思﹐此脾气虛弱﹐用補中益气湯﹐倍以白朮加蘇梗﹐三十餘劑而安。產後眩運﹐胸滿咳嗽﹐用四物湯加茯苓﹑半夏﹑桔梗而愈。

《證治準繩》曰﹕湯總戎夫人妊娠﹐病痢不止。壺仙翁診其脈虛而滑﹐兩關若濇﹐此由胎气不和﹐相火炎上而有熱﹐似痢實非也。乃用黃芩﹑白朮以安胎﹐四物﹑生地黃以調血﹐數劑而安。

博陵醫之神者曰郝翁﹐士人陳堯遵妻病﹐眾醫以爲勞傷。郝曰﹕亟屏藥﹐是爲妊證﹐且賀君得男子。已而果然。

又二婦人妊﹕一喑嘿不能言﹐郝曰﹕兒胎大經壅﹐兒生經行則言矣﹐不可毒以藥。一極壯健﹐郝診其脈曰﹕母气已死﹐所以生者﹐反恃兒气耳。如期﹐子生母死。

一婦暴渴﹐惟飲五味汁﹐名醫耿隅診其脈曰﹕此血欲凝﹐非疾也。已而果孕。古方有血欲凝而渴飲五味之證﹐不可不知也。

潘璟診虞部員外郎張咸之妻孕五歲﹐南陵尉富昌齡妻孕二歲﹐團使劉彜孫妾乃十有四月﹐皆未育。潘叟視之曰﹕疾也﹐凡醫妄以爲有孕耳。於是與破血攻毒大劑飲之﹐虞部妻下肉塊百餘﹐有眉目狀﹔昌齡妻夢二童子色漆黑﹐倉卒怖悸疾走而去﹔彜孫妾墮大蛇﹐猶蜿蜒未死。三婦皆無恙。

葉南洲妻經閉五月﹐下白或赤﹐午後發熱﹐咳嗽嘔吐﹐醫謂勞瘵﹐陳斗嵒視曰﹕兩尺脈皆實﹐此必有孕﹐外受風邪搏激故耳﹐飲淸和之劑而安。半年生二子。

一妊婦四五个月﹐髒燥悲傷﹐遇晝則慘戚淚下﹐數欠伸﹐象若神靈﹐如有所憑﹐醫與巫者皆無益﹐管先生與仲景大棗湯﹐一投而愈。

一孕婦病﹐醫言胎且墮。錢仲陽曰﹕妊者五臟傳養﹐率六旬乃更﹐候其月偏補之﹐何必墮﹖已而母子皆全。

一婦人阻病﹐愈治愈逆﹐因思《金匱》如吐下者絕之之言﹐遂停藥﹐月餘自安。

一孕婦七个月﹐胸膈飽悶气喘﹐忽吐出一物﹐如小腸寸許﹐舉家驚疑其胎爛﹐程文彬至﹐診得寸口脈洪滑﹐知其气盛血少﹐胎气湊上中焦﹐蓄有濕熱﹐濕生痰﹐知所吐之物﹐乃痰結聚﹐病名子懸﹐以紫蘇飲加芩﹑連﹑貝母十劑獲痊。

王祠部安人孕三月﹐腰腹遞痛﹐漏下不止﹐气湧脹悶﹐延江應宿診視﹐六脈弦數﹐平昔脈極沈細﹐此必怒動肝火﹐挾相火而生內熱﹐喜脈不滑﹐未至離經﹐猶可保也。以條芩﹑白朮﹑枳殼﹑香附﹑茯苓﹑阿膠﹑白芍﹑當歸﹑陳皮﹐煎調鹿角煆酒淬細末一錢﹐更進抑靑丸﹐一服痛已﹐數劑平復。

給事遊讓溪夫人經事不行﹐嘔噦眩運﹐飲食艱進﹐醫以爲二陽之病發心脾﹐女子不月﹐法在不治。江瓘診之﹐尺脈𨿽小﹐按之滑而不絕﹐此妊而惡阻﹐非凶候也﹐用六君子加砂仁數服而安。

一婦懷妊八月﹐忽病腰痛﹐不能轉側﹐大便燥結﹐醫用人參等補劑﹐痛益甚﹐如用硝黃通利之藥﹐燥結𨿽行而痛如故。汪石山診之﹐脈稍洪近駛﹐曰﹕血熱血滯也﹐宜用四物加木香﹑乳﹑沒﹑黃蘗﹑火麻仁煎服﹐四五貼痛稍減﹐燥結潤﹐復加發熱面赤﹐或時惡寒﹐仍用前方去乳香﹑沒藥﹐加柴胡﹑黃芩﹐服二貼而寒熱除。又背心覺寒﹐腰痛復作﹐汪曰﹕血已利矣﹐可於前方加人參一錢﹐服之而安。

一婦妊娠三个月﹐因閃挫傷胎﹐腰痛小腹痛﹐下血內有熱﹐江篁南用當歸﹑白朮﹑黃芩﹑熟地﹐川芎﹑防風﹑砂仁【中】﹑艾葉【上】﹑香附【下】﹐用水煎服﹐血止﹐小腹不痛﹐去砂仁﹐又用雞子黃三个﹐以酒攪化煮熟﹐食之卽痊。

一婦常患橫生倒產﹐七八胎矣﹐子皆不育。汪石山診其脈皆細濇頗弦﹐曰﹕此气血兩虛兼熱也。或曰﹕气血有餘﹐方成妊娠﹐气血旣虧﹐安能胎耶﹖觀其形長而脈細濇﹐屬於气血兩虛﹔色靑脈弦﹐屬於肝火時熾﹔而兩尺浮滑﹐似血虛爲輕而气虛爲重也。宜以補陰丸除陳皮﹐倍加香附﹑參﹑芪﹐蜜丸服之﹐常令接續。逾年﹐臨產果順而育一子。

一婦長瘦色黃白﹐性躁急﹐年三十餘﹐常患墮胎﹐已七八見矣。汪石山診其脈皆柔軟無力﹐兩尺𨿽浮而弱﹐不任尋按﹐曰﹕此因胎墮太多﹐气血耗甚﹐胎無滋養﹐故頻墮。譬之水涸而禾枯﹐土削而木倒也。況三月五月﹐正屬少陽火動之時﹐加以性躁而急發之﹐故墮多在三五七月也。宜大補陰湯去桂﹐加黃蘗﹑黃芩煎服﹐仍用研末蜜丸服之﹐庶可保生。服半年﹐胎固而生二子。

一婦形質瘦小﹐面色近紫﹐產後年餘﹐經水不通﹐首夏忽病嘔吐﹐手指麻痺﹐拳不能伸展﹐聲音啞小﹐噦不出聲﹐醫者皆視爲風病危之。汪石山診之﹐脈皆細微近滑﹐曰﹕此妊娠惡阻病也。眾謂經水不通﹐安有妊理﹖汪曰﹕天下之事﹐有常有變﹐此乃事之變也。脈𨿽細微﹐似近於滑﹐又尺脈不絕﹐乃妊娠也。遂以四君子加二陳治之﹐諸證俱減。尙畏粥湯﹐惟食幹糕香燥之物而有生意。

一婦年近三十﹐形瘦色白﹐素時或咳嗽一兩聲﹐月水或前或後。夏月取涼﹐遂咳甚不能伏枕者月餘﹐嗽痰中或帶血或兼膿﹐嗽急則吐食﹐醫用芩﹑連﹑二陳﹐不效﹔復用參芪等補藥﹐病轉增。汪石山診之﹐左脈浮滑﹐右脈稍弱而滑﹐幼傷手腕掌不能伸﹐右脈似難憑矣﹐乃以左脈驗之﹐恐妊兼肺癰也﹐遂以淸肺泄肺之劑進之﹐三服而能著枕﹐痰不吐﹐膿不咯﹐惟時或惡阻。汪曰﹕此姙之常病也。教用薏苡仁﹑白朮﹑茯苓﹑麥冬﹑黃芩﹑阿膠煎服﹐病減。月餘﹐復爲診﹐脈皆稍緩而浮﹐曰﹕熱已減矣。但吐紅太多﹐未免傷胃。教用四君子加陳皮﹑黃芩﹑枳殼煎服調理。妊至六月﹐食雞病作﹐卻雞而愈。至九月﹐病又復作﹐聲啞﹐令服童便獲安。汪曰﹕產後病除﹐乃是佳兆。病若復作﹐非吾所知。月足而產﹐脾胃病作﹐加泄﹐竟不救。

中丞許少薇向令金壇﹐時夫人胎漏﹐療治不止﹐時迫於上﹐公欲因其勢遂下之﹐謀於余。余但令服佛手散﹐以爲可安卽安﹐不可安卽下﹐順其自然而已。旣數服﹐公憂疑不決。女科醫者檢方以進﹐乃用牛膝二兩﹐酒煎服。謂牛膝固補下部藥耳﹐用之何害﹖公遂信而服之﹐而胎果下。余時有從母之戚﹐未及知﹐比知而馳至﹐則聞盈庭皆桂麝气﹐蓋因牛膝旣下﹐許醫又進香桂散矣。血遂暴下﹐如河決泛行不止﹐亟煎獨參湯﹐未成而卒。公哀傷甫定﹐而過余捨﹐且諗余曰﹕牛膝補藥而能墮胎﹐何也﹖余對曰﹕生則下而熟則補﹐故破血之與塡精﹐如箭鋒相拄﹐豈獨牛膝哉﹖鹿角亦墮胎破血﹐而煎爲白膠則安胎止血﹐因其熟而昧其生﹐此之謂粗工。公嘆恨無已。余故特著之以爲世戒。

一妊婦六七个月﹐患瘧﹐先寒後熱﹐六脈浮緊﹐醫用柴胡﹑桂枝無效。余曰﹕此非常山不愈。眾醫難之。越數日﹐疾甚﹐乃從余治﹐以七寶散一服瘥。黃帝問婦人重身毒之柰何﹖岐伯曰﹕有故無殞。帝曰﹕何謂也﹖岐伯曰﹕大積大聚﹐其可犯也﹐衰其大半而止。誠審藥物之性﹐明治療之方﹐何疑攻治哉﹗

《醫貫》曰﹕一孕婦瘧痢齊發﹐醫治兩月餘﹐瘧止而痢愈甚﹐又加腹痛﹐飲食少進﹐延余視之。余曰﹕虛寒也。以補中益气加姜﹑桂﹐一服痢止大半﹐再一服而反加瘧病大作。主人驚恐﹐余曰﹕此吉兆也。向者瘧之止﹐乃陰盛之極﹐陽不敢與之爭﹐今服補陽之劑﹐陽气有權﹐敢與陰戰﹐再能助陽之力﹐陰自退聽。方中加附子五分﹐瘧痢齊愈。大服補劑﹐越三月﹐產一子﹐產後甚健。

《廣嗣紀要》曰﹕羅田典史熊鏡妻有娠﹐先於五月痛熱﹐請女醫朱廷和治之﹐變瘧﹔又請萬元獻壬子舉人治之﹐加痢﹔至八月﹐瘧痢並作﹐請師調治。診其脈﹐左手沈實有力﹐右脈浮大而虛﹐此乃男娠內傷病也﹐用補中益气加條芩﹑白朮﹐連進十餘服﹐瘧痢俱止﹔後以胡連丸調理而安。次年春﹐果生一男。

