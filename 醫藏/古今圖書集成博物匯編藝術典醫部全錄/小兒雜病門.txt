古今圖書集成醫部全錄卷四百五十二

小兒雜病門

千金方【唐孫思邈】

鬾

論曰﹕凡小兒所以有鬾病者﹐是婦人懷娠﹐有惡神導其腹中胎﹐妒嫉他小兒令病也。鬾者﹐小鬼也。妊娠婦人不必悉招鬾魅﹐亦時有此耳。鬾之爲疾﹐喜微微下痢﹐寒熱或有去來﹐毫毛鬢髮鬇髯﹝鬇髯《千金》卷五客忤作「﹝上髟下倉﹞鬡」。﹞不悅﹐是其證也。宜服龍膽湯。凡婦人先有小兒﹐未能行﹐而母更有娠﹐使兒飲此乳﹐亦作鬾也。令兒黃瘦骨立﹐發落壯熱﹐是其證也。

小兒直訣【宋錢乙】

瘖

若患吐瀉﹐或大便後𨿽有聲而不能言﹐又能咽物者﹐非失音﹐此腎怯不能上接於陽也﹐當以地黃丸主之。凡口噤不止﹐則失音語遲。

【注按前證多因稟腎小足。蓋腎脈系於舌本﹐非地黃丸不能治。故患此證者﹐若仰首吹欠則嗽﹐如未應﹐須兼以補中益气湯滋其化源﹔若陰火上炎﹐肺金受傷而失音者﹐亦治以前法。《保嬰集》云﹕小兒五六歲腎气不足而不能言者﹐用菖蒲丸﹔口噤不能言者﹐用地黃丸。】

儒門事親【元張從政】

痺

小兒風濕寒三气合而爲痺﹐及手足麻痺不仁﹐《內經》曰﹕榮虛衛實﹐皮膚不仁﹐痺而不知癢痛﹐可用郁金散吐之﹐次服導水丸﹐輕寒之藥泄之﹔泄訖﹐次以辛溫之劑發散﹐汗出後﹐常服當歸﹑芍藥﹑烏附﹑乳﹑沒行經和血之藥則愈矣。

菊坡語叢

記

今小兒乳哺時﹐值母有孕。輒眉心靑黑﹐泄瀉黃瘦﹐此病俗謂之記。《爾雅翼》言伯勞能療繼病。繼病者﹐母有娠而乳子﹐使子得疾如痁。

嬰童百問【明魯伯嗣】

鬾病

巢氏云﹕小兒被鬾病者﹐凡婦人先有小兒未能行﹐而母繼有胎妊﹐令兒漸漸羸瘦骨立﹐毛髮稀黃不長﹐時作壯熱﹐大便不勻﹐乃鬾病也。又曰﹕繼病法當用紫霜丸下鬾乳﹐以益黃散補之﹐令小兒斷乳卽安。消乳丸﹑異功散﹐亦妙劑也。其或他婦人有妊而抱他人嬰兒者﹐亦有此證﹐同此治法。有熱者龍膽湯。

本艸綱目【明李時珍】

繼病

按《淮南子》云﹕男子種蘭美而不芳﹐繼子得食肥而不澤﹐情不相往來也。蓋情在腹中之子故也。繼病亦作鬾病﹐鬾乃小鬼之名﹐謂兒羸瘦如鬾鬼也。大抵亦丁奚疳病。

明醫雜著【明王綸】

小兒好睡

小兒時時好睡﹐乃脾虛困倦也﹐不必用溫膽湯。睡中驚動不安﹐是心血虛而火動也。蓋心虛則驚動﹐宜淸心安神﹐養血降痰。及胸膈有痰﹐亦作驚動﹔又脾胃有傷﹐郁滯不淸﹐亦驚動不安。此又脾胃與痰所致﹐非由心血也。宜消食化痰﹐食去痰除則補脾胃。

【注愚按前證。若因心脾气虛有痰﹐宜用參﹑朮﹑茯苓﹑五味以補心气﹐當歸﹑芍藥﹑棗仁以養心血﹐桔紅﹑半夏以開痰滯。若脾肺气虛﹐胸膈有痰﹐用補中益气湯以補中气﹐用膽星﹑天竺黃以化痰涎。若因飲食停滯而作﹐用四君子湯以健脾胃﹐用山楂﹑神曲以消飲食。若因脾虛而好睡﹐用五味異功散以補脾气﹐當歸﹑芍藥以生脾血。若因母飲酒﹐致兒醉好睡者﹐以甘艸﹑漧葛煎湯解之﹔不應﹐用四君子湯。】

證治準繩【明王肯堂】

諸失血證

小兒九道出血﹐何爲而然﹖蓋人之所有者﹐血與气也。心者血之主﹐肺者气之主﹐气主呴之﹐血主濡之﹐榮養百骸﹐灌漑絲脈﹐升降上下﹐榮衛諧和﹐自然順適﹐一或不調﹐疾由生矣。或外爲六淫所侵﹐內因七情所沮﹐气乃畱而不行﹐血乃壅而不濡﹐內外抑鬱﹐不能流注以榮於身﹐必有妄動之患。叔和以芤脈爲失血之義﹐在七表屬陽故也。陽明主乎多气多血﹐未有不因熱而得﹐蓋气血俱熱﹐熱郁內逼﹐失其常度﹐是以妄行。

有在𦇤褓患此證者﹐固非七情所傷﹐皆因乳母執著﹐不自寬釋﹐及咬辛辣之物﹐流於乳絡﹐兒飲之後﹐停滯不散﹐鬱蒸於內﹐亦能動血。或居重幃暖閣﹐火气燻逼﹐不令常見風日﹐積溫成熱﹐熱極則湧泄﹐或吐或衄﹐大小腑亦多血來者。

有气虛而邪熱乘之﹐則血不能循流故道﹐滲於諸經﹐亦生走失之證。其面晄白﹐脈沈微﹐血淡紫﹐口气緩是也。

又況嬰孩脆弱﹐易虛易實。因熱內攻﹐血隨气行﹐或壅而上逆﹐或下而忘返﹐遂有吐血﹑衄血﹑瀉血﹑溺血之證。然而血不苟動﹐因气使之﹔風不自生﹐因熱而起。由是而論﹐可以類推。治法先明虛實﹐審得病源﹐隨經施治﹐藥餌無差﹐則不失其機要。

實則小柴胡湯加生地黃﹑絲茅根﹐或苦參亦好﹐並用水煎服﹔或﹝口父﹞咀五苓散合五和湯﹐亦加絲茅根﹑苦參水煎﹔及投消毒飲。次用局方雞蘇丸﹑三黃丸間服。

虛則理中湯及人參芎歸湯﹐皆可服。間有醫者﹐見其血盛﹐以爲熱極﹐過投涼劑﹐遂使血寒不能歸源而妄流﹐其色紫黯而凝滯﹐或成小片﹐當服姜﹑附之劑以溫之﹐自然流暢﹐毋致妄行爲佳。

吐血

《全嬰論》云﹕夫吐血﹐榮衛气逆也。榮者血也﹐衛者气也。榮衛相濟﹐不失常道﹐一有所勝﹐則致妄行。血者水也﹐決之東則東流﹐決之西則西流﹐气之使血﹐其勢如此。巢氏云﹕血者是有熱﹐气盛而血虛﹐熱乘於血﹐血性得熱則流散妄行﹐气逆則血隨气上﹐故令吐血也。又或飲食太飽之後﹐脾胃內冷﹐不能消化﹐忽吐所食之物﹐气血相衝﹐因傷肺胃﹐亦令吐血。若久嗽气逆﹐而目浮腫而嗽吐血者﹐是虛損也。

淸者爲榮﹐濁者爲衛。榮行脈中﹐衛行脈外。蓋榮者水谷之精气也﹐和調於五臟﹐灑陳於六腑﹐故能入於脈。夫榮者陰血也﹐所主在心﹐統化在脾﹐藏內在肝﹐宣布在肺﹐輸泄在腎﹐灌漑一身﹐滋養百脈諸經﹐由此而生毓焉。然血之所統者气也﹐故曰﹕气主呴之﹐血主濡之。是以气行則血行﹐气止則血止。陽生陰長﹐夫倡婦隨之道也。若气一傷則變證百出﹐故妄行則吐衄﹐衰涸則虛勞﹐降下則便紅﹐熱陷則溺赤﹐滲於腸胃則爲腸風﹐陰虛陽搏則爲崩漏﹐此皆气有殄戾之乖﹐而血乃生滲溢之患。然養陰者﹐可不先知養陽之道乎﹖小兒患之﹐多因稟賦積熱﹐或食膏梁厚味﹐或乳母七情郁火所致。治法﹐若气虛血弱﹐當以人參補之﹔陽旺則陰生血也。若四物湯者﹐獨能主血分受傷﹐爲气不虛也。若左寸關脈數而無力﹐血虛也﹐四物湯加參﹑朮。浮而無力﹐气虛也﹐補中益气湯。尺脈數或無力﹐腎虛也﹐六味地黃丸。右寸關脈數而有力者﹐肺胃熱也﹐犀角地黃湯﹐後用四物湯加參﹑苓﹑白朮。尺脈數而無力﹐陰虛也﹐用六味地黃丸。若面黃目濇眵多手麻者﹐脾肺虛也﹐用黃芪芍藥湯。

衂血

衄血者﹐是五臟熱結所爲也。血隨气行﹐通流臟腑﹐冷熱調和﹐不失常度﹐無有壅滯﹐亦不流溢﹐血得寒而凝結﹐得熱而流散﹐熱乘於血﹐血隨气發﹐溢於鼻竅也。又有因傷寒瘟疫﹐諸陽受病﹐不得其汗﹐熱無所泄﹐故從鼻而出也。

春冬衄者﹐用生地黃研取汁﹐加生蒲黃少許﹐砂糖井花水浸服之﹐愈。

秋夏衄者﹐用車前艸一握洗淨﹐同生薑一處研取汁﹐入生蜜一匙﹐先拌滓塞鼻﹐次用新汲水和蜜﹐並車前艸生薑汁飲之﹐卽愈。

又方﹕生蘿卜取根搗自然汁﹐仰頭滴入鼻管中﹐卽止﹔次以新汲水和蜜﹑蘿卜汁飲之﹐良。

因驚僕气散﹐血無所羈而致鼻衄者﹐用異功散加柴胡﹑山梔。左臉靑而兼赤者﹐先用柴胡淸肺散﹐後用地黃丸。右臉赤﹐乃肺大腸實熱也﹐用瀉白散。鼻色赤﹐乃脾胃實熱也﹐用瀉黃散。微赤﹐乃脾經虛熱也﹐用異功散加升麻﹑柴胡。色深黃﹐用濟生犀角地黃湯﹐後用楊氏地黃散。淡白色﹐用六君子湯。頰間赤色﹐用四物湯加山梔。赤甚﹐用五淋散。小便赤色﹐用六味丸﹑補中益气湯。唇色白﹐用六君子湯﹔久不愈﹐用麥門冬飲子。若初病元气未虧﹐乳食如常﹐發熱壯熱﹐二便祕結﹐作渴飲水﹐臥不露睛者﹐悉屬形病俱實﹐當治邪气。若病久元气已虧﹐食少發熱﹐口漧飲湯﹐嘔吐泄瀉﹐肢體畏寒﹐臥而露睛者﹐悉屬形病俱虛﹐當補正气爲要。

便血尿血

大便下血者﹐是大腸熱結﹐損傷所爲也。髒气旣傷﹐風邪自入﹐或蓄熱﹐或積冷﹐或濕毒流於脾胃﹐或甘食傷於臟腑﹐因玆冷熱交擊﹐疳濕互作﹐致動血气﹐停畱於內﹐凝滯無歸﹐滲入腸中﹐故大便下血也。或有腹脹冷气﹐在內攻衝﹐亦令大便下血。又因風冷乘虛﹐客入脾胃﹐或瘀血在於腸胃﹐濕毒下如豆汁﹐又甘傷於髒﹐亦能便血。若上焦心脾積熱﹐施注大腸﹐亦令大便下血也。亡血﹐脾弱必渴﹐久則血虛﹐其人必肌體萎黃﹐頭髮不黑矣。

溺血者﹐蓋心主血﹐與小腸相合﹐血之流行﹐周徧經絡﹐循環腑臟﹐若熱聚膀胱﹐血滲入脬﹐故小便血出也。

經云﹕肺朝百脈之气﹐肝統諸經之血。又云﹕气主呴之﹐血主濡之。蓋榮血爲水谷之精气﹐灌漑五臟六腑﹐四肢百骸﹐若脾胃有傷﹐榮衛虛弱﹐行失常道﹐故上爲衄血﹑吐血﹐下爲尿血﹑便血矣。若外感風邪則血鮮﹐爲腸風﹐內傷則血濁﹐爲髒毒。又熱入大腸則大便下血﹐熱入小腸則小便出血。然小兒多因胎中受熱﹐或乳母六淫七情﹐厚味積熱﹐或兒自食甘肥積熱﹐六淫外侵而成。若因乳母食厚味者﹐加味淸胃散。怒動肝火者﹐加味小柴胡湯。憂思鬱怒者﹐加味歸脾湯。稟父腎燥者﹐六味地黃丸。兒有積熱﹐小便出血者﹐實熱用淸心蓮子飲﹐虛熱用六味地黃丸。大便出血者﹐犀角地黃湯﹔風邪外侵者﹐倉廩散。病後元气下陷者﹐補中益气湯。糞前見血者﹐四君加黃連制吳茱萸。糞後見血者﹐四君加吳茱萸制黃連。若嬰兒以治母爲主﹐余當臨證制宜。

瘖

經云﹕舌者﹐音聲之機也﹔喉者﹐音聲之關也。小兒卒然無音者﹐乃寒气客於會厭﹐則厭不能發﹐發不能下﹐致其門闔不啟﹐故無音也。若咽喉音聲如故﹐而舌不能轉運言語﹐則爲舌喑。此乃風冷之邪客於脾之絡﹐或中於舌下廉泉穴所致也。蓋舌乃心之苗﹐心發聲爲言﹐風邪阻塞經絡﹐故舌不能轉運也。若舌本不能轉運言語﹐而喉中聲嘶者﹐則爲喉喑。此亦爲風冷所客﹐使气道不通﹐故聲不得發而喉無音也。然或風痰阻塞﹐或因心經气虛﹐或因脾之脈絡受風﹐或因風痰滯於脾之絡﹐或因脾气不足﹐或胃中淸气不升﹐皆足以致喑。大抵此證亦有稟父腎气不足﹐不能言者﹔有乳母五志之火遺兒﹐燻閉淸道﹐不能言者﹔或兒病津液耗損﹐會厭漧涸﹐不能言者﹔或腎气不充﹐虛火上炎傷肺﹐不能言者﹔有驚風中風﹐不能言者。若遺熱與津液耗者﹐用七味白朮散。淸气不升者﹐用補中益气湯。稟腎不足﹐與虛火傷肺者﹐用六味地黃丸。若仰首咳嗽﹐肢體羸瘦﹐目白睛多﹐或兼解顱﹑呵欠﹑咬牙等證﹐悉屬腎虛﹐非地黃丸不能救也。

卒失瘖

巢氏云﹕喉嚨者﹐气之道路﹔喉厭者﹐聲音之門。門戶有暴寒气﹐客於喉厭﹐得寒卽不能發聲﹐故卒然失音也。不能語者﹐語聲不出﹐非牙關噤也。

病後喑

錢氏論腎怯失音相似病﹐吐瀉及大病後𨿽有聲而不能言﹐又能咽藥﹐此非失音﹐爲腎怯不能上接於陽故也﹐補腎地黃丸主之。失音乃卒病耳。

癇瘥語喑

巢氏《病源》云﹕小兒發癇瘥後﹐六七歲不能語﹐乃風癇發之時﹐口眼相引﹐或目睛上搖﹐或手足瘈瘲﹐或脊背彊直﹐或頸項反折﹐屈搐如數﹐皆由小兒當風取涼﹐乳哺失節之所爲也。而癇發瘥後﹐不能語者﹐是風癇。因兒衣厚汗出﹐以兒乘風取涼太過﹐爲風所傷得之。其初發之狀﹐屈指如數﹐然後發瘈瘲是也。心之聲爲言﹐開竅於口﹐其癇發𨿽止﹐風冷之气﹐猶滯心之絡脈﹐使心气不和﹐其聲不發﹐故不能言語也。

不寐

經曰﹕陽明﹐胃脈也。胃者六腑之海﹐其气亦下行。陽明逆﹐不得從其道﹐故不得臥也。又曰﹕胃不和則臥不安。夫人身之衛气﹐晝則行於陽﹐夜則行於陰。陽主動﹐陰主靜。寤則魂魄志意散於腑臟﹐發於耳目﹐動於肢體﹐而爲人身指使之用﹔寐則神气各歸五宮而爲默運之妙矣。若脾胃气盛則腑臟調和﹐水谷之精各各融化﹐以爲平和之气。若胃气一逆﹐則气血不得其宜﹐腑臟不得其所﹐不寐之證﹐由此生焉。當用四君﹑遠志﹑酸棗仁。肝腎虛熱者﹐六味丸。心血不足者﹐眞珠母丸。思慮過度者﹐歸脾湯。精神短乏者﹐人參養榮湯。病後餘熱者﹐酸棗仁湯。膽虛不得眠者﹐人參竹葉湯。肝火不寧者﹐加味小柴胡湯。振悸不得眠者﹐四君﹑生薑﹑酸棗仁。夜啼驚哭不寐﹐各詳別證﹐當參求之。

喜笑不休

經曰﹕心藏神有餘則笑不休。又曰﹕在髒爲心﹐在聲爲笑﹐在志爲喜。又﹕火太過曰赫曦﹐赫曦之紀﹐其病笑謔狂妄。又云﹕少陰所至爲喜笑。又云﹕精气並於心則喜。此數者﹐皆言屬心火也。若笑不休﹐呻而爲腹痛﹐此水乘於火﹐陰擊於陽﹐陽伏熱生﹐狂妄譫語﹐不可聞﹐心之損矣。扁鵲云﹕其人唇口赤色者可治﹐靑黑者死。若腎水虛涸﹐不勝心火﹐而喜笑不休者﹐用六味地黃丸。肝火熾盛﹐能生心火﹐而喜笑不休者﹐用柴胡淸肝散。余兼別證﹐各從其證而參治之。

繼病

繼病者﹐以他人相近﹐病能相繼﹐故曰繼病。女子气血上爲乳汁﹐下爲經水。小兒飲交乳且病﹐況其大分已榮於胎﹐而乳汁之漓可知﹐能無使兒病乎﹖則又何鬼神之咎爲也﹗《千金》炙伏翼熟嚼哺兒﹐而懷妊者帶伯勞鳥毛白馬眼﹐不能滋榮气血﹐乃徒剝裂禽獸。

海藏雲﹕坐者爲相繼﹐死者爲傳屍。有脈而無气﹐謂之屍厥﹔有气而無脈﹐謂之行屍。

丁奚﹑哺露﹑客忤﹑無辜﹐四異病也。

陽易﹑陰易﹑百合﹑狐惑﹐四奇病也。

渴

潔古論渴有三種﹕

一者﹐實熱積於心脾﹐煩躁﹐大渴引飲﹐宜白虎湯。謂不因吐瀉大病﹐忽然而作。

二者﹐因久病﹐或取轉過度﹐致脾虛引飲﹐宜白朮散。

三者﹐因患濕熱病﹐熱結膀胱﹐小便不利﹐大渴引飲﹐有表裏證者﹐宜五苓散主之。

《百間》云﹕小兒唇紅如丹卽發渴﹐紅甚焦黑則危篤。若三焦虛煩作渴者﹐用三黃湯。傷寒後唇口焦者﹐用白虎湯﹑竹葉湯。瀉利作渴者﹐用四苓散之類﹐常治暑積。心脾煩渴引飲者﹐用白虎湯。下痢脾虛作渴者﹐用七味白朮散。

熱結膀胱﹐小便祕渴者﹐用五苓散。上焦虛熱者﹐用四君子湯。膏粱積熱者﹐用淸胃散。脾胃積熱者﹐用瀉黃散。中气虛熱者﹐用異功散。腎水虛熱者﹐用六味丸。其餘疳證發熱﹐各詳本證。胎稟所致者﹐當各審其因。若悞用寒涼降火﹐脾胃復傷﹐則腹脹而爲敗證矣。

海藏雲﹕治發渴﹐四君子加漧葛﹑枇杷葉﹐先以棗湯煮過炙幹﹐用各等分﹐入木瓜少許﹐同煎服﹐亦治虛渴法也。

濕熱

小方脈論小兒渴病喫水﹐大多腹脹泄瀉﹐此病得之心臟熱﹐心與小腸合﹐小腸亦受熱﹐小腸旣熱﹐其气上行﹐奔胃口﹐致孩子喫水﹐其水待奔小腸﹐被小腸气熱﹐滲泄不及﹐轉入大腸。如治之先下淋藥。後下涼心臟藥﹐然後止渴﹐乃效。此五苓散證也。

幼幼近編【明陳治】

尾骨痛

痛甚屬痰﹐二陳加木香﹑陳皮﹑前胡﹑黃蘗﹑知母。至陰分作痛﹐屬陰虛濕熱﹐六味丸加當歸﹑牛膝﹑防己﹑黃蘗﹑知母﹑肉桂﹑紅花。

方

白蘚皮湯【《千金方》】治小兒客鬾挾實。

白蘚皮大黃甘艸各二兩芍藥茯苓細辛桂心各十八銖

右七味﹝口父﹞咀﹐以水二升﹐煮取九合﹐分三服。

葛花解酲湯【《錢氏直訣》﹐下同】

白豆蔻砂仁葛花各五錢幹生薑白朮澤瀉神曲炒黃﹐各二錢白茯苓陳皮人參豬苓各一錢半木香五分靑皮三錢

右爲末﹐每服二錢﹐白湯調服。薛己曰﹕按前湯气味辛散﹐不得已用之耳。蓋酒病服之𨿽效﹐頻服則陰損元气﹐折人長命﹐可不愼哉﹗

菖蒲丸治心气不足﹐不能言語。

石菖蒲赤石脂各三錢人參五錢丹參二錢天門冬麥門冬各去心﹐一兩﹐焙

右爲末﹐蜜丸菉豆大﹐每服十丸。若病後腎虛不語﹐宜服地黃丸。

止汗散治睡而自汗。

故蒲扇燒

右爲末﹐每服三錢﹐溫酒調下。

吉氏家傳方治小兒患後聲不出。

酸棗仁去殼﹐一錢白茯苓半錢朱砂二錢

右件爲末﹐丸如豆大﹐每服一丸﹐人參湯下。

通關散治小兒驚風並退﹐只是聲啞不能言。

天南星炮爲末每服嬰孩半字﹐三五歲半錢﹐八九歲一錢﹐豶豬膽汁調下﹐令孩兒喫咽入喉中﹐便能言語。

集驗方治小兒驚退而啞﹐不能言語。

木通銼防風去蘆川升麻羚羊角屑桂心以上各半兩甘艸炙﹐二錢半

右件藥搗爲粗散﹐每服一錢﹐水一小盞﹐煎至五分﹐去滓﹐入竹瀝少許﹐更煎一兩沸﹐不計時候﹐量兒大小加減服之。

又

臘月牛膽釀天南星不拘多少

右研細﹐每服半字﹐薄荷湯調下﹐臨臥服。兒大者﹐服一字至半錢。

千金大補心湯治小兒癇瘥後﹐風冷畱滯於心絡﹐使心气不和﹐語聲不發。

黃芩附子炮去皮臍﹐各一兩石膏半夏遠志肉各四兩生薑六兩飴糖一斤許大棗二十枚桂心甘艸茯苓地黃阿膠麥門冬各三兩

右件藥﹝口父﹞咀﹐每服一大撮﹐入前飴糖半匙許﹐水一盞半﹐煎半盞服之。

中風失音方《聖惠》治小兒中風﹐失音不語﹐舌根彊硬。

陳醬汁半合人乳二合

右件藥相和令勻﹐少少與兒服之。

張渙竹瀝膏治小兒中風﹐失音不語﹐牙關緊急。

竹瀝依法旋取地黃汁蜜各半合﹐已上攪勻桂心爲末石菖蒲一寸九節者取末﹐各一兩

右件都一處調勻﹐慢火熬成膏﹐硬軟得所﹐如皂子大﹐每服一粒﹐取梨汁化下。

救生菖陽湯治小兒中風﹐昏迷不語。

石菖蒲天麻生烏蛇肉全蠍白僵蠶附子炮去皮臍羌活人參白附子各半兩

右爲粗末﹐每服三錢﹐水二盞﹐生薑五片﹐薄荷五葉﹐煎至一盞﹐濾去滓﹐溫熱﹐時時服。

醒脾散治小兒驚搐後不語。

甘艸炙﹐一錢冬瓜子防風各半兩人參一分

右件爲細末﹐每服一錢﹐用水一盞﹐入竹葉數片﹐燈心少許﹐同煎至七分﹐去滓﹐食後﹐溫服﹐臨臥。

傷寒失喑方茅先生治傷寒失音﹐語不得。

金毛狗脊甘艸各等分

右爲末﹐每服一錢﹐用黃蠟一塊﹐指頭大﹐水六分﹐同煎四分服。

集驗方治小兒傷寒失音﹐不能語。

桂指面大右含桂口中﹐漸漸聲音如舊。

人參芎歸湯【《證治準繩》﹐下同】治九道血妄行。

人參川芎當歸酒洗﹐各半兩荊芥二錢半

右﹐每服二錢﹐水一盞﹐煎七分﹐溫服無時。

黃芩丸治小兒衄血﹐吐血﹐下血。

黃芩爲末

右煉蜜丸如雞豆大﹐三歲一丸﹐濃鹽湯下。柏葉石橊花爲末﹐吹鼻﹐治衄血吐血。一方﹕定州磁器末﹐治嘔血﹐破血﹐止血。

茅花湯治鼻衄不止﹐吐血﹐下血。

茅花一大把

右﹐水三盞﹐煎濃汁一盞﹐分二服﹐卽瘥。無花﹐根﹑梗代之。兼治血痢黑痢。

四物湯治血虛發熱煩躁﹐或晡熱作渴﹐頭目不淸。若因脾虛不能生血者﹐用四君子湯。

當歸熟地黃各二錢芍藥川芎各一錢

右﹐水煎服。

犀角地黃湯治傷寒溫病﹐失於表汗﹐致內有瘀血﹐吐血﹐面色黃﹐大便黑﹐及瘡痘出﹐多以此解之。

犀角鎊牡丹皮各一兩生地黃汁八錢赤芍藥七錢

右﹐每服二錢﹐水煎服。

黃芪芍藥湯治衄多歲﹐面黃眼濇﹐多眵手麻。

黃芪三兩羌活半兩甘艸炙升麻葛根芍藥炒黃﹐各一兩

右﹐每服三錢﹐水煎服。按此手足太陰陽明藥也。然血虛久則陽亦虛矣﹐故血不足則麻木﹐陰虛火動﹐變證百出﹐實非風也。此出升陽滋陰例。

人參黃芪散治血勞客熱﹐消瘦倦怠﹐口燥咽漧﹐日晡潮熱﹐五心煩熱﹐盜汗胸滿﹐食少作渴﹐咳吐時有膿血。

天門冬去心﹐三兩半夏知母炒黃桑白皮赤芍黃芪紫菀炙艸鱉甲醋炙﹐各半兩白茯苓柴胡秦艽生地黃熟地黃地骨皮各二兩人參桔梗各一兩

右銼散﹐每服三五錢﹐水煎服。一方有生薑。

柏枝飲治小兒衄血﹑吐血。

柏枝榦者藕節幹者

右﹐等分爲末﹐三歲半錢﹐藕汁入蜜沸湯調下。一方﹐白芍藥爲末﹐磨犀角汁調﹐治咯血衄血。

辰膠散治小兒吐血。

阿膠炒蛤粉等分辰砂少許

右爲末﹐和粉紅色﹐三歲一錢﹐藕汁和蜜調下。

紫參散治吐血。

紫參山梔生地黃各一兩刺薊一分﹐燒灰亂髮一分﹐燒灰俱存性﹐已上搗羅爲極細末﹐次用蒲黃伏龍肝各一分﹐並細研

右件都拌勻﹐每服半錢至一錢﹐煎竹茹湯調下。

湯氏地黃丸治榮中熱及肺壅鼻血生瘡﹐一切丹毒。

生地黃赤芍藥當歸川芎各等分

右﹝口父﹞咀﹐水煎去滓﹐量大小加減服。如鼻衄臨熟入生蒲黃少許﹐生瘡加黃芪等分﹐丹毒加防風等分﹐同煎﹐累驗。

麥門冬飲子治吐血久不愈者。

五味子十粒麥門冬去心黃芪各一錢

龍膽丸治小兒衄不止。

黃連龍膽艸各等分

右爲末﹐糊丸如小豆大﹐三歲三十丸﹐或作散子﹐以濃鹽水送下。

蘗皮湯治小兒衄血。

蘗皮當歸身人參生地黃各五分

右﹐水煎服。

槐花散治衄血。

槐花炒﹐一兩蒲黃半兩川百姜一分

右搗羅爲細末﹐每服半錢﹐新水調下。

蘗皮湯

蘗皮山梔子各一兩甘艸炙﹐半兩

右﹝口父﹞咀﹐三歲一錢﹐水一小盞﹐煎三分﹐去滓服。

膠黃散治小兒大衄﹐口鼻內出血不止。十五六歲兒陽盛﹐多此病。

阿膠一兩蒲黃半兩

右爲末﹐三歲半錢﹐生地黃汁微煎調下﹐食前服。

五倍丸治小兒大便下血﹐如腸風髒毒。

五倍子幹

右爲末﹐煉蜜丸如小豆大﹐三歲三十丸﹐米湯下。

訶灰散治小兒因疳大便有血。

訶子燒灰存性

右爲末﹐米湯調下﹐食前服﹐三歲一錢。

桃膠丸治小兒小便出血﹐陰莖中痛。

桃膠一塊﹐如棗大

右﹐水一盞半﹐煎三分﹐日進三服。下石子如豆﹐石盡止藥。

火府散治小兒小便出血。

木通生地黃甘艸黃芩

右爲末﹐水一盞﹐煎六分﹐不時溫服。

車前散治熱盛積於小腸﹐甚則尿血。

牡蠣半兩﹐燒爲粉車前子甘艸炙微黃銼川﹝石卜﹞硝各一分

右搗羅爲散﹐每服以水一小盞﹐煎至五分﹐去滓溫服﹐量兒大小加減﹐不拘時服。

三黃湯

黃芩黃連黃蘗各等分

右﹐水煎服。

聖惠黃連散治小兒心肺積熱﹐渴不止﹐咽喉幹痛。

黃連去須川升麻白茯苓麥門冬去心焙射乾元參甘艸炙微赤銼桑根白皮黃芩各半兩

右件藥搗粗羅爲散﹐每服一錢﹐以水一小盞﹐入靑竹葉七片﹐煎五分﹐去滓﹐入蜜半合﹐更煎一兩沸﹐放溫﹐時時與兒呷之。

麥門冬散治小兒心肺熱壅﹐口渴不止。

麥門冬去心梔子仁犀角屑甘艸炙知母黃芩各半兩

右爲散﹐每服一錢﹐水一盞﹐入竹葉七片﹐煎五分﹐不計時候服﹐亦可量兒大小加減服。

聖惠銀飲子治小兒熱渴不止。

銀五兩石膏寒水石蠶蛹繭各二兩

右件藥﹐以水三升入銀石三味﹐煎至一升去銀石﹐次下蛹繭煎至七合﹐去滓﹐每服半合﹐不計時候﹐溫服之﹐量兒大小加減。

瓜蔞根散治小兒熱渴不止﹐煩悶。

瓜蔞根三分黃芩知母各半兩

右件藥搗羅爲散﹐每服一錢﹐以水一小盞﹐入小麥﹕粟米一百粒﹐煎至五分﹐去滓﹐不計時候﹐溫服﹐量兒大小以意加減。

又方

瓜蔞根三分黃芩半兩小麥半合

右件以水三盞﹐煎取一盞﹐去滓﹐不計時候﹐量兒大小以意加減。

又方

生葛汁竹瀝各二合

右件汁相和令勻﹐不拘時服半合﹐量兒大小加減。

茅先生胡黃連散治小兒諸渴及疳渴﹐解諸熱。

胡黃連麥門冬漧葛元參甘艸炙枇杷葉炙去毛

右各等分爲末﹐每服一錢﹐水七分一盞﹐生薑一片﹐同煎五分﹐後放蜜三五滴﹐同煎至四分﹐溫服。

聖惠蘆根散治小兒壯熱不止。

蘆根黃芪蜜炙人參甘艸炙麥門冬知母各半兩

右件粗羅爲散﹐每服一錢﹐以水一小盞﹐入竹葉七片﹐粟米一百粒﹐煎至五分﹐去滓﹐不計時溫服﹐量兒之大小﹐以意加減。

嬰孺麥門冬湯治小兒夏天服藥大下後﹐胃中虛熱﹐渴欲飲水。

麥門冬甘艸龍骨各四分枳實黃芩茯苓人參各三分

右以水四升﹐煮取一升半﹐爲三服。服此湯後﹐渴不止﹐取水芹煮濃汁飲之﹐間湯服之﹐甚者恣意與之服。

蘆根飲子治小兒壯熱渴﹐兼吐不止。

生蘆根切﹐五合淡竹靑皮人參各八分桔梗五分知母一錢粟米三合

右以水五升﹐煮之一升半﹐量兒大小與之服。

瓜蔞湯治小兒熱渴﹐或吐下後虛熱渴。

瓜蔞五分黃芩三分知母蘆根各二分生米二合麥門冬三合

右切﹐以水五升﹐煮二升﹐如飲漿水度服之。

錢氏白朮散

人參切去頭白朮木香白茯苓去皮甘艸銼炒藿香葉各一兩漧葛二兩﹐銼

右爲粗末﹐每服一錢至二錢﹐水一盞﹐煎至五分溫服。如飲水者﹐多煎與之﹐無時。

小方脈論方治渴先下淋藥。

郁金滑石各一兩旱蓮子半兩

右件爲末﹐每服半錢﹐煎蔥湯調下﹐急進三服涼心藥。

又欲止渴﹐先涼心臟。

烏賊魚骨海浮石各一兩蒲黃炒半兩

右末﹐每半錢﹐用枇杷葉湯下。

仲景酸棗湯治虛勞煩不得眠。

酸棗仁炒一錢甘艸知母炒茯苓芎藭生薑各五分

右﹐水煎服。

本事鱉甲丸治膽虛不得眠﹐四肢無力。

鱉甲酸棗仁炒羌活黃芪炒牛膝酒炒人參各一兩五味子五錢

右爲末﹐煉蜜丸梧子大。

本事眞珠母丸治肝膽二經因虛內受風邪﹐臥則魂散而不守﹐狀若驚悸。

眞珠別研細﹐七錢半當歸熟地黃各一兩半人參酸棗仁炒柏子仁各一兩犀角屑茯神沈香龍齒各半兩

右爲末﹐煉蜜丸小豆大﹐辰砂爲衣﹐每服二十丸﹐白湯下﹐日午夜臥各一服。

人參竹葉湯治虛煩不得眠。

人參竹葉甘艸各二錢半夏小麥麥門冬各一錢五分

右每服二三錢﹐姜二片﹐粳米一撮﹐水煎服。

單方

小兒中蠱欲死者﹕甘艸半兩﹐水一盞﹐煎五分服﹐當吐出。【《千金方》】

小兒中蠱下血欲死﹕搗靑藍汁頻服之。【《聖惠方》】

小兒年至四五歲不語者﹕赤小豆末﹐酒和敷舌下。【《千金方》】

舌蹇語喫﹕川椒以生麵包丸﹐每服十粒﹐酢湯送下。【《救急方》】

治小兒吐血﹕燒蛇蛻皮末﹐以乳汁服之﹐並治重舌。【《千金方》】

又﹕取油三分﹐酒一分和之﹐分再服。

小兒屍疰勞瘦﹐或時寒熱﹕用鱉頭一枚燒灰﹐新汲水服半錢﹐日一服。【《聖惠方》】

小兒哭疰﹕梳頭垢﹐水服少許。【《千金方》】

治小兒悞吞鍼﹕取磁石如棗核大﹐或吞或含﹐其鍼立出。

治小兒悞吞鐵物等﹕用艾蒿一把剉﹐以水五升﹐煮取一升﹐服之卽下。

治小兒蠷螋咬﹐繞腹匝卽死﹐連搗蒺藜葉敷之。無葉﹐子亦可。

又﹕取燕窠中土﹐豬脂和敷之﹐幹卽易之。

治小兒悞爲諸骨及魚骨刺入肉不出者﹕水煮白梅肉研爛﹐調象牙末﹐厚敷骨刺處自軟。【《醫學綱目》】

小兒悞吞錢﹕用炭燒紅急搗爲末﹐煎湯呷﹐士效。【《古今醫統》】

治小兒卒腹皮靑黑﹕以酒和胡粉敷上。若不急治﹐須臾便死。仍灸臍上下左右去臍半寸﹐並鳩尾骨下一寸﹐凡五處各三壯。

母有娠﹐乳兒有病如瘧痢﹐他日亦相繼腹大﹐或發或差﹕以紅紗袋盛夜明砂﹐與兒佩之。【海藏方】

小兒生十餘月後﹐母又有娠﹐令前兒精神不爽﹐身體痿瘁﹐名爲鬾病。用伏翼燒灰細研﹐以粥飲調下五分﹐日四五次。伏翼卽蝙蝠也。【《聖惠方》】

醫案

張從政《儒門事親》曰﹕陳州長吏一小兒﹐忽病寐而不寤。一日﹐諸醫作睡驚治之﹐或欲以艾火灸之﹐或欲以大驚丸及水銀餅子治之。其父曰﹕此子平日無疾﹐何驟有驚乎﹖以子之病乃問於戴人﹐戴人診其兩手脈皆平和。戴人曰﹕若驚風之脈當洪大而彊﹐今則平和﹐非驚風也。戴人竊問其乳母﹐曰﹕爾三日前曾飲酒醉否﹖乳母遽然笑曰﹕三日前夫人以煮酒見餉﹐酒味甚美﹐三飲一罌盡而睡。陳酒味甘而戀膈﹐酒气滿乳﹐兒亦醉也。乃銼甘艸﹑漧葛花﹑縮砂仁﹑貫眾煎汁﹐使飲之﹐立醒。

一小兒悞吞一銅錢﹐在咽中﹐不能上下﹐諸醫皆不能取﹐亦不能下﹐乃命戴人。戴人熟思之﹐忽得一策﹐以淨白表紙令捲實如箸﹐以刀縱橫亂割其端﹐作鬅鬠之狀﹔又別取一著縛鍼鉤於其端﹐令不可脫﹐先下咽中﹐輕提輕抑一探之﹐覺鉤入於錢竅﹐然後紙捲納之咽中﹐與鉤尖相抵﹔覺鉤尖入紙捲之端﹐不礙肌肉﹐提之而出。

王綸《明醫雜著》曰﹕楊永興子七歲﹐停食吐瀉後﹐好睡﹐睡中兼驚﹐久治不愈。余曰﹕好睡是脾气虛困也﹐善驚是心血虛怯也。蓋心爲母﹐脾爲子也。此心火不能生脾土﹐用補中益气湯及六味丸加鹿茸治之而愈。

《薛氏醫案》曰﹕治一小兒言遲患泄瀉﹐聲音不亮﹐雜用淸熱等劑﹐聲如瘂﹐飲食少思﹐去後多在侵晨。朝用地黃丸加五味子﹐夕用補中益气湯﹐其泄頓止﹔卻專服前丸﹐不兩月﹐其言漸亮而愈。

一小兒白睛多而黑睛少﹐吐瀉後喉喑口渴﹐大便不實﹐朝夕悉服地黃丸而痊。後患瀉﹐其喉復喑﹐仍服前丸遂愈。

一小兒壯熱吐血﹐或兼衄血﹐又腮鼻準赤色﹐乃肺胃積熱﹐用濟生犀角地黃湯四劑﹐而血並止。後因母飲酒復作﹐用淸胃散﹐母子服之而愈。

一小兒吐血不止﹐鼻準赤色。審其乳母有郁熱﹐用加味歸脾湯﹑加味逍遙散﹐母子並服各數劑﹐血少止﹔又用八珍湯加柴胡﹑牡丹皮而愈。

一兒因母屢恚怒﹐發熱吐血﹐或時衄﹐用加味小柴胡湯之類﹐治其母並愈。後其母因勞役兼怒气﹐致兒患驚搐﹐或用抱龍丸﹐又加吐血。予以加味逍遙散﹐母子病愈。厥後乳母仍勞役發熱﹐此兒卽驚搐﹐或吐血﹐或衄血﹐母用補中益气湯﹐子用犀角地黃湯﹐頓愈。

一小兒十歲﹐因傷厚味吐血﹐用濟生犀角地黃湯﹐解食毒﹐淸胃熱﹔又用四君﹑牡丹皮﹑升麻調補脾胃而愈。惟肢體倦怠﹐兩手作麻﹐用黃芪芍藥湯數劑而安。

一小兒吐血﹐因乳母火郁發熱﹐兩脇作痛﹐後吐血﹐以加味歸脾湯加吳茱萸制黃連治母﹐兒不時飲數匙﹐月餘並愈。後因母怒﹐吐血寒熱﹐兒亦吐血﹐先用加味小柴胡湯二劑﹐後用加味逍遙散治其母悉愈。

一女子年十四歲﹐因驚寒熱發搐﹐服鎭驚之藥﹐更吐血﹐尋衣撮空﹐身如炙﹐煩躁不眠﹐飲食不入﹐脈洪大而無倫次﹐按之豁然而空。用加減八味丸料二劑﹐諸證悉退。脈息按之如絲﹐無气以動。用人參一兩煎服不應﹐仍用人參一兩﹑附子五分﹐二劑元气頓復。

一女子十三歲﹐因怒吐血﹐咬牙發搐﹐用加味逍遙散加釣藤鉤而愈。次年出嫁。懷抱鬱結﹐胸滿食少﹐吐血面赤﹐此因肝火動而血熱﹐脾气虛而不能攝血也﹐用六味丸及歸脾湯加山梔﹑貝母而愈。

一小兒十四歲﹐發熱吐血﹐屬足三陰虛﹐余謂宜補中益气湯以滋化源﹐不信﹐仍用寒涼降火﹐前證愈甚。或謂曰﹕小兒未有室﹐何腎虛之有﹖參﹑芪補气﹐奚爲用之﹖余述丹溪先生云﹕腎主閉藏﹐肝主疏泄﹐二髒俱有相火﹐而其系上屬於心﹐心爲君火﹐爲物所感則相火翕然而起﹐𨿽不交會而其精亦暗耗矣。又褚氏云﹕男子精未滿而卸女﹐以通其精﹐則五臟有不滿之處﹐異日有難狀之疾。正此謂也。遂用補中益气湯及六味地黃丸而愈。

王少參孫女年十二歲﹐脾胃素弱﹐後成疳證﹐發熱小腹膨脹﹐堅直﹐大便溏瀉﹐气喘咳嗽﹐徹夜煩躁不睡﹐鼻塞眼暗譫語﹐其脈大而無根。用人參一兩﹐附子三分﹐腹脹漸減﹐脈漸斂﹔然猶尋衣撮空。鼻孔出血﹐用六味地黃丸料二服如脫﹔乃晝服獨參姜附湯﹐夕服地黃丸料﹐脈漸有根﹐諸證漸愈﹔又用六君子湯﹐補中益气湯而痊。

一小兒停食夜驚腹湧﹐服消食丸﹐瀉數次﹐尋衣撮空﹐面靑黃或色白﹐此脾土受傷﹐肺金休囚﹐肝火旺而然也﹐先用異功散加升麻以補脾土﹐用六味地黃丸料以滋肝血﹐稍定﹐各二劑漸愈﹔卽用補中益气湯﹑六味地黃丸﹐間以異功散而痊。

一小兒膝癰﹐誤觸其膝﹐出血甚多﹐患前證惡寒面白﹐此陽隨陰散而虛寒﹐用十全大補湯加附子三分四劑﹐未應﹔用人參一兩﹐附子五分﹐姜﹑棗煎服﹐稍定﹔又二劑﹐頓退﹔又朝用異功散﹐夕用八珍湯而安。

一小兒傷風表汗後﹐患前證﹐惡風面白﹐手足冷﹐用補中益气湯加五味子﹐汗頓止而諸證漸退﹔又用四劑而安﹔乃服十全大補湯而愈。

一小兒喜笑﹐常作不安﹐面赤飲冷﹐手足並熱﹐先用黃連瀉心湯﹐末二服稍定﹔又用六味地黃丸料﹐煎服頓愈。常服此丸則安﹐月許不服仍復作﹐又服﹐愈矣。

一小兒患前證﹐面靑赤﹐此肝心二經風熱所致也﹐用柴胡梔子散﹑六味地黃丸漸愈﹔又因乳母大怒發熱﹐先用加味柴胡湯﹐又用加味逍遙散﹐母子服之並愈。

一小兒年十四歲﹐用心過度﹐飲食失節﹐喜笑不休﹐脈洪大而虛﹐面色赤而或白﹐予用補中益气湯而愈。次秋科舉﹐飲食勞倦﹐前證復作﹐或兼譫語﹐脈洪大﹐按之微細如無﹐用人參一兩﹐姜﹑棗煎服稍定﹐又三服而愈。又因勞役用心﹐自汗作渴煩躁﹐似癇證﹐先用當歸補血湯二劑頓安﹐又十全大補湯而尋愈。

一小兒七歲﹐聞雷卽昏倒﹐不知人事﹐此气怯也。以人參﹑當歸﹑麥門冬各二兩﹐五味子五錢﹐水一斗﹐煎汁五升﹐再以水五升煎滓﹐取汁一升﹐合煎成膏﹐每服三匙﹐白湯化下﹐服盡一升﹐自後聞雷自若矣。

