古今圖書集成醫部全錄卷五百十八

藝文

扁鵲倉公傳贊【漢司馬遷】

太史公曰﹕女無美惡﹐居宮見妒﹔士無賢不肖﹐入朝見疑。故扁鵲以其伎見殃﹐倉公乃匿迹自隱而當刑﹐緹縈通尺牘﹐父得以復寧。故老子曰﹕美好者不祥之器﹐豈謂扁鵲等邪﹖若倉公者﹐可謂近之矣。

漢書藝文志序【漢斑固】

醫經者﹐原人血脈經絡骨髓﹐陰陽表裏﹐以起百病之本﹐死生之分﹐而用度鍼石湯火所施﹐調百藥齊和之所宜。至齊之得﹐猶慈石取鐵﹐以物相使。拙者失理﹐以愈爲劇﹐以生爲死。經方者﹐本艸石之寒溫﹐量疾病之淺深﹐假藥味之滋﹐因气感之宜﹐辧五苦六辛﹐致水火之齊﹐以通閉解結﹐反之於平。及失其宜者﹐以熱益熱﹐以寒增寒﹐精气內傷﹐不見於外﹐是所獨失也。故諺曰﹕有病不治﹐常得中醫。

又【漢斑固】

方技者﹐皆生生之具﹐王官之一守也。太古有岐伯﹑兪跗﹐中世有扁鵲﹑秦和。蓋論病以及國﹐原診以知政。漢興有倉公﹐今其技術暗昧﹐故論其書以序方技。

勸醫論【梁簡文帝】

勸醫曰﹕天地之中﹐惟人最靈。人之所重﹐莫過於命。𨿽修短有分﹐夭壽懸天﹐然而寒暑反常﹐嗜欲乖節﹐故瘧寒痟暑﹐致斃不同﹔伐性爛腸﹐摧年匪一。拯斯之要﹐實在良方。故只域醫王明於釋典﹐如大師乃以醫王爲號﹐以如來能煩惱病﹐只能治四大乖爲故。亦有騷人之詠彭城﹐秦國之稱和緩﹐季梁之遇盧氏﹐虢子之值越人。爰至久視飛仙﹐長生妙道﹐猶變六一於金液﹐攺三七於銀丸。蓄玉匣之祕﹐研紫書之奧。桃膠何是﹐北斗靡遁其形。金漿非遠﹐明珠還恥其價。能使業門之下﹐鼓響獨傳﹔雍祀之傍﹐蕭聲猶在。周禮疾醫掌萬民之疾﹐凡民之有病者﹐分而治之。歲終則各書其所治﹐而入於醫師﹐知其愈與不愈﹐以爲後之法戒也。至如研精元理﹐考核儒宗﹐盡日淸談﹐終夜講習。始學則負墟尙諛﹐積功則爲師乃著。日就月將﹐方稱碩學﹔專經之後﹐猶須劇談。网羅愈廣﹐鉤深理見﹔厭飫不寤﹐惟日不足。又若爲詩﹐則多須見意﹐或古或今﹐或雅或俗﹐皆須寓目﹐詳其去取﹐然後麗辭方吐﹐逸韻乃生。豈有秉筆不訊而能善詩﹐塞兌不談而能善易﹖揚子云言﹕讀賦千首﹐則能爲賦。況醫之爲道﹐九部之診甚精﹐百藥之品難究。察色辧聲﹐其功甚祕﹔秋辛夏苦﹐幾微難識。而比之術者﹐未嘗稽合﹐曾無討論﹐多以少壯之時﹐涉獵方疏﹐略知甘艸爲甜﹐桂心爲辣﹐便是宴馭自足﹔經方眠棄﹐同庚﹝豈戈﹞之讀《莊子》﹐異孔丘之好《周易》。然而疾者求我﹐又不能盡意攻治﹐假使不能爲地﹐自可卽爲己益。所以然者﹐若無隔貴賤﹐精加消息﹐以前驗後﹐自可解之。日知所亡﹐坐成妙術﹐而又告以不能也。治疾者眾﹐必以孟浪酬塞﹐悞人者多﹐愛人者鮮。是則日處百方﹐月爲千軸﹐未嘗不輕其藥性﹐任其死生﹐浮華之功﹐於何而得﹖及其愛深親屬﹐情切支肌﹐患起膏肓﹐屙興府兪﹐𨿽欲盡其治功﹐思無所出。何以故然﹖本不素習﹐卒難攺變故也。胡麻鹿藿﹐才救頭痛之屙﹔麥曲芎藭﹐反止河魚之疾。思不出位﹐事局轅下﹐欲求反死者於元都﹐揚己名於綠帙﹐其可得乎﹖術道困窮﹐於斯實至。誠當善思此意﹐更興其美﹐非直傳名於後﹐亦是功徳甚深﹐比夫脫一鴿於權衡﹐活萬魚於池水﹐不可同日而論焉。

言醫【唐李華】

晉侯方圖秦﹐旣而有疾﹐秦伯使醫和視之﹐將行﹐戒之曰﹕鄰國相病﹐大夫何以爲行﹖對曰﹕臣不發藥石﹐請以詞痊晉侯而國無害。秦伯悅﹐以卿禮遣之。和至於晉﹐晉君幄銅鞮之宮﹐憑丰肥﹐倚柔容﹐更衣被珠玉者百許人﹐膳夫列鼎於庭而後延客。客辭曰﹕始受命於寡君﹐以除君疾爲役。今大國反以色與食病臣﹐非臣所及也。中軍師對曰﹕此寡君待先生之禮也﹐不意爲過﹐敬惟所擇。客曰﹕臣轡而馳千里﹐形甚勞而气不足﹐所欲者﹐酒一盛﹐果一器﹐腒鱐佐飯而已﹐其餘不敢煩大國。再拜受賜而診之﹐曰﹕君聲流而陽﹐气濁而浮﹐色寒而容壯﹐與楚王相若﹐亦可爲也﹐亦不可爲也。晉侯曰﹕楚子何如而方寡人﹖客曰﹕臣嘗聘楚﹐楚境大而富﹐山川林藪之盛﹐逾淮而竟南海﹐晉與齊秦不敵也。晉侯曰﹕寡人未嘗涉楚﹐且置楚王﹐願聞其國之說。客曰﹕君不念﹐臣亦未究楚封疆之事﹐直以所見言之。楚也﹐近郊去郢﹐尙三百里。引車登岡﹐平視諸宮﹔丹素燭天﹐仰不見空。如水漂浮﹐半在其中﹔滄波動搖﹐低昂隨風。藹藹南極﹐山松不盡﹔乍伏乍起﹐參差髙卑。流云重輕﹐或滅或明﹔道路綿綿﹐縈山繞川。車蓋如軒﹐稍覺登原﹔赤霄冒頂﹐舉手摩天。向之髙者﹐乃在車下﹔陰壑冥冥﹐投石無聲。狀其乳苑之內﹐則連山黯以當戶﹐容杳杳而嶪嶪﹐若堅刃與幔塗﹐呀將拆而復合。露封隙之嵌空﹐聲小往而大答。聳崖峴以日爌﹐穿偃僕而云罯。濱江臯衍﹐百里芳艸﹐往往白沙﹐日炙皛溔﹔綠野芊綿﹐走舉蒼連﹔箘簵楩梓﹐橘柚之林﹔密孕元气﹐寒暑若一﹔翳不流風﹐幽不漏日﹔猿狙飛走﹐經息百態﹔啾啾互號﹐終昕竟晦﹔墜英紛目﹐如雪蔽路﹔四望無人﹐移足沒履﹔黃鳥時鳴﹐白鷴飛度﹔臨險瞯江﹐江隈爲潭﹔庱庱不動﹐常有神怪﹐龜魚涵泳﹐露鱗出介﹔纖艸以颻﹐風颭波起﹔崩濤迸沫﹐勢不得止。精怖魂怕﹐毛骨洗然﹔攀木瞑眸﹐猶懼踣泉﹔頹麓疏冗﹐繁源鼻歕﹔支流瀠瀠﹐合注湯湯﹔晝夜有聲﹐當暑淸涼﹔透崖撲湍﹐躍而後逝﹔初疑可及﹐忽似無際﹔旋眩回滑﹐淜泊兌宕﹔輥石敵寨﹐火發川上﹔才夷又亞﹐傾沙委浪﹔白煙微蒼﹐通波滿望﹔淡淡艷艷﹐久而生垠﹔淅淅飛雨﹐冥冥起雲﹔沅湘春生﹐蒼梧日晚﹔聲與聽盡﹐色隨望遠﹔蘋荇荷華﹐組繡一川。愕羽族之多名﹐紛合散於水間﹔泛隨流而將下﹐時逆浪而復還。喧呼雷駭﹐沈起雲翻﹔兩不相傷﹐貌豫禮閒﹔緣涯疊觀﹐照江成霞﹔碧水漣漪﹐深淺見沙﹔旁經闈闥﹐溢浸欄檻﹔上有嬪嬙﹐綿音入云。侵杳眇而將絕﹐隨隤風而復聞。齊宋鄭衛之樂﹐張於宮中﹔撞金擊石﹐艸木競發﹔堅城雉坼﹐崇山峯墜﹔鳥獸狂悸﹐淮湖皆沸。首飾戴千金﹐一膳傾千家。恥不相及﹐人以粒計﹔倉祿之眾﹐半於平人﹔秣馬之費﹐倍於租入。其餘綺麗之富﹐奉養之侈﹐率與是侔。楚王甚泰而楚人甚病﹐申叔請老而不與政。言未畢﹐晉侯舒气而伸幹﹐曰﹕向先生吉亦可爲也﹐何哉﹖客曰﹕此未足累楚﹐故曰可爲也。若張而無厭﹐則不可爲也。晉侯色生力起﹐斥禦者撤膳羞而請曰﹕先生終說寡人病﹐幸聞矣。客乘時而動之曰﹕楚使令尹司馬理兵於北疆﹐以臨敝邑。敞邑大夫﹐少者則請開關以戰﹐老者則曰君務息人。楚恃其富彊﹐因侈生欲﹐未足畏也。寡君乃發府﹐將賙而四境﹐寡小君以四時之用爲請﹐寡君曰﹕是出於人而歸於人﹐無人則無是矣﹐夫何愛焉﹗申命上大夫布幣於人而謝之﹐曰﹕孤不徳﹐使爾父子兄弟﹐不自保於楚師﹐故罄以相勞。秦人感君皆泣﹐婦人處子亦請執報楚﹐楚朝聞而夕捲師。君臣震伏而受職於秦﹐此先王不戰之術也。晉侯恍以楚事而照於晉﹐遂輟謀秦。由是大國修好﹐小國來朝﹐天下皆服。客果以詞痊晉﹐故曰言醫。

迷醫【宋龔鼎臣】

《周官》載醫掌養萬民之疾病。蓋凡受疾者﹐舉可治也。惟久之不治﹐遂革以死。未見其有治疾而不可治者也。巴楚之地﹐俗言巫鬼﹐實自古而然。當五气相沴﹐或致厲疫之苦﹐率以謂天時被是疾﹐非醫藥所能攻﹐故請禱鬼神無少暇﹐雞豚鴨羊之薦﹐惟恐不丰。迨其不能﹐則莫不自咎事鬼神之未至﹔或幸而愈﹐乃曰﹕由禱之勤也﹐薦之數也。不然﹐烏能與天時抗乎﹖又有治之不早﹐其疾之毒日相燻灼﹐一家之人皆至乎病。故𨿽親友之厚﹐百步之外﹐不敢望其門廬﹐以至得病之家﹐懼相遷染﹐子畏其父﹐婦避其夫。若富財之人﹐尙得一巫覡守之﹔其窮匱者﹐獨僵臥呻吟一室而已。如是則不特絕醫藥之饋﹐其飲食之給亦絕矣。如是以死者﹐未嘗不十八九﹐而民終不悟。余嘗訪於人﹐其患非他﹐繇覡師之勝醫師耳。嗚呼﹗覡者其能必勝諸醫哉﹗其所勝之者﹐蓋世俗之人易以邪惑也。夫疾病幹諸內﹐鬼神冥諸外。良藥﹐所以治內也。今不務除疾於內﹐而專求外福之來﹐及其甚也﹐其存卹訊問之宜﹐不復相通﹐不其謬歟﹖夫稼茂田疇爲螟蜮所害﹐惟能悉除螟蜮﹐則稼之秀可實也。家蓄髙貨而盜入其門﹐主人操刃持梃﹐或殺或捕﹐則貲之厚可全也。人之身亦然。冒陰陽之气﹐輒遇癘疫﹐當得醫者察聲視色﹐按脈授藥﹐使離諸腹心肝膈﹐然後其體可平。若不醫之用﹐易異不除螟蜮而望稼穡之實﹐不驅盜賊而求家貲之全﹐決不可得。矧惟國家重醫藥之書﹐最爲事要。元朝編輯名方﹐頒布天下郡國﹐其間述時疫之狀﹐實爲纖悉。及慶曆中範文正公建言﹐俾自京師以逮四方學醫之人﹐皆聚而講習﹐以精其術﹐其黜庸謬﹐救生靈﹐倬然爲治道之助。而世俗罔識朝廷仁愛之意如此﹐而徒惑邪誕而夭性命﹐愚實憫之。今已戒醫博士日與醫之徒﹐考神農子儀扁鵲秦和之術﹐一會於岐伯兪柎之道﹐以正黜邪﹐以誠消妄﹐使可治之疾﹐不終害人﹐亦濟民之一事也。而慮巴賨之俗﹐尙安故態﹐不知醫效之神﹐倍禱淫祀之鬼﹐故刻詞以告。

醫銘【宋呂誨】

晉人武泰﹐通醫術﹐守臣獻狀﹐補太醫正﹐還鄕裏﹐創起應聖侯廟。藝旣成﹐歸善於師﹐又將廣懋來學﹐其志有足稱者。予謫官於是﹐遷守蒲中﹐旣行﹐丐文以顯於廟﹐因作醫銘﹐嘉乃意勤﹐遂成其志。知予言有以滋其善也。銘曰﹕

六气五行﹐人稟而生﹐三部九候﹐納諸和平。昔稱絕技﹐湔腸滌胃﹐輔以砭石﹐因之決潰。察脈之原﹐當於未然﹐不攻而勝﹐庶幾十全。愈世之病﹐如持國柄﹐常使眾邪﹐不得幹正。能盡己意﹐膏肓必起﹐苟利於藝﹐毫釐千里。泰也有爲﹐心不忘師﹐義利之重﹐愼乎所治。

翰林醫官尙藥奉禦王永可依前尙藥奉禦直翰林醫官【宋李淸臣】

凡方技有益於人者﹐皆以備王官之一守﹐而爾原診察色﹐稱爲明習﹐稽勤序課﹐遷爾之秩﹐其益勉哉﹗

蓋公堂記【宋蘇軾】

始吾居鄕﹐有病寒而咳者問諸醫﹐醫以爲蠱﹐不治且殺人﹐取其百金而治之。飲以蠱藥﹐攻伐其胃腸﹐燒灼其體膚﹐禁切其飲食之美者﹐期月而百疾作﹐內熱惡寒而咳不已﹐累然眞蠱者也。又求於醫﹐醫以爲熱﹐授之以寒藥﹐旦朝吐之﹐暮夜下之﹐於是始不能食﹔懼而反之﹐則鍾乳烏喙﹐雜然並進﹐而漂疽癰疥眩瞀之狀﹐無所不至﹐三易醫而疾愈甚。裏老父教之曰﹕是醫之罪﹐藥之過也﹗子何疾之有﹖人之生也﹐以气爲主﹐食爲輔。今子終日藥不釋口﹐臭味亂於外﹐而百毒戰於內﹐勞其主﹐隔其輔﹐是以病也。子退而休之﹐謝醫卻藥而進所嗜﹐气完而食美矣﹗則夫藥之良者﹐可以一飲而效。從之﹐期月而病良已。

藥誦【前人】

嵇中散作幽憤詩﹐知不免矣﹐而卒章乃曰﹕采薇山阿﹐散發巖岫﹐永嘯長吟﹐頤性養壽者﹐悼此志之不遂也。司馬景王旣殺中散而悔﹐使悔於未殺之前﹐中散得免於死者﹐吾知其掃迹滅景於人間﹐如脫兔之投林也。采薇散發﹐豈其所難哉﹖孫眞人著大風惡疾論曰﹕神仙傳數十人﹐皆因惡疾而得仙道。何者﹖割棄塵累﹐懷潁陽之風﹐所以因禍而取福也。吾始得罪遷嶺表﹐不自意全﹐旣逾年無後命﹐知不死矣。然舊苦痔﹐至是大作﹐呻呼幾百日。地無醫藥﹐有亦不效。道士教吾去滋味﹐絕燻血﹐以淸淨勝之。痔有虫﹐館於吾後﹐滋味燻血﹐旣以自養﹐亦以養虫。自今日以往﹐旦夕食淡面四兩﹐猶復念食則以胡麻﹑茯苓麨足之﹐飲食之外﹐不啖一吻。主人枯槁則客自棄去。尙恐習性易流﹐故取中散眞人之言﹐對病爲藥﹐使人誦之日三﹐曰﹕東坡居士﹗汝忘逾年之憂﹐百日之苦乎﹖使汝不幸而有中散之禍﹐伯牛之疾﹐𨿽欲采薇散發﹐豈可得哉﹖今食麻麥﹑茯苓多矣。居士則歌以答之曰﹕事無事之事﹐百事治兮﹔味無味之味﹐五味備兮。茯苓麻麥﹐有時而匱兮﹐有則食﹐無則已者﹐與我無旣兮。嗚呼噫嘻﹗館客不終﹐以是爲愧兮。

送夏醫序【宋朱熹】

予嘗病世之爲論者﹐皆以爲天下之事﹐宜於今者不必根於古﹐諧於俗者不必本於經。及觀夏君之醫﹐而又有以知其決不然也。蓋夏君之醫﹐處方用藥﹐奇怪絕出﹐有若不近人情者﹐而其卒多驗。及問其所以然者﹐則皆據經考古﹐而未嘗無所自也。予於是竊有感焉。因書遺之﹐以信其術於當世﹐又以風吾黨之不師古而自用者云。

與楊元甫論梁寬甫病證書【元許衡】

梁寬甫候﹕右脇﹐肺部也﹔嗽而唾血﹐舉動喘促者﹐肺脈也﹔發熱脈數不能食者﹐火來刑金﹐肺與脾俱虛也。肺與脾俱虛而火乘之﹐其病爲逆如此者﹐例不可補瀉。蓋補金則慮金與火持﹐而喘咳益增﹔瀉火則慮火不退位﹐而痃癖反盛。正宜補中益气湯先扶元气﹐少以活病藥加之。聞已用此藥而不獲效﹐意必病勢苦逆而藥力未到也。當與寬甫熟論﹐遠期秋涼﹐庶就平復。蓋脈病惡春夏火气﹐至秋冬則退也。止宜於益气湯中﹐隨四時陰陽﹐升降浮沈﹐溫涼寒熱﹐及見有證增損服之。升降浮沈則順之﹐溫涼寒熱則反之。順其順﹐和其和﹐爲治之大方也。或覺气壅﹐間服加減枳朮丸﹔或有飲食﹐間服局方枳朮湯。數月後﹐庶逆气少回﹐逆气回則治法可施。但恐今日以至色靑色赤﹐及脈弦脈洪﹐則無及矣。近世論醫﹐有主河間劉氏者﹐有主易州張氏者。張氏用藥﹐依準四時陰陽而增損之﹐正《內經》四气調神之義。醫而不知此﹐妄行也。劉氏用藥﹐務在推陳致新﹐不使少有怫郁﹐正造化新新不傷之義。醫而不知此﹐無術也。然而主張氏者﹐或未盡張氏之奧﹐則瞑眩之劑﹐終莫敢投﹐至失機後時而不救者多矣。主劉氏者﹐或未悉劉氏之蘊﹐則劫效目前﹐陰損正气﹐遺禍於後日者多矣。能用二家之長﹐而無二家之獘﹐則治庶幾乎﹗寬甫病候﹐初感必深﹐所傷物當時消導不盡﹐停滯淹延﹐變生他證﹐以至於今。恐亦宜仿劉氏推陳致新之意﹐少加消導藥於益气湯中﹐庶有漸緩之期也。鄙見如此﹐未敢以爲必然﹐惟吾才卿元甫子益共商論之。

讀藥書漫記【元劉因】

人秉是气﹐以爲五臟百骸之身者﹐形實相孚而气亦流通。其聲色气味之接乎人之口鼻耳目者﹐𨿽若泛然﹐然其在我而同其類者﹐固已月曶然而相合﹐異其類者﹐固已怫然而相戾﹐𨿽其人之身﹐亦不得而自知也。如飲藥者﹐以枯木腐骨蕩爲虀粉﹐相錯合以飲之﹐而亦各隨其气類而之焉﹐蓋其原一也。故先儒謂﹕木味酸﹐木之根立地中似骨﹐故骨以酸養之。金味辛﹐金之纏合異物似筋﹐故筋以辛養之。咸﹐水也﹐似脈﹔苦﹐火也﹐似气﹔甘﹐士也﹐似肉。其形固已與類矣﹐而其气安得不與之流通也﹗推而言之﹐其吉凶之於善惡亦類也。

又【元劉因】

天生此一世人﹐而一世事固能辦也﹐蓋亦足乎已而無待於外也。嶺南多毒﹐而有金蛇白藥以治毒﹔湖南多气﹐而有姜橘茱萸以治气。魚鱉螺蜆﹐治濕气而生於水﹔麝香羚羊﹐冶石毒而生於山。蓋不能有以勝彼之气﹐則不能生於其气之中。而物之與是气俱生者﹐夫固必使有用於是气也。猶朱子謂天將降亂﹐必生弭亂之人以擬其後。以此觀之﹐世固無無用之人﹐人固無不可處之世也。

丹溪翁傳贊【元戴良】

論曰﹕昔漢嚴君平博學無不通﹐賣卜成都﹐人有邪惡非正之問﹐則依蓍龜爲陳其利害﹐與人子言依於孝﹐與人弟言依於順﹐與人臣言依於忠。史稱其風聲气節﹐足以激貪而厲俗。翁在婺得道學之源委﹐而混迹於醫﹐或以醫來見者﹐未嘗不以葆精毓神開其心。至於一語一默﹐一出一處﹐凡有關於倫理者﹐尢諄諄訓誨﹐使人奮迅感慨激厲之不暇。左丘明有云﹕仁人之言﹐其利溥哉﹗信矣﹗若翁者﹐殆古所謂直諒多聞之益友﹐又可以醫師少之哉。

贈賈思誠序【明宋濂】

同裏張君﹐以書來謂濂曰﹕壬辰之秋﹐兵發中原﹐大江之南﹐所在皆繹騷。時惟伯嘉納公持部使者節來蒞浙東﹐愼簡羣材﹐官而任之﹐以保障乎一方。余𨿽不敏﹐公不以爲無似﹐俾攝錄事判官。判官職在撫治一城生聚﹐凡其捍禦綏輯之策﹐不憚晝夜而勤行之﹐以酬公知遇之萬一。然節宣之功不加﹐日積月深﹐以勞而致疾。疾之初作﹐大熱發四體中﹐繼之以昏僕﹔迨其蘇也﹐雙目運眩﹐耳中作秋蟬鳴﹐神思恍惚﹐若孑孑然離羣而獨立﹐若禦驚飆而遊行太空﹐若乘不系之舟以簸蕩於三峽四溟之間﹐殊不能自禁。聞丹溪朱先生彥修者﹐名傳四方﹐亟延治之。先生至﹐旣脈曰﹕內搖其眞﹐外勞其形﹐以虧其陰﹐以耗其生﹐宜收視返聽於太虛之庭﹐不可專借藥而已之也。因屬其髙弟子賈君思誠﹐畱以護治之。賈君卽視餘如手足之親﹐無所不至其意。慮余怒之過也﹐則治之以悲﹔悲之過也﹐則治之以喜﹔喜之過也﹐則治之以恐﹔恐之過也﹐則治之以思﹔思之過也﹐則治之以怒。左之右之﹐扶之掖之﹐又從而調柔之。不特此也﹐其逆厥也﹐則藥其湧泉以寤之﹔其怔忡也﹐則按其心兪而定之。如是者數年﹐不可一朝夕離去。寧食不鮮羞﹐衣不裼裘﹐何可一日以無賈君﹖寧士不魯鄒﹐客不公侯﹐何可一日以無賈君﹖餘疾於是乎告瘳﹐而賈君有功於餘者甚大矣。子幸賜之一言﹐多賈君之善﹐而昭余之不敢忘徳於賈君﹐不識可不可乎﹖餘發張君之書﹐重有感焉。世之爲民宰者﹐恆飽食以嬉。其視吾民之顚連漠然﹐若秦越肥瘠之不相維系﹔非惟不相維系﹐又盬其髓﹐刳其膏而不知止。孰有如張君勤民之疾者乎﹖世之醫者﹐酬接之繁﹐不暇雍容﹐未信宿輒謝去﹔至有視不暇脈﹐脈不暇方﹐而不可挽畱者。孰有如賈君調護數年之久而不生厭者乎﹖是皆可書。余方執筆以從文章家之後﹐此而不書﹐烏乎書﹗𨿽然﹐今之官政苟虐﹐敲撲椎擊﹐惟日不足﹐我民病此久矣﹗我瞻四方﹐何林林乎﹖州邑之間﹐其有賢牧宰能施刀圭之劑﹐以振起之者乎﹖設有是﹐余𨿽不敏﹐猶能研墨濡毫﹐大書而不一書。是爲序。

贈醫師葛某序【前人】

古之醫師必通於三世之書。所謂三世者﹐一曰《鍼灸》﹐二曰《神農本艸》﹐三曰《太素脈訣》。脈訣所以察證﹐本艸所以辧藥﹐鍼灸所以去疾。非是三者﹐不可以言醫。故記禮者有云﹕醫不三世﹐不服其藥也。傳經者﹐明載其說﹐復斥其非﹐而以父子相承三世爲言﹐何其惑歟﹖夫醫之爲道﹐必志慮淵微﹐機穎明發﹐然後可與於斯﹐𨿽其父不能傳其子也。吾鄕有嚴生者﹐三世業醫矣。其爲醫﹐專事乎大觀之方﹐他皆憒憒﹐絕弗之省。又有朱聘君﹐家世習儒﹐至聘君始以醫鳴﹐醫家諸書﹐則無不精覽。一少年病肺气上﹐喀喀鳴喉中﹐急則唾﹐唾血成縷。嚴曰﹕此瘵也﹐後三月死。聘君曰﹕非也。气升而腴﹐中失其樞﹐火官司令﹐爍金於鑪﹐是之謂肺痿﹐治之坐。已而果生。一六十翁患寒熱﹐初毛灑淅﹐齒擊下上﹐熱繼之﹐盛如蒸甑。嚴曰﹕此痰也﹐不治將差。聘君曰﹕非也。脈淫以芤﹐數復亂息﹐外彊中漧﹐禍作福極﹐是之謂解﹝亻亦﹞。藥之則瘳﹐不藥則劇。已而果劇﹐治乃愈。一婦女有噦疾﹐每吐涎數升﹐腥觸人﹐人近亦噦。嚴曰﹕此寒噦也﹐法宜溫。聘君曰﹕非也。陰陽未平﹐气苞血聚﹐其勢方格﹐靡有攸處﹐是之謂惡阻。在法不當治﹐久則自寧﹐且生男。言後輒驗。夫嚴生之醫三世矣﹐聘君則始習爲之﹐而優劣若是者﹐醫其可以世論否耶﹖嗟夫﹗昔之名醫眾矣﹐未暇多論。若華元化﹐若張嗣伯﹐若許智藏﹐其治證皆入神﹐初不聞其父子相傳也。自傳經惑於是非﹐使《禮經》之意﹐晦而不白三千年矣。世之索醫者﹐不問其通書與否﹐見久於其業者﹐則瞀瞀焉從之。人問其故﹐則曰是記禮者云爾也﹐其可乎哉﹖葛生某﹐淮之巨族也﹐明於醫﹐三世之書﹐皆嘗習而通之﹐出而治疾﹐決死生﹐驗差劇﹐若獨照而龜卜無爽也者。士或不能具藥﹐輒注之不索其償﹐士君子翕然稱譽之﹐名上丞相府﹐賜七品服﹐俾提舉諸醫官﹐有疾者﹐遂倚之以爲命。嗚呼﹗若葛生者﹐其無愧古之醫師者歟﹗

贈醫師賈某序【前人】

醫之爲道﹐難言久矣。然必審診以起度量﹐立規矩﹐稱權衡﹐合色脈﹐表裏有餘不足順逆之法﹐復參其人之動靜﹐與其息之相應﹐然後從而治之﹐則其事爲甚不輕矣。非洞明應世羣書之得失﹐尙可與於斯乎﹖《黃帝內經》﹐𨿽疑先秦之士依仿而托之﹐其言深﹐其旨邃以宏﹐其考辧信而有徵﹐是當爲醫家之宗。下此則秦越人和緩﹐無書可傳。越人所著《八十一難經》﹐則皆舉《內經》之要而推言者也。又下此則淳於意﹑華佗之熊經鴟顧﹐固亦導引家之一術﹐至於刳腹背湔腸胃而去疾﹐則涉於神怪矣。意之醫狀﹐司馬遷備志之。其所謂迥風杳風者﹐今人絕不知爲何證﹐況復求於治療之深旨乎﹖又下則張機。機之《金匱玉函經》及傷寒諸論﹐誠千古不刊之典。第詳於六气所傷﹐而情欲食飲罷勞之所致者﹐略而弗議﹐兼之文字錯簡﹐亦未易以序次求之也。又下此則王叔和。叔和纂岐伯﹑華佗等書爲《脈經》﹐敍陰陽內外﹐辧三部九候﹐分人迎气口﹐條陳十二經絡﹐洎夫三焦五臟六腑之病﹐最爲著明。惜乎爲妄男子括以膚陋之脈歌﹐遂使其本書不盛布於世也。又下此則巢元方。其《病源候論》似不爲無所見者﹐但言風寒二濕﹐而不著濕熱之文﹐乃其失也。又下此則王冰。冰推五運六气之變﹐撰爲《天元玉策》﹐周詳切密﹐亦人之所難﹐苟泥之則局滯而不通矣。又下此則王燾﹑孫思邈。思邈以絕人之識﹐操慈仁惻厚之心﹐其列《千金方》《翼》及工害人之禍﹐至爲憤切﹐後人稍闖其藩垣﹐亦足以其術鳴﹐但不知傷寒之數﹐或弗能無遺憾也。燾𨿽暗劣﹐《外臺祕要》所言方證符禁灼灸之詳﹐頗有所袓述﹐然謂鍼能殺生人而不能起死人者﹐則一偏之見也。又下此則錢乙﹑龐安時﹑許叔微。叔微在準繩尺寸之中而無所發明﹐安時𨿽能出奇應變而終未離於範圍﹐二人皆得機之粗者也。惟乙深造機之閫奧﹐而擷其精華﹐建爲五臟之方﹐各隨所宜。肝有相火則有瀉而無補﹐腎爲眞水則有補而無瀉﹐皆啟《內經》之祕﹐尢知者之所取法。世槪以嬰孺醫目之﹐何其知乙之淺哉﹖其遺書散亡﹐出於閻孝忠所集者﹐多孝忠之意﹐初非乙之本眞也。又下此則上谷張元素﹑河間劉完素﹑睢水張從正。元素之與完素﹐𨿽設爲奇夢異人以神其授受﹐實聞乙之風而興起然者。若從正則又宗夫完素者也。元素以古方新病﹐決不能相值﹐治疾一切不以方﹐故其書亦不傳。其存於今者﹐皆後來之所傅會。其學則東垣﹑李杲深得之。杲推明內外二傷﹐而多注意於補脾土之說。蓋以土爲一身之主﹐土平則諸髒平矣。從正以吐汗下三法﹐風寒暑濕火燥六門﹐爲醫之關鍵﹐其治多攻﹐其劑多峻厲﹐不善學者殺人。完素論風火之病﹐以《內經》病機气宜十九條﹐若爲《原病式》﹐簡奧粹微﹐有非大觀局諸醫所可仿佛。究其設施﹐則亦不越補攻二者之間也。嗟乎﹗自有《內經》以來﹐醫書之藏有司者﹐凡一百七十九家﹐二百九部﹐二千二百五十九卷﹐亦不爲不多也。他未遑深論﹐卽今所論者言之﹐世之醫師﹐果能盡心於斯否乎﹖脫或未盡心於斯﹐則夫起度量﹑立規矩﹑稱權衡﹑合色脈之屬﹐焉能察而行之﹖不至以人命爲戲也幾希矣。𨿽然﹐亦有要焉﹐逆與順之謂也。曰升降﹑曰浮沈﹐吾則順之﹔曰溫涼﹑曰寒熱﹐吾則逆之。果能此道矣﹐則去夫先醫之所治﹐𨿽不中﹐不遠矣。然又未易以一蹴至也。非求之極博而觀其會通﹐安可遽反於至約之域乎﹖醫之道所以難言者﹐蓋若此而已。烏傷﹖賈思誠﹐濂外弟也﹐性醇介﹐有君子之行﹐嘗同濂師事城南聞先生﹐學治經。久之﹐思誠復去受醫說於彥修朱先生之門。諸儒家所著﹐無所不窺﹐出而治疾﹐往往有奇驗。薦紳間多爲賦詩﹐而屬濂以序。濂非知醫者﹐將何以爲思誠告哉﹖而思誠請之不倦﹐因爲直疏歷世羣書之得失﹐而勗思誠以學者如此。初不暇﹐如他日作者簸弄筆舌﹐交錯以成文也。

論醫【明王褘】

予觀近時言醫者﹐莫盛於吳中。而吳中世業醫者﹐莫盛於葛氏。葛氏之醫﹐其術善於推五運六气之盛衰﹐以審病證而定治法。此仲正之術﹐所以異於人人也。蓋仲正之諸父曰恆齋者﹐嘗自著書﹐其說以謂醫當視時之盛衰而爲損益。劉守眞﹑張子和輩﹐值金人彊盛﹐民悍气剛﹐故多用宣泄之法。及其衰也﹐兵革之餘﹐饑饉相仍﹐民勞志困﹐故張潔古﹑李明之輩﹐多加補益之功。至宋之紀年﹐醫者大抵務守護气元而不知攻伐之機﹐能養病而不能治病﹐失在不知通其變也。其說如此﹐可謂能明夫气運之變﹐而通於陰陽之化者矣。

明醫箴【明龔信】

今之明醫﹐心存仁義。博覽羣書﹐精通道藝。洞曉陰陽﹐明知運气。藥辧溫涼﹐脈分表裏。治用補瀉﹐病審虛實。因病制方﹐對證投劑。妙法在心﹐活變不滯。不衒虛名﹐惟期博濟。不計其功﹐不謀其利。不論貧富﹐藥施一例。起死回生﹐恩同天地。如此明醫﹐芳垂萬世。

庸醫箴【前人】

今之庸醫﹐衒奇立異。不學經書﹐不通字義。妄自矜誇﹐以欺當世。爭趨人門﹐不速自至。時獻苞苴﹐問病爲意。自逞以能﹐百般貢諛。病家不審﹐模糊處治。不察病源﹐不分虛實。不畏生死﹐孟浪一時。忽然病變﹐急自散去。悞人性命﹐希圖微利。如此庸醫﹐可恥可忌。

病家箴【前人】

今之病家﹐多惜所費。不肯急醫﹐待至自愈。不求髙明﹐希圖容易。不察病情﹐輕投妄試。或禱鬼神﹐諸般不啻。履霜不謹﹐堅冰卽至。及請明醫﹐病已將劇。縱有靈丹﹐難以救治。懵然不悟﹐遲悞所致。惟說命盡﹐作福未至。這般糊塗﹐良可嘆息。如此病家﹐當革斯獘。

警醫箴【前人】

至重惟人命﹐最難卻是醫。病源須洞察﹐藥餌要詳施。當奏萬全效﹐莫趁十年時。死生關系大﹐惟有上天知。叮寧同志者﹐濟世務加思。

原道統說【明李梴】

大哉醫乎﹗其來遠矣﹗粵自混沌旣判﹐洪荒始分。陽之輕淸者﹐以气而上浮爲天﹔陰之重濁者﹐以形而下凝爲地。天隆然而位乎上﹐地隤然而位乎下。於是陽之精者爲日﹐東升而西墜﹔陰之精者爲月﹐夜見而晝隱。兩儀立矣﹐二曜行焉。於是元气凝空﹐水始生也﹔赤气炫空﹐火始生也﹔蒼气浮空﹐木始生也﹔素气橫空﹐金始生也﹔黅气際空﹐士始生也。五行備﹐萬物生﹐三才之道著矣。是以惟人之生﹐得天地之正气。頭圓象天﹐足方象地。天有陰陽﹐人有气血。天有五行﹐人有五臟。葛天氏之民﹐巢居穴處﹐茹毛飲血。動作以避其寒﹐陰居以避其暑。大朴未開﹐何病之有﹖迨夫伏羲氏占天望气而畫卦﹐後世有《天元玉冊》﹐目爲伏羲之書者﹐乃鬼臾區十世口誦而傳之也。神農氏嘗百艸﹐一日而七十毒﹐厥後本艸興焉。黃帝垂衣裳而天下治﹐與岐伯天師更相問難﹐上推天文﹐下窮地理﹐中拯民瘼﹐《內經》自此而作矣。此經旣作﹐民之有疾﹐必假砭鍼以治其外﹐湯液以療其內。厥後大朴散而風化開﹐民務繁而欲心縱﹐災沴多端﹐非大毒﹑小毒﹑常毒﹑無毒之藥﹐弗能蠲矣。醫之大原﹐《素問》一書而已矣。二十四卷﹐八十一篇﹐其間推原運气之加臨﹐闡明經絡之標本﹐論病必歸其要﹐處治各得其宜﹐井然而有條﹐燦然而不紊。若天元紀大論﹑六元正紀大論﹑五常政大論﹑气交變大論﹑至眞要大論數篇﹐乃至精至微之妙道﹐誠萬世釋縛脫難﹐全眞導气﹐拯黎元於仁壽﹐濟羸劣以獲安者之大典也。軒岐以下﹐代不乏人。扁鵲得其一二﹐演而述《難經》﹔皇甫士安次而爲《甲乙》﹔楊上善纂而爲《太素》。如金元起之解﹐啟元子之注﹐所謂源潔則流淸﹐表端則影正﹐歷代之明醫也。獨有漢長沙太守張仲景者﹐揣本求源﹐采微索隱﹐取其大小奇偶之制﹐定君臣佐使之法﹐而作醫方﹐表裏虛實﹐眞千載不傳之祕﹐乃大賢亞聖之資﹐有繼往開來之功也。漢唐以下﹐學者豈不欲涉其淵微之旨﹖矧《內經》之理深幽﹐無徑可入。如巢元方之作《病源》書﹐孫思邈之作《千金方》﹐辭益繁而理愈昧﹐方彌廣而法失眞。《內經》之書﹐施用者鮮矣。及朱奉議宗長沙太守之論﹐編南陽活人之書﹐仲景訓陰陽爲表裏﹐奉議解陰陽爲寒熱﹐差之毫釐﹐謬以千里﹐其活人也固多﹐其死人也不寡矣。幸而守眞劉子《要旨論》《原病式》二書旣作﹐則《內經》之理﹐昭如日月之明﹔《直格書》《宣明論》二書旣作﹐則長沙之法﹐約如樞機之要。如攺桂枝麻黃各半湯爲雙解散﹐變十棗湯爲三花神佑丸﹐其有功於聖門也不淺矣。同時有張子和者﹐出明《內經》之大道﹐續河間之正源﹐與麻知幾講學﹐而作《儒門事親》之書﹐乃曰﹕吐中有汗﹐瀉中有補﹐聖人止有三法﹐無第四法﹐乃不易之確論﹐至精之格言。於是有劉張之泒矣。若東垣老人﹐明《素問》之理﹐宗仲景之法﹐作《濟生拔萃十書》以傳於世﹐明脈取權衡規矩﹐用藥體升降浮沈﹐是以有王道霸道譬焉。至於丹溪朱氏﹐傷寒內傷雜病無不精研﹐痰火奧義﹐尢其獨得。宋太史濂謂其集醫家之大成﹐誠哉是言也。迨及我朝﹐修《大觀本艸》﹐制《銅人兪穴鍼灸經》《禦賜醫方》等書﹐設太醫以輔聖躬﹐立良醫以佐王府﹐惠民藥局以濟民間夭札﹐其仁天下之心﹐宛如軒岐一揆而遠邁漢唐﹐是以明醫疊出。如陶節庵之傷寒﹐發仲景之所未發﹔薛己之外科﹐補東垣之未備﹔葛可久之內傷﹐錢瑛之小兒﹐亦無忝於丹溪。昭代作人之功﹐其盛矣乎﹗後學知道統之自﹐則門徑不差﹐而醫道亦可近矣。故曰﹕知其要者﹐一言而終。古今圖書集成醫部全錄卷五百十九

藝文【詩】

旋風吟【宋邵雍】

近日衰軀有病侵﹐如何醫藥不求尋﹖軒前密葉自成幄﹐砌下黃花空散金。閒看蜜蜂收蜜意﹐靜觀巢燕壘巢心。非關天下知音少﹐自是堯夫不善琴。

自是堯夫不善琴﹐非關天下少知音。老年難做少年事﹐年少不知年老心。將養精神便靜坐﹐調停意思喜淸吟。如何醫藥不尋訪﹖近日衰軀有病侵。

臂痛吟【前人】

先苦頭風已病軀﹐新添臂痛又何如﹖無妨把盞只妨拜﹐𨿽廢梳頭未廢書。不向醫方求效驗﹐惟將談笑且消除。大凡物老須生病﹐人老何由不病乎﹖

有病吟【前人】

身之有病﹐當求藥醫﹔藥之非良﹐其身必虧。國之有病﹐當求人醫﹔人之非良﹐其國必危。事之未急﹐當速攺爲﹔事之旣急﹐𨿽悔難追。

又【前人】

一身如一國﹐有病當求醫。病愈藥便止﹐節宣良得宜。

傷杜嬰【宋王安石】

蕭瑟野衣巾﹐能忘至老貧。避囂依市井﹐蒙垢出埃塵。接物躬。齊物﹐勞身恥爲身。傷心宿昔地﹐不復見斯人。

其二【前人】

叔度醫家子﹐君平卜市翁。蕭條昨日事﹐仿髴古人風。舊宅雨生菌﹐新遷寒轉蓬。存亡誰一問﹐嗟我亦窮空。

贈醫者鄧獻匡【宋楊時】

天地一气猶冶甄﹐埏埴萬匯隨方圓。神形九藏通九野﹑八風中物如戈鋋。天元寶冊有遺義﹐采索始自三皇前。桑君越人不世出﹐鑱石鍼灸誰能傳﹖賤工增余損不足﹐往往橫夭殘天年。羨君妙齡踵其學﹐至理隱賾常精研。聞陰得陽以神遇﹐反視方術猶蹄筌。道隅蓱虀卽爲餌﹐車上已有長蛇懸。嗟予羸苶苦多病﹐維摩丈室方蕭然。願君速已天下疾﹐爲予一洗沈屙痊。

和朱松坡【宋文天祥】

學醫未至大醫王﹐笑殺年年折臂傷。屏裏江山如出色﹐亭臯松菊已成行。細參不語襌三昧﹐靜對無弦琴一張。多謝嶺頭詩寄我﹐滿園梅意弄春光。

贈蜀醫鍾正甫【前人】

炎皇覽眾艸﹐異種多西州。爲君望峨岷﹐使我淚雙流。向來秦越人﹐朝洛夕邯鄲。子持鵲經來﹐自西亦䢐南。江南有羈羽﹐豈不懷故營﹖何當同皇風﹐六气和且平。

彭通伯衛和堂【前人】

理身如理國﹐用藥如用兵。人能保天和﹐於身爲太平。外邪姦其間﹐甚於寇搶攘。守護一不謹﹐乘間敵益勍。古有黃帝書﹐猶今六韜經。悍夫命雄喙﹐仁將資參苓。羽衣爲其徒﹐識破陰陽爭。指授別生死﹐錚然震能名。道家攝鉛汞﹐膚腠如重扃。到頭關鍵密﹐六气無敢攖。君方建旗鼓﹐不敢走且驚。他時櫜吾弓﹐閉門讀黃庭。

贈攖寧生【明宋禧】

滑公江海客﹐頻到賀家溪。采藥行雲際﹐吟詩過水西。

贈楊醫官【明陳琛】

春風挾暖到桐城﹐習習令人病體輕。笑我生平空有志﹐如君可使不知名。炎回大暑鱸專美﹐冷入新秋雁寄聲。附子大黃斟酌用﹐險中始信藥通靈。

贈殷矩【明趙鶴】

鑾江醫客飄長髯﹐人人呼是殷神仙。囊貧每怯賣藥錢﹐陰功香案家家懸。

題萱壽太醫邢生母【明王世貞】

橘井汲後綠﹐杏林種時紅。此萱復何憂﹖年年領春風。珊瑚作枝葉作玉﹐海人添籌出海屋。八十遐算應已知﹐生兒自是耶和璞。

將赴靑州道別醫友王昌年【前人】

荒城不忍別﹐濁酒暫相親。病骨眞須汝﹐離顏轉向人。𨿽無郭太楫﹐尙有呂安輪。寄語雲門勝﹐應催發興新。

卽事呈邢邵二醫【前人】

春朝視膳罷﹐次第檢方書。薄宦人皆有﹐窮愁老自如。枕移啼鳥後﹐杯到落花初。況是談詩懶﹐無勞客起予。

其二【前人】

麥雨冷將熱﹐庭花朝自昏。漁樵初入耳﹐鳥雀已窺門。不論宦情薄﹐只言醫道尊。年來秫田歉﹐爲爾罄芳樽。

濟川篇爲太醫邢先生題【前人】

在佛說法時﹐藥王爲導師。太乙操蓮葉﹐下救人阽危。儒用久寂寞﹐其功或明醫。邢子利涉才﹐托迹在黃岐。朝飲蘇橘井﹐夕飲長桑池。江陰十萬家﹐家家春風吹。餘波來惠吳﹐起我北堂慈。傅楫吾所難﹐淸泌可樂饑。彼哉問津人﹐愧汝濟川辭。

贈義興宣瘍醫【明張羽】

長橋下壓蛟龍宮﹐岸上人家如鏡中。道人賣藥臨溪水﹐醫得靑蛇是龍子。報恩不受千金珠﹐龍伯親傳海藏書。門前扶杖人如市﹐妙術何愁三折臂﹖燕支山前白艸秋﹐冷入金瘡淚欲流。安得金丹從爾乞﹐提攜玉龍還向敵。

送名醫淩漢章還苕三首【明秦康王】

