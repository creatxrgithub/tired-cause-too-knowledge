古今圖書集成醫部全錄卷一百六

經絡門

黃帝素問

陰陽離合論

帝曰﹕願聞三陰三陽之離合也。

【注離則爲三陰三陽﹐合則爲一陰一陽。】

岐伯曰﹕聖人南面而立﹐前曰廣明﹐後曰太衝。

【注南面爲陽﹐故曰廣明。背北爲陰﹐故曰太衝。太衝乃陰血之原﹐位處下焦﹐上循背裏﹐是以三陰以太衝爲主。】

太衝之地﹐名曰少陰。

【注太衝所起之地﹐爲足少陰之處。】

少陰之上﹐名曰太陽。

【注少陰與太陽合﹐陽出於陰﹐故在陰之上。】

太陽根起於至陰﹐結於命門﹐名曰陰中之陽。

【注至陰穴在足小指外側﹐太陽經脈之根起於此。《靈樞》曰﹕太陽結於命門。命門者﹐目也。陽明結於顙大。顙大者﹐鉗耳也。少陽結於﹝上穴下怱﹞籠。﹝上穴下怱﹞籠者﹐耳中也。太陰結於太倉﹐少陰結於廉泉﹐厥陰結於玉英。】

中身而上﹐名曰廣明。

【注陽出於陰﹐從下而上﹐故中身而上﹐名曰廣明。】

廣明之下﹐名曰太陰。

【注太陰主中土﹐爲陰中之至陰﹐故位居廣明之下。】

太陰之前﹐名曰陽明。

【注太陰與陽明合﹐並主中土﹐故位居太陰之前。】

陽明根起於厲兌﹐名曰陰中之陽。

【注厲兌穴在足大指次指之端﹐乃足陽明經脈之所起。】厥陰之表﹐名曰少陽。

【注太陽之气在上﹐故曰少陰之上。兩陽合明曰陽明﹐在二陽之間﹐而居中土﹐故曰太陰之前。厥陰處陰之極﹐陰極於裏﹐則生表出之陽﹐故曰厥陰之表。蓋以前爲陽﹑上爲陽﹑表爲陽也。曰上﹑曰前﹑曰表者﹐言三陽之气也。曰至陰﹑厲兌﹑竅陰者﹐言三陽之經脈也。手足十二經脈﹐主三陰三陽之气。在經脈則分爲三陰三陽﹔在气相搏﹐命曰一陰一陽耳。】

少陽根起於竅陰﹐名曰陰中之少陽。

【注竅陰穴在足小指次指之端﹐少陽主初生之气﹐故名陰中之少陽。三陽之气皆出於陰﹐故曰陰中之陽也。】

是故三陽之離合也﹐太陽爲開﹐陽明爲闔﹐少陽爲樞。

【注陰陽之气﹐分而爲三陰三陽﹐故有開有闔有樞也。太陽者﹐巨陽也﹐爲盛陽之气﹐故主開﹔陽明合於二陽之間﹐故主闔﹔少陽乃初出之气﹐故主樞。】

三經者﹐不得相失也﹐搏而勿浮﹐命曰一陽。

【注開闔者﹐如戶之扉﹔樞﹐扉之轉柱也。捨樞不能開闔﹐捨開闔不能轉樞﹐是以三經者﹐不得相失也。開主外出﹐闔主內入﹐樞主外內之間﹐若搏於中而勿浮﹐則合而爲一陽矣。】

帝曰﹕願聞三陰。岐伯曰﹕外者爲陽﹐內者爲陰。

【注陽气出而主外﹐陰气升而主內。】

然則中爲陰﹐其衝在下﹐名曰太陰。

【注陰陽二气皆主於下﹐陰气出而在內﹐是以中爲陰。其所出之太衝﹐在下而衝之上﹐名曰太陰衝脈﹐爲十二經脈之原。故三陰三陽﹐皆以太衝爲主。】

太陰根起於隱白﹐名曰陰中之陰。

【注隱白穴在足大指端﹐太陰爲陰中之至陰。】

太陰之後名曰少陰。

【注中爲陰﹐故曰後曰前﹐言陰气出於下而並處於裏之中也。】

少陰根起於湧泉﹐名曰陰中之少陰。

【注湧泉穴在足心下蜷指宛宛中﹐少陰乃一陰初生之气﹐故爲陰中之少陰。】

少陰之前﹐名曰厥陰。

【注少陰主水﹐厥陰主水生之木﹐故在少陰之前。】

厥陰根起於大惇﹐陰之絕陽﹐名曰陰之絕陰。

【注大惇穴在足大指三毛中﹐足厥陰肝經所出之井穴﹐陰在下﹐故論足之三陰也﹐十一月一陽初生﹐厥陰主十月﹐爲陽之盡﹐故曰陰之絕陽。兩陰交盡﹐名曰厥陰﹐故爲陰之絕陰。】

是故三陰之離合也﹐太陰爲開﹐厥陰爲闔﹐少陰爲樞。

【注太陰者﹐三陰也﹐爲陰之盛﹐故主開﹔厥陰爲兩陰之交盡﹐故主闔﹔少陰爲一陰之初生﹐故主樞。】

三經者﹐不得相失也﹔搏而勿沈﹐命曰一陰。

【注陰气從下而出﹐在內之中﹐搏聚而勿沈﹐命爲一陰也。陽气主浮﹐故曰勿浮﹔陰气主沈﹐故曰勿沈。蓋三陽之气開闔於形身之外﹐三陰之气開闔於內之前後﹐故曰陽在外﹐陰之使也﹐陰在內﹐陽之守也。】

陰陽﹝雩重﹞﹝雩重﹞﹐積傳爲一周﹐气裏形表﹐而爲相成也。

【注﹝雩重﹞﹝雩重﹞﹐气往來也。陰气積於內﹐陽气傳於外﹐日出而陽气生﹐日中而陽气隆﹐日晡而陽气衰﹐日入而陽气內歸於陰﹐一晝夜而爲之一周。陰气開闔於裏﹐陽气出入於形表﹐而爲陰陽離合之相成也。】

診要經終論

帝曰﹕願聞十二經脈之終﹐柰何﹖

【注論臟腑陰陽之合並也。所論五臟之气者﹐三陰之所主也。三陰之气與三陽交並﹐陽气先至﹐陰气後至﹐合於十二經脈﹐內絡臟腑﹐外絡形身﹐外內出入﹐循環無端﹐故曰診合微之事﹐追陰陽之變﹐不知並合診﹐故不明陰陽並交。至人之所行﹐當知五行而生三气﹐三而三之﹐合而六气﹐六六之气﹐以應十二經脈。一經之气已終﹐是不復陰陽相貫﹐而環轉無端矣。】

岐伯曰﹕太陽之脈﹐其終也﹐戴眼反折瘈瘲﹐其色白﹐絕汗乃出﹐出則死矣。

【注戴眼﹐眼上視也。反折﹐背反張也。瘈瘲﹐手足屈伸也。足太陽之脈﹐起於目內眥﹐俠脊抵腰中。手太陽之脈﹐循背上肩至目外眥。太陽主筋而爲諸陽主气﹐陽气者﹐柔則養筋﹐太陽之經气已絕﹐是以筋脈急而戴眼反折﹐手足牽引也。手太陽主液﹐膀胱者﹐津液之所藏。絕汗者﹐津液外亡也。色白者﹐亡血也。津液外脫﹐則血內亡矣。】

少陽終者﹐耳聾百節皆縱﹐目絕系﹐絕系一日半死。其死也色先靑白﹐乃死矣。

【注手足少陽經脈﹐皆循於耳﹐經气絕﹐故耳聾。少陽主骨諸節﹐皆屬於骨﹐少陽气終﹐故百節皆縱。目﹐驚貌﹐手足少陽之脈﹐皆至目銳眥﹐終則牽引於目﹐故目如驚而邪視也。絕系﹐目系絕也﹐少陽屬腎﹐腎藏志﹐系絕則志先絕﹐故一日半死也。靑者﹐甲木之气外脫也。白者﹐三焦之榮內亡也。夫陽生於陰﹐色生於气﹐是以六經之气終而先見於色。】

陽明終者﹐口目動作﹐善驚妄言﹐色黃﹐其上下經盛不仁﹐則終矣。

【注手足陽明之脈﹐皆俠口承目﹐故口目動作而牽引歪邪也。聞木音則惕然而驚﹐陽明之善驚也。罵詈不避親疏﹐陽明之妄言也。色黃﹐陽明之土气外脫也。上下經盛﹐胃气絕而無柔和之象也。榮衛者﹐中焦水谷之所生﹐肌膚不仁者﹐榮衛之气絕也。】

少陰終者﹐面黑﹐齒長而垢﹐腹脹閉﹐上下不通而終矣。

【注心之華在面﹐面黑者水气上乘﹐火气滅﹐而水气脫矣。齒長而垢﹐骨气泄也。腹脹閉而上下不通者﹐心腎水火之气並絕﹐而不能上下交通矣。】

太陰終者﹐腹脹閉不得息﹐善噫善嘔。嘔則逆﹐逆則面赤。不逆則上下不通﹐不通則面黑﹐皮毛焦而終矣。

【注足太陰脈入腹屬脾﹐故腹脹。手太陰脈上膈屬肺﹐而主呼吸﹐故爲不得息。脹滿則升降難﹐不得息則气道滯﹐故爲噫爲嘔。嘔則气逆於上﹐故爲面赤。不逆則否塞於中﹐故爲上下不通。脾气敗﹐則無以制水﹐故黑色見於面。肺气敗﹐則治節不行﹐故皮毛焦。】

厥陰終者﹐中熱嗌漧﹐善溺心煩﹐甚則舌捲卵上縮而終矣。此十二經之所敗也。

【注手厥陰心主之脈﹐起於胸中﹐出屬心包絡。足厥陰肝脈循喉嚨入頏顙﹐其下者循陰股入毛中﹐過陰器。厥陰木火之气欲絕﹐故中熱嗌漧也。肝所生病者﹐遺溺﹐善溺者﹐肝气下泄也。心煩者﹐包絡之气上炎也。肝者筋之合﹐筋者聚於陰器﹐而脈絡於舌本﹐甚則舌捲囊縮而終矣。此十二經之所敗﹐三陰三陽之气終也。】

血气形志篇

夫人之常數﹐太陽常多血少气﹐少陽常少血多气﹐陽明常多气多血﹐少陰常少血多气﹐厥陰常多血少气﹐太陰常多气少血。此天之常數。

【注夫气爲陽﹐血爲陰﹔腑爲陽﹐髒爲陰。臟腑陰陽﹐雌雄相合﹐而气血之多少自有常數。如太陽多血少气﹐則少陰少血多气﹔少陽少血多气﹐則厥陰多血少气。陽有餘則陰不足﹐陰有餘則陽不足﹐此天地盈虛之常數也。惟陽明則气血皆多﹐蓋血气皆生於陽明也。】

足太陽與少陰爲表裏﹐少陽與厥陰爲表裏﹐陽明與太陰爲表裏﹐是謂足陰陽也。手太陽與少陰爲表裏﹐少陽與心主爲表裏﹐陽明與太陰爲表裏﹐是謂手之陰陽也。

【注夫手有三陰三陽﹐足有三陰三陽﹐以合十二經脈﹐陰陽並交﹐表裏相應。是以聖人持診之道﹐先後陰陽而持之﹐診合微之事﹐追陰陽之變﹐章五中之情﹐取虛實之要﹐知此乃足以診。如切陰不得陽﹐診消亡﹔得陽不得陰﹐守學不湛。是故臟腑陰陽相爲表裏﹐此皆診候之要也。】

气府論

足太陽脈气所發者﹐七十八穴。

【注脈者血气之府﹐穴者脈气所發。】

兩眉頭各一。

【注攢竹穴也。】

入發至項三寸半﹐旁五﹐相去三寸。

【注大杼﹑風門二穴也。入發至項者﹐謂上入於髮際﹐下至於項間﹐相去三寸半許。旁五者﹐謂五行之兩旁也。相去三寸半者﹐大杼在大椎各開一寸五分﹐風門在二椎間各開一寸五分也。】

其浮气在皮中者﹐凡五行﹐行五﹐五五二十五。

【注太陽之脈气﹐循背上升於頭項﹐而中行督脈之顖會﹑前頂﹑百會﹑後頂﹑長彊五穴﹐旁兩行太陽經之五處﹑承光﹑通天﹑絡郤﹑玉枕十穴﹐又旁兩行少陽經之臨泣﹑目窻﹑正營﹑承靈﹑腦空十穴﹐皆從太陽之气﹐而爲太陽之脈气所發。是剛健柔順﹐脈隨气發者也。後六經皆然。】

項中大筋兩旁各一。

【注天柱二穴也。】

風府兩旁各一。

【注風池二穴也。】

俠背以下至尻尾二十一節﹐十五間各一。五臟之兪各五﹐六腑之兪各六。

【注自大椎至尾骶骨計二十一節﹐其間十五椎﹐旁各一穴﹐謂肺兪﹑厥陰兪﹑心兪﹑膈兪﹑肝兪﹑膽兪﹑脾兪﹑胃兪﹑三焦兪﹑腎兪﹑大腸兪﹑小腸兪﹑膀胱兪﹑中膂內兪﹑白環兪﹐兩旁共計三十穴。而五臟之兪各五﹐六腑之兪各六﹐皆在於其間。】

委中以下至足小指旁各六兪。

【注委中﹑昆侖﹑京骨﹑束骨﹑通谷谷原作「骨」﹐據《靈樞》本輸攺。﹑至陰各六兪﹐共十二穴。通計七十七穴﹐外脫簡一穴。】

足少陽脈气所發者﹐六十二穴。兩角上各二。

【注天衝﹑曲鬢﹐左右各二﹐共四穴也。】

直目上髮際內各五。

【注臨泣﹑目窻﹑正營﹑承靈﹑腦空左右各五﹐共十穴。按太陽之气上升於頭項﹐少陽之气上升於頭頰﹐故此五脈﹐從太陽之气則爲太陽之气所發﹐從少陽之脈則爲少陽之脈气所發也。】

耳前角上各一。

【注頷厭二穴。】

耳前角下各一。

【注懸釐二穴。】

銳發下各一。

【注和髎二穴﹐屬手少陽三焦經。】

客主人各一。

【注一名上關﹐在耳前起骨上廉。】

耳後陷中各一。

【注翳風二穴﹐屬手少陽三焦經。】

下關各一。

【注下關二穴﹐在客主人下﹐耳前動脈下廉﹐合口有空﹐屬足陽明胃經。】

耳下牙車之後各一。

【注頰車二穴﹐屬足陽明胃經。】

缺盆各一。

【注缺盆二穴﹐在肩下橫骨陷者中﹐屬足陽明胃經。】

腋下三寸﹐脇下至胠﹐八間各一。

【注腋下謂淵液﹑輒筋﹑天池。脇下至胠謂日月﹑章門﹑帶脈﹑五樞﹑維道﹑居髎﹐共九穴。曰八間者﹐自腋下三寸至季肋間﹐凡八肋骨間也。淵液在腋下三寸宛宛中﹐舉臂得之。輒筋在期門下五分陷中﹐第三肋間。天池屬手厥陰心包絡經﹐在腋下三寸﹐乳後一寸。日月在期門下五分。章門系足厥陰肝經穴﹐在季脇肋端﹐臍上二寸﹐兩旁開九寸﹐側臥肘尖盡處是穴。帶脈在季脇下一寸八分陷中。五樞在帶脈下三寸。維道在章門下五寸三分。居髎在章門下八寸三分。】

髀樞中旁各一。

【注環跳二穴﹐側臥﹐伸下足﹐屈上足﹐以右手摸穴﹐左搖撼取之爲得。】

膝以下至足小指次指﹐各六兪。

【注陽陵泉﹑陽輔﹑丘墟﹑臨泣﹑俠溪﹑竅陰六穴。陽陵泉在膝下一寸﹐胻中。臨泣在足小指次指本節後間陷中。俠溪在足小指次指岐骨間﹐本節前陷外廉陷中﹐端坐取之。陽輔在足外踝上四寸﹐輔骨前三分。丘墟在足外踝下陷中。竅陰在足小指次指之端﹐去爪甲如韭葉。】

足陽明脈气所發者﹐六十八穴。額顱髮際旁各三。

【注懸顱﹑陽白﹑頭維﹐左右各三﹐共六穴也。懸顱﹑陽白﹐系足少陽膽經﹐頭維系本經穴。懸顱在曲角上。陽白在眉上一寸直瞳子。頭維在頭角入髮際﹐本神旁一寸半﹐神庭旁四寸半。】

面鼽骨空各一。

【注四白穴﹐在目下一寸﹐直對瞳子下。】

大迎之骨空各一。

【注大迎穴﹐在曲頷前一寸三分﹐骨陷中動脈。】

人迎各一。

【注人迎穴﹐在結喉兩旁一寸半﹐大動脈應手。】

缺盆外骨空各一。

【注天髎穴﹐屬手少陽三焦經﹐在肩缺盆上骨際陷中﹐缺盆上起肉是穴。】

膺中骨間各一。

【注膺窻﹑气戶﹑庫房﹑屋翳﹑乳中﹑乳根六穴﹐曰各一者﹐言膺中之骨間﹐正諸穴之所在。气戶在柱骨下﹐兪府兩旁各二寸陷中。庫房在气戶下一寸六分陷中。屋翳在巨房下一寸六分陷中。膺窻在屋翳下一寸六分陷中。乳中當乳中是穴。乳根在乳中下一寸六分陷中。】

俠鳩尾之外﹐當乳下三寸﹐俠胃脘各五。

【注本經不容﹑承滿﹑梁門﹑關門﹑太乙五穴﹐各去中行三寸。不容在巨闕旁第四肋端下﹐至下承滿﹑梁門﹑關門﹑太乙﹐上下相去各一寸。】

俠臍廣三寸各三。

【注滑肉門﹑天樞﹑外陵三穴。滑肉門在太乙下一寸﹐去中行俠齊各三寸。天樞在齊旁各開二寸陷中。外陵在天樞下一寸﹐去中行各二寸。】

下臍二寸﹐俠之各三。

【注大巨﹑水道﹑歸來三穴。大巨在外陵下一寸。水道在大巨下二寸。歸來在水道下二寸﹐各開齊下中行二寸。】

气街動脈各一。

【注卽气沖穴﹐在歸來下﹐鼠鼷上一寸﹐動脈應手。】

伏兔上各一。

【注髀關二穴﹐在膝上伏兔後交分中。】

三里以下至足中指各八兪﹐分之所在穴空。

【注八兪者﹐謂三里﹑巨虛上廉﹑巨虛下廉﹑解溪﹑衝陽﹑陷谷﹑內庭﹑厲兌八穴。分之所在計十六穴。三里在膝下三寸﹐胻骨外廉﹐大筋內宛宛中。巨虛上廉在三里下三寸。巨虛下廉在上廉下三寸。解溪在衝陽後一寸半﹐腕上陷中﹐足大指次指直上跗上陷中。衝陽在足跗下五寸﹐動脈應手。陷谷在足大指次指下本節後陷中。內庭在足大指次指外間陷中。厲兌在足大指次指端﹐去爪甲如韭葉。】

手太陽脈气所發者三十六穴。目內眥各一。

【注晴明穴﹐屬足太陽膀胱經﹐在內眥外一分宛宛中﹐乃手足太陽﹑足陽明﹑陰陽蹺五脈之會。】

目外各一。

【注瞳子髎二穴﹐屬足少陽膽經﹐在目外去眥五分。】

鼻丸骨下各一。

【注顴髎二穴﹐在面鳩骨下廉銳骨端陷中。】

耳郭上各一。

【注角孫二穴﹐系手少陽三焦經﹐在耳郭中間上髮際下﹐開口有空。】

耳中各一。

【注聽宮二穴﹐耳中珠子﹐大如赤小豆。】

巨骨穴各一。

【注巨骨二穴﹐系手陽明大腸經﹐在肩尖端﹐上行兩叉骨罅間。】

曲掖上骨穴各一。

【注臑兪二穴﹐挾肩髎後﹐大骨下﹐胛上廉陷中﹐舉臂取之。】

柱骨上陷者各一。

【注肩井二穴﹐系足少陽膽經﹐在肩上陷中﹐缺盆上大骨前一寸半。】

上天窻四寸各一。

【注天窻﹑竅陰四穴。竅陰屬足少陽膽經。天窻在頸大筋間前﹐曲頰下﹐扶突後﹐動脈應手。竅陰在完骨上﹐枕骨下﹐動搖有空。】

肩解各一。

【注秉風二穴﹐在肩上小髃後﹐舉臂有空。】

肩解下三寸各一。

【注天宗二穴﹐在秉風後大骨下陷中。】

肘以下至手小指本﹐各六兪。

【注小海﹑陽谷﹑腕骨﹑後溪﹑前谷﹑少澤六穴。小海在肘內大骨外﹐去肘端五分陷中。陽谷在手外側陷中﹐銳骨下。腕骨在手外側腕前起骨下陷中。後溪在手小指外側本節後陷中﹐捏拳取之。前谷在手小指外側本節前陷中。少澤在手小指外側﹐去爪甲一分陷中。】

手陽明脈气所發者﹐二十二穴。鼻空外廉﹑項上各二。

【注迎香﹑扶突二穴。迎香在鼻下空旁五分。扶突在頸﹐當曲頰下一寸﹐人迎後一寸半。】

大迎骨空各一。

【注大迎穴﹐系足陽明胃經﹐在頰前一寸五分。】

柱骨之會各一。

【注天鼎二穴﹐在頸缺盆上﹐扶突後一寸。】

髃骨之會各一。

【注肩髃二穴也﹐在膊骨頭肩端上兩旁罅間陷者宛宛中﹐舉臂取之。】

肘以下至手大指次指本﹐各六兪。

【注三里﹑陽溪﹑合谷谷原作「骨﹞﹐據《靈樞》本輸攺。﹑三間﹑二間﹑商陽六穴。三里在曲池下二寸。陽溪在腕中上側兩筋間陷中。合谷在手大指次指岐骨間陷中。三間在食指本節後內側陷中。二間在食指本節前內側陷中。商陽在食指內側﹐去爪甲如韭葉許。】

手少陽脈气所發者﹐三十二穴。鼽骨下各一。

【注顴髎二穴﹐系手太陽小腸經﹐在兩頄骨銳骨端陷中。】眉後各一。

【注絲竹空二穴﹐在眉後陷中。】

角上各一。

【注懸釐二穴﹐系足少陽膽經﹐在曲角上腦空下廉。】

下完骨後各一。

【注天牖二穴﹐系足少陽膽經﹐在耳後入髮際四分。】

項中足太陽之前各一。

【注風池二穴﹐系足少陽膽經﹐在耳後腦空下髮際陷中。】

俠扶突各一。

【注天窻二穴﹐在頸大筋間前﹐曲頰下﹐扶突後﹐動脈應手﹐屬手太陽小腸經。】

肩貞各一。

【注肩貞二穴﹐系手太陽小腸經﹐在曲頰兩骨解間﹐肩髃後陷中。】

肩貞下三寸分間各一。

【注肩髎﹑臑會﹑消鑠三穴。肩髎當缺盆上突起肉。臑會挾肩髎後大骨下胛上廉陷中。消鑠在肩下臂外間腋對肘分下。】

肘以下至於小指次指本﹐各六兪。

【注天井﹑支溝﹑陽池﹑中渚﹑液門﹑關衝六穴。天井在肘外大骨後﹐肘上一寸﹐輔骨上兩筋叉罅中。支溝在腕後臂外三寸﹐兩骨間陷中。陽池在手錶腕上陷中﹐從指本節直摸下至腕中心。中渚在手小指次指本節後間陷中。液門在手小指次指本節間陷中﹐捏拳取之。關衝在無名指端﹐去爪甲如韭葉許。】

督脈气所發者﹐二十八穴。項中央二。

【注風府﹑瘂門二穴也。風府在項後入髮際一寸﹐大筋內宛宛中﹐疾言其肉立起﹐言休立下。瘂門在項間﹐風府後一寸﹐入髮際五分﹐項中央宛宛中﹐入系舌本。】

髮際後中八。

【注神庭﹑上星﹑顖會﹑前頂﹑百會﹑後頂﹑彊間﹑腦戶八穴。神庭在鼻上入髮際五分。上星入髮際一寸正中央陷中。顖會在上星後一寸陷中。前頂在上星後寸半陷中。百會在前頂後寸半頂中央﹐略退後些﹐可容爪甲一米許。後頂在百會後一寸半。彊間在後頂後一寸半。腦戶在彊間後一寸半。】

面中三。

【注素髎﹑水溝﹑齗交三穴。素髎在鼻柱上端準頭。水溝一名人中﹐在鼻柱下近鼻孔中央陷中。齗交在唇內﹐齒上齗縫中。】

大椎以下﹐至尻尾及旁﹐十五穴。

【注自大椎以下至尻尾之長彊﹐計十三穴﹐及下兩旁之會陽穴﹐共十五穴也。大椎在項後大骨上陷中。陶道在大椎下節間。身柱在三椎下節間。神道在五椎節間。靈臺在六椎節間。至陽在七椎節間。筋縮在八椎節間。脊中在十一椎節間。懸樞在十三椎間。命門在十四椎間。陽關在十六椎間。腰兪在二十一椎間。長彊在脊骶端。會陽在陰尻骨兩旁﹐屬太陽膀胱經。】

至骶下凡二十一節﹐脊椎法也。

【注自大椎至骶骨凡二十一節﹐連項上三椎共二十四節﹐或曰應二十四气。】

任脈之气所發者﹐二十八穴。喉中央二。

【注廉泉﹑天突二穴。廉泉在頷下結喉上四寸中央﹐仰面取之。天突在結喉下四寸宛宛中。】

膺中骨陷中各一。

【注璇璣﹑華蓋﹑紫宮﹑玉堂﹑膻中﹑中庭六穴。喉下胸骨間爲膺。璇璣在天突下一寸。華蓋在璇璣下一寸陷中。紫宮在華蓋下一寸六分陷中。玉堂在紫宮下一寸六分陷中。膻中在玉堂下一寸六分﹐兩乳間陷中。中庭在膻中下一寸六分。】

鳩尾下三寸﹐胃脘五寸﹐胃脘以下至橫骨六寸半一﹐腹脈法也。

【注胃脘槪上脘中脘下脘﹐皆胃之脘也。此言蔽骨以下至胃之上脘﹐計三寸間﹐有鳩尾﹑巨闕之穴。自臍之中央至胃之上脘五寸間﹐有上脘﹑中脘﹑建裏﹑水分之穴。自胃之下脘﹐至橫骨毛際橫紋間﹐計六寸半﹐有下脘﹑水分﹑神闕﹑陰交﹑气海﹑石門﹑關元﹑中極﹑曲骨之穴。一者﹐謂六寸半之零一分也。蓋以量盡處取穴﹐而上下穴間有一分之餘也。此分度腹穴之法也。鳩尾在蔽骨下五分。巨闕在鳩尾下一寸。上脘在巨闕下一寸五分。中脘在上脘下一寸。建裏在中脘下一寸。下脘在建裏下一寸﹐上臍上二寸。水分在下脘下一寸。神闕在水分下一寸﹐當臍之中央。陰交在臍下一寸。气海在臍下一寸五分。石門一名丹田﹐在臍下二寸。關元在臍下三寸。中極在臍下四寸。曲骨在中極下一寸﹐入橫骨毛際中五分。故自胃之下脘至橫骨間﹐止六寸半也。此取腹穴之法﹐上以蔽骨﹐下以橫骨﹐中以臍之中央爲準﹐各分而度之也。】

下陰別一。

【注下兩陰之間﹐別有一穴﹐名曰會陰。】

。水分在下脘下一寸。神闕在水分下一寸﹐當臍之中央。陰交在臍下一寸。气海在臍下一寸五分。石門一名丹田﹐在臍下二寸。關元在臍下三寸。中極在臍下四寸。曲骨在中極下一寸﹐入橫骨毛際中五分。故自胃之下脘至橫骨間﹐止六寸半也。此取腹穴之法﹐上以蔽骨﹐下以橫骨﹐中以臍之中央爲準﹐各分而度之也。】

目下各一。

【注承泣二穴﹐在目下七分﹐乃任脈陽蹺胃經脈气之會。】

下唇一。

【注承漿穴﹐在唇下陷中。】

齗交一。

【注齗交穴在齒齗縫中。上古以齗交有二﹕督脈之齗交入上齒﹐任脈之齗交入下齒也。以上下之齗齒相交﹐故名齗交。以上共二十七穴﹐尙少一穴﹐愚謂脖胦乃臍下另有一穴﹐非气海也。】

衝脈气所發者二十二穴。俠鳩尾外各半寸至臍寸一。

【注言衝脈之穴﹐俠鳩尾各開半寸﹐下至臍間﹐相去一寸而一穴也。幽門二穴﹐在巨闕旁各開五分。通谷在幽門下一寸。陰都在通谷下一寸。石關在陰都下一寸。商曲在石關下一寸。肓兪在商曲下一寸。】

俠臍下旁各五分﹐至橫骨寸一﹐腹脈法也。

【注此衝脈之俠臍下兩旁各開五分﹐每穴相去一寸。此取腹脈之法﹐蓋腹穴無陷中可取﹐止可以分寸度量﹐上以蔽骨鳩尾﹐中以臍中﹐下以橫骨爲準繩也。中注在肓兪下一寸。四滿下中注一寸。气穴一名胞門﹐又名子戶﹐下四滿一寸。大赫一名陰闕﹐又名陰維﹐在气穴下一寸。橫骨下大赫一寸﹐在陰上橫骨中﹐宛如偃月﹐去腹中行一寸五分。按圖經內橫骨﹑大赫﹑气穴﹐皆相去中行寸半。】

足少陰舌下﹐厥陰毛中急脈各一。

【注足少陰舌下者﹐腎脈之上通於心﹐循喉嚨俠舌本﹐而舌下有腎經之穴竅也。足厥陰毛中急脈者﹐謂肝經之脈﹐起於大指叢毛之際﹐而肝气之弦急也。本篇論手足三陽之脈气所發者﹐三百六十五穴﹐以應周天之數﹐而末言足少陰舌下﹐厥陰毛中﹐手足魚際﹐謂內有五臟之脈五﹐而陽中之有陰也。然脈气又皆本於五臟五行之所生﹐而三陽之气﹐亦由於陰中之所出也。】

手少陰各一。

【注言三百六十五穴之中﹐有心脈之穴二也。】

陰陽蹺各一。

【注陰蹺謂交信二穴﹐陽蹺謂跗陽二穴。本篇𨿽論手足三陽之脈气所發﹐而內有衝任陰蹺五臟之陰脈焉。】

手足諸魚際脈气所發者。

【注魚際者﹐謂手足之白肉隆起處﹐有如魚腹而穴在其際也。手之魚際﹐肺之脈气所發﹔足之魚際﹐脾之脈气所發也。】

凡三百六十五穴也。

【注手足三陽經脈气所發者﹐二百九十八穴﹐督任衝脈所發者七十八穴﹐五臟脈气所發者十穴﹐陰陽蹺四穴﹐通共三百九十穴。內太陽經內重督脈五穴﹐重足少陽十穴﹔手陽明內重大迎二穴﹔手少陽內重懸釐二穴﹔風池二穴﹐天窻二穴﹐顴髎二穴﹐共重二十五穴。除去所重﹐實三百六十五穴也。】

骨空論

任脈者﹐起於中極之下﹐以上毛際﹐循腹裏﹐上關元﹐至咽喉上頤﹐循面入目。

【注此言任脈之有骨空也。任脈乃循於腹之肉穴﹐然起於中極之下﹐上毛際而交於橫骨﹐循膺胸之鳩尾﹑膻中﹑天突﹐而至於咽喉上頤﹐循承漿而入絡於齒齗﹐復循面入目下而絡於承泣﹐是始終之有骨穴也。】

衝脈者﹐起於气街﹐並少陰之經﹐俠臍上行﹐至胸中而散。

【注气街卽气沖﹐系足陽明經穴﹐在少腹毛中兩旁各二寸﹐橫骨之兩端。衝脈並足陽明少陰二經之間﹐循腹上行﹐俠臍左右各五分﹐上至胸中而散。再按衝任二脈﹐皆起於胞中﹐上循背裏﹐爲經絡之海。其浮而外者﹐起於气沖﹐循腹右上行至胸中而散﹐淡滲於肌腠﹐充膚熱肉﹐生毫毛﹐此衝脈之血气行於脈外也。今止言腹而不言背者﹐謂衝脈之血气散於脈外﹐而充於骨空也。故所謂骨空者﹐謂經脈之气注於節之交而爲穴也。至於骨空之血气﹐乃脈外之血气也。】

督脈者﹐起於少腹以下骨中央。女子入系庭孔。其孔﹐溺孔之端也。

【注此論督脈循於骨空也。下骨中央﹐毛際下橫骨內之中央也。庭孔﹐陰戶也。溺孔之端﹐陰內之產門也。此言督脈起於少腹之內﹐故舉女子之產戶以明之。當知男子之督脈亦起於少腹內宗筋之本處也﹐故下文曰﹐其男子循莖下至篡與女子等。蓋此節舉女子﹐則男子可知﹔下節論男子﹐則與女子等也。】

其絡循陰器合篡間﹐繞篡後﹐別繞臀至少陰與巨陽中絡者﹐合少陰上股內後廉﹐貫脊屬腎。

【注篡間﹐前後陰相交之處﹐臀尻也。言督脈之別絡﹐前循陰器合篡間﹐繞前後二陰之後。又別絡者﹐分而行之﹐繞臀與足太陽之中絡者﹐合少陰上股內後廉﹐貫脊屬腎。按足太陽之中絡者﹐循髀樞﹐絡股陽而下﹐貫臀合足少陰﹐自股內後廉貫脊屬腎﹐而督脈之別繞臀者﹐至少陰與太陽中絡﹐所合之處相合﹐而同上股﹐貫脊屬腎。】

與太陽起於目內眥﹐上額交巓﹐上入絡腦﹐還出別下項﹐循肩髆內﹐俠脊抵腰中﹐入循膂絡腎。

【注此言督脈循於背者﹐乃從上而下也。夫背爲陽﹐腹爲陰﹐督脈總督一身之陽。故其脈之循於背者﹐復從上而下﹐若天气之下降也。蓋陽生於陰﹐故其原出於前陰﹐循腹而上﹐至於目。太陽主諸陽之气﹐其脈起於兩目之睛明穴﹐而督脈亦與太陽之脈同上額交巓﹐絡腦出項﹐循脊而下﹐此陽气之環轉於上下前後﹐猶天道之繞地而一周也。】

其男子循莖下至篡﹐與女子等。其少腹直上者﹐貫臍中央﹐上貫心﹐入喉上頤﹐環唇上﹐系兩目之下中央。

【注此言督脈之原起於少腹﹐內分而兩岐﹐一循陰莖下至篡﹐而與女子等﹐一從少腹直上﹐貫臍入喉﹐上頤環唇﹐入齗交上齒縫中﹐上系於兩目之下﹐中央會太陽於睛明穴。】古今圖書集成醫部全錄卷一百七

經絡門

黃帝靈樞經

經脈篇

雷公問於黃帝曰﹕禁服之言﹐凡刺之理﹐經脈爲始﹐營其所行﹐制其度量﹐內次五臟﹐外別六腑﹐願盡聞其道﹖黃帝曰﹕人始生先成精﹐精成而腦髓生﹐骨爲幹﹐脈爲營﹐筋爲剛﹐肉爲墻﹐皮膚堅而毛髮長﹐谷入於胃﹐脈道以通﹐血气乃行。雷公曰﹕願卒聞經脈之始生﹖黃帝曰﹕經脈者﹐所以能決死生﹐處百病﹐調虛實﹐不可不通。

【注人始生先成精者﹐本於先天水火之精气﹐而先生兩腎。腦爲精髓之海﹐腎精上注於腦﹐而腦髓生。骨爲幹者﹐骨生於水髒﹐如木之幹也。營者﹐猶營捨之所以藏血气也。筋爲剛者﹐言筋之彊勁也。肉爲墻者﹐肉生於土﹐猶城墻之外衛也。皮膚堅而毛髮長﹐血气之盛也。】

肺手太陰之脈﹐起於中焦﹐下絡大腸﹐還循胃口﹐上膈屬肺﹐從肺系橫出腋下﹐下循臑內﹐行少陰心主之前﹐下肘中﹐循臂內上骨下廉﹐入寸口上魚﹐循魚際出大指之端。其支者﹐從腕後直出次指內廉出其端。是動則病肺脹滿﹐膨膨而喘咳﹐缺盆中痛﹐甚則交兩手而瞀﹐此爲臂厥。是主肺所生病者﹐咳﹐上气﹐喘﹐渴﹐煩心﹐胸滿﹐臑臂內前廉痛﹐厥掌中熱。气盛有餘﹐則肩背痛﹐風寒汗出﹐中風﹐小便數而欠﹔气虛則肩背痛寒﹐少气不足以息﹐溺色變。爲此諸病﹐盛則瀉之﹐虛則補之﹐熱則疾之﹐寒則畱之﹐陷下則灸之﹐不盛不虛以經取之。盛者寸口大三倍於人迎﹐虛者則寸口反小於人迎也。

肺經諸穴之圖

見圖

【注是動者﹐病在三陰三陽之气﹐而動見於人迎气口﹐病在气而不在經﹐故曰盛則瀉之﹐虛則補之﹐不盛不虛﹐以經取之。謂陰陽之气偏盛﹐淺刺絕皮﹐益深絕皮﹐以瀉陰陽之盛﹐致穀气以補陰陽之虛﹐此取皮腠之气分而不及於經也。如陰陽之气不盛不虛﹐而經脈不和者﹐則當取之於經也﹐所生者謂十二經脈﹐乃臟腑之所生﹐臟腑之病外見於經證也。夫是動者病因於外﹐所生者病因於內。凡病有因於外者﹐有因於內者﹐有因於外而及於內者﹐有因於內而及於外者﹐有外內之兼病者。本篇統論臟腑經气﹐故曰肺手太陰之脈﹐曰是動﹐曰所生﹐治病者當隨其所見之證﹐以別外內之因﹐又不必先爲是動﹐後及所生﹐而病証之畢具也。膈者﹐胸內之膈肉﹐前連鳩尾﹐後連脊之十一椎。胸旁肋下謂之腋﹐膊內肱處謂之臑﹐臑盡處爲肘﹐肘以下爲臂。廉﹐側也。寸口﹐兩寸尺之動脈處。魚際﹐掌中大指下髙起之白肉﹐有如魚腹﹐因以爲名。榮血之道﹐內谷爲實﹐谷入於胃﹐乃傳之肺﹐故肺脈起於中焦之胃脘﹐下絡大腸﹐還循胃口﹐而復上膈屬肺﹐橫出腋下之中府﹑雲門﹐下循臑內﹐歷天府﹑俠白﹐行手少陰心主之前下肘﹐中抵尺澤﹐循臂骨之下廉﹐歷孔最﹑列缺﹐入寸口之經渠﹑太淵﹐以上魚出大指端之少商。其旁而支行者﹐從列缺分行於腕後﹐循合谷上行於食指之端﹐以交於手陽明大腸經之商陽。是動則病肺脹膨膨而喘咳﹐缺盆中痛。瞀﹐目垂貌。甚則交兩手而瞀﹐此爲臂气厥逆之所致。蓋三陰三陽之气﹐各循於手足之經﹐气逆於外﹐而病見於內也。所生者﹐肺臟所生之病﹐而外見於經證。夫五行之气﹐五臟所主﹐而六腑爲之合﹐故在髒則曰主肺﹑主脾﹑主心﹑主腎﹑主肝﹐在腑則曰主經﹑主液﹑主气﹑主血﹑主骨﹑主筋﹐此皆臟腑所生之病﹐而外見於經證也。是主肺所生之病﹐故咳喘上气﹐渴而煩心﹐肺主气而爲水之生原﹐肺乃心之蓋也。胸滿臑臂痛﹐掌中熱﹐皆經脈所循之部而爲病也。气之盛虛者﹐謂太陰之气也﹐肺兪在肩背﹐因气而痛於兪﹐所謂气傷痛也。溺色變者﹐气虛而不化也。爲此是動所生諸病﹐盛則瀉之﹐虛則補之﹐熱則疾出其鍼﹐以瀉其熱﹐寒則畱之﹐以候鍼下熱也。气陷下者灸之﹐謂能起生陽之气於陰中也。如陰陽之气無有盛虛﹐而所生之經脈不調者﹐則當取之於經矣。經者肺手太陰之脈也﹐所謂气之盛者﹐寸口大三倍於人迎﹐虛者寸口反小於人迎也。】

【肺經諸穴歌手太陰﹐十一穴﹕中府雲門天府列。俠白下尺澤﹐孔最見列缺。經渠太淵下魚際﹐抵指少商如韭葉。古離爪甲如韭﹐今如米許。】

【分寸歌太陰肺兮出中府﹐雲門之下一寸許。雲門璇璣旁六寸﹐巨骨之下二骨數。天府腋下三寸求﹐俠白肘上五寸主。尺澤肘中約橫文﹐孔最腕上七寸取。列缺腕側一寸半﹐經渠寸口陷中主。太淵掌後橫紋頭﹐魚際節後散脈舉。少商大指端內側﹐相去爪甲韭葉許。雲門﹐巨骨下﹐俠气戶旁二寸陷中﹐去中行任脈六寸。气戶﹐巨骨下﹐兪府兩旁各二寸陷中﹐去中行任脈四寸﹐去膺窻四寸八分。兪府﹐巨骨下﹐璇璣旁二寸陷中。璇璣﹐天突下一寸。天突﹐結喉下四寸宛宛中。右挨穴之法﹐由天突起至璇璣至雲門﹐其法甚簡﹐後仿此。】

大腸經諸穴之圖

見圖

大腸手陽明之脈﹐起於大指次指之端﹐循指上廉﹐出合谷兩骨之間﹐上入兩筋之間﹐循臂上廉﹐入肘外廉﹐上臑外前廉﹐上肩﹐出髃骨之前廉﹐上出於柱骨之會上﹐下入缺盆﹐絡肺﹐下膈﹐屬大腸。其支者從缺盆上頸貫頰﹐入下齒中﹐還出挾口﹐交人中﹐左之右﹐右之左﹐上挾鼻孔。是動則病齒痛﹐頸腫。是主津液所生病者﹐目黃﹐口漧﹐鼽衂﹐喉痺﹐肩前臑痛﹐大指次指痛不用。气有餘﹐則當脈所過者熱腫﹐虛則寒栗不復。爲此諸病﹐盛則瀉之﹐虛則補之﹐熱則疾之﹐寒則畱之﹐陷下則灸之﹐不盛不虛以經取之。盛者人迎大三倍於寸口﹐虛者人迎反小於寸口也。

【注大指次指者﹐手大指之次指﹐名食指也。合谷﹐虎口也。肩端兩骨間爲髃骨。肩胛上處爲天柱骨。缺盆在結喉兩旁。大腸手陽明之脈﹐受手太陰之交﹐起於次指之商陽井穴﹐循二間﹑三間之上廉﹐出兩骨間之合谷穴﹐上入兩筋間之陽溪﹐循臂上廉之偏偏原作「徧」﹐據《靈樞》經脈篇攺。歷﹑溫澑﹑下廉﹑上廉﹑三里﹐入肘外廉之曲池﹐上循臑外之前廉﹐歷肘髎﹑五里以上肩之肩髃穴﹐出髃骨之前廉﹐循巨骨穴上出天柱骨之會上﹐下入缺盆﹐絡肺﹐下膈﹐屬於大腸。其支行者從缺盆上頸﹐循天鼎﹑扶突﹐上貫於頰﹐入下齒縫中﹐還出挾口﹐交人中之內﹐左脈往右﹐右脈往左﹐上挾鼻孔﹐循禾髎﹑迎香而終﹐以交於足陽明胃經也。是動則病齒痛頸腫﹐蓋气傷痛﹐形傷腫﹐因气以及形也。大腸傳導水谷﹐變化精微﹐故主所生津液病﹐則津液竭而火熱盛﹐故爲目黃﹑口漧﹑鼽衂﹑喉痺諸證。肩臑及大指之次指﹐皆大腸經脈所循之部分﹐如腑气有餘﹐則當脈所過之處熱腫。腑气虛則寒栗不復﹐手陽明之主气也。爲此是動所生諸病﹐盛則瀉之﹐虛則補之﹐熱則疾之﹐寒則畱之﹐陷下則灸之﹐不盛不虛以經取之。盛者人迎大三倍於寸口﹐虛則人迎反小於寸口也。】

【大腸經諸穴歌手陽明﹐廿穴名。循商陽二間三間而行﹐歷合谷陽溪之兪﹐過偏歷溫澑之濱。下廉上廉三里而近﹐曲池肘髎五里之程。臂臑肩髃﹐上於巨骨﹐天鼎紆乎扶突。禾髎唇連﹐迎香鼻迫。】

【分寸歌商陽食指內側邊﹐二間來尋本節前。三間節後陷中取﹐合骨虎口岐骨間。陽溪上側腕中是﹐偏歷腕後三寸安。溫澑腕後去五寸﹐池前五寸下廉看。池前三寸上廉中﹐池前二寸三里逢。曲池屈骨紋頭盡﹐肘髎大骨外廉近。大筋中央尋五里﹐肘上三寸行向裏。臂臑肘上七寸量﹐肩髃肩端舉臂取。巨骨肩尖端上行﹐天鼎喉旁四寸眞。扶突天突旁三寸﹐禾髎水溝旁五分。迎香禾髎上一寸﹐大腸經穴是分明。左右共四十穴。】

胃足陽明之脈﹐起於鼻之交頞中﹐旁約太陽之脈﹐下循鼻外﹐上入齒中﹐還出挾口環唇﹐下交承漿﹐卻循頤後下廉﹐出大迎﹐循頰車﹐上耳前﹐過客主人﹐循髮際至額顱。其支者﹐從大迎前下人迎﹐循喉嚨入缺盆﹐下膈﹐屬胃絡脾。其直者從缺盆下乳內廉﹐下挾臍入气街中。其支者起於胃口﹐下循腹裏﹐下至气街中而合﹐以下髀關﹐抵伏兔﹐下膝臏中﹐下循脛外廉﹐下足跗﹐入中指內間。其支者﹐下廉三寸而別﹐下入中指外間。其支者﹐別跗上入大指間﹐出其端。是動則病灑灑振寒﹐善呻﹐數欠﹐顏黑﹐病至則惡人與火﹐聞木聲則惕然而驚﹐心欲動﹐獨閉戶塞牖而處﹐甚則欲上髙而歌﹐棄衣而走﹐賁響腹脹﹐是爲骭厥。是主血所生病者﹐狂﹐瘧﹐溫淫汗出﹐鼽衂﹐口喎﹐唇胗﹐頸腫﹐喉痺﹐大腹﹐水腫﹐膝臏腫痛﹐循膺乳﹑气街﹑股﹑伏兔﹑骭外廉﹑足跗上皆痛﹐中指不用。气盛則身以前皆熱﹐其有餘於胃﹐則消穀善饑﹐溺色黃。气不足﹐則身以前皆寒栗﹐胃中寒則脹滿。爲此諸病﹐盛則瀉之﹐虛則補之﹐熱則疾之﹐寒則畱之﹐陷下則灸之﹐不盛不虛﹐以經取之。盛者人迎大三倍於寸口﹐虛者人迎反小於寸口也。

胃經諸穴之圖

見圖

【注足陽明受手陽明之交﹐起於鼻之兩旁迎香穴上行﹐而左右相交於頞中﹐過睛明之分﹐下循鼻外歷承泣﹑四白﹑巨髎﹐上入齒中﹐還出挾口兩吻地倉﹐環繞唇下﹐左右相交於承漿﹐卻循頤後下廉﹐出大迎﹐循頰車上耳前﹐歷下關﹐過客主人﹐循髮際行懸釐﹑頷厭之分﹐經頭維會於額顱之神庭。其支別者﹐從大迎前下人迎﹐循喉嚨歷水突﹑气捨入缺盆﹐行足少陰兪府之外﹐下膈當上脘﹑中脘之分﹐屬胃絡脾。其直行者﹐從缺盆而下﹐下乳內廉﹐循气戶﹑庫房﹑屋翳﹑膺窻﹑乳中﹑乳根﹑不容﹑承滿﹑梁門﹑關門﹑太乙﹑滑肉門﹐下挾臍﹐歷天樞﹑外陵﹑大巨﹑水道﹑歸來諸穴﹐而入气街中。其支者﹐自屬胃處起胃下口﹐循腹裏過足少陰盲兪之外﹐本經之裏﹐下至气街﹐中與前之入气街者﹐合下髀關﹐抵伏兔﹐歷陰市﹑梁丘﹐下入膝臏﹐中經犢鼻﹐下循足面之衝陽﹑陷谷﹐入中指外間之內庭﹐至厲兌穴而終也。其絡脈之支別者﹐自膝下三寸﹐循三里穴之外別下﹐歷上廉﹑條口﹑下廉﹑丰隆﹑解溪﹑衝陽﹑陷谷﹐以至內庭﹑厲兌而合也。又其支者﹐別跗上衝陽穴﹐別行入大指間﹐出足厥陰行間穴之外﹐循大指下出其端﹐以交於足太陰也。是動則病灑灑振寒﹐蓋陽明者午也﹐陽盛而陰气加之﹐故灑灑振寒也。善呻者﹐陽气郁而欲伸出之。數欠者﹐陽欲引而上也。顏黑者﹐陰气加於上﹐此病在陽明之气也。病至者﹐病气而至於經脈也。陽明之脈﹐病則惡聞人與火﹐聞木音則惕然而驚﹐胃絡上通於心﹐故心欲動也。陰陽相薄﹐故欲獨閉戶牖而居。陽盛則四肢實﹐實則登髙而歌。熱盛於身﹐故棄衣而走也。陽明之脈﹐下膈屬胃絡脾﹐故賁響腹脹﹐此陽明之气﹐厥逆於經﹐而爲此諸證﹐故曰是爲骭厥。蓋陽明之經脈﹐循脛骭而下也。本經曰﹕谷入於胃﹐脈道以通﹐血气乃行。平脈篇曰﹕水入於經﹐而血乃成。胃爲水谷之海﹐主生此榮血﹐故是主血所生病者﹐爲狂爲溫瘧汗出者﹐胃气熱而蒸發水液之汗也。鼽衂者﹐經气熱也。口喎﹑唇胗﹑頸腫﹑喉痺﹑腹腫﹑膝痛﹑膺股骭跗皆痛者﹐陽明經脈之爲病也。如陽明气盛於外﹐則身以前皆熱﹐盛於內則有餘於胃﹐而消穀善饑﹐溺色黃。如气不足﹐則身以前皆寒栗﹐胃中寒﹐則脹滿。經云﹐三陽爲經﹐二陽爲維﹐一陽爲遊部。蓋陽明經气維於身之前﹐太陽經气經於身之後﹐少陽之气爲遊行出入之樞也。爲此是動所生諸病﹐盛則瀉之﹐虛則補之﹐熱則疾之﹐寒則畱之﹐陷下則灸之﹐不虛不實以經取之。夫气生於陽明﹐而主於手太陰﹐故在手太陰手足陽明﹐論气之有餘不足﹐在諸經止論是動所生。】

【胃經諸穴歌足陽明﹐四十五。是承泣四白而數﹐巨髎有地倉之積﹐大迎乘頰車之夥。下關頭維及人迎﹐水突气捨與缺盆。气戶兮庫房屋翳﹐膺窻兮乳中乳根。不容承滿梁門關門﹐太乙滑肉天樞外陵。大巨從水道歸來﹐气沖入髀關之境。伏兔至陰市梁丘﹐犢鼻自三里而行。上巨虛兮條口﹐下巨虛兮丰隆。解溪衝陽入陷谷﹐下內庭厲兌而終。】

【分寸歌胃之經兮足陽明﹐承泣目下七分尋。四白目下方一寸﹐巨髎鼻孔旁八分。地倉夾吻四分近﹐大迎頷下寸三分。頰車耳下八分穴﹐下關耳前動脈行。頭維神庭旁四五﹐人迎喉旁寸五眞。水突筋前迎下在﹐气捨突下穴相乘。缺盆舍下橫骨內﹐各去中行寸半明。气戶璇璣旁四寸﹐至乳六寸又四分。庫房屋翳膺窻近﹐乳中正在乳頭心。次有乳根出乳下﹐各一寸六不相侵。卻去中行須四寸﹐以前穴道與君陳。不容巨闕旁三寸﹐卻近幽門寸五新。其下承滿與梁門﹐關門太乙滑肉門。上下一寸無多少﹐共去中行三寸尋。天樞臍旁二寸間﹐樞下一寸外陵安。樞下二寸大巨穴﹐樞下四寸水道全。樞下六寸歸來好﹐共去中行二寸邊。气沖鼠鼷上一寸﹐又去中行四寸專。髀關膝上有尺二﹐伏兔膝上六寸是。陰市膝上方三寸﹐梁丘膝上二寸記。膝臏陷中犢鼻存﹐膝下三寸三里至。膝下六寸上廉穴﹐膝下七寸條口位。膝下八寸下廉看﹐膝下九寸丰隆系。卻是踝上八寸量﹐比那下廉外邊綴。解溪去庭六寸半﹐衝陽庭後五寸換。陷谷庭後二寸間﹐內庭次指外間現。厲兌大指次指端﹐去爪如韭胃井判。神庭﹐督脈穴﹐在中行髮際上五分。頭維﹐去神庭四寸五分。气捨﹐在水突下。自气戶至乳根六穴﹐上下相去各一寸六分﹐去中任脈各四寸。巨闕﹐任脈穴﹐在臍上六寸五分。幽門﹐腎經穴﹐巨闕旁一寸五分﹐在胃經任脈二脈之中。鼠鼷﹐在橫骨盡處。庭﹐內庭也﹐在足大指次指外間陷中。左右各四十五穴﹐共九十穴。】

脾足太陰之脈﹐起於大指之端﹐循指內側白肉際﹐過核骨後﹐上內踝前廉﹐上腨後﹐循脛骨後﹐交出厥陰之前﹐上膝股內前廉﹐入腹屬脾絡胃﹐上膈挾咽﹐連舌本﹐散舌下。其支者﹐復從胃別上膈注心中。是動則病舌本彊﹐食則嘔﹐胃脘痛﹐腹脹﹐善噫﹐得後與气﹐則快然如衰﹐身體皆重。是主脾所生病者﹐舌本痛﹐體不能動搖﹐食不下﹐煩心﹐心下急痛﹐溏瘕泄﹐水閉﹐黃疸﹐不能臥﹐彊立﹐股膝內腫厥﹐足大指不用。爲此諸病﹐盛則瀉之﹐虛則補之﹐熱則疾之﹐寒則畱之﹐陷下則灸之﹐不盛不虛以經取之。盛者寸口大三倍於人迎﹐虛者寸口反小於人迎也。

【注核骨一作核骨﹐俗云孤拐骨。足跟後兩旁起骨爲踝骨。腓腹爲腨﹐髀內爲股﹐臍上爲腹。咽以咽物﹐居喉之前﹐至胃長一尺六寸﹐爲胃之系。舌本﹐舌根也。足太陰脾脈﹐起於大指端之隱白穴﹐受足陽明之交﹐循大指內側白肉際大都穴﹐過核骨後﹐歷太白﹑公孫﹑商丘﹐上內踝前廉之三陰交﹐又上腨內﹐循胻骨後之漏谷﹐上行二寸﹐交出足厥陰之前﹐至地機﹑陰陵泉﹐上循膝股前廉之血海﹑箕門﹐迆邐入腹﹐經衝門﹑府捨﹑中極﹐關元﹐復循腹結﹑大橫會下脘﹐歷腹哀﹐過日月﹑期門之分﹐循本經之裏﹐下至中脘之際﹐以屬脾絡胃。又由腹哀上膈﹐循食竇﹑天溪﹑胸鄕﹑周榮﹐曲折向下至大包﹐又自大包外曲折向上﹐會中府﹐上行於人迎之裏﹐挾喉連舌本﹐散舌下而終。其支行者﹐由腹哀別行﹐再從胃部中脘穴之外﹐上膈注於膻中之裏心之分﹐以交於手少陰心經也。是動則病气而及於經﹐從經而及於臟腑﹐故爲舌本彊﹑食則嘔﹑胃脘痛﹑腹脹諸證。善噫者﹐脾气上走心爲噫。得後與气﹐則快然如衰者﹐厥逆從上下散也。身體皆重﹐太陰之气逆也。是主脾所生之經脈病者﹐舌本痛﹐蓋病太陰之气﹐則爲舌本彊。食則嘔﹐气逆之爲病也。在脾臟所生之經脈病者﹐則爲舌本痛﹐食不下﹐經脈之爲病也。气主呴之﹐病在气﹐故身體皆重。經脈者﹐所以濡筋骨而利關節﹐病在血脈﹐故體不能動搖﹐此太陰之是動﹐脾臟之所生﹐外內出入而見証之少有別也。脾脈注心中﹐故煩心﹐心下急痛。脾家實﹐則爲瘕泄﹑水閉﹑黃疸﹐此髒病之在內也。不能臥﹐彊立﹑膝股內腫﹐足大指不用﹐經病之在外也。此太陰經脈脾臟之病﹐外內出入之見證也。明乎臟腑陰陽﹑經气出入之理﹐本經大義思過半矣。】

脾經諸穴之圖

見圖

【脾經諸穴歌足太陰脾中州﹐二十一穴隱白遊。

赴大都兮瞻乎太白﹐訪公孫兮至於商丘。越三陰之交而漏谷地機可接﹐步陰陵之泉而血海箕門是求。入衝門兮府捨軒豁﹐解腹結兮大橫優遊。腹哀食竇兮接天溪而同泒﹐胸鄕周榮兮綴大包而如鉤。】

【分寸歌大指內側起隱白﹐節後陷中求大都。太白內側核骨下﹐節後一寸公孫呼。商丘內踝陷中遭﹐踝上三寸三陰交。踝上六寸漏谷是﹐漏上五寸地機朝。膝下內側陰陵泉﹐血海膝臏上內廉。箕門穴在魚腹取﹐動脈應手越筋間﹐衝門期下尺五寸﹐府捨期下九寸判。腹結期下六寸八﹐大橫期下五寸半。腹哀期下方二寸﹐期門肝經穴道現。巨闕之旁四寸五﹐卻連脾穴休胡亂。自此以上食竇穴﹐天溪胸鄕周榮貫。相去寸六無多寡﹐又上寸六中府換。大包腋下有六寸﹐淵液腋下三寸半。期門﹐肝經穴﹐巨闕旁四寸五分。巨闕﹐任脈穴﹐臍上六寸五分。中府﹐肺經穴。左右共四十二穴。】

心手少陰之脈﹐起於心中﹐出屬心系﹐下膈絡小腸。其支者﹐從心系上挾咽﹐系目系。其直者﹐復從心系卻上肺﹐下出腋下﹐循臑內後廉﹐行手太陰心主之後﹐下肘內﹐循臂內後廉﹐抵掌後銳骨之端﹐入掌內後廉﹐循小指之內出其端。是動則病咽漧﹐心痛﹐渴而欲飲﹐是爲臂厥。是主心所生病者﹐目黃﹐脇痛﹐臑臂內後廉痛厥﹐掌中熱痛。爲此諸病﹐盛則瀉之﹐虛則補之﹐熱則疾之﹐寒則畱之﹐陷下則灸之﹐不盛不虛以經取之。盛者寸口大再倍於人迎﹐虛者反小於人迎也。

【注心系有二﹕一上與肺相通而入肺大葉間﹐一由肺葉而下﹐曲折向後﹐並脊裏﹐有細絡相連貫脊髓﹐與腎相通﹐正當七節之間。蓋五臟系皆通於心﹐而心通五臟系也。手少陰經起於心﹐循任脈之外﹐屬心系﹐下膈﹐當臍上二寸之分絡小腸也。其支者﹐從心系出任脈之外上行﹐而挾咽以系於目。其直者﹐復從心系直上至肺臟之分﹐出循腋下﹐抵極泉﹐自極泉下循臑內後廉﹐行手太陰﹑心主兩筋之後﹐歷靑靈穴下肘內廉﹐抵少海手腕下踝爲兌骨﹐自少海而下循臂內後廉﹐歷靈道﹑通裏﹐至掌後銳骨之端﹐經陰郤﹑神門入掌內廉﹐至少府﹐循小指端之少衝而終﹐以交於手太陽也。夫少陰之上﹐君火主之﹐故是動則病嗌漧﹑心痛﹑渴而欲飲﹐少陰之气盛也。是主心所生病者﹐目黃﹑心系上系於目﹐心火盛故黃也。臑臂掌中﹐心脈所循之部分﹐蓋心所生之病而外及於經脈也。】

【心經諸穴歌手少陰﹐九穴成﹐極泉靑靈少海行。自靈道通裏而達。過陰郤神門而迎。抵於少府﹐少衝可尋。】

【分寸歌少陰心起極泉中﹐腋下筋間脈入胸。靑靈肘上三寸取﹐少海肘後五分容。靈道掌後一寸半﹐通裏腕後一寸同。陰郤腕後方半寸﹐神門掌後兌骨隆。少府節後勞宮直﹐小指內側取少衝。極泉﹐在臂內腋下筋間﹐動脈入胸。少海﹐在肘內廉節後大骨外﹐去肘端五分﹐屈肘向頭得。凡九穴﹐左右共十八穴。】

心經諸穴之圖

見圖

小腸手太陽之脈﹐起於小指之端﹐循手外側上腕出踝中﹐直上循臂骨下廉﹐出肘內側兩筋之間﹐上循臑外後廉﹐出肩解﹐繞肩胛﹐交肩上﹐入缺盆﹐絡心﹐循咽下膈抵胃﹐屬小腸。其支者﹐從缺盆循頸上頰﹐至目銳眥﹐卻入耳中。其支者﹐別頰上﹝出頁﹞抵鼻﹐至目內眥﹐斜絡於顴。是動則病咽痛﹐頷腫﹐不可以顧﹐肩似拔﹐臑似折。是主液所生病者﹐耳聾﹐目黃﹐頰腫﹐頸頷﹑肩臑﹑肘臂外後廉痛。爲此諸病﹐盛則瀉之﹐虛則補之﹐熱則疾之﹐寒則畱之﹐陷下則灸之﹐不盛不虛以經取之。盛者人迎大再倍於寸口﹐虛者反小於寸口也。

【注臂骨盡處爲腕﹐腕下兌骨爲踝。脊兩旁爲膂﹐膂上兩角爲肩解﹐肩解下成片骨爲肩胛。目外眥爲銳眥﹐目下爲﹝出頁﹞﹐目內角爲內眥。手太陽經起於小指少澤穴﹐受手少陰心經之交也﹐由是循外側之前谷﹑後溪上腕﹐出踝中﹐歷腕骨﹑陽谷﹑養老穴直上﹐循臂骨下廉支正﹐出肘內側兩筋之間﹐歷小海穴上循臑外廉﹐行手陽明少陽之外上肩﹐循肩貞﹑臑兪﹑天宗﹑秉風﹑曲垣﹑肩外兪﹑肩中兪諸穴﹐乃上會大椎左右﹐相交於兩肩之上﹐自交肩下入缺盆﹐循肩向腋下行﹐當膻中之分﹐絡心﹐循胃系下膈﹐過上脘抵胃下﹐行任脈之外﹐當臍上二寸之分而屬小腸。其支行者﹐從缺盆循頸之天窻﹑天容﹐上頰抵顴髎﹐上至目銳眥﹐過瞳子髎﹐卻入耳中﹐循聽宮而終也。其支別者﹐別循頰上﹝出頁﹞抵鼻﹐至目內眥睛明穴而斜絡於顴﹐以交於足太陽經也。是動則病嗌痛﹑頷腫﹐乃病气而及於有形﹐故復曰似拔似折﹐皆形容气逆之所致也。小腸爲受盛之官﹐化水谷之精微﹐故主液。小腸所生病者﹐爲耳聾﹑目黃﹑頰腫﹑頸項﹑肘臂痛﹐皆經脈所循之部分而爲病也。尙禦公曰﹕臟腑雌雄相合﹐並受五行之化﹐故在髒主髒以合五行﹐在腑則以六腑所生之血气津液筋骨而爲病﹐蓋病則所生之气不足﹐而病生於外矣。】

【小腸諸穴歌小腸穴﹐十九中。路從少澤﹐步前谷後溪之隆。道遵腕骨﹐觀陽谷養老之崇。得支正於小海﹐遂肩貞以相從。值臑兪兮遇天宗﹐乘秉風兮曲垣中。肩外兪兮肩中兪﹐啟天窻兮見天容。匪由顴髎﹐曷造聽宮﹖】

小腸經諸穴之圖

見圖

【分寸歌小指端外爲少澤﹐前谷外側節前覓。節後捏拳取後溪﹐腕骨腕前骨陷側。兌骨下陷陽谷討﹐腕上一寸名養老。支正腕後量五寸﹐小海肘端五分好。肩貞胛下兩骨解﹐臑兪大骨下陷保。天宗秉風後骨中﹐秉風髎外舉有空。曲垣肩中曲胛陷﹐外兪胛後一寸從。肩中二寸大杼旁﹐天窻扶突後陷詳。天容耳下曲頰後﹐顴髎面頄銳端量。聽宮耳端大如菽﹐此爲小腸手太陽。肩貞﹐在曲胛下﹐兩骨解間﹐肩髃後陷中。臑兪﹐在大骨下﹐胛上﹐舉臂取之。秉風﹐在天髎外﹐肩上小髃後﹐舉臂有空。外兪卽肩外兪﹐肩胛上廉去脊三寸陷中。天窻﹐在頸大筋間前﹐曲頰下﹐扶突後﹐動脈應手陷中。聽宮﹐耳中珠子大如赤小豆。左右共三十八穴。】

膀胱足太陽之脈﹐起於目內眥﹐上額交巓。其支者﹐從巓至耳上角。其直者﹐從巓入絡腦﹐還出別下項﹐循肩膊內﹐挾脊抵腰中﹐入循膂﹐絡腎屬膀胱。其支者﹐從腰中下挾脊﹐貫臀入腘中。其支者﹐從膊內左右別下貫胛﹐挾脊內﹐過髀樞﹐循髀外﹐從後廉下合腘中﹐以下貫踹內﹐出外踝之後﹐循京骨至小指外側。是動則病衝頭痛﹐目似脫﹐項如拔﹐脊痛﹐腰似折﹐髀不可以曲﹐腘如結﹐踹如裂﹐是爲踝厥。是主筋所生病者﹐痔﹐瘧﹐狂癲疾﹐頭顖項痛﹐目黃淚出﹐鼽衂﹐項背﹑腰尻﹑腘腨﹑腳皆痛﹐小指不用。爲此諸病﹐盛則瀉之﹐虛則補之﹐熱則疾之﹐寒則畱之﹐陷下則灸之﹐不盛不虛﹐以經取之。盛者人迎大再倍於寸口﹐虛者人迎反小於寸口也。

【注目大角爲內眥﹐髮際前爲額﹐頭頂上爲巓﹐腦後爲項。肩後之下爲肩膊。椎骨爲脊﹐尻上橫骨爲腰﹐挾脊爲膂﹐挾腰臗骨兩旁爲機。機後爲臀。臀﹐尻也。腓腸上膝後曲處爲腘。膂內爲胛﹐卽挾脊肉也。股外爲髀﹐捷骨之下爲髀樞﹐腓腸爲腨也。足太陽膀胱之脈﹐起於目內眥睛明穴﹐受手太陽之交也。上額﹐循攢竹﹐過神庭﹐歷曲差﹑五處﹑承光﹑通天﹐自通天斜行﹐左右交於頂上之百會穴。其支行者﹐從巓上至百會﹐抵耳上角﹐過率谷﹑浮白﹑竅陰穴﹐所以散養於筋脈也。其直行者﹐由通天﹑絡卻﹝卻原作「郤」﹐據《甲乙》卷三攺。下同。﹞﹑玉枕﹐入絡腦﹐復出下項﹐以抵天柱﹐又由天柱而下﹐過大椎﹑陶道﹐卻循肩膊內﹐挾脊兩旁相去各一寸半﹐下行歷大杼﹑風門﹑肺兪﹑厥陰兪﹑心兪﹑膈兪﹑肝兪﹑膽兪﹑脾兪﹑胃兪﹑三焦兪﹑腎兪﹑大腸兪﹑小腸兪﹑膀胱兪﹑中膂內兪﹑白環兪﹐由是抵腰中入循膂﹐絡腎而下屬膀胱。其支別者﹐從腰中循腰臗下挾脊﹐歷上髎﹑中髎﹑次髎﹑下髎﹑會陽﹐下貫臀至承扶﹑殷門﹑浮郤﹑委陽﹐以入腘中之委中穴。其支別者爲挾脊兩旁第三行﹐相去各三寸之諸穴﹐自天柱而下﹐從膊內左右別行﹐下貫胛膂﹐歷附分﹑魄戶﹑膏肓﹑神堂﹑譩嘻﹑膈關﹑魂門﹑陽綱﹑意捨﹑胃倉﹑肓門﹑志室﹑胞肓﹑秩邊﹐下歷尻臀﹐過髀樞﹐又循髀樞之裏﹐承扶之外一寸五分之間而下﹐與前之入腘中者相合﹐下行循合陽﹐下貫腨內﹐歷承筋﹑承山﹑飛揚﹑附陽﹐出外踝後之昆侖﹑僕參﹑申脈﹑金門﹐循京骨﹑束骨﹑通谷﹐至小指外側之至陰穴﹐以交於足少陰腎經也。夫太陽是動則病衝頭痛﹐目似脫﹐項如拔﹐腰似折﹐腘如結。曰似曰如者﹐病在太陽之气﹐而有似乎形證也。太陽之气﹐生於膀胱水中﹐而爲諸陽主气。陽气者柔則養筋﹐故是主筋所生之病﹐則爲痔。經云﹕筋脈橫解﹐腸澼爲痔。蓋太陽所主之筋﹐膀胱所生之脈﹐橫逆而爲痔也。經絡沈以內薄則爲瘧﹐厥逆於下﹐則爲癲爲狂﹐顖﹑項﹑鼽﹑目﹑腰﹑背﹑腘﹑腨諸證﹐皆經脈所循之部分而爲病也。】

膀胱經諸穴之圖

見圖

【膀胱諸穴歌膀胱諸穴歌歌訣所述之穴﹐與圖示不符。圖無上﹑次﹑中﹑下四髎﹐歌缺眉衝﹑督兪﹑气海兪﹑關元兪。上述圖文所缺之穴位名稱﹐現行膀胱經均已列入。足太陽﹐六十三。睛明攢竹﹐詣曲差五處之鄕﹔承光通天﹐見絡卻玉枕之行。天柱髙兮大杼抵﹐風門開兮肺兪當。厥陰心膈之兪﹐肝膽脾胃之藏。三焦腎兮大腸小腸﹐膀胱兪兮中膂白環。自從大杼至此﹐去脊中寸半之旁。又有上次中下四髎﹐在腰四空以相將。會陽居尻尾之側﹐始了背中二行。仍上肩胛而下﹐附分二椎之旁。三椎魄戶﹐四椎膏肓。神堂譩嘻兮鬲關﹐魂門兮陽綱﹐意捨兮胃倉。肓門志室﹐秩邊胞肓。承扶浮郤與委陽﹐殷門委中而合陽﹐承筋承山﹐到飛揚附陽。昆侖至僕參申脈﹐金門探京骨之場。束骨通谷﹐抵至陰小指之旁。】

【分寸歌足太陽兮膀胱經﹐目內眥角始睛明。眉頭陷中攢竹取﹐曲差髮際上五分。五處發上一寸是﹐承光發上二寸半。通天絡卻玉枕穴﹐相去寸五調勻看。玉枕夾腦一寸三﹐入發二寸枕骨現。天柱陷後髮際中﹐大筋外廉陷中獻。自此夾脊開寸五﹐第一大杼二風門。三椎肺兪厥陰四﹐心兪五椎之下論。膈七肝九十膽兪﹐十一脾兪十二胃。十三三焦十四腎﹐大腸十六之下椎。小腸十八膀十九﹐中膂內兪二十椎。白環廿一椎下當﹐以上諸穴可排之。更有上次中下髎﹐一二三四腰空好。會陽陰尾尻骨旁﹐背部二行諸穴了。又從脊上開三寸﹐第二椎下爲附分。三椎魄戶四膏肓﹐第五椎下神堂尊。第六譩嘻膈關七。第九魂門陽綱十。十一意捨之穴存﹐十二胃倉穴已分。十三肓門端正在﹐十四志室不須論。十九胞肓廿秩邊﹐背部三行諸穴勻。又從臀下陰文取﹐承扶居於陷中主。浮郤扶下方六分﹐委陽扶下寸六數。殷門扶下六寸長﹐腘中外廉兩筋鄕。委中膝骨約文裏﹐此下三寸尋合陽。承筋腳跟上七寸﹐穴在腨腸之中央。承山腨下分肉間﹐外踝七寸上飛揚。附陽外踝上三寸﹐昆侖後踝陷中央。僕參亦在踝骨下﹐申脈踝下五分張。金門申脈下一寸﹐京骨外側骨際量。束骨本節後陷中﹐通谷節前陷中彊。至陰卻在小指側﹐太陽之穴始周詳。計六十三穴﹐左右共一百二十六穴。】

腎足少陰之脈﹐起於小指之下﹐邪趨足心﹐出於然谷之下﹐循內踝之後﹐別入跟中﹐以上腨內﹐出腘外廉﹐上股內後廉﹐貫脊﹐屬腎絡膀胱。其直者﹐從腎上貫肝膈入肺中﹐循喉嚨﹐挾舌本。其支者﹐從肺出絡心﹐注胸中。是動則病饑不欲食﹐面如漆柴﹐咳唾則有血﹐喝喝而喘﹐坐而欲起﹐目﹝目巟﹞﹝目巟﹞如無所見﹐心如懸若饑狀﹐气不足則善恐﹐心惕惕如人將捕之﹐是爲骨厥。是主腎所生病者﹐口熱舌漧﹐咽腫﹐上气﹐嗌漧及痛﹐煩心﹐心痛﹐黃疸﹐腸澼﹐脊股內後廉痛﹐痿厥﹐嗜臥﹐足下熱而痛。爲此諸病﹐盛則瀉之﹐虛則補之﹐熱則疾之﹐寒則畱之﹐陷下則灸之﹐不盛不虛以經取之。灸則彊食生肉﹐緩帶披髮﹐大杖重履而步。盛者寸口大再倍於人迎﹐虛者寸口反小於人迎也。

【注足少陰起於足小指下﹐斜趨足心之湧泉﹐轉出內踝前﹐起大骨下之然谷﹐下循內踝後之太溪﹐別入跟中之大鍾﹑照海﹑水泉﹐乃折自大鍾之外﹐上循內踝﹐行厥陰﹑太陰兩經之後﹐經本經復澑﹑交信穴﹐過脾經之三陰交上腨內﹐循築賓出腘內廉﹐抵陰谷﹐上股內後廉﹐貫脊﹐會於督脈之長彊﹐還出於前﹐循橫骨﹑大赫﹑气穴﹑四滿﹑中注﹑肓兪﹐當肓兪之所﹐臍之左右屬腎﹐下臍﹐過任脈之關元﹑中極而絡膀胱焉。其直行者從肓兪屬腎處上行﹐循商曲﹑石關﹑陰都﹑通谷諸穴﹐貫肝﹐上循幽門﹐上膈歷步廊入肺中﹐循神封﹑靈墟﹑神藏﹑彧中﹑兪府而上﹐循喉嚨並人迎﹐挾舌本而終也。其支者自神藏別出繞心﹐注胸之膻中﹐以交於手厥陰心包絡經也。少陰之上﹐君火主之﹐少陰是動爲病﹐則上下之气不交﹐故饑不欲食﹐心如懸若饑狀﹐气不足於下則善恐﹐不足於上﹐心惕惕如人將捕之。少陰屬腎﹐腎上連肺﹐而腎爲生气之原。面如漆柴者﹐少陰之气不升也。咳唾則有血﹐喝喝而喘者﹐少陰之生气不上交於肺﹐而肺气上逆也。坐而欲起者﹐躁動之象﹐少陰之气厥於下而欲上也。骨之精爲瞳子﹐目﹝目巟﹞﹝目巟﹞無所見者﹐精气不升也。此少陰腎臟之生气厥逆於下﹐而爲此諸病﹐故爲骨厥也。夫腎主藏精﹐如主腎所生之病﹐則精液不能上滋﹐而爲口熱﹑舌漧﹑嗌痛﹑煩心諸證﹐蓋水不上濟﹐則火盛於上矣。气逆於下﹐則爲痿厥諸證矣。生當作牲﹐彊食牲肉以助腎气上升﹐而與火土之相合也。緩帶者﹐取其伸舒也。夫腎臟之精﹐奉心神化赤而爲血﹐發乃血之餘也﹐披髮者﹐使神气之下交也。大杖重履者﹐運筋骨之气也。夫陰陽之气有厥於臂者﹐有厥於骭者﹐有厥於踝者﹐有厥於骨者﹐此章論少陰之气厥逆於下﹐而曰彊食牲肉﹐曰緩帶披髮﹐蓋少陰爲陰陽生气之原也。】

【腎經諸穴歌足少陰﹐穴廿七﹐湧泉流於然谷。太溪大鍾兮水泉綠﹐照海復澑兮交信續。從築賓兮上陰谷﹐撩橫骨兮大赫麓。气穴四滿兮中注﹐肓兪上通於商曲。守石關兮陰都寧﹐閉通谷兮幽門肅。步廊﹑神封而靈墟存﹐神藏彧中而兪府足。】

腎經諸穴之圖

見圖

【分寸歌足掌心中是湧泉﹐然骨踝下一寸前。太溪踝後跟骨上﹐大鍾跟後踵中邊。水泉溪下一寸覓﹐照海踝下四寸安。復澑踝上前二寸﹐交信踝上二寸聯。二穴止隔筋前後﹐太陽之後少陰前。築賓內踝上腨分﹐陰谷膝下曲膝間。橫骨大赫並气穴﹐四滿中注亦相連。各開中行止寸半﹐上下相去一寸便。上膈肓兪亦一寸﹐肓兪臍旁半寸邊。肓兪商曲石關來﹐陰都通谷幽門開。各開中行五分俠﹐六穴上下一寸裁。步廊神封靈墟存﹐神藏彧中兪府尊。各開中行計二寸﹐上下寸六六穴分。兪府璇璣旁二寸﹐取之得法自然眞。然骨﹐內踝前一寸。大鍾﹐足跟後踵中﹐大骨上兩筋閒。交信﹐前旁骨是復澑﹐後旁骨是交信﹐二穴止隔一條筋。】

心主手厥陰心包絡之脈﹐起於胸中﹐出屬心包絡﹐下膈﹐歷絡三焦。其支者﹐循胸中出脇﹐下腋三寸﹐上抵腋下﹐循臑內﹐行太陰少陰之間﹐入肘中下臂﹐行兩筋之間﹐入掌中﹐循中指出其端。其支者﹐別掌中﹐循小指次指出其端。是動則病心中熱﹐臂肘攣急﹐腋腫﹐甚則胸脇支滿﹐心中憺憺大動﹐面赤目黃﹐喜笑不休。是主脈所生病者﹐煩心﹐心痛﹐掌中熱。爲此諸病﹐盛則瀉之﹐虛則補之﹐熱則疾之﹐寒則畱之﹐陷下則灸之﹐不盛不虛以經取之。盛者寸口大一倍於人迎﹐虛者寸口反小於人迎也。

【注脇上際爲腋。小指次指乃小指之次指﹐無名指也。手厥陰心包絡之脈﹐起於胸中﹐出屬心下之包絡﹐受足少陰腎經之交也﹐由是下膈歷絡三焦。歷者謂三焦各有部暑﹐在胃脘上中下之間﹐其脈分絡於三焦也。其支者自屬心包﹐上循胸出脇﹐下腋三寸天池穴上行﹐抵腋下﹐下循臑內之天泉﹐以界手太陰肺經手少陰心經兩經之中間﹐入肘中之曲澤穴﹐又由肘中下臂。行臂兩筋之間﹐循郤門﹑間使﹑內關﹑大陵﹐入掌中勞宮﹐循中指出其端之中衝穴。其支別者﹐從掌中循無名指出其端﹐而交於手少陽三焦經也。厥陰是動則病手心熱﹐臂肘攣急﹐腋腫﹐經气之病於外也﹐甚則胸脇支滿﹐心中憺憺大動﹐面赤目黃﹐喜笑不休。蓋甚則從外而內﹐其有餘於內也。心主血﹐而包絡代君行令﹐故主脈。是主脈之包絡所生病者﹐煩心﹐心痛﹐掌中熱﹐蓋自內而外也。脈口一盛而躁﹐病在手厥陰﹐故盛者寸口大一倍於人迎﹐虛者寸口反小於人迎也。】

【心包絡諸穴歌手厥陰心包之脈﹐計有九穴而終。自天池天泉爲始﹐逐曲澤郤門而通。間使行於內關﹐大陵近乎勞宮。旣由掌握﹐抵於中衝。】

【分寸歌心包起自天池間﹐乳後一寸腋下三。天泉曲腋下二寸﹐曲澤屈肘陷中央。郤門去腕方五寸﹐間使腕後三寸量。內關去腕止二寸﹐大陵掌後兩筋間。勞宮屈中名指取﹐中指之末中衝良。天池﹐在腋下三寸﹐乳後一寸。郤門﹐在掌後去腕五寸。勞宮﹐屈中指無名指﹐兩者之間取之。】

三焦手少陽之脈﹐起於小指次指之端﹐上出兩指之間﹐循手錶腕出臂外兩骨之間﹐上貫肘﹐循臑外上肩而交出足少陽之後﹐入缺盆﹐布膻中﹐散絡心包﹐下膈循屬三焦。其支者﹐從膻中上出缺盆﹐上項系耳後直上﹐出耳上角以屈﹐下頰至﹝出頁﹞。其支者﹐從耳後入耳中﹐出走耳前﹐過客主人前交頰﹐至目銳眥。是動則病耳聾﹐渾渾焞焞﹐嗌腫喉痺。是主气所生病者﹐汗出﹐目銳眥痛﹐頰腫﹐耳後﹑肩臑﹑肘臂外皆痛﹐小指次指不用。爲此諸病﹐盛則瀉之﹐虛則補之﹐熱則疾之﹐寒則畱之﹐陷下則灸之﹐不盛不虛以經取之。盛者人迎大一倍於寸口﹐虛者人迎反小於寸口也。

心包絡經諸穴之圖

見圖

【注臂骨盡處爲腕﹐臑盡處爲肘﹐膊下對腋處爲臑﹐目下爲﹝出頁﹞。手少陽起於小指次指之端關衝穴﹐上出歷液門﹑中渚四指之間﹐循手錶腕之陽池﹐出臂外兩骨之間至天井穴﹐從天井上行循臂臑之外﹐歷淸冷淵﹑消濼﹐行手太陽之裏﹑手陽明之外﹐上肩循臂臑會﹑肩髎﹑天髎﹐交出足少陽之後﹐過秉風﹑肩井﹐下入缺盆﹐復由足陽明之外而會交於膻中之上焦﹐散布絡繞於心包絡﹐乃下膈入絡膀胱﹐以約下焦﹐附右腎而生也。其支行者﹐從膻中而上出缺盆之外﹐上項過大椎﹐循天牖上耳後﹐經翳風﹑瘈脈﹑顱息﹐直上出耳上角﹐至角孫﹐過懸釐﹑頷厭﹐及過陽白﹑睛明﹐屈曲耳頰至﹝出頁﹞﹐會顴髎之分也。其又支者﹐從耳後翳風穴入耳中﹐過聽宮﹐歷耳門﹑禾髎﹐卻出至目銳眥﹐合瞳子髎﹐循絲竹空而交於足少陽膽經也。少陽之上﹐相火主之﹐故是動則病耳聾﹐渾渾焞焞﹐嗌腫喉痺。相火之有餘於上也。少陽乃一陽初生之气﹐故主气所生病者汗出﹐陽加於陰則汗出也﹐目銳眥痛﹐頰腫﹐耳後﹑肩臑﹑肘臂﹑小指次指皆經脈所循之部分而爲病也。人迎一盛而躁﹐病在手少陽﹐故盛者人迎大一倍於寸口﹐虛者人迎反小於寸口也。】

【三焦經諸穴歌手少陽三焦之脈﹐二十三穴之間。關衝液門中渚﹐陽池外關通連。支溝會宗三陽絡﹐四瀆天井淸冷淵。消濼臑會﹐肩髎相連。天髎處天牖之下﹐翳風讓瘈脈居先。顱息定而角孫近耳﹐絲竹空而禾髎接焉。耳門已畢﹐經穴已全。】

三焦經諸穴之圖

見圖

【分寸歌無名之外端關衝﹐液門小次指陷中。中渚液下去一寸﹐陽池腕上之陷中。外關腕後方二寸﹐腕後三寸支溝容。腕後三寸內會宗﹐空中有穴用心攻。腕後四寸三陽絡﹐四瀆肘前五寸著。天井肘外大骨後﹐骨罅中間一寸摸。肘後二寸淸冷淵﹐消濼對腋臂外落。臑會肩前三寸量﹐肩髎臑上陷中央。天髎缺盆陷處上﹐天牖天容之外旁。翳風耳後尖角陷﹐瘈脈耳後靑脈現。顱息亦在靑絡脈﹐角孫耳廓中間上。耳門耳前起肉中﹐禾髎耳前動脈張。欲知絲竹空何在﹖眉後陷中仔細量。天牖﹐在頸大筋外﹐缺盆上﹐天容後﹐天柱前﹐完骨下﹐髮際上。翳風﹐在耳後尖角陷中﹐按之引其中。瘈脈﹐耳本後﹐雞足靑絡脈。角孫﹐在耳前起肉﹐當耳缺陷中。計二十三穴﹐左右共四十六穴。】

膽足少陽之脈﹐起於目銳眥﹐上抵頭角﹐下耳後﹐循頸﹐行手少陽之前﹐至肩上﹐卻交出手少陽之後﹐入缺盆。其支者﹐從耳後入耳中﹐出走耳前﹐至目銳眥後。其支者﹐別銳眥﹐下大迎﹐合手少陽抵於﹝出頁﹞﹐下加頰車﹐下頸﹐合缺盆以下胸中﹐貫膈﹐絡肝屬膽﹐循脇裏﹐出气街﹐繞毛際﹐橫入髀厭中。其直者﹐從缺盆下腋﹐循胸過季脇﹐下合髀厭中以下﹐循髀陽﹐出膝外廉﹐下外輔骨之前直下﹐抵絕骨之端﹐下出外踝之前﹐循足跗上﹐入小指次指之間。其支者﹐別跗上﹐入大指之間﹐循大指岐骨內出其端﹐還貫爪甲﹐出三毛。是動則病口苦﹐善太息﹐心脇痛﹐不能轉側﹐甚則面微有塵﹐體無膏澤﹐足外反熱﹐是爲陽厥。是主骨所生病者﹐頭痛﹐頷痛﹐目銳眥痛﹐缺盆中腫痛﹐脇下腫﹐馬刀俠癭﹐汗出﹐振寒﹐瘧﹐胸﹑脇﹑肋﹑髀﹑膝外至脛絕骨﹑外踝前及諸節皆痛﹐小指次指不用。爲此諸病﹐盛則瀉之﹐虛則補之﹐熱則疾之﹐寒則畱之﹐陷下則灸之﹐不盛不虛以經取之。盛者人迎大一倍於寸口﹐虛者人迎反小於寸口也。

【注腋下爲脇﹐又名胠。曲骨之外爲毛際。毛際兩旁動脈爲气沖。捷骨之下爲髀厭﹐卽髀樞也。脇骨之下爲季脇﹐胻骨爲輔骨﹐外踝以上爲絕骨。足面爲跗﹐足大指本節後爲岐骨﹐大指爪甲後爲三毛也。足少陽膽經起於目銳眥之瞳子髎﹐由聽會過客主人﹐上抵頭角﹐循頷厭下懸顱﹑懸釐﹐由懸釐上循耳﹐上髮際至曲鬢﹑率谷﹐由率谷外折下耳後﹐循天衝﹑浮白﹑竅陰﹑完骨﹐又自完骨外折﹐循本神﹐過曲差﹐下至陽白﹐會睛明﹐復從睛明上行﹐循臨泣﹑目窻﹑正營﹑承靈﹑腦空﹑風池至頸﹐過天牖﹐行手少陽之脈前﹐下至肩上﹐循肩井﹐卻左右交出手少陽之後﹐過大椎﹑大杼﹑秉風﹐當秉風而前入缺盆之外。其支者﹐從耳後顳顬間﹐過翳風之分﹐入耳中﹐過聽宮﹐復自聽宮至於目銳眥瞳子髎之分。其支者﹐別自目外瞳子髎而下大迎﹐合手少陽於﹝出頁﹞當顴髎之分﹐下臨頰車﹐下頸﹐循本經之前﹐與前之入缺盆者相合﹐下胸中天池之外﹐貫膈卽期門之所絡肝﹐下至日月之分﹐屬於膽也。自屬膽處循脇內章門之裏至气沖﹐繞毛際﹐遂橫入髀厭中之環跳穴也。其直行者從缺盆下腋﹐循胸﹐歷淵液﹑輒筋﹑日月﹐過季脇﹐循京門﹑帶脈﹑五樞﹑維道﹑居髎﹐入上髎﹑中髎﹑長彊而下﹐與前之入髀厭者相合﹐乃下循髀外行太陽陽明之間﹐歷中瀆﹑陽關出膝外廉﹐抵陽陵泉﹐又自陽陵泉下於輔骨前﹐歷陽交﹑外丘﹑光明直下﹐抵絕骨之端﹐循陽輔﹑懸鍾而下﹐出外踝之前﹐至丘墟﹐循足面之臨泣﹑五會﹑俠溪﹐乃上入小指次指之間至竅陰而終也。其支別者﹐自足跗面臨泣別行入大指﹐循岐骨內出大指端﹐還貫入爪甲﹐出三毛以交於足厥陰肝經也。是動則病口苦﹑善太息﹑心脇痛﹑不能轉側﹐少陽之气不升也。少陽主初陽之生气﹐故膽气升﹐十一臟腑之气皆升。經云﹕精明五色者﹐气之華也。平脈篇曰﹕陽气長則其色鮮﹐其顏光﹐其聲商﹐毛髮長。少陽之動气爲病﹐則厥逆而不升﹐故甚則面微有塵﹐體無膏澤。少陽相火主气﹐足外反熱者﹐火逆於下也﹐是爲陽气厥逆之所致也。少陽屬膽﹐故主骨所生病者﹐爲頭痛﹐頷痛。目銳眥痛﹐缺盆﹑腋下﹑胸脇﹑髀﹑膝﹑脛﹑踝皆痛﹐乃足少陽經脈所循之部分而爲病也。血脈畱滯﹐則爲馬刀俠癭。陽加於陰﹐則爲汗出。陽逆於下﹐則爲振寒。少陽主骨﹐故諸節皆痛也。】

膽經諸穴之圖

見圖

【膽經諸穴歌足少陽兮四十三﹐瞳子髎近聽會間。客主人在頷厭集﹐懸顱懸釐曲鬢前。率谷天衝見浮白﹐竅陰完骨本神連。陽白臨泣目窻近﹐正榮承靈腦空安。風池肩井兮淵液﹐輒筋日月京門聯。帶脈五樞而下﹐維道居髎相沿。環跳風市抵中瀆﹐陽關之下陽陵泉。陽交外丘光明穴﹐陽輔懸鍾穴可瞻。丘墟臨泣地五會﹐俠溪竅陰膽經全。】

【分寸歌足少陽兮四十三﹐頭上廿穴分三折。起自瞳子至風池﹐積數陳之次序說。瞳子髎近眥五分﹐耳前陷中聽會穴。客主人名上關同﹐耳前起骨開口空。頷厭懸顱之二穴﹐腦空下釐曲角中。懸釐之穴異於玆﹐腦空下廉曲角上。曲鬢耳上髮際隅﹐率谷耳上寸半安。天衝耳後入發二﹐浮白入發一寸間。竅陰卽是枕骨穴﹐完骨之上有空連。完骨耳後入髮際﹐量得四分須用記。本神神庭旁二寸﹐入發一寸耳上系。陽白眉上方一寸﹐發上五分臨泣是。發上一寸當陽穴當陽穴見《千金》﹐爲經外奇穴。﹐發上寸半目窻至。正營發上二寸半﹐承靈發上四寸諦。腦空發上五寸半﹐風池耳後發陷寄。肩井肩上陷中求﹐大骨之前一寸半。淵液腋下方三寸﹐輒筋期下五分判。期門卻是肝經穴﹐相去中庭四寸半。日月期門下五分﹐京門監骨下腰畔。帶脈章門下寸八﹐五樞章下寸八貫。維道章下五寸三﹐居髎章下八寸三。章門緣是肝經穴﹐下脘之旁九寸含。環跳髀樞宛宛中﹐屈上伸下取穴同。風市垂手中指盡﹐膝上五寸中瀆逢。陽關陽陵上三寸﹐陽陵膝下一寸從。陽交外踝上七寸﹐外丘踝上六寸容。踝上五寸光明穴﹐踝上四寸陽輔通。踝上三寸懸鍾在﹐丘墟踝前之陷中。此去俠溪四寸五﹐卻是膽經原穴功。臨泣俠溪後寸半﹐五會去溪一寸窮。俠溪在指岐骨內﹐竅陰四五二指中。腦空卽顳顬。頷厭﹑懸顱二穴﹐在曲頰之下腦空之上。曲鬢﹐在耳上髮際曲隅陷中。天衝﹐在耳後入髮際二寸。竅陰﹐在完骨上﹐枕骨下﹐動搖有空。臨泣﹐在目上﹐直入髮際五分陷中。風池﹐在耳後﹐顳顬後﹐腦空下﹐髮際陷中。至此計二十穴﹐分作三折﹐向外而行﹐始自瞳子髎至完骨是一折﹔又自完骨外折上至陽白﹐會睛明是一折﹔又自睛明上行﹐循臨泣風池是一折。緣其穴曲折多﹐難以分別﹐故此作至二十次第言之。歌曰﹕一瞳子髎二聽會﹐三主人兮頷厭四。五懸顱兮六懸釐﹐第七數兮曲鬢隨。八率谷兮九天衝﹐十浮白兮之穴從。十一竅陰來相繼﹐十二完骨一折終。又自十三本神始﹐十四陽白二折隨。十五臨泣目下穴﹐十六目窻之穴宜。十七正榮十八靈﹐十九腦戶廿風池。依次細心量取之﹐膽經頭上穴吾知。肩井﹐在肩上陷中﹐缺盆上﹐大骨前一寸半﹐以三指按取當中指陷中。京門﹐在監骨下﹐腰中季脇本夾脊﹐腎之募。五樞﹐去帶脈三寸﹐季脇下四寸八分。環跳﹐在髀樞中側臥﹐屈上足﹐伸下足﹐以右手摸穴﹐左搖撼取之。】

肝足厥陰之脈﹐起於大指叢毛之際﹐上循足跗上廉﹐去內踝一寸﹐上踝八寸﹐交出太陰之後﹐上腘內廉﹐循陰股入手中﹐過陰器﹐抵小腹﹐挾胃屬肝絡膽﹐上貫膈布脇肋﹐循喉嚨之後﹐上入頏顙﹐連目系﹐上出額與督脈會於巓。其支者﹐從目系下頰裏﹐環唇內。其支者﹐復從肝別貫膈﹐上注肺。是動則病腰痛不可以俯仰﹐丈夫﹝疒貴﹞疝﹐婦人少腹腫﹐甚則嗌漧﹑面塵﹑脫色。是主肝所生病者﹐胸滿﹐嘔逆﹐飧泄﹐狐疝﹐遺溺﹐閉癃。爲此諸病﹐盛則瀉之﹐虛則補之﹐熱則疾之﹐寒則畱之﹐陷下則灸之﹐不盛不虛以經取之。盛者寸口大一倍於人迎﹐虛者反小於人迎也。

【注三毛后橫紋爲叢毛。髀內爲股﹐臍下爲小腹。目內深處爲系。頏顙﹐齶上竅也。足厥陰起於足大指叢毛之大惇﹐循足跗上廉﹐歷行間﹑太衝﹐抵內踝前一寸之中封﹐自中封上踝﹐過三陰交﹐歷蠡溝﹑中都﹐復上一寸﹐交出太陰之後﹐上腘內廉﹐至膝關﹑曲泉﹑循股內之陰包﹑五里﹑陰廉﹐遂當衝門﹑府捨之分﹐入陰毛中﹐左右相交環繞陰器﹐抵小腹而上﹐會曲骨﹑中極﹑關元﹐復循章門至期門之所﹐挾胃屬肝﹐下日月之分﹐絡於膽也。又自期門上貫膈行食竇之外﹐大包之裏﹐散布脇肋﹐上雲門﹑淵液之間﹐人迎之外。循喉嚨之後上入頏顙﹐行大迎﹑地倉﹑四白﹑陽白之外﹐連目系﹐上出額﹐行臨泣之裏﹐與督脈相會於巓頂之百會穴。其支行者﹐從目系下行任脈之外﹐本經之裏﹐下頰裏﹐交環於唇口之內也。其又支者﹐從期門屬肝處﹐別貫膈行食竇之外﹐本經之裏﹐上注肺﹐下行至中焦﹐挾中脘之分﹐以交於手太陰肺經也。是在厥陰之動气﹐則病腰痛不可以腑仰﹐甚則嗌漧﹑面塵﹑脫色。蓋厥陰從少陽中气之化厥陰之化气病也。丈夫﹝疒貴﹞疝﹐婦人少腹腫﹐厥陰之本气病也。是主肝所生之病者﹐胸滿﹑嘔逆﹐蓋食气入胃﹐散精於肝﹐行气於經﹐肝所生病﹐則肝气厥逆不能行散谷精﹐故胸滿嘔逆也。肝主疏泄﹐肝气虛﹐則飧泄﹐遺溺﹐實則閉癃。狐疝﹐隨經脈晝夜出入之疝也。爲此是動所生諸病﹐盛則瀉之﹐虛則補之﹐熱則疾之﹐寒則畱之﹐陷下則灸之﹐不盛不虛以經取之。盛者寸口大一倍於人迎﹐虛者反小於人迎也。】

【肝經諸穴歌足厥陰﹐一十三穴終。起大惇於行間﹐循太衝於中封。蠡溝中都之會﹐膝關曲泉之宮。陰包五里陰廉﹐乃發羊矢﹐章門期門可攻。】

肝經諸穴之圖

見圖

【分寸歌足大指端名大惇﹐行間大指縫中存。太衝本節後二寸﹐跟前一寸號中封。蠡溝踝上五寸是﹐中都踝後七寸中。膝關犢鼻下二寸﹐曲泉曲膝盡橫紋。陰包膝上方四寸﹐气沖三寸下五里。陰廉衝下有二寸﹐羊矢衝下一寸許。气沖卻是胃經穴﹐鼠鼷之上一寸主。鼠鼷橫骨端盡處﹐相去中行四寸止。章門下脘旁九寸﹐肘尖盡處側臥取。期門又在巨闕旁﹐四寸五分無差矣。足大指端內側爲隱白﹐外側爲大惇。中封﹐在足內踝骨前一寸﹐筋裏宛宛中。蠡溝﹐在內踝骨前上五寸。中都﹐在內踝上七寸胻骨中。陰包﹐在股內廉兩筋間﹐蜷足取之﹐看膝內側必有槽中。五里﹐在气沖下﹐三寸陰股中﹐動脈應手。】

督脈經諸穴之圖

見圖

【督脈經諸穴歌督脈在背之中行﹐二十七穴始長彊。舞腰兪兮歌陽關﹐入命門兮懸樞當。脊中束筋造至陽﹐靈臺神道身柱詳。陶道大椎至瘂門﹐風府腦戶彊間分。後頂百會兮前頂﹐顖會上星兮神庭。素髎至水溝於鼻下﹐兌端交齗交於內唇。】

【分寸歌督脈齗交唇內鄕﹐兌端正在唇中央。水溝鼻下溝中索﹐素髎宜向鼻端詳。頭形北髙面南下﹐先以前後髮際量。分爲一尺有二寸﹐發上五分神庭當。發上一寸上星位﹐發上二寸顖會良。前頂發上三寸半﹐百會發上五寸央。會後寸半卽後頂﹐會後三寸彊間明。會後腦戶四寸半﹐後發入寸風府行。發上五分瘂門在﹐神庭至此十穴眞。自此項骨下脊骶﹐分爲二十有四椎。大椎上有項骨在﹐約有三椎莫算之。尾有長彊亦不算﹐中間廿一可排推。大椎大骨爲第一﹐二椎節後陶道知。第三椎間身柱在﹐第五神道不須疑。第六靈臺至陽七﹐第九身內筋縮思。十一脊中之穴在﹐十二懸樞之穴奇。十四命門腎兪並﹐十六陽關自可知。二十一椎卽腰兪﹐脊尾骨端長彊隨。百會﹐在頂中央旋毛中﹐兩耳尖上﹐可容爪甲。性理北溪陳氏曰﹕略近些。北猶天之極星居北。夫言一尺有二﹐而其數止一尺一寸者何也﹖蓋前後髮際無穴﹐而必以前後髮際量起﹐則有一寸在也。風府﹐在項後髮際入一寸大筋內宛宛中﹐疾言其肉立起﹐言休立止﹐卽百會後五寸半也。瘂門﹐在後髮際上五分﹐項中央宛宛中﹐仰頭取之﹐入系舌本。共二十七穴。】

【任脈經諸穴歌任脈二十四穴﹐行腹與胸。會陰始兮曲骨從﹐中極關元石門通。气海陰交會﹐神闕水分逢。下脘建裏兮中脘上脘﹐巨闕鳩尾兮中庭膻中。玉堂上紫宮華蓋﹐璇璣上天突之宮。飲彼廉泉﹐承漿味融。】

任脈經諸穴之圖

見圖

【分寸歌任脈會陰兩陰間﹐曲骨毛際陷中安。中極臍下四寸取﹐關元臍下三寸連。臍下二寸石門穴﹐臍下寸半气海全。臍下一寸陰交穴﹐臍之中央號神闕。臍上一寸爲水分﹐臍上二寸下脘列。臍上三寸名建裏﹐中脘臍上四寸許。臍上五寸上脘在﹐巨闕臍上六寸五。鳩尾蔽骨下五分﹐中庭﹑膻中寸六取。膻中卻在兩乳間﹐膻上寸六玉堂主。膻上紫宮三寸二﹐膻上華蓋四八舉。膻上璇璣五寸八﹐璣上一寸天突起。天突喉下約四寸﹐廉泉頷下骨尖已。承漿頤前唇稜下﹐任脈中央行腹裏。共二十四穴。】

手太陰气絕﹐則皮毛焦。太陰者﹐行气溫於皮毛者也。故气不榮則皮毛焦﹐皮毛焦則津液去皮節。津液去皮節者﹐則爪枯毛折。毛折者﹐則毛先死。丙篤丁死﹐火勝金也。

【注皮脈肉筋骨﹐臟腑之外應也。臟腑者﹐雌雄之內合也。陰陽六气﹐本於臟腑之五行所生﹐气先死於外﹐而後臟腑絕於內也。手太陰之气﹐主於皮毛﹐是以太陰气絕﹐則皮毛焦。手太陰主气﹐气主燻膚澤毛﹐故太陰者﹐行气溫於皮毛者也。是以气不榮﹐則皮毛焦。津液者﹐隨三焦出气以溫肌肉﹐淖澤於骨節﹐潤澤於皮膚﹐气不榮﹐則津液去皮節矣。津液去皮節﹐則爪枯毛折矣。毛先死者﹐手太陰之气先絕於外也。丙篤丁死﹐肺臟之气死於內也。】

手少陰气絕則脈不通。脈不通則血不流﹐血不流則髦色不澤﹐故其面黑如漆柴者﹐血先死。壬篤癸死﹐水勝火也。

【注心主血脈﹐故手少陰气絕則脈不通。脈隨气行者也﹐脈不通則血不流﹐血隨脈气流行者也。夫心之合脈也﹐其榮色也。髦者血气之所生也﹐故血脈不流﹐則髦色不澤﹐面如漆柴。少陰气絕﹐則血先死。壬篤癸死﹐心臟之火气滅也。】

足太陰气絕者﹐則脈不榮。肌肉唇舌者﹐肌肉之本也。脈不榮則肌肉軟﹐肌肉軟則肉萎人中滿﹐人中滿則唇反。唇反者﹐肉先死。甲篤乙死﹐木勝土也。

【注足太陰之气生於脾﹐脾藏榮而外主肌肉﹐故太陰气絕則脈不榮於肌肉矣。唇舌爲肌肉之本﹐脈不榮則肉萎唇反﹐太陰之生气絕於外也。甲篤乙死﹐脾臟之气死於內也。】

足少陰气絕則骨枯。少陰者﹐冬脈也﹐伏行而濡骨髓者也。故骨不濡則肉不能著也。骨肉不相親則肉軟卻﹐肉軟卻故齒長而垢﹐發無澤。發無澤者﹐骨先死。戊篤己死﹐土勝水也。

【注足少陰之气主骨﹐故气絕則骨枯。冬脈謂五臟之脈气﹐合四時而外濡於皮肉筋骨者也。夫溪骨屬骨﹐肉本於骨也﹐故骨不濡則肉不能著於骨﹐而骨肉不相親矣。骨肉不相親﹐則骨气外脫而齒長矣。夫腎主藏精而化血﹐發者血之餘也。發無澤者﹐腎臟之精气絕﹐而骨先死矣。】

足厥陰气絕則筋絕。厥陰者﹐肝脈也。肝者筋之合也。筋者﹐聚於陰器而脈絡於舌本也。故脈弗榮則筋急﹐筋急則引舌與卵。故唇靑﹑舌捲﹑卵縮﹐則筋先死。庚篤辛死﹐金勝木也。

【注足厥陰主筋﹐故气絕則筋絕。肝者筋之合﹐謂厥陰之气合於肝﹐肝臟之气合於筋也。聚於陰器者﹐筋气之會於宗筋也。筋聚於陰器而絡於舌本﹐故脈不榮於筋﹐則筋急而舌捲卵縮矣。厥陰气絕﹐則筋先死。庚篤辛死﹐金勝木而肝臟之木气絕也。】

五陰气俱絕則目系轉﹐轉則目運。目運者爲志先死。志先死﹐則一日半死矣。

【注心系上系於目系。目系轉者﹐心气將絕也。火之精爲神﹐水之精爲志﹐神生於精﹐火生於水﹐故志死而神先絕。天一生水﹐地二生火。一日半者﹐一二日之間。陰陽水火之气﹐終於天地始生之數也。】

六陽气絕則陰與陽相離﹐離則腠理發泄﹐絕汗乃出﹐故旦占夕死﹐夕占旦死。

【注陰陽離合論曰﹕未出地者名曰陰中之陰﹐已出地者命曰陰中之陽。蓋三陽之气根於陰而出於陽﹐是以六陽將絕﹐則陰與陽相離矣。離則陽气外脫﹐腠理發泄﹐絕汗乃出﹐而陽气終也。旦占夕死﹐夕占旦死﹐不能終天運之一周。】

經脈十二者﹐伏行分肉之間﹐深而不見。其常見者﹐足太陰過於外踝之上無所隱故也。諸脈之浮而常見者﹐皆絡脈也。六經絡手陽明少陽之大絡﹐起於五指間﹐上合肘中。飲酒者﹐衛气先行皮膚﹐先充絡脈﹐絡脈先盛﹐故衛气已平﹐勞气乃滿﹐而經絡大盛。脈之卒然盛者﹐皆邪气居之﹐畱於本末﹐不動則熱﹐不堅則陷且空﹐不與眾同﹐是以知其何脈之動也。雷公曰﹕何以知經脈之與絡脈異也﹖黃帝曰﹕經脈者﹐常不可見也﹐其虛實也以气口知之﹔脈之見者﹐皆絡脈也。

【注經脈十二者﹐手足三陰三陽之脈。乃榮血之伏行於分肉之內﹐深而不見者。諸脈之浮而常見者﹐皆絡脈也。支而橫者爲絡﹐絡之別者爲孫。蓋胃腑所生之血气﹐精專者獨行於經隧﹐榮行於十二經脈之中﹐其出於孫絡皮膚者﹐別走於經別。經別者﹐臟腑之大絡也。蓋從大絡而出於絡脈皮膚下行者﹐從足太陰之絡﹐而出於足跗之街﹐故其常見者﹐足太陰過於外踝之上無所隱故也。上行者從手陽明少陽之絡﹐注於皮膚﹐以上魚而散於五指﹐故曰手陽明少陽之大絡起於五指間﹐上合肘中﹐謂行於皮膚之气血從手陽明少陽之大絡﹐散於五指間﹐復從五指之井澑於脈中﹐而與脈中之血气上合於肘中也。夫陰陽六气﹐主於膚表﹐經云﹐太陰爲之行气於三陰。陽明者表也﹐亦爲之行气於三陽。蓋手太陰主气而外主皮毛﹐陽明爲太陰之合﹐故亦爲之行气於膚表也。手少陽主气爲厥陰包絡之腑﹐心主包絡﹐主行血於脈中﹐少陽主行血於脈外﹐是以手陽明少陽之大絡﹐主行胃腑所出之血气﹐而注於絡脈皮膚之間。玉版篇曰﹕胃者﹐水谷血气之海也。海之所行雲气者﹐天下也。胃之所出血气者﹐經隧也。經隧者﹐五臟六腑之大絡也。繆刺篇曰﹕邪客於皮毛﹐入合於孫絡﹐畱而不去﹐閉塞不通﹐不得入於經﹐流溢於大絡而生奇病也。是血气之行於脈外者﹐外內出入﹐各有其道﹐故復引飲酒者以證明之。夫酒者水谷之悍液﹐衛者水谷之悍气﹐故飲酒者﹐液隨衛气而先行皮膚﹐是以面先赤而小便獨先下﹐蓋先通調四布於外也。津液隨衛气先行皮膚﹐先充絡脈﹐絡脈先盛﹐衛气已平﹐榮气乃滿﹐而經脈大盛﹐此血气之從皮膚而絡﹐絡而脈﹐脈而經﹐蓋從外而內也。如十二經脈之卒然盛者﹐皆邪气居於脈中也。本末者﹐謂十二經脈之有本標也。如畱於脈而不動﹐則熱不畱於脈﹐則脈不堅而外陷於膚空矣。此十二經脈之流行出入﹐不與絡脈大絡之眾同也。是以知何脈之動也﹐以气口知之。气口者﹐手太陰之兩脈口也。此言榮血之行於十二經脈中者﹐乃伏行之經脈﹐以手太陰之气口知之。血气之行於皮膚而見於絡脈者﹐候見於人迎气口也。此節凡四轉﹐蓋以申明十二經脈之血气﹐與皮膚之气血﹐各有出入之道路。】

雷公曰﹕細子無以明其然也。黃帝曰﹕諸絡脈皆不能經大節之間﹐必行絕道而出入﹐後合於皮中﹐其會皆見於外﹐故諸刺絡脈者﹐必刺其結上甚血者﹐𨿽無結﹐急取之以瀉其邪而出其血﹐畱之發爲痺也。凡診絡脈﹐脈色靑則寒且痛﹐赤則有熱。胃中寒﹐手魚之絡多靑矣﹔胃中有熱﹐魚際絡赤。其暴黑者﹐畱久痺也﹔其有赤有黑有靑者﹐寒熱气也﹔其靑短者﹐少气也。凡刺寒熱者﹐皆多血絡﹐必間日而一取之﹐血盡乃止﹐乃調其虛實。其靑而短者少气﹐甚者瀉之則悶﹐悶甚則僕不得言﹐悶則急坐之也。

【注此假病刺以證血气之生始出入。《下經》曰﹕先度其骨節大小廣狹﹐而脈度定矣。蓋十二經脈皆循於骨節間而爲長短之度﹐其絡脈皆不能經大節之間﹐必行絕道而出入。絕道者﹐別道也。蓋胃腑所出之血气行於經別者﹐從經別而出於絡脈﹐後合於皮中﹐其血气色脈之會合皆見於外﹐故刺諸絡脈者﹐必刺其結上甚血者﹐𨿽無結﹐急取之以瀉其邪而出其血﹐畱之發爲痺也。經云﹕病在陰者名爲痺﹐蓋皮膚絡脈之邪﹐畱而不瀉﹐則入於分肉筋骨之間而爲痺﹐與邪居經脈之中﹐畱於本末不動。則熱之不同也。凡診絡脈﹐脈色靑則寒﹐赤則有熱﹐蓋浮絡之血气皆見於皮之部也。胃中寒﹐手魚之絡多靑﹐胃中熱﹐魚際絡赤﹐蓋皮絡之气血本於胃腑所生﹐從手陽明少陽注於尺膚而上魚也。气者三陰三陽之气﹐胃腑之所生也﹐少气甚者﹐瀉之﹐則悶气益虛﹐而不能行於外也。悶甚則僕不能言者﹐謂陰陽六气生於胃腑水谷之精﹐而本於先天之水火也。少陰之气厥於下﹐則僕而不得言﹐故悶則急坐之以啟少陰之气﹐卽如上文之緩帶被髮﹑大杖重履而步之一法也。】

手太陰之別名曰列缺﹐起於腕上分間﹐並太陰之經直入掌中﹐散入於魚際。其病實則手銳掌熱﹐虛則欠﹝去欠﹞﹐小便遺數。取之去腕半寸﹐別走陽明也。

【注經別者﹐五臟六腑之大絡也。別者﹐謂十二經脈之外別有經絡。陽絡之走於陰﹐陰絡之走於陽﹐與經脈繆處﹐各走其道﹐卽繆刺篇之所謂大絡者﹐左注右﹐右注左﹐與經相干而布於四末﹐不入於經兪﹐與經脈繆處者是也。玉版論之所謂胃者﹐水谷血气之海也。海之所行雲气者﹐天下也。胃之所出血气者﹐經隧也。經隧者﹐五臟六腑之大絡也。蓋胃腑所生之血气﹐其精專者獨行於經隧﹐從手太陰肺脈而終於足厥陰肝經﹐此榮血之循行於十二經脈之中﹐上下流通﹐環轉不息者也。其血气之四布於皮膚者﹐從臟腑之別絡而出﹐𨿽與經相干﹐與經並行﹐而各走其道﹐出於孫絡﹐散於皮膚﹐故手太陰之經別曰列缺﹐手少陰之經別曰通裏﹐足太陽曰飛揚﹐足少陽曰光明﹐與手足之井滎經兪合穴﹐不相干也。曰太陰﹑少陰﹐曰太陽﹑少陽﹐與臟腑之經脈各繆處也。此胃腑之血气四布於膚表之陽分者﹐從大絡而出於孫絡皮膚﹐從絡脈而陰走於陽﹐陽走於陰﹐如江河之外別有江河﹐江可通於河﹐河可通於江﹐與經脈之榮血一以貫通者﹐不相同也。故手太陰之別名曰列缺﹐起於腕上分間。分間者﹐謂手太陰之經脈與經別之於此間而相分也。並太陰之經者﹐並太陰之經脈而行也。散入於魚際﹐謂入魚際﹐而散於皮膚﹐卽上文之所謂諸絡脈必行絕道而出入復合於皮中﹐其會見於外也。實則手銳掌熱﹐气盛於外也﹔虛則欠﹝去欠﹞﹑小便遺數﹐气虛於內也。蓋膚表之血气﹐由臟腑經隧之所生也﹐當取之去腕半寸﹐卽列缺穴間。別走陽明者﹐陰絡之從此而別走於陽也。】

手少陰之別名曰通裏﹐去腕一寸半﹐別而上行﹐循經入於心中﹐系舌本﹐屬目系。其實則支膈﹐虛則不能言。取之掌後一寸﹐別走太陽也。

【注手少陰之別絡﹐與經相干﹐名曰通裏之間﹐去腕一寸半﹐別經而上行﹐循經入於心中﹐系舌本﹐屬目系。其气實膈間﹐若有所支而不暢﹔虛則不能言﹐蓋心主言而經別絡舌本也。掌後一寸﹐乃別走於太陽之絡脈處﹐故取陰陽分行之處而刺之。按心脈上俠咽﹐系目系﹐經別系舌本﹐屬目系﹐蓋經別並經而行也。】

手心主之別名曰內關﹐去腕二寸﹐出於兩筋之間﹐循經以上﹐系於心包絡心系。實則心痛﹐虛則爲頭彊。取之兩筋間也。

【注手心主之別絡﹐與經相干於內關之間﹐去腕二寸﹐別經脈而出於兩筋之內﹐循經並行﹐上系於心包絡心系。實則心痛﹐心系與包絡之相通也。虛則爲頭彊﹐蓋包絡主行血脈﹐脈气虛﹐故頭彊也。按十二經別皆陽走陰﹐而陰走陽﹐此不曰別走少陽﹐或簡脫也。】

手太陽之別名曰支正﹐上腕五寸﹐內注少陰。其別者上走肘﹐絡肩髃。實則節弛肘廢﹐虛則生肬﹐小者如指痂疥﹐取之所別也。

【注上腕五寸﹐乃手太陽經之支正。太陽之經別布於四末﹐與經相干﹐名曰支正之間﹐內注於手少陰之別絡。其別行者﹐上走肘﹐絡肩髃。手太陽小腸主液﹐實則津液畱滯﹐不能淖澤於骨﹐是以節弛肘廢。《三因》曰﹐气虛不行則生肬。小者如指上之痂疥﹐卽皶痤之類﹐气郁之所生也。】

手陽明之別名曰偏歷﹐去腕三寸﹐別入太陰。其別者上循臂﹐乘肩髃﹐上曲頰徧齒﹔其別者入耳﹐合於宗脈。實則齲聾﹐虛則齒寒痺隔﹐取之所別也。

【注去腕三寸﹐乃手陽明經之偏歷。手陽明之別絡﹐布於四末﹐與經相干於偏歷之間﹐而別入於太陰之經別。其別行者上循臂﹐乘肩髃﹐上曲頰﹐徧絡於齒。又其別者入耳中合於宗脈。實則气滯而爲齒痛﹑耳聾﹐虛則齒寒痺隔。蓋手陽明主行血气於皮膚﹐以溫肌肉﹐虛則不行於外﹐故爲齒寒而痺閉阻隔也。】

手少陽之別名曰外關﹐去腕二寸﹐外繞臂﹐注胸中合心主。病實則肘攣﹐虛則不收﹐取之所別也。

【注去腕二寸﹐乃手少陽經之外關。少陽之別絡布於四末﹐與經相干於外關之間﹐外行繞臂注胸中﹐合心主之大絡。病實則肘攣﹐虛則不收﹐少陽厥陰之主筋也。】

足太陽之別名曰飛揚﹐去踝七寸﹐別走少陰。實則鼽窒頭背痛﹐虛則鼽衂﹐取之所別也。

【注踝上七寸乃足太陽經之飛揚穴。足太陽之別絡﹐與經相干於飛揚之間﹐不入於經兪﹐別走於足少陰之絡。實則鼽窒背痛﹐虛則鼽衂﹐蓋別絡並經而循於頭背也。】

足少陽之別名曰光明﹐去踝五寸﹐別走厥陰﹐下絡足跗。實則厥﹐虛則痿躄坐不能起﹐取之所別也。

【注踝上五寸﹐乃足少陽經之光明。少陽之大絡﹐與經相會於光明之間﹐別走於厥陰之別絡﹐下絡足跗。少陽主初陽之气﹐實則膽气不升而逆於下﹐則爲厥气﹔虛則爲痿躄坐不能起。】

足陽明之別名曰丰隆﹐去踝八寸﹐別走太陰。其別者﹐循脛骨外廉上絡頭項﹐合諸經之气下絡喉嗌。其病气逆則喉痺卒喑﹐實則狂顚﹐虛則足不收﹐脛枯﹐取之所別也。

【注去足踝八寸﹐乃足陽明經之丰隆。陽明之別絡﹐與經相會於丰隆之間﹐而別走於足太陰之別絡。其別行者﹐並經脈而循於脛骨外廉﹐上絡頭項。十五大絡之气血﹐皆本於胃腑水谷之所生﹐是以足陽明之絡與諸經之气相合。其病气逆﹐則喉痺卒喑﹐經別之絡於喉痺也。實則气厥於下而爲顚狂﹐血气虛則足不收脛枯﹐取之所別也。】

足太陰之別名曰公孫﹐去本節之後一寸﹐別走陽明。其別者入絡腸胃。厥气上逆則霍亂﹐實則腸中切痛﹐虛則鼓脹﹐取之所別也。

【注去足大指本節之後一寸﹐乃足太陰之公孫穴。太陰之別絡﹐分布於足﹐與經相干於公孫之間﹐而別走於陽明之絡。其別行者入絡腸胃。厥气上逆則爲霍亂﹐气有餘而實則爲腸中切痛﹐不足而虛則爲鼓脹﹐當取之所別也。】

足少陰之別名曰大鍾﹐當踝後繞跟﹐別走太陽。其別者並經上走於心包下﹐外貫腰脊。其病气逆則煩悶﹐實則閉癃﹐虛則腰痛﹐取之所別也。

【注當踝後繞跟處﹐乃足少陰經之大鍾。少陰之別絡﹐與經相會於大鍾之間﹐而別走於太陽。其別行者並經而行﹐上走於心包絡之下﹐外貫腰脊。其病气逆則煩悶﹐水气上乘於心﹐故煩悶。賈則閉癃﹐別走太陽而膀胱之气不化也。虛則腰痛。腰者﹐腎之腑也。按手少陽三焦﹑手厥陰包絡之气﹐皆本於腎臟之所生﹐故並經上走於心包下﹐蓋包絡之气生於腎臟﹐注於絡中﹐並經而上也。】

足厥陰之別名曰蠡溝﹐去內踝五寸﹐別走少陽。其別者﹐經脛上睪﹐結於莖。其病气逆則睪腫﹑卒疝﹐實則挺長﹐虛則暴癢﹐取之所別也。

【注去內踝五寸﹐乃足厥陰經之蠡溝。厥陰之別絡﹐分布於足﹐與經相干於蠡溝之間﹐而別走於少陽之絡。脛﹐足胻。睪﹐陰子也。莖﹐陰莖﹐乃前之宗筋。挺﹐卽陰莖也。取之所別者﹐取別走少陽之絡﹐所謂陽取陰而陰取陽﹐左取右而右取左也。】

任脈之別名曰尾翳﹐下鳩尾﹐散於腹。實則腹皮痛﹐虛則癢搔﹐取之所別也。

【注按任脈起於中極之下﹐以上毛際﹐循腹裏﹐上關元﹐至咽喉上頤﹐循面入目。所謂尾翳者﹐卽鳩尾之上﹐蓋任脈之別絡出於下極並經而上﹐復下於鳩尾以散於腹。絡气實則腹皮急﹐虛則癢搔﹐當取之所別絡也。】

督脈之別名曰長彊﹐扶脊上項﹐散頭上﹐下當肩胛左右﹐別走太陽﹐入貫膂。實則脊彊﹐虛則頭重﹐髙搖之﹐挾脊之有過者﹐取之所別也。

【注按督脈起於少腹以下骨中央﹐女子入系庭孔。其孔溺孔之端也。其絡循陰器﹐合篡間﹐繞篡後﹐別繞臀至少陰﹐與巨陽中絡者合少陰上股內後廉﹐貫脊屬腎﹐與太陽起於目內眥上額交巓﹐上入絡腦﹐還出別下項﹐循肩膊內﹐俠脊抵腰中﹐下循膂絡腎。其男子循莖下至篡﹐與女子等。其少腹直上者﹐貫臍中央﹐上貫心入喉﹐上頤環唇﹐上系兩目之下中央。蓋督脈總督一身之陽﹐應天道之繞地環轉﹐是以下行而上者﹐循莖至篡﹐從少腹貫臍中央﹐入喉上頤﹐環唇系目﹐其上行而下者﹐起於目內眥﹐上額交巓﹐下項挾脊抵腰中﹐而環轉於周身之前後也。其督脈之別絡出於長彊之分﹐俠脊上行﹐散於頭上﹐是督脈之行於脊膂者﹐從頭項而下行別絡之從下而上行於頭項也。虛實者本气之實虛。有過者﹐有過之脈﹐邪气之所客也。】

脾之大絡名曰大包﹐出淵液下三寸﹐布胸脇。實則身盡痛﹐虛則百節盡皆縱。此脈若羅絡之血者﹐皆取之脾之大絡脈也。

【大包乃脾經之穴名﹐在足少陽膽經淵液之下三寸。脾之大絡﹐循脾經之大包而四布於胸脇。實則身盡痛﹐虛則百節盡皆縱。羅絡之血者﹐謂大絡之血气﹐散於周身之孫絡皮膚﹐若羅紋之縱橫而絡於身也。夫脾之有大絡者﹐脾主爲胃行其津液﹐灌漑於五臟四旁﹐從大絡而布於周身﹐是以病則一身盡痛﹐百節皆縱﹐而血絡之若羅紋以絡於周身。足太陰之大絡者﹐止並經而行﹐散血气於本經之部分﹐是以足太陰脾臟之有二絡也。如曰脾足太陰之脈﹐兼是動所生而言也。曰足太陰之大絡﹐曰脾之大絡分脾臟經气而言也。】

凡此十五絡者﹐實則必見﹐虛則必下。視之不見﹐求之上下。人經不同﹐絡脈異所別也。

【注凡此十五絡之血气充實﹐則外溢於孫絡皮膚﹐故實則必見。虛則下陷於內之大絡﹐故視之不見也。求之上下者﹐謂絡脈之相交於上下陰陽之間﹐病在上者求之下﹐病在下者求之上﹐病在陰者取之陽﹐病在陽者取之陰也。夫十五大絡﹐𨿽與經相干而布於四末﹐其气無常處﹐不入於經兪﹐與經脈繆處﹐故與人之經脈不同﹐而絡脈異所別也。】

經別篇

黃帝問於岐伯曰﹕余聞人之合於天道也﹐內有五臟﹐以應五音﹑五色﹑五時﹑五味﹑五位也。外有六腑﹐以應六律。六律建陰陽諸經﹐而合之十二月﹑十二辰﹑十二節﹑十二經水﹑十二時﹑十二經脈者﹐此五臟六腑之所以應天道。夫十二經脈者﹐人之所以生﹐病之所以成﹐人之所以治﹐病之所以起﹐學之所始﹐工之所止也。粗之所易﹐上之所難也。請問其離合出入﹐柰何﹖岐伯稽首再拜曰﹕明乎哉問也﹗此粗之所過﹐上之所息也。請卒言之﹗

【注此論十二經脈﹑十五大絡之外﹐而有經別也。五位﹐五方之定位。六律建陰陽者﹐建立六陰六陽以合諸經。諸經者﹐十二經脈﹐十二大絡﹐十二經別也。六律分立陰陽﹐是以合天之十二月﹑十二節﹑十二時﹐合地之十二經水﹐人之十二經脈﹐此五臟六腑之所以應天道也。夫六髒脈屬髒絡腑﹐六腑脈屬腑絡髒﹐此榮血之流行於十二經脈之中﹔然經脈之外又有大絡﹐大絡之外又有經別﹐是以粗工爲易﹐而上工之所難也。離合者﹐謂三陽之經別﹐離本經而合於三陰﹐三陰之經別離本經而合於三陽﹐此卽繆刺篇所當巨刺之經﹐左盛則右病﹐右盛則左病﹐如此者必巨刺之﹐必中其經﹐非絡脈也。按上章之所謂別者﹐言十二經脈之外而有別絡。此章之所謂別者﹐言十二經脈之外而又有別經。此人之所以生此陰陽血气﹐病之所以成﹐是動所生及大絡之奇病﹐經別之移易﹐治之所以分皮刺﹑經刺﹑繆刺﹑巨刺也。所生之經絡多岐﹐所成之病證各別﹐所治之刺法不同﹐故上工之所難也。】

足太陽之正﹐別入於腘中﹐其一道下尻五寸﹐別入於肛﹐屬於膀胱﹐散之腎﹐循膂﹐當心入散。直者﹐從膂上出於項﹐復屬於太陽﹐此爲一經也。足少陰之正﹐至腘中別走太陽而合﹐上至腎﹐當十四椎﹐出屬帶脈。直者系舌本﹐復出於項﹐合於太陽。此爲一合﹐成以諸陰之別﹐皆爲正也。

【注此足太陽與足少陰爲一合也。正者謂經脈之外﹐別有正經﹐非支絡也。足太陽之正﹐從經脈而別入於腘中。其一道者﹐經別之又分兩岐也。肛乃大腸之魄門﹐別入於肛者﹐別從肛門而入屬於膀胱﹐散之腎﹐復循脊膂上行﹐當心而散。其直行者﹐從背膂上出於項﹐復屬於太陽之經脈﹐此爲一經別也。蓋從經而別行﹐復屬於太陽之經脈﹐故名經別﹐謂經脈之別經也。足少陰之正﹐至腘中﹐別走於太陽之部分﹐而於太陽之正相合﹐上行至腎﹐當脊之十四椎處外出而屬於帶脈。其直行者﹐從腎上系舌本﹐復出於項﹐與太陽上出於項之經正相合於項間﹐以爲一合也。陰陽離合論曰﹕陽予之正﹐陰爲之主。少陰之上名曰太陽﹐太陰之前名曰陽明﹐厥陰之表名曰少陽﹐謂陽乃陰予之正﹐而陰爲之主。陽本於陰之所生﹐故曰成以諸陰之別﹐謂三陽之經﹐正合於三陰﹐以成手足三陰之經別﹐此三陽仍歸於三陰之正﹐故曰皆爲正也。是以三陽之別﹐外合於三陰之經﹐而內合於五臟﹔三陰之別﹐止合三陽之經﹐而不合於六腑也。】

足少陽之正﹐繞髀入毛際﹐合於厥陰。別者﹐入季脇之間﹐循胸裏屬膽﹐散之上肝﹐貫心以上挾咽出頤頷中﹐散於面﹐系目系﹐合少陽於目外眥。足厥陰之正﹐別跗上﹐上至毛際﹐合於少陽﹐於別俱行。此爲二合也。

【注按足少陽之脈﹐起於目銳眥﹐循頭面而下﹐行於足跗。少陽之別﹐繞髀上行﹐至目銳眥而合於少陽之經﹐是經脈與經別﹐交相逆順而行者也。足厥陰之正﹐別行於跗上﹐上至毛際﹐而合少陽﹐與少陽之別合而偕行﹐此爲二合也。】

足陽明之正﹐上至髀﹐入於腹裏﹐屬胃﹐散之脾﹐上通於心﹐上循咽出於口﹐上額顱﹐還系目系﹐合於陽明也。足太陰之正﹐上至髀﹐合於陽明﹐與別俱行﹐上結於咽﹐貫舌中﹐此爲三合也。

【注股內爲髀﹐伏兔後爲髀關。足陽明之正﹐從足跗而上至髀﹐從腹胸而上行頭面﹐合手陽明之經脈﹐於目下承泣﹑四白之間﹐蓋亦與經脈相逆順而行也。足太陰之正﹐別經脈而走陽明之髀分﹐與陽明之正相合而偕行﹐上結於喉﹐貫舌中﹐此爲三合也。】

手太陽之正﹐指地列於肩解﹐入腋走心﹐系小腸也。手少陰之正﹐別入於淵液兩筋之間﹐屬於心﹐上走喉嚨﹐出於面﹐合目內眥﹐此爲四合也。

【注陰陽系日月論曰﹕天爲陽﹐地爲陰﹐日爲陽﹐月爲陰﹐其合人也腰以上爲天﹐腰以下爲地。足之十二經脈以應十二月﹐月生於水﹐故在下者爲陰﹔手之十指以應十日﹐日主火﹐故在上者爲陽。手太陽之正指地者﹐謂手之太陽下合於足太陽也。蓋在臟腑十二經脈﹐有手足之分﹐論陰陽二气﹐止有三陰三陽﹐而無分手與足矣。故六腑皆出於足之三陽﹐上合於手﹐是以手少陰之正﹐上出於面﹐亦與足太陽相合於目內眥之睛明﹐水火上下之相交也。夫手太陽﹑少陰皆屬於火﹐天一生水﹐地二生火﹐火上水下﹐陰陽互交﹐故手太陽指地而下交於足﹐手少陰上行而合於膀胱之經。論天地水火﹐有上下之相交﹐歸於先天合爲一炁。故人之臟腑經脈﹐所以應天道也。】

手少陽之正﹐指天別於巓﹐入缺盆﹐下走三焦﹐散於胸中也。手心主之正﹐別下淵液三寸入胸中﹐別屬三焦﹐出循喉嚨﹐出耳後﹐合少陽完骨之下﹐此爲五合也。

【注少陽﹐初陽也﹐從陰而生﹐自下而上﹐故曰指天。曰指地者﹐謂手合於足也﹔曰指天者﹐謂足合於手也。蓋分手足於二經﹐則爲六合﹐論陰陽之气﹐止三合矣。巓乃督脈之會﹐督脈應天道之環轉一周﹐故從巓而別下入缺盆﹐走三焦而散於胸中也。淵液﹐膽經穴﹐在腋下三寸。手心主之正﹐別經脈而下行於淵液之分﹐下淵液三寸以入胸中﹐別屬三焦﹐出循喉嚨上出耳後﹐合少陽經別於完骨之下﹐此爲五合也。】

手陽明之正﹐從手循膺乳﹐別於肩髃﹐入柱骨﹐下走大腸﹐屬於肺﹐上循喉嚨﹐入缺盆﹐合於陽明也。手太陰之正﹐別入淵液少陰之前﹐入走肺﹐散之太陽﹐上出缺盆﹐循喉嚨復合陽明﹐此六合也。

【注手陽明之正﹐從手之經脈﹐循膺乳間而別行﹐上於肩髃﹐入柱骨﹐下走大腸﹐屬於肺﹐復上循喉嚨﹐出缺盆而與手陽明之經脈相合也。手太陰之正﹐別經脈於天府﹑雲門之際﹐入淵液之分﹐行太陰之前入走肺﹐於當心處散之太陽﹐復上出缺盆﹐循喉嚨﹐與少陽之正相合﹐此爲六合也。夫陰陽六合﹐始於足太陽﹐而終於手太陰﹐復散之太陽﹐蓋亦周而復始也。】古今圖書集成醫部全錄卷一百八

經絡門

黃帝靈樞經

經水篇

黃帝問於岐伯曰﹕經脈十二者﹐外合於十二經水﹐而內屬於五臟六腑。夫十二經水者﹐其有大小﹑深淺﹑廣狹﹑遠近﹐各不同。五臟六腑之髙下小大﹐受谷之多少亦不等。相應柰何﹖夫經水者﹐受水而行之。五臟者﹐合神气魂魄而藏之。六腑者﹐受谷而行之﹐受气而揚之。經脈者﹐受血而榮之。合而以治﹐柰何﹖刺之淺深﹐灸之壯數﹐可得聞乎﹖岐伯答曰﹕善哉問也﹗天至髙不可度﹐地至廣不可量﹐此之謂也。且夫人生於天地之間﹐六合之內﹐此天之髙地之廣也﹐非人力之所能度量而至也。若夫八尺之士﹐皮肉在此﹐外可度量切循而得之﹐其死可解剖而視之﹐其髒之堅脆﹐腑之大小﹐谷之多少﹐脈之長短﹐血之淸濁﹐气之多少﹐十二經之多血少气﹑與其少血多气﹑與其皆多血气﹑與其皆少血气﹐皆有大數﹐其治以鍼艾﹐各調其經气﹐固其常有合乎﹗

【注此以十二經脈內屬於五臟六腑﹐外合於十二經水。經水有大小淺深﹑廣狹遠近之不同﹐臟腑有髙下大小﹑受谷多少之不等﹐五臟主藏五臟之神志﹐六腑主行水谷之精气﹐經脈受榮血以榮行﹐帝問可以合一而爲灸刺之治法乎﹖伯曰﹕天之髙﹐地之廣﹐不可度量者也﹐人生於天地六合之內﹐亦猶此天之髙﹐地之廣﹐非人力之所能度量。若夫有形之皮肉筋骨﹐外可度量切循﹐內可解剖而視﹐其於髒之堅脆﹐腑之大小﹐谷之多少﹐脈之長短﹐血之淸濁﹐气之多少﹐十二經之多血少气﹑多气少血﹑血气皆多﹑血气皆少﹐皆有大數。大數者﹐卽本髒篇之五臟堅脆﹐腸胃篇腑之大小﹐絕谷篇谷之多少﹐脈度篇脈之長短﹐九鍼篇之多血少气﹐多气少血﹐皆有數推之。其治以鍼艾﹐調其經气﹐固其常有合於數者﹐卽下文之六分五分﹐十呼七呼﹐以至於二呼一呼﹐此手足陰陽皆有合於數也。】

黃帝曰﹕余聞之快於耳﹐不解於心﹐願卒聞之。岐伯答曰﹕此人之所以參天地而應陰陽也﹐不可不察。足太陽外合於淸水﹐內屬於膀胱而通水道焉﹔足少陽外合於渭水﹐內屬於膽﹔足陽明外合於海水﹐內屬於胃﹔足太陰外合於湖水﹐內屬於脾﹔足少陰外合於汝水﹐內屬於腎﹔足厥陰外合於澠水﹐內屬於肝﹔手太陽外合於淮水﹐內屬於小腸而水道出焉﹔手少陽外合於漯水﹐內屬於三焦﹔手陽明外合於江水﹐內屬於大腸﹔手太陰外合於河水﹐內屬於肺﹔手少陰外合於濟水﹐內屬於心﹔手心主外合於漳水﹐內屬於心包。

【注夫三陰三陽合天之六气﹐手足經脈應地之經水。十二經脈外合於六气﹐內屬於臟腑。是以手足之三陰三陽﹐外合於十二經水﹐而經水又內屬於臟腑﹐此人之所以參天地而應陰陽也。淸水乃黃河合淮處﹐分流爲淸河﹐肺屬天而主气﹐膀胱爲津液之腑﹐受气化而出﹐六腑皆濁﹐而膀胱之水獨淸﹐故足太陽外合於淸水﹐內屬於膀胱而通水道焉。渭水出於雍州﹐合涇﹑汭﹑漆﹑沮﹑沔水而渭水獨淸﹐諸陽皆濁﹐而膽爲中精之腑﹐獨受其淸﹐故足少陽外合於渭水﹐內屬於膽焉。海水汪洋於地之外﹐而地居海之中﹐陽明居中土﹐爲萬物之所歸﹐又爲水谷之海﹐故足陽明外合於海水﹐而內屬於胃焉。湖水有五湖﹐卽洞庭﹑彭澤﹑震澤之類﹐脾位中央﹐而灌漑於四旁﹐故足太陰外合於湖水﹐而內屬於脾焉。汝水發源於河南天息山﹐河南居天之中。夫天居地上﹐見者一百八十二度半彊﹐地下亦然。北極出地上三十六度﹐南極入地下亦三十六度﹐而嵩正當天之中極﹐蓋天气包於地之外﹐又從中而通貫於地中﹐故名天息。腎主天一之水﹐而爲生气之原﹐上應於喉以司呼吸﹐故足少陰外合於汝水而內屬於腎。澠水出於靑州之臨淄﹐而西入於淮﹐天下之水﹐皆從東去﹐澠水自東而來﹐故應足厥陰東方之肝木焉。淮水自海水而入於淮泗﹐小腸受盛胃之水液﹐而濟泌於膀胱﹐故手太陽外合於淮水﹐內屬於小腸焉。漯﹑濟乃西北之大水﹐漯合濟而入於兗豫諸州﹐少陽爲君主之相﹐陰陽相合﹐故手少陽合於漯水而內屬於三焦焉。江水自西蜀之岷山發源﹐曲折萬里﹐而東入於海﹐大腸傳道水谷﹐濟泌別汁﹐回腸十六折而滲入膀胱﹐故手陽明外合於江水﹐內屬於大腸焉。河源發於星宿海﹐自乾位而來﹐千里一曲﹐故曰黃河之水天上來﹐肺屬幹金而主天﹐爲水之生源﹐故手太陰外合於河水﹐而內屬於肺焉。濟水發源於王屋山﹐截河而流﹐水不混其淸﹐故名曰淸濟﹐潛流屢絕﹐狀𨿽微而獨尊﹐故居四瀆之一﹐心爲君主之官而獨尊﹐故手少陰外合濟水﹐內屬於心焉。漳水有二﹕一出於上黨沾縣大黽谷﹐名爲淸漳﹔一出上黨長子縣鹿谷山﹐名爲濁漳﹐二漳異源而下流相合。夫血者神气﹐陰中之淸﹐心所主也﹐合厥陰包絡而流行於經脈之中﹐猶二水之合流﹐故手心主外合於漳水﹐內屬於心包。此人之所以參天地而應陰陽也。】

凡此五臟六腑十二經水者﹐外有源泉而內有所稟﹐此皆內外相貫﹐如環無端﹐人經亦然。故天爲陽﹐地爲陰﹔腰以上爲天﹐腰以下爲地。故海以北者爲陰﹐湖以北者爲陰中之陰﹔漳以南者爲陽﹐河以北至漳者﹐爲陽中之陰﹔漯以南至江者﹐爲陽中之太陽﹐此一隅之陰陽也。所以人與天地相參也。

【注夫泉在地之下﹐地居天之中﹐水隨天气上下環轉於地外﹐而復通貫於地中﹐故曰外有源泉而內有所稟。蓋地稟在泉之水﹐而外爲十二經水之源流﹐內外相貫﹐如環無端﹐而人亦應之。水熱穴論曰﹕腎者至陰也﹐至陰者盛水也﹐肺者太陰也﹐少陰者冬脈也﹐故其本在腎﹐其末在肺﹐皆積水也。是腎臟之精水﹐膀胱之津水﹐皆隨肺主之气而運行於膚表﹐故腰以上爲天﹐腰以下爲地﹐天地上下之皆有水也。海以北者﹐謂胃居中央﹐以中胃之下爲陰﹐肝腎之所居也。湖以北者﹐乃脾土所居之分﹐故爲陰中之陰﹐脾爲陰中之至陰也。漳以南者爲陽﹐乃心主包絡之上﹐心肺之所居也。蓋以上爲天﹑爲陽﹑爲南﹐下爲地﹑爲陰﹑爲北也。河以北至漳者﹐謂從上焦而後行於背也﹔漯以南至江者﹐謂從中焦而前行於腹也﹐此以人之面南而背北也。蓋人生於天地之間﹐六合之內﹐以此身一隅之陰陽﹐應天地之上下四旁﹐所以與天地參也。】

脈度篇

黃帝曰﹕願聞脈度。岐伯答曰﹕手之六陽﹐從手至頭﹐長五尺﹐五六三丈。手之六陰﹐從手至胸中﹐三尺五寸﹐三六一丈八尺﹐五六三尺﹐合二丈一尺。足之六陽﹐從足上至頭﹐八尺﹐六八四丈八尺。足之六陰﹐從足至胸中﹐六尺五寸﹐六六三丈六尺﹐五六三尺﹐合三丈九尺。蹺脈從足至目七尺五寸﹐二七一丈四尺﹐二五一尺﹐合一丈五尺。督脈任脈各四尺五寸﹔二四八尺﹐二五一尺﹐合九尺。凡都合一十六丈二尺﹐此气之大經隧也。

【注此論脈之度數﹐故曰此气之大經隧。謂榮气宗气所容行之大隧﹐故維脈不與焉。手足六陽六陰者﹐經脈分循於兩手兩足﹐三陰三陽﹐分而爲六也。蹺脈亦分循左右而上﹐故合一丈五尺。夫背爲陽﹐腹爲陰。督脈主陽﹐起於目內眥﹐上額交巓﹐入絡腦﹐還出別下項﹐俠脊抵腰中﹐下循膂絡腎。任脈主陰﹐起於中極之下﹐以上毛際循腹裏﹐上關元﹐至咽喉上頤﹐循面入目。任脈從會陰之分而上﹐行至目﹔督脈從目繞頭而下﹐至脊之十四椎﹐故各長四尺五寸。蓋气行於任督二脈﹐陰陽通貫而行也。尙禦公曰﹕督脈圍繞於周身之前後上下﹐止言四尺五寸﹐與任脈相等者﹐二十八脈皆分陰陽而行﹐故蹺脈之陰陽﹐男子數其陽﹐女子數其陰。】

經脈爲裏﹐支而橫者爲絡﹐絡之別者爲孫。盛而血者疾誅之﹐盛者瀉之﹐虛者飲藥以補之。

【注承上文而言脈度之十六丈二尺﹐止以經脈爲數﹐支而橫者﹐絡脈孫絡也。夫經脈內榮於臟腑﹐外絡於形身﹐浮而見於皮部者﹐皆絡脈也。盛而血者﹐邪盛於外。血畱於絡脈﹐故當疾誅之。盛者邪客於外﹐故當瀉之﹔虛者本虛於內﹐故當飲藥以補之。蓋言血气本於臟腑之所生也。】

黃帝曰﹕蹺脈安起安止﹖何气榮水﹖岐伯答曰﹕蹺脈者﹐少陰之別﹐起於然谷之後﹐上內踝之上﹐直上循陰股﹐入陰﹐上循胸裏﹐入缺盆﹐上出人迎之前﹐入頄﹐屬目內眥﹐合於太陽陽蹺而上行。气並相還則爲濡目﹐气不榮則目不合。

【注此論流溢之精气﹐從蹺脈而布散於脈外﹐脈外之血气﹐從蹺脈而通貫於脈中﹐气並相還﹐內外交通者也。夫腎爲水髒﹐受藏水谷之精水者﹐流溢於腎臟之精水也。何气榮水者﹐謂陰蹺之脈﹐乃足少陰之別﹐直上循陰股入於腎陰﹐脈內之榮气宗气﹐榮運腎臟之水﹐上循胸裏﹐交於手少陰之心神而化赤﹐上注於目內眥﹐合於太陽﹐陽蹺而上行﹐陰蹺陽蹺之气相並﹐經脈外內之气交相往還﹐則爲濡目。如气不榮﹐則目不合﹐謂流溢於脈外之气﹐不榮於目也。再按本經大惑篇曰﹕病有不得臥者﹐衛气不得入於陰﹐常畱於陽﹐畱於陽則陽气滿﹐陽气滿則陽蹺盛﹐不得入於陰則陰气虛﹐故不瞑矣。病有不得視者﹐衛气畱於陰﹐不得行於陽﹐畱於陰則陰气盛﹐陰气盛則陰蹺滿﹐不得入於陽則陽气虛﹐故目閉也。此脈外之衛气﹐復內通於蹺脈﹐外內之血气相並而往還也。尙禦公曰﹕脈外之陰气虛﹐則目不瞑。气不榮則目不合者﹐脈外之陰气不榮於目也。此節始論蹺脈之起止。復曰气不榮則目不合﹐謂脈內之陰气流溢於脈外者也。夫脈度者﹐乃榮气宗气行於脈中﹐以應呼吸漏下。若夫榮血之流行﹐始於手太陰肺﹐終於足厥陰肝﹐其支者﹐止環轉督脈一周﹐而蹺脈不與焉。蓋蹺主榮運腎臟之精水於脈中而爲血者也。舉足行髙曰蹺﹐蓋取其從下行上之義。】

黃帝曰﹕蹺脈有陰陽﹐何脈當其數﹖岐伯答曰﹕男子數其陽﹐女子數其陰。當數者爲經﹐不當數者爲絡也。

【注陰蹺脈從足上行﹐應气之上升﹐故女子數其陰。陰蹺屬目內眥﹐合陽蹺而上行﹐是陽蹺受陰蹺之气﹐復從髮際而下行至足﹐應天气之下降﹐故男子數其陽。尙禦公曰﹕陰蹺乃足少陰之別﹐陽蹺乃足太陽之別。男子之宗榮﹐注於太陽之陽蹺﹔女子之宗榮﹐注於少陰之陰蹺。气之所注者﹐故爲大經隧﹔气不榮者﹐爲絡脈也。】

逆順肥瘦篇

黃帝曰﹕脈行之逆順柰何﹖岐伯曰﹕手之三陰﹐從髒走手。手之三陽﹐從手走頭。足之三陽﹐從頭走足。足之三陰﹐從足走腹。

【注此言手足陰陽之脈﹐上下外內逆順而行﹐應地之經水也。】

黃帝曰﹕少陰之脈獨下行﹐何也﹖岐伯曰﹕不然﹗夫衝脈者﹐五臟六腑之海也﹐五臟六腑皆稟焉。其上者﹐出於頏顙﹐滲諸陽﹐灌諸精。其下者﹐注少陰之大絡﹐出於气街﹐循陰股內廉﹐入腘中﹐伏行胻骨內﹐下至內踝之後屬而別。其下者﹐並於少陰之經﹐滲三陰。其前者﹐伏行出跗屬﹐下循跗﹐入大指間﹐滲諸絡而溫肌肉。故別絡結則跗上不動﹐不動則厥﹐厥則寒矣。黃帝曰﹕何以明之﹖岐伯曰﹕以言導之﹐切而驗之﹐其非必動﹐然後乃可明逆順之行也。黃帝曰﹕窘乎哉﹗聖人之爲道也。明乎日月﹐微於毫釐﹐其非夫子孰能道之也﹗

【注衝脈者﹐五臟六腑之海也。五臟六腑之气﹐皆稟於衝脈而行。其上者﹐出於頏顙﹐滲諸陽﹐灌諸陰。其下者﹐注少陰之大絡﹐下出於气街﹐此五臟六腑之血气皆從衝脈﹐而滲灌於脈外皮膚之間﹐應水隨气而運行於天表也。夫少陰主先天之水火﹐水火者精气也。衝脈並少陰之經﹐滲三陰﹐循跗入大指間﹐滲諸絡而溫肌肉。是少陰之精气又從衝脈而運行﹐出入於經脈皮膚之外內者也。故別絡結﹐則少陰之气不能行於跗上﹐而跗上不動矣。不動者乃少陰之气厥於內﹐故厥則寒矣。此气血結於脈內﹐而不能通於脈外也。故當導之以言﹐導气之外出也。驗之以脈﹐知精血之行也。其非跗上不動﹐然後乃可明逆順之行。逆順之行者﹐少陰之精气滲灌於膚表﹐而復運行於脈中﹐應司天在泉之气﹐繞地環轉而復通貫於地中。明於日月﹐微於毫釐者﹐言聖人之道如日月麗天﹐循度環轉﹐無有毫釐差失。故曰聖人之爲道者﹐上合於天﹐下合於地﹐中合於人事﹐必有明法﹐以起度數法式﹐檢押而後可傳焉。】

陰陽系日月篇

黃帝曰﹕陰陽合之於脈﹐柰何﹖岐伯曰﹕寅者正月之生陽也﹐主左足之少陽﹔未者六月﹐主右足之少陽。卯者二月﹐主左足之太陽﹔午者五月﹐主右足之太陽。辰者三月﹐主左足之陽明﹔巳者四月﹐主右足之陽明。此兩陽合於前﹐故曰陽明。申者七月之生陰也﹐主右足之少陰﹔丑者十二月﹐主左足之少陰。酉者八月﹐主右足之太陰﹔子者十一月﹐主左足之太陰。戌者九月﹐主右足之厥陰﹔亥者十月﹐主左足之厥陰。此兩陰交盡﹐故曰厥陰。

【注歲半以上爲陽﹐而主少陽﹐太陽﹔歲半以下爲陰﹐而主少陰﹐太陰。猶兩儀之分四象也。兩陽合明﹐故曰陽明。兩陰交盡﹐故曰厥陰。此四象而生太少中之三陰三陽也。男生於寅﹐故始於正月之少陽﹔女生於申﹐故始於七月之少陰。陽從左﹐故左而右﹔陰從右﹐故右而左。】

甲主左手之少陽﹐己主右手之少陽﹔乙主左手之太陽﹐戊主右手之太陽﹔丙主左手之陽明﹐丁主右手之陽明﹐此兩火並合﹐故爲陽明。庚主右手之少陰﹐癸主左手之少陰﹔辛主右手之太陰﹐壬主左手之太陰。

【注太陽主日﹐少陽主火﹐故兩火並合﹐是爲陽明。陽明者﹐離明之象也。明兩作離﹐故兩火並合。兩陽合陽﹐是爲陽明。手少陰君火主日﹐手太陰肺金主天﹐故應手之十指﹐此陽中有陰也。朱濟公曰﹕按《河圖洛書》﹐五位中央而主陽。五行之中﹐木火爲陽﹐金水爲陰﹐故甲﹑乙﹑丙﹑丁﹑戊﹑己﹐爲陽中之陽﹐庚﹑辛﹑壬﹑癸﹐爲陽中之陰。】

故足之陽者﹐陰中之少陽也﹔足之陰者﹐陰中之太陰也。手之陽者﹐陽中之太陽也﹔手之陰者﹐陽中之少陰也。腰以上者爲陽﹐腰以下者爲陰。

【注此論手足之陰陽﹐而陰中有陽﹐陽中有陰也。上論太少之陰陽﹐分於左右﹔此論太少之陰陽﹐位於上下。蓋陰陽气交於六合之內者也。腰以上者爲陽﹐腰以下者爲陰﹐此陰陽之定位。手經有陰﹐足經有陽﹐乃上下之气交。】

其於五臟也﹐心爲陽中之太陽﹐肺爲陽中之少陰﹐肝爲陰中之少陽﹐脾爲陰中之至陰﹐腎爲陰中之太陰。

【注心屬火而應日﹐故爲陽中之太陽。肺居髙而屬金﹐故爲陽中之少陰。肝居下而屬木﹐故爲陰中之少陽。腎居下而屬水﹐故爲陰中之太陰。脾位中央而主坤土﹐故爲陰中之至陰。五臟爲陰﹐而陰中有陽也。】

衛气篇

足太陽之本﹐在跟以上五寸中﹐標在兩絡命門。命門者﹐目也。足少陽之本﹐在竅陰之間﹐標在窻籠之前。窻籠者﹐耳也。足少陰之本﹐在內踝下上三寸中﹐標在背腧與舌下兩脈也。足厥陰之本﹐在行間上五寸所﹐標在背腧也。足陽明之本在厲兌﹐標在人迎頰俠頏顙也。足太陰之本﹐在中封前上四寸之中﹐標在背腧與舌本也。

【注此明十二經脈之本﹐出於手足之腕踝﹐其標在於胸腹頭气之街。標者猶樹之梢杪﹐杪絕而出於絡外之徑路也。本猶木之根幹﹐經脈之血气﹐從此而出也。足太陽之本在跟以上五寸中﹐其標在於兩目而出於頭气之街。夫气在頭者﹐止之於腦。兩目之脈﹐入於腦而絕於內也。足少陽之本在足竅陰之間﹐其標在耳窻籠之前而出於頭气之街。足少陰之本在內踝下上三寸中﹐其標在於背腧與舌下之兩脈而出於胸气之街。蓋气在胸者﹐止之膺與背腧﹐謂絡脈之循於胸者﹐或絕於膺胸之間﹐或行至背腧而始絕也。根結篇曰﹕少陰結於廉泉舌下兩脈﹐廉泉﹑玉英也。蓋少陰主先天之精气﹐及受藏水谷之精﹐故從本經之絡脈而出於胸气之街﹐復從任脈而上出於廉泉﹐從衝脈而下出於脛气之街。少陰爲水髒而富於精血者也。足厥陰之本在行間上五寸﹐所標在背腧而出於胸气之街。足陽明之本在足之厲兌﹐標在人迎頰俠頏顙而出於頭气之街。頏顙者﹐鼻之上竅以收津涕者也。足太陰之本在中封前上四寸之中﹐標在背腧與舌本而出於胸气之街。蓋三陽之經﹐上循於頭﹐是以絡脈亦上出於頭而始絕。三陰之脈﹐止於膺胸之間﹐故絡脈亦至膺與背腧而止。】

手太陽之本在外踝之後﹐標在命門之上一寸也。手少陽之本在小指次指之間上二寸﹐標在耳後上角下外眥也。手陽明之本在肘骨中﹐上至別陽﹐標在顏下合鉗上也。手太陰之本在寸口之中﹐標在腋內動也。手少陰之本在銳骨之端﹐標在背腧也。手心主之本在掌後兩筋之間二寸中﹐標在腋下下三寸也。

【注手太陽之本在外踝之後﹐標在命門之上一寸而出於頭气之街。手少陽之本在小指次指之間上二寸﹐標在耳後上角下外眥而出於頭气之街。手陽明之本在肘骨上至別陽﹐標在顏下合鉗上而出於頭气之街。鉗上者﹐耳上也。手太陰之本在寸口之中﹐標在腋內之動處而出於胸气之街。手少陰之本在銳骨之端﹐標在背腧而出於胸气之街。手心主之本在掌後兩筋之間二寸中﹐標在腋下三寸而出於胸气之街。按十二經脈之終始﹐出於井﹑澑於榮﹑注於兪﹑行於經﹑入於合﹐而內屬於臟腑﹐此臟腑之十二經脈也。十二絡脈之本標﹐乃經脈之支別。故曰此气之大絡也。絡絕則徑通﹐蓋血气從絡脈之起處爲本﹐盡處爲標﹐而出於气街也。然支絡乃經脈之分派﹐故曰足太陽之本在跟以上五寸中﹐足少陰之本在內踝下三寸中﹐蓋以本支所分之處爲本﹐而不定在於經兪之穴會也。至於標在頭气之街者﹐止之於腦﹔如太陽之在目內﹐少陽之在耳中﹐陽明之在頏顙﹐乃三陽之絡脈絕於頭腦之中﹐亦非頭面之穴會也。經脈之內屬臟腑﹐外絡形身﹐應神機之出入。血气之從絡脈出於气街﹐運行於膚表﹐應精神之升降。出入廢則神機化滅﹐升降息則气立孤危。故曰﹐亭亭淳淳﹐孰能窮之﹖言血气之升降出入﹐合天地之化育﹐運行無息者也。】

動輸篇

黃帝曰﹕經脈十二﹐而手太陰﹑足少陰陽明獨動不休﹐何也﹖岐伯曰﹕是明胃脈也。胃爲五臟六腑之海﹐其淸气上注於肺﹐肺气從太陰而行之﹐其行也以息往來﹐故人一呼脈再動﹐一吸脈亦再動。呼吸不已﹐故動而不止。黃帝曰﹕气之過於寸口也﹐上十焉息。下八焉伏﹐何道從還﹖不知其極。岐伯曰﹕气之離髒也﹐卒然如弓弩之發﹐如水之下岸﹐上於魚以反衰﹐其餘气衰散以逆上﹐故其行微。

【注此論榮衛宗气﹐循度行於經脈之外內﹐衝脈行於足少陰﹑陽明之經﹐而出於腹气﹑脛气之街﹐以明血气之行於經脈皮膚之間﹐交相和平輸應者也。帝問手太陰﹑足少陰陽明獨動不休者﹐謂手太陰之太淵﹑經渠﹐足陽明之人迎﹑衝陽﹐足少陰太溪之動脈也。伯言是明胃脈者﹐謂胃爲五臟六腑之海﹐其營衛宗气﹐皆胃腑谷精之所生也。淸气上注於肺者﹐營气宗气也。肺气從太陰而行之者﹐脈气隨三陰三陽之气而行也。其行也以息往來者﹐人一呼一吸﹐脈行六寸﹐日夜一萬三千五百息﹐脈行八百十丈爲一周也。帝問气之過於寸口﹐上十焉息者﹐乃營气﹑衛气﹑宗气﹐盡走於息道而變見於寸口也。下八焉伏者﹐謂流溢於中之營血﹐下伏於胞中﹐故如水之下岸也。按本經營气篇曰﹕營气之道﹐內谷爲寶﹐谷入於胃﹐乃傳之肺﹐流溢於中﹐布散於外﹐精專者行於經隧﹐常營無已﹐終而復始。夫帝言下伏之營血有八﹐是精專而行於經隧之營止二分矣。夫營气行於脈中﹐衛气行於脈外﹐宗气兩行營衛之道﹐此經脈外內之气相爲和平﹐而有形之營血分行於外內﹐亦相爲勻等者也。夫衝脈起於胞中﹐上循背裏﹐爲經絡之海﹐其浮而外者﹐循腹右上行至胸中而散﹐充膚熱肉﹐淡滲皮毛﹐此下伏於胞中之血﹐半隨衝脈而行於脈內﹐半隨衝脈而散於皮膚。又足陽明之脈與衝脈於臍左右之動脈而出於腹气之街﹐衝脈與少陰之大絡循陰股而下﹐出於脛气之街。夫精專者二分行於經隧﹐隨衝脈者﹐二分出於气街﹐是經脈外內之气血相爲勻等矣。皮膚之气血﹐從指井而澑注於營兪﹐脈中之血气﹐從本標而外出於膚表﹐從道往還﹐莫知其極矣。伯言气之離髒﹐卒然如弓弩之發者﹐謂五臟之气﹐至於手太陰而變見於寸口者﹐應手而動若弓弩之發弦。上於魚際﹐則動气衰而無動脈矣。其餘气衰散以逆上者﹐謂餘气分散而上注手陽明大腸經﹐故其脈上魚而其行微緩也。此言五臟之气﹐因胃气而至於手太陰﹐腹走手而手走頭﹐頭走足而足走腹﹐常營無已﹐終而復始﹐環轉無端也。】

黃帝曰﹕足之陽明﹐何因而動﹖岐伯曰﹕胃气上注於肺﹐其悍气上衝頭者﹐循咽上走空竅﹐循眼系﹐入絡腦﹐出顑﹐下客主人﹐循牙車﹐合陽明﹐並下人迎﹐此胃气別走於陽明者也。故陰陽上下﹐其動也若一。故陽病而陽脈小者爲逆﹔陰病而陰脈大者爲逆。故陰陽俱靜俱動﹐若引繩相傾者病。

【注此言陽明之气盛而獨動不休也。陰陽系日月論曰﹕兩陽合於前﹐故曰陽明。又曰﹕兩火合並﹐故爲陽明。是陽明主燥金之气﹐而又有悍熱之火气也。胃气上注於肺者﹐胃腑所生之榮气宗气﹐上注於肺﹐而行於經脈之外內﹐以應呼吸漏下。其悍熱之气上衝頭者﹐循咽上走空竅﹐循眼系入絡腦﹐出顑﹐下客主人﹐循牙車﹐此陽明之悍气上走空竅﹐行於皮膚之气分﹐而下合於陽明之脈中﹐並下人迎﹐此胃腑所生之悍气﹐別走於陽明者也。故陰陽上下﹐其動也若一。蓋身半以上爲陽﹐身半以下爲陰﹐謂在上之人迎﹐在下之衝陽﹐其動之相應也。故陽病而陽脈小陰脈大者爲逆。陰病而陰脈大陽脈小者爲逆。故陰陽上下﹐靜則俱靜﹐動則俱動﹐若引繩墨。如相傾而不相應者﹐則爲病矣。】

黃帝曰﹕足少陰何因而動﹖岐伯曰﹕衝脈者﹐十二經之海也﹐與少陰之大絡起於腎下﹐出於气街﹐循陰股內廉﹐邪入腘中﹐循脛骨內廉﹐並少陰之經﹐下入內踝之後﹐入足下﹔其別者﹐邪入踝出屬跗上﹐入大指之間﹐注諸絡以溫足脛﹐此脈之常動者也。

【注此言流溢於中之血气﹐一從衝脈與足少陰之大絡﹐而下出於足脛之气街。循陰股內廉者﹐血气出於皮膚﹐仍循少陰之經而行也。斜入腘中者﹐與太陽之承山踝上以下也。其別者﹐乃少陰之支絡﹐別走於踝跗﹐上入大指之間﹐而散於十指之絡。是以陽气起於足五指之表﹐陰气起於足五指之裏。蓋陰陽二气﹐本於先天之水火﹐藏於腎臟﹐出於下而升於上也。夫衛气者﹐陽明所生之气也。上節論衛气之別走陽明﹐合於人迎﹐是從膺胸臍腹而下至跗上﹐如左右之動脈﹐與衝脈會於臍間﹐則陽明之血气隨衝脈而出於腹气之街矣。此節論衝脈與少陰出於脛脈之街﹐蓋手足十二經之本標﹐止出於頭气之街﹑胸气之街﹐榮衛之行﹐從本而入﹐從標而出﹐上下相貫﹐如環無端。其腹气之街﹐脛气之街﹐乃別出。陽明少陰之血气﹐不在十二經脈本標之內﹐故別提出陽明少陰之動輸焉。】

陰陽二十五人篇

黃帝曰﹕夫子之言脈之上下﹐血气之候﹐以知形气﹐柰何﹖岐伯曰﹕足陽明之上﹐血气盛﹐則髯美長﹔血少气多﹐則髯短。故气少血多則髯少﹐血气皆少則無髯﹐兩吻多畫。足陽明之下血气盛﹐則下毛美長至胸﹐血多气少則下毛美短至臍﹐行則善髙舉足﹐足指少肉﹐足善寒。血少气多則肉而善瘃。血气皆少則無毛﹐有則稀枯瘁﹐善痿厥﹐足痺。

【注以下申明形者乃皮脈肉筋骨﹐然借皮肉經脈之血气以生養此形﹐而有上下盛衰之不同也。夫生長須毛者﹐乃充膚熱肉﹐淡滲皮毛之血气。然手足三陽之气血﹐各因本經之經脈所循之處而各分皮部﹐故帝問脈之上下血气之候以知形气﹐蓋以各經脈絡所循之上下候之﹐以知形中之气血也。形者謂皮肉筋骨也。足陽明之脈﹐其上行者挾口環唇﹐下交承漿﹐是以皮膚之血气盛則髯美而長﹐血少气多則髯短﹐气少血多則髯少﹐气血皆少則無髯。蓋血盛則淡滲皮膚而生毫毛。气者所以燻膚充身澤毛者也﹐是以在上之須眉﹐在下之毫毛﹐皆借皮膚之气血以生長﹐故气少則髯少﹐血少則髯短﹐血气皆少則無髯矣。血气少而不能充皮膚﹐肥腠理﹐故兩吻多畫﹐蓋肌肉不得充滿而多瘦紋也。足陽明之脈﹐其下行者循膺胸下臍腹﹐從膝臏而至足跗。故在下皮膚之血气盛則下毛美而長至胸﹐血多气少則下毛美短至臍﹐血气皆少則無毛﹐𨿽有亦稀而枯瘁也。足指少肉﹐足善寒者﹐气之所以燻膚充身澤毛者也。瘃者手足寒冷之凍瘡。血少則肉而善瘃者﹐血之所以溫膚熱肉者也。痿厥足痺者﹐血气少而不能榮養筋骨也。此言二十五人之形者﹐皮脈肉筋骨也﹐然借血气之所資益﹐而有上下盛衰之不同也。】

足少陽之上﹐气血盛則通髯美長﹐血多气少則通髯美短﹔血少气多則少須﹐血气皆少則無須﹐感於寒濕則善痺﹑骨痛﹑爪枯也。足少陽之下﹐血气盛則脛毛美長﹐外踝肥﹔血多气少則脛毛美短﹐外踝皮堅而厚﹔血少气多則胻毛少﹐外踝皮薄而軟﹔血气皆少則無毛﹐外踝瘦無肉。

【注足少陽之經脈﹐其上行者循於耳之前後﹐加頰車﹐下頸項﹐是以皮膚之血气盛則通髯美長﹐血多气少則通髯美短。蓋須髮乃血之餘﹐是以血多气少﹐𨿽短而亦美也。在外者皮膚爲陽﹐筋骨爲陰。病在陽者名曰風病﹐在陰者名曰痺。爪者筋之餘﹐血气皆少﹐不能榮養筋骨﹐以致寒濕之邪畱痺﹐而爲骨痛爪枯也。其經脈之下行者﹐循膝外廉下輔骨之前﹐抵絕骨之端﹐下出外踝之前﹐循足跗上﹐是以在下皮膚分肉之血气盛﹐則脛毛美長﹐外踝肥﹔血多則皮堅而厚﹐血少則皮薄而軟﹔蓋血之所以淡滲於皮膚者也。】

足太陽之上﹐血气盛則美眉﹐眉有毫毛﹔血多气少則惡眉﹐面多小理﹔血少气多則面多肉﹔血气和則美色。足太陽之下﹐血气盛則跟肉滿踵堅﹔气少血多則瘦跟空﹔血气皆少則善轉筋﹐踵下痛。

【注足太陽之脈﹐起於目內眥﹐循兩眉而上額交巓﹐是以皮膚之血气盛﹐則眉美而有毫毛也。夫充膚熱肉生須毛之血气﹐乃後天水谷之所生﹐在上之髭須﹐在下之長毛﹐皆生於有生之後。眉乃先天所生﹐故美眉者﹐眉得血气之潤澤而美也。毫毛者﹐眉中之長毛﹐因血气盛而生長﹐亦後天之所生也。惡眉者無華彩而枯瘁也。面多小理者﹐多細小之紋理﹐蓋血少而不能充潤皮膚也。血少气多則面多肉﹐气之所以肥腠理也。《內經》云﹕心之合脈也﹐其榮色也。平脈篇曰﹕緩則陽气長﹐其色鮮﹐其顏光。血气和﹐謂經脈皮膚之血气和調﹐則顏色鮮美。蓋五臟六腑之兪﹐皆出於太陽之經﹐太陽爲諸陽主脈也。轉筋踵下痛者﹐血气少而不能榮養筋骨也。】

手陽明之上﹐血气盛則髭美﹔血少气多則髭惡﹔血气皆少則無髭。手陽明之下﹐血气盛則腋下毛美﹐手魚肉以溫﹔血气皆少則手瘦以寒。

【注手陽明之脈﹐其上行者﹐挾口交人中﹐上挾鼻孔﹐是以皮膚之血气盛則髭美﹐惡者稀而枯瘁也。其經脈之下行者﹐循臑臂上入兩筋之間出合谷﹐故血气盛則腋下毛美而手魚肉以溫﹐血气皆少則手瘦以寒也。仇汝霖曰﹕手陽明之脈﹐出合谷兩骨之間。手魚肉乃手太陰之部分﹐陽明之血气盛﹐而手魚肉以溫者﹐臟腑之血气互相交通者也。】

手少陽之上﹐血气盛則眉美以長﹐耳色美﹔血气皆少則耳焦惡色。手少陽之下﹐血气盛則手卷多肉以溫﹔血气皆少則寒以瘦﹔气少血多則瘦以多脈。

【注手少陽之脈﹐其上行者﹐出走耳前﹐交頰﹐上至目銳眥﹐是以皮膚之血气盛則眉美以長﹐長者卽生毫毛之意也。其下行者﹐從肩臑肘臂而上出於手腕﹐故血气盛則手卷多肉以溫。蓋手少陽之血气循手錶腕﹐盛則皮緩肉淖﹐故善於捲握也。多脈者﹐皮肉瘦而脈絡多外見也。】

手太陽之上﹐血气盛則有多須﹐面多肉以平﹔血气皆少則面瘦惡色。手太陽之下﹐血气盛則掌肉充滿﹔血气皆少則掌瘦以寒。

【注手太陽之脈﹐其上行者循於顴頰﹑耳鼻﹑目眥之間﹐是以皮膚之血气盛則有多須﹐面多肉以平﹔血气皆少則面瘦色惡﹐太陽爲諸陽主气也。其下行者﹐循肩臑肘臂而下﹐出於手腕﹐是以血气盛則掌肉充滿﹐血气皆少則掌瘦以寒也。以上論手足三陽之血气﹐各循本經之部分﹐充膚熱肉﹐淡滲皮毛﹐肥腠理﹐濡筋骨﹐以養二十五變之形。如血气皆少﹐則又不能佗佗遺遺之自然矣。】

邪客篇

手太陰之脈﹐出於大指之端﹐內屈﹐循白肉際﹐至本節之後太淵﹐畱以淡﹔外屈﹐上於本節之下﹔內屈﹐與陰諸絡會於魚際﹐數脈並注﹐其气滑利﹐伏行壅骨之下﹔外屈﹐出於寸口而行﹐上至於肘內廉﹐入於大筋之下﹔內屈﹐上行臑陰入腋下﹐內屈走肺。此順行逆數之屈折也。

【注此論脈外之宗气﹐循手太陰之經順行而逆數也。夫宗气之行於脈外者﹐從肺气而出﹐故其气滑利﹐伏行於壅骨之下。外屈出於寸口而行﹐外屈上於本節之下﹐畱以淡滲皮毛。手太陰之脈﹐出於大指之端﹐內屈﹐循白肉際至本節之後太淵。內屈與諸陰絡會於魚際﹐數脈並注。上至於肘內廉﹐入於大筋之下。內屈上行臑陰入腋下。內屈走肺﹐此太陰之脈從指井而走肺。脈外之宗气﹐從臑腋以上魚﹐此順行逆數之屈折也。】

心主之脈﹐出於中指之端﹐內屈﹐循中指內廉以上﹐畱於掌中﹐伏行兩骨之間﹔外屈﹐出兩筋之間﹐骨肉之際﹐其气滑利﹐上二寸﹔外屈﹐出行兩筋之間﹐上至肘內廉﹐入於小筋之下﹐畱兩骨之會﹐上入於胸中﹐內絡於心肺。

【注此論行於脈中之宗气﹐從心主之脈﹐營行於十二經脈之中﹐以應呼吸漏下。其脈外之宗气﹐亦隨本經而屈折於皮膚之間。蓋宗气之出於肺而行於皮膚者﹐散於十二經脈之外﹐各從本經而爲逆順之行﹐故行於心主之脈外者﹐外屈出兩筋之間﹐骨肉之際﹐其气滑利﹐上肘臂二寸﹐外屈而淡滲於皮毛。心主之脈出於中指之端﹐內屈循中指內廉以上﹐畱於掌中﹐伏行兩骨之間﹐出行兩筋之間﹐上至肘外廉入於小筋之下﹐畱兩骨之會﹐上入於胸中﹐內絡於心肺﹐此亦順行而逆數也。夫脈外之气血﹐各隨本經以分界畔。故行於脈中者隨脈而屈折於脈內﹐行於脈外者亦隨本經而屈折於脈外也。以上二節﹐論宗气之畱於胸中﹐上出於肺﹐行於十二經脈之皮部﹐以司呼吸開闔﹐上貫心脈﹐營於十二經脈之中﹐以應呼吸漏下﹐外內之相應也。】

衛气行篇

水下一刻﹐人气在太陽﹔水下二刻﹐人气在少陽﹔水下三刻﹐人气在陽明﹔水下四刻﹐人气在陰分﹔水下五刻﹐人气在太陽﹔水下六刻﹐人气在少陽﹔水下七刻﹐人气在陽明﹔水下八刻﹐人气在陰分﹔水下九刻﹐人气在太陽﹔水下十刻﹐人气在少陽﹔水下十一刻﹐人气在陽明﹔水下十二刻﹐人气在陰分﹔水下十三刻﹐人气在太陽﹔水下十四刻﹐人气在少陽﹔水下十五刻﹐人气在陽明﹔水下十六刻﹐人气在陰分﹔水下十七刻﹐人气在太陽﹔水下十八刻﹐人气在少陽﹔水下十九刻﹐人气在陽明﹔水下二十刻﹐人气在陰分﹔水下二十一刻﹐人气在太陽﹔水下二十二刻﹐人气在少陰﹔水下二十三刻﹐人气在陽明﹔水下二十四刻﹐人气在陰分﹔水下二十五刻﹐人气在太陽。此半日之度也。從房至畢一十四捨﹐水下五十刻﹐日行半度﹐回行一舍﹐水下三刻與七分刻之四。大要曰﹕常以日之加於宿上也。人气在太陽﹐是故日行一舍。人气行三陽﹐行於陰分﹐常如是無已﹐與天地同紀﹐紛紛﹝白分﹞﹝白分﹞﹐終而復始﹐一日一夜﹐水下百刻而盡矣。

【注此論衛气應天道之繞地環轉﹐在陽在陰﹐以爲取刺之法。夫陽者天气也﹐主外﹔陰者地气也﹐主內。少陰之上﹐君火主之。君火者﹐日之太陽也。日隨天道環轉﹐晝明夜晦﹐蓋天運以日光明也。故水下一刻﹐人气在太陽﹔水下二刻﹐人气在少陽﹔水下三刻﹐人气在陽明﹔水下四刻﹐人气在陰分。陰分者﹐少陰之分也。水下二十五刻﹐此半日之度也。從房至畢﹐一十四捨﹐水下五十刻﹐日行天度之半。回行一舍者﹐繞地回轉﹐從昴至心而又行一舍也。水下三刻者﹐謂五十三刻﹐而又加於太陽與七分刻之四者﹐有一分二釐五毫之奇分也。此衛气隨天道繞地環轉﹐晝夜皆行於三陽之分﹐是以五十三刻而復行於太陽。故大要曰﹕常以日之加於宿上也。人气在太陽﹐謂晝夜日之加於捨上﹐皆以太陽爲始也。是故日行一日﹐人气行於三陽﹐而行於陰分﹐常如是無已。與天地同紀﹐謂地居天之中而天道運行於地之外也。紛紛﹝白分﹞﹝白分﹞者﹐謂雜亂紛紜﹐而仍有明白之分度也。夫衛气晝行於陽﹐夜行於五臟之陰者﹐應天气之入於地中﹐有寒暑之往來。衛气環轉一周﹐行於三陽之分﹐二十五周者﹐天道環轉於地之下也。故病在於三陽﹐必俟其气在陽而刺之﹔病在於三陰﹐必俟其气在陰分而刺之。陰分者﹐少陰之分﹐少陰乃三陰之主也。按衛气晝行陽二十五度者﹐從太陽之頭目﹐散陰行於手足三陽﹐若天气之布散於六合。三刻在陽﹐四刻在陰者﹐應天道之循度環轉﹐故曰與天地同紀。】

扁鵲難經

十二經脈長短

二十三難曰﹕手足三陰三陽﹐脈之度數﹐可曉以不﹖然。手三陽之脈﹐從手至頭長五尺﹐五六合三丈。手三陰之脈﹐從手至胸中長三尺五寸﹐三六一丈八尺﹐五六三尺﹐合二丈一尺。足三陽之脈﹐從足至頭長八尺﹐六八四丈八尺。足三陰之脈﹐從足至胸長六尺五寸﹐六六三丈六尺﹐五六三尺﹐合三丈九尺。人兩足蹺脈﹐從足至目﹐長七尺五寸﹐二七一丈四尺﹐二五一尺﹐合一丈五尺。督脈﹑任脈各長四尺五寸﹐二四八尺﹐二五一尺﹐合九尺。凡脈長一十六丈二尺﹐此所謂十二經脈長短之數也。

【注此《靈樞》二十七篇全文﹐三陰三陽﹐《靈樞》皆作六陰六陽﹐義尢明白。按經脈之流注﹐則手之三陽從手走至頭﹐手之三陰從腹走至手﹐足之三陽從頭下走至足﹐足之三陰從足上走入腹。此舉經脈之度數﹐故皆自手足言。人兩足蹺脈﹐指陰蹺也。陰蹺脈起於跟中﹐自然骨之後﹐上內踝之上﹐直上循陰股入陰﹐循腹上胸﹐裏行缺盆﹐出人迎之前﹐入頄內廉﹐屬目內眥﹐合太陽脈爲足少陰之別絡也。足三陽之脈﹐從足至頭長八尺。】

經絡始終

經脈十二﹐絡脈十五﹐何始何窮也﹖然。經脈者﹐行血气﹐通陰陽﹐以榮於身者也。其始從中焦﹐注手太陰陽明﹐陽明注足陽明太陰﹐太陰注手少陰太陽﹐太陽注足太陽少陰﹐少陰注手心主少陽﹐少陽注足少陽厥陰﹐厥陰復還注手太陰。別絡十五﹐皆因其原﹐如環無端﹐轉相灌漑﹐朝於寸口人迎﹐以處百病而決死生也。

【注因者﹐隨也。原者﹐始也。朝猶朝會之朝。因上文經脈之尺度﹐而推言經絡之行度也。直行者謂之經﹐旁出者謂之絡。十二經有十二絡﹐兼陽絡﹑陰絡﹑脾之大絡爲十五絡也。謝氏曰﹕始從中焦者。蓋謂飲食入口﹐藏於胃﹐其精微之化﹐注手太陰陽明﹐以次相傳至足厥陰﹐厥陰復還注手太陰也。絡脈十五﹐皆隨十二經脈之所始﹐轉相灌漑﹐如環之無端﹐朝於寸口人迎﹐以之處百病而決死生也。寸口人迎﹐古法以俠喉兩旁動脈爲人迎。至晉王叔和直以左手關前一分爲人迎﹐右手關前一分爲气口﹐後世宗之。愚謂昔人所以取人迎气口者﹐蓋人迎爲足陽明﹐胃經受穀气而養五臟者也﹔气口爲手太陰﹐肺經朝百脈﹐而平權衡者也。】

十二經气絕

二十四難曰﹕手足三陰三陽气已絕﹐何以爲候﹖可知其吉凶不﹖然。足少陰气絕﹐卽骨枯。少陰者﹐冬脈也﹐伏行而溫於骨髓。故骨髓不溫﹐卽肉不著骨﹔骨肉不相親﹐卽肉濡而卻﹔肉濡而卻﹐故齒長而枯﹐發無潤澤。無潤澤者﹐骨先死。戊日篤﹐己日死。

【注腎﹐其華在發﹐其充在骨。腎絕則不能充於骨榮於發。肉濡而卻﹐謂骨肉不相著而肉濡縮也。戊己土也﹐土勝水﹐故以其所勝之日篤而死矣。】

足太陰气絕﹐則脈不營其口唇。口唇者﹐肌肉之本也。脈不營則肌肉不滑澤﹐肌肉不滑澤則肉滿﹐肉滿則唇反﹐唇反則肉先死。甲日篤﹐乙日死。

【注脾﹐其華在唇四白﹐其充在肌。脾絕則肉滿唇反。肉滿謂肌肉不滑澤而緊急﹝月眞﹞膹也。】

足厥陰气絕﹐卽筋縮引卵與舌捲。厥陰者﹐肝脈也。肝者﹐筋之合也。筋者﹐聚於陰器而絡於舌本﹐故脈不營則筋縮急﹐筋縮急﹐卽引卵與舌。故舌捲卵縮﹐此筋先死。庚日篤﹐辛日死。

【注肝者筋之合﹐其華在爪﹐其充在筋。筋者聚於陰器而絡於舌本。肝絕則筋縮引卵與舌也。王充《論衡》云﹕甲乙病者﹐生死之期﹐常之庚辛。】

手太陰气絕﹐卽皮毛焦。太陰者﹐肺也﹐行气溫於皮毛者也。气弗營則皮毛焦﹐毛皮焦則津液去﹐津液去卽皮節傷﹐皮節傷﹐則皮枯毛折。毛折者﹐則毛先死。丙日篤﹐丁日死。

【注肺者气之本﹐其華在毛﹐其充在皮。肺絕則皮毛焦而津液去﹑皮節傷﹐以諸液皆會於節也。】

手少陰气絕則脈不通﹐脈不通則血不流﹐血不流則色澤去﹐故面色黑如黧﹐此血先死。壬日篤﹐癸日死。

【注心之合脈也﹐其榮色也﹐其華在面﹐其充在血脈。心絕則脈不通﹐血不流﹐色澤去也。】

三陰气俱絕者﹐則目眩轉目瞑。目瞑者爲失志﹐失志者則志先死。死卽目瞑也。

【注三陰通手足經而言也。《靈樞》十篇作五陰气俱絕﹐則以手厥陰與手少陰同心經也。目眩轉目瞑者﹐卽所謂脫陰者目盲﹐此又其甚者也。故云目瞑者失志﹐而志先死。四明陳氏曰﹕五臟陰气俱絕﹐則其志喪於內﹐故精气不注於目﹐不見人而死。】

六陽气俱絕者﹐則陰與陽相離。陰陽相離則腠理泄﹐絕汗乃出﹐大如貫珠﹐轉出不流﹐卽气先死。旦占夕死﹐夕占旦死。

【注汗出而不流者﹐陽絕故也。陳氏曰﹕六腑陽气俱絕﹐則气敗於外﹐故津液脫而死。】

經有十二絡有十五

二十五難曰﹕有十二經﹐五臟六腑十一耳﹐其一經者﹐何等經也﹖然。一經者手少陰與心主別脈也。心主與三焦爲表裏﹐俱有名而無形﹐故言經有十二也。

【注此篇問答﹐謂五臟六腑配手足之陰陽﹐但十一經耳。其一經者﹐則以手少陰與心主各別爲一脈﹐心主與三焦爲表裏﹐俱有名無形﹐以此一經並五臟六腑﹐共十二經也。】

二十六難曰﹕經有十二﹐絡有十五﹐餘三絡者﹐是何等絡也﹖然。有陽絡﹐有陰絡﹐有脾之大絡。陽絡者﹐陽蹺之絡也﹔陰絡者﹐陰蹺之絡也。故絡有十五焉。

【注直行者謂之經﹐旁出者謂之絡。經猶江漢之正流﹐絡則沱潛之支泒。每經皆有絡﹐十二經有十二絡﹐如手太陰屬肺絡太陽﹐手陽明屬大腸絡肺之類。今云絡有十五者﹐以其有陽蹺之絡﹐陰蹺之絡﹐及脾之大絡也。謂之絡者﹐蓋奇經旣不拘於十二經﹐直謂之絡亦可也。脾之大絡名曰大包﹐出淵液三寸﹐布胸脇﹐其動應衣﹐宗气也。四明陳氏曰﹕陽蹺之絡統諸陽絡﹐陰蹺之絡統諸陰絡﹐脾之大絡又總統陰陽諸絡﹐由脾之能漑養五臟也。】

奇經八脈

二十七難曰﹕脈有奇經八脈者﹐不拘於十二經﹐何也﹖曰﹕有陽維﹑有陰維﹑有陽蹺﹑有陰蹺﹑有衝﹑有督﹑有任﹑有帶之脈﹐凡此八脈者﹐皆不拘於經﹐故曰奇經八脈也。

【注脈有奇常。十二經者﹐常脈也。奇經八脈﹐則不拘於十二經﹐故曰奇經。奇對正而言﹐猶兵家之云奇正也。虞氏曰﹕奇者﹐奇零之奇﹐不偶之義﹐謂此八脈﹐不系正經陰陽﹐無表裏配合﹐別道奇行﹐故曰奇經也。此八脈者﹐督脈督於後﹐任脈任於前﹐衝脈爲諸陽之海﹐陰陽維則維絡於身﹐帶脈束之如帶﹐陽蹺得之太陽之別﹐陰蹺本諸少陰之別云。】

經有十二﹐絡有十五﹐凡二十七气﹐相隨上下﹐何獨不拘於經也﹖然。聖人圖設溝渠﹐通利水道﹐以備不然。天雨降下﹐溝渠溢滿﹐當此之時﹐霶霈妄作﹐聖人不能復圖也。此絡脈滿溢﹐諸經不能復拘也。

【注經絡之行有常度﹐奇經八脈﹐則不能相從也。故以聖人圖設溝渠爲譬﹐以見絡脈滿溢﹐諸經不能復拘而爲此奇經也。然則奇經﹐蓋絡脈之滿溢而爲之者歟﹖或曰﹕此絡脈三字﹐越人正指奇經而言也。旣不拘於經﹐直謂之絡脈亦可也。此篇兩節﹐舉八脈之名﹐及所以爲奇經之義。】

二十八難曰﹕其奇經八脈者﹐旣不拘於十二經﹐皆何起何繼也﹖然。督脈者﹐起於下極之兪﹐並於脊裏﹐上至風府﹐入屬於腦。任脈者起於中極之下﹐以上毛際﹐循腹裏﹐上關元﹐至喉咽。衝脈者﹐起於气沖﹐並足陽明之經﹐夾臍上行﹐至胸中而散也。帶脈者﹐起於季脇﹐回身一周。陽蹺脈者﹐起於跟中﹐循外踝上行入風池。陰蹺脈者﹐亦起於跟中﹐循內踝上行至咽喉﹐交貫衝脈。陽維陰維者﹐維絡於身﹐溢蓄不能環流灌漑諸經者也﹐故陽維起於諸陽會也﹐陰維起於諸陰交也。比於聖人圖設溝渠﹐溝渠滿溢﹐流於深湖﹐故聖人不能拘通也。而人脈隆盛﹐入於八脈而不環周﹐放十二經亦不能拘之。其受邪气﹐蓄則腫熱﹐砭射之也。

【注督之爲言都也﹐爲陽脈之海﹐而都綱乎陽脈也。其脈起下極之兪﹐由會陰曆長彊﹐循脊中﹐行至大椎穴﹐與手足三陽脈之交會﹐上至喑門﹐與陽維會﹐至百會與太陽交會﹐下至鼻柱人中﹐與陽明交會。任脈起於中極之下曲骨穴﹐任者妊也﹐爲人生養之本。衝脈起於气沖穴﹐至胸中而散﹐爲陰脈之海。《內經》作並足少陰之經。按衝脈行乎幽門﹑通谷而上﹐皆少陰也﹐當從《內經》。此督﹑任﹑衝三脈﹐皆起於會陰﹐蓋一源而分三歧也。帶脈起季脇下一寸八分﹐回身一周﹐猶束帶然。陽蹺脈起於足跟中申脈穴﹐循外踝而行。陰蹺脈亦起於足跟中照海穴﹐循內踝而行。蹺者﹐捷也﹐以二脈皆起於足﹐故取蹺捷之義。陽維陰維﹐維絡於身﹐爲陰陽之綱維也。陽維所發﹐別於金門﹐以陽交爲郤﹐與手足太陽及蹺脈會於臑兪﹐與手足少陽會於天髎及會肩井﹐與足少陽會於陽白﹐上本神﹑臨泣﹑正營﹑腦空﹐下至風池﹐與督脈會於風府﹑瘂門﹐此陽維之起於諸陽之會也。陰維之郤曰築賓﹐與足太陰會於腹哀﹑大橫﹐又與足太陰﹑厥陰會於府捨﹑期門﹐又與任脈會於天突﹑廉泉﹐此陰維起於諸陰之交也。溢蓄不能環流灌漑諸經者也十二字﹐當在十二經亦不能拘之之下﹐則於此無所間而於彼得相從矣。其受邪气蓄云云十二字﹐謝氏則以爲於本文上下當有缺文﹐然《脈經》無此﹐疑衍文也。或云當在三十七難關格不得盡其命而死矣之下﹐因邪在六腑而言也。】

二十九難曰﹕奇經之爲病何如﹖然。陽維維於陽﹐陰維維於陰﹐陰陽不能自相維﹐則悵然失志﹐溶溶不能自收持。陽維爲病﹐苦寒熱﹔陰維爲病﹐苦心痛。陰蹺爲病﹐陽緩而陰急﹔陽蹺爲病﹐陰緩而陽急。衝之爲病﹐逆气而裏急。督之爲病﹐脊彊而厥。任之爲病﹐其內苦結﹐男子爲七疝﹐女子爲瘕聚。帶之爲病﹐腹滿﹐腰溶溶若坐水中。此奇經八脈爲病也。

【注此言奇經之病也。陰不能維於陰﹐則悵然失志﹔陽不能維於陽﹐則溶溶不能自收持。陽維行諸陽而主衛﹐衛爲气﹐气居表﹐故苦寒熱。陰維行諸陰而主榮﹐榮爲血﹐血屬心﹐故苦心痛。兩蹺脈病﹐在陽則陽結急﹐在陰則陰結急。受病者急﹐不病者自和緩也。衝脈從關元至咽喉﹐故逆气裏急。督脈行背﹐故脊彊而厥。任脈起胞門行腹﹐故病苦內結﹐男爲七疝﹐女爲瘕聚也。帶脈回身一周﹐故病狀如是。】古今圖書集成醫部全錄卷一百九

經絡門

活人書【宋朱肱】

辧六經受病

【此論經絡。治傷寒﹐先須識經絡﹔不識經絡﹐觸途冥行﹐不知邪气之所在。往往病在太陽反攻少陰﹐證是厥陰乃和少陽﹐寒邪未除﹐眞气受斃。又況傷寒﹐看外證爲多。未診先問﹐最爲有準。孫眞人云﹕問而知之﹐別病淺深﹐名爲巧醫。病家云﹕發熱惡寒﹑頭項痛﹑腰脊彊﹐則知病在太陽經也﹔身熱﹑目疼﹑鼻幹﹑不得臥﹐則知病在陽明經也﹔胸脇痛﹑耳聾﹑口苦﹑舌漧﹑往來寒熱而嘔﹐則知病在少腸經也﹔腹滿﹑咽漧﹑手足自溫或自利不渴﹑或腹滿時痛﹐則知病在太陰經也﹔引飲惡寒﹑或口燥舌漧﹐則知病在少陰經也﹔煩滿囊縮﹐則知病在厥陰經也。然後切脈﹐以辧其表裏虛實﹐以汗下之。古人云﹕問而知之爲中工﹐切而知之爲下工。若經隧支絡﹐懵然不分﹐按寸握尺﹐妄意疾診﹐豈知坐授明堂藏室金蘭者耶﹖】

足太陽膀胱經﹐從目內眥上頭﹐連於風府﹐分爲四道﹐下項並正別脈上下六道﹐以行於背與身﹐爲經。太陽之經﹐爲諸陽主气。或中寒邪﹐必發熱而惡寒﹐緣頭項腰脊是太陽經所過處。今頭項痛﹐身體疼﹐腰脊彊。其脈尺寸俱浮者﹐故知太陽經受病也。

足陽明胃之經﹐從鼻起﹐俠於鼻﹐絡於目﹐下咽分爲四道﹐並正別脈六道﹐上下行腹內﹐維於身。蓋諸陽在表﹐陽明主肌肉﹐絡於鼻﹐故病人身熱﹑目疼﹑鼻幹﹑不得臥。其脈尺寸俱長者﹐知陽明經受病也。

足少陽膽之經﹐起於目外眥﹐絡於耳﹐遂分爲四道﹐下缺盆﹐循於脇﹐並正別脈六道上下﹐主經營百節﹑流气三部。故病人胸脇痛而耳聾﹐或口苦咽漧﹐或往來寒熱而嘔。其脈尺寸俱弦者﹐知少陽經受病也。

足太陰脾之經﹐爲三陰之首﹐其脈布於脾胃﹐絡於嗌喉。故病人腹滿而嗌漧。尺寸俱沈細者﹐知太陰經受病也。

足少陰腎之經﹐其脈起於小指之下﹐斜趣足心。別行者﹐入足跟中﹐上至股內﹐後廉貫腎絡膀胱。直行者﹐從腎上貫肝膈﹐入肺中﹐系舌本。傷寒熱气入於髒﹐流於少陰之經。少陰主腎﹐腎惡燥﹐故渴而引飲﹔又經發汗吐下﹐已後臟腑空虛﹐津液枯竭﹐腎有餘熱﹐亦渴。故病人口燥舌漧﹐其脈尺寸俱沈者﹐知少陰經受病也。

足厥陰肝之經﹐厥者盡也。《靈樞》曰﹕亥爲左足之厥陰﹐戌爲右手之厥陰。兩陰俱盡﹐故曰厥陰。夫陰盡爲晦﹐陰出爲朔。厥陰者﹐以陰盡爲義也。其脈循陰器﹐而脈絡於舌本也。脈弗榮則筋急﹐筋急則引舌與卵﹐故唇靑舌捲而卵縮。凡病人煩滿而囊縮﹐其尺寸俱微緩者﹐知厥陰經受病也。

東垣十書【元李杲】

問﹕手足三陽俱會於首﹔然六陽會於首﹐亦有陰乎﹖

答曰﹕有。六腑者﹐六陽也﹔五臟者﹐五陰也。肺開竅於鼻﹐心開竅於舌﹐脾開竅於口﹐肝開竅於目﹐腎開竅於耳﹐是五陰也。又有厥陰與督脈會於巓﹐是六陰也。耳者﹐腎也﹐復能聽聲﹐聲爲金﹐是耳中有肺也。鼻者﹐肺也﹐復能聞臭﹐是鼻中有心也。舌者﹐心也﹐復能知味﹐是舌中有脾也。目有五輪﹐通貫五臟。口爲脾﹐脾爲坤土﹐主靜而不動﹐故無所兼言。耳﹑鼻﹑舌各兼一﹐目兼四﹐此與督脈共計十三陰也。腦爲諸體之會﹐卽海也﹐腎主之﹐是爲十四陰矣。

問﹕經絡之數有幾﹖

答曰﹕十二大經之別﹐並任督之別﹐脾之大絡脈別名曰大包﹐是爲十五絡﹐諸經皆言之。予謂胃之大絡﹐名曰虛裏﹐貫膈﹐絡出於左乳下﹐其動應衣﹐脈宗气也。是知絡有十六也。

問﹕三焦有幾﹖

答曰﹕手少陽者﹐主三焦之气也。《靈樞經》云﹕足三焦者﹐太陽之別也﹐並太陽之脈﹐入絡膀胱﹐約下焦。是知三焦有二也。

三陽气血多少

寅爲少陽﹐何以復爲太陽﹖蓋一陽初出於地之外﹐卽嫩陽也﹐故謂之少陽。二陽過卯﹐故謂之陽明。三陽至巳﹐故謂之太陽。太陽之气﹐升至極之分﹐便是太陽也。三陽俱爲太陽之气﹐居其底卻爲少陽也。以此推之﹐三陽所呼之名異﹐非有二體也﹐以其從多少而言之耳。

陽气之極﹐舉陰於九天之上﹐故水自天而降。故太陽卽爲寒水也﹐所以血多而气少﹔陽明居太陽少陽之中﹐二陽合明﹐故曰陽明﹐陰陽等也﹐所以气血俱多﹔少陽者﹐初出之气少﹐而不能鼓舞陰气﹐陽伏地中尙多﹐故爲龍火﹑爲震﹑爲雷﹑爲足﹐俱屬地之下也﹐所以气多血少。少陽極舉陰於九天之上﹐肺爲衛天之極表也﹐所以上气﹐故肺受之﹐至髙者肺也﹐故爲手太陰﹐陰於此爲秋气而復降。重陽補下焦元气﹐重陰補上焦元气。辛爲天之味﹐能補地之分﹐自上而降於下也﹔苦爲地之味﹐能補天之分﹐自下而升於上也。此二者皆從其源也。六陽俱極舉陰於九天之上﹐故陰自天而降﹐是陰降於九天之上。而姤卦之陰﹐復何以從下生﹖蓋陰之首﹐𨿽從天而降﹐其陰之尾﹐已至地矣。故陰從地而生﹐所以一陰從五陽之下也。凡所生從下﹐皆從乎地也﹐故地爲萬物之母。又云非母不生。從地而生者爲春气﹐從天而降者爲秋气﹔九天之上爲夏﹐九天之下爲冬。

經脈終始

寅﹐手太陰肺﹐始於中焦﹐終於次指內廉出其端。

卯﹐手陽明大腸﹐始於大指次指之端﹐終於上俠鼻孔。

辰﹐足陽明胃﹐始於鼻交頞中﹐終於入大指間出其端。

巳﹐足太陰脾﹐始於大指之端﹐終於注心中。

午﹐手少陰心﹐始於心中﹐終於循小指之內出其端。

未﹐手太陽小腸﹐始於小指之端﹐終於抵鼻至目內眥﹐斜絡於顴。

申﹐足太陽膀胱﹐始於目內眥﹐終於小指內側出其端。

酉﹐足少陰腎﹐始於小指之下﹐終於注胸中。

戌﹐手厥陰心包﹐始於胸中﹐終於循小指次指出其端。

亥﹐手少陽三焦﹐始於小指次指之端﹐終於至目銳眥。

子﹐足少陽膽﹐始於目銳眥﹐終於小指次指﹐循大指內出其端﹐貫爪甲﹐出三毛。

醜﹐足厥陰肝﹐始於大指聚毛之上﹐終於注肺中。

手之三陽﹐從手走頭﹔足之三陽﹐從頭走足。是髙能按下也。

足之三陰﹐從足走腹﹔手之三陰﹐從腹走手。是下能趨上也。

故上下升降而爲和。《易》曰﹕天道下濟而光明﹐地道卑而上行。《易》曰﹕山澤通气。故气寄於辛﹐用於寅。平旦始從中焦﹐注循天之紀﹐左旋至醜﹐而終晝夜﹐通行五十度﹐周流八百一十丈。夫倡則婦隨﹐血隨气而上行﹐殊不見潤下之意。經云﹕气主呴之﹐升也﹔血主濡之﹐潤也。《書》雲﹕水曰潤下。如何說得從气之血﹐有不行之體﹐如百川右行﹐東至於海﹖請示。

日用

復臨泰壯夬幹姤﹐遁否觀剝坤二六。靑白正分開與辟﹐赤黑往來通道路。泰卽居艮否居坤﹐乾作天門巽地戶。气終於丑始於寅﹐血諦辛陰從下去。丙潛壬內卻從髙﹐順至乙穴還上注。婦隨夫倡幾曾停﹐萬派千流無暫住。血气包含六子中﹐晝夜行流五十度。食時骸理敬修行﹐元府身周勻閉拒。排山倒海毒非常﹐撩鼻撚髭心不怖。天長地久太虛持﹐不虧八一元來數。休說乘虛謾履空﹐嬴取康寧三六足。知之非難行之難﹐造次顚沛宜常慮﹗

丹溪心法【元朱震亨】

十二經見證

足太陽膀胱經見證﹕頭苦痛﹐目似脫﹐淚出﹐頭兩邊痛﹐臍反出﹐下腫﹑便膿血﹐肌肉痿﹐項似拔﹐小腹脹痛﹐按之欲小便不得。

足陽明胃經見證﹕惡人與火﹑聞木聲則驚﹐顏黑﹐狂﹑登髙而歌﹑棄衣而走﹐不能言﹐唇腫﹐呵欠﹐消穀善飲﹐嘔﹐頸腫﹐膺乳﹑陰股﹑伏兔﹑胻外廉﹑足跗皆痛﹐胸旁過乳痛﹐口喎﹐腹大水腫﹐奔向腹脹﹐跗內廉胕痛﹐髀不可轉﹐腘似結﹑腨似裂﹐膝臏腫痛﹐遺溺失气﹐善呻數欠﹐癲疾﹐浸淫心欲動則閉戶獨處﹐驚﹐身前熱﹑身後寒栗。

足少陽膽經見證﹕口苦﹐馬刀挾癭﹐胸中﹑脇肋﹑髀﹑膝外至胻﹑絕骨﹑外踝前諸節痛﹐足外熱﹐振寒憎風﹐體無膏澤﹐善太息。

手太陽小腸經見證﹕面白﹐耳前熱﹐苦寒﹐頞頷腫不可轉﹐腰似折﹐肩﹑臑﹑肘﹑臂外後廉腫痛﹐臑臂內前廉痛。

手陽明大腸經見證﹕手大指次指難用﹐耳聾輝輝焞焞﹑耳鳴嘈嘈﹐耳後﹑肩臑肘臂外皆痛﹐气滿﹐皮膚殼殼然堅而不痛。

足太陰脾經見證﹕五泄注下五色﹐大小便不通﹐面黃﹐舌本彊痛﹐口疳﹐食卽吐﹐食不下咽﹐怠惰嗜臥﹐搶心﹐善饑善味﹐不嗜食﹑不化食﹐尻陰﹑股膝﹑臑胻﹑足皆痛﹐煩悶﹐心下急痛﹐有動气按之若牢﹑痛當臍﹐心下苦痞﹐腹脹﹑腸鳴﹑飧泄不化﹐足不收﹑行善瘛﹑腳下痛﹐九竅不通﹐溏泄﹐水下後出餘气則快然﹐飲發中滿﹐食減善噫﹐形醉﹐皮膚潤而短气﹐肉痛﹐身體不能動搖﹐足胻腫若水。

足少陰腎經見證﹕面如漆﹐﹝月少﹞中淸﹐面黑如炭﹐咳唾多血﹐渴﹐臍﹑左脇下﹑背﹑肩﹐髀間痛﹐胸中滿﹐大小腹痛﹐大便難﹐饑不欲食﹐心懸如饑﹐腹大﹐頸腫﹐喘嗽﹐脊﹑臀﹑股後痛﹐脊中痛﹐脊﹑股﹑內後廉痛﹐腰冷如冰及腫﹐足痿厥﹐臍下气逆﹐小腹急痛﹑泄﹐下腫﹐足胻寒而逆﹐腸癖﹐陰下濕﹐四指正黑﹐手指淸厥﹐足下熱﹐嗜臥﹐坐而欲起﹐凍瘡﹐下痢﹐善思﹐善恐﹐四肢不收﹐四肢不舉。

足厥陰肝經見證﹕頭痛﹐脫色﹐善潔﹐耳無聞﹐頰腫﹐肝逆頰腫﹐面靑﹐目赤腫痛﹐兩脇下痛引小腹﹐胸痛﹐背下則兩脇腫痛﹐婦人小腹腫﹐腰痛不可俯仰﹐四肢滿悶﹐陰挺長﹐熱﹐嘔逆血﹐腫﹐睪疝﹐暴癢﹐足逆寒﹐胻善瘛﹐節時腫﹐遺瀝﹐淋﹐溲便難﹐癃﹐狐疝﹐洞泄﹐大人﹝疒頹﹞疝﹐眩冒﹐轉筋﹐陰縮﹐兩筋變﹐善恐﹐胸中喘﹐罵詈﹐血在脇下﹐喘。

手太陰肺經見證﹕善嚏﹐缺盆中痛﹐臍上﹑肩痛﹐肩背痛﹐臍右小腹脹﹐引腹痛﹐小便數﹐溏泄﹐皮膚痛及麻木﹐喘﹐少气﹐頰上气見﹐交兩手而瞀﹐悲愁欲哭﹐灑淅寒熱。

手少陰心經見證﹕消渴﹐兩腎內痛﹐後廉腰背痛﹐浸淫﹐善笑﹐善恐﹐善忘﹐上咳吐﹐下气泄﹐眩僕﹐身熱而腹痛﹐悲。

手厥陰別脈經見證【心主】﹕笑不休﹐手心熱﹐心中大熱﹐面黃目赤﹐心中動。

手足陰陽經合生見證﹕頭項痛﹕足太陽﹐手少陰﹔黃疸﹕足太陰﹑少陰﹔面赤﹕手少陰﹑厥陰﹐手足陽明﹔目黃﹕手陽明﹑少陰﹑太陽﹑厥陰﹐足太陽﹔耳聾﹕手太陽﹑陽明﹑少陽﹑太陰﹐足少陰﹔喉痺﹕手足陽明﹐手少陽﹔鼻鼽衂﹕手足陽明﹑太陽﹔目﹝目巟﹞﹝目巟﹞無所見﹕足少陰﹑厥陰﹔目瞳人痛﹕足厥陰﹔面塵﹕足厥陰﹑少陽﹔咽腫﹕足少陰﹑厥陰﹔嗌漧﹕手太陰﹐足少陰﹑厥陰﹐手少陰﹑太陽﹔噦﹕手少陽﹐足太陰﹔膈咽不通不食﹕足陽明﹑太陰﹔胸滿﹕手太陰﹐足厥陰﹐手厥陰﹔胸支滿﹕手厥陰﹑少陰﹔腋腫﹕手厥陰﹐足少陽﹔脇痛﹕手少陰﹐足少陽﹔胸中痛﹕手少陰﹐足少陽﹔善嘔苦汁﹕足少陽﹐足陽明﹔逆少气﹑咳嗽﹑喘喝﹑上气﹔手太陰﹐足少陰﹔喘﹕手陽明﹐足少陰﹐手太陰﹔臂外痛﹕手太陽﹑少陽﹔掌中熱﹕手太陽﹑陽明﹑厥陰﹔肘攣急﹕手厥陰﹑太陰﹔腸滿脹﹕足陽明﹑太陰﹔心痛﹕手少陰﹑厥陰﹐足少陰﹔痔﹕足太陽﹐手﹑足太陰﹔淒然振寒﹕足陽明﹑少陽﹔如人將捕﹕足少陰﹑厥陰﹔瘧﹕足太陰﹐足三陽﹔汗出﹕手太陽﹑少陰﹐足陽明﹑少陽﹔身體重﹕手太陰﹑少陰。

十四經發揮【元滑壽】

手足陰陽流注篇

凡人兩手足﹐各有三陰脈﹑三陽脈﹐以合爲十二經也。

【注手三陰﹐謂太陰肺﹑少陰心﹑厥陰心胞。手三陽﹐謂陽明大腸﹑太陽小腸﹑少陽三焦。足三陰﹐謂太陰脾﹑少陰腎﹑厥陰肝。足三陽﹐謂陽明胃﹑太陽膀胱﹑少陽膽。謂之經者﹐以血气流行﹐經常不息者而言。謂之脈者﹐以血理分袤行體者而言也。】

手之三陰﹐從髒走至手﹔手之三陽﹐從手走至頭﹔足之三陽﹐從頭下走至足﹔足之三陰﹐從足上走入腹。

【注手三陰從髒走至手﹐謂手太陰起中焦﹐至出大指之端﹔手少陰起心中﹐至出小指之端﹔手厥陰起胸中﹐至出中指之端。手三陽從手走至頭﹐謂手陽明起大指次指之端﹐至上挾鼻孔﹔手太陽起小指之端﹐至目內眥﹔手少陽起小指次指之端﹐至目銳眥。足三陽從頭下走至足﹐謂足陽明起於鼻﹐至入中指內間﹔足太陽起目內眥﹐至小指外側端﹔足少陽起目銳眥﹐至入小指次指間。足三陰從足走入腹﹐謂足太陰起大指之端﹐至屬脾絡胃﹔足少陰起足心﹐至屬腎絡膀胱﹔足厥陰起大指叢毛﹐至屬肝絡膽。足三陰𨿽曰從足入腹﹐然太陰乃復上膈挾咽﹐散舌下﹔少陰乃復從腎上挾舌本﹔厥陰乃復上出額﹐與督脈會於巓。兼手太陰從肺系橫出腋下﹔手少陰從心系上肺出腋下﹔手厥陰循胸出脇﹐上抵腋下。此又秦越人所謂諸陰脈皆至頸胸而還者也。而厥陰則又上出於巓﹐蓋厥陰﹐陰之盡也﹐所以然者﹐示陰無可盡之理﹐亦猶《易》之碩果不食﹐示陽無可盡之義也。然《易》之陰陽以气言﹐人身之陰陽以髒象言﹔气則無形而髒象有質﹐气陽而質陰也。然則無形者﹐貴乎陽﹔有質者﹐貴乎陰歟﹗】

絡脈傳注﹐周流不息。

【注絡脈者﹐本經之旁支﹐別出以聯絡於十二經者也。本經之脈﹐由絡脈而交他經。他經之交﹐亦由是焉。傳注周流﹐無有停息也。夫十二經之有絡脈﹐猶江漢之有沱潛也﹔絡脈之傳注於他經﹐猶沱潛之旁導於他水也。是以手太陰之支者﹐從腕後出次指端﹐而交於手陽明﹔手陽明之支者﹐從缺盆上挾口鼻﹐而交於足陽明﹔足陽明之支者﹐別跗上﹐出大指端﹐而交於足太陰﹔足太陰之支者﹐從胃別上膈﹐注心中﹐而交於手少陰﹔手少陰則直自本經少衝穴﹐而交於手太陽﹐不假支授﹐蓋君者出令者也﹔手太陽之支者﹐別頰上至目內眥﹐而交於足太陽﹔足太陽之支者﹐從膊內左右別下合腘中﹐下至小指外側端﹐而交於足少陰﹔足少陰之支者﹐從肺出注胸中﹐而交於手厥陰﹔手厥陰之支者﹐從掌中循小指次指出其端﹐而交於手少陽﹔手少陽之支者﹐從耳後至目銳眥﹐而交於足少陽﹔足少陽之支者﹐從跗上入大指﹐出三毛﹐而交於足厥陰﹔足厥陰之支者﹐從肝別貫膈﹐上注肺﹐而交於手太陰也。】

故經脈者﹐行血气﹐通陰陽﹐以榮於身者也。

【注經脈之流行不息者﹐所以運行血气﹐流通陰陽﹐以榮養於人身者也。不言絡脈者﹐舉經以該之。】

其始從中焦﹐注手太陰﹑陽明﹐陽明注足陽明﹑太陰﹐太陰注手少陰﹑太陽﹐太陽注足太陽﹑少陰﹐少陰注手厥陰心主﹑少陽﹐少陽注足少陽﹑厥陰﹐厥陰復還注手太陰。

【注始於中焦注手太陰﹐終於注足厥陰﹐是經脈之行一周身也。】

其气常以平旦爲紀【句】﹐以漏水下百刻﹐晝夜流行﹐與天同度﹐終而復始也。

【注經脈之行﹐其始則自起中焦﹐其气則常以平旦爲紀也。營气常以平旦之寅時爲紀﹐由中焦而始注手太陰﹐以次流行也。不言血者﹐气行則血行。可知漏水下百刻﹐晝夜流行。與天同度者﹐言一晝夜漏下百刻之內﹐人身之經脈流行﹐無有窮止﹐與天同一運行也。蓋天以三百六十五度四分度之一爲一周天﹐而終一晝夜﹐人之榮衛則以五十度周於身﹐气行一萬三千五百息﹐脈行八百一十丈﹐而終一晝夜﹐適當明日之寅時﹐而復會於手太陰﹐是與天同度﹐終而復始也。或云﹕晝夜漏刻有長短﹐其營气盈縮當何如﹖然漏刻𨿽有長短之殊﹐而五十度周於身者﹐均在其中﹐不因漏刻而有盈縮也。】

奇經八脈總論

脈有奇常。十二經者﹐常脈也。奇經八脈﹐則不拘於常﹐故謂之奇經。蓋以人之气血﹐常行於十二經脈﹔其諸經滿溢﹐則流入奇經焉。奇經有八脈﹕督脈督於後﹐任脈任於前﹐衝脈爲諸脈之海﹐陽維則維絡諸陽﹐陰維則維絡諸陰。陰陽自相維持﹐則諸經常調。維脈之外﹐有帶脈者﹐束之猶帶也。至於兩足蹺脈﹐有陰有陽﹐陽蹺得諸太陽之別﹐陰蹺本諸少陰之別。譬猶聖人圖設溝渠﹐以備水潦﹐斯無濫溢之患﹐人有奇經﹐亦若是也。今總集奇經八脈所發者﹐气穴處所﹐共成一篇﹐附之發揮之後﹐以備通考云。

督脈

督脈者﹐起於小腹﹐以下骨中央﹐女子入系廷孔之端﹐其絡循陰器﹐合篡間﹐繞篡後﹐別繞臀﹐至少陰﹐與巨陽中絡者合少陰﹐上股內後廉﹐貫脊屬腎﹐與太陽起目內眥﹐上額交巓上﹐入絡腦﹐還出別下項﹐循肩髆內﹐挾脊抵腰中﹐入循膂絡腎。其男子循莖下至篡﹐與女子等。其少腹直上者﹐貫臍中央﹐上貫心﹐入喉﹐上頤﹐環唇﹐上系兩目之中。此生病﹐從少腹上衝心而痛﹐不得前後爲衝疝﹐其女子不孕﹐癃痔﹐遺溺﹐嗌漧﹐治在督脈。

督脈之別名曰長彊﹐俠脊上項﹐散頭上﹐下當肩胛左右﹐別走太陽﹐入貫膂。實則脊彊﹐虛則頭重﹐取之所別。故《難經》曰﹕督脈者﹐起於下極之腧﹐並於脊裏﹐上至風府﹐入屬於腦﹐上巓﹐循額至鼻柱﹐屬陽脈之海也。此爲病﹐令人脊彊反折。

督脈從頭循脊骨入骶﹐長四尺五寸﹐凡二十七穴。

【注按《內經》督脈所發者﹐二十八穴。據法﹕十椎下一穴名中樞﹐陰尾骨兩旁二穴﹐名長彊﹐共有二十九穴。今多齗交一穴﹐少中樞一穴﹐會陽二穴﹐則系督脈別絡與少陽會﹐故止載二十七穴。】

任脈

任脈者﹐與衝脈皆起於胞中﹐循脊裏爲經絡之海。其浮而外者﹐循腹上行﹐會於咽喉﹐別而絡唇口。血气盛﹐則肌肉熱﹔血獨盛﹐則滲灌皮膚﹐生毫毛。婦人有餘於气﹐不足於血﹐以其月事數下﹐任衝並傷故也。任衝之交脈﹐不榮其口唇﹐故髭須不生。是以任脈爲病﹐男子內結七疝﹐女子帶下瘕聚。故《難經》曰﹕任脈起於中極之下﹐以上毛際﹐循腹裏﹐上關元﹐至咽喉﹐上頤﹐循面入目﹐屬陰脈之海。

凡此任脈之行﹐從胞中﹐上注目﹐長四尺五寸﹐總二十四穴。

【注按《內經》云﹕任脈所發者二十八穴。經闕一穴﹐實有二十七穴。內齗交一穴﹐屬督脈。承泣二穴﹐屬足陽明蹺脈﹐故止載二十四穴。】

陽蹺脈

陽蹺脈者﹐起於跟中﹐循外踝上行﹐入風池。其爲病也﹐令人陰緩而陽急。兩足蹺脈﹐本太陽之別﹐合於太陽。其气上行﹐气並相還﹐則爲濡目﹔气不營則目不合。男子數其陽﹐女子數其陰。當數者爲經﹐不當數者爲絡也。蹺脈長八尺。所發之穴﹕生於申脈﹐以附陽爲郤﹐本於僕參﹐與足少陰會於居髎﹐又與手陽明會於肩髃及巨骨﹐又與手足太陽﹑陽維會於臑兪﹐與手足陽明會於地倉﹐又與手足陽明會於巨髎﹐又與任脈足陽明會於承泣。以上爲陽蹺脈之所發﹐凡二十穴。陽蹺脈病者宜刺之。

陰蹺脈

陰蹺脈者﹐亦起於跟中﹐循內踝上行﹐至咽喉﹐交貫衝脈。此爲病者﹐令人陽緩而陰急。故曰﹐蹺脈者﹐少陰之別﹐別於然谷之後﹐上內踝之上﹐直上循陰股入陰﹐上循胸裏﹐入缺盆﹐上出人迎之前﹐入鼻﹐屬目內眥﹐合於太陽。女子以之爲經﹐男子以之爲絡。兩足蹺脈長八尺﹐而陰蹺之郤在交信﹐陰蹺脈病者取此。

衝脈

衝脈者﹐與任脈皆起於胞中﹐上循脊裏﹐爲經絡之海。其浮於外者﹐循腹上行﹐會於咽喉﹐別而絡唇口。故曰﹐衝脈者﹐起於气沖﹐並足少陰之經﹐俠臍上行﹐至胸中而散。此爲病﹐令人逆气裏急。《難經》則曰﹐並足陽明之經。以穴考之﹐足陽明俠臍左右各二寸而上行﹐足少陰俠臍左右各五分而上行。《鍼經》所載﹐衝脈與督脈﹐同起於會陰。其在腹也﹐行乎幽門﹑通谷﹑陰都﹑石關﹑商曲﹑肓兪﹑中注﹑四滿﹑气穴﹑大赫﹑橫骨﹐凡二十二穴﹐皆足少陰之分也。然則衝脈並足少陰之經明矣。

陽維脈

陽維維於陽﹐其脈起於諸陽之會﹐與陰維皆維絡於身。若陽不能維於陽﹐則溶溶不能自收持。其脈气所發﹐別於金門﹐以陽交爲郤﹐與手足太陽及蹺脈會於臑兪﹐與手足少陽會於天髎﹐又會於肩井。其在頭也﹐與足少陽會於陽白﹐上於本神及臨泣﹐上至正營﹐循於腦空﹐下至風池﹐其與督脈會﹐則在風府及瘂門。《難經》云﹕陽維爲病苦寒熱。此陽維脈气所發﹐凡二十四穴。

陰維脈

陰維維於陰﹐其脈起於諸陰之交。若陰不能維於陰﹐則悵然失志。其脈气所發者﹐陰維之郤名曰築賓﹐與足太陰會於腹哀﹑大橫﹐又與足太陰厥陰會於府捨﹑期門﹐與任脈會於天突﹑廉泉。《難經》云﹕陰維爲病﹐苦心痛。此陰維脈气所發﹐凡十二穴。

帶脈

帶脈者﹐起於季脇﹐回身一周。其爲病也﹐腰腹縱容﹐如囊水之狀。其脈气所發﹐在季脇下一寸八分﹐正名帶脈﹐以其回身一周如帶也。又與足少陽會於維道。此帶脈所發﹐凡四穴。

【以上取《素問》《難經》《甲乙經》《聖濟總錄》參合爲篇。】

醫學綱目【明樓英】

辧誤

許昌滑壽著《十四經發揮》﹐釋經脈爲曲﹐絡脈爲直。經爲榮气﹐絡爲衛气。乃所以惑亂來學也。謹按經云﹕經脈十二﹐伏行分肉之間﹐深而不見。諸脈浮而常見者﹐皆絡脈也。又云﹕諸絡脈不能經大節之間﹐必行絕道而出入﹐復合於皮。又云﹕當數者爲經﹐不當數者爲絡。今《發揮》謂手太陰脈﹐其支從缺盆上俠口鼻﹐交於足陽明者﹐爲手陽明絡。凡十二經之支脈﹐伏行分肉者﹐皆釋爲絡脈。則是絡脈亦伏行分肉之間而不浮見﹐亦能經大節而不行絕道﹐亦當經脈一十六丈二尺內之數﹐而非不當數也。又按經云﹕足少陽之脈﹐起於目銳眥﹐上抵頭角下耳後。未嘗言其脈有曲折也。今《發揮》謂足少陽脈起目銳眥﹐作三折﹕從目銳眥至完骨是一折﹔又自完骨至睛明是一折﹔自睛明至風池是一折。則是《內經》以經脈之曲折朦朧者﹐爲直行也。又按經雲﹕水谷入於胃也﹐其气分爲三隧﹐故宗气積胸中﹐出喉嚨﹐而行呼吸焉。榮气者﹐泌泌原作「沁」﹐據《靈樞》邪客攺。其津液﹐注之於脈﹐化以爲血﹐以榮四末﹐內注五臟六腑﹐以應刻數焉。衛气者﹐出其悍气之慓疾﹐而皆行於四末分肉皮膚之間﹐而不休者也。又云﹕衛出於上焦﹐常與榮俱﹐晝行於陽二十五周﹐夜行於陰二十五周﹐故至平旦五十周﹐復與榮气大會於手太陰矣。此言衛气與榮气相會﹐未嘗及宗气。今《發揮》謂气行一萬三千五百息﹐脈行八百十丈﹐適當寅時復會於手太陰。則是將積於胸中﹐呼吸與榮周相會之宗气牽合﹐作晝行於陽﹐夜行於陰﹐與榮五十周方會之衛气也。乖舛經義﹐罪孰甚焉﹗

醫學入門【明李梴】

天地人物气候相應說

經十二﹐絡十五﹐凡二十七﹐气血相貫﹐無有休息。故一歲陰陽升降﹐會於立春﹔一日陰陽曉昏﹐會於寅時。榮衛循環﹐上應天之度數﹐下應地之分野。天有宿度﹐地有經水﹐人有經脈。經水者﹐謂海水﹑淸水﹑渭水﹑湖水﹑沔水﹑泗水﹑江水﹑淮水﹑漯水﹑河水﹑漳水﹑濟水也。經脈者﹐謂手足三陰三陽之脈。所以言者﹐以內外參合﹐人气應之﹐故言及也。內足陽明﹐外合海水﹔內足太陽﹐外合淸水﹔內足少陽﹐外合渭水﹔內足太陰﹐外合湖水﹔內足厥陰﹐外合沔水﹔內足少陰﹐外合汝水﹔內手陽明﹐外合江水﹔內手太陽﹐外合準水﹔內手少陽﹐外合漯水﹔內手太陰﹐外合河水﹔內手心主﹐外合漳水﹔內手少陰﹐外合濟水。內外輸應。气衛於外﹐以充皮膚﹔血榮於中﹐以營經絡。周人身一體﹐而無間應。漏水百刻而不違﹐日夜一萬三千五百息﹐乃平人之常也。察陰陽﹐決生死﹐𨿽經絡流注﹐如環之無端﹐豈能逃於脈之三部耶﹖至於艸木昆虫﹐盡皆得气之先﹐所以𨿽漧枯陳朽﹐亦可以調臟腑而治疾病﹐其气同也。

仰人經絡全圖

見圖

手太陰肺經絡﹐起於中府穴﹐終於少商穴。手厥陰心包經絡﹐起於天池穴﹐終於中衝穴。足太陰脾經絡﹐起於隱白穴﹐終於大包穴。足厥陰肝經絡﹐起於大惇穴﹐終於期門穴。足少陰腎經絡﹐起於湧泉穴﹐終於腧府穴。足陽明胃經絡﹐起於頭維穴﹐終於厲兌穴。足少陽膽經絡﹐起於睛明穴﹐終於至陰穴。任脈起於會陰﹐循腹上關元﹐至咽喉﹐終於承漿。

伏人經絡全圖

見圖

手少陰心經絡﹐起於極泉穴﹐終於少衝穴。手陽明大腸經絡﹐起於商陽穴﹐終於迎香穴。手太陽小腸經絡﹐起於少澤穴﹐終於聽宮穴。手少陽三焦經絡﹐起於關衝穴﹐終於耳門穴。足太陽膀胱經絡﹐起於睛明穴﹐終於至陰穴。脈督起於長彊穴﹐循脊上風府入腦﹐終於齗交穴。

十五絡脈歌

【人之一身﹐經絡﹑臟腑﹑百骸﹑九竅﹐盡皆貫通。足太陽行身之背﹐足陽明行身之前﹐足少陽行身之側。絡穴俱在兩經中間﹐乃交經過絡之處。十二經絡﹐周流疊運﹐榮於肢節。另有三絡﹐陽蹺絡﹐陰蹺絡﹐脾之大絡是也。外有感傷﹐內有傳變。今故圖繪﹐以便熟玩。】

手太陰絡爲列缺﹐手少陰絡爲通裏﹐手厥陰絡爲內關﹐手太陽絡支正是。手陽明絡偏歷當﹐手少陽絡外關位﹐足太陽絡號飛陽﹐足陽明絡丰隆議。足少陽絡爲光明﹐足太陰絡公孫寄﹐足少陰絡名大鍾﹐足厥陰絡蠡溝配。陽督之絡號長彊﹐陰任絡乃會陰地﹐脾大絡兮稱大包﹐十五絡穴君須記﹗

奇經八脈歌

督脈起自下極兪﹐並於脊裏上風府﹐過腦頞鼻入齗交﹐爲陽脈海都綱要。任脈起於中極底﹐上腹循喉承漿裏。陰脈之海任所謂﹐衝脈出胞循脊中﹐從腹會咽絡口唇﹐女人成經爲血室。脈並少陰之腎經﹐與任督本於陰會。三脈並起而異行﹐陽蹺起足之跟裏﹐循外踝上入風池﹐陰蹺內踝循咽嗌。本足陰陽脈別支﹐諸陰交起陰維脈﹐發足少陰築賓郤。諸陽會起陽維脈﹐太陽之郤金門是。帶脈周回季肋間﹐會於維道足少陽。臟腑筋骨气血脈﹐交相維系順其常。

【督之爲言都也﹐陽脈都會﹐男子之主﹔任脈爲生養之源﹐女子之主。衝脈卽气沖﹐乃胃脈發源。三脈皆始於气沖﹐一原而分三歧。督脈行背而應乎陽﹐任脈行腹而應乎陰。衝脈自足至頭若衝﹐衝而直行於上﹐爲十二經脈之海﹐總領諸經气血也。三脈同起於气沖﹐气沖又起胃脈﹐知此則知胃气爲本矣。陽蹺脈行於背爲陽﹐陰蹺脈行於腹爲陰。蹺者捷也﹐言此脈之行﹐如足之捷也。維﹐持也﹐陽維持諸陽﹐陰維持諸陰﹐陰陽不相維﹐則悵然失志﹐不能自收拾﹐主持其身。故陽維病屬表﹐多寒熱﹔陰維病屬裏﹐多心痛。陽維所發﹐別於金門﹐以陽交爲郤﹐與手足太陽及蹺脈會於前肩兪﹐與手足少陽會於天髎及會肩井﹐與足少陽會於陽白﹐上本神﹑臨泣﹑正營﹑腦空﹐下至風池﹐與督脈會於風池﹑瘂門﹐此陽維之脈起於諸陽之交也。陰維之郤曰築賓﹐與足太陰厥陰會於府捨﹑期門﹐又與任脈會於廉泉﹑天突﹐此陰維起於諸陰交會也。帶脈回繞周身﹐總束諸脈﹐如束帶然﹐起於季肋﹐卽章門﹐脇下接腰骨之間。此奇經八脈﹐相連相會﹐維系諸經﹐乃順其常。人脈隆甚﹐入於八脈﹐泛溢橫流﹐卻不還流於諸經﹐故十二經亦不能拘制。因此受邪蓄熱﹐則爲瘡瘍熱毒﹐當以砭刺也。經云﹕腑會中脘穴﹐髒會章門穴﹐筋會陽陵泉穴﹐髓會絕骨穴﹐血會膈兪穴﹐骨會大杼穴﹐脈會太淵穴﹐气會膻中穴。此八會之穴也。】

診家正眼【明李中梓】

奇經八脈

督脈﹕尺寸中央俱浮﹐直上直下。

【按潔古云﹕督者﹐都也﹐爲陽脈之都綱。其脈起於下極之兪﹐並於脊裏﹐上至巓﹐極於上齒縫中齗交穴。其爲病也﹐主外感風寒之邪。《內經》以爲實則脊彊﹐虛則頭重。王叔和以爲腰背彊痛﹐不得俯仰﹐大人癲病﹐小兒風癇。】

任脈﹕寸口緊細﹐實長至關﹐又曰寸口邊丸丸。

【按任脈起於中極之下﹐循腹上喉﹐至下齗交﹐極於目下承泣穴﹐爲陰脈之都綱。其爲病也﹐男子內結七疝﹐女子帶下瘕聚。王叔和以爲少腹繞臍﹐引陰中痛。又曰寸口丸丸﹐主腹中有气﹐如指上搶心﹐俯仰拘急。緊細實長者﹐中寒而气結也。】

衝脈﹕尺寸中央俱牢﹐直上直下。

【按衝脈起於气街﹐俠臍左右﹐上行至胸中而散﹐爲十二經之根本﹐故稱經脈之海﹐亦稱血海。《靈樞》云﹕衝脈血盛﹐則滲灌皮膚﹐生毫毛。女子數脫血﹐不榮其口唇﹐故髭須不生。宦者去其宗筋﹐傷其衝任﹐故須亦不生。越人曰﹕衝脈爲病逆气而裏急。東垣曰﹕凡逆气上衝﹐或兼裏急﹐或作躁熱﹐皆衝脈逆也。王叔和曰﹕衝督用事﹐則十二經不復朝於寸口﹐其人若恍惚狂癡。衝脈與督脈無異﹐但督脈浮﹐而衝脈沈耳。】

陽蹺脈﹕寸部左右彈。

【按陽蹺脈起於跟中﹐上外踝﹐循脇上肩﹐挾口吻﹐至目﹐極於耳後風池穴。越人曰﹕陽蹺爲病﹐陰緩而陽急。王叔和注曰﹕當從外踝以上急﹐內踝以上緩。又曰﹕寸口脈前部左右彈者﹐陽蹺也。苦腰背痛﹑癲癇﹑僵僕﹑惡風﹑偏枯﹑﹝疒帬﹞痺﹑體彊。】

陰蹺脈﹕尺部左右彈。

【按陰蹺脈起於跟﹐上內踝﹐循陰上胸﹐至咽﹐極於目內眥睛明穴。越人曰﹕陰蹺爲病﹐陽緩而陰急。王叔和注曰﹕當從內踝以上急﹐外踝以上緩。又曰﹕寸口脈後部左右彈者﹐陰蹺也。苦癲癇寒熱﹐皮膚淫痺﹐少腹痛﹐裏急﹐腰及髖髎下連陰痛。男子陰疝﹐女子漏下。張潔古云﹕蹻者﹐捷疾也。二蹺之脈起於足﹐使人蹺捷也。陽蹺在肌肉之上﹐陽脈所行﹐通貫六腑﹐主持諸表。陰蹺在肌肉之下﹐陰脈所行﹐通貫五臟﹐主持諸裏。】

帶脈﹕關部左右彈。

【按帶脈起於季脇﹐圍身一周﹐如束帶然。越人曰﹕帶之爲病﹐腹滿﹐腰溶溶如坐水中。《明堂》曰﹕女人少腹痛﹐裏急﹐瘈瘲﹐月事不調﹐赤白帶下。楊氏曰﹕帶脈總束諸脈﹐使不妄行﹐如人束帶而前垂。此脈若固﹐卽無帶下漏經之證矣。】

陰維脈﹕尺外斜上至寸。

【按陰維起於諸陰之交﹐發於內踝上五寸﹐循股入小腹﹐循脇上胸﹐至頂前而終。叔和曰﹕若癲癇﹑僵僕﹑失音﹑肌肉痺癢﹑汗出﹑惡風﹑身洗洗然也。又曰﹕陰維脈沈大而實﹐主胸中痛﹐脇下滿﹐心痛。脈如貫珠者﹐男子脇下實﹐腰中痛。女子陰中痛﹐如有瘡。】

陽維脈﹕尺內斜上至寸。

【按陽維脈起於諸陽之會﹐發於足外踝上一寸五分﹐循膝上髀厭﹐抵少腹﹐循頭入耳﹐至本神而止。叔和云﹕苦肌內痺癢﹐皮膚痛﹐下部不仁﹐汗出而寒﹐癲僕﹐羊鳴﹐手足相引﹐甚者不能言。張潔古曰﹕衛爲陽﹐主表。陽維受邪﹐爲病在表﹐故苦寒熱。榮爲陰﹐主裏。陰維受邪﹐爲病在裏﹐故苦心痛。陰陽相維﹐則榮衛和諧。榮衛不諧﹐則悵然失志﹐不能自收持矣。李時珍曰﹕人身有經脈絡脈﹐直行者曰經﹐旁支者曰絡。經凡十二﹐手之三陰﹑三陽﹐足之三陰﹑三陽是也。絡凡十五﹐乃十二經各有一別絡﹐而脾又有一大絡﹐並任督二絡爲十五也。共二十七气﹐相隨上下﹐如泉之流﹐不得休息。陰脈營於五臟﹐陽脈營於六腑。陰陽相貫﹐如環無端﹐其流溢之气﹐入於奇經﹐轉相灌漑。奇經凡八脈﹐不拘制於十二正經﹐無表裏配合﹐故謂之奇。蓋正經猶溝渠﹐奇經猶河澤。正經之脈隆盛﹐則溢於奇經。故秦越人比之天雨溝渠溢滿﹐霶霈河澤。此《靈》《素》未發之旨也。又曰﹕陽維起於諸陽之會﹐由外踝而上行於衛分﹔陰維起於諸陰之交﹐由內踝而上行於榮分。所以謂一身之綱維也。陽蹺起於跟中﹐循外踝上行於身之左右﹔陰蹺起於跟中﹐循內踝上行於身之左右。所以使機關之蹺捷也。督脈起於會陰﹐循背而行於身之後﹐爲陽脈之總督﹐故曰陽脈之海。任脈起於會陰﹐循腹而行於身之前﹐爲陰脈之承任﹐故曰陰脈之海。衝脈起於會陰﹐夾臍而行﹐直衝於上﹐爲諸脈之衝要﹐故曰十二經脈之海。帶脈則橫圍於腰﹐狀如束帶﹐所以總約諸脈者也。是故陽維主一身之表﹐陰維主一身之裏﹐以乾坤言也。陽蹺主一身左右之陽﹐陰蹺主一身左右之陰﹐以東西言也。督主身後之陽﹐衝任主身前之陰﹐以南北言也。帶脈橫束諸脈﹐以六合言也。張紫陽云﹕衝脈在風府穴下﹐督脈在臍後﹐任脈在臍前﹐帶脈在腰﹐陰蹺脈在尾閭前陰囊下﹐陽蹺脈在尾閭後二節﹐陰維脈在頂前一寸三分﹐陽維在頂後一寸三分。凡人有此八脈﹐俱屬陰神﹐閉而不開﹔惟神仙以陽气沖開﹐故能得道。八脈者﹐先天大道之根﹐一气之祖﹐采之惟在陰蹺爲先﹐此脈才動﹐諸脈皆通。陰蹺在《丹經》﹐其名頗多﹕曰天根﹐曰死戶﹐曰復命關﹐曰生死根。有神主之名桃康﹐上通泥丸﹐下徹湧泉﹐倘能知此﹐使眞气聚散﹐皆從此關竅﹐則天門常開﹐地戶永閉﹐尻脈周流於一身﹐和气自然上朝﹐陽長陰消﹐水中火發﹐雪裏花開﹐身體輕健﹐容衰返壯﹐昏昏嘿嘿﹐如醉如癡。要知西南之鄕﹐在坤地尾閭之前﹐膀胱之後﹐小腸之下﹐靈之上﹐乃天地逐日所生﹐气根﹐產鉛之地也。】

奇經八脈考【明李時珍】

八脈總論

奇經八脈者﹐陰維﹑陽維﹑陰蹺﹑陽蹺﹑衝﹑任﹑督﹑帶也。陽維起於諸陽之會﹐由外踝而上行於衛分﹔陰維起於諸陰之交﹐由內踝而上行於營分。所以爲一身之綱維也。陽蹺起於跟中﹐循外踝上行於身之左右﹔陰蹺起於跟中﹐循內踝上行於身之左右。所以使機關之蹺捷也。督脈起於會陰﹐循背而行於身之後﹐爲陽脈之總督﹐故曰陽脈之海。任脈起於會陰﹐循腹而行於身之前﹐爲陰脈之承任﹐故曰陰脈之海。衝脈起於會陰﹐夾臍而行﹐且衝於上﹐爲諸脈之衝要﹐故曰十二經脈之海。帶脈則橫圍於腰﹐狀如束帶﹐所以總約諸脈者也。是故陽維主一身之表﹐陰維主一身之裏﹐以乾坤言也。陽蹺主一身左右之陽﹐陰蹺主一身左右之陰﹐以東西言也。督主身後之陽﹐任衝主身前之陰﹐以南北言也。帶脈橫束諸脈﹐以六合言也。是故醫而知乎八脈﹐則十二經十五絡之大旨得矣﹔仙而知乎八脈﹐則虎龍升降﹐元牝幽微之竅妙得矣。

陰維脈

陰維起於諸陰之交﹐其脈發於足少陰築賓穴﹐爲陰維之郤﹐在內踝上五寸﹐腨肉分中﹐上循股內廉﹐上行入小腹﹐會足太陰﹑厥陰﹑少陰﹑陽明於府捨﹐上會足太陰於大橫﹑腹哀﹐循脇肋﹐會足厥陰於期門﹐上胸膈﹐挾咽﹐與任脈會於天突﹑廉泉﹐上至頂前而終﹐凡十四穴。

陽維脈

陽維起於諸陽之會﹐其脈發於足太陽金門穴﹐在足外踝下一寸五分﹐上外踝七寸﹐會足少陽於陽交﹐爲陽維之郤。循膝外廉﹐上髀厭﹐抵少腹側﹐會足少陽於居髎。循脇肋﹐斜上肘﹐上會手陽明﹑手足太陽於臂臑。過肩前﹐與手少陽會於臑會﹑天髎﹐卻會手足少陽﹑足陽明於肩井。入肩後﹐會手太陽﹑陽蹺於臑兪。上循耳後﹐會手足少陽於風池。上腦空﹑承靈﹑正營﹑目窻﹑臨泣﹐下額﹐與手足少陽陽明五脈﹐會於陽白。循頭入耳﹐上至本神而止。凡三十二穴。

二維爲病

張潔古曰﹕衛爲陽﹐主表。陽維受邪﹐爲病在表﹐故苦寒熱。營爲陰﹐主裏。陰維受邪﹐爲病在裏﹐故苦心痛。陰陽相維﹐則營衛和諧矣。營衛不諧﹐則悵然失志﹐不能自收持矣。何以知之﹖仲景云﹕病常自汗出﹐是衛气不與營气和也﹐宜桂枝湯和之。又云﹕服桂枝﹐反煩不解﹐先刺風池﹑風府﹐卻與桂枝湯。此二穴乃陽維之會﹐謂服桂枝後﹐尙自汗發熱惡寒﹐其脈寸浮尺弱而反煩﹐爲病在陽維﹐故先鍼此二穴。仲景又云﹕髒無他病﹐時發熱自汗出而不愈﹐此衛气不和也﹐桂枝湯主之。

又曰﹐陰維爲病﹐苦心痛﹐治在三陰之交。太陰證則理中湯﹐少陰證則四逆湯﹐厥陰證則當歸四逆湯﹑吳茱萸湯主之。

【注陽維之脈﹐與手足三陽相維﹐而足太陽﹑少陽則始終相聯附者﹐寒熱之證﹐惟二經有之﹐故陽維爲病﹐亦苦寒熱。蓋衛气晝行於陽﹐夜行於陰﹔陰虛則內熱﹐陽虛則外寒。邪气在經﹐內與陰爭而惡寒﹐外與陽爭而發熱。則寒熱之在表而兼太陽證者﹐有汗當用桂枝﹐無汗當用麻黃。寒熱之在半表半里而兼少陽證者﹐當用小柴胡加減治之。若夫營衛惵卑而病寒熱者﹐黃芪建中及八物湯之類主之。潔古獨以桂枝一證屬之陽維﹐似乎擴充。至於陰維爲病主心痛﹐潔古獨以三陰溫裏之藥治之﹐則寒中三陰者宜矣。而三陰熱厥作痛﹐似未備矣。蓋陰維之脈﹐𨿽交三陰﹐而行實與任脈同歸﹐故心痛﹐多屬少陰﹑厥陰﹑任脈之气上衝而然。暴痛無熱﹐久痛無寒。按之少止者爲虛﹐不可按近者爲實。凡寒痛兼少陰及任脈者四逆湯﹐兼厥陰者當歸四逆湯﹐兼太陰者理中湯主之。凡熱痛兼少陰及任脈者金鈴散﹑延胡索散﹐兼厥陰者失笑散﹐兼太陰者承气湯主之。若營血內傷﹐兼夫任衝手厥陰者﹐則宜四物湯﹑養營湯﹑妙香散之類﹐因病藥之。如此則陰陽虛實﹐庶乎其不差矣﹗】

王叔和《脈經》曰﹕寸口脈從少陰斜至太陽﹐是陽維脈也。動苦肌肉痺癢﹐皮膚痛﹐下部不仁﹐汗出而寒﹔又苦癲僕羊鳴﹐手足相引﹐甚者失音不能言﹐宜取客主人。又曰﹕寸口脈從少陽斜至厥陰﹐是陰維脈也。動苦癲癇僵僕羊鳴﹐又苦僵僕失音﹐肌肉痺癢﹐應時自發﹐汗出惡風﹐身洗洗然也﹐取陽白﹑金門﹑僕參。

【注王叔和以癲癇屬陰維﹑陽維。《靈樞經》以癲癇屬陰蹺﹑陽蹺﹐二說義異旨同。蓋陽維由外踝而上﹐循陽分而至肩肘﹐歷耳額而終﹐行於衛分諸陽之會。陰維由內踝而上﹐循陰分而上脇至咽﹐行於營分諸陰之交。陽蹺起於跟中﹐循外踝上行於股外﹐至脇肋肩﹐轉行於一身之左右﹐而終於目內眥。陰蹺起於跟中﹐循內踝﹐上行於股內﹐陰气行於一身之左右﹐至咽喉﹐會任脈﹐而終於目內眥。邪在陰維﹑陰蹺則發癲﹐邪在陽維﹑陽蹺則發癇。癇動而屬陽﹐陽脈主之﹔癲靜而屬陰﹐陰脈主之。大抵二疾當取之四脈之穴﹐分其陰陽而已。】

《素問》腰痛論曰﹕陽維之脈﹐令人腰痛﹐痛上怫然腫﹐刺陽維之脈﹐與太陽合腨間﹐去地一尺。

【注陽維起於陽﹐則太陽之所生﹐並行而上﹐至腨下﹐復與太陽合而上也。去地一尺﹐乃承山穴也﹐在銳腨下﹐分肉間陷中﹐可刺七分。】

肉裏之脈﹐令人腰痛﹐不可以咳﹐咳則筋縮急。刺肉裏之脈﹐爲二痏。在太陽之外﹐少陽絕骨之後。

【注肉裏之脈﹐少陽所生﹐陽維﹐脈气所發。絕骨之後﹐陽維所過﹐分肉穴也﹐在足外踝上﹐絕骨之端後二分﹐筋肉分間﹐刺可五分。】

飛陽之脈﹐令人腰痛﹐拂拂然﹐甚則悲以恐。

【注此陰維之脈也。去內踝上五寸腨分中﹐並少陰經而上也。刺飛陽之脈﹐在內踝上一寸﹐少陰之前﹐與陰維之會﹐築賓穴也。《甲乙經》云﹕太陽之絡別走少陰者﹐名曰飛陽。】

陰蹺脈

陰蹺者﹐足少陰之別脈﹐其脈起於跟中﹐足少陽然谷穴之後﹐同足少陰循內踝下照海穴﹐上內踝之上二寸﹐以交信爲郤。直上循陰股﹐入陰上﹐循胸裏﹐入缺盆﹐上出人迎之前﹐至喉嚨﹐交貫衝脈。入頄內廉﹐上行屬目內眥﹐與手足太陽﹑足陽明﹑陽蹺五脈﹐會於睛明而上行﹐凡八穴。

【注丹書論及陽精河車﹐皆往往以任衝督脈命門三焦爲說﹐未有專指陰蹺者﹔而《紫陽八脈經》所載經脈﹐稍與醫家之說不同。然內景隧道﹐惟返觀者能照察之﹐其言必不謬也。】

陽蹺脈

陽蹺者﹐足太陽之別脈。其脈起於跟中﹐出於外踝﹐下足太陽申脈穴﹐當踝後繞跟﹐以僕參爲本﹐上外踝上三寸﹐以附陽爲郤。直上循股外廉﹐循脇後上胛﹐會手太陽陽維於臑兪。上行肩髆外廉﹐會手陽明於巨骨﹐會手陽明少陽於肩髃。上人迎﹐挾口吻﹐會手足陽明任脈於地倉。同是陽明上而行巨髎﹐復會任脈於承泣。至目內眥﹐與手足太陽足陽明陰蹺五脈﹐會於睛明穴。從睛明上行﹐入髮際﹐下耳後﹐入風池而終﹐凡二十二穴。

《靈樞》曰﹕風痙反折﹐先取足太陽及腘中血絡出血﹔若中有寒邪﹐取陰蹺及三毛上及血絡出血。

【注足太陽﹐京骨穴也﹐在足外側﹐小指本節後﹐大骨下﹐赤白際陷中﹐鍼三分﹐灸七壯。腘中﹐委中穴也﹐在曲膝後橫文中﹐鍼三分。陰蹺取交信穴﹐見前。三毛﹐大惇穴也﹐在足大指外側三毛中﹐肝脈之井也﹐鍼三分﹐灸三壯。血絡者﹐視其處有絡脈盛滿者﹐出其血也。】

《靈樞》曰﹕五穀入於胃也﹐其糟粕﹑津液﹑宗气分爲三隧﹐故宗气積於胸中﹐出於喉嚨﹐以貫心肺﹐而行呼吸焉。營气者﹐泌其津液﹐注之於脈﹐化而爲血﹐以榮四末﹐內注五臟六腑﹐以應刻數焉。衛气者﹐出其悍气之徐疾﹐而先於四末分肉皮膚之間﹐而不休焉。晝日行於陽﹐夜行於陰﹐常從足少陰分間﹐行於五臟六腑﹐今厥气客於五臟六腑﹐則衛气獨衛其外﹐行於陽不得入於陰。行於陽則陽气盛﹐陽气盛則陽蹺陷﹐不得入於陰則陰虛﹐虛故目不瞑也。治當補其不足﹐瀉其有餘﹐以通其道﹐而去其邪。飲以半夏湯一劑﹐陰陽已通﹐其臥立至。其方用流水千里以外者八升﹐揚之萬徧﹐取其淸五升煮之﹐炊以葦薪火﹐沸置秫米一升﹐治半夏五合﹐徐炊令至一升半﹐去其滓﹐飲汁一小杯﹐日三﹐稍益﹐以知爲度。故其病新發者﹐覆杯則臥﹐汗出則已。久者三飲而已。

【注《靈樞》有云﹕足太陽之筋爲目上綱﹐足陽明之筋爲目下綱。寒則筋急目不合﹐熱則筋縱目不開。又云﹕壯者血气盛﹐肌肉滑﹐營衛不失其常﹐故晝精而夜瞑。老人气血衰﹐气道濇﹐衛气內伐﹐故晝不精﹐而夜不瞑。又云﹕多臥者﹐腸胃大而皮膚濇﹐分肉不解﹐衛气行遲故也。張子和云﹕思气所至﹐爲不眠﹐爲嗜臥。巢元方云﹕脾病困倦而嗜臥﹐膽病多煩而不眠。王叔和《脈經》雲﹕水流夜疾有聲者﹐土休故也﹐人亦應之。人夜臥﹐則脾不動搖﹐脈爲之數疾也。一云脾之候在瞼﹐瞼動則知脾能消化也﹔脾病則瞼濇嗜臥矣。數說皆論目閉﹑目不瞑﹐𨿽不言及二蹺﹐蓋亦不離乎陰陽﹑營衛﹑虛實之理﹐可互考者也。】

衝脈

衝爲經脈之海﹐又曰血海。其脈與任脈﹐皆起於少腹之內胞中。其浮而外者﹐起於气沖﹐並足陽明少陽二經之間﹐循腹上行﹐至橫骨﹐俠臍左右﹐各五分﹐上行歷大赫﹑气穴﹑四滿﹑中注﹑肓兪﹑商曲﹑石關﹑陰都﹑通谷﹑幽門至胸中而散﹐凡二十四穴。

《素問》水熱穴論曰﹕三陰之所交結於腳也﹐踝上各一行﹐行六者﹐此腎脈之下行也﹐名曰太衝。

【注腎脈與衝脈﹐並下行循足﹐合而盛大﹐故曰太衝。一云衝脈起於气沖。衝直而通﹐故謂之衝。】

《素問》陰陽離合論曰﹕聖人南面而立﹐前曰廣明﹐後曰太衝。太衝之地﹐名曰少陰。其衝在下﹐名曰太陰。

【注心藏在南﹐故前曰廣明。衝脈在北﹐故後曰太衝。足少陰腎脈與衝脈合而盛大﹐故曰太衝。此兩脈相合爲表裏也。衝脈在脾之下﹐故曰其衝在下﹐名曰太陰。】

王海藏曰﹕手少陽三焦相火爲一腑﹐右腎命門爲相火﹐心包主亦名相火﹐其脈同診。腎爲生气之門﹐出臍下分三歧﹐上衝俠臍﹐過天樞﹐上至膻中兩乳間﹐元气所系焉。又足三焦太陽之別﹐並足太陽之正﹐入絡膀胱﹐約下焉。三焦者﹐從頭至心﹐心至臍﹐臍至足﹐爲上中下三焦﹐其實眞元一气也。故曰﹐有髒無腑。《脈訣》云﹐三焦無狀空有名﹐寄在胸中膈相應。一云﹕其腑在气街中。上焦在胃上口﹐治在膻中﹔中焦在胃管﹐治在臍旁﹔下焦在臍下膀胱上口﹐治在臍。經曰﹕元气者﹐三焦之別使也。腎間動气者﹐眞元一气﹐分爲三路﹐人之生命也﹐十二經之根本也。

【注三焦卽命門之用﹐與衝任督相通者﹐故附著於此。】

衝脈爲病

李東垣曰﹕暑月病甚﹐則傳腎肝爲痿厥。痿乃四肢痿軟﹐厥乃四肢如火﹐或如冰﹐心煩。衝脈气逆上﹐甚則火逆﹐名曰厥逆。故痿厥二病﹐多相須也。經曰﹕下气不足則痿厥﹐心悗﹐宜以淸燥去濕熱之藥﹐或生脈散合四苓散﹐加酒洗黃蘗﹑知母﹐以泄其濕熱。

【注曰濕熱成痿﹐乃不足中有餘也﹐宜滲泄之藥﹔若精血枯涸成痿﹐乃不足中之不足也﹐全要峻補之。】

張仲景曰﹕傷寒動气在右﹐不可發汗。汗之﹐則衄而渴﹐心苦煩﹐飲水卽吐。不可下﹐下之﹐則津液內竭﹑頭眩﹑咽燥﹑鼻幹﹑心悸。動气在左﹐不可發汗。汗之﹐則頭眩﹐汗不止﹐筋惕肉瞤﹐此爲難治。不可下﹐下之﹐則腹裏拘急不止﹐動气反劇﹐身𨿽有熱反欲蜷。動气在上﹐不可發汗。汗之﹐則气上衝﹐正在心端。不可下﹐下之﹐則掌握熱煩﹐身熱汗泄﹐欲水自灌。動气在下﹐不可發汗。汗之﹐則無汗﹐心中大煩﹐骨節疼﹐頭痛目運﹐惡寒吐谷。不可下﹐下之﹐則腹滿﹐卒起頭眩﹐食則下淸谷﹐心下痞堅。

【注此乃臍之左右上下﹐有气築築然牢而痛﹐正衝﹑任﹑足少陰﹑太陰四經病也。成無己注﹐妄以爲左肝右肺﹐上心下腎﹐蓋未審四髒乃兼邪耳。】

任脈

任爲陰脈之海﹐其脈起於中極之下﹐少腹之內﹐會陰之分﹐上行而外出﹐循曲骨﹐上毛際﹐至中極﹐同足厥陰﹑太陰﹑少陰並行腹裏﹔循關元﹐歷石門﹑气海﹐會足少陽﹑衝脈於陰交﹔循神闕水分﹐會足太陰於下脘﹔歷建裏﹐會手太陽﹑少陽﹑足陽明於中脘﹔上上脘﹑巨闕﹑鳩尾﹑中庭﹑膻中﹑玉堂﹑紫宮﹑華蓋﹑璇璣﹐上喉嚨﹐會陰維於天突﹑廉泉﹐上頤﹐循承漿﹐與手足陽明督脈會﹐環唇上﹐至下齗交﹐復出分行﹐循面系兩目下之中央﹐至承泣而終﹐凡二十七穴。按《難經》《甲乙經》﹐並無循面以下之說。

督脈

督乃陽脈之海﹐其脈起於腎下胞中﹐至於少腹﹐乃下行於腰﹐橫骨圍之中央﹐系溺孔之端﹐男子循莖下至篡﹐女子絡陰器合篡間﹐俱繞篡後屏翳穴﹐別繞臀﹐至少陰與太陽中絡者﹐合少陰﹐上股內廉﹐曲會陽貫脊﹐會於長彊穴。在骶骨端與少陰會﹐並脊裏﹐上行歷腰兪﹑陽關﹑命門﹑懸樞﹑脊中﹑中樞﹑筋縮﹑至陽﹑靈臺﹑神道﹑身柱﹑陶道﹑大椎﹐與手足三陽會合﹐上瘂門﹐會陽維﹐入系舌本﹐上至風府﹐會足太陽陽維﹐同入腦中﹐循腦戶﹑彊間﹑後頂上巓﹐歷百會﹑前頂﹑顖會﹑上星﹐至神庭﹐爲足太陽督脈之會。循額中﹐至鼻柱﹐經素髎﹑水溝﹐會於足陽明﹐至兌端入齗交﹐與任脈足陽明交會而終﹐凡三十一穴。督脈別絡﹐自長彊走任脈者﹐由小腹直上﹐貫臍中央﹐上貫心﹐入喉﹔上頤環唇﹐上系兩目之下中央﹐會太陽於目內眥睛明穴﹔上額與足厥陰同會於巓﹐入絡於腦﹐又別自腦下項﹐循肩胛﹐與手足太陽﹑少陽﹐會於大杼第一椎下﹐兩旁去脊中一寸五分陷中﹐內俠脊抵腰中﹐入循膂絡腎。

滑伯仁曰﹕任督二脈﹐一源而二歧。一行於身之前﹐一行於身之後。人身之有任督﹐猶天地之有子午﹐可以分﹐可以合。分之以見陰陽之不離﹐合之以見渾淪之無間。一而二﹐二而一者也。

【注任督二脈﹐人身之子午也。乃丹家陽火陰符升降之道﹐坎水離火交媾之鄕。故魏伯陽《參同契》云﹕上閉則稱有﹐下閉則稱無。無者以奉上﹐上有神徳居此﹐兩孔穴法﹐金气亦相須。崔希範《天元入藥鏡》云﹕上鵲橋﹐下鵲橋﹐天應星﹐地應潮﹐歸根竅﹐復命關﹐貫尾閭﹐通泥丸。《大道三章直指》云﹕修丹之士﹐身中一竅﹐名曰元牝﹐正在幹之下﹐坤之上﹐震之西﹐兌之東﹐坎離交媾之地。在人身天地之正中﹐八脈九竅﹐十二經﹐十五絡聯輳﹐虛間一穴﹐空懸黍珠。醫書謂之任督二脈﹐此元气之所由生﹐眞息之所由起。修丹之士﹐不明此竅﹐則眞息不生﹐神化無基也。兪琰注《參同契》云﹕人身血气﹐往來循環﹐晝夜不停。醫書有任督二脈﹐人能通此二脈﹐則百脈皆通。《黃庭經》言﹕皆在心內運天經﹐晝夜存之自長生。天經乃吾身之黃道﹐呼吸往來於此也。鹿運尾閭能通督脈﹐納鼻息能通任脈﹐故二物皆長壽。此數說皆丹家河車妙旨也﹐而藥物火候﹐自有別傳。再按王海藏曰﹕張平叔言﹐鉛乃北方正气﹐一點初生之眞陽爲丹母﹐其虫爲﹐卽坎之二陰也﹐地軸也。一陽爲蛇﹐天根也。陽生於子﹐藏之命門﹐元气之所系﹐出入於此﹐其用在臍下﹐爲天地之根﹐元牝之門﹐通厥陰﹐分三歧爲三車。一念之非﹐降而爲漏﹔一念之堅﹐守而成鉛。升而接離﹐補而成幹。陰歸陽化﹐是以還元。至虛至靜﹐道法自然﹐飛升而仙。】

督脈爲病

《素問》骨空論云﹕督脈生疾﹐從小腹上衝心而痛﹐不得前後﹐爲衝疝﹐女子爲不孕﹐癃閉﹐遺溺﹐嗌漧。治在骨上﹐甚者在臍下營。

【注此乃任衝二脈之病﹐不知何以屬之督脈。按督脈𨿽行於背﹐而別絡自長彊走任脈者﹐則由小腹直上貫臍中﹐貫心入喉﹐上頤環唇﹐而入於目之內眥﹐故顯此諸證﹐啟元蓋未深考爾。】

秦越人《難經》曰﹕督脈爲病﹐脊彊而厥。

【注王海藏謂此病宜用羌活﹑獨活﹑防風﹑荊芥﹑細辛﹑槁本﹑大黃﹑黃連﹑附子﹑烏頭﹑蒼耳之類。】

《素問》風論曰﹕風气循風府而上﹐則爲腦風。風入系頭﹐則爲目風﹐眼寒。

帶脈

帶脈者﹐起於季脇足厥陰之章門穴﹐同足少陽循帶脈穴﹐圍身一周﹐如束帶然﹔又與足少陽會於五樞﹑維道。

《靈樞經》曰﹕足少陰之正﹐至腘中﹐別走太陽﹐而合上至至原作「下」﹐據《靈樞》經別攺。腎﹐當十四椎出屬帶脈。

【注帶脈總束諸脈﹐使不妄行﹐如人束帶而前垂﹐故名。婦人惡露﹐隨帶脈而下﹐故謂之帶下。】

帶脈爲病

王海藏曰﹕小兒﹝疒頹﹞疝﹐可灸章門三壯而愈﹐以其與帶脈行於厥陰之分﹐而太陰主之。

又曰﹕女子經病血崩﹐久而成枯者﹐宜濇之益之。血閉久而成竭者﹐宜益之破之。破血有三法﹕始則四物入紅花﹐調黃芪﹑肉桂﹔次則四物入紅花﹐調鯪鯉甲﹑桃仁﹑桂﹑童子小便﹐和酒煎服﹔末則四物入紅花﹐調易老沒藥散。

气口九道脈

《手檢圖》曰﹕脈爲五臟華蓋﹐上以應天﹐解理萬物﹐主行精气﹐法五行﹐應四時﹐知五味。气口之中﹐陰陽交會﹐中有五部﹐前後左右﹐各有所主﹐上下中央﹐分爲九道診之﹐則知病邪所在也。

【注气口一脈﹐分爲九道﹐總統十二經﹐並奇經八脈﹐各出診法﹐乃岐伯祕授黃帝之訣也。扁鵲推之﹐獨取寸口﹐以決死生。蓋气口爲百脈流注朝會之始故也。】古今圖書集成醫部全錄卷一百十

經絡門

醫學準繩六要【明張三錫】

明部定經

夫臟腑陰陽﹐各有其經﹔四肢筋骨﹐各有所主。明其部以定經﹐循其流以尋源。捨此而欲知病之所在﹐猶適燕而南行﹐豈不愈勞而愈遠哉﹖方書云﹕不讀十二經絡﹐開口動手便錯。誠確論也﹗世人以經絡爲鍼灸家書﹐皆懵然罔究﹐妄舉妄譚。卽如頭痛一證﹐左右分經﹐前後異位。同一腹痛也﹐而有中脘﹑當臍﹑少腹之分。同一害眼也﹐而有大眥﹑小眥﹑黑珠﹑白珠﹑上胞﹑下胞之異。在肺而用心藥﹐則肺病不去﹐而復損心經。在血而用气藥﹐則眞气反傷﹐而血病益滋。東垣曰﹕傷寒邪在太陽經﹐誤用葛根湯﹐則引邪入陽明。是葛根乃陽明引經藥﹐非太陽經藥也。卽此而推之﹐則夭於藥者﹐不知其凡幾矣﹗仁人君子﹐愼勿輕議﹐當畱心於明部定經焉﹗

古今醫統【明徐春甫】

經度

人身之經絡气血多少﹐與天道寒熱盛衰相應也。气爲陽﹐而配乎熱﹔血爲陰﹐而配乎寒。夫太陽爲天之六气﹐斯時天气寒盛而熱衰﹐應人之手足太陽二經﹐多血而少气。少陽爲天之三气﹐斯時天气熱盛而寒衰﹐應人之手足少陽二經少血而多气。陽明爲天之五气﹐斯時天气先熱而後寒﹐應人之手足陽明二經﹐多气而多血。少陰爲天之二气﹐斯時天气寒少而熱多﹐應人之手足少陰二經﹐少血而多气。厥陰爲天之初气﹐斯時天气寒盛而熱衰﹐應人之手足厥陰二經﹐多血而少气。太陰爲天之四气﹐斯時天气熱盛而寒衰﹐應人之手足太陰二經﹐多气而少血。故曰天道之常數云耳。

經脈說

夫所謂經者﹐以其气血流行之大﹐經常而不息也。謂之脈者﹐以其血理分袤行體者而言也。謂之絡者﹐本經之旁﹐支而別出﹐以聯絡於十二經者也。如手太陰經之支者﹐從腕後出次指端﹐而交於陽明經者是也。按《素問》曰﹕直行者謂之經﹐旁出者謂之絡。手太陰之支﹐從腕後直出次指內廉﹐出其端﹐是列缺爲太陰別走陽明之絡。人或有寸關尺三部脈不見﹐自列缺至陽溪脈見者﹐俗謂反關脈﹐此經脈虛而絡脈滿﹐《千金翼》謂陽脈逆﹐反大於寸口三倍。惜叔和尙未之及﹐而況髙陽生哉﹖

十五絡脈穴辧

十五絡脈者﹐十二經之別絡而相通焉者也。其三絡者﹐爲任督二脈之絡﹐脾之大絡﹐總統陰陽諸絡﹐灌漑於臟腑者也。《難經》謂只十四絡﹐有陽蹺陰蹺二絡。愚嘗考此二絡﹐無穴可指﹐且二蹺亦非十四經之正也。《鍼灸節要》以爲任絡曰屏翳﹐督絡曰長彊﹐誠得《十四經發揮》之正理也。加以脾之大絡曰大包﹐此合十五絡也。

十二井滎兪經合穴

少商肺少衝心大惇肝隱白脾湧泉腎中衝心包商陽大腸少澤小腸竅陰膽厲兌胃至陰膀胱關衝三焦魚際肺少府心行間肝大都脾然骨腎勞宮心胞二間大腸前谷小腸俠豀膽內庭胃通谷膀胱液門三焦太淵肺神門心太衝肝太白脾太溪腎大陵心包三間大腸後溪小腸臨泣膽陷谷胃束骨膀胱中渚三焦經渠肺靈道心中封肝商丘脾復澑腎間使心包陽溪大腸陽谷小腸陽輔膽解溪胃昆侖膀胱支溝三焦太淵肺神門心太衝肝太白脾太溪腎大陵心包合谷大腸腕骨小腸丘墟膽衝陽胃京骨膀胱陽池三焦尺澤肺少海心曲泉肝陰陵泉脾陰谷腎曲澤心包曲池大腸小海小腸陽陵泉膽三里胃委中膀胱天井三焦

五臟募兪穴【募皆在腹﹐兪皆在背】

中府【肺之募】巨闕【心之募】章門【脾之募】期門【肝之募】中脘【胃之募】肺兪【三椎下各開寸半】心兪【五椎下各開寸半】肝兪【九椎下各開寸半】脾兪【十一椎下各開寸半】腎兪【十四椎下各開寸半】

八會穴

中脘【腑會】章門【髒會】陽陵泉【筋會】陽輔【髓會】膈兪【血會】大杼【骨會】太淵【脈會】膻中【气會】

醫門法律【淸諭昌】

絡脈論

十二經脈﹐前賢論之詳矣﹔而絡脈則未之及﹐亦缺典也。經有十二﹐絡亦有十二。絡者﹐兜絡之義﹐卽十二經之外城也。復有胃之大絡﹐脾之大絡﹐及奇經之大絡﹐則又外城之通界﹐皇華出入之總途也。故又曰絡有十五焉。十二經生十二絡﹐十二絡生一百八十系絡﹐系絡生一百八十纏絡﹐纏絡生三萬四千孫絡。自內而生出者﹐愈多則愈小﹐稍大者在兪穴肌肉間﹐營气所主﹔外廓繇是出諸皮毛﹐方爲小絡﹐方爲衛气所主。故外邪從衛而入﹐不遽入於營﹐亦以絡脈纏絆之也。至絡中邪盛﹐則入於營矣。故曰絡盛則入於經﹐以營行經脈之中故也。然風寒六淫外邪﹐無形易入﹐絡脈不能禁止﹐而盛則入於經矣。若營气自內所生﹐諸病爲血﹑爲气﹑爲痰飲﹑爲積聚﹐種種有形﹐勢不能出於絡外﹐故經盛入絡﹐絡盛返經﹐畱連不已﹐是以有取於砭射﹐以決出其絡中之邪。今醫不用砭射﹐已不足與言至巧﹐而用藥之際﹐不加引經透絡﹐功效羈遲﹐安得稱爲良工耶﹖至若三部九候﹐《內經》原有定位﹐王叔和以相絡之故﹐大小二腸﹐候之於上﹐心主之脈﹐候之於下。而不知絡脈所主者﹐外所關者小﹐𨿽是系絡﹐表裏相通﹐未可定其診象。況水谷變化﹐濁穢之腑﹐去膈上父母淸陽之髒﹐重重脂膜﹐遮蔽其气﹐迥不相通﹐豈可因外絡連屬﹐反謂右寸之淸陽上浮者爲大腸﹐脈沈者爲肺脈﹖經所謂髒眞髙於肺者﹐乃髒眞髙於大腸矣。周身之治節﹐渾是大腸主之矣。左寸之浮者爲小腸脈﹐沈者爲心脈﹐水中污泥反浮於蓮花之上﹐有是理乎﹖夫心包之脈﹐裹擷乎心﹐代君主行事﹐正如宰相統攝政府﹐卽當從左寸候之。若分屬右尺與三焦同位﹐忽焉入閣辦事﹐忽焉遠竄遐荒﹐一日萬幾﹐捨樽俎而從事道路乎﹖切脈論中已定其診﹐今再論及﹐恐安常者﹐不加深察耳﹗惟是經有十二﹐絡有十五﹐《難經》以陽蹺﹑陰蹺﹑脾之大絡﹐共爲十五絡﹐遂爲後世定名﹐反遺《內經》胃之大絡名曰虛裏﹐貫膈絡肺喫緊一段。後人不敢翻越人之案﹐遂謂當增爲十六絡﹐是十二經有四大絡矣﹐豈不冤乎﹖昌謂﹕陽蹺陰蹺二脈之名原誤﹐當是共指奇經爲一大絡也。蓋十二經各有一絡﹐共十二絡矣。此外有胃之一大絡﹐繇胃下直貫膈肓﹐統絡諸絡脈於上﹐復有脾之一大絡﹐繇脾外橫貫脇腹﹐統絡諸絡脈於中﹐復有奇經之一大絡﹐繇奇經環貫諸經之絡於周身上下。蓋十二絡﹐以絡其經﹐三大絡以絡其絡也。《難經》原有絡脈滿溢﹐諸經不能復拘之文﹐是則八奇經出於十二經脈之外﹐經脈不能拘之﹐不待言矣。昌嘗推奇經之義﹐督脈督諸陽而行於背﹐任脈任諸陰而行於前﹐不相絡也。衝脈直衝於胸中﹐帶脈橫束於腰際﹐不相絡也。陽蹺陰蹺同起於足跟﹐一循外踝﹐一循內踝﹐並行而鬭其捷﹐全無相絡之意。陽維陰維﹐一起於諸陽之會﹐一起於諸陰之交﹐名𨿽曰維﹐乃是陽自維其陽﹐陰自維其陰﹐非交相維絡也。設陽蹺陰蹺可言二絡﹐則陽維陰維更可言二絡矣﹔督﹑任﹑衝﹑帶俱可﹐共言八絡矣。《難經》又云﹕奇經之脈﹐如溝渠滿溢﹐流於深湖﹐故聖人不能圖﹐是則奇經明等之絡。夫豈有江河大經之水﹐擬諸溝渠者哉﹖《難經》又云﹕人脈隆盛﹐入於八脈﹐而不環周﹐故十二經亦不能拘之﹐溢蓄不能環流灌漑諸經者也。全是經盛入絡故溢﹐蓄止在於絡﹐不能環漑諸經也。然則奇經共爲一大絡﹐夫復何疑﹖

律一條

凡治病不明臟腑經絡﹐開口動手便錯。不學無術﹐急於求售﹐醫之過也。甚有文過飾非﹐欺人欺天﹐甘與下鬼同趣者﹐此宵人之尢﹐不足罪也﹗

奇經病關營衛

問﹕奇經之病﹐亦關營衛否﹖曰﹕奇經所主﹐𨿽不同正經之病﹐其關於營衛則一也。其陰不能維於陰﹐悵然自失志者﹐營气弱也﹔陽不能維於陽﹐溶溶不能自收持者﹐衛气衰也。陽維爲病﹐苦寒熱者﹐邪入衛而主气也﹔陰維爲病﹐苦心痛者﹐邪入營而主血也。經所謂肺衛心營者是也。陰蹺爲病﹐陽緩而陰急﹐陽病而陰不病也。陽蹺爲病﹐陰緩而陽急﹐陰病而陽不病也。此等病﹐多於正病中兼見之。惟識其爲營衛之所受也﹐則了無疑惑矣。蓋人身一气周流﹐無往不貫﹐十二經脈有營衛﹐奇經八脈亦有營衛。奇經附屬於正經界中者﹐得以同時並注也。由陽維﹑陰維﹑陽蹺﹑陰蹺推之﹐衝脈之縱行也﹐帶脈之橫行也﹐任脈之前行也﹐督脈之後行也﹐孰非一气所流行耶﹖一气流行﹐卽得分陰分陽矣。營衛之義﹐亦何往而不貫哉﹖

景嶽全書【明張介賓】

經絡

人身臟腑在內﹐經絡在外﹐故臟腑爲裏﹐經絡爲表。在表者﹐手足各有六經﹐是爲十二經。以十二經脈分陰陽﹐則六陽屬腑爲表﹐六陰屬髒爲裏。以十二經脈分手足﹐則足經脈長且遠﹐自上及下﹐徧絡四體﹐故可按之以察周身之病。手經脈短且近﹐皆出入足經之間﹐故凡診傷寒外感者﹐則但言足經不言手經也。然而足之六經﹐又以三陽爲表﹐三陰爲裏。而三陽之經﹐則又以太陽爲陽中之表﹐以其脈行於背﹐背爲陽也。陽明爲陽中之裏﹐以其脈行於腹﹐腹爲陰也。少陽爲半表半里﹐以其脈行於側﹐三陽傳徧而漸入三陰也。故凡欲察表證者﹐則但當分前後左右﹐而以足三陽經爲主。然三陽之中﹐則又惟太陽一經﹐包覆肩背﹐外爲周身之綱維﹐內連五臟六腑之肓腧﹐此諸陽之主气﹐猶四通八達之衢也。故凡風寒之傷人﹐必多自太陽經始。

足三陰之經﹐皆自足上腹﹐𨿽亦在肌表之間﹐然三陰主裏﹐而凡風寒自表而入者﹐未有不由陽經而入陰分也。若不由陽經徑入三陰者﹐卽爲直中陰經﹐必連髒矣﹐故陰經無可據之表證。

身經通考【淸李瀠】

經脈行列

尊生子曰﹕腹之中行﹐系任脈一經﹔開兩旁﹐系足少陰腎經﹔又開兩旁﹐系足陽明胃經﹔又開兩旁﹐系足太陰脾經。此皆在腹中者也。其乳之在上在旁﹐系手太陰肺﹑少陰心﹑厥陰心包﹔又開兩旁﹐則在兩肋﹐系足厥陰肝經﹔又肋之後背之旁﹐系足少陽膽經﹔其脊之兩旁兩行﹐系足太陽膀胱經﹔若脊之中行﹐系督脈一經。手之外廉﹐系手三陽經﹔手之內廉﹐系手三陰經。足之外廉﹐系足三陽經﹔足之內廉﹐系足三陰經。頭乃手足六陽經所會。如耳前後﹐系手足少陽經﹔顴上下﹐系手足陽明經﹔兩眥旁﹐系手足太陽經。其鼻之上行﹐仍系督脈一經。凡各經支別交會﹐與夫足之三陰皆循喉嚨挾舌本。又足厥陰﹐隨督脈會於巓。此又經絡之大槪也。

經絡相通不相通

手陽明大腸﹐與足陽明胃相通﹔手太陽小腸﹐與足太陽膀胱相通﹔手少陽三焦﹐與足少陽膽相通。所以胃有病而大腸亦病﹐膽有病而三焦亦病﹐小腸有病而膀胱亦病﹐是同經同气之相感者也。其餘手足諸經﹐皆有別經間隔﹐不能相通﹐故鮮貽累焉。

督任二脈

夫人身之有督任﹐猶天地之有子午也。人身之督任以腹背言﹐天地之子午以南北言。可以分﹐可以合。分之以見陰陽不離﹐合之以見渾淪無間﹐此修眞者之周行也。惜夫舉世昏昏﹐盡越歧徑﹐或默朝上帝﹐或內視臟腑﹐或存神閉息﹐或服气吞霞﹐或運气機行火候﹐或煉日月采精華﹐或日運臍輪﹑夜運泥丸﹐或朝呼三魂﹑暮攝七魄﹐或按周天而行搬運﹐或指斗柄而轉化機﹐或守中黃絳宮而待神凝气聚﹐或運三華五气而用洗骨伐毛。種種元言﹐豈離督任﹖獨惜其捨正路而不由耳﹗知之者﹐四門外閉﹐兩耳內觀﹐心如止水﹐身似空壺。締觀黍米之珠﹐權作黃庭之主﹐不施搬運﹐自妙轉旋。含光嘿嘿﹐調息綿綿﹐握固內守﹐注意元關﹐頃刻而眞元內還﹐未幾而一陽來復。兩腎如湯煎﹐膀胱似火熱﹐任督猶車輪﹐四肢若山石﹐鼓巽運坤﹐天機自動。微以意定﹐則水火自然升降﹐如桔橰之呼水﹐稻花之凝露﹐謂之乾坤交姤罷﹐一點落黃庭。到此地位﹐意不可散﹐散則不成丹矣。故紫陽翁曰﹕眞鉛生於離﹐其用卻在坎。奼女過南園﹐手持玉橄欖。身心渾沌﹐與虛空等。不知身之爲我﹐我之爲身﹐神之爲气﹐气之爲神。不規中而自規中﹐不胎息而自胎息。虛空生白﹐黑地引鍼﹐亦不知任之爲督﹐督之爲任也。此最上一乘﹐愼勿身中摸索。眞志於修者﹐其知所務哉﹗

督任爲五腧總

又十二經﹐每經各得五穴﹐以應五行。所出爲井﹐所流爲滎﹐所注爲兪﹐所行爲經﹐所入爲合。肝邪治井﹐心邪治滎﹐脾邪治兪﹐肺邪治經﹐腎邪治合。惟督任則總而貫之。

石室祕籙【淸陳士鐸】

論任督

任督之脈﹐在臟腑之外﹐別有經絡也。每爲世醫之所略。不知此二部之脈﹐不可不講﹐非若衝蹺之脈﹐可有可無也。任脈起於中極之下﹐以上毛際﹐循腹裏﹐上關元﹐至咽喉上頤﹐循面入目﹐此任脈之經絡也。督脈起於少腹以下骨中央﹐女子入系廷孔﹐在溺孔之際﹐其絡循陰器合篡間﹐繞篡後﹐卽前後二陰之間也。別繞臀至少陰與巨陽中絡者合少陰上股內後廉﹐貫脊屬腎﹐與太陽起於目內眥﹐上額交顚﹐上入絡腦﹐還出別下項﹐循肩膊﹐俠脊抵腰中。入循膂絡腎。其男子循莖下至篡﹐與女子等。其少腹直上者﹐貫臍中央﹐上貫心入喉﹐上頤環唇﹐上系兩目之下中央﹐此督之經也。二經之病﹐各有不同﹐而治法實相同也。蓋六經之脈絡﹐原相貫通。治任脈之疝瘕﹐而督脈之遺溺脊彊亦愈也。然此二脈者﹐爲胞胎之主脈。無則女子不受妊﹐男子難作彊以射精。此脈之宜補而不宜瀉明矣。補則外腎壯大而陽旺﹐瀉則外腎縮細而陽衰﹔補則子宮熱而受胎﹐瀉則子宮冷而難妊矣。

身形門

黃帝素問

鍼解篇

一天﹑二地﹑三人﹑四時﹑五音﹑六律﹑七星﹑八風﹑九野﹐身形亦應之。故人皮應天﹐

【注一者﹐天也。天者﹐陽也。五臟之應天者肺﹐肺者五臟六腑之蓋也﹐皮者肺之合也﹐人之陽也。故人皮以應天。】

人肉應地﹐

【注二者﹐地也。人之所以應土者肉也﹐故人肉以應地。】

人脈應人﹐

【注三者﹐人也。人之所以成生者﹐血脈也﹐故人脈以應人。】

人筋應時﹐

【注四者﹐時也。四時之气﹐皆歸始春。筋乃春陽甲木之所生﹐故人筋應時。】

人聲應音﹐

【注五者﹐音也。人之發聲以備五音。】

人陰陽合气應律﹐

【注六者﹐律也。合气者﹐六髒六腑﹐陰陽相合﹐而爲六也。以六气之相合﹐而應六律。】

人齒面目應星﹐

【注七者﹐星也。人面有七竅﹐以應七星。《靈樞經》曰﹕天有列星﹐人有牙齒。】

人出入气應風﹐

【注八者風也。人气之行於周身﹐猶風之徧於六合也。】

人九竅三百六十五絡應野﹐

【注九者﹐野也。陰陽應象論曰﹕地有九野﹐人有九竅。九野者﹐九州之分野也。人之三百六十五絡﹐猶地之百川﹐流注通會於九州之間。】

人心意應八風﹐

【注八風不常﹐而心意之變動如之。】

人气應天﹐

【注天運不息﹐而人气之出入如之。】

人發﹑齒﹑耳﹑目﹑五聲﹐應五音六律﹐

【注發﹑齒﹑耳﹑目共六。齒又爲六六之數﹔而發之數﹐不可數矣。律呂之妙﹐推而廣之﹐可千可萬﹐而萬之外﹐不可數矣。】

人陰陽脈血气應地﹐

【注地有十二經水﹐人有十二經脈。水循地行﹐脈隨地轉。】

人肝目應之九﹐

【注肝開竅於目﹐九竅之一也。一之九者﹐九而九之﹐九九八十一也。】

九竅三百六十五。

【注六節髒象論曰﹕天以六六之節﹐以成一歲﹐人以九九制會﹐計人亦有三百六十五節﹐以爲天地﹐久矣。是人之經脈﹐有三百六十五穴﹐節之交亦有三百六十五會﹐皆外通於九竅﹐內本於九髒者也。】

人一以觀動靜天二以候五色七星應之以候發母澤五音一以候宮商角徵羽六律有餘不足應之二地一以候髙下有餘九野一節兪應之以候閉節三人變一分人候齒泄多血少十分角之變五分以候緩急六分不足三分寒關節第九分四時人寒溫燥濕四時一應之以候相反一四方各作解

【盧良侯曰﹕一百二十四字一百二十四字實有一百二十三字。《素問》鍼解篇王冰注謂﹕此一百二十四字﹐蠹簡爛文﹐義理殘缺﹐莫可尋究。新校正云﹕詳王氏云一百二十四字﹐今有一百二十三字﹐又亡一字。﹐連九竅三百六十五七字在內﹐然其間尙有成句可意會者﹐惜乎蠹損之文﹐不模傳也。】

靈樞經

骨度篇

黃帝問於伯髙曰﹕脈度言經脈之長短﹐何以立之﹖伯髙曰﹕先度其骨節之大小﹑廣狹﹑長短﹐而脈度定矣。

【注此言經脈之長短﹐從骨節之大小﹑廣狹﹑長短而定其度數﹐故曰骨爲幹﹐脈爲營﹐如藤蔓之營附於木幹也。】

黃帝曰﹕願聞眾人之度。人長七尺五寸者﹐其骨節之大小長短各幾何﹖伯髙曰﹕頭之大﹐骨圍二尺六寸。

【注此言頭之大骨度數。眾人謂天下之大眾。長七尺五寸者﹐上古適中之人也。適中之人﹐則頭骨亦適中。頭骨適中﹐通體之骨皆適中矣。】

胸圍四尺五寸﹐腰圍四尺二寸。

【注此胸骨﹑腰骨圍轉一周之總數也。】

發所覆者﹐顱至項﹐尺二寸﹔發以下至頤﹐長一尺。君子終折。

【注此言頭顱前後上下之骨度。發所覆者﹐謂從前額顱之髮際﹐上至顚頂﹐以至後項之髮際。計發所覆者度一尺二寸。發以下至頤者﹐謂從前額顱之髮際以下﹐至於兩頤﹐計長一尺。君子終折者﹐謂從髮際之始﹐以至髮際之終﹐可折中而度量。蓋君子之人面方廣﹐而髮際髙。發所覆者﹐從顱至項﹐度一尺一寸﹐發以下至頤長一尺一寸也。】

結喉以下至缺盆中長四寸﹐缺盆以下至骨﹝曷骭﹞長九寸﹐過則肺大﹐不滿則肺小。﹝曷骭﹞骭以下至天樞長八寸﹐過則胃大﹐不及則胃小。天樞以下至橫骨長六寸半﹐過則回腸廣長﹐不滿則狹短。橫骨長六寸半﹔橫骨上廉以下至內輔之上廉﹐長一尺八寸﹔內輔之上廉以下至下廉﹐長三寸半﹔內輔下廉下至內踝﹐長一尺三寸﹔內踝以下至地﹐長三寸﹔膝腘以下至跗屬﹐長一尺六寸﹔跗屬以下至地長三寸。故骨圍大則太過﹐小則不及。

【注此仰面之骨度也。結喉下兩旁巨骨陷中爲缺盆。﹝曷骭﹞骭骨一名尾翳﹐卽鳩尾骨也。自兩旁缺盆而下至﹝曷骭﹞骭﹐計長九寸﹐過則肺大﹐不滿則肺小。蓋﹝曷骭﹞骭內﹐心肺之所居也。天樞在臍旁二寸﹐乃足陽明之穴。從兩旁﹝曷骭﹞骭而下至天樞計長八寸﹐過則胃大﹐不及則胃小。蓋自鳩尾以至於臍﹐胃腑之所居也。橫骨在毛際橫紋中。自天樞而下至於橫骨﹐計長六寸半﹐過則回腸廣大﹐不及則狹短。蓋自臍以至少腹﹐大腸之部分也。橫骨橫長亦六寸半。內輔者﹐內之輔骨也。內輔之上廉﹐長一尺八寸者﹐在上之腿度也。內輔之上廉以下﹐至下廉﹐長三寸半者﹐膝之連骸﹐一名膝蓋骨也。內輔下廉下至內踝﹐長一尺三寸者﹐在下之腿度也﹐曰內輔﹑內踝者﹐以足八字分立﹐則內骨偏向於面也。踝者﹐下廉之腿骨與足骨相連之凹處﹐在內者爲內踝﹐在外者爲外踝。內踝以下至地長三寸者﹐足跟骨也。膝腘者﹐膝前下之腿骨。跗者﹐足面上之跗骨﹐卽足陽明之動脈處。自膝前而下至於跗面﹐計長一尺六寸也。屬者槪足面而言也。跗屬以下至地﹐長三寸者﹐足面而下至足底之骨也。骨圍大者﹐骨之粗大也﹔小者﹐骨之細小也。】

角以下至柱骨﹐長一尺﹔行腋中不見者﹐長四寸﹔腋以下至季脇﹐長一尺二寸﹔季脇以下至髀樞﹐長六寸﹔髀樞以下至膝中﹐長一尺九寸﹔膝以下至外踝﹐長一尺六寸﹔外踝以下至京骨﹐長三寸﹔京骨以下至地長一寸。

仰人骨度圖

見圖

伏人骨度圖

見圖

【注此側身之骨度﹐皆縱數之也。其上之旁爲角﹐肩胛上之頸骨爲柱骨。自角以下至柱骨﹐長一尺。肋下臑內爲腋。自柱骨至腋中﹐計長四寸。脇骨之下爲季脇。自腋以下至季脇﹐計長一尺二寸。捷骨之下爲髀樞﹐一名髀厭﹐在臀之兩旁﹐卽足少陽之環跳穴處。自季脇以下至髀樞﹐計長六寸。髀樞以下﹐至膝蓋骨內之中分﹐計長一尺九寸﹐卽上之腿數也。膝以下至外踝﹐長一尺六寸﹐卽下之腿數也。京骨﹐足太陽膀胱經穴名﹐在足外側﹐大骨下﹐赤白肉際陷中。外踝骨以下至京骨﹐長三寸。京骨以下至地長一寸。此側身之骨度也。】

耳後當完骨者﹐廣九寸﹔耳前當耳門者﹐廣一尺三寸﹔兩顴之間相去七寸。

側人骨度圖

見圖

【注此頭側之橫度也。耳後髙骨爲完骨﹐入髮際四分。廣者橫闊也。耳後當完骨者﹐從耳至於腦後也。耳前當耳門者﹐從耳而至於鼻準也。此頭側之橫度也。兩顴之間相去七寸者﹐此當面之橫度也。】

兩乳之間廣九寸半。

【注此形身前面之橫度也。】

兩髀之間廣六寸半。

【注﹕此形身背面之橫度也。】

足長一尺二寸﹐廣四寸半。

【注此兩足之縱橫數也。】

肩至肘﹐長一尺七寸﹔肘至腕﹐長一尺二寸半﹔腕至中指本節﹐長四寸﹔本節至其末﹐長四寸半。

【注此兩臂兩手之骨度也。本節者﹐指掌交接之骨節。末者﹐指尖也。】

項發以下至背骨﹐長二寸半﹔膂骨以下至尾骶二十一節﹐長三尺。上節長一寸四分分之一﹐奇分在下﹐故上七節至於膂骨﹐九寸八分分之七。

【注此脊背之骨度也。項發以下至背骨者﹐自項後髮際至背骨之大椎﹐計長二寸五分。膂骨﹐脊骨也。自背骨之大椎﹐循膂骨以下﹐至於尾骶﹐計二十一節﹐共長三尺。上節每節長一寸四分一釐﹐其奇分之九釐﹐在下節計算﹐故膂骨以上計有七節﹐每節長一寸四分一釐﹐則七得七寸﹐四七二寸八分﹐共九寸八分。又每節一釐﹐共計九寸八分七釐﹐故曰九寸八分分之七也。】

此眾人骨之度也﹐所以立經脈之長短也。是故視其經脈之在於身也﹐其見浮而堅﹐其見明而大者﹐多血﹔浮而堅﹐其見明而大者﹐多血﹔細而沈者﹐多气也。

【注此總結骨之度數﹐定經脈之長短也。經脈之浮而堅﹐明而大者﹐多血﹔細而沈者多气。此篇論骨气而結以經脈之血气者﹐血脈資始於腎骨之精﹐气盛則經脈之血气亦盛矣。】

邪客篇

黃帝間於伯髙曰﹕願聞人之肢節﹐以應天地﹐柰何﹖伯髙答曰﹕天圓地方﹐人頭圓足方以應之。天有日月﹐人有兩目﹔地有九州﹐人有九竅﹔天有風雨﹐人有喜怒﹔天有雷電﹐人有音聲﹔天有四時﹐人有四肢﹔天有五音﹐人有五臟﹔天有六律﹐人有六腑﹔天有冬夏﹐人有寒熱﹔天有十日﹐人有手十指﹔辰有十二﹐人有足十指﹔莖垂以應之。女子不足二節以抱人形。天有陰陽﹐人有夫妻﹔歲有三百六十五日﹐人有三百六十五節﹔地有髙山﹐人有肩膝﹔地有深谷﹐人有腋腘﹔地有十二經水﹐人有十二經脈﹔地有泉脈﹐人有衛气﹔地有艸蓂﹐人有毫毛﹔天有晝夜﹐人有臥起﹔天有列星﹐人有牙齒﹔地有小山﹐人有小節﹔地有山石﹐人有髙骨﹔地有林木﹐人有募筋﹔地有聚邑﹐人有﹝月囷﹞肉﹔歲有十二月﹐人有十二節﹔地有四時不生艸﹐人有無子。此人與天地相應者也。

【注此論人形身﹑四體﹑臟腑﹑陰陽﹐應天地之日月﹑星辰﹑山川﹑艸木﹐人與天地參也。衛气晝行於陽﹐夜行於陰﹐應天道之繞地一周﹐一歲而終三百六十五度。日月五星﹐隨天道之環轉﹔風﹑雨﹑雷﹑電﹐從天气以施行。山川泉谷﹐上天之無不覆幬﹔林木艸蓂﹐感天气而生長。衛气日行於陽﹐上至頭﹑目﹑口﹑齒﹐下至足﹑脛﹑膝﹑腘﹐四旁之四肢﹑肢節﹑﹝月囷﹞肉﹑皮毛﹔夜行於陰﹐內循五臟六腑﹐燻於募筋﹐充於胸腹。人之身形臟腑﹐應六气之降升﹐五運之出入。衛气之行﹐應天道之繞地環轉﹐而復通貫於地中。故曰地有泉水﹐人有衛气。是衛气非獨行於形身之外內﹐而復貫通於經脈之外內者也。】

古今醫統【明徐春甫】

背部胸部尺寸

大椎穴下尾骶骨穴﹐共計二十一椎﹐通作三尺。故謂人爲三尺之軀者﹐此也。

上七椎﹐每椎一寸四分一釐﹐共九寸八分七釐。

中七椎﹐每椎一寸六分一釐﹐十四椎與臍平﹐共一尺一寸二分七釐。

下七椎﹐每椎一寸二分六釐﹐共八寸八分二釐。

第二行俠脊各寸半﹐除脊一寸﹐共折作四寸分。兩旁第三行俠脊各三寸﹐除脊一寸﹐共折作七寸﹐分兩旁。膺部腹部橫寸並用﹐對乳間橫折作八寸﹔膺部橫寸取穴﹐悉依直寸取穴﹔依心胸岐骨下至臍﹐共折八寸﹔臍下至毛際橫骨﹐折作五寸﹔天突至膻中折作六寸八分。下行一寸六分﹐爲中庭。上取天突至中庭﹐共折八寸四分。手足穴並用中指穴取之。

周身經穴﹐隨處而取之﹐則其長短闊狹﹐各合其度﹐而自無過與不及之獘矣。今人悉以中指一寸﹐通身取之﹐烏得謂之同身﹖當日同指。必其隨所處﹐而取其穴道﹐故曰同身寸。

取穴尺寸說

人身經脈十四﹐絡脈十五﹐原穴十二﹐誠爲一身樞要綱維之大﹐不可不熟會於胸中也。至於取法﹐如《標幽賦》云﹕取五穴﹐用一穴而必端﹐取三經﹐用一經而可正。今世之醫﹐惟取中指中節﹐謂之同身寸﹐凡取諸穴悉依之﹐其亦未之思耳﹗殊不知同身之義﹐隨身之大小﹑肥瘦﹑長短﹐隨處分折而取之﹐則自無此長彼短之獘﹐而庶幾乎同身之義有準矣。若以中指爲法﹐如瘦人指長而身大﹐則背腹之橫寸豈不太闊耶﹖如肥人指短而身大﹐則背腹之橫寸豈不太狹耶﹖古人所以特謂同身寸法者﹐蓋必同其身體隨在而分折之﹐固無肥瘦長短之差訛也。如頭部﹐則以前眉中直上至後大杼骨﹐共折一尺八寸﹔眼內眥角至外眥角﹐爲一寸。頭部直橫寸法悉依此準。如背部﹐自大椎下至尾骶﹐共折三尺﹔橫寸第二行﹐連脊分開各二寸﹔第三行﹐連脊分開各三寸半。背部直橫寸法﹐悉依此準。如腹部﹐天突至膻中折六寸﹐岐骨至臍折八寸﹐臍下至毛際折五寸﹐兩乳對折八寸。腹部直橫寸法﹐悉依此準。如四肢尺寸﹐手肘內曲澤穴至經渠爲一尺﹐足膝至踝尖爲一尺六寸﹐踝尖至地爲三寸。亦不獨以中指爲法也。何后世不論背腹﹐槪以中指謂之同身﹐簡而行簡﹐訛而愈訛。愚故悉背腹之所﹐總較尺寸﹐以備考取之便。倘考有未盡﹐法有未周﹐惟同志者訂之﹐庶斯集之無遺憾也。

圖書編【明章潢】

人身雜論

人之所以爲人者﹐形與性而已矣。天地之塞吾其體﹐天地之帥吾其性﹐形性豈二之哉﹖孔子曰﹕仁者﹐人也。孟子曰﹕形色﹐天性也。所以《大學》一言以蔽之曰﹕壹是皆以修身爲本。則是身也﹐本之爲心意知而非有也﹐達之家國天下而非無也﹐具之爲骨骸臟腑而非顯也﹐宰之爲精神魂魄而非隱也。呼吸與天地相通﹐气脈與寒暑晝夜相運旋。所以謂人身小天地﹐而知修身爲本﹐卽知之至也。孔門無逾顏會。顏之四勿﹐會之三省﹐捨視聽言動容貌詞气﹐性安在哉﹖信乎﹗養徳養身非二事﹐良醫良相非二道。柰何人人具此七尺之軀﹐卑之則爲眾欲所攻﹐髙之又以四大爲幻。欲通天下國家爲一身﹐而於一身之骨骸血脈且莫之辧﹐一身之寒暑燥濕且莫之調攝也﹐又烏在其爲不朽而與天地參乎﹖

人者﹐天地之徳﹐陰陽之交﹐鬼神之會﹐五行之秀气也。故人者﹐天地之心也﹐五行之端也﹐食味別聲被色而生者也。故聖人作則必以天地爲本﹐以陰陽爲端﹐以四時爲柄﹐以日星爲紀﹐月以爲量﹐鬼神以爲徒﹐五行以爲質﹐禮義以爲器﹐人情以爲田﹐四靈以爲畜。

邵子曰﹕天有四時﹐地有四方﹐人有四肢。是以指節可以觀天﹐掌文可以察地。天地之理具乎指掌矣﹐可不貴之哉﹗

人身卽小天地也。人之气﹐卽天地之气。人之五臟﹑六腑﹑十二絡﹐猶五嶽﹑四鎭﹑十二州。人之七竅﹐猶天之七曜。凡人之臟腑﹑十二絡有病﹐則面色異而變常﹐猶嶽鎭十二州有災﹐則天象隨之而變異。惟心臟之病﹐面色易形﹐故以養心爲要。孟子曰﹕養心莫善於寡欲。程張所謂心﹐皆指其虛靈之气而言。气本寓理爲性﹐理從气發爲情﹐而心能主宰者亦气也。

人身之天爲首﹐而一身之气﹐自流行貫通﹐脈絡相連。如耳目口鼻爲气之出入﹐皆在於首﹐而其爲气﹐必自下而上。故目如日月﹐而五臟皆屬之﹐豈非自地而起乎﹖

天包地﹐地之上下皆天﹐天之气循環轉旋﹐無一息之停止。如人身自腹以上爲天﹐腹之下爲地。人身之气﹐自是從湧泉而起﹐至於頭頂﹐又降而下﹐循環不窮。然謂之陰陽者﹐亦以其上下言之耳﹗天之气﹐在地下者爲陰﹐在地上者爲陽﹐其爲形𨿽有陰陽之殊﹐其爲气則一也。

我之所以爲身﹐豈五臟﹑六腑﹑四肢﹑百骸之謂哉﹖身非身也﹐其所主者心也。心非心也﹐其所具者性也。性非性也﹐其所原者天也。天之所以爲天﹐我之所以爲身也。然則我之身非人也﹐天也。

天地一陰陽也﹐人身一陰陽也。人身之陰陽﹐不外乎天地之陰陽﹔天地之陰陽﹐亦豈外乎人身之陰陽哉﹖天地一人也﹐人身一天地也。人身之動靜﹐天地之動靜也。分而言之﹐動自動也﹐靜自靜也。合而言之﹐動根於靜﹐靜由乎動也。一呼一吸﹐一息也﹐而天行八十餘里。人一晝一夜三萬三千六百餘息﹐天則行九十餘萬里。人息與天行齊﹐四體於是乎順﹐百病於是乎消。一有衍焉﹐始爲眾病之所襲矣。是故君子貴修身以俟天也。然則天之所以行﹐人之所以息﹐孰從而宰之﹖曰﹕太極。太極﹐陰陽之本也﹐天地之心也﹐動靜之主也。嗚呼﹗善事天者﹐當洗心而密察焉。

人身陰陽合體

吾人之生﹐原陰陽兩端合體而成。其一則父母精气﹐妙凝有質﹐所謂精气爲物者也﹔其一則宿世靈魂﹐知識變化﹐所謂遊魂爲變者也。精气之質﹐涵靈魂而能運動﹐是則吾人之身也。顯現易見﹐而屬之於陽﹐遊魂之靈﹐依精气而露知識﹐是則吾人之心也。晦藏難見﹐而屬之於陰﹐交媾之時﹐一齊俱到﹐胎完十月﹐出生世間。其赤子之初﹐則陽盛而陰微﹐心思𨿽不無而專以形用也。故常欣笑而若陽和﹐亦常開爽而同朝日﹐又常活潑而類輕風。此陽之一端﹐見於有生之後者然也。及年少長﹐則陰盛而陽微﹐𨿽形體如故﹐而運行則專心思矣。故愁戚而欣笑漸減﹐迷蒙而開爽亦稀﹐滯泥而活潑非舊。此陰之一端﹐見於有生之後者然也。人能以吾之形體﹐而妙用其心﹐知簡淡而詳明﹐流動而中適﹐則接應在於現前﹐感通得諸當下。生也﹐而可望以入聖﹔歿也﹐而可望以還虛。其人將與造化爲徒焉已矣。若人以己之心思而展轉於軀殼﹐想度而遲疑﹐曉了而虛泛﹐則理每從於見得﹐幾多涉於力爲﹖生也﹐而難望以入聖﹔歿也﹐而難冀以還虛。其人將與凡塵爲徒焉已矣。或曰﹕如君之論﹐是以身爲陽而在所先﹐以心爲陰而在所後。乃古聖賢則謂身止是形﹐心乃是神﹐形不可與神並﹐況可以先之乎﹖曰﹕子烏知所謂神哉﹖夫神也者﹐妙萬物而言者也﹐亦超萬物而言者也。陰之與陽是曰兩端﹐兩端卽兩物也。精气載心而爲身﹐是身也﹐固身也﹐固耳目口鼻﹑四肢百骸而具備焉者也。靈知宰身而爲心﹐是心也﹐亦身也﹐亦耳目口鼻﹑四肢百骸而具備焉者也。精气之身﹐顯於晝之所爲﹔心知之身﹐形於夜之所夢。然夢中之身﹐卽日中之身﹐但以屬陰﹐故其气弱﹐其象微。𨿽弱且微﹐而較之日中之舉止毫髮則無殊也。日中之身﹐卽夢中之身﹐但以屬陽﹐故其气健﹐其體充。𨿽健且充﹐而較之夢中舉止毫髮亦無殊也。是分之﹐固陰陽互異﹐合之則一神所爲。所以屬陰者則曰陰神﹐屬陽者則曰陽神。是神也者﹐渾融乎陰陽之內﹐交際乎心身之間﹐而充溢彌漫乎宇宙乾坤之外﹐所謂無在而無不在者也。惟聖人與之合徳﹐故身不徒身而心以靈乎其身﹐心不徒心而身以妙乎其心。是謂陰陽不測﹐而爲聖不可知之神人矣。或者憬然悟曰﹕孔夫子之從心所欲不逾矩﹐孟夫子之存心養性以事天﹐是誠陰陽合徳﹐而神之乎其爲心也哉﹖亦神之乎其爲身也哉﹖

人身同天地

七尺之軀﹐何可與天地論大小﹖百年之身﹐何可與天地論修短﹖況此身特軀殼耳﹗與此身之骨骸﹑臟腑﹑經絡﹑血脈﹐縱能精究而深研之﹐不過醫之小道也﹐何必一一準諸天地哉﹖吁﹗此皆自小其身者也。惟自小其身﹐故經營七尺之內﹐與螻蟻同嗜﹐欲醉夢百年之間﹐與蜉蝣共旦暮﹐可哀孰甚也﹖不知天地非大﹐人身非小也﹐萬古非長﹐百年非短也。所以上下同流者﹐自有在也。蓋陰陽五行﹐在天地人一也。觀一歲十二月﹐一日十二時﹐人身之呼吸與天地通者﹐果何物乎﹖孟子謂夭壽不貳﹐修身以俟之﹐所以立命也。自此身之外﹐更何命可立﹐何心性可存而養也﹖彼世之愚不肖者﹐無論已﹔間有賢哲之士﹐計其生平﹐慮非不周﹐知非不溥﹐言非不詳﹐行非不銳﹐日夕殫精耗神﹐遊魂夢景﹐獨於此身漫不加之意焉。其於本末﹐內外輕重﹐緩急且莫之辧﹐又安望其贊化育參天地相同﹖果彊合之﹐抑亦造化自然也。懲七年之病者﹐必求三年之艾﹐當勿忽於此云。

身經通考【淸李瀠】

身經問答

