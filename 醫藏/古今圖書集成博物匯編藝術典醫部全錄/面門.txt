古今圖書集成醫部全錄卷一百三十

面門

黃帝素問

上古天眞論

女子五七﹐陽明脈衰﹐面始焦。

【注陽明之脈榮於面﹐故其衰也面焦。夫气爲陽﹐血脈爲陰﹐故女子先衰於脈﹐而男子先衰於气也。】

六七﹐三陽脈衰於上﹐面皆焦。

【注三陽之脈盡上於頭﹐三陽脈衰﹐故面皆焦。】

丈夫六八﹐陽气衰竭於上﹐面焦。

【注平脈篇曰﹕寸口脈遲而緩﹐緩則陽气長﹐其色鮮﹐其顏光。陽气衰﹐故顏色焦。】

六節髒象論

心者生之本﹐神之變也﹐其華在面。

【注十二經脈﹐三百六十五絡﹐其气血皆上於面。心主血脈﹐故其華在面也。】

脈要精微論

夫精明五色者﹐气之華也。赤欲如白裹朱﹐不欲如赭﹔白欲知鵝羽﹐不欲如鹽﹔靑欲如蒼璧之澤﹐不欲如藍﹔黃欲如羅裹雄黃﹐不欲如黃土﹔黑欲如重漆色﹐不欲如地蒼。五色精微象見矣﹐其壽不久也。

【注此古色生於气﹐气生於髒﹐欲其气華於色而不欲髒象之見於外也。赤如白裹朱﹐白如鵝羽﹐靑如蒼璧﹐黃如羅裹雄黃﹐黑如重漆﹐乃五臟之气章華於色也。赤如赭﹐白如鹽﹐靑如藍﹐黃如土﹐黑如地蒼﹐此五臟之精象見於外也。夫髒者藏也。如五臟之眞色見而不藏﹐則其壽不久矣。明者五臟之神明﹐言五色之發乎五臟之精气神也。】

夫精明者﹐所以視萬物﹐別白黑﹐審短長。以長爲短﹐以白爲黑﹐如是則精衰矣。

【注五臟主藏精者也。精有所藏而後能視萬物﹐審短長。如精微象見於外﹐則精气內衰﹐視物昏憒﹐而壽不久矣。此反結上文之義而言﹐視精明者﹐由藏精之所資也。】

肝脈搏堅而長﹐色不靑﹐當病墜若搏﹐因血在脇下﹐令人喘逆。其軟而散色澤者﹐當病溢飲。溢飲者﹐渴暴多飲﹐而易入肌皮腸胃之外也。

【注肝主血而主色﹐脈盛而色不見者﹐血蓄於下也。當病墜傷﹐或爲手搏所傷﹐因血凝脇下﹐故令人喘逆。蓋肝脈貫膈上注肺﹐血積於下﹐則經气上逆而爲喘也。其不及而色澤者﹐當病溢飲。】

胃脈搏堅而長﹐其色赤﹐當病折髀。其軟而散者﹐當病食痺。

【注足陽明之脈﹐從气沖下髀抵伏兔下足跗。髀傷﹐故脈盛而色赤也。飲食於胃﹐由中焦之腐化﹐胃气不足﹐故當病食痺。】

脾脈搏堅而長﹐其色黃﹐當病少气。其軟而散﹐色不澤者﹐當病足胻腫﹐若水狀也。

【注五臟元眞之气﹐脾所主也。濕熱太過﹐則色黃脈盛而少气矣。其不及當病足脛腫。脾气虛﹐故足腫也。若水狀而非水病﹐故其色不澤。】

腎脈搏堅而長﹐其色黃而赤者﹐當病折腰。其軟而散者﹐當病少血﹐至令不復也。

【注腰者腎之腑﹐腰傷故腎脈盛也。傷於骨者﹐其色赤黃﹐則外應於肌肉間也。其不及﹐當病少血。蓋腎爲牝髒﹐受五臟之精而藏之﹐腎之精液復上入心而爲血﹐精虛至令不復化赤而爲血也。】

五臟生成篇

凡相五色之奇脈﹐面黃目靑﹐面黃目赤﹐面黃目白﹐面黃目黑者﹐皆不死也。

【注奇脈﹐奇經衝任之脈色也。衝任爲經血之海。五臟之血﹐皆歸於肝﹐故外榮於目。面主气色﹐目主血色。目之五色而俱見面黃者﹐五臟之陰而俱得胃脘之陽也。】

面靑目赤﹐面赤目白﹐面靑目黑﹐面黑目白﹐面赤目靑﹐皆死也。

【注經云﹕人無胃气者死﹐面無黃色﹐無胃土之陽矣。面之靑黑赤色﹐皆髒邪乘陽﹐純陰無陽﹐故皆死也。】

玉版論要篇

色夭面脫﹐不治﹐百日盡已。

【注五經之脈見於色﹐气血衰則面色脫而夭然不澤﹐故至百日五臟之气盡而已矣。】

診要經終論

少陰終者面黑。

【注心之華在面﹐面黑者﹐火气滅而水气脫矣。】

刺熱篇

肝熱病者左頰先赤。

【注肝屬木而位居東方﹐故左頰先赤。】

肺熱病者右頰先赤。

【注肺屬金而位居西方﹐故右頰先赤。】

腎熱病者頤先赤。

【注腮下謂之頤﹐腎屬水而位居北方﹐故頤先赤。】

咳論

久咳不已﹐則三焦受之﹐咳而腹滿不欲食飲﹐此皆聚於胃﹐關於肺﹐使人多涕唾而面浮腫气逆也。

【注水聚於胃﹐則上關於肺而爲咳﹐咳則肺舉﹐肺舉則液上溢﹐故使人涕唾。水气上乘﹐故面浮腫而气逆也。】

風論

以冬壬癸中於邪者爲腎風。腎風之狀﹐多汗惡風﹐面庬然浮腫﹐脊痛不能正立﹐其色炲﹐隱曲不利。診在肌上﹐其色黑。

【注風邪干於腎﹐則水气上升﹐故面庬然浮腫﹐風行則水渙也。】

首風之狀﹐頭面多汗﹐惡風。

【注頭乃諸陽之會﹐因沐中風﹐則頭面之皮腠疏而陽气弛﹐故多汗惡風也。】

厥論

陽明之厥﹐則癲疾欲走呼﹐腹滿不得臥﹐面赤而熱﹐妄見而妄言。

【注癩狂走呼﹐妄言妄見﹐陽明之脈病也。其脈循腹屬胃絡脾﹐經气厥逆﹐故腹滿胃不和﹐不得臥也。陽明乃燥熱之經﹐經气上出於面﹐故面赤而熱。】

少陽之厥﹐則暴聾頰腫而熱﹐脇痛﹐胻不可以運。

【注足少陽之脈起於目銳眥﹐從耳後入耳中﹐下頰車﹐循胸過季脇﹐出膝外廉﹐循足跗。故逆則暴聾﹑頰腫﹑脇痛﹐足胻不可以運行。】

脈解篇

少陰所謂面黑如地色者﹐秋气內奪﹐故變於血也。

【注秋時陰气正出﹐則內奪其所藏之陰﹐陰气上乘﹐故面黑如地色也。】

鍼解篇

人齒面目應星。

【注人面有七竅﹐以應七星。】

骨空論

數髓空在面俠鼻。

【注言面之俠鼻間﹐而有數處之髓空也。】

气交變大論

歲水不及﹐濕乃大行﹐上臨太陰﹐則大寒數舉﹐陽光不治。民病寒疾於下﹐復則大風暴發﹐艸偃木零﹐生長不鮮﹐面色時變﹐筋骨並辟﹐肉瞤瘈﹐目視﹝目巟﹞﹝目巟﹞﹐物疏璺﹐肌肉胗發﹐气並膈中﹐痛於心腹。

【注六癸之歲﹐水運不及﹐土乃勝之﹐若辛丑﹑辛未歲司天之气﹐上臨太陰濕土﹐則太陽寒水在泉﹐水弱土勝﹐木後復之﹐陽明屬土主面﹐故面色時變。】

六元正紀大論

金郁之發﹐民病咳逆﹐心脇滿引小腹﹐善暴痛﹐不可反側﹐嗌漧﹐面塵﹐色惡。

【注此受司天在泉之勝制﹐郁極乃發﹐以報復其歲气。如庚子庚午歲。太商金運﹐而上臨少陰﹔庚寅庚申歲﹐太商金運﹐而相火司天﹔乙巳乙亥歲﹐少商金運﹐而相火在泉﹔乙卯乙酉歲﹐少商金運﹐而君火在泉﹐則金气皆郁矣。咳逆嗌漧肺病也。《靈樞經》曰﹕足少陽是動病心脇痛﹐不能轉側﹐甚則面有微塵﹐體無膏澤。又曰﹕肝是動則病腰痛嗌漧﹐面塵脫色﹐蓋金气復而肝木病也。】

至眞要大論

帝曰﹕天气之變何如﹖岐伯曰﹕陽明司天﹐燥淫所勝﹐筋骨內變﹐民病左胠脇痛﹐寒淸於中﹐感而瘧﹐大涼革候﹐咳﹐腹中鳴﹐注泄鶩溏﹐心脇暴痛﹐不可反側﹐嗌漧面塵﹐腰痛﹐丈夫﹝疒頹﹞疝﹐婦人少腹痛﹐目昧眥瘍﹐瘡痊癰。病本於肝﹐太衝絕﹐死不治。帝曰﹕治之柰何﹖岐伯曰﹕燥淫所勝﹐平以苦溫﹐佐以酸辛﹐以苦下之。帝曰﹕邪气反勝﹐治之柰何﹖岐伯曰﹕燥化於天﹐熱反勝之。治以辛寒﹐佐以苦甘。

【注陽明司天﹐卯酉之歲也。燥金淫勝於上﹐則肝血傷而面塵﹐蓋金淫於上﹐故病本於肝。太衝﹐肝經之兪穴脈也。肝气已絕﹐故死不治。苦溫能勝淸﹐金辛能潤燥﹐燥必內結﹐故以酸苦泄之。】

歲陽明在泉﹐燥淫所勝﹐甚則嗌漧面塵﹐身無膏澤﹐足外反熱。

【注陽明在泉﹐子午歲也。面有微塵﹐體無膏澤﹐足外反熱﹐乃足少陽病。嗌漧面塵﹐乃足厥陰病﹐蓋金勝而肝膽病也。】

岐伯曰﹕太陽司天﹐寒淫所勝﹐民病厥心痛﹐嘔血血泄﹐鼽衂善悲﹐時眩僕﹐胸腹滿﹐手熱﹐肘攣掖腫﹐心淡淡大動﹐胸脇胃脘不安﹐面赤目黃﹐善噫嗌漧﹔甚則色炲﹐渴而欲飲。病本於心﹐神門絕﹐死不治。所謂動气知其髒也。帝曰﹕善。治之柰何﹖岐伯曰﹕司天之气﹐風淫所勝﹐平以辛涼﹐佐以苦甘﹐以甘緩之﹐以酸瀉之。帝曰﹕邪气反勝﹐治之柰何﹖岐伯曰﹕寒化於天﹐熱反勝之。治以咸冷﹐佐以苦辛。

【注太陽司天﹐辰戌歲也。太陽爲諸陽之首﹐卽君火之陽﹐然本於在下之寒水﹐今寒淩心火﹐逼其火熱上炎﹐故面赤也。】

太陰司天﹐客勝﹐則首面胕腫。

【注此濕淫於上也。】

靈樞經

本輸篇

手太陽當曲頰﹐足少陽在耳下曲頰之後。

邪气臟腑病形篇

黃帝問於岐伯曰﹕首面與身形也﹐屬骨連筋﹐同血合於气耳。天寒則裂地淩冰﹐其卒寒﹐或手足懈惰﹐然而其面不衣何也﹖岐伯答曰﹕十二經脈﹐三百六十五絡﹐其血气皆上於面而走空竅﹐其气之津液皆上燻於面﹐而皮又厚﹐其肉堅﹐故天熱甚寒﹐不能勝之也。

【注气血皆上於面﹐天熱甚寒﹐不能勝之﹐謂陰陽寒暑之气皆從下而上也。】

面熱者足陽明病。

【注衛气之悍熱太過﹐而上行於面也。】

岐伯曰﹕諸陽之會皆在於面﹐邪中於面則下陽明﹐邪中於頰則下少陽。

【注諸陽之會皆在於面者﹐精陽之气皆上於面而走空竅也。】

終始篇

少陰終者﹐面黑。太陰終者善嘔﹐嘔則逆﹐逆則面赤﹔不逆則上下不通﹐上下不通則面黑。

【注面黑者气色外脫也。】

經脈篇

足少陰之脈動﹐則病饑不欲食﹐面如漆柴。

手厥陰之脈動﹐則病心中熱﹐面赤目黃。

足少陽之脈動﹐則病口苦﹐甚則面微有塵。

足厥陰之脈動﹐甚則面塵脫色。

手少陰气絕﹐其面黑如漆柴。

手陽明之脈﹐其支者上頸貫頰。

足陽明之脈﹐循頤後下廉出大迎﹐循頰車上耳前。

手太陽之脈﹐其支者循頸上頰﹐又支者別頰上﹝出頁﹞﹐病則頰腫。

手少陽之脈﹐其支者直上出耳上角﹐以屈下頰至﹝出頁﹞﹐又支者過客主人前交頰﹐是病則頰腫。

足少陽之脈﹐其支者加頰車下頸。

足厥陰之脈﹐其支者從目系下頰裏。

經別篇

手少陰之正﹐別入於淵液兩筋之間﹐屬於心﹐上走喉嚨﹐出於面﹐合目內眥。

【注手少陰之正﹐上出於面﹐亦與足太陽相合於目內眥之睛明﹐水火上下之相交也。】

足少陽之正﹐繞髀入毛際﹐合於厥陰﹔別者入季脇之間﹐循胸裏屬膽散之上肝﹐貫心以上﹐挾咽出頤頷中﹐散於面﹐系目系﹐合少陽於目外眥。

【注按足少陽之脈﹐起於目銳眥﹐循頭面而下﹐行於足跗。少陽之別繞髀上行﹐至目銳眥而合於少陽之經﹐是經脈與經別﹐交相逆順而行者也。】

厥論

厥頭痛﹐面若腫。

【注陽明之气上出於面﹐厥气上逆於頭﹐故爲頭痛面腫。】

雜病篇

厥胸滿面腫。

【注本經曰﹕中於面則下陽明﹐蓋中於面之皮膚則面腫。】

海論

气海有餘者﹐气滿胸中﹐悗息面赤。

【注气上逆﹐故面赤也。】

陰陽二十五人篇

木形之人小頭長面。火形之人廣﹝月引﹞銳面。土形之人圓面大頭。金形之人方面白色。水形之人面不平。

【注面長者木之體長也。面銳者火之炎上銳且小也。面圓者土之體圓也。面方者金之體方也。面不平者水面有波也。】

足太陽之上﹐血少气多則面多肉﹐血气和則美色。

【注足太陽之脈﹐起於目內眥﹐循兩眉而上額交巓﹐血少气多則面多肉﹐气之所以肥腠理也。血气和者﹐謂經脈皮膚之血气和調﹐則顏色鮮美也。】

手太陽之上﹐血气盛則面多肉以平﹐血气皆少則面瘦惡色。

【注手太陽之脈﹐其上行者﹐循於顴頰耳鼻目眥之間﹐是以皮膚之血气盛﹐則面多肉以平﹔血气皆少﹐則面瘦色惡﹐太陽爲諸陽主气也。】

扁鵲難經

面色

十三難曰﹕五臟有五色﹐皆見於面。

十六難曰﹕假令得肝脈﹐其外證善潔﹐面靑善怒﹔得心脈﹐其外證面赤﹐口漧善笑﹔得脾脈﹐其外證面黃﹑善噫﹐善思善味﹔得肺脈﹐其外證面白善嚏﹐悲愁不樂﹐欲哭﹔得腎脈﹐其外證面黑﹐善恐欠。

二十四難曰﹕手少陰气絕﹐則脈不通﹐脈不通則血不流﹐血不流則色澤去﹐故面色黑如黧。此血先死。壬日篤﹐癸日死。

四十七難曰﹕人面獨能耐寒者何也﹖然。人頭者﹐諸陽之會也﹐諸陰脈皆至頸胸中而還﹐獨諸陽脈皆上至頭耳﹐故令面耐寒也。

金匱要略【漢張機】

面色

問曰﹕病人有气色見於面部﹐願聞其說。師曰﹕鼻頭色靑﹐腹中痛﹐苦冷者死﹔鼻頭色微黑者有水气﹔色黃者胸上有寒﹔色白者亡血也。設微赤非時者死。其目正圓者死不治。又色靑爲痛﹐色黑爲勞﹐色赤爲風﹐色黃者便難﹐色鮮明者有畱飲。

陽毒之爲病﹐面赤斑斑如錦文。

陰毒之爲病﹐面目靑。

男子面色薄者﹐主渴及亡血﹐卒喘悸﹐脈浮者裏虛也。

男子脈虛沈弦﹐無寒熱﹐短气裏急﹐小便不利﹐面色白﹐時目瞑兼衂﹐小腹滿﹐此爲勞使之然。

面赤如醉者﹐此爲胃熱上燻也。

寸口脈微而濇﹐微者衛气衰﹐濇者榮血不足﹐衛气衰則面色黃﹐榮血不足則面色靑。又曰﹕陰陽俱虛則面色靑白。

心傷者其人勞倦﹐卽頭面赤而下重﹐心中痛而自煩﹐發熱﹐當臍跳﹐其脈弦﹐此爲心臟傷所致也。

膈間支飲﹐其人喘滿﹐心下痞堅﹐面色黧黑﹐其脈沈緊﹐得之數十日﹐醫吐下之不愈﹐木防己湯主之。虛者卽愈﹐實者三日復發。復與不愈者﹐宜木防己湯主之﹐去石膏加茯苓芒硝湯主之。

裏水一身面目黃腫﹐其脈沈﹐小便不利﹐故令病水。假如小便自利﹐此亡津液﹐故令渴也。

酒疸下之﹐久久爲黑疸。目靑面黑﹐心中如啖蒜虀狀﹐大便正黑﹐皮膚爪之不仁﹐其脈浮弱﹐𨿽黑微黃﹐故知之。

病人面無血色﹐無寒熱﹐脈沈弦者衂﹔浮弱﹐手按之絕者﹐下血﹔煩咳者必吐血。

下利脈沈而遲﹐其人面少赤﹐身有微熱。

面赤色者﹐陽气怫郁在表﹐當解之﹐發汗則愈。

下利漬谷者必鬱冒﹐汗出而解﹐病人必微厥﹐所以然者﹐其面戴陽﹐下虛故也。

面瘦面腫

黃汗其脈沈遲﹐身發熱﹐胸滿﹐四肢頭面腫﹐久不愈﹐必致癰膿。

寸口脈沈滑者﹐中有水气﹐面目腫大有熱﹐名曰風水。夫水病人目下有臥蠶﹐面目鮮澤﹐脈伏﹐其人消渴病水﹐腹大﹐小便不利﹐其脈沈絕者﹐有水﹐可下之。

肺癰﹐上气面浮腫﹐肩息﹐其脈浮大不治。

肺癰﹐胸滿脹﹐一身面目浮腫﹐鼻塞淸涕出﹐不聞香臭酸辛﹐咳逆上气﹐喘鳴迫塞﹐葶藶大棗瀉肺湯主之。

腎水者﹐其腹大臍腫腰痛﹐不得溺﹐陰下濕如牛鼻上汗﹐其足逆冷﹐面反瘦。

傷寒論【漢張機】

愧怖之色

問曰﹕人愧者﹐其脈何類﹖師曰﹕脈浮而面色乍白乍赤。問曰﹕人病恐布者其脈何狀﹖師曰﹕脈形如循絲﹐累累然﹐其面白脫色也。

中藏經【漢華佗】

五色脈論

面靑無右關脈﹐脾絕﹐木克土﹔面赤無右寸脈﹐肺絕﹐火克金﹔面白無左關脈﹐肝絕﹐金克木﹔面黃無左尺脈﹐腎絕﹐土克水﹔面黑無左寸脈﹐心絕﹐水克火。五絕者死。凡五絕當時卽死﹐非其時則半歲死耳。五色𨿽見而五脈不見﹐卽非死者矣。

臟腑虛實寒熱見於面色

肝气逆﹐則頭痛耳聾﹐頰赤﹐其脈沈而急﹐浮而急亦然。

心脈大﹐甚則胸中滿而煩﹐淡淡面赤目黃也。

凡心病﹐狂言汗出﹐躁﹐身厥冷﹐其脈當浮而大﹐反沈濡而滑﹐其色當赤反黑著﹐水克火﹐死不可治也。

凡赤黑色入口必死﹐面目赤黃亦死﹐赤如血亦死。

又憂愁思慮太過﹐心气內去﹐其色反和而盛者﹐不出十日死。

又心虛則恐懼多驚﹐憂思不樂﹐胸腹中若痛﹐言語顫栗﹐惡寒﹐恍惚﹐面赤目黃﹐喜衂﹐診其脈左右寸口兩虛而微者是也。

脾病則面色萎黃。

又云﹕脾病面黃目赤者可治﹔靑黑色入節﹐半歲而死﹔色如枳實者﹐一月死。脾正熱﹐則面黃目赤脇滿。

胃熱﹐則面赤如醉人﹐四肢不收持﹐不安眠﹐語狂目亂便硬者是也。

胃脈堅而長﹐其色黃赤﹐病折腰。

久咳而見血﹐身熱而短气﹐脈當濇﹐今反浮大﹐色當白﹐今反赤者﹐火克金﹐十死不治也。

又云﹕面白目靑﹐此謂經亂也。

又云﹕面黃色白者可治。

腎病手足冷﹐面赤目黃﹐小便不禁﹐骨節煩痛﹐小腹結痛﹐气上衝心﹐脈緩當沈而滑﹐今反浮大﹐其色當黑。其翕翕少气﹐兩耳若聾﹐精自出﹐飲食少﹐便下淸﹐脈遲可治。

又云﹕腎病其色靑黃﹐連耳左右﹐其人年三十許﹐百日死。上焦﹐實則食已還出﹐膨膨然不樂。虛則不能制下﹐遺便溺而﹐頭面腫也﹝上焦……頭面腫也原作「上焦實則食己虛虛則還出膨膨而不樂虛則不能制下遺便溺頭面腫也」﹐據《中藏經》補。﹞。

察面色形證決死法

黑或如馬肝色﹐望之如靑﹐近則如黑者死。

面目直視者死。

面靑人中反者﹐三日死。

面無光﹐牙齒黑者死。

面靑目黑者死。

面白目黑者十日死。

面赤眼黃卽時死。

面黑目白者八日死。

面靑目黃者五日死。

面黑直視者死。

面黑唇靑者死。

病人黑色出於天中天庭者死。

面靑目白者死。

面黃目白者死。

面目俱白者死。

面目靑黑者死。

面靑唇黑者死。

面色黑﹐脇滿不能反側者死。

面色蒼黑卒腫者死。

脈訣【晉王叔和】

五臟察色歌

心臟歌曰﹕順視雞冠色﹐凶看瘀血凝。

【注雞冠色赤﹐瘀血赤而黑者﹐赤乃本色爲順﹐黑則水來克火爲凶。】

心脈歌曰﹕大實由來面赤風﹐燥痛面色與心同。

【注心脈大實﹐蓋心家熱則生風﹐故面赤而身有風也。有風有熱﹐故燥痛﹐面色與心色同﹐赤之甚也。】

肝臟歌曰﹕翠羽身將吉﹐顏同枯艸殃。

【注肝木色靑﹐翠羽靑而紅﹐枯艸靑而白﹐紅屬心火﹐白屬肺金﹐木生火故吉﹐金克﹐木故殃。】

腎臟歌曰﹕色同烏羽吉﹐形似炭煤危。

【注腎水色黑﹐烏羽黑而靑﹐是水生木﹐故吉。炭煤黑而黃﹐是士克水﹐故危。】

肺臟歌曰﹕豬膏凝者吉﹐枯骨命難全。

【注肺金色白而光澤﹐白者金也﹐光澤者水也﹐金能生水﹐故吉。枯骨之色白而不澤﹐白者金也﹐不澤者內失其水﹐火就燥也﹐火來克金﹐故命難全。】

脾臟歌曰﹕痞气冬爲積﹐皮黃四體昏。

【注脾之積名曰痞气﹐在胃脘﹐覆大如盤﹐久不愈﹐令人四肢不收﹐致發黃疸﹐飲食不消﹐肌膚黃瘦。】

雜病生死歌

中風口噤遲浮吉﹐急實大數三魂孤。魚口气粗難得瘥﹐面赤如妝不久居。

【注中風口噤脈遲浮﹐乃病脈相應﹐故吉。急實大數乃風熱之極﹐故三魂孤。口如魚口之張﹐脾气絕也。气粗﹐肺气絕而呼出气驟也。面赤如妝火盛也。】

病人頭面靑黑暗﹐汗透毛端恰似珠。

【注六陽气俱絕者﹐則陰與陽相離﹐陰陽相離﹐則腠理泄﹐絕汗乃出﹐大如貫珠﹐轉出不流﹐則气先死。】

察色觀病生死歌

面黃目靑酒亂頻﹐邪風在胃衮其身。面黑目白命門敗﹐困極八日死來侵。

面色忽然望之靑﹐進之如黑卒難當。面赤目白憂息气﹐待過十日定存亡。

面赤目靑眾惡傷﹐榮衛不通立須亡。黃黑白色起入目﹐更兼口鼻有災殃。

面靑目黃中時死﹐余候須看兩日彊。目無精光齒齦黑﹐面白目黑亦災殃。

肩息直視及唇焦﹐面腫蒼黑也難逃。妄語錯亂及不語﹐屍臭元知壽不髙。

人中盡滿兼唇靑﹐三日須知命必傾。兩頰顴赤人病久﹐口張气直命難停。

五臟死色歌

肝臟歌曰﹕面腫蒼黑舌捲靑﹐四肢乏力眼如盲。泣下不止是肝絕﹐八日應當命必傾。

心臟歌曰﹕面黧肩息直視看﹐又兼掌腫沒文斑。狂言亂語身悶熱﹐一日之內到冥間。

脾臟歌曰﹕臍趺腫滿面浮黃﹐泄痢不覺污衣裳。肌肉粗濇兼唇反﹐十二時內定災殃。

肺臟歌曰﹕口鼻气出不復回﹐唇反無文黑似煤。皮毛焦漧爪枯折﹐途程三日定知災。

腎臟歌曰﹕面黑齒痛目如盲﹐自汗如水腰折頻。皮肉濡卻發無澤﹐四日應當命不存。

瘡瘍全書【金竇漢卿】

面發毒

此證多起於房勞太過﹐乘虛風入經絡﹐陽明經虛﹐發於面也﹔或面生癤﹝疒畾﹞。患者欲求速愈﹐而以毒藥敷點﹐或以艾火灸之﹐或以鍼刀刺之﹐或犯尻神惡宿﹐或破後房事不戒﹐或受狂風霜雪寒露暴戾之气﹐或服金石艸木諸物﹐惡毒相攻相反之劑﹐以致病證日劇。殊不知面爲諸陽之首﹐禁火禁刀禁毒﹐況耳目口鼻之官﹐總系一處﹐比四肢不同﹐若不保重﹐命亦難生﹐何也﹖面爲陽﹐火气入之﹐燻蒸肌肉。刀鍼刺之﹐卽傷經絡﹔毒藥點之﹐暴剝皮肉。轉轉爲患﹐繼之以風邪入之﹐則頭面虛腫﹐目鼻腫脹﹐患處日腐﹐其臭穢難聞﹐脾胃日削﹐寒熱交作﹐痛楚萬狀﹐難以盡言。若有五善而無七惡﹐外敷淸涼拔毒之藥﹐內服參朮內托之劑﹐每合犀角郁金散服之﹐以拔積毒﹐其命方可保也﹐否則難生。

痄腮毒

此毒受在牙根耳聤﹐通於肝腎﹐气血不流﹐壅滯頰腮﹐是風毒證。先用淸肝流气飲﹐後用托裏流气飲治之。

發頤毒【一名流注】

傷寒後餘毒不散﹐汗發不透﹐故發此疽。在耳後一寸三分﹐或在心窩兩肋。在身者可治﹔在耳後相連咽喉﹐毒气內攻﹐難進飲食藥餌。鼻流淸膿﹐兩耳閉塞者死﹔無卽生。用二十四味流气飲﹐熱服出汗﹔次服千金內托散。患上用鐵箍散﹐將薑汁好酢加蜜少許和勻﹐火上熬熱﹐調藥搽四向空中﹐出毒時用余汁溫潤之。

穿腮

一名骨槽風﹐一名穿珠﹐一名附骨﹐一名穿喉﹐一名牙槽風。此毒因憂思驚慮﹐太陽受證﹐結於大腸之間﹐邪毒交生﹐灌於經絡之內﹐初起生於耳下及項間﹐隱隱皮膚之內﹐略有小核﹐漸長如李子之狀﹐便覺紅腫﹐或上或下﹐或左或右﹐牙關口噤不開﹐急用鵝毛攪出風痰﹐卽服驅風破毒散﹐立愈。此證小兒亦生者﹐其故何也﹖稟气虛弱﹐感風寒暑熱相結成疳﹐或恣食肥甘生冷甜物﹐余穢積成於牙縫﹐不能滌洗去垢﹐漸爛至臭膿血淋漓﹐日久則气血凝滯﹐結成多骨而出﹐甚至爛漫穿腮﹐急用珍珠冰片散搽之。

頦癰

此毒生於頦上﹐不爲風頦﹐下要成漏瘡﹐不可輕易﹐當用敗毒流气飲﹐再用內托淸肝飲。

面風毒

此毒气血壅上﹐結聚成毒﹐當用鬢疽藥治之。先用敗毒流气飲﹐後用淸肝流气飲治之﹐外用圍藥敷之。

頰疽

此毒生於頰車之上﹐多者皆出於附骨﹐亦名附骨疽。若不速治﹐漸銼其骨﹐久後必致成漏﹐終不能痊。治用內托散﹐加羌活﹑獨活水煎服﹔次用十奇散﹐加川椒﹑細辛﹑桔梗﹑靑皮﹐外用圍藥搽之。

鴉啖瘡

鴉啖者﹐久中邪熱﹐臟腑虛寒﹐血气少﹐腠理不密﹐發於皮膚之上﹐相生如錢﹐竅後爛似鴉陷﹐日久將來損傷難治。小兒同前。其治法用陰蝕瘡之藥治之。

河間六書【金劉完素】

胃疸面黃

食已如饑﹐胃熱﹐能消穀。陽明脈終﹐心火上行﹐心憎煩﹐面黃小便赤濇﹐茯苓加減湯主之。

儒門事親【元張從政】

面黃腫

凡病面黃身熱肌瘦﹐寒熱往來如瘧﹐更加涎嗽不止﹐喘滿面腫﹐或身體俱熱﹐自汗。經云﹕病名傷寒﹐夾勞之證也﹐治之柰何﹖病在上者﹐其髙者因而越之﹐可用防己散吐之﹐吐後切用通解丸一服﹐次服人參黃芪散﹐當歸飲子加減小柴胡﹐擇而用之。經謂男女之證皆同類﹐用其治法也。依此調治﹐無不取效。

東垣十書【元李杲】

面赤

諸病面赤﹐𨿽伏火熱﹐禁不得攻裏﹐爲陽气怫郁﹐邪气在經﹐宜發表之。經曰﹕火郁則發之是也﹐瘡瘍亦然。

面腫

虛風麻木﹐牙關緊急﹐目內蠕動﹐胃中有風﹐獨面腫﹐宜升麻胃風湯。

面熱

面熱者胃病也。飲食不節則胃病﹐胃病則气短精神少而生大熱﹐有時如火上行﹐獨燎其面。

面色

肝病面靑﹐脈弦。皮急多靑﹐則痛。形盛﹐胸脇痛﹐耳聾口苦舌漧﹐往來寒熱而嘔。以上是形盛﹐當和之以小柴胡湯也。如形衰骨搖而不能安於地。此乃膝筋﹐治之以羌活湯。《本艸》云﹕羌活爲君也。瘧證取以少陽。如久者發爲痺瘧﹐宜以鑱鍼刺絕骨穴﹐復以小柴胡湯治之。

心病面赤脈洪身熱。赤多則熱。暴病壯熱惡寒。麻黃加知母石膏黃芩湯主之。此證如不發汗﹐久不愈爲瘧也。淹疾﹝出頁﹞腫﹐面赤身熱﹐脈洪緊而消瘦﹐婦人則亡血﹐男子則失精。

脾病面黃﹐脈緩皮膚亦緩﹐黃多則熱﹐气勝形也。《傷寒論》是爲濕溫﹐其脈陽浮而弱﹐陰小而急﹐治在太陰。濕溫自汗﹐白虎湯加蒼朮主之。如久不愈﹐爲溫瘧重暍﹐白虎加桂枝主之。淹疾肉消﹐食少無力﹐故曰熱消肌肉﹐宜以養血涼藥。《內經》曰﹕血生肉。

肺病面白皮濇﹐脈亦濇﹐多白則寒﹐暴病濇癢气虛﹐麻黃加桂枝﹐令少汗出也。《傷寒論》曰﹕夏傷於暑﹐汗不得出爲癢。若久不痊﹐爲風瘧﹐形衰面白﹐脈濇皮膚亦濇﹐形羸气弱﹐形淹﹐衛气不足。

腎病面黑﹐身涼脈沈而滑﹐多黑則痺﹐暴病形冷惡寒﹐三焦傷也。治之以姜附湯或四逆湯。久不愈爲瘧。暴气沖上吐食夜發﹐俗呼謂之夜瘧。太陽經桂枝證﹐形衰淹疾﹐黑癉羸瘦﹐風痺痿厥﹐不能行也。

又云﹕肺寒則面白生痰﹐喘咳唾嚏。

又云﹕肺病面白而不澤﹐則爲脫气﹑脫血﹑脫津﹐脫液﹑脫精﹑脫神。

丹溪心法【元朱震亨】

面寒

面寒者﹐胃虛也。

面熟

面熱因郁熱。

面鼻得冷則黑

諸陽聚於頭﹐則面爲陽中之陽﹐鼻居面中央﹐而陽明起於額中﹐一身之血運到面鼻﹐到面鼻陽部皆爲至淸至精之血矣。酒性善行而喜升﹐大熱而有峻急之毒。多酒之人﹐酒气燻蒸﹐面鼻得酒﹐血爲極熱﹐熱血得冷爲陰气所搏﹐汗濁凝結﹐滯而不行﹐宜其先爲紫而後爲黑色也。須用融化滯血使之得流﹐滋生新血﹐可以運化﹐病乃可愈。予爲酒制四物湯﹐加炒片芩﹑茯苓﹑陳皮﹑生甘艸﹑酒紅花﹑生薑煎調五靈脂末飲之﹐气弱者加黃芪﹐無有不應者。

面部凶證

人有病﹐面上忽見紅點者﹐多死。

衛生寶鑑【元羅天益】

面熱

如人患面熱﹐脈洪大而有力﹐此乃陽明經﹐多血多气﹐因膏粱積熱而致。先以調胃承气湯七錢﹐加黃連三錢﹐犀角一錢﹐疏下三兩行﹔次以升麻黃連湯治之而愈。

證治要訣【明戴思恭】

面風

兩頰赤腫﹐其狀如痱﹐名頭面風。酒調消風散﹐食後服﹐仍以杏仁去殼揩之。

醫學入門【明李梴】

面寒

胃中有寒濕﹐則面不能耐寒﹐先以附子理中湯﹐次用升麻附子湯。

面戴陽證

面戴陽者﹐浮火所衝也。又曰面戴陽者﹐面𨿽赤而不紅活﹐乃下虛也。醫者不察﹐誤用涼藥﹐則气消而成大病矣。

面上雜病

凡風刺﹑粉刺﹑﹝黑幹﹞﹝黑曾﹞﹑痤痱﹑酒皶﹑肺風諸瘡﹐皆屬面上之病。

風客皮膚﹐痰漬臟腑則面生﹝黑幹﹞﹝黑曾﹞﹐脾肺風濕搏熱則生瘡﹐紅紫或腫﹐升麻胃風湯加減用之。

搭腮腫

腮腫亦名痄腮﹐因風熱或膏粱積熱而作﹐宜升麻黃連湯﹐或升麻胃風湯﹐或荊防敗毒散。腫久不消﹐欲作膿﹐宜托裏消毒散。腮頰齒牙唇口俱腫出血者﹐宜淸胃散加石膏。

古今醫鑑【明龔信】

面病專屬胃

手足六陽之經﹐𨿽皆上至頭﹐而足陽明胃之脈﹐起於鼻交頞中﹐入齒挾口環唇﹐循頰車﹐上耳前﹐過客主人﹐維絡於面上﹐故面病專屬於胃。其或風熱乘之﹐則令人面腫﹐或面鼻色紫﹐或風刺癮疹﹐或面熱﹐或面寒﹐隨其經證而治之。

若面唇紫黑﹐宜升麻白芷湯。

薛氏醫案【明薛己】

時毒

時毒者﹐爲四時邪毒之气感之於人也。其候發於鼻面耳目﹐焮赤腫痛﹐重則咽喉頸項亦腫﹐或漫腫無頭﹐或結核有根﹐令人憎寒發熱頭痛﹐或肢體痛﹐恍惚不寧﹐咽喉閉塞。醫人不識﹐謂之傷寒﹐便服解熱之劑﹐一二日間腫勢益增﹐始知藥誤。原夫此疾﹐古無方論﹐初發狀如傷寒﹐五七日間乃能殺人。若能延至十日之外﹐不治自愈也。五日以前﹐精神昏亂﹐咽喉閉塞﹐語聲不出﹐頭面益腫﹐食不知味者﹐必死之候﹐治之無功矣。然此疾有陽有陰﹐有可汗﹐有可下﹐粗工不識﹐但云熱毒﹐祇用寒涼之藥﹐殊不知病有微甚﹐治有逆從﹐不可不審也。

脈浮數者﹐邪在表也﹐葛根牛蒡子湯﹑解毒升麻湯﹑升麻牛蒡子散之類以發之。脈沈實而便祕者﹐邪气在裏也﹐宜梔子仁湯。脈沈濇者﹐邪气入深也﹐宜漏蘆湯﹑大黃湯。

表實而不解者﹐散之以芩連敗毒散。

裏實而不利者﹐下之以五利大黃湯。

表裏俱實而不解者﹐宜解表攻裏並施﹐以通聖消毒散。

表裏俱解而不消者﹐和之以劫瘴消毒飲。

腫甚焮痛者﹐砭去惡血﹐更用消毒﹐以普濟消毒飲﹐次用七神散。

頭面耳項赤腫作痛﹐咽漧發熱﹐脈浮數﹐以黃連敗毒散﹐次以劫瘴消毒散﹑七神散。

若腫痛發熱作渴﹐而脈實便祕者﹐先以五利大黃湯﹐次以追疔奪命湯﹐又次以水邊嫩柏根水煎﹐入酒和服。

腫痛發熱﹐脈浮數﹐以芩連敗毒散﹐次以退熱消毒飲﹐又次以七神散。

焮腫脹痛作渴﹐寒熱便祕﹐脈數﹐按之緊實﹐以通聖消毒散﹐次以芩連消毒散﹐又次以七神散。

腫勢已盛﹐大熱脈實者﹐先宜砭去惡血﹐次以洗瘴散洗之﹐消腫散刷之﹐卻以蛇不見根同白梅搗﹐敷牙齗﹐含去涎﹔初服追疔奪命湯﹐次服七神散﹐萬病解毒丸。

表邪已解﹐腫尙不退﹐脈滑而數﹐乃瘀血欲作膿也﹐以托裏消毒潰之。若脈浮數或洪數者﹐不可托之﹐只宜消之﹐以烏苞子根水煎服﹐又以谷藤根水煎服﹐及用袪瘴散服之。又宜於鼻內﹝口畜﹞以通气散﹐取十餘嚏作效。如﹝口畜﹞藥不作嚏者﹐不可治之證也。如嚏出膿者﹐治之必愈。左右之人﹐每日嚏藥﹝口畜﹞之﹐必不傳染﹐其病人亦每日用嚏藥三五次﹐以泄熱毒﹐此治時毒之良法也。

經三四日不解者﹐不可大下﹐猶宜和解之﹐犀角連翹散之類。至七八日大小便通利﹐頭面腫起髙赤者﹐可服托裏散﹑黃芪散。

古今醫統【明徐春甫】

面熱面寒

經曰﹕面熱者足陽明病﹐面寒者爲胃寒。陽明胃經﹐气盛有餘﹐則身以前皆熱﹐況其人素食膏粱﹐積熱於胃﹐陽明經多血多气﹐本實則風熱上行﹐諸陽皆會於頭目﹐故面熱之病生矣。

面腫面浮

面腫屬肝風胃火﹐面浮屬脾土肺金﹐面腫與浮﹐最宜分別。腫則爲實﹐因風火上炎﹐紅腫而熱﹐或按而痛﹐此邪有餘﹐脈必急躁緊實。面浮則爲虛﹐因脾傷勞役﹐飲食失節﹐水土不調﹐脾气輸散不常﹐肺气傳布失度﹐故面虛浮﹐眼下如臥蠶之狀﹐或有气喘﹐皆其候也﹐此正气不足﹐脈必虛弱或浮而無力。

面色

久病人面色轉黃﹐此欲愈也。

病人面紅難愈。

不病人面色紅﹐有肺火。

瘦人面紅﹐血虛有火。

瘦人面白色如枯骨﹐此血虛气弱﹐當防痰火病作﹐亦難治。

面黃者乃脾胃濕熱病﹐黃而兼靑色者﹐爲木克土﹐主死不治。

不病人面色如灰塵﹐眼下靑黑﹐卽有病至﹐不能治。

病應愈﹐面色如煤不開者﹐終必死。

女人面兩顴頰紅色﹐名曰帶紅花。此肺金燥火所乘﹐心火克肺﹐大腸膀胱無蔭﹐故多淫而無子。

女人面色靑者﹐性惡多怒。

痄腮

痄腮﹐牙病而及於腮頰﹐俱腫是也。

醫學綱目【明樓英】

面戴陽證

傷寒少陰證面戴陽者﹐下虛故也﹐宜通脈四逆湯﹐加蔥白九莖煎服。

面赤色﹐爲陽气怫郁在表﹐故用蔥白以通陽气也。

證治準繩【明王肯堂】

面部所屬

面統屬諸陽。

【注《靈樞》曰﹕諸陽之會皆在於面。】

又屬足陽明胃經。

【注《素問》曰﹕五七陽明脈衰﹐面始焦﹐發始墮﹐六八陽气衰竭於上﹐面焦發垂頒白。《靈樞》曰﹕邪中於面﹐則下陽明。《中藏經》曰﹕胃熱﹐則面赤如醉人。《素問》又曰﹕已食如饑者胃疸﹐面腫曰風。注﹕胃陽明之脈行於面故耳。】

又屬足太陽膀胱經。

【注《靈樞》曰﹕足太陽之上﹐血多气少﹐則面多小理﹐血少气多﹐則面多肉﹐肥而不澤。血气和則美色。俱有餘﹐則肥澤。俱不足﹐則瘦而無澤。】

又統屬手少陰心經。

【注《素問》曰﹕心者生之本﹐神之變也。其華在面。又曰﹕心之合脈也﹐其榮色也。】

又以五色候五臟﹐故面靑屬肝。

【注《素問》曰﹕生於肝﹐如以縞裹紺﹐故靑欲知蒼璧之澤﹐不欲知藍。注﹕縞﹐繒之精白者﹔紺﹐深靑揚赤色。又曰﹕靑如翠羽者生﹐如艸玆者死。注﹕玆﹐滋也﹐如艸初生之色也。】

赤屬心。

【注《素問》曰﹕生於心﹐如以縞裹朱﹐故赤欲如白裹朱﹐不欲如赭。注﹕赭﹐赤土也。又曰﹕赤如雞冠者生﹐如衃血者死。注﹕衃血﹐凝血也。】

黃屬脾。

【注《素問》曰﹕生於脾﹐如以縞裹﹝艸舌﹞蔞實﹐故黃欲如羅裹雄黃﹐不欲如黃土。又曰﹕黃如蟹腹者生﹐如枳實者死。】

白屬肺。

【注《素問》曰﹕生於肺﹐如以縞裹紅﹐故白欲如鵝羽﹐不欲如鹽。又曰﹕白如豕膏者生﹐如枯骨者死。】

黑屬腎。

【注《素問》曰﹕生於腎﹐如以縞裹紫﹐故黑欲如重漆色﹐不欲如地蒼。又曰﹕黑如烏羽者生﹐如炲者死。注﹕炲﹐煤也。又曰﹕五臟六腑固盡有部﹐視其五色﹐黃赤爲熱﹐白爲寒﹐靑黑爲痛。】

或曰﹕升麻加黃連湯治面熱﹐升麻加附子湯治面寒﹐有何依據﹖答曰﹕出自仲景。云岐子注《傷寒論》中辧葛根湯云﹕尺寸脈俱長者﹐陽明受病也﹐當二三日發。以其脈俠鼻絡目﹐故身熱目疼鼻幹不得臥﹐此陽明經受病也。始於鼻交頞中﹐從頭至足﹐行身之前﹐爲表之裏。陽明經標熱本實﹐從標脈浮而長﹐從本脈沈而實。陽明爲病﹐主蒸蒸而熱不惡寒﹐身熱爲標病。陽明本實者﹐胃中燥鼻幹目疼爲本病。陽明爲肌肉之本﹐禁不可發汗﹐在本者不禁下﹐發之則變黃證。太陽主表﹐榮衛是也﹐榮衛之下﹐肌肉屬陽明﹐二陽並病﹐葛根湯主之。衛者桂枝﹐榮者麻黃﹐榮衛之中﹐桂枝麻黃各半湯主之。榮衛之下﹐肌肉之分者﹐葛根湯主之﹐又名解肌湯。故陽明爲肌肉之本﹐非專於發汗止汗之治﹐桂枝﹑麻黃兩方互並爲一方﹐加葛根者﹐便作葛根湯﹐故榮衛肌肉之次也﹐桂枝﹑芍藥﹑生薑﹑甘艸﹑大棗止汗﹐麻黃﹑桂枝﹑生薑﹑甘艸發汗﹐葛根味薄﹐獨加一味者﹐非發汗止汗也﹐從葛根以解肌﹐故名葛根湯。錢仲陽制升麻湯治傷寒﹑瘟疫﹑風熱﹐壯熱頭痛﹐肢體痛﹐瘡疹已發未發﹐用葛根爲君﹐升麻爲佐﹐甘艸﹑芍藥安其中气。朱奉議作《活人書》﹐將升麻湯列作陽明經解藥。予診楊氏婦﹐陽明經標本俱實﹐先攻其裏﹐後瀉經絡中風熱﹐故用升麻湯加黃連﹐以寒治熱也。尼長老陽明經標本俱虛﹐先實其裏﹐次行經絡﹐故用升麻湯加附子﹐以熱治寒也。仲景乃羣方之祖﹐信哉﹗

運气面塵。面塵有二﹕一曰燥金制肝。經云﹕陽明司天﹐燥淫所勝﹐民病嗌漧面塵。又云﹕金郁之發﹐嗌漧面塵。宜治以濕劑是也。二曰火。經云﹕少陽之復﹐厥气上行﹐面如浮塵﹐目乃瞤瘈。治以寒劑是也。

運气面赤皆屬寒。經云太陽司天﹐寒淫所勝﹐民病面赤目黃﹐治以熱劑是也。

脈緊者寒也﹐或面白善嚏﹐或面色惡﹐皆寒也。以羌活﹑防風﹑甘艸﹑槁本四味瀉足太陽﹐少加附子以通其脈﹔面色惡﹐悲恐者﹐更加桂﹑附。

面痛皆屬火﹐蓋諸陽之會皆在於面﹐而火陽類也。心者生之本﹐神之變﹐其華在面。而心﹐君火也。暴痛多實﹐久痛多虛。髙者抑之﹐郁者開之。血熱者涼血﹐气虛者補气。不可專以苦寒瀉火爲事。

腮屬手足少陽三焦膽﹐手太陽小腸經之會﹐又屬手少陰心經。

【注《靈樞》曰﹕心病者顴赤。喬嶽曰﹕心絕則虛陽上發﹐面赤如脂。按如脂者﹐如女人以粉敷面﹐以丹敷顴也。夫白者肺之候﹐丹者心之候﹐發明謂之火克金﹐是從所不勝來者爲賊邪﹐其病不治。故《脈訣》云﹕面赤如妝不久居也。】

又屬足少陰腎經。

【注《靈樞》曰﹕腎病者﹐顴與顏黑。】

頰屬手足少陽﹑三焦膽﹑手太陽小腸﹑足陽明胃經之會。

【注《素問》曰﹕少陽之脈﹐色榮頰前﹐熱病也。注﹕足少陽部在頰﹐色赤色也。前﹐當依《甲乙經》作筋。《靈樞》曰﹕邪气中於頰﹐則下少陽。又曰﹕少陽气至則嚙頰。又曰﹕少陽之厥則暴聾﹐頰腫而熱。又曰﹕上部地兩頰之動脈。注﹕在鼻孔下兩旁近於巨髎穴之分﹐動應於手足﹐陽明脈气之所行也。巨髎直兩目瞳子。】

又屬足厥陰肝經。

【注《素問》曰﹕肝病气逆則頰腫。】

顴瘍

或問﹕顴骨內卒然而痛﹐經宿而痛甚﹐寒熱大作﹐何如﹖曰﹕此顴骨肉疽也﹐屬上焦與陽明經郁火所致﹐宜活命飲加升麻﹑桔梗﹑漧葛﹐水酒煎服﹔仍與烏金散奪命丹﹐汗之可消。按經曰﹕心病者顴赤。又曰﹕腎病者顴與顏黑。然則當察其色赤者﹐宜以黃連安神丸降心火﹐補心丸養心血﹔黑者宜以地黃丸滋腎水。未可專委之陽明郁火也。

頰瘍

或問﹕頰腮生瘡﹐何如﹖曰﹕此名金腮瘡。初如米粒﹐漸大如豆﹐久而不治﹐潰蝕透頰﹐屬陽明經﹐初宜勝金丹活命飲加升麻桔梗﹐黃連消毒散﹐選用。壯實者一粒金丹下之。治不得法﹐潰爛不斂﹐口吐臭痰﹐喘急神昏者死。

痄腮

或問﹕腮臉生毒﹐何如﹖曰﹕此名腮頷發。肌肉浮而不著骨者﹐名痄腮﹐俱屬陽明風熱所致﹐急服活命飲加元參﹑芩﹑連﹐水酒煎服﹐及紫金丹汗之。

痄腮屬足陽明胃經﹐或外因風熱所乘﹐或內因積熱所致。若腫痛寒熱者﹐白芷胃風湯﹔內熱腫痛者﹐升麻黃連湯﹔外腫作痛﹐內熱口漧者﹐犀角升麻湯﹔內傷寒涼不能消潰者﹐補中益气湯﹔發熱作渴﹐大便祕結者﹐加味淸涼飲﹔表裏俱解而仍腫痛者﹐欲作膿也﹐托裏散。若飲食少思胃气虛弱也﹐六君子湯﹔肢體倦怠﹐陽气虛弱也﹐補中益气湯。膿毒旣潰﹐腫痛不減﹐熱毒不解也﹐托裏消毒散﹔膿出反痛﹐气血虛也﹐人參內托散。發熱晡熱﹐陰血虛也﹐八珍湯﹔惡寒發熱﹐气血俱虛也﹐十全大補湯。若腫焮痛連耳下者﹐屬手足少陽經﹐當淸肝火。若連頤及耳後者﹐屬足少陰經虛火﹐當補腎水。患此而有不治者﹐多泥風熱﹐執用克伐之藥耳。

發頤

或問﹕顴骨之下﹐腮頷之上﹐耳前一寸三分﹐發疽﹐何如﹖曰﹕此名發頤﹐古云不治之證﹐屬陽明經﹐熱毒上攻﹐宜活命飲加升麻﹑桔梗﹑黃連﹐水酒煎服﹔紫金丹﹑奪命丹汗之﹔壯實者一粒金丹下之﹔老弱者十全大補湯﹑黃芪內托散﹑人參養榮湯。若治不得法﹐延及咽嗌潰爛﹐穿口不食者死。

按經云﹕腎熱者頤先赤﹐故頤屬足少陰腎經也。而今醫師以耳後一寸三分發銳毒者﹐名曰發頤﹐則是少陽分野。薛氏亦以爲屬足少陰經﹐當補腎水者﹐何也﹖蓋腎爲相火之宅﹐宅完且固﹐而火得歸息焉﹐則治腎正所以治少陽也。此證傷寒汗出不徹者﹐多患之﹔亦有雜證客熱久而不散﹐而發於頤者。宜以藥速消散之﹐失治成膿﹐則費手矣。若又服克伐之藥﹐而不滋補其气血﹐卽穿口穿喉而死。

面遊風

或問﹕面遊風毒何如﹖曰﹕此積熱在內﹐或多食辛辣厚味﹐或服金石剛劑太過﹐以致熱壅上焦﹐气血沸騰而作﹐屬陽明經。初覺微癢如虫蟻行﹐搔損則成瘡﹐痛楚難禁﹐宜服黃連消毒散去人參加薄荷﹑梔子及活命飲加桔梗﹑升麻﹑紫金丹﹑烏金散﹐選用。外用袪風潤肌之劑數之。

牙叉發

《鬼遺》云﹕左右牙叉骨接處發癰疽﹐脹攻骨及牙關﹐張口不得。因諸風熱上攻﹐或多食燒炙之物所爲﹐或因患牙癰﹐卽從牙縫中破出膿血。切忌外風水觸犯。

按此系陽明經郁熱﹐治宜淸胃散﹑甘露飲﹑防風通聖﹑涼膈之屬﹐量虛實表裏用之。若服寒涼過多﹐火不歸源者﹐服理中之劑﹐佐以姜附始安。

承漿癰

或問﹕地角下生疽何如﹖曰﹕是名頦癰﹐屬陽明胃經積熱所致。用白芷升麻湯﹑活命飲﹐加升麻﹑桔梗﹔更服紫金丹汗之﹐壯實者一粒金丹下之。

外科正宗【明陳實功】

肺風粉刺酒皶鼻

肺風﹑粉刺﹑酒皶鼻三名同種。粉刺屬肺﹐皶鼻屬脾﹐總皆血熱郁滯不散﹐所謂有諸內形諸外。宜眞君妙貼散加白附子敷之﹔內服枇杷葉丸﹑黃芩淸肺飲。

雀斑

雀斑乃腎水不能榮華於上﹐火滯結而爲斑﹐當以六味地黃丸以滋化源﹐外以玉容丸早晚搽洗漸愈。

白屑風

白屑風生於頭面耳項發中﹐初起微癢﹐久則漸生白屑﹐疊疊而起﹐脫之又生。此皆起於熱體當風﹐風熱所化。

治當消風散﹔面以玉肌散搽洗﹐次以當歸膏潤之。發中作癢有脂水者﹐宜翠雲散搽之自愈。

發頤

傷寒發頤﹐亦名汗毒﹐此因原受風寒﹐用藥發散未盡﹐日久傳化爲熱不散﹐以致項之前後結腫疼痛。初起身熱口渴者﹐用柴胡葛根湯淸熱解毒﹔患上紅色熱甚者﹐如意金黃散敷之。初起身涼不渴者﹐牛蒡甘桔湯散之﹔患上微熱不紅疼痛者﹐沖和膏和之。腫深不退欲作膿者﹐托裏消毒散﹔已潰气血虛弱食少者﹐補中益气湯。以此治之﹐未成者消﹐已成者潰﹐已潰者斂﹐亦爲平常王道之法也﹐用之最穩。

黑子

黑子﹐痣名也。此腎中污气混滯於陽﹐陽气收束﹐結成黑子﹐堅而不散。凡人生此﹐終爲不吉。面部不善者去之﹐宜細銅管將痣套入孔內﹐撚六七轉﹐令痣入管﹐一拔便去。有病浮淺不能拔者﹐用鍼挑損﹐痣上搽冰螄散少許﹐糊紙蓋之﹐三日自脫﹔或灰米膏點之亦可。落後珍珠散幹摻﹐生皮而愈。忌醬酢無斑。

痄腮

痄腮乃風熱濕痰所生。有冬溫後﹐天時不正感發傳染者﹐多兩腮腫痛。初發寒熱﹐以柴胡葛根湯散之﹐外敷如意金黃散。在裏﹐內熱口漧﹐二便不利者﹐四順淸涼飲利之。表裏俱解﹐腫仍不消﹐必欲作膿﹐托裏消毒散。膿成者卽鍼之﹐體虛人兼服補托自愈。

女人面生黧黑斑

黧黑斑者﹐水虧不能制火﹐血弱不能華肉﹐以致火燥結成斑黑﹐色枯不澤。朝服腎气丸以滋化源﹐早晚以玉容丸洗面斑上﹐日久漸退。兼戒憂思動火勞傷等件。但此生於夫主不利﹐疑事不決者常有之。

時毒

夫時毒者﹐天行時气之病也。春當溫而反寒﹐夏宜熱而反涼﹐秋當涼而反熱﹐冬宜寒而反溫﹐此四時不正之气感於人發成斯疾也。自有陰陽表裏寒熱虛實分治。初起與風寒相類﹐惟頭面耳項發腫爲眞。其患旣得﹐寒熱交作﹐體彊頭眩﹐脈浮緊數者爲邪在表﹐以荊防敗毒散﹐或萬靈丹發汗以散之。如兩目鼻面漸次傳腫者﹐乃正陽明受病﹐其患焮腫發熱﹐便祕口漧﹐多熱少寒﹐脈數有力﹐爲邪在裏﹐五利大黃湯﹑四順淸涼飲下之。又頭角兩耳﹐前後結腫者﹐乃手少陽經受之。其患耳鳴筋痛﹐寒熱嘔吐﹐口苦咽漧﹐煩躁時甚﹐當以知母石膏湯﹑小柴胡湯和之﹐通用防風通聖散加牛蒡﹑元參解毒攻裏。勞役凶荒﹐沿門闔巷傳染者﹐普濟消毒飲﹑藿香正气散以安之。表裏俱解﹐腫尙不消﹑宜砭去惡血﹔腫熱甚者﹐如意金黃散敷之﹔微熱不紅堅硬者﹐沖和膏選而用之。自後仍不消者﹐必欲作膿﹐宜托裏消毒散加白芷﹑皂角鍼托之。已潰﹐體倦食少者﹐補中益气湯﹔膿穢脾虛﹐食而嘔吐者﹐香砂六君子湯﹔潰而不斂者﹐十全大補湯。又有毒中三陽﹐自項之以上俱發腫者﹐光如水色﹐雙目合縫﹐唇似豬形﹐口角流涎﹐腫不消潰﹐聲音不出﹐飲食不入﹐咽喉腫閉﹐牙關難開﹐破流臭水﹐穢气連綿不絕者﹐犯此俱爲不治。

時毒看法

初起﹐寒熱交作﹐頭面一處作腫﹐紅赤發熱疼痛者易。已成﹐髙腫發熱疼痛﹐有時語聲淸朗﹐湯藥易入者輕。已潰﹐膿稠﹐堅腫漸消﹐疼痛漸減﹐飲食漸進﹐身溫者吉。潰後﹐膿水漸止﹐腫退肌寬﹐神彩精寧﹐睡臥安穩者順。初起﹐多寒少熱﹐頭面耳項俱腫﹐光如水晶﹐不熱者險。已成﹐漫腫無頭﹐牙關緊閉﹐湯水不入﹐聲音不出者逆。已潰﹐膿水淸稀﹐气味敗臭﹐腫痛不除﹐如屍發胖者死。潰後﹐臭水淋漓﹐腫不知痛﹐手足多冷﹐常出譫言者死。

時毒治法

寒熱交作﹐頭眩體痛﹐六脈浮緊﹐邪在表也﹐宜汗散之。頭面赤腫作痛﹐口燥咽漧﹐大便祕實﹐邪在裏也﹐下之。外有寒熱﹐內亦口漧﹐脈弦有力﹐表裏俱實﹐發表攻裏。表裏俱解﹐腫痛仍不消者﹐乃瘀血凝滯﹐宜砭去惡血﹔砭血之後﹐腫痛仍作不消者﹐已欲作膿﹐宜托裏健脾。腫痛日多而脹痛者﹐已有膿﹐急鍼之﹐更兼補托脾胃﹐潰後腫痛不減﹐膿淸腥穢﹐脾胃弱也﹐更宜溫中健脾。饑年時毒流行傳染者﹐忌用攻發﹐當和解﹐宜養正气。

骨槽風

骨槽風初起生於耳前﹐連及腮項﹐痛隱筋骨﹐久則漸漸漫腫﹐寒熱如瘧﹐牙關緊閉﹐不能進食﹐此得於鬱怒傷肝致筋骨緊急﹐思慮傷脾致肌肉腐爛﹐膏粱厚味致膿多臭穢。初則堅硬難消﹐久則瘡口難合。初宜艾灸腫頂及耳垂下五分﹐各灸七壯﹔膏貼以泄內毒﹐眞君妙貼散敷腫上。牙關內腫﹐用綫鍼刺去惡血﹐冰硼散搽之﹐使內外毒气得解﹐宜服降火化痰淸熱消腫之劑。潰後當托裏藥中加麥冬﹑五味﹐外腐者玉紅膏﹐使水升火降﹐脾健金淸﹐乃愈。又有外腐不合﹐虛熱不退﹐堅腫不消﹐形焦體削者死。

景嶽全書【明張介賓】

辧色總論

形者气之質﹐色者神之華﹐有諸內必形諸外。故但知面中形色之常變﹐則凡虛實寒熱﹑凶吉死生之兆﹐已可得其七八﹐而再證以脈﹐再察以因﹐則病無遁情矣。凡醫之所貴者﹐在必能無差﹐欲能無差﹐在確有眞見。使不有獨見之明﹐則何以隔垣能觀而通神明之理﹖經曰﹕神乎神﹐耳不聞﹐目明心開而志先﹐慧然獨見﹐口弗能言﹐俱視獨見﹐昭然獨明﹐若風吹云﹐故曰神。又曰﹕粗守形﹐上守神﹐故上古使僦貸季理色脈而通神明。是可見形中之色無難辧也﹐而色中之神不易言也。學者於此必能以神會神﹐斯云神矣。又安能以筆楮盡哉﹗

面色

面色之辧﹐經言已詳﹐諸所未盡﹐猶當兼察也。

病人面赤﹐本皆屬火。若滿面微紅而气盛者﹐此火證無疑也。

病人兩顴鮮赤﹐如脂如縷﹐而餘地不赤者﹐此陰虛也。仲景曰﹕面戴陽者﹐下虛故也。婦人尢多見之。

病人面紅不退者﹐邪盛病進﹐爲難愈。

病人面白色者﹐气虛也。或白兼淡黃而气不足者﹐必失血也。

病人面白有枯色者﹐血气俱敗也。若證有痰火﹐則尢爲難治。

病人面靑或兼白者﹐必陽虛陰勝之病。

久病人面轉黃蒼﹐此欲愈也。

病人面黃潤而微赤者﹐必主濕熱。

病人面黃而兼靑者﹐此木邪犯土﹐多不可治。

病人面色靑蒼者﹐多主疼痛。

女人面色靑者﹐必肝彊脾弱﹐多怒少食﹐或經脈不調。

面腫有虛實辧

面腫有虛實﹕腫者爲實﹐浮者爲虛。實腫者或熱或痛﹐乃因風火上炎﹐此以邪之有餘也﹐脈必緊數﹐證必寒熱。風則散之﹐火則淸之﹐壅滯祕結則通之利之﹐邪去而腫自消也。虛浮者無痛無熱而面目浮腫﹐此或以脾肺陽虛﹐輸化失常﹐或以肝腎陰虛﹐水邪泛溢。然浮而就上﹐其形虛軟者﹐多由乎气﹔腫而就下﹐按而成窩者﹐多由乎水。治气者須從脾肺﹐虛則補之﹐實則順之﹔治水者須從脾腎﹐虛則化之﹐實則瀉之。然水气𨿽分上下﹐而气卽水之母﹐水卽气之質﹐故有相因之化﹐而亦有相因之治也。凡虛浮在气者﹐𨿽曰气虛﹐然亦有虛實之異﹐不可執也。蓋虛而浮者多因於脾﹐此或以勞倦﹐或以色欲﹐或以瀉痢﹐或以中寒﹐而脈必微弱﹐气必虛餒者是也。實而腫者多因於胃﹐或木火熾盛而濕熱上浮﹐或縱酒縱食而陽明壅滯﹐此其脈必滑數﹐證必多熱是也。然此證𨿽浮而不痛不腫﹐自與前證有異。虛實旣辧﹐則或補或瀉﹐或利或淸﹐所當詳酌而爲之治也。

面虛浮

面目虛浮﹐有因色欲過度﹐陰虛气越而致者﹐宜用六味地黃湯﹐或八味地黃湯﹐或加減八味丸。

若因勞倦傷脾﹐气虛不斂而面目虛浮者﹐宜參苓白朮散﹑歸脾湯﹐或十全大補湯。

若因飲酒過度﹐濕熱上乘而面目浮腫者﹐宜葛花解酲湯﹐或七味白朮散。

若因瀉痢不止﹐脾腎气虛而面目浮腫者﹐宜胃關煎或溫胃飲。

若因飲食不節﹐陽明壅實﹐二便祕結而頭面滿脹者﹐宜廓淸飲。惟小兒多有此證。甚者宜木香檳榔丸下之。

若陽明實熱﹐胃火上浮﹐或煩熱漧渴而頭面浮腫者﹐宜抽薪飲﹐或白虎湯﹐或大分淸飲利之。

凡風熱腫痛﹐此必痄腮時毒癰瘍之證﹐當察治之﹐甚者防風通聖散主之。

石室祕籙【淸陳士鐸】

粉刺

粉刺之證﹐乃肺熱而風吹之﹐要亦气血不和﹐多成此疵。𨿽無關大病﹐然書生嬌女﹐若生此病﹐亦欠丰致。我有一方爲之添容﹐方用輕粉﹑黃芩﹑白芷﹑白附子﹑防風各一錢﹐各爲細末﹐蜜調爲丸﹐於每日洗面之時﹐多擦數徧﹔臨睡之時﹐又重洗面而擦之﹐不須三日自然消痕滅瘢矣。

面上凍瘡

面上凍瘡﹐乃人不能耐寒而肌膚凍死﹐忽遇火气﹐乃成凍瘡﹐方用黃犬屎露天久者﹐變成白色﹐用炭火煆過爲末﹐陳石灰各等分﹐以麻油調敷﹐𨿽成瘡而爛﹐敷上卽止痛生肌。若𨿽凍而不成瘡者﹐不必用此藥﹐止消荊芥煎湯洗之﹐三日愈。

面瘡

明治法者﹐明示人之病證而不必暗治之也。如生瘡毒於面頰間是也。有瘡﹐俱照瘡毒之法消之﹐但不可如發背肺癰重證而治之也。今有治小瘡毒神方﹐金銀花﹑當歸﹑蒲公英各一兩﹐生甘艸三錢﹐荊芥﹑連翹各一錢﹐水煎服﹐一劑輕﹐二劑消﹐三劑愈。此明治之妙法也。然頭面上切不可用升藥﹐蓋下病宜升而上病不宜升﹐宜用降火之藥。古今圖書集成醫部全錄卷一百三十一

面門

方

升麻黃連湯【《寶鑑》】治面熱。

升麻漧葛各一錢白芷七分白芍甘艸各五分黃連酒炒﹐四分犀角川芎荊芥穗薄荷各三分右銼﹐先用水半盞﹐浸川芎﹑荊芥穗﹑薄荷外﹐都作一貼﹐水二盞﹐煎至一盞﹐入浸三味﹐再煎至七分去滓。食後溫服。忌酒面五辛。

升麻附子湯【《入門》】治面寒。

升麻附子炮葛根白芷黃芪炙﹐各七分人參艸豆蔻制甘艸各五分益智仁三分右銼﹐作一貼﹐入連須蔥白三莖﹐同煎服﹐食前。

沖和順气湯【《寶鑑》】治面虛腫。

葛根一錢五分升麻白芷防風各一錢黃芪八分人參七分甘艸四分白芍藥蒼朮各三分右銼﹐作一貼﹐入姜三片﹐棗三枚﹐水煎服﹐早飯後午飯前。

升麻胃風湯【東垣】治胃毒風腫。

升麻二錢白芷一錢二分甘艸一錢五分當歸葛根蒼朮各一錢麻黃不去節﹐五分柴胡槁本羌活黃蘗艸豆蔻各三分蔓荊子二分右銼﹐作一站﹐入姜二片﹐棗二枚﹐水煎服﹐食後。

犀角升麻湯【《本事》】治陽明胃經風熱毒﹐面上腫。

犀角一錢五分升麻羌活防風各一錢川芎白附子白芷黃芩甘艸各五分右銼﹐作一貼﹐水煎﹐食後臨臥各一服。

加味消毒飲【《醫林》】治搭腮腫。

荊芥防風惡實甘艸連翹羌活各一錢右銼﹐作一貼﹐水煎服。《醫鑑》一名驅風解毒散。

蘗連散【《得效方》﹐下同】治面上熱毒惡瘡。

黃蘗制黃連胡粉炒﹐各等分右爲細末﹐豬脂調勻﹐頻塗瘡上。

硫黃膏治面上生瘡﹐或鼻臉赤紫﹐及風刺粉刺﹐諸藥不效。

生硫黃白芷瓜蔞根膩粉各五錢全蠍三个蟬殼五枚芫靑七枚﹐去翅足右爲末﹐另以香油﹑黃蠟和合﹐如面油法﹐火上鎔熬﹐取下﹐乃入藥末﹐在內和勻﹐每用少許﹐臨臥洗面後﹐塗面上﹐勿近眼。數日赤自消。風刺粉刺﹐一夕見效。

白附子散【《醫鑑》﹐下同】治面上熱瘡或斑點。

白附子密陀僧白茯苓白芷宮粉各等分右爲末﹐蘿卜煎湯﹐洗面後羊乳調成膏﹐敷患處﹐明早洗去。無羊乳﹐則以人乳代。

淸上防風湯淸上焦火﹐治頭面瘡癤風熱毒。

防風一錢連翹白芷桔梗各八分荊芥梔子黃連酒炒枳殼薄荷各五分甘艸生三分酒炒片芩川芎各七分右銼﹐作一貼﹐水煎﹐入竹瀝五匙服。

玉容散治面上﹝黑幹﹞﹝黑曾﹞﹐或生燥瘡﹐或生痤痱﹐粉刺之類﹐並皮膚瘙癢﹐能去垢膩。

皂角一斤升麻二兩六錢五分白芷白芨天花粉菉豆粉各三錢三分半甘松縮砂白丁香各一錢六分半楮實子一兩六錢五分糯米三合半右爲末﹐和勻﹐常用洗面。一方加樟腦二錢。

連翹散治面生谷嘴瘡﹐俗名粉刺。

連翹川芎白芷片黃芩川黃連沙參荊芥桑白皮梔子貝母甘艸各七分右銼﹐作一貼﹐水煎﹐食後服。《回春》一名淸肺散。

紅玉散治面上一切酒刺﹑風刺﹑黑黶斑子。

白芨三分白芷藿香牙皂各二錢甘松木賊細辛三柰子白丁香杏仁密陀僧各一錢花粉白茯苓各一錢半樟腦五分右爲末﹐臨臥用津唾調﹐或乳汁調﹐敷面上﹐明早溫水洗去﹐其面如玉。

玉容西施散【《醫林》】治證同上。

菉豆粉二兩白附子白芨白蘞白僵蠶白芷天花粉各一兩甘松三柰子茅香各五錢零陵香防風槁本各二錢肥皂角一梃﹐去皮弦右爲細末﹐每洗面用之﹐面色如玉。

塗容金面方【《醫鑑》﹐下同】

朱砂幹胭脂各一錢官粉三錢小腦五錢烏梅肉五个川芎少許右爲細末﹐臨睡時津唾調﹐搽面上﹐天明溫水洗面﹐美如童顏﹐乃神仙妙用之法。

白礬散治粉刺。

枯白礬一兩生硫黃白附子各二錢右爲末﹐津唾調搽﹐臨臥上藥﹐明早洗去。

又方【《回春》】治粉刺及鼻皶。

雄黃鉛粉各一錢硫黃五分右爲末﹐臨臥乳汁調塗﹐明早溫水洗去。

洗面藥方治面有﹝黑幹﹞﹝黑曾﹞﹐或生瘡及粉刺之類﹐並去皮膚瘙癢垢膩潤澤肌膚。

皂角三斤﹐去皮弦子﹐另搗菉豆八合﹐揀淨另搗糯米一升二合甘松七錢白芨二兩﹐肥者﹐銼楮實五兩三柰子縮砂連皮升麻白丁香臘月收﹐揀淨﹐各五錢右七味﹐同爲細末訖﹐和菉豆﹑糯米粉及皂角末﹐一處攪勻﹐用之效。

面油摩風膏治證同上。

麻黃二分升麻根二錢﹐去皮羌活去皮﹐一兩防風二錢當歸身白芨各一錢白檀五分右以綿裹定前藥﹐於銀

石器中﹐用油五兩同熬﹐得所澄淸去渣﹐以黃蠟一兩﹐再煎熬爲度。

瑩肌如玉散

香白芷七錢麻黃去節﹐二錢白蒺藜白芨白丁香白牽牛小椒白蘞各一兩升麻當歸梢各五錢白附二錢五分楮實子四錢白茯苓三錢連翹一錢五分右爲細末﹐每用五分多少洗之。

葶藶大棗瀉肺湯【仲景﹐下同】治肺癰﹐面目浮腫。

葶藶熬令黃色﹐搗丸如彈子大大棗十二枚右﹐先以水三升煮棗﹐取二升﹐去棗內葶藶﹐煮取一升﹐頓服。

木防己湯治支飲心下堅痞﹐面色黧黑。

木防己三兩石膏十二枚﹐雞子大桂枝二兩人參四兩右四味﹐以水六升﹐煮取二升﹐分溫再服。

木防己加茯苓芒硝湯服前藥不愈﹐此方主之。

木防己桂枝各二兩人參白茯苓各四兩芒硝三合右五味﹐以水六升﹐煮取二升﹐去渣﹐內芒硝﹐再微煎﹐分溫再服﹐微利則愈。

四物湯治陰血虛損﹐面黃或腫。

熟地當歸各三錢川芎一錢芍藥二錢右﹐水二鍾煎服。

八珍湯【《局方》】治气血兩虛面黃或腫。

人參白朮茯苓白芍藥各二錢熟地黃當歸各三錢川芎炙甘艸各一錢右﹐水煎服。

十全大補湯治證同上兼陽虛者。

人參白朮茯苓芍藥各二錢熟地當歸各三錢川芎黃芪炙甘艸肉桂各一錢右﹐水煎服。

人參養榮湯【《局方》】治虛腫。

人參黃芪當歸白朮制甘艸桂心陳皮各一錢熟地五味子白茯苓各七分白芍一錢五分遠志五分右﹐姜棗水煎服。

補中益气湯【東垣】治證同上。

人參黃芪炒白朮炒甘艸制﹐各一錢五分陳皮五分當歸一錢升麻柴胡各三分右﹐姜棗水煎﹐空心午前服。

參苓白朮散治證同上。

人參山藥炒白扁豆去皮﹐薑汁炒蓮肉去心﹐一斤八兩桔梗炒黃色白茯苓去皮砂仁薏仁炒炙甘艸各一斤白朮二斤﹐米泔浸﹐炒右爲細末﹐每服二錢﹐米湯調下﹔或加姜棗水煎服﹔或煉蜜丸桐子大﹐每服七八十丸﹐空心米飲白湯任下。

六君子湯治證同上。

人參白朮炒白茯苓制甘艸陳皮半夏各一錢五分右﹐水煎服。

逍遙散【《元戎》】治陰虛面熱。

當歸芍藥白朮茯神甘艸柴胡各等分右﹐薑水煎服。

六味地黃丸【《金匱》】治陰虛面熱。

熟地黃八兩﹐蒸搗山茱萸肉山藥炒﹐各四兩澤瀉丹皮白茯苓各三兩右爲細末﹐和地黃膏﹐加煉蜜爲丸桐子大﹐每服七八十丸﹐空心食前滚白湯﹐或淡鹽湯任下。

八味地黃丸崔氏治腎陽虛火上炎面熱。

六味地黃丸加肉桂制附子各一兩右﹐丸法如前。

加減八味地黃丸陳氏治證同上。

六味地黃丸加肉桂一兩五味子炒﹐四兩澤瀉切片﹐蒸五次焙用右﹐丸法如前。

黃芪散【《良方》】治气虛面腫。

黃芪蜜制糯米炒阿膠炒各等分右爲細末﹐每服二錢﹐米飲調下。

葛花解酲湯【東垣】治酒齇。

人參白朮炒白茯苓縮砂仁白豆蔻葛花各一錢靑皮炒陳皮豬苓澤瀉各七分神曲木香各五分右﹐生薑五片﹐水二鍾﹐煎七分﹐食遠稍熱服。

調胃承气湯【仲景】治時毒面腫﹐又治面熱。

大黃去皮﹐酒浸﹐四兩甘艸炙﹐二兩芒硝八兩右三味﹐﹝口父﹞咀﹐以水三升﹐煮取一升﹐去滓﹐內芒硝﹐更上微火煮令沸﹐少少溫服。

大黃湯治證同上。

丹皮瓜蔞仁各三錢桃仁去皮尖大黃煨芒硝各二錢右﹐水二鍾﹐煎一鍾﹐食前服。

麻黃湯【仲景﹐下同】治證同上。

麻黃桂枝各三兩甘艸一兩杏仁七十个右四味﹐以水九升﹐先煮麻黃﹐減二升﹐去沫﹐內諸藥﹐煮取二升半﹐去渣﹐溫服八合。

小柴胡湯治證同上﹐又治肝病﹐寒熱往來如瘧﹐面色靑。

柴胡半夏各八兩人參黃芩生薑甘艸各三兩大棗十二枚劈右七味﹐以水一斗二升﹐煮取六升﹐去滓﹐再煎取三升﹐溫服一升﹐日三服。

葛根湯治時毒面腫。

葛根四兩麻黃去節生薑各三兩桂去皮芍藥甘艸炙﹐各二兩大棗十二枚﹐劈右七味﹝口父﹞咀﹐以水一斗﹐先煮麻黃﹑葛根﹐減二升去沫﹐內諸藥﹐煮取三升﹐去滓﹐溫服一升。

荊防敗毒散河間治證同上。

柴胡荊芥穗防風羌活獨活前胡川芎枳殼人參甘艸桔梗茯苓各等分右切細﹐加薄荷葉﹐水一盞﹐煎七分﹐去滓溫服。

小續命湯【《千金》】治證同上。

麻黃去節人參黃芩芍藥川芎防己炙甘艸杏仁炒官桂各一兩防風一兩半附子炮﹐去皮臍﹐五錢右﹝口父﹞咀﹐每服五錢﹐用水一鍾半﹐加姜五片﹐棗一枚﹐煎八分溫服。

排風湯【《局方》】治證同上。

防風白朮當歸酒浸芍藥肉桂杏仁川芎白蘚皮甘艸炙﹐各一錢麻黃去節茯苓獨活各三錢右分二服﹐姜三片﹐水二鍾﹐煎七分﹐食遠服。

羌活勝濕湯治風濕面腫﹐時毒痄腮。

羌活獨活各二錢槁本防風各一錢五分蔓荊子川芎炙甘艸各五分右﹐水二鍾﹐煎八分﹐食後溫服。

白虎湯【仲景】治陽明熱壅﹐面腫熱﹐時毒發頤。

石膏一斤﹐碎知母六兩甘艸二兩糯米六合右四味﹐以水一斗煮米熟﹐去滓﹐溫服一升﹐日三服。

甘露飲治肺熱時毒。

枇杷葉去毛生地熟地天冬黃芩麥冬石斛茵陳枳殼各一錢炙甘艸五分右作一服﹐水二鍾﹐煎七分﹐食後服。

普濟消毒飲【東垣】治時毒。

酒黃芩酒黃連各五錢人參三錢橘紅元參生甘艸桔梗柴胡各二錢板藍根薄荷連翹鼠粘子馬屁勃各一錢升麻白僵蠶炒﹐各七分右爲細末﹐半用湯調﹐時時服之﹔半用蜜丸﹐噙化服盡﹐良愈。

烏金散【《三因》】治時毒。

黃丹炒細墨煙各一兩右爲末﹐研勻﹐每服三錢。食後先用水漱口﹐待心中熱渴欲水﹐便以冷水調下。

萬病解毒丹治證同上﹐一名玉樞丹﹐一名紫金錠。

山慈姑俗名金燈籠﹐去皮洗極淨﹐焙﹐二兩文蛤一名五倍子﹐捶破洗刮內浮﹐焙漧﹐二兩千金子一名續隨子﹐去殼揀色極白者﹐用紙包裹﹐換紙研數拾次﹐去盡油﹐以紙無油成霜爲度﹐一兩麝香揀盡血毛皮﹐細研﹐三錢紅芽大戟去蘆根﹐洗淨焙漧﹐一兩五錢右各研爲細末和勻﹐以糯米粥爲劑﹐每料分作四十粒﹐於端午﹑重陽﹑七夕合﹔如欲急用﹐辰日亦得。於木臼中杵數百下﹐不得令婦人﹑孝子﹑不具足人﹑雞犬之類見之。切宜祕惜﹐不可廣傳﹐輕之無效。

紫金丹治證同上。

川烏炮艸烏炮﹐各一兩五靈脂骨碎補木鱉子去殼靑皮金毛狗脊防風烏藥自然銅酢焠七次地龍去土威靈仙茴香陳皮黑牽牛各半錢乳香紅娘子沒藥麝香各二錢五分禹餘糧酢炒﹐四兩右爲細末﹐酢麵糊爲丸﹐如桐子大﹐每服十丸至二十丸﹐溫酒調下。

柴胡梔子散治證同上。

柴胡梔子炒丹皮各一錢白茯苓川芎白芍藥當歸牛蒡子炒﹐各七分甘艸五分右﹐水煎服。

附子理中湯【仲景﹐下同】治面寒。

人參白朮土炒漧薑炒炙甘艸各三兩附子一二三錢或炮用亦可右﹐水煎服。

四逆湯治證同上。

炙甘艸二兩漧薑炮﹐三兩生附子一枚﹐破八片右﹝口父﹞咀﹐以水三升﹐煮取一升二合﹐分二次溫服。

姜附湯【良方】治證同上。

漧薑一兩附子一枚﹐生用右每服五錢﹐水煎服。

奪命丹治時毒面腫。

蟾酥酒化輕粉麝香各五分枯礬銅綠寒水石煆乳香沒藥各一錢朱砂三錢蝸牛二十个﹐另研﹐無亦可右爲末﹐用蝸牛或酒糊搗丸﹐菉豆大﹐每服二三丸﹐溫酒蔥湯下。

沖和膏治證同上。

紫荊皮炒五兩獨活炒﹐三兩赤芍藥炒﹐二兩菖蒲白芷各一兩右爲末﹐蔥頭煎湯調搽。

升麻湯治證同上。

川升麻桔梗炒薏苡仁地楡赤芍藥炒黃芩炒牡丹皮生甘艸各一錢右﹐水二鍾﹐煎八分﹐食遠服。

溫胃飲【《景嶽全書》﹐下同】治脾腎气虛﹐面目浮腫。

人參一二三錢或一兩白朮炒﹐一二錢或一兩扁豆炒﹐三錢當歸一二錢焦漧姜一二三錢陳皮甘艸各一錢右﹐水二鍾﹐煎七分﹐食遠溫服。

胃關煎治證同上。

熟地三五錢或一兩山藥炒扁豆炒﹐各二錢炙甘艸一二錢焦漧姜白朮炒﹐各一二三錢吳茱萸制﹐五七分右﹐水二鍾﹐煎七分﹐食遠溫服。

廓淸飲治陽明壅實二便祕結﹐頭面滿脹者。

枳殼二錢厚朴一錢五分大腹皮一二錢白芥子五七分或一二錢茯苓連皮澤瀉各二三錢陳皮蘿卜子生搗﹐各一錢﹐如不脹能食者去之右﹐水一鍾半﹐煎七分﹐食遠溫服。

大分淸飲治胃火煩渴﹐頭面浮腫者。

茯苓澤瀉木通各二錢梔子或倍之豬苓枳殼車前子各一錢右﹐水一鍾半﹐煎八分﹐食遠溫服。

抽薪飲治陽明實熱上炎﹐而頭面浮腫者。

黃芩石斛木通梔子炒黃蘗各一二錢枳殼澤瀉各錢半小甘艸三分水一鍾半﹐煎七分﹐食遠溫服。內熱甚者﹐冷服更佳。

托裏消毒散【東垣﹐下同】治面頰一切腫毒。

人參隨證增減黃芪鹽水拌炒當歸川芎芍藥炒白朮炒茯苓各一錢甘艸連翹各五分金銀花白芷各七分右﹐水煎服。

梔子仁湯治證同上。

豆豉百粒梔子赤芍大靑知母各一錢升麻柴胡黃芩石膏杏仁甘艸各二錢右﹐水煎服。

人參敗毒散治證同上。

人參白茯苓枳殼炒甘艸川芎羌活獨活前胡柴胡桔梗各等分右﹐姜三片﹐水一鍾半﹐煎服﹔或爲細末﹐沸湯點服。

消風散【《局方》】治證同上。

荊芥穗炙甘艸人參川芎防風羌活蟬蛻炒薄荷僵蠶炒茯苓各二錢陳皮厚朴各一錢右爲末﹐每服二三錢﹐茶淸調下。

如意金黃散治證同上。

天花粉十斤黃蘗姜黃大黃各五斤白芷三斤厚朴陳皮甘艸蒼朮南星各二斤右﹐以上共爲嘴片﹐曬極漧燥﹐磨三次﹐方用密絹羅廚篩出﹐瓷壇收貯﹐勿令泄气。

眞君妙貼散治證同上。

明淨硫黃十斤﹐爲末蕎面白面各五斤右共一處﹐用淸水微拌﹐幹濕得宜﹐木箱內曬成麵片﹐單紙包裹﹐風中陰漧﹐收用。臨時再研極細﹐用新汲水調敷。

冰螄散治證同上。

大田螺五枚﹐去殼﹐曬漧冰片一分硇砂二分白砒一錢二分﹐面裹煨熟右﹐用曬漧螺肉切片﹐同煨熟﹔白砒研爲細末﹐加硇片﹐再研。小罐密收。

黃芪內托散治證同上。

川芎當歸黃芪各二錢白朮炒金銀花天花粉牙皂鍼各一錢甘艸澤瀉各五分右﹐水三鍾﹐煎八分﹐食前服。

翠雲散治證同上。

銅綠膽礬各五錢輕粉石膏煆﹐各一兩右共研極細末﹐瓷罐收貯﹐濕瘡幹滲﹐幹瘡公豬膽汁調點﹐三日點三次﹐其瘡自幹而愈。

柴胡葛根湯治證同上。

柴胡天花粉漧葛黃芩桔梗牛蒡子連翹石膏各一錢甘艸五分升麻三分右﹐水二鍾﹐煎八分﹐不拘時服。

牛蒡甘桔湯治證同上。

牛蒡子桔梗陳皮天花粉黃連川芎赤芍甘艸蘇木各一錢右﹐水二鍾﹐煎八分﹐食後服。

玉容丸

甘松山柰細辛白芷白蘞白僵蠶白芨防風荊芥山梔仁槁本天麻羌活獨活陀僧枯礬檀香川椒菊花各一錢紅棗肉七枚右爲細末﹐用去淨弦膜皂角一斤﹐同槌作丸。如秋冬﹐加生蜜五錢﹔如皮膚粗槁﹐加牛骨髓三錢。早晚洗之﹐肌膚自然瑩潔如玉﹐溫潤細膩。

玉肌散

菉豆半升滑石白芷白附子各二錢右共爲細末﹐每用三匙﹐早晚洗面時湯調﹐洗患上。

灰米膏治面身黑痣黑靨及粉刺。

石灰一塊右用碱水調稠﹐將白糯米插入灰內﹐畱半米在外﹐經一宿候米色變如水晶﹐痣上用鍼微微撥破﹐置少許水晶者於上﹐半日﹐靨痣之汗自出﹐乃去藥自落矣。二三日勿著水。

珍珠散治證同上。

琥珀珍珠粉鐵粉花粉朱砂寒水石牙硝大黃酒浸生甘艸各等分右爲末﹐每服三錢﹐薄荷湯調下。

消腫散治證同上。

大黃水仙子山藥薴根靑露小赤豆寒水石水姜香蛤粉花蕊石右﹐將前藥搗和﹔如幹﹐加酢蜜調勻。

勝金丹治證同上。

麝香白砒制﹐各五分眞蟾酥一錢雄黃辰砂乳香沒藥血竭各一錢五分天龍去頭足﹐制全蠍炮制穿山甲炙﹐各三錢僵蠶去絲炙﹐五錢右爲細末﹐和勻﹐每服三分﹐赤沙糖調蔥頭酒送下。

七聖散治證同上。

枳殼去瓤﹐麩炒天麻各一兩大黃地骨皮白蒺藜芎藭各五錢薏苡仁七錢五分右爲細末﹐每服二錢﹐溫水調下﹐不拘時。忌食生冷油膩豬雞。

追疔奪命湯治證同上。

羌活獨活靑皮多用防風多用赤芍藥黃連細辛甘艸節蟬蛻腳連卽雞爪黃連僵蠶各等分加河車﹑澤蘭﹑金銀花﹐右﹝口父﹞咀﹐每服五錢。先將一服加澤蘭﹐少用葉﹐金銀花各一兩﹐生薑十片﹐同藥擂爛﹐好酒旋之﹐熱服﹔不喫酒者﹐水煎爲妙。然後用酒水各一盞半﹐生薑十片煎之﹐熱服汗出爲度。病退減後﹐再加大黃二錢煎之﹐熱服﹔再以利一兩次﹐去餘毒爲妙。有膿加何首烏﹑白芷。便祕加靑木香﹑大黃﹑牽牛﹑梔子。

劫瘴消毒散治證同上。

百丈光卽天瓠﹐一名土人參苦花子金腦香大小靑紫金藤生藍葉水棠根烏苞根嫩柏根靑王叉山烏豆雞屎子晚祥西貍咬柴土木香臭木待根右﹐薄荷煎服。

洗瘴散治證同上。

柏葉朴葉柳枝連叉葉右﹐水煎淋洗之。

袪瘴散治證同上。

苦花丁一名苦花椒右擂水服。夏月冷服﹐冬月溫服。

連翹敗毒散治發頤﹐初腫服此消之。

連翹上羌活獨活荊芥防風柴胡桔梗川芎牛蒡子新瓦上炒﹐研歸尾酒洗天花粉俱中紅花酒洗蘇木升麻甘艸俱下右﹐用水酒各一鍾﹐同煎至一鍾﹐去滓﹐徐徐溫服。未消﹐加穿山甲蛤粉炒一錢。腫至面者﹐加香白芷一錢﹐漏蘆五分。大便燥實者﹐加酒浸大黃一錢五分﹐壯者倍用之。凡內有熱或寒熱交作者﹐倍用柴胡﹐加酒洗黃芩一錢﹐酒炒黃連一錢。

加味消毒飲子治搭腮腫。

防風荊芥連翹牛蒡子羌活甘艸等分右爲粗末﹐水煎三兩服﹐散毒﹐然後用藥塗腮腫處。切不可先便用藥塗﹐致毒气入喉中不救。

內托消毒散治發頤﹐有膿不可消者﹐已破未破服之。

黃芪上人參防風白芷川芎當歸桔梗連翹升麻柴胡銀花甘艸節俱中右﹐用水酒各一鍾﹐同煎一鍾﹐去滓﹐徐徐溫服。瘡破者以眞武膏貼之﹔四圍赤腫不退者﹐仍以後藥塗之﹐兼服蠟礬丸最妙。

消毒救苦散治面頰瘡癤﹐消腫散毒。

大黃三錢黃芩黃連黃蘗白蘞白芨芙蓉葉大薊根南星半夏紅花歸尾檀花赤小豆白芷各一錢五分﹝石卜﹞硝雄黃另研末﹐各一錢右爲末﹐用米酢調﹐塗敷四圍﹐畱頭。如幹卽又敷。

敷毒方治發頤時毒。

腫見消生白芨白蘞土大黃生大薊根野薴麻根右﹐共搗成餅﹐入﹝石卜﹞硝一錢﹐和勻﹐貼腫上﹐畱頭勿貼﹐如幹卽換之。若更加山慈菇﹐金綫重樓根尢妙。

百合散治頤頦瘡﹐一名獨骨瘡。

百合黃蘗各一兩白芨二錢五分蓖麻子五十粒研右爲末﹐用﹝石卜﹞硝水和作餅貼之﹐日三五次。

二金散治大人小兒蝕透腮頰﹐初生如米豆﹐名含腮瘡。

雞內金郁金右等分爲末﹐先用溫漿水盥漱了﹐貼之。

芙蓉敷方治腮頷腫痛或破成瘡。

芙蓉葉不拘多少右搗爛﹐敷之﹐以帛紮定﹐日一換。

神效力治痄腮。

赤小豆不拘多少右爲細末﹐以新汲水調敷瘡上﹐及四邊赤腫處﹐幹則再敷之。

塗面方塗﹝黑幹﹞﹝黑曾﹞﹐不令生瘡。

豬苓麻黃桂枝白蒺藜白蘞白附子連翹防風白芷當歸身白芨升麻根右等分爲末﹐洗面用之﹐臨臥唾調少許﹐塗面上。

白附丹治男子婦人面上黑斑點。

白附子一兩白芨白蘞白茯苓密陀僧白石脂定粉研細﹐各等分右爲細末﹐用洗面藥洗淨﹐臨睡用人乳汁﹐如無用牛乳或雞子淸調和﹐丸如龍眼大﹐遂旋用溫漿水磨開敷之。

袪風白芷散治面上風癬瘡。

白芷三錢黃連黃蘗黃丹各二錢白茯苓一錢五分輕粉一錢右爲細末﹐用油調搽癬瘡上﹐或加孩兒茶二錢﹐麝香二分亦可。

升麻牛蒡子散郭氏治時毒瘡疹﹐脈浮洪﹐在表者瘡發於頭面胸膈之際。

升麻牛蒡子炒桔梗甘艸葛根元參麻黃一錢連翹二錢右﹝口父﹞咀﹐姜三片﹐水二盞﹐作一服。古今圖書集成醫部全錄卷一百三十二

面門

方

鉛紅散治風熱上攻陽明經絡﹐面鼻紫色﹐斑刺癮疹。

舶上硫黃﹐白礬灰各五錢右爲末﹐少許入黃丹﹐染與病人面色同﹐每上五分﹐津液塗之。

天麻散治頭頂痛﹑頭面腫﹑拘急﹐風傷榮衛﹐發燥熱。

炙甘艸二兩川芎細辛苦參地骨皮菖蒲何首烏蔓荊子薄荷葉杜錢黎牛蒡子荊芥穗蚵蚾艸威靈仙防風天麻各一兩右爲末﹐每服二三錢﹐蜜水調下﹐茶水亦可﹐不計時。

升麻牛蒡子散治時毒。

升麻赤芍藥漧葛靑木香甘艸防風白芷荊芥牛蒡子桔梗金銀花元參麻黃連翹藍葉﹐右﹐薄荷煎服。

芩連敗毒散治時毒腫發熱﹐左脈浮數者。

防風荊芥穗黃連黃芩連翹羌活獨活柴胡前胡川芎桔梗金銀花藍葉元參升麻牛蒡子赤芍藥白芷甘艸漧葛靑木香右﹐生薑薄荷煎服。發熱無汗﹐加麻黃。

葛根牛蒡湯治時毒腫痛而便利調和者。

葛根貫眾甘艸豆豉牛蒡子半生半炒﹐各二錢右﹐水煎服。

返魂丹治時毒瘴气﹐疔瘡惡瘡。

黃丹山甲炮白礬枯銅靑乳香沒藥輕粉蟾酥各一錢麝香二分五釐右爲末﹐酒煮麵糊丸胡椒大﹐每服二丸﹐蔥白一根嚼爛裹丸﹐溫酒吞下。

漏蘆湯治時毒頭面紅腫﹐咽喉閉塞﹐水藥不下﹔或素有臟腑積熱﹐發爲腫毒疙瘩﹐一切腫瘍惡瘡便實者。

漏蘆升麻大黃黃芩靑木香藍葉元參牛蒡子桔梗連翹甘艸苦參右﹐薄荷煎服。

五利大黃湯治時毒焮赤腫痛﹐煩渴便祕﹐脈實數者大效。

大黃黃芩升麻梔子芒硝右﹐薄荷煎服。加連翹﹑元參﹑大靑﹑甘艸﹐名梔子仁湯。

加減解毒丸治時毒﹐疔瘡﹐瘴气﹐癰疽發背﹐無名腫毒﹔解砒霜﹑光粉﹑鼠﹑莽蛇﹑犬﹑蜈蚣﹑白蟻﹑蜂蠆﹑菌菇﹑惡瘡等毒。可以磨服﹐可以磨塗﹐大效如神。

五倍子三兩山慈姑二兩大戟一兩五錢朱砂雄黃各三錢麝香二錢續隨子去殼﹐一兩右爲末﹐秫米粉煮糊﹐杵搗爲丸﹐印作錠子﹐陰漧。每服一錠﹐井華水磨化服﹐冬月薄荷湯磨化服。一切腫毒﹐米泔水磨塗﹔或用芙蓉葉搗汁磨塗﹐更妙。凡修合此藥﹐要端午﹑七夕﹑重陽日﹐或選天徳﹑月徳﹑日徳﹑天醫日最佳﹐合時要淨室焚香﹐至誠修制﹐勿令孝婦雞犬見之﹐效驗不可具述。

漏蘆散治臟腑積熱﹐發爲腫毒﹐時疫疙瘩﹐頭面洪腫﹐咽嗌堵塞﹐水藥不下﹐一切危惡疫癘。

漏蘆升麻大黃黃芩各一兩板藍葉元參各二兩右爲粗末﹐每服二錢﹐水煎服。熱甚﹐加芒硝二錢半。

消毒丸治時毒疙瘩惡證。

大黃牡蠣煆白僵蠶炒﹐各一兩右爲細末﹐煉蜜丸彈子大﹐新水化下一丸。無時﹐用桔梗﹑鼠粘子湯化下尢妙。

防風通聖散治時毒熱毒﹐便祕熱燥。若時毒饑饉之後﹐胃气虧損者﹐須當審察﹐非大滿大實不用。

防風當歸川芎白芍藥大黃芒硝連翹薄荷麻黃桔梗石膏滑石黃芩各一兩甘艸二兩白朮山梔子荊芥穗各二錢五分右﹐水煎服﹔或爲末﹐白湯調下﹐量人虛實。

通聖消毒散治時毒腫痛﹐表裏俱實者。

防風荊芥連翹赤芍藥歸尾靑木香黃芩麻黃梔子牛蒡子黃連黃蘗石膏滑石大黃生﹝石卜﹞硝川芎桔梗元參藍葉甘艸右﹐薄荷煎服。大便利﹐去大黃﹑﹝石卜﹞硝。

中和湯治時毒﹐脈浮﹐在半表半里者。

菖蒲牛蒡子川芎羌活防風漏蘆荊芥麥門冬前胡甘艸各等分右﹝口父﹞咀﹐每服一兩﹐水煎服。

芩連消毒飲治時毒發熱惡寒﹐頭項腫痛﹐脈洪數。

防風荊芥連翹柴胡牛蒡子黃芩川芎羌活桔梗藍葉射幹靑木香黃連甘艸金銀花白芷右﹐薄荷煎服。

瀉陰火升陽湯【東垣﹐下同】治肌熱煩熱﹐面赤食少﹐喘咳痰盛。

羌活甘艸黃芪蒼朮各一兩升麻八錢柴胡一兩半人參黃芩各七錢黃連酒炒石膏各五錢﹐秋深不用右﹝口父﹞咀﹐每服一兩或五錢﹐水煎服。

三黃補血湯治六脈俱大﹐按之空虛﹐面赤善驚﹐上熱。乃手少陰心脈也。此气盛多而亡血﹐以甘寒鎭墜之劑大瀉其气﹐以墜气浮﹐以辛甘微苦﹐峻補其血。

丹皮黃芪升麻各一錢柴胡錢半熟地川芎各二錢生地三錢當歸白芍各五錢右﹝口父﹞咀如麻豆大﹐每服五錢﹐水二大盞﹐煎至一大盞﹐去渣﹐稍熱服﹐食前。

補中湯治面黃汗多﹐目赤﹐四肢沈重﹐減食﹐腹中時時痛﹐咳嗽﹐兩手寸脈短﹐右手脈弦細兼濇﹐關脈虛。

升麻柴胡當歸各二分神曲炒三分澤瀉四分大麥蘗蒼朮各五分黃芪二錢五分炙甘艸八分五味子二十个紅花少許右﹝口父﹞咀﹐分作二服﹐水二盞﹐煎至一盞﹐去渣﹐食遠服。

菊葉湯治一切風﹐頭目昏眩﹐嘔吐﹐面目浮腫者。

菊花去梗羌活獨活旋覆花牛蒡子甘艸各等分右爲末﹐每服二錢﹐水一盞﹐生薑三片﹐同煎至七分﹐去渣﹐溫服﹐食後。

密補固眞丹治脾腎眞元虛損﹐面黧身悴﹐目黃口燥﹐發墮爪退﹐風虛偏枯﹐中滿膈气﹐一切脾胃虛證﹐常服補養﹐宣通气血。

天南星五錢半夏制神曲麥糵茴香炒三稜炮白附子幹生薑川烏頭生﹐各一兩巴豆七个牽牛三兩代赭石二兩官桂一分右爲末﹐水和丸小豆大﹐每服十丸﹐加至五十丸﹐溫水下。除泄瀉外﹐並加大黃一兩。

天水散治面熱。

滑石六兩炙甘艸一兩右爲極細末﹐水調服。

七白散治面上﹝黑幹﹞﹝黑曾﹞。

白蘝白朮白牽牛白附子白芷白芍白僵蠶各等分右爲末﹐用洗面。

破棺散治厥陰面目俱靑﹐心下硬﹐四肢冷﹐脈細而欲絕用之。

硫黃酒煮朱砂研﹐各一兩右二味﹐酒丸雞頭大﹐入室中勿令人知。同病人身沃長掘一坑﹐深一尺﹐入粟稈火燒坑子極熱﹐醋五升﹐气出﹐衣被鋪坑。以酒化一丸服之後﹐令病人坑上臥﹐少時汗出。

五皮散治男子婦人脾胃停滯﹐頭面四肢悉腫﹐心腹脹滿﹐上气促急﹐胸膈煩悶﹐痰涎上壅﹐飲食不下﹐行步气奔﹐於狀如水病。先服此藥﹐能疏理脾气﹐消退虛腫。切不可亂服瀉水等藥﹐以致脾元虛損﹐所患愈甚。此藥平良無毒﹐多服不妨。

生薑皮桑白皮陳橘皮大腹皮茯苓皮各等分右爲粗末﹐每服三錢﹐水一盞半﹐煎至八分﹐去渣﹐不計時候溫服。忌生冷油膩硬物。

當歸補血湯治血气損傷﹐或妄服峻劑﹐致气血益虛﹐肌熱﹐大渴引飲﹐目赤面紅﹐脈洪大而虛﹐重按全無。此病多得饑飽勞役者。

黃芪蜜炙﹐一兩當歸酒炙﹐二錢右﹐水煎服。

十補丸治腎臟虛冷﹐面頰黧黑﹐足寒耳聾﹐膝軟﹐小便不利等證。

附子炮五味各二兩山茱萸山藥桂心牡丹皮鹿茸炙澤瀉茯苓各一兩右爲細末﹐煉蜜丸﹐如桐子大﹐每服六七十丸﹐鹽湯送下。

涼膈散治上焦積熱煩渴﹐面赤頭昏﹐咽燥喉痛﹐口瘡﹐便溺赤濇﹐並宜服之。

連翹去心﹐四兩大黃﹝石卜﹞硝山梔子黃芩薄荷葉各一兩右爲末﹐每服五七錢﹐水煎。

梔子仁湯治時毒腫痛﹐大便祕結等證。

郁金枳殼麩炒升麻山梔子仁炒﹐各等分右﹐每服五錢﹐水煎服。

異功散治久咳不已﹐或腹痛少食﹐面腫气逆﹔又治脾胃虛弱﹐飲食少思﹐面黃等證。

人參白茯苓白朮甘艸陳皮各等分右﹐每服三五錢﹐姜棗水煎服。

神效黃芪湯治頭面手足麻木不仁﹐目緊縮小﹐及羞明畏日﹐或視物不明。

黃芪二兩人參八錢陳皮五錢甘艸炙白芍藥蔓荊子各一兩右﹐每服五錢﹐水煎臨臥熱服。如麻木不仁﹐𨿽有熱證﹐不用黃蘗﹐更加黃芪。

升陽益胃湯治脾胃虛弱﹐四肢怠惰﹐時值秋燥之令﹐體重節痛﹐口漧燥﹐飲食無味﹐大便不調﹐小便頻數﹐兼見肺病灑淅惡寒﹐面色惡而不和﹐乃陽气不伸故也﹐當升陽益胃。

羌活獨活防風各五錢柴胡甘艸炙人參半夏黃芪炙﹐各一兩白茯苓澤瀉白朮各三錢白芍藥黃連陳皮各四錢右﹐每服三五錢﹐姜棗水煎服。

茯苓滲濕湯【《寶鑑》】治黃疸﹐寒熱嘔吐﹐渴欲飲水﹐身體面目俱黃﹐小便不利﹐全不思食﹐不得臥。

茵陳七分白朮黃連豬苓陳皮澤瀉蒼朮米泔浸一宿﹐炒﹐各五分白茯苓六分山梔子炒防己秦艽葛根各四分右﹐水二鍾﹐煎七分﹐食前服。

大菟絲子丸【《和劑》】治腎气虛損﹐五勞七傷﹐腳膝酸疼﹐面色黧黑﹐目眩耳鳴﹐心忡气短﹐時有盜汗﹐小便滑數。

菟絲子洗淨﹐酒浸肉桂去粗皮附子炮去皮鹿茸去毛﹐酥炙澤瀉石龍芮去土﹐各一兩石斛去根熟地黃防風去蘆白茯苓去皮牛膝酒浸一宿﹐焙漧山萸肉肉蓯蓉酒浸﹐焙杜仲去粗皮﹐炒去絲補骨脂去毛﹐酒炒沈香蓽澄茄巴戟去心茴香炒﹐各三兩五味子桑螵蛸酒浸﹐微炒覆盆子去枝葉並萼芎藭各半兩右爲細末﹐酒煮麵糊丸﹐如桐子大﹐每服二十丸﹐空心溫酒鹽湯送下。

又方治酒皶雀斑等疾﹐亦可點痣﹐最妙。

黃丹五文硇砂三十文﹐研極細末巴豆十粒﹐去殼﹐心膜紙捶去油酒藥餅五十文﹐罐子盛右﹐同入餅藥罐子中﹐慢火煎兩三沸﹐取下﹐續入研細生礦灰三錢﹐雞子淸調勻﹐雀斑用小竹棒挑藥點患處﹐覺小腫﹐卽洗去﹐不洗﹐恐藥力太猛。

又方治面上風瘡。

大楓油五十文艸烏一个﹐爲末輕粉一百文麝香一百文右﹐先將艸烏入油內熬﹐令勻取出﹔少時下輕粉﹑麝香末攪勻。每用少許擦患處﹐令熱﹐旬日瘥。一方無輕粉﹐用生薑擦患處敷藥。

五皮散【《和劑》】治風濕客於脾經﹐气血凝滯﹐以面目虛浮四肢腫滿。

五加皮地骨皮生薑皮大腹皮茯苓皮各等分右﹝口父﹞咀﹐每服三錢﹐水一盞﹐煎七分﹐熱服。

導滯通經湯【《寶鑑》】治脾濕有餘﹐及气不宣通﹐面目手足浮腫。

木香白朮桑皮陳皮各五錢白茯苓去皮一兩右﹝口父﹞咀﹐每服五錢﹐水二盞﹐煎一盞﹐去渣﹐溫服﹐空心食前。

葶藶丸治肺气咳嗽﹐面目浮腫﹐喘促不安﹐小便赤色。

甜葶藶隔紙炒貝母煨黃色木通各一兩杏仁去皮尖雙仁﹐炒防己各二兩右爲細末﹐用棗肉和丸﹐如梧桐子大﹐每服五十丸﹐桑白皮煎湯﹐食前送下。

元參升麻湯治心脾壅熱﹐舌上生瘡﹐木舌舌腫﹐或連面頰兩項腫痛。

元參升麻犀角赤芍藥桔梗貫眾黃芩甘艸各等分右﹝口父﹞咀﹐每服四錢﹐水一盞半﹐煎七分﹐去渣﹐不拘時服。

羌活當歸散治風毒血熱﹐頭面生瘡﹐或赤腫﹐或成塊﹐或癮疹瘙癢﹐膿水淋漓。

羌活當歸川芎黃連酒浸﹐炒鼠粘子蒸防風荊芥甘艸黃芩酒炒連翹白芷升麻各一錢右﹐用酒拌曬漧﹐水煎服。

菊花散治一切風﹐頭眩目昏﹐面浮腫。

菊花旋覆花牛蒡子羌活獨活甘艸炙﹐各等分右﹝口父﹞咀﹐每服五錢﹐水二鍾﹐生薑三片﹐煎至一鍾﹐食遠服。

白蘚皮湯治肺受風﹐面白色枯﹐頰時赤﹐皮膚漧燥﹐鼻塞幹痛﹐此爲虛風。

白蘚皮麥冬白茯苓杏仁去皮尖雙仁﹐炒細辛白芷各一兩半桑皮石膏研﹐各二兩右﹐每服三錢﹐水三盞﹐先煮大豆三合﹐取汁一盞﹐去豆下藥﹐煎至七分﹐去渣﹐不拘時服。

大楓油治肺風﹐面赤鼻赤。

艸烏尖七个大楓油五十文眞麝香五十文右﹐以艸烏尖爲末﹐入麝研勻﹐次用大楓油磁盒子盛﹐於火上調勻﹔先以生薑擦患處﹐次用藥擦之﹐日三次﹐兼服後何首烏丸﹐卽除根本。

何首烏丸治肺風﹐面赤鼻赤。

何首烏一兩五錢防風黑豆去皮荊芥地骨皮洗﹐各一兩桑白皮天仙藤苦參赤土各五錢右爲細末﹐煉蜜丸﹐如梧桐子大﹐每服三四十丸﹐食後茶淸下。一方有槁本一兩。

透冰丹治一切風毒上攻﹐頭面腫癢﹐痰涎壅塞﹐心胸不利﹐口舌漧濇﹐風毒下注﹐腰腳沈重﹐腫痛生瘡﹐大便多祕﹐小便赤濇。

川大黃山梔子蔓荊子白茯苓益智子白芷威靈仙洗﹐焙漧﹐各五錢麝香研﹐一錢香墨煆﹐酢淬訖﹐細研﹐一錢茯神半兩川烏二兩﹐河水浸半月﹐焙漧﹐鹽炒天麻仙靈脾葉洗焙右爲細末﹐煉蜜和如麥飰相似﹐以眞酥塗杵臼﹐搗萬杵﹔如幹旋入蜜﹐令得所﹐和成劑。每服旋丸如梧子大﹐用薄荷自然汁同溫酒化下兩丸。如卒中風﹐涎潮昏塞﹐煎皂莢白礬湯﹐放溫﹐化四丸灌之。癱瘓風﹐每日服三五丸﹐漸覺有效﹔常服一丸﹐疏痰利鬲﹐用溫酒下﹐食後服。或小兒驚風﹐入膩粉少許﹐薄荷汁化下半丸立效。治瘰癧﹐蔥湯化下一丸。忌動風毒物。

冬瓜子散治面鼻酒皶如麻豆﹐疼痛﹐黃水出。

梔子仁二兩冬瓜子仁柏子仁白茯苓葵子微炒枳實麩炒﹐各一兩右爲細末﹐每服二錢﹐食後米飲調下。

荊芥散治肺風皶皰。

荊芥穗二兩防風杏仁去皮尖白僵蠶炒蒺藜炒﹐去刺炙甘艸各一兩右爲細末﹐每服二錢﹐食後茶淸調下。

蓖麻子膏治酒皶鼻及肺風﹐面赤生瘡。

蓖麻子輕粉瀝靑硫黃俱研黃蠟各二錢右﹐以麻油一兩熬成膏﹐以磁器盛之﹐每用小許塗於患上最妙。

茵陳散治牙齒疼痛﹐面上赤腫疼痛﹐及去骨槽風熱。

茵陳白僵蠶連翹半夏荊芥穗麻黃升麻獨活大黃薄荷黃芩丹皮射幹羌活各二錢半細辛五錢牽牛一兩右爲細末﹐每服三錢﹐水一盞﹐先煎湯熟﹐下藥末﹐攪一攪﹐急瀉出﹐食後連渣熱服。

大追風散治久新偏正頭痛﹐肝臟久虛﹐血气衰弱﹐風毒上攻﹐頭目眩運﹐心煩﹐百節酸疼﹐鼻塞聲重﹐項背拘急﹐皮膚瘙癢﹐面上游風﹐狀如虫行﹐一切頭風﹐兼治婦人血風攻注。此藥消風化痰﹐淸利頭目。

川烏炮﹐去皮臍防風白僵蠶炒﹐去絲川芎石膏煆甘艸炙荊芥各一兩南星天麻地龍去土﹐炒全蠍去毒﹐炒白附子炮羌活白芷各五錢乳香另研沒藥另研艸烏炮雄黃各一錢五分右爲細末﹐每服半錢﹐臨睡時候﹐用細茶湯調勻送下。

淸震湯【《保命》】治頭面疙瘩﹐憎寒拘急﹐發熱﹐狀如傷寒。

升麻蒼朮用米泔水浸一宿﹐各四錢荷葉一个﹐全者用之右﹐用水二鍾﹐煎八分﹐食後服。

人參蛤蚧散【《寶鑑》】治三二日間肺气上喘﹐咳嗽﹐咯唾膿血﹐滿面生瘡﹐徧身黃腫。

蛤蚧一對﹐全者﹐河水浸五宿﹐逐日換水洗去鮏气﹐酥炙黃色炙甘艸三兩杏仁去皮尖﹐炒五兩人參白茯苓貝母桑白皮知母各三兩右共爲細末﹐用磁器內盛﹐每日如茶點服最妙。

菊花散【《千金方》﹐下同】治頭面遊風。

菊花一兩細辛附子桂心漧薑巴戟人參石楠天雄白茯苓秦艽防己防風白朮山茱萸薯蕷各三兩蜀椒五合右十七味﹐治下篩﹐酒服方寸匕﹐日三。

又方治頭面上風。

松脂石鹽眞蜜蠟杏仁各一兩燻陸香二兩蓖麻仁三兩右六味﹐熟搗作餅﹐淨剃百會上發﹐貼膏﹐膏上安紙﹐三日一易﹐若癢刺﹐藥上不久風定。

犀角湯治風毒熱頭面腫。

犀角生薑各二兩苦參栝蔞根防風各一兩石膏六兩黃芩靑木香升麻各三兩防己一兩五錢竹葉二握右十一味﹐﹝口父﹞咀﹐以水七升﹐煮取二升﹐分三服﹐相去十里久內消﹐不利。

防風散治頭面徧身風腫。

防風二兩白芷一兩白朮三兩右三味﹐治下篩﹐酒服方寸匕﹐日三。

摩膏治頭中二十種病﹐面上游風發禿落者。

蜀椒莽艸各二兩桂心﹝艸閭﹞茹附子細辛各一兩五錢半夏漧薑各一兩右八味﹐﹝口父﹞咀﹐以生豬肪二十兩合搗﹐令肪消盡﹐藥成﹐先沐頭令淨﹐然後以藥摩顖上﹐日一卽愈。如非十二月合﹐則用生烏麻油和塗頭皮﹐沐頭令淨乃用之﹐一頃﹐生發如昔﹐必效。一方無蜀椒﹑莽艸﹑半夏﹑漧薑。

王不畱行湯治頭面久瘡﹐去虫止痛。

王不畱行東引茱萸根皮桃東南枝各五兩蛇牀子牡荊子苦竹葉蒺藜子各三升大麻仁一升右八味﹐﹝口父﹞咀﹐以水二斗半﹐煮取一斗﹐洗瘡﹐日再。並療癰疽﹑妒乳﹑月蝕﹑瘡爛。

鴟頭酒治風頭眩轉﹐面上游風。

飛鴟頭五枚獨活二兩茯神枳實漧薑葛根桂心貫眾天雄炮蜀椒人參細辛各三兩薯蕷芎藭各四兩山萸一升石楠一作石膏麥門冬去心﹐各五兩﹔一作天門冬右十八味﹐﹝口父﹞咀﹐絹囊盛﹐淸酒四斗﹐漬六宿﹐初服二合﹐日再服﹐補和﹐以知爲度。一方無茯神。

淸涼拔毒散【《瘡瘍全書》﹐下同】治面毒。

白芨雄黃麝香乳香山慈姑天花粉黃蘗烏藥右爲末﹐雞子淸調敷﹐蜜水潤之。

參朮內托散補托前證。

人參白朮粉甘艸犀角屑貝母黃連防風黃芩酒炒羌活桔梗當歸生地白芍前胡天花粉右﹝口父﹞咀﹐水二鍾﹐姜三片﹐煎服。因病之逆從而加減之。

犀角郁金散治前證﹐能托積毒。

犀角屑郁金眞珠牛黃粉甘艸乳香眞粉辰砂煉蜜爲丸﹐噙化。

淸肝流气飲治痄腮毒。

枳殼桔梗黃芪前胡羌活生甘艸石膏防風川芎白芍藥荊芥白芷生地薄荷右﹐水煎服。

托裏流气飲補托前證。

人參黃芪當歸川芎白芍藥甘艸炙防風厚朴烏藥官桂木香姜三片﹐棗一枚﹐煎服﹐患處用圍藥敷之。

千斤內托散治發頤。

桔梗厚朴白芷防風人參黃芪炙川芎甘艸當歸官桂黃芩白朮炒水煎服。

不換金散治證同上。

半夏厚朴蒼朮陳皮人參白茯苓藿香木香右﹝口父﹞咀﹐水煎溫服﹐後再服乳香護心散﹐仍貼金絲膏。

驅風破毒散治骨槽風。

白礬巴豆去殼油紅內硝艸烏尖薄荷豬牙皂角各等分右爲細末吹之。

又方治證同上。

天麻防風艸烏蓽茇細辛乳香另研川芎硼砂薄荷麝香另研溫水漱口﹐或鼻內吹之。

淸熱消疳散治證同上。

漧葛升麻生甘艸貝母黃連黃芩白茯苓桔梗薄荷防風荊芥羌活靑皮牡丹皮當歸白芍生地鼠粘子水二鍾﹐燈心三十莖﹐煎服。虛加人參﹑白朮﹔年久加艸龍膽﹔熱加柴胡﹑前胡。

珍珠冰片散治證同上。

珍珠制紅絨末人中白煆雞內金煆﹐存性銅靑靑靛黃連孩兒茶細芽茶各一錢枯礬二錢冰片五分麝香二分右爲細末﹐先用蚌水繳淨患處﹐每摻入之﹐一日夜一二十次方愈。男婦皆然﹐並服煎劑。

白礬散【《景嶽全書》﹐下同】治面上肺風。

白礬硫黃乳香各等分右爲末﹐綿裹擦之﹔或加茄汁﹐調敷患處更妙。

硫黃散治面生粉痣。

硫黃輕粉各一錢杏仁五分右爲末﹐用蜜酒調﹐於臥時塗上﹐早洗去﹐效﹔或用津唾調搽更妙。

連子胡同方治雀斑。

白芷甘菊花去梗﹐各三錢白果二十个紅棗十五个珠兒粉五錢豬胰一个右﹐將珠粉研細﹐余俱搗爛﹐拌勻﹐外以蜜拌酒釀頓化﹐入前藥蒸過﹐每晚搽面﹐早洗去。

黃連消毒散【東垣】治時毒面腫。

川黃連炒羌活各一分黃芩黃蘗桔梗槁本防己各五分當歸尾連翹防風獨活知母炒生地黃各四分人參甘艸各三分黃芪蘇木陳皮澤瀉各二分右﹐水煎服。

仙方活命飲治證同上。

穿山甲蛤粉炒黃白芷防風花粉乳香赤芍藥當歸尾沒藥研貝母皂刺甘艸各一錢金銀花陳皮各三錢右﹐酒一碗﹐煎數沸﹐溫服。

淸陽散火湯治骨槽風﹐牙根盡處結腫﹐連及耳項作痛。

升麻白芷黃芩牛蒡子連翹石膏防風當歸荊芥白蒺藜各一錢甘艸五分水二鍾﹐煎八分﹐食後服。古今圖書集成醫部全錄卷一百三十三

面門

單方

益母艸入面藥﹐令光澤。五月五日采根葉曝漧﹐搗末﹐水和作團﹐如雞子大﹐大火燒一炊久﹐經一伏時取出﹐磁器中再研﹐余收之。使如澡豆法。能去風刺﹑粉刺﹐令面悅澤。【《本艸》﹐下同】

瓜蔞根悅澤人面﹐療手面皺﹐作粉常塗之妙。

白芷去﹝黑幹﹞﹝黑曾﹞﹐疵瘢﹐潤澤顏色﹐可作面脂常用。

指爪破面﹐取生薑汁調輕粉敷之﹐便無瘢痕。【《得效》】

槁本去﹝黑幹﹞皰﹐酒皶粉刺﹐潤澤顏色﹐可作沐藥麵脂。【《本艸》﹐下同】

土瓜根去面上﹝疒咅﹞﹝疒畾﹞﹐爲細末﹐漿水和勻﹐入夜漿水洗面敷藥﹐朝復洗之﹐仍得光潤﹐皮急﹐白日光華射人。

白茯苓去﹝黑幹﹞﹝黑曾﹞及產婦黑皰如雀卵﹐爲細末﹐蜜和﹐常常塗面良。

桑葉治面上肺毒瘡如大風瘡﹐取葉洗淨蒸熟﹐日榦爲末﹐水調二錢﹐服日三﹐名綠雲散。

蜜常敷面﹐如花色﹐久敷之佳。

眞珠除﹝黑幹﹞﹝黑曾﹞瘢點﹐令面潤澤﹐好顏色﹐研爲粉﹐和乳汁常塗之。

白僵蠶滅﹝黑幹﹞﹝黑曾﹞瘢痕﹐令面色好﹐爲末﹐常塗之﹔又與衣魚﹑鷹屎白等分爲末﹐和乳汁﹐塗瘢痕便滅。

覆盆子令人好顏色﹐久食之佳﹔蓬藟同功。

烏梅肉去黑點黑痣﹐蝕惡肉﹐和諸藥以點之。

面生雀子瘢﹐取梅肉﹑櫻桃枝﹑豬牙皂角﹑紫背浮萍﹐等分爲末﹐如常法洗面﹐其瘢自去。【《入門》】

栗上薄皮搗爲末﹐蜜和塗面﹐令皮肉急縮可展﹔又治老人面皺。【《本艸》﹐下同】

菟絲子苗去面﹝黑幹﹞及粉刺瘢點﹐搗苗取汁﹐常塗之。

杏仁去面﹝黑幹﹞﹐搗爲末﹐和雞子白夜臥塗面﹐明早溫酒洗之。

傷風面腫﹐杏仁搗爛敷之。

冬瓜仁令面光澤﹐好顏色﹐去黑瘢黑﹝黑幹﹞﹐可作面脂常用。

冬瓜取仁三五升﹐去皮﹐搗爲末﹐蜜丸﹐空心服三十丸﹐久服令人面潔如玉。

蔥白主傷風面目浮腫﹐煎湯飲之洗之。

鸕鶿屎去面上﹝黑幹﹞﹝黑曾﹞﹑黶痣﹑瘢疵﹑皰皯﹑雀卵斑。取屎白﹐豬脂調塗。

熊脂主面上﹝黑幹﹞﹝黑曾﹞﹑黑瘢﹐悅澤人面﹐可塗之﹐兼食之。

羚羊膽主面多﹝黑幹﹞﹝黑曾﹞﹐如雀卵色。取膽和酒煮沸﹐以塗拭之﹐日三卽瘥。

大豬蹄令老人面光澤。豬蹄一具﹐治如食法﹐煮漿如膠﹐夜以塗面﹐曉以漿水洗﹐卽面皮急矣。

鹿角炙爲末﹐酒服二錢﹐日二﹐久服﹐面色如花。

鹿角以漿水濃磨如泥﹐塗面﹐令不皺﹐兼去瘡皰﹐光華可愛。

年少气盛﹐面生皰瘡﹐麋鹿脂塗之卽瘥。

又方﹕被打頭面靑腫﹐羊肉﹑牛肉或豬肉﹐炙令熱﹐貼腫上卽愈。

時行腮腫﹐用柏葉末﹐調蚯蚓糞塗之。【丹溪方】

痄腮腫痛﹕酢調石灰敷之。【《簡便方》】

腮頰熱腫﹕赤小豆末和蜜塗之﹐一夜卽消﹔或加芙蓉葉尢妙。

風熱腮腫﹕絲瓜燒存性研末﹐水調搽之。【嚴月軒方】

面皰﹕鷹屎白二分﹐胡粉一分﹐蜜和敷之。【《外臺》】

滅面上痕﹕用鷹屎白和人精﹐敷﹐日三。【《千金》】

又方﹕鷹屎白二兩﹐僵蠶一兩五錢﹐爲末﹐蜜和敷。【《聖惠》】

又方﹕鷹屎白﹑白附子各一兩﹐爲末﹐酢和敷﹐日三五次﹐痕滅止。

面色黧黑﹕牡蠣粉研末﹐蜜丸梧子大﹐每服三十丸﹐白湯下﹐日一服﹐並制其肉食之。【《普濟方》】

面﹝黑黽﹞【卽黑子也﹕】羚羊膽﹐牛膽各一枚﹐酢二斤﹐同煮三沸﹐頻塗之。【《外臺》】

面黑令白﹕馬珂﹑白附子﹑珊瑚﹑鷹屎白等分爲末﹐每夜人乳調敷。旦以漿水洗之。【《聖惠》﹐下同】

面瘡﹝黑幹﹞皰﹕烏蛇肉二兩燒灰﹐臘豬脂調敷。

面黑﹝黑幹﹞皰﹕羚羊膽﹑牛膽各一个﹐醇酒三升﹐煮三沸﹐夜夜塗之。【《肘後方》】

消滅瘢痕﹕以豬脂三升﹐飼烏雞一隻﹐二日後取屎﹐同白芷﹑當歸各一兩煎十沸﹐去渣﹐入鷹屎白五錢調敷。【《外臺》】

雀斑面皰﹕雞卵酢浸壞﹐取出敷之。【《聖惠》﹐下同】

消滅瘢痕﹕雞子五七枚煮熟﹐取黃炒黑﹐拭塗﹐日三﹐久久自滅。

面上黑黯﹕白僵蠶末﹐水和搽之。

粉滓面﹝黑幹﹞﹐令人面色好﹕用白僵蠶﹑黑牽牛﹑細辛等分爲末﹐如澡豆﹐日用之。【《斗門方》】

鯨刺雕靑﹕以白馬汗搽上﹐再以汗調水蛭末塗之。【《儒門事親》】

酸漿水﹐能白人膚體如繒帛﹐去﹝黑幹﹞﹝黑曾﹞黑子﹐以暖漿水洗面﹐以布揩黑子﹐令痛﹐水研白檀﹐取汁塗之。

朱砂﹐好顏色﹐水飛爲末﹐井華水點少許敷之。

面上﹝疒咅﹞﹝疒畾﹞大風﹕用幹螌蝥末以生油調敷﹐約半日﹐﹝疒畾﹞脹起﹐以軟帛拭去藥﹐以棘鍼挑破﹐近下令水出幹﹐不得剝其瘡皮﹐不可以藥近口眼。若是尖﹝疒咅﹞﹝疒畾﹞子﹐卽勿用此﹐別用枯礬末以治之﹐極效。

面上木痺﹕用牛皮膠化﹐和肉桂末厚塗之﹐一二分良。【《葉氏摘元方》】

身面印文﹕刺破﹐以酢調赤土﹐之﹐幹又易﹐以黑滅爲度。【《千金方》】

面黑令白﹕白羊乳三斤﹐羊﹝月臣﹞三副﹐和搗﹐每夜洗淨塗之﹐旦洗去。【《總錄》】

滅諸瘢痕﹕大鼠一枚﹐以臘豬脂四兩煎至銷盡﹐濾淨﹐日塗三五次。先以布拭赤﹐要避風。【《普濟方》】

面上﹝黑幹﹞點﹕取白蜜和茯苓末塗之﹐七日便瘥也。【《孫眞人食忌》】

人面黧黑﹐皮厚狀醜﹕用羚羊脛骨爲末﹐雞子白和敷﹐旦以白梁米泔洗之﹐三日如素﹐神效。【《肘後方》﹐下同】

面上皰瘡﹕用雞子浸於三歲苦酒中三宿﹐待軟﹐取白塗之。

面黑令白﹕雞子三枚﹐酒浸密封四七日﹐每夜以白敷面﹐如雪白也。【《普濟方》﹐下同】

塗面駐顏﹕雞子一枚﹐開孔﹐去黃畱白﹐入金華胭脂及朱砂少許﹐紙封與雞抱之﹐俟別卵抱出﹐以塗面﹐洗之﹐半年尙紅也。

面黑令白﹕土蜂子未成頭翅者炒食﹐並以酒浸敷面。【《聖惠方》】

雀斑面皰﹕七月七日取露蜂子於漆碗中﹐水酒浸過濾汁﹐調胡粉敷之。【《普濟方》】

面上皶皰﹝黑幹﹞﹝黑曾﹞﹕用木蘭皮細切﹐以三年酢漿漬之﹐百日曬漧﹐搗末﹐每漿水服方寸匕﹐日三服。《肘後》用梔子仁一斤。【《古今錄驗方》】

身面白駁﹕鮎魚半斤一頭﹐去腸﹐以粳飯鹽椒如常作鮓﹐以荷葉作三包系之﹐更以荷葉重包﹐令臭爛﹐先以布拭赤﹐乃炙鮓包﹐乘熱熨﹐令汗出﹐以綿衣裹﹐勿令見風﹐以瘥爲度。【《總錄》】

白礬治粉刺﹕白礬末酒調塗之。【《得效方》】

面上粉痣﹕銅綠爲末﹐晚時切生薑蘸擦之。

面腫爲風﹕宜用羌活﹑防風﹑升麻﹑白芷﹑牛蒡子之屬﹐外杵杏仁如膏敷之。

面上細瘡﹐常出黃水﹕桃花陰漧﹐加當歸或杏花作末﹐洗面。

密陀僧治面上﹝黑幹﹞﹝黑曾﹞斑點﹕細研爲末﹐人乳調塗﹐每夜用之。亦令面生光華。又治面鼻赤皰。【《本艸》﹐下同】

石灰去面上黑子﹑瘜肉及粉刺。

面上黃水瘡並目生瘡﹕三月三日取桃花陰漧﹐爲末﹐每食後熟水下方寸匕﹐日三次﹐良。或浸酒飲之亦良。面上五色瘡﹐用溫鹽湯新綿浸拓瘡上﹐日五六度﹐卽瘥。【《本艸》】

面上粉刺﹕用不語唾塗之﹐或搗菟絲子汁塗之﹐或以白礬末少許酒調塗之。

面黑令白﹕冬瓜一个﹐竹刀去皮切片﹐酒一升半﹐水一升﹐煮爛濾去滓﹐熬成膏﹐瓶收﹐每夜塗之。【《聖濟總錄》】

面裏皮痛﹕何首烏末﹐薑汁調成膏﹐敷之﹐帛蓋﹐以火炙鞋底熱熨之。

面赤酒皶﹕生附子﹑川椒﹑野葛少許﹐銼﹐酢浸一宿﹐取出﹐用豬脂同煎﹐以附子黃爲度﹐去滓﹐時時塗之。

又方﹕硫黃半兩﹐蝸牛殼自死枯漧小者爲上﹐木香各半兩﹐虢丹半兩﹐俱爲末﹐杏仁半兩去皮研膏﹐入臘月豬脂調成膏﹐夜臥時用漿水先洗面﹐令幹﹐以藥塗患處﹐平明洗去。濕癬以米泔水洗﹐卻上前藥。

搭腮腫﹕赤小豆爲末﹐雞子淸調貼之﹐酢調貼之亦效。【《綱目》】

又方﹕石灰炒熱﹐於地下窨冷﹐如此七次﹐爲末﹐酢調敷立消。【《醫鑑》】

又方﹕細辛﹑艸烏等分爲末﹐入蚌粉豬脂調敷腫處﹐口含白梅置腮邊﹐良久﹐腫退出涎﹐患消矣。【《丹溪心法》。】

面赤﹕用好黃蘗銼碎四兩﹐人乳浸拌勻﹐以日曬漧﹐再浸拌勻﹐如此六七次爲妙﹐然後爲細末﹐臨臥茶淸或湯調下二錢﹐有奇效。

痄腮﹕用柏葉﹑車前艸﹑柏子仁﹐杵碎熱敷患處。或用雞子淸調赤小豆末。

凡伸欠頰車蹉﹐但開不能合﹐以酒飲之﹐令大醉﹐睡中吹皂角末﹝口畜﹞其鼻﹐嚏透卽自正。【《三因方》】

汗出中風面腫﹐或連頭項﹐或連手足﹕用牛蒡子研爛﹐酒煎成膏貼之﹐並服三匙。【《本艸》﹐下同】

頭面腫大疼痛﹐以大黃二兩同僵蠶一兩爲末﹐薑汁和丸﹐彈子大﹐服。

甑气燻面浮腫﹕以久用炊布燒灰敷之﹐卽消。

葳蕤﹐治面上黑﹝黑幹﹞﹐久服﹐令好顏色。

面黑﹕用女苑鉛丹爲末﹐酒服﹐男女二十日﹐黑從大便出。

面上黑斑﹕蒼耳葉爲末服之。

天門冬同蜜搗丸﹐日用洗面﹐去黑。

面上雀斑﹕用山柰﹐同鷹屎白﹑密陀僧﹑蓖麻仁爲末﹐夜塗﹐旦洗之。

面上風刺粉刺﹕白牽牛酒浸爲末﹐塗之。

面上紫皰﹕羊蹄根同薑汁﹑椒末﹑穿山甲灰泡擦之。

面上黑斑﹕桑耳焙漧研﹐每食後熱湯服一錢﹐一月愈。【《摘元方》】

頭面風腫﹕杏仁搗膏﹐雞子黃和杵﹐塗帛上厚裹之﹐幹則又塗。不過七八次愈。【《千金方》】

面上皶皰﹝黑幹﹞﹝黑曾﹞﹕夏枯艸燒灰﹐入紅豆洗之。

面上粉刺﹕莙薘子酢浸揩面﹐令人光澤。

雀斑﹕用桃花同冬瓜仁研蜜塗之。粉刺如米﹐同丹砂末服﹐令面紅潤。

香瓣瘡﹕生面頤耳下﹐浸淫出水。用羖羊須﹑荊芥﹑漧薑燒﹐入輕粉搽。

其腮痄腫及喉下諸腫﹕用蝸牛同面研敷之。

面上毒瘡初起者﹐急尋水蜒蚰一二條﹐用醬少許﹐共搗塗紙上﹐貼之卽退﹐紙上畱一小孔出气。此乃淩漢章祕傳極效方也。【《談野翁試驗方》】

喘嗽面浮﹐並四肢浮者﹐蛤蚧一雌一雄頭尾全者﹐法酒和蜜塗之﹐炙熟紫團人參似人形者半兩爲末﹐化蠟四兩﹐和作六餅﹐每煮糯米薄粥一盞﹐投入一並攪化﹐細細熱呷之。【《普濟方》】

面上紫塊如錢大﹐或滿面俱有﹕野大黃四兩取汁﹐穿山甲十片燒存性﹐川椒末五錢﹐生薑四兩取汁和研﹐生絹包擦﹐如幹以酢潤濕﹐數次如初﹐累效。【《陸氏積徳堂方》】

少年面皰粉刺面﹝黑幹﹞﹕用浮萍日挼盦之﹐並飲汁少許。【《外臺》】

又方﹕用紫背萍四兩﹐防己一兩﹐煎濃汁洗之﹐仍以萍於斑點上熟擦﹐日三五次。物𨿽微末﹐其功甚大﹐不可小看。【《普濟方》】

身面疣目﹕杏仁燒黑研膏﹐擦破﹐日日塗之。【《千金方》】

身面瘢痕﹕用禹餘糧﹑半夏等分爲末﹐雞子黃和敷﹐先以布拭赤﹐勿令見風﹐三十日自滅。十年者亦能滅去。【《聖濟碌》】

頭面諸瘡﹕芝麻生嚼敷之。【《普濟方》】

﹝黑幹﹞﹝黑曾﹞皶皰﹕銀杏同酒糟嚼塗之。

面黑令白﹕用白楊皮同桃花﹑白冬瓜子服之。

身面白癜﹕以酒服生芝麻油一合﹐一日三服﹐至五斗瘥。忌生冷﹐豬雞魚蒜等百日。【《千金方》】

身面白丹﹕白瓷瓦末和豬脂塗之。【《梅師方》】

瘢痕凸起﹕熱瓦頻熨之。【《千金方》】

痣黶疣贅﹕花碱﹑礦灰﹐以小麥稈灰汁煎二味﹐令幹﹐等分爲末﹐以鍼刺破﹐水調點之﹐三日三上﹐卽去﹐須新合乃效。【《聖濟錄》】

身面赤疵﹕常以銀揩令熱﹐久久自消。【《千金翼》】

面黶黑痣﹕以艸劃破﹐銅綠末敷之﹐三日勿洗﹐水自落﹐厚者再上之。【《聖濟錄》】

身面疳瘡﹐出黃汁者﹐葵根燒灰和豬脂塗之。【《食療本艸》】

粉滓面﹝黑幹﹞﹕雲母粉﹑杏仁等分爲末﹐黃牛乳拌略蒸﹐夜塗旦洗。【《聖濟錄》】

少年面皰﹕水銀﹑胡粉等分研﹐臘豬脂和﹐夜塗旦拭﹐勿見水﹐三度瘥。【《肘後方》】

菌桂養精神﹐久服面生光華﹐常如童子。

肺風面瘡﹕用蓖麻子﹑大棗﹑瓦松﹑白果﹑肥皂爲丸﹐日三次。

面上瘢痕﹕用蒺藜子﹑山梔子各一合爲末﹐酢和﹐夜塗旦洗之。【《救急方》】

面瘡﹕用絲瓜﹑牙皂燒擦。

金腮瘡﹕初生如米豆大﹐久則穿蝕﹐用雞內金﹑郁金敷之。

面皰﹕用馬藺子花杵敷之佳。【《肘後方》】

疣痣癅贅﹕用石灰一兩﹐桑灰淋汁熬成膏﹐刺破點之。【《普濟方》】

身面洪腫﹕甘遂二錢﹐生研爲末﹐以豶豬腎一枚分爲臠﹐入末在內﹐濕紙包煨﹐令熟食之﹐日一服﹐至四五服當覺腹鳴小便利﹐是其效也。【《肘後方》】

黑子疣贅﹕續隨子熟時點之自落。【《普濟方》】

頭面忽腫熱毒風气內攻﹐或連手足赤腫﹐觸著痛者﹕牛蒡子根﹐一名蝙蝠刺﹐洗淨研爛﹐酒煎成膏﹐絹攤貼腫處﹐仍以熱酒服一二匙﹐腫消痛減。【《斗門方》】

面上雀斑﹕蓖麻子仁﹑密陀僧﹑硫黃各一錢﹐爲末﹐用羊髓和勻﹐夜夜敷之。【《摘元方》】

面上瘢黶﹕取鐵掃帚地上自落葉並子﹐煎湯頻洗﹐數次自消。【《壽域神方》】

面上﹝黑幹﹞﹝黑曾﹞﹕白附子爲末﹐臥時漿水洗面﹐以白蜜和塗紙上貼之﹐久久自落。【《衛生易簡方》】

黑气上面﹕半夏焙研﹐米酢調敷﹐不可見風﹐不計徧數﹐從早至晚﹐如此三日﹐皂角湯洗下﹐面瑩如玉也。【《摘元方》】

面上生瘡﹕曼陀羅花曬漧﹐研末少許﹐貼之自愈。【《衛生易簡方》】

頭風面瘡﹕癢出黃水﹐艾二兩酢一升﹐砂鍋煎取汁﹐每薄紙上貼之﹐一日上二次。【禦藥院方】

面上﹝黑幹﹞﹝黑曾﹞﹕艾灰桑灰各三升﹐以水淋汁﹐再淋至三徧﹐以五色布納於中同煎﹐令可丸時﹐每以少許敷之﹐自爛脫﹔或與藜灰汁同熬膏點之﹐甚妙。【《外臺祕要》】

粉刺黑斑﹕五月五日收帶根天麻紫花者曬漧燒灰﹐以商陸根搗自然汁加酸酢和搜灰作餅﹐炭火煆過收之﹐半年方用﹐入面藥﹐甚能潤肌。【《閨閣事宜》】

身面疣目﹕用臘紙捲硫黃末少許點之﹐焠之有聲目去。【《普濟方》】

身面瘊子﹕用白礬﹑地膚子等分煎水﹐頻頻洗之。【《多能鄙事》】

面多﹝黑幹﹞﹝黑曾﹞雀卵色﹕苦酒漬朮﹐日日拭之極效。【《肘後方》】

面黃食少﹐男婦面無血色﹐食少嗜臥﹕蒼朮一斤﹔熟地黃半斤﹔漧薑炮一兩﹐春秋七錢﹐夏五錢﹐爲末﹐糊丸梧子大﹐每溫水下五十丸。【《濟生拔萃》方】

身面卒腫洪滿﹕用皂莢去皮炙黃銼﹐三升﹐酒一斗漬透煮沸﹐每服一升﹐一日三服。【《肘後方》】

鼻面酒皶﹕用南方沒石子有孔者﹐水磨成膏﹐夜夜塗之甚效。【《危氏得效方》】

面上膿瘡﹕柳絮﹑膩粉等分﹐以燈盞油調塗之。【《普濟方》】

面上惡瘡﹐不可名識者﹕柳葉或皮木煮汁﹐入少鹽﹐頻頻洗之。【《肘後方》】

面上粉刺﹝疒畾﹞子如米粉﹕用桃花丹砂各三兩爲末﹐每服一錢﹐空心井水下﹐日三服﹐十日知﹐二十日小便當出黑汁﹐面色瑩白也。【《聖惠方》】

身面水腫﹐坐臥不得﹕取東引桑枝燒灰淋汁﹐煮赤小豆﹐每饑卽飽食之﹐不得喫湯飲。【《梅師方》】

面上痣疵﹕寒食前後取桑條燒灰淋入石灰熬膏﹐以自己唾調﹐點之自落也。【《皆效方》】

身面石疽﹐狀如痤癤而皮厚﹕以穀子搗敷之。【《外臺祕要》】

虛肥面腫﹐積年气上如水病﹐但腳不腫﹕用谷楮葉八兩﹐以水一斗煮取六升﹐去滓﹐納米煮粥﹐常食之﹐勿絕。【《外臺祕要》】

面﹝黑曾﹞皯皰﹕枸杞子十斤﹐生地黃三斤爲末﹐每服方寸匕﹐溫酒下﹐日三服﹐久則童顏。【《聖惠方》】

頭面錢癬﹕槿樹皮爲末﹐酢調﹐重湯頓如膠﹐敷之。【王仲勉經效方】

身面浮腫﹕用烏豆一升﹐水五升﹐煮汁三升﹐入酒五升﹐更煮三升﹐分溫三服﹐不瘥再合。【《千金方》】

又方﹕烏頭煮至皮榦爲末﹐每服二錢﹐米飲下。建炎初﹐吳內翰女孫忽發腫凸﹐吳檢外臺得此方﹐服之立效。【《百一選方》】

身面疣目﹕七月七日以大豆拭疣上三過﹐使本人種豆於南向屋東頭第二澑中﹐豆生葉﹐以熱湯沃殺﹐卽愈。【《外臺祕要》】

身面卒腫﹐脈洪大﹕用菟絲子一升﹐酒五升﹐漬二三宿﹐每飲一升﹐日三服﹐不消再造。【《肘後方》﹐下同】

面瘡粉刺﹕菟絲子苗絞汁塗之﹐不過三上卽瘥﹐屢驗。

面上風刺﹕黑牽牛酒浸三宿爲末﹐先以薑汁擦面﹐後用藥塗之。【《摘元方》】

面上粉刺﹝疒畾﹞子﹐如米粉﹕黑牽牛末對入面脂中﹐日日洗之。【《聖惠方》】

面上雀斑﹕黑牽牛末雞子淸調﹐夜敷旦洗。【《心鑑方》】

面黑令白﹕﹝艸舌﹞蔞穰三兩﹐杏仁一兩﹐豬﹝月臣﹞一具﹐同研如膏﹐每夜塗之﹐令人光潤﹐冬月不皴。【《聖濟錄》】

面生粉刺酒皶﹕白蘞二分﹐杏仁半分﹐雞屎白一分爲末﹐和雜水塗之﹐或拭面。一方無雞屎。【《肘後方》】

身面卒腫﹕生豬肝一具﹐細切酢洗﹐入蒜酢食之﹐勿用鹽。【《本艸》】

面粗醜黑皮厚﹝黑幹﹞﹝黑曾﹞者﹕豬﹝月臣﹞五具﹐蕪菁子二兩﹐杏仁一兩﹐士瓜根一兩﹐醇酒浸之﹐夜塗旦洗﹐老者少﹐少者白﹐神驗。【《肘後方》﹐下同】

水气身面浮腫﹕商陸一升﹐水二斗煮取一斗﹐去滓﹐羊肉一斤切入內﹐煮熟﹐下蔥豉﹐五味調和﹐如臛法食之。身面疣目﹐每月望日子時﹐以禿帚掃疣目上三七徧。【《聖惠方》】

身面疣目﹕牛口涎塗之自落。【《千金》】

面上皯皰﹕鹿角尖磨濃汁厚敷之﹐神效。【《本艸》】

面上風瘡﹐鹿角尖磨酒塗之。【《聖惠方》﹐下同】

面瘡﹝黑幹﹞皰﹕烏蛇肉二兩燒灰﹐臘豬脂調敷。

滅瘢痕﹕以凍淩頻熨之良。【《千金方》】

身面腫滿﹕雞子黃白相合塗腫處﹐幹再上。【《肘後方》】

身面瘢痕﹕馬齒莧湯日洗二次。【《聖惠方》】

令面光華﹕三月三日收桃花﹐七月七日收雞血﹐和塗面上﹐三二日後脫下﹐則光華顏色也。【《聖濟總錄》】

面生﹝黑幹﹞﹝黑曾﹞﹕幹柿日日食之。【《普濟方》】

頭面癬瘡﹕生白果仁切斷﹐頻擦取效。【經驗】

食茶面黃﹕川椒紅炒碾末糊丸﹐梧子大﹐每服十丸﹐茶湯下。【《簡便方》】

面上黶子﹕七月七日午時﹐取甛瓜葉七枚﹐直入北堂中向南立﹐逐枚拭黶﹐卽滅去也。【《淮南萬畢術》】

身面疣目﹐盜酸酒酵洗而咒之﹐曰﹕疣疣不知羞﹐酸酒酵洗你頭﹐急急如律令﹗咒七徧﹐自愈。【《外臺》】

身面浮腫﹐小便不利﹐喘急﹕用胡蔥十莖﹐赤小豆三合﹐硝石一兩﹐以水五升煮蔥豆至熟﹐同擂成膏﹐每空心溫酒服半匙。【《聖惠方》】

面黶痣點﹕蔓菁子研末﹐入面脂中﹐夜夜塗之﹐亦去面皺。或取油用亦妙。【《聖惠方》】

面上黑子﹐芫荽煎湯﹐日日洗之。【《小說》】

鍼灸

《素問》曰﹕肝气逆﹐則頭痛﹐耳聾不聰頰腫﹐取血者。

心熱病者﹐先不樂數日﹐乃熱﹔熱爭則卒心痛煩悶﹐善嘔﹐頭痛面赤﹐無汗。壬癸甚﹐丙丁大汗。气逆則壬癸死。刺手少陰太陽。

脾熱病者﹐先頭重頰痛﹐煩心顏靑﹐欲嘔﹑身熱﹔熱爭則腰痛不可用俯仰﹐腹滿泄﹐兩頷痛。甲乙甚﹐戊己大汗。气逆則甲乙死。刺足太陰陽明。

帝曰﹕有病腎風者﹐面胕痝然壅﹐害於言﹐可刺不﹖岐伯曰﹕虛不當刺。不當刺而刺﹐後五日﹐其气必至。

《靈樞經》曰﹕顑痛刺足陽明曲周動脈﹐見血立已﹔不已﹐按人迎於經﹐立已。

厥胸滿面腫﹐唇漯漯然暴言難﹐甚則不能言﹐取足陽明。

厥頭痛面若腫起而煩心﹐取之足陽明太陰。

顑痛﹐刺手陽明﹐與顑之盛脈出血。

手太陽之脈﹐是動則頷腫不可以顧﹐所生病者﹐目黃頰痛。三焦手少陽之脈所生病者﹐頰痛。膽足少陽之脈﹐所生病者﹐頷腫。心主手厥陰之脈﹐是動則病面赤目黃。胃足陽明之脈﹐是動則病灑灑振寒顏黑。足少陰之脈﹐是動則病饑不欲食﹐面如漆柴。皆視其盛虛熱寒陷下取之也。

《千金方》曰﹕面赤頰中痛﹐取攢竹﹑齗交﹑玉枕。

面赤腫﹐取上星﹑囪頁會﹑前頂﹑腦戶﹑風池。

面惡風寒﹐頰腫痛﹐取巨髎﹑天窻。

面皮熱﹐取天突﹑天窻。

面赤熱﹐取腎腧﹑內關。

面瘡黑取行間﹐面塵黑取太衝。

顳顬痛﹐頷顱熱痛﹐面赤﹐取中渚。

面皮赤痛取懸釐。

《古今醫統》云﹕陷谷﹐面腫目壅腫﹐刺出血立愈。

頰腫口急頰車痛﹐不可以嚼﹐頰車﹐鍼灸皆可。

面頜腫生瘡﹐合谷﹐列缺﹑地倉皆可取之。

少陰絡治面黑齒長而垢﹐腹脹閉。

太陽絡﹑太陰絡治腹脹閉不得息﹐善噫嶇逆則面赤﹐不逆則面黑。

導引

《養性書》曰﹕摩面光澤﹐熱摩手心﹐頻拭額上﹐謂之修天庭。連髮際七徧﹐面上自然光澤﹐所謂手宜在面是也。

醫案

《丹溪心法》曰﹕朱奶兩腮熱腫﹐隔壅之病也。用漧葛﹑桔梗﹑蘇葉各一錢半﹐升麻一錢﹐甘艸炙七分﹐薄荷一錢﹐姜一片水煎服。

《衛生寶鑑》曰﹕楊郎中之內﹐五十一歲﹐身體肥盛﹐己酉春患頭目昏悶﹐面赤熱﹐多服淸上藥不效﹐請予治之。診其脈﹐洪大而有力。

《內經》云﹕面熱者手陽明病。《脈經》云﹕陽明經气盛有餘﹐則身已前皆熱。況其人素膏粱積熱於胃﹐陽明多血多气﹐本實則風熱上行﹐諸陽皆會於頭﹐故面熱之病生矣。先以調胃承气湯七錢﹐黃連二錢﹐犀角一錢﹐疏利三兩行﹐徹其本熱﹔次以升麻加黃連湯主之。

一婦人年幾三十﹐憂思不已﹐飲食失節﹐脾胃有傷﹐面色黧黑不澤﹐環唇尢甚﹐心懸如饑狀﹐又不欲食﹐气短而促。大抵心肺在上﹐行榮衛而光澤於外﹐宜顯而不宜藏﹔肝腎在下﹐養筋骨而彊於內﹐當隱而不見﹔脾胃在中﹐主傳化精微﹐以灌四旁﹐沖和而不息。其气一傷﹐則四髒失所﹐憂思不已﹐气結而不行﹐飲食失節﹐气耗而不足﹐使陰气上溢於陽中﹐故黑色見於面。又經云﹕脾气通於口﹐其華在唇。今水反來侮土﹐故黑色見於唇﹐此陰陽相反﹐病之逆也。上古天眞論云﹕陽明脈衰於上﹐面始焦。故知陽明之气不足。非助陽明生發之劑﹐無以復其色﹐故以沖和順气湯主之。《內經》曰﹕上气不足﹐推而揚之。以升麻苦平﹐葛根甘溫﹐自地升天通行陽明之气爲君。人之气﹐以天地之風名之﹐气畱而不行者﹐以辛散之。防風辛溫﹐白芷甘辛﹐溫以散滯气爲臣﹔蒼朮苦辛﹐蠲除陽明經之寒﹐白芍藥之溫酸﹐安太陰經之怯弱。《十劑》云﹕補可去弱﹐人參羊肉之屬。人參﹑黃芪﹑甘艸﹑甘溫﹐補益正气爲佐﹝佐原作「臣」﹐據文意攺。﹞。至眞要大論云﹕辛甘發散爲陽。生薑辛熱﹐大棗甘溫﹐和榮衛﹐開腠理﹐致津液以復其陽气﹐故以爲使。每服早飯後午飯前﹐取陽升之時﹐使人之陽气易達故也。數服而愈。

《儒門事親》曰﹕陳君兪頭項偏腫﹐連一目﹐若半壺﹐診其脈洪大。戴人曰﹕《內經》云﹐面腫者﹐風。此風乘陽明經也。陽明气血俱多。風腫宜汗解﹐先與通聖散去硝黃﹐入姜蔥豉煎服﹐取微汗﹐次日以艸莖刺鼻中出血﹐其腫立消。

《李杲十書》曰﹕泰和年﹐東垣監納濟源稅時﹐長夏多疫癘﹐初覺憎寒體重﹐次傳面目腫盛﹐目不能開﹐上喘咽喉不利﹐舌漧口燥。俗云大頭天行﹐親戚不相訪問﹐如染之多不救。張縣丞亦得此證﹐至五六日﹐醫以承气湯加藍根下之﹐稍緩﹐翌日其病如故﹐下之又緩﹐終莫能愈﹐漸至危篤。或曰﹕李明之存心於醫﹐可以請治。遂命診視﹐具說其由。曰﹕夫身半以上﹐天之气也﹔身半以下﹐地之气也。此𨿽邪熱客於心肺之間﹐上攻頭而爲腫盛﹐以承气下之﹐瀉胃中之實熱﹐是誅伐無過﹐殊不知適其病所爲。故遂處方﹐用黃連﹑黃芩﹐味苦寒﹐瀉心肺間熱以爲君﹔橘紅﹑元參苦寒﹐生甘艸甘寒瀉火補气以爲臣﹔連翹﹑鼠粘子﹑薄荷葉苦辛平﹐板藍根味甘寒﹐馬屁勃﹑白僵蠶味苦平﹐散腫消毒定喘以爲佐﹔升麻﹑柴胡味苦平﹐行後急者﹐謂前緩劑已經髙分瀉邪气入於中﹐是到陰部﹐染於有形質之所﹐若不速去反損陰也。此卻爲客邪﹐當急去之﹐是治客以急也。且治主當緩者﹐謂陽邪在上﹐陰邪在下﹐各本家病也。若急治之﹐不惟不能解其紛而反致其亂矣。此所以治主當緩也。治客當急者﹐謂陽分受陽邪﹐陰分受陰邪﹐主也﹔陰分受陽邪﹐陽分受陰邪﹐客也。凡所謂客者當急去之﹐此治急以客也。假令少陽陽明之爲病﹐少陽爲邪者﹐出於耳前後也﹔陽明者首面大腫也。先以黃芩﹑黃連﹑甘艸﹐通炒過﹐銼煎﹐少少不住服呷之﹔或服畢﹐再用大黃﹐或酒浸或煨﹐又以鼠粘子新瓦上炒香﹐﹝口父﹞咀煎去渣﹐內芒硝各等分﹐亦細細呷之﹐當食後用﹐徐得微利。及邪气已﹐只服前藥﹔如不已﹐再服後藥。依前次第用之﹐取大便利﹐邪已卽止。如陽明渴者﹐加石膏﹔少陽渴者﹐加瓜蔞根湯﹐陽明行經﹐加升麻﹑葛根芍藥之類﹔太陽行經﹐加羌活﹑防風﹑荊芥之類。選而加之﹐並與上藥合﹐不可獨用散也。

《醫學綱目》曰﹕許學士醫檢正患鼻頞間痛﹐或麻痺不仁﹐如是數年。忽一日連口唇頰車髮際皆痛﹐不開口﹐言語飲食皆妨礙﹐頞與頰上常如糊﹐手觸之則痛﹐此足陽明經絡受風毒﹐傳入經絡﹐血凝滯而不行﹐故有此證。或以排風﹑小續命﹑透髓丹之類與之﹐皆不效。制犀角升麻湯贈之﹐數日愈。夫足陽明胃也。經云﹐腸胃爲市。又云﹐陽明多血多气。胃之中鮏羴五味﹐無所不納﹐如市廛無所不有也。以其腐熟飲食之毒聚於胃﹐此方以犀角爲主﹐解飲食之毒也﹔陽明經脈環唇挾舌﹐起於鼻﹐交頞中﹐循頰車上耳前過客主人﹐循髮際至額顱﹐今所患皆一經絡也﹐故以升麻佐之﹔余藥皆滌除風熱﹔升麻﹑黃芩專入胃經。

或問﹕一人年五十﹐忽顴骨上初覺如松子﹐漸大如胡桃不甚腫﹐微赤微癢﹐或云痰核﹐或云結毒﹐或作癅治何如﹖曰﹕皆非也﹐是名顴疽﹐屬陽明經積熱所致﹐用紫金丹﹑烏金散﹑活命飲﹐加制過南星服之而消。按經曰﹐心病者顴赤。又曰﹐腎病者顴與顏黑。然則當察其色赤者﹐宜以黃連安神丸降心火﹐補心丸養心血﹔黑者宜以地黃丸滋腎水﹐未可專委之陽明郁火也。

《薛己醫案》曰﹕一人年逾三十﹐夏月熱病﹐後患頤毒﹐積日不潰﹐气息奄奄﹐飲食少思﹐大便不禁﹐診脈如無。經曰﹕脈息如無似有﹐細而微者﹐陽气衰也。齊氏曰﹕飲食不入﹐大便滑利﹐腸胃虛也。以六君子加炮姜﹑肉豆蔻﹑破故紙﹐數劑而泄稍止﹐食稍進。更加黃蘗﹑當歸﹑肉桂﹐乃潰而膿水淸稀。前藥每服加熟附子一錢﹐數劑泄止食進﹐膿漸稠。再以十全大補湯加酒炒芍藥﹑白蘝﹐月餘而愈。

地官陳用之患前證﹐服發散之劑﹐寒熱已退﹐腫痛不消﹐此血凝滯而欲作膿也。用托裏消毒散而膿成﹐又用托裏散而潰。但膿淸作渴﹐乃气血虛也﹐用八珍加麥門冬﹑五味子三十餘劑而愈。

上捨盧懋樹患此而尺脈數﹐證屬腎經不足﹐誤服消毒之劑﹐克損元气而不能愈。予用補中益气﹑六味丸料而痊。

上捨熊楝卿頤後患之﹐膿淸體瘦﹐遺精盜汗﹐晡熱口渴﹐痰气上湧﹐久而不愈。脈洪大﹐按之微細。屬腎气虧損所致。遂用加減八味丸料﹐並十全大補湯而愈。

一婦人素內熱﹐因怒耳面至頸項腫痛﹐寒熱。此肝膽經火燥而血虛﹐用柴胡梔子散而腫痛消﹐用加味逍遙散而寒熱退﹐用八珍湯加丹皮而內熱止。

平江陳氏因驚懼後﹐常用手指甲拄掏兩頰﹐遂兩頰破損﹐心中懊憹不安﹐脈數而實﹐諸藥不愈。用《活幼口議》牛黃淸心涼膈丸﹐數服﹐如失。

老母年七十餘﹐累歲患頰車痛。每多言傷气﹐不寐傷神﹐則大發﹔發之至劇﹐則上連頭下至喉內及牙齦皆如鍼刺﹐火灼不可手觸﹐乃至口不得開﹐言語飲食並廢﹐自覺目中火光如閃電﹐尋常涎唾稠粘如絲不斷﹐每勞與餓則甚﹐得臥與食則稍安。知其虛也﹐始以淸胃散﹑犀角升麻湯﹑人參白虎湯﹑羌活勝濕湯加黃芩﹑甘﹑桔皆不效﹔後攺用參﹑芪﹑白朮﹑芎﹑歸﹑升﹑柴﹑甘﹑桔之類﹐稍佐以芩﹑梔﹑連翹﹑鼠粘﹐空腹進之﹐而食遠則服加減甘露飲﹐始漸安。第老人性躁﹐不耐閒﹐勞而多言時有之﹐不能除去病根﹐然發亦稀少﹐卽發亦不如往歲之劇矣。

從之鋙因喪子鬱結﹐復多餌鹿角膠諸種子藥﹐或於食後臨臥輒進之﹐以至積成胃熱﹐遂患面痛﹐如老母證。服淸胃散﹑甘露飲﹐大加石膏﹐過當而見虛證﹔又服參芪等補藥﹐過當而復見火證。門人施生以越鞠加山梔﹑連翹﹑貝母﹑橘紅之屬﹐開其鬱結而始向安。

孫兆治一人滿面黑色﹐相者斷其死。孫診之曰﹕非病也﹐乃因登混感非常臭气而得﹐去至臭無如至香﹐令用沈香﹑檀香碎劈焚於鑪中﹐安帳內以燻之﹐明日面色漸變﹐旬日如故。蓋腎臭腐屬水﹐脾臭香屬土。今夫廁臭者腐臭也﹐故聞之則入腎而面黑﹔沈香者香臭也﹐故燻之﹐則脾土勝腎水而色還也。

浙全夫人忽一日面上生黑斑數點﹐日久滿面俱黑﹐徧求醫治不效。忽遇一艸澤醫人云﹕夫人中食毒﹐治之一月平復。後校其方﹐止用生薑汁服之。問其故﹐云﹕食斑鳩。蓋此物常食半夏苗中毒﹐故以姜解之。

又治尼長老六十一歲﹐身體瘦弱﹐十月間病頭面不耐寒﹐气弱不敢當風行﹐諸治不效。診之其脈皆弦細而微。其人年髙素食茶果而已﹐陽明之經本虛。《脈經》云﹕气不足則身以前皆寒栗。又加看誦損气﹐由此胃气虛﹐經絡之气亦虛﹐不能上榮頭面﹐故惡風寒﹐先以附子理中丸溫其中气﹐次以升麻湯加附子主之。

徐考功兄湖廣人﹐年逾三十﹐患時毒耳面焮腫﹐寒熱拘急﹐其脈浮洪。此邪在表也﹐以荊防敗毒散加牛蒡子﹑元參治之﹐漸愈﹔更以升麻﹑葛根﹑連翹﹑桔梗﹑川芎﹑金銀花﹑牛蒡子而平復。齊氏云﹕宜於鼻內﹝口畜﹞通气散﹐取十餘嚏作效。用嚏藥不嚏者不可治。如嚏出膿血﹐治之必愈。如左右看病之人﹐每日用嚏藥嚏之﹐必不傳染。

一婦人表邪已解﹐腫尙不消。診之脈滑而數﹐乃瘀血作膿也。以托裏消毒散潰之而愈。

一婦人腫痛﹐用硝黃之劑攻之﹐稍緩﹐翌日復痛。診之﹐外邪已退﹐亦瘀血欲作膿﹐亦以前藥潰之﹐愈。

一人表俱解﹐惟腫不消﹐以托裏消毒散四劑﹐膿成﹐鍼之而愈。

一人患時毒腫痛﹐發熱作渴﹐脈實便閉﹐以五利大黃湯下之﹐諸證悉退﹐以葛根牛蒡子湯四劑而痊。

一人患時毒﹐服表散藥愈熾﹐發熱便祕﹐診其脈沈而實。此邪在裏也﹐以大黃湯下之﹐裏證悉退﹔以葛根牛蒡子湯﹐浮腫亦消﹐惟赤腫尙存﹐更以托裏藥潰之而愈。

一人患時毒﹐焮腫脹痛﹐作渴煩熱﹐便祕﹐脈數按之尢實﹐用防風通聖散一劑﹐諸證頓退﹔以荊防敗毒散加元參﹑牛蒡﹑黃芩二劑而瘥。

周舉人母﹐冬月頭面耳項俱腫痛甚﹐便祕脈實。此表裏俱實也﹐服防風通聖散不應﹐遂砭患處出黑血﹐仍投前藥卽應﹐又以荊防敗毒散而瘳。蓋前藥不應者﹐毒血凝聚上部﹐經絡藥力難達故也﹐惡血旣去﹐其藥自效﹐或拘用寒遠寒﹐及年髙畏用硝黃﹐而用托裏﹐與夫尋常消毒之劑﹐或不砭泄其毒﹐專假藥力﹐鮮不危矣。

一婦人頭面俱赤腫﹐焮痛甚盛﹐其脈浮數。此形證俱在表也。以平昔胃气有損﹐不可用發表之劑﹐宜用潔古法托裏﹐以防邪毒之內侵。作內托復煎散一劑﹐終日飲之﹐兩日而平。

少宰李蒲汀患前證﹐用發散之藥﹐耗損元气﹐患處不消﹐體倦惡寒﹐食少口漧﹐用補中益气加桔梗﹐及托裏消毒散而愈。

秋官陳同野患前證﹐元气素弱﹐脈微細而伏。此形病俱虛也﹐用參﹑朮﹑芎﹑歸﹑陳皮﹑柴胡﹑升麻﹑炙甘艸以升舉陽气﹐用牛蒡﹑元參﹑連翹﹑桔梗以解熱毒﹐二劑﹐腫消而脈亦復矣。苟以脈微細爲屬陰﹐以腫赤爲屬陽而藥之﹐鮮有不誤者。

一婦人前證潰後﹐腫赤不消﹐食少體倦﹐膿淸色白﹐乃脾肺气虛也﹐先用六君加桔梗芎歸﹐後用益气湯加桔梗而斂。

一男子前證﹐表裏俱解﹐腫痛尙不退﹐以葛根升麻湯二劑而消。

一男子患前證﹐腫痛發寒熱﹐診其脈浮數﹐以荊防敗毒散二劑少愈﹐以人參敗毒散二劑勢減半﹐又二劑而瘥。

一男子耳面赤腫作痛﹐咽漧發熱﹐脈浮數﹐先以荊防敗毒散二劑﹐勢退大半﹔又以葛根牛蒡子湯四劑而痊。

一男子頭面腫痛﹐服硝黃敗毒之劑﹐愈甚﹐診之脈浮數﹐邪在表﹐尙未解﹐用荊防敗毒散二劑﹐勢退大半﹐更以葛根牛蒡子湯四劑而痊。《內經》云﹕身半以上腫﹐天之气也﹔身半以下腫﹐地之气也。乃邪客心肺之間﹐上攻頭目而爲腫。此感四時不正之气爲患﹐與夫膏粱積熱之證不同。硝黃之劑﹐非大便祕實不可用﹐若不審其因﹐不辧其虛實表裏﹐槪用攻之﹐必致有誤。常見饑饉之際﹐蒭蕘之人多患之。乃是胃气有損﹐邪气從之爲患﹐不可不察。予常治邪在表者﹐用葛根牛蒡子場﹑人參敗毒散﹐或普濟消毒飲子。邪在裏者﹐五利大黃湯﹑梔子仁湯。表裏俱不解者﹐防風通聖散。表裏俱解而腫不退者﹐犀角升麻湯﹔如腫甚者﹐砭患處出惡血﹐以泄其毒。或用通气散取嚏﹐以泄其毒﹐十日外自愈。若嚏出膿血卽愈﹐欲其作膿者﹐用托裏消毒散﹔欲其收斂者﹐用托裏散﹐此法最爲穩當。五七日咽喉腫閉﹐言語不出﹐頭面不腫﹐食不知味者﹐不治。

一男子服表散藥﹐愈熾﹐發熱便祕﹐診其脈沈實﹐此邪在裏也﹐以大黃湯下之﹐裏證悉退﹔以葛根牛蒡子湯﹐浮腫亦消﹐惟赤腫尙存﹐更以托裏藥潰之而愈。齊氏云﹕時毒者﹐爲四時邪毒之气而感之於人也﹐其候發於鼻面耳項咽喉﹐赤腫無頭或結核有根﹐令人憎寒發熱頭痛﹐或肢體痛甚者﹐恍惚不寧﹐咽喉閉塞﹐庸人不識﹐將爲傷寒﹐便服解藥一二日﹐腫气增益﹐方悟﹐始求瘡醫。原夫此疾﹐古無方論﹐世俗通爲丹癅﹐病家惡言時毒﹐切恐傳染。考之於經曰﹕人身忽經變赤﹐狀如塗丹﹐謂之丹毒。此風熱惡毒所爲﹐與夫時毒特不同耳。蓋時毒初狀如傷寒﹐五七日間乃能殺人﹐治者宜精辧之。先診其脈﹐滑數浮洪沈緊弦濇﹐皆其候也。蓋浮數者邪气在表也﹐沈濇者邪气深也。气實之人急服化毒丹以攻之﹐熱實不利﹐大黃湯下之﹔其有表證者﹐解毒升麻湯以發之﹐或年髙气軟者﹐五香連翹湯主之。又於鼻內﹝口畜﹞通气散﹐取十餘嚏﹐作效。若﹝口畜﹞藥不嚏者﹐不可治。如嚏出膿血者﹐治之必愈。左右看病之人﹐每日用﹝口畜﹞藥嚏之﹐必不傳染。其病人每日亦用嚏藥三五次﹐以泄熱毒﹐此治時毒之良法也。經三四日不解者﹐不可大下﹐宜和解之﹐服犀角連翹散之類﹐至七八日大小便通利﹐頭面腫起髙赤者﹐可服托裏散﹑黃芪散﹐宜鍼鐮砭割出血﹐泄其毒气﹐十日外不治自愈。此病若五日已前﹐精神昏亂﹐咽喉閉塞﹐語聲不出﹐頭面不腫﹐食不知味者必死﹐治之無功矣。然而此疾有陰有陽﹐有可汗有可下﹐常見粗工但云熱毒﹐就用寒藥﹐殊不知病有微甚﹐治有逆從﹐不可不審矣。

一人冬月痛頭面赤腫﹐耳前後尢甚﹐痛不可忍﹐發熱惡寒﹐牙關緊急﹐涕唾稠粘﹐飲食難下﹐不得安臥﹐醫砭腫上四五十鍼﹐腫赤不減﹐痛益甚。予診其脈﹐浮緊﹐按之洪緩﹐知爲寒覆皮毛﹐郁遏經絡﹐熱不得升﹐聚而赤腫。且夫天令寒凜之時﹐腠理閉﹐汗不出﹐血气彊﹐肉堅濇﹐善用鍼者不得取四厥﹐必待天溫。又云冬月閉藏﹐用藥多﹐少鍼石也﹐宜以苦溫之劑﹐溫經散寒﹐所謂寒致腠理以苦發之﹐以辛散之。

《外科正宗》曰﹕一男子耳項腫痛﹐發寒熱﹐脈浮數﹐以荊防敗毒散一劑﹐寒退熱存﹔又以連翹消毒飲一劑﹐便行三次﹐內熱頓退﹔余腫不消﹐本方去大黃加川芎數劑而愈。

一男子先發寒熱﹐吹日頭面俱腫﹐又二日口噤﹐湯水不入。診之﹐脈洪數而有力﹐此表裏俱實也。又咽喉妨礙﹐湯藥難下﹐先用鍼刺咽間﹐去惡血鍾許﹐牙關稍開﹔以防風通聖散一劑﹐徐徐服之﹐便去三四次腫上砭去惡血﹐以金黃散敷之﹐次日腫勢稍退﹐又以普濟消毒飲二劑﹐面腫漸消﹐惟兩耳下堅腫不退﹐此必作膿﹐又以托裏消毒散數服﹐候膿熟而鍼之﹐次以十全大補湯去肉桂加陳皮﹐十餘劑而斂。

一男子牙根腫痛﹐次傳腮項俱腫﹐頓生寒熱。此陽明濕熱上攻﹐用荊防敗毒散加石膏一劑﹐寒熱頓退﹐惟腮腫不消﹐以鍼刺牙根腫上出毒血﹐以冰硼散擦之﹐外敷眞君妙貼散﹐內服牛蒡子湯﹐數服而愈。

一男子冬月耳面赤腫﹐發熱﹐口漧﹐脈洪實而便祕。此三陽蘊熱證也﹐必捨時從證治之。以五利大黃湯一劑﹐便行二次﹐赤腫稍退﹐內熱稍疏﹔又以升麻解毒湯二服﹐腫亦消而病愈。

一婦人冬月面腫咽痛﹐口噤難開﹐診脈洪數有力﹐又見房中暖气如烘﹐此因鑪火盛也﹐以黃連解毒湯加元參一劑﹐次日腫消咽利﹐又用二劑﹐其疾痊安。

一男子勞甚﹐鬢間腫硬﹐肉色不變。予曰﹕勞傷气血﹐濕痰凝滯之證﹐與夫外感時毒不同。又診脈細數而無力﹐爲內傷損病﹐治當養气血調經脈理勞續損治之。彼欲內消﹐自服仙方活命飲二服﹐腫不覺消﹐脾胃已損。又請一醫﹐乃行攻利﹐復損臟腑﹐數日後飲食不進﹐便泄不止﹐腫硬愈堅﹐痰涎愈甚。復請視之﹐辭不可治。予曰﹕凡療理病有主末﹐治有權宜。此病初起﹐肉色不變者﹐血不足也﹔堅硬不熱者﹐脾胃弱也﹔脈細數而無力﹐正气衰也。豈可用前有餘之藥以攻不足之病﹖後又彊投溫中補劑﹐不應而死。

