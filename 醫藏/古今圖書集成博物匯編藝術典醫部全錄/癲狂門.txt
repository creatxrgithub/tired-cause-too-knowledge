古今圖書集成醫部全錄卷二百九十五

癲狂門

黃帝素問

通評虛實論

帝曰﹕癲疾何如﹖岐伯曰﹕脈搏大滑﹐久自己﹔脈小堅急﹐死不治。帝曰﹕癲疾之脈﹐虛實何如﹖岐伯曰﹕虛則可治﹐實則死。

【注脈搏大者﹐气盛於外﹔小堅急者﹐气泄於下。】

奇病論

帝曰﹕人生而有病癲疾者﹐病名曰何﹖安所得之﹖岐伯曰﹕病名爲胎病。此得之在母腹中時﹐其母有所大驚﹐气上而不下﹐精气並居﹐故令子發爲癲疾也。

【注有所大驚﹐則气暴上而不下。夫精以養胎而精气並居﹐母受驚而气上﹐則子之精气亦逆﹐故令子發爲癲疾也。】

脈要精微論

衣被不斂﹐言語善惡不避親疏者﹐此神明之亂也。

【注語言善惡不避親疏者﹐神亂而譫語也。】

陽明脈解篇

帝曰﹕陽明病甚﹐則棄衣而走﹐登髙而歌﹐或至不食數日﹐逾垣上屋﹐所上之處﹐皆非其素所能也﹐病反能者何也﹖

岐伯曰﹕四肢者諸陽之本也﹐陽盛則四肢實﹐實則能登髙也。

【注四肢爲諸陽之木﹐陽盛則四肢實﹐實則能登髙矣。蓋陽盛則升﹐四旁俱盛﹐故能升髙。】

帝曰﹕其棄衣而走者﹐何也﹖岐伯曰﹕熱盛於身﹐故棄衣欲走也。

【注陽明之气主肌肉﹐故熱盛於身﹐身熱故棄衣而走也。蓋熱在外﹐故不欲衣。】

帝曰﹕其妄言罵詈﹐不避親疏而歌者﹐何也﹖岐伯曰﹕陽盛則使人妄言罵詈﹐不避親疏﹐而不欲食﹐不欲食﹐故妄走也。

【注胃絡上通於心﹐陽盛則心神昏亂﹐故使人妄言罵詈﹐不避親疏。如熱盛於胃﹐則不欲食﹐不欲食﹐故妄走。蓋四肢稟气於胃故也。】

厥論

陽明之厥﹐則癲疾欲走呼﹐腹滿不得臥﹐面赤而熱﹐妄見而妄言。

【注癲狂走呼﹐妄言妄見﹐陽明之脈病也。經气厥逆﹐故腹滿。胃不和﹐故不得臥。陽明乃燥熱之經﹐其經气上出於面﹐故面赤而熱。】

气交變大論

歲火太過﹐上臨少陰少陽﹐病反譫妄狂越。

【注上臨少陰少陽﹐火气更甚﹐譫妄狂越﹐熱極也。】

腎脈急甚爲骨癲疾。

【注腎爲陰髒而主骨﹐陰寒太甚﹐故爲骨癲疾。】

五常政大論

赫曦之紀﹐其病笑狂妄。

【注心气實則笑不休狂妄﹐皆火熱之爲病也】

宣明五气論

邪入於陽則狂﹐搏陽則爲癲疾。

陰陽類論

二陰二陽皆交至﹐病在腎﹐罵詈妄行﹐癲疾爲狂。

【注皆交至者﹐二陰二陽之經气交並而上至於陽明。病在腎者﹐謂腎气病而精液少﹐其虛气反上奔也。病气傳於陽明﹐是以罵詈妄行﹐癲疾爲狂。】

生气通天論

陰者藏精而起亟也﹐陽者衛外而爲固也。陰不勝其陽則脈流薄疾﹐並乃狂。

【注陽盛則狂。陽盛而自爲病﹐故曰並乃狂。】

至眞要大論

諸躁狂越﹐皆屬於火。

【注火者﹐少陽包絡之相火也。】

脈解篇

太陽所謂甚則狂巓疾者﹐陽盡在上﹐而陰气下﹐下虛上實﹐故狂巓疾也。

【注狂巓疾者﹐乃陽气盡甚於上﹐而陰气從之於下﹐不得與陽气相和﹐下虛上實﹐故使狂巓疾也。】

陽明所謂病至則欲乘髙而歌﹐棄衣而走者﹐陰陽復爭而外並於陽﹐故使之棄衣而走也。

【注陰陽復爭者﹐謂陰陽之气上下相薄﹐而復交爭於外內也。陰陽之气外並於陽﹐則陽盛而爲病矣。陽盛﹐故使之乘髙而歌﹐棄衣而走也。】

气厥論

肝移寒於心﹐狂鬲中。

【注肝爲陽髒而木火主气﹐陽並於陽﹐故狂。心居膈上﹐肝處膈下﹐母子之气上下相通﹐肝邪上移於心﹐畱於心下﹐故爲鬲中。】

調經論

血並於陰﹐气並於陽﹐故爲驚狂。

【注血並於陰則陰盛而血實﹐心主血脈﹐故陰盛則驚。气並於陽﹐則陽盛而气實﹐陽盛則發狂也。】

病能論

帝曰﹕有病怒狂者﹐此病安生﹖岐伯曰﹕生於陽也。帝曰﹕陽何以使人狂﹖岐伯曰﹕陽气者﹐因暴折而難決﹐故善怒也﹐病名曰陽厥。帝曰﹕何以治之﹖岐伯曰﹕陽明者常動﹐巨陽少陽不動﹐不動而動大疾﹐此其候也。帝曰﹕治之柰何﹖岐伯曰﹕奪其食卽已。夫食入於陰﹐長气於陽﹐故奪其食則已。使之服以生鐵落爲飲。生鐵落者﹐下气疾也。

【注巨陽者心之標陽﹐少陽者肝之表气﹐皆不動者也。夫陽明乃胃之悍气﹐故獨動而不休。今不動之气反動而大疾﹐故使人怒狂。食气入胃﹐散精於肝﹐濁气歸心﹐淫精於脈﹐毛脈合精﹐行气於腑﹐是食入於陰而長气於陽也。今肝心之气上逆﹐以致巨陽少陽之動大疾﹐故奪其食﹐則陰气衰而陽動息矣。】

靈樞經

邪气臟腑病形篇

肺脈急甚爲癲疾。

【注肺主淸金而畏寒﹐寒甚則爲癲疾﹐所謂重陰則癲也。】

本神篇

肺喜樂無極則傷魄﹐魄傷則狂﹐狂者意不存人﹐皮革焦﹐毛悴色夭﹐死於夏。

【注喜樂﹐心之情也。如喜樂無極則傷肺臟之魄﹐魄傷則狂。意者心之發﹐蓋喜樂無極﹐則神亦憚散而不存矣。肺主皮毛﹐故人皮革焦。】

經脈篇

胃足陽明之脈﹐是動則病灑灑振寒﹐善呻數欠﹐顏黑﹐病至則惡人與火﹐聞木聲則惕然而驚﹐心欲動﹐獨閉戶塞牖而處﹐甚則欲上髙而歌﹐棄衣而走﹐賁響腹脹﹐是爲骭厥。

【注陽明者午也﹐陰气加之﹐故灑灑振寒。善呻者﹐陽气郁而欲伸出之。數欠者﹐陽欲引而上也。顏黑者﹐陰气加於上也。病至者﹐病气而至於經脈也。陽明之脈病﹐則惡人與火﹐聞木音則惕然而驚。胃絡上通於心﹐故心欲動﹐陰陽相薄﹐故欲獨閉戶牖而居。陽盛則四肢實﹐實則登髙而歌。熱盛於身﹐故棄衣而走。陽明之脈下膈屬胃絡脾﹐故賁響腹脹。】

膀胱足太陽之脈﹐是主筋所生病者﹐痔瘧狂癇疾。

【注陽气者柔則養筋﹐故是主筋所生之病﹐則爲痔。經絡沈以內薄﹐則爲瘧。厥逆於下﹐則爲癲爲狂。】

癲狂篇

目眥外決於面者爲銳眥﹐在內近鼻者爲內眥。上爲外眥﹐下爲內眥。

【注太陰之气主約束﹐目外角爲銳眥﹐內角爲內眥者﹐乃太陰之气主乎外內之目眥也。太陽爲目上綱﹐陽明爲目下綱﹐上爲外眥﹐下爲內眥者﹐乃太陽陽明之气﹐主於上下之目眥也。】

骨癲疾者﹐顑齒諸腧分肉皆滿而骨居﹐汗出煩悗﹐嘔多沃沫﹐气下泄﹐不治。

【注齒者骨之餘﹐分肉屬骨﹐是以骨癲疾者﹐顑齒諸分肉皆滿。骨居者﹐骨肉不相親也。汗出煩悗者﹐病在足少陰腎而上及於手少陰心也。嘔多沃沫﹐太陰陽明之气上脫也。气下泄﹐少陰之气下泄也。陰陽上下離脫﹐故爲不治。】

癲疾者﹐疾發如狂者﹐死不治。

【注陰盛者癲﹐陽盛者狂。疾發如狂者﹐陰陽之气並傷﹐故死不治。】

扁鵲難經

辧狂癲證

二十難曰﹕重陽者狂﹐重陰者癲。脫陽者見鬼﹐脫陰者目盲。

五十九難曰﹕狂癲之病﹐何以別之﹖然。狂疾之始發﹐少臥而不饑﹐自髙賢也﹐自辧智也﹐自倨貴也﹐妄笑好歌樂﹐妄行不休是也。癲疾始發意不樂﹐僵僕直視﹐其脈三部陰陽俱盛是也。

金匱要略【漢張機】

癲

五藏篇曰﹕邪哭使魂魄不安者﹐血气少也。血气少者﹐屬於心。心气虛者﹐其人則畏﹐合目欲眠﹐夢遠行而精神離散﹐魂魄妄行。陰气衰者爲癲﹐陽气衰者爲狂。

痰飲篇曰﹕假令瘦人臍下有悸﹐吐涎沫而癲眩﹐此水也﹐五苓散主之。

中藏經【漢華佗】

癲狂

病起於六腑者﹐陽之系也﹐陽之發也。或上或下﹐或內或外﹐或反在其中﹐行之極也。有能歌笑者﹐有能悲泣者﹐有能奔走者﹐有能呻吟者﹐有自委曲者﹐有自髙賢者﹐有寤而不寐者﹐有不能言而聲昧者﹐各各不同﹐皆生於六腑也。喜其通者﹐因以通之﹔喜其塞者﹐因以塞之﹔喜其水者﹐以水濟之﹔喜其冰者﹐以冰助之。病者之樂喜好勿違背﹐亦不可彊抑之也。如此從隨﹐則十生其十﹐百生其百﹐疾無不愈耳。

心風之狀﹐汗自出而好偃仰臥﹐不可轉側﹐語言狂妄者﹐生﹐宜於心兪灸之。若唇面靑白黃黑赤﹐其色不定﹐眼瞤動不休﹐心絕者不可救﹐過五日卽死矣。

脈訣【晉王叔和】

狂妄之脈

心脈歌曰﹕三部俱數心家熱﹐舌上生瘡唇破裂。狂言滿目見鬼神﹐飲水百杯終不歇。

緊脈歌曰﹕緊脈三關數又弦﹐上來風是正根源。忽然狂語人驚怕﹐不遇良醫不得痊。

雜病生死歌曰﹕恍惚之病定癲狂﹐其脈實牢保安吉。寸關尺部沈細時﹐如此未聞人救得。

千金方【唐孫思邈】

癲狂證治

徐嗣伯曰﹕余少承家業﹐頗習經方﹐名醫要治﹐備聞之矣。自謂風眩多途﹐諸家未能必驗﹐至於此術﹐鄙意偏所究也﹐少來用之﹐百無遺策。今年將衰暮﹐恐奄忽不追﹐故顯明論論以貽於後云爾。夫風眩之病﹐起於心气不定﹐胸上蓄實﹐故有髙風面熱之所爲也。痰熱相感而動風﹐風心相亂則悶瞀﹐故謂之風眩。大人曰癲﹐小兒則爲癇﹐其實則一。此方療治﹐萬無不愈﹐但恐證候不審﹐或致差違。大都忌食十二屬肉。而賁豚爲患﹐發多气急﹐气急則死不可救。故此一湯是輕重之宜﹐勿因此便謂非患所治。風眩湯散丸煎﹐凡有十方。凡人初發﹐宜急與續命湯也。困急時但度灸穴便火鍼鍼之﹐無不瘥者。初得鍼竟便灸最良﹐灸法次列於後。餘業之以來三十餘年﹐所救活者數十百人﹐無不瘥矣。後人能曉得此方﹐幸勿參以余術焉。

凡諸百邪之病﹐源起多途﹐其有種種形相﹐示表癲邪之端而見其病﹐或有默默而不聲﹐或復多言而謾說﹐或歌或哭﹐或吟或笑﹐或眠坐溝渠﹐啖食糞穢﹐或裸形露體﹐或晝夜遊走﹐或嗔罵無度﹐或是蜚虫精靈﹐手亂目急﹐如斯種類癲狂之人﹐今鍼灸與方藥並主之。凡占風之家﹐亦以風爲鬼斷。

風入陽經則狂﹐入陰經則癲。

夫歷節風著人久不治者﹐令人骨節蹉跌﹐變成癲病﹐不可不知。古今以來﹐無問貴賤﹐往往苦之。此是風之毒害者也﹐治之𨿽有湯藥﹐而並不及松膏﹑松節酒。若羈旅家貧﹐不可急辦者﹐宜服諸湯﹐猶勝不治﹐但於痛處灸三七壯佳。

凡發狂則欲走﹐或自髙賢稱神聖﹐皆須備諸火灸﹐乃得永瘥耳。若或悲泣呻吟者﹐此爲邪非狂﹐自依邪方治之。邪入於陽則爲狂﹐邪入於陰則爲血痺。邪入於陽﹐傳卽爲癲狂﹔邪入於陰﹐傳則爲痛喑。陽入於陰病靜﹐陰入於陽病怒。

心病煩悶﹐少气大熱﹐熱上湯心﹐嘔咳吐逆﹐狂語﹐汗出如珠﹐身體厥冷﹐其脈當浮﹐今反沈濡而滑﹐其色當赤而反黑者﹐此是水克火﹐爲大逆﹐十死不治。

言音喘急﹐短气好唾﹐此爲火克金﹐陽擊陰﹐陰气沈﹐陽气升﹐升則實﹐實則熱﹐熱則狂﹐狂則閉眼悸﹐言非常所說﹐而赤口張﹐飲無時度。此熱傷肺﹐肺化爲血﹐不治﹐若面赤而鼻不敧﹐可治也。

傷寒病無熱﹐但狂言煩躁﹐不安精彩﹐言語不與人相主﹐當者勿以火迫之﹐但以豬苓散一方寸匕服之﹐當逼與新汲水一升若二升﹐彊飲之﹐令以指刺喉中吐之﹐病隨手愈。若不能吐者﹐勿彊與水﹐水停則結心下也﹐當更以余藥吐之。

活人書【宋朱肱】

傷寒發狂

此名陽毒也。傷寒病若陽气獨盛﹐陰气暴絕﹐必發躁狂走﹐妄言面赤﹐咽痛﹐身斑斑若錦文﹐或下利赤黃﹐脈洪實或滑促﹐宜用酸苦之藥﹐令陰气復而大汗解矣。葶藶苦酒湯﹑陽毒升麻湯﹑大黃散﹑梔子仁湯﹑黑奴丸﹐可選而用之。太陽病發狂者﹐以熱在下焦﹐少腹硬滿﹐下血乃愈。

發狂有二證﹐陽毒發狂﹐蓄血如狂﹐其外證與脈皆不同。病人煩躁狂走﹐妄言面赤﹐咽痛脈實﹐潮熱獨語﹐如見鬼狀﹐此陽毒也。病人無表證﹐不發寒熱﹐唇燥﹐但欲漱水不欲入咽﹐其脈微而沈﹐小腹硬滿﹐小便反利﹐大便必黑﹐身黃髮狂﹐此血證諦也。大抵傷寒當汗不汗﹐熱蓄在裏﹐熱化爲血﹐其人喜忘而如狂﹐血上逆則喜忘﹐血下蓄則肉爭﹐甚者抵當湯﹑抵當丸﹐輕者桃仁承气湯﹑犀角地黃湯﹐須取盡黑物爲效。又有火邪發驚狂者﹐醫以火於臥牀下﹐或周身用火迫劫汗出﹐或熨而成火邪﹐其人亡陽﹐煩躁驚狂﹐臥起不安﹐桂枝去芍藥加蜀漆牡蠣龍骨救逆湯﹐桂枝甘艸龍骨牡蠣湯主之。

河間六書【金劉完素】

狂越

狂者﹐狂亂而無正定。越者﹐乖越禮法而失常也。夫外淸而內濁﹐動亂參差﹐火之體﹔靜順淸朗﹐準則信平﹐水之體。由是腎水主志而水火相反﹐故心火旺則腎水衰﹐乃失志而狂越。或云重陽者狂﹐重陰者癲﹐則《素問》之說不同也。經注曰﹕多喜爲癲﹐多怒爲狂。然喜爲心志﹐故心熱甚則多喜而爲癲﹔怒爲肝志﹐火實制金不能平木﹐故肝實則多怒而爲狂。況五志所發皆爲熱﹐故狂者五志間發﹐但怒多爾。凡熱於中則多幹陽明胃經。經曰﹕陽明之厥則癲疾欲走﹐腹滿不得臥﹐面赤而熱﹐妄言。又曰﹕陽明病灑灑振寒﹐善伸數欠﹐或惡人與火﹐聞木音則惕然而驚﹐心欲動﹐獨閉戶牖而處﹐欲上髙而歌﹐棄衣而走﹐賁響腹脹﹐罵詈不避親疏。又經曰﹕熱中消中﹐皆富貴人也。今禁膏粱是不合其心﹐禁芳艸石藥是病不愈﹐願聞其說。岐伯曰﹕芳艸之气美﹐石藥之气悍﹐二者其气急疾堅勁﹐故非性緩心和人不可服此二者。夫熱气慓悍﹐藥气亦然。二者相遇﹐恐內傷脾。蓋服膏粱芳艸石藥﹐則熱气堅勁疾利而爲熱中消中﹐發爲癲狂之疾。夫豈癲爲重陰者歟﹖

罵詈

言爲心之聲也。罵詈﹐言之惡也。夫水數一﹐道近而善﹔火數二﹐道遠而惡。水者內淸明而外不彰﹐器之方員﹐物之气味﹐五臭五色﹐從而不違﹐靜順信平﹐潤下而善利萬物﹐滌洗濁穢以淸淨﹐故上善若水。水火相反﹐則下愚如火也。火者外明耀而內煩濁﹐燔焫萬物﹐爲赤爲熱﹐爲苦爲焦﹐以從其已﹐躁亂參差﹐炎上而烈害萬物﹐燻燎鮮明以爲昏昧。水生於金而復潤母燥﹐火生於木而反害母形。故《易》曰﹕潤萬物者莫過乎水。又言離火爲戈兵。故火上有水制之﹐則爲旣濟。水在火下﹐不能制火﹐爲未濟也。是知水善火惡。而今病陽盛陰虛﹐則水弱火彊﹐制金不能平木﹐而善去惡發﹐罵詈不避親疏﹐喜笑恚怒而狂﹐本火熱之所生也。平人怒罵亦同。或本心喜而無怒﹐以爲戲弄之罵﹐亦心火之用也。故怒罵者亦兼心喜罵於人也﹔怒而惡發可嗔者﹐內心喜欲怒於人也。

傷寒發狂奔走﹐罵詈不避親疏﹐此陽有餘陰不足﹐三一承气湯加當歸﹑姜棗﹐名當歸承气湯﹐以利數行﹔候微緩﹐以三聖散吐之﹔後用涼膈散﹑洗心散﹑黃連解毒湯調之。讝妄發狂﹐逾垣上屋﹐赴井投河﹐皆爲陽熱極甚﹐用三一承气合解毒下之。驚悸癲狂﹐三一承气湯。發狂極甚﹐投河入井者﹐三下不通﹐不可下攻﹐便當湧之以瓜蒂散﹐吐出痰涎宿物﹐一掃而愈﹔後以甘露飲之類調之。

明理論【金成無己】

傷寒發狂

傷寒發狂﹐何以明之﹖狂者﹐猖狂也﹐謂其不寧也。《難經》曰﹕狂之始發也﹐少臥而不饑﹐自髙賢也﹐自辧智也﹐自貴倨也﹐妄笑好歌樂也﹐妄行走不休也。狂家所起﹐皆陽盛致然。《內經》曰﹕陰不勝其陽﹐脈畱薄疾﹐並乃狂也。又曰﹕邪入於陽則狂﹐邪入於陰則喑。《難經》曰﹕重陽者狂﹐重陰者癲。《脈經》曰﹕陰附陽則狂﹐陽附陰則癲。《病源》曰﹕陽邪並於陽則狂﹐陰邪並於陰則癲。卽諸經之狂爲陽盛也明矣。又陽明之病﹐惡人與火﹐聞木音則惕然而驚﹐心欲動﹐獨閉戶牖而處﹐甚則欲上髙而歌﹐棄衣而走﹐逾垣上屋﹐其所上之處﹐皆非素所能者﹐是謂陽邪並於陽明也。傷寒熱毒在胃﹐並於心臟﹐使神不寧而志不定﹐遂發狂也。傷寒至於發狂﹐爲邪熱至極也﹐非大吐下則不能已。又有熱在下焦﹐其人如狂者﹐經曰﹕熱入膀胱﹐其人如狂。謂之如狂﹐則未至於狂﹐但臥起不安爾。其或狂言﹐目反直視﹐又爲腎之絕﹔汗出輒復熱﹐狂言不能食﹐又爲失志﹐死。若此則殆非藥石之所及﹐是爲眞病焉。

東垣十書【元李杲】

狂言譫語鄭聲辯

狂言者﹐大開目﹐與人語﹐語所未嘗見之事﹐卽爲狂言也。譫語者﹐合目自言﹐言所日用常見常行之事﹐卽爲譫語也。鄭聲者﹐聲戰無力﹐不相接續﹐造字出於喉中﹐卽鄭聲也。

丹溪心法【元朱震亨】

癲狂

癲屬陰﹐狂屬陽。癲多喜而狂多怒。脈虛者可治﹐實則死。大率多因痰結於心胸間﹐治當鎭心神﹐開痰結。亦有中邪而成此疾者﹐則以治邪法治之。《原病式》所論尢精﹐蓋爲世所謂重陰者癲﹐重陽者狂是也。大槪是熱。

癲者神不守舍﹐狂言如有所見﹐經年不愈﹐心經有損﹐是爲眞病。如心經蓄熱﹐當淸心除熱﹔如痰迷心竅﹐當下痰寧志﹔若癲哭呻吟﹐爲邪所憑﹐非狂也﹐燒蠶紙﹐酒水下方寸匕。

風癲引脇痛﹐發則耳鳴﹐用天門冬去心﹐日榦作末﹐酒服方寸匕。

癲證﹐春治之﹐入夏自安﹐宜助心气之藥。

陽虛陰實則癲﹐陰虛陽實則狂。狂病宜大吐下則除之。

活套

五志之火﹐因七情而起﹐郁而成痰﹐故爲癲癇狂妄之證﹐宜以人事制之﹐非藥石所能療也﹐須診察其由以平之。怒傷於肝者爲狂爲癇﹐以憂勝之﹐以恐解之。喜傷於心者爲癲爲癇﹐以恐勝之﹐以怒解之。憂傷於肺者爲癇爲癲﹐以喜勝之﹐以怒解之。思傷於脾者爲癇爲癲爲狂﹐以怒勝之﹐以喜解之。恐傷於腎者爲癲爲癇﹐以思勝之﹐以憂解之。驚傷於膽者爲癲﹐以憂勝之﹐以恐解之。悲傷於心胞者爲癲﹐以恐勝之﹐以怒解之。此法惟賢者能之。

醫學正傳【明虞摶】

論癲狂

《內經》曰﹕陽明之厥則癲疾欲走呼﹐腹滿不得臥﹐面赤而熱﹐妄見妄言。又曰﹕甚則棄衣而走﹐登髙而歌﹐逾垣上屋﹐罵詈不避親疏。是蓋得之於陽气太盛﹐胃與大腸實熱燥火鬱結於中而爲之耳。此爲癲狂之候也。曰癲曰狂﹐分而言之﹐亦有異乎﹖《難經》謂重陰者癲﹐重陽者狂。《素問》注云﹕多喜爲癲﹐多怒爲狂。然則喜屬於心﹐而怒屬於肝﹐乃二髒相火有餘之證。《難經》陰陽之說﹐恐非理也。大抵狂爲痰火實盛﹐癲爲心血不足﹐多爲求望髙遠不得志者有之。狂宜乎下﹐癲則宜乎安神養血﹐兼降痰火。𨿽然﹐此二證者﹐若神脫而目瞪如愚癡者﹐吾末如之何也已矣。

或問《內經》有曰﹕陽明病甚﹐則棄衣而走﹐登髙而歌﹐或不食數日而逾垣上屋﹐所上之處﹐皆非素所能也。素非所能﹐因病而不食﹐反能登非常之處﹐豈有是哉﹖曰﹕《難經》有云﹕重陽者狂﹐重陰者癲。又曰﹕癲多喜而狂多怒。所謂重陽者﹐三部陰陽脈皆洪盛而牢﹐故病彊健而有力﹐故名曰狂﹔謂重陰者﹐三部陰陽脈皆沈伏而細﹐故病罷倦而無力﹐故名曰癲。嘗見東陽樓氏一少年病狂﹐一日天風大作﹐忽飛上於邑東之塔巓﹐且歌且哭。其塔實無容步之階﹐眾皆以爲怪。予思龍乃純陽之物﹐伏蟄於海內﹐其身止有鱗甲﹐且無羽翼﹐遇陽气升騰之日﹐則借風雲之勢而能飛騰﹐卽此義也。奚足爲怪哉﹖

脈法

脈大堅疾者癲狂﹐沈數爲痰熱。大滑者自已﹐沈小急疾者死﹐虛而弦急者死。

寸口沈大而滑﹐沈則爲實﹐滑則爲气﹐實气相搏﹐入髒則死﹐入腑則愈。

證治要訣【明戴思恭】

癲狂

癲狂由七情所郁﹐遂生痰涎﹐迷塞心竅﹐不省人事﹐目瞪不瞬﹐妄言叫罵﹐甚則逾垣上屋﹐裸體打人。當治痰寧心﹐宜辰砂妙香散加金箔﹑珍珠末﹐雜靑州白丸子末﹐濃姜湯調下﹐吞十四丸﹔滑石六一湯加珍珠末﹐白湯調下。

有病癲人專服四七湯而愈。蓋痰迷爲癲﹐气結爲痰故也。如健忘﹐如驚悸﹐如怔忡五癇﹐亦宜用此。如癲狂不定﹐非輕劑所能愈者﹐宜太乙膏及抱膽丸。

心風

心風者精神恍惚﹐喜怒不常﹐無語﹐時或錯亂﹐有癲之意﹐不如癲之甚﹐亦痰气所爲也﹐宜星香散加石菖蒲﹑人參各半錢﹐下壽星丸。

有心經蘊熱﹐發作不常﹐時煩躁﹐鼻眼有熱气﹐不能自由﹐有類心風﹐稍定復作﹐參蘇飲加石菖蒲一錢。

醫學綱目【明樓英】

狂癲辧論

狂謂妄言妄走也﹐癲謂僵僕不省也﹐各自一證。今以狂入脾部﹐癲入肺部。然經有言狂癲疾者﹐有言狂互引癲者﹐又言癲疾爲狂者﹐此則又皆狂癲兼病。今病有妄言妄走﹐頃時前後僵僕之類﹐有僵僕後妄見鬼神﹐半日方已之類﹐是以癲狂兼病者也。

狂之爲病少臥﹐少臥則衛獨行﹐陽不行陰﹐故陽盛陰虛﹐令昏其神。得睡則衛得入於陰﹐而陰得衛塡不虛﹐陽無衛助不盛﹐故陰陽均平而愈矣。

狂邪癲癇﹐不欲眠臥﹐自賢自智﹐妄行不休﹐此方能安五臟﹐下心气﹐用白雄鷄一隻煮熟﹐五味調和﹐作羹粥食之。

經云﹕悲哀動中則傷魂﹐魂傷則狂妄不精﹐不精則不正。此悲哀傷魂而狂﹐當溫藥補魂之陽﹐仲景方以地黃湯﹑本事驚气丸之類卽是也。

經云﹕喜樂無極則傷魄﹐魄傷則狂﹐狂者意不存人。以喜樂傷魄而狂﹐當用涼藥補魄之陰﹐辰砂﹑郁金﹑白礬之類是也。

醫學入門【明李梴】

癲屬喜怒無常

《素問》注云﹕多喜爲癲﹐多怒爲狂。喜屬心﹐怒屬肝﹐二經皆火有餘之地。但喜則气散﹐畢竟謀爲不遂鬱結不得志者多有之。大槪痰迷心竅者﹐葉氏淸心丸﹑金箔鎭心丸﹑朱砂安神丸。心風癲者﹐牛黃淸心丸﹑追風祛痰丸﹐虛者加紫河車一具爲糊。怒傷肝者﹐寧神導痰湯﹑瀉淸丸﹑當歸龍薈丸。因驚者﹐抱膽丸﹑驚气丸。丹溪云﹕五志之火﹐郁而成痰﹐爲癲爲狂﹐宜以人事制之。如喜傷心者﹐以怒解之﹐以恐勝之﹔憂傷肺者﹐以喜勝之﹐以怒解之。

狂屬膏粱積熱

陽明發狂﹐見傷寒雜證﹐胃與大腸實熱﹐燥火鬱結於中﹐大便閉者﹐涼膈散加大黃下之。

膏粱醉飽後發狂者﹐止用鹽湯吐痰卽愈﹐或小調中湯。

服芳艸石藥﹐熱气慓悍發狂者﹐三黃石膏湯加黃連﹑甘艸﹑靑黛﹑板藍根﹐或紫金錠。

重陰者癲重陽者狂

《難經》云﹕重陰者癲﹐重陽者狂。河間以癲狂一也﹐皆屬痰火。重陰之說非也。但世有發狂一番﹐妄言妄語﹐而不成久癲者﹔又有癡迷顚倒﹐縱久而不發狂者。故河間合一於前﹐《難經》分析於後。

治法

癲者異常也。平日能言﹐癲則沈默﹔平日不言﹐癲則呻吟﹐甚則僵僕直視﹐心常不樂。此陰虛血少﹐心火不寧﹐大調中湯主之。不時暈倒者﹐滋陰寧神湯﹔言語失倫者﹐定志丸﹔悲哭呻吟者﹐燒蠶退﹑故紙﹐酒調二錢﹐蓖麻仁煎湯常服﹐可以斷根。

狂者凶狂也。輕則自髙自是﹐好歌好舞﹔甚則棄衣而走﹐逾垣上屋﹔又甚則披頭大叫﹐不避水火﹐且好殺人。此心火獨盛﹐陽气有餘﹐神不守舍﹐痰火壅成使然﹐小調中湯﹑三黃丸﹑控涎丹﹑單苦參丸。狂則專於下痰降火﹐癲則兼乎安神養血。經年心經有損者不治。

視聽言動俱妄者﹐謂之邪祟。甚則能言平生未見聞事﹐及五色神鬼。此乃气血虛極﹐神光不足﹐或挾痰火壅盛﹐神昏不定﹐非眞有妖邪鬼祟。大槪內服傷寒瘟疫條中人中黃丸﹐照依气血痰湯藥爲使﹔或單人中黃服亦好﹔或單石菖蒲末﹐豬心血爲丸服亦可。有婦人夜夢鬼來交者﹐定志丸料加赤小豆﹐水煎服。有婦人月水崩漏過多﹐血气迷心﹐或產後惡露上衝﹐而言語錯亂﹐神志不守者﹐此血虛神耗也﹐宜寧神膏﹐但亦不可純服補心斂神藥。血熱者﹐小柴胡湯加生薑﹑生地煎服﹐百餘貼卽安。血迷心胞﹐逾墻上屋﹐歌唱無時者﹐逍遙散加遠志﹑桃仁﹑紅花﹑蘇木。服後病退﹐用平胃散﹐少用厚朴﹐倍加蒼朮﹑升麻﹐常服以絕病根。又男子挾瘀血者﹐陶氏當歸活血湯。有卒中尸惡﹐吐利如霍亂狀﹐或狂譫如醉人﹐事起心先知其肇﹐或已死口噤不開者﹐急用傷寒門追魂湯灌之卽醒﹐外用辟邪丹灌鼻法。

傷寒發狂

發狂者﹐熱毒在胃﹐並入於心﹐遂使神昏不定﹐言動急速﹐妄辧妄笑﹐甚則登髙而歌﹐棄衣而走﹐逾墻上屋﹐不饑不臥﹐皆因汗下失宜﹐陽气亢極﹐陰气暴虛﹐非大吐下不止。傷寒四五日身熱煩躁﹐不得汗發狂者﹐表裏俱熱﹐三黃石膏湯﹑雙解散。傷寒六七日壯熱﹐胸滿便祕﹐脈實數發狂者﹐大承气湯加黃連。陽毒暴盛發狂﹐多漧嘔﹐面赤發斑﹐咽痛﹐下利黃赤﹐壯熱而不得汗者﹐葶藶苦酒湯。咽痛吐膿血者﹐陽毒升麻湯。潮熱甚者﹐梔子仁湯。潮熱大便閉者﹐升麻葛根湯加大黃﹐或三黃湯。發斑不可下者﹐艸龍膽一味﹐水煎服。狂走者瓜蒂散吐痰。時行熱毒發狂者﹐黑奴丸﹐通用水漬法﹑火劫法﹑王氏元明粉。凡發狂見陽證陽脈者順﹐見陰證陰脈及舌捲囊縮者卽死。

如狂

有陰盛發躁﹐欲坐井地如狂者﹔有火邪﹐驚惕不安如狂者。然如狂有三證﹐與陽毒如狂相似﹐故舉言之。

如狂屬瘀血者﹐脈沈實﹐多漱水不咽﹐有無表證﹐但血蓄下焦﹐小便自利如狂者﹔有無表裏證﹐脈數善饑不大便如狂者﹔有太陽初證﹐熱結下焦如狂者﹐血自下者卽愈。如外未解者桂枝湯﹑陶氏桂苓飲﹔外已解但小腹急結者﹐桃仁承气湯﹔挾血傳心脾者﹐當歸活血湯。有太陰身黃﹐溺濇如狂者﹐五苓散。此皆如狂﹐但睡中或欲起行﹐錯言妄語﹐猶知諫阻﹐尙可制禦﹐非若發狂勢凶﹐莫能禦也。

古今醫統【明徐春甫】

癲狂有同異之分

癲狂之病﹐總爲心火所乘﹐神不守舍﹐一言盡矣。癲者至髙也﹐火性炎上﹐正如經云陽气太上則狂癲﹐狂則孔子所謂狂狷者之狂也。《靈樞經》曰﹕狂病始發﹐少臥不饑﹐自髙賢也﹐自辧智也﹐自尊貴也﹐故曰狂者進取﹐志大而言大者也。前謂狂言如有所見﹐斯得之矣。蓋心火暴熾﹐言語善惡﹐不避親疏﹐此神明之亂也﹐此之所謂狂也。蓋謂火熾之甚﹐陽气太上﹐則病人亦乘陽火之上炎﹐故棄衣而登髙﹐由狂而又癲﹐此則聖人命名之義而有同中之異耳。

癲癇辧混同之誤

古方每以癲癇並治出方﹐乃大誤也。蓋癲爲心病而屬實者多﹐癇爲五臟兼病而屬虛者多。蓋因《靈樞》云﹕癲癇瘈瘲﹐不知所苦﹐後人不察﹐遂認爲一證。殊不知《靈樞》癲癇自以兩證而言。不知所苦﹐皆言不能自知其病之所苦也。《玉機微義》始分別之﹐而亦未嘗白《靈樞》之旨也。

治法當分

登髙棄衣﹐引重致遠者爲癲﹐乃痰火亢熾之甚而然﹐治宜降下之劑﹐滚痰丸之屬是也。

自髙辧智﹐妄語狂言﹐神明失守爲狂﹐治宜鎭心安神﹐淸上之劑﹐牛黃朱砂丸之屬是也。

心風證治

心風病﹐諸書鮮有載之﹐而多附癲癇門﹐混同論治。心風𨿽出於世俗之稱﹐深中病情﹐誠爲切當。古人謂風善行而數變﹐風痺爲不仁。此曰心風者﹐非若外風入中﹐甚言其變常無定﹐恍惚不仁﹐而心之病誠若風之魔也。此皆七情五志﹐久逆所生﹐而與癲癇則又不同矣。癲狂癇證主於火熾﹐風痰之盛﹐涎及於心﹐屬實者多。心風則由七情五志﹐久逆不遂﹐戴人所謂肝屢謀﹐膽屢不決﹐屈無所申﹐怒無所泄﹐心之官則思﹐甚則心血日涸﹐脾液不行﹐痰迷心竅﹐則成心風﹐屬虛者多。治法須以七情相勝﹐五志遂心﹐養血豁痰﹐引神歸舍﹐標本兼治﹐此疾可愈矣。至若混同癲癇攻治﹐是謂虛虛而速其死也﹐噫﹗

心風初作﹐多屬虛候。何則﹖思慮傷脾﹐則穀气寖少﹐血液日虧﹐則心神漫散﹐神不守舍﹐卒成心風﹐故知其始皆屬虛也﹐歸脾湯﹑養心湯﹑定志丸之類。至於病久﹐則心志變而美惡不知﹐無思無慮﹐飲食如故﹐殺

气頗增﹐病根已固。郁痰不解者﹐可用子和法治之﹐隨證調理﹐無不愈也。

貴賤系難易

心風病﹐貴者爲難。膏粱素積﹐耗散良多﹐一經病作﹐則正气虛而邪气盛﹐所以難。賤者爲易。素甘淡薄﹐稟受頗厚﹐𨿽是病此﹐則正气實而邪气輕﹐所以易。

證治準繩【明王肯堂】

總論

《素問》止言癲而不及癇﹐《靈樞》乃有癇瘈﹑癇厥之名。諸書有言癲狂者﹐有言癲癇者﹐有言風癇者﹐有言驚癇者﹐有分癲癇爲二門者﹐迄無定論。究其獨言癲者﹐祖《素問》也﹔言癲癇﹐言癲狂者﹐祖《靈樞》也。要之癲癇狂﹐大相徑庭﹐非名殊而實一之謂也。《靈樞》𨿽編癲狂爲一門﹐而形證兩具﹐取治異途﹐較之於癇﹐又不侔矣。徐嗣伯曰﹕大人曰癲﹐小兒曰癇。亦不然也。《素問》謂癲爲母腹中受驚所致﹐今乃曰小兒無癲可乎﹖癇病大人每每有之﹐婦人尢多。今據經文分辧於後。

癲者﹐或狂或愚﹐或歌或笑﹐或悲或泣﹐如醉如癡﹐言語有頭無尾﹐穢潔不知﹐積年累月不愈﹐俗呼心風﹐此志願髙而不遂所欲者多有之。

狂者病之發時﹐猖狂剛暴﹐如傷寒陽明大寧發狂﹐罵詈不避親疏﹐甚則登髙而歌﹐棄衣而走﹐逾垣上屋﹐非力所能﹐或與人語所未嘗見之事﹐如有邪依附者是也。

癇病發則昏不知人﹐眩僕倒地﹐不省髙下﹐甚而瘈瘲抽掣﹐目上視﹐或口眼喎斜﹐或口作六畜之聲。古今圖書集成醫部全錄卷二百九十六

癲狂門

景嶽全書【明張介賓】

論證

癲狂之病﹐病本不同。狂病之來﹐狂妄以漸而經久難已﹔癲病之至﹐忽然僵僕﹐而時作時止。狂病常醒﹐多怒而暴﹔癲病常昏﹐多倦而靜。由此觀之﹐則其陰陽寒熱﹐自有冰炭之異。故《難經》曰﹕重陽者狂﹐重陰者癲。義可知也。後世諸家有謂癲狂之病﹐大槪是熱﹐此則未必然也。此其形气脈气﹐亦自有據﹐不可不辧察陰陽分而治之。

癲﹐卽癇也﹐觀《內經》所言癲證甚詳﹐而癇則無辧﹐卽此可知。後世有癲癇﹑風癇﹑風癲等名﹐所指不一﹐則徒滋惑亂﹐不必然也。又如《別錄》所載五癇﹐曰馬癇﹐牛癇﹑豬癇﹑羊癇﹑雞癇者﹐卽今人之謂羊癲﹑豬癲也。此不過因其聲之相似﹐遂立此名。可見癲癇無二﹐而諸家於癲証之外﹐又有癇證﹐誠屬牽彊﹐無足憑也。又《千金方》有風癇﹑驚癇﹑食癇及陰癇﹑陽癇之說﹐皆所當辧。

論治

凡狂病多因於火﹐此或以謀爲失志﹐或以思慮鬱結﹐屈無所伸﹐怒無所泄﹐以致肝膽气逆﹐木火合邪﹐是誠東方實證也。此其邪乘於心則爲神魂不守﹐邪乘於胃則爲暴橫剛彊﹐故治此者當以洽火爲先﹐而或痰或气﹐察其甚而兼治之。若止因火邪而無脹閉熱結者﹐但當淸火﹐宜抽薪飲﹑黃連解毒湯﹑三補丸之類主之。若水不制火﹐而兼心腎微虛者﹐宜朱砂安神丸﹐或服蠻煎﹑二陰煎主之。若陽明火盛者﹐宜白虎湯﹑玉泉散之類主之。若心脾受熱﹐叫罵失常而微兼閉結者﹐宜淸心湯﹑涼膈散﹑三黃丸﹑當歸龍薈丸之類主之。若因火致痰者﹐宜淸膈飲﹑抱龍丸﹑生鐵落飲主之﹐甚者宜滚痰丸。若三焦邪實熱甚者﹐宜大承气湯下之。若痰飲壅閉﹐气道不通者﹐必須先用吐法﹐並當淸其飲食。此治狂之要也。

癲病多由痰起。凡气有所逆﹐痰有所滯﹐皆能壅閉經絡﹐格塞心竅﹐故發則旋暈僵僕﹐口眼相引﹐目睛上視﹐手足搐搦﹐腰脊彊直﹐食頃乃蘇。此其倏病倏已者﹐正由气之倏逆倏順也。故治此者當察痰察气﹐因其甚者而先治之。若火之有無﹐又當審其脈證而兼爲之治也。气滯者﹐宜排气飲﹑大和中飲﹑四磨飲﹐或牛黃丸﹑蘇合丸﹑集成潤下丸之類主之。痰盛者﹐宜淸膈飲﹑六安煎﹑二陳湯﹑橘皮半夏湯﹐或抱龍丸﹑朱砂滚涎丸之類主之。兼痰兼火者﹐宜淸膈飲﹑朱砂安神丸﹑丹溪潤下丸之類主之。痰逆气滯之甚者﹐必用吐法﹐吐後隨證調理之。

癲癇證無火者多。若無火邪﹐不得妄用涼藥﹐恐傷脾气以致變生他證。且復有陰盛陽衰﹐及气血暴脫而絕無痰火气逆等病者﹐則凡四君﹑四物﹑八珍﹑十全大補等湯﹐或漧薑﹑桂﹑附之類﹐皆所必用﹐不得謂癲癇盡屬實邪﹐而槪禁補劑也。若眞陰大損﹐气不歸根﹐而時作時止﹐昏沈難愈者﹐必用紫河車丸﹐方可奏效。其有虛中挾實﹐微兼痰火不淸而病久不愈者﹐集驗龍腦安神丸﹐最得其宜﹐隨證增減﹐可爲法也。

癡呆證﹐凡平素無痰而或以鬱結﹐或以不遂﹐或以思慮﹐或以疑貳﹐或以驚恐而漸致癡呆﹐言辭顚倒﹐舉動不經﹐或多汗﹐或善愁﹐其證則千奇萬怪﹐無所不至﹐脈必或弦或數﹐或大或小﹐變易不常。此其逆气在心﹐或肝膽二經气有不淸而然﹐但察其形體彊壯﹐飲食不減﹐別無虛脫等證﹐則悉宜服蠻煎治之﹐最穩最妙。然此證有可愈者﹐有不可愈者﹐亦在乎胃气元气之彊弱﹐待時而復﹐非可急也。凡此諸證﹐若以大驚猝恐﹐一時偶傷心膽﹐而致失神昏亂者﹐此當以速扶正气爲主﹐宜七福飲﹐或大補元煎主之。

小兒無狂證﹐惟病癲者常有之。凡小兒之病﹐有從胎气而得者﹐有從產後受驚而得者。蓋小兒神气尙弱﹐驚則肝膽奪气﹐而神不守舍﹐捨空則正气不能主﹐而痰邪足以亂之。故治小兒之驚癇﹐必先審正气﹐然後察其病邪﹐酌宜治之。諸法俱載小兒門。

愚按《千金方》論小兒風驚食三癇﹐陳無擇論癇病由於三因之說﹐𨿽若切當﹐然風寒外感自有表證﹐飲食內傷自有裏證﹐俱未必亂神若此。而癲癇爲病﹐則忽爾昏厥﹐此其病則專在心經﹐以及肝膽二髒﹐又非風寒飲食所能頓病若此者。且風癇之義﹐本以木邪所屬爲言﹐亦非外感之謂。卽有外感﹐或有飲食﹐亦無非因驚因恐相兼爲病耳。若以三因並列之﹐則有未必然也。

傷寒發狂

傷寒發狂﹐本陽明實熱之病。然復有如狂證者﹐𨿽似狂而實非狂﹐此中虛實相反﹐最宜詳辧﹐不可忽也。凡實熱之狂﹐本屬陽明。蓋陽明爲多气多血之經﹐陽邪傳入胃腑﹐熱結不解﹐因而發狂。《內經》陽明脈解篇曰﹕胃者土也﹐故聞木音而驚者﹐土惡木也。其惡火者﹐熱甚則惡火也。其惡人者﹐以陽明厥則喘而惋﹐惋則惡人也。其病甚則棄衣而走﹐登髙而歌﹐或數日不食﹐或逾垣上屋者﹐以四肢爲諸陽之本﹐陽盛則四肢實﹐實則能登髙也。其棄衣而走者﹐以熱甚於身也。其妄言罵詈﹐不避親疏而歌者﹐以陽盛爲邪也。又曰﹕陰不勝其陽﹐則脈流薄疾﹐並乃狂。又曰﹕邪入於陽則狂。是皆以陽明熱邪上乘心肺﹐故令神志昏亂若此。此陽狂也。然傷寒病至發狂﹐是爲邪熱已極﹐使非峻逐火邪則不能已。故但察其大便鞕結﹐或腹滿而堅﹐有可攻之證﹐則宜以大小承气﹐或涼膈散﹑六一順气湯之類下之可也。如無脹滿實堅等證﹐而惟胃火致然者﹐則但以白虎湯﹑抽薪飲之類泄去火邪﹐其病自愈。

如狂證本非實熱發狂﹐其證亦有輕重。如仲景曰﹕太陽病不解﹐熱結膀胱﹐其人如狂﹐其外不解者﹐尙未可攻﹐當先解外﹔外已解﹐但少腹急結者﹐乃可攻之﹐宜桃仁承气湯。又曰﹕太陽病六七日﹐表證仍在﹐脈微而沈﹐反不結胸﹐其人如狂者﹐以熱在下焦﹐少腹當鞕滿﹐小便自利者﹐下其血乃愈﹐抵當湯主之。按此二條以太陽熱邪不解﹐隨經入腑﹐但未至發狂﹐故曰如狂。此以熱搏血分﹐蓄聚下焦﹐故宜下也。

近見傷寒家則別有如狂之證﹐古人所未及言者。蓋或由失志而病﹐其病在心也﹔或由悲憂而病﹐其病在肺也﹔或由失精而病﹐其病在腎也﹔或由勞倦思慮而病﹐其病在肝脾也。此其本病已傷於內﹐而寒邪復感於外﹐則病必隨邪而起矣。其證如狂﹐亦所謂虛狂也。而虛狂之證﹐必外無黃赤之色﹐剛暴之气﹐內無胸腹之結﹐滑實之脈﹐𨿽或不時躁擾﹐而禁之則止﹐口多妄誕而聲息不壯﹐或眼見虛空﹐或驚惶不定﹐察其上則口無焦渴﹐察其下則便無鞕結﹐是皆精气受傷﹐神魂不守之證﹐此與陽極爲狂者﹐反如冰炭。而時醫不能察﹐但見錯亂便謂陽狂﹐妄行攻瀉﹐必致殺人。凡治此者﹐須辧陰陽。其有虛而挾邪者﹐邪在陽分﹐則宜補中益气湯之類﹔邪在陰分﹐則宜補陰益气煎之類。虛而無邪者﹐在陽分﹐則宜四君﹑八珍﹑十全大補湯大補元煎之類﹔在陰分﹐則宜四物﹑六味﹑左歸飲﹑一陰煎之類。陰虛挾火者﹐宜加減一陰煎﹑二陰煎之類﹔陽虛挾寒者﹐宜理中湯﹑回陽飲﹑八味湯﹑右歸飲之類等方治之。然大略如此﹐而變証之異﹐則有言不能傳者。能知意在言表﹐則知所未言矣。

凡身有微熱﹐或面赤帶黃﹐或煩躁不寧﹐欲坐臥於泥水中﹐然脈則微弱無力﹐此陰證似陽也﹐名爲陰躁。蓋以陽虛於下﹐則气不歸原﹐故浮散於上而發躁如狂﹐速當溫補其下﹐命門暖則火有所歸﹐而病當自愈。若醫不識此﹐而誤用寒涼者﹐必死。

石室祕籙【淸陳士鐸】

癲病治法

癲癇之證﹐亦累歲經年而未愈﹐乃痰入於心竅之間而不能出﹐喜食炭者﹐蓋心火爲痰所迷﹐不得發泄﹐炭乃火之餘﹐與心火气味相投﹐病人食之﹐其甘如飴也。方用人參一兩﹐南星﹑鬼箭﹑柴胡﹑白芍各三錢﹐附子﹑肉桂各一錢﹐半夏﹑菖蒲﹑丹砂末各二錢﹐先將前藥煎湯二碗﹐分作二服﹐將丹砂一半調入藥中﹐與病人服之。彼不肯服﹐卽以炭給之﹐服了與汝炭喫﹐彼必欣然服之。索炭﹐也不妨仍與之炭。第二服亦如前法﹐則彼不若前之欣然﹐當令人急灌之。不聽不妨打之﹐以動其怒气﹐怒則肝木火起以生心﹐反能去痰矣。

癲癇之病﹐𨿽時常食物﹐腸中有水谷之气﹐可以養生不死﹐亦其心之不死也。倘心早死﹐卽無病之人食穀亦亡﹐況有癲癇之證﹐吾見其早亡不能待於今日。惟其中心不死﹐不過痰邪有礙﹐一時癲癇﹐其脾胃尢有生气也﹐故用人參以治心﹐加附子﹑菖蒲﹑肉桂溫中以祛邪﹐加柴胡舒肝平木﹐加南星﹑鬼箭﹑半夏逐痰蕩邪﹐加丹砂定魂鎭魄﹐自然邪气少而正气多也。

別有治癲之方﹐亦奇妙。方用柴胡﹑白芥子各五錢﹐白芍﹑半夏﹑牛膽制過南星﹑茯神﹑菖蒲各三錢﹐附子﹑人參各一錢﹐水十碗﹐煎二碗﹐先與一碗﹐服之必倦怠﹐急再灌一碗﹐必熟睡。有睡至一二日者﹐切不可驚醒﹐如死人一般﹐任其自醒。醒來病如失﹐卽索飲食﹐說從前之病﹐不可卽與飲食。餓半日﹐與之米粥﹐湯內加人參﹑陳皮各五分﹐煎粥與之。再用人參三錢﹐白朮一兩﹐甘艸一錢﹐茯苓﹑白芥子各五錢﹐陳皮五分﹐水煎與之﹐彼必欣然自服。服後再睡﹐亦聽其自醒﹐則永不再發﹐亦奇妙法也。

如人病花癲﹐婦人忽然癲癇﹐見男子抱住不肯放﹐此乃思慕男子不可得﹐忽然得病﹐如暴風疾雨﹐罔識羞恥﹐見男子則爲情人也。此肝木枯槁﹐內火燔盛﹐脈必弦出寸口﹐法當用平肝散郁祛邪之味﹐用柴胡﹑當歸﹑麥冬﹑白芥子各五錢﹐白芍一兩﹐炒梔子﹑茯神﹑元參各三錢﹐甘艸﹑菖蒲各一錢﹐水煎服。如不肯服﹐用人灌之﹐彼必罵詈不休。久之人倦欲臥﹐臥後醒來﹐自家羞恥﹐緊閉房門者三日﹐少少與之飲食自愈。一劑後﹐不必更與之藥也。

癲病之生也﹐多生於脾胃之虛寒﹔脾胃虛寒﹐所食水谷不變精而變痰﹐痰凝胸膈之間﹐不得化流於心而癲證生矣。苟徒治痰而不補气﹐未有不速之死者。方用祛癲湯﹐人參﹑白芥子各五錢﹐白朮一兩﹐肉桂﹑漧薑﹑陳皮各一錢﹐甘艸﹑菖蒲各五分﹐半夏三錢﹐水煎服。此方用人參﹑白朮專補脾胃﹐用漧薑以祛寒邪﹐用白芥子﹑半夏以消頑痰﹐用甘艸﹑菖蒲以引入心而開竅﹐自然正气回而邪痰散。一劑神定﹐再劑神旺﹐又何癲病之不能愈哉﹖惟是花癲之證﹐乃女子思想其人而心邪﹐然亦因脾胃之寒而邪入也。本方加入白芍一兩﹐柴胡二錢﹐炒梔子三錢﹐去肉桂治之﹐亦最神﹐一劑而癲止矣。蓋柴胡﹑白芍﹑炒梔子皆入肝以平木﹐祛火而散郁﹐故成此奇功也。

呆病治法

呆病如癡而默默不言﹐如饑而悠悠如失也﹐意欲癲而不能﹐心欲狂而不敢﹐有時睡數日不醒﹐有時坐數日不眠﹐有時將己身衣服密密縫完﹐有時將他人物件深深藏掩﹐與人言則無語而神遊﹐背人言則低聲而泣訴﹐與之食則厭薄而不吞﹐不與食則吞炭而若快。此等證𨿽有祟憑之﹐實亦胸腹之中無非痰气﹐故治呆無奇法﹐治痰卽治呆也。然而痰勢最盛﹐呆气最深﹐若以尋常二陳湯治之﹐安得獲效﹖方用逐呆仙丹﹐人參﹑白芥子﹑菟絲子各一兩﹐白朮二兩﹐茯神三兩﹐半夏五錢﹐附子五分﹐白薇﹑丹砂各三錢﹐研末﹐先將各藥煎湯﹐調丹砂末與半碗。彼不肯服﹐以炭給之﹐欣然服矣。又給之又服半碗﹐然後聽其自便﹐彼必倦怠欲臥矣。乘其睡熟﹐將其衣服被褥﹐盡行火化﹐單畱身上所服之衣﹐另用新被蓋之﹐切不可驚醒。此一睡有睡至數日者﹐醒來必覓衣而衣無﹐覓被而被非故物﹐彼必大哭。然後又以前藥與一劑﹐必不肯服﹐卽給之炭亦斷不肯矣。不妨以鞭責之﹐動其怒气﹐用有力之人﹐將前藥執而灌之﹐彼必大怒﹐已而又睡去矣。此時斷須預備新鮮衣服被褥等項﹐俟其半日卽醒﹐彼見滿房俱是親人﹐心中恍然如悟﹐必又大哭不已。諸人當以好言勸之﹐彼必說出鬼神之事。親人說幸某人治療﹐已將鬼神盡行祛遣﹐不必再慮﹐彼聽之欣然﹐而病亦全愈矣。此方之妙﹐妙在大補心脾﹐以茯神爲君﹐使痰在心者盡祛之而出﹐其餘消痰之藥﹐又得附子引之無經不入﹐將徧身上下之痰﹐盡行祛入膀胱之中而消化矣。白薇﹑菟絲子皆是安神妙藥﹐而丹砂鎭魂定魄﹐實多奇功﹐所以用之而奏效也。

呆病乃郁抑不舒﹐憤怒而成者有之﹐羞恚而成者有之。方用人參﹑柴胡﹑當歸﹑菖蒲﹑生棗仁﹑半夏各一兩﹐白芍四兩﹐甘艸﹑天南星﹑郁金﹑神曲各五錢﹐附子一錢﹐茯苓三兩﹐水十碗﹐煎一碗灌之。彼必不肯飲﹐以雙手執其頭髮﹐兩人拿其左右手﹐以一人托其下頦﹐一人將羊角去尖﹐插入其口﹐一人以手拿住其頭﹐一人傾藥入羊角內灌之。倘或吐出﹐不妨益妙﹐以灌完爲主。彼必罵詈﹐少頃﹐人困欲睡﹐聽其自醒﹐切勿驚動使醒。自醒來則全愈﹐驚醒來則半愈矣。此生治之一法也。

狂病治法

痰結在胃中﹐不能吐出﹐狂言如見鬼狀﹐時發時止﹐气塞胸膛﹐以牛肉五斤﹑水二斗煎湯飲之﹐至不可食而止。以鵝翎探吐﹐必大吐﹐必吐至如塊黃色頑痰而後止。若不吐出﹐再飲之﹐必以吐盡而止﹐前病頓失。後以陳皮﹑茯苓﹑甘艸﹑白朮湯徐徐飲之﹐平復如故。

傷寒發狂﹐至登髙而歌﹐棄衣而走﹐見水而入﹐罵詈呼號﹐不避親疏者﹐去生遠矣。仲景以竹葉石膏湯救之﹐妙矣。蓋陽明之火﹐其勢最烈﹐一發而不可救﹐非用大劑白虎湯﹐何能止其燎原之勢﹖而世人畏首畏尾﹐往往用之而特少其劑﹐是猶杯水救車薪之焰也。故用石膏﹐必須至三四兩或半斤﹐一劑煎服﹐火勢始能少退﹐狂亦可少止也。然石膏性猛﹐𨿽善退火﹐未免損傷胃气﹐必須與人參兼用爲妙。今有一方﹐用白虎湯之半﹐而另加藥味﹐方名祛熱生胃湯。石膏﹑元參﹑麥冬各三兩﹐知母三錢﹐人參﹑車前子各五錢﹐茯苓一兩﹐水煎服。此方石膏﹑知母以瀉胃火﹐人參以生胃气﹐元參去浮游之熱﹐麥冬生肺中之陰﹐茯苓﹑車前引火下行於膀胱﹐從小便而出。且火盛者口必渴﹐口渴必多飲水﹐吾用此二味以分濕﹐則水流而火自隨水而散矣。方中瀉火又不傷气﹐似勝於白虎湯。一劑而狂定﹐二劑而口渴減半﹐三劑而口渴止﹐火亦息﹐正不必用四劑也。凡有火熱而發狂﹐或汗如雨下﹐口渴舌燥﹐或如芒刺者﹐以此方投之立效﹐斷不至於死也。

生治者﹐乃人未死而若死者﹐用藥以生之也。譬如發狂呆病是也。發狂多是熱病﹐登髙而歌﹐棄衣而走﹐見水而入﹐罵詈之聲﹐叫喊殺人之語﹐不絕於口﹐舌如芒刺﹐飲水不休﹐痰色光亮﹐面如火腫是也。方用石膏半斤﹐元參一斤﹐白芥子﹑半夏各三兩﹐知母﹑人參﹑甘艸各一兩﹐麥冬五兩﹐竹葉數百片﹐先用糯米半升煎湯一鍋﹐去其米粒﹐用湯半鍋將前藥煎之﹐取數碗﹐彼索水時與之飲。隨索隨與﹐飲盡必睡。急再用元參一斤﹐麥冬半斤﹐煎湯候之。一醒呼水﹐卽以此湯與之﹐彼必欣然自飲。服完又必大睡﹐又將滓煎湯候之。醒後再與﹐彼卽不若從前之肯服﹐亦不必彊﹐聽其自然可也。後用熟地﹑麥冬各三兩﹐元參六兩﹐山茱萸一兩﹐煎二碗與之﹐一劑必愈﹐不必再與。此生治之一法也。

凡人發狂而止罵詈人﹐不口渴﹐索飲與之水不飲者﹐乃寒証之狂也。此得之气郁不舒﹐怒气不能發泄﹐其人平日必懦弱不振﹐今一旦而狂病發作﹐法宜祛痰爲主﹐而佐以補气之藥。方用人參﹑茯神各一兩﹐白朮五錢﹐半夏﹑南星﹑附子各一錢﹐菖蒲三分﹐水煎服。此方之妙﹐全在補气而不十分祛痰。蓋寒證發狂﹐與癇證同治﹐加入附子以消其寒气﹐菖蒲引入心經﹐自然下喉熟睡﹐病如失也。加柴胡一錢﹐以舒其肝木之鬱气﹐尢易奏效。

人有終年狂病而不愈者﹐或拿刀殺人﹐或見官大罵﹐親戚不認﹐兒女不知﹐見水則喜﹐見食則怒﹐此乃心气之虛﹐而熱邪乘之﹐痰气侵之也。此等證欲瀉火而火在心之中﹐不可瀉也﹔欲消痰而痰在心之中﹐不易消也。惟有補脾胃之气﹐則心自得養﹐不必祛痰痰自化﹐不必瀉火火自無矣。方名化狂丹﹐人參﹑白朮﹑茯神各一兩﹐附子一分﹐半夏﹑菟絲子各三錢﹐菖蒲﹑甘艸各一錢﹐水煎服。一劑狂定﹐再劑病痊。此方妙在補心脾胃之三經﹐而化其痰﹐不去瀉火。蓋瀉火則心气愈傷﹐而痰涎愈盛﹐狂將何止呼﹖尢妙用附子一分﹐引補心消痰之劑﹐直入心中﹐則气尢易補而痰尢易消也。

凡人有病發狂﹐如見鬼狀﹐此乃正气虛而邪气犯之也﹐似宜正治邪爲是。然而邪之所湊﹐其气必虛﹐不治其虛﹐安問其餘﹖此所以急宜固其正气﹐而少佐以祛痰祛邪之藥爲妙。如發狂見鬼者﹐乃虛也。方用人參﹑白朮各一兩﹐半夏﹑天南星各三錢﹐附子一錢﹐大劑灌之﹐狂自定矣。

發狂不知人而不見鬼者﹐乃熱也﹐不可與前湯。此見鬼爲虛而非實熱﹐方用人參同入於祛痰祛邪之藥內﹐乃因其反而反治之也。

方

芎藭酒【《千金方》﹐下同】治風乘虛經五臟六腑爲癲狂﹐諸邪病悉主之。

芎藭辛夷天雄人參天門冬柏子仁磁石石膏茵芋山茱萸白頭翁桂心秦艽各三兩松蘿羚羊角細辛薯蕷菖蒲甘艸各二兩雲母燒令赤爲粉﹐一兩防風四兩

右二十一味﹝口父﹞咀﹐以酒二斗漬七日﹐初服二合﹐漸加至五合﹐日三。

續命風引湯治中風癲眩不知人﹐狂言舌腫出。

麻黃芎藭石膏人參防風各三兩桂心甘艸獨活各二兩防己附子當歸各一兩杏仁三十枚陳姜三兩

右十三味﹝口父﹞咀﹐以酒三升﹑水一斗合煎﹐取四升﹐分四服﹐日三夜一。

鴟頭丸治風癲。

葶藶子鉛丹虎掌烏頭﹝艸舌﹞蔞根各三分甘遂天雄蜀椒大戟各二分鐵精﹝艸閭﹞茹各一兩鴟頭一枚

右十二味爲末﹐蜜丸如梧子大﹐酒下二丸﹐日三服。

又方治狂邪發無常﹐披髮大叫喚﹐欲殺人﹐不避水火。

虎睛露蜂房鴟頭各一具楓上寄生五分石長生十分茯苓桂心防風各三兩獨活甘艸人參天雄各一兩

右十二味﹝口父﹞咀﹐以水一斗二升﹐煮取三升﹐分四服﹐日三夜一。

抱膽丸【《準繩》﹐下同】治男婦一切癲癇風狂﹐或因驚恐怖畏所致﹔及婦人產後血虛﹐驚气入心﹐並室女經脈通行﹐驚邪蘊結﹐累效。

水銀二兩乳香去油細研朱砂各一兩﹐細研黑鉛一兩半

右將黑鉛入銚子內﹐下水銀結成砂子﹐次下朱砂﹑滴乳﹐乘熱用柳木槌研勻﹐丸雞頭大﹐每服一丸﹐空心﹐井華水吞下。病者得睡﹐切莫驚動﹐覺來卽安﹐再一丸可除根。

五邪湯治中風神思昏憒﹐五邪所侵﹐或歌或哭﹐或笑或喜或怒﹐發則無時。

防風桂心白芍藥遠志獨活甘艸炙白朮人參秦艽牡蠣煆石膏禹餘糧酢淬各二兩雄黃水飛防風石菖蒲茯神蛇蛻皮炒﹐各一兩

每服四錢﹐水二盞﹐煎一盞﹐去渣溫服﹐不拘時候﹐日進二服。

九精丸一名九物牛黃丸。治男子沾鬼魅欲死﹐所見驚怖欲走﹐時無休止﹐邪气不能自絕者。

牛黃土精﹐一云火精龍骨水精荊實人精元參元武精赤石脂朱雀精玉屑細研﹐白虎精曾靑蒼龍精空靑研﹐天精雄黃地精﹐無石者炒研﹐各一兩

右九味﹐名九精﹐上通九天﹐下通九地。爲細末﹐煉蜜和丸如小豆大﹐每服一丸﹐日三服﹐以知爲度。

甘遂散【《得效方》﹐下同】一名遂心丹。治癲癇及婦女心風血邪。

甘遂一錢

右爲末﹐用豬心取三管血三條﹐和甘遂多少和之﹐將心批作二片﹐入藥在內﹐合之綫縛﹐外用皮紙裹濕﹐慢火煨熟﹐或令焦﹐取藥細研﹐入辰砂末一錢﹐和勻﹐分作四丸﹐每服一丸﹐將所煨豬心煎湯化下。再服用別豬心亦可。過半日﹐大便下惡物後﹐調和胃气。凡此病乍作乍醒者﹐蘇不食﹐迷癡者﹐不治。

瀉心湯治心受積熱﹐譫言發狂﹐逾墻上屋。

大黃黃芩黃連各五錢

右銼散﹐每服四錢﹐水一盞半煎服。

引神歸舍丹治心气﹐亦治心風。

生天南星刮去皮取心朱砂水飛各一兩附子一枚﹐重七錢已上者﹐炮去皮臍

右爲末﹐用豬心血﹐丸梧子大﹐如不稠粘﹐用麵糊少許﹐煎忘憂艸根湯下﹐子午之交﹐各一服。

祕方半夏丸【《集驗方》】治心風狂。張徳明傳﹐其內人失心狂數年﹐服此藥而愈﹐後再作服人參琥珀丸而安。

半夏一兩﹐用生薑汁煎五十沸﹐取出﹐切作塊﹐更煎令熟﹐焙漧爲細末麝香一錢﹐研水銀半錢生薄荷一大握﹐和水銀研如泥

右件藥入薄荷泥內﹐更研千百下﹐丸如芥子大﹐每服十五丸﹐金銀湯臨臥下﹐三日再服。

人參琥珀丸治癲狂心風。

人參琥珀研茯神茯苓石菖蒲節密者遠志各半兩﹐溫酒浸半日去心乳香另研酸棗仁溫酒浸半日﹐去殼﹐淨紙上炒令香熟朱砂另研水飛﹐各二錢半

右爲細末﹐煉蜜丸如梧桐子大﹐每服二十丸﹐食後溫酒送下﹐日再服。如不能飲﹐棗湯下。可常服。

寧志丸【《得效方》】治心風。

好朱砂一兩﹐將熟絹一小片﹐包裹綫紮﹐不用研獖豬心一枚﹐竹刀切開﹐不犯鐵﹐用紙拭去血﹐入朱砂包於豬心內﹐再用綫縛合

右再用甜筍殼重裹﹐麻皮紮定﹐無灰酒二升﹐入銀器或砂罐內煮﹐酒盡﹐去包取出﹐朱砂另研。將豬心竹刀細切﹐砂盆內研爛﹐卻入後藥末﹐朱砂﹑棗肉爲丸﹐畱少朱砂爲衣﹐藥末須隔日研下﹐棗肉於煮豬心日絕早煮熟﹐去皮核取肉四兩﹐入後藥﹕

人參白茯苓當歸洗去土及蘆石菖蒲乳香另研酸棗仁五兩許﹐湯浸去皮﹐淨仁炒令赤﹐香熟爲度﹐各半兩

右爲末和丸如梧子大﹐以畱下朱砂爲衣﹐每服五十丸﹐人參湯下。

蕊珠丸治癲狂。

大豬心一枚﹐取血朱砂一兩﹐爲末靑靛花一匙

右先將靑靛花﹑豬心血一處同研﹐次以朱砂末共丸如梧子大﹐每服二十丸﹐茶酒任下﹐不拘時。

天門冬煎治風癲。

天門冬十斤﹐湯浸去心生地黃肥淨者﹐三十斤

右二味﹐安木臼內﹐搗一二千杵﹐取其汁﹐再入溫湯﹐更搗﹐又取其汁﹐不論幾次﹐直待二藥無味方止﹐以文武火熬成膏子﹐盛磁器內﹐每服一匙﹐溫酒化下﹐不拘時﹐日進三服。

生鐵落飲。

生鐵四十斤﹐入火燒赤﹐砧上鍛之﹐有花出如蘭如蛾﹑紛紛墮地者﹐名鐵落﹐用水二斗﹐煮取一斗﹐入後藥石膏三兩龍腦研白茯苓防風各一兩半元參秦艽各一兩

右爲粗散﹐入鐵汁中﹐煎取五斤﹐去滓﹐入竹瀝一升和勻﹐溫服二合﹐無時﹐日五服。

朱砂丸鎭心神﹐化痰涎﹐退潮熱﹐利咽膈﹐止煩渴。

鐵粉海金砂天竺黃各一兩腦子半錢金銀箔各二十片生麝香一錢人參輕粉眞犀角各二錢朱砂五錢

右爲末﹐水丸﹐朱砂爲衣﹐共丸作六百丸。每一丸至五丸﹐痰盛潮熱﹐薄荷砂糖生葛自然汁井水下。狂言譫語﹐涎壅膈上﹐地龍三兩﹐薄荷及砂糖水研。心神不寧﹐金銀箔薄荷湯化下。

來蘇膏瑞竹堂治遠年近日風癇﹐心病﹐風狂﹐中風﹐涎沫潮閉﹐牙關不開﹐及破傷風搐。

皂角一兩﹐肥大不蛀者﹐去皮弦

右將皂角切碎﹐用漿水一大碗﹐春秋浸三四日﹐冬七日﹐夏一二日﹐揉開取淨浸透皂角汁入銀器﹐或砂鍋內﹐用文武火熬﹐用新柳條槐枝攪﹐熬似膏藥取出﹐攤於夾紙上﹐陰漧收頓﹐如遇病人﹐取手掌大一片﹐用溫漿化在盞內﹐用小竹管盛藥水﹐將病人扶坐定﹐頭微擡起﹐以藥吹入左右鼻孔內。良久﹐扶起﹐涎出爲驗。要欲涎止﹐將溫鹽湯令病人服一二口﹐便止。忌雞魚生硬濕面。

洗心散河間治風壅涎盛﹐心經積熱﹐口苦唇燥﹐眼濇多淚﹐大便祕結﹐小便赤濇。

白朮一兩半麻黃和節當歸荊芥穗芍藥甘艸大黃面裹煨﹐去面切焙﹐各六兩

右銼散﹐每服三錢﹐水一盞半﹐生薑三片﹐薄荷葉七片水煎服。爲末﹐茶淸調亦可。

寧志膏【《本事方》】治癲狂心恙。

人參酸棗仁各一兩辰砂五錢乳香二錢半

右爲細末﹐煉蜜和丸如彈子大﹐每服一丸﹐薄荷湯送下。予族弟緣兵火失心﹐制此方與之﹐服二十粒﹐愈。親舊傳去﹐服之皆驗。

靈苑辰砂散洽風痰諸癇﹐狂言妄走﹐精神恍惚﹐思慮迷亂﹐乍歌乍哭﹐飲食失常﹐疾發僕地﹐吐沫戴目﹐魂魄不守。

辰砂一兩酸棗仁微炒乳香各半兩

右﹐量所患人飲酒幾何﹐先令恣飲沈醉﹐但勿令吐﹐至靜室中﹐以前藥都作一服﹐溫酒調作一盞﹐調之令頓飲。如飲酒素少人﹐但以隨量取醉。服藥訖﹐便安置牀枕﹐令臥。病淺者半日至一日﹐病深者三兩日﹐令家人潛伺之﹐鼻息勻調﹐但勿喚覺﹐亦不可驚觸使覺﹐待其自醒﹐卽神魂定矣。萬一驚寤﹐不可復治。吳正肅公少時心病﹐服此一劑﹐寐五日方醒﹐遂瘥。

祛風一醉散治陽厥气逆﹐多怒而狂。

朱砂水飛﹐半兩曼陀羅花二錢半

右爲細末﹐每服二錢﹐溫酒調下。若醉便臥﹐勿令驚覺爲佳。有痰者﹐先服勝金丸。一方加乳香二錢﹐依前法服之。

防己地黃湯治病如狂狀﹐妄言﹐獨語不休﹐無寒熱﹐其脈浮。

防己一錢桂枝防風各三錢甘艸二錢

右四味﹐以水一杯漬一宿﹐絞取汁﹐生地黃二斤口父咀﹐蒸之如斗米飯久﹐以銅器盛其汁﹐更絞地黃汁和﹐分再服。

牛黃膏【河間﹐下同】治熱入血室﹐發狂不認人者。

牛黃二錢半朱砂郁金牡丹皮各三錢腦子甘艸各一錢

右爲細末﹐煉蜜丸如皂角子大﹐新汲水化下。

人參散治心臟風邪﹐有如鬼語﹐悶亂恍惚。

龍齒研﹐一兩人參赤茯苓石菖蒲鬼箭犀角屑﹐各七錢半

右﹝口父﹞咀﹐每服四錢﹐水一中盞﹐煎至七分﹐去滓溫服﹐不拘時。

茯神散治心臟風邪﹐見鬼妄語﹐有所見聞﹐心悸恍惚。

茯神遠志黃連砂仁各半兩石菖蒲人參羚羊角屑﹐各七錢半赤小豆四十九粒甘艸二錢半﹐炙

右﹝口父﹞咀﹐每服五錢﹐水一中盞﹐煎至七分﹐去滓溫服﹐不拘時候。

金箔丸治心臟風邪﹐恍惚狂言﹐意志不定。

金箔二百片膩粉半兩

右用新小鐺子﹐中先布金箔﹐逐重用粉隔之﹐然後下牛乳一小盞﹐用文火煎至乳盡﹐金箔如泥﹐卽於火上焙漧﹐研爲末﹐蒸餅和丸﹐如小豆大﹐每服五丸﹐食後新汲水下。

鎭心丸治心風狂言多驚﹐迷悶恍惚。

牛黃研鐵粉研鉛霜各七錢半研朱砂飛龍腦研龍膽艸天竺黃研遠志生漧地黃各半兩金箔五十片人參茯神去木犀角屑﹐各一兩

右爲細末﹐入另研藥和勻﹐煉蜜丸如小豆大﹐每服七丸﹐煎竹葉湯送下﹐不拘時。

五苓散仲景瘦人臍下悸﹐吐涎沫而癲眩﹐此水也﹐以此主之。

澤瀉一兩一分桂枝去皮﹐二分豬苓去皮茯苓白朮各三分

右五味爲末﹐白飲服方寸匕﹐日三服﹐多飲暖水﹐汗出愈。

補心丹華佗治因驚失心﹐或因思慮過當﹐心气不寧﹐狂言妄語﹐叫呼奔走。

朱砂雄黃各一分﹐並研白附子一錢﹐爲末

右拌勻﹐以豬心血丸如梧桐子大﹐更別以朱砂爲衣﹐每服二丸﹐臨臥用人參菖蒲湯下。常服一粒﹐能安魂魄﹐補心气﹐鎭神靈。

控涎丹【《良方》﹐下同】治痰迷心竅﹐狂言譫語﹐如有所見。

甘遂去心紫大戟去皮白芥子微炒﹐各等分

右爲末﹐姜糊丸﹐每用姜湯下十丸﹐食後臨臥服。

牛黃瀉心湯治心經邪熱﹐狂言妄語﹐心神不安。

腦子另研牛黃另研朱砂另研﹐各一錢半大黃生﹐一兩

右各研爲細末﹐和勻再研﹐每服三錢﹐涼生薑蜜水調下。

薯蕷丸【《千金方》﹐下同】治頭目眩冒﹐心中煩郁﹐驚悸狂癲。

薯蕷二十八分生甘艸二十分鹿角膠大豆黃卷桂心各七分漧地黃神曲當歸人參各十分麥門冬防風黃芩芍藥白朮各六分柴胡桔梗茯苓杏仁芎藭各五分白蘞漧薑各三分大棗一百枚﹐取膏

右二十二味爲末﹐合白蜜棗膏丸如彈丸﹐先食服一丸﹐日三。

雄雌丸治風癲失性﹐顚倒欲死。

雄黃雌黃眞珠各一兩鉛二兩﹐熬令成屑丹砂一分水銀八分

右六味爲末﹐以蜜搗三萬杵﹐丸如胡豆﹐先食服二丸﹐日二﹐稍加﹐以知爲度。

又方治百二十種風癲癇驚狂﹐發卽吐沫﹐不識人者﹐四月五月宜服之。

紫石英芍藥龍骨一作黃芩靑石脂白蘚皮麻黃去節當歸甘艸﹝艸舌﹞蔞根桂心人參各二兩牡蠣三兩大黃五兩

右十三味﹐治下篩爲粗散﹐分作七顆。每以大棗十枚﹐水三升﹐煮取二升半﹐去滓﹐下一顆大棗汁中﹐煎取一升﹐去滓頓服﹐相去七日一服﹐服訖卽瘥。

白金丸治癲狂﹐因憂鬱而得痰涎包絡心竅者。

白礬三兩郁金七兩

米糊爲丸﹐每服五十丸﹐水送下。

壽星丸【《濟生方》】治因病驚憂﹐涎畱心胞﹐精神不守﹐譫言妄語﹐不得安臥

生天南星一斤琥珀別研﹐一兩朱砂水飛﹐二兩

右爲細末和勻﹐用生薑自然汁打麵糊爲丸﹐如菉豆大﹐每服四十丸﹐不拘時候﹐用人參石菖蒲煎湯送下﹐淡姜湯亦得。若心气狂甚﹐入鐵艷粉一兩。

桃核承气湯太陽病不解﹐熱結膀胱﹐其人如狂﹐血自下者愈。其外不解者﹐尙未可攻﹐當先解其外。外解已﹐但少腹結者乃可攻之﹐宜用此藥。

大黃四兩桂枝去皮甘艸炙芒硝各二兩桃仁去皮尖雙仁者﹐五十个﹐捶碎

右銼如麻豆大﹐每服五錢匕﹐以水二大盞﹐煎至八分﹐去滓﹐下硝煎化﹐溫服﹐以微利爲度﹐未利再服。

抵當丸治畜血如狂。

水蛭熬去子﹐杵碎。水蛭再生﹐爲害尢甚﹐須銼斷﹐以石灰同炒過﹐再熬蝱虫去翅足熬﹐各五个桃仁四个﹐去皮尖大黃三分﹐去皮淨

右搗篩只爲一丸﹐以水一大白盞﹐煎至七分﹐頓服。晬時當下血﹐不下更作之。或銼如麻豆大﹐作二服﹐以水二盞﹐煎至七分﹐去滓溫服﹐名抵當湯。

葶藶苦酒湯治傷寒七八日﹐內熱不解﹐陽毒發狂。

苦酒一升半﹐米醋也生艾汁半升﹐無生艾﹐煮熟艾汁﹐或艾根搗汁葶藶杵﹐熬膏﹐一合

右﹐煎取七合﹐作三服。

陽毒升麻湯治傷寒一二日變成陽毒﹐或服藥吐下之後變成陽毒﹐腰背痛﹐煩悶不安﹐面赤狂言﹐或走或見鬼﹐或下利﹐脈浮大數﹐面赤斑斑如錦紋﹐喉咽痛﹐下膿血。五日可治﹐七日不可治也。

升麻二分犀角屑射幹人參黃芩甘艸各一分

右銼如麻豆大﹐以水三升﹐煎取一升半﹐去滓﹐飲一盞﹐食頃再服。溫覆手足出汗﹐汗出則解﹐不解重作。

大黃散治陽毒傷寒未解﹐熱結在內﹐恍惚如狂者。

川大黃一兩﹐半切桂心三分甘艸炙微赤桃仁二十一枚﹐湯浸去皮尖雙仁﹐麩炒令微黃木通切大腹皮切﹐各一兩川芒硝二兩

右件搗爲粗末﹐每服四錢﹐以水一中盞﹐煎至六分﹐去滓﹐不計時候溫服﹐以通利爲度。

梔子仁湯治陽毒發狂。

梔子仁大靑知母赤芍藥各一兩升麻黃芩石膏杏仁浸去皮尖﹐麩炒微黃﹐各二兩柴胡一兩半甘艸半兩﹐炙赤銼

右件搗爲粗末﹐每服抄四錢﹐以水一中盞﹐入生薑半分﹐豉一百粒﹐煎至六分﹐去滓﹐不拘時候溫服。

三一承气湯治傷寒雜證﹐腹滿咽漧﹐煩渴讝妄﹐狂癲﹐一切實熱。

大黃芒硝厚朴枳實各半兩甘艸一兩

右銼如麻豆大﹐水一盞半﹐生薑三片﹐煎至七分﹐內硝煎數沸﹐去滓服。

黃連解毒湯治傷寒雜病﹐狂躁熱毒﹐煩悶漧嘔口燥﹐呻吟喘滿﹐陽厥極深﹐畜熱內甚﹐俗妄傳爲陰毒者。

黃連黃蘗黃芩大梔子各半兩

右銼如麻豆大﹐每服稱半兩﹐水一茶盞﹐煎至四分﹐絞去滓﹐溫服。

加減小續命湯【《綱目》﹐下同】治中風﹐或歌或哭或笑語﹐無所不及。

麻黃三兩人參白朮土炒桂枝各二兩當歸一兩杏仁去皮尖炒研芎藭酒洗白芍酒炒甘艸炙黃芩酒炒防己各八錢

右爲末﹐每三錢﹐水煎服。

一醉膏治心恙。

無灰酒二碗香油四兩和勻﹐用楊柳枝二十條﹐逐條攪一二百下﹐候香油與酒相入成膏﹐煎至八分灌之﹐熟睡則醒﹐或吐下卽安矣。

當歸承气湯治陽厥狂癲。

當歸大黃各一兩甘艸半兩芒硝七錢

右銼如麻豆大﹐每二兩﹐水一大碗﹐姜五片﹐棗十枚﹐煎至一半﹐去渣熱溫服。若陽狂奔走﹐罵詈不知親疏﹐此陽有餘﹐陰不足。大黃芒硝去胃中實熱﹐當歸補血益陰﹐甘艸緩中﹔加姜棗者﹐胃屬土﹐此引入胃中也。經所謂微者逆之﹐甚者從之﹐此之謂也。以大利爲度﹐微緩以瓜蒂散﹐入防風末﹑藜蘆末吐之﹐其病立安。後用調心散﹑洗心散﹑涼膈散﹑解毒湯等調之。

鵲石散治傷寒發狂﹐棄衣奔走﹐逾墻上屋。

黃連寒水石各等分

右爲細末﹐每服二錢﹐濃煎甘艸湯﹐候冷調下

防風黃連湯治傷寒﹐心風狂妄者。

黃連大黃防風遠志茯神各半兩

右爲細末﹐每服一兩﹐水煎服。

調胃承气湯【仲景﹐下同】治傷寒﹐陽證發狂。

大黃三兩﹐淸酒浸去皮甘艸二兩﹐炙芒硝半斤

右三味﹝口父﹞咀﹐以水三升﹐煮取一升﹐去滓﹐內芒硝﹐更上火微煮令沸﹐少少溫服。

漧薑附子湯治傷寒﹐陰證發狂。

漧薑一兩附子一枚﹐生用去皮﹐破八片

右二味﹐以水三升﹐煮取一升﹐去滓頓服。

二白丸【《元戎》】治痰涎爲病患﹐以致癲癇狂妄﹐驚悸等證。

白礬一兩輕粉一字﹐或半錢﹐量虛實加減

右用生蒸餅劑裹﹐蒸熟去皮﹐可丸﹐入輕粉﹐丸如梧桐子大﹐每服二三十丸﹐生薑湯下。小兒如黍米大。

碧霞丹【《局方》﹐下同】治痰涎壅塞﹐牙關緊急﹐目睛上視﹐癲癇狂妄等證。

石綠半兩﹐水飛九度附子尖川烏頭尖蠍梢各二十个

右爲末﹐入石綠合勻﹐麵糊爲丸如雞頭實大﹐每服一丸﹐薄荷湯化下。更以溫酒半合飲之﹐須臾吐出痰涎﹐然後隨證以他藥治之。如口噤者﹐斡開灌之。

牛黃淸心丸治心气不足﹐神志不定﹐驚恐癲狂﹐語言讝妄﹐虛煩少睡﹐甚至棄衣而走﹐登髙而歌﹐逾垣上屋等證。

羚羊角麝香龍腦各一兩人參神曲炒蒲黃炒﹐各二兩半白茯苓牛黃研柴胡桔梗各一兩二錢川芎杏仁去皮尖及雙仁﹐麩炒黃另研﹐各一兩二錢半防風白朮白芍麥門冬黃芩當歸去頭﹐各一兩半阿膠炒漧薑炒白蘞各七錢半雄黃水飛﹐八錢甘艸銼﹐五兩山藥炒﹐七兩大豆黃卷炒肉桂去皮﹐各一兩七錢半金箔一千四百片大棗一百个﹐蒸黑﹐去皮核研膏犀角未二兩

右除棗﹑杏仁﹑金箔外﹐牛黃﹑龍腦﹑麝香﹑雄黃四味研爲細末﹐入余藥和勻﹐煉蜜入棗膏爲丸﹐每兩作十丸﹐金箔爲衣﹐每服一丸﹐食後溫水化下。

寧志化痰湯陳白野方治癲狂﹐心虛痰盛之證。

膽星半夏制陳皮茯苓天麻人參黃連薑汁炒酸棗仁石菖蒲各一錢

右銼一劑﹐生薑五片﹐水煎服﹔再服淸心養血湯。

淸心養血湯治心虛癲狂。

人參白朮茯神遠志棗仁炒川芎生地黃各一錢當歸一錢五分甘艸五分

右銼一劑﹐加龍眼五个﹐水二盞﹐煎八分﹐空心服。

河車丸【《醫鑑》﹐下同】治久患心風癲﹐气血兩虛之證。

紫河車不拘幾个﹐焙極幹

右爲末﹐煉蜜爲丸梧子大﹐每七十丸﹐空心酒下。

開迷散治婦人癲疾﹐歌唱無時﹐逾垣上屋﹐乃營血逆於心胞所致。

當歸白朮炒白芍藥蘇木紅花各一錢柴胡白茯苓各八分甘艸炙﹐七錢桃仁遠志生地黃各一錢五分

右銼﹐生薑煎服﹔或用此方煉蜜爲丸﹐辰砂爲衣。

防風通聖散治一切癲狂﹐風疾暴發之證。

防風川芎當歸白芍藥大黃芒硝連翹麻黃不去節薄荷各四分石膏桔梗黃芩各八分滑石二錢四分白朮山梔仁荊芥各二分甘艸炙﹐一錢

右﹝口父﹞咀﹐生薑三片﹐水二盞﹐煎一盞﹐溫服。

祛風至寶丹治癲癇。

防風薄荷葉荊芥穗羌活獨活連翹黃芩黃蘗黃連梔子仁全蠍天麻細辛枳實桔梗大黃芒硝生地黃石膏甘艸各一兩鹽梅肉五十个赤芍漧葛細茶各一兩半麻黃三錢﹐臨證酌用

右藥俱用溫水洗﹐火焙榦爲末﹐煉蜜爲丸彈子大﹐朱砂爲衣﹐每服二丸﹐無時細嚼﹐並臨時茶酒任下。如血虛﹐加芎﹑歸各一兩。气虛﹐加人參﹑白朮各一兩。

郁金丸【《良方》】治失心及心恙風。

郁金七兩白礬三兩

右爲細末﹐薄糊爲丸如梧桐子大﹐每服六十丸﹐湯水任下﹐不拘時服。有患癲狂數年者﹐服之皆愈。至人授此﹐初服心胸間有物脫去﹐神气灑然﹐再服而蘇。此經憂戚﹐痰絡於心竅所致也。

黃石散楊氏家藏治心風發狂。

狗肝一具﹐批開黃丹硝石各二錢半

右二味﹐研勻摻在肝內﹐用麻縛定﹐水一升﹐煮熟細嚼﹐以本汁送下。

淸心湯治心受熱邪﹐狂言叫罵﹐動履失常。

黃連黃芩薄荷連翹梔子仁甘艸大黃芒硝各等分

右﹐水盞半﹐竹葉十个﹐煎八分﹐溫服。

抱膽丸治男女一切癲狂風癇﹐及婦人產後驚風入心﹐室女經行驚气蘊結﹐頓服此藥屢效

朱砂二兩黑鉛兩半乳香細研水銀各一兩

右將鉛入銚內﹐下水銀結成砂子﹐下乳香﹐乘熱用柳木槌擂勻﹐丸如雞頭子大﹐每服一丸﹐空心﹐井華水下。得睡切莫驚動﹐覺來則安。再進一丸除根。

五膽丸治癲狂風癇妄走。

羊膽豬膽狗膽雞膽鯉魚膽各一枚﹐傾汁作一處蛇黃五兩煆紅﹐食膽汁盡爲度

右爲末﹐另以膽汁和丸菉豆大﹐朱砂爲衣﹐每服十五丸﹐食後以磨刀汁吞下﹔或用末﹐以磨刀水調服。

奪命丹治癲癇痰盛。

靑蒙石每兩用火硝一兩和﹐同煉如金色

研末﹐每服一錢﹐薄荷自然汁加蜜調下﹐良久﹐其藥自裹痰下墜。甚者三服愈。

牛黃丸治癲狂﹑風癲﹑心風﹐邪气驚心﹐神不守舍﹐時發無常﹐僕地吐涎﹐不自知覺。

牛黃珍珠麝香水銀各五分朱砂龍齒各另研犀角琥珀各二錢人參茯苓天門冬麥門冬去心﹐各四錢防風黃芩知母龍膽艸石菖蒲全蠍芍藥甘艸各半兩露蜂房三錢金銀箔各七十片

右除另研藥外﹐余爲細末﹐共和勻﹐入煉蜜和搗千杵﹐丸桐子大﹐每服十五丸﹐食後臨夜﹐新竹葉湯下。

烏巴丸治癲狂熱結﹐亂叫不止。

烏梅五个巴豆五粒﹐去油成粉

二味同研﹐粥丸如黍米大﹐朱砂爲衣﹐大人三五丸﹐臨臥白湯送。諒下三四行﹐白粥止之。

正心湯治七情五志久逆﹐心風妄言妄笑﹐不知所苦。

人參茯神當歸酒洗生地黃酒洗﹐各一錢羚羊角鎊甘艸炙棗仁炒研遠志各八分

右﹝口父﹞咀﹐水二盞﹐蓮子七枚﹐煎七分﹐去渣﹐入羚羊角末﹑麝香一分和勻﹐食後臨臥服。

淸心丸治心受邪气﹐精神恍惚﹐狂言呼叫﹐睡臥不安。

人參生地黃酒洗郁金天麻各一錢朱砂牛膽南星各二錢

右爲末﹐蒸餅丸黍米大﹐朱砂爲衣﹐每服三十丸﹐人參湯下。

金銀定志湯治心風失志﹐妄行妄語。

當歸酒浸人參益智各一錢甘艸茯神石菖蒲各七分五味子十五粒琥珀另研羚羊角鎊﹐各五分

右以琥珀﹑羚羊角另放﹐餘水二盞﹐金銀各一兩﹐同煎至八分﹐去滓﹐入珀﹑角二末﹐調勻服。

琥珀茯苓膏治精神失守﹐漸成心風。

人參一兩陳皮半兩當歸二兩﹐酒浸銼﹐三味熬稀膏一碗白茯苓二兩﹐爲末琥珀半兩﹐另爲末

右將人參膏﹐加琥珀﹑茯苓末調勻。如稠甚﹐加蜜汁調之得所。每服二三匙﹐嚼咽下﹐不時﹐臨臥服亦妙。

歸神丹【《百一選方》】治一切驚憂﹐思慮多忘﹐心气不足﹐癲癇狂亂。

獖豬心二个﹐切﹐入大朱砂二兩燈心三兩﹐在內﹐麻紮石器煮一復時

取砂爲末﹐以茯神末二兩﹐酒打薄糊丸桐子大﹐每服九丸﹑至十五丸﹑至二十五丸﹐麥門冬湯下﹐甚者乳香人參湯下。

大補元煎【《景嶽全書》﹐下同】治气血大壞﹐精神失守﹐癲狂等證。

人參少則一二錢﹐多則一二兩山茱萸一錢山藥炒杜仲各二錢當歸枸杞各二三錢熟地少則二三錢﹐多則二三兩炙甘艸一二錢

水二鍾﹐煎七分﹐食遠溫服。

大和中飲治飲食畱滯積聚﹐癲狂等證。

陳皮一二錢枳實一錢砂仁五分山楂麥芽各二錢厚朴澤瀉各一錢半

水一鍾半﹐煎七八分﹐食遠溫服。

七福飲凡癲狂气血虧損者﹐此能兼治之﹐足稱王道之最。

人參熟地各隨宜當歸二三錢杏仁二錢白朮炒﹐一錢半炙甘艸一錢遠志三五分﹐制

水二鍾﹐煎七分﹐食遠溫服。或加生薑三五片。

二陰煎治心經有熱﹐驚狂失志﹐多言多笑等證﹐宜此主之。

生地麥冬各二三錢棗仁炒﹐二錢白茯苓元參木通各一錢半黃連一二錢甘艸一錢

水二鍾﹐燈艸二十根﹐竹葉亦可﹐煎七分﹐食遠服。

六安煎治痰滯气逆﹐癲狂等證。

陳皮一錢半半夏二三錢茯苓二錢甘艸杏仁去皮尖﹐各一錢白芥子五七分﹐老弱不用

水一鍾半﹐加生薑三五片﹐煎七分﹐食遠服。

排气飲治气逆癲狂等證。

陳皮藿香枳殼各一錢五分厚朴一錢木香七分或一錢香附澤瀉烏藥各二錢

水一鍾半﹐煎七分﹐熱服。

抽薪飲治諸凡癲狂﹐火熾盛而不宜補者。

黃芩石斛木通梔子炒黃蘗各一二錢枳殼澤瀉各錢半細甘艸三分

水一鍾半﹐煎七分﹐食遠溫服。內熱甚者﹐冷服更佳。

淸膈煎治痰因火動﹐气壅喘滿﹐內熱煩渴﹐癲狂等證。

陳皮錢半貝母二三錢﹐微敲破膽星一二錢海石二錢白芥子五七分木通二錢

水一鍾半﹐煎七分﹐溫服。

服蠻煎此方性味極輕極淸﹐善入心肝二髒﹐行滯气﹐開鬱結﹐通神明﹐養正除邪﹐大有奇妙。

生地麥門冬芍藥石菖蒲石斛丹皮茯神各二錢陳皮一錢木通知母各一錢半

水一鍾半﹐煎七分﹐食遠服。

玉泉散一名一六甘露散。治陽明內熱﹐癲狂等證。

生石膏六兩粉甘艸一兩

右爲極細末﹐每服一二三錢﹐新汲水﹑或熱湯﹑或參湯調下。此方加朱砂三錢亦妙。古今圖書集成醫部全錄卷二百九十七

癲狂門

單方

凡狂癲﹐謬亂不識人﹕伏龍肝末﹐水服方寸匕﹐每日三服。【《千金方》】

失心風疾﹕水銀一兩﹐藕節八个﹐研成砂子﹐丸如芡子大﹐每服二丸﹐磨刀水下﹐一二服。【經驗方】

病笑不休﹕滄鹽煆赤研﹐入河水煎沸啜之﹐探吐熱痰數升﹐卽愈。【《儒門事親》】

卒發癲狂﹕葶藶一升﹐搗三千杵﹐取白犬血和丸麻子大﹐酒服一丸﹐三服取瘥。【《肘後方》】

風癲發作則吐﹐耳如蟬鳴﹐引脇牽痛﹕天門冬去心皮﹐暴搗爲末﹐酒服方寸匕﹐日三服﹐久服良。【《外臺祕要》】

癲癇風疾﹕九節菖蒲﹐不聞雞犬聲者﹐去毛﹐木臼搗末﹐以黑獖豬心一个批開﹐砂罐煮湯﹐調服三錢﹐每日三服。【《正傳》】

風癲百病﹕麻子四升﹐水一升﹐猛火煮令芽生﹐去渣煎取二升﹐空心服之。或發或不發﹐或多言語﹐勿怪之﹐但令人摩手足﹐須臾卽定。凡進三劑無不愈。【《千金方》】

風痰癲疾﹕茶芽﹑梔子各一兩﹐煎濃汁一碗服﹐良久卽吐。【《摘元方》】

風癲﹕用地黃三十斤﹐天門冬十斤﹐二味搗取汁﹐作煎﹐服之瘥。【《千金方》﹐下同】

又方﹕莨菪子三升搗篩﹐酒一斗﹐漬半日絞去滓﹐湯中煎﹐令可丸。先食服如小豆二丸﹐加至如梧子二丸﹐以知爲度。額上手中從文理中赤起﹐是知也。無此候更服。病日發者三日愈﹐間日發者十日愈﹐五日發者二十日愈﹐半歲發者一月愈。

狂邪風癲﹐不避水火﹕苦參五斤﹐蜜和丸如酸棗大﹐每服十丸﹐薄荷湯化下。【《綱目》】

又方﹕令患人著地仰臥﹐以冷水終日淋其面﹐良。

癲癇瘈瘲﹕飛鴟頭二枚﹑鉛丹一斤爲末﹐蜜丸梧子大﹐先食服三丸﹐日三﹔劇者夜一﹐稍加之。【《千金方》】

風狂歌笑﹐行走不休﹕用豭豬肉一斤﹐煮熟切膾﹐和醬食﹐或羹粥炒任服之。【《心鏡》】

風疾恍惚﹐心煩腹痛﹐或時悶絕復蘇﹕以靑羚羊角屑微炒爲末﹐無時溫酒服一錢。【《聖惠方》】

凡狂發欲走﹐或自髙貴稱神﹐或悲泣呻吟﹐此爲邪祟。以蠶紙燒灰﹐酒水任下方寸匕。亦可治風癲。【《肘後方》】

久癲失志﹐气血虛弱者﹕用河車治淨﹐爛煮食之。【經驗方】

傷寒發狂﹐逾垣上屋﹕寒水石二錢﹑黃連一錢爲末﹐煎甘艸冷服﹐名鵲石散。【《本事方》】

風熱心躁﹐口漧狂言﹐渾身壯熱﹕寒水石半斤﹐燒半日﹐淨地坑內﹐盆合四面﹐濕土壅起﹐經宿取出﹐入甘艸末﹑天竺黃各二兩﹐龍腦二分﹐糯米糕丸彈子大﹐蜜水磨下。【《集驗方》】

傷寒發狂﹐驚怖恍惚﹕用撒法郎二分﹐水一盞﹐浸一夕服之。天方國人所傳。【《醫林集要》】

癲狂邪疾﹕防葵研末﹐溫酒服一刀圭﹐至二三服﹐身瞤及小不仁爲效。【《肘後方》】

卒發狂癲﹕燒自經死繩末﹐水服三指撮﹐陳蒲煮汁服亦佳。【藏器】

傷寒發狂﹐煩躁熱極﹕吞生雞子一枚﹐效。【《食鑑》】

傷寒時气溫病六七日﹐熱气發狂﹐見鬼欲走﹕取白狗從背破取血﹐乘熱攤胸上﹐冷乃去之。此治垂死者亦活。無白犬﹐但純色者亦可。【《肘後方》】

熱病發狂﹐奔走似癲﹐如見鬼神﹐久不得汗﹐及不知人事者﹕以人中黃入大罐內﹐以泥固濟煆半日﹐去火毒研末﹐新汲水服三錢﹐未退再服。【《斗門方》】

大熱狂渴﹕幹陳人屎爲末﹐於陰地淨黃土中作五六寸小坑﹐將末三兩匙﹐於坑中以新汲水調勻﹐良久澄淸﹐細細與飲卽解﹐世俗謂之地淸。【寇宗奭《衍義》】

人魄﹕鎭心安神魄﹐定驚怖癲狂﹐磨水服之。【時珍】

胞衣水﹕主治狂言妄語﹐頭上無故發豎﹐虛痞等證﹐天行熱病﹐飲之立效。【藏器】

烏頭﹑附子尖爲末﹐茶服半錢﹐吐風痰癲癇。【時珍】

狐肉羹﹕洽驚癇恍惚﹐語言錯謬﹐歌笑無度﹐及五臟積冷﹐蠱毒寒熱諸病。用狐肉一片﹐及五臟治淨﹐入豉汁煮熟﹐入五味作羹﹐或作粥食。京中以羊骨汁鯽魚代豉汁﹐亦妙。【《心鏡》】

銀屑﹕主治熱狂驚悸發癇﹐水磨服之﹐功勝紫雪。【《開寶》】

吐癲狂方﹕此方可代瓜蒂三聖散之屬。凡邪實上焦﹐或痰或食﹐或气逆不通等證﹐皆可以此吐之。用蘿卜子搗碎﹐以溫湯和攪﹐取淡湯徐徐飲之﹐少頃卽當吐出。卽有吐不盡者﹐亦必從下行矣。

又法﹕蘿卜子爲末﹐溫水調服一匙﹐良久吐涎沫愈。

又法﹕用鹽少許﹐於熱鍋中炒紅色﹐乃入以水﹐煮至將滚未滚之際﹐攪勻﹐試其滋味稍淡﹐乃可飲之。每用半碗﹐漸次增飲﹐自然發吐﹐以去病爲度而止。

癲風﹕用鯉魚一尾﹐制淨切成塊﹐以明礬四兩爲末﹐腌二日﹐煎喫﹐其疾必愈。

又方﹕以鐵漿服之。

癲狂大叫奔走﹕用蝦蟆一隻﹐去腹中物﹐洗淨﹐將腸胃復入腹中﹐入罐固濟煆紅﹐土掩定﹐隔夜取出﹐入麝香一分﹐同研極細﹐每服一錢新汲水下。

暴狂﹕以朱砂末酒調服方寸匕﹐日三次。

鍼灸

《素問》曰﹕病在諸陽脈﹐且寒且熱﹐諸分且寒且熱﹐名曰狂。刺之虛脈﹐視分盡熱﹐病已止。

病初發﹐歲一發不治﹐月一發不治。月四五發﹐名曰癲病。刺諸分諸脈﹐其無寒者﹐以鍼調之﹐病止。﹝病止﹕原作「病已止」﹐據《素問長刺節論》攺。﹞

肝熱病者﹐小便先黃﹐腹痛多臥﹐身熱﹐熱爭則狂言及驚﹐脇滿痛﹐手足躁﹐不得安臥。庚辛甚﹐甲乙大汗。气逆則庚辛死。刺足厥陰少陽。其逆則頭痛員員﹐脈引衝頭也。

《靈樞》曰﹕足陽明之別﹐名曰丰隆﹐去踝八寸﹐別走太陰﹔其別者循脛骨外廉﹐上絡頭項﹐合諸經之气﹐下絡喉嗌。其病气逆則喉痺卒喑﹔實則狂癲﹔虛則足不收﹐脛枯﹐取之所別也。

癲疾始生﹐先不樂﹐頭重痛﹐視舉目赤甚作極﹐已而煩心﹐候之於顏﹐取手太陽陽明太陰﹐血變而止。

癲疾始作而引口啼呼喘悸者﹐候之手陽明太陽﹐左彊者攻其右﹐右彊者攻其左﹐血變而止。

癲疾始作﹐先反僵﹐因而脊痛﹐候之足太陽陽明太陰﹑手太陽﹐血變而止。

治癲疾者﹐常與之居﹐察其所當取之處﹐病至視之﹝之﹕原作「其」﹐據《靈樞癲狂》攺。﹞﹐有過者瀉之﹐置其血於瓠壺之中﹐至其發時﹐血獨動矣﹔不動﹐灸窮骨二十壯。窮骨者﹐骶骨也。

筋癲疾者﹐身倦攣急﹐大刺項大經之大杼脈。嘔多沃沫﹐气下泄﹐不治。

脈癲疾者﹐暴僕﹐四肢之脈皆脹而縱﹐脈滿﹐盡刺之出血﹔不滿﹐灸之挾項太陽﹐灸帶脈於腰相去三寸﹐諸分肉本輸。嘔多沃沫﹐气下泄﹐不治。

狂始生﹐先自悲也﹐喜忘苦怒善恐者﹐得之憂饑﹐治之取手太陰陽明﹐血變而止﹔及取足太陰陽明。

狂始發﹐少臥不饑﹐自髙賢也﹐自辯志也﹐自尊貴也﹐善罵詈﹐日夜不休。治之取手陽明太陽太陰﹐舌下少陰。視之盛者﹐皆取之。不盛﹐釋之也。

狂言﹐驚﹐善笑﹐好歌樂﹐妄行不休者﹐得之大恐﹐治之取手陽明太陽太陰。

狂﹐目妄見﹐耳妄聞﹐善呼者﹐少气之所生也﹐治之取手太陽太陰陽明﹑足太陰﹑頭兩顑。

狂者多食﹐善見鬼神﹐善笑而不發於外者﹐得之有所大喜﹐治之取足太陰太陽陽明﹐後取手太陰太陽陽明。

狂而新發﹐未應如此者﹐先取曲泉左右動脈﹐及盛者見血﹐有頃已。不已﹐以法取之。灸骨骶二十壯。

熱病數驚﹐瘈瘲而狂﹐取之脈﹐以第四鍼﹐急瀉有餘者。

癲疾毛髮去﹐索血於心﹐不得索之水。水者腎也。

大熱徧身﹐狂而妄見妄聞妄言﹐視足陽明及大絡取之﹐虛者補之﹐血而實者瀉之。因其偃臥﹐居其頭前﹐以兩手四指﹐挾按頸動脈﹐久持之﹐捲而切之﹐下至缺盆中﹐而復止如前﹐熱去乃止。此所謂推而散之者也。

《甲乙經》曰﹕癲疾嘔沫﹐神庭及兌端﹑承漿主之﹔其不嘔沫﹐本神及百會﹑後頂﹑玉枕﹑天衝﹑大杼﹑曲骨﹑尺澤﹑陽溪﹑外丘﹑當上脘旁五分﹑通谷﹑金門﹑承筋﹑合陽主之。合陽在委中下二寸。

癲疾﹐上星主之﹐先取譩嘻﹐後取天牖﹑風池。

癲疾嘔沫﹐暫起僵僕﹐惡見風寒﹐面赤腫﹐顖會主之。

癲疾﹐狂走瘈瘲﹐搖頭﹐口喎戾﹐頸彊﹐彊間主之。

癲疾﹐瘈瘲狂走﹐頸項痛﹐後頂主之。後頂在項後一寸五分。

癲疾﹐骨酸眩狂﹐瘈瘲﹐口噤【《千金》作喉噤】羊鳴﹐刺腦戶。

癲疾﹐僵僕目妄見﹐恍惚不樂﹐狂走瘈瘲﹐絡卻主之。

癲疾大瘦﹐腦空主之。

癲疾﹐僵僕狂瘧﹐完骨及風池主之。

癲疾互引﹐天柱主之。

癲疾﹐怒欲殺人【《千金》又云瘈瘲身熱狂走﹐譫語見鬼﹐】身柱主之。

狂走癲疾﹐脊急彊﹐目轉上插﹐筋兪主之。

癲疾發如狂走者﹐面皮厚惇惇不治﹐虛則頭重﹐洞泄淋癃﹐大小便難﹐腰尻重﹐難起居﹐長彊主之。

癲疾﹐憎風時振寒﹐不得言﹐得寒益甚﹐身熱狂走﹐欲自殺﹐目反妄見﹐瘈瘲﹐泣出﹐死不知人﹐肺兪主之。

癲疾﹐憎風時振寒﹐不得言﹐得寒益甚﹐身熱狂走﹐欲自殺﹐目反妄見﹐瘈瘲﹐泣出﹐死不知人﹐肺兪主之。

癲疾互引﹐水溝及齗交主之。

癲疾狂﹐瘈瘲眩僕﹐癲疾喑不能言﹐羊鳴沫出﹐聽宮主之。

癲疾互引﹐口喎喘悸者﹐大迎主之﹔及取陽明太陰﹐候手足變血而止。

狂癲疾吐舌﹐太乙及滑肉門主之。

癲疾多言﹐耳鳴口僻﹐頰腫﹐實則聾齲﹐喉痺不能言﹐齒痛鼻鼽衄﹐虛則痺﹐膈兪﹑偏歷主之。

癲疾﹐吐舌鼓頷﹐狂言見鬼﹐溫澑主之﹐在腕後五寸。

目不明﹐腕急身熱﹐驚狂躄痿痺瘈瘲﹐曲池主之。

癲疾吐舌﹐曲池主之。

熱病汗不出﹐狂互引﹐頸嗌外腫﹐肩臂酸重﹐脇腋急病不舉﹐痂疥﹐項不可顧﹐支溝主之。

癲疾﹐吐血沫出﹐羊鳴﹐戾頸﹐天井主之﹐在肘後。

熱病汗不出﹐狂互引癲疾﹐前谷主之。

狂互癲疾數發﹐後溪主之。

狂癲疾﹐陽谷及築賓﹑通谷主之。

癲疾狂多﹐善食善笑﹐不發於外﹐煩心﹐渴﹐商丘主之。

癲疾﹐短气嘔血﹐胸背痛﹐行間主之。

痿厥﹐癲疾﹐洞泄﹐然谷主之。

狂癲﹐陰谷主之。

癲疾﹐發寒熱﹐欠﹐煩滿悲泣出﹐解溪﹝解溪﹕原作「解谷」﹐據《甲乙》卷十一陽厥大驚發狂癇攺。﹞主之。

癲疾互引﹐僵僕﹐申脈主之。先取陰蹺﹐後取京骨﹑頭上五行﹔目反上視﹐若赤痛從內眥始﹐復下半寸各三痏﹐左取右﹐右取左。

寒厥癲疾﹐噤吤﹑瘈瘲﹑驚狂﹐陽交主之。

癲疾﹐狂妄行﹐振寒﹐京骨主之。

身痛狂善行﹐癲疾﹐束骨主之﹐補諸陽。

癲疾﹐僵僕轉筋﹐僕參主之。

癲疾﹐目﹝目巟﹞﹝目巟﹞﹐鼽衄﹐昆侖主之。

癲狂疾體痛﹐飛揚主之。

癲疾反折﹐委中主之。

短气﹐心痺﹐悲怒﹐逆气﹐怒狂易﹐魚際主之。

狂易多言不休﹐及狂走欲自殺﹐及目妄見﹐刺風府。

身熱狂走﹐讝語見鬼﹐瘈瘲﹐身柱主之。

狂妄言怒﹐惡火﹐善罵詈﹐巨闕主之。

狂歌妄言怒﹐惡人與火﹐罵詈﹐三里主之。

狂易﹐魚際﹑合谷﹑腕骨﹑支正﹑少海﹑昆侖主之。

狂言﹐太淵主之。

狂言笑見鬼﹐取之陽溪﹐及手足陽明太陰。

狂疾﹐掖門主之﹔又俠溪﹑丘墟﹑光明主之。

狂互引﹐頭痛耳鳴目痺﹐中渚主之。

狂僕﹐溫澑主之。

狂妄走﹐善欠﹐巨虛上廉主之。

狂易見鬼與火﹐解溪主之。

《千金方》曰﹕解溪﹑陽蹺主癲疾。

腦戶﹑聽會﹑風府﹑聽宮﹑翳風﹐主骨酸眩狂﹐瘈瘲口噤﹐喉鳴沫出﹐喑不能言。

臑會﹑申脈﹐主癲疾湊气。

五處﹑身柱﹑委中﹑委陽﹑昆侖﹐主脊彊反折﹐瘈瘲﹐癲疾﹐頭痛。

尺澤﹑然谷﹐主癲疾﹐手臂不得上頭。

曲池﹑少澤﹐主瘈瘲癲疾。

飛揚﹑太乙﹑滑肉門﹐主癲疾狂﹐吐舌。

溫畱﹑僕參﹐主癲疾﹐吐舌﹐鼓頷﹐狂言﹐見鬼。

筋縮﹑曲骨﹑陰谷﹑行間﹐主驚癇﹐狂走﹐癲疾。

完骨﹐主癲疾僵僕﹐狂瘧。

天井﹑小海﹐主癲疾﹐羊癇吐舌﹐羊鳴﹐戾頸。

天衝﹐主頭痛﹐癲疾互引﹐數驚悸。

風池﹑聽會﹑復澑﹐主寒熱﹐癲僕。

腦空﹑束骨﹐主癲疾大瘦﹐頭痛。

風府﹑昆侖﹑束骨﹐主癲疾﹐大瘦頭痛。

攢竹﹑小海﹑後頂﹑彊間﹐主癇發瘈瘲﹐狂走不得臥﹐心中煩。

大人癲﹐小兒驚癇﹐灸背第二椎及下窮骨兩處﹐以繩度中折繩端一處﹐是脊骨上也。凡三處畢﹐復斷繩作三折﹐令各等而參合如字﹐以一角注中央﹐灸下二角﹐俠脊兩端便灸之。凡五處也。故畫圖法﹐以丹注所灸五處﹐各百壯。削竹皮爲度﹐勝繩也。

卒癲﹐灸陰莖上宛宛中三壯﹐得小便通卽瘥。【《千金翼》云當尿孔上是穴。】

又灸陰莖頭三壯。

又灸足大趾上聚毛中七壯。

又灸囊下縫二七壯。

又灸兩乳頭三壯。

又灸督脈三十壯﹐三報。穴在直鼻中上入髮際。

又灸天窻﹑百會﹐各漸灸三百壯﹐炷惟小作。

又灸耳上髮際各五十壯。

倉公法﹕狂癇不識人﹐癲病眩亂﹐灸百會九壯。

狂走掣瘲﹐灸玉枕上三寸﹔一法﹐頂後一寸﹐灸百壯。

狂走癲疾﹐灸頂後二寸十二壯。

狂邪鬼語﹐灸天窻九壯。

狂走癲疾﹐灸大幽百壯。

狂言恍惚﹐灸天樞百壯。

狂走癲癇﹐灸季肋端三十壯。

狂癇哭泣﹐灸手逆注三十壯。穴在左右手腕後六寸。

狂走驚癇﹐灸河口五十壯。穴在腕後陷中動脈是。

狂癲風癇﹐吐舌﹐灸胃脘百壯﹐不鍼。

狂邪發無常﹐披髮大呼﹐欲殺人﹐不避水火﹐及狂言妄語﹐灸間使三十壯。穴在腕後五寸臂上兩骨間。

狂走喜怒悲泣﹐灸臣覺【亦作巨攪。】隨年壯。穴在背上甲內側﹐反手所不及者﹐骨芒穴一撚之痛者是也。【骨芒疑膏肓。】

狂邪鬼語﹐灸伏兔百壯。【前作天窻九壯】

悲泣鬼語﹐灸天府五十壯。

悲泣邪語﹐鬼忙歌哭﹐灸慈門五十壯。

狂邪驚癇病﹐灸承命三十壯。穴在內踝後上行三寸動脈上。【亦灸驚狂走。】

狂癲風驚﹐厥逆心煩﹐灸巨陽五十壯。

狂癲鬼語﹐灸足太陽四十壯。

狂走﹐驚恍惚﹐灸足陽明三十壯。

狂癲癇易疾﹐灸足少陽﹐隨年壯。

狂走﹐癲厥如死人﹐灸足大趾三毛中九壯。【《千金翼》云灸大惇。】

狂走易罵﹐灸八會隨年壯。穴在陽明下五分。

狂癲驚走風﹐恍惚嗔喜﹐罵笑歌哭鬼語﹐悉灸腦戶﹑風池﹑手陽明太陽太陰﹑足陽明陽蹺少陽太陰﹑陰蹺足跟﹐皆隨年壯。狂風罵詈撾斫人﹐名爲熱陽風﹐灸兩吻邊燕口處赤白際各一壯。

又灸陰囊縫三十壯。令人立﹐以筆正注當下已臥卵核上灸之﹐勿令近前中卵核﹐恐害陽气也。

狂走刺人﹐或欲自死﹐罵詈不息﹐稱神鬼語﹐灸口吻頭赤白際一壯。

又灸兩肘內屈中五壯。

又灸背胛中間三壯﹐報灸之。倉公法神效。

卒狂言鬼語﹐以甑帶急合縛兩手大指﹐便灸左右脇下對屈肋頭兩處﹐火俱起﹐各七壯。須臾鬼自道姓名﹐乞去﹐徐徐問之﹐乃解其手焉。

風府﹑肺腧﹐主狂走﹐欲自殺。

絡卻﹑聽會﹑身柱﹐主狂走瘈瘲。

天柱﹑臨泣﹐主狂易多言不休﹐目上反。

支正﹑魚際﹑合谷﹑少海﹑曲池﹑腕骨﹐主狂言驚恐。

溫畱﹑掖門﹑京骨﹐主狂僕。

神門﹑陽谷﹐主笑若狂。

陽溪﹑陽谷﹐主吐舌﹐戾頸﹐妄言。

巨闕﹑築賓﹐主狂易﹐妄言怒罵。

衝陽﹑丰隆﹐主狂妄行﹐登髙而歌﹐棄衣而走。

下廉﹑丘墟﹐主狂言非常。

勞宮﹑大陵﹐主風熱善怒﹐心中悲喜﹐思慕欷歔﹐喜笑不止。

風府﹑昆侖﹑束骨﹐主狂易多言不休。

《丹溪心法》曰﹕卒狂言鬼語﹐鍼大拇指甲下﹐卽止。

《醫學綱目》曰﹕秦承祖灸鬼法﹐狐魅神邪癲狂諸病﹐並小兒驚癇﹕兩手大拇指﹐用軟繩急縛之﹐灸三壯艾炷著四處﹐半在甲﹐半在肉上﹐四處盡燒﹐一處不著﹐其疾不愈﹐神效難量。此法累用累效。

狂發怒﹐欲殺人﹐見鬼﹐灸明堂﹑身柱﹑後溪。身柱在三椎節下間。

呆癡﹐刺神門一穴﹐沿皮向前三分﹐先補後瀉。又後溪﹐補生瀉成。

又法﹕太鍾。

失志﹐呆癡﹐取神門﹑中衝﹑鬼服﹑鳩尾﹑百會。

心悶不已﹐取支溝。

傷寒發熱﹐不識尊卑﹐取曲池﹑絕骨﹑百勞﹑湧泉。

《本艸綱目》曰﹕癲癇諸風﹐熟艾於陰囊下﹐穀道正門當中間﹐隨年歲灸之。

導引

《保生祕要》曰﹕風病導引法﹐先念背而通至四肢﹐又從四肢轉骨輪處﹐想火燒之﹐風气結處折開環轉推散。

癲狂導引法﹕先將手把他手尺部拿住﹐又將手把他手中指之脈通心者﹐以指甲掐之﹐後又把他心頭推開痰出﹐至神定時﹐教他念臍守之﹐久久復心頭推開﹐分兩邊下穀道去。

醫案

《千金方》曰﹕唐相國寺僧允惠患癲疾失心﹐經半年﹐徧服名醫藥不效。僧俗兄潘氏家富﹐召孫思邈療之。孫曰﹕今夜睡著﹐明後日便愈也。潘曰﹕但告投藥﹐報恩不忘。孫曰﹕有咸物但與師喫﹐待渴卻來道。夜分僧果渴。孫至﹐遂求溫酒一角﹐調藥一服與之。有頃﹐再索酒﹐與之半角。其僧遂睡兩晝夜乃覺﹐人事如故。潘謝孫﹐問其治法。孫曰﹕眾人能安神矣﹐而不能使神昏得睡﹐此乃靈苑方中朱砂酸棗仁乳香散也﹐人不能用耳。又正肅吳公少時﹐心病﹐服前方一劑﹐五日方寤﹐遂瘥。

《儒門事親》曰﹕一叟年六十﹐值徭役煩擾﹐而暴發狂﹐口鼻覺如虫行﹐兩手爬搔﹐數年不已。戴人診其兩手脈皆洪大如絙繩﹐斷之曰﹕口爲飛門﹐胃爲賁門。曰口者﹐胃之上源也。鼻者足陽明經起於鼻交頞之中﹐旁約太陽﹐下循鼻柱﹐交人中﹐環唇下交承漿﹐故其病如是。夫徭役煩擾﹐便屬火化﹐火乘陽明經﹐故發狂。故經言陽明之病﹐登髙而歌﹐棄衣而走﹐罵詈不避親疏。又況肝主謀﹐膽主決﹐徭役迫遽而財不能支﹐則肝屢謀而膽屢不能決﹐屈無所伸﹐怒無所泄﹐心火磅礡﹐遂乘陽明經。然胃本屬土而肝屬木﹐膽屬相火﹐火隨木气而入胃﹐故暴發狂。乃命置燠室中﹐湧而汗出﹐如此三次。《內經》曰﹕木郁則達之﹐火郁則發之。良謂此也。又以調胃承气湯半斤﹐用水五升煎半沸﹐分作三服﹐大下二十行﹐血水與瘀血相雜而下數升﹐取之乃康。以通聖散調其後。

項關令之妻﹐病饑不欲食﹐常好叫呼怒罵﹐欲殺左右﹐惡言不輟。眾醫皆處藥﹐幾半載﹐尙爾。戴人曰﹕此難以藥治。乃使二娼各塗丹粉﹐作伶人狀﹐其婦人大笑。次日又作角抵﹐又大笑。常以兩个能食之婦﹐誇其食美﹐病婦索其食而一嘗之。數日怒減食增﹐不藥而瘥。後得一子。夫醫貴有才﹐無才何足應變無窮﹖

一男子落馬發狂﹐起則目瞪狂言﹐不識親疏﹐棄衣而走﹐罵詈湧出﹐气力加倍﹐三五人不能執縛﹐燒符作醮﹐問鬼跳巫﹐殊不知顧。丹砂﹑牛黃﹑犀﹑珠﹑腦﹑麝備嘗﹐貲財散去﹐室中蕭然﹐不遠二百里而求戴人一往。戴人以車輪埋之地中﹐約髙二丈許﹐上安之中等車輪﹐其輞上罄一穴﹐如作盆之狀﹐縛狂病人於其上﹐使之伏臥﹐以軟裀襯之。又令一人於下坐機一枚﹐以棒攪之﹐轉千百遭﹐病人吐出靑黃涎沫一二斗許﹐繞車輪數匝。病人曰﹕我不能任﹐可解我下。從其言而解之。索涼水﹐與之冰水﹐飲數升﹐狂方罷矣。

一狂人陰不勝其陽﹐則脈流薄厥﹐陽並乃狂。《難經》曰﹕重陽者狂﹐重陰者癲。陽爲腑﹐陰爲髒。非陽熱而陰寒也﹐熱並於陽則狂﹐狂則生寒﹔並於陰則癲﹐癲則死。《內經》曰﹕足陽明實則狂﹐故登髙而歌﹐棄衣而走﹐無所不爲﹐是熱之極也。以調胃承气大作湯下數十行﹐三五日復上湧一二升﹐三五日又復下之。凡五六十日﹐下百餘行﹐吐亦七八度。如吐時暖室置火﹐以助其熱而汗少解﹐數汗方平。

《丹溪心法》曰﹕外弟歲一日醉飽後﹐亂言妄語﹐妄見﹐詢之系伊亡兄附體﹐言生前事甚的。乃叔在邊叱之曰﹕非邪﹐食腥與酒太過﹐痰所爲耳。灌鹽湯一大碗﹐吐痰一二升﹐汗因大作﹐困睡一宵而安。

金氏婦壯年﹐暑月赴筵﹐婦乃姑詢其坐次失序﹐遂赧然自愧﹐因成此病﹐言語失倫﹐其中又多間一句﹐曰奴奴不是﹐脈皆數而弦。余曰﹕此非邪﹐乃病也。但與補脾淸熱導痰﹐數日當自安。其家不信﹐邀數巫者噴水而咒之﹐旬餘而死。或問曰﹕病非邪而邪治之﹐何遽至於死﹖余曰﹕暑月赴宴﹐外境蒸熱。辛辣適口﹐內境郁熱。而況舊有積痰﹐加之愧悶﹐其痰與熱﹐何可勝言﹗今乃驚以法尺﹐是驚其神而血不寧也﹔噴以法水﹐是實其體密其膚﹐使汗不得泄也。汗不泄則蒸熱內燔﹐血不得寧則陰消而陽不能獨立也﹐不死何俟﹗或曰﹕《外臺祕要》有禁咒一科﹐庸可廢乎﹖予曰﹕移精變气﹐乃小術耳﹐可治小病。若內有虛邪﹐外有實邪﹐當用正大之法﹐自有成式﹐昭然可考。然符水惟膈上熱痰﹐一呷涼水﹐胃熱得之﹐豈不淸快﹖亦可取安。若內傷而虛﹐與冬受嚴寒﹐符水下咽﹐必冰胃而致害。彼郁熱在裏﹐熱邪在表﹐須以汗解﹐卒得淸冷﹐膚腠固密﹐熱何由解﹖必致內攻陰陽離散﹐血气乖爭﹐去死爲近。

《衛生寶鑑》曰﹕甲寅歲四月﹐予隨斡耳朵行至界河裏住﹐醜廝兀閩病五七日﹐發狂亂﹐棄衣而走﹐呼叫不避親疏﹐手執潼乳與人飲﹐時人皆言風魔了。巫師禱之﹐不愈反劇。上聞﹐命予治之。脈得六至﹐數日不得大便﹐渴飲潼乳。予思北地髙寒﹐腠理致密﹐病傷寒者少。然北地此時乍寒乍熱﹐因此觸冒寒邪﹐失於解利﹐因轉屬陽明證﹐胃實譫語﹐又食羊肉以助其熱﹐兩熱相合﹐是謂重陽者狂﹐陽勝宜下﹐急以大承气湯一兩半加黃連二錢﹐水煎服之。是夜下利數行﹐燥屎二十餘塊﹐得汗而解。翌日再往視之﹐身涼脈靜﹐眾人皆喜﹐曰﹕羅謙甫醫好風魔也。由此見用傷寒非雜病之比﹐六經不同﹐傳變各異。診之而疑﹐不知病源﹐互相侮謗。嗚呼﹗嗜利貪名﹐恥於學問﹐此病何日而愈耶﹖

《醫學綱目》曰﹕浙江一婦人癲狂不止﹐醫以瓜蒂半兩爲末﹐每一錢重﹐井華水調滿一盞投之﹐隨得大吐。吐後熟睡﹐勿令驚動﹐自此無恙。

許氏病陽厥狂怒﹐罵詈不避親疏﹐或哭或歌﹐六脈舉按無力﹐身表如冰﹐若發卽叫呼聲髙。潔古云﹕奪食則已﹐因不與之食。予用大承气湯下之﹐得臟腑渣穢數升﹐狂稍寧。數日復發﹐復下。如此五七次﹐行大便數斗﹐疾瘥﹐身溫脈生﹐良愈。此易老奪食之法也。

戊申年一人犯法褫衣﹐將受刑而得釋﹐精神頓失如癡﹐予與驚气丸一丸﹐服訖而寐﹐及覺﹐病已失矣。

提轄張載陽﹐其妻因避寇失心﹐已數年﹐予授驚气丸方﹐不終劑而愈。

黃彥奇妻狂厥者逾十年﹐諸醫不驗﹐予授驚气丸方﹐去附子加鐵粉﹐亦不終劑而愈。

《古今醫鑑》曰﹕一女子年十五﹐因气惱﹐患語言顚倒﹐欲咬人打物﹐偸藏東西﹐時哭時笑﹐心怕膽小﹐飲食不知饑飽﹐身體發熱﹐以防風通聖散加生地黃﹑牡丹皮﹐二服卽安。

《萬病回春》曰﹕一婦人發狂﹐棄衣而走﹐逾垣上屋﹐不識親疏﹐狂言妄語﹐人拿不住﹐諸醫措手﹐余令家人將涼水亂潑﹐不記數﹐須臾倒僕。診其脈﹐六部俱弦數有力﹐乃熱極生風也。用防風通聖散加生地黃﹑黃連﹑桃仁﹑紅花﹑牡丹皮﹐三劑而安。後服祛風至寶丹﹐全愈。

《薛氏醫案》曰﹕一僕人五月間病熱﹐口漧唇幹﹐譫語﹐診其脈細而遲﹐用四君子湯加黃芪﹑當歸﹑芍藥﹑熟附子﹐進一服﹐熱愈甚﹐狂言狂走。或曰﹕附子差矣﹗診其脈如舊﹐仍增附子﹐進一大服﹐遂汗出而熱退﹐脈還四至矣。應天王治中徧身發黃﹐妄言如狂﹐苦於胸痛﹐手不可近。此中焦蓄血爲患﹐用桃仁承气湯一劑﹐下瘀血而愈。

太守朱陽山弟﹐下部畜血發狂﹐用抵當湯而愈。

《證治準繩》曰﹕滑伯仁治一僧病發狂譫妄﹐視人皆爲鬼﹐診其脈累累如薏苡子﹐且喘且搏。曰﹕此得之陽明胃實。《素問》云﹕陽明主內﹐其經血气俱多﹐甚則棄衣升髙﹐逾垣妄罵。遂以三化湯三四下﹐復進以淸火之劑卽愈。

一人方飯間﹐坐甫定﹐卽掬鑪中火雜飯猛噬﹐且喃喃罵人。令左右掖而脈之﹐皆弦直上下行﹐而左手寸口尢浮滑﹐蓋風痰畱心胞證也。法當湧其痰而凝其神﹐湧出痰沫四五升﹐卽熟睡﹐次日乃寤﹐寤則病已去矣。

