古今圖書集成醫部全錄卷一百五十三

唇口門

黃帝素問

金匱眞言論

中央黃色﹐入通於脾﹐開竅於口﹐藏精於脾。

【注中央土位﹐脾土髒﹐其气相通。黃者土色﹐口者脾竅。】

陰陽應象大論

中央生濕﹐濕生土﹐土生甘﹐甘生脾﹐脾生肉﹐肉生肺﹐脾生口﹐在竅爲口。

【注脾气通於口﹐脾和則能知谷味﹐故脾主口。脾者主爲衛﹐使之迎糧﹐故脾竅在口。】

六節髒象論

脾﹑胃﹑大腸﹑小腸﹑三焦﹑膀胱者﹐倉廩之本﹐榮之居也﹐名曰器。其華在唇四白。

【注脾受水谷爲轉輸之官﹐腸胃受傳水谷﹐三焦決瀆水道﹐膀胱爲水精之腑﹐故皆爲倉廩之本。脾藏榮﹐故爲榮之居。脾具升降出入之气﹐故名曰器。四白者﹐唇之四際白肉也。口爲脾竅而主肌﹐故華在唇四白。】

診要經終論

陽明終者﹐口目動作﹐善驚妄言﹐色黃。其上下經盛不仁則終矣。

【注手足陽明之脈﹐皆挾口系目﹐故口目動作而牽引歪邪也。】

熱論

五日少陰受之。少陰脈貫腎﹐絡於肺﹐系舌本﹐故口燥舌漧而渴。

十一日少陰病衰﹐渴止﹐不滿﹐舌漧已而嚏。

【注六气相傳﹐𨿽入於裏陰而皆爲熱證﹐故口燥渴。邪气漸衰﹐則正气漸復﹐故渴止。】

其兩感於寒者﹐病一日﹐則巨陽與少陰俱病﹐則頭痛﹐口漧而煩滿。

【注此復論陰陽兩感之爲病也。太陽與少陰相爲表裏﹐一日而陰陽俱受其邪﹐是以見太陽之頭痛﹐少陰之煩滿口漧。】

气厥論

膀胱移熱於小腸﹐鬲腸不便﹐上爲口糜。

【注小腸之脈﹐絡心循咽下鬲﹐屬小腸。小腸之下名曰闌門﹐濟泌別汁﹐滲入膀胱。膀胱反移熱於小腸﹐是以鬲腸不能下滲。濕熱之气﹐反隨經上逆﹐而口爲之糜爛矣。】

風論

以夏丙丁傷於風者爲心風。心風之狀﹐多汗﹑惡風﹑焦絕﹑善怒嚇﹑赤色﹐病甚則言不可快。診在口﹐其色赤。

【注心爲火髒﹐風淫則火盛﹐故唇口焦而津液絕也。風化木﹐木火交熾﹐故善爲怒嚇。心主舌﹐病甚則舌本彊而言不可快﹐心和則舌能知五味﹐故診驗在口。】

久風入中則爲腸風飧泄﹐外在腠理則爲泄風。泄風之狀﹐多汗﹐汗出泄衣上﹐口中幹。上漬其風﹐不能勞事﹐身體盡痛則寒。

【注脾胃之气外主肌腠﹐內主腹中。風邪久在肌腠而入於中﹐則脾胃之气受傷而爲腸風飧泄。蓋大腸小腸皆屬於胃也。若久在外之腠理﹐則陽气外馳而爲泄風。泄風者﹐腠理開而傷气﹐故多汗。汗泄衣上漸漬滲泄﹐元府不閉也。津液外泄﹐故口中漧燥。上漬其風者﹐謂身半以上﹐風濕相搏﹐則陽气受傷﹐故不能煩勞其事。若妄作勞則身體盡痛而發寒矣。】

痿論

肝气熱則膽泄﹑口苦﹑筋膜幹﹐筋膜幹則筋急而攣﹐發爲筋痿。

【注膽者中精之腑﹐其應在筋。是周身之筋膜由膽藏之精汁以營養。膽附於肝﹐肝气熱﹐則膽汁泄而口苦﹔膽汁泄﹐則筋膜無以營養而漧燥﹐筋膜幹則攣急而發爲筋痿也。】

厥論

少陰之厥則口漧﹑溺赤﹑腹滿﹑心痛。

【注足少陰之脈屬腎﹐絡膀胱﹐貫肝膈﹐入肺中﹐出絡心注胸中﹐循喉嚨挾舌本。經脈厥逆﹐而陰液不能上資﹐是以口干心痛。肺金不能通調於下﹐故溺赤。水火陰陽之气不交﹐故腹滿也。】

奇病論

帝曰﹕有病口甘者﹐病名爲何﹖何以得之﹖岐伯曰﹕此五气之溢也﹐名曰脾癉。夫五味入口﹐藏於胃﹐脾爲之行其精气。津液在脾﹐故令人口甘也。此肥美之所發也。此人必數食甘美而多肥也。肥者令人內熱﹐甘者令人中滿﹐故其气上溢﹐轉爲消渴。治之以蘭﹐除陳气也。

【注五气者土气也﹐土位中央﹐在數爲五﹐在味爲甘﹐在臭爲香﹐在髒爲脾﹐在竅爲口。多食甘美﹐則臭味畱於脾中﹐脾气溢而證見於外竅也。厚味令人內熱﹐甘者主於畱中﹐夫脾主爲胃行其津液。五味入口﹐津液各走其道﹐甘先人脾﹐數食甘美而多肥﹐則內熱畱中。津液不能輸布於五臟而獨存於脾。脾气上溢﹐發爲口甘。治之以蘭﹐除陳气也。】

气交變大論

歲金不及﹐炎火乃行﹐民病口瘡﹐甚則心痛。

【注六乙之歲﹐金運不及﹐則所勝之火气乃行。金弱火亢﹐水乃復之。水寒之气上乘﹐迫其心火外炎﹐故民病口瘡﹐甚則心痛。】

五常政大論

備化之紀其主口。

【注備化﹐土政也﹐土屬脾﹐脾開竅於口。】

厥陰司天﹐風气下臨﹐脾气上從﹐而土且隆黃起﹐水乃眚﹐土用革﹐體重肌肉萎﹐食減口爽。

【注土平之紀其類土﹐其髒脾﹐其色黃。土且隆者﹐土體丰厚於下也。黃起者土用上從於天也。土從木化則受其勝制﹐故土變革而爲體重食減之脾病也。】

至眞要大論

少陽之復﹐大熱將至﹐火气內發﹐上爲口糜。

【注夫所謂火者﹐少陰之火也。火气內發於上焦﹐則爲口糜也。】

靈樞經

邪气臟腑病形篇

膽病者善太息﹐口苦﹐嘔宿汁﹐心下淡淡﹐恐人將捕之﹐嗌中吤吤然數唾。

【注膽病則膽气不升﹐故太息以伸出之。口苦嘔宿汁者﹐膽汁也。心下淡淡恐人將捕之者﹐膽气虛也。嗌中吤吤然數唾者﹐少陽之脈病也。】

經脈篇

大腸手陽明之脈﹐還出挾口﹐交人中。是主津液所生病者﹐目黃﹐口漧﹐鼽衄﹐喉痺﹐肩前臑痛也。

【注大腸傳導水谷﹐變化精微﹐故主所生津液﹐病則津液竭而火熱盛﹐故爲目黃﹑口漧諸證也。】

胃足陽明之脈﹐還出挾口﹐環唇﹐下交承漿。是主血所生病者﹐狂瘧﹐溫淫﹐汗出﹐鼽衄﹐口喎﹐唇胗。

【注胃爲水谷之海﹐主生此榮血。故是主血所生病者﹐爲狂﹑爲溫瘧汗出者﹐胃气熱而蒸發水液之汗也。鼽衄者﹐經气熱也。口喎唇胗等者﹐皆陽明經脈之爲病也。】

足太陰气絕者﹐則脈不榮肌肉。肩舌者﹐肌肉之本也。脈不榮﹐則肌肉軟﹐肌肉軟則肉萎人中滿﹐人中滿則唇反﹐唇反者肉先死。甲篤乙死﹐木勝土也。

【注足太陰之气生於脾。脾藏榮而外主肌肉﹐是以太陰气絕則脈不榮於肌肉矣。脾開竅於口﹐主爲衛使之迎糧﹐故唇舌爲肌肉之本。脈不榮﹐則舌萎唇反﹐太陰之生气絕於外也。甲篤乙死﹐脾臟之气死於內矣。】

經水篇

足陽明之正﹐上循咽出於口﹐上額顱。

經筋篇

足陽明之筋﹐其直者上挾口﹐其病口僻。足之陽明手之太陽筋急﹐則口目皆僻。

【注足陽明之筋上挾口爲目下綱﹐手太陽之筋結於頷屬月外眥。故二經之左筋急則僻於左﹐而當刺其左﹔右筋急則僻於右﹐而當刺其右。】

寒熱病篇

肌寒熱者﹐肌痛毛髮焦而唇槁臘。

【注脈外之血气﹐充膚熱肉﹐生毫毛。故病在肌﹐則肌肉痛而毛髮焦也。脾主肌肉﹐開竅於口﹐故唇口槁臘。】

師傳篇

脾者主爲衛﹐使之迎糧﹐視唇舌好惡﹐以知吉凶。

【注脾乃轉運之官﹐故主爲衛。吉凶者﹐髒安則吉﹐髒病則凶也。】

唇厚人中長﹐以候小腸。

【注口乃脾之竅﹐小腸受盛脾胃之濁﹐而上屬於胃﹐故唇與人中以候小腸。】

逆順肥瘦篇

年質壯大﹐血气充盈﹐膚革堅固﹐因加以邪﹐刺此者深而畱之﹐此肥人也。廣肩腋﹑項肉薄﹑皮厚而黑色﹐唇臨臨然﹐其血黑以濁﹐其气濇以遲﹐其爲人也貪於取與。刺此者深而畱之﹐多益其數也。

【注此論形體之太過也。廣肩腋者﹐廣闊於四旁也。項乃太陽之所主﹐項肉薄而皮厚黑色者﹐太陽之水气盛也。唇乃脾土之外候﹐臨臨然者﹐土气厚大也。黑者水之色﹐血黑以濁者﹐精水之重濁也。气濇以遲者﹐肌肉厚而气道滯也。夫太過則能與﹐不及則貪取。貪於取與﹐皆不得中和之道者也。】

瘦人者﹐皮薄色少﹐肉廉廉然﹐薄唇輕言。其血淸﹐气淸﹐易脫於气﹐易損於血。刺此者淺而疾之。

【注此論形體之不及也。皮薄色少﹐秉天气之不足。廉廉﹐瘦潔貌。肉廉廉然﹐薄唇輕言﹐秉地气之不足。血淸者﹐水淸淺。气淸者﹐肌肉薄而气道滑利也。】

本髒篇

揭唇者脾髙﹐唇下縱者脾下﹔唇堅者脾堅﹐唇大而不堅者脾脆﹔唇上下好者脾端正﹐唇偏舉者脾偏傾也。

衛气失常篇

唇色靑﹑黃﹑赤﹑白﹑黑者﹐病在肌肉。

【注肌肉者﹐脾土之外合﹐土灌四髒﹐故觀唇色靑黃赤白黑者﹐知衛气之病在肌肉也。】

陰陽二十五人篇

足陽明之上﹐血气皆少﹐則兩吻多畫。

【注血气少﹐不能充皮膚﹐肥腠理。故兩吻多瘦文也。】

憂恚無言篇

口唇者﹐音聲之扇也。

熱病篇

熱病七日八日﹐脈微小﹐病者溲血﹐口中幹﹐一日半而死﹔脈代者一日死。

【注此外熱不解﹐內傳少陰而爲死證也。六經傳徧﹐七日來復﹐八日不解﹐又作再經矣。微細﹐少陰之脈也。少陰之上﹐君火主之。病者溲血﹐病足少陰之水髒也。口中幹﹐病手少陰之君火也。一日半死者﹐死於一二日之間﹐陰陽水火之气終也。夫脈始於腎而主於心﹐脈代者﹐已絕於下﹐故一日而死。】

熱病不知所痛﹐耳聾不能自收﹐口漧。陽熱甚﹐陰頗有寒者﹐熱在髓﹐死不可治。

【注熱病不知所痛者﹐外因之熱入於內也。耳聾不能自收﹐口漧者﹐腎臟之熱乘於上也。陽熱甚而陰頗有寒者﹐在內之熱交爭於外也。熱在髓者﹐外因之熱交爭於內也。此皆病深入於內﹐故死。】

五閱五使篇

口唇者﹐脾之官也。

【注脾開竅於口﹐故口爲脾之官。】

腸胃篇

口廣二寸半。

口問篇

陽明气至則嚙唇。

【注陽明之脈﹐俠口環唇﹐生气厥逆於上﹐則嚙唇。】

脹論

膽脹者﹐脇下痛脹﹐口中苦﹐善太息。

中藏經【漢華佗】

驗病吉凶

傷寒熱病﹐口如魚口﹐不能復閉﹐而气出多不反者死。病人口張者﹐三日死。

金匱要略【漢張機】

口燥幹

肺中風者﹐口燥而喘﹐身運而重﹐冒而腫脹。

腹滿口舌漧燥﹐此腸間有水气﹐己椒藶黃圓主之。

渴欲飲水﹐口漧舌燥﹐白虎加人參湯主之。

病黃疸﹐發熱煩喘﹐胸滿口燥者﹐以病發時火劫其汗﹐兩熱所得。然黃家所得﹐從濕得之。一身盡發熱﹐面黃肚熱﹐熱在裏﹐當下之。

病人胸滿﹐唇痿舌靑﹐口燥﹐但欲漱水不欲咽﹐無寒熱﹐脈微大來遲﹐腹不滿﹐其人言我滿﹐爲有瘀血。

病者如熱狀﹐煩滿﹐口漧燥而渴﹐其脈反無熱﹐此爲陰伏。是瘀血也﹐當下之。

脈訣【晉王叔和】

診法

左寸洪數﹐心熱口苦。右寸浮數﹐肺熱口辛。左關弦數﹐膽虛口苦﹐洪實則肝熱口酸。右關沈實﹐脾熱口甘﹐洪數則口瘡。

瘡瘍全書【金竇漢卿】

繭唇

繭唇者﹐此證生於嘴唇也﹐其形似蠶繭﹐故名之。《內經》云﹕脾气開於口﹐又云﹕脾之榮在唇。但燥則幹﹐熱則裂﹐風則瞤﹐寒則揭。若腫起白皮皺裂如蠶繭﹐故定名曰繭唇也。始起一小癅﹐如豆大﹔或再生之﹐漸漸腫大﹐合而爲一﹐約有寸厚﹔或翻花如楊梅﹐如疙瘩﹐如靈芝﹐如菌﹐形狀不一﹐皆由六气七情相感而成。或心思太過憂慮過深﹐則心火焦熾﹐傳授脾經﹔或食釅酒厚味﹐積熱傷脾﹐而腎水枯竭以致之。須審其病証之因﹐惟補腎水﹐生脾血﹐則燥自潤﹐火自除﹐風自息﹐腫自消矣。此亦異證﹐所生者少﹐人亦難曉。若久不愈者﹐急用金銀烙鐵在艾火內燒紅蕩之﹐內服歸脾養榮湯﹐庶易愈矣。若外用追蝕惡毒綫結之法﹐反爲所傷﹐愼哉愼哉﹗若婦人患此﹐陰血衰少故也。宜用四物逍遙散治之。

指迷論【宋錢乙】

驗病

脾肺病久則虛而唇白﹐脾者肺之母﹐母子皆虛不能相營﹐故曰怯。肺主唇﹐唇白而光澤者吉﹐白如枯骨者死。血气虛怯﹐爲冷所乘﹐則唇靑﹐又額黑唇靑爲寒。

仁齋直指方【宋楊士瀛】

唇腫唇瘡

唇腫﹐宜瀉胃湯﹑薏苡仁湯﹑芍藥湯。

唇舌焦燥﹐口破生瘡﹐蓋心脾受熱所致也。水浸黃連﹐重湯頓而飲之。若大渴少飲﹐竹葉石膏湯。

口臭

口臭一證﹐乃熱气蘊積胸膈之閘﹐挾熱而衝發於口也。

三因方【宋陳無擇】

失欠脫頷

凡欠伸頰車蹉跌﹐但開不能合﹐以酒飲令大醉﹐睡中吹皂角末﹐﹝口畜﹞其鼻﹐令嚏﹐卽自正。

河間六書【金劉完素】

口苦

謀慮不決﹐膽虛气上衝﹐口中上溢則口苦。口是淸淨之府﹐濁擾之气上溢﹐益膽湯主之。

口糜

膀胱移熱於小腸﹐膈腸不便﹐上爲口糜。心胃壅熱﹐水谷不化﹐轉下小腸。柴胡地骨皮湯主之。

儒門事親【元張從政】

口瘡

大人小兒口瘡唇緊﹐用酸漿水洗去白痂﹐臨困點綠袍散。如或不愈﹐貼赴筵散。又不愈﹐再貼鉛白霜散則愈。

東垣十書【元李杲】

辧飲食勞役傷

若飲食勞役所傷﹐其止證必顯在口﹐必口失谷味﹐必腹中不和﹐必不欲言﹐縱勉彊對答﹐聲必怯弱﹐口沃沬多唾﹐鼻中淸涕﹐或有或無﹐卽陰證也。蓋口者坤土也﹐脾气通於口﹐飲食失節﹐勞役所傷﹐口不知谷味﹐亦不知五味。又云﹕傷食惡食﹐明矣。

口糜

經云﹕膀胱移熱於小腸﹐膈腸不便﹐上爲口糜。此證好飲酒人多有之。宜用五苓散﹑導赤散﹐相合服之﹐效。

丹溪心法【元朱震亨】

口瘡

口瘡服涼藥不愈者﹐因中焦土虛﹐且不能食﹐相火衝上無制﹐用理中湯。人參﹑白朮﹑甘艸補土之虛﹐漧薑散火之標﹐甚則加附子。或噙官桂亦妙﹔或生礬爲末貼之極效﹔或噙良久以水漱之再噙﹔甚者用西瓜漿水徐徐飲之。冬月無此﹐用西瓜皮燒灰傅之﹔或以黃連好酒煮之﹐呷下立愈。凡口舌生瘡﹐皆上焦熱壅所致﹐宜如聖湯﹐或甘桔湯加黃芩一錢﹐仍用柳花散摻之。

口具酸苦臭辛鹹之異

肝熱則口酸﹐木乘脾﹐口亦酸。小柴胡加艸龍膽﹑靑皮﹐甚者宜當歸龍薈丸。

心熱則口苦或生瘡﹐宜涼膈散﹑瀉心湯。肝移熱於膽﹐則口亦苦。宜小柴胡湯加麥門冬﹑酸棗仁﹑地骨皮﹑遠志。

吐膿血如肺癰狀﹐口臭﹐他方不應﹐宜消風散﹐入男子發灰﹐淸米飲調下﹐兩服可除。

肺熱則口辛﹐宜甘桔湯﹑瀉白散。

腎熱則口鹹﹐宜滋腎丸﹑滋陰大補丸。

衛生寶鑑【元羅天益】

口糜論

逆調論云﹕膀胱移熱於小腸﹐膈腸不便﹐上爲口糜。心胃壅熱﹐水谷不轉﹐下傳小腸﹐以導赤散去小腸熱﹐五苓散瀉膀胱熱﹐故以導赤散調五苓散主之。

世醫得效方【元危亦林】

五臟气偏勝則應於口

口之味﹐熱勝則苦﹐寒勝則咸﹐宿食則酸﹐煩躁則濇﹐虛則淡﹐疽則甘﹐勞郁則口臭﹐凝滯則生瘡。口之津液通乎五臟﹐髒气偏勝﹐則味應乎口。

奇效良方【明方賢】

總論

夫口者足太陰之經﹐脾之所主﹐五味之所入也。五味入口﹐藏於胃脾﹐爲之運化津液﹐以養五气。五气者﹐五臟之气也。節宣微爽﹐五臟之气偏勝﹐由是諸疾生焉。且咸則爲寒﹐酸則停滯﹐濇則因燥﹐淡則由虛﹐熱則從苦從甘也。口臭者﹐乃腑臟燥腐之不同。蘊積於胸膈之間而生熱﹐衝發於口也。口瘡者脾气凝滯﹐風熱加之而然。醫療之法﹐各隨其所因以治之。

口齒類要【明薛已】

口瘡

口瘡﹐上焦實熱﹐中焦虛寒﹐下焦陰火﹐各經傳變所致﹐當分別而治之。如發熱作渴﹐飲冷﹐實熱也﹐輕則用補中益气﹐重則用六君子湯。飲食少思﹐大便不實﹐中气虛也﹐用人參理中湯。手足逆冷﹐肚腹作痛﹐中气虛寒也﹐用附子理中湯。晡熱內熱﹐不時而熱﹐血虛也﹐用八物加丹皮﹑五味﹑麥門冬。發熱作渴唾痰﹐小便頻數﹐腎水虧也﹐用加減八味丸。食少便滑﹐面黃肢冷﹐火衰土虛也﹐用八味丸。日晡發熱﹐或從腹起﹐陰虛也﹐用四物﹑參﹑朮﹑五味﹑麥門冬﹐不應用加減八味丸。若熱來復去﹐晝見夜伏﹐夜見晝伏﹐不時而動﹐或無定處﹐或從腳起﹐乃無根之火也﹐亦用前丸﹐及十全大補加麥門冬﹑五味﹐更以附子末唾津調搽湧泉穴。若槪用寒涼﹐損傷生气﹐爲害匪輕。

醫學入門【明李梴】

口病總論

脾熱則口甘或臭﹐宜瀉黃散﹑三黃湯。又胃熱則口甘﹐胃虛則口淡﹐肝熱則口酸﹐木乘脾口亦酸﹐小柴胡加艸龍膽﹑靑皮﹐甚者宜當歸龍薈丸。肺熱則口辛﹐宜甘桔湯﹑瀉白散。腎熱則口鹹﹐宜滋腎丸﹑滋陰大補丸。口臭者胃熱也﹐虛火郁熱蘊於胸中﹐乃作口臭﹐宜芎芷膏。傷胃陽虛則口中無味﹐傷腎陰虛則口中有味。

證治要訣【明戴思恭】

口瘡

口舌生瘡﹐皆上焦熱壅所致。宜如聖湯或甘桔湯加黃芩一錢﹐仍用杏花散摻之﹔未效﹐則參以四香飲。

下虛上盛﹐致口舌生瘡﹐宜用鎭墜之藥﹐以降陽光。宜鹽水下養正丹﹐或黑鍚丹。仍於臨臥熱湯洗足﹐炒揀淨吳茱萸一小撮。拭足了﹐便以炒萸塗足心﹐用絹片紮之﹐男左女右。

醫方考【明吳昆】

口病方論

日瘡糜爛者﹐口糜散主之。蓋口糜本於濕熱﹐濕熱不去﹐必至疳蝕﹐寒可以勝熱﹐苦可以堅膚﹐故用黃連﹑黃蘗﹑雄黃之悍﹐殺虫而利气﹔冰腦之竄﹐殺虫而入腠﹔沒藥之苦﹐散血而愈瘡。

孫眞人《千金方》云﹕薔薇根﹐口瘡之神藥﹐人不知之。故其口齒一門﹐用薔薇根者﹐蓋多方焉。今嘗其藥气平而味苦。《內經》曰﹕气薄﹐爲陽中之陰﹐又曰﹕味厚則泄。如此言之﹐固淸气泄熱之藥也。

气厥論曰﹕膀胱移熱於小腸﹐膈腸不便﹐上爲口糜。柴胡地骨皮湯主之。蓋膀胱者﹐水道之所出﹐小腸者淸濁泌別之區也。膀胱移熱於小腸﹐則淸濁不能泌別﹐濕熱不去﹐勢必上蒸﹐故令口中糜爛而瘡﹐乃竈底燃薪籠中肉糜之象也。是方也﹐柴胡辛溫﹐所以升其淸陽﹔地骨皮苦寒﹐所以降其濁陰。淸濁旣判﹐則乾淸坤寧﹐膈腸利而口糜愈矣。實者加大黃﹑﹝石卜﹞硝。謂大便祕濇﹐邪气自實。二陰皆祕﹐地道不通。故用大黃苦寒以瀉實﹐﹝石卜﹞硝鹹寒以軟堅﹐乃竈底抽薪之法也。

謀慮不決﹐肝膽气虛﹐口苦舌瘡者﹐益膽湯主之。蓋肝主謀慮﹐膽主決斷﹐勞於謀慮決斷﹐故令气虛。咽門爲膽之使﹐膽汁上溢於咽﹐故令口苦。木能生火﹐故令舌瘡。是方也﹐人參﹑甘艸﹐所以補其气虛﹔苦參﹑黃芩﹐所以淸其气熱。經曰﹕主明則下安。故用茯神﹑遠志以養心。又曰﹕微者正治﹐甚者從治。故用官桂之辛熱。

證治準繩【明王肯堂】

唇部所屬

唇屬足太陰脾經。

【注《素問》曰﹕脾者倉廩之本﹐營之居也﹐其華在唇。《靈樞》曰﹕脾者主爲衛﹐使之迎糧﹐視唇舌好惡﹐以知吉凶。故唇上下好者脾端正﹐唇偏舉者脾偏傾﹐揭唇者脾髙﹐唇下縱者脾下﹐唇堅者脾堅﹐唇大而不堅者脾脆。脾病者唇黃﹐脾絕者唇四面腫。又曰﹕唇舌者肌肉之本也﹐足太陰气絕﹐則脈不榮肌肉﹐脈不榮則肌肉軟﹐肌肉軟則舌萎人中滿﹐人中滿則唇反﹐唇反者肉先死。甲篤乙死﹐木勝土也。】

又屬足陽明胃經。

【注《靈樞》曰﹕足陽明所生病者﹐口喎唇胗。注所謂胗者血也。胗﹐古疹字﹐唇瘍也。又曰﹕陽明气至則嚙唇。《中藏》曰﹕胃中熱則唇黑。】

又屬手少陰心經。

【注《元珠》曰﹕上下唇皆赤者﹐心熱也。上唇赤下唇白者﹐腎虛而心火不降也。】

又屬手少陰肺經。

【注錢仲陽曰﹕肺主白﹐唇白而澤者吉﹐白如枯骨者死。唇白當補脾肺。蓋脾者肺之母也﹐母子皆虛﹐不能相營﹐其名曰怯﹐故當補。若深紅色﹐則當散肺虛熱。】

俠口統屬衝任二脈。

【注《靈樞》曰﹕衝任二脈﹐皆起於胞中﹐上循背裏﹐爲經絡之海﹐其浮而外者﹐循腹右上行會於咽喉﹐別而絡唇口。故气血盛則充膚熱肉﹐血獨盛則淡滲皮膚而生毫毛。婦人數脫血﹐是气有餘血不足﹐衝任之脈不榮唇口﹐所以無須也。】

上唇俠口﹐屬手陽明大腸經。

下唇俠口﹐屬足陽明胃經。

口部所主

口者脾之所主﹐胃大腸脈之所挾。

【經云﹕中央黃色﹐入通於脾﹐開竅於口﹐藏精於脾。又云﹕脾主口﹐在髒爲脾﹐在竅爲口。又云﹕脾气通於口﹐脾和則口能知五味矣。此脾之主於口也。又經云﹕胃足陽明之脈﹐挾口下交承漿。又云﹕大腸手陽明之脈挾口交人中。此胃大腸之脈挾於口也。】

諸證治法

燥則幹﹐熱則裂﹐風則瞤﹐寒則揭。若唇腫起白﹐皮皺裂如蠶繭﹐名曰繭唇。有唇腫重出如繭者﹐有本細末大如繭如癅者。或因七情動火傷血﹐或因心火傳受脾經﹐或因厚味積熱傷脾。大要審本證﹐察兼證﹐補脾气生脾血﹐則燥自潤火自除﹐風自息腫自消。若患者忽略﹐治者不察﹐妄用淸熱消毒之藥﹐或用藥綫結去﹐反爲翻花敗證矣。

腎虛唇繭﹐時出血水﹐內熱口漧﹐吐痰體瘦﹐宜濟陰地黃丸。

肝經怒火﹐風熱傳脾﹐唇腫裂﹐或患繭唇﹐宜柴胡淸肝散。

胃火血燥﹐唇裂爲繭﹐或牙齦潰爛作痛﹐宜淸胃散﹐或加芍﹑芎﹑柴胡﹐可治脾胃肝膽經熱。

風熱傳脾﹐唇口瞤皺﹐或頭目眩﹐或四肢浮腫如風狀﹐宜羌活散。

風熱客於脾經﹐唇燥裂無色﹐宜瀉黃飲子。

中气傷損﹐唇口生瘡﹐惡寒發熱﹐肢體倦怠﹐宜補中益气湯。

思慮傷脾﹐血耗唇皺﹐宜歸脾湯。

思慮過度﹐蘊熱於脾﹐瀋裂無色﹐唇燥口漧﹐生瘡﹐年久不愈﹐內服五福化毒丹﹐外用橄欖燒灰末﹐豬脂調塗﹐或用核中仁細研傅之。

口甘﹐用生地黃﹑芍藥﹑黃連及三黃丸。

口苦﹐用柴胡﹑黃芩﹑黃連﹑苦參﹑龍膽艸及小柴胡湯﹐加麥門冬﹑酸棗仁﹑地骨皮﹑遠志。《內經》曰﹕有病口苦﹐名曰膽癉。乃肝主謀慮﹐膽主決斷﹐盛汁七合﹐是淸淨之腑﹐取決於膽﹐膽或不決﹐爲之恚怒﹐則气上逆﹐膽汁上溢﹐故口苦﹐或熱甚使然也。龍膽瀉肝湯主之。

口瘡

口瘡﹐一曰熱。經云﹕少陽司天﹐火气下臨﹐肺气上從﹐口瘍是也。二曰寒。經云﹕歲金不及﹐炎火乃行﹐復則寒雨暴至﹐陰厥且格﹐陽反上行﹐病口瘡是也。

或問口瘡如何得之﹖曰﹕經云﹕膀胱移熱於小腸﹐膈腸不便﹐上爲口糜。蓋小腸者心之腑也﹐此舉由邪熱之端耳。心屬君火﹐是五臟六腑之大主﹐故諸經之熱皆應於心﹐心脈布舌上﹐若心火炎上﹐燻蒸於口﹐則爲口舌生瘡。脾脈布舌下﹐若脾熱生痰﹐熱涎相搏﹐從相火上炎﹐亦生瘡者﹐尢多。二者之病﹐諸寒涼劑皆可治﹐但有涎者﹐兼取其涎。然則有用理中湯加附子以治者﹐又何如﹖曰﹕夫火有虛實﹐因諸經原有熱而動者謂之實﹐無熱而動者謂之虛。實則正治﹐寒涼之劑是也﹔虛則從治﹐如此用溫熱是也。理中湯者﹐因胃虛谷少﹐則所勝腎水气之逆而承之﹐反爲寒中。脾胃衰虛之火被迫炎上﹐作爲口瘡﹐故用參朮甘艸補其土﹐姜附散其寒﹐則火得所助接引其退舍矣。至《聖濟總錄》﹐有謂元髒虛冷﹐上攻口瘡者﹐用巴戟﹑白芷﹑髙良薑末﹐豬腰煨服。又有用丁香﹑胡椒﹑松脂﹑細辛末﹑蘇木湯調塗瘡上。及不任食者﹐用當歸﹑附子﹑白蜜含咽者﹐有用生附塗腳心者﹐有用吳茱萸末酢熬膏﹐入生地龍末塗兩足心者。若此之類﹐皆是治龍火之法也。蓋寒水上迫﹐心肺之陽不得下降﹐故用溫熱之劑﹐或散於上﹐或散於下﹐或從陰隨陽所攸利者也。

胃中有熱﹐脈洪大﹐宜服涼膈散﹑甘桔湯加黃芩三補丸﹑金花丸﹐漱以黃連升麻湯﹐敷以綠袍散﹑蜜蘗散。丹溪用西瓜漿水徐徐飲之﹐如無以皮燒灰噙之﹐外用細辛﹑黃蘗末摻之。

胡氏方﹐以好墨研螻蛄極細﹐敷之﹐立效。按此治膀胱移熱於小腸者之正劑也。蓋螻蛄專走小腸膀胱而通利膈腸者﹐因力峻气猛﹐陰虛气上致瘡者﹐戒勿用。惟體實有熱在上焦者宜之。

外科正宗【明陳實功】

唇風

陽明胃火上攻﹐其患下唇發癢作腫﹐破裂流水﹐不疼﹐難愈。宜銅粉丸泡洗﹐內服六味地黃丸自愈。

繭唇

繭唇乃陽明胃經證也。因食煎炒過餐煿炙﹐又兼思慮暴急﹐痰隨火行﹐畱注於唇。初結似豆﹐漸大若蠶繭﹐突腫堅硬。甚則作痛﹐飲食妨礙﹐或破流血﹐久則變爲消渴﹑消中難治之證。初起及已成無內證者﹐用麻子大艾炷﹐灸三壯﹐貼蟾酥餅﹐膏蓋﹐日久漸消。內證作渴者﹐早服加減八味丸﹐午服淸涼甘露飲﹐以滋化源。日久流血不止﹐形體瘦弱﹐虛熱痰生﹐面色黧黑﹐腮顴紅現﹐口漧渴甚者﹐俱爲不治之證也。

口破

口破者﹐有虛火實火之分﹐色淡色紅之別。虛火者﹐色淡而白斑細點﹐甚者陷露龜紋﹐脈虛不渴。此因思煩太甚﹐多醒少睡﹐虛火動而發之。四物湯加連蘗﹑知母﹑丹皮﹑肉桂以爲引導﹐從治法也。外以柳花散搽之。實火者﹐色紅而滿口爛斑﹐甚者腮舌俱腫﹐脈實口漧﹐此因膏粱厚味﹐醇酒炙煿﹐心火妄動發之。宜涼膈散﹐外搽赴筵散﹐吐涎則愈。如口舌生瘡﹐舌漧黃硬作渴者﹐加減八味丸以滋化源﹐俱禁水漱。

落下頦拿法

落下頦者﹐气虛之故﹐不能收束關竅也。令患者平身正坐﹐以兩手托住下頦﹐左右大指入口內﹐捺槽牙上端緊下頰﹐用力往肩下捺開關竅﹐同腦後送上﹐卽投關竅﹐隨用絹條兜頦於頂上﹐半時許去之﹐卽愈。

景嶽全書【明張介賓】

渴幹之病

口渴口漧﹐大有不同﹐而人多不能辧。蓋渴因火燥有餘﹐幹因津液不足。火有餘者﹐當以實熱論﹔津液不足者﹐當以陰虛論。二者不分﹐反同冰炭矣。然渴𨿽云火而亦有數種當辧者﹕如實熱之渴﹐火有餘也﹔亡陰之渴﹐水不足也。故凡於大瀉之後﹐大汗之後﹐大勞之後﹐大病之後﹐新產失血之後﹐癰疽大潰之後﹐過食鹹味之後﹐皆能作渴。凡此數者﹐悉由亡陰亡液﹐水虧枯涸而然﹐本非熱證﹐不得誤認爲火。總之﹐渴而喜冷﹐脈實便結者﹐固火證也。其有冷飲入腹﹐則滯沃不行﹐或口𨿽作渴﹐而但喜熱飲及脈弱便溏者﹐皆非火證。矧復有口𨿽幹苦而全然不欲茶湯者﹐此幹也﹐非渴也。尢屬陰虛之候﹐若作渴治﹐能無誤乎﹖故治此之法﹐凡火盛於上者﹐宜淸肺淸胃﹔水虧於下者﹐宜補脾補腎。若陽虛而陰無以生﹐气虛而精無以化者﹐使非水火並濟﹐則何益之有哉﹗

苦酸之味

口苦口酸等證﹐在《原病式》則皆指爲熱﹐謂肝熱則口酸﹐心熱則口苦﹐脾熱則口甘﹐肺熱則口辛﹐腎熱則口鹹。或口淡者﹐亦胃熱也。若據此說﹐則凡以口中之有五味者﹐悉屬火證而絕無虛寒之病矣﹐豈不謬哉﹗如口苦者﹐未必悉由心火﹔口淡者﹐未必盡因胃熱。蓋以思慮勞倦﹐色欲過度者﹐多有口苦舌燥﹐飲食無味之證。此其咎不在心脾﹐則在肝腎。心脾虛則肝膽邪溢而爲苦﹐肝腎虛則眞陰不足而爲燥。卽如口淡一證﹐凡大勞﹑大瀉﹑大汗﹑大病之後﹐皆能令人口淡無味﹐亦豈皆胃火使然耶﹖故凡臨此者﹐但察其別無火證火脈﹐則不宜以勞傷作內熱而妄用寒涼也。

臭气

口臭𨿽由胃火﹐而亦有非火之異。蓋胃火之臭﹐其气濁穢﹐亦必兼口熱口漧﹐及別有陽明火證者是也。若無火脈火證﹐而臭如餕腐﹐或如酸肨﹐及胃口舌酸﹐飲食噯滯等證﹐亦猶陰濕畱垢之臭﹐自與熱臭者不同﹐是必思慮不遂及脾弱不能化食者多有之。此則一爲陽證﹐宜淸胃火﹔一爲陰證﹐宜調補心脾。不得謂臭必皆熱﹐以致生他病也。

有熱無熱

口舌之病﹐有瘡者﹐有臭者﹐有幹有渴者﹐有爲苦酸諸味不同者。在方書多以口病爲熱證﹐然亦有似熱非熱及勞傷無火等證﹐是不可盡歸於熱也。

口瘡

口舌生瘡﹐固多由上焦之熱﹐治宜淸火﹐然有酒色勞倦過度﹐脈虛而中气不足者﹐又非寒涼可治﹐故𨿽久用淸涼﹐終不見效。此當察其所由﹐或補心脾﹐或滋腎水﹐或以理中湯﹐或以蜜附子之類﹐反而治之﹐方可全愈﹐此寒熱之當辧也。

治法

口瘡口苦﹐凡三焦內熱等證﹐宜甘露飲﹑徙薪飲主之。火之甚者﹐宜涼膈散﹑元參散主之。

若胃火甚者﹐宜竹葉石膏湯﹑三黃丸之類主之。

若心火肝火之屬﹐宜瀉心湯﹑龍膽瀉肝湯之類主之。

酒濕熱口糜﹐宜導赤散﹑大分淸飲﹑五苓散之類主之。

勞傷心脾兼火者﹐宜二陰煎﹑淸心蓮子飲之類主之。

若思慮謀爲不遂﹐肝膽虛而口苦者﹐宜七福飲﹑理陰煎﹐或五君子煎之類主之。兼火者以黃芩﹑龍膽艸之類隨宜佐之。

凡口瘡六脈虛弱﹐或久用寒涼不效者﹐必系無根虛火﹐宜理陰煎﹑理中湯之類反治之。或用官桂噙咽亦可。

外治口瘡敷藥﹐陰陽散﹑綠雲散﹑細辛黃蘗散﹑白蠶黃蘗散皆可選用。或臨臥時以川黃蘗含口過宿亦妙。若口舌生瘡糜爛者﹐宜冰玉散主之。疳爛者﹐冰白散。口臭由於胃火者﹐宜淸胃飲﹑升麻黃連丸﹐或竹葉石膏湯加香

需主之﹔或千金口臭方﹐皆可內淸其火。此外如丁香丸﹐聖惠口齒方﹐福建香茶餅之類﹐亦可暫解其穢。

石室祕籙【淸陳士鐸】

口瘡

口舌生瘡﹐乃心火郁熱而然﹐用黃連三錢﹐菖蒲一錢﹐水煎服﹐一劑而愈﹐神方也。此方不奇在黃連﹐而奇在菖蒲。菖蒲引心經之藥﹐黃連𨿽亦入心經﹐然未免肝脾亦入﹐未若菖蒲之單入心也。況不雜之以各經之品﹐孤軍深入﹐又何疑哉﹖此所以奏功如向也。倘不知用藥神機﹐輕混之以肝脾之藥﹐𨿽亦奏功﹐終不能捷如桴鼓。此治熱之又一法也。

如人口舌生瘡﹐法當用輕淸之品﹐少少散之﹐無不立效。如小柴胡湯之方是也。然而小柴胡湯﹐世人不知輕重之法﹐予再酌定之﹐可永爲式。方用柴胡一錢﹐黃芩一錢﹐半夏一錢﹐陳皮五分﹐甘艸一錢。此小柴胡湯。予更加人參五分﹐茯苓二錢﹐更爲奇妙。蓋气足則邪易出﹐而汗易發。世人見用人參便覺失色﹐匪獨醫者不敢用﹐卽病者亦不敢服﹐相沿而不可救者﹐滔滔皆是。安得布告天下醫人﹐詳察其病源而善用之也﹖

口舌生瘡者﹐乃心經熱也。宜用黃連﹑黃芩之類涼散之﹐自愈。今不用。用黃蘗一錢﹐僵蠶一錢﹐枳殼燒灰五分﹐炙甘艸末五分﹐薄荷末五分﹐冰片三釐﹐山豆根五分﹐各爲末﹐絕細﹐滲上﹐一日滲三次﹐第一日卽少快﹐明日全愈﹐神方也。以上皆上治之法也。

唇裂

人有火盛之極﹐舌如芒刺﹐唇口開裂﹐大渴呼飲。𨿽非傷寒之證所得﹐而人患此病﹐卽不身熱亦去死不久也。白虎湯亦可救。但過於太涼﹐恐傷胃气﹐往往有熱退而生變﹐仍歸於亡。故白虎湯不可輕投也。我有一方﹐名曰淸涼散﹐元參二兩﹐麥冬一兩﹐甘菊花﹐靑蒿各五錢﹐白芥子﹑生地﹑車前子各三錢﹐水煎服。此方妙在元參爲君﹐以解上焦之焰﹔麥冬爲臣﹐以解肺中之熱﹔甘菊﹑靑蒿爲佐﹐以消胃中之火﹔尢妙車前子﹑白芥﹑生地爲使﹐或化痰﹐或涼血﹐盡從膀胱以下瀉其大熱之气﹐是上下之間無非淸涼﹐而火熱自散又不損胃﹐故能扶危而不致生變也。古今圖書集成醫部全錄卷一百五十四

唇口門

方

赴宴散【《澹寮》】治口瘡。

五倍子一兩黃蘗蜜炙﹐紫色滑石各五錢右爲末﹐每取半錢摻口內﹐奇效。

赤白口瘡方【丹溪】

黃蘗靑黛密陀僧等分爲末摻之。

口瘡糜痛方【《回春》】

黃連黃蘗黃芩梔子細辛漧薑各等分爲末﹐先以米泔漱口﹐後摻之。

又方【丹溪】治前證。

細辛黃蘗炒等分右爲末﹐摻口內﹐吐涎卽差。

兼金散【《三因》】治熱毒﹐生口舌瘡。

黃連細辛等分爲末﹐先以布裹蘸水﹐拭淨患處﹐乃摻藥﹐吐涎卽愈。

黃白散【《回春》】治口瘡﹐並口中疳瘡﹐如神。

黃蘗孩兒茶枯白礬各等分爲末﹐先以冷米湯漱口﹐乃摻之。

綠袍散【《醫鑑》】治口瘡。

黃蘗蜜炙一兩靑黛三錢片腦二分右爲末﹐摻患處﹐吐出涎卽愈。

碧雪【《得效》﹐下同】治口舌生瘡﹐舌彊﹐腮腫﹐喉閉。

蒲黃靑黛硼砂焰硝甘艸各等分爲末﹐以手指摻於口中﹐咽津下。

換金散治毒熱口瘡。

漧薑黃連等分爲末﹐摻瘡上﹐初若不堪﹐應手卽愈。

乳香散【《綱目》﹐下同】治赤口瘡。

乳香沒藥各一錢白礬半錢銅綠少許右爲末摻之。

沒藥散治白口瘡。

沒藥乳香雄黃各一錢輕粉半錢巴豆霜少許右爲末摻之。

靑金散【丹溪】治白口瘡急惡﹐狀如木耳。

五倍子靑黛各四錢爲末﹐油調貼瘡上﹐喉中瘡爛﹐以竹管吹入﹐有涎吐之。

茱萸散【《得效》】治口瘡及咽痛。

吳茱萸地龍等分爲末﹐米酢入生曲調﹐塗足心﹐神效。或只用茱萸爲末﹐水調敷足心﹐亦愈。

如聖散【《簡易》】治小兒口瘡﹐不能吮乳。

巴豆一粒或二粒﹐去皮研爛﹐不去油右入朱砂﹑黃丹各少許﹐敷紙上﹐剝開兒顖上發﹐貼在顖門上。如四邊起粟米泡﹐便用溫水洗去藥﹐更用菖蒲水洗之便安﹐如神。

破血丹【《醫林》】

天花粉三兩赤芍藥二兩姜黃白芷各一兩右爲末﹐每用少許幹摻﹐或蜜調塗之。

龍膽瀉肝湯【《綱目》】治口苦。

柴胡一錢生甘艸人參天門冬麥門冬黃連黃芩艸龍膽山梔仁知母各五分五味子七粒右銼﹐作一貼﹐水煎空心服。忌辛熱物。

益膽湯河間治謀慮不決﹐膽虛气上溢﹐口苦。

黃芩人參甘艸各一錢遠志去骨官桂各七分苦參茯神各三分右銼﹐作一貼﹐水煎服。

三黃湯【《回春》】治脾熱口甘。

黃連黃芩梔子石膏白芍藥桔梗陳皮茯苓各八分白朮甘艸各三分右銼﹐作一貼﹐烏梅一个﹐水煎服。

芎芷膏【《得效》】治口气熱臭。

川芎白芷右﹐等分爲末﹐蜜丸芡實大﹐每一丸﹐臨臥噙化。

加減甘露飲【《本事》】治胃熱口臭﹐口瘡牙宣。

熟地黃生地黃天門冬黃芩枇杷葉茵陳枳殼石斛甘艸各一兩犀角三錢右爲末﹐每二錢﹐水煎服。此方有犀角一味﹐甚有道理﹐有奇效。

升麻黃連丸【《正傳》】治口臭穢惡﹐人不得近。

黃芩酒洗﹐二兩黃連一兩生薑取汁蓮花靑皮升麻各五錢生甘艸二錢白檀香一錢右爲末﹐蒸餅和丸﹐彈子大﹐每一丸細嚼﹐白湯下。

柴胡地骨皮湯河間治膀胱移熱小腸﹐上爲口糜。

柴胡地骨皮各二錢半右銼﹐作一貼﹐水煎服。

涼膈散【《回春》】治三焦火盛﹐口舌生瘡。

連翹一錢二分黃芩梔子仁桔梗黃連生地薄荷當歸枳殼甘艸赤芍各七分右銼﹐作一貼﹐水煎服。

玉芝飲子【東垣】治膈熱﹐口舌生瘡﹐咽喉腫痛。

甘艸制二兩藿香葉石膏煆梔子仁各一兩右爲末﹐每一錢﹐新水調下。

升麻煎【《直指》】治心脾有熱﹐口舌生瘡破裂。

升麻元參川芎生地黃麥門冬各一錢黃連大黃黃芩甘艸各五分右銼﹐作一貼﹐入姜三片﹐棗二枚﹐水煎服。

硼砂丸治口舌生瘡﹐口臭。

寒水石二兩五錢硼砂五錢馬牙硝一錢龍腦麝香各五分右爲末﹐以甘艸五錢浸汁熬膏﹐搜和作丸﹐芡實大﹐含咽津下﹐或取末摻之。

黑參丸【丹溪】治口舌生瘡﹐連年不愈。

元參天門冬麥門冬右等分爲末﹐蜜丸﹐彈子大﹐每噙化一丸。

理中湯【仲景】治虛火﹐口瘡﹐服涼藥不愈者﹐此中焦气不足﹐虛火泛上。

白朮二錢人參漧薑制甘艸各一錢右銼﹐水煎服。甚者加附子。

四物湯【《入門》】治陰虛者。

生地黃二錢當歸白芍藥川芎各一錢水煎﹐加知母﹑黃蘗。

瀉胃湯治胃實熱﹐唇口漧裂﹐煩渴便祕。

大黃二錢半葛根一錢桔梗枳殼前胡杏仁各五分右銼﹐作一貼﹐入生薑三片﹐水煎服。

薏苡仁湯【《得效》】治風腫有濕﹐唇口瞤動。

薏苡仁防己赤小豆炒炙甘艸各一錢半右銼﹐水煎服。

芍藥湯【《回春》】治脾火盛﹐唇口生瘡﹐或多食易饑。

甘艸五分赤芍梔子黃連石膏連翹薄荷各一錢右銼﹐作一貼﹐水煎服。

五苓散【仲景】治口糜。

豬苓茯苓白朮炒﹐各十八銖桂心六兩澤瀉一兩六銖半右爲末﹐每服三錢。

導赤散河間治前證。

生地木通甘艸梢淡竹葉各等分水煎服。

胡黃連散治前證。

胡黃連五分藿香一錢細辛黃連各三錢右爲末﹐每半錢﹐幹摻口內﹐漱吐之。

必效散治前證。

白礬大黃各等分右爲細末﹐臨臥幹貼﹐瀝涎盡﹐溫水漱之。

黃蘗散治前證。

白僵蠶直者﹐置新瓦上﹐下以火煿斷絲﹐去火毒黃蘗蜜塗﹐炙幹﹐去火毒右研極細﹐少許摻瘡上﹐及舌上﹐吐涎。

涼膈散治口瘡。

連翹四兩大黃酒浸芒硝甘艸各二兩梔子炒黑黃芩酒炒薄荷各一兩右爲末﹐每服三錢﹐加竹葉﹑生蜜煎。

甘桔湯治前證。

桔梗一兩甘艸二兩水煎服。

三補丸治前證。

黃芩黃連黃蘗等分爲末﹐水丸﹐每服三十丸﹐白湯下。

金花丸治前證。

黃連黃蘗黃芩梔子大黃便祕加之等分爲末﹐水丸﹐每服三十丸﹐白湯下。

黃連升麻湯治前證。

升麻一錢半黃連三錢水煎服﹐或爲細末﹐綿裹﹐含津咽。

綠袍散治前證。

黃蘗四兩炙甘艸二兩靑黛一兩右先取二味爲末﹐入靑黛﹐同研勻幹貼。

蜜蘗散

黃蘗不計多少﹐蜜炙灰色爲細末﹐幹摻上﹐臨臥。忌酒酢醬﹐犯之則瘡難愈。

黃連散治前證。

黃連﹝石卜﹞硝白礬各五錢薄荷一兩右爲粗末﹐用臘月黃牛膽﹐將藥入膽內﹐風頭掛兩月﹐取下﹐如有口瘡﹐旋將藥研細入於口瘡上﹐去其熱涎卽愈。

蟾酥綿治前證。

蟾酥五皂角子大硼砂龍腦麝香各一皂角子大右研極細﹐以溫湯半盞化令勻﹐入緋綿秤半錢﹐蘸藥汁曬漧﹐候藥汁盡﹐將綿寸截﹐每用一片貼於患處﹐有涎卽吐﹐一日三五次﹐易之﹐取瘥。

黃連解毒湯治前證。

黃連黃芩黃蘗梔子等分﹐水煎服。

養正丹治前證。

朱砂飛細硫黃研細水銀黑鉛各一兩右用鐵盞一个﹐燃炭鎔鉛成汁﹐入水銀﹐以柳條攪勻﹐下朱砂﹐攪至不見星﹐取起略停﹐方可下硫黃末﹐急攪成汁﹐如焰起﹐以酢灑之﹐候冷取出﹐研極細末﹐煮糯米糊丸﹐菉豆大﹐每服七分﹐鹽湯紅棗湯任送﹔中气虛人﹐用人參湯送。

黑錫丹治前證。

黑鉛硫黃各二兩右將鉛鎔化﹐漸入硫黃﹐候結成片﹐傾地上出火毒﹐研至無聲爲度。

升麻飲治口內生瘡﹐齒齗肉爛。

升麻元參黃連黃芩葛根羚羊角鎊大黃羌活防風麥冬去心菊花各半兩人參知母炙甘艸各二錢半右﹝口父﹞咀﹐每服三錢﹐水一盞﹐煎至七分﹐去滓﹐食後溫服。一方無人參﹐有牛蒡子。

冰蘗丸治前證

龍腦少許黃蘗日幹硼砂研薄荷葉各等分右爲細末﹐研勻﹐生蜜和丸﹐如龍眼大﹐每服一丸﹐津液化下。瘡甚者﹐加腦子研。

加減瀉白散治口臭。

桑白皮三錢桔梗二錢五味子二十一粒地骨皮炙甘艸各一錢半知母七分黃芩麥門冬各五分右﹝口父﹞咀﹐水二盞煎至一盞﹐去渣﹐溫服﹐食遠﹐一日二服。忌酒濕面及辛熱之物。

生香膏治口气熱臭。

幹甜瓜子去殼﹐研細用蜜少許調成膏。食後含化﹐或敷齒上尢妙。一方空心洗漱訖﹐含化一丸﹐如棗核大。

地骨皮丸治肺熱口臭﹐口中如膠﹐舌漧發渴﹐小便多。

地骨皮桑白皮山梔子黃芪馬兜鈴各等分爲細末﹐甘艸膏和丸﹐如芡實大﹐每服一丸﹐食後噙化。

己椒瀝黃圓【仲景】治腸間水气﹐口舌漧燥。

防己椒目葶藶大黃各一兩右四味爲末﹐蜜丸如桐子大﹐先食飲服一丸﹐日三服。稍增口中有津液﹐渴者加芒硝半兩。

當歸龍薈丸治肝熱口酸。

當歸酒洗龍膽艸酒洗山梔炒黑黃蘗炒黃連炒黃芩炒各一兩大黃酒浸靑黛飛蘆薈各五錢木香二錢麝香五分右爲末﹐蜜丸﹐姜湯下。

三黃丸治口甘。

黃連黃芩大黃酒九蒸九曬右等分﹐蜜丸桐子大。

小柴胡湯治口苦。

柴胡八兩半夏半升黃芩人參甘艸蜜制﹐各三兩加生薑三兩﹐大棗十二枚﹐煎服。

濟陰地黃丸治陰虛火燥﹐唇裂如繭。

熟地黃九蒸﹐杵膏五味子麥門冬當歸肉蓯蓉山藥枸杞子山茱萸肉甘菊花巴戟肉各等分右爲末﹐煉蜜丸﹐如桐子大﹐每服七八十丸﹐空心食前白湯送下。

柴胡淸肝散治唇燥裂。

柴胡黃芩炒當歸丹皮生地黃各一錢黃連炒山梔仁炒各七分川芎六分升麻八分甘艸三分右水煎服。若脾胃虛﹐去黃連﹐加白朮﹑茯苓。

淸胃散治前證。

升麻二錢當歸一錢五分牡丹皮一錢五分生地黃川黃連各一錢水煎﹐微冷服。

歸脾湯治前證。

人參白朮土炒黃芪炙白茯神酸棗仁龍圓肉各二錢遠志當歸各一錢廣木香甘艸炙﹐各五分加生薑﹑棗﹐水煎服。

補中益气湯治前證。

黃芪蜜炙﹐錢半人參甘艸炙﹐各一錢當歸白朮土炒陳皮各五分升麻柴胡各三分加姜棗煎服。

羌活散治前證。

羌活茯苓薏苡仁各等分右每服三五錢﹐水煎﹐入竹瀝一匙服。

瀉黃飲子【《濟生》】治風熱蘊於脾經﹐唇燥裂無色。

白芷升麻枳殼麩炒金釵石斛一錢二分黃芩防風各一錢半半夏姜湯泡七次﹐一錢甘艸七分水二鍾﹐姜三片﹐煎七分食後服。

五福化毒丹治唇舌腫破生瘡煩渴。

元參洗炒桔梗各二兩白茯苓一兩五錢馬牙硝風化靑黛各一兩甘艸炒﹐七錢半人參半兩麝香一字右爲細末﹐煉蜜爲丸﹐如皂角子大﹐以金銀箔各四十片爲衣﹐每服一二丸﹐薄荷湯化下。如口臭﹐以生地黃汁化下﹐食遠服。

半夏散治少陰口瘡﹐聲絕不出者﹐是寒气遏絕﹐陽气不伸。

半夏制一兩肉桂烏頭各一字右以水同煎一盞﹐分二服。

獨活散治唇上生惡核腫﹐由脾胃多熱壅滯。

獨活升麻沈香連翹桑寄生犀角屑漢防己大黃炒﹐各七錢半炙甘艸半兩每服三錢﹐水一盞﹐煎至六分﹐去渣﹐不拘時溫服。

升麻飲治脾胃有熱﹐風冷相乘﹐唇腫生核疼痛。

升麻前胡犀角鎊薏苡炙甘艸各半兩葛根龍膽艸靑竹皮各二錢半右﹝口父﹞咀﹐每服五錢﹐水一盞半﹐煎至八分去渣﹐食後服。

生地黃煎治脾熱﹐唇焦枯﹐無潤澤。

生地黃汁生天門冬汁各半升麥門冬去心葳蕤各二兩黃芪升麻各一兩五錢細辛川芎白朮甘艸生﹐各一兩右細銼﹐綿裹﹐酒浸一宿﹐以豬脂二斤煎至藥色焦﹐綿濾去渣﹐內鍋中﹐後下地黃﹑天門冬汁﹐熬令稠﹐磁器盛﹐每服半匙﹐不拘時﹐含咽下。

唇生腫核方

松脂大黃白蘞赤小豆胡粉各等分右爲末﹐以雞子淸調敷。

黃蘗散治繭唇。

黃蘗一兩五倍子二錢密陀僧甘艸各一錢右除黃蘗﹐余藥爲末﹐用水調敷於黃蘗上﹐火炙三五次﹐將蘗切成片子﹐臨臥貼之﹐天明卽愈。

銅粉丸治繭唇。

銅靑五錢宮粉三錢明礬輕粉各一錢半麝香一分五釐冰片一分二釐黃連二兩﹐切片煎稠膏右爲細末﹐黃連膏丸﹐如芡實大﹐每用一丸﹐白湯泡開紙蓋之﹐每洗燉熱﹐蘸上面淸水勤洗之﹐其患自愈。

千金口臭方

橘皮二十銖桂心十八銖木蘭皮一兩大棗二十枚右四味﹐治下篩酒服方寸匕﹐日三﹐久服身香。亦可以棗肉丸之﹐服二十丸﹐如梧子大﹐稍加至三十丸。一方有芎藭十八銖。

七福飲【《景嶽全書》﹐下同】治思慮不遂﹐肝膽虛而口苦者。

人參熟地各隨宜當歸二三錢棗仁二錢白朮炒﹐一錢半炙甘艸一錢遠志制﹐三五分水二鍾﹐煎七分﹐食遠溫服。

二陰煎治勞傷心脾﹐口糜兼火者。

生地麥冬各二三錢棗仁二錢白茯苓元參木通各錢半生甘艸一錢黃連一二錢水二鍾﹐加燈心二十根﹐或竹葉亦可﹐煎七分﹐食遠服。

徙薪飲治三焦內熱﹐口苦口瘡。

陳皮八分黃芩二錢麥冬芍藥黃蘗茯苓牡丹皮各一錢半水一鍾半﹐煎七分﹐食遠溫服。

大分淸飲治多酒濕熱口糜。

茯苓澤瀉木通各二錢豬苓梔子或倍之枳殼車前子各一錢水一鍾半﹐煎八分﹐食遠溫服。如內熱甚者﹐加黃芩﹑黃蘗﹑艸龍膽之屬。

理陰煎治肝膽虛而口苦。

熟地三五七錢或一二兩漧薑炒黃﹐一二三錢當歸二三錢或五七錢炙甘艸一二錢水二鍾﹐煎七八分熱服﹐或加肉桂一二錢。

五君子煎治前證。

人參二三錢漧薑炒黃﹐一二錢炙甘艸一錢白朮茯苓各二錢水一鍾半﹐煎服。

冰玉散治口瘡糜爛。

生石膏一兩月石七錢冰片三分僵蠶一錢右爲極細末﹐小磁罐盛貯﹐或敷或吹。

冰白散治口瘡﹐口疳糜爛者。

人中白倍用冰片少許銅綠酢制杏仁各等分右爲細末﹐敷患上﹐有以蜜制黃蘗﹐與人中白等分仍加冰片。用者當隨宜用之。

福建香茶餅治胃火口臭﹐又辟一切邪气。

沈香白檀各一兩兒茶二兩粉艸五錢麝香五分冰片三分右爲極細末﹐糯米調飲湯爲丸﹐黍米大﹐噙化。

歸脾養榮湯【《瘡瘍全書》】治繭唇。

當歸川芎白芍生地茯苓柴胡陳皮甘艸升麻山梔桔梗麥門冬黃芪白朮防風黃連黃蘗牡丹皮知母婦人加澤蘭﹑元胡索﹑香附。

烙鐵法不拘金銀﹐打成烙鐵﹐每用艾火燃燒通紅﹐乘熱蕩患上﹐再燃再蕩﹐一日止可五六次﹐恐傷元气。須要擇上吉日﹐不犯尻神。蕩畢隨將藥搽之﹐庶不再生矣。

除根搽藥治前證。

莧菜陰漧燒灰﹐三錢銅靑枯礬雞內金孩兒茶各二錢輕粉雄黃各一錢麝香二分右爲細末﹐麻油調搽﹐明日再用甘艸湯洗淨﹐再搽如前﹐以平爲度﹐復用生肌散。

生肌散

花蕊石酢煆孩兒茶雞內金血竭各二錢飛丹乳香紅絨灰黃連各一錢右爲細末﹐加冰片一分﹐幹摻。

口瘡不歇方【《千金方》﹐下同】

牛膝生蘘荷根各三兩黃蘗一兩右三味﹐﹝口父﹞咀﹐以綿裹﹐酒三升﹐漬一宿﹐微火煎一二沸﹐細細含之。

升麻煎治膀胱熱不已﹐口舌生瘡咽腫。

升麻元參薔薇根白皮去土射幹各四兩大靑黃蘗各三兩蜜七合右七味﹝口父﹞咀﹐以水七升﹐煮取一升五合﹐去滓﹐下蜜更煎兩沸﹐細細含咽之。

又方治口數生瘡﹐連年不瘥。

薔薇根黃芩當歸桔梗黃芪白蘞大黃生鼠李根皮白芍藥續斷黃蘗葛根各一兩右十二味爲末﹐以酒服方寸匕﹐日二﹔漿水服亦可。

又方治胃中客熱唇口漧燥生瘡。

茯苓黃芩甘艸大黃薔薇根各三十銖枳實杏仁去皮尖黃連各一兩桂心半兩﹝艸舌﹞蔞根十八銖右十味爲末﹐食前漿水服方寸匕﹐日二。

又方治口瘡。

升麻三兩幹生地黃五兩薔薇根皮四兩黃蘗二兩右四味﹝口父﹞咀﹐以水七升煮取三升﹐去滓﹐含之﹐瘥止。含極吐﹐卻更含。

又方治口中瘡爛痛不得食。

甘艸一寸黃連六銖杏仁二十枚右三味爲末﹐合和綿裏﹐杏仁大﹐含之勿咽﹐日三夜一。

薔薇圓治口中瘡﹐身體有熱气痱瘰。

薔薇根黃芩芍藥當歸葛根白蘞黃蘗石龍芮【《翼》作黃連】鼠李根續斷黃芪各一兩﹝艸舌﹞蔞根二兩右十二味爲末蜜丸﹐如梧子大﹐每服十丸﹐日三。

又方治口吻瘡。

梔子甘艸各十八銖細莘三十銖桂心十二銖芎藭一兩右五味爲末﹐蜜丸食後服七丸﹐日再服瘥。

又方治前證。

芎藭白芷橘皮桂心棗肉各一兩半右五味爲末﹐蜜丸食後服十五丸﹐又含之以瘥。爲度此方甚驗。

口旁惡瘡方

亂髮灰故絮灰黃連末榦薑末右四味等分﹐合和爲散﹐以粉瘡上﹐不過三徧﹐卽愈。

膏方治口中瘡﹐咽喉塞不利﹐口燥。

豬膏白蜜黃連各一兩右三味﹐合煎去滓﹐攪令相得﹐含之﹐如半棗大﹐日四五夜二。

又膏方治熱病口爛﹐咽喉生瘡﹐水漿不得入。

當歸射幹升麻各一兩附子半兩右四味﹝口父﹞咀﹐以豬脂四兩﹐先煎令成膏﹔下著地勿令大熱﹐內諸藥﹐微火煎﹐令附子黃色﹐藥成﹐絞去滓﹐內白蜜四兩﹐復上火一二沸﹐令相得﹐置器中﹐令凝﹐取如杏仁大﹐含之﹐日四五徧﹐輒咽之。

甘艸圓治口中熱幹。

甘艸人參半夏生薑烏梅肉各一兩半棗膏二兩半右六味爲末﹐蜜丸﹐如彈子大﹐旋含咽﹐日三。

虛勞口乾方

酸棗仁酸石橊子烏梅肉各五合﹝艸舌﹞蔞實葛根甘艸各二兩麥冬四兩覆盆子三合右八味爲末﹐以蜜丸如棗大﹐含之以潤爲度。

五香圓治口臭﹑身臭﹑令香﹐止煩散气。

豆蔻丁香藿香零陵香靑木香白芷桂心各一兩香附二兩檳榔二枚甘松香當歸各半兩右十一味爲末﹐蜜和丸﹐常含一丸﹐如豆大許﹐咽汁﹐日三夜一。

含香圓治口气臭穢﹐宜常服之。

丁香半兩甘艸生三兩芎藭一兩細辛桂心各一兩半右五味爲末﹐蜜和丸﹐如彈子大﹐臨臥服二丸。

口臭方

桂心甘艸細辛橘皮右四味等分﹐治下篩以酒﹐服一錢匕﹐瘥止。

又方治前證。

棗肉八兩芎藭白芷橘皮桂心各四兩右五味爲末﹐次內棗肉﹐幹則加蜜和丸﹐如大豆許﹐旦服十丸﹐食前食後常含之﹐或吞之﹐七日口並身大香。

口臭轉香方

桂心【《古今錄》用細辛】甘艸各等分右二味爲末﹐臨臥以指撮許﹐酒服﹐二十日卽香。

口臭方

蜀椒桂心各等分右二味爲末﹐酒服三指撮許。

口香去臭方

甘艸二十銖白芷十八銖芎藭二十四銖右三味﹐治下篩﹐以酒服方寸匕﹐日三服﹐三十日香。

又方大棗瓜子仁松根白皮右三味﹐治下篩﹐以酒服方寸匕﹐日二服﹐百日﹐衣服俱香。

又方瓜子仁芎藭槁本當歸杜蘅各六銖細辛半兩防風二兩右七味治下篩﹐食後飲服方寸匕﹐日三服。一方加白芷十八銖。

七孔臭气皆令香方

沈香五兩槁本三兩白瓜瓣半升生甘艸當歸芎窮麝香各二兩丁香五合爲末﹐蜜丸﹐小豆大﹐食後服五丸﹐日三。

單方

緊唇及重齶重齦﹕蛇蛻燒爲末﹐先拭後敷。

凡唇上瘡﹐取東壁土和胡粉敷之。【《救急》】

唇吻生瘡﹕用新瓦爲末﹐生油調塗。【《集元》】

唇腫黑﹐痛癢不可忍﹕用大錢四文於石上磨﹐豬脂汁塗之﹐不過數次愈。【《活幼新書》】

唇腫生瘡連年不瘥﹐以八月藍葉一斤﹐搗汁洗之﹐不過三度﹐瘥。【丹溪】

唇裂生瘡﹕瓦花﹑生薑﹐入鹽少許﹐搗塗。【《摘元》】

冬月唇裂﹕香油頻頻抹之。【《相感志》】

又方﹕白荷花瓣貼之神效﹔如開裂出血者﹐卽止。【丹溪】

唇漧裂痛﹕桃仁搗和豬脂敷。【《海上》】

唇燥生瘡﹕靑皮燒灰﹐研豬脂調塗之。

唇裂生瘡﹕橄欖炒研﹐豬脂和塗之。

唇舌生瘡﹕雞舌香末綿裹含之。【《外臺》】

瀋唇緊裂﹕用鱉甲及頭燒研敷之。【《類要》】

冬日唇裂﹕煉過豬脂﹐日日塗之。【《十便良方》】

緊唇裂痛﹕螻蛄燒灰敷之。【《千金》﹐下同】

口唇生核﹕豬屎絞汁﹐溫服。

唇緊瘡裂﹕屠幾垢燒存性﹐敷之。

唇急作痛﹕五倍子﹑訶子肉等分爲末敷之。【《得效》】

又方﹕用靑皮燒灰﹐豬脂調塗﹐仍將靑皮灰末每一錢酒調服。【《入門》】

又方﹕亂髮﹑露蜂房﹑元畜毛燒灰﹐豬脂調搽。【《得效》﹐下同】

又方﹕蛇蛻皮或蠐螬燒爲灰﹐豬脂調敷。

又方﹕硫黃﹑白礬﹑枯﹐朱砂﹑水銀﹑麝香﹑黃蘗爲末﹐和水銀磁器中﹐臘月豬脂和如泥﹐光淨拭唇﹐卻以膏塗之。

又方﹕黃連一分﹐漧薑半分﹐炮爲細末敷之。

又方﹕蛇蛻灰﹐晚蠶蛾末﹐油調敷之。

又方﹕以甑上滴下汗塗﹐神效。

緊唇﹕皂角末少許﹐水調塗之。

風濕入脾﹐唇口瞤動﹝疒帬﹞揭﹐頭目眩痛﹐結核浮腫﹔用薏苡仁炒﹑防己﹑赤小豆炒﹑甘艸炙等分﹐入姜煎服。

又方﹕用松脂半兩﹐大黃﹑白蘞﹑赤小豆﹑胡粉各二錢半﹐爲細末﹐雞子淸調塗之。

補唇舌﹐方用鮮蟹燒灰﹐每二錢同乳香﹑沒藥各二錢半塗之﹐卽生肉。如多去唇舌﹐用川烏﹑艸烏爲細末﹐攤紙一條﹐以涼水調合貼之﹐卽不覺疼﹐可用刀取。如流血﹐以陳石灰塗之﹐卽止。愈後舌硬﹐用白雞冠血點之卽軟。【《醫鑑》】

口臭﹕朝取井華水口含﹐吐置廁下﹐數度卽差。【《本艸》】

口瘡﹕硼砂﹑焰硝含口中﹐以天南星爲末﹐用酢調貼足心﹐神效。【《正傳》】

口瘡﹕熱水半碗入白礬一撮﹐待溫漱口﹐數次愈。【《種杏》】

又方﹕生白礬爲末﹐敷之亦效。【丹溪】

口瘡﹕取膽礬火煆爲末﹐敷瘡上吐涎便差。【《本艸》】

又方﹕膽礬一塊﹐百沸湯泡開﹐含漱卽差。【《綱目》】

大人口瘡﹐密陀僧煆研摻之。【《聖濟》】

口內熱瘡﹕用靑錢二十文﹐炭火燒赤﹐投酒中﹐服之立瘥。【《本艸》】

老小口瘡﹕水銀一分﹐黃連六分﹐水二升﹐煮五合含之﹐日十次。【《普濟》】

口瘡咽痛﹐上膈有熱﹕寒水石煆三兩﹐米砂三錢半﹐腦子半字爲末﹐摻之。

太陰口瘡﹕用生甘艸二寸﹐白礬一粟大﹐常噙之咽津。【《活法機要》】

口吻生瘡﹕縮砂殼煆研摻之﹐卽愈。此蔡醫博祕方。【《簡易》】

口瘡不瘥﹐及胸上並生者﹐不拘大人小兒﹐以角蒿塗之﹐有汁吐去﹐一宿效。

口吻生瘡﹕用經年葵根燒灰敷之。【《外臺祕要》】

口中疳瘡﹕﹝艸欵﹞冬花﹑黃連等分爲細末﹐用唾津謂成餅子﹐先以蛇牀子煎湯漱口﹐乃以餅子敷之﹐其瘡立消也。【經驗】

口瘡及口气口疳﹕濃煎升麻湯入鹽﹐頻頻含漱。【《本艸》】

久患口瘡﹕生附子爲末﹐酢面調貼足心﹐男左女右﹐日再換之。【經驗】

口臭﹕用細辛煮取濃汁﹐熱含冷吐之﹐卽差。【《本艸》】

口舌生瘡﹕以好酒煮黃連取汁﹐呷下立愈。【丹溪】

虛火上壅﹐口瘡滿口連舌者﹕以艸烏頭﹑吳茱萸等分爲末﹐蜜調塗足心。【《本事》】

心气不足﹐口臭﹕益智去殼﹐加甘艸爲末﹐漧咽下﹐或沸湯點服。【《得效》】

解頤脫臼﹐不能收上﹕用南星末薑汁調搽兩頰﹐一夜卽上。【《醫說》】

口中生瘡﹐天行熱甚者﹕蛇苺自然汁半升﹐稍稍咽之﹐卽瘥。【《傷寒類要》】

口臭﹕用香薷甚捷﹐丁香不及焉。煮取汁﹐或飲或漱之﹐甚妙。【丹溪】

口舌生瘡﹕赤梗蜜桶藤髙腳地銅盤馬蹄香等分﹐以酒搗汁﹐雞毛刷上﹐取涎出﹐卽愈。【《普濟》】

經絡中有火邪﹐致使夢漏恍惚﹐口瘡咽燥﹕龍腦三錢﹐黃蘗三兩爲末﹐蜜丸﹐梧桐子大﹐每服麥門冬湯下十丸。【《摘元》】

口疳臭爛﹕用黃蘗五錢﹐銅綠二錢爲末﹐摻之。漱去涎﹐愈。【《三因》】

唇瘡痛癢﹕黃蘗末以薔薇根汁調塗立效。【《聖濟》】

口中痿瘡﹕東行楝根細銼﹐水煮濃汁﹐日日含漱﹐吐去勿咽。【《肘後》】

惡水入口﹕及皂莢水入口﹐熱痛不止﹐以皂莢子燒存性一分﹐以糖半兩和膏含之。【博濟】

口鼻急疳﹕沒石子末吹下部﹐卽瘥。【《千金》】

大小口瘡﹕沒石子炮三分﹐甘艸一分﹐研末摻之。月內小兒生口瘡者﹐以少許置乳上吮之﹐入口卽啼﹐不過三次。【《聖惠》】

口吻爛瘡﹕白楊嫩枝鐵上燒灰﹐和脂敷之。【《外臺祕要》】

口瘡塞咽﹕用豬膏白蜜一斤﹐黃連末一兩﹐合煎取汁﹐熬稠﹐每服棗許﹐日五服。【《千金》】

久患口瘡﹕大椒去閉口者﹐水洗﹐面拌煮作粥﹐空腹吞之﹐以飯壓下﹐重者可再服﹐以瘥爲度。【《食療本艸》】

口內肉球﹐有根如綫五寸餘﹐如釵股﹐吐出不能食物﹐撚之則痛徹心者﹕取麝香一錢﹐研細﹐水調服之﹐日三自消。【《夏子益奇疾方》】

口中气臭﹕取茴香苗莖煮作羹﹐頻飲之。及生食並得。【《本艸》﹐下同】

老血在心脾間﹐致咳唾言語气臭﹕取射幹根煮湯飲之。

老人患口瘡﹐不能食﹐飲人熱乳甚妙。

食韭口臭﹕沙糖解之。【《摘要》】

柚子治飲酒人口臭﹐可啖之﹐又煎湯飲。【《本艸》﹐下同】

赤白口瘡﹕蠐螬研汁﹐頻搽取效。

白梅治口臭﹐常含之﹐可以香口。

唇燥緊裂﹕豬﹝月臣﹞酒浸搽之。【《葉氏摘元》】

鵝口瘡﹐自內生出可治﹐自外生入不可治。用食艸白鵝下淸糞濾汁﹐入沙糖少許搽之。或用雄鵝糞眠倒者燒灰﹐入麝香少許﹐搽之並效。【《永類鈐方》】

一切口瘡﹕雞內金燒灰敷之﹐立效。【《活幼心書》】

鵝口白瘡﹕雞肫黃皮爲末﹐乳服半錢。【《子母祕錄》】

鵝口﹕桂末和薑汁塗之。【《湯氏寶書》】

口瘡赤者﹐心熱﹐宜乳香散及天花粉末摻之。白者肺熱﹐宜沒藥散﹑靑金散﹐及黃蘗﹑蓽茇爲末摻之﹐良久以水漱口。【《入門》】

小兒口瘡爛﹕取羊乳時常含咽﹔又治舌腫﹐吮之差。【《本艸》】

口瘡﹕五倍子爲末摻之﹐便可飲食。

口舌生瘡﹕蠶繭五个﹐包硼砂﹐瓦上焙焦﹐爲末摻之。

薔薇根治口舌生瘡爛久不差﹐濃煎汁稍稍含漱﹐溫含冷吐﹐卽效。冬取根﹐夏取莖葉用。

口瘡﹕白楊樹枝取漿水煎﹐和鹽含漱。

香口去臭﹕口噙雞舌香﹐卽沈香花﹐如無﹐沈香可代。

口中如膠而臭﹕知母﹑地骨皮﹑桑白皮﹑山梔﹑麥門冬﹑甘艸﹐鹽湯噙。早起汲井中第一汲水﹐卽井華水含之﹐吐棄廁下﹐卽瘥。

口瘡糜痛﹕五倍子一兩﹐蜜炙黃蘗﹐滑石各五錢﹐銅錄二錢﹐麝香二分半爲末﹐摻之極效。【《正傳》】

亂髮灰治口臭不可近。用發灰一錢﹐井華水調下﹐空心服。【《醫說》】

口瘡甚者﹐用西瓜漿水徐徐飲之。冬月無此﹐用西瓜皮燒灰敷之。【丹溪﹐下同】

又方﹕遠志﹐酢研﹐鵝毛掃患處﹐出涎。

口瘡﹐黃蘗酢漬﹐含之亦愈。【《本艸》﹐下同】

心脾熱﹐口頰舌上生瘡﹕蜜炙黃蘗與靑黛爲末﹐摻之差。

口舌生瘡﹕溺桶垽七分﹐枯礬三分﹐研勻摻之﹐有涎拭去﹐數次卽愈。

口吻生瘡白爛﹕用檳榔燒灰﹐入輕粉少許﹐同研細﹐幹摻之。【《得效》】

口瘡﹕以好墨研螻蛄令細敷之﹐立效。蓋螻蛄走小腸膀胱﹐其效甚速。【《綱目》】

口瘡久不愈﹕以五倍末搽之﹐或煎湯漱﹐或煎湯泡白礬﹐或膽礬漱﹐蓋酸能收斂。

香口去臭﹕密陀僧一錢﹐酢調漱口。【《普濟》】

口中气臭﹕明礬入麝香爲末﹐擦牙上。【《生生編》】

齒敗口臭﹕水煮芎藭含之。【《普濟》】

口中气臭﹕用香白芷七錢爲末﹐食後井水服一錢。

苦竹葉及瀝治口瘡。煎葉湯漱口﹐取瀝塗之。【《本艸》】

香口辟臭﹕豆蔻﹑細辛爲末含之。【《肘後》】

香口去臭﹕藿香洗淨煎湯﹐時時噙漱。【《摘元》】

口吻瘡﹐以松白皮及濕貼之﹐三四度瘥。【《千金》﹐下同】

又方﹕經年葵根欲腐者佳﹐燒灰及熱敷之良。

又方﹕以新炊飯了甑﹐及熱以唇口向甑唇上熨之二七下﹐三兩上﹐瘥止。

口肥瘡﹕熬竈上飯令焦﹐末敷之。

燕吻瘡﹕木履尾﹐內煻灰中令熱﹐取拄兩吻各二七徧﹐推之則復入矣。推當疾出其指﹐恐誤嚙傷人指也。

又方﹕消蠟和水敷之善。

卒口噤不開﹕附子搗末﹐內管中﹐彊開口﹐吹口中。

口漧﹕羊脂或豬脂﹐雞子大劈之﹐內半升酢中﹐漬一宿﹐絞取汁﹐含之。

又方﹕石膏五合﹐碎﹐蜜二升。先以水三升﹐煮石膏取二升﹐內蜜﹐煮取二升﹐去滓含如棗核大﹐咽汁盡﹐更含之。

虛勞口漧﹕麥冬一兩爲末﹐大棗肉三十枚。以蜜一升和令熟﹐用米五升蒸之﹐任性服。

又方﹕羊脂如雞子大﹐醇酒半升﹐棗七枚﹐劈合漬七日﹐取棗食之﹐立愈。

口气臭穢﹕常以月旦日未出時﹐從東壁取步﹐七步﹐回頭向垣立﹐含水噀壁七徧﹐口卽香美。

又方﹕細辛﹑豆蔻含之甚良。

鍼灸

《素問》云﹕帝曰﹕有病口苦﹐取陽陵泉。口苦者病名爲何﹖何以得之﹖岐伯曰﹕病名曰膽癉。夫肝者中之將也。取決於膽﹐咽爲之使。此人者數謀慮不決。故膽虛气上溢﹐而口爲之苦。治之以膽募兪。

嗌漧﹐口中熱如膠﹐取足少陰。

《靈樞經》曰﹕熱病先身濇﹐倚而熱﹐煩悗﹐幹唇口嗌﹐取之皮﹐以第一鍼五十九。膚脹口漧寒汗出﹐索脈於心不得﹐索之水。水者腎也。

《甲乙經》曰﹕舌下腫難以言﹐舌縱涎出﹐廉泉主之。

口僻﹐偏歷主之。

口不能水漿﹐喎僻﹐水溝主之。

瘈瘲口沫出﹐上關主之。

口僻噤﹐外關主之。

痱痿﹐臂腕不用﹐唇吻不收﹐合谷主之。

風從頭至足﹐面目赤口痛嚙舌﹐解溪主之。

厥﹐口僻失欠﹐下牙痛﹐頰腫惡寒﹐口不收﹐舌不能言﹐不得嚼﹐大迎主之。

口僻不正失欠﹐口不開﹐翳風主之。

口僻﹐刺太淵﹐引而下之。

口中腫臭﹐勞宮主之。

《千金方》曰﹕承泣﹑四白﹑巨髎﹑禾髎﹑上關﹑大迎﹑顴骨﹑彊間﹑風池﹑迎香﹑水溝﹐主口喎僻﹐不能言。

頰車﹑顴髎﹐主口僻痛惡風寒﹐不可以嚼。

外關﹑內庭﹑三里﹑大泉﹑商丘﹐主口僻噤。

水溝﹑齗交﹐主口噤﹐不能水漿﹐喎僻。

齗交﹑上關﹑大迎﹑翳風﹐主口噤不開﹐引鼻中。

合谷﹑水溝﹐主唇吻不收﹐喑不能言﹐口噤不開。

商丘﹑曲鬢﹐主口噤不開。

地倉﹑大迎﹐主口緩不收﹐不能言。

下關﹑大迎﹑翳風﹐主口失欠﹐下牙齒痛。

膽腧﹑商陽﹑小腸腧﹐主口舌漧﹐食飲不下。

勞宮﹑少澤﹐三間﹑太衝﹐主口熱﹑口漧﹑口中爛。

勞宮﹐主大人小兒口中腥。

曲澤﹑章門﹐主口漧。

大溪﹑小澤﹐主咽中幹﹐口中熱﹐唾如膠。

兌端﹑目窻﹑正營﹑耳門﹐主唇吻彊﹐上齒齲痛。

陽陵泉﹐主口苦﹐嗌中介介然。

光明﹑臨泣﹐主喜嚙頰。

京骨﹑陽谷﹐主自嚙唇。

解溪﹐主口痛嚙舌。

失欠﹐頰車蹉﹔灸背第五椎﹐一日二七壯﹐滿三日未瘥﹐灸气沖二百壯。胸前喉下巨骨中是﹐亦名气堂。

又方﹕灸足內踝上三寸宛宛中﹐或三寸五分﹐百壯﹐三報。此三陰交穴也。

《得效方》曰﹕唇緊不能開﹐宜灸手虎口穴﹐男左女右。又炙承漿三壯。

《醫學綱目》曰﹕口噤喎斜﹐取頰車﹐沿皮向下。又取地倉﹐喎左瀉右﹐喎右瀉左﹐鍼透亦無害。輕者只鍼合谷﹑頰車。落架風﹐取頰車。

口瘡﹐取承漿﹑合谷﹑人中﹑長彊。又取金津﹑玉液各出血。又取委中﹐瀉後溪。此二穴乃心火腎水二經之表。

導引

《東垣十書》曰﹕凡口瘡無問新久﹐夜臥將自己兩丸﹐以手左右交揉﹐三五十徧﹐睡覺行之﹐三五度便差。

《保生祕要》曰﹕口漧導引法﹐左右足心每搓三十六回﹐按時吐納﹐津回卽咽﹐六度數過爲法﹐兼後功行之。

運功以舌抵上齶凝鉉雍穴﹐貫一窟涼水﹐漸提至口潠咽。

又法﹕起湧泉水或腎水皆可。

又法﹕想喉下一窟涼水﹐以意提起口中﹐或舌頂上齶﹐或舌壓下齶﹐則津液自生﹐或升腎水﹐或升湧泉水。

上膈熱口漧燥﹐心頭推開﹐又想腎水升至背流出心頭洗之﹐不嘻而吸之﹐或念背舌托上齶而津液自生。口不能言﹐先推開肺經﹐連腎水洗其心肺﹐又推其舌肋﹐肺如華蓋﹐覆於心頭﹐不能言者﹐是火旺肺枯﹐非腎水不能潤之。

口生蝶毒﹐淸肺經舌托上齶﹐想水徧舌洗之﹐次呵出心火。

醫案

《儒門事親》曰﹕一男子病口瘡數年﹐上至口﹐中至咽嗌﹐下至胃脘皆痛﹐不敢食熱物﹐一湧﹑一泄﹑一汗﹐卽去其九﹐次服黃連解毒﹐不十餘日皆釋。

趙平尙家一男子﹐年二十餘歲﹐病口中气出﹐臭如發廁﹐𨿽親戚莫肯與對語。戴人曰﹕肺金本主腥﹐金爲火所煉﹐火主焦臭﹐故如是也。久則成腐﹐腐者腎也﹐此極熱則反兼水化也。病在上宜湧之﹐先以茶調散湧而去其七分﹐夜用舟車丸﹑浚川散下五七行﹐比旦而臭斷。嗚呼﹗人有病口臭而終其老者﹐世訛以爲肺系偏而與胃相通﹐故臭。此妄論也。

《衛生寶鑑》曰﹕梁濟民膏粱多飲﹐因勞心過度﹐肺金有傷﹐以致气出鮏臭﹐涕唾稠粘﹐咽嗌不利﹐口苦漧燥﹐以加減瀉白散主之。《難經》云﹕心主五臭﹐入肺爲鮏臭﹐此其一也。因洪飲大熱之气所傷﹐使心火刑於肺金﹐以桑白皮﹐地骨皮苦微寒﹐降肺中伏火﹐而補气爲君﹐以黃芩知母苦寒﹐治气鮏臭﹐淸利肺气爲臣肺欲收﹐急食酸以收之﹐五味子酸溫以收肺气﹔麥門冬苦寒﹐治涕唾稠粘﹐口苦漧燥爲佐。桔梗辛溫﹐體輕浮﹐治痰逆利咽膈爲使也。

《薛己醫案》曰﹕州守劉克新患繭唇﹐時出血水﹐內熱口漧﹐吐痰體瘦﹐腎虛之證悉具﹐用濟陰地黃丸年許而愈。

一儒者因勞役感暑﹐唇生瘡﹐或用四物加黃蘗﹑知母之類而愈。後復作﹐彼仍用前藥﹐益甚﹐腹中陰冷。余用補中益气湯加茯苓﹑半夏﹐治之而愈。

儒者楊國華因怒﹐唇口兩耳腫痛﹐寒熱。余謂怒生熱﹐熱生風﹐用柴胡山梔散﹐數劑而愈。

一男子素善怒﹐唇腫脹﹐服淸胃等藥時出血水﹐形體骨立。余用補中益气加半夏﹑茯苓﹑桔梗﹐月餘唇腫漸消﹐元气漸復。又以四物加柴胡﹑炒山梔﹑丹皮﹑升麻﹑甘艸數劑。乃去山梔﹑加參朮而痊。

一婦人懷抱久郁﹐患繭唇。雜用消食降火﹐虛證悉具﹐盜汗如雨﹐此气血虛而有熱也。用當歸六黃湯﹐內黃芩﹑連﹑蘗炒黑﹐二劑而盜汗頓止。乃用歸脾湯八珍散兼服﹐元气漸復。更以逍遙散歸脾湯﹐間服百餘劑﹐而唇亦瘥。

一婦人懷抱久郁﹐或時胃口嘈辣﹐胸膈不利﹐月水不調﹐形衰食少﹐日晡發熱﹐食少體倦﹐唇腫年餘矣。余用歸脾湯加薑汁炒黃連﹑山梔﹐少佐吳茱萸﹐嘈辣頓去﹐飲食少進。乃去黃連加貝母﹑遠志﹐胸膈通利﹐飲食如常。又用加味逍遙散歸脾湯﹐間服百餘劑﹐月水調而唇方痊。

一婦人唇裂內熱二年矣﹐每作﹐服寒涼之劑﹐時出血水﹐益增他證。余用加味淸胃散而痊。後因怒﹐唇口腫脹﹐寒熱而嘔。用小柴胡加山梔﹑茯苓﹑桔梗﹐諸證頓愈。復用加味逍遙散而康。

一婦人善怒﹐下唇微腫﹐內熱體倦。用化痰藥﹐食少作嘔﹐大便不實﹐唇出血水。用理气消導胸膈痞滿﹐頭目不淸﹐唇腫經閉。用淸胃行血﹐肢體愈倦﹐發熱煩躁﹐涎水湧出。余曰﹕此七情損傷肝脾﹐誤行攻伐所致。遂用濟生歸脾湯食進便實。用加味逍遙散腫消熱退。用補中益气湯﹐脾健涎止。後因怒﹐寒熱耳痛﹐胸膈脹悶﹐唇掀腫甚﹐此怒動肝火而傷陰血﹐用四物合小柴胡加山梔頓愈。又因怒﹐脇乳作脹﹐肚腹作痛﹐嘔吐酸涎﹐飲食不入﹐小水不利﹐此怒動肝木而克脾土﹐用補中益气加川芎芍藥而愈。又勞役怒气﹐飲食失節﹐發熱而喘﹐體倦不食﹐下血如崩﹐唇腫熾甚﹐此肝經有火不能藏血﹐脾經气虛﹐不能攝血﹐用補中益气湯﹐加炒黑山梔﹑芍藥﹑丹皮而愈。

一男子內熱作渴﹐咳唾痰涎﹐大便幹濇﹐自喜壯實﹐問治於余。余曰﹕此脾腎陰虧陽旺之證﹐當壯水之主。不信﹐自服二陳芩連之類﹐次年下唇漸腫﹐小便赤濇。執守前藥﹐唇出血水﹐大便黑塊﹐小便淋瀝。請余往治。余曰﹕大便結黑﹐小便淋瀝﹐肝腎敗也。唇口腫白﹐脾气敗也。辭不赴﹐竟歿。

一婦人月經不調﹐兩足發熱﹐年餘後而身亦熱﹐勞則足腿酸痛﹐又年餘唇腫裂痛﹐又半年唇裂出血﹐形體瘦倦﹐飲食無味﹐月水不通﹐唇下腫如黑棗。余曰﹕此肝脾血虛火證﹐彼不信﹐用通經等藥而死。

一婦人善怒﹐唇腫﹐或用消毒之藥﹐唇脹出血年餘矣。余曰﹕須養脾胃滋化源方可愈﹐彼用前藥﹐狀如翻花癅而死。

一男子口糜爛﹐脈數無力。此血虛而有火﹐用四物加茯苓﹑白朮﹐少用黃蘗﹑知母治之而愈。

地官李孟卿子新婚﹐口舌糜爛﹐日晡益甚。用八珍湯加五味﹑麥門冬而口瘡愈﹐更用加減八味丸而元气實。

一男子唇舌生瘡﹐口苦作嘔﹐小便淋濇。此肝脾火動﹐以小柴胡加山梔﹑酸棗仁﹑遠志﹑麥門冬﹐諸證漸愈。但晡熱體倦﹐用四物柴胡﹑山梔而愈﹐又加白朮﹑茯苓﹑炙甘艸而安。

一婦人每怒﹐則口苦兼辣﹐頭痛脇脹﹐乳內刺痛。此肝肺之火。用小柴胡加山梔﹑靑皮﹑芎﹑歸﹑桑皮而安。後勞兼怒﹐口復苦﹐經水頓至﹐用四物加炒山梔﹑炒膽艸一劑﹐更以加味逍遙散而康。

秋官趙君言口舌生瘡﹐勞則體倦﹐發熱﹐惡寒。此內傷气血之證﹐用補中益气加五味麥冬而愈。

進士劉華甫口舌生瘡﹐午前熱甚﹐脈數而有力。用淸心蓮子飲稍愈。更以四物二連湯全愈。後因勞役﹐日晡發熱﹐脈數而無力﹐用四物加參﹑朮﹑柴胡少瘥。但體倦口漧﹐再用補中益气湯而愈。

武庫劉君口舌生瘡﹐口漧飲湯﹐乃胃气虛而不能化生津液也﹐用七味白朮散而痊。

廷評曲汝爲口內如無皮狀﹐或咽喉作痛﹐喜熱飲食。此中气眞寒而外虛熱也﹐用加減八味丸而愈。

儒者費懷徳發熱﹐口舌狀如無皮。用寒涼降火藥﹐面赤發熱﹐作嘔少食﹐痰涎自出。此脾胃復傷虛寒而作也。用附子理中湯以溫補脾胃﹐用八味丸補命門火乃愈。

一儒者口苦而辣﹐此肺肝火證﹐先以小柴胡加山梔﹑膽艸﹑茯苓﹑桑皮而漸愈。更以六君加山梔﹑芍藥而痊。若口苦脇脹﹐小便淋瀝。此亦肝經之病﹐用六味丸以滋化源。

一男子口臭﹐牙齦赤爛﹐腿膝痿軟﹐或用黃蘗等藥﹐益甚。時或口鹹﹐此腎經虛熱﹐余用六味丸悉瘥。

一婦人口苦脇脹﹐用小柴胡﹑山梔﹑黃連少愈。更以四君子加芍藥﹑當歸﹑柴胡而瘥。

一婦人每怒﹐口苦發熱﹐晡甚﹐以小柴胡合四物二劑。更以四物加柴胡﹑白朮﹑茯苓﹑丹皮而愈。

《醫學綱目》曰﹕宣文炳口流涎不止﹐喜笑舌喑﹐脈洪大。用連﹑芩﹑蘗﹑梔﹑白朮﹑半夏竹瀝﹑薑汁服之﹐五日涎止笑息。

《證治準繩》曰﹕常熟嚴文靖公年逾七十﹐未斷房室。日服溫補之藥無算。兼以人參煮粥﹐蓯蓉作羹﹐致滋胃熱﹐滿口糜爛﹐牙齒動搖﹐口气臭穢﹐殆不可近。屢進寒涼淸胃之藥﹐不效。有欲用姜桂反佐者。請決於予。予曰﹕用之必大劇。主用加減甘露飲八劑而平。

