古今圖書集成醫部全錄卷一百三十四

耳門

黃帝素問

生气通天論

陽气者煩勞則張﹐精絕﹐辟積於夏﹐使人煎厥﹐目盲不可以視﹐耳閉不可以聽﹐憒憒乎若壞都﹐汩汩乎不可止。

【注此言煩勞而傷其陽气也。蓋陰陽之要﹐陽密乃固。煩勞則陽气外張﹐陰不得陽之溫固﹐則精自出而絕於內矣。秋冬之陽气收藏於內﹐夏則陽气張浮於外﹐故益虛而煎厥也。精气虛﹐故目盲不可以視﹐耳閉不可以聽也。】

又曰﹕陽不勝其陰﹐則五臟气爭﹐九竅不通。

【注五臟爲陰﹐九竅爲水注之器﹐乃精气所注之門戶。如陰甚而陽不能勝之﹐則五臟之气交爭於內﹐而九竅爲之不通。】

金匱眞言論

南方赤色﹐入通於心﹐開竅於耳。

【注邪气臟腑病形篇曰﹕其別气走於耳而爲聽。別气者﹐心主之气也。故曰﹕心開竅於耳也。】

陰陽應象大論

北方生寒﹐在髒爲腎﹐在竅爲耳。

【注腎气通於耳﹐腎和則耳能聞五音矣。故腎气開竅於耳。】

人年五十體重﹐耳目不聰明矣。

【注年五十而精液血液皆虛。虛則不能並於上﹐而耳目不聰明矣。】

智者有餘﹐有餘則耳目聰明。

【注有餘則陽气充﹐故耳目聰明也。】

天不足西北﹐故西北方陰也﹔而人右耳目不如左明也。

【注天不足西北者﹐陽中之陰不足也。在人則左爲陽﹐而右爲陰。陰不足於上﹐故右耳目不如左明也。】

東方陽也﹐陽者其精並於上﹐並於上則上盛而下虛﹐故使耳目聰明而手足不便也。西方陰也﹐陰者其精並於下﹐並於下則下盛而上虛﹐故其耳目不聰明而手足便也。故俱感於邪﹐其在上則右甚﹐在下則左甚。此天地陰陽所不能全也﹐故邪居之。

【注此言天地陰陽與人身之左右俱有﹐所不能全也。故人當配天地﹐以養頭足﹐而勿使邪居之。】

五臟生成篇

徇蒙招尢﹐目冥耳聾﹐下實上虛﹐過在足少陽厥陰﹐甚則入肝。

【注厥陰肝臟開竅於目﹐少陽經脈﹐上出於耳。邪實於下而經气不能上通﹐是以目冥耳聾。正气虛於上致動視而昏冒﹐搖掉之甚也。此始傷气而致正虛於上﹐過在經而復邪實於下也。】

診要經終論

少陽終者耳聾﹐百節皆縱﹐目絕系。絕系一日半死。其死也﹐色先靑白﹐乃死矣。

【注手足少陽經脈皆循於耳﹐經气絕﹐故耳聾也。少陽主骨﹐諸節皆屬於骨﹐少陽气終﹐故百節皆縱。手足少陽之脈﹐皆至目銳眥﹐終則牽引於目﹐故目如驚而邪視也。少陽屬腎﹐腎藏志﹐目系絕則志先絕﹐故一日半死也。靑者甲木之气﹐外脫白者﹐三焦之榮內亡也。】

玉機眞髒論

脾不及﹐則令九竅不通﹐名曰重彊。

【注經曰﹕五臟不和﹐則九竅不通﹐今脾气不足﹐則五臟之气皆不和矣。夫胃爲陽土而气彊﹐脾爲陰土而气弱。脾弱而不得稟水谷之气﹐則胃气益彊﹐故曰重彊。蓋言脾气虛而不能爲胃行其津液者。胃彊脾弱。臟腑之剛柔不和也。】

通評虛實論

凡治暴厥而聾﹐偏塞閉不通﹐內气暴薄也。不從內外中風之病﹐故瘦畱著也。

【注暴厥而聾﹐厥气上逆﹐上竅不通也。偏塞閉結﹐厥气下逆﹐下竅不通也。此內外暴薄而爲外竅之不通也。如不從內之憂怒﹐外之中風而多病夭者﹐此緣形弱气衰﹐墻基卑薄﹐故肌肉瘦而皮膚薄著也。】

五臟不平﹐六腑閉塞之所生也。頭痛耳鳴﹐九竅不利﹐腸胃之所生也。

【注夫五臟之气﹐久逆而不得和平者﹐六腑閉塞之所生也。六腑不和﹐則九竅爲之不利。蓋臟腑陰陽表裏相應﹐是以證見於外者﹐病本於內﹐閉塞於內者﹐而外竅爲之不通。】

熱論

傷寒三日﹐少陽受之。少陽主膽﹐其脈循脇絡於耳﹐故胸脇痛而耳聾。九日少陽病衰﹐耳聾微聞。

【注少陽之气主樞主膽﹐膽气升則諸陽之气皆升﹐所謂因於寒欲如運樞也。諸陽之气從樞脇而出於膚表。太陽主表﹐陽明主肌﹐少陽主胸脇﹐胸脇痛而耳聾者﹐病在气而見有形之經證也。】

其病兩感於寒者﹐三日則少陽與厥陰俱病﹐則耳聾囊縮而厥﹐水漿不入﹐不知人﹐六日死。

【注少陽與厥陰爲表裏﹐故見少陽之耳聾﹐厥陰之囊縮而厥。水漿不入﹐穀气絕也。不知人者﹐神气傷也。此臟腑皆病﹐榮衛不行﹐故盡气終而死也。】

厥論

手太陽厥逆﹐耳聾﹐泣出﹐項不可以顧﹐腰不可以俯仰﹐治主病者。

【注手太陽所生病者﹐耳聾。小腸主液﹐故逆則泣出也。夫心主血脈﹐小腸主液而爲心之表﹐小腸气逆則津液不能榮養於經脈﹐是以項不可以顧﹐腰不可以俯仰。蓋腰項之間﹐乃脈絡經兪之大會也。】

少陽之厥﹐則暴聾﹐頰腫而熱。脇痛﹐胻不可以運。

【注足少陽之脈﹐起於目銳眥﹐從耳後入耳中﹐下頰車﹐循胸過季脇﹐出膝外廉﹐循足跗。故逆則暴聾﹐頰腫﹐脇痛﹐足胻不可以運行。】

脈解篇

太陽所謂耳鳴者﹐陽气萬物盛上而躍﹐故耳鳴也。

【注此言陽气之更盛也。春三月所謂發陳﹐天地俱生﹐萬物以榮。是以天地萬物之气皆盛上而躍。然而人之陽气亦榮盛於上﹐是以經脈上壅而耳鳴也。】

太陽所謂浮爲聾者﹐皆在气也。

【注此申明經气之有別也。如陽气盛上而所謂耳鳴者﹐因气而病經也。若所謂浮爲聾者﹐皆在气。】

刺禁論

刺客主人內陷中脈﹐爲內漏﹐爲聾。

【注此言刺客主人太過﹐則誤中內陷交過之脈﹐而爲耳內漏而聾也。】

鍼解篇

人髮齒耳目五聲﹐應五音六律。

【注發﹑齒﹑耳﹑目共六﹐齒又爲六六之數﹐而發之數不可數矣。律呂之數﹐推而廣之﹐可千可萬﹐而萬之外不可數矣。此言天地人之相應通變之無窮也。】

气交變大論

歲火太過﹐炎暑流行﹐金肺受邪﹐民病瘧少气﹑咳喘﹐血溢血泄﹑注下﹐嗌燥耳聾。

【注諸戊之歲火運太過﹐火勝則克金﹐故金肺受邪。肺乃水之生源﹐火熱鑠金﹐水源已竭﹐腎開竅於耳﹐故腎虛而耳聾。】

歲金太過﹐燥气流行﹐肝木受邪。民病兩脇下少腹痛﹐目赤痛眥瘍﹐耳無所聞。

【注諸庚之歲﹐金運太過﹐燥气流行﹐則肝木受病。耳無所聞者﹐肝虛也。】

五常政大論

厥陰司天﹐風气下臨﹐脾气上從﹐體重肌肉萎﹐食減口爽﹐目轉耳鳴。

【注目轉耳鳴﹐風淫於上也。】

六元正紀大論

少陽司天﹐民病聾瞑。

【注聾瞑者﹐風熱之气乘於內也。】

厥陰司天﹐三之气﹐耳鳴掉眩。

【注耳鳴掉眩﹐乃風病行於上也。】

木郁之發﹐甚則耳鳴眩轉。

【注耳鳴眩轉﹐乃風气之爲病也。】

少陽所至﹐爲喉痺﹐耳鳴﹐嘔湧。

【注此秋病之常也。】

木郁之發﹐民病胃脘當心而痛﹐上支兩脇﹐膈咽不通﹐食飲不下﹐甚則耳鳴眩轉﹐目不識人﹐善暴僵僕。

【注此受司天在泉之制勝﹐郁極乃發﹐以報復其歲气﹐如丁卯﹑丁酉歲少角木運而上臨陽明﹐壬子﹑壬午歲太角木運而陽明在泉﹐則木气皆郁矣。胃脘咽膈﹐食飲不下﹐木勝而土傷也。上支兩脇﹐耳鳴眩轉。僕不識人﹐風气之爲病也。】

至眞要大論

厥陰司天﹐客勝則耳鳴掉眩。

【注風木之客气勝於上﹐故耳鳴掉眩。】

厥陰之勝﹐耳鳴頭眩﹐憒憒欲吐﹐胃膈如寒。

【注耳鳴頭眩﹐木淫於上也。憒憒欲吐﹐胃气如寒﹐胃土病也。】

少陽之勝﹐熱客於胃﹐煩心﹐心痛﹐目赤﹐欲嘔﹐嘔酸善饑﹐耳痛溺赤﹐善驚譫妄﹐少腹痛下沃赤白。治以辛寒﹐佐以甘鹹﹐以甘瀉之。

【注少陽之勝﹐捨於三焦﹐故熱客於胃。蓋三焦之原﹐皆出於胃間也。三焦與心主包絡相合﹐故煩心﹐心痛。三焦之脈上入耳中﹐絡目銳眥﹐故淫上而爲耳痛。】

少陰司天﹐客勝則鼽嚏﹐頸項彊﹐肩背瞀熱﹐頭痛少气﹐發熱﹐耳聾目瞑。

【注少陰司天﹐二之气﹐乃厥陰風木﹐耳聾厥陰之气勝也。】

少陽司天﹐客勝則丹胗外發﹐及爲丹熛瘡瘍﹐嘔逆喉痺﹐頭痛嗌腫﹐耳聾﹐血溢﹐內爲瘈瘲。主勝則胸滿咳仰息﹐甚而有血。

【注少陽司天﹐初气三气﹐乃君相二火﹐耳聾等證﹐皆風火之爲病也。】

歲太陰在泉﹐民病耳聾﹐渾渾焞焞﹐嗌腫喉痺。

【注太陰在泉﹐辰戌歲也。民病耳聾等證﹐乃三焦經病。】

靈樞經

邪气臟腑病形篇

心脈微濇爲耳鳴。

【注南方赤色﹐入通於心﹐開竅於耳。心脈微濇﹐乃心气虛﹐故耳鳴。】

十二經脈﹐三百六十五絡﹐其血气皆上於面﹐而走空竅﹐其別气走於耳而爲聽。

【注別气者心腎之气﹐別走於耳而爲聽也。】

經脈篇

小腸手太陽﹐是主液所生病者﹐耳聾目黃頰腫。

三焦手少陽﹐是動則病耳聾﹐渾渾焞焞﹐嗌腫喉痺。

【注凡此皆經脈所循之部分而爲病。】

手陽明之別者﹐入耳合於宗脈﹐實則齲聾。

【注實則气滯而爲齲聾之病。】

經筋篇

手太陽之筋﹐其支者入耳中﹐直者出耳上下﹐其病則耳中鳴﹐痛引頷。

【注此太陽之筋所過而爲病也。】

脈度篇

腎气通於耳﹐腎和則耳能聞五音矣。五臟不和﹐則七竅不通。

【注五臟常內閱於七竅﹐五臟不和﹐故七竅爲之不通。】

熱病篇

熱病不知所痛﹐耳聾不能自收﹐口漧﹐陽熱甚。陰頗有寒者﹐熱在髓﹐死不治。

【注不知所痛者﹐外因之熱入於內也。耳聾不能自收﹐口漧者﹐腎臟之熱乘於上也。陽熱甚陰頗有寒者﹐內熱交爭於外也。熱在髓者﹐外熱交爭於內也。病深入內﹐故死。】

口問篇

黃帝問曰﹕人之耳中鳴者﹐何气使然﹖岐伯曰﹕耳中﹐宗脈之所聚也。故胃中空則宗脈虛﹐虛則下澑﹐脈有所竭者﹐故耳鳴。

【注肺朝百脈﹐宗脈者百脈之宗﹐肺所主也。耳者宗脈之所聚也。百脈之血气﹐水谷之所生也。故胃中空則宗脈虛﹐虛則脈气下澑矣。脈中之血气有所竭﹐故耳鳴也。】

上气不足﹐耳爲之苦鳴。

【注此言膀胱所藏之津液不足﹐不能灌精濡空竅﹐正气不足而生奇邪之病也。】

師傳篇

腎者主爲外﹐使之遠聽。視耳好惡﹐以知其性。

【注腎開竅於耳﹐故主爲外﹐言其聽之遠也。】

決气篇

精脫者耳聾﹐液脫者骨屬屈伸不利﹐色夭腦髓消﹐脛酸﹐耳數鳴。

【注腎主藏精﹐開竅於耳﹐故精脫者耳聾。液淖澤於骨﹐補益腦髓﹐故液脫者﹐骨屬屈伸不利。不能潤澤皮膚﹐故毛色夭焦也。腎主骨而骨髓上通於腦﹐故腦髓消而脛酸耳鳴。】

海論

髓海不足﹐則腦轉耳鳴。

【注髓海不足則精液竭﹐精液者所以濡空竅者也﹐是以耳爲之鳴。】

五閱五使篇

耳者﹐腎之官也。

本髒篇

黑色小理者腎小﹐粗理者腎大﹔髙耳者腎髙﹐耳後陷者腎下﹔耳堅者腎堅﹐耳薄不堅者腎脆﹔耳好前居牙車者腎端正﹐耳偏髙者腎偏傾也。

【注耳者腎之候﹐故視耳而知腎也。】

衛气篇

足少陽之標﹐在耳窻籠之前﹐而出於頭气之街。窻籠者耳也。

【注標猶樹之梢杪﹐足少陽之標﹐出於頭气之街。】

陰陽二十五人篇

手少陽之上﹐血气盛則耳色美﹐血气少則耳焦色惡。

【注手少陽之脈﹐其上行者出走耳前交頰﹐上至目銳眥﹐是以皮膚之血气盛則耳色美﹐气血皆少則耳焦色惡也。】

扁鵲難經

耳能聞聲之故

四十難曰﹕肺主聲﹐耳者腎之竅而反聞聲﹐其意何也﹖然。腎者北方水也﹐水生於申﹐申者西方金﹐金者肺﹐肺主聲﹐故令耳聞聲。

【注肺金也﹐聲出於金﹐故肺主聲。鼻屬於肺﹐不能聽聲。耳屬於腎而反能聞聲音﹐果何如邪﹖腎屬北方水申酉戌﹐申正金臨官之地。金在髒爲肺﹐肺主聲。耳𨿽屬腎水﹐水生於肺金之位﹐故令耳能聞聲。】

中藏經【漢華佗】

腎气通耳

腎者精神之舍﹐性命之根﹐外通於耳。

耳聾

肝气逆則頭痛﹐耳聾頰赤。其脈沈而急﹐浮而急亦然。病耳無聞﹐其脈浮大而濇者死。

耳部凶證

黑色起於耳目﹐漸入於口者死。

赤色見於耳目額者﹐五日死。

腎絕耳幹者﹐六日死。

甲乙經【晉皇甫謐】

腎气通耳

腎气通於耳﹐耳和則能聞五音矣。經曰﹐腎在竅爲耳。然則腎气上通於耳﹐下通於陰也。

耳焦枯

耳焦枯受塵垢者﹐病在骨。

仁齋直指方【宋楊士瀛】

耳聾

腎通乎耳﹐所主者精。精气調和﹐腎气充足﹐則耳聞而聰。若勞傷气血﹐風邪襲虛﹐使精脫腎憊﹐則耳轉而聾。又有气厥而聾者﹐有挾風而聾者﹐有勞傷而聾者。蓋十二經脈上絡於耳﹐其陰陽諸經適有交並﹐則髒气逆而爲厥﹐厥气搏入於耳﹐是爲厥聾﹐必有時見眩運之證。耳者宗脈之所附﹐脈虛而風邪乘之﹐風入於耳之脈﹐使經气否而不宣﹐是爲風聾﹐必有時見頭痛之證。勞役傷於血气﹐淫欲耗其精元﹐瘦悴力疲﹐昏昏憒憒是爲勞聾。有能將適得所﹐血气和平﹐則其聾暫輕。其或日就勞傷﹐風邪停滯﹐則爲久聾。又有耳觸風邪﹐與气相擊﹐其聲嘈嘈﹐眼或見火爲虛鳴。熱气乘虛﹐隨脈入耳不散﹐膿出爲膿耳。人耳間有津液﹐輕則不能爲害﹐若風熱搏之﹐津液結紐﹐成核塞耳﹐亦令暴聾﹐謂之耵耳。前是數者腎脈可推﹐風則浮而盛﹐熱則洪而實﹐虛則濇而濡。風爲之疏散﹐熱爲之淸利﹐虛爲之調養。邪气並退﹐然後以通耳調气安腎之劑主之。

瘡瘍全書【金竇漢卿】

耳風毒

耳風毒受在心經﹐因腎气不流行﹐壅在心經﹐致傷於耳。五種耳痔﹑耳蕈﹑耳癰﹑耳濕﹑耳爛﹐可用淸肝流气飲﹐後用定痛降气湯治之。如遇耳痔耳蕈﹐先用鍼刺破﹐用紅玉膏點之。耳脹痛﹐用虎耳艸汁滴入耳內﹐痛卽止。耳疔以燒酒滴疔根上﹐方得脫﹐隨用苦茶洗﹐解酒毒。

耳門癰

耳門癰受在肝經﹐毒气傳注﹐血不周流﹐此是惡毒證也﹐當用煎藥治之。

耳根癰

耳根癰受在腎經絡﹐怒气傷心﹐凝滯肝經﹐風熱壅盛成毒也。當用眉風藥治之﹐或用淸肝流气飲活法治之。

發耳

其瘡生於耳邊﹐又名熱毒發疽。五六日日原作「月」﹐據文義攺。間﹐漸長如蜂窠﹐皮紫者亦熱﹐諸處如火燒﹐痛不可忍﹐十日可刺。無膿者十一日死。若瘡不硬﹐刺見白膿者不死。黃膿出者不死。無時出鮮血者及赤膿者死。食不知味﹐多謊語者亦死。在二十日之間便見凶吉。煎藥用千金內托散﹐隨時增損之。

石疽

石疽𨿽與石癰同﹐惟石疽深寒客於經絡﹐血气結聚不散﹐隱於皮內﹐腫按之如石。此毒連頸項之間﹐內先潰爛﹐方出皮膚。恐髓出頸項者卽死。用排膿內補十宣散﹐待膿盡﹐內補散﹔戀心﹐乳香護心散﹐仍貼金絲膏﹐渴甚加五味﹑天花粉﹑漧葛﹑麥冬﹑烏梅。初起須用艾火灸患上三四十壯。發於額面者﹐不可治矣。

濟生方【宋嚴用和】

耳論治

夫耳者腎之所候﹐腎者精之所藏。腎气實則精气上通﹐聞五音而聰矣。若疲勞過度﹐精气先虛﹐於是乎風寒暑濕﹐得以外入﹐喜怒憂思﹐得以內傷﹐遂致聾聵。耳鳴熱壅﹐加之出血出膿﹐則成聤耳底耳之患。候其顴頰色黑者﹐知其耳聾也。亦有手少陽之脈動厥而聾者﹐耳內輝輝焞焞也。手太陽脈動厥而聾者﹐耳內气滿也。大抵气厥耳聾尙易治﹐精脫耳聾不易藥愈。諸證旣殊﹐治各有法。

耳者腎之候。腎乃宗脈之所聚﹐其气通於耳。腎气和平﹐則聞五音而聰矣。腎气不平﹐則耳爲之受病也。醫經云﹐腎气通耳。心寄竅於耳﹐風寒暑濕燥熱﹐得之於外﹐應乎腎﹔憂愁思慮得之於內﹐生瘡﹐或爲聤耳﹐或爲焮焮原作「掀」﹐據文義攺。腫。六淫傷之調乎腎﹐七情所感治乎心。醫療之法﹐寧心順气。欲其气順心寧﹐則耳爲之聰矣。宜用局方妙香散﹐以石菖蒲煎湯調服﹐以順心气﹔參﹑丹﹑蜜﹑砂﹐以寧心君。調腎之藥﹐蓯蓉圓。

河間六書【金劉完素】

耳聾

聾之爲病﹐俗醫率以慓悍燥烈之藥治之﹐往往謂腎水虛冷故也。夫豈知水火之陰陽﹐心腎之寒熱﹐榮衛之盛衰﹐猶權衡也﹐一上則必一下﹐是故髙者抑之﹐下者舉之﹐此平治之道也。夫心火本熱﹐虛則寒矣﹔腎水本寒﹐衰則熱矣。腎水旣少﹐豈能反爲寒病耶﹖經言足少陰腎水虛﹐則腹滿身重﹐濡瀉﹐瘡瘍流水﹐腰股痛發﹐腘腨股膝不便﹐煩冤足痿﹐淸厥意不樂﹐大便難﹐善恐心惕如人將捕﹐口苦舌漧﹐咽腫上气﹐嗌漧及痛﹐煩心心痛﹐黃疸﹐腸澼下血﹐脊臀股肉後廉痛﹐痿厥嗜臥﹐足下熱而痛﹐以此見腎虛爲病﹐皆是熱證。經又曰﹕有所遠行勞倦﹐逢大熱而渴﹐渴則陽气內伐﹐謂伐腹中之陰气也﹐水不勝火﹐以熱捨於腎中也。經又曰﹕骨痿者生於大熱也。又曰﹕腎熱者色黑而齒槁。凡色黑齒槁之人﹐必身瘦而耳焦也。所以然者﹐水虛則火實而熱。亢極則害﹐承乃制﹐故反兼水之黑也。腎水衰少﹐不能潤澤﹐故黑幹焦槁也。齒耳屬腎﹐故甚也。如瘡瘍熱極無液﹐則肉漧焦而色黑也。然則水衰爲熱明矣﹐豈可反言寒耶﹖故《仙經》以息爲六字之气﹐應於三陰三陽臟腑之六气﹐實則行其本化之字瀉之﹐衰則行其勝己之字瀉之﹐是爲殺其鬼賊也。所謂六字之气者﹐肝噓﹑心呵﹑相火唏﹑脾呼﹑肺呬﹑腎本吹也。故吹去腎寒則生熱﹐呵去心熱則生寒。故曰春不呼﹐夏不呬﹐秋不噓﹐冬不呵﹐四時常有唏﹐謂三焦無不足﹔八節不得吹﹐謂腎臟難得實。然以吹驗之﹐吹去腎水寒气﹐則陽熱暴甚而目瞑昏眩。虛爲熱證明矣。豈可反言腎虛而以熱藥養水耶﹖況水少不能勝火﹐又服熱藥﹐寧無損歟﹖經言以寒治熱﹐謂寒養冰而瀉火﹐以熱治寒﹐謂熱助火而耗水也。經𨿽或言以熱治熱﹐謂病气熱甚﹐能與寒藥交爭﹐而寒藥難下﹐故反熱服﹐順其病熱﹐熱病旣消﹐寒性乃發﹐則病熱除愈。如承气湯寒藥反以熱服之類是也。傷寒同法。經曰﹕寒因熱用﹐熱因寒用。亦是治熱類也。故治病之道﹐瀉實補衰﹐平而已矣。或謂病熱爲火實水虛﹐反言腎虛爲冷﹐心迷正理﹐不敢用對證寒藥﹐誤以食前服其助陽熱藥﹐欲令下部水勝﹐退上焦心火﹐食後兼服微涼之藥而退火熱﹐豈知十益不及一損也﹖病本熱而無寒﹐又得熱藥﹐則病熱轉甚﹐食後𨿽服大寒之藥﹐亦難解其勢之甚也﹐況以微涼乎﹖豈不詳熱藥證中止言治寒助熱﹐安有養水瀉火之言哉﹖經言五臟以平爲期﹐及夫一法無問五臟生克興衰﹐一槪言熱爲實寒爲虛者﹐通言陽气之興衰也。假令下部寒者﹐謂下焦火气之虛也﹐故以熱藥補之﹐非助腎水之藥爾﹐由水虛不能反爲寒也。凡諸疾之所起也﹐不必臟腑興衰變動相乘而病﹐但乘內外諸邪所傷﹐卽成病矣。大凡治病必求所在﹐病在上者治其上﹐病在下者治其下﹐中外臟腑經絡皆然。病气熱則除其熱﹐寒則退其寒﹐六气同法。瀉實補虛﹐除邪養正﹐平則守常﹐醫之道也。豈可見病已熱而反用熱藥﹐復言養水而勝心火者﹖可謂道在邇而求諸遠﹐事在易而求諸難﹐深可戒哉﹗所以或言腎虛而下部冷者﹐非謂腎水虛也。所謂腎有兩枚﹐經曰﹐七節之旁﹐中有小心。楊上善注《太素》曰﹕人之脊骨有二十一節﹐從下第七節

之旁左者爲腎﹐右者爲命門﹐命門者小心也。《難經》言心之原出於太陵﹐然太陵穴者﹐屬手厥陰包絡相火﹐小心之經也。《元珠》言刺太陵穴曰﹐此瀉相火小心之原也。然則右腎命門爲小心﹐乃手厥陰相火包絡之髒也。《仙經》曰﹕先生右腎則爲男﹐先生左腎則爲女。謂男爲陽火﹐女爲陰水故也。或言女子左腎爲命門者誤也。《難經》止言右腎爲命門﹐男子以藏精﹐女子以系胞﹐豈相反也﹖然右腎命門小心﹐爲手厥陰包絡之髒﹐故與手少陽三焦合爲表裏﹐神脈同出﹐見手右尺也﹐二經俱是相火﹐相行君命﹐故曰命門爾。故《仙經》曰﹕心爲君火﹐腎爲相火。是言右腎屬火而不屬水也﹐是以右腎火气虛則爲病寒也。君相𨿽爲二火﹐論其五行之理﹐則一於爲熱也。夫五行之理﹐陰中有陽﹐陽中有陰﹐孤陰不長﹐獨陽不成﹐但有一物全備五行﹐遞相濟養﹐是謂和平。交互克伐﹐是謂興衰。變亂失常﹐災害由生。是以水少火多爲陽實陰虛而病熱也﹔水多火少爲陰實陽虛而病寒也。故俗以熱藥欲養腎水勝退心火者﹐豈不誤歟﹖至如或因恣欲而卽病﹐或因久而成病者﹐俗以爲元气虛損而病寒者﹐皆誤也。然諸所動亂勞傷﹐乃爲陽火之化﹐神狂气亂而爲病熱者多矣。故經言消癉熱中﹐及夫熱病陰陽變易房勞之病證也。所以熱病未復﹐及大醉以不禁入房而爲禍甚速者﹐陽熱易爲暴甚故也。夫太乙天眞元气﹐非陰非陽﹐非寒非熱也。是以精中生气﹐气中生神﹐神能禦其形也。由是精爲神气之本﹐形體之充﹐固則眾邪難傷﹐衰則諸疾易染。何正言元气虛而爲寒爾。故老人之气衰﹐多病頭目昏眩﹐耳鳴或聾﹐上气喘咳﹐涎唾稠粘﹐口苦舌漧﹐咽嗌不利﹐支體焦痿﹐筋脈抱捲﹐中外燥濇﹐便溺祕結﹐此皆陰虛陽實之熱證也。俗悉言老弱爲虛冷而無熱也。縱見熱證﹐𨿽雲少水不勝多火﹐而反言腎水虛則爲寒﹐此乃舉世受誤之由也。但須臨時識其陰陽虛實﹐則無橫夭之冤。愼不可妄以熱藥養其眞气﹐則眞气何由生也﹖故《西山記》曰﹕餌之金石﹐當有速亡之患。《內經》言石藥發癲狂﹐熱甚之所生也。或欲以溫藥平補者﹐經言積溫成熱﹐則變生熱疾﹐故藥物不可妄服也。夫養眞气之法﹐飲食有節﹐起居有常﹐不妄作勞﹐無令損害﹐陰陽和平。自有益矣。《仙經》𨿽有服餌之說﹐非其人不可也。況乎齊於气味平和無毒之物﹐但以調其气爾。眞修道者以內事爲功﹐外事爲行﹐非服餌而望成於道也。故《仙經》又曰﹐服餌不備五味四气而偏食之﹐久則腑臟偏傾而生其病矣。然則豈可誤服熱藥而求其益﹖所謂聾者由水衰火實﹐熱郁於上﹐而使聽戶元府壅塞﹐神气不得通泄也。其所驗者《仙經》言雙手閉耳如鼓音﹐是謂鳴天鼓也。由脈气流行而閉之於耳﹐气不得泄﹐衝鼓其中﹐故聞之也。或有壅滯則天鼓微聞。天鼓無聞﹐則聽戶元府閉絕﹐而耳聾無所聞也﹐故一法含浸鍼砂酒﹐以磁石附耳﹐欲導其气令通泄也。或問曰﹕聾旣爲熱﹐或服幹蠍﹑生薑﹑附子﹑醇酒之類辛熱之物而或愈者﹐何也﹖答曰﹕欲以開發元府﹐而令耳中郁滯通泄也。故養生方言藥中其效﹐則如聞攢百樂音﹐由陽气開衝其中也。凡治聾者適其所宜﹐若熱證已退而聾不已者﹐當以辛熱發之﹔三兩服不愈者﹐則不可久服﹐恐熱極而成他病耳。若聾有熱證相兼者﹐宜以退風散熱涼藥調之﹐熱退結散而愈。然聾甚閉絕﹐亦爲難矣。愼不可攻之過極﹐反傷正气。若非其病﹐不可服其藥。飲食同法。當所宜者﹐過度則反傷正气。病已則止藥。欲求不病﹐無損而已矣。故經去大毒治病十去其六﹐小毒治病十去其七﹐常毒治病十去其八﹐無毒治病十去其九﹐谷肉果菜食養盡之﹐勿令過度﹐反傷其正。不盡行復如法。故曰﹕必先歲气﹐無伐天和。無實實﹐無虛虛﹐而遺人夭殃。無致邪﹐無失正﹐絕人長命。

陽气煩勞﹐積於夏﹐令人熱厥﹐目盲不可視﹐耳閉不可聽。人參散主之。

耳者﹐蓋非一也。以竅言之﹐是水也﹔以聲言之﹐金也。以經言之﹐手足少陽俱會其中也。有從內不能聽者﹐主也。有從外不能入者﹐經也。有若蟬鳴者﹐有若鐘聲者﹐有若火熇熇狀者﹐各隨經見之﹐其間虛實不可不察也。假令耳聾者腎也﹐何謂治肺﹖肺主聲﹐鼻塞者肺也。何謂治心﹖心主臭。如推此法﹐皆從受气爲始。腎受气於巳﹐心受气於亥﹐肝受气於申﹐肺受气於寅﹐脾王四季。此法皆長生之道也。

耳鳴

耳鳴有聲﹐非妄聞也。蓋耳爲腎之竅﹐交會手太陽少陽﹑足厥陰少陰少陽之經。若水虛火實而熱气上甚﹐客其經絡﹐衝於耳中﹐則鼓其聽戶﹐隨其脈气之微甚而作諸音聲也。經言陽气萬物盛上而躍﹐故耳鳴﹐是也。

東垣十書【元李杲】

耳簫聲

心臟虛邪﹐熱風相合﹐妄聽妄聞﹐耳簫聲。膽與三焦之經同出於耳。《銅人》云﹕刺關衝出血﹐瀉支溝。脈浮大而弦﹐初小柴胡湯﹐後大柴胡湯。此證是太陽與少陽爲病﹐前客後主也。

耳鳴耳聾

經曰﹕頭痛耳鳴﹐九竅不利﹐腸胃之所生也。胃气一虛﹐耳目口鼻俱爲之病矣。

經曰﹕陽气者﹐煩勞則張﹐精絕辟積於夏﹐使人煎厥﹐目盲耳閉﹐潰潰乎若壞都。故蒼天之气貴淸淨﹐陽气惡煩勞。病從脾胃生者一也。

脈弦洪緩而沈﹐按之中之下得時一濇﹐其證耳鳴耳聾者﹐調中益气湯。

經曰﹕頭痛耳鳴﹐九竅不利﹐腸胃之所生也。此胃弱不能滋養手太陽小腸﹑手陽明大腸﹐故有此證。然亦止從胃弱而得之。故聖人混言腸胃之所生也。或曰﹕子謂混言腸胃之所生﹐亦有據乎﹖予曰﹕經云﹐脾不及令人九竅不通﹐謂脾爲死陰﹐受胃之陽气﹐能上升水谷之气於肺﹐上充皮毛﹐散入四髒。今脾無所稟不能行气於臟腑﹐故有此證。此則脾虛九竅不通之謂也。𨿽言脾虛﹐亦胃之不足所致耳。

耳之體屬腎用屬肺

耳者上通天气﹐腎之竅也﹐乃腎之體而爲肺之用。蓋肺長生在子﹐子乃腎之舍﹐而肺居其中﹐而能聽音聲也。故精脫者耳聾。此明爲淸气所奉於天﹐而心勞腎損則受邪也。

丹溪心法【元朱震亨】

耳聾

耳聾皆屬於熱。少陽厥陰熱多﹐當用開痰散﹑風熱通聖散﹑滚痰丸之類。

大病後耳聾﹐須用四物湯降火。

陰虛火動耳聾者﹐亦用四物湯。

因郁而聾者﹐以通聖散內大黃酒煨﹐再用酒炒三次﹐後入諸藥﹐通用酒炒。

聾病必用龍薈丸﹐四物湯養陰。

濕痰者﹐神芎丸﹑檳榔丸。

耳鳴

耳鳴因酒遏者﹐大劑通聖散﹐加枳殼﹑柴胡﹑大黃﹑甘艸﹑南星﹑桔梗﹑靑皮﹑荊芥﹔不愈﹐用四物湯妙。

耳鳴必用龍薈丸﹐食後服。

气實人﹐檳榔﹑神芎丸下之。

耳內哄哄然﹐亦是陰虛﹐亦有气閉者。蓋亦是熱气閉者﹐耳乃鳴也。

耳腫痛

耳濕腫痛﹐涼膈散加酒炒大黃﹑黃芩酒浸﹑防風﹑荊芥﹑羌活服﹐腦多麝少。濕加枯礬吹。

衛生寶鑑【元羅天益】

耳聾

《黃帝鍼經》云﹕精脫者則耳聾。夫腎爲足少陰之經而藏精气﹐通乎耳。耳者宗脈之所聚也。若精气調和則腎臟彊盛﹐耳聞五音。若勞傷气血﹐兼受風寒﹐損於腎臟而精脫﹐精脫則耳聾也。然五臟六腑十二經脈有絡於耳者。其陰陽經气有相並時﹐並則髒逆﹐名之曰厥气。搏於耳之脈故令聾。其腎病精脫耳聾者﹐其候頰顴色黑。手少陽之脈動﹐其气厥逆而耳聾者﹐其證耳內輝輝焞焞也。手太陽厥而耳聾者﹐其候聾而耳內气滿也﹐宜以燒腎散治之。

卒聾

夫卒耳聾者﹐由腎气虛爲風邪所乘﹐搏於經絡﹐隨其血脈上入耳﹐正气與邪气相搏﹐故令耳卒聾也﹐宜以蒲黃膏﹐治卒聾也。

聤耳

夫耳者宗脈之所聚﹐腎气之所通﹐足少陰之經也。若勞傷气血﹐熱气乘虛入於其經﹐邪隨血气至耳。熱气聚則生膿汁﹐謂之聤耳也。

耳中生瘡

夫耳內生瘡者﹐爲足少陰之經其气通於耳。其經虛則風熱乘之﹐隨脈入於耳。與气血相搏﹐故令耳內生瘡也。

世醫得效方【元危亦林】

耳鳴

耳鳴皆是腎精不足﹐陰虛火動也。痰火者鳴甚﹐腎虛者微鳴。宜補腎丸﹑黃芪丸﹑大補丸﹑滋腎通气湯﹐或六味地黃丸。

奇效良方【明方賢】

論耳鳴耳聾

耳聾屬足少陰﹐腎寄竅於耳﹐而腎之所主者精﹐精气調和﹐腎气充足﹐則耳自聰矣。且耳聾所感不一﹐有勞傷气血﹐風邪乘熱使精脫腎憊而聾者﹔有挾風而聾者﹔有勞損而聾者。蓋十二經脈上絡於耳﹐其諸經適有交並﹐則髒气逆而爲厥﹐厥气搏入於耳爲厥聾。耳者宗脈之所附﹐脈虛而風邪乘之﹐風入於耳﹐使經气否而不宣﹐爲風聾。勞役傷於血气﹐淫欲耗其精元﹐瘦悴力疲﹐昏昏憒聵﹐爲勞聾。或人善調養﹐气血和平﹐不妄作勞﹐其證漸愈。或不能謹避﹐勞傷精气神﹐風邪停滯﹐則爲久聾之證。又有耳觸風邪﹐與气相搏﹐其聲嘈嘈﹐眼或見光爲虛鳴。有熱气乘虛﹐隨脈入耳﹐聚熱不散﹐膿汁出焉﹐爲膿耳。俗醫多用慓悍燥熱之藥制之。往往爲腎水虛冷故也。夫心火本熱﹐虛則寒矣﹔腎水本寒﹐衰則熱矣。腎水旣少﹐豈能反爲病耶﹖故一法用酒浸鍼砂﹐一日至晚﹐去鍼砂將酒含口中﹐用磁石一塊﹐綿裹塞耳﹐在左塞左﹐左右塞右﹐欲導其气而通泄也。或問曰﹕聾旣爲熱﹐或服幹蠍﹑生薑﹑附子﹑醇酒之類性熱之物而或愈者﹐何也﹖答曰﹕欲以開發元府﹐而令耳中郁滯通泄也。凡治聾者﹐適其所宜。若熱證退而聾不已者﹐當以辛熱之劑發散﹐疾止卽已﹐不可久服﹐恐熱極而成他病爾。若聾有熱證相兼者﹐宜以退風散熱調之﹐退結散熱而愈。然聾甚悶絕﹐亦爲難已。愼不可攻之過極﹐反傷正气。若非其病﹐不可服其藥。飲食同法。當所宜者﹐過度則反傷正气。病已卽止藥。欲求不病﹐無損而已矣。又言老人之气衰多病﹐頭目昏眩﹐耳鳴或聾上气等證﹐此皆陽實陰虛之證也。俗言老弱爲虛﹐冷而無熱也。縱有熱證﹐或雲少水不勝多火﹐而反言腎水虛則爲寒。此乃舉世受悞之由者也。

醫學正傳【明虞摶】

耳病

《內經》曰﹕腎者作彊之官﹐技巧出焉。又曰﹕耳爲腎之外候。又曰﹕腎通竅於耳。又曰﹕心通竅於耳。夫腎之爲髒﹐水髒也。天一生水﹐故有生之初﹐先生二腎而一陰藏於其內﹐而又有相火存乎命門之中也。相火每挾君火之勢﹐而侮所不勝﹐經所謂一水不能勝二火是矣。其或嗜欲無節﹐勞役過度﹐或中年之後﹐大病之餘﹐腎水枯涸﹐陰火上炎﹐故耳癢耳鳴無日而不作也。或如蟬噪之聲﹐或如鐘鼓之響﹐甚爲可惡﹐早而不治﹐漸而至於龍鐘﹐良可嘆哉﹗治法宜瀉南方之火﹐補北方之水﹐無有不安者焉。錢仲陽曰﹕腎有補而無瀉﹐厥有旨哉﹗

診法

左寸洪數﹐乃火上炎﹔兩尺洪數﹐相火上炎。其人必遺精夢泄﹐兩耳或鳴或聾。

證治要訣【明戴思恭】

耳病

耳爲腎竅﹐耳病皆屬於腎。腎虛故耳中或如潮聲蟬聲﹐或暴聾無聞。宜鳴聾散﹐或嚼蠟用酒下﹐及黃蠟粥食之。

腎經久虛﹐耳中潮聲蟬聲無休止時﹐妨害聽聞者﹐當墜气補腎﹐正元飲咽黑錫丹﹐兼進安腎丸。

風毒攻耳致生膿者﹐名聤耳。

醫學綱目【明樓英】

耳目受陽气以聰明

人之耳目﹐猶月之質﹐必受日光所加始能明﹐耳目亦必須陽气所加﹐始能聰明。是故耳目之陰血虛﹐則陽气之加無以受之﹐而視聽之聰明失。耳目之陽气虛﹐則陰血不能自施﹐而聰明亦失。然則耳目之聰明﹐必須血气相須﹐始能視聽也。

耳病屬腎肝

耳以竅言之﹐腎水也。經云﹕腎主耳﹐在髒爲腎﹐在竅爲耳。又云﹕腎气通於耳。腎和則耳能聞五音矣。又云﹕精脫者耳聾。故羅謙甫以精脫耳聾﹐必顴頰色黑也。

經云﹕肝虛則目﹝目巟﹞﹝目巟﹞無所見﹐耳無所聞﹐善恐。治用四物湯﹐加防風﹑羌活﹑柴胡﹑菖蒲﹑茯神等分﹐煎服二十餘帖﹐卻用杜壬姜蠍散開之﹐肝虛則生薑補之是也。

運气耳聾有四

一曰﹕濕邪傷腎三焦聾。經云﹐太陰在泉﹐濕淫所勝﹐民病耳聾渾渾焞焞﹐治以苦熱是也。

二曰﹕燥邪傷肝聾。經曰﹐歲金太過﹐燥气流行﹐肝木受邪﹐民病耳聾無所聞是也。

三曰﹕火邪傷肺聾。經曰﹐歲火太過﹐炎暑流行﹐肺金受邪﹐民病耳聾是也。

四曰﹕風火炎擾於上聾。經云﹐少陽司天之政﹐風熱參布﹐云物沸騰﹐民病聾瞑﹔三之气﹐炎暑至﹐民病熱中聾瞑﹐治以寒劑是也。

運气耳鳴皆屬風火

經云﹕厥陰司天﹐風行太虛﹐云物搖動﹐目轉耳鳴﹔三之气﹐天政布﹐气乃時舉﹐民病耳鳴。又云﹐厥陰之勝﹐耳鳴頭眩。又云﹐少陽所至﹐爲耳鳴﹐治以辛寒是也。

運气耳痛皆屬熱

經云﹕少陽之勝﹐耳痛﹐治以辛寒是也。

醫學入門【明李梴】

耳聾有新舊之異

耳聾須分新舊。新聾多熱﹐少陽陽明火多故也﹐宜散風熱﹐開痰郁之劑。舊聾多虛﹐腎常不足故也﹐宜滋補兼通竅之劑。脈證以腎爲主﹐遲濡爲虛﹐浮動爲火﹐浮大爲風﹐沈濇爲气﹐數實爲熱。

耳聾有三

厚味動胃火﹐則左右俱聾﹔忿怒動膽火﹐則左耳聾﹔色欲動相火﹐則右耳聾。三者忿怒爲多。

耳聾有痰火風濕气閉虛勞精脫气脫之不同

痰火﹕因膏粱胃熱上升﹐兩耳蟬鳴熱郁﹐甚則气閉漸聾﹐眼中流火。宜二陳湯加黃蘗﹑木通﹑萹蓄﹑瞿麥﹔因酒者﹐通聖散加南星﹑枳殼﹑大黃﹐或滚痰丸。

風聾﹕因風邪入耳必內作癢﹐或兼頭痛風熱﹐或因郁者﹐防風通聖散﹐先將大黃酒煨﹐又酒炒三徧﹐後入諸藥﹐俱用酒炒煎服。風壅連頭目不淸者﹐淸神散﹔風虛者﹐排風湯﹑桂香飲﹑芎芷散。

濕聾﹕因雨水浸漬﹐必內腫痛﹐涼膈散加羌活﹑防風﹐俱用酒炒﹔或五苓散加陳皮﹑枳殼﹑紫蘇﹑生薑。濕痰﹐神芎丸。痞塞不通必兼眩運﹐實人因怒者﹐當歸龍薈丸﹔虛人因思者﹐妙香散﹔憂滯者﹐流气飲子加菖蒲﹔上盛下虛者﹐祕傳降气湯加菖蒲。

虛聾﹕因久瀉或大病後﹐風邪乘虛入耳﹐與气相搏﹐嘈嘈而鳴。或時眼見黑花陰虛者﹐四物湯加知蘗﹑菖蒲﹑遠志﹐或腎气丸加磁石﹑故紙﹑菟絲子﹑黃蘗。陽虛者﹐八味丸﹑益腎散﹑磁石湯。

勞聾﹕昏昏憒聵﹐瘦瘁乏力。因勞力脫气者﹐補中益气湯加菖蒲﹔有火者加知﹑蘗﹑茯苓﹔因房勞脫精者﹐人參養榮湯加知﹑蘗或補骨脂丸。如久聾腎弱﹐气虛絕不聞者﹐難治。

大要﹕調气與開關通竅。腎水竅﹐耳而能聞聲者﹐水生於金也。肺主气﹐一身之气貫於耳﹐故能聽聲。凡治諸聾﹐宜先調气開郁﹐間用磁石羊腎丸開竅。蓋聾皆痰火鬱結﹐非磁石鎭墜﹐烏桂﹑椒辛﹑菖蒲辛散流通﹐則老痰郁火難開。然亦劫劑也﹐愈後以通聖散和之可也。

耳鳴

耳鳴乃是聾之漸也﹐惟气閉多不鳴便聾。風熱鳴者﹐解毒湯加生地﹑知母﹐或通聖散。痰火鳴甚﹐當歸龍薈丸。挾濕﹐神芎丸﹐或靑木香丸。腎虛微鳴﹐滋腎丸﹐气虛﹐四君子湯下﹔血虛﹐四物湯下。陰虛虎潛丸。

聤耳膿耳耳疼

聤膿疼皆風熱湊也。聤耳原有油液﹐風熱搏結成核﹐以致鳴聾﹐外用豬脂﹑地龍﹑鍋煤等分﹐薑汁和丸﹐棗核大﹐綿裹入耳﹐令潤挑去﹔重者內服柴胡聰耳湯。膿耳風熱上壅﹐外用枯礬五分﹐陳皮﹑胭脂俱燒灰各二分﹐麝五釐﹐爲末吹耳﹔重者內服犀角飲子。耳疼如虫走者﹐風盛﹔幹痛者﹐風熱﹐或屬虛火﹔有血水者﹐風濕。外用蛇蛻燒存性爲末﹐吹入枯礬末亦可﹔疼甚用吳萸﹑烏頭尖﹑大黃搗攔﹐盦足心﹔重者內服東垣鼠粘子湯。

古今醫鑑【明龔信】

耳病論

夫耳者腎之竅也﹐其爲病亦有數種﹕有气厥而聾者﹐有挾風而聾者﹐有勞傷而聾者﹐有熱气乘虛隨脈入耳而爲膿耳者﹐有耳出津液風熱搏之結核塞耳﹐亦令暴聾而爲聤耳者。然又有左聾者﹐有右聾者﹐有左右俱聾者﹐不可不分經而治之也。

治法

夫左耳聾者﹐因有所忿怒過度﹐則動少陽膽火﹐故從左起﹐以龍薈丸主之。右耳聾者﹐因有所色欲過度﹐則動太陽膀胱相火﹐故從右起﹐以六味地黃丸主之。左右俱聾者﹐因有所醇酒厚味過度﹐則動足陽明胃火﹐故從中起﹐以通聖散﹑滚痰丸主之。蓋左耳聾者﹐婦人多有之﹐以其多忿怒故也。右耳聾者﹐男子多有之﹐以其多色欲故也。左右俱聾者﹐膏粱之家多有之﹐以其多肥甘故也。總三者而論之﹐忿怒致耳聾者爲多。

痰火上升﹐兩耳蟬鳴漸欲聾﹐宜加減龍薈丸﹑鍼砂酒﹑通用利气湯﹑復聰湯。

萬病回春【明龔廷賢】

耳聾脈證

左耳聾﹐宜聾膽湯。右耳聾﹐宜滋陰地黃湯。左右耳俱聾﹐宜酒制通聖散﹑淸聰化痰丸。

腎虛耳聾﹐宜六味地黃丸﹐本方加遠志﹑菖蒲﹑黃蘗﹑知母﹐並鹽水炒﹐亦治陰虛火動而聾。

耳病腎虛﹐遲濡其脈。浮大爲風﹐洪動火賊。沈濇气凝﹐數實熱塞。久病聾者﹐專於腎責。暴病浮洪﹐兩尺相同。或兩尺數﹐陰火上衝。古今圖書集成醫部全錄卷一百三十五

耳門

醫學凖繩六要【明張三錫】

耳鳴聾總論

耳鳴耳聾﹐須分新久虛實。忽因大怒大醉而聾或鳴者﹐屬痰火﹐分輕重。治中年及體虛﹐或病後有此﹐悉屬虛﹐但分气血耳。古方有用鼠膽﹑貓尿﹑淩霄花等﹐杵汁滴耳者﹔有用杏仁去皮加鹽蒸熱﹐撚油滴者﹔有用蓖麻子去皮﹐加棗子一个同搗﹐加乳汁和丸﹐綿裹塞耳者﹔有蒜瓣剜空﹐納巴豆炮熟﹐綿裹塞耳者﹔有用雄黃﹑巴豆末﹐蔥涎和錠卷紙塞耳者﹔有以蜀椒﹑巴豆﹑菖蒲﹑松脂﹐以蠟鎔作筒子塞耳者﹔有用細辛﹑蒲黃﹑曲末﹑杏仁和丸塞耳者。加有龍腦﹑椒目者﹐無非辛熱散結﹐透竅有餘﹐暴起者或可取效﹔若元气不足﹐腎陰虧損﹐虛火挾痰泛上﹐閉住其竅而聾鳴者﹐𨿽日滴時塞﹐如蟻撼石﹐終莫能動。須大補气血﹐滋陰制火﹐使大气上行充塞乎頭﹐則九竅通利﹐聾聵咸除。《難經》曰﹕腎气通於耳﹐耳和則知五音矣。腎气不得通於耳﹐則耳不和而聾。得上通於耳﹐則耳和而聰。觀此﹐則虛實判然矣。

腎虛﹐耳中潮聲蟬聲無休止時﹐妨害聽聞者﹐當墜气補腎﹐正元飲咽黑錫丹﹐間進安腎丸。有熱者﹐龍齒散。腎臟風耳鳴﹐夜間如打鼓聲﹐四肢抽掣痛﹐耳內覺有風吹奇癢﹐宜黃芪丸。

耳屬腎﹐人所共知也。然少陽膽經循脇絡耳﹐故傷寒邪傳少陽﹐則耳聾脇痛是也。婦女郁悒旣久﹐則耳前後生瘰癧馬刀﹐暴怒气逆﹐則耳卒聾﹐皆相火客於本經而然﹐不獨腎也。

耳聾耳鳴﹐有痰有火﹐有气虛﹐有陰虛﹐有肝火。

少壯悉屬痰火﹐中年必是陰虛。

陰虛耳聾

兩尺脈大﹐或左脈大﹐或左脈虛大﹐體瘦色黑。兼見口漧腸燥而耳鳴或聾者﹐手足心必熱﹐屬陰虛。六味丸﹐坎離丸主之。

气閉耳聾

耳聾﹐著惱而成﹐通气散效。茴香﹑木香﹑人參﹑延胡索﹑陳皮﹑菖蒲各一錢﹐羌活﹑僵蠶﹑川芎﹑蟬蛻各五分﹐穿山甲二錢﹐甘艸錢半爲細末﹐每服三錢﹐溫酒調下。

肝火耳聾

左脈弦急而數﹐屬肝火。其人必多怒﹐耳鳴或聾。宜平肝伐木﹐龍膽瀉肝湯﹔不已﹐龍薈丸。

痰火耳聾

右關脈滑而數﹐屬痰火郁於上焦。宜淸痰降火﹐二陳﹑酒芩連﹑柴胡﹑枳殼﹐或竹瀝﹑薑汁下滚痰丸佳。

气虛耳聾

右脈大而無力﹐或濡而細﹐證兼倦怠﹐口中無味等內傷證者﹐屬气虛。恆見勞碌之人﹐或中年病後得此﹐宜加減益气聰明湯。

風熱耳聾

耳根連牙牀腫痛﹐屬上焦風熱﹐陽明少陽二經受病﹐淸胃兼辛涼散之﹐升﹑柴﹑芷﹑翹﹑荊﹑防﹑薄荷﹑甘﹑桔﹑枳殼﹑酒芩連﹑元參﹑花粉﹑赤芍﹑鼠粘﹑生地等﹐頻頻緩服。勢盛加酒蒸大黃。腫已消﹐但出水膿不止﹐用紅末子吹之。耳門瘡﹐鼠粘子湯佳。

耳中忽然大痛﹐如有虫在內走奔﹐或出血﹐或出水﹐或幹痛不可忍﹐用蛇蛻燒存性﹐以鵝翎管吹入耳中立止。

大病後及勞碌耳聾或鳴﹐當作虛治﹐須分气血﹐一補陰﹐一益气。

虛聾

耳出膿汁﹐或聾而鳴﹐屬上焦風熱﹐蔓荊子散佳。方用蔓荊﹑生地﹑赤芍﹑甘菊﹑桑皮﹑木通﹑麥冬﹑升麻﹑前胡﹑炙甘艸﹑赤茯﹐姜棗煎服。

耳鳴聾皆是陰虛火動﹐滋腎丸﹑虎潛丸﹑或滋陰百補丸俱好。

肝火耳聾

脈弦而濡或數﹐其人多飲﹐屬肝經風熱﹐木香檳榔丸。耳根連及項或腫多在左邊﹐脈弦數屬肝火﹐恆見於婦女﹐宜平肝降火﹐兼舒郁。柴胡﹑靑皮﹑香附﹑撫芎﹑梔子﹑酒芩﹑連﹑歸﹑芍﹑貝母﹑連翹﹑元參主之。

若腫而發熱﹐有表證者﹐荊防敗毒散主之。

耳下結久﹐硬且脹﹐著惱便甚﹐屬郁﹐越鞠丸主之。

古今醫統【明徐春甫】

耳聾有六候

諸書論聾證有六候﹐有气聾﹑火聾﹑風聾﹑厥聾﹑勞聾﹑陰聾﹔又有聤耳﹑膿耳。大抵耳屬足少陰腎經﹐腎寄竅於耳也。腎通耳﹐所主者精。精气調和﹐腎气充足﹐則耳聞而聰。若勞傷血气﹐精脫腎憊﹐必主耳聾。且十二經脈上絡於耳﹐其陰陽諸經﹐適有交並﹐則髒气入於耳而爲厥﹐是謂厥聾﹐必有眩運相兼。耳者﹐宗脈之所附﹐脈虛而風邪乘之﹐經气痞而不宣﹐謂之風聾﹐必有頭痛之證。勞役傷於气血﹐淫欲耗其精元﹐瘦瘁力疲﹐昏昏憒聵而哄哄然者﹐是爲勞聾﹐必兼虛怯等證﹐此好色腎虛者有之。有痰火上升﹐郁於耳中而鳴﹐有熱乘虛隨脈入耳﹐結爲膿汁﹐謂之膿耳。或耳間有津液﹐風熱搏之﹐結硬成核塞耳﹐亦令暴聾﹐此爲聤耳。前是數者皆當推其腎脈。風則浮盛﹐熱則洪大﹐虛則濇而微。風者散之﹐熱者淸之﹐腎虛者補益之﹐痰火者涼而降之。各隨其宜而治之﹐豈有不聰聽者也﹖

耳聾耳鳴屬熱者多

俗云﹕老人多是虛冷而無熱﹐此世之誤也。凡老人之气衰多病﹐頭目昏眩﹐耳鳴或聾﹐上气喘咳﹐涎唾稠粘﹐口苦舌漧﹐筋痿脈促﹐二便祕結﹐此皆陰虛陽實之證。故經云﹕人年四十而陰气自半﹐惟是孤陽獨盛﹐見證皆火﹐又以熱藥與之﹐是以益火也。大寒之藥﹐故不可服﹐而惟以溫平調理﹐計出萬全。

气虛耳聾當見於大病之後

凡人大病之後而耳聾者﹐多是气虛。若老人耳聽漸重﹐亦是气虛。重而兼鳴者﹐亦有痰﹐不宜峻補。

耳聾當以通气開郁爲主

耳聾證﹐乃气道不通﹐痰火鬱結﹐壅塞而成聾也。凡用淸痰降火之藥﹐須兼味辛行气通竅之藥﹐方得治法之要。古方用酒浸鍼砂﹐一日至晚﹐去鍼砂﹐將酒含口中﹐用緊磁石一塊﹐綿裹塞耳﹐左聾塞左﹐右聾塞右﹐此欲導其气而通其閉也。若峻用痰火藥﹐則反傷脾胃﹐亦不能開其塞。若急補气虛﹐則火愈上而亦不能開。惟以前法﹐痰火藥中佐以辛溫之味﹐緩緩平治﹐自然痊愈。予見攻之太過﹐反傷正气﹐變生他疾者有之﹐此又不可不察也。

耳聾治法宜瀉南方補北方

憂愁思慮則傷心﹐心虛血耗﹐必致耳聾耳鳴。房勞過度則傷腎﹐腎虛精竭﹐亦必致耳聾耳鳴﹐藥宜瀉南方﹐補北方﹐滋陰降火爲主。心虛當寧心順气﹐宜辰砂妙香散﹑平補鎭心丹選用之。腎虛者﹐宜益精補腎﹐肉蓯蓉丸。

明醫雜著【明王綸】

耳鳴

耳鳴證或鳴甚如蟬﹐或左或右﹐時時閉塞﹐世人多作腎虛治不效。殊不知此是痰火上升郁於耳中而爲鳴﹐郁甚則壅閉矣。若遇此證﹐但審其平昔飲酒厚味﹐上焦素有痰火﹐只作淸痰降火治之。大抵此證多先有痰火在上﹐又感惱怒而得﹐怒則气上﹐少陽之火客於耳也。若腎虛而鳴者﹐其鳴不甚﹐其人多欲﹐當見勞怯等證。

【注按前證若血虛有火﹐用四物湯加山梔﹑柴胡。若中气虛弱﹐用補中益气湯。若血气俱虛﹐用八珍湯加柴胡。若怒便聾而或鳴者﹐屬肝膽經气實﹐用小柴胡湯加芎﹑歸﹑山梔。虛用八珍湯加山梔。若午前甚者﹐陽气實熱也﹐小柴胡湯加黃連﹑山梔。陽气虛﹐用補中益气湯加柴胡﹑山梔。午後甚者﹐陰血虛也﹐四物湯加白朮﹑茯苓。若腎虛火動﹐或痰盛作渴者﹐必用地黃丸。經云﹕頭痛耳鳴﹐九竅不利﹐腸胃之所生也。脾胃一虛﹐耳目九竅皆爲之病。】

耳瘡

耳瘡屬手少陽三焦經﹐或足厥陰肝經﹐血虛風熱﹐或肝經燥火風熱﹐或腎經虛火等。因若發熱焮痛﹐屬少陽厥陰風熱﹐用柴胡梔子散。若內熱癢痛﹐屬肝經風熱﹐用小柴胡湯加山梔﹑川芎。若內熱口漧﹐屬腎經虛火﹐用加味地黃丸﹔如不應﹐用加減八味丸。余當隨證治之。

醫貫【明趙獻可】

論耳諸病

耳者腎之竅﹐足少陰之所主。人身十二經絡中﹐除足太陽﹐手厥陰﹐其餘十經絡皆入於耳﹐惟腎開竅於耳﹐故治耳者以腎爲主。或曰﹕心亦開竅於耳﹐何也﹖蓋心竅本在舌﹐以舌無孔竅﹐因寄於耳﹐此腎爲耳竅之主﹐心爲耳竅之客爾。以五臟開於五部﹐分陰陽言之。在腎肝居陰﹐故耳目二竅﹐陰精主之﹔在心脾肺居陽﹐故口鼻舌三竅﹐陽精主之。《靈樞》曰﹕腎气通於耳﹐腎和則能聞五音。五臟不和﹐則七竅不通。故凡一經一絡有虛實之气入於耳者﹐皆足以亂其聰明而致於聾聵。此言暴病者也。若夫久聾者。於腎亦有虛實之異。左腎爲陰主精﹐右腎爲陽主气。精不足﹐气有餘﹐則聾爲虛。若其人瘦而色黑﹐筋骨健壯﹐此精气俱有餘﹐固藏閉塞﹐是聾爲實﹐乃髙壽之兆也。二者皆稟賦所致﹐不須治之。又有乍聾者﹐經曰﹕不知調和七損八益之道﹐早衰之節也。其年未五十﹐體重耳目不聰明矣﹐是可畏也。其證耳聾面頰黑者﹐爲脫精腎憊﹐用安腎丸﹑八味丸﹑蓯蓉丸﹑薯蕷丸﹐選而用之。若腎經虛火﹐面赤口漧﹐痰盛內熱者﹐六味丸主之。此論陰虛者也。至於陽虛者﹐亦有耳聾。經曰﹕淸陽出上竅。胃气者﹐淸气元气﹐春升之气也﹐同出而異名也。今人飲食勞倦﹐脾胃之气一虛﹐不得上升而下流於腎肝﹐故陽气者閉塞﹐地气者冒明﹐邪害空竅﹐令人耳目不明。此陽虛耳聾﹐須用東垣補中益气湯主之。有能調養得所﹐气血和平﹐則其耳聾漸輕﹔若不知自節﹐日就煩勞﹐卽爲久聾之證矣。

又有因虛而外邪乘聾者﹐如傷寒邪入少陽﹐則耳聾脇痛之類﹐當各經分治之。

又有耳痛﹑耳鳴﹑耳癢﹑耳膿﹑耳瘡﹐亦當從少陰正竅分寒熱虛實而治之者﹐多不可專作火與外邪治。耳鳴﹐以手按之而不鳴﹐或少減者﹐虛也﹔手按之而愈鳴者﹐實也。王節齋云﹕耳鳴聲如蟬﹐或左或右﹐或時閉塞﹐世人多作腎虛治﹐不效。殊不知此是痰火上升﹐郁於耳而爲鳴﹐甚則閉塞矣。若其人平昔飲酒厚味﹐上焦素有痰火﹐祇作淸痰降火治之。大抵此證﹐多先有痰火在上﹐又感惱怒而得則气上﹐少陽之火客於耳也。若腎虛而鳴者﹐其鳴不甚﹐其人必多欲﹐當見勞怯等證。惟薛立齋詳分縷悉﹐云﹕若血虛有火﹐用四物湯加山梔﹑柴胡。若中气虛弱﹐用補中益气湯。若血气俱虛﹐用八珍湯加柴胡。若怒便聾而或鳴者﹐屬肝膽經气實﹐用小柴胡湯加川芎﹑當歸﹐山梔﹔虛用八珍湯加山梔。若午前甚者﹐陽气實熱也﹐小柴胡加黃連﹑山梔﹔陽气虛用補中益气湯加柴胡﹑山梔。午後甚者陰血虛也﹐四物加白朮﹑茯苓。若腎虛火動﹐或痰盛作渴者﹐必用地黃丸。

耳中哄哄然﹐是無陰也﹔又液脫者﹐腦髓消﹐脛酸﹐耳數鳴﹐宜地黃丸。

腎虛﹐耳中潮聲蟬聲無休止時﹐妨害聽聞者﹐當墜气補腎﹐正元飲咽黑錫丹﹐間進安腎丸。腎臟風耳鳴﹐夜間睡著如打戰鼓﹐更四肢抽掣痛﹐耳內覺風吹奇癢﹐宜黃芪丸。腎者宗脈所聚﹐耳爲之竅﹐血气不足﹐宗脈乃虛﹐風邪乘虛﹐隨脈入耳﹐气與之搏﹐故爲耳鳴﹐先用生料五苓散加制枳殼﹑橘紅﹑紫蘇﹑生薑同煎﹐吞靑木香丸﹐散邪風下气﹔續以芎歸飲和養之。耳中耵聹﹑耳鳴﹑耳聾﹐內有污血﹐宜柴胡聰耳湯。

其餘耳痛﹑耳癢﹑耳腫﹑耳聤等證﹐悉與薛氏論相參用之。

耳瘡

羅謙甫曰﹕耳內生瘡者﹐爲足少陰﹐是腎之經也。其气通於耳﹐其經虛﹐風熱乘之﹐隨脈入於耳與气相搏﹐故令耳門生瘡也。曾靑散主之﹐黃連散亦可﹐內服鼠粘子湯。

膿耳

耳膿卽聤耳﹐用紅綿散﹑麝香散﹔內服柴胡聰耳湯﹑通气散。如壯盛之人﹐積熱上攻﹐膿水不瘥﹐紅綿散﹑麝香散不宜用﹐收斂太過也。宜三黃散效。

證治準繩【明王肯堂】

論耳

耳屬足少陰腎經。

【《中藏經》曰﹕腎者精神之舍﹐性命之根﹐外通於耳。《素問》曰﹕腎在竅爲耳﹐腎和則耳能聞五音矣。又曰﹕腎者主爲外﹐使之遠聽﹐視耳好惡以知其性﹐故耳好前居牙車者﹐腎端正。注﹕牙車卽頰車穴也﹐在耳下曲頷端陷中。耳偏髙者腎偏傾﹐耳髙者腎髙﹐耳後陷者腎下﹐耳堅者腎堅﹐耳薄不堅者腎脆。《元珠》曰﹕耳薄而黑或白者﹐腎敗也。】

又屬手少陰心經。

【《素問》曰﹕南方赤色﹐入通於心﹐開竅於耳。又曰﹕手少陰之絡﹐會於耳中。】

又屬手太陰肺經。

【李東垣曰﹕耳本主腎而復能聽聲者﹐聲爲金﹐是耳中有肺﹐水土生於申也。王太僕曰﹕手太陰肺之脈﹐其絡會於耳中。肺虛則少气﹐不能報息﹐是以耳聾也。】

又屬足厥陰肝經。

【《素問》曰﹕肝病气逆﹐則耳聾不聰。朱丹溪曰﹕耳聾屬熱﹐少陽厥陰熱多。】

又屬手足少陽三焦膽﹑手太陽小腸經之會。

【《靈樞》曰﹕少陽根於竅陰﹐結於窻籠﹐窻籠者其中也。《素問》曰﹕一陽獨嘯少陽厥也﹐其終者耳聾。嘯﹐耳中鳴如嘯聲也。膽及三焦脈皆入於耳﹐故气逆上則耳中鳴。又曰﹕少陽主膽﹐其脈循脇絡於耳﹐故傷寒三日﹐少陽受之﹐則胸脇痛而耳聾﹔九日少陽病衰﹐耳聾微聞也。又《靈樞》曰﹕手太陽所生病者﹐耳聾目黃。】

又屬手足陽明大腸胃經。

【《素問》曰﹕頭痛耳鳴﹐九竅不利﹐腸胃之所生也。《靈樞》曰﹕聾而痛者﹐取手陽明﹔聾而不痛者﹐取足少陽。又曰﹕耳者宗脈之所聚也﹐胃中空則宗脈虛﹐虛則下澑﹐脈有所竭者﹐故耳鳴。】

又屬足太陽膀胱經。

【《素問》曰﹕太陽所謂耳鳴者﹐陽气萬物盛上而躍﹐故耳鳴也。】

又屬手足少陰心腎﹑太陰肺脾﹑足陽明胃經之絡。

【《素問》曰﹕此五絡皆屬於耳中﹐上絡左角﹐邪客之則病。】

耳前屬手足少陽三焦膽﹑足陽明胃經之會。

【《素問》曰﹕上部入耳前之動脈﹐在耳前陷者中。動應於手﹐手少陽脈气之所行也。】

耳後屬手足少陽三焦膽經之會。

【李東垣曰﹕少陽者﹐斜出於耳前後也。】

耳下曲頰﹐屬足少陽膽﹑陽明大腸經之會﹐又屬手太陽小腸經。

【《靈樞》曰﹕手太陽當曲頰。】

曲頰前屬足少陽膽﹑陽明大腸經之會。

前寸許屬手陽明大腸經。

曲頰後屬足少陽膽經。

【《靈樞》曰﹕足少陽在耳下曲頰之後。】

趙以徳曰﹕耳者腎之竅﹐足少陰經之所主。然心亦寄竅於耳。在人身十二經絡中﹐除足太陽手厥陰外﹐其餘十經脈絡皆入於耳中。蓋腎治內之陰﹐心治外之陽﹐合天地之道﹐精气無處而不交通﹐故淸淨精明之气上走空竅﹐耳受之而聽斯聰矣。因此耳屬二髒之竅也。於是諸經稟其陰陽五行﹐精明者皆上入之﹐所以宮商角徵羽之五音從斯辧矣。經曰﹕積陽爲天﹐積陰爲地﹐淸陽出上竅是也。若二气不調﹐則交通不表﹐故陽气者閉塞﹐地气者冒明。而陽气之閉塞者﹐或因煩勞陰虛气浮﹐或因衛气不下﹐循脈積聚於上﹐或得於邪風與陽並盛﹐或因熱淫之勝﹐或因三焦之火獨光﹐而耳中渾渾焞焞﹐或因經髒積熱所致﹐或因大怒气上而不下。夫如是者﹐皆由心气虛實不調﹐虛則不能治其陽﹐下與陰交﹐實則恃陽彊而與陰絕。經曰﹕至陰虛天气絕是也。而地气之冒明者﹐或憂愁不解﹐陰气閉塞﹐不與陽通﹐或內外濕飲﹐痞隔其气﹐不得升降﹐則耳中亦渾渾焞焞﹐或腎精脫。若熱病之精脫﹐二者尺脈絕則死。或耳中因二气不和﹐結幹耵聹塞之。夫如是皆由腎气不和﹐虛則陰气微﹐不能上交於陽﹐而陽是暴﹐實則陰气逆﹐不納其陽也。

暴聾之病﹐與陰陽隔絕之未甚﹐經脈欲行而未通﹐衝擊其中﹐鼓動聽戶﹐隨其气之微甚而作嘈嘈風雨諸聲者﹐則可隨其邪以爲治﹐補不足﹐瀉有餘﹐務使陰陽和平﹐自然淸淨之气上走耳中而聽斯聰矣。曰﹕若子所表﹐言水火同開此竅﹐何《原病式》之非溫補耶﹖曰﹕心在竅爲舌﹐以舌非孔竅﹐因寄竅於耳﹐則是腎爲耳竅之主﹐心爲耳竅之客。以五臟開竅於面部﹐分陰精陽气言之。在腎肝居陰﹐故耳目二竅﹐陰精主之﹔在心肺脾居陽﹐故口舌鼻三竅﹐陽气主之。所以陰精主者﹐貴淸涼而惡煩熱﹔陽气主者﹐貴溫暖而惡寒涼。潔古老人嘗有是論﹐信耳目之不可以溫補也。

風虛耳聾﹐排風湯﹑桂星散﹑羊腎羹﹑魚腦膏﹑磁石丸﹑姜蠍散。

風熱耳聾﹐犀角飲子﹑芍藥散﹑犀角散﹑茯神散。

耳因郁聾輕者﹐吞來復丹﹐重者吞養正丹。凡治耳聾皆當調气。

气逆耳聾有三﹐肝與手太陽﹑少陽也。經云﹕肝气逆﹐則頭痛﹐耳聾不聰﹐頰腫。又云﹕太陽所謂浮爲聾者﹐皆在气也。羅謙甫云﹕手太陽气厥而耳聾者﹐其候聾而耳內气滿也﹔手少陽气厥而耳聾者﹐其候耳內渾渾焞焞﹐此皆气逆而聾也。治法宜四物湯吞龍薈丸降火﹐及復元通气散調气是也。

耳聾面頰黑者﹐爲精脫腎虛。羅謙甫云﹕經曰﹕精脫者則耳聾。夫腎爲足少陰之經﹐乃藏精而气通於耳。耳者宗脈之所聚也。若精气調和﹐則腎臟彊盛耳聞五音。若勞傷气血﹐兼受風邪﹐損於腎臟而精脫者﹐則耳聾也。然五臟六腑﹐十二經脈﹐有絡於耳者﹐其陰陽經气有相並時﹐並則髒气逆﹐名之曰厥。厥气相搏﹐入於耳之脈﹐則令聾。其腎病精脫耳聾者﹐其候頰顴色黑。手少陽之脈動﹐則气厥逆而耳聾者﹐其候耳內渾渾焞焞也。手太陽厥而耳聾者﹐其候聾而其內气滿也﹐宜以燒腎散主之。

燒腎散﹑益腎散﹑補腎丸﹑蓯蓉丸﹑肉蓯蓉丸﹑桑螵蛸湯﹐腎虛有寒者宜之。

本事地黃湯﹐腎虛有熱者宜之。

耳聾少气嗌漧者﹐爲肺虛。東垣曰﹕髒气法時論云﹐肺虛則少气不能報息﹐耳聾嗌漧。注云﹐肺之絡會於耳中﹐故聾。此說非也。蓋气虛必寒﹐盛則气血俱濇滯而不行也。耳者宗气也﹐肺气不行﹐故聾也。宜生脈散嚼下蠟彈丸。

勞聾﹐宜益气聰明湯。

頭目不淸﹐淸神散。

气閉不通﹐通气散﹑祕傳降气湯加菖蒲。

耳發

或問耳輪生疽何如﹖曰﹕是名耳發疽﹐屬手少陽三焦經﹐風熱所致﹐六七日漸腫如胡桃﹐或如蜂房之狀﹐或赤或紫﹐熱如火﹐痛徹心是也。十日刺出黃白膿者生﹐刺之無膿﹐時出鮮血﹐飲食不下﹐神昏狂躁者死。小兒耳竅旁生者﹐相傳指月而生﹐恐未必然。大抵風濕熱毒成疳﹐故名月蝕疳瘡。

耳內瘡

或問耳中生毒何如﹖曰﹕耳中所患不同﹐皆由足少陰手少陽二經風熱上壅而然。其證有五﹕曰聤耳﹐亦曰耳濕﹐常出黃膿﹔有耳風毒﹐常出紅膿﹔有纏耳﹐常出白膿﹔有耳疳﹐生瘡臭穢﹔有震耳﹐耳內虛鳴﹐常出淸膿。𨿽有五般﹐其源一也﹐皆不寒熱。有耳蕈﹑耳痔則不作膿﹐亦不寒熱﹐外無擁腫﹐但耳塞不通。以上纏綿不已﹐令人耳聾﹐活命飲﹑黃連消毒飲治之﹐若寒熱間作﹐內外紅腫﹐疼痛日增者﹐爲耳癰﹐用活命飲加升麻﹑桔梗﹑紫金丹﹑烏金丹。壯實者一粒金丹下之。若寒熱大作﹐痛楚難禁者﹐疔也﹐作疔治之。

耳後疽

或問耳後一寸三分生疽﹐古云不治之證。今有一人年二十四歲﹐耳後結塊如拳﹐肉色不變﹐亦不甚痛﹐七日不食何如﹖曰﹕此名耳後毒﹐非癭也。隔蒜灸之﹐活命飲加柴胡﹑桔梗﹑升麻﹐八陣散下之愈。

耳根毒

或問耳根結核何如﹖曰﹕是名耳根毒﹐狀如痰核﹐按之不動而微痛﹐屬足少陽膽經﹐兼三焦經風熱所致。用活命飲加升麻﹑柴胡﹐水酒煎服﹔或烏金散汗之。壯實者一粒金丹汗之﹔老弱者黃芪內托散﹑十宣散托之。

醫方考【明吳昆】

耳病方論

耳以司聽﹐匪聽弗聰也。君子有思聰之責者﹐胡然而使褎如乎﹖故考方論。

腎熱﹐耳中膿血不聞人聲者﹐千金腎熱湯主之。蓋耳者腎之竅﹐故腎熱則令人病耳﹐生膿出血﹐不聞人聲也。是方也﹐磁石能引肺金之气下降於腎﹐腎得母气﹐自然淸肅而熱日愈。生地汁﹑麥門冬﹑白芍藥﹐所以滋腎陰而瀉腎熱。乃蔥白者所以引腎气上通於耳也。牡蠣鹹寒﹐能軟堅而破結气﹐得蔥白引之入耳﹐則能開聽戶而消膿血。乃白朮﹑甘艸﹑大棗者﹐健脾之品也﹐所以培萬物之母﹐益土气而制腎邪爾。

勞聾﹑气聾﹑風聾﹑虛聾﹑毒聾﹑久聾﹑耳鳴者﹐千金補腎丸主之。蓋勞聾者﹐勞火鼓其聽戶也﹔气聾者﹐經气滯塞於聽戶也﹔風聾者﹐風熱閉其聽戶也﹔虛聾者﹐气血虛耗而神不用也﹔毒聾者﹐膿血障礙妨於聽戶也﹔久聾者﹐病非一日﹐邪气痺聚也。凡是聾者﹐勢必耳鳴﹐故總系其耳鳴也。味之甘者﹐可以補虛﹐亦可卻勞﹐人參﹑黃芪﹑羊腎﹑山萸﹑漧地黃﹑菟絲﹑巴戟﹑蓯蓉﹑澤瀉﹑芍藥﹑當歸﹑茯苓﹑甘艸﹐均之味甘之品也﹐能療气虛聾勞聾。味之辛者﹐可以驅風﹐亦可以順气﹐防風﹑細辛﹑菖蒲﹑遠志﹐丹皮﹑石斛﹐均之味辛之品也﹐能療聾風聾。性之毒者可以開結毒﹐亦可以療久痺﹐蛇牀﹑桂心﹑附子﹑漧薑﹐均之辛溫微毒之品也﹐能療毒聾久聾。

三十年久聾﹐用故鐵三十斤﹐以水七斗浸三日﹐取汁﹐入曲釀米七斗﹐如常造酒法﹐候熟﹐取磁石一斤﹐研末浸酒中三日﹐乃以飲取醉﹐以綿裹磁石﹐內耳中﹐覆頭一臥﹐酒醒去磁石卽瘥。昆謂磁石引鐵﹐物類之相感也。金石之性寒﹐可使主內熱﹔金石之性重﹐可使鎭祛气。共釀於酒﹐欲其無所不之﹐旣飲其酒﹐復以磁石內耳﹐欲其內外交感而聽戶隨開爾。

耳膿用人發燒灰存性﹐每用分許﹐吹入耳中﹐卽瘥。此濕者燥之之意﹐而必以人發者﹐近取諸身而自足也。他如白礬﹑赤石脂﹑鴿糞﹐皆可枯灰用之。

外科正宗【明陳實功】

耳病

耳病乃三焦肝風妄動而成﹐大人有虛火實火之分﹐小兒有胎熱胎風之別。虛火者耳內蟬鳴﹐或兼重聽﹐出水作癢﹐外無焮腫﹐此屬虛火妄動之證也。四物湯加牡丹皮﹑石菖蒲及腎气丸主之。實火者耳根耳竅俱腫﹐甚則寒熱交作﹐疼痛無時﹐宜柴胡淸肝湯治之。又有耳挺結於竅內﹐气脈不通﹐疼痛不止﹐以梔子淸肝湯爲治﹐外用黃綫藥插入挺肉縫旁﹐化盡乃愈。小兒胎熱﹐或浴洗水灌竅中﹐亦致耳竅作痛生膿﹐初起月間不必擦藥治早﹐項內生腫﹐候毒盡自愈。如月外不瘥﹐以紅綿散治之﹐則安矣。

百虫入耳

百虫入耳﹐乃偶然悞入之﹐如蠅蚊細虫入耳﹐以麻油數點滴入竅中﹐虫亦自死﹐取出。如蜈蚣等大虫入者﹐以肉炙香安耳邊﹐其虫聞香自出。有虫夜間暗入者﹐切勿驚慌喊叫﹐逼虫內攻﹐宜正坐點燈﹐光向耳竅﹐其虫見光自出﹐對面有人見﹐其虫不出。

黑疔

黑疔生於耳竅之內﹐黑硬腐爛﹐破流血水﹐疼及腮顴﹐宜先鍼刺﹐次行發汗﹐仍照疔類調治。

醫門法律【淸諭昌】

耳鳴

人身有九竅﹕陽竅七﹐眼耳鼻口是也﹔陰竅二﹐前後二陰是也。陽气走上竅而下入於陰位﹐則有溺泄腹鳴之候﹔陰气走下竅而上入於陽位﹐則有窒塞耳鳴之候。故人當五十以外﹐腎气漸衰於下﹐每每從陽上逆。而腎之竅開於耳﹐耳之聰司於腎﹐腎主閉藏﹐不欲外泄﹐因肝木爲子﹐疏泄母气而散於外﹐是以謀慮鬱怒之火一動﹐陰气從之上逆﹐耳竅窒塞不淸﹐故能聽之用不礙﹐而聽遠不無少礙。髙年之體﹐大率類然。較之聾病﹐一天一淵。聾病者其竅中另有一膜﹐遮蔽外气﹐不得內入﹐故以開竅爲主﹐而方書所用石菖蒲﹑麝香等藥﹐及外塡內攻等法者﹐皆爲此而設。至於年髙﹐陰气不自收攝﹐越出上竅之理﹐從無一人言及﹐反以治少壯耳聾藥及發表散气藥﹐兼帶陰虛爲治﹐是以百無一效。不知陰气至上竅﹐亦隔一膜﹐不能越出竅外﹐止於竅中汩汩有聲﹐如蛙鼓蚊鑼﹐鼓吹不已﹐以故外入之聲爲其內聲所混﹐聽之不淸﹐若气稍不逆上﹐則聽稍淸﹐气全不逆上﹐則聽全淸矣。昌悟明此理﹐凡治髙年逆上之气﹐屢有奇效。方中大意﹐全以磁石爲主﹐以其重能達下﹐性主下吸﹐又能制肝木之上吸故也。而用地黃﹑龜膠羣陰之藥輔之﹐更用五味子﹑山茱萸之酸以收之﹐令陰气自旺於本宮﹐不上觸於陽竅﹐繇是空曠無礙。耳之於聲﹐似谷之受響﹐萬籟之音﹐尙可細聆﹐豈更與人聲相拒艱於遠聽耶﹖此實至理所在﹐但醫術淺薄之輩﹐不能知之。試觀人之收視而視愈明﹐返聽而聽愈聰者﹐然後知斯言非臆說也。

人兩腎之竅𨿽開於耳﹐而腎气上入耳際﹐亦爲隔膜所蔽﹐不能越於耳外﹐止於耳根下﹐少則微鳴﹐多則大鳴﹐甚且將縈耳之筋觸之跳動﹐直似撞穿耳輪之象者﹐然實必不可出也。設陰气能出耳外而走陽竅﹐則陰陽相混﹐非三才之理矣。故耳之用妙在虛而能受也﹐外入之气隨大隨小﹐至耳無礙﹐惟內觸之气咶咶有聲﹐所以外入之气僅通其半。若鬱怒之火動﹐內气轉增﹐則外入之气轉混﹐必內气漸走下竅﹐上竅復其虛而能受之體﹐然後淸淸朗朗﹐聲入卽通﹐無壅礙也。方書指爲少陽膽﹑厥陰肝二經熱多所致﹐是說左耳分部﹐然少陽之气能走上竅﹐其穴皆絡於腦巓﹐無觸筋衝耳之理﹐不當與厥陰混同立說。其通聖散一方汗下兼用﹐乃治壯火之法。丹溪所取﹐亦無確見﹐惟滚痰丸一方﹐少壯用之多效者﹐則以大黃﹑黃芩﹑沈香乏苦﹐最能下气﹐而礞石之重墜﹐大約與磁石之用相仿也。昌所以不用此方者﹐以其大損脾胃﹐且耗胸中氤氳之气也。至於腎虛耳鳴﹐指作膀胱相火上升﹐則陽火必能透出上竅而爲鳴也﹐尢見丹溪無據之談。《易》言水中有火。原說眞火坎中一點眞陽卽眞火也。髙年之人腎水易竭﹐眞火易露﹐故腎中之气易出難收﹐況有厥陰之子爲之挹取乎﹖則壯水之主以制陽光﹐如盞中加油而燈焰自小﹐誠爲良法。乃云作腎虛治不效者﹐知其泛論世人﹐不爲老人立法也。夫收攝腎气﹐原爲老人之先務﹐豈丹溪明哲而爲此等議論乎﹖

景嶽全書【明張介賓】

論證

耳聾證﹐諸家所論𨿽悉﹐然以余之見﹐大都其證有五﹕曰火閉﹐曰气閒﹐曰邪閉﹐曰竅閉﹐曰虛閉。

凡火閉者﹐因諸經之火壅塞淸道﹐其證必哄哄熇熇﹐或脹或悶﹐或煩或熱﹐或兼頭面紅赤者是也。此證治宜淸火﹐火淸而閉自開也。

气閉者﹐多因肝膽气逆﹐其證非虛非火﹐或因恚怒憂鬱﹐气結而然。治宜順气﹐气順心舒而閉自開也。

邪閉者﹐因風寒外感﹐亂其營衛也﹐解其邪而閉自開。

竅閉者﹐必因損傷或挖傷﹐或雷炮震傷者﹐或患聤耳﹐潰膿不止而壞其竅者﹐宜用開通之法以治之也。

虛閉者﹐或以年衰﹐或以病後﹐或以勞倦過度﹐因致精脫腎虧﹐漸至聾閉﹐是非大培根本必不可也。

凡此數者﹐有從外不能達者﹐其病在經﹔有從內不能通者﹐其病在髒。當各隨其宜而治之﹐自無不愈者。然暴聾者多易治﹐久聾者最難爲力也。

耳聾證總因气閉不通耳。蓋凡火邪風邪﹐皆令气壅﹐壅則閉也。怒則气逆﹐逆則閉也。竅傷則气窒﹐窒則閉也。虛則气不充﹐不充則閉也。凡邪盛气逆而閉者﹐實閉也。气有不及而閉者﹐虛閉也。然實閉者少而虛閉者多。且凡屬實邪﹐固令耳竅不通﹐使果正气彊盛﹐斷不至此。惟經气不足﹐然後邪气得以奪之﹐此正邪之所湊﹐其气必虛之謂也。故卽系實邪而病至聾閉者﹐亦無不有挾虛之象。所以凡治此證﹐不宜竣攻﹐如古法之用通聖散﹑神芎丸﹑涼膈散﹑木香檳榔丸之屬﹐皆不可輕用。蓋恐攻之未必能愈﹐反傷脾胃﹐則他變踵至矣。治此之法﹐凡火壅於上者﹐自宜淸降﹐兼陰虛者﹐亦宜補陰﹐此陽証之治也。若無火邪﹐止由气閉﹐則或補或開﹐必兼辛溫之劑﹐方可通行﹐此陰証之治也。然此二者﹐皆當以漸調理﹐但無欲速﹐庶乎盡善。

耳鳴當辧虛實﹕凡暴鳴而聲大者多實﹐漸鳴而聲細者多虛﹔少壯熱盛者多實﹐中衰無火者多虛﹔飲酒味厚素多痰火者多實﹐質淸脈細素多勞倦者多虛。且耳爲腎竅﹐乃宗脈之所聚。若精气調和﹐腎气充足﹐則耳目聰明﹔若勞傷血气﹐精脫腎憊﹐必至聾聵。故人於中年之後﹐每多耳鳴﹐如風雨﹑如蟬鳴﹑如潮聲者﹐是皆陰衰腎虧而然。經曰﹕人年四十而陰气自半﹐半卽衰之謂也。又以《易》義參之﹐其象尢切。《易》曰﹕坎爲耳﹐蓋坎之陽居中﹐耳之聰在內﹐此其所以相應也。今老人之耳﹐多見聰不內居﹐而聲聞於外﹐此正腎元不固﹐陽气漸渙之徵耳。欲求來復﹐其勢誠難﹐但得稍緩卽已幸矣。其惟調養得宜而日培根本乎﹖

論治

火盛而耳鳴耳閉者。當察火之微甚﹐及體質之彊弱而淸之降之。火之甚者宜抽薪飲﹑大分淸飲﹑當歸龍薈丸之類主之。火之微者宜徙薪飲﹔兼陰虛者﹐宜加減一陰煎﹑淸化飲之類﹔兼痰者宜淸膈飲主之。

气逆而閉者﹐宜六安煎加香附﹑丹皮﹑厚朴﹑枳殼之類主之。

气逆兼火者﹐宜加山梔﹑龍膽艸﹑天花粉之類主之。

气逆兼風寒者﹐加川芎﹑細辛﹑蘇葉﹑菖蒲﹑蔓荊子﹑柴胡之類主之。

傷寒外感﹐發熱頭痛不解而聾者﹐當於傷寒門察證治之﹐邪解而耳自愈也。但傷寒耳聾﹐𨿽屬少陽之證﹐然必因虛所以有之﹐故仲景亦以爲陽气虛也。是以凡遇此證﹐必當專顧元气﹐有邪者兼以散邪﹐且可因耳之輕重以察病之進退。若因治而聾漸輕者﹐其病將愈﹔聾漸甚者﹐病必日甚也。其有聾閉至極而絲毫無聞者﹐此其腎气已絕﹐最是大凶之兆。

虛閉證﹐凡十二經脈皆有所主﹐而又惟肝腎爲最。若老年衰弱及素稟陰虛之人﹐皆宜以大補元煎﹐或左歸﹑右歸丸﹑肉蓯蓉丸﹐或十全大補湯之類主之。

若憂愁思慮太過而聾者﹐宜平補鎭心丹﹑辰砂妙香散之類主之。

若陽虛於上者﹐宜補中益气湯﹑歸脾湯之類﹐凡諸補劑中﹐或以川芎﹑石菖蒲﹑遠志﹑細辛﹑升麻﹑柴胡之類﹐皆可隨宜加用﹐但因虛而閉或已久者﹐終不易愈。

竅閉證韭因气血之咎而病在竅也﹐當用法以通之。

石室祕籙【淸陳士鐸】

耳聾

耳聾者﹐腎經病也。論理該用六味地黃丸﹐內加柴胡五錢﹐甘菊﹑白芍各二兩﹐當歸﹑枸杞﹑麥冬各三兩﹐北五味三錢。今不用此而用鼠膽一枚﹐龍齒﹑冰片﹑麝香﹑朱砂各一分﹐乳香﹑潮腦各半分﹐各研爲絕細末﹐以人乳爲丸﹐如梧子大﹐外用絲綿裹之﹐不可太大﹐塞入耳之深處﹐至不可受而止。塞三日取出﹐卽耳聰﹐永不再聾﹐不必三丸。但鼠膽最難得﹐覓一大鼠﹐先以竹籠養之﹐後以紙爲匣子﹐引其藏身﹐內用果品﹐令其自食﹐久之忽然用棒椎擊死﹐立時取膽﹐則膽在肝中也﹐否則再不可得也。幹者可用﹐只消用水調化﹐俱入藥末中﹐則一樣也。實耳聾者﹐亦用此方神效。又方用珍珠一粒﹐外用龍骨末一分﹐以蜜調之﹐丸在珠上﹐外用丹砂爲衣﹐綿裹塞其中卽愈﹐神方也。一月後取出﹐再用六味地黃丸一料﹐永不再聾。

耳癢

耳中作癢﹐以木刺之﹐尙不足以安其癢﹐必以鐵刀刺其底﹐錚錚有聲﹐始覺快然﹐否則癢極欲死。此腎肝之火﹐結成鐵底於耳中﹐非湯藥可救。予立一方﹐用龍骨一錢﹐皂角刺一條﹐燒灰存性﹐冰片三分﹐雄鼠膽一枚﹐先將前藥爲末﹐後以鼠膽水調勻﹐而後以人乳再調﹐如厚糊一般﹐將此藥盡抹入耳孔內﹐必然癢不可當﹐必須人執其兩手﹐癢定而自愈矣。愈後服六味丸三十斤可也。

耳鳴

耳中聞螞蟻戰鬭之聲者﹐此則非祟﹐乃腎水耗盡﹐又加怒气傷肝所致。方用柴胡﹑白芥子﹑梔子各三錢﹐熟地﹑山茱萸﹑白芍各三兩﹐麥冬一兩﹐水煎服。方中純是補腎平肝之聖藥﹐飲之數日﹐其戰鬭之聲漸遠﹐服一月卽愈。

方

補中益气湯【東垣】治气虛﹐淸气下陷﹐濁气上升﹐耳聾不聞聲。

黃芪一錢白朮人參各三分炙甘艸五分當歸身酒制橘皮升麻柴胡各二分水二盞﹐煎至一盞﹐溫服。咳嗽去人參。

四物湯治血虛耳聾。

熟地二錢川芎八分當歸身白芍各一錢右爲粗末﹐水煎。

四君子湯治气虛耳聾。

白朮二錢人參茯苓各一錢炙甘艸五分姜棗水煎。

八珍湯治气血兩虛而聾者。

人參白朮茯苓炙甘艸熟地黃當歸白芍川芎水煎服。

六味丸治腎經不足﹐頭運耳聾等證。

熟地黃八兩山茱萸肉漧山藥牡丹皮白茯苓澤瀉各三兩右各另爲末﹐和地黃膏加煉蜜丸﹐桐子大﹐每服七八十丸﹐空心食前滚湯下。

大安腎丸治腎經久積陰寒﹐膀胱虛冷﹐下元衰憊耳重﹐常服補元陽益腎气。

肉桂去粗皮﹐不見火川烏頭炮去皮臍﹐各一斤桃仁麩炒白蒺藜炒﹐去刺巴戟去心山藥茯苓肉蓯蓉酒浸﹐炙石斛去根﹐炙萆薢白朮破故紙各四十八兩右爲末﹐煉蜜爲丸﹐如梧桐子大﹐每服三十丸﹐溫酒或鹽湯下﹐空心食前。

小安腎丸治腎气虛乏﹐下元冷憊﹐精神昏憒﹐耳作蟬鳴等證。

川練子鹽四兩﹐水四升同煮﹐候幹切焙香附子川烏頭各一斤蘹香十二兩熟地黃八兩川椒去目及閉口者﹐微炒出汗﹐四兩右六味爲細末﹐酒糊爲丸﹐如桐子大﹐每服二十丸﹐空心臨臥鹽湯酒任下。

滚痰丸治耳聾﹑耳鳴﹑耳癢等証之由於痰火實盛者。

大黃蒸少頃﹐翻過再蒸少頃﹐取出﹐不可過黃芩各八兩沈香靑蒙石煆如金色百藥煎﹐各五錢右爲末﹐水丸﹐如梧桐子大﹐白湯食後空心服。此方用百藥煎﹐乃得之方外祕傳。蓋此丸得此藥﹐乃能收攝周身頑涎聚於一處﹐然後利下﹐甚有奇功。

沈香降气散治陰陽壅滯﹐气不升降﹐耳竅閉塞。

沈香二錢八分砂仁七錢五分香附子鹽水炒﹐去毛﹐六兩二錢五分甘艸炙﹐五錢五分右爲極細末﹐每服二錢﹐入鹽少許﹐沸湯調服﹐不拘時。

指迷七气湯治七情相干﹐陰陽不得升降﹐气道壅滯﹐耳竅閉塞。

香附子二錢靑皮去瓤陳皮去白桔梗蓬朮官桂藿香益智仁半夏湯洗七次甘艸炙﹐各一錢水二鍾﹐生薑三片﹐紅棗二枚﹐煎一鍾﹐食遠服。

流气飲子治五臟不和﹐三焦气壅﹐耳閉無聞。

紫蘇葉靑皮去白當歸芍藥半夏湯洗烏藥茯苓桔梗川芎黃芪枳實麩炒﹐各一錢木香防風去蘆檳榔陳皮去白炙甘艸大腹子連皮枳殼麩炒﹐各五分生薑三片﹐紅棗一枚﹐水煎﹐不拘時服。

蘇子降气湯治虛陽上攻﹐气不升降﹐上盛下虛﹐耳聾等證。

紫蘇子炒半夏湯泡﹐各二錢五分前胡去蘆炙甘艸厚朴去皮﹐姜炙炒陳皮去白﹐各一錢當歸去蘆﹐一錢五分沈香七分水二鍾﹐生薑三片﹐煎至一鍾﹐不拘時服。

養正丹治上盛下虛﹐气不升降﹐元陽虧損。

水銀黑錫去滓﹐淨秤﹐與水銀結砂子磺黃研朱砂研細﹐各一兩右用黑盞一隻﹐火上鎔黑鉛成汁﹔次下水銀﹐以柳條攪﹔次下朱砂﹐攪令不見星子﹐放下少時方入硫黃﹐急攪成汁和勻。如有焰﹐以酢灑之。候冷取出﹐研極細末﹐煮糯米糊丸﹐綠豆大﹐每三十丸﹐鹽湯棗湯任下。

復原通气散治气不宣流﹐或成瘡癤﹐耳聾耳癢。

舶上茴香炒穿山甲蛤粉炒延胡索陳皮白牽牛炒甘艸炙﹐各一兩木香不見火﹐兩半右爲細末﹐每服二錢﹐用熱酒調﹐食後服。不用酒者煎南木香湯調下。

防風通聖散治證同上。

防風川芎當歸白芍藥大黃薄荷葉麻黃去節連翹芒硝各五錢石膏黃芩桔梗各一兩滑石三兩甘艸二兩荊芥穗白朮梔子各二錢半右爲末﹐每服二錢﹐水一大盞﹐生薑三片﹐煎六分﹐溫服。

排風湯治風虛冷濕﹐邪气入髒﹐重耳不聞人聲。此湯聰耳明目﹐通臟腑。

白蘚皮當歸酒浸一宿肉桂去粗皮防風白芍藥杏仁去皮尖﹐麩炒炙甘艸芎藭白朮各二兩獨活麻黃去節茯苓各三兩右爲粗末﹐每服三錢﹐水一盞半﹐姜四片﹐煎八分﹐去滓﹐溫服﹐不拘時。

不換金正气散治耳瘡出膿水。

蒼朮炙橘皮去白半夏曲厚朴姜炙藿香各二錢甘艸炙﹐一錢生薑五片﹐紅棗二枚﹐煎服。

正元散治證同上。

紅豆炒漧薑泡陳皮去白﹐各三錢人參白朮炙甘艸茯苓去皮﹐各二兩烏藥去木附子炮﹐去皮尖山藥薑汁浸炒川芎漧葛各一兩黃芪炙﹐一兩五錢肉桂去粗皮川烏炮去皮﹐各五錢右爲細末﹐每服三錢﹐姜三片﹐棗一枚﹐鹽少許﹐煎七分﹐食前溫服。

木香檳榔丸禦藥治證同上

木香檳榔枳殼麩炒杏仁去皮尖﹐炒研靑皮去瓤﹐各一兩半夏曲皂角去白﹐酥炙﹝木郁﹞李仁去皮﹐各二兩右爲細末﹐別以皂角四兩﹐用漿水一碗﹐槎揉熬膏﹐更入熟蜜少許﹐和丸梧子大﹐每服五十丸﹐食後姜湯下。

越鞠丸治證同上。

香附炒蒼朮米泔水浸一宿﹐炒川芎各二兩山梔炒神曲各一兩五錢右爲末﹐滴水丸梧子大﹐每服一百丸﹐白湯下。

平補鎭心丹【《和劑》】治虛人耳聾。

酸棗仁去皮炒﹐二錢半車前子白茯苓去皮麥門冬去心肉桂去粗皮﹐不見火五味子茯神去木﹐各一兩二錢半龍齒熟地黃酒蒸天門冬去心山藥薑汁炒遠志去心﹐甘艸水煮﹐各一兩半人參朱砂細研爲衣﹐各五錢右爲末﹐煉蜜丸﹐如桐子大﹐每服三十丸﹐空心米湯溫酒任下。

五苓散【仲景】治痰水上逆﹐耳聾耳聤。

豬苓茯苓白朮炒﹐各十八銖肉桂半兩澤瀉一兩六銖半右爲末﹐每服三錢。服後多飲熱水﹐汗出而愈。

二陳湯治痰火耳聾。

茯苓陳皮半夏各一錢甘艸五分生薑二片﹐水煎服。

靑木香丸治痰水耳聾。

黑牽牛二百四十兩﹐炒令香﹐取頭末一百二十兩檳榔用酸粟米飯裹﹐濕紙包﹐火中煨令紙焦﹐去飯補骨脂炒香蓽澄茄各四十兩木香二十兩右爲細末﹐淸水滴爲丸如菉豆大﹐每服三十丸﹐茶湯熱湯任下。

小柴胡湯【仲景】治虛人肝火耳聾。

柴胡八兩半夏八兩人參黃芩生薑甘艸各三兩大棗十二枚劈右七味﹐以水一斗二升﹐煮取六升﹐去滓﹐再煎取三升﹐溫服一升﹐日三服。

一粒金丹【東垣】治耳鳴耳聾﹐或耳中生瘡。

蓽茇以豬膽汁拌勻﹐入膽內懸﹐待陰漧靑黛延胡索白芷川芎各一兩右爲細末﹐用無根水爲丸﹐每用一丸﹐以無根水化開口畜鼻內﹐更以銅錢咬口內出涎。

人參散

人參炙甘艸龍齒各二兩犀角屑生地白茯苓去皮﹐各一兩麥門冬去心﹐一兩五錢右口父咀﹐每服五錢﹐水一中盞﹐煎至七分﹐去滓﹐溫服﹐不拘時。

妙香散【《良方》】

山藥薑汁炒茯苓茯神黃芪炙遠志炒﹐各一兩人參桔梗炙甘艸各五錢木香煨﹐二錢五分辰砂三錢﹐另研麝香一錢﹐另研右爲細末﹐每服二錢﹐不拘時﹐溫酒調下。

烏金散【《三因》】

黃丹炒細墨燒﹐各一兩右爲細末﹐研勻﹐每服三錢。食後先用水漱口﹐待心中熱渴欲水﹐便以冷水調下。

歸脾湯【《濟生》】

人參茯神黃芪炙酸棗仁炒研龍眼肉白朮各二錢五分木香炙甘艸各五分水二鍾生薑五片﹐紅棗一枚﹐煎一鍾服。薛新甫加遠志﹑當歸各一錢。

四生散【《和劑》】

黃芪川羌活蒺藜白附子各等分﹐生用右爲末﹐每服二錢﹐薄荷酒調下。

涼膈散

梔子連翹薄荷黃芩甘艸各一兩五錢大黃芒硝各五錢右爲粗末﹐每一兩水二盞﹐竹葉七片﹐煎至一盞﹐去滓﹐入蜜少許﹐食後服。

逍遙散【《元戎》】

當歸白芍白朮柴胡甘艸茯神各等分右﹐薑水煎服。

紫金丹【《本事》】

淡豆豉好者二錢﹐用水略潤少時﹐以紙挹幹﹐研膏白砒水飛﹐半錢右用豉膏子和砒﹐同杵﹐極勻﹐如麻子大﹐每服五丸至十丸﹐量大小與之﹐並用臘茶淸極冷吞下﹐臨臥以知爲度。

調中益气湯【東垣】

黃芪一錢人參甘艸當歸白朮各五分五味子十五粒白芍柴胡升麻各三分橘皮二分右﹐水二盞﹐煎一盞﹐去滓﹐服食前。古今圖書集成醫部全錄卷一百三十六

耳門

方

桂星散【《準繩》﹐下同】治風火閉塞﹐耳竅不聞。

辣桂川芎當歸石菖蒲細辛木通木香白蒺藜炒﹐去刺麻黃甘艸炙﹐各一錢白芷梢天南星煨制﹐各一錢五分右﹐水二鍾﹐蔥白二根﹐紫蘇五葉﹐姜五片﹐煎至一鍾﹐食後服。一方加全蠍去毒一錢。

磁石羊腎丸治風虛不爽﹐時有重聽﹐或有風痺之狀。

磁石二兩﹐火煆醋淬七次﹐用蔥子一合﹐木通三兩入水同煎﹐一晝夜去蔥並木通川椒去目防風石棗去核遠志肉白朮炒白茯苓細辛菟絲子酒浸川芎山藥炒木香當歸身鹿茸酒浸一宿﹐炙黃芪制川烏炮﹐各一兩石菖蒲一兩五錢肉桂六錢五分熟地黃九蒸﹐二兩右爲細末﹐用羊腎兩對去膜﹐以酒煮爛﹐和諸藥末搗﹐以煮腎酒打糊和丸﹐如梧子大﹐每服百十丸﹐空心溫酒鹽湯任下。仍服淸神散﹐二藥相間服。忌牛肉雞鴨子。

淸神散治气壅﹐頭目不淸﹐耳常重聽。

甘菊花白僵蠶炒﹐各半兩羌活荊芥穗木通川芎防風各四錢木香一錢甘艸石菖蒲各一錢五分右爲細末﹐每服二錢﹐食後茶淸調服。

磁石浸酒方治風邪之气幹於腦﹐或入於耳﹐久而不散﹐經絡痞塞﹐不能宣利﹐使人耳中悾悾然﹐或作旋運。

磁石五兩﹐搗碎﹐水淘﹐去赤汁山茱萸天雄炮去皮臍﹐各二兩木通防風薯蕷遠志去心菖蒲芎藭細辛蔓荊子白茯苓肉桂漧薑炮甘菊花各一兩熟地黃三兩右銼細和勻﹐以生絹袋盛﹐用酒二斗浸七日﹐每日任性飲之﹐以瘥爲度。

魚腦膏治風聾﹐年久及耳鳴。

鯉魚腦二兩當歸焙白芷菖蒲細辛附子炮去皮臍﹐各半兩右除魚腦外爲細末﹐以魚腦置銀器中﹐入藥在內﹐微火煎候香﹐濾去滓﹐傾入磁器中﹐候凝﹐丸如棗核大﹐綿裹塞耳中。一方無菖蒲﹐有羊腎脂同魚腦先熬﹐次下諸藥。

羊腎羹治證同上。

杜仲去粗皮﹐炙黃黃芪各半兩磁石五兩﹐搗碎﹐水淘﹐去赤汁﹐綿裹懸煎﹐不得到鐺底羊腎一隻﹐去脂膜﹐切肉蓯蓉一兩﹐酒浸一宿﹐去皮炙幹右以水三大碗﹐先煮磁石﹐取汁二大碗﹐下杜仲等又煎﹐取一盞半﹐去滓﹐入羊腎﹑粳米一合﹐蔥白姜椒鹽酢﹐一如作羹法﹐空心服。

磁石丸

磁石煆﹐酢淬﹐七次防風羌活木通白芍黃芪鹽水浸焙桂心各一兩人參半兩右爲末﹐用羊腎一對﹐去脂膜搗爛﹐打酒糊爲丸如桐子大﹐每服五十丸﹐空心溫酒鹽湯下。

姜蠍散治耳聾﹐气塞腎虛等證。

全蠍四十九个﹐去毒﹐泡濕右以糯米半升﹐於大瓦上鋪平﹐將蠍鋪米上焙﹐令米黃爲度﹐去米不用﹔又切生薑四十九片﹐每片置蠍﹐再焙﹐姜焦爲度﹐去姜不用﹐將蠍研爲細末。三五日前﹐每日先服黑錫丹三五服﹐臨服藥時﹐令夜飯半飽﹐服時看其人酒量﹐勿令大醉﹐服已﹐令熟睡勿得叫醒﹐卻令人輕喚﹐如不聽得﹐濃煎蔥白湯一碗﹐令飲﹐五更耳中聞百十攢笙響﹐便自此聞聲。一方無糯米制銀石器中炒。

犀角飲子治風熱上壅﹐耳內聾閉﹐臖腫掣痛﹐膿血流出。

犀角鎊木通石菖蒲甘菊花赤芍藥元參赤小豆炒﹐各二錢甘艸炙一錢右﹐水二鍾﹐姜五片﹐煎至一鍾﹐不拘時服。

芍藥散治熱壅生風﹐耳內痛與頭相連﹐膿血流出。

赤芍白芍川芎木鱉子當歸大黃甘艸各一錢五分右水二鍾﹐煎至一鍾﹐食後服。

犀角散治風毒壅熱﹐心胸痰滯﹐兩耳虛聾﹐頭重目眩。

犀角屑甘菊花前胡枳殼麩炒黃羌活石菖蒲澤瀉木通生地黃各五錢麥門冬去心﹐二兩甘艸炙﹐二錢五分右爲末﹐每服三錢﹐水煎﹐去滓﹐食後溫服。

茯神散治上焦風熱﹐耳忽聾鳴﹐四肢滿急﹐胸膈痞悶不利。

茯神麥門冬各一兩羌活防風蔓荊子苡仁石菖蒲五味子黃芪各五錢薄荷甘艸各二錢五分右爲末﹐每服三錢﹐生薑三片﹐水煎去滓﹐食後溫服。

解倉飲子治气虛熱壅﹐或失饑冒暑﹐風熱上壅﹐耳內聾閉徹痛﹐膿血流出。

赤芍白芍各五錢當歸炙甘艸大黃蒸木鱉子去殼﹐各一兩右銼末﹐每服四錢﹐水煎﹐食後臨臥服。

檳榔神芎丸治濕痰耳聾。

大黃生黃芩各二兩牽牛滑石各四兩檳榔二兩右爲末﹐滴水丸﹐桐子大﹐每服十丸﹐次加十丸﹐白湯下。

燒腎散治腎虛耳聾。

磁石一兩﹐煆﹐酢淬七次﹐研飛附子一兩﹐炮去皮巴戟一兩川椒一兩﹐去目及閉口者﹐微炒出汗右爲末﹐每服用豬腎一枚﹐去筋膜﹐細切﹐蔥白﹑韭白各一分﹐入散藥一錢﹐鹽花一字和勻﹐用十重濕紙裹﹐於煻灰火內煨熟﹐空心細嚼酒解﹐薄粥下之﹐十日效。《寶鑑》方無巴戟。

蓯蓉丸【《濟生》﹐下同】治腎虛耳聾﹐或風邪入於經絡﹐耳內虛鳴。

肉蓯蓉酒浸﹐焙山茱萸肉石龍芮石菖蒲菟絲子酒浸﹐蒸﹐焙羌活鹿茸去毛﹐酒蒸﹐焙石斛磁石火煆﹐酢淬﹐水飛附子炮﹐各一兩全蠍去毒﹐七个麝香半字右爲末﹐蜜丸﹐桐子大﹐每服百丸﹐空心鹽酒鹽湯任下。

益腎散治腎虛耳聾。

磁石制巴戟川椒開口者﹐各一兩石菖蒲沈香各五錢右爲細末﹐每服二錢﹐用豬腎一隻﹐細切﹐和以蔥白少鹽並藥﹐濕紙十重裹煨﹐令香熟﹐空心細嚼﹐溫酒送下。

補腎丸治腎虛耳聾。

巴戟去心漧薑炮白芍藥山茱萸桂心遠志去心細辛菟絲子酒制澤瀉石斛黃芪漧地黃當歸蛇牀子人參甘艸牡丹皮肉蓯蓉酒浸附子炮﹐各二兩防風一兩五錢石菖蒲一兩茯苓五錢羊腎二枚右爲細末﹐以羊腎研爛﹐細酒煮麵糊丸﹐如桐子大﹐每服五十丸﹐空心鹽酒送下。

肉蓯蓉丸治腎虛耳聾。

肉蓯蓉酒浸﹐焙菟絲子酒浸山芋白茯苓人參官桂防風熟地黃白芍藥黃芪各五錢附子炮﹐去皮臍羌活澤瀉各二錢半羊腎一對﹐薄切去筋膜﹐炙幹右爲細末﹐煉蜜和丸﹐如桐子大﹐每服三十丸﹐空心用溫酒送下。

桑螵蛸湯治虛損耳聾。

桑螵蛸炙﹐十枚當歸白朮米泔浸﹐炒官桂白茯苓去皮附子炮荊子磁石火煆﹐酢淬菖蒲漧地黃焙﹐各一兩大黃銼﹐炒細辛川芎牡丹皮各五錢右﹝口父﹞咀﹐每服三錢匕。先以水三盞﹐煮豬腎一隻﹐取汁一盞﹐去腎入藥﹐煎至七分﹐去滓﹐食前溫服。

羊腎丸治腎虛耳聾﹐或勞頓傷气﹐中風虛損﹐腎气升而不降﹐或耳虛鳴。

山茱萸漧薑巴戟白芍藥澤瀉桂心北細辛菟絲子酒浸遠志漧地黃黃芪石斛附子當歸牡丹皮蛇牀子甘艸蓯蓉酒浸人參各二兩菖蒲一兩防風一兩五錢茯苓五錢右爲末﹐以羊腎一對研細﹐以酒煮麵糊丸梧子大﹐食前鹽酒下三十丸至五十丸﹐立效。

安腎丸治虛弱耳聾。

大安腎丸四兩眞磁石五錢﹐酢煆石菖蒲羌活各五錢右三件爲末﹐爲丸梧子大﹐每服四五十丸﹐鹽湯溫酒任下。

地黃丸治勞損耳聾。

大熟地黃洗焙當歸川芎辣桂菟絲子酒浸三日﹐蒸漧﹐搗末川椒出汗故紙炒白芷白蒺藜炒﹐杵去刺胡盧巴炒石菖蒲杜仲姜制炒﹐去絲﹐各二錢五分磁石火煆酢淬七次﹐研細﹐水飛﹐三錢七分五釐右件藥爲細末﹐煉蜜爲丸如梧桐子大﹐每服五十丸﹐以蔥白溫酒空心吞下﹐晚飯前再服一服。

蠟彈丸【《三因》】治肺虛耳聾。

白茯苓二兩山藥炒﹐三兩杏仁炒﹐一兩五錢﹐去皮尖右三味﹐研爲末和勻﹐用黃蠟一兩鎔和爲丸﹐如彈子大﹐鹽湯嚼下。有人止以黃蠟細嚼點好﹐建茶送下﹐亦效。山藥﹑茯苓﹑杏仁皆入於太陽﹐山藥大補陰气。惟杏仁利气﹐乃補中有通也。少气嗌漧者﹐門冬﹑人參﹐五味湯嚼下。

通气散治气閉耳聾。

穿山甲二錢茴香木香全蠍元胡索陳皮菖蒲各一錢羌活白僵蠶川芎蟬蛻各一錢甘艸一錢五分右件藥爲細末﹐每服三錢﹐不拘時候溫酒調下。

復元通气散治諸气濇耳聾﹐腹癰便癰﹐瘡疽無頭﹐止痛消腫。

靑皮陳皮各四兩甘艸炙三寸半連翹一兩右爲末﹐熱酒調服。

菖蒲散

石菖蒲一兩﹐一寸九節者蒼朮五兩﹐生用右銼成塊子﹐置瓶內﹐以米泔浸七日﹐取出蒼朮﹐只將菖蒲於甑上蒸三兩時﹐取出焙漧﹐搗爲細末﹐每服二錢﹐糯米飲調服﹐日三次。或將蒸熟者作指頭大塊子﹐食後置口中﹐時時嚼動﹐咽津亦可。

通神散治耳聾。

全蠍一枚地龍土狗各二个麝香一字明礬半生﹐半煆雄黃各五錢右爲細末﹐每用少許蔥白蘸藥﹐引入耳中﹐閉气面壁坐一時﹐三日一次。

通耳法

磁石緊者﹐豆大一塊穿山甲燒存性爲末﹐一字右二味﹐用新綿裹了﹐塞所患耳內﹐口中銜少生鐵﹐覺耳內如風雨聲卽愈。

追風散治耳聾。

藜蘆雄黃川芎石菖蒲全蠍白芷藿香葉鵝不食艸薄荷苦丁香各等分麝香少許右爲細末﹐每用些少吹鼻中。如無鵝不食艸﹐加片腦少許。

蓖麻丸治耳聾。

蓖麻子去殼松脂黃蠟杏仁去皮﹑雙仁﹐炒﹐各五錢乳香食鹽巴豆炒﹐各二錢五分右件藥搗如膏﹐撚如棗核樣﹐以黃蠟薄捲之﹐大鍼札兩三眼子﹐兩頭透用塞耳﹐經宿黃水出愈。

透耳筒治證同上。

椒目巴豆菖蒲松脂各一錢右件藥爲末﹐攤令薄捲作筒﹐塞耳內﹐一日一易。

雄黃散治證同上。

雄黃防風礜石石菖蒲烏頭川椒開口者﹐炒出汗﹐各二錢五分大棗核十枚右爲末﹐以香鑪中安艾一彈子大﹐次著黃蘗末半錢於艾上﹐復以藥二錢匕著艾上火燃之﹐以筒引耳燻之。

耳聾方

一豆三貓不出油﹐麝香少許用眞修﹐煉蜜爲丸麥粒大﹐綿裹梃子耳中投。

鯽魚膽膏治證同上。

鯽魚膽一个烏驢脂少許生油半兩右和勻﹐內樓蔥管中七日﹐滴入耳內。

蠍梢膏治證同上。

蠍梢七枚﹐焙淡豆豉二十一粒﹐揀大者﹐焙漧巴豆七粒﹐去心膜﹐不去油右﹐先研蠍梢﹑淡豉令細﹐別研巴豆成膏﹐同研勻﹐捏如小棗核狀﹐用蔥白小頭取孔﹐以藥一粒在內﹐用薄綿裹定。臨臥時置其中一宿取出﹐未通再用﹐以通爲度。

鼠膽丸治證同上。

曾靑一錢龍腦五分淩霄花三錢右爲細末﹐每用一字吹入﹐後﹐用鼠膽滴入﹐隨用綿子塞之﹐從晚至雞鳴取出。

蓖麻子丸治久聾。

蓖麻子二十一个﹐去油用皂角煨﹐取肉半錠生地龍中者一條全蠍二个﹐焙遠志去心磁石火煆﹐酢淬七次﹐研細﹐水飛乳香各二錢右爲細末﹐以黃蠟鎔和爲丸﹐塞耳中。

久聾方

天雄二錢五分附子一枚右爲細末﹐將雞子開一孔﹐取出黃﹐用淸和藥﹐仍入殼中封固﹐令雞抱之﹐俟雛出藥成取出﹐以綿裹塞耳中﹐取瘥爲度。

耳聾雞卵方

新雞卵一个巴豆一粒﹐去心膜右先以雞卵上開一孔﹐將巴豆納卵中﹐以紙兩重面粘貼蓋﹐卻與雞抱﹐以其餘卵雛出爲度。取汁滴耳內﹐日二次。

通耳丹治耳聾。

安息香桑白皮阿魏各一兩五錢朱砂五分右﹐用巴豆七个﹐蓖麻仁七个﹐大蒜七个﹐研爛入藥末﹐和勻﹐棗核大﹐每用一枚﹐塞耳內。

通气散治耳聾。

穿山甲螻蛄各五錢麝香一錢右爲細末﹐以蔥涎和劑塞耳。或爲細末﹐蔥管盛少許﹐放耳中。

耳聾方

水銀二錢五分蚯蚓中者一條右就樓蔥叢內以一莖去尖頭﹐入水銀﹑蚯蚓在內﹐卽系卻頭﹐勿令傾出﹐候蚓化爲水﹐滴入耳中。

勝金透關散善治前證。

川烏頭炮一个細辛各二錢膽礬五分鼠膽一具右爲細末﹐用鼠膽調和勻﹐再焙令幹﹐研細入麝香﹐半字﹐鵝毛管吹入耳中。吹時口含茶淸﹐待少時。

蒲黃膏治卒耳聾。

細辛蒲黃各一分杏仁湯浸﹐去皮尖雙仁曲末各三分右爲細末﹐研杏仁如膏﹐和撚如棗核大﹐綿裹塞耳中﹐日一易。

龍腦膏

龍腦一錢二分﹐研椒目五錢杏仁二錢半右件搗研合勻﹐綿裹﹐棗核大﹐塞耳中﹐日二易。

蘆薈丸【《良方》﹐下同】治疳積火盛﹐耳閉耳鳴耳瘡等證。

蘆薈胡黃連黃連炒焦木香白蕪荑炒靑皮各五錢當歸茯苓陳皮各一兩五錢甘艸炙七錢右爲末﹐米糊丸﹐桐子大﹐每服七八十丸米湯下。

龍齒散治腎虛熱毒﹐乘虛攻耳﹐致耳內常鳴如蟬聲﹐不可專服補藥。

龍齒人參白茯苓麥門冬遠志各半兩丹砂鐵粉龍腦牛黃麝香各二錢半﹐另研右爲細末﹐研勻﹐每服半錢匕﹐食後用沸湯調服﹐日三次。

黃芪丸治證同上。

黃芪一兩沙苑蒺藜炒羌活各五錢黑附子大者一个羯羊腎一對﹐焙漧右爲細末﹐酒糊丸﹐如桐子大﹐每服四十丸﹐空心食前煨蔥鹽湯下。

芎歸飲治證同上。

川芎當歸細辛各五錢石菖蒲官桂白芷各三錢每服三錢﹐水二盞﹐入紫蘇﹑姜棗﹐煎至一盞﹐去滓﹐不拘時服。如虛冷甚者﹐酌量加生附子。

柴胡聰耳湯治其中幹盯耳鳴致聾。

柴胡三錢連翹四錢水蛭五分﹐炒研蝱虫三个﹐去翅足﹐研麝香少許﹐研當歸身人參炙甘艸各一錢右﹐除另研外﹐以水二盞﹐入姜三片﹐煎至一盞﹐稍熱下水蛭等末﹐再煎一二沸﹐食遠稍熱服。

芎芷散治風入耳虛鳴。

白芷石菖蒲炒蒼朮陳皮細辛木通厚朴半夏制辣桂紫蘇炙甘艸各一分川芎二分右銼散﹐每服三錢﹐姜五片﹐蔥白二根﹐食後臨臥服。

麝香散治耳內虛鳴。

麝香五分全蠍十四个薄荷十四葉裹麝香﹑全蠍﹐瓦上焙漧右爲細末﹐滴水捏作梃子﹐塞耳內﹐極妙。

耳鳴沸鬧方

吳茱萸巴豆去皮﹐炒漧薑石菖蒲磁石細辛各一分右爲末﹐用鵝膏和少許﹐以綿裹塞耳中﹐以鹽五升布裹﹐蒸熨耳門﹐令暖气通入耳內﹐冷卽易之﹐如此數次﹐瘥。後常以亂髮卷塞耳中﹐愼風。一方無磁石。

生犀丸治耳中策策疼痛。

犀角鎊牛黃研南星白附子炮漧薑炮丹砂研半夏洗龍腦研沒藥研乳香研烏蛇酒浸﹐去皮﹐炙官桂各二錢半防風當歸焙麝香研﹐各五錢右爲細末﹐煉蜜爲丸﹐如桐子大﹐每服二十丸﹐空心溫酒送下。

解熱飲子治气虛熱壅﹐耳內聾閉徹痛﹐膿血流出。

赤芍白芍各五錢當歸川芎炙甘艸大黃蒸大鱉子去殼﹐各一兩右銼散﹐每服四錢水一盞﹐煎至七分﹐食後臨臥服。

鼠粘子湯治耳內痛生瘡。

桔梗五錢桃仁一錢柴胡黃芪各三分連翹酒黃芩鼠粘子當歸梢生地黃黃連各二分蒲黃炙甘艸龍膽艸昆布蘇木生甘艸各一分紅花少許右﹐水二盞﹐煎至一盞﹐去渣﹐稍熱服。食後忌寒藥﹐利大便。

白龍散治小兒腎臟盛而有熱﹐熱气上衝於耳﹐津液結滯則生膿汁。有因沐浴水入耳內﹐水濕停積﹐搏於血气﹐蘊積成熱﹐亦令耳膿汁出﹐謂之聤耳。久而不愈則成聾。

白礬枯黃丹龍骨各五錢麝香一錢右研極細末﹐先以綿杖子展盡耳內膿水﹐藥一字分摻兩耳﹐日二次﹐勿令風入。

杏仁膏治耳中汁出﹐或痛或膿。

杏仁不拘多少﹐炒令赤黑右研成膏﹐薄綿裹﹐內耳中﹐日三四度易之。或亂髮裹塞之亦妙。

菖蒲梃子治耳中痛。

菖蒲一兩附子炮﹐去皮臍﹐五錢右爲細末﹐每用不以多少﹐油調滴耳內效。一法用酢丸如杏仁大﹐綿裹置耳中﹐日三易。一法搗菖蒲自然汁灌耳﹐神效。

通气散治聤耳。

﹝木郁﹞李仁去皮研芍藥人參各五錢大黃山芋官桂去皮各一兩檳榔三枚牡丹皮木香細辛去苗炙甘艸各二錢五分右爲細末﹐研勻﹐每服一錢匕﹐空心溫酒調服。

蔓荊子散治內熱﹐耳出膿汁。

蔓荊子赤芍藥生地黃桑白皮甘菊花赤茯苓川升麻麥門冬去心木通前胡炙甘艸各一錢右﹐水二盞﹐姜三片﹐紅棗二枚﹐煎至一盞﹐食後服。

松花散治前證。

枯礬五錢麻勃木香松脂胭脂各二錢半右搗﹐羅細末﹐先以綿杖子淨拭後﹐用藥吹入耳。

白連散治前證。

枯礬鰞鰂骨黃連去須龍骨各一兩右爲細末﹐以綿裹棗核大﹐塞耳中﹐日三易。

麝香散治前證。

桑螵蛸一个﹐炙麝香一字右爲末﹐研令勻﹐每用半字摻耳。如有膿﹐先用綿杖子撚幹。一法用麝香少﹐黃丹多﹐研勻入耳。

禹餘糧丸治前證。

禹餘糧火燒酢淬﹐七次鰞鰂魚骨釜底墨伏龍肝各二錢五分生附子右件爲末﹐以綿裹如皂角子大﹐塞耳﹐日再易之。如不瘥者﹐內有虫也。

蔥涎膏治耵聹塞耳﹐聾﹐不可彊挑。

蔥汁三合細辛去苗附子炮﹐去皮﹐各二錢右以細辛﹑附子爲末﹐蔥汁調如棗核大﹐塞耳中。

耳聤方

龍骨枯礬胭脂海螵蛸各等分麝香少許右爲細末﹐先繳耳淨﹐將藥幹吹。

菖蒲散治前證。

菖蒲焙狼毒磁石火煆﹐酢淬附子炮﹐去皮枯礬各五錢右爲細末﹐以羊髓和少許﹐綿裹塞耳中。

竹蛀散治前證。

苦竹蛀末枯礬各二錢胭脂五分麝香一錢右研極細﹐以綿杖子拭之﹐用鵝毛管吹一字入耳。

蠍倍散治前證。

全蠍燒存性﹐三錢五倍子炒﹐一兩枯礬一錢麝香少許右爲細末﹐研勻﹐每用少許吹耳中。一方加幹胭脂。

立效散治前證。

陳橘皮燈上燒黑﹐一錢﹐爲末麝香少許右研勻﹐每用少許﹐先以綿拭耳內﹐膿淨吹之。

香附散治前證。

香附去毛﹐研爲末右以綿杖送入耳。

附子丸治耳聾出膿﹐疼痛及耵聹塞耳。

附子炮﹐去皮臍菖蒲米泔﹐浸焙蓖麻仁另研枯白礬松脂各一兩研幹胭脂半兩杏仁二兩﹐去皮尖雙仁﹐炒﹐另研右爲細末﹐研勻﹐鎔黃蠟和撚如棗核大﹐鍼穿一孔﹐令透﹐塞耳中﹐日一換。或治聤聹﹐不用黃蠟﹐只搗成膏﹐綿裹如棗核大﹐塞耳。

耳膿方

密陀僧一錢輕粉五分麝香一字右爲細末﹐先以綿拭耳內﹐膿卻摻藥。

三黃散治耳內流膿。

雄黃硫黃雌黃各等分右爲細末﹐以少許吹入耳中。

二聖散治耳內出膿水。

羌活白附子炮﹐各一兩右爲細末﹐用豬﹑羊腎各一隻﹐切開﹐每只入藥末五分﹐不得著鹽﹐濕紙裹煨熟﹐五更初﹐溫酒嚼下﹐續喫粥壓之。

無憂散治前證。

黃芪木通桑白皮陳皮各一兩胡椒白朮木香各五錢牽牛頭末﹐四兩右俱爲細末﹐每服三五錢﹐食後以薑汁調下。

曾靑散治耳內瘡。

雄黃七錢五分曾靑五錢黃芩二錢五分右爲細末﹐研勻﹐每用少許納耳中﹐有膿汁﹐用綿杖子拭漧用之。

黃連散治前證。

黃連五錢枯白礬七錢五分右爲細末﹐每用少許﹐綿裹﹐納耳中。

柴胡梔子散治三焦及足少陽經風熱﹐耳內作癢﹐生瘡或出水疼痛﹐或胸乳間作痛﹐或寒熱往來。

柴胡梔子炒牡丹皮各一錢茯苓芍藥當歸牛蒡子炒﹐各七分甘艸五分右﹐水煎服。一名梔子淸肝散。

當歸川芎散治手足少陽經血虛瘡證﹔或風熱耳內癢痛﹐生瘡出水﹔或頭目不淸﹐寒熱少食﹔或婦女經水不調﹐胸膈不利﹐腹脇痞痛。

當歸川芎柴胡白朮白芍藥各一錢山梔炒﹐一錢二分牡丹皮白茯苓各八分蔓荊子甘艸各五分右水煎服。若肝气不平﹐寒熱﹐加地骨皮。肝气實﹐加柴胡﹑黃芩。气血虛﹐加參﹑芪﹑歸﹑地。脾虛﹐飲食少思﹐加苓﹑朮。脾虛﹐胸膈不利﹐加參﹑芪。痰滯﹐胸膈不利﹐加朮﹑半。肝气不順﹐胸膈不利﹐或小腹痞滿攻痛﹐加靑皮。肝血虛﹐胸膈不利﹐或小腹痞滿﹐時作痛﹐加熟地。肝血虛寒﹐小腹時痛﹐加肉桂。日晡發熱﹐加歸﹑地。

加味地黃丸治肝腎陰虛瘡證﹐或耳內癢痛出水﹔或眼昏痰气喘嗽﹐或作渴發熱﹐小便赤濇等證。

幹山藥山茱萸肉牡丹皮澤瀉白茯苓熟地黃生地黃柴胡五味子各另爲末﹐等分右﹐將二地黃掏碎﹐酒拌濕杵膏﹐入前末和勻﹐加煉蜜爲丸﹐如桐子大﹐每服百丸﹐空心白湯下。不應﹐用加減八味丸。

立驗散治蜒蚰入耳。

川芎白芷夜明沙炒豬牙皂角炙南星炮﹐各七錢五分百部白丁香藜蘆各四錢艸烏五錢砒霜另研蓽茇各二錢海金沙二錢五分右爲細末﹐研勻﹐臨時更用鉛丹調色勻﹐磁器收。如蜒蚰入耳﹐取少許酢調﹐以細翎蘸藥入耳﹐微吹﹐令藥气行﹐立出。藥不得多﹐多卽蜒蚰成水不出。如蠍螫﹐先點少酢在螫處﹐摻藥半字許﹐擦令熱卽效。

加減龍薈丸【《醫鑑》﹐下同】治痰火上升耳鳴。

麝香五分艸龍膽酒洗當歸酒洗梔子炒黃芩靑皮各一兩木香二錢半大黃酒蒸靑黛柴胡各五錢蘆薈牛膽南星各三錢右爲末﹐神曲糊和丸﹐菉豆大﹐姜湯下二十丸﹐日三服﹐七日後用鍼砂酒﹐以通其气。一本無牛膽。

鍼砂酒治證見上。

鍼砂一兩穿山甲末一錢右﹐以穿山甲拌鍼砂﹐養一晝夜﹐揀出山甲﹐將鍼砂以酒一碗浸三四日﹐噙酒口內﹐外用磁石一塊綿裹﹐塞耳。忌怒。

通明利气湯治虛火痰气郁於耳中﹐或閉或鳴﹐痰火熾盛﹐痞滿煩躁。

貝母一錢五分陳皮一錢二分五釐黃連黃芩並酒浸﹐又用豬膽汁拌炒﹐七分五釐黃蘗酒炒梔子炒元參酒洗﹐各一錢蒼朮鹽水炒白朮香附童便炒生漧地黃薑汁炒檳榔各五分川芎四分木香二分五釐甘艸二分右銼﹐作一貼﹐入姜三片﹐水煎﹐入竹瀝五匙服。

復聰湯【丹溪】治痰火上攻﹐耳鳴耳聾。

半夏赤茯苓陳皮甘艸萹蓄木通瞿麥黃蘗鹽炒﹐各一錢右銼﹐作一貼﹐入姜三片﹐水煎。

大補丸【《醫鑑》】治耳鳴欲聾。

黃蘗八兩﹐銼﹐人乳拌勻曬漧﹐再用鹽水炒褐色右搗爲末﹐水丸﹐梧子大﹐空心鹽湯下百丸。一名獨勝丸。

滋腎通气湯【《回春》﹐下同】治腎虛耳鳴欲聾。

當歸川芎白芍藥生漧地黃酒炒﹐各一錢知母黃蘗黃芩並酒炒柴胡白芷香附炒﹐各七分右銼﹐作一貼﹐空心﹐水煎溫服。

龍膽湯治忿怒動膽火﹐致左耳聾。

黃連黃芩炒梔子炒當歸陳皮牛膽南星各一錢龍膽香附各八分元參七分靑黛木香各五分漧薑炒黑﹐三分右銼﹐作一貼﹐入姜三片﹐水煎﹐入元明粉三分﹐服。

滋陰地黃湯治色欲動相火﹐致右耳聾。

熟地黃一錢五分山藥山茱萸肉白芍藥當歸川芎各八兩牡丹皮澤瀉白茯苓石菖蒲遠志知母鹽酒炒黃蘗鹽酒炒﹐各六分右銼﹐作一貼﹐水煎服﹐空心。亦治大病後耳聾。

淸聰化痰丸治飲食厚味﹐挾怒气以動肝胃之火﹐致耳聾耳鳴﹐壅閉不聞聲音。

橘紅去白﹐鹽水洗赤茯苓蔓荊子各一兩片芩酒炒﹐八錢黃連酒炒白芍藥酒浸﹐煨生地黃酒洗柴胡半夏姜制﹐各七錢人參六錢靑皮酢炒﹐五錢生甘艸四錢右爲末﹐蔥湯浸﹐蒸餅和丸﹐菉豆大﹐茶淸下百丸。

黃龍散治沐浴水入耳中成膿耳。亦治小兒聤耳。

枯白礬龍骨煆黃丹水飛幹胭脂燒灰海螵蛸煆﹐一錢麝香少許右爲末﹐先以紙撚拭漧膿水﹐乃以綿撚蘸藥入耳﹐日日易之。

補骨脂丸【《入門》】治勞損耳聾。

磁石煆酢淬﹐一兩二錢五分熟地黃當歸身川芎肉桂菟絲子川椒破故紙杜仲白蒺藜胡盧巴白芷菖蒲各二錢右爲末﹐蜜丸﹐梧手大﹐空心蔥白湯下五十丸。

聰耳湯【《醫鑑》】治耳重聽不淸。

黃蘗酒炒﹐一錢當歸身酒洗白芍藥酒炒生地黃酒洗川芎知母酒炒陳皮烏藥白芷防風羌活酒洗獨活酒洗薄荷蔓荊子槁本酒洗﹐各一錢細辛七分右銼﹐作一貼﹐水煎﹐食後服。服後低頭睡一時。

地黃湯【《本艸》】治腎經熱﹐右耳聽事不眞﹐每心中著意﹐則轉覺重虛而鳴疼痛。

磁石煆淬爲末﹐二兩生漧地黃酒洗﹐一兩五錢甘艸五錢枳殼羌活桑皮防風黃芩木通各一兩右爲粗末﹐每四錢﹐水煎﹐日二服。

荊芥連翹湯【《回春》】治兩耳腫痛﹐由腎經有風熱。

荊芥穗連翹防風當歸川芎白芍藥柴胡枳殼黃芩梔子炒白芷桔梗各七分甘艸五分右銼﹐作一貼﹐水煎﹐食後溫服。

紅綿散【丹溪】治膿耳。

枯礬海螵蛸各一錢幹胭脂五分麝香一字右研勻﹐先以綿撚子拭去耳膿水﹐盡卻﹐以紙撚蘸藥摻入耳中﹐卽幹。一方無海螵蛸。

抵聖散【東垣】治耳中膿出﹐經年不愈。

鰞鰂骨三錢乳香二錢枯白礬幹胭脂輕粉各一錢麝香五分右細末﹐或摻入﹐或吹入耳中。

明礬散【丹溪】治腎經熱上衝於耳﹐使津液凝滯爲稠膿淸汁﹐或沐浴水入耳停滯爲膿﹐但不疼。若不差﹐變成膿。

枯白礬龍骨各三錢黃丹二錢麝香少許幹胭脂一錢右爲末﹐先去膿水﹐次吹藥入。

吹耳散【《回春》】治腎經風熱﹐耳內出膿汁。

幹胭脂海螵蛸枯白礬龍骨赤石脂密陀僧煆膽礬靑黛硼砂黃連各一錢龍腦二分麝香一分右爲細末﹐先去膿水﹐次吹藥入。

元參貝母場【《醫鑑》】治耳熱出汁作癢﹐乃痰也﹐腎火上炎也。

防風貝母天花粉黃蘗鹽水炒白茯苓元參白芷蔓荊子天麻半夏制﹐各一錢甘艸五分右銼﹐作一貼﹐入姜三片﹐水煎﹐食後服。

塞耳丹【《得效》】治气壅塞聾聵。

石菖蒲一寸巴豆肉一粒全蠍一个右爲末﹐蔥涎和﹐如棗核大﹐綿裹塞耳。

柴胡淸肝散治肝膽三焦風熱瘡瘍﹐或怒火憎寒發熱﹐或瘡毒結於兩耳前後﹐或身外側至足﹐或兩胸乳小腹下﹐或股內側至足等證。

柴胡黃芩炒人參各三分山梔炒川芎各五分連翹桔梗各四分甘艸三分右﹐水煎服。

麝香佛手散治五般耳出血水者。

麝香少許人牙煆過存性﹐出火毒右爲細末﹐每用少許吹耳內﹐卽幹。及治小兒痘瘡出現面靨者﹐酒調一字服之﹐卽出。

水銀膏治月蝕瘡在兩耳上及竅旁﹐隨月盈虛以爲消長。

水銀二錢五分胡粉研松脂黃連去須爲末﹐各五錢右﹐先熬豬脂令沸﹐下松脂諸末及水銀﹐攪令勻﹐磁盒盛。先以鹽湯洗淨瘡﹐塗敷﹐日三五度。

胡粉散治月蝕瘡。

胡粉炒微黃白礬虢丹煆黃連淨輕粉各二錢胭脂一錢麝香少許右爲末﹐先以溫漿水入鹽洗拭﹐後摻藥﹔如瘡幹﹐麻油調敷。

黃芪內托散治耳腫痛。

川芎當歸黃芪各二錢白朮金銀花天花粉皂角鍼各一錢甘艸澤瀉各五分右﹐水三鍾﹐煎八分﹐食前服。

仙方活命飲治前證。

穿山甲蛤粉炒黃白芷防風赤芍花粉歸尾乳香沒藥川貝母皂角刺甘艸各一錢金銀花陳皮各三錢酒一碗﹐煎數沸﹐溫服。

托裏消毒散治前證。

人參隨證加減黃芪鹽水拌炒當歸川芎白芍藥炒白朮炒白茯苓各一錢金銀花白芷各七分甘艸連翹各五分右﹐水煎服。

參芪內托散治前證。

人參黃芪蜜炙當歸川芎厚朴姜炙防風桔梗炒白芷紫艸官桂木香甘艸等分右﹐入糯米一撮。水煎服。

十宣散治前證。

人參黃芪制當歸各二錢川芎甘艸炙桔梗白芷防風厚朴各一錢桂心三分右爲細末﹐每服一錢或二錢﹐木香湯下。

黃連消毒散治前證。

黃連炒羌活各一分黃芩黃蘗桔梗槁本防己各五分當歸尾連翹防風獨活知母炒生地黃各四分人參甘艸各三分黃芪蘇木陳皮澤瀉各二分右﹝口父﹞咀﹐爲粗末﹐煎服。

遠志酒能托散諸毒。

遠志不拘多少﹐用米泔浸洗﹐椎去心右爲末﹐每服三錢﹐用好酒一鍾調﹐遲少頃﹐澄淸飲之﹐以滓敷患處。

淸肝流气飲【《瘡瘍全書》﹐下同】治耳痔﹑耳蕈﹑耳癰﹑耳濕﹑耳爛。

枳殼桔梗黃芩小柴胡靑皮炒前胡羌活薄荷生地黃烏藥甘艸生防風川芎白芷石膏赤芍右﹝口父﹞咀﹐水煎服。

定痛降气湯前證服流气飲後﹐卽服此方。

紫蘇葉厚朴陳皮甘艸生半夏前胡川芎防風白芍藥白芷當歸身黃蘗知母乳香柴胡右﹐姜三片﹐棗一枚﹐煎服﹐不拘時。

煉石散治耳旁石疽﹐堅如石塊﹐其色不變。

鹿角燒灰﹐八兩白蘞三兩粗厲黃石二斤右﹐用好酢五升﹐先燒石通紅﹐淬酢中﹐再燒再淬﹐酢盡方止﹐爲末﹐加二味末﹐將剩下酢調如泥﹐塗上﹐消軟。炙處亦塗之。古今圖書集成醫部全錄卷一百三十七

耳門

單方

耳腫風毒腫起﹐出血﹕取柳虫糞化水﹐取淸汁﹐調白礬末少許﹐滴之。【《肘後》】

聤耳出水﹕苦竹蛀屑﹑狼牙﹑白蘞等分爲末﹐和勻﹐頻摻之。【《聖惠》】

耳膿作痛﹐因水入耳內者﹕如聖散用箭幹內蛀末﹑膩粉各一錢﹐麝香五分爲末﹐以綿杖繳盡﹐送藥入耳﹐以綿塞定。有惡物放令流出。甚者三度必愈。【《普濟方》﹐下同】

聤耳出膿水﹕棗蠹虫屎研末﹐同麝香少許吹之。

蜈蚣入耳﹕炙豬肪掩耳﹐自出。

百虫入耳﹕椒末一錢﹐酢半盞﹐浸良久﹐少少滴入自出。【《續千金方》】

老人耳聾﹕豬腎一對去膜﹐切﹐以粳米二合﹑蔥白二根﹑薤白七根﹑人參二分﹑防風一分爲末﹐同煮粥食。【《奉親養老方》】

蚰蜒入耳﹕濕生虫研爛﹐塗耳邊﹐自出﹔或攤紙上作撚﹐安入耳中亦出。【《衛生寶鑑》】

腎虛耳聾﹕用鹿腎一對去脂膜﹐切﹐以豉汁入粳米二合煮粥食﹐亦可作羹。【《聖惠方》】

卒耳聾﹕黃蠟不拘多少﹐和茯苓末細嚼﹐茶湯下。【《普濟方》】

耳聾﹕用鵝油半匙﹐磁石一小豆大﹐麝香少許和勻﹐以綿裹成錠子﹐塞耳中﹐口含生鐵少許﹐用三五枚﹐卽有效。【《靑囊》】

疳耳出膿﹕用天鵝油調艸烏末﹐入龍腦少許﹐和敷立效。無則以雁油代。【《通元論》】

聤耳出膿﹕蜈蚣末吹之。【鮑氏】

腎虛耳聾﹕烏雄鷄一隻﹐治淨﹐以無灰酒三升煮熟﹐乘熱食三五隻效。

聤耳出汁﹕陳皮燒研一錢﹐麝香少許爲末﹐日摻之。

聤耳出汁﹕靑橘皮燒研末﹐綿包塞之。

聤耳流水或膿血﹕取柑子嫩葉七个﹐入水數滴﹐杵取汁滴之﹐卽愈。

聤耳出汁﹕胡桃仁燒研﹐狗膽汁和﹐作梃子綿裹塞之。【《普濟方》】

傷耳成瘡出汁者﹕用胡桃杵取油內入。【同上】

聤耳出膿﹕檳榔末吹之。【鮑氏方】

聤耳出膿﹕楠木燒研﹐以綿杖繳入。【《聖惠方》】

耳卒熱腫﹕楝實五合搗爛﹐綿裹塞之﹐頻換。

耳痛有膿﹕柳根細切﹐熟搗封之﹐燥卽易之。

耳卒聾閉﹕巴豆一粒﹐蠟裹鍼刺孔通气﹐塞之取效。【經驗方】

耳鳴耳聾一二十年者﹕用柘根二十斤﹐菖蒲五斤﹐各以水一石﹐煮取汁五斗﹐故鐵二十斤煆赤﹐以水五斗浸取淸水﹐合水一石五斗﹐用米二石﹐面二斗﹐如常釀酒成﹐用眞磁石三斤爲末﹐浸酒中三宿﹐日夜飲之﹐取醉而眠﹐聞人聲乃止。

聤耳出膿﹕蟬蛻半兩燒存性﹐麝香五分研﹝研原作「炒」﹐據文義攺。﹞爲末﹐綿裹塞之﹐追出惡物效。【《海上方》】

耳卒聾閉﹕蚯蚓入鹽安蔥內﹐化水點之立效。【《勝金方》】

聤耳出膿﹕生地龍﹑釜上墨﹑生豬脂等分研勻﹐蔥汁和﹐撚作梃子綿裹塞之。《聖惠方》用地龍爲末吹之。

耳中耵聹﹐幹結不出﹕用白蚯蚓入蔥管中﹐化爲水﹐滴耳令滿﹐不過數度﹐卽易挑出。

蜒蚰入耳﹕地龍爲末﹐入蔥內﹐化水滴入﹐則蜒蚰亦化爲水。【《聖惠方》】

耳聾气閉﹕蚯蚓﹑川芎各兩半爲末﹐每服二錢﹐麥門冬湯下。服後低頭伏睡﹐一夜一服﹐三夜立效。【《聖濟總錄》】

月蝕耳瘡﹕望夜取兔屎納蝦蟆腹中﹐同燒末敷之。【《肘後方》】

聤耳出汁﹕故綿燒灰﹐綿裹塞之。【《聖惠方》】

聤耳出膿﹕用狗膽一枚﹐枯礬一錢﹐調勻﹐綿裹塞耳內﹐三四次卽瘥。一方加臘豬脂調和。【《奇效良方》】

滴耳聾閉蝸牛膏﹕用蝸牛一兩﹐石膽﹑鍾乳粉各二錢五分爲末﹐瓷盒盛之﹐火煆赤研末﹐入片腦一字﹐每以油調一字滴入耳中﹐無不愈者。【《聖惠方》】

蜒蚰入耳﹕蝸牛椎爛置於耳邊卽出也。【《瑞竹堂方》】

耳中有物不出﹕用弓弩弦長三寸﹐打散一頭﹐塗好膠﹐拄著耳中﹐徐徐粘引出。【《聖惠方》】

久聾不聽﹕煉松脂三兩﹐巴豆一兩﹐和搗成丸﹐薄綿裹塞﹐一日二度。【《梅師方》】

耳聾﹕鼠脂半合﹐靑鹽一錢﹐蚯蚓一條同和化﹐以綿蘸撚滴耳中﹐塞之。【《聖惠方》】

耳聾不聽﹕雞矢白炒半升﹐烏豆炒一升﹐以無灰酒二升乘熱投入服﹐取汗。耳如鼓鼙勿訝。【《外臺方》】

耳中惡瘡﹕雞矢白研敷之。【《聖惠方》】

聤耳有虫膿血日夜不止﹕用鯉魚鮓三斤﹐鯉魚腦一枚﹐鯉魚腸一具﹐洗切﹐烏麻子炒研一升﹐同搗入器中﹐微火炙暖﹐布裹貼耳﹐兩食頃﹐有白虫出盡卽愈。愼風寒。【《千金》】

耳聾﹕取鯉魚膽汁滴入耳中。【《本艸》】

耳聾﹕取生鯉魚腦髓﹐綿裹塞耳。【《直指》】

又方﹕用竹筒盛生鯉魚腦﹐於炊飯處蒸之﹐令烊﹐注耳中。

耳暴聾﹕以鯉魚腦髓二兩﹐粳米三合﹐和鹽醬煮粥食。【《入門》】

久聾﹕取鼠膽汁﹐令病人側臥﹐瀝汁入耳﹐令盡﹐須臾膽汁從下耳出﹐初灌益聾﹐半日乃瘥。能治三十年老聾。但鼠膽難得﹐鼠才死膽便消矣。或三月初三日前有之。【《入門》】

鼠腦髓﹐綿裹塞耳﹐亦治聾。【《直指》】

耳聾﹕取蛇膏塞耳中﹐神效。【《千金方》】

耳內忽大痛﹐如有虫在內奔走﹐或血水流出﹐痛不可忍﹕蛇脫皮燒存性爲末﹐吹入耳中﹐立愈。【《正傳》】

耳痛出膿水﹕取杏仁熬赤爲末﹐蔥涎和丸﹐綿裹入耳中﹐日三易。【《本艸》方】

耳聾﹕用芥子搗爲末﹐人乳汁和丸﹐綿裹塞耳﹐日兩易。【《本艸》方】

耳聾﹕取雄貓尿滴入耳中﹐左滴左﹐右滴右。如貓不放尿﹐取生薑擦其齒﹐卽放尿。【《綱目》】

气閉耳聾﹕眞麝香爲末﹐以蔥管吹入耳內﹐後將蔥塞耳內﹐耳自聰。【《回春》】

積年耳聾﹕取驢生脂和川椒熟搗﹐綿裹塞耳﹐妙不可言。一方用生薑﹐不用川椒。【《本艸》】

耳聾﹕用巴豆一粒去心皮﹐螌蝥一枚去翅足﹐二物合搗膏﹐綿裹塞耳中﹐再易﹐甚驗。

耳卒腫出膿﹐並底耳及治耳聾出膿﹕用枯礬研細﹐每以葦筒吹少許入耳中﹐日三四度﹔或以綿裹棗核大﹐塞耳。一方先以食鹽摻之﹐次入礬末﹐尢妙。一方先以紙纏去耳中汁﹐次以礬末粉耳中﹐次以食鹽末粉耳中﹐食久乃起﹐不過再度永瘥。一方不用鹽。

又方﹕商陸生者洗淨﹐以竹刀削如棗核大﹐塞耳中。亦治耳內生瘡。

膿水出耳中﹕白礬煆爲末﹐入麝香少許﹐綿裹塞耳中。【《本艸》】

耳內流膿﹐腫痛已消﹐膿尙不止﹐用此方摻之神效。用上白明礬煆枯三錢﹐幹胭脂二錢﹐麝香一分五釐﹐共研爲極細末﹐磁罐密收﹐用時先以新綿作球﹐絞盡耳內膿﹐再用濕綿毯滚藥﹐送入至耳底﹐日二三次自愈。【《外科正宗》。】

又方﹕磁石生研細﹐綿裹納聾耳中﹐別用鐵砂末納不聾耳中﹐自然通聽。【《直指》】

耳聾﹕石菖蒲一寸﹐巴豆肉一粒﹐合搗作丸綿裹塞耳﹐日一易。

耳痛﹕取菖蒲自然汁灌耳﹐神效。【《本艸》下同】

耳聾﹑耳鳴﹕生地黃灰火煨﹐綿裹塞耳﹐數易之﹐以瘥爲度。

水入耳﹕取薄荷自然汁點入立效。【經驗】

耳聾﹑耳鳴﹕蓖麻子去皮四十九粒﹐大棗肉十个﹐入人乳和搗令勻﹐每取作棗核大﹐綿裹塞耳中﹐覺熱爲度﹐一日一易。名棗子錠。【《得效》。】

久聾﹕甘遂半寸﹐綿裹塞耳中﹐甘艸半寸﹐嚼口中卽通。【《綱目》】

又方﹕甘遂末吹入左耳﹐甘艸末吹入右耳﹐亦效。須兩人各處修制乃效。【丹溪﹐下同】

又方﹕巴豆肉十四个研爛﹐鵝脂半兩﹐鎔化作丸綿裹塞耳中。

久聾﹕取得龜尿﹐盛靑蔥管中滴入耳中。取尿法以明鏡照龜﹐淫發放尿﹔又艾灸其尻亦放。

又方﹕用蠟紙一張﹐剪作四片﹐每一片於箸上緊捲﹐抽卻箸。以蠟紙捲之﹐安耳中然之﹐待火欲至耳﹐急除去﹐當有惡物出在殘紙上﹐日一角﹐用了以蠟塞定。

又方﹕用附子以醇酢煮一宿﹐削如棗核﹐以綿裹塞耳中。

又方﹕取龜一枚﹐安於盒中荷葉上﹐養之﹐專看葉上有尿﹐收取滴耳中。

耳中有虫﹕鯉魚腦和桂末搗勻﹐綿裹塞之。【《千金方》】

聤耳出膿﹕石首魚頭中石魫研末﹐或燒存性﹐研摻耳。【《集周方》】

耳疳出汁﹕雞子黃炒油塗之甚妙。【談野翁方】

耳疳出膿﹕用抱出雞子殼炒黃爲末﹐油調灌之﹐疼卽止。【《杏林摘要》】

蚰蜒入耳﹕牛乳少少滴入卽出。若入腹者﹐飲一二升﹐卽化爲水。【《聖惠方》】

底耳出膿﹕海螵蛸半錢﹐麝香一字爲末﹐以綿杖繳淨﹐吹入耳中。【《澹寮方》】

耳瘡腫痛﹕五倍子末冷水調﹐塗濕﹐則幹摻之。【《海上名方》】

聤耳出膿﹕五倍子末吹之﹐或用五倍子焙漧一兩﹐全蠍燒存性三錢﹐爲末﹐摻耳中。

耳卒痛﹕鹽三五斤蒸熱﹐裹以靑布枕之﹐冷復易熱者立效。【《綱目》】

聤耳出汁﹕夜明沙二錢﹐麝香一字爲末﹐拭淨摻之。【《聖惠方》】

底耳疼痛﹕桑螵蛸一个燒存性﹐麝香一字研末﹐每用半字摻入神效。有膿先繳淨。【經驗方。】

百虫入耳﹕小便少少滴之。【《聖惠方》﹐下同】

勞聾已久﹕童子小便﹐乘熱少少頻滴之。

燻耳治聾﹕蠶退紙作撚﹐入麝香二錢﹐入筆管燒煙燻之﹐三次卽開。【《肘後方》】

百虫入耳﹕人乳滴之卽出。【《聖惠方》】

多年耳聾﹐重者用三兩度﹐初起者一上便效﹕用驢前腿脛骨打破﹐向日中瀝出髓﹐以瓷盒盛收﹐每用綿點少許入耳內﹐側臥﹐候藥行。其髓不可多用。以白色者爲上﹐黃色者不堪。

又方﹕驢前腿脛骨髓﹐以鍼沙一合﹐水二合﹐浸十日﹐取淸水少許﹐和髓攪勻﹐滴少許入耳中。外以新磚一塊燒赤潑酢﹐鋪磁石末一兩在磚上﹐枕上至晚﹐如此三度卽通。【《普濟方》】

塞耳治聾﹕芫靑﹐巴豆仁﹑蓖麻仁各一枚﹐研末﹐丸棗核大﹐綿裹塞之。【《聖惠方》】

聤耳出膿﹕蜘蛛一个﹐胭脂坯子半錢﹐麝香一字爲末﹐用鵝翎吹之。

耳暴聾閉﹕全蠍去毒爲末﹐酒服一錢﹐以耳中聞水聲卽效。【《雅堂雜鈔》】

膿耳疼痛﹕蠍梢七枚去毒焙﹐入麝香半錢爲末﹐挑少許入耳中。日夜三四次﹐以愈爲度。【《楊氏家藏》】

物入耳中﹕以麻纁剪令頭散著膠粘上﹐徐引出之。【《千金》】

百虫入耳﹕藍汁﹑蔥汁﹑韭汁﹑萵苣汁﹑雞冠血﹑酸酢﹑香油﹑稻稈灰汁﹐俱灌入耳中。【《本艸》﹐下同】

又方﹕桃葉挼細塞耳。

又方﹕白膠香燒煙﹐燻入耳。

又方﹕豬肉少許﹐炙香置耳孔邊。

又方﹕麻油作煎餅﹐側臥﹐以耳枕之。

又方﹕以火照之。

又方﹕以刀兩口於耳上﹐相擊作聲。

又方﹕白礬﹑雄黃等分爲細末﹐香油調成膏﹐每用皂角子大塞耳。

蜒蚰入耳﹕硇砂﹑膽礬等分研細﹐鵝翎管吹一字入耳中﹐虫化爲水。

又方﹕雞一隻去毛足﹐以油煎令黃﹐箸穿作孔﹐枕之。

又方﹕綠礬爲末﹐水調灌耳。

又方﹕雄黃爲末﹐酢調灌耳。

又方﹕驢乳三合灌耳中﹐其虫左耳入﹐右耳出。

蜈蚣及蟻入耳﹕豬脂一指大﹐炙令香﹐安耳邊卽出。

又方﹕用生薑汁或韭汁灌耳中﹐卽出。

又方﹕大蒜汁灌耳中﹐卽出。

又方﹕鯪鯉甲燒灰爲末﹐水調濾過﹐滴入耳中。

飛蛾入耳﹕醬汁灌入耳卽出﹔或以鵝管極气吸之出﹐或擊銅器於耳邊。

蒼蠅入耳﹐最害人﹐速用皂子虫研爛﹐生鱔血調灌入耳中。

耳中出血﹐名曰耳衄﹕以龍骨吹入。若左關脈弦洪﹐內服柴胡淸肝散﹔尺脈躁或弱﹐服六味地黃丸。

聤耳膿血﹕綿裹車轄脂塞之。【《外臺祕要》。】

諸虫入耳﹕車缸脂塗孔中自出。【《梅師方》】

多年老聾﹐《衛生家寶》方﹐勝金透關散﹕用活鼠一枚系定﹐熱湯浸死﹐破喉取膽﹐眞紅色者是也。用川烏頭一个﹐炮去皮﹐華陰細辛二錢﹐膽礬半錢爲末﹐以膽和勻﹐再焙漧研細﹐入麝香半字﹐用鵝翎管吹入耳中﹐口含茶水﹐日二次﹐十日見效﹐永除根本。

久聾﹕臘月取鼠膽二枚﹐熊膽研一分﹐水和﹐施取菉豆大﹐滴耳中﹐日二次。【《聖惠方》】

虛損昏聾﹕大羊尾骨一條﹐水五碗﹐煮減半﹐入蔥白五莖﹐荊芥一握﹐陳皮一兩﹐面三兩﹐煮熟取汁﹐搜面作索餅﹐同羊肉四兩﹐熟和五味食【《多能鄙事》】

暴耳聾者﹕川椒﹑巴豆﹑菖蒲﹑松脂﹐以蠟鎔爲筒子﹐內耳中﹐一日一易。或用雄黃一錢﹐巴豆肉一个﹐研細﹐蔥涎和作錠子紙捲﹐塞耳中。或用淩霄花葉杵自然汁﹐滴耳中。

凍耳﹕用橄欖燒灰﹐淸油調敷﹔雀腦亦可。

凍耳成瘡﹕用柏葉三兩﹐微炙爲末﹐杏仁四十九枚﹐湯浸去皮﹐研成膏﹐亂髮兩雞子大﹐食鹽乳香各半兩﹐細研﹐黃蠟一兩五錢﹐淸油一斤。右﹐先煎油令沸卽下亂髮﹐以消盡爲度﹔次下諸藥煎﹐令焦黃﹐濾去滓﹐更以綿重濾過﹐再以慢火煎之﹔後下乳香﹑黃蠟等﹐攪令稠稀得所﹐於磁器盛。每用鵝翎旋取塗之。

又方﹕桕白皮﹑楡白皮﹑桑白皮﹑杏仁湯浸去皮各二兩﹐甘艸一兩﹐羊腦髓半斤﹐俱銼﹐以羊腦髓煎令黃﹐濾去滓﹐於磁器盛﹐每日用鵝翎蘸藥塗之。

諸虫入耳﹕雞冠血滴入卽出。【《勝金方》】

蜒蚰入耳﹕生油調雞心血滴入﹐卽出。【《總錄》】

耵聹年久﹐耳聾﹕用煉成雞肪五兩﹐桂心十八銖﹐野葛六銖﹐同以文火煎三沸去渣﹐每用少許﹐以葦筒炙鎔傾入耳中。如此十日﹐耵聹自出長寸許也。【《千金翼》】

耳中出血﹕龍骨末吹入之。【《三因方》】

諸虫入耳﹕以紙塞耳鼻﹐畱虫入之耳不塞﹐開口不言﹐少頃﹐虫當出也。【《集元方》】

聤耳出膿﹕穿山甲燒存性﹐入麝香少許吹之﹐三日﹐水漧卽愈。【《鮑氏小兒方》】

耳內疼痛﹕穿山甲三个﹐夾土狗二个﹐同炒焦黃爲末﹐每吹一字入耳內﹐亦治耳聾。【《普濟方》】

耳鳴耳聾卒聾﹐及腎虛耳內如風水鐘鼓聲﹕穿山甲一大片﹐以蛤粉炒赤﹐蠍梢七个﹐麝香少許爲末﹐以麻油化蠟﹐和作梃子﹐綿裹塞之。【《攝生方》】

耳衄血一月不止﹕刺羊血熱飲﹐卽瘥。【《聖惠方》】

滴耳治聾﹕鯽魚膽一枚﹐烏驢脂少許﹐生麻油半兩和勻﹐納入樓蔥管中﹐七日﹐取滴耳中﹐日二次。【《聖惠方》】

擦落耳鼻﹕頭髮瓶盛﹐泥固煆過﹐研末﹐以擦落耳鼻乘熱蘸發灰綴定﹐軟帛縛住﹐勿令動﹐自生合也。【《經驗良方》】

耳痛不可忍﹕用磨刀鐵漿滴入耳中﹐卽愈。

《北山經》﹕憲翼之水﹐其中多元龜﹐其狀如龜而鳥首虺尾﹐其名曰旋龜﹐其音如判水﹐佩之不聾。【《山海經》﹐下同】

《西山經》﹕符禺之山﹐有木焉﹐名曰文莖﹐其實如棗﹐可以已聾。

陰山之中﹐多雕棠﹐其葉如楡葉而方﹐其實如赤菽﹐食之已聾。

鍼灸

《素問》曰﹕暴聾气蒙﹐耳目不明﹐取天牖。

邪客於手陽明之絡﹐令人耳聾﹐時不聞音﹐刺手大指次指爪甲上﹐去端如韭葉﹐各一痏﹐立聞﹔不已﹐刺中指爪甲上與肉交者﹐立聞。其不時聞者﹐不可刺也。耳中生風者﹐亦刺之如此數﹐左刺右﹐右刺左。

耳聾刺手陽明﹐不已﹐刺其通脈出耳前去者。

邪客於手足少陰太陰是陽明之絡﹐此五絡者皆會於耳中﹐上絡左角。五絡俱竭﹐令人身脈皆動而形無知也﹐其狀若屍﹐或曰屍厥。刺其足大指內側爪甲上﹐去端如韭葉﹔後刺足心﹔後刺足中指爪甲上﹐各一痏﹔後刺手大指內側﹐去端如韭葉﹔後刺手心主少陰銳骨之端﹐各一痏﹐立已﹔不已﹐以竹管吹其兩耳﹐鬄其左角之發方一寸﹐燔治﹔飲以美酒一杯﹐不能飲者﹐灌之立已。

肝病者﹐虛則目﹝目巟﹞﹝目巟﹞無所見﹐耳無所聞﹐善恐﹐如人將捕之﹐取其經厥陰與少陽﹐气逆則頭痛耳聾不聰頰腫﹐取血者。

肺病者虛則少气﹐不能報息﹐耳聾嗌漧﹐取其經太陰足太陽之外﹑厥陰內血者。

《靈樞經》云﹕人之耳中鳴者﹐何气使然﹖岐伯曰﹕耳者宗脈之所聚也。故胃中空則宗脈虛﹐虛則下澑﹐脈有所竭者﹐故耳鳴。補客主人﹐手大指爪甲上﹐與肉交者也。

又云﹕上气不足﹐耳爲之苦鳴﹐補足外踝下畱之。

又云﹕髓海不足﹐則腦轉耳鳴﹐審守其輸﹐調其虛實。

又云﹕手太陽之筋﹐其病肩髀引頸而痛﹐耳中鳴﹐其痛轉筋者﹐治在燔鍼劫刺之﹐以知爲度﹐以痛爲輸。

手太陽之脈所生病者﹐耳聾目黃頰腫﹐視盛虛熱寒陷下調之也。

熱病身重﹐骨痛﹐耳聾而好瞑﹐取之骨﹐以第四鍼﹐五十九刺。骨病不食﹐嚙齒耳靑﹐索骨於腎﹐不得索之土﹐士者脾也。

《甲乙經》曰﹕手太陽厥逆耳聾﹐治主病者。

耳中有幹擿﹐禁不可灸。

耳門耳中有膿﹐禁不可灸。

頸痛項不得顧﹐耳目不明﹐風池主之。

肩背痛暴聾﹐气蒙耳目不開﹐天牖主之。

熱病汗不出﹐耳鳴聾無所聞﹐陽谷主之。

耳聾鳴﹐竅陰主之。

暴病頭痛身熱痛﹐肌肉動耳聾﹐束骨主之。

頭風耳後痛﹐完骨主之。

癲疾多言耳鳴﹐實則聾﹐偏歷主之。

耳鳴﹐取耳前動脈。

聾而不痛﹐取足少陽﹔聾而痛﹐取手陽明。

耳鳴﹐百會及頷厭﹑顱息﹑天窻﹑大陵﹑偏歷﹑前谷﹑後溪皆主之。

耳痛聾鳴﹐上關主之﹐刺不可深。

耳聾鳴﹐下關及陽溪﹑關衝﹑液門﹑陽谷主之。

耳聾鳴﹐頭頷痛﹐耳門主之。

頭重頷痛﹐引耳中﹐憹憹嘈嘈﹐和髎主之。

聾耳中癲溲﹐癲溲者﹐若風﹐聽會主之。

耳聾塡塡如無聞﹐憹憹嘈嘈若蟬鳴﹐頞頰鳴﹐聽宮主之。下頰取之﹐譬如破聲刺此。

聾﹐翳風及會宗﹑下關關原作「空」﹐據《甲乙》卷十二手太陽少陽脈動發耳病第五攺。主之。

耳聾無聞﹐天窗窗原作「空」﹐據《甲乙》卷十二手太陽少陽脈動發耳病第五攺。主之。

耳聾嘈嘈無所聞﹐天容主之。

耳鳴無聞﹐肩貞及完骨主之。

耳中生風﹐耳鳴耳聾時不聞﹐商陽主之。

聾及耳中不通﹐合谷主之。

耳聾兩顳顬痛﹐中渚主之。

耳渾渾焞焞無所聞﹐外關主之。

卒气聾﹐四瀆主之。

《千金方》曰﹕耳痛﹐耳聾嘈嘈﹐上關﹑下關﹑四白﹑百會﹑顱息﹑翳風﹑耳門﹑頷厭﹑天窻﹑陽溪﹑關衝﹑液門﹑中渚。

耳聾嘈嘈若蟬鳴﹐天容﹑聽會﹑聽宮。

耳暴聾﹐天牖﹑四瀆。

耳前痛﹐少商。

耳痛﹐曲池。

渾渾焞焞﹐聾無所聞﹐外關﹑會宗。

耳鳴﹐前谷﹑後溪。仍取偏歷﹐大陵。

頷痛引耳﹐嘈嘈耳鳴無聞﹐腕骨﹑陽谷﹑肩貞﹑竅陰﹑俠溪。

風聾鳴﹐商陽﹐刺入一分﹐畱一呼﹐灸三壯﹐左取右﹐右取左﹐如食頃。

《醫學綱目》曰﹕耳聾耳鳴﹐或疼或癢﹐或聤耳﹐聽會主之。穴在耳珠前陷中﹐瀉八吸。

翳風鍼入半寸﹐瀉七吸﹔或合谷﹐或三里。

又法﹕翳風在耳前陷後﹐按之引耳中﹐令病人先以錢二十四文﹐口咬側臥﹐取之鍼透﹐令病人閉口搖頭﹐其怒气從耳出。

聽會﹑中渚﹑臨泣﹐鍼法如前。

耳虛鳴﹐腎兪﹑太溪。

灸耳暴聾﹐蒼朮長七分﹐一頭切平﹐一頭削尖﹐將尖頭插耳中﹐於平頭上灸七壯﹐重者二七壯﹐覺耳內熱卽效。

《景嶽全書》曰﹕風聾﹐灸上星七壯﹐令气通耳中﹐卽愈。

耳聾痛﹐翳風﹐灸七壯。

耳聾﹐合谷灸七壯﹔或外關﹑聽宮﹑腎兪﹑偏歷。

《東醫寶鑑》曰﹕耳鳴﹐取液門﹑耳門﹑中渚﹑上關﹑完骨﹑臨泣﹑陽谷﹑前谷﹑後溪﹑陽溪﹑偏歷﹑合谷﹑大陵﹑太溪﹑金門。

耳聾﹐取中渚﹑外關﹑和髎﹑聽會﹑聽宮﹑合谷﹑商陽﹑中衝。

導引

《養性書》曰﹕以手摩耳輪﹐不拘徧數。所謂修其城郭﹐以補腎气﹐以防聾聵也。

養耳力者常飽。

《保生祕要》曰﹕定息以坐塞兌﹐咬緊牙關﹐以脾腸二指捏緊鼻孔﹐睜二目﹐使气串耳通竅﹐內覺哄哄有聲﹐行之二三日﹐竅通爲度。

時常將兩耳返聽於歸元取靜﹐或存息閉口鼻气﹐意想從耳出﹐又收返聽﹐耳自然聰。耳病凡搓掌心五十度﹐熱閉耳門空觀﹐次又搓又閉又觀﹐如此六度﹐耳重皆然﹐兼以後功﹐無不應驗。

用意推散其火﹐男則逆收藏於兩腎間﹐女則逆歸於兩乳下﹐或耳中。或按耳門﹐內若蟬鳴﹐咽津液降气﹐自安。

耳痛﹐想火燒兩腎﹐又升腎水洗之﹐或按耳戶﹐使鳴數次﹐咽津液﹐气下卽安。

耳病以意散其火﹐逆歸藏於兩腎內﹐或耳中有物﹐卽以意取出之。

《景嶽全書》曰﹕凡耳竅或損或塞﹐或震傷﹐以致暴聾﹐或鳴不止者﹐卽宜以手中指於耳竅中輕輕按捺﹐隨捺隨放﹐隨放隨捺﹐或輕輕搖動﹐以引其气。捺之數次﹐其气必至﹐气至則竅自通矣。凡值此者﹐若不速爲導引﹐恐因而漸閉﹐而竟至不開耳。

醫案

《丹鉛續錄》云﹕王萬里時患耳痛﹐魏文靖公勸以服靑鹽﹑鹿茸煎雄附爲劑。且言此藥非爲虛損服之﹐曷不觀《易》之坎爲耳﹐坎水藏在腎﹐開竅於耳﹐在志爲恐﹐恐則傷腎﹐故爲耳痛。气陽運動常顯﹐血陰流行常幽。血在形如水在天地間﹐故坎爲血卦﹐是經中已著病證矣。竟餌之而良愈。

沈存中云﹕予爲河北察訪使時﹐病赤目四十餘日﹐黑睛旁黯赤成瘡﹐晝夜痛楚﹐百療不瘥。郎官丘革相見﹐問予病目如此﹐曾耳中癢否﹖若耳中癢﹐卽是腎家風。有四生散療腎風﹐每作二三服卽瘥﹐閭裏號爲聖散子。予傳其方合服之﹐午時一服﹐臨臥一服﹐目反大痛﹐至二鼓時乃能眠﹐及覺目赤稍散﹐不復痛矣﹐更進三四服﹐遂平安如常。是時孫和甫學士帥鎭﹐聞予說﹐大喜曰﹕吾知所以自治目矣。向久病目﹐嘗見呂吉甫參政云﹕頃目病久不瘥﹐因服透冰丹乃瘥。如其言修合透冰丹一劑﹐試服了二三十服﹐目遂愈﹐乃知透冰丹亦療腎風耳。

《聖惠》曰﹕有人耳癢﹐一日一作﹐可畏﹐直挑剔出血稍愈。此乃腎臟虛﹐致浮毒上攻﹐未易以常法治也﹐宜服透冰丹﹐勿飲酒啖濕面蔬菜雞豬之屬﹐能盡一月爲佳﹐不能戒無效。

《墨客揮犀》﹕虫之類能入耳者﹐不獨蜒蚰﹐如壁虱﹑螢火﹑叩頭虫﹑皂莢虫皆能入耳爲害。余有外親曾爲虫入耳﹐自謂必死﹐乃極家其所有恣情耗蕩﹐凡數年﹐家業遂破。虫出疾愈﹐驗之﹐乃叩頭虫也。又有人爲蜒蚰入耳﹐遇其極時﹐不覺以頭撞柱﹐至血流不知﹐云癢甚不可忍。蜒蚰入耳﹐往往食髓﹐至冬又能滋生。凡虫入耳者﹐惟用生油灌之爲妙。

《薛己醫案》曰﹕先君嘗睡間﹐有虫入耳﹐痛瞀。將生薑擦貓鼻﹐其尿自出﹐取尿滴耳內﹐虫卽出而愈。

百戶張錦謂予曰﹕耳內生瘡﹐不時作痛﹐痛而欲死﹐痛止如故﹐診其脈皆安靜﹐予謂非瘡也。話間痛忽作﹐予度其有虫入耳﹐令回﹐急取貓尿滴耳﹐果出一臭虫﹐遂不復痛。或用麻油滴之﹐則虫死難出。或用炒芝麻枕之﹐則虫亦出﹐但俱不及貓尿之速也。

文選姚海山耳根赤腫﹐寒熱作痛﹐此屬三焦風熱也。但中气素虛﹐以補中益气﹐加山梔﹑炒黃芩﹑牛蒡子治之而愈。

一儒者因怒耳內作痛出水﹐或用祛風之劑﹐筋攣作痛﹐肢體如束﹐此肝火傷血也﹐用六味丸料﹐數服愈。

舉人毛石峯子年二十﹐耳內出水或作痛﹐年餘矣﹐脈洪數﹐左尺益甚。此屬肝腎二經虛熱也﹐用加減八味丸料一劑而愈。

一男子每入房﹐耳內或作癢﹐或出水﹐常以銀簪探入﹐甚喜陰涼。此屬腎經熱也﹐用加減八味丸而愈。

一婦人因怒發熱﹐每經行卽兩耳出膿﹐兩太陽作痛﹐以手按之痛稍止﹐怒則胸脇乳房脹痛﹐或寒熱往來﹐或小便頻數﹐或小腹脹悶。此皆屬肝火血虛也﹐先用梔子淸肝散二劑﹐又用加味逍遙散數劑﹐諸證悉退﹔又以補中益气加五味而全愈。

一婦人經行後﹐因怒气勞役﹐卽發寒熱﹐耳內作痛。余以經行爲血虛﹐用八珍湯加柴胡﹔怒气爲肝火﹐用加味逍遙散﹔勞役爲气傷﹐用補中益气湯加山梔而愈。

一婦人耳內作痛﹐或腫焮﹐寒熱發熱。面色素靑黃﹐經行則變赤。余以爲怒气傷肝﹐鬱結傷脾﹐用加味歸脾湯﹑加味逍遙散而愈。

一婦人耳內腫痛﹐寒熱口苦﹐耳內出水﹐焮連頸項﹐飲食少思。此肝火甚而傷脾也﹐用小柴胡湯加山梔﹑牡丹皮﹐稍愈﹔用加味逍遙散及八珍湯﹐加柴胡﹑山梔﹑牡丹皮﹐調補肝脾而全愈。

一孀婦﹐或耳內外作痛﹐或項側結核﹐內熱晡熱﹐月經不調﹐唾痰少食﹐胸膈不利。余以爲鬱怒傷肝脾﹐朝用歸脾湯以解脾郁﹐生脾气﹔夕用加味逍遙散﹐以淸肝火﹐生肝血而愈。

太卿魏莊渠﹐癸卯仲冬﹐耳內作痛﹐左尺洪大而濇。余曰﹕此腎水枯竭﹐不能生肝木﹐當滋化源。彼不信﹐仍雜用兼補之劑。余謂其婿陸時若曰﹕莊渠不能生腎水﹐來春必不能起。至明年季春十八日﹐復請治。昏憒不語﹐頤耳之分已有膿矣﹐且卵縮便數﹐方信餘言。求治辭不克﹐用六味丸料壹鍾﹐陰莖舒出﹐小便十減六七﹐神思頓醒。余曰﹕若砭膿出﹐庶延數日﹐爲立嗣之計﹐否則膿從耳出﹐死立待矣。或謂不砭可生者﹐余因辭歸。翌日果耳內出膿﹐至二十一日己未火日而卒。

憲副姜時川癸卯冬﹐右手寸口浮數而有痰﹐口內若有瘡然。余曰﹕此胃火傳於肺也﹐當薄滋味愼起居以禦之。甲辰秋﹐尺脈洪數而無力。余曰﹕此肺金不能生腎水﹐無根之火上炎也﹐宜靜調養滋化源以治之。彼云﹐今喉耳不時燥痛﹐肢體不時發熱﹐果是無根之火﹐殞無疑矣。後會劉古峽云﹕姜公之病﹐已如尊料﹐遂拉同往視﹐喉果腫潰﹐脈愈洪大。又誤以爲瘡毒﹐而投苦寒之劑。卒於仲春二十八日﹐乃藥之促其亡也﹐否則尙能延至仲夏。

一男子耳後漫腫作痛﹐肉色不變﹐脈微數﹐以小柴胡湯加芎﹑歸﹑桔梗四劑﹐腫少起﹔更以托裏消毒散數劑﹐脈滑數﹐此膿已成矣﹐宜鍼之﹐彼畏而不肯用。因痛極始鍼之﹐出膿碗許﹐以托裏藥兩月餘而始愈。凡瘡不起者托而起之﹐不成膿者補而成之﹐使不內攻﹔膿成而及時鍼之﹐不數日卽愈矣。常見患者皆畏鍼痛而不肯用﹐又有恐傷良肉而不肯用﹐殊不知瘡𨿽發於肉薄之所﹐若膿成﹐其腫亦髙寸餘﹐瘡皮又厚分許﹐用鍼深不過二分﹐若發於背腫﹐髙必有三四寸﹐入鍼止於寸許﹐況患處肉已壞矣﹐何痛之有﹖何傷之慮﹖怯弱之人﹐及患附骨疽﹐待膿自通﹐以致大潰﹐不能收斂气血﹐瀝盡而亡者爲多矣﹗

《證治準繩》曰﹕一人勞倦﹐耳下焮腫﹐惡寒發熱﹐頭疼作渴﹐右脈大而軟﹐當服補中益气湯﹐彼自用藥發散﹐遂致嘔吐﹐始信。予用六君子湯更服補中益气湯而愈。大抵內傷榮衛失守﹐皮膚間無气滋養則不任風寒﹐胃气下陷則陽火上衝﹐气喘發熱﹐頭痛脈大﹐此不足證也﹐誤作外感﹐表實而反瀉之﹐寧免虛虛之禍﹖東垣云﹕內傷右脈大﹐外感左脈大﹐當以此別之。

一婦耳下腫痛﹐發寒熱﹐與荊防敗毒散四劑﹐表證悉退﹔以散腫潰堅湯數劑﹐腫消大半﹔再以神效瓜蔞散四劑而平。

一人肝經風熱﹐耳下腫痛﹐熱脈浮數﹐以薄荷丹治之而消。

一婦因怒﹐耳下腫痛﹐以荊防敗毒散﹐加連翹﹑黃芩四劑而愈。予嘗治此﹐旬日不消者﹐以益气血藥及飲遠志酒並效。無膿自消﹐有膿自潰。

一婦因怒﹐耳下焮痛﹐頭痛寒熱﹐以荊防敗毒散加黃芩﹐表證悉退﹐但飲食少思﹐日晡發熱。東垣云﹕𨿽有虛熱﹐不可大攻﹐熱去則寒起﹐遂以小柴胡加地骨皮﹑芎﹑歸﹑苓﹑朮﹑陳皮十餘貼愈。次年春﹐後復腫堅不潰﹐用八珍湯加香附﹑柴胡﹑地骨皮﹑桔梗﹐服至六七貼﹐以爲延緩﹐仍服人參敗毒散﹐勢愈盛﹐又服流气飲﹐則盜汗發熱﹐口漧食少﹐至秋復求診視﹐气血虛極﹐辭之﹐果歿。

一人每怒﹐耳下腫或脇作痛﹐以小柴胡湯加靑皮﹑紅花﹑桃仁四劑而愈。

一女性急好怒﹐耳下常腫痛﹐發寒熱﹐肝脈弦急﹐投小柴胡湯加靑皮﹑牛蒡子﹑荊芥﹑防風而寒熱退﹐更以小柴胡湯對四物湯數劑而腫消。其父欲除病根﹐予謂肝內主藏血﹐外主榮筋﹐若恚怒气逆則傷肝﹐肝主筋﹐故筋蓄結而腫﹐須要自加調攝﹐庶可免患。否則肝逆傷不能藏血﹐血虛則難瘥矣。後不戒﹐果結三核﹐屢用追蝕﹐不斂而歿。

一人遠途勞倦發熱﹐脈大無力﹐耳下患腫﹐此勞損也﹐宜補中益气養榮湯﹐自然熱退腫消。彼不聽﹐服降火藥及必效散﹐果吐瀉不食而死。夫勞倦損气﹐气衰則火旺﹐火乘脾土﹐故倦怠而熱﹐此元气傷也。丹溪曰﹕宜補形气調經脈﹐其瘡自消﹐不可汗下﹔若不詳脈證經絡受病之異﹐而輒用峻厲之劑﹐鮮不危矣。

通府耳後髮際患腫一塊﹐無頭﹐肉色不變﹐按之微痛。予謂痰結脈軟而時見數﹐經曰﹐脈數不時見﹐瘡也非痰也。仲景云﹕微弱之脈主血气俱虛﹐形精不足。又曰﹕沈遲軟弱﹐皆宜托裏。遂用參﹑芪﹑歸﹑朮﹑川芎﹑炙甘艸以托裏﹐少加金銀花﹑白芷﹑桔梗以消毒。彼謂不然。內飲降火消痰﹐外貼涼藥﹐覺寒徹腦﹐患處大熱﹐頭愈重﹐食愈少。復請治﹐以四君子湯加藿香﹑炮漧薑數劑﹐食漸進﹐膿成刺之﹐更以十全大補湯去桂﹐灸以豆豉餅﹐又月餘而愈。

羅宗伯耳後髮際患毒焮痛﹐脈數﹐以小柴胡湯加桔梗﹐牛蒡子﹐金銀花四劑而愈。

一人耳後患毒﹐脈證俱實﹐宜用內疏黃連湯﹐彼以嚴冬不服寒劑﹐竟至不起。

一人耳後寸餘發一毒﹐名曰銳疽﹐焮痛寒熱﹐煩躁喜冷。此膽經蘊熱而然﹐先用神仙活命飲一劑﹐勢減二三。時值仲冬﹐彼惑於用寒之禁﹐自用十宣托裏之藥﹐勢漸熾﹐耳內膿潰﹐喉腫閉﹐藥不能下而歿。

《寓意艸》曰﹕王玉原昔年感證﹐治之不善﹐一身津液盡爲邪熱所鑠﹐究竟十餘年﹐熱未盡去﹐右耳之竅常閉。今夏復病感﹐纏綿五十多日﹐面足浮腫﹐臥寐不寧﹐耳間气往外觸﹐蓋新熱與舊熱相合﹐狼狽爲患﹐是以難於去體。醫者不察其綢繆膠結之情﹐治之芒不中窾。延至秋深﹐金寒水冷﹐病方自退。然淺者可退﹐深者莫繇遽退也。面足浮腫者﹐肺金之气爲熱所壅﹐失其淸肅下行之權也。臥寐不寧者﹐胃中之津液漧枯不能內榮其魂魄也。耳間大气撞出者﹐久閉之竅﹐气來不覺﹐今病體虛羸﹐中無阻隔﹐气逆上衝﹐始知之也。外病𨿽愈﹐而飲食藥餌之內調者﹐尙居其半﹐特挈二事﹐大意爲凡病感者明善後之法焉。蓋人當感後﹐身中之元气已虛﹐身中之邪熱未淨﹐於此而補虛﹐則熱不可除﹐於此而淸熱則虛不能任﹐卽一半補虛﹐一半淸熱﹐終屬模糊﹐不得要領。然捨補虛淸熱外﹐更無別法﹐當細辧之。補虛有二法﹕一補脾﹐一補胃。如瘧痢後脾气衰弱﹐飲食不能運化﹐宜補其脾﹔傷寒後胃中津液久耗﹐新者未生﹐宜補其胃。二者有霄壤之殊也。淸熱亦有二法﹕初病之時﹐熱爲實熱﹐宜用苦寒藥淸之﹔大病後之熱爲虛熱﹐宜用甘寒藥淸之。二者亦霄壤之殊也。人身天眞之气﹐全在胃口﹐津液不足卽是虛﹐生津液卽是補虛﹐故以生津之藥﹐合甘寒瀉熱之藥﹐而治感後之虛熱﹐如麥門冬﹑生地黃﹑牡舟皮﹑人參﹑梨汁﹑竹瀝之屬皆爲合法。仲景每用天水散以淸虛熱﹐正取滑石﹑甘艸﹐一甘一寒之義也。設誤投參﹑芪﹑苓﹑朮補脾之藥爲補﹐寧不並邪熱而補之乎﹖至於飲食之補﹐但取其气﹐不取其味﹐如五穀之气以養之﹐五菜之气以充之﹐每食之間便覺津津汗透﹐將身中蘊蓄之邪熱以漸運出於毛孔﹐何其快哉﹗人皆不知此理﹐急於用肥甘之味以補之﹐目下𨿽精采健旺可喜﹐不思油膩阻滯經絡﹐邪熱不能外出﹐久久充養完固﹐愈無出期矣。前哲有鑑於此﹐寧食淡茹蔬﹐使體暫虛而邪易出﹐乃爲貴耳。前藥中以浮腫屬脾﹐用苓﹑朮爲治﹔以不寐責心﹐用棗仁﹑茯神爲治﹐總以補虛淸熱之旨未明﹐故詳及之。

