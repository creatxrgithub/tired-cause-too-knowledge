古今圖書集成醫部全錄卷三百九十七

婦人帶下門

黃帝素問

骨空論

任脈爲病﹐女子帶下瘕聚。

【注任脈循於腹﹐故其病在腹。】

金匱要略【漢張機】

帶下病脈證

婦人之病﹐因虛積冷結气﹐爲諸經水斷絕﹐至有歷年﹐血寒積結胞門。寒傷經絡﹐凝堅在上﹐嘔吐涎唾﹐久成肺癰﹐形體損分﹔在中盤結﹐繞臍寒疝﹐或兩脇疼痛﹐與髒相連﹐或結熱中﹐痛在關元﹐脈數無瘡﹐肌若魚鱗﹐時著男子﹐非止女身﹔在下未多﹐經候不勻﹐令陰掣痛﹐少腹惡寒﹐或引腰脊﹐下根气街﹐气沖急痛﹐膝脛疼煩﹐奄忽眩冒﹐狀如厥癲﹐或有憂慘﹐悲傷多嗔﹐此皆帶下﹐非有鬼神。久則羸瘦﹐脈虛多寒﹐三十六病﹐千變萬端。審脈陰陽﹐虛實緊弦﹐行其鍼藥﹐治危得安。其𨿽同病﹐脈各異源﹐子當辧記﹐勿謂不然。

問曰﹕婦人年五十所﹐病下利數十日不止﹐暮卽發熱﹐少腹裏急﹐腹滿手掌煩熱﹐唇口漧燥﹐何也﹖師曰﹕此病屬帶下。何以故﹖曾經半產﹐瘀血在少腹不去。何以知之﹖其證唇口漧燥﹐故知之。當以溫經湯主之。

帶下經水不利﹐少腹滿痛﹐經一月再見者﹐土瓜根散主之。

脈經【晉王叔和】

脈證

大風邪入少陰﹐女子漏白下赤。

師曰﹕婦人帶下六極之病﹐脈浮則爲腸鳴腹滿﹐緊則爲腹中痛﹐數則爲陰中癢﹐洪則生瘡﹐弦則陰疼掣痛。師曰﹕帶下有三門﹕一曰胞門﹐二曰龍門﹐三曰玉門。已產屬胞門﹐未產屬龍門﹐未嫁女屬玉門。

問曰﹕未出門﹐女有三病﹐何謂也﹖師曰﹕一病者﹐經水初下﹐陰中熱﹐或有當風﹐或有扇者﹔二病者﹐或有以寒水洗之﹔三病者﹐或見丹下﹐驚怖得病﹐屬帶下。

師曰﹕婦人帶下﹐九實中事。假令得鼠乳之病﹐劇易。當劇有期﹐當庚辛爲期。餘皆仿此。

問曰﹕有一婦人年五十所﹐病但苦背痛﹐時時腹中痛﹐少食多厭﹐喜﹝月眞﹞脹﹐其脈陽微﹐關尺小緊﹐形脈不相應﹐願知所說。師曰﹕當問病者飲食何如。假令病者言我不欲飲食﹐聞穀气臭者﹐病爲在上焦。假令病者言我少多爲欲食﹐不食亦可﹐病爲在中焦。假令病者言我自飲食如故﹐病爲在下焦﹐爲病屬帶下﹐當以帶下治之。

問曰﹕婦人病如癲疾鬱冒﹐一日二十餘發﹐師脈之﹐反言帶下﹐皆如師言﹐其脈何類﹖何以別之﹖師曰﹕寸口脈濡而緊。濡則陽气微﹐緊則榮中寒﹐陽微衛气虛﹐血竭凝寒﹐陰陽不和﹐邪气捨於榮衛﹐疾【一作候】起年少時經水來﹐以合房室﹐移時過度﹐精感命門開﹐經下血虛﹐百脈皆張﹐中極感陽動﹐微風激成寒﹐因虛捨榮衛﹐冷積於丹田﹐發動上衝﹐奔在胸膈﹐津液掩口入﹐涎唾湧溢出﹐眩冒狀如厥﹐气沖髀裏熱﹐粗醫名爲癲﹐灸之因大劇。

診婦人漏血下赤白﹐日下血數升﹐脈急疾者死﹐遲者生。

診婦人漏下赤白不止﹐脈小虛滑者生﹐大緊實數者死。

婦人帶下﹐脈浮惡寒漏下者不治。

千金方【唐孫思邈】

赤白帶下崩中漏下

諸方說三十六疾者﹐十二癥﹑九痛﹑七害﹑五傷﹑三痼不通是也。何謂十二癥﹖是所下之物﹐一曰狀如膏﹔二曰如黑血﹔三曰如紫汁﹔四曰如赤肉﹔五曰如膿痂﹔六曰如豆汁﹔七曰如葵羹﹔八曰如凝血﹔九曰如淸血﹐血似水﹔十曰如米泔﹔十一曰如月浣﹐乍前乍卻﹔十二曰經度不應期也。何謂九痛﹖一曰陰中傷痛﹔二曰陰中淋瀝痛﹔三曰小便卽痛﹔四曰寒冷痛﹔五曰經來卽腹中痛﹔六曰气滿痛﹔七曰汁出﹝汁出原作「汗出」﹐據《千金》卷四赤白帶下崩中漏下攺。﹞陰中如有虫嚙痛﹔八曰脇下分痛﹔九曰腰胯痛。何謂七害﹖一曰竅孔痛不利﹔二曰中寒熱痛﹔三曰小腹急堅痛﹔四曰髒不仁﹔五曰子門不端引背痛﹔六曰月浣乍多乍少﹔七曰害吐。何謂五傷﹖一曰兩脇支滿痛﹔二曰心痛引脇﹔三曰气結不通﹔四曰邪思泄利﹔五曰前後痼寒。何謂三痼﹖一曰羸瘦不生肌膚﹔二曰絕產乳﹔三曰經水閉塞。病有異同﹐方亦不一。

【按《產寶方》云﹕帶下三十六疾者﹐是十二癥﹑九痛﹑七害﹑五傷﹑三固﹐謂之三十六疾也。十二癥者﹐是所下之物﹐一者如膏﹐二者如靑血﹐三如紫汁﹐四如赤皮﹐五如膿痂﹐六如豆汁﹐七如葵羹﹐八如凝血﹐九如淸血﹐十如米疳﹐十一如月浣﹐十二如經度不應期也。九痛者﹐一陰中痛﹐二陰中淋痛﹐三小便痛﹐四寒冷痛﹐五月來時腹痛﹐六气滿來時足痛﹐七汗出陰中如虫嚙痛﹐八脇下皮痛﹐九腰痛。七害者﹐一害食﹐二害气﹐三害冷﹐四害勞﹐五害房﹐六害妊﹐七害睡。五傷者﹐一竅孔痛﹐二寒冷痛﹐三小腹痛﹐四髒不仁﹐五子門不正引背痛。三固者﹐月水閉塞不通﹐其餘二者文缺不載﹐而《千金》所說三十六種疾﹐皆由子髒冷熱勞損﹐而下起於陰內也。】

婦人良方【宋陳自明】

帶下有五

婦人帶下﹐其名有五﹐因經行產後﹐風邪入胞門﹐傳於臟腑而致之。若傷足厥陰肝經﹐色如靑泥﹔傷手少陰心經﹐色如紅津﹔傷手太陰肺經﹐形如鼻涕﹔傷足太陰脾經﹐黃如爛瓜﹔傷足少陰腎經﹐黑如衃血。人有帶脈橫於腰間﹐如束帶之狀﹐病生於此﹐故名爲帶。

【注按徐用誠先生云﹕前證白屬气而赤屬血。東垣先生云﹕血崩久則亡陽。故白滑之物下流﹐未必全拘於帶脈﹐亦有濕痰流注下焦﹐或腎肝陰淫之濕勝﹐或因驚恐而木乘土位﹐濁液下流﹐或思慕爲筋痿。戴人以六脈滑大有力﹐用宣導之法﹐此瀉其實也。東垣以脈微細沈緊﹐或洪大而虛﹐用補陽調經﹐乃兼責其虛也。丹溪用海石﹑南星﹑椿根皮之類﹐乃治其濕痰也。竊謂前證皆當壯脾胃﹐升陽气爲主﹐佐以各經見証之藥。色靑者屬肝﹐用小柴胡加山梔﹑防風﹔濕熱壅滯﹐小便赤濇﹐用龍膽瀉肝湯﹔肝血不足﹐或燥熱風熱用六味丸。色赤者屬心﹐用小柴胡加黃連﹑山梔﹑當歸﹔思慮過傷﹐用妙香散等藥。色白者屬肺﹐用補中益气加山梔。色黃者屬脾﹐用六君子加山梔﹑柴胡﹔不應﹐用歸脾湯。色黑者屬腎﹐用六味丸。气血俱虛﹐八珍湯。陽气下陷﹐補中益气湯。濕痰下注﹐前湯加茯苓﹑半夏﹑蒼朮﹑黃糵。气虛痰飲下注﹐四七湯送六味丸。不可拘肥人多痰﹐瘦人多火﹐而以燥濕瀉火之藥輕治之也。】

濟生方【宋嚴用和】

論治

《巢氏病源》論﹕婦人有三十六疾。所論三十六疾者﹐七癥八瘕十二帶下是也。然所謂十二帶下者﹐亦不顯其證狀。今人所患﹐惟赤白二帶而已。推其所自﹐勞傷過度﹐衝任虛損﹐風冷據於胞絡﹐此病所由生也。且婦人平居之時﹐血欲常多﹐气欲常少﹐方謂主气有原﹐百疾不生。儻或气倍於血﹐气倍生寒﹐血不化赤﹐遂成白帶﹔气平血少﹐血少生熱﹐血不化紅﹐遂成赤帶﹔寒熱交並﹐則赤白俱下。有室女或室後虛損而有此疾者﹐皆令孕育不成。以致絕嗣。凡有是證﹐速宜治之。久而不治﹐令人面﹝黑幹﹞﹝黑曾﹞色﹐肌肉瘦瘠﹐腹脇脹滿﹐攻刺疼痛﹔甚至足脛枯細﹐多苦逆冷﹐尩羸不能食矣。診其脈﹐右手尺脈浮﹐浮爲陽﹐陽絕者無子﹐苦足冷帶下也。

河間六書【金劉完素】

論證

赤者熱入小腸﹐白者熱入大腸﹐原其本皆濕熱結於脈﹐故津液湧溢﹐是爲赤白帶下。本不痛結﹐緣五經脈虛﹐結熱屈滯於帶﹐故女子臍下痛而綿綿陰器中時下也。故經曰﹕任脈爲病﹐男子內結七疝﹐女子帶下瘕聚。王注曰﹕任脈自胞上過帶脈﹐貫於臍上﹐故男子內結七疝﹐女子帶下。帶脈起於季脇章門﹐如束帶狀﹐今濕熱冤結不散﹐故爲病也。經曰﹕脾傳之腎﹐病名曰瘕疝﹐小腹冤熱而痛出白﹐一名曰蠱﹐所以爲帶下冤結也。冤﹐屈也﹐屈滯而病熱不散。先以十棗湯下之﹐後服苦楝丸大延胡散調下之﹐熱去濕除﹐病自愈也。

儒門事親【元張從政】

赤白錯分寒熱解

精選《聖惠方》二十三卷﹐論婦人赤白帶下云﹕婦人帶下者﹐由勞神過度﹐損動經血﹐致令身虛受於風冷﹐風冷入於脬絡﹐傳其血之所成也。巢氏《內篇》四十四卷﹐論任脈爲經之海﹐其任之爲病﹐女子則爲帶下。手太陽爲小腸之經也﹐手少陰爲心之經也。心爲髒主於裏﹐小腸爲腑主於表。二經之血在於婦人﹐上爲乳汁﹐下爲月水﹐衝任之所統也。衝任之脈﹐旣起於胞內﹐陰陽過度則傷脬絡﹐故風邪乘虛而入於脬中﹐損衝任之經﹐傷太陽少陽之血﹐致令脬絡之間﹐穢與血相兼帶而下﹐冷則多白﹐熱則多赤。二家之說皆非也。夫治病當先識經絡﹐《靈樞》十二經中﹐有是動之病﹐有所生之病。大經有十二﹐奇經有八脈。言十二經之外﹐復有此八道經脈也。十二經與八道經脈﹐通身往來經絡共二十道﹐上下流走相貫﹐周環晝夜不息﹐與天同度。自手太陰肺經起﹐行陽二十五度﹐行陰亦二十五度﹐復會於手太陰肺經也。然此二十道經絡﹐上下周流者﹐止一十九道耳。惟帶脈起少腹側季脇之端﹐乃章門穴是也。環身一周﹐無上下之源﹐絡脬而過﹐如束帶之於身。《難經》曰﹕帶之爲病﹐溶溶如坐水中。衝任者﹐是經脈之海也﹐循腹脇﹐夾臍旁﹐傳流於气沖﹐屬於帶脈﹐絡於督脈。督脈者﹐起於關元穴。任脈者﹐女子主養胎孕之所。督服乃是督領婦人經脈之海也。衝任督三脈﹐同起而異行﹐一源而三岐﹐皆絡帶脈。衝任督三脈﹑皆統於篡戶﹐巡陰器﹐行廷孔溺孔之端。衝任督三脈﹐以帶脈束之﹐因餘經上下往來﹐遺熱於帶脈之間。熱者血也﹐血積多日不流﹐火則從金之化﹐金曰從革而爲白﹐乘少腹間冤熱﹐白物滑溢﹐隨溲而下﹐綿綿不絕﹐多不痛也。或有痛者則壅礙﹐因壅而成痛也。《內經》曰﹕少腹冤熱﹐溲出白液。冤者屈滯也﹐病非本經﹐爲他經冤抑而成此疾也。冤一作客﹐客猶寄也。遺客熱於少腹久不去﹐從金化而爲白。設若赤白痢﹐赤者新積也﹐從心火﹔白者舊積也﹐從肺金。故赤白痢不可曲分寒熱﹐止可分新舊而治之。假如癰癤始赤血﹐次潰白膿﹐又豈爲寒者哉﹖而病者未爲信也。此金之劉河間常言之矣。皆云寒多則白﹐以漧薑﹐赤百脂﹑桃花丸治痢﹐𨿽愈後必生血疾。如白帶下病﹐徑以白芍藥﹑漧薑﹑白帶𨿽愈﹐則小溲必不利。治瀉痢與治帶下﹐皆不可驟用峻熱之藥燥之﹐燥之則內水涸﹐內水涸則必煩渴﹐煩渴則小便不利﹐小便不利則足腫面浮﹐漸至不治。《內經》曰﹕思想無窮﹐所願不得﹐意淫於外﹐入房太甚﹐發爲筋痿﹐淫衍白物如精之狀。男子因溲而下﹐女子綿綿而下。《左傳》曰﹕少男惑長女﹐風落山之象﹐是爲惑蠱之疾。其文三虫同皿曰蠱﹐乃是思慕色欲﹐內生侵蝕。蝕甚不可便用燥熱之藥攻之﹐漸至形削羸瘦脈大者﹐必死而不救。且赤白痢者﹐是邪熱傳於大腸下廣腸﹐出赤白也。帶下者﹐傳於小腸入脬經﹐下赤白也。據此二證﹐皆可同治濕法治之。先以導水丸﹑禹功散瀉訖﹐次以淡劑降心火﹐益腎水﹐下小溲﹐分水道﹐則自愈矣。頃頓丘一婦人病帶下﹐連綿不絕﹐白物或來﹐已三載矣。命予脈之﹐診其兩手﹐脈俱滑大而有力﹐得六七至﹐常上熱口漧眩運﹐時嘔酸水﹐余知其實有寒痰在胸中﹐以瓜蒂散吐訖冷痰二三升﹐皆酸水也﹐間如黃涎﹐狀如爛膠﹔次以漿粥養其胃气﹔又次用導水﹑禹功二方以瀉其下﹔然後以淡劑滲泄之藥﹐利其水道﹐不數日而愈。余嘗悟《內經》中所云﹕上有病﹐下取之﹔下有病﹐上取之。又上者下之﹐下者上之。然有此法﹐亦不可偏執﹐更宜詳其虛實而用之。故知精選《聖惠方》帶下風寒之言﹐與巢氏論中赤熱白寒之說﹐正與《難》《素》相違。予非敢妄論先賢﹐恐後學不明﹐未免從之而行也。如其寡學之人﹐不察病人脈息﹐不究病人經脈﹐妄斷寒熱﹐信用羣方暴熱之藥﹐一旦有失﹐𨿽悔何追﹗嗚呼﹗人命一失﹐其復能生乎﹖赤白痢與赤白帶下皆不死人﹐《內經》惟腸澼便血﹐血溫身熱者死。赤白帶下白液白物蠱病腎消﹐皆不能死人﹐有死者藥之誤也。

夫婦人赤白帶下﹐或出白物如脂﹐可服導水丸﹑禹功散﹐或單用無憂散﹐量虛實加減﹐瀉訖﹔次用桂苓丸﹑五苓散﹑葶藶木香散﹐同治濕怯治瀉法治之﹐或用獨聖散上湧亦可也。室女同。

東垣十書【元李杲】

酒煮當歸丸論

婦人白帶下注﹐﹝疒頹﹞疝腳气﹐腰已下如在冰雪中﹐以火焙炕﹐重重厚綿衣蓋其上﹐猶寒冷不任﹐寒之極也。面白如枯魚之象﹐肌肉如刀割削瘦峻之速也。小便不止﹐與白帶長流而不禁固﹐自不知覺﹐面白目靑藍如菜色﹐﹝目巟﹞﹝目巟﹞無所見﹐身重如山﹐行步敧側﹐不能安地﹐腿膝枯細﹐大便難祕﹐口不能言﹐無力之極﹐食不下﹐心下痞煩懊憹﹐不任其苦﹐面停垢﹐背惡寒﹐小便遺而不知﹐此上中下三陽眞气俱虛欲竭。噦嘔不止﹐胃虛之極也。脈沈厥緊而濇﹐按之空虛。若脈洪大而濇﹐按之無力﹐猶爲中寒之證﹐況按之空虛者乎﹖按之不鼓﹐是爲陰寒﹐乃气血俱虛之極也。宜酒煮當歸丸大補大溫。

固眞丸論

婦人白帶久下不止。臍腹冷痛﹐陰中亦然﹐目中澑火﹐視物﹝目巟﹞﹝目巟﹞然無所見﹐齒皆惡熱﹐飲且痛。須得黃連細末擦之乃止。惟喜幹食﹐大惡湯飲﹐此病皆寒濕乘其胞內﹐故喜幹而惡濕。肝經陰火上溢走於標﹐故上壅而目中澑火。腎水侵肝而上溢﹐致目﹝目巟﹞﹝目巟﹞而無所見。齒惡熱飲者﹐是陽明經中伏火也。治法當大瀉寒濕﹐以丸藥治之。故曰﹕寒在下焦治宜緩﹐大忌湯散。以酒制白石脂﹑白龍骨以枯其濕﹐炮漧薑大熱辛瀉寒水﹐以黃蘗之大寒爲因用﹐又爲向導。故云﹕古者𨿽有重罪﹐不絕人之後。又爲之伏其所主﹐先其所因之意。又瀉齒中﹐惡熱飲也。以柴胡爲本經之使﹐以芍藥五分導之﹔恐辛熱之藥太甚﹐損其肝經﹐故微瀉之﹔以當歸身之辛溫﹐大和其血脈﹐名曰固眞丸。用藥之法備矣。

補經固眞湯論

婦人心胞尺脈微﹐其白帶下流不止者何﹖按叔和云﹕崩中日久﹐爲白帶漏下﹐多時骨髓枯。蓋血崩久﹐則血少復亡其陽﹐故白滑之物﹐下流不止。是本經血海將枯﹐津液復亡﹐枯漧不能滋養筋骨。以本部行經藥爲引用爲使﹔以大辛甘油膩之藥﹐潤其枯燥而滋益津液﹐以大辛熱之气味藥﹐補其陽道﹐生其血脈﹔以苦寒之藥﹐泄其肺而救上熱傷气﹔以人參補之﹐以微苦溫之藥爲佐而益元气﹐名曰補經固眞湯。此証之要藥也。

丹溪心法【元﹑朱震亨】

總論證治

帶下﹐赤屬血﹐白屬气。

主治燥濕爲先。

漏與帶俱是胃中痰積流下﹐滲入膀胱﹐無人知此。只宜升提﹐甚者上必用葉以提其气﹔下用二陳湯加蒼朮﹑白朮﹐仍用丸子【一本作瓦壠子。】

赤白帶下皆屬血﹐出於大腸小腸之分。

肥人多是濕痰﹐以海石﹑半夏﹑南星﹑炒蘗﹑蒼朮﹑芎藭﹑椿皮﹑靑黛之類。

瘦人白帶少﹐如有者多熱﹐以炒黃蘗﹑滑石﹑椿皮﹑川芎﹑海石﹑靑黛之類作丸子服。無海石﹐蛤粉亦可。

赤白帶下﹐或十棗湯﹑或神佑丸﹑或玉燭散皆可服。實者可行﹐虛者不可峻攻。此羅先生法也。

血虛者﹐加減四物湯。

气虛者﹐參﹑朮﹑陳皮間與之。

濕勝者﹐用固腸丸。

相火動者﹐於諸藥中少加黃蘗。

滑者﹐加龍骨﹑赤石脂。

滯者﹐加葵花。白帶用白葵花﹐赤帶用赤葵花。

性躁者﹐加黃連。

痰气帶下者﹐蒼朮﹑香附﹑滑石﹑蛤粉﹑半夏﹑茯苓丸服。寒月少加漧薑。臨機應變。必須斷厚昧。

治結痰白帶心下悶﹐先以小胃丹﹐半饑半飽﹐津液下數丸。候郁積開﹐卻宜服補藥。

赤白帶者﹐皆因七情內傷﹐或下元虛憊﹐感非一端。叔和云﹕崩中日久爲白帶﹐漏下多時骨髓枯。蓋崩久血少亡陽﹐故白滑之物下流不止。東垣言之詳矣﹐不可不知。

帶下與夢遺﹐同法治之。

證洽要訣【明戴思恭】

總論證治

赤白帶下﹐皆因七情內傷﹐或下元虛冷﹐感非一端。大率下白帶多﹐間有下赤者。並宜順气散吞震靈丹﹐仍佐艾附圓﹐或米飲調沙參末。

帶下不止﹐成尩羸者﹐四物揚加煆牡蠣粉半錢﹐吞固眞圓﹐多服取效。

有帶疾愈後一二月或再發﹐半年一發﹐先血而後下帶﹐來不可遏﹐停蓄未幾﹐又復傾瀉﹐此名漏帶﹐最難治者也。

下截之血﹐小腹去之。有因血虛而虛熱陷入小腸﹐致小便濇痛﹐色白如泔﹐或成沙粒﹐不可作淋治用冷劑﹐宜以四物賜﹑五苓散各半貼和煎。

醫學入門【明﹑李梴】

總論證治

經曰﹕心腹冤熱﹐溲出白液。冤者﹐濕熱凝滯﹐結於五臟﹐自胞上而過帶脈﹐出於大小腸之分﹐淋瀝以下﹐故曰帶下。赤屬血﹐白屬气。其證頭昏目眩﹐口苦舌漧﹐咽嗌腫燥﹐大便或閉或溏﹐小便濇﹐皆熱證也。如赤白痢濁一般﹐但不痛耳。間有痛者﹐濕熱拂郁﹐甚則肚腹引痛。婦人服食燥熱﹐性行乖戾﹐以致肝旺脾虧而生濕熱﹐熱則流通。古人有用導水丸下之﹐繼以淡劑滲之﹐或苦楝丸﹑大元胡索散調之。如臍腹痛者﹐暫以辛溫開導﹐如大溫經湯﹑補經固眞湯﹑龜蘗姜梔丸是也。

瘦人多熱﹐脈數﹐外證潮煩﹐乃陰虛火盛也﹐芩蘗樗皮丸。帶不止者﹐用地骨皮一兩﹐生地五兩﹐酒十盞﹐煎至三盞﹐分三次服﹔或白芷散﹑單益母丸。白帶兼痛風者﹐二陳湯加蒼﹑蘗﹑南星﹑牛膝﹑川芎﹔兼頭風鼻涕者﹐蒼蘗辛芎散﹔兼七情者﹐側蘗樗皮丸。

肥人多濕﹐身黃脈緩﹐陰戶如冰或痛﹐白帶﹐升陽燥濕湯﹑四炒固眞丹。

濕痰流下﹐滲入膀胱﹐宜二陳湯加二朮﹑升麻﹑柴胡﹐或蒼蘗樗皮丸。如結痰白帶﹐淋瀝不已者﹐先以小胃丹﹐半饑半飽﹐津液下數丸﹐候郁積開﹐服芩朮芍癸九。

通用五苓散合四物湯﹔或單樗白皮炒爲末﹐酒糊丸。血虛加四物湯﹐气虛加參﹑朮﹑陳皮﹐火動加黃蘗﹐滑久加龍骨﹑赤石脂﹐性燥加黃連﹐腹痛如漧薑。

因月水淋瀝不已﹐或崩中暴下﹐或產後去血過多﹐以致陰虧陽竭﹐榮气不升﹐經脈凝泣﹐衛气下陷﹐精气累滯於下焦﹐蘊積而成。白滑如涕下流﹐鮏臭者﹐黃芪建中湯去桂加當歸﹐水煎吞苦楝丸。久不止臍腹引陰冷痛者﹐東垣固眞丸。虛中有火者﹐補經固眞湯﹑大烏雞丸常用。气虛四君子湯﹐血虛四物湯﹐有火加黃蘗﹐有寒加桂﹑附。

始因亡血﹐復亡其陽﹐陽气虛極﹐帶下鮏臭﹐多悲不樂﹐附桂湯。腹痛陰冷者﹐四物湯加桂﹑附。常用酒煮當歸丸﹑小烏雞丸﹑螽斯丸﹑琥珀調經丸。

風邪入於胞門﹐或中經脈﹐流傳臟腑﹐若傷肝經靑如泥色﹐傷心經赤如紅津﹐傷肺經形如白涕﹐傷脾經黃如爛瓜﹐傷腎經黑如衄血﹐宜胃風湯或五積散去麻黃主之。通用單地楡散。

室女經水初下﹐一時驚悸﹐或浴以冷水﹐或當風取涼﹐故經水止而卽患帶下﹐宜琥珀朱砂丸。

孕婦帶下﹐全是濕熱﹐宜芩朮樗皮丸。

平時陰陽過多﹐及產後亡血下虛﹐風邪乘虛入於胞絡﹐宜暖宮丸加姜﹑附﹐吳萸﹐或黃芪建中湯去桂加當歸﹐水煎吞苦楝丸。

凡帶下﹐或用升提﹐如升陽調經湯﹔或用收濇﹐如伏龍肝散﹑白芷散。然暫止而終不止者﹐蓋衛司開闔而爲榮血之主。脾胃爲血海水液之會﹐衛气與胃气俱虛﹐則血液無所約制﹐故古方有用桂枝湯加附子以固衛气者﹐四君子湯加艸果﹑丁香﹑木香以燥水健脾者﹔或用理中湯加陳皮﹑半夏﹐或單半夏丸用芎歸煎湯下﹐或補中益气湯﹑平胃散﹐皆補衛厚脾﹐使气血自循故轍﹐而不專於收濇以劫奪之也。

又有白淫一證﹐如白精之狀﹐不可誤作白帶﹐過服熱藥。

脈法

帶下崩中﹐脈多浮動﹐虛遲者生﹐實數者重。

腎脈浮遲﹐主患帶濁。

薛氏醫案【明薛己】

論證

婦人帶下﹐或因六淫七情﹐或因醉飽房勞﹐或因膏梁厚味﹐或服燥劑所致﹐脾胃虧損﹐陽气下陷﹐或濕痰下注﹐蘊積而成﹐故言帶也。凡此皆當壯脾胃﹐升陽气爲主﹐佐以各經見証之藥。

證治準繩【明王肯堂】

論證

婦人有白帶者﹐乃是第一等病﹐令人不能產育﹐宜急治之。此扁鵲之過邯鄲﹐聞貴婦人所以專爲帶下醫也。

帶下之證有三﹕未嫁之女﹐月經初下﹐止而卽浴之以冷水﹐或熱而扇或當風﹐此室女病帶下之由也。有家之婦﹐陰陽過多﹐卽傷胞絡﹐風邪乘虛而入﹐胞經觸冷﹐遂使穢液與血水相連而下。產後帶下﹐由亡血失气﹐傷動胞絡﹐門開而外風襲﹐肌體虛而冷風入﹐風與熱气相連﹐故成液而下。冷則多白﹐熱則多赤﹐冷熱相交則赤白俱下。

論潔古治法

帶下少腹冤結而痛者﹐先以十棗湯下之﹐次服苦楝丸﹑大元胡散調之﹐是先攻後補之法也﹐不可不知。

結痰白帶﹐以小胃丹﹐半饑半飽﹐津液下數丸﹐候郁積行﹐卻服白朮一兩﹐蒼朮半兩﹐紅白葵花二錢半﹐白芍藥七錢半﹐蒸餅爲丸﹐空心煎四物湯下二十丸以補之。

燥濕法

有濕痰而弱不禁攻者燥之。熱濕宜涼燥﹐寒濕宜溫燥。

枯涸宜潤

帶下久而枯涸者濡之。凡大補气血﹐皆所以濡之﹐如以四物湯爲末﹐煉蜜丸梧子大﹐空心米飲下三四十丸﹐以療年髙婦人白帶﹐良驗﹐皆潤劑也。

補虛法

凡脈微食少及久病曾經攻下者﹐俱作虛治﹐有熱用涼補﹐無熱用溫補。

酸漿艸辧

《千金》治赤白帶下用三葉酸漿艸陰榦爲末﹐酒服。按此艸葉細如萍﹐叢生﹐莖端有三葉﹐俗名布谷飯。布谷者﹐鳩也。蓋鳩常食之﹐故又名鳩漿艸。《衍義》悞入苦耽條﹐其子大如金柑﹐味酸可食﹐故亦名酸漿﹐非三葉也。酸漿小艸布地而生葉皆三瓣﹐惟開黃花﹐其莖葉皆酸者。

敗膿所致

帶下並腸有敗膿﹐淋露不已﹐腥穢殊甚﹐遂至臍腹更增冷痛﹐此蓋敗膿血所致﹐卒無已期﹐治須排膿爲先。白芷一兩﹐單葉紅蜀葵根二兩﹐白芍藥﹑白礬各半兩﹐礬燒枯另研﹐餘同爲末﹐以蠟爲丸如桐子大﹐空肚及飯前米飲下十丸﹐或十五丸﹐候膿盡仍別以補藥佐之。

醫方考【明吳昆】

用白芷黃荊實瓦壠子論

白帶者﹐胃中濕熱下注而成﹐猶之溺注於器﹐而生溺底垽耳。前古名醫有單用焦白芷而主者﹐有單用焦荊實而主者﹐有單用瓦壠粉而主者。蓋以白芷之性香而升舉﹐荊實之性辛而利气﹐瓦壠之性燥而勝濕。炒而焦之則火可以生土﹐土可以防水﹔煉而粉之則燥可以勝濕﹐勝濕則無以下注而白帶止矣。此用三物之意也。

用葵花論

凡人腰臍之間有帶脈﹐奇經八脈之一也﹐回身一周﹐如束帶焉。下焦虛損﹐督任有虧﹐則中焦气血乘虛而襲之﹐陷於帶脈之下﹐气病爲白﹐血病爲赤﹐名曰赤白帶下也。東垣曰﹕白葵花治白帶﹐紅葵花治赤帶。赤治血燥﹐白治气燥﹐此何言哉﹖昆謂葵花者﹐朝陽之萼也﹐稟艸木之陰﹐涵天地之陽﹐故能潤燥而升陽﹐使營衛上行﹐不復陷於帶脈之下而爲帶下也。或問帶下一疾耳﹐此言气血陷於帶脈之下爲帶下﹐前言胃中濕熱下注爲帶下﹐何相悖也﹖余曰﹕婦人無病容﹐單下白者﹐責之濕熱下注。婦人久病﹐赤白並下﹐責之气血下陷﹐多成瘵也。又曰﹕有言白者屬寒﹐赤者屬熱﹐其說何如﹖余曰﹕曾見寒者固有赤帶﹐熱者益多白帶﹐此白寒赤熱之言﹐不足徵矣。必若所言﹐則赤白並下者﹐是寒熱並有耶﹖見道之言不如此。

同千金白馬毛散論

气陷於下焦則白帶﹐血陷於下焦則赤帶。以濇藥止之則未盡之帶畱而不出﹐以利藥下之則旣損其中又傷其下﹐皆非治也。白馬得幹之剛﹐毛得血之餘﹐血餘可以固血﹐乾剛可以利气﹐固血則赤止﹐利气則白愈﹐此用馬毛之意也。龜﹑鱉﹑牡蠣外剛而內柔﹐離之象也。去其柔而用其剛﹐故可以化癥﹐可以固气。化癥則赤白之成帶者無復中畱﹐固气則營衛之行不復陷下。營不陷則無赤﹐衛不陷則無白矣。

廣嗣紀要【明萬全】

帶下皆身中之血

女子之血﹐謂之七損﹐上爲乳汁﹐下爲月經﹐交合浸淫之水﹐與夫漏濁崩中帶下之物﹐皆身之血也。

婦人祕科【明萬全】

論治

帶下之病﹐婦女多有之。赤者屬熱﹐兼虛兼火治之。白者屬濕﹐兼虛兼痰治之。年久不止者﹐以補脾胃爲主兼升提。大抵瘦人多火﹐肥人多痰。

必用之藥

赤帶用四物湯加芩﹑連﹐再加升麻﹑丹皮主之﹐兼服三補丸。

白帶用加味六君子湯主之﹐兼服蒼莎導痰丸。

帶久不止者﹐宜服十全大補湯去地黃加陳皮﹑半夏﹑炒漧薑﹐更服參朮大補丸以補脾胃之虛﹐及服補宮丸以固下元之脫。

白帶與白淫白濁不同

婦人白帶與白淫白濁之病﹐證旣不同﹐治亦有別。蓋白帶時常流出﹐淸冷稠粘﹐此下元虛損證也﹐用上帶久不止之法治之﹐非如白濁隨小解而來渾濁如泔者比也。

景嶽全書【明張介賓】

論證

凡婦人淋帶𨿽分微甚﹐而實爲同類﹐蓋帶其微而淋其甚者也。總由命門不固﹐而不固之病﹐其因有六﹕蓋一以心旌之搖之也﹐心旌搖則命門應﹐命門應則失其所守﹐此由於不遂者也﹔一以多欲之滑之也﹐情欲無度﹐縱肆不節﹐則精道滑而命門不禁﹐此由於太遂者也﹔一以房室之逆之也﹐凡男女相臨﹐遲速有異﹐此際權由男子而婦人情興﹐多致中道而止﹐止則逆﹐逆則爲濁爲淋﹐此由於遂而不遂﹐乃女子之最多而最不肯言者也。以上三證﹐凡帶濁之由乎此者十居八九﹐而三者之治﹐必得各淸其源﹐庶可取效。然源未必淸﹐而且旋觸旋發﹐藥餌之功﹐必不能與情竇爭勝﹐此帶濁之所以不易治也。此三者之外﹐則尙有濕熱下流者﹐有虛寒不固者﹐有脾腎虧陷而不能收攝者﹐當各因其證而治之。

治法

一心旌搖﹐心火不靜而帶下者﹐先當淸火﹐宜朱砂安神丸﹑淸心蓮子飲﹑直指固精丸之類主之。

一無邪火而但見心虛帶下者﹐宜祕元煎﹑人參丸﹑心虛白濁飲﹑茯菟丸之類。

一欲事過度﹐滑泄不固而帶下者﹐宜祕元煎﹑壽脾煎﹑固陰煎﹑苓朮菟絲丸﹑濟生固精丸﹑鎖精丸﹑金鎖思仙丹之類主之。

一人事不暢﹐精道逆而爲濁爲帶者﹐初宜六味地黃湯或威喜丸之屬以利之﹔久不止者﹐宜固陰煎﹑苓朮菟絲丸之屬以固之。

一濕熱下流而爲帶濁﹐脈必滑數﹐色見紅赤﹐證有煩渴而多熱者﹐宜保陰煎﹑加味逍遙散﹐或經驗豬肚丸亦佳。若熱甚兼淋而赤者﹐宜龍膽瀉肝湯。

一元气虛弱而帶下者﹐宜壽脾煎﹑固陰煎﹑菟絲煎﹑七福飲﹑十全大補湯﹑九龍丸之屬。

一陽气虛寒﹐脈見微濇﹐色白淸冷﹐腹痛多寒者﹐宜加姜﹑附或用家韭子丸。

一脾腎气虛下陷而多帶者﹐宜用壽脾煎﹑固陰煎﹑歸脾湯﹑補中益气湯之屬。

方

白石脂圓【《千金方》﹐下同】治婦人胞中痛﹐漏下赤白。

白石脂鰞鰂骨禹餘糧牡蠣各十八銖赤石脂漧地黃漧薑龍骨桂心石葦白蘞細辛芍藥黃連附子當歸黃芩蜀椒鍾乳白芷芎窮甘艸各半兩

右爲末﹐蜜丸梧子大﹐每日空心酒下十五丸﹐曰再服。一方有黃蘗半兩。

小牛角﹝角思﹞散治帶下五賁﹕一曰熱病下血﹔二曰寒熱下血﹔三曰經脈未斷爲房事則血漏﹔四曰經來舉重﹐傷任脈下血﹔五曰產後髒開經利。五賁之病﹐外實內虛。

牛角﹝角思﹞一枚﹐燒令赤鹿茸禹餘糧當歸漧薑續斷各二兩阿膠三兩鰞鰂骨龍骨各一兩赤小豆二升

右治下篩﹐空腹﹐以酒服方寸匕﹐日三。一方無鹿茸﹑鰞鰂骨。

龍骨散治赤白帶下。

龍骨三兩黃蘗半夏竈中黃土桂心漧薑各二兩石葦滑石各一兩鰞鰂骨代赭各四兩白僵蠶五枚

右治下篩﹐酒服方寸匕。如白多者﹐加鰞鰂骨﹑僵蠶各二兩。如赤多者﹐加代赭五兩。

又方治女人赤白帶下。

大黃蒸三斗米下附子茯苓牡蒙牡丹桔梗葶藶各三兩厚朴芎藭人參當歸蝱虫蜀椒吳茱萸柴胡漧薑桂心各半兩細辛二兩半

右十八味爲末﹐蜜和丸如梧子大﹐每日空心酒服二丸﹐不知加之﹐以腹中溫爲度。一方有麻子三兩﹐澤蘭十兩﹐無蜀椒﹑葶藶。

又方治帶下百病。

大黃破如豆粒﹐熬令黑色柴胡﹝石卜﹞硝各一斤川芎五兩漧薑蜀椒各一升茯苓如雞子大﹐一枚

右爲末﹐蜜丸梧子大﹐先食﹐米飲服七丸﹐不止加至十丸﹐以知爲度。

又方治婦人及女子赤白帶下。

禹餘糧當歸川芎各一兩半赤石脂阿膠龍骨石葦各一兩六銖鰞鰂骨黃蘗白蘝黃芩續斷桑耳牡蠣各一兩

右爲末﹐蜜丸梧子大﹐空心米飲下十五丸﹐日再﹐加至三十丸爲度。一本有黃連﹐無黃芩。

白馬蹄圓治女人下焦寒冷﹐成帶下赤白濁。

白馬蹄鱉甲鯉魚甲龜甲蜀椒各一兩磁石甘艸杜仲萆薢當歸續斷川芎禹餘糧桑耳附子各二兩

右十五味爲末﹐蜜丸梧子大﹐以酒服十丸﹐加至三十丸﹐日三服。一本無鱉甲。

白馬﹝馬毛﹞散治婦人帶下。

白馬﹝馬毛﹞二兩龜甲四兩牡蠣一兩十八銖鱉甲十八銖

右治下篩﹐空心酒下方寸匕﹐日三服﹐加至一匕半。如下白﹐取白馬者。如下赤﹐取赤馬者。

雲母芎藭散治五崩﹐身瘦咳逆﹐煩滿少气﹐心下痛﹐面生瘡﹐腰痛不可俯仰﹐陰中腫如有瘡狀﹐手中癢時痛與子髒相通﹐小便不利﹐常拘急﹐頭眩頸項急痛﹐手足熱气逆衝急﹐心煩不得臥﹐腹中急痛﹐食不下﹐吞酸噫苦﹐上下腸鳴﹐漏下赤白靑黃黑汁﹐大臭如膠污衣狀﹐皆是內傷所致﹐中寒卽下白﹐中熱卽下赤﹐多飲卽下黑﹐多食卽下黃﹐多藥卽下靑﹐或喜或怒﹐心中常恐﹐或憂勞便發動﹐大惡風寒。

雲母芎藭代赭東門邊木燒﹐各一兩白僵蠶鰞鰂骨白堊蝟皮各六銖鱉甲桂心伏龍肝生鯉魚頭各十八銖

右治下篩﹐酒服方寸匕﹐日三夜一。一方有龍骨﹑漧薑。一方用龜甲﹐不用鱉甲。

愼火艸散治崩中漏下赤白靑黑﹐腐臭不可近﹐令人面黑無顏色﹐皮骨相連﹐月經失度﹐往來無常﹐小腹弦急﹐或苦絞痛﹐上至心﹐兩者腫脹﹐食不生肌膚﹐令人偏枯﹐气息乏少﹐腰背痛連脇﹐不能久立﹐每嗜臥困懶。

愼火艸白石脂鱉甲漧薑細辛當歸芎藭石斛芍藥禹餘糧牡蠣各二錢黃連漧地黃薔薇根皮各四兩熟艾桂心各一兩

右治下篩﹐空心酒服方寸匕﹐日三﹐稍加至二匕。若寒多者﹐加附子﹑椒各一兩。若熱多者﹐加知母﹑黃芩各一兩。若白多者﹐加漧薑﹑白石脂各二兩。若赤多者﹐加桂心﹑代赭各二兩。

禹餘糧圓治崩中赤白不絕﹐困篤。

禹餘糧五兩白馬蹄十兩鰞鰂魚骨一兩龍骨三兩鹿茸二兩

右爲末﹐蜜丸梧子大﹐以酒服二十丸﹐日再﹐以知爲度。

又方治女人崩中﹐去赤白。

白馬蹄五兩蒲黃鹿茸禹餘糧白芷白馬鬐毛小薊根續斷各五兩人參漧地黃柏子仁鰞鰂骨黃芪茯苓當歸各三兩艾葉蓯蓉伏龍肝各二兩

右爲末﹐蜜丸如梧子大﹐空心飲服二十丸﹐日再﹐加至四十丸。

伏龍肝湯治崩中去赤白或如豆汁。

伏龍肝如彈子﹐七枚生薑五兩生地黃四升甘艸艾葉赤石脂桂心各二兩

右﹝口父﹞咀﹐以水一斗﹐煮取三升﹐分四服﹐日三夜一。

又方治崩中漏下﹐赤白不止﹐气虛竭。

龜甲牡蠣各三兩

右二味﹐治下篩﹐酒服方寸匕﹐日三。

又方治同上。

桑耳一兩半鹿茸十八銖

右二味﹐以酢五斗漬﹐炙燥再漬﹐酢盡爲度﹐治下篩﹐服方寸匕﹐日三。

又方治同上。

地楡知母各等分

右二味﹐用各指大長一尺者﹝口父﹞咀﹐以酢一升﹐東向竈中治極濃﹐去滓服之。

芎藭湯治帶下漏血不止。

芎藭漧地黃黃芪炙白芍藥吳茱萸甘艸各二兩當歸漧薑各三兩

右﹝口父﹞咀﹐以水一斗﹐煮取三升﹐分三服。若月經後因有赤白不止者﹐除地黃﹑吳茱萸﹐加杜仲﹑人參各二兩。

小柴胡湯治肝膽經證﹐寒熱往來﹐晡熱潮熱﹐默默不欲飲食﹐或怒火口苦﹐耳聾咳嗽﹐發熱﹐脇下作痛﹐甚者轉側不便﹐兩脇痞悶﹐或瀉利咳嗽﹐或吐酸食苦水﹐皆用此藥主之。治帶下﹐亦間用此加減。

柴胡二錢黃芩炒一錢人參半夏各七分甘艸炙﹐五分

右﹐薑水煎服。

補中益气湯【《醫案》﹐下同】治元气虛損﹐或因克伐﹐惡寒發熱﹐倦怠少食﹐或不能消散生肌﹐或兼飲食勞倦﹐煩熱作渴。亦用此加減治女人帶下。

黃芪炒人參白朮炒甘艸當歸各一錢陳皮五分柴胡升麻各三分

右﹐姜棗煎﹐空心午後服。

六君子湯治气虛有痰﹐補脾健胃﹔並治帶下虛者﹐用此加減。

人參白朮伏苓各二錢甘艸炙一錢陳皮半夏

右﹐姜棗水煎服。

歸脾湯治脾經失血﹐少寐發熱﹐盜汗﹔或思慮傷脾﹐不能攝血﹐以致妄行﹔或憂思傷脾﹐血虛發熱﹔或肢體作痛﹐大便不調﹔或經候不準﹐帶下﹐晡熱內熱。

人參白朮炒黃芪炙白茯苓龍眼肉當歸遠志去心酸棗仁炒﹐各一錢木香甘艸炙﹐各五分

右﹐姜棗水煎服。

八珍湯治气血俱虛﹐及帶下虛者﹐用此加減。

人參白朮白茯苓各二錢熟地黃三錢甘艸炙當歸酒拌芍藥炒川芎各一錢

右﹐煎服。

龍膽瀉肝湯治肝經濕熱﹐兩拗腫痛﹐或腹中疼痛﹐或小便濇滯等證。亦用此加減治帶下。

龍膽艸酒拌炒黃澤瀉各一錢車前子炒木通生地黃酒拌當歸酒拌山梔仁炒黃芩炒甘艸各五分

右﹐水煎服。

妙香散治心气不足﹐精神恍惚﹐虛煩少睡盜汗等證。亦用此加減治帶下。

人參甘艸炒桔梗各五錢遠志去心炒山藥薑汁炙茯苓茯神黃芪各一兩辰砂研﹐三錢麝香研﹐二錢木香煨﹐二錢半

右爲末﹐每服二錢﹐溫酒調下。

四七湯治七情鬱結成痰﹐或如梅核﹐梗於喉間﹐或中脘停痰气痞﹐或痰壅气喘﹐或痰飲中脘﹐嘔逆惡心。亦治帶下有痰者。

半夏姜制﹐一錢五分紫蘇葉厚朴姜制茯苓各一錢

右﹐姜棗水煎服。

丁香膠艾湯【東垣﹐下同】治崩漏不止﹐白帶白滑之物多﹐間如屋漏水下﹐時有鮮血﹐自覺臍下如冰﹐求衣被以禦其寒﹐右尺脈時微洪。

熟地黃白芍藥各三分川芎丁香各四分阿膠六分生艾葉一錢當歸一錢二分

右川芎爲細末﹐當歸酒洗銼﹐熟地黃﹑丁香爲細末﹐艾亦銼﹐都作一服﹐水五大盞﹐先煎五味作一盞零二分﹐去滓入膠﹐再上火煎至一大盞﹐帶熱﹐空心服之。

延胡苦楝湯治臍下冷撮痛﹐陰冷大寒﹐白帶下。

黃蘗一分延胡索苦楝子各二分附子炮肉桂各三分炙甘艸五分熟地黃一錢

右﹐都作一服﹐水三大盞﹐煎至一盞﹐食前服。

神聖復气湯治復气乘冬﹐足太陽寒气﹑足少陰腎水之旺。能令母實﹐手太陰肺實﹐反來侮土﹐火木受邪﹐腰背胸膈﹐閉塞疼痛﹐善嚏﹐口中涎﹐目中泣﹐鼻中流濁涕不止﹔或如息肉不聞香臭﹐咳嗽痰沫﹐上熱如火﹐下寒如冰﹐頭作陣痛﹐目中流火﹐視物﹝目巟﹞﹝目巟﹞﹐耳鳴耳聾﹐頭並口鼻或惡風寒﹐喜日陽﹐夜臥不安﹐常覺痰塞﹐膈咽不通﹐口失味﹐兩脇縮急而痛﹐牙齒動搖﹐不能嚼物﹐陰汗﹐前陰冷﹐行步敧側﹐起居艱難﹐掌中寒﹐風痺麻木﹐小便數而晝多﹐夜頻而欠﹐气短喘喝﹐少气不足以息﹐卒遺失無度﹐婦人白帶﹐陰戶中大痛﹐牽心而痛﹐黧黑失色﹐男子控睪牽心腹陰陰而痛﹐面如赭色﹐食少﹐大小便不調﹐心煩霍亂﹐逆气裏急﹐而腹皮色白﹐後出餘气﹐腹不能努﹐或腸鳴﹐膝下筋急﹐肩胛大痛﹐此皆寒水來復火土之讎也。

黑附子漧薑炮﹐各三分當歸身六分防風﹝木郁﹞李仁湯浸去皮尖另研如泥人參各五分半夏湯泡七次川升麻各七分白葵花橘皮各五分甘艸槁本各八分柴胡羌活艸豆蔻仁面裹煨熟去皮黃芪各一錢生地黃二分﹐酒洗黃蘗酒浸黃連酒浸枳殼各三分﹐已上四味預一日另用新水浸細辛二分川芎細末蔓荊子各三分。已上三味預一日用新水半大盞分作二處浸

右將白葵花已上十三味都作一服﹐水五盞﹐煎至二盞﹐入橘皮已上三味﹐再煎至一盞﹐又入生地已下七味﹐復上火煎至一大盞﹐去滓稍熱服﹐空心。忌肉湯﹐宜食肉﹐不助經絡中火邪也。

搐鼻香治子宮久冷﹐赤白帶下。

牡蠣煆紫梢花韶腦母丁香蛇牀子黃狗頭骨煆破故紙桂心各等分

右爲細末﹐煉蜜丸如雞頭大﹐臨事用一粒。

又方治婦人赤白帶下。

平胃散黃芪炒﹐分兩各隨宜

右﹐調服。

衛生湯治脾養血﹐亦用此加減治帶下。

當歸白芍藥各三兩黃芪二兩甘艸一兩

右爲粗末﹐每服半兩﹐水二盞﹐煎至一盞﹐去滓溫服﹐空心。如虛者﹐加人參一兩。

十棗湯冶帶下熱滯不散。

芫花大戟甘遂各等分

右爲末﹐水一盞﹐棗十枚﹐劈開煮汁半盞﹐調藥末半錢匕﹐實者一錢匕。

瓜蒂散【《事親》﹐下同】治赤白帶下﹐隨宜酌用。

瓜蒂赤小豆各七十五个人參甘艸各半兩

右爲細末﹐每服一錢或半錢﹐或二錢﹐量虛實加減用之﹐空心虀汁調服。一方甘艸二錢五分。

獨聖散治同上。

瓜蒂不拘多少

右爲細末﹐每服一錢或二錢﹐虀汁調服。如脇痛加全蠍。如頭痛加郁金。

導水丸治同上。

大黃黃芩各二兩滑石黑牽牛頭末各四兩

右爲細末﹐滴水丸梧子大﹐每服五十丸﹐或加至百丸﹐臨臥溫水下。

禹功散治同上。

黑牽牛頭末四兩茴香一兩炒﹐或加木香一兩

右爲細末﹐以生薑自然汁調一二錢﹐臨臥服。

無憂散治同上。

黃芪木通桑白皮陳皮各一兩胡椒白朮木香各半兩牽牛頭末四兩

右爲細末﹐每服三五錢﹐以生薑自然汁調下﹐食後。

五苓散治同上。

官桂澤瀉豬苓茯苓白朮各半兩

右爲細末﹐每服二錢﹐熱湯或新水調下。

葶藶木香散治同上。

苦葶藶茯苓豬苓官桂各一分澤瀉木通甘艸各半兩滑石三錢木香半錢

右爲細末﹐每服三錢﹐生薑湯調﹐食前服。

玉燭散【丹溪﹐下同】治赤白帶下﹐隨宜酌用。

當歸芍藥川芎熟地芒硝大黃甘艸

右﹝口父﹞咀﹐生薑三片煎服。

三花神佑丸治赤白帶下﹐隨證酌用。

輕粉一錢大黃一兩牽牛二兩芫花酢炒甘遂大戟各半兩

右爲末﹐滴水丸小豆大﹐初服五丸﹐每服加五丸﹐溫水下無時﹐日三。

小胃丹治同上。

芫花酢拌勻﹐過一宿瓦器﹐不住手攪炒﹐令黑勿焦甘遂面裹﹐長流水浸半日﹐水洗曬漧﹐冬七﹑春秋五﹑夏一日大戟長流水煮一時﹐水洗曬漧﹐各半兩大黃濕紙裹煨勿焦﹐切焙干酒潤炒幹﹐一兩半黃蘗三兩﹐焙炒

右爲末﹐粥丸麻子大﹐每服二三十丸﹐臨臥津液吞下﹐或白湯一口送下﹐取其膈上之濕痰熱積﹐以意消息之。欲利則空心服。

五積散【《入門》﹐下同】

半夏二分白芷川芎芍藥甘艸茯苓當歸桂各三分陳皮麻黃各六分厚朴漧薑各四分桔梗一分半蒼朮七分半枳殼五分

右﹐姜蔥煎服。如調經入艾酢。如體薄有汗﹐去蒼朮﹑麻黃。

平胃散婦人帶下﹐用此補衛厚脾。

蒼朮二錢陳皮一錢四分厚朴薑汁炙﹐一錢甘艸八分

右姜棗﹐入鹽少許溫服。

二陳湯治肥人痰濕流下﹐致成白帶。

半夏一錢陳皮二錢茯苓八分甘艸四分

右﹐生薑三片﹐水煎服。如血虛﹐合四物湯。如气虛﹐合四君子湯。

黃芪建中湯治白帶如涕沫﹐極鮏臭。

黃芪肉桂各七分甘艸一錢半白芍三錢

右﹐姜棗煎﹐去滓﹐入飴糖少許再煎令熔﹐空心服。

大延胡索散婦人濕熱帶下﹐用此調之。

延胡索莪朮當歸三稜官桂厚朴赤勺川楝肉木香川芎各一分半桔梗黃芩大黃各五分甘艸一錢檳榔二分

右﹐水煎﹐日三次﹐熱服。

螽斯丸治帶下鮏臭﹐多悲不樂。

香附白薇半夏茯苓厚朴杜仲當歸秦艽各三兩肉桂漧薑牛膝防風沙參各二兩二錢細辛人參各四錢

右爲末﹐蜜丸梧子大﹐每服二十五丸﹐酒下。

苓蘗樗皮丸治瘦人多熱﹐致成帶下。

黃芩黃蘗樗皮滑石川芎海石靑黛當歸芍藥各等分

右﹐酢糊丸服。

芩朮樗皮丸治孕婦白帶。

黃芩白朮各三錢黃蘗錢半樗皮白芍山茱萸各二錢半白芷黃連各二錢

右爲末﹐酒糊丸﹐溫酒下。

蒼蘗辛芎散治婦人上有頭風鼻涕﹐下有白帶。

蒼朮黃蘗辛夷川芎南星滑石半夏牡蠣黃芩酒炒

右﹐水煎溫服。

龜蘗姜梔丸治赤白帶下﹐或時腹痛。

龜板三兩黃蘗一兩山梔子炒﹐二錢半漧薑炒﹐一錢

右爲末﹐酒糊丸﹐白湯下。

側柏樗皮丸治七情所傷﹐脈數﹐白帶下。

樗皮二兩側柏葉黃蘗酒蒸黃連各五錢香附白朮白芍各一兩白芷燒存性﹐三錢

右爲末﹐粥丸﹐米飲下。

蒼蘗樗皮丸治肥人濕痰﹐致成白帶。

黃蘗樗皮海石半夏南星川芎香附蒼朮漧薑各等分

右爲末﹐酢糊丸梧子大﹐每五六十丸﹐白湯下。如暑月去姜加滑石。古今圖書集成醫部全錄卷三百九十八

婦人帶下門

方

小烏雞丸治帶下鮏臭﹐腹痛陰冷。

吳茱萸良姜白姜當歸芍藥延胡索補骨脂陳皮川椒靑皮劉寄奴生地莪朮川芎各一兩荷葉灰四兩北艾二兩烏雞肉

右爲末﹐用烏雞肉煮爛爲丸﹐每五十丸作一服。如單赤帶﹐茶淸下。

芩朮芍葵丸治結痰白帶。

白朮二兩黃芩五錢紅白葵花二錢半白芍七錢半

右爲末﹐蒸餅丸﹐煎四物湯下。

琥珀朱砂丸治室女帶下。

琥珀木香當歸沒藥各四錢乳香一錢麝香朱砂各二分半

右爲末﹐水丸如龍眼核大﹐每用一丸﹐溫酒磨服。

益母膏治產後赤白帶。

益母艸端午日采紫花方莖者﹐連根洗淨

右於石臼內搗爛﹐以布濾取濃汁﹐入砂鍋內﹐文武火熬成膏﹐如砂糖色爲度﹐磁罐收貯﹐每服一匙﹐膠艾湯調下。一方陰榦爲末﹐忌鐵﹐蜜丸彈子大﹐每服一丸﹐膠艾湯下。

四君子湯婦人帶下﹐脾胃極弱者﹐用此加減。

人參一錢白朮茯苓各二錢甘艸六分生薑三片棗子一枚

右﹐水煎服﹐不拘時。如有汗﹐去生薑。

四物湯治血虛帶下﹐用此加減。

白芍熟地各二錢半當歸川芎各二錢

右﹐煎服。

桂枝湯古方治帶下﹐間用此加減以固衛气。

桂枝白芍各三錢甘艸一錢

右﹐姜棗煎服。

理中湯古方治帶下﹐間用此加減以燥水健脾。

甘艸一錢半人參白朮漧薑炮﹐各二錢

右﹐姜棗煎服。

升陽燥濕湯治白帶下﹐陰戶痛﹐控心急痛﹐身黃皮緩﹐身重如山﹐陰中如水。

柴胡一錢二分防風良姜漧薑﹝木郁﹞李仁甘艸各一錢陳皮黃芩各五分白葵花七朵

右﹐分作二貼﹐水煎服。

升陽調經湯治夏月帶下脫漏﹐及飲食勞倦﹐暴崩不止等證。

獨活五分蔓荊子七分當歸防風甘艸升麻槁本各一錢柴胡羌活蒼朮黃芪各一錢半

右﹐空心水煎服﹐以飯壓之。

半夏丸古方治帶下﹐甩此加減﹐以燥水健脾。

半夏香油炒

右爲末﹐粥丸梧子大﹐每股三五十丸﹐姜湯下。

胃風湯治風邪傷腎﹐帶下黑如衄血。

苓苓人參當歸川芎白朮芍藥肉桂各七分粟米百粒

右﹐水煎溫服。

補經固眞湯一名補陽固眞湯。治始病崩中日久﹐白帶下流不止。

柴胡黃芩﹝木郁﹞李仁甘艸各一錢人參漧薑各二錢橘皮五分白葵花一朵

右﹐水煎溫服。如赤帶用紅葵花。一方﹐用白葵花十六朵。

四炒固眞丹治婦人崩帶下血﹐子宮血海虛冷等證。

蒼朮一斤﹐分作四分﹕一分用茴香﹑靑鹽各一兩炒﹐一分用川烏﹑川楝各一兩炒﹔一分用川椒﹑破故紙各一兩炒﹐一分用酒酢炒。俱以朮黃爲度﹐去各炒藥

右將各炒藥爲末﹐煮藥﹐酒酢打糊﹐丸梧子大﹐每服三十丸﹐淡酢湯下。

淸白散【《醫鑑》﹐下同】治白帶。

當歸川芎白芍炒生地酒洗過薑汁炒黃蘗鹽水炒貝母樗根白皮酒炒﹐各等分漧薑炒黑甘艸各減半

右銼﹐一劑﹐生薑煎服。如肥人多濕痰﹐加白朮﹑半夏。如赤帶﹐加酒芩﹑荊芥。久下﹐加熟地﹑牡蠣。如气虛﹐加人參﹑黃芪。如腰腿痛﹐加鹿角膠﹐或只以二陳湯加蒼朮﹑白朮。如血虛﹐加芎歸。如升膀胱之濕﹐二陳加升麻﹑柴胡﹑蒼朮﹑白朮。

解帶散治婦人血气不調﹐濕熱白帶﹐四肢倦怠﹐五心煩熱﹐痰郁嘈雜。

歸身一錢半白芍酒炒白朮炒﹐各一錢二分蒼朮米泔浸炒茯苓香附酢炒丹皮酒洗陳皮去白﹐各一錢甘艸炙﹐四分延胡炒川芎各八分

右銼﹐一劑﹐生薑煎﹐空心服。

八妙丸治經脈不調﹐濕气白帶﹐腹痛胃弱。

香附便制丹皮川芎酒炒延胡炒﹐各二兩當歸身酒洗生地黃薑汁炒白茯苓各二兩赤芍藥酒炒﹐一兩半

右爲細末﹐酒糊爲丸如菉豆大﹐每服五十丸﹐空心滚水下。如腹痛﹐酒下七十丸。

固經丸治赤白帶下屬濕熱者。

白朮七錢香附炒黃蘗各一兩﹐炒龜甲炒梔子炒﹐各二兩貝母漧薑炒﹐各二錢苦參山茱萸肉樗根白皮酒炒﹐各五錢白芍七錢半

右爲末﹐酒糊爲丸如梧桐子大﹐每服八十丸﹐空心滚水送下。

玉仙散治赤白帶下屬寒者。

漧薑炒香附炒白芍炒﹐各一兩甘艸生五錢

右爲末﹐每服三錢﹐空心黃酒送下。

朝元散治赤白帶下﹐腹臍冷痛﹐子宮虛寒。

白芷陳皮厚朴枳殼桔梗川芎白芍當歸茯苓蒼朮半夏漧薑官桂香附吳茱萸小茴香甘艸

右銼一劑﹐生薑三片﹐棗一枚﹐水煎空心服。一方加乳香﹑沒藥各二錢半﹐烏藥一兩﹐酒煎﹐入米糖一斤﹐早晚隨量飲酒﹐大效。

四神丸治白帶。

香附米八兩﹐酒酢童便各浸二兩﹐浸三日炒砂仁去殼炒蒼朮米泔水浸透牡蠣粉炒椿根白皮各二兩﹐蜜水炒

右爲末﹐黃米煮飯爲丸如梧子大﹐每服五六十丸﹐空心黃酒送下。

二气丹治赤白帶下。

舶硫黃熔化傾水中如此七次朱砂官桂漧薑各一兩﹐炮大附子麵包煨去皮﹐五錢鹿茸二兩﹐酢炙麝香一錢

右爲末﹐酢糊爲丸如梧子大﹐每服三十丸﹐空心鹽湯送下。如虛勞發熱﹐先以四物湯四錢﹐小柴胡湯六錢﹐合和煎服﹔後用十全大補湯。

又方治婦人赤白帶下﹐上熱下寒﹐口出惡气﹐咽漧牙痛﹐耳鳴﹐上下流注疼痛﹐發熱憎寒﹐口吐酸水﹐嘈雜惡心﹐心腹气痛﹐時下五色相雜﹐來而無度﹐面黃肌瘦﹐不思飲食。

當歸川芎赤芍生地陳皮半夏姜炒茯苓蒼朮米泔浸炒香附童便浸炒柴胡升麻黃芩酒炒丹皮甘艸

右銼﹐生薑煎服。一方加地楡尢良。

下燻藥【《治法匯》】治臍下寒痛如冰。

三柰川烏大椒各五分全蠍三个柴胡羌活各二錢白礬枯﹐三分升麻二分大蒜破故紙與蒜同焙﹐各一錢麝少許

右爲末﹐煉蜜丸彈子大﹐綿裹﹐畱系在陰外﹐內陰中。

導痰丸【《元珠方》】帶下有痰者兼服此。

廿遂制百藥煎各二兩全蠍僵蠶各一兩大半夏六兩﹐分作三分﹕一分用白礬一兩爲末浸水﹔一分用肥皂角爲末浸水﹐一分用巴豆肉一百粒爲末浸水。余藥在下半夏在上﹐浸至十日或半月﹐要常動水令二藥相透﹐次相合處揀去巴豆並皂角﹐將餘水以餘火煮令水漧﹐取出半夏切﹐搗碎曬漧﹐或陰漧亦佳

右爲細末﹐薄糊丸如梧子大﹐每服十丸或十五丸﹐亦量人虛實﹐白湯下。

萬靈膏藥【《醫貫》】治元气虛弱﹐女人赤白帶下﹐子宮虛冷﹐血山崩等證﹐貼丹田﹐熨一百二十手。

香油四斤白芷赤芍大黃黃連白芍兩頭尖艸烏元參川芎生地川椒胎發頭生男者穿山甲熟地杏仁槐角黃蘗各一兩歸尾二兩木鱉子五十个﹐去殼黃香十二兩﹐化開﹐傾米泔水九次萞麻子去殼巴豆各一百二十粒﹐去殼

以上各咀片﹐入油內浸﹐春五日﹑夏三日﹑秋七日﹑冬十日﹐取傾鍋內﹐熬枯黑色﹐濾去滓﹐將淨油入鍋﹐文武火熬﹐滴水成珠﹐方細退火﹐黃丹二斤飛過焙漧﹐徐徐下﹐以槐柳桃杏楮各二枝﹐不住手攪﹐再下黃香﹐

去火少冷﹐又下後細藥攪勻﹐將好瓶貯之﹐放水內浸一七﹐出火气﹐用時放滚水內﹐頓化攤開。細藥列後﹕阿魏丁香沈香各一兩麝香二兩血竭孩兒茶乳香沒藥各三兩珍珠制﹐五錢琥珀三錢

右各爲極細末﹐入前膏內。

七味白朮散【《醫案》﹐下同】治帶下中气虛﹐口漧或吐瀉等證﹐用此加減。

人參白朮木香甘艸藿香白茯苓漧葛各一錢

右作一劑﹐水煎服。

人參黃芪湯治帶下气血虛﹐並血下不止等證﹐用此加減。

人參黃芪炒當歸白朮炒白芍炒艾葉各一錢阿膠炒﹐二錢

右作二劑﹐水煎服。

六味丸一名地黃丸。治帶下﹐兼腎虛發熱﹐作渴唾痰﹐小便淋瀝﹐頭運眼花﹐咽燥唇裂﹐齒不堅固﹐腰腿酸等證﹐用此兼服。

熟地黃八兩山萸山藥各四兩白茯苓澤瀉丹皮各三兩

右﹐煉蜜丸梧子大﹐食前服。

加味逍遙散治帶下肝家有熱者﹐用此加減。

甘艸炙當歸炒芍藥酒炒茯苓白朮炒柴胡各一錢丹皮山梔炒﹐各五分

右﹐水煎服。

補宮丸【萬氏﹐下同】治帶下下元虛脫者﹐用此固之。

鹿角霜白茯白朮白芍白芷龍骨煆牡蠣煆童便淬山藥炒赤石脂煆﹐各等分漧薑炒﹐減半

右酢糊丸﹐空心米飲下。

三補丸治赤帶兼服此丸。

黃芩黃連黃藥各炒﹐等分

右﹐蜜丸﹐白湯下。

四物加芩連湯帶下熱盛者用此。

四物湯赤芍黃芩炒黃連炒﹐各一錢甘艸生五分

右﹐水煎服。

加味六君子湯治白帶。

陳皮半夏炮蒼朮泔水浸人參各一錢白朮一錢五分白茯一錢二分炙艸七分升麻柴胡各五分

右﹐薑水煎服。

震靈丹一名紫金舟。治婦人血气不足﹐崩漏虛損﹐帶下虛冷﹐胎髒無子。

滴乳香另研五靈脂沒藥並去砂石﹐各二兩朱砂飛一兩禹餘糧火煆酢淬手撚得碎爲度紫石英代赭石如禹餘糧炮制赤石脂以上四味﹐並作小塊﹐入鍋內鹽泥固濟候幹﹐用炭十斤﹐煆通紅﹐火盡爲度﹐入地埋﹐出火毒二宿

右爲細末﹐以糯米粉煮糊爲丸如雞頭實大﹐曬漧出火﹐每一丸﹐空心酢湯下。如有孕﹐不可服。

和劑固陽丸【《準繩》】治帶下不止﹐間用養血固血藥煎湯吞此。

黑附子炮﹐三兩川烏頭炮﹐二兩白龍骨一兩補骨脂舶上茴香川楝子各一兩七錢

右爲末﹐酒糊九如梧子大﹐每服五十丸﹐空心溫酒送下。

人參順气散【《婦人良方》】《證治要訣》治赤白帶下用順气散﹐恐卽此。

人參川芎桔梗白朮白芷麻黃去節陳皮枳殼烏藥白姜炮甘艸炙﹐各一錢

右﹐水二鍾﹐煎至一鍾﹐或爲細末﹐食前用甘艸湯調服。

加減人參黃芪湯【《醫統》】治帶下虛滑之證。

人參黃芪湯芍藥酢炒牡蠣粉禹餘糧

右﹐分兩隨宜﹐水煎服。

樗皮丸【《準繩》﹐下同】治赤白帶有濕熱者。

芍藥五錢良姜三錢﹐燒灰黃蘗二錢﹐炒成炭椿根皮一兩半

右爲末﹐粥丸﹐每服三五十丸﹐空心米飲吞下。

又方治亦白帶因濕熱勝而下者。

滑石炒蒼朮鹽炒白芍各一兩椿根皮炒漧薑煨﹐各二兩地楡半兩枳殼甘艸各三錢

右爲末﹐用粥和丸﹐米飲下。

又方治帶下。

椿根皮二兩神曲炒蒼朮泔浸靑皮面炒黃蘗炒﹐各一兩芍藥兩半滑石枳殼各半兩

右爲末﹐糊丸桐子大﹐每服五丸九﹐空心下。

固腸丸治濕气下利﹐大便血﹐白帶﹐去脾胃陳積之後﹐用此﹐以燥下濕。亦不曾單用﹐看病作湯使。

椿根皮

右爲末﹐粥糊爲丸服。按此藥﹐性涼而燥﹐須炒用。一方加滑石一半。

又方治白帶因七情所傷脈數者。

黃連炒側柏葉酒蒸黃蘗炒﹐各半兩白芍香附子酢炒白朮炒﹐各一兩白芷燒存性木香各三錢椿根皮二兩﹐炒

右爲末﹐飯粥爲丸﹐米飲湯送下。已上五方﹐治帶俱用。椿皮﹐乃涼燥之劑﹐濕熱盛者宜之。後一方有黃連﹑香附﹑木香﹐故可治七情所傷。

乳香散治赤白帶下。

艸果一枚去皮﹐入乳香一小塊﹐用麵餅裹﹐火炮焦黃畱性﹐取出和面用之

右爲細末﹐每服二錢﹐陳皮飲調下﹐重者三錢。

伏龍肝散治赤白帶下﹐久患不瘥﹐尩悴乏力﹐人脈微濡。

伏龍肝炒令煙盡屋梁上懸塵炒令煙盡棕櫚燒赤存性

右﹐並出火毒﹐等分研勻﹐入腦麝各少許﹐每服三錢﹐溫酒或淡酢湯下。患十年者﹐半月可愈。

馬蹄丸治白漏不絕。

白馬蹄禹餘糧各四兩龍骨三兩白僵蠶鰞鰂魚骨赤石脂各二兩

右爲細末﹐煉蜜和丸如梧桐子大﹐每服十丸﹐空心酒送下﹔不止加三十丸。

白芷散治赤白帶下。

白芷二兩海螵蛸二个﹐煆胎發一个﹐煆

右爲細末﹐空心﹐溫酒調下二錢。

牡蠣散治帶下兼經水過多﹐或暴下血片﹐不限年月遠近。

牡蠣龍骨赤石脂並煆肉蓯蓉酒浸切焙石斛鰞鰂骨去甲黃芪各兩半牛角﹝角思﹞灰阿膠炒熟地黃焙芍藥炒﹐各二兩漧薑炮人參白朮桑耳當歸焙﹐各一兩二錢半芎藭附子炮去皮臍桂心艾葉炒﹐各一兩

右爲細末﹐每服三錢﹐平旦米飲調服﹐日再。

補宮丸【丹溪】治白帶及白淫。

鹿角霜白茯苓白芷白朮鰞鰂魚骨自芍藥牡蠣粉白薇山藥各等分

右爲末﹐糊丸梧子大﹐米飲下五十丸。

白礬丸【《準繩》﹐下同】治婦人赤白帶下﹐久不瘥﹐肌瘦瘁黃﹐及經年崩漏不止﹐諸藥不效﹐脈濡微﹐與前伏龍肝散兼服卽愈。

白礬四兩附子二兩黃狗頭骨四兩﹐燒灰

右爲末﹐粥丸桐子大﹐每服三十丸。

補眞潤腸湯一名助陽湯。治白帶下﹐陰戶中痛﹐控心而急痛﹐面黃皮緩﹐身重如山﹐陰中如冰。

柴胡一錢二分良姜二錢白葵花七朵防風﹝木郁﹞李仁漧薑甘艸各一錢陳皮生黃芩各五分

右爲細末﹐只作一服﹐水二盞﹐煎至一盞﹐去滓﹐食前熱服。按葵花﹑﹝木郁﹞李仁之滑以潤燥﹐蓋枯涸滯著者宜之。

又方【丹溪﹐下同】治白帶。

龜板炙枳子各二兩黃蘗一兩﹐炒香附子山茱萸肉苦參樗根白皮貝母各半兩白芍藥七錢半漧薑炒﹐二錢半

右爲末﹐以酒糊爲丸﹐空心米飲下。

又方治赤白帶。

龜板塗酒炙﹐二兩黃蘗炒﹐一兩漧薑炒﹐一錢枳子二錢半

右爲末﹐酒糊爲丸﹐日二服﹐每服七十丸。

又方治帶下脈數者。

枸杞根一斤生地黃五兩

右二味﹐以水一斗﹐煮取五升﹐分三服。已上三方治帶﹐用龜板﹑黃蘗﹑地黃﹐蓋腎水眞陰虛者宜之。

白蘞丸【《濟生方》】治室女衝任虛寒﹐帶下純白。

鹿茸酒蒸焙﹐二兩白蘞狗脊燎毛制﹐各一兩

右爲細末﹐艾煎酢汁﹐打糯米糊丸如梧子大﹐每服五十丸﹐空心溫酒送下。

當歸煎【《準繩》﹐下同】治赤白帶下﹐腹內疼痛﹐不欲飲食﹐日漸羸瘦。

當歸酒浸赤芍藥牡蠣火煆取粉白芍藥阿膠熟地黃酒蒸焙續斷酒浸﹐各一兩地楡半兩

右爲末﹐酢糊丸如梧子大﹐每服五十丸﹐空心米飲下。

茯苓散治婦人血傷兼帶下﹐積久不止﹐面黃體瘦﹐漸成虛勞﹐腰腳沈重﹐胎气多損。

白茯苓菖蒲木香熟地黃焙訶黎勒皮柏子仁研杜仲炙靑橘皮去白焙赤石脂鰞鰂魚骨去甲五加皮銼艾葉燒灰秦艽牛角﹝角思﹞灰兔絲子酒浸另搗當歸焙﹐各一兩

右爲細末﹐每服二錢﹐溫酒調下﹐糯米飲亦得。如有胎息﹐用鯉魚糯米粥下藥。

捲柏丸治婦人室女腹髒冷熱相攻﹐心腹絞痛﹐腰腿疼﹐赤白帶下﹐面色痿黃﹐四肢羸乏。

捲柏酢炙鹿茸酢炙桑寄生艾葉酢炒白石脂赤石脂代赭石各火煆﹐酢淬七次當歸酒浸炒芎藭鱉甲酢炙地楡各一兩木香不見火龍骨各半兩漧薑炮﹐七錢半黃芪蜜炙熟地黃洗﹐各一兩半

右爲細末﹐酢煮糯米丸和丸如梧桐子大﹐每服七十丸﹐空心米飲送下。

艾煎丸治婦人一切虛寒﹐胎前產後﹐赤白帶下﹐或成血瘕﹐久服此藥﹐自然融化。

伏道艾葉去塵土枝梗﹐先用大棗肉十二兩煮爛﹐同艾葉捶爛如泥﹐撚作薄餅﹐猛火焙漧﹐急碾爲末漢椒去目枝梗及合口者秤﹐各五兩﹐以阿膠二兩﹑米酢三升﹐同椒於砂瓶內煮極幹﹐取出焙漧燥爲末當歸酒浸川芎白薇附子大者炮去皮臍白芍藥捲柏取靑葉澤蘭葉去枝梗各焙漧熟地黃淨洗漉去浮者﹐曬干酒浸蒸曬﹐再入酒浸蒸五七次﹐如糖煎香美方可用。亦焙漧秤﹐各三兩

右同爲細末﹐與前艾末椒末拌勻﹐米酢煮糊和丸如梧桐子大﹐每服五七十丸至百丸二百丸﹐空心艾酢湯送下。

沈香牡丹丸治婦人血海久虛﹐經候不利﹐赤白帶下﹐血气沖心﹐多發刺痛﹐四肢煩困。

沈香七錢半牡丹皮赤芍藥當歸巴戟吳茱萸湯泡去苦炒桂心黃芪蜜炙川芎人參茯苓山藥橘紅幹生薑白龍骨木香白朮牛膝酒洗枳殼麩炒肉豆蔻厚朴制﹐各半兩

右爲細末﹐煉蜜和丸如梧桐子大﹐每服二十丸﹐空心溫酒下。若心腹痛﹐白芷煎酒下。

紫桂丸補益血海﹐治衝任气虛﹐經脈不調﹐腰痛腹痛﹐冷帶崩漏。

禹餘糧火煆酢淬七次﹐三兩龍骨艾葉酢炒赤石脂牡蠣煆地楡各二兩厚朴當歸牡丹皮阿膠蛤粉炒成珠子吳茱萸湯洗香白芷肉桂去粗皮﹐各一兩附子炮﹐半兩

右爲末﹐麵糊爲丸梧桐子大﹐每服三十丸﹐濃煎酢湯下。

固眞丸治白帶久下不止﹐臍腹冷痛﹐其寒捫之如冰﹐陰中亦然﹐目中澑火上壅﹐視物﹝目巟﹞﹝目巟﹞無所見﹐齒皆惡熱﹐飲卽痛﹐須得黃連末擦之﹐其痛乃止。惟喜幹食﹐大惡湯飲。

白石脂燒赤水飛研細曬漧柴胡各一錢白龍骨酒煮水飛曬漧﹐二錢當歸酒洗﹐三錢漧薑炮﹐四錢黃蘗酒洗白芍各五分

右爲細末﹐水煮稀糊爲丸如雞頭大﹐每服三十丸﹐空心宿食消盡﹐煎百沸湯放溫送下。無令胃中停住﹐待少時﹐以早膳壓之﹐是不令熱藥犯胃。忌生冷硬物與酒濕面。按石脂﹑龍骨之濇以去脫也﹐蓋濕多滑脫者宜之。

茅花散治婦人血崩不止﹐赤白帶下。

茅花一握棕櫚樹皮三寸嫩荷葉三張甘艸節二寸

右爲細末﹐空心﹐酒調半匙服。

苦楝丸治婦人赤白帶。

苦楝碎酒浸茴香炒當歸各等分

右爲末﹐酒糊丸﹐每服三五十丸﹐空心溫酒下。如腰腿疼﹐四物湯四兩﹐加羌活﹑防風各一兩﹐煎湯送下。

地楡膏治赤白帶下骨立者。

地楡一斤

右用水三升﹐煎至一半﹐去滓再煎如稠鍚﹐絞淨﹐空心服三合﹐日二服。一方用地楡三兩﹐酢水煎服。按治帶用地楡﹐寒濇之劑也﹐亦濕熱盛而滑脫者宜之。又方書云﹕地楡本血分之藥﹐而其性寒﹐故凡血分有熱而妄行者﹐能止之﹐非濇劑也。

豆花散治婦人白崩。

白扁豆花焙漧

右爲末﹐炒米煮飲﹐入燒鹽﹐空心服﹐數次卽效。紫花勿用。

調經補眞湯冬後一月﹐微有地泥冰泮﹐其白帶再來﹐陰戶中寒﹐一服立止﹐大進飲食。

麻黃五分﹐不去節人參白朮當歸黃芩升麻根甘艸炙﹐各五分杏仁三枚澤瀉良姜各一錢黃芪七分桂枝少許漧薑炮蒼朮各二分柴胡羌活各四分防風獨活槁本各二分白葵花七朵﹐去萼

右除黃芩﹑麻黃外﹐都爲粗末﹐先將水二盞﹐煎麻黃一味﹐令沸﹐掠去沫﹐入余藥﹐同煎至二盞﹐再入生黃芩煎至一盞﹐去滓稍熱服﹐空心宿食消盡﹐日髙服之。一時許﹐可食早膳。

本事地黃丸【《準繩》﹐下同】治婦人月經不調﹐每行數日不止﹐兼有白帶﹐漸漸瘦悴﹐飲食少味﹐累年無子。

熟地黃二兩山茱萸白蕪荑白芍藥微炒漧薑代赭石火煆酢淬﹐各一兩厚朴姜炙白僵蠶各半兩

右細末﹐煉蜜丸桐子大﹐每服四五十丸﹐空心酒下﹐日三服。此龐老方也。

桂附湯治白帶鮏臭﹐多悲不樂﹐大寒。

肉桂一錢附子三錢黃蘗知母各五分

右爲粗末﹐作一服﹐水二盞﹐煎至一盞﹐食遠熱服。如少食常飽﹐有時似腹脹﹐加白芍藥五分。如不思飲食﹐加五味子二十个。如煩惱﹐面上麻木如虫行﹐乃胃中元气極虛﹐加黃芪一錢﹐人參七分﹐甘艸二分﹐升麻五分。

香附六合湯治赤白帶下。

四物湯茴香桂

香附

右﹐同煎服。

又方治赤白帶下﹐年月深久不瘥。

白芍藥二兩漧薑半兩

右﹐各炒黃色﹐同爲末﹐空心米飲調下二錢﹐日二服。

二豆散治耳鳴心躁﹐腰腳疼重﹐腹內虛鳴﹐臍下虛冷﹐頻下白水﹐如泔渾濁。

白豆蔻肉豆蔻丁香茯苓巴戟丁皮蒼朮黑附子煨桂心各一兩人參白朮山藥桔梗茴香粉艸各半兩

右銼碎﹐每服三錢﹐水一盞半﹐生薑三片﹐紫蘇葉三片﹐同煎至七分﹐去滓﹐空心溫服。

鶴頂丸治室女經水初下﹐或浴冷水﹐或熱而扇﹐或當風﹐及婦人陰陽過多﹐血水相連而下﹐並產後帶下。

當歸七錢半﹐酒浸附子半兩﹐炮去皮漧薑炮龍骨鹽泥煆吳茱萸湯泡赤石脂火煆酢淬﹐各一兩半牡蠣一兩三錢﹐鹽泥煆艾葉一兩﹐酢煮

右爲細末研勻﹐酢糊和丸如梧子大﹐以赤石脂末爲衣﹐每服五十丸﹐空心﹐用艾葉鹽湯或烏梅煎湯下。

白堊丸【《濟生方》】治婦人白帶﹐久而不止﹐腰膝冷痛﹐日漸羸困。

白堊煆禹餘糧鱉甲鰞鰂骨各用酢淬炙當歸酒浸鵲巢灰漧薑附子炮狗脊制紫石英酢煆淬七次川芎鹿茸酢炙﹐各一兩香附酢煮﹐二兩

右爲末﹐用酢煮糯米糊九如梧子大﹐每服七十丸﹐溫酒下。

養气活血丹【《準繩》﹐下同】治勞傷衝任﹐赤白帶下。

大艾葉炒焦﹐取五兩漧薑炒末﹐二兩半附子白芍藥白朮橘紅川芎當歸人參巴戟去心糯米炒五味子各二兩

右將漧薑﹑艾二味﹐用酢二升﹐無灰酒二升﹐生薑自然汁二升﹐將漧薑﹑艾未調於銀器內﹐用慢火熬成膏﹐將下附子等九味爲細末﹐入前膏內並炒熱﹐熟白面二兩半和爲劑﹐杵千下﹐丸梧子大﹐每服五十丸﹐溫酒或米飲下。

茱萸浴湯治下焦虛冷﹐臍腹疼痛﹐帶下五色﹐月水崩漏﹐淋瀝不動。

吳茱萸湯泡杜仲炒去絲蛇牀子五味子丁皮各一兩木香丁香各半兩

右銼如麻豆大﹐每用半兩﹐以生絹袋盛﹐水三大碗煎數沸﹐乘熱燻下部﹐通手淋浴﹐早晚二次燻洗。

坐藥龍鹽骨治同上。

丁香木香川烏頭炮﹐各一錢半全蠍五枚龍骨歸尾茴香炒黃鹽酒防己肉桂紅豆各二錢延胡索五錢厚朴三錢良姜木通各一錢枯礬半錢

右爲末﹐煉蜜丸彈子大﹐綿裹﹐畱系在外﹐納陰戶內。

勝陰丹爲上藥力小﹐再取三錢﹐內加行性熱藥。

三柰子川烏頭大椒各五分全蠍三个柴胡升麻枯白礬羌活各二錢大蒜破故紙與蒜同焙﹐各一錢甘松三分麝香少許

右爲細末﹐同前法用制。

回陽丹治同上。

全蠍升麻甘松各二分大椒三柰子蓽茇枯礬各五分艸烏頭羌活各三分川烏頭柴胡各七分大蒜破故紙各二錢水蛭炒焦蝱虫各三枚﹐去翅足炒炒黃鹽一錢

右爲極細末﹐依前法制如指尖大﹐用綿裹納陰戶中﹐覺臍下暖爲效。按炒黃鹽必用之藥﹐去之則不效。

酒煮當歸丸治癲癇﹐白帶下疰﹐腳气﹐腰已下如在冰雪中﹐以火焙炕﹐重厚綿衣蓋上﹐猶冷不任﹐面白如枯魚﹐肌如刀削﹐小便不止﹐與白帶長流而不禁固﹐自不知覺﹐目靑藍如菜色﹐﹝目巟﹞﹝目巟﹞無所見﹐身重如山﹐行步敧側﹐不能安地﹐腿膝枯細﹐大便祕結﹐口不能言﹐無力之極﹐食不下﹐心下痞煩﹐心懊憹﹐面停垢﹐背惡寒﹐噦嘔不止﹐脈沈厥緊而濇﹐按之空虛。

當歸一兩黑附子炮去皮臍良姜各七錢炒黃鹽茴香丁香各半兩延胡索四錢全蠍三錢柴胡升麻根木香各二錢苦楝子甘艸炙﹐各五分

右將當歸﹑茴香﹑附子﹑良姜四味﹐銼如麻豆大﹐以好酒一升﹐同煮至酒盡爲度﹐炭火焙漧﹐同爲極細末﹔又將炒黃鹽以下九味細末之﹐共合一處拌勻﹐酒煮麵糊爲丸如桐子大﹐每服二十丸﹐空心宿食消盡﹐淡酢湯下。忌油膩冷物酒面。

溫經湯治曾經半產﹐瘀血在少腹﹐唇口漧燥﹐帶下。

吳茱萸三兩當歸芎窮芍藥人參桂枝阿膠牡丹皮生薑甘艸各二兩半夏半升麥門冬一升

右十二味﹐以水一斗﹐煮取三升﹐分溫三服。一方用肉桂不用桂枝。按此方﹐亦主婦人少腹寒﹐久不受胎﹐兼治崩中去血﹐或月水來過多﹐及至期不來。

益母散治帶下赤白﹐惡露下不止。

益母艸開花時采

右搗爲細末﹐空心溫酒下二錢﹐日三服。

香礬散治帶下。

香附子不拘多少﹐極酸酢浸一宿﹐炒炭存性﹐一兩白礬二錢

右爲細末﹐每服二錢﹐米飲調服空心﹐神效。一法用荷葉湯尢妙。

瑇瑁丸治赤白帶下不止。

瑇瑁續斷各一兩安息香麒麟竭乳香沒藥各半兩故錦灰七錢半

右爲細末﹐以蜜及安息香熬和藥末﹐丸如菉豆大﹐每服二十丸﹐食前溫酒送下。

白芍藥散【《綱目》】治亦白帶久不止。

白芍藥二兩漧薑五錢

右各炒黃色爲末﹐米飲調下二錢﹐日二。

神仙聚寶丹治婦人血海虛寒﹐外乘風冷﹐搏結不散﹐積聚成塊﹐或成堅瘕﹐及血气攻注﹐腹脇疼痛﹐小腹急脹﹐或虛鳴﹐嘔吐涎沫﹐頭旋眼花﹐腿膝重痛﹐面色痿黃﹐肢體浮腫﹐月候欲行﹐先若重病﹐或多或少﹐帶下赤白﹐崩漏不止﹐驚怖健忘﹐小便頻數或白﹐時見虛熱﹐盜汗羸瘦。此藥不問胎前產後室女﹐並皆治之。常服安心去邪﹐遂敗血﹐養新血﹐令有子。

木香另研琥珀另研當歸焙沒藥各一兩滴乳二錢半﹐研麝香研辰砂研﹐各一錢

右爲末﹐糯米糊杵爲丸﹐每一兩作十五丸﹐每一丸溫酒磨下﹐不拘時服。如胎息不順﹐腹內疼痛﹐一切產難﹐酒和童便磨下。如產後血運﹐敗血奔心﹐口噤舌彊﹐或惡露未盡﹐發渴面俘﹐煎烏梅湯和童便磨下。如室女月候不調﹐溫酒磨下半丸。如產後血气不調﹐童便磨下。

又方【丹溪】治赤白帶下﹐腰痛或小腹痛﹐有熱者。

樗皮二兩延胡索桃仁側柏葉川楝肉茴香當歸各半兩香附八錢官桂去粗皮烏藥各三錢麥皮曲一兩﹐炒

右爲末﹐酒糊爲丸﹐每服五六十丸﹐神效。

麒麟竭湯【《準繩》】治婦人血傷﹐赤白帶下﹐小腹疼痛。

麒麟竭另研黃蘗去粗皮炙地楡各一兩禹餘糧火煆酢淬七次赤芍藥炒﹐各一兩半熟地黃切炒﹐四兩

右銼碎﹐每服二錢﹐水一盞﹐煎至七分﹐去滓﹐不拘時服。一方爲細末﹐粥飲調下二錢。一方用生漧地黃。

白芷丸【《入門》】治帶下﹐腸有敗膿﹐淋露不已﹐腥穢殊甚﹐遂至臍腹更增冷痛﹐此爲敗膿血所致﹐須以此排膿。

單葉紅蜀葵根二兩白芷一兩白芍藥白枯礬各五錢

右爲末﹐蠟丸梧子大﹐空心米飲下十五丸﹐俟膿盡﹐別以他藥補之。如無葵根﹐以蘇木節代之。

當歸附子湯【《準繩》】治臍下冷痛﹐赤白帶下。

柴胡七分良姜漧薑附子各一錢升麻蠍梢各五分甘艸炙六分炒黃鹽三分當歸二錢黃蘗少許

右並爲細末﹐用五錢﹐水二盞﹐煎至一盞﹐去滓熱服。爲丸亦得。

又方【丹溪】治有孕白帶。

蒼朮三錢山茱萸去核白芍藥各二錢半黃芩炒白芷各二錢樗根皮炒黃連炒黃蘗炒﹐各一錢半

右爲末﹐糊丸﹐空心溫酒下五十丸。

單方

婦人白帶﹕用酒及艾葉煮雞卵﹐日日食之。【《袖珍方》】

五色帶下﹕白馬左蹄燒灰﹐酒服方寸匕﹐日三。【《外臺》】

婦人帶下﹕羊﹝月臣﹞一具﹐以酢洗淨﹐空心食之﹐不過三次。忌魚肉滑物﹐犯之卽死。【《外臺》】

赤白帶下﹕常炙豬腎食之。【張文仲方】

赤白帶下﹕白果﹑蓮肉﹑江米各五錢﹐胡椒一錢爲末﹐烏骨雞一隻﹐如常治淨﹐裝木瓜於腹﹐煮熟﹐空心食之。

女人白帶﹕椿根白皮﹑滑石等分爲末﹐粥丸梧子大﹐每空腹白湯下一百丸。

白帶不止﹕槐花炒﹑牡蠣煆等分爲末﹐每酒服三錢﹐取效。【《摘元方》】

赤白帶下﹕銅錢四十文﹐酒四升﹐煮取二升﹐分三服。【《千金》﹐下同】

婦人帶下﹕水和雲母粉方寸匕服﹐立見神效。

婦人白帶﹕苦艸煎湯服。【《本艸》】

婦人白帶﹕松香五兩﹐酒二升﹐煮幹﹐木臼杵細﹐酒糊丸如梧子大﹐每服百丸﹐溫酒下。【《摘元方》】

五色帶下﹕甑帶煮汁﹐溫服一盞﹐日二服。【《千金》】

赤白帶下﹕炒黃荊子爲末﹐酒調下二錢﹐或米湯亦可。【丹溪】

赤白帶下﹕欓子﹑石菖蒲等分爲末﹐每旦鹽酒溫服二錢。【《經驗方》】

赤白帶下﹕桑耳切碎﹐酒煎服。【《圖經》】

赤白漏下﹕礬石火煉服之﹐良。【《本艸》】

赤白帶下﹕禹餘糧火煆酢淬﹑漧薑等分。赤下漧薑錢半爲末﹐空心服二錢。【《勝金方》】

赤白帶下﹐多年不止﹕石燕﹐每日磨汁飲之﹐一枚用三日﹐以此爲準﹔亦可爲末﹐水飛過﹐每日服之半錢至一錢﹐米飲服﹐至一月諸疾悉平。【《本艸》】

婦人白帶﹐多因七情內傷﹐或下元虛冷所致﹕沙參爲末﹐每服二錢﹐米飲調下。【《要訣》】

婦人五色帶下﹕以面作煎餅七个﹐安於燒赤黃古磚上﹐以黃﹝艸舌﹞蔞敷面上﹐安布兩重﹐令患者坐之﹐令藥气入腹燻之﹐當有虫出如蠶子﹐不過三五度瘥。

白帶沙淋﹕白雞冠花﹑苦壺盧等分﹐燒存性﹐空心火酒服之。【《摘元方》】

婦人白帶﹕白芷四兩﹐以石灰半斤﹐淹三宿﹐共灰切片炒研末﹐酒服二錢﹐日二服。【《集成》】

赤白帶下﹐月水不來﹕用蛇牀子﹑枯白礬等分爲末﹐酢麵糊丸彈子大﹐胭脂爲衣﹐綿裹納入陰戶﹐如熱極再換﹐日一次。【子和】

赤白帶下﹕苦參二兩﹑牡蠣粉一兩五錢爲末﹐以雄豬肚一个﹐水三碗﹐煮爛搗泥﹐和丸梧子大﹐每服百丸﹐溫酒下。【積徳堂】

赤白帶下﹐年深諸藥不能療者﹕用貫眾狀如刺蝟者一个﹐全用不銼﹐只揉去毛及花萼﹐以好酢蘸濕﹐慢火炙令香熟﹐候冷爲末﹐米飲空心每服二錢﹐甚效。【《婦人良方》】

白帶白淫﹕風化石灰一兩﹐白茯苓三兩爲末﹐糊丸梧子大﹐每服二三十丸﹐空心米飲下。【集元方】

赤白帶下﹐夏枯艸花開時采﹐陰漧爲求﹐每服二錢﹐米飲下﹐食前服。【《家傳方》】

婦人白帶﹕白雞冠花曬榦爲末﹐每旦空心酒服三錢。赤帶用紅者。【《集效方》】

下血血崩﹐或五色漏帶﹕香附子去毛﹐炒焦爲末﹐極熱﹐酒服二錢﹐立愈。昏迷甚者三錢﹐米飲下。亦可加椶灰。【《本事方》】

赤白帶下﹐及血崩不止者﹕香附子﹑赤芍藥等分爲末﹐鹽一撚﹐水二盞﹐煎一盞﹐食前溫服。【《聖惠》﹐下同】

婦人帶下﹐臍腹冷痛﹐面色痿黃﹐日漸虛困﹕用葵花一兩﹐陰榦爲末﹐每空心溫酒服二錢匕。赤帶用赤葵﹐白帶用白葵。

赤白帶下﹕石菖蒲﹑破故紙等分炒爲末﹐每服二錢﹐更以菖蒲浸酒調服﹐日一。【《婦人良方》】

赤白帶下﹕三葉酸艸陰榦爲末﹐空心溫酒服三錢。【《千金》﹐下同】

崩中赤白帶下﹕用墓頭回艸一把﹐酒水各半盞﹐童尿半盞﹐新紅花一撚﹐煎七分﹐臥時溫服。日近者一服﹐久則三服愈﹐其效如神。

赤白帶下﹕蕎麥炒焦爲末﹐雞子白和丸梧子大﹐每服五十丸﹐鹽湯下﹐日三服。

女人帶下赤白﹕薤白作羹食之。

赤白帶下﹕韭根搗汁和童尿露一宿﹐空心溫服取效。【《海上仙方》】

又方﹕白扁豆炒爲末﹐米飲調服二錢。

女人帶下﹕用韭子七升﹐酢煮千沸﹐焙研末﹐煉蜜丸梧子大﹐每服三十丸﹐空心溫酒下。

赤白帶下﹕槿根皮二兩切﹐以白酒一碗半﹐煎一碗﹐空心服之。白帶用紅酒甚妙。【《纂要》】

婦人赤帶下﹕懸鉤子根皮濃煮汁飲之。【藏器】

崩中赤白﹐不問遠近﹕取槐枝燒灰﹐食前﹐酒下方寸匕﹐日二服。【《深師方》】

婦人白帶﹕百艸霜一兩﹑香金墨半兩研末﹐每服三錢﹐豬肝一葉﹐批開入藥在內﹐紙裹煨熱細嚼﹐溫酒送之。【《永類方》】

崩中白帶﹕用椒目末﹐又用白芷石灰炒去灰爲末﹐茜艸少許﹐粥丸服。【丹溪﹐下同】

又方﹕用生狗頭骨燒灰存性﹐或酒調服﹐或入藥服。

又方﹕五靈脂半生半炒末之﹐酒調服。

崩中帶下﹕訶黎勒和蠟燒煙燻之﹐及煎湯燻洗。【《本艸》】

赤白帶下﹐不問老稚孕婦﹐悉可服﹕取馬齒莧搗汁三大合﹐和雞子白二枚﹐先溫令熱﹐乃下莧汁﹐微溫頓服之﹐不過再作卽愈。【《海上方》】

赤白帶下﹕以豬肝一葉薄批﹐搵著訶子末炙之﹐再搵再炙﹐盡末半兩﹐空腹細嚼﹐陳米飲送下。【《本艸》】

女子白帶﹕陳冬瓜仁炒爲末﹐每空心米飲服五錢。【《救急易方》】

鍼灸

《甲乙經》曰﹕婦人乳子下赤白﹐腰兪主之。

婦人下赤白﹐沃後﹐陰中幹痛﹐惡合陰陽﹐少腹﹝月眞﹞堅﹐小便閉﹐曲骨主之。【一本作屈骨。】

婦人下赤白﹐裏急瘈瘲﹐五樞主之。

女子下蒼汁﹐不禁赤瀝﹐陰中癢痛﹐少腹控﹝月少﹞﹐不可俯仰﹐下髎主之。刺腰尻交者﹐兩胂上﹐以月死生爲痏數﹐發鍼立已。

女子疝瘕﹐按之如以湯沃兩股中﹐少腹腫﹐陰挺出痛﹐陰水來下﹐陰中腫或癢﹐漉靑汁若葵羹﹐血閉無子﹐不嗜食﹐曲泉主之。

《千金方》曰﹕月事不利﹐見赤白而有身反敗陰寒﹐刺行間入六分﹐灸三壯。穴在足大趾間動脈應手。

赤白裏急瘈瘲﹐刺五樞入一寸﹐灸五壯﹐穴在帶脈下三寸。

女人漏下赤白﹐月經不調﹐灸交信﹝交信《千金》卷四赤白帶下崩中漏下作「交儀」。﹞三十壯﹐穴在內踝上五寸。

女人漏下赤白﹐灸營池四穴三十壯﹐穴在內踝前後兩邊池中脈上﹐一名陰陽是﹝一名陰陽是原作「一本是榮池」﹐據《千金》卷四赤白帶下崩中漏下攺。﹞。

女人漏下赤白﹐四肢酸削﹐灸漏陰三十壯﹐穴在內踝下五分微動腳脈上。

女人漏下赤白﹐泄注﹐灸陰陽隨年壯﹐三報﹐穴在足拇趾下屈里長頭白肉際。

《李杲十書》曰﹕婦人赤白帶﹐三陰交刺入五分﹐灸三十壯。

又法﹕漏陰刺入五分﹐灸三十壯﹐穴在內踝下五分﹐微有動脈。

朱震亨《心法》曰﹕婦人得子﹐多變成白水淋漓而下﹐經久﹐身面虛腫﹐刺陰谷入二寸半。

又法﹕絕骨穴刺入二寸半。

又法﹕如喘滿﹐刺魚際穴透太淵穴﹐左右共四十九呼﹐治肺經水气極妙。

《證治準繩》曰﹕赤白帶﹐刺中極入二寸半﹐赤瀉白補﹔白環兪一寸半﹐瀉六吸﹐補一吸。

又法﹕气海﹑中極﹑白環兪三穴不效﹐取陽交穴﹐補多瀉少﹐灸七壯﹔又取三陰交。

又法﹕下白帶不已﹐漸漸如蠱﹐取气海穴六分﹐中極﹑委中二穴各五分。赤帶如法。

又法﹕下白帶不已﹐漸漸如蠱﹐取曲骨﹑承陰二穴各七分﹔中極六分﹐穴在兩旁柱骨下。赤帶如法。

又法﹕四花穴﹐治赤白帶如神。

醫案

《儒門事親》曰﹕息城李左衙之妻﹐病白帶如水﹐窈漏中綿綿不絕﹐穢臭之气不可近﹐面黃食減﹐已三年矣。諸醫皆云積冷﹐起石﹑硫黃﹑姜﹑附之藥﹐重重燥補﹐污水轉多﹐常以袽日易數次。或用一藥﹐以木炭十斤﹐置藥在坩鍋中﹐鹽泥封固﹐三日三夜﹐炭火不絕﹐燒令通赤﹐名曰水龍丹﹑服至數升﹐污水彌甚﹐灼艾燒鍼﹐三年之間﹐不可勝數。戴人斷之曰﹕此帶濁水﹐本熱乘太陽經﹐其寒水不可勝如此也。夫水自髙而趨下﹐宜先絕其上源。乃湧痰水二三升﹐次日下污水十餘行﹐三徧汗出周身﹐至明旦﹐病人云﹕污已不下矣。次用寒涼之劑﹐服及半載﹐產一子。《內經》曰﹕少腹冤熱﹐溲出白液。帶之爲病﹐溶溶然若坐水中。故治帶下同治濕法瀉利﹐皆宜逐水利小溲﹐勿以赤爲熱﹐白爲寒。今代劉河間書中﹐言之詳矣。

頃頓丘一婦人﹐病帶下連綿不絕﹐白物或來已三年矣﹐命予脈之。診其兩手﹐脈俱滑大而有力﹐得六七至﹐常上熱口漧眩運﹐時嘔酢水。余知其實有寒痰在胸中﹐以瓜蒂散吐出冷痰二三升﹐皆酢水也﹐間如黃涎﹐狀如爛膠﹔次以漿粥養其胃气﹔又次用導水﹑禹功以瀉其下﹔然後以淡劑滲泄之藥利其水道﹐不數日而愈。

《丹溪心法》曰﹕胡安人患白帶下﹐月經甚多﹐食少倦怠﹐面黃﹐經中有如血塊者﹐有如筋膜者﹐與參﹑朮等補血气﹐調脾胃﹔後諸證皆退﹐惟帶未止﹐以樗皮丸主之而愈。

《薛氏醫案》曰﹕一孀婦腹脹脇痛﹐內熱晡熱﹐月經不調﹐肢體酸麻﹐不時吐痰﹔或用淸气化痰之藥﹐喉間不利﹐帶下靑黃﹐腹脇膨脹﹔又用行气之劑﹐胸膈不利﹐肢體如麻。此乃鬱怒傷損肝脾﹐朝用歸脾湯以解脾郁﹑生脾气﹐夕用加味逍遙散以生肝血﹑淸肝火﹐百餘劑而愈。

一婦人頭運吐痰﹐胸滿气喘﹐得食稍緩﹐苦於白帶二十餘年矣﹐諸藥不應﹐此气虛而痰飲也﹐痰飲愈而帶自愈。遂朝用六君子湯﹐夕用六味地黃丸﹐不一月而驗。

一婦人耳鳴胸痞﹐內熱口漧﹐喉中若有核﹐吞吐不利﹐月經不調﹐兼之帶下﹐余以爲肝脾鬱結﹐用歸脾湯加半夏﹑山梔﹑升麻﹑柴胡﹐間以四七湯下白丸子而愈。

一婦人吞酸飽滿﹐食少便泄﹐月經不調﹐服淸气化痰丸﹐兩膝漸腫﹐寒熱往來﹐帶下黃白﹐面痿體倦﹐此脾胃俱虛﹐濕痰下注﹐用補中益气倍用參﹑朮﹐加茯苓﹑半夏﹑炮姜而愈。

一婦人帶下﹐四肢無力﹐余曰﹕四肢者土也﹐此脾胃虛弱﹐濕痰下注﹐以補中益气﹑濟生歸脾二藥治之而愈。

一婦人帶下黃白﹐怒則胸膈不利﹐飲食少思﹐或用消導利气之藥﹐痰喘胸滿﹐大便下血。余曰﹕此因脾气虧損﹐不能攝血歸源﹐用補中益气加茯苓﹑半夏﹑炮姜四劑頓減﹐又用八珍加柴胡﹑山梔而痊。

一婦人年逾六十﹐內熱口漧﹐勞則頭運吐痰帶下﹐或用化痰行气﹐前證益甚﹐飲食益少﹐肢體或麻﹔服袪風化痰之劑﹐肢體常麻﹐手足或冷或熱﹐日漸消瘦。余曰﹕此證屬脾气虛弱而不能生肺﹐袪風之劑﹐復損諸經也﹐當滋化源。遂用補中益气加茯苓﹑半夏﹑炮姜二十餘劑﹐脾气漸復﹐飲食漸加﹐諸證頓愈。

《證治準繩》曰﹕雪翁妻﹐年三十餘﹐十八胎九殤八夭﹐曾因事驚憂過甚﹐遂昏昏不省人事﹐口唇舌皆瘡﹐或至封喉﹐下部虛脫﹐白帶如注﹐如此四十餘日﹐或時少醒﹐至欲自縊﹐自悲不能堪醫。或投涼劑解其上﹐則下部疾愈甚﹔或投熱劑﹐及以湯藥燻蒸其下﹐則熱運欲絕。四弟還脈之﹐始知爲亡陽證也﹐急以鹽煮大附子九錢爲君﹐制以薄荷﹑防風﹐佐以姜﹑桂﹑芎﹑歸之屬﹐水煎入井冰冷與之﹐未盡劑﹐鼾呼熟睡通宵﹐覺卽能識人。時止一嗣子二女﹐相抱痛哭﹐疏戚皆悲。執友趙憲長驚曰﹕君何術也﹖弟曰﹕方書有之﹐假對假﹑眞對眞耳。上乃假熱﹐故以假冷之藥從之﹕下乃眞冷﹐故以眞熱之藥反之﹐斯上下和而病解矣。繼後主以女金丹﹐錯綜以二三方﹐不但去其疾﹐且調治元气。庚午生一子﹐壬申生一子。去年又患瘧疾十三月﹐亦主以養元气﹐調生气﹔待飲食大進﹐然後劫以毒藥﹐吐下塊物甚多﹐投以附子湯三錢而愈。不責效旦暮間。其用女金丹卽勝金丸也﹐得之異人。倍加香附而視气血之偏者﹐又加姜黃﹑條芩倍川芎之屬﹐取效甚多。予念無子者往往有之﹐翻思予得子之難﹐其苦何如﹖乃次第錄其方﹐並女金丹以濟人。

陶遵道外姑。年七十﹐形瘦善啖﹐病白帶﹐食前﹐姜湯吞大補九五十丸一二次﹐午膳後又臨臥時﹐各與小胃丹十五丸愈。

一婦人因產後虛寒﹐嘔惡不食﹐腹痛如割﹐時作寒熱﹐復出盜汗﹐瘦悴骨立﹐臍腹之左﹐結成硬塊﹐其大如掌﹐冰冷﹐𨿽盛暑﹐此處獨無汗﹐每塊微動則痛不可忍﹐百藥治不效。夢中忽有人授以艾煎丸方﹐因服之﹐惡心寒熱盜汗輒止﹐盡一料遂平復﹐獨血塊如故﹔服至五六料﹐其塊自融化而出如魚凍。

