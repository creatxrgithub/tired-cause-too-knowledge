古今圖書集成醫部全錄卷二百六十四

大小便門

黃帝素問

陰陽應象大論

淸陽出上竅﹐濁陰出下竅。陰味出下竅﹐陽气出上竅。

【注人之淸陽﹐本乎天而出上竅﹔人之濁陰﹐本乎地而出下竅。味有質﹐故下流於便瀉之竅﹔气無形﹐故上出於呼吸之門。】

玉機眞髒論

冬脈不及﹐則令人心懸如病饑﹐﹝月少﹞中淸﹐脊中痛﹐少腹滿﹐小便變。

【注腎爲生气之原﹐不及則心腎水火之气不能交濟﹐故令人心懸如病饑。腎之生陽不足﹐故﹝月少﹞中冷。腎虛而不能施化﹐故小便變而少腹滿也。】

標本病傳論

脾病﹐身痛體重﹐一日而脹﹐二日少腹腰脊痛﹑脛酸﹐三日背﹝月呂﹞筋痛﹑小便閉﹐十日不已﹐死。冬人定﹐夏晏食。

【注病先發於脾﹐則身痛體重﹐一日而之胃則脹﹐二日而之腎則少腹腰脊痛脛酸﹐三日而之膀胱則背﹝月呂﹞筋痛小便閉﹐十日不已死。冬之人定在亥﹐謂土敗而水勝也。夏之晏食在寅﹐木旺而土絕也。】

腎病﹐少腹腰脊痛﹐胻酸﹐三日背﹝月呂﹞筋痛﹑小便閉﹐三日腹脹﹐三日兩脇支痛﹐三日不已﹐死。冬大晨﹐夏晏晡。

【注病先發於腎﹐則少腹腰脊痛。三日而之膂﹑膀胱﹐則背﹝月呂﹞筋痛﹐小便閉﹔三日而之胃則腹脹﹔三日而之肝則兩脇支痛。冬之大明在辰﹐土旺而水滅也。夏之晏晡在亥﹐水絕而不能生也。】

胃病﹐脹滿﹐五日少腹腰脊痛﹑胻酸﹐三日背﹝月呂﹞筋痛﹑小便閉﹐五日身體重﹐六日不已﹐死。冬夜半後﹐夏日昳。

【注病先發於胃﹐故脹滿。五日而之腎﹐則少腹腰脊痛脛酸﹔三日而之﹝月呂﹞﹑膀胱﹐則背﹝月呂﹞筋痛﹐小便閉﹔五日而之脾﹐則身體重﹔再六日不已而死。冬夜半後者﹐土敗而水勝也。夏日昳者﹐乃陽明所主之時﹐土絕而不能生也。】

膀胱病﹐小便閉﹐五日少腹脹﹑腰脊痛﹑胻酸﹐一日腹脹﹐一日身體痛﹐二日不已﹐死。冬雞鳴﹐夏下晡。

【注病先發於膀胱﹐則小便閉。五日而之腎﹐則少腹脹﹐腰脊痛﹔一日而之胃﹐則腹脹﹔一日而之脾﹐則身體痛。冬雞鳴在醜﹐乃太陽少陽生气之時﹐气絕而不能生。夏下晡﹐乃陽明生气之時﹐陽明之气亦絕。】

奇病論

帝曰﹕有癃者﹐一日數十溲﹐此不足也。身熱如炭﹐頸膺如格﹐人迎躁盛﹐喘息气逆﹐此有餘也。太陰脈微細如發者﹐此不足也。其病安在﹖名爲何病﹖岐伯曰﹕病在太陰﹐其盛在胃﹐頗在肺﹐病名曰厥﹐死不治。此所謂得五有餘﹐二不足也。帝曰﹕何謂五有餘﹐二不足﹖岐伯曰﹕所謂五有餘者﹐五病气之有餘也。二不足者﹐亦病气之不足也。今外得五有餘﹐內得二不足﹐此其身不表不裏﹐亦正死明矣。

【注陽明乃燥熱之經﹐從中見太陰之濕化。太陰不足﹐則胃气熱﹐而人迎躁盛。胃气上逆﹐頗關在肺﹐而爲喘息气逆。胃气盛彊﹐不能遊溢精气﹐而太陰不足矣。太陰不足﹐則五臟六腑皆無所受气﹐而爲厥逆之死證。五有餘者﹐謂身熱如炭﹐頸膺如格﹐人迎躁盛﹐喘息而气逆﹐此五病气之有餘。二不足者﹐病癃一日數十溲﹐太陰脈微細如發﹐亦病气之不尼。陽明主表﹐外得五有餘﹐不能行气於表之三陽。太陰主裏﹐內得二不足﹐不能行气於裏之三陰。此其身之表裏陰陽皆爲斷絕﹐其死明矣。】

厥論

太陰之厥﹐則腹滿﹝月眞﹞脹﹐後不利。

【注足太陰之脈﹐入腹屬脾﹐故厥則腹滿﹝月眞﹞脹。食飲入胃﹐脾爲轉輸﹐逆气在脾﹐故後便不利。】

少陰之厥﹐則口漧溺赤。

【注足少陰經脈厥逆﹐則肺金不能通調於下﹐故溺赤。】

厥陰之厥﹐則少腹腫痛﹐腹脹涇溲不利。

【注足厥陰之脈﹐內抵少腹﹐挾胃屬肝絡膽﹐故厥則少腹腫痛而腹脹。其下循陰股﹐入毛中﹐環陰器﹐抵少腹﹐是以涇溲不利。】

厥陰厥逆攣腰痛﹐虛滿前閉。

【注腰者﹐肝之表也。虛滿者﹐食气不能散精於肝也。前閉者﹐肝主疏泄也。】

三陰俱逆﹐不得前後﹐使人手足寒﹐三日死。

【注三陰俱逆﹐自陰與陽別矣。不得前後者﹐陰關於下也。諸陽之气﹐皆生於陰﹐三陰俱逆﹐則生气絕滅﹐是以手足寒而三日死。】

靈蘭祕典論

三焦者﹐決瀆之官﹐水道出焉。

【注三焦下兪出於委陽﹐並太陽之正﹐入絡膀胱﹐約下焦﹐實則閉癃﹐虛則遺溺。三焦主气﹐气化則水行﹐故爲決瀆之官也。】

膀胱者﹐州都之官﹐津液藏焉﹐气化則能出矣。

【注膀胱爲水腑﹐乃水液都會之處﹐故爲州都之官。水谷入胃﹐濟泌別汁﹐循下焦而滲入膀胱﹐故爲津液之所藏﹐气化則水液運行而下出矣。】

五臟別論

魄門亦爲五臟使﹐水谷不得久藏。

【注魄門﹐肛門也。上合於肺﹐故名魄門。五臟之濁﹐從此而出﹐故亦爲五臟之下竅。腸胃之腐穢﹐從此而瀉出﹐故曰﹕水谷不得久藏。】

气厥論

黃帝問曰﹕五臟六腑﹐寒熱相移者何﹖岐伯曰﹕胞移熱於膀胱﹐則癃溺血。

【注膀胱者﹐胞之室也。衝任起於胞中﹐爲經血之海。胞移熱於膀胱﹐是經血之邪移於膀胱﹐故溺血。熱則水道燥涸﹐故癃閉也。】

五常政大論

涸流之紀﹐其病癃閉﹐邪傷腎也。

【注癃閉﹐邪傷腎而腎气不化也。】

宣明五气論

五气所病﹐膀胱不利爲癃﹐不約爲遺溺。

【注《靈樞經》曰﹕三焦下腧出於委陽﹐並太陽之正﹐入絡膀胱﹐約下焦﹐實則閉癃﹐虛則遺溺。遺溺則補之﹐閉癃則瀉之。】

六元正紀大論

陽明司天之政﹐初之气﹐小便黃赤。

【注陰凝於外﹐則陽郁於內﹐故民病便赤。】

調經論

形有餘則腹脹﹐涇溲不利。

【注涇﹐大便﹔溲﹐小便也。】

至眞要大論

太陰司天﹐濕淫所勝﹐大便難。

【注腎開竅於二陰﹐故大便難。】

少陰司天﹐熱淫所勝﹐民病溺色變。

【注溺色變﹐肺經之病﹐蓋火淫而金气受傷也。】

厥陰之勝﹐小便黃赤。

【注小便黃赤﹐木淫而生火也。】

少陽之復﹐渴飲水漿﹐色變黃赤。

【注渴飲水漿﹐陽明胃金燥也。太陰濕土﹐主四之气﹐色變黃赤者﹐火土相合也。】

少陽在泉﹐客勝﹐甚則下白溺白。

【注甚則下白溺白者﹐病及於陽明太陰之主气也。蓋金主气﹐气化則溺出。溺白者﹐气不化而溺不淸也。下白者﹐土气傷而大便色白也。】

歲太陰在泉﹐少腹痛腫﹐不得小便。

【注少腹腫不得小便﹐乃膀胱經病﹐蓋土气淫勝﹐而水髒水腑皆爲病也。】

歲少陽在泉﹐火淫所勝﹐民病注瀉赤白﹐少腹痛﹐溺赤﹐甚則血便。少陰同候。

【注熱傷血分則注赤﹐熱傷气分則注白。熱在下焦﹐故少腹痛而溺赤﹐甚則血出於小便也。少陰之火出自水﹐少陽之火生於地﹐故與少陰同候。】

厥陰之勝﹐化而爲熱﹐小便黃赤。

【注木淫而生火也。】

少陽之勝﹐耳聾溺赤。

【注熱淫於下﹐則爲溺赤。】

少陰在泉﹐客勝﹐則溲便變。

【注溲便變者﹐水火相交﹐火淫於下也。】

太陰在泉﹐客勝﹐則便溲不時。

【注此在泉之濕气﹐客於太陰之經﹐下及於內也。】

諸病水液﹐澄澈淸冷﹐皆屬於寒。諸轉反戾﹐水液渾濁﹐皆屬於熱。

【注反戾﹐了戾也。】

刺熱篇

肝熱病者﹐小便先黃。

【注肝主疏泄﹐故小便黃赤。】

靈樞經

邪气臟腑病形篇

肝脈微滑爲遺溺。

【注肝主疏泄﹐肝气盛而熱﹐故遺溺也。】

脾脈滑甚爲﹝疒貴﹞癃。

【注脾爲陰濕之土﹐濕熱則爲疝﹝疒貴﹞﹐爲小便閉癃。】

腎脈微急爲不得前後﹐滑盛爲癃﹝疒貴﹞。

【注腎爲生气之原﹐開竅於二陰﹐气虛不化﹐故不得前後。有熱則爲小便閉癃﹐爲睪丸腫﹝疒貴﹞。】

營衛生會篇

黃帝曰﹕願聞下焦之所出﹖岐伯答曰﹕下焦者﹐別回腸﹐注於膀胱而滲入焉。故水谷者常並居於胃中﹐成糟粕而俱下於大腸﹐而成下焦。滲而俱下﹐濟泌別汁﹐循下焦而滲入膀胱焉。

【注下焦之部署﹐在胃之下口﹐別走於回腸﹐注於膀胱而滲入焉。故水谷者﹐常並居於胃中﹐成槽粕而俱下於大腸﹐就下焦之气﹐濟泌別汁﹐循下焦之經﹐而滲入膀胱﹐气化則出矣。】

經脈篇

肺手太陰之脈﹐是主肺所生病者﹐气盛有餘則肩背痛﹐風寒﹐汗出中風﹐小便數而欠。气虛則肩背痛寒﹐少气不足以息﹐溺色變。

【注气之盛虛者﹐謂太陰之气也。溺色變者﹐气虛而不化也。】

胃足陽明之脈﹐有餘於胃﹐則消穀善饑﹐溺色黃。

【注气盛於內也。】

肝足厥陰之脈﹐是主肝所生病者﹐胸滿嘔逆﹐飧泄狐疝﹐遺溺閉癃。

【注肝气虛則飧泄遺溺﹐實則閉癃。】

五癃津液別篇

天寒則腠理閉﹐气濕不行﹐水下流於膀胱﹐則爲溺與气。

【注天寒則腠理閉﹐三焦之气﹐因濕而不行﹐津水下流於膀胱﹐則爲溺與气。气化而出者爲溺。藏於膀胱者﹐化生太陽之气也。】

五味篇

酸走筋﹐多食之﹐令人癃。酸入於胃﹐其气濇﹐以收上之兩焦﹐弗能出入也。不出則畱於胃中﹐胃中和溫則下注膀胱﹐膀胱之脆薄﹐以懦得酸則縮﹐綣約而不通﹐水道不行﹐故癃。陰者﹐積筋之所終也﹐故酸入而走筋。

【注酸气收濇﹐故弗能出於上之兩焦。不出則畱於胃而澑於下焦﹐注於膀胱矣。膀胱爲脬之室﹐脬居於中﹐故膀胱之體質脆薄﹐以懦得酸則易於縮綣﹐縮別約而不通﹐水道不行﹐故爲癃閉。陰者﹐前陰。積筋者﹐宗筋也。宗筋者筋之主也。酸入於宗筋﹐故走筋也。】

九鍼篇

膀胱不約爲遺溺﹐下焦溢爲水。

【注膀胱不約﹐而爲遺溺。下焦如瀆﹐水道出焉。病則反溢﹐而爲水病矣。】

金匱要略【漢張機】

大便難

腹滿篇曰﹕痛而閉者﹐厚朴三物湯主之。

五臟篇曰﹕趺陽脈浮而濇﹐浮則胃气彊。濇則小便數。浮濇相搏﹐大便則堅﹐其脾爲約。麻子仁丸主之。

消渴篇曰﹕趺陽脈數﹐胃中有熱﹐卽消穀引食﹐大便必堅﹐小便卽數。

小便數

消渴篇曰﹕趺陽脈浮而數﹐浮卽爲气﹐數卽消穀而大堅。气盛則溲數﹐溲數卽堅﹐堅數相搏﹐卽爲消渴。

小便不利

濕痺篇曰﹕太陽病﹐關節疼痛而煩﹐脈沈而細者﹐此名濕痺。濕痺之候﹐小便不利﹐大便反快﹐但當利其小便。

血痺篇曰﹕男子脈虛沈弦﹐無寒熱短气裏急﹐小便不利﹐面色白﹐時目瞑﹐兼衄﹐少腹滿﹐此爲勞使之然。

虛勞﹐腰痛少腹拘急﹐小便不利﹐八味腎气丸主之。

消渴篇曰﹕小便不利者﹐有水气﹐其人若渴﹐﹝艸舌﹞蔞瞿麥丸主之。

小便不利﹐蒲灰散主之。滑石白魚散﹑茯苓戎鹽湯並主之。

脈浮發熱﹐渴欲飲水﹐小便不利者﹐豬苓湯主之。

水气篇曰﹕裏水者﹐一身面目黃腫﹐其脈沈﹐小便不利﹐故令病水。假如小便自利﹐此亡津液﹐故令渴也。越婢加朮湯主之。

趺陽脈當伏﹐今反數﹐本自有熱﹐消穀﹐小便數﹐今反不利﹐此欲作水。

寸口脈浮而遲﹐浮脈則熱﹐遲脈則潛﹐熱潛相搏﹐名曰沈﹔趺陽脈浮而數﹐浮脈卽熱﹐數脈卽止﹐熱止相搏﹐名曰伏。沈伏相搏﹐名曰水。沈則絡脈虛﹐伏則小便難﹐虛難相搏﹐水走皮膚﹐卽爲水矣。

少陰脈緊而沈﹐緊則爲痛﹐沈則爲水﹐小便卽難。脈得諸沈﹐當責有水。身體腫重﹐水病脈出者﹐死。

夫水病人﹐目下有臥蠶﹐面目鮮澤﹐脈伏﹐其人消渴﹐病水腹大﹐小便不利﹐其脈沈絕者﹐有水﹐可下之。

問曰﹕病下利後﹐渴飲水﹐小便不利﹐腹滿因腫者﹐何也﹖答曰﹕此法當病水。若小便自利及汗出者﹐當自愈。

肺水者﹐其身腫﹐小便難﹐時時鴨溏。

脾水者﹐其腹大﹐四肢苦重﹐津液不生﹐但苦少气﹐小便難。

腎水者﹐其腹大﹐臍腫﹐腰痛﹐不得溺﹐陰下濕如牛鼻上汗﹐其足逆冷﹐面反瘦。

師曰﹕寸口脈沈而遲﹐沈則爲水﹐遲則爲寒﹐寒水相搏﹐趺陽脈伏﹐水谷不化﹐脾气衰則鶩溏﹐胃气衰則身腫。少陽脈卑﹐少陰脈細﹐男子則小便不利﹐婦人則經水不通。經爲血﹐血不利則爲水﹐名曰血分。

問曰﹕病者苦水﹐面目身體四肢皆腫﹐小便不利﹐脈之不言水﹐反言胸中痛﹐气上衝咽﹐狀如炙肉﹐當微咳喘。審如師言﹐其脈何類﹖師曰﹕寸口脈沈而緊﹐沈爲水﹐緊爲寒﹐沈緊相搏﹐結在關元。始時當微﹐年盛不覺。陽衰之後﹐榮衛相干﹐陽損陰盛﹐結寒微動﹐腎气上衝﹐喉咽塞噎﹐脇下急痛。醫以爲畱飲而大下之﹐气擊不去﹐其病不除﹐後重吐之﹐胃家虛煩﹐咽燥欲飲水﹐小便不利﹐水谷不化﹐面目手足浮腫﹔又與葶藶圓下水﹐當時如小差﹐食飲過度﹐腫復如前﹐胸脇苦痛﹐象若奔豚﹐其水揚溢﹐則浮咳喘逆﹐當先攻擊衛气﹐令止乃治咳﹐咳止﹐其喘自差。先治新病﹐病當在後。

黃疸篇曰﹕趺陽脈緊而數﹐數則爲熱﹐熱則消穀﹐緊則爲寒﹐食卽爲滿。尺脈浮爲傷腎﹐趺陽脈緊爲傷脾。風寒相搏﹐食穀卽眩﹐穀气不消﹐胃中苦濁﹐濁气下流﹐小便不通﹐陰被其寒﹐熱流膀胱﹐身體盡黃﹐名曰谷疸。

陽明病﹐脈遲者食難用飽﹐飽則發煩頭眩﹐小便必難﹐此欲作谷疸。𨿽下之﹐腹滿如故。所以然者﹐脈遲之故也。

夫病酒黃疸﹐必小便不利﹐其候心中熱﹐足下熱﹐是其證也。

脈沈渴欲飲水﹐小便不利者﹐皆發黃。

黃疸腹滿﹐小便不利而赤﹐自汗出﹐此爲表和裏實﹐當下之﹐宜大黃硝石湯。

脈訣【晉王叔和】

大小便病脈

肺脈歌曰﹕肺脈浮兼實﹐咽門燥又傷。大便難且濇﹐鼻內乏馨香。

浮脈歌曰﹕尺部見之風入肺﹐大腸幹濇故難通。

雜病歌曰﹕內實腹脹痛滿盈﹐心下牢彊漧嘔頻﹔手足煩熱脈沈細﹐大小便濇死多眞。

實脈歌曰﹕尺部如繩應指來﹐腹脹小便應不禁。

洪脈歌曰﹕洪向尺中還若是﹐小便赤濇腳酸疼。

沈脈歌曰﹕沈在尺中腰腳重﹐小便稠數色如泔。

察色觀病生死候歌曰﹕體重溺出時不止﹐肉絕六日便髙﹝扌棄﹞。

千金方【唐孫思邈】

閉塞

人有因時疾瘥後﹐得閉塞不通﹐遂致夭命﹐大不可輕之﹐所以備述。𨿽非死病﹐若不明藥餌者﹐拱手待斃。深可痛哉﹗單服諸方﹐以虞倉卒耳。凡大便不通﹐皆用滑膩之物及冷水﹐並通也。凡面黃者﹐卽知大便難。

活人書【宋朱肱】

大便

問﹕手足逆冷而大便祕﹐小便赤﹐或大便黑色﹐脈沈而滑。曰﹕此名陽證似陰也。重陽必陰﹐重陰必陽﹐寒暑之變也。假令手足逆伶而大便祕﹐小便赤﹐或大便黑色﹐其脈沈而滑者﹐皆陽證也。輕者白虎湯﹐甚者承气湯。傷寒失下﹐血气不通﹐令四肢逆冷﹐此是伏熱深﹐故厥亦深﹐速用大承气加分劑下之﹐汗出立瘥。

熱厥與陰厥自不同。熱厥者﹐微厥卽發熱。若陰厥卽不發熱﹐四肢逆冷﹐惡寒﹐脈沈而細﹐大小便滑泄。

問﹕有數日不大便﹐有大便難﹐有大便硬﹐有燥屎﹐有大便溏。曰﹕傷寒數日不大便﹐大便硬及有燥屎﹐皆知有熱﹐用大柴胡﹑大承气﹑小承气攻之。然仲景論大便不通﹐亦有數種不可攻者。

仲景又有陽結陰結之論﹐不可不別也。其脈浮而數﹐能食不大便﹐此爲實﹐名曰陽結﹐宜用小柴胡湯。所謂和其榮衛以通津液﹐縱不了了﹐得屎而解也。其脈沈而遲﹐不能食﹐身體重﹐大便反硬﹐名曰陰結﹐宜用金液丹。所謂陽盛則促﹐陰盛則結﹐促結同也。

又問﹕大便溏者﹐何也﹖古人云﹕歲火不及﹐寒乃大行﹐民病鶩溏。大率病人腸中有寒﹐卽大便鴨溏。蓋溏者﹐胃中冷﹐水谷不別故也。華佗云﹕寒卽溏﹐熱卽垢。仲景說初硬後溏有二證﹐小便不利﹐小便少﹐皆水谷不分耳。

小便

問﹕小便不利﹐小便難。曰﹕傷寒發汗後﹐小便多亡津液﹐胃中極幹﹐故小便不利。醫見小便不利﹐往往利之﹐誤矣。《類纂》云﹕胃中幹則無小便﹐愼不可利。故仲景云下之後復發汗﹐小便不利者﹐亡津液耳。若傷寒引飲﹐下焦有熱﹐小便不通﹐脈浮者﹐五苓散﹔脈沈者﹐豬苓湯也。表不解﹐心下有水﹐發熱而咳﹐小腹滿﹐小便不利者﹐小靑龍湯去麻黃加茯苓也。傷寒無汗﹐翕翕發熱﹐頭項彊痛﹐小便不利者﹐桂枝湯去桂加茯苓﹑白朮也。嘔而發熱﹐胸脇滿﹐心下怔忪﹐小便不利者﹐小柴胡湯去黃芩加茯苓。少陰病小便不利者﹐四逆湯加茯苓也。大抵中濕與發黃﹐以利小便爲先。陽明汗多﹐以利小便爲戒。

又問﹕小便難﹐何也﹖曰﹕陰虛故也。陰虛者﹐陽必湊之﹐爲陽所湊也。故小便黃者﹐中有熱也。宜瞿麥﹑滑石之類瀉之。太陽病發汗﹐遂漏不止﹐其人惡風﹐小便難﹐四肢微急﹐難以屈伸者﹐桂枝加附子湯主之。陽明中風﹐脈弦浮大﹐短气腹滿﹐脇下及心痛﹐鼻幹不得汗﹐嗜臥身黃﹐小便難﹐潮熱而噦者﹐小柴胡加茯苓主之。

問﹕小便自利﹐小便數。曰﹕太陽證﹐下焦有熱﹐小腹必滿﹐應小便不利﹐而小便反利者﹐下血證也﹐抵當湯主之。陽明證自汗出﹐應小便少﹐而小便自利者﹐津液內竭也﹐屎𨿽硬不可攻也﹐當用蜜煎導之。少陰證四逆而小便自利者﹐虛寒證也﹐四逆湯﹑眞武湯去茯苓。

又問﹕小便數者何也﹖曰﹕腎與膀胱俱虛﹐而有客熱乘之。二經旣虛﹐致受於客熱﹐虛則不能制水﹐故令數。小便熱則水行濇﹐濇則小便不快﹐故令數起。診其趺陽脈數﹐胃中熱卽消穀引飲﹐大便必硬﹐小便卽數。太陽病自汗﹐四肢拘急﹐難以屈伸﹐心煩﹐微惡寒﹐腳攣急﹐若小便數者﹐愼不可行桂枝﹐宜與甘艸漧薑湯﹑芍藥甘艸湯。大抵溲數則大便難。仲景云﹕趺陽脈浮而濇﹐浮則胃气彊﹐濇則小便數﹐浮濇相搏﹐大便則硬﹐其脾爲約﹐麻子仁丸主之。太陽病若汗﹑若吐﹑若下後﹐微煩﹐小便數﹐大便因硬者﹐小承气湯和之愈。

又云﹕傷寒脈浮﹐自汗﹐小便數﹐若胃中不和﹐譫語者﹐少與調胃承气湯。

問﹕一身盡痛﹐發熱身黃﹐小便不利﹐大便反快者。曰﹕此名中濕也。風雨襲虛﹐山澤蒸气﹐人多中濕﹐濕流關節﹐須身體煩痛﹐其脈沈緩爲中濕﹐主一身盡痛﹐發熱身黃﹐小便自利者﹐朮附湯。若小便不利﹐大便反快﹐當利其小便﹐宜甘艸附子湯﹑五苓散主之。

遺尿

問﹕腹滿身重﹐難以轉側﹐口中不仁﹐面垢﹐譫語遺尿。曰﹕此三陽合病也﹐白虎湯主之。不可發汗﹐汗之則譫語﹔下之則額上生汗﹐手足逆冷﹔若自汗者﹐白虎加人參。

河間六書【金劉完素】

大小便祕澀

閉俗作祕﹐大便澀滯也。熱耗其液﹐則糞堅結﹐而大腸燥澀緊斂故也。謂之風熱結者﹐謂火甚制金﹐不能平木﹐則肝木自旺故也。故大便溏而閉者﹐燥熱在於腸胃之外﹐而濕熱在內故也。義同泄痢後重之義。

大腸小腸移熱﹐名虙瘕。津液耗散不能滑利﹐菀結而大腸閉澀。檳榔圓主之。

小腹痛﹐不得大小便﹐邪气入客﹐約而不行﹐故穀气不得通也。枳殼丸主之。

小腹膀胱﹐按之內痛﹐若沃以湯﹐澀於小便﹐上爲淸涕﹐太陽直行﹐從巓入循於腦气﹐下灌於鼻﹐時出淸涕不止。腎著湯主之。

食已如饑﹐胃熱能消穀。陽明脈絡﹐心火上行﹐心憎煩面黃﹐小便赤澀也。

東垣十書【元李杲】

結燥論

金匱眞言論云﹕北方黑色﹐入通於腎﹐開竅於二陰﹐藏精於腎。又云﹕腎主大便。大便難者﹐取足少陰。夫腎主五液﹐津液潤則大便如常。若饑飽失節﹐勞役過度﹐損傷胃气﹐及食辛熱味厚之物﹐而助火邪﹐伏於血中﹐耗散眞陰﹐津液虧少﹐故大便結燥。然結燥之病不一﹐有熱燥﹑有風燥﹐有陽結﹑有陰結﹔又有年老气虛﹐津液不足而結燥者。治法云﹕腎惡燥﹐急食辛以潤之。結者﹐散之。如少陰不得大便﹐以辛潤之。太陰不得大便﹐以苦泄之。陽結者散之﹐陰結者溫之。仲景云﹕小便利而大便硬﹐不可攻下。以脾約丸潤之。食傷太陰﹐腹滿而食不化﹐腹響然不能大便者﹐以苦藥泄之。如血燥而不能大便者﹐以桃仁﹑酒制大黃通之。風結燥而大便不行者﹐以麻子仁加大黃利之。如气濇而大便不通者﹐以﹝木郁﹞李仁﹑枳實﹑皂角仁潤之。大抵治病必究其源﹐不可一槪用巴豆﹑牽牛之類下之﹐損其津液﹐燥結愈甚﹐復下復結﹐極則以至導引於下而不通﹐遂成不救。噫﹗可不愼哉﹗

關則不得小便

陽極自天而降﹐是行陰道﹐乃西方之气﹐膏粱之物﹐下泄是也。極則陰道不行﹐反閉於下﹐故不得小便﹐是天之气不得下通也。逆而上行﹐反行陽道﹐故血脈凝滯而不通﹐則人迎之脈大﹐四倍於气口﹐此濁气反行淸道也﹐故曰關。

酒毒小便赤澀宜五苓散

若熱在中焦﹐未入太陽之本﹐小便自利而淸﹐是津液已行﹐若與五苓散利之﹐是重涸腎水也。不惟重涸腎水﹐酒毒之熱亦不能去﹐故上下不通而溺濇﹐則爲發黃也。若入血室﹐則爲蓄血也。

溯洄集【元王履】

小便原委論

或問余曰﹕《靈樞經》雲﹐水谷者﹐常並居胃中﹐成糟粕而俱下於大腸﹐而成下焦。滲而俱下﹐濟泌別汁﹐循下焦而滲入膀胱焉。王冰曰﹕水液自回腸泌別汁滲入膀胱之中﹐胞气化之而爲溺以泄出也。楊介雲﹕水谷自小腸盛受於闌門以分別也。其水則滲灌入於膀胱上口﹐而爲溲便。詳已上三說﹐則小便卽泌別之水液﹐滲入膀胱以出者也。《素問》則曰﹕飲入於胃﹐遊溢精气﹐上輸於脾﹐脾气散精﹐上歸於肺﹐通調水道﹐下輸膀胱。則小便又似水飲精微之气﹐上升脾肺﹐運化而後成者也。彼此不同﹐將何所憑乎﹖余曰﹕憑夫理耳。且夫溲溺者﹐果何物耶﹖水而已矣。水之下流﹐其性則然也。故飲入於胃﹐其精气𨿽上升﹐其飲之本﹐固不能上升體也。旣不能上升﹐則豈可謂小便獨爲气化所成者哉﹖惟其不能上升﹐必有待於能上升者﹐爲之先導﹐故又曰﹕膀胱者津液藏焉﹐气化則能出矣。且水者气之子﹐气者水之母﹐气行則水行﹐气滯則水滯。或者﹐又謂小便純由泌別﹐不由運化﹐蓋不明此理也。𨿽然﹐膀胱固曰津液之腑﹐至於受盛津液﹐則又有胞而居膀胱之中焉。故又曰﹕胞移熱於膀胱。《靈樞》曰﹕膀胱之胞﹐薄以懦。《類纂》曰﹕膀胱者胞之室。且夫胞之居於膀胱也﹐有上口而無下口。津液旣盛於胞﹐無由自出﹐必因乎气化﹐而後能漸浸潤於胞外﹐積於胞下之空處﹐遂爲溺以出於前陰。《素問》所謂膀胱津液藏焉者﹐蓋舉膀胱以該胞也。若曰胞下無空處﹐則人溺急時至廁﹐安能卽出乎﹖夫惟積滿胞下空處而不可再容﹐故急急則至廁卽出矣。或言胞有下口而無上口﹐或言胞上下皆有口﹐或言胞有小竅而爲注泄之路﹐不亦妄歟﹗

丹溪心法【元朱震亨】

燥結

燥結血少﹐不能潤澤﹐理宜養陰。

凡人五味之秀者﹐養臟腑﹔諸陽之濁者﹐歸大腸。大腸所以司出而不納也。今停蓄蘊結﹐獨不疏導﹐何哉﹖抑有由矣。邪入裏則胃有燥糞﹐三焦伏熱則津液中幹﹐此大腸挾熱然也。虛人髒冷而血脈枯﹐老人髒寒而气道濇﹐此大腸之挾冷然也。亦有腸胃受風﹐涸燥祕濇﹐此證以風气畜而得之。若夫气不下降而穀道難﹐噫逆泛滿﹐必有其證矣。

脾約丸論

成無己曰﹕約者﹐結約之約﹐又約束之約。胃彊脾弱﹐約束津液不得四布﹐但輸膀胱﹐故小便數而大便硬﹐故曰脾約。與此丸﹐以下脾之結燥﹐潤腸結﹐化津液入胃﹐則大便利﹑小便少而愈矣。愚竊有疑者。旣曰脾約﹐脾弱不能運也。脾弱則土虧矣。必脾气之散﹐脾血之耗。原其所由﹐久病大下大汗之後﹐陰血枯槁﹐內火燔灼﹐熱傷元气﹐又傷於脾而成此證。傷元气者﹐肺金受火克﹐气無所攝﹔傷脾者﹐肺爲脾之子﹐肺耗則津竭﹐必竊母气以自救﹐金耗則木寡於畏﹐土欲不傷不可得也。脾失轉輸之令﹐肺失傳導之官﹐宜大便祕而難下﹐小便數而無藏畜也。理宜滋養陰血﹐使孤陽之火不熾而金行淸化木邪有制﹐脾土淸健而運行津液﹐津液入胃則腸潤而通矣。今以大黃爲君﹐枳實﹑厚朴爲臣﹐𨿽有芍藥之養血﹐麻仁﹑杏仁之溫潤爲之佐使﹐用之熱甚而气實者﹐無有不安。愚恐西北二方﹐地气髙厚﹐人稟壯實者可用。若用之東南之人﹐內熱自甚﹐而血气不實者﹐𨿽得暫通﹐將見脾愈弱而愈燥矣。後之用此方者﹐須知在西北以開結爲主﹐在東南以潤燥爲主﹐愼勿膠柱而鼓瑟可也。

論通大便禁忌

予觀古方﹐通大便皆用降气品劑。蓋肺气不降﹐則大便難傳送﹐用杏仁﹑枳殼﹑沈香﹑訶子等是也。又老人﹑虛人﹑風人﹐津液少而祕者﹐宜以藥而滑之﹐用胡麻﹑麻仁﹑阿膠等是也。如妄以峻利藥逐之﹐則津液走﹐气血耗﹐𨿽暫通而卽祕矣﹐必更生他病。昔王少府患此疾﹐有人以快藥利之者累矣。後爲肺痿咯膿血﹐卒至不通而死。

小便不禁

小便不禁者﹐屬熱屬虛。熱者﹐五苓散加解毒。虛者﹐五苓加四物。

小便不禁﹐有虛熱﹑虛寒之分。內虛寒自汗者﹐祕元丹﹑三因韭子丸。

內虛濕熱者﹐六味丸或八味丸加杜仲﹑骨脂﹑五味。老人宜八味丸減澤瀉爲妙。

因看盧家《醫鏡》﹐見此一藥味數分兩同﹐惟丹砂用伏火者﹐及治病有差﹐所治者小便數而不禁﹐怔仲多忘﹐魘夢不已不同耳。見其不同﹐審而詳之﹐乃得此治法不瘥。且泛論之﹕經言腎主大便﹐肝主小便淋溲。《難經》云﹕小腸爲赤腸。是面赤色及便溺色赤﹐皆出心與小腸﹐南方赤色顯於外也。經言﹕下焦如瀆者﹐正謂大小便也。大便爲陰﹐爲有形气化﹐乃下焦之下者也。謂腎主大便﹐不言大腸者﹐明子行父道﹐爲腎臟病。小便爲陽﹐爲無形气化﹐乃下焦之髙者也。謂肝主小便淋溲﹐亦是子行父道爲腑病。凡諸無形气化者﹐皆腑病所主。諸有形气化者﹐皆髒病所主。此二證俱在下焦則同﹐但有形﹑無形﹐及在腑﹑在髒有殊﹐俱是丹田衰敗。不言心火者﹐以其相火代行君之政令故也。細分之﹐則膀胱壬水勝丙火小腸者﹐不傳入陰﹐故爲泄血。泄血利不禁﹐爲有形質病﹐且不傳陰則陰不病。何爲有形病﹖此爲陰之體也﹐爲腑之用也。天地陰陽﹐互爲體用﹐以斯可見。是明五臟爲六腑所用﹐六腑爲五臟所用明矣。是有形皆爲傳陰。大小便不禁﹐是膀胱不禁爲遺溺﹐此不傳陰﹐是丹田胞絡受寒﹐爲壬所克。大抵諸腑皆乘有形﹐有形病者皆在腑﹐責其所乘皆在髒也。用伏火丹砂者﹐去其寒性耳。治法同者﹐以其俱在下焦﹐補諸無形﹐同在胞絡耳﹔以其胞與腎相對﹐有渠相通故也。腎主大便﹐肝主小便。所治安得不殊﹖經曰﹕腎肝同歸一治。又曰﹕少陽主骨﹐所生病﹐溲便難。膀胱主筋﹐所生病﹐亦可知也。小便不禁﹐茯苓湯下。大便不禁﹐米飲下。

小便不通

小便不通﹐有气虛﹑血虛﹐有痰風閉實熱。气虛用參﹑芪﹑升麻等先服後吐﹐或參﹑芪藥中探吐之。血虛﹐四物湯先服後吐﹐或藭歸湯中探吐亦可。痰多﹐二陳湯先服後吐。已上皆用探吐。若痰气閉塞﹐二陳湯加木通﹑香附探吐之﹐以提其气﹐气升則水自降﹐蓋气承載其水也。有實熱者當利之﹐砂糖湯調牽牛末二三分﹐或山梔之類。有熱有濕有气結於下﹐宜淸宜燥宜升。

腎主水﹐膀胱爲之腑。水瀦於膀胱﹐而泄於小腸﹐實相通也。然小腸獨應於心者﹐何哉﹖蓋陰不可以無陽﹐水不可以無火﹐水火旣濟﹐上下相交﹐此榮衛所以流行﹐而水竇開闔﹐所以不失其司耳。惟夫心腎不交﹐陰陽不調﹐故內外關格而水道濇﹐傳送失度而水道滑。熱則不通﹐冷則不禁。其熱盛者﹐小便閉而絕無。其熱微者﹐小便難而僅有。腎與膀胱俱虛﹐客熱乘之﹐故不能制水。水挾熱而行濇﹐是以數起而溺有餘瀝。腎與膀胱俱冷﹐內气不充﹐故胞中自滑﹐所出多而色白﹐是以遇夜陰盛愈多矣。小便濇滑﹐又當調適其气。

醫學正傳【明虞摶】

祕結論

《內經》曰﹕北方黑色﹐入通於腎﹐開竅於二陰﹐藏精於腎。夫腎主五液﹐故腎實則津液足而大便滋潤﹐腎虛則津液竭而大便燥結。原其所由﹐皆房勞過度﹐飲食失節。或恣飲酒漿﹐過食辛熱。飲食之火起於脾胃﹐淫欲之火起於命門﹐以致火盛水虧﹐津液不生﹐故傳道失常﹐漸成結燥之證。是故有風燥﹐有熱燥﹐有陽結﹐有陰結﹐有气滯結﹔又有年髙血少﹐津液枯涸﹐或因有所脫血﹐津液暴竭﹐種種不同﹐固難一例而推焉。經云﹕腎惡燥﹐急食辛以潤之﹐以苦泄之。陽結者散之﹐陰結者溫之。大法治燥者﹐潤之以大黃﹑當歸﹑桃仁﹑麻子仁﹑﹝木郁﹞李仁之類。風燥者﹐加以防風﹑羌活﹑秦艽﹑皂莢之類。丸以煉蜜﹐取其潤燥以助傳導之勢﹐故結散而疏通矣。仍多服補血生津之劑﹐助其眞陰﹐固其根本﹐庶無再結之患。切勿以巴豆﹑牽牛等峻劑攻下。𨿽暫得通快﹐必致再結愈甚﹐反釀成病根膠固﹐卒難調治。或有血虛﹐脈大如蔥管﹐發熱而大便結燥者﹐甚不可發汗﹐汗之則重亡津液﹐閉結而死﹐此醫殺之耳。《活人書》有脾約證﹐謂胃彊脾弱﹐約束津液﹐不得四布﹐但輸膀胱﹐故小便數而大便難﹐制脾約丸以下脾之結燥﹐使腸潤結化﹐津流入胃而愈。

小便赤澀

汗多而小便赤澀﹐暑月多有此證。盛暑所飲旣多﹐小便反濇少而赤﹐緣上停爲飲﹐外發於汗﹐津道不通﹐小腸濇閉﹐則水不運下。五苓散一名導逆﹐內有朮﹑桂收汗﹐豬苓﹑澤瀉﹑茯苓分水道﹐收其在外者使之內﹐又從而利導焉。發者斂之﹐壅者通之﹐義取於此。然有虛勞汗多而小便赤澀者﹐卻是五內枯燥﹐滋腴旣去﹐不能生津﹐故溺澀而赤﹐不宜過用通小便之劑﹐竭其腎水﹐惟當溫養潤肺﹐十全大補湯﹑養榮湯之類選用。

汗者心液。心主血﹐養血則心得所養﹐汗止津生﹐不待通溺而自淸矣。諸失精血及患癰毒人﹐忽有小便赤澀之證﹐此亦是枯竭不潤之故。

證治要訣【明戴思恭】

大便祕

有風祕﹑冷祕﹑气祕﹑熱祕﹔又有老人津液漧燥﹐是名虛證。婦人分產亡血﹐及發汗利小便﹐病後血气未復﹐皆能作祕﹐俱宜麻仁丸。風祕之病﹐由風搏肺臟﹐傳於大腸﹐故傳化難。或其人素有風病者﹐亦多有祕﹐宜小續命湯去附子倍芍藥﹐入竹瀝兩蜆殼許。實者﹐吞脾約麻仁丸﹔虛者﹐吞養正丹。冷祕由冷气橫於腸胃﹐凝陰固結﹐津液不通﹐胃道祕塞﹐其人腸內气攻﹐喜熱惡寒﹐宜藿香正气散加枳殼﹑官桂各半錢﹐吞半硫丸。熱藥多祕﹐惟硫黃暖而通﹔冷藥多泄﹐惟黃連肥腸而止泄。气祕由气不升降﹐穀气不行﹐其人多噫。宜蘇子降气湯加枳殼吞養正丹﹐或半硫丸﹑來復丹。未效﹐佐以木香檳榔丸。欲其速通﹐則枳殼生用。

熱祕﹐面赤身熱﹐腸胃脹悶﹐時欲得冷﹐或口舌生瘡﹐此由大腸熱結﹐宜四順淸涼飲吞順腸丸﹐或木香檳榔丸。有气作疼﹐大腸祕結﹐用通劑而便愈不通。又有祕气﹐彊飲通之﹐𨿽通復閉。或迫之使通﹐因時下血者﹐此惟當順气﹐气順便自通。順气之法﹐又當求溫暖之劑。曾有下巴豆等藥不通﹐進丹﹑附卻通﹐不可不知。

老人虛祕﹐反出汗利﹐小便過多。一切病後血气未復而祕者﹐宜蘇子降气湯倍加歸吞威靈仙丸﹐或肉黃飲﹑蓯蓉順腸丸尢宜。

宿食畱滯﹐結而不通﹐腹脹气急﹐胸中痞滿﹐宜感應丸加巴豆。

凡諸祕服藥不通﹐或兼他證不受藥者﹐用蜜皂角導。冷祕﹐生薑導亦佳。

閉癃

古名曰癃者﹐罷也。不通爲癃。不約爲遺。小便滴瀝濇痛者﹐謂之淋。小便急滿不通者﹐謂之閉。宜五苓散﹑燈心湯調服。暑月多有此患﹐止宜本藥。閉而不通﹐臍下脹爲癃閉﹐以燈心湯調五苓散﹐或洗慈湯調獨味琥珀末﹔仍令其以鹽塡臍下﹐更滴之以水。

若服涼藥不效﹐審是冷祕﹐宜炒鹽熨其小腹﹐或洗慈湯燻洗。有腹急而小便不通﹐愈用通劑愈甚﹐宜以鹽實臍中﹐就鹽上灼艾十來壯。

頻數遺尿

小便多者﹐乃下元虛冷﹐腎不攝水﹐以致滲泄。宜菟絲子丸﹑八味丸﹑元兔丹﹑生料鹿茸丸。

有人每日從早至午前﹐定尿四次﹐一日之間﹐又自無事﹐此腎虛所致。亦猶脾腎泄﹐早泄而晚愈﹐次日又復然者也。

若小便常急﹐徧數𨿽多﹐而所出常少﹐放了復急﹐不濇痛﹐卻非淋證﹐亦有小便畢﹐少頃忽再出些﹐少者多因自忍尿﹐或忍尿行房事而然。宜生料五苓散減澤瀉之半﹐加阿膠一錢﹐吞八味丸。此丸須用五味子者。

睡著遺尿者﹐此亦下元冷﹐小便無禁而然。宜大菟絲子丸﹐豬胞炙碎煎湯下。

有盛喜致小便多﹐日夜無度﹐乃喜極傷心﹐心與小腸爲表裏。宜分淸飲﹑四七湯各半貼和煎﹔仍以辰砂妙香散﹐吞小菟絲子丸或元兔丹。

小便不禁﹐出而不覺﹐赤者有熱﹐白者气虛也。

明醫雜著【明王綸】

不禁頻數

小便不禁或頻數﹐古方多以爲寒﹐而用溫濇之藥。殊不知屬熱者﹐蓋膀胱火邪妄動﹐水不得寧﹐故不能禁而頻數來也。故年老人多頻數者﹐是膀胱血少﹐陽火偏旺也。治法當補膀胱陰血﹐瀉火邪爲主﹐而佐以收濇之劑﹐如牡蠣﹑山茱萸﹑五味子之類﹐不可用溫藥也。病本屬熱﹐故宜瀉火。因水不足﹐故火動而致小便多。小便旣多﹐水益虛矣。故宜補血瀉火﹐治其本也﹔收之濇之﹐治其標也。

醫學綱目【明樓英】

閉癃

閉癃﹐合而言之一病也﹐分而言之﹐有暴久之殊。蓋閉者﹐暴病爲溺閉﹐點滴不出﹐俗名小便不通是也。癃者﹐久病爲溺癃﹐淋瀝點滴而出﹐一日數十次或百次﹐名淋病是也。

小便不通﹐腹下痛﹐狀如覆碗﹐痛悶難忍者﹐乃腸胃漧涸﹐膻中气不下。故經所謂﹕膀胱者﹐州都之官﹐津液藏焉﹐气化則能出矣。故膻中者臣使之官﹐三焦相火﹐腎爲气海也。王注曰﹕膀胱津液之腑﹐胞內居之﹐處少腹間毛內。若得气海之气施化﹐則溲便注下。气海之气不及﹐則隱祕不通﹐故不得便利也。先用木香﹑沈香各三錢﹐酒調下﹐或八正散。甚則宜上湧之﹐令气通達﹐便自通利。經所謂﹕病在下﹐上取之。王注曰﹕熱攻於上﹐不利於下。气盛於上﹐則辛溫散之﹐苦以利之。

小腹痛脹﹐如覆碗爲實。其法有二﹕气壅塞於下者﹐用吐法以提之。血瘀於下者﹐用桃仁之類以破之。

不利

經云﹕腎合膀胱﹐膀胱者津液之腑也。小腸屬腎﹐腎上連肺﹐故將兩髒。三焦者﹐中瀆之腑也﹐水液出焉。是屬膀胱﹐乃腎之腑也。又云﹕膀胱者﹐州都之官﹐津液藏焉﹐气化則能出矣。由是言之﹐膀胱藏水﹐三焦出水。治小便不利﹐故刺灸法但取三焦穴﹐不取膀胱也。小腸屬腎肺﹐故東垣用淸肺飲子﹑滋腎丸利小便是也。

醫學入門【明李梴】

大便燥結

燥有風燥﹑熱燥﹑火燥﹑气血虛燥﹐詳燥門。結有能食脈實數者爲陽結﹐不能食脈弦微者爲陰結﹔亦有年髙气血虛結者。

燥屬少陰津液不足﹐辛以潤之。結屬太陰有燥糞﹐苦以瀉之。凡結後仍服潤血生津之劑﹐免其再結再通﹐愈傷元气。

濕熱怫郁﹐心腹脹滿﹐有虫積者﹐檳榔丸。凡燥結有時者爲實﹐無時者爲虛。有藥石毒者﹐大小便閉﹐气脹如鼓者﹐三和散合三黃湯。飲食毒者﹐香連丸。胃火者﹐白虎湯。

津少﹐因發汗利小便過多﹐及產後失血等證。血液枯者﹐五仁丸﹑腎气丸﹑大補陰丸﹐或導滯通幽湯加檳榔﹑條芩﹑陳皮。气虛者參仁丸﹑補中益气湯。挾七情者﹐古蓯沈丸。

髒寒則气滯﹐髒冷則血枯。有痃癖冷气結滯者﹐古半硫丸﹑古姜附湯﹑五積散﹐冰冷與之。其病𨿽宜服陽藥﹐若大便不通者﹐當暫與潤劑以微通之﹐不令閉結。

七情气閉﹐後重窘迫者﹐三和散﹑六磨湯。脈浮晝便難者﹐陳皮﹑杏仁等分蜜丸服﹔脈沈夜便難者﹐換桃仁。

痰滯不通者﹐二陳湯加枳殼﹑檳榔。

傷熱物者﹐三黃丸。傷寒物者﹐丁香脾積丸﹐通用大黃備急丸。有脾胃伏火者﹐潤腸丸。

燥結當用流行肺气﹐肺與大腸爲表裏故也。枳梗湯加紫蘇﹐或蘇子降气湯﹐或蘇子﹑麻仁煮粥。又如脾約證﹐胃彊脾弱﹐約束津液﹐不能四布﹐但輸膀胱﹐故小便數而大便難﹐此脾約丸之由制也。但脾屬陰﹐虛火燔金﹐耗則肺失傳化﹐尢宜滋陰養血。在西北壯實者﹐以脾約丸開結可也﹔東南气血虛者﹐潤燥爲主。

通用冷熱熨法﹑淹臍法﹑麻油導法。

小便不通

經曰﹕膀胱不利爲癃﹐候其鼻頭色黃者﹐小便必難。腎主水﹐畜於膀胱﹐泄於小腸﹐實相通也。然腎應於心﹐心火盛則小腸熱結。熱微則小便難而僅有﹐熱甚則小便閉而絕無。宜淸熱生津爲主﹐單﹝石卜﹞硝散﹑五苓散。臍下脹者加琥珀﹔或單號珀爲末蜜丸﹐人參茯苓煎湯下﹔或搗生車前子自然汁﹐入蜜一匙調服。有利大便行後而小便不利者﹐八正散加木香。熱盛莖中濇痛者﹐導赤散加山梔﹑大黃﹐或麻子仁丸﹑冷熱熨法。

虛損久病自汗﹐五內枯燥﹐及諸瘡失血過多﹐人參養榮湯。有精竭不痛莖癢﹐八味丸。有胃弱不能通調水道﹐下輸膀胱及气虛﹐四君子湯加黃芪﹑升麻。有脾枯亡血﹐及勞傷血虛﹐四物湯。气血俱虛﹐八物湯。

痰涎阻滯﹐气道不通者﹐導痰湯加升麻。

忿怒气結﹐閉遏不通者﹐二陳湯加木香﹑香附﹑木通﹐俱先服一盞﹔後煎滓探吐以提其气﹐气升則水自降矣。實熱﹐砂糖調牽牛末一二錢探吐。

上熱者﹐導赤散加黃連燈心。下虛者﹐滋腎丸。上盛下虛者﹐淸心蓮子飲。

小便不禁

實熱乃膀胱火動﹐四苓散合三黃湯加五味子﹑山茱萸少許。血虛﹐四苓散合四物湯加山梔﹑升麻。

虛乃腎與膀胱气虛﹐十全大補湯加益智仁﹐或縮泉丸﹑大菟絲子丸﹑二苓丸。遇夜陰盛愈多﹐內虛自汗者﹐祕元丹。內虛濕熱者﹐腎气丸﹐八味丸減澤瀉﹑附子﹐加五味子﹑杜仲﹑故紙﹐倍山茱萸。虛寒冷者﹐古桂湯﹐大菟絲子丸加肉桂。

勞心不禁者﹐妙香散﹑桑螵蛸散。勞役傷脾者﹐補中益气湯。

下虛內損﹐則膀胱不約﹐便溺自遺﹐或尿後餘瀝﹐皆火盛水不得寧。治宜補膀胱陰血﹐瀉火邪爲主﹐而佐以山茱萸﹑牡蠣﹑五味子之類﹐不可溫藥。古方補陰丸最妙。婦人產後傷胞﹐小兒胞冷﹐雞﹝月坒﹞胵散主之。

醫宗必讀【明李中梓】

大便不通

玩《內經》之言﹐則知大便祕結﹐專責之少陰一經。證狀𨿽殊﹐總之津液枯漧﹐一言以蔽之也。分而言之﹐則有胃實﹑胃虛﹑熱祕﹑冷祕﹑風祕﹑气祕之分。胃實而祕者﹐善飲食﹐小便赤﹐麻仁丸﹑十宣丸之類。胃虛而祕者﹐不能飲食﹐小便淸利﹐厚朴湯。熱祕者﹐面赤見熱﹐六脈數實﹐腸胃脹悶﹐時欲得冷﹐或口舌生瘡﹐四順淸涼飲﹑潤腸丸﹑木香檳榔丸。實者﹐承气湯。冷祕者﹐面白或黑﹐六脈沈遲﹐小便淸白﹐喜熱惡冷﹐藿香正气散加官桂﹑枳殼﹐吞半硫丸。气祕者﹐气不升降﹐穀气不行﹐其人多噫﹐蘇子降气湯加枳殼﹐吞養正丹﹔未效﹐佐以木香檳榔丸。風祕者﹐風搏肺臟﹐傳於大腸﹐小續命湯去附子倍芍藥加竹瀝﹐吞潤腸丸或活血潤腸丸。更有老年津液漧枯﹐婦人產後亡血﹐及發汗利小便﹐病後血气未復﹐皆能祕結。法當補養气血﹐使津液生則自通。誤用硝黃利藥﹐多致不救﹐而巴豆牽牛﹐其害更速。八珍湯加蘇子﹑橘紅﹑杏仁﹑蓯蓉﹐倍用當歸。若病證𨿽屬陰寒﹐而脈實微躁﹐宜溫暖藥中略加苦寒﹐以去熱躁﹐躁止勿加。如陰躁欲坐井中者﹐兩尺按之必虛﹐或沈細而遲﹐但煎理中湯﹐待極冷方服﹔或服藥不應﹐不敢用峻猛之藥者﹐宜蜜煎導之。用鹽五分﹐皂角末五分﹐入蜜煎中﹐其功更捷。冷祕者﹐醬生薑導之﹐或於蜜煎中加艸烏頭末。有熱者﹐豬膽汁導之。久虛者﹐如常飲食法煮豬血髒湯﹐加酥食之。血仍潤血﹐髒仍潤髒﹐此妙法也。每見江湖方士﹐輕用硝黃者十傷四五﹐用巴醜者十傷七八﹐不可不謹也。或久而愈結﹐或變爲肺痿吐膿血﹐或飲食不進而死。

小便閉癃

閉與癃﹐二證也。新病爲溺閉﹐蓋點滴難通也。久病爲溺癃﹐蓋屢出而短少也。閉癃之病﹐《內經》分肝與督脈﹑三焦與膀胱四經。然太陽膀胱但主藏溺﹐其主出溺者皆肝經及督脈及三焦也。又考膀胱爲州都之官﹐津液藏焉﹐气化則能出矣。夫主气化者﹐太陰肺經也。若使肺燥不能生水﹐則气化不及州都﹐法當淸金潤肺﹐車前﹑紫菀﹑麥冬﹑茯苓﹑桑皮之類。如脾濕不運而精不上升﹐故肺不能生水﹐法當燥脾健胃﹐蒼朮﹑白朮﹑茯苓﹑半夏之類。如腎水燥熱﹐膀胱不利﹐法當滋腎滌熱﹐黃蘗﹑知母﹑茯苓﹑澤瀉﹑通艸之類。夫滋腎瀉膀胱﹐名爲正治。淸金潤燥﹐名爲隔二之治。健胃燥脾﹐名爲隔三之治。又或有水液只滲大腸﹐小腸因而燥竭﹐宜以淡滲之品﹐茯苓﹑豬苓﹑通艸﹑澤瀉之類﹐分利而已。或有气滯不能通調水道﹐下輸膀胱者﹐順气爲急﹐根殼﹑木通﹑橘紅之類。有實熱者﹐非與純陰之劑﹐則陽無以化。上焦熱者﹐梔子﹑黃芩﹔中焦熱者﹐黃連﹑芍藥﹔下焦熱者﹐黃蘗﹑知母。有大虛者﹐非與溫補之劑﹐則水不能行﹐如金匱腎气丸﹐及補中益气湯是也。丹溪嘗曰﹕吾以吐法通小便﹐譬如滴水之器﹐上竅閉則下竅無以自通﹐必上竅開而下竅之水出焉。气虛者﹐補中益气湯﹐先服後吐。血虛者﹐芎歸湯﹐先服後吐。痰多者﹐二陳湯﹐先服後吐。气閉者﹐香附﹑木通探吐。更有瘀血而小便閉者﹐牛膝﹑桃仁爲要藥。《別錄》云﹕小便不利﹐審是气虛﹐獨參湯如神。由是觀之﹐則受病之源﹐自非一途。若不從望聞問切﹐察之明﹐審之當﹐而浪投藥劑﹐幾何不以人命爲戲耶﹗

小便不禁

世俗之治小便不禁者﹐但知補濇而已。不知《內經》論肝﹑腎﹑膀胱之病﹐不指爲何邪所幹﹐則知七情六气﹐皆能爲病也。又言手太陰虛者﹐爲子母相關之病﹐則知所生﹑所勝﹑所不勝之五邪﹐皆足以爲病也。總其大要而言﹐肺者主气﹐以下降生水﹐則下輸膀胱者﹐津液藏焉﹐气化則能出。水泉不止者﹐膀胱不藏也。此兩經者﹐實爲總司。肺虛者爲上虛﹐當補气﹐補中益气湯﹔不愈﹐當以黃蘗﹑生地﹑麥門冬淸其熱。膀胱虛者﹐爲下虛﹐當濇脫﹐桑螵蛸﹑雞﹝月坒﹞胵之類。挾寒者﹐家韭子丸﹑固脬丸﹑白茯苓散﹑菟絲子散之類。滑脫者﹐牡蠣丸。挾熱者﹐白薇散或雞腸散。更有睡則遺尿﹐皆責之虛﹐所以嬰兒脬气未固﹐老人下元不足﹐多有此證。在嬰兒挾熱者﹐十居七八﹔在老人挾寒者﹐十居七八﹐此又不可不辧也。宜大菟絲子丸﹐豬脬炙研碎﹐煎湯送下。更須審寒熱而爲之活法。

傷寒小便不通

已汗復下﹐小便不利﹐心煩﹐小柴胡湯。太陽汗後﹐脈浮﹐小便不利﹐微熱而渴﹐五苓散。身黃﹐小便不利﹐腹微滿者﹐茵陳蒿湯。小便不利﹐大便乍難乍易﹐微熱﹐有燥屎也﹐承气湯。潮熱﹐大便泄﹐小便不利﹐柴苓湯。風濕﹐自汗﹐身重﹐小便不利﹐甘艸附子湯。熱郁不通﹐田螺搗﹝石卜﹞硝﹐少加麝﹐貼臍上。寒郁不通﹐炒鹽熨臍下。

傷寒小便數

小便數﹐頻來而短少也。太陽汗吐後﹐小便數﹐譫語﹐調胃承气湯。太陽自汗﹐四肢拘急﹐心煩﹐微惡寒﹐小便數﹐甘艸漧薑湯﹑芍藥甘艸湯。

薛己醫案【明薛己】

小便證治

經曰﹕膀胱不約爲遺溺﹐小便不禁﹐常常出而不覺也。人之溲溺﹐賴心腎二气之所傳送﹐蓋心與小腸爲表裏﹐腎與膀胱爲表裏。若心腎气虧﹐傳送失道﹐故有此證。治宜溫暖下元﹐淸心寡欲。又有產育不順﹐致傷膀胱。若內虛寒者﹐祕元丹﹑韭子丸之類。若內虛濕熱者﹐六味地黃丸﹐或加五味﹑杜仲﹑補骨脂。年老者﹐八味丸。產育收生不謹﹐損破尿胞者﹐參朮補胞湯﹐如豬羊胞煎之。竊謂肝主小便﹐若肝經血虛﹐用四物﹑山梔。若小便濇滯﹐或莖中作痛﹐屬肝經濕熱﹐用龍膽瀉肝湯。若小便頻數﹐或勞而益甚﹐屬脾气虛﹐用補中益气湯加山藥﹑五味。若小便無度﹐或淋瀝不禁﹐乃陰挺痿痺也﹐用六味地黃丸。若小便濇滯﹐或補而益甚﹐乃膀胱熱結也﹐用五淋散。其脾肺燥不能化生者﹐黃芩淸肺飲。膀胱陰虛﹐陽無所生者﹐滋腎丸。膀胱陽虛﹐陰無所化者﹐六味丸。若陰痿思色﹐精不出﹐莖道濇痛如淋﹐或加減八味丸料﹐加車前﹑牛膝。若老人精竭復耗﹐大小便牽痛如淋﹐亦用前藥﹔不應﹐急加附子﹐多有生者。

肝火不能約制﹐而小便自遺或不利證﹐若服燥劑而頻數或不利﹐用四物﹑麥門﹑五味﹑甘艸。若數而黃﹐用四物加山茱萸﹑黃蘗﹑知母﹑五味﹑麥門。若脾虛而短少﹐用補中益气加山藥﹑麥門。若陰挺痿痺而頻數﹐用地黃丸。若熱結膀胱而不利﹐用五苓散。若脾肺燥不能化生﹐用黃芩淸肺飲。若膀胱陰虛﹐陽無以生而淋瀝﹐用滋腎丸。若膀胱陽虛﹐陰無以化而淋濇﹐用六味丸。若轉筋小便不通﹐或喘急欲死﹐不問男女孕婦急用八味丸﹐緩則不救。若老人陰痿思色﹐精不出而內敗﹐小便道濇痛如淋﹐用加減八味丸料加車前﹑牛膝。若老人精已竭而復耗之﹐大小便道牽痛﹐愈痛愈欲便﹐愈便則愈痛﹐亦治以前藥﹔不應﹐急加附子。若喘嗽吐痰﹐腿足冷腫﹐腰骨大痛﹐面目浮腫﹐太陽作痛﹐亦治以前藥。若痛愈而小便仍濇﹐宜用加減八味以緩治之。古今圖書集成醫部全錄卷二百六十五

大小便門

醫貫【明趙獻可】

大便不通

腎虛後重者﹐數至圊而不能便﹐必莖中痛﹐或大便不能得而小便先行而濇﹐或欲小便而大便反欲去而痛。獨褚氏《精血論》中云﹕精已耗而復竭之﹐則大小便道牽痛﹐愈痛則愈便﹐愈便則愈痛。須以補中益气湯倍升麻送四神丸﹔又以八味地黃丸料加五味﹑吳茱萸﹑補骨脂﹑肉豆蔻﹐多服乃效。此等證候﹐以利藥致損元气﹐肢體腫脹而斃者﹐不可枚舉。腎旣主大小便而司開闔﹐故大小便失職者責之腎。卽此推之然﹐則大便不通者﹐獨非腎乎﹖金匱眞言論云﹕北方黑色﹐入通於腎﹐開竅於二陰。故腎气虛﹐則大小便難﹐宜以地黃﹑蓯蓉﹑車前子﹑茯苓之屬補其陰﹐利水道﹔少佐辛藥﹐開腠理﹐致津液而潤其燥。潔古云﹕臟腑之祕﹐不可一槪治療﹐有熱祕﹐有冷祕﹐有實祕﹐有虛祕﹐有風祕﹐有气祕﹐老人與產後及發汗利小便過多﹐病後气血未復者﹐皆能成祕﹐禁用硝﹑黃﹑巴豆﹑牽牛等藥。世人但知熱祕﹐不知冷祕。冷祕者﹐冷气橫於腸胃﹐凝陰固結﹐津液不通﹐胃气閉塞﹐其人腸內气攻﹐喜熱惡冷。宜以八味地黃丸料大劑煎之﹐冷飲卽愈﹔或局方半硫丸﹐碾生薑調乳香下之﹔或海藏已寒丸﹐俱效。海藏雲﹕已寒丸𨿽熱﹐得芍藥﹑茴香潤劑引而下之﹐陰得陽而化﹐故大小便自通。如遇春和之陽﹐冰自消矣。然不若八味丸更妙也。東垣云﹕腎主五液﹐津液盛則大便如常﹐若饑飽勞役﹐損傷胃气﹐及辛熱厚味﹐而助火邪伏於血中﹐耗散眞陰﹐津液虧少﹐故大腸結燥。又有老年气虛﹐津液衰少而結者﹐腎惡燥急食辛以潤之是也。予嘗法體東垣之論﹐不用東垣之方﹐如潤腸丸﹑潤燥湯﹑通幽散之類俱不用﹐惟用六味地黃丸料﹐煎服自愈。如熱祕而又兼气虛者﹐以前湯內加參﹑芪各五錢﹐立愈。此因气虛不能推送﹐陰虛不能濡潤故耳。已上治法﹐予嘗親試而必驗﹐且又不犯大黃﹑桃仁﹑枳殼等破气破血之禁﹐可以久服永無祕結﹐故表而出之。或問曰﹕何爲不用四物湯﹖曰﹕四物湯特能補血耳。此是先天津液不足﹐故便難。經曰﹕大腸主津﹐小腸主液。又曰﹕腎主五液。津液皆腎水所化﹐與血何干﹖故不用四物湯。或又問曰﹕如幹結之甚﹐硝﹑黃亦可暫用否﹖曰﹕承气湯用硝﹑黃﹐乃爲傷寒從表入裏﹐寒變爲熱﹐熱入三陰﹐恐腎漧枯故用硝﹑黃﹐以逐去外邪﹐急救腎水。余獨禁用者﹐乃是論老人﹑虛人及病後人﹐腎水原不足以致漧枯﹐若再用硝﹑黃等藥以下之﹐是虛其虛﹐𨿽取一時之快﹐後必愈結。再下之後﹐日𨿽鐵石亦不能通矣。倘有患此者﹐當勸慰之。勿令性急﹐自取危殆。況老人後門固者壽考之徵﹐自是常事。若以六味八味常服﹐永保無虞。

小便不通並不禁論

溲溺不通﹐匪細故也。小腹急痛﹐狀如覆碗﹐奔迫難禁﹐期朝不通﹐便令人嘔﹐名曰關格。又日不通而斃矣。今人一見此證﹐卻用五苓散之外﹐束手待斃。若鹽熨丹田﹐螻蛄﹑田螺罨臍之法﹐抑末也。若津液偏滲於腸胃﹐大便泄瀉﹐而小便不通者﹐宜五苓分利之。若水停心下﹐不能下輸膀胱者﹐亦用五苓滲泄之。若六腑客熱﹐轉於下焦而不通者﹐用益元散以淸之。若气迫閉塞﹐升降不通者﹐宜升麻以提之﹐或探吐之。譬如水注之气﹐上竅開而下竅通也。

經曰﹕膀胱者﹐州都之官﹐津液藏焉﹐气化則能出矣。又曰﹕三焦者﹐決瀆之官﹐水液出焉。可見膀胱但能藏水﹐必待三焦之气化﹐方能出水。有服附子熱藥太過﹐消盡肺陰﹐气所不化﹐用黃連解毒而通者﹔有用茯苓﹑陳皮﹑甘艸湯送下木香﹑沈香末而通者﹐此皆气化之驗也。已上治法﹐皆有餘之證﹐謂膀胱中原有水﹐或爲熱結﹐或气閉有水可通而通之也。至於不通之證﹐乃虛勞汗多﹐五內枯燥﹐脂腴旣去﹐不能生津﹐膀胱中原無水積而欲通之﹐如向乞人而求食﹐已窮而益窮矣。故東垣分在气在血而治之﹐以渴與不渴辧之。如渴而小便不利﹐此屬上焦气分。水生於金﹐肺熱則是淸化之源絕矣。當於肺之分﹐助其秋令﹐水自生焉。如天令至秋﹐白露降﹐須用淸金之藥﹐如生脈散之類爲當。又有肺虛者﹐蓋因飲食失節﹐傷其胃气﹐陷於下焦。經所謂脾胃一虛﹐令人九竅不通。用補中益气湯﹐以參﹑芪甘溫之品先調其胃气﹐以升﹑柴從九原之下而提之﹐則淸升而濁自降矣。淸肺者隔二之治也。補脾者﹐隔三之治也。東垣虛則補母之妙用類如此。此皆滋後天之化源者﹐如不渴而小便不利﹐此屬下焦血分。下焦者﹐腎與膀胱也﹐乃陰中之陰﹐陰受熱閉﹐塞其下流。經曰﹕無陽則陰無以生﹐無陰則陽無以化。若淡滲之藥﹐乃陽中之陰﹐非純陰之劑﹐陽何以化﹖須用滋腎丸﹐此气味俱陰﹐乃陰中之陰也。東垣先生治一人目睛突出﹐腹脹如鼓﹐膝已上堅硬﹐皮膚欲裂﹐飲食不下﹐便祕危急者﹐精思半夜而得之﹐投之卽愈。此是陰虛陽無以化也。蓋至於眞陽眞陰虛者﹐東垣未之論。如有眞陰虛者﹐惟六味地黃丸以補腎水﹐滋腎丸又所當禁﹐黃蘗﹑知母恐其苦寒泄水。又忌淡味滲泄之藥。有眞陽虛者﹐須八味丸。褚氏云﹕陰已萎而思色以降其精﹐則精不出而內敗﹐小便道濇如淋﹐精已耗而復竭之﹐則大小便道牽痛﹐愈痛則愈便﹐愈便則愈痛。戴氏云﹕有似淋非淋﹐便中有如鼻涕之狀﹐此乃精溺俱出﹐精塞溺道﹐故欲出不能而痛﹐宜大菟絲子丸﹑鹿茸丸。戴氏亦得褚氏之法也。若至於轉筋﹐喘急欲死﹐不問男女孕婦產後﹐急用八味丸料煎飲﹐緩則不救。或疑桂附辛熱﹐不敢輕用﹐豈知腎气虛寒水寒冰凍之義﹐得熱則流通﹐捨此更有何物能直達膀胱而使雪消春水來耶﹖

丹溪治一老人﹐患小便不利﹐因服分利之藥太過﹐遂致祕塞﹐點滴不出。予以其胃气下陷﹐用補中益气湯﹐一服而通。因先多用利藥﹐損其腎气﹐遂致通後遺尿﹐一夜不止﹐急補其腎﹐然後已。凡醫之治是證者﹐未有不用泄利之劑﹐誰能固其腎气之虛哉﹖予特表之爲世戒。後若有善法丹溪者﹐已明知其肺虛矣﹐乃以補中益气湯送腎气丸﹐豈不上下相須﹐子母相益耶﹖《靈樞》言手太陰之別名曰列缺﹐其病虛則欠呿﹐小便遺數。肺爲上焦﹐通調水道﹐下輸膀胱﹐腎又上連肺﹐故將兩髒﹐是子母也。母虛子亦虛﹐自然之理。東垣云﹕小便遺失﹐肺金虛也。宜安臥養气﹐禁勞役﹐以黃芪﹑人參之類大補之﹔不愈﹐當責之腎。經曰﹕膀胱不約爲遺溺。仲景云﹕下焦竭﹐則遺溺失便。又云﹕下焦不歸則遺溲。蓋下焦在膀胱上口﹐主分別淸濁溲便﹐下焦不歸其部﹐不能約制溲便﹐故遺溺。大抵天暖衣厚則多汗﹐天冷衣薄則多溺。多溺者寒也。至於不禁﹐虛寒之甚﹐非八味丸不效。古方如菟絲子丸﹑鹿茸丸﹑二气丹﹐俱可選用。戴氏云﹕睡著遺尿者﹐此亦下元冷﹐小便無禁而然﹐宜大菟絲子丸﹐豬胞炙碎煎湯下。凡遺尿皆屬虛﹐劉河間謂熱甚客於腎部﹐幹於足厥陰之經﹐廷孔鬱結甚﹐而气血不能宣通則痿痺﹐神無所用﹐故津液滲入膀胱﹐而溲溺遺失﹐不能收禁也。卽《內經》淫气遺溺﹐痺聚在腎﹐此系熱證﹐不可不知。考之《薛案》有因勞發熱作渴﹐小便自遺﹐或時閉濇﹐余作肝火血虛﹐陰挺不能約制。午前﹐補中益气湯加山藥﹑山茱萸﹔午後﹐六味丸﹐月餘悉退。

大抵不禁之病﹐虛火多而實熱少﹐倘以虛證誤投瀉火﹐頃刻危殆﹐愼之。

景嶽全書【明張介賓】

癃閉論證

小水不通﹐是爲癃閉﹐此最危最急證也。水道不通﹐則上侵脾胃而爲脹﹐外侵肌肉而爲腫﹐泛及中焦則爲嘔﹐再攻上焦則爲喘﹐數日不通則奔迫難堪﹐必致危殆。今人一見此證﹐但知利水﹐或用田螺罨臍之法﹐而不辧其所致之本﹐無怪其多不治也。

凡癃閉之證﹐其因有四﹐最當辧其虛實。有因火邪結聚小腸膀胱者﹐此以水泉漧涸﹐而气門熱閉不通也。有因熱居肝腎者﹐則或以敗精﹐或以積血﹐阻塞水道而不通也。若此者﹐本非無水之證﹐不過壅閉而然﹐病因有餘﹐可淸可利﹐或用法以通之﹐是皆癃閉之輕證也。惟是气閉之證﹐則尢爲危候。然气閉之義有二焉﹕有气實而閉者﹐有气虛而閉者。夫膀胱爲藏水之腑﹐而水之入也﹐由气以化水﹐故有气斯有水﹔水之出也﹐由水以達气﹐故有水始有溺。經曰﹕气化則能出矣。蓋有化而入而後有化而出﹔無化而出﹐必其無化而入。是以出入皆由气化﹐此卽本經气化之義﹐非單以出者言气化也。然則水中有气﹐气卽水也﹔气中有水﹐水卽气也。今凡病气虛而閉者﹐必以眞陽下竭﹐元海無根﹐水火不交﹐陰陽否隔﹐所以气自气而气不化水﹐水自水而水蓄不行。气不化水則水腑枯竭者有之﹐水蓄不行則浸漬腐敗者有之。气旣不能化而欲彊爲通利﹐果能行乎﹖陰中已無陽而再用苦寒之劑﹐能無甚乎﹖理本甚明也。至若气實而閉者﹐不過肝彊气逆﹐移礙膀胱﹐或破其气﹐或通其滯﹐或提其陷﹐而壅者自無不去。此治實者無難﹐而治虛者必得其化﹐爲不易也。故凡臨此證﹐不可不詳辧其虛實。

論治

火在下焦﹐而膀胱熱閉不通者﹐必有火證火脈﹐及溺管疼痛等證。宜大分淸飲﹑抽薪飲﹑益元散﹑玉泉散﹐及菉豆飲之類以利之。若肝腎實火不淸﹐或遺濁﹑或見血者﹐大都淸去其火﹐水必自通﹐前法俱可通用。

气閉證﹐當分虛實寒熱而治之。凡气實者﹐气結於小腸﹑膀胱之間﹐而壅閉不通﹐多屬肝彊气逆之證﹐惟暴怒鬱結者多有之。宜以破气行血爲主﹐如香附﹑枳殼﹑烏藥﹑沈香﹑茴香之屬﹐兼四苓散而用之。若气陷於下﹐藥力不能驟及者﹐當卽以此藥多服﹐探吐以提其气﹐使气升則水自降也。有痰气逆滯不通者﹐卽以二陳湯﹑六安煎之類探吐之。有熱閉气逆者﹐卽以大分淸飲探吐之。有气實血虛而閉者﹐用四物湯探吐之。凡气實等證﹐無如吐之爲妙。譬之滴水之器﹐閉其上竅則下竅不通﹐開其上竅則下竅必利﹐蓋有升則有降﹐此理勢之使然也。凡气虛而小便閉者﹐必以素多斫喪﹐或年衰气竭﹐方有此證﹐正以气有不化﹐最爲危候。然凡病此者﹐必其有漸﹐但覺小便短少﹐或便時費力﹐便當畱心速治。若待其劇﹐恐無及也。但治此者﹐亦當辧其髒气之寒熱。若素無內熱之气者﹐是必陽虛無疑。或病未至甚﹐須當用左歸﹑右歸﹑六味﹑八味等湯丸﹐或壯水以分淸﹐或益火以化气﹐隨宜用之﹐自可漸杜其原。若病已至甚﹐則必用八味丸料﹐或加減金匱腎气湯大劑煎服﹐庶可挽回。或疑桂附辛熱﹐不敢輕用﹐豈知下元陽气虧甚﹐得寒則凝﹐得熱則行﹐捨此二者﹐更有何物可以直達膀胱﹐而使水因气化也﹖若气虛下陷﹐升降不利者﹐宜補中益气湯主之﹐或卽用此湯探吐之最妙。若素稟陽髒﹐內熱不堪溫補﹐而小便閉絕者﹐此必眞陰敗絕﹐無陰則陽無以化﹐水虧證也。治宜補陰抑陽﹐以化陰煎之類主之。或偏於陽亢而水不制火者﹐東垣滋腎丸亦可﹐但此卽火証之屬耳。大小便俱不通者﹐必先通其大便﹐則小便自通矣。宜八正散之類主之。

久服桂枝之屬﹐以致水虧陽亢﹐而小便不通者﹐宜解毒壯水﹐以化陰煎之類主之﹔甚者﹐以黃連解毒湯加分利滋陰等藥亦可。惟菉豆飲爲解毒之神劑。其有因久服陽藥﹐作用過多﹐火本不盛﹐單由水虧者﹐非六味地黃湯大劑滋之不可也。

服分利旣多﹐而小水愈不通者﹐此必下竭之證。察其水虧者﹐必須大補眞陰﹔火虛者﹐必須峻補陽气。气達水行﹐其便自調。不可見其假實﹐恣意疏通﹐此與搾漧汁泲枯油者何異﹖致令竭者愈竭﹐鮮不危矣。

膀胱無水等證﹐有因泄瀉水歸大腸而小水不通者﹐此當但治泄瀉﹐泄瀉止而水自利也。有因大汗多汗﹐气從汗泄而小水不利者﹐此當調治營衛﹐表气收而小便自利也。有虛勞亡血傷精﹐水隨液去﹐五內枯燥而小水不利者﹐此當調補眞陰﹐血气漸充而小水漸利也。凡此數者﹐皆膀胱無水枯涸之證﹐不可再加分利。惟泄瀉證亦有可分利者﹐亦不過十之三耳。諸證皆非有水不通而爲癃閉﹐當於各門求治。

懷妊之婦﹐每有小便不通者﹐此以胎气下陷﹐溺孔被壓而然﹐多以气虛不能舉胎所致。宜八珍湯﹑補中益气湯之類主之。

若臨盆之際﹐胎壓膀胱而小便不通者﹐宜以手指托起其胎﹐則小水自出。

遺溺不禁論證

遺溺一證﹐有自遺者﹐於睡中而遺失也﹔有不禁者﹐以气門不固﹐而頻數不能禁也﹔又有气脫於上﹐則下焦不約而遺失不覺者﹐此虛極之候也。總之﹐三者皆屬虛證﹐但有輕重之辧耳。若夢中自遺者﹐惟幼稚多有之﹐俟其气壯而自固﹐或少加調理可愈﹐無足疑也。惟水泉不止﹐膀胱不藏者﹐必以气虛而然。蓋气爲水母﹐水不能蓄﹐以气始能固也。此失守之兆﹐大非所宜。甚至气脫而遺﹐無所知覺﹐則尢其甚者。此惟非風證及年衰气弱之人﹐或大病之後多有之。仲景曰﹕下焦竭則遺溺失禁。此之謂也。

古方書論小便不禁﹐有屬熱屬虛之辧。不知不禁乃以小水太利者﹐皆屬虛寒﹐何有熱證﹖若因熱而小水頻數﹐其證則淋漓點滴﹐不能禁止﹐而小水必不利﹐且或多痛濇﹐方是熱證﹐自有淋濁門治法﹐非遺失也。倘以虛寒誤認爲熱﹐而妄投瀉火之藥﹐無不殆矣。

論治

凡治小便不禁者﹐古方多用固濇﹐此固宜然。然固濇之劑﹐不過固其門戶﹐此亦治標之意﹐而非塞源之道也。蓋小水𨿽系於腎﹐而腎上連肺﹐若肺气無權﹐則腎水終不能攝。故治水者﹐必須治气﹔治腎者﹐必須治肺。宜以參﹑芪﹑歸﹑朮﹑桂﹑附﹑漧薑之屬爲之主﹐然後相機加以固濇之劑爲之佐﹐庶得治本之道﹐而源流如度。否則徒障狂瀾﹐終無益也。余制有鞏堤丸方治﹐無論心脾肺腎之屬﹐皆宜以此爲主治。

脾肺气虛﹐不能約束水道﹐而病爲不禁者﹐此其咎在中上二焦﹐宜補中益气湯﹑理中湯﹑溫胃飲﹑歸脾湯﹐或四味回陽飲之類﹐加固濇等劑主之﹔如不見效﹐當責之腎。若肝腎陽气虧敗﹐則膀胱不藏﹐而水泉不止﹐此其咎在命門﹐宜右歸飲﹑大補元煎﹑六味回陽飲﹔甚者以四維散之類主之﹐或加固濇爲佐亦可。或用集要四神丸﹐或八味地黃丸去澤瀉亦可。

凡睡中遺溺者﹐此必下元虛寒﹐所以不固﹐宜大菟絲子丸﹑家韭子丸﹑五子丸﹑縮泉丸之類主之。其有小兒從幼不加檢束﹐而縱肆常遺者﹐此慣而無憚﹐志意之病也。當責其神﹐非藥所及。或因縱以致不固者﹐亦當治之如前。宜用豬羊溲脬炙脆煎湯﹐送下前藥更妙。凡因恐懼輒遺者﹐此心气不足﹐下連肝腎而然﹐宜大補元煎﹑歸脾湯﹑五君子煎之類主之。

古方壯陽固濇等劑﹐如茴香益智丸﹑二气丹﹑固脬丸﹑祕元丹﹑牡蠣丸﹑濟生菟絲子丸﹑固眞散﹐皆可隨宜擇用。

石室祕籙【淸陳士鐸】

大便燥結

漧燥火熾﹐大腸陰盡﹐遂至糞如羊屎﹐名爲腸結﹐不治之證也。然而陰盡則宜死。今不死而腸結﹐是陰猶未盡也。眞陰一日不盡則一日不死﹐一綫不絕則一綫可生。吾有奇方﹐專補其陰﹐使陰生而火息﹐陰旺則腸寬也。方用生陰開結湯﹕熟地二兩﹐元參﹑當歸各一兩﹐生地﹑牛膝﹑麥冬﹑山茱萸﹑肉蓯蓉酒洗淡各五錢﹐山藥三錢﹐水煎服。一連數劑﹐腸結可開﹐糞卽不如羊屎矣﹐可望再生。然必須日日一劑﹐三月終﹐攺用六味地黃湯﹐或不用湯而用丸﹐調理歲餘﹐永無結腸之苦也。

大便閉結者﹐人以爲大腸燥甚﹐誰知是肺气燥乎﹖肺燥則淸肅之气不能下行於大腸﹐而腎經之水僅足以自顧﹐又何能旁流以潤溪澗哉﹖方用熟地﹑元參各三兩﹐火麻子一錢﹐升麻二錢﹐牛乳一碗﹐水二鍾﹐煎六分﹐將牛乳同調一碗服之。一劑不解﹐二劑必大便矣。此方之妙﹐全在不潤大腸而補腎﹔尢妙不止補腎﹐而且補肺﹔更妙不止補肺﹐而且升肺。蓋大腸居於下流﹐最難獨治﹐必須從腎經以潤之﹐從肺經以淸之。气旣下行﹐沈於海底﹐非用升提之法則水注閉塞而不通﹐啟其上孔則下孔自然流動﹐此下病治上法﹐亦腑病髒治之法也。其餘治腑之法﹐可卽以此悟之。

凡久病之後﹐或大便一月不通﹐不必性急﹐止補其眞陰﹐使精足以生血﹐血足以潤腸﹐大便自出。方用熟地﹑元參﹑當歸各一兩﹐川芎五錢﹐火麻仁二錢﹐蜜半甌﹐大黃一錢﹐桃仁十个﹐紅花三分﹐水煎服。此方妙在用熟地﹑元參﹑當歸以生陰血﹐少加麻仁﹑大黃以潤腸下行。此末治法﹐𨿽閉結而不亟亟以通之也。

大便不通﹐亦多實證。此方治實證者﹐實有奇效。方用大黃五錢﹐當歸尾一兩﹐升麻五分﹐蜜半甌﹐水煎服。大黃泄利﹐用當歸潤之﹐仍以爲君﹐𨿽泄而不十分過猛﹐不至有亡陰之獘。況有升麻以提之﹐則泄中有畱﹐又何必過慮哉﹗

小便不通

凡久病後小便點滿不出﹐乃腎气不能行於膀胱也。補腎气﹐則小便自出。方用熟地一兩﹐山茱萸四錢﹐茯苓二錢﹐車前子﹑澤瀉﹑肉桂﹑丹皮﹑山藥各一錢﹐水煎服。此方妙在不去通小便﹐而專治腎水腎火。蓋腎中有火﹐而膀胱之气化自行﹐不通小便而小便自通矣。

小便不通﹐乃膀胱之气化不行﹐治膀胱之經而已矣。然而治法﹐全不在治膀胱也。方用人參﹑蓮子﹑茯苓﹑車前子﹑王不畱行各三錢﹐白果二十个﹐甘艸一錢﹐肉桂三分﹐水煎服﹐一劑卽如注。此方之奇妙﹐全在用人參﹐其次則用肉桂三分﹐蓋膀胱必得气化而始出。气化者何﹖心包絡之气也。膀胱必得心包絡之气下行﹐而水路始能出。尢妙用白果二十个﹐人多不識此意。白果通任督之脈﹐又走膀胱﹐引參﹑桂之气﹐直奔於膀胱之中﹐而車前﹑王不畱行﹐盡是泄走之物﹐各隨之趨出於陰器之口。此腑治之妙法也。

燥證幹甚﹐小腸細小﹐不能出便﹐脹甚欲死者﹐亦不治之證也。而吾欲治之者何﹖蓋小腸之開闔﹐小腸不得而司令﹐腎操其權也。倘徒治小腸﹐則小腸益虛﹐失其傳道之官﹐而脹且益甚。我今不治小腸而專治腎﹐則腎气開﹐小腸亦開也。方名治本消水湯﹕熟地二兩﹐山茱萸﹑麥冬各一兩﹐車前子﹑茯苓各五錢﹐北五味二錢﹐牛膝﹑劉寄奴各三錢﹐水煎服。一劑少通﹐再劑腸寬﹐小便如注矣。方用熟地﹑山茱萸以補腎﹐麥冬﹑五味補肺气﹐以使淸肅之气下行於膀胱﹔茯苓﹑車前分消水勢﹔牛膝﹑寄奴借其迅速之气﹐導其下行而不使上壅﹐此腎气通水亦順也。

方

麻仁丸【《和劑》】治腸胃熱燥﹐大便祕結。

厚朴去皮﹐姜制炒芍藥枳實麩炒﹐各半斤大黃蒸﹐一斤麻仁五兩杏仁去皮尖炒﹐五兩半

右爲末﹐煉蜜和丸如梧子大。每服二十丸﹐臨臥用溫水下﹐大便通利則止。

麻仁丸【《寶鑑》】順三焦﹐和五臟﹐潤腸胃﹐除風气。治冷熱壅結﹐津液耗少﹐令人大便祕難﹐或閉塞不通。若年髙气弱及有風人大便祕濇﹐尢宜服之。

枳殼去瓤麩炒白檳榔煨半生山藥山萸菟絲酒浸研防風肉桂車前子各一兩半木香羌活各一兩麻仁研﹝木郁﹞李仁去皮研大黃半蒸半生﹐各四兩

右爲細末﹐入研藥和勻﹐煉蜜丸如梧桐子大。每服十五丸至二十丸﹐溫湯下﹐臨臥時服。

皂角丸【《得效方》】專治有風人臟腑祕濇﹐大效。

豬牙臭角枳殼去瓤羌活桑白皮檳榔杏仁研麻仁研防風白芷橘紅各等分

右爲細末﹐蜜丸如梧桐子大。每服三五十丸﹐白湯送下﹐蜜湯亦可。一方只皂角﹑枳殼二味等分。

疏風散治風毒祕結。

枳殼半兩防風羌活獨活檳榔白芷威靈仙蒺藜炒赤去刺大麻仁炒﹐另研杏仁湯泡﹐去皮尖﹐炒另研甘艸炙﹐各一兩

右銼散﹐每服二錢半﹐生薑五片﹐蜜一匙﹐水一盞半﹐煎服。

枳殼丸治腸胃气壅風盛﹐大便祕實。

皂角去皮弦子﹐炙枳殼炒生大黃羌活木香橘紅桑白皮香白芷各等分

右爲末﹐煉蜜丸如梧桐子大。每服七十丸﹐空心米飲下。又方只用枳實﹑皂角等分﹐飯飲丸亦妙。

二仁丸專治虛人﹑老人風祕﹐不可服大黃者。

杏仁去皮尖﹐麩炒黃色枳殼去瓤麩﹐炒赤麻仁另研訶子慢火炒﹐捶去核﹐各等分

右爲末﹐煉蜜丸如梧桐子大。每服三十丸﹐溫湯下。

半硫丸【《和劑》﹐下同】治年髙冷祕﹑虛祕﹐及痃癖冷气。

制半夏爲細末明硫黃研極細﹐用柳木槌殺過

右以生薑自然汁同熬﹐入幹蒸餅未﹐攪勻﹐入臼內杵數百下﹐丸如梧子大。每服十五丸至二十丸﹐無灰溫酒或生薑湯任下﹐婦人酢湯下﹐俱空心。

六磨湯治急滯腹急﹐大便祕濇。

沈香木香檳榔烏藥枳殼大黃各等分

右各件﹐熱湯磨服。

活血潤腸丸【東垣】治大便風祕﹑血祕﹐時常結燥。

歸梢一錢防風二錢羌活大黃煨﹐各一兩麻子仁二兩半皂角仁炮存性去皮﹐稱﹐一兩桃仁二兩﹐研如泥

右除桃仁﹑麻仁另研如泥外﹐爲極細末﹐煉蜜爲丸如梧桐子大。每服五十丸﹐白湯下。二三服後﹐須以蘇子麻子粥﹐每日早晚食之﹐大便日久再不結燥。余藥以磁器盛之﹐紙密封﹐勿使見風。

橘杏丸【《得效方》】治气祕﹐老人﹑虛弱人皆可服。

橘紅取末杏仁湯浸去皮尖﹐另研﹐各等分

右和勻﹐煉蜜丸如梧桐子大。每服七十丸﹐空心米飲湯送下。

蘇麻粥順气﹐滑大便。

紫蘇子麻子仁不拘多少

右二味研爛﹐水濾取汁﹐煮粥食之。

小通气散治虛人憂怒傷肺﹐肺與大腸爲傳送﹐致令祕濇。服燥藥太過﹐大便祕亦可用。

蘇葉枳殼橘紅木通各等分

右銼散﹐每服四錢﹐水一盞﹐煎溫服﹐立通。

大承气湯【仲景﹐下同】治大實大滿﹐大便不通者。

大黃芒硝厚朴去粗皮枳實各半兩

右銼如麻豆大﹐分半用水一盞半﹐生薑三片﹐煎至六分﹐內硝煎﹐去滓服。

小承气湯

大黃半兩厚朴去粗皮枳實各三錢

右銼如麻豆大﹐分作二服﹐水一盞﹐生薑三片﹐煎至半盞﹐絞汁服。未利再服。

大黃飲子河間治身熱煩躁﹐大便不通。

升麻一錢大黃煨﹐二錢杏仁炒枳殼炒梔子仁生地各一錢半人參黃芩各七分甘艸炙﹐五分

右作一服﹐水二鍾﹐姜五片﹐豆豉二十一粒﹐烏梅一枚﹐煎一鍾﹐不拘時服。

威靈仙丸【《得效方》】治年髙气衰﹐津液枯燥﹐大便祕結。

黃芪蜜炙枳實威靈仙各等分

右爲末﹐蜜丸如梧子大。每服五七十丸﹐不拘時﹐姜湯白湯任下。忌茶。一方有防風無黃芪。

蓯蓉潤腸丸【《濟生方》】治發汗利小便﹐亡津液﹐大腑祕﹐老人﹑虛人皆可服。

肉蓯蓉酒浸焙﹐二兩沈香另研﹐一兩

右爲末﹐麻子仁汁打糊丸如梧子大。每服七十丸﹐空心米飲送下。

導滯通幽湯【東垣】治幽門不通上衝﹐吸門不開噎塞﹐气不得上下﹐大便難。脾胃初受熱中多有此證﹐治在幽門﹐以辛潤之。

當歸身升麻梢桃仁泥甘艸炙﹐各一錢紅花少許熟地黃生地黃各五分

水二盞﹐煎至一盞﹐調檳榔細末五分﹐稍熱服。一方加麻仁﹑大黃各等分﹐紅花少許﹐名潤燥湯。

益血丹海藏治大便燥﹐久虛亡血。

當歸酒浸焙熟地黃各等分

右爲細末﹐煉蜜爲丸如彈子大。細嚼﹐酒下一丸。

五仁丸【《得效方》】治津液枯竭﹐大腸祕濇﹐傳導艱難。

桃仁杏仁炒去皮﹐各一兩柏子仁半兩松子仁一錢二分半﹝木郁﹞李仁炒去皮﹐一錢陳皮四兩﹐另爲末

右將五仁另研如膏﹐入陳皮末研勻﹐煉蜜丸如梧桐子大。每服五十丸﹐空心米飲下。

黃芪湯治年髙老人﹐大便祕澀。

綿黃芪陳皮去白﹐各半兩

右爲末﹐每服三錢﹐用大麻仁一合﹐爛研以水投﹐取漿水一盞﹐濾去滓﹐於銀石器內煎﹐候有乳起﹐卽入白蜜一大匙﹐再煎令沸﹐調藥末﹐空心食前服。祕甚者不過兩服卽愈。常服卽無祕濇之患。此藥不冷不燥﹐其效如神。

益血潤腸丸治大便祕。

枳殼麩炒橘紅各二兩五錢阿膠蛤粉炒珠肉蓯蓉各一兩半蘇子荊芥各一兩當歸杏仁炒去皮尖麻仁各三兩熟地黃六兩

右爲末﹐以熟地﹑杏仁﹑麻仁三味杵爲膏﹐入末﹐同杵千餘下﹐仍加煉蜜爲丸如梧桐子大。每服五六十丸﹐空心白湯送下。

木香和中丸治同上。

木香沈香白豆蔻枳實炒檳榔蓬朮靑皮陳皮當歸酒洗黃芩木通黃連縮砂仁豬牙皂角去皮弦並子﹐蜜水潤炙漧澀李仁湯泡去皮三稜末各一兩大黃四兩香附牽牛頭末各三兩黃蘗二兩

右末﹐水丸﹐每服三錢﹐重白湯下﹐或姜湯下。

神功丸【《寶鑑》】治三焦气壅﹐心腹痞悶﹐大腑風熱﹐大便不通﹐腰腿疼痛﹐肩背重疼﹐頭昏面熱﹐口苦咽漧﹐心胸煩躁﹐睡臥不安﹔及治腳气﹐並素有風人﹐大便結燥。

火麻仁另搗如膏人參各二兩訶黎勒皮大黃錦紋者﹐面裹煨﹐各四兩

右爲細末﹐入麻仁搗研勻﹐煉蜜爲丸如梧桐子大。每服二十丸﹐溫湯下。溫酒米飲皆可服﹐食後臨臥。如大便不通﹐可倍丸數﹐以利爲度。

潤腸丸【東垣】治胃中伏火﹐大便祕濇﹐或漧燥不通﹐全不思食﹐乃風結血祕﹐須潤燥和血疏風﹐自然通矣。

羌活歸梢大黃煨﹐各半兩桃仁泡去皮尖麻仁各一兩

右爲末﹐除麻仁﹑桃仁另研如泥外﹐爲細末﹐煉蜜爲丸如梧桐子大。每服三五十丸﹐空心白湯送下。

三白散治陰囊腫脹﹐大小便不通。

白牽牛二兩桑皮白朮木通陳皮各半兩

右爲細末﹐每服二錢﹐姜湯調下﹐空心服。未覺再進。

萬全木通散【《醫學入門》】治膀胱有熱﹐小便難而黃。

滑石面﹐二錢木通赤茯苓車前子炒瞿麥各一錢

右爲末﹐水煎服﹔或取末三錢﹐水調服。

茯苓琥珀散【《醫學綱目》】治小便濇數﹐宜滲瀉分利之。

澤瀉一兩滑石七錢赤茯苓白朮琥珀豬苓各五錢肉桂甘艸炙﹐各三錢

右爲末﹐每三錢﹐以長流甘爛水一盞調下﹐以美膳壓之。

平補丸【《直指方》】治小便數而濇瀝﹐如欲滲漏﹐或遺尿不禁。

菟絲酒制山萸酒浸焙益智當歸各五錢乳香二錢川楝肉牛膝胡蘆巴炒巴戟杜仲薑汁炒肉蓯蓉酒浸﹐各三錢半

右爲末﹐糯米糊丸梧子大﹐棗湯或鹽湯下五十丸。

八正散【《局方》】治膀胱熱積﹐小便癃閉不通。

大黃木通瞿麥萹蓄滑石車前子梔子甘艸各一錢

右銼作一貼﹐入燈心一錢﹐空心﹐水煎服。

淸肺散【東垣﹐下同】治渴而小便閉。

豬苓通艸各一錢半赤茯苓澤瀉燈心車前子各一錢萹蓄木通瞿麥各七分琥珀五分

右銼﹐作一貼﹐空心﹐水煎服。

導气除燥湯治小便不通。

赤茯苓一錢半黃蘗一錢一分滑石知母澤瀉各一錢

右銼﹐作一貼﹐入燈心一錢﹐空心﹐水煎服。

導赤丸【《直指方》】治膀胱有熱﹐小便不通。

大黃一兩五錢﹐炒梔子一兩二錢生地黃木通各八錢赤芍藥赤茯苓滑石各四錢

右爲末﹐蜜丸梧子大﹐以導赤散煎水﹐空心吞下三五十丸。

地膚子湯【《得效方》】治下焦熱結﹐小便不通。

地膚子一錢知母黃芩豬苓瞿麥枳實升麻通艸冬葵子海藻各七分

右銼﹐作一貼﹐空心﹐水煎服。女人房勞後﹐小便不通﹐脈沈細﹐用豬腎半只同煎服﹐最效。

宣气散【丹溪】治癃閉急痛。

甘艸梢木通各二錢梔子二錢葵子滑石各一錢

右末二錢﹐燈心湯調下。

通關丸【《醫鑑》】治小便不通。

黃蘗知母並酒炒滑石各二兩木通一兩肉桂一錢

右爲末﹐水丸梧子大﹐空心﹐每服百丸。

豬苓湯【《回春》】治熱結小便不通。

豬苓木通澤瀉滑石枳殼黃蘗酒浸牛膝麥門冬瞿麥萹蓄車前子各七分甘艸三分

右銼﹐作一貼﹐入燈心一錢﹐空心﹐水煎服。

透泉散【《醫鑑》】治小便赤濇不通。

滑石一兩芒硝甘艸各五錢琥珀二錢半

右爲細末﹐每二錢﹐空心以燈心煎湯調下。

二石散【《入門》﹐下同】治脬轉八九日不得尿。

滑石寒水石葵子各一盞

水十盞﹐煎至五盞﹐空心﹐分二服。

蒲黃散治脬轉不得尿。

蒲黃滑石各等分

右爲末﹐每二錢﹐雞子淸調下。

滑石散【《得效方》﹐下同】治脬轉不得尿。

寒水石二兩滑石面亂髮灰車前子木通各一兩葵子一合

右銼﹐水一斗﹐煎取五升﹐每服一升﹐日三次﹐卽通。

蔥白湯治小便卒暴不通﹐小腹膨脹﹐气上衝心﹐悶絕欲死。此因驚憂暴怒﹐气乘膀胱﹐郁閉而脬系不正。

陳皮三兩葵子一兩蔥白三莖

右銼﹐水五升﹐煎取一升﹐分三服。

徐長卿湯【《聖惠方》】治气壅關格不通﹐小便淋結﹐臍下妨悶。

徐長卿炙瞿麥穗各半兩茅根三分木通冬葵子各一兩滑石二兩檳榔一分

右爲末﹐每服五錢﹐水煎﹐入﹝石卜﹞硝一錢﹐溫服﹐日二服。

倒換散河間治無問久新﹐癃閉不通﹐小腹急痛﹐肛門腫疼。

大黃小便不通﹐減半荊芥穗大便不通﹐減半

右件藥味﹐各別爲末﹐每服一二錢﹐溫水調下﹐臨時加減服。

通關散【《類聚》】治小便不通。

白礬生白鹽各二錢半

右研勻﹐以紙圈圍臍﹐納藥在內﹐滴冷水藥上﹐卽通。

縮泉丸【《入門》】治脬气不足﹐小便頻數﹐一日百餘次。

烏藥益智仁各等分

右爲末﹐酒煮山藥糊和丸梧子大。臨臥﹐鹽湯下七十丸。

五子丸【《得效方》﹐下同】治小便不禁﹐遇夜愈多﹐頭眩腳弱﹐老人﹑虛人多有此證﹐大能耗人精液﹐令人卒死。

菟絲子酒制韭子略炒益智仁茴香炒蛇牀子炒﹐各等分

右爲末﹐酒糊和丸梧子大﹐糯米飲下五七十丸。

家韭子丸治腎陽衰敗﹐脬冷遺尿不禁。

家韭子略炒﹐六兩鹿茸燎去毛﹐四兩肉蓯蓉牛膝俱酒浸熟地黃當歸酒洗﹐各二兩菟絲子酒制巴戟各一兩半石斛酒洗杜仲炒漧薑炮桂心各一兩

右爲末﹐酒糊丸梧子大﹐空心溫酒或鹽湯下百丸。

參芪湯【《回春》﹐下同】治气虛遺尿。

人參黃芪蜜炙白茯苓當歸熟地黃白朮陳皮各一錢益智研﹐八分甘艸三分升麻肉桂各五分

右銼作一貼﹐姜三片﹐棗二枚﹐水煎空心服。老人加炮附子。

雞﹝月坒﹞胵散治遺尿失禁。

雞﹝月坒﹞胵一具﹐燒存性豬脬一个﹐炙焦

右爲末﹐每一錢﹐酒調下。

大菟絲子丸【《得效方》】治脬气虛寒﹐小便不禁。

菟絲子酒制肉蓯蓉酒浸﹐各二兩牡蠣煆五味附子炮鹿茸酒炙﹐各一兩雞﹝月坒﹞胵炙桑螵蛸酒炙﹐各五錢

右爲末﹐酒糊和丸梧子大﹐空心﹐溫酒或鹽湯下七十丸。

茸香丸【《直指方》】治虛損遺尿不禁﹐或虛冷尿多。

雞內金炙﹐七錢半鹿茸酥灸肉蓯蓉酒浸當歸酒洗﹐各五錢龍骨煆牡蠣粉赤石脂巴戟禹餘糧煆酢淬研白姜益智仁乳香各二錢半

右爲末﹐糯米糊和丸梧子大﹐空心﹐鹽湯下七十丸。

旣濟丸【《醫鑑》﹐下同】治脬气不足﹐有陰火﹐小便不禁。

菟絲子酒制益智仁炒白茯苓韭子炒肉蓯蓉酒洗當歸熟地黃各五錢黃蘗知母並鹽水炒牡蠣粉山萸肉酒蒸﹐各三錢五味子一錢

右爲末﹐麵糊和丸梧子大﹐空心鹽湯下百丸。

煨腎丸河間治男子腰膝疼﹐夜多小便者。

川楝子去核馬練花破故紙胡盧巴茴香炒﹐各等分

右除茴香外﹐四味酒浸同爲未﹐煮麵糊爲丸如桐子大。每服十丸至二十丸﹐溫酒下﹐空心食前服。

蒲灰散【仲景﹐下同】治小便不利。

蒲灰七分滑石三分

右二味﹐杵爲散﹐飲服方寸匕﹐日三服。

滑石白魚散治證同上。

滑石亂髮燒白魚各二分

右三味﹐杵爲散﹐飲服半錢匕﹐日三服。

茯苓戎鹽湯治證同上。

茯苓半斤白朮二兩戎鹽彈丸大一枚

右三味﹐以水八升﹐煮取三升﹐去滓﹐分溫三服。

豬苓湯治脈浮發熱﹐渴而小便不利。

豬苓去皮茯苓阿膠滑石澤瀉各一兩

右五味﹐以水四升﹐先煮四味﹐取二升﹐去滓﹐內膠烊消﹐溫服七合﹐日三服。

葵子散河間治小便不通。

葵子茯苓各等分

右爲末﹐每服四錢﹐水一盞﹐煎三沸﹐食前服。

二黃湯【《千金方》﹐下同】治下焦熱結﹐不得大便。

大黃三兩黃芩二兩梔子二十枚甘艸一兩

右四味﹝口父﹞咀﹐以水五升﹐煮取一升八合﹐分三服。若大便閉加芒硝二兩。

五柔丸治閉濇。

大黃一升﹐蒸三斗米下前胡二兩半夏蓯蓉芍藥茯苓當歸葶藶細辛各一兩

右九味爲末﹐蜜和合搗萬杵﹐爲丸梧子大。食後服十五丸﹐後稍增之﹐日再。

大五柔丸治髒气不調﹐大便難通。

大黃芍藥枳實蓯蓉葶藶甘艸黃芩牛膝各二兩桃仁一百枚杏仁四十枚

右十味爲末﹐蜜和丸如梧子大。一服三丸﹐日三﹐加至二十丸﹐酒下。

濡髒湯主大便不通﹐六七日腹中有燥屎﹐寒熱煩迫﹐短气汗出﹐脹滿。

生葛根豬膏各二升大黃一兩

右三味﹝口父﹞咀﹐以水七升﹐煮取五升﹐去滓﹐內膏煎﹐取三升﹐澄淸。彊人頓服﹐羸人再服。亦治大小便不通。

又方治大便不通。

大戟一斤大豆五升商陸牛膝

右四味﹝口父﹞咀﹐以水五升﹐煮取二升﹐以大豆五升﹐煎令汁盡﹐至豆幹。初服三枚﹐以通爲度。

芒硝丸治脹滿不通。

芒硝芍藥各一兩半杏仁大黃各二兩黃芩一兩六銖

右五味爲末﹐蜜丸如梧子大。飲服十五丸﹐加至二十丸﹐取通利爲度﹐日三。

又方

車前子五合通艸﹝石卜﹞硝各四兩﹝木郁﹞李仁黃芩瞿麥各三兩

右六味﹝口父﹞咀﹐水八升﹐煮取二升半﹐分三服。一方用絹袋盛煮﹐頓服二升。一方車前子六兩﹐一方二升。

又方治遺尿小便濇。

牡蠣鹿茸各四兩桑耳三兩

右三味﹝口父﹞咀﹐以水七升﹐煮取二升﹐分二服﹐日二。

又方治關格大便不通。

大黃八兩芒硝烏梅桑皮各五兩芍藥杏仁各四兩麻仁三兩右七味﹝口父﹞咀﹐以水七升﹐煮取三升﹐分三服。一本無烏梅﹐加枳實﹑漧地黃各二兩。

暖腎丸【丹溪】治腎虛多溺﹐或小便不禁而渴。

胡盧巴炒故紙炒川楝用牡蠣炒﹐去牡蠣熟地益智鹿茸酒炙代赭燒酢七次淬研山茱萸禹餘糧酢淬赤石脂各七錢半龍骨海螵蛸熟艾酢拌炙焦丁香沈香乳香各五錢

右爲末﹐糯米粥丸如梧子大。服五十丸﹐煎菖蒲湯﹐空心送下。

琥珀散【《濟生方》﹐下同】治小便不通。

琥珀不拘多少

右爲細末﹐每服二錢﹐用萱艸根煎湯調服﹐燈心湯調服亦可。

檳榔散治腸胃有熱﹐大便祕濇。

檳榔不拘多少

右爲細末﹐每服二錢﹐用蜜湯點服﹐不拘時候。

通幽湯【東垣﹐下同】治大便難﹐幽門不通﹐上衝吸門不開﹐噎塞不便﹐燥祕﹐气不得下﹐治在幽門﹐以辛潤之。

炙甘艸紅花各一分生地熟地黃各五分升麻桃仁泥當歸身各一錢

右都作一服﹐水二大盞﹐煎至一盞﹐去柤﹐調檳榔細末五分﹐稍熱﹐食前服之

潤燥湯治大便不通。

升麻生地黃各二錢熟地黃當歸梢生甘艸大黃煨桃仁泥麻仁各一錢紅花五分

右除桃仁麻仁另研如泥外﹐銼如麻豆大﹐都作一服﹐水二盞﹐入桃仁﹑麻仁泥﹐煎至一盞﹐去柤﹐空心稍熱服。

升陽瀉濕湯一名升陽湯﹐治膈咽不通﹐逆气裏急﹐大便不行。

蒼朮五分靑皮槐子各二分生地熟地黃蘗各三分當歸身生甘艸梢各四分升麻七分桃仁十个﹐另研黃芪一錢

右﹝口父﹞咀如麻豆大﹐都作一服﹐入桃仁泥﹐水二大盞﹐煎至一盞﹐去柤﹐稍熱食前服。

潤腸湯治大腸結燥不通。

生地生甘艸各一錢大黃煨升麻桃仁熟地當歸梢麻仁各一錢紅花三分

右﹝口父﹞咀﹐水二盞﹐煎至一盞﹐去滓﹐食遠溫服。

白飛霞自制天一丸【《醫通》】通利水道。

燈心十斤﹐用米粉漿﹐曬榦研末﹐入水澄去粉﹐取浮者曬漧﹐二兩五錢赤白茯苓滑石水飛﹐各五兩豬苓二兩澤瀉三兩人參一斤﹐切片熬膏

右爲細末﹐丸如龍眼大﹐朱砂爲衣。每用一丸﹐任病換引。蓋本天一生水之妙﹐諸病以通利水道爲主。

又方子和治小便頻滑數不禁。

知母黃蘗各等分

右銼碎﹐酒浸透﹐炒微黃爲末﹐水丸梧桐子大。如服藥前一日休喫夜飯﹐來日空心﹐立服米飲湯下一百丸。只用一服﹐效。後喫白米粥一頓。

通關丸【東垣】一名滋腎丸﹐一名泄腎丸。治不渴而小便閉﹐熱在下焦血分也。

黃蘗去皮銼﹐酒洗焙知母銼﹐酒洗焙漧﹐各一兩肉桂五分

右爲細末﹐熟水爲丸如梧桐子大。每服一百丸﹐空心白湯下。頓兩足﹐令藥易下行故也。如小便利﹐前陰中如刀刺痛﹐當有惡物下爲驗。

又方【丹溪﹐下同】治大腸虛祕而熱。

白芍一兩半陳皮生地歸身各一兩條芩甘艸各二錢

右爲末﹐粥丸﹐白湯下七八十丸。

艸蜜湯治心腎有熱﹐小便不通。

生車前艸搗取自然汁﹐半盞

右﹐入蜜一匙調下。

蒲黃湯治心腎有熱﹐小便不通。

赤茯苓木通車前子桑皮荊芥燈心赤芍甘艸炙生蒲黃滑石各等分

右爲末﹐每服二錢﹐蔥頭一根﹐紫蘇五葉﹐煎湯調服。古今圖書集成醫部全錄卷二百六十六

大小便門

方

王瓜散【《寶鑑》﹐下同】治小便如泔﹐乃腎虛也。

王瓜根桂心各一兩牡蠣粉鹽泥裹燒赤﹐候冷去泥﹐一兩白石脂菟絲子酒浸﹐各二兩

共爲末﹐每服二錢﹐大麥粥飲下。

黃連阿膠丸治二便交錯。

阿膠茯苓各二兩黃連三兩

右爲末﹐阿膠丸梧桐子大﹐米飲下二十丸。

調气散治前證﹐气不循故道﹐所以淸濁混淆。

白豆蔻丁香檀香木香各一兩藿香甘艸各四兩桃仁二兩

右爲末﹐每服二錢﹐湯下﹔兼服五苓散。

二香丸【《良方》﹐下同】治積滯气祕﹐心腹刺痛中滿。

南木香丁香靑皮五靈脂香潤者﹐另研艸果仁橘紅蓬朮煨

右爲細末﹐用巴豆半兩﹐研如泥﹐漸入藥末研勻﹐麵糊和丸如麻子大。每服三丸﹐加至五七丸﹐食前生薑湯下。

潤腸湯治大便祕濇﹐連日不通。

荊芥穗研麻子仁一兩半﹐研﹐水濾去滓﹐取濃汁芝麻微炒﹐研﹐水濾取濃汁桃仁麩炒黃﹐研﹐各一兩

右﹐入鹽少許同煎﹐食前代茶飲之﹐以利爲度。

檳榔丸治大腸積熱﹐气壅不通﹐心腹脹滿﹐大便祕結。

大黃蒸黃芩枳實麩炒麻仁炒去殼﹐另研牽牛炒檳榔羌活杏仁湯浸去皮尖﹐炒黃白芷各一兩人參

右爲細末﹐煉蜜和丸如梧桐子大。每服五七十丸﹐空心用白湯送下。

牛黃散治上焦熱﹐臟腑祕結。

大黃一兩白牽牛取頭末半兩

右爲細末﹐每服三錢﹐如厥冷用溫酒調服﹐手足煩者用蜜湯調服﹐不拘時候。

三仁丸治大腸有熱﹐津液竭燥﹐裏急後重﹐大便祕結。

柏子仁松子仁大麻子仁各一兩

右研令勻﹐用黃蠟半兩鎔化和丸如梧桐子大。每服二十丸﹐食前用米飲送下。未快﹐加丸數服之。一方以白蠟和丸﹐用黃丹湯下﹐治老人虛祕。

小提盆散治大便燥結﹐服轉藥久不通。

竈突墨一錢滄鹽三錢

右研勻﹐每用一錢﹐竹筒吹入肛門﹐立通。

枳殼丸治三焦約證﹐調順气脈﹐消痞滯﹐利胸膈﹐治風气﹐通利大小便。

黑牽牛取頭末﹐半生半炒﹐七錢半枳殼二兩陳皮一兩檳榔半兩木香二錢半

右爲細末﹐煉蜜和丸如梧桐子大。每服十五丸﹐不拘時﹐生薑湯送下﹐日三服。

通心飲治心經有熱﹐唇焦面赤﹐小便不通。

木通連翹

右各等分﹐爲細末﹐每服一二錢﹐不拘時﹐用麥門冬煎湯調服﹐或燈心煎湯亦可。

肉蓯蓉丸治稟賦虛弱﹐小便數赤不禁。

肉蓯蓉八兩熟地黃六兩五味子四兩菟絲子搗餅﹐二兩

右爲細末﹐酒煮山藥糊和丸如梧桐子大。每服七十丸﹐空心用鹽酒送下。

茯苓琥珀湯治膀胱不得施化﹐小便數而欠。

茯苓琥珀豬苓白朮各半兩澤瀉一兩滑石七分桂心甘艸炙﹐各三錢

右爲細末﹐每服五錢﹐煎長流甘爛水一盞調下﹐空心服。待少時﹐以美膳壓之。

通關瞿麥湯治膀胱積熱﹐小便不通。

瞿麥穗芍藥大黃炒梔子仁楡白皮葵子當歸焙火麻仁石葦去毛木通甘艸炙﹐各一兩

右銼碎﹐每服五錢匕﹐水一盞半﹐燈心少許﹐煎至一盞﹐去滓﹐不拘時溫服。

又方治小便不通﹐數日欲死者﹐神效。

蔥白一握桃枝柳枝木通旱蓮子漢椒白礬枯﹐各一兩燈心一束

右細銼﹐以水三斗﹐煎至一斗五升﹐用磁瓶一个﹐熱盛一半藥汁﹐燻外腎周回﹐以被圍繞不得外風入﹐良久便通如赤豆汁。若冷卽換之﹐其功甚大。乙方無旱蓮子。

獨蒜塗臍方治小便不通。

大蒜獨顆者﹐一枚梔子仁三七枚鹽花少許

右搗爛攤紙花子上。貼臍﹐良久卽通﹔未通﹐塗陰囊上﹐立通。

牛膝湯治小便不通﹐莖中痛。

牛膝根葉一握﹐生用黃芩半兩當歸焙﹐一兩

右銼碎﹐每服五錢匕﹐水一盞半﹐煎七分﹐去滓溫服﹐日三。

豬肚丸治小便頻數。

豬肚一个﹐以蓮子一升同煮一周﹐去皮心焙漧舶上茴香﹐破故紙川楝子母丁香各一兩

右爲細末﹐煉蜜爲丸如梧桐子大。每服五十丸﹐空心用溫酒送下。

雞﹝月坒﹞胵丸治小便數而多。

雞﹝月坒﹞胵二兩﹐微炙麥冬焙黃連熟地黃龍骨各一兩土瓜根半兩

右爲細末﹐煉蜜和搗二三百杵﹐丸如梧桐子大。每服三十丸﹐食前用米飲送下。

水芝丸治下焦眞气虛弱﹐小便頻多﹐日夜無度。

蓮實去皮﹐不以多少﹐用好酒浸二宿﹐用豬肚一个﹐將蓮實入在內﹐用水煮熟﹐取出﹐切焙漧﹐不用豬肚

右爲細末﹐酢煮糊和丸如梧桐子大。每服三十丸﹐食前用溫酒送下。

雙白丸治證同前。

白茯苓去皮鹿角霜各等分

右爲細末﹐酒煮糊爲丸如梧桐子大。每服三十丸﹐空心用鹽湯送下。

二气丹治內虛裏寒﹐膀胱積冷﹐陽气漸微﹐小便不禁。

硫黃研﹐二錢半大附子一枚﹐炮去皮臍﹐半兩桂心二錢半漧薑炮﹐二錢

右各另爲末﹐拌勻﹐麵糊和丸如梧桐子大﹐以朱砂二錢爲衣。每服五十丸﹐空心用鹽湯送下。

茯苓丸治心腎俱虛﹐神志不守﹐小便淋瀝不禁。

赤茯苓白茯苓各等分

右爲細末﹐以新汲水換洗﹐澄去新沫﹐控幹﹐復研爲末﹐別取地黃汁﹐與好酒同於銀石器內熬成膏﹐搜和丸如彈子大。每服一丸﹐細嚼﹐空心用鹽酒送下。

桑螵蛸散治小便頻數﹐如稠米泔色﹐此由勞傷心腎得之。服此藥不終劑而愈﹐大能安神定志。

桑螵蛸鹽水炙龍骨遠志石菖蒲鹽炙人參茯神鱉甲酢炙當歸各等分

右爲細末﹐每服二錢﹐臨臥時用人參煎湯調服。

鹿角霜丸治上熱下焦寒﹐小便不禁。

鹿角帶頂骨者﹐不以多少﹐鋸作鋌子﹐長三寸﹐洗了﹐用水桶內浸﹐夏三冬五晝夜﹐用浸水同入鍋內煮之﹐覺湯少﹐添溫湯﹐日夜不絕﹐候角蘇糜爲度﹐輕漉出﹐用刀刮去皮如雪白﹐放在篩子上﹐候自幹﹐微火焙之﹐候角極幹﹐爲細末

酒煮糊爲丸如梧桐子大。每服三十丸﹐加至四十丸﹐空心用溫酒或鹽湯送下。

牡蠣丸治小便不禁。

牡蠣白者三兩﹐盛磁器盒子內﹐更用鹽泥四兩﹐蓋頭鋪底﹐以炭火約五斤﹐煆半日﹐炭盡爲度﹐研粉赤石脂三兩﹐搗碎酢拌勻濕﹐於生鐵銚子內慢火炒令幹﹐研粉

右同研勻﹐酒煮糊和丸如梧桐子大。每服十五丸﹐空心用鹽湯送下。

雞腸散治小便不禁﹐日夜無度。

黃雞腸雄者四具﹐切破淨洗﹐炙令黃色肉蓯蓉酒浸切焙赤石脂研白石脂研苦參各五兩

右爲細末﹐更研勻﹐每二錢食前酒調服﹐日二夜一。

固脬丸治小便不禁。

菟絲子二兩制茴香一兩附子炮去皮臍桑螵蛸炙焦﹐各半兩戎鹽一分

右爲細末﹐酒煮麵糊爲丸如梧桐子大﹐每服三十丸﹐空心用米飲送下。

又方治小便不禁。

益智仁巴戟去心﹐二味以靑鹽酒煮桑螵蛸菟絲子酒蒸

右各等分爲細末﹐酒煮糊爲丸如梧桐子大。每服二十丸﹐食前用鹽酒或鹽湯送下。

澤瀉散治遺尿小便濇。

澤瀉丹皮牡蠣煆桑螵蛸微炒赤茯苓鹿茸去毛﹐酥塗炙微黃阿膠炒珠﹐各一兩

右爲細末﹐每服二錢﹐食前用酒調服。

又方治小便遺失。

阿膠炒牡蠣煆桑螵蛸酒炙鹿茸酒炙﹐等分

右爲細末﹐糯米糊和丸如梧子大。每服五十丸﹐空心鹽酒送下。一方治遺尿小便濇﹐無桑螵蛸﹐有桑耳﹐水七升﹐煮取二升﹐分二服。一方以粥飲下。

阿膠飲治小便遺失不禁。

阿膠三兩﹐炒牡蠣燒粉鹿茸切酥炙﹐各四兩

右銼散﹐每服四錢﹐水一盞﹐煎七分﹐空心服。或爲細末﹐米飲調服二錢亦可。

白薇散治小便不禁。

白薇白蘞白芍藥各等分

右爲細末﹐每服二錢﹐食前以粥飲調下。

白茯苓散治小便不禁﹐日夜不止。

茯苓龍骨榦姜炮附子炮去皮臍續斷桂心甘艸各一兩熟地桑螵蛸微炒﹐各二兩

右銼﹐每四錢﹐水一盞﹐煎至六分﹐去滓﹐食前溫服。

鹿茸散治小便不禁﹐陰痿腳弱。

鹿茸二兩﹐去毛﹐塗酥炙微黃羊﹝艸蹢﹞﹝艸躅﹞酒拌炒幹韭子微炒附子炮去皮臍澤瀉桂心各一兩

右爲細末﹐每二錢食前粥飲調服﹐漿水亦可。

鹿茸散治腎臟虛﹐腰臍冷疼﹐夜遺小便。

鹿茸去毛﹐酥炙黃鰞鰂魚骨去甲﹐微炙﹐各三兩當歸白芍桑寄生龍骨研人參各一兩桑螵蛸一兩半﹐中劈破﹐慢火炙令黃

右爲細末﹐更入龍骨同研令勻﹐每服一錢﹐用溫酒調服﹐空心﹐日晚臨臥各一服。

菟絲子散治小便多或不禁。

菟絲子二兩﹐酒浸三日﹐曝漧別搗末牡蠣燒粉附子炮去皮臍五味各一兩肉蓯蓉酒浸炙雞﹝月坒﹞胵中黃皮各二兩﹐微炒

右爲細末﹐每服二錢﹐食前以粥飲調下。

又方治遺尿及小便多或不禁。

益智一兩﹐鹽水炒龍骨研﹐四錢牡蠣煆研川烏去皮﹐各半兩﹐炒黃色

右爲細末﹐酒煮糊和丸如梧桐子大。每服五十丸﹐空心用川萆薢煎湯送下。

左歸飲【《景嶽全書》﹐下同】凡命門之陰衰陽勝者﹐宜此方加減主之。

熟地二三錢或一二兩山藥枸杞各二錢炙甘艸一錢山萸一二錢﹐畏酸者少用茯苓一錢半

水二鍾﹐煎七分﹐食遠服。

右歸飲凡命門陽衰陰勝者﹐宜此方加減主之。

熟地二三錢或一二兩杜仲姜制山藥炒枸杞各二錢山茱萸一錢制附子一二三錢甘艸炙肉桂各一二錢

水二鍾﹐煎七分﹐食遠溫服。

六安煎治痰滯气逆癃閉等證。

陳皮一錢半半夏二三錢茯苓二錢甘艸杏仁去皮尖﹐各一錢白芥子五七分﹐老弱不用

水一鍾半加生薑三五七片﹐煎七分﹐食遠服。

抽薪飲治癃閉﹐凡火熾盛而不宜補者。

黃芩石斛木通梔子炒黃蘗各一二錢枳殼澤瀉各錢半細甘艸三分

水一鍾半﹐煎七分﹐食遠溫服。內熱甚者﹐冷服更佳。

大分淸飲治積熱閉結﹐小水不利﹐淋閉等證。

茯苓澤瀉木通各二錢豬苓梔子或倍之枳殼車前子各一錢

水一鍾半﹐煎八分﹐食遠溫服。

化陰煎治水虧陰涸﹐陽火有餘﹐小便癃閉﹐淋濁疼痛等證。

生地熟地牛膝豬苓澤瀉生黃蘗生知母各二錢菉豆三錢龍膽艸錢半車前子一錢

水二鍾﹐加食鹽少許﹐用文武火煎八分﹐食前溫服或冷服。

菉豆飲凡諸火熱極癃閉者﹐用此最妙。

菉豆不拘多寡

右用寬湯煮糜爛﹐入鹽少許﹐或蜜亦可﹐待冰冷﹐或厚或稀或湯﹐任意飲食之﹐日或三四次﹐不拘。

大補元煎治男婦气血大壞﹐精神失守﹐遺溲不覺﹐危劇等證。

人參少則一二錢﹐多則一二兩山藥微炒黃杜仲各二錢熟地少則二三錢﹐多則二三兩枸杞當歸各二三錢﹐泄瀉者去之炙甘艸一二錢山茱萸一錢﹐畏酸吞酸去之

水二鍾﹐煎七分﹐食遠溫服。

四味回陽飲治元陽虛脫﹐溲便遺失﹐危在頃刻者。

人參一二兩制附子炮漧薑各二三錢炙甘艸一二錢

水二鍾﹐武火煎七八分﹐溫服﹐徐徐飲之。

六味回陽飲治陰陽將脫等證。

人參一二兩或數錢熟地黃五錢或一兩制附子炮漧薑各二三錢炙甘艸一錢當歸身三錢﹐泄瀉或血動者﹐以冬朮代之

水二鍾﹐武火煎七八分﹐溫服。

五君子煎治脾胃虛寒﹐嘔吐泄瀉而兼濕者。

人參二三錢白朮黃土炒白茯苓各二錢炙甘艸一錢漧薑炒黃一二錢

水一鍾半﹐煎服。

溫胃飲治中寒嘔吐吞酸泄瀉等證。

人參一二三錢或一兩白朮炒﹐一二錢或一兩扁豆炒﹐二錢陳皮一錢或不用炙甘艸一錢漧薑炒焦﹐一二三錢當歸一二錢﹐滑泄者不用

水二鍾﹐煎七分﹐食遠溫服。

四維散治脾腎虛寒﹐滑脫之甚﹐或泄利不能止﹐或气虛下陷不能禁者﹐無出此方之右。

人參一兩制附子漧薑炒微黃﹐各二錢炙甘艸一二錢烏梅肉五分或一錢

右爲末和勻﹐用水拌濕﹐蒸一飯頃﹐取起烘漧﹐再爲末﹐每服一二錢﹐溫湯調下。

鞏堤丸治膀胱不藏﹐水泉不止﹐命門火衰﹐小水不禁等證。

熟地菟絲子酒煮白朮炒﹐各二兩北五味益智仁酒炒故紙酒炒附子制茯苓家韭子炒﹐各一兩

右爲末﹐山藥糊丸如桐子大。每服百餘丸﹐空心滚湯或溫酒下。如兼气虛﹐必加人參一二兩更妙。

單方

小便頻遺﹕用雄鷄腸一具作臛﹐和酒服﹐或水煮汁﹐日三服。【《心鏡》】

小便不禁﹕雄鷄翎燒研﹐酒服方寸匕。【《外臺祕要》】

小便過多﹕象牙燒灰飲服之。【《總錄》】

小便不通﹕磨刀交股水一盞服之﹐效。【《集簡方》】

又方﹕蚯蚓糞﹑﹝石卜﹞硝各等分﹐水和敷臍下﹐卽通。【《皆效方》】

又方﹕梁上塵二指撮﹐水服之。【《外臺祕要》】

又方﹕黑鉛銼末一兩﹐生薑半兩﹐燈心一握﹐井水煎服﹐先以炒蔥貼臍。【《聖惠方》﹐下同】

大小便閉﹐脹悶欲死﹐二三日則殺人﹕膩粉一錢﹐生麻油一合相和﹐空心服。

大便壅結﹕膩粉半錢﹐沙糖一彈丸﹐研丸梧子大。每服五丸﹐臨臥溫水下。

小便不通﹕燻黃末豆許納孔中﹐或蜜爲丸﹐亦良。【《崔氏方》】

天行病﹐小腹滿﹐不得小便﹕雌黃末蜜丸﹐納尿孔中入半寸。【《肘後方》】

气壅關格不通﹐小便淋結﹐臍下妨悶兼痛﹕滑石粉一兩﹐水調服。【《廣利方》】

小便不通﹕滑石末一升﹐以車前汁和﹐塗臍之四畔方四寸﹐幹卽易之。冬月水和。【《楊氏產乳》】

膀胱熱悶﹐小便不快﹕井泉石﹑海金沙﹑車前子﹑滑石各一兩爲末﹐每服二錢﹐蜜湯下。【《聖濟錄》】

小便不通﹕濕紙包白鹽燒過﹐吹少許入尿孔中﹐立通。【《普濟方》】

二便不通﹕鹽和苦酒敷臍中﹐幹卽易﹔仍以鹽汁灌肛內﹐並用紙裹鹽投水中飲之。【《家藏方》】

又方﹕膩粉二錢﹐黃丹一錢爲末﹐每米飲服一錢。【《普濟方》】

男女轉浮不得小便﹕寒水石二兩﹐滑石一兩﹐慈石一合爲末﹐水一斗﹐煮五升﹐時服﹐一日通利。【《永類方》】

關格不通﹐大小便閉脹欲死﹐二三日則殺人﹕芒硝三兩﹐泡湯一升服﹐取吐卽通。【《百一方》】

二便不通﹕白礬末塡滿臍中﹐以新汲水滴之﹐覺冷透腹內﹐卽自然通。臍平者﹐以紙圍環之。【《經驗方》】

大便不通﹕皂礬一錢﹐巴霜二个﹐同研﹐入雞子內攪勻﹐封頭﹐濕紙裹煨熟食之﹐酒下卽通。【《集元方》】

小便不通﹕綿黃芪二錢﹐水二盞﹐煎一盞﹐溫服﹐小兒減半。【《總微論》】

老人閉塞﹕綿黃芪﹑陳皮去白各半兩爲末﹐每服三錢﹐用大麻子一合﹐研爛﹐以水濾漿﹐煎至乳起﹐入白蜜一匙﹐再煎沸﹐調藥空心服﹐甚者不過二服。此藥不冷不熱﹐常服無閉濇之患﹐其效如神。【《和劑局方》】

汗多便閉﹐老人虛人皆可用﹕肉蓯蓉酒浸焙二兩﹐研沈香末一兩爲末﹐麻子仁汁打糊﹐丸梧子大﹐每服七八丸﹐白湯下。【《濟生方》】

小便艱難﹐或轉胞腹滿悶﹐不急療殺人﹕用秦艽一兩﹐水一盞﹐煎六分﹐分作二服。又方﹕加冬葵子等分爲末﹐酒服一匕。【《聖惠方》﹐下同】

老人大腸祕濇﹕防風﹑枳殼麩炒各二兩﹐甘艸半兩爲末﹐每食前白湯服二錢。

大便閉塞﹐服藥不通者﹕滄鹽三錢﹐屋檐爛艸節七个爲末﹐每用一錢﹐竹筒吹入肛內一寸﹐卽通﹐名提金散。【《聖濟錄》﹐下同】

又方﹕當歸﹑白芷等分爲末﹐每服二錢﹐米湯下。

大便風祕﹕香白芷炒爲末﹐每服二錢﹐米飲﹐入蜜少許﹐連進二服。【《十便良方》】

癃閉不通﹐小腹急痛﹐無問久新﹕荊芥﹑大黃爲末等分﹐每溫水服三錢。小便不通﹐大黃減半﹔大便不通﹐荊芥減半﹐名倒換散。【《普濟方》】

小便不通﹕用麻根﹑蛤粉各半兩爲末﹐每服二錢﹐空心新汲水下。【《聖惠方》】

又方﹕用薴根洗研﹐攤絹上﹐貼少腹連陰際﹐須臾卽通。【《摘元方》】

小便不通﹕馬藺花炒﹑茴香炒﹑艸藤炒爲末﹐每酒服二錢。【《十便良方》】

小便不通﹐臍腹急痛﹕牛蒡葉汁﹑生地黃汁二合和勻﹐入蜜二合﹐每服一合﹐入水半盞﹐煎三五沸﹐調滑石末一錢服。【《聖濟總錄》】

小便濇滯不通﹐及男婦轉脬﹕榦篛葉一兩﹐燒灰﹐滑石半兩爲末﹐每米飲服三錢。【《普濟方》】

小便不通﹕萱艸根煎水頻飲。【《杏林摘要》】

又方﹕竹雞艸一兩﹐車前艸一兩﹐搗汁﹐入蜜少許﹐空心服之。【《集簡方》】

久病﹐大便滯濇﹐服葵菜自然通利﹐乃滑以養竅也。

二便不通﹐脹急者﹕生冬葵根二斤﹐搗汁三合﹐生薑四兩﹐取汁一合﹐和勻﹐分二服﹐連用卽通。

大便不通﹐十日至一月者﹕冬葵子三升﹐水四升﹐煮取十升服﹐不瘥更作。【《肘後方》】

又方﹕用葵子末﹑人乳汁等分和服﹐立通。【《聖惠方》】

關格脹滿﹐大小便不通欲死者﹕用葵子二升﹐水四升﹐煮取一升﹐納豬脂一雞子﹐頓服。【《肘後方》】

又方﹕用葵子爲末﹐豬脂和丸梧子大﹐每服五十丸﹐效止。【《千金方》】

二便關格﹐脹悶欲死﹐二三日則殺人﹕蜀葵花一兩﹐搗爛﹐麝香半錢﹐水一大盞煎服。根亦可用。

小便不禁﹕重鵲巢中艸一个燒灰﹐每服二錢匕﹐以薔薇根皮二錢煎湯服之﹐日二。【《聖惠方》】

小便不禁﹐上熱下寒者﹕鹿角霜爲末﹐酒糊和丸梧桐子大。每服三四十丸﹐空心溫酒下。【《普濟方》】

秋石主治小便遺數﹐漏精白濁。【時珍】

遺尿且濇﹕桑耳爲末﹐每酒下方寸匕﹐日三服。【《聖濟總錄》】

小便不通﹕車前艸一斤﹐水三升﹐煎取一升半﹐分三服。一方入冬瓜汁。一方入桑葉汁。【《百一方》】

下部閉塞﹕蒴藋根一把﹐搗汁﹐水和﹐絞去滓﹐彊人每服一升。【《外臺祕要》】

大便風祕﹕蒺藜子炒一兩﹐豬牙皂莢去皮酥炙五錢爲末﹐每服一錢﹐鹽茶湯下。【《普濟方》】

小便不通﹐臍下滿悶﹕海金沙一兩﹐臘南茶半兩﹐搗碎﹐每服三錢﹐生薑甘艸煎湯下﹐日二服。末服亦可。【《圖經》】

相火祕結﹕大黃末一兩﹐牽牛頭末半兩﹐每服三錢。有厥冷者酒服。無厥冷﹐五心煩者﹐蜜湯服。【《保命集》】

二便不通﹕甘遂末﹐以生麵糊調敷臍中及丹田內﹐仍艾灸三壯﹐飲甘艸湯﹐以通爲度。

又方﹕泰山赤皮甘遂末一兩﹐煉蜜和勻﹐分作四服﹐日一服﹐取利。【《聖惠方》】

小便轉脬﹕甘遂末一錢﹐豬苓湯調下﹐立通。【《筆峯雜興》】

小便不通﹐臍腹脹痛不可忍﹐諸藥不效者﹐不過再服﹕用續隨子去皮一兩﹐鉛丹半兩﹐同少蜜搗作團﹐瓶盛埋陰處﹐臘月至春末取出﹐研﹐蜜丸梧子大﹐每服二三十丸﹐木通湯下﹐化服尢妙。病急亦可旋合。【《聖濟總錄》】

消渴尿多﹕薔薇根一把﹐水煎﹐日服之。【《千金方》】

小便滑數﹕金剛骨爲末﹐每服二錢﹐溫酒下﹐睡時。【《事親》】

小便虛閉﹐兩尺脈沈微﹐用利小水藥不效者﹐乃虛寒也。附子一个﹐炮去皮臍﹐鹽水浸良久﹐澤瀉一兩﹐每服四錢﹐水一盞半﹐燈心七莖﹐煎服卽愈。【《普濟方》】

大腸冷祕﹕附子一枚炮去皮﹐取中心如棗大爲末﹐二錢﹐蜜水空心服之。【《聖濟總錄》】

二便不通﹐諸藥不效﹕紫花扁竹根生水邊者﹐佳﹐研汁一盞﹐服卽通。【《普濟方》】

大便不通﹕用牽牛子半生半熟爲末﹐每服二錢﹐姜湯下。未通﹐再以茶服。一方加大黃等分。一方加生檳榔等分。【《簡要方》】

大腸風祕結濇﹕牽牛微炒搗頭末一兩﹐桃仁去皮尖麩炒半兩爲末﹐蜜丸梧子大﹐每湯服三十丸。【《寇氏衍義》】

小便頻數﹕小豆葉一斤﹐入豉汁中煮和作羹食之。【《心鏡》】

小便不通腹脹﹕用﹝艸舌﹞蔞焙研﹐每服二錢﹐熱酒下﹐頻服﹐以通爲度。【《聖惠方》】

燥渴腸祕﹕九月十月熟﹝艸舌﹞蔞實﹐取瓤﹐拌漧葛粉﹐銀石器中﹐慢火炒熟爲末。食後夜臥﹐各以沸湯點服二錢。【《寇氏衍義》】

大小二便不通﹕黃瓜根搗汁﹐入少水解之筒﹐依前後患吹之﹐取通。【《肘後方》】

大便卒結﹕羊蹄根一兩﹐水一大盞﹐煎六分﹐溫服。【《聖惠方》】

小便不利﹐膀胱水气流滯﹕浮萍日榦爲末﹐飲服方寸匕﹐日二服。《聖惠方》用治水气洪腫﹐小便不利﹐白湯下。【《千金翼》】

二便不通﹕酸艸一大把﹐車前艸一握﹐搗汁﹐入砂糖一錢﹐調服一盞﹐不通再服。【《摘元方》】

大便不通﹕冬麻子半斤﹐研碎﹐水濾取汁﹐入粳米二合煮稀粥﹐下椒﹑姜﹑鹽﹑豉﹐空心食。【《食醫心鏡》】

大便不通﹕陳大麥稭煎濃汁﹐頻服。【《簡便方》】

大小便閉﹕搗蔥白和酢﹐封小腹上﹐仍灸七壯。【《外臺祕要》】

大腸虛閉﹕用連須蔥一根﹐姜一塊﹐鹽一撚﹐淡豉三七粒﹐搗作餅﹐烘揜臍中﹐紮定良久﹐气通﹐不通再作。【《直指方》】

小便不通﹕蔥白連葉搗爛﹐入蜜﹐合外腎上﹐卽通。【《永類鈐方》】

關格脹滿﹐大小便不通﹕獨頭蒜燒熟﹐去皮綿裹﹐納下部﹐气立通也。【《外臺祕要》】

二便關格﹐脹悶欲絕﹕蔓菁子油一合﹐空腹服之卽通。通後汗出勿怪。【《聖惠方》】

大便不通﹕生薑削長二寸﹐塗鹽﹐納下部﹐立通。【《外臺祕要》】

小便不通﹕胡荽二兩﹐葵根一握﹐水二升﹐煎一升﹐入滑石末一兩﹐分三四服。【《聖濟總錄》】

大小便閉﹐臌脹气促﹕八角茴香七个﹐大麻仁半兩爲末﹐生蔥白三七根﹐同研煎湯﹐調五苓散末服之﹐日一服。【《普濟方》】

老人虛祕﹕柏子仁﹑松子仁﹑大麻仁等分同研﹐鎔蜜蠟丸梧子大﹐以少黃丹湯﹐食前調服二三十丸﹐日二服。一方不用黃丹﹐每服五十丸﹐黃芪湯下。【寇宗奭】

小便不通﹕萵苣菜搗傅臍上卽通。《海上方》用萵苣子亦效。【《易簡方》】

利大小便﹕莧實爲末﹐半兩分二服﹐新汲水下。【《聖惠方》】

卒不小便﹕杏仁二七枚﹐去皮尖炒黃研末﹐米飲服之。【《錄驗方》】

大便不通﹐气奔欲死者﹕烏梅十顆﹐湯浸去核﹐丸棗大﹐納入下部﹐少時卽通。【《食療本艸》】

大便不快﹐裏急後重﹕用桃仁三兩﹐去皮﹐吳茱萸二兩﹐食鹽一兩﹐同炒熟﹐去鹽﹑茱﹐每嚼桃仁五七粒。【《總錄》】

大便艱難﹕桃花爲末﹐水服方寸匕﹐卽通。無桃花﹐白皮亦得。【《千金方》】

幹糞塞腸﹐脹痛不通﹕用毛桃花濕者一兩﹐和面三兩﹐作餛飩煮熟﹐空心食之﹐日午﹐腹鳴如雷﹐當下惡物也。【《聖惠方》】

二便不通﹕桃葉杵汁半升服。冬用楡皮。【《千金方》】

大便燥濇﹐大棗一枚去核﹐入輕粉半錢﹐縛定煨熟食之﹐仍以棗湯送下。【《直指方》】

大腸閉塞﹕陳皮連白酒煮焙研末﹐每溫酒服二錢﹐米飲下。【《普濟方》】

腸胃有濕﹐大便祕塞﹕大檳榔三枚﹐麥門冬煎湯磨汁溫服﹔或以蜜湯調末二錢服﹐亦可。【《普濟方》】

小便頻數﹕胡桃煨熟﹐臥時嚼之﹐溫酒下。

老人遺尿不知者﹕艸烏頭一兩﹐童便浸七日﹐去皮同鹽炒爲末﹐酒糊丸菉豆大﹐每服二十丸﹐鹽湯下。【《普濟方》】

小便失禁﹕用豆醬汁和竈突墨﹐如豆大﹐內尿孔中。

大便不通﹕瓜蒂七枚﹐研末綿裹﹐塞入下部﹐卽通。【《必效方》】

小便不通﹕竹雞艸一兩﹐車前艸一兩﹐搗汁入蜜少許﹐空心服之。【《集簡方》】

胞轉不通﹐非小腸膀胱厥陰受病﹐乃彊忍房事﹐或過忍小便所致﹐當治其气則愈﹐非利藥可通也。沈香﹑木香各二錢爲末﹐白湯空腹服之﹐以通爲度。【《元戎》】

小便無度﹐腎气虛寒﹕破故紙十兩酒蒸﹐茴香十兩鹽炒爲末﹐酒糊丸梧子大﹐每服百丸﹐鹽酒下﹔或以米糝豬腎煨食之。【《普濟方》﹐下同】

大便不通﹕白膠香半棗大﹐鼠糞二枚﹐研勻﹐水和作挺﹐納入肛內﹐良久自通。

大腸幹結﹕厚朴生研﹐豬髒煮搗和丸梧子大﹐每薑水下三十丸。【《十便良方》】

二便關格﹕用皂莢燒研﹐粥飲下三錢﹐立通。【《千金方》】

又方﹕用皂莢炙去皮子爲末﹐酒麵糊丸﹐每取五十丸酒下﹐名鐵腳丸。【《宣明方》】

又方﹕用皂莢燒煙於桶內﹐坐上燻之﹐卽通。【《聖惠方》】

風虛腳气入大腸﹐或祕或利﹕皂角子一千二百个﹐洗淨﹐以少酥熬香爲末﹐蜜丸梧子大﹐每空心以蒺藜子酸棗仁湯﹐吞至百丸﹐以通爲度。【《千金方》】

小便熱短﹕樺皮濃煮汁飲。【《集簡方》】

小便不通﹕棕皮毛燒存性﹐以水酒服二錢卽通利﹐累試甚驗。【《攝生方》】

小便不通﹕萱艸根煎水頻飲。【《摘要方》】

二便不通﹕烏桕木根方長一寸﹐劈破水煎半盞﹐服之立通﹐不用多喫﹐其功神聖﹐兼能取水。【《斗門方》】

二便關格﹐二三日則殺人﹕烏桕東南根白皮榦爲末﹐熱水服二錢。先以芒硝二兩﹐煎湯服﹐取吐甚效。【《肘後方》】

又方﹕巴豆連油﹑黃連各半兩﹐搗作餅子﹐先滴蔥鹽汁在臍內﹐安餅於上﹐灸二七壯﹐取利爲度。【《楊氏家藏》】

大便不通﹕枳實﹑皂莢等分爲末﹐飯丸米飲下。【《得效方》】

小便不通﹕梔子仁十四个﹐獨頭蒜一个﹐滄鹽少許﹐搗貼臍及囊﹐卽通。

小便轉胞﹕眞琥珀一兩爲末。用水四升﹐蔥白十莖﹐煮汁三升﹐入琥珀末二錢﹐溫服。【《聖惠方》】

小便不通﹕豬膽一枚﹐熱酒和服。

又方﹕用豬膽連汁﹐籠住陰頭一二時﹐汁入自通。

小便不通﹕蚯蚓搗爛﹐水濾﹐取濃汁半碗服﹐立通。【《斗門方》】

老人尿閉﹕白頸蚯蚓﹑茴香等分﹐杵汁飲之﹐卽愈。【《集驗方》】

大便不通﹕瓜蒂七枚﹐研末綿裹﹐塞入下部﹐卽通。【《必效方》】

大小便祕﹕明月砂一匙﹐安臍中﹐冷水滴之﹐令透自通也。【《聖惠方》】

小便不通﹕蝸牛搗貼臍下﹐以手摩之。加麝香少許﹐更妙。【《簡易方》】

小便不通﹐數而微腫﹕用陳久筆頭一枚﹐燒灰水服。【《外臺祕要》】

小便遺牀﹕麻鞋尖頭二七枚燒灰﹐歲朝井華水服之﹐效。【《近效方》】

小便不通﹕全蛇蛻一條﹐燒存性﹐研溫酒服之。

小便不通﹕以水四升洗甑帶取汁﹐煮葵子二升半﹐分三服。【《聖惠方》】

大小便閉﹕甑帶煮汁﹐和蒲灰末方寸匕服﹐日三次。一本蒲灰作蒲黃。【《千金方》】

止小便利﹕雞腸艸一斤﹐於豆豉汁中煮﹐和米作羹及粥﹐頻食之。【《食醫心鏡》】

二便不通﹕蜂房燒末﹐酒服二三錢﹐日二服﹐不拘大人小兒。【《子母祕錄》】

通小便﹕用燕屎﹑豆豉各一合﹐糊丸梧子大﹐每白湯下三丸﹐日三服。【《千金方》】

小便不通﹕桑螵蛸炙黃三十枚﹐黃芩二兩﹐水煎﹐分二服。【《聖惠方》】

小便濇痛不通﹕用蠶蛻紙燒存性﹐入麝香少許﹐米飲﹐每服二錢。【《博濟方》】

老人虛祕﹕阿膠炒二錢﹐蔥白三根﹐水煎化﹐入蜜二匙﹐溫服。

尿牀﹕取羊胞以水盛滿﹐炭火炙熟﹐空腹食﹐不過三五度﹐瘥。

又方﹕雄鷄肝﹑桂心等分﹐搗丸小豆大﹐每服一丸﹐米飲下﹐日三服。遺精加白龍骨。

遺尿淋瀝﹕白龍骨﹑桑螵蛸等分爲末﹐每鹽湯服二錢。【《梅師方》】

小便不禁﹐雄鷄喉嚨及﹝月坒﹞胵並屎白等分爲末﹐麥粥淸服之。【《易簡方》】

小便遺失﹕用雞﹝月坒﹞胵一具並腸﹐燒存性﹐酒服。男用雌﹐女用雄。【《集驗方》】

老小尿牀﹕白紙一張鋪席下﹐待遺於上﹐取紙曬漧﹐燒酒服。【《集簡方》】

尿牀﹕取羊肚盛水令滿﹐綫縛兩頭﹐煮熟卽開﹐取中水頓服﹐立瘥。

小便頻數﹐下焦虛冷也。羊肺一具﹐切作羹﹐入少羊肉和鹽豉食﹐不過三具。【《集驗方》】

小便頻數﹕白果十四枚﹐七生七煨食之﹐取效止。

小便轉胞﹕自取爪甲燒灰﹐水服。

小便不通脹急者﹕用苦瓠子三十枚炒﹐螻蛄三个焙爲末﹐每冷水服一錢。【《聖濟總錄》】

小便不禁﹕酸石橊燒存性﹐無則用枝燒灰代之。每服二錢﹐用柏白皮切焙四錢﹐煎湯一盞﹐入橊灰﹐再煎至八分﹐空心溫服﹐晚再服。【《聖惠方》】

大便閉塞﹕椒豉湯五升﹐和豬膏三合灌之﹐佳。【《千金方》﹐下同】

夜臥尿牀﹕本人艸薦燒灰﹐水服立瘥。

小便轉胞不出﹕納衣魚一枚於莖中。

又方﹕無灰濃酒半斤﹐鹽三錢匕﹐煉如指大﹐深內穀道﹐佳。

又方﹕蜜和胡燕屎﹐內大孔中﹐卽通。

又方﹕鹽半合﹐蜜三合﹐煎如餳﹐出之﹐著冷水中﹐丸如檳榔形﹐如指許大﹐深內下部中﹐立通。治大便難。

又方﹕單用豉淸﹑醬淸﹑羊酪﹑土瓜根汁灌之﹐立通。

又方﹕以醬淸漬烏梅灌下部中。

又方﹕桑根白皮﹑楡根白皮各一把﹐二味﹝口父﹞咀﹐以水三升﹐煮取一升半﹐分三服。

又方﹕桃皮三升﹐水五升﹐煮取一升﹐頓服。

又方﹕常煮麻子取汁飲。

又方﹕常服蜜煎五合。

又方﹕常服車前子及葉﹐並良。

又方﹕搗葵汁生服。

又方﹕好膠三寸﹐蔥白一把﹐二味以水四升﹐煮取一升半﹐頓服之﹐卽下。

又方﹕葵子﹑牛酥各一升﹐豬脂亦得﹐以水四升﹐煮葵子﹐取一升﹐內脂﹐煮一沸﹐待冷﹐分作二服。

又方﹕醬淸三升﹐麻油二升﹐蔥白三寸﹐合煮令黑﹐去滓待冷﹐頓服之。一方不用醬淸。

二便不通﹕豬脂一斤﹐以水二升﹐煮三沸﹐飲汁立通。

大小便不通﹕葵子二升﹐硝石二兩﹐以水五升﹐煮取二升﹐分二服。

二便不利﹕葵子一升﹐楡皮切一升﹐以水五升﹐煮取二升﹐分三服。

又方﹕葵子末一升﹐靑竹葉一把﹐水二升﹐煮五沸頓服。龍葵根與木通﹑胡荽煎湯服﹐通利小便。【蘇頌。】

小便不通﹐諸藥不效﹐或轉胞至死危困﹐此法用之﹐小便自出而愈。用豬尿胞一个﹐底頭出一小眼子﹐翎筒通過﹐放在眼兒內根底﹐以細綫紮定翎筒子口﹐細杖子堵定﹐上用黃蠟封尿胞口﹐吹滿气七分﹐紮定了﹐再用手撚定翎筒根頭﹐放了黃蠟﹐塞其翎筒﹐放在小便口裏頭﹐放開翎筒根頭。手撚其气透於裏﹐小便卽出﹐大有神效。【《寶鑑》】

小便不通﹕炒鹽熱熨小腹﹐冷復易之。

又方﹕以蒲黃裹患人腎﹐令頭至地﹐三度卽通。

遺尿﹕新炊熱飯一盞﹐瀉尿牀處﹐拌與食之﹐勿令知﹐良。小便不通﹐雞子中黃一枚服之﹐不過三次卽通。【丹溪】

傷寒後小便不通﹕用生薑八九塊杵碎﹐水十餘碗﹐麻布五六尺﹐同煎數沸﹐用桶盛﹐至候通手以布頻熨小腹良久﹐恰用紅豆末一匕﹐江茶二匕﹐井華水調服﹐神效。小便如注。

陰陽關格﹐前後不通﹐乃轉胞之證﹐諸藥不效﹐無救則脹滿悶亂而死。予曾以甘遂末水調敷臍下﹐內以甘艸節湯飲之﹐藥汁至臍﹐二藥相反而胞自轉矣。小水來如湧泉﹐此急救之良法也。

大便祕塞﹕蜣螂炒﹐去翅足爲末﹐熱酒服一錢。【《聖惠》】

大小便祕欲死﹕土狗﹑推車客各七枚﹐男用頭﹐女用身﹐瓦焙焦爲末﹐以向南樗皮煎汁飲﹐一服神效。【《普濟》】

大便祕結﹐蜜兌法﹕蜜三合﹐入豬膽汁兩枚﹐在內煎如餳﹐出冷水中﹐捍如指大﹐長三寸許﹐納下部﹐立通。【《濟生》】

大小便閉﹐經月欲死者﹕用推車客七个﹐男用頭﹐女用身﹔土狗七个﹐男用身﹐女用頭。新瓦焙研末﹐用虎目樹南向皮煎汁調服﹐只一服卽通。名推車散。【《本事方》】

二便不通﹕六七月尋牛糞中大蜣螂十餘枚﹐綫穿陰漧收之。臨時取一个全者﹐放淨磚上﹐四面以炭火烘漧﹐當腰切斷。如大便不通用上截﹐小便不通用下截﹐各爲細末﹐取井華水服之。二便不通﹐全用。【《經驗方》】

小便轉胞不通﹕用死蜣螂三枚燒末﹐井華水一盞調服。【《千金方》】

小便不通﹕用大螻蛄二枚﹐取小體﹐以水一升漬飲﹐須臾卽通。【《葛洪方》】

又方﹕用土狗下截﹐焙研調服半錢﹐生研亦可。《談野翁方》加車前艸﹐同搗汁服。【《壽域方》】

又方﹕用土狗後截﹐和麝﹐搗納臍中﹐縛定卽通。【《唐氏經驗方》】

又方﹕用土狗一个﹐炙研﹐入冰片﹑麝香少許﹐翎管吹入莖內。【《摘要》】古今圖書集成醫部全錄卷二百六十七

大小便門

鍼灸

《素問》曰﹕刺陰股下三寸內陷﹐令人遺溺。

《靈樞》曰﹕三焦者﹐足少陽太陰之所將﹐太陽之別也。上踝五寸﹐別入貫腨腸﹐出於委陽﹐並太陽之正﹐入絡膀胱﹐約下焦﹐實則閉癃﹐虛則遺溺。遺溺則補之﹐閉癃則瀉之。

厥气走喉而不能言﹐手足淸﹐大便不利﹐取足少陰。

厥而腹向向然﹐多寒气﹐腹中﹝疒水﹞﹝疒水﹞﹝疒水﹞﹝疒水﹞﹕原作「谷谷」﹐據《靈樞》雜病攺。﹞﹐便溲難﹐取足太陰。

手太陰之別﹐名曰列缺﹐起於腕上分間﹐並太陰之經﹐直入掌中﹐散入於魚際。其病實則手銳掌熱﹐虛則欠﹝去欠﹞﹐小便遺數。取之去腕半寸﹐別走陽明也。

足少陰之別﹐名曰大鍾﹐當踝後繞跟﹐別走太陽﹔其別者﹐並經上走於心包下﹐外貫腰脊。其病气逆則煩悶﹐實則閉癃﹐虛則腰痛。取之所別也。

小腹痛腫﹐不得小便﹐邪在三焦約﹐取之太陽大絡﹐視其絡脈﹐與厥陰小絡結而血者。腫上及胃脘﹐取三里。

癃﹐取之陰蹺及三毛上﹐及血絡出血。

大小便不利﹐治其標﹔大小便利﹐治其本。

先大小便不利﹐而後生他病者﹐治其本也。

中气不足﹐溲便爲之變﹐腸爲之苦鳴﹐補足外踝下﹐畱之。

《甲乙經》曰﹕三焦病者﹐腹脹气滿﹐少腹尢甚堅﹐不得小便﹐窘急﹐溢則爲水﹐畱則爲脹﹐候在足太陽之外大絡﹐絡在太陽少陽之間﹐亦見於脈﹐取委中。

少腹滿大﹐上走胸至心﹐索索然﹐身時寒熱﹐小便不利﹐取足厥陰。

胞轉不得溺﹐少腹滿﹐關元主之。

小便難﹐水脹滿﹐出少﹐胞轉不得溺﹐曲骨主之。

少腹脹急﹐小便不利﹐厥气上頭巓﹐漏谷主之。

溺難痛﹐白濁﹐卒疝﹐少腹腫﹐咳逆嘔吐﹐卒陰跳﹐腰痛不可以俯仰﹐面黑﹐熱﹐腹中﹝月眞﹞滿﹐身熱厥痛﹐行間主之。

少腹中滿﹐熱閉不能溺﹐足五里主之。

少腹中滿﹐小便不利﹐湧泉主之。

筋急身熱﹐少腹堅腫﹐時滿﹐小便難﹐尻股寒﹐髀樞痛﹐引季脇﹐內控﹐八髎﹑委中主之。

陰胞有寒﹐小便不利﹐承扶主之。

內閉不得溲﹐刺足少陰太陽與骶上以長鍼。气逆﹐取其太陰陽明。

三焦約﹐大小便不通﹐水道主之。

大便難﹐中渚及太白主之。

大便難﹐大鍾主之。

陰跳遺溺﹐小便難而痛﹐陰上下入腹中﹐寒疝﹐陰挺出偏大腫﹐腹臍痛﹐腹中悒悒不樂﹐大惇主之。

遺溺﹐關門及神門﹑委中主之。

胸滿膨膨然﹐實則癃閉﹐腋下腫﹐虛則遺溺﹐腳急兢兢然﹐筋急痛﹐不得大小便﹐腰痛引腹不得俯仰﹐委陽主之。

气癃﹐小便黃﹐气滿﹐虛則遺溺﹐石門主之。

癃遺溺﹐鼠鼷痛﹐小便難而白﹐期門主之。

小便難﹐竅中熱﹐實則腹皮痛﹐虛則癢搔﹐會陰主之。

小腸有熱﹐溺赤黃﹐中脘主之。

溺黃﹐下廉主之。

小便黃赤﹐完骨主之。

小便黃﹐腸鳴相逐﹐上廉主之。

勞癉﹐小便赤難﹐前谷主之。

《千金方》曰﹕大便難﹐灸第七椎兩旁各一寸七壯﹔又灸承筋二穴各三壯﹐在腨中央陷內。

大便不通﹐灸俠玉泉相去各二寸﹐名曰腸遺﹐隨年壯﹔又灸大惇四壯﹐在足大指聚毛中。

大便閉塞﹐气結﹐心堅滿﹐灸石門百壯。

後閉不通﹐灸足大都隨年壯。

老人小兒﹐大便失禁﹐灸兩腳大指去甲一寸三壯﹔又灸大指奇間各三壯。

大小便不利﹐欲作腹痛﹐灸榮衛四穴百壯。穴在背脊四面各一寸。

腹熱閉﹐時大小便難﹐腰痛連胸﹐灸團岡百壯﹐穴在小腸腧下二寸﹐橫三間寸灸之。

大小便不通﹐灸臍下一寸三壯﹔又灸橫文百壯。

大小便不利﹐灸八髎百壯。穴在腰目下三寸﹐俠脊相去四寸﹐兩邊各四穴﹐計八穴﹐故名八髎。

小便不利﹐大便數注﹐灸屈骨端五十壯。

小便不利﹐大便注泄﹐灸天樞百壯﹐穴在俠臍相去三寸。魂魄之舍不可鍼﹐大法在臍旁一寸﹐合臍相去可三寸也。

遺尿失禁﹐出不自知﹐灸陰陵泉隨年壯。

潰溺﹐灸遺道﹐俠玉泉五寸﹔又灸陽陵泉﹔又灸足陽明﹐各隨年壯。

小便失禁﹐灸大惇七壯﹔又灸行間七壯。

尿牀﹐垂兩手兩髀上盡指頭上有陷處﹐灸七壯﹔又灸臍下橫文七壯。

《東垣十書》曰﹕大便閉﹐背脊椎兩旁相去各一寸﹐灸三壯﹔承筋灸三壯﹔腸繞﹐挾玉泉相去二寸﹐隨年壯鍼灸。【書無此穴。或云非正穴也。】

又法﹕石門﹐寸半﹔大都﹐五分。

小便熱痛﹐目赤﹐尿如血﹐列缺﹐沿皮一寸﹐太陵﹑承漿各五分。

又法﹕曲骨﹐灸二七壯﹐陰陽二陵泉各二寸五分。

遺溺失禁﹐陰陵泉﹑陽陵泉二寸半﹐大惇七壯。

又方﹕曲骨﹑陰陽二陵泉各二寸半。

《醫學綱目》曰﹕大便祕濇﹐照海﹐五分﹐補二呼﹐瀉六吸﹐立通﹔支溝﹐半寸﹐瀉三吸。

又法﹕照海瀉之﹐立通﹔太白瀉之﹐灸亦可。

又法﹕照海半寸﹐灸二十壯﹐瀉之﹔章門灸二七壯﹔太白半寸﹐灸五壯。已上諸穴﹐看虛實補瀉之。虛結補則通﹐熱結瀉則通﹔寒結先瀉後補﹐熱結先補後瀉之。

又法﹕气海八分﹐令病人覺便三五次爲度﹐出鍼時﹐記令人挾臍揉之﹔卻刺三里五分﹐覺腹中鳴三五次卽透。

又法﹕取合谷。

大便不通﹐並傷寒水結﹐取三間﹐沿皮向下至合谷穴﹐三補三瀉﹐候腹中通﹐出鍼﹔承山七分瀉之。

小便不通﹐取陰谷﹑關元八分﹐令病人覺淋瀝﹐三五次爲度﹐便揉小腹﹔卻取三陰交三分﹐卽透陰谷。

小便閉數不通﹐取陰谷一寸五分﹐灸之﹔陰陵泉瀉之。又法取偏歷。

小便閉不通﹐取陰陵泉﹑陰谷﹑三陰交﹑气海﹑關元灸三十壯﹐刺二寸五分﹔不已﹐取太溪﹑陰交。

小便數腹痛﹐取尿胞﹐在玉泉下一寸﹐屈骨端。

小便多﹐灸命門﹐隨年壯﹔又取腎兪一分﹐沿皮向外六分﹐補六呼﹐瀉一吸。

小便滑數﹐灸中極﹑腎腧﹑陰陵泉﹔不已﹐取气海﹑陰谷﹑三陰交。

導引

《保生祕要》曰﹕大便不通導引法﹐以舌頂上齶﹐守鉉雍靜念而液自生﹐俟滿口赤龍攪動﹐頻嗽頻吞﹐聽降直下丹田﹐又守靜咽數回﹐大腸自潤﹐行後功﹐效。

運功﹕左手撫臍﹐用意推旋開五臟向後﹐落大腸九曲行去﹔或升腎水﹐洗潤大腸九曲而通瀉之。

以手覆臍﹐又推開五臟向後﹐落大腸九曲去﹔或升腎水﹐洗浴大腸九曲而瀉之。

尾閭墜气導引法﹕咬牙閉气﹐聳肩﹐雙目圓睜﹐左右轉動﹐穀道緊撮﹐如此行之﹐气自然升。

運功﹕元气下陷之證﹐气出不臭是也。因閉气行功﹐不能轉升故耳。當存歸元法﹐運周天七日﹐見效。有用功通尾閭及夾脊雙關之後﹐不能招攝而墜者﹐宜用靜功返照﹐自然升頂﹐不必執著。

小水遲滯導引法﹕搓小紙撚入鼻中﹐俟打噴嚏﹐小水自通﹐此治閉塞。若遲塞﹐多搓掌心及湧泉穴﹐退火安靜﹐或行運法﹐效。

運功及小腸證同治﹐從歸元法。旋運而下﹐旋至病處﹐多運數十回﹐復繞而上﹐撤而散之﹐周而復始﹐如法漸行﹐穀道去濁﹐提回守靜。

溺管泄气導引法﹕用指按坎穴﹐搓運二十四下﹐意從靈物頂上吸气一口﹐轉河車周天﹐一九數歸元﹐又提行三九而吐納﹐兼用運功效。

運功﹕此證感於坐功之人﹐當凝想气海半晌後﹐默運旋轉﹐動中又靜﹐念念不忘﹐其气自收。

歸元訣行之之法﹐提意出上﹐斡旋造化﹐從左而右﹐先運臍輪﹐收而放﹐放而復收﹐以還本位﹐不離這个﹐念自歸眞矣。

醫案

《儒門事親》曰﹕戴人過曹南省親﹐有姨表兄病大便燥濇﹐無他證﹐常不敢飽食﹐飽則大便極難﹐結實如鐵石﹐或三五日一如圊﹐目前星飛﹐鼻中血出﹐肛門連廣腸痛﹐痛極則發昏﹐服藥則病轉劇烈﹐巴豆﹑芫花﹑甘遂之類皆用之﹐過多則困﹐瀉止則復燥﹐如此數年。遂畏藥性暴急不服﹐但臥病待盡。戴人過﹐診其兩手脈息﹐俱滑實有力﹐以大承气湯下之﹐繼服神功丸﹑麻仁丸等藥﹐使食菠薐葵菜及豬牛血作羹﹐百餘日﹐充肥﹐親知見駭之。嗚呼﹗粗工不知燥分四種﹕燥於外則皮膚皺揭﹐燥於中則精血枯涸﹐燥於上則咽鼻焦漧﹐燥於下則便溺結閉。夫燥之爲病﹐是陽明化也﹐水液寒少故如此。然可下之﹐當擇之藥。如巴豆可以下寒﹐甘遂﹑芫花可以下濕﹐大黃﹑﹝石卜﹞硝可以下燥。《內經》曰﹕辛以潤之﹐咸以軟之。《周禮》曰﹕以滑養竅。

頃有老人年八十歲﹐臟腑濇滯﹐數日不便﹐每臨後時﹐目前星飛﹐頭目昏眩﹐鼻塞腰痛﹐積漸始減﹐縱得食﹐便結燥如彈。一日﹐友人命食血髒葵羹油渫菠薐菜﹐遂頓食之﹐日日不乏﹐前後皆利﹐食進神淸﹐年九十歲﹐無疾而終。《圖經》云﹕菠菜寒﹐利腸胃。芝麻油炒而食之﹐利大便。葵寬腸﹐利小溲。年老之人﹐大小便不利﹐最爲急切﹐此亦偶得瀉法耳。

太康劉倉使病大便少而頻﹐日七八十次﹐常於兩股間懸半枚壺盧﹐如此十餘年。戴人見之而笑曰﹕病旣頻而少﹐欲通而不得通也﹐何不大下之﹖此通因通用也。此一服藥之力。乃與藥大下三十餘行﹐頓止。

《東垣十書》曰﹕昔長安有大賈王善夫病小便不通﹐漸成中滿﹐腹大堅硬如石﹐壅塞之極﹐腿腳腫脹﹐破裂出黃水﹐雙睛凸出﹐晝夜不得眠﹐飲食不下﹐苦痛不可名狀﹐求予治之。因問受病之始﹐如病不渴﹐近苦嘔噦﹐眾醫皆用治中滿利小便淡滲之藥。急難措手﹐乃辭歸﹐從夜至旦﹐耿耿不寢﹐窮究其理。忽記《素問》有云﹕無陽則陰無以生﹐無陰則陽無以化。又云﹕膀胱者州都之官﹐津液藏焉﹐气化則能出矣。此病小便癃閉﹐是無陰而陽气不化者也。凡利小便之藥﹐皆淡味滲泄爲陽﹐止是气藥﹐陽中之陰﹐非北方寒水陰中之陰所化者。此乃奉養太過﹐膏粱積熱﹐損北方之陰﹐腎水不足﹐故膀胱﹑腎之室久而漧涸﹐小便不化﹐火又逆上而爲嘔噦﹐非隔上所生也。獨爲關﹐非格病也。潔古老人曰﹕熱在下焦﹐塡塞不便。是治關格之法。今病者內關外格之病悉具﹐死在旦夕﹐但治下焦可愈。隨處以稟北方寒水所化﹐大苦寒气味俱陰者﹐黃蘗﹑知母﹑桂爲引用﹐丸如桐子大﹐沸湯下二百丸﹐服藥少時﹐須臾前陰如刀刺火燒之痛﹐溺出如瀑泉湧出﹐臥具皆濕﹐牀下成流﹐顧盼之間﹐腫脹消散。予驚喜曰﹕大哉聖人之言﹗豈可不徧覽而執一者也﹗其證小便閉塞而不渴﹐時見躁者是也。凡諸病居下焦﹐皆不渴也。二者之病﹐在气在血﹐最易分別。

《丹溪心法》曰﹕楊淳三哥大便祕濇﹐小便如常﹐咽塞不通﹐食下便有痰出﹐脈濇﹐左右手同﹐此血虛腸燥爲脾約病甚者﹐人參散主之。

一婦人脾痛後﹐患大小便不通﹐此是痰隔中焦﹐气滯於下焦﹐以二陳湯加木通﹐初喫後﹐煎柤吞之。

呂仲年六十六歲﹐病傷寒得汗﹐熱退後﹐脈尙洪﹐此洪脈作虛脈論﹐與人參﹑黃芪﹑白朮﹑炙甘艸﹑當歸﹑芍藥﹑陳皮數日﹐其脈仍大﹐未收斂。又小便不通﹐小腹下妨悶﹐頗爲所苦﹐但仰臥則點滴而出。予曰﹕補藥服之未至。前藥倍加黃芪﹑人參大劑與服﹐兩日小便方利。

一男子病小便不通﹐醫用通利藥而反劇。丹溪曰﹕此積痰也。痰積在肺﹐肺爲上焦﹐膀胱爲下焦﹐上焦閉則下焦塞﹐譬如滴水之器﹐必上竅通﹐而後下竅之水出焉。乃以吐法大吐之。吐已﹐病如失。然此可見癃淋又不獨主於經病也。

馬希聖年五十餘﹐性嗜酒﹐常痛飲﹐糟粕出前竅﹐便溺出後竅﹐六脈皆沈濇﹐與四物湯加海金沙﹑木香﹑檳榔﹑木通﹑桃仁﹐服而愈。此人酒多而肆气﹐酒升而不降﹐陽極虛﹐酒濕積久生熱﹐煎熬血幹﹐陰亦大虛。陰陽偏虛﹐皆可補接。此人中年後陰陽俱虛時暫可活者﹐以其形實﹐酒中穀气尙在。三月後﹐其人必死。後果然。

一人年四十﹐口漧溺數﹐春末得之﹐夏求治﹐脈俱濇﹐右略數而不弦﹐重取似大而稍有力﹐左稍沈﹐略弱而不彊﹐然濇卻多於右﹐喜二尺皆不甚起﹐當作飲食厚味生熱﹐此謂之痰熱。禁其厚味﹐降火以淸金﹐抑肝而補脾﹐三補丸二十一粒﹐元明粉五粒﹐阿膠五粒﹐姜湯吞下﹐一日六次。又以四物湯加參﹑朮﹑陳皮﹑生甘艸﹑五味﹑麥門冬煎服﹐一日三次﹐與丸藥間服之。一二日﹐自覺淸快﹐小便減三之二﹐口不幹﹐止渴未消﹐頭運眼花﹐久坐則腰疼﹐遂以摩腰丹治腰痛﹐仍以四物減川芎﹐加參﹑芪﹑白朮﹑牛膝﹑五味﹑炒蘗﹑麥門冬﹐煎調六一散。反覺便多﹐遂去六一散﹐仍服丸藥。

一婦轉胞小便閉﹐脈似濇﹐重取則弦﹐左稍和﹐此得之憂患。濇爲血少气多﹐弦爲有飲﹐血少則胞不舉﹐气多有飲﹐中焦不淸而溢﹐則胞知所避而就下故墜。以四物湯加參﹑朮﹑半夏﹑陳皮﹑甘艸﹑生薑﹐空心飲﹐隨以指探吐之。俟气定又與﹐至八貼而安。此恐偶中﹐後又治數人﹐皆效。

一老人患小便不利﹐因服分利之藥太過﹐遂致閉塞﹐點滴不出。予以其胃气下陷﹐用補中益气湯﹐一服而通。因先多用利藥﹐損其腎气﹐遂致通後遺尿﹐一夜不止﹐急補其腎﹐然後已。

《衛生寶鑑》曰﹕中書右丞合刺合孫病小便數而欠﹐日夜約去二十餘行﹐臍腹脹滿﹐腰腳沈重﹐不得安臥。至元癸未季春下旬﹐予奉聖旨治之﹐遂往診視。脈得沈緩﹐時時帶數﹐嘗記小便不利者有三﹐不可一槪而論。若津液偏滲於腸胃﹐大便泄瀉﹐而小便濇少﹐一也﹐宜分利而已﹔若熱搏下焦﹐津液則熱濇而不行﹐二也﹐必滲泄則愈﹔若脾胃气濇﹐不能通利水道﹐下輸膀胱而化者﹐三也﹐可順气令施化而出也。今右丞平居膏粱﹐濕熱內畜﹐不得施化﹐膀胱竅濇﹐是以起數而見少也。非滲泄分利﹐則不能快利。遂處一方﹐名曰茯苓琥珀湯。《內經》曰﹕甘緩而淡滲。熱搏津液內畜﹐臍脹腹滿﹐當須緩之。緩之必以甘淡爲主。是用茯苓爲君。滑石甘寒滑以利竅﹐豬苓﹑琥珀之淡以滲泄而利水道﹐故用三味爲臣。脾惡濕﹐濕气內畜則脾气不治﹐益脾勝濕﹐必用甘爲助﹐故以甘艸﹑白朮爲佐。鹹入腎﹐鹹味下泄爲陰﹐澤瀉之鹹﹐以瀉伏水﹔腎惡燥﹐急食辛以潤之﹐津液不行﹐以辛散之﹐桂枝味辛散濕潤燥﹐此爲因用﹐故以二物爲使。煎用長流甘爛水﹐使不助其腎气。大作湯劑﹐令直達於下而急行也。兩服減半﹐旬日良愈。

《醫學正傳》曰﹕本邑趙徳秀才之母﹐年五十餘﹐身材瘦小﹐得大便燥結不通﹐飲食少進﹐小腹作痛。召予診治。六脈皆沈伏而結濇﹐予作血虛﹐治用四物湯加桃仁﹑麻仁﹑煨大黃等藥﹐數服不通﹐反加滿悶。與東垣枳實導滯丸﹐及備急大黃丸等﹐藥下咽﹐片時卽吐出﹐蓋胃气虛﹐而不能久畱性速之藥耳。遂以備急大黃丸﹐外以黃蠟包之﹐又以細鍼穿一竅﹐令服三丸。蓋以蠟匱者﹐制其不犯胃气﹐故得出幽門﹐達大小腸取效也。明日﹐下燥屎一升許。繼以四物湯加減作湯﹐使吞潤腸丸。如此調理月餘﹐得大便如常﹐飲食進而平安。

予族孫因出痘﹐大便閉結﹐由病至痘瘡愈後﹐不如廁者﹐凡二十五日。肛門連大腸不勝其痛﹐叫號聲達四鄰。外醫及予二三人﹐議用皂角末及煎蜜導法﹐服以大小承气湯及枳實導滯丸﹑備急丸﹐皆不效﹐計無所出。予曰﹕此痘瘡餘毒﹐郁熱結滯於大小腸之間而然。以香油一大盞令飲﹐自朝至暮﹐亦不效。予畫一計﹐令侍婢口含香油﹐以小筒一个﹐套入肛門﹐以油吹入肛內﹐過半時許﹐病者自云﹐其油入腸內﹐如蚯蚓漸漸上行﹐再過片時許﹐下黑糞一二升﹐止。困眠而安。

修徳翁年七十﹐秋間患小便不通二十餘日﹐百方不效。後得一方﹐取地膚艸搗自然汁服之﹐遂通。至微之物﹐而有回生起死之功﹐故錄以爲濟利之一助云。

《醫學綱目》曰﹕鄰家有一男子﹐小便日數十次﹐如稠米泔色﹐心神恍惚﹐瘦瘁食減﹐令服桑螵蛸散﹐未終一劑而安。此藥能安神魂﹐定心志﹐治健忘。小便數﹐補心气﹐用桑螵蛸﹑遠志﹑菖蒲﹑龍骨﹑人參﹑茯苓﹑當歸﹑龜甲酢炙各一兩爲末﹐以人參湯調下二錢。

《醫宗必讀》曰﹕少宰蔣恬庵服五加皮酒﹐遂患大便祕結四日﹐腹中脹悶﹐服大黃一錢﹐通後復結。余曰﹕腎气衰少﹐津液不充﹐誤行疏利﹐是助其燥。以六味丸料﹐煎成加人乳一鍾﹑白蜜五錢﹐三劑卽通﹐十日而康復。

文學顧以貞﹐素有風疾﹐大便祕結﹐經年不愈﹐始來求治。余曰﹕此名風祕。治風須治血﹐乃大法也。用十全大補湯加秦艽﹑麻仁﹑杏仁﹑防風﹑煨皂角仁﹐半月而效。三月以後﹐永不復患。以手書謝曰﹕不肖道力﹐僻處窮鄕﹐日與庸人爲伍﹐一旦攖非常之疾﹐困苦經年﹐靡劑不嘗﹐反深沈痼﹐遂就治神良﹐乍聆指教﹐肺腑快然。及飲佳方﹐百日以來﹐沈屙頓釋﹐今日幸生歸矣。凡仰事俯育﹐儔非意外之慶﹐則儔非臺翁之賜哉﹖全家額手屍祝湛恩。乞附名案尾﹐以志感忱﹐幸甚﹗

方伯張七澤夫人﹐患飲食不進﹐小便不禁。余曰﹕六脈沈遲﹐水泉不藏﹐是無火也。投以八味丸料﹐兼進六君子加益智﹑肉桂。二劑減﹐數劑安。

文學兪元倩憂憤經旬﹐忽然小便不禁﹐醫皆以固脬補腎之劑投之﹐凡一月而轉甚。余謂之曰﹕六脈舉之則軟﹐按之則堅﹐此腎﹑肝之陰有伏熱也。用牡丹皮﹑白茯苓各二錢﹐若參八分﹐甘艸梢六分﹐黃連一錢﹐煎成﹐調黃雞腸﹐與服六劑而安矣。有吳門醫者云﹕旣愈當大補之。數月後﹐仍復不禁﹐再來求治。余曰﹕肝家素有郁熱﹐得溫補而轉熾。遂以龍膽瀉肝湯﹐加黃雞腸服之﹐四劑卽止。以四君子加黃連﹑山梔﹐一月而痊。

郡守王鏡如痰火喘嗽正甚時﹐忽然小便不通﹐自服車前﹑木通﹑茯苓﹑澤瀉等藥﹐小腹脹閉﹐點滴不通。余曰﹕右寸數大﹐是金燥不能生水之故。惟用紫菀五錢﹐麥冬三錢﹐五味十粒﹐人參二錢。一劑而小便湧出如泉。若淡滲之藥愈多﹐則反致燥急之苦﹐不可不察也。

先兄念山﹐謫官浙江按察﹐鬱怒之餘﹐又當盛夏﹐小便不通﹐气髙而喘。以自知醫﹐服胃苓湯四貼﹐不效。余曰﹕六脈見結﹐此气滯也。但用枳殼八錢﹐生薑五片﹐急火煎服﹐一劑稍通﹐四劑霍然矣。

孝廉兪彥直修府誌勞神﹐忽然如喪神守﹐小便不通。余診之曰﹕寸微而尺鼓﹐是水涸而神傷也。用地黃﹑知母各二錢﹐人參﹑丹參各三錢﹐茯苓一錢五分﹐黃蘗一錢。二劑稍減﹐十劑而安。

《薛己醫案》曰﹕一人大便素結﹐服搜風順气丸﹐胸膈不利﹐飲食善消﹐面帶陽色﹐左關尺脈洪而虛。余曰﹕此足三陰虛也。彼恃知醫﹐不信﹐乃服潤腸丸﹐大便不實﹐肢體倦怠。余與補中益气﹑六味地黃﹐月餘驗﹐年許安。

都憲孟有涯气短痰運﹐服辛香之劑﹐痰甚遺尿﹐兩尺浮大﹐按之如無。余以爲腎家不能納气歸源﹐香燥致甚耳。用八味丸料三劑而愈。

一老儒有風熱﹐飲食如常﹐大便十七日不通﹐肚腹不脹﹐兩尺脈洪大而虛﹐此陰火內爍津液﹐用六味丸二十餘劑﹐至三十二日始欲去﹐用豬膽潤而通利。

一婦人年七十有三﹐痰喘內熱﹐大便不通﹐兩月不寐﹐脈洪大﹐重按細微﹐此屬肝肺腎虧損。朝用六味丸﹐夕用逍遙散﹐各三十餘劑。計所進飲食百餘碗﹐腹始痞悶﹐乃以豬膽汁導而通之﹐用十全大補調理而安。若間前藥﹐飲食不進﹐諸證復作。

一男子年五十餘﹐因怒少食﹐大便不利﹐服潤腸丸﹐大便閉結﹐胸脇作痛﹐欲兼服脾約丸﹐肝脾腎脈浮而濇。余曰﹕此足三陰精血虧損之證也。東垣先生云﹕若人胃彊脾弱﹐約束津液。不得四布﹐但輸膀胱﹐小便數而大便難者﹐用脾約丸。若人陰血枯槁﹐內火燔爍﹐肺金受邪﹐土受木傷脾﹐肺失傳﹐大便閉而小便數者﹐用潤腸丸。今滋其化源﹐則大便自調矣。如法果驗。

一儒者﹐懷抱鬱結﹐復因場屋不遂﹐發熱作渴﹐胸膈不利﹐飲食少思﹐服淸熱化痰行气等劑﹐前證益甚﹐肢體倦怠﹐心脾二脈濇滯﹐此鬱結傷脾之變證也。遂用加味歸脾湯﹐飲食漸進﹐諸證漸退。但大便尙濇﹐兩顴赤色﹐此肝腎虛火﹐內傷陰血﹐用八珍湯加蓯蓉﹑麥冬﹑五味﹐至三十餘劑﹐大便自潤。

一男子所患同前﹐不信餘言﹐服大黃等藥﹐泄瀉便血﹐徧身黑黯﹐復求治。余視之曰﹕此陰陽二絡俱傷也。陽絡傷則血外溢﹐陰絡傷則血內溢。辭不治﹐後果然。

職方陳莪齋年逾六旬﹐先因大便不通﹐服內疏等劑﹐後飲食少思﹐胸腹作脹﹐兩脇作痛﹐形體倦怠﹐兩尺浮大﹐左關短濇﹐右關弦濇。時五月請治﹐余意乃命門火衰﹐不能生脾土﹐而肺金又克肝木﹐憂其金旺之際不起。後果然。

劉天錫內有濕熱﹐大便滑利小便濇滯﹐服淡滲劑﹐愈加滴瀝﹐小腹腿膝皆腫﹐兩眼脹痛。此腎虛熱在下焦﹐服淡滲導損陽气﹐則陰無以化。遂用地黃﹑滋腎二丸﹐小便如故﹔更以補中益气加麥門﹑五味兼服而愈。

一富商﹐飲食起居失宜﹐大便幹結﹐常服潤腸等丸。後胸腹不利﹐飲食不甘﹐口漧體倦﹐發熱吐痰。服二陳﹑黃連之類﹐前證益盛﹐小便滴瀝﹐大便泄瀉﹐腹脹少食。服五苓﹑瞿麥之類﹐小便不通﹐體腫喘嗽。用金匱腎气丸﹑補中益气湯而愈。

大司徒許函谷﹐在南銀臺時因勞發熱﹐小便自遺﹐或時不利﹐余作肝火﹐陰挺不能約制。午前﹐用補中益气加山藥﹑黃蘗﹑知母﹐午後服地黃丸﹐月餘全安。

司徒邊華泉﹐小便頻數﹐濇滯短赤﹐口漧唾痰﹐此腎經陽虛熱躁﹐陰無以化﹐用六味﹑滋腎二丸而愈。

考功楊朴庵﹐口舌漧燥﹐小便頻數﹐此膀胱陽燥陰虛。先用滋腎丸以補陰而小便愈﹐再用補中益气﹑六味地黃以補肺腎而安。

一儒者發熱無時﹐飲水不絕﹐登廁則小便濇痛﹐大便牽痛﹐此精竭所致﹐用六味丸加五味﹐又補中益气﹐喜其謹守得愈。若肢體畏寒﹐喜熱飲食﹐用八味丸。

劉大參年逾六旬﹐形气瘦弱﹐小便不禁或頻數﹐內熱口漧﹐或咳痰喘運。余以爲肺腎气虛﹐用六味丸﹑益气湯以滋化源。彼不信﹐反服補陰降火濇精之劑﹐陰竅作痛﹐或小便不利。仍服前藥﹐不兩月而愈。

《證治準繩》曰﹕甲午秋治一婦人﹐年五十﹐初患小便濇﹐醫以八正散等劑﹐展轉小便不通﹐身如芒刺加於體。予以所感霖淫雨濕﹐邪尙在表﹐因用蒼朮爲君﹑附子佐之發其表﹐一服卽汗﹐小便卽時便通。

馬參政父年八旬﹐初患小便短濇﹐因服藥分利太過﹐遂致閉塞﹐涓滴不出。予以飲食太過﹐傷其胃气﹐陷於下焦﹐用補中益气湯﹐一服小便通。因先多利藥﹐損其腎气﹐遂致通後遺尿一夜不止﹐急補其腎﹐然後已。凡醫之治是證﹐未有不用泄利之劑者﹐安能顧其腎气之虛哉﹖表而出之﹐以爲世戒。

有瘀血而小便閉者﹐宜多用牛膝。《本事方》云﹕頃在毗陵有一貴官妻妾﹐小便不通﹐肚腹脹痛不可忍。眾醫皆作淋治﹐如八正散之類﹐數種皆治﹐不通﹐病愈甚。予診之曰﹕此血瘕也﹐非瞑眩藥不可去。乃用桃仁煎﹐初服至日午﹐大痛不可忍臥﹐少頃﹐下血塊如拳者數枚﹐小便如黑豆汁一二升﹐痛止得愈。此藥猛峻﹐气虛血弱者﹐宜斟酌之。

《醫方考》曰﹕宋季饒醫熊彥誠﹐年五十五歲﹐病前後便溺不通﹐五日腹脹如鼓﹐同輩環視﹐皆不能措力。與西湖妙果僧慧月相善﹐遣信邀至訣別。月驚馳而往﹐於釣橋逢一異客﹐揖之曰﹕方外髙人﹐何孑孑走趨若是﹖月曰﹕一善友久患祕結﹐病危急﹐欲往問。客曰﹕易事耳。待奉施一藥。卽脫靴入水﹐探一大螺而出。曰﹕事濟矣。抵家﹐以鹽半匙﹐和殼生搗﹐置病者臍下一寸三分﹐用寬帛緊系之﹐仍辦溺器以須其通。月未以爲然﹐姑巽謝之。至熊家﹐彥誠昏不知人﹐妻﹑子聚泣。如諸醫無他策﹐慢使試之﹐曾未安席而暴下。諸醫愧嘆而散。月歸訪異人﹐無所見矣。熊後十六年乃終。昆謂便溺不通者﹐熱祕之也。大螺性寒而善分淸散﹐濁水之中﹐一著大螺﹐便能澄徹。劑之以鹽﹐取其善潤而已。

《寓意艸》曰﹕姜宜人得奇證﹐簡《本艸經疏》治交腸用五苓散之說﹐以爲神祕。余見之﹐辧曰﹕交腸一證﹐大小二便﹐易位而出﹐若交易然。古用五苓治之﹐專爲通前陰而設也。若此證閉在後陰﹐二便俱從前陰而出﹐擬之交腸﹐誠有似是實非者。況交腸乃暴病﹐驟然而气亂於中。此證乃久病﹐以漸而血枯於內﹐有毫釐千里之不同﹐安得擬之﹖原夫疾之所始﹐始於憂思﹐結而傷脾。脾﹐統血者也。脾傷則不能統攝﹐而錯出下行﹐有若崩漏﹐實名脫營。脫營病﹐宜大補急固。乃誤認爲崩漏﹐以涼血淸火爲治﹐則脫出轉多。不思天癸已盡﹐潮汛已絕﹐萬無是病。其年髙气弱﹐無血以實漏者﹐毫不念也。於是胞門子戶之血﹐日漸消亡﹐勢不得不借資而仰給矣。借資於大腸﹐轉將大腸之血﹐運輸而滲入胞囊。久之﹐大腸之血亦盡﹐而大腸之气附血而行者﹐孤而無主﹐爲拳爲塊﹐奔騰渙散﹐與林木池魚之殃禍同矣。又如救荒者﹐剝鄰國爲立盡之墟所不顧矣。猶未也。仰給於胃脘﹐轉將胃脘之血﹐吸引而滲入胞囊﹐久之胃脘之血亦盡﹐下脫之血﹐始無源自止。夫胃脘之血﹐所以榮周身而灌百脈者﹐今乃暗歸烏有﹐則苞稂失潤而委離足憂。血盡而止﹐較之血存而脫﹐又倍遠矣。故血盡然後气亂﹐气亂然後水谷捨故趨新﹐捨寬趨隘。江漢兩渠﹐並歸一路﹐身中爲之大亂﹐勢必大腸之故道復通﹐乃可撥亂返治﹐與五苓一方﹐全無干涉。又況水谷繇胃入腸﹐另有幽門﹐泌別淸濁﹐今以滲血之故﹐釀爲穀道﹐是幽門辟爲坦徑矣﹐尙可用五苓再辟之乎﹖又況五苓之劫陰﹐爲亡血家所深戒乎﹖今之見一病﹐輒有一藥橫於胸中﹐與夫執成方奉爲靈祕者﹐大率皆誤人者也。若宜人之病﹐餘三指才下﹐便問曰﹕病中多哭泣否﹖婢媼曰﹕時時泣下。乃知髒燥者多泣﹐大腸方廢而不用也﹐交腸云乎哉﹖今大腸之脈﹐累累而現於指﹐可虞之時﹐其來春棗葉生乎﹖棗葉生而言果驗。

