古今圖書集成醫部全錄卷四百六

小兒臟腑形證門

小兒直訣【宋錢乙】

五臟虛實寒熱

心主驚﹐實則叫哭發熱﹐飲水而搐﹔虛則困臥而悸。

心熱則合面睡﹐或上竄咬牙者﹐導赤散主之。

心气實而喜仰臥者﹐瀉心湯主之。

【注按前證若心小腸實熱﹐宜治以前藥。若心脾血虛﹐用五味異功散加當歸。若因心血不足﹐用祕旨安神丸。治肝心血燥﹐用柴胡梔子散。若因肝心血虛﹐用六味地黃丸。若因脾虛食郁生痰﹐而驚悸不安者﹐宜用四君子以健脾﹐神曲﹑麥芽以消導﹐山梔﹑柴胡以淸熱。如用前方﹐病气𨿽去﹐前證仍作﹐急調補元气﹔或反甚﹐急溫補元气。凡此多因妊娠厚味七情﹐或小兒乳哺失宜﹐或乳母飲食鬱怒所致。病气旣見﹐形气已虛﹐必當推其所因﹐而以助胃壯气爲主﹐佐以治病之劑爲善。餘仿此。】

肝主風﹐實則面靑目直﹐叫哭壯熱﹐項急煩悶﹔虛則咬牙呵欠。

肝熱則手尋衣領及亂撚物﹐瀉靑丸主之。壯熱飲水喘悶﹐瀉白散主之。

【注按前證若肝木實熱生風而自病﹐肺金實熱而克木者﹐宜用前二藥以瀉其邪气之實。若肝經風熱而目直等證者﹐用柴胡梔子散以淸肝火﹐加味四物湯以養肝血。若腎虛而咬牙諸證者﹐用六君子湯以健脾土﹐六味地黃丸以滋腎水。苟不審其証之虛實﹐而妄用前藥﹐則虛虛之禍﹐不能免矣。愼之﹗】

肝有風則目連札﹐得心熱則發搐﹐或筋脈牽動而直視﹐用瀉靑丸以治肝﹐導赤散以淸心。

肝熱則目赤﹐或兼靑發搐者﹐亦用前二藥。風甚則身反張彊直﹐用地黃丸以補腎﹐瀉靑丸以治肝。

【注按前證若肝經實熱而自病﹐宜用瀉靑丸。若肝經血燥而自病﹐宜用抑肝散。腎水虛不能生肝者﹐宜用地黃丸。若脾土虛不能培木者﹐宜用六君子湯。凡肝經旣病﹐風火相搏﹐則脾臟虧損。若不固根本﹐必變他證百出也。】

脾主困﹐實則身熱引飲﹐用瀉黃散﹔虛則吐瀉生風﹐用異功散。

面白腹痛﹐口中气冷﹐不思飲食﹐或吐淸水﹐以益黃散溫補。脾虛下利﹐用調中丸。

呵欠多睡者﹐脾气虛而欲發驚也。

【注按前證若發熱作渴﹐喜冷飲食﹐或泄瀉色黃﹐睡不露睛﹐屬形病俱實﹐宜用瀉黃散疏導之。若發熱口漧﹐惡冷飲食﹐或泄瀉色白﹐睡而露睛﹐屬形病俱虛﹐宜用異功散調補之。若脾气下陷者﹐補中益气湯升補之。寒水侮土者﹐益黃散溫補之。肝木克土者﹐六君柴胡平補之。若目睛微動﹐潮熱抽搐﹐吐瀉不食﹐宜用祕旨保脾湯。凡小兒諸病﹐先當調補脾胃﹐使根本堅固﹐則諸病自退。】

肺主喘﹐實則悶亂气急﹐喘促飲水﹔虛則哽气出气。

肺熱則手掏眉目鼻面﹐用甘桔湯主之。

肺盛復感風寒﹐則胸滿气急﹐喘嗽上气﹐先用瀉白散以淸肺气﹐後用大靑膏以散風寒。

肺臟怯則唇白﹐用阿膠散補之。悶亂气粗喘促哽气者難治﹐肺虛甚也。

【注按前證若腠理不密﹐外邪所感而肺病者﹐用淸肺丸。若脾胃气虛﹐不能相生而肺病者﹐用六君子湯。若脾胃气實﹐大腸不利而肺病者﹐用瀉黃散。若心火炎爍肺金而肺病者﹐用地黃丸。】

腎主虛﹐若胎稟虛怯﹐神气不足﹐目無睛光﹐面白顱解﹐此皆難育﹐𨿽育不壽。或更加色欲﹐變證百出﹐愈難救療。或目畏明下竄者﹐蓋骨重而身縮也﹔咬牙者﹐腎水虛而不能制心火也﹐皆用地黃丸。

【注按潔古先生云﹕下竄者﹐腎气不足﹐兩足發熱﹐故不喜衣覆也。蓋臍以下﹐皆腎之所主﹐緣心气下行於腎部也﹐所以宜用地黃丸﹐壯水制火而補腎。故凡此必待精血完固﹐而後嫁娶﹐庶可以免前患。精血篇云﹕男子精未滿而禦女﹐以通其精﹐則五體有不滿之處﹐異口有難狀之疾。今小兒稟賦不足﹐豈有不本於此哉。】

五臟相勝證治

肝臟病秋見﹐肝彊勝肺而肺怯也﹐宜阿膠散以補肺﹐益黃散以補脾﹐瀉靑丸以治肝。

【注按潔古張先生云﹕肝勝肺則身熱發搐﹐喘促气短﹐病見於申酉戌時。此受所制而不能勝﹐謂之眞彊。若心乘肝爲實邪﹐壯熱而搐有力﹐利驚﹑涼驚二丸主之。肺乘肝爲賊邪﹐呵欠而搐無力﹐以地黃丸補肝﹐以瀉白散治肺。肝乘脾爲賊邪﹐多睡體重發搐﹐瀉靑丸主之。腎乘肝爲虛邪﹐憎寒呵欠而搐﹐羌活膏主之。大凡肝之得病﹐必先察其肺腎。然腎者肝之母﹐金者木之賊﹐非腎水不能相生﹐必肺金鬼邪來克。故其源在肺﹐先治其肺﹐攻其鬼也﹔某源在腎﹐先補其腎﹐滋其本也。然後察其本髒之虛實而寒溫之。除用誠﹑滑伯仁先生亦云然。】

心臟病冬見﹐心彊勝腎﹐甚則下竄不語﹐當以地黃丸補腎﹐以導赤散治心。

【注按潔古云﹕若喘而壯熱﹐此肺乘心也﹐爲微邪﹐用瀉白散。若風熱相搏﹐此肝乘心也﹐爲虛邪﹐用大羌活湯下大靑丸。吐瀉身熱﹐此脾乘心也﹐爲實邪﹐用瀉黃散。若恐布畏寒﹐腎乘心也﹐爲賊邪﹐用安神丸。大凡心臟得病﹐必先調其肝臂。腎爲心之鬼也。肝气通則心气和﹐肝气衰則心气乏﹐此心病先求其肝﹐淸其源也。五臟旣病﹐必傳其所勝﹐則腎之受邪﹐必傳於心。故先治其腎﹐逐其邪也。若肝腎平和而心自病﹐然後察其虛實而治之。】

肺病春見﹐肺勝肝也﹐以瀉白散治肺。若目淡靑或目赤者﹐當發搐﹐爲肝怯也﹐以地黃丸補肝。

【注按潔古云﹕肺病喘嗽气盛﹐見於寅卯辰時﹐當補肝瀉肺。若肺病久嗽﹐宜補脾淸心。若心乘肺﹐爲賊邪﹐熱而喘嗽﹐用地黃丸﹑導赤散﹑阿膠散。若肝乘肺﹐爲微邪﹐惡風眩冒昏憒﹐用羌活散。若腎乘肺爲實邪﹐憎寒咳嗽淸利﹐用百部丸。若脾乘肺﹐爲虛邪﹐體重吐痰﹐泄瀉咳嗽﹐用人參白朮散。大凡肺之得病﹐必先察心脾二髒治之。若心火亢盛﹐上炎爍肺﹐而肺爲病﹐宜先抑心气。若肺气不足﹐腠理不密﹐風邪所感﹐宜先補脾气。若中焦痞實﹐大腸壅滯﹐熱气上蒸﹐宜先理脾气。若心脾平和﹐則治其本經。】

腎病夏見﹐水勝火﹐腎乘心也﹐甚則悸動發搐﹐宣風散主之。

【注按潔古云﹕心乘腎者﹐爲微邪﹐發熱不惡風寒﹐用桂枝丸。肺乘腎者﹐爲虛邪﹐喘嗽皮膚寒濇﹐用百部丸。肝乘腎者﹐爲實邪﹐拘急發搐身寒﹐用理中丸。脾乘腎者﹐爲賊邪﹐體重泄瀉惡寒﹐用理中丸。大抵五行之間﹐惟腎一臟母盛而子反受邪。然物之性﹐有不可以一槪論者﹐肺腎是也。何則﹖肺主气﹐肺有熱則熱得气而上蒸﹐不能下生於腎而腎受邪矣﹐此腎之病源於肺也。又有脾經之濕﹐相刑於腎者﹐法當解肺熱﹐去脾濕。若本經自病者﹐宜滋補之。】

脾病見四旁﹐皆仿此治之。順者易治﹐逆者難治。脾怯當面目黃﹐五臟相乘﹐隨證治之。

【注按潔古云﹕凡脾之得疾﹐必先察其肝心二髒之虛實而治之。蓋肝者脾之賊﹐心者脾之母也。肝气盛則賊邪勝﹐心气虧則脾气虛。故肝乘脾則風瀉而嘔﹐茯苓半夏湯主之。若心气實而壯熱﹐體重泄瀉﹐羌活黃芩蒼朮甘艸湯主之。若肺乘脾而咳嗽便祕﹐飲食如常者﹐煎檳榔大黃湯下葶藶丸。若腎乘脾而惡寒泄瀉﹐理中丸之類主之。竊謂五臟之證相乘﹐伏匿隱顯莫測﹐然病機不離五行生克制化之理。況小兒未有七情﹐多因形體怯弱﹐血气未全﹐故有五臟勝乘之病﹐更當調治其母﹐若專治其子﹐多致誤矣。】

育嬰家祕【明萬全】

五臟證治總論

是病皆從五臟生﹐不知臟腑亦徒然。細將色脈相參合﹐對證裁方治不難。

五臟平和﹐則病不生。或寒暑之違和﹐或飲食之失節﹐則風傷肝﹑暑傷心﹑寒傷肺﹑濕傷腎﹑飲食傷脾而病生矣。語其色則肝靑﹑心赤﹑脾黃﹑肺白﹑腎黑也。語其脈﹐則肝弦﹑心洪﹑脾緩﹑肺毛﹑腎沈也。語其證﹐則肝主風﹑心主驚﹑脾主困﹑肺主喘﹑腎主虛也。語其治﹐則心肺脾三髒有補有瀉﹐肝則有瀉無補﹐腎則有補無瀉也。色脈證治﹐本諸五臟﹐心中了了﹐謂之上工。

五臟之中肝有餘﹐脾常不足腎常虛。心熱爲火同肝論﹐嬌肺遭傷不易愈。

人皆曰肝常有餘﹐脾常不足。予亦曰心常有餘﹐肺常不足。有餘爲實﹐不足爲虛。《內經》曰﹕邪气盛則實﹐眞气奪則虛。此所謂有餘不足者﹐非經云虛實之謂也。蓋肝之有餘者﹐肝屬木﹐旺於春﹐春乃少陽之气﹐萬物之所資以發生者也。兒之初生曰芽兒者﹐謂如艸木之芽﹐受气初生﹐其气方盛﹐亦少陽之气方長而未已﹐故曰肝有餘。有餘者﹐乃陽自然有餘也。脾常不足者﹐脾司土气﹐兒之初生﹐所飲食者乳耳﹐水谷未入﹐脾未用事﹐其气尙弱﹐故曰不足。不足者﹐乃穀气之自然不足也。心亦曰有餘者﹐心屬火﹐旺於夏﹐所謂壯火之气也。腎主虛者﹐此父母有生之後﹐稟气不足之謂也。肺亦不足者﹐肺爲嬌髒﹐難調而易傷也。脾肺皆屬太陰﹐天地之寒熱傷人也﹐感則肺先受之﹔水谷之寒熱傷人也﹐盛則脾先受之。故曰脾肺皆不足。

肝爲風木主生風﹐形證昭然在目中。𨿽然瀉之無用補﹐少陽生气與春同。

肝者﹐足厥陰風木也﹐木生風﹐故主風。錢氏云﹕肝主風﹐實則目直視大叫﹐呵欠煩悶項急﹔虛則咬牙多欠﹐气熱則外生﹐气濕則內生。此肝病之證也。肝之竅在目﹐故有病常以目候之。如肝有風則目連札﹐肝有熱則目直視﹐肝疳則白膜遮睛之類是也。又肝主筋﹐肝病則筋急﹐爲項彊﹐爲搐搦牽引。肝主怒﹐病則性急大叫哭﹐甚則卵腫﹐俗呼气卵是也。肝在下焦﹐熱則大小便難。肝藏魂﹐肝熱手尋衣領﹐胡亂撚物﹐甚則提空摸牀﹐此喪魂之病也。

肝病錢氏有瀉靑丸一方而無補者﹐謂其气有餘也。然肝乃少陽之气﹐所以養生者也。肝無病﹐固不可瀉以伐生气﹐亦不可補以助長也。

肝膽原來從火治﹐木中有火無人識。水不能勝號龍雷﹐惟有甘溫差可制。

肝膽之病從火治者﹐木中原有火。《燧人氏傳》云﹕知空有火﹐麗木則明。此其驗也。肝膽之火﹐水不能滅﹐寒不能勝﹐又謂龍雷之火。惟甘溫之劑﹐如人參﹑甘艸之類﹐可以制之也。故曰﹕甘能瀉火也。《內經》曰﹕辛以散之。如川芎﹑防風之類。又曰﹕辛甘發散爲陽。以辛甘之藥合而用之﹐所謂火郁則發之。此治肝病之大略也。

肝熱以瀉靑丸﹑當歸蘆薈丸瀉之。肝實同法。肝虛以六味地黃丸補之。肝乃腎之子﹐虛則補其母也。肝寒以溫膽湯及吳茱萸﹑生薑之類。

兒病﹐目視物不轉睛﹐或斜規不轉﹐或目合不開﹐或目開不合﹐或哭無淚﹐或不哭淚自出者﹐皆肝絕也。

心爲神捨易生驚﹐色脈相通惡熱侵。實則避嫌惟瀉腑。如虛叢脞要安神。

《內經》曰﹕心者君主之官﹐神明出焉。兒之初生﹐知覺未開﹐見聞易動﹐故神怯而易生驚也。錢氏云﹕心主驚。實則叫哭發熱﹐飲水而搐﹔虛則困臥悸動不安。此心病之證也。心主血脈﹐色者血之萃﹐脈者心之合也。如色見紅潤﹐脈來大數者﹐此心气有餘之象﹐其兒易養。如色見昏黯﹐脈來沈細者﹐此爲不足﹐其兒多病難養。此觀其形色脈以知其心中之虛實也。心惡熱﹐與風相搏則發搐﹐故肝生風﹐得心熱則搐也。心屬火﹐火盛則津液幹而病渴。心藏神﹐熱則神亂而臥不安。喜合面睡臥者﹐心气熱則胸中亦熱﹐欲言不能﹐而有就冷之意﹐故合面臥。心气實則气上下行濇﹐合面則气不通﹐故喜仰臥。有努其身而直伸者﹐謂之上竄﹐亦心熱也。舌者心之苗。熱則舌破成瘡﹐又爲重舌木舌﹐舌長出不收之病。《內經》曰﹕諸痛癢瘡瘍﹐皆屬於心火。兒病癅丹斑疹蛇纏虎帶虫疥熛瘡﹐皆心火之病也。

錢氏治心熱病以導赤散﹐夫導赤乃瀉小腸之藥也。心爲君主﹐不可犯之﹐瀉其腑者﹐以避嫌也。心虛則主不安﹐故以安神丸補其髒也。

心爲君主豈容邪﹐客熱來侵事可嗟。瀉實補虛有成法﹐何須方外覓靈砂。

心爲火髒﹐常苦緩散而不收。孫眞人立生脈散﹐夏月服之﹐以五味子之酸﹐能收耗散之气也。治兒心病者﹐擴而充之可也。故心熱病坐於內者﹐宜導赤散﹑瀉心湯﹑東垣安神丸之類﹔生於外者﹐如口舌生瘡﹐洗心散主之。心气虛者﹐錢氏安神丸﹔虛易驚者﹐琥珀抱龍丸。《內經》曰﹕以苦瀉之﹐黃連是也﹔以咸補之﹐澤瀉車前子是也。神气浮越多驚悸者﹐宜朱砂赤石脂龍骨以鎭之。如心病久﹐汗出發潤﹐或舌出不收﹐或暴啞不語﹐或神昏憒亂﹐或斑疹變黑﹐此皆心絕之候﹐不治。

幼科方中脾病多﹐只因乳食致沈屙。失饑失飽皆成疾﹐寒熱交侵气不和。

《內經》曰﹕脾胃者﹐倉廩之官。謂爲水谷之所聚也。兒之初生﹐脾薄而弱﹐乳食易傷﹐故曰脾常不足也。錢氏云﹕脾主困﹐實則困睡﹐身熱飲水﹔虛則吐瀉生風。此脾病之證也。脾屬土﹐其體靜﹐故脾病喜困。土主濕。濕傷則爲腫﹑爲脹﹑爲黃﹑爲吐瀉不止﹐則成慢驚風。《內經》曰﹕土气之下﹐木气承之。土爲坤土﹑坤爲腹﹐故脾病則腹中痛﹐脾疳則肚大筋靑也。脾之竅在口唇﹐脾有風則口喎唇動﹐熱則口臭唇瘡﹐寒則口角流涎﹐謂之滯頤。气不和則口頻撮。脾主舌本﹐熱則吐舌弄舌。脾主肉﹐脾虛則瘦﹐大肉折。脾主味﹐脾虛則不喜食﹐脾熱則食不作肌膚﹐傷於食則成積﹐積久則成癖。脾主津液﹐脾熱則口漧飲水。虛則津腋不生而成疳也。

脾與胃異同論﹐蓋胃受穀﹐脾消穀也。調其脾胃者﹐當適其寒溫﹐節其飲食也。故飽則傷胃﹐饑則傷脾﹔熱則傷胃﹐寒則傷脾。

胃愛淸涼脾愛溫﹐難將脾胃一般論。陰陽相濟和爲貴﹐偏熱偏寒不可憑。

脾喜溫而惡寒﹐胃喜淸涼而惡熱﹐喜惡不同﹐故難拘一法也。蓋脾胃屬土﹐居中以應四傍。其立法也﹐必四气俱備五味調和而後可。四气者﹐謂寒熱溫涼也。五味者﹐謂酸苦甘辛鹹也。辛甘溫熱爲陽﹐酸苦鹹寒爲陰。气味合而服之﹐謂之陰陽相濟﹐得其中和之法也。如偏熱則傷胃﹐偏寒則傷脾﹐非中道也。錢氏立方﹐以益黃散補脾。東垣老人謂其偏熱﹐而以異功散代之﹐其慮深矣。祖訓﹕錢氏諸方法當遵守﹐惟脾胃一條﹐吾於脾熱者瀉黃散﹐胃熱者人參白虎湯﹐脾胃寒者理中湯丸﹐脾胃虛者異功散﹑調元湯﹑人參白朮散﹑養脾丸﹐傷食者消積丸﹑保和丸﹐宿食成積者枳朴大黃丸﹐濕勝者胃苓丸﹐欲成疳者肥兒丸﹐已成疳者集聖丸。此吾家祕之法也﹐不可輕泄。

如脾病久﹐大肉消削﹐肚大靑筋﹐或口噤不開﹐或唇口開張﹐或徧身虛腫﹐或腳背腫﹐眼下胞腫﹐或吐瀉不止﹐飲食不入﹐或睡則露睛﹐口開不合﹐或多食而瘦﹐口饞﹐喜啖甜物﹐或虫出於口﹐或唇搴而縮﹐此皆脾絕之證也﹐不可治。

肺爲嬌髒原主气﹐寒熱蒸侵其气逆。熱壅胸髙喘不寧﹐虛羸气短難報息。

肺最居上﹐爲臟腑之華蓋。口鼻相通﹐息之出入﹐气之升降﹐必由之路﹐故主气。錢氏云﹕肺主喘﹐實則悶亂喘促﹐有飲水者﹐有不飲水者﹔虛則哽气長出气。此肺病之證也。《難經》曰﹕形寒則傷肺。兒之衣太薄則傷寒。《內經》曰﹕熱傷肺。兒衣太厚則傷熱。寒熱傷肺則气逆﹐爲喘爲咳。鼻者肺之竅﹐肺受風﹐則噴嚏﹐鼻流淸涕﹔受寒則鼻塞﹐呼吸不利﹔受熱則鼻幹﹐或爲衄血﹔肺疳則鼻下赤爛。肺主皮毛﹐肺虛則皮幹毛焦。病喘咳者﹐喘不止則面腫﹐咳不止則胸骨髙﹐謂之龜胸。交驚者﹐死證也。肺屬金﹐其體燥﹐病則渴不止﹐好飲水﹐謂之膈消。

眞膈肺气與天通﹐藥用淸湯以類從。肺實麻黃彊瀉白﹐阿膠虛補有奇功。

《內經》曰﹕天气通於肺﹐輕淸爲天﹐淸陽出上竅﹐本乎天者親上也。故治肺病者﹐宜用辛甘升浮之藥。如苦酸必用酒炒﹐使上升也。錢氏立方﹐肺實者以瀉白散﹑葶藶丸﹐虛者以阿膠散。袓訓云﹕其法太簡。肺主喘咳﹐因於寒者﹐麻黃湯爲主﹔因於熱者﹐以瀉白散﹔肺熱在胸者﹐以東垣涼膈散﹔渴飲水者﹐人參白虎湯﹔咽喉痛者﹐甘桔牛蒡子湯﹔欬有痰者﹐玉液丸﹔肺虛甚者﹐調元湯。肺乃脾之子﹐虛則補其母也。或單以生脈散。其法始備。

如肺久病﹐咳嗽連綿﹐喘息不休﹐或肩息﹐或龜胸﹐或咳血不止﹐或咳而驚﹐或鼻漧黑燥﹐或鼻孔張開而喘﹐或瀉利不休﹐大吼如筒﹐或面目虛浮﹐上喘气逆。此皆肺絕之候﹐不治。

天一眞精聚命門﹐人無天脈木無根。內行骨髓宜堅固﹐一水難勝二火焚。

腎屬水﹐乃天一眞精之所生也。人之有腎﹐由木之有根。其脈在尺﹐腎之虛實﹐以尺脈候之。命門在腎之間﹐爲元气聚會之虔。兒之彊弱壽夭﹐尢系於斯。全主實無虛也。腎气不足則下竄﹐蓋骨重惟欲下墜而縮身。腎水陰也﹐腎虛則目畏明﹐兒本虛怯﹐由胎气不成則神不足﹐目中白睛多﹐其顱卽解﹐色晃白﹐此皆難養。或有因病而致﹐非腎虛也﹐此屬病之證也。腎主骨﹐腎虛者﹐骨髓不滿也。兒必畏寒﹐多爲五軟之病。尻骨不成﹐則不能坐﹔臏骨不成﹐則不能行。齒乃骨之餘﹐骨不余﹐則齒生遲。腎之液爲血﹐發乃血之餘﹐腎虛則發希不黑。腎之竅在耳﹐腎虛則耳薄﹐熱則其中出膿。腎主齒﹐熱則生疳﹐卽走馬疳也。

腎開竅於二陰﹐腎熱則大小便不通﹐腎冷則小便下如米泔。二火者﹐乃君相火也。經曰﹕一水不勝二火。正此謂也。陰常不足腎常虛﹐筋骨難成貌必臒。錢氏立方惟有補﹐經云瘡疹瀉其餘。

水爲陰﹐火爲陽﹐一水不勝二火﹐此陽常有餘﹐陰常不足﹐腎之本虛也明矣。故錢氏只用補腎地黃丸一方。不敢瀉者﹐因無實證也。或謂痘疹﹐腎不可實﹐當瀉之。此言甚謬。蓋腎主液﹐痘中之血化爲水﹐水化爲膿﹐皆腎之津液所化也。若無腎水﹐則瘡枯黑而死矣。豈可瀉之﹖痘疹曰歸腎者﹐蓋瘡疹之毒﹐內發於骨髓﹐外發於皮毛者爲順﹔變黑復陷入於骨髓之中﹐故爲害。此非順之爲害也﹐乃火旺水衰之病。錢氏以百祥丸﹑牛李膏治黑陷者﹐以瀉腎中之邪﹐非腎中之眞陰也。詳見《痘疹心要》。腎熱大便不通者﹐宜以豬膽汁導之。豬者﹐水畜也。小便不利者﹐宜五苓散﹐瀉其膀胱腑也。東垣滋陰丸以瀉腎火。如腎病久﹐身下竄﹐目中如見鬼狀﹐或骨痿弱﹐臥不能起﹐或二便遺失﹐皆腎絕之候﹐不治。

本髒自病論精神﹐補瀉分明有定方。若是相傳作兼病﹐更宜通變互提綱。

按《難經》有五邪之論﹐論本髒自病者爲正﹐邪自前來者爲實﹐邪自後來者爲虛﹐邪自所勝來者爲微邪﹐自所不勝來者爲賊邪。此以五行生克之理論也。錢氏所論肝主風﹑心主驚﹑脾主困﹑肺主喘﹑腎主虛﹐此皆本髒自病者﹐謂之正邪﹐故立五補六瀉之方以主之。潔古先生乃取《難經》之言﹐以明五臟傳變之證﹐補錢氏之所未及者﹐其法始備。故風傷肝﹐熱傷心﹐濕傷肺﹐寒傷腎﹐飲食勞倦則傷脾﹐此五臟自受之邪﹐爲本病也。如肝主風﹐其中風者本病也﹐謂之正邪。由傷熱得之﹐乃心乘肝自前來者爲實邪﹔由傷濕得之﹐乃腎乘肝自後來者爲虛邪﹔由飲食勞倦得之﹐乃脾乘肝自所勝來者爲微邪。余髒仿此。詳見四十九難。潔古論其治五臟之法﹐如肝臟自病﹐只治其肝﹐宜瀉靑丸。若心乘肝者﹐宜以導赤瀉心﹐實則瀉其子也。腎傷肝者﹐宜以姜附四逆湯﹐補腎虛則補其母也。肺傳肝者﹐宜以瀉白散瀉肺﹑地黃丸補肝﹐先補而後瀉也。脾乘肝者﹐宜調元湯以益脾制肝。餘仿此推之。其餘方法﹐不必拘定﹐會而通之可也。是皆治其初得之病也。

又有一臟之病而傳別髒者﹐謂之兼證﹐當視標本之緩急而治之。先見病謂之本﹐緩﹔後見病謂之標﹐急。如大小便不通﹐或吐瀉不止﹐或咽喉腫痛﹐飲食不入﹐或心腹急痛之類﹐𨿽後得之﹐當先治之﹐故曰急則治其標也。如無急證﹐只從先得之病治之﹐以後病之藥﹐隨其證而加治之﹐所謂緩則治其本也。

大抵嬰兒脾病多﹐只因乳食欠調和。知他髒病須調胃﹐若到成疳受折磨。

胃主納谷﹐脾主消穀。饑則傷胃﹐飽則侮脾。小兒之病﹐多過於飽也。或母有气實形壯者﹐其乳必多﹐求兒不哭﹐縱乳飲之﹐定乃傷於乳也。母之气弱形瘦者﹐其乳必少﹐恐子之哭﹐必取谷肉糕果之類﹐嚼而哺之﹐不飽不止﹐定乃傷於食也。故小兒之病﹐胃最多也。五臟以胃气爲本﹐賴其滋養也。胃者中和之气也﹐非若五臟之偏也。如五臟有病﹐或瀉或補﹐愼勿犯其胃气。胃气若傷﹐則不食而瘦﹐或善食而瘦﹐疳病成矣﹐不可治。經曰﹕全谷則昌﹐絕谷則亡。誠醫科之龜鑑也。

幼科發揮【明萬全】

五臟主病

此因五臟气動所生之病﹐乃病生於內者也。

肝主風﹐實則目直視﹐呵欠﹐大叫哭﹐項急煩悶﹔虛則咬牙呵欠。气溫則內生風﹐气熱則外生風也。气謂口中气也。實則瀉靑丸﹑當歸龍薈丸瀉之﹐虛則地黃丸補之。

諸風搐搦﹐牽引喎斜﹐皆肝之病也﹐宜瀉靑丸主之。

肝所生病﹐諸風掉眩﹐皆屬肝木。《脈訣》云﹕熱則生風是也。

兼見心證﹐則發熱而搐。肝有風則目連札小搐﹐得心熱則擋。肝有熱則目直視不搐﹐得心熱則搐。瀉肝用瀉靑丸﹐瀉心用導赤散主之。

兼見脾證﹐輕則昏睡不嗜飲食﹐當視其大便何如。大便祕者﹐宜蜜導法﹐愼勿下之。恐下得脾虛﹐反爲篤疾。大便潤者﹐宜琥珀抱龍丸主之。

兼見肺證﹐喘急悶亂﹐痰涎壅塞﹐須從大小便以利之。如喘息有聲﹐肩聳胸髙﹐喉中痰響者﹐不治。淸寧散主之。

兼見腎證﹐暴啞失音﹐手足彊宜﹐此從風治﹐輕者地黃丸主之﹐重則爲廢疾而不可治矣。

心主驚﹐實則叫哭發熱﹐飲水而搐﹔虛則困臥悸動不安。實則導赤瀉心湯﹐虛則二安神丸服之。

諸熱驚悸﹐不安多啼﹐此心臟本病也。宜導赤散加朱砂主之。甚者涼驚三黃瀉心丸主之。

心所生病﹐經曰﹕諸痛癢瘡疾﹐皆屬心火。

兼見肝證﹐則發熱而搐﹐宜木通散主之。

兼見脾證﹐則嗜臥夢中咬牙多驚﹐宜錢氏安神丸主之。

兼見肺證﹐則發熱作搐而喘﹐宜淸寧散主之。

兼見腎證﹐爲驚癇﹐發則忽然臥僕﹐咬牙搐搦﹐手足逆冷﹔發過卽醒﹐精神恍惚。蓋心藏神﹐驚則傷神﹔腎藏志﹐恐則傷志。小兒神志怯弱﹐有所驚恐﹐則神志失守而成癇矣。如書傳所謂請僧寄名﹐僧爲摩頂誦咒﹐而兒被嚇而成癇﹐後見穿皂衣人卽發是也。亦有驚久成癇者﹐初起卽可治﹐定志丸主之。父母怠忽﹐久而不治﹐遂成終身之患。

心火者﹐君火也﹐君務徳而不爲毒﹔爲癢痛瘡瘍者﹐乃命門相火之所爲也。小兒諸瘡﹐皆胎毒也。

脾主困﹐實則困睡﹐身熱飲水﹔處則吐瀉生風。實則瀉黃散﹑三黃丸主之﹐虛則益黃散﹑異功散﹑小建中湯﹑調元湯﹑肥兒丸補之。

諸困睡不嗜食吐瀉﹐皆脾臟本病也。昏睡身熱﹐宜胃苓丸﹑琥珀抱龍丸主之。吐瀉有冷有熱﹐冷者不渴﹐理中丸主之﹔熱者渴飲冷水﹐五苓散調天水散主之。

脾所生病﹐經云﹕諸濕腫滿﹐皆屬脾土。

兼見肝證﹐初傷風吐瀉﹐惡風發熱﹐煩急煩悶﹐此宜發散﹐惺惺散主之。如先吐瀉﹐後變慢驚風者﹐不治。

兼見心證﹐發熱昏睡﹐夢中驚悸﹐宜東垣安神丸主之。渴欲飲水﹐辰砂五苓散主之。

兼見肺證﹐發熱昏睡﹐气促而喘者﹐宜葶藶丸主之。

兼見腎證﹐羸瘦痿弱﹐嗜臥不能起者﹐宜脾腎兼補。補腎宜地黃丸﹐補脾宜養脾丸。如瀉久便膿血者死。蓋腎者元气之主﹐腎虛則稟賦不足之證﹔脾者气谷之主﹐脾虛則爲津液不足之病。故小兒五臟之病﹐脾腎爲多﹐肝心次之﹐肺又次之。

肺主喘﹐實則悶亂喘促﹐好飲水﹐有不飲水者﹔虛則哽气長出气。實則瀉白散﹑葶藶丸瀉之﹐虛則阿膠散﹑生脈散合甘桔湯補之。

諸气喘促﹐上气咳嗽面腫﹐皆肺臟之本病也﹐加味瀉白散主之。桔梗﹑防風二錢﹐甘艸一錢﹐地骨皮一錢二分。

肺所生病﹐經云﹕諸气上逆喘逆﹐皆屬於肺。

兼見肝證﹐由中風得之﹐鼻流淸涕﹐惡風喘嗽﹐宜發散﹐加減參蘇飲主之。如久咳嗽﹐變風疾﹐不治。如錢氏所謂三瀉肝而肝病不退﹐三補肺而肺證尢虛是也。

兼見心證﹐發熱飲水﹐喘嗽悶亂﹐此心火勝也﹐宜涼膈散加知母﹑石膏主之。久嗽不止﹐黃連阿膠丸。黃連﹑赤茯苓能抑心火﹐肝得其淸。

兼見脾證﹐咳則吐﹐此傷乳食而喘嗽不寧﹐宜葶藶丸﹑小陷胸加大黃主之。

兼見腎證﹕腎者水髒也﹐受五臟六腑之津液而藏之。入心爲汗﹐入肝爲淚﹐入肺爲涕﹐入脾爲涎﹐入腎爲精。凡咳嗽之多吐痰者﹐乃腎之精液不歸元也﹐宜補腎地黃丸主之﹐加巴戟﹑杜仲鹽水炒﹑肉蓯蓉酒洗去甲﹑小茴香炒﹑破故紙炒﹐研末蜜丸﹐煎麥門冬湯下。

腎主虛無實﹐地黃丸主之。惟痘疹腎實則黑陷﹐此非錢氏之語﹐乃記者之誤焉而不詳者也。以啟後人之疑﹐有瀉腎之方﹐如百祥丸之類。有補脾瀉腎之論﹐令兒夭札﹐盡信書則不如無書也。蓋人之一身﹐肺主皮毛﹐心主血脈﹐脾主肌肉﹐肝主筋﹐腎主骨髓。五臟之有腎﹐猶四時之有冬也。瘡疹之毒﹐乃自骨髓出現於筋肉血脈皮膚之外﹐如品物之翕聚於冬者﹐發散而爲春之生﹑夏之長﹑秋之藏也。變黑歸腎﹐則不能發散於外而反陷於內﹐此腎中眞气之虛﹐邪气之實﹐所以立百祥丸﹑牛李膏﹐以瀉腎中之邪气﹐非瀉腎之眞气也。況腎中之水﹐潤澤光壯﹐由津液之充滿也。瘡疹黑陷者﹐正腎主虛﹐水不勝火﹐津液漧枯﹐故變爲黑﹐倒陷入裏﹐所謂瀉之者﹐瀉水救火之良法也。

諸虛不足﹐胎稟怯弱者﹐皆腎之本髒病也。五臟病後成腎虛者﹐各用地黃丸﹐加減隨證。惟瘡疹歸腎﹐有瀉有補。

腎所生病﹐錢氏曰﹕腎主虛﹐卽胎稟不足之病也。

兼見肝證﹐驚風及手足癱者﹐宜地黃丸﹐加牛膝﹑當歸﹑續斷各二兩﹐肉桂一兩爲末﹐蜜丸用。

兼見心證﹐驚風及失音不語者﹐宜地黃丸加石菖蒲﹑柏子仁﹑遠志各二兩爲末﹐蜜丸服。

兼見脾證﹐吐瀉及變痢疾者﹐宜地黃丸加黃連﹑黃蘗各酒炒二兩﹐漧薑炒﹑車前子﹑肉豆蔻面煨各一兩爲末﹐蜜丸服。

兼見肺證﹐咳嗽痰中有血﹐宜地黃丸加天門冬﹑麥門冬焙﹑知母﹑黃蘗蜜水炒﹑阿膠炒各二兩﹐蜜丸服。

按五臟虛實補瀉之法﹐引經解之。經云﹕邪气盛則實﹐眞气奪則虛。所謂實則瀉之者﹐瀉其邪气也﹔虛則補之者﹐補其眞气也。如眞气實則爲無病兒矣﹐豈有瀉之者乎。云肝常有餘﹐脾常不足者﹐此卻是本髒之气也。蓋肝乃少陽之气﹐兒之初生﹐如木方萌﹐乃少陽生長之气﹐以漸而壯﹐故有餘也。腸胃脆薄﹐穀气未充﹐此脾所以不足也。

小兒五色修明﹐聲音淸響﹐此心肺之气足也。乳食能進﹐大小便調﹐此腸胃之气足也。手足和暖﹐筋骨剛健﹐此皆腎肝之气足也。是謂無病易養﹐不宜妄投藥餌﹐誅罰無過也。

如面色晃白﹐聲音微小﹐此心肺不足也。乳食減少﹐吐痢頻並﹐此腸胃不足也。解顱項軟﹐手足痿弱﹐此肝腎不足也。是兒多病難養。此以形體之虛實﹐辧五臟之彊弱也。有病者﹐各宜隨五臟之虛實按方治之。

嬰童百問【明魯伯嗣】

五臟病治

治療之法﹐大抵肝病以疏風理气爲先﹐心病以抑火鎭驚爲急﹐脾病當溫中消導﹐肺病宜降气淸痰﹐腎病則補助眞元﹐斯得其治法之大要也。

假如肺病又見肝證﹐咬牙多呵欠者易治﹐肝虛不能勝肺故也。若目直大叫哭﹐項急煩悶者﹐難治。蓋肺病久則虛冷﹐肝彊實而反勝肺也。宜視病之新久虛實﹐虛則補母﹐實則瀉子。

肝外主感風﹐呵欠煩悶﹐口中气熱﹐當發散﹐大靑膏主之。若能食﹐飲水不止﹐當大黃丸微下﹐余不可下。肝熱手尋衣領﹐及亂撚物﹐瀉靑丸主之。壯熱飲水﹐喘悶﹐瀉白散主之。肝病勝肺﹐肝病秋見﹐肝彊勝肺﹐肺怯不能勝肝﹐當補脾治肝。益脾者﹐母令子實故也。補脾益黃散﹐治肝瀉靑丸。肝有風﹐目連眨不搐﹐得心熱則搐﹐治肝瀉靑丸﹐治心導赤散主之。肝有熱﹐目直視不搐﹐治同上法。肝有風﹐其身反張﹐彊直不搐﹐心不受熱也﹐當補腎治肝。補腎地黃丸﹐治肝瀉靑丸主之。凡病或新或久﹐皆引肝風之動﹐而動止於頭目﹐目屬肝﹐風入於目﹐上下左右如風吹不輕不重﹐兒不能任﹐故目連眨也。若熱入於目﹐牽其筋脈﹐兩眥俱緊﹐不能轉視﹐故目直也。若得心熱則搐﹐以其子母俱有實熱﹐風火相搏故也。肝病見秋﹐木旺肝彊勝肺也﹐宜補肺瀉肝。輕者肝病退﹐重者唇白而死。

心熱視其睡﹐口中气溫﹐或合面睡﹐及上竄咬牙﹐皆心熱也﹐導赤散主之。心气熱則心胸亦熱﹐欲言不能而有就冷之意﹐故合面臥。心气實則气上下行濇﹐合臥則不得通﹐故喜仰臥﹐則气得上下通也﹐瀉心散主之。心病見冬﹐火旺心彊勝腎﹐當補腎治心。輕者病退﹔重者下竄不語﹐腎怯虛也。

脾胃不和﹐面晃白無精光﹐口中气冷﹐不思食﹐吐水﹐當補脾﹐益黃散主之。脾胃虛冷﹐面晃白色瘦弱﹐腹痛不思食﹐當補脾﹐益黃散。下痢者﹐調中丸主之﹐傷風手足冷﹐脾臟怯也﹐當和脾﹐後發散。和脾益黃散﹐發散大靑丸主之。脾病見四旁﹐皆仿此治之。順者易治﹐逆者難治。脾怯當面赤黃﹐五臟相反﹐隨證治之。

肺盛復有冷風﹐胸滿短气﹐气急喘嗽上气﹐當先散肺﹐後發散風冷。散肺﹐瀉白散主之。肺只傷寒則不胸滿﹐肺熱則手掐眉眼鼻面﹐甘桔湯主之。肺虛熱﹐唇深紅色﹐治之散肺虛熱﹐少服瀉白散。肺臟怯﹐唇白色﹐當補肺﹐阿膠散主之。若悶亂气粗﹐喘促哽气者﹐難治﹐肺虛損故也。脾肺病久﹐則虛而唇白。脾者﹐肺之母也﹐母子皆虛﹐不能相營﹐故曰怯。肺主唇﹐白而光澤者吉﹐白如枯骨者死。肺病春見﹐肺臟勝肝﹐當補腎肝﹐治肺臟。肝怯者﹐受病也。補肝腎﹐地黃丸﹔治肺﹑瀉白散主之。肺病見春﹐肺旺勝肝﹐當瀉肺。輕者肺病退﹐重者目淡靑必發驚。更有赤者當搐﹐爲肝怯﹐當目淡靑色也。

腎虛兒本虛怯﹐由胎气不成則神气不足﹐目中白睛多﹐其顱卽解﹐顖開面色滉白﹐此皆難養﹐縱長不過八八之數。若恣於色欲﹐多不過四旬而亡。或有因病而致腎虛者﹐非此論也。又腎气不足則下竄﹐蓋骨重惟欲墜下而縮身也。腎水陰也﹐腎虛則畏明﹐皆宜補腎﹐地黃丸主之。腎病見夏﹐水勝火﹐腎勝心也﹐當瀉腎﹐輕者病退﹐重者悸動當搐也。

保嬰撮要【明薛鎧】

肝

錢仲陽云﹕肝主風﹐實則目直大叫﹐項急煩悶﹔虛則咬牙呵欠。气熱則外生風﹐气溫則內生風﹐大靑膏散之。若能食飲水不止﹐用大黃丸微下之。肝熱則目直不搐﹐手尋衣領及亂撚物﹐瀉靑丸主之。壯熱飲水喘悶﹐瀉白散主之。肝病秋見﹐肺怯不能勝肝也﹐當用益黃散補脾﹐瀉靑丸治肝。肝有風則目連眨﹐得心熱則搐﹐用瀉靑丸治肝﹐導赤散治心。甚則身反張﹐目直不搐﹐心不受熱也﹐當用地黃丸補腎﹐瀉靑丸治肝。唇白者不治。又張潔古云﹕肝主風﹐自病則風搐拘急。若心乘肝爲實邪﹐肺乘肝爲賊邪﹐腎乘肝爲虛邪。凡肝得病﹐必先察其肺腎。腎者肝之母﹐肺者肝之賊。今肝之得病﹐若非腎水不能相生﹐必是肺金鬼邪來克。故其來在肺﹐先治其肺﹐攻其鬼也﹔其來在腎﹐先補其腎﹐滋其源也。然後審其本髒之虛實而寒溫之。竊謂前證若肝經實熱而外生風者﹐宜用大靑膏散之。若旣服而前證仍作益甚者﹐此邪气已去而脾气虧損也﹐宜用異功散加芎﹑歸補之。若肝經虛熱﹐或因克伐而內生風者﹐宜用異功散﹑地黃丸補之。若風邪入髒﹐能食飲冷大便祕結者﹐此邪气內實也﹐宜用大黃丸下之。若旣下而食少飲湯﹐或腹作脹者﹐此脾气內虛也﹐宜用白朮散補之。气血素弱﹐或因病後﹐或服攻伐之劑﹐而手尋衣領﹐咬牙呵欠目淡靑者﹐乃肝經虛甚也﹐急用地黃丸以補腎肝。哽气短气長出气﹐乃肺經虛甚也﹐急用異功散以補脾肺。若申酉時叫哭直視﹐呵欠煩悶﹐項急驚悸﹐手足搖動﹐發熱飲水者﹐此風火相搏而勝肺金也。用柴胡梔子散以治肝火﹐生肝血﹔用異功散補脾土﹐生肺金。若唇白者﹐爲脾絕﹐不治。夫嬰童之證﹐多因妊娠厚味七情﹐或兒乳哺失宜﹐或乳母飲食鬱怒所致。病气旣見﹐形气已虛。當推其所因﹐用藥加漏蘆以治其母﹐兒飲一二匙。後仿此。

心

錢仲陽曰﹕心主驚﹐實則叫哭發熱飲水而搐﹐虛則困臥驚悸不安。又云﹕熱則睡中口气溫﹐及上竄咬牙而合面臥﹐有就冷之意﹐皆心熱也﹐導赤散主之。若仰面臥者﹐乃心气實﹐气不得上下流通也﹐瀉心散主之。心病冬見﹐火勝水也﹐當補腎治心﹐輕者病自愈。下竄不語者﹐腎虛怯也。又張潔古云﹕心主熱﹐若肺乘心爲微邪﹐肝乘心爲虛邪﹐脾乘心爲實邪﹐腎乘心爲賊邪。凡心臟得病。必先調其肝腎。肝气通則心气和﹐肝气滯則心气乏。此心病先求其肝﹐淸其源也。五臟受病﹐必傳其所勝。腎之邪必傳於心﹐故先治其腎﹐遂其邪也﹐若肝腎脈俱和﹐然後察其心家虛實治之。竊謂仰面臥者﹐因其心胸實熱﹐故喜仰面而向虛也。合面臥者﹐因心胸虛熱﹐故喜合臥而就實也。實則調治心肝﹐虛則調補脾肺﹐二者別之﹐盡其狀矣。其咬牙等證﹐多有雷同﹐不必拘泥。如用瀉心導赤等劑﹐邪气𨿽去而病仍作﹐當調補元气﹔或反甚﹐急溫補元气。其心气冬見﹐或亥子時病益甚﹐或下竄不語者﹐乃腎水虛而心火甚也﹐用地黃丸。其乳下嬰兒﹐須母服之。

脾

錢仲陽云﹕脾主困﹐實則困睡身熱﹐飲水或不飲水﹔處則吐瀉生風。脾胃虛寒則面晃白﹐目無精光﹐口鼻气冷﹐肌體瘦弱﹐吐水腹痛﹐不思乳食﹐用益黃散﹔下利用調中丸。傷風手足冷者﹐脾臟怯也﹐先用益黃散補脾﹑後用大靑膏發散。脾病見四季皆仿此。順者易治﹐逆者難治。脾怯當面赤黃﹐若兼五臟相勝﹐隨證治之。又張潔古云﹕脾主濕﹐自病則泄瀉多睡﹐體重昏倦。若肝乘脾爲賊邪﹐心乘脾爲虛邪﹐肺乘脾爲實邪﹐腎乘脾爲微邪。凡脾之得病﹐必先察其肝心二髒。蓋肝是脾之鬼﹐心是脾之母。肝气盛則鬼邪有餘﹐心气虧則生气不足﹐當用平肝气益心气。若診其脈﹐肝心俱和﹐則脾家自病﹐察其虛實而治之。竊謂前證實者﹐病气實而形气虛也。若面色晃白﹐吐瀉腹痛﹐口鼻气冷﹐屬寒水侮土﹐宜用益黃散。若面靑唇黯﹐吐瀉手足並冷﹐此脾土虛寒﹐用漧薑理中湯。若面色萎黃﹐手足不冷﹐此脾土虛弱﹐用人參理中湯。若傷風手足並冷﹐吐痰咳嗽﹐吐瀉腹脹﹐此脾肺气虛﹐用五味異功散實脾气﹐加防風﹑升麻散外邪。若發於寅卯之時﹐用六君﹑柴胡﹑升麻補脾土﹐平肝木。然面黃者﹐脾之本色也。面赤者﹐火生土爲順﹔面靑者﹐木克土爲逆。當平其所勝﹐以補元气爲善。

肺

錢仲陽曰﹕肺主喘﹐實則悶亂喘促或飲水﹐虛則哽气出气短气。若肺盛復感風寒﹐則胸滿气急喘嗽﹐用瀉白散。肺熱則手掐眉目鼻面﹐用甘桔湯。肺虛熱則唇色深紅﹐少用瀉白散。肺怯則唇色白﹐用阿膠散。若悶亂气粗喘促哽气者﹐難治。肺病久唇白者﹐此脾肺子母皆虛也。若白如豬脂者吉﹐白如枯骨者死。如肺病春見﹐肺勝肝也﹐用地黃丸補肝腎﹐瀉白散以治肺。目淡靑必發驚﹐更有赤者當搐﹐爲肝怯也。又張潔古云﹕肺主燥﹐自病則喘嗽﹐燥則潤之。若心乘肺爲賊邪﹐肝乘肺爲微邪﹐腎乘肺爲實邪﹐脾乘肺爲虛邪。凡肺之得病﹐必先觀心脾二髒之虛實。若心火爍金﹐當抑心滋肺。若脾气虛冷﹐不能相生﹐而肺气不足﹐則風邪易感﹐宜補脾肺。若脾實中痞﹐熱气上蒸於肺﹐宜瀉脾气。若心脾平和而肺自病﹐當察虛實治之。竊謂肺經郁熱﹐用瀉白散﹔肺气自虛﹐用四君子湯﹔外邪所乘﹐用參蘇飲﹔心火炎爍﹐用人參平肺散﹔中焦實痞﹐用大承气﹔脾不能生肺﹐用異功散。夫肺气盛者﹐肺中之邪气盛也﹐其脈右寸必浮而有力﹐宜用瀉白散以瀉之。若肺虛而有熱者﹐執肺熱傷肺之說而不用人參﹐誤矣﹐仍參某證治之。

腎

錢仲陽曰﹕腎主虛無實證﹐惟痘瘡實則黑陷。當更分別証之虛實。假如肺病又見肝證﹐咬牙呵欠者易治﹐肝虛不能勝肺也。若目直視﹐大叫哭﹐項急煩悶者﹐難治。蓋肺病虛冷﹐肝彊實而勝肺也。視病新久虛實﹐虛則補其母﹐實則瀉其子。夫腎虛者﹐由胎气不盛﹐則神短顖開﹐目多白睛﹐面色晃白﹐此皆難養﹐縱長不過八八之數。若恣色欲﹐不及四旬而亡。或有因病而致腎虛者。又云﹕腎气不足則下竄。蓋腎虛骨重﹐惟欲墜下而縮身也。腎水陰也﹐腎虛則目無睛光畏明﹐皆用地黃丸。腎病見夏﹐水勝火也。輕者病自退﹐重者當驚發搐。又張潔古云﹕腎主寒﹐自病則足脛寒而逆。腎無實﹐瘡疹黑陷乃實﹐是水制火也。若心乘腎爲微邪﹐肺乘腎爲虛邪﹐肝乘腎爲實邪﹐脾乘腎爲賊邪。本髒虛弱﹐正令不行﹐鬼賊克害﹐當補本髒之正气。假令肺病喘嗽﹐見於初春當補腎﹐見於夏救肺﹐見於秋救脾﹐見於冬補心瀉本髒﹐乃名寒嗽。大抵五臟各至本位﹐卽气盛不可更補﹐到所克位不可更瀉。然五行之中﹐惟腎水一臟﹐母盛而反受邪。何則﹖肺屬金﹐射於皮毛﹐所主者气﹔腎屬水﹐主於骨髓﹐所藏者精。气之輕浮﹐能上而不能下﹔精之沈重﹐能下而不能上。此物性之自能。今肺气得熱而上蒸﹐則不能下生於腎而受邪矣﹐急服涼藥解之。此腎气必先求肺。或脾經之濕﹐刑克於腎﹐宜去脾濕。若脾肺平和而腎自病﹐則察其本髒而治之。竊謂下竄等證﹐足不喜覆者﹐蓋腰以下皆腎所主﹐乃心气下行於腎部也﹐法用地黃丸壯腎水以制心火。若因脾肺虛而不能生腎水者﹐用補中益气湯﹑六味地黃丸以滋化源。其瘡疹黑陷﹐乃腎虛而邪气實也﹐尢當用地黃丸。

古今醫鑑【明龔信】

五臟生成

夫一月之孕﹐有白露之稱﹔二月之胚﹐有桃花之譬。及其三月﹐則先生右腎而爲男﹐陰包陽也﹔先生左腎則爲女﹐陽包陰也。其次腎生脾﹐脾生肝﹐肝生肺﹐肺生心﹐以生其勝己者。腎屬水﹐故五臟由是爲陰。其次心生小腸﹐小腸生大腸﹐大腸生膽﹐膽生胃﹐胃生膀胱﹐膀胱生三焦﹐以生其己勝者。小腸屬火﹐故六腑由是爲陽。其次三焦生八脈﹐八脈生十二經﹐十二經生十二絡﹐十二絡生一百八十絲絡﹐絲絡生一百八十纏絡﹐纏絡生三萬四千孫絡﹐孫絡生三百六十五骨節﹐骨節生三百六十五大穴﹐大穴生八萬四千毛竅﹐則耳目口鼻四肢百骸之身皆備矣。

觀面部五臟形色歌

心經有冷目無光﹐

太陰黑﹐目無光彩﹐此心經冷也。

面赤須言熱病當。

面頰赤色﹐此爲心有熱也。

赤在山根驚四足﹐

山根赤色﹐心經生風﹐下至準頭惡也。

積看虛腫起陰陽。

三陰三陽虛腫﹐心有積也。

肝經有冷面微靑﹐

面靑爲肝受冷﹐主發驚也。

有熱眉泡赤又臨。

眉上有紅赤﹐爲肝有熱也。

髮際白言驚气入﹐

髮際至印堂略白者﹐爲肝驚也。

食倉黃是積熱深。

眉上有紅赤﹐爲肝有熱也。

脾冷應知面色黃﹐

面黃印堂反白者﹐爲脾冷也。

三陽有白熱爲殃。

三陽上白者﹐爲脾熱也。

靑居髮際生驚候﹐

髮際及印堂色靑者﹐脾驚也。

唇口皆黃是積傷。

上下唇黃﹐爲脾受積也。

肺受面白冷爲由﹐

白色在面皮﹐及人中或靑者﹐皆肺冷也。

熱赤人中及嘴頭。

人中及嘴頭有赤者﹐肺有熱也。

靑在山根驚四足﹐

山根靑色﹐是肺受驚也。

赤居髮際積爲仇。

髮際赤色﹐乃有積也。

面黑當知腎臟寒。

面帶黑者﹐腎有冷也。

食倉紅是熱須看。

食倉紅者﹐腎有熱也。

風門黃可言驚入﹐

風門黃者﹐腎有驚也。

兩目微沈積所幹。

兩目微沈﹐是積在腎也。

醫學綱目【明樓英】

五臟

五臟相勝﹐病隨時令﹐乃錢氏擴充《內經》藏气法時論之旨﹐實發前人所未發者也。假如肝病見於春及早晨﹐乃肝自病於本位也。今反見於秋及日晡肺之位﹐如肺虛極﹐肝往勝之﹐故當補脾肺瀉肝也。餘仿此。

潔古曰﹕熱則從心﹐寒則從腎﹐嗽而气上從肺﹐風從肝﹐瀉從脾。假令瀉兼嗽﹐又气上﹐乃脾肺病也﹐宜瀉白﹑益黃散合而服之。脾苦濕﹐肺苦燥。气上逆也﹐其證見瀉﹐又兼面色黃﹐腸鳴呦呦者﹐宜服理中湯。瀉而嘔者﹐宜服茯苓半夏湯。如瀉而渴熱多者﹐宜服黃芩厚朴湯。不渴而熱少者﹐宜服白朮厚朴湯。其他五臟若有兼證﹐皆如此類推之。更詳後論四時推詳用藥。

心主熱﹐自病或大熱﹐瀉心湯主之。實則煩熱﹐黃連瀉心湯主之。虛則驚悸﹐生犀散主之。

肺乘心﹐微邪﹐喘而壯熱﹐瀉白散主之。肝乘心﹐虛邪﹐風熱﹐煎大羌活湯下大靑丸主之。脾乘心﹐實邪﹐泄瀉身熱﹐瀉黃散主之。腎乘心﹐賊邪﹐恐怖惡寒﹐安神丸主之。

肺主燥﹐自病則喘嗽﹐燥則潤之。實則喘而气盛﹐瀉白散主之。

虛則喘而少气﹐先益黃散﹐後阿膠散主之。

心乘肺﹐賊邪﹐熱而喘嗽﹐先地黃丸﹐中導赤散﹐後阿膠散主之。肝乘肺﹐微邪﹐惡風眩冒昏憒嗽﹐羌活膏主之。腎乘肺﹐實邪﹐憎寒嗽淸利﹐百部丸主之。脾乘肺﹐虛邪﹐體重吐痰泄瀉嗽﹐人參白朮散主之。

肝主風﹐自病則風搐拘急。肝苦急﹐急食甘以緩之﹐佐以酸苦﹐以辛散之。實則風搐力大﹐瀉靑丸主之。虛則風搐力小﹐地黃丸主之。

心乘肝﹐實邪﹐壯熱而搐﹐利驚丸涼驚丸主之。肺乘肝﹐賊邪﹐气盛則前伸呵欠微搐﹐法當瀉肺﹐先補本髒。補肝﹐地黃丸主之﹔瀉肺﹐瀉白散主之。脾乘肝﹐微邪﹐多睡體重而搐﹐先當定搐﹐瀉靑丸主之﹔搐止再見後證﹐則別立法治之。腎乘肝﹐虛邪﹐憎寒呵欠而搐﹐羌活膏主之。

脾主濕﹐自病則泄瀉多睡﹐體重昏倦。脾苦濕﹐急食苦以燥之。實則泄瀉赤黃﹐睡不露睛﹐瀉黃散主之。虛則泄瀉色白﹐睡露睛﹐白朮散主之。

肝乘脾﹐賊邪﹐風瀉而嘔﹐茯苓半夏湯主之。心乘脾﹐虛邪﹐壯熱體重而瀉﹐羌活黃芩蒼朮甘艸湯主之。肺乘脾﹐實邪﹐能食不大便而嘔吐嗽﹐煎檳榔大黃湯下葶藶丸。腎乘脾﹐微邪﹐惡寒泄瀉﹐理中丸之類主之。

腎主寒﹐自病則足脛寒而逆。人之五臟惟腎無實﹐小兒瘡疹變黑陷﹐則是腎實水克退心火。

心乘腎﹐微邪﹐內熱不惡寒﹐桂枝湯主之。肺乘腎﹐虛邪﹐喘嗽皮濇寒﹐百部丸主之。肝乘腎﹐實邪﹐拘急气搐身寒﹐理中丸主之。脾乘腎﹐賊邪﹐體重泄瀉身寒﹐理中丸主之。

凡五臟虛弱﹐是自己正令不行﹐乃鬼賊之所克害﹐當補本髒之正气。假令肺病喘嗽時﹐於初春見之﹐法當補腎。見於夏救肺﹐見於秋瀉肺﹐見於冬補心瀉本髒﹐又名寒瀉。大抵五臟各至本位﹐卽气盛不可更補﹐到所克位不可更瀉。

潔古曰﹕肝病面白﹐肺病面赤﹐脾病面靑﹐腎病面黃﹐心病面黑。若肝病驚搐﹐而又加面白痰涎喘急之類﹐此皆難治。餘仿此推之。假令春分前﹐風寒也﹐宜用地黃﹑羌活﹑防風或地黃丸及瀉靑相間服之。春分後﹐風熱也﹐宜用羌活﹑防風﹑黃芩或瀉靑丸﹑導赤散下之。立夏後﹐熱也﹐宜用三黃丸﹑導赤散。夏至後﹐濕熱也﹐宜用導赤散﹑瀉黃散合而服之﹔或黃芩﹑人參﹑木香之類。秋分後用瀉白散﹐立冬後用地黃丸主之﹐謂不受瀉也。

海藏曰﹕補肝丸﹕四物湯內加防風﹑羌活等分爲細末﹐煉蜜丸是也。

鎭肝丸﹕瀉靑丸﹐去梔子﹑大黃﹐治肝虛。

瀉腎丸﹕治脈洪而實﹐卽前地黃丸﹐熟地攺生地﹐去山茱萸是也。

此治左手本部脈。若右尺洪實﹐以鳳髓丹瀉之。此地黃丸卽仲景八味丸去桂﹑附。若加五味子﹐腎气丸也。此益肺之源﹐以生腎水焉。

古今醫統【明徐春甫】

五竅相通應證

心竅通於舌。心爲髒﹐小腸爲腑。心色赤﹐主夏三月。心味苦﹐心液汗﹐心主血﹐心聲言﹐心气呵。有餘笑﹐不足憂。《千金》云﹕心气實則笑不休﹐虛則悲不已。

肝竅通兩目。肝爲髒﹐膽爲腑。其色靑﹐旺春三月。肝味酸﹐肝液淚﹐肝主筋﹐肝聲泣﹐肝气噓。有餘怒﹐不足悲。《千金》云﹕怒則實﹐悲則虛。

脾竅通唇口。脾爲髒﹐胃爲腑。其色黃﹐旺四季月。脾味甘﹐脾液涎﹐脾主肌肉﹐脾聲歌﹐脾气呼。有餘腹滿﹐不足少气。

肺竅通鼻孔。肺爲髒﹐大腸爲腑。其色白﹐旺秋三月。肺味辛﹐肺液涕﹐內主气﹐外主皮毛﹐肺聲哭﹐肺气呬。有餘喘﹐不足嘆息。

腎竅通兩耳。腎爲髒﹐膀胱爲腑。其色黑﹐旺冬三月。腎味鹹﹐腎液唾﹐腎主骨﹐腎聲呻﹐腎气欠。有餘泄瀉﹐不足則厥逆。

五臟克絕

心病目黑﹐腎克心﹐壬癸日絕。肝病皮黑﹐肺克肝﹐庚辛日絕﹐脾病唇靑﹐肝克脾﹐甲乙日絕。肺病頰腫目赤﹐心克肺﹐丙丁日絕。腎病面腫唇黃﹐脾克腎﹐戊己日絕。

證治準繩【明王肯堂】

五臟

張潔古曰﹕五臟子母虛實﹐鬼賊微正﹐若不達旨意﹐不易得而入焉。在前者爲實邪。子能今母實﹐拒賊傷於母﹐其子又引母所克者妻﹐來相助﹐故曰實邪也。在後者爲虛邪。母引子之鬼賊至﹐由母能使子虛也。《內經》云﹕子能令母實﹐母能令子虛﹐此之謂也。妻來乘夫爲微邪﹐夫來乘妻爲賊邪﹐法當瀉鬼補本髒。本髒自病爲正邪﹐當虛則補之﹐實則瀉之。經云﹕滋苗者必固其根﹐伐下者必枯其上。逆其根﹐伐其本﹐則敗其眞矣。

肝勝肺則肝病﹐身熱發搐﹐又見肺虛。喘而气短﹐病見於申酉戌時﹐是肝眞彊也。經云﹕受所制而不能制﹐謂之眞彊。法當補脾肺而瀉肝﹐導赤散﹑瀉黃散主之。

劉宗厚云﹕此皆五臟相勝﹐病機不離五行生克制化之理者﹐蓋小兒初生𦇤褓﹐未有七情六欲﹐只是形體脆弱﹐血气未定﹐臟腑精神未完﹐所以有髒气虛實勝乘之病。但世俗不審此理﹐往往遇是率指爲外感內傷而用藥﹐致枉死者多矣。悲夫﹗錢氏論時有脫略﹐幸而潔古補之。今特參附﹐誠無窮之惠也。

五臟補瀉法

錢氏曰﹕凡病先虛﹐或已經下﹐有合下者﹐必實其母﹐後瀉其子也。假令肺虛而痰實﹐此可下之證﹐先當益脾﹐後方瀉肺也。

瀉靑丸又名瀉肝丸。

錢氏謂肝無補法﹐故無補肝藥。王海藏以四物湯加防風﹑羌活等分爲細末煉蜜丸﹐名補肝丸。

又以瀉靑丸去梔子﹑大黃﹐名鎭肝丸﹐治肝虛。

導赤散瀉丙小腸。

瀉心湯瀉丁心。

安神丸治心虛疳熱﹐神思恍惚。

海藏八物定志丸﹐補心正藥。

益黃散﹐又名補脾散。海藏雲﹕此劑補脾以燥濕。東垣云﹕治胃中寒濕﹐嘔吐腹痛﹐瀉利淸白之聖藥也。

瀉黃散﹐又名瀉脾散。海藏雲瀉脾熱。

阿膠散﹐又名補肺散。海藏雲杏仁本瀉肺﹐非若人參﹑天門冬﹑麥門冬之類也。

瀉白散﹐又名瀉肺散。海藏雲治肺熱骨蒸自汗﹐用此直瀉之。梔子﹑黃芩亦瀉肺﹐當以气血分之。

地黃丸卽金匱八味丸去桂﹑附。海藏雲﹕治腎虛解顱﹐卽鬾病也﹐治脈毛而虛。

錢氏謂腎無瀉法﹐故無瀉腎藥。海藏瀉腎丸﹐治脈洪而實﹐卽前地黃丸﹐熟地攺生地﹐去山茱萸是也。此治左手本部脈。若右尺洪實﹐以鳳髓丹瀉之。

醫學入門【明李梴】

五臟形證

肝風目直手循撚。

【注气熱爲外傷風﹐气溫爲內生風﹐熱則兩眥俱緊不轉。凡目直兼靑者﹐必發驚﹔咬牙甚者﹐亦發驚。肝主謀﹐故循衣領﹐亂撚物。風甚身彊反張力大﹐瀉靑。心乘﹐風火相搏則發搐﹐導赤散。渴喘﹐瀉白散。】

虛則咬牙呵欠兼。

【注心不受熱﹐目連札不搐﹐或發搐力小﹐俱當補腎治肝﹐腎气丸。如心乘肝等兼證﹐詳見《綱目》。所謂乘者﹐猶乘車之乘。五臟相乘莫測﹐如肝病必先治肺補腎﹐然後審肝臟虛實而調之。余髒仿此。】

心驚難言合面臥。

【注心驚﹐搐也。煩熱上竄﹐舌彊欲言不能﹐叫哭。胸熱﹐故欲合臥就涼。宜瀉心湯﹑導赤散﹑小生犀散。】

虛則困臥驚悸添。

【注溫驚丸主之。】

脾困身熱渴不食。

【注脾困﹐倦也。實則困睡不露睛﹐身熱﹐渴欲飲水﹐或閉或泄黃赤色﹐宜瀉黃散。】

虛則吐瀉風生痰。

【注虛則吐腥﹐泄瀉白色﹐多睡露睛﹐四肢漸次生風﹐或有痰﹐錢氏白朮散﹑異功散﹑理中丸。如肝乘脾﹐風泄而嘔﹐二陳湯加黃芩。】

肺燥鼻幹手掐目。

【注肺燥則喘嗽﹐宜則喘而气盛或渴﹐瀉白散潤之。手掐眉目具面者﹐甘桔湯主之。肺只傷寒則不胸滿﹐胸熱復有風冷﹐胸滿短气喘嗽﹐瀉白散﹑大靑膏主之。】

虛則少气喘無厭。

【注虛則唇白色﹐气哽長出少气﹐先服益黃散﹐而後阿膠散。】

腎寒畏明顱自解。

【注腎只不足﹐小兒腎虛皆難養多夭﹐有因病而致虛者可補。】

下竄足熱火欲炎。

【注下竄者骨重﹐惟欲墜下而縮身也。足熱不喜衣覆﹐心火下於腎部﹐宜腎气丸或正气湯。又肺病重見肝虛證易治﹐見肝熱證難治。蓋肺病久則虛冷﹐肝彊實而反勝也。經曰﹕受所制而不能制﹐謂之眞彊。法當補脾肺而後瀉肝。肺勝者﹐當補肝瀉肺。然嗽久虛羸﹐不可服瀉白散﹐宜腎气丸。五臟病機﹐不離五行生克制化之理﹐所以有臟腑虛實乘勝之病。世俗不審此理﹐往往率指爲外感內傷﹐而用藥枉死。此錢氏﹑潔古之功大矣哉﹗】

五臟絕歌【明喬嶽】

心

吐瀉變爲痢﹐血黑渴難當。

心主血﹐心絕則血色變黑﹐虛燥而發渴。

肌瘦難行坐﹐虛舌不縮藏。

心主舌﹐絕則不能收。

兩臉如脂赤﹐

痢久則面當無色﹐今面色反如脂者﹐心絕則陽虛上發也。

無語口生瘡。

心主舌﹐絕則不能語。

若向夏中得﹑更莫細思量。

肝

眼目時時濇﹐渾身似醉人。頻頻只要睡﹐心煩又多嗔。

肝絕則不能開視﹐故濇而只要睡。又肝主筋﹐力絕則如醉人﹐不能舉也。又肝主怒﹐絕則多怒不止也。

唇白眼泡腫﹐狂躁足啼聲。東方應此候﹐病則不宜春。

脾

面色黃時好﹐不可見相傳。體弱憎寒甚﹐虫行覓食飡。

脾主肢﹐體絕則體弱。又脾絕則腎逆乘之﹐故發憎寒。脾絕則胃熱﹐故虫不安而上吐出。

喫乳唇無力﹐齒露蓋時難。

脾主唇﹐絕則不能收掩其齒﹐又不能吮乳。

眼傾休下藥﹐

眼眶屬脾﹐絕則傾陷。

免更住人間。

肺

肺候應白色﹐莫使見絕形。鼻靑孔燥黑﹐腹脹眼眶傾。

肺主鼻﹐絕則肝逆乘之而色靑。又肺絕則無涕﹐故孔黑燥也。肺主眼泡﹐絕則陷之。

項直喘气急﹐胸凸沒回聲。

肺主气﹐絕則喘急項直以引气也。气絕則胸中滿凸﹐但有出气而無回气也。

秋間逢此侯﹐四方別托生。

腎

冷汗時時有﹐尿多夜裏驚。

腎絕則陰陽相離﹐故冷汗出而小便不禁。精者神之舍﹐絕則精神離﹐故夜裏多驚。腎屬陰﹐夜亦屬陰故也。

徧身生粟疥﹐手足冷如冰。

陽盡不能充暖故也。

項倒頭難舉﹐面黑沒精神。

腎絕則天柱骨倒﹐面目皆黑﹐無精神也。

此候應壬癸﹐冬得殞其身。

