古今圖書集成醫部全錄卷三百二十八

中惡門

千金方【唐孫思邈】

飛屍鬼疰

屍疰鬼疰者﹐卽五尸之中尸疰﹐又挾諸鬼邪爲害者也。其變動乃有三十六種﹐至九十九種。大略令人寒熱淋瀝﹐沈沈默默﹐不的知其所苦而無處不惡﹐累年積月﹐漸就頓滯﹐以至於死。死後復注易旁人﹐乃至滅門。覺如此候者﹐宜急療之。

凡諸心腹痛﹐服眾方熱藥入腹﹐寂然不動﹐但益气息急者﹐此屍疰病也﹐宜先服甘艸汁一升﹐消息少時﹐服瞿麥湯盡一劑﹐得下便覺稍寬﹐並暴癥堅結宿食﹐及女人血堅痛發作無定者﹐神良。

鬼擊

鬼擊之病﹐得之無漸﹐卒著人如刀刺狀﹐胸脇腹內絞急切痛﹐不可抑按﹐或卽吐血﹐或鼻口血出﹐或下血﹐一名鬼俳。

卒忤

卒忤卽中惡也﹐與卒死鬼擊相類﹐治皆參取而用之。

醫學綱目【明樓英】

中惡

病者卒心腹脹滿﹐利吐不行﹐如幹霍亂狀﹐世所謂中惡是也。由人精神不全﹐心志多恐﹐遂爲邪鬼所擊﹐或附著﹐沈沈默默﹐妄言譫語﹐誹謗罵詈﹐訐露人事﹐不避譏嫌﹐口中好言未然禍福﹐及至其時毫髮未失﹐人有起心﹐已知其故﹐登髙陟險﹐如履平地﹐或悲泣呻吟﹐不欲見人﹐如醉如狂﹐其狀萬端﹐但隨方俗考驗治之。

五屍

飛屍者﹐發無由漸﹐昏然而至﹐其狀心腹刺痛﹐气息喘急﹐脹滿。遁屍者﹐停遁在人肌肉血脈之間﹐觸卽發動﹐亦令人心腹脹滿﹐刺痛喘急﹐攻脇衝心﹐瘥後復發。沈屍者﹐發時亦心腹絞痛﹐脹滿喘急﹐𨿽歇之後﹐猶沈痼在人腑臟﹐令人無處不惡。風屍者﹐在人四肢﹐循環經絡﹐其狀冷躍去來﹐沈沈默默﹐不知痛處﹐衝風則發。伏屍者﹐其病隱伏五臟﹐積年不除﹐未發身體都如無患﹐發則心腹刺痛﹐脹滿喘急。又有諸屍疰候者﹐則是五屍內之屍疰﹐而挾外鬼邪之气﹐流注身體﹐令人寒熱淋漓﹐或腹痛脹滿喘急﹐或累塊踴起﹐或攣引腰背﹐或舉身沈重﹐精神錯雜﹐恆覺昏謬﹐每節气攺變﹐輒致大惡﹐積年累月﹐漸至頓滯﹐以至於死。死後復易旁人﹐乃至滅門﹐故爲屍疰。皆用忍冬藤葉銼數斛﹐煮令濃﹐取汁煎服﹐日三﹐瘥。

古今醫統【明徐春甫】

邪祟敍論

《內經》曰﹕邪气盛則實﹐正气奪則虛。夫經之所謂邪者﹐風寒暑濕燥火﹐有餘之淫邪爾﹐非若世俗所謂鬼神之妖怪也。病有心虛驚惕﹐如醉如癡﹐如有邪鬼所附﹔或陽明內實﹐以致登髙而歌﹐棄衣而走﹐皆痰火之所爲﹐實非鬼妖邪祟之所迷也。古𨿽有禁咒一科﹐及龍樹咒法之治﹐皆移精變气之術﹐但可解疑釋惑﹐以使心神之歸正爾﹐何邪祟之可祛哉﹗

丹溪曰﹕俗云衝惡者﹐謂衝斥邪惡鬼祟而病也。如病此者﹐未有不因气血先虧而致者。气血者﹐心之神也。神旣衰乏﹐邪因而入﹐理或有之。血气兩虛﹐痰塞心胸﹐妨礙升降﹐不得運行﹐以致十二官各失其職﹐視聽言動﹐皆爲虛妄﹐以邪治之﹐其人必死。

病自心生

凡山谷幽隱處所﹐或有魍魎魑魅﹐狐精貍怪﹐及人間多年雞犬﹐亦間有成妖﹐縱使迷人﹐則不過近於气血虛而正气弱者。正气弱卽心邪﹐心邪則妄見妄聞﹐妄言妄走﹐無非邪也。惟邪見邪故有之矣。正人無病者﹐皆不得見﹐從可審矣。惟此心一正﹐則百邪俱避﹐何邪祟之疑哉﹗

禁咒服藥兼治

治邪祟病﹐𨿽禁咒以釋其疑﹐服藥必詳虛實痰火輕重調治﹐則內外合一﹐其病速愈。若只務巫而不用藥﹐其病不能去﹐必無可愈之理。若只服藥而不用巫以釋疑﹐𨿽愈效遲。是故內外兼治﹐斯速效矣﹐此祝由之所由設也。

脈候

乍疏乍數﹐乍大乍小﹐或促或結﹐皆邪脈也。脈緊而急爲遁屍﹐脈滑者爲鬼疰。

證治準繩【明王肯堂】

中惡

中惡之證﹐因冒犯不正之气﹐忽然手足逆冷﹐肌膚粟起﹐頭面靑黑﹐精神不守﹐或錯言妄語﹐牙緊口噤﹐或頭旋運倒﹐昏不知人﹐卽此是卒厥﹑客忤﹑飛屍﹑鬼擊﹐弔死問喪﹐入廟登冢﹐多有此病。蘇合香丸灌之﹐候稍蘇﹐以調气散和平胃散服﹐名調气平胃散。

石室祕籙【淸陳士釋】

中邪

急治者﹐不可須臾緩也。如人中邪﹐實由於痰。方用人參﹑白朮﹑半夏各三錢﹐皂角末﹑陳皮各一錢﹐水煎服。此方之妙﹐在皂角能開入之孔竅﹐引羣藥直入心經﹐而痰之迷滯﹐無不盡開﹐痰去﹐邪將何畱﹖

方

還魂湯【仲景﹐下同】治卒死客忤死。

麻黃去節﹐二兩。一本四兩杏仁去皮尖雙仁﹐七十个甘艸炙﹐一兩

右三味﹐以水八升﹐煮取三升﹐去滓分令咽之。通治諸感忤。

又方

韭根一把烏梅二七枚吳茱萸半升﹐炒

右三味以水一斗煮之﹐以病人櫛內中煮三沸﹐櫛浮者生﹐沈者死。煮取三升﹐去滓分飲之。

五疰湯【《千金方》﹐下同】治卒中賊風﹐遁屍鬼邪﹐心腹刺痛﹐脹急。

大黃甘艸各三兩當歸芍藥各二兩烏頭十枚生薑蜜各一斤桂心四兩

右八味﹝口父﹞咀﹐別漬大黃﹐以水九升﹐煮取三升﹐烏頭別內蜜中煎﹐令得一升﹐拌湯中﹐去滓﹐分服三合﹐如人行三十里久﹐更進一服﹐日三。不止加至四合。

蜈蚣湯治惡疰﹐邪气往來﹐心痛徹背﹐或走入皮膚﹐移動不定﹐苦熱﹐四肢煩痛﹐羸乏短气。

蜈蚣一枚牛黃一分大黃二兩丹砂人參各三分細辛鬼臼當歸桂心漧薑各一兩黃芩麝香各半兩附子四枚

右十三味﹐﹝口父﹞咀﹐以水一斗﹐煮取三升﹐去滓﹐下牛黃﹑麝香末﹐分三服。

又方治卒中惡賊風﹐寒冷入腹﹐便絞痛﹐或飛屍﹐遁屍﹐發作無時﹐搶心胸滿脇痛如刀刺﹐口噤者。

甘艸漧薑茯苓漧地黃羊脂當歸細辛各一兩芍藥吳茱萸桂心各二兩梔子仁十五枚

右十一味﹝口父﹞咀﹐以水八升﹐煮取三升﹐去滓﹐內脂烊盡﹐分三服。欲利者﹐加大黃三兩。

又方治卒中惡風﹐角弓反張﹐或飛屍遁屍﹐心腹絞痛。

漧地黃茯苓芎藭當歸甘艸各一兩吳萸桂心漧薑芍藥各二兩梔子十四枚

右十味﹝口父﹞咀﹐以水八升﹐煮取三升﹐分三服。病甚者﹐加羊脂二兩﹐當歸﹑人參﹑芍藥各一兩。心腹堅急﹐加大黃三兩。

桃皮湯治中惡气﹐心腹痛﹐胸脇脹滿短气。

東引桃白皮一握眞珠附子各一兩吳萸豉各五合梔子十四枚當歸三兩桂心二兩

右八味﹝口父﹞咀﹐以水五升﹐煮取二升﹐去滓﹐內眞珠末﹐分作二服。一方無當歸﹑吳萸﹑豉﹑桂心。

桃奴湯治中惡﹐諸屍蠱疰﹐心腹卒絞痛。

桃奴當歸人參漧薑各二兩芎藭甘艸各三兩丹砂麝香茯苓犀角鬼箭羽桂心各一兩

右十二味﹝口父﹞咀﹐以水九升﹐煮取二升半﹐去滓分二服﹐未食服。大便不通腹滿者﹐加大黃三兩﹐芒硝二兩。胡洽有雄黃一兩﹐無砂﹑芎藭。

小附著湯治飛尸賊風﹐發時急痛不在一處﹐鍼則移發﹐一日半日乃瘥﹐須臾復發者。

細辛甘艸一作莽艸天雄各一分桂心三分附子烏頭漧姜各一兩雄黃眞珠各半兩

右九味﹐治下篩﹐酒服方寸匕。不知稍增﹐以知爲度。胡洽有蜀椒四分﹐不用桂心﹑附子。

大附著湯治五屍疰忤﹐與前狀同者。

黃芩由跋椒目細辛雄黃漧薑黃連各一兩眞珠三分金牙犀角麝香牛黃各一分天雄桂心各半兩蜈蚣一枚

右十五味﹐治下篩﹐酒服一錢匕﹐日三﹐以知爲度。

大金牙散治一切疰病。

金牙鸛骨石膏各八分螌蝥七分白朮活艸子胡燕屎雷丸龍牙各六分漧漆銅鏡鼻梔子龜甲鱉甲鬼督郵大黃桃白皮各四分徐長卿桂

羚羊角芍藥射幹升麻鳶尾馬目毒公蜂房細辛漧薑芒硝由跋犀角屑生甘艸狼毒蜣螂狼牙雄黃艸龍膽眞珠各三分芫花莽艸射罔烏梅各二分鐵精一分赤小豆一合蛇蛻皮一尺樗雞地膽芫靑各七枚桃奴巴豆各二七枚

右五十味﹐治下篩﹐服一刀圭﹐稍加至二刀圭。帶之避百邪。治九十九種疰。一本有麝香﹐無白朮。

金牙散治鬼疰﹐風邪﹐鬼語﹐屍疰﹐或在腰脊胸脇﹐流無常處﹐不喜見人﹐志意不定﹐面脫色﹐目赤鼻張﹐唇幹甲黃。

金牙雄黃鐵精野葛露蜂房芎藭大黃甘艸曾靑蛇蛻皮眞珠丹砂﹝艸閭﹞茹漧漆各一分石長生貍骨一本作鸛骨桔梗鬼臼鬼箭羽鬼督郵椒目烏頭狼毒蕪荑藜蘆雷丸滑石一本作硝石鱉甲各二分毒公胡燕屎牛黃各三分人參狼牙寒水石桂心各四分蜈蚣蜥蜴附子各一枚蜣螂亭長各七枚石膏五分芫靑徐長卿螌蝥各十四枚貝母二枚

右四十五味﹐治下篩﹐先食以酒服一刀圭﹐日再。不知漸加之。虫隨大小便出。

白朮散治風入臟腑﹐悶絕﹐常自躁痛﹔或風疰入身﹐冷疰﹑鬼疰﹑飛屍﹐惡气腫起﹐或左或右﹐或前或後﹐或內或外﹐鍼灸流移﹐無有常處﹐驚悸腹脹﹐气滿﹐心頭痛﹐或恍惚悲懼﹐不能飲食﹐或進或退﹐陰下濕癢﹐或大便有血﹐小便赤黃﹐房中勞極。

白朮十四枚附子秦艽人參牡蠣蜀椒細辛黃芩芎藭牛膝各三分漧薑桂心防風各五分茯苓桔梗當歸獨活柴胡各四分烏頭甘艸麻黃石南莽艸花粉天雄杜仲各二分

右二十六味﹐治下篩﹐平旦酒服五分匕訖﹐如人行七里久。勢欲解﹐更飲酒五合爲佳。

太乙備急散治卒中惡客忤﹐五屍入腹﹐鬼刺鬼痱﹐及中蠱疰﹐吐血下血﹐及心腹卒痛﹐腹滿﹐傷寒熱毒﹐病六七日。

雄黃桂心芫花各二兩野葛三分丹砂蜀椒各一兩藜蘆巴豆各一分附子五分

右九味﹐巴豆別治如脂﹐餘各治下篩﹐以巴豆合和﹐更搗合和﹐調置銅器中密貯之﹐勿泄。有急疾﹐水服錢五匕﹐可加至半錢匕﹔老小半之。病在頭﹐當鼻衄。在膈上吐﹐在膈下利﹐在四肢當汗出。此之所謂如湯沃雪﹐下手皆愈﹐宜祕之﹐非賢不傳。

龍牙散治百疰﹐邪鬼飛屍﹐萬病。

龍牙茯苓各二兩半漧地黃胡燕屎石斛各三分雄黃棗膏芍藥各五分鬼箭羽烏頭羌活露蜂房曾靑眞珠桂杏仁防風桃奴鬼臼鸛骨各一兩人參大黃各一兩半白朮二兩蘇子四合銅鏡鼻甘艸橘皮芎藭鬼督郵遠志鱉甲各半兩貍陰二具蜈蚣一枚

右三十三味﹐治下篩﹐酒服一刀圭﹐以知爲度﹐當有虫從大便出。

又方治鬼疰蠱疰﹐毒气變化無常者。

貝子十枚犀角麝香丹砂雄黃蜈蚣鮫魚皮丁香鹿角龍骨蘘荷根蜀椒漧薑各一分

右十三味﹐治下篩﹐酒服方寸匕﹐加至二匕﹐日三。

黑奴散治卒得惡疰﹐腹脹。

釜下墨一合鹽二合

右二味合治﹐以水一升半﹐煮取八合﹐一服令盡﹐須臾吐下﹐卽瘥。

鸛骨圓治遁屍﹐飛屍﹐積聚﹐胸痛連背﹐走無常處﹐或在髒﹐或在腹﹐或奄奄然而痛。

鸛骨三寸丹砂一作丹參牡蠣一作牡丹雄黃莽艸各四分藜蘆桂心野葛各二分螌蝥芫靑各十四枚巴豆四十枚蜈蚣一枚

右十二味爲末﹐蜜丸如小豆﹐每服二丸﹐日三﹐以知爲度。

蜥蜴圓治癥堅水腫﹐飛屍﹐遁屍﹐寒屍﹐喪屍﹐屍疰﹐骨血相注﹐惡气﹐鬼忤﹐蠱毒邪气往來﹐夢寐存亡﹐畱飲結積﹐虎狼所嚙﹐瘈犬所咋﹐鴆毒入人五臟。服藥以殺其毒﹐毒卽消。婦人邪气鬼忤﹐亦能遣之。

蜥蜴蜈蚣各二枚蝱虫杏仁各三十枚地膽五十枚﹝上庶下虫﹞虫四十枚漧薑四分﹝石卜﹞硝巴豆各七分澤漆鬼督郵桑赤雞桃奴犀角各二分虎骨六分甘艸一兩芍藥甘遂各五分﹝艸款﹞冬花三分蜣螂十四枚

右二十味﹐別治巴豆﹑杏仁如膏﹐內諸藥末研調﹐下蜜搗二萬杵﹐丸如麻子大﹐食前服三丸﹐日一。不下加之。不取吐下者一丸﹐旦服。有人風冷疰癖堅二十年﹐得愈。

桔梗圓治毒疰﹐鬼疰﹐食疰﹐冷疰﹐痰飲﹐宿食不消﹐酒癖諸病。

桔梗藜蘆皂莢巴豆附子各二兩

右五味爲末﹐蜜和搗萬杵﹐丸如梧子﹐宿不食﹐平旦飲服二丸。仰臥﹐服勿眠﹐至食時﹐膈上吐﹐膈下下去惡物﹐如科鬥蝦蟆子﹐或長一二尺。下後當大虛﹐口漧﹐可作雞羹飲五合﹐太極飲食粥一升。三四日病未盡﹐更服。忌如藥法。

十疰圓治气勞鬼冷人死屍食水土﹐十種疰﹐並宜此方。

雄黃巴豆各二兩人參甘艸麥門冬細辛一作槁本桔梗附子皂莢蜀椒各一兩

右十味末﹐蜜丸如梧子﹐空腹服五丸﹐日再﹐稍加﹐以知爲度。

太乙神明陷冰圓治諸病﹐破積聚﹐心下肢滿﹐寒熱鬼疰﹐長病咳逆﹐唾噫﹐辟除眾惡鬼﹐逐邪气鬼擊﹐客忤中惡﹐胸中結气﹐咽中閉塞﹐有進有退﹐繞臍絞痛﹐惻惻﹐隨上下按之跳﹐手心中蝹蝹如有虫狀﹐毒疰相染﹐甚至滅門。

芫靑五枚雄黃桂心丹砂礬石一作礜石藜蘆大黃各二兩眞珠附子各一兩半當歸三兩麝香人參犀角鬼臼射罔牛黃各一兩蜈蚣蜥蜴各一枚烏頭八枚杏仁三十枚螌蝥樗雞地膽各七枚巴豆一分

右二十四味爲末﹐蜜和搗三萬杵﹐丸如小豆﹐先食服二丸﹐日再。不止稍增。以藥二丸著門上﹐令眾邪不近。傷寒服之無不愈。若至病家﹐及視病人﹐夜行獨宿﹐服二丸﹐眾邪不能近也。

江南度世圓治萬病癥結積聚﹐伏屍﹐長病寒熱﹐疰气流行皮中﹐久病著牀﹐肌肉消盡﹐四肢煩熱﹐嘔逆不食﹐傷寒時气﹐惡疰汗出﹐口噤不開﹐心痛。

蜀椒三兩人參細辛甘艸各二兩茯苓眞珠大黃漧薑丹砂野葛桂心雄黃麝香鬼臼各一兩巴豆六十枚烏頭牛黃各二分附子紫菀各六分蜈蚣二枚

右二十味爲末﹐蜜丸如小豆﹐飲服二丸﹐加至四丸﹐日二。加獺肝一具﹐尢良。

大度世圓治萬病與前狀同者。

野葛一尺牛黃大黃雄黃細辛附子眞珠甘艸人參射罔丹砂鬼臼莽艸各一兩蜀椒麝香鬼箭羽茯苓桂心紫菀各二兩漧薑三兩地膽五十枚芫靑二十枚樗雞三十枚巴豆仁八十枚蜥蜴蜈蚣各一枚

右二十六味爲末﹐蜜丸如小豆﹐飲服二丸﹐日三﹐先食服之。

又方治疰病相染易﹐及霍亂中惡﹐小兒客忤等病。

獺肝一具蜈蚣一枚麝香二分雄黃莽艸丹砂鬼臼犀角巴豆大黃牛黃各一兩

右十一味爲末﹐蜜丸如麻子﹐空腹服二丸﹐至三丸﹐以止爲度。

雷氏千金圓洽行諸气﹐宿食不消﹐飲食中惡﹐心腹痛如刺﹐及瘧。

硝石三分大黃五分桂心漧薑各二兩巴豆仁六十枚

右五味爲末﹐搗三千杵﹐蜜丸如大豆﹐服二丸﹐神驗無比。已死者﹐折齒灌之。

又方治遁屍﹐屍疰﹐心腹刺痛不可忍。

桂心漧薑各一兩巴豆仁二兩

右三味﹐治下篩﹐以上酢和如泥﹐傅病上﹐幹卽易之。

八毒赤散李豫治一切邪祟鬼疰﹐服之卽愈。

雄黃朱砂礜石附子炮藜蘆牡丹皮巴豆霜各一兩蜈蚣炙﹐一枚

右爲末﹐煉蜜丸如小豆大﹐每服五七丸﹐無時﹐涼水送下。

雄朱散【《綱目》】治因喪驚憂悲哀煩惱﹐感屍气成諸證﹐變動不已﹐似冷似熱﹐風气觸則發。

雄黃朱砂桔梗羌活芍藥當歸炒升麻川烏龍腦川芎南星炮山梔陳皮木香莽艸白朮枳殼檳榔黃芩各等分麻黃五分白僵蠶炒紫蘇子虎頸骨酢炙鬼箭羽炒﹐等分蜈蚣二條﹐酒炙

右爲細末﹐每服二錢﹐酒調下﹐日三服。

五邪湯【《千金方》﹐下同】治邪气啼哭﹐或歌或笑。

禹餘糧防風桂心芍藥獨活甘艸白朮人參石膏牡蠣秦艽各二兩防己菖蒲茯神雄黃蛇蛻皮各一兩

右﹝口父﹞咀﹐每服五錢﹐水三盞﹐煎七分服之。

太乙神精丹治客忤霍亂﹐屍疰惡气﹐顚狂鬼語﹐蠱毒妖魅﹐溫瘧﹐一切惡毒﹐無所不治。

曾靑雄黃雌黃磁石丹砂各四兩金牙二兩半

右﹐丹砂﹑雄黃﹑雌黃以釅酢浸﹐曾靑以好酒浸﹐以紙密封﹐日中暴百日﹐然後各研如細粉﹐以釅酢拌﹐使幹濕得所﹐納土釜中﹐六一泥固濟﹐安鐵腳環子髙一尺五寸﹐以漸放火﹐其火勿令近釜底﹐至一復時止﹐候冷出之。其藥精飛化凝著釜上。五色者上﹐三色者次﹐一色者下﹐俱光明皎潔如雪最佳。若飛不盡﹐更著火如前﹐以雞羽掃取﹐棗膏和丸如黍粒﹐平旦空腹服一丸﹐漸加一丸﹐以知爲度。舊不用磁石﹑金牙﹐今加之。服此者﹐五服內必吐利﹐過則自定。初服如黍粒﹐漸加一九﹐至如小豆大而止﹐不得更大。若服藥悶亂﹐煮木防己湯飲之卽定。若欲解殺藥﹐喫爛煮肥豬肉。久瘧變腫垂死者﹐服一丸﹐卽吐瘥﹔瘧母亦差。癥瘕積聚服一丸﹐以漿飲送下。諸卒死心下微暖者﹐斡開口﹐以漿飲調一刀圭服之。以絳囊盛丸刀圭散﹐系男左女右臂上﹐避瘴疫時气最妙。

避邪丹﹐治衝惡邪祟怪疫﹐及山谷間九尾狐精爲患。

人參赤茯神遠志鬼箭羽石菖蒲白朮蒼朮當歸各一兩桃奴五錢雄黃朱砂各三錢牛黃麝香各一錢

右爲末﹐酒糊和丸龍眼大﹐金箔爲衣﹐每一丸﹐臨臥以木香湯化下。諸邪不敢近體﹐更以絳囊盛五七丸懸牀帳中尢妙。

蘇合香丸療傳屍骨蒸﹐殗殜肺痿﹐疰忤鬼气﹐卒心痛﹐霍亂吐利﹐時气﹐鬼魅瘴瘧﹐赤白暴利﹐瘀血月閉﹐痃癖丁腫驚癇﹐鬼忤中人﹐小兒吐乳﹐大人狐貍等病。

白朮靑木香烏犀角屑香附子炒去毛朱砂研水飛訶黎勒煨取皮白檀香沈香安息香另末﹐無灰酒一升熬膏麝香研丁香蓽茇各二兩龍腦研蘇合香油入安息膏內燻陸香別研﹐各一兩

右爲細末﹐入研藥勻﹐用安息香膏並煉白蜜和劑﹐每服旋丸如梧桐子大﹐早朝取井華水﹐溫冷任意﹐化服四丸﹔老人小兒﹐化服一丸。溫酒化服亦得。並空心服之。用蠟紙裹一丸如彈子大﹐緋絹袋盛當心帶之﹐一切邪神不敢近。

單方

中惡﹕冷水和伏龍肝如雞子大﹐服之必吐。【《千金》﹐下同】

又方﹕溫豬肪二升﹐頓服之。

又方﹕車缸脂如雞子大﹐酒服。

卒忤﹕以鹽八合﹐水三升﹐煮一升半﹐分二服﹐得吐卽愈。

卒忤﹐小便不通﹕筆頭七枚﹐燒灰﹐水和服之﹐卽通。

又方﹕犢子屎半盞﹐酒三升﹐煮服之。亦治霍亂。

又方﹕黑墨爲末﹐水服一錢匕。

又方﹕臘月野狐腸燒末﹐以水服方寸匕。死鼠灰亦佳。

卒中鬼擊﹐及刀兵所傷﹐血漏腹中不出﹐煩滿欲絕﹕雄黃粉酒服一刀圭﹐日三﹐血化爲水。

鬼擊病﹕用雞屎白如棗大﹐靑花麻一把﹐以酒七升﹐煮取三升﹐熱服﹐須臾發汗。若不汗﹐熨斗盛火炙兩脇下﹐使熱汗出﹐愈。

又方﹕艾如雞子大三枚﹐以水五升﹐煮取二升﹐頓服。

又方﹕吹酢少許入鼻中。

中惡﹕用蔥心黃刺鼻孔中﹐血出﹐愈。

又方﹕大豆二七粒爲末﹐雞子黃並酒相和﹐頓服。

又方﹕使人尿其面上可愈。

治諸雜疰相連續死﹐亦治三十年眾疰﹕桃根白皮一斤﹝口父﹞咀﹐以水二斗﹐煮取一斗﹐去滓分八九服﹐須令二日服盡。

又方﹕搗桃仁三七枚研﹐酒服。

又方﹕小芥子爲末﹐雞子白和傅。

屍疰鬼疰﹕獺肝一具陰漧﹐治下篩﹐水服一方寸匕﹐日三。如一具不瘥﹐更作。

鬼疰暴心痛﹐面無顏色欲死﹕以布裹鹽如彈丸大﹐燒令赤﹐置酒中消﹐服之利卽愈。

蠱疰﹕雄貓兒屎燒灰﹐水服之。

哭疰﹕梳齒間刮取垢﹐水服之。

又方﹕亂髮一兩﹐臘月豬脂二合﹐以豬脂煎發令消烊﹐服之蠱死矣。

又方﹕熬大豆﹐帛裹熨之。

食疰﹕取釜下土雞子大爲末﹐酢泔淸一升和服之﹐行五十步﹐吐卽瘥。【凡食上得病名食疰。】

又方﹕還取本食種數多少相似﹐各少許﹐和合布裹燒灰﹐如杏仁大﹐水服之。

治遁屍﹐屍疰﹐心腹及身有痛處不得近﹕取艾小挼令碎﹐著痛上﹐厚一寸餘﹐熱湯和灰令彊熱置艾上﹐冷卽易﹐不過二三度瘥。

治遁屍﹐飛屍﹐又治暴風毒腫﹐流入四肢頭面﹕用白芥子一升蒸熱搗﹐以黃丹二兩攪和﹐分作兩分﹐用疏布袋盛﹐更蒸使熱﹐以薄痛上﹐當更疊蒸袋﹐常使熱薄之﹐如此三五度卽定。

皮膚中痛﹐名曰癥疰﹐酢和燕窠土傅之。

走疰﹕燒車釭令熱﹐暫入水﹐以濕布裹熨病上。

三十年气疰﹕豉心半升﹐生椒一合﹐以水二升﹐煮取半升﹐適寒溫﹐用竹筒縮取汁﹐令病者側臥﹐手擘大孔射灌之﹐少時當出惡物。此法垂死悉治得瘥。

鍼灸

《素問》曰﹕人憂愁思慮則傷心﹐又驚而奪精﹐汗出於心﹐或遇少陰司天﹐天數不及﹐因而三虛﹐神明失守。蓋心爲君主之官﹐神明出焉。神旣失守﹐神光不聚﹐卻遇火不及歲﹐有黑屍鬼見之﹐令人暴亡。治法刺手少陽之所過﹐陽池穴也﹐復刺心兪則生。

凡飲食勞倦則傷脾﹐又飲食飽甚﹐汗出於胃﹐醉飽入房﹐汗出於脾﹐遇太陰司天﹐天數不及﹐因而三虛﹐脾神不守。蓋脾爲諫議之官﹐志意出焉。神旣失守﹐神光不聚﹐卻遇土不及歲﹐有靑屍鬼見之﹐令人暴亡。可刺足陽明之所過﹐衝陽穴也﹐復刺脾兪卽生。

人久坐濕地﹐彊力入水﹐則傷腎﹐又遇遠行﹐汗出於腎﹐或遇太陽司天﹐天數不及﹐因而三虛﹐腎神失守。蓋腎爲作彊之官﹐伎巧出焉。神旣失守﹐神光不聚﹐卻遇水不及歲﹐有黃屍鬼見之﹐令人暴亡。可刺足太陽之所過﹐京骨穴也﹐復刺腎兪卽生。

人恚怒气逆則傷肝﹐又遇疾走恐懼﹐汗出於肝﹐或遇厥陰司天﹐天數不及﹐因而三虛﹐肝神失守。蓋肝爲將軍之官﹐謀慮出焉。神旣失守﹐神光不聚﹐卻遇木不及歲﹐有白屍鬼見之﹐令人暴亡。可刺足少陽之所過﹐丘墟穴也﹐復刺肝兪卽生。

人形寒飲冷則傷肺﹐復登髙疾走﹐喘出於肺﹐或遇陽明司天﹐天數不及﹐因而三虛﹐肺神不守。蓋肺爲相傅之官﹐治節出焉。神旣失守﹐神光不聚﹐卻遇金不及歲﹐有赤屍鬼見之﹐令人暴亡。可刺手陽明之所過﹐合谷穴也﹐復刺肺兪卽生。

肝虛﹐見白屍鬼而後暴厥不知人﹐名曰屍卒﹐目中神采不變﹐四肢𨿽冷﹐心腹尙溫﹐口中無涎﹐舌捲囊不縮者﹐可刺之復蘇。

心虛﹐見黑屍鬼而後暴厥不知人﹐四肢𨿽冷﹐目中精采不變﹐气𨿽閉﹐舌不縮﹐未出一時﹐可治﹐刺之復蘇。

脾虛﹐見靑屍鬼而後暴厥不知人﹐四肢冷而身溫唇溫﹐一時可治。

肺虛﹐見赤屍鬼而後暴厥不知人﹐𨿽無气﹐手足冷﹐心腹溫﹐鼻微溫﹐目中神采不變﹐口中無涎﹐舌不捲﹐囊不縮者﹐未出一時可治。

腎虛﹐見黃屍鬼而後暴厥不知人﹐气絕四肢厥冷﹐心腹微溫﹐目中精采不變﹐唇口焦黑﹐口中無涎﹐可救。

《千金方》曰﹕天府﹐主卒中惡風邪气﹐飛屍﹐惡疰﹐鬼語﹐遁屍。

丰隆﹐主厥逆﹐足卒靑痛如刺﹐腹若刀切之狀﹐大便難﹐煩心﹐狂見鬼好笑﹐面四肢卒痛。

旁廷在腋下四肋間﹐髙下正與乳相當﹐乳後二寸陷中﹐俗名注市﹐舉腋取之﹐刺入五分﹐灸五十壯。主卒中惡﹐飛屍﹐遁疰﹐胸脇滿。

九曲中府在旁廷注市下二寸﹐刺入五分﹐灸三十壯。主惡風﹐邪气遁屍﹐內有瘀血。

百會﹑玉枕﹐主中惡﹐卒起僵僕﹐惡見風寒。

通天﹑絡郗﹐主暫起僵僕。

大杼﹐主僵僕不能久立﹐煩滿裏急﹐身不安席。

中惡﹐灸胃脘五十壯﹐愈。

卒忤﹐灸手十指爪下各三壯﹔又灸人中三壯﹔又灸肩井百壯﹔又灸間使七壯﹔又灸巨闕百壯。

又灸心下一寸三壯。

又灸手肘文﹐隨年壯。

一切病食疰﹐灸手小指頭﹐隨年壯﹐男左女右。

五毒疰﹐不能飲食﹐百病﹐灸心下三寸胃脘十壯。

水疰【口中湧水】﹕經云﹐肺來乘腎﹐食後吐水﹐灸肺兪。

又灸三陰交。

又灸期門穴﹐在乳下二肋間﹐瀉肺補腎也﹐各隨年壯。

一切疰無新久﹐先仰臥﹐灸兩乳邊邪下三寸第三肋間﹐隨年壯﹐可至三百壯。又治諸气神良﹐一名疰市。

《古今醫統》曰﹕秦承祖灸鬼法﹐治一切驚狂譫妄﹐逾垣上屋﹐罵詈不避親疏等證。以病人兩手大拇指﹐用細麻繩縛定﹐以大艾炷置於其中﹐兩介甲及兩指角肉四處著火﹐一處不著則無效﹐灸七壯神驗。

醫案

《丹溪心法》曰﹕虛病痰病﹐有似邪祟。蓋血气者身之神也﹐神旣衰乏﹐邪因而入﹐理或有之。若夫血气兩虧﹐痰客中焦﹐妨礙升降﹐不得運用﹐以致十二官各失其職﹐視聽言動﹐皆成虛妄﹐以邪治之必死。一少年暑月因大勞而渴﹐恣飲梅漿﹐又連得大驚三四次﹐妄言妄見﹐病似鬼邪﹐脈兩手皆虛弦而沈數。余曰﹕數爲虛熱﹐弦爲驚﹐又梅酸之漿郁於中脘﹐補虛淸熱﹐導去痰滯﹐病乃可安。遂與參﹑朮﹑陳皮﹑茯苓﹑芩﹑連等藥﹐濃煎湯﹐入竹瀝薑汁﹐旬日未效﹐眾皆尢藥之不對。余脈之﹐知其虛未復﹐痰未降也﹐仍令前方入荊瀝﹐服旬日而安。

一人醉飽後妄見如祟﹐詢之﹐系亡兄附體﹐言出生前事甚的。乃叔在旁叱之曰﹕非邪﹐乃食魚鮏與酒太過﹐痰所爲耳。灌鹽湯一二碗﹐吐痰一二升﹐汗大作﹐睡一夕而安。

《衛生寶鑑》曰﹕信副使許可道到雄州﹐請余看脈。診之﹐脈中乍大乍小﹐乍短乍長﹐此乃血气不勻﹐邪气傷正。本官說在官宿邯鄲驛中﹐夜夢一婦人著靑衣﹐不見面目﹐以手於脇下打一拳﹐遂一點痛﹐往來不止﹐兼之寒熱而不能食﹐乃鬼擊也。余曰﹕可服八毒赤丸。本官嘗讀《名醫錄》中見李子豫八毒赤丸﹐爲殺鬼杖子﹐遂與藥三粒。臥時服﹐明旦下淸水二斗效。

《醫學綱目》曰﹕頃在徽城日﹐嘗修和神精丹一料。庚申﹐余家一婦人﹐夢中見二蒼頭﹐一前一後﹐手中持一物。前者云﹕到也未﹖後應云﹕到也。擊下﹐爆然有聲﹐遂魘﹐覺後心一點痛不可忍﹐昏悶一時許。余忽憶神精丹有此一證﹐取三粒令服之﹐少頃已無病矣。云﹕服藥覺痛止神醒﹐今如常矣。日後相識﹐稍有邪气﹐與一二服﹐無不應驗。方在《千金》中﹐治中風之要藥﹐但近世少得曾靑﹑磁石﹐爲難合爾。

《醫宗必讀》曰﹕章仲輿女在閣時﹐昏運不知人﹐蘇合香丸灌醒後﹐狂言妄語﹐喃喃不休。余診其左脈七至﹐大而無倫﹔右脈三至﹐微而難見。正所謂兩手如出兩人﹐此祟憑之脈也。綫帶系定二大拇指﹐以艾炷灸兩介甲至七壯﹐鬼卽哀詞求去。服調气平胃散加桃奴﹐不日而祟絕。

卒中暴死門

黃帝素問

六元正紀大論

陽明司天之政﹐二之气﹐厲大至﹐民善暴死。

【注二之主客﹐乃君相二火﹐如厲大至﹐故善暴死。】

少陽司天之政﹐三之气﹐民善暴死。

【注司天主時之气﹐皆屬少陽﹐二火相交﹐風熱並至﹐故善暴死。】

火郁之發﹐民病甚﹐則瞀悶懊憹﹐善暴死。

【注瞀悶﹐肺之病。火甚精傷﹐故善暴死。】

少陽所至﹐爲暴注﹐瞤瘈﹐暴死。

【注此冬病之常也。】

五常政大論

少陽司天﹐風行於地﹐其主暴速。

【注風气迅速也。】

厥陰司天﹐火縱其暴﹐其發機速。

【注厥陰風木司天﹐則少陽相火在泉﹐木火相生﹐故火縱其暴。少陽主樞﹐故發機速。】

大奇論

脈至如喘﹐名曰暴厥。暴厥者﹐不知與人言。

【注如喘﹐脈滑急﹐此痰水上壅也。】

脈要精微論

脈浮而散者﹐爲眩僕。

【注陰上逆於陽也。】

玉機眞髒論

急虛身中卒至﹐五臟絕閉﹐脈道不通﹐气不往來﹐譬於墮溺﹐不可爲期。

【注風寒之邪﹐卒中於身﹐精气一時虛奪﹐故急虛而五臟之气一時絕閉﹐脈道一時不通﹐气不往來﹐譬若墮溺之倉卒﹐時日難期也。】

其脈絕不來﹐若人一息息﹕《素問》玉機眞髒論新校正云「按人一息脈五六至﹐何得爲死﹖必息字誤。息當作呼乃是」。五六至﹐其形肉不脫﹐眞髒𨿽不見﹐猶死也。

【注倉卒之病﹐脈絕不來﹐生气絕於內也。一息五六至﹐邪气盛於外也﹐不必眞髒見而猶死也。】

靈樞經

黃帝曰﹕其有卒然暴死暴病者﹐何也﹖少師答曰﹕三虛者﹐其死暴疾也。得三實者﹐邪不能傷人也。乘年之衰﹐逢月之空﹐失時之和﹐因爲賊風所傷﹐是謂三虛。逢年之盛﹐遇月之滿﹐得時之和﹐𨿽有賊風邪气﹐不能危之。

【注乘年之衰者﹐六气司天在泉之不及也。逢月之空者﹐月郭空之時也。失時之和者﹐四時不正之气也。夫衛气與天地相參﹐與日月相應﹐是年之虛﹐月之空﹐時之違和﹐皆主衛气失常。衛气虛﹐則腠理疏而邪气直入於內﹐故爲暴病卒死。】

五色篇

雷公曰﹕人不病卒死﹐何以知之﹖黃帝曰﹕大气入於臟腑者﹐不病而卒死矣。雷公曰﹕病小愈而卒死者﹐何以知之﹖黃帝曰﹕赤色出兩顴﹐大如拇指者﹐病𨿽小愈﹐必卒死。黑色出於庭﹐大如拇指﹐必不病而卒死。

【注大气入髒者﹐外淫之邪﹐入於臟腑﹐故不病而卒死矣。不病者﹐無在外之形證也。病小愈而卒死者﹐內因之病﹐臟腑相乘也。五色之見於面者﹐五臟之气見於色也。聚色外見者﹐髒眞之外泄也。】

金匱要略【漢張機】

屍蹶

屍蹶脈動而無气﹐气閉不通﹐故靜而死也。

醫學綱目【明樓英】

卒中暴厥

卒中者﹐卒然不省人事﹐全如死屍﹐但气不絕﹐脈動如故﹐或脈無倫序﹐或乍大乍小﹐或微細不絕﹐而心胸暖者是也。

中暑悶倒﹐急扶在陰涼處﹐切不可與冰水﹐當以布巾衣物等蘸熱湯﹐熨臍中及气海﹐續以湯淋布上﹐令徹臍腹暖﹐卽漸醒。如倉卒無湯處﹐掬道上熱土於臍﹐以多爲佳﹐冷卽易之。古法道塗無湯﹐卽掬熱土於臍上﹐仍撥開作窩子﹐令人更溺於中﹐以代湯﹐續與竹葉白虎石膏湯。

凡覺中暑﹐急嚼生薑一大塊﹐冷水送下。如已迷亂悶﹐嚼大蒜一大瓣﹐冷水送下。如不能嚼﹐卽用水研灌之卽醒。路中倉卒無水渴甚﹐急嚼生蔥二寸許﹐津同咽﹐可抵飲水二升。

人平居無疾﹐忽如死人﹐身不動搖﹐默默不知人﹐目閉不能開﹐口啞不能言﹐或微知人﹐惡聞人聲﹐但加眩冒﹐移時方寤﹐此由汗過多﹐血少气並於血﹐陽獨上而不下﹐气壅塞而不行﹐故身如死。气過血還﹐陰陽復通﹐故移時方寤﹐名曰鬱冒﹐亦名血厥。婦人多有之﹐宜白薇湯﹑倉公散。

古今醫統【明徐春甫】

卒死

扁鵲﹑《肘後方》﹐中惡與卒死﹑鬼擊亦相類﹐爲治皆參取而用之。已死﹐搗鮮菖蒲根絞汁灌之﹐立瘥。

卒中﹑屍厥﹑鬱冒﹑中風﹑中暑之類﹐皆當發表。仲景云﹕鬱冒欲解﹐必大汗出﹐故返魂湯用麻黃﹑桂枝﹐淸魂湯用荊芥﹐及諸卒中用皂角﹑半夏﹝口畜﹞鼻取嚏﹐用藜蘆﹑砒霜揩齒取痰﹐皆所以開發上焦﹐使表邪流通也。中暑忌涼水﹐恐閉腠理﹐亦此意也。

山居中惡客忤卒死者﹐灸臍中百壯﹔皂角末吹鼻﹔或韭汁灌耳中。

《本事方》云﹕世言气中者﹐𨿽不見於方書﹐然暴喜傷陽﹐暴怒傷陰﹐憂愁失意﹐气多厥逆﹐往往多得此疾﹐便覺涎潮昏塞﹐牙關緊急﹐若槪作中風用﹐非止不相爲宜﹐而反致殺人者﹐多矣。元佑庚午﹐余母氏親遭此禍﹐至今飲恨。母氏素食﹐气血羸弱﹐因先子捐館憂惱。忽一日气厥﹐牙緊涎潮﹐裏醫便作中風﹐大下數行﹐一夕而死。余因﹝口銜﹞恨至今﹐每見此證﹐急化蘇合丸灌之便蘇﹐然後隨其寒熱而調治之﹐無有不愈者。

气疾﹐人因气不歸元﹐遂成气中﹐狀如中風﹐僕倒昏迷﹐牙關緊急﹐只是無痰﹐不可誤用風藥﹐及通關利腠等輩。先以薑汁泡湯﹐調蘇合香丸﹔次用七气湯﹑大流气飲加石菖蒲順气而蘇﹔繼以治中湯加木香以和中﹐使气歸道。若更不能調﹐則气逆而厥﹐又有變證。

證治準繩【明王肯堂】

卒中暴厥

經云﹕暴病卒死﹐皆屬於火。注云﹕火性速疾故也。然初治之藥﹐不寒而溫﹐不降而升﹐甚者治也。俗有中風﹑中气﹑中食﹑中寒﹑中暑﹑中濕﹑中惡之別﹐但見卒然僕倒﹐昏不知人﹐或痰涎壅塞﹐咽喉作聲﹐或口眼喎斜﹐手足癱瘓﹐或半身不遂﹐或六脈沈伏﹐或指下浮盛者﹐並可用麻油﹑薑汁﹑竹瀝﹐調蘇合香丸。如口噤﹐抉開灌之﹐或用三生飲一兩﹐加人參一兩﹐煎成入竹瀝二三杯﹐薑汁少許。如抉不開﹐不可進藥﹐急以生半夏爲末﹐吹入鼻中﹐或用細辛﹑皂角﹑菖蒲爲末﹐吹入得嚏則蘇。此可以驗其受病深淺﹐則知其可治不可治。若口開手撒遺尿者﹐虛極而陽暴脫也﹐速用大料參﹑芪接補之﹐及臍下大艾灸之。

痰涎壅盛者﹐宜吐之﹐急救稀涎散﹕豬牙皂角﹐肥實不蛀者四挺﹐去黑皮﹔晉礬光明者一兩﹐各爲細末研勻﹐輕者五分﹐重者三字﹐溫水調灌下。又碧霞散﹕揀上色精好石綠研篩﹐水飛再研﹐取二三錢﹐同冰片三四豆許研勻﹐以生薄荷汁合溫酒調服之。二藥不大嘔吐﹐但微微令涎自口角流出﹐自蘇。

舊說口開心絕﹐手撒脾絕﹐眼合肝絕﹐遺尿腎絕﹐聲如鼾肺絕﹐皆爲不治之證。然五證不全見者﹐速服參芪膏﹐灸臍下﹐亦有得生者。

若中人發直吐淸沫﹐搖頭上攛﹐面赤如妝﹐汗綴如珠﹐或頭面赤黑﹐眼閉口開﹐气喘遺尿﹐皆不可治。

諸中﹐或未蘇或已蘇﹐或初病或久病﹐或吐出紫紅色者死。

《傳心方》云﹕治男子婦人涎潮於心﹐卒然中倒﹐當卽時扶入暖室中﹐扶策正坐﹐當面作好酢炭燻之﹐令酢气沖入口鼻內﹐良久﹐其涎潮聚於心者自收歸﹐輕者卽時蘇醒﹐重者亦醒人事。惟不可喫一滴湯水入喉也。如喫湯水﹐則其涎永系於心絡不能去﹐必成廢人。

風邪中人﹐六脈多沈伏﹐亦有脈隨气奔指下洪盛者。浮遲吉﹐堅大急疾凶。浮遲爲寒﹐虛大爲暑﹐不當暑則爲虛。浮濇爲濕﹐浮大爲風﹐浮數無熱亦爲風。微而數﹑浮而緊﹑沈而遲皆气中。又凡風應人迎﹐气應气口。洪大爲火﹐滑爲痰。或浮而滑﹑沈而滑﹑微而虛者﹐皆虛與痰﹐更當察時月气候﹐及其人之起居﹐參以顯證而定病之主名﹐以施治療。

石室祕籙【淸陳士鐸】

暴死

死治者如人死厥﹐不醒人事﹐中風不語﹐或感鬼神之祟﹐或遇山魈之侵﹐一時卒倒﹐不醒人事是也。此等病是邪气中之﹐痰迷心竅也。怪病多起於痰﹐不必驚惶﹐治其痰而病自愈。然而邪之所湊﹐其气必虛﹐用祛痰之藥﹐加入於補正之中﹐則病去如掃﹐死者重生。方用白朮五錢﹐人參﹑茯苓﹑半夏﹑天南星各三錢﹐白芥子一錢﹐生附子五分﹐生薑一大塊搗汁﹐水半酒半﹐共二碗﹐煎八分﹐服。外用皂角刺爲末。入研皂角刺時﹐先用紙一張﹐濕透封住同在之人鼻孔﹐然後研爲細末。取一匙於鵝翎管﹐吹入病人鼻孔內﹐必取噴嚏﹐以前藥灌之立醒﹐必吐出痰水半盆或一盆﹐如膠如湯之類﹐或黃黑靑紅之色﹐人自然困倦欲睡﹐不可驚他﹐任他自睡。醒來﹐用人參﹑半夏﹑白薇各一錢﹐白朮五錢﹐茯苓﹑白芥子各三錢﹐陳皮﹑甘艸各五分﹐水煎服﹐一劑痊愈。此死治之一法也。蓋人之中邪﹐必由元气之虛﹐邪遂乘虛而入﹐故用人參以助其正气﹐而以半夏﹑白芥子以祛邪與痰﹐天南星尢能人心而祛邪﹐用附子猛烈之將﹐單刀直入﹐邪自驚退﹐故一下口而邪卽外越上湧出矣。然邪出之後﹐當純補胃气﹐故又不用祛痰之劑﹐而竟用健脾補胃之品也。更有死證治法﹐如屍厥之證﹐亦是气虛﹐當用人參一兩﹐白朮﹑半夏﹑茯苓各五錢﹐菖蒲一錢﹐陳皮五分治之。𨿽同是中邪﹐然前證是陽邪﹐此乃遇陰邪也。陽邪者日間遇之﹐陰邪者夜間遇之也。後方𨿽亦用人參以補正﹐而終不用南星之類﹐直入其心中也。如不能語言﹐亦用皂角末吹之。倘前二證俱遺尿手撒則多不能救﹐否則皆一劑回生也。以上二證﹐皆死治之法也。觸類旁通﹐頭頭是道。大約治邪之法﹐二方足以包括﹐再看病之輕重﹐用藥之多寡﹐則得之矣。

人卒然見鬼卒倒﹐或在神廟之內﹐或在棺槨之旁﹐偶遇屍气﹐感中陰邪鬼魅﹐不省人事者﹐以瓜蒂散吐之﹐必然吐痰如湧泉﹐傾盆而出﹐鬼若遠走則已。吐後仍見鬼者﹐痰未淨也﹐又用前瓜蒂吐之﹐以不見鬼爲度。後用白朮一兩﹐茯苓五錢﹐白薇﹑神曲﹑炮姜各一錢﹐陳皮五分﹐水煎服。此法可治貧窮之人。

方

黃龍丸【《醫統》﹐下同】治中暑卒死不知人﹐或身熱惡寒﹐頭痛﹐狀如傷寒﹔或往來寒熱﹐煩渴﹐嘔吐泄瀉。常服去暑毒﹐分陰陽。

硫黃硝石各一兩寒食麵四兩雄黃明者滑石白礬各研細﹐半兩

滴水丸﹐新汲水下五丸﹐漸加至二十丸﹐口噤者水化灌下。中暑忌冷﹐此藥冷水下者﹐乃熱因寒用。

還魂湯治卒死客忤暴厥。

麻黃去節﹐一兩杏仁三十五枚炙甘艸半兩

右三味﹐水四升﹐煮升半﹐去渣﹐令隨咽之。通治諸感﹐卒中忤暴擊﹐飛屍諸魘﹐忽气絕無復覺﹐或已無脈﹐口噤拗不開﹐湯入口不下者﹐分病人發左右提擒肩引之﹐藥下﹐復進一服﹐須臾蘇。《千金》有桂。

破棺散一名散生散。治卒死中惡﹐諸暴絕死﹐及石木所壓﹐溺水血縊﹐一切橫死﹐但心口溫者﹐並皆治之。

半夏泡七次

右爲末﹐以大豆許吹入鼻中﹐得嚏卽活。

朱砂丸治卒中惡垂死。

朱砂細研附子炮去皮臍雄黃細研﹐各一兩巴豆二十粒﹐取仁捶去油麝香研﹐一分

右研勻﹐煉蜜和搗丸麻子大﹐每服三丸﹐不拘時﹐粥飲下。如不利﹐更加三丸至七丸﹐以利爲度。

朱犀散治卒中惡气鬼邪﹐或因暮夜如廁﹐或出郊野﹐或遊空室﹐或人所不至之地﹐忽然見鬼物﹐鼻口吸著惡气﹐卒然僕倒﹐四肢厥冷﹐兩手握拳﹐口鼻出淸血﹐性命逡巡﹐須臾不救。此與屍厥相同﹐但腹不鳴﹐心脇俱暖﹐切勿移動﹐卽令人圍繞﹐焚爇麝香或安息香﹑乳香﹑蒼朮之類﹐候醒方可移歸。

大朱砂麝香研﹐各一兩犀角鎊研末﹐半錢

右爲細末研勻﹐每服二錢﹐井華水調灌服。

韭根茱萸湯【仲景】救卒死。

韭根一把吳茱萸炒﹐八兩烏梅十四个

右以水一斗﹐檳榔七个﹐煮三沸。檳榔浮者生﹐沈者死。煮取三升﹐去滓分飲之。

蘇合香丸療傳屍骨蒸﹐殗殜肺痿﹐疰忤鬼气﹐卒心痛﹐霍亂吐利﹐時气鬼魅瘴瘧﹐赤白暴痢﹐瘀血月閉﹐痃癖丁腫﹐驚癇﹐鬼忤中人﹐小兒吐乳﹐大人狐貍等病。

白朮靑木香烏犀角屑香附子炒去毛朱砂研水飛訶黎勒煨取皮白檀香沈香安息香另末﹐無灰酒一升熬膏麝香研丁香蓽茇各二兩龍腦研蘇合香油入安息膏內燻陸香別研﹐各一兩

右爲細末﹐入研藥勻﹐用安息膏﹐並煉白蜜和劑﹐每服旋丸如梧桐子大﹐早朝取井華水﹐溫冷任意﹐化服四丸﹐老人小兒化服一丸﹐溫酒化服亦得﹐並空心服之。用蠟紙裹一丸如彈子大﹐緋絹袋盛﹐當心帶之﹐一切邪神不敢近。

三物備急丸【仲景】

大黃漧薑巴豆去皮﹑尖﹑心﹑敖﹐如脂﹐各一兩

右藥各須精新﹐先搗大黃漧薑爲末﹐研巴豆內中﹐合搗千杵﹐蜜和丸﹐器中貯之。主心腹諸卒暴百病。中惡客忤﹐心腹脹滿﹐卒痛如錐刺﹐气急口噤﹐停屍卒死者﹐以熱苦酒服大豆許三四丸。或不下﹐捧頭起灌令下咽﹐須臾當差。如未瘥﹐更與三丸﹐當腹中鳴﹐卽吐下便瘥。若口噤﹐亦須折齒灌之。

又方解一切暑毒欲死者﹐便服之立蘇。

半夏酢一升半煮盡焙漧﹐四兩肉桂去皮赤茯苓各半兩甘艸白茯苓各一兩

右爲末﹐用生薑汁麵糊丸如桐子大﹐每服五十丸﹐熱水下。予夏日登途﹐常帶此藥於篋笥中﹐防諸緩急。及僕價俱每日一服﹐無伏暑之疾﹐奇驗不一。

附子理中湯治五臟中寒﹐口噤﹐四肢彊直﹐失音不語。昔有武士守邊﹐大雪山帳外﹐忽運倒﹐時灌以此藥兩劑﹐遂醒。

大附子炮去皮臍人參漧薑炮甘艸炙白朮各等分

右銼爲散﹐每服四大錢﹐水一盞半﹐煎七分﹐去渣﹐空心服。口噤則斡口灌之。

單方

凡中暍死﹐不可使得冷﹐得冷便死。方用屈艸帶繞暍人臍﹐使三兩人溺其中﹐令溫。亦可用熱泥和屈艸﹔亦可扣瓦碗底及按車缸以著暍人﹐取令溺﹐須得流去。此謂道路窮﹐卒無湯﹐當令溺其中﹐欲使多人溺取令溫。若湯便可與之。不可溺及車缸﹐恐此物冷。暍旣在夏月得﹐熱泥土﹐暖車缸﹐亦可用也。【仲景﹐下同】

救卒死方﹕薤搗汁﹐灌鼻中。

又方﹕雄鷄冠割取血﹐管吹內鼻中。

又方﹕豬脂如雞子大﹐苦酒一升﹐煮沸﹐灌喉中。

又方﹕雞肝及血塗面上﹐以灰圍四旁立起。

又方﹕大豆二七粒﹐以雞子白並酒和﹐盡以吞之。

救卒死而壯熱者﹕礬石半斤﹐以水一斗半煮消﹐以漬腳令沒踝。

救卒死而目閉者﹕騎牛臨面搗薤汁灌耳中﹐吹皂莢末鼻中﹐立效。

救卒死而張口反折者﹕灸手足兩爪後十四壯了﹐飲以五毒諸膏散有巴豆者。

救卒死而四肢不收失便者﹕馬屎一升﹐水三斗﹐煮取二斗﹐以洗之。又取牛洞【稀糞也】一升﹐溫酒灌口中﹔灸心下一寸﹐臍上三寸﹐臍下四寸﹐各一百壯瘥。

救小兒卒死而吐利﹐不知是何病﹕用狗屎一丸﹐絞取汁以灌之。無濕者﹐水煮幹者取汁。

屍蹶脈動而無气﹐气閉不通﹐故靜而死也。用艸蒲屑內鼻兩孔中吹之﹐令人以桂屑著舌下。

又方﹕剔取左角發方寸﹐燒末﹐酒和灌令入喉﹐立起。

治熱暍﹕取道上熱塵土﹐以壅心上﹐少冷卽易﹐气通止。

又方﹕令暍人仰臥﹐以熱土壅臍上﹐令人尿之﹐臍中溫卽愈。【《千金》﹐下同】

又方﹕可飲熱湯﹐亦可內少生薑﹑橘皮﹑甘艸煮飲之﹐稍稍咽﹐勿頓使飽。但以墊土及熱灰土﹐壅臍上佳。

又方﹕濃煮蓼取汁三升﹐飲之卽愈﹐不瘥更灌。

又方﹕張死人口令通﹐以暖湯徐徐灌口中﹐小舉死人頭﹐令湯入腹﹐須臾卽蘇。

又方﹕使人噓其心﹐令暖﹐易人爲之。

又方﹕抱狗子若雞﹐著心上熨之。

又方﹕房上南畔瓦﹐熱熨心﹐冷易之。

又方﹕灌地漿一盞卽愈。

又方﹕地黃汁一盞服之。

又方﹕水半升﹐和面一大抄服之。

朱砂符﹐治卒中惡气絕。朱砂書舌作鬼字﹐額上書之良。【《醫統》﹐下同】

卒死心頭微熱﹕用百艸花曝漧﹐水漬封埋百日﹐砂鍋內連水熬稠﹐丸皂角子大﹐令患人口含一丸﹐須臾卽活﹐大妙。

中鬼气卒死﹐口鼻出血﹕用雄黃末一錢﹐桃葉煎湯下。

中惡客忤睡死﹕用麝香一錢研﹐和酢二合﹐灌之卽蘇。

屍厥奄然死去﹐腹中气鳴﹕用生薑汁半盞﹐和酒煎沸灌之﹐仍灸丹田﹑百會﹑气海穴。

卒死無脈﹐無他形候﹐陰陽俱竭故也。牽取牛臨鼻上二百息﹐牛舐必瘥。牛不從﹐當著鹽汁塗面上﹐牛卽肯舐。【《千金》﹐下同】

又方﹕牛馬屎絞取汁飲之。無新者﹐水和幹者亦得。《肘後方》云﹕幹者以人溺解之。

中暑發昏﹕以新汲水滴兩乳﹐以扇搧之﹔重者以地漿灌之則醒。若與水飲則死。

鍼灸

《靈樞經》曰﹕太陽根於至陰﹐結於命門。命門者目也。太陽爲開﹐開折則肉節瀆而暴病起矣。故暴病者取之太陽﹐視有餘不足。皮肉宛膲而弱也。

《素問》曰﹕邪客於手足少陰太陰足陽明之絡﹐此五絡皆會於耳中﹐上絡左角。五絡俱竭﹐令人身脈皆動而形無知也﹐其狀若屍﹐或曰屍蹶﹐刺其足大指內側爪甲上去端如韭葉﹐後刺足心﹐後刺足中指爪甲上各一痏﹐後刺手大指內側去端如韭葉﹐後刺手心主少陰銳骨之端﹐各一痏﹐立已。不已﹐以竹管吹其兩耳﹐鬄其左角之發方一寸﹐燔﹐飲以美灑一杯。不能飲者﹐灌之立已。

《甲乙經》曰﹕屍厥死不知人﹐脈動如故﹐隱白﹑大惇主之。恍惚屍厥頭痛﹐中極及僕參主之。

屍厥暴死﹐金門主之。

《傷寒論》曰﹕少陰脈不至﹐腎气微少﹐精血奔﹐气促迫﹐上入胸膈﹐宗气反聚﹐血結心下﹐陽气退下﹐熱歸陰股﹐與陰相動﹐令身不仁﹐此爲屍蹶﹐當刺期門﹑巨闕。

《千金方》曰﹕隱白﹑大惇﹐主卒屍厥不知人﹐脈動如故。

中極﹑僕參﹐主恍惚﹐屍厥﹐煩痛。

金門﹐主屍厥暴死。

內庭﹐主四肢手足悶﹐久持之﹔厥熱﹐脛痛﹐腹脹﹐皮痛者﹐使人久持之。

卒死無脈﹐無他形候﹐陰陽俱竭也。火炙熨斗﹐熨兩脇下﹐又治屍厥。

鍼間使各百餘息﹐又灸鼻下人中﹐一名鬼客廳。《肘後方》云﹕又治屍厥。

《醫學綱目》曰﹕气昏運﹐取奪命。在曲澤上﹐鍼入三分﹐先補﹐候气回後瀉﹐不可離手﹐忌灸。如不蘇﹐取臍中。又臍中灸七壯﹐忌鍼。此二穴能起死回生。

又法﹕取屍蹶﹐玉泉八分﹐補十呼﹐得气卽瀉﹔隱白三分﹐先補後瀉﹐補生瀉成﹔更於兩脇頰頰熨之。

鬼擊﹕支溝二分﹐先補後瀉﹐補生瀉成﹔三里補十呼﹐瀉五呼。此二穴刺之气不至﹐無問其數﹐刺之气至﹐去之勿復刺。

《證治準繩》曰﹕卒中眼上戴不能視者﹐灸第二椎骨﹑第五椎上各七壯﹐一齊下火炷﹐如半棗核大。

醫案

《儒門事親》曰﹕一夫病痰厥﹐不知人﹐牙緊﹐諸藥不能下。戴人問侍病者﹐口中曾有涎否﹖曰﹕有。戴人先以防風藜蘆煎湯﹐調瓜蒂末灌之﹐口中不能下﹐乃取長蛤甲磨去刃﹐以紙裹其尖﹐灌於右鼻竅中﹐嘓然下咽有聲﹐復灌其左竅﹐亦然。戴人曰﹕可治矣。良久涎不出﹐遂以砒石一錢又投之鼻中﹐忽偃然仰面﹐似覺有痛﹐斯須吐膠涎數升頓蘇。砒亦尋常勿用﹐以其病大﹐非此莫能動。然無瓜蒂﹐亦不可使用﹐宜消息之。

丹溪曰﹕鄭兄年近六十﹐奉養受用之人也。仲夏久患滯下﹐而又犯房勞。忽一晚﹐登廁﹐兩手疏散﹐兩眼開而無光﹐尿自出﹐汗如雨﹐喉如鋸﹐呼吸甚微﹐脈大而無倫﹐且無部位﹐可畏之甚﹐予急令煎人參膏﹐且先與灸气海穴﹐炷如小指大﹐至八十壯﹐右手能動﹔又三壯﹐唇微動﹐參膏亦成﹐遂與一盞﹐半夜後盡二盞﹐眼能動﹐盡二斤方能言而索粥﹐五斤而痢止﹐數十斤而安。

《醫宗必讀》曰﹕楊方壺夫人忽然運倒﹐醫以中風藥治之﹐不效﹐迎余診之。左關弦急﹐右關滑大而軟﹐本元气不足﹐又因怒後食停﹐先用理气消食藥﹐得解黑屎數枚﹐急以六君加薑汁服四劑而運止﹔更以人參五錢﹐芪﹑朮﹑半夏各三錢﹐茯苓﹑歸身各二錢﹐加減調理﹐兩月而愈。此名虛中﹐亦兼食中者。

邑尊張太羹令郎﹐丙子六月間未申時﹐運絕不知人﹐至更餘未蘇﹐此得之生冷太過也﹐皂角末吹鼻中無嚏﹐舉家驚惶。余以皂角灰有性﹐新汲水灌之﹔更取沈檀焚之﹐俾香气滿室以達其竅﹐至子後方蘇。服十味香薷飲而安。此暑中挾虛者。

給諫晏懷泉夫人先患胸腹痛﹐次日卒然運倒﹐手足厥逆。時有醫者以牛黃丸磨﹐就將服矣。余診之六脈皆伏﹐气口稍動﹐此食滿胸中﹐陰陽痞隔﹐升降不通﹐故脈伏而气口獨見也。取陳皮﹑砂仁各一兩﹐姜八錢﹐鹽三錢﹐煎湯以指探吐﹐得宿食五六碗﹐六脈盡見矣。左關弦大﹐胸腹痛甚﹐知爲大怒所傷也﹐以木香﹑靑皮﹑橘紅﹑白朮﹑香附煎成﹐與服兩劑﹐痛止﹔更以四君子加木香﹑烏藥﹐調理十餘日方瘥。此食中兼气中者。

