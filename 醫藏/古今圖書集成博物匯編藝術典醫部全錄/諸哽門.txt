古今圖書集成醫部全錄卷三百二十九

諸哽門

千金方【唐孫思邈】

諸治大法

凡療病者﹐皆以其類治之﹐豈宜以鸕鶿主魚哽﹐貍虎治骨哽耶﹖至於竹篾﹑薤白﹑嚼筋﹑綿蜜等事﹐乃可通用耳。

古今醫統【明徐春甫】

從類治法

陳無擇云﹕治法皆以類從。如鸕鶿豺獺治魚骨﹐磁石治鍼﹐發灰治發﹐貍虎治諸骨﹐亦各從其類也。

吐法最妙

凡物哽者﹐蓋以食入喉而不順﹐致物刺住而不能下﹐推之以理﹐反而上出則爲順焉。爲治者卽當湧吐﹐乘其飲食之出而上逆﹐此其順而易爲﹐如拔刺之法也。若刺之深者﹐必欲推下﹐非惟理勢不能延遲﹐日久則咽哽漸腫﹐其刺愈深﹐腹中飲食消盡﹐𨿽欲湧吐而無推送之物矣﹐欲食而不能下﹐如此因循﹐多致不救。

凡治哽﹐所傷之物下咽﹐不可便與米湯米飯喫﹐恐米粒入瘡口中﹐且喫羹數日爲美。後單方中咒﹐能治一切諸物諸骨﹐並絲髮纏喉不下。《內經》曰﹕不因气動而生病於外者﹐愚意宜用藏經咒法治之是也。

單方

諸哽取鹿筋漬之令濡﹐合而索之﹐大如彈丸﹐以綫系之﹐持筋端吞之入喉﹐推至哽處﹐徐徐引之﹐哽著筋出。

又方﹕作竹篾刮令滑淨﹐綿裹內咽中﹐令至哽處﹐可進退引之﹐哽卽隨出。

又方﹕用綿二兩﹐以蜜煎使熱﹐的的爾﹐從外薄哽所在處﹐灼瓠以熨綿上﹐若故未出﹐復煮一段綿﹐以代前用者﹐並以皂莢屑少少吹鼻中﹐使得嚏﹐哽出。

又方﹕煮薤白令半熟﹐小嚼之﹐以綫系薤中央﹐捉綫吞薤下﹐候至哽處﹐牽引﹐哽卽出矣。

又方﹕以虎骨末若貍骨﹐服方寸匕。

又方﹕瞿麥末﹐服方寸匕。

魚骨哽﹕用鸕鶿屎﹐服方寸匕。

又方﹕口稱鸕鶿七徧﹐用水咽下則下。

又方﹕服橘皮湯。

又方﹕服沙糖水。

又方﹕燒魚网灰﹐服方寸匕。必效方﹐以魚网復頭立下。骨鯁在喉﹐眾治不出﹐取飴糖丸如雞子黃大﹐吞之不去﹐更吞﹐漸大作丸﹐可至十丸止。

又方﹕燒虎狼屎服之。

又方﹕吞豬膏如雞子﹐不瘥﹐更吞﹐瘥止。

食中吞發咽不下繞喉﹕取亂髮燒末﹐酒服一錢匕。

誤吞錢方﹕艾蒿五兩﹐以水五升﹐煮取一升﹐頓服之卽下

又方﹕服蜜二升卽出。

又方﹕末火炭﹐酒服方寸匕﹐水服亦得。

吞金銀鐶及釵﹕白糖二斤﹐一頓漸漸食之﹐多食亦佳。

又方﹕吞水銀一兩﹐再服之。

誤吞鐶及指彄﹕燒雁毛二七枚﹐末之﹔鵝羽亦得。

誤吞釵方﹕曝韭令萎﹐蒸熟勿切﹐食一束卽出。或生麥葉筋縷﹐如韭法皆可用﹐但力薄﹐多食自消。

誤吞銅鐵而哽者﹕燒銅弩牙令赤﹐內酒中飲﹐立愈。

誤吞釘鍼及箭鏃等﹕但多食脂肥肉﹐令飽﹐自裹出。

誤吞鍼方﹕取懸鍼磁石末﹐飲服方寸匕﹐卽下。《古今錄驗》曰﹕吞鍼在喉﹐服磁石末則入腹。若含磁石口中﹐或吸鍼而出耳。

諸魚骨哽久不出﹕以皂角少許吹入鼻中﹐得嚏哽出﹐多祕此方。【《本事》】

魚骨哽不可出者﹕取獺爪於項下爬之﹐亦可煮汁食之。

治哽﹕用螻蛄膽一枚吞下﹐亦治刺不出﹐傅之刺卽出。【《外臺》】

魚骨橫喉中六七日不出﹕取鯉魚鱗皮合燒作屑﹐水服之卽出﹐未出再服。【《錄驗》】

骨哽不得出﹕砂仁﹑甘艸爲末﹐綿裹含﹐徐徐咽津﹐久隨痰出。

魚骨哽﹕小嚼韭白﹐令柔﹐以細繩系口中﹐吞韭到哽處﹐引之﹐哽骨卽隨出﹐驗。

又方﹕水一盞﹐自默以左眼睛於水中書龍字服之﹐不過二盞則下。小兒遇哽﹐大人如前書水中﹐服之﹐妙。

又方﹕用山栗紅果獨根向下者﹐取來與玉簪花根同搗自然汁﹐用竹管灌入喉中。不可著牙﹐著牙則牙化。山栗果﹐山楂也。

雞骨哽﹕以雞汁化哽藥下﹐或食餳糖一大塊﹐滿吞下。

又方﹕用貍骨燒灰調下少許效。【陳氏方】

魚刺哽﹕金鳳花嚼爛噙下。無子﹐用根搗爛絞汁下。

又方﹕用魚骨頂在頭上﹐咳聲則出。

又方﹕用本魚骨左右手反復擲背後﹐立出。

又方﹕用萱艸根搗取汁﹐吞之立下。

又方﹕用薔薇根爲末﹐水調方寸匕。

諸骨哽﹕以野薴根搗爛如泥﹐如龍眼肉大﹐化下。如被雞骨哽者﹐以雞羹化下。魚骨哽﹐以魚羹化下。

又方﹕用楮實子搗汁服。

魚骨哽﹕用橄欖﹐味濇﹐食久則甘﹐嚼汁咽下。【《衍義》】

骨哽﹕用鹿角爲末﹐含咽津下。【《斗門方》】

發哽﹕用舊木梳燒灰﹐酒調下。

食魚骨下肚內刺痛﹕煎吳茱萸湯一盞飲之﹐骨軟而小﹔或用好米酢飲半盞﹐亦軟而痛止。【丹溪】

誤食麥芒刺入喉中﹕將鵝倒提﹐口流涎以碗盛之﹐飲少許﹐卽隨涎而下。

篾刺入喉﹕用多年竹籬棍﹐急流水煎湯服。

誤吞銅錢在喉﹕用生慈姑搗汁﹐呷飲。【《山居》】

誤吞銅錢並金銀物在喉﹕以胡粉一兩﹐搗硝石少許服﹐作二服。如吞金銀在腹中﹐服此俱消下。【《外臺》】

錢哽﹕艾一把﹐水五升﹐煎一升頓服﹐便下。

又方﹕百部根四兩﹐酒一升浸一宿﹐溫服一升。【錢氏方】

魚骨竹木等物哽咽不下﹕用象牙屑爲末﹐水調一錢服。

又法﹕道藏經神咒曰﹕吾請老君東流順水﹐老君奉敕攝攝﹐攝法毒水﹔吾托大帝尊不到稱吾者﹐各各現帝身﹐急急如律令﹐奉敕﹗攝一气念七徧。又以左手屈中指無名指﹐作三山印﹐上坐淨水一碗﹐右手掐卯文作金槍印﹐左手在下﹐右手在上﹐左手象地﹐右手象天﹐虛挽虛卓﹐九次爲定﹔左足橫﹐右足豎﹐作丁字立﹐如法作望日月燈火吸气一口﹐吹在盞內。此法百無禁忌﹐用法之時﹐以正神气是也。

又神方咒法﹕治骨哽急無藥處﹐用新水一盞﹐咒曰﹕吾順東流豈毒業﹐急急如律令﹗一气念七徧﹐攝望日月燈光﹐收气吹入水中﹐令患人大喫三口水﹐須臾卽下。九龍入洞法﹕左手掐三山訣﹐捧淨水一盞向東﹐右手掐劍訣﹐寫雲龍鬼三字於水內﹐念咒云﹕此盞化爲東洋大海﹐咽喉化作萬丈深潭﹐九龍入洞之法﹐吾奉太上老君急急如律令﹐敕﹗吞法水一口﹐哽隨化。今人每用寸長竹竿九節﹐置口中﹐如法吞﹐若無物。

骨哽入喉﹕用縮砂﹑甘艸各等分﹐右爲末﹐以綿裹少許噙之﹐旋旋咽津﹐久之卽出。【《綱目》】

醫案

《儒門事親》曰﹕一小兒誤吞一錢﹐在喉中不下﹐諸醫皆不能出﹐亦不能下﹐乃命戴人。戴人熟思之﹐忽得一策﹐以淨白裱紙令捲實如箸﹐以刀縱橫亂割其端﹐作鬅鬠之狀。又別取一箸縛鍼鉤於其端﹐令不可脫。先下咽中﹐輕提輕抑探之﹐覺鉤入於錢竅﹐然後以紙捲納之咽中﹐與鉤尖相抵﹐覺鉤尖入紙捲之端﹐不礙肌肉﹐提之而出。

《醫說》曰﹕一兒誤吞釣魚鉤在喉﹐諸醫不能措手。一人偶見釣鉤𨿽在喉﹐而鉤綫幸在外﹐遂以意療﹐用數珠子穿在鉤綫上﹐逐个送喉中﹐以數珠抵鉤頂其利嘴﹐一掣而鉤出﹐遂獲安。

《古今醫統》曰﹕一富家子被雞骨哽喉﹐百方莫能治。一叟見云﹕我有手法取之﹐不勞藥餌。急取新綿﹑白糖二物﹐將綿裹糖如梅大﹐其子咽下入喉間﹐畱綿一半於外﹐時時以手牽掣﹐待喉中作癢﹐忽然痰涎壅出﹐其骨粘於綿上而出﹐遂愈。

一稚子以綫錘置口中﹐誤吞之﹐有胡僧啖以餳糖半斤﹐卽於穀道中隨糞而下。僧云﹕凡誤吞五金﹐皆可啖餳也。

一小兒誤吞金网圈一个。或云﹕急用韭菜熟而勿斷﹐與蠶豆同咽之﹐不過二次﹐其金圈大便出矣。

五絕門

單方

救自縊死﹐旦至暮﹐𨿽已冷﹐必可治。暮至旦小難也。恐此當言忿气盛故也。然夏時夜短於晝﹐又熱﹐猶慮可治。又云﹕心下若微溫者﹐一日以上﹐猶可治之。將死人徐徐抱解﹐不得截繩﹐上下安被臥之﹔一人以腳踏其兩肩﹐手少挽其發﹐常弦弦勿縱之﹔一人以手按據胸上數動之﹔一人摩捋臂脛屈伸之。若已僵﹐但漸漸彊屈之﹐並按其腹。如此一炊頃﹐气從口出﹐呼吸眼開﹐而猶引按莫掇﹐亦勿苦勞之。須臾可將少桂湯及粥淸含與之﹐令濡喉﹐漸漸能咽及﹐稍止。若向令兩人以管吹其兩耳甚好。此法最善﹐無不活者。

【仲景﹐下同】

救溺死方﹕取竈中灰兩石餘﹐以埋人﹐頭至足﹐水出七孔卽活。

凡魘死不自覺者﹐愼燈火﹐勿令人手動﹐牽半臨其上卽覺。若卒不能語﹐取東門上雞頭爲末﹐以酒服之。【《千金》﹐下同】

治卒魘死﹐搗韭汁灌鼻孔中﹐劇者灌兩耳。

鬼魘不臥﹕伏龍肝爲末﹐吹鼻中。

又方﹕皂莢爲末﹐如大豆許﹐吹鼻中﹐嚏則气通﹐起死回生。

辟魘﹕用雄黃如棗大﹐系左腋下﹐令人終身不魘。仲景云﹕男左女右。

又方﹕灸兩足大趾叢毛中﹐各二七壯。《肘後方》云﹕華佗以此法救卒死中惡。

自縊者﹐切不可割斷繩子﹐以膝蓋或用手厚裹衣物緊頂殼道﹐抱起解繩放下﹐揉此項痕﹐搐鼻及吹其兩耳﹐待其气回﹐方可放手。若便泄气﹐則不可救矣。

救自縊死﹕安定心神﹐徐緩解之﹐愼勿割繩斷﹐須抱取。心下猶溫者﹐刺雞冠血滴口中卽活。男雌女雄。【《肘後方》】

又方﹕雞屎白如棗大﹐酒半盞和﹐灌及鼻中﹐尢妙。

又方﹕以藍汁灌之。【《千金》】

自縊死﹐但身溫未久者﹕徐徐放下﹐將喉气管撚圓﹐揪發向上﹐揉擦﹐用口對口接气﹐糞門用火筒吹之﹔以半夏皂角﹝口畜﹞鼻﹐以薑汁調蘇合香丸灌之﹔或煎木香細辛湯調灌亦得﹐得蘇可治。繩小痕深過時者﹐不治。

卒墮顚壓倒打死﹐心頭溫者﹐皆可救。將本人如僧打坐﹐令一人將其頭髮控放低﹐用半夏末吹入鼻內﹐如舌﹐卻以生薑汁香油打勻灌之。

溺水死者﹕撈起以屍橫伏牛背上﹐無牛﹐以凳控去其水。冬月以綿被圍之﹐卻用皂角以生薑自然汁灌之﹐上下從炒姜擦之﹐得蘇可治。若五孔有血者﹐不治。

溺水者﹕放大凳上睡著﹐將腳後凳腳起二磚﹐卻蘸鹽擦臍中﹐待其水自流出。切不可倒提出水。此數等但心頭微熱者﹐皆可救治。

又方﹕溺水死一宿者﹐尙可活﹐搗皂角綿裹納下部﹐須臾出水卽活。

魘死﹕不得近前喚﹐但痛咬其腳跟﹐及唾其面。不醒者﹐移動些少臥處﹐徐徐喚之。元有燈則存﹐無燈切不可點燈。

臥忽不寤﹐勿以火照之﹐殺人。但痛囓大拇指際﹐而唾其面﹐則活。取韭搗汁吹鼻孔﹐冬月用韭根取汁灌口中。【《肘後方》】

又方﹕雄黃搗末﹐細篩﹐以管吹入鼻孔中。

神虛气濁﹐風痰客於心肺﹐所以得夢不覺﹐濁气閉塞而死。气動不蘇﹐面靑黑者不治。急以﹝口畜﹞鼻散引出痰﹐次以蘇合香丸導動淸气﹐身動則蘇。若身靜色陷者不治。【《準繩》】

五絕乃縊死﹑跌死﹑魘死﹑淹死﹑壓死是也。世人禍成倉卒﹐往往不救。然此等之死﹐五臟未絕﹐因外來之禍而枉死者也。其魂魄守於屍旁﹐相去未遠﹐苟以神術招之﹐魂魄卽附體而可生也。我傳神符一道﹐先書黃紙上﹐焚化在熱黃酒內﹐掘開牙關﹐灌入喉中﹔後再用藥丸化開﹐亦用黃酒調勻﹐以人口含藥水﹐用蔥管送於死人喉內﹐少頃卽活。藥丸名救絕仙丹。山羊血﹑菖蒲﹑蘇葉各二錢﹐人參﹑制半夏各三錢﹐紅花﹑皂角刺﹑麝香各一錢﹐各爲末﹐蜜爲丸如龍眼核大﹐酒化開用。修此丸時﹐端午日妙。如臨時﹐不必如許之多﹐十分之一可也。此方神奇之極﹐閒時備藥修合一料﹐大可救人。若到臨期﹐緩不濟事。此方不特救五絕﹐凡有邪祟昏迷﹐一時卒倒者﹐皆可灌之﹐以起死回生也。

神符﹕﹝缺圖﹞。無咒﹐但書符時﹐一心對雷眞君及天醫使者書之﹐自然靈應無比。【《石室祕籙》】

怪病門

單方

項瘡皮斷一人項上生瘡如櫻桃大﹐有五色﹐瘡破則項皮斷﹐但逐日飲牛乳自消。

四肢有聲一人寒熱不止﹐經月後四肢堅如石﹐以物擊之﹐一似鐘磬聲﹐日漸瘦惡﹐用茱萸﹑木香等分煎湯飲﹐卽愈。

大腸寸截一人大腸頭出寸餘﹐痛苦﹐直候幹﹐自退落﹐又出﹐名爲截腸病。若腸盡乃不治﹐但初截寸餘可治。用脂麻油盛之﹐以臀坐之自入﹐飲大麻子油數升﹐愈。

鼻水成蝦一人鼻中鮏臭水流﹐以碗盛之﹐有鐵色蝦魚如粳米大﹐走躍不住﹐以手捉之﹐卽化爲水﹐此肉壞矣。食雞肉﹐一日二次﹐任意饌食﹐月餘愈。

前陰出糞一婦人小便中出大糞﹐名交腸﹐服五苓散效。如未盡愈﹐可用舊襆頭燒灰﹐酒服之。

足脛流髓一人兩足心凸如腫﹐上面生黑色豆瘡﹐硬如釘子釘了﹐履地不得﹐脛骨有碎孔﹐髓流出﹐身發寒顫﹐惟思飲酒﹐此是肝腎气冷熱相吞﹐用炮川烏頭末傅之﹐煎韭子湯服效。

四肢節解一人四肢節脫﹐但有皮連﹐不能舉動﹐名曰筋解。用酒浸黃蘆三兩﹐經一宿取出﹐焙榦爲末﹐每服二錢﹐酒調下﹐服盡安。

莖健漏精一人玉莖硬不痿﹐精流無歇﹐時時如鍼刺﹐捏之則脆。乃爲腎滿漏精疾﹐用韭子﹑破故紙各一兩爲末﹐每服三錢﹐水一盞﹐煎至六分﹐日三次飲之﹐愈則住服。

喉竅臭气一人咽喉間生肉﹐層層相疊﹐漸漸腫起不痛﹐多日乃有竅子﹐臭气自出﹐遂退飲食﹐用臭橘葉煎湯﹐連服愈。

臍內生虫一人腹中如鐵石﹐臍中水出﹐旋變作虫行之狀﹐繞身匝啄﹐癢痛難忍﹐撥掃不盡。用濃煎蒼朮湯浴之﹐以蒼朮末入麝香少許﹐水調服痊。

眼見飛走一人眼前常見諸般禽虫飛走﹐以手捉之﹐則無。乃肝膽經爲疾﹐用酸棗仁﹑羌活﹑元明粉﹑靑葙子花各一兩﹐爲末﹐每服二錢﹐水一大盞﹐煎至七分﹐和滓飲﹐一日三服。

大腸生虫一人大腸虫出不斷﹐斷之復生﹐行坐不得﹐用鶴虱艸爲末﹐水調五錢﹐服之自愈。

眼珠突垂一人眼睛垂出﹐至鼻如角﹐黑色﹐痛不可忍﹐或時時大便血出﹐名曰肝脹。用羌活煎汁數服自愈。

應聲怪虫一人腹中有物作聲﹐隨人語言﹐用板藍汁一盞﹐分五服服之﹐又名應聲虫﹐當服雷丸自愈。

嗜油發虫一人日飲油四五升以來﹐方始快意﹐長得喫則安﹐不爾則病。此是發入胃﹐被气血裹了化爲虫也。用雄黃半兩爲末﹐水調服﹐虫自出﹐如蛇形者﹐置於油中﹐逡巡間連油潑之長江。

失說物望一人臥於牀﹐四肢不能動﹐只進得食﹐好大言說喫物﹐謂之失說物望病。治法如說食豬肉時﹐便云﹕你喫豬肉一頓。病者聞之卽喜。遂置肉令病人見﹐臨要卻不與喫﹐此乃失他物望也﹐當自睡中涎出便愈。

指斷筋連一人手十指節斷壞﹐惟有筋連﹐無節肉﹐虫出如燈心﹐長數尺餘﹐徧身綠毛﹐名曰血餘。以茯苓﹑胡黃連煎湯飲之﹐愈。

皮內波聲一人徧身皮底混混如波浪聲﹐癢不可忍﹐抓之血出﹐不能解﹐謂之气奔﹐以人參﹑苦杖﹑靑鹽﹑細辛各一兩﹐作一服﹐水二碗﹐煎十數沸﹐去渣﹐飲盡便愈。

眼白變黑一人眼白渾黑﹐見物依舊﹐毛髮直如鐵條﹐𨿽能飲食﹐不語如醉﹐名曰血潰。用五靈脂爲末二錢﹐酒調下。

瘡肉蝶飛一人因著艾灸火﹐痂便退落﹐瘡內出鮮肉片子﹐飛如蝶形狀﹐騰空去了﹐痛不可忍。是血肉俱熱﹐用大黃﹑﹝石卜﹞硝各半兩爲末﹐水調下﹐微利卽愈。

徧身出虱一人臨臥﹐忽渾身虱出﹐約至四五升﹐隨至血肉俱壞﹐每宿漸多癢痛﹐不可言狀﹐惟喫水臥牀﹐晝夜號哭﹐舌尖出血不止﹐身齒俱黑﹐唇動鼻開﹐但飲鹽酢湯十數碗卽安。

毛髮如鐵一人眼赤鼻張﹐大喘﹐渾身出斑﹐毛髮如銅鐵﹐乃胃中熱毒气結於下焦。用白礬﹑滑石各一兩爲末﹐作一服﹐水三碗﹐煎至半合﹐不住飲﹐候靜乃安。

皮內蟹行一人病﹐皮中有虫﹐如蟹走﹐作聲如小兒啼﹐乃筋肉爲火之化。用雷丸﹑雄黃各一兩爲末﹐摻在豬肉片上﹐炙熟喫盡﹐自安。

手足肉刺一人手足甲忽然長﹐倒生肉刺如錐﹐痛不可忍﹐喫葵菜自愈。

鼻中長毛一人鼻中出毛﹐晝夜可長一二尺﹐漸漸粗圓如繩﹐痛不可忍﹐𨿽忍痛摘去一莖﹐後卽更生。此因食豬羊血過多。遂用乳香﹑硇砂各一兩爲末﹐以飯圓梧桐子大﹐空心臨臥各一服﹐水下十粒﹐自然退落。

瘡如貓眼一人面上及徧身生瘡﹐似貓兒眼﹐有光彩﹐無膿血﹐但痛癢不常﹐飲食減少﹐久則透骨﹐名曰寒瘡。多喫魚雞蔥韭自愈。

腸從脇出一人脇破腸出﹐臭穢﹐急以香油抹腸﹐用手送入﹐煎人參枸杞湯服﹐又淋破處﹐皮自合矣。喫羊腎粥﹑赤石脂十日卽愈。

口鼻黑气一人口鼻中气出﹐盤旋不散﹐凝如黑蓋﹐過十日漸漸至肩胸﹐與肉相連﹐堅勝金鐵﹐無由飲食﹐此多因瘧後得之﹐煎澤蘭葉湯﹐日飲三盞﹐連服五日愈。

肉出如錐一人徧身忽然肉出如錐﹐旣癢且痛﹐不能飲食。此名血擁。若不速治﹐潰而膿出。以赤皮蔥燒灰淋洗﹐喫豉揚數盞﹐自安。

眉動目張一人眉毛搖動﹐目不能視﹐交睫﹐喚之不應﹐但能飲食﹐有經日不效者﹐用蒜三兩取汁﹐酒調下卽愈。

毛竅血出一人毛竅節次血出﹐若血不出﹐皮卽膨脹如鼓﹐須臾眼鼻口目俱脹﹐此名脈溢﹐飲生薑汁合水各一二盞﹐卽安。

傷寒並熱一人忽然气上喘﹐不能語言﹐口中汁流吐逆﹐齒皆搖動﹐气出轉大則悶絕﹐蘇復如是﹐名曰傷寒並熱霍亂。用大黃人參末各半兩﹐水三盞﹐煎至一盞﹐去滓熱服﹐可安。

口內肉球一人口內生肉球﹐臭惡﹐自己惡見﹐有根綫長五寸餘如釵股﹐吐球出﹐方可飲食﹐以手輕捏﹐痛徹於心﹐困不可言﹐用水調生麝香一錢﹐服數日驗。

泡破石出一人渾身生燎泡如甘棠梨﹐每个破出水﹐內有石一片如指甲大﹐泡復生﹐抽盡肌肉﹐不可治。急用荊三稜﹑蓬莪朮各五兩爲末﹐分三服﹐酒調連進愈。

面熱有光一人頭面發熱有光色﹐他人手近之如火燒﹐用蒜汁半兩﹐酒調下﹐吐出如蛇狀﹐遂安。

離魂假相一人忽覺自形作兩人並臥﹐不別眞假﹐不語﹐問亦無對﹐乃是離魂。用辰砂﹑人參﹑茯苓﹐濃煎湯服之﹐眞者气爽﹐假者化也。

飲酒身瘦一男子自幼喜飲酒﹐至成丁後﹐日飲一二斗不醉﹐片時無酒﹐叫呼不絕﹐全不進食﹐日就羸弱。其父令用手巾縛住其手足﹐不令動搖﹐但扶少立﹐卻取生辣酒一壇﹐就於其子口邊打開﹐其酒气沖入口中﹐病者索飲﹐堅不與之。須臾口中忽吐物一塊﹐直入壇中﹐卽用紙封裹壇口﹐用猛火燒滚。約酒幹一半卽開視之﹐其一塊如豬肝樣﹐約三兩重﹐周回有小孔如鍼眼﹐不可數計﹐棄之於江﹐飲食復舊﹐𨿽滴酒不能飲矣。

瘡如人面一商人左髆上有瘡如人面﹐亦無他苦。商人戲滴酒口中﹐其面亦赤﹔以物食之﹐凡物必食。食多覺髆內肉漲起﹐或不食之﹐則一臂痺焉。有善醫者﹐教其歷試諸藥﹐金石艸木悉與之﹐至貝母﹐其瘡乃聚眉閉口。商人喜曰﹕此藥必治之也。因以小葦筒毀其口灌之﹐數日成痂遂愈。

蛟龍怪病古有患者﹐飲食如故﹐發則如癲﹐面色靑黃﹐小腹脹滿如孕。醫者診其脈﹐與證皆異﹐而難明其主療。忽有一山叟曰﹕聞開皇六年灞橋有患此病﹐蓋因三月八日水邊食芹菜得之。有識者曰﹕此蛟龍病也。爲龍遊於芹菜之上﹐誤食而病也。遂以寒食餳每劑五合﹐服之數服﹐吐出一物﹐𨿽小而似蛟龍狀﹐有兩頭﹐其病自此獲痊。

瘡破雀飛一人左目上瞼﹐忽生一小瘡﹐其形長如鴨卵﹐其根如弦﹐恆偃其目不能開。金州防禦使崔堯封飲之酒﹐令大醉﹐便與割去。瘡旣破﹐中有黃雀飛鳴而去。

身漸縮小世有奇疾﹐終莫能曉。昔呂縉叔以制誥知潁州﹐忽得疾﹐身體日漸縮小﹐人不能醫。臨終﹐僅如小兒。古人不曾患此疾﹐終無人識。

視物倒植元末四明呂復別號滄洲﹐翁深於醫道﹐臨川道士蕭雲泉眼中視物皆倒植﹐請復治。問其因﹐曰﹕某嘗大醉﹐盡吐所飲酒﹐熟睡至天明﹐遂得此病。復診其脈﹐左關浮促﹐卽告之曰﹕傷酒大吐﹐上焦反復﹐致倒其膽腑﹐故視物皆倒植﹐不內外因。法當復吐以正其膽。遂用藜蘆﹑瓜蒂爲粗末﹐水煎﹐使平旦頓服﹐以吐爲度。吐畢﹐視物如常。

視直如曲一婦人視物如曲弓﹐視界尺之直亦如曲鉤﹐藥莫能治。

嘔物如舌鎭陽有士人嗜酒﹐日飲數斗﹐飲興一發則不遏。一夕大醉﹐嘔出一物﹐如舌﹐初視無痕竅﹐至欲飲時﹐眼徧其上﹐矗然而起﹐家人沃之以酒立盡﹐至常日所飲之數而止。遂投之猛火﹐自出裂爲十數片。士人自此惡酒不飲。

病消食龍《齊諧記》云﹕江夏郡安陸縣隆安中有郭坦兄弟三人﹐大兄得天行病後﹐遂大能食﹐一日食斗米﹐其家給五年貧罄﹐後乞食至一家門前﹐已得飯﹐又復乞其後門。其家人怒之云﹕前門已飯了﹐又從後門來討﹐那得許多與你﹖彼答云﹕腹中饑甚﹐實不知是後門。門園有薤三畦﹐彼就地而啖其二。須臾悶臥在地﹐大吐一物如龍﹐因出漸漸小﹐人持飯與﹐遂不復食﹐將飯著所吐之物上﹐卽消化成水﹐此病尋瘥。

婦人異疾一婦異疾﹐每腹脹則腹中有聲如擊鼓﹐遠聞於外。人行過其門者﹐皆疑其家作樂。腹脹消則鼓聲亦止﹐一月一作﹐經百醫皆莫能明其疾。

腹內鐘鳴有妊婦腹內如鐘鳴﹐一貧士用鼠窟前畚土研羅爲末﹐每服二錢﹐麝香湯調服﹐其疾卽愈。

產婦腹癢箭簳及鏃﹐主治婦人產後腹中癢﹐安所臥牀席下﹐勿令人知。

產後腸癢鍼綫袋﹐主治婦人產後腸中癢不可忍﹐以袋安所臥褥下﹐勿令人知。

杯中蛇影陳畱何解元一日飲於趙修武宅﹐酒至﹐陳忽見杯中似有小蛇﹐入口亦不覺有物﹐但每思而疑之﹐日久覺心痛﹐自思蛇入腹﹐爲患不淺。後復會其宅﹐恰才執杯﹐又見小蛇﹐乃放杯細看﹐乃粱上掛弓一張﹐蛇影乃弓梢之影是也。遂解其疑﹐痛卽止。

食掛眉州米思古得疾﹐不能食﹐聞葷腥則嘔﹐惟用大鐺旋煮湯沃淡飯數數食之﹐醫莫能治。史載之曰﹕俗輩不讀《內經》而妄醫人之疾﹐可嘆可駭﹗君之疾﹐正在《素問》經中﹐名曰食掛。凡人之肺六葉﹐舒張而蓋下﹐覆於脾﹐子母气和則進食。一或有戾則肺不能舒﹐脾之爲獘﹐故不嗜食。遂授一方﹐以淸气潤肺爲治﹐服三日﹐病者鼻聞肉味覺香﹐取啖之甚美。此宋人載於傳記﹐考之《素問》﹐並無食掛之病﹐或記者假托耳。

毛如鐵條一白人忽變黑﹐毛直如鐵條﹐𨿽飲食﹐不語如大醉﹐名無血鉆。

眼見五色一人酒色過度﹐眼見空中有五色物﹐稍近變成一美婦人﹐亭亭而立。徐之才曰﹕此色欲多﹐大虛所致﹐乃處補藥飲之﹐數劑而愈。

面腫如蛇一人頭面肉腫如蛇狀﹐用濕磚上靑苔一錢﹐水調塗立消。

徧身赤肉有小兒初生﹐徧身無皮﹐俱是赤肉﹐掘土坑臥一宿﹐卽長皮。又方﹕用白早米粉幹撲於上﹐候生皮乃止。

腦竅一婦人年少﹐腦生一竅﹐凡咳膿血﹐與竅相應而出﹐此肺痿也﹐用參﹑芪﹑歸﹑芍﹐加退熱排膿之劑而愈。

胞滿一婦產後有傷﹐胞破不能小便﹐常常滲漏不幹﹐用生絲絹一片剪碎﹐白牡丹根皮﹑白芨末各一錢﹐水一碗﹐煎至絹爛如餳﹐空心頓服﹐不可聲言﹐卽效。

蛇頭瘡患瘡如蛇頭﹐突出數寸﹐用雄黃﹑硫黃塗之﹐卽消。

心疾見獅有患心疾﹐見物如獅子﹐程伊川教以手直前捕之﹐見其無物﹐久久自愈。

觀壁皆蓮一婦病熱﹐目視壁上皆是紅蓮花﹐醫用滚痰丸下之愈。

乳懸婦產後﹐忽然兩乳細小下垂﹐痛甚﹐名曰乳懸。用芎﹑歸各二斤﹐內用半斤煎水服﹐余以燒煙燻口鼻﹐二料乃愈。

水道出綫一婦產後﹐水道中出肉綫一條﹐長尺餘﹐動之則痛欲絕。先服失笑散數服﹐次以帶皮姜三斤研爛﹐入淸油二斤﹐煎幹爲度﹐用絹兜起肉綫﹐屈曲於水道邊﹐以煎姜燻之﹐冷則熨之﹐一日夜縮其大半﹐二日則盡。又再服失笑散﹑芎歸湯調理。如肉綫斷﹐不可治。

灸火出血有人灸火至五壯﹐血出一縷﹐急如溺﹐手冷欲絕﹐以酒炒黃芩一二錢爲末﹐酒下止。

頭皮蛆出一人頭皮內時有蛆出﹐以刀切破皮﹐用絲瓜葉搗汁搽之﹐蛆出盡﹐根絕。

痘爛生蛆小兒痘爛生蛆﹐以柳條帶葉鋪地﹐將兒臥其上﹐蛆盡出而愈。

瘡孔兒啼一人淵疽發於肋下﹐久則潰竅﹐有聲如兒啼﹐灸陽陵泉二七壯卽止。

指節斷落有人手指節間痛不可忍﹐漸至斷落﹐以蓖麻子去殼二兩﹐碎者不用﹐黃連四兩﹐貯瓶內﹐水二升浸之﹐春夏三日﹐秋冬五日﹐每早向東以此水吞下蓖麻子一粒﹐漸加至四五粒。微泄無害。忌食動風物﹐屢驗。

耳內雀聲一人患頭風證﹐耳內常鳴﹐如鳥雀啾喞之聲﹐此挾腦風火之聲也﹐用川當歸煎服而愈。

傷寒舌出一人傷寒﹐舌出寸餘﹐連日不收。用梅花﹑冰片搽舌上﹐應手而收﹐重者用三錢方愈。

產後舌出婦人產後﹐舌出不能收﹐以朱砂傅其舌﹐令作產兒之狀﹐以一女扶之﹐壁外潛將瓦器忽然崩墜響聲﹐婦聞而驚﹐舌則收。

產子母虫一婦人忽產虫一對﹐在地上能行﹐長寸餘﹐自後月生一對。以苦參加殺虫藥爲丸服之﹐又生一對埋於土中﹐過數日發而視之﹐大如拳﹐名子母虫﹐從此絕根。

眼中出血一婦人眼中血如射而出﹐或沿鼻流下﹐但出血多時﹐卽經不行﹐乃陰虛相火之病。遂用當歸﹑生地﹑酒芍﹐加柴胡﹑黃連﹑黃蘗﹑知母﹑條芩﹑側柏﹑木通﹑桃仁﹑紅花﹐水煎﹐食前服愈。

你頭開裂你頭開裂﹐用秋後嫩茄子裂開頭者﹐陰漧燒爲末﹐水調服。

徧身紅點男子每至秋冬﹐徧身發紅點作癢﹐此寒气收斂﹐腠理陽气不能發越﹐怫郁內作也﹐宜用人參敗毒散解表﹐再用補中益气湯實表而愈。

徧身紫泡一人因剝死牛﹐瞀悶﹐徧身俱發紫泡﹐悶絕﹐便急刺破泡﹐良久遂收而蘇醒﹐更與敗毒藥愈。

紅絲癅一人間東垣曰﹕某生一子﹐一歲後﹐生紅絲癅而死。後生四子皆然﹐何也﹖曰﹕汝乃腎中伏火﹐精乃有紅絲故也﹐俗名胎癅。汝試以精驗之﹐果然。令服滋腎丸﹐其妻服六味地黃丸﹐後受胎生子﹐前證不作。

產後食茶一婦人產後﹐日食茶二十餘碗﹐一月後徧身冰冷數塊﹐人以指按其冷處卽從指下上應至心﹐如是者二年﹐諸醫不效。以八物湯去地黃加橘紅﹐入薑汁竹瀝一酒杯﹐十服而溫。

聞雷昏倒一小兒七歲﹐聞雷卽昏倒。以人參﹑當歸身﹑麥門冬﹐少入五味子﹐熬膏﹐盡劑後﹐聞雷自若。

別有一喉一人但飲食若別有一喉嚨斜過膈下﹐徑達左脇而作痞悶﹐以手按之﹐則瀝瀝有聲﹐以控涎丹十粒服之﹐少時痞處熱作﹐一聲轉瀉下痰飲二升﹐再飲食﹐正下而達胃矣。

三陰交血出一婦三陰交無故血出如射﹐將絕﹐以指按其竅﹐縛以布條﹐昏倒不知人。以人參一兩煎湯灌之﹐愈。

項腫與頭相統一人頸項腫﹐與頭相統﹐按之堅硬﹐漏蘆湯一劑﹐服下發癢﹐頃刻消散。

癢入骨髓一人田間收稻﹐忽然徧身癢入骨髓﹐此痰气也。用食鹽九錢﹐泡湯三碗﹐每進一碗﹐探而吐之﹐三進三探﹐則不癢矣。

產戶一物如泡丹溪治一婦產戶下一物如泡有尖﹐約重斤余﹐卻喜血不盡虛﹐急與黃芪﹑白朮﹑升麻各五分﹐人參﹑當歸各一錢﹐水煎﹐連服三劑卽收愈。

胸間潰竅一少婦胸潰一竅﹐有膿血﹐與口中所咳相應而出。以參﹑芪﹑當歸﹐加退熱排膿等藥而愈。

玉莖長腫一少年玉莖挺長﹐腫而痿﹐皮塌常潤﹐磨股難行﹐兩腿气沖上﹐手足倦弱。先以小柴胡湯加黃連﹐大劑行其濕熱﹐少加黃蘗降其逆上之气﹐腫漸消﹐莖中硬塊未盡﹔以靑皮爲君﹐佐以散風之藥爲末服﹐外以絲瓜汁調五倍子傅之﹐愈。

陰莖腫大一人莖頭腫大如升﹐光如魚泡﹐以二陳湯加升麻﹑靑黛﹑牡蠣﹐水煎服二劑。愈。

陰戶如石一婦產後﹐因子死﹐經斷不行半年。一日小腹忽痛﹐陰戶內有物如石硬塞之而痛不禁。羣醫不識。靑林曰﹕此石瘕也。用四物湯加桃仁﹑大黃﹑三稜﹑檳榔﹑延胡索﹑附子﹑澤瀉﹑血竭爲湯﹐二劑而愈。

瘡血如溺一人左手無名指爪角生一小瘡﹐初起麻粒大﹐用小刀挑開瘡頭﹐血出如溺不止。一日夜長出肉癅如菌﹐裹指頂﹐內開一孔﹐如眼目轉動﹐此疔毒也。以艾灸四十壯﹐不知疼癢﹐後烙之﹐剪去肉癅﹐傅收疔散﹐外以膏藥貼之﹐內服解毒湯﹐七日愈。

皮生惡物一女十六歲﹐四肢軟皮處生惡物如黃豆大﹐半在肉內﹐紅紫色痛甚﹐諸藥不效。方士教買水銀四兩﹐以白紙二張揉熟﹐蘸水銀擦三日﹐自落而愈。

膽衡一產婦因事大恐而病﹐病𨿽愈﹐惟目張不閉。人皆不能曉﹐問於錢仲陽曰﹕病名膽衡。煮﹝木郁﹞李仁酒飲之﹐使醉卽愈。所以然者﹐目系內連肝膽﹐恐則气結﹐膽衡不下﹐﹝木郁﹞李仁可去結﹐隨酒入膽﹐結去膽下﹐目則能閉矣。如言而效。

腹內蝦﹝虫麻﹞汾州王氏病右脇有聲如蝦﹝虫麻﹞﹐常欲手按之﹐否則聲聲相接。醫不能辧。畱陽山人趙巒診之曰﹕此因驚气入於臟腑而成。與鎭驚朱砂丸﹐以蝦﹝虫麻﹞衣湯送下﹐遂瘥。蝦﹝虫麻﹞衣﹐卽車前艸也。

諸虫門

黃帝素問

气交變大論

歲木不及﹐收殺气行﹐寒雨害物﹐虫食甘黃﹐脾土受邪。

【注夏秋之交﹐土气用事﹐而反爲寒雨所勝故也。】

歲土不及﹐復則收政嚴峻﹐名木蒼雕﹐虫食甘黃﹐气客於脾。

【注气﹐水气也。虫食甘黃﹐气客於脾﹐水浸土也。】

靈樞經

邪气臟腑病形篇

脾脈微滑爲虫毒﹐蛔蠍腹熱。

【注脾爲濕陰之土﹐滑爲濕熱之脈﹐濕熱則生虫也。】

五癃津液別篇

中熱則胃中消穀﹐消穀則虫上下作﹐腸胃充郭故胃緩﹔胃緩則气逆﹐故唾出。

【注胃緩﹐則少陰之气不與陽明相合﹐反上逆於廉泉﹐則水液隨之﹐故涎唾也。】

上膈篇

气爲上膈者﹐食飲入而還出﹐虫爲下膈。下膈者﹐食晬時乃出。

【注上膈者﹐上焦之气也。下膈者﹐中焦之气也。】

論疾診尺篇

肘後粗以下三四寸熱者﹐腸中有虫。

金匱要略【漢張機】

狐惑

狐惑之爲病﹐狀如傷寒﹐默默欲眠﹐目不得閉﹐臥起不安﹐蝕於喉爲惑﹐蝕於陰爲狐﹐不欲飲食﹐惡聞食臭﹐其面目乍赤﹑乍黑﹑乍白﹐蝕於上部則聲嗄﹐甘艸瀉心湯主之。

蝕於下部則咽漧﹐苦參湯洗之。

蝕於肛者﹐雄黃燻之。

千金方【唐孫思邈】

九虫

夫人腹中有屍虫﹐此物與人俱生﹐而爲人大害。屍虫之形狀似大馬尾﹐或如薄筋﹐依脾而居﹐乃有頭尾﹐皆長三寸。又有九虫﹕一曰伏虫﹐長四分﹔二曰蛔虫﹐長一尺﹔三曰白虫﹐長一寸﹔四曰肉虫﹐狀如爛杏﹔五曰肺虫﹐狀如蠶﹔六曰胃虫﹐狀如蝦蟆﹔七曰弱虫﹐狀如瓜瓣﹔八曰赤虫﹐狀如生肉﹔九曰蟯虫﹐至細微﹐形如菜虫狀。伏虫則羣虫之主也﹔蛔虫貫心殺人﹔白虫相生﹐子孫轉多﹐其母轉大﹐長至四五寸﹐亦能殺人﹔肉虫令人煩滿﹔肺虫令人欬嗽﹔胃虫令人嘔吐﹐胃逆喜噦﹔弱虫又名膈虫﹐令人多唾﹔赤虫令人腸鳴﹔蟯虫居胴腸之間﹐多則爲痔﹐劇則爲癩。因人瘡痍﹐卽生諸癰疽﹑癬瘻﹑瘑疥。齲虫無所不爲﹐人亦不必盡有﹐有亦不必盡多﹐或偏有﹐或偏無﹐類婦人常多﹐其虫凶惡﹐人之極患也。常以白筵艸沐浴佳﹐根葉皆可用。旣是香艸﹐且是屍虫所畏也。

凡欲服補藥及治諸病﹐皆須去諸虫並痰飲宿癖除盡﹐方可服補藥﹐不爾必不得藥力。

凡得傷寒及天行熱病﹐腹中有熱﹐又人食少﹐腸胃空虛﹐三虫行作求食﹐蝕人五臟及下部。若齒齗無色﹐舌上盡白﹐甚者唇裏有瘡﹐四肢沈重﹐忽忽善眠。當數看其上唇內有瘡唾血﹐唇內如栗瘡者﹐心內懊憹痛悶﹐此虫在上﹐蝕其五臟﹔下唇內生瘡者﹐其人喜眠﹐此虫在下﹐蝕其下部﹐人不能知。可服此蝕虫藥﹐不爾﹐﹝上匿下虫﹞虫殺人。又曰﹕凡患濕﹝上匿下虫﹞者﹐多是熱病後﹐或久下痢不止﹐或有客熱結在腹中﹐或易水土溫涼气著﹐多生此病。亦有幹﹝上匿下虫﹞﹐不甚泄痢而下部瘡癢﹐不問幹濕﹐久則殺人。凡濕得冷而苦痢﹐單煮黃連及艾葉﹑苦參之屬﹐皆可用之。若病人齒齗無色﹐舌上白者﹐或喜眠煩憒﹐不知痛癢處﹐或下痢﹐急治下部。不曉此者﹐但攻其上﹐不以下部爲意﹐下部生虫﹐虫蝕其肛﹐肛爛見五臟便死﹐燒艾於竹筒燻之。

本事方【宋許叔微】

治法

心虫曰蛔﹐脾虫曰寸白﹐腎虫如寸截絲縷﹐肝虫如爛杏﹐肺虫如蠶﹐皆能殺人。惟肺虫爲急﹐居肺葉之內﹐蝕人肺系﹐故成瘵疾。由是咳嗽﹐咯血聲嘶﹐藥所不到﹐治之爲難。《道藏經》中載諸虫頭皆向下﹐惟自初一至初五以前﹐虫頭向上﹐故用藥多取效者此也。又姚寬《西溪叢話》云﹕五臟虫皆上行﹐惟有肺虫下行﹐最難治﹐用獺爪爲末調藥﹐於初四初六日治之﹐此日肺虫上行也。二說小異﹐姑兩存之﹐以備參考。

證治準繩【明王肯堂】

九虫

虫由濕熱鬱蒸而生﹐觀之日中有雨﹐則禾節生虫﹐其理明矣。善乎張戴人推言之也﹗曰水火屬春夏﹐濕土屬季夏﹐水從土化﹐故多虫焉。人患虫積﹐多由饑飽﹐調燮失宜﹐或過餐魚膾白酒﹐多食牛羊﹐或誤啖鱉莧﹐中脘气虛﹐濕熱失運﹐故生寸白諸虫﹐或如蚯蚓﹐或似龜鱉。小兒最多﹐大人間有。其候心嘈腹痛﹐嘔吐涎沫﹐面色痿黃﹐眼眶鼻下靑黑﹐以致飲食少進﹐肌肉不生﹐沈沈默默欲眠﹐微有寒熱。如不早治﹐相生不已。古人云﹕虫長一尺﹐則能害人。虫若貫串﹐殺人甚急。治法追虫取積﹐以剪紅丸﹑尊神丸﹑遇仙丹。

九虫��臟腑不實﹐脾胃皆虛﹐雜食生冷肥甘油膩鹽藏等物﹐節宣不時﹐腐敗停滯﹐所以發動。又有神志不舒﹐精魄失守﹐及五臟勞熱﹐又病餘毒气血積郁而生﹐或食瓜果與畜獸內臟﹐遺畱諸虫子類而生。虫之爲候﹐嘔惡吐涎﹐口出淸沫﹐痛有去來﹐乍作乍止。寸白虫色白形褊﹐損人精气﹐力乏腰疼。蟯虫細如菜虫﹐能爲痔漏﹑瘡癩﹑疥癬﹑癰疽等患。寸白﹑蟯﹑蛔﹐是三者﹐皆九虫數中之一物也。外此又有兒童疳慝﹐昏睡煩躁﹐鼻爛汁臭﹐齒齗生瘡﹐下利黑血。虫食下部爲狐﹐下唇有瘡﹔虫食其髒爲惑﹐上唇有瘡。

三虫者﹐謂長虫﹑赤虫﹑蟯虫也。乃有九種﹐而蟯虫及寸白﹐人多病之。寸白從食牛肉﹐飲白酒所成﹐相連一尺則殺人。服藥下之﹐須結裹潰然出盡﹐乃佳。若斷則相生未已﹐更宜速治之。蟯虫多是小兒患之﹐大人亦有。其病令人心痛﹐淸朝口吐汁﹐煩躁則是也。其餘各種種不利人﹐人胃無不有者﹐宜服九虫丸以除之。

蛔虫者﹐是九虫之一也﹐長一尺﹐亦有長五六寸。或因臟腑虛弱而動﹐或因食甘肥而動﹐其發動則腹中痛發作積聚﹐行來上下﹐痛有休息﹐亦攻心痛﹐腹中熱﹐口中喜涎及吐淸水﹐貫傷心者則死。診其脈腹中痛﹐其脈法當沈弱弦﹐今反洪而大﹐則蛔虫也。

蛔蠱﹐九虫之數﹐人腹中皆有之。小兒失乳而哺早﹐或食甜過多﹐胃虛虫動﹐令人腹痛惡心﹐口吐淸水﹐腹上有靑筋﹐火煨史君子與食﹐以殼煎湯送下﹐甚妙。然世人多於臨臥服之﹐又無日分﹐多不驗。惟是於月初四五間五更服之﹐至日午前虫盡下﹐可以和胃溫平藥一兩日調理之﹐不可多也。九虫在人腹中﹐月上旬頭向上﹐中旬橫之﹐下旬頭向下﹐故中下旬用藥﹐卽不入虫口﹐所以不驗也。牛馬之生子﹐上旬生者﹐行在母前﹔中旬生者﹐並肩而行﹔下旬生者﹐後隨之。貓之食鼠亦然﹐上旬食上段﹐中旬中段﹐下旬下段。自然之理﹐物皆由之﹐而莫知之。

景嶽全書【明張介賓】

論證

虫之爲病﹐人多有之﹐由於化生﹐誠爲莫測。在古方書﹐𨿽曰由濕由熱﹐由口腹不節﹐由食飲停積而生﹐是固皆有之矣。然以常見驗之﹐則凡髒彊气盛者﹐未聞其有虫﹐正以隨食隨化﹐虫自難存。若夫髒气之弱﹐行化之遲﹐所以停聚而漸致生虫耳。然則或由濕熱﹐或由生冷﹐或由肥甘﹐或由滯膩﹐皆可生虫﹐非獨濕熱已也。然以數者之中﹐又惟生冷生虫爲最。卽如收藏諸物﹐但著生水﹐或近陰濕﹐則最易蛀腐﹐非其義乎﹖故凡欲愛養小兒﹐極當節其水果﹐以防敗脾﹐此實緊要之一端也。至若治虫之法﹐𨿽當去虫﹐而欲治生之之本﹐以杜其源﹐猶當溫養脾腎元气爲主﹐但使髒气陽彊﹐非惟虫不能畱﹐亦自不能生也。余制有溫髒丸方﹐最所宜也。

虫之爲病﹐其類不一﹐或由漸而甚﹐或由少而多﹐及其久而爲害﹐則爲腹痛食減﹐漸至羸瘠而危者有之。凡虫痛證﹐必時作時止﹐來去無定﹐或嘔吐靑黃綠水﹐或吐出虫﹐或痛而坐臥不安﹐或大痛不可忍﹐面色或靑或黃或白﹐而唇則紅。然痛定則能飲食者﹐便是虫積之證﹐速宜逐之。

論治

治虫之劑﹐凡虫勢驟急﹐上攻心腹作痛者﹐宜掃虫煎﹐先治其標。若虫積堅固者﹐宜獵虫丸﹑遇仙丹﹑木香檳榔丸﹑百順丸之類主之。若稍緩而質弱者﹐宜荑蕪散﹑化虫散之類主之。丹溪云﹕打虫方用楝樹根﹑檳榔﹑鶴虱﹐夏取汁﹐冬濃煎飲之。又萬應丸最妙。

治虫之法﹐按丹溪云﹕上半月虫頭向上易治﹔下半月虫頭向下難治。先以肉汁或糖蜜引虫頭向上﹐然後用藥﹐此皆法之善者。然此乃緩治之法耳。夫虫證甚急﹐又安能必待其時乎﹖且以望前望後辧虫頭﹐亦若渺茫無據。惟先用香餌而虫頭可引﹐豈非望後之治亦自有法﹖又何慮其難治也﹗

徐東臯云﹕治虫之方固多﹐而用之者不知其法﹐則亦不能下虫。如丹溪云﹕虫欲向下之時﹐必須俟其向上﹐法當行於月半之前也。若虫得食則不食藥﹐亦不能下虫而徒瀉其虛也。故𨿽有方﹐不知其法﹐則方亦不效。凡欲下虫﹐必先一日不食﹐而使虫饑﹐次早五更﹐用油煎肉嚼之﹐良久﹐腹內虫聞肉香﹐頭皆向上而欲食﹐乃以雞卵煎餅和藥嚼而食之﹐須臾服蔥湯或白水﹐少少以助藥力下行﹐不逾時而虫俱下﹐甚至數升。然後以白粥補之﹐隨服補劑﹐調理脾胃﹐而疾可悉愈。

一驗治法﹕昔一人患心腹大痛﹐或止或作﹐痛不可忍﹐凡用去積行气等藥﹐百方不效﹐但於極痛處須用拳捶之﹐痛得少止﹐而旋止旋作﹐久不能愈﹐日加困獘﹐莫測其故。忽一胡僧見之曰﹕予能治也。遂令病者先食香餌﹐繼進一丸﹐打下一硬嘴異虫﹐遂愈。此因虫嚙腸髒﹐所以痛極﹐捶之則五內震動﹐虫亦畏而斂伏﹐不捶則虫得自由﹐所以復作。此亦驗虫奇法。故凡見心腹痛證﹐但用揉按重撚而痛得暫止者﹐多有因虫而然也。

蛔虫

凡諸虫之中﹐惟蛔虫最多﹐其逐治之法﹐總若前條。然旋逐旋生﹐終非善策。欲杜其源﹐必須溫養脾胃﹐脾胃气彊﹐虫自不生矣。故凡於逐虫之後﹐或於未逐之先﹐若欲調補脾胃﹐則如歸脾湯﹑溫胃飲﹑五君子煎﹑理中湯或理陰煎之屬﹐皆所宜也。若欲兼虫而治之﹐則惟溫髒丸爲最善。凡治虫之法﹐或攻或補﹐自有緩急先後之宜﹐所當詳辧﹐不可任意忽略也。

巢氏《病源》曰﹕凡腹中痛﹐其脈法當沈弱﹐今脈反洪大﹐是蛔虫也。

寸白虫

此虫長寸許﹐色白﹐其狀如蛆﹐母子相生﹐有獨行者﹐有个个相接不斷者﹐故能長至一二丈。治寸白虫無如榧子煎﹐其效如神。

小兒疳虫

小兒疳虫﹐名曰疳﹝上匿下虫﹞﹐亦由飲食過傷﹐致成疳積﹐身熱腹大﹐面黃四肢無力﹐昏睡﹐鼻爛汁臭﹐齒齦生瘡﹐或下利黑血﹐皆腹中有虫故也。宜九味蘆薈丸﹑追虫丸﹑四味肥兒丸﹑七味肥兒丸﹑蟾蜍丸之類主之。虫去之後﹐仍當調補气血。

石室祕籙【淸陳士鐸】

虫痛

虫痛之證﹐得食則痛減﹐無食則痛增。以酸梅湯一盞試之﹐飲下而痛卽止﹐乃虫痛﹔飲下而痛增重﹐或少減者﹐非虫痛也。方用白朮二兩﹐棟樹根﹑白薇各一兩﹐黃連﹑烏梅肉﹑吳茱萸炒﹑梔子﹑茯苓﹑甘艸﹑鱉甲各三錢﹐各爲末﹐蜜爲丸﹐每服三錢﹐丸如小米大﹐此丸必須乘其饑餓思食之時與之﹐此丸服下﹐必痛甚﹐不可卽與之水﹐蓋虫得水卽生也。此方之妙﹐妙在健脾之中而用殺虫之品。旣是殺虫之藥﹐何故必待其饑餓而始殺之﹖蓋腹中無食則虫不得養﹐虫口必向上而素食﹐待其饑餓枵腹之時﹐則虫頭盡向上而不向下矣。一與之食﹐彼必以爲食也﹐盡來爭食之﹐柰人口拂其性﹐則亂動而跳躍故轉痛甚也。禁與之水﹐則周身上下耳目口鼻﹐無非沾染藥气﹐內外夾攻﹐有死而已。設不知禁忌﹐仍與之水﹐虫且借勢而翻騰沐浴﹐藥少水多﹐自然解體﹐止可殺虫一半﹐而不能剪艸除根矣。故必堅忍須臾一刻之痛﹐使終身之痛除﹐願人忍之哉﹗大黃亦可加三錢﹐不加亦可。腹之上疼不宜加﹐腹之下疼宜加也。

方

甘艸瀉心湯治虫蝕上部聲嗄者。

甘艸生四兩黃芩人參漧薑各三兩黃連一兩大棗十二枚半夏半升

右七味﹐水一斗﹐煮取六升﹐去滓再煎﹐溫服一升﹐日三服。

遇仙丹治虫積堅固者。

黑醜頭末檳榔各一斤大黃半斤三稜莪朮各酢炙﹐四兩木香二兩

右爲末﹐用皂角去子打碎﹐煎濃湯﹐去滓﹐煮麵糊爲丸桐子大﹐每服四五十九﹐以彊弱爲加減﹐五更茶淸下﹔如未通﹐再以溫茶助之下。虫積惡物盡了﹐白粥補之。

蕪荑散治大人小兒蛔咬心痛不可忍﹐或吐靑黃綠水涎沫﹐或吐虫出﹐發有休止﹐此蛔心痛也﹐宜此主之。

蕪荑雷丸各半兩漧漆捶碎炒煙盡﹐一兩

右爲細末﹐每服三錢﹐用溫水七分調和服﹐不拘時。甚者不過三服﹐小兒每服五分。

蕪荑散【《直指》】取諸虫。

雞心檳榔蕪荑各三錢木香一錢

右爲末﹐作一服﹐先以酸石橊根煎湯﹐俟五更時乃嚼炙肉﹐引虫頭向上﹐然後以石橊根湯調藥溫服﹐虫自軟困而下。一方無蕪荑。

烏梅丸【仲景】治胃寒吐蛔﹐蛔厥等證。

烏梅肉三十个人參黃蘗炙細辛桂枝附子炮﹐各六錢黃連炒﹐一兩六錢漧薑一兩當歸酒浸川椒去目及閉口者﹐各四錢

右研末﹐先將烏梅用酒蒸爛搗膏﹐加煉蜜丸桐子大﹐每服一二十丸﹐日三服。忌生冷滑物。用理中湯下。

木香檳榔丸【《寶鑑》】治前證。

木香靑皮去瓤陳皮去白枳殼麩炒檳榔蓬朮煨切黃連各一兩黃蘗去皮香附炒大黃炒﹐各三兩黑醜取頭末四兩

滴水爲丸豌豆大﹐每服三五十丸﹐食遠姜湯送下﹐以微利爲度。

化虫散【《醫林》】

雷丸二粒檳榔二枚鶴虱一錢輕粉少許史君子七枚

右爲末﹐分二服﹐候晚割以精豬肉一兩﹐切成片﹐用皂角漿泡一宿﹐至五更慢火炙熟﹐乃以香油拭肉上﹐候溫取前藥一服擦肉上﹐略烘過食之﹐至巳時虫下了﹐乃進飲食。

肝虫方治肝勞生長虫在肝爲病﹐恐畏不安﹐眼中生花。

蠟吳茱萸東行根皮各三兩漧漆四兩雞蛋五枚﹐去黃粳米粉半斤

右五味﹐搗茱萸皮爲末﹐和藥銅器中煎﹐可丸如小豆大﹐宿勿食﹐可平旦飲服一百丸﹐小兒服五十丸﹐虫當爛出。

心虫方治心勞熱傷心﹐有長虫名曰蠱﹐長一尺﹐貫心爲病。

雷丸橘皮桃仁一本作桃皮石蠶各五分狼牙六分貫眾二枚吳茱萸根皮七分僵蠶三七枚蕪荑靑葙漧漆各四分亂髮如雞蛋大燒

右十二味爲末﹐蜜丸如梧子﹐空腹苦酒下七丸﹐加至二七丸﹐日二服。一方無石蠶。

脾虫方治脾勞熱﹐有白虫在脾中爲病﹐令人好嘔下虫。

大麻子八升東引吳萸根大者﹐一尺橘皮二兩

右三味﹐﹝口父﹞咀﹐以水煎臨時量服。凡合禁聲勿語道作藥﹐虫當聞便不下﹐切忌之。

肺虫方治肺勞熱生虫在肺爲病。

東行桑根白皮一升東行吳茱萸根白皮五合狼牙三兩

右三味﹝口父﹞咀﹐以酒七升﹐煮取一升﹐平旦頓服之。

腎虫丸治腎勞熱﹐四肢腫急﹐蟯虫狀如菜虫﹐在腎中爲病。

蕪荑胡粉槐皮各一兩杏仁四十枚漧漆二兩貫仲三枚吳茱萸五十枚

右七味﹐治下篩﹐平旦井華水服方寸匕﹐加至一匕半瘥止。

蘼蕪圓治少小有蛔虫結在腹中﹐數發腹痛﹐微下白汁﹐心悶寒熱﹐飲食不生肌﹐皮肉萎黃﹐四肢不相勝舉。

蘧蘆甘菊花各四分蘼蕪貫仲雷丸山萸天冬狼牙各八分

右八味爲末﹐蜜丸如大豆﹐三歲飲服五丸﹐五歲以上﹐以意加之﹐漸至十丸。

神效剪紅丸專取一切虫積﹐神效無比。每於五更雞鳴時﹐用冷茶淸下﹐更用馬桶盛糞﹐於野地看之﹐庶見藥功易辧﹐或虫或積﹐或如爛魚凍﹐或作五色等積。若一次未見虫積﹐更看第二三次下來﹐此卽是病根。有積消積﹐有气消气﹐有虫取虫﹐有塊消塊。若病根去﹐其病自消。若病淺﹐卽一服見效。若源深根固﹐須再一服﹐能宣導四時蘊積。春宣積滯﹐不生瘡毒﹔夏宣暑濕﹐不生熱利﹔秋宣痰飲﹐不生瘴瘧﹔冬宣風寒﹐不生瘟疫。此藥溫和﹐不動元陽眞气﹐亦無反惡。小兒半服﹐孕婦休服。其效如神。

一﹑上末﹐用檳榔生研細﹐取淨末一斤﹐以二兩爲母﹐餘十四兩﹐第一次﹐以一等羅篩過﹐取齊曬漧。

二﹑上末﹐用商陸根﹐卽樟柳根﹐白者可用﹐赤者殺人。金毛狗脊﹑貫眾各四兩。已上三味和一處﹐研極細末﹐上第二次﹐以二等羅篩過﹐取齊曬漧。若不用貫眾則虫出來猶未死也。

三﹑上末用三稜﹑莪朮並酢煮﹐各八兩。靑木香﹑西木香各四兩﹐雷丸酢煮二兩半﹐南木香二兩。已上六味和一處﹐研極細末﹐上第三次﹐以三等羅篩過﹐取齊。

四﹑上末﹐用大黃銼碎浸酒﹐曬漧研細﹐取淨末一斤﹐上第四次﹐以四等羅篩過﹐取齊曬漧。

五﹑上末﹐用黑牽牛半生半炒研細﹐取頭末淨一斤﹐上第五次﹐以五等羅篩過﹐取齊曬漧。又方﹐有枳殼一斤爲母﹐有霍香四兩和入諸藥。

右作五處另研極細末﹐要作五次。上末卻用茵陳半斤﹐大皂角一斤﹐煎汁濾淨﹐法水爲丸如菉豆大﹐曬漧後﹐用丁香末一兩﹐或加蘆蒼末一兩﹐亦妙。以前淨汁煎一滚﹐灑入丸藥﹐旋搖令光瑩爲度。再以阿膠二兩生﹐以前汁熬鎔灑入丸藥﹐旋搖先瑩﹐曬漧。壯人每服五錢﹐弱人每服四錢﹐五更以茶淸吞下﹐小兒減半。

萬應丸取虫積神效。

黑牽牛取頭末大黃檳榔各八兩南木香雷丸酢煮﹐各一兩沈香五錢

右將黑牽牛﹑大黃﹑檳榔和一處爲末﹐以大皂角﹑苦楝皮各四兩煎汁﹐法水爲丸如菉豆大﹐後以雷丸﹑木香﹑沈香和一處研末爲衣﹐每服三四十丸﹐五更用砂糖水送下﹔或作末服亦可。

追虫丸取一切虫積。

黑牽牛取頭末檳榔各八兩雷丸酢炙南木香各二兩

右爲末﹐茵陳二兩﹐大皂角﹑苦楝皮各一兩﹐煎濃汁﹐法水爲丸如菉豆大。大人每服四錢﹐小兒三錢﹐或二錢或一錢半﹐量人虛實﹐五更用砂糖水吞下。待追去惡毒虫積二三次﹐方以粥補之。

下虫丸追虫取積。

苦楝皮去外粗皮﹐用根皮爲上﹐樹皮次之

右末麵糊丸彈子大。如欲服藥﹐宜戒午飯﹐晡時預食油煎雞子餅一二个﹐待上牀時﹐滚白湯送下一丸﹐至五更取下異虫爲效。

化虫丸治諸虫。

鶴虱去土檳榔苦楝皮胡粉炒﹐各一兩白礬枯﹐二錢半

右爲末﹐米糊爲丸如桐子大﹐一歲服五丸﹐量人大小加減丸數﹐溫漿水入生麻油三四點打勻送下﹐淸米湯亦可﹐不拘時。其虫細小者﹐皆化爲水﹐大者自下。

集效方治因臟腑虛弱﹐或多食甘肥﹐致蛔虫動作﹐心腹絞痛﹐發則腫聚﹐往來上下﹐痛有休止﹐腹中煩熱﹐口吐涎沫﹐是蛔咬﹐宜服此藥﹔若積年不瘥﹐服之亦愈。又治下部有虫生痔癢痛。

木香鶴虱炒檳榔訶子面裹煨去核蕪荑炒附子煨去皮臍漧薑各七錢半大黃一兩半烏梅十四个﹐去核

右爲末﹐煉蜜丸如桐子大﹐每服三四十丸﹐食前用陳皮湯送下。婦人淡酢湯送下。

祕方萬應丸治大人小兒腹內有虫﹐及積气塊痛﹐小兒疳病。

三稜酢炒莪朮酢炒陳皮麩炒黃色橘紅雷丸漧漆炒無煙使君子取肉麥糵面炒神曲炒黃色﹐各五錢鶴虱微炒胡黃連炒炙甘艸三錢蕪荑二錢五分檳榔一兩木香不見火良姜陳壁土炒砂仁去殼﹐各二錢

右爲細末﹐酢打米糊丸如菉豆大﹐每服三五十丸﹐空心﹐淡姜湯送下。

又方取虫積。

檳榔牽牛皂角各半斤雷丸一兩半苦楝皮一兩三稜蓬朮另銼同酢煮﹐各二兩大黃四兩木香隨意加入

右爲細末﹐煎皂角膏子﹐煮糊和丸如黍米大﹐每服二錢﹐四更時分冷茶送下﹔小兒一錢。虫下﹐以白粥補之。

萬靈丸取積追虫。

黑牽牛一斤﹐取頭末十兩﹐生用蓬朮二兩﹐煨大腹子一斤﹐扁者取末七兩﹐生用。如尖者是檳榔京三稜炮雷丸炮廣木香煨﹐各五兩

右爲細末﹐研勻﹐用好紫色皂角半斤﹐去皮弦切碎﹐用水兩大盞浸一宿﹐冬月浸兩宿﹐撈去粗滓﹐銅磁器內熬數沸﹐白沫出爲度﹐放冷和藥﹐必須揉搗。爲丸如梧桐子大﹐每服四錢重﹐五更時砂糖水送下﹐溫冷不妨。至天明﹐利三五行﹐看取下是何虫積﹐以溫白粥補之。忌食生冷魚鮏硬物。孕婦勿服。

麥門冬湯治肺勞熱生虫﹐其形如蠶﹐令人咳逆气喘。或謂憂膈﹑气膈﹑恚膈﹑寒膈﹑熱膈﹐此皆勞气所生﹐名曰膏肓病﹐鍼灸不至。

蜀椒去目及合口者﹐微炒出汗漧薑炮﹐各一兩麥門冬去心﹐十兩黃芪銼百部焙白朮人參桂去粗皮﹐各一兩二錢半遠志去心附子炮去皮臍細辛炙甘艸各一兩半杏仁去皮尖雙仁﹐焙漧麩炒令黃﹐半兩

右爲細末﹐煉蜜和﹐更於鐵臼內塗酥﹐杵令勻熟﹐丸如酸棗大﹐含化稍稍咽津。一方有檳榔﹐一方無白朮。

前胡湯治脾勞﹐有白虫長一寸﹐在脾爲病﹐令人好嘔﹐胸中咳﹐咳卽嘔而不出。

前胡去蘆白朮銼細辛去苗葉赤茯苓枳殼麩炒常山松蘿旋覆花各一兩半龍膽艸杏仁去皮尖雙仁﹐麩炒﹐各一兩

右銼碎﹐每服半兩﹐水二盞﹐入竹葉十斤﹐洗淨細切﹐同煎至一盞﹐去渣﹐空心服﹐吐之卽瘥。若腹中熱滿﹐加芒硝半錢﹐梔子仁﹑苦參各一兩﹐黃芩一兩半。一方用枳實﹐無枳殼。

錫灰丸取寸白諸虫。

錫灰一兩雞心檳榔貫眾各半兩輕粉黃丹各二錢木香二錢半

右爲細末﹐酒酢者麵糊爲丸如荔枝大﹐每服一丸﹐米泔浸軟﹐日午先喫飯了﹐至黃昏不饑飽時﹐喫肉脯一片﹐引虫﹐少刻溫酒嚼下﹐至天明虫出。又喫韭菜﹐亦治寸白虫。

又方治寸白虫令化爲水。

狗脊貫眾白蕪荑酸石橊根銼﹐各一兩

右銼碎﹐每服半兩﹐以漿水一大盞﹐煎至五分﹐去渣﹐四更初溫服﹐先於晚間不得喫夜飯。

又方治寸白虫﹐爲水瀉出﹐永除。

榧子檳榔蕪荑各等分

右爲細末﹐每服二錢﹐溫酒調服﹐先喫燒牛肉脯﹐後服藥。

又方治濕﹝上匿下虫﹞。

靑黛二兩川黃連黃蘗丁香各一兩麝香二錢

右爲細末﹐以車脂和如棗大﹐內下部﹐日一二度。

濕﹝上匿下虫﹞方

黃連生薑各十兩艾葉八兩苦參四兩

右四味﹝口父﹞咀﹐以水一斗﹐煮取三升﹐分三服。

懊憹散治濕﹝上匿下虫﹞瘡爛﹐殺虫除﹝上匿下虫﹞。

萹竹半兩蘧蘆雷丸靑葙子桃仁女靑各三兩

右六味﹐治下篩﹐粥飲服方寸匕﹐日三﹐加至二匕﹔亦酒服。

靑葙散治熱病﹐有﹝上匿下虫﹞﹐下部生瘡。

靑葙子一兩橘皮萹竹各二兩蘧蘆四兩甘艸一分

右五味﹐治下篩﹐米飲和﹐每服一合﹐日三﹐不止稍加之。

姜蜜湯治濕﹝上匿下虫﹞。

生薑汁五合白蜜三合黃連三兩

右三味﹐以水二升﹐別煮黃連取一升﹐去滓﹐內姜蜜更煎﹐取一升二合。五歲兒平旦空腹服四合﹐日二。

又方治﹝上匿下虫﹞虫蝕下部癢﹐穀道中生瘡。

阿膠當歸靑葙子各二兩艾葉一把

右四味﹝口父﹞咀﹐以水八升﹐煮取二升半﹐去渣分三服。

杏仁湯治﹝上匿下虫﹞。

杏仁五十枚苦酒二升鹽一合

右三味﹐和煮取五合﹐頓服之。小兒以意量服。

桃皮湯治蟯虫﹐蛔虫及痔﹝上匿下虫﹞虫食下部生瘡。

桃皮艾葉各一兩槐子三兩大棗三十枚

右四味﹝口父﹞咀﹐以水三升﹐煮取半升﹐頓服之。良。

豬膽苦酒湯治熱病有﹝上匿下虫﹞﹐上下攻移殺人。

豬膽一具苦酒半升

右二味相和﹐火煎令沸﹐三上三下﹐藥成放溫﹐空腹飲三滿口﹐虫死便愈。

又方治濕病﹐下部有瘡﹐虫蝕人五臟。

雄黃皂莢各一分麝香朱砂各二分

右四味爲未﹐蜜和搗萬杵﹐初得病﹐酒服如梧子大一丸﹐日二。若下部有瘡﹐取如梧子大末內下部﹐日一。

又方

靑黛黃連黃蘗丁香各一兩麝香二分

右五味﹐治下篩﹐以小棗大﹐內下部﹐日一度。重者二棗大﹐和羊脂二三合﹐灌下部中﹐日二服。

雄黃兌散治時气病﹝上匿下虫﹞下部生瘡。

雄黃半兩靑葙子黃連苦參各三兩桃仁一兩

右五味爲末﹐綿裹如棗核大﹐內下部﹔亦可棗汁服方寸匕﹐日三。

溫髒丸治諸虫積﹐旣逐而復生者﹐多由髒气虛寒﹐宜溫健脾胃﹐以杜其源﹐此方主之。

人參酌用白朮米泔浸炒當歸各四兩芍藥酒炒焦茯苓川椒去合口者炒出汗榧肉使君子煨取肉檳榔各二兩漧薑炮吳茱萸湯炮一宿炒﹐各一兩

右爲末﹐神曲糊爲丸如梧子大﹐每服五七十丸或百丸﹐饑時白湯下。

獵虫丸治諸虫積脹痛黃瘦等病。

蕪荑雷丸桃仁漧漆炒煙盡雄黃微炒錫灰皂角燒煙盡檳榔使君子各等分輕粉減半細榧肉加倍

湯浸蒸餅爲丸菉豆大﹐每服五七丸﹐滚白湯下﹐陸續服之。如虫積堅固者﹐加巴豆霜與輕粉同。

百順丸治一切陽邪積滯﹐凡气積﹑虫積﹑血積﹑食積﹐傷寒實熱祕結等證﹐但各爲湯引﹐隨宜送下﹐無往不利。

川大黃錦紋者﹐一斤牙皂角炒微黃﹐一兩六錢

右爲末﹐用湯浸蒸餅搗丸菉豆大﹐每用五分或一錢﹐或二三錢﹐酌宜用引﹔或用蜜爲丸亦可。

掃虫煎治諸虫上攻﹐胸腹作痛。

靑皮小茴香炒吳茱萸各一錢檳榔烏藥各一錢半細榧肉三錢﹐敲碎朱砂雄黃各五分﹐俱爲極細末烏梅二个甘艸八分

右將八味﹐用水一鍾半﹐煎八分﹐去渣﹐入雄黃﹑朱砂二味﹐再煎三四沸﹐攪勻﹐徐徐服之。

單方

蟯虫﹕用好鹽末二兩﹐苦酒半升﹐合銅器中煮數沸﹐宿勿食﹐空心頓服之。【《千金》﹐下同】

治三虫方﹕珍珠二兩﹐亂髮如雞子大﹐燒末治下篩﹐以苦酒調﹐旦起頓服之。

蟯蛔虫﹕蘧蘆末以飲臛和服方寸匕﹐不覺﹐加之。

熱患有蛔虫懊憹﹕蘧蘆十分﹐漧漆﹑篇竹各二分﹐治下篩﹐米飲和一合服之﹐日三。

蟯蛔虫在胃中﹐漸漸羸人﹕用醇酒﹑好漆﹑白蜜各一升﹐三味內銅器中微火煎令可丸﹐如桃核一枚﹐入溫酒中﹐宿勿食﹐旦服之﹐虫必下﹐未下更服之。

又方﹕取楝實﹐醇苦酒中浸再宿﹐用綿裹內穀道中﹐入三寸﹐一日易之。

蛔虫攻心腹痛﹕取薏苡根二斤銼﹐以水七升﹐煮取三升﹐先食服之﹐虫卽死﹐出。

又方﹕鶴虱﹑苦酒﹐空腹服方寸匕﹐愈。

又方﹕七月七日采蒺藜子陰漧燒灰﹐先食服方寸匕﹐日三卽瘥。

寸白虫﹕用胡麻一升﹐胡粉十兩﹐二味爲末﹐明旦空腹以豬肉臛汁啖盡﹐卽瘥。

又方﹕取吳茱萸北陰根幹去土切一升﹐以酒一升浸一宿﹐平旦分二服。凡茱萸皆用細根東引北陰者良。若如指以上大﹐不任用。

又方﹕用石橊根如茱萸法﹐亦可水煎。

又方﹕研大麻取汁五升﹐分五服。亦治小兒蛔虫。

又方﹕桑根白皮切三升﹐以水七升﹐煮取二升﹐宿勿食﹐平旦空腹頓服。

又方﹕檳榔二七枚﹐治下篩﹐以水二升半﹐先煮其皮﹐取一升半﹐去滓內末﹐頻服暖臥﹐虫出或不盡﹐更合服取瘥止。宿勿食﹐旦服。

下部生瘡﹕濃煎桃皮如餳﹐內下部﹔口中有瘡﹐含之。

濕﹝上匿下虫﹞﹕取生薑去皮斷理細切研﹐取汁一升半﹐又以水一升半合和﹐平旦空腹服之。仍削生薑二枚如繭大﹐以楸葉﹑苦桃葉數重裹訖﹐於鑪灰火中燒令極熱﹐內下部中食頃。若濕盛者﹐三日一作﹐無有不瘥。

又方﹕燒馬蹄灰作末﹐以豬脂和傅綿裹﹐內下部中﹐日四五度。

大孔虫癢﹕蒸大棗取膏﹐以水銀撚和長三寸﹐綿裹訖﹐宿內大孔中﹐明旦虫皆出。然水銀損腸﹐宜愼之。

虫蝕下部﹕胡粉﹑雄黃二味各等分爲末﹐著穀道中。

治蛔虫﹕取苦楝根東引不出土者﹐刮去皮上﹐取內白皮二兩﹐水三碗﹐煎一碗半﹐去滓﹐以晚米三合煮糜粥﹐空心﹐先以炙肉一片嚼之﹐引虫向上﹐次喫藥粥一二口﹐少頃又喫﹐漸漸加至一碗﹐其虫下盡而愈。

傷寒熱病多睡﹐變成濕﹝上匿下虫﹞﹐四肢煩疼﹐不得食﹕方用羊桃十斤切搗令熟﹐暖湯三斗淹浸之﹐日正午時﹐人中坐一炊久﹐不過三度﹐瘥。

治熱病虫毒﹐令人欲寐﹐不知痛處﹐面赤如醉﹐下利膿血﹐當數視其人下部大小之孔﹐稷稷然【一云搜搜然】赤﹐則﹝上匿下虫﹞瘡也。劇困殺人。蝕入肝肺﹐服藥不瘥﹐可燻之。以泥作小罌﹐令受一升﹐竹筒一枚如指大者﹐一頭橫穿入罌腹中﹐一頭內入穀道中淺入﹐可取熟艾如雞子大著罌中燃之﹐於罌口吹煙﹐令入人腹﹐艾盡乃止。大人可益艾﹐小兒減之。羸者不得多﹐多亦害人。日再燻﹐不過三作﹐虫則死下斷﹐亦可燒雄黃末如此燻之。

治蛔虫方﹕取繰絲蠶蛹兩合﹐爛研﹐生布絞取汁﹐空心頓服之。非繰絲﹐卽須依時收取蠶蛹曝爲細末﹐用時以意斟酌多少﹐和粥飲服之。

寸白虫﹕用榧子四十九枚﹐去皮﹐以月上旬﹐平旦空心服七枚﹐七日服盡﹐虫消成水﹐永瘥。又云﹕食實七枚﹐七日滿﹐虫化爲水。一方﹐以百枚只燃啖之﹐食盡佳。不能者﹐但啖五十枚﹐經宿虫自下。並治三尸虫。

又方﹕用黑鉛灰炒四錢一服﹐先喫豬肉脯少許﹐一時來卻用砂糖﹐濃水半盞調灰﹐五更服﹐虫盡下﹐白粥將息一日﹐良。予宣和中﹐每覺心中多嘈雜﹐意謂飲作﹐又疑是虫﹐漫依良方所說服﹐翼日下虫二條﹐一條二尺五寸﹐頭扁闊﹐尾尖銳﹐每寸作一節﹐斑斑如錦紋﹐一條皆寸斷矣。

虫蝕下部﹐肛盡腸穿者﹕取長股蝦蟆靑背者一枚﹐雞骨一分﹐燒爲灰﹐合和吹下部﹐令深入﹐累用效。

鍼灸

《靈樞經》曰﹕腸中有虫瘕及蛟蛔﹐皆不可取以小鍼。心腸痛﹐憹作痛﹐腫聚往來上下行﹐痛有休止﹐腹熱喜渴涎出者﹐是蛟蛔也﹐以手聚按而堅持之﹐無令得移﹐以大鍼刺之﹐久持之﹐虫不動乃出鍼也。並心腹憹痛﹐形中上者。

黃帝曰﹕人之涎下者﹐何气使然﹖岐伯曰﹕飲食者皆入於胃﹐胃中有熱﹐則虫動﹐虫動則胃緩﹐胃緩則廉泉開﹐故涎下﹐補足少陰。

醫案

泊宅編永州通判廳軍員毛景得奇疾﹐每語﹐喉中必有物作聲相應。有道人教令誦本艸藥名﹐至藍而默然。七枚遂取藍捩汁而飲之﹐少頃﹐吐出肉塊﹐長一寸餘﹐人形悉具﹐自後無聲。

遁齋閒覽楊勔中年得異疾﹐每發言應答﹐腹中有小聲效之。數年間﹐其聲寖大。有道人見而驚曰﹕此應聲虫也。久不治﹐延及妻子。宜讀本艸﹐遇虫不應者﹐當取服之。勔如言﹐讀至雷丸﹐虫無聲﹐乃頓服之遂愈。正敏後至長沙﹐遇一丐者﹐亦有是疾﹐環而觀之甚聚﹐教使服雷丸﹐丐者亦愈。

《丁志》記齊州土曹席進儒招所親張彬秀才爲館捨。彬嗜酒﹐每夜必置數升於牀隅﹐一夕忘設﹐至夜半大渴﹐求之不得﹐忿悶躁呼。俄頃嘔吐一物於地﹐旦起視之﹐見牀下肉塊如肝而黃﹐上如蜂窠﹐猶微動﹐取酒沃之﹐喞喞有聲﹐始悟平生酒病根本﹐亟投諸火中﹐後遂不飲。

《庚志》記趙子字景髙寓居邵武軍天王寺﹐苦寸白虫爲撓。醫者戒云﹕是疾當止酒﹐而以素所耽嗜﹐欲罷不能。一夕醉於外舍﹐歸已夜半﹐口漧咽燥﹐倉卒無湯飲。適廊廡下有甕水﹐月色下照﹐瑩然可愛﹐卽掬而飲之﹐其甘如飴﹐連飲數口﹐乃就寢。迨曉虫出盈席﹐覺心腹頓寬﹐宿疾遂愈。一家皆驚異﹐驗其所由﹐蓋寺僕日織艸履﹐浸紅藤根水也。

吳少師在關外嘗得疾﹐數月間肌肉消瘦﹐每日飲食下咽﹐少時腹如萬虫攢攻﹐且癢且痛﹐皆以爲勞瘵也。張銳是時在成都﹐吳遣驛騎招致。銳到興元﹐旣切脈﹐戒云﹕明日早且忍饑勿啖一物﹐俟銳來爲之計。旦而往﹐天方劇暑﹐白請選一健卒趨往十里外﹐取行路黃土一銀盂﹐而令廚人旋治面﹐將午乃得食﹐才放箸﹐取土適至。於是溫酒一升﹐投土攪其內﹐出藥百粒﹐進於吳飲之。覺腸胃掣痛﹐幾不堪忍﹐急登混。銳密使別坎一穴﹐便掖吳以行。須臾暴下如傾﹐穢惡鬥許﹐有馬蝗千餘﹐宛轉盤結﹐其半已困死。吳亦憊甚﹐扶憩竹榻﹐移時方餐粥一器﹐三日而平。始信去年正以夏夜出師﹐中塗燥渴﹐命候兵持馬盂挹澗水﹐甫入口﹐似有物焉﹐未暇吐之﹐則徑入喉矣。自此遂得病。銳曰﹕馬蝗入人肝脾裏﹐勢須滋生﹐常日遇食時則聚丹田間﹐吮咂精血﹐飽則散處四肢﹐苟惟知殺之而不能掃盡﹐故無益也。銳是以請公枵腹以誘之﹐此虫喜酒﹐又久不得土味﹐乘饑畢集﹐故一藥能洗空之耳。吳大喜﹐厚賂以金帛﹐送之歸。

蔡定夫戡之子康積苦寸白爲孽。醫者使之碾檳榔細末﹐取石橊東引根煎湯調服之﹐先炙肥豬肉一大臠﹐置口中嚼咀﹐其津膏而勿食。云﹕虫惟月三日以前﹐其頭向上﹔可用藥攻打﹐餘日卽頭向下﹐縱有藥皆無益。虫聞肉香咂啖之意﹐故空羣爭赴之﹐覺胸中如萬箭攻攢﹐是其候也﹐然後飲前藥。蔡悉如其戒﹐不兩刻腹中雷鳴﹐急登廁﹐虫下如傾。命僕以仗挑撥﹐皆聯綿成串﹐幾長數尺﹐尙蠕蠕能動﹐舉而拋於溪流﹐宿患頓愈。

《客座新聞》云﹕靑陽夏戚宗陽家素業醫﹐任江陰訓科。有儒生之父﹐患腹脹﹐求其診視。乃曰﹕脈洪而大﹐濕熱生虫之象。況飲食如常﹐非水腫蠱脹之證。以石橊皮﹑椿樹東行根﹐加檳榔﹐三味各五錢﹐用長流水煎﹐空心頓服之。少頃﹐腹作大痛﹐瀉下長虫一丈許﹐遂愈。

《石室祕籙》曰﹕陳登之病中心悶甚﹐面赤﹐不能飲食。予謂有虫在胸中﹐必得之食腥也。以半夏﹑人參﹑甘艸各三錢﹐瓜蒂七个﹐陳皮各一錢吐之﹐吐虫三升﹐皆赤頭而尾似魚。予謂能斷酒色﹐可長愈﹐否則三年後必病飽滿而死。登不聽吾言﹐三年果死。

