古今圖書集成醫部全錄卷七十一

脈法

黃帝素問

陰陽應象大論

善診者﹐察色按脈﹐先別陰陽。審淸濁﹐而知部分﹔視喘息﹐聽音聲﹐而知所苦﹔觀權衡規矩﹐而知病所主﹔按尺寸﹐觀浮沈滑濇﹐而知病所生以治。無過以診﹐則不失矣。

【注色爲陽﹐血爲陰﹐色有陰陽﹐而脈亦有陰陽。夫色有淸明濁暗﹐五色之見於面也﹐各有部分﹐審淸濁而知病之從來﹐知部分則知病之所在。《金匱要略》曰﹕息搖肩者﹐心中堅﹔息引心中上气者﹐咳﹔息張口短气者﹐肺痿唾沫。又曰﹕吸而微數﹐其病在中焦﹐實也﹐當下之則愈。虛則不治。在上焦﹐其吸促﹔在下焦﹐其吸遠。此皆難治。呼吸動搖振振者﹐不治。又曰﹕病人語聲寂寂然﹐喜驚呼者﹐骨節間病﹔語聲喑喑然不徹者﹐心膈間病﹔語聲啾啾然細而長者﹐頭中病。平脈篇曰﹕病人欠者無病也﹐脈之呻者病也。言遲者風也﹔搖頭者裏病也﹔裏實護腹如懷卵物者﹐心痛也。此視喘息聽音聲而知所苦也。視權衡規矩而知所苦者﹐觀四時所應之脈而知病之所主者何髒。按尺寸觀浮沈滑濇而知病所生以治者﹐寸主在上爲陽﹐尺主在下爲陰﹔浮爲在表爲陽﹐沈爲在裏爲陰﹔滑主气爲陽﹐濇主血爲陰。審察脈之上下表裏气血﹐而知病之生於陰生於陽﹐而以法治之也。夫診有五過﹐診無差誤﹐則治之不失矣。】

陰陽別論

黃帝問曰﹕人有四經十二從﹐何謂﹖岐伯曰﹕四經應四時﹐十二從應十二月﹐十二月應十二脈。脈有陰陽﹐知陽者知陰﹐知陰者知陽。凡陽有五﹐五五二十五陽。所謂陰者﹐眞髒也﹐見則爲敗﹐敗必死也。所謂陽者﹐胃脘之陽也。別於陽者﹐知病處也﹔別於陰者﹐知死生之期。三陽在頭﹐三陰在手﹐所謂一也。別於陽者﹐知病忌時﹔別於陰者﹐知死生之期。謹熟陰陽﹐無與眾謀。所謂陰陽者﹐去者爲陰﹐至者爲陽﹔靜者爲陰﹐動者爲陽﹔遲者爲陰﹐數者爲陽。凡持眞脈之髒脈者﹐肝至懸絕急十八日死﹐心至懸絕九日死﹐肺至懸絕十二日死﹐腎至懸絕七日死﹐脾至懸絕四日死。

【注四經者﹐春脈弦﹑夏脈鉤﹑秋脈毛﹑冬脈石﹐應四時之气也。十二從者﹐手足三陰三陽之气﹐從手太陰順行至足厥陰也。應十二月者﹐手太陰應正月寅﹐手陽明應二月卯﹐足陽明應三月辰﹐足太陰應四月巳﹐手少陰應五月午﹐手太陽應六月未﹐足膀胱應七月申﹐足少陰應八月酉﹐手厥陰應九月戌﹐手少陽應十月亥﹐足少陽應十一月子﹐足厥陰應十二月丑。十二脈者﹐六腑六髒之經脈。十二經脈乃臟腑陰陽配合﹐故知陽者可以知陰﹐知陰者可以知陽﹐能知陰陽﹐可別死生。夫胃脘之陽﹐資養五臟﹐五臟相生而各有五﹐是以五五二十五陽也。五臟爲陰﹐如無陽和之胃气﹐而眞髒之脈見﹐則髒气爲敗必死。所謂二十五陽者﹐乃胃脘所生之陽气也。四時五臟﹐皆得微和之胃气﹐故爲二十五陽也。能別陽和之胃气﹐則一有不和﹐便可知病處。能別眞髒之陰脈﹐則知肝脈至者期十八日死﹐心脈至者九日死也。手足三陽之脈﹐手走頭而頭走足﹐故曰三陽在頭。手足三陰之脈﹐足走腹而腹走手﹐故曰三陰在手。十二經脈𨿽有手足陰陽之分﹐然皆一以貫通也。能別於陽之脈證者﹐知一陽二陽三陽之發病及陽結之爲病也。至於三陽搏鼓三日死﹐二陽俱搏十日死﹐忌﹐死忌也﹐言別於陽者知所病之證及死忌時也。別於陰之脈者﹐知一陰二陰三陰之發﹐病及肝之心﹐心之肺﹐以至於陰搏之死證也。所謂陰陽者﹐胃脘之陽﹐眞髒之陰﹐手足之三陽﹐手足之三陰也。言審辧陰陽之脈﹐謹熟之於心﹐應之於手﹐無與眾相謀論也。手足之陰陽﹐乃六髒六腑之經脈﹐故當以脈之來去﹑動靜﹑遲數而分別其陰陽。懸絕者﹐眞髒孤懸而絕無胃气之陽和也。急者﹐肝死脈來急益勁﹐如張弓弦也﹐木生於地﹐故死於九九之數。肺主天气﹐絕於六六之期。水火本於先天﹐故死於生成之數。脾土寄於四季﹐故絕於四日之周。五臟死期﹐總合大衍之數。】

鼓一陽曰鉤﹐鼓一陰曰毛﹐鼓陽勝急曰弦﹐鼓陽至而絕曰石﹐陰陽相過曰澑。

【注鼓﹐動也。一陽之气初升﹐故其脈如弦之端直﹐以應春生之气。一陰之气初升﹐故其脈如毛之輕柔﹐以應秋陰之气。陽气正盛﹐故其脈來盛去悠﹐如鉤之急﹐以應夏熱之气。至者爲陽﹐陽气伏藏﹐故脈𨿽鼓至而斷絕﹐以應冬藏之气。澑﹐滑也。陰陽相遇﹐其脈則滑﹐長夏之時﹐陽气微下﹐陰气微上﹐陰陽相過﹐故脈滑也。】

六節髒象論

人迎一盛病在少陽﹐二盛病在太陽﹐三盛病在陽明﹐四盛以上爲格陽。

【注左爲人迎﹐右爲气口。蓋陽气從左而行於右﹐陰气從右而行於左﹐故以人迎以候三陽之气。一盛病在少陽﹐少陽主春升之气也。太陽主夏﹐陽明主秋。四盛以上者﹐言人之陰陽惟陽太盛﹐名曰格陽。蓋陽主在外﹐陽格於外﹐不得三陰中見之化以和之﹐此三陽之太過也。】

寸口一盛病在厥陰﹐二盛病在少陰﹐三盛病在太陰﹐四盛以上爲關陰。

【注寸口﹐手太陰之兩脈口﹐以候三陰之气也。厥陰主乙木春生之气﹐故寸口一盛﹐病在厥陰。二之气少陰﹐三之气太陰。四盛以上者﹐人之陰陽惟陰太盛﹐名曰關陰。蓋陰气主內﹐關陰於內﹐不得三陽中見之化以和之﹐此三陰之太過也。】

人迎與寸口﹐俱盛四倍以上爲關格﹐關格之脈羸﹐不能極於天地之精气則死矣。

【注俱四倍以上者﹐陰陽俱亢極也。天有陰陽﹐地有陰陽﹐陽盛之下陰精承之﹐陰盛之下陽气承之﹐陰陽承制而交相生化者也。人生於天地气交之中﹐陰陽和平﹐是爲無病。如陰陽俱盛而不和﹐是不能及於天地陰陽精气之承制﹐則死矣。】

五臟生成篇

心之合脈也﹐其榮色也。多食鹹﹐則脈凝泣而色變。

【注心主血﹐故合於脈。經云﹕脈出於气口﹐色見於明堂。心之華在面﹐故其榮在色。多食鹹﹐則水味太過而傷心﹐其脈凝泣而色變矣。】

諸脈者皆屬於目。凝於脈者爲泣。

【注五臟六腑之精﹐十二經脈﹐皆上注於目。衝任之血﹐溢於皮膚﹐滲於絡脈﹐故凝於皮膚則爲痺﹐凝於絡脈則泣濇而不能流行矣。】

診病之始﹐五決爲紀。欲知其始﹐先建其母。所謂五決者﹐五脈也。

【注始者﹐言邪始在三陰三陽之气分也。五決者﹐審別五臟陰陽之經气以決其病也。欲知其病之始在某經﹐先分立五臟爲根本﹐審其邪病某經之气某髒之經也。】

夫脈之大小﹑滑濇﹑浮沈﹐可以指別﹔五臟之象﹐可以類推﹔五臟相音﹐可以意識﹔五色微診﹐可以目察。能合色脈﹐可以萬全。

【注小者正气虛﹐大者邪气盛﹔滑主血傷﹐濇爲少气﹔浮爲在外在腑﹐沈爲在內在髒。此六者﹐脈之提綱﹐可以指別也。五臟在內而气象見於外﹐以五行之理可類而推之。五臟之相合於五音﹐發而爲聲﹐可以意識。視五色之微見﹐可以目內察之。能審色脈之相應﹐以辧病之死生﹐則萬鵁o失矣。】

赤脈之至也﹐喘而堅。診曰有積气在中﹐時害於食﹐名曰心痺。得之外疾﹐思慮而心虛﹐故邪從之。

【注赤當脈﹐脈合心﹐故曰赤脈之至也。喘﹐急疾也。心脈之至急而牢﹐主積气於中﹐當時害於食。蓋食气入胃﹐濁气歸心﹐淫精於脈。有積於中﹐故害於食﹐名曰心痺﹐積气痺閉於心下也。此得之外淫之邪﹐因思慮而心虛﹐故邪气乘虛而畱於內也。】

白脈之至也﹐喘而浮。上虛下實﹐驚﹐有積气在胸中﹐喘而虛﹐名曰肺痺寒熱﹐得之醉而使內也。

【注呼吸急則脈亦急﹐故以呼吸之喘息以形容脈之急疾也。肺主气而虛﹐故脈浮。病气而不病血﹐病上而不病下﹐故脈上虛而下實也。陽气虛則善爲驚﹐胸中爲气之海﹐上注於肺﹐以司呼吸﹐邪積於上﹐則膻中之正气反虛﹐故爲虛喘也。髒眞髙於肺﹐主行榮衛陰陽﹐陰陽虛乘﹐則爲往來之寒熱矣。酒者熟谷之液﹐其气慓悍﹐入於胃中則胃脹﹐气上逆則滿於胸中﹐醉而使內﹐則气上逆﹐故有積气在胸中也。入房太過則傷腎﹐腎爲本﹐肺爲末﹐本傷﹐故肺虛也。】

靑脈之至也﹐長而左右彈。有積气在心下支胠﹐名曰肝痺。得之寒濕﹐與疝同法﹐腰痛足淸頭痛。

【注脈長而彈﹐弦而急也﹐弦則爲減﹐諸急爲寒﹐此得之寒濕而陽气受傷﹐故弦急也。邪在心下支胠間﹐故脈左右彈也。淸濕﹐地气之中人也﹐必從足始。足厥陰之脈﹐從足上腘入手中﹐過陰器器原作气﹐據《靈樞》經脈攺。﹐抵小腹﹐布脇肋﹐故病證與疝痛相同﹐而腰痛足冷也。厥陰與督脈會於巓﹐故頭痛也。】

黃脈之至也﹐大而虛。有積气在腹中﹐有厥气﹐名曰厥疝。女子同法。得之疾使四肢汗出當風。

【注脾屬四肢﹐四肢汗出當風﹐則風濕內乘於脾而爲積气﹐脾气不能灌漑於四旁﹐則逆於中而爲厥气矣。名曰厥疝者﹐气逆而痛也。夫男女气血相同﹐受病亦屬同法﹐故於中央土髒而曰女子同法者﹐欲類推於四髒也。】

黑脈之至也﹐上堅而大。有積气在小腹與陰﹐名曰腎痺。得之沐浴﹐淸水而臥。

【注尺以侯腎﹐黑脈之至﹐上堅而大者﹐腎臟有積而腎脈堅大也。上堅者﹐堅大在上而脈不沈也。與陰者﹐小腹而兼於前陰也。淸水﹐冷水也。腎臟寒水主气﹐亦同气相感也。】

移精變气論

色脈者﹐上帝之所貴也﹐先師之所傳也。上古使僦貸季理色脈而通神明﹐合之金木水火土﹑四時﹑八風﹑六合﹐不離其常﹐變化相移﹐以觀其妙﹐以知其要。欲知其要﹐則色脈是矣。色以應日﹐脈以應月﹐常求其要﹐則其要也。夫色之變化﹐以應四時之脈﹐此上帝之所貴﹐以合於神明也﹐所以遠死而近生。生道之長﹐命曰聖王。

【注天有八風﹐在人則有五經之風﹐謂調理五脈之邪也。色者气之華﹐脈乃精之液﹐變化相移者﹐移精變气也。觀其移精變气以通神明之妙﹐欲知其要﹐則色脈是矣。日月者﹐天地陰陽之精也。色爲陽﹐脈爲陰﹐常求其色脈之要﹐總不外乎陰陽﹐故知色以應日﹐脈以應月﹐則其要在是矣。夫色之變化﹐五色以應四時之脈﹐色生於脈也。能貴重色脈以合於神明﹐所以遠死而近生﹐生道以長﹐是謂聖王。】

脈要精微論

黃帝問曰﹕診法何如﹖岐伯對曰﹕診法常以平旦﹐陰气未動﹐陽气未散﹐飲食未進﹐經脈未盛﹐絡脈調勻﹐气血未亂﹐故乃可診有過之脈。切脈動靜﹐而視精明察五色﹐觀五臟有餘不足﹐六腑彊弱﹐形之盛衰﹐以此參伍﹐決死生之分。

【注飲食於胃﹐淫精於脈﹐脈气流經﹐經脈盛則絡脈虛﹐是以飲食未進﹐則經絡調勻﹐血气未亂﹐故可診有過之脈。動靜者﹐陰陽動靜也﹐精明五臟之精神﹐見於聲色也。切脈觀色﹐以知臟腑彊弱虛實﹐兼視形體之盛衰﹐以此參伍錯綜斟酌之﹐以決其死生之分焉。】

夫脈者﹐血之腑也。長則气治﹐短則气病。數則煩心﹐大則病進。上盛則气髙﹐下盛則气脹。代則气衰﹐細則气少﹐濇則心痛。渾渾革至如湧泉﹐病進而色獘。綿綿其去如弦絕死。

【注血行脈中﹐脈故爲血之腑。榮气宗气行於脈中﹐衛气行於脈外﹐脈隨气行﹐故脈長則气平﹐脈短則气病矣。心主血﹐脈數乃熱迫所生﹐故煩心。大則病進於脈內。上盛謂寸口脈盛﹐主气上升而气髙。下盛謂尺中脈盛﹐主气下逆而爲脹。代脈者動而中止﹐不能自還﹐主气之衰敗也。脈中之榮气宗气不足﹐故脈細如絲。濇主少血﹐故心虛而爲痛矣。渾渾﹐濁亂疾流之貌﹔革至者﹐迥易於平常也。此血脈受邪而內亂如湧泉也。夫色生於血﹐病進於脈﹐而色亦敗惡矣。綿綿其去﹐如弦細而欲絕者﹐形容其脈去之象也。病進而脈至如此之盛﹐血亡而脈去如此之衰﹐血者神气也﹐邪盛正亡﹐不治之死證矣。】

帝曰﹕脈其四時動柰何﹖知病之所在柰何﹖知病之所變柰何﹖知病乍在內柰何﹖知病乍在外柰何﹖請問此五者﹐可得聞乎﹖

【注言脈合陰陽四時﹐診脈而知病之所在﹐病成而變爲他病﹐候尺寸以分別臟腑外內﹑上下﹑左右﹐曲盡其脈要精微之理。】

岐伯曰﹕請言其與天運轉大也。萬物之外﹐六合之內﹐天地之變﹐陰陽之應。彼春之暖﹐爲夏之暑﹔彼秋之忿﹐爲冬之怒。四變之動﹐脈與之上下﹐以春應中規﹐夏應中矩﹐秋應中衡﹐冬應中權。是故冬至四十五日﹐陽气微上﹐陰气微下。夏至四十五日﹐陰气微上﹐陽气微下。陰陽有時﹐與脈爲期﹔期而相失﹐知脈所分﹔分之有期﹐故知死時。微妙在脈﹐不可不察﹔察之有紀﹐從陰陽始﹔始之有經﹐從五行生﹔生之有度﹐四時爲宜。補瀉勿失﹐與天地如一﹐得一之情﹐以知死生。是故聲合五音﹐色合五行﹐脈合陰陽。

【注人之陰陽出入﹐與天運轉之大相合。天气包乎萬物之外﹐運轉於六合之內。其變動之應﹐彼春之暖爲夏之暑﹐言陽气從生升而至於盛長也。彼秋之忿爲冬之怒﹐言陰气自淸肅而至於凜冽也。此四時陰陽之變動﹐而脈亦與之上下浮沈也。春時天气始生﹐而脈耎弱﹐輕虛而滑﹐如規之圓轉而動也。夏時天气正方﹐其脈洪大﹐如矩之方正而盛也。秋時天气始降﹐其脈浮平﹐有如衡之平準也。冬時天气閉藏﹐其脈沈石﹐有如權之下垂也。四十五日者﹐從冬至而至立春﹐從夏至而至立秋。冬至一陽初生﹐陽气微上﹐陰气微下﹐至春而陽气方始﹐至夏盛長﹐而陰气下藏矣。夏至一陰初生﹐陰气微上﹐陽气微下﹐至秋而陰气淸涼﹐至冬凜冽而陽气伏消矣。陰陽升降﹐出入離合有期﹐而脈亦與之相應如期﹐而脈气相失﹐則知脈之所分﹐分之有期﹐故知死時也。察脈之綱領﹐當從陰陽始﹐卽冬至陽气微上﹐夏至陰气微上﹐陰陽上下﹐自有經常之理。然又從五行而生﹐如春木生夏火﹐火生長夏土﹐土生秋金﹐金生冬水﹐水生春木﹐生之有度﹐而四時爲五行相生之宜矣。夫四時有未至而至﹑至而不至﹑至而太過﹑至而不及﹐而人亦應之。是以脈之不及則補之﹐太過則瀉之﹐與天地四時太過不及﹑陰陽之道﹐合之如一。得一之情﹐可以知死生矣。然必聲合天地之五音﹐色合天地之五行﹐脈合天地之陰陽﹐而始能得一之情以知死生也。】

是故持脈有道﹐虛靜爲保。春日浮﹐如魚之遊在波。夏日在膚﹐泛泛乎萬物有餘。秋日下膚﹐蟄虫將去。冬日在骨﹐蟄虫周密﹐君子居室。故曰知內者﹐按而紀之﹔知外者﹐終而始之。此六者﹐持脈之大法。

【注欲知四時五行陰陽外內﹐在診脈之精微﹐故當虛靜其心志﹐守而勿失。魚在波﹐𨿽出而未浮﹐如春升初出之象。在膚﹐浮在外也﹐泛泛充滿之象﹐萬物有餘﹐盛長之極也。秋气降收﹐如蟄虫之將去外而內藏之象。冬令閉藏﹐故脈沈在骨﹐如蟄虫之封閉﹐如君子之居室﹐藏而勿出也。然欲知在內臟腑陰陽之虛實者﹐按其脈而記之﹔欲知外之四時陰陽者﹐終而始之。蓋陽气之始者﹐陰气之將終也﹐以陰陽之出入而應四時之脈也。】

心脈搏堅而長﹐當病舌捲不能言。其軟而散者﹐當消環自已。

【注脈搏擊應手有力而長﹐此爲太過之脈﹐心火太過﹐故當病舌捲。心主言﹐故不能言。其軟而散者﹐此爲不足之脈﹐心液不足﹐則火郁而爲消渴之病。心藏神﹐得神機環轉而病自已也。】

肺脈搏堅而長﹐當病唾血。其軟而散者﹐當病灌汗﹐至令不復散發也。

【注肺主气而主行榮衛﹐陰陽气盛﹐太過則血隨而上逆。其不及﹐當病灌汗。灌汗者﹐脾土灌漑之汗。蓋脾气散津﹐上歸於肺﹐肺气通調而後水津四布。今肺气虛不能輸布水液﹐脾气自灌於肌腠皮膚﹐至令肺气不復通調而散發也。】

肝脈搏堅而長﹐色不靑﹐當病墜若搏。因血在脇下﹐令人喘逆。其軟而散色澤者﹐當病溢飲。溢飲者﹐渴暴多飲﹐而易入肌皮腸胃之外也。

【注肝主血而主色﹐脈盛而色不見者﹐血蓄於下也﹐當病墜傷﹐或爲手搏所傷。因血凝脇下﹐故令人喘逆。其不及而色澤者﹐當病溢飲。蓋水溢於皮膚﹐故其色潤澤也。肝主疏泄﹐肝气虛而渴暴多飲﹐以致溢於皮膚腸胃之外而爲飲也。】

胃脈搏堅而長﹐其色赤﹐當病折髀。其軟而散﹐當病食痺。

【注足陽明之脈﹐從气沖下髀抵伏兔﹐下足趺。髀傷﹐故脈盛而色赤也。飲食於胃﹐由中焦之腐化。胃气不足﹐故當病食痺。】

脾脈搏堅而長﹐其色黃﹐當病少气。其軟而散﹐色不澤者﹐當病足胻腫﹐若水狀也。

【注五臟元眞之气﹐脾所主也。濕熱太過﹐則色黃脈盛而少气矣。其不及﹐當病足脛腫﹐脾气虛也。若水狀而非水病﹐故其色不澤。】

腎脈搏堅而長﹐其色黃而赤者﹐當病折腰。其軟而散者﹐當病少血﹐至令不復也。

【注腰者腎之腑﹐腰傷﹐故腎脈盛也。傷於骨者﹐其色赤黃﹐則外應於肌肉間也。其不及﹐當病少血。蓋腎爲牝髒﹐受五臟之精而藏之﹐腎之精液﹐復上入心而爲血﹐精虛至令不復化赤而爲血也。】

帝曰﹕診得心脈而急﹐此爲何病﹖病形何如﹖岐伯曰﹕病名心疝﹐少腹當有形也。帝曰﹕何以言之﹖岐伯曰﹕心爲牡髒﹐小腸爲之使﹐故曰少腹當有形也。

【注病形病气﹐見於形證也。蓋臟腑經絡相連﹐陰陽相應﹐是以脈見於髒而形見於腑也。】

帝曰﹕診得胃脈﹐病形何如﹖岐伯曰﹕胃脈實則脹﹐虛則泄。

【注胃爲陽﹐脾爲陰﹐陽病者上行極而下﹐是以脈見於胃而病見於脾也。】

帝曰﹕有故病五臟發動因傷脈色﹐各何以知其久暴至之病乎﹖岐伯曰﹕悉乎哉問也﹗徵其脈小色不奪者﹐新病也。徵其脈不奪﹐其色奪者﹐此久病也。徵其脈與五色俱奪者﹐此久病也。徵其脈與五色俱不奪者﹐此新病也。

【注有故病因傷五臟之色脈﹐復感暴至之病﹐有似乎病成而變也。夫病久則色脈傷﹐脈小而色不奪﹐故知爲新病。脈與五色俱奪者﹐乃血气俱傷﹐故爲久病。若暴至之病自外而內﹐色脈之傷從內而外﹐故有病而色脈俱不奪者﹐知爲新感之病也。】

肝與腎脈並至﹐其色蒼赤﹐當病毀傷﹐不見血。已見血﹐濕若中水也。

【注毀傷筋骨﹐故肝與腎脈並至。而其色蒼赤不見血者﹐謂筋骨傷而血不傷也。如已見血而血傷﹐則又若中水傷心﹐而心脈亦並至矣。】

尺內兩旁﹐則季脇也。尺外以候腎﹐尺裏以候腹。中附上﹐左外以候肝﹐內以候膈﹔右外以候胃﹐內以候脾。上附上﹐右外以候肺﹐內以候胸中﹐左外以候心﹐內以候膻中。前以候前﹐後以候後。上竟上者﹐胸喉中事也﹔下竟上者﹐少腹腰股膝脛足中事也。

【注尺內﹐尺中也。兩旁﹐兩尺部之外旁也。季脇﹐兩脇之下杪也。尺以候腎﹐以左右兩尺而候兩腎也。兩腎附於季脇﹐是季脇之內乃是兩腎﹐兩腎之內乃是腹中﹐故尺內候腹中﹐尺外以候腎。尺之兩旁以候季脇﹐是兩旁更出於外也。所謂外內者﹐脈體本圓﹐用指向外以候內﹐向內以候外﹐候脈之兩側也。中附上者﹐附左尺而上左手之關脈也。心肝居左﹐故左以候肝。膈者﹐胸脇內之膈也。肝居脇內﹐故以關候肝。膈气在中﹐故以內候膈。右外者﹐附右尺而上右手之關脈也。脾主中土﹐故以關內候脾﹔陰內而陽外﹐故以關外候胃。上附上右者﹐從右關而上右寸口也。心肺居上爲陽﹐故以兩寸候气。胸中者﹐宗气之所居也。左外﹐左寸口也。膻中者﹐臣使之官﹐心主之相位也。前曰廣明﹐後曰太衝。寸爲陽﹐尺爲陰﹐故以兩手關前以候形身之前﹐關後以候形身之後。上竟上者﹐從尺關而直上於魚也﹔下竟下者﹐從寸關而直下於尺也。夫身半以上爲天﹐身半以下爲地﹐此又以陰陽之气竟上竟下﹐而候形身之上下也。】

粗大者﹐陰不足﹐陽有餘﹐爲熱中也。

【注脈者﹐陰陽血气之榮行。粗大者﹐陽乘於陰也。陽在外﹐陰在內﹐陽乘於陰﹐故熱中也。】

來疾去徐﹐上實下虛﹐爲厥癲疾。來徐去疾﹐上虛下實﹐爲惡風也。故中惡風者﹐陽气受也。

【注來疾去徐者﹐來盛去悠也。上實下虛者﹐寸實尺虛也。此气惟上逆﹐陽盛陰虛﹐所謂一上不下﹐寒厥到膝﹐气上不下﹐頭痛癲疾是也。來徐去疾者﹐此陽虛陰盛﹐爲惡風也。蓋風爲陽邪﹐傷入陽气﹐在於皮膚間。風之惡厲者﹐從表陽而直入於裏陰﹐故去疾下實也。陽气受邪﹐則正气虛傷﹐故來徐。上虛邪气內陷﹐故去疾下實。】

有脈俱沈細數者﹐少陰厥也。沈細數散者﹐寒熱也。浮而散者﹐爲眴僕。

【注有脈﹐有厥脈之因﹑厥脈之象也。夫脈始於足少陰腎﹐生於足陽明胃﹐輸於足太陰脾﹐轉而不回者也。如脈俱沈細而數者﹐此少陰厥也。少陰之气不上合於陽明﹐轉輸於臟腑﹐故惟見少陰本脈之沈細也。陽明之熱反下入於陰中﹐故數也。若沈細數散者﹐此陰中所陷之陽散﹐而陰陽相乘﹐故爲寒熱也。如浮而散者﹐此復上逆於陽分﹐故爲眴僕。經曰﹕淸濁之气相干﹐亂於頭﹐則爲厥逆眴僕。】

諸浮不躁者﹐皆在陽﹐則爲熱﹐其有躁者在手。諸細而沈者﹐皆在陰﹐則爲骨痛﹐其有靜者在足。

【注諸浮者﹐無論左右三部之浮皆在陽分。其浮而躁者﹐在手之三陽也。無論左右三部之細而沈皆在陰分。其沈細而有靜者﹐在足之三陰也。太陽少陰爲水火陰陽之主﹐故爲熱﹑爲骨痛也。】

數動一代者﹐病在陽之脈也﹐泄及便膿血。

【注諸浮在陽﹐諸沈在陰者﹐在陰陽之气也﹐故爲熱爲骨痛。如在陽﹐則脈見數動﹐而爲便膿血之經證矣。陽熱在經﹐故脈數動。熱傷血分﹐故便膿血。經血下泄﹐故一代也。】

諸過者切之濇者﹐陽气有餘也﹔滑者﹐陰气有餘也。陽气有餘﹐爲身熱無汗﹔陰气有餘﹐爲多汗身寒﹔陰陽有餘﹐則無汗而寒。

【注諸過者﹐謂諸邪所傷而爲有過之脈也。有餘者﹐邪气之有餘也。陽气有餘﹐則陽气受傷﹐故脈濇。如邪入於陰﹐則經血沸騰﹐故脈滑也。邪在陽分﹐故身熱無汗。邪在陰分﹐故多汗身寒。陰陽並受其邪﹐則無汗而寒也。】

推而外之﹐內而不外﹐有心腹積也。推而內之﹐外而不內﹐身有熱也。推而上之﹐上而不下﹐腰足淸也。推而下之﹐下而不上﹐頭項痛也。

【注推﹐詳也。推詳其脈之偏於外內上下也。推而外之者﹐以左右之三指向外按之﹐若脈偏盛向內而不外者﹐此邪在心腹之間而成積也。推而內之者﹐以左右三指向內以候之﹐若脈偏盛於外而不內者﹐此邪在外而身有熱也。推而上之者﹐以三指平按而審之﹐上而不下﹐乃气上盛下虛﹐當主腰足淸冷也。推而下之﹐下而不上﹐乃气下盛上虛﹐當主頭項痛也。外內論邪气之有餘﹐上下論正气之不足。】

按之至骨﹐脈气少者﹐腰脊痛而身有痺也。

【注所謂外內上下者﹐非浮沈舉按之法也。若謂浮爲在外﹐沈爲在內﹐病腰脊痛而身有痺者﹐直按之至骨﹐如心腹之積﹐又當何如而按之﹖】

平人气象論

黃帝問曰﹕平人何如﹖岐伯對曰﹕人一呼﹐脈再動﹐一吸脈亦再動﹐呼吸定息﹐脈五動閏以太息﹐命曰平人。平人者﹐不病也。當以不病調病人﹐醫不病﹐故爲病人平息以調之爲法。

【注平人﹐無病之人也。無病之人﹐自有平常之脈﹐反常則爲病矣。出气曰呼﹐入气曰吸﹐一呼一吸爲一息。平人之脈﹐一呼再動﹐一吸再動﹐閏以太息﹐呼吸定息脈計五動也。不病者其息平﹐病者其息亂。醫者不病﹐故爲病人平息以調之﹐是爲候診之法。】

人一呼脈一動﹐一吸脈一動﹐曰少气。人一呼脈三動﹐一吸脈三動而躁﹐尺熱﹐曰病溫。尺不熱﹐脈滑曰病風﹐脈濇曰痺。人一呼吸四動以上曰死﹐脈絕不至曰死﹐乍疏乍數曰死。

【注一呼一動﹐一吸一動﹐減於平人過半﹐故主气之衰微。若一息之中脈六動者﹐气之太過也。吸而躁急者﹐有餘之邪從外而內也。溫病者﹐冬傷於寒至春發爲溫病﹐冬傷於風至春發爲風溫﹐此皆伏匿之邪由內而外﹐從陰而陽﹐故尺中熱也。風爲陽邪﹐傷人陽气﹐故尺不熱。气分之邪﹐畱而不去﹐則迫於經﹐故脈滑也。痺者﹐閉也。邪積而不行﹐故脈濇泣也。四動以上﹐太過之極也。脈絕不至﹐不及之極也。乍數乍疏﹐或太過﹐或不及﹐气之亂也。此皆不平之甚﹐故爲死脈。】

平人之常气稟於胃﹐胃者平人之常气也。人無胃气曰逆﹐逆者死。

【注平人之常﹐受气於谷﹐谷入於胃﹐五臟六腑皆以受气﹐故胃者平人之常气也。人無胃气﹐是生機已絕﹐絕則死矣。】

春胃微弦日平﹐弦多胃少曰肝病﹐但弦無胃曰死。胃而有毛曰秋病﹐毛甚曰今病。髒眞散於肝﹐肝藏筋膜之气也。夏胃微鉤曰平﹐鉤多胃少曰心病﹐但鉤無胃曰死。胃而有石曰冬病﹐石甚曰今病。髒眞通於心﹐心藏血脈之气也。長夏胃微軟弱曰平﹐弱多胃少曰脾病﹐但代無胃曰死。耎弱有石曰冬病﹐弱甚曰今病。髒眞濡於脾﹐脾藏肌肉之气也。秋胃微毛曰平﹐毛多胃少曰肺病﹐但毛無胃曰死。毛而有弦曰春病﹐弦甚曰今病。髒眞髙於肺﹐以行榮衛陰陽也。冬胃微石曰平﹐石多胃少曰腎病﹐但石無胃曰死。石而有鉤曰夏病﹐鉤甚曰今病。髒眞下於腎﹐腎藏骨髓之气也。

【注胃气乃中土柔和之气﹐弦乃東方春木之象﹐微乃胃气之和﹐故春得胃气而脈微弦曰平﹐弦多而少柔和之气曰肝病﹐但弦無胃曰死。毛爲秋脈屬金﹐如春𨿽得微弦之平脈﹐而兼有輕浮之毛﹐此金來克木﹐至秋金令之時則當病矣。如毛﹝月末﹞過甚﹐此木受金刑﹐當主卽病。髒眞者﹐眞髒所藏之神也。神在髒爲肝﹐在體爲筋﹐言眞髒之神散於肝﹐而主藏筋膜之气也。鉤乃南方夏火之象﹐微則柔和之胃气也。夏得胃气而脈微鉤曰平﹐鉤甚而少微和之气曰心病﹐但鉤無胃曰死。石乃冬令之脈微鉤而帶石﹐乃火中有水﹐至冬水气所主之時而爲病矣。如水气太甚﹐此火受水克﹐當卽病矣。夏髒之元眞通於心﹐而主藏血脈之气也。長夏濕土﹐主气微軟弱者﹐中土柔和之气也。代者相離之脈﹐蓋脾主四季﹐四季有交相更代之气﹐是以柔和相離﹐脾之平脈也。如但代而無微軟之和﹐此胃气已絕﹐故爲死脈。蓋脾之得以灌漑於四髒者﹐由胃气之所生﹐故但代無胃曰死。軟弱有石﹐是所不勝之水气反來侮土﹐至冬時水气反虛而爲病矣。弱甚者﹐脾气太弱﹐當主卽病。蓋言乘侮太甚者卽病﹐而本气虛者亦卽病矣。土髒之元眞濡於脾﹐而主藏肌肉之气也。毛乃秋金之脈﹐微則柔和之胃气也﹐秋得胃气而脈微毛曰平﹐毛多而少柔和之气曰肺病﹐但毛無胃曰死。毛而有弦﹐是所不勝之木气反來侮金﹐則木虛其本位矣。至春當木旺之時﹐而木气反虛﹐是以爲病﹐所謂侮反受邪寡於畏也。弦甚者乘侮太過﹐而金气當卽病矣。金髒之元眞髙居於肺﹐而主行榮衛陰陽﹐肺主周身之气而朝百脈也。石乃冬藏之脈﹐微則柔和之胃气也﹐腎得胃气而脈微石曰平﹐石多而少柔和之气曰腎病﹐但石而無胃气曰死。石而有鉤﹐火侮水也﹐立夏火气反虛而爲病矣。若乘侮太甚﹐當主今病。水髒之元眞下藏於腎﹐而主藏骨髓之气也。】

胃之大絡名曰虛裏﹐貫膈絡肺﹐出於左乳下﹐其動應衣﹐脈宗气也。盛喘數絕者﹐則病在中結而橫有積矣。絕不至曰死。乳之下其動應衣﹐宗气泄也。

【注宗气者胃腑水谷之所生﹐積於胸中﹐上出喉嚨﹐以司呼吸﹐行於十二經隧之中﹐爲臟腑經脈之宗﹐故曰宗气。胃之大絡貫膈絡肺﹐出於左乳下﹐而動應衣﹐乃胃髒宗气之所出﹐此脈以候宗气者也。五臟無胃气曰死者﹐宗气或絕於內而或泄於外也。如喘盛而乳下之脈數絕者﹐宗气病於膻中也。如脈結而有止者﹐虛裏之橫絡有積滯也。是胃气少而爲五臟之病者﹐宗气之有虛有實也。如虛裏之脈絕不至者﹐胃腑之生气絕於內也。乳之下其動甚而應衣者﹐宗气欲泄於外也。此無胃气而爲五臟之死脈也。】

欲知寸口太過與不及。寸口之脈中手短者﹐曰頭痛。寸口脈中手長者﹐曰足脛痛。寸口脈中手促上擊者﹐曰肩背痛。寸口脈沈而堅者﹐曰病在中。寸口脈浮而盛者﹐曰病在外。寸口脈沈而弱﹐曰寒熱及疝瘕少腹痛。寸口脈沈而橫﹐曰脇下有積﹐腹中有橫積痛。寸口脈沈而喘﹐曰寒熱。

【注寸爲陽﹐尺爲陰﹔外爲陽﹐內爲陰﹔皮肉筋骨爲陽﹐腹中脇內爲陰。蓋天地四時之气從外而內﹐由陽而陰﹐故以寸口之浮沈以候外因之外內也。寸口脈中手短者﹐此惟在寸之陽部﹐故主頭痛﹐諸陽气之在上也。寸口脈中手長者﹐寸脈直下於尺也﹐此陽邪直行於下部﹐故主足脛痛也。中手促上擊者﹐浮而搏擊應手﹐此陽邪不上不下﹐故主在肩背之中也。此以外邪在於形身之外﹐而有上中下之分也。沈爲在裏﹐浮主在外。寸口脈沈而堅﹐主病邪堅積在裏﹔若浮而盛﹐主邪病在外﹐此以寸口之浮沈而別外邪之在形身之外內也。寸爲陽﹐沈爲陰﹐寸口脈沈而此弱﹐正气虛而陽邪直入於裏陰﹐陰陽相乘﹐故主寒熱﹔陽邪入裏﹐故又主疝瘕而少腹痛也。此緣正气弱而陽邪直入於裏陰之下也。脇下主身半之中﹐腹中爲形身之裏﹐寸口脈沈而橫﹐是外邪入於裏陰之中﹐故主脇下腹中有橫積也。邪气上逆則喘﹐寸口脈沈而喘﹐此外因之陽邪入於裏陰而上逆﹐陰陽相搏﹐故爲寒熱。此又以寸口之沈﹐候外因之邪入於裏陰﹐而亦有上中下之別也。】

脈盛滑堅者﹐曰病在外﹔脈小實而堅者﹐曰病在內。脈小弱以濇﹐謂之久病﹔脈滑浮而疾者﹐謂之新病。脈急者曰疝瘕少腹痛﹐脈滑曰風﹐脈濇曰痺﹐緩而滑曰熱﹐中盛而緊曰脹。

【注脈盛脈小者﹐槪左右三部脈而言也。夫以寸口浮沈以候病之外內上下者﹐候表裏陰陽之气也。蓋天地四時之邪始傷气分﹐畱而不去則入於經﹐亦有始終畱於气分者﹐有卽轉入於經者。邪之中人﹐變幻不一﹐故當以脈甄之﹐是以气分之邪止見寸口之浮沈長短﹐如入於經﹐則有滑濇緊急之形象矣。夫脈乃陰血﹐气分之陽邪入經﹐陰陽相搏﹐其脈則滑﹐是以脈盛滑者病在外﹐有餘之病﹐故堅而有力也。夫經脈外絡形身﹐內連臟腑﹐病在內者﹐故小實而堅也。此以三部之盛滑小實﹐而分別邪正之在外在內也。始受之病﹐邪正相持﹐故滑浮而疾﹔久則血脈已傷﹐故小弱以濇也。諸急爲寒﹐故主疝瘕在內。滑主陽熱﹐故主風邪在陽。此又以三部之急滑﹐以別邪病之在陽絡陰絡也。痺者閉也﹐風寒濕邪﹐皆能爲痺﹐或在於皮肉筋骨之間﹐或內捨於五臟六腑﹐故痺病於外內之間者﹐其脈皆主濇也。緩爲脾脈﹐滑則熱盛於中﹐緊則爲寒﹐故主腹脹也。此外因之邪入於腹中而有寒熱之分也。】

脈從陰陽﹐病易已﹔脈逆陰陽﹐病難已。脈得四時之順﹐曰病無他﹔脈反四時及不間髒﹐曰難已。

【注陰陽者﹐气血外內上下也。言臟腑之脈陰陽並交﹐雌雄相應﹐內外循環爲順﹔如陰陽反逆﹐其病爲難愈。脈得四時之順者﹐春脈微弦﹐夏脈微鉤﹐此得四時生气之順而無他變也。反四時者﹐春胃而有毛﹐夏胃而有石也。間髒者﹐相生而傳也﹔不間髒者﹐相克而傳也。如外淫之邪﹐始傷皮毛﹐則內合於肺﹐肺欲傳肝而腎間之﹐腎欲傳心而肝間之﹐肝欲傳脾而心間之﹐心欲傳肺而脾間之﹐脾欲傳腎而肺間之也。】

臂多靑脈曰脫血。

【注臂多靑脈者﹐臂內浮見之絡脈多靑﹐蓋因脫血而不華於色也。】

尺脈緩濇﹐謂之解﹝亻亦﹞。安臥脈盛﹐謂之脫血。尺濇脈滑﹐謂之多汗。尺寒脈細﹐謂之後泄。脈尺粗常熱者﹐謂之熱中。

【注緩爲脾脈﹐濇主髒气之不足﹐此脾臟之爲病也。尺屬陰而主血﹐脈宜沈靜﹐盛者肝臟之火盛而血不藏也。《靈樞》診尺篇曰﹕尺膚濇者﹐風痺也。夫邪迫於經﹐其脈則滑﹐以風之陽邪閉於皮膚之間而迫於經脈﹐故主多汗。所謂陽加於陰謂之汗﹐汗乃陰之液也。此以診尺而知肺合之表汗也。診尺篇曰﹕尺膚寒﹐其脈小者﹐泄﹐少气。夫陽气生於陰中﹐尺膚寒﹐生陽之气少矣。陽气衰於下﹐故主虛泄。泄則亡陰﹐故脈細也。此以診尺而知腎臟之生陽﹑下焦之虛泄也。尺膚粗常熱者﹐火熱下行﹐故主熱中﹐此診尺而知心火之下行也。夫陰陽气血﹐由陰而陽﹐從下而上﹐是以診尺而知病之外內上下也。】

肝見庚辛死﹐心見壬癸死﹐脾見甲乙死﹐肺見丙丁死﹐腎見戊己死﹐是謂眞髒見者死。

【注夫五臟之气﹐乃由地之五行而生﹔而地之五行﹐又乃由天之十干所化。是以生於五行而死於十干也。】

婦人手少陰脈動甚者﹐妊子也。

【注以婦人之兩手尺部候之﹐若左手之少陰腎脈動甚者﹐當妊男子﹐以左男而右女也。】

脈有逆從﹐四時未有髒形﹐春夏而脈瘦﹐秋冬而脈浮﹐大命曰逆四時也。

【注後章論五臟之气外合於四時﹐故𨿽未有春弦﹑夏鉤﹑秋毛﹑冬石之髒形﹐而陰陽出入之大槪不可逆也。】

風熱而脈靜﹐泄而脫血﹐脈實病在中﹐脈虛病在外﹐脈濇堅者皆難治﹐命曰反四時也。

【注夫天地有四時之寒暑﹐而人之气血有浮大沈瘦之陰陽﹐卽受病之脈气﹐亦有外內虛實之相應﹐故脈不應病者﹐命曰反四時也。如風熱之病﹐气應浮動而脈反靜﹔泄脫之病﹐气應虛收而脈反實﹔病在中者﹐气應沈實而脈反虛﹔病在外者﹐气應升浮而脈反堅濇。此脈証之不相應者﹐正气亂也﹐故爲難治。】

人以水谷爲本﹐故人絕水谷則死﹐脈無胃气亦死。所謂無胃气者﹐但得眞髒脈不得胃气也。所謂脈不得胃气者﹐肝不弦﹑腎不石也。

【注五臟皆稟气於胃﹐胃气者﹐水谷之所資生﹐故人以水谷爲本﹐胃絕水谷則死﹐脈無胃气亦死也。所謂無胃气者﹐眞髒脈見而不得微和之气也。又非惟微和之爲胃气也﹐卽眞髒之脈亦胃气之所生也。故曰髒气者﹐不能自致於手太陰﹐必因於胃气乃至於手太陰也。故五臟各以其時自爲﹐而至於手太陰者﹐春爲弦﹐夏爲鉤﹐秋爲毛﹐冬爲石﹐皆得胃气而爲之也。故曰脈不得胃气者﹐肝不弦﹑腎不石也。】

太陽脈至洪大以長。少陽脈至乍數乍疏﹐乍短乍長。陽明脈至浮大而短。

【注夫脾與胃﹐以膜相連耳﹐是以胃气之行於五臟者﹐由脾气之轉輸﹐故太陰爲之行气於三陰。陽明者表也﹐五臟六腑之海也﹐亦爲之行气於三陽﹐是以臟腑各因其經而受气於陽明焉。故太陽之洪大﹐陽气之盛也﹔少陽之乍忽﹐初生之象也﹔陽明之浮大而短者﹐兩陽合明﹐陽盛而間於二陽之間也。此三陽之气也﹐亦胃腑之所生也。】

夫平心脈來﹐累累如連珠﹐如循瑯玕﹐曰心平。夏以胃气爲本。

【注累累如連珠者﹐滑利如珠﹐連綿相貫﹐心臟和平之象。瑯玕﹐美石之似珠者﹐取其溫潤而柔滑也。此髒眞之脈柔軟和平者﹐得四時之胃气也。前節以四時胃气資於髒眞﹐故曰春胃微弦﹐夏胃微鉤。此節以五臟之眞得四時胃气﹐故曰平心脈來夏以胃气爲本﹐平肺脈來秋以胃气爲本﹐以是脈象之少有不同也。蓋弦﹑鉤﹑毛﹑石者﹐髒眞之气象也。如連珠如楡莢者﹐髒眞之體象也。】

病心脈來﹐喘喘連屬﹐其中微曲﹐曰心病。死心脈來﹐前曲後居﹐如操帶鉤﹐曰心死。

【注喘喘﹐急疾貌。喘喘連屬﹐心气不安也。曲者鉤之象﹐其中微曲﹐心气虛也﹐故當主心病。居﹐不動也。曲而不動﹐如操帶鉤﹐無如珠生動之象矣。】

平肺脈來﹐厭厭聶聶﹐如落楡莢﹐曰肺平。秋以胃气爲本。

【注厭厭﹐安靜貌。聶聶﹐輕小也。落﹐降收也。如落楡莢者﹐言𨿽輕薄而中不虛。蓋肺脈𨿽主收降輕虛之象﹐而資生於脾土﹐是以有如楡莢之輕而中不虛也。】

病肺脈來﹐不上不下﹐如循雞羽﹐曰肺病。死肺脈來﹐如物之浮﹐如風吹毛﹐曰肺死。

【注不上不下﹐往來濇滯也。如循雞羽﹐較之楡莢更屬輕虛﹐其中又不得生我之土象﹐而反有賊我之木體。如風吹毛﹐散亂劇也。】

平肝脈來﹐耎弱招招﹐如揭長竿末梢﹐曰肝平。春以胃气爲本。

【注軟弱﹐初生柔和之气也。以手相呼曰招。招招﹐乍起乍伏之象﹐形容其初生之脈象。長竿末梢﹐長而耎也。此皆本於胃气﹐故髒眞之脈﹐得以柔軟和平。】

病肝脈來﹐盈實而滑﹐如循長竿﹐曰肝病。死肝脈來﹐急益勁﹐如新張弓弦﹐曰肝死。

【注盈實﹐則非軟弱招招之象矣。如循長竿﹐非若梢末之軟弱矣。滑脈如珠﹐弦長帶滑﹐如竿之有節矣。辧脈篇曰﹕累累如循長竿者﹐名曰陰結也。此肝气病而阻結也。急益勁如新張弓弦﹐彊勁之劇﹐胃气絕也。】

平脾脈來﹐和柔相離﹐如雞踐地﹐曰脾平。長夏以胃气爲本。

【注和柔﹐中土和柔之气也﹐相離時一代也。蓋脾爲孤髒﹐中央土以灌四旁﹐故柔和之中而有相離之代散也。雞足有四爪踐地﹐極和緩﹐形容脾土之灌漑四髒﹐有如雞之踐地和緩而四散也。】

病脾脈來﹐實而盈數﹐如雞舉足﹐曰脾病。

【注實而盈數﹐阜實而無柔和之气也。如雞舉足﹐拳而收斂﹐不能灌漑於四髒也。】

死脾脈來﹐銳堅如烏之喙﹐如鳥之距﹐如屋之漏﹐如水之流﹐曰脾死。

【注如烏之喙者﹐堅止而無柔和相離之象也﹔如鳥之距者﹐較雞舉足更拳急也﹔如屋之漏者﹐點滴稀疏而不能灌漑也﹔如水之流者﹐濕土之气四散也。蓋言脾主中和之气﹐如太過不及之甚者﹐皆爲死脈也。】

平腎脈來﹐喘喘累累﹐如鉤按之而堅﹐曰腎平。冬以胃气爲本。

【注喘喘累累﹐沈石生動之象也。如鉤者﹐浮而中空水之體也。按之堅者﹐石之象也。】

病腎脈來﹐如引葛按之益堅﹐曰腎病。死腎脈來﹐發如奪索﹐辟辟如彈石﹐曰腎死。

【注如葛如索者﹐木象也。蓋沈石者﹐腎之本體﹐如引葛而按之益堅﹐是腎气不藏而外泄矣。如奪索者﹐如引葛而更堅勁矣。如彈石者﹐無喘累生動之气﹐腎之死象也。】

玉機眞髒論

黃帝問曰﹕春脈如弦﹐何如而弦﹖岐伯對曰﹕春脈者﹐肝也﹐東方木也﹐萬物之所以始生也。故其气來軟弱﹐輕虛而滑﹐端直以長﹐故曰弦。反此者病。

【注春弦﹑夏鉤﹑秋毛﹑冬石﹐髒眞之神也。此言眞髒之脈﹐資生於胃﹐輸稟於脾﹐合於四時﹐行於五臟﹐五臟相通﹐移皆有次﹐如璇璣玉衡轉而不回者也。如五臟有病﹐則各傳其所勝﹐至其所不勝則死。有爲風寒外乘亦逆傳所勝而死者﹐有爲五志內傷﹑交相乘傳而死者﹐有春得肺脈﹑夏得腎脈﹐眞髒之神爲所不勝之气乘之者﹐皆奇恆之爲病也。故曰﹕奇恆者言奇病也。所謂奇者﹐言奇病不得以四時死也。恆者﹐得以四時死也。是以岐伯對曰﹕春脈者肝也﹐言春時之脈﹐肝臟主气﹐而合於東方之木﹐如萬物之始生﹐故其气來軟弱﹐輕虛而滑﹐端直以長。蓋以髒眞之气而合於四時﹐非四時之气而爲五臟之順逆也。】

帝曰﹕何如而反﹖岐伯曰﹕其气來實而彊﹐此謂太過﹐病在外﹔其气來不實而微﹐此謂不及﹐病在中。

【注實而彊者﹐盈實而如循長竿也。不實而微者﹐無端長之體也。此言五臟之神气由中而外﹐環轉不息。如气盛彊﹐乃外出之太過﹔如气不足﹐則衰微而在中。太過不及﹐皆髒眞之气不得其和平而爲病也。】

帝曰﹕春脈太過與不及﹐其病皆何如﹖岐伯曰﹕太過﹐則令人善忘﹐忽忽眩冒而巓疾﹔其不及﹐則令人胸痛引背下﹐則兩脇胠滿。

【注夫五臟之脈﹐行气於其所生﹐受气於所生之母。若肝則行气於心而受气於腎也﹐然春脈太過﹐則气並於上。經曰﹕气並於上﹐亂而喜忘。气上盛而與督脈會於巓﹐故眩冒而巓疾也。《金匱要略》曰﹕胸痛引背﹐陽虛而陰弦故也。蓋春木之陽生於腎水之陰﹐陰气虛寒以致生陽不足﹐故胸痛引背也。脇胠乃肝腎之部分﹐生气虛而不能外達﹐故逆滿於中也。】

帝曰﹕善。夏脈如鉤﹐何如而鉤﹖岐伯曰﹕夏脈者﹐心也﹐南方火也﹐萬物之所以盛長也﹐故其气來盛去衰﹐故曰鉤。反此者病。

【注心脈通於夏﹐气如火之發焰﹐如物之盛長﹐其气惟外出﹐故脈來盛而去悠﹐有如鉤象﹐其本有力而肥﹐其環轉則秒而微也。】

帝曰﹕何如而反﹖岐伯曰﹕其气來盛去亦盛﹐此謂太過﹐病在外﹔其气來不盛﹐去反盛﹐此謂不及﹐病在中。

【注來盛者﹐盛長之本气也。去亦盛者﹐太過於外也。來不盛者﹐盛長之气衰於內也。去反盛者﹐根本虛而末反盛也。】

帝曰﹕夏脈太過與不及﹐其病皆何如﹖岐伯曰﹕太過﹐則令人身熱而膚痛﹐爲浸淫﹔其不及﹐則令人煩心﹐上見咳唾﹐下爲气泄。

【注身熱膚痛者﹐心火太過而淫气於外也。浸淫﹐膚受之瘡火熱盛也。其不及﹐則反逆於內﹐上燻肺﹐爲咳唾﹐下走腹而爲气泄矣。夫心气逆則爲噫﹐虛逆之气不上出而爲噫﹐則下行而爲气泄。气泄者﹐得後與气則快然如衰也。】

帝曰﹕善。秋脈如浮﹐何如而浮﹖岐伯曰﹕秋脈者﹐肺也﹐西方金也﹐萬物之所以收成也﹐故其气來輕虛以浮﹐來急去散﹐故曰浮。反此者病。

【注秋气降收﹐外虛內實。內實﹐故脈來急﹔外虛﹐故浮而散也。】

帝曰﹕何如而反﹖岐伯曰﹕其气來毛而中央堅﹐兩旁虛﹐此謂太過﹐病在外﹔其气來毛而微﹐此謂不及﹐病在中。

【注如楡莢而兩旁虛中央實﹐此肺之平脈﹐堅則爲太過矣。毛而微﹐是中央兩旁皆虛﹐此所生之母气不足﹐而致肺气更衰微也。】

帝曰﹕秋脈太過與不及﹐其病皆何如﹖岐伯曰﹕太過﹐則令人逆气而背痛﹐慍慍然﹔其不及﹐則令人喘﹐呼吸少气而咳﹐上气見血﹐下聞病音。

【注肺主周身之气﹐太過則反逆於外而爲背痛﹐肺之兪在肩背也。經曰﹕气並於肺則憂﹔其不及則令人气虛而喘﹐呼吸少气而咳。虛气上逆﹐則血隨而上行﹔虛气下逆﹐則聞呻吟之病音。蓋肺主气而司呼吸開闔﹐其太過則盛逆於外﹐其不及則虛逆於內也。】

帝曰﹕善。冬脈如營﹐何如而營﹖岐伯曰﹐冬脈者﹐腎也﹐北方水也﹐萬物之所以合藏也﹐故其气來沈以搏﹐故曰營。反此者病。

【注營﹐居也。言冬气之安居於內﹐如萬物之所以合藏也。沈而搏者﹐沈而有石也。】

帝曰﹕何如而反﹖岐伯曰﹕其气來如彈石者﹐此謂太過﹐病在外﹔其去如數者﹐此謂不及﹐病在中。

【注如彈石者﹐石而彊也。腎爲生气之原﹐數則爲虛﹐生气不足也。】

帝曰﹕冬脈太過與不及﹐其病皆何如﹖岐伯曰﹕太過﹐則令人解﹝亻亦﹞﹐脊脈痛而少气﹐不欲言﹔其不及﹐則令人心懸﹐如病饑﹐﹝月少﹞中淸﹐脊中痛﹐少腹滿﹐小便變。帝曰﹕善。

【注腎爲生气之原﹐而主閉藏﹐太過則气外泄而根本反傷﹐故爲懈惰。少气﹐生陽之气不足﹐故脊中痛。心主言而發原於腎﹐根气傷故不欲言也。其不及﹐則心腎水火之气不能交濟﹐故令人心懸﹐如病饑。﹝月少﹞中﹐脇骨之﹝月少﹞﹐當兩腎之處。腎之生陽不足﹐故﹝月少﹞中冷也。腎合膀胱﹐腎虛而不能施化﹐故小便變而少腹滿也。】

帝曰﹕四時之序﹐逆從之變異也﹐然脾脈獨何主﹖

【注此總結上文而言也。蓋髒眞之气﹐合於四時﹐有升降浮沈之序﹐如逆其順序和平之气﹐則有變異之病矣。然四時之脈﹐止合四髒﹐而脾臟之脈獨何所主乎﹖】

岐伯曰﹕脾脈者﹐土也﹐孤髒以灌四旁者也。帝曰﹕然則脾善惡可得見之乎﹖岐伯曰﹕善者不可得見。惡者可見。

【注脾屬土而位居中央﹐寄王於四季﹐月各十八日﹐不得獨主於時﹐故爲孤髒而灌漑四髒。四髒受脾之气而各見其善﹐是脾之善在四髒而不自見其善耳。】

帝曰﹕惡者如何可見﹖岐伯曰﹕其來如水之流者﹐此爲太過﹐病在外﹔如烏之喙者﹐此爲不及﹐病在中。

【注如水之流者﹐灌漑太過也。如烏之喙者﹐黔喙之屬﹐艮止而不行也。】

帝曰﹕夫子言脾爲孤髒﹐中央土﹐以灌四旁﹐其太過與不及﹐其病皆何如﹖岐伯曰﹕太過﹐則令人四肢不舉﹔其不及﹐則令人九竅不通﹐名曰重彊。

【注經云﹕四肢皆稟气於胃﹐而不得至經﹐必因於脾乃得稟也。脾爲濕土﹐主气濕行﹐太過﹐故令人四肢不舉。經曰﹕五臟不和﹐則九竅不通。脾气不足﹐則五臟之气皆不和矣。夫胃爲陽土而气彊﹐脾爲陰土而气弱﹐脾弱而不得稟水谷之气﹐則胃气益彊﹐故名曰重彊。蓋言脾气虛而不能爲胃行其津液者﹐胃彊脾弱﹐臟腑之剛柔不和也。】

帝瞿然而起﹐再拜而稽首曰﹕善。吾得脈之大要。天下至數﹐五色脈變﹐揆度奇恆﹐道在於一。神轉不回﹐回則不轉﹐乃失其機。至數之要﹐迫近以微。著之玉版﹐藏之臟腑﹐每旦讀之﹐名曰玉機。

【注至數者﹐五脈之至數也。蓋天地之間﹐六合之內﹐不離於五﹐人亦應之。故曰天下至數﹐五色脈變﹐揆度奇恆﹐道在於一。一者﹐五臟之神﹐轉而不回。如逆回則失其旋轉之機矣。五臟相通﹐陰陽並合﹐脈之至數迫近以微。著之玉版者﹐有格有序也。藏之臟腑者﹐陰陽雌雄之相應也。每旦讀之者﹐血气未亂也。名曰玉機者﹐如璇璣玉衡也。以上論眞髒之神﹐五臟相通﹐外內環轉﹐如太過不及﹐則病若回而不轉﹐乃失其機而死矣。】

大骨枯槁﹐大肉陷下﹐胸中气滿﹐喘息不便﹐其气動形﹐期六月死。眞髒脈見﹐乃予之期日。

【注气血發原於腎﹐生於胃﹐而輸於脾﹐回則不轉﹐而無相生之機﹐是以大骨枯槁﹐大肉陷下﹐而令人有大病也。大骨﹐兩臂兩腿之骨。大肉﹐卽兩臂兩腿之肉。蓋腎主骨而脾胃主肌肉四肢也。夫胃气之資養於五臟者﹐宗气也。宗气積於胸中﹐從虛裏之大絡﹐貫於十二經脈﹐經脈逆行﹐是以胸中气滿。陽明气厥﹐故喘息不便。其气動形者﹐心病而欲傳之於肺﹐肺主气﹐故气盛而呼吸動形也。期以六月死者﹐今心始傳之肺﹐肺傳之肝﹐肝傳之脾﹐脾傳之腎而後死﹐故有六月之久也。眞髒脈見﹐堅而搏﹐如循薏苡子﹐累累然。予之期日者﹐當死於壬癸日之中夜也。】

大骨枯槁﹐大肉陷下﹐胸中气滿﹐喘息不便﹐內痛引肩項﹐期一月死。眞髒見﹐乃予之期日。

【注此言肝病至肺而死也。內痛者﹐肺受其傷。肺之兪在肩背﹐故痛引肩項也。肝病而已傳及於所勝之髒﹐故當期以本月之內而死也。眞髒脈見﹐如循刀刃﹐責責然如按琴瑟弦。予之期日﹐當死於庚辛日之薄暮也。】

大骨枯槁﹐大肉陷下﹐胸中气滿﹐喘息不便﹐內痛引肩項﹐身熱脫肉破﹝月囷﹞。眞髒見﹐十日之內死。

【注此言肺病至心而死。肺病﹐故痛引肩背﹔傳及於心﹐故身熱也。夫心主血而生於腎臟之精﹐血气盛則充膚熱肉﹐心腎傷而精血衰﹐故曰脫肉破﹝月囷﹞。破﹝月囷﹞﹐脫肉也。﹝月囷﹞﹐肉之標也。眞髒脈見大而虛﹐如羽毛中人膚。病傳於心﹐故期以十日之內死。蓋心不受邪﹐故死之速也。】

大骨枯槁﹐大肉陷下﹐肩髓內消﹐動作益衰﹐眞髒來見﹐期一歲死。見其眞髒﹐乃予﹝予原作與﹐據《素問》玉機眞髒論攺。﹞之期日。

【注此言脾病而終於一歲也。脾主爲胃行其津液﹐津液者﹐淖澤注於骨﹐補益腦膸。脾病而津液不行﹐故肩髓內消也。肩髓者﹐大椎之骨髓上會於腦﹐是以項骨傾者﹐死不治也。脾主四肢﹐脾病則四肢懈惰﹐故動作益衰。眞髒來見者﹐如水之流﹐如烏之喙﹐脾土旺於四時﹐脾气灌於四髒﹐故𨿽有眞髒來見﹐尙期有一歲之久﹐蓋以四時五臟之气終而後死也。期死之月﹝月疑作日。﹞﹐見其眞髒之乍數乍疏﹐乃與之期日﹐謂當死於甲乙之昧旦也。】

大骨枯槁﹐大肉陷下﹐胸中气滿﹐腹內痛﹐心中不便﹐肩項身熱﹐破﹝月囷﹞脫肉﹐目眶陷﹐眞髒見﹐目不見人﹐立死。其見人者﹐至其所不勝之時則死。

【注此腎病而死於脾也。本經曰﹕腎病者﹐大小腹痛。腎傳之心﹐故心中不便。心傳之肺﹐肺傳之肝﹐故肩項身熱。肝傳之脾﹐故目眶陷也。眞髒脈見﹐搏而絕﹐如指彈石辟辟然。如目不見人﹐腎之精气已絕﹐故立死。其見人者﹐餘气未盡﹐至所不勝之時而死﹐謂當死於日昃也。夫腎爲生气之原﹐生气絕於下﹐故死之更速也。】

急虛身中卒至﹐五臟絕閉﹐脈道不通﹐气不往來﹐譬於墮溺﹐不可爲期。

【注此言卒發者﹐莫治其傳也。夫邪气盛則精气虛﹐風寒之邪﹐卒中於身﹐精气一時虛奪﹐故急虛也。此病三陰三陽之气而不病於有形﹐故五臟之气﹐一時絕閉﹐脈道一時不通﹐而气不往來。譬若墮溺﹐乃倉卒一時之病﹐而生死亦在於時日之間。與風寒之病形髒勿治而爲肺痺﹐勿治而傳之肝﹑肝傳之脾﹑脾傳之腎﹑腎傳之心﹐期以三歲六歲死者不相同也﹐故不可以爲期。】

其脈絕不來﹐若人一息五六至﹐其形肉不脫﹐眞髒𨿽不見﹐猶死也。

【注此復言倉卒之病﹐非但不可爲期﹐並不待形肉脫而眞髒見也。脈絕不來﹐生气絕於內也。一息五六至﹐邪气盛於外也。此邪气盛而正气絕﹐不必眞髒見而猶死也。】

眞肝脈至﹐中外急如循刀刃﹐責責然如按琴瑟弦﹐色靑白不澤﹐毛折乃死。眞心脈至﹐堅而搏﹐如循薏苡子累累然﹐色赤黑不澤﹐毛折乃死。眞肺脈至﹐大而虛﹐如以羽毛中人膚﹐色白赤不澤﹐毛折乃死。眞腎脈至﹐搏而絕﹐如指彈石辟辟然﹐色黑黃不澤﹐毛折乃死。眞脾脈至﹐弱而乍數乍疏﹐色黃靑不澤﹐毛折乃死。諸眞髒脈見者﹐皆死不治也。

【注此審別眞髒之脈象乃可與之期日也。如循刀刃﹐如按琴瑟弦﹐肝木之象也。如薏苡子﹐如彈石﹐心腎之象也。皆堅勁之極而無柔和之气。乍數乍疏﹐欲灌不能﹐脾气欲絕之象也。如羽毛中人膚﹐肺气虛散之象也。蓋堅勁虛散皆不得胃气之中和﹐人無胃气則死矣。色靑白不澤﹐赤黑不澤﹐皆兼克賊所勝之色﹐色生於血﹐脈气將絕﹐故不澤也。夫脈气流經﹐經气歸於肺﹐肺朝百脈﹐輸精於皮毛﹐毛脈合精而後行气於臟腑﹐是臟腑之气欲絕而毛必折焦也。《靈樞經》曰﹕血獨盛﹐則淡滲皮膚生毫毛。又曰﹕經脈空虛﹐血气枯弱﹐腸胃﹝亻聶﹞辟﹐皮膚薄著﹐毛腠夭焦。予之死期﹐是皮毛夭折者﹐血气先絕也。】

黃帝曰﹕見眞髒曰死﹐何也﹖岐伯曰﹕五臟者﹐皆稟气於胃。胃者五臟之本也。髒气者不能自致於手太陰﹐必因於胃气﹐乃至於手太陰也。故五臟各以其時﹐自爲而至於手太陰也。故邪气勝者﹐精气衰也。故病甚者胃气不能與之俱至於手太陰﹐故眞髒之气獨見。獨見者﹐病勝髒也﹐故曰死。帝曰﹕善。

【注五臟之气﹐皆胃腑水谷之所資生﹐故胃爲五臟之本。手太陰者﹐兩脈口也。髒气者﹐五臟之精气也。五臟之气必因於胃﹐乃至於手太陰﹐又非惟微和之爲胃气也﹐卽五臟之弦﹑鉤﹑毛﹑石各以其時﹐自爲其象而至於手太陰者﹐皆胃气之所資生。故邪气勝者﹐五臟之精气已衰而不能爲弦﹑鉤﹑毛﹑石之象矣。如令人有大病而病甚者﹐胃气絕而眞髒見。眞髒見者﹐病气勝而髒气絕也。】

黃帝曰﹕凡治病﹐察其形气色澤﹐脈之盛衰﹐病之新故﹐乃治之﹐無後其時。

【注帝以伯所言之五臟乘傳有淺有深﹐而胃气不資有虛有絕﹐故當察其形气色脈。治病者宜急治之﹐無後其時﹐而致於死不治也。】

形气相得﹐謂之可治。色澤以浮﹐謂之易已。脈從四時﹐謂之可治。脈弱以滑﹐是有胃气。命曰易治﹐取之以時。

【注形气相得﹐病之新也。色澤以浮﹐乘逆淺也。脈從四時者﹐五臟各以其時﹐自爲而至於手太陰也。脈弱以滑者﹐胃气能與之俱至於手太陰也。察此四易﹐當急治之﹐而無後其時。取之以時者﹐春刺散兪﹐夏刺絡兪﹐秋刺皮膚﹐冬刺兪竅也。】

形气相失﹐謂之難治。色夭不澤﹐謂之難已。脈實以堅﹐謂之益甚。脈逆四時﹐爲不可治。必察四難而明告之。

【注形气相失﹐病之久也。色夭不澤﹐乘傳深也。脈實以堅﹐無胃气也。脈逆四時﹐克賊勝也。】

所謂逆四時者﹐春得肺脈﹐夏得腎脈﹐秋得心脈﹐冬得脾脈。其至皆懸絕沈濇者﹐命曰逆四時。

【注春得肺脈﹑夏得腎脈者﹐髒精衰而不勝乘之也。其至皆懸絕沈濇者﹐無胃气之資生也。】

未有髒形﹐於春夏而脈沈濇﹐秋冬而脈浮大﹐名曰逆四時也。

【注五臟各以其時自爲而至於手太陰者﹐髒眞之神气也。如無弦﹑鉤﹑毛﹑石之象﹐而升降浮沈之气不可逆﹐蓋气順則脈順﹐气逆則脈逆﹐脈隨气行也。】

病熱脈靜﹐泄而脈大。脫血而脈實﹐病在中﹔脈實堅﹐病在外﹔脈不實堅者﹐皆難治。

【注脈病不相應者﹐病勝髒也﹐故皆爲難治。】古今圖書集成醫部全錄卷七十二

黃帝素問

三部九候論

黃帝問曰﹕余聞九鍼於夫子﹐眾多博大﹐不可勝數。余願聞要道﹐以屬子孫﹐傳之後世﹐著之骨髓﹐藏之肝肺﹐歃血而受﹐不敢妄泄﹗

【注離合眞邪論曰﹕余聞九鍼九篇﹐夫子乃因而九之﹐九九八十一篇﹐余盡通其意矣。此言先立《鍼經》八十一篇﹐論九鍼之道﹐然眾多博大﹐不可勝數﹐故願聞要道。要道者﹐以神髒五合形髒四﹐以應九候也。故曰著之骨髓者﹐藏之深隧也。藏之肝肺者﹐知血气之診也。歃血而受者﹐藏之於心也。不敢妄泄者﹐藏之於中也。蓋必先定五臟之神而後知死生之分﹐察病之所在﹐以調其虛實。故曰凡刺之眞﹐必先治神。五臟已定﹐九候已備﹐後乃存鍼。】

令合天道﹐必有終始﹐上應天光星辰歷紀﹐下副四時五行﹐貴賤更互﹐冬陰夏陽﹐以人應之﹐柰何﹖願聞其方﹗岐伯對曰﹕妙乎哉問也﹗此天地之至數。

【注此篇首論九鍼九候之道。九鍼者﹐天地之大數﹐始於一而終於九。故一以法天﹐二以法地﹐三以法人﹐四以法時﹐五以法音﹐六以法律﹐七以法星﹐八以法風﹐九以法野。夫聖人之起天地之數也﹐一而九之﹐故以立九野﹐九而九之﹐九九八十一以起黃鍾數焉﹐以鍼應數也。一者天也﹐天者陽也。五臟之應天者肺﹐肺者五臟六腑之蓋也。皮者﹐肺之合也﹐人之陽也。二者地也﹐人之所以應土者肉也。三者人也﹐人之所以成生者血脈也。四者時也﹐時者四時八風之气也。五者音也﹐音者冬夏之分﹐分於子午﹐陰與陽別﹐寒與熱爭﹐兩气相搏也。六者律也﹐律者調陰陽四時而合於十二經脈也。七者星也﹐星者人之七竅也。八者風也﹐風者人之股肱八節﹐八正之虛風﹐八風之邪合於骨節腠理之間也。九者野也﹐野者人之節解皮膚之間也。此天地之至數﹐上應天光星辰歷紀﹐下副四時五行﹐中合人之九髒九竅三部九候也。貴賤更互者﹐四時五行之气以王者爲貴而相者爲賤也。冬陰夏陽者﹐下文之所謂沈細懸絕爲陰﹑主冬﹐躁盛喘數爲陽﹑主夏也。帝言九鍼之道﹐以通其意於《鍼經》﹐今願聞簡要之道﹐是以伯答三部九候之法。三部九候爲之原﹐九鍼之道不必存矣。是以鍼解篇之人皮應天﹐人肉應地﹐人脈應人﹐人筋應時﹐人聲應音﹐人陰陽合气應律﹐人齒面目應星﹐人出入气應風﹐人九竅三百六十五絡應野﹐與《靈樞》九鍼論之多有不同。蓋《靈樞》論十二原﹐本經以三部九候爲原也。】

帝曰﹕願聞天地之至數﹐合於人形血气﹐通決死生﹐爲之柰何﹖

【注六節髒象論曰﹕夫自古通天者﹐生之本﹐本於陰陽﹐其气九州九竅﹐皆通乎天气。】

岐伯曰﹕天地之至數﹐始於一﹐終於九焉。一者天﹐二者地﹐三者人。因而三之﹐三三者九﹐以應九野。故人有三部﹐部有三候﹐以決死生﹐以處百病﹐以調虛實而除邪疾。

【注始於一﹐終於九者﹐天之數也。曰天地之至數者﹐言天包乎地﹐地气通於天也。故曰令合天道。一者奇也﹐陽也﹐故應天﹔二者耦也﹐陰也﹐故應地﹔三者參也﹐故應人。因三才而三之﹐則爲九﹐以應九野。九野者﹐九州分野﹐上應天之二十八宿也。人有三部﹐部有三候者﹐三而成天﹐三而成地﹐三而成人也。決死生者﹐觀其形气﹐別其陰陽﹐調其血脈﹐察其腑臟﹐以知死生之期也。處百病者﹐表裏陰陽寒熱虛實之爲病也。調虛實者﹐實則瀉之﹐虛則補之。除邪疾者﹐去血脈﹐除邪風也。】

帝曰﹕何謂三部﹖岐伯曰﹕有下部﹐有中部﹐有上部。部各有三候。三候者﹐有天有地有人也。必指而導之﹐乃以爲眞。上部天﹐兩額之動脈﹔上部地﹐兩頰之動脈﹔上部人﹐耳前之動脈。中部天﹐手太陰也﹔中部地﹐手陽明也﹔中部人﹐手少陰也。下部天﹐足厥陰也﹔下部地﹐足少陰也﹔下部人﹐足太陰也。故下部之天以候肝﹐地以候腎﹐人以候脾胃之气。

【注夫人生於地﹐懸命於天﹐天地合气﹐命之曰人。是以一身之中有三部﹐一部之中而各有天地人。不知三部者﹐陰陽不別﹐天地不分﹐以實爲虛﹐以邪爲眞﹐絕人長命﹐予人夭殃。故必捫循三部九候之盛虛而調之﹐以爲刺法之眞。兩額動脈﹐在額兩分﹐上循於頂﹐足太陽膀胱脈也。太陽爲諸陽主气﹐故主上部天。兩頰動脈在鼻兩旁﹐近於巨髎之分﹐足陽明胃脈也﹐二陽之气而主土﹐故爲上部地。耳前動脈﹐在耳前曲車下陷中﹐手太陽小腸脈也。夫心主血而小腸爲之使﹐人之所以生成者血脈也﹐故主上部人。此陽气之在上也。兩手气口之動脈﹐手太陰脈也﹐五臟之應天者肺﹐然髒爲陰﹐放主中部天。大指次指岐骨間﹐合骨之分﹐動應於手﹐手陽明大腸脈也﹐陽明居中土﹐故主中部地。銳骨端之動脈﹐手少陰心脈也﹐三以應人﹐人主血脈﹐心藏血脈之气﹐故主中部人。毛際外气沖下五里之分﹐動應於手﹐足厥陰肝脈也﹐厥陰爲陰中之少陽﹐主春生之气﹐故主下部天。足內踝後太溪之分﹐動脈應手﹐足少陰腎脈也﹐腎爲牝髒而居下﹐故主下部地。魚腹上越筋間箕門之分﹐動脈應手﹐足太陰脾脈也﹐脾爲陰髒而居中﹐故主下部人。故以下部之三候﹐以候膈下之三神髒焉。】

帝曰﹕中部之候柰何﹖岐伯曰﹕亦有天﹐亦有地﹐亦有人。天以候肺﹐地以候胸中之气﹐人以候心。

【注肺屬幹金而主气﹐故天以候肺。心主血脈而居肺之下﹐故人以候心。胸中﹐膻中也﹐宗气之所聚也。宗气者﹐陽明水谷之所資生﹐故地以候胸中之气。此以中部之三候﹐以候膈上之二神髒﹐中土之二形髒焉。】

帝曰﹕上部以何候之﹖岐伯曰﹕亦有天﹐亦有地﹐亦有人。天以候頭角之气﹐地以候口齒之气﹐人以候耳目之气。

【注太陽爲諸陽主气﹐其經脈上額交巓﹐會於腦出項﹐放天以候頭角之气。足陽明之气﹐胃腑之所生也﹐其經脈起於鼻交頞中﹐上入齒中﹐還出挾口環唇下﹐故地以候口齒之气。手太陽者﹐少陰心臟之腑也﹐其經脈上目銳眥﹐入耳中爲聽宮﹐故人以候耳目之气。此以膺喉頭首以候三形髒焉﹐蓋陽髒之气在上也。】

三部者﹐各有天﹐各有地﹐各有人。三而成天﹐三而成地﹐三而成人。三而三之﹐合則爲九。九分爲九野﹐九野爲九髒。

【注三部之中有九候﹐九候之中而各有三焉﹐兼三才而三之﹐合則爲九﹐九分爲九野。九野者﹐身形之應九野也。左足應立春﹐左脇應春分﹐左手應立夏﹐膺喉頭首應夏至﹐右手應立秋﹐右脇應秋分﹐右足應立冬﹐腰尻下竅應冬至﹐人腑膈下三髒應中州。凡此九者﹐以候臟腑陰陽之气﹐故九野爲九髒。】

故神髒五﹐形髒四﹐合爲九髒。五臟已敗﹐其色必夭﹐夭必死矣。

【注神髒者﹐心藏神﹑肝藏魂﹑肺藏魄﹑脾藏意﹑腎藏志也。形髒者﹐胃與大小腸﹑膀胱﹐藏有形之物也。夫五味入口﹐藏於腸胃﹐味有所藏﹐以養五气﹐气和而生﹐津液相成﹐神乃自生。是五臟之神﹐由腸胃津液之所生也。胃主化水谷之津液﹐大腸主津﹐小腸主液﹐膀胱者津液之所藏﹐故以四腑爲形髒﹐而人之陰陽气血肌肉經脈﹐皆由此九髒之所生也。夭﹐死色也。言五臟之神气﹐由形髒之資生﹐五色之外榮﹐由五臟之所發﹐以此九髒九候之气而復歸重於五臟之神气焉。】

帝曰﹕以候柰何﹖岐伯曰﹕必先度其形之肥瘦﹐以調其气之虛實﹐實則瀉之﹐虛則補之。必先去其血脈而後調之﹐無問其病﹐以平爲期。

【注候者﹐候三部九候之脈而刺之也。肥人血气充盈﹐膚革堅固﹐其气濇以遲﹐刺此者宜深而畱之。瘦人者皮薄色少﹐血淸气滑﹐易脫於气﹐易損於血﹐刺此者宜淺而疾之。實者邪气盛也﹐虛者精气奪也。宜瀉者迎而奪之﹐宜補者追而濟之。去血脈者﹐除宛陳也。蓋凡治病﹐必先去其血﹐乃去其所苦﹐然後瀉有餘補不足。無問其病之可否﹐必候其气至和平而後乃出其鍼也。】

帝曰﹕決死生柰何﹖岐伯曰﹕形盛脈細﹐少气不足以息者﹐危。形瘦脈大﹐胸中多气者﹐死。形气相得者﹐生。參伍不調者﹐病。三部九候皆相失者﹐死。上下左右之脈相應如參舂者﹐病甚。上下左右相失不可數者﹐死。中部之候𨿽獨調﹐與眾髒相失者﹐死。中部之候相減者﹐死。目內陷者﹐死。

【注形充而脈堅大者﹐順也。形充而脈小以弱者﹐气衰﹐衰則危矣。《鍼經》曰﹕病而形肉脫﹐气勝形者死﹐形勝气者危。蓋形瘦者正气衰也﹐脈大者病气進也﹐胸中多气者气勝形也﹐气勝形者邪气盛而正气脫也。天之生命所以立形定气﹐形气和平﹐是爲相得。參伍不調﹐卽獨大獨小﹑獨疾獨徐之意。皆相失者﹐非止於參伍不調也。此臟腑陰陽之气皆病﹐故死。夫脈之來去﹐隨气降升﹐是以九候之相應﹐上下若一。如參舂者﹐言脈之上至下去﹐左至右去﹐有如舂者之參差彼上而此下也。此因邪病甚而正爲邪傷故也。如參舂者﹐止言其來去之參差相失。不可數者﹐並其至數之錯亂﹐此邪病更甚而正气將脫﹐故死。中部天主气﹐中部人主血﹐中部地主胸中之宗气。夫上下左右之脈交相應者﹐血气之循環也。臟腑之脈得胃气而至於手太陰者﹐宗气之所通也。如中部之候𨿽獨調﹐與眾髒相失者﹐不得中焦之血气以資養﹐故死。目者五臟六腑之精也﹐此臟腑之精气消滅。】

帝曰﹕何以知病之所在﹖岐伯曰﹕察九候獨小者病﹐獨大者病﹐獨疾者病﹐獨遲者病﹐獨熱者病﹐獨寒者病﹐獨陷下者病。

【注九候之相應也﹐上下若一﹐不得相失﹐如一部獨異﹐卽知病之所在而隨證治之。大小者﹐脈之體象也。疾遲者﹐脈之气數也。寒熱者﹐三部皮膚之寒熱也。陷下者﹐沈陷而不起也。《鍼經》曰﹕上下左右﹐知其寒溫何經所在﹐審皮膚之寒溫滑濇﹐知其所苦。】

以左手足上上去踝五寸按之﹐庶右手足當踝而彈之。

【注此候生陽之气以知病之死生也。諸陽气者﹐太陽之所主也。根結篇曰﹕太陽爲開﹐開折則肉節瀆而暴病起矣。故暴病者取之足太陽﹐視有餘不足。瀆者﹐皮膚宛焦而弱也﹐是以知病之所在﹐又當候太陽之气焉。衛气篇曰﹕足太陽之本在踝上五寸中﹐而气在脛者﹐止之於气街﹐與承山踝上以下﹐必先按而在久﹐應於手﹐乃刺而予之。按承山乃足太陽穴﹐在外踝上七寸﹐故以左手於病者足上上去踝五寸按之﹐是在承山之下矣。庶右手於病者足上當踝而彈之﹐蓋以左手取脈﹐庶右手得以在下而彈﹐其應過五寸以上蠕蠕然者不病﹐是更過踝上五寸而及於承山矣。故曰踝上以下﹐必先按而在久。踝上者謂去踝五寸以上而及於承山﹐以下者謂承山以下而至去踝五寸之間。蓋以左手之三指﹐於踝上五寸承山以下﹐以候太陽之气﹐以察病之死生﹐故下文曰足太陽气絕者﹐其足不可屈伸﹐死必戴眼。蓋九鍼之要﹐候气爲先﹐足太陽爲諸陽主气也。】

其應過五寸以上蠕蠕然者不病﹐其應疾中手渾渾然者病﹐中手徐徐然者病。

【注蠕蠕﹐微動貌﹐气之和也。應疾而中手渾渾然者﹐急疾太過也。徐徐然者﹐气不及也﹐故皆主病。】

其應上不能至五寸﹐彈之不應者死。

【注生气絕於下﹐故不能上應也。】

是以脫肉身不去者死。

【注脫肉者﹐皮肉宛焦而弱也。身不去者﹐開折而暴病畱於身也﹐言正气虛而肉脫﹐邪畱於身而不去者死也。】

中部乍疏乍數者死。

【注太陽之气者﹐論先天之生陽。榮衛气血者﹐乃後天水谷之精气。中部乍疏乍數者﹐中焦之生气欲絕也。】

其脈代而鉤者﹐病在絡脈。

【注血脈生於心而輸於脾﹐代乃脾脈﹐鉤乃心脈﹐此復申明候足上中部者﹐候中下二焦之生气。如病在絡脈者﹐其脈代而鉤也。】

九候之相應也﹐上下若一﹐不得相失。一候後則病﹐二候後則病甚﹐三候後則病危。所謂後者﹐應不俱也。

【注人生有形﹐不離陰陽。天地合气﹐別爲九野。故九候之相應也﹐上下若一﹐不得相失。一候後不應﹐是天地人之气失其一矣﹐故主病。二候後不應﹐是三部之中失其二矣﹐故主病甚。三候後不應﹐是三者皆失﹐故主病危。】

察其腑臟以知死生之期﹐必先知經脈﹐然後知病脈。眞髒脈見者勝死。足太陽气絕者﹐其足不可屈伸﹐死必戴眼。

【注腑爲陽﹐髒爲陰。知陽者知病之所從來﹐知陰者知死生之期﹐知經脈之死生出入﹐而後知病脈之所從來。詳經脈別論﹐眞髒脈見者﹐至其所勝克之日時而死。復結上文﹐其應上不能至五寸﹐彈之不應者﹐足太陽之气絕也。足太陽主筋﹐陽气者柔則養筋﹐是以太陽气絕﹐筋攣急而足不可屈伸。太陽之脈起於目內眥﹐爲目上綱﹐脈系絕﹐故死必戴眼。】

帝曰﹕冬陰夏陽柰何﹖岐伯曰﹕九候之脈﹐皆沈細懸絕者爲陰﹐主冬﹐故以夜半死﹔盛躁喘數者爲陽﹐主夏﹐故以日中死。

【注此復問冬陰夏陽﹐以人應之柰何﹖按九鍼篇曰﹕五者﹐音也。音者﹐冬夏之分﹐分於子午﹐陰與陽別﹐寒與熱爭﹐兩气相搏也。蓋言冬至之子﹐陰之極也﹐陰極而一陽初生﹐陰气始下﹔夏至之午﹐陽之極也﹐陽極而一陰初生﹐陽气始下。是陰陽之气﹐分於子午也。至春分之時﹐陽气直上﹐陰气直下﹔秋分之時﹐陰气直上﹐陽气直下﹐是陰陽離別也。寒熱者﹐陰陽之气也。陰陽分別而復有交合﹐故寒與熱爭而兩气相搏也。此言三部九候之中﹐有天地陰陽四時五行之气。若九候之脈皆沈細而絕﹐無陽气之和﹐此爲陰而主冬﹐故死於夜半之子﹔如盛躁喘數而無陰气之和﹐此爲陽而主夏﹐故死於日中之午。皆陰陽偏絕之爲害也。】

是故寒熱病者﹐以平旦死﹔熱中及熱病者﹐以日中死﹔病風者﹐以日夕死﹔病水者﹐以夜半死﹔其脈乍疏乍數﹐乍遲乍疾者﹐日乘四季死。形肉已脫﹐九候𨿽調猶死。

【注寒熱病者﹐陰陽相乘而爲寒爲熱也。本經云﹕因於露風﹐乃生寒熱。病風者﹐亦爲寒熱病也。平旦﹐日夕﹐系陰陽兩分之時。寒熱者﹐乃陰陽兩傷之病﹐是以應時而死。熱中﹑熱病者﹐陽盛之極﹐故死於日中之午。病水者﹐陰寒之邪﹐故死於夜半之中。土位中央﹐王於四季﹐其脈乍疏乍數﹐乍疾乍遲﹐乃土气敗而不能灌漑四髒﹐故死於辰戌丑未之時也。夫形歸气﹐气生形﹐形气已敗﹐血脈𨿽調猶死。言七診之死﹐因气而見於脈﹐非血脈之爲病也。故下文云﹐其脈候亦敗者死。】

七診𨿽見﹐九候皆從者﹐不死。所言不死者﹐風气之病及經月之病﹐似七診之病而非也﹐故言不死。若有七診之病﹐其脈候亦敗者﹐死矣。必發噦噫。

【注七診者﹐謂沈細懸絕﹑盛躁喘數﹑寒熱﹑熱中﹑病風﹑病水﹑土絕於四季也。九候皆從者﹐謂上下若一﹐無獨大獨小也。七診者乃陰陽之气﹐自相分離﹐是以應時而死。若因邪而病有似乎七診者﹐不死也。風气之病﹐病風也﹐病風而陰陽相離﹐期以日夕死﹔如病風而陰陽和平﹐九候若一﹐不死也。經月之病﹐病水也﹐病水而沈細懸絕﹐期以夜半死﹔病水而陰陽和平﹐九候皆從﹐不死也。蓋言七診之死﹐死於陰陽分離﹐不因邪病而有應時之死也。若七診之病﹐其脈亦敗者﹐气病而脈亦病也﹐故必發噦噫。蓋胃气敗者其聲噦﹐胃气逆而上走心爲噫﹐胃主气而心主脈也。】

必審問其所始病﹐與今之所方病﹐而後各切循其脈﹐視其經絡浮沈﹐以上下逆從循之。其脈疾者不病﹐其脈遲者病﹐脈不往來者死﹐皮膚著者死。

【注始病者﹐病久而深也。方病者﹐新受之邪病淺也。各切循其脈者﹐切其病之在陰在陽在髒在腑也。夫病久者其脈沈而逆﹐方病者其脈從而浮﹐故當視其經絡浮沈以上下之逆從循之。夫邪傷經脈則脈數疾﹐故其脈疾者﹐知不病在七診也。陰陽髒气受傷則其脈遲﹐故脈遲者﹐知其病在七診也。脈不往來者﹐有七診之病而脈候亦敗也。皮膚著者﹐病久而肉脫也。根結篇曰﹕皮膚薄著﹐毛腠夭焦﹐予之死期。此言方病而傷於形身經絡者不死﹐病久而傷五臟陰陽之气者死。故曰﹕經病者治其經﹐孫絡病者治其孫絡血。若五臟陰陽之气已絕於內﹐而欲以鍼石治其外者﹐未之有也。】

帝曰﹕其可治者柰何﹖岐伯曰﹕經病者治其經﹐孫絡病者治其孫絡血﹐血病身有痛者治其經絡。其病者在奇邪﹐奇邪之脈﹐則繆刺之。畱瘦不移﹐節而刺之。上實下虛﹐切而從之。索其結絡脈﹐刺出其血﹐以見通之。瞳子髙者太陽不足﹐戴眼者太陽已絕﹐此決死生之要﹐不可不察也。手指及手外踝上五指畱鍼手指及手外踝上五指畱鍼此句王冰注謂﹕錯簡文也。。

【注血病者﹐血傳捨於絡脈﹐在絡之時﹐痛於肌肉﹐故身有痛。蓋言病在經之深者治其經﹐病在孫絡之淺者治其孫絡﹐病在經絡淺深之間而痛及於肌肉者﹐治其經與絡也。奇邪者﹐邪不入於經﹐流溢於大絡而生奇病也。夫邪客大絡者﹐左注右﹐右注左﹐上下左右﹐與經相干而布於四末﹐其气無常處﹐不入於經兪﹐故宜繆刺之。繆刺者﹐以左取右﹐以右取左也。畱瘦不移者﹐畱淫日深﹐著於骨髓﹐故卽於節而剌之。蓋病在脈絡者取之脈﹐病在骨節者治其節也。刺節眞邪篇曰﹕大經調者謂之不病﹐𨿽病謂之自已也。一經上實下虛而不通者﹐此必有橫絡盛加於大經﹐令之不通﹐視而瀉之﹐此所謂解結也。是以上實下虛者﹐有橫絡盛加於經﹐以致上下不通而有虛實也。切而從之者﹐切其某經之所阻而從治之也。索其結絡者﹐索其橫絡之結而刺出其血。以見通之者﹐視而瀉之也。上言病在經脈者爲可治也。夫九鍼九候之道﹐貴在神與气﹐心藏神而爲陽中之太陽﹐腎爲生气之原而膀胱爲之表裏﹐是以獨候手足之太陽者﹐太陽主諸陽之气也。瞳子髙者﹐乃太陽之神气不足﹐蓋手太陽之脈﹐上頰至目銳眥﹐其支者抵鼻至目內眥﹐虛則經气急而瞳子髙大矣。足太陽之脈﹐起於目內眥系﹐气絕﹐故死必戴眼。𨿽然﹐手足之經气交相貫通﹐手經之不足﹐緣生气之衰微﹐如生气脫於下﹐手太陽先絕於上矣。故虛於上者宜補之﹐絕於下者爲死證﹐所謂木敷者其葉發﹐弦敗者其音嘶。手太陽之脈起於小指之端﹐循手外側上腕出踝中。外踝上者﹐在手外側踝上也。五指者﹐第五之小指也。言太陽不足﹐當於手指及外踝上之後溪﹐五指之少澤上﹐畱鍼以補之。蓋候足太陽之气者﹐於足上去踝五寸而彈之﹔補手太陽者﹐當於手外踝上五指而取之。此手足之經气交相貫通﹐先不足於上而後絕於下也。】

經脈別論

黃帝問曰﹕人之居處﹐動靜勇怯﹐脈亦爲之變乎﹖岐伯對曰﹕凡人之驚恐恚勞動靜﹐皆爲變也。是以夜行則喘出於腎﹐淫气病肺﹔有所墮恐﹐喘出於肝﹐淫气害脾﹔有所驚恐﹐喘出於肺﹐淫气傷心﹔度水跌僕﹐喘出於腎與骨。當是之時﹐勇者气行則已﹐怯者則著而爲病也。

【注按三部九候論至血气形志篇﹐與《靈樞》之九鍼論前後相符。人之居處安靜﹐其气和平﹐自有經常之脈﹔如動作過用﹐則變而爲病脈矣。腎屬亥子而气主閉藏﹐夜行則腎气外泄﹐故喘出於腎。腎爲本﹐肺爲末﹐腎气上逆﹐故淫傷於肺也。夫喘屬肺證﹐又曰陽明厥則喘﹐汗出於肺主之皮毛﹐而生於胃腑之津液﹐墮則傷筋﹐筋卽爲肝﹐故喘出於肝。木勝土﹐故淫气害脾。驚則气亂﹐故喘出於肺。肺者心之蓋﹐故淫气傷心。跌則傷骨﹐骨卽爲腎﹐故喘出焉。此數者皆傷五臟之气﹐勇者逆气已過﹐正气復順﹐怯者則畱著爲病而見病脈矣。】

故曰﹕診脈之道﹐觀人勇怯骨肉皮膚﹐能知其情﹐以爲診法也。故飲食飽甚﹐汗出於胃﹔驚而奪精﹐汗出於心﹔持重遠行﹐汗出於腎﹔疾走恐懼﹐汗出於肝﹔搖體勞苦﹐汗出於脾。故春秋冬夏四時﹐陰陽生病起於過用﹐此爲常也。

【注汗者水谷之津液﹐飽甚則胃滿﹐故汗出焉。血乃心之精﹐汗乃血之液﹐驚傷心气﹐汗出於心﹐故曰奪精。持重遠行﹐則傷骨﹐故汗出於腎。疲罷傷筋﹐故汗出於肝。勞傷四體﹐故汗出於脾。四時陰陽﹐自有經常﹐血气循行﹐各有調理﹐如動作過傷﹐則血气妄逆而生病﹐此自然之理也。】

食气入胃﹐散精於肝﹐淫气於筋。食气入胃﹐濁气歸心﹐淫精於脈。脈气流經﹐經气歸於肺﹐肺朝百脈﹐輸精於皮毛。毛脈合精﹐行气於腑﹐腑精神明﹐畱於四髒﹐气歸於權衡。權衡以平﹐气口成寸﹐以決死生。飲入於胃﹐遊溢精气﹐上輸於脾﹐脾气散精﹐上歸於肺﹐通調水道﹐下輸膀胱。水精四布﹐五經並行。合於四時五臟﹐陰陽揆度﹐以爲常也。

【注肝者土之勝﹐制則生化﹐故散精於肝。肝者筋其應﹐故淫气於筋。經曰﹕受谷者濁﹐胃食气﹐故曰濁气。胃絡上通於心﹐故入胃之食﹐气歸於心﹐子令母實也。心气通於脈﹐故淫精於脈。脈气者﹐水谷之精气而行於經脈中也。經﹐大經也﹐言入胃之穀气﹐先淫气於脈﹐百脈之經气總歸於大經﹐經气歸於肺﹐是以百脈之气皆朝會於肺也。肺合皮毛﹐故復輸精於皮毛。經云﹕血獨盛﹐則淡滲皮膚﹐生毫毛。夫皮膚主气﹐經脈主血﹐毛脈合精者﹐血气相合也。六腑爲陽﹐故先受气。腑精神明者﹐六腑之津液相成﹐而神乃自生也。穀气入胃﹐淫精於脈﹐乃傳之肺﹐肺气散精﹐行气於腑﹐腑精畱於四髒﹐以養五臟之气﹐故曰谷入於胃﹐乃傳之肺﹐五臟六腑﹐皆以受气。權衡平也﹐言脈之浮沈出入陰陽和平﹐故曰權衡以平。气口﹐手太陽之兩脈口。成寸者﹐分尺爲寸也。言五臟六腑受气於谷﹐淫精於脈﹐變見於气口﹐以決其死生。夫入胃之飲﹐精气上輸於脾﹐脾气散精﹐上歸於肺﹐蓋脾主爲胃行其津液者也。肺應天而主气﹐故能通調水道而下輸膀胱。所謂地气升而爲云﹐天气降而爲雨也。水精四布者﹐气化則水行﹐故四布於皮毛。五經並行者﹐通灌於五臟之經脈也。五臟﹐五行之气也。揆度﹐度數也。總結上文而言經脈之道﹐合於四時五行之次序﹐陰陽出入之度數﹐以爲經脈之經常。】

太陽髒獨至﹐厥喘虛气逆﹐是陰不足陽有餘也。表裏當俱瀉﹐取之下兪。

【注言臟腑經脈有陰陽相合之常度。如偏陰偏陽之獨至﹐則爲厥喘諸病。所謂先知經脈﹐今識病脈也。太陽髒獨至者﹐太陽之經气獨至而無陰气之和也。陽气惟上﹐故下厥上喘而虛气上逆也。是陰不足而陽有餘﹐表裏俱當瀉。蓋太陽經气發原於下﹐而上出於膚表﹐故當表裏俱瀉而取之下兪。】

陽明髒獨至﹐是陽气重並也。當瀉陽補陰﹐取之下兪。

【注陽明獨至﹐是太少重並於陽明﹐陽盛故陰虛矣。言陰陽並合﹐乃經脈之常﹐如陽並於陽﹐陰並於陰﹐則爲病脈矣。】

少陽髒獨至﹐是厥气也。蹻前卒大﹐取之下兪。

【注少陽主初生之气﹐生气厥逆於下﹐致髒脈之獨大於蹺前也。蹺者﹐奇經之蹺脈﹐足少陽經脈在陽蹺之前﹐故蹺前卒大。】

少陽獨至者﹐一陽之過也。

【注此明經气之各有別也。夫一陰一陽﹐分而爲三陰三陽﹐三陰三陽合於手足十二經脈﹐十二經脈合於十二臟腑﹐所以藏物﹐故亦名髒也。所謂太陽陽明少陽髒獨至者﹐言三陽經脈之獨盛也。三陽經脈之獨盛者﹐是三陽气之太過也。】

太陰髒搏者﹐用心省眞。五脈气少﹐胃气不平﹐三陰也。宜治其下兪﹐補陽瀉陰。

【注言三陰三陽之經气皆有手有足也。夫手之太陰﹐足之太陰﹐是爲三陰。是以太陰之髒脈相摶者﹐須用心省察其爲手之太陰﹑足之太陰乎﹖如五脈气少者﹐手太陰之過也。蓋肺朝百脈而輸精於臟腑﹐肺气摶而不行﹐則五脈之气皆少。是以五脈气少者﹐知在手之太陰也。脾主爲胃行其津液﹐脾气摶而不行﹐是以胃气不平。胃气不平者﹐知在足之太陰也。手之太陰﹐足之太陰﹐而後謂之三陰也。足之三陰從足走腹﹐手之三陰從腹走手﹐手足經气交相貫通﹐故獨取之下兪。】

一陽獨嘯﹐少陽厥也。

【注一陽之气獨嘯者﹐蓋因少陽之經气厥逆也。所謂少陽獨至﹐一陽之過者﹐言气盛而及於經也。一陽獨嘯﹐少陽厥者﹐言經逆而及於气也。】

陽並於上﹐四脈爭張﹐气歸於腎﹐宜治其經絡﹐瀉陽補陰。

【注陽並者﹐太陽陽明之气相並也。四脈者﹐太陽之小腸膀胱﹑陽明之胃與大腸﹐卽四形髒之脈也。四脈爭張﹐以致陽並於上﹐亦經厥而及於气也。腎爲生气之原﹐三陰之气虛陷於腎﹐不能與陽相接﹐故瀉其陽之絡﹐補其陰之經﹐陰陽平而經气和矣。】

一陰至﹐厥陰之治也。眞虛﹝疒肙﹞心﹐厥气畱薄﹐發爲白汗。調食和藥﹐治在下兪。

【注言經气逆而病及於髒也。一陰者﹐厥陰也。是以一陰气至﹐當厥陰主治﹐而反見髒眞之虛﹐心爲﹝疒肙﹞痛。蓋厥陰之气發於命門﹐爲心主之包絡﹐厥陰气逆以至眞虛而心痛也。厥逆之气畱薄於心下﹐則上迫於肺﹐故發爲白汗。夫眞虛痛心﹐病在內也﹔經气厥逆﹐病在外也。病在內者﹐治以藥食﹔病在外者﹐治以鍼砭。故宜調食和藥﹐治其下兪。夫所謂一陽﹑二陽﹑三陽﹐一陰﹑二陰﹑三陰者﹐陰陽之二气也﹐所謂太陽﹑陽明﹑少陽﹐太陰﹑厥陰﹑少陰者﹐槪臟腑經气而言也。】

帝曰﹕太陽髒何象﹖岐伯曰﹕象三陽而浮也。帝曰﹕少陽髒何象﹖岐伯曰﹕象一陽也。一陽髒者﹐滑而不實也。帝曰﹕陽明髒何象﹖岐伯曰﹕象大浮也。太陰髒搏﹐言伏鼓也。二陰搏至﹐腎沈不浮也。

【注太陽髒者﹐小腸膀胱之經脈也。象者﹐效象形容也。此論經气之見於脈者﹐各有別也。象者像也﹐三陽陽盛之气也﹐言太陽之髒脈象陽盛之气而浮也。少陽髒者﹐三焦甲膽之經气﹐故象一陽初動之生陽。所謂一陽二陽者﹐乃三陽之气也﹐气應脈外﹐故以脈之浮沈以效象陰陽之气。如在一陽之髒脈﹐則見脈體之滑象矣。蓋陽气搏於脈中其脈則滑﹐陽欲外浮﹐故不實也。陽明髒者﹐胃與大腸之經脈也。陽明者﹐兩陽合明﹐陽气合並﹐則陽熱盛﹐故其象大浮。象大浮者﹐二陽之气也。太陰髒搏者﹐乃太陰之經脈相搏﹐故見脈象之伏鼓。如二陰之气相搏﹐𨿽至少陰之腎﹐止見乎沈而不浮。蓋以脈象之浮沈﹐以別陰陽之气﹐以脈體之滑動不實﹐鼓動而伏﹐以別陰陽之脈也。】

通評虛實論

黃帝問曰﹕何謂虛實﹖岐伯對曰﹕邪气盛則實﹐精气奪則虛。帝曰﹕虛實何如﹖岐伯曰﹕气虛者﹐肺虛也﹔气逆者﹐足寒也。非其時則生﹐當其時則死。余髒皆如此。

【注邪气者﹐風寒暑濕之邪。精气者﹐榮衛之气也。蓋邪气有微盛﹐故邪盛則實﹔正气有彊弱﹐故精奪則虛。奪﹐失也﹐爲邪所奪也。伯言虛實者﹐皆從物類始。如肺主气﹐其類金﹐五行之气先虛於外﹐而後內傷五臟。蓋邪從表入裏﹐在外之气血骨肉﹐先爲邪病所虛﹐是以骨肉滑利﹐則邪不內侵﹐而裏亦實﹐表气虛則內傷五臟而裏亦虛﹐此表裏之虛實也。如气逆於上﹐則下虛而足寒﹐此上下之虛實也。如值其生旺之時則生﹐當其勝克之時則死﹐此四時之虛實也。夫肝主筋﹐其類木﹔心主血﹐其類火﹔脾主肉﹐其類土﹔肺主气﹐其類金﹔腎主骨﹐其類水。蓋五臟之气外合於五行﹐五行之气歲應於四時﹐故皆有生旺克勝之气而各有死生之分。】

帝曰﹕何謂重實﹖岐伯曰﹕所謂重實者﹐言大熱病﹐气熱脈滿﹐是謂重實。帝曰﹕經絡俱實何如﹖何以治之﹖岐伯曰﹕經絡皆實﹐是寸脈急而尺緩也﹐皆當治之。故曰滑則從﹐濇則逆也。夫虛實者﹐皆從其物類始﹐故五臟骨肉滑利﹐可以長久也。

【注大熱者﹐邪气盛也。气爲陽﹐血脈爲陰﹐邪盛而气血皆傷﹐故爲重實﹐論血气之陰陽虛實也。邪盛於經﹐則寸口脈急。緩爲內熱﹐熱在於絡﹐則尺脈緩也。此當以鍼取之。此以寸尺而候血脈之陰陽也。滑主气血皆盛﹐故爲從﹔濇主血气皆少﹐故爲逆。五行者﹐天地之陰陽也。五臟者﹐人之陰陽也。《易》曰﹕方以類聚﹐物以羣分。皮肉筋骨﹐五臟之外合也﹔金木水火土﹐五臟之外類也。夫邪之中人﹐始於皮膚﹐次於肌肉﹐畱而不去﹐則入於經脈以及於筋骨﹐故邪之中人﹐先從其物類始。是以壯者之血气盛﹐其肌肉滑﹐气道通﹐榮衛之行不失其常﹐可以長久其天命。如五臟不堅﹐使道不長﹐空外以張﹐數中風寒﹐血气虛﹐脈不通﹐眞邪相攻﹐亂而相引﹐故不壽而盡也。】

帝曰﹕絡气不足﹐經气有餘﹐何如﹖岐伯曰﹕絡气不足﹐經气有餘者﹐脈口熱而尺寒也。秋冬爲逆﹐春夏爲從。治主病者。

【注不足者﹐精气奪﹔有餘者﹐邪气盛。此邪去絡而入經也。寒熱者﹐尺寸之膚寒熱而應於經絡也。絡脈外連皮膚爲陽﹐主外﹔經脈內連臟腑爲陰﹐主內。經云﹕榮出中焦﹐衛出下焦。衛气先行皮膚﹐先充絡脈﹐絡脈先盛﹐衛气已平﹐榮气乃滿﹐而經脈大盛。經脈之虛實﹐以气口知之﹐故以尺膚候絡而以寸候經。夫邪气之從外而內﹐猶借正气之從內而外以扞禦﹐使邪仍從膚表而出。秋冬之气降沈﹐不能使邪外散﹐故爲逆﹔春夏之气生浮﹐故爲從也。邪病在經﹐當從其經而取之。此論外因之虛實也。】

帝曰﹕經虛絡滿何如﹖岐伯曰﹕經虛絡滿者﹐尺脈滿﹐脈口寒濇也。此春夏死﹑秋冬生也。帝曰﹕治此者柰何﹖岐伯曰﹕絡滿經虛﹐灸陰刺陽﹔經滿絡虛﹐刺陰灸陽。

【注此論內因之虛實也。尺脈熱滿﹐故主絡滿﹔脈口寒濇﹐故主經虛。春夏之气﹐生長於外﹐气惟外弛而根本虛脫﹐故死。秋冬之气收藏於內﹐故生。蓋外因之病宜神機外運﹐內因之病宜根本實堅。絡爲陽﹐經爲陰﹐刺者瀉其盛滿之气﹐灸者起其陷下之陽。蓋不足者病﹐而太過者亦爲病也。】

帝曰﹕何謂重虛﹖岐伯曰﹕脈气上虛尺虛﹐是謂重虛。帝曰﹕何以治之﹖岐伯曰﹕所謂气虛者﹐言無常也。尺虛者﹐行步恇然。脈虛者﹐不象陰也。如此者﹐滑則生﹑濇則死也。

【注此論脈气皆虛也。榮气宗气行於脈中﹐衛气行於脈外﹐故曰脈气。蓋以气口之脈可以候血﹐可以候气也。上虛者﹐寸口之脈气虛也。尺虛者﹐脈气虛於下也。上下皆虛﹐故曰重虛。气者﹐謂陽明所生之榮衛宗气也。恇﹐虛怯也。謂陽明之气虛於上﹐則言語無常﹔陽明之气虛於下﹐則令人行步恇然。蓋气從太陰出注手陽明﹐上行注足陽明﹐下行至跗上。故曰身半以上﹐手太陰陽明皆主之﹔身半以下﹐足太陰陽明皆主之。气爲陽﹐血脈爲陰。陽明之生气爲陽﹐少陰之精气爲陰。蓋以寸尺之脈﹐以候陽明之生气﹐而不效象其陰之虛也。夫气生於陽明而發原在腎﹐少陰之气上與陽明相合﹐陰陽相搏﹐其脈則滑﹐搏則化水谷之精微而气生矣﹐故主生。濇主少气﹐生原已絕﹐故死。】

帝曰﹕寒气暴上﹐脈滿而實﹐何如﹖岐伯曰﹕實而滑則生﹐實而逆則死。

【注此承上文之意而問也。蓋脈气生於胃腑﹐而發原在於少陰﹐是以上節論生气之原﹐此以下復論發原之始。夫腎臟主水﹐在气爲寒。寒气暴上者﹐水寒之气暴上而滿於脈也。實而滑者﹐得陽明之气相和故生。逆者﹐少陰之生气已絕﹐故死。蓋寒气上乘﹐則眞气反下逆矣。】

帝曰﹕脈實滿﹐手足寒﹐頭熱﹐何如﹖岐伯曰﹕春秋則生﹐冬夏則死。脈浮而濇﹐濇而身有熱者﹐死。

【注腎主生气之原﹐膀胱爲太陽之腑。脈實滿者﹐少陰之寒气充於外。手足寒者﹐少陰之生气虛於內也。頭熱者﹐太陽之气發越於上也。腎與膀胱﹐陰陽並交﹐咸主生气﹐若盛於外則反虛於內矣。春時陽气微上﹐陰气微下﹔秋時陰气微上﹐陽气微下。陰陽二气﹐交相資生﹐放主生。冬時陰气盡出於外﹐夏時陽气盡虛於內﹐故主死。言陰陽之根气不可虛脫者也。脈浮而濇﹐陰越於外而虛於內也﹔濇而身熱﹐陽脫於內而弛於外也。此復言陰陽之根气脫者﹐皆爲死證﹐非但冬夏死而春秋可生。】

帝曰﹕其形盡滿何如﹖岐伯曰﹕其形盡滿者﹐脈急大堅﹐尺濇而不應也。如是者故從則生﹐逆則死。帝曰﹕何謂從則生﹐逆則死﹖岐伯曰﹕所謂從者﹐手足溫也。所謂逆者﹐手足寒也。

【注腎爲水髒﹐在气爲寒。上論寒气暴上﹐此復論其水體泛溢﹐故其形盡滿也。形爲皮膚肌腠﹐蓋經脈之內﹐有有形之血﹐是以無形之气乘之﹔肌腠之間﹐主無形之气﹐是以有形之水乘之而爲腫脹也。諸急爲寒﹐寒水充溢於形身﹐故脈急而堅大。水邪外溢﹐則少陰之正气不升﹐故尺濇而不應也。《靈樞經》曰﹕脈堅大以濇者脹也。夫少陰之气從下而上﹐合於陽明﹐戊癸合而化火﹐火土之气﹐故有如是之證者。得少陰之气仍從下而上者生﹐逆而下者死。手足溫者﹐少陰之生气復也。生气復﹐則火土之气漸旺﹐寒水之邪漸消。手足寒者﹐少陽之生气已絕﹐故死。】

帝曰﹕乳子而病熱脈懸小者﹐何如﹖岐伯曰﹕手足溫則生﹐寒則死。帝曰﹕乳子中風熱﹐喘鳴肩息者﹐脈何如﹖岐伯曰﹕喘鳴肩息者﹐脈實大也。緩則生﹐急則死。

【注夫病熱者﹐皆傷寒之類。凡傷於寒﹐借陽气以化熱﹐熱𨿽盛不死。然陽气生於精水之中﹐男子八歲﹐女子七歲﹐腎气始實。乳子天癸未至﹐腎气未盛﹐故帝復有此問焉。夫心主脈而資生於腎﹐心腎水火之气上下時交﹐腎气不能上資於心﹐則心懸如病饑﹔而寸口之脈懸絕小者﹐腎气未盛也。伯答乳子之生陽﹐借後天之气也。四肢皆稟气於胃﹐故陽受气於四末。是以手足溫者﹐胃气尙盛﹐故生﹔寒則胃气已絕﹐故死。夫水谷入於胃﹐津液各走其道﹐腎爲水髒﹐受五臟之精而藏之﹐是先天之精﹐猶借後天之所資益者也。又別出兩行營衛之道﹐其大气之搏而不行者﹐名曰宗气﹐積於胸中﹐上出於肺﹐以司呼吸﹐是四肢之原兪﹐又受資於胃腑所生之榮衛宗气﹐是以手足溫者生﹐寒者死。然後天所生之宗气﹐而亦不可傷也。宗气者﹐五臟六腑十二經脈之宗始﹐故曰宗气。肩息者﹐呼吸搖肩也。風熱之邪始傷皮毛﹐喘鳴肩息﹐是風熱盛﹐內幹肺气宗气﹐故脈實大也。夫脈之所以和緩者﹐得陽明之胃气也。急則胃气已絕﹐故死。】

帝曰﹕腸澼便血何如﹖岐伯曰﹕身熱則死﹐寒則生。帝曰﹕腸澼下白沫何如﹖岐伯曰﹕脈沈則生﹐脈浮則死。帝曰﹕腸澼下膿血何如﹖岐伯曰﹕脈懸絕則死﹐滑大則生。帝曰﹕腸澼之屬身不熱﹐脈不懸絕﹐何如﹖岐伯曰﹕滑大者曰生﹐懸濇者曰死。以髒期之。

【注腸澼者﹐邪澼積於腸中﹐而爲便利。經言陽絡傷則血外溢﹐血外溢則衂血﹔陰絡傷﹐則血內溢﹐血內溢則便血。腸胃之絡傷﹐則血溢於腸外﹐腸外有寒汁沫與血相搏﹐則合並凝聚而積成矣。故腸澼便血者﹐陰絡之血溢也。腸澼下白沫者﹐腸外之寒汁沫也。腸澼下膿血者﹐汁沫與血相搏並合而下。夫便血﹐陰泄於內也。發熱﹐陽脫於外也。本經曰﹕陰陽虛﹐腸澼死。此陰陽血气之相離也。下白沫者﹐陰液下注﹐故脈沈者爲順。如脈浮﹐是經气下泄﹐脈气上浮﹐此經脈相離﹐故爲死證。夫血脈始於足少陰腎﹐生於足陽明胃﹐主於手少陰心﹐輸於足太陰脾。懸絕者﹐足少陰之陰液絕也﹐故死。滑大者足少陰之生气盛也﹐故生。身不熱者﹐陽不外脫也。脈不懸絕﹐陰不下絕也。懸濇者﹐陽明之生气已絕﹐故死。辧脈篇曰﹕趺陽脈浮而濇﹐故知脾气不足﹐胃气虛也。懸則胃气絕矣。胃气已絕﹐則眞髒之脈見﹐故當以髒期之。肝至懸絕十八日死﹐心至懸絕九日死﹐肺至懸絕十二日死﹐腎至懸絕七日死﹐脾至懸絕四日死。懸絕者﹐絕無陽明之胃气﹐而眞髒孤懸也。】

帝曰﹕癲疾何如﹖岐伯曰﹕脈搏大滑﹐久自已﹔脈小堅急﹐死不治。帝曰﹕癲疾之脈﹐虛實何如﹖岐伯曰﹕虛則可治﹔實則死。

【注此論五臟之外合爲病有虛實也。《靈樞經》曰﹕肺脈急甚爲癲疾﹐腎脈急甚爲骨癲疾。骨癲疾者﹐顑齒諸兪分肉皆滿而骨居﹐汗出﹐煩悗﹐嘔多沃沫﹐气下泄﹐不治。筋癲疾者﹐身倦攣急﹐嘔沫﹐气下泄﹐不治。脈癲疾者﹐暴僕﹐四肢之脈皆脹而縱﹐嘔沫﹐气泄﹐不治。是肺合之形﹐腎合之骨﹐心合之脈﹐肝合之筋﹐爲病於外而有死生之分。脈搏大者﹐气盛於外﹐故生﹔小堅急者﹐气泄於下﹐故死。經曰﹕重陰則癲。蓋癲乃血實之證﹐故治癲疾者﹐瀉出其血﹐置於瓠壺之中。是以脈堅實者死﹔气滑大者生。】

帝曰﹕消癉虛實何如﹖岐伯曰﹕脈實大﹐病久可治﹔脈懸小堅﹐病久不可治。

【注五臟皆柔弱﹐善病消癉。五臟之精气皆虛轉而爲熱﹐熱則消肌肉﹐故爲消癉也。脈實大者﹐精血尙盛﹐故爲可治﹔脈懸小者﹐精气漸衰﹐故爲難治。】

腹中論

帝曰﹕病熱而有所痛者﹐何也﹖岐伯曰﹕病熱者﹐陽脈也﹐以三陽之動也。人迎一盛﹐少陽二盛﹐太陽三盛﹐陽明入陰也。夫陽入於陰﹐故病在頭與腹﹐乃﹝月眞﹞脹而頭痛也。帝曰﹕善。

【注病熱者﹐陽脈盛也。陽脈盛者﹐三陽之气動之也。是以人迎之脈一盛﹐盛在少陽之气﹔二盛﹐盛在太陽之气﹔三盛﹐盛在陽明之气。三陽俱盛﹐當主病熱頭痛。腹爲陰﹐陰中之至陰﹐脾也。如陽入於陰﹐又當病在頭與腹﹐乃﹝月眞﹞脹而頭痛也。蓋言表裏陰陽之气﹐各有所主之部署。如陰气厥逆於上﹐則爲膺頸腫痛。陽气下入於陰中﹐則爲腹中﹝月眞﹞脹也。】

病能論

黃帝問曰﹕人病胃脘癰者﹐診當何如﹖岐伯曰﹕診此者﹐當候胃脈﹐其脈當沈細。沈細者﹐气逆﹐逆者人迎甚盛﹐甚盛則熱。人迎者胃脈也﹐逆而盛﹐則熱聚於胃口而不行﹐故胃脘爲癰也。

【注胃脈者﹐手太陰之右關脈也。人迎者﹐結喉兩旁之動脈也。蓋胃气逆則不能至於手太陰﹐而胃脈沈細矣。气逆於胃則人迎甚盛﹐人迎甚盛則熱聚於胃矣。人迎者﹐胃之動脈也。故胃气逆則人迎脈盛﹐熱聚於胃口而不行﹐則畱滯而爲癰矣。】

帝曰﹕人之不得偃臥者﹐何也﹖岐伯曰﹕肺者﹐髒之蓋也。肺气盛則脈大﹐脈大則不得偃臥。論在奇恆陰陽中。

【注此肺气逆而爲病也。髒眞髙於肺﹐爲五臟之華蓋﹐朝百脈而輸精於臟腑。肺气逆則气盛而脈大﹐脈大則不得偃臥矣。奇恆陰陽中爲玉機諸論﹐篇中言行奇恆之法以太陰始也。】

帝曰﹕有病厥者﹐診右脈沈而緊﹐左脈浮而遲。不然﹐病主安在﹖岐伯曰﹕冬診之右脈﹐固當沈緊﹐此應四時﹔左脈浮而遲﹐此逆四時。在左當主病在腎﹐頗關在肺﹐當腰痛也。帝曰﹕何以言之﹖岐伯曰﹕少陰脈貫腎絡肺﹐今得肺脈﹐腎爲之病﹐故腎爲腰痛之病也。

【注此腎气逆而爲病也。夫左脈主血當沈﹐右脈主气當浮。今脈不然﹐其所主之病安在﹖脈合四時﹐故冬診之左右脈皆當沈緊﹐今左脈反浮而遲﹐是逆四時之气矣。腎主冬气而又反浮在左﹐故當主病在腎﹐頗關涉於肺﹐當爲腰痛之病。行奇恆之法﹐以太陰始。五臟相通﹐移皆有次﹐是水谷所生之精气﹐先至於手太陰。太陰肺金相生而順傳於腎﹐腎當復傳之於肝。今反見浮遲之肺脈﹐是腎臟有病而气反還逆之於母髒﹐故當主腎病之腰痛﹐而頗關涉之於肺也。】

奇病論

帝曰﹕人有尺脈數甚﹐筋急而見﹐此爲何病﹖岐伯曰﹕此所謂疹筋﹐是人腹必急﹐白色黑色見﹐則病甚。

【注此諸筋之爲病也。夫奇恆之勢﹐診有十度﹐度脈﹑度髒﹑度肉﹑度筋﹑度兪﹑度陰陽气。如心脈滿大﹐肝脈小急﹐脈來懸鉤﹐脈至如喘之類﹐皆所以度脈也。如肝滿﹑腎滿﹑肺滿則爲腫﹔肝气予不足﹐木葉落而死﹔腎气予不足﹐去棗華而死﹐皆所以度髒也。如肌气予不足﹐膚脹身腫﹐大肉陷下﹐皆所以度肉也。疹筋之病﹐所以度筋也。如十二兪之予不足﹐水凝而死﹐所以度兪也。如正月太陽﹐三月厥陰﹐五月陽明﹐十月少陰﹐所以度陰陽气也。皆爲病之異於恆常者也。夫內有陰陽﹐外有陰陽。在外者皮膚爲陽﹐筋骨爲陰﹐是以筋病急而尺脈數也。諸筋之會﹐聚於宗筋。衝脈者﹐主滲灌溪谷與陽明﹐合於宗筋﹐是以筋病而腹必急也。夫十二經之筋病﹐惟手太陰甚則成息賁脇急吐血﹐足少陰筋病甚者死不治。是以白色黑色見者﹐則病甚也。】

帝曰﹕有癃者一日數十溲﹐此不足也。身熱如炭﹐頸膺如格﹐人迎躁盛﹐喘息气逆﹐此有餘也。太陰脈微細如發者﹐此不足也。其病安在﹖名爲何病﹖岐伯曰﹕病在太陰﹐其盛在胃﹐頗在肺﹐病名曰厥。死不治。

【注水谷入胃﹐脾主行其津液﹐太陰爲之行气於三陰﹐陽明爲之行气於三陽﹐太陰不足則陽明甚盛﹐太過不及則陰陽不和﹐陰陽不和則表裏之气皆絕矣。夫入胃之飲﹐上輸於脾﹐脾气散精﹐上歸於肺﹐通調水道﹐下輸膀胱。今太陰病而不能轉輸於上﹐頗在肺而不能通調於下﹐則病癃矣。夫地气升而爲云﹐天气降而爲雨﹐今地气不能上升而惟下泄﹐是以日數十溲﹐此太陰之不足也。陽明者﹐表也。身熱如炭﹐陽明盛也。陽明脈挾喉﹐其輸在膺中﹐頸膺如格﹐胃气彊也。陽明盛彊﹐則人迎躁急﹐頗關在肺﹐故喘息气逆。此陽明之有餘也。陽明盛彊﹐則與脾陰相絕﹐太陰不得受水谷之精﹐是以脈微如發﹐此太陰之不足也。】

帝曰﹕有病痝然如有水狀﹐切其脈大緊﹐身無痛者﹐形不瘦﹐不能食﹐食少﹐名爲何病﹖岐伯曰﹕病生在腎﹐名爲腎風。腎風而不能食﹐善驚。驚已﹐心气痿者死。

【注痝然﹐浮腫貌。如有水狀者﹐水气上乘﹐非有形之水也。足少陰寒水主气﹐大則爲風﹐緊則爲寒﹐故脈大緊也。夫病風水者﹐外證骨節疼痛﹐此病在腎﹐非外受之風邪﹐故身無痛也。水气上乘﹐故形不瘦。風木水邪﹐乘侮土气﹐故不能食﹐卽食亦不能多也。腎爲水髒﹐水生風木﹐此腎臟自生之風﹐非外受之邪﹐故曰病生在腎水者﹐火之勝。不能食者﹐水邪直入於上焦也。善驚者﹐水气薄於心下也。夫心不受邪﹐驚已而心气痿者﹐心受邪傷也。】

大奇論

心脈滿大﹐癇瘛筋攣。肝脈小急﹐癇瘛筋攣。

【注癇瘛﹐抽掣也。攣﹐拘攣也。心爲火髒﹐火熱太過﹐是以脈大而癇瘛筋攣。肝主筋而主血﹐小則爲虛﹐急則爲寒﹐此肝臟虛寒而不能榮養於筋﹐故爲攣瘛之病。此論筋之爲病﹐有因心气之有餘﹐有因肝气之不足﹐與風傷筋脈﹐筋脈乃應之爲病不同也。】

肝脈騖暴﹐有所驚駭。

【注騖﹐疾奔而亂馳也。言肝脈之來疾而暴亂者﹐必有驚駭故也。此言因驚駭而致肝脈暴亂﹐非東方肝木﹐其病發驚駭也。】

脈不至﹐若喑﹐不治自已。

【注脈絡阻於下﹐則音不出於上。脈絡疏通﹐其音自復。故脈不至而喑者﹐不須治之﹐其病自已。此系經脈所阻之病﹐與邪搏於陰則爲喑之不同也。】

腎脈小急﹐肝脈小急﹐心脈小急﹐不鼓皆爲瘕。

【注小急﹐虛寒之脈也。髒气有所畱聚﹐故脈見小急而不鼓。】

腎肝並沈爲石水﹐並浮爲風水﹐並虛爲死﹐並小弦欲驚。

【注肝乃東方春生之木﹐主發冬令閉藏之气﹐如肝腎之脈並沈﹐是二髒之气皆閉逆於下而爲石水矣。石水者﹐腎水也﹐如石之沈﹐腹滿而不喘。肝主風木﹐腎主寒水﹐如肝腎之脈並浮﹐是二髒所主之气皆發於外﹐故名曰風水。如浮而並虛﹐是髒气不藏而外脫﹐故死。此言肝腎之气過於閉藏﹐則沈而爲水﹐過於發越﹐則浮而兼風﹐皆本髒所主之气而自以爲水爲風﹐與本經之熱病論﹑水熱穴論﹑《靈樞》論疾診尺篇及《金匱要略》諸經所論石水風水之不同也。小者血气皆少﹐弦則爲減爲寒﹐肝臟之气生於腎﹐脈並小弦﹐是二髒之气皆虛而欲發驚也。】

腎脈大急沈﹐肝脈大急沈﹐皆爲疝。心脈搏滑急爲心疝﹐肺脈沈搏爲肺疝。三陽急爲瘕﹐三陰急爲疝。

【注大則爲虛﹐急則爲寒﹐沈爲在下在裏﹐故皆爲疝。心疝之有形在少腹﹐其气上搏於心﹐故心脈搏而滑急也。肺脈當浮而反沈搏﹐是肺气逆聚於內而爲肺疝矣。瘕者假也﹐假物而成有形﹐故病在三陽之气者爲瘕﹐三陰之气者爲疝。】

二陰急爲癇厥﹐二陽急爲驚。

【注二陰﹐少陰也。癇厥者﹐昏迷僕撲﹐卒不知人。此水气乘心﹐是以二陰脈急。二陽﹐陽明也。陽明者﹐土也。土气虛寒則陽明脈病﹐故發驚也。】

脾脈外鼓﹐沈爲腸澼﹐久自已。肝脈小緩爲腸澼﹐易治。腎脈小搏沈爲腸澼下血。血溫身熱者死。心肝澼亦下血﹐二髒同病者可治。其脈沈小濇爲腸澼﹐其身熱者死。熱見七日死。

【注腸澼﹐下痢也。著至教論曰﹕三陽者﹐至陽也。積並則爲驚﹐病起疾風﹐至如礔礰﹐九竅皆塞﹐陽气滂溢﹐幹嗌喉塞﹐並於陰則上下無常﹐薄爲腸澼﹐此三陽並至﹐幹薄髒陰﹐乃奇恆之下痢﹐與外受六淫之邪迫於經絡而爲下利膿血者不同﹐故病見於髒脈而各有死生之別。脾爲陰髒﹐位居中央﹐受三陽陽盛之气迫而上行﹐則其脈外鼓﹐搏而下沈﹐則爲腸澼下痢﹐蓋陽气上下之無常也。脾爲陰中之至陰﹐故𨿽受陽熱之气﹐其病久而自已。經云﹕緩者多熱﹐小者血气皆少﹐此陽熱之气幹搏髒陰﹐致肝臟之血气下泄而虛﹐故其脈小緩也。肝主藏血﹐故𨿽受陽邪﹐尙爲易治。腸澼下血者﹐或下痢赤色﹐或下血也。腎主藏精﹐爲精血之原﹐陽熱之气下搏於腎﹐故爲腸澼下血。血傷﹐故脈小。熱邪干腎﹐故沈而搏也。夫陰陽相合則生﹐偏害則死。三陽爲陽﹐三陰爲陰。气爲陽﹐血爲陰。三陽之熱搏於陰血﹐血受熱傷﹐故血溫也。身熱者﹐三陽盛而三陰之气絕也。夫心主生血﹐肝主藏血﹐是以心肝二髒受陽盛之气而爲腸澼者﹐亦下血。如二髒同病﹐則陰血盛而可以對待陽邪﹐尙爲可治之證。若脈小沈滯者﹐三陰之气爲陽薄所傷也﹐其身熱者陽盛而陰絕也。七日死者﹐六髒之陰气終也。】

胃脈沈鼓濇﹐胃外鼓大﹐心脈小堅急﹐皆膈偏枯。男子發左﹐女子發右。不喑舌轉可治﹐三十日起。其從者喑﹐三歲起。年不滿二十者﹐三歲死。

【注榮衛調則筋骨彊健肌肉致密。如血气虛逆﹐則皮膚筋骨失其榮養﹐而成偏枯之患矣。榮衛之气由陽明之所生﹐血脈乃心臟之所主﹐陽明气血皆多﹐其脈當浮大。今脈沈而鼓動帶濇﹐《靈樞》日濇爲少气﹐《傷寒論》曰濇則無血﹐是血气虛於內矣。推而外之﹐胃外以候形身之中﹐其脈鼓大﹐大則爲虛﹐此血气虛於外矣﹐是以成膈偏枯。夫邪之偏中於身﹐及風之傷人而成偏枯者﹐乃外受之邪﹐當主半身不遂。此由在內之血气虛逆﹐故主於膈偏枯。膈偏枯者﹐止病在胸脇腰脊之間而不及周身之上下也。左右者﹐陰陽之道路也。男子血气從左而轉﹐女子血气從右而旋﹐是以男子之病發於左﹐而女子之病發於右也。夫榮衛气血﹐𨿽生於陽明﹐主於心臟﹐然始於先天之腎中。少陰之脈﹐貫腎系舌本。不喑舌轉﹐是先天之根气不傷﹐故爲可治。偏枯而主三十日起者﹐言其愈之速也。從﹐順也。謂男子發左﹐女子發右﹐陰陽血气𨿽順﹐而喑者至三歲之久而後能復也。年不滿二十者﹐臟腑正盛﹐血气方殷﹐而反有此衰敗之證﹐比及三年﹐五臟胃腑之气漸次消滅而死矣。】

脈至而搏﹐血衂身熱者﹐死。脈來懸鉤浮爲常脈。

【注脈搏擊而血衂者﹐經熱盛而迫血妄行﹐血脫﹐故身熱也。脈來懸鉤者﹐心之脈也。浮者﹐肺之脈也。心主血脈﹐肺主皮膚﹐而開竅在鼻﹐心脈來盛上乘於肺而致衂者﹐此血衂之常脈也。】

脈至如喘﹐名曰暴厥。暴厥者﹐不知與人言。

【注如喘者﹐脈來滑急也﹐此痰水上壅﹐故脈來急滑﹐名曰暴厥。暴厥者﹐一時昏厥而不能與人言。】

脈至如數﹐使人暴驚。三四日自已。

【注夫有形之邪上乘則脈至如喘﹐無形之气上逆則脈至數急﹐邪薄心下﹐故發驚也。蓋心不受邪﹐至三四日﹐邪自下而驚厥之病自已﹐非比外淫卒厥之難愈也。】

脈至浮合﹐浮合如數﹐一息十至以上﹐是經气予不足也。微見九﹑十日死。

【注浮合者﹐如浮波之合﹐來去無根也。浮合如數而一息十至以上﹐是經气予之不足也。微見此脈﹐至九日十日之交而死。蓋九者陽之終﹐十者陰之盡﹐此三陰三陽十二經脈之气終也。夫五臟相通﹐移皆有次﹐臟腑之气各傳與之。如五臟有病而逆傳其所勝者死﹐如順傳其所生而受所與之气不足者亦死﹐故曰气予之不足也。又五臟各以其時而至於手太陰者﹐髒气傳與之兪﹐兪气傳與之經脈﹐脈與之絡﹐絡與之肌﹐此經脈之气受五臟所與之不足﹐故脈至如此﹐虛數之極也。】

脈至如火薪然﹐是心精之予奪也。艸幹而死。

【注如火薪然﹐心气不藏﹐虛炎之極也。精者﹐五臟主藏精﹐謂所與之气精气也。曰奪﹑曰虛﹑曰不足者﹐謂奪其所與之精气以致虛而不足也。艸幹﹐冬令之時﹐當遇勝克之气而死。所謂脈至者﹐槪左右三部而言也。】

脈至如散葉﹐是肝气予虛也。木葉落而死。

【注散葉﹐飄零虛散之象。肝木之气虛﹐故至秋令之時而死。】

脈至如省客﹐省客者﹐脈塞而鼓﹐是腎气予不足也。懸去棗華而死。

【注脈塞而鼓﹐謂脈始來充塞於指下﹐旋卽鼓動而去﹐有如省問之客及門而卽去也。懸去棗華者﹐謂相隔於棗華之時而死也。】

脈至如丸泥﹐是胃精予不足也。楡莢落而死。

【注丸泥者﹐如泥丸而不滑也。胃爲陽土﹐位居中央﹐其性柔﹐其體圓﹐故曰脈弱以滑﹐是有胃气。蓋往來流利如珠曰滑。如丸泥者﹐無滑動之象﹐胃將死敗之徵也。楡莢至春而落﹐木令之時也。臟腑之气生於胃腑水谷之精﹐故曰精予不足。】

脈至如橫格﹐是膽气予不足也。禾熟而死。

【注膽屬甲子﹐主一陽初生之气。膽气升﹐十一臟腑之气皆升。如橫格者﹐如橫拒而不得上下﹐是膽气虛而不能升也。《靈樞經》曰﹕其膽乃橫﹐是膽气橫而脈亦見其橫格也。禾熟﹐秋深之時也。】

脈至如弦縷﹐是胞精予不足也。病善言﹐下霜而死﹔不言可治。

【注弦縷者﹐精血虛而如縷之細也。胞精﹐胞絡之精气也。胞絡者﹐系於腎少陰之脈﹐貫腎及舌本。善言者﹐胞气泄也。隕霜九月之候﹐九月萬物盡衰則气去﹐陽而之陰﹐气應收藏而反外泄﹐故死。胞主藏精血﹐故曰精予不足。】

脈至如交漆﹐交漆者﹐左右旁至也。微見三十日死。

【注此承上文而言衝任之脈絕也。衝任起於胞中﹐循腹上行﹐爲經血之海。胞精不足﹐衝任將絕矣。交﹐絞也。如絞漆之左右旁流無中通一貫之象﹐是循中而上之衝任絕矣。精血爲陰﹐故至三十日而死。三十日者﹐月之終也。】

脈至如湧泉﹐浮鼓肌中﹐太陽气予不足也。少气味﹐韭英而死。

【注至如湧泉﹐來盛而不返也。浮鼓肌中﹐無根外脫之象。太陽者﹐巨陽也﹐爲諸陽主气而生於膀胱之水中﹐是以標陽而本寒。夫水爲陰﹐火爲陽﹐陽爲气﹐陰爲味。少气味者﹐太陽之標本皆虛也。蓋言若太陽之气不足而水腑未虛﹐陽生於陰﹐尙有根而可復。如標本皆少﹐不免於死亡矣。韭乃肝之菜﹐至春而英﹐韭英之時﹐更疏泄其本气﹐則死矣。】

脈至如頹土之狀﹐按之不得﹐是肌气予不足也。五色先見黑﹐白壘發死。

【注頹土﹐傾頹之頑土也。脾主肌肉﹐如頹土而按之不得者﹐無來去上下之象﹐是肌气受所予之不足也。土位中央而分主於四季﹐當五色具見而先主黃﹐若五色之中而先見黑﹐是土敗而水气乘之矣。葛色白而發於春﹐白壘發時﹐木气旺而頹土之气絕之矣。】

脈至如懸雍﹐懸雍者浮揣﹐切之益大﹐是十二兪之予不足也。水凝而死。

【注懸雍者﹐如懸癰也。揣﹐度也。先輕浮而度之﹐再重按而切之﹐其本益大﹐有如癰之頭小本大﹐此臟腑十二兪气之不足也。夫經兪之气﹐晝夜環轉﹐兪予之不足﹐故脈雍滯而有如癰之象。天寒地凍﹐則經水凝泣﹐雍滯之脈再爲凝泣﹐絕無生動之機矣。】

脈至如偃刀﹐偃刀者﹐浮之小急﹐按之堅大急﹐五臟菀熱﹐寒熱獨並於腎也。如此其人不得坐﹐立春而死。

【注偃﹐仰也。脈如仰起之刀﹐口利銳而背堅厚﹐是以浮之小急而按之堅大也。夫五臟相通﹐精气各循序而傳予之。腎爲水髒﹐又獨受五臟之精而藏之﹐是以傳與之外而又有邪气獨並於腎之奇病也。有如此之脈病者﹐其人當至立春而死。《靈樞經》曰﹕腎是動病﹐喝喝而喘﹐坐而欲起。其病不得坐者﹐腎气傷也。冬令閉藏以奉春生之气﹐腎气已傷﹐再至春而泄之﹐腎气絕矣。】

脈至如丸滑不直手﹐不直手者﹐按之不可得也﹐是大腸气予不足也。棗葉生而死。

【注如丸滑而不直手者﹐圓活流利﹐似於無形﹐故按之不可得也。大腸爲肺之腑而屬庚金﹐其脈宜耎弱輕浮﹐气予不足﹐故脈至若此。棗葉生於夏﹐火旺則金鑠矣。】

脈至如華者﹐令人善恐﹐不欲坐臥﹐行立常聽﹐是小腸气予不足也。季秋而死。

【注脈至如華者﹐如華之輕微也。小腸爲心之腑而爲丙火﹐其脈當來盛﹐反如華者﹐气予不足也。腑气不足﹐則髒气亦虛﹐神虛則恐懼自失﹐神志不寧﹐故坐臥不安也。小腸之脈入耳中﹐屬聽宮﹐常有所聽者﹐如耳作蟬鳴或如鐘磬聲﹐皆虛證也。遇金水生旺之時而死。】古今圖書集成醫部全錄卷七十三

脈法

黃帝素問

四時刺逆從論

厥陰有餘病陰痺﹐不足病生熱痺﹔滑則病狐疝風﹐濇則病少腹積气。少陰有餘病皮痺﹑隱軫﹐不足病肺痺﹔滑則病肺風疝﹐濇則病積溲血。太陰有餘病肉痺寒中﹐不足病脾痺﹔滑則病脾風疝﹐濇則病積心腹時滿。陽明有餘﹐病脈痺身時熱﹐不足病心痺﹔滑則病心風疝﹐濇則病積時善驚。太陽有餘病骨痺身重﹐不足病腎痺﹔滑則病腎風疝﹐濇則病積善時巓疾。少陽有餘病筋痺脇滿﹐不足病肝痺﹔滑則病肝風疝﹐濇則病積﹐時筋急目痛。

【注有餘者﹐多气少血。不足者﹐血气皆少。滑者﹐陽气盛﹐微有熱。濇者﹐多血少气﹐微有寒。痺者閉也﹐血气畱著於皮肉筋骨間而爲痛也。气病之謂疝﹐血病之謂積。蓋气盛而生熱﹐則爲疝痛﹔血多而凝泣﹐故成積也。厥陰者﹐陰之極也。陰極而陽生﹐得中見少陽之火化﹐故有寒有熱也。厥陰主春﹐生風木之气﹐故首論厥陰焉。三陰三陽﹐有多血少气者﹐有多气少血者﹐惟陽明血气皆多﹐蓋血气之生於陽明也。榮血行於脈中﹐乃陽明水谷之精﹐上歸於心﹐淫精於脈﹐脈气歸於肺﹐肺朝百脈﹐輸精於皮毛﹐毛脈合精﹐行气於腑。腑者在外之皮肉筋骨也。腑精與神明相合而通於五臟﹐气復歸於權衡﹐此脈气之生始出入也。是以陽明之有餘不足﹐則爲脈痺﹑心痺。心主脈而上歸於肺﹐肺主皮毛﹐毛脈合精於皮膚之間﹐是以少陰之爲皮痺﹑肺痺也。脈气散於皮毛﹐復從太陰所主之肉﹐少陽所主之筋﹐太陽所主之骨而內通於五臟﹐是以有餘而在外則爲肉痺﹑筋痺﹑骨痺﹐不足而陷於內則爲脾痺﹑肝痺﹑腎痺矣。至气有餘於內而爲熱則爲疝﹐血有餘於內而爲寒則爲積矣。故所謂風者﹐熱所生也﹔所謂身重者﹐病在气也﹔所謂溲血腹滿善驚目痛者﹐病在血也。此三陰三陽所主之血气生始出入﹐各有太過不及之爲病也。】

五運行大論

尺寸反者死﹐陰陽交者死。

【注南政北政之歲有寸不應﹑尺不應之分﹐如應不應而反應之﹐是爲尺寸相反。左爲陽﹐右爲陰﹐寸爲陽﹐尺爲陰﹐如陰陽交相應者死。】

至眞要大論

帝曰﹕夫子言察陰陽所在而調之。論言人迎與寸口相應﹐若引繩大小齊等﹐命曰平。陰之所在寸口何如﹖岐伯曰﹕視歲南北可知之矣。帝曰﹕願卒聞之﹗

【注此申明少陰之所在也。五運之中﹐少陰不司气化﹐隨六气之陰陽而上下左右﹐故曰陰之所在何如﹖聖人南面而立﹐前曰廣明﹐後曰太衝。太衝之地﹐名曰少陰。少陰之上﹐名曰太陽。蓋太衝坎位也﹐廣明離位也。少陰主天一之坎水而上爲太陽之離火﹐是以北政之歲隨三陰而在坎﹐南政之歲從三陽而在離﹐故有應不應之分焉。所謂南北者﹐陰陽也。五運之中﹐戊癸化火﹐以戊癸年爲南政﹐甲乙丙丁己庚辛壬爲北政。五運之政有南有北﹐少陰之气有陰有陽﹐是以隨之而上下也。寸﹑尺﹐血脈也。血乃中焦之汁﹐流溢於下而爲精﹐奉心神化赤而爲血。故脈始於足少陰腎﹐而主於手少陰心。是以診寸尺之陰陽﹐以徵少陰之上下。】

岐伯曰﹕北政之歲﹐少陰在泉則寸口不應﹐厥陰在泉則右不應﹐太陰在泉﹐則左不應。南政之歲﹐少陰司天則寸口不應﹐厥陰司天則右不應﹐太陰司天則左不應。諸不應者﹐反其診則見矣。

【注風寒暑濕燥火﹐天之陰陽也﹐三陰三陽上奉之﹐以司主歲之六气。木火土金水火﹐地之陰陽也﹐以司五行之化運。化運五歲而有遷﹐而五行之中有二火﹐故君火不司气化。然𨿽不主運而有所居之位焉。少陰之上﹐君火主之﹐是少陰本於陰而主於陽﹐是以南政之歲居陽﹐北政之歲居陰也。司天在南﹐在泉在北﹐此天地之定位。人面南而診之﹐寸爲陽而在南﹐尺爲陰而在北。北政之歲﹐少陰在泉則隨陰而居北﹐是以寸口不應。不應者脈微而不應於診。此論寸尺之陰陽南北也。北政之歲﹐厥陰在泉則少陰在左﹐故右不應﹔太陰在泉則少陰在右﹐故左不應。南政之歲﹐厥陰司天則少陰在左﹐故右不應﹔太陰司天則少陰在右﹐故左不應。此論人迎寸口之左右也。諸不應者﹐謂左右之不應也。反其診者﹐以人面南﹐面北而診之也。蓋以圖像平置於幾上﹐以司天在南﹐在泉在北。北政之歲﹐人面北以診之﹔南政之歲﹐人面南以診之﹐則左右之不應可見矣。夫天上地下﹐天南地北﹐此天地之定位也。人面南而面北者﹐人居天地气交之中﹐隨天地之气而環轉也。】

帝曰﹕尺候何如﹖岐伯曰﹕北政之歲﹐三陰在下則寸不應﹐三陰在上則尺不應。南政之歲﹐三陰在天則寸不應﹐三陰在泉則尺不應。左右同。故曰﹕知其要者﹐一言而終﹔不知其要﹐流散無窮。此之謂也。

【注三陰者﹐以少陰居二陰之中也。上下者﹐以天在上而泉在下也。左右同者﹐謂尺之左右不應﹐與寸之左右不應同也。故知其要者﹐知少陰之不司气化﹐隨陰陽而居上居下也﹔不知其要﹐流散無窮者﹐如疏注之議論紛紜﹐而茫無歸著也。】

帝曰﹕其脈至何如﹖岐伯曰﹕厥陰之至其脈弦﹐少陰之至其脈鉤﹐太陰之至其脈沈﹐少陽之至大而浮﹐陽明之至短而濇﹐太陽之至大而長。至而和則平﹐至而甚則病﹔至而反者病﹐至而不至者病﹐未至而至者病﹔陰陽易者危。

【注此論六气應六脈也。厥陰主木﹐故其脈弦﹔少陰主火﹐故其脈鉤﹔太陰主土﹐故其脈沈﹔少陽主火﹐故大而浮﹔陽明主金﹐故短而濇﹔太陽主水﹐而爲諸陽主气﹐故大而長。如脈至而和則爲平人﹐脈至而甚則爲病﹔脈所至之脈與時相反者病﹐及時而脈不至者病﹐未及時而脈先至者病﹔如三陰主時而得陽脈﹐三陽主時而得陰脈者﹐危。】

帝曰﹕脈從而病反者﹐其診何如﹖岐伯曰﹕脈至而從﹐按之不鼓﹐諸陽皆然。帝曰﹕諸陰之反﹐其脈何如﹖岐伯曰﹕脈至而從﹐按之鼓甚而盛也。

【注此論脈病有標本也。脈從者﹐陽病而得陽脈﹐陰病而得陰脈也。如太陽陽明之病﹐其脈至而浮﹐是脈之從也。其病反陰寒者﹐太陽之病從本化﹐陽明之病從中見之陰化也﹐故脈𨿽浮而按之不鼓也。如少陰厥陰之病﹐其脈至而沈﹐是脈之從也﹐其病反陽熱者﹐少陰之病從標化﹐厥陰之病從中見之火化也﹐故脈𨿽沈而按之鼓甚也。是脈有陰陽之化﹐而病有標本之從也。再按太陽病頭痛發熱﹐煩渴不解﹐此太陽之病本也﹔如手足攣急﹐或汗漏脈沈此太陽之病標也。如少陰病脈沈者﹐急溫之﹐宜四逆湯﹐此少陰之病標也﹔如少陰病得之二三日﹐口燥咽漧者﹐急下之﹐宜大承气湯﹐此少陰之病本也。如陽明病發熱而渴﹐大便燥結﹐此陽明之病陽也﹔如胃中虛冷﹐水谷不別﹐食穀欲嘔﹐脈遲惡寒﹐此陽明感中見陰濕之化也。如厥陰病脈微﹐手足厥冷﹐此厥陰之病陰也﹔如消渴﹐气上衝心﹐心中疼熱﹐此厥陰感中見少陽之火化也。如太陰標陰而本濕﹐故當治之以四逆輩﹔少陽標陽而本火﹐則宜散之以淸涼。治傷寒六經之病﹐能於標本中求之﹐思過半矣。】

帝曰﹕其脈應皆何如﹖岐伯曰﹕差同正法﹐待時而去也。脈要曰﹕春不沈﹐夏不弦﹐冬不濇﹐秋不數﹐是謂四塞。沈甚曰病﹐弦甚曰病﹐濇甚曰病﹐數甚曰病﹔參見曰病﹐復見曰病﹔未去而去曰病﹐去而不去曰病。反者死。故曰气之相守司也﹐如權衡之不得相失也。夫陰陽之气淸淨則生化治﹐動則苛疾起﹐此之謂也。

【注正謂四時之正位﹐言脈同四時之正法﹐而前後相交。待時而去者﹐待終三十度而去也。如春之沈﹐尙屬冬之气交終﹐正月之三十日而春气始獨司其令也。春不沈﹐則冬气不交於春﹔夏不弦﹐則春气不交於夏﹔秋不數﹐則夏气不交於秋﹔冬不濇﹐則秋气不交於冬﹐是四時之气不相交通而閉塞矣。四時之气盛於主位之時﹐而微於始生﹐衰於交化﹐是以甚則病也。參見者﹐謂春初之沈弦並見﹐夏初之弦數並見也﹔復見者﹐已去而復見也。未去而去者﹐未及三十度而去也﹔去而不去者﹐已至三十日應去而不去也。反者﹐謂四時反見賊害之脈也。故曰﹕气之相守司也﹐如權衡之不得相失也。言四時之气守於本位司於气交﹐猶權衡之不相離也。四時陰陽之气淸淨則生化治﹐生化者﹐生於前而化於後也。動者﹐气之亂也。】

陰陽類論

帝曰﹕所謂三陽者﹐太陽﹐爲經。三陽脈至手太陰弦浮而不沈﹐決以度﹐察以心﹐合之陰陽之論。

【注手太陰肺也﹐肺主表而應天。心乃君火之陽以應日。太陽之气生於水中﹐肺主气而發原於腎﹐是以三陽脈至於手太陰﹐則陰陽相合﹐皆從陰而樞出於陽也。弦者﹐樞脈也。浮而不沈者﹐太陽太陰之主開也。以此而察度之﹐以心合之﹐正合於陰陽之類論。蓋太陽主表﹐肺主皮毛﹐應天气之包乎地之外﹐是太陽與手太陰之同類也。太陽之气﹐坎中之滿也。少陰與太陽﹐標本相合﹐故心爲陽中之太陽﹐猶日之隨天气而繞地環轉﹐是太陽與手少陰之同類也。故以此察其陰陽﹐斷其行度﹐正合於陰陽之論也。】

所謂二陽者﹐陽明也。至手太陰弦而沈急不鼓﹐炅至以病﹐皆死。

【注二陽﹐陽明也﹐陽明主闔。至手太陰弦而沈急不鼓者﹐太陰之開﹐反從陽明之闔﹐不能鼓動而外出也﹐是以炅至而爲陽明太陰之病者﹐皆死。蓋太陰之气主開而反沈﹐是天气之不運行矣。陽明主淸涼之金气﹐反爲炅熱所傷﹐是以二气皆死﹐乃陰陽類而不相合者也。炅者﹐日中之火气也。此言陽明之气不與天气相合﹐而亦不與太陽之相合也。】

一陽者﹐少陽也。至手太陰上連人迎弦急懸不絕﹐此少陽之病也。專陰則死。

【注一陽者﹐少陽也﹐少陽主樞。樞者從陰而出於陽﹐從陽而入於陰﹐外內出入之無息者也。如至手太陰上連人迎弦急不絕者﹐少陽惟從太陰之開﹐而不能樞轉復入﹐此少陽爲太陰之所病也。如專於陰而不能樞出於陽﹐是少陽之气絕於內矣。】

三陰者﹐六經之所主也。交於太陰﹐伏鼓不浮﹐上空志心。

【注三陰者﹐五臟六經之所主也。五臟內合五行﹐五行者﹐木火土金水火﹐地之陰陽也。太陰者﹐脾土也。三陰之气交於太陰﹐猶六气之歸於地中﹐燥勝則地幹﹐暑勝則地熱﹐風勝則地動﹐濕勝則地泥﹐寒勝則地裂﹐火勝則地固。故脈伏鼓而不浮﹐乃六气伏鼓於地中而不浮於外﹐是以上空志心﹐謂不及於心腎也。】

二陰至肺﹐其气歸膀胱﹐外連脾胃。

【注此二陰之气上通於天﹐下歸於泉﹐中連於土也。二陰者﹐少陰也﹐少陰主水。二陰至肺者﹐肺腎之相合也。其气歸膀胱者﹐陰陽雌雄之相應也。外連脾胃者﹐水津通貫於地中也。上言太陰之土气不及於心腎﹐此言二陰之气復通貫於地中﹐蓋少陰之气﹐與手足太陰﹑足太陽陽明之相類也。】

一陰獨至﹐經絕气浮﹐不鼓鉤而滑。

【注一陰者﹐厥陰也﹐厥陰爲陰中之生陽。是以經絕者﹐陰脈伏於內也。气浮者﹐生陽之气浮於外也。不鼓者﹐厥陰之主闔也。不鉤者﹐厥陰主相火而非心火也。滑者﹐陰陽經气外內出入之相搏也。此承上文而言﹐二陰之气與肺臟脾胃膀胱相通﹐是少陰之有類聚也。厥陰乃陰中之少陽﹐爲一陰之獨使﹐故曰一陰獨至﹐謂一陰之無類聚也。】

此六脈者﹐乍陰乍陽。交屬相並﹐繆通五臟﹐合於陰陽。先至爲主﹐後至爲客。

【注六脈﹐手足三陰之六脈也。乍陰﹑乍陽﹐謂陰中有陽﹐或陰或陽之交至也。交屬相並﹐繆通五臟﹐合於陰陽者﹐謂六經之气﹐屬陰屬陽﹐交相合並﹐互通五臟﹐五臟之气﹐合於五行之陰陽也。然心腎二髒﹐並主少陰﹐脾肺二髒﹐並主太陰﹐肝與包絡﹐並主厥陰﹐原無手經足經之別﹐不過以先至爲主﹐後至爲客。如心之陽脈先至﹐卽以心爲主而腎爲客﹔腎之陰脈先至﹐卽以腎爲主而心爲客。乍陰乍陽﹐或先或後﹐各有主客之類合也。前三陽爲經節﹐論陽中有陰。此論陰中有陽。】

二陽一陰﹐陽明主病。不勝一陰﹐脈耎而動﹐九竅皆沈。

【注二陽一陰者﹐陽明與厥陰類聚也。二陽爲衛﹐是陽明主病﹐當在外。不勝一陰者﹐不能勝厥陰之闔也。脈耎而動者﹐陽欲外出而無力也。陽明主生津液﹐九竅爲水注之气﹐陽明不能外出﹐是以九竅之气皆沈。】

三陽一陰﹐太陰脈勝﹐一陰不能止。內亂五臟﹐外爲驚駭。

【注三陽主開﹐一陰主闔。二气類聚﹐而太陰脈勝。是一陰不能止其開﹐則內亂五臟﹐外爲驚駭。蓋三陰之气﹐繆通五臟﹐陰不能內守﹐而從陽外出﹐是以五臟內亂。】

二陰二陽﹐病在肺。少陰脈沈﹐勝肺傷脾﹐外傷四肢。

【注夫腎精之上通於肺者﹐從脾土而上升﹐若鴻漸之衝於天也。二陰二陽﹐相類而病在肺者﹐腎水從陽明而直乘於肺﹐是以肺反病也。少陰脈沈﹐是心腎不交矣。水不濟火﹐則火熱炎上而勝肺。水不灌於土中﹐則土燥而脾气損傷﹐外傷四肢﹐蓋土受水津之濕﹐而後能灌漑於四旁。】

一陰一陽代絕﹐止陰气至心。上下無常﹐出入不知﹐喉咽漧燥﹐病在土脾。

【注一陰﹐厥陰也。一陽﹐少陽也﹐乃陰中之生陽也。若一陰一陽之气代絕則水不能隨之上升﹐止陰气自至於心下。上下無常者﹐或上或下也。古者以腹中和﹑小便利爲知。出入不知﹐謂脾肺燥而不能出灌於四肢也。是以水液不能上交於肺﹐則喉咽漧燥矣﹔不能滲灌於中土﹐則土燥而脾病矣。】

二陽三陰﹐至陰皆在。陰不過陽﹐陽气不能止陰。陰陽並絕﹐浮爲血瘕﹐沈爲膿胕。

【注二陽者﹐陽明之主闔也。三陰者﹐太陰之主開也。脾爲陰中之至陰﹐至陰皆在者﹐言脾胃之气皆在於中。而爲開爲闔者﹐乃二陽三陰之气也。陰欲開而不能過於陽之闔﹐陽欲闔而不能止其陰之開﹐陰陽之气不相和合﹐而陽與陰絕﹐陰與陽絕矣。如脈浮則病在脾而爲血瘕﹐沈則病在胃而爲膿胕。蓋陰陽之气不從﹐而血爲之病也。】

雷公曰﹕請問短期﹖黃帝曰﹕冬三月之病﹐病合於陽者﹐至春正月脈有死徵﹐皆歸出春。

【注冬三月之病﹐水爲病也。病合於陽者﹐合病太陽之气也。至春正月有死徵之脈見﹐皆歸於所出之春气。蓋春气之本於冬﹐而陽气之生於水﹐陽气已病﹐復從春气外出﹐故死。】

方盛衰論

聖人持診之道﹐先後陰陽而持之﹐奇恆之勢乃六十首。診微合之事﹐追陰陽之變﹐章五中之情。其中之論取虛實之要﹐定五度之事。知此乃足以診。

【注先後陰陽而持之者﹐按尺寸以候脈之來去也。奇恆之勢﹐各以六十爲首﹐卽診要經終﹑脈解諸篇所論是也。合微之事者﹐聲合五音也﹐合五行脈﹐合陰陽也。陰陽之變者﹐天地陰陽之气﹐有徳化政令變易災眚也。五中之情﹐五內之情志也。取虛實之要﹐定五度之事者﹐取虛實定五度也。五度者﹐度神之有餘有不足﹑气有餘有不足﹑血有餘有不足﹑形有餘有不足﹑志有餘有不足也。又有五實死﹐五虛死。其時有生者﹐如漿粥入胃泄注止﹐則虛者活﹔身汗得後利﹐則實者活。此皆聖人持診之要道﹐不可不知也。】

是以切陰不得陽﹐診消亡﹔得陽不得陰﹐守學不湛。知左不知右﹐知右不知左﹐知上不知下﹐知先不知後﹐故治不久。知醜知善﹐知病不知病﹐知髙知下﹐知坐知起﹐知行知止。用之有紀﹐診道乃具﹐萬世不殆。起所有餘﹐知所不足。

【注持診之道﹐有陰陽逆從﹐有左右前後上下之診﹐論在脈要精微篇中。湛﹐甚也。醜善﹐脈証之有善惡也。有餘之病則起而行﹐不足之病多坐而臥﹐知起之所爲有餘﹐則知所以不足﹐蓋知此卽可以知彼﹐知一可以知十也。】

度事上下﹐脈事因格。是以形弱气虛﹐死。形气有餘﹐脈气不足﹐死﹔脈气有餘﹐形气不足﹐生。

【注事者﹐謂通變也。上下者﹐气之通於天﹐病之變化也。格﹐窮究也。言當先度其上下之通變﹐因而窮究其脈之通變﹐是以形弱气虛者死﹐此又無論其脈之平與不平﹐度其形气而知其死矣。形气有餘脈气不足者死﹐脈气有餘形气不足者生﹐是當以形證脈气通變審之﹐而後可必其死生也。】

是以診有大方﹐坐起有常。出入有行﹐以轉神明。必淸必靜﹐上觀下觀。司八正邪﹐別五中部。按脈動靜﹐循尺滑濇寒溫之意。視其大小﹐合之病能。逆從以得﹐復知病名。診可十全﹐不失人情。故診之或視息視意﹐故不失條理。道甚明察﹐故能長久。不知此道﹐失經絕理。亡言妄期﹐此謂失道。

【注轉神明者﹐運己之神以候彼之气也。上觀下觀者﹐若視深淵﹐若迎浮雲也。八正﹐日月星辰﹐四時之气也。別五中部﹐先別五臟之脈也。按脈動靜﹐候其浮沈遲數也。循尺滑濇寒溫之意﹐謂﹕脈滑者尺之皮膚亦滑﹐脈濇者尺之皮膚亦濇﹔尺膚滑其淖澤者風也﹐尺膚濇者風痺也﹔尺膚熱甚脈甚躁者病溫也﹐尺膚寒其脈小者泄少气﹔尺膚炬然先熱後寒者寒熱也﹐尺膚先寒久大之而熱者亦寒熱也。故善調尺者不待於寸﹐善調脈者不待於色﹐能參合而行之﹐可以爲上工也。視其脈之大小﹐合之病能。病能者﹐奇恆之病也。逆從者﹐轉神不回﹐回則不轉也。能正其病名﹐而後診可十全﹐不失其人情矣。視息者﹐候呼吸之往來﹐脈之去至也。視意者﹐閉戶塞牖﹐系之病者﹐數問其情以從其意。得神者昌﹐失神者亡。亡言者﹐亡妄之言﹐不知診道﹐妄與生死之期﹐此失經絕理﹐是謂失道矣。】

靈樞經

邪气臟腑病形篇

黃帝問於岐伯曰﹕余聞之﹐見其色知其病﹐名曰明﹔按其脈知其病﹐命曰神﹔問其病知其處﹐命曰工。余願聞見而知之﹐按而得之﹐問而極之﹐爲之柰何﹖岐伯答曰﹕夫色脈與尺之相應也﹐如鼓桴影響之相應也﹐不得相失也。此亦本末根葉之出候也﹐故根死則葉枯矣。色脈形肉﹐不得相失也。故知一則爲工﹐知二則爲神﹐知三則神且明矣。黃帝曰﹕願卒聞之﹗岐伯曰﹕色靑者﹐其脈弦也﹔赤者﹐其脈鉤也﹔黃者﹐其脈代也﹐白者﹐其脈毛﹔黑者﹐其脈石。見其色而不得其脈﹐反得其相勝之脈﹐則死矣﹔得其相生之脈﹐則病已矣。

【注精明五色者﹐气之華也﹐乃五臟五行之神气而見於色也。脈者﹐榮血之所循行也。尺者﹐謂脈外之气血﹐循手陽明之絡而變見於尺膚﹐脈內之血气﹐從手太陰之經而變見於尺寸﹐此皆胃腑五臟所生之气血﹐本末根葉之出候也。形肉﹐謂尺膚也。知色脈與尺之三者﹐則神且明矣。靑黃赤白黑﹐五臟五行之气色也﹔弦鉤代毛石﹐五臟五行之脈象也﹐如影響之相應者也。故色靑者其脈弦﹐色赤者其脈鉤。見其色而得脈之相應﹐猶坤道之順承天也。如色靑而反見毛脈﹐色赤而反見石脈﹐此陰陽五行之反勝﹐故死﹔如色靑而得石脈﹐色赤而得代脈﹐此色生於脈﹐陽生於陰﹐得陽生陰長之道﹐故其病已矣。】

黃帝問於岐伯曰﹕五臟之所生﹐變化之病形﹐何如﹖岐伯答曰﹕先定其五色五脈之應﹐其病乃可別也。黃帝曰﹕色脈已定﹐別之柰何﹖岐伯曰﹕調其脈之緩急大小滑濇﹐而病變定矣。黃帝曰﹕調之柰何﹖岐伯答曰﹕脈急者尺之皮膚亦急﹐脈緩者尺之皮膚亦緩﹔脈小者尺之皮膚亦減而少气﹐脈大者尺之皮膚亦賁而起﹔脈滑者尺之皮膚亦滑﹐脈濇者尺之皮膚亦濇。凡此變者有微有甚﹐故善調尺者不待於寸﹐善調脈者不待於色。能參合而行之者﹐可以爲上工﹐上工十全九。行二者爲中工﹐中工十全七。行一者爲下工﹐下工十全六。

【注尺膚之气血﹐出於胃腑水谷之精﹐注於臟腑之經隧而外布於皮膚。寸口尺脈之血气﹐出於胃腑水谷之精﹐榮行於臟腑經脈之中﹐變見於手太陰之兩脈口﹐皆五臟之血气所注。故脈急者尺之皮膚亦急﹐脈緩者尺之皮膚亦緩﹐如桴鼓之相應也。故善調尺者不待於寸口之脈﹐善調脈者不待於五者之色﹐能參合而行之﹐斯可爲上工矣。夫數始於一奇二偶﹐合而爲三﹐三而兩之成六﹐三而三之成九﹐此三才三極之道也。生於一而成於十﹐陰陽相得而各有合﹐此河圖之數也。知者知天地陰陽始終變化之道﹐故能全九十之大數。水數成於六﹐火數成於七。水卽是精血﹐火卽是神气。中工僅知血气之診﹐故能全水火之成。下工血气之診﹐亦不能全知矣。故曰能參合而行之者可以爲上工。行者﹐謂色脈應天地陰陽之理數。】

黃帝曰﹕請問脈之緩急﹑大小﹑滑濇之病形何如﹖岐伯曰﹕臣請言五臟之病變也。心脈急甚者爲瘛瘲﹔微急爲心痛﹐引背食不下。緩甚爲狂笑﹔微緩爲伏梁在心下﹐上下行﹐時唾血。大甚爲喉吤﹔微大爲心痺引背﹐善淚出。小甚爲善噦﹔微小爲消癉。滑甚爲善渴﹔微滑爲心疝﹐引臍小腹鳴。濇甚爲喑﹔微濇爲血溢﹐維厥﹐耳鳴﹐顚疾。

【注緩急﹑大小﹑滑濇﹐陰陽寒熱血气之綱領也。下章曰﹕諸急多寒﹐緩者多熱﹐大者多气少血﹐小者血气皆少﹐滑者陽气盛微有熱﹐濇者多血少气微有寒。心爲火髒﹐故寒甚則爲瘛瘲。蓋手足諸節神气之所遊行出入﹐寒傷神气﹐故瘛瘲也。微急爲心痛引背﹐蓋甚則心臟之神气受傷﹐微則薄於宮城之分也。食气入胃﹐濁气歸心﹐心气逆﹐故食不下。緩甚則心气有餘﹐心藏神﹐神有餘則笑不休。伏梁乃心下有餘之積﹐故微主邪薄於心下也。心主血﹐熱則上溢﹐而時唾血也。喉吤者﹐喉中吤然有聲﹐宗气積於胸中﹐上出喉嚨﹐以貫心脈而行呼吸﹐心气盛﹐故喉中有聲也。心气微盛﹐則逆於心下而爲心痺﹐引背行於上﹐則心精隨气上湊於目而淚出矣。心臟虛﹐則火土之气弱﹐故爲善噦。噦﹐呃逆也。夫五臟主藏精者也﹐五臟之血气皆少﹐則津液枯竭而爲消癉。消癉者﹐心肺主上消﹐脾胃主中消﹐肝腎主下消也。滑則陽气盛而有熱﹐盛於上則善渴﹐微在下則少腹當有形也。心主言﹐心气少﹐故爲喑﹐血多故溢於上也。維﹐四維也。心爲陽中之太陽﹐陽气少﹐故手足厥冷也。南方赤色﹐入通於心﹐開竅於耳﹐心气虛﹐故耳鳴顚疾。】

肺脈急甚爲癲疾﹔微急爲肺寒熱﹐怠惰﹐咳唾血﹐引腰背胸﹐若鼻息肉不通。緩甚爲多汗﹔微緩爲痿﹐瘻偏風﹐頭以下汗出不可止。大甚爲脛腫﹔微大爲肺痺﹐引胸背﹐起惡日光。小甚爲泄﹔微小爲消癉。滑甚爲息賁上气﹔微滑爲上下出血。濇甚爲嘔血﹔微濇爲鼠瘻在頸支腋之間﹐下不勝其上﹐其應善酸矣。

【注肺主淸金而畏寒﹐寒甚則爲癲疾﹐所謂重陰則癲也。肺寒熱者﹐皮寒熱也。寒在皮毛﹐故微急也。肺主气﹐怠惰﹐咳唾血﹐引腰背胸﹐鼻若有息肉而气不通﹐皆肺气虛寒所致。緩則熱甚故多汗。肺熱葉焦﹐則爲痿也。鼠瘻﹐寒熱病也。其本在髒﹐其末在脈﹐肺主百脈﹐是以微緩之有熱﹐微濇之有寒﹐皆爲鼠瘻在頸腋之間。本經曰﹕偏枯﹐身偏不用﹐病在分腠之間﹐蓋病在皮膚爲肺寒熱﹐病在血脈爲寒熱鼠瘻﹐在分腠則爲偏風﹐肺主周身之气而朝百脈也。腠理開﹐故頭以下汗出不可止。頭以下者﹐頸項胸背之間﹐脈之外部也。大主多气少血﹐气盛於下﹐則爲脛腫﹐微盛於上﹐則爲肺脾﹐引胸背﹐蓋气從下而上也。日光﹐太陽之火﹐陰血少﹐故惡日光。金畏火也。小則气血皆虛而爲泄﹐肺與大腸爲表裏也。微小則爲消癉﹐肺主津水之生原也。滑主陽气盛﹐故爲息賁上气。微則上下出血﹐血隨气行者也。濇主多血少气﹐血多气少則血畱不行﹐故爲嘔血。酸者﹐陰寒而酸削不能行﹐肺主气而發原在下﹐少气有寒﹐則下不勝其上矣。】

肝脈急甚者爲惡言﹔微急爲肥气在脇下﹐若覆杯。緩甚爲善嘔﹔微緩爲水瘕痺也。大甚爲內癰﹐善嘔衂﹔微大爲肝痺陰縮﹐咳引小腹。小甚爲多飲﹔微小爲消癉。滑甚爲﹝疒貴﹞疝﹔微滑爲遺溺。濇甚爲溢飲﹔微濇爲瘛攣筋痺。

【注肝主語﹐在志爲怒。肝苦急﹐故急甚爲惡言﹐微急爲肥气在脇下若覆杯﹐皆有餘之气也。食气入胃﹐散精於肝。緩主多熱﹐熱則肝气逆﹐故善嘔。水瘕痺者﹐亦食飲所積也。本經曰﹕喜怒不測﹐飲食不節﹐陰气不足﹐陽气有餘﹐榮气不行﹐乃發爲癰。大主肝气盛﹐盛則鬱怒而不得疏達﹐故爲內癰嘔衂﹐肝气逆於上也。陰縮﹐肝气逆於下也。肝脈抵少腹﹐上注肺。咳引小腹者﹐經气逆於上下也。小者血气皆少﹐少則木火盛﹐故多飲及爲消癉也。滑主气盛而熱﹐故爲﹝疒貴﹞疝。肝主疏泄﹐肝气盛而熱﹐故遺溺也。溢飲者飲畱於四肢﹐則經脈阻滯﹐故脈濇。肝气虛而有寒﹐故爲瘛攣筋痺﹐肝主筋也。】

脾脈急甚爲瘛瘲﹔微急爲膈中食飲﹐入而還出﹐後沃沫。緩甚爲痿厥﹔微緩爲風痿﹐四肢不用﹐心慧然若無病。大甚爲系僕﹔微大爲疝气﹐腹裏大﹐膿血在腸胃之外。小甚爲寒熱﹔微小爲消癉。滑甚爲﹝疒貴﹞癃﹔微滑爲虫毒蛔蠍﹐腹熱。濇甚爲腸﹝疒貴﹞﹔微濇爲內﹝疒貴﹞﹐多下膿血。

【注瘛者﹐急而收引。瘲者﹐縱而懈弛。脾主四肢﹐故急甚爲瘛瘲。脾有寒不能運化飲食﹐故爲膈中食飲入而還出﹐後沃沫。蓋不能遊溢津液﹐上歸於肺﹐四布於皮毛﹐故涎沫從口出也。痿厥﹑風痿﹐皆四肢癱瘓而不爲所用﹐甚則從中而病見於外﹐微則病在外而不及於中﹐故心慧然若無病也。大乃太過之脈﹐脾爲孤髒﹐中央土以灌四旁﹐太過則令人四肢不舉﹐故爲擊僕﹐若擊之而僕地也。疝气腹裏大﹐膿血在腸胃之外﹐皆有餘之積聚也。寒熱者﹐血气虛也。脾虛而不能爲胃行其津液﹐故爲消癉。脾爲陰濕之土﹐濕熱則爲疝﹝疒貴﹞﹐爲小便閉癃。濕熱則生虫也。脾气虛而有寒則爲腸﹝疒貴﹞﹐多血少气﹐故下膿血也。】

腎脈急甚爲骨癲疾﹔微急爲沈厥奔豚﹐足不收﹐不得前後。緩甚爲折脊﹔微緩爲洞﹐洞者食不化﹐下嗌還出。大甚爲陰痿﹔微大爲石水﹐起臍以下至小腹﹐腄腄然﹐上至胃脘﹐死不治。小甚爲洞泄﹔微小爲消癉。滑甚爲癃﹝疒貴﹞﹔微滑爲骨痿﹐坐不能起﹐起則目無所見。濇甚爲大癰﹔微濇爲不月﹐沈痔。

【注腎爲陰髒主骨﹐陰寒太甚﹐故爲骨癲疾。腎爲生气之原﹐正气虛寒﹐則爲沈厥。虛气反逆﹐故爲奔豚。陰寒在下﹐故足不收。腎開竅於二陰﹐气虛不化﹐故不得前後也。督脈屬腎貫脊﹐緩則督脈懈弛﹐故脊折也。戊癸合而化生火土﹐以消入胃之食飲﹐腎气緩﹐故食不化而還出也。陰痿者﹐陰器痿而不舉。石水﹐臂水也。上至胃脘﹐水泛而土敗也。腎气虛﹐則爲洞泄。精血不足﹐則爲消癉。腎有熱﹐則爲小便閉癃﹐爲睪丸腫﹝疒貴﹞﹐骨痿坐不能起﹐熱傷腎气也。目無所見﹐熱傷骨精也。血气皆始於腎﹐濇則血气阻滯﹐故爲大癰。气血不行﹐故爲女子不月﹐爲沈痔。】

黃帝曰﹕病之六變者﹐刺之柰何﹖岐伯答曰﹕諸急者多寒﹔緩者多熱。大者多气少血﹔小者血气皆少。滑者陽气盛﹐微有熱﹔濇者多血少气﹐微有寒。是故刺急者深內而久畱之﹔刺緩者淺內而疾發鍼﹐以去其熱。刺大者微瀉其气﹐無出其血。刺滑者疾發鍼而淺內之﹐以瀉其陽气而去其血﹔刺濇者必中其脈﹐隨其逆順而久畱之﹐必先按而循之﹐已發鍼﹐疾按其痏﹐無令其出血﹐以和其脈。諸小者陰陽形气俱不足﹐勿取以鍼而調以甘藥也。

【注六變者﹐五臟之所生﹐變化之病形﹐有緩急大小滑濇之六脈﹐此陰陽血气之不和而變見於脈也。寒气收勁﹐故脈急﹔熱气散弛﹐故脈緩。宗气榮气行於脈中﹐衛气行於脈外﹐故大主多气﹔如血气皆少﹐則脈小也。陽气盛而微有熱﹐則脈行滑利﹐气少則脈行濇滯﹐血隨气行者也。深內而久畱之者﹐俟陽气至而鍼下熱也﹔淺內而疾發鍼者﹐去其熱也。气盛者微瀉其气﹐無出其血﹐使陰陽血气之和調也。滑者疾發鍼而淺內之﹐瀉脈外之陽熱也。濇者必中其脈﹐隨其逆順而久畱之﹐調經脈外內之血气也。必先按而循之﹐致脈外之气也。疾按其痏﹐無令其出血﹐以和其脈﹐無令皮膚之血出﹐使脈外之气以和於脈中也。夫鍼者﹐所以調陰陽血气之不和。若血气皆少者﹐必須調以甘藥﹐非鍼之所能資生也。按刺濇者曰﹕必中其脈﹐要知刺急刺緩﹐取脈外之气也。刺大刺滑﹐瀉脈外之陽以和脈內之血也。刺濇者必中其血﹐隨其逆順﹐必先按而循之﹐調脈內之血以致脈外之气也。勿取以鍼﹐調以甘藥者﹐血气之生於陽明也。當知血气乃胃腑水谷之精﹐有行於皮膚之外者﹐有行於經脈之內者。外內貫通﹐環轉不息。故善調尺者不待於寸﹐善調脈者不待於色。能參合而行之﹐可爲上工。上工者﹐知陰陽血气之終始出入者也。】

根結篇

一日一夜五十營﹐以營五臟之精﹐不應數者﹐名曰狂生。所謂五十營者﹐五臟皆受气﹐持其脈口﹐數其至也。五十動而不一代者﹐五臟皆受气。四十動一代者﹐一臟無气。三十動一代者﹐二髒無气。二十動一代者﹐三髒無气。十動一代者﹐四髒無气。不滿十動一代者﹐五臟無气。予之短期﹐要在終始。所謂五十動而不一代者﹐以爲常也﹐以知五臟之期。予之短期者﹐乍數乍疏也。

【注五臟生於五行﹐五行之气本於十干合化。是以五臟五十動而不一代者﹐以爲常也。代者﹐止而不還也。乍數乍疏者﹐死脈見也。要在終始者﹐大要在終始篇之生於六气﹐而死於六經也。】

終始篇

謹奉天道﹐請言終始。終始者﹐經脈爲紀﹐持其脈口人迎﹐以知陰陽有餘不足﹐平與不平﹐天道畢矣。所謂平人者﹐不病。不病者﹐脈口人迎應四時也﹐上下相應而俱往來也﹐六經之脈不結動也﹐本末之寒溫之相守司也﹐形肉血气必相稱也﹐是謂平人。少气者﹐脈口人迎俱少而不稱尺寸也。如是者﹐則陰陽俱不足﹐補陽則陰竭﹐瀉陰則陽脫。如是者﹐可將以甘藥﹐不可飲以至劑。如是者﹐弗灸不已者﹐因而瀉之﹐則五臟气壞矣。

【注謹奉天道﹐請言終始﹐謂陰陽經脈應天之六气也。夫血脈本五臟五行之所生﹐而外合於陰陽之六气﹐有生始而有經終﹐故曰終始者經脈爲紀也。持其脈口人迎﹐以知陰陽有餘不足﹐平與不平﹐蓋診其脈以候其气也。應四時者﹐春夏之气從左而右﹐秋冬之气從右而左﹐是以春夏人迎微大﹐秋冬气口微大﹐是謂平人。上下相應者﹐應天之六气﹐上下環轉﹐往來不息﹐六經之脈隨气流行不結動也。本末者有本標之出入﹐寒溫者應寒暑之往來﹐各相守司也。形肉血气﹐謂脈外之血气﹐與六經之脈必相稱也。脈口人迎﹐以候三陰三陽之气﹐是以少气者脈口人迎俱少。尺以候陰﹐寸以候陽﹐不稱尺寸者﹐陰陽气虛而又應於尺寸之脈也。甘藥者﹐調胃之藥。謂三陰三陽之气﹐本於中焦胃腑所生﹐宜補其生气之原。道之流行﹐故不可飲以至劑﹐謂甘味太過反畱中也。弗灸者﹐謂陰陽之气不足於外﹐非經脈陷下也。因而瀉之﹐則五臟气壞者﹐六气化生五行﹐五行上呈六气﹐五六相得而各有合也。】

人迎一盛﹐病在足少陽﹔一盛而躁﹐病在手少陽。人迎二盛﹐病在足太陽﹔二盛而躁﹐病在手太陽。人迎三盛﹐病在足陽明﹔三盛而躁﹐病在手陽明。人迎四盛﹐且大且數﹐名曰溢陽。溢陽爲外格。脈口一盛﹐病在足厥陰﹔厥陰一盛而躁﹐在手心主。脈口二盛﹐病在足少陰﹔二盛而躁﹐在手少陰。脈口三盛﹐病在足太陰﹔三盛而躁在手太陰。脈口四盛﹐且大且數者﹐名曰溢陰。溢陰爲內關。內關不通﹐死不治。人迎與太陰脈口﹐俱盛四倍以上﹐命曰關格。關格者﹐與之短期。

【注左爲人迎﹐右爲气口﹐以候三陰三陽之气。聖人南面而立﹐前曰廣明﹐後曰太衝﹐左東右西﹐天道右旋﹐地道左遷﹐故以左候陽而右候陰也。躁者陰中之動象﹐蓋六气皆由陰而生﹐從地而出﹐故止合足之六經。其有躁者在手以合六髒六腑十二經脈﹐蓋十二經脈以應三陰三陽之气﹐非六气之分手與足也。外格者﹐謂陽盛於外而無陰气之和﹔內關者﹐陰盛於內而無陽气之和。關格者﹐陰關於內﹐陽格於外也。按脈口者﹐太陰也。人迎者﹐陽明也。蓋髒气者不能自至於手太陰﹐必因於胃气﹐乃至於手太陰﹐是左右皆屬太陰而皆有陽明之胃气。以陽气從左而右﹐陰气從右而左﹐故以左候三陽﹐右候三陰﹐非左主陽而右主陰也。陰中有陽﹐陽中有陰﹐是爲平人。若左獨主陽﹐右獨主陰﹐是爲關陰格陽之死候也。】

人迎一盛﹐瀉足少陽而補足厥陰﹐二瀉一補﹐日一取之﹐必切而驗之﹐疏疏《太素》人迎脈口診作躁﹐下均同。取之﹐上气和乃止。人迎二盛﹐瀉足太陽補足少陰﹐二瀉一補﹐二日一取之﹐必切而驗之﹐疏取之﹐上气和乃止。人迎三盛﹐瀉足陽明而補足太陰﹐一瀉一補﹐日二取之﹐必切而驗之﹐疏取之﹐上气和乃止。脈口一盛﹐瀉足厥陰而補足少陽﹐二補一瀉﹐日一取之﹐必切而驗之﹐疏而取﹐上气和乃止。脈口二盛﹐瀉足少陰而補足太陽﹐二補一瀉﹐二日一取之﹐必切而驗之﹐疏取之﹐上气和乃止。脈口三盛﹐瀉足太陰而補足陽明﹐二補一瀉﹐日二取之﹐必切而驗之﹐疏而取之﹐上气和乃止。所以日二取之者﹐陽明陽明《靈樞》終始作太陽﹐《太素》人迎脈口診作大﹝太﹞陰。主胃﹐大富於穀气﹐故可日二取之也。人迎與脈口俱盛三倍以上﹐命曰陰陽俱溢。如是者不開﹐則血脈閉塞﹐气無所行﹐流淫於中﹐五臟內傷﹐如此者因而灸之﹐則變易而爲他病矣。

【注補瀉者﹐和調陰陽之气平也。陽二瀉而陰一瀉者﹐陽常有餘而陰常不足也。陽補二而陰補一者﹐陽可盛而陰不可盛也。故溢陽不曰死﹐溢陰者死不治矣。必切而驗之者﹐切其人迎气口﹐以驗三陰三陽之气也。疏當作躁﹐謂一盛而躁﹐二盛而躁﹐當取手之陰陽也。陽明主胃﹐大富於穀气﹐故可日二取之。蓋三陰三陽之气﹐乃陽明水谷之所生也。人迎與脈口俱盛﹐命曰陰陽俱溢。蓋陰盛於內則陽盛於外矣﹐陽盛於左則陰盛於右矣。如是者若不以鍼開之﹐則血脈閉塞﹐气無所行﹐流溢於中﹐則內傷五臟矣。夫盛則瀉之﹐虛則補之﹐陷下則灸之﹐此陰陽之气偏盛不和﹐非陷下也﹐故灸之則生他病矣。】

五十營篇

黃帝曰﹕余願聞五十營﹐柰何﹖岐伯答曰﹕天周二十八宿﹐宿三十六分。人气行一周﹐千八分﹐日行二十八宿。人經脈上下左右前後二十八脈﹐周身十六丈二尺﹐以應二十八宿﹐漏水下百刻以分晝夜。故人一呼脈再動﹐气行三寸。一吸脈亦再動﹐气行三寸。呼吸定息﹐气行六寸。十息﹐气行六尺。日行二分﹐二百七十息﹐气行十六丈二尺。气行交通於中﹐一周於身﹐水下二刻﹐日行二十五分。五百四十息﹐气行再周於身﹐水下四刻﹐日行四十分。二千七百息﹐气行十周於身﹐水下二十刻﹐日行五宿二十分。一萬三千五百息﹐气行五十營於身﹐水下百刻﹐日行二十八宿﹐漏水皆盡﹐脈終矣。所謂交通者﹐並行一數也。故五十營備﹐得盡天地之壽矣。凡行八百一十丈也。

【注周天二十八宿﹐一面七星。子午爲經﹐卯酉爲緯﹔房畢爲緯﹐虛張爲經。房至畢爲陽﹐昴至心爲陰。陽主晝﹐陰主夜。每宿約三十六分﹐共乘一千零八分。人气晝夜五十營﹐行二十八宿之一周﹐計一千八分。日麗天而繞地一周﹐亦行二十八宿之度分。人之經脈﹐上下左右前後﹐共計二十八脈。蓋手之三陰三陽﹐足之三陰三陽﹐上下左右﹐共計二十四脈﹐並左右之兩蹺脈﹐前之任脈﹐後之督脈﹐通共二十八脈。周身十六丈二尺爲五十營﹐以應二十八宿﹐以終漏下百刻﹐以分晝夜。故人一呼脈再動﹐气行三寸﹔一吸脈亦再動﹐气行三寸﹔呼吸定息﹐气行六寸﹔十息則气行六尺矣。二百七十息﹐气行十六丈二尺。交通於二十八脈之中爲一周於身﹐乃水下二刻而日行二十分有奇矣。五百四十息﹐气行再周於身﹐乃水下四刻日行四十分有奇矣。二千七百息﹐气行十周於身﹐乃水下二十刻而日行五宿二十分﹐計二百分有奇矣。一萬三千五百息﹐气行五十營於身﹐乃水下百刻﹐而日行二十八宿﹐計一千零八分也。漏水皆盡﹐而脈終於五十營矣。所謂交通者﹐謂皮膚經脈之宗气﹐外內交通﹐而並行一百刻之數也。夫天主气地主血脈﹐故五十營而外內之气行周備﹐斯得盡天地之壽矣。凡經脈外內之宗營皆行八百一十丈也。】

四時气篇

睹其色﹐察其以﹐知其散復者﹐視其目色﹐以知病之存亡也。一其形﹐聽其動靜者﹐持气口人迎以視其脈﹐堅且盛且滑者病日進﹐脈軟者病將下。諸經實者病三日已。气口候陰﹐人迎候陽也。

【注睹其色者﹐分別五行之色也。如色靑者﹐內病在膽﹐外病在筋﹔色赤者﹐內病在小腸﹐外病在脈也。察其以者﹐察其所以然之病﹐或病因於外﹐或病因於內﹔或因於外而病及於內者﹐或因於內而病及於外者。散者﹐邪散而病已也。復者﹐病在外而復及於內﹐病在內而復及於外也。視其目色者﹐察其血色也。蓋在外之皮肉筋骨﹐內應於六腑﹐六腑內合五臟﹐外內之病﹐皆本於五行之色﹐而五臟之血色皆見於目﹐故視其目色﹐以知病之存亡也。一其形者﹐靜守其神﹐形與神俱也。聽其動靜者﹐持气口人迎以視脈之堅滑軟靜﹐而知病之進退也。諸經實者﹐邪在經脈也。气口人迎﹐候三陰三陽之气也。】

禁服篇

雷公曰﹕願聞爲工﹗黃帝曰﹕寸口主中﹐人迎主外﹐兩者相應﹐俱往俱來﹐若引繩大小齊等。春夏人迎微大﹐秋冬寸口微大﹐如是者﹐名曰平人。

【注願聞爲工者﹐願聞血气相應而後明合一之大道﹐是由工而上﹑上而神﹑神而明也。寸口主陰﹐故主中。人迎主陽﹐故主外。陰陽中外之气﹐左右往來﹐若引繩上下齊等。如脈大者﹐人迎气口俱大。脈小者﹐人迎气口俱小。春夏陽气盛而人迎微大。秋冬陰气盛而寸口微大。如是者陰陽相應﹐是爲平人。若不應天之四時﹐而更偏大於數倍﹐是爲溢陰溢陽之關格矣。此論三陰三陽之气﹐而應於人迎气口之兩脈也。】

人迎大一倍於寸口﹐病在足少陽﹔一倍而躁﹐病在手少陽。人迎二倍﹐病在足太陽﹔二倍而躁﹐病在手太陽。人迎三倍﹐病在足陽明﹔三倍而躁﹐病在手陽明。盛則爲熱﹐虛則爲寒。緊則爲痛痺﹐代則乍甚乍間。盛則瀉之﹐虛則補之。緊痛則取之分肉﹐代則取血絡且飲藥。陷下則灸之﹐不盛不虛以經取之﹐名曰經刺。人迎四倍者且大且數﹐名曰溢陽。溢陽爲外格﹐死不治。必審按其本末﹐察其寒熱﹐以驗其臟腑之病。

【注三陽之气偏盛﹐則人迎大二倍三倍﹐此气血之相應也。脈大以弱﹐則欲安靜﹐此血气之相合也。痛痺者﹐病在皮腠之气分﹐气傷故痛﹐气血相搏﹐其脈則緊﹐此病在气而見於脈也。代則乍甚乍間﹑乍痛乍止者﹐病在血气之交﹐或在气﹐或在脈﹐有交相更代之義﹐故脈代也。盛則瀉之者﹐气盛宜瀉之也。虛則補之者﹐气虛宜補之也。緊痛之在气分﹐故當取之分肉。代則病在血气之交﹐故當刺其血絡。且飲藥者﹐助其血脈臟腑﹐勿使病從絡脈而入於經脈﹐從經脈而入於臟腑也。陷下則灸之者﹐气之下陷也。不盛不虛者﹐气之和平也。以經取之者﹐病不在气而已入於經﹐則當取之於經矣。若人迎大於四倍﹐且大且數﹐名曰溢陽。溢陽者﹐死不治。夫始言人迎大一倍﹑二倍﹑三倍者﹐此陽气太盛而應於脈也。後言以經取之﹐名曰經刺。人迎四倍者﹐且大且數﹐名曰溢陽。此陽盛之气溢於脈中﹐气血之相合也。此以陰陽气之偏盛﹐病之在病在脈﹐以明气之應於脈而合於脈也。故必審按其本末﹐察其寒熱﹐以驗其臟腑之病本者﹐以三陰三陽之气爲本末者﹐以左右之人迎气口爲標。蓋言陰陽血气渾束爲一﹐外可以候三陰三陽之六气﹐內可以候五臟六腑之有形﹐此陰陽離合之大道﹐天運常變之大數也。】

寸口大於人迎一倍﹐病在足厥陰﹔一倍而躁﹐病在手心主。寸口二倍﹐病在足少陰﹔二倍而躁﹐病在手少陰。寸口三倍﹐病在足太陰﹔三倍而躁﹐病在手太陰。盛則脹滿﹐寒中食不化。虛則熱中﹐出糜﹐少气﹐溺變色。緊則痛痺﹐代則乍痛乍止。盛則瀉之﹐虛則補之。緊則先刺而後灸之﹐代則取血絡而後調之。陷下則徒灸之。陷下者﹐脈血絡於中﹐中有著血﹐血寒﹐故宜灸之。不盛不虛以經取之﹐名曰經刺。寸口四倍者﹐名曰內關。內關者﹐且大且數﹐死不治。必審察其本末之寒溫﹐以驗其臟腑之病。

【注在天蒼黅丹素元之气﹐經於十干之分﹐化生地之五行。地之五行﹐上呈天之六气﹐六气合六經﹐五行生五臟﹐是六气本於五臟之所生。故陰气太盛﹐則脹滿寒中﹔虛則熱中出糜﹐溺色變。气從內而外﹐由陰而陽也。是以候人迎气口﹐則知陰陽六气之盛虛﹐內可以驗臟腑之病﹐陰陽外內之相通也。夫病痺在於分腠之气﹐分腠者皮膚臟腑之肉理﹐故病在陽者取之分肉﹐病在陰者先刺而後灸之。蓋灸者所以啟在內在下之气也。代則气分之邪交於脈絡﹐故先取血絡而後飲藥以調之。陷下則徒灸之﹐蓋言气陷下者宜灸﹐今入於脈中﹐又當取之於經矣。如陷於脈而宜灸者﹐乃脈受絡之畱血而陷於中﹐中有著血﹐血寒故宜灸。若气並於血﹐又非灸之所宜也。】

五色篇

雷公曰﹕病之益甚﹐與其方衰如何﹖黃帝曰﹕外內皆在焉。切其脈口滑小緊以沈者﹐病益甚﹐在中﹔人迎气大緊以浮者﹐其病益甚﹐在外。其脈口浮滑者病日進﹐人迎沈而滑者病日損。其脈口滑而沈者病日進在內﹐其人迎脈滑盛以浮者其病日進在外。脈之浮沈及人迎與寸口气小大等者﹐病難已。病之在髒﹐沈而大者易已﹐小爲逆。病在腑﹐浮而大者其病易已。人迎盛堅者﹐傷於寒﹔气口盛堅者﹐傷於食。

【注此切脈口人迎﹐以知病之間甚外內也。夫外因之病﹐從外而內﹐自陽而陰﹔內因之病﹐從內而外﹐由陰而陽。脈口主內﹐人迎主外﹐故曰外內皆在。謂候其脈口人迎﹐而外感內傷之病﹐皆可以知其甚衰也。故切其脈口滑小緊以沈者﹐病甚在內也﹔人迎气大緊以浮者﹐病甚在外也。夫浮爲陽﹐沈爲陰﹐其脈口浮滑者﹐陽气在陰﹐故病主日進。人迎沈而滑者﹐陰气出陽﹐故病日損也。其脈口滑以沈者﹐病日進在內也。其人迎滑以浮者﹐病日進在外也。脈之浮沈﹐謂左右寸關尺三部之脈﹐與人迎寸口之气大小浮沈等者﹐此臟腑之形气俱病﹐故爲難已。病之在髒沈而大者﹐此陰病見陽脈﹐故爲易已。是以小則爲逆﹐病在腑。浮而大者﹐陽病在外﹐故其病易散也。人迎主外﹐是以人迎盛堅者﹐傷於寒﹐病因於外也。气口主中﹐是以气口盛堅者﹐傷於食﹐病因於內也。人迎气口﹐主臟腑陰陽之气﹐故候其兩脈﹐而外內之病皆在焉。】

其脈滑大以代而長者﹐病從外來。目有所見﹐志有所惡﹐此陽气之並也。可變而已。

【注滑者寒水之象﹐大者暑熱之象﹐代者濕土之象﹐長者風木之象。曰以代﹐曰而長﹐謂或滑大﹑或代﹑或長﹐皆病從外來﹐非四气之同並而見此脈也。目有所見者﹐色見於目也。志有所惡者﹐五臟之神志有所不安也。此陽气之並也﹐可變而已。謂先治其外﹐後治其內﹐使之通變於外而病可已也。】

玉版篇

黃帝曰﹕諸病皆有逆順﹐可得聞乎﹖岐伯曰﹕腹脹﹐身熱﹐脈大﹐是一逆也﹔腹鳴而滿﹐四肢淸泄﹐其脈大﹐是二逆也﹔衂而不止﹐脈大﹐是三逆也﹔咳且溲血﹐脫形﹐其脈小勁﹐是四逆也﹔咳﹐脫形﹐身熱﹐脈小以疾﹐是謂五逆也。如是者﹐不過十五日而死矣。

【注諸病謂凡病多生於榮衛血气之不調也。如腹脹﹐身熱﹐脈大者﹐逆傷於脾也﹔腹鳴而滿﹐四肢淸泄﹐其脈大者﹐逆傷於腎也﹔肝主藏血﹐衂而不止﹐逆傷肝也。肺朝百脈﹐輸精於皮毛﹐咳而溲血﹐形脫﹐其脈小勁﹐逆傷肺也。夫心主血脈﹐肺者心之蓋﹐咳﹐形脫﹐身熱﹐脈小以疾﹐逆傷心也。夫血脈者﹐五臟之所生也。血气逆則失其旋轉之機﹐而反傷其髒眞矣。經脈應地之經水﹐水以應月﹐不過十五日而死者﹐隨月之盈虛而死﹐不能終周天之數矣。】

其腹大脹﹐四末淸﹐脫形﹐泄甚﹐是一逆也﹔腹脹便血﹐其血大﹐時絕﹐是二逆也﹔咳溲血﹐形內內原作肉﹐據《靈樞》玉版篇攺。脫﹐脈搏﹐是三逆也﹔嘔血﹐胸滿引背﹐脈小而疾﹐是四逆也﹔咳嘔﹐腹脹且飧泄﹐其脈絕﹐是五逆也。如是者﹐不過一時而死矣。工不察此者而刺之﹐是爲逆治。

【注皮膚分肉之气血﹐從胃腑而注於臟腑之大絡﹐從大絡而出於孫絡﹐從孫絡而外滲於皮膚。如腹大脹﹐四肢淸﹐形脫﹐泄甚﹐是逆於胃之大絡﹐不得出於皮膚充於四體也。腹脹便血﹐其脈大時絕﹐逆於腎絡也。咳溲血﹐形肉脫﹐脈搏﹐逆於肺絡也。嘔血胸滿引背﹐脈小而疾﹐逆於心絡也。咳嘔腹脹且飧泄﹐其脈絕﹐逆於肝脾之絡也。夫胃者﹐水谷血气之海也﹐五臟之大絡﹐海之所以行雲气於天下之道路也。水﹐天之气。上下相通﹐一晝一夜﹐繞地環轉一周﹐如逆而不行﹐則開闔已息﹐是以不過一周而死矣。夫人皮以應天﹐皮膚之气血逆而不行﹐不過一周而死。工不察此天運之大道﹐如逆傷其气﹐遲則死於家中﹐速則死於堂上矣。】

動輸篇

黃帝曰﹕經脈十二﹐而手太陰足少陰陽明獨動不休﹐何也﹖岐伯曰﹕是明胃脈也。胃爲五臟六腑之海﹐其淸气上注於肺﹐肺气從太陰而行之﹐其行也以息往來﹐故人一呼脈再動﹐一吸脈亦再動﹐呼吸不已﹐故動而不止。黃帝曰﹕气之過於寸口也﹐上十焉息﹐下八焉伏﹐何道從還﹐不知其極。岐伯曰﹕气之離髒也﹐卒然如弓弩之發﹐如水之下岸﹐上於魚以反衰﹐其餘气衰散以逆上﹐故其行微。

【注帝問手太陰﹑足少陰﹑陽明獨動不休者﹐謂手太陰之太淵﹑經渠﹐足陽明之人迎﹑衝陽﹐足少陰太溪之動脈也。伯言是明胃脈者﹐謂胃爲五臟六腑之海﹐其營衛宗气﹐皆胃腑水谷之精。所生淸气﹐上注於肺者﹐營气宗气也。肺气皆從太陰而行者﹐脈气隨三陰三陽之气而行也。其行也以息往來者﹐人一呼一吸脈行六寸﹐日夜一萬三千五百息﹐脈行八百十丈爲一周也。帝問气之過於寸口﹐上十焉息者﹐乃營气衛气宗气盡走於息道﹐而變見於寸口也。下八焉伏者﹐謂流溢於中之榮血﹐下伏於胞中﹐故如水之下岸也。帝言下伏之營血有八﹐是精專而行於經隧之營止二分矣。夫營气行於脈中﹐衛气行於脈外﹐宗气兩行營衛之道﹐此經脈外內之气相爲和平﹐而有形之營血分行於外內亦相爲勻等者也。夫衝脈起於胞中﹐上循背裏﹐爲經絡之海﹐其浮而外者﹐循腹右上行至胸中而散﹐充膚熱肉﹐淡滲皮毛﹐此下伏於胞中之血﹐半隨衝脈而行於脈內﹐半隨衝脈而散於皮膚。又足陽明之脈﹐與衝脈於臍左右之動脈而出於腹气之街﹐衝脈與少陰之大絡﹐循陰股而下出於脛气之街。夫精專者二分行於經隧﹐隨衝脈者二分出於气街﹐是經脈外內之气血相爲勻等矣。皮膚之气血﹐從指井而澑注於榮兪﹐脈中之血气﹐從本標而外出於膚表﹐從道往還﹐莫知其極矣。伯言气之離髒﹐卒然如弓弩之發者﹐謂五臟之气至於手太陰﹐而變見於寸口者﹐應手而動﹐若弓弩之發弦。上於魚際﹐則動气衰而無動脈矣。其餘气衰散以逆上者﹐謂餘气分散而上注於手陽明大腸之經﹐故其脈上魚而其行微緩也。】

黃帝曰﹕足之陽明何因而動﹖岐伯曰﹕胃气上注於肺﹐其悍气上衝頭者﹐循咽上走空竅﹐循眼系入絡腦﹐出顑﹐下客主人﹐循牙車﹐合陽明﹐並下人迎﹐此胃气別走於陽明者也。故陰陽上下﹐其動也若一。故陽病而陽脈小者爲逆﹐陰病而陰脈大者爲逆。故陰陽俱靜俱動﹐若引繩﹐相傾者病。

【注此言陽明气盛而獨動不休者也。陰陽系日月論曰﹕兩陽合於前﹐故曰陽明。又曰兩火合並﹐故爲陽明。是陽明主燥金之气﹐而又有悍熱之火气也。胃气上注於肺者﹐胃腑所生之榮气宗气﹐上注於肺而行於經脈之外內﹐以應呼吸漏下。其悍熱之气上衝頭者﹐循咽上走空竅﹐循眼系入絡腦﹐出顑﹐下客主人循牙車﹐此陽明之悍气上走空竅﹐行於皮膚之气分﹐而下合於陽明之脈中﹐並下人迎﹐此胃腑所生之悍气﹐別走於陽明者也。故陰陽上下﹐其動也若一。蓋身半以上爲陽﹐身半以下爲陰﹐謂在上之人迎﹐在下之衝陽﹐其動之相應也。故陽病而陽脈小陰脈大者爲逆﹐陰病而陰脈大陽脈小者爲逆。故陰陽上下靜則俱靜﹐動則俱動﹐若引繩墨﹐如相傾而不相應者﹐則爲病矣。】

黃帝曰﹕足少陰何因而動﹖岐伯曰﹕衝脈者﹐十二經之海也﹐與少陰之大絡起於腎下﹐出於气街﹐循陰股內廉邪入腘中﹐循脛骨內廉並少陰之經﹐下入內踝之後﹐入足下﹔其別者﹐邪入踝﹐出屬跗﹐上入大指之間﹐注諸絡以溫足脛。此脈之常動者也。

【注此言流溢於中之血气﹐一從衝脈與足少陰之大絡而下。出足脛之气街﹐循陰股內廉者﹐血气出於皮膚﹐仍循少陰之經而行也。邪入腘中者﹐與太陽之承山踝上以下也。其別者﹐乃少陰之支絡別走於踝跗﹐上入大指之間﹐而散於十指之絡。是以陽气起於足五指之表﹐陰气起於足五指之裏。蓋陰陽二气本於先天之水火﹐藏於腎臟﹐出於下而生於上也。】

論疾診尺篇

尺炬然熱人迎大者﹐當奪血。尺堅大脈小甚﹐少气悗有加﹐立死。

【注尺炬然熱人迎大者﹐三陽之气偏盛也﹐故當主奪血。夫皮膚爲陽﹐血脈爲陰。尺堅大脈小甚者﹐陽盛而陰絕於外也。少气悗有加者﹐陽盛而陰絕於內也。】

身痛而色微黃﹐齒垢黃﹐爪甲上黃﹐黃疸疸原作膽﹐據《靈樞》論疾診尺攺。也。安臥﹐小便黃赤﹐脈小而濇者﹐不嗜食。

【注身痛﹐病見於肉也。色黃﹐病見於皮也。齒垢黃﹐病見於骨也。爪甲上黃﹐病見於筋也。黃疸﹐脾病也。脾病故解﹝亻亦﹞安臥。小腸爲赤腸﹐心之腑也。心主血脈﹐小便赤黃﹐脈小而濇﹐病見於脈也。小便赤黃﹐下焦熱也。不嗜食﹐上焦虛也。蓋土位中央﹐而上下四旁皆爲之應。】

人病﹐其寸口之脈與人迎之脈小大等﹐及其浮沈等者﹐病難已也。

【注寸口者﹐手太陰之兩脈分寸關尺三部﹐以候臟腑之血气也。人迎气口者﹐候三陰三陽之气也。人病﹐其寸口之脈與人迎之脈大小浮沈等者﹐皆表裏陰陽血气皆病﹐故爲難已。按人迎气口﹐以左爲陽而右爲陰。手太陰之兩脈﹐以寸爲陽而尺爲陰。是以宋崔紫虛《四言舉要》曰﹕關前一分﹐人命之主﹐左爲人迎﹐右爲气口﹐蓋亦有所本也。夫寸口者﹐在太淵之分﹐關前一分者﹐寸關之間也。寸關尺三部﹐以候內之五臟六腑。人迎气口﹐以候外之三陰三陽。所候不同﹐而所取之部位亦有別也。是以手太陰之兩寸曰寸口。人迎寸口又曰脈口﹐又曰气口。蓋各有部位之分﹐故名亦有別也。五色篇曰﹕脈之浮沈及人迎與寸口气小大等者﹐病難已。蓋左右三部之脈以候血脈﹐左右之人迎气口以候三陰三陽之气﹐故曰气口。】

女子手少陰脈動甚者﹐妊子。

【注手少陰者﹐兩手之少陰腎脈也。蓋胞系於腎﹐故少陰之脈動甚也。夫妊始成形﹐先生兩腎﹐猶太極中之陰陽。陰陽分而五行備﹐五行備而形始成。是以女子手少陰脈動甚者﹐主姙子也。】古今圖書集成醫部全錄卷七十四

脈法

傷寒論【漢張機】

辧脈法

問曰﹕脈有陰陽﹐何謂也﹖答曰﹕凡脈大﹑浮﹑數﹑動﹑滑﹐此名陽也。脈沈﹑濇﹑弱﹑弦﹑微﹐此名陰也。凡陰病見陽脈者生﹐陽病見陰脈者死。【見音現。】

問曰﹕脈有陽結陰結者﹐何以別之﹖答曰﹕其脈浮而數﹐能食不大便者﹐此爲實﹐名曰陽結也。期十七日當劇。其脈沈而遲﹐不能食﹐身體重﹐大便反鞭﹐名曰陰結也。期十四日當劇。

問曰﹕病有灑淅惡寒﹐而復發熱者何﹖答曰﹕陰脈不足﹐陽往從之﹔陽脈不足﹐陰往乘之。曰﹕何謂陽不足﹖答曰﹕假令寸口脈微﹐名曰陽不足。陰气上入陽中﹐則灑淅惡寒也。曰﹕何謂陰不足﹖答曰﹕假令尺脈弱﹐名曰陰不足。陽气下陷入陰中﹐則發熱也。陽脈浮﹐陰脈弱者﹐則血虛﹐血虛則筋急也。其脈沈者﹐榮气微也。其脈浮而汗出如流珠者﹐衛气衰也。榮气微者﹐加燒鍼﹐則血流不行﹐更發熱而躁煩也。

脈藹藹如車蓋者﹐名曰陽結也。脈累累如循長竿者﹐名曰陰結也。脈瞥瞥如羹上肥者﹐陽气微也。脈縈縈如蜘蛛絲者﹐陽气衰也。脈綿綿如瀉漆之絕者﹐亡其血也。

脈來緩﹐時一止復來者﹐名曰結脈﹔來數﹐時一止復來者﹐名曰促脈。陽盛則促﹐陰盛則結﹐此皆病脈。

陰陽相搏﹐名曰動。陽動則汗出﹐陰動則發熱。形冷惡寒者﹐此三焦傷也。若數脈見於關上﹐上下無頭尾﹐如豆大﹐厥厥動搖者﹐名曰動也。

陽脈浮大而濡﹐陰脈浮大而濡﹐陰脈與陽脈同等者﹐名曰緩也。

脈浮而緊者﹐名曰弦也。弦者﹐壯如弓弦﹐按之不移也。脈緊者﹐如轉索無常也。

脈弦而大﹐弦則爲減﹐大則爲芤﹐減則爲寒﹐芤則爲虛﹐寒虛相搏﹐此名爲革。婦人則半產漏下﹐男子則亡血失精。

問曰﹕病有戰而汗出因得解者﹐何也﹖答曰﹕脈浮而緊﹐按之反芤﹐此爲本虛﹐故當戰而汗出也。其人本虛﹐是以發戰﹔以脈浮﹐故當汗出而解也。若脈浮而數﹐按之不芤﹐此人本不虛。若欲自解﹐但汗出耳﹐不發戰也。

問曰﹕病有不戰而汗出解者﹐何也﹖答曰﹕脈大而浮數﹐故知不戰﹐汗出而解也。

問曰﹕病有不戰不汗出而解者﹐何也﹖答曰﹕其脈自微﹐此以曾經發汗﹐若吐若下若亡血﹐以內無津液。此陰陽自和﹐必自愈。故不戰不汗出而解也。

問曰﹕傷寒三日﹐脈浮數而微﹐病人身涼和者﹐何也﹖答曰﹕此爲欲解也﹐解以夜半。脈浮而解者﹐濈然汗出也。脈數而解者﹐必能食也。脈微而解者﹐必大汗出也。

問曰﹕脈病欲知愈未愈者﹐何以別之﹖答曰﹕寸口﹑關上﹑尺中三處﹐大小﹑浮沈﹑遲數同等﹐𨿽有寒熱不解者﹐此脈陰陽爲和平﹐𨿽劇當愈。

師曰﹕立夏得洪大脈﹐是其本位。其人病身體苦疼﹐重者須發其汗。若明日身不疼不重者﹐不須發汗。若汗濈濈自出者﹐明日便解矣。何以言之﹖立夏得洪大脈﹐是其時脈﹐故使然也。四時仿此。

問曰﹕凡病欲知何時得﹐何時愈﹖答曰﹕假令夜半得病者﹐明日日中愈﹔日中得病者﹐夜半愈。何以言之﹖日中得病夜半愈者﹐以陽得陰則解也﹔夜半得病明日日中愈者﹐以陰得陽則解也。

寸口脈浮爲在表﹐沈爲在裏﹐數爲在腑﹐遲爲在髒。假令脈遲﹐此爲在髒也。

趺陽脈浮而濇﹐少陰脈如經也﹐其病在脾﹐法當下利。何以言之﹖若脈浮大者﹐气實血虛也。今趺陽脈浮而濇﹐故知脾气不足﹑胃气虛也。以少陰脈弦而浮才見﹐此爲調脈﹐故稱如經也。若反滑而數者﹐故知當屎膿也。

寸口脈浮而緊﹐浮則爲風﹐緊則爲寒。風則傷衛﹐寒則傷營。營衛俱病﹐骨節煩疼﹐當發其汗也。

趺陽脈遲而緩﹐胃气如經也。趺陽脈浮而數﹐浮則傷胃﹐數則動脾。此非本病﹐醫特下之所爲也。營衛內陷﹐其數先微﹐脈反但浮﹐其人必大便鞕﹐气噫而除。何以言之﹖本以數脈動脾﹐其數先微﹐故知脾气不治﹐大便鞕﹐气噫而除。今脈反浮﹐其數攺微﹐邪气獨畱﹐心中則饑﹐邪熱不殺谷﹐潮熱發渴﹐數脈當遲緩。脈因前後度數如法﹐病者則饑﹐數脈不時﹐則生惡瘡也。

師曰﹕病人脈微而濇者﹐此爲醫所病也。大發其汗﹐又數大下之﹐其人亡血﹐病當惡寒﹐後乃發熱﹐無休止時。夏月盛熱﹐欲著復衣。冬月盛寒﹐欲裸其身。所以然者﹐陽微則惡寒﹐陰弱則發熱。此醫發其汗使陽气微﹐又大下之令陰气弱。五月之時﹐陽气在表﹐胃中虛冷﹐以陽气內微不能勝冷﹐故欲著復衣。十一月之時﹐陽气在裏﹐胃中煩熱﹐以陰气內弱﹐不能勝熱﹐故欲裸其身。又陰脈遲濇﹐故知亡血也。

脈浮而大﹐心下反鞕﹐有熱屬髒者﹐攻之不令發汗﹔屬腑者不令溲數﹐溲數則大便鞕。汗多則熱愈﹐汗少則便難。脈遲尙未可攻。

脈浮而洪﹐身汗如油﹐喘而不休﹐水漿不下﹐形體不仁﹐乍靜乍亂﹐此爲命絕也。

又未知何髒先受其災﹖若汗出發潤﹐喘而不休者﹐此爲肺先絕也。陽反獨畱﹐形體如煙燻﹐直視搖頭者﹐此爲心絕也。唇吻反靑﹐四肢漐習者﹐此爲肝絕也。環口黧黑﹐柔汗發黃者﹐此爲脾絕也。溲便遺失﹐狂言﹐目反直視者﹐此爲腎絕也。

又未知何髒陰陽先絕﹖若陽气先絕﹐陰气後竭者﹐其人死﹐身色必靑。陰气前絕﹐陽气後竭者﹐其人死﹐身色必赤。腋下溫﹐心下熱也。

寸口脈浮大﹐而醫反下之﹐此爲大逆。浮則無血﹐大則爲寒﹐寒气相搏﹐則爲腸鳴。醫乃不知而反飲冷水﹐令汗大出﹐水得寒气﹐冷必相搏﹐其人卽﹝言勹吉﹞。

跌陽脈浮﹐浮則爲虛﹐虛浮相搏﹐故令气﹝言勹吉﹞﹐言胃气虛竭也。脈滑則爲噦﹐此爲醫咎﹐責虛取實﹐守空逼血。脈浮鼻中燥者﹐必衂也。

諸脈浮數﹐當發熱而灑淅惡寒。若有痛處﹐飲食如常者﹐蓄積有膿也。

脈浮而遲﹐面熱赤而戰惕者﹐六七日當汗出而解。反發熱者差遲﹐遲爲無陽﹐不能作汗﹐其身必癢也。

寸口脈陰陽俱緊者﹐法當淸邪中於上焦﹐濁邪中於下焦。淸邪中上﹐名曰潔也﹔濁邪中下﹐名曰渾也。陰中於邪﹐必內栗也。表气微虛﹐裏气不守﹐故使邪中於陰也。陽中於邪﹐必發熱頭痛﹑項彊頸攣﹑腰痛脛酸﹐所謂陽中霧露之气。故曰淸邪中上﹐濁邪中下。陰气爲栗﹐足膝逆冷﹐便溺妄出。表气微虛﹐裏气微急﹐三焦相混﹐內外不通﹐上焦怫郁﹐髒气相燻﹐口爛食齗也。中焦不治﹐胃气上衝﹐脾气不轉﹐胃中爲濁﹐營衛不通﹐血凝不流。若衛气前通者﹐小便赤黃﹐與熱相搏﹐因熱作使﹐遊於經絡﹐出入臟腑﹐熱气所過﹐則爲癰膿。若陰气前通者﹐陽气厥微﹐陰無所使﹐客气內入﹐嚏而出之﹐聲嗢咽塞﹐寒厥相逐﹐爲熱所壅﹐血凝自下﹐狀如豚肝﹐陰陽俱厥﹐脾气孤弱﹐五液注下﹐下焦不闔﹐淸便下重﹐令便數難﹐臍築湫痛﹐命將難全。

脈陰陽俱緊者﹐口中气出﹐唇口漧燥﹐蜷臥足冷﹐鼻中涕出﹐舌上胎滑﹐勿妄治也。到七日以來﹐其人微發熱﹐手足溫者﹐此爲欲解。或到八日以上反大發熱者﹐此爲難治。設使惡寒者必欲嘔也﹐腹內痛者必欲利也。脈陰陽俱緊﹐至於吐利﹐其脈獨不解﹐緊去入安﹐此爲欲解。若脈遲至六七日不欲食﹐此爲晚發﹐水停故也﹐爲未解﹐食自可者爲欲解。

病六七日﹐手足三部脈皆至﹐大煩﹐而口噤不能言﹐其人躁擾者﹐必欲解也。若脈和﹐其人大煩目重﹐臉臉作瞼。內際黃者﹐此欲解也。

脈浮而數﹐浮爲風﹐數爲虛﹐風爲熱﹐虛爲寒﹐風虛相搏﹐則灑淅惡寒也。

脈浮而滑﹐浮爲陽﹐滑爲實﹐陽實相搏﹐其脈數疾。衛气失度﹐浮滑之脈數疾﹐發熱汗出者﹐此爲不治。

傷寒﹐咳逆上气﹐其脈散者﹐死。謂其形損故也。

平脈法

問曰﹕脈有三部﹐陰陽相乘。營衛血气﹐在人體躬。呼吸出入﹐上下於中。因息遊布﹐津液流通。隨時動作﹐效象形容。春弦秋浮﹐冬沈夏洪。察色觀脈﹐大小不同。一時之間﹐變無經常。尺寸參差﹐或短或長。上下乖錯﹐或存或亡。病輒攺易﹐進退低昂。心迷意惑﹐動失紀綱。願爲具陳﹐令得分明。師曰﹕子之所問﹐道之根源。脈有三部﹐尺寸及關。營衛流行﹐不失衡銓。腎沈心洪﹐肺浮肝弦。此自經常﹐不失銖分。出入升降﹐漏刻周旋。水下百刻﹐一周循環。當復寸口﹐虛實見焉。變化相乘﹐陰陽相干。風則浮虛﹐寒則牢堅。沈潛水蓄﹐支飲急弦。動則爲痛﹐數則熱煩。設有不應﹐知變所緣。三部不同﹐病各異端。太過可怪﹐不及亦然。邪不空見﹐中必有姦。審察表裏﹐三焦別焉。知其所捨﹐消息診看。料度腑臟﹐獨見若神。爲子條記﹐傳與賢人。

師曰﹕呼吸者﹐脈之頭也。

初持脈來疾去遲﹐此出疾入遲﹐名曰內虛外實也。初持脈來遲去疾﹐此出遲入疾﹐名曰內實外虛也。

問曰﹕上工望而知之﹐中工問而知之﹐下工脈而知之。願聞其說。師曰﹕病家人請﹐云病人苦發熱﹐身體疼﹐病人自臥﹐師到診其脈沈而遲者﹐知其差也。何以知之﹖表有病者﹐脈當浮大。今脈反沈遲﹐故知其愈也。假令病人云腹內卒痛﹐病人自坐﹐師到脈之﹐浮而大者﹐知其差也。何以知之﹖裏有病者﹐脈當沈而細。今脈浮大﹐故知愈也。

師曰﹕病家人來請﹐云病人發熱煩極﹐明日師到﹐病人向壁臥﹐此熱已去也。設令脈不和﹐處言已愈。

設令向壁臥﹐聞師到不驚﹐起而盻視﹐若三言三止﹐脈之咽唾者﹐此詐病也。設令脈自和﹐處言汝病太重﹐當須服吐下藥﹐鍼灸數十百處。

師持脈﹐病人欠者無病也﹐脈之呻者病也。言遲者風也﹐搖頭言者裏痛也﹐行遲者表彊也﹐坐而伏者短气也﹐坐而下一腳者腰痛也﹐裏實護腹如懷卵物者﹐心痛也。

師曰﹕伏气之病﹐以意候之。今月之內﹐欲有伏气。假令舊有伏气﹐當須脈之。若脈微弱者當喉中痛似傷﹐非喉痺也。病人雲實咽中痛﹐𨿽爾﹐今復欲下利。

問曰﹕人病恐怖者﹐其脈何狀﹖師曰﹕脈行如循絲累累然﹐其面白脫色也。

人不飲﹐其脈何狀﹖師曰﹕脈自濇﹐唇口漧燥也。

人愧者﹐其脈何類﹖師曰﹕脈浮而面色乍白乍赤。

問曰﹕脈有災怪﹐何謂也﹖師曰﹕假令人病脈得太陽﹐與形證相應﹐因爲作湯﹐比還送湯如食頃﹐病人乃大吐下利﹐腹中痛。師曰﹕我前來不見此證﹐今乃變異﹐是名災怪。問曰﹕何緣作此吐利﹖答曰﹕或有舊時服藥﹐今乃發作﹐故爲災怪耳。

問曰﹕經說脈有三菽六菽重者﹐何謂也﹖師曰﹕脈人以指按之﹐如三菽之重者﹐肺气也﹔如六菽之重者﹐心气也﹔如九菽之重者﹐脾气也﹔如十二菽之重者﹐肝气也﹔按之至骨者﹐腎气也。假令下利﹐寸口關上尺中悉不見脈。然尺中時一小見﹐脈再舉頭者﹐腎气也。若見損脈來﹐至爲難治。

問曰﹕東方肝脈﹐其形何似﹖師曰﹕肝者木也﹐名厥陰﹐其脈微弦﹐濡弱而長﹐是肝脈也。肝病自得濡弱者﹐愈也。假令得純弦脈者﹐死。何以知之﹖以其脈如弦直﹐此是肝臟傷﹐故知死也。

南方心脈﹐其形何似﹖師曰﹕心者火也﹐名少陰﹐其脈洪大而長﹐是心脈也。心病自得洪大者﹐愈也。假令脈來微去大﹐故名反﹐病在裏也﹔脈來頭小本大﹐故名復﹐病在表也。上微頭小者﹐則汗出﹔下微本大者﹐則爲關格不通﹐不得尿。頭無汗者可治﹐有汗者死。

西方肺脈﹐其形何似﹖師曰﹕肺者金也﹐名太陰﹐其脈毛浮也﹐肺病自得此脈。若得緩遲者皆愈﹐若得數者則劇。何以知之﹖數者南方火﹐火克西方金﹐法當壅腫﹐爲難治也。

問曰﹕二月得毛浮脈﹐何以處言至秋當死﹖師曰﹕二月之時﹐脈當濡弱﹐反得毛浮者﹐故知至秋死。二月肝用事﹐肝屬木﹐脈應濡弱﹐反得毛浮者﹐是肺脈也。肺屬金﹐金來克木﹐故知至秋死。他皆仿此。

師曰﹕脈肥人責浮﹐瘦人責沈。肥人當沈﹐今反浮﹔瘦人當浮﹐今反沈﹐故責之。

師曰﹕寸脈下不至關爲陽絕﹐尺脈上不至關爲陰絕﹐此皆不治﹐決死也。若計其餘命生死之期﹐期以月節克之也。

師曰﹕脈病人不病﹐名曰行屍。以無王气﹐卒眩僕不識人者﹐短命則死。人病脈不病﹐名曰內虛。以無谷神﹐𨿽困無苦。

問曰﹕脈有相乘﹐有縱有橫﹐有逆有順﹐何謂也﹖師曰﹕水行乘火﹐金行乘木﹐名曰縱﹔火行乘水﹐木行乘金﹐名曰橫﹔水行乘金﹐火行乘木﹐名曰逆﹔金行乘水﹐木行乘火﹐名曰順也。

寸口諸微亡陽﹐諸濡亡血﹐諸弱發熱﹐諸緊爲寒。諸乘寒者則爲厥﹐欝冒不仁。以胃無穀气﹐脾塞不通﹐口急不能言﹐戰而栗也。

問曰﹕濡弱﹐何以反適十一頭﹖師曰﹕五臟六腑相乘﹐故令十一。

問曰﹕何以知乘腑﹖何以知乘髒﹖師曰﹕諸陽浮數爲乘腑﹐諸陰遲濇爲乘髒也。

問曰﹕脈有殘賊﹐何謂也﹖師曰﹕脈有弦﹑緊﹑浮﹑滑﹑沈﹑濇﹐此六脈名曰殘賊﹐能爲諸脈作病也。

問曰﹕翕奄沈名曰滑﹐何謂也﹖師曰﹕沈爲純陰﹐翕而正陽﹐陰陽和合﹐故令脈滑。關尺自平﹐陽明脈微沈﹐食飲自可。少陰脈微滑﹐滑者緊之浮名也。此爲陰實﹐其人必股內汗出﹐陰下濕也。

問曰﹕曾爲人所難﹐緊脈從何而來﹖師曰﹕假令亡汗﹐若吐﹐以肺裏寒﹐故令脈緊也。假令咳者坐飲冷水﹐故令脈緊也。假令下利﹐以胃中虛冷﹐故令脈緊也。

寸口衛气盛名曰髙﹐營气盛名曰章﹐髙章相搏﹐名曰綱。衛气弱名曰惵﹐營气弱名曰卑﹐惵卑相搏名曰損。衛气和名曰緩﹐營气和名曰遲﹐緩遲相搏名曰沈。

寸口脈緩而遲﹐緩則陽气長﹐其色鮮﹐其顏光﹐其聲商﹐毛髮長﹔遲則陰气盛﹐骨髓生﹐血滿肌肉﹐緊薄鮮硬。陰陽相抱﹐營衛俱行﹐剛柔相得﹐名曰彊也。

趺陽脈滑而緊﹐滑者胃气實﹐緊者脾气彊﹐持實擊彊﹐痛還自傷﹐以手把刃﹐坐作瘡也。

寸口脈浮而大﹐浮爲虛﹐大爲實。在尺爲關﹐在寸爲格。關則不得小便﹐格則吐逆。

趺陽脈伏而濇﹐伏則吐逆水谷不化﹐濇則食不得入﹐名曰關格。

脈浮而大﹐浮爲風虛﹐大爲气彊。風气相搏﹐必成癮疹﹐身體爲癢﹐癢者名泄風﹐久久爲痂癩。

寸口脈弱而遲﹐弱者衛气微﹐遲者營中寒。營爲血﹐血寒則發熱﹔衛爲气﹐气微者心內饑。饑而虛滿﹐不能食也。

趺陽脈大而緊者﹐當卽下利﹐爲難治。

寸口脈弱而緩﹐弱者陽气不足﹐緩者胃气有餘﹐噫而吞酸﹐食卒不下﹐气塡於膈上也。

趺陽脈緊而浮﹐浮爲气﹐緊爲寒﹔浮爲腹滿﹐緊爲絞痛﹐浮緊相搏﹐腸鳴而轉﹐轉卽气動﹐膈气乃下。少陰脈不出﹐其陰腫大而虛也。

寸口脈微而濇﹐微者衛气不足﹐濇者營气不足。營衛不能相將﹐三焦無所仰身﹐體痺不仁。營气不足﹐則煩疼口難言。衛气虛者﹐則惡寒數欠。三焦不歸其部﹐上焦不歸者噫而酢吞﹐中焦不歸者不能消穀引食﹐下焦不歸者則遺溲。

趺陽脈沈而數﹐沈爲實﹐數消穀。緊者病難治。

寸口脈微而濇﹐微者衛气衰﹐濇者營气不足。衛气衰﹐面色黃﹔營气不足﹐面色靑。營爲根﹐衛爲葉。營衛俱微﹐則根葉枯槁﹐而寒栗咳逆﹐唾腥﹐吐涎沫也。

趺陽脈浮而芤﹐浮者衛气虛﹐芤者營气傷﹐其身體瘦肌肉甲錯。浮芤相搏﹐宗气衰微﹐四屬斷絕。

寸口脈微而緩﹐微者衛气疏﹐疏則其膚空﹔緩者胃气實﹐實則谷消而水化也。谷入於胃﹐脈道乃行﹐水入於經﹐而血乃成。營盛則其膚必疏﹐三焦絕經﹐名曰血崩。

趺陽脈微而緊﹐緊則爲寒﹐微則爲虛。微緊相搏﹐則爲短气。少陰脈弱而濇﹐弱者微煩﹐濇者厥逆。

趺陽脈不出脾﹐不上下﹐身冷膚鞕。

少陰脈不至﹐腎气微﹐少精血﹐奔气促迫﹐上入胸隔﹐宗气反聚。血結心下﹐陽气退下﹐熱歸陰股﹐與陰相動﹐令身不仁﹐此爲屍厥。當刺期門﹑巨闕。

寸口脈微﹐尺脈緊﹐其人虛損多汗。知陰常在﹐絕不見陽也。

中藏經【漢華佗】

脈要論

脈者﹐乃气血之先也。气血盛則脈盛﹐气血衰則脈衰﹔气血熱則脈數﹐气血寒則脈遲﹔气血微則脈弱﹐气血平則脈緩。又長人脈長﹐短人脈短﹔性急則脈急﹐性緩則脈緩。反此者逆﹐順此者從之也。又諸數爲熱﹐諸遲爲寒﹔諸緊爲痛﹐諸浮爲風﹔諸滑爲虛﹐諸伏爲聚﹔諸長爲實﹐諸短爲虛。又短﹑濇﹑沈﹑遲﹑伏﹐皆屬陰﹔數﹑滑﹑長﹑浮﹑緊﹐皆屬陽。陰得陰者從﹐陽得陽者順。違之者逆。陰陽消息﹐以經而處之。假令數在左寸得之浮者﹐熱入小腸﹔得之沈者﹐熱入心。餘可仿此。

五色脈論

面靑﹐無右關脈﹐脾絕﹐木克土﹔面赤﹐無右寸脈﹐肺絕﹐火克金﹔面白﹐無左關脈﹐肝絕﹐金克木﹔面黃﹐無左尺脈﹐腎絕﹐土克水﹔面黑﹐無左寸脈﹐心絕﹐水克火。五絕者死。凡五絕當時卽死﹐非其時則半歲死耳。五色𨿽見﹐而五脈不見﹐卽非死者矣。

脈病內外證訣

病風人脈緊數浮沈﹐有汗出不止﹐呼吸有聲者死﹔不然則生。病气人一身悉腫﹐四肢不收﹐喘無時﹐厥逆不溫﹐脈候沈小者死﹔浮大者生。病勞人脫肛﹐骨肉相失﹐聲散嘔血﹐陽事不禁﹐夢寐交侵﹐呼吸不相從﹐晝涼夜熱者死﹐吐膿血者亦死﹔其脈不數有根蒂﹐及頰不赤者生。病腸澼者下膿血﹐病人脈急皮熱﹐食不入﹐腹脹目瞪者死﹔或一身厥冷﹐脈沈細而不生者亦死﹔食如故﹐脈沈浮有力而不絕者生。病熱人四肢厥﹐脈弱不欲見人﹐食不入﹐利下不止者死﹔食入﹐四肢溫﹐脈大﹐語狂無睡者生。病寒人狂言不寐﹐身冷脈數﹐喘息目直者死﹔脈有力而不喘者生。陽病人精神顚倒﹐寐而不惺﹐言語失次﹐脈候浮沈有力者生﹔及食不入﹐胃不定者死。久病人脈大身瘦﹐食不充腸﹐言如不病﹐坐臥困頓者死﹔若飲食進退﹐脈小而有力﹐言語輕澌﹐額無黑气﹐大便結濇者生。凡陽病陰證﹐陰病陽證﹐身熱大﹐肥人脈衰﹐上下交變﹐陰陽顚倒﹐冷暖相乘﹐皆屬不吉。從者生﹐逆者死。治藥之證﹐宜爲詳悉耳。

論臟腑虛實寒熱生死逆從脈証之法

肝者與膽爲表裏﹐足厥陰少陽是其經也。王於春﹐春乃萬物之始生﹐其气嫩軟﹐虛而寬﹐故其脈弦軟﹐不可發汗﹐弱則不可下﹐弦長曰平。反此曰病。脈虛而弦﹐則爲太過﹐病在外。太過則令人善忘﹐忽忽眩冒。實而微則爲不足﹐病在內不及則令人胸脇脹滿。凡肝實引兩脇下痛﹐喜怒﹔虛則如人將捕之。其气逆則頭痛耳聾頰赤﹐其脈沈而急﹐浮而急亦然﹐主脇支滿小便難﹐頭痛眼眩。其脈急甚﹐惡言﹔微急气在脇下。緩甚嘔逆﹔微緩主脾太急﹐內癰吐血。大甚筋痺﹔小甚多飲﹐微小消癉。滑甚則﹝疒頹﹞疝﹔微滑遺溺。濇甚畱飲﹔微濇瘲攣。又身熱惡寒﹐四肢不舉﹐其脈當弦長而急﹐反短濇﹐乃金克木﹐十日死不治。又肝中寒則兩臂不舉﹐舌本燥﹐多太息﹐胸中痛不能轉側﹐其脈左關上遲而濇者是也。肝中熱則喘滿多怒﹐目疼腹脹﹐不嗜食﹐所作不定﹐睡中驚怖﹐眼赤視不明﹐其脈左關陰實者是也。肝虛冷則脇下堅痛﹐目盲﹐臂痛﹐發寒如瘧狀﹐不欲食﹐婦人月水不來﹐气急﹐其脈左關上沈而弱者是也。

膽者﹐中淸之腑也﹐號曰將軍﹐決斷出於此焉﹐足少陽是其經也。其脈診在左關上﹐浮而得者﹐是其部也。又關上脈陽微者膽虛﹐陽數者膽實﹐陽虛者膽絕也。

心者髒之尊號﹐帝王之稱也﹐與小腸爲表裏﹐神之所捨﹔又生血﹐屬於火﹐旺於夏﹐手少陰是其經也。凡夏脈鉤﹐來盛去衰﹐故曰鉤。反此者病。來盛去亦盛﹐爲太過﹐病在外﹔來衰去盛﹐爲不足﹐病在內。太過則令人熱而骨痛﹐口瘡﹐舌焦﹐引水﹔不及則令人煩躁﹐上爲咳唾﹐下爲气泄。其脈來如連珠﹐如循瑯玕﹐曰平﹔脈來累累連屬﹐其中微曲﹐曰病﹔來前曲後倨﹐如操帶鉤﹐曰死。夏心王﹐左寸脈浮洪大而散曰平﹔反此則病。若沈而滑者水克火﹐十死不治﹔弦而長者﹐木來歸子﹐其病自愈﹔緩而大者﹐土入火﹐微邪相干﹐無所害。又左寸脈大﹐則手熱赤腫﹔大甚則胸中滿而煩﹐淡淡面赤目黃也。心脈沈小而緊浮﹐气喘。其脈急甚則瘈瘲﹔微急心中痛﹐引腰背痛﹐不下食。太緩則發狂笑﹔微緩則吐血。大甚則喉閉﹔微大則痛引背多淚。小甚則噦﹔微小則消癉。滑甚則爲渴﹔微滑則心痛引臍﹐腹鳴。濇甚﹐瘖不能言。又心脈搏堅而長﹐主彊舌不能語﹐軟而散﹐當懾怯不食也。又急則心疝﹐臍下有病形﹐煩悶少气﹐大熱上煎。又心病狂言汗出﹐躁﹐身厥冷﹐其脈當浮而大﹐反沈濡而滑﹐其色當赤反黑者﹐水克火﹐十死不可治也。又心瘧先煩而後渴﹐翕翕然發熱﹐其脈浮緊而大者是也。心气實﹐則小便不利﹐腹滿身熱而重溫﹐溫欲吐﹐吐而不出﹐喘息﹐急不安臥﹐其脈左寸口與人迎皆實大者是也。心虛則恐懼多驚﹐憂思不樂﹐胸腹中若痛﹐言語顫栗﹐惡寒恍惚﹐面赤目黃﹐喜衂﹐診其脈﹐左右寸口兩虛而微者是也。

小腸者﹐受盛之腑也﹐與心爲表裏﹐手太陽是其經也。左手寸口陽絕﹐則無小腸﹐六日死。右手寸口實大者﹐小腸實也﹐有熱﹐小便赤濇。又實﹐口瘡﹐身熱去來﹐心中煩滿﹐體重﹔虛則左寸口脈浮而微﹐軟弱不禁﹐按病驚狂﹐無所守下﹐空空然不能語者是也。

脾者土也﹐諫議之官﹐主意與智﹐消磨五穀﹐寄在其中﹐養於四旁﹐王於四季﹐正旺長夏﹐與胃爲表裏﹐足太陰是其經也。其脈來似水流﹐曰太過﹐病在外﹔如鳥之距﹐曰不及﹐病在內。太過則令人四肢沈重﹐語言蹇濇﹔不及則令人中滿﹐不食乏力﹐手足緩弱不遂﹐涎引口中﹐四肢腫脹﹐溏泄不時﹐夢中飲食。脾脈來而緩柔﹐去似鳥距踐地﹐曰平﹔脈來實而滿﹐稍數舉足﹐曰病﹔又如烏之喙﹐如鳥之距﹐如屋之漏﹐曰死。王時其脈阿阿然緩﹐曰平。及弦急者肝克脾﹐眞鬼相逢﹐大凶之兆。及微濇而短者﹐肺來乘脾﹐不治而自愈。反季而得者﹐腎來從脾﹐亦爲不妨。反浮而洪﹐心來生脾﹐不疾耳。脾病也﹐色黃﹐體重失便﹐目直視﹐唇反張﹐爪甲靑﹐四逆吐食﹐百節疼痛不能舉﹐其脈當浮大而緩。今反弦急﹐其色反靑﹐此十死不可治也。又脾病其色黃﹐飲食不消﹐腹脹滿身體重﹐骨節痛﹐大便鞕﹐小便不利﹐其脈微緩而長者﹐可治。脈急甚則瘈瘲﹔微急則膈中不利﹐食入而還出。脈緩甚則痿厥﹔微緩則風痿﹐四肢不持。大甚則寒熱作﹔微大則消癉。滑甚則﹝疒頹﹞疝﹔微滑則虫毒腸鳴中熱。濇甚則腸﹝疒頹﹞﹔微濇則內潰下膿血。脾脈至大而虛﹐有積。脾气絕則十日死。

胃者腑也﹐又名水谷之海﹐與脾爲表裏。胃者人之根本﹐胃气壯﹐五臟六腑皆壯也﹐足陽明是其經也。胃脈堅而長﹐其色黃赤﹐病折腰。其脈軟而散﹐病食痺。關上脈浮大者虛也﹐浮而短濇者實也﹐浮而微滑者亦虛﹐浮而遲者寒也﹐浮而數者熱也。虛實寒熱生死之證﹐察其脈理﹐卽成神妙也。

肺者﹐魄之舍﹐生气之源﹐乃五臟之華蓋也﹐外養皮毛﹐內榮腸胃﹐與大腸爲表裏﹐手太陰陽明是其經也。王於秋﹐其脈浮而毛﹐曰平。又浮而短濇者﹐肺脈也。其脈來毛而中央堅﹐兩旁虛﹐曰太過﹐病在外﹔其脈來毛而微﹐曰不及﹐病在內。太過則令人气逆﹐胸滿背痛﹔不及則令人喘呼而咳﹐上气見血﹐不聞聲音。又肺脈厭厭聶聶如落楡葉﹐曰平﹔來如循雞羽﹐曰病﹔如物之浮﹐如風之吹﹐鳥背上毛者﹐死。其肺脈來至大虛﹐又如以毛羽中人膚﹐其色赤﹐其毛折者死。又微毛曰平﹐毛多曰病。毛而弦曰春病﹐弦甚曰卽死。又肺病吐衂血﹐皮熱脈數﹐頰赤者死。又久咳而見血﹐身熱而短气﹐脈當濇今反浮大﹐色當白今反赤者﹐火克金﹐十死不治也。肺病喘咳﹐身寒無熱﹐脈遲微者可治。秋王於肺﹐其脈當浮濇而短曰平﹐反此爲病。又反洪而大而長﹐是火焚金﹐亦不可治﹔反得軟而滑者﹐腎來乘肺﹐不治自愈﹔反浮大而緩者﹐是脾來生肺﹐不治而差﹔反弦而長者﹐是肺被肝從﹐爲微邪﹐𨿽病不妨。其脈按之虛弱﹐如蔥葉下無根者死。中熱則唾血。其脈細緊浮數芤﹐皆主失血﹐此由躁擾嗔怒勞傷得之﹐气結壅所爲也。又其人喘而目脫﹐其脈浮大者是也﹐其沈濁者病在內﹐浮淸者病在外。其脈浮而緊﹐又滑而數﹐又遲濇而小﹐皆爲肺病之脈也。

腎者﹐精神之舍﹐性命之根﹐外通於耳﹐男以閉精﹐女以包血﹐與膀胱爲表裏﹐足少陰太陽是其經也。腎气絕﹐則不得盡其天命而死也。王於冬﹐其脈沈濡曰平﹔反此者病。其脈彈石名曰太過﹐病在外﹔其去如數者爲不及﹐病在內。太過則令人體瘠而少气﹐不欲言﹔不及則令人心如懸﹐小腸腹滿﹐小便滑變黃色。又腎脈來喘喘累累﹐如鉤﹐按之堅﹐曰平﹔又來如引葛﹐按之益堅﹐曰病﹔來如轉索﹐辟辟如彈石﹐曰死。又腎脈但石無胃气亦死。脈緩當沈而滑﹐今反浮大﹐其色當黑﹐其翕翕少气﹐兩耳若聾﹐精自出﹐飲食少﹐便下淸﹐脈遲可治。冬則脈沈而滑﹐曰平。反大而緩﹐是土克水﹐不可冶﹔反浮濇而短﹐肺乘腎易治﹔反弦而長者﹐肝乘腎不治自愈﹔反浮大而洪﹐心乘腎不爲害。脈急甚﹐則腎痿瘕疾﹔微急則沈厥﹐奔豚﹐足不收。緩甚則折脊﹔微緩則洞泄﹐食不化﹐入咽還出。大甚則陰痿﹔微大則石水起臍下﹐其腫埵埵而上至胃者死。小甚則洞泄﹔微小則消癉。滑甚則癃﹝疒頹﹞﹔微滑則骨痿﹐坐弗能起﹐目視見花。濇甚則大壅塞﹔微濇則痔疾。又其脈之至上堅而大﹐有膿气在陰中及腹內名腎癉﹐得之因浴冷水。脈來沈而大﹐堅浮而緊﹐手足腫﹐厥陰痿﹐腰背疼﹐小腸心下有水气﹐時脹滿洞泄﹐此皆浴水中身未幹而合房得之。腎乏精﹐徹脊與腰相引而疼﹐饑見飽減。又腎中寒結在臍下﹐腎脈來而細軟﹐附於骨者是也。寒熱虛實旣明﹐消詳調救﹐卽十可治十全生之道也。

論診雜病必死脈

夫人生气健壯者﹐外色光華﹐內脈平調。五臟六腑之气消耗﹐則脈無所依﹐色無所澤﹐如是者百無一生。𨿽能飲食行立﹐不知死之逼矣。少具大法﹐列之於後﹕

病瞪目引水﹐心下牢滿﹐其脈濡而微者死。病吐衂瀉血﹐其脈浮大牢數者死。病妄言身熱﹐手足冷﹐其脈細微者死。病大泄不止﹐其脈緊大而滑者死。病頭目痛﹐其脈濇短者死。病腹中痛﹐其脈浮大而長者死。病腹痛而喘﹐其脈滑而利﹐數而緊者死。病四逆者﹐其脈浮大而短者死。病耳無聞﹐其脈浮大而濇者死。病腦痛﹐其脈緩而大者死。左痛右痛﹐上痛下痛者死。下痛而脈病者死。病厥逆﹐呼之不應﹐脈絕者死。病人脈宜大﹐反小者死。肥人脈細欲絕者死。瘦人脈躁者死。人脈本滑利而反濇者死。人脈本長而反短者死。人尺脈上應寸口太遲者死。溫病﹐三四日未汗﹐脈太疾者死。溫病脈細微﹐而往來不快﹐胸中閉者死。溫病發熱甚﹐脈反小者死。病甚﹐脈往來不調者死。病心腹脹滿﹐痛不止﹐脈堅大洪者死。痢血不止﹐身熱﹐脈數者死。病脹滿四逆﹐脈長者死。熱病七八日﹐汗當出反不出﹐脈絕者死。熱病七八日﹐不汗﹐躁狂﹐口舌焦黑﹐脈反細弱者死。熱病末汗出﹐而脈大盛者死。熱病汗出﹐而脈未靜﹐往來轉大者死。病咳嗽﹐脈數身瘦者死。暴咳嗽﹐脈散者死。病咳形肥﹐脈急甚者死。病咳而嘔﹐便滑不禁﹐脈弦微欲絕者死。病諸嗽喘﹐脈沈而浮者死。病上气﹐脈數者死。病肌熱形瘦﹐脫肛﹐熱不去﹐脈甚緊急者死。病腸澼轉筋﹐脈極數者死。病中風﹐痿厥不仁﹐脈緊急者死。病上喘气急﹐四匝﹐脈濇者死。病寒熱瘛瘲﹐脈大者死。病金瘡血不止﹐脈大者死。病墜損內傷﹐脈小弱者死。病傷寒﹐身熱甚﹐脈反小者死。病厥逆﹐汗出﹐脈虛而緩者死。病洞泄不下食﹐脈急者死。病腸澼下膿血﹐脈懸絕者死。病腸澼下膿血﹐身有寒﹐脈絕者死。病咳嗽﹐脈沈堅者死。病腸中有積聚﹐脈虛弱者死。病水气﹐脈微而小者死。病水脹如鼓﹐脈虛小濇者死。病泄注﹐脈浮大而滑者死。病內外俱虛﹐臥不得安﹐身冷﹐脈細微﹐嘔而不入食者死。病冷气上攻﹐脈逆而濇者死。卒死﹐脈堅而細微者死。熱病三五日﹐頭痛身熱﹐食如故﹐脈直而疾者八日死。久病脈實者死﹔又虛緩﹑虛微﹑虛滑﹑弦急者死。卒病﹐脈弦而數者死。

凡此凶脈﹐十死十﹐百死百﹐不可治也。古今圖書集成醫部全錄卷七十五

脈法

脈經【晉王叔和】

脈形狀指下祕訣第一

浮脈﹕舉之有餘﹐按之不足。【浮於手下。】

芤脈﹕浮大而軟﹐按之中央空﹐兩邊實。【一曰手下無﹐兩旁有。】

洪脈﹕極大在指下。【一曰浮而大。】

滑脈﹕往來前卻﹐流利展轉﹐替替然與數相似。【一曰浮中如有力﹔一曰漉漉如欲脫。】

數脈﹕去來促急。【一曰一息六七至﹔一曰數者進之名。】

促脈﹕來去數﹐時一止復來。

弦脈﹕舉之無有﹐按之如弓弦狀。【一曰如張弓弦﹐按之不移﹔又曰浮緊爲弦。】

緊脈﹕數如切繩狀。【一曰如轉索之無常。】

沈脈﹕舉之不足﹐按之有餘。【一曰重按之乃得。】

伏脈﹕極重指按之﹐著骨乃得。【一曰手下裁動﹔一曰按之不足﹐舉之無有﹔一曰關上沈不出﹐名曰﹝亻大﹞。】

革脈﹕有似沈伏﹐實大而長微弦。【《千金冀》以革爲牢。】

實脈﹕大而長微彊﹐按之隱指愊愊然。【一曰沈浮皆得。】

微脈﹕極細而軟﹐或欲絕﹐若有若無。【一曰小也﹔一曰手下快﹔一曰浮而薄﹔一曰按之如欲盡。】

濇脈﹕細而遲﹐往來難且散﹐或一止復來。【一曰浮而短﹔一曰短而止。】

細脈﹕小大於微﹐常有但細耳。

軟脈﹕極軟而浮細。【一曰按之無有﹐舉之有餘﹔一曰細小而軟。】

弱脈﹕極軟而沈細﹐按之欲絕指下。【一曰按之乃得﹐舉之無有。】

虛脈﹕遲大而軟﹐按之不足﹐隱指豁豁然空。

散脈﹕大而散﹐散者气實血虛﹐有表無裏。

緩脈﹕去來亦遲﹐小快於遲。【一曰浮大而軟﹐陰浮與陽同等。】

遲脈﹕呼吸三至﹐去來極遲。【一曰舉之不足﹐按之盡牢﹔一曰按之盡牢﹐舉之無有。】

結脈﹕往來緩﹐時一止復來。【按之來緩﹐時一止者﹐名結陽﹔初來動止﹐更來小數﹐不能自還﹐舉之則動﹐名結陰。】

代脈﹕來數中止﹐不能自還﹐因而復動。脈結者生﹐代者死。

動脈﹕見於關上﹐無頭尾﹐大如豆﹐厥厥然動搖。

浮與芤相類。【與洪相類。】弦與緊相類。滑與數相類。革與實相類。【《千金翼》云牢與實相類。】沈與伏相類。微與濇相類。軟與弱相類。緩與遲相類。【軟與遲相類。】

平脈早晏法第二

黃帝問曰﹕夫診脈常以平旦﹐何也﹖岐伯對曰﹕平旦者﹐陰气未動﹐陽气未散﹐飲食未進﹐經脈未盛﹐絡脈調均【《內經》作調勻﹐】气血未亂﹐故乃可診﹐過此非也。【《千金》同《素問》。《太素》云﹕有過之脈。】切脈動靜﹐而視精明﹐察五色﹐觀五臟有餘不足﹐六腑彊弱﹐形之盛衰。以此參伍﹐決死生之分。

分別三關境界脈候所主第三

從魚際至髙骨卻行一寸﹐其中名曰寸口﹔從寸至尺﹐名曰尺澤﹐故曰尺寸。寸從尺前名曰關。陽出陰入﹐以關爲界。陽出三分﹐陰入三分﹐故曰三陰三陽。陽生於尺動於寸﹐陰生於寸動於尺。寸主射上焦﹐出頭及皮毛竟手﹔關主射中焦腹及腰﹔尺主射下焦少腹至足。

辧尺寸陰陽榮衛度數第四

夫十二經皆有動脈﹐獨取寸口﹐以決五臟六腑死生吉凶之候者﹐何謂也﹖然。寸口者﹐脈之大會﹐手太陰之動脈也。人一呼脈行三寸﹐一吸脈行三寸﹐呼吸定息﹐脈行六寸。人一日一夜﹐凡一萬三千五百息﹐脈行五十度﹐周於身﹐漏水下百刻。榮衛行陽二十五度﹐行陰亦二十五度﹐爲一周。故五十度而復會於手太陰。太陰者﹐寸口也﹐卽五臟六腑之所終始。故法取於寸口。

脈有尺寸﹐何謂也﹖然。尺寸者﹐脈之大要會也。從關至尺是尺內﹐陰之所治也﹔從關至魚際是寸口內﹐陽之所治也。故分寸爲尺﹐分尺爲寸。故陰得尺內一寸﹐陽得寸內九分﹐尺寸終始一寸九分﹐故曰尺寸也。

脈有太過﹐有不及﹐有陰陽相乘﹐有復有溢﹐有關有格﹐何謂也﹖然。關之前者﹐陽之動也﹐脈當見九分而浮。過者﹐法曰太過﹔減者﹐法曰不及。遂上魚爲溢﹐爲外關內格﹐此陰乘之脈也。關之後者﹐陰之動也﹐脈當見一寸而沈。過者﹐法曰太過﹔減者﹐法曰不及。遂入尺爲復﹐爲內關外格﹐此陽乘之脈。故曰﹕復溢是眞髒之脈也﹐人不病自死。

平脈視人大小長短男女逆順法第五

凡診脈當視其人大小長短及性气緩急。脈之遲速大小長短皆如其人形性者則吉﹐反之者則爲逆也。脈三部大都欲等﹐只如小人﹑細人﹑婦人﹑脈小軟。小兒四五歲﹐脈呼吸八至細數者吉。【《千金翼》云﹕人大脈細﹐人細脈大﹔人樂脈實﹐人苦脈虛﹔性急脈緩﹐性緩脈躁﹔人壯脈細﹐人羸脈大。此皆爲逆﹐逆則難治。反此爲順﹐順則易治。凡婦人脈常欲濡弱於丈夫。小兒四五歲者﹐脈自快疾﹐呼吸八至也。男左大爲順。女右大爲順。肥人脈沈﹐瘦人脈浮。】

持脈輕重法第六

脈有輕重﹐何謂也﹖然。初持脈如三菽之重﹐與皮毛相得者﹐肺部也。【菽者小豆﹐言脈輕如三小豆之重﹐而動作皮毛之間者﹐肺气所行﹐故言肺部也。】如六菽之重與血脈相得者﹐心部也。【心主血脈﹐次於肺﹐如六豆之重。】如九菽之重與肌肉相得者﹐脾部也。【脾在中央﹐主肌肉﹐故次心如九豆之重。】如十二菽之重與筋平者﹐肝部也。【肝主筋﹐又在脾下﹐故次之。】按之至骨﹐舉之來疾者﹐腎部也。【腎主骨﹐其脈沈至骨。】故曰輕重也。

兩手六脈所主五臟六腑陰陽逆順第七

脈法贊云﹕肝心出左﹐脾肺出右。腎與命門﹐俱出尺部。魂魄谷神﹐皆見寸口。左主司官﹐右主司腑。左大順男﹐右大順女。關前一分﹐人命之主。左爲人迎﹐右爲气口。神門決斷﹐兩在關後。人無二脈﹐病死不愈。諸經損減﹐各隨其部。察按陰陽﹐誰與先後。【《千金》云﹕三陰三陽﹐誰先誰後﹖】陰病治官﹐陽病治腑。奇邪所捨﹐如何捕取﹖審而知者﹐鍼入病愈。

心部在左手關前寸口是也﹐卽手少陰經也﹐與手太陽爲表裏﹐以小腸合爲腑。合於上焦﹐名曰神庭。在龜【一作鳩】尾下五分。

肝部在左手關上是也﹐足厥陰經也﹐與足少陽爲表裏﹐以膽合爲腑。合於中焦﹐名曰胞門。【一作少陽。】在大倉左右三寸。

腎部在左手關後尺中是也﹐足少陰經也﹐與足太陽爲表裏﹐以膀胱合爲腑。合於下焦﹐在關元左。

肺部在右手關前寸口是也﹐手太陰經也﹐與手陽明爲表裏﹐以大腸合爲腑。合於上焦﹐名呼吸之府﹐在雲門。

脾部在右手關上是也﹐足太陰經也﹐與足陽明爲表裏﹐以胃合爲腑。合於中焦脾胃之間﹐名曰章門﹐在季脇前一寸半。

腎部在右手關後尺中是也﹐足少陰經也﹐與足太陽爲表裏﹐以膀胱合爲腑。合於下焦﹐在關元右﹐左屬腎﹐右爲子戶﹐名曰三焦。

辧臟腑病脈陰陽大法第八

脈何以知臟腑之病也﹖然。數者腑也﹐遲者髒也。數卽有熱﹐遲卽生寒。諸陽爲熱﹐諸陰爲寒。故別知臟腑之病也。【腑者陽﹐故其脈數。髒者陰﹐故其脈遲。陽行遲﹐病則數。陰行疾﹐病則遲。】

脈來浮大者﹐此爲肺脈也。脈來沈滑如石﹐腎脈也。脈來如弓弦者﹐肝脈也。脈來疾去遲﹐心脈也。脈來當見而不見爲病﹐病有深淺﹐但當知如何受邪。

辧脈陰陽大法第九

脈有陰陽之法﹐何謂也﹖然。呼出心與肺﹐吸入腎與肝﹐呼吸之間脾受谷味也。其脈在中﹐浮者陽也﹐沈者陰也﹐故曰陰陽。

心肺俱浮﹐何以別之﹖然。浮而大散者心也﹐浮而短濇者肺也。腎肝俱沈﹐何以別之﹖然。牢而長者肝也﹐按之軟舉指來實者腎也。脾者中州﹐故其脈在中﹐【《千金翼》云﹕遲緩而長者脾也。】是陰陽之脈也。脈有陽盛陰虛﹐陰盛陽虛﹐何謂也﹖然。浮之損小﹐沈之實大﹐故曰陰盛陽虛。沈之損小﹐浮之實大﹐故曰陽盛陰虛。是陰陽虛實之意也。【陽脈見寸口﹐浮而實大﹐今輕手取之更損減而小﹐故言陽虛﹔重手按之﹐反更實大而沈﹐故言陰實。】

經言脈有一陰一陽﹐一陰二陽﹐一陰三陽﹔有一陽一陰﹐一陽二陰﹐一陽三陰。如此言之﹐寸口有六脈俱動耶﹖然。經言如此者﹐非有六脈俱動也。謂浮沈長短滑濇也。浮者陽也﹐滑者陽也﹐長者陽也﹔沈者陰也﹐濇者陰也﹐短者陰也。所以言一陰一陽者﹐謂脈來沈而滑也﹔一陰二陽者﹐謂脈來沈滑而長也﹔一陰三陽者﹐謂脈來浮滑而長時一沈也。所以言一陽一陰者﹐謂脈來浮而濇也﹔一陽二陰者﹐謂脈來長而沈濇也﹔一陽三陰者﹐謂脈來沈濇而短時一浮也。各以其經所在﹐名病之逆順也。凡脈大爲陽﹐浮爲陽﹐數爲陽﹐動爲陽﹐長爲陽﹐滑爲陽﹔沈爲陰﹐濇爲陰﹐弱爲陰﹐弦爲陰﹐短爲陰﹐微爲陰﹐是爲三陰三陽也。陽病見陰脈者反也﹐主死﹔陰病見陽脈者﹐順也﹐主生。關前爲陽﹐關後爲陰。陽數則吐血﹐陰微則下利﹔陽弦則頭痛﹐陰弦則腹痛﹔陽微則發汗﹐陰微則自下﹔陽數口生瘡﹐陰數加微必惡寒而煩撓不得眠也。陰附陽則狂﹐陽附陰則癲。得陽屬腑﹐得陰屬髒。無陽則厥﹐無陰則嘔。陽微則不能呼﹐陰微則不能吸。呼吸不足﹐胸中短气。依此陰陽以察病也。

寸口脈浮大而疾者﹐名曰陽中之陽。病苦煩滿﹐身熱頭痛﹐腹中熱。

寸口脈沈細者﹐名曰陽中之陰。病苦悲傷不樂﹐惡聞人聲﹐少气﹐時汗出﹐陰气不通﹐臂不能舉。

尺脈沈細者﹐名曰陰中之陰。病苦兩脛酸疼﹐不能久立﹐陰气衰﹐小便餘瀝﹐陰下濕癢。

尺脈滑而浮大者﹐名曰陰中之陽。病苦小腹痛滿﹐不能溺﹐溺卽陰中痛﹐大便亦然。

尺脈牢而長﹐關上無有﹐此爲陰干陽。其人苦兩脛重﹐少腹引腰痛。

寸口脈壯大﹐尺中無有﹐此爲陽干陰。其人苦腰背痛﹐陰中傷﹐足脛寒。夫風傷陽﹐寒傷陰。陽病順陰﹐陰病逆陽。陽病易治﹐陰病難治。在腸胃之間﹐以藥和之。若在經脈之間﹐鍼灸病已。

平虛實第十

人有三虛三實﹐何謂也﹖然。有脈之虛實﹐有病之虛實﹐有診之虛實。脈之虛實者﹐脈來軟者爲虛﹐牢者爲實。病之虛實者﹐出者爲虛﹐入者爲實﹔言者爲虛﹐不言者爲實﹔緩者爲虛﹐急者爲實。診之虛實者﹐癢者爲虛﹐痛者爲實﹔外痛內快﹐爲外實內虛﹔內痛外快﹐爲內實外虛。故曰虛實也。

問曰﹕何謂虛實﹖答曰﹕邪气盛則實﹐精气奪則虛。何謂重實﹖所謂重實者﹐言大熱病﹐气熱脈滿﹐是謂重實。

問曰﹕經絡俱實如何﹖何以治之﹖答曰﹕經絡皆實﹐是寸脈急而尺緩也﹐當俱治之。故曰﹕滑則順﹐濇則逆。夫虛實者﹐皆從其物類始﹐五臟骨肉滑利﹐可以長久。

從橫逆順伏匿脈第十一

問曰﹕脈有相乘﹐有從【仲景從字作縱字】有橫﹐有逆有順﹐何謂也﹖師曰﹕水行乘火﹐金行乘木﹐名曰從。火行乘水﹐木行乘金﹐名曰橫。水行乘金﹐火行乘木﹐名曰逆。金行乘水﹐木行乘火﹐名曰順。

經言脈有伏匿者﹐伏匿於何髒而言伏匿也﹖然。謂陰陽更相乘﹐更相伏也。脈居陰部﹐反見陽脈者﹐爲陽乘陰也﹔脈𨿽時沈濇而短﹐此陽中伏陰。脈居陽部﹐反見陰脈者﹐爲陰乘陽也﹔脈𨿽時浮滑而長﹐此爲陰中伏陽也。重陰者癲﹐重陽者狂。脫陽者見鬼﹐脫陰者目盲。

辧災怪恐怖雜脈第十二

問曰﹕脈有殘賊何謂﹖師曰﹕脈有弦有緊﹐有濇有滑﹐有浮有沈。此六脈爲殘賊﹐能與諸經作病。

問曰﹕嘗爲人所難﹐緊脈何所從而來﹖師曰﹕假令亡汗若吐﹐肺中寒﹐故令緊﹔假令咳者坐飲冷水﹐故令緊﹔假令下利者﹐以胃中虛冷﹐故令緊也。

問曰﹕翕奄沈名曰滑﹐何謂﹖師曰﹕沈爲純陰﹐翕爲正陽﹐陰陽和合﹐故脈滑也。

問曰﹕脈有災怪何謂﹖師曰﹕假令人病脈得太陽﹐脈與病形證相應﹐因爲作湯﹐比還送湯之時﹐病者因反大吐若下痢【仲景痢字作利﹐】病腹中痛。因問言我前來脈時﹐不見此證﹐今反變異﹐故是名爲災怪。因問何緣作此吐痢﹖答曰﹕或有先服藥﹐今發作﹐故爲災怪也。

問曰﹕人病恐怖﹐其脈何類﹖師曰﹕脈形如循絲﹐累累然﹐其面白脫色。

問曰﹕人愧者其脈何等類﹖師曰﹕其脈自浮而弱﹐面形乍白乍赤。

問曰﹕人不飲﹐其脈何類﹖師曰﹕其脈自濇而唇口漧燥也。

言遲者﹐風也。搖頭言者﹐其裏痛也。行遲者﹐其表彊也。坐而伏者﹐短气也。坐而下一膝者﹐必腰痛裏實。護腹如懷卵者﹐必心痛。師持脈﹐病人欠者﹐無病也﹔脈之因伸者﹐無病也【一云呻者病也。】假令向壁臥﹐聞師到不驚起而目盼視【一云反面仰視﹐】若三言三止﹐脈之咽唾﹐此爲詐病。假令脈自和﹐處言此病大重﹐當須服吐下藥﹐鍼灸數十百處乃愈。

遲疾短長雜脈法第十三

黃帝問曰﹕余聞胃气手少陽三焦四時五行脈法。夫人言脈有三陰三陽﹐知病存亡﹐脈外以知內﹐尺寸大小﹐願聞之。岐伯曰﹕寸口之中﹐外別浮沈。前後左右﹐虛實生死之耍﹐皆見寸口之中。脈從前來者爲實邪﹐從後來者爲虛邪﹐從所不勝來者爲賊邪﹐從所勝來者爲微邪﹐自病【一作得】者爲正邪。外結者病癰腫﹐內結者病疝瘕也。間來而急者﹐病正在心﹐癥气也。脈來疾者﹐爲風也。脈來滑者﹐爲病食也。脈來滑躁者﹐病有熱也。脈來濇者。爲病寒濕也。脈逆順之道不與眾謀。

師曰﹕夫呼者脈之頭也。初持之來疾去遲﹐此爲出疾入遲﹐爲內虛外實﹔初持脈來遲去疾﹐此爲出遲入疾﹐爲內實外虛也。

脈數則在腑﹐遲則在髒。脈長而弦﹐病在肝。脈小血少﹐病在心。【扁鵲云﹕脈大而洪﹐病出於心。】脈下堅上虛﹐病在脾胃。脈滑【一作濇】而微浮﹐病在肺。脈大而堅﹐病在腎。【扁鵲云﹕小而緊。】脈滑者多血少气﹐脈濇者少血多气﹐脈大者血气俱多。又云﹕脈來大而堅者血气俱實﹐脈小者血气俱少。又云﹕脈來細而微者血气俱虛﹐沈細滑疾者熱﹐遲緊爲寒。【又云﹕洪數滑疾爲熱﹐濇遲沈細爲寒。】脈盛滑緊者病在外﹐熱﹔脈小實而緊者病在內﹐冷。脈小弱而濇﹐謂之久病﹔脈滑浮而疾者﹐謂之新病。脈浮滑﹐其人外熱風走刺﹐有飲﹐難治。脈沈而緊﹐上焦有熱﹐下寒得冷﹐卽便下。脈沈而細﹐下焦有寒﹐小便數﹐時苦絞痛﹐下利重。脈浮緊且滑直者﹐外熱內冷﹐不得大小便。脈洪大緊急﹐病速進在外﹐苦頭發熱﹐癰腫。脈細小緊急﹐病速進在中﹐寒爲疝瘕積聚﹐腹中刺痛。脈沈重而直前絕者﹐病血在腸間。脈沈重而中散者﹐因寒食成癥。脈直前而中散絕者﹐病消渴。【一云病浸淫痛。】脈沈重﹐前不至寸口徘徊絕者﹐病在肌肉遁屍。脈左轉而沈重者﹐气癥陽在胸中。脈右轉出不至寸口者﹐內有肉癥。脈累累如貫珠不前至﹐有風寒在大腸﹐伏畱不去。脈累累中止不至寸口﹐軟者結熱在小腸膜中﹐伏畱不去。脈直前左右彈者﹐病在血脈中﹐胚血也。脈後而左右彈者﹐病在筋骨中也。脈前大後小﹐卽頭痛目眩。脈前小後大﹐卽胸滿短气。上部有脈﹐下部無脈﹐其人當吐﹐不吐者死。上部無脈﹐下部有脈﹐𨿽困無所苦。夫脈者血之腑也﹐長則气治﹐短則气病。數則煩心﹐大則病進。上盛則气髙﹐下盛則气脹。代則气衰﹐細則气少。【《太素》細作滑。】濇則心痛﹐渾渾革革﹐至如湧泉。病進而危﹐獘獘綽綽﹐其去如弦絕者死。短而急者病在上﹐長而緩者病在下。沈而弦急者病在內﹐浮而洪大者病在外。脈實者病在內﹐脈虛者病在外。在上爲表﹐在下爲裏。浮爲在表﹐沈爲在裏。

平人得病所起脈第十四

何以知春得病﹐無肝脈也﹖無心脈﹐夏得病﹔無肺脈﹐秋得病﹔無腎脈﹐冬得病﹔無脾脈﹐四季之月得病。

假令肝病者西行﹐若食雞肉得之﹐當以秋時發﹐得病以庚辛日也。家有腥死﹐女子見之以明要爲災。不者﹐若感金銀物得之。

假令脾病東行﹐若食雉兔肉﹐及諸木果實得之。不者當以春時發﹐得病以甲乙日也。

假令心病北行﹐若食豚魚得之。不者當以冬時發﹐得病以壬癸日也。

假令肺病南行﹐若食馬肉及獐鹿肉得之。不者當以夏時發﹐得病以丙丁日也。

假令腎病中央﹐若食牛肉及諸土中物得之。不者當以長夏時發﹐得病以戊己日也。

假令得王脈﹐當於縣官家得之。

假令得相脈﹐當於嫁娶家得之﹐或相慶賀家得之。

假令得胎脈﹐當於產乳家得之。

假令得囚脈﹐當以囚徒家得之。

假令得休脈﹐其人素有宿病﹐不治自愈。

假令得死脈﹐當於死喪家感傷得之。

何以知人露臥得病﹖陽中有陰也。

何以知人夏月得病﹖諸陽入陰也。

何以知人食飲中毒﹖浮之無陽﹐微細之不可知也。但有陰脈來疾去疾﹐此相爲水气之毒也。脈遲者﹐食幹物得之。

診病將差難已脈第十五

問曰﹕假令病人欲差﹐脈而知愈﹐何以別之﹖師曰﹕寸關尺﹐大小遲疾浮沈同等﹐𨿽有寒熱不解者﹐此脈陰陽爲平復﹐當自愈。人病﹐其寸口之脈與人迎之脈﹐小大及浮沈等者﹐病難已。

平三關陰陽二十四气脈第十六

左手關前寸口陽絕者﹐無小腸脈也。苦臍痺﹐小腹中有疝瘕﹐王月【王字一本作五】卽冷上搶心。刺手心主經治陰﹐心主在掌後橫理中。【卽太陵穴。】

左手關前寸口陽實者﹐小腸實也。苦心下急痺【一作急痛﹐】小腸有熱﹐小便赤黃。刺手太陽經治陽【一作手少陽者﹐非﹐】太陽在手小指外側本節陷中。【卽後溪穴。】

左手關前寸口陰絕者﹐無心脈也。苦心下毒痛﹐掌中熱﹐時時善嘔﹐口中傷爛。刺手太陽經治陽。

左手關前寸口陰實者﹐心實也。苦心下有水气﹐憂恚發之。刺手心主經治陰。

左手關上陽絕者﹐無膽脈也。苦膝疼﹐口中苦﹐眛目﹐善畏﹐如見鬼狀﹐多驚少力。刺足厥陰經治陰﹐在足大指間【卽行間穴﹐】或刺三毛中。

左手關上陽實者﹐膽實也。苦腹中實﹐不安﹐身軀習習也。刺足少陽經治陽﹐在足上第二指本節後一寸。【第二指當云小指次指﹐卽臨泣穴。】

左手關上陰絕者﹐無肝脈也。苦癃﹐遺溺﹐難言﹐脇下有邪气﹐善吐。刺足少陽經治陽。

左手關上陰實者﹐肝實也。苦肉中痛﹐動善轉筋。刺足厥陰經治陰。

左手關後尺中陽絕者﹐無膀胱脈也。苦逆冷﹐婦人月水不調﹐王月則閉﹐男子失精﹐尿有餘瀝。刺足少陰經治陰﹐在足內踝下動脈。【卽太溪穴。】

左手關後尺中陽實者﹐膀胱實也。苦逆冷﹐脇下有邪气相引痛。刺足太陽經治陽﹐在足小指外側本節後陷中。【卽束骨穴。】

左手關後尺中陰絕者﹐無腎脈也。苦足下熱﹐兩髀裏急﹐精气竭少﹐勞倦所致。刺足太陽經治陽。

左手關後尺中陰實者﹐腎實也。苦恍惚健忘﹐目視﹝目巟﹞﹝目巟﹞﹐耳聾悵悵﹐善鳴。刺足少陰經治陰。

右手關前寸口陽絕者﹐無大腸脈也。苦少气﹐心下有水气﹐立秋節卽咳。刺手太陰經治陰﹐在魚際間。【卽太淵穴。】右手關前寸口陽實者﹐大腸實也。苦腸中切痛﹐如錐刀所刺﹐無休息時。刺手陽明經治陽﹐在手腕中。【卽陽溪穴。】

右手關前寸口陰絕者﹐無肺脈也。苦短气咳逆﹐喉中塞﹐噫逆。刺手陽明經治陽。

右手關前寸口陰實者﹐肺實也。苦少气﹐胸中滿﹐彭彭﹐與肩相引。刺手太陰經治陰。

右手關上陽絕者﹐無胃脈也。苦吞酸頭痛﹐胃中有冷。刺足太陰經治陰﹐在足大指本節後一寸。【卽公孫穴。】

右手關上陽實者﹐胃實也。苦腸中伏伏【一在愊愊﹐】不思食物﹐得食不能消。刺足陽明經治陽﹐在足上動脈。【卽衝陽穴。】

右手關上陰絕者﹐無脾脈也。苦少气下利﹐腹滿身重﹐四肢不欲動﹐善嘔。刺足陽明經治陽。

右手關上陰實者﹐脾實也。苦腸中伏伏﹐如堅狀﹐大便難。刺足太陰經治陰。

右手關後尺中陽絕者﹐無子戶脈也。苦足逆寒絕產﹐帶下﹐無子﹐陰中寒。刺足少陰經治陰。

右手關後尺中陽實者﹐膀胱實也。苦少腹滿﹐引腰痛。刺足太陽經治陽。

右手關後尺中陰絕者﹐無腎脈也。苦足逆冷﹐上搶胸痛﹐夢入水﹐見鬼﹐善魘寐黑色物來掩人上。刺足太陽經治陽。

右手關後尺中陰實者﹐腎實也。苦骨疼﹐腰脊痛﹐內寒熱。刺足少陰經治陰。

平人迎神門气口前後脈第十七

心實左手寸口人迎以前脈陰實者﹐手少陰經也。病苦閉﹐大便不利﹐腹滿﹐四肢重﹐身熱﹐苦胃脹。刺三里。

心虛左手寸口人迎以前脈陰虛者﹐手少陰經也。病苦悸恐不樂﹐心腹痛﹐難以言﹐心如寒﹐狀恍惚。

小腸實左手寸口人迎以前脈陽實者﹐手太陽經也。病苦身熱﹐熱來去﹐汗出【一作汗不出】而煩﹐心中滿﹐身重﹐口中生瘡。小腸虛左手寸口人迎以前脈陽虛者﹐手太陽經也。病苦顱際偏頭痛﹐耳頰痛。

心小腸俱實左手寸口人迎以前脈陰陽俱實者﹐手少陰與太陽經俱實也。病苦頭痛身熱﹐大便難﹐心腹煩滿﹐不得臥﹐以胃气不轉﹐水谷實也。

心小腸俱虛左手寸口人迎以前脈陰陽俱虛者﹐手少陰與太陽經俱虛也。病苦洞泄﹐苦寒少气﹐四肢寒﹐腸澼。

肝實左手關上脈陰實者﹐足厥陰經也。病苦心下堅滿﹐常兩脇痛﹐自忿忿如怒狀。

肝虛左手關上脈陰虛者﹐足厥陰經也。病苦脇下堅﹐寒熱腹滿﹐不欲飲食﹐腹脹﹐悒悒不樂﹐婦人月經不利﹐腰腹痛。

膽實左手關上脈陽實者﹐足少陽經也。病苦腹中气滿﹐飲食不下﹐咽漧頭重病﹐灑灑惡寒﹐脇痛。

膽虛左手關上脈陽虛者﹐足少陽經也。病苦眩﹐厥痿﹐足指不能搖﹐躄坐不能起﹐僵僕﹐目黃﹐失精﹝目巟﹞﹝目巟﹞。

肝膽俱實左手關上脈陰陽俱實者﹐足厥陰與少陽經俱實也。病苦胃脹﹐嘔逆﹐食不消。

肝膽俱虛左手關上脈陰陽俱虛者﹐足厥陰與少陽經俱虛也。病苦恍惚﹐屍厥不知人﹐妄見﹐少气﹐不能言﹐時時自驚。

腎實左手尺中神門以後脈陰實者﹐足少陰經也。病苦膀胱脹閉﹐少腹與腰脊相引痛。

左手尺中神門以後脈陰實者﹐足少陰經也。病苦舌燥﹐咽腫﹐心煩嗌漧﹐胸脇時痛﹐喘咳汗出﹐小腹脹滿﹐腰背彊急﹐體重骨熱﹐便赤黃﹐好怒好忘﹐足下熱痛﹐四肢黑﹐耳聾。

腎虛左手尺中神門以後脈陰虛者﹐足少陰經也。病苦心中悶﹐下重﹐足腫﹐不可以按地。

膀胱實左手尺中神門以後脈陽實者﹐足太陽經也。病苦逆滿﹐腰中痛﹐不可俯仰勞也。

膀胱虛左手尺中神門以後脈陽虛者﹐足太陽經也。病苦腳中筋急﹐腹中痛﹐引腰背﹐不可屈伸﹐轉筋惡風﹐偏枯﹐腰痛﹐外踝後痛。

腎膀胱俱實左手尺中神門以後脈陰陽俱實者﹐足少陰與太陽經俱實也。病苦脊彊﹐反折﹐戴眼﹐气上搶心﹐脊痛﹐不能自反側。

腎膀胱俱虛左手尺中神門以後脈陰陽俱虛者﹐足少陰與太陽經俱虛也。病苦小便利﹐心痛﹐背寒﹐時時少腹滿。

肺實右手寸口气口以前脈陰實者﹐手太陰經也。病苦肺脹﹐汗出若露﹐上气喘逆﹐咽中塞﹐如欲嘔狀。

肺虛右手寸口气口以前脈陰虛者﹐手太陰經也。病苦少气不足以息﹐嗌漧不潮津液。

大腸實右手寸口气口以前脈陽實者﹐手陽明經也。病苦腹滿﹐善喘咳﹐面赤身熱﹐喉咽中如核狀。

大腸虛右手寸口气口以前脈陽虛者﹐手陽明經也。病苦胸中喘﹐腸鳴﹐虛渴﹐唇口漧﹐目急善驚﹐泄白。

肺大腸俱實右手寸口气口以前脈陰陽俱實者﹐手太陰與陽明經俱實也。病苦頭痛﹐目眩﹐驚狂﹐喉痺痛﹐手臂捲﹐唇吻不收。

肺大腸俱虛右手寸口气口以前脈陰陽俱虛者﹐手太陰與陽明經俱虛也。病苦耳鳴嘈嘈﹐時妄見光明﹐情中不樂﹐或如恐怖。

脾實右手關上脈陰實者﹐足太陰經也。病苦足寒﹐脛熱﹐腹脹滿﹐煩擾﹐不得臥。

脾虛右手關上脈陰虛者﹐足太陰經也。病苦泄注﹐腹滿﹐气逆﹐霍亂﹐嘔吐﹐黃疸﹐心煩不得臥﹐腸鳴。

胃實右手關上脈陽實者﹐足陽明經也。病苦腹中堅痛而熱【《千金》作病苦頭痛﹐】汗不出﹐如溫瘧﹐唇口漧﹐善噦﹐乳癰﹐缺盆腋下腫痛。

胃虛右手關上脈陽虛者﹐足陽明經也。病苦脛寒﹐不得臥﹐惡寒灑灑﹐目急﹐腹中痛虛鳴【《外臺》作耳虛鳴﹐】時寒時熱﹐唇口漧﹐面目浮腫。

脾胃俱實右手關上脈陰陽俱實者﹐足太陰與陽明經俱實也。病苦脾脹﹐腹堅﹐搶脇下痛﹐胃气不轉﹐大便難﹐時反泄利﹐腹中痛﹐上衝肺肝﹐動五臟﹐立喘鳴﹐多驚﹐身熱﹐汗不出﹐喉痺﹐精少。

脾胃俱虛右手關上脈陰陽俱虛者﹐足太陰與陽明經俱虛也。病苦胃中如空狀﹐少气不足以息﹐四逆寒﹐泄注不已。

腎實右手尺中神門以後脈陰實者﹐足少陰經也。病苦痺﹐身熱﹐心痛﹐脊脇相引痛﹐足逆熱煩。

腎虛右手尺中神門以後脈陰虛者﹐足少陰經也。病苦足脛小弱﹐惡風寒﹐脈代絕時不至﹐足寒﹐上重下輕﹐行不可以按地﹐少腹脹滿﹐上搶胸脇痛﹐引肋下。

膀胱實右手尺中神門以後脈陽實者﹐足太陽經也。病苦轉胞﹐不得小便﹐頭眩痛﹐煩滿脊背彊。

膀胱虛右手尺中神門以後脈陽虛者﹐足太陽經也。病苦肌肉振動﹐腳中筋急﹐耳聾﹐忽忽不聞﹐惡風颼颼作聲。

腎膀胱俱實右手尺中神門以後脈陰陽俱實者﹐足少陰與太陽經俱實也。病苦癲疾頭重﹐與目相引﹐痛厥欲起走﹐反眼﹐大風多汗。

腎膀胱俱虛右手尺中神門以後脈陰陽俱虛者﹐足少陰與太陽經俱虛也。病苦心痛﹐若下重﹐不自收﹐篡反出﹐時時苦洞泄﹐寒中泄﹐腎心俱痛。一云腎有左右﹐而膀胱無二﹐今以左腎合膀胱﹐右腎合三焦。

平三關病候並治宜第十八

寸口脈浮﹐中風發熱頭痛﹐宜服桂枝湯﹑葛根湯﹐鍼風池﹑風府﹐向火灸身﹐摩治風膏﹐復令汗出。

寸口脈緊﹐苦頭痛骨肉疼﹐是傷寒。宜服麻黃湯發汗﹐鍼眉衝﹑顳顬﹐摩治傷寒膏。

寸口脈微﹐苦寒爲衂。宜服五味湯﹐摩茱萸膏﹐令汗出。

寸口脈數﹐卽爲吐﹐以有熱在胃管﹐燻胸中。宜服藥吐之﹐及鍼胃管﹐服除熱湯。若是傷寒七八日至十日﹐熱在中﹐煩滿渴者﹐宜服知母湯。

寸口脈緩﹐皮膚不仁﹐風寒在肌肉。宜服防風湯﹐以藥薄熨之﹐摩治風膏﹐灸諸治風穴。

寸口脈滑﹐陽實﹐胸中壅滿吐逆。宜服前胡湯﹐鍼太陽﹑巨闕瀉之。

寸口脈弦﹐心下愊愊﹐微頭痛﹐心下有水气。宜服甘遂圓﹐鍼期門瀉之。

寸口脈弱﹐陽气虛﹐自汗出而短气。宜服茯苓湯﹑內補散﹐適飲食消息﹐勿極勞﹔鍼胃管補之。

寸口脈濇﹐是胃气不足。宜服漧地黃湯﹐自養調和飲食﹐鍼三里補之。【三里一作胃管。】

寸口脈芤吐血﹐微芤者衂血﹐空虛去血故也。宜服竹皮湯﹑黃土湯﹐灸膻中。

寸口脈伏﹐胸中逆气噎塞不通﹐是胃中冷气上衝心胸。宜服前胡湯﹑大三建圓﹐鍼巨闕﹑上管﹐灸膻中。

寸口脈沈﹐胸中引脇痛﹐胸中有水气。宜服澤漆湯﹐鍼巨闕瀉之。

寸口脈濡﹐陽气弱﹐自汗出﹐是虛損病。宜服漧地黃湯﹑薯蕷圓﹑內補散﹑牡蠣散並粉﹐鍼太衝補之。

寸口脈遲﹐上焦有寒﹐心痛咽酸﹐吐酸水。宜服附子湯﹑生薑湯﹑茱萸圓﹐調和飲食以暖之。

寸口脈實卽生熱﹐在脾肺﹐嘔逆气塞﹔虛卽生寒﹐在脾胃﹐食不消化。有熱卽宜服竹葉湯﹑葛根湯﹐有寒宜服茱萸圓﹑生薑湯。

寸口脈細﹐發熱吸吐﹐宜服黃芩龍膽湯﹔吐不止﹐宜服橘皮桔梗湯﹐灸中府。

寸口脈洪大﹐胸脇滿﹐宜服生薑湯﹐白薇圓亦可﹔紫菀湯下之﹐鍼上管﹑期門﹑章門。

右﹐上部寸口十七條。

關脈浮﹐腹滿不欲食。浮爲虛滿﹐宜服平胃圓﹑茯苓湯﹑生薑前胡湯﹔鍼胃管﹐先瀉後補之。

關脈緊﹐心下苦滿急痛。脈緊者爲實﹐宜服茱萸當歸湯﹐又大黃湯兩治之良﹐鍼巨闕﹑下管瀉之。【《千金》云﹕服茱萸當歸湯﹐又加大黃二兩佳。】

關脈微﹐胃中冷﹐心下拘急﹐宜服附子湯﹑生薑湯﹑附子圓﹐鍼巨闕補之。

關脈數﹐胃中有客熱﹐宜服知母圓﹑除熱湯﹐鍼巨闕﹑上管瀉之。

關脈緩﹐其人不欲食﹐此胃气不調﹐脾气不足。宜服平胃圓﹑補脾湯﹐鍼章門補之。

關脈滑﹐胃中有熱﹐滑爲熱實﹐以气滿故不欲食﹐食卽吐逆。宜服紫菀湯下之﹐大平胃圓﹐鍼胃管瀉之。【《千金》云﹕宜服朴硝麻黃湯﹑平胃圓。】

關脈弦﹐胃中有寒﹐心下厥逆﹐此以胃气虛﹐故爾。宜服茱萸湯﹐溫調飲食﹐鍼胃管補之。

關脈弱﹐胃气虛﹐胃中有客熱。脈弱爲虛熱作病﹐其說云有熱不可大攻之﹐熱去則寒起。正宜服竹葉湯﹐鍼胃管補之。

關脈濇﹐血气逆冷﹐脈濇爲血虛﹐以中焦有微熱。宜服漧地黃湯﹑內補散﹐鍼足太衝上補之。

關脈芤﹐大便去血數斗者﹐以膈腧傷故也。宜服生地黃﹐並生竹皮湯﹐灸膈腧。若重下去血者﹐鍼關元﹔甚者宜服龍骨圓必愈。

關脈伏﹐中焦有水气﹐溏泄﹐宜服水銀圓﹐鍼關元。利小便﹐溏泄便止。

關脈沈﹐心下有冷气﹐苦滿吞酸﹐宜服白薇茯苓圓﹑附子湯﹐鍼胃管補之。

關脈濡﹐苦虛冷﹐脾气弱﹐重下病﹐宜服赤石脂湯﹑女萎圓﹐鍼關元補之。

關脈遲﹐胃中寒﹐宜服桂枝圓﹑茱萸湯﹐鍼胃管補之。

關脈實﹐胃中痛﹐宜服梔子湯﹑茱萸烏頭圓﹐鍼胃管補之。

關脈牢﹐脾胃气塞﹐盛熱卽腹滿響響﹐宜服紫菀圓﹑瀉脾圓﹐鍼灸胃管瀉之。

關脈細﹐脾胃虛﹐腹滿﹐宜服生薑茱萸蜀椒湯﹑白薇圓﹐鍼灸三管。

關脈洪﹐胃中熱﹐必煩滿﹐宜服平胃圓﹐鍼胃管﹐先瀉後補之。

右﹐中部關脈十八條。

尺脈浮﹐下熱風﹐小便難﹐宜服瞿麥湯﹑滑石散﹐鍼橫骨﹑關元瀉之。

尺脈緊﹐臍下痛﹐宜服當歸湯﹐灸天樞﹐鍼關元補之。

尺脈微﹐厥逆﹐小腹中拘急﹐有寒气﹐宜服小建中湯【一本更有順四湯﹐】鍼气海。

尺脈數﹐惡寒﹐臍下熱痛﹐小便赤黃﹐宜服雞子湯﹑白魚散﹐鍼橫骨瀉之。

尺脈緩﹐腳弱下腫﹐小便難﹐有餘瀝﹐宜服滑石湯﹑瞿麥散﹐鍼橫骨瀉之。

尺脈滑﹐血气實﹐婦人經脈不利﹐男子尿血﹐宜服朴硝煎﹑大黃湯下去經血﹐鍼關元瀉之。

尺脈弦﹐小腹疼﹐小腹及腳中拘急﹐宜服建中湯﹑當歸湯﹐鍼气海瀉之。

尺脈弱﹐陽气少﹐發熱﹐骨煩﹐宜服前胡湯﹑漧地黃湯﹑茯苓湯﹐鍼關元補之。

尺脈濇﹐足脛逆冷﹐小便赤﹐宜服附子四逆湯﹐鍼足大衝補之。

尺脈芤﹐下焦虛﹐小便去血﹐宜服竹皮生地黃湯﹐灸丹田﹑關元﹐亦鍼補之。

尺脈伏﹐小腹痛癥疝﹐水谷不化﹐宜服大平胃圓﹑桔梗圓﹐鍼關元補之。【桔梗圓一云結腸圓。】

尺脈沈﹐腰背痛﹐宜服腎气圓﹐鍼京門補之。

尺脈濡﹐苦小便難【《千金》云﹕腳不收風痺﹐】宜服瞿麥湯﹑白魚散﹐鍼關元瀉之。

尺脈遲﹐下焦有寒﹐宜服桂枝圓﹐鍼气海﹑關元補之。

尺脈實﹐小腹痛﹐小便不禁﹐宜服當歸湯加大黃一兩﹐以利大便﹔鍼關元補之﹐止小便。

尺脈牢﹐腹滿﹐陰中急﹐宜服葶藶子茱萸圓﹐鍼丹田﹑關元﹑中極。

右﹐下部尺脈十六條。

平奇經八脈病第十九【八脈爲病不在十二經﹐故系此卷之末】

脈有奇經八脈者﹐何謂也﹖然。有陽維陰維﹑有陽蹺陰蹺﹑有衝﹑有督﹑有任﹑有帶之脈。凡此八脈者﹐皆不拘於經﹐故曰奇經八脈也。經有十二﹐絡有十五﹐凡二十七气﹐相隨上下﹐何獨不拘於經也﹖然。聖人圖設溝渠﹐通利水道﹐以備不虞。天雨降下﹐溝渠溢滿﹐霶霈妄行﹐當此之時﹐聖人不能復圖也。此絡脈流溢諸經﹐不能復拘也。

奇經八脈者﹐旣不拘於十二經﹐皆何起何系也﹖然。陽維者﹐起於諸陽之會﹔陰維者﹐起於諸陰之交。陽維陰維者﹐維絡於身﹐溢蓄不能環流漑灌諸經者也。陽蹺者﹐起於跟中﹐循外踝而上行入風池。陰蹺者﹐亦起於跟中﹐循內踝而上行至咽喉﹐交貫衝脈。衝脈者﹐起於關元﹐循腹裏直上至咽喉中。【一云﹕衝脈者﹐起於气沖﹐並陽明之經﹐挾臍上行至胸中而散也。】督脈者﹐起於下極之輸﹐並於脊裏﹐循背上至風府。衝脈者﹐陰脈之海也。督脈者﹐陽脈之海也。任脈者﹐起於胞門子戶﹐挾臍上行至胸中。【一云﹕任脈者﹐起於中極之下﹐以上毛際﹐循腹裏﹐上關元﹐至喉咽。】帶脈者﹐起於季肋【《難經》作季脇﹐】回身一周。此八者﹐皆不系於十二經﹐故曰奇經八脈者也。奇經之爲病何如﹖然。陽維維於陽﹐陰維維於陰﹐陰陽不能相維﹐悵然失志﹐容容【《難經》作溶溶】不能自收持。【悵然者﹐其人驚卽維脈緩緩﹐卽令身不能自收持﹐卽失志善忘恍惚也。】陽維爲病苦寒熱﹐陰維爲病苦心痛。【陽維爲衛﹐衛爲寒熱。陰維爲榮﹐榮爲血﹐血者主心﹐故心痛也。】陰蹺爲病﹐陽緩而陰急﹔【陰蹺在內踝﹐病卽其脈急﹐當從內踝以上急﹐外踝以上緩。】陽蹺爲病﹐陰緩而陽急。【陽蹺在外踝﹐病卽其脈急﹐其人當從外踝以上急﹐內踝以上緩。】衝之爲病﹐逆气而裏急。【衝脈從關元至喉咽﹐故其爲病逆气而裏急。】督之爲病﹐脊彊而厥。【督脈在背﹐病卽其脈急﹐故令背彊也。】任之爲病﹐其內苦結﹐男子爲七疝﹐女子爲瘕聚。【任脈起於胞門子戶﹐故其病結爲七疝瘕聚。】帶之爲病苦腹滿﹐腰容容【《難經》作溶溶】若坐水中狀。【帶脈者回帶人之身體﹐病卽其脈緩﹐故令腰容容也。】此奇經八脈之爲病也。

診得陽維脈浮者﹐蹔起目眩﹐陽盛實﹐苦肩息﹐灑灑如寒。

診得陰維脈沈大而實者﹐苦胸中痛﹐脇下支滿﹐心痛。

診得陰維如貫珠者﹐男子兩脇實﹐腰中痛﹔女子陰中痛﹐如有瘡狀。

診得帶脈左右繞臍﹐腹腰脊痛衝陰股也。

兩手脈浮之俱有陽﹐沈之俱有陰﹐陰陽皆實盛者﹐此爲衝督之脈也。衝督之脈者﹐十二經之道路也。衝督用事﹐則十二經不復朝於寸口﹐其人皆苦恍惚狂癡。不者必當猶豫有兩心也。兩手陽脈浮而細微﹐綿綿不可知﹐俱有陰脈﹐亦復細綿綿﹐此爲陰蹺陽蹺之脈也。此家曾有病鬼魅風死﹐苦恍惚﹐亡人爲禍也。

診得陽蹺病拘急﹐陰蹺病緩。

尺寸俱浮﹐直上直下﹐此爲督脈。腰背彊痛﹐不得俯仰﹐大人癲病﹐小人風癇疾。

脈來中央浮直﹐上下痛者﹐督脈也。動苦腰背膝寒﹐大人癲﹐小兒癇也﹐灸頂上三圓﹐正當頂上。

尺寸脈俱牢【一作芤﹐】直上直下﹐此爲衝脈。胸中有寒疝也。

脈來中央堅實﹐徑至關者﹐衝脈也。動苦少腹痛﹐上搶心﹐有瘕疝﹐絕孕﹐遺矢溺﹐脇支滿煩也。橫寸口邊丸丸﹐此爲任脈。苦腹中有气﹐如指上搶心﹐不得俯仰拘急。

脈來緊細實長至關者﹐任脈也。動苦少腹繞臍﹐下引橫骨﹐陰中切痛﹐取臍下三寸。古今圖書集成醫部全錄卷七十六

脈法

脈經【晉王叔和】

肝膽部第二十

肝象木﹐【肝於五行象木。】與膽合爲腑。【瞻爲淸淨之腑。】其經足厥陰﹐【厥陰肝脈也。】與足少陽爲表裏。【少陽膽脈也﹐髒陰腑陽﹐故爲表裏。】其脈弦﹐【弦﹐肝脈之大形也。】其相冬三月﹐【冬水王木相。】王春三月﹐廢夏三月﹐【夏火王木廢。】囚季夏六月﹐【季夏土王木囚。】死秋三月。【秋金王木死。】其王日甲乙﹐王時平旦日出﹔【並木也。】其困日戊己﹐困時食時日昳﹔【並土也﹔】其死日庚辛﹐死時晡時日入。【並金也。】其神魂﹐【肝之所藏者魂。】其主色﹐其養筋﹐【肝气所養者筋。】其候目﹐【肝候在目﹐故肝實則目赤。】其聲呼﹐其色靑﹐其臭臊﹐【《月令》云﹕其臭膻。】其液泣﹐【泣出肝。】其味酸﹐其宜苦﹐【苦﹐火味也。】其惡辛。【辛﹐金味。】肝兪在背第九椎﹐募在期門﹔【直兩乳下二肋端。】膽兪在背第十椎﹐募在日月。【穴在期門下五分。】

右﹐新撰。【並出《素問》諸經﹐昔人撰集﹐或混雜相涉﹐煩而難了﹔今抄事要﹐分別五臟﹐各爲一部。】

冬至之後﹐得甲子少陽﹐起於夜半﹐肝家王。【冬至者﹐歲終之節。甲子日者﹐陰陽更始之數也。少陽膽也﹐膽者木也﹐生於水﹐故起夜半。其气常微少﹐故言少陽云夜半。子者﹐水也。】肝者﹐東方木。【肝與膽﹐爲臟腑﹐故王東方﹐應木行也。】萬物始生﹐其气來軟而弱﹐寬而虛﹐【春少陽气溫和軟弱﹐故萬物日生焉。】故脈爲弦。【肝气養於筋﹐故其脈弦彊﹐亦法木體彊也。】軟卽不可發汗﹐弱卽不可下。寬者開﹐開者通﹐通者利﹐故名曰寬而虛。【言少陽始起尙軟弱﹐人榮衛腠理開通﹐發卽汗出不止﹔不可下﹐下之而泄利不禁﹐故言寬虛通利也。】春以胃气爲本﹐不可犯也。【胃者土也﹐萬物稟土而生﹐胃亦養五臟﹐故肝王﹐以胃气爲本也。不可犯者﹐不可傷也。】

右﹐四時經。

黃帝問曰﹕春脈如弦﹐何如而弦﹖岐伯曰﹕春脈肝也﹐東方木也﹐萬物之所以始生也﹐故其气來濡弱輕虛而滑﹐端直以長﹐故曰弦。反此者病。黃帝曰﹕何如而反﹖岐伯曰﹕其气來實而彊﹐此謂太過﹐病在外﹔其气來不實而微﹐此謂不及﹐病在中。黃帝曰﹕春脈太過與不及﹐其病皆何如﹖岐伯曰﹕太過則令人善忘【忘當作怒﹐】忽忽弦冒而癲疾﹔不及則令人胸脇痛引背﹐下則兩脇胠滿。黃帝曰﹕善﹗

肝脈來濡弱﹐招招如揭竿末梢﹐曰平。【《巢源》云﹕綽綽如按琴瑟之弦﹐如揭長竿﹐曰平。】春以胃气爲本。肝脈來盈實而滑﹐如循長竿﹐曰肝病。肝脈急而益勁﹐如新張弓弦﹐曰肝死。

眞肝脈至﹐中外急如循刀刃﹐責責然【《巢源》云﹕賾賾然】如按琴瑟弦﹐色靑白不澤﹐毛折乃死。

春胃微弦曰平﹐弦多胃少曰肝病﹐但弦無胃曰死﹐有胃而毛曰秋病﹐毛甚曰今病。

肝藏血﹐血捨魂﹐悲哀動中則傷魂﹐魂傷則狂妄不精﹐不敢正當人【不精不敢正當人﹐一作其精不守﹐令人陰縮﹐】陰縮而筋攣﹐兩脇骨不舉﹐毛悴色夭﹐死於秋。

春肝木王﹐其脈弦細而長﹐名曰平脈也。反得浮濇而短者【《千金》云﹕微濇而短】是肺之乘肝﹐金之克克原作刻﹐據文意攺。木﹐爲賊邪大逆﹐十死不治。【一本云﹕日月年數至三﹐忌庚辛。】反得洪大而散者【《千金》云﹕浮大而洪﹐】是心之乘肝﹐子之扶母﹐爲實邪﹐𨿽病自愈。反得沈濡而滑者﹐是腎之乘肝﹐母之歸子﹐爲虛邪﹐𨿽病易治。反得大而緩者﹐是脾之乘肝﹐土之陵木﹐爲微邪﹐𨿽病卽差。肝脈來﹐濯濯如倚竿﹐如琴瑟之弦﹐再至曰平﹐三至曰離經病﹐四至脫精﹐五至死﹐六至命盡﹐足厥陰脈也。肝脈急甚爲惡言﹐微急爲肥气在脇下﹐若覆杯。緩甚爲善嘔﹐微緩爲水瘕痺。大甚爲內癰善嘔衂﹐微大爲肝痺縮咳引少腹。小甚爲多飲﹐微小爲消癉。滑甚爲頹疝﹐微滑爲遺溺。濇甚爲痰飲﹐微濇爲瘈瘲攣筋。足厥陰气絕則筋縮﹐引卵與舌。厥陰者﹐肝脈也。肝者筋之合也。筋者聚於陰器而脈絡於舌本﹐故脈弗營則筋縮急﹐筋縮急則引舌與卵﹐故唇靑舌捲﹐卵縮則筋先死﹐庚篤辛死﹐金勝木也。

肝死髒浮之脈弱﹐按之中如索不來﹐或曲如蛇行者死。

右﹐《素問》《鍼經》﹑張仲景。

心小腸部第二十一

心象火﹐與小腸合爲腑。【小腸爲受盛之腑也。】其經手少陰﹐【手少陰心脈也。】與手太陽爲表裏。【手太陽小腸脈也。】其脈洪﹐【洪﹐心脈之大形。】其相春三月﹐【木王火相。】王夏三月﹐廢季夏六月﹐囚秋三月﹐【金王火囚﹐】死冬三月。【水王火死。】其王日丙丁﹐王時禺中日中﹔其困日庚辛﹐困時晡時日入﹔其死日壬癸﹐死時人定夜半。其藏神﹐【心之所藏者﹐神也。】其主臭﹐其養血﹐【心气所養者血。】其候舌﹐其聲言﹐【言由心出﹐故主言。】其色赤﹐其臭焦﹐其液汗﹐其味苦﹐其宜甘﹐【甘﹐脾味也。】其惡咸。【鹹﹐腎味也。】心兪在背第五椎﹐【或云第七椎。】募在巨闕﹔【在心下一寸。】小腸兪在背第十八椎﹐募在關元。【臍下三寸。】

右﹐新撰。

心者﹐南方火。【心主血﹐其色赤﹐故以夏王於南方﹐應火行。】萬物洪盛﹐垂枝布葉﹐皆下垂如曲﹐故名曰鉤。【心王之時﹐太陽用事﹐故艸木茂盛﹐枝葉布舒﹐皆下垂曲﹐故謂之鉤也。】心脈洪大而長﹐洪則衛气實﹐實則气無從出。【脈洪者﹐衛气實﹐衛气實﹐則腠理密﹐密則气無從出。】大則榮气萌﹐萌洪相薄﹐可以發汗﹐故名曰長。【榮者血也﹐萌當爲明字之誤耳。血王故明且大也。榮明衛實﹐當須發動﹐通其津液也。】長洪相得﹐卽引水漿漑灌經絡﹐津液皮膚。【夏熱陽气盛﹐故其人引水漿潤灌肌膚﹐以養皮毛﹐猶艸木須雨澤以長枝葉。】太陽洪大﹐皆是母軀。辛得戊己﹐用牢根株。【太陽夏火﹐春木爲其母﹐陽得春始生﹐名曰少陽﹐到夏洪盛﹐名曰太陽﹐故言是母軀也。戊己土也﹐土爲火子﹐火王卽土相﹐故用牢根株也。】陽气上出﹐汗見於頭﹐五月枯葌﹐胞中空虛﹐醫反下之﹐此爲重虛也。【月當爲內﹐葌當爲幹﹐枯燥也﹐皆字誤耳。內字似月﹐由來遠矣﹐遂以傳焉。人頭者諸陽之會﹐夏時飲水漿上出爲汗﹐先從頭流於身軀﹐以實其表﹐是以五內漧枯﹐燥則胞中空虛﹐津液少也。胞者膀胱﹐津液之腑也。愚醫不曉﹐故反下之﹐令重虛也。】脈浮﹐有表無裏﹐陽無所使。【陽盛脈浮﹐宜發其汗﹐而反下之﹐損於陰气﹐陽爲表﹐陰爲裏﹐經言陽爲陰使﹐陰爲陽守﹐相須而行﹐脈浮故無裏也。治之錯逆﹐故令陰陽離別﹐不能復相朝使。】不但危身﹐並中其母。【言下之﹐不但傷心﹐並復中肝。】

右﹐四時經。

黃帝問曰﹕夏脈如鉤﹐何如而鉤﹖岐伯曰﹕夏脈心也﹐南方火也﹐萬物之所以盛長也﹐故其气來盛去衰﹐故曰鉤。反此者病。黃帝曰﹕何如而反﹖岐伯曰﹕其气來盛﹐去亦盛﹐此謂太過﹐病在外﹔其气來不盛﹐去反盛﹐此謂不及﹐病在中。黃帝曰﹕夏脈太過與不及﹐其病皆何如﹖岐伯曰﹕太過則令人身熱而膚痛﹐爲浸淫﹔不及則令人煩心﹐上見咳唾﹐下爲气泄。帝曰﹕善。

心脈來﹐累累如連珠﹐如循瑯玕曰平。夏以胃气爲本。心脈來喘喘【《甲乙》作累累】連屬﹐其中微曲﹐曰心病。心脈來前曲後居﹐如操帶鉤﹐曰心死。

眞心脈至﹐堅而搏﹐如循薏苡子﹐累累然﹐其色赤黑不澤﹐毛折乃死。

夏胃微鉤曰平﹐鉤多胃少曰心病﹐但鉤無胃曰死﹐胃而有石曰冬病﹐石甚曰今病。

心藏脈﹐脈捨神﹐怵惕思慮則傷神﹐神傷則恐懼自失﹐破

囷脫肉﹐毛悴色夭﹐死於冬。

夏心火王﹐其脈洪【《千金》作浮大而洪】大而散﹐名曰平脈。反得沈濡而滑者﹐是腎之乘心﹐水之克火﹐爲賊邪大逆﹐十死不治。【一本云﹕日月年數至二﹐忌壬癸。】反得大而緩者﹐是脾之乘心﹐子之扶母﹐爲實邪﹐𨿽病自愈。反得弦細而長者﹐是肝之乘心﹐母之歸子﹐爲虛邪﹐𨿽病易治。反得浮【《千金》浮作微】濇而短者﹐是肺之乘心﹐金之陵火﹐爲微邪﹐𨿽病卽差。心脈來累累如貫珠滑利﹐再至曰平﹐三至曰離經病﹐四至脫精﹐五至死﹐六至命盡﹐手少陰脈。

心脈急甚爲瘈瘲﹔微急爲心痛引背﹐食不下。緩甚爲狂笑﹔微緩爲伏梁在心下﹐上下行時唾血。大甚爲喉介﹔微大爲心痺引背﹐善淚出。小甚爲善噦﹔微小爲消癉。滑甚爲善渴﹔微滑爲心疝﹐引臍少腹鳴。濇甚爲喑﹔微濇爲血溢維厥﹐耳鳴巓疾。手少陰气絕則脈不通。少陰者心脈也﹐心者脈之合也﹐脈不通則血不流﹐血不流則發色不澤﹐故其面黑如漆柴者﹐血先死。壬篤癸死﹐水勝火也。

心死髒浮之脈﹐實如豆麻擊手﹐按之益躁疾者死。

右﹐《素問》《鍼經》﹑張仲景。

脾胃部第二十二

脾象土﹐與胃合爲俯【胃爲水谷之腑。】其經足太陰【太陰脾之脈也﹐】與足陽明爲表裏【陽明胃脈。】其脈緩【緩﹐脾脈之大形也。】其相夏三月【火王土相﹐】王季夏六月﹐廢秋三月﹐囚冬三月﹐死春三月。其王日戊己﹐王時食時日昳﹔困日壬癸﹐困時人定夜半﹔其死日甲乙﹐死時平旦日出【並木時也。】其神意﹐其主味﹐其養肉﹐其候口﹐其聲歌﹐其色黃﹐其臭香﹐其液涎﹐其味甘﹐其宜辛﹐其惡酸。脾兪在背第十一椎﹐募在章門【季肋端是﹔】胃兪在背第十二椎﹐募在太倉。

右﹐新撰。

脾者土也﹐惇而福。惇者厚也﹐萬物眾色不同。【脾主水谷﹐其气微弱﹐水谷不化。脾爲土行﹐王於季夏﹐土性惇厚﹐育養萬物﹐當此之時﹐艸木備具﹐枝葉茂盛﹐種類眾多﹐或靑黃赤白黑﹐色各不同矣。】故名曰徳福者廣也。【土生養萬物﹐當此之時﹐脾則同稟諸髒﹐故其徳爲廣大。】萬物懸根住莖﹐其葉在巓﹐蜎蜚蠕動﹐蚑蠷喘息﹐皆蒙土恩。【懸根住莖﹐艸木之類也﹐其次則蛾蚋幾微之虫﹐因陰陽气變化而生者也。喘息﹐有血脈之類也﹐言普天之下﹐艸木昆虫﹐無不被蒙土之恩福也。】徳則爲緩﹐恩則爲遲﹐故令太陰脈經而遲﹐尺寸不同。【太陰脾也﹐言脾王之時﹐脈緩而遲﹐尺寸不同者﹐尺遲而寸緩也。】酸鹹苦辛﹐大【一作太】沙【一作涉又作妙】而生﹐元行其時﹐而以各行﹐皆不羣行﹐盡可常服。【肝酸﹐腎鹹﹐心苦﹐肺辛濇﹐皆四髒之味也。脾主調和五味以稟四髒﹐四髒受味於脾﹐脾王之時﹐其脈沙﹐一作涉﹐又作妙﹐達於肌肉之中﹐元元疑作充。行人身軀﹐及復各行﹐隨其四肢﹐使其气周匝榮諸臟腑﹐以養皮毛﹐皆不羣行至一處﹐故言盡可常服也。】土寒則溫﹐土熱則涼。【冬陽气在下﹐土中溫暖﹔夏陰气在下﹐土中淸涼。脾气亦然。】土有一子﹐名之曰金。懷挾抱之﹐不離其身。金乃畏火﹐恐熱來燻。遂棄其母﹐逃歸水中。水自金子﹐而藏火神。閉門塞戶﹐內外不通。此謂冬時也。【陽气在中﹐陽爲火行﹐金性畏火﹐故恐燻之。金歸水中﹐而避火也。母子相得﹐益盛﹐閉塞不通者﹐言水气充實﹐金在其中﹐此爲彊固﹐火無復得往克之者﹐神密之類也。】土亡其子﹐其气衰微。水爲洋溢﹐浸漬爲池【一作其地。】走擊皮膚﹐面目浮腫﹐歸於四肢。【此爲脾之衰﹐損土以防水﹐今土弱而水彊﹐故水得陵之而妄行。】愚醫見水﹐直往下之。虛脾空胃﹐水逐居之。肺爲喘浮﹐【脾胃已病宜扶養其气﹐通利水道。愚醫不曉﹐而往下之﹐此爲重傷﹐水气遂更陵之上﹐侵胸中﹐肺得水而浮﹐故言喘浮。】肝反畏肺﹐故下沈沒。【肺金肝木﹐此爲相克。肺浮則實﹐必復克肝﹐故畏之﹐沈沒於下。】下有荊棘﹐恐傷其身。避在一邊﹐以爲水流。【荊棘﹐木之狀﹐肝爲木﹐今沒在下﹐則爲荊棘。其身脾也。脾爲土﹐土畏木﹐是以避在下一邊﹐避木也。水流者﹐水之流路也。土本克水﹐而今微弱﹐又復觸水﹐無復制水﹐故水得流行。】心衰則伏﹐肝微則沈﹐故令脈伏而沈。【心火肝木﹐火則畏水﹐而木畏金﹐金水相得﹐其气則實﹐克於肝心﹐故令二髒衰微﹐脈爲沈伏也。】工醫來占﹐固轉孔穴。利其溲便﹐遂通水道。甘液下流﹐亭其陰陽。喘息則微﹐汗出正流。肝著其根﹐心气因起。陽行四肢﹐肺气亭亭﹐喘息則安。【轉孔穴者﹐諸髒之榮井﹐轉治其順。甘液﹐脾之津液﹐亭其陰陽﹐得復其常所﹐故榮衛開通﹐水气消除﹐肝得還著其根株。肝心爲母子﹐肝著則心气得起﹐肺气平調﹐故言亭亭。此爲端好之類。】腎爲安聲﹐其味爲鹹。【肺主聲﹐腎爲其子﹐助於肺﹐故言安聲。鹹腎味也。】倚坐母敗﹐洿臭如腥。【金爲水母﹐而歸水中﹐此爲母住從子﹐脾气反虛﹐五臟猶此而相克賊倚倒﹐致敗宅洿臭而腥﹐故云然也。】土得其子﹐則成爲山。金得其母﹐名曰丘矣。

右﹐四時經。

黃帝曰﹕四時之序﹐逆順之變異也。然脾脈獨何主﹖岐伯曰﹕脾者土也﹐孤髒以灌四旁者也。曰﹕然則脾善惡﹐可得見乎﹖曰﹕善者不可得見﹐惡者可見。曰﹕惡者何如﹖曰﹕其來如水之流者﹐此謂太過﹐病在外﹔如烏之喙﹐此謂不及﹐病在中。太過則令人四肢沈重不舉﹔其不及則令人九竅壅塞不通﹐名曰重彊。

脾脈來而和柔相離﹐如雞足踐地﹐曰平。長夏以胃气爲本。脾脈來實而盈數﹐如雞舉足﹐曰脾病。脾脈來堅兌如烏之喙﹐如鳥之距﹐如屋之漏﹐如水之澑﹐曰脾死。

眞脾脈至弱﹐而乍疏乍散﹐色靑黃不澤﹐毛折乃死。

長夏胃微濡弱曰平﹐弱多胃少曰脾病﹐但代無胃曰死﹐濡弱有石曰冬病﹐石甚曰今病。

脾藏榮﹐榮捨意﹐愁憂不解則傷意﹐意傷則悶亂﹐四肢不舉。毛悴色夭﹐死於春。

六月季夏建未﹐坤未之間土之位。脾王之時﹐其脈大﹐阿阿而緩﹐名曰平脈。反得弦細而長者﹐是肝之乘脾﹐木之克土﹐爲賊邪大逆﹐十死不治。反得浮【《千金》浮作微】濇而短者﹐是肺之乘脾﹐子之扶母﹐爲實邪﹐𨿽病自愈。反得洪大而散者【《千金》作浮大而洪】是心之乘脾﹐母之歸子﹐爲虛邪﹐𨿽病易治。反得沈濡而滑者﹐腎之乘脾﹐水之陵土﹐爲微邪﹐𨿽病卽差。

脾脈萇萇【《千金》作長長】而弱﹐來疏去數﹐再至曰平﹐三至曰離經病﹐四至脫精﹐五至死﹐六至命盡﹐足太陰脈也。脾脈急甚爲瘈瘲﹔微急爲膈中滿﹐食飲入而還出﹐後沃沫。緩甚爲痿厥﹔微緩爲風痿﹐四肢不用﹐心慧然若無病。大甚爲擊僕﹔微大爲痞气﹐裹大膿血在腸胃之外。小甚爲寒熱﹔微小爲消癉。滑甚爲﹝疒頹﹞癃﹔微滑爲虫毒﹐蛔腸鳴熱。濇甚爲腸﹝疒頹﹞﹔微濇爲內潰﹐多下膿血也。足太陰气絕﹐則脈不營其口唇。口唇者﹐肌肉之本也。脈不營則肌肉濡﹐肌肉濡則人中滿﹐人中滿則唇反﹐唇反者肉先死。甲篤乙死﹐木勝土也。

脾死髒浮之脈大緩【一作堅﹐】按之中如覆杯﹐絜絜狀如搖者死。【一云漐漐狀如炙肉。】

右﹐《素問》《鍼經》﹑張仲景。

肺大腸部第二十三

肺象金﹐與大腸合爲腑。【大腸爲傳導之腑也。】其經手太陰﹐【手太陰肺脈也。】與手陽明爲表裏。【手陽明大腸脈也。】其脈浮﹐【浮﹐肺脈之大形也。】其相季夏六月﹐【季夏土王金相。】其王秋三月﹐廢冬三月﹐囚春三月﹐死夏三月。【夏火王金死。】其王日庚辛﹐王時晡時日入﹔其困日甲乙﹐困時平旦日出﹔其死日丙丁﹐死時禺中日中。其神魄﹐其主聲﹐其養皮毛﹐其候鼻﹐其聲哭﹐其色白﹐其臭腥﹐其液涕﹐其味辛﹐其宜咸﹐其惡苦。肺兪在背第三椎﹐【或云第五椎也。】募在中府﹔【直兩乳上下肋間。】大腸兪在背第十六椎﹐募在天樞。【挾臍旁各一寸半。】

右﹐新撰。

肺者西方金﹐萬物之所終。【金性剛﹐故王西方。割斷萬物﹐萬物是以皆終於秋也。】宿葉落柯﹐萋萋枝條﹐其杌然獨在。其脈爲微浮毛。衛气遲﹐【萋萋者﹐零落之貌也﹐言艸木宿葉得秋隨風而落﹐但有枝條杌然獨在﹐此時陽气則遲﹐脈爲虛微如毛也。】榮气數﹐數則在上﹐遲則在下﹐故名曰毛。【諸陽脈數﹐諸陰脈遲。榮爲陰﹐不應數反言榮气數﹐陰得秋節﹐而升轉在陽位﹐故一時數而在上也。此時陰始用事﹐陽卽下藏﹐其气反遲﹐是以肺脈數散如毛也。】陽當陷而不陷﹐陰當升而不升﹐爲邪所中。【陰陽交易﹐則不以時定。一气感激﹐故爲風寒所中。】陽中邪則捲﹐陰中邪則緊。捲則惡寒﹐緊則爲栗﹐寒栗相薄﹐故名曰瘧。弱則發熱﹐浮乃來出。【捲者其人拘捲也﹐緊者脈緊也。此謂初中風寒之脈﹐脈緊其人則寒﹐寒止而脈更微弱﹐弱則其人發熱﹐熱止則脈浮﹐浮者瘧解王脈出也。】旦中旦發﹐暮中暮發。【言瘧發﹐皆隨其初中風邪之時也。】髒有遠近﹐脈有遲疾。周有度數﹐行有漏刻。【髒謂人五臟﹐肝心脾肺腎也。心肺在膈上﹐呼則其气出﹐是爲近。呼爲陽﹐其脈疾。腎肝在膈下﹐吸則其气入﹐是爲遠也。吸爲陰﹐其脈遲。度數謂經脈之長短。周身行者﹐榮衛之行也。行陰陽各二十五度﹐爲一周﹐水應漏下百刻也。】遲在上﹐傷毛采。數在下﹐傷下焦。中焦有惡則見﹐有善則匿。【秋則陽气遲﹐陰气數﹐遲當在下﹐數當在上。隨節變﹐故言傷毛采也。人之皮毛﹐肺气所行。下焦在臍下﹐陰之所治也。其脈應遲﹐今反數﹐故言傷下焦。中焦脾也﹐其平善之時﹐脈常自不見﹐衰乃見耳﹐故云有惡則見也。】陽气下陷﹐陰气則溫。【言陽气下陷﹐溫養諸髒。】陽反在下﹐陰反在巓﹐故名曰長而且畱。【陰陽交代﹐各順時節﹐人血脈和平﹐言可長畱竟一時。】

右﹐四時經。

黃帝問曰﹕秋脈如浮﹐何如而浮﹖岐伯對曰﹕秋脈肺也﹐西方金也﹐萬物之所以收成也。故其气來輕虛而浮。其气來急去散﹐故曰浮。反此者病。黃帝曰﹕何如而反﹖岐伯曰﹕其气來毛而中央堅﹐兩旁虛﹐此謂太過﹐病在外﹔其气來毛而微﹐此謂不及﹐病在中。黃帝曰﹕秋脈太過與不及﹐其病何如﹖岐伯曰﹕太過則令人气逆﹐而背痛溫溫【《內經》作慍慍】然﹔不及則令人喘﹐呼吸少气而咳﹐上气見血﹐下聞病音。

肺脈來厭厭聶聶如落楡莢﹐曰肺平。秋以胃气爲本。【《難經》云﹕厭厭聶聶﹐如循楡葉﹐曰春平脈。藹藹如車蓋﹐按之益大﹐曰秋平脈。】肺脈來不上【《巢源》無不字】不下﹐如循雞羽﹐曰肺病。肺脈來如物之浮﹐如風吹毛﹐曰肺死。

眞肺脈至﹐大而虛﹐如以毛羽中人膚﹐色赤白不澤﹐毛折乃死。秋胃微毛﹐曰平﹐毛多胃少曰肺病﹐但毛無胃曰死﹐毛而有弦曰春病﹐弦甚曰今病。

肺藏气﹐气捨魄﹐喜樂無極則傷魄﹐魄傷則狂﹐狂者意不存人﹐皮革焦﹐毛悴色夭﹐死於夏。秋金肺王。其脈浮【《千金》作微】濇而短曰平脈。反得洪大而散者【《千金》作浮大而洪﹐】是心之乘肺﹐火之克金﹐爲賊邪大逆﹐十死不治。【一本云﹕日月年數至四﹐忌丙丁。】反得沈濡而滑者﹐是腎之乘肺﹐子之扶母﹐爲實邪﹐𨿽病自愈。反得大而緩者﹐是脾之乘肺﹐母之歸子﹐爲虛邪﹐𨿽病易治。反得弦細而長者﹐是肝之乘肺﹐木之陵金﹐爲微邪﹐𨿽病卽差。肺脈來泛泛﹐輕如微風吹鳥背上毛﹐再至曰平﹐三至曰離經病﹐四至脫精﹐五至死﹐六至命盡。手太陰脈也。

肺脈急甚爲癲疾﹔微急爲肺寒熱﹐怠墮﹐咳唾血﹐引腰背胸苦﹐鼻息肉不通。緩甚爲多汗﹔微緩爲痿偏風【一作漏風﹐】頭以下汗出不可止。大甚爲脛腫﹔微大爲肺痺引胸背起腰內。小甚爲飧泄﹔微小爲消癉。滑甚爲息賁上气﹔微滑爲上下出血。濇甚爲嘔血﹔微濇爲鼠瘻在頸支掖之間。下不勝其土﹐其能善酸。

手太陰气絕﹐則皮毛焦。太陰者﹐行气溫皮毛者也。气弗營則皮毛焦﹐皮毛焦則津液去﹐津液去則皮節傷﹐皮節傷者則爪【一作皮】枯毛折﹐毛折者則气【一作毛】先死。丙篤丁死﹐火勝金也。

肺死髒浮之虛﹐按之弱如蔥葉﹐下無根者死。

右﹐《素問》《鍼經》﹑張仲景。

腎膀胱部第二十四

腎象水﹐與膀胱合爲腑【膀胱爲津液之腑。】其經足少陰﹐【足少陰腎脈也。】與足太陽爲表裏。其脈沈【沈﹐腎脈之大形也。】其相秋三月﹐【秋金王水相。】其王冬三月﹐廢春三月﹐囚夏三月﹐其死季夏六月。其王日壬癸﹐王時人定夜半﹔其困日丙丁﹐困時禺中日中﹔其死日戊己﹐死時食時日昳。其神志﹐其主液﹐其養骨﹐其候耳﹐其聲呻﹐其色黑﹐其臭腐﹐其液唾﹐其味鹹﹐其宜酸﹐其惡甘。腎兪在背第十四椎﹐募在京門﹔膀胱兪在第十九椎﹐募在中極。【橫骨上一寸﹐在臍下五寸﹐前陷者中。】

右﹐新撰。

腎者北方水﹐萬物之所藏﹐【冬則北方用事﹐王在三時之後。腎在四藏之下﹐故王北方也。萬物春生﹐夏長﹐秋收﹐冬藏。】百虫伏蟄。【冬伏蟄﹐不食之虫﹐言有百種也。】陽气下陷﹐陰气上升。陽气中出﹐陰气烈爲霜。遂不上升﹐化爲雪霜。猛獸伏蟄﹐蜾虫匿藏。【陽气下陷者﹐謂降於土中也﹐其气猶越而升出。陰气在上﹐寒盛﹐陽气𨿽升出﹐而不能自致﹐因而化作霜雪。或謂陽气中出﹐是十月﹐則霜降。猛獸伏蟄者﹐蓋謂龍蛇﹐冬時而潛處。蜾虫無毛甲者﹐得寒皆伏蟄﹐逐陽气所在﹐如此避冰霜﹐自溫養也。】其脈爲沈﹐沈爲陰﹐在裏﹐不可發汗﹐發則蜾虫出﹐見其霜雪。【陽气在下﹐故冬脈沈﹐溫養於臟腑﹐此爲裏實而表虛。復從外發其汗﹐此爲逆治﹐非其法也。猶百虫伏蟄之時而反出土﹐見於冰霜﹐必死無疑。逆治者死﹐此之謂也。】陰气在表﹐陽气在髒﹐愼不可下。下之者傷脾﹐脾土弱﹐卽水气妄行。【陽气在下﹐溫養諸髒﹐故不可下也。下之旣損於陽气﹐而脾胃復傷﹐土以防水而今反傷之﹐故令水得盈溢﹐而妄行也。】下之者﹐如魚出水﹐蛾入湯。【言治病逆則殺人﹐如魚出水﹐蛾入湯火之中﹐立死。】重客在裏﹐愼不可燻﹐燻之逆客﹐其息則喘。【重客者﹐猶陽气也。重者﹐尊重之貌也。陽位尊處於上﹐今一時在下﹐非其當所﹐故言客也。燻謂燒鍼及以湯火之輩﹐燻發其汗﹐如此則客气從外入﹐與陽气相薄﹐是爲逆也。气上燻胸中﹐故令喘息。】無持客熱﹐令口爛瘡。【無持者﹐無以湯火發燻其汗也﹔燻之則火气入裏﹐爲客熱﹐故令其口生瘡。】陰脈且解﹐血散不通。正陽遂厥﹐陰不往從。【血行脈中﹐气行脈外﹐五十周而復會﹐如環之無端也。血爲陰﹐气爲陽﹐相須而行。發其汗﹐使陰陽離別﹐脈爲解散﹐血不得通。厥者逆也﹐謂陽气逆﹐而不復相朝﹐使治病失所﹐故陰陽錯逆﹐可不愼也﹖】客熱狂入﹐內爲結胸。【陰陽錯亂﹐外熱狂入﹐畱結胸中也。】脾气遂弱﹐淸溲痢通。【脾主水谷﹐其气微弱﹐水谷不化﹐下痢不息。淸者廁也﹐溲從水道出而反淸。溲者是謂下痢至廁也。】

右﹐四時經。

黃帝問曰﹕冬脈如營﹐何如而營﹖岐伯對曰﹕冬脈腎也﹐北方水也。萬物之所以合藏﹐故其气來沈以搏【《甲乙》作濡﹐】故曰營。反此者病。黃帝曰﹕何如而反﹖岐伯曰﹕其气來如彈石者﹐此謂太過﹐病在外﹔其去如數者﹐此謂不及﹐病在中。黃帝曰﹕冬脈太過與不及﹐其病皆如何﹖岐伯曰﹕太過則令人解﹝亻亦﹞﹐脊脈痛而少气﹐不欲言﹔不及則令人心懸如病饑﹐﹝月少﹞中淸﹐脊中痛﹐少腹滿﹐小便黃赤。

腎脈來喘喘累累如鉤﹐按之而堅﹐曰腎平。冬以胃气爲本。腎脈來如引葛﹐按之益堅﹐曰腎病。腎脈來發如奪索﹐辟辟如彈石﹐曰腎死。

眞腎脈至﹐搏而絕﹐如以指彈石辟辟然﹐色黃黑不澤﹐毛折乃死。

冬胃微石曰平﹐石多胃少曰腎病﹐但石無胃曰死﹐石而有鉤曰夏病﹐鉤甚曰今病。

凡人以水谷爲本﹐故人絕水谷則死﹐脈無胃气亦死。所謂無胃气者﹐但得眞髒脈﹐不得胃气也。所謂脈不得胃气者﹐肝不弦﹐腎不石也。

腎藏精﹐精舍志。盛怒而不止﹐則傷志﹐志傷則善忘其前言﹐腰脊痛不可以俯仰屈伸。毛悴色夭﹐死於季夏。冬腎水王﹐其脈沈濡而滑﹐曰平脈。反得大而緩者﹐是脾之乘腎﹐土之克水﹐爲賊邪大逆﹐十死不治。【一本云﹕日月年數至一﹐忌戊己。】反得弦細而長者﹐是肝之乘腎﹐子之扶母﹐爲實邪﹐𨿽病自愈。反得浮【《千金》作微】濇而短者﹐是肺之乘腎﹐母之歸子﹐爲虛邪﹐𨿽病易治。反得洪大而散者【《千金》作浮大而洪】是心之乘腎﹐火之陵水﹐爲微邪﹐𨿽病卽差。腎脈沈細而緊﹐再至曰平﹐三至曰離經病﹐四至脫精﹐五至死﹐六至命盡。足少陰脈也。

腎脈急甚爲骨痿癲疾﹔微急爲奔豚沈厥﹐足不收﹐不得前後。緩甚爲折脊﹔微緩爲洞下﹐洞下者食不化﹐入咽還出。大甚爲陰痿﹔微大爲石水﹐起臍下以至小腹腫垂垂然﹐上至胃管﹐死不治。小甚爲洞泄﹔微小爲消癉。滑甚爲癃﹝疒頹﹞﹔微滑爲骨痿﹐坐不能起﹐目無所見﹐視見黑花。濇甚爲大癰﹔微濇爲不月﹐沈痔。

足少陰气絕﹐則骨枯。少陰者冬脈也﹐伏行而濡骨髓者也。故骨不濡﹐則肉不能著骨也。骨肉不相親﹐則肉濡而卻。肉濡而卻﹐故齒長而垢【《難經》作枯】發無澤。發無澤者﹐骨先死。戊篤己死﹐土勝水也。

腎死髒浮之堅﹐按之亂如轉丸﹐益下入尺中者死。

右﹐《素問》《鍼經》﹑張仲景。

辧三部九候脈證第二十五

經言所謂三部者﹐寸關尺也。九候者﹐每部中有天地人也。上部主候﹐從胸以上至頭﹔中部主候﹐從膈以下至气沖﹔下部主候﹐從气沖以下至足。浮沈牢結﹐遲疾滑濇﹐各自異名﹐分理察之﹐勿怠觀變。所以別三部九候﹐知病之所起﹐審而明之。鍼灸亦然也。故先候脈寸中【一作寸中於九。】浮在皮膚﹐沈細在裏。昭昭天道﹐可得長久。上部之候﹐牢結沈滑﹐有積气在膀胱﹔微細而弱﹐臥引裏急﹐頭痛咳嗽﹐逆气上下﹐心膈上有熱者﹐口漧渴燥。病從寸口邪入上者﹐名曰解。脈來至狀如琴弦﹐苦少腹痛﹐女子經月不利﹐孔竅生瘡﹔男子病痔﹐左右脇下有瘡。上部不通者﹐苦少腹痛﹐腸鳴。寸口中虛弱者﹐傷气﹐气不足﹐大如桃李實﹐苦痺也。寸口直上者﹐逆虛也。如浮虛者﹐泄利也。中部脈結者﹐腹中積聚﹐若在膀胱兩脇下﹐有熱。脈浮而大﹐風從胃管入﹐水脹漧嘔﹐心下淡淡﹐如有桃李核﹐胃中有寒﹐時苦煩痛不食﹐食卽心痛﹐胃脹支滿﹐膈上積﹐脇下有熱﹐時寒熱﹐淋露。脈橫出上者﹐脇气在膀胱﹐病卽著。右橫關入寸口中者﹐膈中不通﹐喉中咽難﹐刺關元﹐入少陰。下部脈者﹐其脈來至浮大者脾也﹐與風集合﹐時上頭痛﹐引腰背。小滑者厥也﹐足下熱﹐煩滿﹐逆上搶心﹐上至喉中﹐狀如惡肉﹐脾傷也﹐病少腹下在膝諸骨節間﹐寒淸不可屈伸。脈急如弦者﹐筋急足攣結者﹐四肢重。從尺邪入陽明者﹐寒熱也。大風邪入少陰﹐女子漏白下赤﹐男子溺血﹐陰萎不起﹐引少腹痛。

人有三百六十脈﹐法三百六十日。三部者﹐寸關尺也。尺脈爲陰﹐陰脈常沈而遲﹔寸關爲陽﹐陽脈俱浮而速。气出爲動﹐入爲息。故陽脈六息七息十三投﹐陰脈八息七息十五投﹐此其常也。二十八脈相逐上下﹐一脈不來知疾所苦。尺勝治下﹐寸勝治上﹐尺寸俱平治中央。臍以上陽也﹐法於天﹔臍以下陰也﹐法於地。臍爲中關。頭爲天﹐足爲地。有表無裏﹐邪之所止得鬼病。何謂表裏﹖寸尺爲表﹐關爲裏。兩頭有脈﹐關中絕不至也。尺脈上不至關爲陰絕﹐寸脈下不至關爲陽絕。陰絕而陽微﹐死不治。三部脈或至或不至﹐冷气在胃中﹐故令脈不通也。上部有脈﹐下部無脈﹐其人當吐﹔不吐者死。上部無脈﹐下部有脈﹐𨿽困無所苦。所以然者﹐譬如人之有尺﹐樹之有根﹔𨿽枝葉枯槁﹐根本將自生﹐木有根本﹐卽自有气﹐故知不死也。寸口脈平而死者﹐何也﹖然。諸十二經脈者﹐皆系於生气之原。所謂生气之原者﹐非謂十二經之根本也﹐謂腎間動气也。此五臟六腑之本﹐十二經之根﹐呼吸之門﹐三焦之原﹐一名守邪之神也。故气者﹐人根本也﹐根絕則莖枯矣。寸口脈平而死者﹐生气獨絕於內也【腎間動气﹐謂左爲腎﹐右爲命門。命門者﹐精神之所捨﹐原气之所系也﹐一名守邪之神。以命門之神﹐固守邪气﹐不得妄入﹐入則死矣。此腎气先絕於內﹐其人便死﹐其脈不復﹐反得動病也。】岐伯曰﹕形盛脈細﹐少气不足以息者死﹔形瘦脈大﹐胸中多气者死﹔形气相得者生﹔參伍不調者病。三部九候皆相失者死。下上左右之脈﹐相應如參舂者病甚﹔上下左右相失﹐不可數者死。中部之候﹐𨿽獨調﹐與眾髒相失者死﹔中部之候﹐相減者死。目內陷者死。黃帝曰﹕冬陰夏陽柰何﹖岐伯曰﹕九候之脈﹐皆沈細懸絕者﹐爲陰主冬﹐故以夜半死。盛躁喘數者﹐爲陽主夏﹐故以日中死。是故寒熱者﹐平旦死﹐熱中及熱病者日中死﹐病風者以日夕死﹐病水者以夜半死。其脈乍數乍疏﹐乍遲乍疾者﹐以日乘四季死。形肉已脫﹐九候𨿽調猶死。七診𨿽見﹐九候皆順者﹐不死。所言不死者﹐風气之病﹐及經月之病﹐似七診之病而非也﹐故言不死。若有七診之病﹐其脈候亦敗者死矣﹐必發噦噫。必審問其所始病﹐與今之所方病﹐而後各切循其脈﹐視其經絡浮沈﹐以上下逆順循之。其脈疾者不病﹐其脈遲者病﹐脈不往來者死﹐皮膚著者死。

兩手脈結上部者濡﹐結中部者緩﹐結三里者豆起。弱反在關﹐濡反在巓﹐微反在上﹐濇反在下。微則陽气不足﹐沾熱汗出。濇則無血﹐厥而且寒。黃帝問曰﹕余每欲視色﹐持脈獨調其尺﹐以言其病﹐從外知內﹐爲之柰何﹖岐伯對曰﹕審其尺之緩急﹐小大滑濇﹐肉之堅脆﹐而病形變定矣。調之何如﹖對曰﹕脈急者﹐尺之皮膚亦急﹔脈緩者﹐尺之皮膚亦緩。脈小者﹐尺之皮膚減而少﹔脈大者﹐尺之皮膚亦大。脈滑者﹐尺之皮膚亦滑﹔脈濇者﹐尺之皮膚亦濇。凡此六變﹐有微有甚。故善調尺者﹐不待於寸﹔善調脈者﹐不待於色。能參合行之﹐可爲上工。尺膚滑以淖澤者﹐風也。尺內弱解﹝亻亦﹞安臥脫肉者﹐寒熱也。尺膚濇者﹐風痺也。尺膚粗如枯魚之鱗者﹐水泆飲也。尺膚熱甚﹐脈盛躁者﹐病溫也﹔其脈盛而滑者﹐汗且出。尺膚寒甚﹐脈小【一作急】者﹐泄少气。尺膚炬然﹐【炬然《甲乙》作熱炙人手。】先熱後寒者﹐寒熱也。尺膚先寒﹐久持之而熱者﹐亦寒熱也。尺炬然熱﹐人迎大者﹐當奪血。尺緊人迎脈小﹐甚則少气﹐色白有加者﹐立死。肘所獨熱者﹐腰以上熱。肘前獨熱者﹐膺前熱。肘後獨熱者﹐肩背熱。肘後粗﹐以下三四寸熱者﹐腸中有虫。手所獨熱者﹐腰以下熱。臂中獨熱者﹐腰腹熱。掌中熱者﹐腹中熱。掌中寒者﹐腹中寒。魚上白肉有靑血脈者﹐胃中有寒。

諸浮﹑諸沈﹑諸滑﹑諸濇﹑諸弦﹑諸緊﹐若在寸口﹐膈以上病﹔若在關上﹐胃以下病﹔若在尺中﹐腎以下病。

寸口脈滑而遲﹐不沈不浮﹐不長不短﹐爲無病。左右同法。寸口太過與不及。寸口之脈﹐中手短者曰頭痛﹐中手長者曰足脛痛﹐中手促上擊者曰肩背痛。寸口脈浮而盛者﹐病在外。寸口脈沈而堅者﹐病在中。寸口脈沈而弱者﹐曰寒熱﹐【一作气﹐又作中。】及疝瘕少腹痛。寸口脈沈而弱﹐發必墮落。寸口脈沈而緊﹐苦心下有寒﹐時痛﹐有積聚。寸口脈沈﹐胸中短气。寸口脈沈而喘者﹐寒熱。寸口脈但實者﹐心勞。寸口脈緊或浮﹐膈上有寒﹐肺下有水气。

脈緊而長過寸口者﹐注病。脈緊上寸口者﹐中風。風頭痛亦如之。【《千金翼》云﹕亦爲傷寒頭痛。】

脈弦上寸口者﹐宿食﹐降者頭痛。

脈來過寸入魚際者﹐遺尿。脈出魚際﹐逆气喘息。

寸口脈潎潎如羹上肥﹐陽气微﹔連連如蜘蛛絲﹐陰气衰。寸口脈偏絕﹐則臂偏不遂。其人兩手俱絕者﹐不可治。兩手前部陽絕者﹐苦心下寒毒﹐喙中熱。

關上脈浮而大﹐風在胃中﹐張口肩息﹐心下淡淡食欲嘔。關上脈微浮﹐積熱在胃中﹐嘔吐蛔虫﹐心健忘。關上脈滑而大小不勻﹐【《千金》云﹕必吐逆。】是爲病方欲進﹐不出一二日復欲發動。其人欲多飲﹐飲卽注利。如利止者生﹐不止者死。關上脈緊而滑者﹐蛔動。關上脈濇而堅大而實﹐按之不減有力﹐爲中焦實﹐有伏結在脾﹐肺气塞實﹐熱在胃中。關上脈襜襜﹐大而尺寸細者﹐其人必心腹冷積﹐癥瘕結聚﹐欲熱飲食。關上脈時來時去﹑乍大乍小﹑乍疏乍數者﹐胃中寒熱羸劣﹐不欲飲食﹐如瘧狀。

尺脈浮者﹐客陽在下焦。尺脈細微﹐溏泄下冷利。尺脈弱寸彊﹐胃絡脈傷。尺脈虛小者﹐足脛寒痿痺腳疼。尺脈濇﹐下血不利多汗。【《素問》又云﹕尺濇脈滑﹐謂之多汗。】尺脈滑而疾﹐爲血虛。尺脈沈而滑者﹐寸白虫。尺脈細而急者﹐筋攣痺不能行。尺脈粗﹐常熱者﹐謂之熱中﹐腰胯疼﹐小便赤熱。尺脈偏滑疾﹐面赤如醉﹐外熱則病。

早雜病脈第二十六

滑爲實爲下﹐【又爲陽气衰。】數爲虛爲熱﹐浮爲風爲虛﹐動爲痛爲驚。

沈爲水爲實﹐【又爲鬼疰。】弱爲虛爲悸。

遲則爲寒﹐濇則少血﹐緩則爲虛﹐洪則爲气﹐【一作熱。】緊則爲寒﹐弦數爲瘧。

瘧脈自弦﹐弦數多熱﹐弦遲多寒。微則爲虛﹐代散則死。

緊爲痛痺﹐【一作浮爲風疰。】偏弦爲飲﹐雙弦則脇下拘急而痛﹐其人濇濇惡寒。

脈大﹐寒熱在中。

伏者霍亂。

安臥脈盛﹐謂之脫血。

凡亡汗﹐肺中寒﹐飲冷水﹐咳嗽下痢﹐胃中虛冷。此等其脈並緊。

浮而大者風。浮而大者﹐中風﹐頭重鼻塞。浮而緩﹐皮膚不仁﹐風寒入肌肉。

滑而浮散者﹐癱瘓風。滑者鬼疰。

濇而緊﹐痺散。

浮洪大長者﹐風眩癲疾。

大堅疾者癲病。

弦而鉤﹐脇下如刀刺﹐狀如蜚屍﹐至困不死。

緊而急者遁屍。

洪大者﹐傷寒熱病。

浮洪大者﹐傷寒﹐秋吉﹐春成病。

浮而滑者宿食。

浮滑而疾者﹐食不消﹐脾不磨。

短疾而滑﹐酒病。

浮而細滑﹐傷飲。

遲而濇﹐中寒有癥結。

快而緊﹐積聚有擊痛。

弦急疝瘕小腹痛﹐又爲癖病。【一作痺病。】

遲而滑者脹。

盛而緊者脹。

弦小者寒癖。

沈而弦者﹐懸飲內痛。

弦數有寒飲﹐冬夏難治。

緊而滑者吐逆。

小弱而濇﹐胃反。

遲而緩者有寒。

微而緊者有寒。

沈而遲﹐腹髒有冷病。

微弱者﹐有寒﹐少气。

實緊胃中有寒﹐苦不能食﹐時時利者﹐難治。【一作時時嘔﹐稽畱難治。】

滑數﹐心下結﹐熱盛。滑疾﹐胃中有熱。

緩而滑曰熱中。

沈【一作浮】而急﹐病傷寒﹐暴發虛熱。

浮而絕者气。

辟大而滑﹐中有短气。

浮短者﹐其人肺傷﹐諸气微少﹐不過一年死﹐法當嗽也。

沈而數﹐中水﹐冬﹐不治自愈。

短而數﹐心痛心煩。

弦而緊﹐脇痛髒傷﹐有瘀血。【一作有寒血。】

沈而滑爲下重﹐亦爲背膂痛。

脈來細而滑﹐按之能虛﹐因急持直者。僵僕﹐從髙墮下﹐病在內。

微浮秋吉﹐冬成病。

微數𨿽甚﹐不成病﹐不可勞。

浮滑疾緊者﹐以合百病久易愈。

陽邪來見浮洪。

陰邪來見沈細。

水谷來見堅實。

脈來乍大乍小﹑乍長乍短者﹐爲祟。脈來洪大裊裊者﹐社祟。脈來沈沈澤澤﹐四肢不仁而重﹐土祟。

脈與肌肉相得﹐久持之至者﹐可下之。

弦小緊者﹐可下之。

緊而數﹐寒熱俱發﹐必下乃愈。

弦遲者﹐宜溫藥。

緊數者﹐可發其汗。

診五臟六腑气絕證候第二十七

病人肝絕﹐八日死。何以知之﹖面靑但欲伏眠﹐目視而不見人﹐汗【一作泣】出如水﹐不止。【一曰二日死。】

病人膽絕﹐七日死。何以知之﹖眉爲之傾。

病人筋絕﹐九日死。何以知之﹖手足爪甲靑﹐呼罵不休。【一曰八日死。】

病人心絕﹐一日死。何以知之﹖肩息回視立死。【一曰目亭亭﹐一日死。】

病人腸【一云小腸】絕﹐六日死。何以知之﹖發直如幹麻﹐不得屈伸﹐自汗不止。

病人脾絕﹐十二日死。何以知之﹖口冷﹐足腫﹐腹熱﹐臚脹﹐泄利不覺﹐出無時度。【一曰五日死。】

病人胃絕﹐五日死。何以知之﹖脊痛﹐腰中重﹐不可反復。【一曰腓腸平﹐九日死。】

病人肉絕﹐六日死。何以知之﹖耳幹﹐舌皆腫﹐溺血﹐大便赤泄。【一曰足腫﹐九日死。】

病人肺絕﹐三日死。何以知之﹖口張﹐但气出而不還。【一曰鼻口虛張短气。】

病人大腸絕﹐不治。何以知之﹖泄利無度﹐利絕則死。

病人腎絕﹐四日死。何以知之﹖齒爲暴枯﹐面爲正黑﹐目中黃色﹐腰中欲折﹐自汗出如流水。【一曰人中平七日死。】

病人骨絕﹐齒黃落﹐十日死。

諸脈浮無根者﹐皆死。已上五臟六腑爲根也。

診四時相反脈證第二十八

春三月木王﹐肝脈治當先至﹐心脈次之﹐肺脈次之﹐腎脈次之﹐此爲四時王相順脈也。到六月土王﹐脾脈當先至﹐而反不至﹐反得腎脈﹐此爲腎反脾也﹐七十日死。何謂腎反脾﹖夏火王﹐心脈當先至﹐肺脈次之﹐而反得腎脈﹐是謂腎反脾。期五月六月﹐忌丙丁。

脾反肝﹐三十日死。何謂脾反肝﹖春肝脈當先至﹐而反不至﹐脾脈先至﹐是謂脾反肝。期正月二月﹐忌甲乙。

腎反肝﹐三歲死。何謂腎反肝﹖春肝脈當先至﹐而反不至﹐腎脈先至﹐是謂腎反肝也。期七月八月﹐忌庚辛。

腎反心﹐二歲死。何謂腎反心﹖夏心脈當先至﹐而反不至腎脈先至﹐是謂腎反心也。期六月﹐忌戊己。【林億按《千金》云﹕此中不論肺金之气﹐疏略未諭﹐《指南》又推五行﹐亦頗顚倒﹐待求《別錄》也。】

診損至脈第二十九

脈有損至﹐何謂也﹖然。至之脈一呼再至曰平﹐三至曰離經﹐四至曰奪精﹐五至曰死﹐六至曰命絕﹐此至之脈也。何謂損﹖一呼一至曰離經﹐二呼一至曰奪精﹐三呼一至曰死﹐四呼一至曰命絕﹐此損之脈也。至脈從下上﹐損脈從上下也。損脈之爲病柰何﹖然。一損損於皮毛﹐皮聚而毛落﹔二損損於血脈﹐血脈虛少﹐不能榮於五臟六腑也﹔三損損於肌肉﹐肌肉痟瘦﹐食飲不爲肌膚﹔四損損於筋﹐筋緩不能自收持﹔五損損於骨﹐骨痿不能起於牀。反此者至於收病也。從上下者﹐骨痿不能起於牀者死。從下上者﹐皮聚而毛落者死。治損之法柰何﹖然。損其肺者﹐益其气﹔損其心者﹐調其榮衛﹔損其脾者﹐調其飲食﹐適其寒溫﹔損其肝者﹐緩其中﹔損其腎者﹐益其精气。此治損之法也。

脈有一呼再至﹐一吸再至﹔一呼三至﹐一吸三至﹔一呼四至﹐一吸四至﹔一呼五至﹐一吸五至﹔一呼六至﹐一吸六至﹔一呼一至﹐一吸一至﹔再呼一至﹐再吸一至﹔呼吸再至。脈來如此﹐何以別知其病也﹖然。脈來一呼再至﹐一吸再至﹐不大不小﹐曰平。一呼三至﹐一吸三至﹐爲適得病﹐前大後小卽頭痛目眩﹐前小後大卽胸滿短气。一呼四至﹐一吸四至﹐病適欲甚﹐脈洪大者苦煩滿﹐沈細者腹中痛﹐滑者傷熱﹐濇者中霧露。一呼五至﹐一吸五至﹐其人當困﹐沈細卽夜加﹐浮大卽晝加。不大小﹐𨿽困可治﹔其有大小者﹐爲難治。一呼六至﹐一吸六至﹐爲十死脈也﹐沈細夜死﹐浮大晝死。一呼一至﹐一吸一至﹐名曰損。人𨿽能行﹐猶當【一作猶未】著牀﹐所以然者﹐血气皆不足故也。再呼一至﹐再吸一至﹐名曰無魂﹐無魂者﹐當死也。人𨿽能行﹐名曰行屍。

扁鵲曰﹕脈一出一入﹐曰平﹔再出一入﹐少陰﹔三出一入﹐太陰﹔四出一入﹐厥陰﹔再入一出﹐少陽﹔三入一出﹐陽明﹔四入一出﹐太陽。脈出者爲陽﹐入者爲陰﹐故人一呼而脈再動﹐气行三寸﹐一吸而脈再動﹐气行三寸﹐呼吸定息﹐脈五動﹐一呼一吸爲一息﹐气行六寸。人十息﹐脈五十動﹐气行六尺。二十息﹐脈百動﹐爲一備之气﹐以應四時。天有三百六十五日﹐人有三百六十五節﹐晝夜漏水下百刻﹐一備之气﹐脈行丈二尺﹐一日一夜﹐行於十二辰。气行盡﹐則周徧於身﹐與天道相合﹐故曰平。平者無病也﹐一陰一陽是也。脈再動爲一至﹐再至而緊卽奪气。一刻百三十五息﹐十刻千三百五十息﹐百刻萬三千五百息。二刻爲一度﹐一度气行一周身。晝夜五十度。脈三至者﹐離經。一呼而脈三動﹐气行四寸半。人一息﹐脈七動﹐气行九寸﹐十息脈七十動﹐气行九尺。一備之气﹐脈百四十動﹐气行一丈八尺﹐一周於身﹐气過百八十度﹐故曰離經。離經者﹐病一陰二陽是也。三至而緊﹐則奪血﹔脈四至則奪精。一呼而脈四動﹐气行六寸。人一息﹐脈九動﹐气行尺二寸﹐人十息﹐脈九十動﹐气行一丈二尺。一備之气﹐脈百八十動﹐气行二丈四尺﹐一周於身﹐气過三百六十度。再徧於身﹐不及五節﹐一時之气而重至。諸脈浮濇者﹐五臟無精﹐難治﹐一陰三陽是也。四至而緊則奪形﹐脈五至者死。一呼而脈五動﹐气行六寸半。【當行七寸半。】人一息﹐脈十一動﹐气行尺三寸﹔【當行尺五寸。】人十息﹐脈百一十動﹐气行丈三尺﹐【當行丈五寸。】一備之气﹐脈二百二十動﹐气行二丈六尺﹐【當行三丈。】一周於身﹐三百六十五節﹐气行過五百四十度﹐再周於身﹐過百七十度﹐一節之气﹐而至此气。浮濇經行﹐血气竭盡﹐不守於中﹐五臟痿痟﹐精神散亡。脈五至而緊則死﹐三陰【一作二。】三陽是也。𨿽五猶未如之何也。脈一損一乘者﹐人一呼而脈一動﹐人一息而脈再動﹐气行三寸。十息﹐脈二十動﹐气行三尺。一備之气﹐脈四十動﹐气行六尺﹐不及周身百八十節﹐气短不能周徧於身﹐苦少气﹐身體懈墮矣。脈再損者﹐人一息而脈一動﹐气行一寸五分﹐人十息﹐脈十動﹐气行尺五寸。一備之气﹐脈二十動﹐气行三尺﹐不及周身二百節﹐【疑】气血盡經中不能及﹐故曰離經。血去不在其處﹐小大便皆血也。脈三損者﹐人一息復一呼而脈一動﹐十息脈七動﹐气行尺五寸﹔【當行尺五分。】一備之气﹐脈十四動﹐气行三尺一寸﹐【當行二尺三寸。】不及周身二百九十七節﹐故曰爭﹔气行血畱﹐不能相與俱微﹐气閉﹐實則胸滿髒枯﹐而爭於中﹐其气不朝﹐血凝於中﹐死矣。脈四損者﹐再息而脈一動﹐人十息﹐脈五動﹐气行七寸半。一備之气﹐脈十動气行尺五寸﹐不及周身三百六十五節﹐故曰亡血。亡血者﹐亡失其度﹐身羸疲﹐皮裹骨﹐故气血俱盡﹐五臟失神﹐其死明矣。脈五損者﹐人再息復一呼﹐而脈一動﹐人十息﹐脈四動﹐气行六寸。一備之气﹐脈八動﹐气行尺二寸﹐不及周身三百二十四節﹐故曰絕。絕者气急不下牀﹐口气寒﹐脈俱絕死矣。岐伯曰﹕脈失四時者爲至啟﹐至啟者﹐爲損至之脈也。損之爲言﹐少陰主骨爲重﹐此志損也﹔飲食衰減肌肉消者﹐是意損也﹔身安臥﹐臥不便利﹐耳目不明﹐是魂損也﹔呼吸不相通﹐五色不華﹐是魄損也﹔四肢皆見脈爲亂﹐是神損也。大損三十歲﹐中損二十歲﹐下損十歲。損各以春夏秋冬﹐平人人長脈短者﹐是大損三十歲﹔人短脈長者﹐是中損二十歲﹔手足皆細﹐是下損十歲。失精气者一歲而損﹐男子左脈短右脈長﹐是爲陽損半歲﹔女子右脈短左脈長﹐是爲陰損半歲。春脈當得肝脈﹐反得脾肺之脈﹐損﹔夏脈當得心脈﹐反得腎肺之脈﹐損﹔秋脈當得肺脈﹐反得肝心之脈﹐損﹔冬脈當得腎脈﹐反得心脾之脈﹐損。當審切寸口之脈﹐知絕不絕。前後去爲絕。掌上相擊﹐堅如彈石﹐爲上脈虛盡﹐下脈尙有﹐是爲有胃气﹔上脈盡﹐下脈堅如彈石﹐爲有胃气。上下脈皆盡者﹐死﹔不絕不消者﹐皆生。是損脈也。至之爲言﹐言語音深﹐遠視憒憒﹐是志之至也﹔身體粗大﹐飲食暴多﹐是意之至也﹔語言妄見﹐手足相引﹐是魂之至也﹔蘢蔥華色﹐是魄之至也﹔脈微小不相應﹐呼吸自大﹐是神之至也。是至脈之法也。死生相應﹐病各得其气者生﹐十得其半也。黃帝曰﹕善。

診脈動止投數疏數死期年月第三十

脈一動一止﹐二日死。【一經云一日死。】二動一止﹐三日死。三動一止﹐四日死或五日死。四動一止﹐六日死。五動一止﹐五日死或七日死。六動一止﹐八日死。七動一止﹐九日死。八動一止﹐十日死。九動一止﹐九日死﹐又云十一日死。【一經云十三日死﹐若立春死。】十動一止﹐立夏死。【一經云立春死。】十一動一止。夏至死。【一經云立夏死﹐一經云立秋死。】十二﹑十三動一止﹐立秋死。【一經云立冬死。】十四﹑十五動一止﹐立冬死。【一經云立夏死。】二十動一止。一歲死﹐若立秋死。二十一動一止﹐二歲死。二十五動一止﹐立冬死。【一經云一歲死或二歲死。】三十動一止﹐二歲若三歲死。三十五動一止﹐三歲死。四十動一止﹐四歲死。五十動一止﹐五歲死。不滿五十動一止﹐五歲死。

脈來五十投而不止者﹐五臟皆受气﹐卽無病。【《千金方》云﹕五行气畢﹐陰陽數同﹐榮衛出入﹐經脈通流﹐晝夜百刻﹐五徳相生。】

脈來四十投而一止者﹐一臟無气﹐卻後四歲﹐春艸生而死。

脈來三十投而一止者﹐二髒無气﹐卻後三歲﹐麥熟而死。

脈來二十投而一止者﹐三髒無气﹐卻後二歲﹐桑椹赤而死。

脈來十投而一止者﹐四髒無气﹐歲中死﹔得節不動﹐出淸明日死﹐遠不出谷雨死矣。

脈來五動而一止者﹐五臟無气﹐卻後五日而死。

脈一來而久住者﹐宿病在心主中治。

脈二來而久住者﹐病在肝支中治。

脈三來而久住者﹐病在脾下中治。

脈四來而久住者﹐病在腎閒中治。

脈五來而久住者﹐病在肺支中治。

五脈病虛羸人得此者死﹐所以然者﹐藥不得而治﹐鍼不得而及。盛人可治﹐气全故也。

診百病死生訣第三十一

診傷寒熱盛脈﹐浮大者生﹐沈小者死。

傷寒已得汗脈﹐沈小者生﹐浮大者死。

溫病三四日以下不得汗﹐脈大疾者生﹐脈細小難得者死不治。

溫病穰穰【《千金》作時行】大熱﹐其脈細小者死。

溫病下利腹中痛甚者﹐死不治。

溫病汗不出﹐出不至足者死。厥逆汗出﹐脈堅彊急者生﹐虛緩者死。

溫病二三日﹐身體熱﹐腹滿頭痛﹐食飲如故﹐脈直而疾者﹐八日死﹔四五日﹐頭痛腹痛﹐而吐﹐脈來細彊﹐十二日死﹔八九日﹐頭不疼﹐身不痛﹐目不赤﹐色不變而反利﹐脈來牒牒﹐按之不彈手﹐時大﹐心下堅﹐十七日死。

熱病七八日﹐脈不軟【一作喘】不散【一作數】者﹐當喑﹐喑後三日﹐溫汗不出者死。

熱病七八日﹐其脈微細﹐小便不利﹐加暴口燥﹐脈代﹐舌焦漧黑者死。

熱病未得汗﹐脈盛躁疾﹐得汗者生﹐不得汗者難差。

熱病已得汗﹐脈靜安者生﹐脈躁者難治。

熱病已得汗﹐常【一作專】大熱不去者﹐亦死。

熱病已得汗﹐熱未去﹐脈微躁者﹐愼不得刺治。

熱病發熱﹐熱甚者﹐其脈陰陽皆竭﹐愼勿刺﹐不汗出必下利。

診人被風﹐不仁痿蹶﹐其脈虛者生﹐堅急疾者死。

診癲病﹐虛則可治﹐實則死。

癲疾脈實堅者生﹐脈沈細小者死。

癲疾脈搏大滑者﹐久久自已﹔其脈沈小急實﹐不可治﹔小堅急﹐亦不可療。

診頭痛目痛﹐久視【一作卒視】無所見者死。

診人心腹積聚﹐其脈堅彊急者生﹐虛弱者死。又實彊者生﹐沈者死。其脈大﹐腹大脹﹐四肢逆冷﹐其人脈形長者死。腹脹滿﹐便血﹐脈大時絕﹐極下血﹐脈小疾者死。

心腹痛﹐痛不得息﹐脈細小遲者生﹐堅大疾者死。

腸澼便血身熱則死﹐寒則生。

腸澼下白沫﹐脈沈則生﹐浮則死。

腸澼下膿血﹐脈懸絕則死﹐滑大則生。

腸澼之屬身熱﹐脈不懸絕滑大者生﹐懸濇者死﹐以髒期之。

腸澼下膿血﹐脈沈小流連者生﹐數疾且大有熱者死。腸澼筋攣﹐其脈小細安靜者生﹐浮大緊者死。

洞泄食不化﹐不得畱﹐下膿血﹐脈微小遲者生﹐緊急者死。

泄注﹐脈緩時小結者生﹐浮大數者死。

﹝上匿下虫﹞蝕陰疰﹐其脈虛小者生﹐緊急者死。

咳嗽脈沈緊者死﹐浮直者生﹔浮軟者生﹐小沈伏匿者死。

咳嗽羸瘦﹐脈形堅大者死。

咳脫形﹐發熱﹐脈小堅急者死﹐肌瘦下【一本云不】脫形﹐熱不去者死。

咳而嘔﹐腹脹且泄﹐其脈弦急欲絕者死。

吐血衂血﹐脈滑小弱者生﹐實大者死。

汗出若衂﹐其脈小滑者生﹐大躁者死。

唾血﹐脈緊彊者死﹐滑者生。

吐血而咳﹐上气﹐其脈數有熱﹐不得臥者死。

上气﹐脈數者死﹐謂其形損故也。

上气喘息低昂﹐其脈滑﹐手足溫者生﹔脈濇﹑四肢寒者死。

上气﹐面浮腫﹐肩息﹐其脈大不可治﹐加利必死。【一作又甚。】

上气注液﹐其脈虛﹐寧寧伏匿者生﹐堅彊者死。

寒气上攻﹐脈實而順滑者坐﹐實而逆濇則死。【《太素》云﹕寒气暴上脈滿實何如﹖曰﹕實而滑則生﹐實而逆則死矣。其形盡滿何如﹖曰﹕舉形盡滿者﹐脈急大堅﹐尺滿而不應﹐如是者﹐順則生﹐逆則死。何謂順則生﹐逆則死﹖曰﹕所謂順者﹐手足溫也﹔謂逆者﹐手足寒也。】

消癉﹐脈實大﹐病久可治﹔脈懸小﹐堅急﹐病久不可治。

消渴﹐脈數大者生﹐細小浮短者死。

消渴﹐脈沈小者生﹐實堅大者死。

水病﹐脈洪大者可治﹐微細者不可治。

水病脹閉﹐其脈浮大軟者生﹐沈細虛小者死。

水病﹐腹大如鼓﹐脈實者生﹐虛者死。

卒中惡吐血數升﹐脈沈數細者死﹐浮大疾快者生。

卒中惡腹大﹐四肢滿﹐脈大而緩者生﹐緊大而浮者死﹐緊細而微者亦生。

病瘡﹐腰脊彊急瘈瘲者﹐皆不可治。

寒熱瘈瘲﹐其脈代絕者死。

金瘡血出太多﹐其脈虛細者生﹐數實大者死。

金瘡出血﹐脈沈小者生﹐浮大者死。

斫瘡出血一二石﹐脈來大﹐二十日死。

斫刺俱有病多少﹐血出不自止﹐斷者其脈止﹐脈來大者七日死﹐滑細者生。

從髙頓僕﹐內有血﹐腹脹滿﹐其脈堅彊者生﹐小弱者死。

人爲百藥所中傷﹐脈浮濇而疾者生﹐微細者死﹐洪大而遲者生。【《千金》遲作速。】

人病甚﹐而脈不調者難差。

人病甚﹐而脈洪者易差。

人內外俱虛﹐身體冷而汗出﹐微嘔而煩擾﹐手足俱逆﹐體不得安靜者生。

脈實滿﹐手足寒﹐頭熱﹐春秋生﹐冬夏死。

老人脈微﹐陽羸陰彊者生﹔脈焱大加息【一作如急】者死。陰弱陽彊﹐脈至而代﹐奇【一作寄】月而死。

尺脈濇而堅﹐爲血實气虛也。其發病﹐腹痛逆滿﹐气上行﹐此爲婦人胞中絕傷有惡血﹐久成結瘕得病﹐以冬時黍穄赤而死。

尺脈細而微者﹐血气俱不足。細而來有力者﹐是穀气不充﹐病得節輒動﹐棗葉生而死﹐此病秋時得之。

左手寸口脈偏動﹐乍大乍小不齊﹐從寸口至關﹑關至尺三部之位﹐處處動搖﹐各異不同﹐其人病﹐仲夏得之﹐此脈桃花【一作葉】落而死。

右手寸口脈偏沈伏﹐乍小乍大﹐朝來浮大﹐暮夜沈伏。浮大卽太過﹐上出魚際﹔沈伏卽下﹐不至關中﹐往來無常﹐時時復來者﹐楡葉【一作英】枯落而死。

右手尺部脈三十動一止﹐有頃﹐更還二十動一止﹐乍動乍疏﹐連連相因﹐不與息數相應﹐其人𨿽食穀﹐猶不愈﹐蘩艸生而死。

左手尺部脈四十動而一止﹐止而復來﹐來逆如循直木﹐如循張弓弦﹐絚絚然如兩人共引一索﹐至立冬死。【《千金》作至立春而死。】

診三部脈虛實決死生第三十二

三部脈調而和者死。

三部脈廢者生。

三部脈虛﹐其人長病得之死﹔虛而濇﹐長病亦死﹔虛而滑亦死﹔虛而緩亦死﹔虛而弦急癲病亦死。

三部脈實而大﹐長病得之死﹔實而滑﹐長病得之生﹔卒病得之死﹔實而緩亦生﹔實而緊亦生﹔實而緊急癲癇可治。

三部脈彊﹐非稱其人﹐病便死。

三部脈羸﹐非其人【一作脈】得之死。

三部脈粗﹐長病得之死﹐卒病得之生。

三部脈細而軟﹐長病得之生﹐細而數亦生﹐微而緊亦生。

三部脈大而數﹐長病得之生﹐卒病得之死。

三部脈微而伏﹐長病得之死。

三部脈軟【一作濡】長病得之不治自愈﹐治之死﹔卒病得之生。

三部脈浮而結﹐長病得之死﹔浮而滑﹐長病亦死﹔浮而數﹐長病風得之生﹔卒病得之死。

三部脈芤﹐長病得之生﹐卒病得之死。

三部脈弦而數﹐長病得之生﹐卒病得之死。

三部脈革﹐長病得之死﹐卒病得之生。

三部脈堅而數﹐如銀釵股﹐蠱毒病必死﹔數而軟﹐蠱毒病得之生。

三部脈潎潎如羹上肥﹐長病得之死﹐卒病得之生。

三部脈連連如蜘蛛絲﹐長病得之死﹐卒病得之生。

三部脈如霹靂﹐長病得之死﹐三十日死。

三部脈如弓弦﹐長病得之死。

三部脈累累如貫珠﹐長病得之死。

三部脈如水淹然流﹐長病不治自愈﹐治之反死。【一云﹕如水淹者﹐長病七十日死﹔如水不流者﹐長病不治自愈。】

三部脈如屋漏﹐長病十日死。【《千金》云十四日死。】

三部脈如雀啄﹐長病七日死。

三部脈如釜中湯沸﹐朝得暮死﹐夜半得日中死﹐日中得夜半死。

三部脈急切﹐腹間病﹐又婉轉腹痛﹐鍼上下差。

平妊娠分別男女將產脈證第三十三

脈平而虛者﹐乳子法也。經云﹕陰搏陽別﹐謂之有子。此是血气和調﹐陽施陰化也。診其手少陰脈動甚者﹐妊子也。少陰心脈也﹐心主血脈。又腎名胞門子戶。尺中腎脈也﹐尺中之脈按之不絕﹐法妊娠也。三部脈沈浮正等﹐按之無絕者﹐有娠也。妊娠初時﹐寸微小﹐呼吸五至﹐三月而尺數也。脈滑疾﹐重以手按之散者﹐胎已三月也。脈重手按之不散﹐但疾不滑者﹐五月也。婦人妊娠四月﹐欲知男女法﹕左疾爲男﹐右疾爲女﹐俱疾爲生二子。

又法﹕得太陰脈爲男﹔得太陽脈爲女。太陰脈沈﹐太陽脈浮。

又法﹕左手沈實爲男﹔右手浮大爲女。左右手俱沈實﹐猥生二男﹔左右手俱浮大﹐猥生二女。

又法﹕尺脈左偏大爲男﹐右偏大爲女﹔左右俱大﹐產二子。大者如實狀。

又法﹕左右尺俱浮爲產二男﹐不爾則女作男生﹔左右尺俱沈爲產二女﹐不爾則男作女生也。

婦人懷娠離經﹐其脈浮。設腹痛引腰脊﹐爲今欲生也。但離經者不病也。

又法﹕婦人欲生﹐其脈離經﹐夜半覺﹐日中則生也。

平妊娠胎動血分水分吐下腹痛證第三十四

婦人懷娠三月而渴﹐其脈反遲者﹐欲爲水分﹔復腹痛者必墮胎。

脈浮汗出者必閉﹐其脈數者必發癰膿。五月六月脈數者必向壞﹐脈緊者必胞漏﹐脈遲者必腹滿而喘﹐脈浮者必水壞爲腫。

問曰﹕有一婦人﹐年二十所﹐其脈浮數﹐發熱嘔咳持下利﹐不欲食﹐脈復浮﹐經水絕。何也﹖師曰﹕法當有娠。何以故﹖此虛家﹐法當微弱而反浮數﹐此爲戴陽。陰陽和合﹐法當有娠﹐到立秋熱當自去。何以知然﹖數則爲熱﹐熱者是火。火是木之子﹐死於未。未爲六月﹐位土王﹐火休廢﹐陰气生。秋節气至﹐火气當罷﹐熱自除去﹐其病卽愈。師曰﹕乳後三月有所見﹐後三月來脈無所見﹐此便是。軀有兒者護之﹐恐病利也。何以故﹖懷娠陽气內養﹐乳中虛冷﹐故令兒利。

婦人懷娠六月七月﹐脈弦發熱﹐其胎逾腹﹐腹痛惡寒。寒者﹐小腹如扇之狀。所以然者﹐子髒閉故也。當以附子湯溫其髒。

婦人妊娠七月﹐脈實大牢彊者生﹐沈細者死。

婦人妊娠八月﹐脈實大牢彊﹐弦緊者生﹐沈細者死。

師曰﹕寸口脈洪而濇﹐洪則爲气﹐濇則爲血。气動丹田﹐其形卽溫。濇在於下﹐胎冷若冰。陽气胎活﹐陰气必終。欲別陰陽﹐其下必僵。假令陽終﹐蓄然若杯。

問曰﹕婦人妊娠病﹐師脈之﹐何以知此婦人雙胎﹐其一獨死﹐其一獨生﹖而爲下其死者其病卽愈﹐然後竟免軀﹐其脈何類﹖何以別之﹖

師曰﹕寸口脈﹐衛气平調﹐榮气和暢﹐陽施陰化﹐精盛有餘﹐陰陽俱盛﹐故成雙軀。今少陰微緊﹐血卽濁凝﹐經養不周﹐胎則偏夭﹐少腹冷滿﹐膝臏疼痛﹐腰重起難﹐此爲血理﹐若不早去﹐害母失胎。

問曰﹕婦人病﹐經水斷一二月而反經來﹐今脈反微濇﹐何也﹖師曰﹕此前月中若當下利﹐故令妨經﹔利止﹐月經當自下。此非軀也。

婦人經自斷而有軀﹐其脈反弦。恐其後必大下﹐不成軀也。

脈來近去遠﹐故曰反。以爲有軀而反斷﹐此爲有陽無陰故也。

婦人經月下﹐但爲微少﹐師脈之﹐反言有軀﹐其後審然。其脈何類﹖何以別之﹖師曰﹕寸口脈陰陽俱平﹐榮衛調和﹐按之滑﹐浮之則輕。陽明少陰﹐各如經法。身反灑淅﹐不欲食飲。頭痛心亂﹐嘔噦欲吐。呼則微數﹐吸則不驚。陽多气溢﹐陰滑气盛。滑則多實﹐六經養成。所以月見﹐陰見陽精。汁凝胞散﹐散者損墮。設復陽盛﹐雙妊二胎。今陽不足﹐故令激經也。

師曰﹕有一婦人來診【一作脈﹐】自道經斷不來。師言一月爲衃﹐二月爲血﹐三月爲居經﹐是定作軀也﹐或爲血積。譬如雞乳子﹐熱者爲祿﹐寒者多濁。且當須後月復來。經當入月幾日來。假令以七日所來﹐因言且須後月十日所來相間。設其主復來者﹐因脈之﹐脈反沈而濇。因問曾經半生。若漏下亡血者﹐定爲有軀。其人言實有是。宜當護之。今經微弱﹐恐復不安﹐設言當柰何﹖當爲合藥治之。

師曰﹕脈婦人得平脈﹐陰脈小弱﹐其人渴不能食﹐無寒熱﹐名爲軀﹐桂枝主之。法六十日當有娠。設有醫治逆者﹐卻一月加吐下者﹐則絕之﹐方在傷寒中。

婦人脈平而虛者﹐乳子法也。平而微者﹐實奄續法也。而反微濇﹐其人不亡血﹐下利而反甚﹐其脈虛﹐但坐乳大兒及乳小兒﹐此自其常﹐不能令甚虛竭﹐病與亡血虛等﹐必眩冒而短气也。

師曰﹕有一婦人好裝衣來診﹐而得脈濇﹐因問曾乳子下利﹐乃當得此脈耳。曾半生漏下者﹐可。設不者﹐經斷三月六月﹐設乳子漏下可爲奄續﹐斷小兒勿乳﹐須利止﹐復來相問脈之。

師曰﹕寸口脈微遲﹐尺微於寸﹐寸遲爲寒﹐在上焦﹐但當吐耳。今尺反虛﹐復爲彊下之﹐如此發胸滿而痛者﹐必吐血。少腹痛﹐腰脊痛者﹐必下血。師曰﹕寸口脈微而弱﹐气血俱虛﹐若下血嘔吐汗出者﹐可﹔不者﹐趺陽脈微而弱。春以胃气爲本﹐吐利者﹐可。不者﹐此爲水气﹐其腹必滿﹐小便則難。

師曰﹕寸口脈沈而遲﹐沈則以水﹐遲則爲寒﹔寒水相搏﹐趺陽脈伏。水谷不化﹐脾气衰則鶩溏﹐胃气衰則身體腫。少陽脈卑﹐少陰脈細﹐男子則小便不利﹐婦人則經水不通。經爲血﹐血不利則爲水﹐名曰血分。【一作水分。】

師曰﹕寸口脈沈而數﹐數則爲出﹐沈則爲入。出則爲陽實﹐入則爲陰結。趺陽脈微而弦﹐微則無胃气﹐弦則不得息。少陰脈沈而滑﹐沈則爲在裏﹐滑則爲實﹐沈滑相搏﹐血結胞門﹐其髒不瀉﹐經絡不通﹐名曰血分。

脈濡而弱﹐弱反在關﹐濡反在巓。遲在上﹐緊在下。遲則爲寒﹐名曰渾陽。濁則濕﹐名曰霧。緊則陰气栗﹐脈反濡弱。濡則中濕﹐弱則中寒﹐寒濕相搏﹐名曰痺。腰脊骨節苦煩﹐肌爲不仁。此當爲痺﹐而反懷軀。遲歸經﹐體重以下腳爲胕腫﹐按之沒指﹐腰冷不仁﹐此爲水懷。喘則倚息﹐小便不通。緊脈爲嘔﹐血气無餘﹐此爲水分。榮衛乖亡﹐此爲非軀。

平帶下絕產無子亡血居經脈證第三十五

師曰﹕婦人帶下﹐六極之病﹐脈浮則爲腸鳴腹滿﹔緊則爲腹中痛﹔數則爲陰中有痛﹐則生瘡﹔弦則陰疼掣痛。

師曰﹕帶下有三門﹐一曰胞門﹐二曰龍門﹐三曰玉門。已產屬胞門﹐未產屬龍門﹐未嫁女屬玉門。

問曰﹕有一婦人年五十所﹐病但苦背痛﹐時時腹中痛﹐少食多厭﹐喜﹝月眞﹞脹﹐其脈陽微﹐關尺小緊﹐形脈不相應﹐願知所說﹖師曰﹕當問病者飲食何如﹖假令病者言﹐我不欲飲食﹐聞穀气臭者﹐病乃在上焦﹔假令病者言﹐我少多爲欲食﹐不食亦可﹐病爲在中焦﹔假令病者言﹐我自飲食如故﹐病爲在下焦﹐爲病屬帶下﹐當以帶下治之。

婦人帶下脈浮﹐惡寒漏下者﹐不治。

師曰﹕脈微弱而濇﹐年少得此爲無子﹐中年得此爲絕產。

師曰﹕少陰脈浮而緊﹐緊則疝瘕腹中痛﹐半產而上傷﹐去則亡血﹐絕產惡寒。

師曰﹕肥人脈細﹐胞有寒﹐故令少子。其色黃者﹐胸上有寒。

師曰﹕寸口脈微而濇﹐微則衛气不足﹐濇則血气無餘。衛不足﹐其息短﹐其形燥﹔血不足﹐其形逆。榮衛俱虛﹐言語謬誤。趺陽脈浮而濇﹐濇則胃气虛﹐虛則短气咽燥而口苦﹐胃气濇則失液。少陰脈微而遲﹐微則無精﹐遲則陰中寒﹐濇則血不來﹐此爲居經﹐三月一來。

師曰﹕脈微血气俱虛﹐年少者亡血也。乳子下利爲可﹔不者此爲居經﹐三月一來。

問曰﹕婦人妊娠三月﹐師脈之﹐言此婦人非軀﹐今月經當下。其脈何類﹖何以別之﹖師曰﹕寸口脈﹐衛浮而大﹐榮反而弱。浮大則气彊﹐反弱則少血。孤陽獨呼﹐陰不能吸。二气不停﹐衛降榮竭。陰爲積寒﹐陽爲聚熱。陽盛不潤﹐經絡不足。陰虛陽往【一作實﹐】故令少血。時發灑淅﹐咽燥汗出。或溲稠數﹐多唾涎沫。此令重虛﹐津液漏泄。故知非軀﹐蓄煩滿洫。月稟一經﹐三月一來。陰盛則泄﹐名曰居經。

婦人月經一月再來者﹐經來其脈欲自如常而反微﹐不利不汗出者﹐其經二月必來。

平鬱冒五崩漏下脈證第三十六

問曰﹕婦人病如癲疾鬱冒﹐一日二十餘發。師脈之﹐反言帶下﹐皆如師言。其脈何類﹖何以別之﹖師曰﹕寸口脈濡而緊﹐濡則陽气微﹐緊則榮中寒。陽微衛气虛﹐血竭凝寒﹐陰陽不和﹐邪气捨於榮衛。疾【疾一作候】起年少時﹐經水來以合房室﹐移時過度﹐精感命門開﹐經下血虛﹐百脈皆張。中極感陽動﹐微風激成寒。因虛捨榮衛﹐冷積於丹田。發動上衝﹐奔在胸膈。津液掩口入﹐涎唾湧溢出。眩冒狀如厥﹐气沖髀裏熱。粗醫名爲癲﹐灸之因大劇。

問曰﹕婦人病苦﹐气上衝胸﹐眩胃吐涎沫﹐髀裏气沖熱。師脈之﹐不名帶下。其脈何類﹖何以別之﹖師曰﹕寸口脈沈而微﹐沈則衛气伏﹐微則榮气絕。陽伏則爲疹﹐陰絕則亡血。病當小便不利﹐津液閉塞。今反小便通﹐微汗出﹐沈變爲寒﹐咳逆嘔沫﹐其肺成痿﹐津液竭少﹐亡血損經絡。因寒爲血厥﹐手足苦痺﹐气從丹田起﹐上至胸脇。沈寒怫郁於上﹐胸中窒塞﹐气歷陽部﹐面翕如醉﹐形體似肥﹐此乃浮虛。醫反下之﹐長鍼復重虛榮衛﹐久發眩冒﹐故知爲血厥也。

師曰﹕有一婦人來脈反得微濇﹐法當吐﹐若下利而言不。因言夫人年幾何﹖夫人年七七四十九﹐經水當斷﹐反至今不止﹐以故致此虛也。

寸口脈弦而大﹐弦則爲減﹐大則爲芤。減則爲寒﹐芤則爲虛。寒虛相搏﹐脈則爲革。婦人則半產漏下。旋覆花湯主之。

平陰吹陰瘡脫下脈證第三十七

師曰﹕脈得浮緊﹐法當身軀疼痛。設不痛者﹐當射。云何因當射﹖言若腸中痛﹐腹中鳴﹐咳者因失便﹐婦人得此脈者﹐法當陰吹。

師曰﹕寸口脈浮而弱﹐浮則爲虛﹐弱則無血。浮則短气﹐弱則有熱而自汗出。趺陽脈浮而濇﹐浮則气滿﹐濇則有寒。喜噫吞酸﹐其气而下﹐少腹而寒。少陰脈弱而微﹐微則少血﹐弱則生風﹐微弱相搏﹐陰中惡寒﹐胃气下泄﹐吹而正喧。

師曰﹕胃气下泄﹐吹而正喧﹐此穀气之實也﹐膏發導之。

少陰脈滑而數者﹐陰中則生瘡。

少陰脈數﹐則气淋﹐陰中生瘡。

少陰脈弦者﹐白腸必挺核。

少陰脈浮而動﹐浮則爲虛﹐動則爲痛﹐婦人則脫下。

平婦人病生死脈證第三十八

診婦人漏血下赤白﹐日下血數升﹐脈急疾者死﹐遲者生。

診婦人漏下赤白不止﹐脈小虛滑者生﹐大緊實數者死。

診婦人新生乳子﹐脈沈小滑者生﹐實大堅弦急者死。

診婦人疝瘕積聚﹐脈弦急者生﹐虛弱小者死。

診婦人新生乳子﹐因得熱病﹐其脈懸小﹐四肢溫者生﹐寒淸者死。

診婦人生產﹐因中風﹑傷寒﹑熱病﹐喘鳴而肩息﹐脈實大浮緩者生﹐小急者死。

診婦人生產之後﹐寸口脈焱疾不調者死﹐沈微附骨不絕者生。

金瘡在陰處出血不絕﹐陰脈不能至陽者死﹐接陽而復出者生。

平小兒雜病脈證第三十九

小兒脈呼吸八至者平﹐九至者傷﹐十至者困。

診小兒脈法多雀鬭﹐要以三部脈爲主﹐若緊爲風癇﹐沈者乳不消﹐弦急者客忤气。

小兒是其日數應變蒸之時﹐身熱而脈亂﹐汗不出﹐不欲食﹐食輒吐哯者﹐脈亂無苦也。

小兒脈沈而數者﹐骨間有熱﹐欲以腹按冷淸也。

小兒大便赤﹐靑瓣飧泄﹐脈小手足寒難已﹐脈小手足溫易已。

平三陰三陽三部脈證第四十

經言﹕肺者人之五臟華蓋也﹐上以應天﹐解理萬物﹐主行精气﹐法五行四時﹐知五味。寸口之中﹐陰陽交會﹐中有五部﹐前後左右﹐各有所主。上下中央﹐分爲九道﹐浮沈結散﹐知邪所在﹐其道柰何﹖岐伯曰﹕脈大而弱者﹐气實血虛也。脈大而長者﹐病在下。候浮直上下交通者﹐陽脈也。堅在腎﹐急在肝﹐實在肺。前如外者﹐足太陽也﹔中央如外者﹐足陽明也﹔後如外者﹐足少陽也。中央直前者﹐手少陰也﹔中央直中者﹐手心主也﹔中央直後者﹐手太陰也。前如內者﹐足厥陰也﹔中央如內者﹐足太陰也﹔後如內者﹐足少陰也。前部左右彈者﹐陽蹺也﹔中部左右彈者﹐帶脈也﹔後部左右彈者﹐陰蹺也。從少陽之厥陰者﹐陰維也﹔從少陰之太陽者﹐陽維也。來大時小者﹐陰絡也﹔來小時大者﹐陽絡也。

前如外者﹐足太陽也﹐動苦頭項腰痛。浮爲風﹐濇爲寒熱﹐緊爲宿食。

前如外者﹐足太陽也﹐動苦目眩﹐頭頸項腰背彊痛也。男子陰下濕﹐女子月水不利﹐少腹痛引命門﹐陰中痛﹐子髒閉。浮爲風﹐濇爲寒血﹐滑爲勞熱﹐緊爲宿食。鍼入九分﹐卻至六分。

中央如外者﹐足陽明也﹐動苦頭痛面赤。微滑﹐苦大便不利﹐腸鳴不能食﹐足脛痺。

中央如外者﹐足陽明也﹐動苦頭痛面赤。熱浮微滑﹐苦大便不利﹐喜气滿。滑者爲飲﹐濇爲嗜臥﹐腸鳴不能食﹐足胻痺。鍼入九分﹐卻至六分。

後如外者﹐足少陽也﹐動苦腰背胻股肢節痛。

後如外者﹐足少陽也﹐浮爲气濇﹐濇爲風血﹐急爲轉筋﹐弦爲勞。鍼入九分﹐卻至六分。

右﹐右三陽脈。

前如內者﹐足厥陰也﹐動苦少腹痛﹐月經不利﹐子髒閉。

前如內者﹐足厥陰也﹐動苦少腹痛﹐與腰相連﹐大便不利﹐小便難﹐莖中痛﹔女子月水不利﹐陰中寒﹐子門壅絕﹐內少腹急。男子疝气﹐兩丸上入淋也。鍼入六分﹐卻至三分。

中央如內者﹐足太陰也﹐動苦胃中痛﹐食不下﹐咳唾有血﹐足脛寒﹐少气﹐身重﹐從腰上狀如居水中。

中央如內者﹐足太陰也﹐動苦腹滿﹐上管有寒﹐食不下﹐病以飲食得之。沈濇者﹐苦身重﹐四肢不動﹐食不化﹐煩滿不能臥﹐足脛痛﹐苦寒﹐時咳血泄利黃。鍼入六分﹐卻至三分。

後如內者﹐足少陰也﹐動苦少腹痛﹐與心相引﹐背痛﹐淋﹐從髙墮下﹐傷於內﹐小便血。

後如內者﹐足少陰也﹐動苦小腹痛﹐與心相引﹐背痛﹐淋﹐從髙墮下﹐傷於尻內﹐便血裏急﹐月水來﹐上搶心胸脇滿拘急﹐股裏急也。鍼入六分﹐卻至三分。

右﹐足三陰脈。

前部左右彈者﹐陽蹺也﹐動苦腰背痛﹐微濇爲風癇﹐取陽蹺。

前部左右彈者﹐陽蹺也﹐動苦腰痛﹐癲癇﹐惡風﹐偏枯﹐僵僕﹐羊鳴﹐﹝疒帬﹞痺﹐皮膚身體彊【一作淫】痺。直取陽蹺﹐在外踝上三寸﹐直絕骨是。

中部左右彈者﹐帶脈也﹐動苦少腹痛引命門﹐女子月水不來﹐絕繼復下﹐止陰辟寒﹐令人無子﹔男子苦少腹拘急﹐或失精也。

後部左右彈者﹐陰蹺也﹐動苦癲癇寒熱﹐皮膚彊【一作淫】痺。

後部左右彈者﹐陰蹺也﹐動苦少腹痛﹐裏急﹐腰及髖髎下相連﹐陰中痛﹐男子陰疝﹐女子漏下不止。

右﹐陽蹺﹑陰蹺﹑帶脈。

中央直前者﹐手少陰也﹐動苦心痛微堅﹐腹脇急實。堅者爲感忤﹐純虛者爲下利腸鳴﹐滑者爲有娠﹐女子陰中癢痛﹐痛出玉門上一分前。

中央直中者﹐手心主也﹐動苦心痛面赤﹐食苦咽多﹐喜怒。微浮者﹐苦悲傷﹐恍惚不樂也。濇爲心下寒。沈爲恐怖﹐如人捕之狀也。時寒熱有血气。

中央直後者﹐手太陰也﹐動苦咳逆﹐气不得息。浮爲內風﹐緊濇者胸中有積熱﹐時咳血也﹐有沈熱。

右﹐手三陰脈。

從少陰斜至太陽﹐是陽維也﹐動苦肌肉痺癢。

從少陰斜至太陽﹐是陽維也﹐動苦癲﹐僵僕﹐耳鳴﹐手足相引﹐甚者失音不能言。癲疾直取客主人﹐兩陽維脈在外踝絕骨下二寸。

從少陽斜至厥陰﹐是陰維也﹐動苦癲疾僵僕。

從少陽斜至厥陰﹐是陰維也﹐動苦僵僕﹐失音﹐肌肉淫癢痺﹐汗出惡風。

脈來暫大暫小﹐是陰絡也【一作結】動苦肉痺﹐應時自發﹐身洗洗也。

脈來暫小暫大者﹐是陽絡也【一作結﹐】動苦皮膚痛﹐下部不仁﹐汗出而寒也。

肺脈之來也﹐如循楡葉曰平﹔如風吹毛曰病﹔狀如連珠者死。期丙丁日﹐禺中日中。

心脈之來也﹐如反筍莞大曰平﹔如連珠曰病﹔前曲後居如帶鉤者死。期壬癸日﹐人定夜半。

肝脈之來也﹐搏而弱曰平﹔如張新弓弦曰病﹔如雞踐地者死。期庚辛日﹐晡時日入。

脾脈之來也﹐阿阿如緩曰平﹔來如雞舉足曰病﹔如鳥之啄﹑如水之漏者死。期甲乙日﹐平旦日出。

腎脈之來也﹐微細以長曰平﹔來如彈石曰病﹔去如解索者死。期戊己日﹐食時日昳﹐黃昏雞鳴。

寸口中脈躁竟尺﹐關中無脈應﹐陽干陰也。動苦腰背腹痛﹐陰中若傷﹐足寒。刺足太陽少陰﹐直絕骨入九分﹔灸太陰五壯。

尺中脈堅實竟尺﹐寸口無脈應﹐陰干陽也。動苦兩脛腰重﹐少腹痛﹐癲疾。刺足太陰﹐踝上三寸﹐鍼入五分。又灸太陽陽蹺﹐在足外踝上三寸﹐直絕骨是也。

寸口脈緊直至魚際下﹐小按之﹐如持維幹【一作雞毛】狀。其病腸鳴﹐足痺痛酸﹐腹滿不能食﹐得之寒濕。刺陽維﹐在外踝上三寸間也﹐入五分﹐此脈出魚【一作原】際。

寸口脈沈著骨﹐反仰其手乃得之﹐此腎脈也。動苦少腹痛﹐腰體酸﹐癲疾。刺腎兪入七分﹐又刺陰維入五分。初持寸口中﹐脈如細堅狀﹐久按之大而深。動苦心下有寒﹐胸脇苦痛﹐陰中痛不欲近丈夫也﹐此陰逆。刺期門入六分﹐又刺腎兪入五分﹔可灸胃管七壯。

初持寸口中脈如躁狀洪大﹐久按之細而牢堅。動苦腰腹相引痛﹐以下至足胻重也﹐不能食。刺腎兪入四分至五分﹐亦可灸胃管七壯。

尺寸俱沈﹐但有關上脈﹐苦寒﹐心下痛。

尺寸俱沈﹐關上無有者﹐苦心下喘。

尺寸俱數有熱﹐俱遲有寒。

尺寸俱微﹐厥﹐血气不足﹐其人少气。

尺寸俱濡弱﹐發熱惡寒汗出。【一云內蘊熱﹐手足逆冷汗出。】

寸口沈﹐胸中痛引背。【一云短气。】

關上沈﹐心痛上吞酸。

尺中沈﹐引背痛。

寸口伏﹐胸中有逆气。

關上伏﹐有水气﹐泄溏。

尺中伏﹐水穀不消。

寸口弦﹐胃中拘急。【一作心下愊愊。】

關上弦﹐胃中有寒﹐心下拘急。

尺中弦﹐少腹臍下拘急。

寸口緊﹐頭痛逆气。

關上緊﹐心下痛。

尺中緊﹐臍下少腹痛。

寸口濇﹐無陽少气。

關上濇﹐無血厥冷。

尺中濇﹐無陰厥冷。

寸口微﹐無陽外寒。

關上微﹐中實【一作胃虛】能食﹐故里急。【一作無胃气。】

尺中微﹐無陰厥冷﹐腹中拘急。

寸口滑﹐胸滿逆。

關上滑﹐中實逆。

尺中滑﹐下利少气。

寸口數﹐卽吐。

關上數﹐胃中有熱。

尺中數﹐惡寒﹐小便赤黃。

寸口實卽生熱﹐虛卽生寒。

關上實卽痛﹐虛卽脹滿。

尺中實卽小便難﹑少腹牢痛﹐虛卽閉濇。

寸口芤吐血﹐微芤衄血。

關上芤﹐胃中虛。

尺中芤下血﹐微芤小便血。

寸口浮其人中風﹐發熱頭痛。

關上浮﹐腹痛心下滿。

尺中浮﹐小便難。

寸口遲﹐上焦有寒。

關上遲弱﹐無胃气﹐有熱。

尺中遲﹐下焦有寒﹐背痛。

寸口濡﹐陽弱自汗出。

關上濡﹐下重。

尺中濡﹐少血﹐發熱﹐惡寒。

寸弱﹐陽气少。

少關。【闕】

尺弱﹐少血。古今圖書集成醫部全錄卷七十七

脈法

脈訣【晉王叔和】

脈賦

欲測疾兮生死﹐須詳脈兮有靈。左辧心肝之理﹐右察脾肺之倩。此爲寸關所主﹐腎卽兩尺分並。三部五臟易識﹐七診九候難明。晝夜循環﹐榮衛須有定數﹔男女長幼﹐大小各有殊形。復有節气不同﹐須知春夏秋冬。建寅卯月兮木旺﹐肝脈弦長以相從。當其巳午﹐心火而洪。脾屬四季﹐遲緩爲宗。申酉是金爲肺﹐微浮短濇宜逢。月臨亥子﹐是乃腎家之旺﹔得其沈細﹐各爲平脈之容。

旣平脈之不衰﹐反見鬼兮命危。子扶母兮瘥速﹐母抑子兮退遲。得妻不同一治﹐生死仍須各推。假令春得肺脈爲鬼﹐得心脈乃是肝兒。腎爲其母﹐脾則爲妻。春得脾而莫療﹐冬見心而不治﹔夏得肺而難瘥﹐秋得肝亦何疑。此乃論四時休旺之理﹐明五行生克之義﹔舉一隅而爲例﹐則三隅而可知。按平弦而若緊﹐欲識濇而似微。浮芤其狀相反﹐沈伏殊途同歸。洪與實而形同【髣髴】﹐濡與弱而性帶依稀。先辧此情﹐後論其理﹐更復通於藥性﹐然後可以爲醫。

旣已明其三部﹐須知疾之所有。寸脈急而頭疼﹐弦爲心下之咎。緊是肚痛之徵﹐緩卽皮頑之候。微微冷入胸中﹐數數熱居胃口。滑主壅多﹐濇爲气少。胸連脇滿﹐只爲洪而莫非﹔膹引背疼﹐緣是沈而不謬。

更過關中﹐浮緩不餐。緊牢气滿﹐喘急難痊。弱以數兮胃熱﹐弦以滑兮胃寒。微卽心下脹滿﹐沈兮膈上吞酸。濇卽宜爲虛視﹐沈乃須作實看。下重緣濡﹐女萎散療之在急﹔水攻因伏﹐牽牛湯瀉則令安。

爾乃尺中脈滑﹐定知女經不調﹔男子遇此之候﹐必主小腹難消。伏脈谷兮不化﹐微卽肚痛無憀。弱緣胃熱上壅﹐遲是寒於下焦。胃冷嘔逆﹐關中濇候﹔腹脹陰疝﹐尺內弦牢。緊則痛居其腹﹐沈乃疾在其腰。濡數浮芤皆主小便赤濇﹐細詳如此之候何處能逃﹖

若問女子﹐何因尺中不絕﹐胎脈方眞。太陰洪而女孕﹐太陽大而男孕。或遇俱洪而當雙產﹐此法推之其驗若神。月數斷之﹐各依其部。假令中衝若動﹐此乃將及九旬。

患者要知欲死﹐須詳脈之動止。彈石劈劈而又急﹐解索散散而無聚。雀啄頻來而又往﹐屋漏將絕而復起。鰕遊冉冉而進退難尋﹐魚躍澄澄而遲疑掉尾。嗟夫﹗遇此之候﹐定不能起。縱有丸丹﹐天命而已。

復有困重沈沈﹐聲音劣劣。寸關𨿽無﹐尺猶不絕。往來息均﹐踝中不歇。如此之流﹐何憂殞滅﹖經文具載﹐樹無葉而有根﹔人困如斯﹐垂死乃當更活。

診脈入式歌

左心小腸肝膽腎﹐右肺大腸脾胃命。女人反此背看之﹐尺脈第三同斷病。

【注此六位之脈﹐首尾傳其位。先立左寸﹐心小腸乃君火之位﹔次立左關﹐肝膽風木之位﹔次立左尺﹐腎與膀胱乃寒水之位﹔次立右寸﹐肺大腸燥金之位﹔次立右關﹐脾胃濕土之位﹐次立右尺﹐命門三焦相火之位。皆循天而右行。以此言之﹐病在左主表﹐宜發汗﹔病在右主裏﹐宜下。循天左者﹐順行十二辰﹐自溫而熱﹐自熱而濕﹐自濕而燥﹐自燥而寒﹐自寒而風﹐自風而溫也﹐所以雲天行。從前來者爲實邪﹐從後來者爲虛邪。其傳變之道﹐左必傳右﹐乃汗證傳作下證﹐下證則無傳汗証之理矣。】

心與小腸居左寸﹐肝膽同歸左關定。腎居尺脈亦如之﹐用意調和審安靖。

肺與大腸居右寸﹐脾胃脈從關裏認。命門還與腎脈同﹐用心仔細須尋趁。若診他脈覆手取﹐要自看時仰手認。三部須教指下明﹐九候了然心裏印。

大腸共肺爲傳送﹐心與小腸爲受盛。脾胃相通五穀消﹐膀胱腎合爲津慶。三焦無狀空有名﹐寄在胸中膈相應。肝膽同歸津液腑﹐能通眼目爲淸靜。智者能調五臟和﹐自然察認諸家病。

掌後髙骨號爲關﹐骨下關脈形宛然。以次推排名尺澤﹐三部還須仔細看。關前爲陽名寸口﹐關後爲陰直下取。陽弦頭痛定無疑﹐陰弦腹痛何方走﹖陽數卽吐兼頭痛﹐陰微卽瀉臍中吼。陽實應知面赤風﹐陰微盜汗勞兼有。陽實大滑應舌彊﹐陰數脾熱並口臭。陽微浮弱定心寒﹐陰滑食注脾家咎。關前關後辧陰陽﹐察病根源應不朽。

一息四至號平和﹐更加一至太無屙。三遲二敗冷危困﹐六至七極生熱多。八脫九死十歸墓﹐十一十二絕魂嗟。三至爲遲一二敗﹐兩息一至死非怪。遲冷數熱古今傳﹐《難經》越度分明載。

熱卽生風冷生气﹐用心指下叮嚀記。春弦夏洪秋似毛﹐冬石依經分節气。阿阿緩若春楊柳﹐此是脾家居四季。在意專心察細微﹐靈機曉解通元記。

浮芤滑實弦緊洪﹐七表還應是本宗。微沈緩濇遲並伏﹐濡弱相兼八里同。血榮气衛定息數﹐一萬三千五百通。

心脈見於三部歌

三部俱數心家熱﹐舌上生瘡唇破裂﹔狂言滿目見鬼神﹐飲水百杯終不歇。

心脈歌

心脈芤陽气作聲﹐或時血痢吐交橫﹔溢關骨痛心煩躁﹐更兼頭面赤騂騂。大實由來面赤風﹐燥痛面色與心同﹔微寒虛惕心寒熱﹐急則腸中痛不通。實大相兼並有滑﹐舌彊心驚語話難﹔單滑心熱別無病﹐濇無心力不多言﹔沈緊心中逆冷痛﹐弦時心急又心懸。

肝脈見於三部歌

三部俱弦肝有餘﹐目中疼痛苦痃虛。怒气滿胸常欲叫﹐翳蒙瞳子淚如珠。

肝脈歌

肝軟並弦本沒邪﹐緊因筋急有些些。細看浮大更兼實﹐赤痛昏昏似物遮。溢關寸口過相應﹐目眩頭重與筋疼。芤時眼暗或吐血﹐四肢癱緩不能行。濇則緣虛血散之﹐肋脹脇滿自應知。滑因肝熱連頭目﹐緊實弦沈痃癖基。微弱浮散气作難﹐目暗生花不耐看。基浮筋弱身無力﹐遇此還須四體癱。

腎脈見於三部歌

三部俱遲腎臟寒﹐皮膚燥濇發毛幹。夢見鬼神時入水﹐覺來情思卽無歡。

腎脈歌

腎散腰間气﹐尿多濇滑並。其中有聚散﹐聚散且無憑。實滑小便濇﹐淋痛濇騂騂。脈濇精頻漏﹐恍惚夢魂多。小腸疝气逐﹐夢裏涉江河。實大膀胱熱﹐小便難不通。滑弦腰腳重﹐沈緊痛還同。單勻無病憊﹐浮緊耳應聾。

肺脈見於三部歌

三部俱浮肺臟風﹐鼻中多水唾稠濃。壯熱惡寒皮肉痛﹐顙幹雙目淚酸疼。

肺脈歌

肺脈浮兼實﹐咽門燥又傷。大便難且濇﹐鼻內乏馨香。實大相兼滑﹐毛焦涕唾粘。更和咽有燥﹐秋盛夏宜砭。沈緊相兼滑﹐仍聞咳嗽聲。微浮兼有散﹐肺脈本家形。溢出胸中滿﹐气泄大腸鳴。弦冷腸中結﹐芤暴痛無成。沈細仍兼滑﹐因知是骨蒸。皮毛皆總濇﹐寒熱兩相承。

脾脈見於三部歌

三部俱緩脾家熱﹐口臭胃翻長嘔逆。齒腫齗宣注气纏﹐寒熱時時少心力。

脾脈歌

脾脈實兼浮﹐消中脾胃虛。口漧饒飲水﹐多食亦肌虛。單滑脾家熱﹐口臭气多粗。濇卽非多食﹐食不作肌膚。微浮傷客熱﹐來去作微疏。有緊脾家痛﹐仍兼筋急拘。欲吐卽不吐﹐衝衝未得疏。若弦肝气盛﹐妨食被譏謀。大實心中痛﹐如邪勿帶符。溢關涎出口﹐風中見羈孤。

七表八里脈總論

七表者﹐浮芤滑實弦緊洪也。八里者﹐微沈緩濇遲伏濡弱也。七表陽也﹐八里陰也。表脈多見於左﹐而客隨主變﹔裏脈多見於右﹐而主隨客變。左手三部所主﹐溫風寒也﹐溫風寒病得於外﹔右手三部所主﹐燥濕暑也﹐燥濕暑病生於內。此脈法之大槪。及其互相變見﹐或表脈見之於右﹐或裏脈見之於左﹐或陰陽更相乘﹐或陰陽更相伏﹐或一脈爲十變。脈理精微﹐非一言可盡﹐然其要不越乎陰陽五行而已。表脈有七﹐裏脈有八﹐共十五脈也。五行分之﹐各得三脈﹐三五一十五也。浮濇弱屬金﹐弦緊伏屬木﹐滑沈濡屬水﹐芤實洪屬火﹐微緩遲屬土﹐每三部俱有輕重之分。至於五行﹐當更相平﹐一有不平﹐病卽見焉。或曰﹕謂內傷則善矣﹐謂外感莫或之當耶﹖殊不知天地之間﹐六气依於五運。人身卽小天地﹐外邪所感﹐莫不從其類而見焉。假令外感風濕﹐則木火有餘而土金不足﹐水不能制乎火矣。外感乃外邪所感﹐致五行不平﹔內傷乃五內自傷﹐五行自不能平也。先明金木水火土之理﹐次察虛實賊微正之邪﹐更復辧其部分之浮中沈﹐而又當詳審乎主脈客脈之相合。何爲主﹖弦洪濇緩沈是也。何爲客﹖本部不應得之脈皆客也。能如是﹐然後內傷外感﹐主客標本之病﹐是者是﹐非者非﹐夫何差錯之有﹖

七表脈

浮一浮者陽也。指下尋之不足﹐舉之有餘﹐冉冉尋之如太過﹐曰浮。主咳嗽﹐气促﹐冷汗自出﹐背膊勞倦﹐夜臥不安。

按之不足舉之餘﹐冉冉尋之指下浮﹐髒中積冷榮中熱﹐欲得生精用補虛。

寸浮中風頭熱痛﹐關浮腹脹胃虛空﹔尺部見之風入肺﹐大腸幹濇故難通。

芤二芤者陽也。指下尋之﹐兩頭卽有﹐中間全無﹐曰芤。主淋瀝﹐气入小腸。

指下尋之中且虛﹐邪風透入小腸居﹔病時淋瀝兼疼痛﹐大作湯圓必自除。

寸芤積血在胸中﹐關內逢芤腸裏癰﹔尺部見之虛在腎﹐小便遺瀝血凝膿。

滑三滑者陽也。指下尋之﹐三關如珠動﹐按之卽伏﹐不進不退﹐曰滑。四肢困獘﹐腳手酸疼﹐小便赤濇。

滑脈如珠號曰陽﹐腰間生气透前腸﹔脛酸只爲生寒熱﹐大瀉三焦必得康。

滑脈居寸多嘔逆﹐關滑胃寒不下食﹔尺部見之臍似冰﹐飲水下焦聲瀝瀝。

實四實者陽也。指下尋之不絕﹐舉之有餘﹐曰實。主伏陽在內﹐脾虛不食﹐四體勞倦。

實脈尋之舉有餘﹐伏陽蒸內致脾虛﹔食少只緣生胃壅﹐溫和湯藥乃痊除。

實脈關前胸熱甚﹐當關切痛中焦恁﹔尺部如繩應指來﹐腹脹小便應不禁。

弦五弦者陽也。指下尋之不足﹐舉之有餘﹐狀若箏弦﹐時時帶數﹐曰弦。主勞風乏力﹐盜汗多生﹐手足酸疼﹐皮毛枯稿。

弦脈爲陽狀若弦﹐四肢更被气相煎﹔三度解勞方始退﹐常須固濟下丹田。

寸部脈緊一條弦﹐胸中急痛狀繩牽﹔關中有弦寒在胃﹐下焦停水滿丹田。

緊六緊者陽也。指下尋之﹐三關通度﹐按之有餘﹐舉指甚數﹐狀若洪弦﹐曰緊。主風气伏陽上衝﹐化爲狂病。

緊脈三關數又弦﹐上來風是正根源﹔忽然狂語人驚怕﹐不遇良醫不得痊。

緊脈關前頭裏痛﹐到關切痛無能動﹔隱指寥寥入尺來﹐激結繞臍常手捧。

洪七洪者陽也。指下尋之極大﹐舉之有餘﹐曰洪。主頭痛﹐四肢浮熱﹐大腸不通﹐燥糞結濇﹐口漧﹐徧身疼痛。

洪脈根源本是陽﹐遇其季夏自然昌﹔若逢秋季及冬季﹐發汗通腸始得涼。

洪脈關前熱在胸﹐到關翻胃幾千重﹔更向尺中還若是﹐小便赤濇腳酸疼。

按﹕已上七表之脈﹐𨿽皆屬陽﹐然陽中有陰﹐有用熱藥者﹐不可執一不通﹐以致誤病。

八里脈

微一微者陰也。指下尋之﹐往來極微﹐冉冉尋之﹐若有若無﹐曰微。主敗血不止﹐面色無光。

指下尋之有若無﹐漩之敗血小腸居﹔崩中日久爲白帶﹐漏下多時骨本枯。

微脈關前气上侵﹐當關鬱結气排心﹔尺部見之臍下積﹐身寒飲水卽呻吟。

沈二沈者陰也。指下尋之似有﹐舉之全無﹐緩度三關﹐狀如爛綿﹐曰沈。主气脹兩脇﹐手足時冷。

按之似有舉還無﹐气滿三焦臟腑虛﹔冷气不調三部壅﹐通腸建胃始能除。

寸脈沈兮胸有痰﹐當關气短痛難堪﹔若在尺中腰腳重﹐小便稠數色如泔。

緩三緩者陰也。指下尋之﹐往來遲緩﹐小於遲脈﹐曰緩。主四肢煩滿﹐气促不安。

來往尋之狀若遲﹐腎間生气耳鳴時﹔邪風積气來衝背﹐腦後三鍼痛卽移。

緩脈關前搐項筋﹐當關气結腹難伸﹔尺上若逢癥結冷﹐夜間常夢鬼隨人。

濇四濇者陰也。指下尋之似有﹐舉之全無﹐前虛後實﹐無復次第﹐曰濇。主徧身疼痛﹐女子有孕胎痛﹐無孕敗血爲病。

濇脈如刀刮竹行﹐丈夫有此號傷精﹔婦人有孕胎中病﹐無孕還須敗血成。

濇脈關前胃气並﹐當關血散不能停﹔尺部如斯逢逆冷﹐體寒臍下作雷鳴。

遲五遲者陰也。指下尋之﹐重手乃得﹐隱隱曰遲。主腎虛不安。

遲脈人逢狀且難﹐遇其季夏不能痊﹔神工診得知時候﹐道是脾來水必幹。

寸口脈遲心上寒﹐當關腹痛飲漿難﹔流入尺中腰腳重﹐厚衣重復也嫌單。

伏六伏者陰也。指下尋之似有﹐呼吸定息全無﹐冉冉尋之﹐不離三關﹐曰伏。主毒气閉塞三關﹐四肢沈重﹐手足時冷。

陰毒伏气切三焦﹐不動榮家气不調﹔不問春秋與冬夏﹐徐徐發汗始能消。

積气胸中寸脈伏﹐當關腸癖常瞑目﹔人部見之食不消﹐坐臥非安還破腹。

濡七濡者陰也。指下尋之似有﹐冉冉還來﹐按之依前卻去﹐曰濡。主少力﹐五心煩熱﹐腦轉耳鳴﹐下元極冷。

按之似有舉之無﹐髓海丹田定已枯﹔四體骨蒸勞熱甚﹐臟腑終傳命必殂。

濡脈關前人足汗﹐當關气少精神散﹔尺部綿綿卽惡寒﹐骨與肉疏都不管。

弱八弱者陰也。指下尋之﹐如爛綿相似﹐輕手乃得﹐重手稍無﹐怏怏不前﹐曰弱。主气居於表﹐生產後客風面腫。

三關怏怏不能前﹐只爲風邪與气連﹔少年得此須憂重﹐老弱逢之病卽痊。

關前弱脈陽道虛﹐關中有此气多疏﹔若在尺中陰气絕﹐酸疼引變上皮膚。

九道脈

長一長者陽也。指下尋之﹐三關如持竿之狀﹐舉之有餘﹐曰長﹔過於本位﹐亦曰長。主渾身壯熱﹐夜臥不安。

長脈迢迢度三關﹐指下將來又卻還﹔陽毒在髒三焦熱﹐徐徐發汗始能安。

短二短者陰也。指下尋之﹐不及本位﹐曰短。主四肢惡寒﹐腹中生气﹐宿食不消。

短脈陰中有伏陽﹐气壅三焦不得昌﹔髒中寒食生寒气﹐大瀉通腸必得康。

虛三虛者陰也。指下尋之不足﹐舉之亦然﹐曰虛。主少力多驚﹐心中恍惚﹐小兒驚風。

恍惚心中多悸驚﹐三關定息脈難成﹔血虛臟腑生煩熱﹐補益三焦便得寧。

促四促者陽也。指下尋之極數﹐並居寸口﹐曰促。漸加卽死﹐漸退卽生。

促脈前來已出關﹐常居寸口血成斑﹔忽然漸退人生也﹐若或加時命在天。

結五結者陰也。指下尋之﹐或來或往﹐聚而卻還﹐曰結。主四肢气悶﹐連痛時來。

積气生於脾臟旁﹐大腸疼痛陣難當﹔只宜稍瀉三焦火﹐莫謾多方立紀綱。

代六代者陰也。指下尋之﹐動而復起﹐冉冉不能自還﹐曰代。主形容羸瘦﹐口不能言。

代脈時時動若浮﹐再而復起似還無﹔三元正气隨風去﹐魂魄冥冥何所拘。

牢七牢者陰也。指下尋之卽無﹐按之卻有﹐曰牢。主骨間疼痛﹐气居於表。

脈入皮膚辧息難﹐時時气促在胸前﹕只緣水火相刑克﹐欲待痊除更問天。

動八動者陰也。指下尋之似有﹐舉之還無﹐冉冉尋之﹐不離其處﹐不往不來﹐曰動。主四體虛勞﹐崩中血痢。

動脈根源气主陰﹐三關指下礙沈沈﹔血山一倒一年月﹐志士名醫只可尋。

細九細者陰也。指下尋之﹐細細似綿﹐來往極微﹐曰細。主脛酸髓冷﹐乏力泄精。

乏力無精脛裏酸﹐形容憔悴發毛幹﹔如逢冬季經霜月﹐不療其屙必自痊。

左右手診脈歌

左右須候四時脈﹐四十五動爲一息﹔指下弦急洪緊時﹐便是有風兼熱極。忽然匿匿慢沈細﹐冷疾纏身兼患气﹔賊脈頻來問五行﹐屋漏雀啄終不治。

左手寸口心脈歌

左手頭指火之子﹐四十五動無他事﹔三十一動忽然沈﹐頓飯卻來還復此。春中診得夏須憂﹐夏若逢之秋絕體﹔秋脈如斯又準前﹐冬若候之春必死。【子當作指。】

左手中指肝脈歌

左手中指木相連﹐脈候還須來一息﹔二十六動沈卻來﹐肝臟有風兼熱極。二十九動濇匿匿﹐本髒及筋終絕塞﹔一十九動便沈沈﹐肝絕未曾人救得。

左手尺部腎脈歌

左手腎脈指第三﹐四十五動無疾咎﹔指下急急動弦時﹐便是熱風之脈候。忽然來往慢慢極﹐腎臟敗時須且救﹔此病多從冷變來﹐療之開破千金口。二十五動沈卽來﹐腎絕醫人無好手﹔努力黃泉在眼前﹐縱在也應終不久。

右手寸口肺脈歌

右手頭指肺相連﹐四十五動無憂慮﹔極急明知是中風﹐更看二十餘七度。忽然指下來往慢﹐肺冷莫言無大故﹔一朝肺絕脈沈沈﹐染病臥牀思此語。十二動而又不來﹐咳嗽唾膿兼難補﹔發直如麻只片時﹐扁鵲也應難救護。

右手中指脾脈歌

右手第二指連脾﹐四十五動無諸疑﹔急動名爲脾熱極﹐食不能消定若斯。欲知疾患多爲冷﹐指下尋之慢極遲﹔吐逆不定經旬日﹐胃气沖心得幾時。

右手尺部命門脈歌

右手命門三指下﹐四十五動不須怕﹔一十九動默然沈﹐百死無生命絕也。

診雜病生死候歌

五十不止身無病﹐數內有止皆知定﹔四十一止一臟絕﹐卻後四年多沒命。三十一止卽三年﹐二十一止二年應﹔十五一止一年殂﹐以下有止看暴病。

診暴病歌

兩動一止或三四﹐三動一止六七死﹔四動一止卽八朝﹐以次推排但依次。

形證相反歌

健人脈病號行屍﹐病人脈健亦如之﹔長短瘦肥並如此﹐細心診候有依稀。

診四時病五行相克脈

春得秋脈定知死﹐死在庚辛申酉裏﹔夏得冬脈亦如然﹐還於壬癸爲期爾。嚴冬診得四季脈﹐戊己辰戌還是厄﹔秋得夏脈亦同前﹐爲緣丙丁相刑克。季月季夏得春脈﹐克在甲寅病應極﹔值逢乙卯亦非良﹐此是五行相鬼賊。

診四時虛實歌

春得冬脈只是虛﹐更兼補腎病自除﹔若得夏脈緣心實﹐還應瀉子自無虞。夏秋冬脈皆如是﹐在前爲實後爲虛﹔春中若得四季脈﹐不治多應病自除。

傷寒歌

傷寒熱病同看脈﹐滿手透關洪拍拍﹔出至風門過太陽﹐一日之中見脫厄。過關微有慢騰騰﹐直至伏時重候覓﹔掌內迢迢散漫行﹐幹瘥伶仃多未的。大凡當日問程途﹐遲數洪微更消息。

又歌

熱病須得脈浮洪﹐細小徒費用神功﹔汗後脈靜當便瘥﹐喘熱脈亂命應終。

診雜病生死歌

腹脹浮大是出厄﹐虛小命殂須努力﹔下痢微小卻爲生﹐脈大浮洪無瘥日。恍惚之病定顚狂﹐其脈實牢保安吉﹔寸關尺部沈細時﹐如此未聞人救得。消渴脈數大者活﹐虛小病深厄難脫﹔水气浮大得延生﹐沈細應當是死別。

霍亂之候脈微遲﹐气少不語大難醫﹔三部浮洪必救得﹐古今課定更無疑。鼻衂吐血沈細宜﹐忽然浮大卽傾危﹔病人脈健不用治﹐健人脈病號行屍。

心腹痛脈沈細宜﹐浮大弦長命必殂﹔頭痛短濇應須死﹐浮滑風痰必易除。中風口噤遲浮吉﹐急實大數三魂孤﹔魚口气粗難得瘥﹐面赤如籹不久居。中風發直口吐沫﹐噴藥悶亂起復蘇﹔咽喉拽鋸水雞響﹐搖頭上竄气長噓。病人頭面靑黑暗﹐汗透毛端恰似珠﹔眼小目瞪不須治﹐作汗如油不可蘇。

內實腹脹痛滿盈﹐心下牢彊漧嘔頻﹔手足煩熱脈沈細﹐大小便濇死多眞。

外實內熱吐相連﹐下淸注谷轉難安﹔忽然診得脈洪大﹐莫費神功定不痊。內外俱虛身冷寒﹐汗出如珠微嘔煩﹔忽然手足脈厥逆﹐體不安寧必死﹝扌棄﹞。

咳而唾血羸瘦形﹐其疾脈大必難任﹔上气浮腫肩息頻﹐浮滑之脈卽相成。忽然微細應難救﹐神功用盡也無生﹔中惡腹脹緊細生﹐若得浮大命逡巡。金瘡血盛虛細活﹐急疾大數必危身。

凡脈尺寸緊數形﹐又似釵直吐轉增。此患蠱毒急須救﹐速求神藥命難停﹔中毒洪大脈應生﹔細微之脈必危傾。吐血但出不能止﹐命應難返沒痊平﹔大凡要看生死門﹐太衝脈在卽爲憑。若動應神魂魄在﹐止便干休命不停。

診婦人有妊歌

肝爲血兮肺爲气﹐血爲榮兮气爲衛﹔陰陽配偶不參差﹐兩髒通知皆類例。血衰气王定無娠﹐血王气衰應有體。

寸微關滑尺帶數﹐流利往來並雀啄。小兒之脈已見形﹐數月懷身猶未覺。左疾爲男右爲女﹐流利相通速來去。兩手關脈大相應﹐已形亦在通前語﹔左手帶縱兩个男﹐右手帶橫一雙女。左手脈逆生三男﹐右手脈順還三女。

寸關尺部皆相應﹐一男一女分形證。有時子死母身存﹐或卽母亡存子命。

往來三部通流利﹐得數相參皆替替。陽實陰虛脈得明﹐徧滿胸堂皆逆气。左手太陽浮大男﹐右手太陰沈細女。諸陽爲男諸陰女﹐指下分明長記取。

三部沈正等無疑﹐尺內不止眞胎婦。母乘子兮縱气露﹐妻承夫兮橫气助﹔子乘母兮逆气參﹐夫乘妻兮順气護。小兒日足胎成聚﹐身熱脈亂無所苦﹔汗出不食吐逆時﹐精神結備其中住。滑疾不散胎三月﹐但疾不散五月母﹔弦緊牢彊滑者安﹐沈細而微歸泉路。

產難生死脈證歌

欲產之婦脈離經﹐沈細而滑也同名﹔夜半覺痛應分誕﹐來日日午定知生。身重體熱寒又痛﹐舌下之脈黑復靑﹔反舌上冷子當死﹐腹中須遣母歸冥。面赤舌靑細尋看﹐母活子死定應難﹔唇口俱靑沫又出﹐子母俱死總髙﹝扌棄﹞。

面靑舌赤沫出頻﹐母死子活定知眞﹔不信若能看應驗﹐尋知賢哲不虛陳。新產之脈緩滑吉﹐實大弦急死來侵。

若得重沈小者吉﹐忽若堅牢命不停。寸口濇疾不調死﹐沈細附骨不絕生﹔審看此候分明記﹐長須念取向心經。

產後傷寒生死脈歌

產後因得熱病臨﹐脈細四肢緩者生﹔脈大忽然肢逆冷﹐須知其死莫畱停。

小兒生死脈歌

小兒乳後輒嘔逆﹐更兼脈亂無憂慮﹔弦急之時被气纏﹐脈緩卽是不消乳。緊數細快亦少苦﹐虛濡邪气驚風助﹔痢下宣腸急痛時﹐浮大之脈歸泉路。古今圖書集成醫部全錄卷七十八

脈法

千金方【唐孫思邈】

論診候

凡調理病﹐先察其源﹐候其病機。五臟未虛﹐六腑未竭﹐血脈未亂﹐精神未散﹐服藥必活。若病已成﹐可得半愈﹔病勢已過﹐命可保全。夫診候之法﹐常以平旦﹐陰气未動﹐陽气未散﹐飲食未進﹐經脈未盛﹐絡脈調勻﹐气血未亂﹐精取其脈﹐知其逆順﹐非其時不用也﹐深察三部九候而明告之。古之善爲醫者﹐上醫醫國﹐中醫醫人﹐下醫醫病。又曰﹕上醫聽聲﹐中醫察色﹐下醫診脈。又曰﹕上醫醫未病之病﹐中醫醫欲病之病﹐下醫醫已病之病。若不加心用意﹐於事混淆﹐卽病者難以救矣。何謂三部﹖寸關尺也。上部爲天﹐肺也﹔中部爲人﹐脾也﹔下部爲地﹐腎也。何謂九候﹖部各有三﹐合爲九候。上部天﹐兩額動脈﹐主頭角之气也﹔上部地﹐兩頰動脈﹐主口齒之气也﹔上部人﹐耳前動脈﹐主耳目之气也。中部天﹐手太陰肺之气也﹔中部地﹐手陽明胸中之气也﹔中部人﹐手少陰心之气也。下部天﹐足厥陰肝之气也﹔下部地﹐足少陰腎之气也﹔下部人﹐足太陰脾之气也。合爲九候。夫形盛脈細﹐少气不足以息者死﹔形瘦脈大﹐胸中多气者死。形气相得者生﹐參伍不調者病﹐三部九候皆相失者死。愚醫不通三部九候﹐及四時之經﹐或用湯藥倒錯﹐鍼灸失度﹐順方治病﹐更增他疾﹐遂致滅亡。哀哉﹐烝民枉死者半﹗可謂世無良醫﹐爲其解釋經說。地水火風﹐和合成人。凡人火气不調﹐舉身蒸熱﹔風气不調﹐全身疆直﹐諸毛孔閉塞﹔水气不調﹐身體浮腫﹐气滿喘粗﹔土气不調﹐四肢不舉﹐言無音聲。火去則身冷﹐風止則气絕﹐水竭則無血﹐土散則身裂。然愚醫不思脈道﹐反治其病﹐使髒中五行相克﹐切如火熾﹐然重加其油﹐不可不愼﹗凡四气合徳﹐四神安和﹔一气不調﹐百病隨生。四神動作﹐四百四病﹐同時俱發。又云﹕一百一病﹐不治自愈﹔一百一病﹐須治而愈﹔一百一病﹐𨿽治難愈﹔一百一病﹐眞死不治。

平脈大法

論曰﹕夫脈者醫之大業也﹗旣不深究其道﹐何以爲醫者哉﹖是以古之哲醫﹐寤寐俯仰﹐不與常人同域﹐造次必於醫﹐顚沛必於醫﹐故能感於鬼神﹐通於天地﹐可以濟眾﹐可以依憑。若與常人混其波瀾﹐則庶事隳壞﹐使夫物類將何仰焉﹖由是言之﹐學者必當摒去俗情﹐凝心於此﹐則佗鵲之功﹐因玆可得而致也。

此人稟形气﹐有中適﹐有躁靜﹐各各不同。气脈潮動﹐亦各隨其性韻。故一呼而脈再至﹐一吸而脈再至﹐呼吸定息之間復一至﹐合爲五至﹐此爲平和中適者也。春秋日夜正等﹐無餘分時也。其餘日則其呼而脈至多﹐吸而脈至少﹐或吸而脈至多﹐呼而脈至少﹐此則不同如冬夏日夜長短之異也。凡气脈呼吸法晝夜﹐變通效四時。然於呼吸定息﹐應五至之限﹐無有虧僻﹐猶晷刻與四時有長短﹐而歲功日數無遺也。若人有羸有壯﹐其呼吸𨿽相壅遏﹐而晝夜息度﹐隨其漏刻﹐是謂呼吸象晝夜﹐變通效四時也。

夫診脈當以意先自消息﹐壓取病人呼吸以自同﹐而後察其脈數﹐計於定息之限﹐五至者爲平人﹐若有盈縮等狀﹐論平源之所宜也。

間曰﹐何謂三部脈﹖答曰﹕寸關尺也。凡人修短不同﹐其形各異。有尺寸分三關之法﹐從肘腕中橫文至掌魚際後文卻而十分之﹐而入取九分﹐是爲尺。從魚際後文卻還度取十分之一﹐則是寸十分之而入取九分之中﹐則寸口也。此處其骨自髙﹐故云陰得尺內一寸﹐陽得寸內九分。從寸口入卻行六分爲關分﹐從關分又入六分爲尺分。

又曰﹕從魚際至骨卻行一寸﹐其中名曰寸口﹔從寸口至尺﹐名曰尺澤﹐故曰尺寸。寸後尺前名曰關。陽出陰入﹐以關爲界。如天地人爲三界。寸主射上焦﹐頭及皮毛﹐肩手上部﹔關主射中焦﹐腹及腰中部﹔尺主射下焦﹐小腹至足下部。此爲三部﹐法象三才天地人﹐頭腹足爲三元也。夫十二經皆有動脈﹐獨取寸口以決五臟六腑死生吉凶之候者﹐何謂也﹖然。寸口者﹐脈之大會手太陰之動脈也。人一呼脈行三寸﹐一吸脈行三寸﹐呼吸定息脈行六寸。人一日一夜﹐凡一萬三千五百息﹐脈行五十度﹐周於其身﹐漏水下百刻。榮衛行陽二十五度﹐行陰亦二十五度﹐爲一周﹐故五十度而復會於手太陰。太陰者﹐寸口也﹐卽五臟六腑之所終始﹐故法取於寸口。人有三百六十脈﹐法天三百六十日也。

診五臟脈輕重法

初持脈如三菽之重﹐與皮毛相得者﹐肺部。【金﹐秋三月﹐庚辛之气。】

如六菽之重﹐與血脈相得者﹐心部。【火﹐夏三月﹐丙丁之气。】

如九菽之重﹐與肌肉相得者﹐脾部。【土旺四季﹐季夏六月﹐戊己之气。】

如十二菽之重﹐與筋平者﹐肝部。【木﹐春三月﹐甲乙之气。】

按之至骨﹐舉指來疾者﹐腎部。【水﹐冬三月﹐壬癸之气。】

心肺俱浮﹐何以別之﹖然。浮而大散者﹐心也。【象火浮散。】浮而短濇者﹐肺也。【象金浮濇。】腎肝俱沈﹐何以別之﹖然。牢而長者﹐肝也。【如卉生苗吐穎。】濡而大﹐舉指來實者﹐腎也。【濡弱如水﹐舉重勝船。】脾者中州﹐故其脈在中﹐是陰陽之脈也。【《千金翼》云﹕遲緩而長者脾也。】

五臟脈所屬

心部在左手關前寸口﹐【亦名人迎。】肝部在左手關上﹐腎部在左手關後尺中。

肺部在右手關前寸口﹐【亦名气口。】脾部在右手關上﹐腎部在右手關後尺中。

脈法贊

肝心出左﹐脾肺出右。腎與命門﹐俱出尺部。魂魄谷神﹐皆見寸口。左主司官﹐右主司腑。左大順男﹐右大順女。關前一分﹐人命之主。左爲人迎﹐右爲气口。神門決斷﹐兩在關後。人無二脈﹐病死不愈。諸經損減﹐各隨其部。三陰三陽﹐誰先誰後。陰病治官﹐陽病治腑。奇邪所捨﹐如何補取﹖審而知之﹐鍼入病愈。

三關主對法

諸浮﹑諸弦﹑諸沈﹑諸緊﹑諸濇﹑諸滑﹐若在寸口﹐膈以上﹔病頭部。若在關上﹐胃以下﹔病腹部。若在尺中﹐腎以下。病腰腳部。

平寸口脈主對法

寸口脈滑而遲﹐不沈不浮﹐不長不短﹐爲無病。左右同法。寸口太過與不及。寸口之脈﹐中手短者曰頭痛﹐中手長者曰足脛痛﹐中手促上擊曰肩背痛。寸口脈沈而堅者﹐曰病在中。寸口脈浮而盛者﹐曰病在外。寸口脈沈而弱者﹐曰寒熱及疝瘕小腹痛。寸口脈沈而弱弱原作「頭」﹐據《千金方》卷二十八三關主對法攺。﹐發必墮落。寸口脈沈而緊﹐苦苦原作「者」﹐據同上攺。心下有寒﹐時時痛﹐有積邪。寸口脈沈而滑者﹐胸中有水气﹐面目腫﹐有微熱﹐爲風水。寸口脈沈大而滑﹐沈卽爲血實﹐滑卽爲气實﹐血气相搏﹐入髒卽死﹐入腑卽愈。寸口脈沈﹐胸中短气。寸口脈沈而喘者﹐寒熱。寸口脈浮而滑﹐頭中痛。寸口脈浮大﹐按之反濇﹐尺中亦微而濇﹐故知有穀气宿食。寸口脈弦而緊﹐弦卽衛气不行﹐衛气不行卽惡寒﹐水流走腸間。寸口脈緊或浮﹐膈上有寒﹐肺下有水气。脈緊上寸口者﹐中風﹐風頭痛亦如之。脈弦上寸口者﹐宿食﹐降者頭痛。寸口脈弦大﹐婦人半生漏下﹐男子亡血失精。寸口脈微而弱﹐微卽惡寒﹐弱卽發熱﹐當發不發﹐骨節疼煩﹐當煩不煩﹐與極汗出。寸口脈微而弱﹐气血俱虛﹐男子子原作「女」﹐據《千金方》卷二十八三關主對法補。上攺。吐血﹐婦人下血﹐嘔汁出。寸口脈動而弱﹐動卽爲驚﹔弱卽爲悸。寸口脈緩而遲﹐緩卽爲虛﹐遲卽爲寒﹐虛寒相搏﹐則欲溫食﹐食冷卽咽痛。寸口脈遲而緩﹐遲則爲寒﹐緩卽爲气﹐寒气相搏﹐則絞而痛。寸口脈遲而濇﹐遲卽爲寒﹐濇爲少血。脈來過寸入魚際者﹐遺尿﹔脈出魚際﹐逆气喘息。寸口脈但實者﹐心勞。寸口脈潎潎如羹上肥﹐陽气微﹔連連如蜘蛛絲﹐陰气衰。兩手前部陽絕者﹐苦心下寒毒喙中熱。寸口脈偏絕﹐則臂偏偏原作「澼」﹐據同上攺。不遂﹐其人兩手俱絕者﹐不可治。寸口脈來暫大暫小者﹐陰絡也﹐苦陰風痺﹐應時自發﹐身洗洗也。寸口脈來暫小暫大者﹐陽絡也﹐苦皮膚病﹐汗出惡寒﹐下部不仁。寸口脈浮﹐中風發熱﹐頭痛﹐宜服桂枝湯﹑葛根湯﹐鍼風池﹑風府﹐向火灸身﹐摩治風膏﹐覆令汗出。寸口脈緊﹐苦頭痛﹐是傷寒﹐宜服麻黃湯發汗﹐鍼眉衝﹑顳顬﹐摩傷寒膏。寸口脈微﹐苦寒爲衂﹐宜服五味子湯﹑麻黃茱萸膏﹐令汗出。寸口脈數﹐卽爲吐﹐以有熱在胃管﹐燻胸中﹐宜服藥吐之﹐及鍼胃脘﹐服除熱湯。若傷寒七八日至十日﹐熱在中﹐煩滿渴者﹐宜服知母湯。寸口脈洪大﹐胸脇滿﹐宜服生薑湯﹐白薇丸亦可﹐紫菀湯下之﹐鍼上脘﹑期門﹑章門。寸口脈緩﹐皮膚不仁﹐風寒在肌肉﹐宜服防風湯﹐以藥薄熨之佳﹐灸諸治風穴。寸口脈滑﹐陽實胸中壅滿吐逆﹐宜服前胡湯﹐鍼太陽﹐巨闕瀉之。寸口脈弦﹐心下愊愊﹐微頭痛﹐心下有水气﹐宜服甘遂丸﹐鍼期門瀉之。寸口脈弱﹐陽气虛弱﹐自汗出﹐宜服茯苓湯﹑內補散﹐將適飲食消息﹐勿極勞﹐鍼胃脘補之。寸口脈濇﹐是胃气不足﹐宜服漧地黃湯﹐自養調和飲食﹐鍼胃脘【一作三里】補之。寸口脈芤吐血﹐微芤者衂血﹐空虛去血故也﹐宜服竹皮湯﹑黃土湯﹐灸膻中。寸口脈伏﹐胸中逆气噎塞不通不通原缺﹐據同上攺。﹐是諸气上衝胸中﹐宜服前胡湯﹑大三建丸﹐鍼巨闕瀉之。寸口脈沈﹐胸中引脇痛﹐胸中有水气﹐宜服澤漆湯﹐鍼巨闕瀉之。寸口脈軟弱﹐自汗出﹐是虛損病﹐宜服漧地黃湯﹑薯蕷丸﹑內補散﹑牡蠣散﹐並粉﹐鍼太衝補之。寸口脈遲﹐上焦有寒﹐心痛﹐咽酸﹐吐酸水﹐宜服附子湯﹑生薑湯﹑茱萸丸﹐調和飲食以暖之。寸口脈實卽生熱在脾肺﹐嘔逆气塞﹔虛則生寒在脾胃﹐食不消化。熱卽宜服竹葉湯﹑葛根湯﹐寒卽茱萸丸﹑生薑湯。寸口脈細﹐發熱嘔吐﹐宜服黃芩龍膽湯﹔吐不止﹐宜服橘皮桔梗湯﹐灸中府。

平關脈主對法

關上脈浮而大﹐風在胃中﹐張口肩息﹐心中淡淡﹐食欲嘔。關上脈微浮﹐積熱在胸中﹐嘔吐蛔虫﹐心健忘。關上脈滑而大小不均﹐必吐逆﹐是爲病方欲來﹐不出一二日﹐復欲發動﹐其人欲多飲﹐飲卽注利。如利止者生﹐不止者死。關上脈緊而滑者﹐蛔動。關上脈弦而長﹐有痛如刀刺之狀﹐在臍左右上下。關上脈濇而堅﹐大而實﹐按之不減有力﹐爲中焦實﹐有伏結在脾肺气塞﹐實熱在胃中。關上脈襜襜大﹐而尺寸細者﹐其人必心腹冷積﹐癥瘕結聚﹐欲熱飲食。關上脈時來時去﹐乍大乍小﹐乍疏乍數者﹐胃中寒熱羸劣﹐不欲飲食如瘧狀。關上脈浮﹐腹滿不欲食﹐浮爲虛滿﹐宜服平胃丸﹑茯苓湯﹑生薑前胡湯﹔鍼胃脘﹐先瀉後補之。關上脈緊﹐心下苦滿痛﹐脈緊爲實﹐宜服茱萸當歸湯﹐又加大黃二兩佳﹐鍼巨闕﹑下脘瀉之。關上脈微﹐胃中冷﹐心下拘急﹐宜服附子湯﹑生薑湯﹑附子丸﹐鍼巨闕補之。關上脈數﹐胃中有客熱﹐宜服知母湯﹑除熱湯﹐鍼巨闕﹑上脘瀉之。關上脈緩不欲食﹐此脾胃气不足﹐宜服平胃丸﹑補脾湯﹐又鍼章門補之。關上脈滑﹐胃中有熱﹐滑爲熱實气滿﹐故不欲食﹐食卽吐逆﹐宜服朴硝麻黃湯﹑平胃丸﹐鍼胃脘瀉之。關上脈弦﹐胃中有冷﹐心下厥逆﹐脈弦胃气虛﹐宜服茱萸湯﹐溫調飲食﹐鍼胃脘補之。關上脈弱﹐胃气虛﹐胃中有客熱。脈弱爲虛熱作病﹐又云有熱不可大攻之﹐熱去卽寒起﹐正宜服竹葉湯﹐鍼胃脘補之。關上脈細虛腹滿﹐宜服生薑湯﹑茱萸蜀椒湯﹑白薇丸﹐鍼灸三脘。關上脈濇﹐血气逆冷﹐脈濇爲血虛﹐宜服漧地黃湯﹑四補散﹐鍼足太衝上補之。關上脈芤﹐大便去血﹐宜服生地黃並生竹皮湯﹐灸膈兪﹔若重下去血﹐鍼關元﹐甚者服龍骨丸。關上脈伏﹐有水气溏泄泄原作「熱」﹐據《千金方》卷二十八三關主對法攺。﹐宜服水銀丸﹐鍼關元﹐利小便﹐止溏泄﹐便止。關上脈洪﹐胃中熱﹐必煩滿﹐宜服平胃丸﹐鍼胃脘先瀉後補之。關上脈沈﹐心下有冷气﹐苦滿吞酸﹐宜服白薇丸﹑茯苓丸﹑附子湯﹐鍼胃脘補之。關上脈軟﹐苦虛冷﹐脾气弱﹐重下病﹐宜服赤石脂湯﹑女萎丸﹐鍼關元補之。關上脈遲﹐胃中寒﹐宜服桂枝丸﹑茱萸湯﹐鍼胃脘補之。關上脈實﹐胃中痛﹐宜服梔子湯﹑茱萸烏頭丸﹐鍼胃脘補之。關上脈牢﹐脾胃气塞盛熱﹐卽腹滿響響﹐宜服紫菀丸﹑瀉脾丸﹐鍼灸胃脘瀉之。

平尺脈主對法

尺脈浮者﹐客陽在下焦。尺脈弱﹐下焦冷﹐無陽气﹐上熱衝頭面。尺脈弱寸彊﹐胃絡脈傷。尺脈偏滑疾﹐面赤如醉﹐外熱則病。尺脈細微﹐溏泄下冷利。尺脈虛小者﹐足脛寒痿痺﹐腳疼。尺脈濇﹐下血不利﹐多汗。尺脈沈而滑者﹐寸白虫。尺脈細而急者﹐筋攣痺不能行。尺脈大者﹐熱在脬中﹐小便赤痛。尺脈粗常熱者﹐謂之熱中﹐腰胯疼﹐小便赤熱。尺脈按之不絕﹐婦人血閉﹔與關相應和滑者﹐男子气血實﹐婦人卽爲妊娠。尺脈來而斷絕者﹐男子小腹有滯气﹐婦人月水不利。尺脈俱軟﹐弱由蘊熱﹐手足逆冷汗出。尺脈俱沈﹐關上無有者﹐苦心下喘。尺脈俱沈﹐關上若有﹐苦寒心下痛﹐陰中冷﹐腳痺。尺寸俱微尺寸俱微原作「尺脈微」﹐據《千金方》卷二十八三關主對法攺。﹐少心力不欲言﹐血气不足﹐其人腳弱短气。尺脈俱數﹐手足頭面有熱﹔俱遲有寒﹐手足頭面有冷風。尺脈浮﹐下熱風﹐小便難﹐宜服瞿麥湯﹑滑石散﹐鍼橫骨﹑關元瀉之。尺脈緊﹐臍下痛﹐宜服當歸湯﹐灸天樞﹐鍼關元補之。尺脈微﹐厥逆﹐小腹中拘急有寒气﹐宜服小建中湯﹐鍼气海。尺脈數﹐惡寒﹐臍下熱痛﹐小便赤黃﹐宜服雞子湯﹑白魚散﹐鍼橫骨瀉之。尺脈緩﹐腳弱下腫﹐小便難﹐有餘瀝﹐宜服滑石湯﹑瞿麥散﹐鍼橫骨瀉之。尺脈滑﹐血气實﹐經脈不利﹐宜服朴硝煎﹑大黃湯下去經血﹐鍼關元瀉之。尺脈弦﹐小腹疼﹐小腹及腳中拘急﹐宜服建中湯﹑當歸湯﹐鍼气海瀉之。尺脈弱﹐气少發熱骨煩﹐宜服前胡湯﹑漧地黃茯苓湯﹐鍼關元補之。尺脈濇﹐足脛逆冷﹐小便赤﹐宜服附子四逆湯﹐鍼足太衝補之。尺脈芤﹐下焦虛﹐小便去血﹐宜服竹皮生地黃湯﹐灸丹田﹑關元。尺脈伏﹐小腹痛﹐癥疝﹐水谷不化﹐宜服大平胃丸﹑桔梗丸﹐鍼關元補之。尺脈沈﹐腰背痛﹐宜服腎气丸﹐鍼京門補之。尺脈軟﹐腳不收風痺﹐小便難﹐宜服瞿麥湯﹑白魚散﹐鍼關元瀉之。尺脈牢﹐腹滿﹐陰中急﹐宜服葶藶子茱萸丸﹐鍼丹田﹑關元﹑中極。尺脈遲﹐下焦有寒﹐宜服桂枝丸﹐鍼气海﹑關元瀉之。尺脈實﹐小腹痛﹐小便不禁﹐宜服當歸湯加大黃一兩利大便﹐鍼關元補之。

五臟積聚

人病有積﹑有聚﹑有穀气。夫積者﹐髒病﹐終不移也﹔聚者﹐腑病﹐發作有時﹐展轉痛移﹐爲可治也﹔穀气者﹐脇下牽痛﹐按之則愈﹐愈復發爲穀气。夫病已愈不得復發﹐今病復發﹐卽爲穀气也。諸積大法﹐脈來而細軟附骨者﹐爲積也。寸口結﹐積在胸中﹔微出寸口﹐積在喉中。關上結﹐積在臍旁﹔微下關者﹐積在小腹。尺中結﹐積在气沖﹔上關上﹐積在心下。脈出在左積在左﹐脈出在右積在右﹐脈兩出積在中央﹐各以其部處之。寸口沈而橫者﹐脇下及腹中有橫積痛﹐其脈弦﹐腹中急痛﹐腰背痛相引﹐腹中有寒疝瘕。

脈弦緊而細微者﹐癥也。夫寒痺癥瘕積聚之脈﹐狀皆弦緊。若在心下卽寸弦緊﹐在胃脘卽關弦緊﹐在膊下卽尺弦緊。一曰﹕關脈長弦﹐有積在臍左右上下。

又脈癥法﹕左手脈橫癥在左﹐右手脈橫癥在右。脈頭大在上﹐頭小在下。

又一法﹕橫脈見左積在右﹐見右積在左。偏得洪實而滑亦爲積﹐弦緊亦爲積﹐爲寒痺﹐爲疝痛。內有積﹐不見脈難治﹔見一脈相應﹐爲易治﹔諸不相應﹐爲不合治也。

左手脈大﹐右手脈小。上病在脇左﹐下病在左足。右手脈大﹐左手脈小。上病在右脇﹐下病在右足。

脈弦而伏者﹐腹中有癥不可轉也﹐必死不治。脈來細沈時直者﹐身有癰腫﹐若腹中有伏梁。脈來沈而虛者﹐泄注也。脈來小沈實者﹐胃中有積聚不可下﹐食卽吐。

陰陽表裏虛實

弦爲少陽﹐緩爲陽明﹐洪爲太陽﹐三陽也。微爲少陰﹐遲爲厥陰﹐沈爲太陰﹐三陰也。

脈有陽盛陰虛﹐陰盛陽虛﹐何謂也﹖然。浮之損小﹐沈之實大﹐故曰陰盛陽虛﹔沈之損小﹐浮之實大﹐故曰陽盛陰虛。是謂陰陽虛實之意也。凡脈浮大數動長滑﹐陽也﹔沈濇弱弦短微﹐陰也。陽病見陰脈者﹐逆也﹐主死﹔陰病見陽脈者﹐順也﹐主生。關前爲陽﹐關後爲陰。陽數卽吐﹐陰微卽下。陽弦則頭痛﹐陰弦卽腹痛。以依陰陽察病也。又尺脈爲陰﹐陰脈當沈而遲﹔寸關爲陽﹐陽脈但浮而速。有表無裏﹐邪之所止﹐得鬼病。何謂表裏﹖寸尺爲表﹐關爲裏。兩頭有脈﹐關中絕不至也。尺脈上不至關爲陰絕﹐寸脈下不至關爲陽絕。陰絕而陽微﹐死不治。呼爲表屬腑﹐吸爲裏屬髒﹐陽微不能呼﹐陰微不能吸﹐呼吸不及﹐胸中短气。

弱反在關﹐濡反在巓﹐微反在上﹐濇反在下。微卽陽气不足﹐煩熱汗出。濇卽無血﹐厥而且寒。諸腑脈爲陽主熱﹔諸髒脈爲陰主寒。陽微則汗﹐陰浮自下。陽數口生瘡﹐陰數加微﹐必惡寒而煩擾不得眠。陽芤吐血﹐陰芤下血。無陽卽厥﹐無陰卽嘔。

寸口脈浮大而疾者﹐名曰陽中之陽﹐病苦煩滿﹐身熱﹐頭痛﹐腹中熱。寸口脈沈細者﹐名曰陽中之陰﹐病苦悲傷不樂﹐惡聞人聲﹐少气﹐時汗出﹐陰气不通﹐臂不能舉。

尺脈沈細者﹐名曰陰中之陰﹐病苦兩脛酸疼﹐不能久立﹐陰气衰﹐小便餘瀝﹐陰下濕癢。

尺脈滑而浮大者﹐名曰陰中之陽﹐病苦小腹痛滿不能溺﹐溺卽陰中痛。大便亦然。

尺脈牢而長﹐關上無有﹐此爲陰干陽﹐其人苦兩脛重﹐小腹引腰痛。

何時得病

何以知人露臥得病﹖陽中有陰也。何以知人夏月得病﹖諸陽入陰也。何以知人春得病﹖無肝脈也。無心脈﹐夏得病﹔無肺脈﹐秋得病﹔無腎脈﹐冬得病﹔無脾脈﹐四季之月得病。

診四時相反脈

春三月木旺﹐肝脈治當先至﹐心脈次之﹐肺脈次之﹐腎脈次之﹐此爲王王原作「三」﹐據《千金方》卷二十八論四時相反脈攺。相順脈也。到六月土旺﹐脾脈當先至而反不至﹐反得腎脈﹐此爲腎反脾也﹐七十日死。何謂腎反脾﹖夏火王﹐心脈當先至﹐肺脈次之﹐而反得腎脈﹐是謂腎反脾﹐期五月六月﹐忌丙丁。脾反肝﹐三十日死。何謂脾反肝﹖春肝脈當先至而反不至﹐脾脈先至﹐是謂脾反肝。期正月二月﹐忌甲乙。腎反肝﹐三歲死。何謂腎反肝﹖春肝脈當先至而反不至﹐腎脈先至﹐是謂腎反肝。期七月八月﹐忌庚辛。腎反心﹐二歲死。何謂腎反心﹖夏心脈當先至而反不至﹐腎脈先至﹐是謂腎反心。期六月﹐忌戊己。此中不論肺金之气﹐疏略未諭﹐《指南》又推五行﹐亦頗顚倒﹐待求《別錄》上。

凡療病﹐察其形貌﹑神气﹑色澤﹑脈之盛衰﹑病之新故﹐乃可治之。形气相得﹐色澤以孚﹐脈從四時﹐此爲易治。形气相失﹐色夭不澤﹐脈實堅盛﹐脈逆四時﹐此爲難治。

逆四時者﹐春得肺脈﹑夏得腎脈﹑秋得心脈﹑冬得脾脈﹐其至皆懸絕濇者曰逆。春夏沈濇﹐秋冬浮大﹐病熱﹐脈靜泄利﹐脈大脫血。脈實病在中﹐脈堅實病在外。脈不實名逆﹐四時皆難療也。凡四時脈﹐皆以胃气爲本。𨿽有四時旺相之脈﹐無胃气者難瘥也。何謂胃脈﹖來弱以滑者是也﹐名曰易治。

扁鵲診諸反逆死脈要訣

扁鵲曰﹕夫相死脈之气﹐如羣鳥之聚﹐一馬之馭﹐系水交馳之狀﹐如懸石之落﹐出筋之上﹐藏筋之下﹐堅關﹝關原作「開」﹐據《千金方》卷二十八扁鵲診諸反逆死脈要訣攺。﹞之裏﹐不在榮衛﹐伺候交射不可知也。

脈病人不病﹐脈來如屋漏雀啄者死。又經言得病七八日﹐脈如屋漏雀啄者死﹔脈來如彈石去如解索者死。脈困﹐病人脈如蝦之遊﹐如魚之翔者死。脈如懸薄捲索者死。脈如轉豆者死。脈如偃刀者死。脈湧湧不去者死。脈忽去忽來﹐暫止復來者死。脈中侈者死。脈分絕者死。脈有表無裏者死。經名曰結﹐去卽死。何謂結﹖脈在指下如麻子動搖﹐屬腎﹐名曰結﹐去死近也。

脈五來不復增減者死。經名曰代。何謂代﹖脈五來一止也。脈七來是人一息一息原作「坐一夕」﹐據《千金方》卷二十八扁鵲診諸反逆死脈要訣攺。﹐半時不復增減﹐亦名曰代﹐正死不疑。經言病或有死﹐或有不治自愈﹐或有連年月而不已﹔其死生存亡可切脈而知之耶﹖然。可具知也﹗設病者若閉目不欲見人者﹐脈當得肝脈﹐弦急而長﹐而反得肺脈浮短而濇者死。病若開目而渴﹐心下牢者﹐脈當得緊急而數﹐反得沈滑而微者死。病若吐血復鼽衂者﹐脈當得沈細﹐而反得浮大牢者死。病若讝言妄語﹐身當有熱﹐脈當洪大﹐而反得手足四逆﹐反得沈細微者死。病若腹大而泄﹐脈當微細而濇﹐反得緊大而滑者死。此之謂也。經言形脈與病相反者死﹐柰何﹖然。病若頭痛目痛﹐脈反短濇者死。病若腹痛﹐脈反浮大而長者死。病若腹滿而喘﹐脈反滑利而沈者死。病若四肢厥逆﹐脈反浮大而短者死。病若耳聾﹐脈反浮大而濇者死。病若目﹝目巟﹞﹝目巟﹞﹐脈反大而緩者死。左有病而右痛﹐右有病而左痛﹐下有病而上痛﹐上有病而下痛﹐此爲逆﹐逆者死﹐不可治。脈來沈之絕濡﹐浮之不止﹐推手者半月死。【一作半日。】脈來微細而絕者﹐人病當死。人病脈不病者生﹐脈病人不病者死。人病屍厥﹐呼之不應﹐脈絕者死。脈當大反小者死。肥人脈細小如絲欲絕者死。羸人得躁脈者死。人身濇而脈來往滑者死。人身滑而脈來往濇者死。人身小而脈來往大者死。人身大而脈來往小者死。人身短而脈來往長者死。人身長而脈來往短者死。尺脈上應寸口大遲者﹐半日死。診五臟六腑十二經脈﹐皆有相反﹐有一反逆﹐卽爲死候也。

活人書【宋朱肱】

論脈

此一卷論切脈。治傷寒﹐先須識脈。若不識脈﹐則表裏不分﹐虛實不辧。仲景猶誚當時之士﹐按寸不及尺﹐握手不及足。必欲診衝陽按太溪而後無歉﹐況於寸關尺耶﹖大抵問而知之﹐以觀其外﹔切而知之﹐以察其內。証之與脈﹐不可偏廢。且如傷寒脈緊﹐傷風脈緩﹐熱病脈盛﹐中暑脈虛。人迎緊盛﹐傷於寒﹔气口緊盛﹐傷於食。率以脈別之﹐非特此也。病人心下緊滿﹐按之石硬而痛者﹐結胸也。結胸證於法當下﹐𨿽三尺之童﹐皆知用大黃﹑甘遂﹑陷胸湯下之。然仲景云﹕結胸脈浮者不可下﹐下之則死。以此推之﹐若止憑外證﹐便用陷胸湯﹐則誤矣。況傷寒尢要辧表裏﹐脈浮爲在表﹐脈沈爲在裏。陽動則有汗﹐陰動則發熱。得汗而脈靜者生﹐汗已而脈躁者死。陰病陽脈則不成﹐陽病陰脈則不永。生死吉凶﹐如合龜鏡。其微至於禍福休咎﹐修短貴賤﹐無不可考。然古人乃以切脈爲下者﹐特以脈理精微﹐其體難辧﹐而傷寒得外證爲多故也。外證易見﹐切脈難明。弦緊之混淆﹐遲緩之參差﹐沈與伏相類﹐濡與弱相似﹐非得之於心﹐超然領解﹐孰能校疑似於鈿銖者哉﹖苟知浮﹑芤﹑滑﹑實﹑弦﹑緊﹑洪屬於表﹐遲﹑緩﹑微﹑濇﹑沈﹑伏﹑濡﹑弱屬於裏。表裏內外﹐陰陽消息﹐以經處之﹐亦過半矣。

人迎气口

人迎气口在頸﹐法象天地﹐要會始終之門戶。

【注人迎气口﹐爲太陰肺經。而黃帝乃云﹕人迎亦胃脈何也﹖左手關前一分者人迎之位﹐挾喉嚨兩旁者人迎之穴﹐屬足陽明胃之經也。】

太溪脈

傷寒何以須診太溪脈耶﹖答曰﹕太溪穴是足少陰腎之經。男子以右腎爲命門﹐女子以左腎爲命門﹐主生死之要。病人有命門脈者活﹐無者死。仲景云﹕少陰病﹐手足逆冷發熱者不死。脈不至者灸少陰七壯。故傷寒必診太溪﹐以察其腎之盛衰也。

【注太溪二穴﹐在足內踝後﹐跟骨上﹐動脈陷中。】

衝陽脈

傷寒何以須診衝陽脈耶﹖答曰﹕衝陽穴是足陽明胃之經。人受气於谷﹐谷入於胃﹐乃傳於五臟六腑。臟腑皆受气於胃﹐淸者爲榮﹐濁者爲衛﹐榮行脈中﹐衛行脈外﹐陰陽相貫﹐如環無端。胃爲水谷之海﹐主稟四時﹐皆以胃气爲本﹐是謂四時之變病﹐死生之要會。故傷寒必診衝陽脈﹐以察其胃之有無也。

【注衝陽二穴﹐一名會源﹐在足跗上五寸﹐骨間動脈﹐上去陷骨三寸。】

問三部之位

左右手去魚一寸名曰寸口﹐去澤一尺名曰尺部﹐兩境之間名曰關位。關位六分﹐陽部出三分﹐陰部入三分。關前爲陽﹐關後爲陰﹐爲陰陽之關津。寸脈下不至關爲陽絕﹐尺脈上不至關爲陰絕。陽得寸內九分﹐取陽奇之數﹐陰得尺內一寸﹐取陰耦之數﹐是名寸關尺也。寸上一分爲魚際﹐關下一分爲神門。左關爲人迎﹐右關爲气口。三陽從地長﹐故男子尺脈常沈﹔三陰從天生﹐故女子尺脈常浮。男子陽多而陰少﹐其脈在關上﹐故寸盛而尺弱﹔女子陰盛而陽微﹐其脈在關下﹐故寸沈而尺盛。所以男子不可以久瀉﹐女子不可以久吐。男得女脈爲不足﹐女得男脈爲太過﹐所謂反也。聖人以察陰陽﹐以決生死﹐𨿽經絡流注﹐如環無端﹐豈能逃於三部者耶﹖

【注今人以男子尺脈常弱﹐女子尺脈常盛﹐謂之反﹐非也﹗男子陽有餘脈在上﹐尺脈必弱﹔女子陰有餘脈在下﹐寸脈必微。乃是正也﹐非反也。又以男於右尺爲命門﹐女子以左尺爲命門﹐謂之反﹐亦非也﹗男子得陰以生﹐先生右腎﹔女子得陽以長﹐先生左腎。乃是正也﹐非反也。所謂反者﹐只是男子尺脈當弱今反盛﹐女子尺脈應盛今反弱﹐謂之反也。】

問診候之法

凡初下指﹐先以中指揣按得關位﹐乃齊下前後二指﹐爲三部脈﹐前指寸口也﹐後指尺部也。若人臂長﹐乃疏下指﹔若臂短﹐乃密下指。先診寸口﹐浮按消息之﹐次中按消息之﹐次重按消息之﹔次上竟消息之﹐次下竟消息之﹔次推指外消息之﹐次推指內消息之。凡診脈以气息平定方下指﹐以一呼一吸爲一息。其一息之間﹐脈息四至或五至﹐不大不小﹐與所部分四時相應者﹐爲平和脈也。過則爲至﹐不及則爲損。損至之脈﹐《難經》言之詳矣。

【注責肥人脈浮﹐爲肌肉厚實﹐重取乃得﹐若舉手而得﹐則其浮甚矣。責瘦人脈沈﹐爲皮脈相附而易見者﹐若按之始應﹐則其沈亦甚矣。所屬部分﹐謂心位洪﹐肺位浮﹐腎位沈﹐肝位弦﹐脾位緩也。四時謂春弦﹐夏洪﹐四季緩﹐秋浮﹐冬沈也。假令心脈本位﹐𨿽當見洪﹐得冬脈﹐須微帶沈下﹐是四時相應。餘仿此。】

問消息之證

脈字從肉從瓜﹐又作脈﹐蓋脈以肉爲陽﹐脈以血爲陰。華佗云﹕脈者﹐气血之先也。气血盛則脈盛﹐气血衰則脈衰﹔气血熱則脈數﹐气血寒則脈遲。气血微則脈弱﹐气血平則脈緩。又長人脈長﹐短人脈短﹔性急則脈急﹐性緩則脈緩﹐反此者逆。按《內經》云﹕形盛脈細﹐气少不足以息者危﹔形瘦脈大﹐胸中多气者死﹔形气相得者生﹐參伍不調者病。《難經》云﹕數者腑也﹐遲者髒也。數則爲熱﹐遲則爲寒。諸陽爲熱﹐諸陰爲寒。王叔和云﹕脈沈爲在裏﹐脈浮爲在表。遲則在髒﹐數則在腑。滑爲實爲下﹐數爲虛爲熱。張仲景云﹕脈大浮數動滑﹐此名陽也﹔脈沈濇弱弦微﹐此名陰也。陰病見陽脈者生﹐陽病見陰脈者死。大抵陽脈常浮而速﹐陰脈常沈而遲。七表屬腑﹐病在於陽﹐春夏見之﹐易治﹔八里屬髒﹐病在於陰﹐秋冬見之猶輕。假令數在左寸﹐浮之得者﹐熱在小腸﹔沈之得者﹐熱入於心。餘皆仿此。

問七表

七表﹐陽也﹐陽數奇。

浮按之不足﹐舉之有餘。

【注寸口浮﹐其人傷气﹐發熱頭痛﹐關上浮﹐腹滿﹔尺中浮﹐小便難﹔趺陽浮﹐卽爲虛。】

芤浮大而軟﹐按之中央空﹐兩邊實。

【注芤主失血。寸口芤﹐主吐血。微芤者﹐衂﹔關上芤﹐大便血﹔尺中芤﹐小便血。】

滑往來前卻流利﹐替替然與數相似。

【注脈滑爲陽。寸口滑爲陽盛。關上滑爲嘔逆。尺中滑小便赤﹐婦人經脈不利。然而尺脈滑者﹐亦本形也。趺陽脈滑者﹐胃气實。】

實脈大而長﹐按之隱指﹐愊愊然浮沈皆得。

【注寸口實﹐主上焦熱。關上見之腹脹。尺中有此﹐主小腹痛﹐並小便濇。】

弦舉之無有﹐按之如弓弦狀。又曰﹕浮緊乃爲弦﹐狀如弓弦﹐按之不移。

【注陽弦則頭痛﹐陰弦則腹痛。大抵傷寒脈須弦﹐蓋人迎緊盛﹐傷於寒。人迎者﹐少陽之分﹐少陽脈主弦故也。寒邪中人其脈必弦﹐弦則多兼洪數﹐爲其先有邪熱也。洪數甚者﹐正爲陽證﹔若沈細而弦疾﹐乃正陰證也。】

緊按之實數﹐似切繩狀。

【注緊則爲寒。寸口緊頭痛。關緊心中滿痛。尺緊臍下痛。陰陽俱緊﹐當淸邪中於上﹐濁邪中於下。】

洪極大在指下﹐舉按滿指。

【注寸口洪﹐主胸膈煩熱。關洪主胃熱口漧。尺中洪主大小便血。三部洪﹐三焦俱熱。】

問八里

八里﹐陰也﹐陰數耦。

微若有若無﹐極細而軟。

【注微則爲虛。寸口微爲陽不足。陽微則惡寒﹐陰微則下利。】

沈舉之不足﹐按之有餘。

【注沈爲在裏﹐尺寸俱沈者﹐少陰受病也。然沈而遲者﹐乃陰證也﹐宜溫之。沈而數者﹐有熱也﹐宜下之。】

緩去來亦遲﹐小快於遲。

【注緩則爲虛。太陽病﹐其脈緩者﹐爲傷風。惟脾得之﹐卽是本形。】

濇細而遲﹐往來難﹐時一止。

【注濇則少血。寸口濇﹐少气上焦冷。關上濇﹐胃冷脾痛。尺中濇﹐小便數﹐小腹冷。三部俱濇﹐腹中气結。王冰曰﹕陽有餘則血少﹐故脈濇也。又曰﹕濇者陽气有餘﹐陽气有餘﹐爲身熱無汗。】

遲呼吸三至﹐去來極遲。

【注遲則爲寒。寸口遲﹐則上焦冷。關上遲﹐胃冷不欲食﹐吞酸吐水。尺中遲﹐小便多並白濁。】

伏極重按之﹐指著骨乃得。

【注伏主物聚。寸口伏﹐胸中逆气。關上伏﹐有水气溏泄。尺中伏﹐水谷不化。大抵關前得之多爲熱﹔關後得之多爲冷﹔關中得之陰陽結﹐或冷或熱不定﹐當以余證參之。】

濡按之似無﹐舉之全無力。

【注形與緩濇遲脈𨿽稍殊﹐其爲冷證皆一也。】

弱極軟而沈﹐細按之欲絕指下。

【注弱爲虛。寸口弱﹐陽气虛﹐汗自出。關弱無胃气﹐胃中有熱。脈弱爲虛﹐熱病作﹐不可大攻﹐熱去寒起。尺中弱﹐气少發熱也。】

問結脈促脈代脈

結者陰也﹐陰盛則結。脈來緩﹐時一止復來﹐曰結。主胸滿煩躁。促者陽也﹐陽盛則促脈來數﹐時一止復來﹐曰促。主積聚﹐气痞憂思所成。大抵結促之脈﹐𨿽時一止爲病脈﹐非死脈也。惟代脈者﹐眞死矣。往來緩動而中止﹐不能自還﹐因而復動﹐名曰代也。代者死也。仲景﹕傷寒脈結代心動悸﹐炙甘艸湯主之。

【注太陽病下之後﹐脈促胸滿者﹐桂枝去芍藥湯主之。若微惡寒﹐桂枝去芍藥加附子湯主之。太陽病﹐桂枝證﹐醫反下之﹐利遂不止。脈促者﹐表未解也。喘而汗出者﹐葛根黃芩黃連湯主之。】

四言舉要【宋崔紫虛】

脈訣

脈乃血脈﹐气血之先﹔血之隧道﹐气息應焉。其象法地﹐血之府也﹐心之合也﹐皮之部也。資始於腎﹐資生於胃﹔陽中之陰﹐本乎榮衛。榮者陰血﹐衛者陽气﹔榮行脈中﹐衛在脈外。脈不自行﹐隨气而至﹔气動脈應﹐陰陽之誼。气如槖鑰﹐血如波瀾﹔血脈气息﹐上下循環。十二經中﹐皆有動脈﹔惟手太陰﹐寸口取決。此經屬肺﹐上系吭嗌﹔脈之大會﹐息之出入。一呼一吸﹐四至爲息﹔日夜一萬﹐三千五百。一呼一吸﹐脈行六寸﹔日夜八百﹐十丈爲準。初持脈時﹐令仰其掌﹔掌後髙骨﹐是謂關上。關前爲陽﹐關後爲陰﹔陽寸陰尺﹐先後推尋。心肝居左﹐肺脾居右﹔腎與命門﹐居兩尺部。魂魄谷神﹐皆見寸口﹔左主司官﹐右主司腑。左大順男﹐右大順女﹔本命扶命﹐男左女右。關前一分﹐人命之主﹔左爲人迎﹐右爲气口。神門決斷﹐兩在關後﹔人無二脈﹐病死不愈。男女脈同﹐惟尺則異﹔陽弱陰盛﹐反此病至。

脈有七診﹐曰浮中沈﹔上下左右﹐消息求尋。又有九候﹐舉按輕重﹔三部浮沈﹐各候五動。寸候胸上﹐關候膈下﹔尺候於臍﹐下至跟踝。左脈候左﹐右脈候右﹔病隨所在﹐不病者否。浮爲心肺﹐沈爲腎肝﹔脾胃中州﹐浮沈之間。心脈之浮﹐浮大而散﹔肺脈之浮﹐浮濇而短。肝脈之沈﹐沈而弦長﹔腎脈之沈﹐沈實而濡。脾胃屬土﹐脈宜和緩﹔命爲相火﹐左寸同斷。春弦夏洪﹐秋毛冬石﹔四季和緩﹐是謂平脈。太過實彊﹐病生於外﹔不及虛微﹐病生於內。春得秋脈﹐死在金日﹔五臟準此﹐推之不失。四時百病﹐胃气爲本﹔脈貴有神﹐不可不審。調停自气﹐呼吸定息﹔四至五至﹐平和之則。三至爲遲﹐遲則爲冷﹔六至爲數﹐數卽熱證。轉遲轉冷﹐轉數轉熱﹔遲數旣明﹐浮沈當別。浮沈遲數﹐辧內外因﹔外因於天﹐內因於人。天有陰陽﹐風雨晦暝﹔人喜怒憂﹐思悲恐驚。外因之浮﹐則爲表證﹔沈裏遲陰﹐數則陽盛。內因之浮﹐虛風所爲﹔沈气遲冷﹐數熱何疑。浮數表熱﹐沈數里熱﹔浮遲表虛﹐沈遲冷結。表裏陰陽﹐風气冷熱﹔辧內外因﹐脈證參別。

脈理浩繁﹐總括於四﹔旣得提綱﹐引申觸類。浮脈法天﹐輕手可得﹔泛泛在上﹐如水漂木。有力洪大﹐來盛去悠﹔無力虛大﹐遲而且柔。虛甚則散﹐渙漫不收﹔有邊無中﹕其名曰芤。浮小爲濡﹐綿浮水面﹔濡甚則微﹐不任尋按。沈脈法地﹐近於筋骨﹔深深在下﹐沈極爲伏。有力爲牢﹐實大弦長﹔牢甚則實﹐愊愊而彊。無力爲弱﹐柔小如綿﹔弱甚則細﹐如蛛絲然。遲脈屬陰﹐一息三至﹔小快於遲﹐緩不及四。二損一敗﹐病不可治﹔兩息奪精﹐脈已無气。浮大虛散﹐或見芤革﹔浮小濡微﹐沈小細弱。遲細爲濇﹐往來極難﹔易散一止﹐止而復還。結則來緩﹐止而復來﹔代則來緩﹐止不能回。數脈屬陽﹐六至一息﹔七疾八極﹐九至爲脫。浮大者洪﹐沈大牢實﹔往來流利﹐是謂之滑。有力爲緊﹐彈如轉索﹔數見寸口﹐有止爲促。數見關中﹐動脈可候﹔厥厥動搖﹐狀如小豆。長則气治﹐過於本位﹔長而端直﹐弦脈應指。短則气病﹐不能滿部﹔不見於關﹐惟尺寸候。

一脈一形﹐各有主病﹔數脈相兼﹐則見諸證。浮脈主表﹐裏必不足﹔有力風熱﹐無力血弱。浮遲風虛﹐浮數風熱﹔浮緊風寒﹐浮緩風濕。浮虛傷暑﹐浮芤失血﹔浮洪虛火﹐浮微勞極。浮濡陰虛﹐浮散虛劇﹔浮弦痰飲﹐浮滑痰熱。沈脈主裏﹐主寒主積﹔有力痰食﹐無力气郁。沈遲虛寒﹐沈數熱伏﹔沈緊冷痛﹐沈緩水蓄。沈牢痼冷﹐沈實熱極﹔沈弱陰虛﹐沈細痺濕。沈弦飲痛﹐沈滑宿食﹔沈伏吐利﹐陰毒聚積。遲脈主髒﹐陽气伏潛﹔有力爲痛﹐無力虛寒。數脈主腑﹐主吐主狂﹔有力爲熱﹐無力爲瘡。滑脈主痰﹐或傷於食﹔下爲蓄血﹐上爲吐逆。濇脈少血﹐或中寒濕﹔反胃結腸﹐自汗厥逆。弦脈主飲﹐病屬膽肝﹔弦數多熱﹐弦遲多寒。浮弦支飲﹐沈弦懸痛﹔陽弦頭痛﹐陰弦腹痛。緊脈主寒﹐又主諸痛﹔浮緊表寒﹐沈緊裏痛。長脈气平﹐短派气病﹔細則气少﹐大則病進。浮長風癇﹐沈短宿食﹔血虛脈虛﹐气實脈實。洪脈爲熱﹐其陰則虛﹔細脈爲濕﹐其血則虛。緩大者風﹐緩細者濕﹔緩濇血少﹐緩滑內熱。濡小陰虛﹐弱小陽竭﹔陽竭惡寒﹐陰虛發熱。陽微惡寒﹐陰微發熱﹔男微虛損﹐女微瀉血。陽動汗出﹐陰動發熱﹔爲痛與驚﹐崩中失血。虛寒相搏﹐其名爲革﹔男子失精﹐女子失血。陽盛則促﹐肺癰陽毒﹔陰盛則結﹐疝瘕積郁。代則气衰﹐或泄膿血﹔傷寒心悸﹐女胎三月。

脈之主病﹐有宜不宜﹔陰陽順逆﹐凶吉可推。中風浮緩﹐急實則忌﹔浮滑中痰﹐沈遲中气。屍厥沈滑﹐卒不知人﹔入髒身冷﹐入腑身溫。風傷於衛﹐浮緩有汗﹔寒傷於營﹐浮緊無汗。暑傷於气﹐脈虛身熱﹔濕傷於血﹐脈緩細濇。傷寒熱病﹐脈喜浮洪﹔沈微濇小﹐證反必凶。汗後脈靜﹐身涼則安﹔汗後脈躁﹐熱甚必難。陽病見陰﹐病必危殆﹔陰病見陽﹐𨿽困無害。上不至關﹐陰气已絕﹔下不至關﹐陽气已竭。代脈止歇﹐髒絕傾危﹔散脈無根﹐形損難醫。飲食內傷﹐气口急滑﹔勞倦內傷﹐脾脈大弱。欲知是气﹐下手脈沈﹔沈極則伏﹐濇弱久深。六郁多沈﹐滑痰緊食﹔气濇血芤﹐數火細濕。滑主多痰﹐弦主畱飲﹔熱則滑數﹐寒則弦緊。浮滑兼風﹐沈滑兼气﹔食傷短疾﹐濕畱濡細。瘧脈自弦﹐弦數者熱﹔弦遲者寒﹐代散者折。泄瀉下痢﹐沈小滑弱﹔實大浮洪﹐發熱則惡。嘔吐反胃﹐沈滑者昌﹔弦數緊濇﹐結腸者亡。霍亂之候﹐脈代勿訝﹔厥逆遲微﹐是則可怕。咳嗽多浮﹐聚肺關胃﹔沈緊小危﹐浮濡易治。喘急息肩﹐浮滑者順﹔沈濇肢寒﹐散脈逆證。病熱有火﹐洪數可醫﹔沈微無火﹐無根者危。骨蒸發熱﹐脈數而虛﹔熱而濇小﹐必殞其軀。勞極諸虛﹐浮軟微弱﹔土散雙弦﹐火炎急數。諸病失血﹐脈必見芤﹔緩小可喜﹐數大可憂。瘀血內蓄﹐卻宜牢大﹔沈小濇微﹐反成其害。遺精白濁﹐微濇而弱﹔火盛陰虛﹐芤濡洪數。三消之脈﹐浮大者生﹔細小微濇﹐形脫可驚。小便淋閉﹐鼻頭色黃﹔濡小無血﹐數大何妨。大便燥結﹐須分气血﹔陽數而實﹐陰遲而濇。癲乃重陰﹐狂乃重陽﹔浮洪吉兆﹐沈急凶殃。癇脈宜虛﹐實急者惡﹔浮陽沈陰﹐滑痰數熱。喉痺之脈﹐數熱遲寒﹔纏喉走馬﹐微伏則難。諸風眩運﹐有火者痰﹔左濇死血﹐右大虛看。頭痛多弦﹐浮風緊寒﹔熱洪濕細﹐緩滑厥痰。气虛弦軟﹐血虛微濇﹔腎厥弦堅﹐眞痛短濇。心腹之痛﹐其類有九﹔細遲從吉﹐浮大延久。疝气弦急﹐積聚在裏﹔牢急者生﹐弱急者死。腰痛之脈﹐多沈而弦﹔兼浮者風﹐兼緊者寒。弦滑痰飲﹐濡細腎著﹔大乃腰虛﹐沈實閃肭。腳气有四﹐遲寒數熱﹔浮滑者風﹐濡細者濕。

痿病肺虛﹐脈多微緩﹔或濇或緊﹐或細或濡。風寒濕气﹐合而爲痺﹔浮濇而緊﹐三脈乃備。五疸實熱﹐脈必洪數﹔濇微屬虛﹐切忌發渴。脈得諸沈﹐責其有水﹔浮气與風﹐沈石或裏。沈數爲陽﹐沈遲爲陰﹔浮大出厄﹐虛小可驚。脹滿脈弦﹐土制於木﹔濕熱數洪﹐陰寒遲熱。浮爲虛滿﹐緊則中實﹔浮大可治﹐虛小危極。五臟爲積﹐六腑爲聚﹔實彊者生﹐沈細者死。中惡腹脹﹐緊細者生﹔脈若浮大﹐邪气已深。癰疽浮散﹐惡寒發熱﹔若有痛處﹐癰疽所發。脈數發熱﹐而痛者陽﹔不數不熱﹐不疼陰瘡。未潰癰疽﹐不怕洪大﹔已潰癰疽﹐洪大可怕。肺癰已成﹐寸數而實﹔肺痿之形﹐數而無力。肺癰色白﹐脈宜短濇﹔不宜浮大﹐唾糊嘔血。腸癰實熱﹐滑數可知﹔數而不熱﹐關脈芤虛。微濇而緊﹐未膿當下﹔緊數膿成﹐切不可下。婦人之脈﹐以血爲本﹔血旺易治﹐气旺難孕。少陰動甚﹐謂之有子﹔尺脈滑利﹐妊娠可喜。滑疾不散﹐胎必三月﹔但疾不散﹐五月可別。左疾爲男﹐右疾爲女﹔女腹如箕﹐男腹如斧。欲產之脈﹐其至離經﹔水下乃產﹐未下勿驚。新產之脈﹐緩滑爲吉﹔實大弦牢﹐有證則逆。小兒之脈﹐七至爲平﹔更察色證﹐與虎口文。

奇經八脈﹐其診又別﹔直上直下﹐浮則爲督。牢則爲衝﹐緊則任脈﹔寸左右彈﹐陽蹺可決。尺左右彈﹐陰蹺可別﹔關左右彈﹐帶脈當訣。尺外斜上﹐至寸陰維﹔尺內斜上﹐至寸陽維。督脈爲病﹐脊彊癲癇﹔任脈爲病﹐七疝瘕堅。衝脈爲病﹐逆气裏急﹔帶主帶下﹐臍痛精失。陽微寒熱﹐目眩僵僕﹔陰維心痛﹐胸脇刺築。陽蹺爲病﹐陽緩陰急﹔陰蹺爲病﹐陰緩陽急。癲癇瘈瘲﹐寒熱恍惚﹔八脈脈證﹐各有所屬。平人無脈﹐移於外絡﹔兄位弟乘﹐陽溪列缺。

病脈旣明﹐吉凶當列﹔經脈之外﹐又有眞脈。肝絕之脈﹐循刀責責﹔心絕之脈﹐轉豆躁疾。脾則雀啄﹐如屋之漏﹔如水之流﹐如杯之覆。肺絕如毛﹐無根蕭索﹔麻子動搖﹐浮波之合。腎脈將絕﹐至如省客﹔來如彈石﹐去如解索。命脈將絕﹐鰕遊魚翔﹔至如湧泉﹐絕在膀胱。眞脈旣形﹐胃已無气﹔參察色證﹐斷之以臆。

祛疑說【宋儲泳】

辧脈

醫者可以生人﹐可以殺人﹐所系尢重﹐故世子拜醫﹐重之至也。切脈之際﹐沈微弦緊之小差﹐投藥之間﹐表裏汗下之小誤﹐則不復有再生之理﹐此世之所通患﹐然亦在所未暇論。夫所謂脈者﹐世皆知王叔和之詩訣矣。左心小腸肝膽腎﹐右肺大腸脾胃命﹐此五臟六腑一定之位也。醫者於一指之間﹐以前半指爲心﹐後半指爲小腸﹐他部皆然。而或者以六腑乃髒之腑﹐以輕取重按之間﹐爲五臟六腑之別。切脈之法﹐其說有二﹐彼是則此非﹐彼非則此是﹐部位未定﹐況望其不謬於證耶﹖又有大可疑者﹕婦人之脈﹐惟以尺脈之常盛常弱﹐與男子相反﹐而《脈訣》謂反此背看﹐切疑其有說也﹗夫男子婦人﹐形體絕異﹐陰陽殊途也。故男生而覆﹐女生而仰﹔男則左旋﹐女則右轉。凡陽气則自下而上﹐陰气則自上而下。陽主施與﹐陰主翕受。而男子之命在腎﹐而處五臟六腑之極下﹔女人之命在乳﹐而處五臟六腑之極上。气形皆異﹐脈傳於气形之間者也﹐何乃男子與女人略不少異耶﹖況背看二字﹐殆必有說。旣言反此﹐又言背看﹐必不止於常弱常彊之分而已也。及觀褚澄《尊生經》﹐而前之疑者始以自信。世未始有以女人之脈﹐背看如褚澄之說者。《尊生經》曰﹕脈分兩手﹐手分三部。隔尺寸者﹐命之曰關。去寸度尺曰尺﹐關前一寸爲寸。左手之寸極上﹐右手之尺極下。男子陽順﹐自下生上﹐故極下之地。右手之尺﹐爲受命之根本﹐如天地未分﹐元气混沌也。旣受命矣﹐萬物從土而出﹐惟脾爲先﹐故右手尺上之關爲脾﹔脾土生金﹐故關上之寸爲肺﹔肺金生水﹐故右手之寸越左手之尺爲腎﹔腎水生木﹐故左手尺上之關爲肝﹔肝木生火﹐故關上之寸爲心。女子陰逆﹐自上生下﹐故極上之地。左手之寸﹐爲受命之根本﹐如天地未分元气混沌也。旣受命矣﹐萬物從土而出﹐惟脾爲先﹐故左手寸下之關爲脾﹔脾土生金﹐故關下之尺爲肺﹔肺金生水﹐故左手之尺越右手之寸爲腎﹔腎水生木﹐故右手寸下之關爲肝﹔肝木生火﹐故關下之尺爲心。男子右手尺脈常弱﹐初生微渺之气也﹔女子右手尺脈常彊﹐心火之位也。非男非女之身﹐感以婦人﹐則男脈應診﹔動以男子﹐則女脈順指。不察乎此﹐難與言醫。褚澄尙主﹐爲宋駙馬都尉﹐察脈如神﹐著書十篇曰《尊生祕經》﹐此其一也。

三因方【宋陳無擇】

二十四脈主病

浮脈浮爲在表﹐爲風﹐爲气﹐爲熱﹐爲痛﹐爲嘔﹐爲脹﹐爲痞﹐爲喘﹐爲厥﹐爲內結﹐爲滿不食。浮大爲鼻塞。浮緩爲不仁。浮大長爲風眩癲疾。浮滑疾爲宿食。浮大而濇爲宿食滯气。浮短爲肺傷諸气。浮滑爲飲爲走刺。浮細而滑爲傷飲。浮滑疾緊爲百合病。浮數爲大便堅﹐小便數。浮緊爲淋﹐爲癃閉。

芤脈寸芤爲吐血﹐微芤爲衂血﹐關芤爲便血﹐爲腸癰﹐尺芤爲下焦虛﹐小便血出。

滑脈滑爲吐﹐爲滿﹐爲熱﹐爲伏痰﹐爲宿食﹐爲蓄血﹐爲經閉﹐爲咳﹐爲血气俱實。滑而浮散爲癰瘓。滑數爲結熱。滑實爲胃熱。滑利爲妊娠。滑而大小不勻﹐必吐﹐爲病進﹐爲泄利。滑而浮大﹐小腹痛﹐弱則陰中痛﹐小便亦然。又滑爲鬼疰。

實脈實爲熱﹐爲嘔﹐爲痛﹐爲气塞﹐爲喘咳﹐爲大便不禁。實緊爲陰不勝陽﹐爲胃熱﹐爲腰痛。

弦脈弦爲寒﹐爲痛﹐爲飲﹐爲瘧﹐爲水气﹐爲中虛﹐爲厥逆﹐爲拘急﹐爲寒癖。弦緊爲惡寒﹐爲疝瘕﹐爲癖。弦而鉤爲脇下刺痛。弦長爲積隨左右上下﹐爲瘀血。

緊脈緊爲寒﹐爲痛﹐爲咳﹐爲喘﹐爲滿。浮緊爲肺有水。緊滑爲蛔動急﹐爲遁屍。緊數爲寒熱﹐又爲宿食﹐爲吐逆。

洪脈洪爲脹﹐爲滿﹐爲痛﹐爲熱﹐爲煩。洪實爲癲。洪緊爲癰疽﹐爲喘急﹔亦爲脹。浮洪爲陽邪﹐大爲祟。

數脈數爲熱﹐爲虛﹐爲吐﹐爲痛﹐爲煩渴﹐爲煩滿。

促脈主病無文。

【注其促有五﹕一曰气﹐二曰血﹐三曰飲﹐四曰食﹐五曰痰。但髒熱則脈促﹐以气血痰飲畱滯不行則止。促非惡脈也。】

散脈無文。

【注六腑气絕於內﹐則手足寒﹐上气﹔五臟气絕於內﹐則下利不禁﹐甚者不仁﹐其脈皆散。散則不聚﹐病亦危矣。】

革脈革爲滿﹐爲急﹐爲虛寒相搏﹐婦人爲半產漏下。

【注革者急也﹐固結不移之狀。三部應之﹐皆危脈也。】

微脈微爲虛﹐爲弱﹐爲衂﹐爲嘔﹐爲泄﹐爲亡汗﹐爲拘急。微弱爲少气﹐爲中寒。

沈脈沈爲在裏﹐爲實﹐爲水﹐爲寒﹐爲喘﹐爲癥瘕。沈弱爲寒熱。沈細爲少气﹐臂不能舉。沈滑爲風水﹐爲下重。沈緊爲上熱下冷。沈重而直前絕者爲瘀血。沈重而中散者爲寒食成癥。沈重不至寸細絕者爲遁屍。沈緊爲懸飲。沈遲爲痼冷。沈重爲傷暑發熱。

緩脈緩爲在下﹐爲風﹐爲寒﹐爲弱﹐爲痺﹐爲疼﹐爲不仁﹐爲气不足﹐爲眩暈。緩而滑爲熱中。緩而遲﹐虛寒相搏﹐食冷則咽痛。

濇脈濇爲少血﹐爲亡汗﹑熱气不足﹐爲逆冷﹐爲下痢﹐爲心痛。濇而緊﹐爲痺﹐爲寒濕。

遲脈遲爲寒﹐爲痛。遲而澀﹐爲癥瘕﹐咽酸。

伏脈伏爲霍亂﹐爲疝瘕﹐爲水气﹐爲溏泄﹐爲停痰﹐爲宿食﹐爲諸气上衝﹐爲惡膿死肌。

濡脈濡爲弱﹐爲痺﹐爲自汗﹐爲气弱﹐爲下重。濡而弱﹐爲內熱外冷﹑自汗﹐爲小便難。

弱脈弱爲虛﹐爲風熱﹐爲自汗。

細脈細爲血气俱虛﹐爲病在內﹐爲積﹐爲傷濕﹐爲後泄﹐爲寒﹐爲神勞﹐爲憂傷過度﹐爲腹滿。細而緊爲癥瘕積聚﹐爲刺痛。細而滑爲僵僕﹐爲發熱﹐爲嘔吐。

動脈動爲痛﹐爲驚﹐爲痺﹐爲泄﹐爲恐。

虛脈虛爲寒﹐爲腳弱﹐爲虛﹐爲食不消化﹐爲傷暑。

結脈結爲痰﹐爲飲﹐爲血﹐爲積﹐爲气。

【注气寒脈緩則爲結﹐气熱脈數則爲促。𨿽緩數不同﹐亦當如促脈分別可也。】

代脈代者﹐一臟絕﹐他髒代至。

【注代﹐眞死脈﹐不分三部﹐隨應皆是。】

河間六書【金劉完素】

原脈論

大道之渾淪﹐莫知其源。然至道無言﹐無以明其理。大象無形﹐非立象無以測其奧。道象之妙﹐非言不明。嘗試原之脈者何也﹖非气非血﹐動而不息。榮行脈中﹐衛行脈外。經曰﹕脈者﹐血之府也。自《素問》而下迄於今﹐經所不載無傳記﹐而莫聞其名焉。然而元機奧妙﹐聖意幽微﹐𨿽英俊明哲之士﹐非輕易可得而悟也。夫脈者果何物乎﹖脈有三名﹕一曰命之本﹐二曰气之神﹐三曰形之道﹐經所謂天和者是也。至於折一肢瞽二目﹐亦不爲害生﹐而脈不可須臾失﹐失則絕命害生矣。經曰﹕春弦﹐夏洪﹐秋毛﹐冬石。此言正脈﹐乃天眞生化之元气也。巡於春夏秋冬﹐木火水金之位﹐生長收藏﹐參和相應﹐故稟二儀而生不離於气﹐故於脈有生死之驗。經曰﹕脈者血之府也。如世之京都州縣﹐有公府廨署也。國因置府﹐所以禁小人爲非道也。公府不立﹐則善者無以伸其枉﹐惡者無以罰其罪。邪正混同﹐賢愚雜處﹐而亂之根也。經曰﹕五運陰陽者﹐天地之道也﹐萬物之綱紀﹐變化之父母﹐生殺之本始﹐神明之府也。旣陰陽爲神明之府﹐脈爲血之府而明可見焉﹗血之無脈﹐不得循其經絡部分﹐周流於身﹐滂湃奔迫﹐或散或聚﹔气之無脈﹐不能行其筋骨臟腑上下﹐或暴或蹶。故經曰﹕出入廢則神機化滅﹐升降息則气立孤危。故气化則物生﹐气變則物易﹐气盛則物壯﹐气弱則物衰﹐气絕則物死﹐气正則物和﹐气亂則物病﹐皆隨气之盛衰而爲變化也。脈字者﹐從肉從永﹐從﹝派去氵﹞從血﹐四肢百體得此眞元之气﹐血肉筋骨爪發榮茂可以依憑而能生長也。長久永固﹐故從肉從永者是也。從﹝派去氵﹞從血者﹐巡之如水分流﹐而布徧周身﹐無有不通也。《釋名》曰﹕脈﹐脈幕也﹐如幔幕之遮覆幕絡一體之形﹐導太乙眞元之气也。元气者﹐在气非寒非熱﹐非溫非涼﹐在脈非弦非洪﹐非濇非沈﹐不爲气而浮沈﹐不爲血而流停﹐乃沖和自然之气也。故春溫夏熱﹐秋涼冬寒。所以然者﹐爲元气動而不息﹐巡於四方﹐木火水金之位﹐溫涼寒暑之化﹐生生相續﹐新新不停﹐日月更出﹐四序疊遷﹔脈不爲息﹐故人有身形少後﹐五臟旣生﹐身中元气卽生焉。故春弦夏洪﹐秋毛冬石﹐此四時之气也。而脈者乃在其中矣。《道經》曰﹕視之不見﹐聽之不聞﹐搏之不得。迎之不見其首﹐隨之不見其後。此脈之謂也。又云﹐王延直以爲器﹐當其無有器之用。故有之以爲利﹐無之以爲用。又曰﹕吾不名字之曰道﹐彊爲之名曰大。斯立脈之名之本意也。故道者﹐萬物之奧﹔脈者﹐百骸之靈。奧靈之妙﹐其道乃同。元气者﹐無器不有﹐無所不至。血因此而行﹐气因此而生。故榮行脈中﹐衛行脈外﹐瞻之在前﹐忽焉在後﹐而不匱者﹐皆由於脈也。分而言之﹕曰气﹑曰血﹑曰脈﹐統而言之﹐惟脈運行血气而已。故經曰﹕血气者﹐人之神﹐不可不謹養也。陰陽別論曰﹕所謂陽者﹐胃脘之陽也。此陽者言脈也。胃者土也。脈乃天眞造化之气也﹐若土無气﹐則何以生長收藏﹖若气無土﹐何以養化萬物﹖是無生滅也﹗以平人之气﹐常稟於胃。《正理論》曰﹕谷入於胃﹐脈道乃行﹐陰陽交會﹐胃和脈行。人稟天地之候﹐故春胃微弦曰平﹐但弦而無胃曰死﹔夏胃微鉤曰平﹐但鉤而無胃曰死﹔長夏微耎曰平﹐但弱而無胃曰死﹔秋胃微毛曰平﹐但毛而無胃曰死﹔冬胃微石曰平﹐但石而無胃曰死。陰者眞髒也﹐見則爲敗﹐敗則必死。五臟爲陰﹐肝脈至中而無外﹐急如循刀刃﹐責責然﹐如按琴弦﹔心脈至堅而搏﹐如循薏苡仁﹐累累然﹔肺脈至大而虛﹐如毛羽中人皮膚﹔腎脈至搏而絕﹐如以指彈石﹐辟辟然﹔脾脈至弱﹐而乍數乍疏。夫如此脈者﹐皆爲髒脈獨見而無胃脈﹐五臟皆至懸絕而死。故經曰﹕別於陽者知病忌時﹐別於陰者知死生之期。故人性候躁急﹐懁促﹐遲緩﹐軟弱﹐長短﹐大小﹐皮堅肉厚﹐各隨其狀﹐而脈應之。常以一息四至爲準者﹐言呼出心與肺﹐吸入腎與肝。五者﹐胃兼主四旁﹐在呼吸之間也。數則爲熱﹐遲則爲寒﹐如天之春秋二分﹐陰陽兩停﹐晝夜各得五十度﹐自此添一遭則熱﹐減一遭則寒﹐脈之妙道﹐從此可知矣。或如雀啄﹐或如燃薪﹐或如丸泥﹐或如絲縷﹐或如湧泉﹐或如頹土﹐或如偃刀﹐或如轉索﹐或如遊魚﹐假使千變萬化﹐若失常者﹐乃眞元之气離絕﹐五臟六腑不相管轄﹐如喪家之狗﹐元气散失而命絕矣。經曰﹕積陽爲天﹐積陰爲地。陽化气﹐陰成形。此言一气判而淸濁分也。元气者﹐天地之本。天和者﹐血气之根。華佗云﹕脈者﹐謂血气之先也。孔子曰﹕天不言﹐而四時行焉﹐百物生焉。而脈亦如之。經又曰﹕自古通天者﹐生之本﹐皆通乎天气也。通天者﹐謂通元气天眞也。然形體者﹐假天地之气而生﹐故奉生之道﹐通計於天﹐稟受陰陽﹐而爲根本﹐天地合气﹐命之曰人。天气不絕﹐眞靈內屬﹐動靜變化﹐悉與天通。《易》云﹕乾坤成列﹐而易立乎其中矣。故天地之體﹐得易而後生﹔天地之化﹐得易而後成。故陽用事則春生夏長﹐陰用事則秋收冬藏。寒往則暑來﹐暑往則寒來。始而終之﹐終而復始﹐天地之化也。而易也默然於其間﹐而使其四序各因時而成功﹐至於寒不淩暑﹐暑不奪寒﹐無愆陽伏陰之變﹐而不至於大肅大溫﹐故萬物各得其沖和之气﹐然後不爲過﹐而皆中節也。《道經》曰﹕萬物負陰而抱陽﹐沖气以爲和﹐百姓日用而不知﹐斯脈之道也。故脈不得獨浮沈﹐獨大小﹐獨盛衰﹐獨陰陽。須沈中有浮﹐浮中有沈﹐大中有小﹐小中有大﹐盛中有衰﹐衰中有盛﹐陰中有陽﹐陽中有陰﹐充塞一身之中﹐盈溢百骸之內﹐無經絡不有﹐無气血不至﹐養筋骨毛髮﹐堅壯膩澤﹐非心非腎非肝非脾﹐五臟之盛﹐眞气固密﹐不爲邪傷。若憂愁思慮﹐饑飽勞逸﹐風雨寒暑﹐大驚卒恐﹐眞气耗亂﹐气血分離﹐爲病之本。噫﹗夫萬物之中﹐五常皆備﹐審脈之道﹐而何獨無五常耶﹖夫仁﹐固衛一身﹐充盈五臟﹐四肢百骸皆得榮養﹐乃沖和之气﹐獨眞髒脈見則死矣。生則不見﹐死則獨見﹐好生惡死﹐此仁之謂也。分布軀體﹐和調气血﹐貴之在頭目耳鼻﹐賤之在跖臀陰篡﹐不得上而有﹐不得下而無﹐無所不施﹐無所不至﹐此義之謂也。長人脈長﹐短人脈短﹔肥人脈沈﹐瘦人脈浮﹔大人脈壯﹐小人脈弱。若長人短﹐短人長﹐肥人浮﹐瘦人沈﹐大人弱﹐小人壯﹐夫如此者皆不中理而爲病﹐此禮之謂也。見在寸則上病﹐見在關則中病﹐見在尺則下病。五臟有疾﹐各有部分﹐而脈出見﹐不爲潛藏伏匿﹐一一得察﹐有餘不足﹐而愈其病﹐此智之謂也。春弦夏洪秋毛冬石﹐太陽之至其脈沈﹐太陰之至其脈大而長﹐少陰之至其脈浮﹐陽明之至其脈濇而短﹐少陽之至其脈鉤﹐厥陰之至其脈弦﹐四序不失其期﹐六气爲常準者﹐此信之謂也。非探賾索隱﹐鉤深致遠﹐學貫天人﹐旁通物理者﹐未能達於此矣﹗古今圖書集成醫部全錄卷七十九

脈法

診家樞要【元滑壽】

脈之經常

脈者﹐气血之先也。气血盛則脈盛﹐气血衰則脈衰﹐气血熱則脈數﹐气血寒則脈遲﹐气血微則脈弱﹐气血平則脈治。又長人脈長﹐短人脈短﹐性急人脈急﹐性緩人脈緩。左大順男﹐右大順女。男子尺脈常弱﹐女子尺脈常盛。此皆其常也﹐反之者逆。

左右手配臟腑部位

左寸﹐心小腸脈所出﹔右關﹐肝膽脈所出﹔左尺﹐腎膀胱脈所出。【命門與腎脈通。】

右寸﹐肺大腸脈所出﹔右關﹐脾胃脈所出﹔右尺﹐三焦心包絡脈所出。

五臟平脈

心脈浮大而散﹐肺脈浮濇而短﹐肝脈弦而長﹐脾脈緩而大﹐腎脈沈而軟滑。

心合血脈﹐心脈循血脈而行。持脈指法如六菽之重﹐按至血脈而得者﹐爲浮﹔稍稍加力﹐脈道粗者爲大﹔又稍加力﹐脈道闊軟者爲散。

肺合皮毛﹐肺脈循皮毛而行。持脈指法如三菽之重﹐按至皮毛而得者爲浮﹔稍稍加力﹐脈道不利爲濇﹔又稍加力﹐不及本位曰短。

肝合筋﹐肝脈循筋而行。持脈指法如十二菽之重﹐按至筋而脈道如箏弦相似﹔稍加力﹐脈道迢迢者爲長。

脾合肌肉﹐脾脈循肌肉而行。持脈指法如九菽之重﹐按至肌肉如微風輕颭柳梢之狀爲緩﹔次稍加力﹐脈道惇實者爲大。

腎合骨﹐腎脈循骨而行。持脈指法按至骨上而得者爲沈﹔次重以按之﹐脈道無力者爲軟﹔舉指來疾流行者爲滑。

【注凡此五臟之平脈﹐要須平素察之﹐久久成熟﹐一遇病脈﹐自然可曉。經曰﹕先識經脈﹐而後識病脈。此之謂也。】

四時平脈

春弦﹑夏洪﹑秋毛﹑冬石﹑長夏四季脈遲緩。

呼吸浮沈定五臟脈

呼出心與肺﹔吸入腎與肝﹔呼吸之間﹐脾受谷味﹐其脈在中。心肺俱浮﹐浮而大散者心﹐浮而短濇者肺。腎肝俱沈﹐牢而長者肝﹐濡而來實者腎。脾爲中州﹐其脈在中。

指下輕重以定五臟

卽前所謂三菽﹑六菽之重也。

三部九候所主

寸爲陽﹐爲上部﹐主頭項以下至心胸之分也。關爲陰陽之中﹐爲中部﹐主臍腹肚脇之中也。尺爲陰﹐爲下部﹐主腰足脛股之分。凡此三部之中﹐每部又各有浮中沈三候﹐三而三之爲九候也。浮主皮膚﹐候表及腑﹔中主肌肉﹐以候胃气﹔沈至筋骨﹐候裏及髒也。

持脈

凡診脈之道﹐先須調平自己气息。男左女右﹐先以中指定得關位﹐卻齊下前後二指。初輕按以消息之﹐次中按以消息之﹐次重按以消息之。然後自寸關至尺﹐逐部尋究。一呼一吸之間﹐要以脈行四至爲率﹐閏以太息﹐脈五至爲平脈也。其有太過不及﹐則爲病脈。看在何部﹐各以其部斷之。

凡診脈﹐須要先識時脈﹑胃脈與臟腑平脈﹐然後及於病脈。時脈謂春三月六部中俱帶弦﹐夏三月俱帶洪﹐秋三月俱帶浮﹐冬三月俱帶沈。胃脈謂中按得之脈和緩。臟腑平脈﹐已見前章。凡人腑臟脈旣平﹐胃脈和﹐又應時脈﹐乃無病者也。反此爲病。

凡診脈之際﹐人臂長則疏下指﹐臂短則密下指。三部之內﹐大小浮沈遲數同等﹔尺寸陰陽﹐髙下相符﹔男女左右﹐彊弱相應﹔四時之脈不相戾﹐命曰平人。其或一部之內﹐獨大獨小﹐偏遲偏疾﹔左右彊弱之相反﹐四時男女之相背﹐皆病脈也。凡病脈之見﹐在上曰上病﹐在下曰下病﹔左曰左病﹐右曰右病。左脈不和爲病在表﹐爲陽﹐主四肢﹔右脈不和﹐爲病在裏﹐爲陰﹐主腹髒。以次推之。

凡取脈之道理各不同﹐脈之形狀又各非一。凡脈之來﹐必不單至﹐必曰浮而弦﹑浮而數﹑沈而緊﹑沈而細之類﹐將何以別之﹖大抵提綱之要﹐不出浮沈遲數滑濇之六脈也。浮沈之脈﹐輕手重手而取之也﹔遲數之脈﹐以己之呼吸而取之也﹔滑濇之脈﹐則察夫往來之形也。浮爲陽﹐輕手而得之也。而芤洪散大長濡弦﹐皆輕手而得之之類也。沈爲陰﹐重手而得之也。而伏石短細牢實﹐皆重手而得之之類也。遲者一息脈二至﹐而緩結微弱﹐皆遲之類也。或曰滑類乎數﹐濇類乎遲﹐何也﹖然脈𨿽似﹐而理則殊也﹗彼遲數之脈﹐以呼吸察其至數之疏數﹔此滑濇之脈﹐則以往來察其形狀也。數爲熱﹐遲爲寒﹐滑爲血多气少﹐濇爲气多血少。所謂提綱﹐不出乎六字者﹐蓋以其足以統夫表裏﹑陰陽﹑冷熱﹑虛實﹑風寒﹑濕燥﹑臟腑﹑气血也。浮爲陽爲表﹐診爲風爲虛﹔沈爲陰爲裏﹐診爲濕爲實﹔遲爲在髒﹐爲寒爲冷﹔數爲在腑﹐爲熱爲燥﹔滑爲血有餘﹐濇爲气獨滯也。人一身之變﹐不越乎此。能於是六脈之中以求之﹐則疢疾在人者﹐莫能逃焉。

持脈之要有三﹕曰舉﹐曰按﹐曰尋。輕手循之曰舉﹔重手取之曰按﹔不輕不重﹐委曲求之曰尋。初持脈﹐輕手候之﹐脈見皮膚之間者﹐陽也﹐腑也﹐亦心肺之應也。重手得之﹐脈附於肉下者﹐陰也﹐髒也﹐亦肝腎之應也。不輕不重﹐中而取之﹐其脈應於血肉之間者﹐陰陽相適﹐沖和之應﹐脾胃之候也。若浮中沈之不見﹐則委曲而求之。若隱若見﹐則陰陽伏匿之脈也。三部皆然。

察脈須識上下﹑去來﹑至止六字﹐不明此六字﹐則陰陽虛實不別也。上者爲陽﹐來者爲陽﹐至者爲陽﹔下者爲陰﹐去者爲陰﹐止者爲陰也。上者﹐自尺部上於寸口﹐陽生於陰也﹔下者自寸口下於尺部﹐陰生於陽也﹔來者自骨肉之分﹐而出於皮膚之際﹐气之升也﹔去者﹐自皮膚之際﹐而還於骨肉之分﹐气之降也。應曰至﹐息曰止也。

明脈須辧表裏虛實四字。表﹐陽也﹐腑也。凡六淫之邪﹐襲於經絡而未入於胃腑及髒者﹐皆屬於表也。裏﹐陰也﹐髒也。凡七情之气﹐郁於心腹之內﹐不能越散﹔飲食五味之傷﹐流於腑臟之間﹐不能通泄﹐皆屬於裏也。虛者﹐元气之自虛﹐精神耗散﹐气力衰竭也。實者﹐邪气之實﹐由正气本虛邪得乘之﹐非元气之自實也。故虛者﹐補其正气﹐實者瀉其邪气。經曰﹕所謂邪气盛則實﹔精气奪則虛。此大法也。

凡脈之至﹐在筋肉之上﹐出於皮膚之間者﹐陽也﹐腑也﹔行於肌肉之下者﹐陰也﹐髒也。若短小而見於皮膚之間者﹐陰乘陽也﹔洪大而見於肌肉之下者﹐陽乘陰也。寸尺皆然。

脈貴有神

不病之脈﹐不求其神﹐而神無不在也。有病之脈﹐則當求其神之有無。謂如六數七極﹐熱也。脈中【此中字﹐浮中沈之中】有力【言有胃气】卽有神矣﹐爲泄其熱。三遲二敗﹐寒也。脈中有力﹐卽有神矣﹐爲去其寒。若數極遲敗﹐中不復有力﹐爲無神也﹐將何所恃耶﹖苟不知此﹐而遽泄之去之﹐神將何以依而主耶﹖故經曰﹕脈者﹐气血之先。气血者﹐人之神也。善夫﹗

脈陰陽類成

浮﹐不沈也。按之不足﹐輕舉有餘﹐滿指浮上﹐曰浮。爲風虛動之候﹐爲脹﹐爲風﹐爲痞﹐爲滿不食﹐爲表熱﹐爲喘。浮大傷風鼻塞﹐浮滑疾爲宿食﹐浮滑爲飲。左寸浮﹐主傷風﹐發熱﹐^疼﹐目眩﹐及風痰﹐浮而虛遲﹐心气不足﹐心神不安﹔浮散﹐心气耗﹐虛煩﹔浮而洪數﹐心經熱。關浮﹐腹脹﹔浮而數﹐風熱入肝經﹔浮而促﹐怒气傷肝﹐心胸逆滿﹔浮大﹐胸脇脹滿。尺浮﹐膀胱風熱﹐小便赤濇﹔浮大而芤﹐男子小便血﹐婦人崩帶﹔浮而遲﹐冷疝﹐臍下痛。右寸浮﹐肺感風寒﹐咳喘﹐淸涕﹐自汗﹐體倦﹔浮而洪﹐肺熱而咳﹔浮而遲﹐肺寒喘嗽。關浮﹐脾虛中滿不食﹔浮大而濇﹐爲宿食﹔浮而遲﹐脾胃虛。尺浮﹐風邪客下焦﹐大便祕﹔浮而虛﹐元气不足﹔浮而數﹐下焦風熱大便祕。

沈﹐不浮也。輕手不見﹐重手乃得﹐爲陰逆陽郁之候。爲實﹑爲寒﹑爲气﹑爲水﹑爲停飲﹐爲癥瘕﹐爲脇脹﹐爲厥逆﹐爲洞泄。沈細爲少气﹐沈遲爲痼冷﹐沈滑爲宿食﹐沈伏爲霍亂﹐沈而數內熱﹐沈而遲內寒﹐沈而弦心腹冷痛。左寸沈﹐心內寒邪爲痛﹐胸中寒飲﹐脇痛﹔關沈﹐伏寒在經﹐兩脇刺痛﹔沈弦﹐痃癖內痛。尺沈﹐腎臟感寒﹐腰背冷痛﹐小便濁而頻﹐男爲精冷﹐女爲血結。沈而細﹐脛酸﹐陰癢﹐溺有餘瀝。右寸沈﹐肺冷﹐寒痰停蓄﹐虛喘少气。沈而緊滑﹐咳嗽﹔沈細而滑﹐骨蒸寒熱﹐皮毛焦漧。關沈﹐胃中寒積﹐中滿吞酸。沈緊﹐懸飲。尺沈﹐病水﹐腰腳疼。沈細﹐下利﹐又爲小便滑﹐臍下冷痛。

遲﹐不及也。以至數言之﹐呼吸之間﹐脈僅三至﹐減於平脈一至也。爲陰盛陽虧之候﹐爲寒﹐爲不足。浮而遲﹐表有寒﹔沈而遲﹐裏有寒。【居寸﹐爲气不足﹔居尺﹐爲血不足。】气寒則縮﹐血寒則凝也。左寸遲﹐心上寒﹐精神多慘。關遲﹐筋寒急﹐手足冷﹐脇下痛。尺遲﹐腎虛﹐便濁﹐女人不月。右寸遲﹐肺感寒﹐冷痰气短。關遲﹐中焦寒﹐及脾胃傷冷物不食﹔沈遲爲積。尺遲﹐爲髒寒泄瀉﹐少腹冷痛﹐腰腳重。

數﹐太過也。一息六至﹐過平脈兩至也。爲煩滿上﹐爲頭疼上熱中﹐爲脾熱口臭﹑胃煩嘔逆。右爲頰熱﹐目赤﹔左下爲小便黃赤﹐大便祕濇。浮數表有熱﹐沈數里有熱。

虛﹐不實也。散大而軟﹐舉按豁然﹐不能自固﹐气血俱虛之診。爲暑﹐爲虛煩多汗﹐爲恍惚多驚﹐爲小兒驚風。

實不虛也。按舉不絕﹐愊愊而長﹐動而有力﹐不疾不遲。爲三焦气滿之候﹐爲嘔﹐爲痛﹐爲气塞﹐爲食積﹐爲气聚﹐爲利﹐爲伏陽在內。左寸實﹐心中積熱﹐口舌瘡﹐咽痛。實大﹐頭面熱風﹐煩躁﹐體疼面赤。關實﹐腹脇痛滿。實而浮大﹐肝盛﹐目暗﹐赤痛。尺實﹐少腹痛﹐小便濇。實而滑﹐淋瀝﹐莖痛﹐溺赤﹔實大﹐膀胱熱﹐溺難﹔實而緊﹐腰痛。右寸實﹐胸中熱﹐痰嗽﹐煩滿。實而浮﹐肺熱﹐咽燥痛﹐喘咳﹐气壅。關實﹐伏陽蒸內﹐脾虛食少﹐胃气滯。實而浮﹐脾熱﹐消中﹐善饑﹐口漧﹐勞倦。尺實﹐臍下痛﹐便難﹐或時下痢。

洪﹐大而實也。舉按有餘﹐來至大而去且長﹐騰上滿指。爲榮絡大熱血气燔灼之候﹐爲表裏皆熱﹐爲煩﹐爲咽漧﹐爲大小便不通。左寸洪﹐心經積熱﹐眼赤﹐口瘡﹐頭痛﹐內煩。關洪﹐肝熱及身痛﹐四肢浮熱。尺洪﹐膀胱熱﹐小便赤濇。右寸洪﹐肺熱﹐毛焦﹐唾粘﹐咽漧。洪而緊﹐喘急。關洪﹐胃熱反胃嘔吐﹐口漧﹔洪而緊﹐爲脹。尺洪﹐滿而大便難﹐或下血。

微﹐不顯也。依稀輕細﹐若有若無。爲血气俱虛之候﹐爲虛弱﹐爲泄﹐爲虛汗﹐爲崩漏﹑敗血不止﹐爲少气。浮而微者﹐陽不足﹐必身惡寒﹔沈而微者﹐陰不足﹐主髒寒下利。左寸微﹐心虛憂惕﹐榮血不足。關微﹐四肢惡寒拘急。尺微﹐敗血不止﹐男爲傷精尿血﹐女爲崩帶。右寸微﹐上焦寒﹐痞冷﹐痰不化﹐中寒少气。關微﹐胃寒气脹﹐食不化﹐脾虛﹐噫气﹐心腹冷痛。尺微﹐髒寒泄瀉﹐臍下冷痛。

弦﹐按之不移﹐舉之應手﹐端直如絲弦。爲血气收斂﹐爲陽中伏陰或經絡間爲寒所入﹐爲痛﹐爲瘧﹐爲拘急﹐爲寒熱﹐爲血虛盜汗﹐爲寒凝气結﹐爲冷痺﹐爲疝﹐爲飲﹐爲勞倦。弦數爲勞瘧﹐雙弦脇急痛﹐弦長爲積。左寸弦﹐頭痛心惕﹐勞傷盜汗乏力。關弦﹐脇肋痛﹐痃癖。弦緊﹐爲疝瘕瘀血﹔弦小﹐寒癖。尺弦﹐少腹痛﹔弦滑﹐腰腳痛。右寸弦﹐肺受寒﹐欬嗽﹐胸中有寒痰。關弦﹐脾胃傷冷﹐宿食不化﹐心腹冷痛﹐又爲飲。尺弦﹐臍下急痛不安﹐下焦停水。

緩﹐不逮也。往來迂緩﹐呼吸徐徐﹐以气血向衰﹐故脈體爲之徐緩爾。爲風﹐爲虛﹐爲痺﹐爲弱﹐爲痛﹐在上爲項彊﹐在下爲腳弱。浮緩爲風﹐沈緩血气虛。左寸緩﹐心气不足﹐怔忡多忘﹐亦主項背急痛。關緩﹐風虛弦暈﹐腹脇气結。尺緩﹐腎虛冷﹐小便數﹐女人月事多。右寸緩﹐肺气浮﹐言語气短。關緩﹐胃弱气虛。浮緩﹐脾气虛弱﹐不沈不浮﹐從容和緩﹐乃脾家本脈也。尺緩下寒腳弱﹐風气祕滯。浮緩﹐腸風泄瀉﹔沈緩﹐小腹感冷。

滑﹐不濇也。往來流利﹐如珠走盤﹐不進不退﹐爲血實气壅之候﹐蓋血不勝於气也。爲嘔吐﹐爲痰逆﹐爲宿食﹐爲經閉。滑而不斷﹐經不閉﹔其斷者﹐經閉。上爲吐逆﹐下爲气結。滑數﹐爲結熱。左寸滑﹐心熱。滑而實大﹐心驚舌彊。關滑﹐汗熱﹐頭目爲患。尺滑﹐小便淋瀝﹐尿赤﹐莖中痛。右寸滑﹐痰飲﹐嘔逆。滑而實﹐肺熱毛髮焦﹐膈壅﹐咽漧﹐痰嗽﹐頭目昏﹐涕唾粘。關滑﹐脾熱﹐口臭及宿食不化﹐吐逆。滑實﹐胃熱。尺滑﹐因相火炎而引飲多﹐臍冷腹鳴﹐或時下利﹐婦人主血實气壅﹐月事不通。若和滑爲孕。

濇﹐不滑也。虛細而遲﹐往來極難﹐參伍不調﹐如雨沾沙﹐如輕刀刮竹然。爲气多血少之候﹐爲少血﹐爲亡汗﹐爲血痺痛﹐爲傷精。女人有孕爲胎痛﹐無孕爲敗血病。左寸濇﹐心神虛耗不安﹐及冷气心痛﹔關濇﹐肝虛血散﹐肋脹脇滿﹐身痛﹔尺濇﹐男子傷精及疝﹐女人月事虛敗﹐若有孕主胎漏。右寸濇﹐榮衛不和﹐上焦冷﹐痞气短﹐臂痛﹔關濇﹐脾弱不食﹐胃冷而嘔﹔尺濇﹐大便濇﹐津液不足﹐小腹寒﹐足脛逆冷。

長﹐不短也。指下有餘﹐而過於本位﹐气血皆有餘也。爲陽毒內蘊﹐三焦煩郁﹐爲壯熱。

短﹐不長也。兩頭無中間有﹐不及本位﹐气不足以前導其血也。爲陰中伏陽﹐爲三焦气壅﹐爲宿食不消。

大﹐不小也。浮取之若洪而浮﹐沈取之大而無力。爲血虛﹐气不能相入也。經云﹕大則病進。

小﹐不大也。浮沈取之﹐悉皆損小﹐在陽爲陽不足﹐在陰爲陰不足。前大後小﹐則頭痛目眩﹔前小後大﹐則胸滿短气。

緊﹐有力而不緩也。其來勁急﹐按之長﹐舉之若牽繩轉索之狀。爲邪風激搏伏於榮衛之間﹐爲痛﹐爲寒。浮緊﹐爲傷寒身疼﹔沈緊﹐爲腹中有寒﹐爲風癇。左寸緊﹐頭熱﹐目痛﹐項彊﹔緊而沈﹐心中气逆﹐冷痛。關緊﹐心腹滿痛﹐脇痛﹐肋急。緊而盛﹐傷寒﹐渾身痛﹔緊而實﹐痃癖。尺緊﹐腰腳臍下痛﹐小便難。右寸緊﹐鼻寒膈壅。緊而沈滑﹐肺實咳嗽。關緊﹐腹痛吐逆﹔緊盛﹐腹脹傷食。尺緊﹐下焦築痛。

弱﹐不盛也。極沈細而軟﹐怏怏不前﹐按之欲絕未絕﹐舉之卽無。由精气不足﹐故脈息痿弱而不振也。爲元气虧耗﹐爲痿弱不前﹐爲痼冷﹐爲關熱﹐爲泄精﹐爲虛汗。老得之順﹐壯得之逆。左寸弱﹐陽虛心悸﹐自汗。關弱﹐筋痿無力﹐婦人生產後客風面腫。尺弱﹐小便數﹐腎虛﹐耳聾﹐骨肉酸痛。右寸弱﹐身冷多寒﹐胸中短气。關弱﹑脾胃虛﹐食不化。尺弱﹐下焦冷痛﹐大便滑。

動﹐其狀如大豆﹐厥厥動搖﹐尋之有﹐舉之無﹐不往不來﹐不離其處﹐多於關部見之。動爲痛﹐爲驚﹐爲虛勞體痛﹐爲崩脫﹐爲泄痢。陽動則汗出﹐陰動則發熱。

伏﹐不見也。輕手取之﹐絕不可見﹔重取之﹐附著於骨。爲陰陽潛伏﹑關膈閉塞之候。爲精聚﹐爲瘕疝﹐爲食不消﹐爲霍亂﹐爲水气﹐爲榮衛气閉而厥逆。關前得之爲陽伏﹔關後得之爲陰伏。左寸伏﹐心气不足﹐神不守常﹐沈憂抑鬱﹔關伏﹐血冷﹐腰腳痛﹐及脇下有寒气﹔尺伏﹐腎寒精虛﹐疝瘕寒痛。右寸伏﹐胸中气滯﹐寒痰冷積﹔關伏﹐中脘積塊作痛﹐及脾有停滯﹔尺伏﹐臍下冷痛﹐下焦虛寒﹐腹中痼冷。

促﹐陽脈之極也。脈來數﹐時一止復來者﹐曰促。陽獨盛而陰不能相和也。或怒气逆上﹐亦令脈促。促爲气湧﹐爲狂悶﹐爲瘀血發狂。又爲气﹐爲血﹐爲飲﹐爲食﹐爲痰。蓋先以气熱脈數﹐五者或有一畱滯其間﹐則因之而爲促﹐非惡脈也。𨿽然﹐加卽死﹐退卽生。亦可畏哉﹗

結﹐陰脈之極也。脈來緩﹐時一止復來者﹐曰結。陰獨盛﹐而陽不能相入也。爲癥結﹐爲積聚﹐爲七情所郁。浮結爲寒邪滯經﹐沈結爲積气在內。又爲气﹐爲血﹐爲飲﹐爲食﹐爲痰。蓋先以气寒脈緩﹐而五者或一有畱滯於其間﹐則因而爲結。故張長沙謂結﹑促皆病脈。

芤﹐浮大而軟。尋之中空旁實﹐旁有中無。診在浮舉重按之間﹐爲失血之候。大抵气有餘血不足﹐血不能統气﹐故虛而大﹐若芤之狀也。左寸芤﹐主心血妄行﹐爲吐﹐爲衂﹔關芤﹐主脇間血气痛﹐或腹中瘀血﹐亦爲吐血﹐目暗﹔尺芤﹐小便血﹐婦人月事爲病。右寸芤﹐胸中積血﹐爲衂﹐爲嘔﹔關芤﹐腸癰瘀血﹐及嘔血不食﹔尺芤﹐大便血。又云﹕前大後細﹐脫血也﹐非芤而何﹖

革﹐沈伏實大﹐如按鼓皮曰革。气血虛寒﹐革易常度也。婦人則半產漏下﹐男子則亡血失精。又爲中風寒濕之診。

濡﹐無力也。虛軟無力﹐應手散細﹐如綿絮之浮水中﹐輕手若來﹐重手卻去。爲气血俱不足之候。爲少气﹐爲無血﹐爲疲損﹐爲自汗﹐爲下冷﹐爲痺。左寸濡﹐心虛易驚﹐盜汗短气﹔關濡﹐榮衛不和﹐精神離散﹐體虛少力﹔尺濡﹐男爲傷精﹐女爲脫血﹐小便數﹐自汗多。右寸濡﹐發熱憎寒﹐气乏體虛﹔關濡﹐脾軟不化物﹐胃虛不進食﹔尺濡﹐下元冷憊﹐腸虛泄瀉。

牢﹐堅牢也。沈而有力﹐動而不移﹐爲裏實表虛。關中气促﹐爲勞傷痿極。大抵其脈近乎無胃气者﹐故諸家皆爲危殆之脈。亦主骨間疼痛﹐气居於表。

疾﹐盛也。快於數爲疾﹐呼吸之間脈七至﹐熱極之脈也。在陽猶可﹐在陰爲逆。

細﹐微渺也。指下尋之﹐往來微細如綫。蓋血冷气虛﹐不足以充故也。爲元气不足﹐乏力無精﹐內外俱冷﹐痿弱洞泄﹐爲憂勞過度﹐爲傷濕﹐爲積﹐爲痛在內及在下。

代﹐更代也。動而中止﹐不能自還﹐因而復動﹐由是復止﹐尋之良久﹐乃復彊起﹐爲代。主形容羸瘦﹐口不能言。若不因病而人羸瘦﹐其脈代止﹐是一臟無气﹐他髒代之﹐眞危亡之兆也。若因病而气血驟損﹐以至元气不續﹐或風家痛家﹐脈見止代﹐只爲病脈。故傷寒家亦有心悸而脈代者﹐腹心痛。亦有結濇止代不勻者﹐勿以爲凶。蓋九痛之脈不可準也。又妊娠或有脈代者﹐此必三月餘之胎也﹐亦無慮焉。

散﹐不聚也。有陽無陰﹐按之滿指﹐散而不聚﹐來去不明﹐謾無根柢。爲气血耗散﹐腑臟气絕。在病脈主虛陽不斂﹐又主心气不足。大抵非佳脈也。

輟耕錄【元陶九成】

論脈

人稟天地五行之气﹐以生手三陽三陰﹑足三陽三陰﹐合爲十二經﹐以環絡一身﹐往來流通﹐無少間斷﹐其脈應於兩手三部焉。夫脈者﹐血也。脈不自動﹐气實使之﹐故有九候之法。《內經》云﹕脈者血之府。《說文》云﹕血理分袤行體者﹐從﹝派去氵﹞從血﹐亦作脈。《通釋》云﹕五臟六腑之气血﹐分流四體也。《釋名》云﹕脈﹐幕也。幕絡一體﹐字從肉從﹝派去氵﹞﹐﹝派去氵﹞音普拜切﹐水之邪流也。脈字從﹝派去氵﹞﹐取脈引之象。無求子云﹕脈之字﹐從肉從﹝派去氵﹞﹐又作衇。蓋脈以肉爲陽﹐脈以血爲陰。華佗云﹕脈者﹐血气之先也。气血盛則脈盛﹐气血衰則脈衰。血熱則脈數﹐血寒則脈遲﹐血微則脈弱﹐血气平則脈緩。晉王叔和分爲七表八里﹐可謂詳且至矣。然文理繁多﹐學者卒難究白。宋淳熙中南康崔子虛隱君嘉彥﹐以《難經》於六難專言浮沈﹐九難專言遲數﹐故用爲宗﹐以統七表八里而總萬病。其說以爲浮者爲表爲陽﹐外得之病也。有力主風﹐無力主气。浮而無力爲芤﹐有力爲洪。又沈爲實﹐沈者爲裏﹐爲陰﹐內受之病也。有力主積﹐無力主气。沈而極小爲微﹐至骨爲伏﹐無力爲弱。遲者爲陰﹐主寒﹐內受之病也。有力主痛﹐無力主冷。遲而少快爲緩﹐短細爲濇﹐無力爲濡。數者爲熱﹐主陽﹐外得之病也。有力主熱﹐無力主瘡。數而極弦爲緊﹐有力爲弦﹐流利爲滑。他若九道六極之殊﹐三焦五臟之辧﹐與夫持脈之道﹐療病之方﹐其間元妙俱在。《四脈元文》及《西原脈訣》等書﹐世以爲祕授﹐始由隱君傳之劉復眞先生﹐先生傳之朱宗陽煉師﹐煉師傳之張元白髙士。今往往有得其法者﹐學者其求諸﹖

東垣十書【元李杲】

辧脈

古人以脈上辧內外傷於人迎气口。人迎脈大於气口爲外傷﹐气口脈大於人迎爲內傷。此辧固是﹐但其說有所未盡耳。外感風寒﹐皆有餘之證﹐是從前客邪來也﹐其病必見於左手。左手主表﹐乃行陽二十五度。內傷飲食﹐及飲食不節﹐勞役不節﹐皆不足之病也﹐必見於右手。右手主裏﹐乃行陰二十五度。故外感寒邪﹐則獨左寸人迎脈浮緊﹐按之洪大。緊者﹐急甚於弦﹐是足太陽寒水之脈。按之洪大而有力﹐中見手少陰心火之脈。丁與壬合﹐內顯洪大﹐乃傷寒脈也。若外感風邪﹐則人迎脈緩﹐而大於气口一倍或兩倍三倍。內傷飲食﹐則右寸气口脈大於人迎一倍﹔傷之重者﹐過在少陰則兩倍﹐太陰則三倍。此內傷飲食之脈。若飲食不節﹐勞役過甚﹐則心脈變見於气口﹐是心火刑肺﹐其肝木挾心火之勢亦來薄肺。經云﹕侮所不勝寡於畏者是也。故气口脈急大而濇數﹐時一代而濇也。濇者﹐肺之本脈。代者﹐元气不相接﹐脾胃不及之脈。洪大而數者﹐心脈刑肺也。急者﹐肝木挾心火﹐而反克肺金也。若不甚勞役﹐惟右關脾脈大而數﹐謂獨大於五脈﹐數中顯緩﹐時一代也。如飲食不節﹐寒溫失所﹐則先右關胃脈損弱﹐甚則隱而不見﹐惟內顯脾脈之大數微緩時一代也。宿食不消﹐則獨右關脈沈而滑。經云﹕脈滑者﹐有宿食也。以此辧之﹐豈不明白易見乎﹖但恐山野間卒無醫者﹐何以診候﹖故復說病證以辧之﹗

論榮衛色脈參應之法

夫天地之道﹐曰陰與陽。陰陽在人﹐曰血與气。蓋血者榮也﹐气者衛也。榮者榮於中﹐衛者衛於外。所以榮行脈中﹐衛行脈外。脈者﹐血气之先也。血非脈則焉能榮於中﹖气非脈則焉能衛於外﹖二者相資而行﹐內則通於五臟六腑十二經絡﹐外則濡於九竅四肢百節毫毛。晝夜循行﹐如環無端﹐以成其度﹐會於寸口﹐變見於脈。故曰﹕气血者﹐人之神也﹔脈者﹐气血之神也。所以治病之始﹐五決爲紀。蓋五決者﹐五臟之色脈也。脈應於內﹐色應於外。其色之於脈﹐當相參應﹐故曰能合色脈可以萬全也。凡爲醫﹐先須調明色脈。若於此不精﹐𨿽聰慧辯博﹐亦不足委也。

論持手訣消息法

夫診候之法﹐常以平旦爲紀﹐陰气未散﹐陽气未動﹐飲食未進﹐血气未亂﹐經脈未隆﹐絡脈調勻﹐故乃可診有疾之脈。若遇倉卒病患﹐不拘此論。《內經》所謂持脈有道﹐虛靜爲保。但可澄神靜慮﹐調息凝心﹐視精明﹐察五色﹐聽音聲﹐問所苦﹐方始按寸尺﹐別浮沈﹐以此參照﹐決死生之分矣。復觀患人身形﹐長短肥瘦﹐老少男女﹐性情緩急﹐例各不同。故曰形气相得者生﹐參伍不調者病。謂如室女尼冠﹐脈當濡而弱﹐嬰兒孺子之脈細而疾﹐三四歲者﹐呼吸之間﹐脈當七八至爲平﹐比夫常人﹐特不同耳。大抵男子先診左手﹐女子先診右手﹔男子左脈大則順﹐女子右脈大則順。大凡診脈﹐先以中指揣按掌後髙骨﹐骨下爲關。得其關位﹐然後齊下左右二指。若臂長人疏排其指﹐若臂短人密排其指。三指停穩﹐先診上指曰寸口﹐浮按消息之﹐中按消息之﹐重按消息之﹔上竟消息之﹐下竟消息之﹔推而外之消息之﹐推而內之消息之﹔然後先關後尺消息之﹐一類此。若診得三部之中﹐浮沈滑濇遲疾不調﹐何病所主﹐外觀形色﹐內詳脈候﹐參詳處治﹐以忠告之。不可輕言談笑﹐亂說是非﹐左右瞻望﹐舉止忽略。此庸醫也。

三部所主臟腑病論

夫診候之道﹐醫者之難精也。若非燈下苦辛﹐勤於記誦﹐參師訪友﹐晝夜不遑﹐造次顚沛﹐寤寐俯仰﹐存心於此﹐安能知神聖之妙哉﹖古人曰﹕按其脈﹐知其疾﹐命曰神。以悟其探賾索隱之妙也。又曰﹕切其脈﹐治其病﹐謂之巧。以明其指別之功也。蓋三指相去毫釐之近﹐主病若千里之遠。觀夫指別之功﹐世人固以爲難﹐命曰神﹐豈容易可至哉﹖常考於經脈有三部﹐寸關尺也。從魚際至髙骨﹐卻行一寸曰寸﹔從寸上一分曰魚際﹐從寸至尺曰尺澤﹔寸後尺前爲關。關前爲陽﹐卽寸口也﹔關後爲陰﹐卽尺脈也。陽出陰入﹐以關爲界。寸主上焦﹐頭手皮毛﹔關主中焦﹐腹及腰﹔尺主下焦﹐小腹及足。此三部所主大略也。又有左右兩手三部﹐謂之六脈也。又有人迎气口神門所主﹐又各不同。蓋左手關前曰人迎﹐右手關前曰气口﹐兩關之後一分卽曰神門。故《脈法贊》曰﹕肝心出左﹐肺脾出右﹔腎與命門﹐俱出尺部﹔魂魄谷神﹐皆見寸口。所謂左手關前﹐心之部也﹐其經手少陰﹐與手太陽爲表裏﹐小腸合爲腑。左手關上﹐肝之部也﹐其經足厥陰與足少陽爲表裏﹐膽合爲腑。左手關後﹐腎之部也﹐其經足少陰﹐與足太陽爲表裏﹐膀胱合爲腑。右手關前﹐肺之部也﹐其經手太陰﹐與手陽明爲表裏﹐大腸合爲腑。右手關上﹐脾之部也﹐其經足太陰﹐與足陽明爲表裏﹐胃合爲腑。右手關後﹐命門之部也﹐其經手厥陰﹐與手少陽爲表裏﹐三焦合爲腑。此謂六部所主﹐臟腑十二經之義也。又脈要精微論曰﹕尺內兩旁則季脇也。尺外以候腎﹐尺裏以候腹。中附上﹐左外以候肝﹐內以候膈﹔右外以候胃﹐內以候脾。上附上﹐右外以候肺﹐內以候胸中﹔左外以候心﹐內以候膻中。前以候前﹐後以候後。上竟上者﹐胸喉中事也﹔下竟下者﹐小腹腰股膝脛足中事也。粗大者﹐陰不足陽有餘﹐爲熱中也。來疾去徐﹐上實下虛﹐爲厥顚疾﹔來徐去疾﹐上虛下實﹐爲惡風也。故中惡風者﹐陽气受也。有脈俱沈細數者﹐少陰厥也。沈細數散者﹐寒熱也。浮而散者爲眴僕。諸浮而數者﹐皆在陽﹐爲熱﹐其有躁者在手。諸細而沈者﹐皆在陰﹐則爲骨痛﹐其有靜者在足。數動一代者﹐病在陽之脈也﹐泄及便膿血。諸過者﹕切之濇者﹐陽气有餘也﹔滑者﹐陰气有餘也。陽气有餘﹐爲身熱無汗﹔陰气有餘﹐爲汗多身寒。陰陽有餘﹐則無汗身寒。推而外之﹐內而不外者﹐有心腹積也﹔推而內之﹐外而不內者﹐身有熱也。推而上之﹐上而不下者﹐腰足淸也﹔推而下之﹐下而不上者﹐頭項痛也。按之至骨﹐脈气少者﹐腰脊痛而身有痺也。已上諸疾﹐若非指明心了﹐烏可得其妙也﹖又平人气象論曰﹕一呼脈再動﹐一吸脈亦再動﹐呼吸定息﹐脈行五動﹐閏以太息。不大不小﹐不長不短﹐不滑不濇﹐不浮不沈﹐不遲不數﹐命曰平人。平人者﹐不病也。蓋平人之常气稟乎胃。胃气者﹐平人之常气也。所以人常稟气於胃﹐故脈以胃气爲本也。《正理論》曰﹕谷入於胃﹐脈道乃行。又《靈樞經》云﹕胃爲水谷之海也。又曰﹕脈應四時曰平。信夫四時之脈﹐皆以胃气爲本﹐謂春弦夏洪秋毛冬石。春之胃脈微弦曰平﹐餘皆仿此。逆四時則病矣。若診婦人之脈妊身﹐則愼勿亂投湯散。其婦人之脈﹐診得少陰脈動甚﹐則有子也。又曰﹕陰搏陽別則有子。又曰﹕身汗而無脈者﹐卽有妊也。蓋重身者﹐問其月事﹐觀其體貌﹐然後主治﹐不可忽也﹗又經曰﹕察色按脈﹐先別陰陽。蓋陰陽者天地之道也﹐是以治病者必求其本﹐本於陰陽寒暑四時五臟之根也。以脈言之﹐則浮沈也﹔以部言之﹐則尺寸也。故經云﹕脈者﹐陰陽之法﹐以應五臟。是謂呼出心與肺﹐呼入腎與肝﹐呼吸之間﹐脾受谷味﹐其脈在中也。以浮沈論之﹐則曰浮者陽也﹐沈者陰也。應在臟腑﹐則浮而大散者心也﹐浮而短濇者肺也﹐所以心肺俱浮也﹔牢而長者肝也﹐按之而大﹑舉指來實者腎也﹐所以肝腎俱沈也﹔遲緩而長者脾也。脾爲中州﹐所以脈在中也。仲景曰﹕大浮數動滑皆陽也﹐沈濇弱弦微皆陰也。陽者熱也﹐陰者寒也。所以寒則脈來沈而遲﹐熱則脈來浮而數。故曰諸數爲熱﹐諸遲爲寒﹐無如此驗也。《脈經》曰﹕諸浮爲風﹐諸緊爲痛﹐諸伏爲聚﹐諸弦爲飲﹐芤者失血。長則气治﹐短則气病﹐濇則煩心﹐大則病進。浮爲在表﹐沈爲在裏﹔遲爲在髒﹐數爲在腑。又形壯脈細﹐少气不足以息者危﹔形瘦脈大﹐胸中多气者斃。形气相得者生﹐參伍不調者病。三部九候﹐皆相失者死。此先聖診脈之大法也。故曰凡治病﹐則察其形气色澤﹐治之無後其時也。所以形气相得者生﹐色澤以浮者病易已﹐脈從四時者可治﹐脈弱以滑者是有胃气﹐此皆易治也。若形气相失﹐或色夭不澤﹐及脈逆四時﹐或脈實益堅﹐皆不可治。經所謂必察四難而明告之。又若病熱脈靜﹐泄而脈大﹐脫血脈實﹐汗後脈躁﹐此皆難治也。若瘡疽之人﹐膿血大泄﹐脈滑數者難治也。凡瘻膿多﹐或如淸泔﹐脈滑大散﹐寒熱發渴者﹐治之無功也。若患肺瘡者﹐咳嗽膿血﹐脈見洪滑﹐治之難痊矣。大凡診脈﹐見浮數應當發熱而反惡寒﹐𨿽頭項拘急﹐四肢煩痛。或復戰栗渴甚者﹐但有痛處﹐欲發瘡腫也。

相合脈經

脈之相合﹐各有虛實﹐不可作一體觀之。假令洪弦相合﹐洪客也﹐弦主也﹐子能令母實也﹔弦洪相合﹐弦客也﹐洪主也﹐母能令子虛也。余髒可以類推之。至於手足之經亦相合﹕假令傷寒脈浮緊而帶洪者﹐卽手經合也。餘仿此。假令侮所不勝者﹐挾其勢也。脈弦而入金之分﹐非挾火之勢﹐則不敢侵金之分。

虛實

假令水在木之分﹐是從後來。從後來者爲虛邪﹐𨿽在水爲虛邪﹐則木本虛矣。經曰﹕母能令子虛。

假令火在木之分﹐是從前來。從前來者爲實邪﹐𨿽在火爲實邪﹐則木本實矣。經曰﹕子能令母實。

假令兩手脈中弦﹐無表證﹐乃東方實也﹐是西方肺气大不足也﹐緣母虛所致也。當大補其脾﹐微補其肺﹔大瀉其火﹐微瀉其水。《雜證諸論》云﹕先調其气﹐次論諸疾。況此乃本經不足之證也。《難經》云﹕東方實﹐是西方虛也。又云﹕欲泄其邪﹐先補其虛。此之謂也。如是之證﹐當以溫藥補脾﹐以气藥燥劑爲用。如正气已勝﹐當以瀉火瀉風之藥﹐淸髙涼上﹐勿令入胃中。此爲全治。益黃﹕白朮﹑半夏﹑茯苓﹑甘艸﹐酒病得之加澤瀉。手足陽明二經用益黃者﹐燥濕而補其气也﹐實瀉黃也。瀉火木﹑瀉靑之類﹐羌活﹑防風﹑生地黃﹑黃連等分﹐黃芩倍之。凡用補藥﹐卽用各方之生數﹐理中丸﹑建中湯是也。瀉卽用各方之成數﹐七宣丸﹑七聖丸是也。

問兩手寸關弦疾脾弱火勝木旺土虧金爍當作何治

答曰﹕不從標本從乎中治也。木標也﹐土本也﹐火中也。金爍土虧木旺者皆火也﹐仲陽安神丸主之﹐山萸﹑門冬益金之气﹐金气勝則木自平﹔凝水石﹑牙硝火中添水﹐使變爲濕熱也。濕熱者﹐夏季之令也﹐非土而何﹖故用朱砂以墜火下行﹐是已將退與子﹐權行濕令也﹐是以弦得除而土自旺也。秋喘加人參與丹砂等﹐夏則不加。養气者﹐加沈香。欲發汗者﹐臨臥先服白粥一杯﹐後藥之﹐則汗也。寒熱神少振搖﹐小便淋或多或少﹐大便走完谷不化﹐口漧舌縮﹐唇吻有瘡﹐心下痞﹐大渴引飲﹐惡幹喜濕﹐目花﹐四肢無力﹐怠惰嗜臥﹐食不入﹐皮膚燥濇﹐面色黧黑﹐肌肉銷爍﹐胸腹中急﹐額上汗出﹐此法瀉火益濕補气。脈弦浮沈同治。气不化﹐小便不利﹐濕潤肌滑﹐熱蒸陰少﹐气不化。

气走﹐小便自利﹐燥肌燥濇爲迫﹐津液不能停﹐離朱丹主之。弦數者﹐陽陷於內﹐從外而之內也。弦則帶數﹐甲終於甲也﹔緊則帶洪﹐壬終於丙也。

若弦虛則無火﹐細則無水﹐此二脈從內之外也﹐不宜離朱丹。

脈當有神

脈之不病﹐其神不言當自有也。脈旣病﹐當求其中神之有與無焉。謂如六數七極﹐熱也﹐脈中有力卽有神也。三遲二敗﹐寒也﹐脈中有力﹐卽有神也。熱則有神﹐當泄其熱﹐則神在焉。寒則有神﹐當去其寒﹐則神在焉。寒熱之脈﹐無力無神﹐將何藥而泄熱去寒乎﹖苟不知此而遽泄去之﹐將何依以生﹖所以十亡八九。故經曰﹕脈者﹐血气之先。又云﹕血气者﹐人之神。可不謹養乎﹖可不察其有無乎﹖

察色脈以定吉凶

脈﹐地也﹔色﹐天也。地生天則順﹐天生地則逆。

假令得弦脈而面赤色﹐地生天也。地生天則順也﹐兒扶母兮瘥速也。

假令得弦脈而面黑色﹐天生地也。天生地則逆也﹐母抑子兮退遲也。

色者﹐陰中之陽气也﹐本乎天﹔脈者﹐陽中之陰气也﹐本乎地。

大則病進

散而浮大者心也。心主無爲﹐相火用事﹐是爲相應。以五服言之﹐王畿中也﹔以王畿言之﹐九重中也。君主無爲﹐當靜以養血。若浮大而出於外﹐非其所宜也。以王道言之﹐《書》云﹕外作禽荒﹐未或不亡。經云﹕主不明﹐則十二官危矣。此散而浮大者﹐君主兼臣下之權﹐而不知反﹐故曰大則病進。

辧脈浮所主病不同

浮者﹐沈之反也。瞥瞥然見於皮毛﹐上與皮毛相得﹐微按之則絕無有﹐如空中之浮雲。所主病一則爲風﹐一則爲虛。古人云﹕浮而有熱者虛也﹐浮而無熱者風也。予謂此未盡善。蓋風有八風﹐寒熱溫涼﹐各各不同。其中有風熱。止言脈浮﹐𨿽不能分別八面之風兼見脈候﹐止說浮而已。須兼見的證﹐單在一臟或兩髒相合﹐亦足以分何髒之病﹐言風無熱則非也。況八風之脈﹐皆見於左手寸脈外側。若右手行陰道脈中﹐受虛邪賊邪之風﹐亦於气口外側顯見。推而內之﹐外而不內者是也。其虛勞脈𨿽有傳變﹐必顯於內側﹐六脈互傳﹐皆爲不足之病。則是五臟傳變﹐必從四時傳變於外﹐六腑乃受之﹐如是則勝復之作﹐不能相過﹐此之謂也。若浮而弦者風也。見於左關﹔浮而濇者虛也﹐見於右寸。

三部脈治宜

兩寸脈實﹐謂之陽盛陰虛﹐下之則愈。兩寸脈俱虛﹐謂之陰陽皆虛﹐補陰則陽竭﹐補陽則陰竭﹐宜調之以甘藥。兩寸脈不足求之於地﹐地者脾胃也﹐當從陰引陽。兩寸脈短小﹐乃陽气不足﹐病在下也﹐謂之陰盛陽虛﹐取之下陵三里。補瀉無形﹐是謂導气同精﹐治在五亂中取法。乃不足病也。當取穴於腹募气海﹐臍下一寸五分﹔甚者取三里﹑气沖﹐以毫鍼引之。

兩關脈俱實﹐上不至發汗﹐下不至利大便﹐宜芍藥湯瀉其土實。兩關脈俱虛﹐脈沈細﹐宜服理中湯。脈弦遲﹐宜服建中湯﹐或加黃芪附子之類。

兩尺脈俱實﹐是陰盛陽虛﹐汗之則愈。兩尺脈俱虛﹐宜服姜附湯補陽。問﹕何陰虛而補陽﹖曰﹕陰本根於陽是也。仲景曰﹕兩尺脈俱虛者﹐不宜下﹐下之則爲逆﹐逆者死。兩尺脈或不見或短小﹐病在天上﹐求之於五臟背兪或血絡經隧伏火。蓋天上者陰火﹐故陽不收藏也。又《難經》云﹕下部無脈﹐或兩尺關絕﹐乃爲食塞﹐當吐。

丹溪心法【元朱震亨】

脈肖天地

昔軒轅使伶倫截嶰谷之竹﹐作黃鍾律管﹐以候天地之節气﹔使岐伯取气口作脈法﹐以候人之動气。故黃鍾之數九分﹐气口之數亦九分。律管具而寸之數始形﹐故脈之動也﹐陽得九分﹐陰得一寸﹐吻合於黃鍾。天不足西北﹐陽南而陰北﹐故男子寸盛而尺弱﹐肖乎天也﹔地不滿東南﹐陽北而陰南﹐故女子尺盛而寸弱﹐肖乎地也。黃鍾者﹐气之先兆﹐故能測天地之節候﹔气口者﹐脈之要會﹐故能知人命之死生。

能合色脈可以萬全

欲知其內者﹐當以觀乎外﹔診於外者﹐斯以知其內。蓋有諸內者形諸外﹐苟不以相參﹐而斷其病邪之逆順不可得也。爲工者﹐深燭厥理﹐故望其五色﹐以靑黃赤白黑以合五臟之脈﹐窮其應與不應﹔又切其五脈﹐急大緩濇沈以合其五臟之色﹐順與不順。誠能察其精微之色﹐診其微妙之脈﹐內外相參而治之﹐則萬舉萬全﹐的功可坐而致矣。《素問》曰﹕能合色脈﹐可以萬全。其意如此。原夫道之一气﹐判而爲陰陽﹐散而爲五行﹐而人之所稟皆備焉。夫五脈者天之眞﹐行血气﹐通陰陽﹐以榮於身﹔五色者气之華﹐應五行﹐合四時﹐以彰於面。惟其察色按脈而不偏廢﹐然後察病之機﹐斷之以寒熱﹐歸之以臟腑﹐隨證而療之﹐而獲全濟之效者﹐本於能合色脈而已。假令肝色如翠羽之靑﹐其脈微弦而急﹐所以爲生﹔若浮濇面短﹐色見如艸滋者﹐豈能生乎﹖心色如雞冠之赤﹐其脈當浮大而散﹐所以爲順﹔若沈濡而滑﹐色見如衃血者﹐豈能順乎﹖脾色如蟹腹之黃﹐其脈當中緩而大﹐所以爲從﹔若微弦而急﹐色見如枳實者﹐豈能從乎﹖肺色如豕膏之白﹐其脈當浮濇而短﹐所以爲吉﹔若浮大而散﹐色見如枯骨者﹐豈能吉乎﹖以至腎色見如烏羽之黑﹐其脈沈濡而滑﹐所以爲生﹔或脈來緩而大﹐色見如炲者死。死生之理﹐夫惟診視相參﹐旣以如此則藥證相對﹐厥疾弗瘳者﹐未之有也﹗抑嘗論之﹕容色所見﹐左右上下﹐各有其部﹔脈息所動﹐寸關尺中﹐皆有其位。左頰者肝之部﹐以合左手關位肝膽之分﹐應於風木爲初之气。顏爲心之部﹐以合於左手寸口心與小腸之分﹐應於君火﹐爲二之气。鼻爲脾之部﹐合於左手關脈脾胃之分﹐應於濕土﹐爲四之气。右頰肺之部﹐合於右手寸口。肺與大腸之分﹐應於燥金﹐爲五之气。頤爲腎之部﹐以合於左手尺中腎與膀胱之分﹐應於寒水﹐爲終之气。至於相火爲三之气﹐應於右手命門﹐三焦之分也。若夫陰陽五行﹐相生相勝之理﹐當以合之於色脈而推之也。是故脈要精微論曰﹕色合五行﹐脈合陰陽。十三難曰﹕色之與脈﹐當參相應。然而治病萬全之功﹐苟非合於色脈者﹐莫之能也。五臟生成篇云﹕心之合脈也﹐其榮色也。夫脈之大小滑濇沈浮可以指別﹐五色微診可以目察。繼之以能合色脈﹐可以萬全。謂夫赤脈之至也﹐喘而堅﹔白脈之至也﹐喘而浮﹔靑脈之至也﹐長而左右彈﹔黃脈之至也﹐大而虛﹔黑脈之至也﹐上堅而大。此先言五色﹐次言五脈﹐欲後之學者望而切之﹐以相合也。厥後扁鵲明乎此﹐述之曰﹕望而知之謂之神﹐切脈而知之謂之巧。深得《內經》之理也。下逮後世有立方者﹐目之曰神巧萬全﹐厥有旨哉。

診脈雜說

凡看脈﹐如得惡脈﹐當復手取如與正取同﹐乃元气絕﹐必難治矣﹔如與正取不同者﹐乃陰陽錯綜﹐未必死。

弦堅之脈﹐𨿽是有積﹐亦帶陰虛脈無水不軟之意。脈緊指者其气大虛多死﹐峻補气與水﹐參﹑朮﹑歸之類。若形脫者﹐必補气﹐參﹑朮。又面白補气﹐肥人補气。

濇弦脈

脈之狀不一﹐大率多兼見之。人之病有四﹕曰實﹐曰熱﹐曰寒﹐曰虛。故學診者亦必浮沈遲數爲之綱﹐以察病情。初學者又以浮數爲熱爲有餘﹐沈遲爲寒爲不足。其間最難體認者濇脈也。最難調治者弦脈也。濇脈細而遲﹐往來難且散﹔又曰短而止。得此脈者﹐固爲寒﹑爲濕﹑爲血虛﹑爲污血﹑爲气多﹐然亦有病熱與實者。或者得脈之帶濇﹐徒見其有細有遲有散﹐是皆不足之象﹐便以爲虛而寒﹐孟浪用藥﹐寧不誤人﹖若失或因多怒﹐或因憂鬱﹐或因厚味﹐或因補劑燥劑﹐或因表裏無汗﹐气騰血沸﹐淸化爲濁﹐老痰凝血﹐膠固雜揉﹐脈道濇滯﹐亦見濇狀﹐參之形證﹐病情斯見。先賢曰﹕濇而堅﹐按之不減有力﹐爲中焦實﹐有伏結﹐脾肺气寒實熱在胃中﹐可不愼歟﹖弦爲春令之脈﹐非春時而見者﹐木爲病也。五臟更相制伏﹐以防其太過。木爲病﹐則肝邪盛矣﹔肝之盛﹐金之衰也﹔金之衰﹐火之炎也﹔火之炎﹐水之弱也。金不足以制木﹐則土病矣。考之諸家則曰﹕弦者﹐虛也﹐爲反胃﹐爲痛痺。沈弦爲疝瘕﹔弦長爲積病﹔雙弦爲寒飲﹔雙弦而遲爲心下堅﹔偏弦飲也﹔弦急爲腹痛﹔弦而鉤主蜚屍﹔弦緊而微細主寒積﹔微弦而伏主癥不治﹔弦而大主半產漏下﹐亡血失精﹔弦而小主寒痺。弦在左寸﹐頭痛﹔弦在右寸﹐水走腸胃﹔弦在左關怒而血聚﹔弦在右關﹐寒痛﹐四肢拘急﹔弦在趺陽﹐腸痔下血﹔弦在尺中﹐小腹痛﹐白腸挺核。木邪風气上極﹐土敗爲病﹐先哲蓋常言之矣。惟金因火伏﹑木寡於畏之論﹐猶未發明。倘非滋水以降火﹐厚土以養金﹐而又以行濕散風導郁爲輔佐﹐邪何由得去﹖病何由得安﹖況弦脈爲病甚多﹐而治法又有隔二隔三之異﹐故不容於自默也﹗若曰不然﹐何弦屬陽﹖而仲景列沈濇弱微弦爲五陰之數﹐至於敗散殘賊之脈﹐又以弦爲之首﹐濇爲之中﹐其意可見。

格致餘論【元朱震亨】

脈大必病進論

脈﹐血之所爲﹐屬陰。大﹐洪之別名。火之象屬陽。其病得之於內傷者﹐陰虛爲陽所乘﹐故脈大﹐當作虛治之﹔其病得之於外傷者﹐邪客於經﹐脈亦大﹐當作邪勝治之。合二者而觀之﹐皆病證方長之勢也﹐謂之病進﹐不亦宜乎﹖海藏雲﹕君侵臣之事也。

左大順男右大順女論

肺主气﹐其脈居右寸﹐脾胃命門三焦﹐各以气爲變化運用﹐故皆附焉。心主血﹐其脈居左寸﹐肝膽腎膀胱皆精血之隧道管庫﹐故亦附焉。男以气成胎﹐則气爲之主﹔女挾血成胎﹐則血爲之主。男子久病﹐右脈充於左者﹐有胃气也﹐病𨿽重可治。女人久病﹐左脈充於右者﹐有胃气也﹐病𨿽重可治。反此者﹐虛甚也。或曰﹕左心小腸肝膽腎膀胱﹐右肺大腸脾胃命門三焦﹐男女所同不易之位也。《脈法贊》曰﹕左大順男﹐右大順女。吾子之言﹐非惟左右倒置﹐似以大爲充﹐果有說以通之乎﹖曰﹕大﹐本病脈也。今以大爲順﹐蓋有充足之義﹐故敢以充言之。《脈經》一部﹐諄諄於教爲醫者爾。此左右當以醫者爲言﹐若主於病﹐奚止於千里之謬﹖或曰﹕上文言肝心出左﹐脾肺出右﹔左主司官﹐右主司腑。下文言左爲人迎﹐右爲气口﹐皆以病人之左右而爲言。何若是之相反耶﹖曰﹕《脈經》第九篇

之第五章

﹐上文﹕大﹑浮﹑數﹑動﹑長﹑滑﹑沈﹑濇﹑弱﹑弦﹑短﹑微﹐此言形狀之陰陽。下文﹕關前關後等語﹐又言部位之陰陽。陰附陽﹐陽附陰﹐皆言血气之陰陽。同爲論脈之陰陽﹐而所指不同﹐若此上下異文﹐何足疑乎﹖贊曰﹕陰病治官﹐非治血乎﹖陽病治腑﹐非治气乎﹖由此參考﹐或恐於經意有合。

外科精義【元齊徳之】

論脈證名狀二十六種

夫脈之大體二十六種﹐此診脈之紀綱也。細而論之﹐毫釐少差﹐舉治必遠。總而言之﹐逆從虛實陰陽而已。兩者議之﹐以要其中。謹於諸家脈法中撮其機要﹐剪去繁蕪﹐載其精義。

浮脈之診﹐浮於指下﹐按之不足﹐舉之有餘﹐冉冉尋之﹐狀如太過﹐瞥瞥然見於皮毛間。其主表證﹐或爲風﹐或爲虛。浮而大散者心也﹐浮而短濇者肺也。浮而數者熱也。浮數之脈應發熱﹐其不發熱﹐而反惡寒者﹐瘡疽之謂也。

洪脈之診﹐似浮而大﹐按舉之則泛泛然滿三部﹐其狀如水之洪流﹐波之湧起。其主血實積熱瘡腫。論曰﹕脈洪大者﹐瘡疽之病進也。如瘡疽結膿未成者﹐宜下之﹔膿潰之後﹐脈見洪大則難治。若自利者不可救治。

滑脈之診﹐實大相兼﹐往來流利如珠﹐按之則累累然滑也。其主或爲熱﹐或爲虛﹐此陽脈也。瘡疽之病﹐膿未潰者﹐宜內消也。膿潰之後﹐宜托裏也。所謂始爲熱﹐而後爲虛也。

數脈之診﹐按之則呼吸之間動及六至﹐其狀似滑而數也。若浮而數則表熱也﹔沈而數則裏熱也。又曰諸數爲熱。仲景曰﹕脈數不時見﹐則生惡瘡。又曰﹕肺脈洪數﹐則生瘡也。診諸瘡洪數者﹐裏欲有膿結也。

散脈之診﹐似浮而散﹐按之則散而欲去﹐舉之則大而無力。其主气實而血虛﹐有表無裏。瘡腫膿潰之後﹐而煩痛尙未全退者﹐診其脈洪滑粗散難治也﹐以其正气虛而邪气實也。又曰﹕肢體沈重﹐肺脈大則斃﹐謂浮散者也。

芤脈之診﹐似浮而軟﹐按之中央空兩邊實。其主血虛﹐或爲失血。瘡腫之病﹐診得芤脈﹐膿潰後易治﹐以其脈病相應也。

長脈之診﹐按之則洪大而長﹐出於本位。其主陽气有餘也。傷寒得之﹐欲汗出自解也。長而緩者﹐胃脈也﹐百病皆愈﹐謂之長則气治也。

牢脈之診﹐按之則實大而弦﹐且沈且浮﹐而有牢堅之意。苦瘰癧結腫﹐診得牢脈者﹐不可內消也。

實脈之診﹐按舉有力而類結曰實。經曰﹕邪气勝則實﹐久病則虛。人得此最忌。瘡疽之人得此﹐宜急下之﹐以其邪气與臟腑俱實故也。

弦脈之診﹐按之則緊而弦。其似緊者﹐謂弦如按弦而不移﹐緊如切繩而轉動﹐以此爲異。春脈浮弦而平﹐不時見﹐則爲飲爲痛﹐主寒主虛。瘡疽論曰﹕弦洪相搏﹐外緊內熱﹐欲發瘡疽也。

緊脈之診﹐似弦而緊﹐按之如切繩而轉動。其主切痛積癖也。瘡腫得之﹐气血沈濇也﹐亦主痛也。

濇脈之診﹐按之則散而復來﹐舉之則細而不足。脈濇則气濇也﹐亦主血虛。瘡腫潰後得之﹐無妨也。

短脈之診﹐按之則不及本位。《內經》曰﹕短則气病。以其無胃气也。諸病脈短皆難治也。瘡腫脈短﹐眞气短也。

細脈之診﹐按之則縈縈如蜘蛛之絲而欲絕﹐舉之如無而似有﹐細而微。其主亡陽衰也。瘡腫之病﹐脈來細而沈﹐時直者﹐裏虛而欲變證也。

微脈之診﹐按之則軟小極微﹐其主虛也。眞气復者生﹐邪气勝者危。瘡腫之病﹐潰後脈微而勻﹐舉自差也。

遲脈之診﹐按舉來遲﹐呼吸定息﹐方得三至﹐其脈似緩而稍遲。痼疾得之則善﹐新疾得之則正气虛憊。瘡腫得之﹐潰後自痊。

緩脈之診﹐按舉似遲﹐而稍快於遲。仲景曰﹕陽脈浮大而濡﹐陰脈浮大而濡﹐陰陽同等﹐謂之緩脈。見長緩﹐百疾自瘳。凡諸瘡腫潰後﹐其脈濇遲緩者皆易愈﹐以其脈候相應﹐是有胃气也。

沈脈之診﹐舉之不足﹐按之方見﹐如爛綿。其主邪气在髒也﹐水气得之則逆﹐此陰脈也。瘡腫得之﹐邪气深也。

伏脈之診﹐比沈而伏﹐舉之則無﹐按之至骨方得﹐與沈相類﹐而邪气益深矣。

虛脈之診﹐按之不足﹐遲大而軟﹐輕舉指下豁然而空。經曰﹕脈虛則血虛﹐血虛生寒﹐陽气不足也。瘡腫脈虛﹐宜托裏和气養血也。

軟脈之診﹐按之則如帛在水中﹐極軟而沈細﹐亦謂之濡。其主胃气弱。瘡腫得之﹐補虛排膿托裏。

弱脈之診﹐似軟而極微﹐來遲而似有。仲景曰﹕微弱之脈﹐綿綿如瀉漆之絕。其主血气俱虛﹐形精不足﹐大抵瘡家沈遲濡弱﹐皆宜托裏。

促脈之診﹐按之則去數來時一止而復來。仲景曰﹕陽盛則促。主熱蓄於裏也。下之則和﹐瘡腫脈促﹐亦急下之。

結脈之診﹐按之則往來遲緩﹐時一止而復來。仲景曰﹕陰盛則結。經曰﹕促結則生﹐代則死。

代脈之診﹐按之則往來﹐動則中止不能自還﹐因而復動者﹐曰代脈也。代者气衰也﹐諸病見之不祥。大凡瘡腫之病﹐脈促結者﹐難治﹐而況見代脈乎﹖

動脈之診﹐見於關上﹐無頭尾﹐如豆大﹐厥厥然而動搖者是也。《脈經》曰﹕陰陽相搏﹐故謂之動。動於陽﹐則陽气虛而發厥﹔動於陰﹐則陰气虛而發熱。是陽生於尺﹐而動於寸﹔陰生於寸﹐而動於尺﹐不可不辧也。

論三部脈所主證候

夫寸關尺者﹐脈之位也。浮沈滑濇者﹐脈之體也。奠位分體﹐指文語證者﹐診脈之要道也。《脈經》曰﹕大凡診候兩手三部脈滑而遲﹐不浮不沈﹐不長不短﹐去來齊等者﹐無病也。

寸口脈浮者﹐傷風也。緊者﹐傷寒也。弦者﹐傷食也。浮而緩者﹐中風也。浮而數者﹐頭痛也。浮而緊者﹐膈上寒﹐脇下冷飲也。沈而緊者﹐心下寒而積痛。沈而弱者﹐虛損也。緩而遲者﹐虛寒也。微弱者﹐血气俱虛也。弦者頭痛心下有水也。雙弦者﹐兩脇下痛也。偏絕者﹐不遂也﹔俱絕者﹐不治也。潎潎如羹上肥者﹐陽气微也﹔連連如蜘蛛絲者﹐陽气衰也。

關主中焦胸腹中事﹐去來徐而緩者﹐無病也。浮者腹滿﹐而不欲食﹐胃虛脹也。滑者﹐客熱在胃也。數者﹐熱結中焦也。沈伏者﹐中焦水气﹐或嘔逆而吞酸也。弱者﹐胃气虛也。𨿽有虛熱﹐不可大攻﹐須防熱去則生寒也。牢而實者﹐腹滿向向﹐噎塞而不通﹐或腹大痛。濇者﹐气逆也。芤則瀉血。濇堅大實﹐按之不減而有力者﹐中焦實有結伏在胃也。微浮者﹐積熱不消﹐蛔動心悸也。

尺主下焦腰腎膝脛足中事也。尺脈浮者﹐風熱﹐小便難也。沈者﹐腰背痛﹐而腎气不足。數者﹐臍下熱痛﹐小便赤色﹐而惡寒也。遲者﹐下焦寒而陰虛也。緊者﹐臍下小腹急痛也。緩者﹐腳弱下腫而痿痺也。弱者﹐下冷而腎气衰也。軟者﹐腳不收而風痺﹐小便難也。伏者﹐小腹痛而疝瘕﹐谷不化也。細者﹐溏泄而下冷也。芤者﹐小便溲血而下虛也。牢而小者﹐足膝寒痺腳下隱隱疼痛也。細而急者﹐筋攣不能行也。來而斷絕者﹐男子小腹有滯气﹐婦人月水不利也。

論三部脈所主雜病法訣

夫三部之中﹐俱見一脈﹐所主雜病﹐略而言之﹐《脈經》曰﹕陽邪來見浮洪﹐陰邪來見微細﹐水谷之邪來見實堅﹐寒癖之邪來見弦小。又曰﹕浮而滑者﹐宿食也﹔短而滑者﹐酒病也﹔遲而滑者﹐脹滿也﹔洪而大者﹐傷寒也﹔浮而數者﹐傷風也﹔浮而急者﹐飲食不消﹐脾不磨也﹔沈而弦者﹐寒气結而陰痛也﹔浮而緩者﹐皮膚不仁也﹔滑而散者﹐癱瘓也﹔遲而緩者﹐寒癥也﹔浮而濇者﹐霍亂也﹔弱而濇者﹐反胃也﹔緊而滑者﹐吐逆也﹔短而數者﹐心痛也﹔弦而數者﹐爲瘧也﹔緊而急者﹐屍遁也﹔實小而堅者﹐病在內而冷也﹔浮滑而緊者﹐病在外而熱也﹔短而急者﹐病在上也﹔長而緩者﹐病在下也﹔長而弦者﹐病在肝也﹔滑而洪者﹐病在心也﹔微而軟者﹐病在脾也﹔浮而濇者﹐病在肺也﹔沈而緊者﹐病在腎也。又訣曰﹕諸浮爲風或爲虛也﹐諸緊爲痛或爲積也。諸濇爲痺﹐諸弦爲飲﹐諸數爲熱﹐諸遲爲寒﹐芤則爲失血﹐軟則爲虛。若脈沈沈澤澤﹐四肢不仁者﹐亡祟也﹔或大而搦搦者﹐社祟也﹔若脈來乍大乍小﹐乍短乍長者﹐鬼祟也。

世醫得效方【元危亦林】

十怪脈

一曰釜沸﹐二曰魚翔﹐三曰彈石﹐四曰解索﹐五曰屋漏﹐六曰蝦遊﹐七曰雀啄﹐八曰偃刀﹐九曰轉豆﹐十曰麻促。

釜沸脈在皮膚﹐有出無入。如湯湧沸﹐息數俱無。乃三陽數極﹐無陰之候。朝見夕死﹐夕見朝死。

魚翔脈在皮膚﹐頭定而尾搖。浮浮泛泛﹐三陰數極曰亡陽。當以死斷。魚翔脈似有似無。

彈石脈在筋肉間﹐辟辟湊指﹐促而堅。乃腎經眞髒脈見。遇戊己日﹐則不治。曰﹕彈石硬來尋卽散。

解索脈如解亂繩之狀﹐散散無序。腎與命門之气皆亡。戊己日篤﹐辰巳日不治。

屋漏脈在筋肉間﹐如殘澑之下﹐良久一滴﹐濺起無力。狀如水滴濺地貌。胃气榮衛俱絕﹐七八日死。

蝦遊脈在皮膚﹐如蝦游水面﹐杳然不見﹐須臾又來甚急。又依前隱然不動。醒者七日死﹐困者三日死。

雀啄脈在筋肉間﹐連連湊指。忽然頓無﹐如雀啄食之狀。蓋來三而去一也。脾元穀气已絕於內。醒者十一日死﹐困者六七日死。

偃刀脈如手循刀刃﹐無進無退﹐其數無準。由心元血枯﹐衛气獨居﹐無所歸宿。見之四日難療。

轉豆脈形如豆﹐周旋展轉﹐並無息數。臟腑空虛﹐正气飄散﹐象曰行屍。其死可立待也。

麻促脈如麻子之紛亂﹐細微至甚。蓋衛枯榮血獨濇。輕者三日死﹐重者一日殂矣。古今圖書集成醫部全錄卷八十

脈法

瀕湖脈學【明李時珍】

浮脈﹝陽﹞

浮脈﹐舉之有餘﹐按之不足﹐如微風吹鳥背上毛﹐厭厭聶聶如循楡莢﹐如水漂木﹐如撚蔥葉。

體狀﹕浮脈惟從肉上行﹐如循楡莢似毛輕﹔三秋得令知無恙﹐久病逢之卻可驚。

相類﹕浮如木在水中浮﹐浮大中空乃是芤﹔拍拍而浮是洪脈﹐來時𨿽盛去悠悠。

浮脈輕平似撚蔥﹐虛來遲大豁然空﹔浮而柔細方爲濡﹐散似楊花無定蹤。

主病﹕浮脈爲陽表病居﹐遲風數熱緊寒拘﹔浮而有力多風熱﹐無力而浮是血虛。

寸浮頭痛眩生風﹐或有風痰聚在胸﹔關上土衰兼木旺﹐尺中溲便不流通。

沈脈﹝陰﹞

沈脈﹐重手按至筋骨方得﹐如綿裹砂內剛外柔﹐如石投水必極其底。

體狀﹕水行潤下脈來沈﹐筋骨之間軟滑勻﹔女子寸兮男子尺﹐四時如此號爲平。

相類﹕沈幫筋骨自調勻﹐伏則推筋著骨尋﹔沈細如綿眞弱脈﹐弦長實大是牢形。

主病﹕沈潛水蓄陰經病﹐數熱遲寒滑有痰﹔無力而沈虛與气﹐沈而有力積並寒。

寸沈痰郁水停胸﹐關主中寒痛不通﹐尺部濁遺並泄痢﹐臂虛腰及下元痌。

遲脈﹝陰﹞

遲脈﹐一息三至﹐去來極慢。

體狀﹕遲來一息至惟三﹐陽不勝陰气血寒﹔但把浮沈分表裏﹐消陰須益火之原。

相類﹕脈來三至號爲遲﹐小快於遲作緩持﹔遲細而難知是濇﹐浮而遲大以虛推。

主病﹕遲司髒病或多痰﹐沈痼癥瘕仔細看﹔有力而遲爲冷痛﹐遲而無力定虛寒。

寸遲必是上焦寒﹐關主中寒痛不堪﹔尺是腎虛腰腳重﹐溲便不禁疝牽丸。

數脈﹝陽﹞

數脈﹐一息六至﹐脈流搏疾。

體狀﹕數脈息間常六至﹐陰微陽盛必狂煩﹔浮沈表裏分虛實﹐惟有兒童作吉看。

相類﹕數比平人多一至﹐緊來如數似彈繩﹔數而時止名爲促﹐數見關中動脈形。

主病﹕數脈爲陽熱可知﹐只將君相火來醫﹔實宜涼瀉虛溫補﹐肺病秋深卻畏之。

寸數咽喉口舌瘡﹐吐紅咳嗽肺生瘍﹔當關胃火並肝火﹐尺屬滋陰降火湯。

滑脈﹝陽中陰﹞

滑脈﹐往來前卻﹐流利展轉﹐替替然如珠之應指﹐漉漉如欲脫。

體狀相類﹕滑脈如珠替替然﹐往來流利卻還前﹔莫將滑數爲同類﹐數脈惟看至數間。

主病﹕滑脈爲陽元气衰﹐痰生百病食生災﹔上爲吐逆下蓄血﹐女脈調時定有胎。

寸滑膈痰生嘔吐﹐吞酸舌彊或咳嗽﹐當關宿食肝脾熱﹐渴痢﹝疒頹﹞淋看尺部。

濇脈﹝陰﹞

濇脈﹐細而遲﹐往來難﹐短且散﹐或一止復來﹐參伍不調﹐如輕刀刮竹﹐如雨沾沙﹐如病蠶食葉。

體狀﹕細遲短濇往來難﹐散止依稀應指間﹔如雨沾沙容易散﹐病蠶食葉慢而艱。

相類﹕參伍不調名曰濇﹐輕刀刮竹短而難﹔微似秒芒微軟甚﹐浮沈不別有無間。

主病﹕濇緣血少或傷精﹐反胃亡陽汗雨淋﹔寒濕入榮爲血痺﹐女人非孕卽無經。

寸濇心虛痛對胸﹐胃虛脇脹察關中﹔尺爲精血俱傷候﹐腸結溲淋或下紅。

虛脈﹝陰﹞

虛脈﹐遲大而軟﹐按之無力﹐隱指豁豁然空。

體狀相類﹕舉之遲大按之松﹐脈狀無涯類谷空﹔莫把芤虛爲一例﹐芤來脈大是慈蔥。

主病﹕脈虛身熱爲傷暑﹐自汗怔忡驚悸多﹔發熱陰虛須早治﹐養榮益气莫蹉跎。

血不榮心寸口虛﹐關中腹脹食難舒﹔骨蒸痿痺傷精血﹐卻在神門兩部居。

實脈﹝陽﹞

實脈﹐浮沈皆得﹐脈大而長﹐微弦﹐應指愊愊然。

體狀﹕浮沈皆得大而長﹐應指無虛愊愊彊﹔熱蘊三焦成壯火﹐通腸發汗始安康。

相類﹕實脈浮沈有力彊﹐緊如彈索轉無常﹔須知牢脈幫筋骨﹐實大微弦更帶長。

主病﹕實脈爲陽火郁成﹐發狂譫語吐頻頻﹔或爲陽毒或傷食﹐大便不通或气疼。

寸實應知面熱風﹐咽疼舌彊气塡胸﹔當關脾熱中宮滿﹐尺賞腰腸痛不通。

長脈﹝陽﹞

長脈﹐不小不大﹐迢迢自若﹐如循長竿末稍﹐爲平﹔如引繩﹐如循長竿﹐爲病。

體狀相類﹕過於本位脈名長﹐弦則非然但滿張﹔弦脈與長爭較遠﹐良工尺度自能量。

主病﹕長脈迢迢大小勻﹐反常爲病似牽繩﹔若非陽毒癲癇病﹐卽是陽明熱勢深。

短脈﹝陰﹞

短脈﹐不及本位﹐應指而回﹐不能滿部。

體狀相類﹕兩頭縮縮名爲短﹐濇短遲遲細且難﹔短濇而浮秋喜見﹐三春爲賊有邪干。

主病﹕短脈惟於尺寸尋﹐短而滑濇酒傷神﹔浮爲血濇沈爲痞﹐寸主頭疼尺腹疼。

洪脈﹝陽﹞

洪脈﹐指下極大﹐來盛去衰﹐來大去長。

體狀﹕脈來洪盛去還衰﹐滿指滔滔應夏時﹔若在春秋冬月分﹐升陽散火莫狐疑。

相類﹕洪脈來時拍拍然﹐共衰來盛似波瀾﹔欲知實脈參差處﹐舉按弦長愊愊堅。

主病﹕脈洪陽盛血應虛﹐相火炎炎熱病居﹔脹滿胃翻須早治﹐陰虛泄痢可愁知。

寸洪心火上焦炎﹐肺脈洪時金不堪﹔肝火胃虛關內察﹐腎虛陰火尺中看。

微脈﹝陰﹞

微脈﹐極細而軟﹐按之如欲絕﹐若有若無﹐細而稍長。

體狀相類﹕微脈輕微瞥瞥乎﹐按之欲絕有如無﹔微爲陽弱細陰弱﹐細比於微略較粗。

主病﹕气血微兮脈亦微﹐惡寒發熱汗淋漓﹔男爲勞極諸虛候﹐女作崩中帶下醫。

寸微气促或心驚﹐關脈微時脹滿形﹔尺部見之精血弱﹐惡寒消癉痛呻吟。

緊脈﹝陽﹞

緊脈﹐來往有力﹐左右彈人手﹐如轉索無常﹐如切繩﹐如紉簟綫。

體狀﹕舉如轉索切如繩﹐脈象因之得緊名﹔總是寒邪來作寇﹐內爲腹痛外身疼。

主病﹕緊爲諸痛主於寒﹐喘咳風癇吐冷痰﹔浮緊表寒須髮越﹐緊沈溫散自然安。

寸緊人迎气口分﹐當關心腹痛沈沈﹔尺中有緊爲陰冷﹐定是奔豚與疝疼。

緩脈﹝陰﹞

緩脈﹐去來小﹝馬吏﹞於遲﹐一息四至﹐如絲在經﹐不捲其軸﹐應指和緩﹐往來甚勻﹐如初春楊柳舞風之象﹐如微風輕颭柳梢。

體狀﹕緩脈阿阿四至通﹐柳梢裊裊颭輕風﹔欲從脈裏求神气﹐只在從容和緩中。

主病﹕緩脈榮衰衛有餘﹐或風或濕或脾虛﹔上爲項彊下痿痺﹐分別浮沈大小區。

寸緩風邪項背拘﹐關爲風眩胃家虛﹔神門濡泄或風祕﹐或是蹣跚足力迂。

芤脈﹝陽中陰﹞

芤脈﹐浮大而軟﹐按之中央空﹐兩邊實﹐中空外實﹐狀如慈蔥。

體狀﹕芤形浮大軟如蔥﹐按之旁有中央空﹔火犯陽經血上溢﹐熱侵陰絡下流紅。

相類﹕中空旁實乃爲芤﹐浮大而遲虛脈呼﹔芤更帶弦名曰革﹐血亡芤革勿虛虛。

主病﹕寸芤積血在於胸﹐關內逢芤腸胃癰﹔尺部見之多下血﹐赤淋紅痢漏崩中。

弦脈﹝陽中陰﹞

弦脈﹐端直似長﹐如張弓弦﹐按之不移﹐綽綽如按琴瑟弦﹐狀若箏弦﹐從中直過﹐挺然指下。

體狀﹕弦脈迢迢端直長﹐肝經木旺土應傷﹔怒气滿胸常欲叫﹐翳蒙瞳子淚淋浪。

相類﹕弦來端直似絲弦﹐緊則如繩左右彈﹔緊言其力弦言象﹐牢脈弦長沈伏間。

主病﹕弦應東方肝膽經﹐飲痰寒熱瘧纏身﹔浮沈遲數須分別﹐大小單雙有重輕。

寸弦頭痛膈多痰﹐寒熱癥瘕察左關﹔關右胃寒心腹痛﹐尺中陰疝腳拘攣。

革脈﹝陰﹞

革脈﹐弦而芤﹐如按鼓皮。

體狀主病﹕革脈形如按鼓皮﹐芤弦相合脈寒虛﹔女人半產並崩漏﹐男子榮虛或夢遺。

牢脈﹝陰中陽﹞

牢脈﹐似沈似伏﹐實大而長﹐微弦。

體狀相類﹕弦長實大脈堅牢﹐牢位常居沈伏間﹔革脈芤弦自浮起﹐革虛牢實要詳看。

主病﹕寒則牢堅裏有餘﹐腹心寒痛木乘脾﹔疝﹝疒頹﹞癥瘕何愁也﹖失血陰虛卻忌之﹗

濡脈﹝陰﹞

濡脈﹐極軟而浮細﹐如帛在水中﹐輕手相得﹐按之無有﹐如水上浮漚。

體狀﹕濡形浮細按須輕﹐水面浮綿力不禁﹔病後產中猶有藥﹐平人若見是無根。

相類﹕浮而柔細知爲濡﹐沈細而柔作弱持﹔微則浮微如欲絕﹐細來沈細近於微。

主病﹕濡爲亡血陰虛病﹐髓海丹田暗已虧﹔汗雨夜來蒸入骨﹐血山崩倒濕侵脾。

寸濡陽微自汗多﹐關中其柰气虛何﹖尺傷精血虛寒甚﹐溫補眞陰可起屙﹗

弱脈﹝陰﹞

弱脈﹐極軟而沈細﹐按之乃得﹐舉手無有。

體狀﹕弱來無力按之柔﹐柔細而沈不見浮﹔陽陷入陰精血弱﹐白頭猶可少年愁。

主病﹕弱脈陰虛陽气衰﹐惡寒發熱骨筋痿﹔多驚多汗精神減﹐益气調榮急早醫。

寸弱陽虛病可知﹐關爲胃弱與脾衰﹔欲求陽陷陰虛病﹐須把神門兩部推。

散脈﹝陰﹞

散脈﹐大而散﹐有表無裏﹐渙漫不收﹐無統紀﹐無拘束﹔至數不齊﹐或來多去少﹐或去多來少﹔渙散不收﹐如楊花散漫之象。

體狀﹕散似楊花散漫飛﹐去來無定至難齊﹔產爲生兆胎爲墮﹐久病逢之不必醫。

主病﹕散脈無拘散漫然﹐濡來浮細水中綿﹔浮而遲大爲虛脹﹐芤脈中空有兩邊。

左寸怔忡右寸汗﹐溢飲左關應軟散﹔右關軟散胻腫胕﹐散居兩尺魂應斷。

細脈﹝陰﹞

細脈﹐小於微而常有﹐細直而軟﹐若絲綫之應指。

體狀﹕細來累累細如絲﹐應指沈沈無絕期﹔春夏少年俱不利﹐秋冬老弱卻相宜。

主病﹕細脈縈縈血气衰﹐諸虛勞損七情乖﹔若非濕气侵腰腎﹐卽是傷精汗泄來。

寸細應知嘔吐頻﹐入關腹脹胃虛形﹔尺逢定是丹田冷﹐泄痢遺精號脫陰。

伏脈﹝陰﹞

伏脈﹐重按著骨﹐指下裁動﹐脈行筋下。

體狀﹕伏脈推筋著骨尋﹐指間裁動隱然深﹔傷寒欲汗陽將解﹐厥逆臍疼證屬陰。

主病﹕伏爲霍亂吐頻頻﹐腹痛多緣宿食停﹔蓄飲老痰成積聚﹐散寒溫裏莫因循。

食郁胸中雙寸伏﹐欲吐不吐常兀兀﹔當關腹痛困沈沈﹐關後疝疼還破腹。

動脈﹝陽﹞

動乃數脈見於關﹐上下無頭尾﹐如豆大﹐厥厥動搖。

體狀﹕動脈搖搖數在關﹐無頭無尾豆形團﹔其原本是陰陽搏﹐虛者搖兮勝者安。

主病﹕動脈專司痛與驚﹐汗因陽動熱因陰﹔或爲泄痢拘攣病﹐男子亡精女子崩。

促脈﹝陽﹞

促脈﹐來去數﹐時一止復來﹐如蹶之趨﹐徐疾不常。

體狀﹕促脈數而時一止﹐此爲陽極欲亡陰﹔三焦郁火炎炎盛﹐進必無生退可生。

主病﹕促脈惟將火病醫﹐其因有五細推之﹔時時喘咳皆痰積﹐或發狂斑與毒疽。

結脈﹝陰﹞

結脈﹐往來緩﹐時一止復來。

體狀﹕結脈緩而時一止﹐獨陰偏盛欲亡陽﹔浮爲气滯沈爲積﹐汗下分明在主張。

主病﹕結脈皆因气血凝﹐若痰結滯苦沈吟﹔內生積聚外癰腫﹐疝瘕爲殃病屬陰。

代脈﹝陰﹞

代脈﹐動而中止﹐不能自還﹐因而復動﹐脈至還入尺﹐良久方來。

體狀﹕動而中止不能還﹐復動因而作代看﹔病者得之猶可療﹐平人卻與壽相關。

相類﹕數而時止名爲促﹐緩止須將結脈呼﹔止不能回方是代﹐結生代死自殊塗。

主病﹕代脈元因髒气衰﹐腹痛泄痢下元虧﹔或爲吐瀉中宮病﹐女子懷胎三月兮。

五十不止身無病﹐數內有止皆知定﹔四十一止一臟絕﹐四年之後多亡命。三十一止卽三年﹐二十一止二年應﹔十動一止一年殂﹐更觀气色兼形證。

兩動一止三四日﹐三四動止應六七﹔五六一止七八朝﹐次第推之自無失。

診家正眼【明李中梓】

診脈法象論

叔和《脈經》止論二十四種﹐若夫長短二脈﹐缺而不載﹔牢革二脈﹐混而不分。更有七至名極卽爲疾脈﹐是指下恆見者﹐又何可廢乎﹖共得三十六脈﹐縷析而詳爲之辧﹐稍挾疑混者﹐悉簡其訛。從來晦蝕之義﹐今始得而昭明。然皆考據典章﹐衷以理要﹐終不敢以憑臆之說﹐罔亂千秋也。

浮脈﹝陽﹞

體象﹕浮在皮毛﹐如水漂木﹐舉之有餘﹐按之不足。

主病﹕浮脈爲陽﹐其病在表。寸浮傷風﹐頭疼鼻塞。左關浮者風在中焦﹔右關浮者﹐風痰在膈。尺部得浮﹐下焦風客﹐小便不利﹐大便祕濇。

兼脈﹕無力表虛﹐有力表實﹐浮緊風寒﹐浮遲中風﹐浮數風熱﹐浮緩風濕﹐浮芤失血﹐浮短气病﹐浮洪虛熱﹐浮虛暑憊﹐浮濇血傷﹐浮濡气敗。

按﹕浮之爲義﹐如木之浮水面也。浮脈法天﹐輕淸在上之象。在卦爲幹﹐在時爲秋﹐在人爲肺。《素問》曰﹕其气來毛而中央堅﹐兩旁虛﹐此謂太過﹐病在外﹔其气來毛而微﹐此謂不及﹐病在中。又曰﹕太過則气逆而背痛﹔不及則喘少气而咳﹐上气見血。又曰﹕肺脈厭厭聶聶﹐如落楡莢﹐曰肺平﹔肺脈不上不下﹐如循雞羽﹐曰肺病﹔肺脈來如物之浮﹐如風吹毛﹐曰肺死。王叔和云﹕舉之有餘﹐按之不足。最合浮脈之義。黎氏以爲如撚蔥葉﹐則混於芤脈矣。崔氏云﹕有表無裏﹐有上無下﹐則脫然無根﹐又混於散脈矣。《僞訣》云﹕尋之如太過是中候盛滿﹐與浮之名義﹐有何干涉乎﹖須知浮而盛大爲洪﹐浮而軟大爲虛﹐浮而柔細爲濡﹐浮而弦芤爲革﹐浮而無根爲散﹐浮而中空爲芤。毫釐疑似之間﹐相去便已千里﹐可不細心體認哉﹗寸關尺俱浮﹐直上直下﹐或癲或癇﹐腰背彊痛﹐不可俯仰﹐此督脈爲病也。夫肺臟職掌秋金﹐天地之气至秋而降﹔且金性重而下沈﹐何以與浮脈相應耶﹖不知肺金𨿽沈﹐然所主者實陽气也。況處於至髙﹐爲五臟六腑之華蓋﹐輕淸之用﹐與乾天合徳﹐故與浮脈相應耳。

沈脈﹝陰﹞

體象﹕沈行筋骨﹐如水投石﹐按之有餘﹐舉之不足。

主病﹕沈脈爲陰﹐其病在裏。寸沈短气﹐胸痛引脇﹔或爲痰飲﹐或水與血。關主中寒﹐因而痛結﹐或爲滿悶﹐吞酸筋急。尺主背痛﹐亦主腰膝﹐陰下濕癢﹐淋濁痢泄。

兼脈﹕無力裏虛﹐有力裏實﹐沈遲痼冷﹐沈數內熱﹐沈滑痰飲﹐沈濇血結﹐沈弱虛衰﹐沈牢堅積﹐沈緊冷疼﹐沈緩寒濕。

按﹕沈之爲義﹐如石之沈於水底也。沈脈法地﹐重濁在下之象。在卦爲坎﹐在時爲冬﹐在人爲腎。黃帝曰﹕冬脈如營﹐何如而營﹖岐伯曰﹕冬脈腎也﹐北方之水也﹐萬物所以含藏﹐其气來沈以軟﹐故曰營。其气來如彈石者﹐此爲太過﹐病在外﹐令人解﹝亻亦﹞﹐脊脈痛而少气﹐不欲言。其去如數者﹐此謂不及﹐病在中﹐令人心懸如病饑﹐脛中淸﹐脊中痛﹐小腹痛﹐小便黃赤。又曰﹕脈來喘喘累累如鉤﹐按之而堅﹐曰腎平﹔冬以胃气爲本﹐脈來如引葛﹐按之益堅﹐曰腎病﹔脈來發如奪索﹐辟辟如彈石﹐曰腎死。楊氏曰﹕如綿裹砂﹐內剛外柔。審度名義﹐頗不相戾。《僞訣》妄曰﹕緩度三關﹐狀如爛綿﹐則是弱脈﹐而非沈脈矣。若緩度三關﹐尢不可曉。沈而細軟爲弱脈﹐沈而弦勁爲牢脈﹐沈而著骨爲伏脈﹐剛柔淺深之間﹐宜熟玩而深思也﹗夫腎之爲髒﹐配坎應冬﹐萬物蟄藏﹐陽气下陷﹐烈爲雪霜。故其脈主沈﹐陰而居裏。若誤汗則如蟄虫出而見霜﹐誤下則如飛蛾入而見湯也。

遲脈﹝陰﹞

體象﹕遲脈爲陰象﹐爲不足﹐往來遲慢﹐三至一息。

主病﹕遲脈主髒﹐其病爲寒。寸遲上寒﹐心痛停凝﹔關遲中寒﹐癥瘕攣筋﹔尺遲火衰﹐小便不禁﹐或病腰足﹐疝痛牽陰。

兼脈﹕有力積冷﹐無力虛寒﹔浮遲表冷﹐沈遲裏寒。遲濇血少﹐遲緩濕寒﹔遲滑脹滿﹐遲微難安。

按﹕遲之爲義﹐遲滯而不能中和也。脈以一息四至爲和平﹐若一息三至﹐則遲而不及矣。陰性多滯﹐故陰寒之證脈必見遲也。譬如太陽於南陸﹐則火度而行數﹔隸於北陸﹐則水度而行遲﹔卽此可以徵陰陽遲速之故矣。《僞訣》云﹕重手乃得﹐是沈脈而非遲矣。又云﹕狀且難﹐是濇脈而非遲矣。一息三至﹐甚爲分明。而誤云隱隱﹐是微脈﹐而非遲矣。遲而不流利則爲濇﹔脈遲而有歇止則爲結脈﹔遲而浮大且軟則爲虛脹。至於緩脈﹐絕不相類。夫緩以脈形之寬緩得名﹐遲以至數之不及爲義。故緩脈四至﹐寬緩和平﹔遲脈三至﹐遲滯不前。然則二脈迥別﹐又安足混哉﹖以李瀕湖之通達﹐亦云﹕小快於遲作緩。持以至數論緩脈﹐是千慮之一失也。王叔和曰﹕一呼一至曰離經﹐二呼一至曰奪精﹐三呼一至曰死﹐四呼一至曰命絕﹐此損之脈也。一損損於皮毛﹐二損損於血脈﹐三損損於肌肉﹐四損損於筋﹐五損損於骨。是知脈之至數愈遲﹐則証之陰寒益盛矣。

數脈﹝陽﹞

體象﹕數脈屬陽﹐象爲太過﹐一息六至﹐往來越度。

主病﹕數脈主腑﹐其病爲熱。寸數喘咳﹐口瘡肺癰﹔關數胃熱﹐邪火上攻﹔尺爲相火﹐遺濁淋癃。

兼脈﹕有力實火﹐無力虛火。浮數表熱﹐沈數里熱﹔陽數君火﹐陰數相火﹔右數火亢﹐左數陰戕。

按﹕數之爲義﹐躁急而不能中和也。一呼脈再動﹐气行三寸﹔一吸脈再動﹐气行三寸﹔呼吸定息气﹐行六寸﹔一晝一夜﹐凡一萬三千五百息﹐當五十營周於身﹐脈行八百一十丈。此經脈周流恆常之揆度也。若一息六至﹐豈非越其常度耶﹖火性急速﹐故陽盛之證﹐脈來必數也。《僞訣》立七表八里﹐而獨遺數脈﹐止歌於心臟﹐此其過非淺鮮也﹗數而弦急則爲緊脈﹐數而流利則爲滑脈﹐數而有止則爲促脈﹐數而過極則爲疾脈﹐數如豆粒則爲動脈。古人云﹕脈書不厭千回讀﹐熟讀深思理自知。只如相類之脈﹐非深思不能辧別﹐非熟讀不能諳識也。王叔和曰﹕一呼再至曰平﹐三至曰離經﹐四至曰奪精﹐五至曰死﹐六至曰命盡﹐此至之脈也。乃知脈形愈數﹐則受證愈熱矣。肺部見之爲乘金賊脈﹐秋月逢之爲克令凶徵。

滑脈﹝陽中之陰﹞

體象﹕滑脈替替﹐往來流利﹐盤珠之形﹐荷露之義。

主病﹕滑脈爲陽多主痰液。寸滑咳嗽﹐胸滿吐逆﹔關滑胃熱﹐壅气傷食﹔尺滑病淋﹐或爲痢積﹐男子溺血﹐婦人經郁。

兼脈﹕浮滑風痰﹐沈滑痰食﹐滑數痰火﹐滑短气塞。滑而浮大﹐尿則陰痛﹔滑而浮散﹐中風癱瘓﹔滑而沖和﹐娠孕可決。

按﹕滑之爲言﹐往來流利而不濇滯也。陰气有餘﹐故脈來流利如水。夫脈者血之府也﹐血盛則脈滑﹐故腎脈宜之。張仲景以翕奄沈爲滑﹐而人莫能解。蓋翕者浮也﹐奄者忽也﹐謂忽焉而浮﹐忽焉而沈﹐摩寫往來流利之狀﹐極爲曲至也。《僞訣》云﹕按之卽伏﹐三關如珠﹐不進不退。與滑之名義殊屬支離。曰伏﹐曰不進不退﹐尢爲怪誕。王叔和以關滑爲胃家有熱﹐《僞訣》以關滑爲胃家有寒。叔和以尺滑爲下焦蓄血﹐《僞訣》以尺滑爲臍下如冰。何相反悖謬一至此乎﹖又考叔和云﹕與數相似。則滑必兼數。而李時珍以滑爲陰气有餘﹐是何不相侔耶﹖當以浮沈寸尺爲辧耳﹗滑脈爲陽中之陰﹐以其形兼數也﹐故爲陽﹔以其形如水也﹐故爲陽中之陰。大抵兼浮者﹐毗於陽﹔兼沈者﹐毗於陰。是以或熱或寒﹐古無定稱也。衡之以浮沈﹐辧之以尺寸﹐庶無悞耳。

濇脈﹝陰﹞

體象﹕濇脈蹇滯﹐如刀刮竹﹐遲細而短﹐三象俱足。

主病﹕濇爲血滯﹐亦主精傷。寸濇心痛﹐或爲怔忡﹔關濇陰虛﹐因而中熱﹔右關上虛﹐左關脇脹﹔尺濇遺淋﹐血痢可決﹔孕爲胎病﹐無孕血竭。

兼脈﹕濇而堅大﹐爲有實熱﹔濇而虛軟﹐虛火炎灼。

按﹕濇者﹐不流利﹐不爽快之義也。《內經》曰﹕參伍不調。謂其凝滯而至數不和勻也。《脈訣》以輕刀刮竹爲諭者﹐刀刮竹﹐則阻滯而不滑也。通眞子以如雨沾沙爲諭者﹐謂雨沾金石則滑而流利﹐雨沾沙土則濇而不流也。李時珍以病蠶食葉爲諭者﹐謂其遲慢而艱難也。《僞訣》云﹕指下尋之似有﹐舉之全無﹐則是微脈而非濇脈也。王叔和謂其一止復來﹐亦有疵病。蓋濇脈往來遲難﹐有類乎止而實非止也。又曰﹕細而遲﹐往來難且散者﹐乃浮分多而沈分少﹐有類乎散而實非散也。須知極細極軟似有若無爲微脈﹐浮而且細且軟爲濡脈﹐沈而且細且軟爲弱脈。三者之脈﹐皆指下模糊而不淸爽﹐有似乎濡而實有分別也。肺之爲髒﹐气多血少﹐故右寸見之﹐爲合度之診﹔腎之爲髒﹐專司精血﹐故左尺見之﹐爲虛殘之候。不問男婦﹐凡尺中沈濇者﹐必艱於嗣﹐正血少精傷之確證也。如懷子而得濇脈﹐則血不足以養胎﹔如無孕而得濇脈﹐將有陰衰髓竭之憂矣。大抵一切世間之物﹐濡潤者則必滑﹐枯槁者則必濇。故滑爲痰飲﹐濇主陰衰。理有固然﹐無可疑者。

虛脈﹝陰﹞

體象﹕虛合四形﹐浮大遲軟﹔及乎尋按﹐幾不可見。

主病﹕虛主血虛﹐又主傷暑。左寸心虧﹐驚悸怔忡﹔右寸肺虧﹐自汗气怯。左關肝傷﹐血不榮筋﹔右關脾寒﹐食不消化。左尺水衰﹐腰膝痿痺﹔右尺火衰﹐寒證蜂起。

按﹕虛之爲義﹐中空不足之象也﹐專以軟而無力得名也。王叔和云﹕虛脈遲大而軟﹐按之豁豁然空。如此言最爲合義﹐𨿽不言浮字﹐而曰按之豁豁然空﹐則浮字之義已包含具足矣。崔紫虛以爲形大力軟﹐其虛可知﹐但欠遲字之義耳。《僞訣》云﹕尋之不足﹐舉之有餘。是浮脈而非虛脈矣。浮以有力得名﹐虛以無力取象﹐有餘二字﹐安可施之虛脈乎﹖楊仁齋曰﹕狀如柳絮散漫而遲滑。伯伯仁曰﹕散大而軟。二家之言俱是散脈﹐而非虛脈矣。夫虛脈按之𨿽軟﹐猶可見也﹔散脈按之絕無﹐不可見也。虛之異於濡者﹐虛則遲大而無力﹐濡則細小而無力也。虛之異於芤者﹐虛則愈按而愈軟﹐芤則重按而仍見也。王叔和《脈經》曰﹕血虛脈虛。而獨不言气虛者何也﹖气爲陽主浮分﹐血爲陰主沈分。今浮分大而沈分空﹐故獨主血虛耳。且夫虛脈兼遲﹐遲爲寒象。大凡証之虛極者必挾寒﹐理勢然也。故虛脈行於指下﹐則益火之原以消陰翳﹐可劃然決矣。更有浮取之而且大且數﹐重按之而豁然如無﹐此名內眞寒而外假熱。古人以附子理中湯冰冷與服﹐治以內眞寒而外假熱之劑也。

實脈﹝陽﹞

體象﹕實脈有力﹐長大而堅﹐應指愊愊﹐三候皆然。

主病﹕血實脈實﹐火熱壅結。左寸心勞﹐舌彊气湧﹔右寸肺病﹐嘔逆咽疼。左關見實﹐肝火脇痛﹔右關見實﹔中滿气疼。左尺見之﹐便閉腹痛﹔右尺見之﹐相火亢逆。

兼脈﹕實而且緊﹐寒積稽畱﹔實而且滑﹐痰凝爲祟。

按﹕實之爲義﹐邪气盛滿﹐勁堅有餘之象也。旣大矣而且兼長﹐旣長大矣而且有力﹐旣長大有力矣而且浮中沈三候皆然﹐則諸陽之象﹐莫不畢備焉。見此脈者﹐必有大邪﹑大熱﹑大積﹑大聚。故王叔和《脈經》云﹕實脈浮沈皆得﹐脈大而長﹐微弦應指﹐愊愊然。又曰﹕血實脈實。又曰﹕脈實者﹐水谷爲病。又曰﹕气來實彊﹐是謂太過。由是測之﹐則但主實熱﹐不主虛寒﹐較若列眉矣。故叔和有尺實則小便難之說。乃《僞訣》謬以尺實爲小便不禁﹐柰何與叔和適相反耶﹖又妄謂如繩應指來﹐則是緊脈之形﹐而非實脈之象矣。夫緊脈之與實脈﹐𨿽相類而實相懸﹐但緊脈弦急如切繩﹐而左右彈人手﹔實脈則且大且長﹐三候皆有力也。緊脈者﹐熱爲寒束﹐故其象繃急而不寬舒﹔實脈者﹐邪爲火迫﹐故其象堅滿而不和柔。以證合之﹐以理察之﹐便昭昭於心目之間﹐而不可混淆矣。又按﹕張潔古惑於謬訣實主虛寒之說﹐而遂以姜附施治﹐此不可爲訓也。或實而兼緊者﹐庶乎相當﹐苟非緊象﹐而以大溫之劑﹐施於大熱之人﹐其不立斃者幾希矣﹗以潔古之智﹐當必是兼緊之治法無疑耳。

長脈﹝陽﹞

體象﹕長脈迢迢﹐首尾俱端﹐直上直下﹐如循長竿。

主病﹕長主有餘﹐气逆火盛。左寸見長﹐君火爲病﹔右寸見長﹐滿逆爲定。左關見良﹐木實之殃﹔右關見長﹐土郁脹悶。左尺見之﹐奔豚衝競﹔右尺見之﹐相火專令。

按﹕長脈之爲義﹐首尾相稱﹐往來端直也。在時爲春﹐在卦爲震﹐在人爲肝。肝主春生之令﹐天地之气﹐至此而發舒﹐脈象應之﹐故得長也。《內經》曰﹕長則气治。李月池曰﹕心脈長者﹐神彊气壯﹔腎脈長者﹐蒂固根深。皆言平脈也。如上文主病云云﹐皆言病脈也。《內經》曰﹕肝脈來軟弱﹐招招如揭長竿末梢﹐曰肝平﹔肝脈來盈實而滑﹐如循長竿﹐曰肝病。故知長而和緩﹐卽合春生之气﹐而爲健旺之徵﹔長而硬滿﹐卽屬火亢之形﹐而爲疾病之應也。舊說過於本位﹐名爲長脈。久久審度﹐而知其必不然他。寸而上過則爲溢脈﹐寸而下過卽爲關脈﹔關而上過卽爲寸脈﹐關而下過卽爲尺脈﹔尺而上過卽屬關脈﹐尺而下過卽爲復脈。由是察之﹐然則過於本位﹐理之所必無﹐而義之所不合也。惟其狀如長竿﹐則直上直下﹐首尾相應﹐非若他脈之上下參差﹐首尾不勻者也。凡實牢弦緊四脈﹐皆兼長脈﹐故古人稱長主有餘之疾﹐非無本之說矣。

短脈﹝陰﹞

體象﹕短脈濇小﹐首尾俱俯﹐中間突起﹐不能滿部。

主病﹕短主不及﹐爲气虛證。短居左寸﹐心神不定﹔短見右寸﹐肺虛頭痛。短在左關﹐肝气有傷﹔短在右關﹐膈間爲殃。左尺短時﹐少腹必疼﹔右尺短時﹐眞火不隆。

按﹕短之爲象﹐兩頭沈下﹐而中間獨浮也。在時爲秋﹐在人爲肺﹐肺應秋金﹐天地之气﹐至是而收斂。人身一小天地﹐故蓄縮之象相應而短脈見也。《內經》曰﹕短則气病。蓋以气屬陽﹐主乎之沛﹐若短脈獨見﹐气衰之確兆也。然肺爲主气之髒﹐偏與短脈相應﹐則又何以說也﹖《素問》曰﹕肺之平脈﹐厭厭聶聶﹐如落楡莢。則短中自有和緩之象﹐气乃乃原作「仍」﹐據文意攺。治也。若短而沈且濇﹐而謂气不病可乎﹖髙陽生以短脈爲中間有﹑兩頭無﹐爲不及本位。嘗衷之以至理﹐而知其說不能無獘也。蓋脈以貫通爲義﹐一息不運則機緘窮﹐一毫不續則穹壤判﹐豈有斷絕不通之理哉﹖假使上不貫通則爲陽絕﹐下不貫通則爲陰絕﹐俱爲必死之脈矣。戴同父亦悟及於此﹐而云短脈則當見於尺寸﹔若關中見短﹐是上不通寸﹐下不通尺﹐爲陰陽絕脈﹐而必死。據同父之說﹐極爲有見﹐然尺與寸可短﹐依然落於陰絕陽絕矣。殊不知短脈非兩頭斷絕也。特兩頭俯而沈下﹐中間突而浮起﹐仍自貫通者也。王叔和曰﹕應指而回﹐不能滿部。亦非短脈之合論也。

李時珍曰﹕長脈屬肝﹐宜於春。短脈屬肺﹐宜於秋。但診肺肝﹐則長短自見。故知非其時﹑非其部﹐卽爲病脈也。

洪脈﹝陽﹞

體象﹕洪脈極大﹐狀如洪水﹐來盛去衰﹐滔滔滿指。

主病﹕洪爲盛滿。气壅火亢。左寸洪大﹐心煩舌破﹔右寸洪大﹐胸滿气逆。左關見洪﹐肝脈太過﹔右關見洪﹐脾土脹熱。左尺洪兮﹐水枯便難﹔右尺洪兮﹐龍火燔灼。

按﹕洪脈卽大脈也。如堯時洪水之洪﹐諭其盛滿之象也。在卦爲離﹐在時爲夏﹐在人爲心。時當朱夏﹐天地之气﹐酣滿暢遂。脈者﹐得气血之先﹐故應之以洪﹔洪者大也﹐以水諭也。又曰鉤者﹐以木諭也。夏木榮滋﹐枝葉敷布﹐重而下垂﹐故如鉤也。鉤卽是洪﹐名異實同﹐《素問》以洪脈來盛去衰﹐頗有微旨。大抵洪脈只是根腳闊大﹐卻非堅硬。若使大而堅硬﹐則爲實脈﹐而非洪脈矣。《內經》謂大則病進﹐亦以其气方張也。黃帝問曰﹕夏脈如鉤﹐何如而鉤﹖岐伯曰﹕夏脈心也﹐南方火也﹐萬物所以盛長也﹐其气來盛去衰﹐故曰鉤﹐反此者病。黃帝曰﹕何如而反﹖岐伯曰﹕其气來盛去亦盛﹐此謂太過﹐病在外﹔其气來不盛﹐去反盛﹐此謂不及﹐病在中。太過則令人身熱而膚痛﹐爲浸淫﹔不及則令人心煩﹐上見咳嗽﹐下爲气泄。王叔和云﹕夏脈洪大而散﹐名曰平脈。反得沈濡而滑者﹐是腎之乘心﹐水之克火﹐爲賊邪﹐死不治。反得大而緩者﹐是脾之乘心﹐子之扶母﹐爲實邪﹐𨿽病自愈。反得弦細而長者﹐是肝之乘心﹐母之歸子﹐爲虛邪﹐𨿽病易治。反得浮濇而短者﹐是肺之乘心﹐金之陵火﹐爲微邪﹐𨿽病卽瘥。凡失血下痢﹐久嗽久病之人﹐俱忌洪脈。經曰﹕形瘦脈大﹐多气者死。可見形證不與脈相合者﹐均非吉兆。

微脈﹝陰﹞

體象﹕微脈極細﹐而又極軟﹐似有若無﹐欲絕非絕。

主病﹕微脈模糊﹐气血大衰。左寸驚怯﹐右寸气促。左關寒攣﹐右關胃冷。左尺得微﹐髓竭精枯﹔右尺得微﹐陽衰命絕。

按﹕微之爲言無也﹐其象極細極軟。古人以塵與微並稱﹐便可想見其細軟之極矣。仲景曰﹕瞥瞥如羹上肥﹐狀其軟而無力也﹔縈縈如蜘蛛絲﹐狀其細而難見也。所以古人有言曰﹕似有若無﹐欲絕非絕﹐惟斯八字可爲微脈傳神。若醫者心神浮越﹐未能虛靜﹐而卒然持之﹐竟不可得而見也。世俗未察微脈之義﹐每見脈之細者﹐輒以微細二字並稱﹐是何其言之不審耶﹖輕取之而如無﹐故曰陽气衰﹕重按之而欲絕﹐故曰陰气竭。長病得之多不可救者﹐謂正气將次滅絕也。卒病得之猶或可生者﹐謂邪气不至深重也。李時珍曰﹕微主久虛血弱之病。陽微則惡寒﹐陰微則發熱﹐自非峻補﹐難可回春。髙陽生曰﹕虛中日久爲崩帶﹐漏下多時骨髓枯。尙未足以該微之主病也。按算數以十微爲一忽。由是推之﹐則微之渺小難見﹐蓋可知矣。

細脈﹝陰﹞

體象﹕細直而軟﹐累累縈縈﹐狀如絲綫﹐較顯於微。

主病﹕細主气衰﹐諸虛勞損。細居左寸﹐怔忡不寐﹔細居右寸﹐嘔吐气怯。細入左關﹐肝陰枯竭﹔細入右關﹐胃虛脹滿。左尺若細﹐泄痢遺精﹕右尺若細﹐下元冷憊。

按﹕細之爲義﹐小也細也﹐狀如絲也。微脈則模糊而難見﹐細脈則顯明而易見﹐故細比於微﹐稍稍較大也。《僞訣》乃云﹕極細。則是微脈而非細脈矣。王啟元曰﹕狀如莠蓬。善摩其柔細之態也。王叔和《脈經》云﹕細而血少气衰﹐有此證則順﹐無此證則逆。故吐利失血得沈細者生。憂勞過度之人﹐脈亦多細﹐爲自戕其气血也。春夏之令﹐少壯之人﹐俱忌細脈﹐謂其不與時合﹐不與形合也。秋冬之際﹐老弱之人﹐不在禁忌之例。大抵細脈微脈﹐俱爲陽气衰殘之候。《內經》曰﹕气主煦之。非行溫補﹐何以復其散失之元乎﹖嘗見虛損之人﹐脈已細而身常熱﹐醫者不究其原﹐而以涼劑投之﹐何異於惡醉而彊酒﹖遂使眞陽散敗﹐飲食不進﹐上嘔下泄﹐是速之使斃耳﹗《素問》云﹕壯火食气﹐少火生气。人非少火﹐無以運行三焦﹐熟腐五穀﹐未徹乎此者﹐安足以操司命之權哉﹖然虛勞之脈﹐細數不可並見﹐並見者必死。細則气衰﹐數則血敗﹐气血交窮﹐短期將至。𨿽和緩投治﹐亦無回生之日矣。

濡脈﹝陰中之陽﹞

體象﹕濡脈細軟﹐見於浮分﹐舉之乃見﹐按之卽空。

主病﹕濡脈主陰髓竭精傷。左寸見濡﹐健忘驚悸﹔右寸見濡﹐腠虛自汗。左關逢之﹐血不營筋﹔右關逢之﹐脾虛濕侵。左尺得濡﹐精血枯損﹔右尺得之﹐火敗命乖。

按﹕濡之爲名﹐卽軟之義也。必在浮候﹐見其細軟﹔若中候沈候﹐不可得而見也。王叔和比之帛浮水面﹐李時珍比之水上浮漚﹐皆曲狀其隨手而沒之象也。《脈經》言輕手乃得﹐按之無有。《僞訣》反言按之似有﹐舉還無。悖戾一至此耶﹖且按之則似有﹐舉之則還無﹐是弱脈而非濡脈矣。濡脈之浮軟﹐與脈虛相類﹐但虛脈形大﹐而濡脈形小也。濡脈之細小與弱脈相類﹐但弱脈在沈分﹐而濡脈在浮分也。濡脈之無根﹐與散脈相類﹐但散脈從浮大而漸至於沈絕﹐濡脈從浮小而漸至於不見也。從大而至無者﹐爲全凶之象﹔從小而至無者﹐爲吉凶相半之象也。浮主气分﹐浮舉之而可得﹐气猶未敗﹔沈主血分﹐沈按之而全無﹐血已傷殘。在久病老年之人見之﹐尙未至於必絕﹐爲其脈與證合也。若平人及少壯並暴病之人見之﹐名爲無根之脈﹐去死不遠矣。

弱脈﹝陰﹞

體象﹕弱脈細小﹐見於沈分﹐舉之則無﹐按之乃得。

主病﹕弱爲陽陷﹐眞气衰竭。左寸心虛﹐驚悸健忘﹔右寸肺虛﹐自汗短气。左關木枯﹐必苦攣急﹔右關土寒﹐水谷之屙。左尺弱形﹐涸流可徵﹔右尺若見﹐陽陷可驗。

按﹕弱之爲義﹐沈而細小之候也。王叔和《脈經》曰﹕弱脈極軟而沈細﹐按之乃得﹐舉手無有。何其彰明詳盡也﹗《僞訣》乃借叔和之名以欺世者﹐而反以弱脈爲輕手乃得﹐是明與叔和相戾矣。且是濡脈之形﹐而非弱脈之象矣。乃知髙陽生誤以濡脈爲弱﹐弱脈爲濡﹐不意欲立言之人﹐而不加考據乃爾耶﹖卽黎氏浮漚之譬﹐亦誤以濡脈爲弱矣。夫浮以候陽﹐陽主气分﹐浮取之而如無﹐則陽气衰微確然可據。夫陽气者﹐所以衛外而爲固者也﹐亦所以運行三焦腐熟五穀者也。弱脈呈形而陰霾已極﹐是非見睍﹐而陽何以復耶﹖《素問》曰﹕脈弱以滑﹐是有胃气﹔脈弱以濇﹐是爲久病。愚謂弱堪重按﹐陰猶未絕﹔若兼濇象﹐則气血交敗﹐生理滅絕矣。仲景云﹕陽陷入陰﹐當惡寒發熱。久病及衰年見之﹐猶可維持﹐新病及少壯得之﹐不死安待﹖柳氏曰﹕气虛則脈弱﹐寸弱陽虛﹐尺弱陰虛﹐關弱胃虛。

緊脈﹝陰中之陽﹞

體象﹕緊脈有力﹐左右彈指﹐如絞轉索﹐如切緊繩。

主病﹕緊主寒邪﹐又主諸痛。左寸逢緊﹐心滿急痛﹔右寸逢緊﹐傷寒喘嗽。左關人迎﹐浮緊傷寒﹔右關气口﹐沈緊傷食。左尺見之﹐臍下痛極﹔右尺見之﹐奔豚疝疾。

兼脈﹕浮緊傷寒﹐沈緊傷食。急而緊者﹐是爲遁屍﹔數而緊者﹐當主鬼擊。

按﹕緊者﹐繃急而兼絞轉之形也。古稱熱則筋縱﹐寒則攣急﹐此惟熱郁於內﹐寒束於外﹐故緊急絞轉之象﹐徵現於脈耳。《素問》曰﹕往來有力﹐左右彈人手﹐則剛勁之槪可掬。夫寒者﹐北方剛勁肅殺之气﹐故緊急中復兼左右彈手之象耳。仲景云﹕如轉索無常。叔和曰﹕緊如切繩。丹溪曰﹕如紉簟綫。譬如以二股三股糾合爲繩﹐必旋絞而轉﹐乃緊而成繩耳。可見緊之爲義﹐不獨縱有挺急﹐抑且橫有轉側也。苟非橫有轉側﹐則《內經》之左右彈人﹐仲景之轉索﹐丹溪之紉綫﹐叔和之切繩﹐將何所取義乎﹖髙陽生未察其故﹐乃因而妄云﹕寥寥入尺來﹐不知於緊之義何居也﹗蓋緊脈之挺勁而急﹐與弦脈相類﹐但比之弦脈有更加挺勁之異﹐及如轉繩綫之異也。中惡祟乘之脈而得浮緊﹐謂邪方熾而脈無根也﹐咳嗽虛損之脈而得沈緊﹐謂正已虛而邪已痼也﹐咸在不治之例。

緩脈﹝陰﹞

體象﹕緩脈四至﹐來往和勻﹐微風輕颭﹐初春楊柳。

主病﹕緩爲胃脈﹐不主於病﹔取其兼見﹐方可斷證﹔浮緩風傷﹐沈緩寒濕。

兼脈﹕緩大風虛﹐緩細濕痺﹐緩濇脾薄﹐緩弱气虛。右寸浮緩﹐風邪所居﹔左寸濇緩﹐少陰血虛。左關浮緩﹐肝風內鼓﹔右關沈緩﹐土弱濕侵。左尺緩濇﹐精宮不及﹔右尺緩細﹐眞陽衰極。

按﹕緩脈以寬舒和緩爲義﹐與緊脈正相反也。在八卦爲坤﹐在五行爲土﹐在時令爲四季之末﹐在人身爲足太陰脾。若陽寸陰尺﹐上下同等﹐浮大而軟﹐無有偏勝者﹐和平之脈也。故曰緩而和勻﹐不浮不沈﹐不大不小﹐不疾不徐﹐意思欣欣悠悠揚揚﹐難以名狀者﹐此眞胃气脈也。又云土爲萬物之母﹐中气調和﹐則百疾不生。又一切脈中皆須挾緩﹐謂之胃气﹐但得本髒之脈﹐無胃气以和之﹐則眞髒脈見﹐與之短期。又曰有胃气則生﹐無胃气則死。緩之於脈大矣哉﹗是故緩脈不主疾病﹐惟考其兼見之脈﹐乃可斷其爲病耳。岐伯曰﹕脾者土也﹐孤髒以灌四旁者也。善者不可見﹐惡者可見。其來如水之流者﹐此爲太過﹐病知在外﹔如鳥之啄﹐此爲不及﹐病在中。太過則令人四肢沈重不舉﹐不及則令人九竅壅塞不利。《脈經》云﹕脾王之時其脈大﹐阿阿而緩﹐名曰平脈。反得弦細而長者﹐是肝之乘脾﹐木之克土﹐爲賊邪﹐死不治。反得浮濇而短者﹐是肺之乘脾子來扶母﹐爲實邪﹐𨿽病自愈。反得洪大而散者﹐是心之乘脾﹐母之歸子﹐爲虛邪﹐𨿽病易治。反得沈濇而滑者﹐是腎之乘脾﹐水之陵土﹐爲微邪﹐𨿽病卽瘥。髙陽生《僞訣》以緩脈主脾熱﹑口臭﹑反胃﹑齒痛﹑夢鬼諸證﹐出自杜撰﹐與緩脈無關也。

弦脈﹝陽中之陰﹞

體象﹕弦如琴弦﹐輕虛而滑﹐端直以長﹐指下挺然。

主病﹔弦爲肝風﹐主痛主瘧﹐主痰主飲。弦在左寸﹐心中必痛﹔弦在右寸﹐胸及頭疼。左關弦兮﹐痎瘧癥瘕﹔右關弦兮﹐胃寒膈痛。左尺逢弦﹐飲在下焦﹔右尺逢弦﹐足攣疝痛。

兼脈﹕浮弦支飲﹐沈弦懸飲﹔弦數多熱﹐弦遲多寒﹔弦大主虛﹐弦細拘急﹔陽弦頭疼﹐陰弦腹痛﹔單弦飲癖﹐雙弦陰痼。

按﹕弦之爲義﹐如琴弦之挺直而帶長也。在八卦爲震﹐在五行爲木﹐在四時爲春﹐在五臟爲肝。經曰﹕少陽之爲气﹐溫和軟弱﹐故脈爲弦。岐伯曰﹕春脈肝也﹐東方木也﹐萬物之所以始生也。故其气來﹐濡弱輕虛而滑﹐端直以長﹐故曰弦﹐反此者病。其气來而實彊﹐此爲太過﹐病在外﹔其气來不實而微﹐此爲不及﹐病在中。太過則令人善怒﹐忽忽眩冒而癲疾﹔不及則令人胸脇痛引背﹐兩脇胠滿。又曰﹕肝脈來﹐濡弱迢迢﹐如循長竿末梢﹐曰肝平﹐春以胃气爲本。肝脈來盈實而滑﹐如循長竿﹐曰肝病。肝脈來急而益勁﹐如張弓弦﹐曰肝死。弦脈與長脈皆主春令﹐但弦爲初春之象﹐陽中之陰﹐天气猶寒﹐故如琴弦之端直而挺然﹐稍帶一分之緊急也。長爲暮春之象﹐純屬於陽﹐絕無寒意﹐故如木幹之迢直以長﹐純是發生之气象也。戴同父云﹕弦而軟其病輕﹐弦而硬其病重。深契《內經》之旨。兩關俱弦﹐謂之雙弦﹔若不能食﹐爲木來克土﹐土已負也﹐不可治。《素問》云﹕端直以長。叔和云﹕如張弓弦。巢氏云﹕按之不移﹐如按琴瑟弦。戴同父云﹕從中直過﹐挺然直下。諸家之論弦脈﹐可謂深切著明矣。而髙陽生乃言時時帶數﹐又言脈緊狀繩牽﹐則是緊脈之象﹐安在其爲弦脈之義哉﹗

動脈﹝陽﹞

體象﹕動無頭尾﹐其形如豆﹐厥厥動搖﹐乃兼滑數。

主病﹕動脈主痛﹐亦主於驚。左寸得動﹐驚悸可斷﹔右寸得動﹐自汗無疑。左關若動﹐驚悸拘攣﹔右關若動﹐心脾疼痛。左尺見之﹐亡精爲病﹔右尺見之﹐龍火迅奮。

按﹕動之爲義﹐以厥厥動搖﹐急數有力得名也。兩頭俯下﹐中間突起﹐極與短脈相類。但短脈爲陰﹐不數不硬不滑也﹔動脈爲陽﹐且數且硬且滑也。關前爲陽﹐關後爲陰。故仲景云﹕陽動則汗出。分明指左寸之心﹐汗爲心之液﹔右寸之肺主皮毛﹐而司腠理﹐故汗出也。又曰﹕陰動則發熱。分明指左尺見動爲腎水不足﹐右尺見動爲相火虛炎﹐故發熱也。因是而知舊說言動脈只見於關上者﹐非也。且《素問》曰﹕婦人手少陰心脈動甚者﹐爲妊子也。然則手少陰明於左寸矣﹔而謂獨見於關可乎﹖成無己曰﹕陰陽相搏﹐則虛者動。故陽虛則陽動﹐陰虛則陰動。以關前爲陽﹐主汗出﹔關後爲陰﹐主發熱。豈不精妥﹖而龐安常彊爲之說云﹕關前三分爲陽﹐關後三分爲陰。正當關位﹐半陰半陽﹐故動隨虛見。亦是泥動脈只見於關上之說也。髙陽生《僞訣》云﹕尋之似有﹐舉之還無﹐是弱脈﹐而非動脈矣。又曰﹕不離其處﹐不往不來﹐三關沈沈。含糊謬妄﹐無一字與動脈合義矣。詹氏曰﹕如鉤如毛。則混於浮大之脈﹐尢爲謬妄矣。

促脈﹝陽﹞

體象﹕促爲急促﹐數時一止﹐如趨而蹶﹐進則必死。

主病﹕促因火亢﹐亦因物停。左寸見促﹐心火炎炎﹔右寸見促﹐肺鳴咯咯。促見左關﹐血滯爲殃﹔促居右關﹐脾宮食滯。左尺逢之﹐遺滑堪憂﹔右尺逢之﹐灼熱爲定。

按﹕促之爲義﹐於急促之中﹐時見一歇止﹐爲陽盛之象也。黎氏曰﹕如蹶之趨﹐徐疾不常。深得其義。叔和云﹕促脈來去數﹐時一止復來。亦頗明快。夫人身之气血﹐貫注於經脈之間者﹐刻刻流行﹐綿綿不已﹐凡一書夜當五十營﹐不應數者名曰狂生。其應於脈之至數者﹐如鼓應桴﹐罔或有忒也。髒气乖違﹐則稽畱凝泣﹐阻其運行之機﹐因而歇止者﹐其止爲輕。若眞元衰憊﹐則陽弛陰涸﹐失其揆度之常﹐因而歇止者﹐其止爲重。然促脈之故﹐得於髒气乖違者十之六七﹐得於眞元衰憊者十之二三。或因气滯﹐或因血凝﹐或因痰停﹐或因食壅﹐或外因六气﹐或內因七情﹐皆能阻遏其運行之機﹐故𨿽當往來急數之時﹐忽見一止耳。如止數漸稀則爲病瘥﹐止數漸增則爲病劇。《僞訣》但言並居寸口﹐已非促脈之義。且不言時止﹐尢爲聵聵矣。

結脈﹝陰﹞

體象﹕結爲凝結﹐緩時一止﹐徐行而怠﹐頗得其旨。

主病﹕結屬陰寒﹐亦由凝積。左寸心寒﹐疼痛可決﹔右寸肺虛﹐气寒凝結。左關結見﹐疝瘕必現﹔右關結形﹐痰滯食停。左尺結兮﹐痿躄之屙﹔右尺結兮﹐陰寒爲楚。

按﹕結之爲義﹐結而不散﹐遲滯中時見一止也。古人譬諸徐行而怠﹐偶羈一步﹐可爲結脈傳神。大凡熱則流行﹐寒則停凝﹐理勢然也。夫陰寒之中﹐且挾凝結﹐諭如隆冬天气﹐嚴肅流水冰堅也。少火衰弱﹐中气虛寒﹐失其幹健之運﹐則气血痰食﹐互相糾纏﹐運行之機緘不利﹐故脈應之而成結也。越人云﹕結甚則積甚﹐結微則气微。浮結者﹐外有痛積﹔伏結者﹐內有積聚。故知結而有力者﹐方爲積聚。結而無力者﹐是眞气衰弱﹐違其運化之常﹐惟一味溫補爲正治也。仲景曰﹕累累如循長竿﹐曰陰結﹔靄靄如車蓋﹐曰陽結。叔和曰﹕如麻子動搖﹐旋引旋收﹐聚散不常曰結﹐主死。夫是三者﹐𨿽同名爲結﹐而義實有別﹕浮分得之﹐爲陽結﹔沈分得之爲陰結﹔止數頻多﹐參伍不調﹐爲不治之證。由斯測之﹐則結之主證﹐未可以一端盡也。《僞訣》云﹕或來或去﹐聚而卻還。律以緩時一止之義﹐幾同寐語矣。

代脈﹝陰﹞

體象﹕代爲襌代﹐止有常數﹐不能自還﹐良久復動。

主病﹕代主髒衰﹐危惡之候﹔脾土敗壞﹐吐利爲咎﹔中寒不食﹐腹疼難收。兩動一止﹐三四日死﹔四動一止﹐六七日死。次第推求﹐不失經旨。

按﹕代者﹐襌代之義也。如四時之襌代﹐不愆其期也。結促之止﹐止無常數﹔代脈之止﹐止有常數。結促之止﹐一止卽來﹔代脈之止﹐良久方至。《內經》以代脈一見﹐爲髒气衰微﹐脾气脫絕之診也。惟傷寒心悸﹐懷胎三月﹐或七情太過﹐跌打重傷﹐及風家痛家俱皆不忌代脈﹐未可斷其必死耳。滑伯仁曰﹕無病而羸瘦﹐脈代者﹐危候也。有病而气血乍損﹐只爲病脈。此伯仁爲暴病者言也。若久病得代脈﹐而冀其回春者﹐萬不得一也。《內經》曰﹕代則气衰。又曰﹕代散者死。夫代脈見而脾土衰﹐散脈見而腎水絕﹐二脈交見﹐𨿽在神聖﹐亦且望而卻足矣。大抵脈來﹐一息五至﹐則肺心脾肝腎五臟之气皆足也。故五十動而不一止者﹐合大衍之數﹐謂之平脈﹐反此則止乃見焉。腎气不能至﹐則四十動一止﹔肝气不能至﹐則三十動一止﹔脾气不能至﹐則二十動一止﹔心气不能至﹐則十動一止﹔肺气不能至﹐則四五動一止。戴同父曰﹕三部九候﹐每候必滿五十動﹐出自《難經》﹐而《僞訣》五臟歌中﹐皆以四十五動爲凖﹐乖乎經旨。《僞訣》又云﹐四十一止一臟絕﹐卻後四年多命歿。荒疵越理﹐莫此爲甚。夫人豈有一臟旣絕﹐尙活一年之理者哉﹖嘗考《內經》而知代脈之義﹐別自有說。宣明五气篇曰﹕脾脈代﹐邪气。臟腑病形篇云﹕黃者﹐其脈代。皆言髒气之常候﹐非謂代爲止也。平人气象論曰﹕長夏胃微軟弱曰平﹐但代無胃曰死。蓋言無胃气而死﹐亦非以代爲止也。如雲五十動而不一代者﹐是乃至數之代也。若脈平勻﹐而忽彊忽弱者﹐乃形體之代﹐卽平人气象論所言是也。若脾王四季﹐而隨時更代者﹐乃气候之代﹐卽宣明五气等篇所言者是也。脈無定候﹐更變不常﹐則均謂之代﹐各因其變﹐而察其情﹐庶足以窮其妙耳。

革脈﹝陽中之陰﹞

體象﹕革大弦急﹐浮取卽得﹐按之乃空﹐渾如鼓革。

主病﹕革主表寒﹐亦屬中虛。左寸之革﹐心血虛痛﹔右寸之革﹐金衰气壅。左關遇之﹐疝瘕爲祟﹕右關遇之﹐土虛而疼。左尺診革﹐精空可必﹔右尺診革﹐殞命爲憂。女人得之﹐半產漏下。

按﹕革者﹐皮革之象也﹐表邪有餘而內則不足也。恰如鼓皮﹐外則繃急﹐而內則空虛也。浮舉之而弦大﹐非繃急之象乎﹖沈按之而豁然﹐非中空之象乎﹖惟表有寒邪﹐故弦急之象見焉。惟中虧气血﹐故中空之象顯焉。仲景曰﹕脈弦而大﹐弦則爲減﹐大則爲芤﹐減則爲寒﹐芤則爲虛﹐虛寒相搏﹐此名爲革。婦人半產漏下﹐男子則亡血失精。叔和云﹕三部脈革﹐長病得之死﹐卒病得之生。李時珍曰﹕此芤弦二脈相合﹐故均主失血之候。諸家脈書﹐皆以爲卽牢脈也。故或有革無牢﹐或有牢無革﹐混淆莫辧。不知革浮牢沈﹐革虛牢實﹐形與證皆異也。《甲乙經》曰﹕渾渾革至如湧泉﹐病進而色敝綿綿﹐其去如弦絕者死。謂脈來渾濁﹐革變急如泉湧出而不返也。觀其曰﹕湧泉則浮﹐取之不止﹐於弦大而且搏且數且滑矣。曰弦絕﹐則重按之不止於豁然﹐而且絕無根蒂矣﹐故曰死也。王貺以爲溢脈者﹐因《甲乙經》有湧泉之語﹐而附會其說也。不知溢脈者﹐自寸而上﹐貫於魚際﹐直衝而上﹐如水之沸而盈溢也﹐與革脈何涉乎﹖丹溪曰﹕如按鼓皮。其於中空外急之義﹐最爲親切之諭。

牢脈﹝陰中之陽﹞

體象﹕牢脈沈分﹐大而弦實﹐浮中二候﹐了不可得。

主病﹕牢主堅積﹐病在乎內。左寸之牢﹐伏梁爲病﹔右寸之牢﹐息賁可定。左關見牢﹐脈家血積﹔右關見牢﹐陰寒痞癖。左尺牢形﹐奔豚爲病﹔右尺牢形﹐疝瘕痛甚。

按﹕牢有二義﹐堅固牢實之義﹐又深居在內之義也。故樹木以根深爲牢﹐蓋深入於下者也。監獄以禁囚爲牢﹐深藏於內者也。仲景曰﹕寒則牢固。又有堅固之義也。沈氏曰﹕似沈似伏﹐牢之位也。實大弦長﹐牢之體也。牢脈所主之證﹐以其在沈分也﹐故悉屬陰寒﹔以其形弦實也﹐故咸爲堅積。若夫失血亡精之人﹐則內虛而當得革脈﹐乃爲正象﹔若反得牢脈﹐是脈與證﹐反可以卜死期矣。《僞訣》云﹕尋之則無﹐按之則有。但依稀仿佛﹐卻不言實大弦長之形象﹐是沈脈而非牢脈矣。又曰﹕脈入皮膚辧息難﹐更以牢爲死亡之脈矣。其謬可勝數哉﹖叔和《脈經》云﹕牢脈似沈似伏﹐實大而長微弦。可謂明盡已至。但伏脈𨿽重按之﹐亦不可見﹐必推筋至骨﹐乃見其形。而牢脈旣實大弦長﹐才重按之﹐便滿指有力矣﹐又何以謂之似伏乎﹖脈之義幽而難明﹐非字字推敲﹐展轉審度﹐能無遺後學之疑乎﹖

散脈﹝陰﹞

體象﹕散脈浮亂﹐有表無裏﹐中候漸空﹐按則絕矣。

主病﹕散爲本傷﹐見則危殆。左寸之散﹐怔忡不臥﹔右寸之散﹐自汗淋漓。左關之散﹐脹滿蠱壞﹔右關之散﹐當有溢飲。居於左尺﹐北方水竭﹔右尺得之﹐陽消命絕。

按﹕散有二義﹐自有漸無之象﹐亦散亂不整之象也。當浮候之﹐儼然大而成其爲脈也﹔及中候之﹐頓覺無力﹐而減其十之七八矣﹔至沈候之﹐杳然不可得而見矣。漸重漸無﹐漸輕漸有﹐明乎此八字﹐而散字之義詳明﹐而散脈之形確著。故叔和云﹕散脈大而散﹐有表無裏。字字斟酌﹐毫不苟且者也。崔氏云﹕渙漫不收。蓋渙漫卽浮大之義﹐而不收卽無根之義﹐𨿽得其大意﹐而未能言之鑿鑿也。柳氏云﹕無統紀﹐無拘束﹐至數不齊﹐或來多去少﹐或去多來少﹐渙散不收﹐如楊花散漫之象。夫楊花散漫﹐卽輕飄而無根之說也﹐其言至數不齊﹐多少不一﹐則散亂而不能整齊嚴肅之象也。此又補叔和未備之旨﹐深得散脈之神者也。戴同父云﹕心脈浮大而散﹐肺脈短濇而散﹐皆平脈也。心脈軟散爲怔忡﹐肺脈軟散爲汗出﹐肝脈軟散爲溢飲﹐脾脈軟散爲胻腫﹐皆病脈也。腎脈軟散﹐諸病脈代散﹐皆死脈也。古人以代散爲必死者﹐蓋散爲腎敗之徵﹐代爲脾絕之診也。腎脈本沈﹐而散脈按之不可得見﹐是先天資始之根本絕也。脾脈主信﹐而代脈歇止﹐常愆其期﹐是後天資生之根本絕也。故二脈獨見均爲危殆之候﹐而二脈交見﹐尢爲必死之符。

芤脈﹝陽中之陰﹞

體象﹕芤乃艸名﹐絕類慈蔥﹐浮沈俱有﹐中候獨空。

主病﹕芤脈中空﹐故主失血。左寸呈芤﹐心主喪血﹔右寸呈芤﹐相傅陰亡。芤入左關﹐肝血不藏﹔芤現右關﹐脾血不攝。左尺如芤﹐便紅爲咎﹔右尺如芤﹐火炎精漏。

按﹕芤之爲義﹐兩邊俱有﹐中央獨空之象也。芤乃艸名﹐其狀如蔥﹐無以異也。假令以指候蔥﹐浮候之著上面之蔥皮﹐中候之正當蔥中空處﹐沈候之又著下面之蔥皮﹐以是審察﹐則芤脈之名象﹐昭昭於心目之間﹐確乎不可疑矣。劉三點云﹔芤脈何似﹐絕類慈蔥﹐指下成窟﹐有邊無中。叔和云﹕芤脈浮大而軟﹐按之中央空﹐兩邊實。二家之言﹐其於芤脈已無遺蘊矣。戴同父云﹕榮行脈中﹐脈以血爲形。芤脈中空﹐脫血之象也。《僞訣》未明中候獨空之旨﹐妄云兩頭有中間無﹐以頭字易邊字﹐則是上下之脈﹐劃然中斷﹐而成陰絕陽絕之診矣。又云﹕寸芤積血在胸中﹐關裏逢芤腸胃癰。是以芤爲畜血積聚之實脈﹐非失血虛家之芤脈矣。以李時珍之博洽明通﹐亦袓述其言﹐以作主病之歌訣﹐豈非千慮之一失乎﹖《僞訣》又云﹕芤主淋瀝﹐气入小腸﹐與失血之候有何干涉﹖種種邪訛﹐誤人不小﹐不得不詳爲之辧也﹗卽叔和《脈經》云﹕三部脈芤﹐長病得之生﹐卒病得之死。然暴失血者﹐脈多芤﹐而謂卒病得之死﹐可乎﹖其言亦不能無疵也﹗

伏脈﹝陰﹞

體象﹕伏爲隱伏﹐更下於沈﹐推筋著骨﹐始得其形。

主病﹕伏脈爲陰﹐受病入深。伏犯左寸﹐血郁之愆﹔伏於右寸﹐气郁之殃。左關值伏﹐肝血在腹﹔右關值伏﹐寒凝水谷。左尺伏見﹐疝瘕可驗﹔右尺伏藏﹐少火消亡。

按﹕伏之爲義﹐隱伏而不見之謂也。浮中二候﹐絕無影響﹐𨿽至沈候﹐亦不可見﹐必推筋至骨﹐方始得見耳。故其主病﹐多在沈陰之分﹐隱深之地﹐非淸淺之劑所能破其藩垣也。在《傷寒論》中以一手脈伏爲單伏﹐兩手脈伏爲雙伏﹐不可以陽證見陰脈爲例也。火邪內郁﹐不得發越﹐乃陽極似陰﹐故脈伏者﹐必有大汗而解﹐正如久旱將雨﹐必先六合陰晦﹐一回雨後﹐庶物咸蘇也。又有陰證傷寒﹐先有伏陰在內﹐而外復感冒寒邪﹐陰气壯盛﹐陽气衰微﹐四肢厥逆﹐六脈沈伏﹐須投姜附及灸關元﹐陽乃復回﹐脈乃復出也。若太溪衝陽皆無脈者﹐則必死無疑。劉元賓云﹕伏脈不可發汗﹐爲其非表脈也﹐亦爲其將自有汗也。乃《僞訣》云﹕徐徐發汗。而潔古欲以附子細辛麻黃湯發之﹐皆非伏脈所宜也。

疾脈﹝陽﹞

體象﹕疾爲急疾﹐數之至極﹐七至八至﹐脈流搏疾。

主病﹕疾爲陽極﹐陰气欲竭。脈號離經﹐虛魂將絕。漸進慚疾﹐旦夕殞滅。左寸居疾﹐勿戢自焚﹔右寸居疾﹐金被火乘。左關疾也﹐肝陰已絕﹔右關疾也﹐脾陰消竭。左尺疾也﹐涸轍難濡﹔右尺疾也﹐赫曦過極。

按﹕六至以上﹐脈有兩稱﹐或名曰疾﹐或名曰極。總是急速之形﹐數之甚者也。是惟傷寒熱極﹐方見此脈﹐非他疾所恆有也。若癆瘵虛憊之人﹐亦或見之﹐則陰髓下竭﹐陽光上亢﹐有日無月﹐可與之決短期矣。陰陽易病者﹐脈常七八至﹐號爲離經﹐是已登鬼錄者也。至夫孕婦將產﹐亦得離經之脈﹐此又非以七八至得名。如昨浮今沈﹐昨大今小﹐昨遲今數﹐昨滑今濇﹐但離於平素經常之脈﹐卽名離經矣。大都一息四至﹐此則一晝一夜﹐約一萬三千五百息﹐通計之﹐當五十周於身﹐而脈行八百一十丈﹐此人身經脈流行之常度也。若一息八至﹐則一日一夜周於一身者﹐當一百營﹐而脈遂行一千六百餘丈矣。必至喘促聲嘶﹐僅呼吸於胸中數寸之間﹐而不能達於根蒂﹐眞陰極於下﹐孤陽亢於上﹐而气之短已極矣。夫人之生死由於气﹐气之聚散由乎血﹐凡殘喘之尙延者﹐祇憑此一綫之气未絕耳。一息八至之候﹐則气已欲脫﹐而猶冀以艸木生之﹐何怪其不相及也﹖

持脈總論

脈狀繁多﹐未可以二十八字盡也。然於表裏陰陽﹐气血虛實之義﹐頗能括其綱要矣。如《內經》之所曰鼓者﹐且浮且大也﹔曰搏者﹐且大且彊也﹔曰堅者﹐實之別名也﹔曰橫者﹐洪之別名也﹔曰急者﹐緊之別名也﹔曰喘者﹐且浮且數也﹔曰躁者﹐且浮且疾也﹔曰疏者﹐且遲且軟也。曰格者﹐人迎倍大也﹔曰關者﹐气口倍大也。此二脈者﹐後世不深維《內經》之旨﹐而誤作病名也。曰溢者﹐自寸口上越魚際﹐气有餘也﹔曰復者﹐自尺部下達臂間﹐血有餘也。如仲景論脈﹕曰縱者﹐水乘火﹑金乘木也﹔曰橫者﹐火乘水﹑木乘金也。曰逆者﹐水乘金﹑火乘木也﹔曰順者﹐金乘水﹑木乘火也。曰反者﹐來微去大﹐病在裏也﹔曰復者﹐頭小本大﹐病在表也。曰髙者﹐衛气盛也﹐陽脈彊也﹔曰章者﹐營血盛也﹐陰脈彊也。曰剛者﹐髙章相搏也。曰惵者﹐衛气弱也﹐陽脈衰也﹔曰卑者﹐營血弱也﹐陰脈衰也。曰損者﹐惵卑相搏也。《內經》十二﹐仲景十二﹐凡得二十四脈﹐未嘗非辧証之旨訣﹐而世皆置若無聞﹐則有慚於司命之職矣。𨿽二十八字﹐亦以含藏諸義﹔然不詳二十四字之義﹐又安能入二十八字之奧哉﹖而猶不止此也﹐陰陽不可不分而剖﹐色脈不可不合而稽﹐尺膚不可不詳而考﹐主病不可不諳而識。四者得﹐而持脈之道思過半矣。脈要精微論曰﹕微妙在脈﹐不可不察。察之有紀﹐從陰陽始。始之有經﹐從五行生。生之有度﹐四時爲宜。彼春之暖﹐爲夏之暑﹔彼秋之忿﹐爲冬之怒。四變之動﹐脈與之上下。是以聖人持診之道﹐先後陰陽而持之。若陽動陰靜﹐陽剛陰柔﹐陽升陰降﹐陽前陰后﹐陽上陰下﹐陽左陰右。數者爲陽﹐遲者爲陰。表者爲陽﹐裏者爲陰。至者爲陽﹐去者爲陰。進者爲陽﹐退者爲陰﹐其恆經也。或陰盛之極反得陽象﹐或陽亢之極反得陰徵﹐或陽窮而陰乘之﹐或陰窮而陽乘之﹐隨證更遷﹐與時變易﹐此陰陽之不可不分而剖也。岐伯曰﹕察脈動靜﹐而視精明﹐察五色﹐觀五臟有餘不足。五臟彊弱﹐形之盛衰﹐以此參伍﹐決死生之分。又曰﹕形气相得﹐謂之可治。色澤以浮﹐謂之易已。脈從四時﹐謂之可治。脈弱以滑﹐是有胃气。《靈樞》曰﹕色脈與尺﹐如鼓桴相應。靑者脈弦﹐赤者脈鉤﹐黃者脈代﹐白者脈毛﹐黑者脈石。見其色而不得其脈﹐反得相勝之脈﹐則死矣。得相生之脈﹐則病已矣。又云﹕精明五色者﹐气之華也。赤欲如白裹朱﹐不欲如赭﹔白欲如鵝羽﹐不欲如鹽﹔靑欲如蒼璧﹐不欲如藍﹔黃欲如羅裹雄黃﹐不欲如黃土﹔黑欲如重漆色﹐不欲如地蒼。此色脈之不可不合而稽也。《靈樞》曰﹕審尺之緩急大小滑濇﹐肉之堅脆﹐而病形定矣。目窠微腫﹐頸脈動﹐時咳﹐按之手足窅而不起﹐風水膚脹也。尺膚滑而淖澤者﹐風也。尺肉弱者﹐解﹝亻亦﹞安臥﹔脫肉者﹐寒熱不治。尺膚濇者﹐風痺也。尺膚粗如枯魚之鱗者﹐泆飲也。尺膚熱甚﹐脈盛躁者﹐病溫也。脈盛而滑者﹐病且出也。尺膚寒脈小者﹐泄而少气﹐尺膚炬然寒熱也。肘所獨熱者﹐腰以上熱﹔手所獨熱者﹐腰以下熱。肘前獨熱者﹐膺前熱﹔肘後獨熱者﹐肩背熱﹔臂中獨熱者﹐腰腹熱。肘後粗以下三四寸熱者﹐腸中有虫。掌中熱者﹐腹熱﹔掌中寒者﹐腹寒。魚上有靑脈者﹐胃中寒。尺炬然熱﹐人迎大當奪血。尺堅大﹐脈小少气﹐悗有加立死。又曰﹕脈急者﹐尺膚亦急﹔脈緩者﹐尺膚亦緩。脈小者﹐尺膚亦減而少气﹔脈大者﹐尺膚亦賁而起。脈滑者尺膚亦滑﹔脈濇者﹐尺膚亦濇。此尺膚之不可不詳而考也。脈要精微論曰﹕長則气治﹐短則气病。數則煩心﹐大則病進。上盛則气髙﹐下盛則气脹。代則气衰﹐細則气少﹐濇則心痛。渾渾革至如湧泉﹐病進而色獘綿綿﹐其去如弦絕者死。平人气象論曰﹕脈短者頭疼﹐脈長者足脛痛。脈促上擊者﹐肩背痛。脈沈而堅者﹐病在中﹔脈浮而盛者﹐病在外。脈沈而弱﹐寒熱及疝瘕少腹痛。脈沈而橫﹐脇下有積﹐腹中有橫積痛。脈沈而喘﹐曰寒熱。脈盛滑堅者﹐病在外﹔脈小實而堅者﹐病在內。小弱以濇﹐謂之久病﹔浮滑而疾﹐謂之新病。脈急者疝瘕少腹痛。脈滑曰風﹐脈濇曰痺。緩而滑曰熱中﹐盛而緊曰脹臂﹐多靑脈曰脫血。尺脈緩濇﹐謂之解

亦安臥。脈盛謂之脫血。尺濇脈滑謂之多汗﹐尺寒脈細謂之後泄﹐尺脈粗常熱者謂之熱中。此主病之不可不諳而識也。如上所述﹐不過大略耳。若欲達變探微﹐非精研《靈》《素》﹐博綜百家不可也。許引宗曰﹕脈之候幽而難明﹐我意所解﹐口莫能宣也。口且莫能宣﹐而筆又烏能寫乎﹖博極而心靈﹐自啟思極而神鬼將通﹐則三指有隔垣之照﹐二豎無膏肓之遁矣。古今圖書集成醫部全錄卷八十一

脈法

醫學正傳【明虞摶】

脈法問答

或問﹕寸關尺三脈部位﹐旣得聞命矣。外有人迎﹑气口﹑神門三脈﹐其位安在﹐請明以告我﹗曰﹕按《活人書》左手關前一分人迎是也﹐右手關前一分气口是也。又按《脈經》謂左手人迎以前寸口脈。卽知人迎在病人左手關前寸後之位﹐診者右手食指與中指兩岐之間是也。又謂右手气口以前寸口脈。卽知气口在病人右手關前寸後之位﹐診者左手食指與中指兩岐之間是也。經又曰﹕兩手神門以後尺中脈。卽知神門各在病人兩手關後尺前之位﹐診者中指與無名指兩岐之間是也。今人多不識此﹐或指人迎於左關﹐或指人迎於左寸﹐或指气口於右關﹐或指气口於右寸﹐或指神門於兩關相對者﹐皆非也﹐學者可不審乎﹗

或問﹕越人《難經》第一難中﹐所謂十二經皆有動脈﹐獨取寸口以決五臟六腑死生吉凶之法。又曰﹕寸口者﹐脈之大會﹐手太陰之脈動也。夫寸口一脈﹐何以能決臟腑死生吉凶乎﹖鰲峯熊氏注爲右寸﹐謂右寸之屬肺也﹔四明張氏注爲兩寸﹐謂脈會太淵穴也。二說不同﹐其孰非而孰是乎﹖請明以告我﹗曰﹕古聖人立法﹐以三部九候決人生死﹐以五臟六腑分配於六部之中﹐故可以驗人臟腑之吉凶也。殊不知《內經》言寸口者﹐頗多悉兼關尺而言也。大槪古人以寸口爲六脈之總名耳。不然﹐《內經》何以言寸口之脈中手短者曰頭痛﹐寸口脈中手長者曰足脛痛﹐寸口脈中手促上擊者肩背痛﹖若此之類﹐莫能盡述。先哲注謂中手爲醫者之中指也﹐然非病者之關脈乎﹖夫越人之《難經》因《內經》而作﹐故有是語。今之注者﹐皆以己意妄釋﹐故與經旨不合﹐學者其再思之﹗

或問﹕《難經》第八難曰﹕寸口脈平而死者﹐何謂也﹖然。諸十二經脈者﹐皆系於生气之源。所謂生气之源者﹐十二經之根本也﹐謂腎間動气也。此五臟六腑之本﹐十二經之根﹐呼吸之門﹐三焦之源﹐一名守邪之神。故气者﹐人之根本也。根絕則莖葉枯矣。寸口脈平而死者﹐生气獨絕於內也。夫所謂腎間動气者﹐釋者皆指爲兩尺。兩尺旣絕﹐何謂寸口脈平﹖何不言尺中腎脈而言腎間動气﹖請明辧以釋吾疑﹐幸甚﹗曰﹕此言寸口脈平而死者﹐亦兼關尺而論也。腎間動气者﹐臍下气海丹田之地也。或曰臍下中行﹐乃任脈所屬﹐與腎何相干哉﹖曰﹕各開寸半﹐爲第二行﹐皆屬足少陰腎經﹐其臍與背後命門穴對﹐各開寸半﹐腎腧穴也。故丹田气海﹐與腎脈相通﹐爲腎之根也。又有生之初﹐先生二腎﹐胞系在臍﹐故气海丹田﹐實爲生气之源﹐十二經之根本也。或曰寸口旣平﹐奚疑其死乎﹖曰﹕此爲病劇形脫者論耳。《內經》曰﹕形肉已脫﹐九候𨿽調者死。凡見人之病劇者﹐人形羸瘦﹐肌肉已脫﹐𨿽六脈平和﹐尢當診候足陽明之衝陽﹐與足少陰之太溪﹐二脈或絕﹐更候臍下腎間之動气﹐其或動气未絕﹐猶有可生之理﹔動气如絕﹐𨿽三部平和﹐其死無疑矣﹗醫者其可不詳察乎﹖或問﹕《脈經》謂一息四至以上爲無病常人之脈﹐今見無病之人﹐或有一息五至有奇者﹐有一息三至無餘者﹐何如此之異乎﹖曰﹕生成之脈﹐豈無緩急遲數之殊歟﹖經曰﹕性急脈亦急﹐性緩脈亦緩。大抵脈緩而遲者多壽﹐脈急而數者多夭。經曰﹕根於中者命曰神機﹐神去則機息。蓋气血者﹐人身之神也。脈急數者﹐气血易虧﹐而神機易息﹐故多夭﹔脈遲緩者﹐气血和平﹐而神機難損﹐故多壽。先哲論江海之潮﹐則天地之噓吸﹐晝夜止二升二降而已﹔人之呼吸﹐晝夜一萬三千五百息。故天地之壽﹐悠久而無疆﹔人之壽延者﹐數亦不滿百也。管見如斯﹐未知是否﹖

反關脈

或問﹕有人寸關尺三部之脈按之絕無形迹﹐而移於手陽明經陽溪與合谷之地動者何與﹖曰﹕手太陰經肺與手陽明經大腸﹐一臟一腑﹐相爲表裏﹐其列缺穴﹐乃二經之絡脈﹐故脈從絡而出於陽明之經﹐此爲妻乘夫位﹐地天交泰﹐生成無病之脈耳。

醫學綱目【明樓英】

衝督陰蹺陽蹺脈病

兩手脈浮之俱有陽﹐沈之俱有陰﹐陰陽皆實盛者﹐此爲衝督之脈也。衝督之脈者﹐十二經之道路也。衝督用事﹐則十二經不復朝於寸口﹐其人皆苦恍惚狂癡﹐不者﹐必當猶豫有兩心也。

兩手陽脈浮而細微綿綿不可知俱﹐有陰脈亦復細微綿綿﹐此爲陰蹺陽蹺之脈也。

尺寸脈俱浮﹐直上直下﹐此爲督脈。腰背彊痛﹐不得俯仰﹔大人癲病﹐小兒風癇疾。

尺寸脈俱牢﹐直上直下﹐此爲衝脈﹐胸中有寒疝也。

諸脈診病雜法

諸脈診病雜法者﹐竊恐迷亂診病大綱﹐故以雜法名之也。凡脈之浮沈﹑遲數﹑虛實﹑洪細﹑滑濇﹐所指陰陽﹑表裏﹑寒熱﹑血虛﹑气實之病者﹐皆診病之大綱﹐學者當須識此﹐勿令悞也。故《內經》論脈主病﹐必以陰陽相對言之﹐或以五臟分配言之﹐未嘗雜他法者﹐欲人識其綱也。故診病﹐先定大綱﹐然後雜究諸病。如診得浮脈﹐大綱主表也﹔沈脈﹐大綱主裏也。然後究竟其或屬寒﹑屬風﹑屬气等病之類是也。

《本事方》記有人患傷寒六七日﹐心煩﹐昏睡﹐咽燥﹐小便白色﹐自汗。予診之﹐寸口尺中俱緊。予曰﹕寒中少陰之經﹐是以脈緊。仲景云﹕脈緊而汗出者﹐亡陽也﹐屬少陰﹐法當咽痛而復下利。蓋謂此也。有難之曰﹕《脈訣》以緊脈屬七表﹐仲景以緊脈屬少陰﹐然則緊脈屬陽耶﹐屬陰耶﹖予言﹕仲景云﹕寸口脈俱緊者﹐淸邪中於上焦﹐濁邪中於下焦。又云﹕陰陽俱緊者﹐口中气出﹐唇口漧燥﹐蜷臥足冷﹐鼻中涕出﹐舌上胎滑﹐勿妄治也﹗又云﹕緊則爲寒。又云﹕諸緊爲寒。又云﹕曾爲人所難﹐緊脈從何而來﹖師曰﹕假令亡汗若吐﹐以肺裏寒﹐故令脈緊﹔假令咳者﹐坐飲冷水﹐故令脈緊﹔假令下利﹐以胃虛﹐故令脈緊。又云﹕寸口脈微﹐尺脈緊﹐其人虛損多汗。由是觀之﹐則是寒邪之气﹐久客經脈所致﹐皆虛寒之脈也。其在陽經則浮而緊﹐在陰經則沈而緊。故仲景云﹕浮緊名爲傷寒。又曰﹕陽明脈浮而緊者﹐必潮熱。此在陽則浮而緊也﹔在陰則沈而緊。故仲景云﹕寸口脈微﹐尺脈緊﹐其人虛損多汗﹐則陰當先絕而不見陽。又云﹕少陰病脈緊﹐至七八日﹐自下利﹐脈暴微﹐手足反溫﹐脈緊反去者﹐此欲解也。此在陰則沈而緊也。仲景云﹕浮爲在表﹐沈爲在裏。數爲在腑﹐遲爲在髒。欲知表裏臟腑﹐先以浮沈遲數爲定﹐然後兼於證﹐而別陰陽也。

按﹕開寶寺僧﹐衣缽甚厚﹐常施惠於人。孫重之與往還。一日﹐謂孫曰﹕某有一事於翁約﹐賞罰爲戲﹐可否﹖孫曰﹕如何爲賞罰﹖僧曰﹕若診吾脈﹐若知某病﹐賞三十千爲一筵﹔若不中﹐罰十千歸小僧。孫曰﹕諾﹗與之診﹐左手無脈﹐右手有脈。遂尋左手之脈﹐乃轉左臂上﹐動搖如常。孫曰﹕此異脈也﹗醫書不載。脈行常道﹐豈有移易之理﹖往昔少年爲驚撲震動﹐心神脈脫﹐舊道乍移臂外﹐復遇驚撲﹐不能再歸。年歲長大﹐气血已定﹐不能復移﹐目下無病耳﹗僧曰﹕某𦇤褓而撲跌幾死﹐固宜脈失所。某亦平生無病﹐亦不曾診脈。聞公神醫﹐試驗之。果神醫也﹗

醫學入門【明李梴】

診脈

榮行脈中﹐衛行脈外。脈者﹐所以主宰榮衛﹐而不可須臾失也。從月從永﹐謂得此可永歲月也。古脈字﹐從血從﹝派去氵﹞﹐所以使气血各依分派﹐而行經絡也。醫家由脈以識經絡虛實﹐由經絡虛實以定藥之君臣佐使﹐及鍼灸穴法﹐是脈乃醫之首務。世俗偏熟《脈訣》而不知《脈經》﹐專習單看而不知總看﹐其實上古診脈有三﹕其一各於十二經動脈﹐分爲三部候各臟腑﹔其二﹐以气口人迎﹐決內外病因﹔其三﹐獨取寸口﹐以內外分臟腑﹐以髙下定身形﹐以生克定榮枯﹐以淸濁論窮通。故曰﹕獨取寸口﹐以決五臟六腑之生死吉凶也。玆以《素》《難》爲主﹐兼采仲景及《脈圖》《脈經》《脈訣》《正傳》《權輿》而補之﹐以便初學誦讀。

寸關尺定位

掌後髙骨號爲關﹐傍骨關脈形宛然﹔次第推挨寸關尺﹐配合天地人三元。

【注昔岐伯取气口象黃鍾作脈法﹐故气口之數九分﹐陽數九也﹔尺內一寸﹐陰數十也。手腕髙骨爲關﹐從關至魚際﹐得同身之一寸﹐故名寸部﹔從關至尺澤﹐得同身之一尺﹐故名尺部﹔陽出陰入﹐以關爲界﹐故名關部。寸應天爲上部﹐關應人爲中部﹐尺應地爲下部。一部之中﹐各有浮中沈三候﹐三三如九﹐故曰三部九候。凡診脈初以中指揣按髙骨關位﹐次下前後二指。人長則疏排其指﹐人短則密排其指。初輕按消息之﹐次不輕不重中按消息之﹐次重按消息之。魚際者﹐寸上一分﹐掌骨後際﹐如魚之頸際然﹔尺澤者﹐尺外余脈﹐如深澤然。】

臟腑定位

左心小腸肝膽腎﹐右肺大腸脾胃命。心與小腸居左寸﹐肝膽同歸左關定。腎脈元在左尺中﹐膀胱是腑常相應。肺與大腸居右寸﹐脾胃脈從右關認。心胞右尺配三焦﹐此爲初學入門論。

【注左心主血﹐肝膽腎膀胱皆精血之隧道﹐故次附之。右肺主气﹐脾胃命門三焦﹐各以气爲運化﹐故次附之。分之曰气﹑曰血﹑曰脈﹐總之惟脈運行气血而已。是以气血盛脈盛﹐气血衰脈衰﹐气血和脈平﹐气血亂脈病。由此知脈乃气血之體﹐气血乃脈之用也。心與小腸爲表裏﹐旺於夏而位左寸﹐沈取候心﹐浮候小腸。肝與膽爲表裏﹐旺於春而位左關﹐沈取候肝﹐浮取候膽。腎與膀胱爲表裏﹐旺於冬而位左尺﹐沈取候腎﹐浮候膀胱。肺與大腸爲表裏﹐旺於秋而位居右寸﹐沈取候肺﹐浮候大腸。脾與胃爲表裏﹐旺於四季﹐而位右關﹐沈取候脾﹐浮取候胃。命門與三焦爲表裏﹐寄旺於夏﹐而位右尺﹐沈取候命門﹐浮取候三焦。然以循環之序言之﹐則左尺水生左關木﹐左關木生左寸火﹐左寸火接右尺火﹐右尺火生右關土﹐右關土生右寸金﹐右寸金生左尺水﹐生生之意不絕﹐有子母之親也。若以對待之位言之﹐則左寸火克右寸金﹐左關木克右關土﹐左尺水克右尺火﹐左剛右柔﹐有夫婦之別也。然左手屬陽﹐右手屬陰。左寸君火﹐以尊而在上﹔右尺相火﹐以卑而在下﹐有君臣之道也。三部之中﹐有此自然之理﹐是以善診者﹐診父而知其子也。】

七表八里九道名脈

浮芤滑實弦緊洪﹐名爲七表屬陽宮﹔微沈緩濇遲並伏﹐濡弱爲陰八里同﹔細數動虛促結散﹐代革同歸九道中﹔又有長短大三脈﹐經書所載亦當通。

【注《脈經》無表裏九道之目﹐且七表以芤爲陽﹐然爲亡血失精﹐半產漏下。七表以弦爲陽﹐仲景以弦爲陰。九道以動爲陰﹐仲景以動爲陽。惟《脈經》則與仲景合也。經以上中下九候爲九道﹐的非歌訣九道之謂也。戴同父有《脈訣刊誤》﹐朱文公謂其辭俚而淺。但《脈訣》世俗誦習已慣﹐表裏名義﹐初學宜知。九道丹溪者﹐《脈經》有數無短﹐《內經》有革無牢故也。】

諸脈體狀

浮脈不足舉有餘﹐沈按有餘舉則無﹔遲脈一息剛三至﹐數來六至一吸呼。滑似累珠來往疾﹐濇滯往來刮竹皮﹔大浮滿指沈無力﹐緩比遲脈快些兒。洪如洪水湧波起﹐實按愊愊力自殊﹔弦若張弓弦勁直﹐緊似牽繩轉索初。長脈過指出位外﹐芤兩頭有中空疏﹔微似蛛絲容易斷﹐細綫往來更可觀。濡全無力不耐按﹐弱則欲絕有無間﹔虛𨿽溪大不能固﹐革如按鼓最牢堅。動如轉豆無來往﹐散漫乍時注指端﹔伏潛骨裏形方見﹐絕則全無推亦閒。短於本位猶不及﹐促急來數喜漸寬﹔結脈緩時來一止﹐代脈中止不自還。

【注浮﹐不沈也﹐脈在肉上﹔沈﹐不浮也。浮沈二脈﹐以舉按輕重取之。浮爲在表﹐沈爲在裏。遲﹐不及也﹔數﹐太過也。遲數二脈﹐以呼吸息數取之。遲爲冷﹐數爲熱。滑﹐不濇也﹐累累如珠﹐往來流利疾速﹔濇﹐不滑也﹐往來濇滯﹐如刀刮竹皮然﹐不通快也。滑濇二脈﹐以往來形狀取之。滑爲有餘﹐濇爲不足。大﹐不小也﹐浮取滿指似洪﹐沈取闊濡無力﹔緩﹐不緊也﹐仍四至﹐但往來和緩耳﹐比三至遲脈更快些。大緩二脈﹐以指下急慢分之。大則邪勝﹐緩則正復。洪﹐大而湧上且實也﹐如洪水之波浪湧起﹐浮沈取之有力﹐其中微曲如環如鉤﹐故夏脈曰鉤。鉤卽洪也。實﹐不虛也﹐舉按皆愊愊有力。弦﹐勁直如弓弦也﹐舉按皆然。緊﹐急而不緩也﹐如轉索之狀。長﹐不短也﹐過於本位。芤﹐如芤菜中空。微﹐不顯也﹐若有若無。細﹐微渺也﹐較之微脈差大﹐往來有常。濡﹐無力也﹐輕手乍來﹐重手卻去。弱﹐不盛也﹐按之欲絕﹐似有似無﹐舉之則無。虛﹐舉按𨿽豁而不堅固也。革﹐攺易本來气血也﹐浮沈取之皆實﹐如按鼓皮然。動﹐舉無尋有﹐如豆厥厥動搖﹐不離其處﹐無往無來。散﹐不聚也﹐來去不明﹐漫無根柢﹐指端輕按則有﹐重按卽失﹐有表無裏也。或問﹕散乃敗脈﹐何心肺平脈皆浮而散耶﹖蓋心脈浮大中帶濡﹐肺脈浮濇中帶大﹐有似於散耳。若眞散﹐豈爲平脈﹖但不帶散﹐則又爲眞夏秋脈矣。伏﹐不見也﹐按之推之﹐至於骨乃見。絕﹐亦古脈名。短﹐不及也﹐見指中間。促者急也﹐脈數時一止復來曰促。結﹐不續也﹐脈來遲緩時一止曰結。代﹐更代也﹐先有濇濡﹐定止方見。代脈﹐止歇有定數﹐不比促結﹐止而不定。如十動一止﹐𨿽數十動﹐皆見於十動之後﹔如二十動一止﹐𨿽數十動皆見於二十動之後。三十四十動皆然。】

諸脈相類

浮似芤﹐芤則中斷浮不斷﹔浮似洪﹐力薄爲浮厚者洪﹔浮似虛﹐輕手爲浮無力虛。滑似動﹐滑珠朗朗動混混﹔滑似數﹐滑利往來數至多。實似革﹐革按不移實大長。弦似緊﹐弦言其力緊言象。洪似大﹐大按無力洪有力。微似濇﹐濇短遲細微如毛。沈似伏﹐伏極其沈深復深。緩似遲﹐緩比之遲仍小快。遲似濇﹐遲息三至濇短難。弱似濡﹐濡力柔薄弱如無。結促代﹐結緩促數止無定﹐代歇有常命鮮回。散似大﹐散裏全無大翕翕。

諸脈主病

浮風芤血滑多痰﹐實熱弦勞緊痛間。洪熱微寒臍下積﹐沈因气痛緩膚頑。濇則傷精陰敗血﹐又聞遲冷伏格關。濡多自汗偏宜老﹐弱脈精虛骨體酸。長則气理短則病﹐細气少兮代气衰。促爲熱極結爲積﹐虛驚動脫血頻來。數則心煩大病進﹐革去精血亦奇哉。

【注浮主風者﹐風气浮蕩也。芤主血虛﹐血屬陰﹐陰道常乏﹐故中有間斷也。滑主血多﹐隨气壅上爲痰。實主气實有熱﹐血隨气行﹐气血俱熱候也。弦主勞傷﹐气血拘斂。緊主邪搏﹐气血沸亂故痛。洪乃气血燔灼﹐表裏熱極。微乃气血虛寒﹐臍下冷積﹐作痛作瀉。沈爲气郁﹐疼痛緩大﹐非時得之﹐則气血不周﹐肌膚頑痺麻木。濇乃精血枯燥﹐男子得之﹐房勞傷精﹔女子有胎得之﹐胎中少血作痛﹔無孕得之﹐瘀血滯也。遲爲陽虛﹐裏寒外見冷證。伏乃陰陽潛伏﹐關格閉塞。濡主气血衰疲﹐陽虛自汗﹐老人气血已衰故宜﹐少壯得之則危。弱由精气虛損﹐骨髓空虛﹐故作酸痛﹐老人得之﹐亦無妨也。長則气血有條理而不亂﹐帶緩則百病易治。短因气滯﹐或胃气衰少﹐諸病見短難治。細本元气不足﹐精血亦乏。代乃元气衰極﹐他髒代至﹐死脈也。促乃陽盛而陰不相濟﹐熱蓄於裏也。結乃陰盛而陽不相入﹐內外邪滯爲積虛﹐乃气血俱虛﹐故多恍惚驚悸。動亦虛勞之脈﹐主脫漏崩中泄痢﹐血分之疾。數﹐亦熱極脈也﹐主心煩發狂。大乃邪盛﹐气血虛不能制﹐故病進也。革乃變易﹐气血去畱常度﹐男子不交精泄﹐女子崩中漏下﹐有孕半產﹐眞虛寒怪證脈也。】

諸脈相兼主病論

滑伯仁曰﹕人病𨿽不過寒熱虛實四者﹐而脈多兼見也。熱則流通﹐凡浮大數長皆熱也。寒則堅凝﹐凡沈小遲短皆寒也。實則形剛﹐凡實滑弦緊皆實也。虛則形柔﹐凡虛濇濡緩皆虛也。他如《難經》所謂一陰一陽者﹐脈來沈而滑﹔一陰二陽者﹐脈來沈滑而長﹔一陰三陽者﹐脈來浮滑而長﹐時一沈也。一陽一陰者﹐脈來浮而濇﹔一陽二陰者﹐脈來長而沈濇﹔一陽三陰者﹐脈來沈濇而短﹔時一浮者﹐皆兼見義也。

浮脈

浮而有力則爲風﹐

【注風包四气而言﹐如浮緩浮弦則爲傷風﹐浮緊則爲傷寒﹐浮虛則爲傷暑﹐浮濡則爲傷濕。四气在表皆浮﹐更與人迎相應﹐則爲外感在經無疑。】

浮而無力斯爲虛。

【注經曰﹕諸浮者﹐腎不足也。瞥瞥如羹上肥﹐定知此脈陽气微。乍病見浮脈﹐乃傷風邪。久病宜沈反見浮脈﹐裏寒表熱也。然必與气口相應﹐則爲內傷气血虛損。】

浮數風熱微欲解﹐

【注浮數﹐傷風挾熱也﹔帶微者﹐邪不傳而欲解。】

浮遲身癢汗亦無。

【注裏虛不能作汗﹐其身必癢。】

獨浮喘脹表中熱。

【注表邪盛﹐故气逆喘脹。】

浮緊滑疾百合辜﹐

【注百合﹐傷寒病也。】

浮大癮疹久爲癩﹐

【注浮爲風虛﹐大爲气彊﹐風气相搏﹐必成癮疹發癢﹐久久爲癩。】

浮滑痰飲痛如錐。

【注浮滑爲風﹐痰爲走刺疼痛。】

沈脈

沈而有力則爲積﹐

【注凡脈浮盛爲病在表在外﹐沈堅爲病在裏在內。】

無力應知气不平﹐

【注沈爲諸郁。】

爲水爲泄爲厥逆﹐停飲脇脹兼癥瘕。沈數里寒內熱盛﹐

【注與人迎相應﹐則邪伏陰經而爲實熱。】

沈遲血冷裏寒生。

【注與气口相應﹐則血凝气滯而爲沈寒。】

沈重傷暑弱墮發﹐

【注沈重爲傷暑發熱﹐沈弱者發必墮落。】

沈弦腹心冷痛並。沈緊而數冷又熱﹐沈緊不數懸飲成。沈細少气臂不舉﹐

【注兩寸則兩臂不舉。】

沈重前絕瘀血凝。

【注沈重如重物沈水﹐不復浮起﹐故冬脈曰石。直前絕者﹐有瘀滯也。】

遲脈

遲而無力虛且寒﹐

【注與人迎相應﹐則濕寒凝滯﹔與气口相應﹐則虛冷沈積。】

遲而有力痛爲害﹐

【注或心痛﹐或腹痛﹐或脇痛。】

應尺血虛寸气虛﹐

【注寸口得之爲气虛﹐尺中得之爲血虛﹐總是腎虛不安。亦有痰凝气滯﹐伏熱蹇濇而然者﹐必尋之無力﹐乃爲眞遲。】

遲沈寒內浮寒外﹐

【注遲沈或芤寒在裏﹐則腹痛。遲浮寒在表﹐則肢冷。】

遲濇咽酸癥瘕成﹐

【注遲濇則濕熱凝滯﹐或爲咽酸﹐或爲癥瘕。】

遲滑腹中覺脹大。

【注遲而滑﹐爲腹脹。】

惟有季夏及左尺﹐逢此便是腎經敗。

【注季夏六月也﹐此時得遲脈﹐則土旺水虧﹐須急滋腎水以救之。非六月而左尺見遲脈者﹐亦爲土克水﹐須急滋補以救之。】

數脈

數而有力則爲熱﹐

【注與人迎相應﹐則風燥熱煩。】

無力瘡瘍痛癢亟。

【注平人遇此﹐主卽發瘡瘍癰疽。年幼者﹐或發痘疹。】

若還細數又無力﹐陰虛火動休輕視。

【注與气口相應﹐則陰虛陽盛。甚者左右俱細數無力﹐或左尺寸數尢甚。】

數浮火炎煩且滿﹐

【注數浮﹐表有熱也﹐數爲煩滿。】

數沈裏熱不須議。

【注數沈﹐裏有熱也。】

上見煩熱與頭疼﹐中爲口臭兼嘔逆。左則目赤肝火炎﹐右下二便閉而赤。數而帶滑痰火盛﹐或爲嘔吐或痛極。

滑脈

滑脈爲實爲停痰﹐

【注滑爲气血實﹐與人迎相應﹐則風痰潮溢﹔與气口相應﹐則涎飲凝滯。】

或爲瘀血宿食兼﹐爲滿爲咳爲鬼疰﹐不勻气逆嘔涎粘。

【注滑而大小不勻﹐必吐﹐爲病進。滑爲逆气。】

滑浮大小腹作痛。

【注滑浮者﹐大小腹皆痛。】

滑弱陰痛溺如挽﹐

【注滑弱則陰中痛﹐小便亦然。】

滑散癱瘓不仁證﹐

【注痰多气血少也。】

滑實胃熱非廉纖。

【注滑實爲胃熱﹐帶數則爲結。熱非廉纖﹐言熱重也。】

濇脈

濇爲不足傷精血﹐

【注與气口相應﹐則精竭血枯。】

爲厥爲痢爲惡寒。

【注濇爲四肢逆冷﹐爲下痢﹐爲惡寒。濇細則大寒。】

或爲無汗爲心痛﹐

【注濇爲無汗爲心痛。】

濇芤瘀血結成團。

【注濇芤爲衂血﹐或爲失血。】

濇緊爲痺因寒濕﹐

【注濇而緊﹐爲痺﹐爲寒濕﹐爲中霧露。】

濇沈之病亦一般。

【注濇沈亦爲寒濕﹐與人迎相應﹐則風濕寒痺。】

婦人有孕胎中痛﹐無孕還須敗血成。

大脈

大爲病進脈之賊﹐

【注經曰﹕脈來渾渾革革如湧泉者﹐病進而危。昔人以秋潮之洶湧者﹐狀其大也。要之﹐卽非時而見洪大脈也。】

浮大表病沈裏厄。

【注經曰﹕大則病進﹐浮大表病﹐沈大裏病。浮大﹐晝加晝死﹔沈大﹐夜加夜死。】

前大後小頭痛眩﹐前小後大胸滿塞。

【注《難》曰﹕前大後小﹐頭痛目眩﹔前小後大﹐胸滿气短。前謂寸﹐後謂尺。】

气愈盛兮血愈虛﹐

【注大爲血虛而气盛。】

必緩而大爲正脈。

【注中緩而大者謂正脈。】

緩脈

緩爲正復脈之本﹐

【注緩爲胃气﹐將復爲退病。】

非時得之气血虛。

【注非土旺之時﹐單見緩脈﹐則气血𨿽和而脾虛﹐身必倦怠。】

在上項彊下腳弱﹐

【注寸緩項彊﹐尺緩腳弱。】

沈緩眩暈浮痺膚。

【注沈緩爲虛﹐故眩暈﹔浮緩風寒﹐故麻痺。】

帶滑爲熱緊爲痛﹐

【注緩滑爲熱中﹐緩緊爲脾疼。與人迎相應﹐則風熱入髒﹔與气口相應﹐則怒極傷筋。】

緩遲虛冷咽難哺。

【注緩遲爲虛寒相搏﹐食冷則咽痛。】

緩弱吞酸食不下﹐

【注緩者胃气有餘﹐弱者陽气不足。胃欲消化而陽气不運﹐故噫而吞酸﹐食卒不下﹐塡於胸膈也。】

左尺單見命將殂。

【注左尺臂部單見緩脈﹐全無沈滑﹐爲土盛水虧﹐不治。】

已上八脈﹐《內經》謂之八要。蓋浮沈二脈﹐以別其表裏﹔遲數二脈﹐以別其寒熱﹔滑濇二脈﹐以察气血虛實﹔大緩二脈﹐以察病之安危。苟能得其要領﹐雜脈可以類推。

洪脈

洪爲脹痛爲熱煩﹐

【注爲脹滿﹐爲頭痛及徧身疼痛﹐爲熱煩大便不通。】

洪實爲癲洪大祟。

【注供實者癲﹐洪大者祟。】

洪緊癰疽喘急粗﹐

【注洪緊與气口相應﹐則气攻百脈﹐爲癰疽﹐爲喘急﹐亦爲脹。】

洪浮陽邪證來見﹐

【注洪浮與人迎相應﹐則寒壅諸陽﹐外見陽證﹐大小便祕。】

實脈

實爲伏熱咳且吐﹐

【注實與人迎相應﹐則風寒貫經郁熱﹐在內燻蒸﹐脾胃不食﹐气喘作咳﹐或時嘔吐。】

實濇气塞痢且墜。

【注實濇與气口相應﹐則气血壅滯﹐爲三焦痞塞﹐食積﹐濕熱成痢﹐裏急後墜。】

實緊作泄胃家寒﹐或時腰痛亦難住。

【注﹕實緊爲陰不勝陽﹐爲胃寒﹐爲大便不禁﹐爲腰痛。】

弦脈

弦爲血弱有勞傷﹐

【注弦乃肝部本脈﹐見於他部﹐見爲血虛﹐生盜汗﹐手足酸疼﹐皮毛枯槁。】

中虛且寒停飲漿。

【注弦與气口相應﹐則飲水停積﹐令人胃中虛寒。】

胸脇疼痛體拘急﹐

【注與人迎相應﹐則風走注痛﹐甚者四肢拘急冷痺。】

瘧疾寒熱善驚惶。

【注爲瘧爲驚。】

弦緊惡寒爲疝癖病﹐

【注經絡中有寒故也。】

上下左右積弦長。

【注弦而長﹐爲上下左右有積。】

弦鉤脇下痛如刺﹐

【注弦而鉤﹐爲脇下刺痛。】

雙弦急痛轉難當。

【注雙弦爲脇下急痛﹐乃無水以緩之也。】

緊脈

緊則爲寒爲疼痛﹐

【注與人迎相應﹐則經絡傷寒﹔與气口相應﹐則臟腑作痛。】

爲咳爲喘爲滿胸。人迎緊盛傷寒證﹐

【注人迎緊盛爲傷寒。】

气口緊盛食衝衝。

【注气口緊盛爲傷飲食。】

緊沈必知痛在腹﹐恐成冷气與癇風。緊數寒熱相來往﹐

【注緊而數﹐爲寒熱往來。】

緊滑宿食吐蛔虫。

【注緊滑爲蛔動﹐爲宿食吐逆。】

緊急遁屍亂血脈﹐

【注緊而急爲遁屍。】

單緊而浮肺水攻。

【注浮緊爲肺經有水。】

浮沈俱緊中霧露﹐頭項彊急溺妄通。

【注浮緊或寸緊﹐則霧露中於上焦﹐見太陽證﹐發熱﹐頭項彊痛﹐腰攣脛酸。沈緊或尺緊﹐則霧露中於下焦﹐見少陰證﹐足冷﹐便溺妄出﹐爲難治。若浮沈俱緊﹐三焦俱中其邪﹐臍痛﹐手足冷者死﹔手足溫﹐自吐利者生。】

長脈

長爲陽毒入髒深﹐熱閉陽明煩莫禁。坐臥不安身壯熱﹐

【注長脈來去不絕﹐見於左關人迎之位﹐感於陽邪熱毒﹐在心肝二經。傳之下焦﹐其熱壅閉﹐乃陽經熱痰﹐主渾身壯熱﹐坐臥不安。表證多則微汗﹐裏證多則下之。又尺寸俱長者﹐陽明本脈也。】

長大癲癇更迷心。

【注長大則爲癲狂癇疾﹐乃痰熱迷於肝心所致。】

長緩微邪犯下體﹐

【注與人迎相應﹐則微邪自愈﹔與气口相應﹐則髒气平治。】

寸長足脛痛相侵。

【注經曰﹕長而緩者﹐病在下。又云﹕寸口中手長者﹐足脛痛。】

芤脈

芤主血瘀不流通﹐

【注芤與人迎相應﹐則邪壅吐衂﹔與气口相應﹐則榮虛妄行﹐而爲瘀滯。】

熱入小腸淋瀝膿。

【注心主血而不受邪﹐故熱入小腸﹐淋瀝膿血疼痛。】

崩漏衂吐隨所主﹐

【注寸芤則爲衂血吐血﹐關芤則爲便血﹐尺芤則下虛﹐有瘀﹐崩漏尿血。】

芤緊或數腸內癰。

【注芤緊或挾洪數者﹐主榮脈畱滯於腸胃之間﹐多見關部﹐則生內癰。】

微脈

微主中寒气血虛﹐

【注微與气口相應﹐則陽虛脫泄。仲景云﹕脈縈縈如蜘蛛細絲者﹐陽气衰也。】

爲衂爲崩爲急拘。

【注衂血﹑崩漏﹑四肢拘急。】

微浮嘔逆分內外﹐

【注內傷則爲陽虛﹔外感則爲風暑。】

微沈自利汗有無。

【注微沈陰气已虧﹐髒寒下利作瀉﹐或虛汗不止﹐或亡陽無汗。】

微弱少气面無色﹐男精女帶面焦枯。

【注微弱爲少气﹐主男子失精溺血﹐女子崩中漏下﹐致面色焦枯。】

微濇亡血增寒熱﹐曾經汗下醫之辜。

【注脈微而濇者﹐病當惡寒﹐後乃發熱﹐所以然者﹐醫發其汗﹐令陽气微﹐又大下之﹐令陰气弱。陽微惡寒﹐陰弱發熱﹐理也。久則夏月惡寒﹐冬月惡熱。蓋夏月陽气在外﹐胃中虛冷﹐陽气內微﹐故反惡寒。冬月陽气在內﹐胃中煩熱﹐陰气內弱﹐故反惡熱。晝寒夜熱亦此義也。】

細脈

細爲寒濕爲脹泄﹐

【注細與人迎相應﹐則諸經中濕﹐濕則脹滿﹐濕多成泄。】

細滑僵僕兼嘔熱。

【注細而滑爲僵僕﹐爲嘔吐﹐爲發熱。】

細緊癥瘕積聚縈﹐或爲刺痛爲痿蹶。

【注細而緊爲癥瘕積聚﹐爲病在內﹐爲刺痛﹐爲身痛痿蹶。叔和云﹕脛痛髓冷是也。】

內傷得之心神勞﹐

【注憂思過度也。】

五臟凝涎損气血。

【注與气口相應﹐則五臟凝涎﹐气血俱虛。】

惟有冬季爲時脈﹐不療自痊王氏訣。

【注冬脈宜沈細而滑﹐故叔和云﹕如逢冬季經霜月﹐不療其屙必自痊。】

濡脈

濡爲亡血爲冷痺﹐

【注濡爲亡血﹐爲冷痺。仲景云﹕脈來綿綿﹐如瀉漆之絕﹐前大後小者﹐亡其血也。痺亦有因寒濕散漫﹐而脈濡者﹐必與人迎應也。】

虛汗不止又乏气。

【注濡爲自汗﹐爲气弱。】

蒸熱飧泄下體重﹐

【注濡與气口相應﹐則飧泄腳弱﹐骨蒸潮熱。】

濡弱內熱外又寒﹐其人小便必不利。

【注濡而弱﹐內熱外冷﹐自汗小便難。】

弱脈

弱主陽虛脛體酸﹐

【注弱乃六極之脈﹐與人迎相應﹐則風濕緩縱﹔與气口相應﹐則筋絕痿弛。】

客風冷气巧相鉆。

【注關上主挾風熱﹐關後主挾冷气。訣云﹕弱主气居於表﹐產後客風面腫。又云﹕只爲風邪與气連。】

陰弱血虛筋急痛﹐

【注尺屬陰﹐主血虛﹐不能潤筋﹐故筋急痛。】

陽弱气喘行步難。

【注寸屬陽﹐主气虛作喘﹐行步無力。】

虛汗泄精成痼冷﹐少壯得之不等閒。

【注老年人得弱脈則順﹐少壯人得弱脈則逆。】

虛脈

虛則爲虛爲傷暑﹐

【注與人迎相應﹐則經絡傷暑﹔與气口相應﹐則榮衛虛損。】

腳弱喘促食不消。

【注﹕虛爲腳弱﹐爲喘促﹐爲食不消。】

恍惚驚風皆所主﹐虛煩多汗亦同條。

【注虛主心中恍惚﹐小兒驚風﹐虛煩自汗。】

虛大勞役損元气﹐

【注虛而大﹐爲勞役損气。】

虛濇房勞腎水焦。

【注虛而濇﹐爲房勞損精。】

革脈

革乃虛寒相搏成﹐崩漏半產亡血精。

【注仲景云﹕脈弦而大﹕弦則爲減﹐大則爲芤﹔減則爲寒﹐芤則爲虛﹔寒虛相搏﹐曰革。女人半產崩漏﹐男子亡血失精。】

更是中風兼感濕﹐爲滿爲急異常情。

【注與人迎相應﹐則中風暑濕﹔與气口相應﹐則半產脫精。】

動脈

動脈多見關部中﹐

【注仲景云﹕若數脈見於關上﹐上下無頭尾﹐如豆大﹐厥厥動搖者﹐名曰動脈也。】

或驚或痛來相攻。

【注與人迎相應﹐則寒疼冷痛﹔與气口相應﹐則心驚膽寒。】

四肢拘攣多疼痛﹐虛勞血痢與崩中。

【注動爲拘攣﹐動主體虛勞﹐崩中血痢。】

陽動汗出陰發熱﹐形冷惡寒陽不通。

【注仲景曰﹕陰陽相搏名曰動。言陰陽相搏則虛。陽動爲陽虛﹐故汗出﹔陰動爲陰虛﹐故發熱。如不汗出發熱﹐反形冷惡寒者﹐陽气不通﹐而致身冷惡寒也。】

若見轉豆如麻促﹐此是肺枯胃亦亡。

散脈

散脈不聚命將崩﹐到此無由得再生。

【注與人迎相應﹐則淫邪脫泄﹔與气口相應﹐則精血敗耗。】

五臟气散利不禁﹐六腑气散四肢靑。

【注手足寒﹐上气。】

伏脈

伏因邪閉成霍亂﹐

【注與人迎相應﹐則寒暑濕邪固閉﹐而成霍亂。】

積疝溏泄貫膿窠。

【注伏爲宿食﹐爲疝瘕﹐爲溏泄﹐爲惡膿貫肌。】

寸伏痰熱尺寒積﹐關伏寒熱兩爲屙。

【注才得之爲痰﹐爲熱﹔尺得之爲寒﹐爲積。關中則痰熱俱有﹐寒熱不定。】

蓄水停痰气厥逆﹐

【注爲停痰蓄水﹐爲諸气上衝﹐爲厥逆。】

伏濇吐逆神思多。

【注伏則吐逆﹐濇則食不得入﹐關格證也。與气口應者﹐乃凝思勞神過多﹐不可專責外邪也。】

短脈

短爲气滯心腹痛﹐宿食內積三焦壅。

【注與人迎相應﹐則邪閉經脈﹔與气口相應﹐則積遏髒气。】

陰中伏陽血不行﹐

【注短脈屬陰﹐而又伏於陽者﹐何也﹖經云﹕脈有一陽三陰者﹐謂脈來沈濇而短﹐時一浮也。在秋時則爲正脈﹐在三時則爲七情﹐宿食壅滯﹐气不足以導血行也。】

短急病上亦可惡。

【注經曰﹕短而急者病在上。寸口短者﹐頭痛。又曰﹕短而數者﹐心疼必煩﹐皆上體病也。短可惡﹐無胃气也。】

促脈

促脈陽盛陰不足﹐气血痰食壅爲毒。

【注陰陽之气﹐不和不相續也﹐非若結代之脈﹐動而中止。有因气血食飲痰涎畱滯﹐不行而止。促不可槪爲惡脈﹐凡臟腑熱盛﹐則促急。故曰與人迎相應﹐則痰壅陽經﹔與气口相應﹐則積畱胃腑。】

裏熱瘀血發狂斑﹐

【注風熱壅盛則瘀血凝滯﹐發爲狂斑。】

怒气激之發厥搐。

【注或因怒气﹐气逆發厥﹐上盛下虛。】

漸加卽死漸退生﹐久病得之亦非福。

【注促脈𨿽非惡脈﹐但老病及久病得之﹐上愈盛而下愈虛﹐亦非福也。】

結脈

結因陰盛主有積﹐結甚積甚微則微。

【注與人迎相應﹐則陰散陽生﹔與气口相應﹐則積阻气節。陰盛則結﹐脾間積气﹐大腸祕痛。結甚則積甚﹐結微則積微。】

陽結藹藹如車蓋﹐

【注脈藹藹如車蓋﹐大者名陽結。爲陽气鬱結於外﹐不與陰气和雜也。】

陰結累累與陽違。

【注脈累累如循長竿彊直者﹐名陰結。爲陰气鬱結於內﹐不與陽气和雜也。】

結浮寒邪滯經絡﹐結沈痰飲瘀血基。亦有七情气郁者﹐脈道不通實由之。

【注裏寒脈緩則爲結﹐裏熱脈數則爲促。緩促不同﹐結亦當如促脈﹐分痰飲气血積可也。】

代脈

代脈必死髒气絕﹐平人見此大不祥。

【注病人見之﹐反有可生者﹐平人大忌。】

惟有風家並痛極﹐三月妊孕卻無妨。

【注痛風﹐痰濕阻礙。有孕﹐胎气阻礙﹐故無妨也。】

又有暴傷气血者﹐古人立有炙甘湯。

【注又有暴傷損气血者﹐一時元气未和﹐非髒絕也﹐宜炙甘艸湯救之。】

臟腑六脈診法

此卽上古診法中之一法也﹐髒與腑同气﹐所以古人不立六腑脈訣。但旣以浮取候腑﹐沈取候髒﹐數爲腑病﹐遲爲髒病﹔又以急大緩濇沈甚者爲髒﹐微急微大微緩微濇微沈者爲腑。此其故何邪﹖蓋急大緩濇沈甚者﹐浮沈皆然。微者浮取則然﹐而沈取則不然也。二說似異而實同。要之﹕浮中有沈﹐沈中有浮﹔陰中有陽﹐陽中有陰。卽如上竟上者﹐胸頭中事也﹔下竟下者﹐小腹腰股膝脛中事也。其實寸脈亦有主下病者﹐尺脈亦有主上病者。此診家活妙之微理也。許氏所謂以意會之﹐非言語可得而傳者。

心脈診法

心浮大散是本宮﹐

【注心之本宮平脈也﹐虛實賊微邪過宮脈也。餘皆雜脈﹐相兼而見。】

微大邪歸小腸中。

【注大卽洪也﹐微有初暫而不久意。詳總看十變脈注﹐各部仿此。然脈有輕重﹐如左寸先以輕手得之﹐是小腸﹔後重手﹐如六菽之重得之﹐是心。左關先以輕手得之﹐是膽﹔後以重手﹐如十二菽取之﹐是肝。左尺先以輕手得之﹐是膀胱﹔後重手﹐如十五菽之重取之﹐是腎。右寸先以輕手得之﹐是大腸﹔後以重手﹐如三菽之重得之﹐是肺。右關先以輕手得之﹐是胃﹔後重手﹐如九菽之重得之﹐是脾。右尺先以輕手得之﹐是三焦﹔後以重手﹐如十五菽之重取之﹐是命門。】

浮數風熱頭疼痛﹐

【注數兼弦緊而言浮數﹐主頭疼身熱﹐面赤﹐骨節煩疼﹐甚則心痛面赤﹐乃外感郁熱表證。小腸爲膀胱之標﹐故脈見此。】

浮遲腹冷胃虛空。

【注浮而帶遲﹐主小腹寒痛﹐胃弱噯酸。】

浮虛偏頭耳頰痛。

【注手太陽經虛﹐苦偏頭痛﹐耳頰痛。】

浮弦疝痛滑多虫。

【注訣云﹕急則腸中痛﹐不通是也。浮弦而滑﹐主疝痛。食虫甚多﹐如面生有白點者﹐必有血。】

浮緊而滑爲淋閉﹐

【注浮緊而滑爲淋﹐或二便閉濇。】

浮洪膈脇滿難通。

【注胸連脇滿﹐痰熱盛也。】

浮長風眩成癲癇﹐

【注浮大而長爲風眩癲癇。】

浮實面赤熱生風。

【注浮實面赤如騂﹐熱則生風。訣云﹕大實由來面赤風﹐燥痛面色與心同。】

浮濡虛損足多汗﹐

【注浮濡五臟虛極﹐而汗出於足﹐蓋五臟系發之於足故也。】

浮芤積瘀吐痢紅。

【注血瘀胸中不散﹐以致气道不通﹐在內作聲﹐气升則吐血﹐气降則便血下痢﹐甚則吐痢交作。】

浮溢骨痛心煩躁﹐

【注左寸脈滿過關部﹐主骨節疼痛﹐心中煩躁﹐面赤乃心熱之候。】

浮絕臍腹痺痞衝。

【注浮絕者﹐無小腸脈也﹐苦臍冷痺﹐小腹中有癥瘕。】

沈數狂言並舌彊﹐

【注數兼實滑而言。訣云﹕實大相兼並有滑﹐舌彊心驚語話難。】

沈遲血冷神不充。

【注沈遲或血虛﹐或上焦受寒﹐或心神衰少。】

獨沈不睡皆因郁﹐努瘀侵睛崩漏紅。

【注沈主气郁﹐夜不睡﹐或上攻患目﹐必努肉瘀血侵睛﹔下流則崩漏去紅﹐甚者咯血。】

沈微虛痞驚中熱﹐

【注沈微榮弱﹐以致虛火上侵﹐胸膈痞悶﹐甚則脇亦脹痛。驚中熱者脈微﹐主心气虛弱﹐易生驚惕。但心屬火﹐驚則血散﹐火動驚中﹐有虛熱也。】

沈實口瘡及喉嚨。

【注主口舌生瘡﹐咽喉腫痛。】

沈緩專主項背彊﹐

【注沈緩主項背筋急彊痛。】

沈滑痰熱時相攻。

【注滑爲痰合本位﹐洪則爲痰熱﹐或嘔逆﹐或怔忡﹐時作時止。若沈細而滑﹐全無本脈﹐則爲水克火﹐不治。】

沈濇胃虧音容減﹐

【注濇則心經气虛血少﹐母不能以蔭子﹐以致胃气下陷﹐心神虧少﹐面無顏色﹐言語聲音亦懶。甚則气血凝滯﹐而爲虛痛。】

沈緊眞痛必然凶。

【注沈緊乃腎水逆上乘心﹐謂之賊邪﹐必發眞心痛如刺﹐必死無疑。】

沈弱陽虛多驚悸﹐

【注《權輿》云﹕左寸弱兮陽气虛﹐心驚悸兮汗難除。】

沈伏痰郁聚胸中。

【注伏主憂鬱﹐多痰﹐心肺二經﹐積聚胸中。】

沈弦心懸或如滿﹐

【注弦乃肝邪乘心﹐主心懸如饑﹐或時拘急如飽滿然﹐此虛邪也。】

沈絕掌熱嘔上衝。

【注沈絕者﹐無心脈也。苦心下毒痛﹐掌中熱﹐時時善嘔﹐口中傷爛。】

浮沈俱虛苦洞泄﹐

【注心與小腸俱虛者﹐苦洞泄寒少气﹐四肢寒腸澼。】

浮沈俱實便難通。

【注心與小腸俱實﹐苦便閉﹐心腹煩滿。】

肝脈診法

肝弦而軟無些病﹐

【注弦乃肝之正脈。帶軟則弦而得中﹐故無些病。】

微弦膽驚欲發黃。

【注脈初微弦者﹐主膽腑受驚﹐潮熱﹐欲發黃疸﹐爪甲眼目俱黃。】

浮數風熱筋抽搐﹐

【注數包弦緊而言﹐主發潮熱﹐筋脈抽搐。】

浮遲灑淅淚成行。

【注浮遲主肝經受寒﹐灑淅惡寒﹐時發熱冷﹐淚時流。】

浮細振搖多盜汗﹐

【注浮細膽气虛怯﹐肢體振搖﹐夜出盜汗。】

浮弱微散視渺茫。

【注浮弱微散﹐乃肺脈乘肝﹐致肝經气虛﹐目暗生花﹐視物渺茫。】

浮芤失血肢體癱﹐

【注芤主失血﹐血虛則不能運用﹐故四肢癱瘓。】

浮甚筋痿澼在腸。

【注浮甚乃火旺血虛﹐筋弱無力﹐終爲癱瘓。腸澼﹐本脾胃濕熱﹐肝風乘虛下注﹐輕則便血﹐重則痔漏。故痔乃筋脈病也。】

浮大滑實頭目病﹐

【注浮大滑實﹐乃心脈乘肝﹐血熱生痰﹐以致頭目不淸﹐或腫或痛﹐咽喉漧燥。】

浮溢眩暈筋痛傷。

【注浮弦溢上寸口﹐主目眩頭重﹐筋脈酸痛。】

浮濇肋滿經不利﹐

【注濇主肝血虛少﹐甚則吐逆﹐不能停藏。輕則脇肋脹滿﹐身痛。婦人血凝气滯﹐多月經不利。若浮濇而短﹐則爲本經賊脈。】

浮絕膝痛善驚惶。

【注無膽脈者﹐苦膝酸痛﹐口苦﹐善畏多驚。】

沈遲疝气睡不著﹐

【注沈遲血冷﹐夜臥不安﹐疝气時攻。】

沈數鬱怒苦生瘡。

【注沈數善郁善怒﹐肝火妄動﹐多生瘡疥癰疽。】

沈弦緊實痃癖病﹐

【注沈弦緊實四脈﹐主腎水不能生木﹐以致肝虛﹐結成癖積﹐或近臍﹐或兩脇間作痛。】

沈實轉筋痛脇房。

【注實主脇肋切痛。肝實者﹐苦肉中痛轉筋。】

沈微內障或作泄﹐

【注沈微則肝气虛﹐主眼生內障﹐或時疏泄下痢。】

沈弱筋枯腰脈僵。

【注弱主血虛﹐筋脈枯痿短縮﹐腰脈亦痛急如張弓﹐產後多有此疾。】

沈緩醋心腹气結﹐

【注肝緩則宿食燻蒸﹐心頭酸刺﹐或气結在腹作痛。】

沈伏觸冷腳不彊。

【注沈伏乃寒气觸血﹐以致腳痛﹐難以伸縮。】

沈濡恍惚下體重﹐

【注沈濡則魄衰﹐不能與魂相守﹐心中恍惚﹐下體腰腳沈重。】

沈絕遺溺命不長。

【注無肝脈者﹐苦遺溺﹐逢庚辛金日必死。】

俱實嘔逆食不化﹐

【注肝膽實者﹐若嘔逆﹐食不消化。】

俱虛厥冷性無常。

【注肝膽俱虛﹐四肢厥冷﹐性情不樂﹐喜怒不常。】

腎脈診法

腎本沈實帶滑形﹐

【注沈實而滑者﹐腎之本脈也。】

微沈病自膀胱生。

【注微沈者﹐膀胱經病也。】

浮數勞熱小便赤﹐

【注浮數膀胱火動﹐主勞熱﹐小便赤。】

浮遲帶濁耳蟬鳴。

【注浮遲乃傷精﹐患帶濁﹐耳中蟬鳴﹐鳴久則聾。】

浮滑實大淋濇證﹐

【注脈浮帶滑而又實大﹐乃心經邪熱下浸﹐故小便淋濇作痛。】

甚浮偏墜寒邪並。

【注浮甚則寒邪入小腸﹐主偏墜﹐小便臊。】

浮緊風炎腎竅塞﹐

【注浮緊主腎臟有風﹐上攻於耳﹐以致耳聾。】

浮濇疝痛及遺精。

【注腎濇則虛寒﹐主小腸疝气胞囊腫大﹐或精於夢中遺漏。】

浮虛牙痛背腰倦﹐虛甚足膝瘡痍縈。

【注腎脈浮虛﹐乃風與气搏﹐主牙疼出血﹐背腰跎倦。甚則足膝生瘡﹐經久不愈。】

浮芤尿血女經漏﹐

【注浮芤腎虛也﹐男子尿血﹐女人經漏。】

浮緩傷風瀉幾行。

【注浮緩乃風入太陽﹐膀胱見之﹐主傷風自利。】

浮實小腹脹且痛﹐

【注脈實主心熱﹐傳於小腸﹐脹滿作痛﹐小便淋瀝。】

浮滑停水臍如冰。

【注滑乃陽脈﹐左尺見之﹐則陽勝陰矣。腎虛不能化水﹐以致停蓄﹐臍腹冰冷﹐甚則流利作聲。】

浮洪陰虧腳酸軟﹐

【注左尺浮洪﹐乃火乘水也。外感得之﹐則爲熱入膀胱﹐小便赤濇﹐兩腳隱疼﹔內傷得之﹐則陰精虧甚﹐腳膝酸軟。】

浮絕傷筋與閉經。

【注無膀胱脈者﹐苦逆冷﹐男子失精﹐尿有餘瀝﹔婦人月經不調或閉。】

沈數陰虛火動證﹐

【注沈而數者﹐乃水竭陰虛﹐火動或瘀血。】

沈遲髒冷精薄淸。

【注沈遲腎虛冷也。髒寒自利﹐精气淸薄﹐女人則爲血結﹐子宮亦冷。】

沈緊滑弦腰腳痛﹐

【注脈沈帶弦帶緊帶滑﹐乃腎受風濕﹐而主腰腳也。】

沈弦飲水下焦停。

【注沈弦胃寒﹐不能制水﹐所以停蓄下焦﹐必爲水病。】

沈微气虛崩帶病﹐

【注沈微气虛﹐男子失精溺血﹐女子崩帶﹐經脈不調。】

沈甚陰癢衛不升。

【注沈甚主陰癢﹐或腰腳痛﹐皆衛气不升﹐濕熱甚也。】

沈緩腳痺小腹冷﹐

【注沈緩上邪乘水﹐故腳痺﹐下元冷。單緩則爲克脈。】

沈伏疝瀉患瘕癥。

【注脈伏乃陰積下部﹐故爲疝痛泄瀉﹐或結癥瘕。】

沈濡便血女胎脫﹐

【注濡則气血耗散﹐男子便血﹐女子脫胎。】

沈濇逆冷腹有聲。

【注沈濇腎虛﹐不能溫養腸胃﹐以致肢體逆冷﹐臍下雷鳴。】

沈緩而濇倦怠極﹐不寒不熱病難名。

【注尺脈緩濇﹐謂之解

亦﹐倦怠至極也。緩爲熱中﹐濇爲無血﹐熱而無血﹐寒不寒﹐熱不熱﹐病不可名。下虛極而挾外感。】

沈散腰痛多小便﹐

【注脈沈帶散﹐必主腰痛尿多。】

單沈而勻病不成。

【注脈但沈無滑曰單沈﹐而帶滑曰勻﹐兩脈皆腎之順候。】

沈弱體酸陰欲絕﹐

【注訣云﹕弱脈尺中陰欲絕﹐酸疼引變上皮膚。】

沈無足熱亡其精。

【注無腎脈者﹐苦足下熱﹐裏急﹐精气竭亡﹐勞倦所致。】

俱實巓疾頭目重﹐

【注腎膀胱俱實者﹐苦巓疾﹐頭目重痛。】

俱虛心痛瀉如傾。

【注腎膀胱俱虛者﹐苦心痛﹐下重﹐洞瀉不止。】

肺脈診法

肺脈浮濇短爲平﹐

【注浮短而濇者﹐肺之本脈也。】

微浮帶散大腸淸。

【注微浮帶散﹐大腸之气淸而無病也。】

浮數風熱咳且祕﹐

【注浮數主中風﹑咳嗽﹑身熱﹑便祕。】

浮遲寒冷瀉難禁。

【注脈遲﹐肺寒﹐痰痞胸前﹐飲食難消作瀉。】

浮實滑大咽漧燥﹐腸痛便難鼻乏馨。

【注浮實滑大﹐心火乘肺﹐主咽門燥痛﹐腸如刀刺﹐毛焦唾稠﹐鼻乏馨香。】

浮芤衂血胸暴疼﹐

【注浮芤﹐積瘀﹐或衂或嘔﹐瘀滯胸中﹐則卒暴疼痛。】

浮溢膈滿或腸鳴。

【注浮甚溢上魚際﹐气不下行﹐胸膈滿悶﹐或時气下﹐則大腸作鳴。】

浮洪足熱唾稠濁﹐

【注浮洪﹐火盛﹐足心熱﹐痰唾稠濁且臭。】

浮緊喘促冒時行。

【注浮緊﹐感冒時行﹐風痰咳嗽喘促。】

浮弦咳嗽冷气結﹐

【注風邪傳於大腸﹐故脈弦﹐咳嗽﹐冷气祕結。】

浮滑痰多頭目傾。

【注浮滑痰多﹐頭目昏眩。】

浮急腸風癰血痔﹐

【注浮弦數急﹐主腸風﹑腸癰﹑便血﹑痔瘡。】

浮絕少气有水停。

【注無大腸脈者﹐苦短气﹐心下有水。】

沈數火盛痰气升﹐

【注沈數火乘肺﹐痰壅喘急。】

沈遲气痞冷涎縈。

【注歌云﹕脈遲气痞寒痰盛﹐飲食難消气漸衰。】

沈緊而滑仍咳嗽﹐

【注肺部得此三脈﹐有寒﹑有風﹑有痰﹐故發咳嗽。】

沈細兼滑是骨蒸。

【注子乘母虛﹐病在骨內。訣云﹕沈細仍兼滑﹐因知是骨蒸﹔皮毛皆總濇﹐寒熱兩相並。】

沈實熱結微寒結﹐

【注沈實乃邪熱結胸﹐沈微乃寒結胸﹐】

沈甚膹郁引背疼。

【注沈甚胸中膹滿之气﹐與背牽引而痛。】

沈弱驚汗濡寒熱﹐

【注沈弱陽虛﹐主驚悸多汗﹔沈濡虛損﹐主增寒發熱。】

沈絕咳逆喉瘡生。

【注無肺脈者﹐苦短气咳逆喉塞。】

俱實唇吻手臂捲﹐

【注肺大腸俱實者﹐主唇吻不收﹐手臂捲。】

俱虛憂恐見光明。

【注肺大腸俱虛﹐情中不樂﹐或如恐怖﹐時望見光明。】

脾脈診法

脾脈本緩善不見﹐

【注緩乃脾之本脈﹐隱隱和緩不可見者﹐爲善。惡者來如水之流﹐此爲太過﹐病在外﹐令人四肢不舉﹔或如鳥之喙﹐此爲不及﹐病在內﹐令人九竅壅塞。】

微緩胃气得其平。

【注初微緩者﹐胃之平脈也。】

浮數胃火或誤下﹐

【注浮數有力﹐乃胃中有火﹐吞酸吐逆﹐齒腫出血﹐中消善食﹐夜多盜汗。如浮數無力﹐乃醫誤下損傷脾胃所致。】

浮遲胃冷气膨膨。

【注脾胃气虛冷作嘔﹐肚腹膨脹。】

浮濇下利谷不化﹐

【注浮爲胃虛﹐濇爲脾寒﹐脾胃虛寒﹐水谷不化﹐法當下利。】

浮實消渴因勞成。

【注脈浮而實﹐原因勞倦傷脾﹐以致心火乘土﹐善消水谷爲糟粕﹐而不化爲精血營養五臟﹐故口漧發渴﹔滌蕩腸胃﹐小便數而血肉耗散﹐故名消中也。】

浮芤甲錯身體瘦﹐

【注浮爲胃气衰﹐芤爲榮气傷﹐故肌肉甲錯而不光澤﹐且漸瘦也。】

浮緊腹中痛且鳴。

【注趺陽脈浮而緊﹐浮爲气﹐緊爲寒﹐浮爲腹滿﹐緊爲絞痛﹐浮緊相搏﹐腸鳴而轉。】

浮微而緊爲短气﹐

【注微則爲虛﹐緊則爲寒﹐中虛且寒﹐气自短矣。】

浮滑吐噦口不馨。

【注訣云﹕弦以滑兮胃寒。又云﹕單滑脾家熱﹐口臭气多粗。蓋滑爲噦﹑爲吐﹑爲口臭。兼弦或無力者﹐則爲胃寒﹔兼浮大有力者﹐則爲痰火。】

浮溢中風涎出口﹐

【注浮大帶弦﹐溢過寸口﹐主本經中風﹐流涎不止。】

浮弦肢急瘧痢行。

【注浮弦肝气太盛﹐有妨脾土﹐四肢拘急﹐倦怠﹐或患時行瘧痢﹔弦甚則爲克脈。】

單浮胃虛生脹滿﹐浮甚鼓脹蜘蛛形。

【注浮甚風聚於胃﹐胃虛甚則腹大﹐四肢瘦如蜘蛛形然。】

微浮客熱洪番胃﹐

【注胃邪發爲浮洪﹐胃火主番胃﹔但略浮而不兼別脈者﹐乃風邪客熱侵犯本經﹐或來或去﹔但安脾土﹐則客熱自去矣。】

浮絕膚硬冷如冰。

【注無胃脈者﹐气衰則身冷﹐血衰則膚硬。】

沈數中消好嗜臥﹐

【注歌云﹕脾數中消好嗜眠﹐胃翻口臭及牙宣。】

沈遲中滿積滯凝。

【注沈遲中寒因傷冷物成積﹐以致腹中脹﹐病少食﹑痰飲﹑气促﹑痃癖﹑鼓脹﹑急痛。】

沈甚气促胸腹痛﹐

【注气短促﹐胸至臍腹疼痛。】

沈緩气結腹不寧。

【注沈緩乃上盛下虛﹐气不升降﹐而气結在腹﹐短促不舒。】

沈實虛火蒸脾土﹐

【注實乃隱伏﹐陽火在內﹐炎蒸脾土﹐致脾气虛﹐胃气壅﹐所以不能食﹐須要溫和脾胃。】

沈微土郁致心疼。

【注沈微乃脾土鬱結之气爲患﹐上壅於心﹐爲痛或爲噫气阻食。】

沈伏積塊或發痔﹐

【注伏主積﹐气塊與痔﹐皆陰積所結而成。】

沈濇少食肌不生。

【注濇乃心火虛少﹐致令脾無生气﹐不能宣化水谷﹐或作嘔吐﹐或只食少﹐𨿽食亦不能生肌。】

沈濡少气弱气喘﹐

【注沈濡主少气﹐沈弱主气喘。】

沈絕腹滿四肢羸。

【注無脾脈者﹐苦下利﹐善嘔﹐腹滿身重﹐四肢不欲動﹐甚則肢瘦腹大﹐乃气蠱也﹐必有腹痛。】

俱虛四逆瀉不已﹐

【注脾胃俱虛﹐少气不足以息﹐四肢逆冷﹐寒瀉不已。】

俱實身熱脹喘驚。

【注脾膚俱實﹐身熱腹脹﹐脇痛作喘多驚。】

命門脈診法

命門沈實最爲佳﹐

【注命門脈喜滿指﹐沈實帶滑不數。】

微沈胞絡無火邪。

【注微沈者﹐胞絡相火本脈也。浮數則爲火動﹐沈遲則爲火衰。】

三焦呼吸審虛實﹐

【注三焦無位﹐惟浮診以呼吸﹐審其虛實。呼出二至﹐則心肺上焦邪輕﹔吸入二至﹐則肝腎下焦邪輕﹔呼吸之間一至﹐則脾胃中焦邪輕。先輩有以浮取上焦合心肺﹔脈中取中焦﹐合脾胃﹔脈沈取下焦合肝腎。脈不合則气亂﹐須再切之。但右尺有三脈﹐浮爲三焦﹐略沈爲包絡﹐沈爲命門﹐不若以呼吸間取之。】

女人三脈滑浮嘉。

【注女人喜滿指﹐浮滑伏濇者無子。】

浮數遺精還是熱﹐

【注相火盛熱﹐則精自流通。】

浮遲冷瀉气不奢。

【注浮遲陽气已衰﹐故見冷瀉﹐盜汗等證。】

獨浮便結風侵肺﹐

【注訣云﹕尺部見之風入肺﹐大腸幹濇固難通。】

浮大腹脹臉紅華。

【注腹脹浮脈大﹐宜調其血﹐火盛則臉紅心躁。】

浮弦停水或蒸怯﹐

【注弦主臍下急痛﹐停水爲積﹐素虛者得之﹐爲骨蒸怯證。】

浮滑火瀉渴飲茶。

【注浮滑痰火作瀉﹐口渴腹鳴。】

浮緊小腹築築痛﹐

【注浮緊下部築築然掣痛。】

浮芤便血定無差。

【注浮芤大腸便血。】

浮細虛汗心振懼﹐

【注浮細主畏寒﹐多汗心振。】

浮絕陰冷子戶遮。

【注右尺浮取脈絕者﹐無子戶脈也。苦足冷陰寒﹐婦人絕產﹑帶瘕﹑無子。】

沈數消渴小便赤﹐

【注沈數命門火盛﹐主作渴溺赤。】

沈遲冷瀉便淸頻。

【注沈遲命門火衰﹐故瀉冷便淸。】

沈甚水腫緩腰痛﹐

【注沈甚水證﹐必先腳膝沈緩﹐專主腰痛。】

沈微疝痛瀉濁津。

【注沈微主膀胱疼痛﹐作瀉﹐或津液下流﹐爲濁爲帶。】

沈實轉筋兼膝痛﹐

【注沈實主轉筋﹐膝下痛﹐或下利﹐或便難。】

沈濇臍冷竭精人。

【注沈濇眞精枯竭﹐大便祕滯﹐小腹與脛俱冷。】

沈弱滑瀉伏痛逼﹐

【注弱脈主髒冷滑瀉﹐伏脈主下寒痛逼。】

沈絕足冷見鬼神。

【注無命門脈者﹐苦足逆冷﹐上搶胸痛﹐夢入水見鬼善魘。】

三脈貴有虛中實﹐

【注三脈俱實﹐則熱極難解﹔三脈俱虛﹐則冷極難補。貴乎似虛而實﹐似弱而滑。】

生死兼此斷爲眞。

【注命門一曰命脈﹐又兩尺前一分名神門﹐診命門脈上溢耳。凡病有此脈則生﹐無此脈則死。斷生死固以胃气爲主﹐兼此尢爲眞的。但命門男女有異﹐天道右旋﹐男子先生右腎﹐故命門在右﹐而腎在左﹔地道左旋﹐女子先生左腎﹐故命門在左﹐而腎在右。若男子病右尺部命脈好﹐病𨿽危不死﹔若女子病左尺部命脈好﹐病𨿽危亦不死。】古今圖書集成醫部全錄卷八十二

脈法

醫學入門【明李梴】

气口人迎脈訣

此卽上古診法中之二法也。气口右手關前一分﹐以候七情﹑房勞﹑工作勤苦﹐與飲食無節﹐皆爲內傷不足之證。所以名气口者﹐五臟之气﹐必因胃气而升於手太陰故也。人迎左手關前一分﹐以候六淫﹐及起居失宜﹐感冒時行不正之气﹐皆爲外感有餘之證。所以名人迎者﹐外邪必因虛而入故也。至若髒气平者﹐邪自難犯﹐故先气口而後人迎也。訣論人迎緊盛傷於寒﹐气口緊盛傷於食。然七情蘊郁﹐正由宿食助發﹐若專傷食而無七情﹐則不應气口。又論傷寒皆自太陽始﹐然經云風喜傷肝﹐寒喜傷腎﹐暑喜傷心﹐飽濕喜傷脾﹐熱喜傷心﹐燥喜傷肺。以類推之﹐風當自少陽﹐濕當自陽明﹐暑當自三焦﹐寒當自太陽。此丹溪獨得經旨﹐發仲景未發也。其外非六淫﹐內非七情而病者﹐謂之不內外因﹐本經自病也﹐非若气口人迎傳變乘克。但三因皆以胃气爲主。經雲气口太陰也﹐兼屬脾﹔又云人迎亦胃脈也。《脈贊》云﹕關前一分﹐人命之主。故取李仲南《三因歌括》於前﹐而以丹溪《圖說》注之。

喜則傷心脈必虛﹐

【注喜則气緩﹐脈散而虛。甚則神庭融溢﹐而心脈反沈。蓋喜甚則火盛侮金﹐腎水復母讎而克心。暴喜暴怒﹐多有暴中之患﹐亦此意也。】

思傷脾脈結中居。

【注思則气凝﹐脈短而結﹐甚則意捨不寧﹐脾脈反弦。】

因憂傷肺脈必濇﹐

【注憂則气滯而脈沈﹐濇甚則魄戶不閉﹐肺脈反洪。】

怒气傷肝脈定濡。

【注怒則气逆而脈濡﹐或激甚則魂門弛長﹐而肝脈反濇。】

恐傷於腎脈沈是﹐

【注恐則气下﹐怯而脈沈。甚則志室不遂﹐而腎脈反濡。濡﹐屬土也。或疑神庭﹑志室等穴﹐皆屬太陽﹐殊不知五臟系背諸穴﹐於五臟則爲有形之經絡﹐於太陽則爲無形之經絡﹐特其過脈耳。】

緣驚傷膽動相殘。

【注驚則气亂而脈動﹐甚則入肝脈散﹐小兒瀉靑﹐大人面靑。又大驚入心者﹐尿血怔忡。】

脈緊因悲傷胞絡﹐

【注悲則气急而脈緊縮﹐甚則心包絡與肺系气消而肺虛。】

七情气口內因之。

【注凡七情傷之淺者﹐惟气口緊盛而已。傷之深者﹐必審何部相應﹐何髒傳次﹐何髒相克。克脈勝而本髒脈脫者死。噫﹗七情爲患如此。和樂以養中和﹐實養徳養身急務也。】

緊則傷寒腎不移﹐

【注寒傷腎脈沈而緊﹐初自足太陽而入﹐其脈浮盛而緊。浮者足太陽﹐緊者傷寒﹐盛者病進也。】

虛因傷暑向心推。

【注暑傷心脈虛﹐初自手少陽而入﹐脈洪虛而數。洪者手少陽﹐虛者傷暑﹐數者病增也。】

濇緣傷燥須觀肺﹐

【注燥傷肺脈濇﹐初自手陽明而入﹐脈浮而數。浮者手陽明﹐數者傷燥。】

濡細傷濕更看脾。

【注濕傷脾﹐脈細而濡﹐初自足陽明而入﹐脈細濇而長。濇者足陽明﹐濡者傷濕﹐長者病襲也。】

浮則傷風肝部應。

【注風傷肝﹐脈浮而盛﹐初自足少陽而入﹐脈弦浮而散。弦者足少陽﹐浮者傷風﹐散者病至也。】

弱緣傷熱察心知﹐

【注熱傷心胞絡﹐脈沈弱而緩﹐初自三焦而入﹐脈浮而弱。沈者心胞絡﹐弱者傷熱﹐緩者病倦也。暑與熱同气﹐正心多不受邪﹐每歸胞絡﹐此與暑傷心互看。】

外因但把人迎審﹐細別六淫皆可醫。

【注凡外感輕者﹐惟人迎緊盛﹐或各部單見而已﹔重則各部與人迎相應﹐其傳變與傷寒參看。】

勞神役慮愛傷心﹐虛濇之中仔細尋。

【注血虛神耗。】

勞役陰陽每傷腎﹐須因脈緊看來因。

【注房勞傷精。】

房帷任意傷心絡﹐微濇之中細忖度。

【注精枯也。】

疲劇筋痛要傷肝﹐仔細思量脈弦弱。

【注筋痛﹐則動脈弦弱帶數。】

饑則緩弦脾受傷﹐

【注胃气虛也。】

若還滑實飽無疑。

【注脾气滯也。】

叫呼傷气須損肺﹐燥弱脈中豈能避﹖

【注气耗也。】

不內外因乃如是﹐气口人迎皆無與。

【注各脈不與二脈相應。】

气口人迎若俱緊﹐夾食傷寒兼理治。

【注內傷外感﹐分多少治之。】

气口人迎若過盛﹐內關外格詳經義。

【注經云﹕人迎一盛則躁在手足少陽﹐二盛躁在手足太陽﹐三盛躁在手足陽明。一盛者人迎大於气口一倍也﹐四倍則陽盛已極﹐故格﹐則吐逆而食不得入。三陽兼手足而言﹐或入手經﹐或入足經。下三陰仿此。又气口一盛﹐則躁在手足厥陰﹐二盛躁在手足少陰﹐三盛躁在手足太陰﹐四倍則陰盛已極﹐故關﹐則不得小便。若人迎气口俱盛四倍以上﹐盛極衰至﹐必死。抑論關格二證也。然气口人迎俱盛﹐則吐逆不便交作﹐故丹溪總之曰關格。但以兩寸過盛推之﹐則尺脈一盛﹐病在手足厥陰﹐二盛病在手足太陰﹐三盛病在手足少陰。傳曰﹕尺部一盛﹐瀉足少陽﹐補足厥陰﹔二盛瀉足太陰﹐補足少陰﹔三盛瀉足陽明﹐補足太陰﹔四盛則三陽已極﹐當峻補其陰。一至寸而反之﹐亦推廣經義也。】

先賢又恐病流傳﹐取諸雜脈乃全備。

【注此丹溪示人活法。病有傳變﹐如傷寒緊不在腎﹐傷怒濡不在肝﹐流傳別經﹐故取各部中見脈與人迎气口相應者﹐以斷內外二因。凡二十七種脈形﹐隨其部位所見。但與人迎應﹐則爲外感﹔與气口應﹐則爲內傷。其病證與諸脈主病同。】

總看三部脈法

此卽上古診法中之三法也。決虛實﹐斷死生﹐全在總看。故融會經意爲歌﹐且引證實之﹐業者並注讀之可也。

脈會太陰決死生﹐寸關尺具陰陽情。

【注《難經》曰﹕寸口者﹐脈之大會﹐手太陰之動脈也。寸口﹐卽寸關尺﹐五臟六腑之所始終。他如衝陽專應乎胃﹐太衝專應乎肝﹐太溪專應乎腎﹐豈能通乎十二經哉﹖故取法於寸口。然脈本生於陰陽﹐但陽生於尺而動於寸﹐陰生於寸而動於尺﹐關則陰陽相半界。二者之中﹕陽脈常浮而數﹐病在頭目胸膈﹔陰脈常沈而遲﹐病在臍腹腰腳﹔中脈隨時浮沈﹐病在腹脇胃脘。陰陽恆宜相濟﹐不宜偏勝。若陽一於上﹐而髙過魚際﹐名曰溢﹔陰一於下﹐而深入尺澤﹐名曰復。陽寸脈下不至關爲陽絕﹐尺脈上不至關爲陰絕﹐乃眞髒之脈而無中脈往來以和之也。學者於此而善悟焉﹐則始終一寸九分之閒﹐周身陰陽太過不及之情見矣。】

浮中沈法知遲數﹐逆順虛實應五行。

【注初持脈見於皮膚之閒者曰浮。浮而大散者心﹐浮而短濇者肺。見於肌肉之下者曰沈。沈而弦長者肝﹐沈而濡滑者腎。不輕不重與肌肉相得者脾﹐多兼乎四髒之邪﹐則和緩中亦必兼乎浮沈滑濇長短弦大﹐各脈皆然。如沈滑則順於左尺﹐逆於左寸。如浮濇則順於右寸﹐逆於左關。寸口宜浮而反損小﹐陽虛而陰入乘之也。或時浮滑而長﹐謂之陰中伏陽。尺部宜沈而反實大﹐陰虛而陽入乘之也。或時沈濡而短﹐謂之陽中伏陰。如尺本沈而又沈﹐謂之重陰﹔寸本浮而又浮﹐謂之重陽。寸尺俱微甚﹐謂之脫陽﹑脫陰。無非五行生克偏全四時五臟﹐各部應得與否﹐以爲逆順虛實。浮沈遲數歌﹐見前。】

極煩九候並十變﹐無非臟腑合流行。

【注九候﹕上部天﹐足少陽膽以候頭角﹔上部人﹐手少陽相火三焦以候耳目﹔上部地﹐足陽明胃以候口齒。中部天﹐以候肺﹔中部人﹐以候心﹔中部地﹐以候胸中之气。下部天﹐以候肝﹔下部人﹐以候脾胃之气﹔下部地﹐以候腎。左尺外以候腎﹐內以候腹中。左關外以候肝﹐內以候膈中。右關外以候脾﹐內以候胃脘。右寸外以候肺﹐內以候胸中。左關外以候心﹐內以候膻中。前以候前﹐後以候後。上竟上者﹐胸喉中事也﹔下竟下者﹐小腹腰股膝脛足中事也。三部九候皆相失者死。九候𨿽調﹐肌肉已脫者死。是陰陽交錯之妙﹐而虛實微賊正之五邪因以分焉。十變﹕心脈急甚者﹐肝邪干心也﹔微急者﹐膽邪干小腸也﹐爲從後來者爲虛邪。心脈大甚者﹐心邪自乾心也﹔微大者﹐小腸邪自幹小腸也﹐爲正邪。心脈緩甚者﹐脾邪干心也﹔微緩者﹐胃邪干小腸也﹐爲從前來者爲實邪。心脈濇甚者﹐肺邪干心也﹔微濇者﹐大腸邪干小腸也﹐從其所勝者爲微邪。心脈沈甚者﹐腎邪干心也﹔微沈者﹐膀胱邪干小腸也﹐是從所不勝者爲賊邪。五臟各有剛柔邪﹐故令一脈變爲十也。曰九曰十﹐似煩而簡﹐不外乎浮中沈而自然得之也。故曰數者腑也﹐遲者髒也﹐以是別知臟腑之病。後世分析太甚﹐不知陰陽交錯﹐臟腑同气故耳。】

三部脈全容易識﹐

【注三部通度﹐六脈俱全﹐浮沈遲數相等者﹐脈易識病易愈也。歌云﹕三部俱浮肺臟風﹐惡風發熱鼻流涕。三部沈遲冷積成﹐皮膚枯槁眞元憊。三關俱緩脾家熱﹐口臭齒腫時番胃。三部俱弦肝好怒﹐目翳淚疼多痃癖。三部俱數心熱狂﹐口舌生瘡唇破碎。三部虛濡微槁伏﹐久病必死卒病生。三部浮滑芤弦數﹐卒病相宜久病傾。又有六部同脈者﹐古云雙弦之脈土易虧﹐雙浮之脈水易虧﹐余以類推。大凡三部脈滑而微者病在肺﹔下緊上虛者病在脾﹔長而弦者病在肝﹔脈小血少者病在心﹐實者爲心勞﹔大而緊者病在腎。緩滑者熱在胃中﹔遲緩而濇者胃中有寒﹐有癥結﹔脈實緊者胃中有寒﹐苦不能食﹐時時自利者難治。脈來累累如貫珠﹐不前至寸者﹐有風寒在大腸﹐伏畱不去﹔脈來累累而止不至﹐寸口濡者﹐結熱在小腸﹐伏畱不去。脈代而鉤者﹐病在絡﹐脈鉤卽夏脈。經絡皆實者﹐寸脈急而尺緩﹔絡气不足經气有餘者﹐脈寸熱而尺寒﹔經虛絡滿者﹐尺熱滿而寸寒濇。】

或至不至更難憑﹐

【注寸口壯大而尺中無者﹐此爲陰盛幹陽﹐苦腰背痛足脛寒。尺脈浮大而寸口無者﹐此爲陽盛幹陰﹐其人虛而多汗﹐或小腹滿痛不能溺﹐溺卽陰中痛。大便亦然。尺寸脈牢而長關中無者﹐此爲陰陽相干。尺寸俱無而關中有者﹐此爲陰陽气歸於中。左關以驗風寒或風與火之盛衰﹐右關以驗七情或勞與飲食之內傷。三部或至或不至者﹐冷气在脾﹐故令脈不通也。上部有脈﹐下部無脈﹐宿食塡胸也﹐其人當吐﹐不吐者死。上部無脈﹐下部有脈﹐𨿽困無能爲害﹐所以然者﹐譬如樹有根本﹐故寸口平而死者﹐腎气先絕於內故也。】

上下來去存消息。

【注上者自尺部上於寸口﹐陽生於陰也﹐爲表。下者自寸口下於尺部﹐陰生於陽也﹐爲裏。來者﹐自骨肉之分出皮膚之際﹐气之升也﹐爲表。去者自皮膚之際還於骨肉之分﹐气之降也﹐爲裏。上下來去﹐乃陰陽消長之消息也。以上下言之﹐上盛則气髙﹐下盛則气脹﹔短而急者病在上﹐長而緩者病在下﹔太過多上溢﹐不及多下落。以來去言之﹐脈來疾去徐﹐上實下虛爲厥顚病﹔來徐去疾﹐上虛下實爲惡風。脈𨿽失而有一綫往來者﹐可治﹔脈𨿽全而無往來者﹐死。上下左右之脈相應而參舂者﹐病甚﹔上下左右之脈相失而不可數者﹐死。又左脈不和﹐病在表﹐主四肢﹔右脈不和﹐病在裏﹐主腹髒。有有表無裏者﹐有有裏無表者。】

推法應須豎且橫﹐

【注脈隱伏乃用推法。經曰﹕推而外之屬腑﹐內而不外﹐有心腹積也﹔推而內之屬髒﹐外而不內﹐身有熱也。推而上之﹐關前上而不下﹐腰足淸也﹔推而下之﹐關後下而不上﹐頭項病也。按之至骨﹐脈气少者﹐腰脊痛而身有痺也。蓋脈有隱顯﹐皆陰陽變化錯綜﹐須橫看豎看﹐乃可以盡其變也。】

惟有天和脈不應。

【注歌曰﹕天和脈只論三陰﹐南天髙兮北泉深。太陰專主右尺寸﹐厥陰尺寸左邊沈。少陰尺寸兩不應﹐相交相反死將臨。天和﹐乃平脈也。諸陽爲浮﹐諸陰爲沈﹐故不言三陽司天在泉。南政以天道言﹐甲己二歲﹐論脈則寸在南而尺在北。三陰司天﹐則兩寸不應﹔太陰司天﹐右寸不應﹔少陰司天﹐兩寸不應﹔厥陰司天﹐左寸不應。三陰在泉﹐則兩尺不應﹔太陰在泉﹐右尺不應﹔少陰在泉﹐兩尺不應﹔厥陰在泉﹐左尺不應。北政以地道言﹐乙丙丁戊庚辛壬癸之歲﹐論脈則寸在北而尺在南。三陰司天﹐則兩尺不應﹔太陰司天﹐右尺不應﹔少陰司天﹐兩尺不應﹔厥陰司天﹐左尺不應。三陰在泉﹐則兩寸不應﹔太陰在泉﹐右寸不應﹔少陰在泉﹐兩寸不應﹔厥陰在泉﹐左寸不應。不應者﹐皆爲沈脈也。《紺珠經》曰﹕五行君火不用事﹐故南政少陰司天﹐君火在上﹐則兩寸不應﹔司泉君火在下﹐則兩尺不應。厥陰司天﹐君火在左﹐故左寸不應﹔司泉則左﹐尺不應。太陰司天﹐君火在右﹐故右寸不應﹔司泉則右尺不應。北政少陰司天﹐君火在上﹐則兩尺不應﹔司泉君火在下﹐則兩尺不應。厥陰司天﹐君火在左﹐故左尺不應﹔司泉則左寸不應。太陰司天﹐君火在右﹐故右尺不應﹔司泉則右寸不應。凡不應者謂脈沈而細不應於手也。反之則沈爲浮﹐細爲大也。歲當君火在寸而沈﹐反應於尺﹔歲當君火在尺而沈﹐反應於寸。經曰尺寸反者死。歲當君火在左而沈﹐反應於右﹔歲當君火在右而沈﹐反應於左。經曰陰陽易者死。又曰學診之士﹐必先歲气﹐良有以哉﹗此與仲景﹑丹溪所說不同﹐然所論深得《素問》君火以退之旨﹐故從之。】

急彈靡常是奇經﹐

【注歌曰﹕督衝猶豫苦狂癡﹐兩手堅實浮沈齊﹔尺寸俱浮俱牢者﹐直上直下亦如之。任緊細長至關止﹐陰中切痛引腹臍。前部左右脈彈手﹐陽蹺癲癇痺皮肌。後部彈手陰蹺脈﹐裏急陰疝崩漏危。中部彈手帶脈病﹐走精經絕恐無兒。從少陰斜至太陽﹐陽維顚僕聲如羊。從少陽斜至厥陰﹐陰維癢痺惡風侵。來大時小是陰絡﹐肉痺應時還自覺。來小時大陽絡病﹐皮膚不仁汗滴落。按《脈經》﹐兩手脈浮沈實盛一般者﹐衝督脈也﹐主凡事猶豫有兩心﹐甚則癲狂癡迷不省。尺寸俱浮﹐直上直下﹐或只關浮直上直下者﹐督脈也﹐主腰背彊﹐大人癲﹐小兒癇。尺寸俱牢直上直下﹐或只關實者﹐衝脈也﹐主胸中有寒﹐婦人瘕疝絕產。脈來緊細實長者﹐任脈也﹐苦小腹痛引臍﹐陰中切痛。前部左右彈手者﹐陽蹺脈也﹐苦癲癇﹑惡風﹑偏枯﹑僵僕羊鳴﹐身體彊痺。後部左右彈手者﹐陰蹺脈也﹐苦小腹痛﹑裏急﹑引陰中痛﹐男子爲疝﹐女子崩漏。中部左右彈手者﹐帶脈也﹐苦小腹痛引腰﹐男子失精﹐女子絕經﹐令人無子。從少陰斜至太陽者﹐陽維也﹐顚僕羊鳴﹐或失音不能言。從少陽斜至厥陰者﹐陰維也﹐苦癲癇﹐肌肉淫癢﹐痺﹐汗出﹐惡風。陰絡來大時小﹐苦肉痺應時自發﹐身洗洗也。陽絡來小時大﹐皮膚不仁且痛﹐汗出而寒。凡見奇經之病而後有奇經之脈。病證詳前經絡。】

一脈二變尢堪怪。

【注動脈﹐陰陽气相搏耳﹐陰陽和則脈不動。今气先中於邪﹐則气爲之是動﹐气旣受邪﹐則血亦不行而病所由生﹐故一脈之動變爲气血兩病﹐豈特左爲血而右爲气哉﹖又洪大一脈﹐有力而實者爲熱甚﹐無力而虛者爲虛甚。微濇一脈﹐無力而短者﹐固爲虛﹔然伏熱痰气凝滯﹐亦可槪以虛視之乎﹖是知脈之變化不拘如此﹐故有捨證而從脈者﹐有捨脈而從證者﹔有從一分脈二分證者﹐有從一分證二分脈者﹔有淸髙貴人﹐兩手俱無脈者﹔有左小右大﹐左大右小者﹔有反關脈者﹔又有折一手及瘡傷脈道者。可不從其證乎﹖善診者尙其悟之﹗】

男女寅申莫浪驚﹐

【注天之陽在南而陰在北﹐男子面南而生於寅﹐則兩寸在南而得其陽﹐寸脈洪而尺脈弱者﹐常也。地之陽在北而陰在南﹐女子面北而生於申﹐則兩尺在北而得其陰﹐寸脈弱而尺脈洪者﹐常也。陽彊則陰弱﹐天地之道也。反之者病。男得女脈爲不足﹐女得男脈爲太過。左得之病在左﹐右得之病在右。男左女右者﹐地之定位也。蓋人立形於地﹐故從地化。楚人尙左﹐非道也。故男子左脈彊而右脈弱﹐女子則右脈彊而左脈弱。天以陰爲用﹐故人之左耳目明於右耳目。地以陽爲用﹐故人之右手足彊於左手足。陰陽互用也﹐非反也。凡男子診脈﹐必先伸左手﹔女子診脈﹐必先伸右手。男子得陽气多﹐故左脈盛﹔女子得陰气多﹐故右脈盛。男子以左尺爲精府﹐女子以右尺爲血海﹐此天地之神化也﹐所以別男女﹐決死生。叔和云﹕女人反此背看之﹐尺脈第三同斷病﹐是也。或不知此陰陽五臟倒裝者﹐非。】

大衍五十爲至數﹐主位先天見聖靈。

【注脈以息數爲主。血爲脈﹐气爲息。應曰至﹐息曰止。呼吸者﹐气之橐鑰﹔動應者﹐血之波瀾。人一呼脈行三寸﹐一吸脈行三寸﹐呼吸定息﹐脈行六寸。人一日一夜凡一萬三千五百息﹐脈行五十度周於身﹐漏水下百刻。榮衛行陽二十五度﹐行陰亦二十五度爲一周﹐故五十度復會於手太陰。法以一呼一吸爲一息。一息之間﹐脈來四至五至﹐和緩舒暢者爲平。六數七極﹐熱之甚也。三遲二慢﹐冷危證也。兩息一至與八﹑九﹑十餘﹐則不成息矣。凡至數多者爲至﹐至數少者爲損。損脈從上損肺起而下及於腎﹐至脈從下損腎起而上及於肺。《捷徑》曰﹕從上損下死猶遲﹐至脈多從下損上﹐然此小衍之數也。大衍以五十數爲極﹐至三部平勻滿五十數而一止﹐或不止者無病。若覺腎脈忽沈﹐就腎部數起﹐不滿五十動而止者﹐一臟無气。呼出心與肺﹐一動肺﹐一動心。吸入腎與肝﹐一動肝﹐一動腎。呼吸之間一動脾﹐今吸不能至肝至腎而還﹐復動肺脈﹐則四十動後一止者﹐是腎先絕﹐肝臟代至﹐期四年春艸生時死。就肝部數起﹐三十動一止者﹐肝腎兩髒無气﹐心臟代至﹐期三年谷雨時死。就心部數起﹐二十動一止者﹐腎肝心三髒無气﹐脾臟代至﹐期二年桑柘赤時死。就脾部數起十五動一止者﹐腎肝心脾四髒無气﹐肺脈代至﹐期一年艸枯時死。至於兩動一止﹐或三四動一止者﹐死以日斷矣。是知脈之虛實死生﹐皆在息數之間。柰何今之診者﹐或專究析諸般脈形而不暇察夫至數。又有𨿽知察夫至數﹐而無得手應心之妙﹐數之愈煩而愈失其眞。噫﹗折一臂瞽一目而不夭﹐脈少有變﹐則病患隨之。今人問病﹐每曰脈息何如﹖醫者於此未達﹐柰何﹗學者要在平時對先天圖﹐靜坐調息﹐觀气往來。臨時又有屏气不息之敬﹐則是以吾心之太極﹐而驗彼身之太極﹐不離乎气血﹐不雜乎气血﹐乃先天之靈也。豈泥象數者之可語哉﹗斷病之法﹐四時四季以其當旺者爲主。五臟六腑候其盛衰之極者爲病本位。太過不足之極者亦死。《素問》云﹕人之居處動靜﹐而脈亦能爲之攺﹐則凡不幸而脈稍有變者﹐可不調養之以盡其天年乎﹖內因外因人病暴病見代止必死。凡諸般死脈﹐皆十動以下之變名也。】

四時胃气爲之本﹐

【注人之气血﹐春升﹑夏浮﹑秋降﹑冬沈﹐應周天之常度﹐配四時之定序。以各部言之﹐肝弦﹑心洪﹑肺濇﹑腎沈﹑脾緩者﹐本髒脈也。以時令言之﹐春六部中俱帶弦﹐夏俱帶洪﹐秋俱帶濇﹐冬俱帶沈﹐長夏四季俱帶和緩。凡人得應時之脈者﹐無病也。然必微弦﹑微洪﹑微毛﹑微石爲有胃气﹐若純見弦﹑洪﹑毛﹑石﹐謂之眞髒之脈。無胃气以和之者必死﹐故曰四時以胃气爲本﹐此脈之常體也。然消息盈虧﹐理化不住﹐運動密移﹐春行冬令﹐夏行春令﹐秋行夏令﹐冬行秋令﹐四變之動脈與之應者﹐乃气候之至脈也。亦必脈有胃气。無害胃气者中气也。不大不細﹐不長不短﹐不浮不沈﹐不滑不濇﹐應手中和﹐意思欣欣﹐難以名狀者是也。有胃气則脈有力﹑有神﹐無胃气則脈無力﹑無神﹐神卽胃气也。男子左手重而气口脈和﹐女子右手重而人迎脈和﹐亦爲有胃气。今人泥以浮取腑﹐沈取髒﹐中取胃气。而不知中固中也﹐浮之中亦有中也﹐沈之中亦有中也。不當泥其形﹐而當求其神也﹐神卽有力也。或疑七診之法﹐亦以中爲胃气﹐且如六脈俱沈﹐可斷其無中气耶﹖其九候指法輕重﹐經論詳矣﹐已采入心部脈注。】

六甲循環若弟兄。

【注气候陰陽﹐更疊四時。冬至陰極陽生﹐夏至陽極陰生。冬至後得甲子少陽﹐旺六十日﹐其气尙微﹐故脈來乍大乍小﹐乍短乍長﹔第二甲子陽明﹐旺六十日﹐其气始萌﹐故脈浮大而短﹔第三甲子太陽﹐旺六十日﹐其气大盛﹐故脈來洪大而長。夏至後第四甲子太陰﹐旺六十日﹐陰气初生﹐故脈緊大而長﹔第五甲子少陰﹐旺六十日﹐陰气漸盛﹐故脈緊細而微﹔第六甲子厥陰﹐旺六十日﹐陰气極盛﹐故脈沈短而惇重。六六三百六十日﹐以成一歲。此三陰三陽之旺﹐時日之大要也。又大寒至春分﹐厥陰風木之至﹐其脈弦﹔春分至小滿﹐少陰君火之至﹐其脈洪而鉤﹔小滿至大暑﹐少陽相火之至﹐其脈大而浮﹔大暑至秋分﹐太陰濕土之至﹐其脈沈﹔秋分至小雪﹐陽明燥金之至﹐其脈短而濇﹔小雪至大寒﹐太陽寒水之至﹐其脈大而長。或問六甲六气主脈﹐皆本《內經》﹐而脈形有不同何耶﹖蓋人稟气盛﹐則脈應時而盛﹐稟气弱或有病邪凝滯﹐則脈不能應時而不失。其眞气﹐則亦隨陰陽微盛而變化略不同耳﹐非相反也。此言人身气候﹐有一日一應周天者﹐有一年一應周天者。丹溪曰﹕脈﹐神也﹐陽也﹐其行速﹐猶太陽一日一周﹔息﹐气也﹐陰也﹐其行遲﹐猶太陰一月一周是也。歌云﹕春弦夏洪秋似毛﹐冬沈如石應天地。阿阿緩若春楊柳﹐此是脾家居四季。气候變動或不同﹐生死總訣在胃气。】

約哉四脈千古訣﹐

【注博之二十七種﹐約之則爲浮﹑沈﹑遲﹑數﹑滑﹑濇﹑緩﹑大八要﹔又約之則爲浮﹑沈﹑遲﹑數﹔又至約則爲浮中沈。蓋浮兼數﹐沈兼遲﹐中則浮沈之間﹐故所集六部脈訣﹐每以浮沈二字貫之。《難經》曰﹕浮者陽也﹐沈者陰也﹐陰陽辧而脈無餘蘊矣。是知浮﹑沈﹑遲﹑數四脈﹐千古要訣也。彭用光曰﹕浮陽曰金﹐輕淸於上﹔芤實洪長﹐在心取象。沈陰曰水﹐潤滑在下﹔微弱伏虛﹐由沈化生。遲寒曰土﹐三至一息﹔內涵四脈﹐濡緩濇結。數熱曰火﹐一息六至﹔弦緊仿佛﹐滑大爲異。蓋浮乃輕手取之﹐而芤﹑實﹑洪﹑長之類﹐皆輕手而得之也﹔沈乃重手取之﹐而微﹑弱﹑伏﹑虛之類﹐皆重手而得之也。遲者不急﹐一息三至﹐而濡﹑緩﹑濇﹑結之類也﹔數者頻急﹐一息六七至﹐弦﹑緊﹑滑﹑大之類也。學者能以四脈爲祖﹐先看五臟之中何髒得之﹐後看三部之中何部得之﹐庶乎據脈可以識證﹐因證可以識脈﹐隨人人之脈與證而立方﹐庶乎不致誤人也。】

動靜元機太簡明。

【注脈理多端﹐若不憑浮﹑沈﹑遲﹑數﹐則指下茫然。且脈有單看浮而總看沈者﹐有總看浮而單看沈者﹐遲數亦然。要之審決經絡﹐惟總看可憑。凡脈以得中爲靜﹐太過而爲盛之極﹐不及而爲衰之極﹐俱謂之動。只取其動者治之﹐則經絡不雜﹐何其簡且明哉﹗】

不問在經並臟腑﹐有力無力要叮嚀。

【注四脈不問何部得之﹐有力則爲風積痛熱﹔無力則爲虛气寒瘡。百病無不包括。】

欲識根源無別巧﹐只要臨時心气淸﹗

【注根源手太陰也﹐胃气也。先天之靈﹐非心淸气定者﹐不能察識。七診法云﹕一靜其心﹐存其神也﹔二忘外意﹐無私慮也﹔三勻呼吸﹐定其气也﹔四輕指於皮膚之間﹐探其腑脈浮也﹔五微重指於肌肉之間﹐取其胃气中也﹐六沈指於筋骨之上﹐取其髒脈沈也﹔七察病人脈息數來也。】

傷寒脈法

大浮數滑動陽脈﹐陰病見陽生可得。沈濇弦微弱屬陰﹐陽病見陰終死厄。陰陽交互最元微﹐浮中沈法最明白。

【注陰陽脈皆五者﹐脈從五行生也。邪在表則見陽脈﹐邪在裏則見陰脈。陰病見陽脈者生﹐邪自裏之表﹐欲汗解也。如厥陰中風﹐脈微浮爲欲愈﹐不浮爲未愈是也。陽病見陰脈者死﹐邪自表達裏﹐正气虧陷﹐如譫語脈沈是也。《活人書》謂雜病與傷寒脈不同﹐其實同也。況傷寒中亦有雜病﹐雜病中亦有傷寒﹐傷寒雜病﹐脈之陰陽﹐一而已矣。自《百證歌》舉其槪﹐丹溪發其微﹐然後知脈當從仲景與叔和《脈經》﹐不當泥髙陽生之《脈訣》也。】

浮候

浮脈察表之實虛﹐尺寸俱浮太陽表﹔浮而緊濇是傷寒﹐浮而數者熱不小。

【注傷寒先辧人迎及傳而變﹐次別諸經脈。尺寸俱浮﹐有力有神者可汗﹔脈遲者不可汗。】

浮而緩者是傷風﹐浮大有力熱易曉﹔浮而長大【太陽】合陽明﹐浮而弦大少陽了。

【注浮而緩宜解肌﹐不可發汗。】

中候

中切陽明少陽經﹐尺寸俱長陽明病。浮長有力兼太陽﹐

【注無汗宜發汗。】

長大有力爲熱甚。

【注當解肌。】

長數有力熱可平﹐長滑實大宜通利。尺寸俱弦和少陽﹐

【注凡弦脈只可和解。】

浮弦兼表汗乃定。弦遲弦小弦微虛﹐

【注內寒宜溫。】

弦大弦長滑熱甚。

【注熱甚宜解。】

沈候

沈脈察裏虛與實﹐尺寸沈細屬太陰。沈微少陰微緩厥【陰】﹐沈遲無力陰气深。

【注脈沈微﹑沈細﹑沈遲﹑沈伏無力﹐爲無神﹐爲陰盛而陽微﹐急宜生脈回陽。】

沈疾有力爲熱實﹐養陰退陽邪不侵。

【注脈沈疾﹑沈滑﹑沈實有力﹐爲有神﹐爲熱實﹐爲陽盛陰微﹐急宜養陰退陽。大抵沈診之法﹐最爲緊關之要﹐以決陰陽冷熱﹐用藥生死在於毫髮之間﹐不可不仔細察之。凡脈中有力爲有神﹐可治﹔無力爲無神﹐難治。又嘗論傷寒脈非一端﹐陰陽俱緊濇﹐傷寒也。若前傷寒﹐郁熱未淨﹐重感於寒則變爲溫瘧。陽浮陰弱傷風也。若前傷風﹐蘊熱未已﹐重感於風則變爲風溫。陽濡陰急﹐當夏先傷濕而後傷暑﹐乃濕溫脈也。陽浮陰濡﹐當春先傷溫气而後感風﹐乃風溫脈也。陽脈洪數﹐陰脈實大﹐溫毒脈也。當春夏感熱而又遇濕熱﹐兩熱相合﹐故溫毒發斑。陽脈濡弱﹐陰脈弦緊﹐濕溫脈也。長夏先傷濕而後傷暑﹐陰陽俱盛﹐溫瘧脈也。先傷風寒﹐餘熱未淨﹐重感於寒所致。若脈陰陽皆沈﹐而證似太陽者﹐乃冬時天暖﹐溫气所犯。或同病異名﹐或同脈異經﹐病皆起於中宮濕土﹐與傷寒相似﹐不可不辧。】

雜病脈法

以所集雜病爲次﹐《脈訣》舉要爲主﹐兼采《正傳》《權輿》權度補之﹐附溫暑內傷。

中風脈浮﹐滑兼痰气。其或沈滑﹐勿以風治。或浮或沈﹐而微而虛。扶危治痰﹐風未可疏。浮遲者吉﹐急疾者殂。

【注若風廢癱瘓﹐脾緩者不治。《捷徑》云﹕風疾脾緩空費力﹐癆疾心數命難存。】

中寒緊濇﹐陰陽俱盛。法當無汗﹐有汗傷命。

【注陽緊﹐寒在上焦作吐﹔陰緊﹐寒在下焦自利。陰陽俱緊﹐上下皆受寒﹐法當無汗。反自汗者﹐亡陽不治。】

傷風之脈﹐陽浮陰弱。邪在六經﹐或弦而數。

【注陽浮﹐衛中風。陰弱﹐榮气弱也。邪在六經者俱弦。】

暑傷於气﹐所以脈虛。弦洪芤遲﹐體狀無餘。

【注脈虛而微弱﹐或浮大而散﹐或隱不見﹐微弱隱伏﹐皆虛類也。】

暑熱病劇﹐陰陽盛極。浮之而滑﹐沈之散濇。汗後躁大﹐死期可刻。

【注得汗後﹐脈躁大者固死。入裏七八日﹐脈來不躁數而濇小者﹐亦死。】

溫脈無名﹐隨見諸經。未汗宜彊﹐虛緩傷生。

【注溫脈隨各臟腑所見而治。未汗脈彊急者生﹐虛緩者死。已汗表證不退﹐脈彊急者死。或入裏腹痛甚﹐下利者死。】

濕脈濡緩﹐或兼濇小。入裏緩沈﹐浮緩在表。若緩而弦﹐風濕相攪。

【注浮緩在表﹐沈緩在裏﹐或弦緩﹐或浮緩﹐風濕相搏。】

脈緊而濇﹐或浮而弦﹐或芤而虛﹐是爲燥證。

【注濇主燥。風燥兼浮而弦﹐血燥兼芤而虛。】

虛火數浮﹐實火沈大。隨其所見﹐細數爲害。

【注脈浮洪數無力爲虛火﹐脈沈實大有力爲實火。如洪數見左寸心火﹐右寸肺火﹔左關肝火﹐右關脾火﹔兩尺爲腎經命門火。】

內傷勞役﹐豁大不禁。若損胃气﹐隱而難尋。內傷飲食﹐滑疾浮沈。內傷勞食﹐數大濇侵。右關緩緊﹐寒濕相尋。右關數緩﹐濕熱兼臨。數又微代﹐傷食感淫。

【注心脈變見於气口﹐肝木亦挾心火之勢﹐而來搏肺金﹐故大。如急數﹐爲無力不禁耳。內傷輕者﹐右關沈滑﹔內傷重者﹐气口浮滑。右寸气口脈急大而數時一代而濇﹐濇者肺之本脈﹐代者元气不相接續﹐此飲食失節﹐勞役過甚﹐大虛之脈也。右關脾脈﹐數中顯緩﹐且倍於各髒﹐此勞役輕而傷飲食﹐濕熱重也。數多燥熱﹐緩多濕熱。若脾脈大數時微緩一代者﹐飲食不節﹐寒溫失所也。】

下手脈沈﹐便知是气。沈極則伏﹐濇弱難治。其或沈滑﹐气兼痰飲。

【注滑者多血少气﹐濇者少血多气。尺脈濇堅﹐血實气虛。尺脈細微﹐气血俱虛。脈細代者气衰﹐絕者气欲絕。伏濇難治﹐幾於欲絕也。】

諸證失血﹐皆見芤脈。隨其上下﹐以驗所出。大凡失血﹐脈貴沈細。設見浮大﹐後必難治。

【注脈得諸濇濡弱爲亡血。脈浮﹐面白色薄者裏虛亡血。脈來輕輕﹐尺中獨浮﹐目睛暈黃者﹐爲衂血。或沈弦而虛﹐面白﹑短气﹑目瞑﹑小腹滿者﹐因勞衂血。太陽脈大而浮者﹐衂吐血。如懸鉤搏手﹐或沈弦者﹐衂血。肺脈弦急者﹐咳而吐血。脈浮弱按之絕者﹐下血。煩咳者必吐血﹐腸澼下膿血。脈弦絕則死﹔滑大則生。血溫身熱者死。脈極虛芤遲爲亡血失精。】

偏弦爲飲﹐或沈弦滑。或結濇伏﹐痰飲中節。

【注痰飲脈皆弦而兼微沈滑﹐惟肺飲有喘不弦。若雙弦者﹐乃寒飲也﹐或大下後善虛。若浮弦大實者﹐膈有稠痰﹐宜吐。久得結脈﹐或濇或伏者﹐痰飲膠固於中阻滯節止脈道故也。】

郁脈皆沈﹐血芤气濇。濕郁緩沈﹐熱乃數極。痰郁滑弦﹐滑緊因食。郁甚則滯﹐或結代促。

【注六郁脈皆兼沈﹐甚則伏﹐又甚則結促代。惟有胃气可治。在上則見於寸﹐在中則見於關﹐在下則見於尺。左右亦然。】

平脈弦大﹐勞損而虛。大而無力﹐陽衰易扶。數而無力﹐陰火難除。寸弱上損﹐浮大裏枯。尺寸俱微﹐五勞之軀。血羸左濡﹐气怯右推。左右微小﹐气血無餘。癆瘵脈數﹐或濇細如。潮汗咳血﹐肉脫者殂。

【注虛損者﹐因虛而有傷損也。虛勞者﹐因虛而不禁勞﹐因勞而愈虛也。癆瘵者﹐勞極也﹐卽五勞六極也。癆者﹐牢也﹐言其病已牢痼而不可解也。諸虛脈﹐多寸關弦大而尺微濇﹐有火則尺亦大。大者正气虛而邪气盛也。弦者中寒也。若大而無力﹐陽气虛也。大數無力﹐陰血虛也。左右微小者﹐必成痼冷。癆證骨蒸潮熱﹐盜汗﹐咳嗽見血﹐或泄或不泄﹐惟肉脫甚﹐脈數細而濇者死。古云﹕微數不成﹐病不名勞。】

風寒暑濕﹐气郁生涎。下虛上實﹐皆頭暈眩。風浮寒緊﹐濕細暑虛。痰弦而滑﹐瘀芤而濇。數大火邪﹐虛大久極。先裏气痰﹐次隨證脈。頭痛陽弦﹐浮風緊寒。熱必洪數﹐濕細而堅。气虛頭痛﹐𨿽弦帶濇。痰厥則滑﹐腎厥堅實。

【注六經脈證同傷寒﹐《見病機訣》云﹕頭痛短濇應須死﹐浮滑風痰皆易除。】

眼本火病﹐心肝數洪。右寸關見﹐相火上衝。

【注左寸脈洪數﹐心火炎也。關弦而洪﹐肝火盛也。右寸關俱弦洪﹐肝木挾相火之勢而來侮﹐所以不勝之金而制已所勝之土也。】

耳病腎虛﹐遲濡其脈。浮大爲風﹐洪動火賊。沈濇气凝﹐數實熱塞。此久聾者﹐專於腎責。暴病浮洪﹐兩尺相同。或兩尺數﹐陰虛火衝。

【注若左寸洪數﹐心火炎也。兩尺洪數﹐相火炎也。其人必夢遺﹐耳鳴或聾。】

右寸洪數﹐鼻衂鼻齇。左寸浮緩﹐鼻涕風邪。

【注鼻流淸涕。】

口舌生瘡﹐脈洪疾速。若見脈虛﹐中气不足。

【注經曰﹕左寸洪數心熱﹐右寸洪數肺熱。左關弦數而虛﹐膽虛甚。洪而實肝熱。右關沈實﹐脾胃有實熱﹔兼洪數者口瘡﹐或爲木舌重舌。脈虛者﹐中气不足。】

齒痛腎虛﹐尺濡而大。火炎尺洪﹐疏搖豁壞。右寸關數﹐或洪而弦。此屬腸胃﹐風熱多涎。

【注尺洪大而虛者﹐腎虛齒痛﹔動搖疏豁者﹐相火上炎也。右寸關洪數或弦而洪者﹐腸胃中有風熱也。】

痛風沈弦﹐肝腎被濕。少陰弱浮﹐風血掣急。或濇而少﹐酒後風襲。

【注寸沈而弦﹐沈則主骨﹐弦則主筋﹐沈則爲腎﹐弦則爲肝。汗出入水﹐因水傷心﹐故歷節痛而黃汗出。少陰脈浮而弱﹐弱則血不足﹐浮則爲風﹐風血相搏﹐則疼痛如掣。或尺濇小短气自汗出﹐歷節痛﹐不可屈伸﹐此皆飲酒汗出當風所致也。】

風寒濕气﹐合而爲痺。浮濇而緊﹐三脈乃備。

【注脈浮而緩﹐屬濕爲麻痺。脈緊而浮﹐屬寒而痛痺。脈濇而芤﹐屬死血爲木﹐不知痛癢。脈浮而濡﹐屬气虛。關前得之麻在上體﹐關後得之麻在下體。】

斑疹沈伏﹐或散或無。陽浮而數﹐火見於軀。陰實而大﹐熱蒸在膚。

【注滑伯仁曰﹕脈者血之波瀾﹐故發斑者血散於皮膚﹐故脈伏。火盛於表﹐故陽脈浮數﹔下焦實熱﹐故陰脈實大。】

咳嗽所因﹐浮風緊寒。數熱細濕﹐房勞濇難。右關微濡﹐飲食傷脾。左關弦短﹐肝極勞疲。肺脈浮短﹐咳嗽與期。五臟之嗽﹐各視本部。浮緊虛寒﹐沈數實熱。洪滑多痰﹐弦濇少血。形盛脈細﹐不足以息。沈小伏匿﹐皆是厄脈。惟有浮大﹐而嗽者生。外證內脈﹐參考稱停。

【注外證肌瘦肉脫﹐發熱作泄﹐內脈沈急者必死。】

霍亂吐瀉﹐滑而不勻。或微而濇﹐代伏驚人。熱多洪滑﹐弦滑食論。

【注右關滑爲霍亂吐瀉。脈濇結代伏﹐𨿽因痰食阻滯﹐不可遽斷以死。然但可乍時一見﹐漸滑大爲吉。訣云﹕霍亂之候脈微遲﹐气少不語大難醫。脈弦甚者亦死。洪滑者熱﹔弦滑者膈有宿食畱飲﹐宜吐。】

心痛微急﹐痛甚伏入。陽微陰弦﹐或短又數。緊實便難﹐滑實痰積。心痺由背﹐脈微而大。寸沈而迎﹐關緊數銳。

【注陽微﹐虛在上焦﹐所以胸痺痛。心痛者﹐脈陰弦故也。胸痺之病﹐喘息咳唾。胸痺痛短气﹐寸口脈沈而遲﹐關上小緊而數。】

腹痛關脈﹐緊小急速。或動而弦﹐甚則沈伏。弦食滑痰﹐尺緊臍腹。心痛脈沈﹐沈細是福。浮大弦長﹐命不可復。

【注脈細小緊急速﹐腹中刺痛。尺脈緊實﹐臍及小腹痛者﹐宜利。若尺脈伏者﹐小腹痛有瘕疝。】

瘧脈自弦﹐弦數多熱。弦遲多寒﹐弦微虛乏。弦遲宜溫﹐緊小下奪。弦浮吐之﹐弦緊汗發。亦有死者﹐脈散且歇。

【注瘧𨿽病久虛極﹐脈微似乎不弦﹐然必於虛數之中見弦﹐但不搏手耳。凡汗吐下﹐脈弦而小緊﹐與肌肉相得﹐久持之至者﹐宜下﹔弦遲者宜溫﹔弦緊者宜發汗﹐鍼灸﹔浮大者宜吐。弦數者風發也﹐以飲食消息止之。此汗吐下法﹐推之百病皆然。】

痢脈多滑﹐按之虛絕。尺微無陰﹐濇則少血。沈細者生﹐洪弦死訣。

【注腸澼下痢﹐𨿽忌身熱﹐亦忌厥冷。】

痞滿滑大﹐痰火作孽。弦伏中虛﹐微濇衰劣。

【注胸痞多有痰火﹐故寸滑且大。右關弦遲或伏者﹐肝乘脾虛生涎﹐气郁不舒。微反在上﹐濇反在下者﹐气血虛也。微則气衰多煩﹐濇則血少多厥。】

瀉脈自沈﹐沈遲寒侵。沈數火熱﹐沈虛滑脫。暑濕緩弱﹐多在夏月。

【注微小者生﹐浮弦者死。犯五虛證者亦死。】

吞酸脈形﹐多弦而滑。或沈而遲﹐胸有寒飲。或數而洪﹐膈有痰熱。

【注時吐酸水﹐欲成反胃。】

五疸實熱﹐脈必洪數。其或微濇﹐證屬虛弱。

【注因陽明經內蓄熱﹑或因渴飲水﹑或自汗浴水﹑或失饑傷飽﹑或醉飽房室發黃者﹐其脈多沈。因暴熱浴冷﹐酒後當風﹐其脈多浮﹐大抵酒疸。沈弦或細﹐久爲黑疸。趺陽脈遲﹐食不敢飽﹐或緊數者胃熱消穀。挾寒則食罷反飽﹐名谷疸。尺脈浮爲腎傷﹐趺陽脈緊爲脾傷。凡黃候寸口脈近掌無脈﹐口鼻黑色者不治。】

水腫之證﹐有陰有陽。陰脈沈遲﹐其色靑白。不渴而瀉﹐小便淸濇。脈或沈數﹐色赤而黃。燥糞赤溺﹐兼渴爲陽。沈細必死﹐浮大無妨。

【注陽脈必見陽證﹐陰脈必見陰證。沈細﹐水愈盛而不可制﹔浮大﹐則心火生土而水可制矣。】

脹滿脈弦﹐脾制於肝。洪數熱脹﹐遲弱陰寒。浮爲虛脹﹐緊則中實。浮大可生﹐虛小危急。

【注以關爲主。】

遺精白濁﹐當驗於尺。結芤動緊﹐二証之的。微濇精傷﹐洪數火逼。亦有心虛﹐左寸短小。脈遲可生﹐急疾便夭。

【注急疾虛浮﹐時時遺精者死。】

腰痛之脈﹐必沈而弦。沈爲气滯﹐弦大損腎元。或浮而緊﹐風寒所纏。濕傷濡細﹐實閃挫然。濇爲瘀血﹐滑痰火煎。或引背痛﹐沈滑易痊。

【注尺脈沈﹐腰背痛﹐時時失精﹐食少。脈沈滑而遲者可治。】

疝脈弦急﹐積聚所釀。察其何部﹐肝爲本髒。心滑肺沈﹐風疝浮蕩。關浮而遲﹐風虛之恙。陽急爲瘕﹐陰急疝狀。沈遲浮濇﹐疝瘕寒痛。痛甚則伏﹐或細或動。牢急者生﹐弱急者喪。

【注疝本肝經﹐弦則衛气不行而惡寒﹐緊急則不欲食﹐弦緊出搏則爲寒疝。趺陽脈浮而遲﹐浮爲風虛﹐遲爲寒疝。三陽急爲瘕﹐三陰急爲疝。心胃脈滑則病心風疝﹐太陽脈浮則病腎風疝﹐少陽脈浮則病肝風疝。】

腳气之脈﹐浮弦爲風。濡濕遲寒﹐熱數且洪。緊則因怒﹐散則憂衝。細乃悲過﹐結爲气攻。兩尺不應﹐醫必無功。

【注左尺不應難痊﹐寸口無常不治。】

消渴肝病﹐心滑而微。或緊洪數﹐陽盛陰憊。血虛濡散﹐勞則浮遲。短浮莫治﹐數大難醫。

【注浮則衛虛﹐短則榮竭﹐故不治也。數大火炎﹐亦不治也。但叔和又云﹕消渴脈數大者活﹐虛小命殂須努力。何耶﹖蓋初起數大而不堅實者﹐火猶可伏。虛小卽浮短也。會其意亦不相反。】

燥結之脈﹐沈伏勿疑。熱結沈數﹐虛結沈遲。若是風燥﹐右尺浮肥。

【注老人虛人便結﹐脈雀啄者不治。】

兩脇疼痛﹐脈必雙弦。緊細弦者﹐多怒气偏。沈濇而急﹐痰瘀之愆。

【注雙弦者﹐肝气有餘。肝脈急而脇下有气﹐支滿引小腹痛﹐時小便難﹐苦目弦﹑頭痛﹑腰背重﹑足冷﹐婦人月水不來﹐時無時有。沈濡濇散﹐其色澤者﹐當病溢飲﹐多飲水而涎溢入肌膚腸外。或兼搏手堅急﹐面色不澤者﹐瘀血也﹐或因墜墮使然。】

淋病之脈﹐細數何妨﹖少陰微者﹐气閉膀胱。女人見之﹐陰中生瘡。大實易愈﹐虛濇其亡。

【注大而實者生﹐虛細而濇者死。】

小便不通﹐浮弦而濇。芤則便紅﹐數則黃赤。便難爲癃﹐實見左尺。

【注小便不利難來者爲癃閉﹐乃膀胱熱極﹐故脈實。】

五積屬陰﹐沈伏附骨。肝弦心芤﹐腎沈急滑。脾實且長﹐肺浮喘卒。六聚結沈﹐痼則浮結。又有癥瘕﹐其脈多弦。弦急瘕疾﹐弦細癥堅。沈重中散﹐食成癖痃。左轉沈重﹐气癥胸前。若是肉癥﹐右轉橫旋。積聚癥瘕﹐緊則痛纏。虛弱者死﹐實彊可痊。

【注脈沈伏而細﹐在寸積在胸中﹐微出寸口積在喉中﹔在關上積在臍旁。上關上積在心下﹐微下關積在小腸﹔尺微積在气沖。脈出在右積在右﹐脈出在左積在左﹐脈兩出積在中央。各以其部處之。肝積脈弦而細﹔肺積脈浮而毛﹔腎積脈沈而急滑﹔心積脈沈而芤﹐上下無常處﹔脾積脈實而長﹐食則多吐。《內經》論赤脈之至也﹐喘而堅﹐有積在中﹐名心痺﹐得之思慮。白脈喘而浮﹐有積在胸﹐名肺痺﹐得之醉而使內喘﹐謂脈至如卒喘狀也。靑脈長而左右彈手﹐有積气在心下支胠﹐名肝痺﹐得之寒濕﹐與疝同。黃脈大而虛﹐有積在腹中﹐名厥疝﹐女子同法。得之疾使四肢﹐汗出當風。黑脈上堅而大﹐有積气在小腹與陰﹐名腎痺﹐得之沐浴淸水而臥。脈沈重而中散者﹐因寒食成積。脈左轉而沈重者﹐气癥積在胸中﹔脈右轉出不至寸口者﹐內有肉癥也。轉者橫也﹐脈轉而橫主腹﹐有積或在脇下。積聚脈亦大同。故《難經》曰﹕結微則積微﹐結甚則積甚。脈伏結者爲積聚﹐浮結者爲痼疾。如積聚脈不結伏﹐痼疾脈不浮結﹐爲脈不應病者﹐死。】

中毒洪大﹐細微必傾。尺寸數緊﹐釵直吐仍。此患蠱毒﹐急救難停。

【注釵直者﹐脈直如釵也。】

喘急脈沈﹐肺脹停水。气逆塡胸﹐脈必伏取。沈而實滑﹐身溫易愈。身冷脈浮﹐尺濇難補。

【注手足溫暖﹐脈靜滑者生﹔身冷﹐脈浮濇者死。】

嘈雜噯气﹐審右寸關。緊滑可治﹐弦急則難。兩寸弦滑﹐畱飲胸間。脈橫在寸﹐有積上攔。

【注右寸關脈緊而滑﹐常也。右關弦急欲作反胃者﹐難治。寸脈橫者﹐膈有橫積也。】

嘔吐無他﹐寸緊滑數。微數血虛﹐單浮胃薄。芤則有瘀﹐最忌濇弱。

【注脈陽緊陰數﹐其人食已則吐。緊小多寒﹐滑數痰火。微數﹐血虛令胸冷﹐關浮﹐胃虛﹐嘔而噯气不食﹐恐怖卽死。芤帶緊者﹐有瘀逆。脈緊濇小弱﹐自汗者死。】

呃逆甚危﹐浮緩乃宜。弦急必死﹐結代促微。

【注弦急﹐木克土也。結代促微﹐元气衰也。】

反胃噎膈﹐寸緊尺濇。緊芤或弦﹐虛寒之厄。關沈有痰﹐浮濇脾積。弱大气虛﹐濇小血弱。若濇而沈﹐七情所搏。

【注寸緊﹐胸滿不食﹔尺濇﹐故反胃也。緊芤或遲者﹐胃寒也。弦者﹐胃虛也。關脈沈大﹐有痰也。浮濇﹐脾不磨食﹐故朝食暮吐﹐暮食朝吐。脈緊濇者﹐難治。】

痓脈弦直﹐或沈細些。汗後欲解﹐脈潑如蛇。伏堅尙可﹐伏弦傷嗟。

【注痓脈來按之築築然而弦﹐直上直下﹐或沈細遲。若發汗後脈潑潑然如蛇﹐暴腹脹大爲欲解。如脈反伏弦者必死。】

癲癇之脈﹐陽浮陰沈。數熱滑痰﹐狂發於心。驚風肝癇﹐弦急可尋。浮病腑淺﹐沈病髒深。

【注陽證脈必浮長﹐陰證脈必沈細。虛弦爲驚爲風癇。沈數爲熱﹐滑疾爲痰。脈滑大爲病在腑則易治﹐脈沈濇入髒者難治。叔和云﹕恍惚之病定顚狂﹐其脈實牢保安吉﹔寸關尺部沈細時﹐如此未聞人救得。所謂實﹐牢卽滑大也。】

祟脈無常﹐乍短乍長。大小促結﹐皆痰爲殃。遁屍脈緊﹐與證相妨。

【注邪祟脈長短﹑大小﹑促結無常。凡五屍鬼邪遁疰﹐病證與脈全不相應也。】

驚悸怔忡﹐寸動而弱。寸緊胃浮﹐悸病仍作。飲食痰火﹐伏動滑搏。浮微弦濡﹐憂驚過卻。健忘神虧﹐心虛浮薄。

【注寸口脈動而弱﹐動爲驚﹐弱爲悸。寸口脈緊﹐趺陽脈浮﹐胃气虛﹐是以驚悸。趺陽脈微而浮﹐浮爲胃气虛﹐微則不能食﹐此恐懼之脈﹐憂迫所致也。】

喉痺之脈﹐兩寸洪溢。上盛下虛﹐脈忌微伏。

【注尺脈微伏者死﹐實滑者生。】

汗脈浮虛﹐或濡或濇。自汗在寸﹐盜汗在尺。

【注男女平人脈虛弱微細者﹐必有盜汗。】

痿因肺燥﹐脈多浮弱。寸口若沈﹐發汗則錯。足痛或軟﹐專審於尺。滑疾洪緩﹐或沈而弱。

【注《脈經》曰﹕脈浮弱其人欲咳不得咳﹐咳則出涎而肺幹﹐小便不利。寸口脈不出﹐反爲發汗﹐多唾唇燥﹐小便反難﹐大便如爛瓜豚膏﹐皆因誤汗傷津液以致肺燥也。】

厥證數端﹐沈細爲寒。沈伏而數﹐爲熱所幹。脈喘爲气﹐浮實痰頑。气弱微甚﹐大則血慳。寸大沈滑﹐身冷必難。

【注卒厥屍厥﹐寸口沈大而滑﹐不知人﹐唇靑身冷﹐爲入髒﹐卽死。如身溫和汗自出﹐爲入腑﹐而後自愈。】

尺沈而滑﹐恐是虫傷。緊急莫治﹐虛小何妨﹖

【注尺脈沈滑者﹐寸白虫﹔洪大者﹐蛔虫。】

求嗣之脈﹐專責於尺。右尺偏旺﹐火動好色。左尺偏旺﹐陰虛非福。惟沈滑勻﹐易爲生息。微濇精淸﹐兼遲冷極。若見微濡﹐入房無力。女不好生﹐亦尺脈濇。

【注沈滑者不可妄藥﹐反燥精血。火旺者降火﹐陰虛者補陰。兩尺俱微者陰陽兩補。精冷宜熱藥﹐溫中壯陽﹐精淸宜溫藥﹐補脾補精﹐精射無力入子宮者補气。女人尺脈微濇者絕產。】

老喜反脈﹐常細濡濇。

【注男年八八喜尺旺﹐女年七七喜寸旺。濡﹐气虛﹔濇﹐血虛。細濡濇多壽﹐弦緊洪多病。】

滑大气痰﹐風熱緊逼。

【注甚則帶歇。】古今圖書集成醫部全錄卷八十三

脈法

醫學入門【明李梴】

婦人脈法

經病前後﹐脈軟如常。寸關𨿽調﹐尺絕痛腸。沈緩下弱﹐來多要防。微虛不利﹐間月何妨﹖浮沈一止﹐或微遲濇。居經三月﹐气血不剛。三月以上﹐經閉難當。心脾病發﹐關伏寸浮。心事不足﹐左寸沈結。少陽卑沈﹐少陰脈細。經前病水﹐水分易瘳。寸脈沈數﹐趺陽微弦。少陰沈滑﹐血分可愁。寸浮而弱﹐潮煩汗出。寸洪數虛﹐火動勞疾。趺陽浮濇﹐吞酸气窒。腹痛腹滿﹐脈浮且緊。少陰見之﹐疝瘕內隱。帶下崩中﹐脈多浮動。虛遲者生﹐實數者重。少陰滑數﹐气淋陰瘡。弦則陰痛﹐或挺出腸。

【注婦人脈比男子更濡弱者﹐常也。脈如常﹐𨿽月經或前或後﹐或多或少﹐或一月未來者﹐亦不成經病。惟寸關如常﹐尺絕不至﹐或至亦弱小者﹐小腹腸胃有積痛上搶心﹐月水不利。若沈而緩者﹐下虛﹐月經來多﹐反虛微不利不汗出者﹐其經二月必來﹐俗雲間月。若三部浮沈一止﹐寸關微濇﹐微則胃气虛﹐濇則精血不足﹔尺微而遲﹐微則無精﹐遲則陰中寒。此爲居經﹐三月一來。𨿽來或血漸少而後不通﹐會墮胎及產多者﹐謂之血枯。經曰﹕二陽之病發心脾﹐有不得隱曲﹐女子不月。原因心事不足﹐以致脾不磨食﹐故肺金失養而气滯不行﹐腎水不旺而血益日枯。初時參前參後﹐淋瀝無時﹐脾胃衰甚﹐變爲溏泄身腫﹔失治﹐甚爲癥瘕癆瘵。少陽脈卑﹐少陰脈細。經水不利﹐血化爲水。瘀血閉塞胞門﹐名曰水分。先病水而後經斷﹐故病易治。寸脈沈而數﹐數爲陽實﹐沈爲陰結。趺陽脈微而弦﹐微則無胃气﹐弦則不得息。少陰脈沈而滑﹐沈爲在裏﹐滑則爲實﹔沈滑相搏﹐血結胞門﹐經絡不通﹐名曰血分。先斷經而後病水﹐故病難治。寸浮而弱﹐浮爲气虛﹐弱爲血分有熱﹐故潮熱自汗。男子尺脈虛數而寸沈微者爲勞﹔女人寸脈虛數而尺沈微者爲勞。勞者汗出潮咳﹐與男陰虛火動一般。趺陽脈浮而濇﹐浮則气滯﹐濇則有寒﹐令人腹滿﹐吞酸﹐喜噫﹐其气時下﹐則腹中冷痛。浮則腸鳴腹滿﹐緊則腹痛。少陰脈見浮緊﹐則爲疝瘕腹痛。少陰脈浮而動﹐浮則爲虛﹐動則爲痛﹐或崩帶﹐或陰戶脫下。少陰滑數﹐或爲气淋﹐或陰中生瘡痛癢。少陰脈弦﹐則陰戶掣痛﹐白腸挺出。】

妊孕初時﹐寸微五至。三部平勻﹐久按不替。妊孕三月﹐陰搏於陽。气衰血旺﹐脈正相當。肝橫肺弱﹐心滑而洪。尺滑帶散﹐久按益彊。或關滑大﹐代止尢忙。渴且脈遲﹐其胎必傷。四月辧質﹐右女左男。或浮或沈﹐疾大實兼。左右俱盛﹐胎有二三。更審經脈﹐陰陽可參。但疾不散﹐五月懷耽。太急太緩﹐腫漏爲殃。六七月來﹐脈喜實長。沈遲而濇﹐墮胎當防。脈弦寒熱﹐當暖子房。八月弦實﹐沈細非良。少陰微緊﹐兩胎一傷。勞力驚僕﹐胎血難藏。衝心悶痛﹐色靑必亡。足月脈亂﹐反是吉祥。

【注妊孕初時脈平而虛﹐寸脈微小﹐呼吸五至﹐浮沈正等﹐按之不絕﹐無他病而不月者﹐孕也﹐必三月後尺數。但寸關調而尺脈絕者﹐經病也。《素問》曰﹕陰搏陽別﹐謂之有子。言尺寸少陰動甚﹐別有陽脈搏手﹐心主血脈﹐腎爲胞門故也。然血爲陰﹐气爲陽﹐血旺气衰﹐亦陰搏陽別之義。故訣云﹕肝爲血兮肺爲气﹐血爲榮兮气爲衛。陰陽配偶不參差﹐兩髒通和皆例類。血衰气旺定無娠﹐血旺气衰應有體。寸微關滑尺帶數﹐流利往來並雀啄。小兒之脈已見形﹐數月懷耽猶未覺。又云﹕兩手關滑大相應﹐有形亦在通前語。叔和旣以左肝右肺分气血衰旺﹐又以寸尺分气血。寸微爲气衰﹐尺數爲血旺﹐關滑者滑爲血多气少也。然尺脈滑疾﹐帶散帶代﹐如雀啄稍停者﹐乃胎气盛閉塞故也。此時若作渴脈遲﹐欲爲水腫﹐復腹痛者必墮。或疑與《脈訣》尺滑有間斷爲經病者不相反耶﹖蓋經病尺滑必帶緩弱遲濇﹐胎脈尺滑帶數而實。兩關左滑大爲男﹐右滑大爲女。又云關上一動一止者﹐一月﹔二動一止者二月﹔三四動一止者﹐三四月也。蓋中衝應足陽明胃﹐主三四月﹔少衝應手太陽小腸﹐主五六月﹔太衝應手陽明大腸﹐主七八月。凡妊孕四月﹐形質已具。左手滑疾﹐實大爲男﹔右手滑疾﹐實大爲女﹔左右俱滑疾實大者雙胎。又諸陽脈爲男﹐諸陰脈爲女。訣云﹕左手太陽浮大男﹐右手太陰沈細女。《脈經》云﹐左手浮大爲男﹐右手浮大爲女。左手沈實爲男﹐右手沈細爲女。尺脈左偏大爲男﹐右偏大爲女。左右俱浮大有力者二男﹐左右俱沈細有力者二女。諸陽爲浮﹐諸陰爲沈。凡浮大滑數諸陽脈皆爲男也﹐凡沈細諸陰脈皆爲女也。又諸陽脈在諸陽經爲男﹐諸陰脈在諸陰經爲女。若陰陽混濁則女作男生﹐男作女生。訣云﹕左手帶縱兩个兒﹐右手帶橫一雙女。左手脈逆生三男﹐右手脈順還三女。寸關尺部皆相應﹐一男一女分形證。蓋左手帶縱者﹐如心沈肝浮腎緩﹐皆夫乘妻脈﹐上下直看﹐往來流利不絕﹐气血之盛﹐故生兩男。右手帶橫者﹐如肺弦脾沈腎細﹐皆妻乘夫脈﹐推之橫看滿指無間﹐气血之盛﹐故生兩女。左手脈逆者﹐如心弦肝滑腎微浮﹐皆子乘母脈﹐自下溢上﹐往來流利﹐气血盛極﹐故生三男。右手脈順者﹐如肺緩脾洪腎弦長滑﹐皆母乘子脈﹐自上流下﹐往來疾速﹐气血盛極﹐故生三女。認眞縱卽左手太陽浮大﹐男﹔橫卽右手太陰沈細﹐女。逆卽左手沈實男﹐順卽右手沈細女。五月脈𨿽喜疾而不散﹐但大急爲緊爲數者必漏胎。大緩爲遲者必腹脹而喘﹐爲浮者必患水腫。六七月脈實大牢弦彊緊者生﹐沈細而濇者當防墮胎。若丹田气暖胎動者可救﹐胎冷若冰者難治。脈弦發熱惡寒﹐其胎逾腹﹐腹痛小腹如扇﹐子髒閉也﹐宜熱藥溫之。少陰脈微緊﹐血養不周﹐雙胎一死一存。胎動或因倒僕﹐或因驚恐﹐或因勞力﹐或因食熱﹐或因房室﹐輕則漏血﹐重則血下如同月水﹐血幹胎死。而气無血制﹐上衝心而腹悶痛﹐面目唇舌色見靑者﹐子母俱死。此不獨七八月然也﹐十个月內皆宜愼之。七八月脈實大弦彊者生﹐沈細者死。足月身熱脈亂者吉。】

臨產六至﹐脈號離經。或沈細滑﹐若無卽生。浮大難產﹐寒熱又頻。此是凶候﹐急於色徵。面頰唇舌﹐忌黑與靑。面赤母活﹐子命必傾。若胎在腹﹐子母歸冥。

【注一呼六至﹐或一呼一至﹐曰離經。經﹐常也。人呼吸一日一夜一萬三千五百息﹐脈行八百十丈﹐周而復始﹐從初起之經再起。今因胎墮﹐胃脈已離常絡之處﹐不從所起之經再起﹐故曰離經。脈沈細而滑﹐乃腎臟本脈已形。或脈沈如無者﹐卽產。浮大者難產。若身重體熱﹐寒熱頻作﹐此凶證也﹐急看面舌气色﹐逐胎救母。蓋面乃心之華﹐舌乃心之苗。靑則肝虛不能藏血﹐破漿早而胎胞幹濇﹐不能轉動﹔黑則腎水克火﹐是以子母俱死。惟面赤舌靑者﹐乃心血流通﹐母活子死。若胎死不出﹐母命亦危。】

產後緩滑﹐沈細亦宜。實大弦牢﹐濇疾皆危。

【注產後以胃气爲主﹐緩滑者脾胃和也。實大弦牢﹐木克土也。沈細亦宜者﹐產後大虛﹐脈合證也。濇疾不調者﹐損血多而心絕也。】

成童脈法

童丱脈全﹐浮沈爲先。浮表沈裏﹐便知其源。大小滑濇﹐虛實遲快。各依大人﹐以審證治。

【注一歲至六歲曰嬰孩﹐察三關脈。七歲八歲曰齔﹐九歲十歲曰髫﹐始可一指探三部脈。而以一息七八至爲無病。十一至十四歲爲童丱﹐以一息五六至爲常。浮數乳癇驚悸﹐虛濡慢驚瘛瘲。緊實者風癇﹐沈弦者食積。伏結者傷食﹐軟細者虫疳。浮沈遲數﹐與大人一同﹐仍忌促結代散。】

癰疽脈法

癰疽脈數﹐浮陽沈陰。浮數不熱﹐但惡寒侵。若知痛處﹐急灸或鍼。洪數病進﹐將有膿淫。滑實緊促﹐內消可禁。宜托裏者﹐脈虛濡遲。或芤濇微﹐潰後亦宜。長緩易治﹐短散則危。結促代見﹐必死無疑。

【注脈浮數帶弦﹐當發熱而反惡寒﹐或胸煩不知痛處﹐或知痛處﹐皆發癰瘡﹐急宜灸或鍼。浮數發熱而痛者﹐屬陽易治﹔不數沈微不痛者﹐屬陰難治。又浮爲在表﹐沈爲在裏﹐不浮不沈則爲在經。諸瘡洪數者﹐裏亦有膿結也。未潰脈滑實數促者﹐可以下之。將潰已潰﹐脈虛濡弱遲濇芤微者﹐宜補益托裏。長緩易治者胃气勝也﹐短散結代者元气虛也。大抵未潰宜見諸陽脈﹐已潰宜見諸陰脈﹐庶病脈相宜。抑論緊則气血滯濇﹐故緊則多痛﹔芤主亡血﹐潰後得之則吉。促脈未潰爲熱蓄裏﹐已潰則气衰也。】

死脈總訣

萬機四脈旣包含﹐生死何嘗另有元。浮散沈無遲一點﹐數來無數病難痊。

【注解索﹑魚翔﹑釜沸﹐浮散也。蝦遊﹐沈無也。屋漏﹐遲一點也。雀啄﹑彈石﹐數來無數也。】

雀啄連來三五啄﹐

【注雀啄脈在筋肉間﹐如雀之啄食﹐連連湊指﹐忽然頓絕﹐良久復來。】

屋漏半日一滴落。

【注屋漏脈在筋肉間﹐如殘澑之下﹐良久一滴﹐濺起無力。雀啄屋漏﹐皆脾胃衰絕之脈﹐心肺絕也。】

彈石硬來尋卽散﹐

【注彈石脈在筋肉間﹐舉按劈劈然﹐肺絕也。】

搭指散亂眞解索。

【注解索脈如解亂繩之狀﹐指下散散無復次第﹐五臟絕也。】

魚翔似有又似無﹐

【注魚翔脈在皮膚﹐其本不動而末彊搖﹐如魚在水中﹐身首帖然﹐而尾獨悠揚之狀﹐腎絕也。】

鰕遊靜中跳一躍。

【注鰕遊脈在皮膚﹐始則冉冉不動﹐少焉瞥然而去﹐久之倏爾復來﹐脾胃絕也。】

更有釜沸湧如羹﹐旦占夕死不須藥。

【注釜沸脈在皮肉﹐有出無入﹐湧湧如羹上之肥﹐皆死脈也。若用藥餌克伐立亡。暴見者急宜參﹑芪﹑歸﹑附救之﹐多有復生。此數種脈﹐亦可總看得之。】

一般鬼賊脈堪推﹐客勝主脫死尢促。春得秋脈肺克肝﹐死在庚辛申酉裏。夏得冬脈亦如然﹐還於壬癸爲期耳。嚴冬診得四季脈﹐戊己辰戌還是厄。秋得夏脈亦同前﹐爲緣丙丁相刑克。季月夏季得春脈﹐克在甲乙病應極。

【注髒气喜所生而畏所克﹐如肝得肺脈﹐死於秋﹐庚日篤﹐辛日死﹐時則申酉也﹔心得腎脈﹐死於冬﹐壬日篤﹐癸日死﹐時則亥子也﹔腎得脾脈﹐死於四季﹐戊日篤﹐己日死﹐時則辰戌丑未也﹔肺得心脈﹐死於夏﹐丙日篤﹐丁日死﹐時則巳午也﹔脾得肝脈﹐死於春﹐甲日篤﹐乙日死﹐時則寅卯也。】

春得冬脈只是虛﹐急宜補腎忌泄疏。若得夏脈緣心實﹐還應瀉子自無虞。夏秋冬脈皆如是﹐在前爲實後爲虛。春中若得四季脈﹐不治多應病自除。

【注訣云﹕得妻不同一治﹐生死仍須各推。假令春得肺脈爲鬼﹐得心脈乃是肝兒。腎爲其母﹐脾則爲妻。春得脾而莫療﹐冬見心而不治。夏得肺而難瘥﹐秋得肝亦何疑﹖此四時休旺之理﹐五行生克之義。但旣以春得四季脈爲不治自愈﹐又云春得脾而莫療﹐何耶﹖蓋春脈肝弦帶緩者﹐爲微邪無病。若肝弦全無﹐獨見緩脈者﹐則土盛生金﹐反來克木﹐故曰得妻不同一治。夏秋冬脈仿此。】

六脈若失更無憑﹐可診三脈於其足。太衝太溪衝陽穴﹐有無生死決之速。

【注太衝穴肝脈﹐在兩足大指行間上二寸動脈中。太溪穴﹐命門脈﹐在足內踝後跟骨上動脈陷中。凡病必診太衝﹑太溪﹐應手動者生﹐止而不動者死。若傷寒必診衝陽穴﹐在足跗內庭上五寸骨間動脈﹐乃足陽明胃經﹐動則爲有胃气﹐止則爲無胃气。是三脈𨿽不比手之六脈可通十二經﹐然手脈旣失﹐亦可診以斷決死生。古人設此者﹐正欲冀其萬一耳。】

形色脈相應總訣

形健脈病人不久﹐形病脈健亦將危。

【注假如健人診得浮緊而濇﹐似傷寒太陽經病脈﹐其人𨿽未頭痛發熱惡寒﹐此則不久卽病﹐病卽死也﹐謂之行屍。又如十五動一止﹐一年殂。其人𨿽未病﹐期應一年病卽死也。病人脈健者﹐假如形容羸瘦﹐精神枯槁﹐盜汗不食﹐滑泄不止者﹐勞損之證﹐而脈反見洪健者亦死。】

色脈相生病自已﹐色脈相勝不須醫。

【注經言見其色而不得其脈﹐反得相勝之脈者卽死﹐得相生之脈者病卽自已。蓋四時之色以從前來者爲實邪﹐從後來者爲虛邪。例看﹕假令色紅﹐心病熱痰火顚狂斑疹等證﹐其脈當浮大而散﹔色靑﹐肝病脇痛漧嘔便血等證﹐其脈當弦而急﹔色黃﹐脾病濕熱腫脹傷食嘔泄關格等證﹐其脈當中緩而大﹔色白﹐肺病气喘痰飲痿悴咳嗽等證﹐其脈當浮濇而短﹔色黑腎病腰腳疝瘕淋濁漏精等證﹐其脈當沈濡而滑。其間多動則爲虛爲火﹐靜則爲寒爲實﹐皆當與脈證相應。又五積六聚﹐尢宜察色與脈相應。故言赤脈白脈﹐合色脈而言之也。又五色應五臟﹐間有綠色﹐乃任督陰陽之會也。】

肥人沈結瘦長浮﹐矮促長疏盡莫違。

【注肥人肉厚﹐脈宜沈結﹔瘦人肉薄﹐脈宜浮長。人形矮則脈宜短促﹐人形長則脈宜疏長。相違相反而又不和者皆死。非但形體相應﹐𨿽皮膚滑濇寬緊﹐亦宜與脈相應。經言﹕脈數﹐尺之皮膚亦數﹔脈急﹐尺之皮膚亦急﹔脈緩﹐尺之皮膚亦緩﹔脈濇﹐尺之皮膚亦濇﹔脈滑﹐尺之皮膚亦滑是也。】

醫宗必讀【明李中梓】

新著四言脈訣

四言脈訣﹐從來久矣。玆者補其缺略﹐正其差訛。仍舊者十之二三﹐新攺者十之七八。復加注釋﹐字字精確﹐文極簡便﹐義極詳明﹐使讀者旣無繁多之苦﹐亦無遺漏之憾也。

脈爲血脈﹐百骸貫通。大會之地﹐寸口朝宗。

【注脈者﹐血脈也﹐血脈之中气道行焉。五臟六腑以及奇經﹐各有經脈气血流行﹐周而復始﹐循環無端﹐百骸之間﹐莫不貫通﹐而總會之處則在寸口。夫寸口左右手六部﹐皆肺之經脈也。何以各經之脈皆於此取乎﹖肺如華蓋﹐居於至髙﹐而諸臟腑皆處其下﹐各經之气無不上燻於肺﹐故曰肺朝百脈﹐而寸口爲脈之大會也。】

診人之脈﹐令仰其掌。掌後髙骨﹐是名關上。

【注凡診脈令病人仰手﹐醫者覆手診之。掌後有髙骨隆起﹐是卽關部也。先將中指取定關部﹐方下前後二指於尺寸之上也。病人長則下指宜疏﹐病人短則下指宜密。】

關前爲陽﹐關後爲陰﹐陽寸陰尺﹐先後推尋。

【注從魚際至髙骨﹐卻有一寸﹐因名曰寸。從尺澤至髙骨﹐有一尺﹐因名曰尺。界乎尺寸之間﹐因名曰關。關前寸爲陽﹐關後尺爲陰。寸候上焦﹐關侯中焦﹐尺候下焦。經曰﹕身半以上﹐同天之陽﹔身半以下﹐同地之陰也。先後者謂先候寸部﹐次候關部﹐又次候尺部也。推者﹐推其理。尋者﹐尋其象。各察其得何脈也。】

胞絡與心﹐左寸之應。惟膽與肝﹐左關所認。膀胱及腎﹐左尺爲定。胸中及肺﹐右寸昭彰。胃與脾脈﹐屬在右關。大腸並腎﹐右尺班班。

【注此遵《內經》脈法分配臟腑於兩手也。《內經》診法及胞絡配心﹐胸中配肺﹐大腸列於右尺﹐小腸附於膀胱﹐三焦不應列於右尺﹐詳見《脈法心參》。夫胞絡與心脈皆在左手寸上﹐膽脈與肝脈皆在左手關上﹐膀胱及腎脈皆在左手尺上﹐胸中與肺脈皆在右手寸上﹐胃脈與脾脈皆在右手關上﹐大腸與腎脈皆在右手尺上。】

男子之脈﹐左大爲順。女人之脈﹐右大爲順。男尺恆虛﹐女尺恆盛。

【注左爲陽﹐故男子宜左脈大也。右爲陰﹐故女人宜右脈大也。寸爲陽﹐尺爲陰。故男子尺虛﹐象離中虛也﹔女人尺盛﹐象坎中滿也。】

關前一分﹐人命之主。左爲人迎﹐右爲气口。

【注關前一分者﹐寸關尺各有三分﹐共得九分。今曰關前一分﹐仍在關上﹐但在前之一分耳。故左爲人迎﹐辧外因之風﹐以左關乃肝膽脈﹐肝爲風髒﹐故曰人迎緊盛傷於風。右爲气口﹐辧內因之食﹐以右關乃脾胃脈﹐胃爲水谷之海﹐脾爲倉廩之官﹐故曰气口緊盛傷於食。勿以外因兼求六气﹐勿以內因兼求七情也。或以前一分爲寸上﹐豈有左寸之心可以辧風﹐右寸之肺可以辧食乎﹖】

神門屬腎﹐兩在關後。人無二脈﹐必死不救。

【注《難經》曰﹕上部無脈﹐下部有脈﹐𨿽困無能爲害。夫脈之有尺﹐猶樹之有根﹐枝葉𨿽枯槁﹐根本將自生。蓋兩尺屬腎水﹐水爲天一之元﹐人之元神在焉﹐故爲根本之脈而稱神門也。若無此二脈﹐則根本敗絕﹐決無生理。】

脈有七診﹐曰浮中沈。上下左右﹐七法推尋。

【注浮者輕下指於皮毛之間﹐探其腑脈也﹐表也﹔中者略重指於肌肉之間﹐候其胃气也﹐半表半里也﹔沈者重下指於筋骨之間﹐察其髒脈也﹐裏也。上者卽上竟上者﹐胸喉中事也﹐卽於寸內前一分取之﹔下者卽下竟下者﹐少腹腰股膝脛足中事也﹐卽於尺內後一分取之。左右者﹐卽左右手也。凡此七法﹐名爲七診。別有七診﹐謂獨大獨小﹑獨寒獨熱﹑獨遲獨疾﹑獨陷下也。】

又有九候﹐卽浮中沈。三部各三﹐合而爲名。每候五十﹐方合於經。

【注每部有浮中沈三候﹐合寸關尺三部算之﹐共得九候之數也。夫每候必五十動者﹐出自《難經》﹐合大衍之數也。乃《僞訣》以四十五動爲準﹐乖於經旨。必每候五十﹐凡九候﹐共得四百五十。兩手合計九百﹐方與經旨相合也。】

五臟不同﹐各有本脈。左寸之心﹐浮大而散。右寸之肺﹐浮濇而短。肝在左關﹐沈而弦長。腎在左尺﹐沈石而濡。右關屬脾﹐脈象和緩。右尺相火﹐與心同斷。

【注凡五臟各有平脈也﹐必知平脈而後知病脈也。】

若夫時令﹐亦有平脈。春弦夏洪﹐秋毛冬石。四季之末﹐和緩不忒。

【注凡四時各有平脈也﹐然卽上文五臟之脈﹐大同小異也。春者﹐東方肝木也。木始發榮﹐有榦無枝﹐則近於勁﹐故曰弦。卽弓弦也。夏者﹐南方心火也。萬物暢茂﹐垂枝布葉﹐皆下曲如鉤﹐鉤卽洪之別名﹐亦卽上文之大也。秋者﹐西方肺金也。艸木黃落﹐有枝無葉﹐則類於毛﹐卽上文之浮濇也。冬者﹐北方腎水也。極寒之時﹐水凝如石﹐故名爲石。土旺於四季之末﹐各十八日﹐脾土在中而兼五行也。和緩之義﹐詳見下文。】

太過實彊﹐病生於外。不及虛微﹐病生於內。

【注外因風寒暑濕燥火六气之邪﹐脈必洪大﹑緊數﹑弦長﹑滑實而太過矣。內因喜怒憂思悲恐驚七情之傷﹐脈必虛微﹑細弱﹑短濇﹑濡芤而不及矣。】

四時百病﹐胃气爲本。

【注胃爲水谷之海﹐資生之本﹐故曰有胃气則生﹐無胃气則死。胃气脈者﹐緩而和勻﹐不浮不沈﹐不大不小﹐不疾不徐﹐意思欣欣﹐悠悠揚揚﹐難以名狀者也。不拘四季﹐一切百病﹐皆以胃脈爲本。】

凡診病脈﹐平旦爲準。虛靜凝神﹐調息細審。

【注經曰﹕常以平旦陰气未動﹐陽气未散﹐飲食未進﹐經脈未盛﹐絡脈調勻﹐气血未亂﹐乃可診有過之脈。又曰﹕診脈有道﹐虛靜爲寶。言無思無慮以虛靜其心﹐惟凝神於指下也。調息者﹐醫家調勻自己之气息。細審者﹐言精細審察不可忽略也。】

一呼一吸﹐合爲一息。脈來四至﹐平和之則。五至無屙﹐閏以太息。三至爲遲﹐遲則爲冷。六至爲數﹐數卽熱證。轉遲轉冷﹐轉數轉熱。

【注醫者﹐調勻气息﹐一呼脈再至﹐一吸脈再至﹐呼吸定息﹐脈來四至﹐乃和平之準則也。何以五至亦曰無屙乎﹖人之气息﹐時長時短﹐凡鼓三息﹐必有一息之長﹐鼓五息又有一息之長﹐名爲太息。如歷家三歲一閏﹐五歲再閏也。言脈必以四至爲平﹐五至便爲太過﹐惟正當太息之時﹐亦曰無屙。此息之長﹐非脈之急也。若非太息﹐正合四至也。至於性急之人﹐五至爲平脈﹐不拘太息之例﹐蓋性急脈亦急也。若一息而脈僅三至﹐卽爲遲慢而不及矣。遲主冷病。若一息而脈遂六至﹐卽爲急數而太過矣。數主熱病。若一息僅得二至﹐甚而一至﹐則轉遲而轉冷矣。若一息七至﹐甚而八至九至﹐則轉數而轉熱矣。一至二至﹐八至九至﹐皆死脈也。】

遲數卽明﹐浮沈須別。浮沈遲數﹐辧內外因。外內於天﹐內因於人。天有陰陽﹐風雨晦明。人喜怒憂﹐思悲恐驚。

【注浮脈法天﹐候表之疾﹐卽外因也。沈脈法地﹐候裏之病﹐卽內因也。外因者﹐天之六气﹐風寒暑濕燥火是也。內因者﹐人之七情﹐喜傷心﹑怒傷肝﹑憂思傷脾﹑恐傷腎﹑驚傷心也。】

浮表沈裏﹐遲寒數熱。浮數表熱﹐沈數里熱。浮遲表寒﹐沈遲冷結。

【注此以浮﹑沈﹑遲﹑數四脈提諸脈之綱也。脈象𨿽多﹐總不外此四脈。浮主表證﹐沈主裏證。遲爲寒﹐數爲熱。浮而且數﹐表有熱也﹔沈而且數﹐裏有熱也。浮而且遲﹐寒在表也﹔沈而且遲﹐寒在裏也。】

浮脈法天﹐輕手可得。泛泛在上﹐如水漂木。有力洪大﹐來盛去悠。無力虛大﹐遲而且柔。虛極則散﹐渙漫不收。有邊無中﹐其名曰芤。浮小爲濡﹐綿浮水面。濡甚則微﹐不任尋按。更有革脈﹐芤弦合看。

【注此以浮脈提綱﹐而取洪﹑虛﹑散﹑芤﹑濡﹑微﹑革七脈之兼浮者統匯於下也。浮脈法天﹐輕淸在上﹐故輕手卽見﹐與肉分相應﹐如木之漂於水面也。洪脈者﹐如洪水之洪﹐有波濤洶湧之象。浮而有力﹐來盛去衰﹐卽大脈也﹐卽鉤脈也。虛脈者浮而無力﹐且大且遲也。散脈者亦浮而無力﹐但按之如無﹐比於虛脈﹐則更甚矣﹐若楊花飄散之象。芤脈者﹐芤艸中空﹐狀如蔥管。浮沈二候易見﹐故曰有邊﹐獨中候豁然難見﹐正如以指著蔥﹐浮取得上面之蔥皮﹐中取正在空處﹐沈按之又著下面之蔥皮也。無中者非中候絕無﹐但比之浮沈﹐則無力也。若泥爲絕無﹐是無胃气矣。舊說以前後爲兩邊﹐與芤蔥之義不合。濡脈者﹐浮而小且軟也。微者浮而極小極軟﹐比於濡脈則更甚矣。欲絕非絕﹐似有若無﹐八字可爲微脈傳神。革脈者﹐浮而且弦且芤﹐浮多沈少﹐外急內虛﹐狀如皮革。仲景云﹕弦則爲寒﹐芤則爲虛﹐虛寒相搏﹐此名曰革。夫革脈牢脈皆大而弦﹐革則浮取而得﹐牢則沈候而見也。舊以牢革爲一脈者非。】

沈脈法地﹐如水投石。沈極爲伏﹐推筋著骨。有力爲牢﹐大而弦長。牢甚則實﹐愊愊而彊。無力爲弱﹐柔小如綿。細直而軟﹐如蛛絲然。

【注此以沈脈提綱﹐而取伏﹑牢﹑實﹑弱﹑細五脈之兼沈者統匯於下也。沈脈法地﹐重濁在下﹐故重按乃得與筋骨相應﹐如石之墜於水底也。伏脈者﹐沈之極也﹐伏於下也。沈脈在筋骨之間﹐伏脈則推筋著骨﹐然後可見也。牢脈者沈而有力﹑且大﹑且弦﹑且長也。實脈者﹐浮中沈三候皆有力﹐更甚於牢脈也。弱脈者沈而極細軟也。細脈者﹐沈細而直且軟也。】

遲脈屬陰﹐一息三至。緩脈和勻﹐春柳相似。遲細爲濇﹐往來極滯。結則來緩﹐止而復來。代亦來緩﹐止數不乖。

【注此以遲脈提綱﹐而取緩﹑濇﹑結﹑代四脈之兼遲者統匯於下。遲脈者往來遲慢﹐爲不及之象。緩脈者一息四至﹐往來和勻﹐春風微吹柳梢﹐此確諭也﹐卽胃气脈也。濇脈者﹐遲滯不利﹐狀如輕刀刮竹﹐舊稱一止復來者非也。結脈者﹐遲而時有一止也。代脈者﹐遲而中止﹐不能自還﹐且止有定數﹐如四時之有禪代﹐不愆其期也﹐故名曰代。】

數脈屬陽﹐一息六至。往來流利﹐滑脈可識。有力爲緊﹐切繩極似。數時一止﹐其名爲促。數如豆粒﹐動脈無惑。

【注此以數脈提綱﹐而取滑﹑緊﹑促﹑動四脈之兼數者統匯於下也。數脈者﹐往來急數﹐爲太過之象。滑脈者滑而不滯﹐如珠走盤也。緊脈者﹐緊急有力﹐左右彈手﹐如繩者諭其緊﹐亦諭左右彈也。促脈者﹐數而時有一止﹐如疾行而蹶也。動脈者﹐形如豆粒﹐厥厥動搖﹐兩頭俱俯﹐中間髙起﹐故短如豆粒。舊云上下無頭尾﹐則上不至寸爲陽絕﹐下不至尺爲陰絕﹐是死絕之脈﹐非動脈也。仲景云﹕陽動則汗出﹐陰動則發熱﹐由是則寸尺皆有動脈﹐謂獨見於關者誤矣。】

別有三脈﹐短長與弦。不及本位﹐短脈可原。過於本位﹐長脈綿綿。長而端直﹐狀類弓弦。

【注此短長與弦三脈﹐非浮沈遲數可括﹐故別列於此。短者短縮之象﹐長者相引之象﹐弦者勁而端直之象。按﹕戴同父曰﹕關不診短。若短脈見於關上﹐是上不通寸爲陽絕﹐下不通尺爲陰絕矣。】

一脈一形﹐各有主病。脈有相兼﹐還須細訂。

【注前所載皆脈之形象﹐然有所主之病﹐有相兼之脈﹐更須細加考訂。此以下至女胎三月句﹐凡十有三節﹐各明某脈主某病﹐而相兼之脈盡在其中矣。】

浮脈主表﹐腑病所居。有力爲風﹐無力血虛。浮遲表冷﹐浮數風熱。浮緊風寒﹐浮緩風濕。

【注六腑屬陽﹐其應在表﹐故浮主腑病也。浮而有力﹐則知風邪所幹﹐邪气盛則實﹐有餘之象。浮而無力﹐則知陰血虧損﹐正气奪則虛﹐不足之象也。脈浮主表﹐脈遲主冷﹐浮遲兼見﹐則爲表冷也。浮脈主風﹐數脈主熱﹐浮數兼見﹐則爲風熱也。緊脈爲寒﹐浮緊兼見﹐則爲風寒也。緩脈主濕﹐浮緩兼見﹐則爲風濕也。】

浮虛傷暑﹐浮芤失血。浮洪虛火﹐浮微勞極。浮濡陰虛﹐浮散虛劇。浮弦痰飲﹐浮滑痰熱。

【注暑傷气﹐气虛則脈虛﹐故浮虛爲傷暑也。失血之脈必芤﹐如吐血下血之類。芤脈自兼浮﹐非浮脈兼芤也。洪主火﹐洪而兼浮﹐知爲虛火。微爲气血俱虛﹐故主勞極﹐此亦微脈自有浮也。血屬陰﹐應在下﹐濡脈按之而軟﹐故爲陰虛。散者散亡之義﹐虛極所致。劇卽極也。弦者風木之象﹐浮亦爲風﹐故爲痰飲﹐乃風痰也。滑主痰證﹐滑本陽脈而又兼浮﹐則炎上之象﹐故爲熱痰也。】

沈脈主裏﹐爲寒爲積﹔有力痰食﹐無力气郁。沈遲虛寒﹐沈數熱伏。沈緊冷痛﹐沈緩水蓄。

【注五臟屬陰﹐其應在裏﹐故沈主裏病也。沈者陰象也﹐積者髒病也﹐故爲寒積。沈而有力﹐有餘之象﹐必有形之物凝滯於內。沈而無力﹐不足之象﹐乃無形之气鬱結於中。沈遲皆偏於陰﹐所以虛寒。沈里數熱﹐故熱伏於裏也。緊主諸痛﹐亦主於寒﹐得之沈分﹐非冷痛乎﹖濕家得緩﹐沈位居裏﹐當水蓄矣。】

沈牢痼冷﹐沈實熱極。沈弱陰虧﹐沈細虛濕。沈弦飲痛﹐沈滑食滯。沈伏吐利﹐陰毒積聚。

【注仲景曰﹕寒則堅牢﹐有牢固之義﹐故云痼冷。牢脈在沈分﹐非兼見也。實脈爲陽熱之極也﹐實則三候皆彊﹐不獨在沈分也。按之無力爲弱脈﹐故曰陰虧。細爲不足﹐亦主濕侵﹐故曰虛濕。弦本主飲﹐亦主諸痛。滑𨿽主痰﹐若在脾部而沈分見之﹐爲食滯也。寸伏則吐﹐尺伏則利。在陰證傷寒﹐則爲陰毒積聚耳。】

遲脈主髒﹐陰冷相干。有力爲痛﹐無力虛寒。

【注五臟爲陰﹐遲亦爲陰﹐是以主髒﹐乃陰冷相干也。遲而有力﹐則因寒而凝滯﹐是以爲痛。遲而無力﹐中空顯然﹐故當虛寒。】

數脈主腑﹐主吐主狂。有力實熱﹐無力虛瘡。

【注六腑爲陽﹐數亦爲陽﹐是以主腑吐者﹐陽气亢逆也。狂者熱邪傳裏也。數而有力﹐實熱可知。數而無力﹐虛瘡可斷。】

滑司痰飲﹐右關主食。尺爲蓄血﹐寸必吐逆。

【注滑爲痰脈﹐右關沈滑﹐知有食停。兩尺見之﹐蓄血可察。兩寸見之﹐吐逆難免矣。】

濇脈少血﹐亦主寒濕。反胃結腸﹐自汗可測。

【注尺中見濇﹐血少精傷也。關中見之﹐脾虛不能勝濕也。血液枯竭﹐上爲反胃﹐下爲結腸也。兩寸見濇則爲自汗﹐蓋汗乃心之液而肺主皮毛也。】

弦脈主飲﹐木侮脾經。陽弦頭痛﹐陰弦腹疼。

【注木旺者脈必弦﹐木旺必來侮土﹐土虛不能制濕﹐而痰飲之證生焉。陽弦者寸也﹐寸主上焦﹐故當頭痛。陰弦者尺也﹐尺主下焦﹐故當腹疼。】

長則气治﹐短則气病。細則气衰﹐大則病進。

【注長乃肝之平脈﹐故曰气治。經曰﹕如循長竿末梢爲平﹐如循長竿爲病。短𨿽肺之平脈﹐若非右寸及秋令見之﹐卽爲病矣。脈以和平爲貴﹐細者不及而气衰﹐大者太過而病進也。】

浮長風癇﹐沈短痞塞。洪爲陰傷﹐緊主寒痛。緩大風虛﹐緩細濕痺。緩濇血傷﹐緩滑濕痰。

【注浮風長火﹐風火相搏﹐則肝病而癇生。沈陰短虛﹐虛寒相合﹐則气滯而痞生。洪卽大脈﹐火之亢也﹐陽亢者陰必傷。緊爲寒脈﹐浮分則表爲寒束而痛﹐沈分則裏爲寒滯而痛。緩爲虛而大爲風﹐緩大並至﹐故曰風虛。緩者濕气停滯﹐細者虛气不行而痺生焉。濇見卽爲血傷﹐挾緩則轉傷也。滑見卽爲濕痰﹐挾緩則愈濕矣。】

濇小陰虛﹐弱小陽竭。陽微惡寒﹐陰微發熱。陽動汗出﹐爲痛爲驚。陰動則熱﹐崩中失血。虛寒相搏﹐其名爲革。男子失精﹐女人漏血。

【注濇自主血虛﹐兼小而愈虛矣。弱脈自然小﹐此非兼脈﹐但弱脈見﹐則陽气虛竭矣。微者大虛之脈﹐故在陽分見則气虛而惡寒﹐在陰分見則血虛而發熱。寸動名陽﹐汗出者心肺之證﹐驚气入心﹐气滯則痛﹐亦心肺也。尺動名陰﹐熱者腎水不足﹐崩中失血﹐皆腎經失閉蟄封藏之本也。仲景論革脈云﹕弦則爲寒﹐芤則爲虛﹐虛寒相搏﹐此名曰革﹐男子亡血失精﹐女人半產漏下。】

陽盛則促﹐肺癰熱毒。陰盛卽結﹐疝瘕積郁。代則气衰﹐或泄膿血。傷寒霍亂﹐跌打悶絕。瘡疽痛甚﹐女胎三月。

【注數而有止爲促﹐豈非陽盛乎﹖肺癰熱毒﹐皆火極所致者。遲而有止爲結﹐豈非陰盛乎﹖疝瘕積郁﹐皆陰气凝滯也。至於代脈﹐眞气衰敗而後見也﹐泄膿血者﹐見之必死。惟傷寒心悸﹐或霍亂昏煩﹐或跌打損傷﹐或瘡疽痛極﹐或懷三月胎﹐此五者見之﹐弗作死脈也。】

脈之主病﹐有宜不宜。陰陽順逆﹐吉凶可推。

【注病有陰陽﹐脈亦有陰陽﹐順應則吉﹐逆見卽凶。此以下至其死可測句﹐凡二十七節﹐詳分某病見某脈吉﹐某病見某脈凶也。】

中風之脈﹐卻喜浮遲。堅大急疾﹐其凶可知。

【注中風多虛脈﹐以浮遲爲順。若反堅急﹐決無生理。】

傷寒熱病﹐脈喜浮洪。沈微濇小﹐證反必凶。汗後脈靜﹐身涼則安。汗後脈躁﹐熱甚必難。陽證見陰﹐命必危殆。陰證見陽﹐𨿽困無害。

【注此節言傷寒之順逆也。𨿽受寒邪﹐傳裏必熱﹐故曰熱病。病旣屬熱﹐脈以浮洪爲吉﹐若沈微濇小﹐是證與脈反﹐故凶。汗後邪解﹐便當脈靜身涼﹐若躁而熱﹐所謂汗後不爲汗衰﹐不可治矣。陽證而見沈﹑濇﹑細﹑弱﹑微﹑遲之陰脈﹐則脈與證反﹐命必危殆。陰證而見浮﹑大﹑數﹑動﹑洪﹑滑之陽脈﹐𨿽若與證反﹐在他證忌之﹐獨傷寒爲邪气將解之象﹐故𨿽危困無害也。】

勞倦內傷﹐脾脈虛弱。汗出脈躁﹐死證可察。

【注勞倦傷脾﹐故脾脈虛弱爲順也。若汗出而脈反躁﹐疾則逆矣﹐安得不死﹖】

瘧脈自弦﹐弦數者熱。弦遲者寒﹐代散則絕。

【注瘧者風暑之邪﹐客於風木之腑。木來乘土﹐脾失轉輸﹐不能運水谷之精微﹐遂多停痰畱飲。弦應風木﹐又主痰飲﹐無痰不成瘧﹐故曰瘧脈自弦。數熱遲寒﹐自然之理﹐獨見代散二脈﹐則命必絕矣。】

泄瀉下痢﹐沈小滑弱。實大浮數﹐發熱則惡。

【注瀉痢則虛﹐宜見沈小滑弱之虛脈。若反見實大浮數之脈﹐則身必發熱而成惡候矣。】

嘔吐反胃﹐浮滑者昌。弦數緊濇﹐結腸者亡。

【注嘔吐反胃﹐脾虛有痰也。浮爲虛﹐滑爲痰﹐是其正象﹐可以受補﹐故曰昌也。若弦數緊濇﹐則血液枯竭﹐遂致糞如羊屎﹐必死不治矣。】

霍亂之候﹐脈代勿訝。厥逆遲微﹐是則可嗟。

【注霍亂之脈﹐洪大爲佳。若見代脈﹐因一時淸濁混亂﹐故脈不接續﹐非死脈也。微細而舌捲囊縮者﹐不可治耳。】

嗽脈多浮﹐浮濡易治。沈伏而緊﹐死期將至。

【注嗽乃肺疾﹐脈浮爲宜﹐兼見濡者﹐病將退也。若沈伏與緊﹐則相反而病深矣﹐不死何待﹖】

喘息擡肩﹐浮滑是順。沈濇肢寒﹐均爲逆證。

【注喘證無非風與痰耳﹐脈以浮滑爲順﹔若反沈濇而四肢寒者﹐必死不治。】

火熱之證﹐洪數爲宜。微弱無神﹐根本脫離。

【注熱證而得洪數﹐乃正應也﹔若見微弱﹐脈證相反﹐根本脫絕﹐藥餌不可施矣。】

骨蒸發熱﹐脈數爲虛。熱而濇小﹐必殞其軀。

【注骨蒸者﹐腎水不足﹐壯火僭上﹐虛數二脈其正象也。若見濇小之脈﹐所謂發熱脈靜﹐不可救藥耳。】

勞極諸虛﹐浮軟微弱。土敗雙弦﹐火炎則數。

【注虛證宜見虛脈﹐若兩手脈弦﹐謂之雙弦。弦乃肝脈﹐右關見之﹐是肝脈乘脾﹐故曰土敗。火熱太過﹐脈必極數﹐甚而七至。勞証之脈﹐六至以上﹐便不可治。】

失血諸證﹐脈必現芤。緩小可喜﹐數大堪憂。

【注芤有中空之象﹐失血者宜爾也。緩小亦爲虛脈﹐順而可喜﹔若數且大﹐謂之邪勝﹐故可憂也。】

蓄血在中﹐牢大卻宜。沈濇而微﹐速愈者希。

【注蓄血者﹐有形實證﹐牢大之脈﹐脈證相宜﹔倘沈濇而微﹐是挾虛矣。旣不能自行其血﹐又難施峻猛之劑﹐安望其速愈耶﹖】

三消之脈﹐數大者生。細微短濇﹐應手堪驚。

【注渴而多飲﹐爲上消﹔消穀善饑﹐爲中消﹔渴而便數有膏﹐爲下消。三消皆燥熱太過﹐惟見數大之脈爲吉耳。細微短濇﹐死不可救。】

小便淋閉﹐鼻色必黃。實大可療﹐濇小知亡。

【注鼻頭色黃﹐必患小便難﹐六脈實大者﹐但用分理之劑必愈﹔若逢濇小﹐爲精血敗壞﹐死亡將及矣。】

癲乃重陰﹐狂乃重陽。浮洪吉象﹐沈急凶殃。

【注癲狂二證﹐皆以浮洪爲吉﹐取其病尙淺也﹔若沈而急﹐病已入骨﹐𨿽有扁倉﹐莫之能療矣。】

癇宜虛緩﹐沈小急實。或但弦急﹐必死不失。

【注癇本虛痰﹐脈見虛緩﹐自應然也﹔若沈小急實﹐或虛而弦急者﹐肝之眞髒脈見矣﹐安望其更生耶﹖】

心腹之痛﹐其類有九。細遲速愈﹐浮大延久。

【注九種心腹之痛﹐皆宜遲細﹐易於施療。如浮而大﹐是爲中虛﹐不能取捷得之效也。】

疝屬肝病﹐脈必弦急。牢急者生﹐弱急者死。

【注肝主筋﹐疝則筋急﹐故屬肝病也。肝脈弦急﹐是其常也。疝系陰寒之咎﹐牢主裏寒之脈﹐亦其常也。如且弱且急﹐必有性命之憂。】

黃疸濕熱﹐洪數偏宜。不妨浮大﹐微濇難醫。

【注濕蒸熱壅﹐黃疸生焉。洪數也﹐浮大也﹐皆所宜也。一見微濇﹐虛衰已甚﹐必食少瀉多﹐無藥可療矣。】

脹滿之脈﹐浮大洪實。細而沈微﹐岐黃無術。

【注脹滿屬有餘之證﹐宜見有餘之脈﹐浮大洪實是也。沈細而微﹐謂之證實而脈虛﹐𨿽岐黃神聖﹐莫可回生矣。】

五臟爲積﹐六腑爲聚。實彊可生﹐沈細難愈。

【注積也聚也﹐皆實證也。實脈彊盛﹐是所當然。沈細爲虛之診﹐眞气敗絕﹐不可爲已。】

中惡腹脹﹐緊細乃生。浮大維何﹖邪气已深。

【注中惡者﹐不正之气也。緊細主吉﹐浮大則凶也。】

鬼祟之脈﹐左右不齊。乍大乍小﹐乍數乍遲。

【注鬼祟犯人﹐左右二手脈象不一﹐忽大忽小﹐忽數忽遲﹐無一定之脈形也。】

癰疽未潰﹐脈宜洪大。及其已潰﹐洪大始戒。

【注未潰屬實﹐洪大爲正脈也。若潰後則虛矣﹐亦見洪大﹐毋乃不可乎﹖】

肺癰已成﹐寸數而實。肺痿之形﹐數而無力。肺癰色白﹐脈宜短濇。浮大相逢﹐气損血失。腸癰實熱﹐滑數可必。沈細無根﹐其死可測。

【注肺癰而寸口數實﹐知膿已成矣。肺葉焦痿﹐火乘金也﹐故數而無力﹐肺癰幾作﹐則肺气虛損。白者西方本色﹐所謂一臟虛則一臟之本色見也。短濇者﹐秋金之素體。若逢浮大﹐是謂火來乘金﹐克我者爲賊邪﹐血气敗壞之診也。腸癰實也﹐沈細虛也﹐證實脈虛﹐死期將至矣。】

婦人有子﹐陰搏陽別。少陰動甚﹐其胎已結。滑疾不散﹐胎必三月。但疾不散﹐五月可別。左疾爲男﹐右疾爲女。女腹如箕﹐男腹如斧。

【注此一節女科胎前之脈也。陰搏陽別者﹐寸爲陽﹐尺爲陰﹐言尺陰之脈搏指而動﹐與寸陽之脈迥然分別﹐此有子之診也。或手少陰心脈獨動而甚﹐心臟主血﹐故胎結而動甚也。動者往來流利之動﹐非厥厥如豆之動也。疾卽數也﹐滑而且數﹐按之不散﹐三月之胎也。滑脈不見而但疾不散﹐五月之胎也。左爲陽﹐故左疾爲男胎﹔右爲陰﹐故右疾爲女胎。女胎腹形狀如箕之圓也﹐男胎腹形狀如斧之上小而下大也。】

欲產之脈﹐散而離經。新產之脈﹐小緩爲應。實大弦牢﹐其凶可明。

【注此一節產中脈也。散而離經﹐離經者離乎經常之脈也。胎動於中﹐脈亂於外﹐勢之必至也。產後气血兩虛﹐見小緩之虛脈爲吉﹔若見實大弦牢﹐凶可知矣。】

奇經八脈﹐不可不察。直上直下﹐尺寸俱牢。中央堅實﹐衝脈昭昭。胸中有寒﹐逆气裏急。疝气攻心﹐支滿溺失。

【注奇經者﹐無表裏配偶之經也。八脈者﹐陽維也﹐陰維也﹐陽蹺也﹐陰蹺也﹐衝也﹐督也﹐任也﹐帶也。直上直下﹐弦長相似﹐尺寸俱牢﹐亦兼弦長﹐是以有逆气裏急之證。疝气攻心﹐正逆急也。支滿者﹐脹也。溺失者﹐衝脈之邪干腎也。此以下凡五節﹐皆奇經脈也。】

直上直下﹐尺寸俱浮。中央浮起﹐督脈可求。腰背彊痛﹐風癇爲憂。

【注直上直下﹐則弦長矣。尺寸俱浮﹐中央亦浮﹐則六部皆浮﹐又兼弦長﹐故其見證皆屬風家。大抵衝脈主裏﹐督脈主表也。】

寸口丸丸﹐緊細實長。男疝女瘕﹐任脈可詳。

【注寸口者﹐統寸關尺三部也。丸丸﹐動貌。緊細實長﹐寒邪盛而實也。男疝女瘕﹐卽所謂苦少腹繞臍下引陰中切痛也。】

寸左右彈﹐陽蹺可決。尺左右彈﹐陰蹺可別。關左右彈﹐帶脈之訣。

【注左右彈﹐緊脈之象也。陽蹺主陽絡﹐故應於寸﹔陰蹺主陰絡﹐故應於尺。帶脈如束帶之狀﹐在人腰間﹐故應於關。】

尺外斜上﹐至寸陰維。尺內斜上﹐至寸陽維。

【注從右手手少陽三焦﹐斜至寸上手厥陰心胞絡之位﹐是陰維脈也。從左手足少陰腎經﹐斜至寸上手太陽小腸之位﹐是陽維脈也。斜上者﹐不由正位而上﹐斜向大指名爲尺外﹐斜向小指名爲尺內。邪在陽維﹑陽蹺則發癇﹐癇動而屬陽﹔邪在陰維﹑陰蹺則發癲﹐癲靜而屬陰故也。】

脈有反關﹐動在臂後。別由列缺﹐不幹證候。

【注反關脈者﹐脈不行於寸口﹐由列缺絡入臂後手陽明大腸之經也。其以不順行於關上﹐故曰反關。有一手反關者﹐有兩手反關者﹐此得於有生之初﹐非病脈也。令病入覆手診之﹐方可見耳。】

經脈病脈﹐業已昭詳。將絕之形﹐更當度量。

【注經常之脈﹐主病之脈﹐皆明於前﹐而死絕之脈﹐亦不可不察也。】

心絕之脈﹐如操帶鉤。轉豆躁疾﹐一日可憂。

【注經曰﹕脈來前曲後居﹐如操帶鉤﹐曰心死。前曲者﹐謂輕取則堅彊而不柔﹐後居者謂重取則牢實而不動﹐如持革帶之鉤﹐全失沖和之气﹐但鉤無胃﹐故曰心死。轉豆者﹐卽經所謂如循薏苡子﹐累累然狀其短實堅彊﹐眞髒脈也。又曰心絕一日死。】

肝絕之脈﹐循刀責責。新張弓弦﹐死在八日。

【注經曰﹕眞肝脈至中外急﹐如循刀刃。又曰﹕脈來急溢﹐勁如新張弓弦﹐曰肝死。又曰肝絕八日死。】

脾絕雀啄﹐又同屋漏。一似水流﹐還如杯覆。

【注舊訣曰﹕雀啄連來四五啄﹐屋漏少刻一點落。若水流﹐若杯覆﹐皆脾絕也。經曰﹕脾絕四日死。】

肺絕維何﹖如風吹毛。毛羽中膚﹐三日而號。

【注經曰﹕如風吹毛曰肺死﹐又曰眞肺脈至﹐如以毛羽中人膚﹐皆狀其但毛而無胃气也。又曰肺絕三日死。】

腎絕伊何﹖發如奪索。辟辟彈石﹐四日而作。

【注經曰﹕脈來如奪索﹐辟辟如彈石﹐曰腎死。又曰腎絕﹐四日死。舊訣云﹕彈石硬來尋卽散﹐搭指亂如解索。正謂此也。】

命脈將絕﹐魚翔蝦遊。至如湧泉﹐莫可挽畱。

【注舊訣云﹕魚翔似有又似無﹐蝦遊靜中忽一躍。經云﹕揮渾革至如湧泉﹐綿綿其去如弦絕﹐皆死脈也。】古今圖書集成醫部全錄卷八十四

脈法

醫宗必讀【明李中梓】

脈法心參

前者四言脈訣﹐皆言脈象﹐然而脈有精理﹐更當深求。玆曰心參﹐蓋予之得乎心而應乎手者﹐亦有得乎心而不能諭諸口者。若能於此研窮﹐期於了了明通﹐方不愧爲司命耳。

《脈訣》﹐髙陽生托王叔和之名者也。自《僞訣》訛傳﹐脈法久晦﹐𨿽辟之者代有其人﹐柰習之者恬不知攺﹐予欲起而正之﹐固知微塵無足嶽之能﹐滴露乏添江之力。然天下萬世﹐豈無明眼﹖𨿽信予言﹐或不及信《僞訣》﹐而信《僞訣》﹐何如其信《內經》耶﹖今以《內經》脈法爲圖﹐因以數言正其疵誤。但細心閱之。則鳧頸蛇足﹐自當立辧。

此《內經》之三部候法也。腑不及膽者﹐寄於肝也﹔不及大小腸﹑膀胱者﹐統於腹中也。至《僞訣》以大小腸配於寸上﹐以三焦列於左尺﹐以命門列於右尺﹐及乎厥陰膻中﹐竟置而不言﹐不可不爲之辧﹐使後學有確然可遵之法也。夫寸主上焦以候胸中﹐關主中焦以候膈中﹐尺主下焦以候腹中﹐此人身之定位﹐古今之通論也。大小腸皆在下焦腹中﹐《僞訣》越中焦而候之寸上﹐有是理乎﹖滑伯仁見及此﹐以左尺主小腸膀胱前陰之病﹐右尺主大腸後陰之病﹐可稱千古隻眼。《難經》及叔和﹑啟元皆以三焦有名無形﹐已爲誤矣。陳無擇創言三焦有形如脂膜﹐更屬不經。《靈樞》曰﹕密理厚皮者三焦厚﹐粗理薄皮者三焦薄。又曰﹕勇士者三焦理橫﹐怯士者三焦理縱。又曰﹕上焦出於胃上口﹐並咽以上﹐貫膈而布胸中﹔中焦亦並胃中﹐出上焦之後﹐泌糟粕蒸津液﹐化精微而爲血﹔下焦者﹐別回腸注於膀胱而滲入焉。水谷者﹐居於胃中﹐成糟粕下大腸而成下焦。又曰﹕上焦如霧﹐中焦如漚﹐下焦如瀆。旣曰無形﹐何以有厚薄﹖何以有縱有橫﹖何以如霧如漚如瀆﹖何以有气血之別耶﹖且又曰﹕三焦出气以溫肌肉﹐充皮膚。固已明指肌肉之內﹐臟腑之外爲三焦也。《脈訣》不知其統主一身﹐妄列於右尺﹐何不思之甚哉﹖手厥陰一經﹐從無定論﹐金匱眞言篇曰﹕心肝脾肺腎﹐五臟爲陰﹔膽胃大腸小腸三焦膀胱﹐六腑爲陽﹐此止十一經耳。則手厥陰之一經果何在乎﹖靈蘭祕典篇曰﹕心者君主之官﹐神明出焉。肺者相傅之官﹐治節出焉。肝者將軍之官﹐謀慮出焉。膽者中正之官﹐決斷出焉。膻中者臣使之官﹐喜樂出焉。脾胃者﹐倉廩之官﹐五味出焉。大腸者﹐傳導之官﹐變化出焉。小腸者﹐受盛之官﹐化物出焉。腎者作彊之官﹐伎巧出焉。三焦者﹐決瀆尺內兩旁﹐則季脇也。尺外以候腎﹐尺裏以候腹。中附上﹐左外以候肝﹐內以候膈﹔右外以候胃﹐內以候脾。上附上﹐右外以候肺﹐內以候胸中﹔左外以候心﹐內以候膻中。之官﹐水道出焉。膀胱者﹐州都之官﹐津液藏焉﹐气化則能出矣。觀其以膻中足十二經之數﹐然則配手厥陰經者﹐實膻中也。及《靈樞》敍經脈又有胞絡而無膻中﹐然而曰動則喜笑不休﹐正與喜樂出焉之句相合。夫喜笑者﹐心火所司﹐則知膻中與心應﹐卽胞絡之別名也。《靈樞》邪客篇曰﹕心者五臟六腑之大主﹐其髒堅固﹐邪弗能容﹐容之則心傷﹐心傷則神去﹐神去則死矣。故諸邪之在心者﹐皆在心之胞絡。由是察之﹐胞絡卽爲膻中﹐斷無可疑。膻中以配心臟﹐自有確據。心肝脾肺俱各一候﹐惟腎一臟而分兩尺之候者﹐爲腎有兩枚﹐形如豇豆﹐分列於腰脊之左右也。《刊誤》以兩尺候腎﹐深合經旨。《難經》《脈訣》乃以左尺候腎水﹐右尺候命門相火﹐誤矣。考《明堂》《銅人》等經﹐命門一穴﹐在督脈第十四椎下陷中﹐兩腎之間。腎𨿽水髒而相火寓焉﹐蓋一陽居二陰之間﹐所以成乎坎也。獨不思脈之應於指下者﹐爲有經絡循經朝於寸口。詳考《內經》﹐並無命門之經絡也。旣無經絡﹐何以應診而可列之右尺乎﹖但當以左腎爲水﹐右腎爲火﹐不可以左爲腎﹐右爲命門也。

分配臟腑診候之圖

見圖

尺內兩旁﹐則季脇也。尺外以候腎﹐尺裏以候腹。中附上﹐左外以候肝﹐內以候膈﹔右外以候胃﹐內以候脾。上附上﹐右外以候肺﹐內以候胸中﹔左外以候心﹐內以候膻中。

人迎气口說

關前一分﹐人命之主。左爲人迎﹐右爲气口。人迎以辧外因﹐气口以辧內因。又曰﹕人迎緊盛傷於風﹐气口緊盛傷於食。蓋寸部三分﹐關部三分﹐尺部三分﹐三部合計共得九分。每部三分者﹐前一分﹑中一分﹑後一分也。此云關前一分﹐仍在關上之前一分耳。人多誤認關前二字﹐竟以左寸爲人迎﹐右寸爲气口﹐誤矣。須知左關前一分﹐正當肝部﹐肝爲風木之髒﹐故外傷於風者﹐內應風髒而爲緊盛也。右關前一分﹐正當脾部﹐脾爲倉廩之官﹐故內傷於食者﹐內應食髒而爲緊盛也。觀其但曰傷於風﹐勿泥外因而槪以六气所傷者亦取人迎也﹔但曰傷於食﹐勿泥內因而槪以七情所傷者﹐亦取气口也。古人人迎气口有兩法﹐在左右兩手分之﹐左爲人迎﹐右爲气口。在右手一手分之﹐肺在寸爲人迎﹐脾在關爲气口。蓋肺主皮毛﹐司腠理﹐凡風邪來客﹐先犯皮毛﹐皆肺經腠理不密所致也。

脈有不可以言傳說

脈之理微﹐自古記之。昔在黃帝﹐生而神靈﹐猶曰若窺深淵而迎浮雲。許叔微曰﹕脈之理幽而難明﹐吾意所解﹐口莫能宣也。凡可以筆墨載﹐可以口舌言者﹐皆迹象也。至於神理﹐非心領神會﹐烏能盡其元微。如古人形容胃气之脈﹐而曰不浮不沈﹐此迹象也﹐可以中候求也。不疾不徐﹐此迹象也﹐可以至數求也。獨所謂意思欣欣悠悠揚揚﹐難以名狀﹐非古人祕而不言﹐欲名狀之而不可得﹐姑引而不發﹐躍如於言詞之表﹐以待能者之自從耳。東垣至此﹐亦窮於詞說﹐而但言脈貴有神。惟其神也﹐故不可以迹象求言語告也。又如形容滑脈﹐而曰替替然如珠之圓轉﹔形容濇脈﹐而曰如雨沾沙﹔形容緊脈而曰如切繩轉索﹔形容散脈而曰如楊花散漫﹔形容任脈而曰寸口丸丸。此皆迹象之外﹐別有神理。就其所言之狀﹐正惟窮於言語﹐姑借形似以揣摹之耳。蓋悟理𨿽入微之事﹐然迹象未明﹐從何處悟入﹖思境未苦﹐從何處悟出﹖必於四言之訣二十七字之法﹐誦之極其熟﹐思之極其苦﹐夫然後靈明自動﹐神鬼求通。啟元子曰﹕欲登泰岱﹐非徑奚從﹖欲詣扶桑﹐無舟莫適。其是之謂乎﹖

因形气以定診說

逐脈審察者﹐一成之矩也。隨人變通者﹐圓機之士也。肥盛之人﹐气居於表﹐六脈常帶浮洪﹔瘦小之人﹐气斂於中﹐六脈常帶沈數。性急之人﹐五至方爲平脈﹔性緩之人﹐四至便作熱醫。身長之人﹐下指宜疏﹔身短之人﹐下指宜密。北方之人﹐每見實彊﹔南方之人﹐恆多軟弱。少壯之脈多大﹐老年之脈多虛。酒後之脈常數﹐飯後之脈常洪。遠行之脈必疾﹐久饑之脈必空。室女尼姑多濡弱﹐嬰兒之脈常七至。經曰﹕形气相得者生﹐參伍不調者死。其可不察於此乎﹖

診貴提綱說

脈者气血之先﹐陰陽之兆﹐貴得其綱領而提挈之也。左手爲陽﹐右手爲陰。關前爲陽﹐關後爲陰。浮取爲陽﹐沈取爲陰。數躁爲陽﹐遲慢爲陰。有力爲陽﹐無力爲陰。長大爲陽﹐短小爲陰。明乎此而脈之大端已在是矣。故曰﹕約而言之﹐只浮沈遲數﹐已見其梗槪﹔博而考之﹐𨿽二十四字﹐未盡其精詳。經曰﹕知其要者一言而終﹐不知其要流散無窮。此之謂也。

脈有相似宜辧

洪與虛皆浮也﹕浮而有力爲洪﹐浮而無力爲虛。沈與伏皆沈也﹕沈脈行於筋間﹐重按卽見﹔伏脈行於骨間﹐重按不見﹐必推筋至骨乃見也。數與緊皆急也﹕脈數以六至得名﹔而緊則不必六至﹐惟弦急而左右彈狀如切緊繩也。遲與緩皆慢也﹕遲則三至﹐極其遲慢﹔緩則四至﹐徐而不迫。實與牢﹐皆兼弦﹑大﹑實﹑長之四象合爲一脈也﹕實則浮中沈三取皆然﹐牢則但於沈候取也。洪與實皆有力也﹕洪則重按少衰﹐實則按之亦彊也。革與牢皆大而弦也﹕革則浮取而得﹐牢則沈取而見也。濡與弱皆細小也﹕濡在浮分﹐重按卽不見也﹔弱主沈分﹐輕取不可見也。細與微皆無力也﹕細則指下分明﹔微則似有若無﹐模糊難見矣。促﹑結﹑濇﹑代﹐皆有止者也﹕數﹐時一止爲促﹔緩﹐時一止爲結﹔往來遲滯﹐似止非止爲濇﹔動而中止﹐不能自還﹐止有定數爲代。

脈有相反宜參

浮沈者﹐脈之升降也。遲數者﹐脈之急慢也。滑濇者﹐脈之通滯也。虛實者﹐脈之剛柔也。長短者﹐脈之盈縮也。洪微者﹐脈之盛衰也。緊緩者﹐脈之張弛也。牢革者﹐脈之內外也。動伏者﹐脈之出處也。促結者﹐脈之陰陽也。濡弱者﹐脈之窮於進退者也。芤弦者﹐脈之見於盛衰者也。經曰﹕前大後小﹐前小後大﹐來疾去徐﹐來徐去疾﹐去不盛來反盛﹐去盛來不盛﹐乍大乍小﹐乍長乍短﹐乍數乍疏﹐是又二脈之偶見者也。

脈位法天地五行說

北方坎水之位﹐南方離火之位﹐東方震木之位﹐西方兌金之位﹐中央坤土之位。人身一小天地﹐故脈位應之。試南面而立﹐以觀兩手之部位﹕心屬火﹐居寸﹐亦在南也﹔腎屬水﹐居尺﹐亦在北也﹔肝屬木﹐居左﹐亦在東也﹔肺屬金﹐居右﹐亦在西也﹔脾屬土﹐居關﹐亦在中也。以五行相生之理言之﹐天一生水﹐故先從左尺腎水﹐生左關肝木﹐肝木生左寸心火。心火爲君主﹐其位至髙﹐不可下﹐乃分權於相火﹐相火寓於右腎。腎本水也﹐而火寓焉。如龍伏海底﹐有火相隨。右尺相火生右關脾土﹐脾土生右寸肺金﹐金復生水﹐循環無窮﹐此相生之理也。更以相克之理言之﹐相火在右尺﹐將來克金﹐賴對待之左尺實腎水也﹐火得水制﹐則不乘金矣。脾土在右關﹐將來克水﹐賴對待之左關實肝木也﹐土得木制﹐則不侮水矣。肺金在右寸﹐將來克木﹐賴對待之左尺實心火也﹐金得火制﹐則不賊木矣。右手三部皆得左手三部制矣﹐而左手三部竟無制者﹐獨何歟﹖右寸之肺金﹐有子腎水可復母讎﹔右關之脾土﹐有子肺金可復母讎﹔右尺之相火﹐有子脾土可復母讎。是制於人者仍可制人﹐相制而適以相成也﹐此相克之理也。

長短二脈不診於關說

夫脈以過於本位﹐名之爲長。如寸之過於本位﹐直可上溢魚際﹔尺之過於本位﹐直可下通尺澤。至於關中﹐稍過於上卽爲寸部﹐稍過於下卽爲尺部﹐何從見其過於本位而名之爲長乎﹖或曰﹕長爲肝家本脈﹐見於《內經》者﹐然則亦不從關上診歟﹖曰﹕凡尺寸之見長者﹐皆肝脈之應也﹐必欲於左關求之﹐是癡人前說夢矣。不及本位故名曰短。寸可短也﹐尺可短也。若欲於關上尋不及本位之短脈﹐是上不通寸爲陽絕﹐下不通尺爲陰絕﹐乃死脈也。豈可以死脈爲短脈乎﹖尺關寸一气貫通﹐決無間斷之理﹐必欲於關上求短脈﹐其可得乎﹖故愚謂長短二脈﹐不診於關中﹐但見於尺寸也。

緩脈非病脈說

緩乃胃气之脈﹐六部中不可一刻無者也。所謂緩而和勻﹐不疾不徐﹐不大不小﹐不浮不沈﹐意思欣欣悠悠揚揚﹐難以名狀者﹐此胃气脈也。脈貴有神者﹐貴此胃气耳﹐安可以胃气脈爲病脈乎﹖必緩中有兼見之脈﹐方可斷病。如緩而大﹑緩而細之類是也。

革脈非變革之義

革脈者﹐浮取之而挺然﹐重按之而豁然﹐正如鼓皮外𨿽繃急﹐中則空虛。故丹溪云﹕如按鼓皮。此的解也。皮卽爲革﹐故名爲革。滑伯仁以革爲變革之義﹐誤矣。若曰變革﹐是怪脈也﹐而革果怪脈乎﹖則變革之義何居乎﹖

脈以胃气爲本

至哉坤元﹗萬物資生﹐惟人應之﹐胃气是也。故脈以胃气爲本。夫肝心肺腎四髒之气﹐各有偏勝﹐但賴胃气調劑之﹐使各得和平﹐故曰土位居中﹐兼乎五行。春胃微弦曰平﹐弦多胃少曰肝病﹐但弦無胃曰死。胃而有毛曰秋病﹐毛甚曰今病。夏胃微鉤曰平﹐鉤多胃少曰心病﹐但鉤無胃曰死。胃而有石曰冬病﹐石甚曰今病。長夏胃微耎弱曰平﹐弱多胃少曰脾病﹐但代無胃曰死。軟弱有石曰冬病﹐石甚曰今病。秋胃微毛曰平﹐毛多胃少曰肺病﹐但毛無胃曰死。毛而有弦曰春病﹐弦甚曰今病。冬胃微石曰平﹐石多胃少曰腎病﹐但石無胃曰死。石而有鉤曰夏病﹐鉤甚曰今病。四時長夏﹐皆以胃气爲本。診家於此精熟﹐則生克之故了然﹐或生或死﹐或病或不病﹐無遁情矣。

診法與叔和不同

王宗正曰﹕診脈之法﹐當從心肺俱浮﹐肝腎俱沈﹐脾在中州。王叔和獨守寸關尺部位﹐以測五臟六腑之脈者﹐非也。大抵從叔和而廢此﹐固非﹔但守此說﹐不從叔和亦非。當合而參之可也。

重陰重陽

寸脈浮大陽也﹐又兼疾脈﹐此陽中之陽也﹐名曰重陽。尺內沈細陰也﹐又兼遲脈﹐此陰中之陰也﹐名曰重陰。上部重陽﹐下部重陰﹐陽亢陰隔﹐癲狂乃成。

脫陰脫陽

六脈有表無裏﹐如濡脈之類﹐此名脫陰。六脈有裏無表﹐謂之陷下﹐如弱脈之類﹐此名脫陽。六脈暴絕﹐此陰陽俱脫也。經曰﹕脫陰者目盲﹐脫陽者見鬼﹐陰陽俱脫者危。

陰陽相乘相伏

浮取之候兩關之前皆陽也。若見緊濇短小之類﹐是陽不足而陰乘之也。沈取之候﹐兩關之後皆陰也。若見洪大數滑﹐是陰不足而陽乘之也。陰脈之中﹐陽脈間一見焉﹐此陰中伏陽也。陽脈之中﹐陰脈間一見焉﹐此陽中伏陰也。陰乘陽者必惡寒﹐陽乘陰者必內熱。陰中伏陽者期於夏﹐陽中伏陰者期於冬。以五行之理推之﹐而月節可期也。

陰絕陽絕

夫人唇爲飛門﹐齒爲戶門﹐會厭爲吸門﹐胃爲賁門﹐太倉下口爲幽門﹐大腸小腸會爲闌門﹐下極爲魄門﹐此爲七衝門。此七門者﹐一气貫通﹐無有壅遏﹐壅遏則气閉而絕矣。寸口之動脈應之﹐故寸關尺一脈貫通﹐無有間絕﹐間絕則死。寸脈爲上﹐上不至關爲陽絕﹔尺脈爲下﹐下不至關爲陰絕。陽絕死於春夏﹐陰絕死於秋冬。

脈無根有兩說

一以尺中爲根。人之有尺﹐猶樹之有根﹐水爲天一之元﹐先天命根也。王叔和曰﹕寸關𨿽無﹐尺猶不絕﹐如此之流﹐何憂殞滅﹖謂其有根也。若腎脈獨敗﹐是無根矣。一以沈候爲根。經曰﹕諸浮脈無根者皆死﹐是謂有表無裏﹐是謂孤陽不生。造化所以亙萬古而不息者﹐一陰一陽互爲其根也。陰旣絕矣﹐孤陽豈能獨存乎﹖二說似乎不同﹐實則一致。兩尺爲腎部﹐沈候之六脈皆腎也。然則兩尺之無根﹐與沈取之無根﹐總之腎水絕也。

尺寸分經與絡

寸部者﹐經脈之應也﹔尺部者﹐絡脈之應也。寸部熱滿﹐尺部寒濇﹐此絡气不足﹐經气有餘也﹐秋冬死﹐春夏生。寸部寒濇﹐尺部熱滿﹐此經气不足﹐絡气有餘也﹐春夏死﹐秋冬生。

一歲之中脈象不可再見

春弦﹑夏洪﹑秋濇﹑冬石﹐各隨時令而見﹐此爲平也。如春宜弦而得洪脈者﹐至夏必死﹔得濇脈者﹐至秋必死﹔得石脈者﹐至冬必死。爲眞髒之气先泄也。其象先見於非時﹐當其時不能再見矣。

脈有亢制

經曰﹕亢則害﹐承乃制。此言太過之害也。亢者過於上而不能下也﹐承者受也﹐亢極則反受制也。如火本克金﹐克之太過﹐則爲亢。而金之子爲水﹐可以制火﹐乘其火虛﹐來復母讎﹐而火反受其制矣。如吳王夫差起傾國之兵﹐以與晉爭﹐自謂無敵﹐越王句踐乘其空虛已入國中矣。在脈則當何如﹖曰﹕陽盛者脈必洪大﹐至陽盛之極而脈反伏匿﹐陽極似陰也。此幹之上九﹐亢龍有悔也。陰盛者﹐脈必細微﹐至陰盛之極而脈反躁疾﹐陰極似陽也。此坤之上六﹐龍戰於野也。凡過極者﹐反兼勝己之化也。

老少脈異

老者脈宜衰弱﹐若過旺者病也。壯者脈宜充實﹐若衰弱者病也。𨿽然﹐老者脈旺而非躁﹐此稟之厚﹐壽之徵也﹔如其躁疾﹐有表無裏﹐此名孤陽﹐死期近矣。壯者脈細而和緩﹐三部同等﹐此稟之靜﹐養之定也﹔若細而勁直﹐前後不等﹐死期至矣。

從證不從脈

脈浮爲表﹐治宜汗之﹐此其常也﹐而亦有宜下者焉。仲景云﹕若脈浮大﹐心下硬有熱﹐屬髒者攻之﹐不令發汗是也。脈沈爲裏﹐治宜下之﹐此其常也﹐而亦有宜汗者焉。少陰病始得之反發熱﹐而脈沈者﹐麻黃附子細辛湯微汗之是也。脈促爲陽﹐當用葛根芩連淸之﹔若脈促厥冷爲虛脫﹐非灸非溫不可﹐此又非促爲陽盛之脈也。脈遲爲寒﹐當用漧薑附子溫之矣﹔若陽明脈遲不惡寒﹐身體濈濈汗出﹐則用大承气﹐此又非遲爲陽寒之脈矣。四者皆從證不從脈也。世有切脈而不問證﹐其失可勝言哉﹗

從脈不從證

表證汗之﹐此其常也。仲景曰﹕病發熱頭痛﹐脈反沈﹐身體疼痛﹐當救其裏﹐用四逆湯﹐此從脈之沈也。裏證下之﹐此其常也。日晡發熱者﹐屬陽明﹐脈浮虛者宜發汗﹐用桂枝湯﹐此從脈之浮也。結胸證俱當以大小陷胸下之矣﹐脈浮大者不可下﹐下之則死﹐是宜從脈而治其表也。身疼痛者﹐當以桂枝麻黃解之矣﹐然尺中遲者不可汗﹐以營血不足故也﹐是宜從脈而調其營矣。此皆從脈不從證也。世有問證而忽脈者﹐得非仲景之罪人乎﹖

七診𨿽見九候皆從者不死

此岐伯欲人融通脈理﹐不可一途而取也。七診者﹐獨大﹑獨小﹑獨遲﹑獨疾﹑獨寒﹑獨熱﹑獨陷下也﹐此皆惡脈。今論其不死者﹐如少陽之至﹐乍大乍小﹔陽明之至﹐浮大而短﹔太陽之至﹐洪大而長﹔太陰之至﹐緊大而長﹔少陰之至﹐緊細而微﹔厥陰之至﹐沈短而數﹐是皆旺脈也。又如南政之歲﹐三陰司天則寸不應﹐三陰在泉則尺不應﹔北政之歲﹐三陰司天則尺不應﹐三陰在泉則寸不應﹐是皆運气使然也﹐故謂之從。從者順四時五行而爲之遷變﹐安得死哉﹗

衝陽太溪太衝

衝陽者﹐胃脈也﹐在足跗上五寸骨閒動脈上﹐去陷谷三寸。蓋土者萬物之母﹐衝陽脈不衰﹐胃气猶在﹐病𨿽危﹐尙可生也。然於旺中又忌弦急。弦急者肝脈也﹐若見此脈﹐爲木來克土﹐謂之賊邪不治。

【注足跗﹐卽腳面也。】

太溪者﹐腎脈也﹐在足內踝後跟骨上動脈陷中。蓋水者天一之元﹐太溪不衰﹐腎猶未絕﹐病𨿽危﹐尙可生也。

【注內踝後跟骨﹐卽足跗後兩旁圓骨﹐俗名孤拐骨。】

太衝者﹐肝脈也﹐在足大指本節後二寸陷中。蓋肝者﹐東方木也﹐生物之始﹐此脈不衰﹐則生生之機尙可望也。女人專以此爲主。

分人迎气口脈訣

《脈贊》曰﹕關前一分﹐人命之主。左爲人迎﹐右爲气口。神門決斷﹐在兩關後。故曰人迎緊盛則傷於寒﹐气口緊盛則傷於食﹐此人迎气口所以有內傷外感之辧也。左爲人迎﹐以候天之六气﹐風寒暑濕燥火之外感者也。人迎浮盛則傷風﹐緊盛則傷寒﹐虛弱則傷暑﹐沈細則傷濕﹐虛數則傷熱﹐皆外所因﹐法當表散滲泄則愈。右爲气口﹐以候人之七情﹐喜怒憂思悲恐驚內傷之邪。其喜則脈散﹐怒則脈激﹐憂則脈濇﹐思則脈結﹐悲則脈緊﹐恐則脈沈﹐驚則脈動﹐皆內所因﹐看與何部相應﹐卽知何髒何經受病﹐方乃不失病機﹐法當溫順以消平之。其如診按表裏名義情狀﹐姑如後說。但經所述謂神者脈之主﹐脈者血之府﹐气者神之禦﹐脈者气之使。長則气治﹐短則气病﹐數則煩心﹐大則病進。文藻𨿽雅﹐義理難明。動靜之辭﹐有博有約﹐博則二十四字不濫絲毫﹐約則浮沈遲數﹐總括綱紀﹐辭理燦然。浮爲風爲虛﹐沈爲濕爲實﹐遲爲寒爲冷﹐數爲熱爲燥。風寒濕熱屬於外﹐虛實冷燥屬於內。內外旣分﹐三因須別。學者宜詳觀覽﹐不可憚煩也。

內因脈

喜則傷心脈必虛﹐思傷脾結脈中居。因憂傷肺脈必濇﹐怒气傷肝脈便濡。恐則傷腎脈沈是﹐緣驚傷膽動相須。脈緊因悲傷胞絡﹐七情气口內因之。

外因脈

緊則傷寒腎不移﹐虛因傷暑向胞推。濇緣傷燥須觀肺﹐細緩傷濕要觀脾。浮則傷風肝部應﹐弱爲傷火察心知。六部各脈須當審﹐免使將寒作熱醫。

不內外因脈

勞神役慮定傷心﹐虛濇之中仔細尋。勞役陰陽傷腎部﹐忽然緊脈必相侵。房帷任意傷心絡﹐微濇之中宜忖度。疲極筋力便傷肝﹐指下尋之脈弦弱。飲食饑飽並傷脾﹐未可輕將一例推。饑則緩弦當別議﹐若然滑實飽無疑。叫呼損气因傷肺﹐燥弱脈中宜熟記。能通不內外中因﹐生死吉凶都在是。

死絕脈

雀啄連來三五啄﹐屋漏半日一點落。彈石硬來尋卽散﹐搭指散亂眞解索。魚翔似有亦似無﹐蝦遊靜中跳一躍。寄語醫家仔細看﹐六脈見一休下藥。

動止脈

一動一止兩日死﹐兩動一止四日爾﹐三動一止六日亡﹐四動一止八日事﹐五動一止只十日。十動一止一年去﹐春艸生時卽死期。二十一動二年往﹐淸明節後始傾亡。三十動止三年次﹐立秋節後病則危。四十動止四年次﹐小麥一熟是死期。五十一止五年試﹐艸枯水寒時死矣。此爲太素脈元祕。

諸脈宜忌類

傷寒熱病宜洪大﹐忌沈細。咳嗽宜浮濡﹐忌沈伏。腹脹宜浮大﹐忌虛小。下痢宜微小﹐忌大浮洪。狂疾宜實大﹐忌沈細。霍亂宜浮洪﹐忌微遲。消渴宜數大﹐忌虛小。水气宜浮大﹐忌沈細。鼻衂宜沈細﹐忌浮大。心腹痛宜沈細﹐忌浮大弦長。頭痛宜浮滑﹐忌短濇。中風宜浮遲﹐忌急實大數。喘急宜浮滑﹐忌濇脈。唾血宜沈弱﹐忌實大上气。浮腫宜浮滑﹐忌微細。中惡宜緊細﹐忌浮大。金瘡宜微細﹐忌緊數。中毒宜洪大﹐忌微細。婦人帶不宜遲滑﹐忌浮虛。吐血宜沈小﹐忌實大。腸澼下膿血宜浮小沈遲﹐忌數疾。婦人已產宜小實﹐忌虛浮。又宜沈細緩滑微小﹐忌實大弦急牢緊。內傷宜弦緊﹐忌小弱。風痺痿弱宜虛濡﹐忌緊疾急。溫病發熱甚忌脈反小。下痢身熱脈忌數。腹中有積﹐脈忌虛弱。腹痛宜虛小遲﹐忌堅大疾。病熱忌脈靜。泄忌脈大。脫血而脈實病在中﹐脈虛病在外﹐脈濇皆所忌也。

醫學凖繩六要【明張三錫】

診脈貴在用意

脈法之難言也﹐尙矣。經曰﹕微妙在脈﹐不可不察。察之有紀﹐從陰陽始。始之有經﹐從五行生。夫人生兩間﹐賴二气五行錯而成形﹐脈亦因之。古今論脈者原無一定﹐《難經》言榮行脈中﹐衛行脈外。是不離乎血气﹐亦不獨指血气也。陶節庵言非血非气﹐乃榮行之道路﹐先天後天之造化。然亦非確論。又有言脈爲血气之先者﹐本之《素問》言脈者血之府﹐長則气治﹐短則气病﹐數則煩心﹐大則病進﹐等語是也。蓋常論之﹕無極之眞﹐二五之精﹐妙合而凝﹐晝夜循環﹐生生不息﹐包羅一身﹐灌漑臟腑﹐卽一元之大气也。盈虧遲疾﹐動隨气血﹐變見气口﹐气血盈則脈旺﹐虧則脈衰﹐寒則行泣而脈遲﹐熱則行疾而脈數﹐皆有至理﹐妙不可言。然而審臟腑於九候﹐決吉凶於三指﹐苟非圓機之士﹐博古通今者﹐烏足以語此哉﹖自秦越人以來﹐紛紛議論。彊分部位﹐起於晉之叔和﹐復爲髙陽生之《脈訣》所混﹐立論背經﹐遺害後世。嗣有滑伯仁氏《診家樞要》一出﹐後世乃以浮沈遲數四脈爲宗而該乎眾脈﹐世亦莫有深究其奧者。大抵指下妙處﹐在意而不在象﹐若不深得諸家之精微﹐何由得其旨趨﹖今搜采類集於左﹐以爲下手之凖則。若夫神而明之﹐又存乎人﹐非言語所可傳者。

錫初讀《脈訣》以之診病﹐有如博拳﹐殊多謬誤﹐每以爲恨。乃日夜鉆研於《素》《難》諸名家﹐攺弦易轍﹐遵上中下左右表裏斷病﹐始得其竅﹐毫髮不爽。邇來復得李月池公《脈學》熟讀之﹐而《脈訣》之謬﹐千古之疑﹐一旦冰釋﹐先生詎止有功醫道﹖萬世蒼生﹐咸賴無夭枉矣。

臟腑部位

診脈之法﹐當從心肺俱浮﹐腎肝俱沈﹐脾在中州之說。王叔和守寸關尺分部位﹐以別五臟六腑者﹐非也。

五臟六腑之气﹐晝夜循環﹐始於肺而終於肺﹐是肺爲一身之主气﹐而寸口乃肺之動脈所行之處也。特借以候五臟六腑之气﹐前賢辧之詳矣。至於諸經動脈﹐各從所行之處﹕手陽明大腸脈動合谷﹐手少陰心脈動極泉﹐手太陽小腸脈動天窻﹐手少陽三焦脈動禾髎﹐手厥陰心包絡脈動勞宮﹐足太陽膀胱脈動委中﹐足少陰腎脈動太溪﹐足太陰脾脈動衝門﹐足陽明胃脈動衝陽﹐足厥陰肝脈動太衝﹐足少陽膽脈動聽會。錫按此一章﹐乃醫學一大宗旨也。夫何世人不解參究﹐認假爲眞﹐確守《脈訣》﹖誠所謂棄周鼎而寶康瓠也﹗或曰﹕二難已言尺寸矣﹐吾子何獨言寸口耶﹖曰﹕二難言尺寸者﹐以關爲界﹐從關至魚際爲一寸爲陽﹐陽得寸內之九分﹔從關至尺澤爲一尺爲陰﹐陰得尺中一寸。乃以陰陽而言﹐未嘗分經絡也。曰﹕然則五臟六腑何借而候乎﹖曰﹕經不云乎﹖呼出心與肺﹐吸入腎與肝﹐呼吸之間﹐脾受谷味也﹐其脈在中。此軒岐趙人論脈祕密﹐三昧語也。精誠思之﹐則得之矣。

大抵診法﹐當以《素》《難》上中下分屬斷病者爲的。左寸爲人迎﹐人迎緊盛者外感﹔右寸爲气口﹐气口緊盛者內傷。內傷有二﹕一則飲食停滯﹐脈必盛而有力且滑﹐乃見心下飽脹﹑惡心﹑惡食等證﹔一則中气不足﹐火乘元气﹐故脈大按則空﹐乃見倦怠﹑自汗﹑手心熱等虛證。浮沈定表裏﹐遲數定寒熱﹐有力無力定虛實。浮而有力爲風﹐無力爲虛。沈而有力爲積﹐無力爲气。遲而有力爲痛﹐無力爲冷。數而有力爲熱﹐無力爲虛熱。寸部屬上焦﹐頭面心胸之病﹔關部屬中焦﹐腹中臟腑之病﹔尺部屬下焦﹐腰足之病。

吳艸廬曰﹕醫者於寸﹑關﹑尺取名之曰此心脈﹑此肺脈﹑此肝脈﹑此脾脈﹑此腎脈者﹐非也。五臟六腑﹐凡十二經。兩手寸關尺者﹐手太陰肺經之一脈也﹐分其部位﹐以候他髒之气耳。脈始行肺﹐終於肝﹐而復會於肺。肺爲气之門戶﹐故名曰气口﹐而爲脈之大會﹐以占一身焉。

婦人脈

婦人女子﹐尺脈常盛而右手大﹐皆其常也。若腎脈微濇﹐或左手關後尺內脈浮﹐或肝脈沈急﹐或尺滑斷絕不勻﹐皆經閉不調之候也。脈微弱而濇﹐年少得此爲無子﹐中年得之爲絕產。

婦人脈三部浮沈正等﹐按之不絕者妊也。

崔紫虛曰﹕婦人有病而無邪脈﹐此孕﹐非病。所以﹐不月有病﹐謂經閉﹐惡心﹐阻隔飲食﹐脈來和平是也。尺按之數而旺﹐亦然。左手尺脈滑實者男﹐右手浮滑者女。經曰﹕陰搏陽別﹐謂之有子。

又法﹕尺脈左偏大爲男﹐右偏大爲女。

經水不通﹐脈尺數寸微﹐其胎已三月也。

脈滑重﹐以手按之散者﹐五月也。

左右皆大產二子。

孕婦脈弦急﹐憎寒壯熱﹐唇爪俱靑﹐面黃黑﹐是胎气損也。當再問胎動否﹖若不動反覺上攻﹐搶心悶絕﹐或下血﹐當作死胎治。

凡產後須問惡露有無﹐及小腹有塊痛否。娠或左或右﹐脈微弱﹐其胎必墮﹐以气血無養也﹐屢驗。急宜補養。脈弦數亦墮﹐火盛也。

滑而流利有神爲胎。

尺脈濇﹐艱於嗣。

脈一呼一吸脈一至曰離經﹐爲欲產也。脈法言沈細而滑爲將產﹐未驗。

婦人半產漏下﹐脈小流連者生﹐急疾大數者死。

新產﹐寸口脈洪疾不調者死﹐沈微附骨不絕者生。

妊娠八月欲產﹐脈實大有力弦緊者生﹐沈細者危。

脈細勻易產﹐脈緩气散難產。

婦人妊娠四月﹐欲知男女﹐法三部俱滑而疾﹐在左爲男﹐在右爲女﹔遣向南行﹐從後呼之﹐左回是男﹐右回是女。又法﹕上圊時﹐夫從後呼之﹐亦同驗。又法﹕其夫左乳房有核是男﹐右有核是女。

反關脈

平人正取無脈﹐卽側手於大指後外廉一路診之乃得﹐名反關脈。此處名陽溪﹑列缺﹐屬陽明大腸絡脈。然此經與肺爲表裏﹐妻乘夫位﹐天地交泰生成﹐無病之脈也。

有平生六脈極淸虛﹐不禁尋按者﹐不可便斷爲虛。貴人多此﹐稍大易常﹐卽是有病矣。

脾胃脈

尺中弱甚似無根﹐脾胃於今脈尙存﹔大腑色黃猶進食﹐斯人終不赴幽冥。

小兒脈

小兒三歲以下﹐看虎口三關紋﹕紫熱紅傷寒﹐靑驚白色疳﹐黑紋知中惡﹐黃色應脾端。大抵黃色隱隱淡紅爲吉﹐黑色凶。其他紋色在風關爲輕﹐气關漸重﹐命關尢重也。及三歲以上﹐乃以一指按其寸關尺﹐當以六七至爲率﹐添則爲熱﹐減則爲寒。若脈浮數表熱爲乳癇﹑風熱﹑五臟壅。虛濡爲驚風﹐緊實爲風癇﹐緊弦爲腹痛﹐弦急爲气不和﹐牢實爲便祕﹐沈細爲寒。大小不勻爲祟﹐或小或緩﹑或沈或短﹐皆爲宿食不化。脈亂身熱﹐汗出不食﹐食則吐﹐此爲變蒸也。浮爲風﹐伏沈皆爲物聚﹐單細爲疳勞。小兒但見憎寒壯熱﹐卽問曾出痘否﹖或時候發斑疹及痘﹐須防之。

太素脈僞

貴人脈淸虛﹐富者脈沈實。綿長多壽﹐躁急多夭。蹇濇主貧﹐濁滯主賤。此神定於中而不可易者。至如妻財子祿﹐乃術士妄言﹐間有凖者﹐亦是他術以切脈爲名爾。亦曾究竟其說﹐謂如心脈主財﹐脈旺則財動﹔肝脈主貴﹐正旺則名成。譬如二經火動脈旺﹐豈可便斷爲財爲貴耶﹖況非軒岐家事﹐正人君子自不被其惑也。男尺沈實有力則多男﹐濇弱則乏嗣﹔女尺滑實有力則多育﹐濇弱或偏肥偏瘦﹐則難於嗣﹐乃屢驗者。

傷寒六書【明陶華】

傷寒用浮中沈三脈法

夫傷寒﹐治之得其綱領不難也。若求之多岐﹐則支離破碎而難矣。何謂也﹖脈證與理而已。予嘗以浮中沈三脈詳而治之﹐無所遁其情也。旣云傷寒﹐則寒邪自外入內而傷之﹐其入則有淺深次第﹐自表達裏﹐以此推之而不難也。若夫風寒之初入﹐必先太陽寒水之經﹐此經本寒標熱﹐更有惡風﹑惡寒﹑頭疼﹑脊彊之證。寒郁皮毛﹐是爲表證﹐若在他經﹐則無此證矣。脈若浮緊無汗爲傷寒﹐以麻黃湯發之﹐得汗爲解。浮緩有汗爲傷風﹐用桂枝湯散邪﹐止汗爲解。若無頭痛惡寒﹐脈又不浮﹐此爲表裏罷而在中。中者何﹖表裏之間也。乃陽明少陽之分脈﹐不浮不沈﹐在乎肌肉之間﹐謂皮膚之下也。然亦有二焉﹕若微洪而長﹐卽陽明脈也﹐外證目痛﹑鼻幹﹑不得眠﹐用葛根湯以解肌﹔脈弦而數﹐少陽脈也﹐其證胸脇痛而耳聾﹐如見此證此脈﹐以小柴胡湯和之。蓋陽明少陽不從標本從乎中治也。過此則邪入裏爲熱實﹐脈不浮而沈﹐沈則以指按至筋骨之間方是。若脈來沈實有力﹐外證則不惡風寒而反惡熱﹐讝語大渴﹐六七日不大便﹐明其熱入裏而腸胃燥實也。輕則大柴胡湯下之﹐重則三承气湯選用﹐大便通而熱愈矣。若脈來沈遲無力﹐此爲陰證﹐便當看外證如何﹐輕則理中湯﹐重則姜附四逆湯以溫之。今將浮中沈三脈列於後﹐可熟玩之。

傷寒以脈大浮數動滑爲陽﹐沈濇弱弦微爲陰。然脈理精深﹐初學未能識察。予謂傷寒之中人﹐由淺入深﹐先自皮膚肌肉﹐次入腸胃筋骨﹐以浮中沈三脈候之﹐似乎無所遁乎其情矣。列而爲三﹐下就注證治之法﹐則陰陽表裏易見﹐使因脈以知證﹐緣證以明治﹐以此達彼﹐由粗入精﹐亦可以爲初學之階梯也。欲究其至極﹐必須潛心熟玩﹐仲景之書﹐庶幾可以入道矣。

浮初排指於皮膚之上﹐輕手按之便得﹐曰浮。此脈寒邪初入足太陽經﹐病在表之標﹐可發而去之。𨿽然﹐治之有二焉﹕寒傷榮﹐則無汗惡寒﹐用麻黃湯﹔風傷衛﹐則有汗惡風﹐用桂枝湯。一通一塞﹐不可同也。

浮緊有力﹐無汗惡寒﹐頭痛﹐項背彊﹐發熱﹐此爲傷寒在表﹐宜發散。冬時用麻黃湯﹐餘三時皆用羌活沖和湯。有渴加石膏﹑知母﹐無渴不用加。

浮緩無力﹐有汗惡風﹐頭疼項彊﹐發熱﹐此爲寒風在表。冬時用桂枝湯﹐餘三時皆用加減沖和湯。腹痛小建中湯﹐痛甚桂枝加大黃湯。

中按至皮膚之下﹐肌肉之間﹐略重按之乃得﹐謂之半表半里證也。然亦有二焉﹐蓋少陽陽明二經﹐不從標本﹐從乎中也。

長而有力﹐此爲陽明證﹐有頭疼﹑眼眶痛﹑鼻幹﹑不得眠﹑身發熱﹑無汗﹐葛根湯解肌湯。若渴而有汗不解﹐或經汗過不解而渴﹐白虎湯或加人參。無汗不渴﹐並不可服﹐則爲大忌。

弦而數﹐此爲少陽經﹐其證胸脇痛而耳聾﹐或往來寒熱而嘔﹐俱用小柴胡湯加減法。若兩經合病﹐則脈弦而長﹐此湯加葛根﹑芍藥。

沈重手按至肌肉之下﹐筋骨之間方得﹐此爲沈脈。亦有二焉。陰陽寒熱在沈脈中分﹐若沈而有力則爲陽爲熱﹐沈而無力則爲陰爲寒也。

沈數有力爲陽明之本﹐表解入裏﹐惡寒頭痛悉除﹐反覺惡熱﹐欲揭衣被﹐揚手擲足﹐譫妄狂躁﹐口燥咽漧﹐五六日不大便﹐輕則大柴胡湯﹐重則三承气湯選用。

沈遲無力爲寒﹐外證無熱不渴﹐反怕風寒﹐或面上寒甚如刀刮﹐或腹滿脹痛﹑泄利﹑小便淸白﹐或大小腹痛﹐皆爲陰證。輕則理中湯﹐重則四逆﹑姜附湯。

傷寒至沈脈﹐方分陰陽﹐仔細體認﹐下藥不可造次。倘有差失﹐咎將歸己。凡診脈必分三部九候﹐每部必先浮診三候﹐輕輕手在皮膚之上候脈來三動是也﹔中診三候﹔沈診三候﹐三而三之而成九候。然後知病之淺深表裏﹐以爲處治之標的。豈可忽略於脈而欲求病之所在乎﹖明脈識證﹐辧名定經﹐得乎心而應乎手﹐如此而治有枉死者﹐吾不信也。若脈證不明﹐處方無法﹐狂妄行醫﹐視人命如艸芥﹐他日不受天殃﹐吾亦不信也。

辧脈𨿽浮亦有可下者脈𨿽沈亦有可汗者

夫脈浮當汗﹐脈沈當下﹐固其宜也。其脈𨿽浮﹐亦有可下者﹐謂邪熱入腑大便難也。大便不難﹐其敢下乎﹖其脈𨿽沈﹐亦有可汗者﹐謂少陰病身有熱也。假若身不發熱﹐豈敢汗乎﹖此取證不取脈也。

傷寒伏脈辧

夫頭疼發熱惡寒﹐或一手無脈﹐或兩手全無者﹐庸俗以爲陽證得陰脈﹐便呼爲死證不治。殊不知此因寒邪不得發越﹐便爲隱伏﹐故脈伏必有邪汗也﹐當攻之。又有傷寒病至六七日以來﹐別無刑克證候﹐或昏沈冒昧﹐不知人事﹐六脈俱靜﹐或至無脈﹐此欲正汗也﹐勿攻之。此二者便如久旱將雨﹐六合將晦﹐雨後庶物皆蘇﹐換陽之吉兆﹐正所謂欲雨則天郁熱﹐若晴霽天乃反涼﹐理可見也。當攻者發汗﹐冬用麻黃湯﹐三時用羌活沖和湯﹔勿攻者﹐止汗五味子湯。各有治法﹐當謹記之。

一提金脈要

或人問曰﹕治傷寒先明脈證﹐脈證不明﹐取方無法﹐脈證旣明﹐工中之甲。夫脈之一字﹐實先天後天之造化。何爲先天﹖何爲後天﹖何爲脈也﹖答曰﹕人之陰陽﹐卽爲先天﹔人之气血﹐卽爲後天﹔脈者非气非血﹐乃气血之先﹐卽營行之道路。又問曰﹕旣知先後天之脈理﹐須明持脈之要﹐曰舉﹑曰按﹑曰尋三字﹐若此不明﹐則陰陽表裏虛實﹐何以別之﹖持脈者輕手循之曰舉﹐重手取之曰按﹐不輕不重﹐委曲求之曰尋。初持輕手候之﹐脈見皮膚之間便得﹐曰浮﹐是太陽經脈也。有力者主寒邪在表﹐無汗爲寒傷榮血﹐表實者宜汗之﹔無力者主風邪在表﹐有汗爲風傷衛气﹐表虛者宜實之。脈附於肌肉之下﹐筋骨之間而得﹐曰沈﹐是三陰經脈也。其三陰俱是沈脈﹐妙在指下﹐有力無力中分﹕有力者主熱邪在裏爲裏實﹐宜下之﹔無力者主寒邪中裏爲裏虛﹐宜溫之。不輕不重﹐中而取之乃得﹐其脈應於血肉之間﹐陰陽相半。若見微洪﹐是陽明經脈也﹐主邪在表多里少﹐宜解肌﹔若見弦數﹐是少陽經脈也﹐主邪在半表半里﹐宜和解。前之所云陰陽表裏﹐虛實寒熱﹐俱在浮中沈三脈﹐有力無力中分﹐有力者爲陽﹑爲實﹑爲熱﹐無力者爲陰﹑爲虛﹑爲寒。若浮沈中之不見﹐則委曲而求之。若隱若見﹐則陰陽伏匿之脈也﹐三部皆然。或曰﹕君之了然﹐非庸俗所能識也。其三脈中有進退焉﹐有伏脈焉﹐有可解不可解焉﹐有歇至焉﹐有躁亂焉。請備言其所由。答曰﹕脈大者爲病進﹐大則邪气勝而正气無權﹔脈緩者爲邪退﹐緩則胃气和而邪气無權。何謂伏脈﹖一手無脈曰單伏﹐兩手無脈曰雙伏。若病初起﹐頭痛發熱惡寒而脈伏者﹐緣陰邪陷於陽中﹐不得發越﹐此欲汗而當攻之﹐使邪气退而正气復﹐脈自至而病自除﹐如欲雨則天郁熱﹐晴霽天乃反涼之可見也。若七八日以來﹐別無刑克證候﹐或昏冒不知人事﹐或脈全無者﹐此欲汗而勿攻之﹐如六合陰晦﹐雨後庶物皆蘇﹐換陽之吉兆也。何謂可解不可解﹖脈浮緩在表者﹐以汗解之﹔脈沈實在裏者﹐以下解之﹔脈沈遲在裏者﹐以溫解之。且夫浮汗沈下而溫﹐固其宜也﹐然浮宜下﹑沈宜汗﹐其故又何耶﹖答曰﹕浮而下者﹐因大便難也。設使大便不難﹐豈敢下乎﹖沈而汗者﹐因表有熱也。設使身不發熱﹐豈敢汗乎﹖何謂歇至﹖如寒邪直中陰經﹐溫之而斷續者爲歇至。何謂躁亂﹖因汗下後脈當靜﹐今反盛者﹐曰躁亂﹐大凶之兆也。然則君之言有所據乎﹖吁﹐難言也﹗此出經常大法之格語也。客欣然喜而謝曰﹕予𨿽白首窮經﹐生平仰慕﹐不意邂逅﹐幸獲開予茅塞。正謂鼷鼠而發千鈞之弩﹐甚所不當﹐可謂切而磋琢而磨者也。較今庸俗﹐實酰雞坎蛙﹐不知甕外之有天﹐井外之有海耳。感君發明於後﹐豈非再來人乎﹖遂筆錄以示之。

傷寒之病﹐非比雜科﹐乃大方脈之首務也。其間脈理精深﹐艮震無常﹐死生反掌﹐甚所難明。苟或有稱治傷寒者﹐未免羊質虎皮﹐然則名譽虛隆而實徳則病矣。余早年盲學﹐昏昏如蠅觸牖﹐後得漢長沙張仲景先師治法﹐所謂石函遺著﹐名曰遺芳嘉祕﹐玩而誦之﹐以開茅塞﹐手足舞蹈﹐不自知也。數試數驗﹐豈不珍重哉﹗第恐吾老﹐子亦猶前之昏學﹐臨病無措﹐故將遺旨應手得心訣法﹐纂以成集﹐名曰《傷寒證脈藥截江网》《傷寒證脈藥截江网》卽《傷寒證脈截江网》﹐爲《傷寒六書》之一﹐又名《傷寒截江网》。﹐與朝夕備覽以看﹐省己之愚。原夫傷寒之脈﹐浮﹑大﹑動﹑數﹑滑爲陽﹐沈﹑濇﹑弱﹑弦﹑微爲陰。其弦﹑緊﹑浮﹑滑﹑沈﹑濇六者﹐爲殘賊之脈。故諸脈作病﹐春弦﹑夏洪﹑秋毛﹑冬石﹑土緩﹐爲四季之正脈。浮沈遲數爲客主。左爲人迎﹐右爲气口。呼出心肺爲陽﹐吸入腎肝爲陰。一呼一吸爲一息。寸口爲陽﹐尺澤爲陰﹐中爲關界。陽主气﹐陰主血。血爲榮﹐气爲衛。寒則傷榮﹐風則傷衛﹐理自然也。所謂傷寒之病﹐從淺入深﹐先以皮膚肌肉﹐次入筋骨腸胃﹐專以浮中沈遲數﹐辧其陰陽寒熱及表裏虛實而斷之矣。諸浮爲在表﹐輕手於皮膚之上便得之曰浮。略重指於皮膚之下﹐肌肉之上﹐陰陽各半得之﹐曰中﹐證屬半表半里。諸沈爲在裏﹐重手於肌肉之下筋骨之間方得之﹐曰沈﹐屬陰。諸遲爲在髒﹐屬寒﹔諸數爲在腑﹐屬熱。陰陽寒熱虛實﹐用在有力無力中分﹕有力者爲陽﹑爲熱﹑爲實﹐無力者爲陰﹑爲寒﹑爲虛。雜病以弦爲陽﹐傷寒以弦爲陰。雜病以緩爲弱﹐傷寒以緩爲和。傷寒以大爲病進﹐以緩爲邪退。緩爲胃脈﹐有胃气曰生﹐無胃气曰死。傷寒病中有神脈﹐如脈中有力卽爲有神﹐神者气血之先也。兩手無脈曰雙伏﹐一手無脈曰單伏﹐必有正汗也。寸口陽脈中或見沈細者﹐但無力者爲陽中伏陰。尺部陰脈中或見沈數者﹐爲陰中伏陽。寸口數大有力爲重陽﹐尺部微而無力爲重陰。寸口細微如絲爲脫陽﹐尺部細微無力爲脫陰。寸脈浮而有力﹐主寒邪表實﹐宜汗﹔浮而無力﹐主風邪﹐表虛﹐宜實。尺脈沈而有力﹐主陽邪在裏﹐爲實﹐宜下﹔無力主陰邪在裏﹐爲虛﹐宜溫。寸脈弱而無力﹐切忌發吐﹔尺脈弱而無力﹐切忌汗下。初按來疾去遲名曰內虛外實﹐去疾來遲名曰內實外虛。尺寸俱同名曰緩﹐緩者和而生也。汗下後脈靜者生﹐躁亂身熱者死﹐乃邪气勝也。溫之後脈來歇止者﹐正气脫而不復生也。純弦之脈名曰負﹐負者死。按之解索名曰陰陽離﹐離者死。陰病見陽脈者生﹐陽病見陰脈者死。

三陰三陽脈證

經云﹕尺寸俱浮大者﹐太陽受病也﹐當一二日發。以其脈上連風府﹐故頭項痛﹑腰脊彊。傷寒則發熱惡寒﹐傷風則鼻塞惡風。然傷風有汗﹐傷寒無汗。

尺寸俱長者﹐陽明受病也﹐當二三日發。以其脈挾鼻絡於目﹐故身熱﹑目疼﹑鼻幹﹑不得臥。又曰不惡寒而作渴﹐皆爲在經。不惡寒反惡熱﹐自汗出﹐大便難﹐此爲在腑。

尺寸俱弦者﹐少陽受病也﹐當三四日發。以其脈循脇絡於耳﹐故胸脇痛而耳聾﹑口苦﹑咽漧﹑目眩﹑往來寒熱而嘔﹐此三經受病﹐未入於腑者﹐可汗而已。

尺寸俱沈細者﹐太陰受病也﹐當四五日發。以其脈布胃中絡於嗌﹐故腹滿而咽漧﹐或腹痛手足溫﹐自利不渴。

尺寸俱沈者﹐少陰受病也﹐當五六日發。以其脈貫腎絡於肺﹐系舌本﹐故口燥舌漧而渴﹐惡寒﹐口中和﹐默默欲寐﹐時時腹痛﹐又咽痛三證咽痛三證當指《傷寒論》辧少陰病脈證並治所述豬膚湯﹑桔梗湯及半夏湯主治之咽痛。

尺寸俱微緩者﹐厥陰受病也﹐當六七日發。以其脈循陰器絡於肝﹐故煩滿而囊縮﹑唇靑﹑舌捲﹑筋急﹐或渴不欲飲﹐食卽吐蛔﹐此三經皆受病也﹐已入於腑者可下而已。此皆自陽經傳來者﹐故宜下而去之。非若陰經自中之寒﹐此則爲眞陰證矣﹐當用四逆湯輩溫之。

圖書編【明章潢】

脈論

脈者何也﹖莫非气乎﹖气爲衛﹐衛行脈外。莫非血乎﹖血爲榮﹐榮行脈中。然則脈之一字果何物乎﹖嘗試原之﹐必有說矣。蓋人之渺軀﹐渾然中處﹐吾身之气血﹐卽天地之陰陽也。天地之陰陽﹐所以一升一降者﹐必有主宰者焉。人身之气血﹐所以一周一轉者﹐必有統禦者焉。知此則知脈矣。古之脈字﹐從血從﹝派去氵﹞﹐所以使气血各依分派而行經絡也。今之脈字從月從永﹐所以使肌肉以之長久而保天年也。脈者有三﹕一曰命之本﹐二曰气之神﹐三曰形之道。經所謂天和是矣。至於折一肢﹑瞽一目﹐亦不能害生﹐而脈不可須臾失矣﹐失則絕命害生也。春之生也﹐吾之脈與天地之气同升﹔夏之長也﹐吾之脈與天地之气同浮﹔秋之殺也﹐吾之脈與天地之气同隆﹔冬之藏也﹐吾之脈與天地之气同流。分而言之﹐曰气﹑曰血﹑曰脈。總而言之﹐惟脈運行气血而已。是气血盛則脈盛﹐气血衰則脈衰﹔气血和則脈平﹐气血亂則脈病﹔气血壯則脈大﹐气血微則脈小﹔气血熱則脈數﹐气血寒則脈遲﹔長人則脈長﹐短人則脈短﹔性緊則脈緊﹐性緩則脈緩﹔室女尼冠則脈濡﹐嬰兒稚子則脈急。脈爲气血之體﹐气血乃脈之用也。然則气血能使脈之盛衰﹐而气血之勝衰﹐則又以谷致焉。蓋谷入於胃﹐脈道乃行。穀气多則血气榮昌﹐脈亦盛矣。穀气少則血气微弱﹐脈亦衰矣。故經曰﹕四時以胃气爲本﹐脈無胃气則死矣。論而至此﹐脈之一字﹐豈非太乙天眞之元气乎﹖

診脈方位不同

醫家之脈訣﹐三部九候﹐莫知其所由從。世謂宗叔和﹑秦越人以爲發明《內經》﹐而《內經》謂﹕尺內兩旁則季脇也﹐尺外以候腎﹐尺裏以候腹。中附上﹐左外以候肝﹐內以候膈﹐右外以候胃﹐內以候脾。上附上﹐右外以候肺﹐內以候胸中﹐左外以候心﹐內以候膻中。前以候前﹐後以候後。上竟上者﹐胸喉中事也。下竟下者﹐少腹腰股膝脛足中事也。以是諦詳之﹐三部之相屬錯而背﹐何歟﹖又輕按得腑脈﹐重按得髒脈﹐且深疑焉。以按之上下﹐分陰陽於腑臟﹐則九候之浮中沈﹐乃不能施矣。九候廢而診道荒﹐何以制方劑哉﹖是古今名家能奏功紀籍﹐皆幸而偶合者。夫脈者血之腑﹐呴之爲气﹐濡之爲血。气運脈之外﹐而血榮脈之中。故十二經十五絡又八奇經﹐惟貯而官者爲臟腑﹐以見於脈。若合系而獨持之﹐則無所名於具矣。故心包絡三焦不得爲無位﹐兩腎不得爲自離﹐而叔和異之﹐並其可諦者。

診脈當依時月

人身血脈﹐與天地同周流﹐此理之必然者。一歲自春而冬﹐一日自子而亥﹐莫不相應。以十二月言﹕一月屬肝﹐足厥陰經﹐至於十月﹐膀胱足太陽經。以十二時言﹕又每日自子時注膽﹐自亥時注三焦。則審脈者﹐如一月之內宜以肝爲主﹐如每日子時卽宜以膽爲主矣。醫家止知審六脈虛實﹐而當所旺所注之月與時﹐其虛實莫之辧焉﹐謂之善察脈理可乎﹖況脈有浮中沈之不同﹐藥有表裏和之不一。察其在气在血﹐定其行陰行陽﹐一循天時以調治之﹐吾亦罕見其人矣。

脈分三部五臟

脈有三部﹕曰寸﹑曰關﹑曰尺。寸部法天﹐關部法人﹐尺部法地。寸部候上﹐自胸膈心肺咽喉頭目之有疾也。關部候中﹐自胸已下小腹之有疾也﹐脾肝膽皆在中也。尺部候下﹐自小腹腰腎膝胻足也﹐大腸小腸皆在下也。皆《內經》所謂上以候上﹑下以候下是也。此與十二經配合不同﹐亦存之﹐以俟有定見者。

論診脈大法

夫療病以識脈爲先﹐識脈必明金木水火土之理﹐次察虛實賊微正之邪﹐更復辧其部位﹐則病若指其掌焉。芤﹑實﹑洪﹑弦﹑緊﹑伏﹑沈﹑濡﹑滑﹑浮﹑濇﹑弱﹑微﹑遲﹑緩﹐皆左右手之主脈也。左手三部﹐所主溫﹑風﹑寒也。溫﹑風﹑寒病得於外﹐是外邪所感﹐致五行不平也﹐皆客隨主變。客旣隨主而變﹐所見者主脈而已。右手三部﹐所主燥﹑濕﹑暑也。燥濕暑病生於內﹐是內自傷﹐五行自不能平也﹐皆主隨客變。主旣隨客而變﹐所見者客脈而已。此脈法之大槪。及其互相變見﹐或左脈見之於右﹐或右脈見之於左﹐或陰陽更相乘﹐或陰陽更相伏﹐或一脈爲十變﹐脈理精微﹐非一言可盡﹐然其要不越乎陰陽五行而已。且左右之脈﹐五行分之﹐各得三脈﹐五三一十五脈也。芤﹑實﹑洪應心﹐屬火﹔弦﹑緊﹑伏應肝﹐屬木﹔沈﹑濡﹑滑應腎﹐屬水﹔浮﹑濇﹑弱應肺﹐屬金﹔微﹑遲﹑緩應脾﹐屬土。至於五行當更相平﹐一有不平﹐病卽見焉。而又當詳審乎主脈客脈之相合﹐何謂主﹖洪弦沈濇緩是也。何謂客﹖本部不應得之脈皆是也。能如是﹐可以盡知內傷外感﹐主客標本之別﹐判然在目。夫何謬哉﹖

論辧臟腑脈法

蓋五臟六腑之脈﹐詳觀《素》《難》《脈經》諸書﹐俱載髒脈周備。惟腑脈只言浮沈微甚﹐卽陰陽剛柔之義。五臟屬陰﹐六腑屬陽﹐配合表裏﹐分爲六部﹐各司其職﹐固臟腑之脈同部見焉。髒脈主沈主微﹐腑脈主浮主甚。假令肺部如三菽之重﹐與皮毛相得者﹐肺脈也。浮於三菽者﹐太陽脈也。大抵髒脈來微﹐腑脈來甚者也。《難經》有云﹕然。遲者髒也﹐數者腑也﹐亦陰陽之意耳。但腑之脈分別五邪﹐必於本髒互相推求﹐明證定擬﹐則庶無差誤矣。古今圖書集成醫部全錄卷八十五

脈法

古今醫統【明徐春甫】

脈訣辯妄

脈自《內經》以下﹐歷周秦漢﹐鮮有得其旨緒者。至晉王叔和氏以脈鳴時﹐撰有《脈經》﹐可謂詳切。惜其謬以大小腸候之兩寸﹐致有後人乘訛集爲《脈訣》﹐遂致《脈經》幾隱晦也。至宋龐安常氏始得經意﹐而有人迎气口之辯。嗣後論脈﹐未能或之先也。脈爲醫之關鍵﹐醫不察脈則無以別證﹐證不別則無可以措治。醫惟明脈則誠良醫﹐診候不明則爲庸妄。脈其可以弗辯乎哉﹖況醫道之創制﹐始於神農而闡於軒岐﹐先賢以論醫論脈﹐必本乎《內經》。《內經》爲軒岐問答之書﹐貫徹天人﹐該博義理﹐所謂三墳之書者是也。夫何六朝髙陽生竊晉王叔和氏之名撰爲《脈訣》﹐以左心﹑小腸﹑肝﹑膽﹑腎﹐右肺﹑大腸﹑脾﹑胃命爲歌成帙﹖謂淺近易習﹐致使後學樂從﹐訛承惑固而不知覺。蔡西山﹑戴同父氏力爲之辯﹐而辯之未盡辯也。右尺﹑命門﹑三焦﹐並無經髒可候之理﹐由辯而知其非者﹐僅千百之一二。小大腸候之兩寸﹐就以王氏《脈經》﹐誠爲妄謬。又況《脈訣》之妄以誣人乎﹖分以七表八里九道之名﹐夫何爲也﹖以表言之﹐則實脈非表也﹔以裏言之﹐則遲脈非裏也﹔而道更不知爲何道也﹗此其所以爲妄者一也。又以脈狀圖之以示人﹐而弦脈固可圖也﹐而數脈﹑遲脈﹑促脈﹑結脈皆以至數爲狀而可以圖之乎﹖此其爲妄者二也。夫以言而傳之者﹐亦下學之事耳。上達者以神領﹐以心悟﹐而後得其妙焉。彼以左寸心與小腸同候﹐不知其祖述何聖﹖抑不知其祖述何經﹖旣不祖述﹐必據以理之可準﹐義之可通而固可宗也。以理言之﹐則大小腸皆居下部之地﹐今乃越中部候之寸上﹐謂理之可準乎﹖抑義之可通乎﹖又謂左寸浮以候小腸之脈﹐設只單浮﹐則心脈無矣。經曰﹕心脈絕﹐死不治。心脈可以一日無乎﹖予逆推其小腸配於左寸之誤也﹐彼蓋因夫手少陰心經與手太陽小腸經爲表裏﹐誤移於寸口合而診之。其大腸配於右寸之誤也﹐因夫手太陰肺經與手陽明大腸經爲表裏﹐誤移於寸口合而候之。殊不知經絡相爲表裏﹐診候自有異同。《內經》以心配膻中﹐肺配胸中﹐以肝配膈﹐以脾配胃。兩尺外以候腎﹐內候腹中。大腸﹑小腸﹑膀胱三腑盡屬腹中﹐下部之位。故三部寸關尺之配診﹐則各因其臟腑之位焉﹐何常泥於經絡而候之也﹖況且命門並無經髒﹐三焦亦非一腑﹐而何可以候之右尺耶﹖原夫大小腸居小腹之下部﹐今而逆候寸口之上部﹐惡乎﹖宜乎﹖經絡表裏﹐部位診候﹐各有所屬﹐豈容彊合以亂經位﹐此其爲妄者三也。吾之浮以候表﹐主於外。心部之表候者﹐目貲汗腠之所屬也。沈以候裏﹐主於內。心部之裏候者﹐精神气血之所屬也。又謂女人與男子脈相反悖﹐致使後人有以左尺候心﹐右尺候肺者﹐殊不知男女之異者不過气血之少異﹐尺寸之彊弱﹐五臟六腑定位﹐固亦可以異乎﹖此其爲妄者四也。予其容以弗辯乎哉﹖今述《內經》脈候統屬診法﹐質疑刊誤以正其非。君子觀之﹐當自覺矣。

部位

脈要精微篇曰﹕尺內兩旁則季脇也。尺外以候腎﹐尺裏以候腹。中附上﹐左外以候肝﹐內以候膈﹔右外以候胃﹐內以候脾。上附上﹐右外以候肺﹐內以候胸中﹔左外以候心﹐內以候膻中。前以候前﹐後以候後。上竟上者胸喉中事也﹐下竟下者少腹腰股膝胻足中事也。此《內經》寸關尺三部候法。至《難經》《脈訣》易之以大小腸配於心肺﹐而此竟鮮有能究之者。然則三部孰有準於是哉﹖今世言脈之三部則是﹐而其內外之候法﹐若非心谷汪先生質疑之著﹐其孰從而知之﹖質疑曰﹕內外每部﹐有前後半部之分也。脈之上至應前半部爲外﹐屬陽﹔脈之下至應後半部爲內﹐屬陰。上至者﹐自後而進於前﹐陽生於陰也﹔下至者﹐自前而退於後﹐陰生於陽也。槪而言之﹕臟腑近背之陽位者﹐以前半部候之﹔近腹之陰位者﹐以後半部候之。細而分之﹕如兩尺內外前後兩旁之交﹐猶夫季脇之位﹐界腰腹以分內外者也。兩尺前之半部以候腎附腰脊之陽位者﹔兩尺後之半部以候腹中之陰位者。自尺而附上爲關﹐在左則前以候肝之居於左脇近背之陽位﹐後以候膈之當胃口之陰位者﹔在右則前以候胃之近脊之陽位﹐後以候脾之居於右脇近腹之陰位者。又上自關而附上爲寸﹐在右則肺居上右之陽位﹐胸中居膻中穴上之陰位也。故於玆前後分而候之﹐至若前以候前﹐後以候後云者﹐則申上意而槪言之也。以自關中溢寸候胸至頭之事﹐以自關中盡尺候臍至足之事﹐則承上意而廣言之也。此其爲尺寸前後內外之候也。夫心肝脾肺俱各一候﹐惟腎一臟而當兩尺之候﹐何哉﹖此陽一陰二之理也。夫心肝脾肺居於膈上陽位﹐其數奇﹐故各一形一候。惟腎居於膈下陰位﹐其數耦﹐故形如豇豆兩枚﹐對附腰脊之左右而分候兩尺﹐此水潤下之理也。《脈經》及《刊誤》﹐並以兩尺候腎者﹐得此意也。《難經》《脈訣》乃以左尺候腎屬水﹐右尺候手厥陰﹐配之命門少陽三焦相火失之矣。夫命門者﹐《銅人》以背脊十四椎下一穴﹐謂之命門。據此內無正髒﹐外無正經﹐何以列部﹖且手厥陰經之髒﹐命名不一﹐有以心包絡言者﹐有以七節之旁中有小心言者﹐有以代心主病言者﹐有以兩腎靜水動火言者﹐皆無稽之言也。考之金匱眞言篇曰﹕肝﹑心﹑脾﹑肺﹑腎五臟爲陰﹐膽﹑胃﹑大腸﹑小腸﹑膀胱﹑三焦六腑爲陽﹐此以十一臟而配十二經﹐則手厥陰一經無髒之可配矣。考之靈蘭祕典篇﹐岐伯對黃帝十二髒之問曰﹕心者君主之官﹐神明出焉﹔肺者相傅之官﹐治節出焉﹔肝者將軍之官﹐謀慮出焉﹔膽者中正之官﹐決斷出焉﹔膻中者臣使之官﹐喜樂出焉﹔脾胃者倉廩之官﹐五味出焉﹔大腸者傳道之官﹐變化出焉﹔小腸者受盛之官﹐化物出焉﹔腎者作彊之官﹐伎巧出焉﹔三焦者決瀆之官﹐水道出焉﹔膀胱者州都之官﹐津液藏焉﹔气化則能出矣。觀此膻中足十二髒之數﹐以備十二官之用﹐然則配手厥陰之經者﹐不在膻中與﹖誠以膻中乃心前空虛之處﹐與心同志爲喜。喜笑者火之司也﹐則知司火以爲心火之相應者也﹐常藏氤氳之气。《靈樞》謂之宗气﹐又謂之气海。其气之餘﹐淫於胸之上焦﹐由肺布於一身﹐以爲生生不息之運用﹐經謂少火生气是也。苟一失常﹐則外暑內熱而燔灼臟腑﹐謂之相火﹑龍火﹐經謂壯火食气是也。是知膻中者﹐手厥陰心主相火之髒也。故本文以配心臟君火﹐分外內而同候左寸﹐此火炎上之理也。原手厥陰之經﹐起於胸中﹐絡之三焦﹐由腋上行臂手之內﹐終於手之中指。然經與髒俱值身之上部﹐當候於寸﹐而以右尺候之可乎﹖又三焦者﹐手少陽之腑上下通者也。《靈樞》云﹕上焦如霧﹐中焦如漚﹐下焦如瀆。此以胸爲上焦﹐气之原也﹔膈爲中焦﹐血之原也﹔腹爲下焦﹐水之原也。位分不同而主治亦異﹐此本文所以有胸膈腹中之異候。原手少陽之經﹐起手無名指端﹐行肘臂外﹐循肩上頭﹐一支下絡膻中﹐屬於胸膈腹之三焦﹐則非下焦之可得而專者﹐而專以右尺候之可乎﹖且腑不及膽者﹐何也﹖則於肝寄之矣。腑不及小腸大腸膀胱者何也﹖於腹中統之矣。抑是三腑者﹐皆居腹之下﹐宜以兩尺後半部而分左右候之﹐小腸從心列左﹐大腸從肺列右﹐膀胱與小腸相通而同其候則是也。《難經》等書﹐捨其臟腑髙低﹐拘之外經表裏﹐以左寸候心小腸﹐右寸候肺大腸﹐則非也。考之《樞要》等書﹐亦多以左尺主小腸膀胱前陰之病﹐右尺主大腸後陰之病。今以經候前後外內之法言之﹕常診一部之中﹐上下之至﹐軟滑應時合位者﹐謂之中和之脈﹐爲平。前後上下之至﹐有太過不及﹐失時反位者﹐謂反常之脈﹐爲病。然必察上至下至脈狀同異而分統屬之候。蓋因屬之五行﹐气同則合上升﹐惟水潤下﹔气異俱有升降﹐以分陰陽。故上下之至同者以統斷之。寸關病在前候﹐兩尺病在後候﹐上下之至異者以屬斷之。上至病在前候﹐下至病在後候﹐上下互見和乖﹐和主平而乖病也。上下相同﹐同中之有異者﹐主異者之候而爲病也﹔上下相同﹐彊弱之有尢者﹐主尢者之候而爲病也。濇﹑滑﹑長﹑短﹑洪﹑細﹑芤﹑遲八脈有之﹐大法統屬﹐兼審浮沈﹑虛實﹑陰陽﹑溢覆。浮以候表﹐通主皮毛﹑筋脈﹑頭項﹑腰脊﹑肢節﹑筋肉之屬也﹔沈以候裏﹐通主臟腑﹑骨髓﹑咽喉﹑二便之屬也。虛者不及﹐以爲癢麻痿泄之證也﹔實者太過﹐以爲脹壅疼祕之證也。上至爲陽﹐以候上升之病也﹔下至爲陰﹐以候下降之病也。上至出部爲溢﹐下至出部爲覆﹐所候同前。且以濇之不及一脈例之﹐如兩尺前之上至﹐此腎之所候也。診得浮濇主耳聾。蓋腎藏精而寄竅於耳﹐耳得腎之精气﹐上榮而能聰聽﹐今浮而濇﹐爲腎不足﹐不能上榮於耳﹐則耳聾矣。沈濇主腰痛﹐蓋腎附脊而外候於腰﹐腰得腎之精气﹐內滋而能轉搖﹐今沈而濇﹐爲腎不足﹐不能內滋於腰﹐則腰痛矣。左尺後之下至﹐此腹中小腸膀胱之所候也。浮濇主足膝冷麻﹐蓋腹下焦之位也﹐陽气不足﹐不能外溫足膝﹐故足膝爲之冷麻矣。沈濇男主遺精﹐女主帶下﹐腹中水精之經也。陽气不足﹐不能內固前陰﹐故精帶而滑下矣。右尺後之下至﹐此腹中大腸之所候也。浮濇與左同斷﹐沈濇主大便難﹐腹中爲大腸之原也。大腸本多气多血之經﹐今沈而濇﹐爲大腸气血不足﹐則气滯血燥而大便難矣。左關前之上至以候肝﹐浮濇則主肝血不能上榮而目昏﹔沈濇則主肝气內郁而脇脹。左關後之下至以候膈﹐浮濇則主中宮之濕﹐滲入囊中﹐故睪丸偏大兼急而爲痛﹔沈濇則主中焦之气不能榮精於心肺。故滯於膈爲脹甚爲痛也。右關前之上至﹐浮濇主惡吐﹐沈濇主少食﹐此候胃陽以司納受者也。右關後之下至﹐浮濇主四肢惡寒﹐沈濇主飲食難化﹐此候脾陰以司運化者也。右寸前之上至﹐所以候肺﹐浮濇主頭痛﹐肺輸气之髒也﹐其气宜充而不宜減﹐今浮兼濇﹐爲肺之气不足﹐不能上充於頭﹐故頭無所滋稟而爲虛痛耳﹔沈濇主痰滯﹐肺通气之髒也﹐其气宜利而不宜滯﹐今沈兼濇爲肺之气不利﹐滯而爲痰﹐或由痰遏肺竅而爲咳嗽耳。右寸後之下至﹐所以候胸中﹐浮濇兩膺刺痛﹐兩膺俱胸之旁也﹐今沈兼濇﹐爲胸中之气不足﹐不能外充兩膺﹐故兩膺气滯而刺痛耳。沈濇主短气﹐胸爲上焦﹐气之原也﹐今沈兼濇爲胸中之气不足﹐不能給肺之輸送﹐故气短而不相續耳。夫心候諸左寸前之上至﹐浮濇主頭眩以心血不能外榮於頭﹐故火因之扇動而頭眩耳﹔沈濇主虛汗﹐以心血不足﹐則火因之內蒸而爲汗耳。膻中候諸左寸後之下至﹐浮濇主兩臑惡寒﹐臑乃膻中手厥陰經過之分也。外經气不足則腠理失衛﹐邪因外襲﹐故近臑之處惡寒耳。沈濇主驚﹐膻中宗气之藏也﹐膻中之气不足﹐則火耗心血﹐神不內守﹐故驚悸而不寧耳。此舉濇脈以見例﹐餘可類推矣。

診候有三

上古診法有三者﹕其一﹐診十二經動脈﹐分天地人三部九候﹐以調虛實。其二﹐以喉旁人迎與手寸口參診取四時﹐若引繩大小齊等曰平﹐偏盛曰病。其三﹐獨取气口分寸關尺外內﹐以候髒胕吉凶。今廢其二﹐惟气口之診行於世﹐而且失其眞。噫﹐可勝惜哉﹗

龐安常脈論

察脈之要﹐莫急於人迎寸口﹐是二脈相應﹐如兩引繩﹐陰陽均則繩之大小等。凡平人之脈﹐人迎大於春夏﹐寸口大於秋冬。何謂人迎﹖喉旁取之﹐《內經》所謂別於陽者也。越人不盡取諸穴之脈﹐但取手太陰之行度魚際後一寸九分﹐以配陰陽之數﹐而得關格之脈﹐然不先求喉手引繩之義﹐則昧尺寸陰陽關格之所起。寸口倍於尺﹐則上魚而爲溢﹐故言溢者寸倍尺極矣。溢之脈﹐一名外關﹐一名內格﹐一名陰乘之脈。曰外關者﹐自關以上外脈也。陰拒陽而出﹐故曰內內原作「外」﹐據文義攺。格。陰主於寸﹐動於尺﹐今自關以上溢於魚際﹐而關以後脈伏行﹐是爲陰壯乘陽而陽竭﹐陽竭則死。脈有是者死矣。此所謂寸口四倍於人迎﹐爲關陰之脈者也。關以後脈當一寸而沈過者謂尺中倍寸口﹐至三倍則入寸而爲覆﹐故言覆覆原作「寸」﹐據文意攺。者尺倍寸極矣。覆之脈一名內關﹐一名外格﹐一名陽乘之脈。內關者﹐關以下內脈也。外格者﹐陽拒陰而內入也。陽生於陰﹐尺動於寸﹐今自關以下復入尺澤﹐而關以下脈伏行﹐則爲陽亢乘陰而陰竭亦死。脈有是者死矣。此所謂人迎四倍於寸口﹐爲格陽之脈也。經曰﹕人迎與寸口皆盛過四倍﹐則爲關格。關格之脈羸不能極天地之精气而死。所謂關格者﹐覆溢是也。𨿽然﹐獨覆獨溢﹐則補瀉以生之。尺部一盛瀉足少陽補足厥陰﹐二盛瀉足太陰補足少陰﹐三盛瀉足陽明補足太陰﹐皆二瀉而一補之。四盛則三極﹐導之以鍼﹐當盡取少陽太陰陽明之穴。脈弱者取三陽於足﹔脈數者取於手少陽二﹐當補於陰一﹐至寸而反之。脈有九候者﹐寓浮﹑中﹑沈於寸關尺也。越人不取十二經之穴﹐直以二經配合於手太陰﹐行度自尺至寸九分之位﹐復分三部﹐部中有浮﹑中﹑沈﹐以配天地人也。又曰中風木﹑傷寒金﹑濕水﹑熱火。溫度起於濕﹐濕則土病﹐土病而諸髒受害﹐其本生於金木水火四髒之變也。陽浮陰微爲風濕﹐陽數陰實爲溫毒﹐陽濡陰急爲濕溫﹐陰陽俱盛爲溫瘧。其治也﹕風濕取足厥陰木﹐手少陽火﹔溫毒專取少陰火﹔傷寒取手太陰金﹐手少陰火﹔濕溫取足少陰水。鄕人皆謂我能於傷寒﹐我察傷寒與四溫變證﹐辧其疑似而不可亂也。故定陰陽於喉手﹐配覆溢於寸尺﹐寓九候於浮沈﹐分四溫於傷寒。此皆扁鵲略開其端﹐而余參以《內經》諸書﹐可究而得其說﹐審而用之﹐順而治之﹐病不得逃焉。

脈有七診九候

七診者﹐診宜平旦一也﹐陰气未動二也﹐陽气未散三也﹐飲食未進四也﹐經脈未盛五也﹐絡脈調勻六也﹐气血未亂七也。故乃可診有過之脈也。九候者﹐三部各有浮中沈三候﹐三三爲九候也。浮以候表﹐頭面皮毛汗湊之屬也﹔沈以候裏﹐臟腑二便骨髓之屬也﹔中者無過不及﹐非表非裏而無疾之可議﹐《中庸》所謂天下之正道者也。反此者病。

神門命門人迎辧

經脈別論篇曰﹕食入於胃﹐濁气歸心﹐淫精於脈﹐脈气流經﹐經气歸於肺﹐肺朝百脈﹐輸精於皮毛﹐毛脈合精﹐行气於腑﹐腑精神明﹐畱於四髒﹐气歸於權衡﹐權衡以平﹐气口成寸﹐以決死生。又曰﹕气口者亦太陰也。是以五臟六腑之气味皆出於胃﹐變見於气口。蓋以气口包括五臟六腑之總名也﹐此气口之所爲寸口。而人迎﹑命門﹑神門之脈﹐又各有其經也。气口成寸之位﹐烏可以容三脈之紊﹐而三脈自有本位﹐豈可以容牽合也哉﹖脈要精微篇有尺而附上﹐上附上之分﹐自是三部寸關尺之議本於此也。《脈經》謂左手關前一分爲人迎﹐誤也。愚常考之《內經》﹐人迎診候乃是陽明胃脈﹐位在結喉兩旁動脈是也。《靈樞》五色篇曰﹕人迎盛堅者傷於寒﹐气口盛堅者傷於食。《綱目》釋謂气口脈在兩手掌後﹐手太陰之脈也﹔人迎脈在結喉兩旁﹐足陽明之脈也。蓋謂胃爲六腑之源﹐故與气口配診﹐以知疾病之端。龐安常論之詳矣﹐玆不復贅。考之神門脈﹐《內經》有曰﹕神門絕﹐死不治。神門爲手少陰心經之動脈﹐穴在掌後側寸之分﹐與大淵相對。《脈經》謂兩手尺前爲神門﹐誤也。又以右尺爲命門﹐亦嘗考之﹐命門在督脈十四椎下陷中﹐兩腎之間﹐與臍相對。固爲眞元之根本﹐性命之所關﹐腎𨿽屬水而實有相火寓於其中。太極所謂動者靜之基﹐則是靜而生水者本也﹐動而挾火者標也。虞天民謂命門象門中棖闑﹐同開闔之象﹐惟其靜而涵養乎一陰之眞﹐水動而開﹐鼓舞乎龍雷之相火﹐水爲常而火爲變也。可謂深得命門相火之旨者矣。王氏牽合以配三焦之過﹐而遂失其大經﹐獘延後世﹐無復覺焉。予自業醫﹐問師心谷汪先生﹐首以此語。初尙未知﹐深契沈潛於玆二十餘年﹐方有定見。淵乎至哉﹐經義昭然﹐但學者不加察耳。傳獘日久﹐乘訛弗覺﹐今驟語之而不入也﹐故著《脈訣辯妄》以救之。惟其釐革故習﹐以沐新盤﹐端有仗於同志君子。

統屬診法候病

候病所在﹐逐部診視。合位應時﹐軟滑者吉。

【注合位﹐如肺應皮毛﹐心應血脈﹐脾應肌肉﹐肝筋腎骨之類是也。應時﹐如春弦﹑夏鉤﹑秋毛﹑冬石﹐四季軟滑是也。軟滑﹐如經云脈弱以滑﹐是有胃气也。】

病脈反之﹐大小獨異﹐上下之至﹐異同候分﹐統屬爲式。六部脈屬五臟﹐應乎五行之气﹐气同則合上達﹐惟水下趨﹔气異俱有陰陽升降之義。

【注如左寸主心屬火﹐气同則合上炎﹐气異則分陰陽。右寸主肺屬金﹐气同則合上光﹐气異則分明暗。左關主肝屬木﹐气同則合上達﹐气異則分春秋。右關主脾屬土﹐气同則合上升﹐气異則分寒溫。兩尺主腎屬水﹐气同則合下流﹐气異則分溢覆。】

故脈前後狀同﹐統候兼主其一。寸關病在前候﹐兩尺病在後取。

【注如左寸前以候心﹐後候膻中﹔右寸前以候肺﹐後候胸中﹔左關前候肝膽﹐後以候膈﹔右關前以候胃﹐後候脾宮﹔兩尺前以候腎﹐後候腹中之類是也。】

前後之狀異者﹐屬候岐之爲二﹕上至病在前候﹐下至病在後位。前後互現和乖﹐乖病和平。前後同中有異﹐異者病擬。

【注如上下至俱弦﹐或弦兼濇﹐則取兼濇之候爲病也。】

前後彊弱相同尢者之候。病及前陽後陰﹐候病陰降陽升。前溢後復﹐出部升降仿此。洪細長短﹐濡芤滑濇﹐統中未詳﹐屬相出入﹐統屬兼審﹐浮沈虛實。浮表經脈﹐皮毛腠理﹐四肢百節﹐頭面背膂﹐沈裏口舌﹐咽喉骨髓﹐五臟六腑﹐大便小水。兩旁外內﹐亦分表裏。侵外身熱﹐侵內積滯。

【注經云﹕推而內之﹐外而不內﹐身有熱也。推而外之﹐內而不外﹐有心腹積也是已。】

虛爲不足﹐癢麻瀉痿。實爲有餘﹐脹壅痛祕。統常屬變﹐法稽經旨。附以管窺﹐條陳大意。

統候

浮以候表﹐諸陽之位。浮實爲邪﹐浮虛少气。浮盛按衰﹐裏虛表實。浮有按無﹐無根之諭。平人壽夭﹐患者不起。心肺浮盛﹐風寒外郁。左關脈浮﹐腹脹溲濇。右關脈浮﹐胃虛停食。肝腎並浮﹐則爲風水。

【注其脈自沈﹐外證腹滿不喘﹐曰石水。】

沈以候裏﹐諸陰之位。沈實爲積﹐沈虛少气。寸沈气郁﹐尺沈本位。喘嗽肺浮﹐轉陷不吉。肝腎並沈﹐則爲石水。

【注寸口脈沈滑者﹐中有水气。面目腫大有熱﹐或身體反腫而或惡風﹐一身悉腫﹐脈浮不渴﹐續自汗出而無大熱者﹐皆曰風水。】

遲爲陰盛﹐气血凝泣。遲實爲疼﹐遲虛寒滯。消中夏月﹐沈遲俱忌。寸遲少气﹐尺血不給。

數爲陽盛﹐气血燔灼。數實爲熱﹐數虛爲躁。浮數有力﹐寒傷經絡。浮數無力﹐傷風痰嗽。浮數振寒﹐或脈時數。身有痛處﹐皆主癰作。沈數有力﹐實火內爍。沈數無力﹐虛勞爲惡。雜病初遲﹐多宜補藥。病退數存﹐未足爲藥。數退證危﹐眞元以脫。數按不鼓﹐虛寒相搏。微數禁灸﹐洪數爲火。乍數乍疏﹐魂歸岱嶽。細數而虛﹐虛勞陰弱。兼沈骨蒸﹐兼浮喘作。加之嗽汗﹐喉疼俱惡。數候多凶﹐勻健猶可。惟宜小兒﹐傷寒孕瘧。左寸數兮﹐惡吐頭疼。數緊頭痛﹐數虛口瘡。數止腫毒﹐數健爲狂。短數心痛﹐洪數心煩。右寸數兮﹐肺金火爍。數緊喉痛﹐數滑喘嗽。沈滑骨蒸﹐夏逢難保。左關數緊脇痛﹐數止多因怒過。數長渾身壯熱﹐數弦則是肝火。右關數兮口臭﹐浮數易饑易飽。左尺數而或止﹐俱主赤尿淋濁。數虛下部生瘡﹐右尺數臨糞燥。

滑爲血聚﹐爲妊爲痰﹐宿食水飲﹐積熱食溢。洪滑熱痰﹐咳喘眩運。一二部逢﹐女姙可決。但滑而散﹐三月之胎。短滑酒傷﹐或爲水逆。脈弱以滑﹐是有胃气。滑雜大小﹐霍亂吐瀉。秋逢浮滑﹐兒扶易瘥。沈滑反時﹐逢冬永決。滑數痰多﹐肌消死例。左寸短滑尺濇﹐女人血崩﹔右尺和滑爲妊﹐間滑阻月。

濇爲血少﹐敗血惡寒﹐滯下遺精﹐瀉利汗泄。浮濇而短﹐肺之本體﹐浮濇惡寒﹐沈濇腹疼﹐緊數爲痺﹐弦濇少血。濇甚痰多﹐最難扶濟。數更細濇﹐虛勞永決。寸濇尺弦﹐腹痛可決。寸脈浮數﹐尺濇下利。血淸沈弦﹐細濇腹疼﹐陰証之例。

實爲气壅﹐脹痛嘔吐。脈實而滿﹐四逆頭熱。春秋爲順﹐冬夏爲逆。左寸逢實﹐心熱咽漧﹐右寸逢實﹐气壅痰厥。左關腹脹脇疼﹐右關食難化克。左尺小便濇難﹐右尺熱凝糞結。

虛爲虛候﹐气血耗散﹐驚悸恍惚﹐倦痿汗出。虛大陽虛﹐病屬內傷。夏虛傷暑﹐身熱汗泄。輕按見虛﹐隨位而別。左寸昏運﹐右寸下血。左關眼花﹐右關倦泄。左尺陰痿﹐右尺瀉作。尺虛寸搏﹐血崩可決。肝腎並虛﹐則死不治。虛候宜補﹐右气左血。浮陽沈陰﹐尺寸仿例。

洪爲熱候﹐隨宜而制。浮洪無力﹐虛火宜益。沈洪有力﹐實火宜瀉。洪緊癰疽﹐洪長壯熱。洪濇而弦﹐謂之三克。加以浮沈﹐隨位而決。浮洪沈小﹐表彊裏怯。浮細沈洪﹐反推洪轉。細兮病退砒傷﹐洪數暴吐气弱。暮洪朝細﹐服藥有效。脈形今昨﹐細洪互變。老人六脈浮洪﹐兩寸洪盛俱逆。一部獨洪病推﹐少壯逢洪可濟。心微而肺洪盛﹐左脇一點之疼。心肝浮弦沈洪﹐肩背痛因提挈。肺脾浮洪沈濇﹐食少腹膨。浮細沈洪﹐睡中汗出。

細爲少气不足之候﹐前細後大气短﹐前大後細脫血。六脈勻細﹐男平而女懷胎。洪細不調﹐病忌瀉兼厥逆。浮沈細爲气虛不足﹐偏宜虛怯。

緊爲疼候﹐寒邪搏擊。浮緊或濇兼之﹐俱屬傷寒之始。無汗寒熱鼻幹﹐頭背俱疼彊直。左寸浮緊傷寒﹐沈緊則爲心气。右寸浮緊頭疼﹐兼大痰鳴喘急。沈緊滑爲咳痰﹐沈洪緊爲喉痺。左關浮緊筋疼﹐沈緊脇疼寒郁。右關浮緊腹膨﹐沈緊腹疼吐食。尺逢浮緊胻痛﹐按濇則爲耳閉。沈緊溲濇腹疼﹐細緊小腸疝气。

緩爲風熱﹐膚頑痿痺。洪緩濕熱﹐細緩寒濕。小兒風熱﹐緩生急死。浮緩傷風﹐兼大同議。自汗寒熱而鼽﹐頭背俱疼而急。寸逢浮緩﹐左右俱主傷風﹐左逢沈緩健忘﹐右爲短气。左關浮緩風運﹐沈緩气虛。右關浮緩腹膨﹐沈緩少食。從容和緩爲平。尺逢浮緩足痿。左尺沈緩溲頻﹐月水多來﹔右尺浮緩泄瀉﹐腸風入胃。

長爲气治﹐兼諸濡滑爲平。心長神全﹐尺長期頤可卜。老逢長濡壽悠﹐急爲胃气不足。浮洪而長﹐顚狂熱深。傷寒熱長﹐陽明熱伏。沈細而長爲積﹐髙下須分。左寸胸膈虛脹﹐右寸痰郁。左關肝气脇疼﹐右關則屬脾胃。兼洪傷於肉葷﹐兼滑傷於酒冰﹐兼濇雞腐所傷﹐兼弦菜果之滯。兼濡酒傷則瀉﹐兼急腹疼。左尺經水愆期﹐右尺疝气。

短爲气虛﹐脹痛虛吐。上短下長﹐痛在頭項。下短上充﹐淸在腰足。

促爲陽盛﹐爲狂爲怒。五積於中﹐脈因而阻。漸退則生﹐漸進不救。病後得之﹐幽期甚速。

結爲陰盛﹐陽無所附。浮結四肢浮腫﹐沈結大便下紅。一結一升﹐再結二升。浮沈結而侵內﹐多陰少陽爲虫。傷寒結代﹐心悸虛故。

代爲气衰﹐其死可卜。宜於風家﹐痛極妊婦。

牢爲裏實﹐胃气不足﹐脇痛疲勞﹐脹滿气促。

革爲虛寒﹐半產崩漏﹐虛瀉失血﹐精气不固。暴病可坐﹐久病命殂。

弦爲气斂﹐癆瘧拘急﹐積飲寒熱﹐陰虛冷痺。浮弦無力﹐外傷風邪。弦緊爲寒﹐弦緩爲濕﹐弦滑爲痰﹐弦細少气。春病無弦﹐失主非宜。秋深弦盛﹐金虛木實。弦狀多同﹐土逢木抑。弦急而散﹐雜病不吉。大抵十人﹐九弦兼之。濡滑爲胃﹐兼急則爲疼痛﹐兼洪則爲火熾。弦多胃少曰病﹐但弦無胃曰死。左浮弦濇﹐夏與秋逢爲瘧。按之卽滑﹐熱多寒少奚疑﹖弦兼洪盛﹐先宜解邪散熱。右關虛弱﹐邪輕補劑方施。左浮弦濡﹐气虛脊痛。浮沈弦濇﹐痰盛榮虧。沈小弦濇﹐虛汗無分。盜自右洪弦急﹐陰虛火旺難醫。左寸浮弦沈大﹐心气之痛﹔浮弦而大﹐按濇癇發如癡。右寸浮弦沈大﹐病因痰火所爲。浮大虛爲鼻窒﹐兼弦頭痛。有時左關逢弦﹐須審浮沈之異。浮陽沈陰﹐內寒外熱之持﹐浮陰沈陽﹐寒熱反之。右關浮弦﹐胸膨噫气。浮弦按濇﹐易飽易饑。弦細倦眠﹐浮弦急爲砂發。弦細而急﹐肝之眞髒形脾。尺浮弦急﹐下部爲痛。沈弦細濇﹐陰證寒羈。雙弦爲飲﹐並出而細。左寸稀涎上溢﹐關尺脇痛而推。

動爲體疼﹐勞驚崩瀉。在陽出汗﹐在陰發熱。

散爲血耗﹐表彊裏怯。浮洪兼散﹐夏月本體。傷寒逢散﹐證忌咳逆。尋常散多非宜﹐產後解索宜益。

伏因有積﹐脈藏不出。伏細少气﹐伏數熱厥。左寸脈伏﹐神不守舍。右寸逢伏﹐毒發寅午戌年。關尺伏逢爲積﹐或因痛極。

芤爲失血之候﹐審位髙低而出。在上吐衂痰紅﹐在下崩漏下血。

濡爲气虛之候﹐表虛少气爲原。左寸心驚噫气﹐左關體弱目昏。左尺傷精陰痿﹐小水頻數血崩。右寸虛汗﹐或爲痔漏下血。右關食積﹐右尺虛瀉未寧。

微爲血少之候﹐不能衝灌其經。六脈俱微產絕﹐肝腎俱微同評。左寸微盜汗﹐右寸微惡寒。左關微脇脹﹐女微後患崩。右關微積食﹐尺微濇崩漏。浮洪按微渺﹐病者入幽冥。在左遺精崩帶﹐在右虛瀉腸鳴。

弱爲虛候﹐內傷血气﹐老人爲宜﹐少壯爲忌。左寸逢弱﹐盜汗心悸﹐右寸逢弱﹐身疼短气。左關弱兮筋痿﹐右關弱兮停食。左尺逢弱﹐骨髓浮頻。右尺逢弱﹐臨晚熱至。

屬候

左寸前候乎心﹐心司血脈﹐汗舌其診。浮滑頭疼﹐眩運多痰。浮滑而洪﹐女子懷孕可決。浮短浮洪﹐浮弦細急頭痛﹐浮濇頭運惡寒。兼而同例﹐浮兼三克﹐頭運有痰﹐沈濡濇弦﹐憂气鬱結。沈洪口渴。沈滑心熱痰涎。沈細溢前﹐心膈虛膨宜益。沈濇或兼之弦﹐沈短與芤汗出。沈短大濇﹐虛煩不眠。三克而沈﹐口漧上熱。

左寸後候﹐膻中宗气。浮濇或並其弦﹐臂臑惡寒。浮遲三克臂疼﹐沈逢心惕。沈濇或並其弦﹐或矩或芤﹐驚悸。沈滑沈洪﹐掌心熱郁。

右寸前以候肺﹐皮腠气喉背鼻診之。浮滑頭目眩運多痰﹐浮濇兼弦﹐頭痛惡寒同擬。浮洪或溢﹐頭疼痰火升騰。浮弦溢前﹐气少背肩脹急。浮兼三克鼻崩﹐浮短頭疼虛議。浮洪而緊牙痛﹐按虛下紅。年髙欬逆肺洪﹐其死可必。頭痛浮細而堅﹐虛汗浮細無力。沈洪痰熱﹐沈細而滑骨蒸。三克兼沈﹐咳嗽痰紅火熾。沈滑兼短兼洪﹐沈濇或弦參入。沈短俱主咳痰﹐惟短兼主少气。右寸後候胸中﹐上焦輸气之位診之。浮濇或弦﹐胸膺剗痛。沈短或兼諸滑﹐沈濇短气。沈弦洪濇爲痰﹐沈洪足熱糞祕。

左關前位﹐肝膽血筋目脇之司。脈常見濇﹐日後患風預決。春逢浮濇﹐秋來爲病先知。浮洪或參弦濇﹐俱爲目疼。浮洪長爲壯熱﹐肝火之熙。益主頭疼目眩﹐女懷淫欲之思。浮濇或兼弦﹐浮洪無力。浮兼滑小短﹐六候弦推。浮細濇弦急膝胻彊直﹐沈滑或眩雜﹐眩運奚疑﹖沈濇或弦並至﹐俱爲脇脹。沈弦細濇﹐麻木作於四肢。沈洪體疼浮熱﹐細長左積無疑。

左關後以候膈﹐中焦生發之機。浮濇或弦並至﹐俱爲偏墜。沈濇或弦並至﹐膈脹有時。沈濇洪弦膈熱﹐沈短膈脹虛推。

右關前候胃腑﹐納受飲食之職。其脈浮兼有六﹐溢短洪細滑濇。加之浮小濇弦﹐惡噦須分虛實。浮濇弦大面熱﹐浮滑按濇食滯。沈濇或參乎弦﹐沈短與之弱濇。沈小食少嘔吐﹐沈短口淡無味。沈短滑爲酒傷﹐芤見壯紅傷胃。浮弦沈大喜饑﹐洪虛晚熱來去。沈濇弦大﹐所兼有異。兼虛腹脹﹐兼實消食。沈短濇微﹐胃口積疼。沈小濇弦﹐噫气胸否。

右關後候﹐乃脾之使﹐脾司運化四肢血气。其脈浮弦細濇﹐寒傷於脾。浮濇或並其弦﹐惡寒失衛。小濇弱易饑飽﹐沈洪實易消食。沈小虛弦體熱﹐沈短气乏不給。沈濇弦大食泄﹐芤爲痰紅﹐甚則痢崩下血﹐因虛瀉注。兩尺前以候腎﹐腰耳瞳精骨髓。其應浮濇﹐浮弦而濇耳無聞﹐浮短脛淸﹐浮滑而弦腰膝直。沈弦大或兼濇﹐洪虛口漧飲水。沈急沈濇腰疼﹐緩細腰重傷濕。弱短弱濇耳鳴﹐芤見不能久視。

兩尺後之浮位﹐以候下部足胻。應指浮濇或弦﹐兼足淸麻木。浮弦小急或浮緊﹐俱爲膝疼。浮弦滿濇腳气﹐浮短足難運行。右逢浮小短濇﹐肛門痔漏爲急。

左尺後沈候腹﹐下焦小膀前陰。應指沈短沈濇﹐間參弦至﹐遺精白帶﹐老人小水頻頻。妊逢沈濇﹐則爲胎漏。芤爲莖衂﹐弱滑陰疼。至於沈滑沈大﹐或兼弦濇﹐微爲尿赤﹐甚爲小便濁淋。沈細陰囊濕癢﹐小水頻數﹐兼軟偏墜﹐兼之長復經凝。短弱小便後小腹虛疼﹐沈弦濇侵內﹐小腹血瘕。

右尺後沈候腹﹐後陰大府之關。指下沈濇而或兼弦兼大﹐沈洪而健﹐俱爲大便燥難。沈小或兼弦﹐俱爲糞溏。沈弦洪無力﹐溏結相參。沈濇無力﹐虛瀉宜固。沈逢三克﹐瀉因食傷。沈滑洪滑熱利﹐初興宜下。沈短而濇久痢﹐宜補脾鄕。沈短短滑與微俱爲下血﹐長復爲疝﹐弱濇失气亡陽。統屬更僕難盡﹐姑且舉其二三。診家常變之要﹐幸勿視爲迂談﹗

髙陽生脈訣假名

髙陽生﹐五代時人﹐著《脈訣歌括》。托爲王氏叔和﹐而今本雜以潔古《傷寒脈入式歌》﹐又被熊宗立妄注﹐大爲俗學之惑。叔和晉人也﹐自有《脈經》尙復抵牾﹐大段古書﹐難盡信也。脈家書甚多﹐當以《內經》爲主。滑氏《診家樞要》以浮沈遲數滑濇六者爲提綱﹐予補以有力無力二者。丹溪以血气痰火爲病之提綱﹐則脈滑在血分而有餘爲痰﹐凡有形者從之﹔濇在气分而有餘爲火﹐凡無形者從之。浮在表﹐沈在裏。遲爲寒﹐數爲熱。有力爲實﹐無力爲虛。執此提綱﹐脈可得而明矣。

論丹溪脈大必病進說

甫按脈大則病進﹐脈之大者乃邪气之盛也。邪气盛﹐則正气虛可知矣。先是正气虛弱﹐然後邪气得以乘之﹐而恣其盛大之勢。脈爲气血之精華﹐果無邪气相干﹐則自雍容和緩。如蔡西山之所謂意思忻忻﹐難以名狀。今脈之大者﹐謂其大而過於尋常疇昔之時﹐故知其爲邪气所乘也。人𨿽病之未形﹐而邪已形於脈中﹐所以逆知病之必進也。爲治之計﹐當先急則治其標﹐發散邪气﹐隨後調其正气﹐庶幾可矣。丹溪謂內傷者陽所乘﹐外感者邪客經。似以卽病而言﹐非爲未病而進之謂也。又謂脈血之所爲屬陰﹐經曰﹕濁气歸心﹐淫精於脈。《舉要》云﹕脈不自行﹐隨气而至。可見脈亦不可外气而爲言也。王海藏雲﹕君兼臣權﹐尢其曲說。丹溪醫之哲也﹐甫何敢辯﹖姑言之以俟知者。

脈法部位表裏虛實主病提綱

浮以候表﹐沈以候裏。虛則病虛﹐實則邪實。各部所司﹐病宜分治。寸脈候上﹐心肺之位。關脈候中﹐肝脾之地。尺脈候下﹐膀胱腎水﹐大腸小腸﹐皆在於內。

左寸脈候

表虛主病﹐浮而無力。主表虛自汗﹐腠理不固﹐寒气不衛﹐惡寒﹐寒戰惡風。

表實主病﹐浮而有力。主表邪盛﹐頭痛發熱﹐目貲赤濇﹐身疼或口漧。

裏虛主病﹐沈而無力。主裏虛悸怖驚恐﹐惡人聲﹐精神恍惚﹐健忘﹐夜不寐。

裏實主病﹐沈而有力。爲裏實﹐心煩而躁﹐內熱夢遺﹐惡熱口渴﹐顚狂讝語。

左關脈候

表虛主病﹐浮而無力。主表證﹐目視不明﹐目生花。

表實主病﹐浮而有力。表邪證﹐主脇痛腹脹﹐目痛目脹。

裏虛主病﹐沈而無力。主裏虛﹐爲驚恐﹑爲血痺﹑爲多疑﹑爲猶豫。

裏實主病﹐沈而有力。裏邪實﹐主肥气﹐主多怒﹐爲筋急或疝痛。

左尺脈候

表虛主病﹐浮而無力。主表虛﹐爲盜汗﹐爲耳聾﹐膀胱癃﹐小便短。

表實主病﹐浮而有力。表邪實﹐爲淋瀝﹐小便難﹐便赤﹐便濁。

裏虛主病﹐沈而無力。裏虛證﹐爲精冷不固﹐爲足寒﹐爲腰冷﹐腰重。

裏實主病﹐沈而有力。裏實證﹐爲腎气盛陰旺﹐腰痛膝痺﹐疝痛﹐左睪丸偏大。

右寸脈候

表虛主病﹐浮而無力。表虛證﹐自汗惡寒惡風﹐皮膚搔癢﹐背惡寒﹐噴嚏﹐流淸涕。

表實主病﹐浮而有力。表實邪﹐盛﹐爲發熱頭痛﹐頭風眩運。

裏虛主病﹐沈而無力。主裏虛﹐爲气短不續﹐爲寒嗽﹑虛喘﹑吐淸痰。

裏實主病﹐沈而有力。裏邪盛﹐咳嗽有痰積老痰﹐咳吐不出﹐气壅喘甚。

右關脈候

表虛主病﹐浮而無力。主表虛﹐四肢不舉﹐倦怠嗜臥﹐或面目浮腫。

表實主病﹐浮而有力。主表實﹐主腹脹﹑胸膈﹑否滿。

裏虛主病﹐沈而無力。主裏虛胃寒﹐惡食泄瀉﹐惡心嘔吐翻胃。

裏實主病﹐沈而有力。裏邪盛﹐寒積宿食﹐有陳積。

右尺脈候

表虛主病﹐浮而無力。與左同。

表實主病﹐浮而有力。主腸風﹐風痺﹐耳鳴。

裏虛主病﹐沈而無力。主腎虛﹐腰中如帶五千錢﹐腎水不足﹐腰痺不能轉搖。

裏實主病﹐沈而有力。主寒疝痛﹑腰痛﹐或爲痢積。

七情脈

七情之脈﹐內傷五志。喜則脈緩﹐悲短﹐憂濇﹐思結﹐恐沈﹐驚動﹐怒急七脈﹐宜先審而處治。

妊娠脈

妊脈緊滑﹐見於右關﹐或吐傷損﹐他部相參。診之左脈﹐或一部或二部之洪滑﹐六脈相等﹐或尺旺或中衝而悠揚。男女之別﹐須審陰陽﹕右肺盛﹐陰狀多﹐具主弄瓦﹔左尺盛﹐陽狀多﹐俱主弄璋。右關微弱與數﹐胎防有損。胎漏若逢右革﹐必墮堪傷。欲產脈歇止﹐或洪或細。臨生右關弱﹐宜施補湯。

脈證相反

脈證相反﹐醫不可治。春夏浮濇﹐秋冬浮大。老人太過﹐少壯不及。心痛脾疼﹐失血瀉痢。中惡金瘡﹐浮洪俱忌。傷寒熱病﹐腹滿水气。中毒發狂﹐沈細不吉。產後潰癰﹐俱嫌洪實。咳嗽沈伏﹐虛痛搏指。喘急細微﹐痿痺緊急。中病脈緊﹐外病脈濇。汗出脈盛﹐頭痛短濇。虛勞心數﹐風家脾緩。霍亂吐瀉﹐脈微而濇。人瘦脈大﹐有喘形盛﹐脈微短气。更有傷寒﹐陽病而脈逢陰﹔二周寸陷﹐厥利而脈不至。脈微厥冷煩躁﹐脈遲而反消食。

脈證似反

脈證似反非反﹐因之而變無傷。極實而有羸狀﹐寒熱痓脈沈細﹔極虛而有盛候﹐虛脈大而無常。病虛脈細﹐因服寒涼而搏指﹔陰虛出汗﹐誤服參芪而脈彊。傷寒糞祕﹐脈遲胃實宜下﹐痛風兼祕何妨﹖

人脈不應

人脈不應﹐以證參詳﹕人病而無惡證﹐脈和終吉﹔人安而有惡脈﹐病屬膏肓。

各部不勝脈

各部不勝﹐髒屬求之﹕左關浮濇﹐左寸沈微﹐右寸洪數﹐尺中緩遲﹐右關弦急﹐本病非宜。

勝負扶抑脈

槪論不勝﹐春弦濇欺濇弦气等﹐病作秋時。無弦春病﹐無气死推。更有兼其所勝﹐春弦而緩﹐相持气多爲平﹐气少長夏爲病。無弦春病﹐無气可知死期。春弦鉤扶易愈﹐春弦滑抑退遲。勝負扶抑﹐偶舉可知。

平人止脈

平人脈止﹐年支參究。年支三合﹐猶立鼎足。申子辰水﹐土爲之附。巳酉丑金﹐亥卯未木。寅午戌火﹐五行四局。次審年支﹐三合所屬。屬部逢止﹐是髒不足。死於不勝之年﹐月支不勝有五。假如申年腎止﹐子年六月不祿。

眞髒止脈

眞髒止脈﹐斯爲不及。大衍數推﹐死期有異。蓋脈之動﹐五臟之气應之。合乎先天五行生數之序﹐法以水一﹑火二﹑木三﹑金四﹑土五﹐五至爲髒一周﹐十周大衍數備。五十無止﹐髒气俱平﹔五十中止﹐一臟無气。止數有常﹐死期可擬。數止之法﹐從止數起﹐凡五爲周。不及求止當其數而止者﹐所應之髒气衰﹐至於自旺日幹不能自旺而死。

無脈候

無脈之候﹐所因不一。久病無脈﹐气絕者死。暴病無脈﹐气郁可治。傷寒痛風﹐痰積經閉﹐憂驚折傷﹐關格吐利﹐气運不應﹐斯皆勿忌。

南北政脈不應

南北之政﹐先立其年。幹分五運﹐支立司天。土運甲己﹐金運乙庚﹐水運丙辛﹐木運丁壬﹐火運戊癸。土君余臣﹐司天分列﹐六化圖推。少陽之右﹐陽明治之﹔陽明之右﹐太陽治之﹔太陽之右﹐厥陰治之﹔厥陰之右﹐少陰治之﹔少陰之右﹐太陰治之。子午之上﹐少陰治之﹔丑未之上﹐太陰治之﹔寅申之上﹐少陽治之﹔卯酉之上﹐陽明治之﹔辰戌之上﹐太陽治之﹔巳亥之上﹐厥陰治之。當歲年支司天﹐移當中位爲基。南政司天在寸﹐北政司天在尺。南政申己﹐土運諭君﹐位坎面離。少陰司天﹐兩寸不應﹔少陰在泉﹐兩尺不應。三陰在左﹐則左不應﹔三陰在右﹐則右不應。左右尺寸﹐少陰爲定。北政乙庚﹑丙辛﹑丁壬﹑戊癸﹐諭之臣輔﹐位南面北居卑。少陰司天﹐兩尺不應﹔少陰在泉﹐兩寸不應。左右同前之應﹐脈無沈細俱宜。諸脈不應﹐反診較之。

【注經文諸不應﹐反其診則見矣。王注反診謂覆手診之﹐以沈爲浮﹐以大爲細﹐非其理也。】

尺寸反死。

【注歲當陰脈﹐在寸反見於尺﹐尺之陽脈而移於寸。歲當陰脈﹐在尺反見於寸﹐寸之陽脈而移於尺。尺寸相反主死。子午卯酉四年有之。】

陰陽交危。

【注歲當陰脈﹐在左反見於右﹐右之陽脈而移於左。歲當陰脈﹐在右反見於左﹐左之陽脈而移於右。左右相交主死。寅申巳亥辰戌丑未八年有之。】

歌曰﹕南政寸上尺居下﹐北政尺上寸下推。三陰司天不應上﹐在泉於下不應之。太陰須診左寸尺﹐厥陰右手尺寸持。少陰脈兼兩寸尺﹐此理微妙誠難知。

【注南北政脈不應﹐須參看《運气易覽》爲詳明矣。】

六絕脈【其經病其脈絕者死】

衝陽絕﹐死不治。

【注足陽明胃經脈﹐在足大指後陷中﹐有動脈應指是也。】

尺澤絕﹐死不治。

【注手太陰肺經脈﹐在手臂曲紋陷中﹐有動脈應指是也。】

天府絕﹐死不治。

【注手太陰肺經脈﹐在手臂內肩髃下﹐有動脈應指是也。】

太衝絕﹐死不治。

【注足厥陰肝經脈﹐足內大指後二寸﹐動脈應指是也。】

神門絕﹐死不治。

【注手少陰心經脈﹐在手掌內側﹐有動脈應指是也。】

太溪絕﹐死不治。

久病死期候

久病反候﹐春沈夏微﹐秋洪冬浮﹐過時命終。尺脈上不至關﹐陰絕﹐死於春夏﹔寸脈下不至關﹐陽絕﹐死於秋冬。

虛數死期

細數無力﹐虛勞非宜。數而有間﹐月斷死期。獨審盛衰﹐三合相欺。如心獨盛﹐申子辰危。數而無間﹐日斷死期。旬餘之內﹐如月而推。古今圖書集成醫部全錄卷八十六

脈法

醫門法律【淸諭昌】

切脈論

脈者﹐開天辟地﹐生人之總司有常而不間斷者也。是故天有三垣九道﹐而七政並行於其間﹐若運璇璣者﹐天之脈也。地有九州四海﹐而經脈會通於其間﹐若施八索者﹐地之脈也。人有九髒﹑六腑﹑十二經﹑十五絡﹐而營衛充貫於其間﹐若環轉者﹐人之脈也。上古神聖﹐首重切脈。𨿽精微要渺﹐莫不顯傳。然以其精微要渺也﹐後人轉摹轉失﹐竟成不傳之絕學。有志於切脈者﹐必先凝神不分﹐如學射者先學不瞬﹐自爲深造﹐庶乎得心應手﹐通於神明。夫豈一蹴可幾﹖然必下指部位分明﹐盡破紛紜﹐坦然由之無疑﹐乃有豁然貫通之日。否則童而習之﹐白首不得﹐徒以三指一按﹐虛應故事﹐可鄙孰甚﹗且如心與小腸同診﹐肺與大腸同診﹐有識者咸共非之。祗以指授無人﹐未免姑仍其陋。毋亦謂心之脈絡小腸﹐小腸之脈絡心﹐肺之脈絡大腸﹐大腸之脈絡肺﹐較他腑之不相絡者﹐此爲近之耶﹖不知此可以論病機﹐如心移熱於小腸﹐肺移熱於大腸之類﹐不可以定部位也。部位之分﹐當求詳於《素問》而參合於《靈樞》。部位一定﹐胸中茅塞頓開﹐指下精袖畢透﹐何快如之﹗《素問》謂﹕尺內兩旁則季脇也。尺外以候腎﹐尺裏以候腹。中附上﹐左外以候肝﹐內以候膈﹔右外以候胃﹐內以候脾。上附上﹐右外以候肺﹐內以候胸中﹔左外以候心﹐內以候膻中。前以候前﹐後以候後。上竟上者﹐胸喉中事也﹔下竟下者﹐少腹腰股膝脛足中事也。又謂下部之天以候肝﹐地以候胃﹐人以候脾胃之气。中部之天以候肺﹐地以候胸中之气﹐人以候心。上部之天以候頭角之气﹐地以候口齒之气﹐人以候耳目之气。後人誰不讀之﹖祗以六腑茫無所屬﹐不知叔和之《脈經》顯明﹐是以有晉至今﹐幾千年江河不返也。不知尺外以候腎﹐尺裏以候腹二語﹐已詳其義﹐何自昔相傳之誤耶﹖參之《靈樞》面部所主五臟六腑﹐兼統無遺﹐更何疑哉﹖黃帝授雷公察色之訣﹕謂庭者﹐首面也。闕上者﹐咽喉也。闕中者﹐肺也。下極者﹐心也。直下者﹐肝也。肝左者﹐膽也。下者﹐脾也。方上者﹐胃也。中央者﹐大腸也。挾大腸者﹐腎也。當腎者﹐臍也。面王以上者﹐小腸也。面王以下者﹐膀胱子處也。觀面色五臟六腑之應﹐迎香外顴骨下爲大腸之應。面王以上爲小腸之應。面王以下爲膀胱子戶之應。合之尺外以候腎﹐尺裏以候腹中﹐推論其位置﹐一一可得指明之矣。左尺爲天一所生之水﹐水生肝木﹐木生君火﹐君火生右尺相火﹐相火生脾土﹐脾土生肺金﹐五臟定位原不殊。但小腸當候之於右尺﹐以火從火也。大腸當候之於左尺﹐以金從水也。三焦屬火﹐亦候於右腎﹔膀胱屬水﹐亦候於左腎。一尺而水火兩分﹐一臟而四腑兼屬﹐乃天然不易之至道。蓋胸中屬陽﹐腹中屬陰。大腸﹑小腸﹑膀胱﹑三焦所傳渣滓水液濁气皆陰。惟腹中可以位置﹐非若胃爲水谷之海淸气在上﹐膽爲決斷之官靜藏於肝﹐可得位之於中焦也。至於上焦﹐重重膈膜遮蔽﹐淸虛之宇﹐蓮花之髒﹐惟心肺得以居之﹐而諸腑不與焉。所謂膈肓之上﹐中有父母者是也。心爲陽﹐父也。肺爲陰﹐母也。心主血﹐肺主气﹐共營衛於周身﹐非父母而何﹖然心君無爲而治﹐肺爲相傅﹐華蓋而覆於心上﹐以布胸中之气﹐而燮理其陰陽。膻中爲臣使﹐包裹而絡於心下以寄喉舌之司﹐而宣布其政令﹐是心包爲包裹心君之膜﹐而非腑矣。第心火寂然不動﹐動而傳之心包﹐卽合相火﹔設君火不動﹐不過爲相火之虛位而已。三焦之火傳入心包﹐卽爲相火。設三焦之火不上﹐亦不過爲相火之虛位而已。《素問》謂手少陽與心主爲表裏。《靈樞》謂手厥陰之脈出屬心包絡﹐下膈歷絡三焦。手少陽之脈﹐散絡心包﹐合心主。正見心包相火與手少陽相火爲表裏﹐故歷絡於上下而兩相輸應也。心君泰寧﹐則相火安然不動﹐而膻中喜樂出焉﹔心君擾亂﹐則相火翕然從之﹐而百度攺其常焉。心包所主二火之出入﹐關系之重如此。是以亦得分手經之一而可稱爲腑耳。夫豈六腑之外更添一腑哉﹖至若大腸小腸﹐濁陰之最者﹐乃與心肺同列﹐混地獄於天堂﹐安乎不安乎﹖豈有濁气上干﹐三焦交亂﹐尙可稱爲平人乎﹖敢著之爲法﹐一洗從前之陋。

律一條

凡診脈不求明師傳授﹐徒遵往法﹐圖一弋獲﹐以病試手﹐醫之過也。

合色脈論

合色脈之法﹐聖神所首重﹐治病之權輿也。色者目之所見﹐脈者手之所持﹐而合之於非目﹝目原作「脈」﹐據《醫門法律》卷一合色脈論攺。﹞非手之間﹐總以靈心爲質。《內經》云﹕上古使蹴貸季理色脈而通神明﹐合之金木水火土四時八風六合﹐不離其常。是則色脈之要﹐可通神明。直以之下合五行休旺﹐上副四時往來﹐六合之間﹐八風鼓坼﹐不離常候﹐咸可推其變化而前知﹐況人身病機乎﹖又云﹕色之變化﹐以應四時之脈﹐此上帝之所貴以合於神明也。所以遠死而近生﹐是色之變化於精明之間者﹐合之四時之脈﹐辯其臧否﹐蚤已得生死之徵兆﹐故能常遠於死而近於生也。常遠於死而近於生﹐寧不足貴乎﹖其謂善診者察色按脈﹐先別陰陽﹐審淸濁而知部分﹐視喘息聽音聲而知所苦﹐觀權衡規矩﹐按尺寸﹐觀浮沈滑濇而知病所生。是由色脈以參合於視息聽聲﹐相時而求病所生之髙下中外矣。精矣微矣﹗要未可爲中人以下者道也。是以有取於上工﹑中工﹑下工三等。上工十全九﹐中工十全七﹐下工十全六。故云善調尺者不待於寸﹐善調脈者不待於色﹐又根本枝葉之分矣。然必能參合三者而兼行之﹐更爲本末皆得之上工也。合之維何﹖五臟之色在王時見者﹐春蒼﹑夏赤﹑長夏黃﹑秋白﹑冬黑。五臟所主外榮之常﹐白當肺當皮﹐赤當心當脈﹐黃當脾當肉﹐靑當肝當筋﹐黑當腎當骨。五臟之脈﹐春弦﹑夏鉤﹑秋毛﹑冬石﹐彊則爲太過﹐弱則爲不及。四時有胃曰平﹐胃少曰病﹐無胃曰死。有胃而反見所勝之脈﹐甚者今病﹐微者至其所勝之時而病﹐合其色脈而互推之﹐此非顯明易遵者乎﹖仲景亦出方便法門﹐謂寸口脈動者﹐因其王時而動。假令肝色靑而反白﹐非其時色脈見﹐皆當病。蓋兩手太陰經之脈﹐總稱寸口。因其王時而動者﹐肝王色靑﹐其脈之動當微弦﹐設反見白色﹐反得毛脈﹐至其所不勝之時而死矣。惟本王之色脈靑﹐而且弦﹐爲得春令之正。此外不但白色毛脈爲鬼賊﹐卽見赤黃黑之色﹐得鉤代石之脈﹐皆當主病﹐特有輕重之分耳。《內經》言法已詳﹐仲景復以金鍼度之﹐學者可不明哉﹗

律一條

凡治病不合色脈﹐參互考驗﹐得此失彼﹐得偏遺全﹐只名粗工。臨證模糊﹐未具手眼﹐醫之罪也。

診脈要論

浮沈遲數滑濇﹐卽此六者之中而復有大相懸絕之要﹐則人多不能識也。夫浮爲表矣﹐而凡陰虛者﹐脈必浮而無力﹐是浮不可以槪言表﹐可升散乎﹖沈爲裏矣﹐而凡表邪初感之甚者﹐陰寒束於皮毛﹐陽气不能外達﹐則脈必先見沈緊﹐是沈不可以槪言裏﹐可攻內乎﹖遲爲寒矣﹐而傷寒初退﹐餘熱未淸﹐脈多遲滑﹐是遲不可以槪言寒﹐可溫中乎﹖數爲熱矣﹐而凡虛損之候﹐陰陽俱虧﹐气血敗亂者﹐脈必急數﹐愈數者愈虛﹐愈虛者愈數﹐是數不可以槪言熱﹐可寒涼乎﹖微細類虛矣﹐而痛極壅閉者﹐脈多伏匿﹐是伏不可以槪言虛﹐可驟補乎﹖洪弦類實矣﹐而眞陰大虧者﹐必關格倍常﹐是弦不可以槪言實﹐可消伐乎﹖夫如是者﹐是於綱領之中而復有大綱領者存焉。設不能以四診相參﹐而欲孟浪任意﹐則未有不覆人於反掌間者。此脈道之所以難言﹐毫釐不可不辧也。

人迎候陽﹐故一盛在少陽膽與三焦也﹐二盛在太陽膀胱小腸也﹐三盛在陽明胃與大腸也﹐四盛以上者﹐以陽脈盛極而陰無以通﹐故曰格陽。寸口候陰﹐故一盛在厥陰肝與心主也﹐二盛在少陰心與腎也﹐三盛在太陰脾與肺也﹐四盛以上者以陰脈盛極而陽無以交﹐故曰關陰。

十一難曰﹕經言脈不滿五十動而一止﹐一臟無气者﹐何髒也﹖然。人吸者隨陰入﹐呼者因陽出﹐今吸不能至腎至肝而還﹐故知一臟無气者﹐腎气先盡也。然則五臟和者气脈長﹐五臟病者气脈短。觀此一臟無气必先乎腎﹐如下文所謂二髒三髒四髒五臟者﹐當自遠而近﹐以次而短﹐則由腎及肝﹐由肝及脾﹐由脾及心﹐由心及肺。故凡病將危者﹐必气促似喘﹐僅呼吸於胸中數寸之間。蓋眞陰絕於下﹐孤陽浮於上﹐此气短之極也。醫而尙欲平之散之﹐未有不隨撲而滅者。夫人之生死由乎气﹐气之聚散由乎陰﹐而殘喘得以尙延者﹐賴一綫之气未絕耳。此髒气之不可不察也。

景嶽全書【明張介賓】

脈神

脈者﹐血气之神﹐邪正之鑑也。有諸中﹐必形諸外。故血气盛者脈必盛﹐血气衰者脈必衰﹔無病者脈必正﹐有病者脈必乖。矧人之疾病無過表裏寒熱虛實﹐只此六字﹐業已盡之。然六者之中﹐又惟虛實二字爲最要﹐蓋凡以表證﹑裏證﹑寒證﹑熱證﹐無不皆有虛實。旣能知表裏寒熱﹐而復能以虛實二字決之﹐則千病萬病可以一貫矣。且治病之法﹐無逾攻補﹔用攻用補﹐無逾虛實﹔欲察虛實﹐無逾脈息。𨿽脈有二十四名﹐主病各異﹐然一脈能兼諸病﹐一病亦能兼諸脈﹐其中隱微﹐大有元祕﹐正以諸脈中亦皆有虛實之變耳。言脈至此﹐有神存矣。倘不知要﹐而泛焉求迹﹐則毫釐千里﹐必多迷誤。故予特表此義﹐有如洪濤巨浪中﹐則在乎牢執柁桿﹐而病值危難處﹐則在乎專辧虛實。虛實得眞﹐則標本陰陽萬無一失。其或脈有疑似﹐又必兼證兼理﹐以察其孰客孰主﹐孰緩孰急﹐能知本末先後﹐是卽神之至也矣。

部位解

左寸﹐心部也﹐其候在心與心包絡﹐得南方君火之气﹐脾土受生﹐肺金受制﹐其主神明淸濁。

右寸﹐肺部也﹐其候在肺與膻中﹐得西方燥金之气﹐腎水受生﹐肝木受制﹐其主情志善惡。

【注右二部所謂上以候上也﹐故凡頭面﹑咽喉﹑口齒﹑頸項﹑肩背之疾﹐皆候於此。】

左關﹐肝部也﹐其候在肝膽﹐得東方風木之气﹐心火受生﹐脾土受制﹐其主官祿貴賤。

右關﹐脾部也﹐其候在脾胃﹐得中央濕土之气﹐肺金受生﹐腎水受制﹐其主財帛厚薄。

【注右二部居中﹐所以候中焦也。故凡於脇肋腹背之疾﹐皆候於此。】

左尺﹐腎部也﹐其候在腎與膀胱大腸﹐得北方寒水之气﹐肝木受生﹐心火受制﹐其主陰气之壽元。

右尺﹐三焦部也﹐其候在腎與三焦﹑命門﹑小腸﹐得北方天一相火之气﹐脾土受生﹐肺金受制﹐其主陽气之壽元。

【注右二部所謂下以候下也。故凡於腰腹﹑陰道及腳膝之病﹐皆候於此。又按本經曰﹕上竟上者﹐胸喉中事﹔下竟下者﹐少腹腰股膝脛中事。所以脈之形見上者候上﹐下者候下﹐此自然之理也。自王叔和云﹕心與小腸合與左寸﹐肺與大腸合於右寸﹐以致後人遂有左心小腸﹑右肺大腸之說﹐其謬甚矣。夫小腸大腸皆下部之腑﹐自當應於兩尺。然脈之兩尺左爲水位﹐乃眞陰之舍也﹔右爲火位﹐乃元陽之本也。小腸屬火﹐而火居火位﹐故當配於下之右﹔大腸屬金﹐而金水相從﹐故當配於下之左﹐此亦其當然也。但二腸連胃﹐气本一貫﹐故在《內經》亦不言其定處﹐而但曰大腸小腸﹐皆屬於胃﹐是又於胃气中總可察二腸之气也。然凡在下焦臟腑﹐無不各具陰陽。若欲察下部之陽者﹐當總在右尺﹔察下部之陰者﹐當總在左尺﹐則盡其要矣。或問曰﹕何以右尺爲陽而屬火﹖曰﹕尺爲蛇武之鄕﹐而地之剛居西北﹐所以手足之右彊於左﹐是卽左陰右陽之義也。】

正脈十六部

浮脈舉之有餘﹐按之不足。浮脈爲陽﹐凡洪大芤革之屬皆其類也。爲中气虛﹐爲陰不足﹐爲風﹐爲暑﹐爲脹滿﹐爲不食﹐爲表熱﹐爲喘急。浮大爲傷風﹐浮緊爲傷寒﹐浮滑爲宿食﹐浮緩爲濕滯﹐浮芤爲失血﹐浮數爲風熱﹐浮洪爲狂躁。𨿽曰浮爲在表﹐然眞正風寒外感者﹐脈反不浮﹐但其緊數而略兼浮者﹐便是表邪﹐其證必發熱無汗﹐或身有酸疼﹐是其候也。若浮而兼緩﹐則非表邪矣。大郁浮而有力有神者爲陽有餘﹐陽有餘則火必隨之﹐或痰見於中﹐或气壅於上﹐可類推也。若浮而無力空豁者爲陰不足﹐陰不足則水虧之候﹐或血不營心﹐或精不化气﹐中虛可知也。若以此等爲表證﹐則害莫大矣。其有浮大弦硬之極﹐甚至四倍以上者﹐《內經》謂之關格。此非有神之謂﹐乃眞陰虛極而陽亢無根﹐大凶之兆也。凡脈見何部﹐當隨其部而察其證﹐諸脈皆然。

沈脈輕手不見﹐重取乃得。沈脈爲陰﹐凡細小隱伏反關之屬皆其類也。爲陽郁之候﹐爲寒﹐爲水﹐爲气﹐爲郁﹐爲停飲﹐爲癥瘕﹐爲脹實﹐爲厥逆﹐爲洞泄。若沈細﹐爲少气﹑爲寒飲﹑爲胃中冷﹑爲腰腳痛﹑爲痃癖﹔沈遲爲痼冷﹑爲精寒﹔沈滑爲宿食﹑爲伏痰﹔沈伏爲霍亂﹑爲胸腹痛﹔沈數爲內熱﹔沈弦沈緊爲心腹小腸疼痛。沈𨿽屬裏﹐然必察其有力無力﹐以辧虛實。沈而實者多滯多气﹐故曰下手脈沈﹐便知是气﹐气停積滯者宜消宜攻。沈而虛者﹐因陽不達﹐因气不舒﹐陽虛气陷者﹐宜溫宜補。其有寒邪外感﹐陽爲陰蔽﹐脈見沈緊而數﹐及有頭疼身熱等證者﹐正屬表邪﹐不得以沈爲裏也。

遲脈不及四至者皆是也。遲爲陰脈﹐凡代緩結濇之屬﹐皆其相類﹐乃陰盛陽虧之候﹐爲寒爲虛。浮而遲者內气虛﹐沈而遲者表气虛。遲在上則气不化精﹐遲在下則精不化气。气寒則不行﹐血寒則凝滯。若遲兼滑大者﹐多風痰頑痺之候﹔遲兼細小者﹐必眞陽虧弱而然。或陰寒畱蓄於中﹐則爲泄爲痛﹔或元气不榮於表﹐則寒栗拘攣。大都脈來遲慢者﹐總由元气不充﹐不可妄施攻擊。

數脈五至六至以上。凡急疾緊促之屬﹐皆其類也。爲寒熱﹐爲虛勞﹐爲外邪﹐爲癰瘍。滑數洪數者多熱﹐濇數細數者多寒。暴數者多外邪﹐久數者必虛損。數脈有陰有陽﹐今後世相傳皆以數爲熱脈﹐及詳考《內經》則但曰諸急者多寒﹐緩者多熱﹔滑者陽气盛微有熱﹔曰粗大者﹐陰不足陽有餘﹐爲熱中也﹔曰緩而滑者﹐曰熱中。捨此之外﹐則並無以數言熱者。而遲冷數熱之說﹐乃始自《難經》云﹕數則爲熱﹐遲則爲寒。今舉世所宗皆此說也。不知數熱之說﹐大有謬誤。何以見之﹖蓋自余歷驗以來﹐凡見內熱伏火等證﹐脈反不數﹐而惟洪滑有力﹐如經文所言者是也。至於數脈之辯﹐大約有七﹐此義失眞﹐以至相傳遺害者﹐弗勝紀矣。玆列其要者如左﹐諸所未盡﹐可以類推。一﹐外邪有數脈。凡寒邪外感﹐脈必暴見緊數。然初感便數者﹐原未傳經﹐熱自何來﹖所以只宜溫散。卽或傳經日久﹐但其數而滑實﹐方可言熱。若數而無力者﹐到底仍是陰證﹐只宜溫中﹐此外感之數不可盡以爲熱也。若槪用寒涼﹐無不殺人。一﹐虛損有數脈。凡患陽虛而數者﹐脈必數而無力或兼細小而證見虛寒。此則溫之且不暇﹐尙堪作熱治乎﹖又有陰虛之數者﹐脈必數而弦滑﹐𨿽有煩熱諸證﹐亦宜愼用寒涼﹐若但淸火必至脾泄而敗。且凡患虛損者﹐脈無不數。數脈之病﹐惟損最多。愈虛則愈數﹐愈數則愈危。豈數皆熱病乎﹖若以虛數作熱數﹐則萬無不敗者矣。一﹐瘧疾有數脈。凡瘧作之時﹐脈必緊數﹔瘧止之時﹐脈必和緩。豈作卽有火而止則無火乎﹖且火在人身﹐無則無矣﹐有則無止時也﹐能作能止者﹐惟寒邪之進退耳。眞火眞熱﹐則不然也。此瘧疾之數﹐故不可盡以爲熱。一﹐痢疾有數脈。凡痢疾之作﹐率由寒濕內傷﹐脾腎俱損﹐所以脈數。但兼弦濇細弱者﹐總皆虛數﹐非熱數也。悉宜溫補命門﹐百不失一。其有形證多火﹐年力彊壯者﹐方可以熱數論治。然必見洪滑實數之脈﹐方是其證。一﹐癰瘍有數脈。凡脈數身無熱而反惡寒﹐飲食如常者﹐或身有熱而得汗不解者﹐卽癰疽之候也。然瘡瘍之發﹐有陰有陽﹐可攻可補﹐亦不得盡以脈數者爲熱證。一﹐痘疹有數脈。以邪毒未達也﹐達則不數矣。此當以虛實大小分陰陽﹐亦不得以數爲熱脈。一﹐癥癖有數脈。凡脇腹之下有塊如盤者﹐以積滯不行﹐脈必見數。若積久成疳﹐陽明壅滯而致口臭牙疳發熱等證者﹐乃宜淸胃淸火。如無火證而脈見細數者﹐亦不得認以爲熱。一﹐胎孕有數脈。以衝任气阻﹐所以脈數﹐本非火也。此當以彊弱分寒熱﹐不可因其脈數﹐而執以黃芩爲聖藥也。按﹕以上數脈諸證﹐凡邪盛者多數﹐脈虛盛者尢多數脈﹐則其是熱非熱從可知矣。

洪脈大而實也﹐舉按皆有餘。洪脈爲陽﹐凡浮芤實大之屬﹐皆其類也。爲血气燔灼大熱之候。浮洪爲表熱﹐沈洪爲裏熱。爲脹滿﹐爲煩渴﹐爲狂躁﹐爲斑疹﹐爲頭疼面熱﹐爲咽漧喉痛﹐爲口瘡癰腫﹐爲大小便不通﹐爲動血。此陽實陰虛﹐气實血虛之候。若洪大至極﹐甚至四倍以上者﹐是卽陰陽離絕關格之脈也。不可治。

微脈纖細無神﹐柔弱之極﹐是爲陰脈。凡細小虛濡之屬﹐皆其類也。乃血气俱虛之候。爲畏寒﹐爲恐懼﹐爲怯弱﹐爲少气﹐爲中寒﹐爲脹滿﹐爲嘔噦﹐爲泄瀉﹐爲衄崩﹐爲虛汗﹐爲食不化﹐爲腰腹疼痛﹐爲傷精失血﹐爲眩運厥逆。此𨿽气血俱虛﹐尢爲元陽虧損﹐最是陰寒之候。

滑脈往來流利﹐如盤走珠。凡洪大芤實之屬﹐皆其類也。乃气實血壅之候。爲痰逆﹐爲食滯﹐爲嘔吐﹐爲滿悶。滑大滑數爲內熱﹐上爲心肺頭目咽喉之熱﹐下爲小腸膀胱二便之熱。婦人脈滑數而經斷者爲有孕﹐若平人脈滑而和緩﹐此自營衛充實之佳兆。若過於滑大則爲邪熱之病。又凡病虛損者﹐多有弦滑之脈﹐此陰虛然也。瀉痢者﹐亦多弦滑之脈﹐此脾腎受傷也﹐不得通以火論。

濇脈往來艱濇﹐動不流利﹐如雨沾沙﹐如刀刮竹﹐言其象也。濇爲陰脈﹐凡虛細微遲之屬皆其類。爲血气俱虛之候。爲少气﹐爲憂煩﹐爲痺痛﹐爲拘攣﹐爲麻木﹐爲無汗﹐爲脾寒少食﹐爲胃寒多嘔﹐爲二便違和﹐爲四肢厥冷。男子爲傷精﹔女子爲失血﹐爲不孕﹐爲經脈不調。凡脈見濇滯者﹐多由七情不遂﹐營衛耗傷﹐血無以充﹐气無以暢﹐其在上則有上焦之不舒﹐在下則有下焦之不運﹐在表則有筋骨之疲勞﹐在裏則有精神之短少。凡此總屬陽虛﹐諸家言气多血少﹐豈以脈之不利猶有气多者乎﹖

弦脈按之不移﹐硬如弓弦。凡滑大堅搏之屬皆其類也。爲陽中伏陰﹐爲血气不和﹐爲气逆﹐爲邪勝﹐爲肝彊﹐爲脾弱﹐爲寒熱﹐爲痰飲﹐爲宿食﹐爲積聚﹐爲脹滿﹐爲虛勞﹐爲疼痛﹐爲拘急﹐爲瘧痢﹐爲疝痺﹐爲胸脇痛﹐瘡疽。論曰﹕弦洪相搏﹐外緊內熱﹐欲發瘡疽也。弦從木化﹐气通乎肝﹐可以陰﹐亦可以陽﹐但其弦大兼滑者﹐便是陽邪﹐弦緊兼細者便是陰邪。凡臟腑間胃气所及則五臟俱安﹐肝邪所侵則五臟俱病﹐何也﹖蓋木之滋生在水﹐培養在土。若木气過彊﹐則水因食耗﹐土爲克傷。水耗則腎虧﹐土傷則胃損。腎爲精血之本﹐胃爲水谷之本﹐根本受傷﹐生气敗矣﹐所以本不宜彊也。矧人無胃气曰死。故脈見和緩者吉﹐指下弦彊者凶。蓋肝邪與胃气不和﹐緩與弦彊相左﹐弦甚者土必敗。諸病見此﹐總非佳兆。

芤脈浮大中空﹐按如蔥管。芤爲陽脈﹐凡浮豁弦洪之屬皆相類也。爲孤陽亡陰之候。爲失血脫血﹐爲气無所歸﹐爲陽無所附﹐爲陰虛發熱﹐爲頭暈目眩﹐爲驚悸怔忡﹐爲喘息盜汗。芤𨿽陽脈而陽實無根﹐總屬大虛之候。

緊脈急疾有力﹐堅搏抗指﹐有轉索之狀。凡弦數之屬皆相類也。緊脈陰多陽少﹐乃陰邪激搏之候。主爲痛﹐爲寒。緊數在表﹐爲傷寒發熱﹐爲渾身筋骨疼痛﹐爲頭痛項彊﹐爲咳嗽鼻塞﹐爲瘴爲瘧。沈緊在裏﹐爲心脇疼痛﹐爲胸腹脹滿﹐爲中寒逆冷﹐爲吐逆出食﹐爲風癇反張﹐爲痃癖﹐爲瀉痢﹐爲陰疝。在婦人爲气逆經滯﹐在小兒爲驚風抽搐。

緩脈和緩不緊也。緩脈有陰有陽﹐其義有三﹕凡從容和緩﹐浮沈得中者﹐此平人之正脈。若緩而滑大者多實熱﹐如《內經》所言者是也。緩而遲細者多虛寒﹐卽諸家所言者是也。然實熱者必緩大有力﹐多爲煩熱﹐爲口臭﹐爲腹滿﹐爲癰瘍﹐爲二便不利﹔或傷寒溫瘧﹐初愈而餘熱未淸者﹐多有此脈。若虛寒者﹐必緩而遲細﹐爲陽虛﹐爲畏寒﹐爲气怯﹐爲疼痛﹐爲眩暈﹐爲痺弱﹐爲痿厥﹐爲怔忡健忘﹐爲食飲不化﹐爲鶩溏飧泄﹐爲精寒腎冷﹐爲小便頻數﹐女人爲經遲血少﹐爲失血下血。凡諸瘡毒外證﹐及中風產後﹐但得脈緩者﹐皆易愈。

結脈脈來忽止﹐止而復起﹐總謂之結。舊以數來一止爲促﹐促者爲熱爲陽極﹔緩來一止爲結﹐結者爲寒爲陰極。通謂其爲气﹐爲血﹐爲食﹐爲痰﹐爲積聚﹐爲癥瘕﹐爲七情鬱結。浮結爲寒邪在經﹐沈結爲積聚在內﹐此固結促之舊說矣。然以予之驗﹐則促類數也﹐未必熱﹔結類緩也﹐未必寒。但見中止者總是結脈﹐多由血气漸衰﹐精力不繼﹐所以斷而復續﹐續而復斷﹐常見久病者多有之﹐虛勞者多有之﹐或誤用攻擊消伐者亦有之。但緩而結者爲陽虛﹐數而結者爲陰虛。緩者猶可﹐數者更劇。此可以結之微甚﹐察元气之消長﹐最顯最切者也。至如畱滯鬱結等病﹐本亦此脈之證應然﹐必其形彊气實而舉按有力﹐此多因郁滯者也。又有無病而一生脈結者﹐此其素稟之異常﹐無足怪也。捨此之外﹐凡病有不退而漸見脈結者﹐此必气血衰殘﹐首尾不繼之候。速宜培本﹐不得妄認爲畱滯。

伏脈如有如無﹐附骨乃見﹐此陰陽潛伏阻隔閉塞之候。或火閉而伏﹐或寒閉而伏﹐或气閉而伏。爲痛極﹐爲霍亂﹐爲疝瘕﹐爲閉結﹐爲气逆﹐爲食滯﹐爲忿怒﹐爲厥逆水气。凡伏脈之見﹐𨿽與沈微細脫者相類﹐而實有不同也。蓋脈之伏者﹐以其本有如無﹐而一時隱蔽不見耳。此有胸腹痛劇而伏者﹐有气逆於經脈道不通而伏者﹐有偶因气脫不相接續而伏者。然此必暴病暴逆者乃有之﹐調其气而脈自復矣。若此數種之外﹐其有積困延綿﹐脈本細微而漸至隱伏者﹐此是殘燼將絕之兆﹐安得尙有所伏﹖常見庸人診此﹐無論久暫虛實﹐動稱伏脈﹐而破气導痰等劑﹐猶然任意﹐此恐其就道稽遲而復行催牒耳。聞見略具﹐諒不至此。

虛脈正气虛而無力無神也。有陰有陽。浮而無力爲血虛﹐沈而無力爲气虛﹐數而無力爲陰虛﹐遲而無力爲陽虛。𨿽曰微濡遲濇之屬皆爲虛類﹐然而無論諸脈﹐但見指下無神者﹐總是虛脈。《內經》曰﹕按之不鼓﹐諸陽皆然。卽此謂也。故凡洪大無神者﹐卽陰虛也﹔細小無神者﹐卽陽虛也。陰虛則金水虧殘﹐龍雷易熾﹐而五液神魂之病生焉。或盜汗遺精﹐或上下失血﹐或驚忡不寧﹐或咳喘勞熱。陽虛則火土受傷﹐眞气日損﹐而君相化源之病生焉。或頭目昏眩﹐或膈塞脹滿﹐或嘔惡亡陽﹐或瀉痢疼痛。救陰者壯水之主﹐救陽者益火之源。漸長則生﹐漸消則死。虛而不補﹐元气將何以復﹖此實死生之關也。醫不識此﹐尙何望其他焉﹗

實脈邪气實也﹐舉按皆彊﹐鼓動有力。實脈有陰有陽﹐凡弦洪緊滑之屬皆相類也。爲三焦壅滯之候。表邪實者﹐浮大有力﹐以風寒暑濕外感於經﹐爲傷寒瘴瘧﹐爲發熱﹑頭痛﹑鼻塞﹑頭腫﹐爲筋骨肢體酸疼﹑癰毒等證。裏邪實者﹐沈實有力﹐因飲食七情內傷於髒。爲脹滿﹐爲閉結﹐爲癥瘕﹐爲瘀血﹐爲痰飲﹐爲腹痛﹐爲喘嘔咳逆等證。火邪實者﹐洪滑有力﹐爲諸實熱等證。寒邪實者﹐沈弦有力﹐爲諸痛滯等證。凡在气在血﹐脈有兼見者﹐當以類求。然實脈有眞假﹐眞實者易知﹐假實者易誤。故必問其所因而兼察形證﹐必得其神﹐方是髙手。

常變

持脈之道﹐須明常變。凡眾人之脈﹐有素大素小﹑素陰素陽者﹐此其賦自先天﹐各成一局也。邪變之脈﹐有倏緩倏疾﹑乍進乍退者﹐此其病之驟至﹐脈隨气見也。故凡診脈者﹐必須先識髒脈而後可以察病脈﹐先識常脈而後可以察變脈。於常脈中可察人之器局壽夭﹐於變脈中可察人之疾病吉凶。診家大要﹐當先識此。

四診

凡診病之法﹐固莫妙於脈。然有病脈相符者﹐有病脈相左者此中大有元理。故凡值疑似難明處﹐必須用四診之法﹐詳問其病由﹐兼辯其聲色。但於本末先後中正之以理﹐斯得其眞。若不察此﹐而但謂一診可憑﹐信手亂治﹐亦豈知脈證最多眞假﹐見有不確﹐安能無誤﹖且常診者知之猶易﹐初診者決之甚難﹐此四診之所以不可忽也。故《難經》以切居四診之末﹐其意深矣。陶節庵亦曰﹕問病以知其外﹐察脈以知其內﹐全在活法二字﹐乃臨證切脈之要訣也。此義惟汪石山言之最詳﹐並附於後卷。

獨活

脈義之見於諸家者﹐六經有序也﹐髒象有位也﹐三部九候有則也。昭然若此﹐非不旣詳且備矣﹐及臨證用之﹐則猶如望洋莫測﹐其孰爲要津﹐孰爲彼岸﹐予於初年亦嘗爲此所迷者﹐蓋屢屢矣。今而熟察其故﹐乃知臨岐亡羊﹐患在不得其獨耳。玆姑以部位言之﹐則無不曰﹕心﹑肝﹑腎居左之三部﹐肺﹑脾﹑命居右之三部﹐而按部以索髒﹐按髒以索病﹐咸謂病無遁情矣。故索部位者﹐審之寸則似乎病在心肺也﹐審之關則似乎病在肝脾也﹐審之尺又似乎病在兩腎也。旣無無脈之部﹐又無無病之脈﹐而病果安在哉﹖孰是孰非﹐此難言也。再察其病倩﹐則有如頭痛者一證耳﹐病本在上﹐兩寸其應也。若以經髒言之﹐則少陽陽明之痛﹐不應在兩關乎﹖太陽之痛﹐不應在左尺乎﹖上下無分﹐此難言也。又如淋遺一證耳﹐病本在下﹐尺中所主也。若气有不攝﹐病在右寸矣﹔神有不固﹐病在左寸矣。源流無辧﹐此難言也。諸如此類﹐百病皆然。使必欲以部位言﹐則上下相關﹐有不可泥也﹔使必欲以經髒言﹐則承制相移﹐有不可執也。言難盡意﹐繪難盡神﹐無弗然矣。是可見諸家之所臚列者﹐亦不過描摸影響﹐言此失彼﹐而十不得一﹐第覺其愈多愈繁﹐愈繁愈失﹐而迷津愈甚矣。故善爲脈者﹐貴在察神﹐不在察形。察形者形千形萬﹐不得其要﹔察神者惟一惟精﹐獨見其眞也。獨之爲義﹐有部位之獨也﹐有髒气之獨也﹐有脈體之獨也。部位之獨者﹐謂諸部無恙﹐惟此稍乖﹐乖處藏姦﹐此其獨也。髒气之獨者﹐不得以部位爲拘也﹐如諸見洪者皆是心脈﹐諸見弦者皆是肝脈﹐肺之浮﹐脾之緩﹐腎之石﹐五臟之中﹐各有五脈﹐五脈互見﹐獨乖者病﹐乖而彊者卽本髒之有餘﹐乖而弱者卽本髒之不足﹐此髒气之獨也。脈體之獨者﹐如經所云獨小者病﹐獨大者病﹐獨疾者病﹐獨遲者病﹐獨熱者病﹐獨寒者病﹐獨陷下者病﹐此脈體之獨也。總此三者﹐獨義見矣。夫旣謂之獨﹐何以有三﹖而不知三者之獨﹐亦總歸於獨小﹑獨大﹑獨疾﹑獨遲之類﹐但得其一而卽見病之本矣。故經曰﹕得一之精﹐以知死生。又曰知其要者一言而終﹐不知其要則流散無窮﹐正此之謂者。𨿽然﹐獨不易言也﹐亦不難言也。獨之爲徳﹐爲羣疑之主也﹐爲萬象之源也。其體至圓﹐其用至活也。欲得之者﹐猶縱目於泰山之頂﹐則顯者顯﹐隱者隱﹐固若易中有難也﹔猶認鍼於滄海之中﹐則左之左﹐右之右﹐還覺難中有易也。然不有無岐之目﹐無二之心﹐誠不足以因彼之獨﹐而成我之獨也﹐故曰獨不難知也﹐而惟恐知獨者之難其人也。獨自有眞也﹐而又恐僞辯者假借以文其僻也。眞獨者兼善成於獨善﹐僞獨者毒己由於毒人。獨之與毒﹐音𨿽若同而利害則天淵矣。故並及之以識防於此。

上下來去至止

上下來去至止﹐此六字者深得診家之要﹐乃滑伯仁所創言者。第滑氏之說﹐未盡其蘊﹐此中猶有精義﹐余並續而悉之。蓋此六字之中﹐具有三候之法。如初診之先﹐卽當詳審上下。上下之義﹐有升降焉﹐有陰陽焉﹐有髒象焉﹐有補瀉焉。上下昭然﹐則證治條分而經濟自見。此初候之不可不明也。及診治之候﹐卽當詳察來去。來去之義﹐或指下之和气未來﹐形証之乖气未去﹐此進退可別矣。或何者爲邪气漸去﹐何者爲生气漸來﹐此消長有徵矣。來去若明﹐則吉凶可辧而權衡在我﹐此中候之不可不察也。再統初中之全局﹐猶當詳見至止。至止之義﹐卽凡一舉一動﹐當料其勢所必至﹔一聞一見﹐當思其何所底止。知始知終﹐庶乎近神矣﹐此末候之不可不察也。凡此六字之義﹐其眞診家之綱領乎﹖故余續之如此。

胃气解

凡診脈須知胃气。如經曰人以水谷爲本﹐故人絕水谷則死﹐脈無胃气亦死。又曰脈弱以滑﹐是有胃气。又曰邪气來也緊而疾﹐穀气來也徐而和。又曰五味入口藏於胃﹐以養五臟气。是以五臟六腑之气味﹐皆出於胃而變見於气口﹐是可見穀气卽胃气﹐胃气卽元气也。

夫元气之來力和而緩﹐邪气之至力彊而峻。髙陽生曰﹕阿阿軟若春楊柳﹐此是脾家脈四季﹐卽胃气之謂也。故凡診脈者﹐無論浮沈遲數﹐𨿽值諸病疊見﹐而但於邪脈中得兼軟滑徐和之象者﹐便是五臟中俱有胃气﹐病必無害也。何也﹖蓋胃气者﹐正气也。病气者﹐邪气也。夫邪正不兩立﹐一勝則一負。凡邪气勝則正气敗﹐正气至則邪气退矣。若欲察病之進退吉凶者﹐但當以胃气爲主。察之之法﹐如今日尙和緩﹐明日更弦急﹐知邪气之愈進﹐邪愈進則病愈甚矣﹔今日甚弦急﹐明日稍和緩﹐知胃气之漸至﹐胃气至則病漸輕矣。卽如頃刻之間﹐初急後緩者﹐胃气之來也﹔初緩後急者﹐胃气之去也﹐此察邪正進退之法也。至於死生之兆﹐亦惟以胃气爲主。夫胃气中和﹐旺於四季﹐故春脈微弦而和緩﹐夏脈微鉤而和緩﹐秋脈微毛而和緩﹐冬脈微石而和緩﹐此胃气之常﹐卽平人之脈也。若脈無胃气﹐卽名眞髒脈見。眞髒﹐何以當死﹖蓋人有元气出自先天﹐卽天气也﹐爲精神之父﹔人有胃气﹐出乎後天﹐卽地气也﹐爲血气之母。其在後天必本先天爲主持﹐在先天必賴後天爲滋養﹐無所本者死﹐無所養者亦死。何從驗之﹖如但弦﹑但鉤﹑但毛﹑但石之類﹐皆眞髒也﹐此以孤髒之气獨見﹐而胃气不能相及﹐故當死也。且脾胃屬土﹐脈本和緩﹐土惟畏木﹐脈則弦彊。凡脈見弦急者﹐此爲土敗木賊﹐大非佳兆。若弦急之微者﹐尙可救療﹐弦急之甚者﹐胃气其窮矣。

眞辧

據脈法所言﹐凡浮爲在表﹐沈爲在裏﹐數爲多熱﹐遲爲多寒﹐弦彊爲實﹐微細爲虛﹐是固然矣。然疑似中尢有眞辧﹐此其關系非小﹐不可不察也。如浮𨿽屬表﹐而凡陰虛血少﹐中气虧損者﹐必浮而無力﹐是浮不可以槪言表。沈𨿽屬裏﹐而凡表邪初感之深者﹐寒束皮毛﹐脈不能達﹐亦必沈緊﹐是沈不可以槪言裏。數爲熱﹐而眞熱者未必數﹐凡虛損之證﹐陰陽俱困﹐气血張皇﹐虛甚者數必甚﹐是數不可以槪言熱。遲𨿽爲寒﹐凡傷寒初退﹐餘熱未淸﹐脈多遲滑﹐是遲不可以槪言寒。弦彊類實﹐而眞陰胃气大虧﹐及陰陽關格等證﹐脈必滑大而弦健﹐是彊不可以槪言實。微細類虛﹐而凡痛極气閉﹐營衛壅滯不通者﹐脈必伏匿﹐是伏不可以槪言虛。由此推之﹐則不止是也。凡諸脈中皆有疑似﹐皆有眞僞﹐診能及此﹐其必得鳶魚之學者乎﹖不易言也﹗不易言也﹗

從捨辧

凡治病之法﹐有當捨證從脈者﹐有當捨脈從證者﹐何也﹖蓋證有眞假﹐脈亦有眞假。凡見脈證有不相合者﹐則必有一眞一假隱乎其中矣。故有以陽證見陰脈者﹐有以陰證見陽脈者﹐有以虛證見實脈者﹐有以實證見虛脈者。此陰彼陽﹐此虛彼實﹐將何從乎﹖病而遇此﹐最難下手﹐最易差錯﹐不有眞見﹐必致殺人。矧今人只知見在﹐不識隱微﹐凡遇証之實而脈之虛者﹐必直攻其證而忘其脈之眞虛也﹐或遇脈之弦大而証之虛者﹐亦必直攻其脈而忘其証之虛也。其間似虛似實﹐疑本難明﹐當捨當從﹐孰知其要﹖醫有迷途﹐莫此爲甚。余嘗熟察之矣﹕大都證實脈虛者﹐必其證爲假實也﹔脈實證虛者﹐必其脈爲假實也。何以見之﹖如外𨿽煩熱而脈見微弱者﹐必火虛也﹔腹𨿽脹滿而脈見微弱者﹐必胃虛也。虛火虛脹﹐其堪攻乎﹖此宜從脈之虛不從証之實也。其有本無煩熱而脈見洪數者﹐非火邪也﹔本無脹滯而脈見弦彊者﹐非內實也。無熱無脹﹐其堪瀉乎﹖此宜從証之虛﹐不從脈之實也。凡此之類﹐但言假實﹐不言假虛﹐果何意也﹖蓋實有假實﹐虛無假虛。假實者病多變幻﹐此其所以有假也﹔假虛者﹐虧損旣露﹐此其所以無假也。大凡脈證不合者﹐中必有姦﹐必先察其虛以求根本﹐庶乎不誤﹐此誠不易之要道也。

眞實假虛之候﹐非曰必無﹐如寒邪內傷或食停气滯而心腹急痛﹐以致脈道沈伏或促或結一證﹐此以邪閉經絡而然﹐脈𨿽若虛﹐而必有痛脹等證可據者﹐是誠假虛之脈﹐本非虛也。又若四肢厥逆或惡風怯寒而脈見滑數一證﹐此中熱極生寒﹐外𨿽若虛﹐而內有煩熱便結等證可據者﹐是誠假虛之病﹑本非虛也。大抵假虛之證﹐只此二條。若有是實脈而無是實證﹐卽假實脈也﹔有是實證而無是實脈﹐卽假實證也。知假知眞﹐卽知所從捨矣。近見有治傷寒者﹐每以陰脈作伏脈﹐不知伏脈之體𨿽細𨿽微﹐亦必隱隱有力﹐亦必明明有證﹐豈容任意胡猜以艸菅人命哉﹖仁人必不然也。

又有從脈從証之法﹐乃以病有輕重爲言也。如病本輕淺﹐別無危候者﹐但因見在以治其標﹐自無不可﹐此從證也。若病關髒气﹐稍見疑難﹐則必須詳辧虛實﹐憑脈下藥﹐方爲切當。所以輕者從證十惟一二﹐重者從脈十當八九﹐此脈之關系非淺也。𨿽曰脈有眞假﹐而實由人見之不眞耳﹐脈亦何從假哉﹗

逆順

凡內出不足之證﹐忌見陽脈﹐如浮洪緊數之類是也。外入有餘之病﹐忌見陰脈﹐如沈細微弱之類是也。如此之脈﹐最不易治。

凡有餘之病﹐脈宜有力有神﹐如微濇細弱而不應手者﹐逆之兆也。凡不足之病﹐脈宜和緩柔軟﹐若洪大搏擊者﹐亦爲逆也。

凡暴病﹐脈來浮洪數實者爲順﹔久病﹐脈來微緩軟弱者爲順。若新病而沈微細弱﹐久病而浮洪數實者﹐皆爲逆也。凡脈證貴乎相合﹐設若證有餘而脈不足﹐脈有餘而證不足﹐輕者亦必延綿﹐重者卽危亡之兆。經曰﹕脈小以濇﹐謂之久病﹔脈浮而滑﹐謂之新病。故有餘之病﹐忌見陰脈﹔不足之病﹐忌見陽脈。久病忌見數脈﹐新暴之病而見形脫脈脫者死。

凡元气虛敗之證﹐脈有微極欲絕者﹐若用回陽救本等藥﹐脈气徐徐漸出漸復者﹐乃爲佳兆﹔若陡然暴出忽如復元者﹐此假復也。必於周日之後復脫如故﹐是必不治之證。若全無漸復生意者﹐自不必治。若各部皆脫而惟胃脈獨存者﹐猶可冀其萬一。

脈要歌【從《權輿》攺正】

脈有三部﹐部有三候﹐逐部先尋﹐次宜總究。左寸心經火位﹐脈宜流利洪彊。左關肝膽﹐弦而且長﹔尺部膀胱﹐沈靜彌良。右寸肺金之主﹐輕浮充暢爲宗﹔脾胃居於關部﹐和緩胃气常充﹔右尺三焦連命﹐沈滑而實則隆。四時相代﹐脈壯靡同。秋微毛而冬石﹐春則弦而夏洪。滑而微浮者肺恙﹐弦中兼細者脾殃。心病則血衰脈小﹐肝證則脈弦且長。大而兼緊﹐腎疾奚康﹖寸口多弦﹐頭面何曾舒泰﹖關前若緊﹐胸中定是癥殃。急則風上攻而頭痛﹐緩則皮頑痺而不昌。微是厥逆之陰﹐數爲虧損之陽。滑則痰涎而胸膈气壅﹐濇緣血少而背膊疼傷。沈是背心之气﹐洪乃胸脇之妨。若夫關中緩則飲食必少﹐滑實胃火煎熬。小弱胃寒逆冷﹐細微食少膨脹。衛之虛者濇候﹐气之滯者沈當。左關微濇兮血少﹐右關弦急兮過勞。洪實者血結之瘀﹐遲緊者脾冷之殃。至如尺內洪大﹐則陰虛可憑﹔或微或濇﹐便濁遺精。弦者腹痛﹐伏者食停。滑兮小腹急脹﹐婦則病在月經﹔濇兮嘔逆番胃﹐弦彊陰疝血崩。緊兮小腹作痛﹐沈微必主腰疼。緊促形於寸﹐此气滿於心胸﹔緊弦見於關﹐斯痛攻乎腹脇。兩寸滑數兮嘔逆上奔﹐兩關滑數兮蛔虫內嚙。心胸畱飲﹐寸口沈潛。臍腹成癥﹐關中促結。左關弦緊兮﹐緣筋脈之拘攣﹔右關沈滑兮﹐因食積之作孽。

脈有浮沈遲數﹐診有提綱大端。浮而無力爲虛﹐有力爲邪所搏。浮大傷風兮﹐浮緊傷寒。浮數虛熱兮﹐浮緩風涎。沈緩滑大兮多熱﹐沈遲緊細兮多寒。沈健須知積滯﹐沈弦气病淹淹。沈遲有力﹐疼痛使然。遲弦數弦兮﹐瘧寒瘧熱之辧﹔遲滑洪滑兮﹐胃冷胃溫之愆。數而有痛﹐恐發瘡瘍﹐若兼洪滑﹐熱甚宜涼﹐陰數陰虛必發熱﹐陽數陽彊多汗黃。

脈有七情之傷﹐而爲九气之列。怒傷於肝者﹐其脈促而气上衝﹔驚傷於膽者﹐其气亂而脈動掣。過於喜者傷於心﹐故脈散而气緩﹔過於思者傷於脾﹐故脈短而气結。憂傷於肺兮﹐脈必濇而气沈﹔恐傷於腎兮﹐脈當沈而气怯。若脈促而人气消﹐因悲傷而心系挈。傷於寒者脈遲﹐其爲人也气收﹔傷於熱者脈數﹐其爲人也气泄。

脈體須明﹐脈證須徹。浮爲虛而表顯﹐沈乃實而裏決。滑是多痰﹐芤因失血。濡散總因虛而冷汗﹐弦緊其爲寒而痛切。洪則躁煩﹐遲爲冷別。緩則風而頑木﹐實則脹而祕結。濇兮血少而寒﹐長兮癇而又熱。短小元陽必病﹐堅彊患乎滿急。伏因痛痺伏藏﹐細弱眞元內傷。結促惟虛斷續﹐代云變易不常。緊急或緣瀉痢﹐緊弦癥痞相妨。數則心煩﹐大則病進。上盛則气髙﹐下盛則气脹。大是血虛之候﹐細爲气少之恙。浮洪則外證推測﹐沈弦爲內疾斟量。陽芤兮吐衂立至﹐陰芤兮下血須防。盛滑則外疼可別﹐實緊則內痛多傷。弱小濇弦爲久病﹐滑浮數疾是新殃。沈而弦緊﹐痃癖內痛﹔脈來緩滑﹐胃熱宜涼。長而滑大者酒病﹐浮而緩豁者濕傷。堅而疾者爲癲﹐遲而伏者必厥。洪大而疾則發狂﹐緊滑而細爲嘔噦。脈洪而疾兮因熱結以成癰﹐脈微而濇兮必崩中而脫血。陰陽皆濇數﹐知溲屎之艱難﹔尺寸俱虛微﹐曉精血之耗竭。

脈見危機者死﹐只因指下無神。不問何候﹐有力爲神。按之則隱﹐可見無根。蓋元气之來﹐力和而緩﹔邪气之至﹐力彊而峻。彈石硬來卽去﹐解索散亂無緒。屋漏半日而落﹐雀啄三五而住。魚翔似有如無﹐蝦遊進退難遇。更有鬼賊﹐𨿽如平類﹔土敗於木﹐眞弦可畏。是亦危機﹐因無胃气。諸逢此者﹐見幾當避。

宜忌歌

傷寒病熱兮洪大易治﹐而沈細難醫。傷風咳嗽兮浮濡可攻﹐而沈牢當避。腫脹宜浮大﹐顚狂忌虛細。下血下痢兮浮洪可惡﹐消渴消中兮實大者利。霍亂喜浮大而畏微遲﹐頭疼愛浮滑而嫌短濇。腸澼髒毒兮不怕沈微﹐風痺足痿兮偏嫌數急。身體中風﹐緩滑則生﹔腹心作痛﹐沈細則良。喘急浮洪者危﹐欬血沈弱者康。脈細軟而不弦洪﹐知不死於中惡﹔脈微小而不數急﹐料無憂於金瘡。吐血鼻衂兮吾不喜其實大﹐跌撲損傷兮吾則畏其堅彊。痢疾身熱而脈洪﹐其災可惡﹔濕病體煩而脈細﹐此患難當。水瀉脈大者可怪﹐亡血脈實者不祥。病在中兮脈虛爲害﹐病在外兮脈濇爲殃。

傷寒論脈

傷寒之邪實無定體﹐或入陽經气分﹐則太陽爲首﹔或入陰經精分﹐則少陰爲先。其脈以浮緊而有力無力﹐可知表之虛實﹔沈緊而有力無力﹐可知裏之虛實﹔中而有力無力﹐可知陰陽之凶吉。診之之法﹐當問證以知其外﹐察脈以知其內。先病爲本﹐後病爲標。能參合脈證而知緩急先後者﹐乃爲上工。

診法曰﹕浮脈爲在表﹐故凡脈見浮緊而數者﹐卽表邪也。再加以頭項痛腰脊彊等證﹐此卽太陽經病。當求本經輕重而解散之。

脈見洪長有力﹐而外兼陽明證者﹐卽陽明在經之邪也。宜求本經之寒熱以散之。

脈見弦數而兼少陽之證者﹐卽少陽經半表半里之病。宜和解而散之。

沈脈爲在裏﹐病屬三陰﹐詳六經證辧中。但沈數有力﹐是卽熱邪傳裏也。若表證深入而內見大滿大實﹐陽邪熱結等證﹐治當從下也。

沈緊無力﹐而外無大熱﹐內無煩渴等病﹐此陰證也。若或畏寒厥冷﹐及嘔吐腹痛瀉痢者﹐此卽陰寒直中﹐治宜溫中也。

脈大者爲病進﹐大因邪气盛﹐病日甚也。脈漸緩者爲邪退﹐緩則胃气至﹐病將愈也。此以大爲病進﹐固其然也﹐然亦有宜大不宜大者﹐又當詳辧。如脈體本大而再加洪數﹐此則病進之脈不可當也。如脈體本小﹐因服藥後而漸見滑大有力者﹐此自陰轉陽﹐必將汗解乃爲吉兆。蓋脈至不鼓者﹐由气虛而然﹐無陽豈能作汗也﹖論汗條中有按﹐當並閱之。

按浮爲在表﹐沈爲在裏﹐此古今相傳之法也。然沈脈亦有表證﹐此陰實陽虛寒勝者然也﹔浮脈亦有裏證﹐此陽實陰虛水虧者然也。故凡欲察表邪者﹐不宜單據浮沈﹐只當以緊數與否爲辧﹐方爲的確。蓋寒邪在表﹐脈皆緊數﹐緊數甚者邪亦甚﹐緊數微者邪亦微。緊數浮洪有力者邪在陽分﹐卽陽證也﹔緊數浮洪無力者邪在陰分﹐卽陰證也。以緊數之脈而兼見表證者﹐其爲外感無疑﹐卽當治從解散。然內傷之脈亦有緊數者﹐但內傷之緊其來有漸﹐外感之緊發於陡然﹐以此辧之﹐最爲切當。其有似緊非緊﹐但較之平昔稍見滑疾而不甚者﹐亦有外感之證﹐此其邪之輕者。或以初感而未甚者﹐亦多見此脈﹐是又不可不兼證而察之也。若其和緩而全無緊疾之意﹐則脈𨿽浮大﹐自非外邪之證。

按陶節庵曰﹕夫脈浮當汗﹐脈沈當下﹐固其宜也。然其脈𨿽浮﹐亦有可下者﹐謂邪熱入腑大便難也。設使大便不難豈敢下乎﹖其脈𨿽沈﹐亦有可汗者﹐謂少陰病身有熱也。設使身不發熱﹐豈敢汗乎﹖若此之說﹐可見沈有表而浮亦有裏也。

矯世惑脈辧

夫脈者本乎營與衛也﹐而營行脈之中﹐衛行脈之外。苟臟腑和平﹐營衛調暢﹐則脈無形狀之可議矣。或者六淫外襲﹐七情內傷﹐則臟腑不和﹐營衛乖謬﹐而二十四脈之名狀﹐層出而疊見矣。是故風寒暑濕燥火﹐此六淫也。外傷六淫之脈﹐則浮爲風﹐緊爲寒﹐虛爲暑﹐細爲濕﹐數爲燥﹐洪爲火﹐此皆可以脈而別其外感之邪也。喜怒憂思悲恐驚者﹐此七情也。內傷七情之脈﹐喜則傷心而脈緩﹐怒則傷肝而脈急﹐恐則傷腎而脈沈﹐悲則气消而脈短﹐驚則气亂而脈動﹐此皆可以脈而辧其內傷之病也。然此特舉其常﹐而以脈病相應者爲言也。若論其變則有脈不應病﹐病不應脈﹐變出百端﹐而難一一盡憑乎脈者矣。試舉一二言之﹕如張仲景云﹕脈浮大﹐邪在表﹐可汗。若脈浮大心下有熱屬髒者﹐攻之﹐不令發汗。此又非浮爲表邪可汗之脈也。又云﹕促脈爲陽盛﹐宜用葛根黃芩黃連湯。若脈促厥冷爲虛脫﹐非灸非溫不可﹐此又非促爲陽盛之脈也。又曰﹕遲脈爲寒﹐沈脈爲裏。若陽明脈遲也惡寒﹐身體濈濈汗出﹐則用大承气。此又非諸遲爲寒之脈矣。少陰病始得之反發熱而脈沈﹐宜麻黃細辛湯汗之﹐此又非沈爲在裏之脈矣。凡此皆脈難盡憑之明驗也。若只憑脈而不問證﹐未免以寒爲熱﹐以表爲裏﹐以陰爲陽﹐顚倒錯亂﹐而夭人壽者多矣。是以古人治病不專於脈而必兼於審證﹐良有以也。柰何世人不明乎此﹐往往有病﹐諱而不言﹐惟以診脈而試醫之能否。診之而所言偶中﹐便視爲良醫﹐而傾心付托﹐其於病之根源一無所告﹐藥之宜否﹐亦無所審﹐惟束手聽命於醫﹐因循遂至於死﹐尙亦不悟﹐深可悲矣﹗彼庸俗之人﹐素不嗜學﹐固無足怪。柰近世士大夫家﹐亦未免狃於此習﹐是又大可笑也﹗夫定靜安慮﹐格物致知﹐乃《大學》首章第一義。而慮者﹐謂慮事精詳﹔格物者﹐謂窮致事物之理﹔致知者﹐謂推及吾之所知。凡此數事﹐學者必嘗究心於此矣。先正又言爲人子者﹐不可不知醫。病臥於牀﹐委之庸醫﹐比之不慈不孝。夫望聞問切﹐醫家大節目也。苟於臨病之際﹐惟以切而知之爲能﹐其餘三事﹐一切置而不講﹐豈得謂知醫乎﹖豈得爲處事精詳乎﹖豈得爲窮致事物之理而推極吾之所知乎﹖且醫之良亦不專於善診一節﹐凡動靜有常﹐舉止不妄﹐存心忠厚﹐發言純篤﹐察病詳審﹐處方精專﹐兼此數者﹐庶可謂之良矣。𨿽據脈言證﹐或有少差﹐然一脈所主非一病﹐故所言未必盡中也。若以此而遂棄之﹐所謂以二卵而棄幹城之將﹐烏可與智者道哉﹖姑以浮脈言之﹐《脈經》云﹕浮爲風﹑爲虛﹑爲气﹑爲嘔﹑爲厥﹑爲痞﹑爲脹﹑爲滿不食﹑爲熱﹑爲內結等類﹐所主不下數十餘病。假使診得浮脈﹐彼將斷其爲何病耶﹖苟不兼之以望聞問而欲的知其爲何病﹐吾謂戛戛乎其難矣。古人以切居望聞問之後﹐則於望聞問之間﹐已得其病情矣。不過再診其脈﹐看病應與不應也。若脈與病應﹐則吉而易醫﹔脈與病反﹐則凶而難治。以脈參病﹐意蓋如此﹐曷以診脈知病爲貴哉﹖夫《脈經》一書﹐拳拳示人以診法﹐而開卷入首﹐便言觀形察色﹐彼此參伍以決死生﹐可見望聞問切﹐醫之不可缺一也。噫﹗世稱善脈﹐莫過叔和﹐尙有待於彼此參伍﹐況下於叔和者乎﹖故專以切脈言病﹐必不能不致於誤也﹐安得爲醫之良﹗抑不特此﹐世人又有以太素脈而言人貴賤窮通者﹐此又妄之甚也。予嘗考其義矣。夫太者始也﹐初也﹐如太極﹑太乙之太﹔素者質也﹐本也﹐如繪事後素之素。此蓋言始初本質之脈也。此果何脈耶﹖則必指元气而言也。東垣曰﹕元气者﹐胃气之別名。胃气之脈﹐蔡西山所謂不長不短﹐不疏不數﹐不大不小﹐應手中和﹐意思欣欣難以名狀者是也。無病之人﹐皆得此脈。以此脈而察人之有病無病則可﹐以此脈而察人之富貴貧賤則不可。何也﹖胃气之脈難以形容﹐莫能名狀﹐將何以爲貴賤窮通之診乎﹖竊觀其書﹐名𨿽《太素》﹐而其中論述略無一言及於太素之義﹐所作歌括﹐率多俚語﹐全無理趣。原其初意﹐不過托此以爲僥利之媒。後世不察﹐遂相傳習﹐莫有能辧其非者。又或爲之語曰﹕太素云者﹐指貴賤窮通稟於有生之初而言也。然脈可以察而知之﹐非謂脈名太素也。予曰固也﹐然則太素之所診者﹐必不出於二十四脈之外矣。夫二十四脈﹐皆主病言﹐一脈見則主一病﹐貧賤富貴何從而察之哉﹖假如浮脈﹐其診爲風﹐使太素家診之﹐將言其爲風耶﹖抑言其爲貴賤窮通耶﹖二者不可得兼。若言其爲風﹐則其所知亦不過病也。若遺其病﹐而言其爲貴賤窮通﹐則是近而病諸身者尙不能知﹐安得謂之太素﹗則遠而違諸身者﹐必不能知之也。蓋貴賤窮通﹐身外之事﹐與身之气血了不相干﹐安得以脈而知之乎﹖況脈之變見無常﹐而天之寒暑不一﹐故四時各異其脈﹐必不能久而不變﹐是以今日診得是脈﹐明日診之而或非﹐春間診得是脈﹐至夏按之而或否﹐彼太素者以片時之尋按﹐而斷一生之休咎﹐殆必無是理。然縱使億則屢中﹐亦是捕風捉影﹐仿佛形容﹐安有一定之見哉﹗噫﹐以脈察病﹐尙不知病之的﹐而猶待乎望聞問﹐況能知其他乎﹖且脈兆於岐黃﹐演於秦越﹐而詳於叔和。徧考《素》《難》《脈經》﹐並無一字言及此者﹐非隱之也﹐殆有必不可誣者耳。巢氏曰﹕太素者善於相法﹐特假太素以神其術耳。誠哉言也﹗足以破天下後世之惑矣。又有善伺察者﹐以言餂人陰得其實﹐故於診按之際﹐肆言而爲欺妄﹐是又下此一等﹐無足論也。𨿽然﹐人稟天地之气以生﹐不能無淸濁純駁之殊﹐稟之淸者血气淸﹐而脈來亦淸﹐淸則脈形圓淨﹐至數分明。吾診乎此﹐但知其主富貴而已。若曰何年登科﹐何年升授﹐何年招財﹐何年得子﹐吾皆不得而知矣。稟之濁者血气濁﹐而脈來亦濁﹐濁則脈形不淸﹐至數混亂。吾診乎此﹐但知其主貧賤而已。若曰某時招悔﹐某時破財﹐某時損妻﹐某時克子﹐吾亦莫得而知矣。又有形濁而脈淸者﹐此謂濁中之淸﹐質淸而脈濁者﹐此謂淸中之濁。又有形不甚淸﹐脈不甚濁﹐但浮沈各得其位﹐大小不失其等﹐亦主平穩而無大得喪也。其他言有所未盡﹐義有所未備﹐學者可以類推。是則吾之所謂知人者﹐一本於理而已矣﹐豈敢妄爲之說以欺人哉﹖噫﹐予所以著爲是論者﹐蓋以世之有言太素脈者靡不翕然稱美﹐不惟不能以理析﹐又從而延譽於人﹐縱使其言有謬﹐又必陰與之委曲影射﹐此所謂誤己而誤人者也。果何益之有哉﹗又有迎醫服藥者不惟不先言其所苦﹐甚至再三詢叩﹐終於默默。至有隱疾而困醫者﹐醫固爲其所困﹐不思身亦爲醫所困矣。此皆世之通患﹐人所共有﹐故予不得不詳論之﹐以致夫叮嚀之意﹐俾聾瞽者或有所開發焉。孟子曰﹕予豈好辯哉﹖予不得已也﹗

吳昆論《太素》可采之句

《太素》之說﹐固爲不經﹐然其間亦有可采者。如曰脈形圓淨﹐至數分明﹐謂之淸﹔脈形散濇﹐至數模糊﹐謂之濁。質淸脈淸﹐富貴而多喜﹔質濁脈濁﹐貧賤而多憂。質淸脈濁﹐此爲淸中之濁﹐外富貴而內貧賤﹐失意處多得意處少也﹔質濁脈淸﹐此爲濁中之淸﹐外貧賤而內富貴﹐得意處多失意處少也。若淸不甚淸﹐濁不甚濁﹐其得失相半而無大得喪也。富貴而壽﹐脈淸而長﹔貧賤而夭﹐脈濁而促。淸而促者富貴而夭﹐濁而長者貧賤而壽﹐此皆《太素》可采之句也。然亦不能外乎《風鑑》﹐故業《太素》者﹐不必師《太素》﹐但師《風鑑》《風鑑》精而《太素》之說自神矣。至其甚者﹐索隱行怪﹐無所不至﹐是又巫家之教耳。孔子曰﹕攻乎異端﹐斯害也已﹐正士豈爲之哉﹗

述古

經曰﹕人迎盛堅者傷於寒﹐气口堅盛者傷於食。此本以陽明太陰之脈﹐分言表裏。而王叔和以左爲人迎﹐右爲气口﹐因致後人每以左脈辧外感﹐右脈辧內傷﹐豈左無內傷而右無外感乎﹖謬甚謬甚﹗

詳《內經》三部九候篇﹐獨小獨大等獨字﹐卽醫中精一之義﹐診家綱領﹐莫切於此。今見諸家言脈﹐悉以六部浮沈鑿分虛實﹐顧不知病本何在﹐旣無獨見﹐焉得確眞﹗故寶命全形論曰﹕眾脈不見﹐眾凶弗聞﹐外內相得﹐無以形先。是誠察病之祕旨﹐必知此義﹐方可言診。

按玉機眞髒篇病在中在外﹐中外二字乃指邪正爲言也。蓋邪气來於外﹐元气見於中。邪气之來皆有餘﹐故太過﹐則病在外﹔元气之傷惟不足﹐故不及﹐則病在中也。又凡脾家有病﹐必有形見﹐故惡者可見。若其無病﹐則陰行灌濡﹐五臟攸賴﹐而莫知其然。故善者不可得見﹐是卽所謂胃气也。

詳代脈之義﹐本以更代爲言。如宣明五气篇曰﹕脾脈代者﹐謂胃气隨時而更。此四時之代也。根結篇曰﹕五十動而不一代者﹐謂五臟受气之盛衰。此至數之代也。平人气象篇曰但代無胃曰死者﹐謂代無眞髒不死也。由此觀之﹐則凡見忽大忽小﹑乍遲乍數﹐倏而更變不常者﹐均謂之代。自王叔和云﹕代脈來數中止﹐不能自還﹐脈代者死。自後以此相傳﹐遂失代之眞義。

凡肝脈但弦﹐腎脈但石﹐名爲眞髒者﹐以其無胃气也。若肝當弦而不弦﹐腎當石而不石﹐總由穀气不至﹐亦以其無胃气也。此舉肝腎而言﹐則五臟皆然。

按邪气臟腑病形篇曰﹕濇者多血少气微有寒。多血二字﹐乃傳寫之誤也。觀本篇下文曰﹕刺濇者無令其血出。其爲少血可知。仲景曰﹕濇者營气不足﹐是亦少血之謂。

詳五色篇論人迎气口﹐蓋人迎本足陽明之經﹐脈在結喉兩旁﹔气口乃手太陰之經﹐脈在兩手寸口。人迎爲腑脈﹐所以候表﹔气口爲髒脈﹐所以候裏。故曰气口獨爲五臟主﹐此《內經》之旨也。所以後世但診气口不診人迎。蓋以脈气流經﹐經气歸於肺﹐而肺朝百脈﹐故寸口爲脈之大會﹐可決死生﹐而凡在表在裏之病﹐但於寸口諸部皆可察也。自王叔和誤以左手爲人迎﹐右手爲气口﹐且云左以候表﹐右以候裏﹐豈左無裏而右無表乎﹖訛傳至今﹐其誤甚矣。

按至眞要大論云﹕脈至而從者﹐如陽證見陽脈﹐陰證見陰脈﹐是皆謂之從也。若陽證𨿽見陽脈﹐但按之不鼓﹐而指下無力﹐則脈𨿽浮大﹐便非眞陽之候﹐不可誤認爲陽證。凡諸脈之似陽非陽者﹐皆然也。或陰證𨿽見陰脈﹐但按之鼓甚而盛者﹐亦不得認爲陰證。

按玉機眞髒論篇之義﹐如前篇言病在中脈虛者爲難治﹐後篇言病在中脈實堅者爲難治﹔前言病在外脈濇堅者爲難治﹐後言病在外脈不實堅者爲難治。前後若乎相反﹐何也﹖蓋實邪在中者﹐脈不宜虛﹐虛邪在中者﹐脈不宜實也。陽邪在表者﹐宜滑而軟﹐不宜濇而堅﹔外邪方盛者﹐宜實而大﹐不宜虛而小也。此中各有精義或者以其爲誤﹐是不達耳。

按胃气卽人之陽气﹐陽气衰則胃气弱﹐陽气敗則胃气絕﹐此卽死生之大本也。所謂凡陽有五者﹐卽五臟之陽也。五臟之气﹐必互相灌濡﹐故五臟之中必各兼五气﹐所謂二十五陽也。是可見無往而非陽气﹐亦無往而非胃气。無胃气﹐卽眞髒獨見也﹐故曰死。

身經通考【淸李瀠】

看脈之時

平旦陰气未動﹐陽气未散﹐飲食未進﹐經脈未盛﹐絡脈調勻﹐气血未亂﹐故可觀五臟有餘不足﹐六腑彊弱﹐形之衰盛﹐以此參伍﹐決死生之分。夫脈者血之府也﹐長則气治﹐短則气病﹐數則煩心﹐大則病進﹐上盛則气髙﹐下盛則气脹﹐代則气衰﹐細則气少﹐濇則心痛﹐渾渾革至如湧泉﹐病進而色獘綿綿﹐其去如弦絕死。是以人醉莫與診視﹐自醉莫診視他人。或乘車走馬﹐必待寧息﹐方與診視。終不及平旦爲佳也。

六气分合六部圖說

以平治之紀爲例﹐若太過之紀﹐其气未至而至﹐從節前十三日爲度。不及之紀﹐其气至而未至﹐從節後十三日爲度。太過之歲﹐從左尺浮分起﹐立春﹔不及之歲﹐從左關中分起﹐立春。依次而推之﹐此六气至理。如左關脈獨弦大﹐已知雨水後驚蟄邊有風熱之證﹐蓋弦主風﹑大主熱也。如右尺沈分脈獨緩滯而實大﹐已知芒種後夏至邊有濕熱之病﹐蓋緩滯主濕實大主熱也。若緩滯虛大﹐乃濕熱相火爲患。蓋緩滯爲濕﹐而虛大爲相火也。

內經之脈

以《內經》九候考之﹐人身分三才之部﹕上部天﹐兩額之動脈﹔上部地﹐兩頰之動脈﹔上部人﹐耳前之動脈。中部天﹐手太陰也﹔中部地﹐手陽明也﹔中部人﹐手少陰也。下部天﹐足厥陰也﹔下部地﹐足少陰也﹔下部人﹐足太陰也。上部天以候頭角之气﹐地以候口齒之气﹐人以候耳目之气﹔中部天以候肺﹐地以候胸中之气﹐人以候心﹔下部天以候肝﹐地以候腎﹐人以候脾胃之气。江州王九達云﹕上部天以候頭角﹐脈在額兩旁瞳子髎﹑聽會等處﹐足少陽膽經脈气所行也﹔地以候口齒﹐脈在鼻孔下兩旁﹐近於巨髎之分﹐足陽明胃經脈气所行也﹔人以候耳目﹐脈在耳前陷中絲竹空﹑和髎等處﹐手少陽三焦經脈气所行也。中部天﹐手太陰肺經﹐脈在掌後寸口中﹐是名經渠﹐卽手太陰肺經脈气所行也﹔地﹐手陽明大腸經﹐脈在手大指次指岐骨間﹐合谷之分﹐卽手陽明大腸經脈气所行也﹔人﹐手少陰心經﹐脈在掌後銳骨之端﹐神門之分﹐卽手少陰心經脈气所行也。下部天﹐足厥陰肝經﹐脈在气沖下三寸五釐之分﹐女子取太衝﹐在足大指本節後二寸陷中﹐卽足厥陰肝經脈气所行也﹔地﹐足少陰腎經﹐脈在足內踝後跟骨上陷中太溪之分﹐卽足少陰腎經脈气所行也﹔人﹐足太陰脾經﹐脈在魚腹上越兩筋之間箕門之分﹐卽足太陰脾經脈气所行也。三而三之﹐謂之九候。上古診法精詳﹐故兼取十二經動脈﹔後世診法簡約﹐故獨取寸口。《內經》云﹕气口成寸﹐以決死生。气口旣可以決死生﹐則余經之動脈可以弗診矣。況女子取太衝﹐如何可行﹖此今古之異也。

從證不從脈

凡病有從證而不從脈者。如久病無脈﹐是气將絕也﹐主必死。若不系久病﹐或暴病無脈﹐或傷寒痛風﹐或痰積經閉﹐或憂驚折傷﹐或气運不應﹐一時無脈﹐不可便以死斷。當聽其五音﹐察其五色﹐問其所欲所苦﹐或寒或熱﹐看病參詳治之。又如傷寒六七日不大便﹐目中不了了﹐無表證﹐脈𨿽浮亦有可下者﹔如大便不難﹐不可輕下。少陰病得之二三日﹐無裏證﹐脈𨿽沈亦有可汗者﹐謂身熱而表猶未解也﹐故用麻黃細辛湯之類微取其汗﹔如身不發熱﹐不可輕汗。東垣云﹕形質﹑肌肉﹑顏色似不病者﹐此心病也﹐不形於脈。又大去血後勿以脈診﹐脈𨿽數爲假熱﹐獨參湯救之﹐血脫則補气也。五臟之輪至也﹐肺在一與六﹐心在二與七﹐脾在三與八﹐肝在四與九﹐腎在五與十。肺心在上屬陽﹐主呼﹔肝腎在下屬陰﹐主吸﹔脾居中間﹐陰中有陽﹐主呼吸之間。代止之脈在何髒何腑﹐以此斷生死之期。

石室祕籙【淸陳士鐸】

論脈訣

脈訣﹐《內經》已暢言矣﹐王叔和又發明之﹐予又何言﹗𨿽然﹐尙有未備者﹐不可不一論之。脈訣大約言愈多則旨益晦﹐吾獨尙簡要以切脈﹐不必紛紛於七表八里也。切脈之最要者在浮沈﹐其次則遲數﹐又其次則大小﹐又其次則虛實﹐又其次則滑濇而已。知此十法﹐則凡人之病不能出其範圍。至於死脈尢易觀也﹐不過魚蝦之遊﹐禽鳥之啄﹐屋漏彈石﹐劈索水流之異也。知十法之常﹐卽可知六法之變﹐又何難知人之疾病哉﹖《靈樞》之形容脈象﹐不可爲法也。古今圖書集成醫部全錄卷八十七

脈法

太素脈訣【明彭用光】

太素脈並醫學源流說

夫上古聖人保愛萬世無窮﹐有政令以全其性﹐有醫藥以濟其生﹐二者並行﹐皆人道之施也。然醫肇自軒岐﹐神農嘗百艸﹐黃帝著《內經》﹐伊尹作《湯液》﹐與夫著書立言垂世者﹐若《內經》其言深而要﹐其旨邃以弘﹐其考辧信而有徵。若《太素》之傳﹐實自東海馮眞人在金靈山得於靈寶洞中神仙授受之術﹐向未有傳而方書亦不載。至幹徳乙丑仲夏八日﹐眞人始出洞遊行﹐太素法遂傳諸世﹐而得之者﹐皆口傳心授﹐少著述以流布。嗣後亦間有知者﹐多自祕而弗傳﹐書亦弗備。揆其大要﹐論貴賤﹐切脈之淸濁﹐論窮通切脈之滑濇﹐論壽夭以浮沈﹐論時運以生克﹐論吉凶以緩急﹐皆亦仿佛《內經素問》虛實攻補﹐法天地人之奧旨﹐是《內經》者實爲醫家之祖。下此則秦越人﹑和﹑緩獨能知晉侯之膏肓﹐未有著述﹐惟越人所著《八十一難經》皆發明《內經》之旨﹐而下此則淳於意﹑華佗之熊經鴟顧﹐固亦導引家之一術。至於以刳腹背湔腸胃而去疾﹐則涉於神怪矣。意之醫狀﹐司馬遷備志之﹐又下此則張機之《金匱玉函經》傷寒諸論﹐誠千古不刊之典﹐第詳於六气所傷﹐而於嗜欲飲食罷勞之所致者﹐略而不詳。又下此則王叔和纂岐伯﹑華佗等書爲《脈經》﹐敍陰陽內外﹐辧三部九候﹐分人迎气口﹐陳十二經絡﹐洎夫三焦五臟六腑之病﹐最爲著明。又下此則巢元方《病源》﹐編次不爲無所見者﹐但論風寒二气而不著濕熱之篇﹐乃其失也。又下此則王冰推五運六气之變﹐撰爲《天元玉策》﹐周詳切密﹐亦人之所難﹐苟泥之則拘滯而不通矣。又下此則王燾﹑孫思邈﹐以絕人之識﹐操慈仁惻隱之心﹐其敍《千金方》﹐以及粗工害人之禍﹐至爲憤切。後人稍闖其垣﹐亦足以其術鳴於世﹐但不制傷寒之詳﹐或不能無遺憾也。燾𨿽闡明《外臺祕要﹐所言方證﹑符禁﹑灼灸之詳﹐頗有所祖述﹐然論棄藥行鍼﹐則一偏之見也。又下此則錢乙﹑龐安時﹑許叔微﹐俱在準繩尺寸之中﹐然而無所發明。安時𨿽能出奇應變﹐而終未能離於範圍。三人皆得張機之粗者也﹐惟錢乙深造張機之閫奧﹐而擷其精微﹐建爲五臟之方﹐各隨所宜。謂肝有相火則有瀉而無補﹐腎爲眞水則有補而無瀉﹐皆啟《內經》之祕﹐尢知者之所取法也。柰世知乙之淺﹐而不知其遺書散亡﹐出於閻孝忠所集者﹐多孝忠之意﹐初非乙之本眞也。又下此則上谷張元素﹑河間劉完素﹑睢水張從政。元素之與完素﹐𨿽設爲奇夢異人﹐以神其授受﹐實聞乙之風而興起者焉。若從政則又宗乎完素者也。完素以古方今病決不能相值﹐治病一切不以方﹐故其書亦不傳。其有存於今者﹐皆後來之所附會。其學則東垣李杲深得之。杲推明內外二傷而多注意於補脾土之設﹐蓋以土爲一身之主﹐土平則諸髒平矣。從政以吐汗下三法﹐風寒暑濕燥火六門﹐爲醫之關鍵﹐其治多攻利而效速﹐學者愼之。完素論風火之病﹐以《內經》病機气宜一十九條著爲《原病式》﹐閫奧精微﹐有非大觀官局諸醫所可仿髴﹐究其設施則亦不越攻補二者之間也。近代名醫﹐若吳中羅益﹐滄州呂復﹐皆承東垣之餘緒﹔武林羅知悌﹐丹溪朱彥修﹐各挹完素之遺風。又若臺之朱佐﹐越之滑壽﹐咸有著述。其於太素﹐北則孫武淸﹐南則陶彭澤﹑趙石亭﹐皆以太素爲時所崇重者﹐俱未有書編入﹐用光則私淑諸人者也。嗟乎﹗自有《內經》以來﹐醫書多藏﹐愈久愈備愈繁﹐可以汗牛充棟﹐亦不爲不多矣。若夫歷代名醫﹐今但舉其最言之﹐至於炮制則宗雷公之法也。逮我聖朝﹐則《奇效良方》《銅人腧穴鍼灸》書乃工部尙書許公紳﹑院使方賢﹑臨江楊文翰等所集刊者。王慈溪《本艸集要》﹐陶節庵《傷寒論》﹐皆足以爲醫家後學之準繩也。於乎醫之有《內經》﹐猶儒道之有六經﹐無所不備。後賢著述﹐名醫諸說﹐纂集刪定漢﹑唐﹑宋﹑元及仲景﹑東垣﹑河間﹑丹溪四子之說﹐可謂醫書之全備﹐猶學《庸》《語》《孟》爲六經之階梯﹐不可缺者也。故曰﹕外感法仲景﹐內傷法東垣﹐熱病用河間﹐雜病用丹溪﹐貴賤壽夭法《太素》。思濟堂曰﹕《素問》論病之因﹐《本艸》著藥之性﹐《脈訣》詳証之源﹐《運气》法天之候﹐《太素》詳命之吉凶。一以貫之﹐歸之於《內經》﹐斯爲醫道之大成矣。是爲說。

一日流注十二經絡直訣

呼爲陽而應天﹐呼出心與肺﹔吸爲陰而應地﹐吸入腎與肝。立相六千七百五十息是陰﹐六千七百五十息是陽。呼爲陽﹐吸爲陰也。榮衛相隨﹐各行二十五度﹐六千七百五十周於身﹐漏水下百刻﹐凡人晝夜一萬三千五百息。扁鵲云﹕人受天地之中以生﹐所謂沖气也。夫且五行之气﹐始自中原﹐播於諸脈。

三焦經手少陽﹐起於小指次指之端﹐循手錶腕至目銳眥。

子時注膽。膽經足少陽﹐起於目銳眥﹐入大趾岐骨內出於端。

丑時注肝。肝經足厥陰﹐起於足大趾聚毛之際﹐上循足跗上廉﹐上入肺中。

寅時注肺。肺經手太陰﹐起於中焦﹐下絡大腸﹔其支者﹐從腕後直出手次指內廉出其端。

卯時注大腸。大腸經手陽明﹐起於手大指次指之端內側﹐循指上廉﹔其支從缺盆上頸﹐貫頰入下齒中﹐上挾鼻孔。

辰時注胃。胃經足陽明﹐起於鼻交頞中﹐下循鼻外﹐入上齒中﹔其支者﹐入大指間出其端。

巳時注脾。脾經足太陰﹐起於足大趾之端﹐循趾內側白肉際﹔其支者從胃上膈。

午時注心。心經手少陰﹐起於心中﹐入掌內﹐循小指出其端。

未時注小腸。小腸經手太陽﹐起於小指之端﹐循手外側上腕﹔其支者﹐入耳中﹐別頰﹐上抵鼻﹐至目內眥﹐斜絡於顴。

申時注膀胱。膀胱經太陽﹐起於目內眥﹐上額交巓上﹔其支者﹐從膊內左右別下﹐循京骨﹐至小趾外側。

酉時注腎。腎經足少陰﹐起於足小趾之下﹐斜趣足心﹔其支者﹐從腎上貫肝膈入肺﹐注胸中。

戌時注心包絡。心包絡經手厥陰﹐起於胸中﹐出屬心包﹐下膈﹐循小指次指出其端。

亥時注三焦。復於手太陰肺經。上合天﹐雞鳴﹔下合地﹐潮水。其气與天地同流﹐加一至則熱﹐減一至則寒。古人定吉凶﹐處百病﹐決死生﹑功名﹑貴賤﹐俱候此而已。《黃帝內經》云﹕凡人兩手足皆有三陰脈三陽脈﹐以合爲十二經脈也。手之三陰﹐從髒走至手﹔手之三陽﹐從手走至頭﹔足之三陽﹐從頭下走至足﹔足之三陰﹐從足上走入腹。絡脈傳注﹐周流不息﹐故經脈者﹐行血气通陰陽以榮於身者也。其始從中焦注手太陰﹑陽明﹐陽明注足陽明﹑太陰﹐太陰注手少陰﹑太陽﹐太陽注足太陽﹑少陰﹐少陰注手厥陰﹑少陽﹐少陽注足少陽﹑厥陰﹐厥陰復還注手太陰。其气常以平旦爲紀﹐以漏水下百刻﹐晝夜行流﹐與天同度﹐終而復始也。

診脈要法說

凡診太素脈﹐必五更天明方脈﹐以斷有準。倉卒據難﹐血气未定﹐心亂不準也。

凡診脈之法﹕先要定得三部位分明白﹐又要曉得十二經絡﹑五臟六腑﹐及五臟配合五行﹑四時﹑生克之理﹐又要知得脈之息數分明﹐別浮沈遲數滑濇﹐及諸脈陰陽主病之原也。何謂三部﹖謂人兩手俱有寸關尺也。凡診脈﹐先以中指揣摩掌後有小髙骨就是關脈﹐然後下前後二指﹐關前至魚際﹐得同身之一寸﹐故名爲寸口﹐爲陽﹔關後至尺澤穴﹐得同身之一尺﹐故名爲尺部﹐爲陰。又寸脈六分﹐其上三分入於寸內﹐是陽得寸內九分﹐爲陽數九也﹔尺內七分﹐關下三分入於尺內﹐是陰得尺內一寸﹐陰數十也。終始一寸九分﹐此也。又長人脈長﹐當疏排指﹔短人脈短﹐當密排指。人瘦小則輕取之﹐人肥大則重取之。性急人脈急﹐性緩人脈緩。又有反關脈﹐在三部之後或背側。若過寸口上至魚際者﹐名曰魚際脈。有左大右小者﹐有左小右大者。有人兩手淸微如無脈者﹐此陰脈主貴﹔有兩手俱洪大者﹐此陽脈主貴。須用心診視。凡診脈﹐必須調平自己气息﹐男左女右。初輕按消息之﹐次中按消息之﹐再重按消息之﹔推而下消息之﹐推而內消息之﹐推而外消息之。如此然後自寸關尺逐部尋究。一呼一吸之間﹐要以脈行四至爲率﹐閏以太息﹐脈五至﹐是爲平脈也。五至爲平者﹐人肖天應五行﹐又應春夏秋冬﹐各主一至﹐是心肝肺腎﹐再一至爲四季脾脈﹐是金木水火土俱備﹐合天之一周歲爲平者﹐此也。其有太過不及﹐則爲病脈也。凡人十二經動脈循環一晝夜﹐五十周朝於寸口﹐會於平旦。《內經》凡診平人之脈﹐常以平旦至﹐診病脈則不以晝夜拘也。《難經》獨取寸口者﹐卽手太陰之經也。上古診法有三﹕其一﹐各於十二經動脈見處﹐分爲三部天地人﹐以候各臟腑﹔其二﹐以寸口與人迎參之﹐以驗气至與輕淸重濁﹐四時五行之大小﹐以究富貴貧賤壽夭﹐就中以遲數驗虛實冷熱之病﹔其三﹐獨取寸口﹐以內外分臟腑﹐以髙下定身形﹐以生克定榮枯﹐以淸濁論窮通﹐斯《太素》與叔和取以爲寸口臟腑之位也。

診脈捷法說

嘗見診太素﹐卻身坐心行。然心爲一身之主﹐心不定﹐脈不應﹐則斷難準。此大戒也。

人生資稟貫陰陽﹐受气沖和分貴賤﹔五臟六腑別根基﹐平生災禍如神見。按之指下審淸濁﹐用意推尋三部辧﹔陰陽更認部所主﹐便將表裏細推斷。脈息大小有沈浮﹐吉凶終是細尋求﹔急流多是貧賤輩﹐緩滑須稱富貴流﹔此中更須辧四類﹐輕淸重濁辧其由。大凡若診他人脈﹐先將自己無憂惑﹐須調彼此气相和﹐莫令宿酒浮胸膈。要知禍福並貴賤﹐子後辰前方可見﹔疾病不拘早晚間﹐更湏依證看候變。凡診時候勿欲速﹐二人相對須停足﹔童子語狀診十六﹐脈後方言災與福。更看年月並日時﹐五行相生與相克﹐流年災福細推詳﹐用意推尋審消息。脈候中和分四季﹐弦洪毛石叮嚀記﹔若逢洪緊並急緩﹐四體須防微恙至。凡斷疾病並災咎﹐須用依時分節候﹔春得秋脈忌逢金﹐更取庚申及辛酉﹔夏得冬脈也如然﹐須向五行相克取。三部脈候應須遠﹐四十五動爲體變﹔一萬三千五百通﹐從此周流息數同。脈息來時有減加﹐究疾生死斷無差﹔指下分候三部中﹐吉凶細診無終窮。凡欲診者先戒色﹐酒辛勞怒戒三日﹔久行坐臥醉皆忌﹐五更淸寧診方得。

診脈法

尺爲裏爲陰﹐寸爲表爲陽。下指先診息數勻﹐浮中沈裏細推尋﹔寸關尺內分輕重﹐豆菽纖毫理更深。察候先須診五行﹐四時先與推相生﹔更將表裏認分明﹐用意推尋詳死生。

診男子貴賤壽夭脈

男子左手爲主腎﹐主壽夭。故男子以腎爲一身之本﹐主子孫根基。此脈沈而有力﹐往來息勻分明﹐異乎常格者﹐此主平生貴顯﹐衣祿丰盈﹔又應一身之根基﹐兼審壽數。若脈來去無力﹐乃是根基不耐末年貧寒﹐沈深勻滑﹐壽躋耄耋期頤。

診夫妻子孫奴僕

左腎脈沈而有力者﹐父母祖宗旺盛﹐家盈。右手脾脈﹐男子以之爲妻才宮。若阿阿如春楊柳之狀﹐往來息勻﹐主妻才丰盈﹔小而無力﹐妻才不得。若左關脈大而和﹐右關常緩而有力者﹐兄弟子孫眾多﹐爲賢相輔得兄弟之力。右尺部異於尋常﹐奴僕興旺﹐主得他人相扶。

診貧富脈

脾脈爲財祿﹐若得生旺往來息數勻緩﹐旣貴且富﹔往來無憑據者﹐則財不聚﹐終難發達。先大後小﹐先富後貧﹔先小後大﹐先貧後富。此脈緩大﹐常人主巨富﹐爲官至一品﹔沈緩而濇﹐主巨富極而慳吝也。

通元賦

混沌旣判﹐陰陽肇分。將察窮通﹐盡屬五行之內﹔以明貴賤﹐須知部位爲眞。滑通流利﹐必爲富貴之人﹔急濇遲滯﹐乃是貧窮之輩。貴人反得賤脈﹐不測災來﹔賤人或得貴脈﹐勃然喜至。肝乃己身之位﹐要見相生﹔膽爲官祿之宮﹐最宜健旺。心逢洪盛﹔當爲廊廟之才﹔肝遇弦長﹐定主公卿之貴。緩居六部﹐心善而必寬和﹔緊遇三關﹐性躁而難急觸。脾宮緩大﹐妻財定主丰盈﹔腎位沈滑﹐父母必然富壽。庚逢甲乙﹐背父母而走他鄕﹔甲生丙丁﹐主子孫而榮祖業。命門沈滑﹐奴僕必主忠良﹔焦位輕淸﹐駟馬定須彊盛。火帶柔和﹐流利位列三公﹔脾來緩大﹐寬柔官髙一品。肺逢浮緩﹐好賢善而濟饑貧﹔肝部輕浮﹐多謀計而貪酒色。性好嗔而節儉﹐心不調勻﹔量愛博而寬和﹐脾之緩大。三關沈滯﹐爲人必定貪愚﹔六部分明﹐作事定須正直。腎逢動滑﹐居官必主遷移﹔肝若微浮﹐破財而遭詞訟。木來弦盛﹐常懷正直之心﹔水若散沈﹐定犯貪淫之亂。女人脈緩更調勻﹐可兩國之封﹔男子脈弦並流利﹐有三公之位。脾宮緩大﹐生平樂事無憂﹔腎位滑沈﹐處世安然必壽。春逢金至﹐秋來必定多災﹔冬遇木來﹐春到必須有喜。名標龍虎之榜﹐膽位弦長﹔得佐賢聖之君﹐心宮洪盛。先勻後濇﹐定知富屋之貧﹔先濇後勻﹐必是貪而暴富。三關生旺﹐𨿽逢疾病無危﹔六部受傷﹐縱遇遷移非久。年來克脈﹐憂官又恐災臨﹔脈若克年﹐加職仍兼進寶。水歸火位﹐𨿽有子而難招﹔木入土宮﹐縱遇才而弗積。大沈陰滯﹐常招盜賊之名﹔脈大急粗﹐必主軍徒之卒。腎來洪滑﹐婦人生二子以超羣﹔心部細沈﹐女子克二夫而未了。欲知壽脈與短長﹐須看命門而與腎。沈滑則壽俱一百﹐伏絕而命在須臾。短伏而沈﹐主水溺之厄﹔濡沈而濇﹐遭虎蛇之傷。若逢遲滯有濇﹐防身遭而跌損﹔或遇滯沈無滑﹐非自輕而他傷。蹇牢自然饑凍﹐沈滑必主安居。短伏而市傷之刑﹐緊數主疾病之苦。是以鬼祟之脈﹐各從其位﹐以意推尋。心脈常浮﹐定是瘟勞血鬼﹔肝部頻數﹐當是土地社神。腎脈弦急﹐定主落水而死﹔肺脈浮數﹐外路邪神刀傷。脾宮得緊數﹐犯土神而時疫同來﹐禳之則吉﹐藥之必愈也。

按賦中所論﹐生克年月日辰旺相而斷災禍。若富貴貧賤﹐則以輕淸重濁滑濇粗細緩急而斷﹐妙在心悟也。

通元說

夫太素脈以心爲立命。心﹐君也﹐一身主宰﹐禍福系焉。以小腸爲遷移﹐蓋志者心之所之稟令而行﹐吉凶悔吝所由生也。以肝爲官祿﹐肝得木之生﹐爲心之母﹐得天者厚也。以膽爲福徳﹐得肝之气受心之用也。以腎爲壽元﹐腎得肺之生。以膀胱爲疾厄﹐受脾之克也。以肺爲父母﹐月孛之象初气之數自此出也。以大腸爲妻子﹐計都之鄕得肺之气配乎初气者也。以脾爲田宅﹐所以滋養萬物者也。以胃爲財帛﹐胃得脾之餘气﹐所以收藏萬物者也。以命門爲兄弟﹐是心之比肩也。以三焦爲僕馬﹐相火受命於心故也。以此考之﹐無不洞徹。且夫心脈爲火﹐性炎而促。至不滿九而用止於八。自乾一﹑兌二﹑離三﹑震四﹑巽五﹑坎六﹑艮七﹑坤八﹐九則又爲幹矣。人遇之則爲亢陽之數﹐孤負無比﹐尙何言至數之多哉﹗

心主吉凶﹐管二十五歲以前气數﹐其體浮洪。若一數而止﹐大人遇之﹐爲性髙明剛健純一而已﹔小人得之﹐則爲性輕躁鯁直﹐當有盲聾之疾﹐然亦不失耿直之士。二數而止﹐兼徳洪勻秀弦﹐主爲性和悅﹐心事平坦﹐心恆敬人﹐人恆敬之﹐達則伊傅﹐窮則顏曾。三數而止﹐純乎君子﹐聰明機變﹐爽麗光霽﹐待人接物﹐曲盡其情﹐端爲文章之士﹐忠孝之人也。四數而止﹐主爲性躁暴不能容物﹐治家嚴肅﹐與人誠信﹐心事激直﹐無利己損人之心﹐有淩霜傲雪之志﹐亦聰明文章之士﹐終末免喜怒不常﹐心卻善耳。五數而止﹐主爲性機變﹐多學多能﹐遊說辯給﹐離合縱橫﹐但處性不定﹐介乎君子小人之間﹐長於奔競﹐易於動搖﹐非九流之士﹐則遊俠之輩。六數而止﹐主爲性險惡姦回﹐謟詐邪僻﹐造惡興謗﹐反道悖徳﹐小則賊人﹐大則賊國﹐最爲心術之不善者也。七數而止﹐主爲性愚頑無知﹐不辧菽麥﹐爲耕田荷擔之夫﹐勇而無謀﹐狠而好鬭﹐可謂愚夫愚婦者也。八數而止﹐主爲性寬緩溫和﹐容物納污﹐憐孤念寡﹐輕財好施﹐樂道安貧﹐旣不與人較﹐人亦不敢欺﹐主巨貴巨富﹐非君子長者之士﹐則山林隱逸之人﹔若更如珠走之明淨﹐則福力深厚﹐逍遙八極之表﹐出乎塵俗之外者也。

膽脈﹕自二十五至三十五已前气數﹐其體浮弦。若下指時便如箏弦﹐柔長秀麗﹐大小停勻﹐浮而應指分明不雜﹐得五十至而止﹐綠鬢三公﹐承祖父余澤﹔四十至而止者﹐參佐之任。或如至數不及﹐亦主一職一任之微。若至數混雜﹐大小不勻﹐則三十年前無功名之分﹐或奔湧不定﹐有官則失職常人官訟之事。

肝脈﹕自二十五歲至五十歲已前气數﹐此人身最爲緊關去處﹐其脈沈取弦長而秀。四十至者﹐位至三公。若間帶微濇而有回曲搏指者﹐𨿽爲三公﹐心亦欠休休之量。三十至者﹐位至參政監司郡守。二十至者﹐位至守令。十至已上﹐雜職散官﹐濇亦如之。若大小明淨﹐往來如珠之利﹐則主風憲威權。加以肝脈滑者﹐則主生殺之權。若左三部俱弦而數﹐至數足者﹐主力扛九鼎﹐威鎭一方﹐位至上將軍﹐掌生殺開閫﹐割土封侯﹔至數次者﹐亦有千夫長﹑百夫長之應。其或奔湧﹐六脈俱弦﹐心應坎良﹐則爲軍賊﹐徒刑刺配。兼六脈俱克﹐則主斬首分屍。微若干沙﹐應指不明﹐則貧窮下賤之人。

肺脈之體短而濇﹐若應指分明﹐至數長而勻透大遠﹐又帶微緩﹐主聰明穎悟過人﹐早年科甲﹐父母榮顯﹐而文章兵權﹐非四親具慶﹐則父母雙全﹐盡菽水之歡﹐終彩衣之娛﹐人生所最難﹐造物所甚罕。三五數而止者﹐先克父﹔二四數而止者﹐先克母。奔湧無定﹐少年失怙恃之親﹔滑緩相仍﹐終身無異姓之托矣。

此部有反側之脈﹐𨿽貴而偏刻性傲﹐主骨肉有傷﹐克此華蓋三臺之官。

大腸之脈﹐其體微緩而短﹐若應指明淨﹐則妻子賢明﹐終身無克。三五數者﹐男多女少﹔二四數者﹐女多男少。若是奔湧洪實﹐則主克妻子﹔重以六脈俱克﹐則終身無子。孤獨之人﹐或僧道師尼之流﹐若見滑脈﹐則是養子成家﹐館甥待老矣。

此脈若不奠位﹐濇微六部﹐方是孤獨乏嗣。

脾胃之脈﹐主五十歲已後晚年气數。其體微弱緩﹐五十至以上爲富﹔緩大寬和﹐官髙一品﹔緩滑主遷擢。三十至以上爲中富﹐二十至以上爲下富。其或至數不及﹐但應指分明﹐亦主康裕。浮而應指者﹐有財無田﹔沈而應指者﹐有田無財﹔浮沈相應﹐田財俱發。若是洪緩﹐主受祖業。沈緩而濇者﹐主得妻財﹐或妻子賢明﹐得力成家﹐但其鄙猥﹐權主內出。若見弦而沈微滑﹐則有不肖敗家之子﹐淫欲之妻﹐自己猥鄙好饕﹐不能自振者也。若應指不明﹐乍弦乍數﹐乍小乍大﹐主終身貧困。若見奔湧﹐則蕩散祖業﹐潦倒無成﹐奔波乞丐﹐廢疾不恥之人也。

左尺之脈沈而滑﹐右尺之脈洪而碩﹐此初得父母天地者也。所得厚者昌而壽﹐所得薄者促而妖﹐此一定不易之數。智者於此詳觀審察﹐先以左手尺脈定其壽夭之大體﹐沈滑則壽子孫旺﹐洪大則夭。後以右手尺脈定其歲數之多寡﹐若兩尺俱無﹐主貧壽不足而多疾厄。左尺奔湧乍疏乍數者﹐淫欲輕狂﹔右尺奔湧者﹐主僕馬有災﹐或盜竊物財。此六脈之專﹐在五行之定數。合而言之﹐心脈勻洪弦秀﹐三焦洪緩沈勻﹐爲君臣慶會格。有官者遷職升階﹐無官者富有奇遇。若心脈沈緩﹐三焦洪弦﹐爲君臣失位格。所主異是矣。六脈俱受父母气者﹐主得父母之愛異於他子。六脈子歸母腹者﹐主得子如曾閔幹蠱興家。六脈之中胃脈中和﹐兄弟友恭﹐長幼有序﹐反則所主不同矣。仿此而推﹐子得母气﹐可求功名﹔母得子气﹐可求財帛也。

詳論脈詩

陰陽造化百千般﹐酒病勞傷莫與談﹔指下推尋宜仔細﹐乍看不熟斷應難。

如神造化百千年﹐不用先天與後天﹔兩字之中分禍福﹐若人悟得卽成仙。

太素須還四字量﹐日神月聖細推詳﹔更看工巧分明別﹐肥瘦形容短與長。

春要弦兮夏洪長﹐秋毛冬石要相當﹔重重胃气分禍福﹐妙旨精微不泛常。

論脈中性格

寸口浮滑好聰明﹐更能寬緩是賢人﹔若是沈粗少智慧﹐撞指無力骨也貧。

寸口脈小是賢良﹐沈沈毒害定難當﹔過浮性急須嗔怒﹐若見多因困裏傷。

小而明則賢﹔小而實則毒。小而滑則克子﹐於早年有子難存﹐晚有子。

膽脈弦長心脈洪﹐爲人志气足英雄﹔剛柔果斷懷仁義﹐志气賢良有始終。

此部主極貴臺閣之職﹐皆如此脈之淸弦而軟也。五色形容看﹐金人肺脈彊﹔便將流利斷﹐逆順用心量。脈與性相似﹐尊卑各異推﹔性急脈還急﹐性緩脈還緩。脈急終須悟﹐沈吟作事遲﹔均勻是君子﹐緊數是男兒。肝脈帶輕浮﹐爲人多機謀﹔貪花並戀酒﹐至老談風流。肝脈來無緩﹐心頑膽常戰﹔不慈偏好殺﹐處事尢居簡。肝脈帶弦長﹐爲人性不良﹔不能容小事﹐言語決招殃。肝脈常輕盈﹐平生好結情﹔气髙常性急﹐爲人有謀成。心脈頻來促﹐爲人無始終﹔萬般皆好學﹐到老盡歸空。心脈不調勻﹐爲人多喜嗔﹔平生多儉約﹐利己損他人。心脈來粗大﹐好遊又好閒﹔生來多彊念﹐不信世間難。腎脈緩而洪﹐聰明文學通﹔爲人能厚重﹐機變振家風。腎脈微而數﹐生來多好淫﹔貪杯兼嗜酒﹐難放戀花心。脾脈緩而沈﹐輕微鮮有仁﹔好閒多性巧﹐惟樂度朝昏。脾緩好賢人﹐心慈濟苦貧﹔爲人多節儉﹐損己利他人。脾脈沈而滯﹐處世好淸閒﹔不爲僧與道﹐終是落空山。

五行四時生旺脈

五行大體要相生﹐表裏俱全最要兼﹔定取春秋冬夏季﹐禍福分明卻不更。

三部脈俱浮﹐胸髙賦气粗﹔易招凶禍事﹐難得壽終途。三部脈俱弦﹐將虛作實看﹔若非屠割者﹐疑是患風顚。三部脈俱微﹐終身少嗣兒﹔可爲僧與道﹐孫子亡榮枝。三部脈俱沈﹐男無女眾臨﹔卻宜求側室﹐方免作猿吟。三部脈分明﹐爲人好潔淸﹔智多兼性巧﹐處事實公平。三部脈俱滯﹐爲人性僻粗﹔所謀多不勝﹐到老是愚夫。三部不調勻﹐多言更損神﹔不能求己過﹐只是好非人。三部脈流利﹐聰明智慧多﹔尢能貪酒色﹐更好與人和。芤主爲妙質﹐名貴體無官﹔到處成莊屋﹐陰人絕嗣看。滑主人多智﹐邊廷立大功﹔粗滑爲竊盜﹐女散作淫通。實主淸髙節﹐謙和好濟貧﹔不求榮進業﹐女有乏良人。緊爲人好勝﹐先貴後閒居﹔節節莊田蔭﹐因看異璧珠。緩須爲進士﹐官髙立大功﹔不特年齡永﹐妻仍郡後封。濇須家富貴﹐人富作偸兒﹔平生多拗性﹐宿疾更相宜。脈遲人性緩﹐處世好奢華﹔只恐年命促﹐爭柰死期加。濡來身卻貴﹐克子及刑妻﹔自主成家業﹐終當養兒孫。弱脈人不順﹐聰明志不髙﹔壽齡宜不永﹐榮業更何勞。

論陰陽見災福

心脈純陽主有名﹐肝脈純陽好子孫﹐脾脈純陽求事快﹐腎脈純陽妻位正。命脈純陽奴僕旺﹐心脈純陽富貴全﹐陽內肝脾樂一生﹐【兩手關脈滑緩大而潤者﹐一生順吉。】兩腎浮陰最小人。【不滑而數。】沈滑必定是宮身﹐【陰脈潤。】六部純陰潤靜時﹐一生髙貴少人知。

肥人脈寬緩淸細者﹐正是福徳﹔瘦人脈大寬長秀者﹐正是發達。

定富貴詩

有骨如無骨﹐纖纖指下長﹔脈來三部秀﹐定見是侯王。骨軟皮膚滑﹐溫圓類玉光﹔脈條長緩細﹐榮貴坐髙堂。兩手無疵黑﹐肌淸脈潤藏﹔心田無滯礙﹐富貴積倉場。

以上三詩﹐皆輕淸合度合格之脈也。

定貧賤詩

面濇身手粗﹐脈來沒定居﹔其人多不足﹐到老是窮夫。骨大皮肉黑﹐下手冷如冰﹔脈候又洪大﹐終是貧賤人。皮肉粗且硬﹐六部脈紛紜﹔平生足受顧﹐定是苦勞人。

以上三詩﹐皆重濁失度失格之脈也。

天干五運流年例訣

甲己化土運脾部﹐乙庚化金運肺部﹐丙辛化水運腎部﹐丁壬化木運肝部﹐戊癸化水運心部。

潛溪曰﹕假如丙辛年﹐腎上流年不以數論生克。且如腎部本體惟該沈滑﹐春肝木旺﹐正二月之脈﹐當細弦而長﹐腎部亦宜滑弦爲合時。反是則克矣。餘仿此。以上五化相運者﹐以次推排﹐相生之義也。

天干臟腑所屬

甲膽乙肝丙小腸﹐丁心戊胃己脾鄕﹐庚屬大腸辛屬肺﹐壬屬膀胱癸腎藏﹐三焦亦向壬中寄﹐包絡同居癸腎堂。

地支臟腑所屬

子膽﹐丑肝﹐寅肺﹐卯大腸﹐辰胃﹐巳脾﹐午心﹐未小腸﹐申膀胱﹐酉腎﹐戌命﹐亥三焦。

地支六气周歲例訣

此每年主气﹐大寒後十五日﹐交下年初气。管事客气詳後。

寅卯初气﹐肝膽﹐左手關部所主。

立春【正月節】春分【二月中】

辰巳二气﹐心小腸﹐左手寸部所主。

淸明【三月節】小滿【四月中】

午未三气﹐三焦心包絡﹐右手尺部所主。

芒種【五月節】大暑【六月中】

申酉四气﹐脾胃﹐右手關部所主。

立秋【七月節】秋分【八月中】

戌亥五气﹐肺大腸﹐右手寸部所主。

寒露【九月節】小雪【十月中】

子丑六气﹐腎膀胱﹐左手尺部所主。

大雪【十一月節】大寒【十二月中每年大寒後十五日止﹐交下年气數。】

以上六气﹐皆推排風溫熱濕燥寒之六气﹐而分居於十二臟腑﹐爲一周歲十二月之內以主之也。

陽腑陰髒所主

右寸﹕手陽明大腸經金﹐主妻子﹔手太陰肺經燥金﹐主父母登科。爲家宅行人﹐爲道路﹐爲親屬。五常配義。

右關﹕足陽明胃經土﹐主財帛﹔是太陰脾經濕土﹐主爵祿田產。爲妻妾﹐爲田莊﹐爲爵祿﹐爲帛財。五常配信。

診法指掌圖

見圖

指掌圖歌

命宮心部小腸遷﹐官祿肝經膽福全﹔腎上壽元膀胱疾﹐肺爲父母夫妻連。脾宮田宅胃財帛﹐兄弟命門焦僕綿﹔十二宮中皆有定﹐要看太素在心專。

凡學太素脈須熟記此圖

右尺﹕手少陽三焦火﹐主僕從﹔手厥陰心包相火﹐主兵權壽裔。爲奴僕﹐爲兵將﹐爲夫馬。

左寸﹕手太陽小腸火﹐主初限﹔手少陰心經君火﹐主吉凶善惡。爲君主之貴﹐爲仕祿﹐爲文明。五常配禮。

左關﹕足少陽膽經木﹐主中限﹔足厥陰肝經風木﹐主功名富貴。爲宰相之官﹐爲已身﹐爲喜慶榮顯。五常配仁。

左尺﹕足太陽膀胱經水﹐主末運﹔足少陰腎經寒水﹐主根基壽夭。爲技巧之官﹐爲祖宗﹐爲壽基﹐爲後嗣。五常配智。

診部位歌

左心小腸肝膽腎﹐右肺大腸脾胃命﹔腎家之腑是膀胱﹐命脈外診三焦病。女人之脈左右同﹐但於尺部常洪盛﹔小兒脈數是其宜﹐更向三關察形證。手上寸關尺一部﹐管了上中下三處﹔上焦頭面咽喉病﹐中主肚腹兩脇去。下部小腹腿足間﹐診脈參詳是公據﹔浮沈遲數四般脈﹐五藏六腑爲凖則。浮主中風病在表﹐沈主在裏及筋骨﹔遲脈爲寒兼是虛﹐數者熱多依此則。

凡診脈男診乎左者﹐爲其左屬陽﹐陽數順行﹐自東而西﹐所以先左而後右也。女屬陰﹐陰數逆行﹐自西而東﹐故先右而後左也。男女左右之先後﹐蓋體其陰陽逆順耳﹐非男女左右爲法反是也。

雙飛蝴蝶脈勢之圖

心

小腸屬表【配酉位陽】

父母

胃气眞血本【配申位陰】

主家宅田宅

心經屬裏

根基

肝

膽經屬表【配卯位陽】

子孫

胃气眞筋本【配寅位陰】

主兄弟官祿

肝經屬裏

六親

腎

膀胱屬表【配未位陽】

主財帛命宮

胃气眞骨本

【沈】

腎經屬裏【配午位陰】

肺

【浮】

大腸屬表【配亥位陽】

妻妾

【中】

胃气眞气本

主宅室相貌

【沈】

肺經屬裏【配戌位陰】

外祖

脾

【浮】

胃經屬表【配巳位陽】

【中】

眞胃气

【沈】

脾經屬裏【配辰位陰】

命

【浮】

三焦屬表【配丑位陽】

奴婢驛馬

【中】

胃气眞髓本

主囚牢六畜

【沈】

命門屬裏【配子位陰】

橫財廚竈

女子未嫁夫宮在肺部﹐已嫁心爲夫宮。以上各隨脈气以決吉凶。脈合則吉﹐散失則凶。

六脈守宮

心朱雀宮﹕脈宜洪勻﹐朱雀傳喜﹐不許出宮。如出宮則主目下驚憂﹐陰小災病﹐人事不和﹐忌三七日。脈若滑動急促﹐朱雀主災。

洪脈勻勻喜信傳﹐出宮家下小憂煎﹔要防三七晨中應﹐急促來時災禍延。

肝靑龍宮﹕脈宜弦長﹐靑龍進財﹐不許出宮。若出宮則主兄弟不和﹐六親不睦﹐官事畱連﹐見貴不喜。脈若短促﹐靑龍化煞。

脈大弦長好進財﹐出宮親族少和諧﹔畱連見貴官無理﹐沈短靑龍吉化災。

腎元武宮﹕脈宜沈石﹐元武刑獄﹐不許出宮。如出宮則主牢獄官災﹐小人虛詐﹐恩中招害﹐防備失脫。脈若緩大散失﹐元武刑厄。

沈石勻停事妥寧﹐命門俱出獄刑並﹔恩中招怨人虛詐﹐失脫官災禍亦侵。

肺白虎宮﹕脈宜勻平﹐白虎財喜﹐不許出宮。如出宮則主家宅不寧﹐妻妾災病﹐謀事不遂﹐有喜折半。脈若大洪散失﹐白虎主災。

脈動勻平喜化財﹐出宮謀事主妻災﹔妊娠若遇相災半﹐沈緊家庭定不諧。

脾勾陳宮﹕脈宜寬緩﹐勾陳進田﹐不許出宮。如出宮則主子孫災病﹐田產退失﹐交易相撓﹐忌三七日。脈若弦長﹐勾陳化煞。

寬緩和勻進土田﹐脈來剛急散憂煎﹔子孫交易田財退﹐三七之中見禍連。

命螣蛇宮﹕脈宜勻靜﹐螣蛇進財﹐不許出宮。如出宮則主官非破財﹐小人口舌﹐怪夢驚憂﹐奴婢爲持。脈若沈實﹐螣蛇破財。

脈沈勻靜橫財多﹐散失奴逃事不和﹔怪夢驚惶時出現﹐破財官訟厄難多。

診視法

大凡診視﹐坐定調息己之气﹐呼吸平和﹔然後先以中指於彼者掌後髙骨之旁﹐揣定關位﹔次以食指按寸口之位﹐又以無名指按尺下之位﹐人長則指疏﹐人短則指密。凡一指必三般診﹐先輕以取其浮﹐次稍重以取其中﹐又最重以取其沈。寸口在上﹐主胸以上至頭目﹔關在中﹐主臍以上至腹脇﹔尺在下﹐主臍下腰足二便。

四時脈

春弦夏洪秋似毛﹐冬石依經分節气﹔阿阿緩若春楊柳﹐此是脾家居四季。

四時脈皆以胃气爲本﹐俱要帶微弦﹑微洪﹑微毛﹑微石﹐是有胃气。平脈帶淸﹐主有福徳﹐時運通達富貴也。

靑城張仙十忌法

飲食之後﹐喜怒之後﹐巳午之後﹐行房之後﹐爭競之後﹐醉酒之後﹐久行之後﹐久坐之後﹐病患之後﹐喪哀之後。

右十忌法﹐蓋以心爲外﹐所拌血气失常﹐不可診太素也。

七表陽脈論貴賤

寸脈浮髙足信邪﹐猖狂輕易禍常加﹔用心不正兼虛怯﹐淫亂招非訟不佳。

寸脈浮主性猖狂﹐作事輕易﹐好色欲﹐喜怒不常﹐不別良賤﹐多信鬼神。

關脈浮時性不調﹐是非唇吻自然招﹔祖財盡退還不足﹐生疾之時復不消。

尺部脈浮定主孤﹐祖宅須移姊妹無﹔平生必遭多阻險﹐末主資財定是無。

寸芤狠毒性多愚﹐骨肉分離後嗣疏﹔不作師巫僧道藝﹐爲官在路必卑污。

關芤狂毒性凶豪﹐財祿年年多破遭﹔兄弟分離多不足﹐官符患難一生勞。

尺芤壽命不堅牢﹐財帛逢之終見耗﹔狂蕩官家多性劣﹐損虛尿血相連遭。

寸滑從來身近貴﹐一生多藝足人情﹔中年不順人財散﹐子息妻奴少見成。

關滑爲人少禍災﹐資身金玉自然財﹔營謀巧計多權枘﹐富貴中年似湧來。

尺滑之人命福彊﹐一家三代實豪良﹔妻生貴子添財祿﹐一世珍珠壽數長。

心實之人性凶彊﹐初年破蕩帶刑傷﹔義理不明惟任己﹐此生難脫是非場。

關實心懷多執拗﹐居官安處惹閒非﹔家財不足子孫薄﹐破散田園又克妻。

尺實多因是淫欲﹐破家蕩產豈爲福﹔少年家道𨿽丰富﹐老後心懷常不足。

寸脈見弦要勻和﹐宜向公門得遂多﹔次娶賢妻頻見子﹐徒勞鞠育見消磨。

寸弦﹐爲人性惡不能容事﹐招橫財﹐主在公門立身﹐得財祿﹐多得妻財寶﹐子孫好只是多傷損﹐至老爲四者之民﹐疾主胸中拘急之候。

尺脈弦兮患難纏﹐絕多成敗性偏嫌﹔無情骨肉子孫少﹐遠遊偏喜外人連。

關弦性狠又非良﹐溺愛邪人變產莊﹔刑獄不逢遭水厄﹐男兒終是走他鄕。

寸緊爲人志少良﹐家貧事六親傷﹔僧醫師道猶堪得﹐隸僕兼充衣食長。

關緊性不良﹐多爲淫蕩郎﹔家貧並財破﹐散盡主離鄕。

關緊之人﹐主淫蕩﹐好詞訟﹐家財散﹐骨肉不和。

尺緊只宜身奉公﹐居私有始必無終﹔路走奔忙無休日﹐每向人前口說空。

寸脈洪多福﹐溫勻是貴人﹔脈粗難保久﹐勞熱已傷神。

寸洪者﹐緩長主早年登顯仕﹔若洪大者﹐患熱勞。

關洪俊雅多衣祿﹐爲人英達播四方﹔衣食有餘才智足﹐溫勻必定坐朝堂。

尺洪是福少年當﹐恣欲縱情福不昌﹔兄弟妻奴多克害﹐克來足腳患風瘡。

七表脈吉凶訣

浮脈火﹕寸浮作事好輕狂﹐橫訟貪淫不善良﹔奴走人欺多信鬼﹐家瘟刑獄見災殃。

寸脈浮者﹐爲性輕狂﹐作事易不別良賤﹐多信鬼神﹐常說人過也。惹禍招災﹐小人敗侮。病主中風發熱頭疼。

關浮操事性多偏﹐多是多非破祖田﹔若也自身能獨立﹐方才可表有些錢。

關脈浮者﹐性不耐事﹐多是多非﹐一生破敗﹐不招祖業﹐奴婢不王﹐自立成家﹐方可保久。病主腹心疾。

尺散浮多手足離﹐祖田不守好移居﹔萱堂早歲應亡卻﹐作事多勞財不依。

尺脈浮者﹐兄弟不睦﹐姊妹無情﹐幼年失母﹐不守祖宅﹐性好移居﹐爲事多勞﹐主財不住。病主小便難。

芤脈火﹕寸芤狠毒事多忘﹐子息艱難破祖莊﹔眷屬無情常好殺﹐九流爲業足風光。

寸脈芤者﹐作事不定﹐心好健忘﹐子息少力﹐財谷少聚﹐田宅破敗﹐狠毒好殺﹐戲弄多藝。病主吐血或鼻衂。

關芤狂妄未亨通﹐財祿難存事不隆﹔口舌官災重疊至﹐弟兄𨿽有也難終。

關脈芤者﹐一生狂蕩﹐作事不順﹐財祿多破﹐口舌官災時常不離﹐兄弟𨿽有難終。病主胸中有血。

尺芤壽夭事無疑﹐東走西移不定居﹔財帛縱多終耗散﹐還應尿血病難除。

尺脈芤者﹐主人壽夭﹐老人得之多主風痰﹐好善多不主財﹐心愛出入﹐常不在家。病主下虛尿血。

滑脈水﹕寸滑多能事事知﹐王公獲近橫財隨﹔鼓盆未免相刑克﹐春後花開得幾時。

寸脈滑者﹐主人多藝﹐好遊南北﹐能招橫財﹐得近王公﹐貴人欽重﹐更有口祿﹐刑克妻子。病主胸滿吐逆。

關滑多謀性不邪﹐宜爲邊將足才華﹔滿堂金玉兒三四﹐福壽團圝在一家。

關脈滑者﹐爲人性執不信神佛﹐心多謀略﹐宜於邊將﹐田宅盈腴﹐子息三四﹐奴婢多招。病主虛寒不能飲食矣。

尺滑文章富足彊﹐聰明伶俐姓名揚﹔子多尊重人隨從﹐操節謀權事不長。

尺脈滑者﹐主大富足﹐財帛有餘﹐文章特達﹐聰明伶俐﹐爲人尊重﹐主有權威﹐經紀不利。病主臍腹冷疼。沈滑吉而壽﹐浮滑不和。

實脈火﹕寸滑情懷最克傷﹐財多口祿足資糧﹔弟兄不睦萱椿克﹐妻子俱刑見禍殃。

寸脈實者﹐主好情性﹐最耐久長﹐財祿多聚﹐弟兄不和﹐椿萱有克﹐頭妻長子有相刑。

關實爲人執拗多﹐是非官訟兩無和﹔更兼妻子相刑克﹐家破財亡累被魔。

關脈實者﹐性情冷淡﹐可與人交心腹﹐作事誠實﹐妻子刑傷﹐田宅破散﹐財谷不積。病主翻胃腹疾。

尺實爲人喜音律﹐貪花戀酒異常人﹔家財漸漸伶仃盡﹐只爲淫邪喪此身。

尺脈實而緩者﹐好音律﹐貪戀花酒﹐異於常人﹐錢財漸漸敗落﹐家產漸漸伶仃。病主下焦熱。

弦脈木﹕寸弦性急事難容﹐正直無私主得公﹔妻子本來應有分﹐自身惹禍被傷凶。

寸脈弦者﹐爲人性急不耐事﹐主立公門﹐多招橫財﹐得妻子分主好﹐子孫有傷殺厄。病主胸中拘急。

關弦性僻最能偸﹐無恥邪淫下賤流﹔損子克妻家業破﹐刑名水厄兩難畱。

關脈弦者﹐性偏不良﹐常好偸竊﹐邪淫無恥﹐損子克妻﹐田宅破敗﹐多犯刑名﹐亦主水厄。病主上下拘急。若在右脈﹐難免災在﹔左可減半。

尺弦多患事多勞﹐骨肉無情似水滔﹔出姓可宜並入贅﹐在家妨祖壽難髙。

尺脈弦者﹐一生患難﹐爲事失才﹐骨肉無力﹐子息寡少﹐出姓入贅﹐在家妨祖﹐壽年不髙。病主胸腹滿脹。

緊脈火﹕寸緊猖狂最不良﹐九流人喜可安藏﹔宜爲公吏衣財足﹐孤寡家中議短長。

寸脈緊者﹐爲人智短﹐猖狂輕薄﹐不與眾和﹐宜爲僧道﹐醫卜公吏﹐愛說人短﹐家貧少子。病主頭疼。

關緊情偏愛訟誣﹐家財破散弟兄疏﹔妻兒若也無刑累﹐殺害他人可不誣。

關脈緊者﹐爲人性拗﹐多愛詞訟﹐心常毒害﹐破散家財﹐骨肉不和爭鬭﹐刑克妻子。病主胸膈痛。

尺緊虛狂沒始終﹐平生汨汨走西東﹔公門若也安身吉﹐未免身軀病痛聾。

尺脈緊者﹐有始無終﹐虛詐不實﹐公家安身﹐一生愛走更佳﹐得安身常疾病﹐昏日貴龍鐘。主臍下疾病。

洪脈火﹕寸洪溫潤貴初年﹐顯達聲名有柄權﹔若是晚年洪大脈﹐心髙志闊福雙全。

寸脈洪者﹐若得溫潤﹐早年富貴﹐名位顯達﹐福祿雙全。若得洪秀﹐晚年多祿﹐子孫榮貴。病主胸中煩熱。上貴之脈。

關供溫潤福無邊﹐宜子宜孫兩得全﹔定主爲人多性急﹐有權有貴富多年。

關脈洪者﹐爲人性急﹐不容人犯﹐少受祖蔭﹐妻子無窮﹐多好剛毅﹐財祿浩足﹐得人欽重。病主胃熱煩滿。公卿之位。

尺洪好酒又貪饕﹐淫欲財消不可逃﹔兄弟子孫難得力﹐妻宮不利見重招。

尺脈洪者﹐主愛酒色﹐貪饕淫欲﹐財帛失散﹐妻子要見重招﹐兄弟不得力﹐子孫難得。病主臍腹疼痛。勻洪主兵權。

八里陰脈吉凶

寸微福薄無衣食﹐父母先亡兄弟孤﹔家道恰似湯沃雪﹐離鄕別井走長途。

關中脈見不宜微﹐微脈爲人不遇時﹔若不犯刑爲戍卒﹐定須作僕受貧饑。

尺微長走不歸家﹐父母先亡體不遮﹔到處姦偸爲活計﹐恐因乖弄作妖邪。

寸沈溫潤學神仙﹐九流僧道悟眞篇﹔家道必能多破敗﹐常人酒色被牽纏。

關沈孤寡少妻兒﹐奉道修眞謁貴官﹔衣食自能身不定﹐柰何心口有姦貪。

尺沈勤苦足富貴﹐田宅榮華益貴昌﹔延壽更兼生貴子﹐爲官定是列星郎。

寸中脈緩去還粗﹐作事愚頑是竊徒﹔武職當權無破散﹐平人多訟妻妾無。

關緩爲人穩重深﹐平生富貴足珠珍﹔爲官必定升臺閣﹐父母妻兒受蔭深。

尺緩爲人情性執﹐平生作事少端的﹔中年妻妾多離散﹐只恐憂官破產室。

寸部脈濇壽不長﹐居官蔭爵是難量﹔資財散盡離鄕守﹐又恐中年破惡亡。

關濇貪淫實可哀﹐克妻克子破家財﹔生平志气徒誇大﹐性僻人乖不可猜。

尺濇平生多計較﹐卻因酒色去資財﹔官符口舌常時有﹐多是多非更有災。

寸遲家業往來無﹐常是區區走路途﹔欺詐姦謀心莫測﹐一生災禍少人扶。

關遲常走不歸家﹐淺薄情慵好自誇﹔有藝爲僧皆自得﹐庶人孤獨少榮華。

尺脈遲來性不常﹐一生破散主離鄕﹔無災也自爲僧道﹐孤路終須別父娘。

寸伏膽大實無良﹐蹤迹多遊出外鄕﹔孤獨求謀多聚散﹐更兼气患滿胸腸。

關伏之人命不髙﹐平生招事豈雄豪﹔資財破敗無妻妾﹐枉死非災不可逃。

尺伏終難出眾前﹐若求衣食窘綿綿﹔縱然飽食終無定﹐非禍災侵添疾纏。

八里吉凶脈訣

微脈金﹕寸微父母定遭刑﹐鰥寡無依獨立煢﹔縱有家財終耗散﹐气虛未免足難行。

寸脈微者﹐爲人福薄﹐父母早刑﹐乞丐無依﹐左右辧之﹐男女反目﹐縱有家財﹐終須耗散。病主气血俱虛。

關脈微者世艱辛﹐未免饑寒僕從人﹔不是官災身入獄﹐縱饒刑害必充軍。

關脈微者﹐一生辛勤﹐不免饑寒﹐爲人役使﹐主受官災﹐身入牢獄﹐縱免刑害﹐後必充軍。病主嘔逆。

尺微家破又離鄕﹐人賤人輕受此殃﹔縱有妻兒也刑克﹐子孫掘窟又逾墻。

尺脈微者﹐爲人輕賤﹐破家離鄕﹐爲人所使﹐不招人重﹐妨克妻子﹐子孫爲盜。病主小腹气及小便多。

沈脈水﹕寸沈僧道好修行﹐必有神仙气象生﹔若也在家卽破敗﹐克妻喪子市中刑。

寸脈沈者﹐擬是九流爲道修之人﹐神仙气象﹐在家破敗﹐克子害妻﹐死於市曹。病主胸中冷疼。

關沈孤寡僧道髙﹐藝術資身財橫招﹔若是居家多蹭蹬﹐兩妻刑克定難逃。

關脈沈者﹐貧窮孤寡﹐宜爲僧道﹐多有內術﹐活計自然﹐廣招外財﹐若常人刑克二妻。病主逆冷。

尺沈辛苦計謀乖﹐自置田莊福壽來﹔子貴自然佩金紫﹐重重衣食見添財。

尺脈沈者﹐殷勤辛苦﹐能作活計﹐多招橫財﹐田莊自置﹐福壽延長﹐子孫貴顯﹐沈滑大吉。病主腰背痛。

緩脈土﹕寸緩心粗膽气淩﹐平生好殺定曹刑﹔不招祖業兒官厄﹐宜在軍中職任亨。

寸脈緩者﹐心膽粗勇﹐賦性頑硬﹐惡性好殺﹐多犯刑憲﹐子受官厄﹐宜在軍門職任方亨。病主皮膚疾。

關緩爲人徳性寬﹐一生災少只慳貪﹔妻兒好合登髙壽﹐父母團圝福壽全。

關脈緩者﹐爲人穩重﹐作事純厚﹐衣食有餘﹐一生少災﹐只是慳吝﹐妻子好合﹐父子雙全。病主脾气。

尺緩施爲性最遲﹐心中多計更多疑﹔姦謀取事應成敗﹐何必區區

具巧機。

尺脈緩者﹐爲人性遲﹐作事疑惑﹐心中譎詐﹐多計多謀﹐成敗無祿營運﹐巧算心機。病主腳軟小便數。

濇脈金﹕寸濇應爲少信人﹐雙親不養背天眞﹔居官享祿無髙壽﹐子息艱難只一身。

寸脈濇者﹐面目冷淡﹐心少忠信﹐不孝雙親﹐衣食不足﹐居官不久﹐子息寡少﹐壽年不髙。病主胃脘不足。

關濇平生疾病拘﹐少年貪色老年頹﹔弟兄縱有刑傷克﹐壽夭難過四十餘。

關脈濇者﹐一生多病﹐家不稱意﹐少年愛色﹐顏不耐老﹐兄弟刑克﹐若論壽限不過四十。病主虛勞病气。

尺濇操持有智謀﹐多因酒色訟拘畱﹔是非只爲慳貪得﹐妻妾貪淫暗裏偸。

尺脈濇者﹐操持有志﹐多因酒色財帛爭訟﹐與人不周﹐妻妾多情﹐只爲慳吝﹐惹是招非。病主小便數﹐婦人則血气之疾。

遲脈土﹕寸遲一世受孤貧﹐退落家財有禍迍﹔縱有祖田難保守﹐弟兄內外不歡忻。

寸脈遲者﹐主一生少遂財谷資產﹐進退有災迍﹐子嗣艱於早年﹐弟兄殘害﹐骨肉無倩﹐孤苦之身﹐出家可以延年﹐居家不利。病主胸滿气疾冷痛。

關遲常走不歸家﹐父母妻兒總是嗟﹔僧道作工爲活計﹐常人孤苦少榮華。

關脈遲者﹐爲人蹇薄﹐東走西逃﹐常不歸家﹐性好慵懶﹐自誇工藝﹐爲僧道尢可﹐俗人孤獨。疾主中焦受寒腹痛。

尺遲衣食漸多消﹐祖業田莊定不招﹔決是遷移他郡客﹐𨿽然子好病難饒。

尺脈遲者﹐衣食漸消﹐祖業不守﹐流移外郡﹐方可保守﹐子孫縱好﹐未免多疾。病主下焦虛寒。

伏脈水﹕寸伏爲人膽气彊﹐東西猶豫足風光﹔一生破敗難超眾﹐疾病相侵逆气妨。

寸脈伏者﹐膽大心彊﹐爲事猶豫﹐輕薄顚狂﹐一生破敗不能出眾﹐心好遊蕩﹐疾病連綿。病主中气逆悶。

關伏施爲作事沈﹐難招子息事違心﹔田園不遂多零落﹐腸癖還招疾病臨。

關脈伏者﹐爲人坎坷﹐作事沈滯﹐子息難招﹐事多違心﹐田園不遂﹐家業零落。病主腸癖瞑目。

尺伏應爲下賤家﹐無衣無食少榮華﹔沈沈疝气圍臍痛﹐積塊奔豚食不加。

尺脈伏者﹐爲人僻猥﹐無衣無食﹐奔波乞丐﹐下賤之人﹐居無產業﹐耕無田地﹐孤貧無比。病主疝气積塊。

濡脈水﹕寸濡顚狂性不閒﹐相思終日暗摧殘﹔此身若也多孤弱﹐不顧危亡戀女顏。

寸脈濡者﹐性好狂蕩﹐不肯停住﹐貪淫好色﹐凡百作事有始無終﹐爲貧窮下賤之人。病主气少精散。

關濡爲人怕較爭﹐多兒穩住又多生﹔自然衣食成佳庇﹐只恐其人壽少亨。

關脈濡者﹐爲人沈重﹐一生怕事﹐不與人爭﹐衣食自至﹐多得祖財﹐子孫蕃盛﹐只壽不髙。病主脾气弱。

尺濡迍邅下部虛﹐貪淫戀色病來拘﹔營謀處處俱無利﹐年少難過二十餘。

尺脈弱者﹐迍邅不利﹐下部虛寒﹐貪淫戀色﹐經營無利﹐少年得之壽不長久。病主下焦冷。

弱脈水﹕寸弱爲人只一年﹐一年過了一年纏﹔沈沈若也居牀席﹐一月之中見禍連。

寸脈弱者﹐一生孤苦貧窮下賤。止可一年﹐一年若可﹐不過二年﹔若過二年﹐一月必死。疾主瘧疾胃气少也。

關弱精神定少淸﹐克妻克子見伶仃﹔若爲僧道身安吉﹐父母同居也必刑。

關脈弱者﹐多濁少淸﹐克妻克子﹐孤苦伶仃﹐若爲僧道少可安身﹐椿萱同室﹐也見相刑。病主血气病也。

尺弱精神夢泄磨﹐爲人下賤妄言多﹔壓身小藝方爲吉﹐未免難逃四十過。

尺脈弱者﹐精神減少﹐妄語多罹﹐下賤小輩﹐若爲小藝方可壓身﹐縱過三十﹐四十難過。病主下元敗弱。脈帶滑則有壽而無產業。

論官貴淸聲少

肝脈實大少淸聲﹐細緊爲人必賤輕﹔若是浮髙多短濇﹐沈沈不必問前程。

夫肝膽之脈若實者﹐爲官少淸聲﹔若細而緊者﹐爲人則輕薄。若浮而髙﹐爲事多彊﹔若沈者﹐爲事決斷不分明。

論腎脈見喜

左右淸沈在尺當﹐福福加喜慶無雙﹔細看洪緊心流利﹐克日須知進祿鄕。

腎脈﹐北方水﹐澄則智﹐淸則喜。再看寸口通洪而緊﹐分明只在本月內有喜。春得微洪弦﹐喜。四季中見之。脈虛者無喜也。

論貴脈先退後福之喜

仕祿先看寸部來﹐分明流利任髙才﹔沈沈寸口知君退﹐洪滑分明播九垓。

夫官祿之脈﹐先看進退之位﹐寸口脈本體洪弦大而散。若沈細者爲不仕祿。在官者退位﹐在私者災。若洪而弦於寸口者﹐其人有天才﹔若兼寸口緊如一點明珠者﹐此人入座三臺之位。

論福徳脈

指下分明似撚珠﹐寸關尺脈常與殊﹔三部流利知爲吉﹐福徳鄕閭與眾殊。

診福徳之人﹐五臟之脈俱看﹐流利分明﹐不髙不低﹐五十息不止及無斷換者﹐此爲巨福之人。心部見之﹐爲上等福人也。若關尺中洪潤﹐爲中等福人。余無常者不貴。

論先富後貧

洪大寬調是富兒﹐若求官職事難爲﹔忽逢突起於心部﹐早富中貧實可知。

凡心脈本要洪大平和﹐若見寬緩而慢﹐其人無官之分﹐是大富之人。如脈突起於心部﹐其人先富﹐後衰耗家貧。

論脈不利妻

尺部脈濇大而伏者﹐主妻宮不利多病。

兩尺微沈短濇虧﹐堪嗟內助少光輝﹔婦道相宜多病苦﹐琴弦頻續不芳菲。妝奩一物空攜手﹐卻用供他眷屬肥﹔名門剛健多喧辱﹐若遇貞嚴也下微。

大凡看妻妾之脈﹐以兩尺見沈微濇之狀﹐此內助不堅﹐𨿽執婦道﹐必多疾病﹐不能眉壽﹐乃琴弦頻續之兆。卻主妻家力怯﹐奩資空費﹐或供給妻族。若在名門﹐反有喧辱之事。如得貞淑之妻﹐亦恐出於下倫。

論得妻力脈

脾家之脈主妻宮﹐淸潤勻長事不空﹔若非貞淑名門偶﹐必獲奩資致大功。

尺弦長大主便血﹐若無溢血是奇絕﹔得妻賢淑富房奩﹐婚姻才了成家業。

凡論脈以右關爲妻﹐得脈淸潤溫柔勻長﹐此乃有財喜之脈﹔亦主妻家旺夫﹐必然名門大族﹐貞淑之人﹐須獲奩妝而致富。

論子孫光茂

尺部弦長滿指到﹐應知火脈洪勻好﹔豈特榮身利子孫﹐更兼數世傳家寶。

定貧賤法

脾脈紛紛似水洪﹐爲人財利一生空﹔本部更加奔波湧﹐早起得錢晚又窮。

定軍屠法

指下紛紛似撒沙﹐心中不定是姦邪﹔若非軍卒屠牛客﹐定是當年老賊家。

論三限脈

火初水末木居中﹐一限勻和一限通﹔三限俱和勻靜好﹐榮華一世足興隆。

寸關尺部分三限﹐應指勻和福自佳﹔三限若還無可取﹐不然終是定波喳。

論初限

火初爲限要和勻﹐圓潔須交應指明﹔本部之中無進退﹐定興基業立聲名。

主早年登科﹐平人發財。

心部伏沈並短濇﹐不足本部乃爲殃﹔少年限正多迍滯﹐初主須知破耗傷。

主早年偃蹇﹐平人破財。

論中限

木爲中主要弦長﹐指下勻和特異常﹔益旺資財人口進﹐加官進祿喜難量。

主三十以後大發顯。

木逢短濇更沈微﹐伏匿亂散若過之﹔產破人亡官失祿﹐中年少得趁心時。

主三十年以後迍邅。

論末限

水爲末限宜沈滑﹐本部勻和應指彊﹔進官益祿多財帛﹐家道興隆事事昌。

主晚年發達長壽。

尺部細短濇並濡﹐不及本部彊施爲﹔巧中成拙難成立﹐晚景波喳壽必虧。

主晚年不順。

八卦定初中末三運

乾一﹐兌二﹐離三﹐震四﹐巽五﹐坎六﹐艮七﹐坤八。

男子以心部脈沈取﹐女子以肺部脈沈取﹐看其卦數以斷初年﹐而皆以肝部脈沈取斷中主。一數爲幹﹐二數爲兌﹐餘仿此。

男子宜行東南運﹐屬離震巽坤爲順﹔女人宜趨西北途﹐兌乾坎良斂藏居。男女各由宜利虛﹐並無克剝晦滯疏﹔若使乖張或弛背﹐謀多成敗復趦趄。

出身性情

先以出身斷徳性﹐心宮沈取而數定﹔乾兌之卦性溫和﹐胸中平坦事無多。離卦光明仍爽麗﹐光風霽月如春和﹔震數心直口仍快﹐性直那容激觸他。巽數爲風無定凖﹐依違善惡語言邪﹔坎良無常沈狠毒﹐損人利己資包羅。坤主納污能載物﹐性資迂緩可如何﹔細將八卦推情性﹐邪正分明決不訛。

四部論

心斷吉凶並善惡﹐肝推貴賤細消詳﹔克剝但於肺部論﹐祿壽原知脾胃鄕。心部忽如蝴蝶舞﹐三至一至喜重重﹔婚姻子女文書應﹐人口增添事事通。若還一止還復止﹐更加散亂無頭緒﹔官司口舌忽然來﹐如向應聲非妄語。短促而止事徒知﹐失脫破財於此取﹔三春心部洪弦利﹐人口婚姻升轉意。三部數而止若何﹐虛驚破財而已矣﹔柔滑而長應若殊﹐天資明敏學優殊。如珠而淸六脈克﹐僧道髙標福有餘﹔本宮窒塞不分明﹐心地惟知但損人。縱會藏形如見惑﹐安能脈底隱其情。

定窮

脾脈宮中仔細攻﹐撒沙指下定爲窮﹔奔波一世無停住﹐未免如顏陋巷中。

脾脈上如撒沙應指﹐一世財帛不聚﹐未免如顏子居於陋巷也。

定通

肝脈宮中用意明﹐指頭下處有輕淸﹔若居寸口三關利﹐作事殊常定暢亨。

肝脈宮中及三關流利如珠走之明靜﹐定主爲人通達﹐士人一舉髙中﹐常人財獲萬倍。

定僧道

肺脈分明似水珠﹐自然淸淨气神符﹔更看六脈無形狀﹐徳福淸髙與眾殊。

定心脈富貴

心脈分明弦秀洪﹐此人必定作三公﹔更兼三部俱無斷﹐至老須持國柄隆。

定見尊重

息數朝來不攺常﹐一生沈重位髙堂﹔診來淸利藏珠滑﹐自有洪名萬世香。

凡尊重之脈﹐見沈而隱隱不亂﹐分明無濇滯﹔又要看六部勻和相應安然﹐如珠在水中一般。此人聲名髙出人表也。

定智慧

智慧須看腎水鄕﹐洪和必定主文章﹔二儀尺寸來相應﹐遲緩髙低計策長。

凡智慧脈﹐湏有心火洪和相應順也﹐腎沈滑無滯﹐此人必有大才﹐智謀俱全。

論心脈不遂

指下輕浮及小遲﹐一生運蹇不須疑﹔若過浮髙與沈細﹐便求官職定應遲。

論肝脈吉凶

東方肝脈遇浮洪﹐定有虛驚主大凶﹔若無微小並沈細﹐處世惇崇祿再丰。

論肺脈災福

肺脈如毛仔細推﹐若還洪大主災隨﹔更看本部俱浮緩﹐此是豪家富貴兒。

論脾脈貴賤

中央之脈號爲脾﹐推取輕浮及緩遲﹔若不弦長浮更緊﹐此人食祿主恢肥。

論丙丁火災福

丙丁洪弦動在關﹐定知武職作郎官﹔若是應指頻無定﹐必然災咎且無官。

丙丁弦長指下來﹐平生富貴有文才﹔若無撞指來相應﹐長子須知定棟材。

論戊己土災福吉凶刑克不足職藝

戊己太過細推之﹐少年繞路走東西﹔九流之內非豪貴﹐主是常人又克妻。

戊己不及若更濡﹐必然離鄕別處居﹔若見弦時必有病﹐平生業不在詩書。

雜斷

三部勻來總一同﹐此人豪富是英雄﹔兩關脈大上朝寸﹐應是爲官主誥封。

大抵三關短復長﹐來時或緊去時忙﹔平生語急並身弱﹐貧困何年得顯揚。

八八男兒卻反陰﹐尺中浮大寸中沈﹔女年七七陽中盛﹐反是須知定是凶。

男兒八八脈沈淸﹐左右相生福最深﹔須憂尺寸皆洪盛﹐卒厥來時力不任。

論些星肝脈

甲乙慧官好些星﹐脈來洪緩潤弦勻﹔心神容足多才藝﹐必作黃堂以上人。

論火星心脈

火星作主在南方﹐舉按洪浮闊且長﹔急促細弦人急躁﹐官髙職顯足輝光。

論星辰腎脈貴威權

北方坎水星辰位﹐指下如珠似水流﹔十萬兵權爲上將﹐名標靑史定封侯。

論羅﹝日侯﹞腎脈

羅﹝日侯﹞髙向腎中尋﹐著骨方來緊大沈﹔眼大赤光根本厚﹐多謀足智紫薇人。

論月孛命門脈

月孛俱在命門鄕﹐膚下如珠動不忙﹔爲事多姦人性惡﹐平生戀事在花娼。

論太白肺脈貴威權

太白金星位旺西﹐來時浮濇不須疑﹔中間秀潤兼和順﹐文武兵權定有之。

西宮肺脈要推詳﹐下指洪勺又緊長﹔塞外不爲軍將主﹐中年也作紫薇郎。

論貴賤澄湛格

澄湛如同珠在水﹐凝然瑩麗易推詳﹔尺寸俱遲應大器﹐賢良從此譽垂揚。

淸奇格

淸奇之格世罕逢﹐古怪形容眾不同﹔脈來勻靜淸奇極﹐富貴才能勛業隆。

陽極格

六部勻洪動且寬﹐勻長應指用心觀﹔壁立威權難屈節﹐騰身鳳闕跨金鞍。

陰極格

六部俱弦靜似無﹐恢肥骨胳福方殊﹔若遇形枯難奮發﹐初𨿽富貴末年枯。

靑龍格

靑龍主喜有資財﹐尺寸縱橫遠信來﹔酒食佳賓須髮嗣﹐只憂不順反成災。

縱橫逆順四脈

夫尺寸得縱橫脈﹐主酒食佳賓丰盛﹐發嗣長久﹐吉慶。脈來不順反成災迍。如水部乘火﹑金乘木﹐曰縱﹔火乘水﹑木乘金﹐曰橫﹔水乘金﹑火乘木﹐曰逆﹔金乘水﹑水乘木﹑木乘火﹐曰順。

白虎格

忽然右寸脈微沈﹐一歲之中孝服臨﹔只恐緦麻從此至﹐過兼災患及沈吟。

勾陳格

右關脈動或沈芤﹐田宅婚姻慮隙讎﹔或見中央芤斷絕﹐一年之內見傾舟。

關脈浮而芤﹐田宅婚姻﹐事干爭競中決斷者﹐有傾舟之患。

朱雀格

左寸洪急事喧喧﹐印信爭論不可言﹔復慮朝臨並事至﹐爲官祿敗反纏綿。

螣蛇格

左手尺脈或堅牢﹐回祿之災不可逃﹔若是鄕鄰承此難﹐免教自己患思勞。

元武格

右手三關脈緊弦﹐須招鬼賊禍來纏﹔若逢微緩頻頻動﹐富貴心閒似地仙。

右三部脈弦急者﹐鬼賊爲害。若微和平緩﹐勻淸心閒﹐仙境富貴﹐容足之人也。

云鶴衝天格

六部論時不濇弦﹐爲官世代是根源﹔文武兼全須大用﹐喜同椿桂定延綿。

若六部脈之中不濇不弦者﹐主世代爲官﹐文武兼全也。

獅子入宮格

四十不止命門中﹐緩大寬長第一翁﹔更若弦長並分寸﹐三臺八座好英雄。

三焦命門所配﹐其脈緩大寬長無急濇﹐主貴至一品﹐不然亦主三臺八座之分也。

飛龍在海格

木來弦急最無情﹐卻有文章學業精﹔脈若沈濡而緩急﹐一生淹蹇沒功名。

左肝脈弦緊﹐覽盡文章。或沈滯濇﹐一生淹蹇而功急不遂也。

鴛鷺帶云格

肺脈輕淸事業髙﹐最嫌浮大及堅牢﹔若還長短兼刑克﹐咳嗽聲聲必作癆。

肺脈輕浮而勻﹐不大不小﹐主事業髙完之人也。若逢大及堅牢﹐或長或短者﹐主勞嗽之人也。

蝶入花園格

男子爲陽尺脈弱﹐女人爲陰尺脈弦﹔反之不及並太過﹐婚姻虧損破田園。

男子尺常弱爲順﹐若太過爲逆﹔女子尺常盛爲順﹐不及爲逆。如此則婚姻損克﹐蕩破田園也。

維雀失巢格

肝膽前虛後實來﹐肉輕骨重用心裁﹔前實後虛身不正﹐螣蛇入位事當推。

肝膽之脈前小後大﹐又云前虛後實﹐肉輕骨重者﹐貴。前大後小﹐前實後虛﹐立身不正﹐亦主六親不正之事。

蒼鷹折翅格

六脈不順事非常﹐牢格弦微緩更長﹔招引是非應晦滯﹐六親惟恐有侵傷。

六脈不順及堅牢格弦之形﹐又微長緩不等者﹐此脈定有是非折傷之患。

魚遊淺水格

兩關脈溢上魚際﹐狡猾人來奪騙錢﹔陽動而浮須享福﹐陰沈而濇禍初年。

兩關脈上魚際出者﹐恐是狡人前來奪騙錢物。陽脈浮動者﹐必享早年之福﹔若陰脈沈濇者﹐主初年當災病也。上魚際者﹐謂脈出寸外動也。

二龍交戰格

血脈爲髒是尋常﹐革濇沈微又緩長﹔陽盛殺人陰被害﹐陰陽俱盛兩相傷。

五臟六腑﹐血脈之精﹐若脈來往革濇沈微緩長不等之狀﹐左寸爲陽狂暴之脈﹐主殺人或鬭爭打折狠戾等傷﹔若關中陰脈沈者﹐主被人害命。

秋雁橫飛格

脈來三部慢沈沈﹐冠世文章第一人﹔必輔帝王爲宰相﹐世傳淸骨若珠珍。

三部沈沈緩常和勻者﹐主貴格﹔不然﹐主文章冠世也。

龍蛇混雜格

兩寸沈濇破貲財﹐官事無休疊疊來﹔赴詔爲官須退職﹐除非寬緩有三臺。

左右寸口卻是兩陽之位﹐若脈沈濇者﹐主破財﹔更有詞訟不絕﹐爲仕者退職。若脈寬大不沈濇﹐卽有三臺之位也。

入林纏虎格

六部看時動不常﹐更尋沈實又浮長﹔萬般不許人間會﹐爲事生平性最彊。

鴛鴦顯石格

男女生來六脈長﹐陰陽逆順用心量﹔男兒破卻女家戶﹐女子破卻男家莊。

夫男女六脈俱有盛弦之脈﹐卽是陰陽反逆﹐主男破女家﹐女破男家田莊也。

魚遊春沼格

肝木弦實犯刑徒﹐偏向東西是假儒﹔若得寬長富貴客﹐豪雄足稱結珍珠。

肝脈彊實者﹐主犯刑徒。脈見不和﹐此是衣冠假儒。若寬長﹐主榮華富貴。

寸實而彊尺又急﹐平生情性多乖失﹔更兼妻子損重重﹐做事到頭終少吉。

寸實而彊﹐又兼尺緊而急﹐主人情性有乖﹐更憂家內老幼禍福不吉之事。

野鶴衝天格【衝天一作入山】

推令內而外不內﹐心腹計較少知音﹔推令外而內不外﹐應知他日必遭刑。

兩手六脈推其筋而取之﹐多內而不出外者﹐主人計較﹔外而不入內者﹐其人姦猾﹐他日見犯刑遭法也。

飛鶯入柳格

木來弦緊最無情﹐卻有文章學業精﹔脈若沈濡而緩滯﹐一生多蹇少功名。

秋雁髙飛格

肺宮微薄急而彊﹐幾度重妻更反張﹕此是先賢畱祕訣﹐臨時指下細推詳。

羊簪格

六脈微微緩不通﹐官方鬼賊要相逢﹔若還順逆依其位﹐不必求占並問神。

龜遊荷葉格

腎脈迢迢五十餘﹐看時指下緩弦隨﹔逸民之士遐齡壽﹐慕道休官世上無。

腎脈弦緩而大浮者﹐有壽好靜﹐慕道參禪﹐休官守己之士。

鷺飛千里格

脈牢浮大尺中時﹐心內機謀面黑黧﹔三限俱亡無所住﹐離鄕別井走東西。

鴻雁失行格

陽實而彊陰緊急﹐平生情性言乖失﹔須防妻子老幼傷﹐作事到頭終少吉。

論五陽脈主吉凶

心浮財喜肝危厄﹐脾浮有喜加財帛﹔腎浮子孫喜气臨﹐此是臟腑之浮脈。

心滑憂疾肝財喜﹐肺喜子孫脾祿位﹔腎滑爲財喜亦然﹐肝滑應之類皆此。

心肝脈實子孫喜﹐肺內喜脾憂兄弟﹔腎實失脫卻爲憂﹐此是脈實之大體。

實而滑利者﹐喜吉之兆﹔若實而濁數者﹐病也。

心脈弦時只自然﹐肺主驚恐脾憂煎﹔腎若弦時父母稱﹐肝脈逢之兄弟賢。

弦滑緩者﹐宜而吉﹔若數重濁者﹐不利而逆。

心弦祿喜肝兄弟﹐肺主驚恐脾見逆﹔腎宮父母喜見弦﹐弦脈分明無差忒。

心脈平和旺子孫﹐肝弦洪脈喜中珍﹔脾喜妻子胃財帛﹐洪脈其中意又存。

論五陰脈主吉凶

心脈微時主關憂﹐肝爲身病未全瘳﹔脾爲手足憂病患﹐腎厄相逢水澤求。

心脈水火肺防危﹐肝纏不起疾兄弟﹔脾名血光諸惡病﹐腎家驚恐不曾離。

心緩須防憂孝服﹐肝緩不測禍災生﹔肺逢失脫兼傷折﹐脾主憂災腎子孫。

心肝濇脈憂手足﹐肺遇危亡災孝服﹔脾家必主財帛失﹐腎逢財破何如足。

心肺伏時俱憂死﹐肝家伏兮慮子孫﹔脾逢更慮子生病﹐腎伏前逢主有迍。

推五陰五陽克應日例

浮應庚辛滑戊己﹐甲乙弦之實壬癸﹔洪爲火徳應丙丁﹐此是五行眞妙旨。微憂申酉沈亥子﹐緩逢寅卯濇辰戌﹔伏逢巳午便生殃﹐濡弱丑未爲災咎。

假如診得浮脈緩緩﹐如蝴蝶鬭舞者﹐應在庚辛之日有喜。若太過不及者﹐則有災晦。若先期能預愼防閒﹐則或能減少。《太素》一書﹐正欲使人避凶趨吉。故程子曰﹕知之減半﹐愼之全無也。餘仿此。用光近續增趙石亭條下﹐參驗甚詳。古今圖書集成醫部全錄卷八十八

脈法

太素脈訣【明彭用光】

肝脈見喜

弦脈由來本是肝﹐貴占憑此亦偏歡﹔亥卯未來多利益﹐寅卯天恩及轉官。

少陽厥陰﹐主功名貴達﹐顯耀喜慶﹐全在此宮。

肝脈見貴

要知職位膽中看﹐勻緩分明又在肝﹔診得弦長終是貴﹐細沈定是主孤寒。

膽气均勻卽有官﹐少年仕路恐難攀﹔【若心部洪勻相生﹐主少年發達。】中年決定封侯印﹐名利文章一世安。

肝脈升沈流利者【卽印綬官之貴祿﹐中年榮顯。】

甲乙來而動更弦﹐爲人尊重有威權﹔若還三按都無斷﹐官髙三品一生賢。

甲乙太過細尋之﹐先拋頭女與頭兒﹔卻有文章多藝學﹐中年破敗各東西。

要知職位少陽看﹐少陰洪應用心觀﹔少年金榜及髙第﹐至老人稱號長官。

初年發科﹐必手少陰寸部洪柔﹐與少陽相生﹐方顯貴。

厥陰指下盡來長﹐少陽之脈異尋常﹔紫誥定承辰戌裏﹐中年決定佐朝堂。

少陽之下最和柔﹐木到陰宮水順流﹔【無制不弦﹐所以不悠久也。】爲官只是多閒訟﹐居到朝堂便好休。

定居職位膽爲先﹐指下弦長珠顯圓﹔此脈若當春季仲﹐更兼及第在初年。

無珠力弱惟一陰﹐處世驅馳只是沈﹔常見一弦宜晚發﹐寅申巳亥不相應。

三部寬長是上賢﹐更於膽脈帶長弦﹔豁然應指如龍動﹐翊贊明君萬萬年。

脈來弦緩更分明﹐須信爲官顯大名﹔更得寬長來不濇﹐終身榮貴作公卿。

肝脈淸濁

肝脈輕淸貴祿榮﹐堂堂儀貌足人情﹔數分三分應亨泰﹐恭謹尢加目秀淸。

肝脈重濁性何如﹐狠毒無情騃不移﹔不是脈中無貴气﹐柰何生骨欠淸奇。

心脈淸濁

春見夏體同。

心脈輕淸應在神﹐聰明接物廟堂人﹔旺看丙丁無凝滯﹐四七年來貴顯身。

心脈重濁主無神﹐性僻情乖終殺身﹔眼視不明終舌短﹐夭亡難得侍雙親。

肺脈淸濁

春見秋體同。

肺脈輕淸號俊才﹐皮膚潤澤善恢諧﹔看看四九聲名顯﹐武略功勛蹈帝階。

肺脈重濁人無儀﹐性格貪淫禮更疏﹔貧賤一生無別事﹐殺因臨忿損身軀。

腎脈淸濁

春見冬體同。

腎脈輕淸智巧多﹐待人處事更慈和﹔淸吉調暢無憂滯﹐一大相逢貴柰何。

腎脈重濁最無倩﹐少智多愚主賤貧﹔此部若無淸一點﹐平生那得見光榮。

脾脈淸濁

春見四季同。

脾脈輕淸气象髙﹐爲人尊重更英豪﹔數逄戊己須榮顯﹐晚節身安壽

具遙。

脾家重濁主風狂﹐無信欺人命不長﹔縱是左心淸應指﹐也應濁富不賢良。

肝脈見煞

肝微並濇兼沈滯﹐凡病如斯更莫醫﹔尙有破財人不足﹐骨肉分離事可知。

肝脈主災

本部看看更動遲﹐須言災病莫狐疑﹔頻頻舉按還無應﹐夏至災來骨肉離。

震髒本來動滑芤﹐破財詞訟足心憂﹔如毛壽夭分明斷﹐密地心思不到頭。

甲乙如毛命不長﹐浮滑芤來事可傷﹔破財詞訟多憂險﹐及到中年在外鄕。

甲乙分明指下遲﹐少年多病實難醫﹔若還舉按仍無力﹐奴婢逃走定難尋。

三部按時但是弦﹐須知忿怒急連天﹔忽然浮大來無息﹐亦是憂驚事到纏。

肝脈見夢

肝實頻來指下寬﹐夢松髙樹又登山﹔如虛若在木中立﹐或在深林暗昧間。

春見肝脈

肝脈沈弦四十至者﹐位至三公。

春中得木是權期﹐柔更長條喜應時﹔若見火來居此位﹐淸明時節福相隨。

夏見肝脈

夏得木位定無疑﹐金來克木哭妻兒﹔若到火宮便逢喜﹐但言二七九方知。

秋見肝脈

木部之中忌金來﹐父母須防定有災﹔水來相救無大厄﹐相生相順福之媒。

冬見肝脈

木到水位喜爲先﹐來扶水位喜相連﹔望後卽無三五至﹐一陽之後定官遷。

定流年春脈則例

本內火來時﹐欣然事可宜﹔居官加祿位﹐求財萬倍歸。

木內火來者﹐乃春該木旺而主事也。足厥陰經中見手少陰經﹐卽子母相生而相逢﹐豈不欣欣然而不可樂乎﹖

所以居官必升﹐求財必倍﹐家門有喜慶吉祥之事也。

春月順時節宣

《內經》曰﹕春月﹐陽气閉藏於冬者﹐漸發於外。故宜發散以暢陽气。故又曰﹕春三月﹐此謂發陳﹐天地俱生﹐萬物以榮﹐夜臥蚤起﹐廣步於庭﹐被髮緩形﹐以使志生﹐生而勿殺﹐予而勿奪﹐賞而勿罰﹐此春气之應﹐養生之道也﹐逆之則傷肝﹐夏爲寒變。故人當二月以來﹐摘取東引桃枝葉各一握﹐水三升﹐煎取二升﹐以來蚤朝空心服之卽吐﹐卻心膈痰飲﹐宿熱卽除不爲害。春深﹐稍宜和平將息﹐綿衣晚脫﹐不可令背寒卽傷肺﹐鼻塞咳嗽﹐但覺熱卽去之﹐覺冷卽加之﹐加減俱在早起之時﹐若於食後日中﹐恐致感冒風寒。春不可衣薄﹐令人傷寒霍亂﹐消渴頭痛。春凍未泮﹐衣欲下厚而上薄也。大風大雨﹐皆宜避之。東垣曰﹕木在時爲春﹐在人爲肝﹐在天爲風﹐風者無形之淸气也。其時脈當弦﹐而六部俱見於本脈之中﹐又必緩於四至五至﹐是謂有胃气。《脈經》云﹔阿阿緩若春楊柳﹐此是脾家居四季。夏秋冬效此。善調者﹐百疾不生。間有失調﹐或傷冬寒﹐至春發爲溫熱之病。故曰﹕寒受熱邪名曰傷寒。以左脈浮緊辧是。若當春傷風卽病﹐左脈浮緩辧是。又有飲食不節﹐房室勞役過度﹐則爲內傷發熱之證﹐當以右脈盛大辧是。治法詳後。《素問》云﹕春傷於風﹐夏生飧泄。潛溪論曰﹕愼起居﹐忍嗜欲﹐薄滋味﹐行陰騭﹐所以卻病延年益壽云。

以上春太素脈。

心部總論脈訣

脈來寬緩更逢春﹐不作賢人亦貴身﹔更若弦洪來不滯﹐須知超顯異羣倫。

心爲一生之主﹐乃君尊之位也。登科﹑文明﹑吉凶﹑發富﹑淸貴﹐全在此宮。

心脈之中見土來﹐得財喜慶又添財﹔更加洪滑時時動﹐出去求財必得回。

心脈均勻指下來﹐平生不滯更無災﹔年紀定逢二七至﹐常流妻妾一懷胎。

春得洪弦喜慶培﹐但看春夏喜須來﹔若非輔職並婚娶﹐卽是生兒定有財。

當春心脈見洪弦﹐看取淸明節後邊﹔君子輔官多喜慶﹐脈來寬緩一生賢。

心脈見貴

得二數爲伊傅﹐得三數爲文章﹐忠孝純全﹐乃成徳君子。

弦秀是文官﹐緊是武官。

心脈分明弦秀洪﹐此人必定作三公﹔更尋三按俱無斷﹐至老須持國柄隆。

弦秀洪帶緩﹐不實不虛者﹐大貴。

心脈分明緩細頻﹐先看粗濇後調勻﹔𨿽然今日爲貧士﹐異日興隆是貴人。

主三十歲後發科甲﹐平人發富。

心脈見聰慧

心脈生時緊又長﹐一生勞碌費心腸﹔若見勻洪並秀潤﹐儀容體貌必文章。

心脈見災

心脈緊數出公私﹐沈細更加婦女低﹔口舌臨門三七內﹐但宜防愼密關機。

心宮滑實不調勻﹐性毒人嫌狡詐心﹔必定官災刑害至﹐若逢結脈定增驚。

驚憂之脈起於心﹐散數微浮去復沈﹔相克顚狂投指亂﹐更將急緩定災迍。

息數狂投洪散來﹐勞心撩亂暗思推﹔眼前盡是攢目事﹐怎柰星辰不護臺。

忽然無脈少精神﹐須有憂疑驚恐深﹔天性沈吟多毒害﹐要知心脈似棘林。

心脈見官災父母患

丙丁沈滑最堪憂﹐官事常常不得休﹔父母更防殘疾死﹐他年必定是他州。

心脈見孤獨

心脈頻來息不加﹐更來衰气實參差﹔爲人至老常孤獨﹐子死妻亡自主家。

心脈見孤貧

心脈頻來指下粗﹐太陰無力一身孤﹔若還見水少浮滑﹐女爲婢妾子爲奴。

心脈見憂驚

面赤紫紅三部數﹐狂言亂語如邪神﹔忽然實大並帶滑﹐險怪虛驚不慢陳。

心脈見婦人淫亂

欲識佳人一寸心﹐關前散亂及浮沈﹔枉將山嶽爲盟誓﹐不是幽居獨展衾。

心脈主病死

心脈濡弱細尋之﹐年內須防厄更危﹔若是伏遲須是死﹐分明洞斷莫狐疑。

春見心脈

心來木本兩相隨﹐必是須招異姓兒﹔若是水來居本位﹐其人憂事見災危。

水來火部相克﹐所以災生。

心脈見病死

丙丁微來更沈遲﹐得病今年早怨誰﹔若是似毛終是死﹐教君千萬莫求醫。

夏見心脈

火來事大也難猜﹐須有憂驚定見災﹔便是沈微災必至﹐家中人死淚衣衫。

秋見心脈

火旺相逢金位君﹐爲官失職禍相隨﹔莫教金水來相克﹐不見靑天如是悲。

冬見心脈

冬見心脈不相宜﹐遭枷下獄鎖相隨﹔若還遠近行他事﹐此脈多憂定見非。

定流年夏脈則例

火中如見土﹐夏喜足文才﹔洪緩當時應﹐無求財自來。

火中見土者﹐手少陰經中見足太陰﹐乃子母相生之理﹐兼夏該心火旺相管事而得洪緩﹐足太陰子戀其母﹐豈不吉慶亨嘉﹖凡事皆順﹐官必升遷﹐財祿大旺也。

夏月順時節宣

《內經》曰﹕夏月人身陽气發外﹐伏陰在內﹐是脫精神之時﹐特忌下利以泄陰气。故又曰﹕夏三月﹐此謂蕃秀﹐天地气交﹐萬物華實﹐夜臥蚤起﹐無厭於日﹐使志無怒﹐使華英成秀﹐使气得泄﹐若所愛在外﹐此夏气之應﹐養長之道也﹐逆之則傷心﹐秋爲痎瘧。故人常宜宴居靜坐﹐節減嗜欲﹐調和心志﹐此時心旺腎衰﹐精化爲水﹐至秋乃凝﹐尢須保嗇以固陰气﹐常食熱物﹐使腹中溫暖﹐生瓜果茄水冰冷淘粉粥蜂蜜﹐尢不可食﹐食多秋時必患痢瘧。勿以冷水沐浴洗手而淋背﹐使人得虛熱眼暗﹐筋脈厥逆﹐霍亂轉筋﹐陰黃之疾。勿當星露風臥﹐勿眠中使人揮扇﹐汗體毛孔開展﹐風邪易入犯之﹐使人患風痺不仁﹐手足不遂﹐言語蹇濇之疾。年壯不覺爲害﹐亦種病根。气衰之人﹐如桴鼓應響矣。酷暑尢宜思之。凡夏不宜極涼﹐極涼則心浥浮寒﹐而秋冬肺與腎有沈滯之患。然大熱亦有所當避。《素問》曰﹕夏傷於暑﹐秋必痎瘧。愼者卻之。其或春傷於風﹐淸气在下﹐至長夏而飧泄者﹐則右關足陽朋太陰之脈﹐弦緊大辧之。或脈伏者﹐此手少陽與胃應也﹐則霍亂吐瀉轉筋﹐四肢厥冷﹐身無疼痛﹐治法詳後。乃心火旺﹐六部脈該微洪﹐於本部而緩也。經曰﹕夏傷於暑﹐秋必痎瘧。潛溪論曰﹕夏至一陰生﹐當節嗜欲也。

以上夏太素脈。

肺脈見貴

庚辛忽見滑實來﹐一生剛气有文才﹔如逢撞指來相應﹐定折天邊桂子回。

穎悟登科﹐聰明黃甲﹐親屬全在﹐手陽明太陰浮濇取法。

五至如珠登第貴﹐朝庭常傍赭黃袍﹔均勻滿指實而有﹐行短猶兼壽不牢。

三臺華蓋要輕浮﹐緩濇輕毛事必投﹔五十動中無實大﹐丈夫髙折桂枝秋。

夫肺者華蓋也﹐輕指所得。又云指下無實大脈者﹐及第也。如有實大﹐皆常流也。

登科須要肺浮輕﹐本部調勻顯蚤榮﹔緩細分明無斷數﹐佇看金榜掛聲名。

太白金星位正西﹐脈來浮濇不須疑﹔中間秀潤須相合﹐刑名兵柄盡成威。

西方肺脈要推詳﹐下指洪緊又無長﹔塞外不爲將軍主﹐中年也作紫薇郎。

三臺八座之貴﹐此部浮洪緊而短﹐見之上貴之格也。

肺脈見夢

肺脈頻來虛更長﹐登山涉水問途忙﹔實須夢見刀兵起﹐虛主鐘聲鼓振堂。

肺脈見父貴

右手如絲一兩條﹐微微指下舉全消﹔位髙名職爲人父﹐便是常流亦富饒。

肺脈見凶

秋來診得火來侵﹐外來克內木難存﹔身危宅暗多憂慮﹐財散人衰不可當。

庚辛動滑兩頭虛﹐來不輕浮只緩微﹔再三舉按無多應﹐定是他鄕已破徒。

肺脈如浮又不浮﹐男爲浪子女孤愁﹔縱教不死爲夫婦﹐也主離鄕別處州。

肺脈見喜夫婦順

肺脈當秋應指浮﹐脾寬勻大緩相投﹔內還投內夫婦順﹐才喜重重不用愁。

肺脈主賤好外遊

庚辛部內見弦長﹐少不中年在外鄕﹔若然不作僧與道﹐也主離家別父娘。

肺脈主刑憲

肺脈逢之實且弦﹐情性多剛作事偏﹔滑微兼緩情詳察﹐徒刑之脈莫流傳。

肺脈主無徳

爍金之脈見沈微﹐口是心非好貪淫﹔此等見人多笑語﹐會將喜口取人心。

肺脈見妻髙

肺脈原是主妻宮﹐外祖之家且一同﹔浮緩輕輕皆吉兆﹐庚辛定主夜生人。

肺脈見孝服

肺宮白虎不堪云﹐食啖居堂本至迍﹔最忌丙丁來相克﹐庚辛之中淚驚人。

春見肺脈

春見肺脈本相克﹐金水相克卻沈吟﹔妻兒破散身無主﹐田產拋荒枉費心。

夏見肺脈

水照金位金不安﹐秋若逢之加職看﹔一日福祿來相應﹐爲官髙選定升官。

秋見肺脈

秋逢金脈是旺宮﹐遇火須憂是亂紛﹔木更逢到妻宮喜﹐喜上添財衣祿丰。

冬見肺脈

金水相生是貴人﹐木來旺相喜逢春﹔必須用貴招財物﹐榮旺家風福气新。

定流年秋脈則例

秋金脈浮滑﹐必定喜相加﹔忽然弦長應﹐得財以手拿。

秋令肺金正旺﹐爲當權司令之時﹐而得浮滑之脈﹐乃足少陰經入手太陰相生之地。又得忽然弦長﹐妻位之來﹐所以主有財喜獲寶之事﹐大吉之兆也。

秋月順時節宣

《內經》曰﹕秋月當使陽气收斂﹐不宜吐及發汗﹐犯之令人臟腑消鑠。故又曰﹕秋三月﹐此謂容平﹐天气以急﹐地气以明﹐蚤臥蚤起﹐與雞俱興﹐使志安寧﹐以緩秋形﹐收斂神气﹐使秋气平﹐無外其志﹐使肺气淸﹐此秋气之應﹐養收之道也﹐逆之則傷肺﹐冬爲飧泄。若知夏時多食冷物及生瓜果稍多﹐卽宜以童子小便二升﹐並大腹檳榔五顆﹐細切﹐煎取八合﹐下生薑汁一合﹐和臘雪三分﹐早起空心分爲兩服﹐瀉三行。夏月所食冷物及膀胱宿水﹐悉爲驅逐而出﹐卽不爲患。此藥是承气湯﹐𨿽年老之人﹐亦宜服之。瀉後兩三日﹐以薤白粥加羊腎﹐如無﹐豬腰子代之﹐空心補之﹐勝服補藥也。秋當溫足以凍腦﹐其時淸肅之气與斂行之體也。自夏至以來﹐陰气漸旺﹐當薄衽席情欲以爲壽基。其或夏傷於暑﹐至秋發爲痎瘧﹐木气終見﹐三焦二陽相合病也。陽上陰下交爭﹐爲寒爲熱﹐肺金不足﹐灑淅寒熱﹐此皆往來未定之气也。以二少陽脈微弦剝辧是。又有夏食生冷﹐積滯畱中﹐至秋變爲痢疾﹐以足陽明太陰脈微弦濡而緊者是。秋脈當如毛﹐如脈洪則反時矣﹐治法詳後。《素問》云﹕秋傷於濕﹐冬生咳嗽。潛溪論曰﹕養气完形﹐寡欲濇精﹐肺金司秋之正令也。

以上秋太素脈。

腎脈見喜

遷移須要水中淸﹐交易之中便得成﹔若遇丑寅來本位﹐此時財谷盡丰盈。

壽夭晚景﹐祖宗子孫﹐此足少陰主﹐全在此宮。

腎脈見貴

尺中隱隱潤兼長﹐福壽榮華安可當﹔莫教火大來相並﹐不爲將相主封王。

北方坎向腎中求﹐兩尺迢迢似箭頭﹔十萬兵中爲上將﹐名標淸史定封侯。

羅﹝日侯﹞要向腎中尋﹐看物方來緊大沈﹔眼大赤光顏色厚﹐多謀定計智尢深。

北方腎脈深且長﹐來時沈滑不髙昂﹔非惟有壽多才智﹐佐國忠臣尢異常。

腎部忽然動滑時﹐爲官必定有遷移﹔更看三部寬洪應﹐用意消詳仔細推。

腎水頻來指下勻﹐少年仕路做官人﹔女子不逢加封號﹐定生二子盡超羣。

腎水深藏指下均﹐心寧多喜助天眞﹔丹田自有嬰兒在﹐佐國齊家一世淸。

左右滑澄兩尺當﹐精神加喜福無雙﹔細看弦滑心流利﹐克日須知進祿鄕。

細微沈滑通利津﹐定是髙遷木壽椿﹔寸口莫嫌洪緊並﹐也知登祿在春深。

腎脈見壽長

北方之脈本滑沈﹐指下來兼潤帶深﹔此是世間長壽客﹐名題金榜作公卿。

此爲男子一身之本﹐主至大之貴﹐在沈滑如珠。

腎脈見喜孕

腎脈須當仔細尋﹐尺中三動忽然沈﹔此名妻孕何勞問﹐妙者須知不換金。

腎脈見仕祿及短壽

壬癸迢迢指下寬﹐眼前𨿽任是郎官﹔只愁數短來無位﹐定知難得十年歡。

腎脈見才智

才智還看腎水鄕﹐宏才九竅足文章﹔二儀尺寸來相應﹐髙低遲緩一般詳。

夫智慧之脈﹐腎必柔和流利﹐人多謀計。

腎脈見旺吉又長﹐一生至貴壽髙彊﹔忽然緩緩來相應﹐求財何用作經商。

腎脈見情欲之喜

尺脈本沈微﹐那堪緊數隨﹔蘭房明月夜﹐有客笑嘻嘻。

腎脈見福壽

尺脈微微動滑珠﹐淵源福祿許安居﹔如珠至五加封號﹐常庶成家福倍殊。

腎脈是天元﹐深藏福壽延﹔平生災禍少﹐喜樂信相便。眞元脈要堅﹐累累是珠聯﹔百年無疾病﹐福祿滿天年。

腎脈見災並疾病

三至虛遲復緩來﹐𨿽加封號卻愚頑﹔生災抱疾難爲壽﹐田產多因體不完。

水緩悠悠指下沈﹐一生羸瘦少精神﹔母氏少年多疾病﹐更兼父亦患癆人。

腎脈見淫重

月孛要在命門鄕﹐膚下如珠動又忙﹔爲事多姦人性急﹐平生只戀在花娼。

腎脈見博學無成

壬癸弦長動更柔﹐爲人志气好風流﹔卻又文章多道藝﹐柰何好學不到頭。

腎脈見末年多災

壬癸如逢太過時﹐末年饞到病無疑﹔若見細沈多巧性﹐風流士子有三妻。

腎脈見病訟

壬癸之中怕伏沈﹐來時動濇病源深﹔若見緩沈公事至﹐好將指下定災迍。

腎脈見死災

壬癸沈來又似伏﹐舉指按之都不足﹔何須買藥請良醫﹐須臾便見全家哭。

腎脈與命門見奴僕車馬吉凶

奴僕車馬定三焦﹐輕按如絲定主招﹔如珠定主中奴斷﹐忽管奴逃馬墜腰。

腎與命門見官符失財大災

三焦相配命門宮﹐火怕土宮來旺時﹔不特火光並脫失﹐也應六畜化爲泥。

最忌相衝滿指來﹐伏逢三按冷如灰﹔訟獄此生難得釋﹐戊己教君退大財。

腎脈不宜妻妾

左右尺脈頻更芤﹐馬年相克不和柔﹔此人必定傷妻妾﹐獨守空房淚暗流。

腎脈主不利親子

左右尺中滯又微﹐更加脈息又乖時﹔須知不利親男子﹐定是恩鄕養外兒。

腎脈見病厄壽促

來時沈濇去時微﹐此主平生疾病軀﹔更向尺中來短促﹐其人難過三旬餘。

腎與命門寄尺中﹐診時須要定災凶﹔忽然浮大來傷克﹐長夏見之命須終。

泉鬼偏尋腎裏藏﹐白濃瘦卻不堪當﹔切忌沈濇並不見﹐患人不久入泉鄕。

腎脈若伏無脈時﹐逡巡更見死相期﹔若逢不及數並短﹐得病中年病莫醫。

腎脈見修養長壽修短

水部柔洪陰養陽﹐丹田血海熱如湯﹔不施紅粉如桃臉﹐百歲冰肌壽又康。

洪滑至骨而出者貴壽。

腎與命門該脈數﹐行來相克詢消息﹔沈微定是安居死﹐緊滑須知出外亡。

短伏必知溺水死﹐濡沈終是虎狼傷﹔微沈自害並他害﹐濇滯須知打撲傷。

緊數須知連病重﹐蹇勞饑凍不虛揚﹔忽然短代並來滯﹐他日須知受市傷。

貴人反得賤脈者﹐忠肝義膽之正士。

春見腎脈

水生木位合相逢﹐水木相生喜不同﹔忽然金到爲刑克﹐病情骨肉各西東。

夏見腎脈

夏得水脈本相刑﹐指下多少是憂驚﹔夜夢狂神並猛虎﹐交秋饞遇命須傾。

秋見腎脈

水入金宮頻喜慶﹐水來金位水相生﹔此是人家添福壽﹐財帛萬事總加臨。

冬見腎脈

冬見腎脈是本鄕﹐金來和合更無妨﹔頻頻至數惟生福﹐水至天然達帝鄕。

定流年冬脈則例

冬月得弦長﹐榮身兼壽康﹔當時見弦濇﹐門宇添吉祥。

冬月﹐足少陰寒水旺相之月﹐職掌權衡用事﹐而得足厥陰之脈﹐是母生其子﹐所以身吉家昌﹐爲官必超遷內臺﹐庶常必倍獲財寶也。

冬月順時節宣

《內經》曰﹕冬月天地閉﹐血气藏伏﹐陽在內﹐心膈多熱﹐切忌發汗以泄陽气。故又曰﹕冬三月﹐謂之閉藏﹐水冰地坼﹐無擾乎陽﹐蚤臥晚起﹐必待日光﹐使志若伏若匿﹐若有私意﹐若已有得﹐去寒就溫﹐無泄皮膚﹐使气亟奪﹐此冬气之應﹐養藏之道也﹐逆之則傷腎﹐春爲痿厥。故人當服浸酒之藥﹐熟地﹑當歸﹑五加皮﹑地楡﹑仙靈脾﹑牛膝﹑虎脛骨﹑獨活﹑萆薢﹑枸杞子﹐絹兜浸酒﹐七日之後﹐早晚量服﹐以迎陽气。𨿽然亦不可過暖﹐綿衣𨿽晚著﹐使漸加厚。𨿽大寒不得向猛火烘炙﹐甚損人目睛。且手足能引火气入心﹐使人心臟燥熱。衣服亦不宜火炙極暖。冬月天寒﹐陽气已自郁熱﹐若更加之炙衣重裘﹐近火醉酒﹐則陽气太甚﹐故遇春寒閉塞之久﹐不卽發散﹐至春夏之交﹐陰气旣入﹐不能攝運陽气﹐必至有時行熱疾﹐甚者狂走妄語﹐切宜忌之。亦不可過勞房室﹐不可觸冒風寒。故曰﹕冬傷於寒﹐春必溫病。故先王於是月閉關﹐俾寒熱適中﹐此爲至要。冬不欲極熱﹐極熱則腎受虛陽﹐而春夏肝與心有壅蔽之患。冬脈宜沈﹐按至骨而滑﹐六部亦然。如秋傷於濕﹐冬生咳嗽﹐是腎水受迫上行﹐與脾土相合爲痰咳﹐則手太陰陽明及足二經脈洪實也。若冬寒傷腎﹐感邪卽病﹐足太陰少陰本病﹐治法詳後。經曰﹕冬傷於寒﹐春必溫病。此時傷令也﹐其人愼避。《性理》云﹕病時藥餌固不可緩﹐及愈後保護﹐引在賑荒論中。潛溪曰﹕人能爲善﹐行方便好事﹐爲一生之大藥﹐何病之有﹖

以上冬太素脈。

脾脈總論

脾脈平均應指來﹐能爲髙貴有文才﹔如逢三按都無斷﹐加官名譽震天雷。

爵位田產﹐升遷妻妾﹐太陰足經取﹐全在此宮。

脾脈見喜

脾緩財產更加添﹐寬緩輕輕不用占﹔戊己男宮須見喜﹐丙丁進契不須錢。

脾脈見成才能仕祿

脾脈分明似撚珠﹐寸關尺部與常殊﹔停勻流利知爲吉﹐福祿平生事不虛。

脾脈寬緩好情懷﹐撞指心田不可猜﹔大小浮沈俱似緩﹐祿位髙官顯大才。

夫脾脈中宮之土也﹐每季各旺十八日﹐其脈宜寬而緩﹐得旺相之本也﹐人有寬懷情意。若六月診之寬緩﹐乃脾之正旺相之脈也﹐是有喜之脈。若撞指來往不足者﹐此人爲事有隱情不可猜也。若見大小沈浮而緩者﹐此爲旺相之脈也﹐此人有才智﹐須至老爲顯貴大家也。

脾脈見性巧無祿位

戊己緩濇巧中看﹐大小非同子細參﹔心下爲人多藝術﹐文章𨿽有不爲官。

脾脈妻貴壽

右關遲緩動阿阿﹐妻是名家淑女歌﹔五至動柔終是貴﹐妻宮文惠巧工多。

緩主妻貞淑﹐弦主妻性急。

少年封邑兼長壽﹐常庶人家福若何﹔三至脈來如棗核﹐貴官皮血疾偏頗。

棗核﹐木克土也﹐以此推之。

戊己太過細尋之﹐少年流蕩走東西﹔若非九流三教內﹐定知常有二三妻。

脾脈見賤

戊己芤時又似浮﹐無信憑誰不相投﹔切忌動來隨指至﹐一生至死作奴儔。

脾脈見災危

戊己常來一向沈﹐若還遲細見災臨﹔非同困者皆憂命﹐按之無力死逡巡。

脾脈見犯土災病

中央之气土宮臨﹐掘鑿多因犯此迍﹔甲乙病人連怕進﹐腫頭凹面減精神。

脾脈見惡死

戊己來實更浮髙﹐天然凶惡足彊豪﹔若見伏時須赴法﹐忽然官訟有刑遭。

脾脈見死家宅不安

土脈見水死家風﹐脾脈沈浮旺深冬﹔陰人小口須防厄﹐急命良醫始見功。

脾脈見仕祿

脾腎逢金气再寬﹐縱然無詔亦加官﹔關中若見浮兼滑﹐財帛徐徐盡自安。

脾脈見理奧

脾怕水來居此邊﹐諸般論脈合三天﹔有人會得三天事﹐醫中稱說是神仙。

脾脈見祟

脾弦脈鬼主蒼黑﹐浮濇須言西北神﹔忽然沈滑陰暗祟﹐更細浮大是亡人。

脾脈總論

本部之中脈再彊﹐輕浮指下細推詳﹐好學文章多致貴﹐規模相遇有風光。

春見脾脈

春來得位乃榮敷﹐七十二日旺其因﹔戊己若來金位立﹐求財加取一番新。

夏見脾脈

火到土位要知源﹐其人安樂十餘年﹔若逢木來侵其土﹐夏末秋初命入泉。

以此部切忌弦木。

秋見脾脈

子母相逢最相宜﹐浮動來時有福爲﹔金土相生財帛旺﹐秋冬穩穩更無疑。

冬見脾脈

冬月屬水土臨間﹐其脈緩大實難堪﹔須宜致土免侵克﹐滋腎培根益壽安。

定流年四季脈則例

脾官旺四季﹐緩滑足榮昌﹔居官當遷擢﹐財帛獲倉箱。

脾主季月十八日當權主事﹐若緩是本位。今得滑是足少陰入足太陰經﹐是爲夫妻相合﹐所以官當升遷﹐求財必獲也。

以上四季太素脈。

定六親

肺爲月孛母中堂﹐大腸妻子計都鄕﹔忽然脈起來三至﹐定父先亡母後亡。四數卻緣刑克母﹐奔波災起見刑傷﹔若還應指無分曉﹐骨肉重重有不詳。浮取大腸斷妻子﹐五數賢名應不克﹔若逢三至定難爲﹐先女後男方是吉。若爲肺部大腸中﹐災起浮來洪更緊﹔火居金部總非宜﹐知是刑傷兩妻脈。短促而止來三至﹐到老無妻似出家﹔端中天命非人欲﹐本部分明而不雜。妻子分明多得力﹐更加祖業與匡持﹐如在蓬麻中自直。七至兄弟成而敗﹐九至兄弟有如無。一生破家並換祖﹐回頭祖業總是虛。若還沈緩來應指﹐定得妻財綽有餘。本部浮沈應指明﹐勢如奔湧不曾停﹔細君醜陋淫無比﹐獅子河東不絕聲。女子肺脈洪福徳﹐心部夫宮論刑克﹔主行仍於立命推﹐息數還同男女脈。子息須看小腸部﹐三至浮弦生意緒﹔流年參論不相生﹐心必非主兒如玉。

定性多怒

三部按時俱是弦﹐肝宮左右叫連天﹔出身若得震離卦﹐喜怒不常心自賢。怨惡不藏難激觸﹐接人光霽意悠然﹔此心明白能嚴斷﹐定見應無倚與偏。

若心部脈浮大散而止結﹐必主憂疑之事纏綿。

克定災年

心脈見水﹐卽壬癸年見災﹐十年一次。見木則甲乙年。餘仿此。仔細認脈﹐萬無一失。

逐年小限

此逐年小限以推五運子母。

土運如逢緩潤中﹐無災無害保安寧﹔弦長相值行年木﹐緊失多災禍患生。

此土運與心脈爲子母。

水運行年怕水宮﹐脈爲緩短大爲凶﹔大沈遲促如相克﹐輕則爲災重命終。

此水運與肝脈爲子母。

木運弦長是木形﹐更兼標本脈勻停﹔行年流濇兼失脫﹐金克肝宮卽禍生。

此木運與腎脈爲子母。

庚辛部內見有形﹐主脈勻調百事成﹔大忌離來逢短濇﹐肺虛有疾禍殃臨。

此金運與脾脈爲子母。

火運行年入水中﹐脈無根本禍重重﹔若教弦脈歸心部﹐子母相逢減半凶。

此火運與肝脈爲子母。

論五運行年生克

假如十年行大運﹐行年屬腎經等四季之正形﹐兼脈平穩﹐是爲二運和勻。其年當有喜慶﹐各據貴賤大小而言。若心部無變﹐行腎經短失﹐定主災禍。更心部沈實或散失﹐其父年內必死矣。𨿽曰年內死亡﹐然十二月中有緊慢。腎屬水﹐應在子午卯酉日見也。又如心脈失本形而得脾脈形狀﹐謂之母來乳子﹐𨿽曰未免災殃﹐終爲有救也。

五運六气論

鬼臾區告黃帝曰﹕子午之上﹐少陰主之﹔少陰之上﹐君火主之。此子午所以爲君火也。丑未之上﹐太陰主之﹔太陰之上﹐濕土主之。此丑未所以爲土正位也。寅申之上﹐少陽主之﹔少陽之上﹐相火主之。此寅申所以爲相火之位也。卯酉之上﹐陽明主之﹔陽明之上﹐燥金主之。此所以爲陽明燥金之位也。辰戌之上﹐太陽主之﹔太陽之上﹐寒水主之。此辰戌所以爲太陽濕土之位也。己亥之上﹐厥陰主之﹔厥陰之上﹐風木主之。此己亥所以爲風木之位也。日月一年而十二會﹐主坐有蝕有不蝕。交則蝕﹐不交則不蝕。所以有交與不交﹐皆行黃道﹑行九道也。亦有交而不蝕者﹐同道而相避﹐日月之相合﹐數之交也。日望月到月蝕﹐日掩月則日蝕﹐猶水火之相克﹐水克火掩而克之﹐火不能克水心陽焉。此邵子康節篇衍義云。

陰陽反證

四肢逆冷脈洪遲﹐此病𨿽危尙可醫﹔忽然徧身如火熱﹐脈微沈細等生稀。

此兼叔和論病也。

陰陽交衝

八八男兒脈反陰﹐尺中浮大寸中沈﹔女子七七男宮盛﹐此法須知不換金。

男子八八脈澄淸﹐左右相生福最深﹔左右反憂洪盛脈﹐來時厥厥力難停。

大驚脈

其人指下脈上如核子是也。一云如沙子。候若得此脈﹐其人被大驚來。大抵四季之脈﹐假如春得冬脈則和平﹐水生木﹔春得土脈﹐生旺喜慶﹐木克土﹔春得秋脈﹐金克木﹐必死。餘仿此。

推三學堂

此論文學功名﹐推測象例也。

肝爲身學堂﹐肺爲外學堂﹐腎爲智慧學堂。

此三部脈﹐流利秀靜﹐士人得之全﹐一舉過省﹔缺一全﹐獲薦而已矣﹔三中有一﹐𨿽不請舉﹐亦文章出俗之士﹐庸俗弗及。流利長勻之脈﹐反主歲內災病不安﹐君子之器﹐非所當取。

分九品官格

心脈流利條長爲上三品﹐肝脈流利條長爲中三品﹐腎脈流利條長爲下三品。

推官出身

凡左手三部脈流利秀長﹐自科甲出身官﹔三部秀勻﹐候王之脈。右手三部脈流利秀長﹐非延賞則外氏恩澤或恩寵官﹐主異路功名出身。

武官格局

左手寸關脈急大出指﹐右手脾命脈出關急促者﹐爲武職官脈。

公相脈

心脈弦秀洪﹐乃三宮師保之位﹐在指下推詳。

凡公相之脈﹐旣兼九品流利之形﹐更人迎脈長而秀麗﹐乃位極人臣也。所謂人迎位者﹐人多以手寸口爲之﹐非也。人迎在魚際﹐從後大指節背髙骨之前虛陷中者是也。气口亦如此取﹐在右手求之。

將相脈

凡將相之脈﹐不必左右手三部皆流利。若肝脈與肺脈流利﹐其餘脈或沈或急﹐更要人迎气口脈條長﹐乃將相之脈。若人迎气口三脈等流利﹐乃出將入相之格。

心肺二官洪秀淸而緩急相等﹐參兩尺洪緩如箭頭者﹐此出將入相之脈也。

推心部脈官祿

夫心者火也﹐爲主﹐四髒爲佐。在公則吉﹐私則凶。左右寸口管於公文﹐又主福祿之位。凡有官祿﹐進退乃淸﹐分四季看。若凡心脈洪緊分明﹐須察祿位遷權。五擲洪緊分明﹐主五日有祿喜﹔二十擲分明﹐半月有祿喜。更看六指內脈滿指而來安隱﹐便有喜樂之事﹐如春三月等脈者。又主人口退失﹐乃木生火﹐泄气故也。

仕祿先看初寸來﹐分明流利弼天才﹔若居寸口知君退﹐移換文書正位來。

推腎部脈祿喜

夫腎者水也﹐沈則智生而喜至﹐在公爲公。爲寸在左﹐爲尺在右。察脈有喜事﹐五擲住而洪緊分明﹐五日喜﹔至十擲住而洪緊分明﹐七日內有官之人加祿﹐無官之人招田財喜﹔二十擲住者﹐半月內有祿﹔至四十擲洪緊流利住者﹐四个月內有喜至。仍以歲克應﹐萬無一失。

此論心腎二宮﹐而肝肺脾。趙石亭先生疑有闕文﹐當參春夏四季論中爲詳備。

左右看時在尺常﹐福神加喜脈尢彊﹔細看洪緊並流利﹐克日須知進祿鄕。

腎脈分明入水珠﹐自然安靜气神蘇﹔更看六脈無移動﹐福應鄕閭與眾殊。

推六脈出宮重交圖

見圖

右出宮之形﹐看在何部﹐少定克應。且如腎部脈出宮﹐若脈占表﹐是爲膀胱﹐屬未﹐應亥卯未日時﹔若脈占裏﹐是爲腎脈﹐屬午﹐應寅午戌日時﹔若表裏俱出﹐應在卽日。重主過去﹐交主未來﹐克應亦如前法﹐以三合定之。

推遷移脈法

假如問官員遷移﹐直要腎部與命門俱動。腎爲遷移﹐命爲驛馬﹐又爲廚竈。若一動一不動﹐不須再擬議﹐未遂定矣。若兩有所動﹐遷移之兆。更看肝部人君貴人之位﹐脈气如何﹐若不偏不邪﹐無克無失﹐定主升陟﹐反此則出降矣。仍要本脈秀與心部脈皆好﹐方爲全吉。不然吉事減半。言之位脈爲次﹐又以三部定其過去未來之象。大抵審脈﹐但要表裏五行四季得意﹐何必件件皆據成法而後言之﹖臨時以意消詳加減﹐達斯理矣。

升遷全在靑龍喜神動旺﹐兩尺相合﹐心宮文書動應三合﹐吉兆。緩和守舊﹐滯濇不利。

腎脈如逢動滑時﹐爲官必定喜遷移﹔更須心脈寬洪應﹐祿秩多增入帝畿。

老病脈

老病之人脈要微﹐連年縱患死難期﹔若逢弦緊並洪大﹐病者應須死莫疑。

老病之脈宜細弱﹐若洪緊大者﹐少壯之脈﹐所以爲逆﹐候病必死。

少年脈

少年之脈緊而剛﹐憔悴多時死未忙﹔細弱又兼逢代者﹐難痊疾病定須亡。

少年之脈宜洪盛有力﹐爲相順之脈﹐宜療﹔怯弱者難痊。

論富貴官髙

全在辧別輕淸﹑重濁﹑生克。

一品【寸脈洪長寬緩遲大】二品【寸脈洪實緩秀】三品【寸脈洪弦洪大】四品【寸脈長大緩實】五品【寸脈浮洪不絕】六品【寸脈浮實弦緩】七品【寸脈長緩實秀】八品【寸脈緊洪實大】九品【寸脈弦緩寬大】正從相同有官病【寸脈沈實不絕】有官死者【寸脈弱而緩小】有官見殺【寸脈沈虛並實】官囚殺不見六親【寸脈滑緩而粗】初年爲官【寸洪不絕】中年爲官【寸弦不絕】末年爲官【寸浮不絕】官遭賊劫【寸濡尖藏】官死屍不全【寸遲滑】先官後貧【寸洪滯滑】先貧後官【寸弦洪寬】官無子絕气【寸脈緊緩】官有生旺【寸脈帶洪寬秀】有官出家【寸脈芤伏】休官爲富【寸脈洪緩不絕】休官爲賤【寸洪不定】官無祖業【寸實寬緩】官得橫財【寸弦淸秀】官得祖業【寸洪緩實滑秀】官得小人財【寸緊實不絕】官得老人財【寸緊寬緩】官得陰人財【寸緊多滑】有學武藝【寸弦半寬】官得賊人財【寸動洪滑】爲官落水死【寸沈細絕】爲官气死【寸脈弱不分明】爲官睡死【寸脈小緩不見】爲官風癱【寸促常弱】爲官落馬死【寸微虛小】爲官夜夢驚死【寸短細沈退下】爲官徵軍死【寸滑雀啄】有官熱死【寸洪太過】有官服毒死【寸濡沈伏】爲官雀目死【寸細伏小】爲官因家不和失位【寸微浮帶芤】爲官被人奪位不得官﹐出門無事死【寸帶細小弦】爲官虛名無實者死【寸滑脈細遲】衣祿不絕【寸洪寬大】先貧後富【寸沈濡反洪】先富後貧【寸脈牢洪】爲官之人一世無財﹐空費精神死【寸脈或滑或洪或沈】爲官初發【寸洪帶滑】爲官未發【寸脈沈緩帶洪】初發壽夭﹐中發者六親得榮﹐未發者子孫富貴﹐代代榮華。脈有一十四道。脈之最難﹐有相生﹐有相克﹐有敗﹐有絕﹐有孤﹐有官﹐有祿﹐有富﹐有貴﹐有貧﹐有賤﹐有夫克妻﹐妻克夫﹐夫克妻多者【心脈細伏】妻克夫多者【心洪大散】夫克三妻【心緊散不明】妻克三夫【心沈細不足】父克子【心滑濁】母克子【心微小】子克父【心洪弦大散】子克母【心緩平散】子得父旺【心洪緩滑淸】父得子旺【心浮滑不利】母得子旺【心脈義秀】子得母旺【心實寬大明淨】得伊子多旺【心洪大實秀】得女壻旺【心滑明淨】不得子旺【心弦伏】不得女壻旺【心沈濇不明】子多得力【心脈細緩】得外人旺【心緊寬秀】得出家出去旺【心芤緩洪實】得奴僕力旺【心緩明秀】不得奴僕力【心促不明】得田旺相【心寬大分明】不得田旺【心緩濁】得六畜旺【心弦明秀】不得六畜【心微遲伏】若論肺者爲人之上﹐心脈爲主﹐姊妹兄弟生旺﹐皆得相生。陰脈之法得兄弟【心洪秀分明】得姊妹力【心浮大分明】不得兄弟力【心緩寬細】不得姊妹力【心動實濁】得貴人財物田園六畜【寸脈洪不絕或緩大而寬】有害貴人不得財物【寸長沈細分明不寬】害貴人旺【心洪芤不絕】關脈大行仔細推詳﹐生死萬事無差﹐禍福有準﹐刑克衰旺足誇。少夫娶克老妻【關弦濇不分明】老人娶克少妻【關弦長秀】妾生子貴旺【關緊寬分明】妻妾敗家【關緩伏】妻不一心【關沈短】夫妻同死【關細沈緩微】財物不散【關洪弦寬大】有文官立【關洪大分明】有武官立【關實寬秀】有官子孫【關緊長分明】有次妻旺【關芤秀分明】夫婦有男女大旺【關洪大分明】爲官並庶民生子多疾目盲【關濇不秀】耳聾【關虛微】啞【關長伏】癱癩【關促伏結】癆蠱【關結弱】音小【關濡軟】瘡痕【微小不分】癰疽【遲】癮疹【芤】癢麻【實】咳嗽【濇】哮喘【浮濇】顚癇【洪散】車碾傷死【微弱】妻妾媳婦生產難【結短】投井河死【遲伏】餓死【結大】凍死【遲濇不見】有文才作死【牢沈不見】自縊死【滑絕】食不充口【沈濡】喉閉死【微短】身體臭【芤滑】身體軟弱【弦秀分明】有官好唱【緊虛】有官好笑【微大寬長】有官好哭【濇短】

尺部脈

仕庶官宦富貴疾證﹐喜怒憂思愁慮﹐房室起居﹐禍福生旺﹐春夏秋冬﹐風寒暑濕﹐一切疾病皆由尺中知之矣。

爲官顯達【尺濇多秀】長子財物丰足【尺起勻秀】次子爲官顯達【淸寬分明】次子財物旺【沈寬細】爲官春旺【弦長秀】爲官夏旺【弦秀】爲官秋旺【滑寬】爲官冬旺【沈淸秀】爲官四季旺【緩明秀】鬼魅死【沈數不見】鬼魅不死【浮】痔漏【寬散】婦人生子不死【緊數】母死子活【洪大數】母活子死【結洪秀】

六部輕淸秀潤爲貴﹐重濁聚散爲賤脈。云動靜爲一身根本﹐富貴寬弱安危之理﹐莫不由此而推。

心部克應

浮應庚辛喜生財﹐滑憂戊己日生災﹔洪在丙丁子孫慶﹐微長申喜酉悶憂。沈應亥子憂水厄﹐緩應孝服寅卯哀﹕實喜財在壬癸日﹐伏應巳午死哀哉。弦應甲乙孫平喜﹐濇主辰戌丑未日﹔手足病來若遇此﹐四个月辰恐不吉。淸喜在外二四八﹐濁憂在外三六九﹔此是日與脈克應﹐吉凶禍福定日期。

脈之克應﹐前已備載。若論之時於陰陽克應之時。

肝部克應

滑【主財祿喜﹐應戊己日。】浮【主疾難﹐應庚辛。】弦【兄弟﹐應甲乙。】

洪【父母喜﹐應丙丁。】實【子孫喜﹐應壬癸。】微【金石傷﹐應申酉。】

沈【子孫血光﹐應亥子。】緩【失脫疾病﹐應寅卯。】濇【手足災病﹐應辰戌丑未。】

伏【慮子孫﹐應巳午。】淸【主喜應二四八日外。】濁【憂悶﹐應三六九。】

腎部克應

浮【子孫喜﹐應庚辛。】滑【財喜﹐應戊己。】實【憂失脫﹐應壬癸。】

弦【父母害﹐應甲乙。】洪【財喜﹐應丙丁。】微【水災﹐應申酉。】

沈【驚憂﹐應亥子。】緩【憂子孫﹐應壬癸。】濇【破財﹐災厄﹐應辰戌丑未。】

伏【陰暗﹐應巳午。】淸【喜在外﹐應五七十日。】濁【憂在內﹐應六八十日。】

肺部克應

浮【進財喜﹐應庚申。】滑【財喜﹐應戊己。】實【憂失脫﹐應壬癸。】

弦【父母害﹐應甲乙。】洪【財喜﹐應丙丁。】微【水災﹐應申酉】

沈【驚憂﹐應亥子。】緩【憂子孫﹐應寅卯。】濇【破財﹐災厄﹐應辰戌丑未。】

伏【陰暗﹐應巳午。】淸【喜在外﹐應五七十日。】濁【憂在內﹐應六八十日。】

脾部克應

浮【財喜﹐應庚辛。】滑【子孫﹐應戊己。】實【兄弟憂﹐應壬癸。】

微【手足病﹐應申酉。】弦【身虛﹐應甲乙。】緩【憂哭﹐應寅卯】

沈【血光﹐應亥子。】洪【子孫喜﹐應丙丁。】濇【小喜﹐應辰戌丑未。】

伏【子孫災﹐應巳午。】淸【子孫驚﹐應五七八日。】濁【憂在內﹐應四六八日。】

腎與命門同克則一也。

凡看之時﹐要診寸關尺。關前爲陽﹐關後爲陰。浮則爲陽﹐沈則爲陰。浮則在表﹐沈則在裏。遲則爲冷﹐數則爲熱。三至爲遲﹐六至爲數。表裏陰陽﹐虛實內外。辧別春弦夏洪﹐秋浮冬沈﹐各隨四季﹐仔細推詳。下指之時﹐常以平旦爲期。陽气未散於四肢﹐陰气未分於五臟﹐飲食未進﹐經脈未散﹐絡脈調勻。彼醉莫診﹐我醉莫診﹔大怒大勞﹐大醉大飽﹐皆不可診。務要靜其心﹐調和气息﹐目無外視﹐耳無外聽﹐方可診脈﹐以決生死﹑吉凶﹑貴賤﹑禍福﹑災危﹐萬無一失耳。

推天元太素四季災禍吉凶式

心應在下﹐微洪爲平﹐主喜﹔弦長爲相生﹐主有財。浮爲相克﹐小災﹔沈爲克我﹐主大病。

肝應在春﹐弦長爲平﹐主有喜﹔洪大爲相生﹐仕祿財喜旺相。浮爲克我﹐主大災﹔沈爲相生﹐有喜。

肺應在秋﹐得春脈﹐克他﹐有小疾﹔得夏脈﹐克我﹐主大病。得秋脈旺相﹐有財喜﹔得冬脈旺相﹐加官財祿。【平人主橫災厄。】

脾應在四季﹐得春脈﹐相克有災﹔得夏脈相生﹐主有財。得秋脈﹐生他﹐主有喜﹔得冬脈﹐相克﹐主病患。

腎應在冬﹐得春脈﹐有喜事﹔得夏脈﹐有小災。主精不藏﹐得秋脈﹐母子相逢吉﹔得脾脈﹐相克﹐有災害。

以上仍參運气時令以消息斷之﹐斯無遺矣。

診女子太素

太素曰﹕右尺部脈爲女子之己身﹐兼主婢僕使女﹔右關爲翁姑﹐又爲財產﹔右寸爲父。

左關肝脈爲夫主正宮﹐兼兄弟。

左右寸脈常弱﹐爲順﹐有徳性﹔若太過﹐爲逆﹐無涵淑而性急。

尺部常沈而緩帶如珠之狀﹐爲順﹐爲有福徳﹔大沈大急爲逆。

右關脈爲尺相勝順事﹐翁姑相安和气﹔爲靑龍輔榮旺其夫﹐蕃衍後嗣﹔爲朱雀脈輔主勤儉起家﹐奴僕聚散﹔螣蛇脈輔則衣食稱意﹔爲元武脈輔兄弟多眾﹐比和恊順。蚤見靑龍脈輔好淫亂﹐思男久矣。蚤見勾陳脈沈細﹐無靑龍脈相輔﹐多妨丈夫﹐少年無子。

女子以右手爲主﹐診災福﹐亦如男子之法斷之﹐亦驗也。

論女子脈貴賤

貴脈相逢﹐金水相生﹔賤脈無土制水﹐乃脾衰水旺也。且如女子左手爲夫﹐右手爲己身之脈﹐屬水﹐須得脾相輔則可。若脾脈太弱﹐腎肝太旺﹐無土制水﹐平生淫亂﹐爲翁姑不足﹐然一夫豈能慰其心足﹖而脈如柳絮輕飄應指﹐狂風上下﹐其女一生身心無定﹐勞碌貧賤。如得肺金生腎水﹐早年得父母之力﹐爲人尊重﹐凡事貞潔而得貴格矣﹔榮身貴己。然得水而沈﹐故根基穩壯。夫爲娼妾從何斷之﹖心肺太過﹐脈俱弦濇硬之所主也。女子以右尺爲主﹐今當浮﹐左肝爲腎相生﹐多得夫主之意﹐子女亦繁多。若兩尺脈先大後小﹐夫妻勞碌於晚年﹐凡事不如先﹔尺脈有力肝脈弱﹐平生不得丈夫之意﹐又生子不得力﹐終身波喳。肝脈太過尺脈弱者﹐無結果。夫爲娼者先浮急﹐後沈和﹔弦而尺和者﹐先爲娼後爲良﹐榮安己身。心脈太過而尺弱者﹐無疑爲婢。如逢息勻﹐多招婢僕而足富貴﹐治家勤儉過人﹐尢有機巧智變﹐聰明達上之所奇也。

論婚姻生克男女財產嫁貲成敗

凡男子六脈但弦盛﹐寸弱尺浮大﹐主破女家資﹐克妻﹔若女子﹐克夫家財產。

婦人脈

慢慢悠悠動似云﹐陰陽俱判旺中存﹔更逢三部俱洪秀﹐嬌美才賢作貴人。

輕來指下秀均勻﹐六部皆調慢騰騰﹔若逢水火皆明潤﹐必賢蚤嫁貴官人。

六部頻頻指下寬﹐平生無恙一身安﹔養女必招金紫婿﹐生男必定作郎官。

陰陽關內再怕長﹐生來性格卽非常﹔親生三子俱無壽﹐臨終只在女家亡。

三指俱浮指下柔﹐太陰宮內也太浮﹔今生父母俱常別﹐隨逐親夫遠處遊。

論婦人懷孕

尺中不絕須懷孕﹐三部浮沈也有期﹔血旺气衰終是有﹐气旺血衰定無兒。

尺中按之不絕者﹐孕也﹔三部浮沈按之不絕者﹐亦有孕也。

寸口脈來寬更緩﹐必因秋後是男兒﹔忽然沈滑日將近﹐緊細須知未有期。

凡右手脈寬緩﹐秋季須產。脈沈滑緊細遲速﹐不可量也。

論生產

孕本浮洪沈並滑﹐更將左右定陰陽﹔右手脈弦須是女﹐左邊浮大是男郎。

論產難吉凶

浮滑沈小卻言生﹐緊勞弦急卽須傾﹔細小不絕身應活﹐濇疾不調是死名。

寸口沈細不絕者﹐生﹔濇疾不調者﹐死。

論夢多奇怪預彰吉凶並刑克

肺脈輕淸勻且奇﹐施爲果斷不卑微﹔吉凶之機形夜夢﹐榮枯得失報君知。

一曰母得子旺長秀﹔二曰母克子心微小﹔三曰妻克夫心脈洪大散﹔四曰妻克二夫心沈細不定。

論女子貴格

肺金腎水要相生﹐尊重堂堂淑且賢﹔穩壯根基身顯貴﹐夫榮子旺有封章。

凡女子之脈﹐肺金來生腎水﹐平生好淸潔﹐爲人尊重﹐多得父母之力﹐此爲貴格﹐榮夫旺子。金得水而沈﹐根基穩壯﹐富貴雙全﹐仍膺有誥敕之封。

論女子富格

右關相勝順公姑﹐榮貴必得左肝扶﹔三部息勻招奴婢﹐一呼百諾眾欽崇。

女子以右關爲公姑財產﹐左關爲夫子勻秀﹐淸弦則順事無疑矣。得肝相輔﹐榮旺夫家﹐蕃衍子孫。三部常順息勻﹐多得奴僕女婢﹐更勤儉﹐有機謀起家﹐聰明過人﹐人所欽仰。

論女子淫蕩

脾微因無土制水﹐平生淫亂多夫婿﹔身心無定偏勞碌﹐更怕脈飄如柳絮。

脾脈太弱﹐腎脈太旺﹐則主平生好淫﹐與公姑不睦﹐多招夫婿。若尺脈於指下如柳絮輕飄﹐主爲人身性無定﹐一生貧賤勞碌﹐不得丈夫之意﹐終身波喳﹐衣食不充足。

論女人賤

尺弱無疑爲婢妾﹐肝弦心過必爲娼﹔前浮後急沈弦過﹐來去先娼後必良。

凡女子爲娼﹐心脈太過而尺脈弱者﹐無疑爲婢妾之屬﹔更以肝膽之脈俱弦緊濇硬必爲娼妓之流。若肝脈太過弱者﹐先浮後急﹐得沈和弦於尺下來去﹐必先娼﹐後爲良人榮身﹐成主家計。

女人貞潔脈

要知女子身貞潔﹐尺脈條條動是常﹔面色凝脂無別疾﹐肺中澄靜獲貞良。

命宮脈洪盛﹐腎脈沈濇﹐好潔多子。血海旺﹐子宮沈濇﹐好淫無子。

室女思不遂

室女尺脈浮洪盛而大勻﹐乃是思男之意﹐身體黃瘦。室女尺部洪緊大﹐有血脈旺行﹔微沈細濇乃血冷﹐帶下崩中之疾也。不是貞潔之女﹐二尺脈絕敗者死也。

女思淫癆瘵脈

女子最嫌脈細微﹐不多應指定多思﹔四肢倦怠常潮熱﹐寒熱相兼不用醫。

推女子少男多女

脾脈散大而不勻至﹐多女少男。

推先男後女

脾脈先小後大﹐生女﹔若先生男﹐主不育。

定雙生男女

婦人二尺皆洪滑而大﹐陰陽旺動﹐主雙生男﹔若二尺皆疾而長﹐定生女。

定遺腹生子脈

凡腎脈湧而向後者﹐其父已死而後生也。

論男女貴賤壽夭脈

男子左手爲主。左腎主一生壽夭﹐故男左腎爲一生之本﹐主子孫根基。此脈沈而有力﹐往來息勻分明﹐異乎常生者﹐非病脈也﹐主平生貴顯﹐仕宦之後衣祿丰盈﹔又應一身之根基﹐兼審壽數。脈來去遲﹐年少主貧﹔中年之後﹐凡事遂意﹐爲官衣祿俱足。若來去無力﹐根基不耐﹐末年貧寒。

女子右手爲主。右腎脈弦大﹐主夫榮祿壽長﹔若沈小而無力﹐或急不利者﹐則貧賤之人也。若微而濇﹐平生多病﹐無子嗣﹐孤克之人也﹐衣食不足﹐緩滑﹐富家名門之女﹐有徳性封誥之婦也。

婦人女子之脈﹐當緩勻而洪潤﹐沈中得滑﹐尺中大如珠而得沈實不浮者﹐乃爲貴而有子﹐富而有壽﹐反此則爲貧賤。若得細淸而勻﹐但尺脈不實而浮者﹐亦貴而無子。芤者不壽。肺脈大者﹐性偏嫉妒之婦。脾脈緩勻﹐六部相生﹐乃徳性貞潔﹐勤儉起家﹐純全之脈。餘皆詳上條。

太素歲運所屬五臟之圖

一歲

二歲

三歲

四歲

五歲

六歲

七歲

八歲

九歲

十歲

十一

十二

心部

心部

心部

肝部

肝部

肝部

腎部

腎部

腎部

心部

心部

心部

十三

十四

十五十六

十七

十八

十九

二十

二十一二十二二十三二十四

心部

肝部

肝部

肝部

腎部

腎部

腎部

肝部

肝部

肝部

肝部

心部

二十五二十六二十七二十八二十九三十

三十一三十二三十三三十四三十五三十六

心部

心部

腎部

腎部

腎部

脾部

脾部

脾部

脾部

肺部

肺部

肺部

三十七三十八三十九四十

四十一四十二四十三四十四四十五四十六四十七四十八

命門

命門

命門

肺部

肺部

肺部

肺部

脾部

脾部

脾部

命門

命門

四十九五十

五十一五十二五十三五十四五十五五十六五十七五十八五十九六十

命門

腎部

腎部

腎部

腎部

肝部

肝部

肝部

心部

心部

心部

肝部

六十一六十二六十三六十四六十五六十六六十七六十八六十九七十

七十一七十二

肝部

肝部

肝部

心部

心部

心部

腎部

腎部

腎部

心部

心部

心部

七十三七十四七十五七十六七十七七十八七十九八十

八十一八十二八十三八十四

心部

脾部

脾部

脾部

肺部

肺部

肺部

脾部

脾部

脾部

脾部

肺部

八十五八十六八十七八十八八十九九十

九十一九十二九十三九十四九十五九十六

肺部

肺部

命門

命門

命門

肺部

肺部

肺部

肺部

命門

命門

命門

九十七九十八九十九一百

腎部

腎部

腎部

心部

運至百歲﹐復行運轉於一歲﹐心部如初。餘仿此推排之。然此太素百歲長生部運之說﹐惟在於保調者能之﹐故老子曰﹕我命在我不在天﹐其斯之謂歟﹗

