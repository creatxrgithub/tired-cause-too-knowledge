古今圖書集成醫部全錄卷一百八十

胸腹門

黃帝素問

金匱眞言論

南風生於夏﹐病在心﹐兪在胸脇﹐故仲夏善病胸脇。

【注兪者﹐經气之所注也。此言髒气實則病气﹐髒气虛則病髒也。】

陰陽別論

三陰三陽俱搏﹐心滿腹發盡﹐不得隱曲﹐五日死。

【注三陰三陽者﹐五行之气也。陰陽二气﹐俱搏擊而不和﹐故盡五行之數終而死也。心滿﹐陽搏於上也。不得隱曲﹐陰搏於下也。腹居身半之中﹐陰陽相交者也。腹發盡者﹐陽盡發於上﹐陰盡發於下﹐而無陰陽中見之和也。】

一陽發病﹐少气﹑善咳﹑善泄﹐其傳爲心掣﹐其傳爲隔。

【注一陽者﹐少陽之气病也。食入於胃﹐濁气歸心﹐脾胃受傷而爲泄﹐故心虛而掣痛矣。《靈樞經》曰﹕脾脈微急爲膈中。又曰飲食不下﹐膈塞不通﹐邪在胃脘。此皆少陽之木邪干土。】

刺熱篇

心熱病者﹐先不樂﹐數日乃熱﹐熱爭則卒心痛。

【注此內因之熱﹐外感之風寒﹐外內交爭﹐熱幹神髒﹐故卒然煩痛也。】

肝熱病者﹐小便先黃﹐腹痛脇滿。

【注肝脈環陰器﹐抵小腹而上脇肋﹐故腹痛脇滿。】

脾熱病者﹐腹滿泄。

【注腹乃脾土之郛郭也。】

腹中論

帝曰﹕人有身體髀股胻皆腫﹐環臍而痛﹐是爲何病﹖岐伯曰﹕病名伏梁﹐此風根也﹐其气溢於大腸而著於肓﹐肓之原在臍下﹐故環臍而痛也。不可動之﹐動之爲水溺濇之病。

【注此論邪畱气分而爲伏梁也。气行於肌腠之間﹐是以身體股胻皆腫。風爲陽邪﹐傷人陽气﹐此風邪傷气而畱於臍腹之間﹐故曰此風根也。大腸謂大腸之外﹐空郭之間﹐風邪之气充溢於大腸之外﹐而畱著於膏肓﹐肓之原出於脖胦﹐正在臍下﹐故繞臍而痛也。不可動者﹐不可妄攻以動之也。蓋風邪之根﹐畱於臍下﹐動之則風气淫佚而鼓動其水﹐水溢於上﹐則小便爲之不利矣。】

舉痛論

帝曰﹕願聞人之五臟卒痛﹐何气使然﹖岐伯對曰﹕經脈流行不止﹐環周不休。寒气入經而稽遲﹐泣而不行﹐客於脈外則血少﹐客於脈中則气不通﹐故卒然而痛。帝曰﹕其痛或卒然而止者﹐或痛甚不休者﹐或痛甚不可按者﹐或按之而痛止者﹐或按之無益者﹐或喘動應手者﹐或心與背相引而痛者﹐或脇肋與少腹相引而痛者﹐或腹痛引陰股者﹐或痛宿昔而成積者﹐或卒然痛死不知人﹐有少間復生者﹐或痛而嘔者﹐或腹痛而後泄者﹐或痛而閉不通者﹐凡此諸痛﹐各不同形﹐別之柰何﹖岐伯曰﹕寒气客於脈外則脈寒﹐脈寒則縮蜷﹐縮蜷則脈絀急﹐絀急則外引小絡﹐故卒然而痛。得炅則痛立止。因重中於寒﹐則痛久矣。

【注莫子晉曰﹕太陽﹐日中之火也。太陽主諸陽之气﹐陽熱之甚者也﹐此受天之寒邪﹐得吾身之陽气以化熱﹐故痛立止。】

寒气客於經脈之中﹐與炅气相薄則脈滿﹐滿則痛而不可按也。寒气稽畱﹐炅气從上﹐則脈充大而气血亂﹐故痛甚不可按也。

【注榮血行於脈中﹐陽气行於脈外﹐寒邪在脈﹐與陽气相搏﹐則血气淖澤而脈滿矣﹐脈滿故痛而不可按也。寒气稽畱於脈中﹐陽气惟升而從上﹐血气不能相將而循行﹐則亂矣。】

寒气客於腸胃之間﹐膜原之下﹐血不得散﹐小絡急引﹐故痛。按之則血气散﹐故按之痛止。

【注寒气客於腸胃膜原之間﹐則內引小絡而痛。气爲陽﹐經絡爲陰。如邪客於脈外之气分而迫於經絡爲痛者﹐或得炅﹐或按之而痛止﹐蓋寒邪得气而易散也。如邪入於經絡而爲痛者﹐甚則不可按﹐或𨿽按之無益﹐蓋陰分之邪難散也。此邪在膜原之气分﹐牽引小絡而痛﹐故按之卽止。】

寒气客於俠脊之脈則深﹐按之不能及﹐故按之無益也。

【注俠脊之脈﹐伏衝之脈也﹐伏衝之脈上循背裏﹐邪客之則深﹐按之不能及﹐故按之無益也。】

寒气客於衝脈﹐衝脈起於關元﹐隨腹直上﹐寒气客則脈不通﹐脈不通則气因之﹐故喘動應手矣。

【注夫衝脈之循於背者﹐注於經﹐其浮而外循於腹者﹐至胸中而散於脈外之气分。故脈不通則气因之而喘動應手﹐謂脈逆於胸之下﹐而气因病於胸之上。喘動應手者﹐人迎气口喘急應手也。】

寒气客於背兪之脈﹐則脈濇﹐脈濇則血虛﹐血虛則痛。其兪注於心﹐故相引而痛。按之則熱气至﹐熱气至則痛止矣。

【注背兪之脈者﹐足太陽之脈也。太陽之脈循於背﹐而五臟六腑之兪皆在太陽之經﹐故臟腑血气皆注於兪﹐故寒客之則脈濇而血虛﹐血虛則痛矣。夫心主血脈﹐五臟六腑之兪皆注於心﹐故相引心而痛。心爲陽中之太陽﹐與太陽之气﹐標本相合﹐是以按之則熱气至而痛止矣。】

寒气客於厥陰之脈﹐厥陰之脈者﹐絡陰器﹐系於肝﹐寒气客於脈中﹐則血濇脈急﹐故脇肋與少腹相引痛矣。

【注肝主血﹐故寒气客於厥陰之脈﹐則血濇脈急。肝脈布脇肋﹐循陰器﹐故脇肋與少腹相引而痛。】

厥气客於陰股﹐寒气上及少腹﹐血濇在下相引﹐故腹痛引陰股。

【注厥陰之脈上抵少腹﹐下循陰股﹐故腹痛引陰股。蓋言經气上下相通﹐故邪正相引而爲痛。】

寒气客於小腸膜原之間﹐絡血之中﹐血濇不得注於大經﹐血气稽畱不得行﹐故宿昔而成積矣。

【注蓋邪在於外內之絡脈者﹐必轉入於大經而後乃代謝﹐如血气稽畱於絡脈﹐則宿昔而成積矣。宿昔﹐稽畱久也。大經﹐臟腑之大絡也。】

寒气客於五臟﹐厥逆上泄﹐陰气竭﹐陽气未入﹐故卒然痛﹐死不知人﹐气復反則生矣。

【注寒气客於五臟﹐髒陰之气﹐厥逆於上而從上泄﹐則陰气內竭﹐陽熱之气未入於內﹐則裏气虛傷﹐故卒然痛死不知人﹐陰陽之气復反於內則生也。】

寒气客於腸胃﹐厥逆上出﹐故痛而嘔也。

【注寒气客於腸胃之間﹐從胃上出﹐故痛而嘔。】

寒气客於小腸﹐小腸不得成聚﹐故後泄腹痛矣。

【注此言寒气客於小腸之間﹐轉入於腸內﹐故不成積聚而爲後泄腹痛也。】

熱气畱於小腸﹐腸中痛﹐癉熱焦渴﹐則堅幹不得出﹐故痛而閉不通矣。

【注熱气者﹐寒气稽畱而化熱也。小腸爲赤腸﹐乃心臟之腑﹐故感火气而化熱。小腸主液﹐腸中熱則液消而爲癉熱矣。液消熱燥則受盛之物堅幹而不得出﹐故痛閉不通矣。】

厥論

手心主﹑少陰厥逆﹐心痛引喉﹐身熱﹐死不可治。

【注手心主者﹐手厥陰包絡之气。手少陰者﹐心臟之气。君相二火並逆﹐將自焚矣﹐故死。】

奇病論

帝曰﹕人有尺脈數甚﹐筋急而見﹐此爲何病﹖岐伯曰﹕此所謂疹筋。是人腹必急﹐白色黑色見則病甚。

【注皮膚爲陽﹐筋骨爲陰﹐是以筋病則尺脈數。諸筋之會﹐聚於宗筋﹐衝脈者﹐主滲灌溪谷﹐與陽明合於宗筋﹐是以筋病而腹必急。夫十二經之筋病﹐惟手太陰甚則成息賁﹐脇急吐血﹔足少陰筋病甚者﹐死不治。是以白色黑色見者﹐則病甚也。】

標本病傳論

心病﹐先心痛﹐一日而咳﹐三日脇支痛﹐五日閉塞不通﹐身痛體重。三日不已死﹐冬夜半﹐夏日中。

【注心先痛者﹐病先發於心。欬者﹐一日而之肺﹔脇支痛者﹐三日而之肝﹔閉塞不通﹐身痛體重者﹐五日而之脾。此皆逆傳其所勝﹐是以三日不已而死。心爲火髒﹐冬之夜半者﹐水勝而火滅也﹔夏之日中者﹐亢極而自焚矣。】

腎病﹐少腹腰脊痛胻酸﹐三日背﹝月呂﹞筋痛﹑小便閉﹐三日腹脹﹐三日兩脇支痛。三日不已死﹐冬大晨﹐夏晏晡。

【注病先發於腎﹐則少腹腰脊痛。三日而之膂膀胱﹐則背﹝月呂﹞筋痛﹐小便閉﹔三日而之胃﹐則腹脹﹔三日而之肝﹐則兩脇支痛。冬之大明在辰﹐土旺而水滅也﹔夏之晏晡在亥﹐水絕而不能生也。】

肝病﹐頭目眩脇支滿﹐三日體重身痛﹐五日而脹﹐三日腰脊少腹痛﹑脛酸。三日不已死﹐冬日入﹐夏早食。

【注病先發於肝﹐則頭目眩﹐脇支滿。三日而之脾﹐則體重身痛﹔五日而之胃則脹﹔三日而之腎﹐則腰脊少腹痛。三日不已死﹐夏早食者﹐寅卯之時木气絕而不生也﹔冬日入者﹐申酉之時金气旺而克木也。】

脈解篇

少陽所謂心脇痛者﹐言少陽盛也﹐盛者心之所表也。九月陽气盡而陰气盛﹐故心脇痛也。所謂不可反側者﹐陰气藏物也。物藏則不動﹐故不可反側也。

【注九月少陰心主气﹐少陽爲君火之相﹐故至九月爲心之表﹐其气更甚。然君相之火﹐爲時所遏﹐故心脇痛。九月收藏之時﹐少陽不能樞轉﹐故不可反側。】

陽明所謂胸痛少气者﹐水气在臟腑也。水者陰气也﹐陰气在中﹐故胸痛少气也。

【注此無形之水气上乘而爲之也。】

气交變大論

歲土太過﹐雨濕流行﹐腎水受邪﹐民病腹痛﹑溏泄﹑腸鳴。

【注諸甲之歲﹐土運太過﹐雨濕流行﹐腹痛乃腎臟之病﹐土勝而水傷也。】

歲木太過﹐風气流行﹐民病腸鳴﹑腹支滿。

【注諸壬之歲﹐木運太過則勝土﹐腸鳴腹滿﹐脾病也。】

歲水太過﹐寒气流行﹐邪害心火﹐民病身熱﹐煩心躁悸﹐陰厥﹐上下中寒﹐譫妄心痛﹐甚則腹大腹滿脛腫﹐寢汗出﹐憎風腸鳴。

【注諸丙之歲﹐水運太過﹐寒气流行﹐故邪害心火。寒气上乘﹐迫其火气外炎﹐故身熱。心煩心悸者﹐水气上淩於心也。躁者﹐火气不交於陰也﹐陰气寒甚﹐故厥逆於上。上下中寒者﹐三焦之火衰也。心神不寧﹐故譫妄也。】

歲火不及﹐寒乃大行﹐民病胸中痛﹐脇支滿﹐鬱冒曚昧﹐心痛暴喑。

【注火運不及﹐寒乃勝之﹐則陽气不能施化﹐故爲此諸痛﹐所謂寒勝則痛痺也。鬱冒曚昧﹐寒濕之气冒明也。水寒乘心﹐故心痛。心主言﹐故暴瘖。】

歲水不及﹐濕乃大行﹐復則大風暴發﹐痛於心腹。

【注水弱土勝﹐木後復之﹐故大風暴發。風气入於膈中﹐在上則痛於心﹐在下則痛於腹也。】

歲木不及﹐燥乃大行﹐民病中淸﹐胠脇痛﹐少腹痛﹐腸鳴。

【注中淸﹐中气冷也。胠脇少腹痛﹐肝木之病。肝气虛逆﹐更兼中淸﹐故腸鳴。】

歲金不及﹐炎火乃行﹐復則民病口瘡﹐甚則心痛。

【注六乙之歲﹐金運不及﹐則所勝之火气乃行。金弱火亢﹐水乃復之﹐故水寒之气上乘﹐迫其心火外炎﹐故民病口瘡﹐甚則心痛。】

歲土不及﹐風乃大行﹐化气不令﹐艸木茂榮﹐飄揚而甚﹐秀而不實﹐上應歲星﹐民病飧泄﹑霍亂﹑體重﹑腹痛﹑寒中胸脇暴痛﹐下引少腹﹐善太息。

【注六己之歲﹐土運不及﹐木反勝之﹐由是風木傷土﹐民則有飧泄﹑霍亂﹑體重腹痛﹐肌肉之病。】

五常政大論

少陽司天﹐火气下臨﹐肺气上從﹐心痛﹐胃脘痛﹐厥逆膈不通。

【注《靈樞》曰﹕厥陰心包絡所生病者﹐心痛煩心。胃脘痛者﹐木克土也。土位中央﹐膈不通﹐則上下厥逆。】

太陽司天﹐寒气下臨﹐心气上從﹐熱气妄行﹐寒乃復﹐善忘﹐甚則心痛。

【注寒气下臨﹐藏气上從﹐而熱气妄行﹐霜寒以復之﹐是以神气傷而善忘﹐甚則心痛也。】

太陰司天﹐濕气下臨﹐腎气上從﹐胸中不利﹐厥逆﹐心下痞痛﹐少腹痛﹐時害於食。

【注太陰司天﹐則太陽寒水在泉。心下痞者﹐上下水火之气不交也。少腹痛者﹐腎病於下也。時害於食者﹐水上乘土也。】

六元正紀大論

金郁之發﹐民病咳逆﹐心脇滿﹐引小腹﹐善暴痛﹐不可反側。

【注此受司天在泉之勝制﹐郁極乃發﹐以報復其歲气。《靈樞》曰﹕足少陽是動﹐病心脇痛不能轉側。】

土郁之發﹐民病心腹脹﹐腸鳴而爲數後﹐甚則心痛脇﹝月眞﹞﹐嘔吐霍亂﹐飲發注下﹐胕腫身重。

【注腹脹腸鳴諸證﹐皆感土气而發。】

水郁之發﹐民病寒客心痛﹐腰椎痛﹐大關節不利﹐屈伸不便﹐善厥逆﹐痞堅腹滿。

【注腰睢﹐腎之腑﹐關節屈伸﹐筋骨之病﹐腎主骨而筋屬於節也。厥逆痞堅腹滿者﹐陽气下藏中气寒也。】

木郁之發﹐民病胃脘當心而痛﹐上支兩脇﹐膈咽不通﹐食飲不下。

【注此受司天在泉之勝制﹐郁極乃發﹐以報復其歲气。如下卯丁酉歲﹐少角木運而上臨陽明﹐壬子壬午歲﹐太角木運而陽明在泉則木气皆郁矣。胃脘痛等病﹐木勝而土傷也。】

太陰所至﹐爲積飲痞膈。

【注此春病之常也﹐土位中央而分旺於四季﹐故四時爲痞積中滿之病。】

太陰所至爲積滿。

【注此夏病之常也。】

太陰所至爲中滿。

【注此秋病之常也。】

至眞要大論

少陰司天﹐熱淫所勝﹐民病胸中煩熱﹐心痛肺﹝月眞﹞﹐腹大滿﹐膨膨而喘咳。

【注少陰司天﹐子午歲也。胸中煩熱諸證﹐乃火淫而金傷也。】

厥陰司天﹐風淫所勝﹐民病胃脘當心而痛﹐上支兩脇﹐膈咽不通﹐飲食不下﹐腹脹。

【注厥陰司天﹐已亥歲也。胃脘痛等病﹐乃木淫而土傷也。】

太陽司天﹐寒淫所勝﹐民病厥心痛﹐胸腹滿﹐手熱肘攣﹐腋腫﹐心淡淡大動﹐胸脇胃脘不安。

【注太陽司天﹐辰戌歲也。心痛諸證﹐乃寒淩心火﹐逼其火熱上炎﹐而水火寒熱交爭也。】

陽明司天﹐燥淫所勝﹐民病腹中鳴﹐心脇暴痛﹐不可反側。

【注陽明司天﹐卯酉歲也。腹中鳴﹐寒淸於中也。心脇暴痛﹐肝經病也。】

歲少陰在泉﹐民病腹中常鳴﹐气上衝胸﹐喘不能久立﹐少腹中痛﹐腹大。

【注少陰在泉﹐卯酉歲也。腹中鳴气上衝胸﹐火气上奔也。熱在下焦則少腹痛﹐熱在中焦則腹大也。】

歲厥陰在泉﹐風淫所勝﹐民病心痛支滿﹐兩脇裏急﹐飲食不下﹐膈咽不通﹐食則嘔﹐腹脹善噫。

【注厥陰在泉﹐寅申歲也。厥陰肝脈上貫膈布脇肋﹐故爲心痛支滿等病。腹脹善噫﹐木淫而土病也。】

太陰之勝﹐火气內郁﹐心痛胃滿﹐少腹滿。復則體重中滿﹐飲食不化﹐陰气上厥﹐胸中不便。

【注心痛者﹐木盛而傳於火也。胸中﹐膻中也。宗气之所居﹐陰气上逆﹐故胸中不便。】

厥陰之勝﹐胃膈如寒﹐胃脘當心而痛﹐上支兩脇﹐腸鳴飧泄﹐少腹痛﹐甚則嘔吐﹐膈咽不通。復則少腹堅滿﹐裏急暴痛﹐厥心痛。

【注胃膈如寒﹐胃土病也。風气淫於上﹐則胃脘當心而痛﹐上支兩脇﹐甚則嘔吐﹐膈咽不通。淫於下﹐則腸鳴飧泄少腹痛也。少腹堅滿﹐裏急暴痛﹐厥陰之气郁而欲發也。】

少陽之勝﹐熱客於胃﹐煩心心痛﹐少腹痛﹐下沃赤白。

【注少陽之气合於三焦﹐故熱客於胃。蓋三焦之原皆出於胃也﹐而與心主包絡相合﹐故煩心心痛。】

陽明之勝﹐淸發於中﹐胸中不便。復則心痛痞滿﹐腹脹煩心﹐病在膈中。

【注胸中不便者﹐陽明淸气在上也。心痛痞滿腹脹者﹐乘火上也。煩心者﹐病在膈中﹐陽明之气上逆也。】

太陽之勝﹐凝溧且至﹐寒厥入胃﹐則內生心痛。復則厥气上行﹐心胃生寒﹐胸膈不利﹐心痛痞滿。

【注太陽寒水气勝﹐故凝溧且至﹐厥逆而入於胃者﹐水侮土也。胃絡上通於心﹐故心痛也。】

少陰之復﹐燠熱內作﹐煩躁鼽嚏﹐少腹絞痛﹐心痛﹐鬱冒不知人。

【注煩躁﹐火煩而陰躁也。少腹絞痛﹐少陰之气發於下也。心痛乃火气自傷。鬱冒不知人者﹐寒熱之气亂於上也。】

少陰在泉﹐主勝則厥气上行﹐心痛發熱﹐膈中﹐眾痺皆作。

【注心痛發熱﹐乃寒水之主气﹐上乘在泉君火也。】

少陽在泉﹐客勝則腰腹痛而反惡寒﹐甚則下白﹑溺白﹔主勝則熱反上行而客於心﹐心痛發熱﹐格中而嘔。

【注腰腹痛惡寒者﹐客勝而太陽之主气病也。太陽之气傷﹐故惡寒﹐甚則下白溺白者﹐病及於陽明太陰之主气也。蓋金主气﹐气化則溺出。溺白者﹐气不化而溺不淸也﹔下白者﹐土气傷而大便色白也。因客勝而主气反病﹐故曰反。主勝則熱反上行而客於心。心痛發熱者﹐君相二火之客气反上行而自病也。格中而嘔者﹐太陰之客气自病也。】

陽明在泉﹐客勝則淸气動下﹐少腹堅滿而數便瀉﹔主勝則腰重腹痛﹐少腹生寒﹐下爲鶩溏﹐則寒厥於腸﹐上衝胸中﹐甚則喘不能久立。

【注淸气動下者﹐淸肅之天气而動於下也。少腹堅滿而數便瀉者﹐太陽寒水之病也。主勝則腰重腹痛少腹生寒者﹐太陽寒水之气發於下也。下爲鶩溏者﹐水下泄也。寒厥於腸﹐上衝胸中﹐甚則喘者﹐寒气逆乘陽明之大腸﹐而上及於胸中之肺臟也。】

歲少陽在泉﹐火淫所勝﹐民病注泄赤白﹐少腹痛﹐溺赤。

【注熱傷血分則注赤﹐熱傷气分則注白。熱在下焦﹐故少腹痛而溺赤也。】

陽明在泉﹐燥淫所勝﹐民病喜嘔﹐嘔有苦﹐善太息﹐心脇痛﹐不能反側。

【注陽明在泉﹐子午歲也。嘔苦善太息﹐心脇痛不能轉側者﹐足少陽病也。】

厥陰之復﹐少腹堅滿﹐裏急暴痛﹐厥心痛﹐汗發嘔吐﹐飲食不入。

【注少腹堅滿﹐裏急暴痛﹐厥陰之气郁而欲發也。嘔吐飲食不入﹐木淫而土敗也。】

少陽司天﹐主勝則胃滿咳仰息。

【注少陽司天﹐初气三气﹐乃君相二火﹔二之气乃太陰濕土﹐火土之气上逆也。】

气厥論

肺移寒於腎爲湧水﹐湧水者按腹不堅﹐水气客於大腸﹐疾行則鳴濯濯﹐如囊裹漿﹐水之病也。

【注腎爲水髒﹐肺主生原﹐肺之寒邪下移於腎﹐而腎之水气反上湧於肺矣。大腸乃肺之腑﹐肺居膈上﹐故水气客於大腸﹐疾行則鳴濯濯有聲﹐如以囊裹漿者﹐水不沾流﹐走於腸間也。】

病能論

黃帝問曰﹕人病胃脘癰者﹐診當如何﹖岐伯對曰﹕診此者當候胃脈﹐其脈當沈細。沈細者气逆﹐逆者人迎甚盛﹐甚盛則熱。人迎者胃脈也﹐逆而盛﹐則熱聚於胃口而不行﹐故胃脘爲癰也。

【注胃脈﹐右關脈也。人迎﹐結喉兩旁之動脈。蓋胃气逆則不能至於手太陰﹐而胃脈沈細矣。气逆於胃﹐則人迎甚盛﹐乃熱聚於胃而不行﹐則畱滯爲癰也。】

靈樞經

邪气臟腑病形篇

心脈微急爲心痛引背﹐微滑爲心疝引臍。

【注微急乃邪薄於宮城之外﹐而髒之神未受傷﹔滑則陽盛在下﹐則少腹當有形也。】

肺脈微急爲肺寒熱﹐怠惰咳唾血﹐引腰背胸﹔微大爲肺痺引胸背。

【注肺寒熱者﹐皮寒熱也。寒在皮毛﹐故微急。肺主气怠惰咳唾血﹐引腰背胸痛﹐皆肺虛寒之所致。微盛於上則爲肺痺引胸背﹐蓋從下而上也。】

肝脈微大爲肝痺﹐陰縮﹐咳引小腹。

【注肝脈抵少腹上肺﹐咳引小腹﹐經气逆於上下也。】

壽夭剛柔篇

怫愾賁響﹐風寒客於腸胃之中。

【注此因風寒之病气﹐所謂气勝形者是也。】

師傳篇

寒中之屬則便熱﹐腸中寒則腸鳴飧泄。

【注腸中寒則腸鳴飧泄者﹐寒熱外內之相應也。】

臍已上皮熱﹐腸中熱則出黃如糜。臍已下皮寒﹐胃中寒則腹脹。

【注寒熱外內之相應也。】

脹論

大腸脹者﹐腸鳴而痛濯濯﹐冬日重感於寒﹐則飧泄不化。

【注此衛气逆於城郭之中而爲腑脹也。】

寒熱病篇

小腹臍下三結交﹐三結交者﹐陽明太陰也﹐臍下三寸關元也。

【注三結交者﹐足太陰陽明與任脈交結於小腸臍下也。】

玉版篇

腹鳴而滿﹐四肢淸泄﹐其脈大﹐逆也。

【注此榮衛血气之不調﹐逆傷於腎也。】

經脈篇

肺手太陰之脈所生病者﹐咳﹐上气喘渴﹐胸滿。

脾足太陰之脈﹐是動則病舌本彊﹐食則嘔﹐胃脘痛﹐心下急痛。

心主手厥陰心包絡之脈﹐循胸出脇﹐是動則病胸脇支滿﹐心痛掌中熱。

膽足少陽之脈﹐是動則病善太息心脇痛﹐不能轉側﹐胸脇肋髀膝外至脛絕骨外踝前﹐及諸節皆痛。

肝足厥陰之脈所生病者胸滿。

【注凡此皆經脈所循之部分爲病也。】

手少陰之別名曰通裏﹐其實則支膈。

【注手少陰之別絡﹐與經相干﹐名曰通裏。其气實﹐膈間若有所支而不暢。】

手心主之別名曰內關﹐心系實則心痛。

【注手心主別絡﹐與經相干於內關之間﹐心系實則心痛﹐心系與包絡之相通也。】

足太陰之別名曰公孫﹐其別者入絡腸胃﹐實則腸中切痛。

【注足太陰之別絡﹐與經相干於公孫之間﹐其別行者﹐入絡腸胃﹐气有餘而實﹐則爲腸中切痛。】

任脈之別名曰尾翳﹐實則腹皮痛﹐虛則癢搔。

【注蓋言任脈之別絡出於下極﹐以散於腹絡﹐气實則腹皮急﹐虛則癢搔。】

經筋篇

手心主之筋﹐其病前及胸痛息賁。

【注手心主之筋散胸中﹐而結於胃脘之賁間﹐故前及胸痛息賁也。】

足太陰之筋聚於陰器﹐上腹﹐結於臍﹐其病下引臍痛。

手少陰之筋﹐起於小指之內側﹐循臂﹐下系於臍。

營气篇

營气入臍中。

衛气篇

衛气在腹者﹐止於臍左右之動脈。

【注陽明之血气﹐從衝脈而出於腹气之街﹐故與衝脈會於臍之左右動脈也。】

百病始生篇

積畱著於陽明之經﹐則挾臍而居﹐飽食則益大﹐饑則益小。

【注陽明之經乃胃之大絡﹐故挾臍而居﹐飽則水谷之津注於外﹐故大﹐饑則津血少﹐故小也。】

骨度篇

胸圍四尺五寸。

【注此胸骨圍轉一周之總數也。】

熱病篇

熱病挾臍急痛。

【注挾臍急痛者﹐外淫之風邪﹐客於心下而爲伏梁也。】

四時气篇

腹中常鳴﹐气上衝胸﹐喘不能久立﹐邪在大腸。

【注此邪在大腸而爲病也。大腸爲傳導之官﹐病則其气反逆﹐是以腹中常鳴﹐气上衝胸﹐喘不能久立也。】

飲食不下﹐膈塞不通﹐邪在胃脘。

【注此邪在胃脘而爲病也﹐食飲不下﹐膈塞不通﹐如邪在上脘﹐則不能受納水谷﹐如邪在下脘﹐則不能傳化糟粕也。】

小腹痛腫﹐不得小便﹐邪在三焦。

【注此邪在膀胱而爲病也。膀胱主約下焦﹐邪客之﹐則小腹腫痛﹐不得小便也。】

癲狂篇

厥逆爲病也﹐足暴淸﹐胸將若裂﹐腸若將以刀切之﹐煩而不能食。

【注此足少陰之本气厥逆而爲病也。少陰之气逆於內﹐故足暴淸也。胸將若裂﹐腸若將以刀切之﹐煩而不能食者﹐厥气從腹而上及於心胸也。】

厥論

眞心痛﹐手足靑至節﹐心痛甚﹐旦發夕死﹐夕發旦死。

【注夫四髒厥逆而爲心痛者﹐從經脈而薄於心之分也。心爲君主之官﹐神明出焉﹐故心不受邪。若傷其眞髒而爲眞心痛者﹐不竟日而死矣。】

百病始生篇

虛邪傳捨﹐在腸胃之時﹐賁響腹脹﹐多寒則腸鳴飧泄﹐食不化。其著孫絡之脈而成積者﹐其積往來上下。臂手﹐孫絡之居也﹐浮而緩﹐不能拘積而止之﹐故往來移行腸胃之間﹐水湊滲注灌﹐濯濯有音﹐有寒則﹐﹝月眞﹞滿雷引﹐故時切痛。

【注虛邪者﹐虛鄕不正之邪風。孫絡者﹐腸胃募原間之小絡。蓋胃腑所出之血气﹐滲出於胃外之小絡﹐而轉注於大絡﹐從大絡而出於孫絡﹑皮膚﹐其著於內之孫絡而成積者﹐其積往來上下﹐其臂手孫絡之居於外也﹐浮而緩﹐不能拘束其積而止之﹐故往來遊行於腸胃之間﹐胃腑之水津滲注於外﹐則濯濯有聲也。】

癰疽篇

癰發於胸﹐名曰井疽﹐其狀如大豆﹐三四日起﹐不早治下入腹﹐不治﹐七日死矣。

【注胸者﹐膻中之分﹐宗气之所居也。宗气出於陽明﹐不早治﹐則下入於腹而傷陽明胃气﹐胃气傷則七日死矣。】

發於膺﹐名曰甘疽﹐色靑﹐其狀如谷實﹑﹝艸﹝舌瓜﹞﹝艸﹝婁瓜﹞﹐常苦寒熱。急治之﹐去其寒熱。十歲死﹐死後出膿。

【注膺乃足厥陰陽明之部分﹐故疽發於此﹐其名曰甘。色靑狀如谷實﹑﹝艸﹝舌瓜﹞﹝艸﹝婁瓜﹞者﹐如米谷﹑如﹝艸舌﹞蔞之子實也。陰陽互交﹐故往來寒熱。至十年而後發乃死﹐此卽乳巖石癰之證也。蓋臟腑之气將衰﹐則毒气發而潰爛死矣。】

扁鵲難經

腹痛

假令得肝脈﹐其外證善潔﹐面靑﹐善怒﹔其內證臍左有動气﹐按之牢若痛。

得心脈﹐其內證臍上有動气﹐按之牢若痛﹐其病煩心﹑心痛。

得脾脈﹐其內證當臍有動气﹐按之牢若痛。

得肺脈﹐其內證臍右有動气﹐按之牢若痛。

得腎脈﹐其內證臍下有動气﹐按之牢若痛﹐其病逆气小腹急痛。

脈有三部﹐中部法人﹐主膈以下至臍之有疾也。

金匱要略【漢張機】

胸中諸病

師曰﹕夫脈當取太過不及。陽微陰弦﹐卽胸痺而痛。所以然者﹐責其極虛也。今陽虛知在上焦﹐所以胸痺心痛者﹐以陰弦故也。

胸痺之病﹐喘息咳唾﹐胸背痛短气﹐寸口脈沈而遲﹐關上小緊數﹐﹝艸舌﹞蔞薤白白酒湯主之。

胸痺不得臥﹐心痛徹背者﹐﹝艸舌﹞蔞薤白半夏湯主之。

胸痺心中痞气﹐气結在胸﹐胸滿脇下逆搶心﹐枳實薤白桂枝湯主之﹐人參湯亦主之。

胸痺﹐胸中气塞短气﹐茯苓杏仁甘艸湯主之﹐橘皮枳實生薑湯亦主之。

胸痺緩急者﹐薏苡仁附子散主之。

心中痞諸逆心懸痛﹐桂枝生薑枳實湯主之。

心痛徹背﹐背痛徹心﹐烏頭赤石脂丸主之。

按之心下滿痛者﹐此爲實也﹐當下之﹐宜大柴胡湯。

心胸中大寒痛﹐嘔不能飲食﹐腹中寒上衝皮起﹐出見有頭足﹐上下痛而不可觸近﹐大建中湯主之。

肝中寒者﹐兩臂不舉﹐舌本燥﹐喜太息﹐胸中痛﹐不得轉側﹐食則吐﹐而汗出也。

心中寒者﹐其人苦病心如啖蒜狀﹐劇者心痛徹背﹐背痛徹心﹐譬如虫注﹐其脈浮者﹐自吐乃愈。

心傷者﹐其人勞倦﹐卽頭面赤而下重﹐心中痛而自煩發熱﹐當臍跳﹐其脈弦﹐此爲心臟傷所致也。

有支飲家咳煩胸中痛者﹐不卒死﹐至一百日或一歲﹐宜十棗湯。

厥陰之爲病﹐消渴﹐气上衝心﹐心中疼熱﹐饑而不欲食﹐食則吐蛔﹐下之利不止。

病者苦水﹐面目身體四肢皆腫﹐小便不利﹐脈之不言水﹐反言胸中痛﹐气上衝咽﹐狀如炙肉﹐當微咳喘。審如師言﹐其脈何類﹖師曰﹕寸口脈沈而緊﹐沈爲水﹐緊爲寒﹐沈緊相搏﹐結在關元。始時尙微﹐年盛不覺﹐陽衰之後﹐榮衛相干﹐陽損陰盛﹐結寒微動﹐腎气上衝﹐喉咽塞噎﹐脇下急痛。醫以爲畱飲而大下之﹐气擊不去﹐其病不除。後重吐之﹐胃家虛煩﹐咽燥欲飲水﹐小便不利﹐水谷不化﹐面目手足浮腫。又與葶藶丸下水﹐當時如小差﹐食飲過度﹐腫復如前﹐胸脇苦痛﹐象若奔豚﹐其水揚溢﹐則浮咳喘逆。當先攻擊沖气﹐令止乃治咳﹐咳止其喘自瘥。先治新病﹐病當在後。

痓爲病胸滿口噤﹐臥不著席﹐腳攣急﹐必齘齒﹐可與大承气湯。

寸口脈遲而緩﹐遲則爲寒﹐緩則爲虛。榮緩則爲亡血﹐衛緩則爲中風。邪气中經則身癢而癮疹。心气不足﹐邪气入中﹐則胸滿而短气。

病人胸滿唇痿﹐舌靑口燥﹐但欲漱水不欲咽﹐無寒熱﹐脈微大來遲﹐腹不滿﹐其人言我滿﹐爲有瘀血。

趺陽脈當伏﹐今反緊﹐本自有寒疝瘕﹐腹中痛﹐醫反下之﹐卽胸滿短气。

嘔而胸滿者﹐茱萸湯主之。

瘦人繞臍痛﹐必有風冷﹐穀气不行﹐而反下之﹐其气必衝﹐不衝者心下則痞。

水在心﹐心下堅築短气﹐惡水不欲飲。

心下有痰飲﹐胸脇支滿目眩﹐苓桂朮甘湯主之。

病者脈伏﹐其人欲自利﹐利反快﹐𨿽利心下續堅滿﹐此爲畱飲欲去故也﹐甘遂半夏湯主之。

膈間支飲﹐其人喘滿﹐心下痞堅﹐面色黧黑﹐其脈沈緊﹐得之數十日﹐醫吐下之﹐不愈﹐木防己湯主之。支飲胸滿者﹐厚朴大黃湯主之。

卒嘔吐﹐心下痞﹐膈間有水﹐眩悸者﹐小半夏加茯苓湯主之。

虛者卽愈﹐實者三日復發。復興不愈者﹐宜木防己湯去石膏加茯苓芒硝湯主之。

腹中諸病

趺陽脈微弦﹐法當腹滿﹐不滿者必便難﹐兩胠疼痛﹐此虛寒從下上也﹐當以溫藥服之。

病者腹滿﹐按之不痛爲虛﹐痛者爲實﹐可下之﹔舌黃未下者﹐下之黃自去。

腹滿時減﹐復如故﹐此爲寒﹐當與溫藥。

病者痿黃﹐躁而不渴﹐胸中寒實而利不止者﹐死。

病腹滿發熱﹐十日脈浮而數﹐飲食如故﹐厚朴七物湯主之。

腹中寒气雷鳴切痛﹐胸脇逆滿嘔吐﹐附子粳米湯主之。

痛而閉者﹐厚朴三物湯主之。

腹滿不減﹐減不足言﹐當下之﹐宜大承气湯。

脈沈小遲﹐名脫气﹐其人疾行則喘喝﹐手足逆寒﹐腹滿﹐甚則溏泄﹐食不消化也。

五勞虛極羸瘦﹐腹滿不能飲食﹐食傷﹑憂傷﹑飲傷﹑房室傷﹑饑傷﹑勞傷﹑經絡榮衛气傷﹐內有幹血﹐肌膚甲錯﹐兩目黯黑﹐緩中補虛﹐大黃﹝上庶下虫﹞虫丸主之。

石水其脈自沈﹐外證腹滿不喘﹐黃汗。其脈沈遲﹐身發熱﹐胸滿﹐四肢頭面腫﹐久不愈﹐必致癰膿。

問曰﹕病下利後﹐渴飲水﹐小便不利﹐腹滿因腫者﹐何也﹖答曰﹕此法當病水。若小便自利及汗出者﹐自當愈。

師曰﹕寸口脈遲而濇﹐遲則爲寒﹐濇爲血不足﹔趺陽脈微而遲﹐微則爲气﹐遲則爲寒。寒气不足則手足逆冷﹐手足逆冷則榮衛不利﹐榮衛不利則腹滿腸鳴﹐相逐气轉﹐膀胱榮衛俱勞。陽气不通卽身冷﹐陰气不通卽骨疼。陽前通則惡寒﹐陰前通則痺不仁。陰陽相得﹐其气乃行。大气一轉﹐其气乃散。實則失气﹐虛則遺溺﹐名曰气分。

陽明病脈遲者食難用飽﹐飽則發煩頭眩﹐小便必難﹐此欲作谷疽﹐𨿽下之腹滿如故﹐所以然者﹐脈遲故也。灑黃疸者﹐或無熱﹐靖言了了﹐腹滿欲吐﹐鼻燥﹐其脈浮者先吐之﹐沈弦者先下之。

腹滿舌萎黃﹐躁不得眠﹐屬黃家。

黃疸腹滿﹐小便不利而赤﹐自汗出﹐此爲表和裏實﹐當下之﹐宜大黃硝石湯。

黃疸病﹐小便色不變﹐欲自利﹐腹滿而喘﹐不可除熱﹐熱除必噦。噦者﹐小半夏湯主之。

下利淸谷﹐不可攻其表﹐汗出必脹滿。

下利腹脹滿﹐身體疼痛者﹐先溫其裏﹐乃攻其表。溫裏宜四逆湯﹔攻表宜桂枝湯。

嘔而腸鳴﹐心下痞者﹐半夏瀉心湯主之。

下利﹐三部脈皆平﹐按之心下堅者﹐急下之﹐宜大承气湯。

虛勞裏急﹐悸衄﹐腹中痛﹐夢失精﹐四肢酸疼﹐手足煩熱﹐咽漧口燥﹐小建中湯主之。

奔豚﹐气上衝胸﹐腹痛﹐往來寒熱﹐奔豚湯主之。

腹滿口舌漧燥﹐此腸間有水气﹐己椒藶黃丸主之。

諸勞腹痛而嘔者﹐宜柴胡湯。

病腹痛有虫﹐其脈何以別之﹖師曰﹕腹中痛﹐其脈當沈﹐若弦反洪大﹐故有蛔虫。

少腹諸病

男子脈虛沈弦﹐無寒熱﹐短气裏急﹐小便不利﹐面色白﹐時目瞑﹐兼衄﹐少腹滿﹐此爲勞使之然。

黃家﹐日晡所發熱而反惡寒﹐此爲女勞得之。膀胱急﹐少腹滿﹐身盡黃﹐額上黑﹐足下熱﹐因作黑疸。其腹脹如水狀﹐大便必黑時溏﹐此女勞之病﹐非水也。腹滿者難治。硝石礬石散主之。

夫失精家少腹弦急﹐陰頭寒﹐目眩發落﹐脈極虛芤遲﹐爲淸谷亡血失精。脈得諸芤動微緊﹐男子失精﹐女子夢交﹐桂枝龍骨牡蠣湯主之。

虛勞腰痛﹐少腹拘急﹐小便不利者﹐八味腎气丸主之。

淋之爲病﹐小便如粟狀﹐小腹弦急﹐痛引臍中。

臍悸

發汗後臍下悸者﹐欲作賁豚﹐茯苓桂枝甘艸大棗湯主之。

心傷者﹐其人勞倦﹐卽頭面赤而下重﹐心中痛而自煩發熱﹐當臍跳﹐其脈弦﹐此爲心臟傷所致也。

假令瘦人臍下有悸﹐吐涎沫而癲眩﹐此水也﹐五苓散主之。

腸癰

腸癰之爲病﹐其身甲錯﹐腹皮急﹐按之濡如腫狀﹐腹無積聚﹐身無熱﹐脈數﹐此爲腸內有癰膿﹐薏苡附子敗醬散主之。

腸癰者﹐少腹腫痞﹐按之卽痛如淋﹐小便自調﹐時時發熱﹐自汗出﹐復惡寒。其脈遲緊者﹐膿未成﹐可下之﹐當有血﹔脈洪數者﹐膿已成﹐不可下也﹐大黃牡丹湯主之。

中藏經【漢華佗】

滿痛諸證

心病則胸中痛﹐虛則胸腹及腰背引痛﹐及心中疼﹐心脈大﹐甚則胸中滿而煩。又心病則先心痛而咳﹐心積則胸滿悸﹐脈虛則不樂﹐胸腹中若痛。

脾脈急則膈中不利﹐滑則虫毒腸鳴中熱﹐濇則腸﹝疒頹﹞。

脾病腹中鳴痛﹐脾寒則使人腹中痛。

胃寒則腹中痛﹐虛則胸中短气﹐谷不化。

肺實則胸滿﹐脈太過則令人气逆胸滿。

大腸積冷則脾痛不能久立﹐病已則泄﹐虛則喜滿。

腎有水則腹大臍腫﹐小腹結痛﹐气上衝心﹐寒則結在臍下也﹔有厥气則臍下重悶﹐或有痛絕。

下焦病則令人腹脹气滿﹐小腹堅﹐溺而不得便而窘迫也。寒則飲食不消﹐虛則腸鳴膨脹。

病心腹脹滿﹐痛不止﹐脈堅大洪者死。

病腹中痛﹐其脈浮大而長者死。

病腹痛而喘﹐其脈滑而利﹐數而緊者死。

腸鳴

脾脈微滑﹐則蠱毒﹐腸鳴﹐中熱。

胃者腑也﹐虛則腸鳴脹滿﹐引出滑泄。

中焦虛﹐則腸鳴膨脹。

臍突

腎有水則腹大臍腫﹐腰重痛﹐不得溺﹐陰下濕﹐如牛鼻頭汗出﹐是爲逆。

脾脈至大而虛﹐有積﹐脾气絕則十日死﹐又臍出者亦死。

掌腫無紋﹐臍腫出﹐囊莖俱腫者死。

臍下重

腎中寒﹐結在臍下﹐腎脈來而細軟﹐附於骨者是也﹐實則煩悶臍下重。

膀胱滿脹﹐則小便不下﹐臍下重悶﹐或有痛絕﹐則三日死。死﹐雞鳴也。

脈訣【晉王叔和】

腸腹諸痛

下指定位圖歌﹕陽數卽吐兼頭痛﹐陰微卽瀉臍中吼。

肺脈歌曰﹕溢出胸中滿﹐气泄大腸鳴。

脾臟歌曰﹕濕多成五泄﹐腸走若雷奔。

滑脈歌曰﹕尺部見滑臍似冰﹐飲水下焦聲瀝瀝。

濇脈歌曰﹕尺部如濇逢逆冷﹐體寒臍下作雷鳴。

緊脈歌曰﹕隱指寥寥入尺來﹐激結繞臍常手捧。

微脈歌曰﹕尺部見之臍下積﹐身寒飲水卽呻吟。

千金方【唐孫思邈】

胸腹諸病

胸痺之病﹐令人心中堅滿痞急痛﹐肌中苦痺﹐絞急如刺﹐不得俯仰﹐其胸前皮皆痛﹐手不得犯﹐胸中愊愊然而滿﹐短气﹐咳唾引痛﹐咽塞不利﹐習習如癢﹐喉中漧燥﹐時欲嘔吐﹐煩悶﹐自汗出﹐或徹引背痛﹐不治之﹐數日殺人。

寒气卒客於五臟六腑﹐則發卒心痛胸痺。感於寒﹐微者爲咳﹐甚者爲痛﹑爲泄。厥心痛﹐與背相引﹐善瘛﹐如物從後觸其心﹐身傴僂者﹐腎心痛也﹔厥心痛﹐腹脹滿﹐心痛甚者﹐胃心痛也﹔厥心痛﹐如以鍼錐刺其心﹐心痛甚﹐脾心痛也﹔厥心痛﹐色蒼蒼如死灰狀﹐終日不得太息者﹐肝心痛也﹔厥心痛﹐臥若從心間痛﹐動作痛益甚﹐色不變者﹐肺心痛也。眞心痛﹐手足靑至節﹐心痛甚﹐旦發夕死﹐夕發旦死。蛔心痛﹐心腹中痛﹐發作腫聚﹐往來上下行﹐痛有休止﹐腹中熱﹐善涎出﹐是蛔咬也。以手按而堅持之﹐勿令得移﹐以大鍼刺之﹐復久持之﹐虫不動乃出鍼。心下不可刺。中有成聚﹐不可取於兪。腸中有虫蛔咬﹐皆不可取以小鍼。

診得脾積脈浮大而長﹐饑則減﹐飽則見﹐﹝月眞﹞气與谷爭減﹐心下累累如桃李起見於外﹐腹滿嘔泄腸鳴﹐四肢重﹐足脛腫厥﹐不能臥﹐是主肌肉損﹐色黃也。

脾病爲瘧者﹐令人寒﹐腹中痛﹐熱則腸中鳴﹐鳴已汗出﹐恆山丸主之。

大腸中風者﹐臥而腸鳴不止﹐灸大腸兪百壯﹐可服續命湯。

試胸內生癰法

胸中痛而短气者﹐當令入暗室中﹐以手指捺左眼﹐視若見光者﹐胸中有結癰﹔若不見光者﹐是瘭疽內發出也。

腸癰

卒得腸癰而不曉其病候﹐愚醫治之﹐錯則殺人。夫腸癰之爲病﹐小腹重而彊﹐抑之則痛﹐小便數似淋﹐時時汗出﹐腹惡寒﹐其身皮皆甲錯﹐腹皮急如腫狀。其脈數者﹐小有膿也﹔其脈遲緊者﹐未有膿也。甚者腹脹大﹐轉側聞水聲﹐或繞臍生瘡﹐或膿從臍中出﹐或大便出膿血。

問曰﹕官羽林婦病﹐醫脈之﹐何以知婦人腸中有膿﹐爲下之卽愈﹖師曰﹕寸口脈滑而數﹐滑則爲實﹐數則爲熱。滑則爲榮﹐數則爲衛。衛數下降﹐榮滑上升。榮衛相干﹐血爲濁敗。小腹痞堅﹐小便或濇﹐或復汗出﹐或復惡寒﹐膿爲已成。設脈遲緊﹐卽爲瘀血﹐血下則愈﹐大黃牡丹湯主之。

仁齋直指方【宋楊士瀛】

腹痛

有寒有熱﹐有死血﹐有食積﹐有痰飲﹐有虫。

气血﹑痰水﹑食積﹑風冷諸証之痛﹐每每停聚而不散。惟虫痛則乍作乍止﹐來去無定﹐又有嘔吐淸沫之爲可驗。

肚皮痛

肚皮痛者﹐由腎虛不能行水﹐加之酒面無度﹐灑與水交聚於腹中﹐而面毒復纏滯其气﹐是以水滲於肚皮而作痛矣。以錢氏宣風散﹐用蜜水煎﹐咽下神保丸﹐俟其大便流行﹐後以靑木香丸一分﹐安腎丸倍之﹐用二陳湯煎水﹐空心咽下﹐脾腎气復﹐自然向安。

瘡瘍全書【金竇漢卿】

井疽發

此證發於胸者名曰井疽﹐狀如豆大﹐三四日起。若不早治﹐必入於腹。入腹不療﹐十日當死。急服內固淸心散可治。若內發傷膜﹐主死無疑。治法與發胸﹑發背同。

穿心冷瘻

此毒生於心窩﹐初起則心頭如火熱﹐其毒則先內潰心包﹐方出皮膚﹐令人心神恍惚﹐盜汗多出﹐二目皆紅﹐舌如雞金﹐背裏外俱熱易治﹔若毒發於外﹐冷气攻心﹐常嘔吐惡心﹐口吐冷痰﹐惡聞食味而气臭者﹐死。

蜂窩發胸

此證蜂窠發於胸乳間﹐乃心火熱盛﹐須用依前疏導心火之藥稍治之﹐遲則熱必攻心﹐必然死矣。內服發胸煎藥﹐外貼膏藥﹐後用摻藥﹐洗用豬蹄湯。

發肚毒

發肚之毒﹐有發腹肚﹑或手肚﹑足肚者﹐俱爲發肚﹐若不速治﹐必致喪命。便服鐲毒流气飲三四服﹐並服六皮四子湯﹐內托散加木瓜﹑檳榔﹑蒼朮﹐空心煎服。未潰用金箍散﹔已潰後外貼金絲膏﹐內服蠟礬丸。

肚癰

此毒生於脾經﹐因食煎煿油膩﹐酒醉太過﹐及行房事﹐以致毒不流通﹐聚成此癰﹐或生在外﹐或生在內。若不速治﹐潰透脾膜卽死。先服六君子湯加厚朴﹑砂仁﹑靑皮﹑芍藥﹑木香﹑枳殼﹑甜瓜子﹑黃芪﹐次服內補十宣散﹑蠟礬丸。

潰後久不愈﹐用六合回生丹﹑豬腰子法治之。未潰爛之前﹐按內有膿狀﹐急用腸癰之行藥﹐追膿大便中出﹐庶易愈矣。

肋肚癰

此癰受在大小腸二經气壅而發出在表﹐乃結癰聚毒也﹐當用內托流气飲﹐外用圍藥。內服腸癰從大便會膿之藥治之﹐調理禁忌之法相同。

臍癰

此證生於臍內﹐因食生冷油膩之物﹐積聚於气海之間﹐聚結成癰﹐若不速治卽內潰。臍內出膿﹐四圍堅硬或出血水者﹐卽難治也﹐無此則生。

如未潰破﹐按之有膿﹐將治腸肚癰行藥﹐從大便中出﹐甚妙。痛加乳香。

婦人此癰受在心﹐流於小腸經﹐發在臍中﹐堅硬如石﹐與男子不同﹐此是惡毒證也﹐當用內托流气飲﹑定痛三香飲治之。治法須用圍藥﹐並同男子臍癰之藥﹐加減治之。

九發

九發者﹐肺疽﹑心疽﹑肝疽﹑腎疽﹑脾疽﹑胃疽﹑大腸疽﹑三焦疽﹑小腸癰﹐須驗其人所發爲依據。此候審定癰疽淺深﹐其病從何臟腑發﹐先曾食何乳石﹐又驗其气血虛實。穿潰出入者可治。發於內者﹐則傷膜流膿﹐大便出者必難治。若以藥令膿大便出者﹐則藥味入於經絡﹐引出無害﹐當參詳而療之。愈後一年之外﹐不許遠行及行房事。若不知戒﹐終至於斃。

小腸癰

此證因膀胱有熱﹐蓄毒不流結成﹐以致臍中堅硬結核﹐小便疼痛﹐日夜下利無度﹐用敗毒散加豬苓﹑澤瀉﹑木通﹑燈艸﹑甘艸梢﹑瞿麥﹐又用連根蔥十根搗爛盦臍上﹐多服金花丸。大要用前腸癰﹑肚癰之法治之。

盤腸癰

此毒因閃肭而得之﹐用獨活散﹐此卽治腕疽藥。

胃脘癰

《素問》云﹕人病胃脘癰﹐當候胃脈﹐沈細者气逆﹐气逆者人迎甚盛則熱。人迎者胃脈﹐逆而盛﹐熱聚胃口不行﹐故畱爲癰。其發寒熱如瘧﹐身皮甲錯﹐或嗽或嘔﹐或吐膿血﹐宜升麻連翹湯。熱聚胃脘﹐畱結爲癰﹐須要知戒。

心肝燥

心者君主之官﹐神明出焉。肝者將軍之官﹐謀慮出焉。二官有君臣之分﹐一身之主宰﹐其可傷也﹗此癰受在心﹐心主行血﹐气血熱傷於經絡﹐此是惡毒之證﹐不可不審也。當用定痛敗毒散﹔如不散﹐用內托流气飲。

濟生方【宋嚴用和】

心痛

夫心痛之病﹐醫經所載﹐凡有九種﹕一曰虫心痛﹐二曰疰心痛﹐三曰風心痛﹐四曰悸心痛﹐五曰食心痛﹐六曰飲心痛﹐七曰寒心痛﹐八曰熱心痛﹐九曰去來心痛。其名𨿽不同﹐而其所致﹐皆因外感六淫﹐內汨七情﹐或飲啖生冷果食之類﹐使邪气搏於正气﹐邪正交擊﹐气閉塞﹐郁於中焦﹐遂成心痛。夫心乃諸髒之主﹐正經不可傷﹐傷之則痛。若痛甚手足靑過節者﹐則名曰眞心痛。眞心痛者﹐旦發夕死﹐夕發旦死。若乍間乍盛成疹而不死者﹐名曰厥心痛﹐不過邪气乘於心支別絡也。寸口脈緊﹐心脈甚急﹐皆主心痛。又有痛甚而心脈沈伏者有之矣。王叔和云﹕心腹痛脈沈細瘥﹐浮大弦長命必殂。治法當推其所自而調之﹐痛無不止矣。古今圖書集成醫部全錄卷一百八十一

胸腹門

河間六書【金劉完素】

滿痛諸病

中滿﹐濕爲積飲痞隔﹐而土主形體﹐位在中央﹐故中滿也。

濁气在上則生﹝月眞﹞脹﹐此陰陽返則气結不散﹐脹滿常如飽﹐吳茱萸湯主之。

膺腫頸痛﹐胸滿腹脹﹐上實下虛﹐气厥而逆﹐此爲陽气有餘﹐郁於胸也﹐不可鍼灸﹐宜服順气湯﹑小茯苓湯主之。

因於失衣﹐風感之﹐頸汗多﹐惡風﹐膈塞不通﹐寒則胃拽腹滿﹐气不通﹐大豆蔻丸﹑胃風湯主之。

陽气大怒﹐則形气絕而血脈菀於上﹐令人薄厥於胸中﹐赤茯苓湯主之。

諸心痛者﹐皆少陰厥气上衝也。有熱厥心痛者﹐身熱足寒﹐痛甚則煩躁而吐﹐額自汗出﹐知爲熱也。其脈洪大﹐當灸太溪及昆侖﹐謂表裏俱瀉之﹐是謂熱病﹐汗不出﹐引熱下行﹐表汗通身而出者愈也。灸畢服金鈴子散﹐痛止服枳朮丸﹐去其餘邪也。有大實心中痛者﹐因食受時气﹐卒然發痛﹐大便或祕﹐久而注悶﹐心胸髙起﹐按之愈痛﹐不能飲食﹐急以煮黃丸利之﹐利後以槁本湯去其餘邪。有寒厥心痛者﹐手足逆而通身冷汗出﹐便利溺淸﹐或大便利而不渴者﹐气微力弱﹐急以朮附湯溫之。寒厥暴痛﹐非久病也﹐朝發暮死﹐當急救之。是知久痛無寒﹐而暴痛非熱。

堅痞腹滿急痛﹐寒主拘縮﹐故急痛也。寒極則血脈凝滯而反兼土化制之﹐故堅痞而腹滿也。或熱郁於內而腹滿堅結痛者﹐不可言爲寒也。

土主形體﹐腹滿中央﹐乃曰中滿﹐以傳化失度﹐故甚則霍亂吐瀉也。

蠱﹐腹痛﹐腎傳心﹐筋脈相引而急﹐精液少﹐筋脈不榮灌而引急﹐建中加減湯主之。

脾風傳腎﹐一名疝气﹐小腹痛出白液﹐名曰蠱。《左傳》云﹕以喪志名爲蠱病。此乃眞精不守故也﹐大建中湯主之。

小腹膀胱﹐按之內痛﹐若沃以湯﹐濇於小便﹐上爲淸涕。太陽直行從巓﹐入循於腦﹐气下灌於鼻﹐時出淸涕不止﹐腎著湯主之。

小腹痛﹐不得大小便﹐邪气入客﹐約而不行﹐故穀气不得通也﹐枳殼丸主之。

足厥陰之脈環陰器﹐抵小腹﹐腫或痛﹐腎虛寒﹐水涸竭﹐瀉邪補脈爲治﹐蒺藜湯治之。

伏梁者﹐若梁之伏隱也。居臍上逆﹐臍下順。不可移動﹐爲水溺濇。故有二等。

腹痛欲嘔吐者﹐上熱下寒也﹐以陽不得降而胸熱欲嘔﹐陰不得升而下寒腹痛﹐是升降失常也﹐黃連湯主之。

淋閉不通﹐臍下狀如覆碗﹐痛悶不可忍。

明理論【金成無己】

諸滿

傷寒胸脇滿﹐何以明之﹖胸脇滿者﹐謂脇膈間气塞滿悶也﹐非心下滿者也。脇滿者﹐謂脇肋下气脹﹝月眞﹞滿也﹐非腹滿者也。邪气自表傳裏﹐必先自胸膈﹐以次經心脇而入胃﹐邪气入胃謂入腑也﹐是以胸滿多帶表證。脇滿者﹐當半表半里證也。經曰﹕下後脈促胸滿者﹐桂枝去芍藥湯主之。又曰﹕太陽與陽明合病﹐喘而胸滿者﹐不可下﹐宜麻黃湯﹐是胸滿屬表而須發汗者也。蓋胸中至表猶近也﹐及脇者則更不言發汗﹐但和解而已。經曰﹕設胸滿脇痛者﹐與小柴胡湯。又曰﹕胸脇滿不去者﹐小柴胡湯主之。本太陽病不解﹐轉入少陽者﹐脇下鞕滿漧嘔﹐不能食﹐往來寒熱﹐脈沈緊者﹐小柴胡湯主之。是知脇滿屬半表半里明矣。大抵胸脇滿﹐以邪气初入裏未停畱﹐爲實气郁積而不行致生滿也﹐和解斯可矣。若邪气畱於胸中﹐聚而爲實者﹐非湧吐則不可已。故華佗曰﹕四日在胸﹐吐之則愈。是邪气已收斂而不散漫者﹐則可吐之。《內經》曰﹕其髙者因而越之。病在胸膈之上爲髙﹐越之爲吐也。經曰﹕病在胸中當吐之。發汗﹐若下之﹐而煩熱胸中窒者﹐則以梔子豉湯吐之。若胸中痞鞕﹐气上衝咽喉不得息者﹐此爲胸中有寒也﹐則以瓜蒂散吐之。二者均是吐劑﹐梔子豉湯吐胸中虛煩客熱也﹔瓜蒂散吐胸中痰實宿寒也。若能審明藥劑之輕重﹐辧別邪气之淺深﹐對證投湯﹐不爲效者﹐未之有也。

傷寒心下滿何以明之﹖心下滿者﹐謂正當心下髙起滿鞕滿者是矣。不經下後而滿者﹐則有吐下之殊。若下後心下滿者﹐又有結胸痞气之別。經曰﹕病人手足厥冷﹐脈乍緊﹐邪結在胸中﹐心中滿而煩﹐饑不能食者﹐病在胸中﹐當須吐之。又曰﹕脈浮而大﹐心下反鞕﹐有熱﹐屬髒者攻之﹐不令發汗﹔屬腑者不令攻之。玆二者爲不經汗下而心下滿者﹐或吐之﹐或下之﹐看其邪气之髙下﹐髙者則因而越之﹐下者則因而竭之﹐要在泄其邪也。至於陽明病𨿽心下鞕滿﹐又未可攻。經曰﹕陽明病心下鞕滿者﹐不可攻之﹐攻之利遂不止者死﹐利止者愈。是邪气自表傳裏﹐至於心下畱結爲實者﹐則不可下﹐乃吐之可也。若未全爲實者﹐則不可下﹐故有此戒也。又邪气在表﹐未應下而彊下之﹐邪气乘虛結於心下﹐實者鞕滿而痛爲結胸﹐虛者滿而不痛爲虛痞。經曰﹕嘔而發熱者﹐柴胡湯證具而以他藥下之﹐柴胡證仍在者﹐復與柴胡湯﹐此𨿽已下之不爲逆﹐必蒸蒸而振﹐卻復發熱汗出而解。若心下滿而鞕痛者﹐此爲結胸也﹔但滿而不痛者﹐此爲虛痞。蓋實邪畱結則爲鞕爲痛﹐虛邪畱滯則但滿而不鞕痛也。結胸熱實﹐脈沈而緊﹐心下痛﹐按之石鞕者﹐大陷胸湯主之﹐明其邪實可知矣。脈浮而緊而反下之﹐緊反入裏則作痞﹐按之自濡﹐但气痞耳﹐明其邪虛可知矣。病發於陽而反下之﹐熱入因作結胸﹔病發於陰而反下之﹐因作痞。表邪未罷﹐醫反下之﹐胃中空虛﹐客气動膈﹐陽气內陷﹐心下因鞕則爲結胸﹐須陷胸湯﹑丸攻之可也。傷寒中風﹐醫反下之﹐心下痞鞕而滿﹐醫見心下痞﹐謂病不盡而復下之﹐其痞益甚。此非結熱﹐但以胃中空虛﹐客气上逆﹐故使鞕也﹐須瀉心湯散之可也。二者俱是心下滿鞕﹐一爲虛證﹐一爲實證﹐凡投湯者﹐大須詳審。結胸𨿽爲實邪﹐眾皆共知﹐當用陷胸湯﹑丸下之。或脈浮大者則不可下﹐下之則死﹐此是猶帶表邪﹐未全結實﹐下之重虛其裏﹐邪深結則死。設或結胸形證悉具﹐而加之煩躁者﹐又爲不治之疾﹐藥之所以能勝邪者﹐必待胃气施布﹐藥力始能溫汗吐下之﹐以逐其邪气。邪气勝﹐胃气絕者﹐湯藥縱下﹐胃气不能施布﹐𨿽神丹豈能爲效也﹗

傷寒腹滿何以明之﹖腹滿者﹐俗謂之肚脹是也。華佗曰﹕傷寒一日在皮﹐二日在膚﹐三日在肌﹐四日在胸﹐五日在腹﹐六日入胃。入胃謂入腑也﹐是在腹也。猶未全入裏者﹐𨿽腹滿爲裏證﹐故亦有淺深之別。經曰﹕表已解而內不消﹐非大滿﹐猶生寒熱﹐則病不除﹐是其未全入腑。若大滿大實﹐堅有燥屎﹐自可除下之﹐𨿽四五日不能爲禍﹐謂之邪气已入腑也。傷寒邪入腹﹐是裏證已深﹐故腹滿乃可下之者多矣。如經曰﹕其熱不潮﹐未可與承气湯﹔若腹大滿不通者﹐可與小承气湯﹔發汗不解腹滿痛者﹐急下之。本太陽病﹐醫反下之﹐因而腹滿時痛者﹐屬太陰也﹐桂枝加芍藥湯主之。大實痛者﹐桂枝加大黃湯主之。少陰病腹脹不大便者﹐急下之。諸如此者﹐皆爲裏證是也。𨿽曰腹中滿痛者﹐此爲實也﹐當下去之﹔然腹滿不減者則爲實也﹐若腹滿時減者又爲虛也﹐則不可下。經曰﹕腹滿不減﹐減不足言﹐當下之。《金匱要略》曰﹕腹滿時減﹐復如故﹐此虛寒從上下也﹐當以溫藥和之。蓋虛气畱滯﹐亦爲之脹﹐但比之實者不至堅痛也。大抵腹滿屬太陰證也。陽熱爲邪者則腹滿而咽漧﹔陰寒爲邪者則腹滿而吐食不下﹐自利益甚﹐時腹自痛。太陰者脾土也﹐治中央﹐故專主腹滿之候。又發汗吐下之後﹐因而成腹滿者﹐皆邪气乘虛內客爲之﹐而所主又各不同。經曰﹕發汗後腹脹滿者﹐厚朴生薑甘艸半夏人參湯主之。傷寒吐後腹脹滿者﹐調胃承气湯主之。傷寒下後﹐心煩腹脹滿﹐臥起不安者﹐梔子厚朴湯主之。三者有當溫者﹐有當下者﹐有當吐者﹐何﹖邪气不一也。且發汗後腹滿﹐當溫之﹐邪气在表﹐因發散則邪去﹐胃爲津液之主﹐發汗亡陽﹐則胃气虛而不能敷布﹐諸气壅滯而爲脹滿﹐是當溫散可也。吐後腹滿可下之。邪气在胸者﹐則可吐之﹐吐之邪去則安。若吐後邪气不去﹐加之腹脹滿者﹐是胸中之邪下傳入胃﹐壅而爲實﹐故生脹滿﹐當須下之可也。下後腹滿可吐者﹐邪气在表未傳入腑﹐而妄下之﹐邪自表乘虛而入﹐郁於胸中而爲虛煩﹐气上下不得通利者﹐腹爲之滿﹐故當吐之可也。凡爲醫者﹐要識邪气所起所在。審其所起﹐知邪气之由來﹔觀其所在﹐知邪气之虛實。發汗吐下之不差﹐溫補鍼艾之適當﹐則十全之功﹐自可得也。

傷寒少腹滿者﹐何以明之﹖少腹滿者﹐臍下滿是也。少腹者﹐下焦所治。《難經》曰﹕下焦者當膀胱上口﹐主分別淸濁﹐其治在臍下。邪气自上而下﹐至於下焦﹐結而不利﹐故少腹滿也。胸中滿心下滿﹐皆气爾﹐俱無物也。及腹滿者﹐又有燥屎爲之者﹔至於少腹滿者﹐非止气也﹐必有物聚於此而爲之滿爾。所以然者﹐身半以上同天之陽﹐淸陽歸之﹔身半以下同地之陰﹐濁陰歸之。淸者在上而濁者在下。《內經》謂淸陽出上竅﹐濁陰出下竅。當出不出﹐積而爲滿﹐是在上而滿者气也﹐在下而滿者物也。所謂物者﹐溺與血爾。邪气聚於下焦﹐則津液不得通﹐血气不得行﹐或溺或血﹐畱滯於下﹐是生脹滿而鞕痛也。若從心下至少腹皆鞕滿而通者﹐是邪實也﹐須大陷胸湯下之。若但少腹鞕滿而痛﹐小便利者則是蓄血之證﹐小便不利者則是溺濇之證。經曰﹕少腹滿﹐應小便不利﹐今反利者﹐爲有血也。又曰﹕少腹鞕滿﹐小便不利者﹐爲無血也﹔小便自利﹐其人如狂者﹐血證諦也。其小便利而少腹滿者﹐爲太陽隨經﹐瘀血在裏﹐太陽自入腑者也。經曰﹕太陽病不解﹐熱結膀胱﹐其人如狂﹐血自下﹐下者愈﹔其外未解者﹐尙未可攻﹐當先解外。外解已﹐但少腹急結者﹐乃可攻之﹐桃仁承气湯主之。是少腹鞕滿﹐爲物聚於下可知矣。滲之利之﹐參酌隨宜﹐可爲上工。

儒門事親【元張從政】

滿悶

夫上喘﹑中滿﹑酢心﹑腹脹﹐時時作聲﹐痞气上下﹐不能宣暢﹐叔和云﹕气壅三焦不得昌是也。可用獨聖散吐之。吐訖﹐次以導水禹功輕瀉三五行﹔不愈﹐更以利膈丸瀉之﹐使上下宣通﹐不能壅滯。後服平胃散﹑五苓散﹑益元散﹑桂苓甘露散﹑三和散﹐分陰陽利水道之藥則愈。凡膏粱之之人﹐起居閒逸﹐奉養太過﹐酒食所傷﹐以致中脘畱飲﹐惡悶痞膈酢心﹐可服木香導飲丸治之。若田野蒭蕘之人﹐食疏衣薄﹐作勞役苦﹐酒食所傷﹐心腹滿悶酢心﹐時時吐酸水﹐可用進食丸﹐以其勝毒也。病甚者﹐每日瀉三五次。

東垣十書【元李杲】

痞滿

痞者﹐心下滿而不痛是也。太陰濕土主壅塞﹐乃土來心下而爲痞也。傷寒下之早﹐亦爲痞﹐乃寒傷榮血﹐心主血﹐邪入於本﹐故爲心下痞。仲景瀉心湯數方﹐皆用黃連瀉心﹐下其土邪﹐其效如響應桴。

酒積雜病﹐下之太過﹐亦能作痞。蓋胸中之气﹐因虛而下陷於心之分野﹐故致心下痞﹐宜行胃气﹐以血藥兼之。若全用气藥導之﹐則气愈下降﹐必變爲中滿鼓脹矣。

痞有虛實之殊。實痞大便閉﹐厚朴枳實湯主之﹔虛痞大便利﹐芍藥陳皮湯主之。

腹痛

腹痛有部分。中脘痛﹐太陰也﹐理中湯﹑加味小建中湯﹑艸豆蔻丸之類主之。臍腹痛﹐少陰也﹐四逆湯﹑姜附湯﹐或五積散加吳茱萸主之。小腹痛﹐厥陰也﹐當歸四逆湯加吳茱萸主之。

雜證腹痛﹐四物苦楝湯﹑酒煮當歸丸﹑增損當歸丸之類﹐或芍藥甘艸湯主之。脈弦傷气加黃芩﹔脈洪傷金加芍藥﹔脈緩傷水加桂枝﹑生薑﹔脈濇傷血加當歸﹔脈遲傷火加漧薑。腹不滿者加棗﹐若滿者不加。脾虛滿者﹐黃芪湯。芍藥去濕。

丹溪心法【元朱震亨】

痞

痞者﹐有食積兼濕。心下痞須用枳實﹑炒黃連。

如稟受充實﹐面蒼骨露﹐气實之人而心下痞者﹐宜枳實﹑黃連﹑陳皮﹑枳殼。

如稟受素弱﹐轉運不調﹐飲食不化而心下痞者﹐宜白朮﹑山楂﹑神曲﹑麥芽﹑陳皮。

如肥人心下痞者﹐乃是實痰﹐宜蒼朮﹑半夏﹑砂仁﹑夫苓﹑滑石。

如瘦人心下痞者﹐乃是郁熱在中焦﹐宜枳實﹑黃連﹑葛根﹑升麻。

如食後感寒﹐飲食不化﹐心下痞﹐宜藿香﹑艸豆蔻﹑吳茱萸﹑砂仁。

痞挾血成窠囊﹐用桃仁﹑紅花﹑香附﹑大黃之類。

痞者與否同﹐不通泰也﹐由陰伏陽蓄﹐气與血不運而成﹐處心下﹐位中央。﹝月眞﹞滿痞塞者﹐皆土之病﹐而與脹滿有輕重之分。痞則內覺痞悶﹐而外無脹急之形者﹐是痞也。

有中气虛弱﹐不能運化精微爲痞者。

有飲食痰積不能施化爲痞者。

有濕熱太甚爲痞者。

古方治痞﹐用黃連﹑黃芩﹑枳實之苦以泄之﹐厚朴﹑生薑﹑半夏之辛以散之﹐人參﹑白朮之甘苦以補之﹐茯苓﹑澤瀉之淡以滲之。旣痞同濕治﹐惟宜上下分消其气。如果有內實之證﹐庶可略與疏導。世人苦於痞塞﹐喜行利藥以求其速效﹐暫時通快﹐痞若再作﹐益以滋甚。

心腹痛

心痛卽胃脘痛﹐𨿽日數多不喫食﹐不死。若痛方止便喫物還痛﹐必須三五服藥後﹐方喫物。痛甚者脈必伏﹐用溫藥附子之類﹐不可用參﹑朮。諸痛不可補气。

大凡心膈之痛﹐須分新久﹐若明知身受寒气﹐口喫寒物而得病者﹐於初得之時﹐當與溫散或溫利之藥。若病之稍久則成郁﹐久郁則蒸熱﹐熱久必生火﹐《原病式》中備言之矣。若欲行溫散﹑溫利﹐寧無助火添病耶﹖古方中多以山梔子爲熱藥之向導﹐則邪易伏﹐病易退﹐正易復而病易安。然病安之後﹐若縱恣口味﹐不攺前非﹐病復作時﹐反咎醫之失﹐良可嘆哉﹗一方﹐用山梔子炒去皮﹐每服十五枚﹐濃煎湯﹐一呷入生薑汁令辣﹐再煎小沸﹐又入川芎一錢﹐尢妙。山梔子大者或七枚﹐或九枚﹐須炒黑。

大槪胃口有熱而作痛者﹐非山梔子不可﹐須佐以薑汁﹐多用臺芎開之。

病發者或用二陳湯加川芎﹑蒼朮﹐倍加炒梔子﹐痛甚者加炒漧薑﹐從治之法也。

輕者川芎一兩﹐蒼朮一兩﹐山梔子炒去皮二兩﹐薑汁蒸餅糊丸﹐梧子大﹐服七八十丸﹐熱辣姜湯下。

重者桂枝﹑麻黃﹑石碱各等分﹐薑汁和蒸餅丸﹐桐子大﹐服五十丸﹐熱辣姜湯下。

一法﹕輕者散之﹐麻黃﹑桂枝之類﹔重者加石碱﹑川芎﹑蒼朮﹑炒山梔子去皮﹐作丸服。

凡治此證﹐必要先問平日起居何如。假如心痛有因平日喜食熱物﹐以致死血畱於胃口作痛﹐用桃仁承气湯下之﹐切記﹗輕者用韭汁﹑桔梗﹐能開提其气血﹐藥中兼用之。

以物拄按痛處則止者﹐挾虛﹐以二陳湯加炒漧薑和之。

有虫痛者﹐面上白斑唇紅能食﹐屬虫﹐治以苦楝根﹑錫灰之類。

痛定便能食﹐時作時止者﹐是虫。上半月虫頭向上易治﹔下半月虫頭向下﹐難治。先以肉汁及糖蜜食下﹐則引虫頭向上﹐然後用藥打出。楝樹根皮﹑檳榔﹑鶴虱﹐夏取汁飲﹐冬濃煎湯下。萬應丸最好。

脈堅實﹐不大便者﹐下之。

心痛﹐用山梔並卻藥止之。若又復發﹐前藥必不效﹐可用元明粉一服立止。

左手脈數熱多﹐脈濇有死血。

右手脈緊實痰積﹐弦大必是久病。

胃脘有濕而痛者﹐宜小胃丹下之。

夫心痛﹐其種有九﹕一曰虫痛﹐二曰疰痛﹐三曰風痛﹐四曰悸痛﹐五曰食痛﹐六曰飲痛﹐七曰寒痛﹐八曰熱痛﹐九曰來去痛。

其痛甚手足靑過節者﹐是各眞心痛﹐旦發夕死﹐夕發旦死﹐非藥物所能療。

若蛔虫攻嚙心痛﹐令人惡心而吐﹐用川椒十粒煎湯﹐下烏梅丸良。

有腎气上攻以致心痛﹐用生韭研汁﹐和五苓散爲丸﹐空心茴香湯下。

時作時止﹐或飲湯水下咽而作噦者﹐是有死血在其中﹐以桃仁承气湯下之。

治气餒弱人心痛﹐艸豆蔻丸妙。

腹痛有寒積﹑熱﹑死血﹑食積﹑濕痰。

脈弦﹐食﹔脈滑﹐痰濕。痰多作腹痛﹐臺芎﹑蒼朮﹑香附﹑白芷爲末﹐以薑汁入湯調服。大法之方若此。

腹痛者﹐气用气藥﹐如木香﹑檳榔﹑香附﹑枳殼之類。

血用血藥﹐如當歸﹑川芎﹑桃仁﹑紅花之類。

初得時元气未虛﹐必推蕩之﹐此通因通用之法﹐久必難施。壯實與初病宜下﹐虛弱衰與久病宜升之消之。凡心腹痛者﹐必用溫散﹐此是鬱結不行﹐阻气不運﹐故痛。

在上者多屬食﹐食能作痛﹐宜溫散之﹐如漧薑炒﹑蒼朮﹑川芎﹑白芷﹑香附﹑薑汁之類﹐不可用峻利藥攻下之。蓋食得寒則凝﹐得熱則化﹐更兼行气快气藥助之﹐無不可者。

老人腹痛﹐年髙不禁下者﹐用川芎﹑蒼朮﹑香弣﹑白芷﹑漧薑﹑茯苓﹑滑石之類。

或曰痰豈能痛﹖曰﹕痰因气滯而聚﹐旣聚則礙其道路﹐不得運﹐故作痛也。

諸痛不可用參﹑芪﹑白朮。蓋補其气﹐气旺不通而痛愈甚。

白芍藥只治血虛腹痛。諸痛證勿用﹐以酸收斂故也。

臍下忽大痛﹐人中黑色者﹐多死。

絞腸沙作痛﹐以樟木煎湯大吐﹐或白礬調湯吐之﹐鹽湯亦可探吐﹔宜刺委中出血。

腹痛須用芍藥。惡寒而痛者﹐加桂﹔惡熱而痛者﹐宜加黃蘗。

凡腹痛以手重按者﹐屬虛﹐宜參﹑朮﹑姜﹑桂之屬。

凡腹痛不可以手按者屬實﹐宜大黃﹑芒硝下之。

凡肥人腹痛者﹐屬气虛兼濕痰﹐宜人參﹑二朮﹑半夏。

如感寒而腹痛者﹐宜姜﹑桂﹐嘔者丁香。

如傷暑而腹痛﹐宜玉龍丸。

如飲食過傷而痛者﹐宜木香檳榔丸下之。

如稟受弱﹐飲食過傷而腹痛者﹐當補脾胃而消導﹐宜參﹑朮﹑山楂﹑曲糵﹑枳實﹑木香。

如顚撲損傷而腹痛者﹐乃是瘀血﹐宜桃仁承气湯加當歸﹑紫蘇﹑紅花﹐入酒﹑童便煎服﹐下之。

有全不思食﹐其人本體素弱﹐而腹冷痛者﹐以養胃湯仍加桂﹑茱萸各半錢﹐木香三分。又或理中湯﹑建中湯皆可用﹐內加吳茱萸良。

腹鳴

腹中水鳴﹐乃火擊動其水也﹐二陳湯加芩﹑連﹑梔子。亦有髒寒而鳴者。

腹中鳴者﹐病本於胃也。

醫學正傳【明虞摶】

心腹痛

《內經》曰﹕木郁之發﹐民病胃脘當心而痛﹐上支兩脇﹐膈咽不通﹐食飲不下。蓋木气被郁﹐發則太過﹐故民病有土敗木賊之候也。夫胃爲脾之腑﹐陽先於陰﹐故髒未病而腑先病也。甚而至於脇下如刀劙之痛者﹐已連及於髒矣。古方名爲脾疼者是也。胃之上口﹐名曰賁門﹐賁門與心相連﹐故經所謂胃脘當心而痛﹐今俗呼爲心痛者﹐未達此義耳。𨿽曰運气之勝復﹐未有不由痰涎食積郁於中﹐七情九气觸於內之所致焉。是以淸陽不升﹐濁陰不降﹐而肝木之邪得以乘機侵侮而爲病矣。更原厥初致病之由﹐多因縱恣口腹﹐喜好辛酸﹐恣飲熱酒煎煿﹐復餐寒涼生冷﹐朝傷暮損﹐日積月深﹐自郁成積﹐自積成痰﹐痰火煎熬﹐血亦妄行﹐痰血相雜﹐妨礙升降﹐故胃脘疼痛﹐吞酸噯气﹐嘈雜惡心﹐皆膈噎反胃之漸者也。俗醫不究其源﹐例以辛香燥熱之劑治之﹐以火濟火﹐遂成危劇﹐良可痛哉﹗古方九種心痛﹐曰飲﹑曰食﹑曰風﹑曰冷﹑曰熱﹑曰悸﹑曰虫﹑曰疰﹑曰來去痛。夫所謂冷者﹐惟一耳﹐豈可例以熱藥治之乎﹖詳其所由﹐皆在胃脘﹐而實不在於心也。有眞心痛者﹐大寒觸犯心君﹐又曰污血衝心﹐手足靑過節者﹐旦發夕死﹐夕發旦死。宜區別諸證而治之﹐無有不安之理。

《內經》曰﹕寒气入經而稽遲﹐泣而不行﹐客於脈外則血少﹐客於脈中則气不通﹐故卒然而痛。又舉痛論言寒邪外客而痛者甚詳悉﹐未能盡述﹐學者自宜檢閱。外有因實﹑因虛﹑因傷寒﹑因痰火﹑因食積﹑因死血者﹐種種不同﹐亦當表而出之﹐庶使學者易爲參考焉。東垣曰﹕腹中諸痛﹐皆由勞役過甚﹐飲食失節﹐中气不足﹐寒邪乘虛而客入之﹐故卒然而作大痛。經曰﹕得炅則止。《此事難知》集論曰﹕傷寒中脘痛﹐太陰也﹐理中湯﹑黃芪建中湯之類﹔臍腹痛者﹐少陰也﹐四逆湯﹑眞武湯﹑附子湯之類﹔小腹痛﹐厥陰也﹐重則正陽散﹑回陽丹﹐輕則當歸四逆湯之類﹔太陰連少陰痛甚者﹐當變爲下利不止。若夫雜病腹痛﹐四物苦楝湯﹑酒煮當歸丸之類﹔夏月腹痛﹐肌熱惡熱脈洪數﹐屬手太陰﹑足陽明﹐黃芩芍藥湯主之﹔秋月腹痛﹐肌寒惡寒脈沈疾﹐屬足太陰﹑足少陰﹐桂枝芍藥湯主之﹔四時腹痛﹐芍藥甘艸湯主之。《原病式》曰﹕熱郁於內則腹滿堅結而痛﹐不可例言爲寒也。成無己曰﹕陰寒爲邪者﹐則腹滿而吐﹐食不下﹐自利益甚﹐腹﹝疒丂﹞痛﹐太陰證也﹐發汗不解﹐醫反下之﹐因而腹滿時痛者﹐屬太陰也﹐桂枝加芍藥湯主之。大實而痛者﹐桂枝加大黃湯主之。又曰﹕邪气聚於下焦﹐則津液不得宣通﹐血气不得流行﹐或溺濇﹐或血凝滯於下而生脹痛鞕痛也。若從心下至小腹皆鞕滿而痛者﹐是邪實也﹐須以大陷胸湯下之。若但小腹鞕滿而痛﹐小便利者﹐則是蓄血之證﹐小便不利者﹐則爲溺濇之證也。其有血虛瘦弱之人﹐津液枯涸﹐傳送失常﹐郁火燥熱﹐煎成結糞﹐滯於大小腸之間﹐阻气不運而作痛者﹐宜以枳實導滯丸﹑備急大黃丸之類﹐先通其滯﹐止其痛﹐然後用四物等生血潤燥之劑﹐以治其本。外有卒然心腹大痛﹐欲吐不得吐﹐欲瀉不得瀉﹐唇靑厥逆﹐死在須臾﹐此內因食積﹐外感寒邪﹐是名幹霍亂之候也﹐急宜以鹽湯灌之﹐而以鵝翎探吐取涎而愈。若夫淸痰畱滯於胸腹之間﹐食積鬱結於腸胃之內﹐皆能令人腹痛。淸痰作痛者﹐控涎丹﹑小胃丹之類。食積爲患者﹐保和丸﹑枳實丸之類消之﹐枳實導滯丸﹑木香檳榔丸之類下之。濁气在上者湧之﹐淸气在下者提之﹐寒者溫之﹐熱者淸之﹐虛者培之﹐實者瀉之﹐結者散之﹐畱者行之﹐此治法之大要也。

胃中若有涎飲淸痰作痛﹐腹中漉漉有聲﹐及手足寒痛﹐或腰膝脊脇抽掣作痛者﹐用小胃丹﹑或三花神佑丸﹑或控涎丹漸漸服之﹐能徹去病根卽止。

證治要訣【明戴思恭】

膈痛

膈痛多因積冷與痰气而成﹐宜五膈寬中散﹐或四七湯加木香﹑桂各半錢﹐或撾脾湯加木香。膈痛而气上急者﹐宜蘇子降气湯去前胡﹐加木香如數。

痰涎壅盛而痛者﹐宜小半夏茯苓湯加枳實一錢﹐間進半硫丸。

膈痛與心痛不同。心痛則在岐骨陷處﹐本非心痛﹐乃心支別絡痛耳。膈痛則痛橫滿胸間﹐比之心痛爲輕。諸方稱爲嘈雜煩躁忪悸痰飲證也。五苓散利心﹑小腸之熱﹐恐非其對。不若用四物湯﹑十全大補湯去桂﹐生血而益陰﹐此以水制火之義。亦有呷姜湯數口﹐或進漧薑劑而愈者﹐此膈上停寒﹐中有伏飲﹐見熱則消也。

心瘥

心瘥有痰飲所致﹐俗名飲瘥﹐有胃口熱食易消故瘥﹐《素問》謂之食瘥﹐亦類消中之狀﹐俗名肚瘥。痰气﹐宜小半夏茯苓湯加枳實一錢﹔胃中熱宜二陳湯加黃連一錢﹐或五苓散加桂與辰砂。

心腹痛

心痛病﹐有得之日近者﹐有得之日久﹐時發動者﹐不問諸證﹐並宜異攻散﹑香靈湯﹐仍佐以撾脾湯。

若積冷而痛者﹐宜手拈散酒調下﹐於內加官桂等分﹐仍以撾脾湯﹑鐵刷湯佐之。或用蘇合香丸﹐薑汁和酒調開熱服﹐前後心痛亦可用。

若服溫藥而痛愈甚者﹐宜微利其大便﹐量虛實﹐先進神保丸﹐以利爲度﹐繼進加味七气湯。若因飲食冷物而痛者﹐宜調气散和撾脾湯。

若因蛔作痛﹐蛔攻嚙心﹐痛有休止﹐其人吐蛔﹐或與之湯飲藥餌﹐轉入轉吐﹐蓋緣物入則蛔動﹐蛔動則令人惡心而吐﹐用川椒十數粒煎湯﹐下烏梅丸。有腎气逆上攻心以致心痛﹐用生韭研汁﹐和五苓散爲丸﹐空肚茴香湯下。

腹痛之證所感不一﹐或因寒熱﹐或因暑濕﹐或因飲食饑飽﹐不問何證﹐皆可用藿香正气散加木香半錢﹐或正气散調下蘇合香丸。

若腹痛﹐欲得熱手按及喜熱食者﹐此是積冷作痛﹐當用理中湯或治中湯﹑小建中湯等藥。若冷痛用溫藥不效﹐痛愈甚﹐大便不甚通﹐當微利之﹐用藿香正气散﹐每服加官桂﹑木香﹑枳殼各半錢﹐吞下來復丹﹐或用蘇感丸﹔不利﹐則量虛實﹐用神保丸。

有全不喜食﹐其人本體素怯弱﹐而又加以腹冷疼者﹐養胃湯﹐以白朮﹑蒼朮仍加桂﹑吳萸各半錢﹐木香三分。膺腹冷痛或心脾疼者﹐生薑均治之。

古今醫鑑【明龔信】

諸痛

按痛則不通﹐通則不痛。夫胃脘心脾痛者﹐或因身受寒邪﹐口食冷物﹐內有郁熱﹐素有頑痰死血﹐或因惱怒气滯﹐虫動作痛﹐種種不同﹐若不分而治之﹐何能愈乎﹖余曰﹕是寒則溫之﹐是熱則淸之﹐是痰則化之﹐是血則散之﹐是气則順之﹐是虫則殺之﹐臨證不可惑也。

一心痛卒急無藥﹐以鹽置刀頭燒紅﹐淬入水中﹐乘熱飲之﹐吐痰而愈。此法治攪腸沙﹐大痛已死者立效。

凡腹痛有寒有熱﹐有死血﹐有食積﹐有濕痰﹐有虛有實。若綿綿痛而無增減者﹐是寒也﹔時痛時止者﹐熱也﹔每痛有處不行移者﹐死血也﹔痛甚欲大便﹐利後痛減者﹐食積也﹔痛而小便不利者﹐濕痰也。

凡腹中痛甚﹐飲涼水一盞﹐其痛稍可者﹐屬熱痛﹐當用涼藥淸之﹔淸之不已而或繞臍硬痛﹐大便閉實﹐煩渴﹐用涼藥下之﹐利气丸之類。若飲水愈加作痛﹐屬寒痛﹐用溫藥和之﹔和之不已﹐而或四肢厥冷腹痛嘔吐瀉利﹐急服熱藥救之﹐附子理中湯之類。須詳脈力﹐有無腹痛﹐气用气藥﹐如木香﹑檳榔﹑香附﹑枳殼之類﹔血用血藥﹐如當歸﹑川芎﹑桃仁﹑紅花之類。

如腹中常覺有熱而暴痛暴止者﹐此爲積熱﹐宜調胃承气湯下之。

如腹痛全不思飲食﹐其人本體素弱而腹冷痛者﹐以人參養胃湯加肉桂﹑木香﹑吳茱萸﹐或理中湯加良姜﹑吳茱萸。

如飲食過傷而腹痛者﹐宜利气丸下之﹐並治痰气作痛。

奇效良方【明方賢】

心痛

《內經》曰﹕五臟卒痛﹐何气使然﹖曰﹕寒气客於背兪之脈則血脈泣﹐脈泣則血虛﹐血虛則痛﹐其兪注於心﹐故相引而痛。按之則熱气至﹐則痛止矣。感於寒則痛久矣。病機要曰﹕諸心痛者﹐皆本於厥陰气上衝也。有熱厥心痛者﹐身熱足寒﹐痛甚煩躁而吐﹐額自汗出﹐知爲熱也﹐其脈浮大而洪﹐當灸太溪及昆侖﹐謂表裏俱瀉之﹐是謂熱病。汗不出﹐引熱下利﹐表汗通身而出者愈也。灸畢﹐服金鈴子散則愈。痛止服枳朮丸﹐去其餘邪也。有大實心中痛者﹐因气而食﹐卒然發痛﹐大便或祕﹐久則注悶﹐心胸髙起﹐按之愈痛﹐不能飲食﹐急可利之﹔利後以槁本湯﹐去其邪也。有寒厥心痛者﹐手足逆而通身冷汗出﹐便溺淸利﹐或大便利而不渴﹐气微力弱﹐急以朮附湯溫之。寒厥暴痛﹐非久病也﹐朝發暮死﹐急當救之﹐是知久病無寒﹐暴病非熱也。以是論寒厥熱厥﹐與夫大實心痛﹐治法已詳。又有病久气血虛損﹐及素作勞羸弱之人﹐患心痛者﹐皆虛痛也﹐故錢氏心虛者炒鹽補之。《圖經衍義》載牡蠣治心痛﹐則蠣粉與鹽實得之矣。大意治病必求其本﹐究其本﹐究其虛實﹐正謂紫之奪紅﹐相去一間耳﹐而毫釐疑似﹐實霄壤焉。夫心爲五官之主﹐百骸之所以聽命者也。心之正經﹐果爲風冷邪气所幹﹐果爲气血痰水所犯﹐則其痛掣背﹐脇脹﹐胸煩﹐咽漧﹐兩目赤黃﹐手足俱靑至節﹐朝發而暮殂矣。然心之包絡與胃口相應﹐往往脾痛連心﹐或陽虛陰厥﹐亦令心下急痛﹐或他髒之邪﹐亦有客乘於心者﹐是則心之別脈受焉。如所謂九種心痛﹐一曰虫﹑二曰疰﹑三曰風﹑四曰悸﹑五曰食﹑六曰飲﹑七曰冷﹑八曰熱﹐九曰來去者皆是也。眞心果痛不知能愈否乎﹖若手足俱靑至節不治。陳無擇論心痛又分三因﹐云十二經絡﹐外感六淫﹐則其气閉塞﹐郁於中焦﹐气與邪气發爲疼痛。足厥陰心痛﹐兩脇急引小腹連陰股相引痛﹔手心主痛徹背﹐心煩﹐掌中熱﹐咽漧﹐目黃赤﹐脇滿﹔足太陰心痛﹐腹脹滿﹐濇濇然大便不利﹐膈閉咽塞﹔手太陰心痛﹐短气不得倚息﹐季脇空痛﹐遺矢無度﹐胸滿煩心﹔足少陰心痛﹐煩劇面黑﹐心懸若饑﹐胸滿腰脊痛。背兪諸經心痛﹐心與背相引﹐心痛徹背﹐背痛徹心。諸腑心痛﹐難以俯仰﹐小腹上衝﹐卒不知人﹐嘔吐泄瀉。此皆諸經諸兪諸腑涉邪所致﹐病屬外所因。若五臟內動﹐汨以七情﹐則其气痞結聚於中脘﹐气與血搏﹐發爲疼痛。肝心痛者如鍼錐刺其心腹﹐蘊蘊然气滿﹔肺心痛者若從心間起動作﹐痛益甚不變色﹔腎心痛者﹐與背相引善瘈﹐如物從後觸其心﹐身傴僂﹔胃心痛者﹐腹脹滿不下食﹐食則不消。皆髒气不平﹐喜怒憂鬱所致﹐屬內因。飲食勞役觸忤之類使髒气不平﹐痞隔於中﹐食飲畱疰﹐變亂腸胃﹐發爲疼痛﹐或飲啖生冷果實﹐中寒不能消散﹐結而爲積﹐遇食則痛﹐名積心痛。及其髒寒生蛔﹐致心痛者﹐故有九種之名。除風﹑熱﹑冷屬外所因﹐餘皆不內外因。更婦人惡血入心脾經﹐發作疼痛﹐尢甚於諸痛。更有卒中客忤﹑鬼擊屍疰﹐使人心痛﹐亦屬不內外因。丹溪先生曰﹕凡心膈之痛﹐須分久新。若知身受寒气﹐口食寒物而病﹐初得之時﹐當用溫散﹐或溫利之藥﹔病得稍久﹐則成郁矣﹐郁則蒸熱﹐熱久必生火。《原病式》曰﹕若欲行溫利溫散﹐寧無助火添病耶﹖凡治此病﹐必要先問平日起居何如。假如心痛﹐有因平日喜食熱物﹐以致死血畱於胃口作痛者﹐用桃仁承气湯下之。《脈經》曰﹕厥心痛者﹐乃寒气客於心包絡也。諸虫痛﹐如心腹痛懊憹﹐發作腫聚﹐往來上下行﹐痛有休作﹐心腹中熱﹐善渴涎出﹐面色乍靑﹑乍白﹑乍赤﹐嘔吐淸水者﹐蛔咬也﹐以手緊按而堅持之﹐無令得移﹐以鍼刺之﹐久持之﹐虫不動﹐乃出鍼也。心痛之脈﹐陰弦爲痛﹐微急爲痛﹐微大爲心痺﹐引背痛﹐短數爲痛﹐濇則爲痛﹔浮大弦長者死﹐沈細者生。且古人論諸心痛﹐皆因六淫七情所致﹐有寒厥熱厥﹐有大實者﹐有內因﹐有外因﹐有不內外因以成前證。是以古人立論置方﹐後之學者﹐當以誠心切脈﹐熱者冷之﹐寒者溫之﹐感受風邪者散之﹐順气調血﹐逐水豁痰﹐此其要略耳。

心腹痛

凡治心腹疼痛﹐但是新病﹐須問曾何飲食﹐因何傷感﹐有無積滯﹐便與和中消導之藥。若日數已多﹐曾多服過辛溫燥熱之藥﹐嘔吐不納﹐胸膈飽悶﹐口舌漧燥﹐大小便濇﹐𨿽則有郁熱﹐或原有舊病﹐因感而發﹐綿延日久﹐見證如前者﹐俱用開郁行气﹐降火潤燥之藥﹐如川芎﹑香附﹑炒山梔﹑黃連﹑薑汁之類﹐甚者再加芒硝。但治其心腹久痛﹐須於溫散藥內加苦寒鹹寒之藥﹐溫治其標﹐寒治其本也。

【注按腹痛﹐若脾胃虛弱﹐飲食不化﹐或兼腹中作痛﹐用六君子湯。若飲食過多﹐停滯末化﹐或兼腹痛﹐用人參養胃湯。若飲食旣化﹐脾胃受傷﹐或兼腹中作痛﹐用六君子加當歸。若胃中有熱﹐心腹中脘作痛﹐嘔吐﹐用二陳湯加黃連﹑山梔。若脾胃虛弱﹐少食﹐心腹作痛﹐用六君子湯﹔脾胃虛寒加炮姜。大凡腹滿痛﹐按之不痛爲虛﹐痛爲實﹐余當臨證制宜。】

薛氏醫案【明薛己】

胃脘癰

《聖濟總錄》云﹕胃脘癰由寒气隔陽﹐熱聚胃口﹐寒熱不調﹐故血肉腐壞﹔以气逆於胃﹐故胃脈沈細﹔以陽气不得上升﹐故人迎數甚﹐令人寒熱如瘧﹐身皮甲錯﹐或咳嗽﹐或嘔膿唾血。若脈洪數﹐膿成也﹐急排之﹔脈遲緊﹐瘀血也﹐急下之。否則其毒內攻﹐腐爛腸胃矣。丹溪先生云﹕內疽者﹐因飲食之毒﹐七情之火相郁而發﹐用射幹湯主之。愚常以薏苡仁湯﹑牡丹皮散﹑太乙膏選用之﹐亦效。若吐膿血﹐飲食少思﹐助胃壯气爲主﹐而佐以前法﹐不可專治其瘡。

腸癰

小腹硬痛﹐脈數緊者﹐瘀血也﹐宜下之。

小腹焮痛﹐脈洪數者﹐膿成也﹐宜托之。

孫眞人云﹕腸癰爲病﹐小腹重彊﹐按之則痛﹐小便如淋﹐時時汗出﹐復惡寒﹐身皮甲錯﹐腹皮急如腫﹐甚者腹脹大﹐轉側有水聲﹐或繞臍生瘡﹐或膿從臍出﹐或從大便下﹐蓋因七情飲食所致。治法脈遲緊者﹐未有膿也﹐用大黃湯下之﹔脈洪數者﹐已有膿也﹐用薏苡仁湯排之。

小腹疼痛﹐小便不利﹐膿壅滯也﹐牡丹皮散主之。若大便或臍間出膿者﹐不治。經云﹕腸癰爲病﹐不可驚﹐驚則腸斷而死。故患是者﹐其坐臥轉側﹐理宜徐緩﹐時少飲薄粥﹐及服八珍湯固其元气﹐靜養調理﹐庶可保其生。腸癰治法﹐《要略》以薏苡仁附子敗醬散﹐《千金》以大黃牡丹湯﹐《三因》以薏苡湯治之。《千金》又有灸法﹐曲兩肘﹐正肘頭銳骨灸百壯﹐下膿血而安。

腹癰

腹癰謂瘡生於肚腹﹐或生於皮裏膜外﹐屬膏粱厚味七情郁火。若漫腫堅硬﹐肉色不變﹐或脈遲緊﹐末成膿也﹐四君加芎﹑歸﹑白芷﹑枳殼﹐或托裏散。腫焮色赤﹐或脈洪數﹐已成膿也﹐托裏消毒散。膿成而不外潰者﹐气血虛也﹐臥鍼而刺之。腫焮作痛者﹐邪气實也﹐先用仙方活命飲﹐隔蒜灸以殺其毒﹐後用托裏以補其气。若初起欲其內消﹐當助胃壯气﹐使根本堅固﹐而以行經活血之藥佐之。若用克伐之劑﹐欲其消散﹐則腫者不能潰﹐潰者不能斂。若用疏利之藥下其膿﹐則少壯者多爲難治﹐老弱者立見危亡﹐亦有食積疝气類此者。

醫學綱目【明樓英】

運气胸心腹痛

運气胸痛有二﹕一曰邪火助心。經云﹕歲火太過﹐甚則胸中痛﹐脇支滿﹐脇痛﹐膺背肩胛兩臂內痛﹐是也。

二曰金邪傷肝。經云﹕歲金太過﹐民病胸痛引背﹐兩脇滿痛﹐引少腹﹔歲土不及﹐風乃大行﹐民病體重腹痛﹐金復則胸脇暴痛﹐引少腹者是也。

運气心痛有六﹕凡熱﹑風﹑濕﹑寒﹑燥五气之初﹐皆能干心而痛﹐蓋心爲五臟之主是也。一曰熱邪干心。經云﹕少陰司天﹐熱淫所勝﹐病心痛﹔少陰之復﹐暴喑心痛﹔少陽之勝﹐熱客於胃﹐煩心心痛﹔陽明司天﹐燥气下臨﹐暴熱至﹐甚則心痛。此在泉之熱爲痛﹐治皆以寒劑是也。

二曰寒邪干心。經云﹕太陽司天﹐寒气下臨﹐甚則心痛﹔陽明司天之政﹐四之气寒雨降﹐病心痛﹔歲水太過﹐民病上下中寒﹐煩心躁悸﹐心痛﹔歲金不及﹐灸火乃行﹐復則寒雨暴至心痛﹔水郁之發﹐民病寒客心痛﹔太陽司天﹐寒淫所勝﹐病厥心痛﹔太陽之復﹐心胃生寒﹐心痛痞滿﹔少陽在泉﹐主勝則熱反上行﹐病鬱冒蒙眛心痛﹔太陽之勝﹐寒厥入胃﹐則內生心痛。皆治以熱劑是也。

三曰風邪干心傷胃。經云﹕少陽司天之政﹐終之气﹐風乃至﹐心痛﹔少陽司天﹐風行於地﹐心痛胃脘痛膈不通﹔歲水不及﹐濕乃大行﹐復則暴風大發﹐膈中痛於心腹﹔木郁之發﹐民病胃脘當心而痛﹐膈咽不通﹔厥陰在泉﹐風淫所勝﹐心痛支滿﹔厥陰司天﹐風淫所勝﹐胃脘當心而痛﹔厥陰之復﹐厥心痛﹔厥陰之勝﹐胃脘當心而痛。治皆以涼劑是也。

四曰濕邪干心。經云﹕土郁之發﹐心痛脇﹝月眞﹞﹔太陰在泉﹐濕淫所勝﹐病飲積心痛﹔太陰之勝﹐火气內郁﹐心痛熱格。治皆以涼劑是也。

五曰燥邪干心。經云﹕陽明之復﹐善太息﹐心痛痞滿。治以濕劑是也。

六曰寒熱干心。經云﹕少陰司天之政﹐寒熱淩犯而爭於中﹐寒厥入胃心痛﹔三之气大火行﹐寒气時至﹐民病气厥心痛。治分寒熱多少調之是也。

運气腹痛有二﹕一曰土盛攻腎而痛。經云﹕歲土太過﹐雨濕流行﹐腎水受邪﹐民病腹痛淸厥意不樂是也。

二曰火郁之發而痛。經云﹕火郁之發﹐民病腹中暴痛是也。

運气腸鳴

運气腸鳴有二﹕一曰土發。經云﹕土郁之發﹐腸鳴而爲數後﹐是也。

二曰熱勝。經云﹕少陰在泉﹐熱淫所勝﹐病腹中腸鳴﹐气上衝胸﹐治以鹹寒是也。古今圖書集成醫部全錄卷一百八十二

胸腹門

醫學入門【明李梴】

痞滿

痞與否卦義同﹐精神气血出入流行之紋理閉密﹐而爲心下痞塞﹐按之不痛﹐非若脹滿外有脹急之形。大要﹕大便易而利者爲虛﹐大便難而閉者爲實。

外感邪气﹐自肌表傳至胸膈﹐爲半表半里證﹐宜和解。

或已經下﹐胸滿而痛者爲結胸﹐不痛者爲痞滿﹐同傷寒治法。

雜病食積﹐下之太過﹐或悞下﹐則脾胃之陰頓亡﹐以致胸中至髙之气﹐乘虛下陷心肺分野﹐其所蓄之邪又且不散﹐宜理脾胃﹐兼以血藥調之。若用气藥導利﹐則气愈降而痞愈甚﹐久則變爲中滿鼓脹。蓋痞皆自血中來﹐但傷寒從外之內﹐宜以苦泄﹔雜病從內之外﹐宜以辛散。人徒知气之不運而槪用枳﹑梗﹑檳榔﹐而不知養陰調血﹐惜哉﹗古方﹕食壅胸中窒塞者﹐二陳湯﹑探吐﹔傷飲食胸痞者﹐枳朮丸﹔食後感寒以致飲食不化者﹐二陳湯加山楂﹑麥芽﹑神曲﹔虛寒不散﹐或寬或急﹐常喜熱物者﹐理中湯加枳實﹔稍久郁成濕熱者﹐平補枳朮丸﹔膈間痰火﹐因厚味郁成痰滯者﹐小陷胸湯﹐或枳梗二陳湯﹑導痰湯﹔火盛者二陳湯加芩﹑連﹑﹝艸舌﹞蔞﹐或黃芩利膈丸﹐用白朮陳皮煎湯下﹐或古萸連丸以瀉肝補脾﹐淸濕熱﹐開痞結﹔久病者﹐黃連消痞丸﹔如痰火濕熱太甚者﹐方敢用三黃瀉心湯﹐加減量下之。虛者只宜分消上下﹐與濕同治。七情气郁成痞﹐不思飲食﹐食之不散者﹐木香化滯湯﹐或順气導痰湯。

有稟受中虛﹐痞滯不運﹐如饑如微刺者﹐六君子湯加香附﹑砂仁。有內傷勞役﹐濁气犯上﹐淸气下陷虛痞者﹐補中益气湯加黃連﹑枳實﹑芍藥。便閉加大黃﹐嘔加黃連﹑生薑﹑陳皮﹐冬月加黃連﹑丁香。食已心下痞者﹐平補枳朮丸。停飲中寒者﹐枳實理中丸。瘀血結成窠囊而心下痞者﹐用桃仁﹑紅花﹑香附﹑大黃等分爲末﹐酒調服利之﹐或犀角地黃湯。血虛挾火﹐遇勞則發﹐心下不快者﹐四物二陳湯加桔梗﹑﹝艸舌﹞蔞降之。气血俱虛者﹐枳實消痞丸。

王道消補﹐不輕吐下﹐故古方以芩﹑連﹑枳實苦泄﹐厚朴﹑生薑﹑半夏辛散﹐參﹑朮甘苦溫補﹐茯苓﹑澤瀉淡滲﹐隨病所在調之﹐通用二陳湯爲主。肥人多濕痰﹐加蒼朮﹑砂仁﹑滑石﹐倍茯苓﹑半夏。瘦人多熱郁中焦﹐加枳實﹑黃連﹑漧葛﹑升麻。稟受素實﹐面蒼骨露者﹐加枳殼﹑黃連﹑靑皮﹑厚朴。素虛者加白朮﹑山楂﹑麥芽﹑陳皮。悞下陰虛者﹐去茯苓﹑半夏﹐加參﹑朮﹑升麻﹑柴胡﹑枳實﹐以升胃气﹐更合四物湯以濟陰血。飲食積痞加枳殼﹑砂仁﹑薑汁炒黃連。食後感寒﹐加藿香﹑艸豆蔻﹑吳萸﹑砂仁。气痞痰痞加木香﹑枳殼﹑南星。中虛加參﹑朮﹑香附﹑砂仁。瘀血合四物湯加桃仁﹑紅花。

心痛

眞心痛因內外邪犯心君﹐一日卽死。厥心痛因內外邪犯心之胞絡﹐或他髒邪犯心之支脈。謂之厥者﹐諸痛皆少陰厥陰气逆上衝﹐又痛極則發厥也。新者身旣受寒﹐口又傷冷﹐郁遏元陽﹐宜艸豆蔻丸﹑雞舌香散溫散之﹐或神保丸溫利之﹔稍久寒郁爲熱﹐或因七情者﹐始終是火﹐此古方多以苦寒瀉火爲主﹐辛熱行气爲向導也。

痛甚發厥有二因﹕寒厥﹐外因風寒客背之血脈﹐背兪與心引痛﹐暴發﹐手足厥逆﹐冷汗甲靑﹐似傷寒陰厥﹐古姜附湯﹑三味延胡散。熱痛﹐內因酒食積熱﹐痰郁發厥﹐手足𨿽冷而身熱﹐甚則煩躁吐逆﹐額汗﹐古元金散﹑三味川楝散﹑莎芎散﹐甚者大承气湯下之﹐後服枳朮丸。

九種者﹐悸痛﹑虫痛﹑來去痛﹑疰痛﹑飲痛﹑食痛﹑風痛﹑冷痛﹑熱痛。夫悸痛內因七情﹐輕則怔忡驚悸﹐似痛非痛﹐妙香散﹑四七湯﹑小艸丸﹐熱者連附六一湯。重則兩目赤黃﹐若手足靑至節﹐卽眞痛不治。虫痛﹐濕熱生蛀攻心﹐痛發難當﹐痛定能食﹐饑則嘔沫﹐靈檳散﹑烏梅丸﹑化虫丸選用。

來去痛﹐肺郁痰火﹐勞心則發。熱者﹐梔姜飲﹑蠟礬丸﹔痰積﹐白螺殼丸﹔痰火﹐墜痰丸。疰痛﹐卒感惡忤屍疰﹐素虛者腎經陰气上攻﹐神昏卒倒﹐蘇合香丸﹔痛引背傴僂者﹐沈香降气湯或五苓散倍桂﹐韭汁爲丸﹐小茴煎湯下﹔素實者﹐腎火上攻﹐小承气湯﹔勞瘵屍疰者﹐紫河車丹。

胃脘脾痛﹐乃內傷飲食﹐腹脹便閉﹐嘔吐頻頻﹐胃脘當心而痛﹐脾臟連心而痛﹐《局方》云卽心痛﹐蓋厥痛亦少﹐脾胃痛多。但七情四气歸脾﹐虫痛攻脾入胃﹐痰瘀脾胃所主。但心痛因傷思慮﹐脾胃痛因傷飲食﹐胃痛善噎﹐兩脇咽膈不利﹐脾痛舌彊﹐喜嘔腹脹﹐二便不通。古方實痛﹐以黃連治心﹐山梔治胃﹔虛痛﹐以參﹑歸﹑小艸治心﹐丁﹑砂﹑豆蔻治胃﹐亦未嘗混。大槪傷水飲聚涎﹐心痛如刺者﹐溫膽湯加白朮﹔傷食生冷﹐遇熱食暫散者﹐香蘇散加生薑﹑菖蒲﹑半夏﹑枳殼﹐或人參養胃湯加肉桂﹑吳萸﹐或木香化滯湯﹐感應丸。凡心痛數日﹐不食無妨﹐痛止姿食卽發。胃火﹐梔姜飲﹔胃寒﹐烏藥沈香湯﹔上熱下寒者﹐古梔附湯﹔脾痛﹐海石散﹑古二胡散﹔風冷﹐抽刀散﹑蟠蔥散﹑燒脾散﹑二炒香良散﹔濕者小胃湯﹐或五膈寬中散﹔腹脹厚朴溫中湯﹔連脇痛﹐復元通气散﹔痰滯便閉﹔順气導痰湯﹔气聚便閉﹐三和散﹑四磨湯﹔小便閉通﹐靈散。又有心脾俱痛者﹐手拈散。

外感風﹑冷﹑熱﹐皆能作痛﹐痛則連脇腰背。風因肝邪乘心﹐痛則兩脇引小腹陰股﹐桂枝湯加附子﹐便閉入蜜一匙同煎﹐或分心气飲加厚朴﹑枳殼﹑蘿葡子﹑木香﹐或阿魏撞气丸。冷因形寒飲冷臥涼﹐腎气乘心﹐痛則心懸若饑﹐腰痛下重﹐泄痢﹐五積散﹐便閉加大黃。或肺寒乘心﹐痛則短气﹐季肋空痛者﹐流气飲子﹑鹽煎散。或脾寒乘心﹐痛則腹脹便難者﹐藿香正气散﹐挾濕者除濕湯。熱因心包絡﹐暑毒乘心﹐痛徹背兪﹐掌熱﹐黃連香薷散加蓼艸﹐或單黃連丸。凡諸經心痛引背﹐多屬風冷﹔諸腑心痛﹐難以俯仰﹐嘔瀉﹐多屬熱。

虛痛按之暫止﹐素虛多勞或誤服攻耗心气藥多者﹐酸棗仁湯﹑歸脾湯﹔心無血輔者﹐四物湯去地黃加漧薑﹔心气不足者﹐六君子湯加肉桂﹔气血俱虛者﹐古歸朮散﹔挾痰火食積者﹐二六丸。

實痛素有瘀熱頑痰﹐或因惱怒而發者﹐梔萸丸﹐木香﹑檳榔煎湯下﹐或香稜丸。大實痛因怒後飲食卒痛注悶﹐心胸髙起﹐手不可按﹐便閉者﹐大陷胸湯或煮黃丸下之﹐後服古槁蒼湯﹐以去余邪。瘀血痛﹐飲湯水咽下作指﹝食戹﹞﹐乃素食熱物﹐血死胃脘﹐桃仁承气湯﹐輕者四物湯加桃仁﹑紅花﹐或延胡索丸﹑失笑散。婦人瘀血入心﹐脾痛甚者﹐五積散加三稜﹑莪朮﹔經行未盡﹐血衝心痛﹐加桃仁﹑紅花﹔經行已住作痛者﹐七气湯加當歸。產後痛者﹐桂心湯﹑木檳湯。

凡痛皆痰粘胃﹐通用二陳湯。風寒初起﹐無汗加麻黃﹐有汗加桂枝﹔裏寒加艸豆蔻﹔濕加蒼朮﹑川芎﹔熱加山梔﹑鍋煤﹑童便﹐或少加炒漧薑反佐之﹔冷加丁香﹑良姜﹔气虛加參﹑朮﹔血虛加當歸﹔虛寒厥逆加姜附﹔肝火加靑黛﹑靑皮﹑黃連﹔痰飲加白螺殼﹑滑石﹑南星﹔食積加砂仁﹑香附﹔瘀血加韭汁﹑桔梗﹔虫痛加苦楝根頭﹑木香﹑檳榔﹐蛔痛加胡椒﹐略用螌蝥炒過﹔痛不可忍﹐加細茶﹑乳香﹐或石碱。凡痛攻走腰背﹐發厥嘔吐﹐諸藥不效者﹐加蒼朮﹑川芎﹑山梔﹐探吐積痰碗許乃愈。寒者九痛丸﹑卻痛散﹔熱者﹐散痛丸﹑通靈散﹔有積﹐神保丸﹔素虛﹐單漧漆丸。通用手拈散﹑如意丹﹑神聖代鍼散。

腹痛

大腹痛多食積外邪﹐臍腹痛多積熱痰火﹐小腹痛多瘀血及痰與溺濇。臍下卒大痛﹐人中黑者﹐中惡客忤﹐不治。陰證滿腹牽痛﹐自利或嘔﹐喜按少食﹐綿綿不減﹐宜溫之。陽證腹中覺熱﹐甚則大便閉濇﹐脹滿怕按﹐時痛時止﹐宜下之。

舊以虛痛喜按﹐實痛怕按﹐但寒熱邪有淺深﹐不可太泥。寒謂寒气入經﹐客於衛分﹐則血濇急痛﹐按之熱則止。寒气客於榮分﹐則气郁滿痛甚怕按。寒气客腸胃募原血絡﹐急引皮痛﹐按之則气血散而痛止。寒气客俠脊背兪之脈﹐則深按之不能及也。寒气客關元﹐則气逆喘。寒气客厥陰脈絡﹐則脇肋與小腹或陰股引痛。寒气客小腸募原之間﹐則血气凝聚成積。寒气客小腸﹐不聚則腹痛而泄。寒气客胃﹐則腹痛而嘔。寒气客五臟﹐則痛死復生。尋常外感冒寒證﹐卒痛吐酸下利﹐喜熱物熨者﹐五積故加吳茱萸﹑木瓜﹑煨蔥﹐或藿香正气散加木香少許。風證﹐桂枝湯加芍藥﹐或胃風湯加木香。暑證﹐香薷散加生薑﹑陳壁土﹑紅蓼﹑木瓜﹐或五苓散。濕證﹐除濕湯或香蘇散加蒼朮﹑枳殼。積熱時痛時止﹐痛處亦熱﹐手不可近﹐便閉喜冷﹐宜四順淸涼飲﹑大承气湯﹑三黃丸﹑老人麻子仁丸。

食積鬱結﹐腸胃作痛﹐得大便後則減者﹐宜平胃散加消導藥﹐或保和丸﹑枳朮丸﹑紅丸子調之﹐或木香檳榔丸﹑大黃備急丸﹑神保丸﹑如意丸下之。又有食塡胸滿﹐心胃作痛者﹐宜大吐之。

濕痰阻滯气道﹐必小便不利﹐或二便俱不利﹐宜芎朮散。如淸痰畱滯﹐胸腹作聲者﹐控涎丹﹑小胃丹。

痰火病痛﹐乃火欲升﹐水欲降﹐相擊腸鳴者﹐二陳湯加芩﹑連﹑山梔。如怒火攻衝﹐痛無定處定時者﹐更加香附﹑芍藥﹑靑皮。又有糞結腸鳴作痛﹐不大便者﹐大黃備急丸之類通之。如髒寒冷結腸鳴者﹐宜分三陰﹐以溫藥治之。

虫痛肚大靑筋﹐往來絞痛﹐痛定能食﹐發作有時﹐不比諸痛停聚不散﹐烏梅丸﹑化虫丸。

七情痛心胸痞悶﹐或攻注脇背﹐虛者七气湯﹑木香勻气散﹑木香化滯湯﹐實者三和散﹐分心气飲。

中虛脾弱﹐隱隱冷痛﹐全不思食者﹐人參養胃湯加肉桂﹑吳萸﹑木香﹔素气虛挾痰者﹐六君子湯加蒼朮。

瘀血痛有常處﹐或憂思逆郁﹐跌撲傷瘀﹐或婦人經來產後﹐惡瘀不盡而凝﹐四物湯去地黃加桃仁﹑大黃﹑紅花。又血虛郁火燥結阻气﹐不運而痛者﹐四物湯倍芍藥加炒漧薑。凡痛多屬血濇﹐通用芍藥甘艸湯爲主。惡寒而痛屬脾腎﹐加肉桂﹔惡熱而痛屬脾胃﹐加黃芩。脈緩傷水加桂枝﹔脈濇傷血加當歸﹔脈遲傷寒加漧薑﹔臍下痛加熟地。惟气分諸痛不宜芍藥酸收﹐宜木香﹑檳榔﹑靑皮﹑陳皮﹑香附辛散之。刧痛宜手拈散。

凡痛虛宜辛溫消散﹐燒脾散﹑蟠蔥散﹑丁香脾積丸。果系沈寒痼冷﹐小腹下痛者﹐酒煮當歸丸。經曰﹕結者散之是也。實宜辛寒推蕩。經曰﹕通因通用。痛隨利減是也。方與積熱痛同。

腹屬坤﹐久病宜和脾胃。如脈弦急﹐水克土也﹐小建中湯加當歸﹐取芍藥味酸於土中瀉木爲君。如脈沈細﹐水侮土也﹐理中湯取漧薑辛熱於土中瀉水爲君。如脈緩腹痛自利﹐米谷不化者﹐平胃散加肉桂﹑吳萸﹐取蒼朮苦辛瀉濕土爲君。胃气下陷者﹐加升麻﹑柴胡﹑蒼朮以升之。有積者加山楂﹑麥芽﹑枳實﹑黃連﹑木香以消之。上熱下寒﹐升降失常﹐腹痛嘔吐者﹐黃連湯主之。

疝痛引睪丸﹔痢痛拘急﹔積聚痛有形可按﹔腸癰痛臍生瘡﹐小便如淋﹐脈芤﹔沙證痛甚﹐嘔吐脈沈﹐腹中自覺窄狹﹐神昏性躁﹐乃濕痰濁气攻於心脾﹐以致升降失常。肥人多濕痰﹐宜二陳湯加蒼朮燥濕﹐香附行气。瘦人多火﹐宜二陳湯加黃連淸熱﹐蒼朮流濕。心神不斂者﹐俱加遠志﹑麥門冬﹑酸棗仁。血气虛者﹐六君子湯加芎歸﹐養血流濕﹐自然平復。

論臍

夫人之臍也﹐受生之初﹐父精母血﹐相受凝結胞胎﹐混沌從太極未分之時﹐一气分得二穴﹐穴中始產四穴﹐外通二腎﹐內長赤白二脈﹐四穴之中分爲表裏。在母腹中﹐母呼兒呼﹐母吸兒吸﹐是一身臍蒂﹐如花果在枝而通蒂也。一月一周﹐眞气漸足。旣產﹐胎衣未脫﹐臍蒂且緩斷。倘臍門未閉﹐感風傷寒﹐卽損嬰兒眞气﹐遂以艾火燻蒸數次﹐則眞气無患矣。三七臍門自閉﹐惟覺口深。於是陽盛年長﹐汨於五味﹐溺於五音﹐探於五气﹐外耗精神﹐內傷生冷﹐而眞气不得條暢﹐故用長生延壽丹﹐蒸臍固蒂﹐如水灌土培﹐艸木根本自壯茂也。人常依法燻蒸﹐則榮衛調和﹐安魂定魄﹐寒暑不侵﹐身體可健﹐其中有神妙也。夫肺爲五臟之華蓋﹐聲音所從生者﹐皮毛賴之而滋潤﹐腎水由之而生養。腠理不密﹐外感內傷乘之﹐令人咳嗽。外感發散﹐內傷滋潤﹐又有鬱結﹐則當解之。或傷辛燥之藥﹐或未發散而遂使郁遏之劑﹐則气不散而滯於肺中﹐多生粘痰而作喘急咳嗽﹔或傷房勞飲食﹐致使吐血﹐乍寒乍熱﹐耳目昏昏﹐身體倦怠拘急﹐胸滿煩悶﹐飲食少思﹐精神怯弱等疾作矣。醫者可急用保眞丸﹑化痰丸等劑療之。倘用之無效﹐必須長生延壽丹﹐依法燻臍。

證治準繩【明王肯堂】

痞論

或問痞屬何髒﹖邪屬何气﹖曰﹕嘗考之《內經》﹐有陽明之復﹐心痛痞滿者﹐注以淸甚於內﹐熱郁於外﹔太陽之復﹐心胃生寒﹐心痛痞悶者﹐注以心气內燔。備化之紀﹐痞病﹔卑監之紀﹐畱滿痞塞﹔太陰所至﹐爲積飲痞隔﹐注皆以陰勝陽也。由是觀之﹐則是受病之髒者﹐心與脾也。因而怫郁壅塞不通爲痞者﹐火與濕也。其論致病所由之邪﹐則不可一言而盡﹐天气之六淫外感﹐人气之五邪相乘﹐陰陽之偏負﹐飲食七情之過節﹐皆足以亂其火土之气。蓋心﹐陽火也﹐主血﹔脾﹐陰土也﹐主濕。凡傷其陽則火怫郁而血凝﹐傷其陰則土壅塞而濕聚。二髒之病﹐相去不離方寸間。至於陰陽之分﹐施治之法﹐便不同也。何則﹖《金匱要略》水病篇謂心下堅﹐大如盤﹐邊如旋杯﹐水飲所作者﹐二條同是語也。但一條之上﹐有气分二字﹐用桂枝去芍藥加麻黃附子細辛湯治﹐爲水寒之邪閉結﹐气海之陽不布﹐榮衛不行。一條用枳朮湯﹐爲中焦水停土壅故也。又胸痺篇云﹕胸痺﹐心下痞﹐畱气結在胸﹐胸滿脇下逆搶心﹐枳實薤白桂枝湯主之﹐人參湯亦主之。一證列二方﹐原其意﹐蓋是畱气結在胸爲重者﹐便須補中。又心中痞﹐諸逆心懸痛﹐桂枝生薑枳實湯主之。《傷寒論》中有謂病人手足厥冷﹐脈乍緊﹐邪結在胸中者﹐當吐之﹔脈浮大﹐心下反鞕﹐有熱屬髒者下之。玆二者爲不汗下而痞滿﹐從其邪有髙下﹐故吐下之不同。若經汗下而心下痞﹐則以諸瀉心湯。大抵痞與結胸﹐同是滿鞕﹐但結胸則湧治﹐豈非仲景治痞亦在心脾二髒﹐從火土之陰陽者歟﹖各適其宜而治。髙者越之﹐下者竭之﹐上气不足推而揚之﹐下气不足溫而行之﹐髙者抑之﹐下者舉之﹐郁者開之﹐結者解之﹐寒者熱之﹐熱者寒之。虛則補﹐實則瀉﹐隨機應變以爲治。

東垣云﹕夫痞者心下滿而不痛是也。太陰者濕也﹐主壅塞﹐乃土來心下爲痞滿也。傷寒下太早亦爲痞﹐乃爲寒傷其榮﹐榮者血也﹐心主血﹐邪入於本﹐故爲心下痞悶。仲景立瀉心湯數方﹐皆用黃連以瀉心下之土邪﹐其效如響應桴。故《活人書》云﹕審知是痞﹐先用桔梗枳殼湯。非以此專治痞也﹐蓋因先錯下必成痞證﹐是邪气將陷而欲過胸中﹐故先用截﹐散其邪气﹐使不至於痞。先之一字﹐早用之義也。若已成痞而用之﹐則失之晚矣﹐不惟不能消痞﹐而反損胸中之正气﹐則當以仲景痞藥治之。經云﹕察其邪气所在而調治之﹐正謂此也。非止傷寒如此﹐至於酒積雜病﹐下之太過﹐亦作痞傷。蓋下多亡陰﹐亡陰者謂脾胃水谷之陰亡也﹐故胸中之气﹐因虛下陷於心之分野﹐則致心下痞﹐宜升胃气﹐以血藥兼之。若全用气藥導之﹐則其痞益甚﹔甚而復下之﹐气愈下降﹐必變爲中滿膨脹﹐皆非其治也。又有虛實之殊﹕如實痞﹐大便閉者﹐厚朴枳實湯主之﹔虛痞﹐大便利者﹐白芍陳皮湯主之。如飲食所傷痞悶者﹐當消導之﹐去其胸中窒塞。上逆兀兀欲吐者﹐則吐之﹐所謂在上者﹐因而越之也。

海藏雲﹕治痞獨益中州脾土﹐以血藥治之﹐其法無以加矣。

傷寒痞者﹐從血中來﹐雜病痞者﹐亦從血中來。𨿽俱爲血證﹐然傷寒之證從外至內﹐從有形至無形﹐故無形气證﹐以苦泄之﹐有形血證﹐以辛甘散之。中滿者勿食甘﹐不滿者復當食也。中滿者腹脹也。如自覺滿而外無腹脹之形﹐卽非中滿﹐乃不滿也。不滿者病也﹐當以甘治之可也。

總宜用黃芪補中湯爲主﹐加柴胡﹑升麻。緣天地不交爲痞﹐今以豬苓﹑澤瀉從九天之上而降﹐柴胡﹑升麻從九地之下而升﹐則可以轉否而爲泰矣。

無形气證﹐以苦泄之﹐枳實﹑黃連之類﹐大消痞丸﹑黃連消痞丸﹑失笑丸。

有形血證﹐以辛甘散之﹐枳實理中丸﹑人參湯﹑半夏瀉心湯之類。傷寒五六日﹐不論已下未下﹐心下痞滿﹐瀉心湯﹑小柴胡湯加枳﹑桔主之。

少陽面赤不利﹐心下痞﹐瀉心湯加減。易老單用瀉心湯﹐用錢氏法而隨證加減。煩者加山梔﹐躁加香豉﹐嘔加半夏﹐滿加枳實﹑厚朴﹐腹痛加芍藥﹐脈遲加附子﹐下焦寒加漧薑﹐大便硬加大黃。如用姜﹑附﹐先煎令熟﹐使熱不僭﹐後加黃連同用。痞而頭目不淸者﹐以上淸散主之。胸中不利者﹐宜利其表。

飲食傷脾﹐痞悶﹐輕者大消痞丸﹑枳朮丸﹑回金丸之類﹔甚者微下之﹑吐之。下之者﹐檳榔丸﹑煮黃丸﹔吐之者二陳湯及瓜蒂散﹑探吐之。若酒積雜病﹐下之太過﹐亦作痞滿﹐宜升提胃气﹐以血藥兼之。

傷於濕者四肢必困重﹐小便短少﹐宜平胃和五苓以滲之。

郁者越鞠丸。

熱則煩渴溺赤﹐以苦寒泄之﹐大消痞丸﹐煎湯用黃連及葛根﹑升麻發之﹐便結卽利之。

寒則中淸﹐以辛甘散之﹐枳實理中丸﹑撾脾湯加丁香﹐或丁沈透膈湯。

因七气所傷﹐結滯成疾﹐痞塞滿悶﹐宜四七湯或導痰湯加木香半錢﹐或下來復丹。

脾胃弱而轉運不調爲痞﹐宜四君子湯﹔若傷於勞倦者﹐宜補中益气湯﹐其大病後元气未復而痞者﹐亦宜之。

脈之右關多弦﹐弦而遲者﹐必心下堅﹐此肝木克脾土﹐鬱結涎閉於臟腑﹐气不舒則痞﹐木香順气湯。

胸痺

心下滿而不痛爲痞﹐心下滿而痛爲胸痺。

胸痛【心痛條有膈痛﹐痞條有胸痺﹐宜與此條參看】

經云﹕南風生於夏﹐病在心﹐兪在胸脇。又云﹕仲夏善病胸脇。此則胸連脇痛﹐屬心。若肝虛則胸痛引背脇﹔肝實則胸痛不得轉側﹐喜太息﹔肝著則常欲蹈壓其胸。經云﹕春脈如弦﹐其气不實而微﹐此謂不及﹐令人胸痛引背﹐下則兩脇脹滿。此肝虛而其脈證見於春如此也﹐宜補肝湯。《金匱》云﹕肝木寒者﹐兩臂不舉﹐舌本燥﹐喜太息﹐胸中痛不得轉側﹐食則吐而出汗也。肝者﹐其人常欲踏其胸上﹐先未苦時但欲飲熱﹐旋覆花湯主之。《素問》曰﹔陽明所謂胸痛短气者﹐水气在臟腑也。水者陰气也﹐陰气在中﹐故胸痛少气也。輕者五苓散﹐重者用張子和法取之。《脈經》云﹕寸口脈沈﹐胸中引脇痛﹐胸中有水气﹐宜澤漆湯﹐及刺巨闕瀉之。

腹痛

或問腹痛何由而生﹖曰﹕邪正相搏﹐是以作痛。夫經脈者﹐乃天眞流行出入臟腑之道路也。所以水谷之精悍爲榮衛﹐行於脈之內外而統大其用﹐是故行六气﹐運五行﹐調和五臟﹐灑陳六腑﹐法四時升降浮沈之气以生長化收藏﹐其正經之別脈絡在內者﹐分守臟腑部位﹐各司其屬﹐與之出納气血。凡是榮衛之妙用者﹐皆天眞也。故經曰﹕血气﹐人之神﹐不可不謹養﹐養之則邪弗能傷矣﹐失之則榮气散解﹐而諸邪皆得從其臟腑所虛之舍而入客焉。入客則气停液聚﹐爲積爲痰﹐血凝不行﹐或瘀或蓄﹐脈絡皆滿﹐邪正相搏﹐眞气迫促﹐故作痛也。脾胃內捨心肺﹐心肺內捨胸膺兩脇﹐肝內捨胠脇小腹﹐腎內捨小腹腰脊﹐大小腸﹑衝﹑任皆在小腹﹐此臟腑所通之部位也。曰﹕舉痛論敍腹痛一十四條﹐屬熱者止一條﹐餘皆屬寒﹐後方論因盡作風冷客之攻擊而作痛﹐今子乃云諸邪﹐何哉﹖曰﹕方論不會通諸篇之旨﹐因不解篇末復謂百病皆生於气﹐列九气之狀﹐其間𨿽不言痛﹐必亦爲或有作痛者故也。不然﹐何乃出於諸痛篇之末耶﹖試以《靈樞》百病始生篇觀之﹐其旨則顯然矣。所論邪有三部﹐風雨傷於上﹐淸濕傷於下。傷於上者病從外入內﹐從上下也﹐次第傳入﹐捨於輸之時﹐六經不通﹐或著絡脈﹐或著經脈﹐或著輸脈﹐或著伏衝之脈﹐或著腸胃之膜原﹐皆得成積而痛。傷於下者病起於足﹐故積之始生﹐得寒乃生﹐厥乃成積﹐厥气生足悗﹐悗生脛寒﹐脛寒則血脈凝濇﹐血脈凝濇﹐則寒气上入於腸胃﹐入於腸胃則﹝月眞﹞脹﹐腸外之汁沫迫聚不得散﹐日以成積。傷於髒者病起於陰﹐故卒然多飲食則腸滿﹐起居不節﹐用力過度﹐則絡脈傷。陽絡傷則血外溢﹐血外溢則衄血﹔陰絡傷則血內溢﹐血內溢則後血。腸胃之絡傷﹐則血溢腸外﹐腸外有寒汁沫﹐與血相搏﹐則並合凝聚﹐不得散而積成矣。卒然外中於寒﹐若內傷於憂愁則气上逆﹐气上逆則六輸不通﹐溫气不行﹐凝結蘊裹而不散﹐津液濇滲﹐著而不去而積皆成矣。自今觀之﹐此篇所謂成積作痛﹐未至於癥瘕結塊之積﹐乃汁沫聚而不散之積也﹐與舉痛論所謂血气稽畱不得行而成積同也﹐豈七情敍於篇末者之異於作痛者乎﹖然推原二篇之意﹐百病始生篇在乎三部之邪會而爲痛﹐故相連而爲言。舉痛論在乎其邪各自爲病﹐所以獨引寒淫一气者﹐亦爲寒邪之能閉塞陽气最甚故也。用是爲例﹐其他則可自此而推之矣。至於七情之气逆﹐卽傷其榮衛而不行﹐榮衛不行則液聚血凝﹐及飲食用力過度者亦然﹐皆不待與寒相會﹐始成積作痛也。且如諸篇有言胃气實而血虛﹐其脈軟散者﹐當病食痺﹐謂食則痛也﹔有言歲土太過﹐濕淫所勝﹐大腹小腹痛者﹔有言衝脈之病﹐其气溢於大腸﹐而著於膏肓之原﹐在臍下﹐故環臍而痛﹔有言脾傳之腎﹐少腹冤熱而痛﹔有言肝熱病者﹐腹痛身熱﹔有言腎虛者﹐亦大腹小腹痛﹔有言厥陰之厥﹐小腹腫脹﹐太陰厥逆﹐心痛引背﹔有言六气司上下之勝之復等邪﹐各隨其所入之部分而痛。豈非諸邪各有自經入而作痛﹐初無與寒相關者耶﹖《難經》云﹕臍上牢若痛﹐心內證也﹔臍下牢若痛﹐腎內證也﹔臍右牢若痛﹐肺內證也﹔臍左牢若痛﹐肝內證也。方論之未備者﹐不獨此而已。至若厥心痛五邪相乘者﹐亦不能推及四髒與之無異﹐豈五五二十五陽之相移﹐獨心而已哉﹖更於五臟之疝﹐不干涉於睪丸﹐止在腹中痛者﹐猶未明也。止知諸脈急者爲疝﹐未知脈滑微有熱者﹐亦病疝也。且河間嘗解急脈之意﹐急脈固是寒之象﹐然寒脈當短小而遲﹐非急數而洪也﹐由緊脈主痛﹐急而爲痛甚。所以痛而脈有緊急者﹐脈爲心之所養也。凡六气爲病﹐則心神不寧而緊急﹐不得舒緩﹐故脈亦從之而見也。欲知何气之爲病者﹐適其緊急相乘之脈而可知也。如緊急洪數﹐則爲熱痛之類也﹐此論可謂善推脈理病情者也。曰﹕諸邪之作痛﹐則聞命矣﹐然其邪之博也﹐柰何以治﹖將亦有所守要約之方乎﹖曰﹕自博而求約﹐何患約之無其道﹔不自博而從事於約﹐約必失其道。失其道﹐寧無實實虛虛誅伐無過之患乎﹖然其道要在於審經脈气血之虛實﹐辧六淫五邪之有無兼气﹐於是擇至眞要諸治法中並五郁者之所當施而後選其經分﹐祛邪補正﹐適所宜之藥﹐配君﹑臣﹑佐﹑使以爲方。夫如是而約之﹐則猶約囊也﹐無不切中其病矣。

腸鳴

《內經》腸鳴有五﹕一曰脾虛。經云﹕脾虛則腹滿﹐腸鳴飧泄﹐食不化﹐取其經﹐太陰﹑陽明﹑少陰血者是也。

二曰中气不足。經云﹕中气不足﹐腸爲之苦鳴﹐補足外踝下畱之五分﹐申脈穴也。

三曰邪在大腸。經云﹕腸中雷鳴﹐气上衝胸﹐邪在大腸﹐刺肓之原﹑巨虛上廉﹑三里是也。

四曰土郁。經云﹕土郁之發﹐腸鳴而爲數後是也。

五曰熱勝。經云﹕少陰在泉﹐熱淫所勝﹐病腹中腸鳴﹐气上衝胸﹐治以鹹寒是也。

膻中疽

或問心窩上兩乳間生疽何如﹖曰﹕此膻中發疽也。蓋膻中爲气之海﹐气所居焉﹐能分布陰陽﹐若臟腑陰陽不和﹐七情不平﹐則發此證﹐宜活命飲加紫蘇﹑薄荷葉汗之﹐奪命丹﹑勝金丹﹑紫金丹選用。稍遲則潰爛﹐惡證多者難治。

脾發疽

或問心窩下旁生疽何如﹖曰﹕此名脾發疽﹐毒由多食煎煿﹐醉飽入房﹐以致毒聚脾經而作﹐活命飲加桔梗﹑升麻﹐紫金丹﹑勝金丹汗之。壯實者八陣散下之﹐老弱者十全大補湯。稍遲則潰傷脾膜﹐膿如蟹沫者死。服藥而嘔﹐飲食不進者死。

或問人病胸前肋上堅硬如石﹐寒熱大作﹐飲食不進﹐徧身疼痛﹐煩躁不寧﹐胸膈﹝月眞﹞脹﹐何如﹖曰﹕凡在胸及胸之側﹐或是肩前下延及脇﹐形長如蛤﹐皆爲馬刀瘡﹐屬手少陽三焦經﹑足陽明胃經﹑手厥陰心包絡﹐郁火怒气積痰所致﹐宜灸宜汗﹐攻補兼施則消。宜服勝金丹﹑烏金散﹔壯實者一粒金丹下之﹐活命飲加柴胡。過時則潰爛徹骨﹐久而不斂者死。未潰而譫語神昏﹐泄利嘔吐者﹐不治。

臍癰

或問當臍生癰﹐何如﹖曰﹕此卽臍癰也﹐由心經積熱流於大小腸二經所致﹐宜何首烏散﹑活命飲加升麻﹐及紫金丹﹑三生散選用。壯實者﹐一粒金丹下之。

按臍爲神闕穴﹐禁鍼之所﹐早消散之﹐免使見膿爲上。

小腹疽

《鬼遺》云﹕衝疽髮小腹﹐疼痛而振寒熱﹐四日悁悁﹐五日變色﹐可刺。不刺及導引出膿毒﹐不治﹐五十餘日死。

或問臍下發疽何如﹖曰﹕此卽小腹癰。臍下一寸五分爲气海﹐二寸爲丹田﹐三寸爲關元﹐皆屬任脈﹐由七情不和所致﹐急服活命飲﹑紫金丹﹑奪命丹。壯實者一粒金丹﹐八陣散下之﹔老弱者黃芪木香散﹑內補十宣散﹑十全大補湯選用。若潰而低陷﹐膿水淸稀﹐或潰爛久不斂者﹐死。

或問有人患疽於小腹之左﹐數月堅塊如石﹐寒熱間作﹐飲食減少﹐漸至尫羸﹐何如﹖曰﹕是名緩疽﹐屬足太陰經積熱所致﹐由醫不得法﹐邪正相持耳。宜服紫金丹﹑活命飲﹐間服十全大補湯。

醫方考【明吳昆】

痞

敍曰﹕痞﹐虛中之實也。許學士云﹕邪之所湊﹐其气必虛﹐畱而不去﹐其病則實﹐故治痞者一補一消﹐考方二首表昔人之法爾。

心下虛痞﹐惡食懶倦﹐右關脈弦者﹐枳殼消痞丸主之。夫痞與否同﹐不通泰也。《易》曰﹕天地不交而成否。故肺气不降﹐脾气不運﹐升降不通而名痞也。脾爲邪气乘之﹐不足以勝谷﹐故令惡食。脾者卑髒﹐役气於四肢而後肢體彊健﹐脾病則不能致气於肢體﹐故令懶倦。弦﹐肝脈也﹐木來乘土﹐故令右關脈弦。是方也﹐枳實﹑黃連﹑厚朴之苦﹐可以下气﹔半夏曲﹑幹生薑之辛﹐可以行滯﹔人參﹑甘艸﹑白朮﹑茯苓之甘﹐可以健脾﹔麥糵善消﹐則可以推陳而致新矣。是疾也﹐功在愼口。經曰﹕陰之五官﹐傷在五味。柰何不愼乎﹗

憂气鬱結﹐腹皮裏微痛﹐心下痞滿﹐不思飲食﹐木香化滯湯主之。此卽六朝之醫所謂气膈﹐今人謂之气痞也。經曰﹕脾主行气於三陰﹐三陰之脈皆行腹裏﹐今憂气鬱結﹐營衛之行濇﹐故令腹皮裏微痛。心下痞滿者﹐升降之道乖也。不思飲食者﹐憂气傷脾也。辛香可以化气﹐故用木香﹑豆蔻﹑生薑﹑陳皮﹑半夏之輩以主之。升降者﹐交泰之道也﹐故用柴胡之辛以升之﹐枳實之苦以降之。營衛濇而後腹皮痛﹐故用歸尾﹑紅花以和營﹐炙甘艸以和衛。

腹痛

敍曰﹕腹中者﹐中气之所居也﹐一有疾痛﹐則壞中气﹐百骸十二官胡然受气而榮養乎﹖故考名方以治腹痛。腹痛脈遲者﹐二姜丸主之。夫腹痛之由有數種﹐今曰脈遲則知寒矣﹐故用漧薑﹑良姜之辛熱者以主之。辛可以破滯﹐熱可以散寒﹐不滯不寒﹐痛斯失矣。

丁香止痛散﹐亦治寒气腹痛之方也。蓋寒气入經﹐濇而稽遲﹐故令腹痛。經曰﹕得炅則痛立止。炅﹐熱也。故用丁香﹑茴香﹑良姜之辛熱者以主之﹐而復佐以甘艸者﹐和中气於痛損之餘也。

諸腹痛連於脇膈﹐手足冷﹐脈來伏匿者﹐宜鹽湯探吐法。蓋腹痛連於脇膈﹐多是飲食痰飲塡塞至陰﹐抑遏肝膽之气。肝者將軍之官﹐膽者少陽上升之令﹐抑之不得敷暢﹐兩實相搏﹐令人自痛。所以痛連脇膈者﹐少陽之經行於兩脇﹐厥陰肝脈貫於膈也。手足冷者﹐少陽之气不敷也。脈來伏者﹐爲痛甚﹐陽气閉藏之象也。經曰﹕木郁則達之﹐故用吐法﹐咸能軟堅﹐故用燒鹽。

客寒犯胃﹐胃脘當心而痛﹐脈來沈遲者﹐扶陽助胃湯主之。蓋客寒犯胃﹐多是飲食寒冷﹐或因食後呼吸冷气所致。脈來沈者爲裏﹐遲者爲寒。是方也﹐附子﹑漧薑﹑官桂﹑吳茱萸﹑艸豆蔻﹑益智仁辛熱之品也﹐用之所以扶陽﹔邪之所湊﹐其气必虛﹐故用人參﹑白朮﹑甘艸﹐甘溫之品以助胃﹔用芍藥者取其味酸﹐能瀉土中之木﹔用陳皮者﹐取其辛香﹐能利腹中之气。

七气相干﹐陰陽不得升降﹐攻衝作痛者﹐三因七气湯主之。夫三因者﹐內因﹑外因﹑不內外因也。七气者﹐寒﹑熱﹑怒﹑恚﹑喜﹑憂﹑愁也。以三因而郁七气﹐升降有妨﹐則攻衝而痛。是方也﹐紫蘇之辛芳可使散七气﹐厚朴之苦溫可使下七气﹐半夏之辛溫﹑茯苓之淡滲﹐可使平水谷相干之七气。

腹中寒熱不調而大痛者﹐桂枝加大黃湯主之。夫寒熱不調而大痛者﹐先食熱物﹐後食寒物﹐二者不調而令大痛。是方也﹐桂枝能散眞寒﹐大黃能瀉實熱﹐芍藥能健脾而和肝﹐甘艸能調中而益气﹐生薑可使益胃﹐大棗可使和脾。

婦人气血攻刺疼痛﹐連於脇膈者﹐延胡酒主之。蓋延胡索味苦辛﹐苦能降气﹐辛能散血﹐淬之以酒﹐則能達乎經脈矣。

脇膈常時疼痛﹐得熱則減﹐得寒則增者﹐韭汁酒主之。蓋此證死血也﹐故用韭汁消瘀﹐淸酒行滯。

痰涎蓄積﹐胃脘胸腹作痛者﹐小胃丹主之。夫小﹐消也﹔小胃者﹐消去胃中之痰物也。甘遂﹑芫花﹑大戟能下十二經之濕痰﹐大黃佐之下行﹐黃蘗制其辛烈。是方也﹐大毒之劑﹐攻殺擊刺之兵也﹐善用則治﹐弗善用之則亂。故醫者人之司命﹐實實虛虛﹐弗可弗察也﹗

腹中幹痛有時者﹐虫痛也﹐雄檳丸主之。夫幹痛者﹐不吐不瀉而但痛也﹔有時者﹐淡食而饑則痛﹐厚味而飽則否也。《浮粟經》曰﹕腹疾幹痛有時當爲虫。此之謂也。是方也﹐雄黃﹑白礬﹑檳榔皆殺虫之良劑﹐故主之。虫盛者以吐下驅虫之劑加之﹐視人虛實可耳。

醫門法律【淸諭昌】

比類《金匱》胸腹寒痛十七則

寒痛多見於身之前﹐以身之背爲陽﹐身之前爲陰也。而身之前又多見於腹﹐以胸爲陰之陽﹐腹爲陰之陰也。仲景論心胸之痛屬寒證者十之二三﹐論腰腹之痛屬寒證者十之七八﹐亦可煥然明矣。因玆舉《內經》《金匱》之奧相與繹之。

經曰﹕眞心痛者﹐寒邪傷其君也﹐手足靑至節﹐甚則旦發夕死﹐夕發旦死。夫心爲神明之髒﹐重重包裹﹐百骸衛護﹐千邪萬惡﹐莫之敢幹﹐必自撤其藩﹐神明不守﹐寒邪乃得傷犯。其用勝寒峻猛之劑﹐僭逼在所不免。昌嘗思之﹐必大劑甘艸﹑人參中少加姜﹑附﹑豆蔻以溫之﹐俾邪去而藥亦不存﹐乃足貴耳。若無大力者監之﹐其敢以暴易暴乎﹖

《鍼經》云﹕足太陰之脈﹐其支者復從胃別上注心中﹐是動則病舌根脹﹐食則嘔﹐胃脘痛﹐腹脹善噫﹐心中急痛。此以脾痛四迄之邪﹐連及於心﹐其勢分而差緩﹐不若眞心痛之卒死矣。卽太陰推之﹐足少陰﹑厥陰客邪皆可犯心﹐惟陽虛陰厥﹐斯舟中皆敵國矣。

厥心痛乃中寒發厥而心痛﹐寒逆心包﹐去眞心痛一間耳。手足逆而通身冷汗出﹐便溺淸利不渴﹐气微力弱﹐亦主旦發夕死﹐急以朮附湯溫之。

諸經心痛﹐心與背相引﹐心痛徹背﹐背痛徹心﹐宜亟溫其經。諸腑心痛﹐難以俯仰﹐小腹上衝﹐卒不知人﹐嘔吐泄瀉﹐其勢甚銳﹐宜急溫其腑。至髒邪乘心而痛﹐不可救藥者多﹐宜急溫其心包﹐並主邪別脈﹐經絡臟腑﹐淺深歷然﹐乃可圖功。

心痛者﹐脈必伏﹐以心主脈不勝其痛﹐脈自伏也。不可因其脈伏神亂﹐駭爲心虛﹐而用地黃﹑白朮補之。蓋邪得溫藥則散﹐加泥藥卽不散﹐不可不愼之也﹗溫散之後﹐可陰陽平補之。

《金匱》論胸痺心痛之脈﹐當取太過不及。陽微陰弦﹐以太過之陰﹐乘不及之陽﹐卽胸痺心痛。然總因陽虛﹐故陰得乘之。陽本親上﹐陽虛知邪中上焦。設陰脈不弦﹐則陽𨿽虛而陰不上干。惟陰脈弦﹐故邪气厥逆而上﹐此與濁气在上則生﹝月眞﹞脹﹐同一病源也。胸痺有微甚不同﹐微者但通其上焦不足之陽﹐甚者少驅其下焦厥逆之陰。通胸中之陽﹐以薤白﹑白酒或﹝艸舌﹞蔞﹑半夏﹑桂枝﹑枳實﹑厚朴﹑漧薑﹑白朮﹑人參﹑甘艸﹑茯苓﹑杏仁﹑橘皮擇用﹐對病三四味卽成一方。不但苦寒不入﹐卽淸涼盡屏。蓋以陽通陽﹐陰分之藥所以不得預也。甚者則用附子﹑烏頭﹑蜀椒大辛熱以驅下焦之陰﹐而復上焦之陽也。

《金匱》又錯出一證云﹕病人胸中似喘不喘﹐似嘔不嘔﹐似噦不噦﹐憒憒然無柰者﹐生薑半夏湯主之。此卽胸痺一門之證﹐故用方亦與胸痺無別﹐恐編者之差悞﹐今並論於此。蓋陽受气於胸﹐陰乘陽位﹐阻其陽气布息呼吸往來之道﹐若喘﹑若嘔﹑若噦﹐實又不然﹐但覺憒亂無可柰何﹐故用半夏生薑之辛溫﹐以燥飲散寒﹐患斯愈也。緣陰气上逆﹐必與胸中之飲結爲一家﹐兩解其邪﹐則陽得以布﹐气得以調﹐而胸際始曠也。其用橘皮﹑生薑﹑及加竹茹﹑人參﹑皆此例也。

發明《金匱》心痛徹背﹐背痛徹心﹐用烏頭赤石脂丸。夫心痛徹背﹐背痛徹心﹐乃陰寒之气厥逆而上干者﹐橫格於胸背經脈之間﹐牽連痛楚﹐亂其气血﹐紊其疆界﹐此而用气分諸藥﹐則益其痛﹐勢必危殆。仲景用蜀椒﹑烏頭一派辛辣以溫散其陰邪﹐然恐胸背旣亂之气難安﹐而卽於溫藥隊中取用漧薑之泥﹐赤石脂之濇以塡塞厥气所橫衝之新隧﹐俾胸之气自行於胸﹐背之气自行於背﹐各不相犯﹐其患乃除﹐此煉石補天之精義也。人知有溫气﹑補气﹑行气﹑散气諸法﹐亦知有堵塞邪气攻衝之竇﹐令胸背陰陽二气並行不悖者哉﹗

發明《金匱》胸痺緩急﹐用薏苡仁附子散。夫胸中與太空相似﹐天日照臨之所﹐而膻中之宗气﹐又賴以苞舉一身之气者也。今胸中之陽﹐痺而不舒﹐其經脈所過﹐非緩卽急﹐失其常度﹐總因陽气不運﹐故致然也。用薏苡仁以舒其經脈﹐用附子以復其胸中之陽﹐則宗气大轉﹐陰濁不畱﹐胸際曠若太空﹐所謂化日舒長﹐曾何緩急之有哉﹖

發明《金匱》九痛丸。夫仲景於胸痺證後附九痛丸﹐治九種心痛﹐以其久著之邪不同暴病﹐故藥則加峻而湯攺爲丸﹐取緩攻不取急蕩也。九種心痛﹐乃久客之劇證﹐卽腎水乘心﹐腳气攻心之別名也。痛久血瘀﹐陰邪團結﹐溫散藥中﹐加生狼牙﹑巴豆﹑吳茱萸驅之﹐使從陰竅而出﹐以其邪據胸中結成堅壘﹐非搗其巢﹐邪終不去耳。合三方以觀﹐仲景用意之微﹐而腎中之眞陽﹐有之則生﹐無之則死﹐其所重不可識耶﹗

《金匱》云﹕趺陽脈微弦﹐法當腹滿﹐不滿者必便難﹐兩胠疼痛﹐此虛寒從下上也﹐當以溫藥服之。夫趺陽脾胃之脈﹐而見微弦﹐爲厥陰肝木所侵侮﹐其陰气橫聚於腹﹐法當脹滿有加。設其不滿﹐陰邪必轉攻而上﹐決無輕散之理。蓋陰邪旣聚﹐不溫必不散﹔陰邪不散﹐其陰竅必不通﹐故其便必難﹐勢必逆攻兩胠而致疼痛﹐較腹滿更進一步也。虛寒之气﹐從下而上﹐由腹而胠﹐才見一斑﹐亟以溫藥服之﹐俾陰气仍從陰竅走散而不至上攻則善矣。仲景所謂此虛寒自下上也﹐當以溫藥服之﹐苞舉陰病證治﹐了無剩義。蓋虛寒從下上﹐正地气加天之始﹐用溫則上者下﹐聚者散﹐直捷痛快﹐一言而終﹐故《卒病論》𨿽亡﹐其可意會者﹐未嘗不宛在也。

《金匱》云﹕病者腹滿﹐按之不痛爲虛。

腹滿時減復如故﹐此爲寒﹐當與溫藥。

中寒﹐其人下利﹐以裏虛也。此裏虛下利﹐卽當溫補髒气﹐防其竭絕。

病者痿黃﹐躁而不渴﹐胸中寒實而利不止者﹐死。蓋痿黃乃中州土敗之象﹐躁而不渴乃陰盛陽微之象﹐胸中寒實乃堅冰凝沍之象﹐加以下利不止﹐此時卽極力溫之﹐無能濟矣。蓋堅在胸而瑕在腹﹐堅處拒藥不納﹐勢必轉趨其瑕﹐而奔迫無度﹐徒促其髒气之絕耳。孰謂虛寒下利﹐可不乘其胸中陽气未漓﹐陰寒未實﹐早爲溫之也乎﹖

發明《金匱》腹中寒气雷鳴切痛﹐胸脇逆滿嘔吐﹐用附子粳米湯。夫腹中陰寒﹐奔迫上攻胸脇﹐以及於胃而增嘔逆﹐頃之胃气空虛﹐邪無所隔﹐徹入陽位﹐則殆矣。是其除患之機﹐所重全在胃气。乘其邪初犯胃﹐尙自能食﹐而用附子粳米之法溫飽其胃﹐胃气溫飽則土厚而邪難上越﹐胸脇逆滿之濁陰﹐得溫無敢畱戀﹐必還從下竅而出。曠然無餘﹐此持危扶顚之手眼也。

發明《金匱》腹痛脈弦而緊﹐則衛气不行﹐卽惡寒﹐緊則不欲食﹐邪正相搏﹐卽爲寒疝﹐寒疝繞腹痛﹐若發則自汗出﹐手足厥冷﹐其脈沈弦者﹐用大烏頭煎。由《內經》心疝之名推之﹐凡腹中結痛之處﹐皆可言疝﹐不獨睪丸間爲疝矣。然寒疝繞臍痛﹐其脈陽弦陰緊﹐陽弦故衛气不行而惡寒﹐陰緊故胃中寒盛不殺谷﹐邪卽胃中之陰邪﹐正卽胃中之陽气也。論胃中水谷之精气﹐與水谷之悍气﹐皆正气也。今寒入榮中﹐與衛相搏﹐則榮卽爲邪﹐衛卽爲正矣。繞臍腹痛﹐自汗出﹐手足厥冷﹐陽微陰盛﹐其候危矣。故用烏頭之溫﹐合蜜之甘﹐入胃以建其中而緩其勢﹐俾衛中陽旺﹐榮中之邪白不能畱﹐亦不使虛寒自下而上之微旨也。

景嶽全書【明張介賓】

胸痞

痞者痞塞不開之謂﹐滿者脹滿不行之謂﹐蓋滿則近脹﹐而痞則不必脹也。所以痞滿一證﹐大有疑辧﹐則在虛實二字。凡有物有滯而痞者﹐實痞也﹔無物無滯而痞者﹐虛痞也。有脹有痛而滿者﹐實滿也﹔無脹無痛而滿者﹐虛滿也。實痞實滿者﹐可散可消﹔虛痞虛滿者﹐非大加溫補不可。此而錯用﹐多致悞人。

虛寒之痞﹐凡過於憂思﹐或過於勞倦﹐或饑飽失時﹐或病後脾气未醒﹐或脾胃素弱之人而妄用寒涼克伐之劑﹐以致重傷脾气者﹐皆能有之。其證則無脹無悶﹐但不知饑﹐亦不欲食。問其胸腹脹否﹖則曰亦覺有些﹐而又曰不甚脹。蓋本非脹也﹐止因不欲食而自疑爲脹耳。察其脈則緩若無神﹐或弦多胃少﹐察其形則色平气法﹐是皆脾虛不運而痞塞不開也。此證極多﹐不得因其不食妄用消耗﹐將至胃气日損﹐則變證百出矣。治宜溫補﹐但使脾腎气彊則痞滿開而飲食自進﹐元气自復矣。又凡脾胃虛者﹐多兼寒證﹐何也﹖蓋脾胃屬土﹐土虛者多因無火﹐土寒則气化無權﹐故多痞滿﹐此卽寒生於中也。亦有爲生冷外寒所侵而致中寒者﹐然胃彊則寒不能侮﹐而寒能勝者﹐總由脾气之弱。凡脾胃微虛而若滿非滿﹐食少不化者﹐宜四君子湯或異功散。若心脾气虛或气有不順者﹐歸脾湯或治中湯。若三陰气血俱虛﹐治節不行而不便於溫者﹐宜五福飲。若中焦不暖﹐或噯腐吞酸而痞滿者﹐非溫補不可﹐宜溫胃飲﹑五君子煎﹐或理中湯﹑聖朮煎﹑參姜飲。若脾腎兼寒﹐命門不暖﹐則中焦不化﹐或便溏﹑或胸腹喜暖畏寒﹐或上下腹俱膨膨而小水黃濇者﹐宜理陰煎﹐甚者宜六味回陽飲﹐此二藥最妙﹐人罕知也。

一飲食偶傷﹐致爲痞滿者﹐當察其食之有無而治之。凡食滯未消而作痞滿﹐或兼疼痛者﹐宜大和中飲﹐或和胃飲加減治之﹐或枳朮丸亦可﹐甚者神香散。若食滯旣消﹐脾气受傷不能運行而虛痞者﹐當專扶脾气﹐微者異功散﹑養中煎﹐甚者五福飲﹑聖朮煎。若命門母气不足者﹐治宜如前。若偶食寒涼﹐傷胃痞滿而不可補者﹐宜和胃飲﹑加山楂﹑麥芽之類﹐或厚朴溫中湯。

一實滯之痞﹐當察其所因而治之。若濕勝气滯而痞者﹐宜平胃散﹐或良方厚朴湯﹐或五苓散。若寒滯脾胃爲痛痞﹐而中气不虛者﹐宜厚朴溫中湯。若脾寒气滯而痞者﹐和胃飲。若怒气暴傷﹐肝气未平而痞者﹐解肝煎。若大便气祕﹐上下不通而痞者﹐河間厚朴湯。若胃口停痰而痞者﹐二陳湯或橘皮半夏湯。胃寒气滯停痰﹐痞而兼嘔者﹐加減二陳湯。膠痰不開﹐壅滯胃口者﹐藥不易化﹐須先用吐法而後隨證治之。若大便祕結不通﹐而痞滿不開者﹐宜微利之。

一外邪之痞。凡寒邪感人者﹐必自表入裏﹐若邪淺在經﹐未入於腑﹐則飲食如故﹐稍深則傳入胸次﹐漸犯胃口而不能飲食﹐是亦痞之類也。治此者但解外邪而或散或消﹑或溫或補﹐邪去則胃口自和﹐痞滿自去﹐此於傷寒門求法治之。又傷寒家曰﹕陽證下之早者乃爲結胸﹐陰證下之早者因成痞气﹐此以邪在表而攻其裏﹐邪在陽而攻其陰﹐不當下而妄下之﹐以致邪气乘虛﹐陷結心下﹐是誤治之害最危者。實者硬滿而痛﹐是爲結胸﹔虛者滿而不痛﹐是爲痞气。宜審別治之。

結胸

愚按結胸一證﹐觀《傷寒論》所載﹐凡太陽表邪未解而悞下者成結胸﹐少陽證亦然﹐太陽少陽並病者亦然。此不當下而悞下之﹐以致髒气空虛﹐外邪乘虛內陷﹐結於胸膈之間﹐是皆因下而結者也。又曰﹕傷寒六七日﹐結胸熱實﹐脈沈而緊﹐心下痛按之石鞕者﹐此不因下而邪實漸深﹐結聚於胸中者也。然則結胸一證﹐有因誤下而成者﹐有不因下而由於本病者。觀近代傷寒諸書云﹕未經下者﹐非結胸也﹐豈不謬哉﹗

一結胸證﹐觀仲景所言﹐惟太陽﹑少陽二經悞下者有之﹐而陽明一經獨無言及者﹐何也﹖蓋凡病人陽明胃腑已實﹐故可下之而無害也。然又曰﹕陽明病心下鞕滿者﹐不可攻之﹐攻之利不止者死。此豈非陽明在經表證﹐邪未入腑者﹐亦爲不可下乎﹖不惟三陽爲然﹐卽三陰之證﹐其有發熱惡寒﹐表邪未解者﹐切不可下﹐最當愼也﹗

一結胸證治之辧。凡心腹脹滿鞕痛而手不可近者﹐方是結胸。若但滿不痛者﹐此爲痞滿﹐非結胸也。凡痞滿之證﹐乃表邪傳至胸中﹐未入於腑﹐此其將入未入猶兼乎表﹐是卽半表半里之證﹐只宜以小柴胡之屬加枳殼之類治之﹐或以本方對小陷胸湯亦妙。今余新方制有柴陳煎及一柴胡飲之類﹐皆可擇而用之也。至於結胸之治﹐則仲景俱用大陷胸湯主之。然以予之見﹐則惟傷寒本病﹐其有不因悞下而實邪傳裏﹐心下鞕滿﹐痛連小腹﹐手不可近﹐或燥渴譫妄﹐大便鞕﹐脈來沈實有力者﹐此皆大陷胸湯所正宜也。其於太陽少陽表邪未解﹐因下早而致結胸者﹐此其表邪猶在﹐若再用大陷胸湯﹐是旣因誤下而復下之﹐此則余所未敢。不若以痞滿門諸法﹐酌其輕重﹐而從乎雙解以緩治之﹔或外用罨法﹐以解散胸中實邪。此余之屢用獲效而最穩最捷者也。

胸腹滿

凡邪气自表傳裏﹐必先入胸膈﹐以次漸從脇肋而後入胃。邪气入胃﹐乃爲入腑。是以胸滿者猶屬表證﹐脇滿則半表半里也。大抵胸脇滿者﹐以邪气初入於裏﹐气郁不行﹐所以生滿﹐尙未停聚爲實﹐故但從和解﹐以小柴胡之屬﹐則可愈矣。若果實邪在上﹐畱滯不能散者﹐乃可吐之。華元化曰﹕四日在胸﹐吐之則愈。是因邪已收聚而未散漫者﹐乃可吐也。在仲景用梔子豉湯或瓜蒂散之屬。梔子豉湯可吐客熱﹐瓜蒂散可吐實痰。其或一時藥有不便﹐當用吐法以代之﹐或卽以和解之藥探而吐之﹐無不可也。

腹滿痛

一腹滿證。按華元化曰﹕傷寒一日在皮﹐二日在膚﹐三日在肌﹐四日在胸﹐五日在腹﹐六日在胃。入胃卽爲入腑﹐入腑卽在腹也。若腹𨿽滿而末甚者﹐猶是未全入腑﹐不可攻也。然腹滿之證﹐有虛實也﹐有寒熱也﹐不可一槪皆以實論。觀《金匱要略》曰﹕腹滿不減﹐減不足言﹐當下之。是不減者爲實滿也。又曰﹕腹滿時減復如故﹐此虛寒從下上也﹐當以溫藥和之。是或進或退﹐時或減而時復如故者﹐本非結聚實邪﹐此虛滿也。大抵腹滿之證﹐本屬太陰。若是陽邪﹐則必咽漧煩熱﹐脈實有力﹔若是陰邪﹐則必腹滿吐食﹐畏寒自利﹐脈息無神﹐可以辧之。實熱者可淸可攻﹐虛寒者宜溫宜補也。

傷寒腹痛有四﹕若繞臍鞕痛﹐大便結實煩渴者﹐皆屬燥屎痛﹐急用寒藥下之﹔因食積而痛者﹐治亦同﹔若小腹鞕滿﹐小水自利﹐大便黑﹐身目黃者﹐屬蓄血痛﹐亦用寒劑加行血藥﹐下盡黑物自愈。

凡傷寒腹中痛甚﹐但將涼水一盞﹐與病者飲而試之。

若飲水後痛稍可者﹐屬熱痛﹐當用涼藥淸之。以上三條﹐皆實熱痛也﹐必脈來沈實有力﹐方是此證。若微弱者﹐仍當詳審從緩治之。

若飲水愈加作痛﹐此爲寒痛﹐當用溫藥和之。和之不已﹐而或四肢厥冷﹐嘔吐瀉利者﹐急用熱藥救之。但須詳脈之有力無力方爲良法。

心腹痛

凡病心腹痛者﹐有上中下三焦之別。上焦者痛在膈上﹐此卽胃脘痛也。《內經》曰﹕胃脘當心而痛者卽此。時人以此爲心痛﹐不知心不可痛也。若病眞心痛者﹐必手足冷至節﹐爪甲靑﹐旦發夕死﹐夕發旦死﹐不可治也。中焦痛者﹐在中脘脾胃間病也。下焦痛者﹐在臍下肝腎大小腸膀胱病也。凡此三者﹐皆有虛實寒熱之不同﹐宜詳察而治之。

痛有虛實。凡三焦痛證﹐惟食滯﹑寒滯﹑气滯者最多﹐其有因虫﹑因火﹑因痰﹑因血者﹐皆能作痛。大都暴痛者多由前三證﹐漸痛者多由後四證。但虫痛﹑痰痛多在中焦﹐火痛則三焦俱有之﹐血痛則多在下焦。然惟婦人則常有血證﹐而男子則少也。諸如此類﹐但察其多滯多逆者﹐方是實證。如無滯逆﹐則不得以實論也。辧之之法﹐但當察其可按者爲虛﹐拒按者爲實。久痛者多虛﹐暴痛者多實。得食稍可者爲虛﹐脹滿畏食者爲實。痛徐而緩﹐莫得其處者多虛﹔痛劇而堅﹐一定不移者爲實。痛在腸髒中﹐有物有滯者多實﹔痛在腔脇經絡﹐不幹中髒而牽連腰背﹐無脹無滯者多虛。脈與證參﹐虛實自辧。微實者宜調不宜攻﹔大實者或上或下﹐非攻不可﹔純虛者或气或血﹐非大補不可。

痛證有寒熱﹐悞認之則爲害不小。蓋三焦痛證﹐因寒者常居八九﹐因熱者十惟一二。觀《內經》舉痛等論﹐義可知矣。蓋寒則凝滯﹐凝滯則气逆﹐气逆則痛脹由生﹐而熱則流通﹐多不然也。𨿽熱證亦常有痛﹐然熱者必有明辧。如《內經》所言腸中痛而痺熱焦渴﹐則堅幹不得出﹐閉而不通者﹐此因燥結熱閉﹐故能作痛﹐然必有煩熱等證﹐乃因於火﹐最易見也。今之醫家但見心腹痛澄﹐無問有無寒熱﹐便云諸痛皆屬於火﹐多用寒涼。不知此說出於何典﹐而彼此訛傳﹐無墨無根﹐妄亦其矣﹗又見丹溪治法云﹕凡心腹痛者﹐必用溫散。此是鬱結不行﹐阻气不運﹐故痛也。此說誠是也﹐然又引《原病式》云﹕若欲行溫散﹐寧無助火添病也﹖由是古方多以山梔爲主﹐加熱藥爲向導﹔或用二陳湯加川芎﹑蒼朮﹐倍加梔子煎服﹔痛甚者加炒漧薑反佐之。若此議論治法﹐予則大有不服。夫致病之由熱者自熱﹐寒者自寒。病因火邪﹐淸利自愈﹐固不必反佐也﹔病因寒滯﹐溫散自愈﹐何爲反助火邪﹖蓋寒者熱之﹐熱者寒之﹐此自正治之正理﹐豈可不論經權﹐不分從逆﹗旣宜梔子﹐又宜漧薑﹐槪用反佐而治寒犯寒﹐治熱犯熱乎﹖因致後代醫流﹐凡有見不眞者﹐每每借此爲成法﹐而借口反佐﹐悞人於疑似之中者不少矣﹗

一痛證當辧有形無形。無形者痛在气分。凡气病而爲脹爲痛者﹐必或脹或止而痛無常處﹐气聚則痛而見形﹐气散則平而無迹﹐此無形之痛也。但宜順气﹐气順則痛自愈矣。有形者痛在血分﹐或爲食積。凡血癥食積而爲脹痛者﹐必痛有常所而脹無休息﹐不往不來﹐不離其處者﹐是有形之痛也。然或食或血﹐察得所因﹐乃可攻而去之。此二者之當辧也。

論痛脈

凡諸病之虛實﹐辧之於脈者皆易﹐惟心腹痛證則有大有小﹐其脈多有難辧。𨿽滑實有力者固多實邪﹐虛弱無神者固多虛邪﹐此其常也。然暴痛之極者﹐每多沈伏細濇﹐最似極虛之候。不知气爲邪逆﹐气逆則脈道不行而沈伏異常﹐此正邪實之脈。然於沈伏之中細察之﹐必有梗梗然弦緊之意﹐此必寒邪阻遏陽气﹐多有是脈﹐若火邪作痛則不然。凡見此者不得因其細極微極﹐便認爲虛脫﹐妄用補劑﹐必大誤矣。辧之法﹐但當察其形气﹐以見平素之彊弱﹐問其病因﹐以知新病久病﹐及何所因而起。大都暴病痛極而脈忽沈伏者多實邪﹐久病痛緩而脈本微弱者爲虛邪。再以前論虛實之法﹐酌之以理﹐參而診之﹐則萬無一失矣。

論痛治

凡心腹痛證﹐必須先辧寒熱。如無熱證熱脈﹐則定非火邪﹐不得妄用涼藥。

凡治心腹痛證﹐古云痛隨利減﹐又曰通則不痛﹐此以閉結堅實者爲言。若腹無堅滿﹐痛無結聚﹐則此說不可用也。其有因虛而作痛者﹐此一說更如冰炭。

凡痛在上焦者﹐如因停滯旣痛兼脹﹐不易行散﹐而痛極難忍者﹐欲其滯去速效﹐無如吐之之妙。若無停積脹急﹐而或寒或气﹐微有凝滯而作痛者﹐但順其气﹐無有不愈。

胃脘痛證﹐多有因食﹑因寒﹑因气不順者。然因食因寒﹐亦無不皆關於气﹐蓋食停則气滯﹐寒畱則气凝。所以治痛之要﹐但察其果屬實邪﹐皆當以理气爲主﹐宜排气飲加減主之﹐食滯者兼乎消導﹐寒滯者兼乎溫中。若止因气逆﹐則但理其气﹐病自愈矣。其有諸藥不效﹐气結難解者﹐惟神香散爲妙。若气有滯逆﹐隨觸隨發者﹐以胡椒二十一粒擂碎﹐熱酒服之﹐或用官桂三兩﹐水煎頓服﹐此二方最妙。

下焦小腹痛者﹐或寒或熱﹐或食或虫﹐或血或气逆皆有之。凡閉結者利之下之﹐當各求其類而治之。

寒滯之痛﹐有因內寒者﹐如食寒飲冷之類是也﹐必兼寒兼食﹐隨其宜而治之﹐如上法可也。有因外寒者﹐或觸冒不時之寒邪﹐或犯客令之寒气﹐或受暴雨沙气之陰毒﹐以致心腹攪痛﹐或吐或瀉﹐或上不能吐﹐下不能瀉﹐而爲幹霍亂危劇等證﹐總由寒气犯髒﹐或在上焦﹐或在中下二焦。凡痛急在上者﹐用吐最妙﹔在中在下者﹐俱宜解寒行滯﹐以排气飲爲主加減治之﹔或不換金正气散﹐或和胃飲﹑平胃散﹑十香丸之類﹐皆可擇用。其有寒逆之甚者﹐宜四逆湯﹑理中湯之類主之。又神香散可解三焦之滯﹐當隨證作引以送之。

血積之有腹痛者﹐是卽蓄血證也。而血証之屬有四﹕一﹐傷寒有蓄血證。成無己曰﹕邪气聚於下焦﹐則津液不得通﹐血气不得行﹐或溺或血﹐畱滯於下﹐是生脹滿而鞕痛也。若從心下至少腹鞕滿而痛﹐小便利者﹐則是蓄血之證﹐此當分而治之。其他證治﹐並婦人血痛證治﹐並詳本門。若跌打損傷﹐有瘀血腹痛證﹐但去其瘀而痛自愈。凡气血和平者﹐宜通瘀煎加減治之。其有血滯便結﹐邪實不通者﹐宜桃仁承气湯﹑百順丸主之。或血虛燥結﹐便祕不通者﹐宜玉燭散主之。若食郁旣久而胃脘有瘀血作痛者﹐生韭飲。

气血虛寒不能營養心脾者﹐最多心腹痛證﹐然必以積勞積損及憂思不遂者﹐乃有此病。或心脾肝腎气血本虛而偶犯勞傷﹐或偶犯寒气及飲食不調者﹐亦有此證。凡虛痛之候﹐每多連綿不止﹐而亦無急暴之勢﹐或按之揉之﹐溫之熨之﹐痛必稍緩。其在心脾胸脇之間者﹐則或爲戚戚﹐或爲慌慌﹐或似﹝食曹﹞非﹝食曹﹞﹐或饑勞更甚﹐或得食稍可﹐或懊憹無迹﹐莫可名狀﹐或形色靑黃﹐或脈微气弱﹐是皆虛寒之證﹐此非甘溫養血﹐補脾和中不可也﹐宜大小營煎﹑理陰煎之類加減主之。若气虛者必大加人參﹐陽衰者必佐以桂﹑附﹑漧薑。丹溪曰﹕諸痛不可補气。此惟邪實气滯者當避之﹐而曰諸痛皆然﹐則謬矣。其下虛腹痛﹐必因虛挾寒﹐或陽虛中寒者乃有之﹐察無形迹而喜按喜暖者是也﹐治宜補陰逐寒﹐必宜理陰煎主之。然男子則間或有之﹐惟女人則陰虛而痛者更多。蓋女人有月經帶濁之病﹐所以爲異﹐亦宜理陰煎大劑主之。予用此以活人多矣。若虛中挾滯而血有不行者﹐惟決津煎爲最妙。凡治心腹痛證﹐已經攻擊滌蕩﹐愈而復作﹐或再三用之而愈作愈甚﹐或脈反浮弦虛大者﹐皆爲中虛之候。此皆酌其虛實﹐而或兼治邪气﹐或專補正气。若用補無礙﹐則當漸進﹐切不可雜亂妄投﹐以自掣其肘。但當純用補藥﹐使脾胃气彊﹐得以運行﹐則邪气自不能犯﹐又何疼痛之有﹖

凡火邪熱郁者﹐皆有心腹痛證。如火在上焦痛而兼脹者﹐宜於行气導滯藥中﹐倍加山梔﹑黃芩之屬﹐以治之。若有痛無脹者﹐加芍藥﹑生地﹑麥冬以佐之。若火在下焦者﹐宜大分淸飲或茵陳飲之類主之。然火在上者﹐必有煩熱焦渴喜冷等證﹔火在下者﹐必有脹滿祕結淋濇等證。務兼脈證﹐察其眞有火邪﹐方可治以寒涼。如無火證火脈﹐則不得妄稱爲火﹐以悞治也。

凡痰飲停滯胸膈﹐亦能作痛。如胸脇膨悶﹐漉漉有聲﹐或作酢酸心嘔惡﹐或痛連脇背者﹐皆其證也﹐宜淸膈煎﹑二陳湯﹑橘皮半夏湯﹑局方四七湯及括痰丸﹑潤下丸之類﹐並皆治之﹔又東垣艸豆蔻丸﹑丹溪白螺丸﹐亦皆治痰之劑。若郁痰凝結﹐消之不去者﹐宜用吐法。

凡陰寒腹痛﹐因房室之後﹐中寒而痛極者﹐此陰寒也﹐宜先用蔥姜搗爛炒熱﹐或熱磚之屬熨其臍腹﹐以解其寒極凝滯之气﹐然後用理陰煎﹐或理中湯﹑四逆湯之類加減治之。其有痛極至危者﹐須速灸神闕﹑气海等穴。

凡胸腹之痛﹐有不關於內而在筋骨皮肉之間者﹐此邪之在經﹐不可混作裏證﹐必須詳問的確﹐但當分其或火﹑或寒﹑或气﹑或勞傷﹑或血滯﹑或血虛﹑或有淫瘡邪毒畱蓄在經﹐辧其所因﹐庶不致謬﹐而治之亦易也。

凡大人小兒﹐或素因口腹不節﹐致傷脾胃﹐以後或寒或食﹐一有所觸﹐卽爲腹痛﹐屢發不已﹐或爲脹滿食減等證者﹐惟芍藥枳朮丸爲最妙﹐宜加減用之。

凡胸膈大痛連及脇背﹐藥不能納﹐到口卽吐者﹐此則無論諸藥皆可發吐﹐因就其勢探而吐之﹐則最易最捷。吐出邪滯積痰﹐痛可立止。若邪猶未盡﹐痛猶末止﹐則再以前藥與之﹐務盡其邪﹐無不愈者。

凡虫痛證必時作時止﹐來去無定﹐或嘔吐靑黃綠水﹐或吐出虫﹐或痛而坐臥不安﹐或大痛不可忍﹐面色或靑或黃或白而唇則紅﹐然痛定則能飲食者﹐便是虫積之證﹐速宜逐之。

凡虫勢驟急﹐上攻心腹作痛者﹐宜掃虫煎﹔若虫積堅固者﹐宜獵虫丸﹑遇仙丹﹑木香檳榔丸﹑百順丸之類﹔若稍緩而質弱者﹐宜蕪荑散﹑化虫散之類﹐或用楝樹根﹑檳榔﹑鶴虱﹐夏取汁﹑冬濃煎飲之﹐又萬應丸最妙。

治虫之法﹐如丹溪云﹕上半月虫頭向上易治﹐下半月虫頭向下難治﹐先以肉汁或糖蜜引虫頭向上﹐然後用藥。此法甚善﹐然屬緩法。夫虫證甚急﹐安能待其時乎﹖且望前望後﹐辧虫頭﹐亦若渺茫無據。惟先用香餌而虫頭可引也。

凡下虫﹐必先一日不食而使虫饑﹐次早五更用油煎肉﹐嚼之良久﹐腹內虫聞肉香﹐頭皆向上而欲食﹐乃以雞卵煎餅和藥﹐嚼而食之﹐須臾服蔥湯或白水些少﹐以助藥力下行﹐不逾時而虫俱下﹐然後以白粥補之﹐隨服補劑﹐調理脾胃﹐而疾可全愈。古今圖書集成醫部全錄卷一百八十三

胸腹門

方

溫胃湯【《千金方》﹐下同】治胃气不平時脹﹐咳不能食。

漧薑五分附子當歸厚朴人參枳實芍藥甘艸各一兩蜀椒三合

右九味﹐﹝口父﹞咀﹐以水九升﹐煮取三升﹐分三服。

大半夏湯治胃中虛冷﹐腹滿塞。

半夏一升大棗二十枚甘艸附子當歸人參厚朴茯苓枳實各二兩桂心五兩生薑八兩蜀椒二百粒

右十二味﹐﹝口父﹞咀﹐以水一斗﹐煮取三升﹐分二服。

附子粳米湯治腹中寒气脹滿﹐腸鳴切痛﹐胸脇逆滿嘔吐。

附子一枚半夏粳米各半升甘艸一兩大棗十枚

右五味﹐﹝口父﹞咀﹐以水八升煮米熟﹐去滓﹐每服一升﹐日三服。《集驗》加漧薑二兩。

厚朴七物湯治腹滿气脹。

厚朴半斤甘艸大黃各三兩大棗十枚枳實五枚桂心二兩生薑五兩

右﹝口父﹞咀﹐以水一斗﹐煮取五升﹐去滓﹐內大黃﹐煮取四升﹐服八合﹐日三。嘔逆者加半夏五合﹔利者去大黃﹔寒多者加生薑至半斤。

厚朴三物湯治腹滿發熱﹐數十日﹐脈浮而數﹐飲食如故。

厚朴半斤大黃四兩陳枳實大者﹐五枚

右﹝口父﹞咀﹐以水一斗二升﹐煮取五升﹐內大黃﹐煮取三升﹐去滓﹐服一升。腹中轉動者勿服﹐不動者更服。一方加芒硝二兩。

吳茱萸湯治久寒﹐胸脇逆滿不能食。

吳茱萸半夏小麥各一升甘艸人參桂心各一兩大棗二十枚生薑八兩

右八味﹐﹝口父﹞咀﹐以酒五升﹐水三升﹐煮取三升﹐分三服。

大桂湯治虛羸胸膈滿。

桂心生薑各一斤半夏一升黃芪四兩

右四味﹐﹝口父﹞咀﹐以水一斗半﹐煮取五升﹐分五服﹐日三夜二。

又方治男子卒勞內傷﹐汗出中風﹐腹脹大饑﹐食不下﹐心痛小便赤黃﹐時白﹐大便不利。

生大黃苦葶藶寒水石苦參川黃連﹝艸舌﹞蔞根各等分

右六味﹐爲末﹐蜜丸﹐以豉汁和飲服﹐如梧子大二丸﹐日三﹐加至十丸。

半夏湯治胸滿有气﹐心腹中冷。

半夏一升桂心四兩生薑八兩

右三味﹐﹝口父﹞咀﹐以水七升﹐煮取二升﹐服七合﹐日三服。

半夏湯治逆气心腹滿﹐气上胸脇痛﹐寒冷心腹痛嘔逆。

半夏一升生薑桂心各五兩橘皮四兩

右四味﹐﹝口父﹞咀﹐以水七升﹐煮取三升﹐分四服﹐日三夜一。人彊者作三服。亦治霍亂後吐逆腹痛。

奔气湯治大气上奔﹐胸膈中諸病發時﹐迫滿短气﹐不得臥﹐劇者便悁欲死﹐腹中冷濕气﹐腸鳴相逐﹐成結气。

生薑一斤半夏吳茱萸各一升桂心五兩人參甘艸各三兩

右六味﹐﹝口父﹞咀﹐以水一斗﹐煮取三升﹐分四服。

枳實湯下气治胸中滿悶。

枳實三枚附子三枚大棗十四枚人參甘艸白朮漧薑厚朴各二兩半夏五兩

右九味﹐﹝口父﹞咀﹐以水七升﹐煮取二升半﹐每服八合﹐日三。

又方下气治胸滿腹脹。

半夏一升生薑一斤人參一兩半橘皮三兩

右四味﹐﹝口父﹞咀﹐以水七升﹐煮取三升﹐去滓﹐分三服﹐日三。一方無人參﹐止三味。

又方治气滿閉塞﹐不能食﹐喘息。

訶藜勒十枚

右爲末﹐蜜丸梧子大﹐食後服三丸﹐不忌﹐得利卽止。

人參湯安食下气﹐理胸脇﹐並治客熱。

人參麥門冬漧薑當歸白茯苓甘艸五味黃芪芍藥枳實各二兩桂心三兩半夏一升大棗十五枚

右十三味﹐﹝口父﹞咀﹐以水九升﹐煮取三升﹐去滓﹐每服九合﹐從旦至晡令盡﹐皆熱服﹐愼勿冷。

生薑泄腸湯治大腸實熱﹐腹脹不通﹐口爲生瘡。

桂心一兩地黃十兩生薑橘皮靑竹茹黃芩梔子仁白朮各三兩大棗十四枚茯苓芒硝各二兩

右十一味﹐以水七升﹐煮取三升﹐去滓﹐下芒硝﹐分二服。

張仲景三物備急丸司空裴秀爲散﹐用治心腹諸卒暴痛。

大黃漧薑巴豆各等分

右皆須精新﹐多少隨意。先搗大黃﹑漧薑﹐下篩爲散﹔別研巴豆如脂﹐內散中﹐合搗千杵﹐卽爾用之。爲散亦好。下蜜爲丸﹐貯密器中﹐莫令泄气。若中惡客忤﹐心腹脹滿刺痛﹐口噤气急﹐停屍卒死者﹐以暖水或酒服大豆許三枚﹐老小量與﹐扶頭起令得下喉﹐須臾未醒﹐更與三枚﹐腹中鳴轉得吐利﹐便愈。若口已噤﹐可先和成汁﹐傾口中﹐令從齒間得入﹐極良。

瀉心湯治老小下利﹐水穀不消﹐腸中雷鳴﹐心下痞滿﹐漧嘔不安。

人參黃芩甘艸各一兩漧薑兩半黃連半夏大棗十二枚

右七味﹐﹝口父﹞咀﹐以水八升﹐煮取二升半﹐分三服。並治霍亂。若寒加附子一枚﹐渴加﹝艸舌﹞蔞根二兩﹐嘔加橘皮一兩﹐痛加當歸一兩﹐客熱以生薑代漧薑。

半夏補心湯治心虛寒﹐心中脹滿﹐悲憂﹐或夢山丘平澤。

半夏六兩宿姜五兩茯苓桂心枳實橘皮各三兩白朮四兩防風遠志各二兩

右九味﹐﹝口父﹞咀﹐以水一斗﹐煮取三升﹐分三服。

大黃泄熱湯治心勞熱﹐口爲生瘡﹐大便苦難﹐閉濇不通﹐心滿痛﹐小腸熱。

大黃澤瀉黃芩芒硝梔子仁各三兩桂心通艸各二兩石膏八兩甘艸一兩大棗二十枚

右十味﹐﹝口父﹞咀﹐用水九升﹐先以水一升﹐別漬大黃一宿﹐餘八升水煮諸藥﹐取二升五合﹐去滓﹐下大黃煮兩沸﹐去滓﹐下芒硝﹐令烊﹐分三服。

又方治寒熱气卒客於五臟六腑中﹐則發心痛。

生大黃芍藥柴胡各四兩升麻黃芩桔梗朱砂各三兩鬼箭羽鬼臼桂心﹝石卜﹞硝各二兩

右十一味﹐﹝口父﹞咀﹐以水九升﹐煮取二升七合﹐分三服。先分朱砂作二分﹐每服內一分攪合勻服之。得快利﹐痛不止﹐宜服後方。

後方

赤芍藥六兩桔梗杏仁各五兩

右三味﹐﹝口父﹞咀﹐以水六升﹐煮取三升﹐分三服。

五辛湯治心腹疼痛。

細辛蜀椒桂心漧薑吳茱萸芍藥防風苦參甘艸漧地黃當歸各一兩梔子烏梅大棗各十二枚

右十四味﹐﹝口父﹞咀﹐以水九升﹐煮取三升﹐分四服。

桂心三物湯治心中痞﹐諸逆懸痛。

桂心生薑各二兩膠飴半斤

右三味﹐取一味﹝口父﹞咀﹐以水六升﹐煮取三升﹐去滓﹐內飴﹐分三服。

烏頭丸治心痛徹背﹐背痛徹心。

附子蜀椒各半兩漧薑赤石脂各一兩烏頭六銖

右五味爲末﹐蜜丸﹐如麻子大﹐先食服三丸﹐日三﹐不知稍增之。範汪不用附子﹐服如梧子二丸。崔氏用桂心半兩﹐爲六味。

又方治虛冷腹痛﹐不下飲食﹐食復不消膨脹。

當歸茯苓各五分黃芪蜜制紫菀各四分髙良姜漧薑各六分鹿茸桂心昆布肉蓯蓉橘皮各三分甘艸二兩烏頭一兩大棗四十枚桃仁一百枚地骨皮法曲大麥糵各一升

右十八味﹐﹝口父﹞咀﹐以水一斗半﹐煮取四升二合﹐五分服。下利加赤石脂﹑龍骨各三分﹐渴加麥門冬一升。

犀角丸治心腹久痛﹐積年不定﹐不過一時間還發﹐甚則數日不能食﹐又便出幹血﹐窮天下方不能瘥﹐甄立言處此方﹐數日卽愈。

烏犀角屑麝香雄黃桔梗莽艸鬼臼桂心芫花各半兩甘遂一兩半光明砂附子各六銖貝齒五枚巴豆去皮﹐二十枚赤足蜈蚣二枚

右十四味﹐爲末﹐蜜丸如梧子大﹐飲服一丸﹐日二﹐漸加至三丸﹐以微利爲度。《古今錄驗》無雄黃。

髙良姜湯治心腹絞痛如刺﹐兩脇支滿﹐煩悶不可忍。

髙良姜五兩厚朴二兩當歸桂心各三兩

右四味﹐﹝口父﹞咀﹐以水八升﹐煮取一升八合﹐分二服﹐日二。若一服痛止﹐便停﹐不須更服。彊者爲二服﹐劣者分三服。

當歸湯治心腹絞痛﹐諸虛冷气滿痛。

蜀椒一兩當歸芍藥厚朴半夏各二兩桂心甘艸黃芪人參各三兩漧薑四兩

右十味﹐﹝口父﹞咀﹐以水一斗﹐煮取二升二合﹐分四服﹐羸劣人分六服。《小品方》云﹕大冷加附子一枚﹐良。

又方一名吳茱萸湯。治寒冷腹痛。

桂心甘艸人參各一兩生薑五兩半夏小麥各一升吳茱萸二升當歸二兩

右八味﹐﹝口父﹞咀﹐以水一斗半﹐煮取三升﹐分三服﹐日三。

又方治冷气﹐脇下往來衝胸膈﹐痛引脇背悶。

當歸桂心人參甘艸吳茱萸白芍藥大黃各二兩茯苓枳實各一兩漧薑三兩

右十味﹐﹝口父﹞咀﹐以水八升﹐煮取三升半﹐分三服﹐日三。治屍疰亦佳。《外臺》﹑仲景方無茯苓﹑枳實。

又方治久寒疾﹐胸膈中痛﹐時下利。

當歸三兩甘艸柑皮各二兩附子一兩漧薑四兩

右五味﹐﹝口父﹞咀﹐以水八升﹐煮取二升﹐分三服﹐日三。

又方治久寒宿疾﹐胸腹中痛﹐短气時滯下利。

當歸桂心各三兩漧薑四兩附子一兩

右四味﹐﹝口父﹞咀﹐以水八升﹐煮取二升﹐分三服﹐日三。範汪無附子﹐用甘艸二兩﹔云虛冷激痛甚者﹐加黃芪﹑芍藥各二兩。

溫中當歸湯治心腹中痛﹐發作腫聚﹐往來上下﹐痛有休止﹐多熱喜涎出﹐是蛔虫咬也。服二三劑後﹐若不效﹐有異﹐宜攺方增損之。

當歸人參漧薑白茯苓厚朴桂心桔梗芍藥木香甘艸各二兩

右十味﹐﹝口父﹞咀﹐以水八升﹐煮取三升﹐分溫五服﹐日三。不耐木香者﹐以犀角一兩代之。

羊肉當歸湯治腹冷絞痛。

羊肉半斤當歸四分漧薑橘皮黃芪炙白芍藥芎藭桂心獨活防風各三分吳茱萸人參甘艸漧地黃茯苓各一分生薑六分大棗三十枚

右十七味﹐﹝口父﹞咀﹐以水一斗半﹐先煮肉取一斗二升﹐出肉﹐次內諸藥﹐煮取三升﹐分三服﹐日三。覆取溫暖。

溫脾湯治腹痛臍下絞結﹐繞臍不止。

大黃五兩甘艸附子人參芒硝各一兩當歸漧薑各二兩

右七味﹐﹝口父﹞咀﹐以水七升﹐煮取三升﹐分溫服﹐日三。

生薑湯治胸腹中卒痛。

生薑一斤取汁食蜜八兩醍醐四兩

右三味﹐微火上耗﹐令相得﹐適寒溫﹐服三合﹐日三。

﹝艸舌﹞蔞湯治胸痺病喘息咳唾﹐胸背痛短气﹐寸脈沈而遲﹐關上小緊數。

半夏半升薤白一斤枳實二兩生薑四兩﹝艸舌﹞蔞實一枚

右五味﹐﹝口父﹞咀﹐以白胾漿一斗﹐煮取四升﹐服一升﹐日二。仲景﹑《肘後》不用生薑﹑枳實﹑半夏。

治中湯治胸痺候﹐胸中愊愊如滿﹐噎塞習習如癢﹐喉中濇燥﹐唾沫出。

橘皮一斤生薑半斤枳實五枚

右三味﹐﹝口父﹞咀﹐以水五升﹐煮取二升﹐去滓﹐分再服。

茯苓湯治胸中气塞短气。

茯苓三兩甘艸一兩杏仁五十枚

右三味﹐﹝口父﹞咀﹐以水一斗三升﹐煮取六升﹐去滓﹐爲六服﹐日三。未瘥再合服。

通气湯治胸滿短气噎。

半夏八兩生薑六兩橘皮三兩吳萸四十枚

右四味﹐﹝口父﹞咀﹐以水八升﹐煮取三升﹐分三服。一方用桂二兩﹐無橘皮。

細辛散治胸痺達背痛短气。

細辛甘艸各二兩枳實生薑﹝艸舌﹞蔞實漧地黃白朮各三兩桂心茯苓各五兩

右九味﹐治下篩﹐酒服方寸匕﹐日三。

蜀椒散治胸痺達背。

蜀椒食茱萸各一兩桂心桔梗各三兩烏頭半兩豉六兩

右六味﹐治下篩﹐食後酒服方寸匕﹐日三。

前胡湯治胸中逆气﹐心痛徹背﹐少气不食。

前胡甘艸半夏白芍藥各二兩黃芩當歸人參桂心各一兩生薑三兩大棗三十枚竹葉一升

右十一味﹐﹝口父﹞咀﹐以水九升﹐煮取三升﹐分爲四服。

又方

前胡人參生薑半夏麥門冬甘艸白芍藥白茯苓膠餳各三兩桂心黃芩當歸各一兩大棗三十枚

右十三味﹐﹝口父﹞咀﹐以水一斗四升﹐煮取三升﹐去滓﹐分三服。

熨背散治胸背疼痛而悶。

芎藭一兩六銖烏頭細辛附子羌活蜀椒桂心各五兩

右七味﹐治下篩﹐帛裹﹐微火炙令暖﹐以熨背上﹐取瘥乃止。愼生冷如常法。

下气湯治胸腹背閉滿﹐上气喘息。

杏仁四七枚大腹檳榔二七枚

右二味﹐﹝口父﹞咀﹐以童便三升﹐煎取一升半﹐分再服。曾患气發﹐輒合服之。

檳榔湯主破胸背惡气﹐音聲塞閉。

檳榔極大者四枚﹐小者八枚

右一味二品﹐﹝口父﹞咀﹐以小兒尿二升半﹐煮減一升﹐去滓﹐分三服。頻與五劑永定。

枳實薤白桂枝湯治胸痺﹐心中痞气結在胸﹐胸滿﹐脇下逆搶心。

枳實四枚薤白一斤桂枝一兩厚朴三兩﹝艸舌﹞蔞實一枚

右五味﹐﹝口父﹞咀﹐以水七升﹐煮取二升半﹐分再服。仲景方厚朴四兩﹐薤白半升﹐水五升﹐煮取三升半服之。

九痛丸【《入門》﹐下同】治九種心痛﹐及中惡脹痛﹐口不能言﹐連年積冷﹐流在心胸﹐腫痛上气﹐落馬隊車等疾。

附子三兩巴豆人參漧薑吳萸各一兩狼毒二錢半

右爲末﹐蜜丸梧子大﹐每三丸﹐空心溫酒下。

通靈散治九種心痛。

蒲黃五靈脂各一兩木通芍藥各五錢每四錢水煎﹐臨熟入鹽少許﹐通口服。

散痛丸治心气痛不可忍。

陳茶一兩乳香五錢

右爲末﹐臘月兔血丸芡實大﹐每一丸淡酢湯下。

靈檳散治心脾虫痛。此方用肉味引虫頭向上﹐用藥殺虫。

五靈脂檳榔等分

右爲末﹐每三錢菖蒲煎湯下。隔夜先將豬肉鹽醬煮熟﹐令患人細嚼吐出﹐勿吞﹐卻將前藥空心服之。

燒脾散治飲食生冷﹐停畱。停畱中焦﹐心脾冷痛。

漧薑艸果厚朴砂仁神曲大麥芽陳皮良姜甘艸各等分

右爲末﹐每三錢﹐淡鹽湯點服。

古二胡散治心腹﹝疒丂﹞痛。

延胡索胡椒各等分

右爲末﹐每二錢﹐酒調服。

二妙香良散

香附良姜各等分

右各炒爲末﹐每二錢入鹽少許﹐米飲調服。若同炒則不效。

四味烏沈湯治心脾刺痛。

烏藥香附砂仁沈香各等分

右姜煎服。

烏藥沈香湯治一切气﹐除一切冷﹐調中補五臟﹐益精壯陽﹐暖腰膝﹐治嘔瀉﹐療癥癖疼痛﹐風水毒腫﹐冷風麻痺﹐及中惡心腹痛﹐蠱毒鬼气﹐宿食不消﹐天行瘴疫﹐膀胱冷气﹐攻衝背膂﹐俯仰不利﹐婦人血气攻心﹐胃腹撮痛。

烏藥一兩沈香五錢人參三分甘艸四分

右爲末﹐每五分入鹽少許﹐姜煎服。或加香附﹑砂仁﹑陳皮﹑半夏﹐或加枳殼﹑神曲﹑麥芽﹑莪朮﹑靑皮﹑木香﹐隨宜加入。

艸豆蔻丸治客寒犯胃作痛﹐得熱卽止﹐熱痛亦可暫服。

艸豆蔻一錢四分澤瀉小便數者減之麥芽各錢半半夏一錢吳茱萸益智仁陳皮白僵蠶人參黃芪各八分生甘艸炙甘艸各三分當歸靑皮酢炒神曲姜黃柴胡各四分桃仁七枚

右爲末﹐蒸餅丸﹐梧子大﹐每服三十丸﹐白湯下﹐食遠﹐斟酌多少用之。

小艸丸治胸痺心痛﹐逆气隔中﹐飲食不下。

小甘艸桂心川椒漧薑細辛各三兩附子二分

右爲末﹐蜜丸﹐梧子大﹐每三丸米飲下。忌葷膩生冷。

抽刀散治心脾痛。

白姜五兩﹐用巴豆一錢同炒赤﹐去巴豆菖蒲五兩﹐半生半炒良姜五兩﹐用螌蝥二十五枚同炒黑﹐去螌蝥糯米六兩一分﹐炒黃

右爲末﹐每二錢空心溫酒下。昔一人醉臥星夜﹐天明脾疼攻刺﹐百藥罔效﹐後服之頓愈﹐乃知風露入脾﹐故用二姜﹑菖蒲散邪﹐巴豆﹑螌蝥借气伐根﹐繼以養脾之劑調之﹐更不復作。

連附六一湯治胃脘痛甚諸藥不效者﹐熱因熱用也。

黃連六錢附子一錢姜棗煎﹐熱服。

莎芎散治曾服香燥熱藥﹐以致病根深固者。

香附子川芎各一兩黃連山梔仁各五錢木香幹生薑各三錢檳榔黃芩酒浸﹐炒芒硝各二錢

右爲末﹐每二錢用薑汁同滚白湯調﹐痛時呷下

煮黃丸治大實心痛。

雄黃一兩巴豆五錢白面二兩

右研勻﹐水丸﹐梧子大﹐取十二丸用漿水煮熟﹐濾入冷漿水內﹐沈冷﹐每一時﹐冷漿水下一丸﹐一日盡十二丸。如得利﹐不可再服宜古槁蒼湯以去余邪。

古槁蒼湯治大實心痛﹐及心頭疊痛者亦好。

槁本五錢蒼朮一兩水煎服。服煮黃丸後﹐宜此斷根。

古歸朮散治心脾疼痛。

當歸八兩白朮一兩

右爲末﹐每二錢沸湯點服。

二六丸治气血俱虛﹐挾食積痰火心痛。

白朮五錢白芍砂仁半夏當歸各三錢桃仁黃連神曲陳皮各二錢吳萸錢半人參甘艸各一錢

右爲末﹐蒸餅爲丸服。

梔姜飲治胃熱作痛﹐如用此及劫痛藥不止者﹐須用元明粉一錢服之﹐立效。

山梔仁十五枚﹐炒焦水一盞﹐煎至六分﹐入生薑自然汁三匙令辣﹐再煎少沸﹐熱飲﹔或入川芎一錢尢妙。

梔萸丸治气實心痛。

山梔仁炒焦﹐三兩吳萸香附各五錢

右爲末﹐蒸餅丸﹐如花椒大﹐每二十丸﹐生地黃酒洗﹐同生薑煎湯服。

萸連梔子丸治濕熱心痛﹐引小腹欲作疝者。

吳茱萸黃連山梔仁炒滑石細末﹐各五錢荔枝核燒存性﹐三錢

右爲末﹐薑汁糊丸服。

海石散治脾痛疝痛。

海石二錢香附一錢

右爲末﹐川芎﹑山梔煎湯﹐入薑汁令辣﹐調服。實者可煆牡蠣粉二錢﹐酒調服。

白螺殼丸治痰積﹐胃脘作痛。

白螺螄殼火煆南星滑石蒼朮山梔仁香附子各一兩枳殼靑皮木香半夏制砂仁各五錢春加川芎﹐夏加黃連﹐秋冬加吳萸﹐爲末﹐薑汁浸﹐蒸餅爲丸菉豆大﹐每五十丸姜湯下。

失笑散治心气痛及小腸气痛不可忍。

蒲黃五靈脂各等分

右爲末﹐每二錢﹐先以酢調成膏﹐入水一盞煎﹐空心熱服。

單漧漆丸治九種心痛﹐惡心吐水﹐腹脇積聚滯气﹐婦人瘀血作痛﹐尢效。

漧漆炒煙盡

右爲末﹐酢糊丸梧子大﹐每五七丸﹐熱酒或酢湯下。

延胡索丸治死血作痛神效。

桃仁三十枚延胡索一兩半桂心紅花滑石紅曲各五錢

右爲末﹐蒸餅爲丸服。

芎朮散治痰積作痛﹐脈滑小便不利。

川芎蒼朮香附子白芷各等分

右爲末﹐磨木香薑汁﹐點熱湯調服。

酒煮當歸丸治小腹寒痛。

當歸一兩黑附子良姜各七錢茴香五錢﹐四味酒一碗煮﹐焙漧甘艸苦楝丁香各五錢延胡索四錢全蠍炒黃﹐三錢柴胡二錢木香升麻各一錢

右爲末﹐酒糊丸梧子大﹐每五七十丸﹐空心淡酢湯下。忌油面酒膩生冷。

木香分气丸治一切气逆﹐心胸痞悶﹐腹脇虛脹。或加丁皮﹑藿香﹑姜黃﹑砂仁﹑檀香﹐常服寬中進食。

木香甘松各一兩甘艸六兩香附一斤莪朮半斤

右爲末﹐糊丸梧子大﹐每三十丸﹐姜湯﹑橘皮煎湯任下。

木香順气丸治一切气逆﹐心腹脹痛。

木香蘿卜子大腹皮各五錢枳殼陳皮故紙香附各一兩黑

六兩

右爲末﹐水丸梧子大﹐每五十九﹐溫水下。

沈香降气湯治陰陽壅滯﹐气不宣通﹐胸膈痞悶。

沈香鎊二錢縮砂仁五錢生甘艸一兩二錢香附四兩

右爲末﹐每二錢入鹽少許﹐白湯調服。

退熱淸气湯治气逆身熱﹐中脘痞滿。

柴胡橘皮茯苓各一錢香附七分半夏枳殼各八分川芎五分縮砂仁七粒木香甘艸各三分姜煎溫服。

枳橘湯治胸痺﹐胸中气塞短气﹐須審气滯何部分以引經藥導之。

橘皮八錢枳殼一錢半生薑四錢郁甚加姜黃少許﹐水煎﹐食遠溫服。

橘皮一物湯治血气攻刺﹐及感風寒暑濕﹐初證通用﹐凡酒食所傷﹐中脘痞塞妨悶﹐嘔吐吞酸。

橘皮洗淨一兩新汲水煎﹐溫服。

淸膈蒼莎丸治因濕熱痰火气滯。

蒼朮二兩香附一兩半黃芩黃連各五錢

右爲末﹐用紅熟﹝艸舌﹞蔞去皮﹐搗糊和丸菉豆大﹐每三十丸﹐溫湯下。

大建中湯治虛勞寒澼﹐飲在脇下﹐決決有聲﹐飲已如從一邊下決決然也﹐有頭並衝皮起﹐引兩乳內痛﹐裏急﹐善夢失精﹐气短目﹝目巟﹞﹝目巟﹞﹐惚惚多忘。

蜀椒二合半夏一升生薑一斤甘艸二兩人參三兩飴糖八兩

右六味﹐﹝口父﹞咀﹐以水一斗﹐煮三升﹐去滓﹐內糖﹐溫服七合。裏急拘引﹐加芍藥﹑桂心各三兩。手足厥﹐腰背冷﹐加附子一枚。勞者加黃芪一兩。

金鈴子散治熱厥心痛﹐或作或止﹐久不愈者。

金鈴子延胡索各一兩

右爲末﹐每服三錢﹐酒調下﹐痛止與積朮丸。

烏頭赤石脂丸治心痛徹背﹐背痛徹心。

烏頭炮一分附子炮半兩漧薑炮赤石脂蜀椒各一兩

右五味﹐爲末﹐蜜丸﹐如桐子大﹐先食服一丸﹐日三服﹐不效稍加服。

﹝艸舌﹞蔞薤白半夏湯治胸痺不得臥﹐心痛徹背者。

﹝艸舌﹞蔞實一枚薤白三兩白酒一斗半夏半升

右四味同煮﹐取四升﹐溫服一升﹐日三服。

扶陽助胃湯治寒客腸胃﹐卒然心腹大痛。

附子炮去皮臍﹐二錢漧薑炮﹐一錢半艸豆蔻益智仁人參炙甘艸官桂白芍各一錢吳茱萸陳皮白朮各五分

右銼如麻豆﹐都作一服﹐水二盞﹐姜三片﹐棗二枚﹐同煎至一盞﹐去滓﹐溫服﹐食前。

桂枝生薑枳湯治心中痞﹐厥逆心懸痛。

桂枝生薑各一兩枳實五个

右三味﹐以水六升﹐煮取三升﹐分溫三服。

果附湯治寒气心痛。

附子艸果良姜等分以酒煎服立效。

二姜丸養脾溫胃﹐去冷消痰﹐大治心脾疼﹐寬胸下气﹐進飲食﹐及一切冷物所傷﹐並皆治之。

漧薑炮良姜

右等分爲細末﹐麵糊丸如桐子大﹐每服十五丸至二十丸﹐食後陳皮湯。妊娠婦人不宜服。

木香丸治食積心痛。

白蔻一錢木香丁香三稜蓬朮靑皮陳皮各二錢半檳榔二錢巴豆肉十五粒﹐用酢煮令無白心

右爲末﹐酢糊丸麻子大。

硇砂丸治一切積聚痰飲心痛。

硇砂三稜漧薑白芷巴豆去油﹐各半兩大黃末漧漆各半兩木香靑皮胡椒各一分檳榔肉豆蔻各一个

右爲細末﹐釅酢二升﹐煎五七沸﹐後下三稜﹑大黃末﹐同煎五七沸﹐入硇砂同煎成膏﹐稀稠得所﹐入諸藥和勻﹐杵丸如菉豆大﹐年深成塊﹐生薑湯下四五丸。食積﹐熟水下﹔白痢﹐漧薑湯下﹔赤痢﹐當歸湯﹐蔥酒亦得。

麻黃桂枝湯治外因心痛﹐惡寒發熱﹐內攻五臟﹐胸腹拘急﹐不得轉側。

麻黃去節﹐湯浸﹐焙桂心芍藥細辛去苗漧薑甘艸炙﹐各七錢半半夏香附各五錢

右銼﹐每五錢﹐水盞半﹐生薑五片﹐煎七分﹐去滓﹐食前服。大便祕﹐入大黃﹐量虛實加減。

檳桂湯治心疼甚效。

檳榔桂心葛根甘艸細辛半夏制桔梗枳殼川芎防風

右等分﹐惟甘艸半之﹐水煎服。有人心疼﹐諸藥不效﹐服此愈。

化虫丸治虫積心胃痛。

鶴虱檳榔胡粉炒苦楝根去皮﹐各五十兩白礬飛﹐十二兩

右爲末﹐麵糊爲丸桐子大。小兒疾病多有諸虫﹐或因臟腑虛弱而動﹐或咽食甘肥而動﹐動卽腹中疼痛﹐往來上下攻心痛﹐則笑不休﹐合眼仰身撲手﹐心神悶亂﹐嘔噦涎沫﹐或吐淸水﹐四肢羸困﹐面靑色黃﹐飲食𨿽進﹐不生肌肉﹐或寒或熱﹐沈沈默默﹐不的知病處。一歲兒服五丸﹐溫漿下﹐入香油一兩點﹐打勻下之﹐米飲亦得﹐其虫自下。

補金散治諸般虫痛。

鶴虱生雷丸定粉錫灰各等分

右爲末﹐每服三錢﹐空心少油調下。又用豬肉一兩燒熟﹐摻藥在上﹐細嚼亦得。用翎毛掃甘遂末一錢﹐與前藥一處服之﹐其虫自下。

木香三稜散治腹中有虫疼痛﹐面色痿黃﹐一切積滯。

黑牽牛半生半炒大腹子洗檳榔三稜煨錫灰酢炒雷丸蓬朮煨木香大黃各一兩

右爲細末﹐每服三錢﹐空心用蜜水調下﹐或沙糖水亦可。須先將燒肉一片口中半嚼之﹐咽下﹐吐出口中肉汁後﹐服藥。

甘艸粉蜜湯治蛔虫爲病﹐令人吐涎心痛﹐發作有時﹐毒藥不止。

甘艸二兩定粉一兩蜜四兩

右三味﹐以水三升﹐先煮甘艸﹐取二升﹐去滓﹐內粉蜜攪令勻﹐煎如薄粥﹐溫服一升﹐瘥卽止。

海蛤丸治痰心痛。

海蛤燒爲灰﹐研極細﹐去火毒﹝艸舌﹞蔞仁帶瓤同研

右以海蛤入﹝艸舌﹞蔞內﹐幹濕得所﹐爲丸﹐每服五十丸。

又方治脾疼。

海蛤粉香附末用川芎﹐山梔﹐生薑汁煎﹐辣湯調服爲佳。

走馬湯治中惡﹐心腹脹﹐大痛不便。

巴豆二枚﹐去皮心﹐炒杏仁二枚

右二味﹐以綿纏﹐槌令碎﹐熱湯二合﹐撚取白汁飲之﹐當下。老少量服。通治飛屍鬼擊等病。

川芎散治妊娠卒心痛﹐气欲絕。

川芎當歸茯苓厚朴各等分

右﹐水六升﹐煎二升﹐分二服。

白朮散治妊娠卒心痛﹐气欲絕不可忍者。

白朮赤芍藥各二兩黃芩一兩半

右﹐水六升﹐煮取二升半﹐分三服﹐半日令盡。微下水令易產。忌桃李﹑雀肉。

和气散治男婦一切气疾﹐他藥不瘳者。

白芷白芨各一兩地骨皮山蜈蚣藿香甘艸炙木香紅內消山慈姑各半兩

右焙榦爲末﹐每服二大錢﹐空心鹽湯點服。余鄕村有一老醫﹐數世習醫﹐凡婦人气疾﹐惟憑此藥﹐百發百中。

﹝艸舌﹞蔞薤白白酒湯治心痛﹐脈小緊數者。

﹝艸舌﹞蔞實一个搗薤白半升白酒七升

右三味﹐同煮取二升﹐分溫再服。

薏苡仁附子散治胸痺緩急者。

薏苡仁四兩附子炮一枚

右二味﹐杵爲散﹐服方寸匕﹐日三服。

益智散治傷寒陰盛﹐心腹痞滿﹐嘔逆瀉利﹐手足厥逆﹐及一切冷气攻心脇﹐臍腹脹絞痛。

川烏炮去皮臍﹐四兩益智仁去皮漧薑炮靑皮去白﹐各一兩

右爲細末﹐每服三錢﹐水二盞﹐生薑三片﹐棗二枚劈破﹐同煎至八分﹐去滓﹐溫服﹐食前。

又方治胸滿气噫﹐下部冷﹐臍腹﹝疒丂﹞痛。

吳茱萸五十粒﹐湯洗泡生薑六兩陳皮四兩桂枝一兩半夏二兩﹐制

右﹝口父﹞咀﹐用水十升﹐煮取四升﹐分五服﹐冷再溫﹐空心食前服。

五靈脂湯治中暑腹疼不已。

五靈脂香附各等分

右爲末﹐白湯調服。

芍藥甘艸湯治腹痛。稼穡作甘﹐甘者己也﹐曲直作酸﹐酸者甲也﹐甲己化土﹐此仲景妙方也。

芍藥二兩甘艸一兩

右﹝口父﹞咀﹐每服五錢﹐水煎服。

當歸丸治三陰受邪﹐心臍少腹疼痛。

生地黃當歸川芎白芍各半兩防風獨活全蠍各五分續斷一兩苦楝延胡各七錢木香丁香各二錢半茴香一兩﹐炒

右爲細末﹐酒糊丸桐子大﹐空心溫酒下三五丸﹐大效。

四物苦楝湯治心脾疼痛。

四物湯四兩延胡索苦楝各一兩

右爲細末﹐每服三錢﹐溫酒酢湯任下。

又方治腹中攪痛﹐不可忍。

延胡索當歸白芍川芎漧薑各等分

右爲末﹐每服三錢﹐溫酒調下。

又方治前證。

延胡索桂心各半兩當歸

右爲細末﹐熱酒調下。

七气湯治虛冷上气﹐及寒气﹑怒气﹑思气﹑喜气﹑憂气﹑愁气內結積聚﹐堅牢如杯﹐心腹絞痛﹐不能飲食﹐時發時止﹐發卽欲死﹐此藥主之。

半夏湯洗﹐五兩人參甘艸炙肉桂各一兩

右爲粗末﹐入半夏令勻﹐每服二錢﹐水一大盞﹐生薑三片﹐煎七分﹐去滓﹐稍熱服﹐食前。

索氏三和三倍加白朮湯治心胃疼痛。

白朮厚朴陳皮各三兩木通一兩檳榔紫蘇各二兩甘艸海金沙大腹皮茯苓枳殼各一兩水煎服。

調胃白朮澤瀉散治痰病化爲水气傳變﹐水谷不能食。

白朮半斤澤瀉芍藥陳皮茯苓生薑木香檳榔各一兩

右爲末﹐治腹腫如神。若心下痞﹐加枳實﹔若心下盛滿﹐加牽牛。

枳朮湯治脾胃虛﹐食不化﹐胸膈支滿﹐腹痛。

枳實七个白朮二兩

右二味﹐以水五升﹐煮取三升﹐分溫三服﹐腹中軟﹐卽當散也。

木香化滯湯治脾胃郁滯﹐脹滿疼痛。

白豆蔻仁陳皮大腹子白茯苓砂仁人參白朮各一錢靑皮酢炒檳榔木香姜黃各二錢甘艸炙﹐四分白檀藿香葉各二分桔梗五分

右爲細末﹐水二大盞﹐煎至一盞﹐稍熱服﹐食前﹐沸湯點服亦得。

木香順气湯治濁气在上﹐則生﹝月眞﹞脹。

木香蒼朮艸豆蔻面裹煨﹐各三分厚朴制﹐四分靑皮一錢益智陳皮澤瀉白茯苓半夏漧薑吳茱萸湯泡﹐各二分當歸人參各五分升麻柴胡各一分

右﹝口父﹞咀﹐都作一服﹐水二盞﹐煎至一盞﹐去滓溫服。

益智和中丸【東垣﹐下同】季秋合﹐治心腹中大痛煩躁﹐冷汗自出。

艸豆蔻仁四錢益智仁一錢三分砂仁七分甘艸炙﹐二錢半黃芪當歸身人參漧薑麥冬曲末陳皮各五分木香二分桂枝桂花各一錢半姜黃三分大麥糵炒﹐三錢半黃連生地各一錢

右爲細末﹐湯浸﹐蒸餅爲丸如桐子大﹐每服二三十丸﹐溫水送下﹐細嚼亦得。

厚朴湯治脾胃虛寒﹐心腹滿﹐及秋冬客寒犯胃﹐時作疼痛。

厚朴姜制陳皮二兩茯苓一兩甘艸炙漧薑各五錢戊火已衰﹐不能運化﹐又加客气聚爲滿痛﹐散以辛熱﹐佐以苦甘溫﹐以淡泄之﹐扶持胃气﹐以平爲期也。

益智散治傷寒陰盛﹐心腹痞滿﹐嘔逆瀉利﹐手足厥逆﹐及一切冷气攻心脇﹐臍腹脹滿絞痛。

川烏炮去皮臍﹐四兩益智去皮漧薑炮靑皮去白﹐各一兩

右爲細末﹐每服三錢﹐水二盞﹐生薑三片﹐棗二枚劈破﹐同煎至八分﹐去滓溫服﹐食前。

溫中丸治食積肚痛。

白朮香附童便浸鍼砂各四兩﹐酢浸﹐炒紅山楂肉神曲炒﹐各八兩川芎半兩﹐春則用﹐夏去之吳茱萸半兩﹐湯浸﹐冬則用﹐春減之蒼朮米泔浸﹐二兩半苦參一兩

右爲末﹐酢調麵糊爲丸如桐子大。一方去山楂﹑神曲﹑川芎﹐加半夏﹑靑皮﹑黃連。

黑芥丸【《普濟方》】治冷痰﹐胸膈痞滿。

黑芥子白芥子大戟甘遂胡椒桂心

右各等分爲末﹐糊丸梧子大﹐每服十丸﹐姜湯下。

桔梗半夏湯【《活人書》】凡傷寒腹脹﹐陰陽不和﹐以此主之。

桔梗半夏陳皮各三錢

右﹝口父﹞咀﹐姜五片﹐水二鍾﹐煎一鍾服。

寬中丸【《指迷方》】治脾气不和﹐冷气客於中﹐壅遏不通而爲脹滿。

白朮二兩橘皮四兩

右爲末﹐酒糊丸梧子大﹐每食前木香湯送三十丸。

又方治心痛。

管仲白芍藥梔子炒﹐各三錢乳香末﹐二錢甘艸五分

右水煎服﹐一劑卽止痛。此方專治火痛也﹐又治呼號口渴者神效。

升陽除濕湯治脾胃虛弱﹐不思飲食﹐腸鳴腹痛﹐泄瀉無度﹐小便黃﹐四肢困倦﹐並宜服此。

蒼朮一錢半夏益智澤瀉羌活防風神曲柴胡升麻各半錢豬苓陳皮麥糵各三分

右﹝口父﹞咀﹐作一服﹐水三盞﹐生薑三片﹐棗二枚﹐煎至一鍾﹐去滓﹐空心服。如胃寒腸鳴者﹐加甘艸三分。

葶藶丸【《河間六書》】治湧水﹐疾行則腹鳴﹐如囊裹水漿之聲。

葶藶隔紙炒澤瀉椒目杏仁桑白皮豬苓各五錢

右爲末﹐煉蜜丸﹐如桐子大﹐每服二十丸﹐蔥白湯下﹐以利爲度。

養胃丹【《中藏經》】治脾胃不和﹐全不思食﹐中脘停塞﹐嘔逆惡心﹐髒寒泄痢﹐腹痛腸鳴。常服溫中養胃﹐散飲思食。

丁香兩半甘艸炙白豆蔻半夏曲各半兩人參三分漧薑三兩﹐炮﹐用幹生薑尢佳

右同爲細末﹐煉蜜爲丸﹐每兩作十丸﹐每服一丸﹐溫湯化下﹐空心食前服之﹐或細嚼湯下亦可。

又方治胸中痰飲﹐腸中水鳴﹐食不消﹐嘔吐水。

檳榔十二枚生薑杏仁研白朮各四兩半夏八兩茯苓五兩橘皮三兩

右七味﹐﹝口父﹞咀﹐以水一斗﹐煮取三升﹐去滓﹐分三服。古今圖書集成醫部全錄卷一百八十四

胸腹門

方

內補散【《千金方》﹐下同】治男子五勞六絕。六絕之爲病﹐皆起於大勞脈虛﹐外受風邪﹐內受寒熱﹐令人手足疼痛﹐膝以下冷﹐腹中雷鳴﹐時時泄痢﹐或閉或利﹐面目腫﹐心下憒憒﹐不欲語﹐憎聞人聲。

漧地黃菟絲山茱萸地麥各五兩遠志巴戟天各半兩麥冬五味子甘艸人參蓯蓉石斛桂心茯苓附各一兩。

右十五味﹐治下篩﹐酒服方寸匕﹐日三﹐加至三匕﹐無所禁。

健脾丸治虛勞羸瘦﹐身體重﹐脾胃冷﹐飲食不消﹐雷鳴腹脹﹐泄痢不止。

鍾乳粉三兩赤石脂好曲大麥芽當歸黃連人參釵石斛龍骨榦姜白茯苓細辛桂心各三兩附子一兩蜀椒六兩

右十五味﹐爲末﹐白蜜丸如梧子大﹐酒服十丸﹐日三加至三十丸﹐弱者飲服。此方通治男女。《集驗》無細辛﹑龍骨。

秦綾錦家二十四味養脾丸治風冷寒濕邪﹐致腹脹病滿刺痛﹐腸鳴泄瀉﹐吐逆吞酸﹐羸弱困倦無力﹐不思飲食﹐一切脾胃之疾。

丁香沈香木香各一錢半陳皮大腹皮神曲炒﹐各半兩附子炮去皮臍﹐六錢麥芽炒肉桂白朮各一兩半厚朴去皮﹐姜制﹐三兩訶子煨去核﹐一兩三錢人參茯苓各四錢縮砂八兩蓽澄茄白附子炮良姜油炒紅豆去紅皮胡椒炒蓽茇川姜炮甘艸炙﹐各二錢生薑十四兩﹐切片焙漧

右爲細末﹐煉蜜和丸如彈子大﹐每服一丸﹐細嚼﹐用白湯送下﹐食前服。

三臺丸治五臟寒熱積聚﹐臚脹腸鳴而噫﹐食不生肌膚﹐甚則嘔逆者。

大黃煨前胡各二兩葶藶杏仁去皮尖硝石各一升茯苓半兩厚朴附子細辛半夏各一兩

右十味﹐爲末﹐蜜和搗五千杵﹐如梧子大﹐服五丸﹐稍加至十丸﹐以止爲度。

升麻除濕湯治自下而上者﹐引而去之。

蒼朮一錢柴胡羌活防風升麻神曲澤瀉豬苓各五分炙甘艸陳皮不去白麥糵面各三分

右都作一服﹐水二盞﹐煎至一盞﹐去滓空心服之。如胃寒腸鳴﹐加益智仁﹑半夏各五分﹐生薑三片﹐棗一枚同煎﹔若非腸鳴﹐不得用。

沈香溫胃丸治中焦气弱﹐脾胃受寒﹐飲食不美﹐气不調和﹐臟腑積冷﹐心腹疼痛﹐大便滑泄﹐腹中雷鳴﹐霍亂吐瀉﹐手足厥逆﹐便利無度。

附子炮去皮臍巴戟天酒浸﹐去心漧薑炮茴香炒﹐各一兩官桂七錢沈香甘艸炙當歸吳茱萸洗炒去苦人參白朮白芍白茯苓良姜木香各五錢丁香三錢

右爲細末﹐用好酢打曲糊爲丸﹐如梧子大﹐每服五七十九﹐熱米飲送下﹐空心食前﹐日進三服。忌一切生冷物。

神應丸治因一切冷物冷水﹐及潼乳酪水﹐腹痛腸鳴﹐米谷不化。

黃蠟二兩巴豆杏仁去皮尖雙仁百艸霜漧薑各五錢丁香木香各二錢

右先將黃蠟用好酢煮﹐去滓穢﹐將巴豆﹑杏仁同炒黑煙盡﹐研如泥﹐將黃蠟再上火﹐入麻油半兩熔開﹐入在杏仁﹑巴豆泥內﹐同攪﹐旋下丁香﹑木香等藥末﹐研勻﹐搓作挺子﹐油紙裹了﹐旋丸用。每服三五十丸﹐溫米飲送下﹐食前﹐日進三服。

五福飲【《景嶽全書》﹐下同】治三陰气血俱虛﹐洽節不行﹐而胸痞腹痛者。

人參熟地各隨宜當歸二三錢炙艸一錢白朮炒﹐一錢半

右水二鍾﹐煎七分﹐食遠溫服。或加生薑三五片。

大營煎治心脾虛寒﹐心腹疼痛等證。

當歸二三錢或五錢熟地三五七錢枸杞子杜仲各二錢炙艸肉桂各一二錢牛膝錢半

右水二鍾﹐煎七分﹐食遠溫服。

小營煎治前證。

熟地二三錢當歸白芍藥酒炒山藥炒枸杞各二錢炙甘艸一錢

右水二鍾﹐煎七分﹐食遠溫服。

和胃飲治寒濕傷脾﹐脹滿腹痛。

陳皮厚朴各錢半漧薑炮﹐一二錢炙艸一錢

右水鍾半﹐煎七分﹐溫服。

排气飲治气逆食滯﹐胸腹脹痛。

陳皮藿香枳殼各錢半木香七分或一錢香附澤瀉烏藥各二錢厚朴一錢

右水鍾半﹐煎七分﹐熱服。

大和中飲治飲食畱滯﹐胸腹脹痛。

陳皮一二錢枳實一錢山楂麥芽各二錢砂仁五分厚朴澤瀉各錢半

右水鍾半﹐煎七八分﹐食遠溫服。

小和中飲治胸膈脹悶。

陳皮茯苓厚朴各錢半甘艸五分山楂扁豆炒﹐各二錢

右水鍾半﹐加生薑三五片﹐煎服。

解肝煎治暴怒傷肝﹐气逆﹐胸腹脹滿。

陳皮半夏厚朴茯苓各錢半砂仁七分蘇葉芍藥各一錢

右水鍾半﹐加生薑三五片﹐煎服。

廓淸飲治三焦壅滯﹐胸膈脹滿﹐或肚腹單脹﹐气實等證。

白芥子五七分或一錢枳殼二錢茯苓連皮澤瀉各二三錢陳皮蘿卜子生﹐一錢﹐不脹能食減之厚朴錢半大腹皮一二錢

右水鍾半﹐煎七分﹐食遠溫服。

掃虫煎治諸虫上攻﹐胸腹作痛。

靑皮小茴香炒吳茱萸各一錢甘艸八分檳榔烏藥各錢半細榧子敲碎﹐三錢朱砂雄黃各五分﹐並研極細烏梅二个

右除朱砂﹑雄黃二味﹐餘八味﹐水鍾半﹐煎八分﹐去滓﹔隨入二味﹐再煎三四沸﹐攪勻﹐徐徐服。如惡心加炒漧薑一二錢﹐或先啖牛脯少許﹐俟茶頃﹐頓服之﹐妙。

十香丸治气滯寒滯諸痛。

木香沈香小茴香香附酒炒荔核煨焦澤瀉烏藥陳皮丁香各等分皂角燒煙盡

右爲末﹐酒糊丸﹐彈子大者磨化服﹐小者湯引下。

芍藥枳朮丸治食積痞滿﹐小兒腹大﹐脹滿疼痛﹐脾胃不和。

白朮面炒赤芍藥酒炒﹐各二兩枳實麩炒陳皮各一兩荷葉湯煮老黃米粥爲丸﹐桐子大﹐米飲白湯﹐任下百餘丸。

括痰丸治一切停痰﹐胸脇脹悶﹐疼痛等證。

陳皮四兩﹐切﹐用鹽二錢入水中拌﹐浸一宿﹐曬漧半夏制白芥子豬苓各二兩炙甘艸五錢漧薑炒黃﹐一兩

右爲末﹐湯浸﹐蒸餅爲丸菉豆大﹐每服錢許﹐白湯下。如胸脇疼痛者﹐加臺烏藥二兩。

神香散治前證諸藥不效者。

丁香白豆蔻或砂仁亦可

右等分爲末﹐白湯調下五七分﹐甚者一錢﹐日數服不拘。若寒气作痛者﹐姜湯下。

獵虫丸治虫積﹐胸腹脹痛。

漧漆炒煙盡雄黃微炒蕪荑雷丸桃仁皂角燒煙盡錫灰檳榔史君子各等分輕粉減半細榧肉加倍

右爲末﹐湯浸﹐蒸餅爲丸菉豆大﹐每服五七分﹐白湯陸續下。如虫積堅固者。加巴豆霜﹐與輕粉同。

百順丸治一切積滯﹐胸腹脹痛。

錦紋大黃一斤牙皂角炒微黃﹐一兩六錢

右爲末﹐湯浸﹐蒸餅丸菉豆大﹐每用五分或一二三錢﹐酌宜用引﹐蜜丸亦可。

大分淸飲治熱閉腹痛。

茯苓澤瀉木通各二錢豬苓車前子梔子或倍之枳殼各一錢

右水鍾半﹐煎八分﹐食遠溫服。如內熱甚者﹐加黃芩﹑黃蘗﹑艸龍膽之屬。如大便堅鞕﹐脹滿者﹐加大黃二三錢。如邪熱蓄血腹痛者﹐加紅花﹑靑皮各錢半。

淸膈煎治痰因火動﹐气壅胸滿煩渴。

陳皮錢半貝母敲碎﹐二三錢白芥子五七分膽星一二錢海石木通各二錢

右水鍾半﹐煎七分﹐溫服。

六味回陽飲治陰陽將脫﹐胸腹畏寒膨脹。

人參一二兩或數錢炙甘艸一錢制附子炮漧薑各二三錢當歸身三錢﹐如泄瀉或動血者﹐以冬朮代。熟地五錢或一兩

右水二鍾﹐武火煎七八分﹐溫服。

理陰煎治前證。

熟地黃三五七錢或一二兩炙甘艸三錢當歸二三錢或五七錢漧薑炒黃色﹐一二三錢

右水二鍾﹐煎七八分﹐熱服。或加肉桂一二錢。

養中煎治中气虛寒﹐胸滿嘔瀉。

人參一二三錢白扁豆炒二三錢山藥炒茯苓各二錢漧薑炒黃一二錢炙甘艸一錢

右水二鍾﹐煎七分﹐食遠溫服。

溫胃飲治前證。

人參白朮各一二三錢或一兩扁豆炒﹐二錢漧薑炒焦﹐一二三錢當歸一二錢﹐泄者勿用炙艸陳皮各一錢﹐此味或不用

右水二鍾﹐煎七分﹐食遠溫服。

五君子煎治前證。

人參二三錢白朮茯苓各二錢炙艸一錢漧薑炒黃﹐一二錢

右﹐水鍾半﹐煎八分﹐溫服。

參姜飲治前證。

漧薑炮﹐五分或一二錢。或用煨生薑三五片亦可人參三五錢﹐或倍之炙甘艸三五分

右水鍾半﹐煎七八分﹐徐徐服之。此方陳皮﹑蓽茇﹑茯苓﹐皆可酌而佐之。

胃關煎治脾腎虛寒﹐腹痛不止。

熟地三五錢或一兩山藥炒扁豆炒﹐各二錢焦漧姜白朮炒﹐各一二三錢炙甘艸一二錢吳茱萸制﹐五七分

右水二鍾﹐煎七分﹐食遠溫服。

聖朮煎治脾胃虛衰﹐痞脹甚者﹐卽以此煎送神香散最炒。

白朮五六錢至一兩漧薑炒肉桂各一二錢陳皮酌用或不用

右水鍾半﹐煎七分﹐溫服。

內固淸心散【《瘡瘍全書》﹐下同】治井疽。

粉甘艸升麻當歸川芎黃芪白芍藥山梔仁乳香黃芩羌活桔梗天花粉靑皮白芷

右水煎服。

穿心冷瘻方

辰砂茯神遠志白茯苓人參乳香沈香丁香木香藿香麝香棗仁各等分

右辰砂末二錢﹐金箔五片﹐同研﹐燈心﹑薄荷煎湯下。

內塞散治穿心冷瘻。

人參白朮白茯苓熟地黃甘艸芍藥黃芪肉桂當歸黃芩酒炒桔梗防風

右水煎服﹐連服十貼。常服黃礬丸﹑護心散。

六合回生丹治前證有回生之妙。

鉛粉一兩輕粉銀朱雄黃沒藥炙黃乳香炙黃﹐各二分五釐

右六味﹐各擇眞正好者﹐研爲極細末。凡治其病﹐先用好苦茶洗淨瘡口﹐軟絹拭漧後﹐剖豬腰子片﹐用藥一二分﹐摻腰子上﹐卻敷患上﹐待腰子發熱如蒸﹐良久取去﹐自此拔去毒气﹐定減痛苦。瘡口出膿﹐不可手擠。第二日依前法再敷之﹐第三日亦敷之。惡甚可敷七八九次﹐瘡小只傅一次可愈。豬腰子不發熱﹐勿治矣。

又方治心胸前有漏孔﹐久不愈﹔並治胃癰﹑井疽﹑心肝癰。

鹿茸去毛﹐酥炙微黃附子炮去皮臍鹽

右三味﹐各等分爲末﹐用棗肉去皮核爲丸﹐每服三十九﹐空心酒下。

發胸煎藥

人參黃芪白朮茯苓甘艸金銀花連翹生地白芍山梔黃芩天花粉桔梗防風靑皮漧葛麥冬鼠粘子

右水煎服。冬加官桂﹐夏加黃蘗﹐雨加澤瀉。

六皮四子湯治發肚毒。

陳皮靑皮腹皮五加皮姜皮茯苓皮花粉蘇子卜子甘艸葶藶子車前子

右水煎服。

肚癰方

厚朴砂仁半夏陳皮人參白茯苓靑皮芍藥木香枳殼甘艸甜瓜子黃芪白朮

右水煎服。

內托流气飲治肋肚癰。

人參木香黃芪厚朴甘艸紫蘇葉桔梗枳殼官桂檳榔烏藥天花粉芍藥白芷防風當歸

右姜三片﹐棗一枚﹐水煎服。

薏苡附子敗醬散【仲景】治腸癰有膿者。

薏苡仁十分附子二分敗醬五分

右三味﹐杵爲末﹐取方寸匕﹐以水二升煎﹐減半﹐頓服﹐小便當下。

又方【《千金方》﹐下同。】治前證。

生地黃五兩牡丹皮甘艸敗醬生薑茯苓各二兩桔梗薏苡仁麥門冬各三兩丹參芍藥各四兩

右十一味﹐﹝口父﹞咀﹐以水一斗﹐煮取二升﹐分三服﹐日三。

又方治前證。

薏苡仁一升丹皮桃仁各三兩瓜瓣仁二升

右四味﹐﹝口父﹞咀﹐以水六升﹐煮取二升﹐分再服。

大黃牡丹湯治腸癰。

大黃四兩牡丹三兩芒硝二兩瓜子一升桃仁五十枚

右五味﹐﹝口父﹞咀﹐以水五升﹐煮取一升﹐頓服﹐當下膿血。

奪命丹治諸般腫毒﹐疔疽惡瘡。

朱砂三錢白礬枯寒水石銅綠滴乳香明沒藥麝香各一錢蝸牛三十一粒﹐另研蟾酥輕粉各五分

右爲細末﹐丸如菉豆大。如不就﹐加好酒糊。每服一丸﹐生蔥三五莖嚼極爛﹐吐於手心﹐包藥在內﹐熱酒和蔥送下﹐如重車行五七里許﹐汗出爲效。重者再服一二丸。

勝金丹治前證。

麝香白砒制﹐各五分雄黃辰砂滴乳香明沒藥血竭各錢半全蠍泡炙穿山甲炙天龍去頭足﹐炙﹐各三錢白僵蠶炙去絲﹐五錢蟾酥一錢

右爲細末﹐和勻﹐每服三分﹐赤砂糖調蔥頭酒送下﹐取汗爲度。

一粒金丹治前證。

沈香木香滴乳香各五分巴豆霜錢半

右爲細末﹐和勻﹐用黑肥棗个半去皮﹐搗爛爲丸如芡實大﹐每服一丸。量人虛實﹐先呷水一口﹐行一次。胃气壯實者﹐只可呷水三四口﹐不可太過。後用水一口送藥下﹐行盡數次﹐以米飲補之。

仙方活命飲一名眞人活命飲。治一切癰疽﹐未成膿者內消﹐已成膿者卽潰。止痛消毒之聖藥也。

滴乳香研防風香白芷赤芍藥當歸尾貝母明沒藥研皂角刺炒花粉甘艸節穿山甲炮﹐各一錢陳皮金銀花各三錢

右爲粗末﹐大者四兩﹐小者二兩﹐作一劑﹐無灰酒十茶鍾﹐瘡小五茶鍾﹐入有嘴瓶內﹐以厚紙封口﹐勿令泄气﹐煎至三大鍾﹐去滓﹐作三次服﹐接連不斷﹐隨瘡上下服。能飲酒者﹐服藥後﹐再飲三五杯。忌酸薄酒鐵器。服後側睡﹐覺痛定回生。

十全大補湯治一切潰瘍﹐並老弱人之病。

人參肉桂生地酒洗﹐蒸﹐焙川芎白芍炒白茯苓白朮土炒黃芪鹽水拌炒當歸酒拌﹐各一錢甘艸炙五分

右作一劑﹐水二鍾﹐姜棗煎服。

十宣散治一切癰疽。

人參當歸黃芪制生甘艸川芎防風厚朴桔梗官桂白芷各一兩

右爲細末﹐每服二錢﹐加至六錢止﹐熱酒調下﹐日數服﹐以多爲妙。不飲酒者﹐用木香濃煎湯下。

封臍艾【《醫林》﹐下同】治臍腹冷痛﹐或泄瀉。

陳艾葉蛇牀子各一兩木鱉子二个﹐帶殼生用

右爲末﹐和勻﹐用綿包裹﹐安在臍上﹐以紙圈圍定﹐以熨斗火熨之爲妙。

代灸塗臍膏治下元虛寒﹐臍腹冷痛。

大附子馬藺子蛇牀子木香吳茱萸肉桂各等分

右爲末﹐入白面薑汁調稠﹐作片貼臍上﹐以帛包系。

定痛三香飲治臍癰。

乳香香附木香延胡索人參黃芪當歸川芎芍藥防風官桂香白芷桔梗枳殼烏藥厚朴甘艸

右姜三片﹐棗一枚﹐煎服。夏天去桂﹐加漧葛﹑黃芩﹑生地﹑麥冬。

何首烏散治臍癰。

何首烏蔓荊子石菖蒲荊芥穗甘菊花枸杞子苦參威靈仙各半兩

右爲細末﹐每服三五錢﹐食後溫酒調下﹐或茶淸或蜜水亦得﹐日進二服。

單方

心腹冷痛﹕男子病﹐令女人取水一杯飲之﹔女人病﹐令男子取水一杯飲之。【《肘後方》】

攪腸沙痛﹐陰陽腹痛﹐手足冷﹐但身上有紅點﹐以燈艸蘸油點火焠於點上。【《濟急方》】

卒患心痛﹕畫地作王字﹐撮取中央土﹐水和一升服﹐良。【《陳藏器本艸》】

急心痛﹕五十年陳壁土﹐枯礬二錢爲末﹐蜜丸﹐艾湯服。【《集元方》】

腸癰﹕死人冢上土﹐作泥塗之﹐良。【《千金方》】

冷熱心痛﹕伏龍肝末方寸匕﹐熱以水服﹐冷以酒服。【《外臺祕要》】

卒心气痛﹕鐺墨二錢﹐熱小便調下。【《千金方》】

中惡心痛﹕鐺墨五錢﹐鹽一錢﹐同研勻﹐熱水一盞調下。【《千金方》】

心气刺痛﹕自然銅火煆酢淬九次﹐研末﹐酢調一字服卽止。【《衛生易簡方》】

小兒腹脹﹐肚皮靑色﹕並用胡粉﹑鹽熬色變﹐以摩腹上。【《子母祕錄》】

血气攻心﹐痛不可忍﹕蓼根剉﹐酒浸服之瘥。【《斗門方》】

婦人心痛急者﹕好官粉爲末﹐蔥汁和丸﹐小豆大﹐每服七丸﹐黃酒送下卽止。粉能殺虫﹐蔥能透气故也。【《邵眞人方》】

痰結胸中不散﹕密陀僧一兩﹐酢水各一盞﹐煎榦爲末﹐每服二錢﹐以酒﹑水各一小盞﹐煎一盞溫服﹐少頃當吐出痰涎爲妙。【《聖惠方》】

心腹煩滿﹐及胸脇痛欲死者﹕比輪錢二十枚﹐水五升﹐煮三升﹐分三服。【《肘後方》】

急心气痛﹕古文錢一个﹐打碎﹐大核桃三个﹐同炒熱入﹐酢一碗﹐衝服。【《經驗方》】

走注气痛﹕車缸燒赤﹐濕布裹熨病上。【《千金方》】

寒气心疝三十年者﹕射罔﹑食茱萸等分爲末﹐蜜丸﹐麻子大﹐每酒下二丸﹐日三服。劉國英所祕之方。【《範汪東陽方》】

心痛有虫﹕芫花一兩酢炒﹐雄黃一錢﹐爲末﹐每服一字﹐溫酢湯下。【《乾坤生意》】

一切心痛﹐不拘大小男女﹕大馬兜鈴一个﹐燈上燒存性﹐爲末﹐溫酒服立效。【《摘元方》】

胸痛徹背﹐心腹痞滿﹐气不得通﹐及治痰嗽﹕大﹝艸舌﹞蔞去瓤取子﹐炒熟﹐和殼研末﹐麵糊丸﹐梧子大﹐每米飲下二三十九﹐日二服。【《杜壬方》】

心痛﹕用豨薟艸搗汁﹐酢和﹐服之效。有人服此﹐吐虫二條﹐終身不發。

又方﹕當歸爲末﹐酒調服方寸匕。【《外臺》】

心痺﹐心煩內熱﹕茜根煮汁頻服。【《傷寒類要》】

風毒攻心﹐煩躁恍惚﹕大豆半升淘淨﹐以水二升煮取七合﹐食後服之。【《心鏡》】

腸痛如打﹕用大豆半升﹐熬焦﹐入酒一升煮沸﹐飲取醉。【《肘後方》】

夏秋之交﹐露坐夜久﹐腹中痞如羣石在內﹐用大豆半升﹐生薑八片﹐水三升﹐煎一升已來﹐頓服﹐瘥。【《經驗方》】

心气疼痛﹕菉豆二十一粒﹐胡椒十四粒﹐同研﹐白湯調服卽止。

食積心痛﹕陳神曲一塊﹐燒紅淬酒二大碗服之。【《摘元方》】

冷气心痛﹕燒酒入飛鹽﹐飲卽止。

陰毒腹痛﹕燒酒溫飲﹐汗出卽止。

中惡心痛﹐或連腰臍﹕鹽如雞子大﹐靑布裹﹐燒赤﹐納酒中頓服﹐當吐惡物愈。【甄權《藥性論》】

心腹脹堅﹐痛悶欲死﹕鹽五合﹐水一升煎服﹐吐下卽定﹐不吐更服。【《梅師方》】

男婦心痛﹕用朱砂﹑明枯礬等分爲末﹐沸湯調服。【《摘元方》】

霍亂腹痛﹕炒鹽一包﹐熨其心腹﹐令气透﹐又以一包熨其背。【《救急方》】

諸心腹痛﹕焰硝﹑雄黃各一錢﹐研細末﹐每點少許入眥內﹐名火龍丹。【《集元方》】

心腹宿癥﹐及卒得癥﹕朱砂研細搜飯﹐以雄鷄一隻﹐餓二日﹐以飯飼之﹐收糞﹐曝燥爲末﹐溫酒服方寸匕﹐日三服﹐服盡更作﹐愈乃止。【《外臺祕要》】

血痢腹痛﹕膩粉五錢﹐定粉三錢﹐同研水浸﹐蒸餅﹐心少許和丸﹐菉豆大﹐每服七丸或十丸﹐艾一團﹐水一盞煎湯下。【《祕寶方》】

結胸鶴頂丹﹐不問陰陽虛實﹐炒過陷胸瀉心等藥﹐用銀朱半兩﹐明礬一兩﹐同碾﹐以熨斗盛火﹐瓦盞盛藥熔化﹐急刮搓丸﹐每服一錢﹐眞茶入薑汁少許服之。心上隱隱有聲﹐結胸自散﹐不動臟腑﹐不傷眞气。明礬化痰﹐銀朱破積故也。【《活幼全書》】

脾疼反胃﹕靈砂一兩﹐蚌粉一兩﹐同炒赤﹐丁香﹑胡椒各四十九粒﹐爲末﹐自然薑汁者半夏粉﹐糊丸梧子大﹐每姜湯下二十丸。【《普濟方》】

天行病小腹滿﹐不得小便﹕雌黃末蜜丸﹐納尿孔中﹐入半寸。【《肘後方》】

陰毒腹痛回陽丹﹕不灰木煆﹑牡蠣煆﹑髙良姜炒﹑烏頭炮﹑白芍藥各一錢﹐爲末﹐入麝香少許﹐每用一錢。男用女唾﹐調塗外腎﹔女用男唾﹐調塗乳上。得汗卽愈。【《玉機微義》】

冷气心痛﹕靈砂三分﹐五靈脂一分﹐爲末﹐稀糊丸﹐麻子大﹐每服二十丸﹐食前石菖蒲﹑生薑湯下。【《直指方》】

胸痺气滿﹐心膈不利﹕枳實二錢﹐麩炒微黃﹐爲末﹐非時以淸粥飲調下二錢。【《聖惠方》】

卒熱心痛﹕生麻油一合服之良。【《肘後方》】

絞腸沙痛﹕蕎麥麵一撮炒﹐水烹服。【《簡便方》】

卒心气痛﹕粳米二升﹐水六升﹐煮六七沸﹐服。【《肘後方》】

心气疼痛﹕髙粱根煎湯﹐溫服甚效。

心痛不瘥數十年者﹕黍米淘汁﹐溫服隨意。【《經驗方》】

冷气心痛﹕桃仁二兩去皮﹐水研絞汁﹐入靑粱米四合﹐煮粥常服。【《養老書》】

蛔虫心痛﹕薏苡根一斤切﹐水七升﹐煮三升﹐服之﹐虫死盡出也。【《梅師方》】

腫滿腹大﹐四肢枯瘦﹐尿濇﹐用甜葶藶炒﹐薺菜根等分爲末﹐煉蜜丸彈子大﹐每服一丸﹐陳皮湯下。只二三丸小便淸﹐十餘丸腹如故。【《三因方》】

心腹虛脹﹐手不厥逆﹐或飲苦寒之劑﹐多未食先嘔﹐不思飲食﹐山藥半生半炒爲末﹐米飲服二錢﹐一日二服﹐大有功效。忌鐵器生冷。【《普濟方》】

腹脹黃腫﹕用亞腰壺盧連子燒存性﹐每服一个﹐食前溫酒下﹔不飲酒者﹐白湯下。十餘日見效。【《簡便方》】

心下急痛﹕桑耳燒存性﹐熱酒服二錢。【《集簡方》】

胸痺痛如錐刺﹐不得俯仰﹐自汗出﹐或徹背上﹐不治或至死﹐可取生韭或根五斤﹐洗搗汁服之。【《食療本艸》】

卒心急痛﹐牙關緊閉欲絕﹕以老蔥白五莖去皮須搗膏﹐以匙送入咽中﹐灌以麻油四兩﹐但得下咽卽蘇。少頃﹐虫積皆化黃水而下﹐永不再發﹐累得救人。【《瑞竹堂方》】

腹皮麻痺不仁者﹐多煮蔥白食之﹐卽自愈。【《危氏方》】

心痛吐水﹐不下飲食﹐發止不定﹕雌黃二兩﹑酢二斤﹐慢火煎成膏﹐用幹蒸餅和丸﹐梧子大﹐每服七丸﹐姜湯下。【《聖惠方》】

陰毒腹痛厥逆﹐唇靑卵縮﹐六脈欲絕者﹕用蔥一束去根及靑﹐畱白二寸﹐烘熱安臍上﹐以熨斗火熨之﹐蔥壞則易之﹐良久﹐熱气透入﹐手足溫﹐有汗卽瘥﹐乃服四逆湯。若熨而手足不溫﹐不可治。【《活人書》】

胸痛瘥而復發﹕薤根五升搗汁﹐飲之立瘥。【《肘後方》﹐下同】

奔豚气痛﹕薤白搗汁飲之。

積年心痛不可忍﹐不拘十年五年者﹐隨手見效﹕濃煮小蒜﹐食飽﹐勿著鹽。曾用之有效﹐再不發也。

血逆心痛﹕生蒜搗汁﹐服二升卽愈。

鬼疰腹痛不可忍者﹕獨頭蒜一枚﹐香墨如棗大﹐搗和醬汁一合﹐頓服。【《永類鈐方》】

心腹冷痛﹕小蒜酢浸至二三年﹐蒜食至數顆﹐其效如神。【《集簡方》】

小兒夜啼腹痛面靑﹐冷證也。用大蒜一枚﹐煨研﹐日曝漧﹐乳香五分﹐同搗丸芥子大﹐每服七丸﹐乳汁送下。【《得效方》】

臍下絞痛﹕芥子末蜜丸﹐梧子大﹐井華水﹐寅時下七丸﹐申時再服。【《千金方》】

心腹積痛﹕三月三日﹐采桃花曬榦杵末﹐以水服二錢匕﹐良。【《食療本艸》】

腹冷气起﹕白芥子一升﹐微炒研末﹐湯浸蒸餅﹐丸小豆大﹐每姜湯吞十丸﹐甚妙。【《續傳信方》】

卒患腹痛﹕山豆根﹐水研汁半盞服之。【《經驗方》】

心腹惡痛﹕艾葉搗汁飲之。【《藥性論》】

心痞嘔噦﹐心下痞堅﹕用生薑八兩﹐水三升﹐煮一升﹔半夏五合洗﹐水五升煮一升。取汁同煮一升半﹐分再服。【《千金方》】

腹中脹滿﹕綿裹煨姜內下部﹐冷卽易之。【《梅師方》】

凡心胸脇下有邪气結實硬痛脹滿者﹕生薑一斤搗滓畱汁﹐慢炒待潤﹐以絹包於患處﹐款款熨之﹐冷再以汁炒﹐再熨﹐良久﹐豁然寬快也。【陶華《傷寒捶法》】

蛔虫心痛﹐吐淸水﹕七月七日采蒺藜子﹐陰漧﹐方寸匕﹐日三服。【《外臺祕要》】

心腹結气﹕杏仁﹑桂枝﹑橘皮﹑訶藜勒皮等分爲丸﹐每服三十丸﹐白湯下﹐無忌。【孟詵《食療》】

心腹脹痛﹐短气欲絕者﹕烏梅二七枚﹐水五升煮沸﹐納大錢二七枚﹐煮二升半﹐頓服之。【《肘後方》﹐下同】

卒然心痛﹕桃仁七枚去皮尖﹐研爛﹐水一合服之。

人有气從臍左右起上衝﹐胸滿气促﹐鬱冒厥者﹕用梨木灰﹑伏出雞卵殼中白皮﹑紫菀﹑麻黃去節﹐等分爲末﹐糊丸梧子大﹐每服十丸酒下﹔亦可爲末﹐服方寸匕﹔或煮湯服。【《總錄》】

臍下絞痛﹕木瓜三片﹐桑葉七片﹐大棗三枚﹐水三升﹐者半升﹐頓服卽愈。【《食療》】

途中心痛﹕橘皮去白煎湯﹐飲之甚良。【《談野翁方》】

冷膈气﹐及酒食後飽滿﹐快膈湯﹕靑橘皮一斤﹐分作四分﹐四兩用鹽湯浸﹐四兩用百沸湯浸﹐四兩用酢浸﹐四兩用酒浸﹐各三日取出﹐去白﹐切絲﹐以鹽一兩炒微焦﹐研末﹐每用二錢﹐以茶末五分﹐水煎溫服﹐亦可點服。

卒腹痛﹕舌上寫風字﹐紙上寫蜈蚣二字﹐相交吞之。【《道藏》】

急心气痛﹕核桃一个去殼﹐棗子一枚去核﹐同用紙裹煨熟﹐以生薑湯一鍾﹐細嚼送下﹐永久不發﹐名盞落湯。【《經驗方》】

脾胃冷痛﹐白艾末﹐沸湯調服二錢。【《易簡方》】

蛔虫心痛如刺﹐口吐淸水﹕白熟艾一升﹐水三升煮一升服﹐吐虫出。或取生艾搗汁﹐五更食香脯一片﹐乃飲一升﹐當下虫出。【《肘後方》】

血气脹滿﹕劉寄奴穗實爲末﹐每服三錢﹐酒煎服﹐不可過多﹐令人吐利﹐此破血之仙藥也。【《易簡方》】

男女气脹心悶﹐飲食不下﹐冷熱相攻﹐久患不愈﹕用厚朴薑汁炙焦黑爲末﹐以陳米飲調服二錢匕﹐日三服。【《斗門方》】

血气刺痛﹕紅藍子一升搗碎﹐以無灰酒一大升﹐拌子曝漧﹐重搗篩﹐蜜丸梧子大﹐空心酒下四十丸。【仲景方】

小兒卒然肚皮靑黑﹐乃血气失養﹐風寒乘之﹐危惡之候也。大靑爲末﹐納口中﹐以酒送下。【《保幼大全方》】

又方﹕用厚朴薑汁炙研末﹐新汲水服二錢﹐如神。

九種心痛﹐及腹脇積聚滯气﹕筒內漧漆一兩﹐搗炒煙盡﹐研末﹐酢煮﹐麵糊丸梧子大﹐每服五丸至九丸﹐熱酒下。【《簡要濟眾》】

心气疼痛﹕白芨﹑石橊皮各二錢爲末﹐煉蜜丸﹐黃豆大﹐每服三丸﹐艾酢湯下。【《生生編》】

腹中蛔虫﹕漏蘆爲末﹐以餅臛和方寸匕服之。【《外臺祕要》】

九種心痛﹕當太歲上取新生槐枝一握﹐去兩頭﹐用水三大升﹐煮取一升﹐頓服。【《千金方》】

胸中痰結﹕皂莢三十挺去皮﹐切﹐水五升浸一夜﹐挼取汁慢熬﹐至可丸﹐丸如梧子大﹐每食後鹽漿水下十丸。

又方﹕用半夏酢煮過﹐以皂角膏和勻﹐入明礬少許﹐以柿餅搗膏﹐丸如彈子大﹐噙之﹐名釣痰膏。【《聖惠方》】

腹滿﹐癖堅如石﹐積年不損者﹐必效方﹕用白楊木東枝去粗皮﹐辟風細銼五升﹐熬黃﹐以酒五升淋訖﹐用絹袋盛滓﹐還納酒中密封再宿﹐每服一合﹐日三服。【《外臺祕要》】

脾痛不止﹕荔枝核爲末﹐酢服二錢﹐數服卽愈。【《易簡方》】

傷寒痞滿﹐陰病下早成痞﹐按之虛軟而不痛﹕檳榔﹑枳實等分爲末﹐每服二錢﹐黃連煎湯下。【《宣明方》】

蛔厥腹痛﹐已經汗下後者﹕檳榔二兩﹐酒二盞﹐煎一盞﹐分二服。【龐安時《傷寒論》】

心脾作痛﹕雞心檳榔﹑髙良姜各一錢半﹐陳米百粒﹐同以水煎服之。【《直指》】

天行病四五日﹐結胸滿痛壯熱﹕苦參一兩﹐以酢三升﹐煮取一升二合﹐飲之取吐卽愈。【《外臺祕要》】

腹內虛冷﹕生椒擇去不折者﹐用四十粒﹐以漿水浸一宿﹐令合口﹐空心新汲水吞下。久服暖臟腑﹐駐顏黑發明目﹐令人思飲食。【《斗門方》】

心腹冷痛﹕以布裹椒安痛處﹐用熨斗熨﹐令椒出汗卽止。【孫眞人方】

冷虫心痛﹕川椒四兩炒出汗﹐以酒一碗淋之﹐只服酒。【《壽域神方》】

卒熱心痛﹕黃連八錢﹝口父﹞咀﹐水煎熱服。【《外臺祕要》】

肝火爲痛﹕黃連薑汁炒﹐爲末﹐粥糊丸梧子大﹐每服三十丸﹐白湯下。

畱飲腹痛﹕椒目二兩﹐巴豆一兩﹐去皮心熬搗﹐以棗膏和丸﹐麻子大﹐每服二丸吞下﹐其痛卽止。

又方﹕椒目十四枚﹐巴豆一枚﹐豉十六枚﹐合搗爲二丸服之﹐取吐利。【《肘後方》】

心腹冷痛﹕胡椒三七枚﹐淸酒吞之﹐或云一歲一粒。【孟詵《食療》】

心下大痛﹕用川椒四十九粒﹐乳香一錢研勻﹐男用生薑﹐女用當歸酒下。【《壽域方》】

又方﹕用椒五分﹐沒藥三錢﹐研細﹐分二服﹐溫酒下。

心腹冷痛﹕吳茱萸五合﹐酒三升煮沸﹐分三服。【《楊氏產乳》】

冷气腹痛﹕吳茱萸二錢擂爛﹐以酒一鍾調之﹐用香油一杯入鍋煎熱﹐傾茱萸酒入鍋﹐煎一滚﹐取服立止。【唐瑤《經驗方》】

腸癰已成﹐小腹腫痛﹐小便似淋﹐或大便難濇下膿﹕用甜瓜子一合﹐當歸炒一兩﹐蛇蛻一條﹐﹝口父﹞咀﹐每服四錢﹐水一盞半﹐煎一盞﹐食前服﹐利下惡物爲妙。【《聖惠方》】

腹中緊脹﹕白糖以酒三升煮服之﹐不過再服。【《子母祕錄》】

急心疼痛﹕用黃蠟燈上燒化﹐丸芡子大﹐百艸霜爲衣﹐井水下三丸。

陰毒腹痛﹕露蜂房三錢燒存性﹐蔥白五寸﹐同研爲丸﹐男左女右﹐著手中握陰臥之﹐汗出卽愈。

心疼腹痛﹕用五倍子生研末﹐每服一錢﹐鐵杓內炒起煙﹐黑色爲度﹐以好酒一鍾﹐傾入杓內﹐服之立止。【《經驗方》﹐下同】

腹內龜病詩云﹕人間龜病不堪言﹐肚裏生成硬似磚﹔自死僵蠶白馬溺﹐不過時刻軟如綿。神效。【《普濟方》】

男婦心痛不可忍者﹕晚蠶沙一兩﹐滚湯泡過濾淨﹐取淸水服卽止。【《瑞竹堂方》】

陰證腹痛﹕桑椹絹包風漧﹐過伏天﹐爲末﹐每服三錢﹐熱酒下取汗。【《集簡方》】

卒胸痺痛﹕枳實搗末﹐湯服方寸匕﹐日三夜一。【《肘後方》】

蛔咬心病﹐面靑口中沫出臨死者﹕取扁竹十斤剉﹐以水一石煎至一斗﹐去滓﹐煎如餳﹐隔宿勿食﹐空心服一升﹐虫卽下也。仍常煮汁作飯食。

心脾痛﹕芭蕉花燒存性研﹐鹽湯點服二錢。【《日華》】

傷寒後卒胸膈痺痛﹕枳實麩炒爲末﹐米飲服二錢﹐日二服。【《濟生方》】

產後腹痛﹕枳實麩炒﹐芍藥酒炒各二錢﹐水一盞煎服﹐亦可爲末服。【《聖惠方》】

老幼腹脹﹐血气凝滯﹐用此寬腸順气﹐名四炒丸。商州枳殼厚而綠背者﹐去瓤四兩﹐分作四分﹐一兩用蒼朮一兩同炒﹐一兩用蘿卜子一兩同炒﹐一兩用漧漆一兩同炒﹐一兩用茴香一兩同炒黃﹐去四味﹐只取枳殼爲末﹐以四味煎汁﹐煮麵糊爲丸﹐梧子大﹐每食後米飲下五十丸。【王氏《易簡方》】

冷熱腹痛﹝疒丂﹞刺﹐不思飲食﹕山梔子﹑川烏頭等分﹐生研爲末﹐酒糊丸如梧子大﹐每服十五丸﹐生薑湯下﹔小腹痛﹐茴香湯下。【《博濟方》】

腹脇刺痛﹐因腎臟虛冷不可忍者﹕棘鍼鉤子一合﹐檳榔二錢半﹐水一盞﹐煎五分﹐入好酒半盞﹐更煎三五沸﹐分二服。【《聖惠方》】

卒心刺痛﹕﹝木郁﹞李仁三七枚﹐嚼爛﹐以新汲水或溫湯下﹐須臾痛止﹐卻呷薄荷鹽湯。【《至寶方》】

胸脇气逆脹滿﹕茯苓一兩﹐人參半兩﹐每服三錢﹐水煎服﹐日三。【《聖濟總錄》】

卒忽心痛﹕三年頭﹝上須下巾﹞沸湯淋汁飲之﹐以碗覆﹝上須下巾﹞於閒地﹐周時卽愈。【《聖惠方》】

惡气心痛﹕破网巾燒灰一錢﹐貓屎燒灰五分﹐溫酒服。【馬氏方】

諸虫心痛﹐吐淸水﹕鰻驪淡煮﹐飽食三五度卽差。【《外臺祕要》】

心脾气痛﹐气實有痰者﹕牡蠣煆粉﹐酒服二錢。【《丹溪心法》】

心气疼痛﹕眞蛤粉﹑炒香附末等分﹐白湯淬服。【《聖惠方》】

心脾痛不止者﹐水甲散主之。用田螺殼﹐溪間者亦可﹐以松柴片層層疊上﹐燒過火﹐吹去松灰﹐取殼研末﹐以烏沈湯﹑寬中散之類﹐調服二錢﹐不傳之妙。【《集要》】

膈气疼痛﹐白玉類﹕用壁上陳白螺螄燒研﹐每服一錢﹐酒下甚效。【孫氏】

卒然心痛﹕白雞一頭﹐治如食法﹐水三升﹐煮二升﹐去雞﹐煎取六合﹔入苦酒六合﹐眞珠一錢﹐煎取六合﹔納麝香二豆許﹐頓服之。【《肘後方》】

陰毒卒痛﹕用雄鷄冠血﹐入熱酒中飲之﹐暖臥取汁。【《傷寒蘊要》】

陰毒腹痛﹕雞糞﹑烏豆﹑地膚子各一把﹐亂髮一團﹐同炒煙起﹐傾入好酒一碗浸之﹐去滓熱服﹐卽止。【《生生編》】

小兒心痛﹕白烏骨雞屎五錢曬研﹐松脂五錢爲末﹐蔥頭汁和丸梧子大﹐黃丹爲衣﹐每酢湯服五丸。忌生冷硬物﹐三四日立效。【《嬰童百問》】

心气作痛﹕雞子一枚打破﹐酢二合調服。【《肘後方》】

蛔虫攻心﹐口吐淸水﹕以雞子一枚去黃﹐納好漆入雞子殼中﹐和合﹐仰頭吞之﹐虫卽出也。【《古今錄驗》】

陰證腹痛﹐面靑甚者﹕鴿子糞一大抄﹐研末﹐極熱酒一鍾﹐和勻澄淸﹐頓服卽愈。【劉氏】

蛔虫腹痛﹕白鴿屎燒研﹐飲和服之。【《外臺祕要》】

冷气心痛﹕鴿屎燒存性﹐酒服一錢卽止。

血气刺痛﹕用五靈脂生研三錢﹐酒一盞煎數沸﹐熱服。【《靈苑方》】

卒暴心痛﹕五靈脂炒一錢半﹐漧薑炮三分爲末﹐熱酒服立愈。【《事林廣記》】

心脾虫痛﹕不拘男女﹐用五靈脂﹑檳榔等分爲末﹐水煎石菖蒲調服三錢﹐作餅用豬肉一二片。【《海上仙方》】

蛔虫攻心刺痛﹐吐淸水﹕艸龍膽一兩去頭銼﹐水二盞煮一盞﹐隔宿勿食﹐平旦頓服之。【《聖惠方》】

急心疼痛﹕豬心一枚﹐每歲入胡椒一粒﹐同鹽酒煮食。

中虫腹痛﹐支太醫祕方﹕以豬肝一具﹐蜜一升共煎﹐分二十服﹐或爲丸服。【《肘後方》﹐下同】

胸腹冷痛﹕豬腎一對﹐桂心二兩﹐水八升煮三升﹐分三服。

攪腸沙痛﹕用母豬生兒時拋下糞﹐日榦爲末﹐以白湯調服。

脾胃虛冷﹐腹滿刺痛﹕肥狗肉半斤﹐以水同鹽豉煮粥﹐頻食一兩頓。【《心鏡》】

血气撮痛﹐不可忍者﹕用黑狗膽一个﹐半幹半濕﹐剜開以篦子排丸﹐菉豆大﹐蛤粉滚過﹐每服四十丸﹐以鐵淬酒送下﹐痛立止。【《經驗方》】

心气疼痛﹐不問遠近﹕以山羊糞七枚﹐油頭髮一團﹐燒灰﹐酒服﹐永斷根。【《集效方》】

卒心气痛﹕驢屎絞汁五合﹐熱服卽止。【《肘後方》】

蛔虫心痛﹕用六畜心生切﹐作四臠﹐縱橫割路﹐夾朱砂或雄黃於中﹐吞之﹐虫死卽愈。【《集驗方》】

蛔虫心痛﹕熊膽一﹐大豆和水服之大效。【《外臺祕要》】

胸脇痛滿﹕羚羊角燒末﹐水服方寸匕。【《子母祕錄》】

心痛不止﹕敗筆頭三个燒灰﹐無根水服﹐立效。【《經驗方》】

急肚疼病﹕用本人頭髮三十根﹐燒過﹐酒服﹐卽以水調芥子末﹐封在臍內﹐大汗如雨卽安。【《談野翁方》】

絞腸沙痛﹕童子小便服之卽止。【《聖惠方》】

卒然腹痛﹕令人騎其腹﹐溺臍中。【《肘後方》】

小兒腹痛﹕﹝上庶下虫﹞虫炙﹐芍藥﹑芎藭各二錢爲末﹐每用一字﹐乳汁調下。【《聖惠方》】

腹中冷癖﹐水殼壅結﹐心下停痰﹐兩脇痞滿鳴轉﹐逆害飲食﹕大蟾蜍一枚﹐去皮腸支解之﹐芒硝彊人一升﹐中人七合﹐弱人五合﹐水七升煮四升﹐頓服得下爲度。

腹大如箕﹕用蜈蚣三五條酒炙﹐研末﹐每服一錢﹐以雞子二个打開﹐入末在內﹐攪勻紙糊﹐沸湯煮熟食之﹐日一服﹐連進三服瘳。【《活人心鏡》】

陽毒結胸﹐按之極痛﹐或通而復結﹐喘促大躁狂亂﹕取生地龍四條﹐洗淨研如泥﹐入生薑汁少許﹐蜜一匙薄荷汁少許﹐新汲水調服。若熱熾者﹐加片腦少許。卽與揉心下片時﹐自然汗出而解。不應﹐再服一次﹐神效。【《傷寒類要》】

凡心下硬﹐按之則無﹐常覺膨滿﹐多食則吐﹐气引前後﹐噫呃不除﹐由思慮過多﹐气不以時而行則結滯﹐謂之結气。人參一兩﹐橘皮去白四兩爲末﹐煉蜜丸﹐梧子大﹐每米飲下五六十丸。【《聖惠方》】

胸滿不痛﹕用桔梗﹑枳殼各等分﹐水二鍾﹐煎一鍾﹐溫服。【《活人書》】

胃脘血气作痛﹕水紅花一大撮﹐水二鍾﹐煎一鍾服。百戶毛菊莊屢驗方也。【《集驗方》】

脾寒气發歇﹐痛不可忍者﹕茱萸﹑桃仁各一兩﹐和炒﹐令茱萸焦黑後﹐去茱萸﹐取桃仁去皮尖﹐研細﹐蔥白三莖煨﹐以酒浸﹐溫分三服。【《經驗方》】

心痛累效方﹕冰梅一个去核﹐生硫黃爲末﹐相和搗勻﹐以可丸爲度﹐作一丸﹐白湯下立愈﹐病不再作。

治內癰未作頭者﹕用伏雞屎服之﹐卽瘥。【《千金方》﹐下同】

脾冷腹痛嘔吐﹕漧薑炒三錢﹐甘艸炙半錢﹐棗一枚﹐同煎服﹐或爲末﹐和飲服。【《直指方》】

又方﹕鶴虱﹐苦酒空腹服方寸匕﹐佳。

又方﹕七月七日采蒺藜子﹐陰漧燒灰﹐先食服方寸匕﹐日三卽瘥。

疰心痛﹕用桃白皮煮汁﹐空腹以意服。【崔氏】

暴心痛﹕苦參十斤﹝口父﹞咀﹐以水一石煮取二斗﹐去滓﹐下苦酒一斗﹐更煮取五升﹐加大黃末熬和汁中﹐煎令可丸﹐並手丸之﹐如梧子大﹐每服以酒一升﹐進三四十丸﹐日一﹐當倒腹吐。不吐下利﹐更酒漬苦參二斤﹐浸久彌佳。非止暴痛﹐凡是腹中之疾悉主之。又治宿冷血結陰癖﹐頻用有效﹐大良。

又方﹕桂心一兩﹝口父﹞咀﹐以水四升﹐煮取一升半﹐分三服。

虫心痛﹕用鶴虱爲末﹐蜜丸﹐如梧子大﹐服四十丸﹐蜜湯下﹐日一服﹐可加至五十丸﹐愼酒肉。

腸癰﹕雄鷄頂上毛並屎燒存性﹐爲末﹐空心酒服之。

又方﹕截取檐頭尖少許燒灰﹐水和服﹐當作孔出膿血取愈。

凡腸癰﹐其狀兩耳輪文理甲錯﹐初患腹中苦痛﹐或繞臍有瘡如粟﹐皮熱﹐便膿血出﹐似赤白下﹐不治必死﹐方用馬蹄灰﹐以雞子白和塗﹐卽拔气﹐不過再。

內癰﹕馬牙灰以雞子白和塗之﹐幹則易。

腸癰﹕瓜子仁三升搗末﹐以水三升﹐煮取一升五合﹐分作三服。

寸白虫心胃痛﹕狼牙五兩搗末﹐蜜丸﹐麻子大﹐隔宿不夜食﹐明旦以漿水下一合﹐服盡愈。

一切心痛﹐無問新久﹕生地黃一味﹐隨人所食多少搗汁﹐搜面作餺飥﹐或冷淘食﹐良久當利出虫。【《海上方》】古今圖書集成醫部全錄卷一百八十五

胸腹門

鍼灸

《素問》曰﹕中滿者﹐瀉之於內。

心病者﹐胸中痛﹐脇支滿﹐脇下痛﹐膺背肩胛間痛﹐虛則胸腹大﹐脇下與腰相引而痛﹐取其經少陰﹑太陽舌下血者。其變病﹐刺郤中血者。

病痛者陰也﹐痛而以手按之不得者陰也﹐深刺之。

﹝月少﹞絡季脇引少腹而痛脹﹐刺譩嘻。

肝病者﹐兩脇下痛引少腹﹐令人善怒﹐取其經厥陰與少陽。

脾虛則腹滿腸鳴飧泄﹐食不化﹐取其經太陰﹑陽明﹑少陰血者。

腎病者﹐腹大脛腫﹐喘咳身重﹐寢汗出憎風﹐虛則胸中痛﹐大腹小腹痛﹐淸厥意不樂﹐取其經少陰﹑太陽血者。陽明之厥﹐則癲疾欲走呼﹐腹滿不得臥﹐面赤而熱﹐妄見而妄言。太陰之厥﹐則腹滿﹝月眞﹞脹﹐後不利不欲食﹐食則嘔﹐不得臥。少陰之厥﹐則口漧溺赤﹐腹滿心痛。厥陰之厥﹐則少腹腫痛﹐腹脹﹐涇溲不利﹐好臥屈膝﹐陰縮腫胻內熱。盛則瀉之﹐虛則補之﹐不盛不虛﹐以經取之。

太陰厥逆﹐胻急攣﹐心痛引腹﹐治主病者。

厥陰厥逆﹐攣腰痛﹐虛滿前閉﹐讝言﹐治主病者。

手太陰厥逆﹐虛滿而咳﹐善嘔沫﹐治主病者。

少陰厥逆﹐虛滿嘔變下泄淸﹐治主病者。

《靈樞經》曰﹕心痛引腰脊欲嘔﹐取足少陰。

心痛腹脹﹐嗇嗇然大便不利﹐取足太陰。

心痛引背不得息﹐刺足少陰﹔不足﹐取手少陽。

心痛引小腹滿﹐上下無常處﹐便溲難﹐刺足厥陰。

心痛﹐但短气不足以息﹐刺手太陰。

心痛﹐當九節刺之﹐按。已刺按之﹐立已。不已﹐上下求之﹐得之立已。

厥心痛與背相控﹐善控如從後觸其心傴僂者﹐腎心痛也﹐先取京骨﹑昆侖﹐發鍼﹔取然谷。

厥心痛腹脹胸滿﹐心尢痛甚﹐胃心痛也﹐取之大都﹑太白。

厥心痛﹐痛如以錐刺其心﹐心痛甚者﹐脾心痛也﹐取之然谷﹑太溪。

厥心痛﹐色蒼蒼如死狀﹐終日不得太息﹐肝心痛也﹐取之行間﹑太衝。

厥心痛﹐臥若徒居﹐心痛間動作痛益甚﹐色不變﹐肺心痛也﹐取之魚際﹑太淵。

心痛不可刺者﹐中有盛聚﹐不可取於兪。

腸中有虫瘕及蛟蛔﹐皆不可取以小鍼。心腸痛憹﹐作痛腫聚﹐往來上下行﹐痛有休止﹐腹熱喜渴涎出者﹐是蛟蛔也。以手按聚而堅持之﹐無令得移﹐以大鍼刺之﹐久持之﹐虫不動﹐乃出鍼也。﹝並心﹞腹憹痛﹐形中上者。

小腸控睪引腰脊﹐上衝心﹐邪气盛則厥逆上衝腸胃﹐燻肝﹐散於肓﹐結於臍﹐故取之肓原以散之﹐刺太陰以予之﹐取厥陰以下之﹐取巨虛下廉以去之﹐按其所過之經以調之。

大腸病者﹐腸中切痛而鳴濯濯﹐冬日重感於寒卽泄﹐當臍而痛﹐不能久立﹐與胃同候﹐取巨虛上廉。

胃病者﹐腹﹝月眞﹞脹﹐胃脘當心而痛﹐上支兩脇﹐膈咽不通﹐食飲不下﹐取之三里也。

小腸病者﹐小腹痛﹐腰脊控睪而痛﹐取之巨虛下廉。

膀胱病者﹐小腹偏腫而痛﹐以手按之﹐卽欲小便而不得﹐取委中央。

三焦病者﹐腹气滿﹐小腹尢堅﹐不得小便﹐窘急﹐溢則水畱﹐卽爲脹﹐取委陽。

邪在脾胃﹐則病肌肉痛﹐陽气不足﹐陰气有餘﹐則寒中腸鳴腹痛﹐皆調於三里。

邪在腎﹐則病骨痛陰痺﹐腹脹腰痛﹐大便難﹐取之湧泉﹑昆侖﹐視有血者盡取之。

邪在心﹐則病心痛﹐喜悲時眩僕﹐視有餘不足而調之其輸也。

腹中常鳴﹐气上衝胸﹐喘不能久立﹐邪在大腸﹐刺肓之原﹑巨虛上廉﹑三里。

厥逆腹脹滿﹑腸鳴﹑胸滿﹑不得息﹐取之下胸二脇﹐咳而動手者﹐與背兪﹐以手按之立快者是也。

厥而腹響響然多寒气﹐腹中谷谷﹐便溲難﹐取足太陰。腹滿食不化﹐腹響響然不能大便﹐取足太陰。

邪之所在﹐皆爲不足。中气不足﹐溲便爲之變﹐腸爲之苫鳴﹐補足外踝下畱之。

《甲乙經》曰﹕胸滿痛﹐璇璣主之。

暴脹胸脇榰滿﹐足寒﹐大便難﹐面唇白﹐時時嘔血﹐太衝主之。

胸脇榰滿﹐痛引胸中﹐華蓋主之。

胸脇榰滿﹐痺痛骨疼﹐飲食不下﹐嘔逆上气煩心﹐紫宮主之。

胸中滿不得息﹐脇痛骨疼﹐喘逆上气﹐嘔吐煩心﹐玉堂主之。

胸脇背相引痛﹐心下胸中嘔吐﹐多睡﹐飲食不下﹐幽門主之。

胸脇榰滿﹐痛引膺不得息﹐悶亂煩滿﹐不得飲食﹐靈墟主之。

胸中暴滿﹐不得眠﹐輒筋主之。

胸脇榰滿﹐寒如風吹狀﹐俠溪主之。

胸脇榰滿﹐劫引背痛﹐臥不得轉側﹐胸鄕主之。

大气不得息﹐息卽胸脇中痛﹐實則其身盡寒﹐虛則百節盡縱﹐大包主之。

胸滿善太息﹐胸中膨膨然﹐丘墟主之。

胸中痛﹐天容主之。

胸脇榰滿﹐勞宮主之。

胸痺引背時寒﹐間使主之。

胸滿不得息﹐頸頷腫﹐陽谷主之。

胸脇榰滿﹐膈塞﹐飲食不下嘔吐﹐食後還出﹐中庭主之。

胸脇滿頭痛﹐項內寒熱﹐外丘主之。

胸脇榰滿﹐瘈瘲引臍腹痛﹐短气煩滿﹐巨闕主之。

胸脇榰滿﹐不得息﹐咳逆﹑乳癰﹐灑淅惡寒﹐神封主之。

胸脇榰滿﹐膈逆不通﹐呼吸少气﹐喘息﹐不得舉臂﹐步廊主之。

胸脇榰滿﹐惡聞人聲木音﹐巨虛上廉主之。

胸下滿痛膺腫﹐乳根主之。

胸脇榰滿﹐喘逆上气﹐呼吸喘息﹐不知食味﹐气戶主之。

胸脇脹﹐腸鳴切痛﹐太白主之。

心痛不可按﹐煩心﹐巨闕主之。

心膨痛﹐尺澤主之。

心痛有虫多涎﹐不得反側﹐上管主之。

心痛上搶心﹐不欲食﹐支痛引膈﹐建裏主之。

心痛善悲﹐厥逆懸心﹐如饑之狀﹐心恆如驚﹐大陵及間使主之。

心寒痛﹐難以俯仰﹐心疝衝胃﹐死不知人﹐中脘主之。

心痛﹐衄噦嘔血﹐驚恐畏人﹐神气不足﹐郤門主之。

脾逆气寒﹐厥急煩心﹐善唾噦噫﹐胸滿噭呼﹐胃气上逆心痛﹐太淵主之。

心痛卒咳逆﹐尺澤主之﹐出血立已。

胸痺心痛﹐肩內麻木﹐天井主之。

胸痺心痛﹐不得息﹐痛無常處﹐臨泣主之。

腹中寒疼﹐外陵主之。

大腸寒中﹐大便幹﹐腹中切痛者﹐肓兪主之。

繞臍痛搶心﹐膝寒注利﹐腹結主之。

大腸轉气﹐按之如覆杯﹐熱引胃痛﹐脾气寒﹐四肢不收﹐不嗜食﹐脾兪主之。

胃中寒脹﹐食多身體羸瘦﹐腹中滿而鳴﹐腹﹝月眞﹞風厥﹐胸脇榰滿﹐嘔吐﹐脊急痛筋攣﹐食不下﹐胃兪主之。

頭痛食不下﹐腸鳴臚脹﹐欲嘔時泄﹐三焦兪主之。

腹脹腸鳴﹐胃中傷飽﹐食飲不化﹐中脘主之。

腸中常鳴﹐時上衝心﹐灸臍下。

腸鳴相逐﹐不可傾倒﹐承滿主之。

食飲不下﹐腹中雷鳴﹐大腸不節﹐小便赤黃﹐陽綱主之。

多臥善唾﹐胸滿腸鳴﹐三間主之。

腸胃間遊气切痛﹐食不化﹐不嗜食﹐身腫俠臍急﹐天樞主之。

腹中腸鳴﹐盈盈然食不化﹐脇痛不得臥﹐煩熱中不嗜食﹐胸脇榰滿﹐喘息而衝膈嘔﹐心痛及傷飽﹐面黃骨立羸瘦﹐章門主之。腸鳴而痛﹐溫畱主之。

腹滿響響然不便﹐心下有寒痛﹐商丘主之。

腹中熱若寒﹐腹善鳴﹐彊欠時內痛﹐心悲﹐气逆﹐腹滿﹐漏谷主之。已刺外踝上﹐气不止﹐腹脹而气快然引肘脇下﹐皆主之。

大腸有熱﹐腸鳴腹滿﹐俠臍痛﹐食不化﹐喘不能久立﹐巨虛上廉主之。

腸中寒脹滿善噫﹐聞食臭﹐胃气不足﹐腸鳴腹痛泄﹐食不化﹐心下脹﹐三里主之。

厥逆腹滿脹﹐腸鳴胸滿﹐不得息﹐取之下胸三肋間﹐咳而動應手者﹐與背兪以指按之立快。

小便黃赤﹐腸鳴相逐﹐上廉主之。

《千金方》曰﹕胸痺心痛﹐灸膻中百壯﹐穴在鳩尾上一寸﹐忌鍼。

胸脇滿心痛﹐灸期門隨年壯﹐穴在第二肋端乳直﹝乳直原作「亙」﹐據《千金》卷十三攺。﹞下一寸半。通谷及章門及曲泉﹑與膈兪﹑期門﹑食竇﹑陷谷﹑石門等主胸脇支滿。大杼及心兪﹐主胸中鬱鬱。本神及顱息﹐主胸脇相引﹐不得傾側。天樞﹐主腹脹腸鳴﹐气上衝胸。气沖﹐主胸腹中大熱不安﹐腹有大气﹐暴脹滿﹐癃閉淫濼。神堂﹐主胸腹滿。三間﹐主胸滿腸鳴。陽溪及天容﹐主胸滿不得息。期門及缺盆﹐主胸中熱﹐息賁﹐脇下气上。曲池及人迎﹐與神道﹑章門﹑中府﹑臨泣﹑天池﹑璇璣﹑府兪主胸中滿。支溝﹐主胸腋急痛。丰隆及丘墟﹐主胸痛如刺。臨泣﹐主季脇支痛﹐胸痺不得息。陽輔﹐主胸脇痛。陽交﹐主胸滿腫。環跳及至陰﹐主胸脇痛無常處﹐腰脇相引急痛。太白﹐主胸脇脹切痛。然谷﹐主胸中寒﹐欬唾有血。大鍾﹐主胸喘息脹。膽兪及章門﹐主脇痛不得臥﹐胸滿﹐嘔無所出。大包﹐主胸脇中痛。膻中及天井﹐主胸心痛。華蓋及紫宮﹑中庭﹑神藏﹑靈墟﹑胃兪﹑俠溪﹑步廊﹑商陽﹑上廉﹑三里﹑气戶﹑周榮﹑上脘﹑勞宮﹑湧泉﹑陽陵泉﹐主胸脇拄滿。膺窻﹐主胸脇癰腫。乳根﹐主胸下滿痛。雲門及中府﹑隱白﹑期門﹑肺兪﹑魂門﹑大陵﹐主胸中痛。又云雲門﹐主胸中暴逆。鳩尾﹐主胸滿咳逆。巨闕及間使﹐主胸中淡淡﹐又云主胸痺背相引。太衝﹐主羸瘦恐懼﹐气不足﹐腹中悒悒。梁門﹐主胸下積气。太泉﹐主胸滿呼﹐胸膺痛。魚際﹐主痺走胸背不得息。經渠及丘墟﹐主胸背急﹐胸中膨膨。少衝﹐主胸痛口熱。凡胸滿短气﹐不得汗﹐皆鍼補手太陰以出汗。

心病﹐支溝及太溪。然谷主心痛如錐刺﹐甚者手足寒至節不息者死。又云﹕然谷﹐主心如懸﹐少气不足以息。大都及太白﹐主暴泄﹐心痛﹐腹脹﹐心痛尢甚。

臨泣﹐主胸痺心痛﹐不得反側。行間﹐主心痛色蒼蒼然如死灰狀﹐終日不得太息。通谷及巨闕﹐及太倉與心兪﹑膻中﹑神府﹐主心痛。通裏﹐主卒痛煩心﹐心中懊憹﹐數欠頻伸﹐心下悸悲恐。期門及長彊﹐及天突﹑俠白﹑中衝﹐主心痛短气。尺澤﹐主心痛膨膨然﹐心煩悶亂﹐少气不足以息。腎兪及復畱﹐及大陵及雲門﹐主心痛如懸。章門﹐主心痛而嘔。通裏﹐主心痛上搶心﹐不欲食。少衝﹐主心痛而寒。太泉主心痛肺脹﹐胃气上逆。鳩尾﹐主心寒﹐脹滿不得食﹐息賁吐血﹐厥心痛善噦﹐心疝太息。上脘﹐主心痛﹐三虫多涎﹐不得反側。中脘﹐主心痛﹐難以俯仰。不容及期門﹐主心切痛﹐喜吐酸。肓門﹐主心下大堅。靈道﹐主心痛悲恐﹐相引瘈瘲。間使﹐主心懸如饑。郤門及曲澤﹑大陵﹐主心痛。商丘﹐主心下有寒痛﹔又主脾虛﹐令人病不樂﹐好太息。凡卒心痛汗出﹐刺大惇﹐出血立已。內關﹐主凡心實則心中暴痛﹐虛則心煩﹐惕然不能動﹐失智。

腹病﹐復畱及中封。腎兪﹑承筋﹑陰包﹑承山﹑大惇﹐主小腹痛。又云﹕復畱主腹厥。

石門及商丘﹐主小腹堅痛﹐下引陰中。气海﹐主小腹疝气﹐遊行五臟﹐腹中切痛。關元及委中﹑照海﹑太溪﹐主小腹熱而徧痛。膈腧及陰谷﹐主腹脹胃脘暴痛﹐及腹積聚﹑肌肉痛。髙曲【一名商曲】﹐主腹中積聚﹐時切痛。四滿﹐主腹僻切痛。天樞﹑外陵﹐主腹中盡痛。昆侖﹐主腹痛喘暴滿。气沖﹐主身熱腹痛。腹結﹐主繞臍痛搶心。衝門﹐主寒气滿腹中﹐積痛淫濼。隱白﹐主腹中寒冷气﹐脹喘。鳩尾﹐主腹皮痛搔癢。中極﹐主腹中熱痛。水分及石門﹐主小腹中拘急痛。巨闕及上脘﹑石門﹑陰蹺﹐主腹中滿﹑暴痛汗出。行間﹐主腹痛而熱﹐上拄心﹐心下滿。太溪﹐主腹中相引痛。湧泉﹐主風入腹中﹐小腹痛。丰隆﹐主胸痛如刺﹐腹若刀切痛。中極﹐主小腹積聚﹐堅如石﹐小腹滿。又云﹕中極﹐主寒中腹脹。通谷﹐主結積畱飲﹐癖囊﹐胸滿﹐飲食不消。上脘﹐主心下堅﹐積聚冷脹。

胃脘及三焦兪﹐主小腹積聚﹐堅大如盤﹐胃脹﹐食飲不消。

三里及章門﹑京門﹑厲兌﹑內庭﹑陰谷﹑絡郤﹑昆侖﹑商丘﹑陰谷﹑曲泉﹑陰陵泉﹐主腹脹滿﹐不得息。又云﹕陰陵泉﹐主腹中脹﹐不嗜食﹐脇下滿﹐腹中盛水脹逆﹐不得臥。又云﹕商丘﹐主腹中滿﹐響響然不便﹐心下有寒痛。

期門﹐主腹大堅﹐不得息﹐脹痺滿﹐小腹尢大。太陰郤﹐主腹滿積聚。解溪﹐主腹大下重。又云﹕解溪﹐主厥气上拄腹大。中脘﹐主腹脹不通﹐疰﹐大便堅﹐憂思損傷﹐气積聚腹中甚痛﹐作膿腫﹐往來上下。水道﹐主小腹脹滿﹐痛引陰中。日月及大橫﹐主小腹熱欲走太息。巨闕及上管﹐主腹脹五臟脹﹐心腹滿。五里﹐主心下脹滿而痛﹐上气。太白及公孫﹐主腹脹﹐食不化﹐鼓﹝月眞﹞腹中﹐气大滿。蠡溝﹐主數嘻恐悸﹐气不足﹐腹中悒悒。

凡腹滿痛不得息﹐正仰臥屈一膝﹐伸一腳﹐並气沖鍼入三寸﹐气至瀉之。

灸臍中﹐治腸中常鳴﹐气上衝心﹐禁鍼。

陰交﹐主腸鳴﹐濯濯如有水聲。陰都﹐主心滿﹐气逆腸鳴。

治腸中雷鳴﹐相逐痢下﹐灸承滿五十壯﹐穴在俠巨闕相去五寸﹐巨闕在心下一寸。灸之者﹐俠巨闕兩邊各開二寸半。

漏谷主腸鳴﹑彊欠﹑心悲﹑气逆﹑腹﹝月眞﹞滿急。

陷谷﹑溫澑﹑漏谷﹑復畱﹑陽綱﹐主腸鳴而痛。膺窻﹐主腸鳴泄注。太白﹑公孫﹐主腸鳴。

灸腸癰法﹐屈兩肘﹐正灸肘頭銳骨各百壯﹐則下膿血卽瘥。

《李杲十書》曰﹕胸脇痛﹐取期門﹐沿皮二寸﹔支溝﹑膽兪﹐沿皮一寸五分。

胃脘暴痛﹐臍中堅痛﹐取石門﹑商丘﹑陰谷﹑大腸兪﹐膈兪。

《朱震亨心法》曰﹕卒心痛不可忍﹐吐冷酸水﹐及原髒气少﹐灸足大指次指內約文中各一壯﹐如小麥大﹐下火立瘥。

《醫學綱目》曰﹕《內經》灸刺胸痛有四﹕其一取心。經云﹕心痛者﹐胸中痛﹐脇支滿﹐脇下痛﹐膺臂肩胛間痛﹐兩肘臂內痛﹐實則胸腹大﹐脇下與腰相引而痛﹐取其經少陰﹑太陽舌下血者﹐其變病﹐刺郤中血者是也。

其二取腎。經云﹕腎虛則胸中痛﹐大腹小腹痛﹐取其經少陰﹑太陽血者。按刺法不分補瀉﹐但言取血﹐王注謂先取血脈﹐後調虛實也。

其三取膽。經云﹕膽足少陽脈所生病者﹐胸脇肋髀膝外皆痛﹐詳盛虛熱寒﹐陷下取之也。

其四取筋。經云﹕手心主之筋﹐其病當所過者﹐支轉筋﹐前及胸痛息賁﹐治在燔鍼劫刺﹐以知爲數﹐以痛爲腧。又足太陽之筋﹐足少陽之筋痛﹐皆引胸痛﹐治在燔鍼劫刺﹐以知爲數﹐以痛爲腧也。

《內經》灸刺胸滿有三法。其一取气海。經云﹕膻中者气之海﹐其腧上在手柱骨之上下﹐前在於人迎﹐气海有餘者﹐气滿胸中﹐悗息面赤﹐審守其輸﹐而調其虛實﹐無犯其害是也。

其二取肝。經云﹕肝足厥陰脈所生病者﹐胸滿嘔逆﹐飧瀉﹐狐疝遺溺閉癃﹐詳盛虛熱寒﹐陷下取之也。

其三取胃。經云﹕厥逆腹滿﹐面腫﹐唇漯漯然暴言難﹐甚則不能言﹐取足陽明是也。

傷寒結胸﹐先使人刺心蔽骨下﹐正使﹐名曰雙關﹔次刺左行間﹐左一壁結胸立效﹐右畔依上法刺之﹐慢慢呼吸﹐停鍼卽時愈。

心胸痞﹐取湧泉﹑太溪﹑中衝﹑大陵﹑隱白﹑太白﹑少衝﹑神門。結胸身黃﹐取湧泉。

胸脇痛不堪﹐取期門四分﹐章門六分﹐灸七壯至七七壯﹔又取行間﹑丘墟﹑湧泉。

胸滿血膨﹐取期門一分﹐沿皮向外一寸五分﹐瀉之。

心痛引背﹐灸刺法有四﹕其一﹑取足太陽經。刺節云﹐取京骨﹑昆侖者﹐是其穴也。蓋足太陽之正循膂當心入散絡﹐故心痛引背取之也。

其二取足少陰。刺節云﹐取京骨﹑昆侖不已﹐取然谷者﹐是其穴也。又經云﹕腎足少陰之脈所生病者﹐煩心心痛﹐視盛虛熱寒﹐陷下取之也。又經云﹕心痛引腰脊欲嘔﹐取足少陰者是也。蓋足少陰脈貫脊絡心﹐故亦治心痛引背也。

其三取足少陽。經云心痛引背不得息﹐刺足少陰不已﹐取少陽者是也。蓋手少陽之脈﹐散絡心脈。又三焦下兪曰委陽﹐是足太陽絡。足太陰循膂當心入散絡﹐故亦治心痛引背也。

其四取督﹑任脈。經云﹕背與心相控而痛﹐所治天突與十椎﹐及上紀。上紀者﹐胃脘也。下紀者﹐關元也。又云﹕心痛﹐當九節刺之﹐按。已刺刺原作「次」﹐據《靈樞》雜病篇攺。按之﹐立已﹔不已﹐上下求之﹐得之立已者是也。蓋十椎與九節者﹐督脈也﹐胃脘與天突者﹐任脈也。

心痛兼脹﹐灸刺法有二﹕其一取足太陰。經云﹕取大都﹑太白者﹐是其穴也。又經云﹕脾足太陰之脈﹐是動則病胃脘痛﹐腹脹﹔所生病者﹐煩心﹐心下急痛者﹐視盛虛熱寒陷下取之。又云﹕心痛腹脹﹐嗇嗇然大便不利﹐取足太陰者是也。蓋足太陰脈從貫上膈注心中﹐故心痛腹脹者﹐取之也。

其二﹑取足陽明。經云﹐胃病者腹賬﹐胃脘當心而痛﹐飲食不下﹐取之三里者是也。蓋胃脘當心痛者﹐似心痛﹐實非心痛也。

九種心痛﹐取間使﹑靈道﹑公孫﹑太衝﹑足三里﹑陰陵泉。

卒心痛不可忍﹐取上脘八分﹐先補後瀉﹐覺鍼下气行﹐如滚雞子入腹爲度﹔次取气海湧泉。無積者﹐刺之如食頃﹔有積者﹐先飲利藥﹐刺之立已。不已﹐再刺間使﹑支溝﹑三里。

胃脘痛﹐取足三里。

病在膺﹐必灸刺魂門。

手心主之病﹐實則心痛﹐取內關。

心脾痛﹐取巨闕﹑上脘﹑中脘。

虫心痛﹐灸上脘﹑中脘﹑陰都。

虫心痛﹐取期門。

《內經》刺灸腹痛有四法﹕其一﹑取脾胃。經曰﹕邪在脾胃﹐陽气不足﹐陰气有餘﹐則寒中腸鳴腹痛﹐皆調於三里。又云﹕足太陰之別﹐名曰公孫﹐去本節之後一寸﹐實則腹中切痛﹐取之所別也。又云﹕腹痛刺臍左右動脈﹐已刺按之立已﹔不已﹐刺气沖﹐已刺按之立已是也。

其二﹑取大腸。經云﹐大腸病者﹐腸中切痛而鳴濯濯﹐感於寒卽泄﹐當臍而痛﹐取巨虛上廉是也。

其三﹑取督脈。經云﹐腎虛則胸中痛﹐大腹小腹痛﹐淸厥意不樂﹐取其經少陰太陽血者是也。

其四﹑取任脈。經云﹐任脈之別名曰尾翳﹐下鳩尼散於腹﹐實則腹皮痛﹐取之所別也。

絞腸沙﹐手足厥冷﹐腹痛不可忍者﹐以手蘸溫水於病者膝灣內﹐拍打有紫黑處﹐以鍼刺去惡血卽愈。

腹痛並气塊痛﹐取內關﹑支溝﹑照海。

气痛﹐並積痛食不化﹐取气海一寸半﹐灸五十壯﹔中脘二寸半﹐灸十壯﹔隱白二分瀉之﹐灸七壯。

又法﹐取巨闕﹑足三間怪穴。

腹痛腸鳴﹐取气沖入二寸半﹐灸五十壯。

臍腹痛﹐取陰陵泉﹑太衝﹑三里﹑支溝。不已﹐取中脘﹑關元﹑天樞。

繞臍痛﹐公孫﹑三陰交﹑陰谷。

《內經》鍼灸腸鳴有三法﹕其一補脾。經云﹕脾虛則腹滿腸鳴飧泄﹐食不化﹐取其經太陰﹑陽明﹑少陰血者是也。

其二補足太陽。經云﹕中气不足﹐腸爲之苦鳴﹐補足外踝下畱之。申脈穴也﹐入五分。

其三取太陽。經云﹕腸中雷鳴﹐气上衝胸﹐邪在大腸﹐刺肓之原﹐巨虛上廉﹑三里是也。

導引

《保生祕要》曰﹕心邪﹐用一指認眞尻尾穴而行泄法﹐後二指用胸至脇分之。

運功﹐守黃庭或歸元﹐注念太乙救苦默咒﹐以正其心﹐邪自不見。

心痛﹐其機在目﹐兩眼看湧泉念﹐或從痛處推下大腸九曲去。

心頭冷積﹐想兩手用力推開心頭至臍﹐轉行周天法卽愈。

胃管疼痛﹐於足三里掐之九九﹐擦之九九。

運功行歸元﹐逐痛處流行胃火﹐自然發散。

胸腹脹悶﹐雙手交叉﹐低頭觀臍﹐以兩手貼胸口﹐將身往下﹐不論數推拂﹐能寬胸脹止腹疼﹐兼後運功自效。

運功先定歸元﹐後行斡旋至胸前推散﹐左右分開﹐如未通暢﹐以艮背佐之﹐無不效矣。

腹痛先念痛處﹐想火燒之。

腹熱或疼﹐念臍圈自小而大﹐又自大而小﹐圈於臍上腹皮痛患處﹐先推散兩旁﹐然後想水洗之﹐復行周天法。

中脘气脹﹐須簡煩省思去怒﹐便不滯於胸膈﹐而火自然流行﹐如不進飲食﹐須降气安心﹐而食自進﹐或病後而發﹐遇熱渴飲之太多﹐二者不能以前法議﹐只可通其二便﹐或開其腠理﹐微泄汗﹐亦消水脹之疾﹐通便之法﹐須摩臍輪﹐並摩腎腧二處﹐仍吹噓其气十二徧。

醫案

《瘡瘍全書》曰﹕一人腹中如鐵石﹐臍中出水﹐旋變作虫行之狀﹐繞身匝臍﹐癢痛難忍﹐扒搔不盡﹐濃煎蒼朮湯浴之﹐以蒼朮加麝香水調服之瘥。

《儒門事親》曰﹕沈丘王宰妻胸膈不利﹐口流白沫﹐自言咽下胃中﹐常雷聲﹐心間作微痛﹐又復發昏﹐胸乳之間﹐灸瘢如棋﹐化痰利膈等藥﹐服之三載﹐病亦依然﹐其家知戴人吐藥無損﹐來求之。一湧而出雪白虫一條﹐長五六寸﹐有口鼻牙齒﹐走於涎中﹐病者忿而斷之﹐中有白髮一莖﹐此正與徐文伯所吐宮人發瘕一同﹐虫出立安。

一將軍病心痛不可忍。戴人曰﹕此非心痛也﹐乃胃脘當心痛也。《內經》曰﹕歲木太過﹐風气流行﹐民病胃脘當心而痛。乃與神佑丸一百餘粒﹐病不減。或問曰﹕此胃脘有寒﹐宜溫補。將軍素知戴人明了﹐復求藥於戴人。戴人復與神佑丸二百餘粒作一服﹐大下六七行﹐立愈。

一人病心胸痞悶﹐不欲食飲﹐身體壯熱﹐口燥舌漧﹐大小便不利。有一工治之﹐謂下元虛冷﹐便投暖藥十數服﹐其病不愈。又一醫所論與前亦同﹐又投暖藥﹐五七日其證轉加困弱。余審問日數飲食大小便何似。小便赤色﹐大便黑色﹐此乃傷寒瘀血之證﹐宜用大黃芍藥湯二劑﹐次日用犀角地黃湯二劑﹐後日用通經丸一服﹐換過大便黃色以爲效驗﹐此藥服十餘貼方可獲瘥﹐可悞用暖劑哉﹗

酒官楊仲仁病心气痛﹐此人常好飲酒﹐初飲二三杯﹐必奔走三五十次﹐其酒稍散﹐方能復席﹐飲至前量﹐醉後至明旦﹐嘔淸黃水數口﹐夜變魚鮏臭﹐六七日始安。戴人曰﹕宜吐。乃吐虫一條靑黃色﹐長六七寸﹐口目鼻俱全﹐二目膜瞞﹐狀如蛇類﹐楊腌幹示人。

《李杲十書》曰﹕一婦人重娠六个月﹐因慟哭口吸風寒﹐忽病心痛不可忍﹐渾身冷气欲絕。曰﹕此乃客寒犯胃﹐故胃脘當心而痛﹐急與艸豆蔻﹑半夏﹑幹生薑﹑炙甘艸﹑益智仁之類。或曰﹕半夏有小毒﹐重娠服之可乎﹖曰﹕乃有故而用也。岐伯曰﹕有故無殞故也。服之愈。

《朱震亨心法》曰﹕監縣之閣年五十餘﹐春末心脾疼﹐腹脹滿﹐手足寒過肘膝﹐須綿裹火烘﹐胸襟畏熱﹐卻喜掀露﹐得風涼則快﹐脈皆沈細而濇﹐稍重則絕﹐輕取似弦而短﹐口渴幹而喜熱飲﹐谷肉全不食﹐遂以艸豆蔻丸三倍加黃連﹑滑石﹑炒神曲爲丸﹐白朮爲君﹐茯苓爲佐﹐陳皮爲使﹐作湯送下一百丸﹐服至二斤﹐諸證皆愈。

許文懿公因飲食作痰﹐成心脾痛﹐後觸風雪﹐腿骨痛﹐醫以黃茅歲丹烏附治十餘年﹐艾灸萬計﹐又冒寒而痛加﹐胯難開合﹐脾疼時胯稍輕﹐胯痛則脾疼止。此初因中脘有食積痰飲﹐續冒寒濕﹐郁遏經絡气血不行﹐津液不通﹐痰飲注入骨節﹐往來如潮﹐湧上則爲脾疼﹐降下則爲胯痛﹐須湧泄之﹐以甘遂末一錢﹐入豬腰子內煨食之﹐連泄七行﹐足便能步﹐後嘔血大作﹐不食煩躁﹐气弱不語。記《金匱》云﹕無寒熱而短气不足以息者﹐實也。其病多年鬱結﹐一旦泄之﹐徒引動其猖獗之勢﹐無他﹐少制禦之藥故也。仍以吐劑﹐達其上焦﹐次第及其中下二焦﹐連日用瓜蒂﹑藜蘆﹑苦參等藥﹐俱吐不透﹐而噦躁愈甚﹐乃用附子尖三枚和漿水以蜜飲之﹐方大吐膠痰一大桶。以﹝石卜﹞硝﹑滑石﹑黃苓﹑石膏﹑連翹等一斤﹐濃煎置井中極冷飲之﹐四日服四斤。後腹微痛﹐二便祕﹐脈歇至於卯酉時﹐予謂卯酉爲手足陽明之應﹐此乃胃與大腸有積滯未盡﹐當速瀉之。諸醫咸阻﹐乃作紫雪二日服﹐至兩服稍安。後又小便閉痛﹐飲以蘿卜子汁﹐得吐立通。又小腹滿痛﹐以大黃﹑牽牛等分水丸﹐服至三百丸﹐下如爛魚腸者二升許。脈不歇﹐又大便迸痛﹐小腹滿悶﹐又與前丸藥百粒﹐腹大絞痛﹐腰胯重﹐眼火出﹐不言語﹐瀉下穢物如桕油條一尺許﹐肛門如火﹐以水沃之。自病半月不食不語﹐至此方啜稀粥﹐始有生意﹐數日平安。自嘔吐至安日﹐脈皆平常弦大﹐次年行倒倉法全愈。

一人以酒飲牛乳患心痛﹐年久無汗﹐醫多以丁﹑附﹐羸弱食減﹐每痛以物拄之﹐脈遲弦而濇﹐又苦吞酸﹐以二陳加芩﹑連﹑白朮﹑桃仁﹑﹝木郁﹞李仁﹑澤瀉﹐每旦服之﹐湧出酸苦黑水﹐並如爛木耳者。服至二百餘貼﹐脈濇退﹐至添純弦而漸充滿﹐時令暖﹐意其欲汗而血气未充﹐以參﹑朮﹑歸﹑芍﹑陳皮﹑半夏﹑甘艸﹐痛緩﹔與麻黃﹑蒼朮﹑芎﹑歸﹐才下咽﹐忽運厥﹐須臾而蘇﹐大汗痛止。

一童子久瘧方愈﹐心脾痛﹐六脈伏﹐痛減時气口緊盛﹐餘部弦而實。意其宿食﹐詢之果傷冷油麵食。以小胃丹津咽下十餘粒﹐禁食三日﹐與藥十二次﹐痛止。後又與谷太早﹐忽大痛連脇﹐乃禁食﹐亦不與藥。蓋宿食已消﹐今因新谷與余積相迸而痛﹐若再藥攻﹐必傷胃气。至夜心嘈索食﹐先以白朮黃連陳皮丸服之﹐以止其嘈。此非饑也﹐乃餘飲未了﹐因气而動耳。若與食復痛。詢其饑作膈間滿悶﹐又與前丸子﹐一晝夜不饑而昏睡﹐後少與粥漸安。

一婦因久積憂患後﹐心痛食減羸瘦﹐渴不能飲﹐心與頭更換而痛﹐不寐大便燥結﹐以四物加陳皮﹑廿艸百餘貼﹐未效。予曰﹕此肺久爲火所郁﹐气不得行﹐血亦蓄寒﹐遂成污濁﹐气壅則頭痛﹐血不流則心痛﹐通一病也﹐治法當自愈。遂效東垣淸空膏例﹐以黃芩細切﹐灑浸透炒赤色﹐爲細末﹐湯下﹐頭稍汗﹐十餘貼汗漸通身愈。因其膝下無汗﹐瘦弱脈濇﹐小便數﹐大便濇﹐當補血以防後患﹐以四物湯加陳皮﹑甘艸﹑桃仁﹑酒芩服之﹐愈。

一婦春末心脾疼﹐自言腹脹滿﹐手足寒時﹐膝須綿裹火烘﹐胸畏熱﹐喜掀露風涼﹐脈沈細濇﹐稍重則絕﹐輕似弦而短﹐渴喜熱飲不食﹐以艸豆蔻仁三倍加黃連﹑滑石﹑神曲爲丸﹐以白朮爲君﹐茯苓爲佐﹐陳皮爲使﹐作丸﹐湯下百丸﹐至二斤而安。

一男子年十八歲﹐自小面微黃﹐五月間腹大痛。醫者與小建中湯加丁香兩貼﹐不效﹐加嘔吐淸汁﹔又與十八味丁沈透膈湯兩貼﹐食全不進﹐痛無休止﹐臥不能起﹐如此五六日﹔又與阿魏丸百餘粒﹐至夜發躁不得睡﹐口卻不渴。予脈之﹐左三部沈弦而數﹐關部尢甚﹐右三部沈滑而數實﹐痛處不可按﹐遂與大柴胡湯四貼加甘艸下之﹐痛嘔𨿽減﹐食猶未進﹐遂與小柴胡湯去黃芩﹑人參﹐加芍藥﹑陳皮﹑黃連﹑生甘艸二十貼而愈。

井窈渠吳孺人年近四十﹐得腹隱痛﹐常以火燒磚瓦熨之﹐面與胸襟間﹐惡火之熱气﹐發時少煩食亦減﹐六脈和皆微弦﹐最苦夜間不得睡﹐但世上凶惡之事﹐並憂苦境像﹐皆上念﹐時作惡﹐泣說離別﹐囑付後事﹐如此者一年。眾作心痛治之﹐自覺气自下衝﹐𨿽久病人卻不瘦。於曰﹕此肝受病。遂與防風通聖散吐之。時尙春寒﹐於通聖散中加桂入薑汁調之﹐日三四次。至初夏稍熱﹐與當歸龍膽丸﹑枳朮丸。一月而愈。

一婦形瘦色嫩味厚﹐幼時曾以火烘濕鞋﹐濕气上襲﹐致吐淸水吞酸﹐服丁香熱藥﹐時作時止﹐至是心疼是痞塊﹐略吐食﹐脈皆微弦﹐重似濇﹐輕稍和﹐與左金丸三四十粒﹐姜湯下﹐三十餘次﹐食不進。予曰﹕結已開矣﹐且止藥。或思飲﹐與水﹐間與靑綠丸﹐脈弦漸添﹐與人參﹑灑芍藥引金瀉木﹐漸思食。若大便祕﹐以生芍藥﹑陳皮﹑桃仁﹑人參爲丸與之﹐又以蜜導﹐便通食進。

一老人心腹大痛﹐昏厥﹐脈洪大﹐食不勝一味攻擊之藥﹐用四君子加川歸﹑沈香﹑麻黃﹐服愈。

《衛生寶鑑》曰﹕漕運使崔君長男云卿年二十五﹐體本丰肥﹐奉養膏粱﹐時有熱證。友人勸食寒涼物﹐因服寒藥﹐至元庚辰秋﹐瘧發﹐醫以砒霜等藥治之﹐新汲水下﹐禁食熱物﹐瘧病未除﹐反添吐瀉﹐脾胃復傷﹐中气愈虛﹐腹痛腸鳴﹐時復胃脘當心而痛﹐不任其苦﹐屢醫未效﹐至冬不瘥。延至四月間﹐勞役煩勞過度﹐前證大作﹐請予治之。診視脈得弦細而微﹐手足稍冷﹐面色靑黃不澤﹐情思不樂﹐惡人煩﹐飲食減少﹐微飽則心下痞悶﹐嘔吐酸水﹐每發作﹐冷汗時出﹐气促悶亂不安﹐須人額相抵而坐﹐少時易之。於思《內經》云﹕中气不足﹐溲便爲之變﹐腸爲之苦鳴。下气不足﹐則爲痿厥心冤。又曰﹕寒气客於腸胃之間﹐則卒然而痛﹐得熱則已。非甘辛大熱之劑﹐則不能愈。遂制扶陽助胃湯﹐三服大勢去﹐痛減半﹔至秋﹐先灸中脘三七壯﹐以助胃气﹔次灸气海百餘壯﹐生發元气﹐滋榮百脈﹔以還少丹服之﹐喜飲食﹐添肌肉﹐皮膚潤澤。明年春﹐灸三里二七壯﹐少助胃气﹐引气下行﹔又以芳香助脾﹐服育气湯加白檀平治之。戒以懲忿窒欲﹐愼言語﹐節飲食﹐一年而平復。

眞定趙客﹐乙丑歲六月間﹐客於他方﹐因乘困傷濕面﹐心下痞滿﹐躁熱時作﹐臥不安﹐遂宿於寺中﹐僧以大毒之藥數丸﹐下十餘行﹐心痞稍減﹐越日困睡﹐爲盜劫其財貨﹐心有所動﹐遂躁熱而渴﹐飲冷酒一大甌﹐是夜臍腹脹痛﹐僧再以前藥﹐復下十餘行﹐病加困篤﹐四肢無力﹐躁熱惡衣﹐喜飲冷水﹐米谷不化﹐痢下如爛魚腸腦﹐赤水相雜﹐全不思食﹐彊食則嘔﹐痞甚於前﹐噫气不絕﹐足胻冷﹐少腹不任其痛。請予治之﹐診其脈浮數八九至﹐按之空虛。予溯流而尋源﹐蓋暑天之熱﹐已傷正气﹐以有毒大熱之劑下之﹐一下之後﹐其所傷之物﹐已去而無餘矣﹐遺巴豆之毒气於腸胃之間﹐使嘔逆而不能食﹐胃气轉傷而然﹐及下膿血無度﹐大肉陷下﹐皮毛枯槁﹐脾气弱而衰﹐舌上赤濇﹐口燥咽漧﹐津液不足﹐下多亡陰之所致也。陰旣已亡﹐心火獨旺﹐故心胸躁熱﹐煩亂不安。經曰﹕獨陽不生﹐獨陰不長﹐夭之由也。遂辭而退。後易他醫﹐醫至不審其脈﹐不究其源﹐惟見痞滿以枳殼丸下之﹐病添喘滿﹐利下不禁而死。

眞定一秀士﹐年三十一﹐肌體本弱﹐左脇下有積气﹐不敢食冷物﹐覺寒則腹痛﹐或嘔吐淸水﹐眩運欲倒﹐目不敢開﹐惡人煩冗﹐靜臥一二日﹐及服辛熱之藥﹐則病退。延至至元甲戌秋初﹐因勞役及食冷物﹐其病大作﹐腹痛不止﹐冷汗自出﹐四肢厥冷﹐口鼻气亦冷﹐面色靑黃不澤﹐全不得臥﹐扶幾而坐﹐咳嗽咽膈不利。予與藥服之﹐見藥則吐﹐藥不得入﹐無如之何。遂以熟艾約半斤﹐用白紙一張﹐鋪於腹上﹐紙上攤艾令勻﹐又以憨蔥數枝﹐批作兩半片﹐鋪於熟艾上﹐再用白紙一張覆之﹐以慢火貯熨斗內熨之﹐冷則易之。覺腹中熱﹐腹皮暖不禁﹐以帛三搭縫帶系之﹐待冷方解。初熨時得暖則痛減﹐大暖則痛止﹐至夜得睡。翌日再與對證藥服之﹐良愈。

癸丑歲﹐予隨王府承應﹐至瓜忽都地面住冬﹐有搏兔赤馬刺﹐約年三旬有餘﹐因獵得兔﹐以火炙食之﹐各人皆食一枚﹐惟馬刺獨食一枚半﹐抵暮至營﹐極困倦﹐渴飲潼乳斗餘﹐是夜腹脹如鼓﹐疼痛悶亂﹐臥而欲起﹐起而復臥﹐欲吐不吐﹐欲瀉不瀉﹐手足無所措﹐舉家驚慌﹐請予治之﹐具說飲食之由。診其脈气口大一倍於人迎﹐乃應食傷太陰經之候也。右手關脈又且有力﹐蓋燒肉漧燥﹐因而多食﹐則致渴飲﹐幹肉得潼乳之濕﹐是以溢滿於腸胃﹐非峻急之劑則不能去﹔遂以備急丸五粒﹐覺腹中轉失气﹐欲利不利﹔復投備急丸五粒﹐又與無憂散五錢﹐須臾大吐﹐又利十餘行﹐皆物與淸水相合而下﹐約二斗餘﹐腹中空快﹐漸漸气調。至平旦以薄粥飲﹐少少與之﹐三日後再以參﹑朮之藥﹐調其中气﹐七日而愈。或曰﹕用峻急之藥﹐汝家平日所戒﹐今反用之﹐何也﹖予對曰﹕理有當然﹐不得不然。《內經》曰﹕水谷入口則胃實而腸虛﹐食下則腸實而胃虛﹐更虛更實。此腸胃傳化之理也。今飲食過節﹐腸胃俱實﹐胃气不能腐熟﹐脾气不能運化﹐三焦之气不能升降﹐故成傷也。大抵內傷之微者﹐但減食一二日自消﹔若傷之重者﹐以藥內消之﹔傷之大重者﹐以藥下之。若藥不瞑眩﹐厥疾不瘳﹐峻急之劑﹐何不可用之有﹖或者然之。

至元戊寅五月間﹐積雨不上﹐魯齋許平仲先生時年五十有八﹐面目肢體浮腫﹐大便多溏﹐腹脹腸鳴時痛﹐飲食減少﹐命予治之﹐脈得弦細而緩。先生曰﹕年壯時多曾服牽牛﹑大黃藥﹐面目四肢﹐時有浮腫﹐今因陰雨﹐故大發。予曰﹕營運之气﹐出自中焦。中焦者﹐胃也。胃气弱不能布散水谷之气﹐榮養臟腑經絡皮毛﹐气行而濇﹐故爲浮腫。大便多溏而腹脹腸鳴﹐皆濕气勝也。四時五臟﹐皆以胃气爲本。五臟有胃气﹐則和平而身安﹐若胃气虛弱﹐不能運動滋養五臟﹐則五臟脈不和平。本髒之气盛者﹐其脈獨見﹐輕則病甚﹐過則必死。故經曰﹕眞髒之脈弦﹐無胃气則死。先生之疾幸而未至於甚﹐尙可調補。人知服牽牛﹑大黃爲一時之快﹐不知其爲終身之害也。遂用平胃散加白朮﹑茯苓﹑艸豆蔻仁﹐數服而腹脹溏瀉腸鳴時痛皆愈﹐飲食進﹐止有肢體浮腫﹐以導滯通經湯主之﹐良愈。

《醫學綱目》曰﹕予少年時曾患臍腹﹝疒丂﹞痛﹐初不疑其虛﹐徧服諸家藥無效。遂自診之﹐覺是虛證﹐合《本事方》半夏﹑生薑﹑陳皮﹑桂心﹑吳萸一劑﹐服未至半劑頓愈。

一男子腸鳴食少﹐臍下有塊耕動﹐若得下气多乃已﹐已而復鳴﹐醫用疏气藥與服﹐半年不效。予用參﹑朮爲君﹐甘艸﹑連﹑芩﹑枳殺﹑漧薑爲臣﹐一貼腸鳴止﹐食進﹔又每服吞厚朴紅豆丸﹐其气耕亦平。經云﹕脾胃虛則腸鳴腹滿。又云﹕中气不足﹐腸爲之苦鳴。此之謂也。

《醫學正傳》云﹕山頭沈三十一丈年三十餘﹐身材肥盛﹐夏秋間因官差丈量田地辛苦﹐至冬間得痞滿證﹐兩脇气攻胸中﹐飽悶不能臥﹐欲成脹滿證﹐歷數醫﹐皆用疏气耗散之藥﹐不效。三月初旬﹐召予診治﹐兩手關前皆浮洪而弦濇﹐兩關後脈皆沈伏。予曰﹕此膈上有稠痰﹐脾土之气惇阜﹐肝木鬱結而不伸﹐當用吐法﹐木郁達之也。柰冬月降沈之令﹐未可行此法﹐且與豁痰﹑疏肝气﹑瀉脾胃惇阜之气﹐用平胃散加半夏﹑夫苓﹑靑皮﹑川芎﹑龍膽﹑香附﹑砂仁﹑柴胡﹑黃連﹑﹝艸舌﹞蔞子等藥﹐病退十之三四﹔待次年二月初﹐爲行倒倉法平安。

《薛己醫案》曰﹕唐儀部胸內作痛﹐月餘腹亦痛﹐左關弦長﹐右關弦緊﹐面色黃中見靑﹐此脾虛肝邪所乘﹐以補中益气加木香﹑半夏二劑而愈﹐又用六君子湯二劑而安。

一人年逾四十﹐胸患瘡成漏﹐日出膿碗許﹐喜飲食如常﹐用十全大補湯加遠志﹑貝母﹑白蘞﹑績斷﹐灸以附子餅﹐膿漸少﹐調護歲餘而愈。

一少婦胸膺間潰一竅﹐膿血與口中所咳相應而出﹐以參﹑芪﹑當歸﹐加退熱排膿等藥而愈。或曰﹕此因肺痿所致。

一人胸腫一塊﹐半載不消﹐令灸百壯方潰﹐服大補藥不斂﹐灸附子餅而愈。

一百戶胸患毒﹐腫髙臖赤﹐發熱脈數﹐大小便濇﹐飲食如常。齊氏曰﹕腫起色赤﹐寒熱疼痛﹐皮膚壯熱﹐頭目昏重﹐气血實也。又曰﹕大小便濇﹐飲食如故﹐腹滿膨脹﹐胸膈痞悶﹐肢節疼痛﹐身熱脈大﹐精神昏冒﹐臟腑實也。進黃連內疏湯二劑﹐諸證悉退﹔更以荊防敗毒散加黃芩﹑山梔﹐四劑稍愈﹔再以四物加芩﹑連﹑白芷﹑桔便﹑甘艸﹑金銀花﹐數劑而消。按此項治法﹐𨿽因脈證皆實而用泄法﹐然有先後次序﹐先攻裏﹐後發表﹐最後又和解。前賢治病﹐不肯孟浪如此﹐學者可不以此爲法哉﹗

一男子每遇勞役﹐食少胸痞﹐發熱頭痛﹐吐痰﹐作渴﹐脈浮大。余曰﹕此脾胃血虛病也﹐脾爲至陰而生血也。不信﹐服二陳加黃連﹑枳實﹑厚朴之類﹐諸證益甚。又服四物﹑黃蘗﹑知母﹑麥門﹐更腹痛作嘔﹐脈洪數而無倫次。余先用六君加炮姜﹐痛嘔漸愈﹐又用補中益气全愈。

府庠徐道夫母胃脘當心痛劇﹐右寸關俱無﹐左𨿽有微而似絕﹐手足厥冷﹐病勢危篤。察其色﹐眼胞上下靑黯。此脾虛肝木所勝﹐用參﹑朮﹑茯苓﹑陳皮﹑甘艸補其中气﹔用木香和胃气﹐以行肝气﹔用吳茱萸散脾胃之寒﹐止心腹之痛。急與一劑﹐俟滚先服﹐煎熟再進﹐諸病悉愈。向使泥痛無補法﹐而反用攻伐之藥﹐禍不旋踵。

一婦人懷抱鬱結﹐不時心腹作痛﹐年餘不愈﹐諸藥不應﹐余用歸脾加炒山梔而愈。

廷評張汝翰胸膈作痞﹐飲食難化﹐服枳朮丸﹐久而形體消瘦﹐發熱口漧﹐脈浮大而微﹐用補中益气加姜﹑桂﹐諸證悉退﹐惟見脾胃虛寒﹐遂用八味丸補命門火﹐不月而飲食進﹐三月而形體充。此證若不用前丸﹐多變腹脹﹑喘促﹑腿足浮腫﹑小便淋瀝等證﹐急用濟生加減腎气丸﹐亦有得生者。

一儒者面色痿黃﹐胸膈不利﹐吞酸噯腐﹐恪服理气化痰之藥﹐大便不實﹐食少體倦。此脾胃虛寒﹐用六君加炮姜﹑木香漸愈﹐更兼用四神丸而元气復。此證若中气虛弱者﹐用人參理中湯﹐或補中益气加木香﹑漧薑﹔不應﹐送左金丸﹐或越鞠丸﹔若中气虛寒﹐必加附子或附子理中湯﹐無有不愈。

一上捨飲食失宜﹐胃腹膨脹﹐噯气吞酸﹐以自知醫﹐用二陳﹑枳實﹑黃連﹑蒼朮﹑黃蘗之類﹐前證益甚﹐更加足指腫痛﹐指縫出水。余用補中益气加茯苓﹑半夏治之而愈。若腿足浮腫﹐或焮腫寒熱嘔吐﹐亦用前藥。

儒者胡濟之場屋不利﹐胸膈膨悶﹐飲食無味﹐服枳朮丸﹐不時作嘔﹐用二陳﹑黃連﹑枳實。痰湧气促﹐加紫蘇﹑枳殼﹔喘嗽腹脹﹐加厚朴﹑腹皮﹔小便不利﹐加檳榔﹑蓬朮。泄瀉腹痛﹐悉屬虛寒﹐用六君加姜﹑桂二劑不應﹐更加附子一錢。二劑稍退﹐數劑十愈六七﹐乃以八味丸全愈。

一上捨嘔吐痰涎﹐發熱作渴﹐胸膈痞滿﹐或用淸气化痰降火﹐前證益甚﹐更加足指腫痛﹐指縫出水﹐余用補中益气加茯苓﹑半夏治之而愈。若腿足浮腫﹐或焮腫寒熱嘔吐﹐亦用前藥。

一人嘔吐痰涎﹐發熱作渴﹐胸膈痞滿﹐或用淸气化痰降火藥益甚﹐涎自出。余曰﹕嘔吐痰涎﹐胃气虛寒﹔發熱作渴﹐胃不生津﹔胸膈痞滿﹐脾胃虛也。當生發陽气﹐諸病自退。不信﹐仍服前藥﹐虛證悉至﹐復請治。余曰﹕飲食不入﹐呃逆不絕﹐泄瀉腹痛﹐手足逆冷﹐是謂五虛﹔煩熱作渴﹐虛陽越於外也﹔脈洪大﹐脈欲絕也﹐死期迫矣。或曰﹕隕於日乎夜乎﹖余曰﹕脈洪大﹐當殞於晝。果然。

一婦人性沈靜多慮﹐胸膈不利﹐飲食少思﹐腹脹吞酸﹐面色靑黃﹐用疏利之劑。余曰﹕此脾虛痞滿﹐當益胃气。不信用之﹐胸膈果滿﹐飲食愈少。余以調中益气加香﹑砂﹑炮姜漸愈﹐後以六君﹑芎﹑歸﹑貝母﹑桔梗﹑炮姜而愈。

陸伷母久患心腹疼痛﹐每作必胸滿嘔吐厥逆﹐面赤唇麻﹐咽漧舌燥﹐寒熱不時﹐而脈洪大﹐眾以痰火治之﹐屢止屢作。迨乙未春﹐發熱頻甚﹐用藥反劇。有朱存默氏謂服寒涼藥所致﹐欲用參﹑朮等劑﹐彼疑痛無補法﹐乃請予診。曰﹕此寒涼損眞之故﹐內眞寒而外假熱也﹐且脈息弦洪而有怪狀﹐乃脾气虧損肝脈乘之而然﹐惟當溫補其胃﹐遂與補中益气加半夏﹑茯苓﹑吳茱﹑木香﹐一服而效。

上捨毛體仁素陰虛﹐春初咳嗽﹐胸中隱痛﹐腎脈數而無力﹐肺脈數而時見。此腎气損﹐陰火盛﹐用六味丸料一劑﹐病勢𨿽減﹐內癰已成﹐蓋因元气虛而未能發出﹐火令可畏。不信﹐服痰火之劑﹐兩月後乳間微腫﹐脈洪數而無力。余曰﹕膿內潰矣﹐當刺出其膿﹐以免內攻之禍﹐不信。又月餘﹐請視。但鍼得一紮﹐膿兜不利﹐仍復內攻﹐唇舌靑赤。余曰﹕臟腑已壞﹐吾何能治之﹖後果歿。

一夫人性剛多怒﹐胸前作痛﹐肉色不變﹐脈數惡寒。經曰﹕洪數脈﹐應發熱﹐反惡寒﹐瘡疽也。今脈洪數則膿已成﹐但體丰厚﹐故色不變﹐似乎無膿﹐以痛極﹐始肯鍼。鍼入數寸﹐出膿數碗﹐以淸肝消毒藥治之而愈。設泥其色而不用鍼﹐無可救之理。

一男子患胃脘癰﹐用射幹湯之類﹐將愈。但气喘體倦﹐發熱作渴﹐小便頻數﹐此肺气不足﹐用補中益气﹐山藥﹑山萸﹑麥冬﹑五味。時仲夏﹐更以生脈散代茶飲而愈。

一婦人素食厚味﹐吐膿已愈﹐但小便淋瀝﹐此肺腎气虛﹐用補中益气加麥冬﹑五味及加減八味丸而愈。若膏粱之人﹐初起宜用淸胃散。

陽山之內素善怒﹐胸膈不利﹐吐痰甚多﹐吞酸噯腐﹐飲食少思﹐手足發熱﹐十餘年矣﹐所服非芩﹑連﹑枳實﹐必檳﹑蘇﹑厚朴﹐左關弦洪﹐右關弦數﹐此屬肝火血燥﹐木乘土位。朝用六味地黃丸以滋養肝木﹐夕用六君加當歸﹑芍藥以調脾土﹐不月而愈。癸卯夏﹐患背疽證﹐屬虛寒﹐用大溫補之藥而愈。乙巳夏因大怒吞酸噯腐﹐胸腹脹滿﹐余以他往旬日﹐或用二陳﹑石膏治之﹐吐涎如湧﹐外熱如灼﹐將用滚痰丸下之。余到診之﹐脈洪大﹐按之如無。曰﹕此乃脾胃虧損而發熱﹐脾弱而涎泛出也。用六君加姜﹑桂一鍾﹐卽睡覺而諸證如失﹐數劑而康。

一男子寒熱作渴﹐不時咳吐﹐口內血腥﹐又五日吐膿﹐身皮甲錯。用射幹湯四劑﹐膿血已止﹔但气壅痰多﹐以甘桔湯而愈。蓋余知其爲胃脘癰也。

羅工部仲夏腹惡寒而外惡熱﹐鼻吸气而腹覺冷﹐體畏風而惡寒﹐脈大而虛微﹐每次進熱粥甌許﹐必兼食生薑甌許﹐若粥離火食之﹐腹內卽冷。余曰﹕熱之不熱﹐是無火也﹐當用八味丸壯火之源以消陰翳﹐彼反服四物﹑元參之類而歿。

儀部李北川常患腹痛﹐每治以補中益气﹐加山梔卽愈。一日﹐因怒肚腹作痛﹐胸脇作脹﹐嘔吐不食﹐肝脈弦緊﹐面色黃中見靑兼赤﹐此脾气虛弱﹐肝火所乘﹐仍用前湯吞左金丸﹐一服而愈。

太守朱陽山因怒腹痛作瀉﹐兩脇作脹﹐或胸乳作痛﹐或寒熱往來﹐或小便不利﹐飲食不入﹐嘔吐痰涎﹐神思不淸。此肝木乘脾土﹐用小柴胡加山梔﹑炮姜﹑茯苓﹑陳皮﹑酢制黃連﹐一劑卽愈。

儒者沈尼文內停飲食﹐外感風寒﹐頭痛發熱﹐惡心腹痛﹐就治敝寓﹐余用人參養胃加芎﹑芷﹑曲蘗﹑香附﹑桔梗﹐一劑而愈。次日抵家﹐前病仍作﹐腹痛﹐請治。以手按痛卽止﹐此客寒乘虛而入也。乃以香砂六君加木香﹑炮姜服之﹐睡覺痛減六七﹔去二香再服﹐飲食少進﹔又加黃芪﹑當歸﹐少佐升麻而愈。

楊錦衣子十歲﹐腹脹痛﹐服消導藥不應。彼以爲中毒﹐請診。其脈右關沈伏﹐此食積也。今腹脹善噫﹐舌本彊﹐得後與气則快然如衰﹐皆脾病也。審之﹐果因食粽得此。以白酒曲熱酒服而愈。

黃恭人腹內一塊﹐不時作痛﹐痛則人事不知﹐良久方蘇﹐諸藥不應。其脈沈細則非瘡毒。河間云﹕失笑散治疝气及婦人血气痛欲死﹐並效。與一服﹐痛去六七﹐再服而平。此藥治產後心腹絞痛﹐及兒枕痛尢妙。

光祿髙署丞﹐脾胃素虛﹐因飲食勞倦﹐腹痛胸痞﹐用大黃等藥下之﹔譫語煩躁﹐頭痛喘汗﹐吐瀉頻頻﹐時或昏憒﹐脈大無倫﹐用六君加炮姜四劑而安。但倦怠少食﹐口漧發熱﹐六脈浮數﹐欲用瀉火之藥。余曰﹕不時發熱﹐是無火也﹔脈浮大﹐是血虛也﹔脈虛浮﹐是气虛也。此因胃虛﹐五臟虧損﹐虛證發見﹐服補胃之劑﹐諸證悉退。

進士劉華甫停食腹痛﹐瀉黃吐痰﹐服二陳﹑山梔﹑黃連﹑枳實之類﹐其證益甚﹐左關弦緊﹐右關弦長﹐乃肝木克脾土﹐用六君加木香治之而愈。若食已消而泄未已﹐宜用異功散以補脾胃﹔如不應﹐用補中益气升發陽气。凡泄利色黃﹐脾土虧損﹐眞气下陷﹐必用前湯加木香﹑肉蔻溫補﹔如不應﹐當補其母﹐宜八味丸。

癸卯春人日﹐余在下堡顧氏會間﹐有儒者許梅村云﹕捨親馬生者發熱煩渴﹐時或頭痛﹐昨服發散藥﹐反加喘急腹痛﹐其汗如水﹐晝夜譫語。余意此勞傷元气誤汗所致﹐其腹必喜手按。許往詢之﹐果然。遂與十全大補加附子一錢服之﹐熟睡﹐喚而不醒﹐舉家驚惶。及覺﹐諸證頓退﹐再劑而痊。凡人飲食勞役﹐起居失宜﹐見一切火證﹐悉屬內眞寒而外假熱﹐故肚腹喜暖﹐口畏冷物﹐此乃形气病﹐气俱屬不足﹐法當純補元气爲善。

上捨周一元腹患癰﹐三月不愈﹐膿水淸稀﹐朝寒暮熱﹐服四物﹑黃蘗﹑知母之類﹐食少作瀉﹐痰涎上湧。服二陳﹑枳實之類﹐痰涎愈甚﹐胸膈痞悶。謂余曰﹕何也﹖余曰﹕朝寒暮熱﹐血气虛也﹔食少作瀉﹐脾腎虛也﹔痰湧胸痞﹐脾肺虛。悉因眞气虛而邪气實也。當先壯其胃气﹐使諸髒有所稟而邪自退矣。遂用六君加黃芪﹑當歸數劑﹐諸證漸退。又用十全大補湯﹐肌肉漸斂﹔更用補中益气湯調理而痊。

從侄孫年十四而畢姻。乙巳春年二十四﹐腹中作痛﹐用大黃等藥二劑﹐下血甚多﹐胸腹脹滿﹐痰喘發熱。又服破气降火藥一劑﹐汗出如水﹐手足如冰。余他往適歸﹐診之右關洪數﹐右尺尢甚﹐乃腹癰也﹐𨿽能收斂﹐至夏必變而成瘵證。用參﹑芪各一兩﹐歸﹑朮各五錢﹐陳皮﹑茯苓各三錢﹐炙甘艸﹑炮姜各一錢﹐二劑諸證少退﹐腹始微赤﹐按之覺痛﹔又二劑作痛﹔又二劑﹐腫痛﹐脈滑數﹐鍼出膿瘀﹐更用大補湯﹐精神飲食如故。因遺精﹐患處色黯﹐用前藥加五味子﹑山萸﹑山藥﹑骨脂﹑吳萸等劑﹐瘡口漸斂﹐瘵證悉具﹐其脈非洪大而數﹐卽微細如無﹐惟專服獨參湯﹑人乳汁少復﹐良久仍脫。余曰﹕當備後事。以俟火旺﹐乃禱鬼神﹐巫者歷言往事如見﹐更示以方藥﹐皆峻利之劑﹐且言保其必生﹐敬信服之﹐後果歿。經曰﹕拘於鬼神者﹐不可與言至徳﹐而況又輕信方藥於邪妄之人耶﹖書此以警後患。

鴻臚蘇龍溪小腹內腫脹作痛﹐大小便祕結﹐作渴飲冷﹐脈洪數而實﹐用黃連解毒二劑﹐腫痛頓止﹐二便調和﹐用活命飲而愈。

進士邊雲莊腹痛惡寒﹐脈浮數。余曰﹕浮數之脈而反惡寒﹐瘡疽之證也。不信。數日後復請視之﹐左尺洪數。余曰﹕內有膿矣。仍不信。至小腹痛脹﹐連及兩臀﹐始悟。余曰﹕膿潰臀矣﹐气血俱虛﹐何以收斂﹖急服活命飲一鍾﹐臀潰一孔﹐出膿斗許﹐气息奄奄。用大補藥一劑﹐神思方醒﹐每去後﹐糞從瘡出﹐痛不可當﹐小肚間如有物上挺﹐卽發痙﹐不省人事﹐煩躁脈大﹐舉按皆實。省而診之﹐脈洪大﹐按之如無﹐以十全大補倍用參﹑芪至四斤﹐更加附子二枚﹐煎膏服而痙止﹐又用十全大補湯五十餘劑而瘡斂。

一男子患腹癰﹐腫硬不潰﹐乃陽气虛弱﹐嘔吐少食﹐乃胃气虛寒﹐法當溫補脾胃。假如腫赤痛甚煩躁﹐脈實而嘔﹐爲有餘﹐當下之﹔腫硬不潰﹐脈弱而嘔﹐爲不足﹐當補之﹔若痛傷胃气﹐或感寒邪穢气而嘔者﹐𨿽腫瘍﹐猶當助胃。彼不信﹐仍服攻伐藥而果歿。

給事錢南郭腹患癰已成﹐余用托裏之藥漸起發。彼惑於眾論﹐用行气破血﹐以圖內消﹐形體甚倦﹐飲食益少﹐患處頓陷﹐色黯堅硬﹐按之不痛。余用大補之劑﹐色赤腫起﹐膿熟鍼之﹐再用托裏之藥﹐腫硬漸消而愈。

一男子腹內作痛﹐腹外微腫﹐或用藥汗之﹐外無形色﹐脈數無力。此元气虧損﹐毒不能外起﹐遂與參﹑芪﹑歸﹑朮之類數劑﹐漸發於外﹐又數劑﹐膿成而欲鍼之。惑於人言﹐用大黃﹑白芷﹑穿山甲之類引膿從便出﹐以致水瀉不止﹐患處平陷﹐自汗盜汗﹐發熱作渴﹐不食。仍用前藥加半夏﹑陳皮﹑姜﹑桂四劑﹐形气漸復﹔又數劑﹐鍼去其膿﹐仍用補劑﹐喜年幼未婚得痊。司馬李梧山患此﹐腹痛而勢已成﹐用活命飲一劑﹐痛頓止﹐用托裏消毒散﹐腫頓起﹐此膿將成也﹐用托裏散補之﹐自潰而愈。

錦衣掌堂劉廷器﹐正徳辛未仲夏腹患癰﹐潰而膿淸﹐熱渴腹脹﹐作嘔不食。或以爲熱毒內攻﹐皆用芩﹑連﹑大黃之劑﹐病愈甚。余曰﹕當捨時從證。投以參﹑芪﹑姜﹑附等藥一劑﹐嘔止食進﹐再用托裏等劑而瘡愈。

通府張廷用患腸癰﹐兩月餘矣﹐時出白膿﹐體倦惡寒。此邪气去而中气虛也﹐余用托裏散兼益气湯徐徐呷之﹐又令以豬肚肺煮爛﹐取其湯﹐調米粉煮﹐時呷半盞﹐後漸調理而痊。

一男子裏急後重﹐下膿脹痛。此脾气下陷﹐用排膿散﹐蠟礬丸而愈。後因勞役寒熱體倦﹐用補中益气湯而安。

一婦人患此﹐小腹脹痛﹐小便如淋﹐時時汗出。此瘀血凝結於內﹐先以神效﹝艸舌﹞蔞散二劑少愈﹐更以薏苡仁湯而愈。

一婦人小腹脹痛而有塊﹐脈芤而濇。此瘀血爲患也﹐以四物加延胡索﹑紅花﹑桃仁﹑牛膝﹑木香二劑﹐血下而痊。

一婦人小腹脹痛﹐大便祕濇﹐轉側有水聲﹐脈洪數﹐此膿瘀內潰也﹐以梅仁湯一劑﹐下瘀血﹐諸證悉退﹐再以薏苡湯二劑而瘥。

一婦人膿成脹痛﹐小便不利﹐脈洪數﹐此膿毒內潰也﹐服太乙膏三錢﹐膿下甚多﹐更以﹝艸舌﹞蔞散﹑蠟礬丸﹐及托裏藥而安。如用雲母膏尢妙。

一婦人產後患此﹐惡血不止﹐小腹作痛﹐服瓜子仁湯﹐下瘀血而痊。大凡瘀血停滯﹐宜急治之﹐緩則腐化爲膿﹐最爲難治。若流注關節﹐則爲敗證。

一婦腸中痛甚﹐大便自小便出。李生診之曰﹕芤脈見於陽部﹐此腸癰也﹐以雲母膏一日十丸煎黃芪湯吞之﹐利膿數升而安。

一女子腹痛﹐百方不治﹐脈滑數時作熱﹐腹微急。孫曰﹕痛病脈當沈細﹐今滑數﹐此腸癰也。以雲母膏一兩爲丸﹐如梧桐子大﹐以牛皮膠熔入酒中﹐並水吞之﹐餉時服盡﹐下膿血愈。

一男子小腹痛而堅硬﹐小便數﹐汗時出﹐脈遲緊﹐以大黃湯一劑﹐下瘀血合許﹐以薏苡仁湯四劑而安。

一產婦小腹疼痛﹐小便不利﹐以薏苡仁湯二劑痛止﹐更以四物湯加桃仁﹑紅花﹐下瘀血升許﹐而愈。大抵此證皆因榮衛不調﹐或瘀血停滯所致。若脈洪數﹐已有膿。脈但數﹐微有膿。脈遲緊﹐乃瘀血﹐下之卽愈。若患甚者﹐腹脹大﹐轉側作水聲﹐或膿從臍出﹐或從大便出﹐宜太乙膏及托裏藥。

一男子膿已成﹐用雲母膏一服﹐下膿升許﹐更以排膿托裏藥而愈。後因不守禁忌﹐以致不救。

一婦人因經水多﹐服濇藥止之﹐致腹作痛﹐以失笑散二服而瘳。

《醫方考》曰﹕宋徽宗常食冰﹐因致腹痛﹐國醫進藥俱不效﹐乃召泗州楊吉老診之。吉老曰﹕宜主理中丸。上曰﹕服之屢矣﹐不驗。吉老曰﹕所進湯使不同。陛下之疾﹐得之食冰﹐今臣以冰煎藥﹐此欲已其受病之原也。果一服而瘳。昆謂是義也﹐《大易》所謂同气相求﹐《內經》所謂衰之以屬也﹐自非吉老之良﹐烏能主此﹗

《證治準繩》曰﹕予讀中祕書時﹐館師韓敬堂先生常患膈痛﹐診其脈洪大而濇。予用山梔仁﹑赤曲﹑通艸﹑大麥芽﹑香附﹑當歸﹑川芎煎湯﹐加薑汁﹑韭汁﹑童便﹑竹瀝之類飲之而止。一日勞倦忍饑﹐痛大發﹐亟邀予至。曰﹕晨起痛甚﹐不能待公﹐服家兄藥﹐下咽如刀割﹐痛益甚﹐不可忍﹐何也﹖予曰﹕得非二陳﹑平胃﹑烏藥﹑紫蘇之屬乎﹖曰﹕然。曰﹕是則何怪乎其增病也﹗夫勞餓而發﹐飽逸則止﹐知其虛也。飲以十全大補湯﹐一劑而痛止。

呂滄洲治郡守李母龐病小腹痛﹐眾醫皆以爲瘕聚﹐久藥不效。呂診﹕循其少陰脈如刀刃之切手﹐胞門芤而數﹐知其陰中痛﹐癰結小腸也。告之曰﹕太夫人病在幽隱﹐不敢以聞﹐幸出侍人語之。乃出老嫗。呂曰﹕苦小腸癰﹐以故臍下如瘕聚。今膿已成﹐痛迫於玉泉﹐當不得前後﹐溲則痛甚。嫗曰﹕誠如公言。遂用國老將軍爲向導﹐麒麟竭﹑琥珀之類攻之﹐膿自小便出﹐應手愈。

又一小兒患內癰﹐腹脹臍凸而頗銳﹐醫欲刺臍出膿﹐其母不許﹐請呂視之。見一僧擁鑪熾炭﹐然銅箸一枝於烈火中﹐瞪目視翁曰﹕此兒病癰髮小腸﹐苟捨刺臍無他法。呂諭之曰﹕臍﹐神闕也﹐鍼刺所當禁。矧癰捨於內﹐惟當以湯丸攻之。苟如爾言﹐必殺是子矣。僧怒趨而出。呂投透膿散一匕。明日膿自臍潰﹐繼以十奇湯下萬應膏丸而瘥。

《外科正宗》曰﹕一幼婦產後月餘﹐腹中漸痛﹐腫脹如蠱﹐內醫紛紛認爲蠱病。又月餘沈重昏憒﹐彼家已棄不治。請予視童稚瘍恙﹐偶言此﹐予討診之。彼時人𨿽憒不醒﹐診之其脈細數有力﹐此內癰膿病也﹐猶似不妨。彼家曰﹕無生之理。予曰﹕腹腫上見而按之﹐一決其生何如﹖隨視腫皮緊急光亮﹐臍下大熱﹐此內癰不妨﹐乃萬無一失之病﹐彼家歡悅。分付先備淨桶﹐用滚湯半桶蓋之﹐聽用。先以薏苡仁湯加酒炒大黃二錢﹐徐徐灌服﹐待腹中覺痛﹐搭起患者坐桶上﹐熱气燻蒸﹐其膿如湧泉﹐連湯與膿約共滿桶﹐其患卽蘇。更服八珍湯加牡丹皮﹑五味子﹐調理月餘而安。

一婦人腹脹如鼓﹐臍突寸許﹐小水濇滯﹐轉側腹有水聲。此內膿已成﹐因刺臍上突頂﹐出膿盆許。以牡丹皮散五六劑﹐其膿漸少。朝以八味丸﹐暮以八珍湯﹐加澤瀉﹑牡丹皮﹑黃芪﹑破故紙服之﹐月餘而愈矣。

一婦人小產﹐瘀血未盡﹐勞動之早﹐小腹腫痛﹐月餘大便祕燥﹐小便濇滯﹐口燥咽漧﹐煩悶不睡。內醫調理﹐其病日重。偶見予問之。予曰﹕恐內癰也。及診脈﹐數實而有力﹐此腸癰已成﹐用薏苡仁湯加大黃﹐一服下膿數碗﹐脹痛遂止。外腫堅硬不散﹐仍焮作痛﹐此欲潰膿﹐從外泄也。以十全大補湯三服﹐膿脹痛而鍼之﹐更服八珍湯加牡丹皮﹑五味子﹐月餘而斂。

一男子小腹脹痛﹐裏急後重﹐時時下膿﹐醫作痢治之愈重﹐診之脈芤而數﹐此小腸癰也﹐以薏苡仁湯一服下膿升許﹐隨不墜重﹐更以牡丹皮散六服而安。

《景嶽全書》曰﹕向予荊人年及四旬﹐於八月終初寒之時﹐偶因暴雨後﹐中陰寒沙毒之气﹐忽於二鼓時﹐上爲嘔惡﹐下爲胸腹攪痛﹐勢不可當。時值暮夜﹐藥餌不及﹐因以鹽湯探吐之﹐痛不爲減。遂連吐數次﹐其气愈升﹐則其痛愈劇﹐因而上塞喉咽﹐甚至聲不能出﹐水藥毫不可入﹐危在頃刻間矣。余忽憶先年曾得祕傳刮沙法﹐乃擇一光滑細口磁碗﹐別用熱湯一鍾﹐入香油一二匙﹐卻將碗口蘸油湯內﹐令其暖而且滑﹐乃兩手覆熱其碗於病者背心﹐輕輕向下刮之﹐以漸加重。碗幹而寒﹐則再浸再刮。良久覺胸中脹滯﹐漸有下行之意﹐稍見寬舒﹐始能出聲。頃之﹐忽腹中大響﹐遂大瀉如傾﹐其痛遂減﹐幸而得活。瀉後得睡一飯頃﹐復通身搔癢之極﹐隨發出疙瘩風餅如錢大者﹐不計其數﹐至四鼓而退。愈後細窮其義﹐蓋以五臟之系咸附於背﹐故向下刮之﹐則邪气亦隨而降。凡毒气上行則逆﹐下行則順﹐所以得愈。𨿽近有兩臂刮沙之法﹐亦能治痛﹐然毒深病急者﹐非治背不可也。至若風餅疙瘩之由﹐正以寒毒之气﹐充塞表裏﹐經髒俱閉﹐故致危劇。今其髒毒旣解﹐然後經气得行﹐而表裏俱散也﹐可見寒邪外感之毒。凡髒气未調則表亦不解﹐表邪未散則髒必不和﹐此其表裏相關﹐義自如此﹐故治分緩急﹐權衡在人矣。繼後數日﹐一魏姓者亦於二鼓忽患此證﹐治不得法﹐竟至五鼓痛極而斃。遇與不遇﹐此其所以爲命也﹗

凡腹痛因食者﹐或因滯物﹐或因冷物﹐皆能停積中脘﹐須用前治食法加減治之﹐此正法也。然又有食停小腹者。余嘗治一上捨﹐年及三旬﹐因午刻食水煮麵角﹐將至初更﹐食及小腹下﹐至右角間﹐遂停積不行﹐而堅突如拳﹐大如鵝卵﹐其痛之劇﹐莫可名狀。余爲治之﹐察其明系面積﹐顯而無疑﹐然計其已入大腸﹐此正通則不痛之證也﹐乃與木香檳榔丸連下二三次﹐其痛如故。因疑藥力之緩﹐猶未及病﹐乃更投神佑丸以瀉之﹐又不效。余謂此必藥性皆寒﹐故滯有不行也﹐因再投備急丸﹐𨿽連得大瀉而堅痛毫不爲減。斯時也﹐余計窮矣﹐因潛測其由﹐不過因面﹐豈無所以制之﹖今旣逐之不及﹐使非借气以行之不可也﹐且計面毒非大蒜不殺﹐滯非木香不行﹐又其滯深道遠﹐非精銳之響導不能達﹐乃用火酒磨木香﹐令其嚼生蒜一瓣﹐而以香酒送之。一服後覺痛稍減﹐三四服後﹐痛漸止而食漸進﹐方得全愈。然𨿽痛止食進﹐而小腹之塊仍在﹐後至半年許﹐始得消盡。由是知欲消食滯﹐卽大黃﹑巴豆猶有所不能及﹐而惟宜行气爲先也。且知飲食下行之道﹐乃必由小腹下右角間而後出於廣腸。此自古無人言及者﹐故並筆之﹐用以廣人之聞見。

