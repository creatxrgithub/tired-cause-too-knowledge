古今圖書集成醫部全錄卷二百九十二

厥門

黃帝素問

四气調神大論

冬三月﹐此爲閉藏﹐水冰地坼﹐無擾乎陽。早臥晚起﹐必待日光﹐使志若伏若匿﹐若有私意﹐若已有得﹐去寒就溫﹐無泄皮膚﹐使气亟奪﹐此冬气之應﹐養藏之道也。逆之則傷腎﹐春爲痿厥﹐奉生者少。

【注萬物收藏閉塞而成冬也﹐陽气收藏﹐故勿煩擾以泄陽气。早臥晚起﹐順養閉藏之气﹐必待日光避寒邪也。若伏若匿﹐使志無外也。若有私意﹐若已有得﹐神气內藏也。去寒就溫﹐養標陽也﹐無泄皮膚之陽而使急奪其根气也。凡此應冬气者﹐所以養藏气之道﹐逆冬藏之气則傷腎﹐至春爲痿厥之病﹐因奉生者少故也。蓋肝木生於冬﹐水主春生之气而養筋﹐筋失其養則爲痿﹐生气下逆則爲厥。】

厥論

黃帝問曰﹕厥之寒熱者何也﹖岐伯曰﹕陽气衰於下﹐則爲寒厥﹔陰气衰於下﹐則爲熱厥。

【注气逆則亂﹐故忽爲眩僕﹐卒不知人﹐此名爲厥﹐與中風不同。有寒熱者﹐有陰有陽也。陰陽二气皆從下而上﹐是以寒厥熱厥之因﹐由陰陽之气衰於下也。】

帝曰﹕熱厥之爲熱也﹐必起於足下者﹐何也﹖岐伯曰﹕陽气起於足五指之表﹐陰脈者集於足下而聚於足心﹐故陽气勝則足下熱也。

【注陽气勝則陰气虛而陽往乘之﹐故熱厥起於足下也。】

帝曰﹕寒厥之爲寒也﹐必從五指而上於膝者﹐何也﹖岐伯曰﹕陰气起於五指之裏﹐集於膝下而聚於膝上﹐故陰气勝則從五指至膝上寒。其寒也﹐不從外﹐皆從內也。

【注足三陰之血气﹐起於五指內側之端﹐集於膝下者﹐三陰交於踝上也﹔聚於膝上者﹐三陰經脈皆循內股而上。故其寒也﹐不從外﹐皆從內也。】

帝曰﹕寒厥﹐何失而然也﹖岐伯曰﹕前陰者宗筋之所聚﹐太陰陽明之所合也。春夏則陽气多而陰气少﹐秋冬則陰气盛而陽气衰。此人者質壯﹐以秋冬奪於所用﹐下气上爭不能復﹐精气溢下﹐邪气因從之而上也。气因於中﹐陽气衰﹐不能滲營其經絡﹐陽气日損﹐陰气獨在﹐故手足爲之寒也。

【注宗筋根起於胞中﹐內連於腎臟。陰陽二气生於胃腑﹐輸於太陰﹐藏於腎臟。太陰陽明合聚於宗筋者﹐中焦之太陰陽明與下焦之少陰太陽﹐中下相合而會合於前陰之間。當秋冬之時﹐陽气收藏﹐陰气外盛﹐此寒厥入者﹐因恃其質壯﹐過於作勞則下气上爭﹐不復藏於下矣﹐陽气上出則陰髒之精气亦溢於下矣。邪气者﹐謂陰髒水寒之邪。夫陽气藏於陰髒﹐精陽外出則陰寒之邪因從之而上﹐故中焦所生之陽亦衰﹐不能滲營於經絡。中下之气不能互相資生﹐陽气日損﹐陰气獨在﹐故手足爲之寒也。】

帝曰﹕熱厥﹐何如而然也﹖岐伯曰﹕酒入於胃﹐則絡脈滿而經脈虛。脾主爲胃行其津液者也。陰气虛則陽气入﹐陽气入則胃不和﹐胃不和則精气竭﹐精气竭則不營於四肢也。此人必數醉﹐若飽以入房﹐气聚於脾中不得散﹐酒气與穀气相薄﹐熱盛於中﹐故熱徧於身﹐內熱而溺赤也。夫酒气盛而慓悍﹐腎气日衰﹐陽气獨勝﹐故手足爲之熱也。

【注衛气者水谷之悍气。酒亦水谷悍熱之液﹐故從衛气先行於皮膚﹐而充於絡脈﹐是不從脾气而行於經脈﹐故絡脈滿而經脈虛也。不從脾气通調於經脈﹐則陰气虛矣。悍熱之气﹐反從外而內﹐則陽气入矣。陽明乃燥熱之腑﹐借太陰中見之陰化﹐陰气虛而陽熱之气內入則胃气不和﹐而所生之精气竭﹐不能營於四肢矣。飲酒數醉﹐酒气聚於脾中﹐若飽以入房﹐則穀气畱於胃中﹐脾臟不能轉輸其精液﹐而穀气聚而不得散﹐酒气與穀气交相侵薄﹐則熱盛於中矣。中土之熱灌於四旁﹐故熱徧於身。入胃之飲食﹐不能遊溢精气﹐下輸膀胱﹐故內熱而溺赤。夫腎爲水髒﹐受水谷之精而藏之。酒气熱盛而慓悍﹐則腎臟之精气日衰﹐陰气衰於下﹐而陽气獨勝於中﹐故手足爲之熱也。】

帝曰﹕厥或令人腹滿﹐或令人暴不知人﹐或至半日遠至一日乃知人者﹐何也﹖岐伯曰﹕陰气盛於上則下虛﹐下虛則腹脹滿。陽气盛於上則下气重上而邪气逆﹐逆則陽气亂﹐陽气亂則不知人也。

【注暴不知人﹐卒然昏憒或僕撲也。半日气周之半﹐一日气行之周。陰气盛於上﹐謂中焦之陽气損﹐陰气獨盛於上也。陰盛於上則下焦之陽气亦虛﹐陽虛於下是以腹脹滿也。下气謂下焦之元陽﹐邪气腎臟水寒之邪也。陽气盛於上﹐謂陰气虛而陽气獨勝也。陽盛於上則下气重上﹐下气上乘則寒邪隨之而上逆﹐逆則陽气亂於上而卒不知人。】

帝曰﹕善。願聞六經脈之厥狀病能也。岐伯曰﹕巨陽之厥﹐則腫首頭重﹐足不能行﹐發爲眴僕。

【注足太陽之厥逆於上則爲首腫頭痛﹐厥逆於下則爲足不能行﹐皆太陽之脈病也。神气昏亂﹐則爲眩僕﹐太陽爲諸陽主气也。】

陽明之厥﹐則癲疾欲走呼﹐腹滿不得臥﹐面赤而熱﹐妄見而妄言。

【注癲狂﹑走呼﹑妄言妄見﹐陽明之脈病也。經气厥逆故腹滿﹐胃不和則不得臥。陽明乃燥熱之經﹐其經气上出於面﹐故面赤而熱。】

少陽之厥﹐則暴聾﹐頰腫而熱﹐脇痛﹐胻不可以運。

【注逆則暴聾﹑頰腫﹑脇痛﹑足胻不可以運行。】

太陰之厥﹐則腹滿﹝月眞﹞脹﹐後不利﹐不欲食﹐食則嘔﹐不得臥。

【注厥則腹滿﹝月眞﹞脹。食飲入胃﹐脾爲轉輸﹐逆气在脾﹐故後便不利。脾不轉運則胃亦不和﹐是以食則嘔而不得臥。】

少陰之厥﹐則口漧溺赤﹐腹滿心痛。

【注經脈厥逆﹐而陰液不能上資﹐是以口干心痛。肺經不能通調於下﹐故溺赤。水火陰陽之气﹐上下不交﹐故腹滿也。】

厥陰之厥﹐則少腹腫痛﹐腹脹﹐涇溲不利﹐好臥屈膝﹐陰縮腫﹐胻內熱。

【注厥則少腹腫痛而腹脹﹐涇溲不利﹐陰縮而腫。肝主筋﹐膝者筋之會。經脈厥逆﹐不能濡養筋骨﹐故好臥而屈膝。厥陰木火主气﹐榮兪厥逆﹐故胻內腫熱也。】

盛則瀉之﹐虛則補之﹐不盛不虛以經取之。

【注此厥在經脈﹐故當隨經以治之。如經气盛者﹐用鍼瀉而疏之﹔經气虛者﹐以鍼補之﹔不盛不虛﹐卽於本經以和調之﹐名曰經刺。】

太陰厥逆﹐胻急攣﹐心痛引腹﹐治主病者。

【注中土之气﹐主漑四旁。足太陰气厥﹐故胻爲之急攣。脾气逆而不能轉輸其精气﹐是以心气虛而痛引於腹也。此是主脾所生之病﹐故當治主病之脾气焉。】

少陰厥逆﹐虛滿嘔變﹐下泄淸﹐治主病者。

【注少陰之气﹐上與陽明相合而主化水谷。少陰气厥以致中焦虛滿﹐而變爲嘔逆。上下水火之气不變﹐故下泄淸冷也。】

厥陰厥逆﹐攣腰痛﹐虛滿前閉﹐譫言﹐治主病者。

【注攣者﹐肝主筋也。腰者﹐肝之表也。虛滿者﹐食气不能散精於肝也。前閉者﹐肝主疏泄也。肝主語﹐譫語者肝气郁也。】

三陰俱逆﹐不得前後﹐使人手足寒﹐三日死。

【注三陰俱逆﹐是陰與陽別矣。不得前後者﹐陰關於下也。諸陽之气皆生於陰﹐三陰俱逆則生气絕滅﹐是以手足寒而三日死矣。】

太陽厥逆﹐僵僕嘔血善衄﹐治主病者。

【注太陽之气厥逆﹐故僵僕。陽气上逆則嘔血﹐陽熱在上則衄血。】

少陽厥逆﹐機關不利。機關不利者﹐腰不可以行﹐項不可以顧。

【注少陽主樞﹐是以少陽气厥而機關爲之不利。頸項乃三陽﹑陽維之會﹐腰脊者身之大關節也﹐故機關不利者﹐腰不可以轉行﹐項不可以回顧。】

發腸癰﹐不可治﹐驚者死。

【注少陽相火主气﹐火逆於內﹐故發爲腸癰。腸癰不可治者﹐謂病在气分而癰腫在內﹐非鍼刺之可能治也。若發驚者﹐其毒气幹髒﹐故死。】

陽明厥逆﹐喘咳身熱﹐善驚衄嘔血。

【注陽明气厥則喘﹐上逆則咳。陽明主肌肉﹐故厥則身熱。陽明乃悍熱之气﹐厥气上逆﹐則迫血妄行﹐故嘔血。】

手太陰厥逆﹐虛滿而咳﹐善嘔沫﹐治主病者。

【注手太陰肺主气﹐逆故虛滿而咳﹔不能通布水津﹐故善嘔沫。是主肺所生之病﹐故治主病之肺气。】

手心主少陰厥逆﹐心痛引喉﹐身熱﹐死不可治。

【注手心主者﹐手厥陰胞絡之气也。手少陰者﹐心臟之气也。胞絡爲君主之相火﹐二火並逆﹐將自焚矣﹐故爲死不可治。】

手太陽厥逆﹐耳聾泣出﹐項不可以顧﹐腰不可以俯仰﹐治主病者。

【注手太陽所生病者﹐耳聾。小腸主液﹐故逆則泣出而不能營養經脈也﹐故項不可以顧﹐腰不可以俯仰。蓋腰項乃脈絡經兪之大會也。】

手陽明少陽厥逆﹐發喉痺﹐嗌腫﹐痓﹐治主病者。

【注手陽明者﹐肺之腑也。手少陽者﹐手厥陰三焦也。陽明主嗌﹐肺主喉﹐兼三焦之火气並逆﹐是以發喉痺而嗌腫。陽明乃燥熱之經﹐三焦屬龍雷之火﹐火熱並逆﹐故發痓。】

奇病論

帝曰﹕人有病頭痛﹐以數歲不已﹐此安得之﹖名爲何病﹖歧伯曰﹕當有所犯大寒﹐內至骨髓。髓者以腦爲主。腦逆﹐故令頭痛﹐齒亦痛﹐病名曰厥逆。帝曰﹕善﹗

【注此下受之寒﹐上逆於巓頂﹐故名曰厥逆。】

大奇論

二陰急爲癇厥。

【注二陰﹐少陰也。癇厥者﹐昏迷僕撲不知人。此水气乘心﹐是以二陰脈急。】

脈至如喘﹐名曰暴厥。暴厥者﹐不知與人言。

【注如喘者﹐脈來滑急也。此痰水上壅﹐故脈來急滑﹐名曰暴厥。暴厥者﹐一時昏厥而不能與人言。】

脈解篇

太陽所謂入中爲喑者﹐陽盛已衰﹐故爲喑也。內奪而厥則爲喑俳﹐此腎虛也。少陰不至者﹐厥也。

【注入中爲喑者﹐陽盛已衰﹐入中之气不足﹐則陰虛而爲喑矣。陽盛於外﹐內奪其所藏之气﹐則腎虛矣。陽受气於四末﹐陽盛已衰﹐故四肢不收而爲痱。腎气不足則爲喑﹐以致少陰之气不至﹐則手足厥冷矣。】

調經論

志有餘﹐則腹脹飧泄﹐不足則厥。

【注腎者胃之關也﹐不利則聚水而爲腹脹飧泄矣。腎爲生气之原﹐故不足則厥逆而冷。】

絡之與孫脈﹐俱輸於經﹐血與气並﹐則爲實焉。血之與气﹐並走於上則爲大厥﹐厥則暴死。气復反則生﹐不反則死。

【注夫絡脈之血气﹐孫絡之血气﹐俱輸於經﹐是血與气共並於血分﹐則爲實也。血之與气﹐並走於上則爲大逆﹐逆則暴死。气復反則生﹐不反則死。】

生气通天論

陽气者﹐煩勞則張﹐精絕﹐辟積於夏﹐使人煎厥。

【注煩勞則傷陽气﹐夏時陽浮於外﹐故益虛而煎厥。】

大怒則形气絕而血菀於上﹐使人薄厥。

【注怒則气上﹐血隨气行﹐气血並逆﹐故令迫厥。】

陰陽別論

三陽爲病發寒熱﹐下爲癰腫﹐及爲痿厥腨﹝疒肙﹞。

【注三陽者太陽也﹐太陽主表。邪之中人始於皮毛﹐邪正相搏﹐發爲寒熱之病矣。太陽主開﹐病則開闔不得﹐邪气逆於肉理﹐乃生癰腫。太陽爲諸陽主气而主筋﹐筋傷則爲痿﹐气傷則爲厥也。】

脈要精微論

厥成爲巓疾。

【注厥者﹐气上逆也。气惟上逆﹐則變爲巓頂之病。】

通評虛實論

黃疸﹐暴痛﹐癲疾﹐厥狂﹐久逆之所生也。

【注黃疸者﹐濕熱內郁而色病見於外。暴痛者五臟中之气不平﹐卒然而爲痛也。巓疾厥狂﹐陰陽偏勝之爲病也。此皆陰陽五行之气久逆不和之所生也。】

陽明脈解篇

陽明厥則喘而惋﹐惋則惡人。

【注厥气上逆於肺則喘﹐逆於心則驚。經言陽气入陰﹐陰陽相薄則恐﹐如人將捕之。蓋陽明之熱上逆於少陰﹐陰陽相薄則恐而惡人也。】

評熱病論

帝曰﹕有病身熱﹐汗出煩滿﹐煩滿不爲汗解﹐此爲何病﹖岐伯曰﹕汗出而身熱者風也﹐汗出而煩滿不解者厥也﹐病名曰風厥。

【注風爲陽邪﹐開發肌腠﹐津液外泄﹐風熱畱之﹐故身熱。風熱不去﹐則傷動其腎气而上逆﹐逆於上則心煩﹐乘於脾土則中滿。病名曰風厥﹐謂因風邪而使腎气之厥逆也。】

帝曰﹕願卒聞之﹗岐伯曰﹕巨陽主气﹐故先受邪﹐少陰與其爲表裏也。得熱則上從之﹐從之則厥也。帝曰﹕治之柰何﹖岐伯曰﹕表裏刺之﹐飲之以湯。

【注太陽之气主表﹐風爲陽邪﹐傷人陽气﹐兩陽相搏則爲病熱。少陰與太陽相爲表裏﹐陽熱在上則陰气從之而爲厥逆矣。刺表以瀉風熱之陽邪﹐刺裏以下少陰之逆气﹐飲之以湯以助水津之汗。】

繆刺論

邪客於手足少陰﹑太陰﹑足陽明之絡﹐此五絡皆會於耳中﹐上絡左角﹐五絡俱竭﹐令人身脈皆動﹐而形無知也。其狀若屍﹐或曰屍厥。鬄其左角之發方一寸燔治﹐飲以美酒一杯。不能飲者﹐灌之立已。

【注百脈皆始於足少陰腎﹐生於足陽明胃﹐輸於足太陰脾﹐主於手少陰心﹐朝於手太陰肺﹐是以五脈之气皆會於耳中。絡左角者﹐肝主血而居左﹐其气直上於巓頂也。五絡俱竭則榮衛不行﹐故令人身脈振振而形無知也﹐名曰屍厥。蓋人所以生動者﹐借气昫而血濡﹐血气不行則其形若屍矣。刺足大指﹐足太陰之隱白﹐刺足心﹐足少陰之湧泉﹔刺足中指﹐足陽明之厲兌﹔刺手大指﹐手太陰之少商﹔刺手心主﹐手少陰之神門。使血气疏通﹐其厥立已。如不已﹐用竹管吹其兩耳以通宗脈之气﹐鬄其左角之發以通榮血﹐飲以美酒以通衛气。】

气交變大論

歲水太過﹐寒气流行﹐邪害心火﹐民病陰厥。

【注諸丙之歲﹐水運太過﹐陰气寒甚﹐故厥逆於上。】

五常政大論

金不及曰從革。從革之紀﹐是謂折收。其气揚﹐其用躁切﹐其動鏗禁瞀厥。

【注金運不及﹐則收政乃折。瞀﹐肺是動病也。厥﹐气上逆也。】

少陽司天﹐厥逆。

【注土位中央﹐中鬲不通﹐則上下厥逆也。】

太陰司天﹐濕气下臨﹐腎气上從﹐厥逆。

【注陽气不起﹐則手足爲之厥逆。】

六元正紀大論

水郁之發﹐民善厥逆。

【注厥逆者﹐陽气下藏﹐中气塞也。】

至眞要大論

陽明在泉﹐主勝則寒厥於腸﹐上衝胸中﹐甚則喘﹐不能久立

【注寒厥於腸﹐上衝胸中﹐甚則喘者﹐寒气逆乘陽明之大腸﹐而上及於胸中之肺臟也。】

太陽之勝﹐寒厥入胃則內生心痛。

【注厥逆而入於胃者﹐水侮土也。胃絡上通於心﹐故心痛。】

太陽之復﹐厥气上行。

【注此郁寒之气上行﹐而復歲半以前之气也。】

諸厥固泄﹐皆屬於下。

【注在上之陽气下逆﹐則爲厥冷。】

少陰在泉﹐主勝則厥气上行心痛。

【注厥气上行者﹐乃寒水之主气﹐上乘於在泉之君火也】

方盛衰論

雷公請問气之多少﹐何者爲逆﹖何者爲從﹖黃帝答曰﹕陽從左﹐陰從右。老從上﹐少從下。是以春夏歸陽爲生﹐歸秋冬爲死。反之則歸秋冬爲生﹐是以气多少逆皆爲厥。問曰﹕有餘者厥耶﹖答曰﹕一上不下﹐寒厥到膝﹐少者秋冬死﹐老者秋冬生。气上不下﹐頭痛巓疾。求陽不得﹐求陰不審﹐五部隔無徵﹐若居曠野﹐若伏空室﹐綿綿乎屬不滿日。是以少气之厥﹐令人妄夢﹐其極至迷。

【注陽從左者﹐謂春夏之气從左而行於右﹐陰從右者﹐謂秋冬之气從右而行於左。老者之气從上而下﹐猶秋气之從上而方衰於下﹔少者之气從下而上﹐猶春气之從下而方盛於上。是以春夏之气歸於陽之從左而右﹐气之順也﹐故爲生气﹔歸於秋冬之從右而左﹐气之逆也﹐故爲死气。反之﹐謂秋冬之气歸於陰之從右而左爲生﹐歸於春夏之從左而右爲逆。是以气之無論多少﹐逆者皆爲厥也。一謂一陰之气。一上不下﹐寒厥到膝者﹐陰气上行秋冬之令也。故老者爲順﹐少者爲逆。气謂一陽之气﹐气上不下﹐頭痛巓疾者﹐陽气自下而直上於巓頂也。不明天地人參合之道﹐求陽而不得其气﹐求陰而不能審其微﹐則隔絕而無徵驗矣。少气之厥﹐气虛而上逆也。】

解精微論

厥則目無所見。夫人厥則陽气並於上﹐陰气並於下。陽並於上則火獨光也﹔陰並於下則足寒﹐足寒則脹也。夫一水不勝五火﹐故目眥盲。

【注腎精不上貫於目﹐故目無見。並者﹐諸陽合並於上﹐諸陰合並於下也。心乃陽中之太陽而爲五臟之專精﹐故陽並於上不得陰气以和之﹐則火獨光於上。腎爲水髒﹐受藏五臟之精﹐陰脈集於足下而聚於足心﹐故陰並於下﹐不得陽气以和之則足寒﹐足寒則髒寒生滿病也。一水謂太陽之水﹐五火謂五臟之陽气﹐是以陰陽厥逆則目眥盲。眥者﹐謂太陽之兩睛明﹐以應天之日月也。】

靈樞經

邪气臟腑病形篇

心脈微濇爲維厥。

【注維﹐四維也。心爲陽中之太陽﹐故手足厥冷也。】

腎脈微急爲沈厥奔豚。

【注腎爲生气之原﹐正气虛寒則爲沈厥﹐气虛反逆故爲奔豚。】

本神篇

腎气虛則厥。

【注腎爲生气之原﹐故虛則厥。】

經脈篇

肺手太陰之脈﹐是動甚則交兩手而瞀﹐此爲臂厥﹔是主肺所生病者﹐臑臂內前廉痛厥。

【注交兩手而瞀﹐乃腎气厥逆所致。臑臂痛厥﹐經脈所循之部分爲病也。】

心手少陰之脈﹐是動則病嗌干心痛﹐渴而欲飲﹐是爲臂厥﹔是主心所生病者﹐臑臂內後廉痛厥。

【注臑臂﹐掌中心脈所循之部分。】

膀胱足太陽之脈﹐是動則病衝頭痛﹐目似脫﹐項如拔﹐脊痛﹐腰似折﹐髀不可以曲﹐腘如結﹐踹如裂﹐是爲踝厥。

【注此病在太陽之气也。】

腎足少陰之脈﹐是動則病饑不欲食﹐面如漆柴﹐咳唾則有血﹐喝喝而喘﹐坐而欲起﹐目﹝目巟﹞﹝目巟﹞而無所見﹐心如懸若饑狀﹐气不足則善恐﹐心惕惕如人將捕之﹐是爲骨厥。是主腎所生病者﹐痿厥。

【注少陰之上﹐君火主之﹐少陰是動爲病則上下之气不交﹐故饑不欲食﹐心如懸若饑狀。气不足於下則善恐﹔不足於上﹐心惕惕如人將捕之。少陰屬腎﹐腎上連肺﹐而腎爲生气之原﹐面如漆柴者﹐少陰之气不升也。咳唾則有血﹐喝喝而喘者﹐少陰之生气不上交於肺﹐而肺气上逆也。坐而欲起者﹐躁動之象﹐少陰之气厥於下而欲上也。骨之精爲瞳子﹐目﹝目巟﹞﹝目巟﹞無所見者﹐精气不升也。此少陰腎臟之生气厥逆於下﹐而爲此諸病﹐故爲骨厥也。】

膽足少陽之脈﹐是動則病口苦﹐善太息﹐心脇痛﹐不能轉側﹐甚則面微有塵﹐體無膏澤﹐足外反熱﹐是爲陽厥。

【注是動則病口苦﹐善太息﹐心脇痛不能轉側﹐少陽之气不升也。少陽主初陽之生气﹐故膽气升﹐十一臟腑之气皆升。少陽之動气爲病﹐則厥逆而不升﹐故甚則面有微塵﹐體無膏澤。少陽相火主气﹐足下反熱者﹐火逆於下也﹐是爲陽气厥逆之所致也。】

五亂篇

淸气在陰﹐濁气在陽。榮气順脈﹐衛气逆行。淸濁相干﹐亂於胸中﹐是謂大悗。故气亂於臂脛則爲四厥﹐亂於頭則爲厥逆﹐頭重眩僕。

【注淸濁相干者﹐循脈之營衛與行陰行陽之營衛相干﹐是以亂於胸﹐及亂於臂胻頭而爲厥逆諸病。】

逆順肥瘦篇

黃帝曰﹕少陰之脈獨下行何也﹖岐伯曰﹕夫衝脈者﹐五臟六腑之海也﹐五臟六腑皆稟焉。其上者出於頏顙﹐滲諸陽﹐灌諸精﹔其下者注少陰之大絡﹐出於气街﹐循陰股內廉入腘中﹐伏行骭骨內﹐下至內踝之後屬而別﹔其下者﹐並於少陰之經﹐滲三陰﹔其前者﹐伏行出跗屬﹐下循跗﹐入大指間﹐滲諸絡而溫肌肉﹐故別絡結則跗上不動﹐不動則厥﹐厥則寒矣。

【注人之血气﹐充膚熱肉﹐淡滲皮毛﹐而肌肉充滿。若怯然少气﹐則水道不行而形气消索矣。夫五臟六腑之气﹐皆稟於衝脈﹐而行其上者﹐出於頏顙﹐滲諸陽﹐灌諸陰﹔其下者注少陰之大絡﹐下出於气街。此五臟六腑之血气﹐皆從衝脈而滲灌於脈外皮膚之間﹐應水隨气而運行於天表也。夫少陰主先天之水火﹐水火者精气也﹐衝脈並少陰之經﹐滲三陰﹐循跗入大指間﹐滲諸絡而溫肌肉﹐是少陰之精气﹐又從衝脈而運行出入於經脈皮膚之外者也。故別絡結﹐則少陰之气不能行於跗上﹐而跗上不動矣。不動者﹐乃少陰之气厥於內﹐故厥則寒矣。】

五色篇

雷公曰﹕小子聞風者百病之始也﹐厥逆者寒濕之起也﹐別之柰何﹖黃帝曰﹕常候闕中﹐薄澤爲風﹐衝濁爲痺﹐在地爲厥﹐此其常也﹐各以其色言其病。

【注地﹐地閣也。風乃天气﹐故常候於闕庭。寒濕者地气﹐故候在地部。風乃陽邪﹐故其色薄澤。寒濕者陰邪﹐故其色衝濁。】

衛气篇

下虛則厥。

【注下虛者﹐虛之在本也。】

百病始生篇

積之始生﹐得寒乃生﹐厥乃成積也。

【注積之始生﹐得寒而生。淸濕之邪﹐厥逆於下而成積也。】

厥气生足悗﹐悗生脛寒﹐脛寒則血脈凝濇。

【注邪气厥逆於下﹐則足脛悗而不得疏利矣﹐悗則生寒﹐寒則血脈凝濇。】

刺節眞邪篇

厥在於足﹐宗气不下﹐脈中之血﹐凝而畱止﹐弗之火調﹐弗能取之。

【注厥在足者﹐少陰之气厥也。寒气厥逆於下﹐是以宗气不能下行﹐脈中之血﹐﹐凝而畱止。弗之火調﹐弗能通之﹐謂下焦之精气﹐乃陰陽水火﹐得火熱而後能溫其水寒。】

扁鵲難經

厥逆

病若譫言妄語﹐身當有熱﹐脈當洪大﹐而反手足厥逆﹐脈沈細而微者﹐死也。

金匱要略【漢張機】

厥逆

臟腑篇曰﹕問曰﹕寸脈沈大而滑﹐沈則爲實﹐滑則爲气﹐實气相搏﹐血气入髒卽死﹐入腑卽愈﹐此爲卒厥。何謂也﹖師曰﹕唇口靑﹐身冷﹐爲入髒﹐卽死﹔如身和﹐汗自出﹐爲入腑﹐卽愈。

腹滿篇曰﹕腹痛脈弦而緊﹐弦則衛气不行﹐卽惡寒﹐緊則不欲食﹐邪正相搏卽爲寒疝。寒疝繞臍痛﹐若發則白津出﹐手足厥冷﹐其脈沈緊者﹐大烏頭煎主之。

水气篇曰﹕寸口脈遲而濇﹐遲則爲寒﹐濇爲血不足。趺陽脈微而遲﹐微則爲气﹐遲則爲寒﹐寒气不足則手足逆冷﹐手足逆冷則榮衛不利﹐榮衛不利則腹滿脇鳴相逐。气轉膀胱﹐榮衛俱勞。陽气不通卽身冷﹐陰气不通卽骨疼。陽前通則惡寒﹐陰前通則痺不仁。陰陽相得﹐其气乃行。大气一轉﹐其气乃散。實則失气﹐虛則遺溺﹐名曰气分。

嘔吐篇曰﹕漧嘔﹐噦﹐若手足厥者﹐橘皮湯主之。

下利篇曰﹕夫六腑气絕於外者﹐手足寒﹐上气腳縮﹔五臟气絕於內者﹐利不禁﹐下甚者﹐手足不仁。

下利手足厥冷無脈者﹐灸之不溫﹐若脈不還﹐反微喘者﹐死。少陰負趺陽者爲順也。

下利淸谷者﹐必鬱冒汗出而解﹐病人必微厥﹐所以然者﹐其面戴陽﹐下虛故也。

下利後脈絕﹐手足厥冷﹐晬時脈還﹐手足溫者生﹐脈不還者死。

中藏經【漢華佗】

陽厥論

驟風暴熱﹐云物飛揚﹐晨晦暮晴﹐夜炎晝冷﹐應寒不寒﹐當雨不雨﹐水竭土壞﹐時歲大旱﹐艸木枯悴﹐江河乏涸﹐此天地之陽厥也。暴壅塞﹐忽喘促﹐四肢不收﹐二腑不利﹐耳聾目盲﹐咽漧口焦﹐喉舌生瘡﹐鼻流淸涕﹐頰赤心煩﹐頭昏腦重﹐雙睛似火﹐一身如燒﹐素不能者乍能﹐素不欲者乍欲﹐登髙歌笑﹐棄衣奔走﹐狂言妄語﹐不辧親疏﹐發躁無度﹐飲水不休﹐胸膈膨脹﹐腹脇滿悶﹐背疽肉爛﹐煩潰消中﹐食不入胃﹐水不穿腸﹐驟腫暴滿﹐叫呼昏冒﹐不省人事﹐疼痛不知去處﹐此人之陽厥也。陽厥之脈﹐舉按有力者生﹐絕者死。

陰厥論

飛霜走雹﹐朝昏暮靄﹐雲雨飄颻﹐風露寒冷﹐當熱不熱﹐未寒而寒﹐時气霖霪﹐泉生田野﹐山摧地裂﹐土壞河溢﹐月晦日昏﹐此天地之陰厥也。暴啞卒寒﹐一身拘急﹐四肢拳攣﹐唇靑面黑﹐目直口噤﹐心腹滿痛﹐頭頷搖鼓﹐腰腳沈重﹐語言蹇濇﹐上吐下瀉﹐左右不仁﹐大小便滑﹐吞吐酸淥﹐悲憂慘戚﹐喜怒無常者﹐此人之陰厥也。陰厥之脈﹐舉指弱按指大者生﹐舉按俱絕者死。一身悉冷﹐額汗自出者﹐亦死。陰厥之病﹐過三日勿治。

論陰陽否格

陽气上而不下曰否。陰气下而不上亦曰否。陽气下而不上曰格﹐陰气上而不下亦曰格。否格者﹐謂陰陽不相從也。陽奔於上則燔﹐脾肺生其疸也﹐其色黃赤﹐皆起於陽極也﹔陰走於下則冰﹐腎肝生其厥也﹐其色靑黑﹐皆發於陰極也。疸爲黃疸也﹐厥爲寒厥也﹐由陰陽否格不通而生焉。陽燔則治以水﹐陰厥則助以火﹐乃陰陽相濟之道耳。

當灸不灸成厥逆

夫病有宜灸者﹐蓋灸則起陰通陽。當灸而不灸﹐則使人冷气重凝﹐陰毒內聚﹐厥气上衝﹐分墜不散﹐以致消滅。

死脈

病四逆者﹐其脈浮大而短者死。

病厥逆﹐呼之不應﹐脈絕者死。

病脹滿四逆﹐脈長者死。

病厥逆汗出﹐脈虛而緩者死。

脈經【晉王叔和】

脈法

肝膽俱虛﹕右手關上脈陰陽俱虛者﹐足厥陰與少陽經俱虛也﹐病苦恍惚﹐屍厥不知人﹐妄見﹐少气不能言﹐時時自驚。

督之爲病脊彊而厥。

入裏﹐乃陽乘陰也。其證身涼四肢厥惡熱﹐是外陰而內陽也﹔但寒不熱不渴者﹐是內外皆陰也。仲景云﹕厥深熱亦深﹐厥微熱亦微。口傷爛赤﹐因發汗得之。

活人書【宋朱肱】

論陰陽寒熱

重陽必陰﹐重陰必陽﹐寒暑之變也。假令手足逆冷而大便祕﹐小便赤﹐或大便黑色﹐其脈沈而滑者﹐皆陽證也。輕者白虎湯﹐甚者承气湯。

傷寒失下﹐血气不通﹐令四肢逆冷﹐此是伏熱深﹐故厥亦深﹐速用大承气加分劑下之﹐汗出立差﹐仲景所謂厥應下之者此也。

熱厥與陰厥自不同。熱厥者﹐微厥卽發熱。若陰厥卽不發熱﹐四肢逆冷惡寒﹐脈沈而細﹐大小便滑泄。

手足逆冷﹐此名厥也。厥者逆也﹐陰陽不相順接﹐手足逆冷也。陽气衰﹐陰气盛﹐陰勝於陽﹐故陽脈爲之逆﹐不通於手足﹐所以逆冷也。傷寒熱多厥少者﹐其病當愈﹔厥多熱少者﹐其病爲進。然有冷厥有熱厥﹐當仔細辧認。

冷厥者﹐初得病日便四肢逆冷﹐脈沈微而不數﹐足多攣﹐臥而惡寒﹐或自引衣蓋覆﹐不飲水﹐或下利淸谷﹐或淸便自調﹐或小便數﹐外證多惺惺而靜。脈𨿽沈實﹐按之遲而弱者﹐知其冷厥也。四逆湯﹑理中湯﹑通脈四逆湯﹑當歸四逆湯﹑當歸四逆加茱萸生薑湯﹑白通加豬膽汁湯﹐皆可選用也。

熱厥者﹐初中病必身熱頭痛外﹐別有陽證﹐至二三日乃至四五日方發厥。兼熱厥者﹐厥至半日卻身熱﹐蓋熱气深則方能發厥﹐須在二三日後也。若微厥卽發熱者﹐熱微故也﹐其脈𨿽沈伏﹐按之而滑﹐爲裏有熱﹐其人或畏熱﹐或飲水﹐或揚手擲足﹐煩躁不得眠﹐大便祕﹐小便赤﹐外證多昏憒者﹐知其熱厥也﹐白虎﹑承气隨證用之。仲景云﹕傷寒一二日至四五日厥者﹐必發熱﹐前熱者後必厥。厥深者熱亦深﹐厥微者熱亦微。厥應下之而反發汗者﹐必口傷爛赤。又有下證悉具而見四逆者﹐是失下後血气不通﹐四肢便厥。醫人不識﹐卻疑是陰厥﹐復進熱藥﹐禍如反掌。大抵熱厥須脈沈伏而滑﹐頭上有汗﹐其手𨿽冷﹐時復指爪溫﹐須便用承气湯下之﹐不可拘忌也。

諸手足逆冷﹐皆屬厥陰﹐不可下﹐不可汗。然有須下﹑有須汗證者﹐謂手足𨿽逆冷﹐時有溫﹐時手足掌心必暖﹐非正厥逆也﹐當消息之。

若病人寒熱而厥﹐面色不澤﹐冒昧﹐而兩手忽無脈﹐或一手無脈者﹐必是有正汗也﹐多用綿衣包手足令溫暖﹐急服五味子湯﹐或兼與麻黃細辛甘艸湯之類服之﹐晬時必大汗而解矣。

邪气結在胸中﹐亦能令人手足厥﹐但認脈乍結者是也。髒厥爲難治。

問仲景少陰四逆湯﹐又有四逆散﹐何也﹖答曰﹕大抵少陰病不可便用熱藥。且如少陰病亦有表熱者﹐仲景謂之晚發熱﹐用麻黃細辛之類以發汗﹐終不成少陰證便不得發汗耶﹖今少陰病四肢冷﹐亦有內熱者﹐仲景用四逆散是也。四逆湯用附子﹑漧薑﹐而四逆散主四逆﹐而其人或咳或悸﹐或小便不利﹐或腹中痛﹐或泄利下重﹐已上病皆熱證耳。

河間六書【金劉完素】

厥逆

气逆衝上﹐火气炎上故也。

屈伸不便﹐厥逆禁固。陰水主於淸淨﹐故病寒則四肢逆冷﹐而禁止堅固﹐舒捲不便利﹐故冬脈沈短以惇﹐病之象也。或病寒尙微而未至於厥逆者﹐不可反以爲熱﹐或熱甚而成陽厥者﹐不可反以爲寒。然陰厥者﹐原病脈候皆爲陰證﹐身涼不渴﹐脈遲細而微﹐全無陽證。其陽厥者﹐原病脈證皆爲陽證﹐熱極而反厥﹐時復反溫﹐𨿽厥而亦煩渴譫妄﹐身熱而脈數。若陽厥極深而至於身冷反見陰脈微欲絕者﹐止爲熱極而欲死。俗皆妄謂變成陰病﹐且曰陰陽寒熱反變而不可測﹐仍取陽主於生﹑陰主於死之說﹐急以火艾熱藥溫其表裏﹐助其陽气﹐十無一生。俗因以爲必死之證﹐致使舉世大懼陰證﹐而疑似陰者﹐急以溫之﹐惟恐救之不及而反招暴禍﹐豈知熱病之將死者﹐鮮有逃於此證也﹗殊不知一陰一陽之謂道﹐偏陰偏陽之謂疾。陰陽以平爲和﹐而偏爲疾。萬物皆以負陰抱陽而生﹐故孤陰不長﹐獨陽不成。陽气極盛而陰气極衰﹐則陽气怫郁﹐陰陽偏傾而不能宣行﹐則陽气畜聚於內﹐而不能營運於四肢﹐則手足厥冷﹐謂之陽厥。故仲景曰﹕熱深則厥亦深﹐熱微則厥亦微。又曰﹕厥當下之﹐下後厥愈﹐爲裏熱已除。故病熱甚則厥﹐又以失下則熱甚而反爲陰證﹐非反變爲寒病爾。夫病之傳變者﹐謂中外上下經絡臟腑部分而傳變爲病之邪气﹐非寒熱陰陽之反變也。法曰﹕陰陽平則和﹐偏則病。假令陽實陰虛爲病熱﹐若果變而爲寒﹐則比之熱气退去寒欲生時﹐陰陽平而當愈﹐豈能反變之爲寒病歟﹖𨿽瘧論言陰勝則寒﹐陽勝則熱者﹐謂裏气與邪熱並之於表則爲陽勝而發熱﹐表气與邪熱並之於裏則爲陰勝而寒栗。由表气虛而裏气熱﹐亢則害﹐承乃制﹐故反戰栗。大抵本熱﹐非寒病也。或傷寒病寒熱往來者﹐由邪熱在表而淺﹐邪惡其正﹐故惡寒﹔邪熱在裏而深﹐邪甚無畏﹐物惡其極﹐故不惡寒而反惡熱﹔表裏進退不已﹐故爲寒熱往來。此气不並於表裏﹐故異於瘧而寒熱微﹐皆熱傳於表裏之陰陽﹐而非病气寒熱之陰陽反變也。或病熱而寒攻過極﹐陽气損虛﹐陰气暴甚而反爲寒者﹐因藥過度而致之﹐非自然寒熱之反變也。夫六气變亂而爲病者﹐乃相兼而同爲病。風熱燥同﹐多兼化也﹔寒濕性同﹐多兼化也。性異而兼化者鮮矣。或制甚而兼化者﹐乃虛像。如火熱甚而水化制之﹐反爲戰栗者﹐大抵熱甚而非寒气﹐故渴爲熱在裏﹐而寒戰反渴引飲也。又如以火煉金﹐熱極而反化爲水﹐𨿽化爲水﹐止爲熱極而爲金汁也。或燥熱太甚而腸胃鬱結﹐飲冷過多而痞隔不通﹐畱飲不能傳化浸潤而寒極畜於胃中﹐燥熱太甚﹐郁於胸腹﹐而﹝月眞﹞脹滿煩渴不已﹐反令胃膈冷痛﹐嘔噦漿水﹐而水漿難下。欲止其渴而彊飲於水﹐則滿痛嘔噦轉甚﹐而渴亦不已。不彊飲之﹐則煩渴不可以忍﹐令人煩寃悶絕﹐但欲死。若誤治之卽死﹐不治亦爲難已。每用大承气湯熱服下咽﹐而腸胃鬱結痞膈卽得宣通﹐而畱飲傳化浸潤﹐則寒濕散去﹐腸胃之外﹐得其潤澤﹐熱退而煩渴滿痛嘔噦遂止﹐須臾得利而已矣。然而病諸气者﹐必有所因。病本熱而變爲寒者﹐實亦鮮矣。大凡陽實﹐則脈當實數而身熱煩渴﹐熱甚則爲陽厥。至極則身冷脈微而似陰證﹐以至脈絕而死。故陽病見陰脈者死﹐謂其脈近乎絕也。病𨿽熱甚而不已﹐則必須厥冷而脈微﹐以至身冷脈絕而死。或病本熱勢太甚﹐或按法治之不已者﹐或失其寒藥調治﹐或因失下﹐或誤服熱藥﹐或誤熨烙燻灸﹐以使熱極而爲陽厥者﹐以承气湯之類寒藥下之﹐熱退而寒得宣通﹐則厥愈矣。愼不可用銀粉﹑巴豆性熱大毒丸藥下之﹐而反耗陰气﹐而衰竭津液﹐使燥熱轉甚﹐而爲懊憹喘滿﹐結胸腹痛﹐下利不止﹐血溢血泄﹐或爲淋閉發黃﹐驚狂譫妄﹐諸熱變證﹐不可勝舉。由此爲破癥瘕堅積之藥﹐非下熱養陰之藥也。古人謂治傷寒熱病﹐若用銀粉﹑巴豆之類丸藥下之﹐則如刀劍刃人也。及嘗有陽厥而尙不下﹐以至身冷脈微而似陰證﹐反誤以熱藥投之﹐病勢轉甚﹐身冷脈微而欲絕﹐惟心胸微暖﹐昏冒不知人事而不能言﹐主病者或欲以暖藥急救其陽﹐恐陽气絕而死也。不知此因熱極失下﹐反又溫補而致之。若又以熱藥助其陽气﹐則陰气暴絕﹐陽气亦竭而死﹐陽气何由生也﹖或曰﹕何不急下之﹖答曰﹕此陽勝伐陰而陰欲先絕﹐則陽亦將竭﹐於此時而下之﹐則陰陽俱絕而立死﹐不救亦死。但及於期則緩而救之﹐則當以寒藥養陰退陽﹐但不令轉瀉﹐若得陰气漸生﹐則可救也。宜用涼膈一服﹐則陰气可以漸生。何以知之﹖蓋以候其心胸溫暖漸多﹐而脈漸生爾。終日三服﹐其脈主至沈數而實﹐身表復暖而惟厥逆﹐與水善飲﹐有時應人之問﹐譫妄而舌彊難言﹐方以調胃承气湯下之﹐或獲汗而愈。所謂寒藥反能生脈而令身暖者﹐由陽實陰虛﹐欲至於死﹐身冷脈微﹐今以寒藥養陰退陽﹐而復不至於死故也。大凡治病必先明其標本﹐標爲上首﹐本乃根元。故經言先病爲本﹐後病爲標﹐標本相傳﹐先以治其急者。又言六气爲本﹐三陰三陽爲標﹐故病气爲本﹐受病經絡臟腑爲標。夫標本微甚﹐治之逆從﹐不可不通也。故經言知逆與從﹐正行無間。明知標本﹐萬舉萬當。不知標本﹐是謂妄行。陰陽之逆從﹐標本之謂道也。斯其理歟﹗

一陽一陰﹐病發驚駭﹑背痛﹑噫欠﹐名風厥。蓋胃土肝木﹐爲木克土﹐風勝濕﹐不制腎水﹐故令上逆﹐遠志散主之。

明理論【金成無己】

厥逆

傷寒四逆﹐何以明之﹖四逆者﹐四肢逆而不溫者是也。積涼成寒﹐積溫成熱﹐非一朝一夕之故﹐其所由來者漸矣。傷寒始者邪在皮膚﹐當太陽陽明受邪之時則一身手足盡熱﹐當少陰太陰受邪之時則手足自溫﹐是表邪漸緩而欲傳裏也。經曰﹕傷寒四五日﹐手足溫而渴者﹐小柴胡湯主之。是太陽之受邪﹐傳之少陽也。傷寒脈浮﹐手足自溫者﹐是爲系在太陰﹐是少陽邪傳於太陰也。是知邪气在半表半里﹐則手足不熱而自溫也。至於邪傳少陰﹐爲裏證已深﹐𨿽未至厥而手足又加之不溫﹐是四逆也。若至厥陰﹐則手足厥冷矣。經曰﹕少陰病四逆﹐其人或咳或悸﹐或小便不利﹐或腹中痛﹐或泄利下重者﹐四逆散主之。方用柴胡﹑枳實﹑芍藥﹑甘艸四者﹐皆是寒冷之物﹐而專主四逆之疾﹐是知四逆非虛寒之證也。又有四逆諸湯﹐亦治四逆手足寒﹐方用漧薑﹑附子熱藥者﹐厥有旨哉﹗若手足自熱而至溫﹐從四逆而至厥者﹐傳經之邪也﹐四逆散主之。若始得之﹐手足便厥而不溫者﹐是陰經受邪﹐陽气不足﹐可用四逆湯溫之。常須識此﹐勿令誤也。四逆與厥相近而非也。經曰﹕諸四逆厥者不可下﹐是四逆與厥有異也。吐利煩躁見四逆者死﹐是惡見其四逆也。診視之間﹐熟詳究之﹗

傷寒厥者﹐何以明之﹖厥者冷也﹐甚於四逆也。經曰﹕厥者﹐陰陽气不相順接便爲厥。厥者﹐手足逆冷是也。謂陽气內陷﹐熱气逆伏﹐而手足爲之冷也。經曰﹕傷寒一二日至四五日厥者﹐必發熱。前熱者後必厥。厥深者熱亦深﹐厥微者熱亦微。是知內陷者﹐手足爲厥矣。少陰病但厥無汗﹐而彊發之﹐必動其血﹐未知從何道出﹐或從口鼻﹐或從目出﹐是名下厥上竭﹐亦是言發動其熱也。先熱而後厥者﹐熱伏於內也﹔先厥而後熱者﹐陰退而陽气得復也。若始得之便厥者﹐則是陽气不足而陰气勝也。大抵厥逆爲陰所主﹐寒者多矣﹐而又有進退之別。經曰﹕病厥五日﹐熱亦五日﹐設六日當復厥不厥者﹐自愈。發熱四日﹐厥反三日﹐復熱四日﹐厥少熱多﹐其病自愈。厥四日﹐熱反三日﹐復厥五日﹐其病爲進。寒多熱少﹐陽气退故爲進也。病至厥陰﹐傳經盡也。當是之時﹐陽气勝陰﹐厥少熱多﹐其病則愈。若或陰气反勝﹐陽不得復﹐厥多熱少﹐其病則逆。厥爲陰气至﹐熱爲陽气復也。至於下利﹐則曰先厥後發熱﹐而利必自止﹐見厥復利。厥者復爲熱﹐爲陽气得復而利必自止。熱者便爲厥﹐是陰气還勝也﹐故復下利矣。諸陽受气於胸中﹐邪气客於胸中﹐鬱鬱畱結﹐則陽气不得敷布而手足爲之厥。經曰﹕手足厥冷﹐脈乍緊﹐邪結在胸中﹐心中滿而煩﹐饑不能食﹐病在胸中當吐之者是矣。厥爲陰之盛也﹐若更加之惡寒而蜷者﹐陰气盛極難制。經曰﹕少陰病惡寒﹐身蜷而利﹐手足厥冷者不治。是厥冷之逆者﹐神丹其能生乎﹖

儒門事親【元張從政】

論厥逆近世差元說

厥之爲狀﹐手足及膝下或寒或熱也。舉世傳腳气乃寒濕之病﹐豈知《內經》中無腳气之說。王太僕亦云﹕本無腳气﹐後世《廣飾方論》而立此名。古方謂厥者﹐卽今所謂腳气也。然厥當分二種﹐次分五臟。所謂二種者﹐有寒厥﹐又有熱厥。陽气衰於下則爲寒厥﹐陰气衰於下則爲熱厥。熱厥爲手足熱也﹐寒厥爲手足寒也。陽經起於足指之表﹐陰經起於足心之下。陽气勝﹐足下熱﹐陰气勝﹐足下寒。又曰﹕陽主外而厥在內﹐陰主內而厥在外。若此者﹐陰陽之气逆而上行故也。夫春夏則陽多陰少﹐秋冬則陰壯陽衰。人或恃賴壯勇﹐縱情嗜欲﹐於秋冬之時﹐則陽奪於內﹐精气下溢﹐邪气上行﹐陽气旣衰﹐眞精又竭﹐陽不榮養﹐陰气獨行﹐故手足寒發爲寒厥也。人或醉飽入房﹐气聚於脾胃﹐主行津液﹐陰气虛﹐陽气入﹐則胃不和﹐胃不和則精气竭﹐精气竭則四肢不榮﹐酒气與穀气相薄﹐則內熱而溺赤﹐气壯而慓悍﹐腎气旣衰﹐陽气獨勝﹐故手足熱發而爲熱厥也。厥亦有令人腹暴滿不知人者﹐或一二日稍知人者﹐或卒然悶亂無知覺者﹐皆因邪气亂﹐陽气逆﹐是少陰腎脈不至也。腎气微少﹐精血奔逸﹐使气促迫﹐上入胸膈﹐宗气反結心下﹐陽气退下﹐熱歸陰股﹐與陰相助﹐令身不仁。又五絡皆會於耳中﹐五絡俱絕﹐則令人身脈皆動﹐而形體皆無所知﹐其狀如屍﹐故曰屍厥。有涎如曳鋸﹐聲在喉咽中爲痰厥。手足搐搦者爲風厥。因醉而得之爲酒厥。暴怒而得之爲气厥。骨痛爪枯爲骨厥。兩足指攣急﹐屈伸不得﹐爪甲枯結爲臂厥。身彊直如椽者爲肝厥。喘而惋者﹐狂走攀登﹐爲陽明厥。皆气逆之所爲也。古今圖書集成醫部全錄卷二百九十三

厥門

東垣十書【元李杲】

傷寒四逆厥辧

成無己注《傷寒論》有云﹕四逆者﹐四肢不溫也。厥者﹐手足冷也。傷寒邪在三陽則手足必熱﹐傳到太陰手足自溫﹐至少陰則邪熱漸深﹐故四肢逆而不溫﹐及至厥陰則手足厥冷﹐是又甚於逆。經曰﹕少陰病四逆﹐其人或咳或悸﹐或小便不利﹐或腹中痛﹐或泄利下重者﹐四逆散主之。方用柴胡﹑枳實﹑芍藥﹑甘艸四者﹐皆寒冷之物而專主四逆之疾﹐是知四逆非虛寒之證也。四逆與厥﹐相近而非。經曰﹕諸四逆厥者不可下﹐是四逆與厥有異也。吁﹗斯言也﹗所謂彌近理而大亂眞者歟﹖竊嘗考之﹐仲景言四逆與厥者非一﹕或曰四逆﹑或曰厥﹑或曰厥逆﹑或曰厥冷﹑或曰厥寒﹑或曰手足逆冷﹑或曰手足厥逆﹑或曰手足厥冷﹑或曰手足厥逆冷﹐細詳其義﹐俱是言寒冷耳。故厥逆二字﹐每每互言﹐未嘗分逆爲不溫﹑厥爲冷也。然四肢與手足﹐卻有所分。其以四字加於逆字之上者﹐是通指手足臂脛以上言也﹔其以手足二字加於厥逆﹑厥冷等之上﹐及無手足二字者﹐是獨指手足言也。旣曰不溫﹐卽爲冷矣﹐尙何異乎﹖仲景所謂諸四逆厥者不可下﹐蓋以四逆爲四肢通冷﹐厥爲手足獨冷而臂與脛以上不冷耳。不謂逆厥有不溫與冷之別也。故又曰﹐厥者手足逆冷是也。以逆冷二字釋厥字﹐足見逆卽厥﹑厥卽逆也。故字書曰﹕厥者逆也。𨿽然逆厥﹐𨿽俱爲寒冷﹐而卻有陰陽之殊焉。熱極而成逆厥者﹐陽極似陰也﹔寒極而成逆厥者﹐獨陰無陽也。陽極似陰﹐固用寒藥﹔獨陰無陽﹐固用熱藥。仲景以四逆散寒藥治四逆一條﹐此陽極似陰之四逆也。其無四逆湯熱藥治四逆之條者﹐安知其非本有而失之乎﹖且四逆湯之名﹐由四肢之冷而立也。今以四逆湯治手足厥冷﹐豈非逆厥之不異乎﹖旣以四逆爲四肢不溫﹐厥爲手足獨冷﹐何故不名治厥之藥爲四厥湯乎﹖成氏於四逆散治四逆條下﹐謂四逆爲熱邪所爲﹐及於《明理論》謂四逆非虛寒之證矣。至於少陰病死證二條下﹐卻謂四逆爲寒甚﹐若此者﹐得不自悖其說乎﹖是知四逆亦猶厥之有寒有熱﹐固不可謂四逆專爲邪熱所作也。但四肢通冷﹐比之手足獨冷﹐則有間爾。故仲景曰﹕少陰病﹐吐利躁煩四逆者﹐死。又曰﹕少陰病﹐四逆惡寒而身蜷﹐脈不至﹐不煩而躁者﹐死。又曰﹕少陰病吐利﹐手足厥冷﹐煩躁欲死者﹐吳茱萸湯主之。此三條者﹐二爲死一爲可治﹐𨿽通由諸證兼見而然﹐然死者以四逆言﹐可治者以厥冷言﹐則亦可見四逆與手足厥冷之有輕重淺深矣。夫四肢通冷其病爲重﹐手足獨冷其病爲輕﹐𨿽婦人小子亦能知之﹐成氏乃謂厥甚於逆何邪﹖若能知四逆厥之所以異者﹐在於獨指手足言﹐與兼指臂脛以上言﹐則不勞創爲不溫與冷之曲說而自然貫通矣。

丹溪心法【元朱震亨】

厥逆

厥逆﹐乃手足因气血逆而冷也。因气虛爲主﹐有因血虛。气虛脈細﹐血虛脈大﹐熱厥脈數﹐外感脈沈實﹐有痰脈弦。因痰者﹐用白朮﹑竹瀝﹔气虛﹐四君子﹔血虛﹐四物﹔熱厥﹐用承气﹔外感﹐用雙解散加薑汁﹑酒。有陰厥陽厥﹐陰衰於下則熱﹐陽衰於下則寒者。又有手足麻者﹐屬气虛﹔手足木者﹐有濕痰死血﹔十指麻木﹐是胃中有濕痰死血。

厥者﹐甚也﹑短也﹑逆也﹐手足逆冷也。其證不一﹐散之方書者甚多﹐今姑撮大槪。且如寒熱厥逆者﹐則爲陰陽二厥也。陽厥者是熱深則厥﹐蓋陽極則發厥也﹐不可作陰證而用熱藥治之﹐精魂絕而死矣。急宜大小承气湯﹐隨其輕重治之。所謂陰厥者﹐始得之身冷﹐脈沈﹐四肢逆﹐足蜷臥﹐唇口靑﹐或自利不渴﹐小便色白﹐此其候也。治之以四逆﹑理中之輩﹐仍速灸關元百壯。

屍厥﹑飛屍﹑卒厥﹐卽中惡之候。因冒犯不正之气﹐忽然手足逆冷﹐肌膚粟起﹐頭面靑黑﹐精神不守﹐或錯言妄語﹐牙緊口噤﹐或昏不知人﹐頭旋運倒。此是卒厥﹑客忤﹑飛屍﹑鬼擊﹐弔唁﹑入廟﹑登冢﹐多有此病。以蘇合丸灌之﹐候稍蘇﹐以調气散﹑和平胃散服﹐名調气平胃散。

痰厥者﹐乃寒痰迷悶﹐四肢逆冷﹐宜姜附湯﹐以生附代熟附。

蛔厥者﹐乃胃寒所生。經曰﹕蛔者長虫也。胃中冷卽吐蛔虫。宜理中湯加炒川椒五粒﹐檳榔半錢﹐吞烏梅丸效。蛔見椒則頭伏故也。

气厥者﹐與中風相似。何以別之﹖風中身溫﹐气中身冷。以八味順气散或調气散﹔如有痰﹐以四七湯﹑導痰湯服之。

衛生寶鑑【元羅天益】

厥逆

陽厥手足𨿽冷﹐有時或溫﹐手足心必暖﹐脈𨿽沈伏﹐按之則滑﹐其證或畏熱﹐或渴欲飲水﹐或揚手擲足﹐煩躁不得眠﹐大便祕﹐小便赤。此名熱厥﹐古人所謂陽極發厥也。治用白虎湯﹑大承气湯﹑雙解散﹑涼膈散四方﹐詳證輕重﹐選而用之。

陰厥四肢冷﹐身不熱﹐惡心﹐蜷足臥﹐或引衣被自覆﹐不渴或下利﹐或大便如常﹐脈沈微不數﹐或𨿽沈實﹐按之則遲弱。此名冷厥﹐治用通脈四逆湯﹐或當歸四逆湯﹐或白通加豬膽汁湯。

若病人寒熱而厥﹐面色不澤﹐冒昧﹐兩手忽無脈﹐或一手無脈﹐此是將有好汗﹐宜用麻黃附子甘艸湯以助其汗﹐汗出則愈。不用藥助亦好﹐汗必自出。

雜病厥冷﹐手足冷﹐或身微熱﹐脈皆沈細微弱而煩躁者﹐治用四逆湯加蔥白﹐或白通加豬膽汁湯﹐或用人參三白湯加竹茹﹐或無憂散﹐四方選而用之。手足冷﹐脈細微而讝語﹐治用四逆湯﹔身涼﹐手足或冷而鄭聲者﹐治用四逆湯﹔身冷﹐手足或冷而呃逆者﹐治用四逆湯加人參﹔嘔而身微熱﹐或厥或煩﹐小便利﹐脈弱者﹐治用四逆湯﹔吐而手足寒或煩躁﹐治用四逆湯。

醫學入門【明李梴】

總論

《內經》气厥篇﹕厥者﹐气逆也。凡移寒移熱﹐或伏熱深而振栗﹐或虛寒盛而發躁﹐皆謂之厥﹐不但手足厥冷而已。宗筋﹐陰器也﹐厥陰所主﹐脾胃脈皆輔近宗筋。寒厥則陰縮而四肢冷﹐熱厥則津幹不榮四肢﹐溺赤而手足熱﹐是六經之厥皆統於肝與脾胃也。

傷寒邪在三陽﹐則四肢熱。半表半里﹐及傳太陰﹐則邪漸入內﹐則四肢溫。傳至少陰厥陰﹐則邪入深而陷伏於內﹐則四肢厥冷。然先由熱而後厥者﹐傳經熱厥也﹐輕則四逆散﹑白虎湯﹑竹葉石膏湯﹐重則大柴胡承气下之。若邪乍結胸中﹐心煩不食而厥者﹐瓜蒂散吐之。

《百問》云﹕熱厥與冷厥不同。熱厥者﹐微厥卻發熱。若冷厥則不發熱﹐四肢逆冷﹐脈沈細﹐大小便滑泄﹐惡寒﹐指甲靑色。又有失下﹐血不通﹐四肢便厥﹐醫者不識﹐疑是陰厥﹐復進四逆之類﹐禍如反掌。大抵熱厥脈沈伏而滑﹐頭上有汗﹐手掌溫﹐指梢亦溫﹐便宜下。此仲景之妙旨也。

蚘厥

蛔卽蛔也﹐謂之厥者﹐病屬厥陰﹐又手足厥逆義也。其人素有食蛔﹐或因病過饑﹐虫逆上咽膈而出﹐妄發其汗﹐以致胃冷﹐長虫上攻咽膈﹐胃气困乏﹐𨿽饑不能食。食卽吐蛔者﹐虫聞食臭气而出也。外證乍靜乍煩者﹐虫或上或止也。又或下利髒寒﹐則蛔亦上入於膈。然上焦熱而中下焦寒﹐故𨿽煩熱消渴便鞕﹐不可遽投涼藥﹐當先以烏梅丸﹑理中湯安蛔﹐然後隨證調之。或煩熱不退﹐小柴胡湯。或熱甚昏憒﹐腹脹便閉﹐或蛔不得安﹐從大便而出者﹐大柴胡湯。

陰厥

陰厥者﹐未厥前無頭痛﹐無身熱吐利﹐不渴靜蜷等證﹐乃陰邪獨勝而然。手足盡冷﹐乃厥陰所主﹐陰陽之气不相順接而然﹐非比傳經四逆之漸冷也。太陰厥﹐手足指頭微冷者﹐理中湯。少陰厥﹐脛寒足冷﹐甚則手至臂足至膝者﹐四逆湯﹑通脈四逆湯。厥陰厥﹐一身盡冷者﹐當歸四逆湯。厥逆煩躁者不治。《百問》云﹕冷厥初得﹐病四肢逆冷﹐脈沈細﹐臥多攣足﹐或惡寒﹐指甲靑色﹐或自引衣覆身﹐或下利淸谷﹐或淸便自調﹐小便數﹐外證惺惺﹐此冷厥也﹐四逆湯﹑三味參萸湯選用。凡病熱多厥少者易愈﹐厥多熱少者難已。又有血厥﹐四物湯﹔气厥﹐四君子湯﹔暑厥﹐白虎湯﹔水厥﹐心下怔忡﹐茯苓桂甘湯﹔屍厥卽中惡﹐冒犯不正之气而然﹐木香勻气散合平胃散或追魂湯。蛔厥見前。

陽厥

陽厥者﹐未厥前有頭疼﹐有身熱﹑潮汗﹑閉濇﹑滿渴﹑譫狂證具。初邪深入﹐陷伏於內而後發厥﹐微厥半日間﹐卻又發熱﹐熱气下行﹐則腹痛下利後重﹐稠粘黃赤﹐必見膿血。若不便血﹐熱气上行﹐則必喉痺。又熱厥傳經七日不退者﹐其後必便膿血。若陰厥﹐腹痛下利淸白﹐不渴﹐爲陰厥尢的﹐詳前熱厥。

外感寒暑

寒泣血發厥﹐脈沈微者﹐理中湯﹑四逆湯。暑耗气發厥﹐脈虛者﹐白虎湯﹐或香薷散加羌活。夏月勞役犯房﹐以致陽气煩擾﹐目盲耳閉﹐《內經》謂之煎厥﹐言熱气煎逼﹐損腎與膀胱而成也﹐宜四君子湯加遠志﹑防風﹑赤芍﹑麥門冬﹑陳皮。凡外感發厥者﹐宜解散藥中加薑汁。

內傷七情

內因喜怒傷气傷志﹐气逆而不下行﹐則血積於心胸﹐《內經》謂之薄厥﹐言陰陽相薄气血奔並而成。古法暴厥气逆身冷者﹐蘇合香丸﹑八味順气散。怒气逆甚﹐嘔血鼽衄發厥者﹐四物湯去地黃加赤茯苓﹑人參﹑桔梗﹑陳皮﹑麥門冬﹑檳榔﹐姜煎服﹐或六郁湯。气實多怒﹐忽大叫發厥者﹐乃痰閉於上﹐火起於下而上衝﹐用香附五錢﹐川芎七錢﹐生甘艸三錢﹐童便薑汁煎服。又靑黛﹑人中白﹑香附爲丸服稍愈﹐用導痰湯加黃連﹑香附﹐吞當歸龍薈丸。因勞役飲水被驚發厥者﹐六君子湯加芩﹑連﹑竹瀝﹑薑汁。

內傷痰火發厥﹐脈弦滑者﹐二陳湯加竹瀝。挾寒加生附子﹐挾火加芩﹑連﹑山梔﹑竹瀝﹐肥人加人參﹑薑汁。凡厥證爲顚﹐爲眴僕﹐爲妄見﹐或腹脹二便不利﹐或嘔或心痛﹐皆痰火鬱气病也。

髒厥

發熱七八日﹐脈微膚冷而躁﹐或吐或瀉﹐無時暫安者﹐此乃厥陰眞髒气盡﹐故曰髒厥﹐仲景無治法﹐四逆湯冷飲救之。又少陰厥而吐利發躁者﹐亦不治﹐三味參萸湯救之。

酒色所致

熱厥因醉飽入房﹐濕熟郁於脾土﹐不能滲榮四肢﹐陽气獨盛﹐故手足心熱﹐宜補中益气湯﹑升陽散火湯﹑火郁湯。

寒厥因多欲奪精﹐元陽大有所損﹐不能滲榮經絡﹐陰气獨在﹐故手足皆寒﹐宜十全大補湯加附子﹐或當歸四逆湯。

尋常气虛發厥者﹐四君子湯﹔血虛發厥者﹐四物湯。有火加知母﹑黃蘗﹐虛寒加附子。但厥冷多以不勝乘其所勝﹐如腎移寒於脾則爲寒厥﹐心移熱於腎則爲熱厥﹐六經皆然。抑論陽證煩渴譫語身熱﹐陰證不渴靜倦身涼﹐與傷寒陽厥﹑陰厥大同。但雜病多因酒色七情﹐痰火所致﹐外感者少。故經曰陽衰於上則爲寒厥﹐陰衰於下則爲熱厥。陽極似陰﹐陰極似陽。與傷寒因𨿽不同﹐而病狀變化亦相似也。

屍厥

凡有弔死問疾﹐或入廟登冢﹐卒中外邪﹐與髒气相忤﹐气遏不行﹐經絡脈伏﹐昏不知人﹐忽手足逆冷﹐頭面靑黑﹐牙關緊急﹐昏運卒倒﹐或錯言妄語﹐決不可作風治﹐先宜蘇合香丸灌之﹐候醒以木香勻气散合平胃散調之。素虛者用焰硝五錢﹐硫黃二錢爲末﹐作三服﹐用陳酒一盞煎﹐覺焰硝起﹐傾於盞內﹐蓋著溫服﹐如人行五里又進一服。如無前藥﹐用古參附湯入薑汁酒煎服﹔外灸百會穴如菉豆大艾九壯﹐气海百壯﹐身溫者生。暴死者﹐追魂湯灌之。

治法

陰陽气不相接則厥。熱厥補陰﹐寒厥補陽﹐正經所謂壯水之主以鎭陽光﹐益火之源以消陰翳也。

凡卒厥未辧﹐先以蘇合香丸灌醒。痰壅口噤者﹐瓜蒂散吐之﹐或口畜鼻亦可。熱甚者﹐大承气湯﹑雙解散下之。

醫宗必讀【明李中梓】

傷濕

傷濕者﹐感受濕邪﹐身重而痛﹐自汗﹐身不甚熱﹐兩脛逆冷﹐四肢沈重﹐胸腹滿悶。

陰證

身靜气短少息﹐目不了了﹐鼻中呼不出﹐吸不入﹐水漿不入﹐二便不禁﹐面如刀刮﹐色靑黑﹐或喜向壁臥﹐閉目不欲見人﹐鼻气自冷﹐唇口不紅﹐或白﹑或靑﹑或紫﹐手足冷﹐指甲靑紫﹐小便白或淡黃﹐大便不實﹐手按重無大熱﹐若陰重者冷透手也。

陰毒

陰毒者﹐腎本虛寒﹐或傷冷物﹐或感寒邪﹐或汗吐下後﹐變成陰毒。頭痛﹐腹中絞痛﹐眼睛痛﹐身體倦怠而不甚熱﹐四肢逆冷﹐額上手背有冷汗﹐恍惚身痛如被杖﹐虛汗不止﹐鄭聲嘔逆﹐六脈沈微﹐或尺衰寸盛﹐五日可治﹐六七日不可治。

傷寒傳至三陰﹐四肢厥冷﹐腹痛吐瀉﹐口唾冷涎﹐畏寒戰栗﹐面如刀刮﹐引衣蜷臥﹐脈見遲軟﹐急宜溫之﹐輕者理中湯﹐重者四逆湯。或初病起不發熱﹐便見寒證者﹐名爲直中陰經﹐亦以二湯主之。

陰證似陽

陰證似陽者﹐煩躁面赤身熱﹐咽痛煩渴﹐脈浮微﹐手足冷﹐大便泄﹐小便淸﹐昏沈多眠。又有身熱反欲得衣﹐口不渴﹐指甲黑﹐此陰盛於內眞陽失守也。

厥者不可汗。

厥逆者不可吐。

厥逆脈沈細﹐蜷臥惡寒﹐引衣自覆﹐不飲水﹐下利淸谷﹐四逆湯。脈不至者﹐通脈四逆湯。脈遲弱﹐理中湯。手足指微冷謂之淸﹐理中湯。厥而有熱﹐黃芪人參建中湯。厥而渴者﹐白虎湯。厥而悸﹐先治其永﹐茯苓甘艸湯。厥而惡熱﹐不眠譫語﹐白虎湯。

諸陽受气於胸﹐邪客則陽气不施﹐故手足厥逆﹐脈乍緊﹐心滿而煩﹐病在胸中﹐仲景用瓜蒂散吐之。

先發熱而後厥者﹐手揚足擲﹐煩躁﹐飲水畏熱﹐大便祕﹐小便赤﹐怫郁。大抵熱深厥亦深﹐脈沈滑﹐頭面有汗﹐指甲溫﹐皆伏熱也﹐大小承气湯。

少陰吐利煩躁﹐四逆者死。

厥而下利﹐當不能食﹐反能食者﹐名曰除中﹐死。

少陰病厥逆無脈﹐與白通豬膽湯﹐脈暴出者死。

醉飽過度﹐或感風寒﹐或著气惱﹐以致塡塞胸中﹐胃气不行﹐忽然厥逆昏迷﹐口不能言﹐肢不能舉﹐若誤作中風中气治之﹐必死﹐宜煎姜鹽湯探吐﹔風寒者藿香正气散﹐气滯者八味順气散。吐後別無他證﹐只以蒼朮﹑白朮﹑陳皮﹑厚朴﹑甘艸之類調之。

證治準繩【明王肯堂】

總論

樓全善曰﹕王太僕云﹐厥者气上逆也﹐世謬傳爲腳气﹐讀此始知其病﹐上古稱之爲腳气也。經曰﹕寒厥者手足寒也﹐熱厥者手足熱也。痿厥者痿病與厥雜合﹐而足弱痿無力也。痺厥者﹐痺病與厥病雜合﹐而腳气頑麻腫痛也。厥逆者﹐卽前寒厥﹑熱厥﹑痿厥﹑痺厥﹑風厥等气逆上﹐而或嘔吐﹐或迷悶﹐或脹﹐或气急﹐或小腹不仁﹐或暴不知人﹐世所謂腳气沖心者是也。今人又以忽然昏運﹐不省人事爲厥。或問世以手足冷者名爲厥﹐何如﹖曰非也。在張仲景論傷寒﹐則以手足熱者爲熱厥﹐手足冷者爲寒厥﹐冷者曰逆。謂凡厥者陰陽不相順接便爲厥﹐厥者手足逆冷也。是故於陽虛而不接者﹐則溫之﹔於陽陷而伏深﹐不與陰相順者﹐則下之﹔於邪熱入而未深者﹐則散其傳陰之熱﹐隨其淺深輕重以爲治。此乃爲傷寒之邪﹐自表入裏﹐至太陰手足厥者﹐獨歸於二經也。蓋自傷寒六經傳邪者論﹐故厥陰是兩陰交盡之經﹐熱傳至此﹐乃極深之時﹐故曰厥陰。及《內經》厥論篇之義則不然﹐蓋以足之三陽起於足五指之表﹐三陰起於足五指之裏﹐故陽气勝則足下熱﹐陰气勝則從五指至膝上寒。論得寒厥之由﹐則謂前陰者宗筋之所聚﹐太陰陽明之所合也﹐此人質壯﹐秋冬陰气盛陽气衰之時也﹐奪於所用﹐下气上爭﹐不能復﹐精气溢下﹐邪气因從之而上﹐陽气衰不能滲營其經絡﹐陽气日損﹐陰气獨在﹐故手足爲之寒也。論得熱厥之由﹐則謂人必數醉﹐若飽以入房﹐气聚於脾中﹐腎气日衰﹐陽气獨勝﹐故手足爲之熱也。觀其微旨﹐殆將爲腎得先天生身之精﹐元气從此而充﹐二髒相因﹐脈道乃行﹐運陰陽於內外﹐各有所司﹐陽主表其气溫﹐陰主裏其气寒﹐表裏之脈﹐循環相接於四肢﹐是故舉此脾胃傷於酒色﹐致陰陽二厥之大者爲例﹐著於篇首。續敍十二經之厥逆者﹐止出本經气逆病形﹐皆不言手足之厥﹐亦不及受病之由﹐亦非一言而可足。旣設二例在前﹐於此便可推而及之﹐故不復言也。𨿽然更以諸篇有關於厥者﹐詳陳以明之。如太陰陽明論曰﹕陽明者﹐五臟六腑皆稟气於胃﹐今脾病不能與胃行其津液於三陰﹐胃亦不能行津液於三陽﹐四肢不得稟水穀气﹐日以益衰﹐陰道不利﹐筋骨肌肉﹐皆無气以生﹐卽此而言﹐脾胃有更實更虛﹐互相盛衰﹐衰者不行津液﹐盛者獨行﹐獨行必寒﹐此脾胃之致厥一也。又十二經皆稟气於胃﹐受胃之寒則經气亦寒﹐受胃之熱則經气亦熱﹐因之經脈不和﹐比流行相接之際﹐必有所遺寒熱於四末﹐此脾胃之致厥二也。更有脾胃是腎之勝髒﹐脾胃有邪﹐必乘於腎﹐腎乃治下﹐主厥者也﹐腎受邪則厥﹐此脾胃之致厥三也。《靈樞》曰﹕衝脈者﹐與少陰大絡同出於腎﹐爲五臟六腑之海﹐故五臟六腑皆稟焉。其上者滲諸陽﹐灌諸精﹔其下者並少陰之經﹐滲三陰﹐灌諸絡﹐而溫肌肉﹔其別絡結則胕上不動﹐不動則厥﹐厥則寒矣。夫衝脈者﹐是行腎臟治內之陽者﹐陽卽火也。故陽動之以正則爲生物溫養之少火﹐動之以妄則爲炎熾害物之壯火﹐火壯則元眞之陽亦衰。東垣謂火與元气不兩立﹐一勝則一負也。如前厥論謂下气上爭﹐邪气因從之而上者﹐非別有其邪﹐卽此火所亂﹐陰陽之淫气起而上逆者也。故經以逆气爲衝脈之病﹐病機亦言諸逆衝上皆屬於火﹐諸厥皆屬於下。然而在腎之陰陽和則下治﹐不和則下不治﹐不治則寒熱之厥生矣。此腎主厥之道也。至於衝脈與胃﹐皆以海名﹐故十二經稟气而致厥病悉同。又若他篇論厥﹐有謂因陽气煩勞則張﹐精絕辟積於夏﹐使人煎厥者﹔有二陽一陰發病爲風厥者﹔有志不足則厥者﹔有髒厥者﹔有暴不知人之厥者﹔有五絡俱竭而屍厥者。凡此諸因上逆之邪﹐皆相火與五火相扇而起﹐起則變亂其經气﹐所以屬風寒燥濕熱之五气相從而起。五气多相兼化﹐風燥同熱化﹐濕同寒化﹐病甚則手足經從其所化之寒熱以爲厥。蓋所逆之气自下而上者﹐非得之火炎之勢而能之乎﹖如三焦﹑足少陽﹑衝﹑任﹑督皆是司相火在下者﹐然而統屬乎腎。何則﹖足少陰子與手少陰午對化者﹐寄於其間﹐如是則腎之元气安於治下。若相火妄動﹐須當先救其腎﹐分正治從治折其衝逆﹐辧五气所從之盛衰者補瀉之。𨿽然﹐亦有不因气逆而遽冷者﹐如《原病式》謂陰水主淸淨﹐故病寒則四肢冷是也。乃謂陽虛而陰獨在﹐故寒。卽仲景所謂先厥後熱﹐因寒邪外中﹐陽气未能勝之﹐故先厥也。𨿽邪有內外之分﹐然在溫之則一耳。

醫貫【明趙獻可】

血厥

有人平居無疾苦﹐忽如死人﹐身不動搖﹐默默不知人﹐目閉不能開﹐口噤不能言﹐或微知人﹐惡聞人聲﹐但如眩冒﹐移時方寤。此由已汗過多﹐血少气並於血﹐陽獨上而不下﹐气壅塞而不行﹐故身如死。气過血還﹐陰陽復通﹐故移時方寤。名曰鬱冒﹐亦名血厥。婦人多有之。宜白薇湯﹑倉公散。

諸厥

厥無常病﹐陽厥補陰﹐壯水之主﹔陰厥補陽﹐益火之源。此陰厥陽厥與傷寒陰陽二厥不同﹐傷寒陽厥用推陳致新﹐陰厥用附子理中﹐冰炭殊塗﹐死生反掌。

陽气衰乏者﹐陰必湊之﹐令人五指至膝上皆寒﹐名曰寒厥。是寒逆於下也﹐宜六物附子湯主之。陰退則陽進﹐故陰气衰於下則陽往湊之﹐故令人足下熱也﹐熱甚則循三陰而上逆﹐謂之熱厥﹐宜六味地黃丸主之。肝臟血而主怒﹐怒則火起於肝﹐載血上行﹐故令血菀於上﹐是血气亂於胸中﹐相薄而厥逆也﹐謂之薄厥﹐宜蒲黃湯主之。諸動屬陽﹐故煩勞則擾乎陽而陽气張大﹐陽气張大則勞火亢矣﹐火炎則水漧﹐故令精絕﹐是以遷延辟積﹐至於夏月﹐內外皆熱﹐水益虧而火益亢﹐孤陽厥逆﹐如煎如熬﹐故曰煎厥﹐宜人參固本丸主之。五尸之气﹐暴淫於人﹐亂人陰陽气血﹐上有絕陽之絡﹐下有破陰之紐﹐形气相離﹐不相順接﹐故令暴厥如死﹐名曰屍厥﹐宜二十四味流气飲﹑蘇合香丸主之。寒痰迷悶﹐四肢逆冷﹐名曰痰厥﹐宜姜附湯主之。胃寒卽吐蛔虫﹐名曰蛔厥﹐宜烏梅散加理中湯主之。气爲人身之陽﹐一有怫郁﹐則陽气不能四達﹐故令手足厥冷﹐與中風相似﹐但中風身溫﹐中气身冷耳﹐名曰气厥﹐宜八味順气散主之。

景嶽全書【明張介賓】

論經義

詳脈解篇之言﹐厥者以其內奪﹐謂奪其五內之精气也。喑﹐聲不能出也。俳﹐肢體偏廢也。今人見此﹐必皆謂之中風而不知由於內奪﹐由於腎虛﹐蓋聲出於肺而本乎腎﹐形彊在血而本乎精﹐精气之本皆主於腎﹐故少陰不至則爲厥。又調經論曰﹕志不足則厥。本神篇曰﹕腎气虛則厥。觀此諸論﹐則非風之義可知矣。故凡治此者﹐當以非風證治第三條等法主之。

詳調經論謂气並爲血虛﹐血並爲气虛﹐此陰陽之偏敗也。今其气血並走於上﹐則陰虛於下﹐而神气無根﹐是卽陰陽相離之候﹐故致厥脫而暴死。復反者輕﹐不反者甚。此正時人所謂卒倒暴僕之中風﹐亦卽痰火上壅之中風﹐而不知實由於下虛也。然上實者假實也﹐其有甚者﹐亦宜稍爲淸理。下虛者眞虛也﹐若無實邪可據﹐則速當峻補其下。

觀陽明脈解篇之連經連髒﹐本以厥逆爲言﹐何其明顯平正﹗蓋連經者病在肌表﹐故輕而生﹔連髒者病在根本﹐故重而死。旣知此爲厥逆﹐則凡卒倒暴僕等證﹐其非風也可知﹐而河間諸公皆以中腑中髒爲言﹐則是風非風﹐始混亂而莫辧矣。

詳大奇論﹑解精微論二篇云﹕脈至如喘者﹐謂脈之急促如喘﹐此血气敗亂之候﹐故致暴厥不言﹐卽今人所謂中風不語之屬也。云陽並於上﹐陰並於下﹐此卽上熱下寒水火不交之候﹐故爲目無所見﹐卽中風昏眩之屬也。不語者責在肺腎﹐昏眩者責在肝脾。暫見者气復則蘇﹐陰敗者最危之候。俱當按法如前而救其本。

詳終始篇論厥云﹕暴淸卽暴冷也﹐若裂若切﹐謂其懊憹痛楚﹐莫可名狀﹐此卽所謂躁擾煩亂之中風也。有火者多溫熱而脈洪大﹐宜淸陰中之火﹔有痰者多喘壅而脈滑實﹐宜開上焦之痰﹔無火無痰﹐多寒涼而脈濇弱﹐宜補其元气。凡證有若此而兼之昏亂不醒者﹐此眞連髒之甚者也﹐多不可治。

詳生气通天論云﹕煎厥者卽熱厥之類﹐其因煩勞而病積於夏﹐亦今云暑風之屬也。若見抽搐痰涎卒倒者﹐當卽以前暑風之法治之。

薄厥者﹐急迫相薄之謂﹐因於大怒﹐卽气厥血厥之屬﹐治法如後。

詳通評虛實論云﹕膏粱之疾﹐卽酒色之傷脾腎之病也﹔暴憂之病﹐卽悲憂傷肺之屬也﹔內气暴薄﹐卽鬱怒傷肝之屬也。凡此皆內傷之病。其有不從內而外中於風者﹐則必畱著經絡﹐故爲消瘦痛痺之病。是可見內傷外感之辧﹐其不可混言有如此。

詳逆順肥瘦篇衝脈之義﹐則上自頭﹐下自足﹐後自背﹐前自腹﹐凡五臟六腑十二經脈﹐無所不稟﹐故稱爲五臟六腑十二經脈之海﹐夫海爲百川之宗﹐凡諸經發源之處﹐卽皆有會合之義﹐其於通身血气盛衰﹐皆歸乎此可知也。然衝脈起於胞中﹐卽其經絡之所﹐亦卽其聚畜之所﹐故稱爲血海﹐亦稱爲命門﹐此卽所謂根本之宅也。若素縱情欲﹐以致精气之源傷敗於此﹐則厥脫暴僕等病﹐亦因於此。不然﹐則何以忽然僕倒而神形俱敗﹐表裏俱殘﹐全無知覺﹐一至於此﹐是豈一經一臟之病之所致歟﹖於此察之﹐則實由衝脈崩敗﹐必無疑矣。故凡治此者﹐欲捨根蒂而求其濟﹐吾知其必無是理也﹗

詳繆刺論屍厥一證﹐乃外邪卒中之惡候。凡四時不正之气﹐及山魔土煞﹐五屍魘魅之屬皆是也。犯之者忽然手足厥冷﹐肌膚寒栗﹐面目靑黑﹐精神不守﹐或口噤妄言﹐痰涎壅塞﹐或頭旋運倒﹐不省人事﹐卽名屍厥﹑卒厥﹐宜用鍼法﹐具見本經。若用艾灸﹐則無如秦承祖灸鬼法﹐及華佗灸陽脫法爲妙。凡用藥之法﹐當知邪之所湊﹐必因气虛﹐故在本經卽以左角之血餘﹐用補五絡之脫竭﹐其義可知。若此危急之際﹐非用參附回陽等藥﹐何以挽回﹖若果邪气壅盛﹐胸膈不淸﹐則不得不先爲開通﹐然後調理﹐宜不換金正气散﹑流气飲﹑蔥姜湯﹑蘇合丸之類酌而主之。

詳方盛衰論言﹐气逆者卽爲厥也。凡陰陽之气﹐陽從左而升﹐陰從右而降﹐故陽病者左爲甚﹐陰病者右爲甚。以升者不升﹐降者不降﹐而逆其升降之气也。又人之生气﹐必自下而升﹐故老人之气已衰於下﹐而從上者爲順﹔少壯之气﹐先盛於下﹐而從下者爲順。若以老人而神衰於上﹐其所終之气可知﹔少壯而形衰於下﹐其所始之气可知﹐皆逆候也。及其爲病而一上不下﹐此其根本已虧﹐故寒厥到膝。少年以陽气方盛而陽衰若此﹐故秋冬當死﹔老人以陽气本衰﹐而畏寒其常﹐故秋冬無慮。凡此厥逆之病﹐謂其陽若非陽﹐謂其陰若非陰﹐五臟隔絕﹐無徵可驗﹐若不能終其日者﹐蓋甚言其雕敝難爲也。再若人之妄夢﹐而有至迷亂昏絕者﹐此以心腎不交而精神散越﹐故爲厥逆﹐有如此﹐亦總屬少陰根本之病。

詳厥論之寒厥熱厥﹐𨿽皆以手足爲言﹐而實以陰陽之敗亂爲言也。故寒厥言奪於所用﹐熱厥言因於數醉。正以陰陽之气﹐無不起於手足﹐故凡厥之將作﹐則寒熱麻痺﹐必先由手足而起。及其甚也﹐則變出百端﹐或五臟六腑﹐各有其證如此。然則手足之厥﹐特其形見之徵兆耳﹐而見微知著﹐自當因標而慮本也。

詳仲景論厥逆﹐頗與《內經》有異。蓋以手足言之﹐在《內經》則有寒厥熱厥之分﹐在仲景則單以逆冷者爲厥。再以邪正言之﹐在《內經》則論在元气﹐故其變出百端﹐而在气在血﹐俱有危證﹔在仲景則論在邪气﹐故單據手足﹐而所畏者﹐則在陰進而陽退也。觀成無己曰﹕厥爲陰之盛也﹐義可知矣。

論證

厥逆之證﹐危證也。蓋厥者盡也﹐逆者亂也﹐卽气血敗亂之謂也。故《內經》特重而詳言之。卽云卒厥暴厥者﹐皆厥逆之總名也。如雲寒厥熱厥者﹐分厥逆之陰陽也。如雲連經連髒者﹐論厥逆之死生也。再若諸經臟腑之辧﹐亦旣詳矣。叉近世猶有气厥﹑血厥﹐痰厥﹐酒厥﹐蛔厥等證﹐亦無非本之經義。觀《內經》諸綸﹐已極顥明﹐柰何後人猶不能察﹐凡遇此證﹐則悉認之爲中風﹐竟不知厥逆爲何證﹐而通作風治﹐害孰甚焉﹗余深悲之﹐故於前非風門悉力辧正。至於治此之法﹐卽當以前非風證治﹐互相參用﹐正所以治厥逆也。其有未盡等證﹐仍列於後條。

論治

凡寒厥者﹐必四肢淸涼﹐脈沈微不數﹐或𨿽數而無力﹐或畏寒喜熱﹐引衣自覆﹐或下利淸谷﹐形證多惺惺。𨿽此類皆屬寒證﹐然似熱非熱之證猶多。故凡以手足見厥而脈證俱經無實熱者﹐悉寒厥之無疑也。熱厥者必先多熱證﹐脈沈滑而數﹐畏熱喜冷﹐揚手掉足﹐或煩躁不寧﹐大便祕赤﹐形證多昏冒。凡治此二者﹐卽當以非風門治寒治熱之法主之。至若傷寒厥證﹐其陰其陽﹐亦當以此法爲辧。但傷寒之厥﹐辧在邪气﹐故寒厥宜溫﹐熱厥宜攻也。《內經》之厥重在元气﹐故熱厥當補陰﹐寒厥當補陽也。二者之治﹐不可不察﹗

气厥之證有二﹐以气虛气實皆能厥也。气虛卒倒者﹐必其形气索然﹐色淸白﹐身微冷﹐脈微弱﹐此气脫證也﹐宜參﹑芪﹑歸﹑朮﹑地黃﹑枸杞﹑大補元煎之屬﹐甚者以回陽飲﹑獨參湯之類主之。气實而厥者﹐其形气憤然勃然﹐脈沈弦而滑﹐胸膈喘滿﹐此气逆證也。大怒則形气絕而血菀於上﹐卽此類也﹐治宜以排气飲﹐或四磨飲﹐或八味順气散﹑蘇合香丸之類先順其气﹐然後隨其虛實而調理之。若因怒傷气逆﹐气旋去而眞气受損者﹐气本不實也﹐若素多憂鬱恐畏而气怯气陷者﹐其虛尢可知﹐若以此類而用行气開滯等劑則誤矣。

血厥之證有二﹐以血脫血逆皆能厥也。血脫者﹐如大崩大吐﹐或產血盡脫﹐則气亦隨之而脫﹐故致卒僕暴死。宜先掐人中﹐或燒酢炭以收其气﹐急用人參一二兩煎湯灌之﹐但使气不盡脫﹐必漸蘇矣﹔然後因其寒熱﹐徐爲調理﹐此所謂血脫益气也。若不知此而但用血分等藥﹐則幾微之气﹐忽而散失﹐陰無所主﹐無生機矣。其或有用寒涼以止血者﹐必致敗絕陽气﹐適足以速其死耳。血逆者﹐卽經所云血之與气並走於上之謂﹐又曰大怒則形气絕而血菀於上之類也。夫血因气逆﹐必須先理其气﹐气行則血無不行也。宜通瘀煎或化肝煎之類主之﹐俟血行气舒﹐然後隨證調理。

凡一時痰涎壅塞﹐气閉昏憒﹐藥食俱不能通﹐必先宜或吐或開以治其標﹐此不得不先救其急也。但覺痰气稍開﹐便當治其病本。如因火生痰者﹐宜淸之降之﹔因風寒生痰者﹐宜散之溫之﹔因濕生痰者﹐宜燥之利之﹔因脾虛生痰者﹐自宜補脾﹔因腎虛生痰者﹐自宜補腎。此痰之不必治也﹐但治其所以生痰而痰自淸矣。然猶有不可治痰者﹐恐愈攻愈虛而痰必愈甚也。諸治痰法﹐見前非風門治痰條中。

酒厥之證﹐卽經所云熱厥之屬也。又經云酒風者﹐亦此類也。凡縱飲無節之人﹐多有此病。方其血气正盛﹐力能勝之﹐不知酒害之何有﹐及其將衰﹐則酒之侮人﹐斯可畏耳。酒病極多﹐莫知所出﹐其爲酒厥﹐則全似中風﹐輕者猶自知人﹐重者卒而運倒﹐忽然昏憒﹐或躁煩﹐或不語﹐或痰涎如湧﹐或气喘發熱﹐或咳嗽﹐或吐血。但察其大便漧燥﹐脈實喜冷者﹐此濕熱上壅之證﹐宜以抽薪飲之類﹐疾降其火。火之甚者﹐仍以梨漿飲﹑菉豆飲之屬更疊進之﹐以解其毒。此證大忌辛燥等物﹐務使濕熱漸退﹐神气稍復﹐然後用補陰等劑以善其後。其有大便不實﹐或無火證而脈見緩弱者﹐則不宜淸火﹐但以二陳湯﹑六君子湯﹐或金水六君煎之類主之。若因酒傷陰﹐以致脾腎兩虛而爲厥脫者﹐非速救本源﹐終無濟也。凡患此者﹐宜終身忌酒﹐勿使沾唇可也﹔若不知戒﹐再犯必難爲矣。

色厥之證有二﹐一曰暴脫﹐一曰動血也。凡色厥之暴脫者﹐必以其人本虛﹐偶因奇遇而悉力勉爲者有之﹔或因相慕日久而縱竭情欲者亦有之。故於事後則气隨精去﹐而暴脫不返。宜急掐人中﹐仍令陰人摟定﹐用口相對﹐務使暖气噓通﹐以接其气﹐勿令放脫﹐以保其神﹔隨速用獨參湯灌之﹐或速灸气海數十壯﹐以復陽气﹐庶可挽回。但以臨時慌張﹐焉知料理﹐故每致不救。然此以卽病者言﹐所見誠不多也。其有不卽病而病此者﹐則甚多也。又何以言之﹖以其精去於頻﹐而气脫於漸﹐故每於房欲二三日之後﹐方見此證。但因其病不在卽﹐故不以此爲病﹐兼之人多諱此﹐而不知中年之後﹐多有因此而病者﹐是皆所謂色厥也﹐柰時師不能察而每以中風斃之耳。凡治此者﹐單宜培補命門﹐或水或火﹐當以非風門治法第三條者主之。

又色厥之動血者﹐以其血气並走於上﹐亦血厥之屬也。但與大怒血逆者不同﹐而治法亦有所異。蓋此因欲火上炎﹐故血隨气上﹐必其情欲動極而欲不能遂者有之﹐或借曲蘗以彊遏郁火者亦有之。其證則忽而暴吐﹐或鼻衄不能禁止﹐或厥逆﹐或汗出﹐或气喘﹐或咳嗽﹐此皆以陰火上衝而然。凡治此者﹐必先制火以抑其勢﹐淸滿化飲﹐四陰煎或加減一陰煎之類主之。其有陰竭於下﹐火不歸源﹐別無煩熱脈證﹐而血厥不止垂危者﹐非鎭陰煎必不能救﹐待其勢定﹐然後因證酌治之。

陰陽二厥

厥有二證﹐陽厥陰厥也。陽厥者﹐熱厥也﹐必其先自三陽傳入陰分﹐故其初起必因頭疼發熱﹐自淺入深﹐然後及於三陰﹐變爲四肢逆冷﹐或時乍溫。其證必便結躁煩﹐譫語發渴﹐不惡寒反惡熱﹐脈沈有力。此以傳經熱證所化﹐外𨿽手足厥冷﹐內則因於熱邪。陽證發厥﹐故爲陽厥﹐乃陽極似陰也。其證由邪熱內結﹐或伏陽失下之所致也。凡厥微則熱亦微﹐宜四逆散之類﹔厥甚則熱亦甚﹐宜承气湯之類也。陰厥者﹐寒厥也﹐初無三陽傳經實熱等證﹐而眞寒直入三陰﹐則畏寒厥冷﹐腹痛吐瀉﹐戰栗不渴﹐脈沈無力。此獨陰無陽也﹐故爲陰厥﹐輕則理中湯﹐重則四逆﹑回陽等湯主之。

按陽厥陰厥﹐其辧如前﹐此先哲之大法也。然愚則有所辧。如陰厥一證﹐旣無陽證陽脈而病寒若此﹐明是陰證﹐今人但曰中寒者﹐卽其病也。然犯此者無幾﹐知此者無難﹐治宜溫中﹐無待辧也。惟是陽厥一證﹐則有不得不辧者。夫厥由三陽所傳﹐是爲陽厥﹐此固然矣。卽以傳經者言之﹐又豈盡無陰證乎﹖故凡病眞陽不足者﹐卽陽中之陰厥也﹔脈弱無神者﹐卽陽中之陰厥也﹔攻伐淸涼太過者﹐卽陽中之陰厥也。四肢爲諸陽之本﹐使非有熱結煩渴脹實等證﹐而見厥逆者﹐皆由陽气不足也。成無己曰﹕大抵厥逆爲陰﹐所主寒者多矣。又曰﹕厥爲陰之盛也。故凡屬挾虛傷寒﹐則𨿽自陽經傳入者﹐是亦陽中之陰厥也。陰中之陰者宜溫﹐陽中之陰者果宜涼乎﹖學者勿謂先有頭痛發熱﹐但自三陽傳至者﹐便爲陽厥而寒因熱用之﹐則爲害不小矣。

蛔厥

成無己曰﹕髒厥者死﹐陽气絕也。蛔厥𨿽厥而煩﹐吐蛔已則靜﹐不若髒厥而躁﹐無暫安時也。病人髒寒胃虛﹐故宜與烏梅丸﹐溫髒安虫。然髒厥蛔厥二證﹐皆傷寒證也﹐詳見傷寒門。

石室祕籙【淸陳士鐸】

厥

偏治法。如厥病一時手足厥逆﹐痛不可忍﹐人以爲手足四肢之風證也﹐不知乃心中熱蒸﹐外不能泄﹐故四肢手足則寒﹐而胸腹皮熱如火。方用柴胡三錢﹐當歸二錢﹑荊芥一錢﹐黃連二錢﹐炒梔子二錢﹐半夏一錢﹐枳殼一錢﹐水煎服﹐一劑卽平﹐二劑卽全愈。蓋厥證多是火病﹐厥之甚則熱之甚也﹐故舒其內熱而四肢手足自溫矣。方中妙在用柴胡爲君﹐用諸寒涼之藥﹐直入心肝之內﹐又不凝滯於胸膈之間。蓋柴胡能散半表半里之邪﹐又善疏泄鬱悶之气﹐若止治其四肢手足之風﹐而不直搗其中堅﹐則賊首不擒﹐餘黨安息﹖故不治四肢手足﹐而專治其心胸也。

厥證𨿽多是火﹐然亦有非火而亦厥者﹐乃直中陰經也。陰寒直入於腎宮﹐則必挾腎水上犯心君之火﹐君弱臣彊﹐犯上自所不免﹐若不用大熱之藥急救心君﹐則危亡頃刻。方用人參三錢﹐白朮一兩﹐附子﹑肉桂﹑吳茱萸各一錢﹐水煎服﹐一劑卽愈。然寒厥與熱厥﹐大相懸絕﹐不可不辧。寒厥﹐手足必靑﹐飲水必吐﹐腹必痛﹐喜火熨之。若熱厥﹐手足𨿽寒而不靑紫﹐飲水不吐﹐熨火則腹必加疼是也。能辧證淸而用藥當﹐下喉卽定﹐便是神醫﹐何必用追魂之符籙哉﹖

開治法。如屍厥乃中邪气閉﹐必須用藥以開之﹐不用瓜蒂散以探吐﹐卽用皂角以取嚏也。方用瓜蒂七个﹐水二碗﹐煎湯一碗﹐加鹽少許灌之﹐卽大吐濃痰數碗而愈。或用皂角刺碾爲細末﹐取鵝翎管盛藥末﹐吹入病人鼻中﹐得打噴嚏﹐口吐濃痰如黃物者﹐卽愈。蓋厥證多系熱邪﹐然熱邪必然叫號﹐今黯然無語﹐宛似死人﹐明系陰虛之人﹐忽中陰邪﹐不可以治陽厥之法治之而至不救﹐不若先以瓜蒂﹑皂角取吐﹐以去其痰涎﹐聲出後﹐以人參五錢﹐白薇一錢﹐茯苓三錢﹐白朮五錢﹐半夏二錢﹐治之自安。此乃開治之一法也。

噴嚏之法﹐用生半夏三錢爲末﹐水丸如黃豆大﹐入鼻孔中﹐則必噴嚏不已﹐用水飲之立止。通治中風不語屍厥等證﹐中惡中鬼俱妙﹐皆開治之法也。

引治法。如人病厥逆之證﹐不敢用藥以治之﹐用吳茱萸一兩爲末﹐以面半兩﹐水調成厚糊一般﹐以布如鍾大﹐攤成膏紙﹐厚半分﹐貼在湧泉穴內﹐則手足不逆矣。況上熱下寒之證﹐皆可用此法而治之﹐亦引火歸元之法也。

立治者﹐不可坐臥而立治之也。如厥證多兩手反張﹐兩足轉逆﹐必須立而飲藥﹐則頃刻立定。蓋厥證原是熱病﹐熱深則厥亦深﹐倘令其臥而服藥﹐則藥到胃﹐一遇火气沸騰﹐衝擊而不相入﹐反致吐出也。今立而飲藥﹐則斷斷無吐出之虞。方用黃連﹑茯苓﹑白芍各三錢﹐柴胡﹑白芥子﹑木瓜﹑甘艸各一錢﹐水煎服。此方純是平肝之品﹐去火而又順火之性﹐自宜入口不吐。然而火熱炎上﹐吐亦常有。令人將病人抱而立之﹐令一人將藥與飲﹐俟其下口久之﹐然後抱臥﹐則藥相順而無吐逆之苦矣。

人有忽然發厥﹐口不能言﹐眼閉手撒﹐喉中作酣聲﹐痰气甚盛﹐有一日卽死者﹐有二三日而死者﹐此厥多犯神明﹐然亦因素有痰气而發也。治法自宜攻痰爲要﹐然徒攻痰而不開心竅﹐亦是徒然。方用啟迷丹﹐生半夏﹑人參各五錢﹐菟絲子一兩﹐甘艸三分﹐茯神三錢﹐皂角莢﹑生薑各一錢﹐菖蒲二錢﹐水煎服。此方人參﹑半夏各用五錢﹐使攻補兼施﹐則痰易消而气易復。尢妙用菟絲子爲君﹐則正气生而邪气散﹔更妙用皂莢﹑菖蒲﹑茯神開心竅以淸心﹐自然气回而厥定。倘疑厥證是熱﹐而輕用寒涼之藥﹐則去生遠矣。半夏用生不用制者﹐取其生气以救死﹐且制之過熟﹐反掣肘效遲﹐而不能奏功也。古今圖書集成醫部全錄卷二百九十四

厥門

方

茯苓甘艸湯【仲景﹐下同】傷寒厥而心下悸者﹐有水也﹐此治之。

茯苓桂枝各二兩生薑切﹐三兩甘艸炙﹐一兩

右四味﹐以水四升﹐煮取二升﹐去滓﹐分溫三服。

四逆湯治太陽誤汗﹐復加燒鍼而厥者。

漧薑一兩五錢附子一枚﹐生用﹐去皮破八片甘艸炙﹐二兩

右三味﹝口父﹞咀﹐以水三升﹐煮取一升二合﹐去滓﹐分溫三服。彊人可用大附子一枚﹐漧薑三兩涼服。

通脈四逆加豬膽汁湯治吐已下斷汗出而厥﹐四肢拘急不解﹐脈微欲絕。

卽四逆湯方中﹐加入豬膽汁半合﹐余依前法服。

甘艸漧薑湯治太陽內眞寒而外假熱﹐因誤汗致厥者。

甘艸炙﹐四兩漧薑炮﹐二兩

右﹝口父﹞咀﹐以水三升﹐煮取一升五合﹐去滓﹐分溫再服。

白虎湯治傷寒裏熱﹐脈滑而厥者。

知母六兩石膏碎﹐一斤甘艸二兩粳米六合

右四味﹐以水一斗煮熟﹐湯成去滓﹐溫服一升﹐日三服

烏梅丸治蛔厥吐蛔。

烏梅三百个漧薑十兩黃連一斤附子炮桂枝人參黃蘗各六兩當歸細辛蜀椒去子﹐各四兩

右十味﹐異搗篩﹐合治之。以苦酒漬烏梅一宿﹐去核蒸之﹐用五升米下飯熟搗成泥﹐和藥令相得﹐內臼中加蜜﹐杵二千下﹐丸如梧桐子大﹐先食飲服十丸﹐日三服﹐稍加至二十丸。禁生冷滑物臭食等味。

當歸四逆湯治手足厥寒﹐脈細欲絕者。

當歸桂枝芍藥各三兩細辛甘艸炙通艸各二兩大棗三十五枚﹐擘

右七味﹐以水八升﹐煮取三升﹐去滓﹐溫服一升﹐日三服。

當歸四逆加吳茱萸生薑湯治前證內有久寒者。

當歸桂枝芍藥各三兩甘艸炙通艸細辛各二兩生薑切﹐半斤大棗三十五枚﹐擘吳茱萸一升

右九味﹐以水六升﹐淸酒六升和煮﹐取五升﹐去滓﹐分溫五服。一方水酒各四升。

理中丸作煎﹐名理中湯。治四肢厥逆﹐脈沈微而不數。

漧薑炮甘艸炙人參腹痛者倍之白朮各一兩

右搗篩﹐煉蜜和丸如雞子黃許大﹐以湯數合和一丸碾碎﹐溫服之﹐日三夜二服。腹中未熱﹐益至三四丸。熱粥食之﹐微自溫覆﹐勿揭衣﹐然不及湯。

四逆散治少陰病四逆﹐其人或咳或悸﹐或小便不利﹐或腹中痛﹐或泄利下重者﹐此主之。

甘艸炙柴胡枳實去白穰炒黃芍藥各一兩

右搗篩爲細散﹐米飲調下二錢﹐日三服。

白通加豬膽汁湯治少陰病下利脈微者﹐與白通湯利不止厥逆無脈漧嘔煩者﹐白通加豬膽汁湯主之。服湯脈暴出者死﹐微續者生。

豬膽半合漧薑炮﹐五錢附子生去皮﹐半个蔥白四莖溺二合半

右以水一盞﹐煎五分﹐去滓內尿﹑膽汁﹐和相得﹐分溫再服。

大柴胡湯治陽厥。

柴胡半斤黃芩芍藥各三兩生薑切﹐五兩半夏洗﹐半升枳實炙﹐四枚大棗十二枚﹐擘

右七味﹐以水一斗二升﹐煮取六升﹐去滓再煎﹐溫服一升﹐日三服。一方用大黃二兩。若不加大黃﹐恐不爲大柴胡也。

桂枝麻黃各半湯治寒熱而厥﹐兩手無脈﹐或一手無脈﹐用綿衣包手者。

桂枝二兩十六銖芍藥生薑切甘艸炙麻黃各一兩杏仁去皮尖及兩仁者﹐二十四个大棗四枚﹐擘

右七味﹐以水五升﹐先煮麻黃一二沸﹐去上沫﹐內諸藥中﹐煮取一升八合﹐去滓﹐溫服六合。

麻黃附子甘艸湯治三陰表寒厥逆。

麻黃去節甘艸炙﹐各二兩附子一枚﹐炮去皮

右三味﹐以水七升﹐先煮麻黃一二沸﹐去上沫﹐內諸藥﹐煮取三升﹐去滓﹐溫服一升。

益元散【河間﹐下同】合三一承气﹐治熱深厥深﹐脈有力者。

滑石白膩好者﹐六兩甘艸一兩

右爲細末﹐每服三錢﹐蜜少許﹐溫水調下﹐或無蜜亦可﹐每日三服。或欲冷飲者﹐新井泉調下亦得。解利發汗﹐煎蔥白豆豉湯下﹐每服水一盞。蔥白五寸﹐豆豉五十粒﹐煮取汁七分調﹐並三四服﹐以效爲度。此藥是寒涼解散熱郁﹐設病甚不解﹐多服無害﹐但有益耳。一名天水散﹐一名太白散﹐一名六一散。

黃連解毒湯治熱厥下後﹐熱少退而未愈者。

黃連黃蘗黃芩大梔子各五錢

右銼如麻豆大﹐每服稱五錢﹐水一茶盞﹐煎至四分﹐絞取汁﹐溫服無時﹐日三四﹐以效爲度﹐每一二服效。或腹滿嘔吐﹐或欲作利者﹐每服加半夏三枚全用﹐厚朴二錢銼﹐茯苓去皮銼﹐水一盞半﹐生薑三片﹐煎至半盞﹐

絞汁溫服﹐名曰半夏黃連解毒湯。或欲急下者﹐本方加大承气湯一服﹐生薑煎﹐如前法﹐以利爲度﹔一法爲細末﹐水和如小豆大﹐溫水下二十丸﹐治積熱勞咳瀉利﹐甚良。

雙解散【《活人》】治厥逆兼內外諸邪者。

益元散防風通聖散各七兩

右二味﹐一處相和攪勻﹐每服三錢﹐水一盞半﹐入蔥白五寸﹐鹽豉五十粒﹐生薑三片﹐煎至一盞﹐溫服。

八味順气散丹溪治气厥。

白朮白茯苓靑皮白芷橘紅臺烏人參各一兩甘艸五錢

每服五錢﹐水一鍾半﹐煎七分﹐溫服。仍以酒化蘇合香丸間服。

姜附湯仲景治中寒﹐身體彊直﹐口噤不語﹐逆冷。

漧薑一兩附子生﹐去皮臍﹐一个

右銼﹐每服三錢﹐水煎服。挾气攻刺﹐加木香五分。挾气不仁﹐加防風一錢。挾濕者加白朮。筋脈牽急﹐加木瓜。肢節痛﹐加肉桂二錢。

導痰湯【丹溪﹐下同】治痰气厥逆。

法制硝同萊菔﹐水煮化﹐去萊菔﹐綿濾﹐令結﹐入臘月牛膽內風化﹐稱五錢﹔或只風化硝亦可。又云一兩靑蒙石二兩﹐捶碎﹐焰硝二兩﹐同入小砂罐內瓦片蓋之﹐鐵綫縛定﹐鹽泥固濟﹐曬漧火煆紅﹐候冷取出

右爲末﹐神曲糊丸梧子大﹐每服三五十丸﹐白湯下。一方加蒼朮五錢﹐滑石一兩﹐看病冷熱虛實作湯使。

調气散合平胃散服﹐治屍厥。

白豆蔻丁香檀香木香各二錢藿香甘艸炙﹐各八錢砂仁四錢

右爲末﹐每服二錢﹐入鹽少許﹐沸湯點服。

平胃散治證見調气散下。

蒼朮泔浸五斤厚朴姜制炒陳皮各三斤甘艸炒﹐三十兩

右爲末﹐每服五錢﹐姜三片﹐棗一个﹐煎服﹔入鹽一撚﹐沸湯點服亦得。

四七湯治痰气厥逆。

厚朴二兩茯苓四兩半夏五兩紫蘇二兩

右﹐每服四錢﹐水一鍾﹐姜七片﹐棗一个煎服。

回陽救急湯【《醫鑑》﹐下同】治傷寒初起﹐無頭痛﹐無身熱﹐便就惡寒﹐四肢厥冷﹐或過於肘膝﹐或腹痛吐瀉﹐或口吐白沫冷涎﹐或戰栗面如刀刮﹐引衣蜷臥﹐不渴﹐脈來沈遲無力﹐卽是直中陰經眞寒證﹐不從陽經傳來者。

人參白朮茯苓陳皮半夏漧薑肉桂附子五味子甘艸

右銼﹐一劑﹐生薑三片﹐水煎服。

熨法治寒邪直入三陰﹐無頭痛身熱﹐惡寒腹痛﹐下利淸白﹐唇靑面黑﹐吐沫口噤﹐或身痛如被杖﹐四肢厥冷﹐上過乎肘﹐下過乎膝﹐引衣蜷臥﹐不渴﹐脈來沈遲無力﹐及一切虛寒﹐並能治之。

蔥細切麥麩各三升鹽一斤

右用水和勻﹐分作二處﹐炒令極熱﹐重絹包之﹐乘熱熨臍﹐冷更易一包。其蔥包旣冷﹐再用水拌炒熱﹐依前用之。如大小便不通﹐亦用此法。

三生飲【《良方》﹐下同】治痰厥气厥。

南星生用﹐五錢木香一錢五分川烏去皮附子去皮﹐生用﹐各一錢

右作一服﹐水二鍾﹐生薑七片﹐煎至一鍾﹐不拘時服。有卒中風不省人事者﹐以蘇合香丸﹐用生薑自然汁化開擦牙。

追魂湯治卒厥暴死﹐及客忤﹑鬼擊﹑蜚屍﹑奄忽气絕口噤。

麻黃六錢杏仁去皮尖﹐五十粒甘艸炙﹐二錢

右﹐分作二服﹐煎至七分﹐去滓灌之﹐口噤斡開。若更不下﹐分病人發左右提搦肩引之﹐藥下漸蘇。若唇靑身冷爲入髒﹐卽死﹔身和汗出卽愈。《千金方》有桂。

甘竹瀝湯治卒中惡﹐風噎倒悶﹐口噤不能語﹔肝厥屍厥﹐死不識人﹐閉目﹐灸鍼不知痛﹐風狂﹐宜服此湯。

甘竹瀝一斗生薑防風甘艸炙﹐各三兩防己麻黃去節人參黃芩白朮細辛茵芋秦艽桂心各一兩附子一枚﹐大者﹐炮

右﹝口父﹞咀﹐以湯漬藥令赤﹐合竹瀝﹐煮取四升﹐分爲四服。忌海藻﹑松菜﹑桃李﹑雀肉﹑生蔥﹑生菜﹑豬肉﹑冷水。

人參湯治風厥志意不樂﹐身背疼痛﹐多驚﹐善欠噫气。

人參川芎枳殼麩炒芍藥防風細辛附子炮裂去皮臍甘艸炙桂心各五錢桔梗炒茯神去木木香各一分

右﹝口父﹞咀﹐每服五錢匕﹐水一盞半﹐生薑半分﹐煎至八分﹐去滓溫服。

三建湯治元陽素虛﹐寒邪外攻﹐手足厥冷﹐六脈沈微﹐大小便滑數。凡中風涎潮﹐不省人事﹐傷寒陰證﹐皆可服之。

大川烏附子天雄俱炮去皮臍﹐各三錢

右作一服﹐用水二鍾﹐生薑十片﹐煎至一鍾﹐不拘時服。自汗加肉桂﹑浮麥各一錢。气逆者﹐加沈香一錢。胃冷者﹐加丁香﹑胡椒各五分。

洞陽丹治陽虛陰盛﹐手足厥冷﹐暴吐大下﹐脈細羸瘦﹐傷寒陰證﹐並皆治之。

川烏四兩天雄並炮去皮﹐三兩鍾乳粉附子炮去皮臍﹐各二兩陽起石朱砂研﹐各一兩

右爲細末﹐酒煮神曲糊丸如梧桐子大﹐每服五十丸﹐空心﹐用溫酒或鹽湯送下。

接眞湯治陰病﹐手足厥冷﹐臍腹疼痛﹐眞气不足﹐衰憊欲絕。

沈香丁香各二錢附子炮去皮臍﹐四錢麝香一錢

右銼碎﹐用水二鍾﹐生薑七片﹐棗二枚去核﹐煎至七分﹐去滓﹐空心溫服。

四君子湯治气虛厥逆。

人參一錢白朮茯苓各二錢甘艸六分

右﹐生薑三片﹐棗子一枚﹐水煎﹐不拘時溫服。加半夏﹑陳皮﹐名六君子湯﹐治气虛痰厥。

四物湯治血虛厥逆。

白芍藥當歸熟地川芎各二錢

右﹐水煎溫服。

木香勻气散一名木香調气散。治气滯厥逆。

木香丁香白檀香白豆蔻藿香葉甘艸各八錢砂仁四錢

右爲末﹐每二錢﹐入鹽少許﹐沸湯點服。一方有沈香。

八味順气散治暴厥气逆身冷者。

四君子湯加靑皮陳皮白芷烏藥各等分

右﹐姜煎服。仍以酒化蘇合香丸兼服﹐妙。

蘇合香丸治證見前。凡一切卒暴痰壅气逆等證﹐並治之。

白朮靑木香朱砂犀角沈香麝香訶子皮丁香安息香蓽澄茄白檀香香附各二兩龍腦燻陸香蘇合香各一兩

右爲末﹐用安息香﹐以酒熬成膏﹐同前合香油和蜜調﹐每服旋丸桐子大﹐取井水溫冷任意﹐下四丸。老人小兒﹐酒化下一丸。

六郁湯解諸郁﹐治厥逆。

陳皮半夏川芎蒼朮各一錢赤茯苓梔子各七分香附二錢砂仁甘艸各五分

右姜三片﹐水煎溫服﹐隨證加減。

二陳湯治痰厥。

陳皮二錢半夏一錢茯苓八分甘艸四分

右﹐姜三片﹐水煎溫服。

補中益气湯治濕熱郁於脾土﹐不能榮於四肢﹐熱厥。

黃芪人參甘艸各一錢當歸白朮陳皮柴胡升麻各五分。虛甚者升柴各一分﹐汗多者不用

右水煎﹐巳午未初時溫服。傷之重者﹐連進二服。如得微汗卽愈。忌多言勞役﹐靜養一二時辰久﹐方進美膳以助之。常服去升﹑柴加黃蘗三分以滋腎水﹔紅花二分入心養血﹐多用則破血。

火郁湯治熱厥。

升麻葛根柴胡白芍藥各一錢五分防風甘艸各一錢

右﹐蔥白煎服。

當歸龍薈丸熱厥痰閉於上﹐火郁於下﹐用導痰湯吞龍薈丸。

木香一錢當歸膽艸山梔黃連黃蘗黃芩各一兩大黃蘆薈靑黛各五錢

右爲末﹐入麝香五分研細﹐煉蜜丸小豆大﹐每二三十九﹐姜湯下。

四磨飲治諸气厥逆。

沈香烏藥枳實檳榔

右四味﹐以白湯共磨服。

星香湯【《易簡》】治痰厥气厥﹐身熱面赤者﹐宜服之。

南星八錢木香一錢

右作二貼﹐水二鍾﹐生薑十片﹐煎七分﹐不拘時服。

沈香桂附丸【《寶鑑》】治中气虛寒﹐手足厥冷﹐腰屈不能伸﹐喜熱熨稍緩等證。

附子炮去皮臍川烏炮去皮臍沈香肉桂漧薑炮良姜炮茴香炒吳茱萸炮﹐各一兩

右爲末﹐酢煮麵糊丸桐子大﹐每服五七十丸﹐食前米飲下﹐日二服。忌生冷。

養正丹治上盛下虛﹐眩運厥逆﹐此藥升降陰陽。

硫黃爲末黑錫熔淨水銀朱砂碾﹐各一兩

右﹐將錫熔化﹐入硫黃末﹐漸入漸攪爲末﹐再入水銀同擂﹔如硬﹐再於火上微煆﹐又擂勻放冷﹐碾極細末糯米糊丸菉豆大﹐每服三十丸﹐空心鹽湯下。

六味回陽飲【《景嶽全書》﹐下同】治手足厥逆﹐微陽將脫等證。

人參一二兩或數錢炙甘艸一錢炮漧薑制附子各二三錢當歸身三錢﹐泄瀉或動血者代以冬朮熟地五錢或一兩

水二鍾﹐武火煎七八分﹐溫服。

鎭陰煎治陰虛於下﹐格陽於上﹐厥逆等證。

熟地一二兩炙甘艸一錢澤瀉一錢五分肉桂一二錢制附子五七分或一二三錢牛膝二錢

水二鍾﹐速煎服。

四味回陽飲治手足厥逆﹐元陽虛脫﹐危在頃刻者。

人參一二兩制附子二三錢炙甘艸一二錢炮漧薑二三錢

水二鍾﹐武火煎七八分﹐溫服﹐徐徐飲之。

通瘀煎治血厥。

歸尾三五錢山楂香附紅花炒黃﹐各二錢烏藥一二錢澤瀉靑皮各一錢半木香七分

水二鍾﹐煎七分﹐加酒一二小鍾﹐食前服。

調气散【《良方》﹐下同】治卒厥。

白豆蔻丁香白檀香木香藿香葉甘艸炙﹐各八錢砂仁四錢

右爲末﹐每服二錢﹐入鹽少許﹐沸湯調下。

五味子湯治陰厥脈伏﹐手足逆冷﹐脈微欲絕﹐气虛之證。

五味子一兩人參麥冬杏仁陳皮各五錢

右﹐姜一片﹐棗一枚﹐煎服﹐卽生脈散加陳皮﹑杏仁。

調气平胃散治卒暴屍厥﹐觸犯邪气﹐昏運卒倒無所知。

白豆蔻丁香檀香木香各二錢藿香砂仁各四錢甘艸六錢

右爲末﹐每服二錢﹐入鹽少許﹐點沸湯調服。

倉公散治血厥。

瓜蒂藜蘆明礬煆雄黃等分

右爲細末﹐每用少許﹐吹入鼻中﹐得嚏。此藥能起死回生。

白薇湯治證同上。

白薇當歸各二錢人參一錢半甘艸炙﹐七分

右﹐水盞半﹐煎七分﹐溫服。

返魂湯治血逆卒厥﹐並產後血厥昏運﹐目閉口噤﹐惟婦人多有此病。

當歸酒洗川芎肉桂漧薑炮赤芍藥甘艸黑豆炒去殼紫蘇各等分

右﹐水盞半煎﹔或爲細末﹐每服二錢﹐酒調灌下。

人參固本丸治煎厥。

人參二兩天冬麥冬生地熟地各四兩

右爲末作丸服。

蒲黃湯治血菀於上﹐使人薄厥。

蒲黃一兩﹐炒褐色

淸酒十爵﹐沃之溫服。

人參散治煎厥气逆﹐頭目昏憒﹐聽不聞﹐目不明﹐七气善怒。

人參遠志赤茯苓防風各二兩芍藥麥門冬陳皮去白白朮各一兩

右爲末﹐每服三錢﹐水一盞半﹐煎至八分﹐去滓溫服。

赤茯苓湯治薄厥暴怒﹐怒則傷肝气逆﹐胸中不和﹐甚則嘔血鼽衄也。

赤茯苓人參桔梗陳皮各一兩芍藥麥門冬檳榔各半兩

右爲末﹐每服三錢﹐水一盞﹐生薑五片﹐同煎至八分﹐去滓溫服。

遠志散治風厥多驚背痛﹐善噫善欠﹐志意不樂﹐身背皆痛。

遠志人參細辛茯苓黃芪桂各兩半菖蒲熟地黃焙白朮防風各半兩

右爲末﹐每服一錢至二錢﹐溫酒調下﹐空心食前﹐日三服。

吳茱萸加減湯治厥疝腹中冷痛﹐積气上逆﹐致令陰冷於脂膜。

吳茱萸二兩﹐洗炒川烏去皮炮細辛各三兩良姜當歸漧薑炮官桂各一兩

右爲末﹐每服二錢﹐水一盞﹐同煎至七分﹐去滓溫服﹐日進三服。

升陽泄火湯東垣治气虛陷下﹐四肢厥逆。

羌活黃芪蒼朮米泔浸去皮﹐爆幹銼﹐各一兩甘艸炙人參黃芩各七錢柴胡一兩半黃連酒制﹐半兩升麻八錢石膏長夏用少許

右﹝口父﹞咀﹐每服稱三錢﹐水二盞﹐煎至一盞﹐去滓﹐大溫服﹐早飯後﹑午飯前﹐間日服。

還魂丹治屍厥不語。

朱砂雄黃並水飛生玳瑁屑麝香另研白芥子各二錢半

右同碾如粉﹐於瓷器中鎔安息香﹐和丸如菉豆大﹐或衝惡不語﹐每服五丸﹐用童便化下。小兒熱風﹐只服一丸。

二十四味流气飲【《和劑》】治屍厥﹐破陰絕陽﹐形靜如死﹐醫者不知鍼石﹐宜此方主之。

陳皮靑皮炙甘艸厚朴姜制紫蘇香附各四兩大腹皮丁香皮檳榔木香艸果莪朮炮桂

藿香各一兩半人參麥門冬白朮赤茯苓枳殼炒石菖蒲木通木瓜白芷半夏各一兩

右爲末﹐每服五錢。

單方

屍厥卒死﹐不知人者﹕燒屍場土二三錢﹐擂細﹐湯泡灌之卽活﹔如無﹐以竈心土代之。【何氏方】

屍厥不醒﹐脈動如故﹕竈墨彈丸﹐漿水和飲﹐仍鍼百會穴﹑足大指中指甲側。【《千金方》】

痰厥气絕﹐心頭尙溫者﹕千年石灰一合﹐水一盞煎滚﹐去淸水﹐再用一盞煎極滚﹐澄淸灌之﹐少頃痰下自省。【《集元方》】

熱厥气痛﹕元明粉三錢﹐熱童尿調下。【《集簡方》】

陰證傷寒極冷﹐厥逆煩躁﹐腹痛無脈危甚者﹕舶上硫黃爲末﹐艾湯服三錢﹐就得睡﹐汗出而愈。【《本事方》】

熱厥心痛﹐或發或止﹐久不愈﹐身熱足寒者﹕元胡索去皮﹑金鈴子肉等分爲末﹐每溫酒或白湯下二錢。【《聖惠方》】

痰厥﹐頭痛如破﹐厥气上衝﹐痰塞胸膈﹕炮附子三分﹐金墨四錢﹐冷水調服方寸匕﹐當吐卽愈。忌豬肉冷水。

腎厥頭痛﹐《指南》方﹕用大附子一个﹐炮熟去皮﹐生薑五錢﹐水一升半煎﹐分三服。

痰厥頭痛﹕白附子﹑天南星﹑半夏等分﹐生碾爲末﹐生薑自然汁浸蒸餅丸菉豆大﹐每服四十丸﹐食後姜湯下。【《濟生方》】

嘔逆厥逆﹐內有寒痰﹕半夏一升﹐洗滑焙碾﹐小麥麵一升﹐水和作彈丸﹐水煮﹐初吞四五枚﹐日三服﹐稍增至十五枚﹐旋煮旋吞﹐覺病減再作。忌羊肉﹑餳糖。此乃許仁則方也。【《外臺祕要》】

屍厥之病卒死﹐脈猶動﹐聽其耳目中如微語聲﹐股間暖者是也。魘死之病﹐臥忽不寤﹐勿以火照﹐但痛嚙其踵及足拇趾甲際﹐唾其面卽蘇﹐仍以菖蒲末吹鼻中﹐桂末納舌下﹐並以菖蒲根汁灌之。【《肘後方》】

斑豆服涼藥多﹐手足厥冷﹐脈微﹕用幹豆炮二錢五分﹐粉甘艸炙一錢五分﹐水二鍾﹐煎一鍾服。【龐安常《傷寒論》】

痰厥﹐頭痛如破者﹕烏梅肉三十个﹐鹽三撮﹐酒三升﹐煮一升﹐頓服﹐取吐卽愈。【《肘後方》﹐下同】

嘔啘厥逆﹕蘡薁藤煎汁呷之。

風冷气血閉﹐手足身體﹐疼痛冷麻﹕五靈脂二兩﹐沒藥一兩﹐乳香五錢﹐川烏頭一兩五錢﹐炮去皮爲末﹐滴水丸如彈子大﹐每用一丸﹐生薑溫酒磨服。【《衍義》】

卒死屍厥﹕用白馬前腳夜目二枚﹑白馬尾十四莖合燒﹐以苦酒丸如小豆大﹐白湯灌下二丸﹐須臾再服卽蘇。【《肘後方》】

鍼灸

《素問》曰﹕太陽髒獨至﹐厥﹐喘虛气逆﹐是陰不足陽有餘也﹐表裏俱當瀉﹐取之下兪。

少陽髒獨至﹐是厥气也﹐蹺前卒大﹐取之下兪。

帝曰﹕有病膺腫﹐頸痛﹐胸滿腹脹﹐此爲何病﹖何以得之﹖岐伯曰﹕名厥逆。帝曰﹕治之柰何﹖岐伯曰﹕灸之則喑﹐石之則狂﹐須其气並﹐乃可治也。帝曰﹕何以然﹖岐伯曰﹕陽气重上﹐有餘於上﹐灸之則陽气入陰﹐入則喑﹔石之則陽气虛﹐虛則狂。須其气並而治之﹐可使全也。寒气客於五臟﹐厥逆上泄﹐陰气竭﹐陽气未入﹐故卒然痛死不知人﹐气復反則生矣。寒气客於腸胃﹐厥逆上出﹐故痛而嘔也。

邪客於手足少陰太陰﹑足陽明之絡﹐此五絡皆會於耳中﹐上絡左角﹐五絡俱竭﹐令人身脈皆動而形無知也﹐其狀若屍﹐或曰屍厥。刺其足大指內側爪甲上去端如韭葉﹐後刺足心﹐後刺足中指爪甲上﹐各一痏﹐後刺手大指內側去端如韭葉﹐後刺手心主少陰銳骨之端﹐各一痏﹐立已。不已﹐以竹管吹其兩耳﹐鬄其左角之發方一寸燔治﹐飲以美酒一杯。不能飲者﹐灌之立已。

《靈樞經》曰﹕陰刺者左右率刺之﹐以治寒厥﹐中寒厥﹐足踝後少陰也。

刺熱厥者﹐畱鍼反爲寒﹔刺寒厥者﹐畱鍼反爲熱。刺熱厥者﹐二陰一陽﹔刺寒厥者﹐二陽一陰。所謂二陰者﹐二刺陰也﹔一陽者﹐一刺陽也。

足少陽之別﹐名曰光明﹐去踝五寸﹐別走厥陰﹐下絡足跗。實則厥﹐虛則痿躄﹐坐不能起﹐取之所別也。

骨寒熱者﹐病無所安﹐汗注不休﹐齒未槁﹐取足少陰於陰股之絡。齒已槁﹐死不治。骨厥亦然。

厥痺者﹐厥气上及腹﹐取陰陽之絡﹐視主病也﹐瀉陽補陰經也。頸側之動脈人迎﹐人迎足陽明也﹐在嬰筋之前﹔嬰筋之後﹐手陽明也﹐名曰扶突﹔次脈﹐足少陽脈﹝足少陽脈﹕原作「手少陽」﹐據《靈樞》寒熱病攺。﹞也﹐名曰天牖﹔次脈﹐足太陽也﹐名曰天柱﹔腋下動脈﹐臂太陰也﹐名曰天府。

熱厥﹐取足太陰少陽﹐皆畱之﹔寒厥﹐取足陽明少陰於足﹐皆畱之。

厥逆爲病也﹐足暴淸﹐胸將若裂﹐腸若將以刀切之﹐煩而不能食﹐脈大小皆濇﹐暖取足少陰﹐淸取足陽明。淸則補之﹐溫則瀉之。

厥逆腹脹滿﹐腸鳴﹐胸滿不得息﹐取之下胸二脇﹐咳而動手者﹐與背腧﹐以手按之立快者是也。

熱病頭痛﹐顳顬目﹝疒挈﹞﹐脈痛善衄﹐厥熱病也﹐取之以第三鍼﹐視有餘不足。寒熱痔﹝寒熱痔﹕《靈樞》熱病謂﹕「寒熱痔﹐熱病體重﹐腸中熱﹐取之以第四鍼﹐……。」據此﹐寒熱痔非厥熱病之證﹐當刪。﹞。

厥挾脊而痛至頂﹐頭沈沈然﹐目﹝目巟﹞﹝目巟﹞然﹐腰脊彊﹐取足太陽腘中血絡。

厥﹐胸滿面腫﹐唇漯漯然﹐暴言難﹐甚則不能言﹐取足陽明。

厥气走喉而不能言﹐手足淸﹐大便不利﹐取足少陰。

厥而腹響響然﹐多寒气﹐腹中谷谷﹐便溲難﹐取足太陰。

痿厥﹐爲四末束悗﹐乃疾解之﹐日二﹐不仁者﹐十日而知無休﹐病已止。

黃帝曰﹕何謂逆而亂﹖岐伯曰﹕淸气在陰﹐濁气在陽﹐營气順脈﹐衛气逆行﹐淸濁相干。亂於臂脛則爲四厥﹐亂於頭則爲逆厥﹐頭重眩僕。有道以來﹐有道以去﹐審知其道﹐是爲身寶。气在於頭者﹐取諸天柱﹑大杼﹔不知﹐取足太陽滎輸。气在於臂足﹐取之先去血脈﹐後取其陽明少陽之滎輸。

寒則地凍水冰﹐人气在中﹐皮膚致﹐腠理閉﹐汗不出﹐血气彊﹐肉堅濇﹐當是之時﹐善用鍼者﹐亦不能取四厥。血脈凝結堅搏不往來者﹐亦未可卽柔。故治厥者必先熨﹐調和其經﹐掌與腋肘與腳項與脊以調之﹐火气已通﹐血脈乃行﹐然後視其病脈淖澤者刺而平之﹐堅緊者破而散之﹐气下乃止﹐此所謂以解結者也。

《甲乙經》曰﹕頭重目瞑﹐淒厥寒熱汗不出﹐陶道主之。

肩髆間急﹐淒厥惡寒﹐魄戶主之。

肩痛胸腹滿﹐淒厥脊背急彊﹐神堂主之。

寒熱淒厥﹐鼓頷﹐承漿主之。

寒厥及熱煩心﹐少气不足以息﹐陰濕癢腹痛﹐不可以食飲﹐肘攣支滿﹐喉中焦漧渴﹐魚際主之。

熱病汗不出且厥﹐手足淸﹐暴泄﹐心痛腹脹﹐心尢痛甚﹐此胃心痛也﹐大都主之﹐並取隱白。

陽厥淒淒而寒﹐少腹堅﹐頭痛﹐脛股腹痛﹐消中﹐小便不利﹐善嘔﹐三里主之。

厥四逆喘气滿﹐風身汗出而淸﹐髖髀中痛﹐不可得行﹐足外皮痛﹐臨泣主之。

四厥手足悶者﹐使人久持之﹐厥熱【一本作逆冷﹐】脛痛﹐腹脹﹐皮痛﹐善伸﹐數欠﹐惡人與木音﹐振寒﹐嗌中引外痛﹐熱病﹐汗不出﹐下齒痛﹐惡寒﹐目急﹐喘滿﹐寒栗﹐斷口噤僻﹐不嗜食﹐內庭主之。

足厥喘逆﹐足下淸至膝﹐湧泉主之。

屍厥死不知人﹐脈動如故﹐隱白及大惇主之。

恍惚屍厥煩痛﹐中極及僕參主之。

屍厥暴死﹐金門主之。

《千金方》曰﹕跗陽﹐主痿厥﹐風頭重痛。

《醫學綱目》曰﹕身熱如火﹐足冷如水﹐可灸陽輔穴。又云胻酸冷﹐絕骨取之。

《醫學入門》曰﹕屍厥百會一穴美﹐更鍼隱白效昭昭。外用筆管吹耳﹐不鍼百會﹐鍼上星亦同。

《古今醫統》曰﹕厥逆﹐灸人中一穴﹐在鼻下﹐灸七壯﹐或鍼入至齒妙。又膻中一穴﹐在兩乳間陷中﹐灸二十壯。

又法﹕以繩圍臂腕﹐男左女右﹐將繩從大椎上度下﹐至脊中繩頭盡處是穴﹐灸二十二壯愈。

導引

《保生祕要》曰﹕手足厥逆﹐法先念臍﹐次湧泉處﹐肋拔上至臍﹐又從臍處肋拔下至湧泉止﹐又從左手肋拔過右手﹐右手肋拔過左手﹐每次行六徧。

醫案

《儒門事親》曰﹕一夫病痰厥不知人﹐牙關緊急﹐諸藥不能下﹐候死而已。戴人見之﹐問侍病者口中曾有涎否﹖曰﹕有。戴人先以防風﹑藜蘆煎湯﹐調瓜蒂末灌之口中﹐不能下﹐乃取長蛤甲磨去刃﹐以紙裹其尖﹐灌於右鼻竅中﹐嘓然下咽有聲﹐後灌其左竅﹐亦然。戴人曰﹕可治矣。良久涎不出﹐遂以砒石一錢又投之鼻中﹐忽偃然仰面﹐似覺有痛﹐斯須吐噦出膠涎數升頗腥。砒石尋常勿用﹐以其病大﹐非如此莫能動。然無瓜蒂亦不可便用﹐宜消息之。大凡中風涎壅﹐往往止斷爲風﹐專求風藥﹐靈寶至寶﹐誤人多矣。劉河間治風捨風不論﹐先論二火﹐故將此法實於火形中。

西華李政之病寒厥﹐其妻病熱厥﹐前後十餘年。其妻服逍遙散十餘劑﹐終無效。一日命予診之﹐二人脈皆洪大而無力。政之曰﹕我手足之寒時時漬以熱湯﹐漬而不能止﹔吾婦手足之熱﹐終日沃以冷水﹐沃而不能已者﹐何也﹖予曰﹕寒熱之厥也。此皆得之貪飲食﹐縱嗜欲。遂出《內經》厥論証之。政之喜曰﹕十年之疑﹐今而釋然﹐縱不服藥﹐愈過半矣。予曰﹕熱厥者寒在上也﹐寒厥者熱在上也。寒在上者﹐以溫劑補肺金﹔熱在上者﹐以涼劑淸心火。分取二藥﹐令服之不輟。不旬月﹐政之詣門謝曰﹕寒熱厥者皆愈矣。

《醫宗必讀》曰﹕社友韓茂遠傷寒九日以來﹐口不能言﹐目不能視﹐體不能動﹐四肢俱冷﹐眾皆曰陰證。比余診之﹐六脈皆無﹐以手按腹﹐兩手護之﹐眉皺作楚﹐按其趺陽﹐大而有力﹐乃知腹有燥屎也。欲與大承气湯﹐病家惶懼不敢進。余曰﹕吾郡能辧是證者﹐惟施笠澤耳。延至診之﹐與餘言若合符節。遂下之﹐得燥屎六七枚﹐口能言﹐體能動矣。彼按手不及足者﹐何以救此垂絕之證耶﹖

給諫晏懷泉夫人﹐先患胸腹痛﹐次日卒然運倒﹐手足厥逆。時有醫者以牛黃丸磨就將服之。余診之﹐六脈皆伏﹐惟气口稍動﹐此食滿胸中。陰陽痞隔﹐升降不通﹐故脈伏而气口獨見也。取陳皮﹑砂仁各一兩﹐姜八錢﹐鹽三錢﹐煎湯以指探吐﹐得宿食五六碗﹐六脈盡見矣。左關弦大﹐胸腹痛甚﹐知爲大怒所傷也﹐以木香﹑靑皮﹑橘紅﹑白朮﹑香附﹐煎成與服﹐兩劑痛止。更以四君子加木香﹑烏藥﹐調理十餘日方瘥。此食中兼气中。

吳門周復庵年及五旬﹐荒於酒色﹐忽然頭痛發熱﹐醫以羌活湯散之﹐汗出不止﹐昏運不醒。余與之灸關元十壯而醒﹐以四君子加姜﹑桂日服三劑﹐至三日少康。又因分析家產﹐勞而且怒﹐復發厥。余用好參一兩﹐熟附二錢﹐煨姜十片﹐煎服稍醒﹐但一轉側卽厥。一日之間﹐計厥七次﹐服參三兩。至明日以羊肉羹糯米粥與之﹐尙厥二三次。至五日而厥定。向余泣曰﹕已蒙再生﹐不知有全愈之日否﹖余曰﹕脈有根蒂﹐但元气虛極﹐非三載調攝不能康也。幸其恪信餘言﹐遵守用藥﹐兩月之間服參四斤﹐三年之內進劑六百貼﹐丸藥七十餘斤﹐方得步履如初。親友眾多﹐議論雜出﹐若非病人任之專﹐或久而見疑﹐服藥少怠﹐未有獲生者也。

《薛氏醫案》曰﹕一男子食少胸滿﹐手足逆冷﹐畏寒發熱﹐吐痰﹐飲食時欲作嘔﹐自用淸气化痰及二陳﹑枳實之類﹐胸腹膨脹﹐嘔吐痰食﹐小便淋漓。又用四苓﹑連﹑蘗﹑知母﹑車前﹐小便不利﹐諸病益甚。余曰﹕此脾胃虛寒無火之證﹐故食入不消而反出。遂用八味丸補火以生土﹐用補中益气加生薑﹑桂培養中宮﹐發陽气﹐尋愈。

大司馬王浚川嘔吐宿滯﹐臍腹痛甚﹐手足俱冷﹐脈微細﹐用附子理中丸一服益甚。脈浮大﹐按之而細﹐用參附湯一劑頓愈。

