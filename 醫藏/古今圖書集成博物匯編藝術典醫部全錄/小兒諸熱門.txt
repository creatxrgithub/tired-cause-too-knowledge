古今圖書集成醫部全錄卷四百十九

小兒諸熱門

黃帝素問

通評虛實論篇

帝曰﹕乳子而病熱﹐脈懸小者﹐何如﹖

【注夫病熱者﹐皆傷寒之類也。凡傷於寒﹐借陽气以化熱﹐熱𨿽盛不死。然陽气生於精水之中﹐男子八歲﹑女子七歲﹐腎气始實。乳子天癸未至﹐腎气未盛﹐故帝有此問焉。夫心主脈而資生於腎﹐心腎水火之气﹐上下時交﹐腎气不能上資於心﹐則心懸如病饑﹐而寸口之脈懸絕小者﹐腎气未盛也。】

岐伯曰﹕手足溫則生﹐寒則死。

【注伯答乳子之生陽﹐借後天之气也﹐四肢皆稟气於胃﹐故陽受气於四末﹐是以手足溫者﹐胃气尙盛﹐故生﹔寒則胃气已絕﹐故死。夫水谷入於胃﹐津液各走其道。腎爲水髒﹐受五臟之精而藏之﹐是先天之精﹐猶借後天之所資益者也。又別出兩行營衛之道﹐其大气之搏而不行者﹐名曰宗气﹐積於胸中﹐上出於肺以司呼吸﹐是四肢之原兪﹐又受資於胃府所生之營衛宗气。是以手足溫者生﹐寒者死。】

帝曰﹕乳子中風熱﹐喘鳴肩息者﹐脈何如﹖岐伯曰﹕喘鳴肩息者﹐脈實大也。緩則生﹐急則死。

【注此復論後天所生之宗气而亦不可傷也。宗气者﹐五臟六腑十二經脈之宗始﹐故曰宗气。肩息者﹐呼吸搖肩也。風熱之邪﹐始傷皮毛﹐喘鳴肩息﹐是風熱盛而內幹肺气宗气﹐故脈實大也。夫脈之所以和緩者﹐得陽明之胃气也。急則胃气已絕﹐故死。】

小兒直訣【宋錢乙】

諸經發熱證治

潮熱者﹐時間發熱﹐過時卽退﹐來日依時而發﹐此欲發驚也。

壯熱者﹐常熱不已﹐甚則發驚癇也。

風熱者﹐身熱而口中气熱﹐乃風邪外感也。

溫壯者﹐肢體微熱也。

發熱而不欲飲水者﹐胃气虛熱也﹐用白朮散。

發熱而飲水作渴﹐喜冷飲食者﹐胃气實熱也﹐用瀉黃散。

【注按《祕藏保嬰集》云﹕小兒潮熱﹐或壯熱不退﹐多是變蒸及五臟相勝﹐不必用藥。又多食積郁熱﹐由中發外﹐見於肌表﹐只理其中﹐淸陽明之熱﹐而表熱自除﹐不可認作外感﹐用小柴胡輕利等藥重傷其內。又潮熱不退﹐恐是出痘﹐亦當審察﹐勿便用藥。竊謂發熱飲水者熱在內﹐不飲水者熱在外也﹐又當以此辧之。其諸熱證說見各類。】

黃疸

若大病後身目皆黃者﹐黃病也。

身痛背彊﹐大小便濇﹐一身盡黃﹐小便黃赤﹐此黃疸也。瀉者難治。

若百日或半年﹐不因病而身黃者﹐胃熱胎疸也﹔若淡黃兼白者﹐胃怯也。

【注按大病後身目皆黃﹐或肢體黃胖者﹐脾气虧損而眞髒爲病﹐宜用六君子湯﹑參苓白朮散﹐調補元气。病後發渴者﹐脾气虛而津液少也﹐用七味白朮散。若脾經濕熱壅滯﹐二便祕﹐腠理不得疏泄而爲患者﹐名爲黃疸﹐用茵陳湯。初生身黃壯熱﹐不乳便祕﹐此爲胎熱﹐用地黃湯。若二便赤濇﹐腹脹面赤﹐飲水﹐用茵陳湯﹐調五苓散。若淸便自調﹐四肢並冷﹐用益黃散﹔淡黃白﹐用調中丸。】

衛生寶鑑【元羅天益】

小兒季夏身熱痿黃治驗

小兒身體蒸熱﹐胸膈煩滿﹐皮膚如潰橘之黃﹐眼中白睛亦黃﹐筋骨痿弱不能行立﹐此由季夏之熱加以濕令而蒸熱薄於經絡﹐入於骨髓﹐使髒气不平﹐故脾逆乘心﹐濕熱相合而成此疾也。蓋心火實則身體蒸熱﹐胸膈煩滿﹐脾濕勝則皮膚如潰橘之黃﹐有餘之气必乘己所勝而侮不勝﹐是腎肝受邪而筋骨痿弱﹐不能行立。《內經》言脾熱者色黃而肉蠕動﹐又言濕熱成痿﹐信哉斯言也﹗此所謂子能令母實﹐實則瀉其子也。若脾土退其本位﹐腎水得復﹐心火自平矣。又《內經》曰﹕治痿獨取於陽明﹐正謂此也。予用加減瀉黃散主之。

幼科全書【元朱震亨】

發熱

凡小兒有病皆熱﹐證旣不同﹐治亦當異﹐須明虛實﹐不可妄自汗下。

凡傷風發熱﹐其證汗出身熱﹐呵欠面赤﹐目濇多腫﹐惡風喘气。此因解脫受風所致﹐宜疏風解肌退熱﹐先服柴葛解肌湯﹐發去風邪﹐俟熱之時再服涼驚丸以防內熱。

凡傷寒發熱﹐其證無汗身熱﹐呵欠煩悶﹐項急面赤﹐喘急惡寒﹐口中熱气。此因解脫受寒所致。宜發散寒邪﹐退熱鎭驚﹐先服惺惺散﹐發去寒邪﹐後服涼驚丸以防內熱。

二證﹐如小兒稟賦厚者可用涼驚丸﹐虛怯者用胃苓丸﹐甚效。

如傷風發熱﹐又吐又瀉者﹐不可發散﹐此脾家虛怯也﹐以五苓散吞理中湯最效。

凡傷風發熱﹐多得於夏﹐其證身熱自汗﹐作渴昏睡﹐手足俱熱。此因天气已熱﹐包裹太厚﹐重受其熱也。先用白虎湯﹐調益元散以解其熱﹐次服調元生脈散以補元气。

傷暑發熱﹐多得於夏﹐其證身熱自汗﹐作渴昏睡﹐手足微冷。此因陰室之中﹐取涼太過所致。先服調元生脈散補其正气﹐次服四君子湯以防吐瀉之患。

如夏月汗出當風﹐以致身熱自汗不止者﹐此名暑風。先用四君子湯加麻黃根﹑黃芪以去其風﹐次用益元散以淸其熱。

傷食發熱﹐其證手心熱。肚背尢熱﹐一噯气便吐乳﹐大便酸臭﹐或腹痛多啼﹐或腹飽脹喘急﹐不思乳食。此得之飲食過度所傷。宜先利去其積﹐用丁香醒脾丸﹔後以集聖丸調之。如傷食已久﹐日漸黃瘦﹐作熱無時者﹐不可下﹐輕者保和丸﹐重者集聖丸﹐百無一失。

痘疹發熱﹐其證面燥腮赤﹐目泡亦赤﹐呵欠煩悶﹐乍熱乍寒﹐咳嗽噴嚏﹐手足指冷﹐驚悸多睡。此因時行痘疹各相傳染﹐宜淸涼解毒。惟痘疹宜用參蘇飲加木香﹐麻疹宜荊防敗毒散。不可妄用自發汗﹐恐生變證。

變蒸發熱﹐此小兒正病﹐不須服藥﹐當於類下求之﹐不可錯誤。

潮熱者當分二證。有時間發熱﹐過時卽退﹐來日依時復發﹐其狀如瘧﹐此肺熱也﹔有早晚發熱﹐每日兩度﹐如潮水應期﹐此胃熱也。蓋因感觸邪气。以致血脈凝滯﹐不卽流通﹐若不治之﹐變驚疳者多矣。肺熱者地骨皮散主之﹔胃熱者三黃丸下之﹔虛弱者集聖丸調之。

驚熱者﹐徧身發熱﹐面靑自汗﹐心悸不寧﹐脈數煩噪﹐顚叫恍惚﹐此心熱也﹐以涼驚丸過熱﹐以安神丸定心。

夜熱者﹐但夜間發熱﹐晝作便住﹐此血虛證也﹐以人參當歸散治之﹐兼服抱龍丸以防作搐。

餘熱者﹐傷寒汗下後熱又來﹐乃表裏俱虛﹐气不歸元﹐陽浮於外﹐不可再用涼藥。蓋熱去則寒起﹐古人戒之﹐當和胃气﹐使陽气收斂﹐其熱自退﹐參苓白朮散主之﹔甚者四君子湯加漧薑甚效。

疳熱者﹐形色黃瘦﹐食不長肉﹐骨蒸盜汗﹐泄瀉無常﹐肚大筋弱﹐此多得於大病之後﹐失於將息﹐又或傷饑失飽而致﹐集聖丸大有奇功。

壯熱者﹐一向熱而不已﹐由血气壅實﹐五臟生熱﹐熨蒸於內﹐則眠臥不安﹐精神恍惚﹔蒸發於外﹐則表裏俱熱﹐躁急喘粗﹐甚則發驚癇也。治法先以導赤散吞瀉靑丸以治其熱﹐後以抱龍丸鎭其驚﹔如實熱大小便閉者﹐三黃丸下之。

煩熱者﹐心躁不安﹐五臟煩熱﹐四肢溫壯﹐小便赤濇﹐宜用導赤散﹑麥門冬﹑山梔仁治之﹐再以涼驚丸撤其餘邪。

積熱者﹐頰赤口瘡﹐大小便濇﹐表裏俱實。或內因酒面煎煿﹐熱藥峻補﹐外用重被厚綿﹐鑪火侵迫﹐皆能生熱。此內外蘊積之熱﹐非食積之熱也。先以三黃丸下之﹐後以涼驚丸調之。

虛熱者﹐或因汗下太過﹐津液虛耗﹔或因大病之後﹐元气受傷﹐皆能發熱。其證困倦少力﹐面色靑白﹐虛汗自出﹐神慢噓气軟弱﹐手足厥冷。此血气俱虛﹐气虛則發厥﹐血虛則發熱也。四君子湯加炒漧薑﹐甚者加熟附子一片﹔待熱少退﹐以集聖丸調之。

客熱者邪妨於心也。心若受邪﹐則熱形於額﹐故先起頭面﹐次而身熱﹐恍惚多驚﹐聞聲則恐﹐良由眞气虛而邪气勝也。邪气旣勝﹐則眞气與之交爭﹐發渴無時﹐進退不定﹐如客之往來也。先以導赤散去其邪﹐後以涼驚丸調之。

癖熱者﹐由乳食不消﹐伏結於內﹐致成癖塊以生熱於外也﹐治法以集聖丸主之。

瘧熱者﹐寒熱往來。有頭痛汗出者﹐有嘔吐不食者﹐有憎寒壯熱而作渴者﹐有通身疼痛者﹐有腹痛者﹐有吐瀉者﹐證皆百出﹐治非一端。頭痛汗出徧身疼痛者﹐小柴胡湯加羌活﹑蒼朮治之﹔腹痛者﹐脾積丸治之﹔作渴者﹐白朮散治之﹔吐瀉者﹐理中湯治之。俱用平瘧養脾丸調之。

血熱者﹐每日已午間發熱﹐通夜則涼。此心熱也﹐輕者導赤散﹐重者四順飲治之。

袓傳治熱﹐不問其證﹐肝腎虛弱者﹐以胃苓丸﹐竹葉炒米湯吞治之﹐元气素厚者﹐以涼驚丸﹐竹葉燈心薄荷湯吞治之。

西江月

小兒病則生熱﹐須知得病根因。風寒外感熱來潮﹐飲食內傷煩躁。吐瀉瘧痢瘡疥﹐變蒸痘疹如燒。骨蒸體弱漸成勞﹐調治般般分曉。

若是風寒外感﹐面紅又惡風寒。惺惺散子妙難言﹐有咳參蘇靈驗。飲食內傷可下﹐三黃脾積相參。再添集聖保平安﹐莫使脾虛表轉。

吐瀉胃苓最好﹐痢如赤白香連。瘧家平瘧解邪干﹐瘡疥胡麻丸散。變蒸小兒常病﹐不宜妄用湯丸。如逢痘疹別科傳﹐集聖散調疳款。

治熱汗下休錯﹐誤汗誤下傷人。應汗而下痞滿侵﹐應下而汗驚定。只爲不明表裏﹐致令大命將傾。果難捉摸且因循﹐用藥胃苓集聖。

奇效良方【明方賢】

小兒諸熱須分主治

夫小兒驚熱者﹐誤因驚著執以爲常﹐致令心气不和﹐身體微熱﹐睡夢虛驚﹐徧身有汗﹐甚者手足掣縮﹐變成癇疾。此由气血不和﹐實熱在內﹐心神不定﹐所以發搐。又小兒變蒸﹐亦微驚﹐所以然者﹐亦熱盛故也。治之以七寶散﹑天竺黃散﹑甘露散﹑辰砂金箔散﹐皆可治之。小兒因驚則生熱﹐熱則心不寧﹐故睡臥不安﹐身體悚動﹐心主驚﹐實則發熱飲水﹐虛則臥而悸動不安﹐此其候也。

小兒溫壯者﹐由胃气不和﹐气行壅塞﹐故蘊積體熱﹐名曰溫壯。若大便糞臭而黃者﹐此腹內有伏熱﹐以四順飲子治之。若糞白而酸臭﹐則挾宿食不消﹐當服紫霜丸。輕者少服﹐重者節乳哺﹐增丸藥﹐當取微利可也。

小兒壯熱者﹐因五臟生熱﹐燻動於外﹐故身體壯熱。大抵與溫壯相類﹐而有小異。但溫溫然不甚盛﹐是溫壯也﹔其壯熱者﹐一向熱而不止﹐甚則發驚也﹐以七寶散﹑大黃﹝石卜﹞硝湯皆能治之。

小兒風熱﹐若身熱面靑﹐口中亦熱﹐煩叫不時﹐有風證者﹐宜虎睛丸﹑天竺黃散治之﹔若熱甚大便祕濇者﹐四順飲子亦可服之。

小兒煩熱者﹐由臟腑實熱﹐血气盛﹐表裏俱熱﹐則苦煩噪不安﹐皮膚壯熱也﹐以八珍飲子﹑七寶散皆可服之。

小兒手足多熱﹐心煩躁哭﹐唇深紅﹐飲水不止﹐以竹葉石膏湯﹑加味甘露散治之。

小兒潮熱者﹐晡間發熱﹐過時卽退﹐來日依時而發﹐此欲發驚也。大抵血气壅盛﹐五臟驚熱﹐燻發於外﹐故溫壯相類﹐或夾伏熱﹐或帶宿寒。夾伏熱者大便黃而臭﹐帶宿寒者大便白而帶酸臭﹐皆緣臟腑冷熱之气俱盛﹐腸胃蘊積故也。治之以金蓮飲﹑克效湯﹑加味甘露散﹐過期不解﹐小柴胡湯或竹葉石膏湯。錢氏云﹕假如潮熱是一臟實一臟虛而內發虛熱也﹐法當補母而瀉本髒則愈。且如日中發潮熱者﹐是心虛也。肝爲心之母﹐則宜先補肝﹐肝實而後瀉心﹐心得母气則內平﹐以潮熱愈也。醫見潮熱﹐妄謂其實﹐乃以大黃﹑﹝石卜﹞硝輩諸冷藥利之﹐利旣多矣﹐不能禁約而津液內竭﹐縱取一時之瘥﹐鮮有不成疳病而身瘦也。

小兒積熱者﹐由表裏俱熱﹐則徧身皆熱﹐頰赤口漧﹐小便赤﹐大便焦黃﹐先以四順飲子﹑三解牛黃散﹐利動臟腑﹐熱卽去。旣去﹐腹熱者﹐裏熱已解而表熱未解也﹐當用惺惺散或紅綿散加麻黃微發汗﹐表熱乃去。表熱旣去又發熱者﹐何也﹖世醫到此﹐盡不能曉﹐或再用涼藥﹐或再解表﹐或以爲不可醫﹐誤致夭殤者甚多。此表裏俱虛﹐气不歸原﹐而陽浮於外﹐所以再發熱﹐非熱證也﹐只用異功散入粳米煎﹐和其胃气﹐則收陽气歸內﹐身體便涼。熱重者辰砂金箔散治之﹐錢氏白朮散亦可。

小兒虛熱者。因患後平復﹐血气未勻﹐四體羸弱﹐時多發熱﹐治宜調气補虛﹐其熱自退﹐如錢氏白朮散﹑異功散﹑四君子湯之類﹔或未退﹐人參﹑生犀治之爲良。

小兒實熱者﹐頭昏頰赤﹐口內熱﹐小便赤濇﹐狀如豆汁﹐大便堅鞕﹐或祕濇不通﹐腹急﹐此熱證也﹐宜四順飲子﹑大黃﹝石卜﹞硝湯﹑八珍散﹐略挨動臟腑卽安。

小兒疳熱者﹐發熱形瘦﹐多渴﹐喫食不長肌膚者﹐謂之疳熱。三四歲後有此疾﹐蓋喫食則有疳。用金瓜丸﹑玉蟾丸﹐肥兒丸之類治之﹐最爲穩當。

小兒純陽﹐未有虛羸形瘵之證﹐溫補之劑寡矣。且如前人論小兒發熱﹐有一十四證﹐見證立方﹐多獲功效。今人當效前人之心﹐觀形察色﹐切脈論證﹐以分表裏虛實﹐設有所誤﹐非惟夭閼人命﹐抑且欺於心哉﹗

幼科發揮【明萬全】

諸熱

肝熱者﹐目中靑﹐手尋衣領﹐及亂撚物﹐瀉靑丸﹑當歸龍薈丸主之。

心熱者﹐目中赤﹐視其睡口中气溫。喜合面睡﹐或仰睡﹐上竄咬牙﹐宜導赤散﹑黃連安神丸主之。如目中熱﹐心虛也﹐宜錢氏安神丸主之。

脾熱者﹐目中黃﹐瀉黃散﹑茵陳五苓散主之。

肺熱者﹐目中混白﹐甘桔湯﹑木通散主之。

腎熱者﹐目無精光畏明﹐脊骨重﹐目中白睛多﹐其顱卽解﹐地黃丸主之。

虛熱者﹐多在大病後﹐或溫熱﹐或潮熱﹐或渴或不渴﹐大小便如常﹐宜補之﹐竹葉湯﹑調元湯﹑地骨皮散主之。

實熱者﹐面赤腮燥﹐鼻幹焦﹐喜就冷﹐或合面臥﹐或仰臥﹐露出手足﹐掀去衣被﹐大渴飲水﹐大小便祕﹐宜瀉之﹐袖芎丸﹑大金花丸。大便不通者﹐用膽導法。

或問﹕治熱以寒﹐治寒以熱﹐良工不能廢其繩墨也。今治虛熱乃用溫藥者﹐亦有說乎﹖予曰﹕說具《內經》。實熱﹐邪火也﹐可以水制﹐可以實折﹐故以寒治熱者逆治法也﹔虛熱者﹐眞火也﹐水不能制﹐寒不能折﹐惟甘溫之劑可以勝之﹐故以溫治虛熱者﹐從治法也。逆之從之﹐不離乎正。

嬰童百問【明魯伯嗣】

諸熱證

小兒之病﹐其熱最多。夫熱有虛有實。實則面赤濃黃﹐气粗口熱﹐燥渴唇腫﹐大小便難﹐掀揭露衣﹐煩啼暴叫﹔虛則面色靑白﹐恍惚神緩﹐口中淸冷﹐噓气軟弱﹐泄瀉多尿﹐夜出虛汗。其或乍涼乍溫﹐怫郁驚惕﹐上盛下虛﹐泄瀉水谷不分﹐此則冷熱不調之證。虛則敗毒散加木香﹑當歸。然小兒表裏俱熱﹐面黃頰赤﹐唇燥口漧﹐小便赤濇﹐大便焦黃﹐先以四順淸涼飲爲之疏利﹐其熱卽去。或表未解也﹐當先用惺惺散少加麻黃去節﹐以取發出其汗﹔或用柴胡散則表熱已除﹐又當和解﹐其熱自平。若驚熱﹑風熱﹑積熱﹐可服寬熱散下之﹐保壽散﹑金粉散以退餘熱可也。

潮熱

仲陽云﹕潮熱者﹐時間發熱﹐過時卽退﹐來日依時發熱﹐此欲發驚也。發來潮熱又似瘧熱﹐總曰潮熱。蓋發作有期﹐其熱有三﹕榮熱﹑衛熱﹑瘴气熱﹐兩日一發﹐或三日一發﹐並用梨漿飲治之。王氏云﹕潮熱乃是血气壅實﹐五臟生熱﹐燻發於外﹐故令發熱。《傷寒論》云﹕潮熱者﹐實熱也﹐當利大便﹐大柴胡湯﹑承气湯等劑治之﹔虛熱者﹐地骨皮散主之﹐犀角飲﹑鱉甲散﹑靈犀飲﹑秦艽飲﹑生犀散。《聖濟經》用地骨皮飲﹑羌活餅等劑。

壯熱溫壯

仲陽云﹕壯熱者一向熱而不已﹐甚則發驚癇也。溫壯者﹐但溫而不熱也。巢氏云﹕小兒壯熱者﹐是熱气盛﹐燻發於外﹐故令身體壯熱﹐其發無漸﹐大體與溫壯相似﹐少有異者熱加甚也。此候宜服輕藥﹐惺惺散﹑羌活散皆可﹐甚則黃芩﹑柴胡﹑漧葛之劑散之。夫溫壯者﹐由小兒臟腑不調﹐內有伏熱﹐或挾宿寒﹐皆搏於胃气﹐故令不和。气行壅澀﹐故積體熱﹐名曰溫壯。大便黃而臭者﹐內有伏熱﹐其大便白而臭酸者﹐則挾宿寒故也﹐宜溫之﹐服理中四君子輩加桂治之。伏熱宜五苓散並白虎湯﹐二藥俱效。其腹中有伏熱溫壯﹐柴苓散主之。其心神不安﹐大腑祕熱﹐二黃犀角散主之。溫壯常熱不止﹐牛黃散主之。凡解後餘熱不退﹐可服地骨皮散﹑黃龍湯﹐牛黃膏亦治壯熱﹐直指羚羊角湯治諸驚壯熱。治下後熱不退﹐身壯熱百骨節疼﹐梔子仁湯﹑大連翹飲﹑六物黃芩湯﹑五物人參飲﹐對證選用之。古法去伏熱則用龍膽湯﹐去宿滯則紫霜丸﹐甚效。《聖濟經》用升麻﹑芍藥等劑治之。

煩躁

論云﹕嗞煎不安是煩﹐嗞啀不定是躁。嗞煎著心經有熱﹐精神恍惚﹐內煩不安﹐心煩則滿﹐自然生驚。嗞啀者﹐心經有風邪﹐精神恍惚﹐心躁生風。熱多不安﹐煩久而驚﹔風多不定﹐躁久而搐。治法涼心經﹐過熱﹐通利小便爲佳。熱甚者黃連解毒湯﹐輕者導赤散﹑玉露散﹔風熱者至寶丹﹑琥珀散﹑解毒丸皆可服﹔有傷寒證者﹐大小柴胡湯﹑白虎湯﹐去大黃加漧葛治之﹔有驚熱者﹐金箔鎭心丸﹑七物黃連湯尢妙。

渴證

議曰﹕小兒渴證﹐一見唇紅如丹三五分﹐卽發三五分渴﹔若紅甚﹐卽渴甚。唇紅焦黑者﹐卽久渴熱盛﹐疾加轉極﹐證危篤故也。凡小兒三焦虛煩作渴﹐引飲不歇﹐宜服三黃丸。小兒傷寒後發渴﹐唇焦﹐口漧煩躁盛者﹐白虎湯主之﹐竹葉湯亦可服。小兒瀉利作渴者﹐五苓散去桂﹐加漧葛尢妙。香薷飲﹑車前子散皆可服﹐小柴胡湯加天花粉亦佳﹐加漧葛尢穩。太熱煩躁而渴者﹐黃連解毒湯亦可服﹐七物黃連湯亦可服﹐極穩。大抵小兒本自盛實﹐易爲生熱﹐熱气燻蒸﹐故渴而引飲也。

黃疸

仲陽云﹕身痛背髆彊﹑大小便濇﹐一身皆黃﹐面目爪甲俱黃﹐小便如屋塵汁色﹐著物皆黃﹐渴者難治。此黃疸也。二證多病於大病後。別有一證﹐生下百日及半年﹐不因病後身微黃者﹐胃熱也﹐大人亦同。又有面黃腹大﹐食吐﹐渴者﹐脾疳也。又有初生而身黃者﹐胎疸也。諸疸皆熱﹐色深黃者是也。若淡黃兼白者﹐胃怯不和也﹐茵陳湯﹑梔子蘗皮湯﹑犀角散﹑連翹赤小豆湯主之。通治黃疸﹐茵陳五苓散尢爲穩也。又有脾弱痿黃﹐小便淸者﹐治以溫劑﹐當歸丸散主之﹐小半夏湯亦可用。

明醫雜著【明王綸】

潮熱

小兒潮熱﹐或壯熱不退﹐多是變蒸及五臟相勝﹐不必用藥。又多是飲食停積﹐郁熱由中發外﹐見於肌表﹐只理其中﹐淸陽明之熱而表熱自除﹐不可認作外感﹐輕易發汗﹐用小柴胡輕利等藥﹐重傷其內。又潮熱不退﹐恐是出痘﹐亦當審察﹐勿便用藥﹗

【注按前證若因飲食停積﹐或腹痛吐瀉﹐或肚腹膨脹﹐宜用保和丸以消導健脾。若飲食旣消﹐或腹痛不食﹐或肚腹膨脹﹐宜用四君子以保養胃气。若因誤行汗下﹐損傷元气﹐宜用參﹑芪﹑歸﹑朮﹑陳皮﹑甘艸以補中气。大凡傷食﹐脾胃必損﹐宜固胃气﹐庶無變證。若寅卯辰時熱者﹐屬肝經也﹔巳午未時熱者﹐屬心經也﹔申酉戌時熱者﹐屬肺經也﹔亥子丑時熱者﹐屬腎經也。當詳其虛實而治之。凡屬虛熱實熱﹐投以攻補之劑﹐其病旣不增減﹐乃是病根深固而藥力未能及耳﹐須宜多服。功力旣至﹐諸病悉退﹐切不可攺爲別治。設或藥不對證﹐禍在反掌﹐愼之﹗】

醫學綱目【明樓英】

黃病

潔古云﹕陽黃則大小便赤濇身熱﹐是脾土與心火相搏﹐爲陽病﹐法當先利小便﹐後下大便。

凡治黃病腹脹﹐當用茵陳蒿湯下五苓散。若欲利小便﹐去大黃﹔欲利大便﹐則加大黃之類。有陽證可服﹐謂面赤飲水者是也。

陰黃則淸便自調﹐面目及身黃﹐四肢冷﹐是脾虛不能制腎水﹐當用益黃散及使君子丸。淡黃白者﹐胃不和﹐下平胃散﹑調中丸。渴者人參白朮散。

傷寒六書【明陶華】

小兒諸熱

治小兒壯熱昏睡﹐傷風風熱﹐瘡疹傷食﹐皆相似﹐未能辧認﹐間服升麻葛根湯﹑惺惺散﹑小柴胡湯甚驗。蓋此數藥通治之﹐不致誤也。惟傷食則大便酸臭﹐不消化﹐畏食或吐﹐宜以藥下之。

證治準繩【明王肯堂】

發熱辧證

風溫熱壯熱相似。

風溫者﹐身不熱而口中气熱。又有風溫證者﹐但溫而不熱。

傷寒熱﹐口熱呵欠﹐煩悶項急。

傷寒熱﹐十指梢冷﹐鼻流淸涕﹐發熱無汗﹐面慘淩振﹐右腮有紫紋。

痘瘡熱﹐噴嚏悸動﹐耳尖冷。

麻痘熱﹐面赤足冷﹐身發壯熱﹐呵欠煩悶﹐咳嗽腰疼﹐時或作驚﹐腹痛自痢﹐及中指獨冷者是也。

變蒸熱﹐唇上白泡珠起﹐耳冷。

變蒸熱﹐溫溫微熱﹐气粗驚少﹐哯乳瀉黃﹐上唇尖有小泡如水珠子﹐卽變蒸也﹐不須用藥攻治。

疳熱﹐面黃喫炭土﹐羸瘦﹐鼻下赤爛。

驚風熱﹐發搐悸癇﹐脈數煩噪﹐顚叫恍惚。

驚風熱﹐徧身發熱﹐面光自汗﹐心悸不寧﹐脈數煩操﹐治法與急驚證同﹐所用藥餌﹐必先解表。

小兒之病﹐惟熱居多。夫熱有潮熱﹑驚熱﹑夜熱﹑餘熱﹑食熱﹑疳熱﹑壯熱﹑煩熱﹑積熱﹑風熱﹑虛熱﹑客熱﹑癖熱﹑寒熱﹑血熱﹑瘡疹熱﹐十六者大同而小異。熱之始發﹐必有所因也。其潮熱發歇有時﹐驚熱顚叫恍惚﹐夜熱夕發旦止﹐餘熱寒邪未盡﹐食熱肚腹先發﹐疳熱骨蒸盜汗﹐壯熱一向不止﹐煩熱心躁不安﹐積熱頰赤口瘡﹐風熱汗出身熱﹐虛熱困倦少力﹐客熱來去不定﹐痰熱涎嗽飲水﹐寒熱發如瘧狀﹐血熱辰已發熱﹐瘡疹熱耳鼻尖冷。諸證得之﹐各有所歸﹐其間或有三兩證交互者﹐宜隨其輕重而處治之。

小兒之熱﹐有肝心脾肺腎五臟之不同﹐气實溫壯四者之不一﹐及表裏血气陰陽浮陷﹐與夫風濕痰食﹐各當詳之。心熱者額上先赤﹐心煩心痛﹐掌中熱而噦﹐或壯熱飲水﹐巳午時益甚。肝熱者﹐左頰先赤﹐便難轉筋﹐尋衣撚物﹐多怒多驚﹐四肢困倦﹐寅卯時益甚。脾熱者﹐鼻上先赤﹐怠惰嗜臥﹐身熱飲水﹐遇夜益甚。肺熱者﹐右頰先赤﹐手掐眉目﹐喘嗽﹐寒熱飲水﹐日西熱甚。腎熱者﹐頦下先赤﹐兩足熱甚﹐骨蘇蘇如虫蝕﹐熱甚不能起牀﹐夜間益甚。仍當辧其虛實﹕實則面赤气粗﹐口燥唇腫﹐作渴飲冷﹐大小便難﹐或掀衣露體﹐煩啼暴叫﹐伸體而臥﹐睡不露睛﹐手足指熱﹐宜用表下﹔虛則面色靑白﹐恍惚神緩﹐口中虛冷﹐噓气軟弱﹐喜熱惡寒﹐泄瀉多尿﹐或乍涼乍溫﹐怫郁驚惕﹐上盛下泄﹐夜則虛汗﹐屈體而臥﹐睡而露睛﹐手足指冷﹐宜用調補。壯熱者﹐肢體大熱﹐熱不已則發驚癇。溫熱者﹐肢體微熱﹐熱不已則發驚搐。陰虛則內熱﹐陽盛則外熱。以手輕捫之則熱﹐重按之不熱﹐此皮毛血脈之熱﹐熱在表也﹔重按之筋骨之分則熱﹐輕手則不熱﹐此筋骨之熱﹐熱在裏也﹔不輕不重按之而熱﹐此肌肉之熱﹐熱在表裏之間也。以虛實分屬表裏而言之﹕壯熱惡風寒﹐爲元气不充﹐表之虛熱也﹔壯熱不惡風寒﹐爲外邪所客﹐表之實熱也﹔壯熱飲湯﹐爲津液短少﹐裏之虛熱也﹔壯熱飲水﹐爲內火銷爍﹐裏之實熱也。若夫內外皆熱﹐則喘而渴﹐齒幹煩冤﹐腹滿四肢熱﹐逢風寒如炙於火﹐能冬不能夏﹐是皆陽盛陰虛也。脈尺寸俱滿爲重實﹐尺寸俱弱爲重虛。脈洪大或緩而滑﹐或數而鼓﹐此熱盛拒陰﹐𨿽形證似寒﹐實非寒也﹔熱而脈數﹐按之不鼓﹐此寒盛格陽﹐𨿽形證似熱﹐實非熱也。發熱惡熱﹐大渴不止﹐煩躁肌熱﹐不欲近衣﹐其脈洪大﹐按之無力﹐或兼目痛鼻幹者﹐此血虛發躁也﹐當補其血﹔如不能食而熱自汗者﹐气虛也﹐當補其气。仲景論內外不足﹐發熱自汗之證﹐禁不可發汗。如飲食勞役﹐𨿽病發熱誤發其汗﹐則表必虛也。身熱而汗出者﹐風也﹔發熱身疼而身重黃者﹐濕也﹔增寒發熱惡風﹐自汗脈浮胸痞者﹐痰也﹔發熱頭痛脈數者﹐食也。寸口脈數﹐爲陽不足﹐陰气上入陽中。則惡寒﹔尺脈弱爲陰不足﹐陽气下入陰中﹐則發熱﹔陰陽不歸其分﹐則寒熱交爭也。晝則安靜﹐夜則發熱煩躁﹐是陽气下陷入陰中也﹔晝則發熱煩躁﹐夜則安靜﹐是重陽無陰也﹐當急瀉其陽﹐峻補其陰。至若身熱脈弦﹐數戰栗而不惡寒者﹐癉瘧也﹔發熱惡寒脈浮數者﹐溫病也。若四肢發熱﹐口舌咽漧﹐是火熱乘土位﹐濕熱相合﹐故煩躁悶亂也﹔若身體沈重﹐走注疼痛﹐乃濕熱相搏﹐風熱郁而不得伸也。

五臟熱

肝熱﹐手尋衣領﹐及亂撚物﹐瀉靑丸主之。

壯熱﹐飲水喘悶﹐瀉白散主之。

肝熱者﹐左頰先赤﹐便難轉筋﹐多怒多驚﹐四肢困倦﹐寅卯時益甚﹐宜瀉靑丸﹑柴胡飲子。

心熱﹐視其睡口中气溫﹐或合面睡﹐及上竄咬牙﹐皆心熱也﹐導赤散主之。

心气熱則心胸亦熱﹐欲言不能﹐而有就冷之意﹐故合面臥也。

心熱者﹐額上先赤﹐心煩心痛﹐掌中熱而噦﹐或壯熱飲水﹐巳午時益甚﹐宜瀉心湯﹑導赤散﹑安神丸。

脾熱﹐則目黃肚大﹐怠惰嗜臥﹐身熱飲水﹐四肢不收﹐瀉黃散主之。

脾熱者﹐鼻上先赤﹐其熱在肌肉﹐遇夜益甚。

肺熱﹐手掐眉目鼻面﹐甘桔湯主之﹔咳嗽寒熱﹐壯熱飲水﹐涼膈散主之﹔若肺虛熱﹐唇深紅色﹐少服瀉白散。

肺熱者﹐右頰先赤﹐日西熱甚﹐輕則用瀉白散﹐重則用涼膈散及地骨皮散。

腎熱﹐兩足不喜衣覆﹐地黃丸主之。

腎熱者﹐頰下先赤﹐兩足熱甚﹐骨酥酥如虫蝕﹐熱甚不能起於牀﹐夜間益甚﹐宜用滋腎丸。

實熱

實則伸體而臥﹐睡不露睛﹐手足指熱等證。

按實中宜分表裏﹕表實宜汗﹐裏實宜下﹐半表半里宜和解。今一以利下爲主﹐非通論也。治法並方﹐更於後表裏條內求之。

小兒實熱在內者﹐四順飲之類﹔在上者吐之。

小兒熱病﹐六一散﹐妙藥也。

實熱﹐宜四順淸涼飲加柴胡。

虛熱

虛則喜熱惡寒﹐乍涼乍溫﹐怫郁驚惕﹐上盛下泄﹐屈體而臥﹐睡而露睛﹐手足指冷等證。

虛熱﹐因病後發熱無時﹐一日三五次者﹐此客熱乘虛而作﹐先以胃苓湯加黃芪末﹐溫米淸湯調服﹔次投錢氏白朮散﹐或固眞湯﹐帶涼服﹔及用溫鹽湯﹐參入涼水﹐送下黑錫丹﹐固守元气。

風熱﹐邪熱﹐四君子湯加生薑﹑荊芥煎。

小兒客熱在內﹐先用導赤散﹐次用益黃散。

薛氏以虛實分屬表裏﹐及熱盛拒陰﹑寒盛格陽﹑血虛气虛發熱等證﹐俱仲景﹑東垣諸聖醫辧證妙法﹐宜詳玩而熟記之﹐則虛熱似實熱之證﹐庶幾不至誤認而全活眾矣。

虛熱宜惺惺散。

表裏

身熱不飲水者﹐熱在外。

身熱飲水者﹐熱在內。

四順飲子﹐治熱在內而不厥。

連翹飲﹐治熱在外而不厥。

薛氏云﹕壯熱惡風寒﹐爲元气不充﹐表之虛熱也﹔壯熱不惡風寒﹐爲外邪客﹐表之實熱也。壯熱飲湯﹐爲津液短少﹐裏之虛熱也﹔壯熱飲水﹐爲內火銷爍﹐裏之實熱也。按傷風惡風﹐傷寒惡寒﹐豈可以惡風寒爲元气不充﹐而不惡風寒爲外邪所客乎﹖薛氏之意﹐本圓而語則滯﹐癡人前豈可說夢﹖須以東垣外感內傷細辧別之﹐則無失矣。

表熱

熱而二便調和﹐風邪蘊結於裏而發者﹐用惺惺散加麻黃汗之。

餘熱

餘熱者﹐謂寒邪未盡傳經之遺熱也。仁齋曰﹕傷寒汗下後而熱又來﹐乃表裏俱虛﹐气不歸元﹐陽浮於外﹐不可再用涼藥。蓋熱去則寒起﹐古人戒之。法當和胃气﹐使陽气收斂歸內﹐其熱自止﹐宜參苓白朮散主之。

有小兒熱證用表裏藥後﹐其熱俱退﹐旣退復熱者﹐何也﹖熱病至此﹐難以槪舉。或再解表攻裏﹐或施涼劑﹐熱見愈甚﹐以陰陽辧之﹐何者爲是﹖推其原﹐乃表裏俱虛而陽浮於外﹐陰伏於內﹐所以又發熱﹐宜用溫平之藥和其裏﹐則體熱自除。投錢氏白朮散去木香如扁豆﹐水煎﹐及黃芪六一湯﹑安神散﹐自然平復。若日久汗多﹐煩渴食減﹐脈微緩﹐喜飲熱﹐可服眞武湯。𨿽附子性溫﹐取其收斂陽气﹐內有芍藥性寒﹐一寒一溫﹐停分得宜﹐用之無不驗矣。

汗後血虛而熱益甚者﹐六神散加粳米﹔汗後气虛而惡寒發熱者﹐補中益气湯﹔汗後陰虛﹐陽無所附而熱者﹐用四物湯加參﹑芪﹔汗後陽虛﹐陰無所附而熱者﹐用四君子湯加芎﹑歸。

壯熱

壯熱者﹐一向不止﹐血气壅實﹐五臟生熱﹐蒸熨於內則眠臥不安﹐精神恍惚﹔燻發於外則表裏俱熱﹐煩躁喘粗﹐甚則發驚癇也。輕劑火府丹﹑地黃煎﹐重劑雙解飲﹑七寶散﹑大黃﹝石卜﹞硝湯。

溫壯

溫壯與壯熱相類而有小異﹕一向熱而不止是壯熱也﹔但溫溫然不甚盛﹐是溫壯也。若大便臭而黃者﹐此腹內有伏熱﹐以四順飲子治之。若糞白而酸臭則挾宿食不消﹐當服紫霜丸﹐輕者少服﹔重者節乳哺﹐增加丸藥﹐當取微利可也。

驚熱

驚熱者﹐徧身發熱﹐或熱而不甚﹐面靑自汗﹐睡夢虛驚﹐顚叫恍惚。有因驚而生熱者﹐有因熱而生驚者。錢氏導赤散﹑涼驚丸安神之類﹐皆其治也。

骨蒸熱

小兒一歲至十歲﹐衣絮皆不得著新綿﹐又不得冬月以火烘衣被﹐勿冷食桃杏楊梅果實﹐又不得食炙煿熱面之類﹐皆令兒體熱。或因傷寒後食肉太早﹐令兒體熱者有之﹐或作骨蒸者﹐宜服生犀散﹑克效湯﹑地骨皮飲﹑七寶散﹑金蓮飲子治之。

骨蒸熱﹐身體虛羸﹐遇晚而發﹐有熱無寒﹐醒後渴汗方止。此乃疳病之餘毒﹐傳作骨蒸﹐或腹內有癖塊﹐有時微痛﹐用參苓白朮散﹐姜棗三稜煎湯調服﹐或投化癖丸先療脾虛宿滯﹐次以柴胡飲爲治。仍忌雞酒羊面毒物。

潮熱

熱有作止﹐每日應時而發﹐謂之潮熱﹐如潮信之不失其期也。

潮熱有風寒﹑疳積﹑食癖之分﹐陰陽﹑虛實﹑五臟之異。如汗出身熱﹐呵欠面赤者﹐風熱也﹔傷寒時疫﹐陰陽相勝﹐外感熱也﹔肌瘦口漧﹐骨蒸盜汗﹐疳熱也﹔大小便祕濇﹐汗下不解﹐積熱也﹔腹背先熱﹐夜發旦止﹐飲熱也﹔涎嗽飲水﹐乳食不消﹐癖熱也。又有煩熱者﹐气粗喘促﹐心躁不安﹐頰赤口瘡﹐兼發癇證﹔瘡疹熱者﹐耳鼻尖冷﹔血熱者﹐已午間發﹐至夜則涼﹔虛熱者﹐困倦少力﹐發於病後。陽邪干心則來去不定﹐陰陽相勝則寒熱如瘧。前證在小兒﹐有因乳母或妊娠七情厚味遺熱﹐或飲食停積﹐衣衾過暖﹐及頻浴熱湯而爲患。若寅卯辰時熱而力盛飲水者﹐肝經實熱也﹐用柴胡淸肝散﹔熱而力怯飲湯者﹐肝經虛熱也﹐用六味地黃丸。巳午時熱﹐心經也﹐實用導赤散﹐虛用祕旨安神丸﹔申西戌時熱﹐肺經也﹐實用瀉白散﹐虛用祕旨保脾湯﹔亥子丑時熱﹐腎經也﹐用地黃丸。大凡壯熱飲水﹐大便祕結﹐屬實熱﹐用二黃犀角散下之﹔熱渴飲湯﹐大便如常﹐屬血虛﹐用四物湯補之。若下後陰虛﹐陽無所附而仍熱﹐用四物參芪﹔汗後陽虛﹐陰無所生而仍熱﹐用四君芎歸。若汗下後煩渴面赤﹐血虛發躁也﹐當歸補血湯﹔若見驚搐等證﹐肝血虛而內生風也﹐用四物﹑天麻﹑釣藤鉤。頰赤口漧﹐小便赤濇﹐大便焦黃﹐表裏俱實熱也﹐用淸涼飲子。如大便已利﹐或熱未止﹐表邪未解也﹐惺惺散﹔未應﹐加麻黃微汗之。旣汗而仍熱﹐此表裏俱虛﹐气不歸源﹐陽浮於外而虛熱也﹐六神散加粳米。陽气下陷於陰中而發熱者﹐用補中益气湯。若乳下嬰兒﹐當兼治其母。

曾氏先用百解散發表﹐次以當歸散及三解散治之。脈實者以大柴胡湯下之﹐虛浮數者百解散微汗之﹔若發熱而嘔者﹐小柴胡湯和解之。

小兒潮熱盜汗﹐胡黃連﹑柴胡等爲細末﹐煉蜜丸芡實大﹐每二丸﹐酒化開﹐入少水煎小沸服。

潮熱有時﹐胸滿气短者﹐桃枝丸。

晝熱

《全嬰方》﹕小兒每早食後發熱﹐夜則涼﹐世醫多謂虛勞﹐或爲疳熱﹐不知此血熱證也﹐宜龍膽丸﹑地黃膏之類﹐時時與服卽瘥。

按《全嬰方》所云血熱者﹐巳午發熱﹐遇夜則涼﹐與東垣所謂夜則發熱﹐晝則明了不同。然束垣所云血熱者﹐指陰虛而生內熱也﹔夜則發熱﹐晝則明了﹐取其晝陽夜陰也。鄭氏所云血熱者﹐指小兒血盛實而言也。蓋謂巳午者﹐心火用事之時也。心主血﹐血气行至巳午則陽气盛﹐陽气與正气相搏﹐故至期而發熱。非其時者﹐非血熱也。

夜熱

海藏雲﹕夜熱屬陰﹐四順飲之類﹐此血熱在夜也。

《脈經》云﹕小腸有宿食﹐嘗暮發熱﹐明日復止﹐此宿食夜熱也。

風痰熱﹐晚熱早涼﹐喫水無時﹐此候乃痰作潮而生風熱﹐卽宜金星丸下之﹔或气弱者﹐不可下﹐宜奪命散以控下涎﹐次服惺惺散加南星﹑白附子。

積熱

積熱者﹐久熱也。疳熱亦久﹐但兼面黃喫炭土﹐鼻下爛也。

小兒表裏熱﹐去後又發熱者﹐非熱證也﹐只用六神散入粳米煎﹐和其胃气﹐則收陽歸內﹐身體便涼﹔熱重者用銀白散。

積熱眼泡浮腫﹐面黃足冷﹐發熱從頭至肚愈甚﹐或聞飲食之气﹐惡心及腸疼嘔吐﹐治法詳載傷積論中。

按曾氏所謂積熱﹐乃指腹中有癖而熱﹐與久積之積不同﹐不妨並存之。

寒熱

寒熱者﹐證如瘧狀﹐陰陽相勝也。先寒而後熱﹐陽不足﹔先熱而後寒﹐陰不足。寒多而熱少﹐陰勝陽也﹔熱多而寒少﹐陽勝陰也﹔寒熱相半﹐陰陽交攻也。寒熱隔日﹐陰陽乍離也﹔陽盛發熱﹐陰盛發寒也。其有頭疼汗出者﹐有嘔吐不食者﹐有增寒而飲水者﹐壯熱而飲湯者﹐有筋骨疼痛者。或瀉或祕﹐或內寒而外熱﹐或內熱而外寒。又有寒而腹中痛﹐熱而腹中鳴﹐是有食積也。治法因於食積者﹐當用白餅子下之﹔次行補助﹐以錢氏白朮散。寒多熱少者﹐小柴胡湯加桂﹔熱多寒少者﹐白虎湯加桂﹔寒熱相半者﹐並用小柴胡湯主之。

經曰﹕陽虛則外寒﹐陰虛則內熱﹐陽盛則外熱﹐陰盛則內寒。寒熱往來﹐此乃陰陽相勝也。故寒气並於陰則發寒﹐陽气並於陽則發熱。寸口脈微爲陽不足﹐陰气上入陽中則惡寒﹔尺脈弱爲陰不足﹐陽气下入陰中則發熱。陽不足則先寒後熱﹐陰不足則先熱後寒﹐陰陽不歸其分則寒熱交爭也。又上盛則發熱﹐下盛則發寒。陽勝則乍熱﹐陰勝則乍寒。陰陽相勝﹐虛實不調﹐故邪气更作而寒熱往來﹐故乍寒乍熱也。少陽膽者﹐肝之腑﹐界乎太陽陽明之間﹐半表半里之分﹐陰陽之气易於相乘﹐故寒熱多主肝膽經證﹐以小柴胡湯加減調之。若祇見寒熱﹐起居如常﹐久而不愈﹐及大病後元气未復﹐悉屬陰虛生熱﹐陽虛生寒﹐宜用八珍湯補之﹐甚者十全大補湯。有食積爲病﹐亦令寒熱﹐用保和丸消之﹔若兼嘔吐泄瀉﹐用六君子湯。厥冷飲熱﹐人參理中丸。作渴不止﹐七味白朮散。食積旣消而寒熱尙作者﹐肝邪乘脾﹐所勝侮所不勝也﹐用異功散加柴胡﹑山梔。其瘧證寒熱﹐詳見瘧門。

煩躁

仲景云﹕火入於肺則煩﹐入於腎則躁。夫心者君火也﹐火旺則金燔﹐水虧而火獨存﹐故肺腎合而爲躁也。《活人》云﹕但煩熱者﹐虛煩也。諸虛煩熱﹐與傷寒相似。但不惡寒﹐鼻不疼﹐故知非傷寒也﹔頭不痛﹐脈不緊﹐故知非裏寒也。不可發汗攻下﹐當與竹葉湯﹔兼嘔者﹐與橘皮湯。又心虛則先煩而後渴﹐翕翕發熱﹐其脈浮緊而大是也。蓋煩者﹐心中煩擾而內熱﹐故屬陽﹔躁者﹐肢體躁動﹐或裸身欲入井中﹐爲外熱﹐故屬陰。外熱者無根之火也﹐是以爲虛。脈數而實﹐便祕有熱者﹐神芎丸﹐此皆實熱之治法也。若煩而頭痛短气﹐口漧咽燥不渴者﹐虛也﹐用四君加芎﹑歸。因藥攻伐而作渴者﹐用竹茹湯。煩而不得眠者﹐酸棗仁湯。心神顚倒﹐煩熱欲吐者﹐朱砂安神丸。面戴陽﹐目內赤﹐六脈洪大﹐按之全無者﹐血虛發躁﹐用當歸補血湯。若躁而裸體欲入井中﹐脈沈細或浮大﹐按之如無者﹐此皆陰盛發躁也﹐宜用參附湯﹐有回生之功。

注夏

脾爲太陰﹐位屬坤土﹐喜燥而惡濕。故凡脾胃之气不足者﹐遇長夏潤溽之令﹐則不能升舉淸陽﹐健運中气﹔又復少陽相火之時﹐熱傷元气﹐則肢體怠惰不收﹐兩腳痿弱﹐嗜臥發熱﹐精神不足﹐飲食少思﹐口中無味﹐呼吸短乏气促﹐目中視物﹝目巟﹞﹝目巟﹞﹐小便赤數﹐大便不調﹐名曰注夏。此皆稟賦陰虛元气不足之證﹐丹溪補陰論言之詳矣﹐育子者可不知冬月養陽之道乎﹖治法用補中益气湯去升麻﹑柴胡﹐加炒黑黃蘗主之。若因勞役發熱﹐血虛脈大者﹐用當歸補血湯﹔气血兩虛者﹐八珍湯﹔肝腎陰虧者﹐地黃丸﹔大便作瀉者﹐人參理中湯。若乳母肝火乘脾﹐寒熱少食者﹐柴胡梔子散﹔胃火作渴者﹐竹葉石膏湯。小兒多因乳母之气不調而致﹐當戒怒气﹐調飲食﹐適寒溫﹐則可以遠病。又如今人夏月皆以香薷湯浸冷﹐代茶飲之。殊不知香薷利水﹐大損元陽﹔厚朴克伐﹐大瀉眞气。況脾性喜溫而惡寒﹐夏月陰盛於內﹐啜冷傷脾﹐若胃彊有火﹐濕熱爲病之人﹐固無大害﹐其脾胃虛弱﹐中气不足者﹐必爲腹痛少食泄瀉寒中之疾矣。此大人亦當戒者﹐況小兒乎﹖愼之愼之﹗

黃疸

《難知》云﹕色如燻黃﹐乃濕病也﹐一身盡痛。

色如橘子黃者﹐黃病也﹐身不痛。

漧黃﹐燥也﹐小便自利﹐四肢不沈重﹐渴而引飲者﹐梔子蘗皮湯。

濕黃﹐脾也﹐小便不利﹐四肢沈重﹐似渴不欲飲者﹐大茵陳湯。

大便自利而黃者﹐茵陳梔子黃連三物湯。

往來寒熱﹐一身盡黃者﹐小柴胡加梔子湯。

湯氏云﹕身疼﹐髆背疼﹐大小便濇﹐皮膚面目齒爪皆黃﹐小便如屋塵色﹐利者易治﹐濇者難治。宜服五苓散加茵陳煎湯調﹐又宜服導赤散加茵陳煎。或身熱宜服小柴胡湯﹐甚者服承气湯。

凡黃病者﹐不可一槪而論。標本不同﹐證治亦異。乃脾胃气虛﹐感受濕熱﹐郁於腠理﹐淫於皮膚﹐蘊積成黃﹐重發於外﹐故有此證。或脾胃虛弱﹐內因癥癖攻之而成﹐然疳瀉亦主皮黃髮豎﹐肚大靑筋﹐肌肉消瘦﹐外無色澤﹐身必發黃﹐此文本於疳病而作﹐致有是證。治法﹕若感濕熱而得身黃﹐如煙燻之色﹐以﹝口父﹞咀五苓散加麻黃﹐水姜煎投﹐汗之卽愈﹔或用茵陳蒿湯調下五苓散亦好。

若得於疳癖者﹐其形如黃土相類﹐以醒脾散﹑化癖丸﹐醒脾快胃﹐磨積理疳。胃气已和﹐飲食倍進﹐運化精微﹐榮養百骸﹐灌漑臟腑﹐五色各見於本部﹐精華乃形於面貌﹐其黃自除。

經曰﹕中央黃色﹐入通於脾。故黃疸者﹐脾之色也。夫人身之神貴於藏而默用﹐見於外則內虛矣。其誼皆因脾气有虧﹐運化失職﹐濕熱畱於肌膚﹐發而爲疸。錢仲陽所謂身痛背彊﹐二便濇滯﹐徧身面目爪甲皆黃是也﹐小便褐色者難治。療法宜固脾爲先﹐如專用克伐寬中﹑淡泄利水之藥﹐則鮮有不致危者矣。若初生及百日半年之間﹐不因病而身黃者﹐胃熱胎黃也。腹大食土爲脾疳﹐兼作渴飲冷者﹐用瀉黃散﹔小便不利者茵陳湯﹔病後發黃肢體浮腫者﹐用白朮散﹔淸便自調﹐肢冷嗜臥者﹐益黃散﹔身淡黃白者調中丸﹐及補中益气湯加茵陳﹔身熱膈滿﹐肌膚面目皆黃者﹐加減瀉黃散。辧其所以﹐若閉目壯熱﹐多哭不已﹐大小便赤濇﹐口中熱气者﹐乃妊娠厚味胎毒之候也﹐母子並服生地黃瘍﹐仍忌酒面五辛熱物。設不自愼﹐誤傷脾土﹐急則變爲驚風吐瀉﹐緩則肢體浮腫﹐小便不利﹐眼目障閉﹐多成疳疾矣。又有脾虛發黃者﹐當於脾胃中求之。

幼幼近編【明陳治】

潮熱

小兒初病潮熱﹐或病後潮熱﹐俱屬食傷太陰脾經﹐宜參苓白朮散。有瘡癤潮熱﹐八珍湯加貝母。

小兒衛生總微論方【宋撰人未詳】

諸身熱

小兒身熱﹐但溫而不甚壯熱﹐此爲溫熱。

小兒身熱﹐口中气熱﹐叫哭無時﹐呵欠煩悶﹐面目靑色﹐此爲風熱﹐甚亦發驚。

小兒身熱﹐飲水悸惕﹐手足搖動﹐上視弄舌﹐印內靑筋見﹐掌中赤﹐怕物生涎﹐此爲驚熱。

小兒身熱面赤﹐時久不退﹐睡覺顚叫﹐气急發渴﹐胸髙涎壅﹐此爲積熱﹐與壯熱相似﹐但胸髙涎壅爲異﹐乃臟腑積蘊熱毒﹐三焦膈腕壅滯也。又搖頭項硬者﹐亦三焦膈腕壅也。

已上皆甚則發搐﹐治在驚癇門中。

小兒身體發熱﹐气促鼻塞﹐淸涕嚏噴﹐寒毛立﹐眼淚出﹐或出痰水﹐此爲傷寒﹐治在傷寒門中。

小兒身熱﹐時發時退﹐退但肚熱﹔或夜發熱面黃﹐腹脹吐瀉﹐乳食不化﹐糞酸臭異常﹐此爲食傷﹐治在傷食門中。

小兒夜發熱﹐曉卽如故﹐多涎喜睡﹐此肺虛發熱也﹐此與食傷夜發熱相似﹐要須識之。況二證余候﹐各皆不同﹕食傷者可下﹔肺虛者不可下﹐下之則失津液發渴引飲。昔錢乙治朱監簿子五歲﹐夜發熱﹐曉卽如故。眾醫作熱﹐以涼藥解之不愈。其候多涎喜唾﹐又以藥下其涎﹐病益甚。至五六日﹐請乙治之。乙曰﹕不可下﹐乃取白朮散煎湯三升﹐使任意取足服。朱曰﹕飲多不作瀉否﹖乙曰﹕無生水﹐不能作瀉。縱利亦不足怪﹐但不可下耳﹗朱又曰﹕先治何病﹖乙曰﹕止瀉治痰﹐退熱淸神﹐皆此藥也。服盡﹐又作兩次與服﹐其子不渴無痰﹐又投阿膠散二服而安。是此證也。錢乙方本集載之。

小兒身熱形瘦﹐多渴飲食不爲肌肉﹐此爲疳熱﹐治在疳門中。

小兒血气旺盛﹐發渴引飲﹐大便黃堅﹐小便赤少﹐四肢身體翕然而熱﹐此爲胃實熱也﹐治宜下之。

小兒身發熱微驚﹐耳骩冷﹐上唇頭有白泡起如魚目珠子﹐或汗或不汗﹐此爲變蒸﹐治在變蒸門中。

小兒身熱﹐昏睡驚悸﹐喜嚏﹐耳尻冷﹐此爲瘡疹候﹐治在瘡疹門中。此與食傷變蒸相似﹐傷寒耳尻皆熱﹐雙蒸唇上有白疣泡珠子爲異。

小兒身熱者﹐更有內外。在內者多飲水得之﹐在外者多因風寒得之。錢氏有云﹕小兒身熱飲水者熱在內﹐身熱不飲水者熱在外﹐此大槪之驗也。在內者宜下之﹐在外者宜散之。

閻孝忠論小兒壯熱傷風﹐溫疫傷寒﹐風熱瘡疹﹐傷食﹐率皆相似﹐未能辧認之間﹐但與升麻葛根湯﹑惺惺散﹑小柴胡湯服之甚驗。蓋此數藥通治之﹐不致誤也。催傷食者則大便酸臭﹐乳不化﹐畏食或吐﹐宜與微下。

孫眞人論小兒內外气盛﹐眠時小驚﹐或微覺傷風傷食﹐又慮變蒸身熱者﹐但以紫圓﹐或龍膽湯爲治。此二藥無所不療﹐𨿽微利動以減盛气﹐亦不虛人。小兒糞黃而臭者﹐此腹中有伏熱也﹐宜服龍膽湯﹔若糞白而酸臭者﹐此挾寒不消也﹐宜服紫圓。但少與令內消﹐甚者少增令微稀溏﹐皆須節乳哺一兩日﹐令胃气平和。若不節則病易復﹐復則復下﹐傷其胃气﹐令腹脹滿﹔若至再三下之﹐則過傷矣。

小兒於立夏之後﹐有病身熱者﹐愼勿妄爲吐下﹐但以除熱湯浴之﹐除熱粉粉之﹐赤摩膏塗之。

黃疸

小兒有身體肌膚面目悉黃者﹐此黃病也。因將息過度﹐飲食傷飽﹐脾胃受熱﹐與穀气相搏﹐蒸發於外﹐脾胃象土﹐其色黃﹐候肌肉﹐故爲是病也。愼不可灸﹐灸則熱轉甚矣。若身體痛﹐背髆彊﹐大小便濇﹐腹脹滿﹐一身盡黃﹐及目睛爪甲皆黃﹐小便如屋塵色﹐若物皆黃﹐此疸病也。若發渴﹐小便濇﹐腹滿﹐脈沈細﹐爲難治也。黃病者稍輕﹐疸病極重。又有自生下面身深黃者﹐此胎疸也﹐因母髒气有熱﹐燻蒸於胎故也。經言﹕諸疸皆變色深黃者是也。若身微黃者﹐胃熱也。若但面黃腹大﹐渴而食泥土者﹐脾疳也。

渴

小兒有渴而飲水者﹐此因臟腑有熱﹐熱則髒燥﹐故多體熱發渴﹐亡耗津液﹐卽令作渴欲飲水以解之也。又有疳渴﹑吐瀉發渴﹑霍亂髮渴者﹐各逐本項具之。閻孝忠云﹕凡小兒諸渴﹐因亡失津液﹐引飲﹐但多煎錢氏白朮散與服﹐使任意取足飲之﹐彌多彌好。古今圖書集成醫部全錄卷四百二十

小兒諸熱門

方

神驗柴胡散【《中藏經》】治小兒骨熱﹐夜間如蒸﹐甚者不過十數日見效。

土柴胡不拘多少﹐去蘆洗淨﹐炙黃色﹐不令太焦﹐亦不須銀州者

右爲末﹐每服二錢﹐水一盞﹐入地骨皮指面大二片子﹐同煎至七分﹐食後溫服。如虛瘦﹐但空心服補藥﹐食後煎下數服﹐時時如水飲之。

丹參赤膏【《千金方》﹐下同】治少小心腹熱。

丹參雷丸芒硝戎鹽大黃各二兩

右五味﹝口父﹞咀﹐以苦酒半升浸四種一宿﹐以煉成豬肪一斤煎三上三下﹐去滓﹐乃內芒硝﹐膏成以摩心下﹐冬夏可用。一方﹐但用丹參﹑雷丸亦佳。

五物甘艸生摩膏治少小新生﹐肌膚幼弱﹐善爲風邪所中﹐身體壯熱﹐或中大風﹐手足驚掣。

甘艸防風各一兩白朮桔梗各二十銖雷丸二兩

右﹝口父﹞咀﹐以不中水豬肪一斤煎爲膏﹐以前藥微火上煎﹐消息視稠濁﹐膏成去滓﹐取如彈丸大一枚﹐炙手以摩兒百過。寒者更熱﹐熱者更寒。小兒𨿽無病﹐早起常以膏摩顖上及手足心﹐甚辟風寒。

李葉浴湯治少小身熱。

李葉無拘多少

右﹝口父﹞咀﹐以水煮去滓﹐將浴兒良。

柳枝浴湯治小兒生一月至五月﹐乍寒乍熱。

柳枝無拘多少細切

右煮取汁洗兒。若渴﹐絞冬瓜汁服之。

靑木香浴湯治小兒壯熱羸瘠。

靑木香四兩麻仁竹葉各一升虎骨五兩白芷三兩

右五味﹝口父﹞咀﹐以水二斗﹐煮取一斗﹐稍稍浴兒。

十二物寒水石散治少小身體壯熱﹐不能服藥。

寒水石芒硝滑石石膏赤石脂大黃靑木香甘艸黃芩防風芎窮麻黃根

右﹐各等分﹐合治下篩﹐以粉一升﹐藥屑二合相和﹐復以篩篩之﹐以粉兒身﹐日三。

李根湯治小兒暴有熱﹐得之二三日者。

李根桂心芒硝各十八銖麥門冬去心甘艸各一兩

右五味﹝口父﹞咀﹐以水三升﹐煮取一升﹐分五服。

升麻湯治小兒傷寒變熱毒病﹐身熱面赤﹐口燥﹐心腹堅急﹐大小便不利﹐或口瘡者﹔或因壯熱﹐便四肢攣掣驚仍成癇疾﹐時發時醒﹐醒後身熱如火者﹐悉主之。

黃芩一兩升麻白薇麻黃萎蕤柴胡甘艸各半兩﹝石卜﹞硝大黃釣藤各六銖

右十味﹝口父﹞咀﹐以水三升﹐先煮麻黃去上沫﹐內諸藥﹐煮取一升。兒生三十日至六十日﹐一服二合﹔六十日至百日﹐一服二合半﹔百日至二百日﹐一服三合。

大黃湯治小兒肉中久挾宿熱瘠熱﹐進退休作無時。

生大黃芒硝甘艸各半兩桂心八兩石膏一兩大棗五枚

右六味﹝口父﹞咀﹐以水三升﹐煮取一升﹐每服二合。

蜀漆湯治小兒潮熱。

蜀漆甘艸知母龍骨牡蠣各半兩

右五味﹝口父﹞咀﹐以水四升﹐煮取一升﹐去滓。一歲兒少少服平合﹐日再。

石膏湯治小兒腹大短气﹐熱有進退﹐食不安﹐谷爲不化。

大黃黃芩甘艸麥門冬芒硝各半兩石膏一兩桂心八銖

右七味﹝口父﹞咀﹐以水三升﹐煮取一升半﹐三服﹔期歲已下小兒作五服。

竹葉湯治小兒夏月患腹中伏熱﹐溫壯來往﹔或患下痢﹐色或白或黃﹐三焦不利。

竹葉切小麥各五合柴胡麥門冬人參甘艸各半兩茯苓十八銖黃芩一兩六銖

右八味﹝口父﹞咀﹐以水四升﹐煮竹葉﹑小麥﹐取三升﹐去竹葉﹑小麥﹐下諸藥﹐煮取一升半﹐分三服。若小兒夏月忽壯熱燒人手﹐洞下黃溏﹐气力惙然﹐脈極洪數﹐用此方加大黃二兩﹐再服得下卽瘥。

又治五六歲兒溫壯﹐腹中急滿﹐息不利﹐或有微腫﹔亦治極羸不下飲食﹐堅痞﹐手足逆冷。

竹葉一升小麥半升甘艸黃芩瓜蔞根澤瀉茯苓知母白朮大黃各一兩桂心二銖生薑一兩半人參麥門冬半夏各二兩當歸十八銖

右十六味﹝口父﹞咀﹐以水七升﹐煮竹葉﹑小麥﹐取四升﹐去滓內藥﹐煮取一升六合﹐分四服。

大黃牡蠣湯治小兒壯熱﹐實滯不去﹐寒熱往來﹐微驚悸。

大黃一兩黃芩瓜蔞根甘艸各十八銖滑石二兩桂心牡蠣煆人參龍骨凝水石白石脂硝石各半兩

右十二味﹝口父﹞咀﹐以水四升﹐煮取一升半﹐每服三合﹐一日一夜令盡﹔𨿽吐亦與之。一本加紫石英半兩。

調中湯治小兒春秋月晨夕中暴冷﹐冷气折其四肢﹐熱不得泄則壯熱﹐冷气入胃變下痢或赤白滯﹐起數﹐小腹脹痛極﹐壯熱﹐气脈洪大或急數者﹐服之熱便歇﹐下亦瘥也﹔但壯熱不吐下者亦主之。

葛根黃芩茯苓桔梗芍藥白朮槁本大黃甘艸各六銖

右九味﹝口父﹞咀﹐以水二升﹐煮取五合﹐服如後法。兒生一月至七日﹐取一合分三服﹔生八日至十五日﹐取一合半分三服﹔生十六日至二十日﹐取二合分三服﹔生二十日至三十日﹐取三合分三服﹔生三十日至四十日﹐取五合分三服﹐恐喫五合未得﹐更以意斟酌﹔百日至三百日兒﹐一如前篇龍膽湯加之。

生地黃湯治小兒寒熱進退﹐啼呼腹痛。

生地黃桂心各二兩

右二味﹐以水三升﹐煮取一升。期歲以下服二合﹐已上三合。一方七味﹐有芍藥﹑寒水石﹑黃芩﹑當歸﹑甘艸各半兩。

犀角飲治小兒心臟熱感。

犀角十八銖茯神一兩麥門冬一兩半甘艸半兩白朮六銖

右五味﹝口父﹞咀﹐以水九合﹐煎取四合﹐分服。加龍齒一兩佳。

加味小柴胡湯【《錢氏直訣》﹐下同】治乳母肝火發熱等證﹐致兒爲患﹐子母並服。

柴胡一錢黃芩七分人參半夏各四分甘艸三分山梔丹皮各五分

右﹐水煎。

柴朮參苓湯治肝火血熱﹐通身瘙癢﹐或起赤暈﹐或筋攣結核。

白朮炒人參茯苓各一錢柴胡川芎山梔芍藥炒甘艸炒﹐各五分熟地黃自制當歸各八分

右﹐水煎服。

芍藥參苓散治肝木克脾土﹐目札面靑﹐食少體倦。

芍藥炒人參茯苓白朮陳皮各七分柴胡山梔炒甘艸炒﹐各五分

右﹐薑水煎。

龍膽瀉肝湯治肝經濕熱﹐或囊癰便毒﹐小便濇滯。

龍膽艸酒炒﹐五分車前子炒木通當歸尾澤瀉各三分甘艸黃芩生地山梔各三分

右﹐水煎服。

淸涼飲治消中能食而瘦﹐口漧自汗﹐大便結燥﹐小便頻數。

羌活柴胡炙甘艸知母酒制黃芪炒黃芩酒制﹐各一錢生甘艸防己生地酒制防風各五分當歸六分紅花少許杏仁桃仁各五个升麻四分石膏川黃蘗艸龍膽各一錢五分

右﹐每服一二錢﹐水煎﹐入酒少許服。

黃連香薷飲

香薷四兩厚朴二兩黃連一兩

右﹐每服一二錢﹐將朴﹑連同生薑炒令紫色﹐入香薷﹐水酒各一盞煎﹐冷服。

連翹飲子【《本事方》】治大人小兒五臟積熱﹐煩燥多渴﹐唇裂喉閉﹐目赤鼻頷結硬﹐口舌生瘡﹔陽明證傷寒發狂﹐見鬼譫語﹐大小便閉﹐一切風壅﹐並皆治之。

山梔甘艸赤芍藥各一兩大黃﹝石卜﹞硝連翹薄荷漧葛各二兩

右爲散﹐每服二錢﹐水一盞﹐天竹葉七片﹐蜜三匙﹐同煎至七分﹐去滓食後服。惟陽明證傷寒忌下。

全蠍散初虞世方治小兒驚熱。

全蠍天南星取心爲末﹐一錢人參三錢蛇蛻三錢

右爲末﹐蜜湯調下﹐或薄荷加蜜湯調下。

洗心散【《類證活人書》﹐下同】治小兒徧身壯熱﹐頭目碎痛﹐背髆拘急﹐大熱衝上﹐口苦唇焦﹐夜臥舌漧﹐咽喉痛腫﹐涕唾稠粘﹐痰壅﹐喫食不進﹐心神躁熱﹐眼濇睛疼﹔傷寒鼻塞﹐四肢沈重﹐語聲不出﹐百骨節痛﹐大小便不利﹔痘瘡時行瘟疫﹐狂語多渴﹐及小兒天弔風夜驚﹐並宜服之。

大黃四兩﹐以米泔水浸一炊間﹐漉幹慢炒取熟當歸炒芍藥炙艸荊芥麻黃各四兩﹐炒白朮一兩﹐炒

右搗羅爲細末﹐每服二錢﹐水一盞﹐入姜一片﹐薄荷二葉﹐同煎至八分﹐放溫﹐和滓服了﹐仰臥﹐仍去枕少時。如五臟壅實﹐煎四五錢七。若要溏轉則熱服。

惺惺散治小兒風熱及傷寒時气﹐瘡疹發熱﹐頭痛壯熱﹐目濇多睡﹐咳嗽喘粗﹐鼻塞淸涕。

桔梗細辛人參白朮瓜蔞根甘艸炙白茯苓川芎各等分

右搗羅爲細末﹐每服二錢﹐用水一盞﹐生薑二片﹐薄荷二葉﹐同煎七分服。三歲已下作四五服﹐五歲已下分二服。凡小兒發熱﹐不問傷風風熱﹐先與此散數服﹐往往輒愈。《幼科全書》加麻黃。《嬰童百問》無川芎。

麻黃黃芩湯治小兒傷寒﹐無汗頭疼﹐發熱惡寒。

麻黃去節﹐一兩黃芩赤芍各半兩甘艸炙桂枝去皮﹐各一分

右搗羅爲細末﹐每服二錢﹐滚水調下﹐日三服。兼治天行熱气生豌豆瘡不快﹐益煩躁昏潰﹐或出尙身疼熱者。

升麻黃芩湯治小兒傷風﹐有汗頭疼﹐發熱惡寒。

升麻葛根黃芩芍藥各三錢炙艸一錢半

右銼如麻豆大﹐每服二錢﹐以水一中盞﹐煎至六分﹐去滓溫服。若時行瘡痘出不快﹐煩躁不眠者﹐加木香一錢五分。

甘露飲子治小兒胃中客熱﹐口臭不思飲食﹐或饑煩不欲食﹐齒齦腫疼膿血﹐舌口咽中有瘡﹐赤眼紅瞼﹐目不欲開﹐瘡疹已發未發並宜服。

熟地黃生地黃天門冬麥門冬並去心﹐焙枇杷葉去毛枳殼麩炒去穰黃芩石斛山茵陳甘艸炙﹐各等分

右爲細末﹐每服二錢﹐水一盞﹐煎至六分﹐去滓﹐食後臨臥溫服。

雙丸治小兒身熱頭痛﹐飲食不消﹐腹脹滿或心腹疼痛﹐大小便不利﹐或下重數起﹐未瘥﹐可再服。小兒蒸候﹐哺食減少﹐气息不快﹐夜啼不眠﹐是腹內不調。並宜用此丸下之。

甘遂半兩朱砂一錢﹐另研麥門冬二兩半蕤核去仁研﹐四兩半牡蠣二兩炙甘艸一兩巴豆六十枚﹐去皮心膜研﹐新布絞去油﹐日中曬之﹐白如霜者

右麥門冬﹑甘艸﹑甘遂﹑牡蠣四味爲細末﹐入巴豆﹑朱砂﹑蕤仁合和﹐搗二千杵﹐更入少蜜搗和極熟﹐旋丸。半歲兒服如荏子大一雙﹔一歲兒服如半麻子大﹐分爲一雙服﹔如二歲﹐麻子大一枚﹐分一雙﹔三四歲者﹐服如麻子大二丸﹔五六歲者服如大麻子大二丸﹔七八歲者如小豆大二丸﹔十歲微大於小豆二丸。常以雞鳴時服。如至日出時不下者﹐熱粥飲服數合﹐投之卽下﹐藥丸皆雙出也。下利甚者﹐濃煎冷粥飲之便止。

石膏麻桂湯治小兒傷寒﹐未發熱﹐咳嗽頭面赤。

麻黃湯泡黃芩各一兩炙甘艸石膏芍藥各半兩桂心一分杏仁十枚﹐去皮尖

右七味爲散﹐每服二錢﹐水一中盞﹐入生薑三片﹐煎半盞﹐去滓服。兒若甚小﹐以意增減之。

連翹飲治小兒一切熱。

連翹防風甘艸山梔子各等分

右件搗羅爲末﹐每服二錢﹐水一鍾﹐煎七分﹐溫服。

麥門冬湯治少小未滿百日﹐傷寒鼻衄﹐身熱嘔逆。

麥門冬三分石膏寒水石炙甘艸各半兩桂心三錢半

右剉如麻豆大﹐每服三錢﹐水一盞﹐煎七分﹐溫服。

五物人參散治小兒天行壯熱﹐咳嗽﹐心腹脹滿。

人參甘艸各半兩﹐炙麥門冬一兩﹐去心生地黃一兩半﹐如無只用生幹地半兩

右銼如麻豆大﹐每服三錢﹐水一盞﹐入茅根半握﹐煎至七分﹐去滓溫服。

八物麥門冬飲治小兒諸熱。

麥門冬三兩﹐去心炙甘艸人參各一分紫苑升麻各二兩貝母一分半

右銼如麻豆大﹐每服三錢﹐水一盞﹐入茅根半握﹐煎至七分﹐去滓﹐再入竹瀝少許﹐重煎溫服。

棗葉飲治小兒天行五日以後﹐熱不歇者。

棗葉半握麻黃半兩﹐去根節淡豉一合蔥白切﹐一合

右件共童子小便二盞﹐煎至一盞。去滓分二服。

涼膈散【《傷寒直指格論方》】一名連翹飲子。治傷寒表不解﹐半入於裏﹐下證未全或復未愈者﹔或燥熱怫結於內﹐而煩心懊憹不得眠者﹔及無問傷寒雜病﹐大人小兒臟腑積熱﹐煩躁多渴﹐面熱頭昏﹐唇焦咽燥﹐舌腫喉痺﹐目赤鼻衄﹐頷頰結硬﹐口舌生瘡﹐痰實不利﹐咳唾稠粘﹐睡臥不安﹐譫語狂妄﹐腸胃濕燥﹐便尿閟結﹔一切風熱壅滯﹐風眩瘡癬﹔及傷寒陽明胃熱發斑﹐下證未全者﹔或誤服暖藥過多﹐爲諸熱證﹐並酒甚熱毒﹐兼小兒斑疹痘瘡﹐已出未快者﹐或熱極黑陷將死者。

梔子仁連翹薄荷黃芩甘艸各一兩半大黃芒硝各半兩

右爲粗末﹐每一兩﹐水二盞﹐竹葉七片﹐煎至一盞﹐去滓﹐入蜜少許﹐食後服﹔加姜煎亦得。去六經熱﹐減大黃﹑芒硝﹐加桔梗﹑甘艸﹑人參﹑防風。治肺經邪熱﹐咳嗽有痰﹐加半夏。涼膈與四物各半服﹐能益血泄熱﹐名雙和散。錢氏去連翹加藿香﹑石膏﹐爲瀉黃散。《寶鑑》﹕連翹四兩﹐硝黃各二兩﹐餘各一兩。

柴葛解肌湯【《幼科全書》﹐下同】

柴胡漧葛黃芩桂枝赤芍人參甘艸

右﹐竹葉七片﹐姜棗作引煎服。

調元生脈散

黃芪人參麥門冬甘艸五味子

右﹐水煎服。

參蘇飲

人參半夏茯苓甘艸桔梗枳殼漧葛前胡木香陳皮蘇葉

右﹐姜棗引﹐煎服。

荊防敗毒散

生大黃防風荊芥穗酒紅花牛蒡子升麻元參人參桔梗酒芩酒蘗甘艸

右﹐水煎服。

菉豆粉飲【《育嬰家祕》﹐下同】如小兒誤服熱藥太過者﹐以致煩躁悶亂﹐或作吐﹐或狂或渴﹐宜先解毒﹐此飲主之。

菉豆粉一兩黃連炙漧葛生甘艸各半兩三味共末﹐同菉豆粉杵勻﹐每服五分至一錢﹐淡豆豉湯溫調服。

豆捲散如小兒病驚﹐多用藥性太溫及熱藥治之﹐有驚未退而別生熱證﹐有病愈而致熱證者﹐有反爲急驚者甚多﹐當問病者數日因何得之﹐曾以何藥調之﹐可用解毒之藥﹐無不救也﹐以此散主之。

大豆黃卷以水浸黑豆生捲是也﹐曬漧炙艸貫眾板藍根每各一兩爲末﹐服五分至一錢﹐水煎去滓服。

玉液丸【《片玉心書》﹐下同】治風壅﹐化痰利膈﹐淸頭目煩熱﹐除咳嗽。

寒水石火煆水飛﹐二兩半夏制﹐一兩枯礬五錢共爲末﹐米糊九如粟米大﹐姜湯下。感風寒咳嗽﹐桑白皮湯下﹔咳血﹐茅根湯下﹔常咳﹐茶湯下﹔咳而此﹐煨姜湯下。

胃苓丸分陰陽﹐退潮熱﹐止吐泄﹐消浮腫黃疸﹐調脾胃﹐止便濁﹐小兒常用之藥也。

蒼朮米泔水浸﹐刮去黑皮焙漧厚朴薑汁炒陳皮白朮各五錢粉艸炙艸果各二錢豬苓澤瀉白茯各三錢官桂一錢共爲末﹐水和丸如粟米大﹐炒米湯下。嘔吐﹐煨姜湯下﹔調胃﹐炒米湯下﹔白濁﹐鹽湯下﹔瀉泄﹐炒米車前湯下﹔黃疸﹐加茵陳五錢﹐燈心湯下﹔潮熱﹐水竹葉炒米湯下﹔浮腫﹐長流水煎﹐燈心五加皮湯下﹔疝气﹐茴香湯下。

神芎丸治小兒上焦積熱﹐驚風壅滯﹐頭目赤腫﹐咽閉﹐大小便赤濇﹐及痰喘之證﹐並皆治之。

大黃酒蒸黃芩各一錢黑牽牛取頭末滑石各四錢黃連川芎薄荷葉各五錢共爲末﹐滴水爲丸如粟米大﹐竹葉湯下。

敗毒散【《嬰童百問》﹐下同】治小兒傷寒﹐瘟疫風濕﹐頭目昏眩﹐四肢痛﹐憎寒壯熱﹐項彊目睛疼﹐尋常風眩拘倦風痰﹐身體項疼﹐及寒壅咳嗽﹐鼻塞聲重﹐寒熱﹐並治之。

柴胡洗去蘆前胡川芎枳殼炒羌活川獨活白茯苓桔梗炒人參各一兩甘艸半兩

右爲粗末﹐每服二錢﹐生薑薄荷煎﹐加地骨皮﹑天麻﹔或銼散﹐加蟬蛻﹑防風。治驚熱﹐可加芍藥﹑漧葛﹑黃芩。無汗﹐加麻黃。

四順淸涼飲治小兒血脈壅實﹐臟腑蓄熱﹐頰赤多渴﹐五心煩躁﹐睡臥不安﹐四肢驚掣﹔及因乳哺不時﹐寒溫失度﹐令兒血气不順﹐腸胃不調﹐小便少﹐大便濇﹔或溫壯連滯﹐欲成伏熱﹔或壯熱不歇﹐欲發驚癇﹔治風熱結核﹐頭面瘡癤﹐目赤咽痛﹐瘡疹毒一切壅滯﹐並宜服之。

赤芍藥當歸甘艸大黃各等分

右剉散。三歲已上﹐每服二錢﹐水一盞﹐煎至七分﹐作兩服。《準繩》加薄荷。治挾熱瀉不止﹐加木香﹐大黃用煨。欲利小便﹐用赤芍藥﹐《準繩》加燈心﹑木通。虛熱加甘艸﹐下利減大黃。冒風邪﹐加去節麻黃。中風體彊﹐眼睛上視﹐加獨活﹐量兒大小虛實加減﹐微溏利爲度。可加荊芥。

柴胡散治小兒傷寒無汗﹐有表證﹐壯熱頭疼﹐身體痛﹐口漧煩渴﹐小便赤﹐大便閉濇﹐夾驚腮腫。

石膏黃芩甘艸赤芍藥葛根各二錢半麻黃去節柴胡半兩

右銼散﹐三歲兒每服二錢﹐水一小盞﹐生薑少許﹐蔥白三寸﹐豆豉一撮﹐煎六分﹐溫服。

茵陳湯治陽明病發熱汗出者﹐此爲熱越不能發也。但頭汗出﹐身無汗﹐齊頸而還﹐小便不利﹐渴飲水漿者﹐此爲瘀熱在裏﹐身必發黃﹔傷寒七八日身黃如桔色﹐小便不利﹐腹微滿者。

茵陳嫩者一兩大黃三錢半梔子大者﹐三枚

右銼散﹐以水一大碗﹐先煎茵陳減半﹐次用二味煎八分﹐去滓溫服﹐日三服﹐小便當利﹐如皂角汁狀﹐色正赤﹐一宿身減﹐黃從小便中去也。量大小加減。

梔子蘗皮湯治傷寒﹐身黃﹐發熱。

梔子八枚黃蘗一兩甘艸炙﹐半兩

右銼散﹐每服二錢﹐水一盞﹐煎六分﹐去滓溫服。

犀角散治小兒黃疸﹐一身盡黃。

犀角鎊﹐一兩茵陳漧葛升麻龍膽艸生地黃各半兩寒水石七錢半

右剉散﹐白水煎。

漧葛根汁治小兒忽發面目黃﹐皮肉盡黃。

漧葛根汁右﹐和蜜服。

連翹赤小豆湯治小兒傷寒﹐發黃身熱。

麻黃去節連翹生甘艸生薑赤小豆生梓白皮各二兩杏仁四十一粒大棗十二枚

右剉散﹐白水煎。

麥苗汁

小麥苗搗汁

右﹐服之立效。

茵陳五苓散

茵陳五苓散茵陳湯十分﹐五苓散五分

右二件拌勻﹐每服一錢﹐溫水調下﹐日三服。

當歸散治小兒夜啼者﹐髒寒而腹痛也﹐面靑手冷﹐不吮乳是也﹐宜用此方。

甘艸炙桔梗陳皮當歸各一錢

右爲末﹐水煎半盞﹐時時少與服之。又有熱痛﹐亦啼叫不止夜發﹐面赤唇焦﹐小便赤﹐與三黃丸﹐人參湯下。

小半夏湯治黃疸﹐小便色不異﹐欲自利﹐腹滿而喘者。不可除熱﹐熱去必噦。

半夏湯洗七次

右銼散﹐每服三錢﹐水一盞﹐姜一片﹐煎七分﹐溫服。

消食丸常服寬中快气﹐消乳食﹐正顏色。

縮砂炒陳皮炒三稜煨蓬朮煨神曲炒麥芽炒香附米泔浸一宿炒枳殼檳榔烏梅各半兩丁香二錢半

右爲末﹐麵糊丸如菉豆大﹐食後紫蘇湯下二十丸﹐或三十丸。

小柴胡湯治小兒傷寒潮熱﹐少陽汗出﹐口渴溫熱﹐身熱惡風﹐頭痛項彊﹐四肢煩疼﹐往來寒熱﹐脇痛耳聾﹐嘔噦痰實﹐中暑瘧疾﹐並服之。

人參甘艸炙﹐各三錢黃芩二錢柴胡八錢半夏湯泡七次焙漧﹐二錢半

右銼散﹐每服二錢﹐水一盞。生薑三片﹐棗一枚﹐煎去滓溫服﹐不拘時。王肯堂曰﹕愚按前方﹐若肝膽經風熱﹐肝火瘰癧﹐寒熱往來﹐日晡發熱﹐潮熱不欲飲食﹐或怒火﹐口苦耳聾﹐咳嗽或脇痛肚滿﹐小便不利﹐或泄瀉吐酸苦水﹐或肢體搐動﹐唇目抽搐﹐及乳母有前證﹐致兒爲患者﹐並宜服之。

葛根黃連黃芩湯治太陽病桂枝證﹐反下之﹐利遂不止﹐脈促者﹐邪未解也﹐喘而汗出者。

葛根二兩黃芩黃連各七錢五分甘艸五錢

右銼散﹐每服三錢﹐水一盞﹐煎七分﹐去滓加減服。喘甚﹐加葶藤子。

三黃丸治小兒三焦積熱﹐大渴引飲﹐眼目赤腫﹐口舌生瘡﹐心膈煩躁﹐不美飲食﹐大小便祕濇﹐五臟實熱﹐或下鮮血﹐瘡癤熱證。

黃連去蘆黃芩大黃煨﹐各十兩

右爲末﹐煉蜜丸桐子大﹐每服三十丸﹐熟水下。如髒俯壅實﹐加服丸數。小兒積熱可服。

竹葉湯治小兒傷寒發渴﹐虛羸少气﹐气逆欲吐﹐四肢煩熱。

石膏二兩半夏四錢人參甘艸炙﹐各二錢麥門冬六錢﹐去心

右銼散﹐每服二錢﹐水一盞﹐靑竹葉﹑生薑各四片﹐粳米七十粒同煎。嘔加生薑﹑竹葉。

香薷飲治夏月中暑﹐下咽卽蘇。

香薷一兩白扁豆炒厚朴姜制﹐各半兩

右銼散﹐每三錢﹐水一盞﹐生薑三片﹐煎服。一方﹐加黃連治瀉痢。一方﹐加芎芷香蘇散﹐治霍亂吐瀉﹐暑月感冒傷暑之證。

車前子散治暑月伏熱﹐霍亂吐瀉。

白茯苓豬苓香薷車前各等分人參減半

右爲末﹐每一錢用燈心湯調下。肚疼﹐加芍藥﹔瀉不止﹐加石蓮肉。

黃連解毒湯治大熱煩躁﹐渴悶欲死﹐下咽卽活。

黃連三錢黃蘗五錢梔子四个﹐劈黃芩一兩

右銼散﹐每服三錢﹐水一盞﹐煎六分﹐去滓溫服。

玉露散治嗞啀煩躁不安﹐頰赤咽漧﹐身熱頭痛﹐兼中暑發渴﹐昏悶﹐小便不通。驚气入腎﹐夢中咬牙﹐加金珠散﹐薄荷湯調服。

寒水石石膏各二兩﹐水飛甘艸三錢

右爲末﹐每服半錢﹐麥門冬湯下﹐湯使隨意。加辰砂﹑金箔﹐名桃紅散﹐亦治急驚。入梔子仁﹐名金蓮散。加滑石半兩﹐名玉眞散。湯氏曰﹕前方治小兒秋夏伏暑﹐多有熱﹐吐黃涎﹐頭額溫﹐五心熱﹐小便赤少﹐或漧嘔無物﹐宜服香薷飲﹐又宜服玉露散﹐生薑汁和白湯調下。獨用薑汁﹐一服而止。

導赤散治心驚內虛邪熱。

生地黃甘艸木通各等分

右﹝口父﹞咀﹐竹葉煎﹔加黃芩﹑赤芍藥﹑羌活﹑燈心煎服。

至寶丹治精神恍惚﹐心躁生風。

生犀屑玳瑁屑琥珀研朱砂細研水飛雄黃細研水飛﹐各一兩金箔五十片﹐一半爲衣銀箔五十片﹐研片腦一分﹐研麝香一錢﹐研安息香一兩半﹐爲末﹐以無灰酒飛濾去沙石﹐約取一兩﹐慢火熬膏牛黃半兩

右生犀﹑玳瑁﹐搗羅爲細末﹐研入諸藥令勻﹐將安息香膏以重湯煮凝成﹐和搗爲劑﹐如幹卽入少熟蜜﹐盛不津器中﹐旋丸桐子大。二歲兒服二丸﹐人參湯化下。大小以意加減。又治大人卒中不語﹐中惡气﹐中諸物毒﹐中熱暗風﹐產後血暈﹐死胎不下﹐並用童便少許﹐生薑自然汁三五滴同溫過﹐化下五丸立效。

琥珀散治煩躁不寧﹐消風豁痰。

辰砂一錢半琥珀牛黃僵蠶炒去絲嘴南星水浸﹐夏三日﹐春秋五日﹐冬七日﹐牛膽中制佳全蠍去毒白附子代赭石天麻乳香蟬蛻各一錢麝香五分片腦一字

右爲末﹐三歲半字﹐薄荷湯下。慢驚加附子。

解毒丸治小兒五臟積熱﹐毒气上攻﹐胸臆煩悶﹐咽喉腫痛﹐赤眼癰腫﹐頭面發熱﹐唇口漧燥﹐兩頰生瘡﹐精神恍惚﹐心忪悶亂﹐坐臥不寧﹔及傷暑毒面赤身熱﹐心煩躁而渴﹐飲食不下。

寒水石石膏研﹐各八兩靑黛

右研如粉﹐入靑黛和勻﹐蒸餅七个﹐水調丸芡實大﹐每服一丸﹐食後新汲水化下﹐或細嚼生薑湯下亦可。中諸毒﹐井宜服﹔及小兒驚風潮熱﹐痰涎壅塞﹐心胸煩躁﹐頰赤多渴﹐坐臥不穩。每三歲兒可服半粒﹐量大小加減。

七物黃連湯治夏月傷寒﹐四肢煩疼發熱﹐其人喜煩﹐嘔逆支滿﹐劇如禍祟﹐寒熱相搏﹐故令喜煩。

黃連茯苓芍藥各七錢半黃芩甘艸漧薑各一兩小麥三合

右剉散﹐白水煎。欲止瀉﹐加枳實半兩。

金箔鎭心丸治驚悸痰聚上脘﹐煩躁欠安。

朱砂一兩白茯苓人參甘艸各半兩山藥一兩半腦子一錢牙硝錢半麝五分紫河車二錢半黑豆煮金箔十二帖

右爲末﹐煉蜜丸﹐每兩半作五十丸﹐以金箔爲衣﹐每服一丸﹐薄荷湯下﹐含化亦可。臥時常服﹐安心鎭神﹐袪邪熱﹐涼咽膈﹐止驚啼。

梨漿飲子治潮熱﹑榮熱﹑衛熱﹑瘴气熱﹐兩日一發﹐三日一發﹔積熱﹑脾熱﹑痞熱﹑胃熱﹑癖熱﹑瘧熱﹑邪熱﹑寒熱﹐脾瘧﹑鬼瘧夜發﹐單瘧獨熱。

靑蒿童便浸一日曬漧柴胡人參黃芩炒前胡秦艽甘艸炙﹐各等分

右﹝口父﹞咀﹐每服一歲半錢﹑二歲一錢﹐水一小盞﹐入生藕﹑生梨﹑薄荷﹑生地黃﹐同煎至半﹐去滓﹐通口空心食前服。

大柴胡湯治傷寒十餘日﹐邪气結在裏﹐往來寒熱﹐大便祕濇﹐腹滿脹痛﹐譫語﹐心中痞硬﹐飲食不下﹔或不大便五六日﹐繞臍刺痛﹐時發煩躁﹔及汗後如瘧﹐日晚發熱﹐兼臟腑實脈有力者﹐可服。

柴胡八錢黃芩赤芍藥枳實麩炒﹐各三錢半夏湯泡七次﹐切片焙漧﹐一錢半

右銼散﹐姜棗煎﹐加減服之。欲下﹐加大黃半兩效。

大承气湯治剛痓﹐胸滿內實﹐口噤咬齒﹐大熱發渴﹐大便閉濇。

大黃半兩芒硝半兩厚朴一兩枳實一兩

右銼散﹐每服三錢﹐水一盞﹐煎六分﹐不拘時熱服。

地骨皮散治虛熱﹐亦治傷寒壯熱﹐餘熱。

知母骨皮各一兩炒柴胡生甘艸人參茯苓各半兩半夏湯泡七次﹐切片曬焙﹐三錢

右﹝口父﹞咀﹐薑水煎服﹐每用三錢。《全嬰方》加秦艽﹐名秦艽飲子。有驚熱﹐加蟬退﹑天麻﹑黃芩。海藏曰﹕地骨皮散﹐卽小柴胡湯加減法。自汗者地骨皮散﹐無汗者柴胡湯﹑三黃湯﹐仲景所用。錢氏攺諸丸散加減﹐並出古法。

犀角飲治小兒骨蒸潮熱﹐盜汗肌瘦。

犀角鎊鱉甲酥炙柴胡知母炒地骨皮胡黃連各一兩大黃桃枝各半兩

右﹝口父﹞咀﹐每三歲一錢﹐水一盞﹐煎三分﹐去滓溫服。

鱉甲畝治小兒骨蒸﹐潮熱盜汗﹐咳嗽多渴﹐心躁多驚﹐面黃消瘦。

鱉甲酥炙地骨皮秦艽柴胡枳殼麩炒知母當歸各一兩

右﹝口父﹞咀﹐三歲一錢﹐水半盞﹐桃柳枝各三寸﹐烏梅一个﹐煎三分﹐去滓服﹐無時。

靈犀飲治小兒骨蒸潮熱﹐盜汗咳嗽﹐不食多渴﹐面黃肌瘦﹐腹急气粗等證﹔處熱餘熱通用。

犀角鎊胡黃連各半兩茯苓去皮人參川芎秦艽生甘艸羌活柴胡桔梗地骨皮各一兩

右﹝口父﹞咀﹐三歲一錢﹐水半盞﹐烏梅﹑竹葉少許﹐煎服。

生犀飲治小兒骨蒸肌瘦﹐頰赤口漧﹐目晡潮熱﹐夜有盜汗﹐五心煩熱﹐四肢困倦﹐飲食𨿽多﹐不生肌肉﹔及大病瘥後﹐餘毒不解﹔或傷寒病後﹐因食羊肉﹐體熱不除。

地骨皮秦艽人參犀角鎊大黃蒸麥冬枳殼柴胡白茯赤芍桑白皮鱉甲酥炙黃﹐各一兩

右銼﹐每服二錢﹐水一盞﹐入靑蒿少許﹐煎溫服﹐食後。小兒分爲二服。《準繩》加黃芪﹑烏梅二味。

靑蒿散治小兒室女﹐肌瘦潮熱。

靑蒿三錢生甘艸一寸烏梅一个﹐搗碎小麥五十粒

右﹝口父﹞咀﹐河水一碗﹐煎至三分﹐去滓服。

柴胡散治小兒骨蒸潮熱﹐面黃瘦弱。

柴胡地骨皮甘艸炙﹐各半兩

右﹝口父﹞咀﹐水一盞﹐每用二錢﹐煎七分﹐去滓服﹐不拘時。

理中湯治脾胃不和﹐中塞上衝﹐心腹﹝疒丂﹞痛﹐痰逆惡心嘔吐﹐心下煩悶痞滿﹐膈塞不通﹐飲食減少﹐短气羸困。溫中逐水﹐止汗去濕。泄瀉注下﹐水谷不分﹐腹中雷鳴。傷寒時气﹐裏寒外熱。霍亂嘔吐瀉利﹐手足厥冷。

人參白朮漧薑炮﹐各等分甘艸炙﹐減半

右銼散﹐每服二錢﹐水一盞﹐姜三片﹐棗一枚同煎。腹痛加人參﹐渴減白朮﹔寒多加漧薑﹑附子﹔吐甚﹐去白朮加生薑﹔瀉多﹐還用朮﹔悸者加茯苓。四肢厥冷﹐下利轉筋﹐方可加附子﹐爲末蜜丸﹐名理中丸。治厥陰髒寒﹐蛔上入膈﹐吐出長虫﹐胃虛冷﹐故先服理中丸。或加茯苓﹑枳實。

四君子湯治榮衛气虛﹐臟腑怯弱﹐心腹脹滿﹐全不思食﹐腸鳴泄瀉﹐嘔噦吐逆。

人參茯苓生甘艸白朮各等分

右爲末﹐每服二錢﹐水一盞﹐煎七分﹐通口服﹐不拘時。鹽少許﹐白湯點服。溫和脾胃﹐進益飲食﹐辟寒邪障霧气。

五苓散治傷寒溫熱病﹐表裏未解﹐頭疼發熱﹐口燥咽漧﹐煩渴飲水﹐或水入卽吐﹐或小便不利﹐汗出表解﹐煩渴不止﹔又治霍亂吐利﹐燥渴引飲。

澤瀉二兩半豬苓白朮茯苓各一兩半肉桂一兩

右爲末﹐每服二錢﹐熱湯調下﹐不拘時。多飲熱湯﹐有汗出卽愈。又治濕熱在裏﹐身發黃疸﹐濃煎茵陳湯下﹐食前服。疸病發渴﹐及申暑引飲﹐亦可用水調服。小兒加白朮末少許。如發虛﹐加綿黃芪﹑人參末少許服之。

白虎湯治傷寒大汗出﹐表證已解﹐心胸大煩﹐渴欲飲水﹔及吐或下後七八日﹐邪毒不解﹐熱結在裏﹐表裏俱熱﹐時時惡風﹐大渴舌上干燥而煩﹐欲飲數升者﹐宜服。又治夏月中暑毒﹐汗出惡寒﹐身熱而渴。

知母三兩甘艸炙﹐一兩石膏八兩﹐另研粳米三合

右﹝口父﹞咀﹐每服三錢﹐水一盞﹐煎六分﹐米熟爲度﹐去滓溫服。《聖惠方》加漧葛。

柴苓散治小兒腹中有伏熱﹐溫壯來去。

柴胡七錢半麥門冬去心人參赤茯苓甘艸各半兩黃芩一兩

右銼散﹐每服二錢﹐水一盞﹐入小麥一撮﹑竹葉三片﹐煎五分﹐去滓溫服﹐量大小加減與之。

二黃犀角散治小兒身體溫壯﹐心神不安﹐大腑祕熱。

犀角屑大黃酒浸蒸釣藤梔子生甘艸黃芩各五分

右爲末﹐每服五分﹐量大小加減﹐熱湯調下。

牛黃散治小兒溫壯﹐身體常熱不止﹐或寒熱往來。

牛黃研生甘艸各五分柴胡去苗梔子炒龍膽艸黃芩各二錢半

右爲末﹐每服五分﹐以金銀薄荷湯調下﹐無時。

黃龍湯治傷寒身熱不退﹐或寒熱往來。

柴胡五錢黃芩生甘艸各二錢赤芍藥三錢

右﹝口父﹞咀﹐每服二錢﹐姜一片﹐棗一枚。水一盞。煎至五分﹐去滓溫服﹐無時。

牛黃膏治小兒天弔驚風﹐手足搐搦﹐面唇紅赤﹐咽喉痰響﹐渾身頭額壯熱﹐喚問不知﹐不醒人事﹐或只左手左腳偏搐﹐或只右手右腳偏搐﹐或只唇口眼鼻顫搐﹐此疾則多肚腹緊脹﹐熱極則胸膈久積驚涎﹐忽被風邪所觸﹐故作是候也。此患大忌不得鍼灸﹐若鍼灸乃誤矣。凡中此疾﹐須辧認有前項形證﹐宜服此劑。

蠍尾四十九枚巴豆去殼﹐一錢半﹐不去油梅花片腦半字辰砂研﹐二錢麝香一字郁金三錢﹐以皂角水煮過牛黃少許

右六味爲末﹐每遇小兒中前項證候﹐周歲半字﹐三四歲一字。仍觀孩兒身體肥瘦﹐臟腑虛實。及病勢輕重﹐則加藥。用熟蜜水一二分調勻灌下﹐或薄荷湯亦可。服藥後良久﹐壓下痰涎﹐疏去風气﹐當宣瀉兩三行﹐其瀉出如雞子白﹐是應效。或胸膈痰涎壅盛痞滿﹐服此藥宜吐風痰﹐亦爲美也。下藥後﹐或吐或瀉﹐手足搐搦稍定﹐喉嚨不響﹐頭額腹肚漸涼﹐眼目不翻﹐識得人事﹐面紅赤色﹐但時時有少溫壯驚潮風﹐熱來未退﹐便續下保壽散三兩服﹐金粉散一二服﹐早晨更可下。均气補虛﹐進乳哺﹐白朮散﹐一日早晨與一服。或服此數件藥後﹐只覺得腹肚至夜微熱﹐不進乳食﹐宜空心與進一服寬熱散﹐微微通去腹中餘熱風涎。或有是疾﹐服藥少退﹐忌兩日不可見風。一方﹐加粉霜二錢﹐名朱砂膏。

羚羊角湯治諸驚壯熱。

羚羊角屑蟬蛻茯神麥門冬柴胡地骨皮各一錢黃芩甘艸炒﹐各五分

右銼散﹐每服二錢﹐姜棗煎服。

梔子仁渴治陽毒傷寒壯熱﹐百節疼痛﹐下後熱不退者。

梔子仁赤芍大靑知母柴胡各一兩甘艸半兩杏仁去皮尖雙仁者﹐麩炒微黃色升麻黃芩石膏各二兩

右銼散﹐每服三錢﹐水一盞﹐生薑三片﹐煎六分﹐去滓﹐不拘時溫服。

大連翹湯治瘡疹壯熱﹐小便不通﹐諸般瘡癤﹐丹毒臍風。

連翹瞿麥荊芥木通赤芍藥當歸防風柴胡滑石蟬蛻甘艸炙﹐各一錢山梔子黃芩各五分

右銼細﹐每服一錢﹐加紫艸煎﹐溫服。熱甚加大黃。更詳證加減爲佳。

龍膽湯治胎驚月內气盛發熱。凡臍風撮口﹐壯熱﹐皆可用。治嬰兒出腹﹐血脈盛實﹐寒熱溫壯﹐四肢驚掣﹐發熱大吐哯者。若已能進哺﹐中食實不消﹐壯熱及變蒸不解﹐中客人鬼气﹐並諸驚癇方﹐悉主之。十歲以下小兒皆服之。小兒﹐龍膽湯第一。此是新出腹嬰兒方﹐若日月長大者﹐以次依上爲例。若必知客忤及有鬾气者﹐可加人參﹑當歸﹐各如龍膽多少也。一百日兒加三銖﹐二百日兒加六銖﹐一歲加半兩。

龍膽艸釣藤皮柴胡黃芩桔梗芍藥茯苓生甘艸各六錢蜣螂二枚﹐去翅炙大黃一兩﹐煨

右﹝口父﹞咀﹐以水一升﹐煮取五合爲劑也﹐服之如後節度。有藥虛實宜足數合水也。兒生一日至七日﹐分合爲三服﹔兒生八日至十五日﹐分一合半爲三服。以漸加服﹐皆得下卽止﹐勿再服也。《直指方》爲末﹐每服一錢﹐北棗煎服。或加防風﹑麥門冬以導心熱﹐黃芩減半﹐去蜣螂亦可。

紫霜丸治食積﹐亦是傷寒之藥。治乳哺失節﹐宿滯不化﹐胃腹痞滿﹐嘔吐惡心﹐便利不調﹐乳食減少。又治傷寒溫壯挾熱實﹐大便酸气﹐食不消化﹔或已得汗﹐身熱不止﹔或變蒸發熱﹐多日不解﹔或因食而發癇﹐先寒後熱﹐並宜服之。

代赭石火煆﹐用醋淬七次赤石脂各一兩杏仁五十粒﹐去皮尖炒巴豆三十粒﹐去皮膜油炒

右先將杏仁﹑巴豆﹐入乳缽內細研如膏﹐卻入代赭石脂末﹐研和勻﹐以湯浸蒸餅﹐丸如粟米大。一歲兒﹐五丸米飲下﹔一二百日兒﹐三丸。亦要看肥瘦加減﹐微瀉爲度。大凡變蒸與傷寒調理同﹐此一藥並治之。此仍是瀉食積之劑﹐量虛實用。古今圖書集成醫部全錄卷四百二十一

小兒諸熱門

方

升陽散火方【《趙氏醫貫》﹐下同】因冬暖﹐小兒服之﹐升陽散火淸滯。

山楂五分黃芩四分甘艸漧葛柴胡陳皮各二分黃連芍藥防風連翹當歸尾蔓荊子各三分

右﹐水一鍾﹐姜一片﹐煎六分﹐食遠服。如飲食過傷﹐山楂倍用。

退內熱方治小兒內熱﹐神不爽﹐胸髙。

芍藥酒炒茯苓麥門冬白扁豆各五分山藥當歸各四分甘艸貝母漧葛陳皮各三分桔梗黃連各二分水一鍾﹐姜一小片﹐煎六分﹐食遠服。

梔子淸肝散【《證治準繩》﹐下同】一名柴胡梔子散。治三焦及足少陽經風熱發熱﹐其內作癢生瘡﹐或出水疼痛﹔或胸乳間作痛﹐寒熱往來。

柴胡梔子炒牡丹皮各一錢茯苓川芎芍藥當歸牛蒡子炒﹐各七分甘艸三分

右﹐水煎服。

柴胡淸肝散治肝膽三焦風熱怒火﹐或乍寒乍熱﹐往來寒熱﹐發熱﹐或頭髮瘡毒等證。

柴胡山梔炒﹐各一錢半黃芩炒人參川芎各一錢連翹甘艸各五分桔梗八分

右﹐水煎服。

柴胡飲子解肌熱﹑蒸熱﹑積熱﹐或汗後餘熱﹐脈洪實弦數﹐大便堅實。

黃芩七分甘艸四分大黃八分芍藥七分柴胡人參各五分當歸一錢

右﹐每服一錢﹐薑水煎。

龍腦飲子此瀉脾經熱﹐可代瀉黃散。用治小兒蘊熱﹐咽喉腫痛﹐赤眼口瘡﹐心煩鼻衄﹐咽漧多渴﹐睡臥不寧﹔及除痰熱咳嗽﹐中暑煩躁﹐一切風壅。

甘艸四兩﹐炙大梔子三兩﹐炒藿香葉半兩石膏一兩縮砂瓜蔞各七錢半

右爲末﹐每服一錢﹐蜜調水服﹐不拘時。治傷寒餘毒﹐潮熱虛汗﹐加竹葉煎服。

滋腎丸治腎熱。

黃蘗酒拌炒焦﹐三錢知母二錢肉桂五分

右爲末﹐熟水丸桐子大﹐每服二十丸至三十丸﹐食前百沸湯下。

三解牛黃散治實熱潮熱。

白僵蠶全蠍炙防風白附子桔梗川大黃甘艸炙白茯苓川黃芩人參川郁金皂角水煮

右各等分爲末﹐每服半錢或一錢﹐薄荷蜜湯調。

牛黃涼膈散治風壅痰實﹐蘊積不散﹐頭痛面赤﹐心煩潮熱﹐痰涎壅塞﹐咽膈不利﹐精神恍惚﹐睡臥不安﹐口漧多渴﹐唇焦咽痛﹐頷頰赤腫﹐口舌生瘡。

牛黃一兩甘艸炙十兩寒水石牙硝枯石膏各二十兩紫石英飛腦

麝各五兩膽星七兩半

右末之﹐蜜丸﹐每兩作三十丸﹐溫薄荷人參湯﹐嚼一丸﹐食後服。常服半丸。治急驚﹐並薄荷水化。

當歸補血湯治肌熱躁熱﹐目赤面紅﹐煩渴﹐晝夜不息﹐其脈洪大而虛﹐重按全無﹐此脈虛血虛也﹐若誤服白虎湯必死﹐宜此主之。

黃芪三錢當歸一錢

右﹐水煎服。

補中益气湯治中气虛弱﹐體疲食少﹐或發熱煩渴等證。

當歸三分人參黃芪各八分白朮甘艸陳皮各五分升麻柴胡各二分

右﹐姜棗水煎﹐空心﹐午前服。

加味逍遙散去牡丹皮﹑山梔﹐卽逍遙散﹐治肝脾血虛等證。

當歸甘艸炙芍藥酒炒茯苓白朮炒柴胡各一錢牡丹皮山梔炒﹐各七分

右﹐水煎服。王肯堂曰﹕愚按前方﹐若乳母肝脾血虛﹐內熱寒熱﹐徧身癢癢﹐肢體作疼﹐頭目昏重﹐怔忡頰赤﹐口燥咽漧﹔或發熱盜汗﹐食少不寐﹔或口舌生瘡﹐耳內作痛﹐胸乳腹脹﹐小便不利﹐致兒爲患﹐尢宜用之。又治婦人陰虛發熱﹐兒飲其乳。以致患瘡者。

淸解散治感風發熱﹐頭疼鼻塞涕流及溫壯﹐悉主之。

北參防風天麻北前胡茯苓北梗枳殼銼甘艸各二錢細辛柴胡各一錢半川芎三錢

右末﹐每一錢﹐水一小盞﹐幹薄荷三葉﹐略煎溫和服。

集驗荊朮散治小兒傷風傷寒﹐或瘡或疹。此藥無寒無熱﹐疏風順气﹐一切諸熱證。

荊芥穗赤芍藥各一兩蒼朮二兩﹐泔制甘艸半兩﹐炒細末隨大小一二錢。又名沖和散。傷風傷寒﹐壯熱咳嗽﹐鼻塞聲重﹐生薑蔥白湯下﹔傷風潮熱﹐或變蒸發熱﹐薄荷湯下﹔風熱傷肺﹐鼻涕气粗﹐紫蘇湯下。暴卒急驚風熱﹐宜急驚門疏風散﹔久病後急慢驚熱﹐保嬰全蠍散。發汗﹐去節麻黃湯調﹔盜汗自汗﹐牡蠣﹑浮麥湯調﹔丹毒風熱﹐煎四順飲調﹔眼暴赤熱腫﹐煎羌活﹑黃芩﹑生地黃湯調﹔口舌腮項熱腫生瘡﹐煎防風﹑牛蒡子湯調﹔咽喉重舌﹐煎升麻﹑枳殼﹑大黃﹑防風﹑薄荷湯調。

人參羌活散治傷寒發熱﹐頭痛身疼﹐或潮熱煩渴﹐痰實咳嗽。

羌活白獨活柴胡川芎人參甘艸炙白茯苓枳殼各一兩前胡桔梗地骨皮天麻酒浸焙﹐各半兩﹝口父﹞咀﹐每一錢﹐水半盞﹐姜一片﹐棗半个﹐薄荷一葉煎﹐溫服無時。瘡疹未發亦可服。

羌活散治傷風時气頭痛發熱﹐身體煩疼﹐痰壅咳嗽﹐失音鼻塞﹐聲重﹐及解時行下痢赤白。

人參去蘆羌活赤茯苓去皮柴胡去蘆前胡去蘆川芎獨活桔梗銼炒枳殼蒼朮各如前制甘艸各一兩

右銼﹐每服二錢﹐水一盞﹐姜二片﹐薄荷三葉﹐煎七分﹐無時熱服。發散風邪﹐入蔥白同煎。痢證﹐姜﹑倉米煎。

人參辛梗湯治小兒傷風發熱﹐鼻塞咳嗽﹐時行瘡疹。

人參七分細辛五分桔梗漧葛升麻白朮茯苓柴胡各七分薄荷甘艸各五分每服﹐水一鍾﹐姜三片﹐煎五分﹐不拘時服。

紅綿散治小兒四時感冒風寒﹐徧身發熱﹐變蒸﹑諸驚﹑胎驚﹑丹毒等熱﹐並皆治之﹔及急慢驚風﹐亦宜服之。

人參二錢五分天麻洗僵蠶炒麻黃去節全蠍去毒﹐各二錢甘艸炙辰砂一錢五分﹐研

右爲末﹐入朱砂和勻﹐再乳極細﹐每服半錢﹐用水半盞﹐煎數沸﹐入幹胭脂少許﹐再煎一沸﹐不時溫服。

大黃﹝石卜﹞硝湯治小兒驚熱涎風﹐前後不通。

川大黃蒸生甘艸﹝石卜﹞硝各一兩

右銼碎﹐每服二錢﹐水半盞﹐入蜜少許﹐煎至三分﹐不拘時服。

五和湯主宣利臟腑積熱﹐調和榮衛。

當歸酒洗赤茯苓去皮﹐各半兩甘艸炙大黃枳殼水浸﹐去穰銼﹐麥麩炒微黃﹐各七錢半

右﹝口父﹞咀﹐每二錢﹐水一盞﹐煎七分﹐無時溫服。

寬熱飲主伏熱在裏﹐風壅滿气促昏悶﹐或脾胃停滯﹐日久飲食減少﹐面黃脈實﹐發熱無時﹐並宜服之。

粉艸七錢五分元明粉二錢五分大黃枳殼去穰﹐各一兩﹐銼片﹔巴豆十五拉﹐作兩片去殼膜心同炒﹐枳殼見微黃色﹐去巴豆

右銼焙爲末﹐臨時入元明粉﹐乳缽內同藥末杵勻﹐無時調服半錢至一錢﹐兒小止抄一字﹐並用姜蜜湯或薄荷湯。

七寶散治小兒溫壯伏熱﹐傷寒煩躁﹐面赤气喘﹐夜熱曉涼。此藥涼心臟﹐消風熱。

川大黃蒸赤芍藥甘艸炙當歸各二錢半麻黃白朮荊芥穗各二錢

右爲末﹐一歲一錢﹐水半盞﹐蔥白一寸﹐薄荷一葉﹐煎至三分﹐不拘時溫服。

實脾散治小兒餘熱不除。

川芎茯苓甘艸白朮

右銼散﹐用水煎﹐食遠服。

參苓白朮散主脾胃虛弱﹐飲食不進﹐多困少气﹐中滿痞噫﹐嘔吐逆。此藥不寒不熱﹐性味和平﹐常服調脾悅色﹐順正去邪。

人參白茯苓粉艸白朮土炒白扁豆山藥去皮桔梗銼炒蓮肉去心縮砂仁薏苡仁各一兩

右銼焙爲末﹐每服半錢至二錢﹐用棗湯空心調服﹐或溫米湯亦可。

安神散治吐瀉諸病後﹐心虛煩悶﹐觸物易驚﹐气郁生涎﹐涎與气搏﹐睡不得寧﹐預防變生他證。

人參白茯苓半夏制甘艸炙陳皮去白枳實制﹐各五錢

右銼﹐每服二錢﹐水一盞﹐姜兩片﹐棗一枚﹐竹茹小團﹐煎七分﹐無時溫服。有微熱渴﹐入麥門冬去心同煎。

簡易凝神散治小兒經汗下﹐熱去復作﹐收斂胃气﹐淸涼肌表﹐神效。

人參白朮白茯苓山藥炒﹐各一兩扁豆粳米知母生地黃甘艸各半兩淡竹葉地骨皮麥門冬各一分細末﹐每二錢﹐水小盞﹐姜二片﹐棗一枚煎﹐無時。

地黃煎治小兒壯熱煩心﹐眠臥不安。

生地黃汁一升白沙蜜酥

麥門冬汁各三合

右﹐重湯煮至成膏﹐每服數匙。

火府丹治小兒壯熱。

生地黃木通甘艸黃芩

右﹐水一鍾煎服。

金蓮飲子治小兒蘊積壯熱﹐赤眼口瘡﹐心煩躁悶﹐咽漧多渴﹐潮熱不止。

防風炙甘艸連翹柴胡山梔各半兩

右爲末﹐每服二錢﹐用水六分﹐煎至三分﹐食後服。

天竺黃散治小兒驚風熱。

天竺黃研郁金山梔白僵蠶炒去絲嘴蟬殼去土甘艸各等分

右爲末﹐一歲半錢﹐熟水薄荷湯皆可服﹐不拘時。

甘露散治小兒驚熱﹐通利小腸﹐去驚涎﹐淸心腑﹐止煩渴﹐安神穩睡。加朱砂﹐名加朱甘露散。

寒水石石膏各二兩生甘艸末一兩

右件爲末和勻﹐量兒大小﹐或一錢﹑或半錢﹐熱月冷服﹐寒月熱服﹐用薄荷湯調﹑或燈心湯調。被驚心熱不安臥﹐皆可服。小便不通快﹐麥門冬燈心湯。若驚熱﹐入朱砂少許﹐不拘時服。一方﹐有赤茯苓一兩。《蘇沈方》用滑石﹐不是石膏。錢氏名玉露散﹐或服一字﹐或半錢﹐或一錢﹐食後溫白湯調下。

辰砂金箔散治小兒心膈邪熱﹐神志不寧﹐驚惕煩渴﹐恍惚怔忡﹐夜臥不安﹐齒齗腫爛﹔及痰實咳嗽﹐咽膈不利。

辰砂桔梗各二錢半人參白茯各一錢半蛤粉四錢﹐﹝飛牙﹞硝一錢半炙艸一錢二分半片腦一分半金箔一片

右爲末﹐一歲半錢﹐薄荷湯調﹐不拘時。百晬小兒﹐臟腑多熱﹐睡臥不穩﹐大便不利﹐蜜湯調一字。

地骨皮飲治小見骨蒸﹐潮熱往來﹐心膈煩悸﹐及傷寒後气未解。

柴胡地骨皮各二兩知母炙艸黃芩鱉甲酢炙黃人參各二錢半赤茯苓五錢

右銼碎﹐一歲二錢﹐水六分﹐姜﹑梅各一片﹐煎三分﹐不拘時服。

柴胡散治骨蒸疳气﹐五心煩熱﹐日晡轉盛﹐口漧無味﹐渴多身瘦﹐胸滿痰緊﹐小便黃色﹐食減神昏。

北柴胡人參當歸酒洗黃芩赤芍藥甘艸炙﹐各一兩大黃桔梗銼炒北五味半夏各半兩

右銼﹐每服二錢﹐水一盞﹐小烏梅一个﹐姜二片﹐煎七分﹐無時溫服。

一粒金丹治小兒五臟蘊熱﹐胸膈煩悶﹐五心煩熱。

人參犀角玳瑁琥珀防風各一錢白茯苓寒水石煆甘艸各二錢龍腦朱砂水飛﹐各半錢

右爲細末﹐入麝半錢﹐用陳米糊丸芡實大﹐金箔二十五片爲衣﹐麥門冬去心煎湯下。

絳雪丹治小兒煩熱。

芒硝朱砂各一兩

右爲末﹐飯丸芡實大﹐三歲一丸﹐砂糖水化下。

地黃煎丸治小兒風壅﹐上膈煩熱﹐鼻衄口瘡﹐咽喉腫痛﹐口舌生瘡﹔或血熱﹐五七常熱﹐多渴飲水。

生地黃熟地黃各一兩薄荷葉一兩一錢甘艸炙山梔仁黑參各七錢半片腦半錢

右爲丸﹐煉蜜丸如芡實大﹐每服一丸﹐白湯磨化﹐乳後服。

錢氏秦艽散治潮熱減食蒸瘦。

秦艽切焙炙艸各一兩薄荷葉切焙﹐半兩

右爲粗末﹐每服二錢﹐水一鍾﹐煎八分﹐食後溫服。

人參芎歸散治小兒虛勞﹐內熱潮熱﹐或徧身瘡。

北參當歸遠志浸取肉﹐姜制焙北前胡柴胡地骨皮防風北桔梗枳殼制半夏曲各一錢五分川芎赤芍藥茯苓麥門冬去心﹐各二錢甘艸三錢﹐焙

右銼細﹐每服二錢﹐水小盞﹐姜三片。紫蘇葉三四葉。發瘡者兼服豬肚黃連丸。別作小丸﹐不惟治瘡治渴﹐其發熱而脹者﹐可與服二十丸。

十味人參散治潮熱﹐身體倦怠。

柴胡甘艸人參茯苓半夏白朮當歸芍藥葛根黃芩

右﹝口父﹞咀﹐水一鍾﹐姜二片﹐煎服。

曾氏百解散主和解百病﹐虛慢陰證不宜。

漧葛二兩半升麻赤芍各二兩黃芩一兩麻黃制﹐七錢半薄桂二錢五分甘艸一兩五錢

右碎﹐每服二錢﹐水一盞﹐姜二片﹐蔥一根﹐煎七分﹐無時溫服。有風熱盛﹐加薄荷同煎。

當歸散順調气血﹐和解表裏﹐爽利心腹﹐疏理百病﹔及治溫熱停積自痢﹐煩躁不寧。

當歸酒洗赤芍各二兩甘艸半生半炙﹐一兩大黃半生半炮﹐一兩二錢川芎麻黃各半兩

右碎﹐每服二錢﹐水一盞﹐姜二片﹐煎七分﹐無時溫服。

三解散一名寧心湯。主上焦蘊熱﹐傷風面紅目赤﹐狂躁气急﹐飲水﹐驚啼煩悶﹐丹毒口瘡﹐痰嗽搐掣。

人參防風天麻茯神郁金如無﹐山梔代白附子大黃各二錢半赤芍藥黃芩僵蠶各五錢全蠍十五尾﹐去尖毒枳殼二錢粉艸六錢

右碎焙爲末﹐每服半錢至一錢﹐用溫薄荷湯無時調下﹐或燈心湯。

龍膽丸治小兒食後發熱﹐夜則涼﹐此血熱證﹔疳熱皆可治。

宣黃連去毛赤芍藥各半兩龍膽艸去苗靑皮去穰﹐各二錢半檳榔一大个麝香少許

右爲末﹐豬膽汁少入麵糊爲丸蘿葡子大﹐每三二十丸﹐米飲空心服。

六合湯治小兒血熱﹐每日巳午間發熱﹐遇夜則涼。

當歸大黃川芎熟地黃

右爲末﹐三歲水半盞﹐煎至三分﹐無時服。

金星丸治風熱結聚﹐喉內痰鳴﹐喘粗咳嗽﹐面紅腮腫﹐咽膈壅塞﹐發熱﹐狂躁﹐多渴。

川郁金末雄黃另研﹐各一分膩粉半分巴豆七枚﹐去油

右爲末﹐米酢糊丸麻子﹐薄荷臘茶下。

四物二連湯治血虛勞﹐五心煩熱﹐晝則明了﹐夜則發熱﹐脇肋並一身盡熱﹐日晡肌熱。

當歸生地黃白芍藥川芎川黃連胡黃連各等分

右﹐水煎服。

紅綿散

白僵蠶炒天南星切薄片﹐油浸黃﹐各二兩蘇木節另研﹐二兩半天麻生用﹐一兩

右爲末﹐每服一錢﹐水一小盞﹐入紅綿少許﹐同煎至六分溫服。凡小兒風熱﹐頭目不淸﹐並宜服之。若傷寒有表證發熱者﹐每服入去節麻黃末五分﹔有裏熱心燥渴者﹐入滑石末半錢﹐同煎服之。

六神散

人參白茯苓幹山藥白朮白扁豆甘艸炙﹐各等分

右爲末﹐每服一大錢﹐水一小盞﹐棗一枚﹐姜二片﹐同煎至五分服。治胃冷加附子﹐治風證加天麻﹐治痢加罌粟殼。

銀白散

幹山藥白朮白茯苓各半兩人參白扁豆知母炙艸升麻各等分

右爲末﹐每服一大錢﹐水一小盞﹐棗一枚﹐姜二片﹐同煎溫服﹐不拘時。

桃枝丸疏取積熱及結胸。又名桃符丸。

巴霜大黃黃蘗各一錢輕粉硇砂各半錢

右細末﹐麵糊丸粟米大﹐煎桃枝湯下。一歲兒五七丸﹐五七歲二三十丸﹐未晬兒二三丸﹐臨臥服。

梔豉飲子治小兒蓄熱在中﹐身熱狂躁﹐昏迷不食。

梔子仁七枚豆豉半兩

右用水三盞﹐煎至二盞﹐看多少﹐服之﹐無時。或吐﹐不吐亦效。

梔子湯治小兒積熱心臟﹐小便赤腫﹐口內生瘡。

梔子仁木通當歸尾白芷各二錢防風甘艸各一錢

右爲細末﹐麥門冬煎湯送下。

益元散解暑毒﹐利小便﹐理煩渴﹐除驚悸。

滑石六兩粉艸一兩﹐細銼

右二味﹐或曬或焙﹐研爲細末﹐每服一錢至二錢﹐溫水無時調服﹐涼水亦可。

萬安飲推陳致新﹐除邪輔正﹐和益脾胃﹐宣通气血﹐調順飲食﹐疏解風寒﹐寧心化痰﹐去煩理熱﹐不拘證在表裏﹐並宜可投。常服﹐百病不生。眞元益固﹐補養諸虛﹐亦有奇驗。此與《宣明論》當歸飲相類不遠﹐治法最多﹐其藥品之外﹐惟加枳殼﹑半夏。

人參去蘆當歸酒洗大黃生用柴胡去蘆枳殼去瓤炒半夏泡制芍藥洗淨黃芩防風去蘆甘艸各一兩滑石末六兩

右銼﹐除滑石末﹐臨入和勻﹐每服二錢﹐水一盞﹐姜二片﹐煎七分﹐無時溫服﹔或加棗一枚同煎。

調胃散桃枝丸取積熱後服之。

人參三錢白朮二錢半甘艸炙藿香罌粟子各一錢白附子制﹐半分白茯苓丁香各半錢

右爲末﹐紫蘇湯下半錢或一錢。

橘皮湯

橘皮去白﹐一兩半炙甘艸竹茹各半兩人參二錢五分

右﹐每服五錢﹐薑水煎﹐食前服。

酸棗仁湯

酸棗仁去殼取白炙甘艸生地黃梔子仁麥門冬人參當歸身各等分

右銼細﹐加燈心﹐水一盞﹐煎七分﹐去滓溫服﹐不拘時。

淸暑益气湯治暑邪干衛﹐身熱自汗。

黃芪蒼朮泔浸去皮﹐各一錢升麻七分白朮陳皮炒神曲炒澤瀉各五分甘艸黃蘗酒浸炒當歸身麥門冬去心靑皮炒葛根各三分五味子九粒﹐杵

右﹐水煎服。

淸燥湯治小兒自汗﹐或因熱傷元气﹐大小便祕濇。

黃芪炒蒼朮各五分白朮陳皮澤瀉人參白茯苓升麻麥門冬去心當歸身生地黃神曲炒豬苓黃蘗酒拌炒﹐各三分五味子五粒﹐杵黃連炒甘艸炙﹐各二分

右﹐姜一片﹐水一鍾﹐煎服。

加減瀉黃散此藥退脾土﹐復腎水﹐降心火。

黃連茵陳各五分黃蘗黃芩山梔茯苓各三分澤瀉二分

右﹝口父﹞咀﹐都作一服﹐水一盞﹐煎至六分﹐去滓稍熱服﹐食後。一服減半﹐待五日再服而良愈。經云﹕土位之主﹐其瀉以苦。又云﹕脾苦濕﹐急食苦以燥之。故用黃連﹑茵陳之苦寒﹐除濕熱爲君。腎欲堅﹐急食苦以堅之﹐所以黃蘗之苦辛寒彊筋骨爲臣。濕熱成煩﹐以苦瀉之﹐故以黃芩﹑山梔子之苦寒﹐止煩滿爲佐。濕淫於內﹐以淡泄之﹐故以茯苓﹑澤瀉之甘淡利小便﹐導濕爲使也。

張渙蘆根湯治黃病。

蘆根一兩茵陳山梔黃芩甘艸各半兩

右件搗羅爲細末﹐每服一錢﹐水八分﹐入薄荷三葉﹐煎至五分﹐去滓放溫服。

子苓散治黃病。

黃芩瓜蔞根茯神去木﹐各一兩甘艸胡黃連各半兩

右件爲細末﹐每服一錢﹐水八分﹐煎五分﹐去滓溫服。

茵陳湯治小兒發黃等病﹐身如橘色。

山茵陳山梔子仁各一兩川大黃川芒硝木通寒水石各半兩

右﹐煎服法同前。

雙連丹治疸病。

川黃連去須胡黃連各一兩

右件搗羅爲細末﹐用黃瓜一枚去穰﹐畱一小蓋子﹐入二藥末後﹐以蓋子蓋定﹐用面裹﹐慢火燒令面焦﹐去面搗熟﹐如菉豆大﹐每服七粒至十粒﹐溫水下。量兒大小﹐以意加減。

當歸丸治小兒冷熱不調﹐大便靑黃﹐心腹多痛﹐或腹中气滿﹐或時嘔逆﹐不欲飲食。加枳殼尢妙。亦治陰黃。

當歸白芍藥人參川芎各三錢炙甘艸白朮各半兩

右爲末﹐水煮麵糊爲丸如麻子大﹐三歲兒每服十丸﹐粥飲下﹐日三服﹐量兒大小加減。冷甚﹐加陳皮。

茯苓滲濕湯治小兒黃疸寒熱﹐嘔吐而渴欲飲水﹐身體面目俱黃﹐小便不利﹐不得安臥﹐不思飲食。

茯苓五分澤瀉三分茵陳六分豬苓山梔黃連防己白朮蒼朮陳皮靑皮枳殼黃芩各二錢

右﹝口父﹞咀﹐水煎﹐徐徐溫服。

丹溪稜朮散治小兒吐瀉黃疸。

三稜蓬朮靑皮陳皮神曲麥芽黃連甘艸白朮茯苓各等分

右爲末﹐溫熟水調服。若傷乳食吐瀉﹐加山楂﹔時气吐瀉﹐加滑石﹔發熱﹐加薄荷。

搐鼻瓜蒂散治小兒忽發心滿堅硬﹐腳手心熱﹐變爲黃疸﹐不急治則殺人。

瓜蒂七枚赤小豆七粒秫米七粒

右爲末﹐用一字吹兩鼻內﹐令黃水出﹔余未盡﹐水調服之﹐得吐出黃水卽愈。

又

瓜蒂一兩赤小豆四兩

右爲末﹐每一錢﹐溫湯調服﹐服後卽臥﹐當吐淸黃汁爲效。虛者不宜服。

秦王九疸散兼治大人小兒。

胃痘﹐食多喜飲﹐梔子仁主之。心疸﹐煩躁心中熱﹐茜根主之。腎疸﹐唇幹﹐熬亭藶子主之。脾疸﹐尿赤出少﹐惕惕恐﹐瓜蔞主之。膏疸﹐飲水尿多﹐秦椒﹑瓜蒂主之。膏一作肺。舌疸﹐渴而數便﹐鍾乳主之。肉疸﹐小便白﹐凝水石主之。髓疸﹐目深﹐多嗜臥﹐牡蠣﹑澤瀉主之。肝疸﹐胃熱飲多水激肝﹐白朮主之。右一十一味等分﹐隨病所在加半﹐搗篩爲散﹐飲服五分匕﹐日三﹔稍稍加至方寸匕。兒小者量與之。

黃黑等疸方﹝黃黑等疸方原作千金翼方﹐據《千金翼》卷十八攺。﹞【《千金翼方》】治大人小兒黃黑等疸。

當歸三兩桂心六兩漧棗十七枚﹐去核麥門冬一升﹐去心生大黃一兩茵陳黃芩黃芪一本無漧薑茯苓芍藥黃連石膏碎人參甘艸炙﹐各二兩

右十五味﹝口父﹞咀﹐以水一斗﹐煮取三升半﹐分四服。小兒減服。

赤苓散主黑疸﹐身皮大便皆黑。通治大人小兒。

赤小豆三十枚茯苓女萎各六銖雄黃一銖瓜丁四銖甘艸炙﹐二銖

右六味﹐以水三升﹐煮豆﹑茯苓﹐取八合﹔搗四味爲散﹐和半錢匕服之﹐須臾當吐﹐吐則愈。亦主一切黃。小兒服半字匕。

犀角圓【《衛生總微》﹐下同】治小兒積熱痰實﹐三焦蘊毒﹔及風熱面赤﹐大小便祕濇。

生犀末一分人參枳實檳榔各半兩大黃酒浸切片﹐以巴豆一百个去皮﹐貼在大黃上﹐紙裹飯上蒸三次﹐切碎炒黃焦﹐去巴豆﹐只用大黃黃連去須﹐各一兩

右爲細末﹐煉蜜和圓如麻子大﹐每服一二十圓﹐臨臥熟水下。未利﹐加圓數疏導﹐極穩。

勝金散治小兒潮熱溫壯。

雄黃一錢﹐水飛白附子半錢甘艸半兩﹐炙芍藥半兩﹐水煮十沸曬乾天南星半兩﹐泡荊芥穗一分

右爲末﹐每服半錢﹐水一小盞﹐入薄荷三葉﹐煎至五分﹐去滓﹐溫服無時。

金花散治小兒潮熱發躁。

川大黃一兩秦艽半兩

右爲末﹐每服一字或半錢﹐水一小盞﹐入靑蒿三兩葉﹐蔥白二寸﹐同煎至五分﹐去滓溫服。若變骨蒸勞气﹐用童子小便浸靑蒿﹑蔥白煎藥。

涼肌圓治小兒溫壯﹐身熱臉赤﹐煩渴躁悶。

龍膽艸二兩元參一兩當歸洗淨﹐一兩

右爲細末﹐煉蜜和圓菉豆大﹐每服二十圓﹐竹葉湯下﹐兒大增之﹐無時。

牛黃膏治小兒溫壯風熱。

寒水石四兩﹐煆雄黃水飛牙硝各一兩山梔一錢半炙艸一分鉛白霜半兩

右爲細末﹐入麝香少許﹐煉蜜和﹐旋取皂子許﹐薄荷水化下﹐乳食後。

克效散治小兒溫壯風熱﹐睡臥不穩﹐咳嗽喘急。

薄荷二兩白僵蠶炒去絲嘴元朗索各半兩

右爲末﹐每服半錢﹐或一錢﹐蜜湯調下﹐無時。

鎭心丹治小兒風熱驚熱﹐眠睡不安。

鐵粉一分蛇黃一兩代赭石俱煆醋淬七次馬屁勃各半兩麝香一分﹐別研

右爲細末﹐煉蜜入糊﹐圓如小豆大﹐每服一粒﹐磨剪刀環水化下﹐食後。亦治驚癇發搐。

梨汁粥治小兒風熱昏塞﹐躁悶不食。

鵝梨三枚

右切碎﹐以水二升﹐煮取汁一升﹐去滓﹐入梗米一臺﹐煮粥食之。

龍齒散治小兒驚熱如火﹔亦治溫壯。

龍齒

右爲末﹐調服﹐或以爛龍角研濃汁﹐服一二合。

人參牛皮散

人參牛黃

右等分爲末﹐以薄荷水調下﹐最佳。

竹瀝湯

竹瀝二合

右溫之﹐分三四服。無卽刮竹茹﹐以酢煎溫服。

靑金丹治小兒積熱啼叫﹐三焦壅滯。

靑黛四兩生甘艸二兩蟬殼去足﹐一兩麝香一錢﹐研辰砂一分﹐研﹐水飛牛黃研腦子各三銖龍齒末天竺黃各半兩

右爲細末﹐以飴糖和圓雞頭大﹐每一粒分四服﹐溫水化下﹐無時。

四順飲子治小兒諸熱。

地骨皮去骨防風去蘆並椏枝山梔仁連翹各等分

右爲細末﹐每用一錢或二錢﹐水一小盞﹐入燈心﹑竹葉少許﹐煎至五分﹐放冷服﹐無時。

甘露散治小兒諸熱。

薄荷葉一兩大黃甘艸各半兩牙硝芎藭雄黃水飛﹐各一分

右爲末﹐每服半錢﹐蜜水調下﹐無時。

牛黃散治小兒諸熱煩躁。

郁金大者濕紙裹﹐慢火煨熟

右爲末﹐入牛黃少許﹐冷水調下﹐大者一錢﹐小者半錢﹐無時。

雞卵蜜

雞卵一枚

右﹐和白蜜服之。

除熱湯小兒立夏後有病﹐身熱者﹐愼勿妄爲吐下﹐但以此浴之。

白芷根苗各等分

右爲粗散﹐用淸漿水煎﹐更入鹽少許﹐以浴兒﹐浴畢﹐用粉粉之。

又

白芷苦參秦皮

右煎湯﹔或無眾藥﹐但得一味煮湯皆可。

又

楮葉一升

右用水七升﹐煎至五升﹐通溫暖用之澡浴。

涼肌粉

白芷楓葉槁本苦參黃連

右等分爲細末﹐每用三錢﹐以蛤粉三大塊同研勻細﹐入生絹袋子﹐每浴了以撲身﹐徧令勻。亦治夏月伏暍﹐徧身生赤疿子﹐用之極妙。

豬膽圓治小兒血熱﹐早食後發熱﹐至晚則涼。

胡黃連宣黃連去須﹐各半兩赤芍藥一兩

右爲細末﹐以豶豬膽汁和成劑﹐卻入在膽皮中﹐懸銚上﹐用漿水煮﹐勿令漿水入﹐煮熟取出﹐圓如菉豆大﹐每服三十圓﹐米飲湯下﹐食後臨臥﹐日三。有生瘰癧一證﹐亦早食後身熱頗相似﹐但以鼻衄泄瀉﹐宜審辧之。

升麻葛根湯治小兒溫壯驚風﹐及傷寒身體發熱﹐或作瘡疥﹐身熱未辧之間﹐並宜服此。

漧葛細銼升麻芍藥甘艸炙﹐各等分

右爲粗末﹐每服二錢﹐水一小盞﹐煎至五分﹐去滓溫服﹐無時。

桔梗湯治小兒風熱溫壯﹐或傷寒時气﹐瘡疹未發﹐並宜服之﹔仍兼小黑膏服尢善。

桔梗細辛人參瓜蔞根白朮甘艸川芎白茯苓各等分

右爲末﹐每服二錢﹐水一盞﹐入生薑三片﹐薄荷三葉﹐同煎至七分。三歲以下兒﹐作四服﹐無時。

小黑膏

川烏南星各一枚﹐大者

右入一小瓶子內﹐用濕紙密搭封口﹐慢火燒之。候火滅取出﹐削出中心所存白處﹐如皂子大用之﹐須燒數枚﹐擇中度者﹐方用爲末﹐次入薄荷﹑元參末各五錢匕﹐研勻﹐煉蜜和成劑﹐每用旋剝豆許圓之﹐蔥白湯下﹐頻頻服。若筋脈或緩或急﹐加乳香﹐同蔥白湯下之。

腦子圓治小兒發熱極甚﹐因伏畱心經﹐昏迷不醒﹐或誤服熱藥﹐蓄熱所致﹐用之神效。

生梅花腦子半字或一字

右取新殺豬心中血一兩滴﹐同研作一圓﹐新汲水少許化下﹐大良。未醒卽再服一粒。

薄荷散治小兒風熱溫壯﹐及傷寒傷風﹐痘疹未辧之間﹐皆可服之。

薄荷葉藿香葉去土荊芥穗甘松去土白芷防風去蘆﹐並椏枝川芎桔梗去蘆白僵蠶去絲嘴甘艸炙槁本去土﹐各一兩細辛去苗﹐半兩

右爲末﹐每服一錢﹐茶調溫服。亦治大人風气不順﹐頭面風等疾﹐大能淸利頭目﹐止昏眩﹐聰明耳目。

單方

小兒寒熱及熱气中人﹕用豬後蹄甲燒灰﹐乳汁調服一撮﹐日二服。【《千金方》﹐下同】

治小兒傷寒發黃﹕搗土瓜根汁三合服之。

又﹕搗韭根汁澄淸﹐取大豆許滴兒鼻中﹐卽出黃水﹐立瘥。

又﹕搗靑麥汁服之。

小兒出汗有熱﹕雷丸四兩﹐粉半斤﹐爲末撲之。

小兒熱痛﹐口噤體熱﹕靑竹茹三兩﹐酢二升﹐煎一升﹐服一合。【《子母祕錄》】

小兒發熱﹐不拘風寒飲食﹐時行痘疹﹐並宜用之。以蔥涎入香油內﹐手指蘸油﹐摩擦小兒五心頭面頂背諸處﹐最能解毒涼肌。【《直指方》】

小兒陽明經風熱濕气相搏﹐陰莖無故腫或痛縮﹐宜寬此一經自愈。廣木香﹑枳殼麩炒二錢半﹐炙甘艸二錢﹐水煎服。【《曾氏小兒方》】

小兒潮熱往來﹐盜汗﹕用南番胡黃連﹑柴胡等分爲末﹐煉蜜丸芡子大。每服一丸至五丸﹐安器中﹐以酒少許化開﹐更入水五分﹐重湯煮二三十沸和滓服。【《孫兆祕寶方》】

小兒熱渴久不止﹕葛根半兩﹐水煎服。【《聖惠方》﹐下同】

小兒天行壯熱頭痛﹕木香六分﹐白檀香爲末﹐淸水和服﹐仍溫水調塗顖頂﹐取瘥。

小見骨蒸﹐體瘦心煩﹕天靈蓋酥炙黃連等分研末﹐每服半錢﹐米飲下﹐日二服。

小兒熱病壯熱頭痛﹕用瓜蔞根末﹐乳汁調服半錢。

小兒頭熱﹐鼻塞不通﹕濕地龍糞撚餅﹐貼顖上﹐日數易之。

小兒身熱﹕苦參煎湯浴之﹐良。【《外臺祕要》﹐下同】

小兒蒸熱﹐脾虛羸瘦﹐不能飲食﹕用白朮﹑白茯苓﹑白芍藥各一兩﹐甘艸半兩爲散﹐姜棗煎服。

小兒五心煩熱﹕胡黃連末﹐米飲服一錢。【《易簡方》】

小兒心經實熱﹕瀉心湯。用黃連三錢半﹐水一盞﹐煎半盞﹐食遠溫服。【《和劑局方》】

小兒發黃﹐皮肉面目皆黃﹕用生瓜蔞根搗取汁二合﹐蜜二大匙和勻﹐暖服﹐日一服。【《廣利方》】

小兒疳熱肚脹﹐潮熱發焦﹕不可用大黃﹑黃芩傷胃之藥﹐恐生別證﹔以胡黃連五錢﹑靈脂一兩爲末﹐雄豬膽汁和丸菉豆大﹐米飲服﹐每服一二十丸。【《全幼心鑑》】

小兒五心煩熱﹐渴欲飲水者﹕煮黑豆與食之﹐安。【《古今醫統》】

小兒夏月傷暑﹕用赤茯苓﹑豬苓﹑澤瀉﹑炒扁豆﹑姜制厚朴﹑香茹各三分﹐用生薑一片煎。如有吐﹐加藿香。【《窮鄕便方》】

小兒渴疾﹕桑葉不拘多少﹐遂片染生蜜﹐綿系蒂上﹐陰漧細切﹐煎汁﹐日飲代茶。【《勝金方》】

小兒熱渴﹕蓮實二十枚﹐炒浮萍二錢半﹐生薑少許﹐水煎分三服。【《聖濟總錄》﹐下同】

小兒身熱汗出拘急﹐因中風起﹕丹參半兩﹐鼠屎三十枚爲末﹐每服三錢﹐漿水下。

小兒熱病﹐壯熱煩渴頭痛﹕生地黃汁三合﹐蜜半合和勻﹐時時與服。【《普濟方》﹐下同】

小兒挾風﹐蘊熱體熱﹕太陰元精石一兩﹐石膏七錢半﹐龍膽半兩爲末﹐每服半錢﹐新汲水下。

小兒身熱﹕石膏一兩﹑靑黛一錢爲末﹐糕糊九龍眼大﹐每服一丸﹐燈心湯化下。

小兒腦熱﹐嘗欲閉目﹕大黃一分﹐水三合﹐浸一夜﹐一歲兒服半合﹔餘者塗頂上﹐幹卽再上。【《至寶方》﹐下同】

小兒狂語﹐夜後便發﹕竹瀝﹐夜服二合。

小兒多熱﹕熟湯研郁李仁如杏酪﹐一日服二合。

小兒黃疸﹕胡黃連﹑川黃連各一兩爲末﹐用黃瓜一个﹐去瓤畱蓋﹐入藥在內﹐合定面裹煨熟﹐去面搗丸菉豆大﹐每量大小﹐溫水下。【《總微論》﹐下同】

小兒躁渴﹕粉霜一字﹐大兒半錢﹐蓮花湯調下﹔冬月用蓮肉。

小兒積熱毛焦﹐睡語欲發驚者﹕牛黃六分﹐朱砂五錢﹐同研﹐以犀角磨汁調服一錢。

鍼灸

《古今醫統》曰﹕小兒飲水不歇﹐面目黃者﹐灸陽剛二穴各一壯﹐在十四椎下兩傍各開一寸陷中。

醫案

《錢氏直訣》曰﹕朱監簿子五歲﹐忽發熱。醫曰﹕此心熱也。腮赤而唇紅﹐煩躁引飲。遂用牛黃丸三服﹐以一物瀉心湯下之。來日不愈﹐反如無力而不能食﹔又下之﹐便利黃沫。錢曰﹕心經虛而有畱熱在內﹐必被寒藥下之致此﹐虛勞之病也。宜先用白朮散﹐生胃中津海我隕⒅沃Ｖ煸唬捍蟊泓S沫如何﹖曰﹕胃气正﹐卽瀉自止﹐虛熱也。朱曰﹕醫用瀉心湯如何﹖錢曰﹕瀉心湯者﹐黃連一吻耳。黃連性寒﹐多服則利﹐能寒脾胃也。坐久眾醫至﹐皆曰實熱。錢曰﹕虛熱。若實熱﹐何以瀉心湯下之不安﹖又加面黃頰赤﹐五心煩躁﹐不食而引飲。醫曰﹕旣虛熱﹐何大便黃沫﹖錢笑曰﹕便黃沫者﹐服瀉心湯故也。錢與胡黃連丸治愈。

鄭人齊郎中者﹐家好收藥散施。其子忽髒熱﹐齊自取靑金膏三服﹐並一服餌之。服畢至三更﹐瀉五行﹐其子困睡。齊言子睡多驚﹐又與靑金膏一服﹐又瀉三行﹐加口漧身熱﹔齊言尙有微熱未盡﹔又與靑金膏。其妻曰﹕用藥十餘行末安﹐莫生他病否﹖召錢氏至﹐曰﹕已成虛羸。先用白朮散時時服之﹐後服香苽丸十三日愈。

朱監簿子五歲﹐夜發熱﹐曉卽如故。眾醫有作傷寒治者﹐有作熱治者﹐以涼藥解之﹐不愈。其候多涎而喜睡﹐他醫以鐵粉丸下涎﹐其病益甚。至五日﹐大引飲。錢曰﹕不可下之。乃取白朮散一兩﹐煎藥汁三升﹐使任意取足服。朱曰﹕飲多不作瀉否﹖錢曰﹕無生水不作瀉﹐縱多不足怪也﹐但不可下耳。朱曰﹕先治何病﹖錢曰﹕止瀉治痰﹐退熱淸神﹐皆此藥也。至晚服盡。錢視曰﹕更可服三升。又煎白朮散三升﹐服盡得稍愈。第三日又服白朮散三升﹐其子不渴無涎﹐又投烏膠散二服而安。

曹宣徳子三歲﹐面黃﹐時發寒熱﹐不食飲水。或用牛黃﹑麝香二丸﹐不愈﹔用止渴漧葛散﹐反吐。師謂食伏於胃脘﹐先以白餅子下之﹐又以消積丸磨之而愈。

《儒門事親》曰﹕蔡寨成家一童子﹐年十五歲﹐病疸一年﹐面黃如金﹐徧身浮腫乏力﹐惟食鹽與焦物。戴人以茶調散吐之﹐湧涎一盂﹐臨晚又以舟車丸七八十粒﹑通經散三錢﹐下四五行。待六七日﹐又以舟車丸﹑浚川散﹐下四五行。鹽與焦物見而惡之﹐面色變紅。後再以茶調散湧之﹐出痰二升方愈。

萬氏《幼科發揮》曰﹕一兒發熱﹐至日晡尢甚﹐其醫作瘧治不效﹐又作潮熱治亦不效。予曰﹕此胃虛有宿食也。謂瘧疾則寒熱有發有止﹔謂潮熱則發有時如水之潮﹐過卽退﹐次日依時復發。此兒身嘗溫熱﹐至申酉時則甚﹐故知是宿食發熱也。彼曰﹕有所據乎﹖曰﹕出仲景傷寒正理論陽明病證云﹕潮熱者實也﹐宜下之。以三化丸下之愈。

一兒驚風時熱不退﹐羣醫有議用小柴胡湯者﹐有欲用竹葉湯者﹐有欲用涼驚丸者。予曰﹕大驚之後﹐脾胃已虛﹐宜溫補之。三藥寒涼﹐不可服也。乃作理中湯﹐用炒漧薑﹐一劑熱除。

《明醫雜著》曰﹕李閣老子患潮熱﹐飲食如故﹐自申西時甚﹐至子丑時方止﹐徧身似疥﹐大便祕結﹐小便赤濇﹐熱渴飲冷。余以爲脾胃實熱﹐傳於肺與大腸﹐先用淸涼飲四劑﹐結熱始退﹔又用四物湯加柴胡﹑黃連數劑﹐其瘡漸愈。彼欲速效﹐另用槐角丸之類﹐諸證益甚﹐遂求於施院長。亦用四物湯加柴胡﹑黃連﹐加桃仁﹑赤芍藥﹐至百劑而愈。

《保嬰金鏡錄》曰﹕一小兒四歲﹐發熱飲冷﹐口內生瘡﹐額鼻黃赤﹐吐舌流涎。余謂心脾有熱﹐用導赤﹑瀉黃二散而愈。後復作﹐余因他往﹐服淸熱化痰等藥﹐前證益甚﹐更弄舌。余用異功散加釣藤鉤而安﹔又用六君子湯而愈。蓋吐舌者﹐爲脾經實熱而舌長出也﹔弄舌者﹐乃脾臟虛熱也﹐令舌時舒而卽收也。治者審之﹗

一小兒發熱﹐飲食少思﹐大便不實﹐常服蘆薈等丸。視其鼻赤﹐此寒涼之劑﹐復傷脾土而虛熱也。用五味異功散數劑而元气復。

一小兒小便不利﹐鼻幹衄血﹐鼻間色赤﹐屬脾肺有熱﹐用濟生犀角地黃湯﹐前證已愈。後頦間常赤﹐作渴有痰﹐此稟賦腎气不足﹐用地黃丸而諸證皆瘥。

一小兒發熱咳嗽﹐右腮色赤﹐此肺金有熱﹐用瀉白散而愈。復感冒風邪﹐前證更作﹐又加聲重流涕﹐用參蘇飲加杏仁﹑桑皮而愈。但右腮仍赤﹐兼額微赤﹐此兼心火乘肺金也﹐用人參平肺散﹐一劑遂痊。

一小兒五歲﹐作渴﹐右腮鼻準微赤﹐或飲冷水﹐或服涼藥﹐卽時嘔吐。余曰﹕右腮微赤﹐肺經虛熱也﹔鼻準微赤﹐胃經虛熱也。此胃虛不能生肺耳。先用四君子加升麻一劑﹐服之而不吐﹔又用白朮散二劑而不渴﹔再用四君子四劑而安。

一小兒潮熱煩渴﹐大便幹實﹐气促咳嗽﹐右腮色赤﹐此肺與大腸有熱﹐用柴胡飲子一服﹐諸證頓退。後因微驚﹐又發搐咬牙煩悶﹔此肝脾气血虛也﹐用四君子加芎﹑歸﹑釣藤鉤而愈。

一小兒潮熱煩躁﹐左腮靑赤﹔此心肝血虛﹐用祕旨安神丸及四物湯加防風﹑酸棗仁治之﹐尋愈﹔又用六味地黃丸調補肝腎而愈。

《保嬰撮要》曰﹕一小兒先壯熱便祕﹐服淸涼飲之類﹐愈而復作﹔服地骨皮散而潮熱不已﹔服四物連芩之類不時而熱甚。余曰﹕不時而熱﹐或晝見夜伏﹐晝伏夜見﹐是虛火也﹐當滋化源。不信﹐仍服寒藥﹐愈甚。余夕用六味丸﹐朝用補中益气加山藥﹑山茱萸而瘥。

一小兒五歲﹕發熱作渴﹐右腮鼻準微赤﹐或與冷水涼藥﹐卽時嘔吐。余曰﹕右腮微赤﹐肺經虛熱也﹐鼻準微赤﹐胃經虛熱也﹐此胃虛不能生肺耳。先用四君子加升麻三分一劑而不吐﹐又用白朮散二劑而不渴﹐再用四君子四劑而頓安。

一小兒發熱作渴﹐用瀉黃散﹐大便重墜﹐口角流涎﹐仍欲瀉火。余曰﹕鼻準靑白﹐脾虛肝木所侮也﹔口角流涎﹐胃气不能攝涎也﹔大便重墜﹐脾气不能升也。不信﹐另服涼劑﹐果眉唇微動﹐四肢微抽。余曰﹕此元气虛極而變慢脾風也。用六君子加炮姜﹑當歸﹑木香﹑釣藤鉤二劑﹐益甚。彼欲更劑。余曰﹕此藥力不及也。設藥不對其證﹐禍在反掌。仿以前藥加炮姜﹐附子一片﹐服之卽安﹔乃去附子﹐又二劑而愈。

一小兒旬日內先兩目發黃﹐漸及徧身。用瀉黃散服之﹐瘥。

一小兒因母食郁而致飽脹咽酸﹐徧身皆黃。余以越鞠丸治其母﹐以瀉黃散治其子﹐並愈。

一小兒患前證﹐服五苓散消食丸之類﹐其黃不退﹐作渴飲湯﹐腹膨少食。余謂胃气虛﹐津液少﹐故喜飲湯﹔脾气虛﹐故腹脹少食也。先用白朮散漸愈﹐又用補中益气湯而痊。

一小兒飲食不調﹐腹脹身黃﹐小便金色﹐雜用治疸劑﹐作渴飲水。余謂胃气實熱﹐先用瀉黃散二劑﹐其渴頓止﹔用梔子蘗皮湯﹐其黃亦退﹔用白朮散而飲食進。

一小兒寅卯時發熱﹐或兼搐有痰﹐服抱龍瀉靑二丸而愈。後復患﹐服前藥﹐兼咳嗽气喘﹐不時發搐﹐面赤色或靑黃﹐或浮腫﹐或流涎。予謂咳嗽气喘﹐脾肺气虛也﹔不時發搐﹐肝木乘脾也﹔面靑而黃﹐肝入心脾也﹔浮腫流涎﹐脾气虛也。用益智丸以養心血﹐補中益气湯以補脾气而愈。

一小兒巳午時發熱驚悸﹐發時形气倦怠﹐面黃懶食﹐流涎飲湯。予謂心气不足所致。不信﹐反服涼心之藥﹐更加吐瀉﹐睡而露睛﹐手足並冷﹐幾致慢脾風。先用六君姜桂湯﹐佐以地黃丸而愈。

一小兒申酉時發熱面赤﹐腹中作痛﹐或用峻利之劑下之﹐致發搐吐痰﹐作渴腹痛﹐按之卽止﹐此脾胃傷而變證也﹐用七味白朮散﹑補中益气湯頓安。

一小兒亥子時發熱﹐形气倦怠﹐面黃懶食﹐流涎飲湯﹐用益黃散而愈。後又復發﹐服前藥及淸熱之劑﹐病發不時﹐嗜臥露睛﹐作渴少食﹐大便頻黃﹐此脾虛而肝木勝之﹐兼元气下陷也。用補中益气湯﹐佐以地黃丸而愈。

一小兒夜間發熱腹脹﹐此脾虛肝盛﹐朝用五味異功散﹐夕用四味肥兒丸﹐熱止﹔乃朝用六味地黃丸﹐夕用異功散而痊。

女子年十四﹐患注夏﹐經行之後﹐發熱晡熱﹐煩躁作渴﹐面赤脈洪大﹐按之如無﹐此血脫髮躁﹐先用當歸補血湯四劑﹐又用八珍湯而安。

一小兒每春夏口漧發熱﹐怠惰嗜臥﹐勞則頭痛﹐服淸涼化痰之藥﹐喘瀉煩躁不安﹔服香薷飲﹐脈大神思昏憒。余用補中益气湯去升麻﹑柴胡﹐加五味﹑麥門﹑炮姜一劑﹐未愈﹔又加肉桂五分卽蘇﹔更用六味丸而愈。

一小兒稟脾腎虛弱﹐注夏發熱﹐二便不調﹐朝用補中益气湯﹐夕用地黃丸而愈。後因乳母怒气﹐致兒發熱驚搐﹐用柴胡梔子散﹐母子並服而瘥。

一小兒素有食積﹐注夏發熱﹐倦怠少食﹐大便不實﹐朝用五味異功散﹐少加升麻﹑柴胡﹐夕用四味肥兒丸而尋愈。

一小兒稟賦腎虛﹐患注夏之疾﹐因乳母大勞﹐則發熱益甚﹐用補中益气湯﹐令母子並服而愈。後因乳母多食膏梁﹐又患瘡疾﹐煩躁作渴﹐先用竹葉石膏湯及補中益气湯將瘥﹔母著怒气﹐大熱發搐﹐用柴胡梔子散﹑加味逍遙散而痊。

一小兒注夏﹐食生冷之物﹐腹中作痛之甚﹐則發搐厥冷﹐用人參理中丸而愈。

一小兒吐瀉後患渴證﹐飲食少思﹐肌體消瘦﹐用七味白朮散渴漸止﹔五味異功散加升麻﹐飲食漸進﹔又用補中益气湯﹐肌肉頓生。

一小兒嗜膏梁甘味﹐發熱作渴﹐小便白濁﹐用四味肥兒丸﹐佐以瀉黃散﹐稍愈﹔復傷食吐瀉﹐服消食丸﹔胃气復傷﹐飲食少思﹐肢體倦怠而渴﹐先用七味白朮散而渴止﹐次用五味異功散而痊。

一小兒面目色白﹐患渴證﹐吐痰發熱﹐服淸熱化痰之藥﹐大便洞瀉﹐小便頻數﹐此脾腎虛而復傷也﹐朝用補中益气湯﹐夕用四神丸﹐諸證漸愈﹔又佐以六味地黃丸而愈。

一小兒煩躁驚悸﹐熱渴飲冷﹐額間色赤﹐此心經實熱﹐先用瀉心湯一服稍緩﹐又用柴胡梔子散而瘥。

嘉靖甲寅﹐敬臣之女年十二﹐患脾胃素弱﹐自夏入秋﹐時瀉時止﹐小腹微痛。至八九月間﹐隨成疳積之證﹐發熱凡二十餘日不止﹐汗泄熱解﹐汗已復熱。自中脘至小腹﹐膨脹堅直﹐大便溏﹐气喘咳嗽﹐作噯﹐俱晝輕夜重﹐徹夜煩躁不睡﹐鼻塞眼暗﹐讝語﹐其家以爲必死矣。余診之曰﹕脈浮大而無根﹐此大虛證也﹐非獨參湯不可。乃用參一兩﹐加熟附三分﹐煨生薑三片﹐日進二劑﹐乃並渣煎服之﹐大下疳積﹐其气則腥﹐腹漸寬﹐熱漸減﹐脈漸斂﹐然手猶尋撚不已﹐鼻孔出血。余曰﹕此肝證也﹐煎六味丸料與之﹐一服如脫。乃晝服獨參姜附湯﹐夜服六味丸料﹐脈漸有根﹐諸證漸退。先此手足恆熱﹐至是乃始覺寒。余喜曰﹕此病邪盡退﹐而眞气見矣。然猶飲食不進﹐乃單用六君子湯加炮姜﹐遂能食﹔咳嗽獨甚﹐與補中益气湯﹐嗽遂止﹐夜始安睡前痊。

《證治準繩》曰﹕羅謙甫治一小兒季夏身體蒸熱﹐胸膈煩滿﹐皮膚如漬橘之黃﹐眼中白睛亦黃﹐筋骨痿弱﹐不能行立。此由季夏之熱﹐加以濕气而蒸熱﹐搏於經絡﹐入於骨髓﹐使髒气不乎﹐故脾遂乘心﹐濕熱相合而成此疾也。蓋心火實則身體蒸熱﹐胸膈煩滿﹐脾濕勝則皮膚如漬橘之黃﹐有餘之气﹐必乘己所勝而侮不勝﹐是腎肝受邪﹐而筋骨痿弱﹐不能行立。《內經》言脾熱者色黃而肉糯動﹐又言濕熱成痿﹐信哉斯言也﹗所謂子能今母實﹐實則瀉其子也。蓋脾土退其本位﹐腎水得復﹐心火自乎矣。又《內經》曰﹕治痿獨取於陽明﹐正謂此也。加減瀉黃散主之。

《景嶽全書》曰﹕余之仲兒﹐生於乙卯五月﹐於本年初秋﹐忽爾感寒發熱﹐脈微緊。然素知其髒气屬陰﹐不敢淸解﹐遂與芎﹑蘇﹑羌﹑芷﹑細辛﹑生薑之屬﹐冀散其寒。一劑下咽﹐不惟熱不退而反大瀉作﹐連二日瀉不止而喘繼之﹐愈瀉則愈喘。斯時也﹐將謂其寒气盛耶﹐何以用溫藥而反瀉﹖將謂其火刑金耶﹐豈以淸瀉連日而尙堪寒涼﹖將謂其表邪之未除耶﹐則何以不利於疏散﹖束手無策﹐疑懼已甚﹐且見其表裏俱劇﹐大喘垂危﹐又豈淺易之劑所能挽回﹖因沈思良久﹐漸有所得。乃用人參二錢﹐生薑五片﹐煎汁半盞﹐然未敢驟進﹐恐再加喘﹐必致不救。因用茶匙挑與二三匙﹐卽懷之而旋走室中﹐徐察其呼吸之進退。然喘𨿽未減﹐而亦不見其增甚﹐乃又與三四匙。少頃則覺其鼻息似乎少舒﹐遂放膽與以半小鍾﹐更覺有應。自午及酉﹐完此一劑。適一醫至﹐急呼曰﹕誤矣﹗誤矣﹗焉有大喘如此而尙可用參者﹖速宜以抱龍丸解之。余諾之而不聽﹐乃復以人參二錢五分﹐如前煎湯﹐自酉至子﹐盡其劑﹐劑完而气息遂平﹐齁齁大睡﹐瀉亦止而熱亦退矣。此所以知其然者﹐觀其因瀉反喘﹐豈非中虛﹖設有實邪﹐自當喘隨瀉減﹐是可辧也。向使誤聽彼醫﹐易以淸利﹐中气一脫﹐卽當置之死地﹐必仍咎余之誤用參也。孰是孰非﹐何從辧哉﹖余因紀此﹐以見溫中散寒之功﹐其妙有如此者。

