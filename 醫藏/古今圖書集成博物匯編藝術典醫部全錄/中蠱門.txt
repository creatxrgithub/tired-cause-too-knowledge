古今圖書集成醫部全錄卷三百二十七

中蠱門

千金方【唐孫思邈】

論證治

蠱毒千品﹐種種不同﹕或下鮮血﹔或好臥暗室﹐不欲光明﹔或心性反常﹐乍嗔乍喜﹔或四肢沈重﹐百節酸疼。如此種種狀貌﹐說不可盡。亦有得之三年乃死﹐急者一月或百日卽死。其死時皆於九孔中﹐或於脇下肉中出去。所以出門常須帶雄黃﹑麝香﹑神丹諸大辟惡藥﹐則百蠱貓鬼狐貍老物精魅永不敢著人。養生之家﹐大須慮此。俗亦有灸法﹐初中蠱﹐於心下捺﹐便大炷灸一百壯。並主貓鬼﹐亦灸得愈。又當足小指尖上灸三壯﹐當有物出﹐酒上得者有酒出﹐飯上得者有飯出﹐肉菜上得者有肉菜出﹐卽愈神驗。皆於灸瘡上出。

凡中蠱毒﹐令人心腹絞切痛﹐如有物嚙﹔或吐下血﹐皆如爛肉。若不卽治﹐蝕人五臟盡乃死矣。欲驗之法當令病人唾水﹐沈者是蠱﹐不沈者非蠱也。

凡人患積年﹐時腹大﹐便黑如漆﹐或堅或薄或微赤者﹐皆是蠱也。

凡人忽患下血﹐以斷下方治更增劇者﹐此是中蠱也。

凡卒患血痢或赤或黑﹐無有多少﹐此皆是蠱毒。粗醫以斷痢藥處之﹐此大非也。

世有拙醫﹐見患蠱脹者﹐徧身腫滿﹐四肢如故﹐小便不甚濇﹐以水病治之﹐延日服水藥﹐經五十餘日望得痊愈﹐日復增加﹐奄至隕殆﹐如此者不一。學者當細尋方意﹐消息用之﹐萬不失一。醫方千卷﹐不盡其理﹐所以不可一一備述云耳。

凡人中蠱﹐有人行蠱毒以病人者﹐若服藥知蠱主姓名﹐當使呼喚將去。若欲知蠱主姓名者﹐以敗鼓皮燒作末﹐以飲服方寸匕﹐須臾自呼蠱主姓名﹐可語令去﹐則愈。又有以蛇涎合作蠱藥﹐著﹝著﹕原作「者」﹐據《千金》卷二十四蠱毒攺。﹞飲食中使人得瘕病。此一種積年乃死﹐療之各自有藥。

濟生方【宋嚴用和】

論治

經書所載蠱毒有數種。廣中山間人造作之﹐以虫蛇之類﹐用器皿盛貯﹐聽其互相食啖﹐有一物獨存者﹐則謂之蠱。取其毒於酒食中﹐能禍於人。中其毒也﹐令人心腹絞痛﹐如有物咬﹐吐下血皆如爛肉。若不卽治﹐蝕人五臟卽死。然此病有緩有急﹐急者倉卒十數日便死﹔緩者延引歲月﹐遊周腹內﹐气力羸憊﹐骨節沈重﹐發卽心腹煩躁﹐而病人所食之物亦變化爲蠱﹐漸侵食腑臟則死矣。死則病流注染著旁人﹐遂成蠱注也。欲驗之法﹐令病人唾水﹐沈者是蠱﹐不沈者非蠱也。或含一大豆﹐豆脹皮脫者蠱也﹐豆不爛脫非蠱也。以鵠皮置病人臥下﹐勿令病人知﹐病劇者是蠱﹐病不劇者非蠱也。治療之法﹐不可作他病治之﹐切須細審。古人以敗鼓皮燒灰﹐米飲服方寸匕﹐須臾自呼蠱家姓名﹐令呼喚將去則愈。凡中毒﹐嚼生黑豆不腥﹐白礬味甘﹐皆中毒也。

醫學綱目【明樓英】

論證治

兩廣山間人以蛇虺﹑蜈蚣﹑蜒蚰﹑蝦蟆等百虫﹐同器蓄之﹐使其自相食啖﹐勝者爲靈以祀之。取其毒﹐雜以菜果飲食之類以害人﹐妄意要福﹐以圖富貴。人或中之﹐證狀萬端﹐或年歲間人多死。又有人家香火奉祀如家先者﹐亦謂之蠱﹐能病人﹐世謂之蠱疰。以姓類屬五音﹐故謂之五蠱。此皆邊陲邪僻之地﹐多有此事﹐中都則蔑聞也。

夫中蠱毒者﹐令人心腹絞痛﹐如有物吐出﹐皆如爛肉。若不卽治﹐食人五臟卽死。驗令病人唾水沈者卽是。有人行蠱毒以病人﹐若欲知其姓名者﹐以敗鼓皮燒作末﹐飲服方寸匕﹐須臾自呼蠱家姓名﹐可語之﹐令呼喚將去則愈。治之亦有方。

驗蠱之法﹐含一大豆﹐其豆脹皮脫者蠱也﹐豆不脹﹑皮不脫者非也。又以鵠皮置病人臥所下﹐勿令知覺﹐病甚者是﹐否則非也。治療之法﹐必須審而後行﹐試而後可。今人偶有積聚脹滿之病﹐類乎蠱者﹐便以爲蠱﹐尢爲非也。凡蠱毒之中﹐有緩有急。急者十數日便死﹔緩者待以歲月﹐气力羸敗﹐食盡五臟而後死。死則其毒流注於旁人﹐亦成蠱疰矣。驗知是蠱﹐宜速服千金金牙散﹑太上五蠱圓﹐或濟生丹砂圓。

人爲百藥所中傷﹐脈浮濇而疾者生﹐微細者死﹐洪大而遲者生。

蛇蠱﹐飲食中得之﹐咽中如有物咽不下﹐吐不出﹐悶悶心熱﹐服馬兜鈴卽吐出﹔又服麝香一錢匕﹐卽吐蠱毒。凡諸蠱多是假毒藥以投之。知時﹐宜煮大豆﹑甘艸﹑薺苨汁飲之﹐通除諸毒藥。

山豆根不拘多少﹐如中藥蠱毒﹐密遣人和水研﹐以禁聲服少許﹐不止再服﹔一方用酒調下二錢。

食中有蠱毒﹐令人腹內堅痛﹐兩目靑黃﹐淋露骨立﹐病變無常。用鐵精細研搗雞肝和爲丸桐子大﹐食前或後酒下五丸。

解毒丸﹐治誤食毒中並有物毒﹐救人於必死。

靑黛雄黃丸﹕凡始覺中毒及蛇虫咬﹐癰疽才作﹐卽服此﹐毒气不聚。

解毒丸﹕善治男子婦人及小兒一切積熱不解﹐停畱作毒﹐上焦壅熱﹐咽喉不利﹐口漧多渴﹐伏暑困悶﹐霍亂不寧﹔或山嵐瘴气﹐及食毒酒毒﹐吐逆不定﹐遊風丹毒﹐迷惑昏困﹐不省人事﹐虛煩發躁﹐赤目口瘡。善解四時傷寒之疾﹐發散瘟疫毒邪之气﹐及四方人不服水土一切諸毒﹐並皆解之。常服此藥﹐補眞益气﹐化毒除風﹐神效不可細述。

石室祕籙【淸陳士鐸】

中蠱

有中金蠶之毒﹐如兩粵間有金蠶﹐人收畱在家﹐用計遣之不去。其初有嫁金蠶之法﹐人家感受此蠶﹐則子子孫孫永不脫離﹐最可惡之物也。蓋有神人作祟﹐附在此家不肯去﹐人家有不願者﹐將平生所得財物並將金蠶包裹其內﹐故意置在道旁﹐倘人不知其故﹐拾之而歸﹐則金蠶附於身中而不可脫離矣。再禱而再送之﹐斷斷不能也。方用雷丸三錢爲末﹐同白礬少許調勻﹐倘見金蠶出見之時﹐輒以末少許滲在虫身之上﹐立時化爲紅水如血﹐神道必然震怒作祟﹐倘空中有聲﹐卽將此藥末聽其聲音響處﹐望空灑去﹐則神道必大罵負心而去﹐永不再至矣。其初起得物之時﹐必然驟富﹐物從空中來﹐其人喜極﹐將金蠶供之廚櫃間﹐晨夕拜禱﹐久之其人面如金色﹐與金蠶相同。服藥無效﹐又久之﹐腹大如鼓脹矣。當時蜀中盛多此風﹐得金蠶者大約不能出五年必死﹐而金蠶不去也﹐又傳於子孫﹐往往至滅門之禍。

方

大金牙散【《千金方》﹐下同】治一切蠱毒﹐百疰不祥﹐醫所不治者。

金牙鸛骨石膏各八分螌蝥七分白朮活艸子胡燕屎雷丸龍牙各六分漧漆銅鏡鼻梔子龜甲鱉甲鬼督郵大黃桃白皮各四分徐長卿桂

羚羊角芍藥射幹升麻鳶尾馬目毒公蜂房細辛漧薑芒硝由跋犀角屑生甘艸狼毒蜣螂狼牙雄黃艸龍膽眞珠各三分芫花莽艸射罔烏梅各二分鐵精一分赤小豆一合蛇蛻皮一尺樗雞地膽芫靑各七枚桃奴巴豆各二七枚

右五十味﹐治下篩﹐服一刀圭﹐稍加至二刀圭。帶之辟百邪﹐治九十九種疰。一本有麝香﹐無白朮。

太上五蠱圓治百蠱吐血傷中﹐心腹結气堅塞﹐咽喉語聲不出﹐短气欲死﹐飲食不下﹐吐逆上气﹐去來無常﹐狀如鬼祟﹐身體浮腫﹐心悶煩疼﹐寒戰﹐夢與鬼交﹐狐貍作魅﹐卒得心痛﹐上叉胸脇﹐痛如刀刺﹐經年累歲﹐著牀不起﹐悉主之。

雄黃椒目巴豆莽艸芫花鬼臼一作木香眞珠一作木香礬石藜蘆各四分附子五分獺肝一分蜈蚣二枚螌蝥三十枚

右十三味爲末﹐蜜和﹐更搗二千杵﹐丸如小豆﹐先食飲服一丸。余密封﹐勿泄藥气﹐十丸爲一劑。如不中病﹐後日增一丸﹐以下利爲度。當下蠱﹐種種狀貌﹐不可具述。下後七日將息﹐服一劑﹐三十年百病盡除。忌五辛。

太乙追命圓治百病﹐若中惡气﹐心腹脹滿﹐不得喘息﹐心痛積聚﹐臚脹疝瘕﹐宿食不消﹐吐逆嘔噦﹐寒熱﹐瘰癧﹐蠱毒﹐婦人產後餘疾。

蜈蚣一枚丹砂附子礬石一作礜石雄黃藜蘆鬼臼各一分巴豆二分

右八味爲末﹐蜜丸如麻子﹐一服二丸﹐日一服。傷寒一二日服一丸﹐當汗出﹐綿裹兩丸塞兩耳中。下痢服一丸﹐一丸塞下部。蠱毒服二丸﹐在外膏和摩病上﹐在膈上吐﹐膈下利。有瘡﹐一丸塗之﹐毒自出。產後餘疾﹐服一丸。耳聾﹐綿裹塞耳。

又方治人得藥雜蠱。

螌蝥桂心藜蘆各如指大斧月下土如彈大

右四味﹐治下篩﹐服一錢匕﹐下蠱蛇蝦﹝虫麻﹞蜣蜋毒俱出。

萬病圓《小品》名雄黃丸。治蠱疰四肢浮腫﹐肌膚消索﹐咳逆﹐腹大如水狀﹐死後轉易於家人﹐一名蠱脹。

雄黃巴豆莽艸鬼臼各四兩蜈蚣三枚

右五味爲末﹐蜜和﹐搗三千杵﹐丸如小豆﹐密封勿泄气。宿勿食﹐平旦空腹一丸。一炊久不知﹐更加一丸。當先下淸水﹐次下蠱﹐長數寸﹐及下蛇﹐又下孵雞子或白如膏。下後作蔥豉粥補之﹐百種暖將息。

又方治中蠱毒﹐腹內堅如石﹐面目靑黯﹐小便淋瀝﹐病變無常。

羖羊皮方五寸蘘荷四兩半犀角芍藥黃連牡丹各一兩梔子仁七枚

右七味﹝口父﹞咀﹐以水九升﹐煮取三升﹐分三服。葛氏﹑崔氏俱無芍藥﹑牡丹﹑梔子﹐用苦參﹑升麻﹑當歸。

犀角圓治蠱毒百病﹐腹暴痛﹐飛屍惡气腫。

犀角屑鬼臼屑桂心末羚羊角屑﹐各四錢天雄莽艸眞珠雄黃各一兩蜈蚣五節貝子五枚﹐燒射罔如雞子黃大一枚麝香二分二分﹕原缺﹐據《千金》卷二十四蠱毒補。巴豆五十枚

右十三味爲末合搗﹐蜜丸如小豆﹐服一丸﹐日二。含咽﹐不知少增之。卒得腹滿蜚屍﹐服如大豆許二丸。若惡气腫﹐以苦酒和塗上縫袋子盛藥﹐系左臂﹐辟不祥鬼疰蠱毒﹐可以備急。

又方

大戟螌蝥﹝螌蝥﹕據《千金》卷二十四蠱毒載其用量爲一分。﹞五月五日東引桃白皮各四分

右三味﹐治下篩﹐旦空腹以水一雞子許服八撚﹐用二指相著如開﹐頓服之。若指頭相離﹐取藥太多﹐恐損人矣。

又方治中蠱下血﹐日數十行者。

巴豆二七枚元靑藜蘆附子礬石各二分

右五味爲末﹐別治巴豆合篩﹐和相得﹐以綿裹藥如大豆許﹐內下部中﹐日三﹐瘥。

又方治下血狀如雞肝﹐腹中攪痛難忍。

茜根升麻犀角各三兩桔梗黃蘗黃芩各二兩地楡白蘘荷各四兩

右八味﹝口父﹞咀﹐以水九升﹐煮取二升半﹐分三服﹐此蠱利血用之。

北地太守酒治蓋病蠱毒﹐風气寒熱。

烏頭甘艸芎藭黃芩桂心藜蘆附子各四兩白蘞桔梗半夏柏子仁前胡麥門冬各六兩

右十三味﹐七月曲十斤﹐秫米一斛﹐如醞酒法﹐﹝口父﹞咀﹐藥以絹袋盛之﹐沈於甕底﹐酒熟去糟還取藥滓﹐以靑布袋盛﹐沈著酒底泥頭﹐秋七日﹐夏五日﹐冬十日。空腹服一合﹐日三﹐以知爲度。藥有毒﹐故以靑布盛之。服勿中止﹐二十日﹐大有病出﹐其狀如漆﹐五十日病悉愈。有婦人年五十﹐被病連年﹐腹中積聚﹐冷熱不調﹐時時切痛﹐繞臍絞急﹐上气胸滿﹐二十餘年﹐服藥二七日﹐所下三四升卽愈。又有女人病偏枯絕產﹐服二十日﹐吐黑物大如刀帶﹐長三尺許﹐卽愈﹐其年生子。又有女人小得癲病﹐服十八日﹐出血二升半愈。有人被杖﹐崩血內瘀﹐臥著九年﹐服藥十三日﹐出黑血二三升愈。有入耳聾十七年﹐服藥三十五日﹐鼻中出血三升﹐耳中出黃水五升便愈。古方云﹕熹平二年﹐北地太守臣光上然此﹐偏主蠱毒﹐有人中蠱毒者﹐服無不愈。極難瘥者﹐不過二七日﹐所有效莫不備出。曾有一女人﹐年四十餘﹐偏枯羸瘦﹐不能起﹐長臥牀枕﹐耳聾一無所聞﹐兩手不收﹐已經三年﹐余爲合之﹐遂得乎復如舊。有人中蠱毒而先患風﹐服茵芋酒﹝服茵芋酒﹕原作「眼因於酒」﹐據《千金》卷二十四蠱毒攺。﹞傷多﹐吐出蠱數十枚遂愈﹐何況此酒而不下蠱也﹖嘉其功效有異常方﹐故具述焉。

丹砂圓【《濟生方》﹐下同】治蠱毒。

雄黃別研朱砂別研﹐各半兩巴豆去心皮油藜蘆略炒鬼臼各一分

右爲細末﹐煉蜜爲丸如大豆大﹐每服三丸﹐空心﹐煎漧薑湯送下﹐當轉下惡物並蠱等。當煩悶後﹐以鴨爲羹食之。

雄麝散治五種蠱毒。

雄黃末麝香末各一字

右件藥﹐取生羊肺如指大﹐以刀割開﹐內二末﹐以肺裹吞之。

辰砂丸一名丹砂丸。治蠱毒﹐從酒食中著者。

辰砂雄黃赤足蜈蚣續隨子各一兩麝香二錢半

右爲末﹐糯米飯和丸芡實大﹐每一丸以酒化下。端午日合。

保靈丹治蠱毒諸毒﹐一切藥毒神效。

朱砂細研大山豆根各一兩雄黃黃丹麝香黃藥子川巴豆肥者取肉不去油續隨子生杵末螌蝥去頭足翅﹐各二錢半糯米半生半炒赤蜈蚣二條﹐一生一炙

右各修治﹐入乳缽研和﹐於端午﹑重陽﹑臘日修合﹐不令雞犬婦人見﹐用糯米稀糊丸如龍眼核大﹐陰漧磁盒收。每一丸好茶淸吞下﹐不得嚼破﹐須臾病人自覺心頭如拽斷皮條聲﹐將毒物下﹐或自口出﹐或大便出﹐嫩則是血﹐老則成鱉﹐或蜣螂諸雜帶命之物。藥丸與凝血並下﹐以水洗淨收﹐可救三人。如中毒口噤﹐卽挑開下藥。或蛇蠍諸毒﹐以好酢磨傅患處立解。服藥已效﹐如知毒害之家﹐不必研究。若訴之﹐其毒再發不救。瘥後更忌酒肉毒食﹐一月惟軟飯可也。或急用﹐但擇吉日精潔修合。

靑黛雄黃散凡始覺中毒﹐及蛇虫咬﹐癰疽才作﹐卽服此﹐令毒气不聚。

靑黛雄黃各等分

右研細﹐新汲水調下二錢。

歸魂散凡初中蠱在膈上者﹐當用此藥吐之。

白礬建茶各一兩

右二味爲細末﹐每服五大錢﹐新汲水調下﹐頓服。一時久﹐當吐毒食出。此藥入口﹐其味甘甜﹐並不覺濇味者是也。

桔梗散

桔梗去蘆﹐不以多少﹐擇味苦者銼碎微炒

右爲細末﹐每服三錢﹐米飲調服﹐不拘時候。此藥不吐不利﹐加之易爲收買﹐多服有益。如服吐利藥後﹐日進二三服﹐使毒气日漸消散﹐不致再發動也。

石刻方治蠱毒﹐無論年多遠近﹐但煮一鴨卵﹐插銀釵於內﹐並噙之﹐約一食頃﹐取視釵股俱黑﹐卽中毒也。

五倍子二兩硫黃末一錢丁香木香麝香輕粉各少許甘艸三寸﹐半生半炙糯米二十粒

右用水十分﹐於瓶內煎至七分﹐候藥面生皺皮爲熟﹐絹濾去滓﹐通口服。病人平正仰臥令頭髙﹐覺腹中有物衝心者﹐三次﹐卽不得動。若吐﹐以盆桶盛之﹐如鰇魚之類﹐乃是惡物。吐罷飲茶一盞。瀉亦無妨。旋煮白粥補。忌生冷油膩鮓醬。十日於服解毒丸三五丸﹐經旬平復。

七寶丸治蠱毒。

敗鼓皮蠶退紙各燒存性刺蝟皮五倍子續隨子﹐朱砂研雄黃研﹐各等分

右爲細末﹐糯米稀糊和丸如梧桐子大﹐每服七丸﹐空心﹐用熟水送下。

蜜髓煎治中蠱毒﹐令人腹內堅痛﹐面目靑黃﹐病變無常。

蜜一碗豬骨髓研﹐五兩

右同煎令熟﹐分作十服﹐日三服﹐卽瘥。

槲皮散治蠱毒下血如爛肉片﹐心腹﹝疒丂﹞痛﹐如有物嚙﹐若不卽治﹐食人五臟乃死

槲木北陰白皮桃根白皮並細銼﹐各四兩蝟皮灰亂髮灰各一兩火麻子汁五升

右﹐先以水五盞﹐煮槲皮﹑桃根皮﹐取濃汁二盞﹐和麻子汁﹐每服暖汁一盞﹐調蝟皮灰﹑發灰二錢匕﹐令患人少食旦食﹐須臾用水一盞﹐以雞翎引吐於水中﹐如牛涎﹐諸蠱並出。

又方治中蠱毒下血如肝。

蓖麻子一粒﹐去皮﹝石卜﹞硝一錢

右細研﹐作一服﹐新汲水調下﹐連作二三服﹐效。

地楡散治蠱毒下血﹐或腹痛或不痛﹐百治不效﹐煩渴不止。

臭楡根東引白皮蜜炙焙漧地楡各半兩

右爲細末﹐每服一錢﹐熱米飲調下。

茜根散治蠱注下血如雞肝﹐體熱心腹中煩悶。

茜根川升麻犀角屑地楡銼黃芩黃連炒﹐各一兩

右爲散﹐每服四錢﹐水一中盞﹐煎至六分﹐去渣﹐不拘時溫服。

雄黃散治中蠱毒吐血。

雄黃研﹐二錢半螌蝥去足翅糯米炒﹐十四枚獺肝炙﹐如棗大伏龍肝研﹐半兩

右爲細末﹐每服二錢匕﹐空心﹐以酪漿調下﹐或吐蝦蟆及蛇虫等出效。

單方

中蠱吐血﹕麥麵散﹐用小麥麵二合﹐分爲三服﹐以冷水調下﹐半日服盡﹐當下蠱﹐卽瘥。

解蠱毒﹕生玳瑁磨汁﹐水服一盞卽消。【《產乳》】

諸蠱﹕用鰻鱺魚榦末﹐空心服之﹐三五度瘥。一方﹐燒炙令香﹐食之尢佳。其魚有五色文者良。

中蠱腹痛﹐支太醫祕方﹕以豬肝一具﹐蜜一升﹐同煎﹐分二十服﹐或爲丸服。【《肘後方》】

解百蠱毒﹕白鴨血熱飲之。【《廣記》】

蠱疰腹痛﹕雄貓屎燒灰﹐水服。【《外臺》】

中惡蠱毒﹕臘月狐腸燒末﹐水服方寸匕。【《千金》﹐下同】

中惡蠱毒﹕車轄脂如雞子大﹐酒化服。

蝦蟆蠱病及蝌蚪蠱﹐心腹脹滿﹐口漧思水﹐不能食﹐悶亂大喘﹕用車轄脂半斤﹐漸漸服之﹐其蠱卽出。【《聖惠》】

解中蠱毒﹕生羊肺一具﹐割開﹐入雄黃﹑麝香等分吞之。【《濟生》】

解蠱毒﹕取燕屎三合炒﹐獨蒜去皮十枚﹐和搗丸梧子大﹐每服三丸﹐蠱當隨利而出。

中蠱藥毒﹐𨿽面靑脈絕﹐腹脹吐血者﹐服之卽活﹕用蠶退紙燒存性爲末﹐新汲水服一錢。【《衛生方》】

解諸蠱毒﹐不拘艸蠱﹑蛇蠱﹑蜣螂蠱﹐其狀入咽刺痛欲死﹕取胞衣一具﹐洗切曝榦爲末﹐熟水調服一錢。【《梅師方》】

食中有蠱﹐腹內堅痛﹐面目靑黃﹐瘦瘁﹐淋露骨立﹐病變無常﹕鐵精丸。鐵精乃煆鐵鑪中如塵紫色﹐輕者爲佳﹐不拘多少﹐研末﹐雞肝和丸梧子大﹐食前後﹐酒下五丸七丸﹐不過十日愈。【《肘後方》】

虫毒蠱毒﹕雄黃﹑生礬等分﹐端午日研化﹐蠟丸梧子大﹐每服七丸﹐念藥王菩薩七徧﹐熟水下。【東坡方】

中蠱吐血﹐或下血如肝﹕鹽一斤﹐苦酒一升﹐煎化頻服﹐得吐卽愈。【《小品方》】

蠱毒藥毒﹕甘艸節以眞麻油浸之﹐年久愈妙﹐每用嚼咽﹐或水煎服﹐神妙。

蛇蠍蠱毒﹕牛蒡子煮汁服之。【《易簡方》】

卒中蠱毒﹐下血如雞肝﹐晝夜不絕﹐臟腑敗壞待死者﹕以蘘荷葉密置病人席下﹐勿令知之﹐必自叫蠱主姓名也。【《梅師方》】

挑生蠱毒﹐野葛毒﹕並以升麻多煎﹐頻飲之。【《直指方》】

嶺南有挑生蠱毒﹐於飲食中行厭勝法﹐魚肉能反生於人腹中﹐而人已死﹐則陰役其家﹐初得﹐覺胸腹痛﹐次日刺人﹐十日則生在腹中也。凡胸膈痛﹐卽用升麻或膽礬吐之。若膈下痛﹐急以米湯調郁金末二錢﹐瀉出惡物﹐或合升麻﹑郁金服之﹐不吐卽下。李巽嚴侍郎爲雷州推官﹐鞫獄得吐方﹐活人甚多也。

嶺南里人多於食中毒人﹐漸不能食﹐胸背漸脹﹐先寒似瘴﹕用都淋藤十兩﹐水一斗﹐酒二升﹐煮三升﹐分三服。毒從小便出。十日愼食毒物。不瘥更服。卽馬兜鈴也。

中諸蠱毒﹕王瓜根大如指﹐長三寸﹐切﹐以酒半升漬一宿﹐服當吐下。【《外臺》】

一切蠱毒﹕飲薺苨汁立出。【《本艸》﹐下同】

又方﹕石蟹熱水磨服﹐自下。

又方﹕霹靂砧一名雷揳﹐出雷州﹐並河東山澤間﹐因雷震處掘地得之﹐其形不一﹐有似斧刀者﹐有似銼刀者﹐有二孔者﹐取刮末﹐服立下。【《雷書》】

解中蠱毒﹕山豆根不以多少﹐密遣人和水研已﹐禁聲服少許﹐不止再服。

中蠱毒﹐吐下血如豬肝﹕茜艸根﹑蘘荷葉各三兩﹐水四升﹐煮二升﹐頓服卽愈﹐自當呼蠱主姓名也。【《千金》】

中蠱毒﹕以淸油多飲取吐。【《嶺南方》】

菜中蛇蠱﹕蛇毒入菜果中食﹐令人得病﹐名蛇蠱。大豆爲末﹐酒漬絞汁﹐服半升。

人頭面上有光﹐他人手近之如火熾者﹐此中蠱也﹕用蒜汁半兩﹐和酒服之﹐當吐出如蛇狀。

解中蠱毒﹕胡荽根搗汁半升﹐和酒服﹐立下神驗。【《必效方》】

中蠱欲死﹕馬齒莧搗汁一升飲﹐並傅之﹐日四五次。

卒中蠱毒﹐或吐血或下血皆如爛肝者﹕苦瓠一枚﹐水二升﹐煮一升﹐服立吐卽愈。

又方﹕用苦酒一升﹐煮苦瓠令消﹐服之取吐﹐神驗。【《肘後方》】

蠱毒﹕用東引桃枝白皮烘漧﹑大戟﹑螌蝥去足翅熬﹐三物等分爲末﹐以井水服半方寸匕卽出﹐不出更服。或因酒得﹐以酒服﹔因食得﹐以食服。亦可以米泔丸服。【《圖經》】

中蠱腹痛﹐面目靑黃﹐淋血骨立﹕銼棗木心﹐桑木心亦可﹐取一斛﹐水淹三寸﹐煮至二斗﹐澄淸煎五升﹐旦服五合﹐取吐卽愈。又煎紅水服之﹐能通經脈。

金蠶蠱毒﹐吮白礬味甘﹐嚼黑豆不腥者﹐卽是中蠱也﹕石橊根皮煎濃汁服﹐卽吐出活蠱﹐無不愈者。【丹溪】

解中蠱毒﹕用未鉆相思子十四枚﹐杵碎爲末﹐溫水半盞和服。欲吐﹐抑之勿吐﹐少頃當大吐非常。輕者但服七枚神效。【《外臺》】

解中蠱毒﹕平胃散﹐以生漆和丸梧子大﹐每空心溫酒下七十丸至百丸。

蠱毒百毒﹐及諸熱毒﹐時气熱病﹐口鼻出血﹕用人尿尖七枚燒灰﹐水調頓服﹐溫覆取汗卽愈。勿輕此方﹐神驗者也。【《外臺》】

中諸蠱毒﹐及六畜肉毒﹕用伏龍肝末一雞子大﹐水服取吐。

閩廣多蠱﹐或謂凡至旅寓﹐當扣主人云﹕你家有無蠱毒耶﹖問之卽不行。佛說解蠱毒神咒云﹕姑蘇琢﹐摩耶琢﹐吾知蠱毒生四角﹐父是穹窿窮﹐母是耶捨女﹐眷屬百千萬﹐吾今悉知汝﹐摩訶薩摩訶。

中蠱毒﹕《梅師方》云﹐凡中蠱毒﹐或下血如鵝肝﹐或吐血﹐或心腹切痛﹐如有物咬﹐不卽治之﹐食人五臟卽死。欲知是蠱﹐但令病人唾於水內﹐沈者是蠱﹐浮者非也。用敗鼓皮燒灰﹐酒服方寸匕﹐須臾自呼蠱主姓名。【《梅師方》】

治蠱﹕取敗鼓皮﹐廣五寸﹐長一尺﹐薔薇根五寸﹐如拇指大﹐水一升﹐酒三升﹐煮二升﹐服之當下蠱虫卽愈。【《外臺》】

蠱毒﹕用槲樹北陰白皮一大握﹐長五寸﹐水三升﹐煮取一升﹐空腹服﹐卽吐虫出。亦治中蠱下血。【《千金》﹐下同】

又方﹕蝟皮灰﹐水服方寸匕﹐亦出虫。

中蠱吐下血﹕用櫸皮廣五寸﹐長一尺﹐蘆荻根五寸﹐二味﹝口父﹞咀﹐以水二升﹐煮取一升﹐頓服﹐極下蠱。

蠱毒下血﹐狀如雞肝﹐日夜不解欲死﹕桔梗﹑犀角各等分爲末﹐酒服方寸匕﹐日三。不能自服﹐絞口與之。藥下心中當煩﹐須臾自靜。有頃下。服至七日止﹐可食豬脾臟補養。

中蠱先下赤﹐後下黃白沫﹐連年不瘥﹕牛膝一兩槌散切﹐以淸酒一升漬一宿﹐平旦空腹服之﹐再服便愈。

鍼灸

《千金方》曰﹕灸蠱毒法﹐於足小指尖上灸三壯﹐卽有物出。酒飯得之隨酒飯出﹐肉菜得之隨肉菜出﹐卽愈神驗。皆於灸瘡上出。

中毒門

金匱要略【漢張機】

禽獸魚虫禁忌

凡飲食滋味﹐以養於生。食之有妨﹐反能爲害。自非服藥煉液﹐焉能不飲食乎﹖切見時人﹐不閒調攝﹐疾災競起﹐若不因食而生。苟全其生﹐須知切忌者矣。所食之味﹐有與病相宜﹐有與身爲害。若得宜則益體﹐害則成疾﹐以此致危﹐例皆難療。凡煮藥飲汁以解毒者﹐𨿽云救急﹐不可熱飲﹐諸毒病得熱更甚﹐宜冷飲之。

肝病禁辛﹐心病禁鹹﹐脾病禁酸﹐肺病禁苦﹐腎病禁甘。春不食肝﹐夏不食心﹐秋不食肺﹐冬不食腎﹐四季不食脾。辯曰﹕春不食肝者﹐爲肝气王﹐脾气敗﹐若食肝則又補肝﹐脾气敗尢甚﹐不可救。又肝王之時﹐不可以死气入肝﹐恐傷魂也。若非王時﹐卽虛﹐以肝補之﹐佳。余髒準此。凡肝臟自不可輕啖﹐自死者彌甚。凡心皆爲神識所捨﹐勿食之﹐使人來生復其報對矣。凡肉及肝落地不著塵土者﹐不可食之。豬肉落水浮者﹐不可食。諸肉及魚﹐若狗不食﹑鳥不啄者﹐不可食。諸肉不幹﹐火炙不動﹐見水自動者﹐不可食之。肉中有如朱點者﹐不可食之。六畜肉﹐熱血不斷者﹐不可食之。父母及身本命肉﹐食之﹐令人神魂不安。食肥肉及熱羹﹐不得飲冷水。諸五臟及魚﹐投地塵土不污者﹐不可食之。穢飯餒肉臭魚﹐食之皆傷人。自死肉口閉者﹐不可食之。六畜自死及疫死﹐皆有毒﹐不可食之。獸自死﹐北首及伏地者﹐食之殺人。食生肉飽飲乳﹐變成白虫。疫死牛肉食之﹐令病洞下﹐亦致堅積﹐宜利藥下之。脯藏米甕中有毒﹐及經夏食之﹐發腎病。馬腳無夜眼者﹐不可食之。食酸馬肉﹐不飲酒則殺人。馬肉不可熱食﹐傷人心。馬鞍下肉﹐食之殺人。白馬黑頭者﹐不可食之。白馬靑蹄者﹐不可食之。馬肉豚肉﹐共食飽醉臥﹐大忌。驢馬肉合豬肉食之﹐成霍亂。馬肝及毛不可妄食﹐中毒害人。疫死牛﹐或目赤或黃﹐食之大忌。牛肉共豬肉食之﹐必作寸白虫。靑牛腸﹐不可合犬肉食之。牛肺從三月至五月﹐其中有虫如馬尾﹐割去勿食﹐食則損人。牛羊豬肉﹐皆不得以楮木﹑桑木蒸炙﹐食之令人腹內生虫。啖蛇牛肉殺人﹐何以知之﹖啖蛇者﹐毛髮向後順者是也。羊肉其有宿熱者﹐不可食之。羊肉不可共生魚酪食之﹐害人。羊蹄甲中有珠子白者﹐名羊懸筋﹐食之令人癲。白羊黑頭﹐食其腦﹐作腸癰。羊肝共生椒食之﹐破人五臟。豬肉共羊肝和食之﹐令人心悶。豬肉以生胡荽同食﹐爛人臍。豬脂不可合梅子食之。豬肉和葵食之﹐少气。鹿肉不可和蒲白作羹﹐食之發惡瘡。麋脂及梅李子﹐若妊婦食之﹐令子靑盲﹐男子傷精。獐肉不可合蝦及生菜梅李果食之﹐皆病人。痼疾人不可食熊肉﹐令終身不愈。白犬自死不出舌者﹐食之害人。食狗鼠余﹐令人發瘻瘡。婦人妊娠不可食兔肉﹑山羊肉及鱉雞鴨﹐令子無聲音。兔肉不可合白雞肉食之﹐令人面發黃。兔肉著漧薑食之﹐成霍亂。凡鳥自死﹐口不閉﹐翅不合者﹐不可食之。諸禽肉肝靑者﹐食之殺人。雞有六翮四距者﹐不可食之。烏雞白首者﹐不可食之。雞不可共胡蒜食之﹐滯气。山雞不可合鳥獸肉食之。雉肉久食之﹐令人瘦。鴨卵不可合鱉肉食之。婦人妊娠食雀肉﹐令子淫亂無恥。雀肉不可合李子食之。燕肉勿食﹐入水爲蛟龍所啖。魚頭正白如連珠至脊上﹐食之殺人。魚頭中無腮者﹐不可食﹐食之殺人。魚無腸膽者﹐不可食之。三年陰不起﹐女子絕生。魚頭似有角者﹐不可食之。魚目合者﹐不可食之。六甲日﹐勿食鱗甲之物。魚不可合雞肉食之。魚不得合鸕鶿肉食之。鯉魚鮓不可合小豆藿食之﹐其子不可合豬肝食之﹐害人。鯉魚不可合犬肉食之。鯽魚不可合猴雉肉食之﹐一云不可合豬肝食。鯷魚合鹿肉生食﹐令人筋甲縮。靑魚鮓不可合生胡荽及生葵並麥中食之。鰍鱔不可合白犬血食之。龜肉不可合酒果子食之。鱉目凹陷者﹐及厭下有王字形者﹐不可食之﹔其肉不得合雞鴨子食之。龜鱉肉不可合莧菜食之。鰕無須及腹下通黑﹐煮之反白者﹐不可食之。食膾飲乳酪﹐令人腹中生虫爲瘕。蟹目相向﹐足斑目赤者﹐不可食之。凡蟹未遇霜多毒﹐其熟者﹐乃可食之。蜘蛛落食中﹐有毒﹐勿食之。凡蜂蠅虫蟻等多集食上﹐食之致瘻。

果實菜谷禁忌

果子生食生瘡。果子落地經宿﹐虫蟻食之者﹐人大忌食之。生米停畱多日﹐有損處﹐食之傷人。桃子多食﹐令人熱﹐仍不得入水浴﹐令人病淋瀝寒熱病。杏酪不熟傷人。梅多食壞人齒。李不可多食﹐令人臚脹。林檎不可多食﹐令人百脈弱。橘柚多食﹐令人口爽﹐不知五味。梨不可多食﹐令人寒中﹔金瘡﹑產婦﹐亦不宜食。櫻桃杏多食﹐傷筋骨。安石橊不可多食﹐損人肺。胡桃不可多食﹐令人動痰飲。生棗多食﹐令人熱渴气脹﹐寒熱羸瘦者﹐彌不可食﹐傷人。木耳赤色及仰生者﹐勿食。菌仰捲及赤色者﹐不可食。正月勿食生蔥﹐令人面生遊風。二月勿食蓼﹐傷人腎。三月勿食小蒜﹐傷人志性。四月八日勿食胡荽﹐傷人神。五月勿食韭﹐令人乏气力。五月五日﹐勿食一切生菜﹐發百病。六月七月﹐勿食茱萸﹐傷神气。八月九月﹐勿食姜﹐傷人神﹐十月勿食椒﹐損人心﹐傷心脈。十一月十二月﹐勿食薤﹐令人多涕唾。四季勿食生葵﹐令人飲食不化﹐發百病﹔非但食中﹐藥中皆不可用﹐深宜愼之﹗時病瘥未健﹐食生菜﹐手足必腫。夜食生菜﹐不利人。十月勿食被霜生菜﹐令人面無光目濇﹐心痛腰疼﹐或發心瘧﹐瘧發時手足十指爪皆靑困委。蔥韭初生芽者﹐食之傷人心气。飲白酒﹐食生韭﹐令人病增。生蔥不可共蜜食之﹐殺人。獨顆蒜彌忌。棗合生蔥食之﹐令人病。生蔥和雄鷄﹑雉﹑白犬肉食之﹐令人七竅經年流血。食糖蜜後﹐四日內食生蔥韭﹐令人心痛。夜食諸姜蒜蔥等﹐傷人心。蕪菁根多食﹐令人气脹。薤不可共牛肉作羹食之﹐成瘕病﹐韭亦然。蒓多食﹐動痔疾。野苣不可同蜜食之﹐作內痔。白苣不可共酪同食﹐作﹝上匿下虫﹞虫。黃瓜食之發熱病。葵心不可食﹐傷人﹔葉尢冷﹐黃背赤莖者勿食之。胡荽久食之﹐令人多忘。病人不可食胡荽及黃花茱。蕷不可多食﹐動病。妊婦食姜﹐令子餘指。蓼多食﹐發心痛。蓼和生魚食之﹐令人奪气﹐陰咳疼痛。芥菜不可共兔肉食之﹐成惡邪病。小蒜多食﹐傷人心力。扁豆﹐寒熱者不可食之。久食小豆﹐令人枯燥。食大豆屑﹐忌噉豬肉。大麥久食﹐令人作熱。白黍米不可同飴蜜食﹐亦不可合葵食之。蕎麥麵多食之﹐令人發落。鹽多食﹐傷人肺。食冷物﹐冰人齒。食熱物﹐勿飲冷水。飲酒﹐食生蒼耳﹐令人心痛。夏月大醉汗流﹐不得冷水洗著身﹐及使扇﹐卽成病。飲酒大忌灸腹背﹐令人腸結。醉後勿飽食﹐發寒熱。飲酒食豬肉﹐臥秫稻穰中則發黃。食飴多飲酒﹐大忌。凡水及酒照見人影動者﹐不可飲之。鮓合酪食之﹐令人血瘕。食白米粥﹐勿食生蒼耳﹐成走疰。食甜粥已﹐食鹽﹐卽吐。犀角箸攪飲食沫出及澆地墳起者﹐食之救人。礬石生入腹﹐破人心肝﹐亦禁水。商陸以水服﹐殺人。葶藶子敷頭瘡﹐藥或入腦﹐殺人。水銀入人耳及六畜等皆死﹐以金銀著耳邊﹐水銀則吐。苦楝無子者﹐殺人。

風俗通【漢應劭】

論飲食諸毒

禽獸自死者﹐俱有毒﹐不可食。魚無腮者有毒﹐腮大者亦有毒。鱉肚下有紅藻紋者﹐有毒。蟹腹下有毛者有毒。煮酒初出火者有毒﹐江南謂之火頭酒﹐飲之則生痔溢血。夏月飲食﹐但過宿者﹐卽有毒。夏月酒在銅錫器中過夜﹐卽有毒。銅气蓋熱食﹐气上蒸成汗﹐滴下食中﹐卽有毒。炊湯過宿﹐飲之有毒﹐盥洗則生疥。桃杏仁雙仁者﹐毒能殺人。果未成核者﹐俱有毒﹐令人發瘡癤。夏秋果熟落地﹐虫緣者有毒﹐人食之作漏。屋漏水有毒﹐人食之有脹而死者﹔用之沐手﹐則生浸淫之疥﹐屢驗。澤中死水有毒﹐飲之令人生瘕。湯池中溫泉水不可飲﹐令人脹悶﹔惟澡浴可以疏風愈疥癩﹐蓋其泉自硫黃中出﹐故溫也。患疥者宜飽食入浴之﹐連日數次﹐汗透而愈。體虛者不可輕浴。

千金方【唐孫思邈】

論五石

人不服石﹐庶事不佳﹐惡瘡疥癬﹐溫疫瘧疾﹐年年常患﹐寢食不安﹐興居常惡﹐非止已事不康﹐生子難育﹐所以石在身中﹐萬事休泰﹐要不可服五石也。人年三十以上﹐可服石藥。若素肥充﹐亦勿妄服。四十已上﹐必須服之。五十已上﹐三年可服一劑。六十已上﹐二年可服一劑。七十已上﹐一年可服一劑。

又曰﹕人年五十已上﹐精華消歇﹐服石猶得其力。六十已上轉惡﹐服石難得力。所以常須服石﹐令人手足溫暖﹐骨髓充實﹐能消生冷﹐舉措輕便﹐復耐寒暑﹐不著諸病﹐是以大須服。凡石皆熟煉用之。凡石之發﹐當必惡寒頭痛心悶﹐發作有時﹐狀如溫瘧﹐但有此兆﹐無過取冷水淋之﹐得寒乃止﹐一切冷食﹐惟酒須溫。

又曰﹕凡服石人甚不得雜食口味﹐𨿽百品具陳﹐終不用重食其肉。諸雜旣重﹐必有相賊﹐聚積不消﹐遂動諸石﹐如法持心﹐將攝得所﹐石藥爲益﹐善不可加。余年三十八九﹐常服五六兩乳﹐自是以來﹐深深體悉。至於將息節度﹐頗識其性。養生之士﹐宜畱意詳焉﹗然其乳石必須土地淸白光潤﹐羅紋鳥翮﹐一切皆成白﹐可入服。其非土地者﹐愼勿服之。多皆殺人﹐甚於鴆毒。紫石白石﹐極須外內映澈﹐光淨皎然﹐非此亦不可服。寒石五石更生散方﹐舊說此藥方﹐上古名賢無此﹐漢未有何侯者行用﹐自皇甫士安已降﹐有進餌者﹐無不發背解體而取顚覆。余自有識性已來﹐親見朝野仕人﹐遭者不一。所以寧食野葛﹐不服五石。明其大大猛毒﹐不可不愼也。有識者遇此方﹐卽須焚之﹐勿久畱也﹗

論解百藥毒

甘艸解百藥毒﹐此實如湯沃雪﹐有同神妙。有人中烏頭﹑巴豆毒﹐甘艸入腹卽定。中藜蘆毒﹐蔥湯下咽便愈中野葛毒﹐土漿飲訖卽止。如此之事﹐其驗如反掌﹐要使人皆知之。然人皆不肯學﹐誠可嘆息。方稱大豆汁解百藥毒﹐余每試之﹐大懸絕﹐不及甘艸。又能加之爲甘豆湯﹐其驗尢奇。有人服玉壺丸﹐致嘔不能已﹐百藥與之不止﹐藍汁入口卽定。如此之事﹐皆須知之。此則成規﹐更不須試練也。解毒方中﹐條例極多﹐若不指出一二﹐學者不可卒知﹐余方例爾。石藥毒﹐用白鴨屎﹑人參汁。雄黃毒﹐用防己。鐵粉毒﹐用磁石。礜石毒﹐用大豆汁﹑白鵝骨。防葵毒﹐用葵根汁。大戟毒﹐用菖蒲汁。桔梗毒﹐用白粥。甘遂毒﹐用大豆汁。﹝艸蹢﹞﹝艸躅﹞毒﹐用梔子汁。雞子毒﹐用淳酢。馬刀毒﹐用淸水。野芋毒﹐用土漿﹑人糞汁。杏仁毒﹐用藍子汁。百藥毒﹐用甘艸﹑薺苨﹑大小豆汁﹑藍葉根實汁。金銀毒﹐用水銀服數兩卽出﹔雞子汁及屎白﹐燒豬脂和服﹔水淋雞屎汁煮蔥汁。芫花毒﹐用防己﹑防風﹑甘艸﹑桂汁。野葛毒﹐用雞子淸﹑葛根汁﹑甘艸汁﹑鴨頭熱血﹑豬膏﹑雞屎﹑人屎。藜蘆毒﹐用雄黃溫湯煮蔥汁。烏頭﹑天雄﹑附子毒﹐用大豆汁﹑遠志﹑防風﹑棗肉﹑飴糖。射罔毒﹐用藍汁﹑大小豆汁﹑竹瀝﹑大麻子汁﹑藕芰汁﹑六畜血﹑貝齒屑﹑蚯蚓屎。半夏毒﹐用生薑汁及煮漧薑汁。莨菪毒﹐用薺苨﹑甘艸﹑犀角﹑蟹汁﹑升麻。狼毒毒﹐用杏仁﹑藍汁﹑白蘞﹑鹽汁﹑木占斯。巴豆毒﹐用煮黃連汁﹑大豆汁﹑菖蒲汁﹑生藿汁【《肘後》云小豆藿。】煮寒水石汁。蜀椒毒﹐用葵子汁﹑蒜桂汁﹑豉汁﹑人尿﹑冷水﹑土漿﹔雞毛燒吸煙及調水服。斑蝥﹑芫靑毒﹐用豬膏﹑大豆汁﹑戎鹽﹑藍汁﹑鹽湯煮豬膏﹑巴豆。服藥過劑悶亂者﹐用水和胡粉﹑水和葛粉﹑地漿﹑蘘荷汁﹑粳米瀋﹑豉汁﹑漧薑﹑黃連﹑飴糖﹑飲藍汁﹑吞雞子黃。

景嶽全書【明張介賓】

解一切飲食毒

芝麻油﹐總能解一切飲食諸毒﹐不可不知。凡造肴饌﹐必先用眞麻油於淨鍋熬熟﹐卻下肉炒過﹐然後入淸水煮之﹐則並不犯毒。今徽州﹑池州地方﹐食牛肉﹐不論春夏﹐無日不食﹐惟制之有方﹐所以鮮有中毒。但犯一切飲食毒者﹐卽用麻油一二杯飲之﹐得吐卽毒釋﹐而無不愈者。

善解毒者無如火﹐蓋火能革物之性。

解一切藥毒

凡解諸藥毒者﹐宜以薺苨汁﹑白扁豆汁﹑菉豆汁﹑甘艸汁﹑餳糖汁﹑米糖汁﹑蠶退紙燒灰﹐隨便用之﹐俱可解。

凡解毒藥湯劑不可熱服﹐宜涼飲之﹐蓋毒得熱而勢愈盛也。𨿽然﹐此特以熱毒爲言耳。若解木鱉﹑菌蕈﹑黃連﹑石膏之類以中陰毒者﹐豈仍避熱而猶堪以寒飲乎﹖

石室祕籙【淸陳士鐸】

中砒毒

世人有服砒霜之毒﹐五臟欲裂者﹐腹必大痛﹐舌必伸出﹐眼必流血而死﹐最可憐也。方用瀉毒神丹﹐大黃二兩﹐生甘艸五錢﹐白礬一兩﹐當歸三兩﹐水煎湯數碗飲之﹐立時大瀉則生﹐否則死矣。此砒毒已入於髒﹐非可用羊血﹑生甘艸上吐而愈﹐我所以又變下法救之。飲之而不瀉﹐此腸已斷矣﹐又何救乎﹖倘用之早﹐未有不生者﹐不可執吐法而無變通。若初飲砒毒﹐莫妙用生甘艸三兩﹐急煎湯加羊血半碗﹐和勻飲之﹐立吐而愈。若飲之不吐﹐速用大黃之方﹐則無不可救也。

方

潔古解毒丸善治男子婦人及小兒一切積熱不解﹐停畱作毒﹐上焦壅熱﹐咽喉不利﹐口漧多渴﹐伏暑困悶﹐霍亂不寧﹔或山嵐瘴气﹐及食毒酒毒﹐吐逆不定﹐避風丹毒﹐迷惑昏困﹐不省人事﹐虛煩發躁﹐目赤口瘡。善解四時傷寒之疾﹐發散瘟疫毒邪之气﹐及四方人不服水土一切諸毒﹐並皆解之。常服﹐補眞益气﹐化毒除風﹐神效不可細述。

滑石黃芩貫眾茯苓山梔子漧薑艸龍膽大豆靑黛甘艸薄荷寒水石各一兩百藥煎砂仁大黃山豆根桔梗生地益智紫河車卽蚤休菉豆粉馬屁勃板藍根黃藥子各半兩

右爲細末﹐煉蜜爲丸如彈子大﹐每服一丸﹐新汲水化下﹐細嚼或噙化亦得。小兒半丸。如婦人血運不省﹐生薑薄荷水磨下一丸。

解毒丸解世間一切不測毒。

山豆根山慈菇菉豆粉各三兩板藍根土馬棕黃藥子紫河車續隨子仁木通盆硝藿香五味子薄荷貫眾寒水石白僵蠶漧葛雄黃百藥煎茜艸根大黃朱砂各二兩麝香半兩甘艸臘月竹筒盛置糞淸內﹐春月取出陰漧﹐四兩

右爲細末﹐蒸餅和丸如彈子大﹐以螺靑三兩和勻﹐畱一半爲衣﹐每服半丸﹐用生薑蜜水化下。

三因解毒丸治誤食毒艸﹐並百物毒﹐救人於必死。

板藍根洗淨曬漧﹐四兩貫眾銼去毛靑黛研生甘艸各一兩

右爲末﹐煉蜜丸如桐子大﹐以靑黛爲衣。如稍覺精神恍惚﹐卽是誤中諸毒﹐卽取十五丸爛嚼﹐用新汲水送下卽解。或用水浸蒸餅爲丸﹐尢佳。常服三五丸﹐大解暑熱。

神仙散毒萬病丹一名玉樞丹﹔一名紫金錠。治一切藥毒﹑菇子毒﹑鼠莽毒﹑惡菌蕈﹑金石毒﹑喫疫死牛馬肉毒﹑河豚毒﹐時行瘟疫﹐山嵐瘴瘧﹐忽喉閉纏喉風﹐脾病黃腫﹐赤眼瘡癤﹐衝冒寒暑﹐熱毒上攻﹔或自縊溺水﹐打撲傷損﹐癰疽發背未破﹐魚臍瘡腫﹐湯火所傷﹐百虫鼠犬蛇傷﹔男子婦人或中顚邪狂走﹐鬼胎鬼气﹐並宜服之。凡人居家或出入﹐不可無此藥﹐眞濟世衛家之寶。如毒藥﹐嶺南最多﹐若適宦嶺﹐才覺意不快﹐便服之卽安。二廣山谷間﹐有艸曰胡蔓艸﹐又名斷腸艸﹐若人以急水吞之急死﹐緩水吞之緩死﹐又取毒蛇殺之﹐以艸覆上﹐以水灑之﹐數日菌生其上﹐取爲末﹐酒調以毒人﹐始亦無患﹐再飲酒卽毒發立死。其俗淫婦人多自配合北人﹐與人情分相好﹐多不肯逐北人回﹐陰以藥置食中﹐北人還﹐卽戒之曰﹕子某年來。若從其言﹐卽復以藥解之﹐若過期不往﹐卽死矣﹐名曰定年藥。北人屆彼﹐亦宜志之。若覺中毒四大不調﹐卽便服之﹔或於雞豚魚羊鵝鴨等肉下藥﹐復食此物﹐卽觸發其毒﹐急服此藥一粒﹐或吐或利﹐隨服便瘥。昔有一女子久患癆瘵病﹐爲屍虫所噬﹐磨一粒服之﹐一時久﹐吐下小虫千餘條﹐一大者正爲兩段﹔後只服蘇合香丸﹐半月遂復如常。至牛馬六畜中毒﹐亦以此救之﹐無不效。

山慈菇去皮洗極淨焙川文蛤捶破洗極盡炒幹﹐各二兩。一名五倍子麝香揀盡血毛皮殼細研﹐三錢千金子去殼紙包裹以去盡油爲度。一名續隨子紅芽大戟去蘆根洗極淨焙漧﹐各一兩

右﹐各研爲細末和勻﹐以糯米粥爲劑﹐每料分作四十粒﹐於端午﹑重陽﹑七夕合。如欲急用﹐辰日亦得。於木臼中杵數百下﹐不得令婦人孝子﹑不具足人﹑雞犬之類見之。切宜祕惜﹐不可廣傳﹐輕之無效。如癰疽發背未破之時﹐用冷水磨塗痛處﹐並磨服﹐良久覺癢立消。陰陽二毒﹐傷寒心悶﹐狂言亂語﹐胸膈壅滯﹐邪毒未發﹐及瘟疫山嵐瘴气﹐纏喉風﹐冷水入薄荷一葉同研下。急中癲邪﹐喝叫亂走﹐鬼胎鬼气﹐並用暖無灰酒下。自縊落水死﹐心頭暖者﹐及驚死鬼迷死﹐未隔宿者﹐並冷水磨灌下。蛇犬蜈蚣傷﹐並用冷水磨塗傷處。諸般瘧疾不問新久﹐臨發時煎桃柳枝湯磨下。小兒急慢驚風﹐五疳八痢﹐蜜水薄荷葉同磨下。牙關緊急﹐磨塗一丸﹐分作三服﹐量大小與之。牙痛﹐酒磨塗﹐及含藥少許吞下。湯火傷﹐東流水磨塗患處。打撲傷損﹐炒松節﹑無灰酒下。年深日近﹐頭疼﹑太陽疼﹐用酒入薄荷葉磨紙花貼太陽穴上。諸般癇疾﹐口眼喎斜﹐眼目掣眨﹐言語謇濇﹐卒中風口噤﹐牙關緊急﹐筋脈攣縮﹐骨節風腫﹐手腳疼痛﹐行步艱辛﹐一應風气疼痛﹐並用酒磨下。有孕婦人不可服。一方加山豆根﹑全蠍﹑朱砂﹑雄黃各一兩。

雞腸艸散【《千金方》﹐下同】解諸毒。

雞腸艸三分薺苨升麻各四分芍藥當歸甘艸各二分坌土一分藍子一合

右八味﹐治下篩﹐水服方寸匕﹐多飲水爲佳。若爲蜂蛇等毒虫所螫﹐以鍼刺螫上血出﹐著藥如小豆許於瘡中﹐令濕瘥。爲射罔箭所中﹐削竹如釵股長一尺五寸﹐以綿纏繞﹐水沾令濕﹐取藥內瘡中﹐隨瘡深淺﹐令至底止﹐有好血出卽休。若服藥有毒﹐水服方寸匕﹐毒解痛止愈。

解毒藥散

薺苨一分藍並花二分

右二味﹐七月七日取藍陰漧﹐搗篩﹐水和服方寸匕﹐日三。

礬灰散治中諸物毒。

晉礬建茶各等分

右件藥爲細末﹐每服二錢﹐新汲水調下﹐得吐卽效﹐未吐再服。

靑黛雄黃丸凡始覺中毒﹐及蛇虫咬﹐癰疽才作﹐服此﹐毒气不聚

靑黛雄黃各等分

右爲細末﹐新汲水調下二錢。

又方解砒毒。

巴豆半粒﹐用半邊﹐去殼不去白白扁豆靑黛甘艸

右同爲末﹐用沙糖一大塊﹐水化開﹐調一大盞飲之﹐砒毒隨利去﹐卽服五苓散之類。

又方解砒毒。

漢椒四十九粒黑豆十四粒甘艸節二寸﹐碎烏梅二个

右﹝口父﹞咀﹐用水一盞﹐煎至七分﹐溫服。

單方

治自死六畜肉中毒方﹕黃蘗屑搗服方寸匕。【《金匱》﹐下同】

治食郁肉漏脯中毒方﹕郁肉密器蓋之﹐隔宿者是也﹔漏脯﹐茅屋漏下沾著者是也。燒犬屎﹐酒服方寸匕﹐每服。人乳汁亦良。或飲生韭汁三升﹐亦得。

治黍米中藏幹脯食之中毒方﹕大豆濃煮汁﹐飲數升卽解。亦治貍肉漏脯等毒。

治食生肉中毒方﹕掘地深三尺﹐取其下土三升﹐以水五升﹐煮數沸﹐澄淸汁﹐飲一升卽愈。

治六畜鳥獸肝中毒方﹕水浸豆豉﹐絞取汁﹐服數升愈。

治馬肝毒中人未死方﹕雄鼠屎二七粒末之﹑水和﹐日再服。屎﹐尖者是。

又方﹕人垢取方寸匕服之佳。

治食馬肉中毒欲死方﹕香豉二兩﹐杏仁三兩﹐二味蒸一食頃﹐熟﹐杵之﹐日再服。

又方﹕煮蘆根汁飲之﹐良。

治噉蛇牛肉食之欲死方﹕飲人乳汁一升立愈。

又方﹕以泔洗頭﹐飲一升愈。

又方﹕牛肚細切﹐以水一斗﹐煮取一升﹐暖飲之﹐大汗出者愈。

治食牛肉中毒方﹕甘艸煮汁﹐飲之卽解。

治食犬肉不消﹐心下堅或腹脹﹐口漧大渴﹐心急發熱﹐妄語如狂﹐或洞下方﹕用杏仁一升﹐合皮研爛﹐以沸湯三升和取汁﹐分三服﹐利下肉片﹐大驗。

鳥獸有中毒箭死者﹐其肉有毒﹐解之方﹕大豆煮汁及鹽汁服之解。

鱠食之在心胸間不化﹐吐復不出﹐速下除之﹐久成癥病﹐治之方﹕橘皮一兩﹐大黃二兩﹐﹝石卜﹞硝二兩﹐三味以水一大升﹐煮至一小升﹐頓服卽消。

食鱠多不消﹐結爲癥病﹐治之方﹕馬鞭艸搗汁飲之﹐或以姜葉汁飲之一升﹐亦消﹔又可服吐藥吐之。

食魚後食毒兩種煩亂﹐治之方﹕橘皮濃煎汁﹐服之卽解。

食鯸鮧魚中毒方﹕蘆根煮汁﹐服之卽解。

食蟹中毒﹐治之方﹕紫蘇煮汁﹐飲之三升﹔或紫蘇子搗汁飲之﹐亦良。

又方﹕冬瓜汁飲二升﹐食冬瓜亦可。

食諸果中毒﹐治之方﹕豬骨燒過﹐一味末之﹐水服方寸匕。亦治馬肝漏脯等毒。

食諸菌中毒﹐悶亂欲死﹐及食楓桂菌而笑不止﹐野芋煩毒欲死﹐治之方﹕人糞汁飲一升﹐或土漿飲一二升﹐或大豆濃煮汁飲之﹐或服諸吐利藥並解。

蜀椒閉口者有毒﹐誤食之﹐戟人咽喉气病欲絕﹐或吐下白沫﹐身體痺冷﹐急治之方﹕肉桂煎汁飲之﹐或多飲冷水一二升﹐或食蒜﹐或飲地漿﹐或濃煮豉汁飲之﹐並解。

食躁方﹕豉濃煮汁飲之。

鉤吻與芹菜相似﹐誤食之殺人﹐解之方﹕薺苨八兩﹐水六升﹐煮取二升﹐分溫二服。

菜中有水莨菪﹐葉圓而光有毒﹐誤食之﹐令人狂亂﹐狀如中風﹐或吐血﹐治之方﹕甘艸煮汁﹐服之卽解。

春秋二時﹐龍帶精入芹菜中﹐人偶食之爲病﹐發時手背腹滿﹐痛不可忍﹐名蛟龍病﹐治之方﹕硬糖二三升﹐日兩度服之﹐吐出如蜥蜴三五枚﹐瘥。

食苦瓠中毒﹐治之方﹕黍穰煮汁﹐數服之解。

飲食中毒煩滿﹐治之方﹕苦參三兩﹐苦酒一升半﹐二味煮三沸﹐三上三下服之﹐吐食出卽瘥﹔或以水煮亦得。又服犀角湯亦佳。

貪食﹐食多不消﹐心腹堅滿痛﹐治之方﹕鹽一升﹐水三升﹐煮令鹽消﹐兩三服﹐當吐出食便瘥。

凡諸毒多是假毒以投﹐無知時﹐宜煮甘艸薺苨汁飲之﹐通除諸毒藥。

中砒石烏啄毒﹕多飲新汲井水﹐得吐利佳。【《集簡方》】

中蒙汗毒﹕飲井華冷水卽愈。

中煤炭毒﹐一時運倒不救﹕急以淸水灌之。

卒中水毒﹐初覺頭目微痛﹐惡寒骨節彊急﹐旦醉夕劇﹐手足逆冷﹐三日則虫蝕下部﹐六七日膿潰﹐食至五臟殺人也。搗蒼耳絞汁服一二升﹐並以綿染﹐導其下部。【《肘後方》】

中川烏艸烏一切藥毒﹐及六畜肉毒﹕用多年塵壁東土泡湯服之﹐冷水亦可。【《通變要法》】

中金石藥毒﹕黑鉛一斤鎔化﹐投酒一升﹐如此十餘次﹐待酒至半升頓飲。

中輕粉毒﹕出山黑鉛五斤﹐打壺一把﹐盛燒酒十五斤﹐納土茯苓半斤﹐乳香三錢﹐封固﹐重湯煮一日夜﹐埋土中﹐出火毒﹐每日早晚任性飲。

中砒霜毒﹐煩躁如狂﹐心腹疼痛﹐四肢厥冷﹐命在須臾﹕黑鉛四兩﹐或錫器亦可﹐磨水一碗灌之。【《危病方》】

中硫黃毒﹕黑錫煎湯服卽解。【《集簡方》】

中諸藥毒﹕釵子股煮汁服﹐亦生研更烈﹐必大吐下﹔如無毒﹐亦吐去熱痰。

中飲食毒﹕雌黃﹑靑黛等分爲末﹐每服二錢﹐新汲水下。【鄧筆峯方】

乳石發動煩悶﹕芒硝﹐蜜水調服一錢﹐日三服。【《聖惠》】

飲食毒物﹕硼砂﹑甘艸各四兩﹐眞香油一斤瓶內浸之﹐遇有毒者﹐服油一小盞。久浸尢佳。【瑞竹堂】

山嵐瘴毒﹑瘡毒﹑並中諸毒﹕錦地羅根研﹐生酒服一錢匕卽解。

中砒霜毒﹕白芷末﹐井水服二錢。【《廣記》﹐下同】

中砒霜毒﹕郁金末二錢﹐入蜜少許﹐冷水調服。

一切食毒﹕砂仁末﹐水服一二錢。

解輕粉毒﹐齒縫出血臭腫﹕貫眾﹑黃連各半兩﹐煎水﹐入冰片少許﹐時時漱之。【積徳堂方】

中烏頭﹑天雄﹑附子﹑芫花﹑野菌毒﹕並用防風煎汁飲之。【《千金》】

中諸毒藥已死﹐只要心中溫暖者﹐乃是熱物犯之﹐只用防風一味擂﹐冷水灌之。【積善堂方】

金石藥發﹕麥門冬六兩﹐人參四兩﹐甘艸炙二兩爲末﹐蜜丸梧子大﹐每服五十丸﹐飲下﹐日再服。【《圖經》】

食丹藥毒﹕萱艸根研汁服之。【《廣記》】

丹石發動後﹐漧咳嗽者﹕每食後飲冬月葵虀汁一盞﹐便臥少時。【《食療》】

馬汗毒气入腹﹕葶藶一兩﹐炒研﹐水一升浸湯服﹐取下惡血。【《十全方》】

卒中水毒﹕搗藍靑汁傅頭身令匝。【《肘後方》﹐下同】

服藥過劑﹐煩悶及中毒欲死﹕搗藍汁服數升。

誤吞水蛭﹕靑靛調水飲﹐卽瀉出。【《普濟方》】

中鼠莽毒﹕金綫重樓根﹐磨水服卽愈。【《集簡方》】

一切菌毒﹐因蛇虫毒气燻蒸所致﹕芫花生研﹐新汲水服一錢﹐以利爲度。

食雉中毒﹐吐下不止﹕用生犀角末方寸匕﹐新汲水調服卽瘥。【《聖惠》﹐下同】

食物中毒﹕貝子一枚﹐含之自吐。又治漏脯毒﹐面臛毒﹐及射罔在諸肉中有毒﹐並用貝子燒研﹐水調五分服。

中河豚及砒石毒﹐倉卒無藥﹐急以麻油灌之﹐多灌取出毒物卽愈。【《易簡方》】

丹石毒發﹐發熱者﹐不得食熱物﹐不用火爲便﹐但著厚衣暖臥﹐取麻油一匙含咽﹐戒怒二七日也。

中野菌毒﹕急采鴛鴦艸啖之﹐卽今忍冬艸也。【《夷堅志》】

中一切毒﹕石菖蒲﹑白礬等分爲末﹐新汲水下。【《廣記》】

中水毒﹐病手足指冷至膝肘卽是﹕以浮萍日榦爲末﹐飲服方寸匕良。【《集驗方》】

中鼠莽毒﹕鏡面艸取自然汁﹐靑油各一杯﹐和服﹐卽下毒三五次﹐以肉粥補之﹐不可遲。【《醫說》】

解雄黃毒﹕防己煎汁服之。

中砒石毒﹕稻艸燒灰淋汁﹐調靑黛三錢服。【《摘要》】

一切毒藥﹐及鴆毒﹐煩懣不止﹕用甘艸三兩﹐水五升﹐煮取二升﹐去渣入黍米粉一兩﹐白蜜三兩﹐煎如薄粥食之。【《外臺》﹐下同】

乳石發熱﹕烏豆二升﹐水九升﹐銅器煮五升﹐汁熬稠一升﹐飲之。

中巴豆礬砒魚肉酒食毒﹕大豆煮汁飲之。【《肘後方》】

六畜肉毒﹕小豆一升燒研﹐水服三方寸匕﹐神良。【《千金》】

解燒酒毒﹕菉豆粉蕩皮﹐多食之卽解。

解鴆酒毒﹐並諸藥毒已死﹐但心頭溫者﹕用菉豆粉三合﹐水調服。【《易簡方》】

解砒石毒﹕菉豆粉﹑寒水石等分﹐以藍根汁調服三五錢。

服石毒發﹕胡豆半升搗研﹐以水八合絞汁﹐飲之卽愈。【《外臺》】

中砒霜毒﹕白扁豆生研﹐水絞汁飲。【《永類方》】

六畜肉毒﹕白扁豆燒存性研﹐水服之﹐良。【《廣記》】

諸鳥肉毒﹕生扁豆末﹐冷水服之。

小蝦蟆有毒﹐食之令人小便祕濇﹐臍下悶痛﹐有至死者﹕以生豉一合﹐投新汲水半碗﹐浸濃汁頓飲之﹐卽愈。【《茅亭客話》】

服藥過劑悶亂者﹕豉汁飲之。【《千金方》】

服藥過劑悶亂﹐並中艸烏﹑天雄﹑附子毒﹔並食飴糖卽解。【《總錄》】

中砒石毒﹕飲釅酢得吐卽愈﹐不可飲水。亦治食雞子毒。【《廣記》】

狼煙入口﹕以酢少許飲之。【祕方】

解金銀毒﹕蔥白煮汁飲之。【《外臺》】

解鉤吻毒﹐面靑口噤欲死﹕以蔥涕啖之卽解。【《千金》】

郁肉脯毒﹕杵薤汁服二三升﹐良。【葛洪方】

食蟹中毒﹕幹蒜煮汁飲之。【《集驗方》】

閉口椒毒﹕气閉欲絕者﹐煮蒜食之。

食諸肉毒﹐吐下血不止﹐痿黃者﹕胡荽子一升﹐煮令發裂﹐取汁冷服半升﹐日夜各一服卽止。【《食療》】

食魚中毒﹕冬瓜汁飲之﹐良。【《小品方》】

解狼毒毒﹕杏仁搗爛﹐水和服之。【《千金》】

硫黃毒發﹐令人背髆疼痛﹐目暗漠漠﹕烏梅肉焙一兩﹐沙糖半兩﹐漿水一大盞﹐煎七分呷之。【《總錄》】

中水毒病﹐初起頭痛惡寒﹐心煩拘急﹐旦醒夕劇﹕梅葉搗汁三升飲之良。

食椒閉气﹕京棗食之卽解也。【《百一》】

中水毒病﹐初起頭痛惡寒﹐拘急心煩﹕用梨葉一把搗爛﹐以酒一盞攪飲之。【《篋中集》】

中桐油毒﹕幹柿餅食之。

中砒毒﹐心腹絞痛﹐欲吐不吐﹐面靑肢冷﹕用楊梅木皮煎湯二三碗﹐服之卽愈。【《易簡方》】

解諸中毒﹕芽茶﹑白礬等分碾末﹐冷水調下。【《簡要方》】

食蟹中毒﹕生藕汁飲之。【《聖惠方》】

中砒石毒﹕桐油三升灌之﹐吐卽毒解。

鼠莽砒毒﹕烏桕根半兩﹐擂水服之。【《醫方大成》】

解中藥毒﹕巴豆去皮不去油﹐馬牙硝等分研細﹐冷水服一彈丸。

解百毒气﹕桑白皮汁一合服之﹐須臾吐利自出。【《肘後方》】

解丹石毒﹐發熱困篤﹕肥豬肉五斤﹐蔥﹑薤各半斤﹐煮食﹐或作臛食﹐必腹鳴毒下﹐以水淘看沙石盡﹐則愈。【《千金翼》】

服石發熱﹕豬腎脂一具﹐勿中水﹐以火炙取汁﹐每服三合﹐日夜五六服﹐毒隨大便下。【《總錄》】

食金中毒已死﹕取雞矢半升﹐水淋取汁一升﹐飲之﹐日三。【《肘後方》】

解野葛毒已死者﹕挖開口灌雞子三枚﹐須臾吐出野葛﹐乃蘇。【《肘後方》】

胡蔓野毒卽斷腸艸﹐一葉入口﹐百竅流血﹐惟急取鳳凰胎﹐卽雞卵抱未成雛者﹐已成者不用﹐研爛和麻油灌之﹐吐出毒物﹐乃生﹐少遲卽死。【《衛生方》】

閉口椒毒气欲絕﹐或出白沫﹐身體冷﹕急煎桂汁服之﹐多飲新汲水二三升。【《梅師方》】

乳石熱毒壅閉﹐頭痛口漧﹐便漩赤少者﹕用蜂房煮汁五合服﹐乳石末從小便中下大效。《圖經》云﹕用十二分炙﹐以水二升煮八合﹐分服。

藥毒上攻﹕如聖散。用蜂房﹑甘艸等分﹐麩炒黃色﹐去麩爲末﹐水二碗﹐煎八分﹐臨臥頓服﹐明日取下惡物。【經驗方】

中諸菜毒﹐發狂吐下欲死﹕用雞矢燒末﹐水服方寸匕。【葛氏方】

解一切毒﹕母豬屎水和服之。【《千金》】

丹石發毒﹐頭眩耳鳴﹐恐懼不安﹕淡竹頻服二三升。【《錄驗》】

硫黃毒發气悶﹕用羊血熱服一合﹐效。【《聖惠》】

解蜀椒毒﹕雞毛燒煙吸之﹐並水調一錢服之。【《千金》】

諸毒卒惡熱悶欲死者﹕新屎汁﹐水和服﹔或幹者燒末﹐漬汁飲。名破棺湯。【蘇恭】

合口椒毒﹕人尿飲之。【《肘後方》】

解諸菜毒﹕小兒尿和乳汁﹐服二斗。【《海上方》】

自死肉毒﹕故頭巾中垢一錢﹐熱水服取吐。

鷓鴣肉﹐主治嶺南野葛菌子毒﹐生金毒﹐及溫瘧久病欲死者﹐合毛熬酒漬服之﹐或生搗汁服﹐最良。【《唐本》】

食蟹致傷﹕丁香末﹐姜湯服五分。【《證治要訣》】

中河豚毒﹕五倍子﹑白礬末等分﹐以水調下。【《廣記》】

中諸藥毒﹕用蠶紙數張﹐燒灰﹐冷水服。【《易簡方》】

有人服伏火丹藥﹐多腦後生瘡﹐熱气冉冉而上﹐一道人教灸風市數十壯而愈。仍時復作﹐又教以陰煉秋石﹐用大豆黃卷煎湯下遂愈﹐和其陰陽也。【《淸明餘話》】

飲食中毒煩滿﹕苦參三兩﹐﹝口父﹞咀﹐以酒二升半﹐煮取一升﹐頓服卽吐﹐愈。【《千金》﹐下同】

食百物中毒﹕掘廁旁地深一尺﹐以水滿坑中﹐取廁籌七枚﹐燒令煙﹐以投坑中﹐乃取水汁飲四五升卽愈。急者不可得﹐但掘地著水﹐卽取飲之。

又方﹕含貝子一枚﹐須臾吐食物﹐瘥。

食六畜肉中毒﹕各取六畜幹屎爲末﹐水服佳。若是自死六畜肉毒﹐水服黃蘗末方寸匕﹐須臾服與佳。

諸食中毒﹕飲黃龍湯及犀角汁無不治也。飲馬尿亦良。

中藥毒者﹕取秦燕毛二七枚燒灰服。

中野葛毒已死口噤者﹕取靑竹去兩節﹐注兩脇臍上﹐內冷水注之﹐暖卽易。須臾口開﹐開卽服藥﹐立活。惟須數易水。

腹中有鐵﹐取白折鐵刮取末﹐井華水服三錢﹐不過再服。

