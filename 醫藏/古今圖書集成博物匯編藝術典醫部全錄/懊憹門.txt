古今圖書集成醫部全錄卷三百二十六

懊憹門

黃帝素問

六元正紀大論

火郁之發﹐民病甚則瞀悶懊憹﹐善暴死。

【注皆火熱盛而精血傷也。】

金匱要略【漢張機】

論證治

黃疸篇曰﹕心中懊憹而熱﹐不能食﹐時欲吐﹐名曰酒疸。酒黃疸﹐心中懊憹﹐或熱痛﹐梔子大黃湯主之。

傷寒論【漢張機】

傷寒證治

太陽病﹐脈浮而動數﹐浮則爲風﹐數則爲熱﹐動則爲痛﹐數則爲虛。頭痛發熱﹐微盜汗出而反惡寒者﹐表未解也。醫反下之﹐動數變遲﹐膈內拒痛﹐胃中空虛﹐客气動膈﹐短气躁煩﹐心中懊憹﹐陽气內陷﹐心中因硬﹐則爲結胸﹐大陷胸湯主之。若不結胸﹐但頭汗出﹐余處無汗﹐劑頸而還﹐小便不利者﹐身必發黃也。

陽明病﹐脈浮而緊﹐咽燥口苦﹐腹滿而喘﹐發熱汗出﹐不惡寒﹐反惡熱﹐身重。若發汗則躁﹐心憒憒﹐反譫語﹔若加燒鍼﹐必怵惕煩躁不得眠﹔若下之則胃中空虛﹐客气動膈﹐心中懊憹。舌上胎者﹐梔子豉湯主之。若渴欲飲水﹐口漧舌燥者﹐白虎加人參湯主之。若脈浮發熱﹐渴欲飲水﹐小便不利者﹐豬苓湯主之。

陽明病下之﹐心中懊憹而煩﹐胃中有燥屎者﹐可攻﹔腹微滿﹐初頭硬﹐後必溏﹐不可攻之。若有燥屎者﹐宜大承气湯。

陽明病無汗﹐小便不利﹐心中懊憹者﹐身必發黃。

陽明病下之﹐其外有熱﹐手足溫﹐不結胸﹐心中懊憹﹐饑不能食﹐但頭汗出者﹐梔子豉湯主之。

傷寒頭痛﹐翕翕發熱﹐形像中風﹐常微汗出﹐自嘔者﹐下之益煩﹐心中懊憹如饑﹔發汗則致痓﹐身彊難以屈伸﹔燻之則發黃﹐不得小便﹐久則發咳吐。

河間六書【金劉完素】

總論證治

懊憹者﹐煩心熱躁﹐悶亂不寧也﹔甚者似中巴豆﹑艸烏頭之類毒藥之狀也。

懊憹煩心﹐反復顚倒﹐不得眠者﹐煩熱怫郁於內而气不能宣通也。或胸滿結痛﹐或頭微汗出虛煩者﹐梔子湯主之。或气少者﹐加甘艸一錢﹔或嘔者﹐及初誤以丸藥下者﹐加生薑半兩。凡懊憹虛煩者﹐皆用涼膈散甚佳﹔及宜湯濯手足﹐使心胸結熱宣散而已。心煩腹滿﹐坐臥不安﹐梔子厚朴湯主之。或陽明病下之後﹐躁熱而懊憹者﹐三一承气湯。汗後煩躁不得眠﹐五苓散或涼膈散。口燥呻吟﹐錯語不得眠﹐五苓散﹑黃連解毒湯。煩心者﹐涼膈散。少陽證胸中煩而不嘔者﹐小柴胡去半夏人參加﹝艸舌﹞蔞實主之。

明理論【金成無己】

屬傷寒證

傷寒懊憹﹐何以明之﹖懊者懊惱之懊﹐憹者鬱悶之貌。卽心中懊懊惱惱﹐煩煩憹憹﹐鬱鬱然不舒暢﹐憒憒然無柰﹐比之煩悶而甚者﹐懊憹也。由下後表中陽邪乘虛內陷﹐郁而不發﹐結伏於胸心之間﹐故如是也。經曰﹕表未解﹐醫反下之﹐胃中空虛﹐客气動膈﹐心中懊憹。又曰﹕下之益煩﹐心中懊憹如饑。卽是陽气內陷爲諸懊憹也。其治之法﹐或吐或下。若發汗吐下後﹐虛煩不得眠﹐劇者必反復顚倒﹐心中懊憹﹔與陽明病下之﹐其外有熱﹐手足溫而不結胸﹐心中懊憹﹐饑不能食﹐但頭汗出﹐二者爲邪熱郁於胸中﹐當須梔子豉湯吐之﹐以湧其結熱也。陽明病下之﹐心中懊憹而煩﹐胃中有燥屎者﹔與陽明病無汗小便不利﹐心中懊憹者必發黃﹐二者爲邪熱結於胃中﹐當須大承气湯﹑茵陳湯攻之﹐以滌其內熱也。識諸此者﹐吐下之不瘥﹐湯劑之適當﹐則無不愈。若當汗反吐﹐療熱以溫﹐則變證百出﹐斑出黃生者多矣。

方

梔子大黃湯【仲景﹐下同】治酒疸﹐心中懊憹或熱痛者。

梔子十四枚大黃一兩枳實五枚豉一升

右四味﹐以水六升﹐煮取二升﹐分溫三服。

梔子湯治發汗吐下後﹐虛煩不得眠﹐若劇者必反復顚倒﹐心中懊憹。

大梔子十四枚豉七合

右二味﹐以水四升先煮梔子﹐取二升半﹐內豉更煮三沸﹐去滓﹐每服一升。安者勿更服。若上气嘔逆加橘皮二兩﹐亦可加生薑二兩。

梔子厚朴湯治傷寒下後心煩腹滿﹐坐臥不安者。

大梔子七枳實二錢厚朴半兩﹐去皮炙

右銼如麻豆大﹐以水一盞半煮﹐絞汁半盞﹐溫服。

涼膈散一名連翹飲子。治傷寒表不解半入於裏﹐下證未全﹐煩心懊憹不得眠﹐讝語狂妄等熱證。

連翹一兩甘艸一兩半山梔子薄荷葉大黃黃芩各半兩﹝石卜﹞硝一分

右爲末﹐每服二錢﹐水一盞蜜少許﹐同煎至七分﹐去滓溫服。

安神丸【東垣】治心神煩亂怔忡﹐兀兀欲吐﹐胸中气亂而熱﹐有似懊憹之狀﹐皆膈上血中伏火﹐蒸蒸然不安﹐宜用權衡法以鎭陰火之浮越﹐以養上焦之元气。經云﹕熱淫所勝治以甘寒﹐以苦瀉之。以黃連之苦寒去心煩除濕熱爲君﹐以甘艸﹑生地黃之甘寒瀉火補气滋生陰血爲臣﹐以當歸補血不足﹐以朱砂納浮游之火而安神明也。

黃連一錢五分﹐酒洗朱砂一錢﹐水飛酒生地酒當歸身炙甘艸各五分

右件除朱砂水飛外﹐搗四味爲細末﹐同和勻﹐湯浸蒸餅爲丸如黍米大﹐每服十五丸﹐津唾咽下食後。

鍼灸

《千金方》曰﹕通裏﹐主卒痛煩心﹐心中懊憹﹐數欠頻伸﹐心下悸悲恐。

心腹痛﹐懊憹﹐發作腫聚﹐往來上下行﹐痛有休作﹐心腹中熱﹐善渴涎出者﹐是蛔咬﹐以手聚而堅持之﹐無令得移﹐以大鍼刺之﹐久持之﹐虫不動乃出鍼。腸中有虫蛔咬皆不可取以小鍼。

懈惰門

黃帝素問

診要經終論

夏刺春分﹐病不愈﹐令人懈惰。

【注三月四月人气在脾﹐脾病不愈﹐故令人懈惰。】

平人气象論

尺脈緩濇﹐謂之解﹝亻亦﹞﹐安臥。

【注緩爲脾脈﹐濇主髒气之不足。解﹝亻亦﹞﹐懈惰也﹐此脾臟之爲病也。】

玉機眞髒論

冬脈太過﹐則令人解﹝亻亦﹞﹐脊脈痛而少气不欲言。

【注腎爲生气之原而主閉藏﹐太過則气外泄而根本反傷﹐故爲懈惰少气。生陽之气不足﹐故脊中痛。心主言而發原於腎根气傷故不欲言也。】

气厥論

大腸移熱於胃﹐善食而瘦﹐又謂之食亦。

【注胃主受納水谷﹐大腸爲傳導之官。大腸熱邪反逆乘於胃﹐是以熱則消穀善食。陽明燥熱﹐則榮衛精液不生﹐故𨿽能食而瘦。亦﹐解﹝亻亦﹞也﹐謂𨿽能食而身體懈惰﹐故又謂之食亦。】

胃移熱於膽亦曰食亦。

【注五臟六腑皆取決於膽﹐膽气燥熱則生陽不升﹐故身體懈惰。胃气熱﹐則消穀善饑﹐故亦曰食亦。】

風論

脾風之狀﹐多汗惡風﹐身體怠惰﹐四肢不欲動﹐色薄微黃﹐不嗜食﹐診在鼻上﹐其色黃。

【注身體怠惰﹐四肢不欲動﹐脾气病也。經脈篇云﹕是主脾所生病者﹐食不下。土位中央﹐故診在鼻。】

痺論

脾痺者﹐四肢懈惰﹐發咳嘔汁﹐上爲大塞。

【注脾气不能行於四肢﹐故四肢懈惰。气痺不行﹐故發咳也。入胃之飲﹐上輸於脾肺﹐脾气不能轉輸故嘔汁﹐肺气不能通調故上爲大塞。】

病能論

帝曰﹕有病身熱懈惰﹐汗出如浴﹐惡風少气﹐此爲何病﹖岐伯曰﹕病名曰酒風。帝曰﹕治之柰何﹖岐伯曰以澤瀉﹑朮各十分﹐麋銜五分﹐合以三指爲後飯。

【注飲酒數醉﹐气聚於脾中﹐熱盛於中﹐故熱徧於身而四肢懈惰也。熱盛則生風﹐風熱相搏﹐是以汗出如浴而惡風少气。】

刺要論

刺骨無傷髓﹐髓傷則銷鑠胻酸﹐體解﹝亻亦﹞然不去矣。

【注刺骨太過則傷髓而胻酸也。髓海不足則腦轉耳鳴﹐胻酸眩冒﹐目無所見﹐懈怠安臥。】

四時刺逆從論

夏刺經脈﹐血气乃竭﹐令人解﹝亻亦﹞。

【注夏气盛長﹐而血气已外出於孫絡矣﹐若再取之於經脈﹐則血气內竭﹐而令人懈惰矣。】

示從容論

雷公曰﹕於此有人四肢解惰﹐喘咳血泄﹐而愚診之以爲傷肺﹐切脈浮大而緊﹐愚不敢治。粗工下砭石﹐病愈多出血﹐血止身輕﹐此何物也﹖帝曰﹕子所能治﹐知亦眾多﹐與此病失矣。譬以鴻飛亦衝於天。夫聖人之治病﹐循法守度﹐援物比類﹐化之冥冥﹐循上及下﹐何必守經。

【注脾病則懈惰﹐水气並於陽明則喘咳脈急﹐血無所行則血泄。粗工之所用砭石而病愈者﹐治在經脈也。故子之所能﹐亦多知治經脈之法。若夫一臟之精气﹐貫通於中土﹐上乘於肺金﹐則子與此病大義失之矣。是以聖人之治病﹐循陰陽之法度﹐引物比類﹐譬以鴻飛亦衝於天。故聖人察造化之冥冥﹐循水天之上下﹐又何必僅守其經。】

今夫脈浮大虛者﹐是脾气之外絕﹐去胃外歸陽明也。夫二火不勝三水﹐是以脈亂而無常也。四肢解惰﹐此脾精之不行也。喘咳者﹐是水气並陽明也。血泄者﹐脈急血無所行也。若夫以爲傷肺者﹐由失以狂也。不引比類﹐是知不明也。

【注陽明之气循於脈中﹐脾气外絕者﹐不行於肌腠也。去胃外歸陽明者﹐去中胃而外歸陽明之經也。二火者﹐心之君火﹐心主包絡之相火﹔三水者﹐太陰所至爲濕生﹐終爲注雨﹐是地之水濕也。太陽之上﹐寒永主之﹐通天之寒水也。腎爲水髒﹐天一之癸水也。夫三水太盛﹐則火不能勝之﹐是以脈亂無常。蓋心主血﹐心主包絡主脈﹐水並於脈中﹐而君相之陽不能勝﹐故脈亂而血妄行也。四肢懈惰者﹐脾土之精气﹐不行於肌腠也。喘咳者﹐是下焦之水气﹐並於陽明之經也。血泄者﹐水气並於脈中﹐則脈急而無所循行﹐故血妄行而下泄也。】

靈樞經

邪气臟腑病形篇

肺脈微急爲肺寒熱﹐怠惰欬唾血﹐引腰背胸﹐若鼻息肉不通。

【注肺寒熱者﹐皮寒熱也。寒在皮毛﹐故微急也。肺主气﹐怠惰咳唾血﹐引腰背胸﹐鼻若有息肉而气不通﹐皆肺气虛寒之所致。】

海論

髓海不足﹐則腦轉耳鳴﹐脛酸眩冒﹐目無所見﹐怠惰安臥。

【注髓海不足則精液竭﹐精液者所以濡空竅者也﹐是以耳爲之鳴﹐目無所見。液脫者﹐骨屬屈伸不利﹐故脛酸而懈怠安臥。】

動輸篇

黃帝曰﹕榮衛之行也﹐上下相貫﹐如環之無端。今有其卒然遇邪气及逢大寒﹐手足懈惰﹐其脈陰陽之道﹐相輸之會﹐行相失也﹐气何由還﹖岐伯曰﹕夫四末陰陽之會者﹐此气之大絡也。四街者﹐气之徑路也。故絡絕則徑通﹐四末解則气從合﹐相輸如環。黃帝曰﹕善。此所謂如環無端﹐莫知其紀﹐終而復始﹐此之謂也。

【注相輸之會气從合者﹐謂皮膚之气血﹐從四末而澑於脈中﹐輸行於經而與脈中之血气相會﹐入於肘膝之間而與脈中之血气相合﹐故曰四末解則气從合。蓋假風寒之邪﹐以明四末乃陰陽之會﹐气從此而入大絡也。如因邪气所阻﹐則手足懈惰而道路不通﹐气何由而環轉﹖如四末和解﹐則气血輸會於脈中﹐而環轉於气街矣。】

論疾診尺篇

尺肉弱者﹐解﹝亻亦﹞安臥。

【注尺肉弱﹑則脾土虛﹐而解﹝亻亦﹞安臥。】

東垣十書【元李杲】

脾胃虛證

脾胃之虛﹐怠惰嗜臥﹐四肢不收。時值秋燥令行﹐濕熱少退﹐體重節痛﹐口苦舌漧﹐飲食無味﹐大便不調﹐小便頻數﹐不嗜食﹐食不消﹐兼見肺病﹐灑淅惡寒﹐慘慘不樂﹐面色惡而不和﹐乃陽气不伸故也。當升陽益胃﹐宜升陽益胃湯。

夫脾胃虛弱﹐必上焦之气不足﹐遇夏天气熱盛﹐損傷元气﹐怠惰嗜臥﹐四肢不收﹐精神不足﹐兩腳痿軟﹐遇早晚寒厥﹐日髙之後﹐陽气將旺﹐復熱如火﹐乃陰陽气血俱不足﹐宜黃芪人參湯主之。

內傷等病﹐是心肺之气已絕於外﹐必怠惰嗜臥﹐四肢沈困不收﹐此乃熱傷元气。脾主四肢﹐旣爲熱乘﹐無气以動。經云﹕熱傷气。又云﹕熱則骨消筋緩。此之謂也。

丹溪心法【元朱震亨】

論證治

凡肥人沈困怠惰是濕熱﹐宜蒼朮﹑茯苓﹑滑石。

凡肥白之人﹐沈困怠惰是气虛﹐宜二朮﹑人參﹑半夏﹑艸果﹑厚朴﹑芍藥。

凡黑瘦而沈困怠惰者是熱﹐宜白朮﹑黃芩。

脾胃受濕﹐沈困無力﹐怠惰好臥。

濕痰﹐多見倦怠軟弱。

古今醫統【明徐春甫】

久暫之殊

胃主生气﹐脾主運動。脾胃一虛﹐則穀气不充﹐脾愈無所稟。脾運四肢﹐旣稟气有虧﹐則四肢倦怠﹐無力以動﹐故困乏而嗜臥也。亦有食飽過傷﹐以致脾難運化﹐每食飽後則困倦而瞌睡﹐此則食後暫有之﹐消化之後則不然也。若此者﹐當補脾胃而兼之消導可也。若是脾胃俱虛﹐飲食少進﹐形气衰弱﹐常常倦怠者﹐當大補脾胃以滋其化源﹐而克伐消導之劑則又不可輕用輕犯也。久久滋補﹐脾胃一健而精神斯足矣﹐何倦怠之有哉﹗

方

紫菀湯【《濟生方》﹐下同】治气虛極﹐皮毛焦﹐津液不通﹐四肢無力﹐或喘急短气。

紫菀茸洗漧薑炮黃芪人參五味子鍾乳粉杏仁去皮尖﹐麩炒甘艸炙﹐各等分

右﹝口父﹞咀﹐每服四錢﹐水一盞半﹐生薑五片﹐棗子一枚﹐煎至七分﹐去滓溫服﹐不拘時候。

黃芪飲子治諸虛勞气﹐四肢倦怠﹐骨節酸疼﹐潮熱乏力﹐自汗怔忡﹐日漸黃瘦﹐胸膈痞塞﹐不思飲食﹐咳嗽痰多﹐甚則唾血。

黃芪蜜炙﹐一兩半當歸酒浸石斛地骨皮紫菀人參桑皮﹝木款﹞冬花附子炮去皮臍鹿茸酒蒸﹐各一兩半夏制七次甘艸炙﹐各半兩

右﹝口父﹞咀﹐每服四錢﹐水一盞半﹐生薑七片﹐棗子一枚﹐煎至七分﹐去滓溫服。此藥溫補﹐榮衛枯燥者﹐不宜用此。唾血不止者﹐加阿膠﹑蒲黃各半兩。

黃芪人參湯【東垣﹐下同】治脾胃虛弱﹐暑傷元气﹐怠惰嗜臥。

黃芪一錢﹐自汗過多更加一錢升麻六分人參麥冬陳皮蒼朮無汗更加五分白朮各五分黃蘗酒洗神曲炒﹐各三分當歸身酒洗炙甘艸各二分五味子九个

右件同﹝口父﹞咀﹐都作一服﹐水二盞﹐煎至一盞﹐去渣稍熱服﹐食遠或空心服之。忌酒濕面大料物之類﹐及過食冷物。

交泰丸升陽气﹐瀉陰火﹐調榮气﹐進飲食﹐助精神﹐寬腹中﹐除怠惰嗜臥﹐四肢不收﹐沈困懶倦。

巴豆霜五分人參桂各一錢柴胡白朮川椒炒去汗並目及閉子﹐各一錢五分厚朴炒苦楝酒煮茯苓砂仁各三錢漧薑炮﹐三分川烏炮去皮臍﹐四錢五分吳萸湯洗七次﹐五錢知母四錢﹐一半炒﹐一半酒洗皂角水洗去皮弦﹐煨黃連紫菀各六錢

右除巴豆霜另入外﹐同爲極細末﹐煉蜜爲丸如梧桐子大﹐每服十丸﹐溫水送下﹐量虛實加減。厚朴﹐秋冬用七錢﹑黃連用一錢半﹐去知母。

生薑和中湯治食不下﹐口漧虛渴﹐四肢困倦。

生甘艸炙甘艸各一分生黃芩二錢柴胡酒黃芩橘皮各二分升麻三分蒼朮一錢人參葛根槁本白朮各五分羌活七分

右﹝口父﹞咀﹐作一服﹐水二盞﹐生薑五片﹐棗二枚劈開﹐同煎至一盞﹐去渣﹐稍熱服之﹐食前。

升陽益胃湯治脾胃虛弱﹐怠惰嗜臥﹐四肢不舉。

半夏湯洗﹐脈濇者宜人參甘艸炙﹐各一兩芍藥防風羌活獨活各五錢橘皮不去穰﹐四錢黃芪二兩茯苓小便利不渴者勿用澤瀉不淋勿用柴胡白朮各三錢黃連二錢

右﹝口父﹞咀﹐每服三錢﹐生薑五片﹐棗二枚去核﹐水三盞﹐同煎至一盞﹐去渣溫服﹐早飯午飯之間服之。禁忌如前。其藥漸加至五錢止。

升陽補气湯治飲食不時﹐饑飽勞役﹐胃气不足﹐脾气下澑﹐气短無力﹐不耐寒熱﹐早飯後轉增昏悶﹐須要眠睡﹐怠惰﹐四肢不收﹐懶倦動作﹐及五心煩熱。

厚朴姜制﹐五分升麻羌活白芍藥獨活防風甘艸炙澤瀉各一錢生地一錢五分柴胡二錢五分

右爲粗末﹐每服五錢﹐水二盞﹐生薑三片﹐棗二枚﹐煎至一盞﹐去渣﹐大溫服﹐食前。

益胃湯治頭悶勞動則微痛﹐不喜飲食﹐四肢倦怠﹐煩躁短气﹐口不知味﹐腸鳴﹐大便微溏黃色﹐身體昏悶﹐口漧不喜飲冷。

人參黃芪蜜炙當歸身黃芩甘艸炙益智仁各五分蒼朮白朮各一錢陳皮半夏升麻柴胡各六分

右﹐水盞半﹐煎八分﹐食前服。忌生冷硬物酒面。

升陽除濕湯治脾胃虛弱﹐不思飲食﹐腸鳴腹痛﹐泄瀉無度﹐小便黃赤﹐四肢困倦。

陳皮半夏白茯苓甘艸麥芽豬苓澤瀉各五分益智仁神曲防風羌活升麻各三分蒼朮制﹐一錢

右﹐水二盞﹐姜三片﹐棗一枚﹐煎一盞﹐空心服。

補虛損方【《本事方》】治勞倦﹐一切虛極欲垂死者。肥人陰虛宜服﹐瘦人不宜服。

蒼朮一斤﹐泔浸一宿切﹐用韭白一斤切﹐同罨一宿艸烏半斤﹐水浸一宿切﹐用鹽四兩罨一宿﹐炒幹川椒四兩﹐炒甘艸三兩

右共爲末﹐用好酒糟六斤﹐同搗三五千杵令勻﹐爲丸如桐子大﹐每服三十丸﹐空心﹐溫酒鹽湯任下。婦淡酢湯下。

人參補气湯【東垣】

黃芪一錢熟地六分五味子二十粒人參防風升麻黃蘗知母各七分生地白芍藥各五分肉桂二分炙甘艸三分生甘艸一分

右爲粗末﹐作一服﹐水二盞﹐煎一盞﹐去渣﹐空心熱服。

鍼灸

《素問》曰﹕足少陽之瘧﹐令人身體解﹝亻亦﹞﹐寒不甚﹐熱不甚﹐惡見人﹐見人心惕惕然﹐熱多汗出甚﹐刺足少陽。

《靈樞》曰﹕少气身漯漯也﹐言吸吸也﹐骨酸體重﹐懈惰不能動﹐補足少陽。

黃帝曰﹕人之嚲者﹐何气使然﹖岐伯曰﹕胃不實則諸脈虛﹐諸脈虛則筋脈懈惰﹐筋脈懈惰則行陰用力﹐气不能復﹐故爲嚲。因其所在﹐補分肉間。

《千金方》曰﹕章門﹐主四肢懈惰﹐喜怒。

五里﹑三陽絡﹑天井﹑厲兌﹑三間﹐主嗜臥﹐四肢不欲動搖。

醫案

《東垣十書》曰﹕戊申六月初﹐樞判白文舉﹐年六十二﹐素有脾胃虛損病﹐目疾時作﹐身面目晴俱黃﹐小便或黃或白﹐大便不調﹐飲食減少﹐气短上气﹐怠惰嗜臥﹐四肢不收。至六月中目疾復作﹐醫以瀉肝散下數行﹐而前疾增劇。予謂大黃﹑牽牛﹐𨿽除濕熱而不能走經絡﹐下咽不入肝經﹐先入胃中﹐大黃苦寒﹐重虛其胃﹐牽牛其味至辛﹐能瀉气﹐重虛肺本﹐嗽大作﹐蓋標實不去﹐本虛愈甚﹐加之適當暑雨之際﹐素有黃証之人﹐所以增劇也。此當補脾肺之本虛﹐瀉外經中之濕熱﹐制淸神益气湯主之而愈。

《丹溪心法》曰﹕羅先生治一病僧﹐黃瘦倦怠。羅公診其病﹐因乃蜀人﹐出家時其母在堂﹐及遊浙右﹐經七年﹐忽一日念母之心不可遏﹐欲歸無腰纏﹐徒爾朝夕西望而泣﹐以是得病。時僧二十五歲﹐羅令其隔壁泊宿﹐每日以牛肉豬肚甘肥等煮糜爛與之﹐凡經半月餘﹐且時以慰諭之言勞之。又曰﹕我與鈔十錠作路費﹐我不望報﹐但欲救汝之死命爾。察其形稍蘇﹐與桃仁承气﹐一日三貼﹐下之皆是血塊痰積方止﹐次日只與熟菜稀粥。將息又半月﹐其人遂如故﹔又半月餘﹐與鈔十錠遂行。因大悟攻擊之法﹐必其人充實稟質本壯﹐乃可行也。否則邪去而正气傷﹐小病必重﹐重病必死。

《衛生寶鑑》曰﹕丙辰秋﹐楚丘縣賈君次子二十七歲﹐病四肢困倦﹐躁熱自汗﹐气短﹐飲食減少﹐咳嗽痰涎﹐胸膈不利﹐大便祕﹐形容羸削﹐一歲間更數醫不愈。或曰﹕明醫不如福醫。某處某醫﹐𨿽不精方書﹐不明脈候﹐看證極靈﹐治無不效﹐人目之曰福醫﹐頗有可信﹐試命治之。醫至﹐診曰﹕此病予飽諳矣﹐治之必效。於肺腧各灸三七壯﹐以蠲飲枳實丸消痰導滯﹐不數服﹐大便溏泄無度﹐腹痛食不進﹐愈添困篤﹐遂卒。冬﹐予從軍回﹐其父以告予﹐予曰﹕經云﹕形气不足﹐病气不足﹐此陰陽俱不足﹐瀉之則重不足﹐此陰陽俱竭﹐气血皆盡﹐五臟空虛﹐筋骨髓枯﹐老者絕滅﹐壯者不復矣。不足補之﹐此其理也。令嗣久病羸瘦﹐乃形不足﹔气短促﹐乃气不足﹔病躁汗嗜臥﹐四肢困﹐懶言語﹐乃气血皆不足也。補之惟恐不及﹐反以毒劑瀉之﹐虛之愈虛﹐損之又損﹐不死何待﹖

《薛己醫案》曰﹕文選姚海山﹐中暑頭痛發熱﹐气髙而喘﹐肢體倦怠﹐兩手麻木。予謂熱傷元气﹐用人參益气湯頓安﹐又用補中益气湯加麥門﹑五味而痊。

予甥範允迪咳嗽痰盛﹐胸腹不利﹐飲食少思﹐肢體倦怠﹐脈浮大﹐按之微弱﹐服二陳﹑枳殼等藥愈盛。予曰﹕脾肺腎虛也﹐用補中益气﹑六味丸而愈。

一婦人腿足無力﹐勞則倦怠。予曰﹕四肢者土也﹐此屬脾虛﹐當用補中益气及還少丹主之。俱不從予言﹐各執搜風﹑天麻二丸﹐並愈風丹而殞。

大參李北泉時吐痰涎﹐內熱作渴﹐肢體倦怠﹐勞而足熱﹐用淸气化痰益甚。予曰﹕此腎水泛而爲痰﹐法當補腎。不信﹐另進滚痰丸﹐一服吐瀉不止﹐飲食不入﹐頭運眼閉﹐始信。予用六君子湯數劑﹐胃气漸復﹔卻用六味丸﹐月餘諸證悉愈。

昌平守王天成頭運惡寒﹐形體倦怠﹐得食稍愈﹐勞而益甚﹐寸關脈浮大﹐此脾肺虛弱﹐用補中益气加蔓荊子而愈。後因勞役發熱惡寒﹐譫言不寐﹐得食稍安﹐用補中益气湯而痊。

太息門

黃帝素問

气交變大論

歲土之復﹐善太息。

【注膽病者善太息﹐蓋木郁則膽气不舒﹐故太息以伸出之。】

五常政大論

少陰司天﹐地乃燥﹐淒滄數至﹐脇痛善太息。

【注肝膽之病也。】

至眞要大論

歲陽明在泉﹐燥淫所勝﹐民病喜嘔﹐嘔有苦﹐善太息。

【注金勝而肝膽病也。】

陽明之復﹐淸气大舉﹐病生胠脇﹐气歸於左﹐善太息。

【注病生胠脇气歸於左者﹐金乘木也。善太息者﹐木受金刑﹐腑亦病也。】

靈樞經

經脈篇

膽足少陽之脈﹐是動則病口苦﹐善太息。

【注此少陽之气不升也。少陽主初陽之生气﹐故膽气升﹐十一臟腑之气皆升。】

脹論

膽脹者﹐脇下痛脹﹐口中苦﹐善太息。

【注此衛气逆於城郭之中而爲腑脹也。】

金匱要略【漢張機】

肝中寒證

肝中寒者﹐兩臂不舉﹐舌本燥﹐善太息﹐胸中痛﹐不得轉側﹐食則吐而汗出也。

方

半夏湯治膽腑實熱﹐精神恍惚﹐寒熱泄瀉﹐或寢汗憎風﹐善太息。

半夏宿姜各一錢五分黃芩遠志各一錢生地黃二錢秫米一合酸棗仁三錢﹐炒

右﹐長流水煎服。

溫膽湯治心膽虛怯﹐怔忡多驚﹐太息。

半夏制枳實白茯苓陳皮遠志各一錢甘艸五分竹茹一丸

右﹐水盞半﹐姜三片﹐棗一枚﹐煎七分服。

鍼灸

《素問》曰﹕足太陰之瘧﹐令人不樂﹐好太息﹐不嗜食﹐多寒熱﹐汗出﹐病至則善嘔﹐嘔已乃衰﹐卽取之。

肝瘧者﹐令人色蒼蒼然太息﹐其狀若死者﹐刺足厥陰見血。

《靈樞》曰﹕膽病者善太息﹐口苦嘔宿汁﹐心下憺憺﹐恐人將捕之﹔嗌中吤吤然﹐數唾﹐在足少陽之本末﹐亦視其脈之陷下者灸之﹔其寒熱者取陽陵泉。

善嘔﹐嘔有苦﹐長太息﹐心中憺憺﹐恐人將捕之﹐邪在膽﹐逆在胃﹐膽液泄則口苦﹐胃气逆則嘔苦﹐故曰嘔膽。取三里以下胃之逆﹐刺少陽血絡以閉膽逆﹐卻調其虛實以去其邪。

黃帝曰﹕人之太息者﹐何气使然﹖岐伯曰﹕憂思則心系急﹐心系急則气道約﹐約則不利﹐故太息以伸出之﹐補手少陰心主﹑足少陽﹐畱之也。

《甲乙經》曰﹕色蒼蒼然﹐太息如將死狀﹐振寒溲白﹐便難﹐中封主之。

脾虛令人病寒不樂﹐好太息﹐商丘主之。

凡好太息﹐不嗜食﹐多寒熱汗出﹐病至則善嘔﹐嘔已乃衰﹐卽取公孫及井兪。實則腸中切痛﹐厥頭面腫起﹐煩心狂飲﹐多不嗜臥﹔虛則腹脹﹐腸中气大滿﹐熱痛﹐不嗜食﹐霍亂﹐公孫主之。

《千金方》曰﹕鳩尾﹐主心寒脹滿﹐不得食﹐息賁唾血﹐厥心痛善噦﹐心疝﹐太息。

商丘﹐主脾虛﹐令人病不樂﹐好太息。

日月﹑大橫﹐主小腹熱欲走﹐太息。

少衝﹐主太息煩滿﹐少气悲驚。

