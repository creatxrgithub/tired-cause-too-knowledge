古今圖書集成醫部全錄卷四百五十三

小兒瘡瘍門

小兒直訣【宋錢乙】

丹癅

丹癅之證﹐因熱毒客於腠理﹐搏於气血﹐發於皮膚﹐當以白玉散塗之。

【注按前證或命門所稟﹐或風熱相搏﹐或頻浴熱湯﹐或頻著烘衣﹐或傷食發熱﹐或乳母膏梁厚味﹐七情郁火﹐皆能致者。其赤暈遊走者﹐乃血隨風熱也。若稟胎毒﹐用化毒丹﹔風熱者﹐敗毒散﹔頻浴烘衣者﹐四物﹑連翹﹑山梔﹔飲食發熱者﹐四君﹑柴胡﹑神曲﹔母食厚味者﹐加味淸胃散﹔母有郁火者﹐加味逍遙散。俱加漏蘆﹐母子俱服。白玉散﹐其性大寒﹐能解熱毒﹐若毒發於四肢而輕淺者宜用。若延及胸背脇腹者爲重﹐須用活命飲﹔令人用力於各患虛徧吮毒血﹐各聚於一處﹐急砭出之。若肚腹膨脹﹐二便不通者﹐毒入內也﹐用大連翹飲亦有生者。】

瘡瘍全書【金竇漢卿】

赤遊丹

小兒患此赤丹﹐皆從母胎中受蘊﹐故發皮膚﹐遊走不定。但腹起﹐於四肢收者輕﹔四肢起﹐收於腹者重。急治得生。小兒赤遊丹固蘊熱所致﹐卽胎毒也。或母懷胎之時﹐好食辛辣毒物﹐沐浴熱湯﹐冬天炭火﹐以致熱气入胎﹐嗜欲無度﹔或生下火烘衣棠﹐或火烘牀褥﹐以致熱毒內外交攻﹐半歲上下﹐無有不發者。初起身體發熱﹐燃火視之﹐其色紅赤﹐啼哭不止﹐其光遊走不定。發於四肢者生﹐發於腰腹者死。急用磁鋒砭去其紫血﹐自下而上﹐則毒血流下。不可逆砭﹐急用乳香末﹐雞子淸調勻塗砭處﹐時用芭蕉根汁塗之﹔內服朱砂化毒丹﹐生蜜調下﹐再服紫金錠水磨汁下。

或遊丹發於頭者﹐何以治之﹖必須將患兒眠在牀上﹐以牀腳根一頭加磚一二塊﹐以墜毒气於頭﹐用磁鋒砭之﹐使毒气毒血皆從頭頂而出。若乳母抱立在身砭之﹐則毒气順下﹐遂壅咽喉﹐必難生矣。近觀同道之友顚倒砭之﹐不得其手法﹐以害諸兒。故不辭瑣瑣﹐又明言之﹐並附十丹毒於後。

小兒十種丹毒

一飛竈丹﹐從頭頂腫起﹐漸發紅腫﹐頸項俱浮﹐眼睛紅色﹐用生蔥一束﹐搗爛取汁塗之。又方﹐以﹝石卜﹞硝五錢﹑雄黃末二錢和勻﹐芭蕉汁調和﹐用敗筆蘸汁潤之﹐須令病者臥之﹐將此汁自下潤至顚頂﹐其毒從百會穴出。若隨下潤之﹐則毒气侵於咽喉﹐亦難治者。

二吉竈丹﹐從頭額腫痛﹐用赤小豆末﹐雞子淸調敷之。前方亦妙。

三鬼火丹﹐從面上起赤腫﹐用伏龍肝末﹐雞子淸調敷﹔再用芭蕉根汁潤之﹐益母艸灰爲末﹐醋調敷亦妙。

四天火丹﹐從背上起赤點﹐用桑皮末羊脂調敷之。

五天竈丹﹐從背上起﹐一雲從兩手起﹐赤腫黃色﹐用柳樹枝燒灰爲末﹐蜜調敷之。

六水丹﹐兩脇虛腫﹐用生鐵屑末﹑或鍼砂﹑或銹釘末﹐豬脂調塗。

七胡蘆丹﹐從臍上起黃腫﹐用檳榔末﹐米醋調敷之。

八野火丹﹐從兩腳起赤腫﹐用乳香末﹐羊脂調搽。

九煙火丹﹐亦從兩腳起赤白點﹐用豬槽下土﹐麻油調搽。

十胡漏丹﹐從陰上起黃腫﹐用屋漏處土﹐羊脂調搽。

外科精要【宋陳自明】

癰疽

凡小兒屬純陽﹐其癰疽之疾也﹐多因心气熱而患之。

【注愚按前證﹐亦有因稟賦而致者。常治少參史南湖孫陰囊赤腫﹐余作胎毒治之而瘥。後患發熱痰嗽﹐見證不一﹐難以名狀。遂診其母有郁火血熱之證﹐乃用解毒淸肝等藥﹐子母俱服而愈。】

儒門事親【元張從政】

二火類

凡小兒瘡疤癮疹﹐麩瘡丹熛等疾﹐如遇火運勝時﹐熒惑亂行之者﹐不可便用升麻湯解之。升麻湯味辛性溫。《內經》曰積溫而成熱﹐是謂重火﹐止可以辛涼之劑解之。如遇平時﹐可以辛溫﹐蓋平時無事﹐便同水化。然而更審察病機﹐甚者亦不可以辛溫﹐但發散之後﹐便以涼膈散加當歸及白虎湯﹑化斑湯﹑玉露散煎服之﹐更甚者解毒湯﹑調胃散治之。古人云﹕斑疹瘡皰首尾俱不可下﹐皆誤矣﹐豈不聞揚湯止沸﹐不如釜底抽薪﹖《內經》曰﹕五寅五申之歲﹐多發此病者﹐蓋少陽相火之所爲也。又曰﹕少陽客气勝﹐丹疹外發。又曰﹕諸痛癢瘡瘍皆屬心火。王太僕又謂百端之起﹐皆自心生。豈可便用辛溫發散乎﹖如致熱勢增劇﹐漸成髒毒下血﹐咬牙發搐﹐大熱明矣。如白虎加人參﹐涼膈散加當歸﹑桔梗﹐勿問秋冬﹐但見瘡疹﹐用之神良。

凡小兒瘡皰﹑癮疹﹑麩瘡﹑丹熛﹑斑毒之後﹐髒毒下血。《內經》曰﹕少陽客气勝﹐則丹熛瘡疹發外也。蓋餘熱不解﹐故髒毒下血。治以黃連解毒湯﹑白虎湯﹑涼膈散﹐臨證選而用之。所謂白虎﹐舊說秋冬勿用﹐皆悞也。但有此證便用之﹐蓋其證屬相火故也。

凡小兒丹癅浮腫毒赤﹐走引徧身者﹐乃邪熱之毒﹐可用磁片撤出紫血﹐其病立愈。如不愈者﹐後用涼膈散加大黃﹑芒硝﹐利三五行爲妙﹔次用拔毒散掃三五度必愈矣。經曰﹕丹熛赤癅﹐火之色也﹐相火主之。

凡小兒有赤癅暴腫﹐可先用牛黃通膈丸瀉之﹐後用陽起石散敷之﹐則腫毒自消﹔如不消﹐可用﹝金非﹞鍼砭刺﹐血出而愈矣。

瘡疥風癬

小兒瘡疥風癬﹐可用雄黃散加芒硝少許﹐油調傅之。如面上有瘡癬﹐不宜擦藥﹐恐因而入眼則損目矣。

瘡癤癅腫

小兒赤癅腫發之時﹐疼痛不止﹐《內經》曰﹕諸痛癢瘡瘍﹐皆主於心火﹐可用一咒法禁之。法者是心法﹐咒曰﹕

龍鬼流兮諸毒腫﹐癰瘡膿血甚被痛﹔忘心稱念大悲咒﹐三唾毒腫隨手消。

右﹐一气念咒三徧﹐望日月燈火﹐取气一口﹐吹在瘡腫丹癅之上﹐右手在瘡上虛收虛撮三次﹐左手不動。每一气念三徧﹐虛收虛撮三次﹐百無禁忌。如用之時﹐心正爲是。此法得於袓母韓氏﹐相傳一百餘年﹐用之救人﹐百發百中。若不食葷酒之人﹐其法更靈。病瘡腫者﹐大忌雞豬魚兔發熱動風之物。此法不得輕侮﹐無藥處可用之。

平治會萃【元朱震亨】

赤澑

赤澑宜用生地黃﹑木通﹑荊芥苦藥帶表之類﹐再用芭蕉油塗患處。

夫小兒心气郁而多瘡疽﹐由胎食過而受毒﹐此至論也。小兒識見未萌﹐欲想未動﹐心气何郁﹖先哲謂乳下小兒﹐常多濕熱﹐與胎食過而受毒﹔又有成胎之時﹐父母气血有寒熱之偏﹐多致子之病。況形體未堅完﹐肓膜尙脆嫩﹐何爲略而未論﹖向見一人連年痁病﹐新愈而生一男﹐生來三月﹐病熱﹐右腋下陽明少陽之間生一癤﹐甫平﹐左腋下相對又生一癤﹐膿血淋漓﹐無復生意。醫者王壽甫以四物湯﹑敗毒散加參﹐以香附爲佐﹐犀角爲使﹐大料飲乳母兩月而安。逾三月﹐忽腹脹生赤疹如霞片﹐取剪刀艸汁調晚蠶沙﹐敷之隨消。半月脹移入胞囊爲腫﹐黃瑩可畏﹔越兩日囊裂開﹐兩丸顯露﹐出淸水﹐以紫蘇葉承面炭細末托之﹐旬餘而合。夫以父之久病﹐其母寧無憂鬱之火﹐與痁之餘熱毒致此﹐亦不可不知。

衛生寶鑑【元羅天益】

眉煉

小兒眉煉﹐在面曰眉煉﹐在耳曰輒耳﹐在足曰靴癢﹐此三者皆謬名也。《內經》曰﹕諸痛癢瘡瘍皆屬心火﹐乃心火熱盛之致然也。可用﹝金非﹞鍼刺之而出血﹔一刺不愈﹐當再刺之﹐二刺則必愈矣。《內經》云﹕血實者宜決之。決者破其血也。眉煉者﹐不可用藥敷之。其瘡多癢則必爬﹐若藥入眼則眼必損矣。

片玉心書【明萬全】

丹毒

小兒赤遊丹毒﹐𨿽有十種﹐皆由心火內盛﹐熱與血搏﹐或起於手足﹐或發於頭面胸背﹐遊移上下﹐其熱如火﹐痛不可言﹐赤如丹砂﹐故名丹毒。自腹出四肢者易治﹐自四肢入腹者難治。療此證者﹐其法必先用表藥以解熱毒﹐方可搽敷。若遽用藥搽﹐使气無所泄﹐而入裏傷人者多矣。

小兒丹毒﹐一歲以上者易治﹐未周歲者難治。

小兒十種丹癅﹕一飛竈丹﹐二走竈丹﹐三鬼火丹﹐四天火丹﹐五天竄丹﹐六水丹﹐七葫蘆丹﹐八野火丹﹐九煙火丹﹐十胡漏丹。許學士云﹕此十種丹毒﹐如三日不治﹐攻入腸胃﹐則不救也。宜逐一仔細辧認﹐依方爲之﹐萬不失一。

小兒十種丹毒﹐俱先服防風升麻湯以解其毒﹐次用蜞鍼法以去其毒血。如無蜞鍼﹐用砭鍼法。然後用救急法。

小兒丹毒﹐腹脹气喘﹐悶亂不乳﹐及驚搐者﹐皆不可治。

小兒生後百日之內﹐半歲以上﹐兩眼泡紅暈微起。面靑黯色﹐夜則煩哭﹐或臉如胭脂﹐此因伏熱在內﹐發之於外﹐初則滿面狀如水痘﹐腳微紅而不壯﹐出沒休息無定次﹐至頸項赤如丹砂﹐名爲驚丹﹐三解散治之。

西江月

小兒赤遊丹毒﹐𨿽有十種原根。皆由心火熱多深﹐上下遊移不定。其色渾如丹石﹐故稱丹毒之名。治法方冊甚分明﹐全在醫家體認。

小兒流丹最毒﹐十種發出不同。自上而下莫至胸﹐自下至腎可慟。半周之內休見﹐滿周病此宜攻。蜞鍼的的有神功﹐內解外敷兼用。

內解歸梢赤芍﹐羌活荊芥防風。升麻甘艸地黃通﹐竹葉元參煎用。外用益元敷貼﹐更加寒水相同。三朝五日急相攻﹐驚搐靈丹如夢。

治丹用功次第﹐從頭一一鋪陳。解表下毒藥先行﹐次用蜞鍼吮進。若是蜞鍼不便﹐須臾急用砭鍼。然後塗藥救孩身﹐此法前人已定。

捷法先須解毒﹐或將利藥疏通。初起塗敷莫胡攻﹐毒入於裏遏壅。解毒無價散子﹐防風升麻湯同。利藥靈應有神功﹐只在醫人善用。

經驗治丹妙法﹐而今說與後人。先將靈應滌病身﹐下後才施塗潤。田螺搗餅敷貼﹐或用水調竈心。又將南星大黃停﹐芒硝研勻水浸。

歌

烘熱衣與兒﹐火丹遂成之。芒硝寒水石﹐靑黛石膏奇。赤痣因何起﹖胎中受熱多。原來無大害﹐不必請醫和。

胎毒

胎毒者﹐精血中之火毒﹐卽命門相火之毒。命門者﹐男子以藏精﹐女子以系胞也。觀東垣有紅癅之論﹐丹溪胎毒之論﹐治法可見矣。古方有解毒之方﹐如黃連甘艸法﹐又有育嬰解毒延齡丹﹐皆良法也。余新立一方﹐用丹溪三補丸方﹐芩﹑連﹑蘗半生用半酒炒﹐甘艸半生半炙﹐各等分爲末﹐雪水丸麻子大﹐朱砂﹑雄黃爲衣﹐名曰生熟解毒丸。小兒日與服之﹐佳。

有胎毒所生者﹐如虫疥流丹﹐浸淫濕瘡﹐癰癤結核﹐重舌木舌﹐鵝口口瘡﹐與夫胎熱胎寒﹐胎黃胎驚之類。兒之初生﹐有病多屬胎毒﹐如一臘之臍風﹑百晬之痰嗽難醫﹐恰半歲而眞搐者凶﹐未一周而流丹者死﹐是也。況初生之兒﹐腸胃薄小﹐血气未充﹐藥石難進﹐榮衛微弱﹐筋脈未實﹐鍼灸難周﹐業幼科者﹐愼勿忽諸﹗

或問胎毒之說﹐余曰﹕先賢論之詳矣。蓋人生而靜﹐天之性也。感於物而動﹐胎之性也。欲者火也。故思慮之妄﹐火生於心﹔恚怒之發﹐火生於肝﹔悲哀之過﹐火起於肺﹔酒肉之饜﹐火起於脾﹔淫佚之縱﹐火起於腎。五欲之火﹐隱於母血之中﹐卽是毒也。男女交媾﹐精气凝結﹐毒亦附焉﹐此胎毒之原也。如謂兒在母腹﹐饑則食母之血﹐渴則飲母之血﹐及其破胎而出﹐口有餘血﹐拭之不淨﹐咽下腹中﹐是名胎毒。斯言也﹐一人倡之﹐百人和之﹐未有辯之者﹐此書之不可盡信也。胚胎資始﹐父精所生﹔身體資生﹐母血所養。是水珠露花﹐男女漸分﹐毫髮筋骨﹐形象斯具﹐誕彌厥月﹐气足形全﹐乃破胎而生矣。初在母腹之時﹐如鳥之雛伏於卵殼之中﹐何所飲食耶﹖口之血﹐乃母臨產﹐惡露漬入口中﹐未必是母腹中所﹝口銜﹞血也。旣云咽下腹中﹐則入於大腸界﹐從大便出矣﹐安得畱在命門待時而發耶﹖

丹癅發搐﹐視其先後何如﹐先發丹後發搐者不治﹐此胎毒自外入裏也。先發搐後發丹者﹐此名驚丹﹐可治﹐此胎毒自內而外也﹐宜用大連翹飲主之。

小兒諸瘡﹐皆胎毒也。命門者﹐右腎也。𨿽云男子以藏精﹐女以系胞﹐父母命門之中原有伏火﹐胚胎之始﹐兒卽受之﹐旣生之後﹐其火必發爲癰疽丹疹疥癬一切惡瘡﹐名曰胎毒者是也。古人立法於兒初生之時﹐有拭口法﹐有黃連甘艸朱蜜法﹐無非爲解毒而設也。後人因之合上三法﹐取臍帶合藥﹐名曰育嬰延齡解毒丹。

東垣之治紅絲癅﹐丹溪之治小便淋﹐皆有解毒之法﹐見《格致餘論》﹐須博求之。

小兒初生﹐有育嬰延齡解毒丹﹐服之能解其胎毒。其有發瘡瘍者﹐有溯源解毒湯﹐乳母服之。

小兒丹發於瞼﹐眼中紅腫﹐手不可近﹐必三日死。

小兒生下一月後﹐徧身虫疥﹐浸淫濕爛﹐其皮如脫﹐日夜啼叫﹐忽一日其瘡盡隱﹐必發搐而死。

小兒丹癅﹐此胎毒之最酷者﹐卽紅絲癅也﹐又名龍纏火帶﹐乃小兒之惡疾。二歲以上兒可治﹐半歲周歲者難冶﹐百無一二也。發處腫硬一塊﹐其色甚赤﹐手不可近﹐如火炙流銅﹐往下迸走﹐自頭上起至心卽死﹐自足下起至腎卽死。古方治法無可取者﹐惟家傳蜞鍼法﹑砭法出其惡气﹐以泄其火毒﹐十治六七﹐誠良法也。經云﹕血實者決之是也。切不可用寒涼之藥敷之﹐使火毒郁而不得泄﹐入腹爲腹脹﹑爲腹痛﹐爲喘爲驚狂﹐爲搐搦者﹐必死。宜用通聖散全料銼細﹐入酒中浸透曬漧﹐炒研爲極細末﹐蜜水調服﹔外以通聖散加金銀花藤葉煎湯浴之﹐此水漬法﹐亦火郁則發之也。先發驚後發丹者﹐可治﹔通聖散主之﹐或用導赤散加連翹﹑元參﹑防風﹑荊芥穗丸。先發丹後發驚者﹐不治。

小兒生下徧身虫疥幹癢﹐喜人摩拍﹐余制一方﹐用烏蛇酒浸焙漧﹐取肉一錢﹐苦參酒浸焙漧二錢﹐炒胡麻仁﹑炒去刺白蒺藜各一錢五分﹐共爲末﹐用浸蛇與苦參酒糊爲丸﹐甘艸湯下愈。

小兒初生﹐徧身生虫瘡﹐及流水瘡﹑風瘡﹐皆胎毒也。切勿搽藥﹔恐逼毒入腹。宜服胡麻丸。

凡有誤用搽藥﹐逼毒入腹﹐以致腹脹者﹔解毒丸主之。

凡有頭面徧身生瘡﹐非關搽藥﹐忽然自平﹐加痰喘者﹐切不可解利﹐當以連翹湯治之。以上數證﹐俱是胎毒﹐不可用灸法。

西江月

小兒徧身瘡疥﹐虫窠膿血浸淫。此由胎毒內藏深﹐故有許多形證。涼血殺虫解毒﹐胡麻丸子通神。切防搽洗毒歸心﹐腹痛神昏命盡。

若是要用搽藥﹐瘙癢無過蛇牀。﹝上匿下虫﹞虫作楚用硫黃﹐痛腫寒水爲當。不癢須加狗脊﹐喜鹽湯火硫黃﹐斑【﹝闕五字﹞】良﹐手擦鼻聞擦上。

育嬰家祕【明萬全】

丹毒

一丹毒發搐者病在少陽﹐少陽者膽相火也。先搐後發丹癅者﹐此毒火自內出外也﹐可治﹔先發丹後發搐者﹐毒自外入內也﹐必死。自內出者﹐火之餘﹐宜發散解毒及砭法﹐防風通聖散主之﹐或用加減升麻葛根湯。

一瘡癰發搐﹐此胎毒也。小兒身生虫疥﹐浸淫癢痛﹐不知用藥﹐內服解毒之劑﹐外用砒硫毒藥搽之﹐瘡忽自平﹐或不搽自平者。其候腹脹便閉﹐膚無血色﹐目閉不開而發搐者﹐乃惡候也﹐急進解毒之劑﹐瘡出方生﹐瘡不出加喘者死。雄黃解毒丸主之。

凡小兒未周歲者﹐不問癰毒瘡疥丹癅﹐但發搐者皆難治﹐脾胃嫩脆﹐穀气未實﹐難以藥攻也。

幼科發揮【明萬全】

疥癬

疥癬幹者可治﹐胡麻丸主之。若浸淫潰爛﹐身無完膚﹐日夜啼哭者﹐不可治。切不可用砒硫粉汞爲藥搽之﹐使毒气乘虛入腹﹐發搐發喘者皆死。凡小兒瘡疥﹐宜調乳母溯源解毒湯主之。

嬰童百問【明魯伯嗣】

丹毒赤遊腫

仲陽云﹕熱毒之气﹐客於腠理﹐搏於血气﹐發於外皮上赤如丹﹐熱毒與血相擊﹐而風气乘之﹐所以赤腫遊走而徧體也。此由乳母食酒面煎炙過度﹐與夫烘衣與兒﹐不候冷而卽穿著﹐多成此證。或發於頭面胸背﹐令兒躁悶腹脹﹐如火之熱﹐痛不可言。有入腹入腎之證﹐便不可救。又小兒一周之內﹐皮毛肌肉﹐筋骨髓腦﹐五臟六腑﹐榮衛血气﹐皆未堅固﹐譬如艸木萌芽之狀﹐未經寒暑﹐嬌嫩軟弱﹐故今嬰孩稱爲芽兒也。一周之內﹐切不可頻頻洗浴﹐恐濕熱之气鬱蒸不散。徧身生赤遊丹毒﹐倘謂之癅﹐片片如胭脂塗染﹐皆腫而壯熱。若毒入腹者﹐則腹脹硬气以致殺兒﹐此因洗浴而得也。若肌肉寬緩﹐腠理開泄﹐包裹失宜﹐復爲風邪所乘﹐而身生白癅﹐皆腫而壯熱也﹐或增寒壯熱﹐鼻塞腦悶﹐或上气痰喘﹐咳嗽吐逆﹐種種之疾﹐皆因洗浴脫著而得也。治赤癅丹毒﹐可用小刀子疏去癅頭赤暈惡血毒汁﹐次以冰黃散﹑葛根白朮散﹑惺芎散主之﹔敗毒散及升麻湯﹑防己散皆可選而用之。又丹熱﹑實熱﹑龍帶熱﹐並用大連翹湯加大黃及燈心煎服﹐殊驗。

瘭瘡

巢氏云﹕夫小兒瘭瘡者﹐爲風熱毒气所乘﹐搏於皮膚﹐乃生瘭漿﹐潰而成瘡﹐故名曰瘭瘡也。湯氏牛黃散﹑淋洗方治之。又有瘭疽之發有數種﹐先作點而後露骨﹐小者如粟如豆﹐劇者如梅如李﹐赤黑靑白﹐色變不常﹐或生口齒﹑或肚臍﹑或臂臀﹐發無定處﹐大槪多見於手指之間﹐根深入肌﹐走臂遊腫﹐毒血流注﹐貫串筋脈﹐爛肉見骨﹐出血極多﹐令人狂言﹐煩躁噯悶﹐皆毒气攻心之候也。南星﹑半夏﹑白芷末敷之。用藥先洗而後敷之﹐甚佳。其諸療理﹐推廣癰疽法度行之。皂角﹐血餘等藥尢佳。

癰毒腫癤

湯氏曰﹕此四者﹐皆由血气凝滯而有熱毒之气乘之﹐故結聚成癰癤腫毒也。備急神驗方﹕未結之初﹐微見有頭紅﹝疒畾﹞起隱痛者﹐急用不語唾﹐夜半頻頻塗之﹐卽消散﹔若已結成﹐用天烏散貼方。若內顯躁熱不寧等證﹐卽須內服漏蘆散﹐眞良方也。熱甚者靑黛解毒丸﹐四順淸涼飲加防風﹑連翹﹑黑參劑亦可服﹐五福化毒丹尢良﹐連翹湯可服。靑露散掩之﹐畱小孔﹐後用驚毒掩子收瘡口取效。熱甚者涼膈散亦可服。

惡核瘰癧

巢氏云﹕小兒惡核者﹐乃風熱毒气﹐與血气相搏﹐結成頑核﹐生於項頸﹐遇風寒所折﹐不消結成瘰癧﹐久而潰膿成瘡者也。凡有此證﹐宜服淸涼飲子及升麻湯等藥。湯氏貼惡核瘰癧﹐各有妙方。千金連翹丸﹑龍膽湯皆可服。

發斑

發斑有兩證﹐有溫毒發斑﹐有胃爛發斑也。溫毒發斑者﹐爲冬月溫暖﹐人感乖戾之气﹐未卽病發﹐至春或被積寒所折﹐毒气不得泄﹐至天气暄熱﹐溫毒始發﹐則肌肉斑爛﹐癮疹如錦紋﹐其治用葛根橘皮湯﹑黃連橘皮湯主之。若胃爛發斑者﹐傷寒未下卽發斑﹐下早亦發斑。蓋不當下而下之﹐熱气乘虛入胃﹔當下失下則胃熱不得泄﹐所以皆發斑﹐不可用表藥。蓋表虛裏實﹐若發其汗﹐重令開泄﹐更增斑爛﹐表虛故也﹐黑參升麻湯﹑化斑湯主之。傷寒發斑﹐只是熱气在臟腑﹐先攻腸胃﹐裏蘊成瘡﹐方發出外。赤者易治﹐黑者難治﹐蓋毒气入胃之深故也。羌活散加蟬蛻﹐治斑亦可。

瘡癬

湯氏云﹕小兒傷濕﹐血气壅滯則生瘡﹐多由父母並奶子不好潔淨﹐衣褥不與頻換淸濯﹐或尿屎穢污連日不洗﹐亦能浸漬而成瘡。天气溫和﹐頻與澡洗更衣﹐名曰外宣﹐亦不須服藥。小兒不得已而服藥﹐此乃下策。將養合宜﹐何病可侵﹖更令乳哺有節﹐勿令過飽﹐其身乃如蒔樹﹐此調養之理也。浴方﹐春用柳條荊芥﹐夏用棗葉槐枝﹐秋冬用苦參﹐頻浴身安﹐外宣無病。金華散﹐又敷瘡癬等方﹐皆可用也。摩風膏敷瘡癬極妙﹐兼服羌活散加防風﹑荊芥﹐及大連翹飲﹑升麻湯等劑。

外科正宗【明陳實功】

小兒遺毒爛斑

遺毒﹐乃未生前在於胞胎稟受﹐因父母楊梅瘡後﹐餘毒未盡﹐精血孕成。故旣生之後﹐熱湯洗浴﹐烘燻衣物﹐外熱觸動﹐內毒必發於肌膚之表。先出紅點﹐次成爛斑﹐甚者口角﹑穀道﹑眼匡﹑鼻面皮肉俱壞﹐多妨乳哺﹐啼叫不安。初治宜早﹐內與土茯苓湯調人中黃末﹐每日數次﹐共飲四五分﹔外用解毒紫金丹磨塗患上。效者可保十中三四﹔遲延毒甚﹐爛斑徧身不乳者﹐百中難活一二。此由根蒂受毒之深故也。

小兒赤遊丹

赤遊丹受毒於未生前﹐發病於有生後。蓋身在胞胎﹐皆賴父精母血﹐借以生養﹐父母不能節其欲﹐多致淫火猖熾﹐胎必侵受﹔又不能戒諸厚味﹐以及炭火烘燻﹐重衾疊褥﹐往往受熱﹐子無弗有﹔及至生後﹐熱湯洗浴﹐烘燻衣物﹐觸動內毒而發。欲發之時﹐先必身熱﹐啼叫驚搐﹐次生紅腫﹐光亮發熱﹐瞬息遊走﹐發無定處。先從頭額起者﹐名天罩丹﹐以升麻葛根湯母子同服。餘皆起於腹背﹐流入四肢者輕﹔起於四肢﹐流入胸腹者重。醫此總皆先砭惡血爲要﹔砭血之後﹐先用精豬肉切片貼之﹐一時許﹐換如意金黃散﹐用水芭蕉根搗汁調敷﹐甚者日換二次﹔內以大連翹飲﹑消毒犀角飲﹑五福化毒丹。毒气入裏﹐腹脹堅硬不乳者﹐紫雪散下之。三日後身漸徹涼﹐砭血之處﹐肉便軟活﹐聲淸腹軟﹐乳哺如常者﹐順﹔反此爲逆。

小兒胎癅

胎癅者﹐初生小兒頭上胸乳間腫起﹐大者如饅﹐小似梅李﹐此皆胎中瘀血凝滯而成﹐須候兒滿月外﹐方可用鍼刺破﹐內如赤豆汁則安﹐內服五福化毒丹。

小兒黃水瘡

黃水瘡﹐於頭面耳項忽生黃泡﹐破流脂水﹐頃刻沿開﹐多生痛癢﹔此因日曬風吹﹐暴感濕熱﹐或因內餐濕熱之物﹐風動火生者有之﹐治宜蛤粉散﹐搽之必愈。

保嬰撮要【明薛鎧】

瘡瘍大便不止

瘡瘍泄瀉不止﹐或因膿血出多﹐脾气有傷﹔或命門火衰﹐不能生土﹔或脾气虛寒﹐不能司攝﹔或稟腎虛﹐不能禁固﹔或乳母脾胃虧損﹐元气下陷﹐致兒爲患。若瀉而煩熱不寐﹐脾气虛也﹐用東垣聖愈湯。瀉而口漧飲湯﹐胃气虛也﹐用錢氏白朮散。瀉而煩渴飲水﹐胃經有熱也﹐用東垣瀉黃散。瀉而色黃﹐飲食不化﹐或腹中作痛﹐脾气虛弱也﹐用六君加木香。瀉而色黃﹐小腹重墜﹐或大便去而不了﹐脾气下陷也﹐用補中益气湯。瀉而色靑﹐飲食少思﹐腹中作痛﹐肝木侮土也﹐用六君﹑木香﹑升麻﹑柴胡。東垣先生云﹕診右關脈弦﹐風邪傷脾也﹐用芍藥甘艸湯之類﹔右關脈洪﹐熱邪傷脾也﹐用三黃丸之類﹔右關脈緩﹐本經濕邪傷脾也﹐用平胃散之類﹔右關脈濇﹐燥邪傷脾也﹐用異功散加當歸﹐或四君子湯加熟地黃之類﹔右關脈沈細﹐寒邪傷脾也﹐用益黃散﹑理中丸之類﹐寒甚加附子。大凡飲沸湯而不知熱者﹐陽气虛﹐寒之證也﹐急用四君﹑桂﹑附﹔飲冰水而不知寒者﹐陽气亢熱之證也﹐急用淸涼飲之類。又法﹕以手足並冷者爲虛寒﹐用五味異功散加姜﹑桂﹔不應﹐急加附子。手足不熱者爲虛熱﹐用五味異功散﹑七味白朮散﹔手足並熱者爲實熱﹐用瀉黃散﹐多有更生者。

腮癰

腮屬足陽明胃經﹐其生癰者﹐多因兒食甘甜厚味﹐脾胃積熱所致﹐亦有乳母鬱怒而受其患者。若因熱積於內﹐二便不通者﹐用涼膈散﹔風邪相搏﹐二便如常者﹐用漏蘆湯﹔胃經風熱或兼咽喉腫痛﹐用升麻防風湯。

耳瘡

若稟賦陰虛﹐火動頦間﹐或兩耳內生瘡﹐或出膿不止者﹐宜用地黃丸。若因乳母肝火乘脾﹐用加味逍遙散﹔脾經郁熱﹐用加味歸脾湯﹔膏梁積熱﹐用東垣淸胃散﹔脾胃風熱﹐用淸咽利膈湯。仍參口瘡治之。

斑疹丹毒脈治

脈浮者﹐消風爲主。脈浮數者﹐袪風淸熱。脈沈數者﹐瀉火爲主。脈數按之沈實者﹐解表攻裏。

外科經驗方【明薛己】﹝明薛己原缺﹐據《中醫圖書聯合目錄》補。﹞

丹毒

小兒丹毒﹐多生頭面四肢﹐色赤遊走不定﹐用磁芒令毒血遇刺皆出﹐更以神功散敷之﹐內服荊防敗毒散﹐或五福化毒丹。入腹者不治。

外科心法【明薛已】﹝明薛己原缺﹐據《中醫圖書聯合目錄》補。﹞

癰疽論

李氏云﹕小兒純陽多熱﹐心气郁而多瘡瘍﹐胎食過而受熱毒﹐犀角散爲最﹐餘如常法﹐大下恐傷其胃。

證治準繩【明王肯堂】

瘡瘍

癰疽證治已詳《瘍醫準繩》。其在小兒﹐𨿽肌體柔脆﹐而天眞未鑿﹐鮮五發之毒﹐亦無五善七惡之診。初生周晬前後﹐徧體生瘡﹐俗忌療治。其他小小癰癤﹐自可敷貼而消。若增寒壯熱﹐沈困躁擾﹐爲心腹之害﹐又當求其本而治之。乳下嬰兒﹐母子俱服﹐是在醫師神而明之﹐無按圖索驥之理。薛氏乃掇大科癰疽證治﹐贅附保嬰﹐近於駢拇枝指矣。若夫溯流窮源﹐明經絡﹐分表裏﹐審順逆﹐則無大小之異﹐有專科書在﹐又何贅焉﹗今第以小兒所專者﹐集爲是編。以至危且急﹐殺人頃刻﹐莫如丹毒﹐故首列之﹐且獨加詳焉。

夫瘡瘍皆因臟腑不調﹐經絡壅滯而得﹐或由胎毒﹐或是風化爲虫﹐或則熱气有盛﹐或是驚入皮膚。其大者是滯於血脈而橫出於皮膚之間﹐若節其气血則易破﹔若或風纏﹐則生癮軫﹔或是外邪所入﹐卽多瘙癢而不定。其食毒則滯死其血气﹐久則化爲膿也。或作驚瘡者﹐驚本無物﹐亦蹉其血气在髒而爲積在腑﹐故出皮膚爲瘡﹐發徧身而四肢難較。風瘡亦發徧身﹐其形甚小﹐世呼爲疥熱毒瘡﹐發處不定﹐節滯其血﹐故作瘡。虫窠瘡常發於脛後作其窠﹐窠內虫如蟣子﹔蓋因腹內蟯虫隨气而化﹐其瘡卽較而再發﹐或片子如癬相似﹐甚有死血癢。若以藥敷較﹐只是歸腹中﹐須是取卻虫方瘥﹐及與殺虫藥。

《內經》曰﹕諸痛癢瘡瘍﹐皆屬心火。火郁內發﹐致有斯疾。蓋心主乎血﹐血熱生風﹐熱郁內甚﹐遞相傳襲﹐故火能生土﹐血注陽明﹐主肌內風熱與血熱相搏﹐發見皮膚﹐其名不一。黃膿而白者﹐土生金﹐母歸子也。始生微癢而熱輕﹔腫痛潰爛﹐爲熱極血凝化水﹐气滯成膿﹐甚至寒熱作而飲食減﹐尢爲可慮。宜宣泄風毒﹐涼心經﹐解胃熱﹐用當歸散加黃連﹑升麻﹑漧葛﹐生薑﹐蔥﹑燈心煎服﹐及三解散﹑牛蒡湯﹑木通散﹑外塗以四黃散﹑一抹金。

初生芽兒一塊血﹐也無形證也無脈。有驚卽系是胎驚﹐有熱卽系是胎熱。嬰兒實與乳母一體﹐凡患瘡疾﹐但審乳母肝經有熱﹐用加味小柴胡湯之類﹔肝經虛熱用加味逍遙散之類﹔腎水不能生肝﹐用地黃丸﹔心經積熱﹐用柴胡梔子散﹔心經虛熱﹐用茯苓補心湯﹔膏粱積熱﹐用東垣淸胃散﹔脾經郁熱﹐用錢氏瀉黃散﹔脾經虛熱﹐用錢氏異功散。若服犀角丸﹑化毒丹﹐外敷寒涼之藥﹐復傷生气﹐乃促其危也。

熱毒瘡瘍

小兒因食膏粱厚味﹐或乳母七情郁火所致。若腫臖作痛﹐气血凝滯也﹐用仙方活命飲﹔口渴便祕﹐熱毒內蘊也﹐用四順淸涼飲﹐佐以如聖餅﹔腫硬色赤﹐熱毒凝聚也﹐用活命飲﹐佐以隔蒜灸﹔腫焮不消﹐欲作膿也。用托裏消毒散﹔不成膿﹐或成膿不潰﹐气血麻也﹐用八珍湯﹔潰而肉赤不斂﹐脾血虛也﹐用四物﹑參﹑朮﹔肉白而不斂﹐脾气弱也﹐用四君﹑芎﹑歸﹔食少體倦而不斂﹐脾气虛也﹐用六君﹑當歸﹑升麻。凡藥對證﹐無有不愈。設或妄行攻毒﹐元气虧損﹐則變惡證而難治矣。大抵瘡瘍屬腑者易治﹐元气無虧者不治自愈﹔屬髒者難治﹐元气虧損者則變爲惡證。誤行克伐﹐元气虧損﹐尢難療理﹐故切不可用峻厲之劑。觀東垣﹑丹溪云﹕但見腫痛﹐參之脈證虛弱﹐便與滋補﹐血气無虧﹐可保終吉﹔若用驅逐敗毒﹐不免有虛虛之禍矣。

丹毒

《嬰童寶鑑》小兒諸丹毒歌云﹕丹火初成似火燒﹐天火渾身赤轉饒。伊火髈邊靑黑色﹐厲從額上起根苗。臀並穀道熛丹毒﹐如帶黳紅暴火調。畱火發時一日盛﹐攺變無常五色標。家火頰連雙腋乳﹐天竈內踝及陰尻。背並膝赤飛丹病﹐股內臍陰尿竈招。

巢氏云﹕火丹候﹐往來如傷寒﹐赤著身而日漸大者是也。

又云﹕火丹候狀﹐發赤如火燒﹐須臾熛漿起是也。

《嬰孺方》云﹕火丹者﹐來往如傷寒﹐赤著身體﹐不從傷火而得名﹐如日出時以從其處﹐又名日丹。宜同用千金漏蘆散。

經云﹕赤紫丹癅﹐皆心火內郁而發﹐赤如丹砂。心主血而火性熱﹐血熱相搏﹐陰滯於陽﹐卽發丹毒。心虛寒則癢﹐心實熱則痛。先用百解散表之﹐次以當歸散加連翹﹑荊芥水煎服﹐及牛蒡湯加炒麻仁研碎同煎﹐與宣熱拔毒﹔其次赤葛散﹐或初用化丹湯亦好。

有身上發時﹐亦如前證﹐不甚燥癢﹐但見出浮於徧體﹐神昏不悅﹐名陰毒證。先以沖和飲加南木香﹐水﹑姜煎服﹔次用當歸散﹑雄黃散。然此二證不問赤白﹐若入腹入腎﹐多致爲害﹐不可輕視如常﹐自取困耳。

大抵丹毒𨿽有多種﹐病源則一。有赤丹毒徧身癢者﹐或女子十五六而脈未通者﹐多發丹疹﹐皆由血有風毒乘之﹐宜服防己散。

小兒黑斑﹑紅斑﹑瘡癢﹑癮疹﹐並用防風通聖散治之。

胎毒發丹

胎毒發丹者﹐因胎毒內伏﹐或頻浴熱湯﹐或著烘衣﹐或乳母飲食七情﹐內熱助邪爲患。發於頭面四肢﹐延及胸腹﹐色赤遊走不定。古人云﹕從四肢起入腹囊者﹐皆不治。當急令人隨患處徧吮毒血﹐各聚一處砭出之﹐急服活命飲。惟百日內忌砭﹐以其肌肉難任也。若發散過劑﹐表虛熱而赤不退者﹐用補中益气湯加防風﹑白芷﹔寒涼過劑﹐胃气受傷而熱赤不退者﹐用異功散加柴胡﹑升麻﹔或兼發搐等證﹐用四君﹑升麻﹑當歸﹑釣藤鉤。若復用攻毒﹐必致不起。頭額間患者﹐當臥鐮砭之。

傷食發丹

傷食發丹者﹐因脾胃之气方充﹐乳食過多﹐不能運化﹐蘊熱於內而達於肌表也。若因乳食停滯者﹐先用保和丸消之﹐大便祕結﹐量加大黃通之﹔乳食旣消而丹尙作者﹐用淸中解郁湯治之﹔丹邪旣去而乳食不思者﹐用五味異功散補之﹔發熱作渴﹐或飲食少思者﹐用七味白朮散補之。大凡飲食厚味所致者﹐赤暈或行而緩慢﹔若飲燒酒﹐或誤吞信石所致者﹐徧示赤暈﹐其行甚速。又有瘡瘍發焮﹐周圍有赤暈﹐其熱消散﹐或膿出自退。凡此俱忌砭法﹐皆宜安裏爲主﹐不可攻伐。若自吐瀉﹐亦不可止之。吐瀉中有發散之意。因飲燒酒者﹐飲冷米醋一二杯解之﹐此神妙之法也。因母多食炙煿膏粱﹐或飲燒酒﹐或服辛熱燥藥﹐或鬱怒傷肝脾﹐致兒爲患者﹐當參胎熱毒瘡瘍治之。

驚丹

嬰孩生後百日之內﹐半歲以上﹐忽兩眼泡紅暈微起﹐面帶靑黯色﹐向夜煩啼﹐或臉如胭脂﹐此伏熱在內。亦有臉不紅者。始因居胎之時﹐母受重驚﹐驚邪傷胎﹐遞相傳襲﹐形發於外﹐初發時散生滿面﹐狀如水痘﹐腳微紅而不壯﹐出沒休息無定﹐收到頸項﹐赤如朱砂﹐名爲驚丹。用四聖散﹐先洗其目﹔次百解散加五和湯同煎﹐與解驚熱丹毒。牛蒡湯﹑當歸散﹑三解散﹑黃芩四物湯皆可爲治。

如驚丹發至胸乳間﹐微有痰喘作搐﹐急宜宣熱拔毒﹐免致內攻﹐爲害不淺。五和湯加升麻﹑生漧地黃﹐水姜燈心煎服﹐則自消除﹔仍用前數藥調治﹐不生他證。或投萬安飲。

五色丹

夫小兒五色丹者﹐由丹發而攺變無常﹐或靑﹑黃﹑白﹑黑﹑赤。此是風毒之熱﹐有盛有衰﹐或冷或熱﹐故發爲五色丹也。孔氏家傳用小柴胡湯﹐如法煎服﹐以滓傅丹上﹐良。

白丹

夫白丹者﹐由挾風冷之气﹐故使色白也。初發癢痛﹐微虛腫﹐如吹奶起﹐不痛不赤而白色也。

赤丹

夫赤丹者﹐由風毒之重﹐故使赤也。初發起大如連錢﹐小者如麻豆﹐肉上生粟﹐色如雞冠﹐故亦謂之茱萸丹也。

黑丹

夫黑丹者﹐由風毒傷於肌肉﹐故令黑色也。初發癢痛﹐或熛腫起﹐微黑也。

天火丹

夫小兒丹發肉中﹐有如丹赤色者﹐大者如手﹐劇者徧身赤癢﹐故號天火丹也。

赤流

夫小兒身上或一片赤色如胭脂﹐及漸引﹐此名丹毒﹐俗謂之流。若因熱而得者色赤﹐或因風而得者色白﹐皆腫而壯熱也。可用一鈹刀以砭去其惡血。毒未入腹者﹐可療也。

身有赤處

小兒因汗﹐爲風邪熱毒所傷﹐與血气相搏﹐熱气蒸發於外﹐其肉赤而壯熱也。

王氏禁土鬼丹及蛇纏丹

顱顖經二十二種丹證治

霹靂﹝雨庚﹞﹝雨水﹞﹝雨攝﹞。

一气念二十一徧﹐吹在病處﹐自立東南方上﹐令病人在西北方﹐以大指陷中指頭節紋﹐以第二指掐大指中節﹐兩手皆然﹐吹時卽放手。持咒四十九日﹐於五更初向北受持。

竈額丹﹕先從頭上起﹐漸滿身﹐其丹赤色﹐用豬槽下土並桃柳根皮搗末﹐生油調敷。

竈尾丹﹕從腰起﹐黑色徧身疼痛者﹐用堂屋四角艸燒灰﹐入白礬末﹐雞子白和塗。

龍火丹﹕先從腹起至心﹐微黃赤色﹐用屋脊上艸燒灰﹐松花白﹑雞子黃﹑豬槽內水調塗。

君竈丹﹕從右手上起﹐引似蛇行﹐赤色﹐用竈下土油調塗。

母竈丹﹕從左腳上起者﹐用燖豬湯﹐竈額上灰敷。

女竈丹﹕從陰上起紫赤色﹐用女兒小便﹐生煤竈右邊磚縫上土﹐和調塗。

朱黃升﹕從右腳起﹐徹至徧身﹐用屋四角艸﹐鐵匠家磨刀水調傅。

星子丹﹕從頭起﹐徹徧身如錢大﹐赤色﹐用桃樹向北枝燒灰﹐油調敷。

蜂子丹﹕從頭面四向徹﹐用竈頭上土﹐入膩粉﹐以雞子白調敷。

亂神丹﹕天下惡證﹐從肚內起﹐出口內﹐紫黑色者﹐用善火艸﹑白礬末並蜜﹐入洗銀水調服之。

住火丹﹕從背上起黃赤色﹐用壁上土豬槽下土﹐白礬末﹑生薑汁﹑生油調塗。

母子丹﹕從眼眶上起﹐用白礬﹑蛤粉﹑樟柳根杵汁和塗之。

火焰丹﹕從前心起﹐頭痛如火燒﹐用善火艸﹑豬槽下土﹑雞子黃調塗。

蜘蛛丹﹕滿身痛﹐用白礬﹑皂莢燒灰﹐豬槽下泥和塗。

佛家丹﹕從耳起﹐用乳香﹑善火艸﹑瓦澑內土﹐油調敷。

神气丹﹕從頭背上起﹐用牯牛骨燒灰﹐羊脂調塗。

熛火丹﹕從背胛起﹐用生麻油合豬槽下泥塗之。又巢氏云﹕丹發於背臂及穀道者﹐名熛火丹。《嬰孺方》治熛火丹﹐用景天艸十兩﹐眞珠一分﹐杵爲膏﹐封丹上。

胡漏竈丹﹕從臍中起﹐用屋滴水調竈中土塗。

胡吹竈丹﹕從陰上起﹐用水茄窠下泥﹐和苦酒塗之。

土竈丹﹕從踝起﹐用屋四角茅艸﹑竈橫麻燒灰﹐雞子白調塗。

野竈丹﹕從背起﹐用柔香茸﹑蒴藿﹑赤小豆末塗。

神竈丹﹕從肚起﹐用土蜂窠﹑杏仁﹑膩粉﹐生油調塗。

本事方十種丹癅毒所起證治

一﹑飛竈丹﹕從頭頂起﹐先腫﹐用蔥白研﹐取自然汁塗。

二﹑古竈丹﹕從頭上紅腫痛﹐用赤小豆末﹐雞子淸調塗。譚氏方不拘何處皆治。

三﹑鬼火丹﹕從面起﹐赤腫﹐用竈心土﹐雞子淸調塗。又此方不拘何處皆治﹐妙妙。

四﹑天火丹﹕從背起赤點﹐用桑白皮末﹐羊脂調塗。

五﹑天竈丹﹕從兩腎赤腫黃色﹐柳葉燒灰﹐水調塗。腎一作臂。

六﹑水丹﹕從兩脇虛腫﹐用生鐵屑研末﹐豬糞調塗。

七﹑葫蘆丹﹕從臍上起﹐黃腫﹐用檳榔爲末﹐米醋調塗。

八﹑野火丹﹕從兩腳赤腫﹐用乳香末﹐羊脂調塗。

九﹑煙火丹﹕從兩腳有赤白點﹐用豬槽下土﹐麻油調塗。

十﹑胡漏丹﹕從陰上起黃腫﹐用屋漏處土﹐羊脂調塗。

右此十種丹毒﹐變易非輕﹐治之或緩﹐則致不救。故予不惜是方﹐能逐一仔細辧認﹐依此方法治之﹐萬不失一。如經三日不治﹐攻入臟腑則終不救﹐不可緩也。

赤白遊腫

夫小兒有肌肉虛者﹐爲風毒熱气所乘﹐熱毒搏於血气﹐則皮膚赤而腫起﹐其風隨气行遊不定﹐故名也。

又有遊腫之狀者﹐爲靑黃赤白﹐無復定色﹐遊走於皮膚之間﹐肉上微光是也。

治遊腫﹐以生布一片蘸油﹐以火燃之﹐持照病上﹐咒曰﹕日遊日遊﹐不知著脂﹐火燎你頭﹗咒七徧﹐卽瘥也。

又云﹕凡天下極冷﹐無過藻菜。但有患熱腫毒丹等﹐取渠中藻菜細切熟搗﹐敷丹上﹐厚三分﹐幹卽易之。予謂不可以此塗﹐若毒在表﹐猶可措手﹔若抑之則外不得泄﹐勢必入裏。必先服托裏藥﹐方可施此。

辧小兒欲發丹毒候

初生小兒﹐蓄伏胎熱﹐欲發丹者﹐必先見於外﹐但人不之察耳。小兒在𦇤褓中無故眼生厚眵者﹐此丹毒欲發之候也﹔更微喘急者﹐毒气已甚而上乘於肺也。才覺有此證﹐急以水調龍腦飲子﹐或藍根﹑犀角等藥﹐潛消其毒。如渾身已有赤處﹐卽更以蕓薹等外挫其鋒﹐消息而次第治之。予家凡兩兒﹐初生眼有厚眵﹐後俱發丹﹐何宰宜人外孫女生七日眼多眵﹐已而小腹下有赤丹一點如錢﹐漸漸引開﹐上至腹心而死。不可不知也。

初虞世謂百日內發必死不治﹐然亦有可治者﹐不可不治也。

禁忌

大凡小兒病諸丹腫﹐其勢𨿽盛﹐切不可遽用大黃﹑芒硝輩快藥大下之﹐恐毒气乘虛入裏﹐以客爲主﹐則難施功也。但用性平解毒托裏藥﹐當調停臟腑﹐微微通利而已。此則護元气而排外邪﹐庶保十全也。比捨陶氏子半歲病丹﹐醫以靑金丹下之太過﹐蓄毒入裏﹐發喘生驚而死。蓋嬰孺肌膚柔弱﹐易虛易實﹐而服藥復不能多﹐治之固不可怠慢﹐然亦不可躁急﹐全在精專調護﹐以保無虞。世俗多不知此﹐故廣記而備言之。

小兒丹發﹐若預度其勢必展引至咽頸腹心﹐陰尻諸虛處﹐可先用塗藥以護之﹐仍砭其引頭所向﹐微出惡血以泄其毒。或謂當以篦子刮去惡血令盡﹐直至淸黃水出卽止﹐此必勢危气壯而血熱者始宜之。大抵此疾﹐人受之有輕重﹐年長气實﹐乃能禁當﹔若未滿月兒而感之又重﹐恐不可槪用此法。無爲主簿張康道子二歲﹐火焰丹﹐魯醫爲砭之﹐出惡血盞余﹐兩日而殂。不可不知也。

《本艸》云﹕大人小兒丹毒﹐宜食鯽魚鱠及﹝虫宅﹞。﹝虫宅﹞卽水母﹐名海蜇者是也。然不可以宜食而恣食之﹐反能爲害。鯽魚亦魚類﹐得無不宜。

禁法

無爲南汰寺僧宋澄師傳酎文法禁火焰丹﹕用松明五條﹐細如箸﹐以火點著一頭﹐右手執之﹐大指掐定第二指中節紋﹐左手亦如此掐定﹔面北立﹐靜想北方壬癸水﹐渺漫無際﹐一口吸盡﹐吹在火上﹐再想再吹﹐如是三次﹔將火向自己口中試﹐如不燒人﹐卽以松明火於小兒升上周回焠一遭﹐兼於丹上十字焠過﹐卽已。如試得燒人疼﹐更想吸水。正旦及端午日受持。古今圖書集成醫部全錄卷四百五十四

小兒瘡瘍門

證治準繩【明王肯堂】

疔瘡

諸瘡惟疔瘡爲甚。殺人亦速。古云﹕疔有十二種﹐種各不同﹐內三十六疔﹐滿其數卽不可救﹔亦有不滿其數而死者﹐乃毒气走散故也。若痘毒染人﹐發於頭面或徧身者﹐又非此類。在小兒﹐多因乳母食有毒之物﹐或兒卒中飲食之毒﹐或感四時不正之气﹐皆能致之。其瘡多生頭面四肢﹐形色不一﹐或如小瘡﹐或如水泡﹐或痛或癢﹐或麻木不仁。外證寒熱﹐嘔吐惡心﹐肢體拘急。大要當分邪之在表在裏﹐急用隔蒜灸法﹐並解毒之劑。若不省人事﹐牙關緊閉﹐急以奪命丹爲末﹐熱酒調灌。如食生冷之物﹐或用涼水淋洗﹐則輕者難愈﹐重者不治。生於兩足者﹐多有紅絲至臍﹔生於兩手者﹐多有紅絲至心﹔生於唇口之內者﹐多有紅絲入喉。急用鍼挑出惡血﹐以泄其毒﹐可保無虞。其在偏僻之處﹐藥難導達者﹐惟灸法有回生之功﹔若投峻厲之劑﹐是促其危矣。小兒肌肉柔脆﹐且不能言痛否﹐灸法須將蒜切薄片﹐著肉一面﹐略剜少空﹐灼艾燃蒜﹐先置大人臂上﹐試其冷熱得宜﹐然後移著瘡上﹔又別灼艾如前法試之﹐以待相易﹐勿令間歇。

時毒

小兒時毒﹐因四時不正之气﹐致鼻面耳項或咽喉赤腫﹐寒熱頭疼﹔甚者恍惚不寧﹐咽喉閉塞﹐狀如傷寒﹐五七日間亦能殺人。脈浮數者﹐邪在表﹔脈沈濇者﹐邪在裏。在表用葛根牛蒡子湯﹔在裏梔子仁湯﹔表裏俱病者犀角升麻湯。甚則宜砭﹐及用通气散宣泄其毒﹐旬日自消。若不消而欲作膿者﹐用托裏消毒散﹔欲收斂者﹐用托裏散。若咽腫不能言﹐頭腫不能食者﹐必死。

流注

小兒流注﹐乃气流而滯﹐血注而凝﹐元气不足之證也。或因閃跌墮傷﹐或因肝火气逆﹐或因六淫內侵﹐或因脾虛食積﹐或因稟賦所致﹐結於四肢節髀﹐患於胸腹腰臀﹐或結塊﹐或漫腫﹐或作痛﹐悉用蔥熨之法﹐須固元气爲主。閃跌者﹐和血定痛丸﹔肝火者﹐九味蘆薈丸﹔食積者﹐四味肥兒丸。藥能對證﹐未成自消﹐已成自潰。若膿成不潰者﹐元气虛也﹐先補而鍼之﹐庶使毒气不致內攻﹐气血不致脫陷。若膿出而反痛者﹐气血虛也﹐用八珍湯。作嘔少食者﹐胃气虛也﹐用四君子湯。欲嘔不食﹐或腹作脹者﹐脾气虛也﹐用六君子湯。口噤搐搦者﹐气血虛極而變證也﹐十全大補湯。內熱晡熱﹐陰血虛也﹐四物﹑參﹑芪﹑白朮。表熱惡寒﹐陽气虛也﹐十全大補湯。熱來復去﹐或晝見夜伏﹐晝伏夜發者﹐虛熱也﹐當大補元气。若色赤腫起而膿稠者﹐尙可治﹔不赤硬而膿淸﹐或脈洪大﹐寒熱發渴﹐及不受補者﹐皆不可治。

天蛇毒

手指頭生瘡﹐俗名天蛇毒。然五指各有經絡﹐拇指屬手太陰肺經﹐食指屬手陽明大腸經﹐中指屬手厥陰心包絡經﹐無名指屬手少陽三焦經﹐小指屬手少陰心經。亦有患於足者﹐足跌屬肝膽胃三經﹐大指屬肝脾二經﹐次指屬膽經﹐小指屬膀胱經。各當隨經而治其致患之由。或因胃中積熱所致﹐或因乳母膏粱厚味所致﹐或因濕熱下流﹐或因風毒外中﹐大率多由所稟足三陰之經虛﹐故邪得以入之也。其初患腫痛者﹐先用仙方活命飲﹐次用托裏消毒散。元气下陷﹐重墜作痛﹐久而不潰者﹐用補中益气湯。若服敗毒散及敷寒涼之劑﹐則瘡口變黑﹐或努肉突出﹐或指皆黑。大抵手足爲气血難到之處﹐手屬於胃﹐足屬於脾﹐不可損其眞气。丹溪以臀居僻位﹐尙言气血罕到﹐況肢末乎﹖故寒涼克伐之藥所宜深戒者也。

天泡瘡

天泡瘡狀如水泡﹐屬肺胃二經風熱。若發熱焮痛﹐邪在表也﹐用人參敗毒散﹔發熱咳嗽﹐邪在肺也﹐用加味瀉白散﹔熱渴便祕﹐邪在內也﹐用加味淸涼飲。此肌膚之證﹐當去毒水﹐以金黃散或黃蘗﹑蚯蚓敷之﹐當歸膏亦善。旣安﹐不必服藥。若因攻伐過度﹐元气虛而變生別證者﹐當參各門治之。

楊梅瘡

楊梅瘡乃天行時毒﹐亦有傳染而患之。或稟賦所得者﹐受證在肝﹐故多起於下部。治失其宜﹐多致蝕傷眼目﹐腐敗腎莖﹐拳變肢節。初起之時﹐上體多者﹐先用荊防敗毒散﹔下體多者﹐先用龍膽瀉肝湯﹔大便祕者﹐先用大連翹飲﹐後用換肌消毒散。若蝕傷眼目﹐兼用九味蘆薈丸﹑六味地黃丸﹔肢節拳攣﹐兼用蠲痺解毒湯。若因脾胃虧損而不能愈者﹐先用異功散﹐後用換肌消毒散。若用輕粉之藥﹐多致敗證也。

【按楊梅瘡起於近代﹐多淫夫禦不潔之婦﹐傳染而致者。其在小兒﹐得之乳抱傳染者﹐輕﹔得之父母遺體者﹐重。治法與大人同﹐更當求之專科。】

王爛瘡

夫小兒腑臟有熱﹐熱燻皮膚﹐外爲濕气所乘﹐則變生瘡。其熱偏盛者﹐其瘡發勢亦盛﹐初生如麻子﹐須臾出大汁﹐潰爛如湯火所傷灼﹐故名王爛瘡也。

紅絲瘡

有一種紅絲瘡﹐𨿽非丹胗﹐其毒實同。多生於兩手中指節上﹐男左女右﹐則尢甚也。其狀但一水泡﹐淸澄光瑩﹐如小雞頭大﹐其底下濈濈然數十如小鍼孔﹐不癢不痛﹐都無妨礙。泡邊則有一絲脈如紅絲﹐隱隱在皮裏﹐其行甚速﹐循臂而上﹐過肘則危﹐至心卽死。有此證者﹐急以鍼迎頭挑斷﹐或嚼白梅封之﹐絲卽不行。

惡核瘰癧

瘰癧一證﹐先賢名曰九漏。究其所因似熱﹐稽考形狀非一﹐不過隨象命名。大槪初發於頸項肌肉之間﹐未成膿者﹐從本引末﹐可使衰去﹐鍼之﹑灸之﹑敷之﹐從其所因而施療。然小兒幼弱﹐豈堪鍼灸﹖但以服餌塗貼之劑爲治。此疾多生於耳後及頸項兩旁﹐初發止是一枚﹐次必連生大小十數﹐纏繞項下﹐累累如貫珠﹐逐个先腫﹐作膿穿破。輕者可愈﹐重者難治。先穴漏膿﹐長歲不幹﹐謂之漏項。原其得病之初﹐自是三陽感受風熱﹐與血气相搏而成。治以百解散加當歸散﹐水﹑姜﹑蔥﹑燈心煎服﹔次用元參飲及牛蒡湯﹑木通散﹑內消丸與之﹐宣熱化毒﹔洗以槲皮散﹑塗用白芨散﹑二香散﹐使血气行﹐膿幹汁盡﹐則自愈矣。仍忌臊毒野味﹐其證不致再作。

熱毒瘰癧﹐乃手足少陽﹑足厥陰二經風熱之證﹐或肝疳食積所致。其證發於項腋﹐或耳前後﹐或如貫珠﹐當分表裏虛實。若焮赤腫者﹐肝經熱毒也﹐用人參敗毒散﹔作痛寒熱者﹐肝火內作也﹐用加味小柴胡湯﹔不痛而小便黃﹐肝血虛也﹐用六味地黃丸﹔隱於肉裏而色不變者﹐肝疳內作也﹐用九味蘆薈丸﹔膿成而不潰﹐或潰而不斂者﹐脾气虛弱也﹐用益气養榮湯。凡此腫焮疼痛﹐寒熱作渴者﹐屬病气有餘﹐形气不足﹐宜淸肝火生肝血﹔腫硬不潰﹐潰而不斂者﹐屬病气形气俱虛﹐治宜補腎水﹐實脾上﹔若因乳母恚怒﹐肝火遺患者﹐又當隨所因而治之。

驚風結核﹐屬肝膽二經﹐風木相火用事﹐木旺生風﹐熱同化﹐其病抽掣擾動﹐此乃風熱血燥而然耳。蓋風動則肝火盛﹐火盛則肝血內消﹐血不能養筋﹐故筋攣結核如貫珠。然頸項兩側﹐正屬肝膽經部分﹐治宜滋腎水﹐淸肝火﹐養陰血﹐壯脾土。蓋腎水旺則肝火自淸﹐肝火淸則陰血自生﹐陰血生則相火自寧﹐火旣寧則無熱傷元气火乘土位之疾矣。

胎毒瘰癧者﹐乃稟肝膽二經郁火气滯所致。蓋肝膽經行人身之側﹐若因肝火動而受患﹐故發於肝膽二經部分﹐當審其因而藥之。或因乳母恚怒﹐或血虛內熱者﹐當審其所因而調其母﹐不可用峻厲之藥﹐恐傷元气也。

瘡疥

小兒經絡蘊熱﹐頭面及身體生瘡﹐四君子加瓜蔞根﹑桔梗各半錢﹐煎服。

小兒惡瘡﹐天气溫和﹐頻與澡洗﹐更衣﹐名曰外宣﹐亦不宜服藥。小兒不得已而服藥﹐此乃下法。若將養合宜﹐何疾可侵﹖更令乳哺有節﹐勿令過飽﹐此養生之理也。胎毒瘡疥﹐因稟胎熱﹐或娠母飲食之毒﹐七情之火。初如幹癬﹐後則膿水淋漓﹐或結靨成片。或發於兩眉﹐或耳前後髮際之間﹐屬手少陽經﹔若發於四肢﹐屬脾胃經﹔發於兩脇﹐屬肝經﹔發於額屬心經﹔發於腦屬膀胱經﹔發於頦頰屬腎經。當隨各經所主﹐五臟勝負﹐及乳母食啖厚味鬱怒所傳致而調治之﹐不可驟用化毒﹑犀角等丸。設元气復傷﹐轉變他證﹐尢爲難療。

熱毒瘡疥﹐因乳哺過早﹐或嗜甘肥﹐臟腑積熱﹐或母食膏粱厚味﹐或七情內火所致﹐當分臟腑所屬之因﹐病之虛實﹐調其血气﹐平其所勝。如肝經實熱用柴胡淸肝散﹐虛熱用六味地黃丸。心經實熱用導赤散﹔虛熱用補心湯。脾經實熱用瀉黃散﹔虛熱用補中湯。肺經實熱用瀉白散﹔虛熱用五味異功散。腎經熱用六味地黃丸。大凡手足冷者屬虛寒﹐手足熱者屬實熱。脈沈數有力﹐作渴飲冷﹐大便幹實﹐此邪在裏﹐宜內疏﹔若脈浮數有力﹐作渴飲冷﹐此邪在表﹐宜發散。若脈浮大按舉無力﹐或作渴飲湯﹐乳食少思﹐此其气虛而發熱也﹐調理脾胃﹐其病自愈﹐切不可用寒涼之劑﹐復損眞气。嬰兒宜調治乳母爲主。

諸疳瘡疥﹐因脾胃虧損﹐內亡津液﹐虛火妄動﹐或乳母六淫七情﹐飲食起居失宜﹐致兒爲患﹐當分其因﹐審其經而平之。如面靑寒熱﹐或白翳遮睛﹐肝經之證也﹔面赤身熱﹐或作渴驚悸﹐心經之證也﹔面黃體瘦﹐或作渴泄瀉﹐脾經之證也﹔面白咳嗽﹐或鼻間生瘡﹐肺經之證也﹔面黧體瘦﹐或喜臥濕地﹐腎經之證也。嬰兒宜調治乳母。若不審五臟勝負﹐形病虛實﹐妄行敗毒﹐多致不救。

癬瘡治法﹕浸淫瘡宜用苦瓠散塗之﹔幹癬宜用羊蹄根絞自然汁﹐調膩粉塗之﹔濕癬宜用靑金散貼之。

斑疹

潔古云﹕斑疹之病﹐焮腫於外者﹐屬少陽相火也﹐謂之斑﹔小紅靨隱於皮膚中者﹐屬少陰君火也﹐謂之疹。斑疹並出﹐則小兒難禁。然首尾俱不可下。大抵安裏藥多﹐發表藥少。小便祕則微疏之。身溫者順﹐身涼者逆。大忌外敷寒涼﹐內用疏導﹐無此二者﹐可保無虞。

黃水粘瘡

小兒黃水粘瘡﹐屬肝脾二經風熱積熱所致。邪在表而痛癢者﹐輕則犀角消毒散﹐重則連翹防風湯。邪在內而大便祕者﹐輕則九味解毒散﹐重則大連翹飲。若頭目不淸﹐憎寒壯熱﹐作渴便祕者﹐表裏俱有邪也﹐加味淸涼飲。若悞服克伐之藥而致發熱惡寒者﹐肺气傷也﹐用四君﹑桔梗﹑柴胡。發熱嘔吐﹐胃气傷也﹐用異功散。發熱作瀉﹐脾气虛也﹐用六君子湯。並加柴胡﹑升麻。余當隨證裁之。

頭面瘡

人身諸陽之气﹐會於首而聚於面﹐其有患瘡痍者﹐因臟腑不和﹐血气凝滯於諸陽之經﹐或稟賦腎陰虛肝火﹐或受母胎毒﹐或乳母六淫七情﹐或食膏粱醇酒﹐或兒食甘肥厚味所致。其因不同﹐當各辧其經絡﹐審其所因而治之。若發於目銳眥﹑耳前﹐上頰抵鼻﹐至目內眥者﹐皆屬小腸經﹐發於巓及頭角下頰﹐耳後腦左右者﹐皆屬膽經﹔發於頰前鼻孔﹐及人中左右者﹐皆屬大腸經﹔發於鼻之挾孔下唇口﹐及承漿﹑耳後﹑頰車﹑耳前﹑髮際額顱者﹐皆屬胃經﹔發於目內眥﹐上額尖﹐至後腦項者﹐皆屬膀胱經。旣察其經﹐卽當分治。若稟腎火者﹐用六味地黃丸﹔胎毒者﹐犀角消毒丸﹔食積疳者﹐四味肥兒丸﹔乳母膏粱者﹐東垣淸胃散。至於諸腑受病﹐必兼諸髒﹐故患於額間屬心經﹐發熱飲冷者爲實熱﹐用導赤散﹔發熱飲湯者屬虛熱﹐用養心湯。左腮屬肝經﹐或頸項勁彊者爲實熱﹐用柴胡淸肝散﹔或咬牙煩悶者﹐虛熱﹐用六味地黃丸。右腮屬肺經﹐咳嗽飲冷者爲實熱﹐瀉白散﹔發熱咳嗽者爲火刑金﹐用人參平肺散。鼻間屬胃經﹐發熱飲冷﹐大便黃硬者爲實熱﹐用瀉黃散﹔發熱飲湯﹐大便淸白者爲虛熱﹐用異功散。患於頦及耳輪者屬膀胱經﹐腎無實證﹐用地黃丸。若瘡已潰﹐久而不愈﹐則當審其髒气之相勝﹐病邪之傳變﹐而以調補脾胃爲主。若因乳母遺熱爲患者﹐當先治其母﹐則兒病自愈也。

頭瘡

小兒頭瘡﹐是六陽受毒熱而攻頭成瘡也。若頭上散成片﹐常常燥癢﹐毛髮稀少﹐有類白屑﹐此因積熱上攻﹐名曰禿瘡。瘡𨿽生於頭﹐世人只知以藥外傅得愈﹐不逾旬月﹐其瘡又發﹐何爲而然﹖蓋頭者﹐諸陽所會之處﹐《洪範》五行火曰炎上﹐熱毒上攻﹐兩陽相灼﹐故瘡生於頭。法當解陳莝之積熱﹐導心經之煩躁﹐斯可矣。

又用防風通聖散酒制﹐除大黃另研爲末﹐再用酒拌曬榦爲末﹐每一錢水煎﹐日四五服﹐至三十貼見效。

面瘡

治小兒面瘡﹐通面爛無全膚﹐膿水淋漓不效者﹐陳年臘﹑豬油不入鹽者敷之﹐神效。

眉煉

眉煉者﹐小兒兩眉閒生瘡如疥癬﹐當求其因而藥之。蓋眉屬膽經﹐若原稟肝膽經熱﹐或乳母肝膽經有熱者﹐用柴胡梔子散﹔或乳母食厚味醇酒者﹐用加味淸胃散﹔或乳母有鬱怒者﹐用加味逍遙散。俱與乳母服﹐子亦飲少許﹐仍參前證主之。

眉煉治法﹐用靑金散傅之﹔如不愈﹐燒小麥存性﹐細研﹐好酒調塗。

耳膿

湯氏云﹕耳有五般﹐常出黃膿者爲聤耳﹐出紅膿者爲膿耳﹐出白膿者爲纏耳﹐疳臭者爲伍耳﹐其內虛鳴出靑膿者爲震耳。證𨿽五般﹐病源一也。皆由風水入耳﹐積熱上壅而成。若不早治﹐久則成聾。宜胭脂膏治之﹐仍服化痰退熱等劑卽愈也。

口瘡

口瘡一證﹐形與名不同﹐故治法亦異。有發於未病之前﹐有生於已病之後。大抵此疾不拘肥瘦﹐有血气盛者﹐又如將養過溫﹐或心脾二經有熱﹐或客熱在胃﹐燻逼上焦而成其瘡﹐此爲實證﹐宜宣熱拔毒﹐使無炎熾﹐自然作效。可用當歸散加升麻﹑漧葛﹑黃芩﹑水姜﹑蔥﹑燈心煎服﹐及投牛蒡湯﹑拔毒飲﹑木通散﹐點以硝黃散。

若口內白爛於舌上﹐口外糜潰於唇弦﹐瘡少而大﹐不甚爲痛﹐常流淸水﹐此因脾胃虛熱上蒸﹐內已先發而後形於外﹐宜百解散疏表﹔當歸散﹐水﹑姜﹑棗煎服﹐和胃气﹐理虛熱﹔次投牛蒡湯﹑三解散﹐塗以綠袍散﹐立效。飲黃金散﹐或投天竺黃散﹑地黃膏。

若瘡生於口角﹐是脾有積熱﹐才開口則燥痛﹐飲食多難。甚至再有外風吹著﹐便覺拆裂﹐微有淸血﹐謂之燕吻瘡。治法同前藥餌﹔輕者﹐用甑蓋上炊流汁塗之﹐亦驗。

有口唇下成小片赤爛﹐此因飲食膩汁﹐淋漓不潔。蓋以嬰兒皮肉脆嫩﹐浸漬成瘡﹐及有風熱乘之﹐名曰承漿瘡﹐又謂之疳蝕瘡﹐其所因者一也。治法同前證內藥劑。

有無故口臭糜潰而不成瘡﹐或服涼劑﹐或塗末藥﹐不能療者﹐此名元焦。故叔和《脈訣》曰﹕陰數脾熱並口臭﹐是脾家有虛熱上攻於口﹐宜服回陽散。兒大者用黑錫丹﹐早食前﹐新汲水入鹽少許調勻送下﹐與正元气﹐及參苓白朮散﹑調元散服之﹐以立效飲﹑黃金散﹑幹點潰爛處﹐或用蜜同熟水調點舌上﹐令其自化﹐咽下無妨。仍忌毒物。

諸疳口瘡﹐因乳哺失節﹐或母食膏粱積熱﹐或乳母七情郁火所致。其證口舌齒齦﹐如生瘡狀﹐若發熱作渴飲冷﹐額間色赤﹐左寸脈洪數者﹐此屬心經﹐先用導赤散淸心火﹐次用地黃丸滋腎水。若寒熱作渴﹐左頰靑赤﹐左關脈弦洪者﹐屬肝經﹐先用柴胡梔子散淸肝火﹐次用六味地黃丸生肝血。若兩腮黃赤﹐牙齦腐爛﹐大便酸臭﹐右關脈洪數﹐按之則緩者﹐屬脾經﹐用四味肥兒丸治脾火﹐以五味異功散補脾气。若發熱咳嗽﹐右腮色赤﹐右寸脈洪數﹐按之濇者﹐屬肺經﹐先用淸肺飲治肺火﹐用五味異功散補脾胃。若發熱作渴﹐兩頦黧色﹐左尺脈數者﹐屬腎經不足﹐先用六味地黃丸以生腎水﹐次用補中益气湯以生肺气。又有走馬疳者﹐因病後脾胃气血傷損﹐虛火上炎﹐或痘疹餘毒上攻﹐其患甚速﹐急用銅綠散﹑大蕪荑湯。輕則牙齦腐爛﹐唇吻腮腫﹔重則牙齦蝕露﹐頰腮透爛。若飲食不入﹐喘促痰甚﹐此脾胃虛而肺气敗也﹔腮頰赤腐不知痛者﹐此胃气虛甚而肉死也﹐並不治。

經云﹕手少陰之經通於舌﹐足太陽之經通於口﹐因心脾二經有熱﹐則口舌生瘡也。當察面圖部位﹐分經絡虛實而藥之。若元气無虧﹐暴病﹐口生白屑﹐或重舌者﹐用亂髮纏指蘸井花水揩之﹔或刺出毒血﹐以柳花散敷之。上齶腫脹或有泡者﹐並令刺破﹐敷前散﹐或以靑黛搽之。刺後又生﹐又刺。若唇吻坼裂者﹐用當歸調柳花散敷之。若元气虧損﹐或兼服寒涼之藥﹐作嘔少食者﹐此虛熱也﹐用五味異功散加升麻﹑柴胡。若泄瀉作渴者﹐脾胃虛弱也﹐用七味白朮散。若腹痛惡寒者﹐脾胃虛寒也﹐用六君﹑姜﹑桂。若因母食酒面煎煿者﹐用淸胃散。若因母飲食勞役者﹐用補中益气湯﹔肝脾血虛者﹐用加味逍遙散﹔鬱怒內熱者﹐用加味歸脾湯﹐母子並服。若泥用降火﹐必變慢脾風矣﹐仍參吐舌弄舌治之。

口瘡服涼藥不愈者﹐此中焦气不足﹐虛火泛上﹐宜附子理中湯。

腮癰

腮屬足陽明胃經﹐其生癰者﹐多因兒食甘甜厚味﹐脾胃積熱所致﹔亦有乳母鬱怒﹐兒受其患者。若因積熱於內﹐二便不通者﹐用涼膈散。風邪相搏﹐二便如常者﹐用漏蘆湯。胃經風熱﹐或兼咽喉腫痛﹐用升麻防風湯。若稟賦陰虛火動﹐頦間或兩耳內生瘡﹐或膿出不止者﹐宜用地黃丸。若因乳母肝火乘脾﹐用加味逍遙散﹔脾經郁熱﹐用加味歸脾湯﹔膏粱積熱﹐用東垣淸胃散。脾胃風熱﹐用淸咽利膈湯。仍參口瘡治之。

臂癰

臂癰之證﹐當分經絡﹐所屬受証之因而治之。上廉屬手陽明經﹐下廉屬手太陽經﹐外廉屬手少陽經﹐內廉屬手厥陰經﹐內之上廉屬手太陰經﹐內之下廉屬手少陰經。或經絡熱郁﹐風邪外幹﹐气血有乖﹐卽生癰毒。若因心經有熱者﹐導赤散加黃連。心包絡有熱者﹐柴胡梔子散。肺經有熱者﹐瀉白散。大腸經有熱者﹐大連翹飲。焮腫作痛者﹐血气凝結也﹐用仙方活命飲。腫痛不散者﹐欲作膿也﹐用托裏消毒散。膿熟不出者﹐气血虛也﹐用托裏消毒散。膿出反痛者﹐气血虛甚也﹐肌肉不生者﹐脾胃气虛也﹐用五味異功散﹐不可外敷生肌散﹐恐反助其邪而肌肉難長也。

腋癰

腋癰屬足少陽﹑手少陰﹑手厥陰三經﹐小兒患之﹐多稟賦肝火所致。初起先用活命飲﹐次用柴胡梔子散。五七日間﹐作膿﹐焮腫作痛者﹐亦用活命飲﹐殺其大勢﹐𨿽潰亦輕而易斂。若膿已成﹐用托裏消毒散。已出﹐用托裏散。如有變證﹐當隨證治之。

脇癰

脇癰者﹐足厥陰少陽之經﹐相火之司也﹐乃木之主。肝膽之气不平﹐則風火內搏﹐榮逆血郁﹐熱聚爲膿﹐而癰腫之所由生也。亦有稟賦母气肝膽之熱﹐恚怒之火而致。然初患焮腫作痛者﹐宜用柴胡梔子散﹔未消者﹐用仙方活命飲。其熱旣殺而腫不消者﹐則必成膿也﹐乃用托裏消毒散。其膿已成﹐以代鍼膏決之﹐仍用托裏散自愈。若膿出而痛止腫消﹐則不必用藥也。

腹癰

腹癰者﹐患於臍下﹐或傍二寸許﹐屬脾經﹔近脇屬膽經。蓋因脾經陰虛﹐气滯血凝﹐或因脾虛﹐飲食積熱所患。若焮腫作痛者瀉黃散﹐堅硬腫痛者淸胃散﹐腫痛便祕者淸涼飲。如此而仍痛者﹐瘀血凝滯也﹐活命飲。旣用此藥而不消﹐則內欲作膿也﹐用托裏消毒散。若膿出而痛不減者﹐毒未解也﹐亦用前藥。若膿出而反加痛﹐及膿水淸稀者﹐气血虛也﹐用參芪托裏散。若食少體倦者﹐脾气虛也﹐用五味異功散加當歸﹑柴胡﹑升麻。晡熱內熱者﹐脾血虛也﹐用四君﹑當歸﹑丹皮。如有他證﹐當隨證治之。

臀癰

臀癰屬膀胱經濕熱﹐或稟賦陰虛。若腫硬作痛﹐用內托羌活湯﹔微腫微痛﹐用托裏消毒散。若初起大痛﹐或五日之間似消不消﹐似潰不潰者﹐先用仙方活命飲﹐飲後用托裏消毒散。若已潰﹐食少體倦﹐瘡不生肌﹐脾胃虛弱者﹐用五味異功散加柴胡﹑升麻。稟賦陰虛﹐小便數而不斂者﹐加減八味丸。气虛﹐久不生肌收口﹐用豆豉餅及補中益气湯﹐培養元气。若用解熱攻毒﹐及敷圍寒涼之劑﹐則气血受傷﹐必成敗證矣。

腿癰

腿癰之證﹐所主之經不同﹐而所治之法亦異。發於內側者﹐屬肝脾二經﹔發於外側者﹐屬膽胃二經。漫腫堅硬者﹐元气虛弱也﹐用內補黃芪湯。腫勢髙焮者﹐元气未虛也﹐用內托柴胡黃芪湯﹐外並用隔蒜熨法。若瘀血凝滯而不消﹐或不作膿者﹐用活命飲。血气虛弱而不能潰﹐及不生肌肉者﹐用托裏散。此其梗槪云爾。

肺癰

肺癰肺痿﹐因脾肺气虛﹐腠理不密﹐外邪所乘﹔或母食辛辣厚味﹐遺熱於兒﹔或兒有病﹐過於汗下﹐內亡津液﹐虛火爍肺﹔或服克伐之藥﹐虧損脾胃﹐不能生肺金。其證惡風咳嗽﹐鼻塞項彊﹐呼吸不利﹐甚則四肢微腫﹐咳唾膿血。若吐臭穢﹐胸中隱痛﹐脈數而實者﹐爲肺癰。咳嗽涎沫脈數而虛者﹐爲肺痿。惡寒喘嗽者﹐寒邪內蘊也﹐小靑龍湯。咳唾膿穢者﹐此肺癰內潰也﹐桔梗湯。竊謂前證若喘咳短气者﹐脾肺气虛也﹐五味異功散。咳唾膿痰﹐左尺脈數而無力者﹐腎气虛也﹐六味地黃丸。咳唾膿痰﹐右關脈數而無力者﹐脾气虛也﹐七味白朮散。若發熱喘嗽﹐唾膿不食者﹐脾肺虛甚也﹐難治。大要補脾肺﹐滋腎水爲善﹐仍審五臟相勝﹐乳母七情。後證仿此。

腸癰

張仲景云﹕腸癰之證﹐因飲食積熱﹐或母食辛熱之物所致。小腹按之則痛﹐小便數似淋﹐腹急惡寒﹐身皮甲錯﹐或自汗惡寒。若脈遲緊未有膿者﹐用仙方活命飲﹐以解其毒﹔脈洪數已有膿者﹐服太乙膏以下其膿﹔小腹疼痛﹐小便不利者﹐膿壅滯也﹐牡丹皮散主之。竊謂經云﹕腸癰爲病不可驚﹐驚則腸斷而死。故坐臥轉側之間﹐須令徐緩﹐時少飲薄粥﹐及用八珍湯﹐固其元气﹐靜養調理﹐庶可保也。

便毒

便毒﹐因肝火肝疳﹐或稟肝經熱毒。若初起腫硬作痛者﹐先用龍膽瀉肝湯一二劑﹔腫痛不減﹐用仙方活命飲二劑﹔五七日不減腫尙硬﹐亦用前二藥各一劑﹔如不消或更痛﹐欲成膿也﹐用活命飲一劑﹐卻用托裏消毒散加柴胡﹑山梔一二劑。若膿已成而不潰者﹐血气虛也﹐用托裏消毒散一二劑。膿已潰而痛不止者﹐毒气不解也﹐用活命飲一劑﹔若膿已出而反痛者﹐血气虛也﹐用內補黃芪湯﹔膿已潰而發熱煩躁者﹐气虛血脫也﹐用當歸補血湯﹔膿已潰而惡寒發熱者﹐血气俱虛也﹐用十全大補湯﹔膿已潰而惡寒者﹐元气虛也﹐用補中益气湯﹐膿已潰而不生肌者﹐脾气虛也﹐用六君子湯。若稟賦怯弱﹐或因飲食勞倦而爲患者﹐但用補中益气湯加射幹自消。設使不分經絡﹐不別虛實﹐槪行攻伐﹐虧損气血﹐則輕者難治﹐重者必變瘵證﹐甚至不起。

囊癰

囊癰屬肝經濕熱﹐或稟胎肝熱所致。初起腫痛小便赤濇者﹐濕熱壅滯也﹐先用龍膽瀉肝湯﹔如不消﹐用仙方活命飲。若腫痛數日不止﹐欲成膿也﹐用托裏消毒散﹔若腫未潰而小便不利者﹐毒气壅滯也﹐當分利之。膿已成而小便不利者﹐毒气未解也﹐當鍼泄之﹔膿出而反痛者﹐气血虛也﹐當補益之。若元气無虧﹐𨿽陰囊悉潰﹐睪丸懸露﹐亦不爲害。若乳母恚怒﹐令兒患此者﹐加味逍遙散﹔肝經气血虛者﹐八珍散﹑加味柴胡﹑山梔﹐俱加漏蘆﹐子母並服。

腳凍瘡

足指凍瘡﹐因受稟虛怯﹐故寒邪易乘﹐气血凝滯﹐久而不愈﹐則潰爛成瘡。治法須壯脾胃﹐溫气血﹐則死肉自潰﹐良肉自生。若骨脫筋連者﹐宜急剪去﹐否則毒涎腳面而死。蓋肢末之處﹐气血難到﹐又爲外邪遏絕﹐則气血不能運行。若用湯蕩火烘﹐其內卽死而不仁﹐至春必潰腐脫落。元气無虧﹐𨿽患無害。如外敷寒藥﹐內服消毒之劑﹐則元气受傷﹐必成敗證。凡初凍時﹐以熱手頻熨之爲妙。北方凍耳﹐若誤以手觸之﹐其耳卽落。大寒能裂膚墮指﹐信然﹗

湯火瘡

湯火之證﹐若發熱作渴﹐小便赤濇者﹐內熱也﹐用四物加山梔﹑連翹﹑甘艸。若肉未死而作痛者﹐熱毒也﹐用四君加芎歸﹑山梔﹑連翹。若肉已死而不潰者﹐气血虛也﹐用四君加當歸﹑黃芪﹐外敷當歸膏﹐或柏葉末蠟油調搽﹐至白色﹐其肉自生。若因煙燻將死者﹐以生蘿卜汁灌之﹐卽蘇。若飲食後被湯火所傷﹐發熱腹脹﹐惡食發搐變證者﹐當參食積驚搐門治之。

翻花瘡

翻花瘡之證﹐由瘡瘍潰後﹐風寒襲於患處﹐或肝火血燥生風﹐或乳母肝火生風﹐必致瘡口努肉﹐突出如菌﹐或如指大小﹐長短不同。如風邪承襲者﹐先用補中益气湯加防風﹑天麻。風寒凝滯者﹐先用十宣散加羌活﹑天麻。兒肝火生風者﹐先用加味逍遙散加天麻﹑羌活。母肝火生風者﹐先用加味小柴胡湯﹐次用加味逍遙散加漏蘆﹑天麻。其風邪所乘﹐外用豆豉餅﹔風寒所凝﹐外用熨蔥法。更用太乙膏護瘡口﹔突肉不消﹐更以黎蘆膏塗之。如瘡口不斂而惡寒發熱者﹐元气虛也﹐用補中益气湯。晡熱內熱者﹐气血俱虛也﹐用八珍湯﹐倍加參﹑芪。食少難化者﹐脾气虛也﹐用五味異功散。若飲食少思﹐大便不調﹐或肌肉消瘦﹐小便澄白者﹐此兼肝脾疳證也﹐用九味蘆薈丸以淸肝火﹐用五味異功散以補脾气﹐外仍用熨治之法。

多骨疽

多骨疽﹐由瘡瘍久潰﹐脾胃損虧﹐血气不能榮於患處﹐邪气陷襲﹐久則筋爛骨腐﹐故骨脫出﹐非稟胎所有也。當補脾胃﹐壯元气﹐內用大補湯地黃丸﹐外以附子餅﹑蔥熨法﹐祛散寒邪﹐補接元气﹐則骨自脫﹐瘡自斂。若用克伐之劑﹐復傷眞气﹐鮮有不危。嬰兒患此﹐當調補乳母﹐外用蔥熨﹐以歲月除之﹐尢不可用追蝕之藥。

漏瘡

漏瘡之證﹐因稟气血不足﹐或久病血气虛弱﹐或兒肝脾食積內熱﹐不能生肌﹐或乳母七情不和。脾气不能收斂﹐當審其所因﹐調補元气﹐佐以如聖餅﹑蔥熨之類爲善。若用流气破血追蝕等藥﹐反爲敗證矣。余當參各門主之。

方

漏蘆湯【《千金要方》﹐下同】治小兒熱毒﹐癰疽﹐赤白諸丹毒﹐瘡癤。

漏蘆連翹一用白薇白斂芒硝一用芍藥甘艸各六銖大黃一兩升麻枳實麻黃黃芩各九銖

右十味﹝口父﹞咀﹐以水一升半﹐煎取五合﹐兒生一日至七日取一合﹐分三服﹔八日至十五日取一合半﹐分三服﹔十六日至二十日取二合﹐分三服﹔二十日至三十日取三合﹐分三服﹔三十日至四十日取五合﹐分三服。

五香連翹湯治小兒風熱﹐毒腫﹐腫色白﹐或有惡核瘰癧﹐附骨癰疸﹐節解不舉﹐白丹走竟身中﹐白疹瘙不已。

靑丁香燻陸香雞舌香沈香麻黃黃芩各六銖大黃二兩麝香三銖連翹海藻射幹升麻枳實各半兩竹瀝三合

右十四味﹝口父﹞咀﹐以水四升﹐煮藥減半﹐內竹瀝﹐煮取一升二合﹐兒生百日至二百日﹐一服三合﹔二百日至期歲﹐一服五合。一方不用麻黃。

連翹圓治小兒無故寒熱﹐彊健如故﹐而身體頸項﹐結核瘰癧﹐及心腹脇背裏有堅核不痛﹐名爲結風气腫。

連翹桑白皮白頭翁丹皮防風黃蘗桂心香豉獨活秦艽各一兩海藻半兩

右十一味爲末﹐蜜丸如小豆﹐三歲兒飲服五丸﹐加至十丸﹔五歲已上者﹐以意加之。

五香枳實湯治小兒暑風熱﹐﹝疒咅﹞﹝疒畾﹞堅如麻豆粒﹐瘡癢搔之皮剝汁出﹐或徧身頭面﹐年年常發者。

靑木香九銖麝香六銖雞舌香燻陸香沈香防風秦艽漏蘆各半兩升麻黃芩白斂麻黃各一兩枳實一兩半大黃一兩十八銖

右十四味﹝口父﹞咀﹐以水五升﹐煮取一升八合﹐兒五六歲者﹐一服四五合﹔七八歲者﹐一服六合﹔十歲至十四五者﹐加大黃半兩﹐足水爲一斗﹐煮取二升半﹐分三服。

苦參湯治小兒身上下百瘡不瘥。

苦參八兩地楡黃連王不畱行獨活艾葉各五兩竹葉二升

右七味﹝口父﹞咀﹐以水三斗﹐煮取一斗﹐以浴兒瘡上﹔浴訖﹐敷黃連散。

枳實圓【《千金方》】治小兒病風瘙﹐癢痛如疥﹐搔之汁出﹐徧身﹝疒咅﹞﹝疒畾﹞如麻粒﹐年年喜發﹐面目虛肥﹐手足漧枯﹐毛髮細黃﹐及肌膚不光澤﹐鼻气不利。此則少時熱盛﹐赤體當風﹐風熱相薄所得也。不早治之﹐成大風疾。

枳實菊花蛇牀子防風蒺藜子白薇浮萍各一兩天雄麻黃漏蘆各半兩

右十味爲末﹐蜜丸如大豆許﹐五歲兒飲服十丸﹐加至二十丸﹐日二。五歲已上者﹐隨意加之。兒大者﹐可爲散服。

麻黃湯治小兒丹腫﹐及風毒風疹。

麻黃一兩半獨活射幹甘艸桂心靑木香石膏黃芩各一兩

右八味﹝口父﹞咀﹐以水四升﹐煮取一升﹐三歲兒分爲四服﹐日再。

又方治小兒惡毒﹐丹毒﹐及風疹。

麻黃升麻葛根各一雨射幹雞舌香甘艸各半兩石膏半合

右七味﹝口父﹞咀﹐以水三升﹐煮取一升﹐三歲兒分三服﹐日三。

塌湯治小兒數十種丹。

大黃甘艸當歸芎藭白芷獨活黃芩白芍藥川升麻沈香靑木香木蘭皮各一兩芒硝三兩

右十三味﹝口父﹞咀﹐以水一斗二升﹐煮及四升﹐去滓內芒硝﹐以綿浸湯中﹐通寒溫塌之﹐幹則易之﹐取瘥止。

澤蘭湯主丹及癮疹﹐入腹殺人。

澤蘭芎藭附子茵芋槁本莽艸細辛各十二銖

右七味﹝口父﹞咀﹐以水三升﹐煮取一升半﹐分四服。先與此場﹐然後作余治。

神功散【《小兒直訣》﹐下同】治瘡瘍﹐腫臖作痛﹐未成者敷之卽散﹐已潰者敷之卽愈﹐丹癅用之尢妙﹐但砭縫作痛。

黃蘗炒艸烏炒血竭各等分

右爲末﹐津調敷患處。

柳華散治熱毒口瘡。

黃蘗炒蒲黃靑黛眞正者人中白煆﹐各等分

右爲末﹐敷之。

仙方活命飲治一切瘡毒﹐未成內消﹐已成卽潰﹐此消毒排膿止痛之聖藥也。若膿出而腫痛不止者﹐元气虛也﹐當補之。

穿山甲白芷防風沒藥甘艸赤芍藥歸尾乳香花粉貝母各一錢金銀花陳皮各三錢皂角刺二錢

右每服二三錢﹐酒水各半盞煎。

越鞠丸治乳母六郁﹐傳兒爲患﹐或胸滿吐酸﹐齒痛瘡疥等證。

蒼朮神曲炒香附子山楂山梔炒撫芎麥芽炒﹐各等分

右爲末﹐水調神曲糊丸桐子大﹐每服二三十丸﹐白滚湯下﹐子母並服。

神效當歸膏治跌撲湯火等瘡﹐不問已潰未潰。

當歸黃蠟生地黃各一兩麻油六兩

右先將當歸﹑地黃入油煎黑﹐去滓﹐入蠟熔化。候冷﹐攪勻卽成膏矣。

神芎丸【《儒門事親》﹐下同】

大黃黃芩各二兩滑石黑牽牛各四兩黃連薄荷川芎各半兩

右﹐水丸梧子大﹐水下。

三黃丸

大黃黃芩黃蘗各等分

右爲末﹐水丸﹐每服三十丸﹐水下。一方﹐去黃芩﹐用黃連。

理中丸

人參白朮漧薑炙艸附子炮﹐各一兩

右爲細末﹐煉蜜爲丸﹐每兩作十丸﹐彈子大﹐每服一丸﹐以水一盞化破﹐煎至七分﹐稍熱﹐空心服之。

拔毒散

寒水石不以多少燒令赤

右研爲末﹐以新水調﹐雞翎掃痛處。

三聖散治臁瘡﹐疔瘡﹐搭手﹐背疽等瘡。

蔥白馬莧石灰各一斤

右三味﹐濕搗爲團﹐陰漧爲細末﹐貼瘡。如有死肉者﹐宜先用潰死肉藥。

淸涼飲子【《儒門事親》】治小兒月裏生赤﹐肌膚如赤丹塗者。

大黃蒸赤芍藥當歸甘艸炒﹐已上各等分

右爲末﹐每服一二錢﹐水一盞﹐煎至七分﹐去滓溫服﹐食後﹐以意加減。

小兒丹癅方【《東垣十書》】

木鱉子新者去殼

右研如泥﹐淡酢調敷之﹐一日三五次﹐便效。

胡麻丸【《片玉心書》】治小兒風瘡疥癬。

苦參五錢何首烏胡麻仁炒蔓荊子炒威靈仙荊穗白蒺藜去剌牛蒡炒﹐各三錢石菖蒲幹菊花各二錢共爲末﹐酒糊丸如粟米大﹐竹葉燈心湯下。

連翹湯

連翹人參川芎黃連生甘艸陳皮白芍木通水煎﹐入竹瀝服。

解毒湯

元參連翹升麻黃芩赤芍當歸羌活防風生地甘艸荊芥穗水煎服。祕結者﹐加大黃﹑木通。

大補湯

人參黃芪川芎連翹白芷白茯苓當歸生地白朮甘艸赤芍姜﹑棗引﹐水煎服。

紫金錠

山慈姑三兩五倍子三兩大戟一兩半續隨子一兩麝三錢雄黃朱砂各一兩爲末﹐糯米糊作錠子﹐磨水搽。

防風升麻湯

防風升麻山梔仁甘艸麥冬去心荊芥穗木通葛根薄荷葉元參連翹牛蒡子水煎服。便祕者﹐加大黃。

急救法

取竈心對鍋底焦土研末

右以新汲水調搽﹐幹卽易之。

三解散

人參防風天麻郁金茯神白附子大黃黃芩僵蠶全蠍薄荷葉枳殼粉艸赤芍燈心引﹐水煎服。

當歸百解散

當歸赤芍大黃川芎升麻薄荷葉漧葛麻黃黃芩甘艸枳殼臭角刺蔥﹑姜引﹐煎服。

拂毒散

半夏一錢貝母大黃﹝石卜﹞硝五倍各二錢半共爲末﹐淡酢調敷患處﹐幹則易之。

疏風活血散

當歸生地川芎赤芍荊芥防風甘艸紅花蘇木水煎服﹐入酒少許。

大連翹飲【《幼科發揮》﹐下同】治小兒丹癅及瘡疹壯熱﹐小便不通﹐諸般瘡癤﹐丹毒臍風。

連翹瞿麥滑石車前子大力子炒赤芍各一錢木通山梔子仁川當歸防風黃芩各錢半柴胡炙艸各二錢荊芥穗一錢五分蟬蛻一錢

右銼細﹐燈心水煎服。一方加石膏。《嬰童百問》加紫艸﹐煎溫服。熱甚﹐加大黃。更詳證加減。

胡麻丸

胡麻仁炒苦參甘菊大力子炒石菖蒲何首烏威靈仙蔓荊子烏蛇肉各等分蒺藜炒黃連炒各量加減

右爲末﹐酒糊爲丸麻子大﹐竹葉湯下之。此袓傳十三方也。

溯源解毒湯小兒瘡疥﹐以此方調乳母。

人參歸身赤芍藥川芎黃連酒炒連翹木通生地黃陳皮甘艸水煎服﹐以少許餵兒佳。一本有竹瀝。

雄黃解毒丸治兒瘡入腹﹐腹脹大﹐小便不通﹐或喘或作搐者。

雞冠雄黃飛﹐二錢眞郁金大黃各二錢巴豆霜一錢

右共碾勻﹐曲糊丸小豆大﹐每服一二丸﹐茶淸下。一本無大黃。

敗毒散【《奇效良方》】治小兒痺毒﹐初發遊走徧體﹐燥悶腹脹啼哭。

桔梗花粉漧葛川升麻川芎赤芍獨活柴胡甘艸各等分

右銼碎﹐每服四錢﹐水一盞﹐生薑二片﹐煎至六分﹐不拘時服。

天烏散【《嬰童百問》﹐下同】

天南星赤小豆艸烏黃蘗

右等分爲末﹐生薑自然汁﹐調貼患處﹔用米酢調尢佳。

靑黛解毒丸

寒水石石膏研﹐各八兩靑黛四兩

右研如粉﹐入靑黛和勻﹐蒸餅七个水調﹐丸如芡實大﹐每服一丸﹐食後新汲水化下﹐或細嚼﹐生薑湯下亦得。如中諸毒﹐並宜服。及小兒驚風潮熱﹐痰涎壅塞﹐心胸煩躁﹐頰赤多渴﹐坐臥不穩﹐每三歲兒可服半粒﹐量大小加減。

黑參劑解諸般熱﹐消瘡癤。

生地黃黑參各一兩大黃煨半兩

右爲末﹐煉蜜丸桐子大﹐每服一丸﹐煎燈心竹葉湯化下﹐入沙糖少許﹐亦可加羌活﹑川芎﹑赤芍藥﹑連翹﹑防風。

又治疹痘後餘毒不散﹐徧身生瘡不已﹐大能解毒。

黑參赤芍藥生地黃赤茯苓荊芥防風木通桔梗黃芩朱砂靑黛各等分

右爲細末﹐煉蜜丸芡實大﹐每服一丸﹐薄荷湯調下﹐大小加減服之。

五福化毒丹治小兒蘊積毒熱﹐驚惕狂躁﹐頰赤咽漧﹐口舌生瘡﹐夜臥不寧﹐譫言煩躁﹐頭面身體多坐瘡癤。

黑參桔梗各三兩茯苓二兩半人參牙硝靑黛各二兩甘艸七錢半麝香一字金箔銀箔各十片爲衣

右爲末﹐煉蜜和劑如芡實大﹐每服一丸﹐薄荷湯下﹐不拘時。及治瘡疹後餘毒上攻﹐口齒涎血臭气﹐以生地黃汁化下一丸﹐及用雞翎刷在口內。

靑露飲治背疽一切惡瘡﹐圍藥不開。

白芨白斂白薇白芷白蘚皮﹝石卜﹞硝靑黛黃蘗大黃花粉靑露葉卽芙蓉葉老龍皮卽老松木皮﹐各等分

右爲細末﹐生薑自然汁調塗﹐畱小孔﹐如幹再用生薑汁潤。

驚毒掩子治瘡癤初發﹐掩上卽退﹐已成速破。

蔥白帶根七个木鱉子七个香白芷三个巴豆十四个黃丹二兩油四兩

右先用油入前四味﹐武火熬﹐用柳木篦攪﹐以白芷焦黑爲度﹐用綿濾去滓﹐再入銚﹐用文火熬﹐卻入黃丹熬﹐令紫黑色成膏爲度。治諸般瘡癤﹐去膿﹐收瘡口。

驚毒諸般腫痛掩子

蒲黃大黃黃蘗眞粉連翹白芷白芨白斂牡蠣丹參

右爲末﹐水調塗腫處。

涼膈散治小兒腑臟積熱﹐煩躁多渴﹐頭昏唇焦﹐咽燥舌腫﹐喉閉目赤﹐鼻衄﹐頷頰結硬﹐口舌生瘡﹐痰實不利﹐涕唾稠粘﹐睡臥不寧﹐譫語狂妄﹐腸胃燥結﹐便溺赤濇﹐一切風腫﹐並宜服之。

川大黃﹝石卜﹞硝甘艸炙﹐各一兩連翹二兩梔子仁黃芩薄荷葉去土﹐各半兩

右銼散﹐每服二錢﹐水一盞﹐入竹葉七片﹐蜜少許﹐煎四分﹐食後溫服﹐大小加減。

淸涼飲子

大黃連翹芍藥羌活當歸防風甘艸山梔仁各等分

右爲飲子﹐每服一大錢﹐水半盞﹐煎三分﹐去滓﹐不拘時候。

龍膽湯

龍膽艸釣藤柴胡黃芩桔梗芍藥茯苓各六銖蜣螂二枚﹐去翅足甘艸六銖大黃二兩﹐煨﹐《直指》二錢半

右十味﹝口父﹞咀﹐以水一升﹐煮取五合爲劑也。服之如後節度藥者﹐有虛實藥宜足數合水也。兒生一日至七日﹐分一合爲三服﹔兒生八日至十五日﹐分一合半爲三服。以漸加服﹐皆得下卽止﹐勿再服也。《直指方》爲末﹐每服一錢﹐北棗煎服。或加防風﹑麥門冬以導心熱﹐黃芩減半﹐去蜣螂亦可。

大聖散治瘰癧﹐消風毒腫﹐上壅內熱﹐多生癮疹風丹風證﹐食煎煿多致此疾。

羌活荊芥升麻薄荷防風甘艸大黃黃芩黑參各等分

右爲末﹐每服二錢﹐水一盞﹐煎六分﹐溫服。

又方

牡蠣二兩﹐火煆爲末黑參一兩甘艸半兩

右爲末﹐每服二錢﹐淸茶調下。

槲皮散治小兒瘰癧作痛。

槲皮去粗皮﹐此樹處處有之﹐卽包鹽槲皮葉也

右不拘多少﹐切碎﹐用水煎溫湯頻洗。

白芨散治瘰癧膿汁不漧。

白芨貝母去心﹐各五錢輕粉一錢

右爲細末﹐先用槲皮散洗過後﹐用淸油調敷。

葛根桔皮湯治冬溫未卽病﹐春被積寒所折﹐不得發泄﹐至天气暄熱﹐其溫毒始發﹐肌中斑爛癮疹如綿紋﹐咳嗽心悶﹐但嘔吐淸汁﹐服此藥卽靜。兼治小兒麻痘瘡。

葛根陳皮杏仁去皮尖麻黃去節知母黃芩甘艸各半兩

右剉散﹐白水煎。有熱不吐﹐去陳皮。冷證去黃芩﹑知母。

黃連桔皮湯治溫毒發斑﹐兼治麻證泄瀉﹐並去血。

黃連一兩陳皮杏仁去皮尖枳實炒麻黃炒去根節漧葛根各半兩厚朴制炙艸各一錢半

右銼散﹐每服二錢﹐白水煎服。亦治煩渴。或不用厚朴﹑甘艸。

元參升麻湯治傷寒發汗吐下後﹐毒气不散﹐表虛裏實﹐熱發於外﹐故身斑如綿紋﹐甚則煩躁譫語﹐兼治喉閉腫痛。

元參升麻甘艸炙﹐各半兩

右銼散﹐每服二錢﹐水一盞﹐煎六分﹐去滓服。又煎升麻湯﹐內加黑參亦可。

化斑湯

人參石膏萎蕤知母甘艸各二錢半

右銼散﹐每服二錢﹐水一盞﹐入糯米半合﹐煎六分﹐米熟爲度﹐溫服。

葛根白朮散治赤白丹腫毒。

白朮二錢半茯苓二錢木香甘艸各二錢芍藥葛根各三錢枳殼去穰麩炒﹐二錢五分

右銼散﹐每服三錢﹐水一盞﹐煎七分﹐去滓熱服。

辛芎散治赤遊腫﹐不可服冷藥。

茯苓白朮人參甘艸枳殼細辛川芎各等分

右銼散﹐每服三錢﹐水一盞﹐煎七分﹐去滓熱服。

敗毒散

柴胡前胡川芎枳殼炒羌活獨活茯苓桔梗炒人參各一兩甘艸半兩

右爲末﹐每服二錢﹐生薑﹑薄荷煎。加地骨皮﹐天麻﹔或﹝口父﹞咀﹐加蟬蛻﹑防風。治驚熱﹐可加芍藥﹑漧葛﹑黃芩。無汗﹐加麻黃。

防己散治丹毒候﹐乃熱毒之气﹐與血相搏﹐而風气乘之﹐故赤腫及遊走徧體者﹐又名赤遊風。入腹入腎則殺人。

漢防己半兩﹝石卜﹞硝犀角黃芩黃芪川升麻各二錢半

右銼散﹐加竹葉煎﹐大小隨病加減。一方﹐去﹝石卜﹞硝﹐有澤瀉。

白玉散治赤遊丹毒。

滑石寒水石各一兩

右爲末﹐米酢調敷患處﹔或腫至外腎﹐有破處﹐只用水調。

消毒飲治丹毒痘瘡已出﹐毒气壅遏﹐壯熱狂躁﹐睡臥不安﹐大便祕濇﹐咽喉腫痛﹐胸膈不利﹐痘疹消破﹐卻可服之。

牛蒡子炒﹐二兩荊芥穗甘艸炙﹐各半兩

右銼散水煎﹐自利及瘡痘未破﹐不可輕服。或加防風﹑連翹﹑升麻﹑蟬蛻﹑赤芍藥。有熱﹐加黃芩﹑防風﹑犀角消毒飲。

金華散治幹濕瘡癬。

黃丹煆一兩輕粉一錢黃蘗黃連各半兩麝香少許

右爲末﹐先洗次幹摻之。如幹癬瘡﹐用臘月豬脂和傅﹔如無﹐用麻油。亦可加黃芩﹑大黃。

摩風膏治小兒徧身疥癬瘙癢。

苦參瀝靑蕪荑黃蠟各一錢巴豆三粒輕粉五分全蠍二枚眞麻油半兩

右用麻油煎至巴豆焦﹐濾去所煎物﹐入輕扮和勻﹐傅瘡疥﹐效。一方﹐治惡癬﹐以紫貝艸根﹑生白礬少許﹐同擂爛塗患處﹐兩次可斷根。一方﹐用砒少許﹐滴酢同熬爲膏﹐塗之。一方﹐以斑貓去頭足﹐糯米炒黃去米﹐以淮棗煮熟﹐去皮取肉爲丸﹐唾津調搽之﹐尢妙。

羌活散

川羌活獨活前胡柴胡川芎白茯苓桔梗枳殼人參地骨皮天麻各等分甘艸減半

右﹝口父﹞咀﹐生薑﹑薄荷煎。加蟬退﹐治驚熱。

升麻湯

升麻葛根白芍藥各等分甘艸炙減半

右銼散﹐每服三錢﹐水一盞﹐煎至六分﹐去滓溫服。服藥身涼卽止。加紫蘇﹑陳皮﹑香附子﹐名升蘇散。有熱﹐加黃芩。咽痛﹐加桔梗。發斑丹毒﹐加黑參乃效。

牛黃散

牛黃龍腦丹砂飛﹐各一分鉛霜半兩太陰元精石一兩

右爲末﹐每服半錢﹐先於腫處鍼破出血﹐臨湯拭口了﹐摻藥口內。

三黃眞珠散治疳積壯熱﹐生浸淫瘡﹐俗呼爲澑﹐膿水流處﹐更濕爛成瘡。此證當內服消食退疳之藥﹐後用此。

松香五味子黃連黃丹海螵蛸各三錢輕粉雄黃各少許

右七味﹐並爲細末﹐瘡幹則以香油調敷﹐濕以干摻。先以瑩肌散煎洗﹐然後用此藥。

瑩肌散洗瘡用之。

赤芍防風薄荷苦參甘艸劉寄奴黃蘗

右等分﹐煎湯洗去患處宿膿後﹐以前三黃散末﹐摻瘡上三二度﹐卽成痂而愈。或只服化毒丹。古今圖書集成醫部全錄卷四百五十五

小兒瘡瘍門

方

如意金黃散【《外科正宗》﹐下同】如意金黃散大黃﹐姜黃黃蘗芷陳蒼﹐南星厚朴天花粉﹐敷之百腫自然康。治癰疽發背﹐諸般疔腫﹐跌撲損傷﹐濕痰流毒﹐大頭時腫﹐漆瘡﹐火丹﹐風熱﹐天泡﹐肌膚赤腫﹐幹濕腳气﹐婦女乳癰﹐小兒丹毒。凡外科一切諸般頑惡腫毒﹐隨手用之﹐無不應效﹐誠爲瘡家良便方也。

天花粉上白﹐十斤黃蘗色重者川大黃姜黃各五斤白芷三斤紫厚朴陳皮甘艸蒼朮天南星各二斤以上共爲咀片﹐曬極漧燥﹐用大驢磨連磨三次﹐方用密絹羅廚篩出﹐磁壇收貯﹐勿令泄气。凡遇紅赤腫痛發熱﹐未成膿者﹐及夏月火令時﹐俱用茶湯同蜜調敷。如微熱微腫﹐及大瘡已成作膿者﹐俱用蔥湯同蜜調敷。如漫腫無頭﹐皮色不變﹐濕痰流毒﹐附骨癰疽﹐鶴膝風證等病﹐俱用蔥酒煎調﹔如風熱惡毒所生﹐患必皮膚亢熱﹐紅色光亮﹐形狀遊走不定者﹐俱用蜜水調敷。如天泡﹑火丹﹑赤避丹﹑黃水漆瘡﹑惡血攻注等證﹐俱用大藍根葉搗汁調敷﹐加蜜亦可。湯潑火燒﹐皮膚破爛﹐麻油調敷。具此諸引﹐理取寒熱溫涼制之﹐又在臨用之際﹐順合天時﹐洞窺病勢﹐使引爲當也。

生肌玉紅膏生肌玉紅膏更奇﹐其中淡味少人知﹐芷艸歸身輕粉竭﹐白占紫艸切甚宜。此膏專治癰疽發背﹐諸般潰爛棒毒等瘡。用在已潰流膿﹐先用甘艸湯洗﹔再用豬蹄湯淋洗患上﹐軟絹挹淨﹐用抿腳挑膏於掌中捺化﹐徧搽新腐肉上﹐外以太乙膏蓋之。大瘡早晚洗換二次﹐內兼服大補脾胃暖藥﹐其腐肉易脫﹐新肉卽生﹐瘡口自斂。此乃外科收斂藥中之神藥也。

白芷五錢甘艸一兩二錢當歸身二兩血竭輕粉各四錢白占二兩紫艸二錢麻油一斤先用當歸﹑甘艸﹑紫艸﹑白芷四味﹐入油內浸三日﹐大杓內慢火熬藥微枯色﹐細絹濾淸﹐將油復入杓內煎滚﹐下整血竭化盡﹐次下白占﹐微火亦化。先用茶鍾四枚﹐預頓水中﹐將膏分作四處﹐傾入鍾內﹐候片時方下研極細輕粉﹐每鍾內投和一錢攪勻﹐候至一復時取起。不得加減﹐致取不效。

八珍湯八珍湯善理陰陽﹐芎芍當歸熟地黃﹐還要相兼四君子﹐何愁虛弱不榮昌。治潰瘍諸證﹐調和榮衛﹐順理陰陽﹐滋養气血﹐進美食飲﹐和表裏﹐退虛熱﹐爲气血俱虛之大藥也。

川芎白芍當歸熟地黃人參白朮白茯苓各一錢甘艸炙﹐五分水二茶鍾﹐姜三片﹐棗三枚﹐煎八分﹐食前服。

蟾酥丸蟾酥丸效獨稱雄﹐乳沒砂礬輕粉同﹐銅綠蟾酥寒水麝﹐蝸牛又有用蜈蚣。治疔瘡﹑發背﹑腦疽﹑乳癰﹑附骨臀腿等疽﹐一切惡證歹瘡﹐不痛或麻木﹐或嘔吐﹐病重者必多昏憒﹐此藥服之﹐不起發者卽發﹐不痛者卽湧﹐痛甚者卽止﹐昏憒者卽蘇﹐嘔吐者卽解﹐未成者卽消﹐已成者卽潰﹐眞有回生之功﹐乃惡證中至寶丹也。

蟾酥二錢﹐酒化輕粉五分枯礬寒水石煆銅綠沒藥乳香膽礬麝香各一錢雄黃二錢蝸牛二十一个朱砂二錢以上各爲末稱準﹐於端午日午時在淨室中﹐先將蝸牛研爛﹐再同蟾酥和研稠粘﹐方入各藥﹐共搗極勻﹐丸如菉豆大。每服三丸﹐用蔥白五寸﹐患者自嚼爛﹐吐於男左女右手心﹐包藥在內﹐用無灰熱酒一茶鍾送下﹐被蓋如人行五六里﹐出汗爲效﹐甚者再進一服。修合時婦人雞犬等忌見。

太乙紫金丹太乙紫金丹大戟﹐茨菇文蛤共千金﹐雄麝朱砂凡七品﹐諸瘡百證總通神。解諸毒﹐療諸瘡﹐利關竅﹐通治百病。此藥眞能起死回生﹐制之濟人奇效﹐不可盡述。凡居家出入﹐興大工﹐動大兵﹐及閩廣雲貴仕宦者﹐不可無之。

山茨菇洗去皮毛﹐淨焙﹐二兩五倍子淨﹐二兩麝香淨研﹐三錢續隨子仁白者去油﹐淨﹐一兩紅芽大戟杭州紫者爲上﹐江南土大戟次之﹐北方綿大戟色白者性烈﹐反傷正气﹐弱人服之有致吐血﹐不宜用﹐惟取上者去蘆根洗淨焙榦爲末﹐一兩五錢朱砂有神气者雄黃鮮紅大塊者﹐俱細研﹐各三錢以上之藥﹐各擇精品﹐於淨室中制畢﹐候端午﹑七夕﹑重陽或天徳﹑月徳﹑天醫﹑黃道上吉之辰﹐凡入室合藥之人﹐三日前俱宜齋戒沐浴﹐更換新潔衣帽﹐臨日方入室中淨手燻香﹐預立藥王牌位﹐主人率眾焚香拜禱事畢﹐各將前藥七味等復稱準﹐入於大乳缽內﹐再研數百轉﹐方入細石臼中﹐漸加糯米濃飲調和﹐軟硬得中﹐方用杵搗千餘下﹐極至光潤爲度。每錠一錢﹐每服一錠﹐病勢重者連服二錠﹐以取通利﹐後用溫粥補之。修合時﹐除合藥潔淨之人﹐余俱忌見。此藥惟在精誠潔淨爲效。治一切飲食藥毒﹑蠱毒﹑瘴气﹑惡菌﹑河豚中毒﹐自死牛馬豬羊六畜等類之肉﹐人悞食之﹐必昏亂卒倒﹐或生異形之證﹐並用水磨灌服﹐或吐或瀉﹐其人必蘇。南方山嵐瘴气﹐煙霧癘疫﹐最能傷人﹐感之才覺意思不快﹐惡寒惡熱﹐欲嘔不嘔﹐卽磨一錠服之﹐得吐利便愈。癰疽﹑發背﹑對口疔瘡﹑大蛇無名腫毒﹐蛀節紅絲等疔﹐及楊梅瘡﹑諸風癮疹﹐新久痔瘡﹐並用無灰淡酒磨服﹐外用水磨塗搽瘡上﹐日夜數次﹐覺癢而消。陰陽二毒﹑傷寒心悶﹑狂言亂語﹑胸膈塞滯﹑邪毒未出﹐瘟疫煩亂髮狂﹑喉閉﹑喉風﹐俱用薄荷湯﹐待冷磨服。赤白痢疾﹐肚腹泄瀉﹑急痛霍亂﹑絞腸沙及諸痰喘﹐並用姜湯磨服。男子婦人急中顚邪﹐喝叫奔走﹐鬼交鬼胎﹐鬼气鬼魘﹐失心狂亂﹐羊兒豬顚等風﹐俱用石菖蒲煎湯磨服。中風中气﹑口眼歪斜﹑牙關緊急﹑言語蹇濇﹑筋脈攣縮﹑骨節風腫﹑徧身疼痛﹑行步艱辛﹑諸風諸癇﹐並用酒磨頓熱服下。自縊﹑溺死﹑驚死﹑魘死﹑鬼魅迷死﹐但心頭微溫未冷者﹐俱用生薑續斷酒煎磨服。一切惡蛇﹑風犬﹑毒蠍﹑溪澗諸惡等虫傷人﹐隨卽發腫﹐攻注徧身﹐甚者毒气入裏﹐昏悶響叫﹐命在須臾﹐俱用酒磨灌下﹐再喫蔥白﹐被蓋出汗立蘇。新久瘧疾﹐臨發時東流水煎桃柳枝湯磨服。小兒急慢驚風﹐五疳五痢﹐脾病黃腫﹐癮疹瘡癅﹐牙關緊閉﹐並用薄荷浸水磨濃﹐加蜜服之﹐仍搽腫上。年歲幼者﹐每錠分作數服。牙痛者磨塗痛上﹐仍含少許﹐良久咽下。小兒父母遺毒﹐生下百日內皮塌爛斑﹐穀道眼眶損爛者﹐俱用淸水磨塗。打撲傷損﹐松節無灰酒研服。年深月近頭脹頭疼﹐太陽痛﹐作偏頭風﹐及時瘡愈後﹐毒气攻注﹐腦門作脹者﹐俱用蔥酒研服一錠﹐仍磨塗太陽穴上。婦女經水不通﹐紅花湯下。凡遇天行疫證﹐延街及巷﹐相傳徧染者﹐用桃根湯磨濃﹐擦入鼻孔﹐次服少許﹐任入病家﹐再不傳染。又治傳屍勞瘵﹐諸藥不能禁忌﹐一方士指教服此﹐每早磨服一錠﹐至三次後﹐逐下惡物屍虫異形怪類﹐後得脫利﹐以此相傳﹐活人不計其數。一女子久患勞瘵﹐爲屍虫所噬﹐磨服一錠﹐片時吐下小虫十餘條﹐後服蘇合香丸﹐其病頓失﹐調理月餘而愈。眞濟世衛身之寶藥也﹗

涼膈散涼膈散中荊芥防﹐薄荷粉桔連大黃﹐元參石膏牛蒡子﹐貝母山梔總在藏。治咽喉腫痛﹐痰涎壅甚﹐膈間有火﹐大便祕濇。

防風荊芥桔梗山梔仁石膏元參薄荷黃連花粉牛蒡貝母大黃各等分水二杯﹐煎八分﹐不拘時服。

金鎖匙金鎖匙中用焰硝﹐僵蠶片腦雄黃饒﹐加上硼砂茹更好﹐咽喉腫痛卽時消。治喉閉﹑纏喉風﹐痰涎壅塞﹐口禁不開﹐湯水難下。

焰硝一兩五錢硼砂五錢眞片腦一分白僵蠶一錢雄黃二錢各另研爲末和勻﹐以竹筒吹患處﹐痰涎卽出。如痰𨿽出﹐腫痛仍不消﹐急鍼患處﹐去惡血服煎藥。

人中黃治小兒諸胎毒﹐痘疹黑陷內收﹐唇焦口漧﹐風熱斑疹﹐赤遊﹐無有不效。

毛竹一段﹐兩頭畱節﹐一頭鉆一小孔﹐用粉艸磨爲細末﹐從孔灌滿﹐以木條塞緊孔眼﹐用磚札之﹐沈入大糞池內﹐半年取起﹐長流水浸一日﹐帶竹風漧﹐磁罐收貯﹐每服三四分﹐涼水調服胎毒爛斑﹐土茯苓湯調服。尋常熱病﹐入應病藥中﹐調服卽效。

麥餞散麥餞散治痘風瘡﹐硫黃人信要相當﹐川椒生熟枯礬等﹐麻油調搽自然光。治小兒痘風作癢﹐疊疊成片﹐甚則頑麻不知痛。

小麥一升﹐炒枯黃色﹐乘熱入缽內硫黃四兩白砒一兩

右先將硫﹑砒爲細末﹐乘麥熱時﹐同入缽內攪勻﹐待冷取起﹐加煙膠半斤﹐川椒三兩﹐生枯礬各二兩﹐共碾細末。臨用蔥湯洗淨﹐用麻油調搽﹐油紙蓋札﹐三日一換﹐三次愈。

升麻葛根湯升麻葛根湯芍藥﹐柴胡梔子共連翹﹝連翹據處方當爲「黃芩」。﹞﹐木通甘艸同煎服﹐丹毒遊行效最髙。治小兒丹毒身體發熱﹐面紅气急﹐啼叫驚搐等證﹐服之效。

川升麻漧葛根白芍藥柴胡黃芩山梔各一錢甘艸木通各五分水二鍾﹐煎八分﹐不拘時﹐母子同服。

消毒犀角飲消毒犀角飲防風﹐加上黃連甘艸同﹐還用燈心爲引使﹐赤遊丹毒效神功。治小兒丹毒﹐身熱气粗﹐啼叫驚搐不寧等證。

犀角防風各一錢甘艸五分黃連三分

右﹐水二鍾﹐燈心二十根﹐煎四分﹐徐徐服之。

紫雪紫雪羚羊犀角同﹐升麻寒水石膏逢﹐元參沈木香甘艸﹐硝片朱砂金箔從。治小兒赤遊丹毒﹐甚至毒气入裏﹐肚腹膨脹﹐气急不乳﹐卽宜此藥救之。又治傷寒熱躁發狂﹐及外科一切蓄毒在內﹐煩躁口漧﹐恍惚不寧等證。

升麻寒水石石膏犀角羚羊角各一兩元參二兩沈香木香各五錢甘艸八錢水五碗﹐同藥煎至一碗﹐濾淸再煎滚﹐投提淨﹝石卜﹞硝三兩大錢﹐微火慢煎﹐水气將盡﹐欲凝結之時﹐傾入碗內﹐下朱砂﹑冰片各二錢﹐金箔一百張﹐各預研細和勻﹐碗頓水內候冷﹐凝成雪也。大人每用一錢﹐小兒二分﹐十歲者五分﹐徐徐咽之卽效。病重者加一錢亦可。或用淡竹葉燈心湯化服。

蘆薈消疳飲蘆薈消疳飲薄荷﹐元參甘艸共柴胡﹐升麻牛蒡羚羊角﹐梔子黃連竹葉需。治小兒走馬牙疳﹐身熱气粗﹐牙齦腐爛﹐气味作臭﹐以及穿腮破唇者﹐並服之。

蘆薈銀柴胡胡連川連牛蒡元參桔梗山梔石膏薄荷羚羊角各五分甘艸升麻各三分水二鍾﹐淡竹葉十片﹐煎六分﹐食後服。

人中白散人中白散力奇絕﹐黃蘗兒茶靑黛列﹐薄荷冰片要相研﹐口疳摻上湯沃雪。治小兒口疳﹑走馬疳﹐及牙齦腐爛黑臭者極效﹝治小兒……極效原缺﹐據《外科正宗》卷四加。﹞。

人中白溺壺者佳﹐煆紅一兩孩兒茶二兩薄荷黃蘗靑黛末各六錢冰片五分共再研極細末﹐用溫湯嗽淨﹐吹藥疳上﹐日用六七次。吹藥涎從外流爲吉﹐內收涎毒入裏爲凶。

黃連瀉心湯解毒瀉心湯芩連﹐荊芥山梔牛子攢﹐薄荷甘艸連翹等﹐木通加上效如仙。治小兒心火妄動﹐結成重舌﹑木舌﹑紫舌﹐脹腫堅硬﹐語言不利者﹐並宜服之。

黃連山梔荊芥黃芩連翹木通薄荷牛蒡子各一錢甘艸五分水二鍾﹐燈心二十根﹐煎八分﹐食後服。

五福化毒丹五福化毒丹連桔﹐靑黛人參赤茯苓﹐元參膽艸牙硝片﹐甘艸朱砂金箔呈。治小兒蘊積胎毒﹐以及諸瘡癮疹﹐傷風斑證﹐口舌生瘡﹐痰涎壅盛﹐譫言煩躁﹐夜睡不寧。

元參桔梗赤茯各二兩人參三錢黃連龍膽艸靑黛牙硝各一兩甘艸五錢冰片五分金箔二十張﹐爲衣朱砂三錢

右爲末﹐煉蜜丸芡實大﹐每服一丸﹐薄荷燈心湯化服。

保元湯保元湯力效無窮﹐救困扶危立大功﹐甘艸參芪兼白朮﹐棗姜加上起疲癃。治小兒痘癰出膿之後﹐脾胃虛弱﹐膿淸不斂者﹐服之。

人參黃芪白朮各一錢甘艸三分姜一片棗三枚水二鍾﹐煎八分﹐食遠服。

加減鼠粘子湯加減鼠粘子湯﹐花粉知母共藏﹐荊芥山梔甘艸﹐燈心竹葉難忘。

鼠粘子天花粉知母荊芥山梔各六分甘艸二分水二鍾﹐淡竹葉﹑燈心各二十件﹐煎服。身熱加柴胡﹑黃芩﹐有痰加麥冬﹑貝母﹐咽啞加元參﹑桔梗。咬牙加薄荷﹑石膏﹐便祕加蜂蜜﹑元明粉﹐昏憒加黃連﹑朱砂﹐痂枯加當歸﹑生地﹐戀疤加蟬蛻﹑川芎。

蛤粉散蛤粉散治黃水瘡﹐膿水沿開癢難當﹐石膏黃藥惟輕粉﹐水調敷上卽時光。

蛤粉石膏煆﹐各一兩輕粉黃蘗生碾﹐各五錢共爲細末﹐涼水調搽﹐冬月麻油調亦好。

眞君妙貼散眞君妙貼散奇功﹐蕎面硫黃白面同﹐諸般異證皆堪效﹐常活生民掌握中。治小兒胎毒﹐皮肉腐爛﹐疼痛不安﹐用此敷之卽效。

明淨硫黃十兩﹐爲末蕎面白面各五斤

右共一處﹐用淸水微拌﹐幹濕得宜﹐木箱內躧成鞠片﹐單紙包裹﹐風中陰漧收用。臨時再研極細﹐用新汲水調敷。如皮破血流﹐濕爛痛苦等證﹐麻油調搽。天泡火丹肺風酒刺﹐染布靑汁調搽並效。

消毒飲子治斑或癮疹﹐瘙癢或作痛﹐及風熱瘡毒。

牛蒡子二錢荊芥防風各一錢半甘艸三分

右作一劑﹐水一鍾﹐煎五分﹐徐徐服。

解毒防風湯治斑或癮疹﹐或作痛。

防風一錢地骨皮黃芪芍藥荊芥枳殼炒﹐各二錢作一劑﹐水一鍾﹐煎五分﹐徐徐服。

淸熱解毒丸治五臟積熱﹐毒气上攻﹐胸臆煩悶﹐咽喉腫痛﹐赤眼壅腫﹐頭面發熱﹐唇口漧燥﹐兩頰生瘡﹐精神惚恍﹐心忪悶亂﹐坐臥不寧﹔及傷暑毒﹐面赤身熱﹐心煩躁而渴﹐飲食不下。

寒水石石膏各八兩靑黛四兩

右研末﹐入靑黛和勻﹐蒸餅七个﹐水調爲丸如芡實大﹐每服一丸﹐食後新汲水化下﹐或細嚼生薑湯下。如中諸毒﹐並宜服之。及驚風潮熱﹐痰涎壅塞﹐心胸煩躁﹐頰赤多渴﹐坐臥不穩﹐每服半粒﹐量大小加減。

橘皮湯

橘皮一兩半甘艸炙﹐半兩人參二錢五分竹茹半兩

右﹐每服半錢﹐薑水煎﹐食前服。

聖愈湯治諸瘡出血多﹐而煩躁不眠。

熟地黃生地黃川芎人參各五分歸身黃芪各一錢

右﹐水煎服。

瀉心湯治心經實熱﹐口舌生瘡﹐煩躁發渴。

宣黃連犀角各等分

右﹐水煎服。

臘茶散治小兒陰囊生瘡疼痛﹐水出久不瘥。

臘茶五倍子各五錢膩粉少許

右爲末﹐先用蔥椒湯洗﹐後用香油調敷。

又方治陰囊生瘡疼痛。

川椒荊芥槐枝柳枝蛇牀子

右﹐煎湯洗﹐後用﹝石卜﹞硝爲末﹐雞子淸調敷。

又方治陰生瘡﹐膿水不幹。

烏鱡魚骨

右爲末﹐幹摻患處。

又方

紫蘇葉

右煎湯淋洗﹐及作細末摻之妙。

又方治小兒陰生瘡﹐不幹。

輕粉蜜陀僧

右爲末貼之。如癢﹐加山梔子﹑訶子燒存性研﹐同前藥爲末﹔先將米泔水洗掙﹐然後敷貼此藥。

升藥五靈散【《幼幼近編》﹐下同】治小兒渾身破爛瘡。凡父母生過廣瘡﹐育兒鮮有免者﹐自頂至踵﹐兩目外幾無完膚。

眞膽礬治筋而滋肝﹐其色靑﹐應東方甲乙木大辰砂養血而益心﹐其色赤﹐應南方丙丁火明雄黃長肉而補脾﹐其色黃﹐應中央戊己土明礬理脂膏而助肺﹐其色白﹐應西方庚辛金磁石榮骨液而壯腎﹐其色黑﹐應北方壬癸水此方見《焦氏筆乘》﹐惜其不用水銀制而用之﹐功效遲緩。因加水銀一兩﹐與前五味等分﹐共入陽城礶內﹐打火三香取出﹐加敷藥內用之﹐效如神。

神效敷藥方

珍珠五錢冰片一錢夜合花白者陰乾象皮同黃沙炒﹐候軟切片﹐再炒﹐候脆方研血竭降香炒研乳香沒藥各去油花蕊石孩兒茶煨五倍子色紅者﹐半生半煆﹐各一兩

右各巷極細末﹐方入白占八錢研勻﹐最後入冰片。如欲去腐﹐每兩加五靈散二錢。欲生肌﹐每兩加前散三分或五分﹔如痘後膿水淋漓﹑下疳等瘡﹐只加二三分。治湯火傷﹐每兩加絲綿灰二錢﹐剔牙松皮煆存性﹑韶粉煆黃各五六錢﹐或幹摻﹐或香油調。

四黃散【《證治準繩》﹐下同】治小兒身上一切熱毒瘡疾燥癢﹐抓破有汁不漧。

淨黃連黃蘗黃芩大黃滑石各半兩五倍子去虫屑﹐二錢半

右銼曬爲末﹐用淸油和調二錢至三錢﹐塗搽患處﹐仍服四順散消毒飲。

一抹金治小兒徧身生瘡﹐潰爛如糜﹐燥痛﹐膿汁不漧。

藜蘆洗焙蛇牀子紅丹水飛過﹐各五錢硫黃赤石脂明礬火飛過五倍子去虫屑黃蘗去粗皮﹐各二錢半輕粉五十帖

右前八味﹐或曬或焙爲末﹐仍同輕粉在乳缽再拌勻﹐用生肥豬膏碎切﹐以瓦缽和藥末﹐杵爛塗患處﹐或淸油調搽亦可。

解表消毒飲治小兒瘡瘍﹐腫髙焮痛﹐便利調和﹐脈浮而洪﹐有表證者﹐用之。

黃芪上部酒炒﹐中部泔炒﹐下部鹽水炒﹐一錢半葛根升麻赤芍藥元參牛蒡子炒麻黃去根節甘艸各五分連翹一錢更看是何經分野﹐加引經藥﹔手少陰加細幸三分﹐足少陰加獨活七分﹐手太陰加桔梗﹑白芷各五分﹐足太陰加蒼朮七分﹐手厥陰加柴胡七分﹐足厥陰加柴胡﹑靑皮各五分﹐手太陽加槁本五分﹐足太陽加羌活七分﹐手陽明加白芷五分﹐足陽明加升麻﹑葛根各七分﹐手足少陽加柴胡七分。

水一鍾﹐生薑三片﹐蔥白一根﹐煎七分﹐溫服﹐不拘時。

攻裏消毒飲治小兒瘡瘍腫硬痛甚﹐大便祕濇﹐脈沈而實﹐有裏證者用之。

瓜蔞連皮子細切﹐三錢連翹牛蒡子炒研當歸白芍各一錢大黃一錢半芒硝五分甘艸七分

右﹐用水一鍾﹐煎至七分﹐大溫服﹐未利再服。

連翹散治癰癤等。

連翹一錢沈香黃芪各半兩白斂﹝石卜﹞硝川大黃炮甘艸各一分

右搗爲粗散﹐每服一錢﹐水一盞﹐抄入麝香一錢﹐煎五分﹐去滓放溫﹐食後服。

寄生散治毒腫甚者。

桑寄生獨活大黃各一兩犀角屑﹝石卜﹞硝甘艸各半兩

右搗羅爲細末﹐每服一錢﹐水一盞﹐煎五分﹐去滓﹐放溫服﹐量兒大小加減。

右解表攻裏之藥﹐皆爲腫瘍挾有內證者設也﹐潰瘍勿拘此例。

托裏榮衛湯治瘡瘍外無焮腫﹐內亦便利調和﹐乃邪客經絡﹐宜用此藥調理。

黃芪炒紅花各一錢蒼朮米泔浸炒柴胡連翹羌活防風當歸身酒拌甘艸黃芩人參各一錢桂枝七分

右﹐用水一鍾﹐酒半鍾﹐煎八分﹐食遠服。

托裏散治一應瘡毒﹐始終常服﹐不致內攻。

瓜蔞大者﹐一枚﹐杵當歸酒拌黃芪如前法制白芍藥各一兩半皂角刺炒金銀花花粉熟地黃各一兩

右爲粗末﹐每服以三歲兒爲率﹐用藥一兩﹐以酒一鍾﹐入磁器內﹐厚紙封口﹐再用油紙重封﹐重湯煮之﹐仍覆以蓋﹐煮至藥香﹐取出分服﹐直至瘡愈。

神效解毒散治一切瘡毒初起﹐腫者卽消﹐已潰仍腫者卽散﹐已潰毒不解者卽愈。

金銀花一兩甘艸節五錢黃芪皂角刺炒當歸各三錢乳香沒藥各二錢

右爲散﹐每服二錢酒煎﹐溫酒調服亦可。嬰兒病﹐乳母亦服。如瘡已潰﹐腫痛已止者﹐去沒﹑乳﹑銀花﹐倍黃芪﹐甘艸。

發背癰癤方治陰瘡頭平向內者﹐服之卽突出﹐其功效不可盡述。若小兒痘瘡黑陷者﹐止一服而起﹐萬不失一。

羌活一兩穿山甲炒焦﹐半兩麝香少許生人骨煆存性﹐半兩

右末﹐煎麻黃薄荷酒調。

犀角消毒丸治積熱及痘疹後﹐餘毒生瘡。

生地防風當歸犀角屑荊芥穗各一兩牛蒡杵炒赤芍連翹桔梗各七錢薄荷黃岑甘艸各五錢

右爲末﹐煉蜜丸如芡實大﹐每服一丸﹐薄荷湯化下。按前方善損中气﹐傷陰血﹐若大人形病俱實﹐脾胃健旺者﹐庶可用之﹐恐芽兒臟腑脆嫩﹐不能勝此。經云﹕气主噓之﹐血主濡之。气者胃中沖和之元气﹐若胃气一傷﹐不能噓濡消散﹐膿已成者不能腐潰﹐膿已潰者不能生肌收斂﹐因而難治﹐甚致不起﹐不可不愼也﹗

托裏消毒散治胃經虛弱﹐或因克伐﹐致瘡不能潰散﹐瘡未成卽消﹐已成卽潰﹐腐肉自去﹐新肉自生。

人參黃芪當歸酒拌川芎芍藥炒白朮炒茯苓各一錢金銀花香白芷甘艸炙連翹各五分

右作二劑﹐水煎﹐徐徐服。

托裏散治瘡瘍因气血虛﹐不能起發﹐腐潰收斂﹐及惡寒發熱﹐宜用此補托之。

人參气虛倍用黃芪炒當歸血虛倍用白朮茯苓芍藥酒炒﹐各五分熟地黃二錢

右作兩三劑﹐水煎服。

八味茯苓補心湯治心气不足﹐血气不和而患瘡證。

茯苓棗仁炒﹐各二錢五味炒當歸各一錢人參一錢五分白朮炒﹐一錢菖蒲五分遠志去心﹐六分甘艸炒﹐五分

右作二三服﹐水煎。

敷藥鐵箍散治一切瘡癤癰疽。

芙蓉葉黃蘗大黃五倍子白芨

右爲末﹐用水調搽四圍。按前方乃寒涼解熱收斂之劑﹐或有用白斂﹑商陸根者﹐有用寒水石﹑天花粉者﹐有用蒼耳﹑金銀花者﹐有用芭蕉﹑赤小豆者﹐有用艸烏﹑白芷之類者﹐皆不分寒熱溫涼之雜餌。《內經》云﹕先腫而後痛者﹐形傷气也﹔先痛而後腫者﹐气傷形也。又云﹕五臟不和﹐九竅不通﹐六俯不和﹐畱結爲癰。《外科精義》云﹕凡瘡腫髙而軟者﹐發於血脈﹔腫下而堅者﹐發於筋脈﹔肉色不變﹐發於骨髓。蓋必有諸中而形諸外﹐故受証之經﹐與所患之位﹐各有不同﹐竟宜一槪外敷涼藥﹖惟脾胃無虧﹐血气不和者﹐庶幾有效。若服化毒之類﹐脾胃復傷﹐血气凝滯﹐亦不能消矣。至如疔瘡之類﹐正欲宣拔其毒﹐若復用前藥﹐肌肉受寒﹐血气凝滯﹐必致毒气入內而不救﹐治法必察其腫之髙漫﹑色之赤白﹑痛之微甚﹑作膿之難易﹑出膿之稠薄﹑生肌之遲速﹐以別其屬陰屬陽﹐或半陰半陽﹐或純陰純陽﹐而用相宜之藥以涼之﹑熱之﹑和之﹔又當審受証之傳變﹐五臟之相勝﹐而以調補脾胃爲主﹐庶不致變惡證也。

葛根白朮散治小兒赤白丹毒。

白朮枳殼各一錢茯苓二錢木香一錢半葛根三錢甘艸二錢半

右銼散﹐用水一盞煎﹐不拘時服。

犀角解毒飲治小兒赤丹癅﹐壯熱狂躁﹐睡臥不安﹐胸膈悶滿﹐咽喉腫痛﹐徧身丹毒。

牛蒡子炒﹐一兩五錢防風甘艸各二錢半荊介穗五錢犀角一錢半

右銼散﹐用水煎﹐不拘時服。

防風升麻湯治小兒丹癅﹐赤腫。

防風升麻山梔去殼麥門冬去心木通甘艸節各一節

右﹝口父﹞咀﹐用淡竹葉三片煎﹐食遠服。

荊芥散

防風花粉羌活生地當歸蟬蛻各等分

右﹐水煎服。

化丹湯解利丹毒﹐徧身燥癢﹐發熱煩啼。

川獨活射幹麻黃去根節靑木香甘艸石膏末黃芩薄桂各五錢

右銼﹐每服二錢﹐水一盞﹐煎七分﹐無時溫服。

藍葉散治小兒月內發一切丹。

藍葉一兩黃芩犀角屑川大黃銼微炒柴胡梔子各一分升麻石膏各一分半甘艸半分﹐微炒

右爲粗末﹐每服一錢﹐水一小盞﹐煎至五分﹐去滓﹐下竹瀝半合﹐更煎三兩沸﹐放溫無時﹐量兒大小加減服。後同。气怯弱者可去大黃。

升麻散治小兒一切丹﹐徧身壯熱煩渴。

升麻一分黃芩一分麥冬三分葛根三分川大黃微炒﹐一分川﹝石卜﹞硝一分

右爲粗末﹐每服一錢﹐水一小盞﹐煎至五分﹐去滓﹐溫服無時。

大黃散治小兒一切丹毒﹐通身赤痛。

川大黃半兩﹐銼微炒防風半兩川升麻黃芩麻黃去根節秦艽各一分﹝石卜﹞硝二分

右同﹝口父﹞咀﹐每服一錢﹐水一小盞﹐煎至五分﹐去滓﹐溫服無時。

又治小兒丹瘡﹐臟腑壅熱太過﹐心神煩悶﹐二便不通。

川大黃微炒川升麻川﹝石卜﹞硝葵子各半兩梔子仁一分

右爲粗末﹐每一錢﹐水一小盞﹐煎五分﹐去滓﹐量兒加減溫服﹐以利爲度。

升麻膏治小兒一切丹﹐發無常處﹐身熱如火燒﹐宜用此膏。

川升麻川大黃護火艸蛇﹝口銜﹞艸梔子仁寒水石川芒硝藍葉生地黃芭蕉根羚羊角屑梧桐皮各半兩

右細銼﹐以竹瀝浸一宿﹐明日濾出﹐卻入鐺中﹐以臘月豬脂一斤﹐慢火熬一食久﹐乘熱以綿濾去滓﹐候冷成膏。磁盒盛﹐旋取磨塗之﹔兼以膏如棗大﹐竹瀝化服之。

又方治小兒丹毒﹐大腫身熱﹐百治不折。

寒水石十六分幹藍靑竹瀝各一升犀角柴胡杏仁去皮尖研﹐各八分生葛汁四合知母十分甘艸五分羚羊角六分蜜二升白芍藥七分梔子仁十一分川黃芩七分石膏十三分

右水五升﹐並竹瀝煮三升三合﹐去滓內杏仁脂﹑葛汁﹐蜜微火煎一升﹐三歲兒服二合﹐大者量加之。藥分太大﹐嬰兒服未得。

又方治小兒丹數非一﹐皆主之。

大黃甘艸當歸川芎白芷黃芩獨活白芍藥川升麻沈香靑木香木蘭皮各一兩芒硝三兩

右﹐以水一斗二升﹐煮取四升﹐去滓﹐內硝湯中﹐通寒溫拓之﹐幹再用﹐瘥乃止。

生料四物湯治血熱生瘡﹐徧身腫癢﹐及脾胃常弱﹐不禁大黃等冷藥﹐尢宜服之。

生地黃赤芍藥川芎當歸防風各半兩黃芩一錢半

右﹝口父﹞咀﹐水煎﹐量大小加減。忌酒﹑面﹑豬羊肉﹑豆腐。

藍靑散治小兒一切丹毒﹐大赤腫﹐身體壯熱如火﹐已服諸藥未減。

幹藍靑切知母梔子仁炒甘艸微炙杏仁去皮尖雙仁麩炒微黃﹐各半兩寒水石石膏犀角屑柴胡黃芩各一兩赤芍羚羊角屑各三分

右爲粗末﹐每服一錢﹐水一盞﹐煎至五分﹐去滓﹐入竹瀝﹑蜜﹑生葛等汁﹐共一合﹐更煎三兩沸﹐放溫無時服﹐量兒大小加減。

解毒散

寒水石滑石石膏各等分

右爲末﹐入辰砂少許﹐量兒大小﹐燈心湯下。

赤葛散治因血熱與風熱相搏﹐徧身丹毒燥癢﹐日久不消。

赤葛二兩甘艸三錢

右碎﹐每服二錢﹐無灰酒一盞﹐煎七分﹐無時溫服。不飲酒者﹐止用水一盞﹐入酒一大匙﹐同煎服。

必效方此泉州大智禪師文宥經進必效方。治小兒頭面皮膚﹐忽生瘡瘍﹑火燎丹﹐發起赤腫暈有碎小瘡﹐及赤暈上瘡﹐初發如錢﹐漸暈開一二尺﹐良久徧身﹐入口耳到臟腑卽不救。此證可畏﹐速治之﹐此乃自積熱得。

甘艸一兩或半兩

右拍破﹐入水一盞或半盞﹐煎湯溫溫﹐令乳母全口呷﹐含嗽﹐徐徐吐﹐淋洗病處﹐以手掌與揩﹐不得犯指甲﹔仍與兒甘艸湯喫。一周卽不暈開﹐良久再淋﹐三用立瘥。

紅散子治丹毒並土虺咬。

茜根半斤

右爲末﹐每服二錢﹐溫酒調下﹐立效。

又方治小兒一切丹毒通用。

護火艸半兩紫葛硝石各半兩

右爲末﹐冷水調塗﹐幹卽再塗﹐以瘥爲度。

硝石散治小兒一切丹毒﹐徧身發熱。

硝石一兩乳香一分

右爲末﹐以雞子淸調塗之。

又方

太陰元精石一兩白礬一分爲末﹐水調塗。

又方治小兒諸丹﹐徧身如火﹐纏腰卽殺人。

蕓薹子不拘多少

右研細﹐酒調飲﹐兼塗丹上。一方﹐以酒研細﹐溫服無時。

又方治小兒一切熱毒丹﹐及赤腫疼痛。

大黃馬牙硝研﹐各一兩

右先將大黃爲末﹐入牙硝同研﹐水調塗患處﹐幹再易之。

柳葉湯治小兒一切丹煩。

柳葉一斤

右用水一斗﹐煮湯八升﹐日洗七八次。

綠袍散

菉豆五錢大黃二錢

右爲極細末﹐用生薑薄荷汁﹐入蜜塗。

碧雪

芒硝靑黛寒水石石膏﹝石卜﹞硝馬牙硝甘艸各一錢

右爲極細末敷。

冰黃散治小兒赤癅丹毒丹﹐鈹刀子疏去癅頭赤暈﹐惡血﹐毒汁。

土硝五錢大黃一錢

右爲極細末﹐用新井水調勻塗。

又方敷丹毒﹐只一夜消盡。

花蕊石

右以生薑薄荷自然汁調﹐鵝毛刷上患處爲妙。

黃芩四物湯治諸瘡丹毒﹐赤癅燥癢。

黃苓一兩當歸酒洗生漧地黃赤芍藥川芎各半兩何首烏去粗皮艸烏炮去皮元參各二錢五分甘艸六錢薄荷二錢

右﹝口父﹞咀﹐每服水一盞﹐煎七分﹐無時溫服。

張渙香豉散治白丹疰痛﹐虛腫如吹。

香豉二兩﹐炒焦伏龍肝一兩

右爲末﹐生香油調塗之。

枳實湯《聖惠》云﹕夫白奶者﹐由風气折於肌中﹐與風相搏遂爲奶也﹐得天陰而冷則劇﹐出風中亦劇﹐得晴暖則滅﹐身暖亦差﹐宜用此方。

枳實銼

右用水煮取汁﹐洗拭丹上。

又方《外臺》備急治白丹。

薴根三斤小豆四升

右﹐以水二斗煮﹐日浴三四次﹐兼治一切丹妙。

升麻膏治小兒赤丹腫毒。

川升麻白斂漏蘆川芒硝各一兩黃芩枳殼連翹蛇﹝口銜﹞艸各一兩半梔子仁蒴藋各二兩

右銼細﹐以豬膽一斤半﹐慢火煎諸藥令赤色﹐去滓﹐放冷﹐磁盒收﹐旋取塗之。

又方治小兒面身卒得赤丹﹐或癢或腫﹐不速療之卽殺人﹐宜用此方。

羖羊角屑﹐八兩

右以水五升﹐煎一升﹐絹濾入煉豬脂五兩和塗。

張渙升麻膏治赤丹初發﹐肉如火色﹐如雞冠﹐又名茱萸丹。

川升麻白斂漏蘆芒硝各一分連翹梔子仁各半兩

右細銼﹐以豬膽半斤﹐慢火同煎諸藥令赤色﹐去滓﹐放冷塗。

張渙袪毒丹治丹黑色﹐癢痛腫起。

升麻漏蘆芒硝各二兩黃芩梔子各一兩

右爲粗末﹐每以水三盞﹐煎兩匙頭末﹐微熱以帛拓丹上﹐以消爲度。

張氏戎鹽散

戎鹽一兩附子一枚雄黃水飛﹐半兩

右同研爲末﹐每用少許﹐以雄鷄血調塗。

升麻湯治小兒心熱﹐身上赤流﹐色如胭脂﹐皮膚壯熱。

升麻川大黃銼微炒川﹝石卜﹞硝元參各半兩犀屑黃芩梔仁木通炙艸各一分

右爲末﹐每服一錢﹐水一小盞﹐煎五分﹐去滓﹐溫服無時﹐量兒加減。

乳香散定疼。

天仙藤一兩﹐焙爲末乳香一錢﹐研

右﹐每服一錢﹐溫酒下。

牛黃散治小兒初生至二三歲﹐一切風發赤白﹐流走徧四肢。

牛黃朱砂蝸牛肉全蠍白僵蠶天麻白附子乳香麝香各一分生龍腦一錢螳螂翅五對﹐五月中采

右爲細末﹐每服一字﹐薄荷水調下。初生小兒洗了後﹐用乳調少許﹐塗口中﹐胎疾永除。

大黃散治小兒赤流熱如火。

生大黃郁金黃藥膩粉牙皂各半兩

右爲末﹐生油調塗。

又方

護火艸汁三合赤地利末三錢膩粉一錢

右相和﹐量兒大小加減服之﹐良久﹐瀉下血片爲效。其滓敷在赤處亦佳。

又方治小兒赤流半身﹐色紅﹐漸漸展引不止。

牛膝去苗﹐一兩生甘艸半兩

右銼﹐以水一大盞﹐煎五分﹐去滓﹐調伏龍肝末塗效。

又方

生大黃一兩赤小豆半合﹐炒紫色﹝石卜﹞硝三分

右爲末﹐雞蛋白調敷﹐勿令幹。

又方

李子油三兩朱砂末一分

右二味﹐調如膏塗之。

元胡散治小兒赤流。

元胡索一兩天南星二兩川﹝石卜﹞硝半兩巴豆二十七个﹐去油

右爲末﹐蕓薹汁調﹐翎毛掃之。

又方治赤流白流﹐火焰諸丹。

生膽礬一錢烏鱡魚骨一錢蜈蚣一條﹐全焙麝香三十文輕粉二十文

右一處﹐乳缽內研極細﹐看丹多少﹐用藥醋調令稀﹐毛翎掃丹上﹐立止。

又方治赤白流。

雄黃半兩白礬一分白芥子一分

右爲末﹐水調掃。

又方治小兒表裏受熱之甚﹐忽發徧身赤腫﹐狀似丹疹﹐若於腹中周匝則不可救﹐名曰赤油腫﹐此藥如神。

胡荽不拘冬少

右研取自然汁﹐調水銀粉﹐又曰輕粉﹐鵝毛掃上病處﹐須臾赤色便變爲白﹐或上有白﹝疒畾﹞子不妨﹐或自破亦無害﹐乃是病去也。調時不須太稠。

消腫散《幼幼書》譚氏殊聖方歌云﹕五遊忽發徧身形﹐恐悚令人怕怖驚﹐乍睡剎羅生滿體﹐莫冤神鬼錯看承。甘泉硝石蒼龍骨﹐感攝消磨去痛疼﹐更取鐵槽連底水﹐調和頻掃便身輕。

淸泉硝石白龍骨各一兩

右研勻﹐淨器收﹐以鐵槽水調一錢﹐掃塗立瘥。

丹參散治小兒身上有赤﹐引於頰上﹐或口旁眼下﹐赤如胭脂﹐向上皮卽皴剝﹐漸漸引多﹐此是心熱血凝所爲。其治法宜以小刀子鋒頭砭破﹐令血出後﹐宜服此。

丹參黃芩枳殼麩炒葛根犀屑各一分麻黃去根節﹐半兩

右爲末﹐每一錢﹐水一小盞﹐入竹葉十片﹐竹茹半錢﹐煎五分﹐去滓﹐放溫﹐量兒加減﹐無時服。

麥門冬散治小兒身上有赤﹐煩熱。

麥門冬蘆根銼葛根銼犀角屑漏蘆甘艸炙微赤﹐各半兩

右爲末﹐每服一錢﹐水一盞﹐竹葉十片﹐去滓﹐放溫﹐量兒加減﹐無時服。

鉛霜散治小兒身上有赤﹐或瘀腫﹐或如火丹﹐煩渴﹐渾身赤﹐壯熱。

鉛霜研菉豆粉各半兩

右用蕓薹菜自然汁調塗。

又方

伏龍肝一兩﹐爲末亂頭髮二兩﹐煆灰研

右﹐水調塗赤處。

又方治土鬼丹及馬汗入瘡﹐大效。

烏梅焙糯米杏仁去皮尖研澱花各一兩鹽豉一兩半巴豆二十粒﹐去心皮油研

右爲末﹐糊丸﹐先挑破瘡﹐卽以醋磨藥塗﹐更以醋面蓋之﹐服一二丸亦佳。

靈苑方治土鬼丹。此病初發如湯泡﹐頃刻則大﹐連發不已﹐或至數處﹐便能致困﹐宜速治之。

赤足蜈蚣一條雞腸艸金蕎麥各一分銅綠一錢麝香少許

右爲末﹐如患者用鍼穿破﹐卻用鍼眼上度藥在丹內﹐上面用醋面膏子掩之。如人有患不覺﹐數日後喫食不得﹐卽先服下項藥﹕

大黃甘艸各等分

右爲末﹐新汲水下半錢或一錢﹐立瘥。

犀角散治小兒赤遊﹐皮膚作片片赤腫﹐此風熱所致﹐宜此。

犀角屑黃芩黃芪川升麻梔子仁漢防己川﹝石卜﹞硝各一分牛黃半分研

右爲末﹐煎竹葉湯調半錢﹐無時﹐量兒加減。

升麻膏治小兒頭面身體﹐赤毒腫起作片者﹐宜用此方。

升麻一兩犀角屑射幹赤芍元參黃芩梔子仁川大黃淨大靑藍子羚羊角屑各半兩生地黃二兩

右銼﹐以豬脂一斤半﹐於鐺中慢火熬﹐不住手攪﹐藥色變﹐膏成去滓﹐磁盒內盛﹐頻摩腫處。

又方

黃蘗末川大黃末川﹝石卜﹞硝各半兩馬勃水銀各一分。水銀於手心內用津研令星盡雞子三个﹐去殼

右同研成膏﹐先以鈹鍼鍼破﹐然後以膏塗之。

又方

雞冠花商陸紫艸川大黃各半兩

右爲末﹐以雞蛋淸入生油等分﹐調塗﹐幹再塗。

又方

附子去皮臍﹐半兩川椒半兩﹐去目石鹽三分

右爲末﹐以煉了豬脂四兩相和﹐慢火熬成膏﹐磁盒盛﹐候冷﹐頻頻塗﹐以瘥爲度。

郁金散治遊腫攻頭面﹐焮腫赤熱疼痛﹐宜用此。

川郁金半兩赤小豆一合甜葶藶半兩伏龍肝二兩川芒硝半兩生川大黃半兩

右爲末﹐以生雞子白並蜜少許﹐令稀稠得所﹐塗之﹐幹再塗。

又方治遊腫赤者。

川大黃末二兩護火艸五兩

右相合杵﹐塗之﹐幹易。

又方治赤白遊腫。

蕓薹子半合鹽一錢米醋一雞子殼

右杵如泥﹐看大小塗紙上貼之﹐如走卽隨處貼之﹐不三兩上效。

又方治靑白赤遊腫﹐手近微痛。

生川大黃蒲黃伏龍肝各二兩

右爲細末﹐水和如薄泥﹐塗之﹐幹再用。

又方

川大黃一兩豉一合紫檀一兩

右爲末﹐醋和塗﹐幹再用。

又方治遊腫流﹐徧身赤色﹐入腹卽死﹐以生豬肉敷上﹐數數換之﹐其肉虫鳥不食﹐蓋臭惡甚也。

紫檀香二兩

右爲末﹐水調塗。

嬰孺方主丹入腹及下至卵者﹐不治。

麻黃炒升麻各三分硝石四分

右爲末﹐以井花水服方寸匕﹐日三服。一方﹐加大黃半分服之。

劉氏家傳方治走馬胎赤腫﹐走入心腹則不救。

槐葉取鮮者﹐一握生瓜蔞去皮同槐葉擂赤小豆末﹐各三分

右和塗患處﹐其效如神。

古今圖書集成醫部全錄卷四百五十六

小兒瘡瘍門

方

飛龍奪命丹【《證治準繩》﹐下同】治瘡毒﹑發背﹑腦疽等證。

眞蟾酥幹者酒化輕粉枯白礬寒水石銅綠乳香沒藥麝香朱砂各六錢蝸牛四十个﹐另研﹐如無亦可

右各爲末﹐入蟾酥﹑蝸牛﹐或加酒少許﹐和丸菉豆大﹐每服一二丸﹐溫酒或蔥湯下。重者外用隔蒜灸法。

通气散治時毒焮痛﹐咽喉不利﹐取嚏以泄其毒。

元胡索豬牙皂莢川芎各一錢藜蘆五分羊躑躅花三分

右爲細末﹐用紙撚蘸少許﹐紝鼻內取嚏爲效。

犀角升麻湯治風熱﹐口唇頰車連牙腫痛。

犀角鎊二錢升麻防風羌活川芎白芷各五分黃芩甘艸各一錢白附四分

右﹐每服三五錢﹐水煎。

梔子仁湯治時毒腫痛﹐大便祕結。

郁金枳殼麩炒升麻山梔仁牛蒡研炒大黃炒﹐各等分

右爲細末﹐每服二三錢﹐蜜水煎服。

葛根牛蒡子湯治時毒腫痛﹐消毒解熱。

葛根管仲江西豆豉牛蒡子半生半炒研甘艸各等分

右﹐每服三五錢﹐水煎。

健脾滲濕飲治瘡瘍初起﹐焮腫作痛﹐或濕毒下注﹐或環跳穴痛。

人參白朮蒼朮防己酒拌黃蘗炒川芎陳皮當歸茯苓各五分木瓜忌鐵柴胡梢甘艸各三分

右﹐薑水煎服。如三五劑不退﹐加桂少許。酒煎亦可。小便濇﹐加牛膝﹔身痛﹐加羌活。

和血定痛丸一名黑丸子。治流注膝風﹐或閃跌瘀血﹐肢節腫痛﹐服之自消。若潰而發熱﹐與補藥兼服自效。

百艸霜五兩赤小豆半斤川烏炮﹐一兩五錢白斂八兩白芨南星炮﹐各二兩芍藥當歸牛膝各五兩骨碎補四兩

右爲末﹐酒糊丸桐子大﹐每服二三十丸﹐白湯下。

如聖餅治流注及一切瘡瘍﹐不能消散﹐或潰而不斂。

乳香木香沒藥血竭當歸各等分麝香減半

右爲末﹐用酒糊和餅兩个﹐乘熱熨之。毒瘡加蟾酥。

芍藥參苓散治肝膽經分患天泡等瘡﹐或熱毒瘰癧之類。

柴胡芍藥人參白朮茯苓陳皮當歸各五分牡丹皮山梔炒甘艸各三分

右﹐每服二錢﹐水煎服。

加味解毒飲治天泡瘡﹐發熱作痛。

元參連翹升麻芍藥當歸羌活生地牛蒡炒﹐各三錢茯苓甘艸各二錢金銀花漏蘆各五錢

右﹐每服一二錢﹐水煎服﹐或爲末﹐蜜丸亦可。

金黃散治天泡瘡﹐消毒止痛。

滑石甘艸

右各另爲末﹐和勻敷患處。如泡﹐挑去水敷之。加黃蘗尢妙。

換肌消毒散一名萆薢散。治楊梅瘡﹐不拘初患日久並效。

士茯苓卽萆薢當歸白芷甘艸皂角刺薏苡仁白蘇皮木瓜不犯鐵器﹐各等分

右﹐水煎﹐食前並空心服。

又方治大人之劑﹐如用前方未應﹐或兒大﹐宜用此方。

土茯苓五錢川當歸白芷皂角刺炒苡仁各一錢白蘚皮木瓜忌鐵木通金銀花各七分甘艸連翹防風各五分茯苓芍藥各一錢黃芪炒﹐二錢川芎生地黃各八分

右作二三劑﹐水煎﹐兒大者作一劑煎﹐分兩三次服。

白斂散治小兒王爛瘡﹐一身盡如麻子﹐有膿汁﹐乍痛乍癢﹐或時壯熱。

赤芍藥甘艸白斂各三分黃芩黃連黃蘗微炙﹐各半兩

右爲末﹐蜜水調塗﹐日兩次卽瘥。

又方治小兒王爛瘡及惡瘡。

秫米竹筱

右﹐燒灰細研﹐以田中禾下水調塗之﹐效。

黃連散治小兒王爛瘡﹐初患一日肉色變﹐二日泡漿出﹐或四畔時赤漸長﹐若泡漿匝身卽不可治﹐其狀如湯火燒﹐宜速用此。

黃連末胡粉各一兩

右研勻﹐以生油調塗之。

浸淫瘡方治小兒身體發瘡﹐初出甚小﹐後有膿汁﹐浸淫不已﹐漸大名浸淫瘡。若先從四肢起﹐漸向頭面者﹐難治也。

鯽魚一尾﹐長三寸者豆豉一合

右杵如膏塗之。又療馬鞍瘡。

又方

苦瓠一兩蛇蛻半兩﹐燒露蜂房半兩﹐微炙梁上塵

右爲末﹐油調塗。

又方

伏龍肝三分亂髮三分﹐燒

右爲末﹐豬脂和塗。

元參飲治瘰癧﹐及頭上生惡核腫痛。

元參川升麻各五錢川烏炮裂去皮臍艸烏炮裂去皮當歸酒洗川芎赤葛生漧地黃赤芍藥各二錢半甘艸三錢大黃半生半炮﹐四錢

右銼﹐每服二錢﹐水一盞﹐姜二片﹐煎七分﹐無時溫服。

升麻湯

升麻射幹連翹犀角屑大黃微炮﹝石卜﹞硝各半兩

右﹝口父﹞咀﹐水煎﹐大小加減。忌酒面炙煿物。

柴芍參苓散治肝火血熱﹐徧身搔癢﹐或起赤暈﹐或筋攣結核。

柴胡芍藥人參白朮茯苓陳皮當歸各五分牡丹皮山梔炒甘艸各三分

右﹐姜棗水煎服。

淸肝益榮湯治肝膽經風熱血燥﹐筋攣結核﹐或作瘊子。

柴胡龍膽艸酒拌炒﹐各五分當歸川芎芍藥各一錢熟地黃自制白朮炒木瓜山梔炒茯苓薏苡仁各五分甘艸三分

右﹐水煎服。

加味小柴胡湯治肝膽經風熱﹐耳前後腫痛﹐或結核焮痛﹐或寒熱晡熱﹐口苦耳聾等證。

柴胡二錢黃芩炒﹐一錢人參半夏各七分甘艸炙﹐各五分山梔牡丹皮各一錢

右﹐薑水煎﹐徐徐服。

益气養榮湯治气血虛弱﹐四肢頸項等處患腫﹐不問腫潰﹐日久不斂﹐俱宜服之。

人參茯苓陳皮貝母香附炒當歸川芎黃芪炒熟地黃自制芍藥炒﹐各一錢甘艸炙桔梗各五分白朮炒柴胡六分

右﹐每服二三錢﹐薑水煎。

必效散治瘰癧元气無虧者﹑宜用此方。若元气怯弱者﹐宜先補而後服之。瘰癧毒已下﹐便與滋補﹐庶無他患。若孕婦及虛勞气郁所致者﹐尢不可服。世以此方爲良劑﹐故並注之。

南硼砂二錢五分輕粉一分麝香五分大巴豆五粒﹐去皮心膜油淨白檳榔一个盤蝥四十个﹐去頭足翅﹐同白糯米炒去米

右爲末﹐取雞子二个﹐去黃﹐用淸調藥﹐入殼內﹐以濕紙數重糊口﹐甑蒸熟﹐取出曝漧﹐研細﹐每服五分﹐用炒生薑酒五更調服。如毒出﹐小便濇痛﹐用益元散一服﹐其毒出而不痛。

貼惡核方

赤小豆牙臭硝石黃藥木鱉子各半兩

右末﹐雞子淸調塗患處。

貼散瘰癧神效方

白膠香眞降香用心無土气者海螵蛸

右等分爲末﹐摻患處﹐外以水紙掩之﹐一夜而退。

神效良方興化李八哥敷貼瘰癧膏藥﹐未破者卽消﹐已破者卽出惡物收斂。

輕粉麝香珍珠血竭沒藥乳香黃蠟銅靑各六分松香八錢杏仁二十枚蓖麻子二十枚﹐去殼以上十一味﹐各研極細末﹐攪和﹐用磁杵缽搗成泥膏﹐不犯鐵器﹐不見火﹐將膏捏傅絹上﹐以手撲薄貼。

又方治瘰癧破潰不斂。

燒人場上紅黃土研細洗淨患處﹐摻之神效。

皂角子丸治肝膽經風熱﹐項脇兩側結核。

皂角子用仁炒﹐二兩連翹八錢當歸柴胡芍藥炒山梔炒川芎各一兩桔梗炒龍膽艸酒拌炒黑甘艸炒﹐各四錢

右爲末﹐米糊丸菉豆大﹐量兒大小加減﹐滚湯下。

九味柴胡湯治肝經熱毒下注﹐患便毒腫痛﹐或小腹脇間結核﹐凡肝膽經部分一切瘡瘍﹐或風毒惡核瘰癧。

柴胡炒黃芩炒﹐各五分人參山梔炒半夏龍膽艸炒當歸芍藥炒﹐各三分甘艸二分

右﹐水煎服。若腫痛赤色﹐元气無虧者﹐宜用。潰後腫消痛止者﹐不宜用。大凡腫硬不潰﹐潰後不愈者﹐因元气虛也﹐午前宜用四君﹑歸﹑芪﹑升麻﹐午後宜用四君﹑芎﹑歸﹑柴胡爲主﹐佐以九味蘆薈丸。若飲食少思者﹐宜用五味異功散﹐專補胃气。若膿水淸稀而見一切諸證﹐皆因血气內虧﹐但溫補脾胃﹐飲食加進﹐血气化生﹐諸證自退。設治瘡邪﹐是虛其虛也﹐禍不旋踵矣。

琥珀膏治瘰癧不潰﹐或潰而不愈﹐變成漏證。

琥珀木通桂心當歸白芷防風松香朱砂丁香木香木鱉子肉各二兩

右先用琥珀﹑丁香﹑桂心﹑朱砂﹑木香爲末﹐其餘﹝口父﹞咀﹐以麻油二斤六兩慢火熬煎﹐至白芷焦黑﹐濾去滓﹐徐下黃丹一斤﹐以柳枝不住手攪﹐至黑色﹐滴水捏軟硬得中﹐卻入琥珀等末攪勻﹐於磁器盛之﹐用時取少許攤貼。

補陰八珍湯治元气虛弱﹐不能潰斂﹐或內熱晡熱﹐肌體消瘦。

卽八珍湯﹐加酒炒黑黃蘗﹑知母。

惡瘡方頻浴身安﹐外宣無病。

春用柳條﹑荊芥﹐夏用棗葉﹑槐枝﹐秋冬用苦參。

右俱煎湯洗浴。

加味羌活散治小兒四气外搏肌膚﹐發爲癮疹﹐增寒發熱﹐身癢。

羌活前胡各一兩人參桔梗茯苓甘艸炙川芎枳殼麩炒天麻各半兩蟬蛻去須薄荷各二錢

右銼碎﹐每服三錢﹐水一盞﹐生薑三片﹐煎至六分﹐不拘時服。

當歸飲子治小兒心血凝滯﹐內蘊風熱﹐發見皮膚﹐徧身瘡疥﹐或腫或癢﹐或膿水浸淫。

當歸赤芍藥川芎生地黃蒺藜炒去刺荊穗防風各一兩首烏黃芪炙艸各半兩

右銼碎﹐每服四錢﹐水一盞﹐姜三片﹐煎六分﹐服無時。

牛黃解毒丸治胎毒瘡癤﹐及一切瘡瘍。

牛黃三錢甘艸金銀花一兩艸紫河車五錢

右爲末﹐煉蜜丸﹐量兒大小加減服。

立效散治鬢瘡耳瘠﹐及一切瘡疥。

定粉松香黃蘗黃連枯礬末﹐各一兩

右各另爲末﹐用淸油燭油調搽。

敷藥解毒散治一切毒瘡風疹痛癢。

大黃黃蘗山梔寒水石各等分

右爲末﹐水調搽。若破而膿水淋漓﹐用當歸膏或淸燭油調尢善。

敷瘡藥方

剪刀艸黃連苦參

右等分爲末﹐先洗掙﹐次用麻油﹑輕粉調傅。

苦瓠散治小兒浸淫瘡﹐漸展不止。

苦瓠二兩蛇蛻燒灰蜂房微炒﹐各半兩梁上塵一合

右爲細末﹐生油調﹐塗攤帛上貼。

靑金散治小兒濕癬浸淫瘡。

白膠香研﹐一兩輕粉半兩靑黛二錢半

右研爲細末﹐幹摻瘡上。

人參敗毒散治瘡瘍邪气在表應發者﹐若增寒壯熱﹐項彊脊疼﹐或惡心咳嗽﹐亦宜用之。

人參茯苓川芎羌活獨活前胡柴胡枳殼麩皮炒桔梗甘艸炒﹐各等分

右﹐每服二三錢﹐水煎。

東垣人參安胃散治斑疹﹐因服峻厲之劑﹐脾胃虛熱﹐泄瀉嘔吐﹐飲食少思等證。

人參一錢黃芪炒﹐二錢甘艸生炙﹐各五分白芍酒炒﹐七分白茯苓四分陳皮三分黃連炒﹐二分

右爲末﹐每服二錢﹐水煎服。

犀角消毒散治斑疹丹毒﹐發熱痛癢﹐及瘡疹等證。

牛蒡甘艸荊芥防風各五分犀屑二分金銀花三分

右水煎熟﹐入犀角傾出﹐服。

地龍散治小兒風熱癮疹﹐狀如傷寒﹐耳尖及手足冷。

地龍洗去土焙穿山甲以皂角灰炒黃﹐各半兩朱砂二錢﹐研細

右前二味爲細末﹐後入朱砂﹐一處再研和勻。每服一錢﹐用紫艸煎湯調下﹐不拘時服﹐量兒大小加減。

癮疹方治大人小兒癮疹﹐入腹卽殺人。

蕪菁子末

右酒調服﹐三錢﹐小兒加減。

九味解毒散治熱毒胎毒﹐而發瘡瘍之類﹐未潰作痛者。

黃連炒芍藥防風甘艸各三分金銀花連翹各一分當歸八分山梔四分白芷六分

右作一劑﹐水煎﹐母子並服。

加味淸涼飲治熱毒積毒在內﹐患瘡瘍﹐大便不通﹐而疼痛作渴者。

當歸赤芍藥甘艸炙大黃炒﹐各三分山梔炒﹐三分牛蒡子炒杵﹐四分

右﹐水煎服。

人參消風散治諸風上攻﹐頭目昏眩﹐項背拘急﹐肢體煩疼﹐肌肉顫動﹐耳若蟬鳴﹐鼻塞多嚏﹐皮膚頑麻﹐瘙癢癮疹﹐目濇昏困。

人參白僵蠶茯苓防風芎藭藿香蟬蛻厚朴姜制羌活各三錢荊芥穗炙甘艸陳皮各五錢

右﹐每服一二錢﹐水煎。

連翹防風湯治小兒肝脾﹐風熱時毒﹐頭面生瘡。

連翹研碎防風黃連陳皮芍藥當歸獨活白蒺藜炒去刺荊芥茯苓甘艸黃芩牛蒡子炒研﹐各等分

右﹐每服二錢﹐水煎服。

和肝補脾湯治風熱瘡疹﹐脾土不及﹐肝木太過。

人參陳皮川芎各五分山梔炒﹐四分白朮茯苓芍藥各七分柴胡炙艸各三分

右分二劑﹐水煎服。

益脾淸肝湯治肝脾風熱瘡﹐寒熱體痛﹐脾胃虛弱。

人參白朮甘艸茯苓川芎當歸黃芪各三分柴胡牡丹皮各二分

右﹐水煎服。

三黃散治風熱疳熱生瘡﹐水浸淫膿流處便濕爛。

松香五倍子黃連黃丹海螵蛸各一錢輕粉雄黃各少許

右爲末﹐用瑩肌散煎洗﹐摻之﹐幹者油敷。

養心湯治心气不足﹐虛熱上攻﹐而患瘡瘍者。

黃芪炒白茯苓半夏曲當歸川芎辣桂柏仁棗仁炒五味杵人參各三錢甘艸炒﹐四錢

右每服一二錢﹐姜棗水煎﹐爲末服亦可。

牛黃解毒散治胎毒頭面生癩﹐或延及徧身﹐癢痛不安﹐浸淫不愈﹐及眉煉瘡。

生甘艸一兩牛黃五錢﹐膏粱之人必用之金銀花一兩

右各爲末﹐每服二三分﹐乳汁調服﹔或用甘艸煎膏爲丸﹐芡實大﹐每一丸白湯化服。外敷靑金散亦可。

拔毒散治證同前﹐及疥癩瘡癬。

黃芩黃連白礬三味俱生用松香雄黃各五錢銅綠二錢﹐癢甚加之

右各另爲末﹐幹摻患處﹐或用油調搽。疥瘡宜加枯礬三錢。

又方

川芎酒芩酒芍藥陳皮各半兩酒白朮酒當歸各一兩酒天麻七錢半蒼耳七錢半酒黃蘗防風酒粉艸各三錢

右﹝口父﹞咀﹐煎服﹐四五次服之﹐服過睡片時。

頭瘡方

豬油一錢﹐半生半熟雄黃水銀各二錢半

右研和勻﹐敷瘡上。

治癩頭方

松香一兩﹐幹銚熔開﹐安在石上﹐候冷取起﹐輕輕研細黑籠尾卽屋上塵垂掛者黃丹炒﹐各三錢白芷半兩松樹皮燒灰存性水銀雄黃白礬各二錢

右爲末﹐以血餘入香油煎爛﹐調敷患處。

靑金散治小兒疥癬眉煉﹐或延及徧身﹐瘙癢或膿水淋漓﹐經年不愈。

松香二兩眞蛤粉五錢靑黛二錢五分

右爲末﹐用燭油調搽﹐或幹摻之。或加輕粉﹑枯礬各三錢﹐以治前證及胎毒疥癩尢效。

水銀膏治月蝕瘡﹐在兩耳上及竅傍﹐隨月虛盈。

水銀二錢半胡粉松脂黃連爲末﹐各半兩豬脂四兩

右先熬豬脂令沸﹐下松脂諸藥末﹐及水銀攪令勻﹐磁盒盛﹐先以鹽湯洗淨瘡﹐塗敷三五度。

胡粉散治月蝕瘡。

胡粉炒微黃白礬煆虢丹川黃連淨輕粉各二錢胭脂一錢麝香少許

右末﹐先以溫漿水入鹽洗拭﹐後摻藥﹔如瘡幹﹐麻油調敷。

蔓荊子湯治內熱﹐耳出膿汁。

升麻木通麥門冬赤芍藥生地黃前胡甘菊花甘艸桑白皮赤茯苓蔓荊子各等分

右用姜棗水煎﹐食後服。

上淸散治上焦風熱﹐耳出膿汁﹐頭面瘡癤﹔亦治胎熱眼睛腫赤﹐糞色稀黃﹐肚熱啼哭﹐及身上紅腫。

川郁金甘艸北桔梗天花粉漧葛薄荷葉各等分

右爲末﹐入蜜拌勻﹐白湯下三五七分或一錢﹔仍用艾葉煎濃湯溫浸足底﹐以引其熱下行。

當歸龍薈丸治肝膽風熱﹐耳中鳴﹐出靑膿﹐名曰震耳﹐大便祕﹐小便黃。常服﹐宣通血气﹐調順陰陽。

當歸龍膽艸柴胡各一兩靑黛膽星大黃蘆薈各五錢麝香五分梔子仁酒芩酒連黃蘗各一兩木香二錢五分

右爲末﹐煉蜜丸小豆大﹐每服二十丸﹐姜湯送下。

淸黃散治耳出黃膿﹐名日聤耳。內有風熱﹐外爲水濕所侵﹐醞久而成。

防風滑石飛五錢炙艸一錢酒梔子三錢藿香酒黃連各二錢

右爲末﹐白湯調二錢﹐食後服。

淸心丹治耳出紅膿﹐名曰膿耳﹐及舌上生瘡﹐如楊梅狀者。

酒黃連三錢滑石六錢甘艸辰砂各一錢薄荷六分犀角鎊屑﹐二錢

右爲末﹐每服一錢五分﹐蜜拌﹐薄荷湯下﹐夜再服。

淸白散治肺熱痰火上壅﹐耳出白膿﹐名曰纏耳﹐兼治咳嗽。

桑白皮蜜炒地骨皮各三錢甘艸一錢貝母二錢寒水石煆﹐三錢天花粉酒芩天門冬各一錢半

右爲末﹐以蜜水調﹐食後服﹐或通艸煎湯下尢妙。

交感丹治耳中疳臭﹐名曰抵耳。或怒气上逆﹐上下不得宣通﹐遂成聾聵。

香附子童便浸透炒﹐三錢茯神黃連各二錢桂心甘菊各一錢

右爲末﹐每服一錢五分﹐燈心湯下。

禹餘糧丸治聤耳出膿水。

禹餘糧煆酢焠七次海螵蛸去背上硬骨百艸霜伏龍肝各二錢半生附去皮臍﹐一枚

右末﹐以綿裹如圓眼核大﹐安其內﹐日再易之。如不瘥﹐乃有虫也。

龍骨散治諸膿耳。

枯礬龍骨胭脂胚各一錢麝香少許

右爲細末﹐以綿裹杖子﹐拭去耳中膿﹐再吹一字入耳中﹐日再。加海螵蛸一錢尢妙。

羊角散治耳內膿汁不漧。

山羊角燒存性

右爲末﹐每吹二三分入內﹐一日二次﹐三日全瘳。

滋陰地黃丸治耳虛鳴﹐膿汁不漧﹐腎陰不足。

熟地黃一兩山茱萸五錢白茯苓甘菊花牡丹皮何首烏黑豆蒸三次黃蘗各四錢

右爲末﹐煉蜜丸梧子大﹐每服三五十丸。

白斂散治小兒凍耳成瘡﹐或癢或痛。

黃蘗白斂各半兩

右爲末﹐先以湯洗瘡﹐後用生油調塗。

花粉飲解風熱毒气上攻﹐頭項浮腫﹐作痛發驚﹐又治發斑。

天花粉去粗皮﹐一兩生地黃淨洗白芷歸尾酒洗桔梗銼片蜜水炒過甘艸各半兩

右銼﹐每服二錢﹐水一盞﹐煎七分﹐無時溫服。

立效飲主口內牙根舌上﹐發瘡作痛﹐致語言飲食不便。

淨黃連一兩北細辛去葉﹐二錢半元明粉二錢

右細銼﹐或曬或焙﹐爲末﹐仍同元明粉乳缽內杵勻﹐每用一字﹐幹點患處﹐或以一錢﹐新汲井水調塗瘡上。兒小者畏苦不肯點咽﹐用蜜水調敷患處﹐令其自化﹐咽痛茶淸調下。

黃金散解口內舌上瘡毒﹐及治痘瘡後目生翳膜。

黃蘗去粗皮﹐用生蜜潤﹐日曬漧再塗曬﹐凡十數次粉艸二味﹐各一兩

右銼研爲細末。治口瘡﹐用藥末幹點患處﹐或用麥門冬熟水調點舌上﹐令其自化。若痘瘡後目生翳膜﹐湯泡澄淸﹐無時頻洗﹔宜投糖煎散﹑柿煎散二藥。

天竺黃散主上焦風熱﹐口鼻生瘡﹐兩目赤腫﹐咽膈不利﹐涎壅滯气不通暢﹐驚搐煩悶﹐神思昏迷。

天竺黃郁金無﹐山梔仁代茯神去皮根甘艸四味﹐各半兩硼砂牙硝香白芷川芎僵蠶去絲枳殼麩炒微黃﹐各二錢半朱砂水飛﹐二錢蟬殼十五枚﹐去泥土嘴足麝香一字

右除硼砂﹑牙硝﹑朱砂﹑麝香四味乳缽細研﹐餘九味焙榦爲末﹐同入乳缽內再研勻﹐每服半錢或一錢﹐溫薄荷湯無時調服﹐或麥門冬湯。

地黃膏治口內舌上生瘡作痛﹐飲食難進﹐晝夜煩啼。

山梔仁菉豆粉各一兩半粉艸六錢

右或曬或焙爲末﹐用生地黃杵爛﹐取汁一兩半﹐好蜜一兩半﹐以薄瓦器盛﹐在銅銚中﹐水煮成膏﹐稠糊相似﹐候冷停分﹐入前藥末﹐同在乳缽內再杵勻﹐丸芡實大﹐每以一丸至二丸﹐麥門冬熟水無時化服。兒大者﹐每用一丸﹐納口內含化﹐或以新汲水調點舌上。

東垣淸胃散治胃經有熱﹐齒牙作痛﹔或飲冷作渴﹐口舌生瘡﹐或唇口腫痛﹐焮連頭面﹔或重舌馬牙吐舌流涎。若因服克伐之劑﹐脾胃虛熱﹐口舌生瘡﹐或弄舌流涎﹐或嘔吐困睡﹐大便不實者﹐用五味異功散。

升麻五分生地黃四分黃連丹皮各三分當歸梢四分

右﹐水煎服﹐嬰兒母亦服。

淸熱消毒散治實熱口舌生瘡﹐及一切瘡瘍腫痛﹐形病俱實者。

黃連炒山梔炒連翹當歸各五分川芎芍藥生地黃各六分金銀花一錢甘艸二分

右﹐水煎服﹐嬰兒母同服。

四君子湯治脾气虛熱﹐口舌生瘡。

人參白朮茯苓甘艸各等分

右加姜棗煎服。

柳葉散治熱毒口瘡。

黃蘗炒蒲黃靑黛人中白煆﹐各等分

右爲末敷之。

如聖散治小兒口瘡不能喫乳。

江子一粒或二粒﹐研爛不去油入朱砂黃丹

右敷紙絹上少許﹐剃開小兒額門﹐貼在顖上。如四邊起粟米泡﹐便用溫水洗去藥。恐成瘡﹐更用菖蒲水洗﹐其效如神。

南星膏治口瘡﹐小兒難用藥。

大天南星去皮﹐取中心龍眼大

右爲末﹐卻用酸醋塗腳心甚妙。

白礬膏治小兒口瘡﹐飲乳不得。

白礬卽雞子大

右置醋中﹐塗兒足底二七次卽愈。

牡蠣散治小兒口瘡。

牡蠣煆紅﹐候冷研細﹐紙裹入土中七日﹐出毒三錢甘艸炙末﹐一錢

右和勻﹐時時挑少許摻口中﹐或吐﹐皆無害。

治口瘡驗方

黃蘗蜜炙赤﹐半兩靑黛一分

右二件爲末﹐頻摻口內﹐愈。

升麻防風湯治胃經實熱﹐咽痛口燥﹐腮癰等證。

升麻防風黃蘗炒白茯苓白芍藥炒陳皮各五分連翹當歸各七分

右﹐每服二錢﹐水煎﹐仍量大小用之。

淸咽利膈湯治心脾蘊熱﹐或咽喉腮舌腫痛。

元參升麻桔梗炒甘艸炒白茯苓川黃連炒黃芩炒牛蒡子炒杵防風芍藥炒各等分

右﹐每服一二錢﹐水煎。

本事方治小兒毒气攻腮﹐赤腫可畏者。

皂角去核﹐二兩天南星生用﹐二錢糯米一合

右爲細末﹐薑汁調塗﹐立效。

白芷升麻湯治手陽明經分臂上生瘡。

香白芷川升麻桔梗各一錢黃芪蜜炙黃芩酒炒﹐各二錢土黃芩五分紅花甘艸炙﹐各五分

右﹐水酒煎半鍾﹐食後溫服。

加味歸脾湯治小兒因乳母憂思鬱怒﹐胸脇作痛﹔或肝脾經分患瘡瘍之證﹔或寒熱驚悸無寐﹐或便血盜汗﹐瘡口不斂等證。

人參黃芪炒茯神炙艸白朮炒﹐各一錢木香五分遠志酸棗仁龍眼肉當歸牡丹皮山梔炒﹐各一錢

右水煎﹐乳母服﹐兒亦服之。

內托羌活湯治尻骨生癰﹐堅硬腫痛。

羌活黃蘗酒炒微黑﹐各一錢防風槁本歸尾各五分肉桂連翹炙艸蒼朮陳皮各三分黃芪八分

右作二劑﹐水一鍾﹐入酒一杯煎﹐空心服。

小靑龍湯治傷風冒寒﹐咳嗽喘急﹐肺脹胸滿﹐鼻塞流涕﹐或漧嘔熱咳﹐或作渴﹐或作噎﹐或小便不利﹐或小腹脹滿。此仲景之法﹐審有是證﹐用之及時﹐殊有良驗。

麻黃去節赤芍藥半夏各七錢細辛漧薑煨炙艸桂枝各三錢五味半兩杵附子二錢﹐如脈浮不必用

右﹐每服二錢﹐水煎。

桔梗湯治咳嗽膿血腥穢﹐已成癰證。

桔梗炒貝母去心知母炒桑白皮炒枳殼各一錢地骨皮瓜蔞仁薏苡仁杏仁杵﹐各五分川當歸黃芪

炒﹐各一錢五味杵炒百合炒﹐各一錢五分防己一錢甜葶藶炒﹐五分

右﹐每服二三錢﹐水煎服。

升麻湯治肺癰膿血穢臭﹐胸乳皆痛。

升麻桔梗炒薏苡仁地楡條芩炒牡丹皮芍藥甘艸各等分

右﹐每二三錢﹐水煎服。

排膿散治肺癰。此方排膿補肺。

黃芪鹽水炒白芷人參五味炒﹐各等分

右爲末﹐每服一二錢﹐蜜湯調下。

射幹湯治胃脘癰﹐吐膿血。

射幹梔仁赤茯升麻赤芍各一兩三錢白朮五錢

右﹐每服三五錢﹐水煎﹐入地黃汁少許﹐再煎服。

人參平肺散治心火克肺金﹐傳爲肺癰﹐咳嗽喘嘔﹐痰涎壅盛﹐胸膈痞滿﹐咽嗌不利。

人參陳皮甘艸地骨皮茯苓各一錢知母炒﹐七分五味炒靑皮天冬各四分桑白皮炒﹐一錢

右每服二三錢。

參芪補脾湯治肺癰脾气虧損﹐咳吐膿涎﹐或中滿不食﹐必服此藥﹐補脾土以生肺金﹐否則不治。

人參白朮各二錢黃芪炒﹐二錢五分茯苓陳皮當歸各一錢升麻三分麥門冬七分桔梗炒﹐六分甘艸炙﹐五分五味子杵﹐四分

右作三服﹐姜棗水煎服。

人參補肺湯治肺證咳喘气短﹐或腎水不足﹐虛火上炎﹐痰涎壅盛﹐或吐膿血發熱﹐小便短滯。

人參黃芪炒白朮土炒白茯苓陳皮當歸各一錢山茱萸幹山藥五味子杵麥門冬炙艸熟地黃自制牡丹皮各五分

右﹐每服五錢﹐水煎服。

大黃湯治腸癰小腹堅腫﹐按之則痛﹐肉色如常﹐或焮赤微腫﹐小便頻數﹐汗出憎寒﹐脈緊﹐膿未成也﹐急服之。

大黃炒﹝石卜﹞硝各一錢牡丹皮瓜蔞仁桃仁去皮尖﹐各二錢

右﹐每服二三錢﹐水煎服。

薏苡仁湯治腸癰腹中痛﹐煩躁不安﹐或脹滿不食﹐小便濇滯。

薏苡仁牡丹皮桃仁各三兩瓜蔞仁四兩

右﹐每服四錢﹐水煎服。

桃仁湯治腸癰腹中痛﹐煩躁不安﹐壅痛﹐大便閉濇﹐亦有繞臍生瘡者﹐但用此藥無妨。

桃仁大黃炒牡丹皮芒硝犀角屑冬瓜仁研﹐各二錢

右水煎﹐入犀角末服。

牡丹皮散治腸癰﹐腹濡而痛﹐時下膿汁﹐或下血。

牡丹皮人參天麻白茯苓黃芪炒薏苡仁桃仁白芷炒當歸川芎官桂甘艸各五分木香二分

右每服三五錢﹐水煎。

內補黃芪湯治潰瘍膿水出多﹐或過服敗毒之劑﹐致气虛血弱﹐發熱無寐﹐或兼盜汗內熱﹐或不生肌。

黃芪炒﹐二錢人參白朮炒茯苓陳皮當歸各一錢五分酸棗仁炒﹐一錢五味子杵甘艸炙﹐各五分

右水煎﹐徐徐服之。

托裏淸肝散

人參黃芪炒當歸川芎芍藥炒白朮茯苓金銀花白芷炒甘艸炒連翹柴胡各七分山梔四分

右﹐每服二三錢﹐水煎服。

神效當歸膏治湯火等瘡﹐不問已潰未潰﹐肉𨿽傷而未壞者用之自愈﹐肉已死者用之自潰﹐新肉易生。搽至肉色漸白﹐其毒始盡﹐生肌最速。蓋當歸﹑生地黃﹑麻油﹑二蠟﹐皆主生肌止痛﹐補血續筋﹐與新肉相宜。

當歸生地黃各一兩黃蠟一兩﹐白者止用半兩

右先將當歸﹑地黃﹐入麻油四兩煎枯去滓﹐將蠟熔化﹐候冷攪勻﹐卽成膏矣。用塗患處﹐將油紙蓋之﹐發背癰疽﹐杖瘡潰爛﹐用之尢效。凡死肉潰爛將脫﹐止有些須相連者﹐宜用利刀剪去。蓋死肉有毒﹐去遲則傷新肉﹐死肉去盡﹐尢宜速貼﹐蓋新肉最畏風寒﹐不可忽也。

乳香定痛散治傷損一切瘡瘍潰爛疼痛。

乳香沒藥各五分滑石一兩冰片一錢

右爲細末﹐搽患處痛卽止。

豬蹄湯治一切癰疽﹐杖瘡潰爛﹐消腫毒﹐去惡肉﹐潤瘡口。

白芷黃芩當歸蜂房蜂兒多者爲佳羌活赤芍藥甘艸各五錢

右用豬蹄一隻﹐水四五碗﹐煮熟去油滓﹐取淸湯﹐入前藥煎﹐數沸﹐去滓溫洗﹐隨用膏藥貼之。古今圖書集成醫部全錄卷四百五十七

小兒瘡瘍門

單方

小兒丹毒﹕多年竈下黃土末和屋漏水敷之﹐新汲水亦可﹐雞子白或油亦可﹐幹卽易。【《肘後方》﹐下同】

五色丹毒﹕蜜和榦薑末敷之。

治小兒赤遊腫﹐若徧身入心腹﹐卽能殺人﹕搗伏龍肝爲末﹐以雞子白和敷﹐幹易之。【《千金方》﹐下同】

又﹕用白豆末水和敷之﹐勿令幹。

治小兒半身皆紅赤﹐漸漸長引﹐或瘡瘍﹕用牛膝﹑甘艸﹝口父﹞咀﹐合得五升﹐以水八升﹐煮三沸﹐去滓和伏龍肝末敷之。

治小兒身赤腫起者﹕熬米粉令黑﹐以唾和敷之。

治丹毒大赤腫﹐身壯熱﹐百治不折﹕用寒水石十六銖﹐石膏十二銖﹐藍靑十一銖用幹者﹐犀角﹑柴胡﹑杏仁各八銖﹐知母十銖﹐甘艸五銖﹐羚羊角六銖﹐芍藥﹑黃芩各七銖﹐梔子十一銖﹐竹瀝一升﹐生葛汁四合﹐澄淸蜜二兩。

右十五味﹝口父﹞咀﹐以水五升﹐並竹瀝煎取三升三合﹐去滓內杏仁泥﹑葛汁﹑蜜﹐微火煎取二升﹐一二歲兒服二合﹐大者量加之。

小兒丹毒﹐從兩股走及身頭﹕用李根燒爲末﹐以田中流水和塗之。

小兒赤丹﹕屋塵和臘豬脂敷之。

小兒火丹﹕桑根白皮爲末﹐羊膏和塗之。

小兒丹毒﹕濃煮大豆汁塗之﹐甚良。

小兒丹毒﹐從髀起﹐流下陰頭﹐赤腫出血﹕用鯽魚肉切五合﹐赤小豆末二合搗勻﹐入水和敷之。

治小兒溺竈丹﹐初從兩股及臍間起﹐走入陰頭皆赤﹕桑白皮切一斗﹐以水二斗﹐煮取一斗以浴之。

小兒丹毒﹕水煮棘根汁洗之。

小兒丹毒﹕用生麻油塗。

小兒丹毒﹕煆鐵屎研末﹐豬脂和敷之。

小兒丹毒﹕唾和胡粉﹐從外至內敷之。

小兒丹毒﹕向陽燕窠土爲末﹐雞子白和敷。【《衛生易簡方》﹐下同】

小兒五色丹毒﹕甑帶燒灰﹐雞子白和塗之。

小兒丹癅﹐遊走入腹必死﹕初發急以白芷﹑寒水石爲末﹐生蔥汁調塗。【《全幼心鑑》﹐下同】

小兒丹腫﹕菉豆五錢﹑大黃二錢爲末﹐用生薄荷汁入蜜調塗。

小兒赤丹﹕用土番黃米粉﹐和雞子白塗之。【《兵部手集》﹐下同】

孩子赤丹﹕嚼粟米敷之。

小兒丹毒作瘡出水﹕豉炒煙盡爲末﹐油調敷之。【《姚和眾方》】

小兒丹毒﹕燒鐵淬水﹐飲一合。【《陳氏本艸》】

小兒熱丹﹕藍澱敷之。【《祕錄》方】

小兒丹癅﹕木鱉仁研如泥﹐酢調敷之﹐一日三五上效。【《外科精義》】

小兒丹毒﹕豬肉切片貼之。【《本艸綱目》】

小兒丹毒﹐皮膚熱赤﹕寒水石半兩﹐白土一分爲末﹐米酢調塗之。【《經驗方》】

小兒火丹熱如火﹐繞臍卽損人﹕馬莧搗塗。【《廣利方》】

小兒赤丹﹕柳葉一斤﹐水一斗﹐煮取汁三升﹐溫洗赤處﹐日七八度。

小兒丹毒﹕寒水石末一兩﹐和水塗之。【《集元方》】

小兒徧身赤丹﹕用羚羊角燒灰﹐雞子淸和塗之﹐神效。【《外臺》方﹐下同】

小兒赤遊火丹﹕母豬屎絞汁服﹐並敷之。

小兒赤丹﹕胡荽汁塗之。【譚氏方。】

小兒丹癅﹕大麻子五个去皮﹐研入面一匙﹐水調塗之﹐甚效。【《修眞祕方》】

小兒十種丹毒﹕用瓦花搗汁﹐和水取汁﹐同伏龍肝末塗潤之。【《瘡瘍全書》﹐下同】

小兒爛皮火丹﹕用蓮蓬煆灰﹐麵粉﹑伏龍肝﹑柏未各等分﹐共爲末﹐和勻幹摻。

凡小兒火丹﹐或頭上起或背上起者﹕俱用愼火艸搗汁搽上。愼火艸卽瓦花。

又﹕用芊芊活﹐隨處有之﹐取汁塗之。

小兒赤癅﹕雞子白和百艸霜搽。【《嫏嬛記》】

小兒赤遊行於上下﹐至心卽死﹕菘菜搗敷之﹐卽止。【張傑《子母祕錄》﹐下同】

小兒赤遊﹐上下遊行﹐至心卽死﹕蒴藋煎汁洗之。

治小兒五色丹﹕用川大黃﹑芒硝﹑梔子仁﹑黃芩﹑榦藍葉﹑商陸各等分﹐爲細末﹐水調塗。棗樹根四兩﹐丹參三兩﹐菊花一兩半﹐銼細﹐每二兩﹐水五升煮三升﹐避風適寒溫浴兒。【《證治準繩》﹐下同】

又﹕薴根葉一斤細銼﹐赤小豆三合﹐以水五升﹐煮三升﹐去滓避風處溫浴兒。

又﹕靑栗球有刺者﹐杵碎﹐水煮浴兒。

又﹕蒲席灰﹐雞白和塗。

又﹕牛屎敷之﹐幹卽易。

又﹕豬槽下爛泥敷﹐幹卽易。亦塗黑丹。

治小兒白丹﹕用酸母艸﹑五葉艸各五兩﹐絞汁塗。

又﹕川大黃杵爲末﹐以馬齒莧自然汁調塗。

又﹕爛杵蓼葉塗。

又﹕爛杵蘭香葉塗。

又﹕酢和梁上塵塗。

又﹕豬膽和鹿角灰塗。

又﹕燒豬糞灰﹐雞子白和塗。

凡小兒丹初從背起﹐徧身如細襭﹐一宿成瘡﹐名茱萸丹。赤小豆爲粉粉之﹔如未成瘡﹐以雞子白調敷之。

治小兒赤丹﹕酢和蕎麥麵塗之。

又﹕赤足蜈蚣爲末﹐入硫黃研勻﹐水調﹐翎掃頭焦卽止。

又﹕天茄兒葉﹐俗名老鴉眼睛﹐取葉和酢擂敷。

又﹕以蓼子﹐鹽湯洗了﹐挼蓼塗之。

治小兒火丹色如朱﹐皮中走﹕酢研豉成膏敷。

又﹕鯉魚血頻頻塗。

治小兒黑丹﹕風化石灰二兩﹐屋四角茅艸三兩﹐燒灰爲末﹐雞淸調塗。

又﹕茺蔚子﹑蛇銜艸﹑護火艸各二兩﹐杵爛﹐雞白調塗。

又﹕靑羊脂熟摩病上﹐日三五度﹐用之﹔如無靑羊﹐白羊亦可﹐但不及爾。

又﹕以餵豬杓子炙令熱熨之。

治小兒天火丹﹐從背起赤點﹕用麻油五合﹐生鯽魚半斤﹐同杵如泥﹐塗丹上﹐幹卽易。

又﹕虎脂二兩﹐黃丹一兩﹐研爲膏﹐塗。

又﹕桑根白皮二兩﹐甘菊花一兩半﹐丹參﹑莽艸各一兩﹐銼勻﹐每用二兩﹐水三升﹐去滓溫浴兒﹐避風。

又﹕以小兒埋胞衣瓶中水一二合﹐時時與兒服﹐及塗身上有毒處。

治諸火丹﹕天火龍火著肉作瘡﹐急以鹽湯噴﹔次以山藥塗。如無生者﹐以干者爲末﹐水調塗。

又﹕以羊脂調赤石脂末塗之。

治小兒丹發兩臂﹐赤起如李子﹐名鬼火丹。用景天艸五兩﹐蛇銜艸三兩﹐杵如泥﹐以雞血調塗。

又﹕戎鹽一兩﹐附子一枚﹐燒灰爲末﹐雄鷄血調塗。

小兒丹發赤斑﹐斑如梅子﹐徧背腹﹐名野火丹。用雄黃﹑戎鹽各半兩爲末﹐雞白調頻塗﹐以瘥爲度。

又﹕竈中黃土一兩﹐靑竹葉二兩﹐燒灰爲末﹐雞白調塗。

又﹕白僵蠶二七个﹐護火艸一兩﹐杵爛塗之。

又﹕酒塗油塗亦可。

小兒丹初發﹐著兩頰兩膀上﹑兩腋下﹐名家火丹。用梓木﹑白皮﹑蓼葉各三兩燒灰﹐雞白調頻頻塗之﹐以瘥爲度。

治家火丹攻喉入腹﹐大便不利﹕用硝石﹑凝水石﹐銅器中熬幹﹐研服方寸匕。

又﹕用烏頭一分﹐赤石脂三分﹐研細﹐雞淸調塗﹐神良。

小兒丹初發﹐兩脇及腋下腿上﹐謂之殃火丹。用川﹝石卜﹞硝爲末﹐每服以竹瀝調下半錢﹐更量兒大小加減。

又﹕浮萍杵汁﹐時時服之。

又﹕川﹝石卜﹞硝一兩﹑梔子仁半兩爲末﹐酢調塗。

又﹕山梔子仁四兩﹐生鯽魚半斤﹐同杵如泥﹐每以酢化少許﹐塗丹上﹐兼治神火丹。

小兒丹發兩膀﹐不過一日﹐便赤黑﹐謂之神火丹。用景天艸花絞汁﹐先微揩丹上﹐後塗之﹐以瘥爲度。

又﹕鯽魚半斤﹐杵如泥﹐塗之﹐頻塗爲良。

又﹕酢調梔子仁末塗。

小兒丹發如灼﹐在脇下正赤﹐初從額起﹐或從耳起而多痛﹐名熒火丹。用赤小豆一臺﹐硝石半兩﹐寒水石一分爲末﹐每以冷水調半錢﹐日三服﹐量兒加減。張氏用冷水調塗。

又﹕景天艸杵爛﹐以酢調塗。

小兒丹先發於背徧身﹐一日一夜而成瘡﹐名朱田火丹。藍靛塗﹐雞淸塗亦可。

小兒丹發﹐兩膀裏尻間正赤﹐流至陰頭﹐赤腫血出是也。治之用薺葉三兩﹐赤小豆一合﹐煆壚門上灰一兩﹐靑羊脂三兩﹐蔥白二莖切﹐相和杵如膏摩之﹐燥﹐再加水摩之。

又﹕細辛一兩﹐糯米一合﹐景天艸三兩﹐杵如泥﹐塗丹上差。

又﹕伏龍肝﹑赤小豆等分爲末﹐雞子白調塗。

又﹕車前子爲末﹐水調塗。

又﹕姜沙一升﹐水煮﹐去滓洗。

又﹕杵生浮萍傅。

小兒廢竈火丹﹐丹發從足趺起正赤者是也。治之用寒水石﹑硝石各半兩﹐莽艸一兩﹐爲末﹐每以新汲水調下半錢﹐更量兒大小加減。張氏用水調塗。

又﹕赤小豆一兩﹐牛角二錢﹐燒灰爲末﹐雞白調塗。

又﹕五加皮葉根五兩燒灰﹐以煆鐵槽中水調塗。

又﹕棗樹根水煮汁﹐浴三五次。

小兒尿竈火丹﹐發膝上﹐從兩股起及臍間走陰頭者是也。治之用李樹根半斤﹐燒灰爲末﹐取田流水調塗。

又﹕以屋四角茅艸燒灰爲末﹐雞白調塗。

又﹕以桑白皮李根同銼﹐煎湯洗之。

治赤流丹腫赤﹕杵小豆五合﹐水和取汁﹐飲之一合﹐良﹔滓以敷五心。

又﹕服黃龍湯二合﹐並敷患上。小柴胡湯去半夏﹐名黃龍湯。

小兒赤流﹕取摩羅葉汁塗赤處﹐隨手便瘥。

治小兒身有赤處﹕用桃仁去皮研爛﹐以面脂和塗。

又﹕水煮黃蒿穗汁﹐入鹽少許溫服。

又﹕細研白礬末﹐生油調塗。

又﹕杵芭蕉根汁塗。

又﹕杵水中苔﹐水調塗。

又﹕水調芒硝末塗。

又﹕生蛇銜艸搗塗。

治蛇纏丹﹐匝腰則死﹕搗萵苣爛塗﹐或研萵苣子汁塗之。

又﹕用蘆箔上艸繩經子燒灰﹐同生油調塗。

小兒骨火丹﹐其瘡見骨著足踝者是也。杵大小蒜厚封之。

又﹕刺腫上入二分﹐以牛膽汁調大黃末塗之。

治白遊腫﹕杵生羊脾塗之。

又﹕用栝蔞根二兩爲末﹐伏龍肝半兩細研﹐酢調塗﹐幹再用。

治小兒赤遊行於體上下﹐至心卽死﹕以芒硝納湯中﹐取濃汁拭丹上。

又﹕杵菘菜敷之。

治赤遊腫﹐若徧身入心腹卽殺人﹕用竈下黃土爲末﹐油調塗﹐勿令幹。若已入腹及陰者﹐以護火艸取汁一盞服之。幹者卽末之﹐水調服。

治赤白遊腫﹕簇上白臭死蠶治白遊﹐赤死者治赤遊﹐並搗塗之。

治赤遊腫﹕搗瓜蔞敷之。

赤遊﹐白﹝疒軫﹞﹕酢磨五毒艸傅﹐亦杵莖敷之﹔恐毒入腹﹐亦煮服之。五毒艸一名五蕺﹐又名地圜﹐平地生花﹐葉如蕎麥﹐根似狗脊。

小兒丹入腹﹕杵馬齒莧汁飲之﹐以滓敷之。

又﹕濃煎大豆汁塗之。

小兒丹痛﹕搗竹根汁及一升﹐作一服﹐卽一二服效。

丹癢﹕搗韭菜﹐入些鹽﹐與香油以手摩熱於丹上﹐揩之立愈。

治一切丹癅﹕以土硝爲末﹐薑汁酢調塗﹐日三四上﹐土硝卽蜣螂土囊蠐螬窠也。

又﹕蓖麻子五个﹐去殼細研﹐入白面一錢﹐水調微微塗之﹐甚妙。

又﹕冷水杵茨菇葉莖﹐雞翎掃腫便消。

又﹕研護火艸汁塗。

又﹕研五葉艸汁塗。

又﹕水調大黃末塗。

又﹕水研梔子仁塗。

又﹕水調黃芩末塗。

又﹕油調樺皮末塗。

又﹕水研糯米汁塗。

又﹕水煮白礬末塗。

又﹕酢調紅藍花塗。

又﹕煮白芷根葉塗。

又﹕杵鯉魚令爛塗。

又﹕水調地龍糞塗。

又﹕杵大麻子汁塗。

又﹕燒粉家洗甕水塗。

又﹕水調韭畦中土塗。

又﹕雞淸調楡根白皮塗。

又﹕不犯水羊脂炙塗﹐以白粉敷之。

又﹕酢磨訶子塗。

又﹕杵鬼目汁塗。

又﹕杵荏子汁塗。

又﹕研醬取汁塗。

又﹕研地黃汁塗。

又﹕研豆葉汁塗。

又﹕研海藻汁塗。

又﹕水調靑黛塗。

又﹕水研地龍塗。

又﹕酒煮石楠塗。

又﹕水調雞糞塗。

又﹕杵梧桐皮塗。

又﹕苦菜汁塗﹐並服。

治小兒浸淫瘡﹕用竈中黃土﹑發灰各等分爲末﹐以豬脂和敷之。【《千金方》】

小兒浸淫瘡﹐痛不可忍﹐發寒熱者﹕薊葉新水調敷瘡上﹐幹卽易之。【《簡要濟眾方》】

治小兒浸淫瘡﹕取雞冠血塗。【《證治準繩》﹐下同】

又﹕雞冠血和黃連末塗。

又﹕煎鯽魚膏塗。

又﹕切鯽魚片﹐和鹽貼患處。

又﹕燒胡燕窠﹐水和塗之。

治小兒黃爛瘡﹕取四交道中土﹑竈下土二味各等分﹐爲末以敷。亦治夜啼。【《千金方》﹐下同】

又﹕燒艾灰敷之﹐幹用生油塗。

又方﹕治小兒火灼瘡﹐一身盡有如麻﹐或有膿汁﹐乍痛乍癢。用甘艸﹑芍藥﹑白蘞﹑黃芩﹑黃連﹑黃蘗﹑苦參各半兩﹐研爲細末﹐以白蜂蜜和敷之﹐日二夜一﹔亦可作湯洗之。

治小兒瘡初起﹐熛漿似火瘡﹐名曰熛瘡﹐亦名爛瘡。用桃仁熟搗﹐以面和敷之。亦治徧身赤腫起。

又﹕馬骨燒灰敷之。

小兒爛瘡﹕牛屎燒灰封之﹐減瘢痕。

小兒瘭瘡﹕一名火灼瘡﹐一名火爛瘡。茱萸煎酒拭之﹐良。【《兵部手集》】

小兒燥瘡﹕一名爛瘡。燒鐵淬水中二七徧﹐浴之二三起作漿。【《子母祕錄》】

治小兒王爛瘡﹐初起泡漿似火燒瘡﹕宜用又酥和赤地末塗。

小兒頭面爛瘡﹕木耳舂細﹐蜜調敷﹔又冷水調平胃散敷﹐俱幹則易之。

治小兒風瘙癮疹﹕用蒴藋﹑防風﹑羊桃﹑石南﹑秦椒﹑升麻﹑苦參﹑茵芋﹑芫花﹑蒺藜﹑蛇牀子﹑枳實﹑礬石各一兩﹐﹝口父﹞咀﹐以漿水三斗﹐煮取一斗﹐去滓內礬﹐令小沸浴之。【《千金方》﹐下同】

又﹕牛膝末﹐酒服方寸匕。漏瘡多年不瘥﹐搗末敷之。亦主骨疽癲疾瘰癧﹐絕妙。

小兒風﹝疒軫﹞作癢﹕白礬燒投熱酒中﹐馬尾蘸酒塗之。【《子母祕錄》﹐下同】

小兒斑疹﹕用發灰飲服三錢。

小兒癮疹瘙癢﹕白蜜不拘多少﹐用酒調下﹐有效。【《本艸綱目》﹐下同】

小兒風疹﹐及瘡毒在皮膚不出﹕取愼火黃苗葉五大兩﹐和鹽三大兩﹐同研絞汁﹐以熱手摩塗﹐日再上之。

小兒癮疹﹕以鹽湯洗了﹐挼蓼子敷。【《證治準繩》﹐下同】

治風腫及癮疹﹕巴豆五十粒去皮﹐以水三升煮取一升﹐以綿浸湯中﹐適寒溫﹐以拭病上﹐隨水瘥。

治風疹入腹﹐身體彊腫﹐口漧燥硬﹕蔓靑子三兩爲末﹐每用溫酒調一錢。

治風疹癢不止﹕酪五合﹐鹽一兩﹐二味相和﹐煎過摩病處﹐立瘥。

又﹕蛇蛻皮一條﹐水一升煎半升﹐雞翎掃上﹐卽瘥。

又﹕白礬五兩爲末﹐以酒三合﹐小便一升﹐煎如稀膏﹐以綿蘸藥於病上﹐輕手揩之﹐令熱徹入皮膚﹐須臾消盡。此方神奇﹐能治百計不差。【《聖惠方》】

小兒破傷風病﹐拘急口噤﹕沒心艸半兩﹐白附子炮二錢半爲末﹐每服一字﹐薄荷酒灌下。【《聖濟總錄》】

鱔攻頭瘡﹕用敗龜板酥炙爲末﹕以飛面少許﹐和油調塗頂上﹐畱孔出毒﹐不可調太柔。【《證治準繩》﹐下同】

頭瘡﹕大筍殼燒灰﹐量瘡大小﹐用灰調生油敷﹔又加膩粉佳。

小兒頭身諸瘡﹕燒雞卵殼﹐和豬脂敷之。

治小兒癩頭﹐並身癩等證﹕用松皮燒灰﹑白膠香﹑枯礬﹑大黃﹑黃蘗油調﹐敷患處。

又﹕用臘月馬脂油搽患處﹐極妙。

小兒癩頭﹕用燒紅炭淬長流水令熱洗之﹐仍用芫荽子煎豬脂﹐去滓用脂敷患處。

又﹕用胡荽子﹑伏龍肝﹑懸龍尾﹑黃連﹑白礬爲末﹐調敷。

治久癩頭﹕用黃連細末敷之。

治年久癩頭﹕內用苦參丸食後服之﹐外用苦參末油敷之﹐二月愈。

小兒頭瘡﹐麻子五升研細﹐水絞汁﹐和蜜敷之。【《千金方》】

小兒頭瘡﹕水磨檳榔曬取粉﹐和生油塗之。【《聖惠方》﹐下同】

小兒頭瘡﹕吳茱萸炒焦爲末﹐入汞粉少許﹐豬脂酢調塗之。

小兒頭瘡﹕樹上干桃燒研﹐入膩粉﹐麻油調搽。

又﹕枳實燒灰﹐豬脂塗。

小兒頭瘡﹕古松上自落皮﹐入豆豉少許﹐瓦上炒存性﹐研末﹐入輕粉﹐香油調塗之。【《經驗方》﹐下同】

嬰兒胎瘡滿頭﹕用水邊烏桕樹根曬研﹐入雄黃末少許﹐生油調塗。

小兒頭瘡﹕因傷湯水成膿﹐出水不止﹕用肥皂燒存性﹐入膩粉﹐麻油調搽。

小兒頭瘡﹕蓼子爲末﹐蜜和雞子白同塗之﹐虫出不作痕。【《藥性論》方】

小兒頭瘡﹕鏡面艸日榦爲末﹐和輕粉﹐麻油敷之﹐立效。【《楊氏家藏》﹐下同】

又﹕黑豆炒存性研﹐水調敷之。

小兒頭瘡﹐浸淫成片﹕梁上塵和油瓶下滓﹐以皂莢湯洗後塗之。【《子母祕錄》﹐下同】

小兒頭瘡﹕糯米飯燒灰﹐入輕粉淸油調敷。【《普濟方》﹐下同】

小兒頭瘡﹕蔥汁調輕粉搽之。

又﹕雞子黃炒出油﹐入麻油﹐及膩粉末﹐敷之。【《集簡方》﹐下同】

小兒頭瘡﹕菟絲苗煮湯﹐頻洗之。

小兒頭瘡﹕杏仁燒研敷之。【《事林廣記》】

小兒頭瘡﹕白梅燒﹐生油調塗。【《聖濟錄》﹐下同】

小兒頭瘡﹐因傷濕入水成毒﹐膿汁不止﹕用紅曲嚼罨之﹐甚效。

小兒頭瘡﹕以黃泥裹豆豉煨熟﹐取研﹐以蒓菜油調敷之。【《勝金方》】

小兒頭瘡﹕綠礬﹑淡豉各一兩炒黑﹐膩粉二錢﹐研勻﹐以桑灰湯洗淨﹐摻之良。【《本艸綱目》】

小兒頭瘡久不愈﹕核桃和皮燈上燒存性﹐出火毒﹐入輕粉少許﹐生油調塗一二次愈。【《保幼大全》】

小兒頭禿﹕蕪靑葉燒灰和脂敷之。【《千金方》﹐下同】

小兒禿瘡﹕用松香五錢﹐豬油一兩﹐熬搽﹐一日數次﹐數日卽愈。一用蕪靑二兩﹐黃蠟一兩半﹐銅綠一錢半﹐麻油一兩半﹐文武火熬收﹐每攤貼之﹐神效。

小兒白禿﹕桃皮五兩煎汁﹐入白面搽之﹐效。【《聖惠方》】

小兒禿瘡﹕以鹽湯洗淨﹐蒲灰敷之。【《聖濟總錄》﹐下同】

小兒白禿﹕瓠藤同裹鹽荷葉﹐煎濃汁洗三五次﹐愈。

小兒禿瘡﹕黃蜀葵花﹑大黃﹑黃芩等分爲末﹐米泔淨洗﹐香油調搽。【《普濟方》】

小兒禿瘡﹕冷泔洗淨﹐以羊魚蔥搗泥﹐入蜜和塗之﹐神效。【楊氏方】

小兒白禿團團然﹕切蒜日日揩之。【《祕錄》﹐下同】

小兒白禿﹕馬齒莧菜煎膏塗之﹐或燒灰﹐豬脂和塗。

小兒禿瘡﹕楸葉搗汁塗之。

小兒禿瘡﹕酢和楡白皮末塗之﹐虫當出。【《產乳方》】

小兒甜瘡﹐生於面耳﹕令母頻嚼白米﹐臥時塗之﹐不過三五次而愈。【《本艸綱目》】

小兒甜瘡﹕大棗去核﹐塡入綠礬燒存性研﹐貼之。【《拔萃》方】

小兒甜瘡﹐頭面耳邊﹐連引流水極癢﹐久久不愈者﹕蛇牀一兩﹐輕粉三錢爲末﹐細細調搽之。【《普濟方》﹐下同】

小兒面瘡﹐焮赤腫痛﹕地楡八兩﹐水一斗煎五升﹐溫洗之。

小兒奶疽生面上﹕用楓香爲膏攤貼之。【《活幼全書》】

小兒癬瘡﹕蛇牀子杵末﹐和豬脂塗之。【《千金方》】

小兒癬瘡﹕蟾蜍燒灰﹐豬脂和敷。【《外臺》方】

小兒生癬﹕豬脂和輕粉抹之。【《直指方》】

小兒疥癢﹕白膠香﹑黃蘗﹑輕粉等分爲末﹐羊骨髓和敷之。【《儒門事親》】

小兒濕癬﹕桃樹靑皮爲末﹐和酢頻敷之。【《子母祕錄》】

小兒疥癬﹕槁本煎湯浴之﹐並以浣衣。【《保幼大全》】

小兒胎癬﹕小兒頭生瘡﹐手爬處卽延生﹐謂之胎癬。先以蔥鹽湯洗淨﹐用桑中木蛀屑燒存性﹐入輕粉等分﹐油和敷之。【《本艸綱目》﹐下同】

小兒眉瘡﹕小麥麩炒黑研末﹐酒調敷之。

小兒眉瘡﹕豬頸骨髓六七枚﹐白膠香二錢﹐同入銅器熬稠﹐待冷爲末﹐麻油調敷。

小兒一切疳毒﹕夜明砂五錢﹐入瓦瓶內﹐以精豬肉三兩薄切﹐入瓶內﹐於前水煮熟﹐以肉與兒食﹐飲其汁﹐取下腹中胎毒﹔次用生薑四兩﹐和皮切炒﹐同黃米一兩糊丸黍米大﹐米飲服﹐日三次。【《全幼心鑑》】

小兒疳瘡﹕艾葉一兩﹐水一升﹐煮取四合﹐服。【《備急方》】

小兒疳瘡﹐腎疳﹐鼻疳﹐頭瘡﹐耳瘡久不瘥者﹕石綠﹑白芷等分爲末﹐先以甘艸水洗瘡拭淨敷之﹐一日愈。【《集元方》】

小兒疳瘡﹕嚼麻子敷之﹐日六七度。【《子母祕錄》】

小兒疳瘡﹕生嚼栗子敷之。【《外臺》﹐下同】

小兒疳瘡﹐羊膽二枚﹐和醬汁灌下部。

小兒疳瘡﹕熬胡粉﹐豬脂和塗。【張文仲方】

小兒口瘡﹕黃葵花燒末敷之。【《肘後方》】

小兒口瘡﹕大靑十六銖﹐黃連十二銖﹐水三升煮一升服﹐一日二服﹐以瘥爲度。【《千金方》】

小兒吻瘡﹐經耳欲腐﹕葵根燒研敷之。【《聖惠方》﹐下同】

小兒口瘡﹕紅蜀葵莖炙榦爲末﹐蜜和含之。

小兒口瘡﹕用釜底墨時時搽之。【《普濟方》﹐下同】

小兒口瘡﹕寒食麵五錢﹐硝石七錢﹐水調勻﹐塗足心﹐男左女右。

小兒口瘡糜爛﹕黃丹一錢﹐生蜜一兩﹐相和蒸黑﹐每以雞毛蘸搽﹐甚效。

小兒口瘡﹐不能吮乳﹕密陀僧末酢調﹐塗足心﹐瘡去洗去。【《簡易方》】

小兒口瘡﹕鐵銹末水調敷之。【《集簡方》】

小兒口瘡糜爛﹕生硫黃水調塗手足心﹐效卽洗去。【《危氏得效方》】

小兒口瘡﹐不能食乳﹕巴豆一枚﹐連油研入黃丹少許﹐剃去頂上發貼之﹐四邊起粟泡﹐便用溫水洗去﹐乃以菖蒲湯再洗卽不成瘡﹐神效。【《瑞竹堂方》】

小兒口瘡﹕用荸薺燒存性﹐研末搽之。【《簡便方》】

小兒口瘡﹐白屑如鵝口﹕不須服藥﹐以生天南星去皮臍研末﹐酢調塗足心﹐男左女右。【《集效方》】

治小兒白屑滿口﹐因名曰鵝口瘡﹐不能吮乳﹕用發纏指上﹐蘸井水拭舌﹔如屑不脫﹐膿煮栗木汁﹐以綿纏箸頭拭洗﹐卻用飛過黃丹搽上。【《外科經驗方》】

治小兒口下黃肌瘡﹕取羖羊髭燒作灰﹐和臘豬脂敷之。角亦可用。

治口傍惡瘡﹕用亂髮灰﹑胡絮灰﹑黃連﹑漧薑﹐四味等分爲散﹐以粉瘡上﹐不過三徧。

治小兒瘻瘡﹕用冢中石灰厚著之良。【《千金方》﹐下同】

又﹕燒桑根灰傅﹐並燒烏羊角作灰﹐相和敷之。

治小兒疽瘻﹕用丹砂﹑大黃各三十銖﹐雄黃﹝艸閭﹞茹漆頭者﹑雌黃各二十四銖﹐礬石馬齒者﹑莽艸各十八銖﹐黃連三十六銖﹐﹝口父﹞咀﹐以豬脂一升三合﹐微火煎三上三下﹐膏成﹐去滓﹐下諸色末﹐攪凝敷之。

治小兒核腫﹐壯熱有實﹕用靑木香﹑甘艸﹑石膏﹑甘遂各十八銖﹐麝香三銖﹝三銖原作「三對」﹐據《千金》卷五攺。﹞﹐大黃﹑前胡各一兩﹐黃芩半兩﹐共﹝口父﹞咀﹐以水七升煮取一升九合﹐每服三合﹐日四夜二。

小兒瘰癧﹕槲樹皮去粗皮切﹐煎湯洗之。【《聖惠方》】

小兒瘰癧﹕楡白皮生搗如泥﹐封之頻易。【《必效方》】

小兒瘰癧﹕脂麻﹑連翹等分爲末﹐頻頻食之。【《簡便方》】

小兒結核﹕用五倍子研爲細末﹐醋調服之。

小兒諸瘡﹕惡瘡﹑禿瘡﹑蠷螋瘡﹐浸淫瘡﹐並宜楝樹皮或枝﹐燒灰傅之﹐幹者豬脂調。【《千金方》﹐下同】

治小兒惡瘡﹕熬豉令黃爲末﹐搏瘡上﹐不過三搏愈。

治小兒疽極﹕月初卽生﹐常有黃水出﹐用酢和油煎令如粥﹐及熱傅之﹐二日易。欲重敷﹐則以皂莢湯洗瘡乃傅之。

治小兒月蝕瘡﹐隨月生死﹕以胡粉和酥搏之﹐五日瘥。

治月蝕九竅皆有瘡者﹕燒蚯蚓屎末﹐和豬膏搏之。

又﹕水和粉傅之。

治小兒手足及身腫﹕以小便溫暖漬之﹐良。

又﹕用巴豆五十枚去心皮﹐以水三升﹐煮取一升﹐以綿內湯中拭病上﹐隨手消。並治癮疹。

治小兒初生﹐蓐中生熱瘡﹕以雞子五枚﹐敲破去白﹐只取黃煮熟﹐又以亂髮如雞子黃許﹐二味相和﹐銚子中煎熬﹐取汁塗之﹔更用苦參末敷之﹐甚奇。劉禹錫云﹕向在武陵生子﹐蓐內便有熱瘡﹐發於臂腿﹐蔓延身半﹐初用他藥無益﹐狀候至重﹐晝夜啼號不乳。因閱《本艸》有云﹕亂髮合雞子黃煎消爲水﹐療小兒驚熱下痢。注云﹕去痰熱百病﹔又雞子﹐《本艸》云﹕療熱瘡。因用之﹐立效如神。煎法﹕雞子黃﹑亂髮初入銚煎時甚幹﹐少頃發焦﹐遂有液出﹐旋取置一磁碗中﹐以液盡爲度。【《保幼大全》】

小兒蓐瘡﹕葵根燒末敷之。【《外臺祕要》】

小兒蓐瘡﹕嚼澤蘭心封之﹐良。【《子母祕錄》﹐下同】

治小兒蓐瘡﹕五月五日取蟾蜍﹐炙研末﹐敷之卽瘥。

小兒臍瘡久不瘥者﹕馬齒菜燒研敷之。【《千金方》】

小兒臍瘡不合者﹕黃蘗末塗之。【《子母祕錄》】

小兒臍瘡﹕因浴水入臍﹐或溺濕衣衫所致。用紅綿﹑黃牛糞各燒灰﹐幹胭脂等分﹐濕則幹摻﹐幹則香油調搽﹐或燕窠泥敷﹐效。【《幼幼近編》】

小兒臍瘡﹕龍骨煆研傅之。【《聖惠方》】

小兒臍瘡﹕取伏龍肝末傅之。【《聖惠方》】

小兒軟癤﹕油麻炒焦﹐乘熱嚼爛傅之。【《譚氏小兒方》】

小兒軟癤﹕桑螵蛸燒存性﹐研末﹐油調傅之。【《危氏方》﹐下同】

小兒軟癤﹕大枳殼一个﹐去白磨口平﹐以麵糊抹邊﹐合癤上﹐自出膿血盡﹐更無痕也。

小兒熱癤﹕取井底泥傅其四圍。【《談野翁方》】

小兒熱癤﹕釜下土生椒末等分﹐醋和塗之。【《千金翼》】

小兒軟癤﹕用鬼眼睛卽墻上白螺螄殼燒灰﹐入倒掛塵等分﹐油調塗之。【《壽域方》】

小兒虫瘡﹕用舊絹作衣﹐化桕油塗之﹐與兒穿著﹐次日虫皆出油衣上﹐取下燃之﹐有聲是也。別以油衣與穿﹐以虫盡爲度。【《集簡方》】

小兒虫瘡﹕楡皮末和豬脂塗綿上﹐覆之﹐虫出立瘥。【《千金方》】

預免瘡癤﹕凡小兒每年六月六日﹐照年歲吞皂莢子﹐可免瘡癤之患。林靜齋所傳方也。【吳昊《扶壽方》】

小兒徧身瘡皰﹕白芽香合桃葉煎湯浴之。【《本艸綱目》】

小兒膿瘡﹐徧身不幹﹕用黃蘗末入枯礬少許﹐摻之卽愈。【《楊起簡便方》】

小兒徧身癢甚﹕以生薑搗爛﹐布包擦之而止。【《瘡瘍全書》】

小兒醋瘡﹕取產死婦人冢上艸﹐勿回顧﹐作湯浴之﹐不過三度瘥。【《本艸綱目》】

小兒生瘡滿身﹐面如火燒﹕以黃粱米研粉﹐和蜜水調敷﹐以瘥爲度。【《外臺》方】

治濕瘡﹕用濃煎地楡汁洗浴﹐每日二度。【《千金方》】

小兒鱗體﹕皮膚如蛇皮鱗甲之狀﹐由气血否濇﹐亦曰胎垢﹐又曰蛇體。白僵蠶去嘴爲末﹐煎湯浴之。一加蛇蛻。【《保幼大全》】

小兒諸瘡腫痛﹕杏仁去皮﹐研濾取膏﹐入輕粉麻油調搽﹐神效。【《鮑氏方》】

小兒惡瘡﹕皂莢水洗拭漧﹐以少麻油搗爛塗之。【《肘後方》】

小兒風瘡久不愈者﹕用菇蔣節燒研敷之。【《子母祕錄》】

治小兒上下徧身生瘡﹕用芍藥﹑黃連﹑黃芩各三兩﹐苦參八兩﹐大黃二兩﹐蛇牀子一升﹐黃蘗五兩﹐拔葜二斤﹐﹝口父﹞咀﹐以水二斗﹐煮取一斗﹐以洗浴兒。【《本艸綱目》下同】

小兒生燕窩瘡﹕鼠屎研末﹐香油調搽。

小兒瘑瘡﹕豬牙車骨年久者槌碎﹐炙令髓出﹐熱取塗之。【《小品方》】

小兒熱瘡﹐身面皆有﹐如火燒者﹕赤地利末粉之。

治小兒熱瘡﹕用水銀﹑胡粉﹑松脂各三兩﹐以豬脂四升煎松脂﹐水气盡﹐下二物攪令勻﹐不見水銀以敷之。

治小兒身上生赤疵﹕取馬尿洗﹐日四五度。【《千金方》﹐下同】

治小兒身上有赤黑疵﹕以鍼鍼父腳中﹐取血貼疵上﹐卽消。

又﹕取狗熱屎敷之﹐皮自捲落。

小兒乳腫﹕天羅燈艸﹑蔥白等分煎濃汁服﹐並洗之。【《普濟方》】

治小兒耳後月蝕瘡﹕用蚯蚓糞燒﹐以豬油和敷。【《證治準繩》﹐下同】

又﹕胡粉﹑雞淸和敷之。

又﹕黃連末敷之。

又﹕竹葉燒末﹐豬脂和敷之。

月蝕耳瘡﹕用角蒿灰摻之﹐良。【《集簡方》】

治小兒兩拗﹐及小腹腫痛或癢﹕用山藥研爛﹐頻敷患處﹐幹則易之。【《證治準繩》﹐下同】

治爛腳瘡﹕用生附末﹐水調敷之愈。

頭面痘痂剝去﹐膿血出﹕以眞麻油潤之﹐免成瘢痕。酥亦良。

痘斑瘡﹐心中煩躁﹐臥眠不安﹕升麻煎汁﹐綿蘸拭漧。【《瘡瘍全書》】

治小兒疥﹕燒竹葉爲灰﹐雞子白和傅之﹐日三﹐亦治疥瘡。【《千金方》﹐下同】

又﹕燒亂髮灰﹐和臘月豬脂敷之。

又﹕以臭酥和胡粉敷之。

小兒楊梅瘡﹐起於口內﹐延及徧身﹕以土萆薢末﹐乳汁調服﹐月餘自愈。【《外科發揮》】

諸骨入肉不出者﹕煮白梅肉爛﹐研象牙末厚敷﹐骨刺自出。【《瘡瘍全書》】

小兒骨瘡﹕詩云﹕小兒骨痛不堪言﹐出血流膿實可憐﹐尋出水蛇皮一个﹐燒灰油抹敷疼邊。【《海上方》】

凍瘡﹕取金毛狗脊上毛貼之。【《瘡瘍全書》】

小兒五痔﹐不以年月﹕根實爲末﹐煉蜜丸梧子大﹐空心飲下三十丸。【《集驗方》】

小兒奶痔﹕用蒲黃空心溫酒調服方寸匕﹐日三服。【《塞上方》】

小兒陰瘡﹕用貓頭骨燒灰﹐傅之卽愈。【《本艸綱目》】

小兒陰瘡﹕人屎灰傅之。【《外臺祕要》】

小兒陰瘡﹕狼牙艸濃煮汁洗之。【《千金方》】

小兒陰瘡﹔以人屎灰傅之﹔又狗屎灰傅之﹔又狗骨灰傅之﹔又馬骨末傅之。【《千金方》﹐下同】

治小兒岐股間連陰囊生瘡汁出﹐先癢後痛﹐十日五日自瘥﹐或一月﹐或半月復發﹐連年不瘥者﹕將瘡搔去痂﹐帛拭令幹﹐以蜜敷﹐更用面作燒餅﹐乘熱卽以餳塗餅上熨之﹐冷卽止﹐再度瘥。

小兒痘癰﹕用貝母﹑南星﹑僵蠶﹑天花粉﹑寒水石﹑白芷﹑艸烏﹑大黃﹑豬牙皂角各等分爲末﹐以釅醋調敷患處﹐神效。【丹溪方】

鍼灸

萬氏《片玉心書》曰﹕小兒一切腫毒﹐用蜞鍼法。取水蛭大者五六條﹐放腫處吮去惡血﹐可以消丹癅﹐決癰腫。王肯堂《證治準繩》曰﹕治丹毒赤色﹐遊走不定﹐令口吮血各聚一處﹐用細磁器擊碎﹐取鋒芒者﹐以箸頭劈開夾之﹐用綫縛定﹐兩指輕撮箸頭﹐少令磁芒對聚血處﹔再用箸一根頻擊﹐刺出毒血。輕者上用口吮出毒﹐用藥敷之。如患在頭者﹐不用砭法﹐止宜用鍼臥倒挑患處﹐以出毒血﹐遲則毒血入腹而難起矣。若砭後毒甚者﹐宜用神功散﹔如毒輕者﹐砭後不可用﹐恐砭處皮膚旣破﹐艸烏能作痛也。

治流注及癰疽﹑鶴膝風等證﹐每日灸二三十壯﹐痛者灸至不痛﹐不痛者灸至痛﹐其毒隨火而散。蓋火以暢達﹐拔引郁毒﹐此從治之法﹐有回生之功。其法用大蒜去皮切三文錢厚﹐安患處﹐用艾壯於蒜上灸之三壯﹐換蒜復灸﹐未成卽消﹐已成者亦殺其毒。如瘡大﹐用蒜杵爛攤患處﹐將艾鋪上燒之﹐蒜敗再易﹔如不痛﹐或作膿﹐或不起發﹐及瘡屬陰證者﹐尢當多灸。凡瘡不痛﹑不作膿﹑不起發者﹐皆气血虛也﹐多主不治。惟患在頭面者﹐不宜多灸。

治流注結核﹐或骨癰﹐鶴膝等證﹐先用隔蒜灸。若余腫尙存﹐用此熨之﹐以助气行血﹐散其壅滯﹐功效甚速。又治跌撲損傷﹐止痛散血﹐消腫之良法也。其法用蔥細切搗爛炒熟﹐頻熨患處﹐冷則易之。如鶴膝風兼服大防風湯而愈。古今圖書集成醫部全錄卷四百五十八

小兒瘡瘍門

醫案

《格致餘論》曰﹕東陽進士次子二歲﹐滿頭有瘡﹐一日瘡忽自平﹐遂患痰喘。予視之﹐曰﹕此胎毒也﹐愼勿與解利藥。眾皆愕然。予又曰﹕乃母孕時所喜何物﹖張曰﹕辛辣熱物﹐是其所喜。因口授一方﹐用人參﹑連翹﹑芎﹑連﹑生甘艸﹑陳皮﹑芍藥﹑木通﹐濃煎沸湯﹐入竹瀝與之﹐數日而安。或曰﹕何以知之﹖曰﹕見其精神昏倦﹐病受得深﹐決無外感﹐非胎毒而何﹖

予之次女﹐形瘦性急﹐體本有熱﹐懷孕三月﹐適當夏暑﹐口渴思水﹐時髮小熱﹐遂教以四物湯加黃芩﹑陳皮﹑生甘艸﹑木通﹐因懶於煎煮﹐數貼而止。其後此子二歲﹐瘡痍徧身﹐忽一日其瘡頓愈﹐數日遂成痎瘧。予曰﹕此胎毒也。瘡若再作﹐病可自安。已而果然。若於孕時確守前方﹐何病之有﹗

湯氏曰﹕張三太尉女年十五歲﹐病丹﹐諸醫百藥﹐俱試而不能中。召余視之﹐以生料四物湯加防風﹑黃芩﹐一日而愈。

《儒門事親》曰﹕黃氏小兒面赤腫﹐兩目不開﹐戴人以﹝金非﹞鍼輕刺砭之﹐除兩目尖外﹐亂刺數十鍼﹐出血三次而愈。此法人多不肯從﹐必欲治病﹐不可謹護。

萬氏《幼科發揮》曰﹕一小兒丹發於臉﹐眼中紅腫﹐手不可近﹐三日死。

一小兒頭患癤甚多﹐寒熱作痛﹐時季夏﹐乃形病俱實。先用人參敗毒散加黃連﹑香薷一劑﹐其痛頓止﹔次用仙方活命飲﹐未三服﹐大者出膿﹐小者自消。後食厚味復發﹐用淸胃散﹑活命飲各一服而愈。

一小兒頭面腫痛焮赤﹐屬胃經熱毒﹐先用仙方活命飲﹐次用淸胃散而痊。後口舌生瘡﹐別搽末藥﹐腹痛重墜﹐作嘔不食﹐手足指冷﹐余謂脾胃虛寒﹐用異功散加升麻而痊。

一小兒生旬餘﹐頭患毒髙寸許﹐有赤暈﹐勢危急﹐臥鐮砭出黑血﹐兒卽安。翼日眉間有患﹐亦有赤暈﹐余意宜卽砭之﹐眾議第二日砭之﹐果血凝不出﹐腹脹而歿。

一小兒頭面患熱毒﹐服淸胃之藥﹐腫痛益甚﹐余謂毒气熾盛而瘀血不散也﹐用仙方活命飲二劑而愈。後因傷食﹐朝寒暮熱﹐頭面仍患之﹐服降火之劑﹐口舌赤腫﹐手足並冷﹐余謂胃气復傷而虛寒也﹐用五味異功散而愈。

一小兒生下徧身虫疥幹癢﹐喜人摩拍。予制一方﹐用烏蛇酒浸焙漧取肉一錢﹐苦參酒浸焙漧二錢﹐胡麻仁炒﹑白蒺藜炒去剌各一錢五分﹐共爲末﹐用浸蛇與苦參酒糊爲丸﹐甘艸湯下愈。

一兒五歲﹐每至春時則徧身生膿泡瘡﹐此胎毒也。余戒用搽藥﹐恐粉砒硫之毒乘虛入腹﹐以胡麻丸服之而愈。更灸風池﹑血池﹝血池﹕疑當作「血海」。﹞﹑曲池﹑三里﹐自此再不發矣。

王氏一女四歲﹐耳後側有結核﹐問余﹐余曰﹕非癧瘡﹐乃痰核也。不必治﹐亦不爲害。他醫所惑﹐作癧治之﹐用盤蝥內消之藥過多﹐脾胃受傷﹐致成疳癆而死﹐哀哉﹗馬刀多生於耳後前﹐腫硬赤痛﹐俗名痄腮﹐用敗毒散敷之﹐神效。

一兒患口舌生瘡﹐醫用藥服之搽之者﹐皆芩﹑連﹑知﹑蘗類﹐無效。予曰﹕心熱所爲﹐苦入心而反助其熱﹐宜無效。乃作洗心散與之﹐一服而安。

予外甥滿口生瘡﹐咽喉唇舌皆是﹐令人取藥。予制一方﹐用蘗﹑連一錢﹐朱砂﹑白礬五分﹐鼠婦焙漧三分﹐共爲研細﹐付之立效﹐乃奇方也。

萬氏《家傳痘疹心法》曰﹕一小兒痘痂落後﹐其瘢白色。或問予﹐予曰﹕此气虛也。肺爲气之主﹐其色白﹐當用參芪大補之劑﹐否則有變。其人曰﹕痘已收完﹐何變之有﹖一月後﹐大喘死。

邑丞雷省齋次孫出痘﹐落痂月餘﹐面瘢凸腫﹐今始發泄也。凡毒自內而外者吉﹐用當歸梢﹑赤芍藥﹑防風﹑荊芥﹑連翹﹑牛蒡子﹑黑參﹑蟬蛻﹑升麻作散﹐淡竹葉煎湯調服安。

一小兒痂落後﹐瘢內凸起且作癢。請予﹐予曰﹔此風熱也。用人參敗毒散加防風﹑荊芥﹐一服安。後有患此者﹐用荊芥敗毒散加人參服之﹐外浴水楊湯﹐皆效。

一小兒落痂後﹐瘢毒不平。人問予﹐予曰﹕痘家戒食姜﹐恐靨不齊﹐瘢不平也。問之果然。

一小兒落痂後﹐瘢復腫成瘡﹐久不愈。請予治﹐予曰﹕此痘毒瘡也﹐由犯手撏掐不得自脫﹐故皮肉受傷而復作瘡。以苦參丸與服﹐愈。

蘄水夏佐南長子痘後﹐手足發癰﹐請予視之。見其面色黎黑﹐精神疲困﹐飲食且少。予曰﹕令嗣之痘﹐未得起壯﹐收靨太急﹐今發癰毒﹐乃倒陷歸腎證也﹐必不能成膿而死。果然。

一小兒痘後發癰﹐急請予治。予用十全大補湯加連翹﹑金銀花治之愈。蓋其癰已潰﹐故用是方。乃潰癰者以是治之﹐未有不愈者。

一小兒痘後發癰﹐卽請予治﹐予用解毒內托散調理愈。

一小兒痘後發熱﹐大小便難﹐瘡瘢帶赤。他醫言虛﹐欲保元湯。予曰﹕不可﹐此實熱也﹗因食辛熱之物得之。果食雞而得﹐以連翹飲服之愈。

邑令君唐肖峯子十二歲﹐戊辰正月出痘﹐時唐要吾偕入京﹐乃延予四子幫治﹑八子幫靖同韓鳳岐醫治痘靨。後右肩發一紅腫﹐非癰也。韓以鍼刺之﹐其手不能舉。三月末﹐肖峯北歸﹐至上蔡﹐聞之甚憂。予慰之曰﹕勿憂﹗及至察之﹐其手不痛﹐但軟弱無力﹐不能自舉﹐必用左手持之﹐乃能舉。唐問故﹐予曰﹕此肝熱气虛也。蓋肝主筋﹐資血以養﹐寒則縮﹐熱則張﹐惟補气養血則病自痊。乃制一方﹐用人參﹑黃芪﹑當歸﹑川芎﹑白芍藥﹑續斷﹑川芎﹑甘艸節﹑白朮﹑桔梗﹑木香﹑薏苡仁﹑防風爲末﹐山藥作糊爲丸﹐服至半月愈。

一小兒痘後洗浴﹐面目一身盡腫﹐請予治。予曰﹕此水气也。用四君子湯以補脾去濕﹐加黃芪以實表﹐防風以勝肌表之濕﹐麻黃以逐皮間之水﹐一服而腫減﹔後以錢氏異功散加豬苓﹑澤瀉調理而愈。

《醫學綱目》曰﹕武陽仇天祥之子﹐病發寒熱﹐諸醫作骨蒸勞治之﹐半年病甚。戴人往視之﹐診其手脈尺寸皆朝於關﹐關脈獨大。戴人曰﹕肺癰也。問其乳媼﹐曾有痛處﹖乳媼曰﹕無。戴令男去衣﹐舉其兩手﹐觀其兩脇下﹐右脇稍髙。戴人以手側按之﹐兒移身避之﹐按其左脇則不避。戴人曰﹕此肺部有癰﹐已吐膿矣。藥之而愈。

李叔和一日問東垣曰﹕中年來得一子﹐至一歲後﹐身生紅絲癅﹐不救。後三四子至一二歲﹐皆病癅而死﹐敢問何也﹖曰﹕予試思之。翊日見叔和曰﹕吾得之矣。汝腎中伏火﹐精中多有紅絲﹐以气相傳﹐生子故有此疾﹐遇觸而動﹐發於肌肉之間﹐俗名胎癅是也。汝試視之﹗果如其言。遂與滋腎丸數服﹐以瀉腎中火邪﹐補天眞之不足﹐忌酒肉辛熱之物。其妻以六味地黃丸養其陰血﹐受胎五月後﹐以白朮﹑黃芩二味作散與服。後生兒至三歲﹐前證不復作矣。叔和曰﹕先生乃神醫也﹗遂從受學。其子今已年壯矣。

《薛氏醫案》曰﹕愚治史少參孫丙申正月陰囊赤腫﹐余作胎毒治之而瘥。後患發熱痰熱等證﹐診其母有郁火血熱﹐用解郁涼血藥﹐子母俱服而愈。至六月初﹐患吐瀉﹐小便赤濇﹐兩眼瞤動﹐投參﹑朮之類不應。或以爲慢驚。余視其寅卯關脈赤﹐此屬風熱﹐用柴胡淸肝散加釣藤鉤﹑木賊艸一劑卽愈。至丁酉正月﹐頸患熱毒潰而膿出﹐感風發熱﹐頭面黯腫如斗﹐急砭出黑血三盞許﹐隨用淸熱化毒湯﹐腫退七八﹔翊日又砭各處﹐血不甚黑﹐仍用前藥去牛蒡子加熟地黃而愈。此證若砭緩﹐則血凝滯﹐或爲破傷風而死。

一小兒患之﹐外勢𨿽輕﹐內苦便閉﹐此患在髒也﹐服大連翹飲﹐敷神功散而瘥。

一小兒臀患之﹐赤暈走徹﹐令人頻吮﹐使其毒各聚一處﹐乃砭出黑血﹐塗以加味神功散﹐時以金銀花甘艸節爲末﹐人乳汁調服而愈。月餘後兩足赤腫﹐仍治以前法而痊。數日後兩足復赤﹐或用犀角解毒之類﹐乳食不進﹐肚腹膨脹﹐此復傷脾胃也﹐仍敷前藥﹐服補中益气湯加茯苓而瘥。神功散苦效。但砭處微痛﹐用太乙丹亦效。

一小兒腿患之﹐神色如故﹐乳食如常﹐此毒發於肌表﹐余謂宜砭泄其毒﹐不必服藥。不信﹐外敷寒涼﹐內服峻厲﹐致腹膨脹﹐乳食不進而歿。夫寒涼外傷脾气﹐峻劑內傷生气﹐不死何俟﹖

一小兒兩足常患腫似丹毒﹐而不臖發﹐飲水痰盛﹐兩頦赤色﹐先兄以爲稟腎經虛火﹐用地黃丸料﹐令母子俱服而愈。

一小兒兩足生瘡疥﹐赤暈如丹﹐久而不愈﹐亦用地黃丸而痊。

一小兒腿如霞﹐遊走不定﹐先以麻油塗患處﹐砭出惡血﹐其毒卽散﹔更用九味解毒散﹐一劑而安。

一小兒因母酒後飲其乳﹐困睡不醒﹐徧身如丹癅狀﹐余以爲酒毒傳兒爲患﹐令母子俱服葛根解酲湯而愈。

一女子赤暈如霞﹐作癢發熱﹐此肝經血熱﹐用小柴胡加生地﹑連翹﹑丹皮而愈。凡女子天癸將至﹐婦人月經不調﹐被驚著惱﹐多有此證﹐亦治以前藥。

一小兒喉腫作渴﹐大便幹實﹐右腮赤色﹐此肺與大腸經實熱也﹐用柴胡飲子一服而愈。後因飲食停滯﹐服峻厲之藥﹐喉間仍腫﹐腹中脹痛﹐此脾气復傷也﹐用異功散加升麻﹑當歸而痊。

一小兒因母忿怒患前證﹐兼咬牙呵欠﹐余謂肝經虛熱之證﹐子用甘桔湯加柴胡﹑山梔﹑牛蒡子﹐母服加味逍遙散而愈。

一小兒嗜膏粱之味﹐喉間腫痛﹐痰涎壅盛﹐服巴豆丸﹐前證益甚﹐口鼻出血﹐唇舌生瘡﹐大便不實﹐余用犀角地黃湯解膏粱之熱﹐用東垣安胃散解巴豆之毒﹐又用桔梗湯而愈。

一小兒喉間腫痛﹐左腮色靑赤﹐此心肝二經之熱也﹐用柴胡淸肝散而愈。後因驚服至寶丹﹐吐痰發搐﹐手足指冷﹐此肝木虛而肺金乘之﹐用補中益气湯以補脾肺﹐六味地黃丸以滋肝腎而痊。

一小兒額間赤﹐足心熱﹐喉中常痛﹐服淸胃敗毒之藥﹐余謂稟腎水不足﹐而心火熾甚也﹐當用地黃丸壯水之主以制陽光﹐不悟﹐口舌赤烈﹐小便如淋而歿。

一小兒喉間腫痛﹐口角流涎﹐手足並熱﹐用瀉黃淸胃二散﹐母子服之而愈。後因母大怒﹐兒憎寒發熱﹐仍復流涎﹐用柴胡淸肝散加漏蘆﹐母子服之而愈。

一女子六歲﹐喉間腫痛﹐鼻中息肉﹐寒熱往來﹐小便頻數﹐良久變白﹐此肝疳之證﹐先用加味逍遙散加炒黑焦龍膽艸﹐熱癢漸退﹔乃去龍膽艸﹐佐以四味肥兒丸而愈。

一小兒瘡疥於髮際之間作癢﹐診其母有肝火﹐用加味逍遙散加漏蘆﹐用牛黃解毒丸解毒散而愈。

一小兒患於左耳髮際﹐漸延上頭作癢﹐此稟肝膽二經熱毒﹐用柴胡淸肝散﹐母子並服而愈。後不戒膏粱復發﹐膿水淋漓﹐右頰赤色﹐此胃經有熱﹐先用淸胃散﹐仍用柴胡淸肝散治肝火﹐母子俱服﹐又用立效散﹑牛黃解毒丸而愈。

一小兒腮腫﹐肉色不變﹐大便不實﹐屬胃經虛熱﹐用五味異功散加升麻﹑柴胡而愈。又乳母飲酒兼怒﹐兩腮赤腫﹐增寒發熱﹐用加味淸胃散二劑﹐加味逍遙散一劑﹐治其母﹐兒亦飲數滴而愈。

一小兒腮頦腫痛﹐後耳內出膿﹐久而不愈﹐視其母兩臉靑黃﹐屬鬱怒所致﹐朝用加味歸脾湯﹐夕用加味逍遙散﹐母子皆愈。

一小兒左眉上結一核如豆許﹐漸大如栗﹐腐而作痛﹐此肝經火燥而血病也﹐用加味逍遙散﹐月餘腐肉自脫﹔乃用八珍湯及前藥而愈。

一小兒耳中流膿﹐項中結核﹐眼目或札﹐或赤痛﹐小便或癢或赤濇﹐皆肝膽經風熱之證也﹐用四味肥兒丸悉愈。

一小兒徧身生疥﹐挖鼻出血﹐因肝脾有熱﹐用四味肥兒丸藥而愈。後食炙煿鼻血復出﹐瘡疥復發﹐先用淸胃散二劑﹐又用四味肥兒丸﹐月餘而痊。

一女子七歲﹐鼻生息肉﹐搽攻毒之藥﹐成瘡腫痛﹐外以黃連﹑甘艸﹑黃蘗末敷之﹐以解熱毒﹔更以加味逍遙散淸肝火﹐佐以四味肥兒丸而愈。

一女子鼻中及下部常出息肉﹐屢用毒藥蝕之﹐各挺出一條﹐三寸許﹐先與龍膽艸湯爲主﹐以加味消遙散爲佐而愈。

一小兒肌體瘦弱﹐嗜土炭煤灰﹐後鼻間不利﹐卻服淸熱之劑﹐肌體愈瘦﹐食少熱甚﹐善驚善怒﹐小便良久變白﹐鼻中出息肉二寸許﹐耳下頸間結小核﹐隱於筋肉之間。余謂肝脾虛羸之變證。不信﹐乃內淸肺火﹐外用腐蝕﹐喉間亦腐。余先用五味異功散加升麻﹑柴胡﹑無荑爲主﹐更用四味肥兒丸爲佐﹐脾气漸健﹔夕用九味蘆薈丸爲主﹐以五味異功散爲佐而愈。

一小兒痘瘡十二日﹐患咳嗽﹐十餘日不愈﹐所服皆發表化痰。余曰﹕此脾肺气虛﹐復傷眞气而變肺癰也。不信﹐仍服前藥﹐果吐膿血﹐用桔梗湯而愈。

一小兒痘已愈﹐而痕赤作痛﹐內熱作渴﹐二便不利﹐先君用濟生犀角地黃湯及芹菜汁而痊﹐後用四物黃芪而安。

一小兒痘痕白﹐或時癢﹐作渴飲湯﹐大便稀溏﹐先君用五味異功散加當歸﹑黃芪而瘥。

一小兒痘痕白﹐時或癢﹐先君以爲气血俱虛﹐用八珍湯補之。不信﹐自用解毒之劑﹐後卒變慢脾風而歿。

一小兒痘毒蝕陷﹐敷以雄黃散﹐及服加味解毒散而愈。

一小兒痘毒﹐徧身腐潰﹐膿水淋漓﹐以經霜茅艸研末﹐鋪於寢席﹐更服九味解毒散頓愈﹐用神效當歸膏敷之而痊。

一小兒痘毒後﹐腿膝腫痛﹐此脾腎虛而毒流注﹐先用活命飲四劑﹐腫痛頓減﹐再用補中益气湯﹐及六味地黃丸而痊。

一小兒腿膝腫潰﹐膿水不止﹐內熱晡熱﹐體倦肌瘦﹐此脾胃復傷﹐用補陰八珍湯六味丸﹐三月餘而愈。

一小兒痘出甚密﹐先四肢患毒膿潰而愈。後口患疳﹐延蝕牙齦﹐先用大蕪荑湯活命飲各一劑﹐又用淸胃散加犀角及蟾蜍丸而愈。後發熱作渴﹐口中作痛﹐服蟾蜍丸﹐搽人中黃而安。

一小兒患疹作痛﹐發熱煩渴﹐欲服淸涼飲下之﹐診其脈不實﹐舉指不數﹐此邪在經絡也﹐不可下﹐遂用解毒防風湯二劑而愈。此證小兒多患之﹐須審在表在裏﹐及邪之微甚而治之。王海藏曰﹕前人云首尾俱不可下者﹐何也﹖曰﹕首不可下者﹐爲斑未見於表﹐下則邪气不得伸越﹐此脈證有表而無裏﹐故禁首不可下也。尾不可下者﹐爲斑毒已顯於外﹐內無根蒂﹐大便不實﹐無一切裏證﹐下之則斑气逆陷﹐故禁尾不可也。

一兒作癢發熱﹐以消毒犀角飲一劑﹐作吐瀉﹐此邪气上下俱出也﹐毒自解。少頃吐瀉俱止﹐其疹果消。吐瀉後脈見七至﹐此小兒和平之脈也﹐邪已盡矣﹐不須治果愈。潔古云﹕斑疹之病﹐其爲證各異。發焮腫於外者﹐屬少陽三焦相火也﹐謂之斑。小紅點行皮膚之中﹐不出者﹐屬少陰君火也﹐謂之疹。凡顯斑證﹐若自吐瀉者﹐愼勿亂治而多吉﹐謂邪气上下皆出也。斑疹並出﹐小兒難禁﹐是以別生他證也。首尾不可下。大抵安裏之藥多﹐發表之藥少﹐祕則微疏之﹐令邪气不壅﹐並令其次第出﹐使兒易禁也。身溫暖者順﹐身涼者逆。

一小兒徧身皆赤﹐砭之﹐投解毒藥而卽愈。

一小兒徧身亦赤﹐不從砭治﹐以致毒气入腹﹐遂不救。此證乃惡毒熱血﹐蘊蓄於命門﹐遇相火而合起也。如霞片者﹐須砭去惡血爲善。如腫起赤色﹐遊走不定者﹐宜先以生麻油塗患處﹐砭之﹐以泄其毒。凡從四肢起入腹者不治。𨿽云丹有數種﹐治有數法﹐無如砭之爲善。常見患稍重者不用砭法﹐俱不救也。

一女子年十三歲面色靑黃﹐頭左生癤﹐頸項結核﹐寒熱往來﹐大便不利。余謂此肝木侮脾﹐元气虧損所致。寒熱非客邪﹐便祕非內熱。不信﹐仍服雜藥﹐後作泄瀉﹐癤內出虱。余用六君子加升麻﹑柴胡﹑蕪荑爲主﹐佐以九味蘆薈丸﹐諸證悉退﹐頸核頓消。

一小兒面色靑黃﹐心腹作痛﹐時欲嘔吐﹐或小便淋漓﹐或陰莖濕癢。余以爲肝經風熱侮脾﹐不信﹐後徧身生疥出虫虱。余用四味肥兒丸﹐六君子湯之類﹐尋愈。

一小兒臂癰久潰﹐飲食後卽泄瀉﹐小腹重墜﹐面色或萎黃﹐或胱白﹐兩寸脈短不及本位﹐按之若無。此脾气虛寒下陷﹐不能升化而然。用八味丸補命門火﹐佐以益气湯以培胃气﹐月餘漸愈﹔更佐以二神丸﹐兩月餘而瘡愈。

一小兒腿癰﹐潰後泄瀉﹐飲食少思﹐手足並冷﹐多在侵晨夜間﹐此變脾胃虛寒也。用四神丸﹑六君﹑姜﹑桂漸愈﹐以益气湯間服而愈。

一小兒便癰久不愈﹐泄瀉面黃﹐手足時冷﹐小腹重墜﹐此脾气虛弱下陷之惡證也。朝用益气湯﹐內人參五錢﹐白朮二錢﹔夕用異功散﹐內人參三錢﹐白朮二錢﹔更以人參一兩煎湯代茶﹐兩月餘而愈。至十七歲畢婚後﹐患便癰泄瀉﹐手足並冷﹐幾危。余謂命門火衰﹐用八味丸益气湯而愈。

一小兒流注潰後作瀉﹐飲食難化﹐余謂脾气虛弱﹐用六君子湯而愈。後又停食泄瀉﹐手足並冷﹐用六君﹑姜﹑桂不應﹐用人參一兩﹐附子五錢﹐數劑﹐諸證始退﹔卻用獨參湯月餘而愈。

一小兒瘰癧泄瀉﹐面靑腹脹﹐審乳母乳頭乳房作痛﹐蓋乳房屬胃﹐乳頭屬肝﹐乃肝木勝脾土而然耳。兒病正屬是經﹐乃母子同病也。朝用益气湯﹐夕用六君﹑升麻﹑柴胡爲主﹐佐以四味肥兒丸﹐母子同服並愈。

一小兒患瘰癧﹐服下毒之藥﹐發熱煩躁﹐口渴作嘔﹐此元气復傷﹐用八珍湯﹐倍加參﹑芪﹑歸﹑朮治之漸安﹔又用四君﹑當歸﹑升麻而安。

一小兒瘰癧泄瀉﹐服分利之劑﹐小便不利﹐面黃少食。余謂因脾肺气虛﹐不能分布諸髒﹐朝用益气湯﹐夕用異功散﹐諸證悉愈。

一小兒瘰癧作瀉﹐面靑腹脹﹐此脾虛而肝侮也。用異功散爲主﹐以四味肥兒丸爲佐﹐諸證漸愈﹔卻用肥兒丸爲主﹐異功散爲佐而愈。

一小兒臀癰久不愈﹐大便泄瀉﹐小便不調﹐發熱作渴。余謂腎開竅於二陰﹐故二便不調﹐此稟腎气虛熱而然也。用地黃丸益气湯之類﹐主證漸退﹐肌肉漸生﹐瘡口自愈。

一小兒瘰癧兼瀉﹐形气骨立﹐此肝脾疳證﹐用異功散三劑﹐卻用蚵蟆丸一服﹐月餘而愈。

一小兒十五歲已近女色﹐患此﹐服十宣散久不愈。余謂當大補元气﹐不信﹐致惡寒發熱﹐或作渴唾痰﹐或頭目眩運﹐或手足發熱﹐去後大小便牽痛﹐形體骨立。余謂此精血未滿而虧損所致﹐用補中益气湯﹑加減八味丸﹐日以人參二兩煎湯代茶﹐三月而愈。

一小兒九歲﹐患腿作痛﹐用蔥熨法及大防風湯﹐腫起色赤﹐用仙方活命飲﹑補中益气湯間服﹐腫漸消﹔又以獨活寄生湯與補中益气湯間服﹐二三日用蔥熨一次﹐至兩月餘而消。

一小兒患此﹐大潰不斂﹐體倦食少﹐口漧發熱﹐日晡尢甚﹐此脾气虛甚也。用補中益气湯五劑以補元气﹐乃用大防風湯一劑以治其瘡﹐如是月餘﹐諸證悉退﹔遂用十全大補湯﹐佐以大防風湯而斂。

一小兒患此﹐潰而不斂﹐不時寒熱﹐小便赤濇﹐此血气虛也。用十全大補湯加麥門冬﹑五味﹐諸證頓退﹔乃去桂﹐令常服﹐佐以和气定痛丸而愈。

一女子左腿作痛﹐服流气飲之類﹐左膝腫硬﹐頭運吐痰﹐余謂此鶴膝風也。其脈弦數而無力﹐乃稟賦肝脾腎三經之證﹐此形气病气俱虛也﹐當先調補脾胃爲主。不信﹐仍攻邪气﹐諸證蜂起。余先用五味異功散加升麻﹑漧薑﹑肉桂﹐脾气稍健﹔又用異功散﹑八珍湯而潰﹔卻間服大防風湯﹑地黃丸而痊。

一小兒兩膝漸腫﹐傅服皆消毒之藥﹐足脛赤腫﹐此稟父腎气不足﹐用地黃八珍湯而消。若用流气敗毒等藥﹐必致不起。

一小兒十五歲﹐腿癰將愈而作瀉﹐余用補中益气湯及六君子湯而愈。後因功課勞神﹐飲食失節﹐或時復瀉﹐余謂胃气未復﹐仍用前藥。不信﹐另服消導之藥﹐泄瀉不止而歿。夫胃气和平﹐飲食入胃﹐精气則輸於脾﹐上歸於肺﹐行於百脈﹐而成榮衛。若飲食一傷﹐起居不時﹐損其胃气﹐則上升精華之气﹐反下降而飧泄﹐非升陽補气﹐決不能愈。

一小兒潰瘍煩躁﹐驚搐撮空﹐用六味地黃丸料煎服以滋腎肝。用五味異功散以補脾肺﹐漸愈﹔又用八珍湯而痊。

一小兒患斑疹﹐服發汗之藥﹐煩躁作渴﹐先用當歸補血湯及東垣聖愈湯﹐諸證漸安﹔又用八珍湯加麥門冬﹑五味子而愈。

一小兒潮熱﹐自申酉時至子丑時方止﹐徧身似疥﹐大便祕結﹐小便赤濇﹐熱渴飲冷﹐此脾胃實熱而傳肺大腸也﹐先用淸涼飲四劑﹐給熱始退﹔又用四物加柴胡﹑黃連數劑﹐其瘡漸愈。彼欲速效﹐另用槐角丸之類﹐諸證益甚﹐遂請施院長治之﹐亦同余藥﹐惟加桃仁﹑赤勺二味﹐至百劑乃愈。

《瘍瘰機要》曰﹕一小兒徧身患癬如癘﹐或癢或痛﹐肢體消瘦﹐日夜發熱﹐口漧作渴﹐大便不實﹐年餘矣。此肝脾食積郁火﹐用蘆薈丸﹐不月而愈。

小兒因有食積服克滯之劑﹐肢體生瘡如疥服消毒之藥﹐發疙瘩﹐赤色作癢﹐膿水浸淫﹐余先用五味異功散加柴胡﹑山梔﹐以補脾胃平肝木﹐赤癢漸消﹔又用四味肥兒丸﹑五味異功散治之﹐而食積愈。

一小兒徧身生瘡﹐小便不調﹐頸間結核﹐兩目連札服袪風之劑﹐眉毛脫落。余謂肝經風熱之證﹐先用大蘆薈丸﹐後用四味肥兒丸﹐漸愈。後因飲食停滯發熱﹐其瘡復臖﹐用大蕪荑湯﹑四味肥兒丸而痊。後每停食﹐徧身發赤作癢﹐服四味肥兒丸卽愈。

小兒徧身患瘡似疥作癢﹐肌體消瘦﹐發熱齦爛﹐口渴飲水﹐大便不實﹐此腎肝之證也﹐先用地黃丸治之﹐又用大蕪荑湯而愈。後因飲食所傷﹐其瘡復焮﹐先用四味肥兒丸﹐後用大蕪荑湯而痊。

一小兒徧身生瘡似疥﹐或癢或痛﹐膿水淋漓﹐眉毛脫落﹐大便酸臭﹐小便澄白。余謂肝脾之證﹐先用大蘆薈丸﹐後用四味肥兒丸﹐諸證漸愈﹔又佐以五味異功散而痊。

一小兒先陰蒸作癢﹐小便不調﹐後徧身生瘡作癢﹐服消風敗毒之劑﹐臖如大風之證﹐頸間結核﹐發熱如炙。余先用柴胡﹑梔子﹐後用大蘆薈丸﹑四味肥兒丸﹐諸證少愈﹔又用蝦蟆丸﹑四物肥兒丸而痊。

一小兒面部浮腫﹐徧體如癬﹐半年後﹐變疙瘩﹐色紫作癢。敷巴豆等藥﹐皮破出水﹐痛癢寒熱﹐大便堅硬﹐脾肺脈洪數而實。先用防風通聖散以解表裏﹐便利調和﹔又用四物湯加荊防﹑黃芩﹑柴胡﹑皂角刺﹑甘艸節以涼血袪毒﹐諸證漸愈﹔更以八珍湯加白朮﹑荊﹑防﹑皂角刺﹑五加皮而愈。後但勞﹐則上體發亦暈﹐日晡益甚﹐此氛血虛而有火也。先用四物湯加丹皮﹑參﹑朮﹑柴胡治之稍愈﹔又用補中益气湯加酒炒黃蘗﹑知母﹐月餘全愈。後不守禁忌﹐徧身生瘡﹐誠如癘風﹐大便酸臭﹐肚大靑筋﹐頭髮成穗﹐先用肥兒丸月餘﹐又用大蕪荑湯數劑﹐又用大蘆薈丸﹑四味肥兒丸而尋愈。

一女子十二歲善怒﹐徧身作癢出水﹐用柴胡﹑川芎﹑山梔﹑芍藥以淸肝火﹐用生地﹑當歸﹑黃芩以涼肝血﹐用白朮﹑茯苓﹑甘艸以健脾胃而愈。半載之後﹐徧身起赤痕﹐或時眩運寒熱。余曰﹕此亦肝火熾盛﹐血得熱而妄行。其夜果經至。後因肝經血燥﹐生瘡發熱作癢﹐搔破出水﹐眉毛脫落﹐用大蘆薈丸﹑四物二連湯而熱退﹐用五味異功散﹑四味肥兒丸而瘡愈。

一小兒徧身生瘡﹐大便下血﹐發熱作渴﹐腹大靑筋﹐眉毛漸落。余用大蘆薈丸﹑五味異功散﹐其瘡漸愈﹔佐以補中益气湯﹐熱渴漸止﹔又用異功散爲主﹐佐以補中益气湯加吳茱萸所制黃連治之﹐血止瘡愈。

一小兒十五歲﹐通身似疥非疥﹐膿水淋漓﹐晡熱口漧﹐形體骨立﹐四年矣﹐此腎疳之證﹐用六味丸而痊。後陰莖作癢﹐小便澄白﹐患瘡疥如大風。余用大蘆薈丸﹑四味肥兒丸﹐諸證漸愈﹔又用大蕪荑湯而尋愈。後停食吐瀉不食﹐發赤﹝疒畾﹞﹐先用二陳﹑山楂﹑麥芽﹐次用異功散﹐飲食如前﹔又用大蕪荑湯而愈。

一小兒患赤遊﹐余先用羌活白芷散二劑﹐又用加味逍遙散而愈。後腸風熱起疙瘩﹐搔破出水。或用大麻風藥﹐十指拳攣﹐膿水浸淫。余先用秦艽地黃湯﹐手指如常﹔又用易老袪風丸﹐而瘡亦痊。

一小兒徧身搔癢﹐或如虫行﹐內服胡麻散﹐外敷解毒散﹐患處皆潰﹐誠如麻風之證。視其唇或掣動﹐或兩目連札﹐此肝木乘脾土﹐用升麻湯煎送瀉靑丸而漸愈﹐又用樺皮散而愈。

一小兒徧身搔癢﹐起赤暈﹐後膿水不止﹐先用歸脾飲二劑﹐又用胡麻散而愈。後因驚挾食﹐發熱起赤暈﹐用越鞠丸一錢﹐枳朮﹑蓬朮末各五分﹐蔥湯調服﹐二次﹔又用消風散一服﹐赤暈頓消﹔又用越鞠丸而痊。

韓氏子年十四﹐早喪天眞﹐面紅腫如風狀﹐不時舉作。或誤用癘風藥﹐內虛發熱﹐口燥煩渴。甲辰冬邀治﹐因云﹕此內傷不足﹐陰火上炎而類赤遊風證也﹐藥宜滋其陰則火自降﹐補其本則標自退。用四君加參﹑芪四十劑﹐又用此作丸服升許﹐不兩月而平復。若從有餘治之﹐則謬誤多矣。

一女子赤暈作癢﹐寒熱發搐﹐服風藥身發疙瘩﹐搔破出水﹐此肝血風熱之證﹐先用加味小柴胡湯﹐後用四味肥兒丸而愈。後傷風咳嗽﹐頭面搔癢微腫﹐先用消風散一劑﹐又用梔子淸肝散而痊。

一小兒徧身生瘡﹐頭髮成穗﹐眉毛脫落﹐肌肉消瘦﹐大便酸臭﹐小便不調﹐頸間結核﹐肚大靑筋。余先用五味異功散﹐月餘後用四味肥兒丸﹐又用大蕪荑湯異功散而痊。

《外科心法》曰﹕吳刑部靜之子甫周歲﹐患丹毒﹐延及徧身﹐如血染﹐予用磁鋒擊刺徧身﹐出黑血﹐以神功散塗之﹐內用大連翹飲而愈。

王國戚子未彌月﹐陰囊患此﹐如前治之而愈。

金氏子不欲刺﹐毒入腹而死。河間云﹕丹從四肢起﹐入腹者不治。予嘗刺毒未入腹者﹐無不效。

一周歲小兒﹐先於頭患瘡疥﹐漸至徧身﹐久而不愈﹐飲四物湯加防風﹑黃芩﹑升麻﹐外搽解毒散﹐月餘而愈。

有七歲小兒﹐項結二核﹐時發寒熱﹐日久不愈﹐以連翹丸治之而消。若患在面臂等處﹐尢當用此藥。若潰而不斂﹐宜服托裏之劑。

一小兒癮疹瘙癢﹐發熱不安﹐以消風散治之。又一小兒亦患此﹐咳嗽時嘔﹐飲以葛根橘皮湯並愈。

一小兒頸面胸腹患水泡數枚﹐潰而成瘡﹐此風邪乘於皮膚而然也﹐名曰瘭瘡。飲荊防敗毒散﹐更以牛糞燒存性爲末敷之而愈。有瘭疽一證﹐爲患最毒﹐形如粟許大者﹐患無常處﹐多在手指﹐潰而出血﹐用南星﹑半夏﹑白芷末敷之。重者見骨﹐或狂言煩悶。

小兒頭患白瘡﹐皮光且急﹐諸藥不應﹐名曰腦疳瘡﹐乃胎毒挾風熱而成也。服以龍膽丸﹐及吹蘆薈末於鼻內﹐兼搽解毒散而愈。若重者發結如穗﹐腦熱如火﹐徧身出汗﹐腮腫胸髙﹐尢當服此藥。

一小兒頭面患瘡數枚﹐作癢出水﹐水到處皆潰成瘡﹐名曰黃水瘡。用菉豆粉﹑松香爲末﹐香油調敷﹔飲以荊防敗毒散而愈。

一小兒鼻外生瘡﹐不時揉擦﹐延及兩耳﹐諸藥不效﹐以蘆薈丸服﹐及搽松香﹑葉豆末而愈。

一小兒頭面生瘡數枚﹐作癢﹐瘡痂積累﹐名曰粘瘡。以枯白礬黃丹末等分﹐麻油調搽﹐更飲敗毒散而愈。

一小兒痘瘡已愈﹐腿上數枚變疳陷﹐用雄黃﹑銅綠爲末敷搽﹐兼金銀花散數服而愈。若患徧身﹐用出蛾綿繭﹐將白礬爲末﹐塡繭內﹐燒礬候汁幹﹐取出爲末﹐放地上﹐以碗蓋良久﹐出火毒﹐敷之效。

一小兒痘後瘙癢﹐搔破成瘡﹐膿水淋漓﹐予用經霜陳茅艸爲末﹐敷搽及鋪席上﹐兼飲金銀花散而愈。若用菉豆﹑滑石末敷之﹐亦可﹐但不及茅艸之功爲速耳。

一小兒咳嗽喘逆﹐壯熱惡寒﹐皮膚如粟﹐鼻癢流涕﹐咽喉不利﹐頤爛吐紅﹐气脹毛焦﹐作痢﹐名曰肺疳﹐以地黃淸肺飲及化﹝上匿下虫﹞丸治之而愈。

一三歲小兒臂患毒焮痛﹐服解毒丸﹐搽神功散而消。嘗治便祕或煩躁﹐服五福化毒丹亦效。若膿成者急刺去﹐用紙撚蘸麻油紝瘡內﹐以膏藥貼之。若兒安靜不必服藥﹐候有膿取去﹐仍用紝貼。有小兒瘡毒不愈﹐或愈而復發﹐皆因母食炙煿辛辣﹐或有熱證﹐宜先治母熱﹐就於母藥中加漏蘆煎服﹐兒瘡亦愈。若小兒自患前證﹐不能飲藥者﹐將藥加漏蘆﹐令母服之﹐其瘡亦愈。

一小兒臂患痘毒不寧﹐按之復起﹐此膿脹痛而然也﹐遂刺之﹐以托裏而愈。有痘後肢節作腫﹐而色不赤﹐飲以金銀花散﹔更以生黃豆末﹐熱水調敷﹐幹以水潤。若傅六七日不消﹐膿已成﹐急刺之﹐必須服托裏藥。

《正體驗要》曰﹕一小兒足傷作痛﹐肉色不變﹐傷在骨也﹐頻用炒蔥熨之﹐五更用和血定痛丸﹐日間用健脾胃生气血之劑﹐數日後服地黃丸﹐三月餘而瘥。

一小兒臂骨出臼﹐接入腫痛發熱﹐服流气等藥益甚﹐飲食少思。余以蔥熨之﹐其痛卽止﹔以六君子﹑黃芪﹑柴胡﹑桔梗﹑續斷﹑骨碎補治之﹐飲食進而腫消﹔又用補中益气加麥門五味治之﹐气血和而熱退愈矣。

一小兒被閃﹐腿腕臃腫﹐形气怯弱﹐余欲治以補气血爲主﹐佐以行散之劑。不信﹐乃內服流气飲﹐外敷寒涼藥﹐加寒熱體倦。余曰﹕惡寒發熱﹐脈息洪大﹐气血虛極也﹐治之無功。後內潰瀝盡气血而亡。

《證治準繩》曰﹕一小兒臂患赤暈﹐砭出毒血而愈。惑於人言﹐服護心散﹐以杜後患。服之吐瀉腹脹﹐患處復赤﹐手足並冷。余謂此脾胃虛弱﹐前藥復傷﹐用六君子湯一劑頓愈﹔又以異功散加升麻﹑柴胡而痊。

一小兒患此﹐二便不利﹐陰囊肚腹俱脹﹐急用砭法﹐以活命飲加漏蘆﹑木通﹑大黃爲末﹐時用熱酒調服﹐至兩許﹐二便俱通﹐諸證頓退﹔卻去三味﹐仍前服而愈。

一小兒患此﹐二便不利﹐腹脹咳嗽﹐用活命飲加漏蘆﹑木通﹑麻黃爲末﹐時時熱酒調服﹐二便隨通﹐徧身出汗﹐諸證頓退﹐鼻息似絕﹐無气以動﹐時或似躁﹐此邪气去而元气虛也﹐急用當歸補血湯而愈。

一小兒徧身患之﹐服牛黃解毒丸皆愈﹐惟頭結痂作癢出水﹐此稟腎經虛熱﹐用地黃丸解毒散而愈。

一小兒患髮際間作癢﹐診其母有肝火﹐用加味逍遙散加漏蘆﹐用牛黃解毒丸﹑解毒散而愈。

一小兒患左耳髮際﹐漸延上頭作癢﹐此稟肝膽二經熱毒﹐用柴胡淸肝散﹐母子並服而愈。後不戒膏粱復發﹐膿水淋漓﹐右頰赤色﹔此胃經有熱﹐先用淸胃散仍用柴胡淸肝散治肝火﹐母子俱服﹔又用立效散﹑牛黃解毒丸而愈。

一小兒兩眉患之﹐延及徧身四肢爲患﹐膿水淋漓﹐寒熱往來﹐屬肝脾積熱﹐用淸胃散﹑小柴胡湯﹑立效散而愈。後眉間復患﹐兩目連札﹐小便白濁﹐用四味肥兒丸﹑九味蘆薈丸而愈。

一小兒因乳母不戒七情厚味﹐患此久不愈﹐母用淸胃﹑逍遙二散﹐子用牛黃解毒丸愈。後兒食甘味﹐眉間生瘡﹐癢痛目札﹐用四味肥兒丸爲主﹐佐以加味逍遙散﹑淸胃散而愈。

一小兒徧身患之﹐兩脇爲甚﹐子用四味肥兒丸﹑立效散﹐母用柴胡梔子散而愈。

一小兒脇間患此﹐寒熱如瘧﹐小便頻數﹐此稟肝火所致﹐先用柴胡淸肝散﹐又用加味逍遙散而愈。後因乳母肝火動而復發﹐用加味逍遙散及八珍湯加牡丹皮﹑山梔﹐母子服之並愈。

一小兒腹間患此﹐發熱便血﹐面黃食少﹐或作嘔﹐或作瀉﹐手足時冷﹐右關脈弦數﹐此脾土虛弱﹐肝火爲患﹐先用五味異功散加升麻﹑柴胡﹑山梔益肝气淸肝火﹐後用地黃丸滋腎水生肝血而愈。

一小兒腿內股患此﹐色赤不愈﹐發熱﹐面色或亦或靑﹐此稟腎陰不足而木火熾盛﹐先用柴胡梔子散以淸肝心﹐後用地黃丸以補肝腎而愈。

一小兒肘間患此﹐作渴飲冷﹐右寸關脈數而無力﹐此胃經積熱傳於肺經也﹐先用瀉黃瀉白二散漸愈﹐後用五味異功散﹑四味肥兒丸而愈。

一小兒嗜膏粱甘肥﹐先患背胛﹐後沿徧身淋漓﹐此飲食之熱而傷脾血也﹐先用淸胃瀉黃二散而愈﹔但形气怯弱﹐用五味異功散而元气復。

一小兒腿內側前臁患毒﹐潰後腫硬色黯﹐膿淸不斂﹐面色靑黃﹐此脾虛肝旺兼寒邪襲於患處也﹐當壯元气爲主﹐先用異功散加柴胡﹑升麻及蔥熨法﹐脾气漸復﹐患處漸愈﹐佐以八珍湯﹑豆豉餅而愈。

一小兒腿外側痛腫﹐肉色如故﹐用托裏消毒散二劑而腫始赤﹐又四劑而腫赤退﹐又六劑潰而膿稀﹐食少體倦﹐用異功散加芎﹑歸﹐仍用托裏散而愈。

一小兒漫腫堅硬﹐肉色不變﹐此气虛不能成膿﹐用托裏散﹑如聖餅﹐腫起色赤﹐用托裏消毒散而膿成﹐鍼之﹐用八珍湯加肉桂漸愈。因傷食泄瀉﹐患處色白﹐飲食少思﹐先用六君﹑漧薑﹐次用八珍湯及蔥熨法而愈。

一小兒患此﹐久不愈﹐膿水淸稀﹐面色萎黃﹐腹大靑筋﹐此脾气虛爲肝所侮也﹐朝用補中益气湯﹐夕用五味異功散﹐元气稍復﹔乃佐以四味肥兒丸及蔥熨之法﹐兩月餘而愈。

一小兒腿外臁腫一塊﹐服消毒之藥﹐其腫益甚﹐肢體羸瘦﹐飲食少思﹐更加作痛。余曰﹕先腫而後痛者﹐形傷气也﹔先痛而後腫者﹐气傷形也。當補接陽气。不信﹐仍投疏泄之藥﹐後果歿。《機要》云﹕榮衛之气充滿﹐抑遏不能行﹐故閉塞气血﹐腐而爲癰者﹐當泄之以奪盛熱之气。若人飲食疏﹐精神衰﹐气血弱﹐肌肉消薄﹐故榮衛之气短促而濇滯﹐故寒搏腠理閉郁而爲癰者﹐當補之以怯弱之气。信矣。

無爲宰方梓秩滿代歸﹐三日而殂。詢其所以﹐云無疾﹐但左手中指生一水泡耳﹐蓋不知其爲紅絲瘡也。

又衛提轄宜人云﹕比鄰有女子忽中指生一水泡﹐色極淸澈﹐其底盡細細鍼孔﹐歷歷可數﹐旁有紅絲一縷﹐舉家嬉笑。忽有老嫗來見﹐驚曰﹕此紅絲瘡也﹐當害汝命﹗急就其泡上灼艾數十壯﹐仍於絲上數處挑斷﹐遂免。

一小兒落艸﹐頸間有癧五枚﹐審其母素多怒﹐時常寒熱﹐或乳間作痛﹐或脇肋微腫﹐悉屬肝膽經證﹐先用小柴胡湯加當歸﹑芍藥﹐寒熱頓退﹔又用加味逍遙散﹐母服二月餘﹐其兒亦愈。

一小兒因乳母肝經有熱﹐耳前後患之﹐用加味逍遙散治其母﹐其兒亦愈。

一小兒頸間耳下各結核三歲﹐久服消毒之劑﹐患處益甚﹐元气益虛﹐診乳母素鬱怒致肝脾血虛而有熱﹐用加味歸脾湯爲主﹐佐以加味逍遙散﹐母熱漸退﹔卻與兒日各數匙﹐兩月餘而愈。

一小兒自落艸時﹐頸間患有四枚﹐至五歲﹐耳前後如貫珠﹐元气虛甚﹐寒熱往來﹐飲乳不徹﹐此稟肝膽經气滯之證﹐用八珍﹑逍遙二散﹐典壯年婦人服之﹐兒飲其乳。半載之後﹐兒體漸充﹐其核漸消。又服地黃丸﹑逍遙散而全愈。

一小兒生頸間瘰癧三枚﹐將期敷藥﹐延及耳前﹐余謂此稟肝膽二經所致。診其母﹐肝膽脈尙洪數。余謂母子一體﹐治其母﹐兒自愈。不信﹐另用必效散一服﹐吐瀉並至﹐一夕而歿。

一小兒膿水淋漓﹐其核未消﹐發熱增寒﹐此肝經气血虛而有熱也﹐用補陰八珍湯爲主﹐間以淸肝益榮湯而愈。後復結核﹐小便赤濇﹐晡熱作渴﹐用參朮紫苓湯爲主﹐佐以六味地黃丸料加柴胡﹑山梔﹐及四味肥兒丸而愈。

一小兒十五歲患此﹐發熱作渴﹐日晡頰赤﹐脈數無力﹐屬陰虛而有熱﹐用補陰八珍湯五十劑加參﹑芪﹐又二十劑而潰。但膿水淸稀﹐肌肉不生﹐此脾气虛弱也﹐以參﹑芪﹑歸﹑朮爲主﹐佐以芍藥﹑熟地黃﹑麥門冬﹑五味子﹐气血乃復﹔遂進必效散一服﹐毒下而痊。

一小兒患此﹐服克治之藥﹐致寒熱腹脹﹐此肝脾疳證﹐先用五味異功散加柴胡﹑升麻﹐佐以九味蘆薈丸﹐漸退﹔又用四味肥兒丸﹑五味異功散而消。

一小兒九歲患此﹐面色常靑﹐腫硬不潰﹐肉色不變﹐乃伐肝化痰。余曰﹕但調補肝脾。不信﹐果虛證蜂起﹐復請余治。仍欲伐肝。余曰﹕面帶靑色﹐肝虛而本色見也﹔面色變白﹐肺虛而本色見也﹔痰涎上湧﹐脾虛而不能攝也﹔兩目連札﹐肝血虛而生風也。經云﹕胃爲五臟之本﹐當先救胃气。遂用五味異功散加升麻﹑柴胡﹐元气稍復﹔朝用補中益气湯﹐夕用五味異功散﹐佐以九味蘆薈丸﹐面色始黃而核漸消﹔又以四味肥兒丸間服地黃丸而愈。

一小兒甫周歲﹐項間結核﹐兩臂反張﹐索敗毒之藥。余意此屬肝經血燥﹐詢之果前患驚風﹐曾服朱砂等藥。遂與六味地黃丸滋其肝血﹐數服而愈。

一小兒項側結核﹐痰盛發搐﹐服金石香燥之劑﹐手足筋攣。此肝血復傷﹐卽急驚也。遂用加味小柴胡湯加釣藤鉤﹑山梔﹑芎﹑歸﹐六味丸料加五味麥門而痊。

一小兒每受驚﹐項間結核﹐發熱減食﹐睡間四肢微抽﹐此肝木侮脾土也。用五味異功散加柴胡﹑升麻﹑釣藤鉤隨愈。畢姻後﹐腿臂腕間結核﹐誤服行气破血藥﹐腿臂筋攣﹐肌體消瘦﹐如瘵證。余考績到京﹐用地黃丸生肝腎之血﹐佐以補中益气湯補脾肺之气而愈。

一小兒耳前後結核﹐遇驚卽痰盛﹐咬牙抽搐﹐搖頭﹐卻服香燥之藥﹐以致慢驚而卒。

一小兒痘瘡﹐如期而愈﹐痕赤如赭。余謂此乳母有熱也。診之﹐果有肝脾郁火。先用加味逍遙散四劑﹐與母服之﹐子飲少許而並愈。

一小兒痘痕色赤作痛﹐熱渴喜冷﹐大便不利﹐先用前胡枳殼散﹐便利渴止﹔再用聖濟犀角地黃湯而安﹔又用芹菜汁而靨。

一小兒十六歲痘痕白﹐用獨參湯數斤﹐色漸如舊﹔又用地黃丸﹑大補湯而安。

一小兒咽痛壯熱﹐痘痕色赤﹐手微熱﹐此餘毒未解﹐用柴胡麥門冬散而安。七日之後復熱﹐手指初捏似熱﹐久捏則冷﹐此脾气虛也﹐用五味異功散而痊。

一小兒喉間腫痛﹐驚悸飲水﹐服驚風降火之藥益甚﹐仍欲攻風痰。余曰﹕驚悸飲水﹐心經虛證﹐蓋胃爲五臟之本﹐先用五味異功散以補胃﹐加桔梗﹑甘艸以消毒﹐諸證頓退﹔後用牛蒡子湯加柴胡而愈。

一小兒發熱飲冷﹐大便黃色﹐手足並熱﹐不能吮乳﹐視口內無患﹐捫其喉間則哭。此喉內作痛﹐乃脾胃實熱也。用瀉黃﹑淸胃二散各一劑﹐母子並服而愈。後因乳母飲酒﹐兒躁不安﹐仍用前二散而愈。

