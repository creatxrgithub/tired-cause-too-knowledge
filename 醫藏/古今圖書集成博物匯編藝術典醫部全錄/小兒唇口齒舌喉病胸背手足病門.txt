古今圖書集成醫部全錄卷四百十五

小兒唇口齒舌喉病門

千金方【唐孫思邈】

鵝口

凡小兒初出腹有鵝口者﹐其舌上有白屑如米﹔劇者﹐鼻中亦有之。此由兒在胞胎中受穀气盛故也﹐或妊娠時嗜糯米使之然。治之之法﹐以發纏著頭﹐沾井花水撩拭之﹐三日如此﹐便脫去﹔如不脫﹐可煮栗荴汁令濃﹐以綿纏著頭拭之。若春夏無栗荴﹐可煮栗木皮﹐如用井花水法。

重舌

小兒初出腹有連舌﹐舌下有膜如石橊子中隔﹐連其舌下後﹐令兒言語不發不轉也。可以爪摘斷之﹐微有血出無害﹔若血出不止﹐可燒發作灰末敷之﹐血便止也。

重齶重齗

小兒出腹六七日後﹐其血气收斂成肉﹐則口舌喉頰裏淸淨也。若喉裏舌上有物﹐如蘆籜盛水狀者﹐若懸癰有脹起者﹐可以綿纏長鍼﹐畱刃處如粟米許大﹐以鍼刺決之﹐令气泄﹐去靑黃赤血汁也。一刺之止﹐消息一日﹐未消者來日又刺之﹐不過三刺自消盡。余小小未消﹐三刺亦止﹐自然得消也。有著舌下如此者名重舌﹐有著頰裏及上齶如此者名重齶﹐有著齒齗上者名重齗﹐皆刺去血汁也。刺後用鹽洗拭﹐急用如聖散﹐或一字散摻刷。

齒病論

凡齒齗宣露﹐多是疳﹝上匿下虫﹞及月蝕﹐以角蒿灰夜敷齗間使滿﹐勿食油﹐不過二三日瘥。食油及漧棗卽發。所以患齒者﹐忌油漧棗及桂心。每旦以一撚鹽內口中﹐以溫水含﹐揩齒及叩齒百徧﹐爲之不絕﹐不過五日﹐口齒印牢密。凡人齒齗不能食果菜者﹐皆由齒根露也。爲此鹽湯揩齒叩齒法﹐無不愈也﹐神良。凡人好患齒病﹐多由月蝕夜食飲之所致也﹐識者深宜愼之。所以日月蝕未平時﹐特忌飲食。小兒亦然。

小兒直訣【宋錢乙】

弄舌

弄舌者﹐脾臟微熱﹐令舌絡牽緊﹐時時舒熱﹐當少用瀉黃散。或飲水者脾胃虛而津液少也﹐兼面黃肌瘦五心煩熱者疳瘦也﹐用胡黃連丸。大病未已而弄舌者﹐凶。

【注按小兒舌微露而卽收﹐名弄舌﹐屬心脾虧損﹐用溫脾散補之。舌舒長而收緩舌吐舌﹐乃心脾積熱﹐少用瀉黃散主之。兼口舌生瘡﹐作渴飲冷﹐屬胃經實熱﹐用瀉黃散。作渴畏冷﹐屬胃經虛熱﹐用四君子湯。食少作渴﹐或大便不實﹐脾胃虛弱也﹐用七味白朮散。口角流涎﹐或腮頰患腫﹐胃虛風熱也﹐先用人參安胃散﹐後用七味白朮散。若午後甚者﹐脾血虛也﹐四物湯多加參﹑朮﹑茯苓﹕未應用補中益气湯﹐及審相勝。其疳瘦證﹐當參諸疳門。】

舌厚唇燥

急欲乳不能食者﹐此風邪由臍而蘊熱心脾﹐至舌厚唇燥﹐不能吮乳也。

【注按前證果因外邪而唇口撮緊者﹐是名爲臍風﹐多不能救。若心脾有熱﹐舌尖痛不能吮乳﹐舌本痛不能送乳者﹐以柳花散敷之。若舌下腫如小舌者﹐或舌絡牽痛﹐或齒齦患白星﹐俱用綫鍼刺出毒血﹐亦敷前散。若唇腫痛﹐或裂紋作痛﹐以當歸膏調前散敷之。若暴病發熱﹐作渴飲冷﹐大便祕結﹐用瀉黃散疏導其熱。若病後發熱﹐口渴飲湯﹐大便不實﹐用異功散調補胃气。若服攻伐之劑﹐兼嘔吐或腹痛﹐脾胃復傷也﹐用四君子湯。或口角流涎﹐或痰气壅盛﹐脾不能攝也﹐用六君子湯。若兒自食甘肥﹐或母食酒面﹐致兒口舌生瘡﹐用淸胃散以淸熱。若作嘔﹐少食泄瀉﹐用白朮散以補脾。若手足並冷﹐或腹痛惡寒﹐用六君﹑炮姜以溫中。若因乳母飲食勞役失宜﹐發熱致兒﹐用補中益气湯。因乳母肝膽二經血虛﹐內熱傳兒﹐用加味逍遙散﹑八珍湯。因乳母肝脾鬱怒﹐血傷內熱﹐致兒爲患﹐用加味逍遙散﹑加味歸脾湯﹐俱加漏蘆﹐子亦服數滴。仍須參前弄舌類詳看。】

儒門事親【元張從政】

口瘡唇緊

凡小兒口瘡唇緊﹐用酸漿水洗去白痂﹐臨困點綠袍散﹔如或不愈﹐貼赴筵散﹔又不愈﹐貼鉛白霜散則愈。

牙疳

牙疳者﹐齒齲也﹔齒齲者﹐牙齗腐爛也。下牙屬手陽明大腸之經﹐燥金爲主﹔上牙屬足陽明胃經﹐濕土爲主。上下是腸胃二經也。或積熱於內﹐或因服銀粉﹑巴豆大毒之藥﹐入於腸胃﹐乳食不能勝其毒﹐毒气循經而至於齒齗牙縫嫩薄之分﹑反爲害也。可以腐香玉綫子治之。乳母臨臥﹐當服黃連解毒湯一服﹐牙疳病則愈矣。

平治會萃【元朱震亨】

木舌

戴云﹕木舌者﹐舌腫硬不和軟也。又言重舌者﹐亦是此類。二者蓋是熱病﹐用百艸霜﹑滑石﹑芒硝爲末﹐酒調敷。

口糜

戴云﹕謂滿口生瘡者便是。江茶﹑粉艸敷之﹔或用苦參﹑黃丹﹑五倍子﹑靑黛各等分敷之。

世醫得效方【元危亦林】

齒不生

齒不生者﹐由齒者骨之所絡﹐髓之所養﹔稟气不足則髓不能充於骨﹐故齒久不生。宜服芎黃散。

奇效良方【明方賢】

弄舌

夫弄舌者﹐脾臟微熱﹐令舌絡微緊﹐時時舒舌。治之切不可用涼藥下之﹐少與龍腦飲子﹐地黃膏治之。若大病未已弄舌者凶﹐學者愼之。

片玉心書【明萬全】

唇瘡

兒疳﹝上匿下虫﹞﹐昏睡煩躁﹐鼻爛汁臭﹐齒齗七瘡﹐下利黑血。虫食下部爲狐﹐下唇有瘡﹔虫食其髒爲惑﹐上唇有瘡。

嬰童百問【明魯伯嗣】

鵝口口瘡

巢氏曰﹕鵝口候者﹐小兒初生﹐口裏白屑﹐滿口上古﹐如鵝之口﹐故曰鵝口也。此乃胎熱而心脾最盛﹐燻發於口也。葛氏用發纏指頭﹐蘸井花水揩拭之﹔睡時以黃丹煆出火气﹐摻於舌上。小兒初出腹有連舌﹐舌下有膜﹐如石橊子中隔﹐連其舌下﹐後令兒言語不發不轉也。可以爪甲摘斷之﹐微有血出無害﹔若血出不止﹐可燒發作灰末傅之﹐血便止也。用保命散﹐枯白礬一錢﹐馬牙硝半錢﹐朱砂一分﹐同研細﹐取白鵝糞以水攪取汁﹐調塗舌上頷頰內。先用發纏指揩拭舌上垢了﹐然後用藥敷之。口瘡候乃小兒血气盛﹐兼將養過溫﹐心臟積熱﹐燻蒸於上焦﹐故成口瘡也。宜用南星末﹐淡酢調貼兩腳心﹔乳母宜服洗心散﹐卻用瀉心湯。敷口之法﹐用黃連末以蜜水調抹口中。黃蘗﹑靑黛﹑冰片皆可。又以牛黃少許末之﹐竹瀝調塗口內﹐治鵝口。以馬牙硝如豆許塗亦好。或口如魚口不能合﹐或作鴉聲者﹐難治。

重舌木舌弄舌

巢氏曰﹕小兒重舌者﹐心脾俱有熱也。心候於舌而主血﹐脾之絡脈出於舌下。若心脾有熱﹐則血气俱盛﹐附於舌根﹐重生壅出如舌而短小是也。有著頰裏及上齶者﹐名曰重齶﹔著齒齦者﹐曰重齦。皆當刺去其血﹐用眞蒲黃敷之﹔或發灰﹑或馬牙硝﹑或硼砂﹑或焰硝敷之﹔或竹瀝浸黃蘗點之﹐亦好。

又木舌證﹐舌者心之候﹐脾之脈絡於舌也。臟腑壅滯﹐心脾積熱﹐熱气上衝﹐故令舌腫﹐漸漸脹大﹐塞滿口中﹐是爲木舌。若不急療﹐必致害人。用﹝石卜﹞硝二分﹐紫霜一分﹐白鹽半分﹐同研﹐每半錢竹瀝井花水調敷。不用﹝石卜﹞硝及鹽亦可。又方﹐用黃葵花研細﹐竟丹半之﹐同研點七次。又舌脹滿口﹐單用冰片點之亦妙。

又弄舌者﹐脾臟微熱﹐令舌絡微緊﹐時時舒舌。治之勿用冷藥下之﹐當少與瀉黃散漸服之。亦或飲水﹐醫疑爲熱﹐必以冷藥下之﹐非也。飲水者﹐脾胃虛﹐津液少也。又加面黃肌瘦﹐五心煩熱﹐卽爲疳瘦﹐宜胡黃連丸輩。大病未愈﹐用藥後弄舌者﹐凶。又有舌上白胎並黑色者﹐用硼砂爲末摻之﹔熱甚者加冰片﹐或單用黃丹如豆許﹐以按舌下尢妙。

齒遲

聶氏云﹕稟受腎气不足者﹐卽髓不彊。蓋骨之所絡而爲髓﹐髓不足故不能充於齒﹐所以齒生遲也。宜用芎藭﹑漧地黃﹑山藥﹑當歸﹑芍藥﹑甘艸各等分研末﹐用熟水調服﹐或時以藥末擦牙齦﹐齒卽生也。

喉痺腮腫

巢氏云﹕此二證乃風毒之气客於咽喉﹐與血气相搏而結腫成毒﹐熱入於心﹐卽煩亂不食而死。此候急用金星丸下之。治小兒咽喉腮腫疼痛﹐當用升麻﹑馬牙硝﹑硼砂﹑牛黃等劑﹐連翹湯不可缺也﹐連翹漏蘆湯亦可服。

滯頤

巢氏云﹕小兒滯頤者﹐涎流出而漬於頤間也。此由脾冷涎多故也。脾之液爲涎﹐脾胃虛冷﹐不能收制其津液﹐故流出漬於頤也。張氏溫脾丹主之。一法百藥煎含咽﹐其涎自不出﹐亦截法也。益黃散亦治此證﹐溫脾散亦可服。

醫學正傳【明虞摶】

重舌重齦

兒有重舌﹑重齦者﹐宜用三稜鍼刺去血﹐內服東垣涼膈散。凡口內諸病﹐惟鍼最捷。

身經通考方【明吳昆】

舌腫

小兒噤風﹐凡舌腫下必有噤虫﹐狀如螻蛄﹐有頭毛﹐其頭小白﹐可燒鐵烙頭上卽消﹔不急治能殺人。世傳走馬喉痺﹐滿口白瘡如雪﹐脾虛所致。若帶風邪﹐當先瀉其邪﹐進補脾气生脾血之劑。蓋龍火不宜涼物﹐宜以甘溫從治也。

保嬰撮要【明薛鎧】

滯頤

小兒滯頤者﹐涎流出而漬於頤間也。脾之液爲涎﹐由脾胃虛寒不能收攝耳。治用六君子湯加木香。凡作渴飲冷者﹐屬實熱﹐宜瀉胃火﹔作渴飲湯者﹐屬虛熱﹐宜補中益气。若脾經實熱﹐而廉泉不能約制者﹐用牛黃淸心丸﹔脾經虛熱而廉泉不能統攝者﹐用六君子加木香。胃經實熱而虫動﹐津液流出者﹐用瀉黃散﹔處熱﹐用五味異功散。大便祕結﹐用淸涼飲﹔中气下陷﹐用補中益气湯﹔食積內熱﹐用大安丸。仍參口瘡腮腫條互覽之。

喉痺

小兒喉痺﹐因膏梁積熱﹐或稟賦有熱﹐或乳母七情之火﹐飲食之毒﹐當分其邪蓄表裏﹐與証之輕重﹐經之所主而治之。若左腮色靑赤者﹐肝膽經風熱也﹐用柴胡梔子散。右腮色赤者﹐肺經有熱也﹐用瀉白散。額間色赤者﹐心與小腸經熱也﹐用導赤散﹔若兼靑色﹐風熱相搏也﹐用加味逍遙散。鼻間色黃﹐脾胃經有執也﹐用瀉黃散﹔若兼靑色﹐木乘土位也﹐用加味逍遙散﹔兼赤色﹐心傳土位也﹐用柴胡梔子散。頦間色赤﹐腎經有熱也﹐用地黃丸。凡此積熱內蘊﹐二便不通者﹐當疏利之﹔風邪外客而發寒熱者﹐當發散之﹔外感風邪﹐大便閉結﹐煩渴痰盛者﹐當內疏外解。若因乳母膏梁積熱者﹐母服東垣淸胃散﹔若因乳母恚怒肝火者﹐母服加味逍遙散。稟賦陰虛者﹐兒服地黃丸。大槪當用輕和之劑以治其本﹐切不可用峻利之藥以傷眞气也。

吐舌弄舌

舌屬心脾二經。小兒舌微露而卽收者﹐名弄舌﹐此屬心脾虧損﹐用溫脾散補之。舌舒長而良久不收者﹐名吐舌﹐乃心脾積熱﹐用瀉黃散主之。或兼口舌生瘡﹐作渴飲冷﹐屬胃經實熱﹐亦用前散。作渴飲熱﹐屬胃經虛熱﹐用四君子湯。食少作渴﹐或大便不實﹐脾胃虛弱也﹐用七味白朮散。口角流涎﹐或腮頰患腫﹐胃虛風熱也﹐先用人參安胃散﹐次用七味白朮散。若午後甚者﹐脾血虛也﹐四物多加參﹑朮﹑茯苓﹔未應﹐用補中益气湯﹐及審五臟相勝。若因疳瘦所致﹐當參諸疳門。

古今醫統【明徐春甫】

口瘡

口瘡者﹐乃脾气凝滯﹐風熱加之﹐則發口瘡。小兒將養太過溫暖﹐心臟客熱﹐其口亦瘡。傷寒狐惑之證﹐上唇生瘡﹐虫食其髒﹔下唇生瘡﹐虫食其肛。此口瘡內應臟腑之邪熱然也。

證治準繩【明王肯堂】

口

嬰兒新產出胎﹐急以綿裹指﹐揩拭兒口中舌上惡血穢露﹐謂之玉銜。若啼聲一發﹐卽入腹成百病。

舌

又看舌下﹐若連舌有膜如石橊子。若啼不出﹑聲不轉﹐連以指爪摘斷之﹐或用葦刀子割之。微有血出卽活。若舌下血出多者﹐以燒亂髮灰同豬脂少許和塗之。

齒唇

《聖惠》云﹕看齒根有黃筋兩條﹐以葦刀割斷﹐點豬乳佳。如兒目難開﹐先點豬乳。

兒上唇與齒齦連處﹐皆有一筋牽引。若上唇筋緊﹐卽生上煉﹔下唇筋緊﹐卽生下煉。上煉生瘡﹐滿頭或眉間﹐如癬狀。瘙癢不已﹐復流黃汁﹐至處生瘡。下煉起腰背﹐漸至四肢﹐患亦如上。或疾甚不治﹐或頭面上下相通﹐累年不愈﹐遂致夭折﹐或成大病。惟每日早晨拭口佳。

口舌瘡

諸疳口瘡﹐因乳哺失節﹐或母食膏梁積熱﹐或乳母七情郁火所致。其證口舌齒齦﹐如生瘡狀。若發熱作渴飲冷﹐額間色赤﹐左寸脈洪數者﹐此屬心經﹐先用導赤散淸心火﹐次用地黃丸滋腎水。若寒熱作渴﹐左頰靑赤﹐左關脈弦洪者﹐屬肝經﹐先用柴胡梔子散淸肝火﹐次用六味地黃丸生肝血。若兩腮黃赤﹐牙齦腐攔﹐大便酸臭﹐右關脈洪數﹐按之則緩者﹐屬脾經﹐用四味肥兒丸治脾火﹐以五味異功散補脾气。若發熱咳嗽﹐右腮色赤﹐右寸脈洪數﹐按之濇者﹐屬肺經﹐先用淸肺飲治肺火﹐用五味異功散補脾胃。若發熱作渴﹐兩頰黧色﹐左尺脈數者﹐屬腎經不足﹐先用六味地黃丸以生腎水﹐次用補中益气湯以生肺气。又有走馬疳者﹐因病後脾胃气血傷損﹐虛火上炎﹐或痘疹餘毒上攻﹐其患甚速﹐急用銅綠散﹑大蕪荑湯。輕則牙齦腐爛﹐唇吻腮腫﹔重則牙齦蝕露﹐頰腮透爛。若飲食不入﹐喘促痰甚﹐此脾胃虛而肺气敗也﹔頓腮赤腐不知痛者﹐此胃气虛甚而肉死也﹐並不治。

經云﹕手少陰之經通於舌﹐足太陰之經通於口。因心脾二經有熱﹐則口舌生瘡也。當察面圖部位﹐分經絡虛實而藥之。若元气無虧﹐暴病口生白屑﹐或重舌者﹐用亂髮纏指﹐蘸井花水揩之﹔或刺出毒血﹐以柳花散敷之。或上齶腫脹﹐或有泡者﹐並令刺破﹐敷前散﹐或以靑黛搽之﹔刺後又生﹐又刺。若唇吻坼裂者﹐用當歸膏調柳花散敷之。若元气虧損或服寒涼之藥﹐或兼作嘔少食者﹐此虛熱也﹐用五味異功散加升麻﹑柴胡﹔若泄瀉作渴者﹐脾胃虛弱也﹐用七味白朮散﹔若腹痛惡寒者﹐脾胃虛寒也﹐用六君﹑姜﹑桂﹔若因母食酒面煎煿者﹐用淸胃散﹔若因母飲食勞役者﹐用補中益气湯﹔肝脾血虛者﹐用加味逍遙散﹔鬱怒內熱者﹐用加味歸脾湯﹐母子並服。若泥用降火﹐必變慢脾風矣。仍參吐舌弄舌治之。凡鍼重舌以綫鍼直刺﹐不可橫挑﹐恐傷舌絡﹐致言語不淸也。

舌

舌者心之候﹐脾之脈絡於舌也。二經存熱無所泄而發於舌﹐如舌絡微緊﹐時時舒舌﹐謂之弄舌﹔附舌下近舌根﹐生形如舌而小﹐謂之重舌﹔舌慚漸腫大﹐塞滿口中﹐謂之木舌。

曾氏云﹕凡患此證﹐是脾與心肝屢受極熱﹐所謂重舌木舌﹐又謂之舌黃鵝口﹐名𨿽異﹐皆熱也。大抵重舌生於舌下﹐挺露如舌﹐故曰重舌。然脾之絡脈系舌傍﹐肝之絡脈系舌本﹐心之絡脈系舌根。凡此三經或爲濕熱風寒所中﹐則舌捲縮﹑或舒長﹑或腫滿﹐宜消黃散﹑綠袍散主之﹐及當歸散﹑羌活散與服。

弄舌

弄舌者﹐脾臟微熱。田氏云﹕若肥實者﹐用牛黃散治之。

重舌

田氏云﹕重舌治法﹐用苦竹瀝漬黃蘗末﹐點舌上﹔如不愈﹐後用眞蒲黃敷之﹐不過三次愈。用眞蒲黃微炒﹐紙鋪地上﹐出火气﹐研細﹐每挑些摻舌下﹐更以溫水蘸熟帛﹐裹指輕按之﹐按罷摻藥。

木舌

曾氏云﹕木舌者﹐舌腫硬而妨乳食﹐此爲風熱盛也。以當歸散﹑瀉黃散﹑玉露飲皆可服之﹐次消黃散點擦舌上。蓋舌者心之官﹐心熱則生瘡破裂﹐肝壅則血出如湧﹐脾閉則自胎如雪﹐熱則腫滿﹐風則彊木﹐口合不開﹐四肢壯熱﹐气喘語塞﹐卽其候也。治法涼解上焦及心肝脾三經邪熱﹐疏風化痰。初用百解散加五和湯﹐水姜燈心煎﹔次投以牛蒡湯同當歸散﹐入生地黃﹐水姜煎服。

咽喉

《心鑑》云﹕咽喉爲一身之總要﹐與胃气相接﹐呼吸之所從出。若胸膈之間﹐蘊積熱毒﹐致生風痰﹐壅滯不散﹐發而爲咽喉之病﹐喉內生瘡﹐或狀如肉腐﹐爲腫爲痛﹐窒塞不通﹐吐咽不下﹐甚則生出重舌。治之尢重先去風痰﹐以通咽膈﹐然後解其熱毒﹐遲則有不救之患。又有熱毒衝於上齶而生瘡﹐謂之懸癰及腑寒﹐亦能令人咽閉﹐吞吐不利。臨病詳審治之﹗

咽喉之疾﹐本傷熱毒上攻也。四時受熱﹐藏心腑之間﹐一日所觸上攻咽喉﹐所謂腎傷寒也。然其證有單肉蛾﹑雙肉蛾﹐有重舌﹑木舌﹑痄腮﹐有懸癱腫脹﹐有裏外皆腫﹐甚者上攻頭面皆腫。大法先洗去口中舌上白胎﹐其次掃去風涎。如是單雙肉蛾﹐可鍼則鍼﹔有不可鍼者﹐則用燻摻藥退後﹐方依次用服藥。如是木舌﹐服藥之外﹐仍用摻藥。痄腮則用塗藥﹐輕者但服藥而自退﹐不須用鍼及藥點﹐其瘡自消也。

外科正宗【明陳實功】

鵝口瘡

鵝口瘡皆心脾二經胎熱上攻﹐致滿口皆生白斑雪片﹐甚則咽間疊疊腫起﹐致難乳哺﹐多生啼叫。以靑紗一條﹐裹著頭上﹐蘸新汲水揩去白胎﹐以淨爲度﹐重手出血不妨﹐隨以冰硼散搽之﹐內服涼膈之藥。

重舌

小兒重舌﹐乃心火妄動發之。當以綫鍼點刺患上﹐令出惡血﹐內服解毒瀉心湯﹐外以冰硼散搽之。又有紫舌﹑木舌﹐亦由心火而發。用飛鹽加冰片少許搽﹐出涎自愈。又有痰气結於舌上﹐成核作痛硬彊者﹐用綫鍼點破出血﹐用冰硼散搽之﹐服黃連瀉心湯。

走馬疳

走馬疳﹐言患迅速不可遲延故也。其患多由痧痘餘毒所中﹐又有雜病熱甚而成者。其患牙根作爛﹐隨便黑腐作臭﹐甚者牙齦脫落﹐根柯黑朽﹐不數日間﹐以致穿腮破唇﹐誠爲不治。初起宜用蘆薈消疳飲﹐外用人中白散﹐或冰硼散二藥搽之﹐取去黑腐肉﹐見紅肉血流者爲吉。如取時頑肉不脫﹐腐爛漸開﹐焮腫外散﹐臭味不止﹐更兼身熱不退者﹐俱爲不治。

牙疳五不治

口臭涎穢者﹐一不治﹐黑腐不脫者﹐二不治﹔牙落無血者﹐三不治﹔穿腮破唇者﹐四不治﹔用藥不效者﹐五不治。

小兒衛生總微論方【宋﹐撰人未詳】

唇口病論

風毒濕熱﹐隨其虛處所著﹐搏於血气﹐則坐瘡瘍。若發於唇上生瘡﹐乍瘥乍發﹐謂之緊唇﹐又曰沈唇。其發頻者﹐唇常腫大粗厚﹐或上有瘡不效﹐甚者以至唇腆。若發於唇裏﹐連兩頰生瘡者﹐名曰口瘡。若發於口吻兩角生瘡者﹐名曰燕口。俗云因乳食看視燕子﹐則生燕口瘡也。

弄舌論

小兒弄舌者﹐其證有二﹕一者心熱。心系舌本﹐熱則舌本幹濇而緊﹐故時時吐弄舒緩之。二者脾熱。脾絡連舌﹐熱則舌亦幹濇而緊﹐故時時吐弄舒緩之。皆欲飲水。心熱則發渴﹐脾熱則津液耗﹐皆引飲。二證相似﹐宜加審別。心熱者面赤﹐睡卽口中气熱﹐時時煩躁﹐喜就其冷﹐咬牙上竄﹐治宜退熱。脾熱者大便稠硬﹐赤黃色﹐面黃身亦微黃﹐治宜微導之﹐不可用冷藥﹐又不可轉下﹔若悞下之﹐則脾胃虛﹐津液耗﹐又加五心煩熱﹐面黃肌瘦﹐變爲疳也。若大病未已﹐用藥後弄舌者﹐大凶也。以人參知母散﹑瀉黃散治之。

舌病論

小兒舌上偶生瘡腫者﹐由風毒邪熱搏於血气﹐隨其虛處著而生病也。發於舌上紫腫者﹐名曰紫舌脹。若腫粗大﹐木悶而硬者﹐名曰木舌脹。若風濕相搏而生瘡者﹐名曰舌瘡。若風多而舌腫如吹胞者﹐名曰鼓舌。其紫舌木舌鼓舌腫甚者﹐則滿口溢出﹐塞閉气門﹐皆能殺人。

咽喉病論

小兒咽喉生病者﹐由風毒濕熱搏於气血﹐隨其經絡虛處所著﹐則生其病。若發於咽喉者﹐或爲喉痺﹐或爲纏喉風﹐或爲乳鵝﹔重者或爲馬喉痺﹐又或懸癰腫﹐或腮頷腫﹐或喉中生瘡。

諸物梗喉論

小兒有悞吞諸物在喉中﹐不能下﹐不能出﹐妨礙飲食﹐气出不快﹔甚者塞刺疼痛﹐霎時不佳﹐便致危殆。

方

升麻湯【《千金方》﹐下同】治小兒喉痛﹐若毒气盛便咽塞。

升麻生薑射幹各二兩橘皮一兩

右四味﹝口父﹞咀﹐以水六升煮取二升﹐去滓﹐分三服。

又治小兒卒毒腫著喉頸﹐壯熱妨乳。

升麻射幹大黃各一兩

右三味﹝口父﹞咀﹐以水一升五合﹐煮取八合﹐一歲兒分三服﹐以滓敷腫上﹔大兒以意加之。

辰砂膏【《身經通考》﹐下同】治小兒虛熱﹐舌腫噤風。

辰砂三錢硼砂牙硝各一錢半明粉二錢全蠍眞珠末各一錢麝香一字

右爲末﹐好油紙包裹﹐自然成膏﹐每用菉豆許﹐乳汁調敷乳頭上﹐吮下﹔金銀薄荷湯下亦可。有潮熱﹐甘艸湯下。此藥𨿽涼﹐有全蠍熱品監制﹐無過涼之患。或用牛黃細研一錢﹐以竹瀝調一字灌之﹐更以豬乳點於口中﹐此先治其標。

蟾酥丸治小兒牙疳。

蟾蜍一枚﹐酥油炙去骨胡連宣連艸龍膽川楝木香使君肉蕪荑各一兩末之﹐豬膽汁糊丸麻子大﹐入靑黛﹑茴香﹑陳皮﹐麝少許﹐各研細﹐旋滚爲衣﹐常服紫蘇湯下﹐量兒大小與之。

保命散【《嬰童百問》﹐下同】治小兒口內白屑滿舌上﹐如鵝口。

枯礬一錢牙硝半兩﹐細研朱砂二錢半

右同研細﹐每服一字﹐取白鵝屎以水攪取汁﹐調塗舌上﹐含頰內。未用時﹐先以手指纏亂髮拭舌上垢﹐然後使藥敷之。

吳茱萸散治初生兒喫乳後﹐口內卽生白屑煩躁。

吳茱萸不拘多少

右用酢調敷腳心內﹐退卽去之。心有客熱口生瘡﹐以南星末酢調敷腳心。茱萸散亦治口瘡﹐退卽洗去之。

洗心散治風壅壯熱﹐頭目昏痛﹐痰涎壅滯﹐涕唾稠粘﹐心神不寧﹐眼濇睛疼﹐及鼻塞聲重﹐咽漧多渴﹐五心煩熱﹐小便黃赤﹐大便祕濇﹐並宜服之。

白朮一錢半甘艸炙當歸荊芥穗麻黃芍藥大黃面裹煨去面切焙﹐各六錢

右銼散﹐每服四錢﹐生薑薄荷湯﹐去滓﹐乳母服或兒服。

辰砂七寶散治小兒口瘡壯熱﹐傷風壅熱﹐治夾驚傷寒﹐解諸般熱﹔亦治疹痘熱﹔治驚風定搐搦。

麻黃去節白朮當歸大黃赤芍荊芥前胡生地甘艸各半兩

右爲末。傷風發散﹐用生薑薄荷煎﹔急驚﹐加辰砂﹑薄荷調下。

瀉心散治心經實熱咬牙﹐及痰气實則气行濇﹐合臥則气不通﹐故喜仰臥﹐則上下通也。

黃連一兩﹐去須

右爲末﹐每服半錢或一錢﹐臨臥時溫水服。

牛黃散治小兒重舌﹐木舌﹐重齶﹐重齦﹐腫痛﹐口中涎出。

牛黃龍腦丹砂各二錢半鉛霜半兩太陰元精石一兩

右爲末﹐每服半錢。先於腫處鍼破出血﹐鹽湯拭口﹐摻藥在內。

一撚金散治小兒鵝口﹐口瘡﹐重舌﹐木舌。

雄黃三錢硼砂一錢甘艸半錢片腦少許

右爲細末﹐幹摻患處﹐或用蜜調塗。

葛氏方治小兒鵝口。

黃丹

右炒黑水飛研細﹐摻舌上卽愈﹐仍服消毒飲。

犀角消毒飲治嬰孩風毒﹐赤紫丹癅﹐壯熱狂躁﹐睡臥不安﹐胸膈滿悶﹐咽喉腫痛﹐九道有血妄行﹐徧身丹毒。

牛旁子炒﹐一兩半荊芥穗五錢生甘艸防風各二錢半犀角一錢半

右銼散﹐用水煎﹐不拘時服。

瀉黃散治小兒胃經實熱﹐致生喉痺﹐咬牙﹐心脾積熱吐舌。

藿香葉七錢山梔一兩石膏甘艸各五錢防風四兩

右銼散﹐同蜜酒微炒香﹐每服二錢﹐水煎服。

胡黃連丸治小兒五心煩熱﹐面黃弄舌。

川黃連胡黃連各半兩朱砂一分﹐另研將二連爲細末﹐入朱砂末﹐塡入豬膽內﹐用淡水煮﹐以杖安銚子上﹐用綿釣之﹐勿著底﹐候一炊久取出﹐研入蘆薈﹑麝香各一分﹐飯和丸如麻子大﹐每服五七丸至一二十丸。食後米飲下。一作食前﹐治疳證有熱者。一方加蝦﹝虫麻﹞半兩﹐不燒。

靑液散治嬰孩鵝口﹐重舌﹐口瘡。

靑黛一錢﹝石卜﹞硝一錢冰片少許

右爲細末﹐蜜調﹐以鵝翎少許敷上。一方去﹝石卜﹞硝。

一字散

朱砂冰片各少許蜜調﹐鵝翎刷口內﹐咽下無妨。

芎黃散治齒生遲﹐或嚼物少力﹐此方主之。

川芎五錢山藥當歸酒炒白芍藥炒甘艸灸﹐各二錢半

右爲細末﹐用白湯調化﹐食後服﹔或將榦藥末摻齒斷。一方加生地半兩﹐去芍藥。

金星丸治小兒風熱壅盛﹐喉中痰鳴﹐嗽喘气粗﹐面頰紅﹐腮赤腫痛﹐咽喉壅塞﹐目閉不開﹐多眠發熱﹐狂言煩躁多渴則生驚風﹐大便不通﹐小便如血﹐諸般熱壅﹐瘡痍煩躁﹐並宜服之。

眞郁金雄黃飛﹐各二錢半膩粉煆﹐半錢巴豆七粒﹐去油

右爲末﹐調勻﹐酢糊爲丸麻子大﹐薄荷湯下。

連翹漏蘆湯治小兒癰瘡﹐丹毒﹐瘡癤﹐咽喉腫痛﹐腮腫。

漏蘆麻黃去根節連翹升麻黃芩白蘞各一錢甘艸枳殼各半錢

右爲粗末﹐每服一錢﹐以水一小盞﹐煎至五分去滓﹐量兒大小﹐不拘時溫服。熱甚加大黃﹑﹝石卜﹞硝。

連翹湯治瘡疹壯熱﹐小便不通﹐諸般瘡癤﹐丹毒﹐臍風。

連翹瞿麥荊芥木通當歸防風赤芍藥柴胡滑石蟬蛻甘艸炙各一錢山梔黃芩各五分

右銼細﹐每服二錢﹐加紫艸﹐煎溫服。熱甚加大黃﹐更詳證加減。

淸涼飲子治小兒百病﹐變蒸客忤﹐驚癇壯熱﹐痰涎壅盛﹐煩悶頰赤﹐口漧煩渴﹐項頸結熱﹐頭面瘡癤﹐肚中熱痛。

大黃連翹芍藥羌活當歸防風甘艸山梔仁各等分

右銼散﹐每服二錢﹐水半盞﹐煎三分﹐去滓﹐不拘時服。

益黃散治小兒吐瀉﹐脾虛不食﹐米谷不化﹐困倦力少﹐滑腸夜起﹔並疳虛﹐盜汗﹐滯頤。

陳皮去白﹐一兩丁香二錢訶子炮去核靑皮去穰甘艸炙﹐各五錢

右爲末﹐每服二錢﹐水煎三分﹐食前服。一方﹐去丁香﹐加木香。

溫脾丹張渙方治滯頤。

半夏曲丁香木香各一兩漧薑白朮靑皮陳皮各半兩

右爲末﹐糊丸如黍米大﹐一歲十丸﹐二歲二十丸﹐大小加減﹐米湯下。

冰硼散【《外科正宗》】治咽喉口齒﹐新久腫痛﹐及久嗽痰火﹐咽啞作痛。

冰片五分飛過朱砂六分煉過元明粉硼砂各五分共研極細末﹐吹搽患上﹐甚者日搽五六次﹐最效。

赴筵散【《證治準繩》﹐下同】治小兒口瘡唇緊。

薄荷黃蘗

右等分爲末﹐入靑黛少許搽之。

鉛霜散治證同上。

鉛霜研菉豆粉各半兩

右用蕓薹菜自然汁調塗。

甘露飲【《醫統》】治小兒胃中客熱﹐牙宣牙齦﹐腫爛﹐時出膿血﹐口舌生瘡﹐咽喉腫痛。

枳殼麩炒石斛枇杷葉拭去毛熟地黃生黃芩山茵陳麥門冬去心生地黃天門冬去心﹐各一錢甘艸炙﹐五分

右作一服﹐水二鍾﹐煎七分﹐食後服。《本事方》無麥冬﹑茵陳﹐加山豆根﹑犀角屑﹐大有神效。

如聖散【《證治準繩》﹐下同】治小兒口瘡﹐不能吮乳。

江子一粒朱砂黃丹各少許

右將江子去皮研爛﹐不去油﹐入後二味敷紙絹上﹐剃開小兒顖門﹐貼在顖上。如四邊起粟米泡﹐便用溫水洗去藥﹐恐成瘡﹐用菖蒲水洗﹐其效如神。一方無朱砂。

地骨皮丸【《入門》】治小兒肺熱﹐口中如膠﹐舌漧發渴﹐小便多。

地骨皮黃芪桑白皮山梔馬兜鈴各等分

右爲細末﹐甘艸膏和丸如芡實大﹐每一丸食後噙化。

冰蘗丸【《良方》】治小兒口瘡。

龍腦少許黃蘗硼砂研薄荷葉各等分

右爲細末﹐研勻﹐生蜜和丸如龍眼大﹐每服一丸﹐津液化下。瘡甚者﹐加腦子研。

加減瀉白散【《直指方》】治胃中客熱﹐口臭生瘡。

桑白皮地骨皮炙艸知母黃芩各一錢五味子麥門冬桔梗各七分

右﹝口父﹞咀﹐水煎﹐去滓﹐食遠溫服。忌辛熱。

生香膏【《類要》】

黃蘗半錢螺靑二錢

右同研細﹐每服一字或半錢﹐摻患處。

檳榔散【《大全》】治諸口瘡。

檳榔銅綠貝母各等分

右爲細末。如患幹瘡﹐生蜜調掃之﹕若口瘡濕﹐則幹摻之。

溫胃散【《薛氏醫案》﹐下同】治脾冷涎多﹐流滯於頤。

丁香一兩人參半夏肉豆蔻白朮漧薑甘艸各半兩

右爲末﹐每服一錢﹐薑水煎。薛己曰﹕按此方治脾胃虛寒﹐涎流不止﹐或嘔吐腹痛之良劑也。脾气稍溫﹐但服五味異功散。

麝香散莊氏治小兒唇口臭爛﹐齒齗宣露。

麝雄黃蘆薈龍骨各一錢密陀僧二錢石膽半兩﹐生幹蟾一枚﹐重半兩者﹐入瓶燒存性

右合研令極勻細﹐用綿子纏箸頭上﹐以鹽礬漿水輕輕洗過﹐然後上藥。

葵根散【《保幼大全》﹐下同】治小兒緊唇。

葵根一兩﹐燒灰烏蛇燒灰黃蘗爲細末鱉甲燒灰﹐各半兩

右用半錢﹐豬脂少許和塗唇上﹐時時用。

發灰散治小兒口傍瘡﹐久不軟。

亂髮燒灰故絮灰黃連去須土漧薑各等分

右爲末﹐每少許傅上﹐不過三次愈。

七味白朮散治小兒吐舌﹑弄舌﹐飲食所傷﹐脾胃虛弱﹐致生馬牙。

人參白茯苓白朮藿香葉木香甘艸漧葛

右水煎﹐量兒大小與之。

五倍子散【《證治準繩》】治牙齒搖及外物所傷﹐諸藥不效欲落者。

川五倍子幹地龍去土微炒﹐各半兩

右爲細末﹐先用生薑揩牙根﹐後以藥末敷之﹐五日內不得咬硬物。如齒初折落時﹐熱貼齒槽中﹐貼藥齒上﹐卽牢如故。

導赤散【《薛氏醫案》﹐下同】治小兒虛熱咬牙﹐及小腸經熱﹐咽喉作患。

生地黃木通甘艸各等分

右爲末﹐每服一錢﹐入淡竹葉水煎。

柴胡淸肝散治小兒肝經實熱咬牙﹐及風熱致生喉痺。

柴胡黃芩炒人參川芎山梔炒﹐各一錢連翹甘艸桔梗各五分

右﹐水煎服。

瀉白散治小兒肺經實熱咬牙﹐致生喉痺。

桑白皮炒黃地骨皮甘艸炒﹐各等分

右爲末﹐入粳米百粒﹐水煎。

異功散錢氏治小兒胃經虛熱咬牙。

人參白朮茯苓甘艸炒陳皮各等分

右爲末﹐水煎服。

加味逍遙散薛氏治小兒夜間咬牙﹐風熱相搏﹐致生喉痺。

當歸甘艸炙芍藥酒炒茯苓白朮炒柴胡各一錢山梔炒牡丹皮各七分

右﹐水煎服。

桃紅散【《保幼大全》】治小兒牙癰﹐腫爛膿血。

朱砂一錢﹐研水飛菉豆粉一兩硼砂半錢片腦麝香各一字

右爲末﹐每用一字敷患處﹐或揩貼之。

立效飲【《證治準繩》﹐下同】治小兒牙根舌上發瘡作痛﹐致言語飲食不便。

淨黃連一兩

北細辛去葉﹐二錢半元明粉二錢

右細銼﹐或曬或焙爲末﹐仍同元明粉乳缽內杵勻﹐每用一字﹐幹點患處﹐或以一錢新汲井水調塗瘡上。兒小者畏苦不肯點咽﹐用蜜水調敷患處﹐令其自化。咽痛茶淸調下。

黃金散解口內舌上瘡毒﹐及治痘瘡後目生翳膜。

黃蘗用生蜜潤透﹐烈日曬漧﹐再塗蜜曬﹐凡十數次粉艸各一兩

右銼研爲細末。治口瘡用藥末幹點患處﹔或用麥門冬熟水調點舌上﹐令其自化。若痘瘡後目生翳膜﹐湯泡澄淸﹐無時頻洗﹐仍投糖煎散﹑柿煎散二藥。

天竺黃散治上焦風熱﹐口鼻生瘡﹐兩目赤腫﹐咽膈不利﹐痰涎壅滯﹐气不通暢﹐驚搐煩悶﹐神思昏迷。

天竺黃郁金無﹐山梔仁代茯神去皮根甘艸各半兩硼砂牙硝白芷川芎僵蠶枳殼麩炒微黃﹐各二錢半朱砂飛﹐二錢麝香一字蟬殼十五枚﹐洗去泥土嘴足

右除硼砂﹑牙硝﹑朱砂﹑麝香四味﹐乳缽細杵﹐餘九味焙榦爲末﹐同入乳缽內﹐再杵勻﹐每服半錢或一錢﹐溫薄荷湯無時調服﹐或麥門冬湯。

香附散張渙方治齒不生。

香附揀淨刮去皮沈香各一兩雄鼠糞燒灰幹蟾燒灰檳榔各半兩

右件搗羅爲細末﹐用羊髓四兩煮爛﹐和成膏﹐如黍米大﹐每服十粒﹐麝香湯下。量兒大小加減。

淸胃散薛氏治胃火牙痛﹐或連頭面﹐膏粱積熱﹐致生喉痺。

升麻五分生地黃牡丹皮川黃連炒當歸各三分

右水煎服。加柴胡﹑山梔﹐卽加味淸胃散。薛己曰﹕愚按前方治脾胃實火作渴﹐口舌生瘡﹐或唇口腫痛﹐齒齦潰爛﹐焮連頭面﹐或惡寒發熱﹐或重舌馬牙﹐吐舌流涎等證﹐子母並宜服之。若因脾胃气虛﹐寒涼克伐﹐或虛熱上行﹐口舌生瘡﹐弄舌發熱﹐飲食少思﹔或嘔吐困睡﹐大便不實﹐流涎齦爛者﹐用五味異功散。

槁本散【《證治準繩》﹐下同】治卒齒痛﹐及小兒風蚛牙痛。

槁本白附子川芎莽艸各半兩﹐並末﹐次用靑黛蘆薈麝香各一錢﹐研細

右件都再研勻﹐每用一字﹐塗揩患處。

雄黃丸治小兒牙齒黑蛀﹐气息疼痛。

雄黃二錢麝香半錢

右爲細末﹐軟飯和爲梃子﹐安在牙內。

齒齗腫痛方【《千金翼》】

生地黃獨活各三兩

右二味切﹐以酒漬一宿含之。

又方【《證治準繩》﹐下同】治齒根腫。

松葉一握鹽一合好酒三升

右三味﹐煮取一升含之。

又方治齒根空腫痛﹐困獘無聊賴。

獨活四兩酒三升

右二味﹐於器中漬之﹐煻火煨之﹐令暖﹐稍稍沸得半﹐去滓熱含之﹐不過四五度。

又方治齒齗疼痛。

杏仁一百枚﹐去皮尖及雙仁者鹽末方寸匕

右二味﹐以水一升煮令沫出﹐含之﹐味盡﹐吐卻更含﹐不過再三瘥。

聖惠蝦﹝虫麻﹞散治小兒齒痛﹐風齲﹐連腮微腫。

幹蝦﹝虫麻﹞一枚靑黛柑子皮細辛白雞糞燻黃各一分麝香細研漧薑炮制銼﹐各半分

右件藥搗細羅爲散﹐都研令勻﹐以薄綿裹少許﹐內齲齒孔中﹐日一易之。

又方

白附子槁本細辛芎藭莽艸各一兩

右件藥搗﹐細羅爲散﹐以薄綿裹少許﹐著齲齒上。

又方治小兒齲齒風疼﹐及虫蝕疼痛。

幹蝦﹝虫麻﹞一枚﹐燒灰靑黛一分蘆薈半分

右件藥﹐同研令細﹐以生地黃熬成膏﹐塗於齒上。

又方治小兒風齲齒痛﹐及虫蝕疼痛黑爛。

靑黛細研雞糞白燒灰槁本北細辛雄黃細研﹐各一分麝香少許細研

右件藥﹐搗羅令細﹐同研令勻﹐旋取少許﹐敷於齒上。

聚寶黃龍散【《要訣》】治齒齗疳蝕﹐有竅子不合者。

龍實龍骨中有之深黃或淡黃色﹐緊掬人舌者是白礬灰蝸牛殼南粉牛黃各一錢

右五味爲末﹐每用少許﹐貼竅子內﹐時時用之。

黃連石膏湯【《明醫雜著》】治小兒齒腫流涎﹐腮腫馬牙﹐主陽明之熱。

升麻川芎白芍藥半夏炒﹐各七分漧葛生甘艸防風黃連酒炒﹐各五分石膏煆白朮各一錢白芷三分

右水煎﹐每服二錢。若能漱藥者﹐則含藥漱而吐之。漱藥不用白朮﹑半夏。

苦參散【《證治準繩》】治小兒牙宣﹐齒縫出血。

苦參末一兩白礬灰一錢

右爲末﹐一日三次﹐揩牙上﹐立驗也。

牛蒡散【《養生必用》】治小兒牙病。

牛蒡子炒香﹐一分乳香一錢

右爲末﹐入白面少許﹐溫水調塗。

龍腦飲子【《良方》﹐下同】治小兒脾熱弄舌。

甘艸炙大梔子炒藿香葉石膏縮砂仁瓜蔞各等分

右爲末﹐蜜水調服﹐不拘時。

地黃膏治同上。

郁金皂角水煮切焙豆粉各半兩炙艸一分馬牙硝研﹐一錢

右用生地黃汁﹑蜂蜜對合熬成膏和藥﹐每服兩皂子大。並治重舌。用熟水含化﹐或鵝翎掃口內。

溫脾散【《薛氏醫案》﹐下同】治小兒心脾虧損弄舌。

訶梨勒皮人參去蘆頭白朮木香各一錢黃芪銼白茯苓藿香陳橘皮湯浸去白焙桔梗去蘆頭﹐各二錢

右件搗﹐粗羅爲散﹐水煎不計時候﹐量兒大小溫服。

四君子湯治小兒吐舌﹐胃經虛熱作渴飲湯。

人參白朮茯苓甘艸炙﹐各五分

右﹐水煎服。

人參安胃散治小兒胃虛風熱﹐口角流涎﹐或腮頰患腫﹐吐舌弄舌。

黃芪二錢人參一錢陳皮去白生甘艸炙甘艸各五分白芍藥七分白茯苓四分黃連二分

右爲粗末﹐每服二三錢﹐水煎五沸﹐去滓溫服。

人參知母散【《大全》】治大病未已﹐用藥後弄舌。

知母一兩藍葉半兩人參去蘆半兩釣藤川升麻漧葛黃芩各一分

右爲細末﹐每服一錢﹐水八分﹐入竹瀝三兩滴﹐煎至五分﹐去滓﹐無時溫服。

硝黃散【《證治準繩》﹐下同】治風熱上攻﹐舌硬腫大不消。

風化﹝石卜﹞硝眞蒲黃各半兩

右﹐蒲黃曬榦爲末﹐用﹝石卜﹞硝乳缽內細研勻﹐每用一字﹐或半錢﹐揩舌上下。

綠袍散治重舌及滿口內外瘡毒﹐咽膈不利。

薄荷葉荊芥穗各五錢靑黛元明粉硼砂各二錢半百藥煎甘艸各三錢

右銼焙爲末﹐除元明粉﹑硼砂在乳缽內細杵﹐同前藥未再杵勻﹐用一字至半錢﹐幹點舌上﹐令其自化﹔或新汲水入蜜﹐調點舌上亦好。

聖濟當歸散治小兒脾肝心經爲濕熱風寒所中﹐致重舌木舌﹐或舌捲縮舒長﹐或腫滿。

當歸去蘆白芍藥人參甘艸炙桔梗陳皮各一錢

右﹝口父﹞咀﹐煎五分﹐時時少服。

羌活散治重舌﹐木舌﹐及舌上生瘡。

人參羌活赤茯苓柴胡前胡川芎獨活桔梗枳殼蒼朮甘艸各一兩

右銼﹐每服二錢﹐水一盞﹐姜二片﹐薄荷三葉﹐煎七分﹐無時服。

牛黃散治脾臟積熱﹐令舌絡微緊﹐時時弄舌。

牛黃研朱砂研飛麝香天竺黃並細研蠍梢釣藤俱研末﹐各一分

右件一處研勻﹐每服一字﹐新汲水調下。

天竺黃散治小兒上焦極熱﹐致生重舌﹑木舌﹑鵝口﹑重齶﹐並舌口上生瘡。

天竺黃研郁金山梔白僵蠶炒去絲嘴蟬殼去土甘艸各等分

右爲末﹐一歲半錢﹐熟水﹑薄荷湯皆可服﹐不拘時。

朱砂膏治同上。

朱砂飛五錢牙硝硼砂元明粉各二錢半麝香一字金箔銀箔各十五片白附子枳殼麩炒微黃﹐各三錢川芎粉艸各四錢人參去蘆黃苓薄荷葉各二錢

右銼爲末﹐摻口內。

玉露飲治小兒木舌腫硬﹐不能乳食。

寒水石中有細紋﹐手可碎者石膏各一兩甘艸曬漧﹐天陰火焙﹐三錢

右爲細末﹐每服半錢至一錢﹐溫湯無時調服。

百解散治小兒木舌。

漧葛升麻赤芍黃芩麻黃制薄桂甘艸各等分

右碎﹐水煎﹐無時溫服。風熱甚﹐加薄荷同煎。

五和湯治木舌。

當歸酒洗赤茯苓去皮﹐各半兩炙艸大黃枳殼水浸潤去穰銼片﹐麥麩炒微黃﹐各七錢半

右水煎﹐無時溫服。

金朱飲治驚壯熱﹐傷寒伏熱﹐上焦虛熱﹐重舌口鼻生瘡﹐赤眼等證。

川郁金銼皂莢水煮焙漧佳天竺黃炙甘艸馬牙硝各半兩朱砂一分研蟬殼十四个麝香少許

右爲末﹐每服半錢至一錢﹐蜜湯調下。

﹝石卜﹞硝散【《聖惠》】治小兒木舌。

﹝石卜﹞硝一兩眞紫雪五錢食鹽二錢半

右爲細末﹐每服五分﹐入竹瀝三兩點﹐用白湯調塗舌上﹐咽津無妨。

烏魚散張渙治小兒重舌。

烏魚骨一兩蜣螂燒灰蒲黃炒﹐各五錢枯白礬二錢五分

右爲極細末﹐用雞子黃調塗舌下﹐咽津無妨。

當歸連翹湯【《準繩》】治小兒心脾有熱﹐致生重舌。

當歸尾連翹川白芷各三錢大黃煨甘艸各一錢

右﹝口父﹞咀﹐用水一盞煎﹐食前服。

加減三黃丸【《千金翼》】治舌上黑﹐有數孔﹐出血如湧泉。

戎鹽黃芩黃蘗大黃各五兩人參桂心各二兩甘艸一兩﹐炙

右七味末之﹐煉蜜丸如梧子﹐每服十丸﹐日三服﹔仍燒鐵而烙之。

鐵粉散【《保幼大全》﹐下同】治小兒喉痺腫悶。

鐵葉粉一分硼砂一分生白礬半兩

右爲末﹐每服半錢﹐冷水調下﹐連二三服。

蛇蛻散治喉痺腫悶。

蛇蛻一分白梅肉炒﹐一分牛蒡子炒﹐半兩生甘艸一分

右爲散﹐每服一錢匕﹐綿裹湯浸少時﹐含咽津汁﹐小兒吮之。

定命散治小兒纏喉﹐乳鵝等病。

川大黃炒黃連去須直白僵蠶炒去絲嘴生甘艸各半兩五倍子一分膩粉五筒子

右爲細末﹐每用一字﹐竹葦筒子吹入喉中。如毒气攻心﹐肺喉中生病﹐咽飲不得者﹐以乳汁調藥一字﹐雞羽蘸之﹐深探入喉中﹐得吐者活﹐不吐者死。

犀角散治小兒馬喉痺﹐其候如喉痺﹐更加連咽項頷頰腫甚﹐咽喉閉塞﹐但數數噴气﹐此證極惡。

射幹桔梗各三分馬蘭根一錢甘艸炙川升麻犀角屑各半兩

右爲粗末﹐每服錢半﹐水一盞﹐入竹葉五片﹐煎至六分﹐去滓入馬牙硝半錢﹐攪勻﹐細細含咽。

綠雲散治小兒口瘡﹐喉痺﹐馬喉﹐鵝乳﹐重舌﹐木舌﹐一切咽喉之疾。

螺靑盆硝生蒲黃生甘艸各等分

右爲細末﹐每服一錢﹐生薑自然汁調﹐細細含咽。若已閉塞不通者﹐用葦筒入藥吹入喉中。

如聖湯治咽喉一切諸疾。

甘艸二兩桔梗去蘆﹐一兩

右爲粗末﹐每服一大錢﹐水一盞﹐煎去滓﹐放溫﹐時時呷﹐煎六分。

龍石散治同上。

寒水石煆通赤﹐一分朱砂研水飛﹐二分半腦子研﹐半分

右爲細末﹐每用少許摻患處。病在咽喉者﹐吹入喉內﹐細細咽津﹐日五七次﹐臨臥一兩次用妙。

如聖圓治同上。

川大黃末一分白礬末一分馬屁勃末一分蝸牛十四个陳白梅肉十分

右於五月五日午時取蝸牛﹐以白梅肉同研爛﹐入藥和九如楝子大﹐每用一丸﹐綿裹含化咽津。若病重不能開口﹐卽研藥作末﹐葦筒吹入喉中﹐滴水三兩點送之﹔或以淨水磨藥﹐灌之立瘥。

通關散治同上。

枯白礬雄黃水飛藜蘆微炒僵蠶去絲嘴豬牙皂角去皮弦

右各等分爲細末﹐每用一字﹐鼻內搐之。甚者葦筒吹入喉中﹐涎出或血出﹐立愈。

金露膏治同上。

寒水石煆通赤﹐四兩研雄黃一兩﹐研水飛硼砂二錢﹐研甘艸末四錢腦子一字﹐研

右拌勻﹐煉蜜和丸桐子大﹐食後含化一圓。

射幹湯治同上。

射幹川升麻各一兩馬牙硝馬屁勃各半兩

右爲末﹐每服一錢﹐水一盞﹐煎至六分﹐去滓溫服。

荊芥桔梗湯治喉中生瘡。

荊芥穗枯梗去蘆生甘艸牛蒡子炒﹐各等分

右爲細末﹐每用一錢﹐水一小盞﹐煎至六分﹐去滓溫服之。

又方治同上。

桔梗去蘆生甘艸牛蒡子炒﹐各一兩

右爲粗末﹐每用一錢﹐水一小盞﹐入靑鹽少許﹐煎至六分﹐去滓放溫﹐時時呷。

又方治纏喉風束气不通。

蛇蛻炙令焦黃當歸去蘆焙﹐各等分

右爲末﹐溫酒調下。

又方治同上。

萆麻子去皮﹐二个﹝石卜﹞硝二錢

右爲末﹐新水調服﹔未效再服。

又方治同上。

生天南星生白僵蠶去絲嘴﹐各等分

右爲末﹐每服一字或半錢﹐生薑自然汁調下。

又方治咽喉腮頰悶。

黃蘗寒水石各等分

右爲末﹐量腫處以薄荷水調藥﹐用雞翎掃上﹔幹卽再掃。

又方治小兒喉痺。

桂心杏仁各半兩

右二味爲末﹐以綿裹如棗大﹐含咽汁。

張銳雞峯方治齒間出血。

苦竹葉不拘多少水濃煎取汁﹐入鹽少許﹐寒溫得所含之﹐冷卽吐之。

通气散治小兒誤吞金銀銅鐵錢物﹐在喉中不下。

鵝毛一錢﹐燒灰磁石皂子大一塊﹐煆酢淬研飛象牙一分﹐燒存性

右爲細末﹐每服半錢﹐新水調下。

大聖玉屑無憂散治諸物梗喉﹐及一切咽喉諸病﹐解毒﹐治百疾﹐立見效驗。

元參貫眾白茯苓炒黃縮砂仁滑石荊芥川黃連去須山豆根甘艸炙硼砂寒水石水煆埋土中﹐出火毒﹐各三兩

右同爲末﹐每用半錢﹐抄口中﹐新汲水一口咽之。古今圖書集成醫部全錄卷四百十六

小兒唇口齒舌喉病門

單方

小兒緊唇﹕頭垢塗之。【《肘後方》】

小兒唇緊﹕蠐螬研末﹐豬脂和敷之。【《千金方》】

又﹕松脂炙化貼之。【《聖惠方》﹐下同】

又﹕赤莧搗汁洗之﹐良。

小兒緊唇﹐脾熱唇瘡﹕並用烏蛇皮燒灰﹐酥和敷之。

小兒腫唇﹕桑木汁塗之﹐卽愈。

小兒緊唇﹕葵根燒灰﹐酥調塗之。

又﹕雞矢白研末敷之﹐有涎易去。

又﹕用馬芥子搗汁曝濃﹐揩破頻塗之。【《崔氏纂要方》】

又﹕人屎灰敷之。【顧知悌方】

又﹕用頭垢枯礬研勻﹐豬膽調敷。【《壽域》】

小兒口瘡﹕黃葵花燒末敷之。【《肘後方》】

治小兒口瘡不得吮乳﹕用大靑十八銖﹐黃連十二銖﹝口父﹞咀﹐以水三升﹐煮取一升二合﹐一服一合﹐日再夜一。【《千金方》﹐下同】

又﹕以蜜二升﹐甘艸如指大三寸﹐臘月豬脂一斤﹐合煎相得﹐含如棗大﹐稍稍咽之﹐日三。

又﹕以礬石如雞子大置酢中﹐塗兒足下二七徧愈。

治小兒燕口﹐兩吻生瘡﹕燒發灰和豬脂敷之。

治小兒口下黃肌瘡﹕取羖羊髭燒作灰﹐和臘月豬脂敷之﹔角亦可用。

治口傍惡瘡﹕亂髮灰﹑胡絮灰﹑黃連﹑漧薑四味等分爲散﹐以粉瘡上﹐不過三徧。

治小兒口中涎出﹕以白羊屎頻內口中。

又﹕以東行牛口中沫﹐塗口中及頤上﹔又桑白汁塗之瘥。

小兒口緊﹐不能開口飲食﹐不語卽死﹕蛇蛻燒灰﹐拭淨敷之。

治小兒鵝口﹐不能飲乳﹕用鵝屎汁瀝兒口中。

又﹕用黍米汁塗之。

又﹕取小兒父母亂髮淨洗﹐纏桃枝﹐沾取井花水﹐東向向日中﹐以發拭口﹐得口中白乳﹐以置水中﹐七過瀝洗﹐三朝作之。

治小兒心熱﹐口內生瘡﹐重舌鵝口﹕用柘根銼五升﹐無根弓材亦佳﹐以水五升煎取二升﹐去滓煎取五合﹐細細服之﹐數次﹐良。

治口瘡白漫漫﹕先以父淨發拭口﹐次取桑汁塗之。

小兒流涎﹐胸膈有痰﹕新桑根白皮﹐搗自然汁﹐塗之甚效﹐幹者煎水。【《聖惠方》﹐下同】

小兒鵝口﹐滿口白爛﹕貝母去心爲末半錢﹐水五分﹐蜜少許﹐煎三沸﹐繳淨抹之﹐日四五度。

小兒吻瘡﹐經年欲腐﹕葵根燒研敷之。

小兒口噤﹐病在咽中﹐如麻豆許﹐令兒吐沫﹐不能乳食﹕葛蔓燒灰一字﹐和乳汁點之﹐卽瘥。

小兒鵝口重舌﹕甑帶燒灰﹐敷舌下。

小兒口瘡﹕赤葵莖炙榦爲末﹐蜜和含之。

燕口吻瘡﹕胡粉炒一分﹐黃連半分﹐爲末敷之。【《普濟方》﹐下同】

小兒口瘡﹕寒食麵五錢﹐硝石七錢﹐水調半錢﹐塗足心﹐男左女右。

又﹕用釜底墨﹐時時搽之。

又﹕用大栗煮熟﹐日日與食之﹐甚效。

小兒口瘡糜爛﹕黃丹一錢﹐生蜜一兩﹐相和蒸黑﹐每以雞毛蘸搽甚效。

小兒口瘡及百日內口瘡﹕用晚蠶蛾爲末﹐入麝香少許摻之。

小兒流涎脾熱也。用鹿角屑末﹐米飲服一字。

小兒鵝口﹐滿口白爛﹕枯礬一錢﹐朱砂二分爲末﹐每以少許傅之﹐日三次﹐神驗。

小兒流涎﹕用牛噍艸絞汁﹐少少與之服。

小兒燕口﹐兩角生瘡﹕發灰三錢﹐飲汁服。【《子母祕錄》﹐下同】

小兒口瘡﹕五月五日蝦蟆炙﹐研末敷之﹐卽瘥。

小兒鵝口﹕桑皮汁和胡粉塗之。

小兒口瘡﹕用葧薺燒存性﹐研末摻之。【《楊起簡便方》﹐下同】

小兒口疳﹕白礬裝入五倍子內燒過﹐同研摻之。

又﹕用蔗皮燒研摻之。

又﹕以黃連蘆薈等分爲末﹐每蜜湯服五分﹐走馬疳﹐入蟾灰等分﹐靑黛減半﹐麝香少許。

小兒口瘡風疳﹕用柳木蛀虫屎燒存性爲末﹐入麝香少許搽之﹔雜木亦可。【《幼幼新書》】

小兒赤口﹕淡竹瀝點之﹐或入人乳。【《古今錄驗》】

小兒口瘡﹐不能吮乳﹕密陀僧末酢調﹐塗足心﹐瘡愈洗去﹐蔡醫博方也。【《黎居士簡易方》】

口鼻急疳﹐數日欲死﹕以藍澱傅之令徧﹐日十度﹐夜四度。【《本艸》】

小兒回瘡﹐細辛末酢調貼臍上。【《衛生家寶方》】

治小兒口瘡通白者﹐及風疳瘡蝕透者﹕以白僵蠶炒令黃色﹐拭去蠶上黃肉毛爲末﹐用蜜和敷之﹐去風熱也。【《身經通考》方】

小兒吻瘡﹕竹瀝和黃連﹑黃蘗﹑黃丹敷之。【《全幼心鑑》】

小兒口瘡﹕羊脂煎薏苡根塗之。【《活幼心書》】

治赤白口瘡﹐小兒失驚卽生口瘡﹕用生白礬一錢噙嗽之﹐從瀝頑涎立效。【《外科精義》﹐下同】

治小兒疳口瘡﹕用天南星一去皮爲末﹐好酢調攤在紙上﹐男左女右﹐貼在腳心底﹐以帛系定﹐三日外取了﹐以溫水洗盡腳下藥。

小兒鵝口﹑重舌﹑口瘡﹕用靑黛﹑﹝石卜﹞硝各一錢﹐片腦二分半﹐蜜調敷﹐仍視舌上有膜如橊子﹐則哭聲不絕﹐隨以指摘破卽愈。【《幼幼近編》】

小兒口疳﹕人中白煆﹑黃蘗蜜炙焦爲末等分﹐入冰片少許﹐以靑布拭淨摻之。累效。【《陸氏經驗方》】

小兒口瘡﹕羊乳細濾入﹐含之數次愈。【《小品方》】

小兒鵝口﹕馬牙硝擦舌上﹐日五度。【《簡要濟眾》】

小兒口中白屑﹐名曰鵝口﹕用﹝石卜﹞硝﹑兒茶各二分﹐硼砂一分﹐爲細末﹐用蠟葉搗自然汁﹐調搽兒口內﹐卽安。並治馬牙。【《窮鄕便方》】

小兒口瘡痰爛﹕生硫黃水﹐調塗手心﹑足心﹐效卽洗去。【《危氏得效方》】

小兒流涎﹐脾熱有痰﹐皂莢子仁半兩﹐半夏姜湯泡七次﹐一錢二分爲末﹐薑汁丸麻子大﹐每水下五丸。【《聖濟總錄》】

小兒口瘡﹕鐵銹末﹐水調敷之。【《危氏集簡方》﹐下同】

嬰孩鵝口﹐白厚如紙﹕用坯子胭脂﹐以乳汁調塗之﹐一宿效。男用女乳﹐女用男乳。

小兒諸口瘡﹕以香白芷﹑銅綠等分爲末﹐摻上立效。【《保幼大全》﹐下同】

又﹕以白錫燒灰敷之。

又﹕以湯瓶內碱爲末﹐臨臥時以好酢調於腳心底﹐明書个十字立驗。

治口气熱臭﹕用幹甜瓜子去殼研細﹐蜜少許﹐調成膏﹐食後含化﹐或敷齒上。

小兒口舌病﹐小兒口瘡﹐難用藥﹕以天南星取中心﹐龍眼大爲末﹐酢調塗兒腳心甚妙。【《醫學綱目》﹐下同】

又﹕用白礬或吳茱萸爲末﹐酢調塗腳心﹐亦效。

小兒口瘡﹕黃蘗﹑靑黛等分﹐片腦少許爲末﹐竹瀝調敷之。乳母宜服瀉心湯﹑涼膈散。

小兒口瘡﹕用薄荷汁拭口內﹐西瓜水徐徐飲之。【《入門》】

治小兒齒落久不生﹕以牛屎中大豆二七枚﹐小開豆頭﹐以注齒根處﹐數度卽生。【《千金方》﹐下同】

又﹕取雄鼠屎二七枚﹐以一屎拭一齒根處﹐盡此上二十一日卽生。雄鼠屎﹐兩頭尖者是。

治牙齒根搖欲落﹕以生地黃大者一寸﹐綿裹著牙上﹐嚼咽汁﹐汁盡去之﹐日三卽愈。可十日含之﹐更不發也。【《千金翼》﹐下同】

治虫蝕齒根肉黑﹕燒腐棘﹐取瀝塗之十徧﹐雄黃末敷卽愈。若齒黑者﹐以松木灰揩之﹐細末雄黃塗齗百日﹐日再塗之。七日愼油豬肉﹐神效。

治小兒齒齲﹕切白馬懸蹄可孔﹐塞之﹐不過三度。

治虫蝕齒疼痛閉气﹐細書曰﹕南方赤頭虫﹐飛來入某姓名裂齒裏﹐今得蠍虫孔﹐安置耐居上﹐急急如律令﹗小箋紙內﹐若屋柱北邊蠍虫孔中﹐取水一杯﹐禹步如禁法﹐還誦上文﹐以水沃孔﹐以淨黃土泥之﹐勿令泄气﹐永愈。

小兒齒遲﹕正旦取尿坑中竹木刮塗之﹐卽生。【《聖惠方》﹐下同】

一﹕取路旁遺卻稻粒﹐於齒路點三七下﹐其齒自生﹐神效。

小兒牙疳出血﹕大鯽魚一尾﹐去腸畱鱗﹐入當歸末泥固燒存性﹐入煆過鹽和勻﹐日用。

小兒齒痛﹕以皂莢炙去皮子搗未﹐取少許﹐著齒痛上瘥。

小兒齲齒﹕以松柏脂捏銳如錐﹐柱齲孔內﹐須臾齲虫緣松脂出﹐卽差。

小兒牙疳﹕雄黃一錢﹐銅綠二錢爲末貼之。【《陳氏小兒方》】

小兒口疳齦爛﹐气臭血出﹕鉛白霜﹑銅綠各二錢﹐白礬豆許爲末掃之。【《宣明方》】

小兒風蚛牙﹕濃煎郁李仁水含之。【《日華子》】

治裂齒﹕以腐棘鍼二百枚﹐以水二升﹐煮取一升含漱之﹐日四五差止。【《子母祕錄》】

小兒走馬牙疳﹐侵蝕口鼻﹕幹蚵蚾黃泥裹固煆過﹐黃連各二錢半﹐靑黛一錢爲末﹐入麝香少許﹐和研敷之。【《鄭氏小兒方》】

治小兒牙疳﹕用煉信﹑靑黛﹑輕粉各一錢﹐麝香五分﹐同細末﹐用小油調﹐薄攤紙上﹐用木錘錘實收起﹐每用臨臥以漿水洗淨印幹﹐可瘡口大小﹐以藥紙封之﹐至曉去藥紙嗽淨﹐勿令咽下﹐大者不過三上必效。【《外科精義》】

小兒齒不生﹕用雄鼠屎兩頭圓者三七枚﹐每日一枚拭其齒﹐勿食鹹酸﹔或入麝香少許尢妙。【《小品》】

初生小兒生馬牙﹕以熟鍼挑去白點﹐須有血出爲妙。用白綿拭去血﹐薄荷煎湯摩上好京墨頻塗之﹐卽愈。【《窮鄕便方》】

小兒齒疳﹕鴨觜膽礬一錢匙上煆紅﹐麝香少許﹐研勻敷齒上立效。【《活幼口議》】

小兒牙齒不生﹕用黑豆三十粒﹐牛糞火內燒令煙盡﹐研入麝香少許﹐先以鍼挑破血出﹐以少許揩之﹐不得見風﹐忌酸鹹物。【《經驗方》】

走馬牙疳﹕以小便盆內白屑取下﹐入甕瓶內﹐鹽泥固濟﹐煆紅研末﹐入麝香少許貼之。【《汴梁李提領方》】

齒縫出血﹕用蚯蚓糞水和作團﹐以火燒令極赤﹐末之如粉﹐以臘月豬脂敷齗上﹐日三卽瘥。【《外臺》】

小兒齒不生﹕用雄雌雞糞各十四顆焙漧﹐同研如粉﹐入麝香少許﹐仍先以鍼挑破損齒腳下血出﹐將散子敷之﹐生齒神效。【《靈苑》】

走馬牙疳﹕小兒口內生瘡﹐牙齦潰爛﹐齒黑欲脫﹐或出血臭气。白芷五錢﹐馬牙硝﹑銅靑各一錢﹐麝香一字﹐未之﹐敷口角擦齒上﹐仍服蟾酥丸。又用燒蚵蚾黃連靑黛各等分﹐入麝香少許﹐爲末敷之。【《身經通考》﹐下同】

治牙疳﹕用人腳上皺垢焙黃色研末﹐上二次效。

小兒齒裂﹕取死曲蟺未敷痛處﹐卽止。【《本艸》﹐下同】

齒縫出血﹕用童子小便半升﹐分爲兩三次含之﹐冷卽吐了。

走馬牙疳﹕用婦人尿桶中白垢火煆一錢﹐銅綠三分﹐麝香一分﹐和勻貼之﹐尢有神效。【《本艸綱目》﹐下同】

又﹕用鯽魚一个﹐去腸入砒一分﹐生地黃一兩﹐紙包燒存性﹐入枯白礬麝香少許爲末﹐摻之。

治小兒牙痛﹕用大硼砂研細﹐水化﹐雞羽掃。【《證治準繩》﹐下同】

齒根空腫痛﹕燒松柏槐枝令熱﹐柱病齒孔﹐須臾虫緣枝出。

小兒風齲齒痛﹐及虫蝕疼痛黑爛﹕以郁李根白皮五兩銼﹐以水一大盞半﹐煎取一盞﹐熱含﹐冷吐之﹐當吐虫出。

一以雞舌香半兩﹐以水一中盞煎至六分。去滓熱含﹐冷吐。

齒齦腫痛﹐常以白鹽末封齒齗上﹐日三夜二。

一每日扣齒三百下﹐日一夜二﹐卽終身不發﹐至老不病齒。

又﹕以風化石灰一塊﹐大火中煆通赤取出﹐放冷爲末﹐每用少許﹐旋入麝香少許﹐敷牙根上。【《保幼大全》﹐下同】

小兒齒齲﹕以黃連爲末﹐入麝香研勻﹐貼病處。

一以馬鞭艸煎湯含漱之。

治牙齒宣爛臭有血﹕以皂角一挺﹐羊脛骨一銖煆爲末﹐如常揩齒用之﹐三上瘥。

治重舌﹑舌彊不能收唾﹕以鹿角末如大豆許﹐安舌下﹐日三四度﹔亦治小兒不能乳。【《千金方》﹐下同】

又﹕取蛇蛻燒末﹐以雞毛蘸醇酢﹐點藥掠舌下﹐愈。重齶亦可用。

治小兒重舌﹕取田中蜂房燒灰﹐酒和塗舌下﹐愈。

又﹕衣魚塗舌上﹐千金翼云﹕衣魚燒灰傅舌上﹐愈。

又﹕竈月下黃土末﹐苦酒和塗舌上。

又﹕以二家屠肉切令如指大﹐摩舌上﹐兒立能啼。

又﹕以赤小豆末﹐酢和塗舌上。

又﹕燒簸箕灰﹐敷舌上。

又﹕用黃蘗以竹瀝漬﹐取細細點舌上﹐良。

小兒重舌出涎﹕驢乳﹑豬乳各二升﹐煎一升五合服。

小兒舌瘡﹐飲乳不得﹕白礬和雞子置酢中﹐塗兒足底﹐二七日﹐愈。

治小兒舌上瘡﹕蜂房燒灰﹐屋間塵各等分﹐和勻傅之良。

又﹕桑白汁塗乳上﹐與兒飲之。

又﹕羊骨蹄中生髓﹐和胡粉敷之。

又﹕舌腫彊滿﹐滿口含糖酢良。

又﹕飲羖羊乳卽瘥。

小兒重舌﹕皂角刺灰入﹝石卜﹞硝或腦子少許﹐漱口﹐滲入舌下﹐涎出自消。【《聖惠方》﹐下同】

小兒木舌﹐長大滿口﹕鯉魚切片貼之﹐以帛系定。

小兒重舌腫木﹕用伏龍肝末﹑牛蒡汁塗之。

小兒木舌﹕黃蜀葵花爲末一錢﹐黃丹五分傅之。【《直指方》】

小兒重舌﹕木蘭皮一尺﹐廣四寸﹐削去粗皮﹐入酢一升﹐漬汁噙之。【《子母祕錄》﹐下同】

小兒重舌﹕蜣螂燒末﹐唾和敷舌上。

小兒重舌﹕嚼粟米哺之。

小兒重舌﹕黃丹一豆大安舌下。

小兒舌瘡﹕胡粉和豬﹝骨同﹞骨中髓﹐日三服之。【《食醫心鑑》】

初生小兒﹐有白膜皮裹舌﹐或徧舌根﹕可以指甲刮破令血出﹐以燒礬末半綠豆許敷之﹐若不摘去﹐其兒必啞。【《姚和眾至寶方》】

小兒重舌﹕用三稜鍼於舌下﹐紫筋刺出惡血﹐卽愈。又用竹瀝調蒲黃末﹐敷舌上效。【《幼幼近編》】

小兒生下﹐舌下有膜如橊子﹐連於舌根﹐令兒語言不發﹕可摘斷﹐微有血﹔如血不止﹐燒發灰摻之。又用白礬灰釜底墨﹐酒調用。此瘡名七星瘡﹐或以細鍼撥之。【《瘡瘍全書》】

小兒舌瘡﹕野薔薇根銼碎﹐每用一匙頭﹐以水二盞﹐煎至六分﹐去滓熱含﹐冷卽吐了。治口舌生瘡久不瘥。【《張雞峯方》】

治木舌﹕用紫雪二錢半﹐竹瀝半合﹐和之﹐時時抹入口中自消。【《局方》】

一用百艸霜﹑滑石﹑芒硝爲末﹐酒調傅。【《證治準繩》﹐下同】

小兒舌上瘡﹕燒葵根爲灰﹐每日少許傅之。

小兒重舌﹕用眞蒲黃微炒﹐紙鋪地上出火气﹐研細﹐每挑些摻舌下﹐更以溫水蘸熟帛裹指﹐輕輕按之﹐按罷然後以藥摻之﹐不過三次愈。

小兒重舌﹕燒烏賊魚骨細研﹐和雞子黃敷喉及舌上﹐又取亂髮灰細研﹐以半錢敷舌下﹐日不住用之。

小兒舌腫﹕鮮鯽魚切片貼之﹐頻換。【《總微論》】

重舌﹑鵝口﹕桂末和薑汁塗之。

治小兒卒毒腫著喉頸﹐肚熱妨乳﹕用升麻﹑射幹﹑大黃各一兩﹝口父﹞咀﹐以水一升五合﹐煮取八合﹐一歲兒分三服﹐以滓敷腫上﹐冷更暖以敷。大兒以意加之。【《千金方》】

治小兒喉痺﹕桂心﹑杏仁各半兩爲末﹐以綿裹如棗大﹐含咽汁。

小兒咽腫痺痛﹕用鯉魚膽二七枚﹐和竈底土以塗咽外﹐立效。【《千金方》】

小兒喉痺﹕棘鍼燒灰﹐水服半錢。【《聖惠方》】

小兒咽腫﹕杏仁炒黑研爛﹐含咽。【《普濟方》﹐下同】

小兒咽腫﹕牛蒡根搗汁細咽之。

稻芒入喉中﹕取鵝涎灌之﹐立出。【《瘡瘍全書》﹐下同】

釣魚鍼勾入喉中難出﹕先用木鍼撐口﹐次以糯米珠如算盤珠樣穿綫﹐中扯直卽出。

小兒喉痺腫悶﹕以露蜂房燒灰研細末﹐每一錢乳汁調服。【《保幼大全》﹐下同】

一以蛇脫皮燒灰研細末﹐每一錢乳汁調服。

一以川升麻令含一片。

一以韭一把杵爛﹐熬敷上﹐冷卽易。

一以白礬棋子大含之。

一以陳白梅一个﹐取肉裹白僵蠶一枚﹐含咽津。

一以地龍一條研攔﹐內雞子白和勻﹐便傾入喉咽中﹐良。

一以繩纏紮手大指﹐屈於節上﹐鍼挑刺出血﹐卽瘥。

小兒喉痺咽腫﹐出气不快﹕以鼠粘子二兩炒焦﹐甘艸半兩炙黃﹐同爲細末﹐每服一錢﹐用新汲水調下﹐更入蜜少許。

小兒喉痺不能語﹐以大豆煎汁﹐放冷含之。

一以黿膽少許﹐生薑薄荷汁化服﹐得吐便愈。

一靑魚膽亦得﹐收得以靑黛釀之。

小兒纏喉風﹐束气不通﹕以白僵蠶二个去絲爲末﹐生薑自然汁調﹐更入蜜少許拌勻﹐分二三服﹐或只用半錢一字﹐旋調服之。

纏喉﹑乳鵝﹑喉痺﹑咽喉﹑頷項﹐腫悶閉塞﹐气不得通者﹕令患人先呷好麻油少許﹐後以茶葉燒灰﹐細末﹐水調下半錢﹐立效。大者增之。

一方﹕以馬銜一具﹐水二盞煎至半﹐量大小分服。

治懸癰忽倒﹕以白礬灰鹽各半兩研細﹐箸頭點上撥正﹔亦治腫悶﹐日七八徧。

治咽喉腮頰腫悶﹕以蒜塞耳鼻中。

又﹕以馬鞭艸根截去兩頭﹐取在中者﹐搗汁服之。

小兒咽喉腫塞悶﹕以桑上螳螂窠一兩燒灰﹐馬屁勃半兩﹐同研勻細。煉蜜丸桐子大﹐三歲煎犀角湯研下三圓。大者加之。

小兒飲乳不快﹐覺似喉痺﹕以沙牛角燒刮取灰﹐塗乳上吮兒﹐咽下卽差。

治小兒悞吞鍼刺喉中﹕以磁石如棗核大﹐磨令光鉆作竅子﹐以綫穿系定﹐令兒含之﹐鍼則自出。若悞吞錢者﹐用棗大。治悞吞竹木入喉﹐燒秤錘通赤﹐漬酒飲之。

治悞吞金銀銅鐵錢物﹐在喉中不下﹕以南天燭根燒灰研細﹐熟水調服一錢﹐立下。

治悞吞金銀銅鐵錢等物﹐在腹內不下﹕以石灰一皂子許﹐硫黃半皂子許﹐同研爲末﹐酒服之。

又﹕以胡粉一兩﹐水調分服﹐量大小加減。

治魚骨鯁喉不下﹕以硇砂少許﹐口中咀嚼﹐咽之立下。又以故魚网覆頸項﹐則下﹔未可﹐煮汁飲之立下。

又﹕以鸕鶿毛燒灰﹐水調服﹐量大小與。

冶一切諸般骨刺﹐竹木簽刺﹐梗喉不下﹕於臘月取鱖魚膽﹐北檐下陰漧﹐每用少許﹐酒煎化溫呷﹐得逆便吐﹐梗乃隨出。未吐再服。其梗刺𨿽咽在腹內﹐久痛黃瘦者﹐服之亦出﹐極妙。無鱖魚﹐取靑魚鯉蠡魚膽亦可。並治喉痺。

治桃李果梗﹕以狗頭煮湯摩頭上。

治諸物梗喉﹕以瞿麥爲末﹐水調半錢﹐或一錢服。

治一切珠璫錢等物極喉﹕以弩弓銅牙燒赤﹐內水中﹐放冷飲之。

鍼灸

《千金方》曰﹕小兒重舌﹐灸行間隨年壯。穴在足大趾岐中。又灸兩足外踝上三壯。

《古今醫統》曰﹕小兒乳鵝﹐鍼少商一分﹐灸則一壯。少商在大指端內側﹐去爪甲角如韭葉﹐白肉際宛宛中﹐肺脈所出﹐爲井木。單乳鵝鍼合谷三分﹐灸則三壯。合谷一名虎口﹐手大指次指岐骨間陷中﹐手陽明大腸脈所過爲原。

小兒五六歲不語者﹐心气不足﹐舌本無力﹐發轉難﹐灸心兪穴三壯﹐在五椎下兩旁各一寸半陷中。

小兒急喉痺﹐天突穴一穴﹐灸一壯﹐在結喉下三寸。

《幼幼近編》曰﹕凡小兒患喉蛾﹐急以銀鍼挑破發頂上﹐出血卽愈。

醫案

萬氏《幼科發揮》曰﹕一兒患口舌生瘡﹐醫用藥服之搽之者﹐皆芩﹑連﹑知﹑藥類﹐無效。予曰﹕心熱所爲。苦入心而反助其熱﹐宜無效。乃作洗心散與之﹐一服而安。

予甥滿口生瘡﹐咽喉唇舌皆是。予用蘗﹑連一錢﹐朱砂﹑白礬五分﹐鼠婦焙漧三分﹐共爲研細敷之﹐立效﹐乃奇方也。

《薛氏醫案》曰﹕一小兒弄舌發搐﹐手指不冷﹐余謂肝脾虛熱﹐用異功散加升麻﹑柴胡而愈。後傷乳腹脹﹐服克伐作瀉﹐弄舌手指發熱。審乳母肝火﹐與小柴胡湯加升麻﹑白朮治之﹐母子並愈。

一小兒乳食過多﹐患吐瀉﹐用大劑異功散加柴胡﹑升麻﹐母子服之而愈。後因驚服至寶丹之類﹐發搐弄舌﹐幾至慢驚﹐余用六君子湯加白附子服之而愈。

一小兒吐舌﹐發熱飲冷﹐額鼻黃赤﹐吐舌流涎﹐余謂心脾實熱﹐用導赤瀉黃二散而愈。後復作﹐別服淸熱等藥﹐更弄舌﹐余用異功散加釣藤鉤而安﹐又用六君子湯全愈。

《證治準繩》曰﹕一小兒喉間腫痛﹐驚悸﹐飲水﹐服驚風降火之藥益甚。他醫仍欲攻風痰。余曰﹕驚悸飲水﹐心經虛證。蓋胃爲五臟之本。先用五味異功散以補胃﹐加桔梗﹑甘艸以消毒﹐諸證頓退﹔後用牛蒡子湯加柴胡而愈。

一小兒發熱飲冷﹐大便黃色﹐手足並熱﹐不能吮乳。視口內無患﹐們其喉間則哭。此喉內作痛﹐乃脾胃實熱也。用瀉黃﹑淸胃二散各一劑﹐母子並服而愈。後因乳母飲酒﹐兒躁不安﹐口內流涎。仍用前二散而愈。

一小兒喉間腫痛﹐發熱咳嗽﹐大便祕結﹐此肝與大腸有熱﹐先用牛蒡子湯加硝﹑黃一服﹐大便隨通﹔乃去硝黃﹐再劑頓愈。審其母有肝火發熱﹐用柴胡淸肝散﹐母子並服而痊。

《薛氏醫案》曰﹕一小兒喉腫作渴﹐大便幹實﹐右腮赤色﹐此肺與大腸經實熱也。用柴胡飲子一服而愈。後因飲食停滯﹐服峻厲之藥﹐喉間仍腫﹐腹中脹痛﹐此脾气復傷也﹐用異功散加升麻﹑當歸而痊。

一小兒因母忿怒﹐患前證﹐兼咬牙呵欠﹐余謂肝經虛熱之證﹐子用甘桔湯加柴胡﹑山梔﹑牛蒡子﹐母服加味逍遙散而愈。

一小兒嗜膏梁之味﹐喉間腫痛﹐痰涎壅盛﹐服巴豆丸﹐前證益甚﹐口鼻出血﹐唇舌生瘡﹐大便不實。余用犀角地黃湯解膏粱之熱﹐用東垣安胃散解巴豆之毒﹐又用桔梗湯而愈。

一小兒喉間腫痛﹐左腮色靑赤﹐此心肝二經之熱也﹐用柴胡淸肝散而愈。後因驚服至寶丹﹐吐痰發搐﹐手足指冷﹐此肝木虛而肺金乘之﹐用補中益气湯以補脾肺﹐六味地黃丸以滋肝腎而痊。

一小兒額間赤﹐足心熱﹐喉中常痛﹐服淸胃敗毒之藥﹐余謂稟腎水不足﹐而心火熾甚也﹐當用地黃丸壯水之主以制陽光。不悟﹐口舌赤烈﹐小便如淋而歿。

一小兒喉間腫痛﹐口角流涎﹐手足並熱﹐用瀉黃﹑淸胃二散﹐母子服之而愈。後因母大怒﹐兒憎寒發熱﹐仍復流涎﹐用柴胡淸肝散加漏蘆﹐母子服之而愈。

一女子六歲﹐喉間腫痛﹐鼻中息肉﹐寒熱往來﹐小便頻數﹐良久變白﹐此肝疳之證﹐先用加味逍遙散加炒黑焦龍膽艸﹐熱癢漸退﹔乃去龍膽艸﹐佐以四味肥兒丸而愈。

小兒胸背手足病門

小兒直訣【宋﹑錢乙】

龜胸龜背

龜胸龜背者﹐由兒生下風客於脊﹐入於骨髓﹐致成龜背﹔若肺熱脹滿﹐攻於胸膈﹐卽成龜胸。並用龜尿點其骨節自愈。其取尿法﹐用靑蓮葉安龜在上﹐用鏡照之﹐其尿自出。

【注按小兒元气未充﹐腠理不密﹐風邪乘之﹔或痰飲蘊熱於肺﹐風熱交攻而致﹔或坐早風入骨髓。治當調補脾肺爲主。若因乳母厚味辛辣而致者﹐當兼治其母。若因稟父肝腎虛熱者﹐用六味地黃丸。若稟腎气不足者﹐用八味地黃丸。】

行遲

長大不行﹐行則腳軟﹐胎弱也。

【注小兒行遲﹕有肝腎虛﹐長而不能行者﹔有肝气虛而手足拳攣者﹔有肝腎虛而腳不能舒展者。並用地黃丸滋補之。】

片玉心書【明萬全】

龜胸龜背

龜胸者﹐其胸髙腫﹐狀如龜樣﹐此肺熱也。加減葶藶丸主之。

小兒龜胸證﹐肺熱脹於胸﹐加減葶藶丸服之﹐有神功。龜背者﹐坐臥傴僂﹐狀如龜背﹐由客風吹脊入於骨髓﹐此證多成痼疾。間有灸肺兪二穴第三椎骨節下兩傍各寸半﹐膈兪穴第二骨下兩傍各寸半﹐如此而收功者﹐然未盡見效也。以枳殼丸主之。

龜背爲惡證﹐腎風入骨髓。內服枳殼丸﹐灸法宜相繼。

行遲

行遲者何也﹖蓋骨乃髓之所養﹐血气不充則髓不滿骨﹐故弱軟不能行。此由腎與肝俱虛得之。蓋肝主筋﹐筋弱而不能早行﹔腎主骨﹐骨弱而不堅。加味地黃丸主之。

肝腎兩虛行不足﹐肝主筋兮腎主骨。若要二經气血充﹐加味地黃能助補。

鶴膝

腳細者稟受不足﹐气血不充﹐故肌肉瘦薄﹐骨節俱露﹐如鶴之膝。此亦由腎虛﹐名鶴膝節。加味地黃丸主之。

小兒鶴膝﹐此屬腎虛。地黃加味。服卻無虞。

嬰童百問【明魯伯嗣】

龜背龜胸鶴膝行遲

《聖惠》論﹕小兒龜胸者﹐緣肺熱气脹滿而成此疾﹔乳母多食辛辣之物﹐亦成此候﹔或乳母有宿乳﹐乳兒亦成此疾。常捏去宿乳﹐則無此證也。當用聖惠龜胸丸治之。

《聖惠》論﹕龜背者﹐小兒初生未滿半周﹐彊令早坐﹐逐使客風吹脊﹐故令背髙如龜之狀也﹐有灸法可療。

又有鶴膝證﹐錢氏地黃丸加鹿茸以補腎气。

又有行遲之證﹐地黃丸加牛膝﹑五加皮﹑補骨脂﹑及酒炙鹿茸﹐又有五加皮散治之。

又治龜首﹐有龜胸丸以散其熱。松蕊丹﹑百合丹﹐治龜胸龜背尢佳。羚羊角丸治五六歲不能行走。

保嬰撮要【明薛鎧】

龜胸龜背

龜胸龜背﹐法當調補脾肺爲主﹐而以淸熱消痰佐之。若因乳母膏梁厚味者﹐當以淸胃散治其母﹐子亦服少許。

鶴膝風

鶴膝風者﹐其腿慚細﹐其膝愈粗﹐狀如鶴膝﹐是以名之。此因稟腎經不足﹐外邪所乘而患之。初則膝內作痛﹐外色不變﹐伸屈艱難。若一二月間﹐焮腫色赤而作膿者﹐可治﹔腫硬色白而不作膿者難治。初起者用大防風湯爲主﹐佐以益气養榮湯﹔成者用補中益气湯爲主﹐佐以大防風湯﹐切勿用十宣流气等藥。若不潰不斂﹐或發熱等證者﹐須調補脾胃爲善﹐否則必變敗證矣。

醫學綱目【明樓英】

行遲

小兒三歲不能行者﹐由受气不足﹐體力虛怯﹐腰脊腳膝﹐筋骨軟﹐足故不能行。用眞五加皮爲末﹐粥飲調﹐次入好酒少許﹐每服一栗殼許﹐日三服效。

尊生書

龜胸

龜胸乃肺熱脹滿﹐有痰成之。忌破气發散﹐肺虛也﹔亦忌收濇﹐宜降气消痰。

證治準繩【明王肯堂】

龜胸

張氏云﹕乳母乳兒﹐常捏去宿乳﹔夏常洗乳淨﹐捏去熱乳。若令兒飲熱乳﹐損傷肺气﹐胸髙脹滿﹐令兒胸髙如龜﹐乃名龜胸。

曾氏云﹕此候因風痰停飲﹐聚積心胸﹐再感風熱。肺爲諸髒華蓋﹐居於膈上﹐水气泛溢﹐則肺爲之浮﹐日久凝而爲痰﹐停滯心胸﹐兼以風熱內發﹐其外證唇紅面赤﹐咳嗽喘促﹐致胸骨髙如覆掌﹐名曰龜胸。治法寬肺化痰利膈﹐以除肺經痰飲。先用五苓散和寬气飲﹐入薑汁蔥湯調服﹔次淸肺飲﹑雄黃散﹑碧玉丸﹑如意膏爲治。若投前藥愈而復作﹐傳變目睛直視﹐痰涎上湧﹐兼以發搐﹐則難治矣。

龜背

坐兒稍早﹐爲客風吹脊﹐風气達髓﹐使背髙如龜。𨿽有藥方﹐多成痼疾﹐以灸法爲要。在百日內不治。

行遲

張氏云﹕凡兒生至周歲三百六十日﹐膝骨成﹐乃能行。近世小兒多因父母气血不足﹐故令胎气不彊﹐骨气軟弱﹐筋脈無力﹐不能行步。鹿茸丹主之﹐曾經大效。

湯氏云﹕小兒不能行﹐治法當用錢氏補腎地黃丸加鹿茸﹑五加皮﹑麝香。外甥黃知錄之子﹐三歲不能行﹐遂合此方服之﹐有驗。

醫學入門【明李梴】

手足

手軟﹐無力以動也。所受肝弱﹐兩手筋縮不能舒伸。薏苡丸主之。

腳軟行遲﹐乃骨髓不滿﹐气血不充﹐筋弱不能束骨。宜腎气丸加牛膝﹑五加皮﹑鹿茸。五六歲不行者﹐羊角丸﹔三歲不能行者﹐用五加皮一兩﹑牛膝﹑木瓜各五錢爲末﹐每二錢﹐米飲入酒少許﹐調服。有腳指蜷縮無力﹐不能展伸者﹐海桐散主之。有鶴節風﹐俗云鼓捶風﹐乃腎虛精髓內耗﹐爲風邪所襲﹐皮膚不榮﹐日漸枯瘁﹐如鶴腳之節。宜腎气丸加五加皮﹑鹿茸﹑牛膝。

幼幼近編【明陳治】

龜胸

肺經受熱﹐故胸髙腫滿﹐狀似龜胸也。輕則瀉白散加山梔﹑天門冬﹐甚則百合丹。切禁五辛酒面炙煿煎炒之物。

龜背

風寒客於脊髓﹐故令背髙如龜也。宜二活散。外灸肺兪﹐三椎下兩旁﹔膈兪﹐七椎下﹐各三五壯。亦有坐早致傴僂者﹐用六味丸加薏仁﹑木瓜﹑當歸﹑肉桂。

行遲

行遲﹐屬肝腎俱虛。腎主骨﹐腎虛則髓不滿骨﹐故骨軟不能行﹔肝主筋﹐肝虛則血不榮筋﹐故筋痿不能束骨也。宜虎脛丸。

方

地黃丸【《小兒直訣》﹐下同】治腎虛解顱﹐或行遲﹑語遲等證。

熟地黃八錢﹐酒洗﹔益腎水﹐滋眞陰﹐補血生精山茱萸肉補腎添精幹山藥各四錢﹐涼而能補牡丹皮涼腎瀉陰中之火﹐治足少陰無汗之骨蒸澤瀉補陰入腎經白茯苓各三錢﹐入壬癸

右地黃杵膏﹐余爲末﹐加煉蜜丸桐子大﹐每股二三十丸﹐空心白湯下。薛己曰﹕按前丸治腎經﹐虛熱作渴﹐小便淋祕﹐痰气上壅﹔或肝經血虛﹐燥熱﹐風客淫气而患瘰癧結核﹔或四肢發搐﹐眼目瞤動﹔或肺經虛火咳嗽﹐吐血﹐頭目眩暈﹔或咽喉燥痛﹐口舌瘡裂﹔或心經血虛有火﹐自汗盜汗﹐便血諸血﹔或脾虛濕熱﹐下刑於腎﹐腰膝不利﹔或疥癬瘡痛等證﹐並用前藥爲主﹐而佐以各髒之藥。大抵此藥爲天一生水之劑。若稟賦不足﹐肢體瘦弱﹐解顱失音﹐或畏明下竄﹐五遲五軟﹐腎疳﹑肝疳﹐或早近女色﹐精气虧耗﹐五臟齊損﹐凡諸虛不足之證﹐皆用此以滋化源﹐其功不能盡述。

紅內消散【《本艸綱目》】治小兒龜背。

紅內消卽赤何首烏

右爲末﹐用龜尿調﹐點背上骨節﹐久久自安。

加味地黃丸【《片玉心書》﹐下同】治小兒行遲。

虎脛骨酒炙生地黃酸棗仁炒辣桂白茯苓防風當歸煉蜜爲丸﹐白湯下。如驚後得前證者﹐加羌活。腎弱失音者﹐本六味加巴戟去心﹑石菖蒲各三錢爲丸﹐麥冬湯下。

加減葶藶丸

大黃煨天冬去心杏仁去皮尖另研百合桑白皮炒木通甜葶藶炒蜜丸﹐滚白水送下。

龜胸丸【《嬰童百問》﹐下同】治小兒龜胸龜背﹐緣肺熱气脹滿而漸成此疾﹔乳母多食辛辣之物﹐亦能成此證。

大黃煨﹐一錢天門冬去心百合木通去節杏仁去皮尖炒枳殼麩炒桑白皮蜜炙甜葶藶炒﹝石卜﹞硝各五錢

右爲細末﹐煉蜜丸如芡實大﹐每用一丸﹐溫湯化服﹐食後。

枳殼防風丸

枳殼麩炒防風獨活大黃煨前胡當歸麻黃去節﹐各三錢

右爲細末﹐麵糊丸如黍米大﹐每服十丸﹐米飲食後服。

大黃丸【《證治準繩》﹐下同】治龜胸﹐肺熱壅滯﹐心膈悶滿。

大黃七錢半﹐微炒天冬焙杏仁麩炒微黃百合木通桑白皮甜葶藶隔紙炙紫﹝石卜﹞硝各五錢

右爲細末﹐蜜丸如綠豆大﹐不時溫水研五丸﹐量兒大小加減。《幼科類萃》去﹝石卜﹞硝﹐加石膏。

百合丹卽前大黃丸加減。

百合一兩﹝石卜﹞硝杏仁湯浸去皮尖桑白皮木通川大黃天門冬各五錢

右爲極細末﹐煉蜜和﹐如黍米大﹐每服十粒﹐米飲送下﹐量兒大小加減。

龜胸丸

蒼朮黃蘗酒炒芍藥酒炒陳皮防風山楂威靈仙當歸

右爲末﹐蜜丸﹐食後溫水下﹐利後加生地黃。

松蕊丹治龜背病。

川大黃炮前胡麻黃去根節桂心各半兩松花洗焙枳殼去瓤麩炒獨活防風各一兩

右爲細末﹐煉蜜和如黍米大﹐每服十粒﹐粥飲下﹐量兒大小加減。聖惠麻黃丸多芍藥﹐少前胡。一方多檳榔﹑訶皮。一方無松花﹐有當歸﹐煮麵和丸﹐名枳殼防風丸。

鹿茸丹治數歲不能行。

麝香鹿茸酥炙黃生地黃虎脛骨酥塗炙當歸洗焙漧黃芪銼

右件各一兩爲細末﹐用羊髓四兩煮爛﹐和成膏﹐如黍米大﹐每服十粒﹐磨沈香湯下﹐乳食前﹐日三服。

羚羊角丸治小兒腎虛﹐或病後筋骨弱﹐五六歲不能行﹐宜補益肝腎。

羚羊角尖細而節密者錯取末生漧地黃焙虎脛骨敲破﹐塗酥炙黃酸棗仁去皮稱炒白茯苓各半兩桂去皮﹐取有味處﹐不得見火防風當歸黃芪切焙﹐各二錢半

右同爲細末﹐煉蜜和成劑﹐每服一皂子大﹐兒大者加之﹐食前溫水化下﹐日三四服﹐久服取效。

生漧地黃丸治兒十歲不行。

生地黃當歸焙防風酸棗仁微炒赤茯黃芪芎藭羚羊角羌活甘艸炙微赤桂心各等分

右﹐搗羅蜜九如菉豆大﹐食前溫酒下﹐量兒加減。

虎骨散

虎脛骨酒炙生地黃酸棗仁酒浸去皮炒辣桂去皮白茯苓去皮防風當歸俱去蘆川芎牛膝酒浸去蘆﹐各等分

右爲極細末﹐每服一錢半﹐以粥飲調﹐次入好酒二滴再調﹐食前服﹐日二。一方用煉蜜丸如黍米大﹐木瓜湯下五丸﹐或十丸。《寶鑑》加黃芪。

三因五加皮散治小兒三歲不能行者﹐由受气不足﹐體力虛怯﹐腰脊腳膝筋軟﹐足故不能行。

眞五加皮爲末﹐粥飲調﹐次入好酒少許﹐每服一栗殼許﹐日三服效。

柴胡飲治小兒骨熱﹐肺脈寒﹐長不能行﹐骨熱疳勞﹐肌肉消瘦。

柴胡鱉甲米酢塗炙黃色知母桔梗枳殼麩炒元參升麻

右件各等分﹐細銼﹐三歲以下藥半兩﹐水五合煎二合﹐分二服﹐空心食前服。忌毒物。服後澡浴。

澡浴方

苦參茯苓皮蒼朮桑白皮白礬各半兩蔥白少許

右銼﹐沸水二升﹐浸藥一兩﹐通與兒浴﹐溫處避風。

左經丸治筋骨諸疾﹐手足不隨﹐不能行步走動。

艸烏頭生肉白者去皮臍木鱉去殼白膠香五靈脂各三兩半盤蝥去翅足﹐一百枚﹐酢煮熟當歸一兩

右爲末﹐黑豆去皮﹐生杵粉一斤﹐酢糊丸雞頭實大﹐酒磨下一丸。不曾鍼灸傷筋絡者﹐四五丸必效。十歲兒一丸﹐分三服。此藥能通榮衛﹐導經絡﹐專治心腎肝三經﹐服後小便少淋濇﹐乃其驗也。按此方非內有污血痼疾﹐不宜用。

續命丹治小兒銼骨﹐行步艱難﹐腳無力。

防風乳香蔓荊子牛膝麻黃羚羊角棗仁艸烏頭沒藥白朮茯苓各二錢半天麻酒煮胡麻炒當歸續斷各半兩川烏頭去皮黃芪各四錢蒺藜一錢二分半

右爲細末﹐蜜丸小彈大﹐每服一丸﹐煎酒細嚼﹐一日三五服。用後洗藥﹐服藥三日方洗。

洗藥方

艸烏頭當歸地龍木鱉子紫貝艸椒目蔥須荊芥各一兩爲末煎湯﹐露腳指甲從上淋洗﹐次用燻法。

燻藥方

柴胡艸烏頭赤小豆吳茱萸羌活晚蠶沙各一兩末黑豆三升﹐熱水泡﹐少頃去黑豆﹐入前藥煮﹐盆盛燻銼閃處﹐令出骨中汗。

降气消痰湯【《活幼精要》】

蘇子枇杷葉桑皮花粉沙參百合薄荷射幹前胡貝母

右﹐水煎。

百合丹【《幼幼近編》﹐下同】

大黃酒煨﹐七錢半天冬杏仁百合桑皮葶藶炒石膏枳殼桔梗生甘艸各五錢煉蜜爲丸。

二活散

羌活獨活人參黃芪薏苡仁當歸肉桂杜仲

按﹕此方原缺分量及制服法。

虎脛丸

虎脛骨熟地山茱萸牛膝山藥當歸木瓜川芎鹿茸薏苡仁五加皮肉桂蜜丸梧子大﹐三歲兒日服三丸。內熱者去桂。

加味熟地黃丸

熟地黃山茱萸牡丹皮山藥牛膝澤瀉鹿茸肉桂補骨脂人參童便浸炙白茯苓煉蜜爲丸。

薏苡丸【《醫學入門》﹐下同】治小兒兩手筋縮﹐不能舒伸。

薏苡仁二兩當歸秦艽酸棗仁防風羌活各一兩

右爲末﹐蜜丸﹐芡實大﹐每一丸至二丸﹐麝香荊芥煎湯化下。

海桐散治小兒腳指蜷縮無力﹐不能展伸。

海桐皮牡丹皮當歸熟地牛膝各二分山茱萸補骨脂各一分

右﹐蔥煎服。

五加皮散【《得效方》】治三歲不能行。

五加皮二錢半牛膝木瓜各一錢二分半

右末﹐每一錢﹐米飲調下。

調元散【《萬病回春》】治行遲。

山藥五分白朮白芍藥熟地黃當歸川芎黃芪蜜炒﹐各二分半人參白茯苓茯神各二分甘艸一分半石菖蒲一分

右銼﹐作一貼﹐姜三棗二﹐水煎服。

地黃丸治頭顖不合﹐體瘦骨露﹐有如鶴膝﹐皆腎虛不足﹔並治腎疳﹐天柱傾倒。腎主骨也。

熟地黃洗焙﹐八錢澤瀉洗﹐二錢牡丹皮去心白茯苓各三錢山茱萸肉牛膝鹿茸酥炙山藥各四錢

右末﹐蜜丸梧子大﹐三歲以下三二丸﹐溫水空心化下。

哺兒方【《千金方》】治數歲不行。

葬家未閉戶﹐盜食與哺﹐日三﹐便行。《千金翼》云﹕未閉戶﹐嬰孺就墓門中哺。

鍼灸

田氏曰﹕小兒龜胸﹐取兩乳前各一寸五分﹐上兩行三骨罅間﹐六處各三壯﹐炷如麥。春夏從下灸上﹐秋冬從上灸下。

莊氏曰﹕龜胸取九家灰一斗﹐盛簸箕中﹐令兒合面印胸迹﹐於龜胸印﹐從上當中及兩邊﹐令三姓人同下火﹐各於灰上灸三壯﹐棄灰河流或水中。

《聖惠》曰﹕小兒龜背﹐當灸第三椎骨節下兩傍各一寸半肺兪穴﹐又第五椎骨節下兩傍各一寸半心兪穴﹐又第七椎骨節下兩傍各一寸半膈兪穴。以小兒中指節爲一寸。艾炷如小麥大﹐三五壯卽止。此法累用﹐十有一二得效﹐亦無全效之功。

《寶鑑》曰﹕小兒數歲不行﹐灸兩足踝各三壯。

醫案

《顱顖經》曰﹕符殿直之孫﹐龜背﹐紹熙辛亥春﹐灸卽效。

萬氏《幼科發揮》曰﹕黃州府甘秀才女﹐驚後右手大指屈而不能伸﹐醫用全蠍﹑僵蠶治之﹐不效。問予求治法。肝主筋﹐筋賴血養﹐故曰掌得血而能屈也。血燥則筋枯屈而不能伸也。手大指﹐手太陰之脈以起也﹐金本性燥﹐復用風藥以治之﹐燥益甚矣。劉宗厚云﹕休治風﹐休治燥﹐治得火時風燥了。乃授一方﹐用人參固本丸加黃芩﹑黃蘗﹑知母﹐作丸服之。

《外科心法》曰﹕一三歲小兒﹐臂患毒焮痛﹐服解毒丸﹐搽神功散而消。嘗治便祕或煩躁﹐服五福化毒丹﹐亦效。若膿成者﹐急刺去﹐用紙撚蘸麻油紝瘡內﹐以膏藥貼之。若兒安靜﹐不必服藥﹐候有膿取去﹐仍用紝貼。有小兒瘡毒不愈﹐或愈而復發﹐皆因母食炙煿辛辣﹐或有熱證﹐宜先治母熱﹐就於母藥中加漏蘆煎服﹐兒瘡亦愈。若小兒自患前證﹐不能飲藥者﹐將藥加漏蘆﹐令母服之﹐其瘡亦愈。

一小兒臂患痘毒不寧﹐按之復起。此膿脹痛而然也﹐遂刺之﹐以托裏藥而愈。有痘後肢節作腫﹐而色不赤飲以金銀花散﹐更以生黃豆末﹐熱水調敷﹐能以水潤之﹐自消。若敷六七日不消﹐膿已成﹐急刺之﹐宜服托裏藥。

《保嬰撮要》曰﹕愚治一小兒﹐體瘦腿細﹐不能行步﹐齒不堅固﹐發稀短少﹐屬足三陰虛﹐用六味地黃丸﹑補中益气﹐年餘諸證悉愈﹐形體充實。

一小兒三歲言步未能﹐牙發稀少﹐體瘦骨立﹐發熱作渴﹐目黑睛少﹐服肥兒丸不應。此腎虛疳證也。前丸乃脾胃經之藥﹐久服則腎益虛而疳益甚。不信﹐牙發漸落。用六味丸加鹿茸﹑五味子﹐半載而愈。

一小兒七成﹐左腿細短寸許﹐不良於行﹐目睛白多﹐或有盜汗﹐發黃成穗﹐用地黃丸加鹿茸﹑五味子爲主﹐佐以補中益气湯﹐半載﹐行履如故。

《薛氏醫案》曰﹕一小兒十五歲﹐手足痿軟﹐齒不能嚙堅物﹐內熱晡熱﹐小便濇滯如淋。服分利之劑﹐小便如淋﹔服滋陰之劑﹐內熱益甚﹔服燥濕之劑﹐大便重墜。余謂此稟腎气不足﹐早犯色欲所致。故精血篇云﹕男子精未滿而禦女﹐以通其精﹐五臟有不滿之處﹐異日有難狀之疾。老人陰已痿而思色以降其精﹐則精不出而內敗﹐小便濇痛如淋。若陰已耗而復竭之﹐則大小便牽痛﹐愈痛則愈便﹐愈便則愈痛﹐正謂此也。遂朝用補中益气湯﹐夕用六味丸加五味子煎服﹐各三十餘劑﹐諸證漸愈。後夢遺諸證復作﹐手足時冷﹐痰气上急﹐用十全大補湯加味八味丸料各八劑﹐二便稍利﹐手足稍溫﹔仍用前二藥三月餘﹐元气漸復﹐飲食如常。又飲食停滯﹐吐瀉腹痛﹐按之不疼﹐此脾胃受傷也﹐用六君子湯加木香﹑肉豆蔻治之﹐其吐未已﹐左尺右關二脈輕診浮大﹐按之如無。經云﹕腎開竅於二陰。用五味子散四服﹐大便頓止﹔後又傷食咽酸﹐作瀉﹐大便重墜﹐朝用補中益气湯﹐夕用六君子湯加木香﹑漧薑而痊。

一老年得子﹐四肢痿軟而惡風寒﹐見日則喜。余令乳母日服加減八味丸三次﹐十全大補湯一劑﹐兼與其子﹐年餘肢體漸彊﹐至二周而能行。

一小兒五歲﹐稟賦腿軟﹐不便於行﹐早喪天眞。年至十七﹐畢姻後﹐腿軟﹐頭顖自覺開大。喜其自謹﹐寓居道捨。遂朝服補中益气蕩﹐夕用地黃丸料加五味子﹑鹿茸煎服﹐年餘而健。

一小兒九歲﹐患腿作痛﹐用蔥熨法及大防風湯﹐腫起色赤﹐用仙方活命飲﹐補中益气湯間服﹐腫漸消。又以獨活寄生湯﹐與補中益气湯間服﹔二三日﹐用蔥熨一次﹐至兩月餘而消。

一小兒患此﹐大潰不斂﹐體倦食少﹐口漧發熱﹐日晡尢甚。此脾气虛甚也﹐用補中益气湯五劑以補元气﹐乃用大防風湯一劑以治其瘡。如是月餘﹐諸證悉退。遂月十全大補湯。佐以大防風湯而斂。

一小兒患此﹐潰而不斂﹐不時寒熱﹐小便赤濇﹐此血气虛也﹐用十全大補湯﹑加麥門冬五味﹐諸證頓退。乃去桂令常服﹐佐以和血定痛丸而愈。

一女子左腿作痛﹐服流气飲之類﹐左膝腫硬﹐頭運吐痰。余謂此鶴膝風也。其脈弦數而無力﹐乃稟賦肝脾腎三經之證。此形气病气俱虛者﹐當先調補脾胃爲主。不信﹐仍攻邪气﹐諸證蜂起。余先用五味異功散加升麻﹑漧薑﹑肉桂﹐脾气稍健﹔又用異功散﹑八珍湯而潰﹔卻間服大防風湯﹑地黃丸而痊。

一小兒兩膝漸腫﹐敷服皆消毒之藥﹐足頸赤腫﹐此稟父腎气不足﹐用地黃八珍湯而消。若用流气敗毒等藥﹐必致不起。

《正體驗要》曰﹕一小兒足傷作痛﹐肉色不變﹐傷在骨也﹐頻用炒蔥熨之﹐五更用和血定痛丸﹐日間用健脾胃生气血之劑﹐數月後﹐服地黃丸三月餘而瘥。

一小兒臂骨出臼﹐接入腫痛發熱﹐服流气等藥益甚﹐飲食少思。余以蔥熨之﹐其痛卽止﹔以六君子﹑黃芪﹑柴胡﹑桔梗﹑續斷﹑骨碎補治之﹐飲食進而腫消﹔又用補中益气加麥門五味治之﹐气血和而熱退﹐愈矣。

一小兒閃肭﹐腿腕壅腫﹐形气怯弱﹐余欲治以補气血爲主﹐佐以行散之劑。不信﹐乃內服流气飲﹐外敷寒涼藥﹐如寒熱體倦。余曰﹕惡寒發熱﹐脈息洪大﹐气血虛極也﹐治之無功。後內潰﹐瀝盡气血而亡。

