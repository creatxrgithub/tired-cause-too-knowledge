古今圖書集成醫部全錄卷一百五十五

齒門

黃帝素問

上古天眞論

女子七歲腎气盛﹐齒更發長。三七腎气平均﹐故眞牙生而長極。

【注女子七歲﹐腎气方盛。腎主骨﹐齒乃骨之餘﹐故齒更。眞矛乃盡根之牙﹐腎气足﹐故眞牙生。】

丈夫八歲腎气實﹐發長齒更。三八腎气平均﹐筋骨勁彊﹐故眞牙生而長極。五八腎气衰﹐發墮齒槁。八八則齒髮去。

【注眞牙生而筋骨所長﹐以至於極矣。腎爲生气之原﹐男子衰於气﹐五八則根气先衰而發墮齒槁。至八八則數終衰極﹐乃脫去也。】

診要經終論

少陰終者﹐面黑齒長而垢﹐腹脹閉﹐上下不通而終矣。

【注心之華在面。黑者水气上乘﹐火气滅而水气脫矣。齒長而垢﹐骨气泄也。腹脹閉﹐上下不通者﹐心腎水火之气並絕﹐而不能上下交通也。】

陰陽應象大論

岐伯曰﹕陽盛則身熱﹐腠理閉﹐喘粗爲之俯仰﹐汗不出而熱﹐齒幹以煩冤﹐腹滿﹐死。能冬不能夏。

【注陽勝乃火熱用事﹐故身熱。熱在表則腠理閉﹐熱在裏則喘粗。陰勝在腹﹐則爲之俯﹔陽勝在背﹐則爲之仰。陽勝於周身﹐則汗不出而熱也。腎主精液﹐齒幹精液竭矣。心主血液﹐煩冤血液枯矣。腹滿﹐中焦之生气絕矣。此陽熱偏勝之死證。然能苟延於冬﹐而不能幸免於夏。】

痿論

腎熱者﹐色黑而齒槁。

帝曰﹕人有病頭痛﹐以數歲不已﹐此安得之﹐名爲何病﹖岐伯曰﹕當有所犯大寒﹐內至骨髓。髓者以腦爲主﹐腦逆﹐故令頭痛﹑齒亦痛﹐病名曰厥逆。

【注腎生骨髓﹐故所犯大寒之气而內至骨髓也。諸髓皆屬於腦﹐故以腦爲主。髓邪上逆﹐則入於腦﹐是以頭痛數歲不已。齒乃骨之餘﹐故齒亦痛也。此下受之寒上逆於巓頂﹐故名曰厥逆。】

至眞要大論

歲少陰在泉﹐熱淫所勝﹐民病腹中常鳴﹐气上衝胸﹐喘不能久立﹐寒熱﹐皮膚痛﹐目瞑﹐齒痛﹐﹝出頁﹞腫。

【注少陰在泉﹐卯酉歲也。腹中常鳴者﹐火气奔動也。气上衝胸者﹐火气炎上也。喘﹐不能久立﹐寒熱﹐皮膚痛者﹐火淫肺金也。目瞑者﹐熱甚陰虛﹐畏陽光也。齒痛﹝出頁﹞腫者﹐熱乘陽明也。】

靈樞經

經脈篇

手陽明之脈﹐其支者從缺盆上頸貫頰﹐入下齒中。

足陽明之脈﹐下循鼻外﹐入上齒中。

邪客篇

天有列星﹐人有牙齒。

扁鵲難經

驗病死候

病人唇腫齒焦者死﹐脾腎絕也。

病人齒忽變黑者﹐十三日死﹐少陰絕也。

中藏經【漢華佗】

驗病死候

胃絕﹐齒落面黃者﹐七日死。【一曰十日死。】

面無光﹐牙齒黑者死。

齒忽黑色者﹐十三日死。

千金方【唐孫思邈】

論證

凡齒齗宣露﹐多是疳﹝上匿下虫﹞﹝疳﹝上匿下虫﹞原作「﹝上匿下虫﹞虫」﹐據《千金》卷六攺。﹞及月蝕﹐以角蒿灰夜傅齗間使滿﹐勿食油﹐不過二三夜瘥。食油及漧棗卽發。所以患齒者﹐忌油﹑漧棗及桂心。每旦以一撚鹽內口中﹐以溫水含﹐揩齒﹐及叩齒百徧﹐爲之不絕﹐不過五日﹐口齒卽牢密。凡人齒齗不能食果菜者﹐皆由齒根露也﹐爲此鹽湯揩齒叩齒法﹐無不愈也﹐神良。凡人好患齒病﹐多由月蝕夜食飲之所致也﹐識者深宜愼之。所以日月蝕未平時﹐特忌飲食﹐小兒亦然。

仁齋直指方【宋楊士瀛】

齒屬腎

齒者骨之所終﹐髓之所養﹐腎實主之。故腎衰則齒豁﹐精盛則齒堅﹐虛熱則齒動。

毒痰痛

熱則生痰﹐毒气上攻﹐灌注經絡﹐最能發痛。外證痰盛咳唾﹐宜二陳湯加細辛﹑枳殼﹑生薑﹑大棗﹑烏梅煎服。仍以姜黃﹑蓽茇等分煎湯﹐候溫以舌浸湯內﹐涎自流出﹐效。

虫蝕痛

凡人飲食不能潔齒﹐腐臭之气淹漬日久﹐齒齦有孔﹐虫蝕其間﹐蝕一齒盡﹐又度其餘﹐至如疳﹝上匿下虫﹞皆其種類﹐必殺虫而後痛止。

痛因

手陽明之支脈入齒﹐壅則齒浮﹐虛則宣露﹐挾風則上攻頭面﹐疳﹝上匿下虫﹞則變成齲脫。

瘡瘍全書【金竇漢卿】

牙癰

牙邊生癰如豆大﹐此脾胃二經火也。宜用小刀點破﹐搽以冰片散﹐再服淸胃湯﹑甘桔湯﹐無不愈矣。

牙腫

齒屬腎經﹐此證或風乘虛而入發腫﹐或飲酒太過而腫﹐或血虛而腫﹐或剔傷而腫﹐或房勞陰虛而腫。治法宜以意詳證﹐消息而治。

牙宣

牙宣﹐謂脾胃中熱湧而宣露也。此證牙齒縫中出血﹐上屬脾﹐下屬胃。吐血痰至升斗難療者﹐急宜速治﹐遲則難生。先用蚌水灌淨﹐然後吹藥。

河間六書【金劉完素】

寒入腦痛

腎虛犯大寒﹐頭疼齒亦痛﹐痛之甚﹐數歲不已者是也﹐以天南星丸主之。

儒門事親【元張從政】

痛屬火

有人因上下齒痛﹐凡痛發﹐輒取去。不數年﹐上下齒盡。至五十歲﹐生硬之物皆不能食。夫上下齒痛﹐皆由手足陽明二經風熱甚而痛矣。可用大小承气湯﹑藏用丸﹑祛風丸等藥瀉之﹐則痛當自止。《內經》曰﹕諸痛癢瘡瘍﹐皆屬心火。王冰云﹕百端之起﹐皆自心生。心者火也﹐火生土之故也。出牙之故﹐不可不知。

風疰疼

夫風疰牙疼﹐久不愈者﹐用鍼插巴豆一枚於燈焰上燎煙﹐未及存性﹐於牙窩根盤上燻之﹐則愈。

東垣十書【元李杲】

論證

夫齒者腎之標﹐口者脾之竅。諸經多有會於口者﹐其牙齒是手足陽明之所過。上齦隸於坤土﹐乃足陽明胃之脈所貫絡也﹐止而不動。下齦嚼物﹐動而不休﹐乃手陽明大腸之脈所貫絡也。手陽明惡寒飲而喜熱﹐足陽明喜寒飲而惡熱﹐其病不一。牙者腎之標﹐亦喜寒﹐寒者堅牢﹐爲病不同﹐熱甚則齒動齦脫﹐作痛不已﹐故所治療不同也。有惡熱而作痛者﹐有惡寒而作痛者﹐有惡寒惡熱而作痛者﹔有惡寒飲少熱飲多而作痛著﹐有惡熱飲少寒飲多而作痛者﹔有牙齒動搖而作痛者﹔有齒袒而作痛者﹔有齒齦爲疳所蝕缺少﹐血出而作痛者﹐有齒齦腫起爲痛者﹔有脾胃中有風邪但覺風而作痛者。又有牙上多爲虫所蝕﹐其齒缺少而色變﹐爲虫牙痛者﹔有胃中气少不能禦寒﹐袒露其齒作痛者﹔有牙齒疼痛而穢臭之气不可近者。痛旣不一﹐豈可一藥而盡之哉﹖

胃有實熱﹐上齒痛尢甚﹐宜涼膈散。大黃酒蒸爲君﹐加知母﹑石膏﹑升麻爲佐﹐頻頻含咽卽愈。

微惡寒飲﹐大惡熱飲﹐宜立效散。

熱痛

熱痛者﹐腸胃積熱﹐齒齦腫爛﹐口气臭穢﹐宜涼膈散加知母﹑石膏﹑升麻爲佐﹐酒蒸大黃爲君﹐噙咽卽愈。

丹溪心法【元朱震亨】

痛屬熱

牙齒之痛﹐因胃中濕熱上出於牙齦之間﹐適被風寒或飲冷所郁﹐則濕熱不得外達﹐故作痛也。寒是標﹐故外用辛溫擦漱之藥﹔熱是本﹐故內服辛涼散熱之劑。牙痛用梧桐淚爲末﹐少加麝香擦之。牙大痛﹐必用胡椒﹑蓽茇能散其中浮熱﹐間以升麻﹑寒水石﹐佐以辛涼荊芥﹑薄荷﹑細辛之類。若用淸涼藥﹐便使痛不開。必須從治﹐如蓽茇﹑川芎﹑薄荷﹑荊芥﹑細辛﹑樟腦﹑靑鹽之類。

醫學正傳【明虞摶】

論證

《內經》曰﹕百病之起﹐有生於本者﹐有生於標者。夫齒者﹐腎之標﹑骨之餘也。足陽明胃之脈﹐貫絡於齒上齦﹔手陽明大腸之脈﹐貫絡於齒下齦。手陽明惡寒飲而喜熱飲﹐足陽明惡熱飲而喜寒飲﹐故其爲痛有惡寒惡熱之不同也。有開口呷風則痛甚者﹐腸胃中有風邪也﹔有開口則穢臭不可近者﹐腸胃中有積熱也。或爲痛而齒動搖﹐或爲痛而虫侵蝕﹐又有齒縫疏豁飲食不便者﹐比比是也。大抵齒齦露而動搖者﹐腎元虛也﹐治宜滋陰補腎爲要﹔憎寒壯熱而口臭穢者﹐胃气熱也﹐治宜安胃瀉火爲良。其所謂風邪虫蝕之證﹐蓋因熱生風而風生虫﹐腸胃之火旣平﹐更加以擦牙誅虫之藥﹐以治其標﹐無有不安之理也。

證治要訣【明戴思恭】

痛證

牙痛有風毒熱壅﹐齲蛀腎虛﹐未辧何證﹐俱用消風散揩抹。諸證俱宜香附炒黑三分﹐炒鹽一分﹐研勻揩用如常。

有牙虫已出﹐其孔穴空虛而痛者﹐此乃不可不知。宜用乳香少許﹐火炙令軟以實之。

腎虛牙浮而痛﹐甚則憎寒壯熱﹐全具如欲脫之狀。宜安腎丸﹐間進黑錫丹。

本艸綱目【明李時珍】

食酸齒軟

楚人多食酸則齒軟。謂其水生木﹐水气弱﹐木气盛﹐故齒如是。

明醫雜著【明王綸】

牙牀腫痛

牙牀腫痛﹐齒痛搖動﹐或黑爛脫落﹐世人皆作腎虛治。殊不知此屬陽明經濕熱﹐蓋齒𨿽屬腎而生於牙牀﹐上下牀屬陽明大腸與胃﹐猶木生於土也。腸胃傷於美酒厚味膏粱甘滑之物﹐以致濕熱上攻﹐則牙牀不淸而爲腫爲痛﹐或出血﹐或生虫﹐由是齒不得安而動搖黑爛脫落也。治宜瀉陽明之濕熱﹐則牙牀淸寧而齒自安固矣。

【注按齒痛﹐若因手足陽明經濕熱﹐用東垣淸胃散﹔若因風寒入腦﹐腦痛齒亦痛﹐用羌活附子細辛湯﹔若因思慮傷脾﹐用歸脾湯﹔若因郁火所致﹐用越鞠丸﹔若因酒面炙煿而發﹐用淸胃散﹔若因飲食傷脾﹐用六君子湯﹔若因勞傷元气﹐用補中益气湯﹔若脾胃素弱﹐用六君當歸升麻﹔若因腎經陰虛﹐用六味丸﹔若因腎經陽虛﹐用八味丸﹔若陰陽俱虛﹐用十補丸﹔若脾腎虛寒﹐用安腎丸。徐用誠先生云﹕凡齒病惡寒熱等證﹐屬手足陽明經﹔齒搖齦脫﹐屬足少陰經﹔齒蝕腫痛出血﹐皆胃火所致也。亦有諸經錯雜之邪與外因爲患者。】

醫學入門【明李梴】

瘀血痛

風熱挾攻齦間﹐令血出﹐痰滯不消﹐掣痛鉆刺。宜犀角地黃湯﹐或加減甘露飲加升麻。

宣露動搖

齒齦宣露動搖者﹐腎元虛也。宜八味丸﹐滋陰補腎。

風熱痛

風熱者﹐外風與內熱相搏﹐齒齦腫痛﹐濃汁臭穢。宜犀角升麻湯﹐兼以荊芥湯含漱。

風冷痛

風冷者﹐齒齦不腫不蛀﹐日漸動搖。宜溫風散﹐兼以開笑散含漱。

虫蝕痛

齒病變成骨槽風﹐出血骨露者﹐宜玉池散。

惡寒惡熱

足陽明胃絡脈入齒上縫﹐其病喜寒飲而惡熱飲。手陽明大腸絡脈入齒下縫﹐其病喜熱飲而惡寒飲。熱牙痛怕冷水﹐冷牙痛怕熱水﹐不怕冷熱乃風牙痛。

熱痛

如濕熱被風冷郁而作痛﹐宜當歸龍膽散。

久年齒痛﹐黑爛脫落﹐必吸涼稍止﹐乃膏粱濕熱之火﹐調胃承气湯加黃連下之。

古今醫鑑【明龔信】

脈法

右關脈洪數﹐或弦而洪﹐腸胃中有風熱而痛。尺脈洪大而虛者﹐腎虛﹐主齒動搖疏豁﹐相火上炎而痛。

痛證

齒病﹐有開口呷風則痛甚者﹐胃中有風邪也﹔有開口則臭穢不可近者﹐腸胃中有積熱也﹔有齒根腫而痛者﹐胃熱也﹔有痛而動搖者﹐腎元虛也﹔有孔而痛者﹐虫蝕也。上爿牙痛﹐亦屬足少陰腎經虛熱﹐宜細辛湯﹔下爿牙痛﹐屬手陽明虛熱有風﹐宜白芷湯。

口齒類要【明薛己】

總論

齒者腎之標﹐口者脾之竅﹐諸經多有會於口者﹐齒牙是也。徐用誠先生云﹕齒惡寒熱等證﹐本手足陽明經﹔其動搖脫落﹐本足少陰經﹔其虫疳齦腫出血痛穢﹐皆濕熱胃火﹐或諸經錯雜之邪與外因爲患。治法﹕濕熱甚而痛者﹐承气湯下之﹔輕者淸胃散調之。大腸熱而齦腫痛者﹐淸胃散治之﹐重則調胃丸淸之。六郁而痛者﹐越鞠丸解之。中气虛而痛者﹐補中益气湯補之。思慮傷脾而痛者﹐歸脾湯調之。腎經虛熱而痛者﹐六味丸補之。腎經虛寒而痛者﹐還少丹補之﹐重則八味丸主之。其屬風熱者﹐獨活散。大寒犯腦者﹐白芷散。風寒入腦者﹐羌活附子湯。病證多端﹐當臨證制宜。

醫學準繩六要【明張三錫】

論酒色因

牙牀屬胃﹐牙齒屬腎。中年酒色過度﹐精弱不能榮於齒﹐而厚味酒毒日腐於胃﹐其榮於齒牀者皆濁﹐濁則腐潰。譬之土不堅則樹搖倒﹐齒落之象矣。牙根痛者﹐牀熱而將腐也。經曰﹕丈夫五八腎气衰﹐發墮齒槁。生數四十而腎已衰﹐何況斫喪﹖遵生者勿全責於藥也。

證治準繩【明王肯堂】

齒部所屬

統屬足少陰腎經。

【注《素問》曰﹕丈夫五八腎气衰﹐發墮齒槁。又曰﹕腎熱者色黑而齒槁。少陰終者﹐面黑齒長而垢。】

齒分上下齦﹐上齦屬足陽明胃經﹐

【注《素問》曰﹕邪客於足陽明之經﹐令人鼽衄上齒寒。《鍼經》曰﹕上爿痛﹐喜寒而惡熱﹐取足陽明之原衝陽穴﹐在兩足跗上五寸骨間動脈中。注﹕爿﹐判也。左半爲爿﹐右半爲片。朱丹溪曰﹕當灸三里穴。三里﹐足陽明經之合穴也﹐在兩膝下外側輔骨下三指地﹐離胻骨外一指許﹐兩筋間宛宛中也。】

下齦屬手陽明大腸經。

【注張潔古曰﹕秦艽去下牙痛﹐及除本經風濕。《鍼經》曰﹕下爿痛喜熱而惡寒﹐取手陽明之原合谷穴﹐在兩手大指次指岐骨間陷中。朱丹溪曰﹕當灸三間穴。三間手陽明經之兪穴也﹐在兩手大指次指本節後內側骨上縫中﹐赤白肉際。】

男子八歲腎气實而齒更生﹐三八眞牙生﹐五八則齒槁﹐八八則齒去矣。女子亦然﹐以七爲數。蓋腎主骨﹐齒乃骨之餘﹐髓之所養也﹐故隨天癸之盛衰也。足陽明之支者入於上齒﹐手陽明之支者入於下齒。若骨髓不足﹐陽明脈虛﹐則齒之諸病生矣。何以言之﹖陽明金也﹐齒屬腎水也。陽明之支入齒﹐此乃母气榮衛其子也﹐故陽明實則齒堅牢﹐陽明虛則齒浮動。所以齒痛者﹐乃陽明經有風冷濕熱之邪乘虛而入﹐聚而爲液爲涎﹐與齒間之气血相搏擊而痛也。若熱涎壅盛﹐則腫而痛也﹔熱不盛﹐則齒齦微腫而根浮也。有虫牙痛者﹐由濕熱生虫﹐蝕其根而作痛也﹔有齒間血出者﹐由陽明之支﹐有風熱之邪入齒齦﹐搏於血﹐故血出也。有齒齲者﹐亦以陽明入風熱之邪﹐搏齒齦气血﹐腐化爲膿出臭汁﹐謂之齒齲﹐亦曰風齲。有齒﹝上匿下虫﹞者﹐是虫蝕齒至齦﹐膿爛汁臭也。有齒挺者﹐由气熱傳入於脈﹐至齒齗間﹐液沫爲膿﹐气血竭﹐肉齦消﹐故齒根露而挺出也。有齒動搖者﹐陽明脈虛﹐气血不榮﹐故齒動搖也。有齒歷蠹者﹐由骨髓气血不能榮盛﹐故令牙齒黯黑﹐謂之歷齒。其齒黃黑者亦然。以此而言﹐豈非諸齒病皆因陽明之所致哉﹗

劉宗厚云﹕外冒風寒﹐或口吸寒冷﹐致牙疼者﹐皆外因也。實熱虛火﹐骨蒸气郁﹐血熱虫蛀﹐皆內因也。硬物所支打擊等致﹐皆不內外因也。

冬時風寒濕﹐頭疼﹐項筋急﹐牙齒動搖疼痛﹐宜麻黃散。大寒犯腦﹐連頭痛﹐齒亦痛﹐宜細辛散﹑白芷散﹑蠍梢散。牙痛用淸涼藥更痛甚者﹐從治之﹐用蓽茇﹑川椒﹑薄荷﹑荊芥﹑細辛﹑樟腦﹑靑鹽爲末﹐擦牙上。得熱而痛﹐得涼則止者﹐以辛涼藥治之。因服補胃熱藥﹐致上下牙疼痛不可忍﹐牽引頭腦滿面發熱大痛﹐陽明之別絡入腦﹐喜寒惡熱﹐乃手陽明經中熱盛而作﹐其齒喜冷惡熱﹐淸胃湯主之。寒多熱少者﹐微惡熱飲﹐大惡寒飲﹐宜艸豆蔻散。熱多寒少者﹐微惡寒飲﹐大惡熱飲﹐宜麝香散﹑立效散。上爿牙疼﹐升麻散﹔下爿牙疼﹐白芷散。平昔多食肉人﹐口臭牙齒動搖欲落﹐或血出不止﹐乃內傷濕熱膏粱之疾也﹐宜神功丸﹑牢牙散﹑調胃承气去硝加黃連湯。若熱壅牙疼﹐腫連腮頰﹐乃陽明經熱也﹐宜金沸艸散去麻黃加薄荷如其數。

骨槽風

或問﹕牙齦腫痛﹐寒熱大作﹐腐爛不已﹐作疳治之無益﹐何如﹖曰﹕此骨槽風﹐一名穿腮毒﹐由憂愁思慮驚恐悲傷所致。初起生於耳下﹐及頸項間﹐隱隱皮膚之內﹐略有小核﹐漸大如胡桃﹐日增紅腫﹐或上或下﹐或左或右﹐牙關緊急﹐不能食。先用鵝翎探吐風痰﹐服黃連解毒湯﹑活命飲加元參﹑桔梗﹑柴胡﹑黃芩。切不可用刀鍼。

上齶癰

或問﹕上齶生疽﹐狀如紫葡萄﹐何如﹖曰﹕是名懸癰﹐屬手太陰﹑手厥陰心包絡﹐令人寒熱大作﹐舌不能伸縮﹐口不能開闔﹐惟欲仰面而臥﹐鼻中時出紅涕﹐屬手足少陰經及三焦積熱所致。宜黃連消毒飲加桔梗﹑元參﹔急刺出惡血﹐犀角琥珀膏敷之﹔壯實者﹐一粒金丹下之。過時不治﹐飲食不入﹐神昏脈亂者死。

牙癰

或問﹕牙根生癰何如﹖曰﹕此名附牙癰﹐屬足陽明胃經熱毒所致﹐宜淸胃散﹑黃連消毒飲﹐或刺出惡血則愈。

外科正宗【明陳實功】

齒病

齒病者﹐有風有火﹐亦有陽明濕熱﹐俱能致之。風痛者﹐遇風發作浮腫﹐隨後生痛﹐以消風散治之。火痛者﹐則齒根必牽扯腮顴﹐陣陣作痛﹐時發時止﹐以冰硼散搽之﹐出涎自愈。陽明經濕熱作痛者﹐其患腮顴浮腫﹐甚者牽引太陽﹐疼連頸項﹐口中熱气﹐大便結燥﹐當宜涼膈散加石膏治之。又腫髙軟者﹐內必有膿﹐用鍼刺破﹐出膿自愈。有齒齦病爛﹐出血不止者﹐內服犀角地黃湯﹐外搽人中白散。又小兒鉆齒疳﹐牙根尖穿出齒根肉外﹐芒刺嘴唇作痛﹐用鈹鍼挑破牙面好肉﹐以手取去本牙。出血不止﹐以濕紙換貼二三次﹐其血自止。必兼戒厚味﹐其牙復生如舊。

走馬疳

走馬疳﹐言患迅速﹐不可遲延故也。其患多在痧痘餘毒所中﹐又有雜病熱甚而成者。其患牙根作爛﹐隨便黑腐作臭﹐甚者牙齦脫落﹐根柯黑朽﹐不數日間以致穿腮破唇﹐誠爲不治。初起宜用蘆薈消疳飲﹐外用人中白散或冰硼散二藥搽之。取去黑腐﹐內是紅肉血流者爲吉。如取時頑肉不脫﹐腐爛漸開﹐焮腫外散﹐臭味不止﹐更兼身熱不退者﹐俱爲不治。

醫貫【明趙獻可】

齒論

《素問》曰﹕男子八歲腎气實而齒更生﹐三八眞牙生﹐五八則齒槁﹐八八而齒去矣。女子亦然﹐以七爲數。蓋腎主骨﹐齒者骨之標﹐髓之所養也。凡齒屬腎﹐上下齦屬陽明。上齦痛喜寒而惡熱﹐取足陽明胃﹔下齦痛喜熱而惡寒﹐取手陽明大腸。凡動搖袒脫而痛或不痛﹐或出血或不出血﹐全具如欲落之狀者﹐皆屬腎。經曰﹕腎熱者色黑而齒槁。又曰﹕少陰終者面黑齒長而垢。其虫疳齦腫不動潰爛痛穢者﹐皆屬陽明。或諸經錯雜之邪與外因爲患﹐俱分虛實而治。腎經虛寒者﹐安腎丸﹑還少丹﹐重則八味丸主之。其冬月時大寒犯腦﹐連頭痛﹐齒牙動搖疼痛者﹐此太陽並少陰傷寒也。仲景用麻黃附子細辛湯﹐凡腎虛者多有之。如齒痛搖動﹐肢體倦怠﹐飲食少思者﹐脾腎虧損之證﹐用安腎丸﹑補中益气並服。如喜寒惡熱者﹐乃胃血傷也﹐淸胃湯。若惡寒喜熱者﹐胃气傷也﹐補中益气湯。

凡齒痛遇勞卽發﹐或午後甚﹐或口渴面黧﹐或遺精者﹐皆脾腎虛熱﹐補中益气用六味丸﹐或十全大補湯。若齒齦腫痛﹐焮連腮頰﹐此胃經風熱﹐用犀角升麻湯。若善飲者﹐齒痛腮頰焮腫﹐此胃經濕熱﹐淸胃湯加葛根﹐或解酲湯。

醫方考【明吳昆】

齒病方論

腎虛齒長而痛者﹐滋陰大補丸加鹿茸方治之。蓋腎主骨﹐腎虛則髓弱﹐髓弱則骨枯﹐骨枯則不能固齒﹐故令齒長而動。譬之敗幾焉﹐幾敗木枯則緊竇之寸木搖搖而出﹐以水澤之則敗幾潤而寸木固﹐故治此者宜滋陰補腎﹐腎不虛則齦骨潤﹐齦骨潤則齒固矣。是方也﹐熟地﹑牛膝﹑杜仲﹑山萸﹑五味﹑枸杞﹐皆味厚之品也﹐可以滋陰益腎。巴戟﹑蓯蓉﹑茴香﹑遠志﹑石菖蒲﹑山藥﹑茯苓﹐皆甘溫之品也﹐可以溫腎生精﹐乃鹿茸者﹐取其爲血气之屬﹐得陰气之最完﹐故用之以爲補腎塡精益髓之品耳。紅棗肉者﹐味甘益脾﹐故用之以劑丸也。

齊大夫病齲齒﹐倉公爲之作苦參湯﹐日漱三升﹐五六日病已。蓋取其苦能安齒蠹﹐寒能去風熱也。後人無風蠹﹐有用苦參潔齒﹐久而病腰重者﹐降多故也。此不知三軍之事而從三軍之政﹐未有不敗者也。

牙痛惡寒喜熱者﹐煮牙散主之。凡人臥去之時開口﹐引其風寒﹐因致牙痛﹐故得寒飲則助其邪而痛甚﹐得熱飲則散其寒而少寬。是方也﹐附子尖﹑天雄尖辛熱之品也﹐用之所以溫寒。乃全蠍者﹐微毒之品也﹐假之就寒毒之區﹐兼療風邪云爾。或用漧薑﹑蓽茇﹑細辛作湯以漱之﹐亦是治寒之意。

風熱牙疼﹐喜寒惡熱者﹐定風湯漱之。蓋內生風熱﹐並於口頰﹐邪火自實﹐因致牙疼﹐故得寒飲則陰陽微和而痛少可﹐得熱飲則以火濟火而痛亦深。是方也﹐用牙皂﹑荊芥﹑蔥白之辛溫﹐以散其風﹐用﹝石卜﹞硝﹑石膏之鹹寒以驅其熱。

凡牙間有孔而痛者﹐梧桐淚﹑蟾酥﹑莨菪子﹑韭子﹑石灰五件得一治之﹐皆獲奇效。蓋梧桐淚主火毒風疳﹝上匿下虫﹞齒﹐王海藏常奇之矣﹔蟾酥主牙蝕﹐到處痛定﹐林元禮常奇之矣﹔莨菪子炮气蒸齒去﹝上匿下虫﹞﹐孫眞人常奇之矣﹔韭子入艾燒煙燻﹝上匿下虫﹞﹐朱丹溪常奇之矣。此皆古人之方也。新得一方﹐只是新燒石灰一物﹐蜜丸﹐著於齒蝕之處﹐應手而愈﹐此則古人之所未道也。

《本事方》云﹕取牙不犯手﹐用艸烏﹑蓽茇各半兩﹐川椒﹑細辛各二兩﹐爲細末﹐每用少許﹐以鍼揩在患牙內外﹐如此數次﹐其牙日傷則易落矣。蓋四物皆辛熱之品﹐入齒齦而數傷之﹐則齒肉日離﹐此近理之方也。

景嶽全書【明張介賓】

論證

齒牙之病有三證﹕一曰火﹐二曰風﹐三曰腎虛。凡此三者﹐病治各有不同﹐辧得其眞﹐自無難治之齒病矣。

凡火病者﹐必病在牙牀肌肉間﹐或爲腫痛﹐或爲糜爛﹐或爲臭穢脫落﹐或牙縫出血不止。是皆病在經絡﹐而上牙所屬足陽明也﹐止而不動﹔下牙所屬手陽明也﹐嚼物則動而不休。此之病必爲美酒厚味膏粱甘膩過多﹐以致濕熱畜於腸胃而上壅於經﹐乃有此證﹐治宜戒厚味﹑淸火邪爲主。

虫病者﹐其病不在經而在牙﹐亦由肥甘濕熱化生牙虫﹐以致蝕損蛀空﹐牙敗而痛。治宜殺虫爲主。濕熱盛者﹐亦宜兼淸胃火。

腎虛而牙病者﹐其病不在經而在髒﹐蓋齒爲骨之所終﹐而骨則主於腎也。故曰腎衰則齒豁﹐精固則齒堅。至其爲病﹐則凡齒脆不堅﹐或易於搖動﹐或疏豁﹐或突而不實。凡不由虫不由火而齒爲病者﹐必腎气之不足﹐此則或由先天之稟虧﹐或由後天之斫喪﹐皆能致之﹐是當以專補腎气爲主。

傷於外因者﹐或以擊損﹐或以跌僕﹐或勉彊咬嚼堅硬等物﹐久之無不損齒﹐此豈藥之可療﹖知者自愼也﹗

治法

陽明熱壅牙痛﹐宜淸胃散﹑淸胃飲之類﹔火甚者宜抽薪飲﹑太淸飲之類﹐以淸其源也。若腎陰本虛﹐胃火復盛﹐上實下虛而爲熱渴腫痛者﹐玉女煎爲最妙。

牙痛外敷之藥﹐惟辛溫可以散熱﹐宜細辛煎﹑丁香散﹑姜黃散﹑赴筵散之類。然惟二辛煎﹑三香散爲尢妙。

虫牙蛀空疼痛﹐宜《瑞竹堂方》韭子湯﹑巴豆丸﹑藜蘆散﹐皆可擇而用之。

牙縫出血不止﹐無非胃火所致﹐宜以前淸胃等藥主之。亦有陰虛於下﹐格陽於上﹐則六脈微細﹐全非實熱火證﹐牙縫之血大出不能止﹐而手足厥冷者﹐速宜以鎭陰煎主之﹔若悞用寒涼﹐必致不救。

腎虛牙齒不固﹐或搖動﹐或脆弱浮突者﹐𨿽宜以補腎爲主﹐然亦當辧其寒熱。凡左歸丸﹑六味丸可壯腎中之陰﹐右歸丸﹑八味丸可補腎中之陽﹐須通加骨碎補﹐丸服尢妙。若齒牙浮動脫落﹐或牙縫出血而口不臭亦無痛者﹐總屬陰中之陽虛﹐宜安腎丸之類主之。

走馬牙疳﹐牙牀腐爛﹐齒牙脫落。謂之走馬者﹐言其急也。此蓋熱毒蘊蓄而然。凡病此者﹐大爲凶候。初見此證﹐速宜內瀉陽明之火﹐兼以菉豆飲常服之。外用冰白散﹑冰玉散﹑三仙散﹑麝礬散﹑北棗丹之類敷之。

石室祕籙【淸陳士鐸】

生齒

長齒法﹕方用雄鼠脊骨全副﹐余骨尾頭俱不用﹐麝香一分﹐熟地身懷之令幹﹐骨碎補炒﹐各爲末三錢。但熟地必須自制﹐切不可經鐵器﹐一犯則前藥俱不效矣。生地亦須看一過﹐經鐵鍼穿孔者卽不效。細辛三分﹐楡樹皮三分。總之﹐羣藥俱不可經鐵器。當歸一錢﹑靑鹽二錢﹑杜仲一錢足矣﹐各爲絕細末。鼠骨﹐去肉不用﹐新瓦上焙榦爲末﹐不可燒焦﹐乘其生气也。用一磁瓶盛之﹐每日五更時不可出聲﹐將此藥輕擦在無牙之處﹐三十六擦﹐藥任其自然咽下﹐不可用水漱口﹐一月如是。日間午間擦之更佳﹐亦如前數。

固齒

固齒方﹕用雄鼠脊骨一副﹐熟地﹑細辛﹑楡樹皮﹑骨碎補各三錢﹐靑鹽﹑當歸各一錢﹐杜仲二錢﹐各爲末﹐裹在綿紙成條﹐咬在牙牀上﹐以味盡爲度﹐永不齒落矣。然亦不可經鐵器﹐經則無效。此藥可救數百人。大約一人須用三條。

方

細辛湯【《醫鑑》﹐下同】治牙疼。

細辛一錢半蔓荊子鼠粘子各一錢升麻黃連防己各七分薄荷葉三分蓽茇一分黃蘗酒炒知母酒炒﹐各五分

右銼﹐作一貼﹐水煎服。

白芷湯治風火牙疼。

防風荊芥穗連翹白芷薄荷赤芍藥石膏各一錢

右銼﹐作一貼﹐水煎服。

當歸連翹飲《回春》治齒痛﹐呷風痛甚﹐開口臭穢。

細辛三分當歸生地川芎連翹防風荊芥穗香白芷羌活黃芩梔子枳殼甘艸各七分

右銼﹐作一貼﹐水煎服﹐不拘時。

溫風散【《入門》】治風冷齒痛。

當歸川芎細辛白芷蓽茇露蜂房槁本各一錢

右剉﹐水煎服﹐仍含漱吐之。

瀉胃湯【《回春》﹐下同】治牙痛如神﹐此胃熱也。

當歸川芎赤芍藥生地黃黃連丹皮梔子防風荊芥薄荷甘艸各一錢

右銼﹐作一貼﹐水煎服。

滋陰淸胃丸治陽明血熱﹐上下牙牀腫痛紅爛﹐肉縮齒根露。

石膏火煆酢淬﹐二兩當歸酒洗生地黃酒洗梔子鹽水炒丹皮各一兩黃連酒炒知母葛根防風各七錢生甘艸節四錢升麻白芷各五錢

右爲末﹐蒸餅和丸﹐菜豆大﹐米飲下百丸。

定痛散治虫牙痛甚。

當歸生地黃細辛漧薑白芷連翹苦參黃連川椒桔梗烏梅甘艸各一錢

右銼﹐作一貼﹐水煎﹐噙漱後咽下。

淸胃湯【《回春》】治牙牀腫痛動搖﹐黑爛脫落﹐皆屬手足陽明二經。

石膏未二匙藿香五分條芩連翹丹皮梔子炒﹐各一錢生地黃酒洗黃連炒﹐各八分升麻白芍藥煨桔梗各七分甘艸三分

右銼﹐作一貼﹐水煎﹐食遠服。

羌活散治風寒濕犯腦痛﹐牙齒齦動搖袒脫。

艸豆蔻一錢柴胡五錢麻黃防風各三錢羊脛骨灰二錢羌活錢半歸身六分蒼朮升麻各五分槁本香白芷桂枝各三分細辛少許

右爲末﹐溫水漱口淨﹐擦之﹐其痛立止。

雄黃定痛膏【《綱目》】治牙痛。

大蒜二枚細辛焰硝各三錢雄黃一錢豬牙皂角四錢

右爲末﹐蒜搗膏爲丸﹐梧子大﹐每一丸將綿裹﹐左邊牙痛塞左耳中﹐右邊塞右耳﹐良久痛止﹐神效

殺虫丸【《醫鑑》﹐下同】治虫牙痛。

好砒霜不拘多少黃丹少許

以黃臘熔成一塊﹐旋用旋丸﹐如黃豆大﹐用白綿包裹﹐畱尾。如右牙疼則塞右耳﹐左牙疼則塞左耳﹐兩邊疼則塞兩耳﹐必深入耳孔。一夜其虫卽死﹐永不復疼矣。

哭來笑去散治牙齒痛神效。

雄黃乳香胡椒麝香蓽茇良姜細辛

右等分爲末﹐每用少許﹐吹男左女右鼻中﹐立止。如頭痛瞼腫﹐用紙捲藥末在內﹐作條﹐蘸香油點著﹐燎牙痛處﹐條燒盡﹐痛卽止。

牙疼方【《得效》】

雄黃沒藥各一錢細辛五分

右爲末﹐若左邊疼用少許﹝口畜﹞入左鼻﹐又吹入右耳﹔若右邊疼﹐﹝口畜﹞右鼻﹐又吹入左耳。

韭子丸【《千金》】治虫牙痛。

韭子全蠍各一兩乳香雄黃各一錢五分

右爲末﹐熔黃臘和丸﹐彈子大。磁瓶內燒一丸﹐以紙蓋口﹐以筆管引煙燻牙孔﹐其虫盡出。將藥瓶安於水中﹐其虫撲在水中。

血竭散治牙疳惡瘡﹐久不瘥。

蒲黃二錢血竭五分龍骨枯白礬各一錢寒水石煆﹐四錢

右爲末﹐取少許摻瘡上﹐以紙封貼。

麝香散治疳﹝上匿下虫﹞﹐牙齦臭爛出膿水。

枯白礬靑黛胡黃連蘆薈各二錢五分蝦蟆灰五分麝香二分五釐

右爲末﹐每五分摻敷患處。加梧桐淚二錢五分﹐尢妙。

牙疳藥

信砒靑黛輕粉各一錢麝香五分

右爲末﹐香油攤紙上﹐用木槌槌實﹐收起﹐臨臥以漿水漱淨﹐可瘡口大小以藥紙封之﹐至曉去藥紙﹐漱淨勿咽﹐三次必效。

白牙藥牙齒黃黑不瑩淨。

石膏細末砂鍋細末﹐各一兩零陵香白芷靑鹽升麻各二錢半細辛一錢麝香五分

右爲細末﹐每早晨取少許擦齒上﹐溫水漱口﹐吐出。

取疼牙落不犯手方

川椒細辛各一兩艸烏蓽茇各五錢

右爲細末﹐每少許揩痛齒﹐自落。

取蛀牙法

硼砂朱砂各一錢硇砂二錢川烏尖七个附子尖十四个蟾酥七个信砒二錢

右﹐五月五日合爲末﹐取少許揩牙上。牙落後﹐以防風﹑荊芥﹑甘艸﹐煎湯漱吐。

牙落重生方

雄鼠一个﹐剝去皮﹐用硇砂擦上三日﹐肉爛化盡﹐取骨瓦上焙漧香附一兩白芷川芎桑白皮地骨皮蒲公英川椒旱蓮艸明淨靑鹽川槿皮各三錢

右爲細末﹐擦百日﹐其牙復生﹐良驗。

又方

未開眼嫩老鼠三四个白芨白芷靑鹽細辛當歸熟地黃各五錢

先將五味爲末﹐入地黃搗爛如泥﹐和勻作一餅﹐包老鼠在內﹐外用濕紙包裹﹐文武火燒盡煙絕﹐取出﹐研爲末﹐擦上卽生牙。

謝傅笑去散治牙齒痛。

乳香沒藥雄黃胡椒兩頭尖烏藥

右等分爲末﹐擦患處﹐吐涎卽愈。

固齒散

大鼠一个﹐去肉取骨川椒炒乳香各二兩香附子炒白蒺藜炒靑鹽各一兩

右爲末﹐每日擦牙﹐永無齒病。

香椒散治冷證齒痛。

香附子川椒破故紙各二錢蓽茇一錢

右爲末﹐入炒鹽二錢﹐擦牙上。

馘鬼散【東垣】治胃熱齒痛。

麝香少許黃連梧桐淚荊芥穗薄荷升麻羊脛骨灰等分

右爲末﹐擦之神效。

擦牙方【《入門》】

荊芥薄荷細辛梧桐淚等分麝香少許

右爲末﹐擦牙。熱加馬牙硝﹐冷加川椒。

淸胃散治因服補胃熱藥﹐致上下牙疼痛不可忍﹐牽引頭腦﹐滿面發熱大痛。陽明之別絡入腦﹐喜寒惡熱﹐乃手陽明經中熱盛而作﹐其齒喜冷惡熱。

生地黃三分﹐酒洗升麻一錢牡丹皮五分當歸身三分揀黃連三分﹔如連不好﹐更加二分。夏倍之

右五味同爲細末﹐水煎至一半﹐去滓﹐候冷細呷之。古今圖書集成醫部全錄卷一百五十六

齒門

方

麝香礬雄散【《準繩》﹐下同】治大人小兒牙齒動搖﹐齦齡宣露﹐骨槽風毒﹐宣蝕潰爛﹐不能下食。

麝香龍骨雄黃膽礬

右爲細末﹐各用一字﹐鵝毛蘸藥掃患處。又用三錢﹐以水七分﹐煎至五分﹐熱呷滿口﹐候冷吐出﹔或每日揩牙﹐溫水漱之。

熟銅末散治牙齒非時脫落﹐令牢定。

當歸身細辛地骨皮防風各二錢五分熟銅末一兩

右爲細末﹐研如粉﹐每用塗藥在患處﹐以蠟紙封之﹐日夜二三度﹐三五日牢定﹐忌嚼硬物。

露蜂房散治牙齒不生及齒風痛。

露蜂房炙荊芥川椒去目及合口者﹐炒出汗地骨皮松節靑鹽白礬枯﹐各一兩

右爲細末﹐每用五分﹐綿裹於患處咬之﹐有涎吐之。

川升麻散治牙齒不生﹐齒風宣露。

川升麻白附子炮﹐各一兩

右爲細末﹐研勻。於八月內取生地黃四斤﹐洗去土﹐絞取汁二大盞﹐卽下藥攪令勻﹐放磁器中。每用以柳枝綿裹﹐一頭點藥﹐炙令熱﹐烙齒根下縫中﹐更塗膏少許﹐卽驗。

牙齦腫爛出血方

雄黃一錢半麝香一字銅綠輕粉黃連黃丹炒﹐各一錢血竭白礬枯﹐各五分

右爲細末﹐研勻﹐每用些少敷患處。

黃連散治齒齦間出血﹐喫食不得。

黃連白龍骨馬牙硝各一兩白礬一分龍腦一錢

右爲細末﹐每用少許﹐敷牙根下。

生肌桃花散治牙齗內血出﹐或有竅時出血。

寒水石煆﹐三錢朱砂飛﹐一錢甘艸炒﹐一字片腦半字

右爲細末﹐研勻﹐每用少許貼患處。

郁金散治齒出血。

郁金白芷細辛各等分

右爲細末﹐擦牙。仍以竹葉﹑竹皮濃煎﹐入鹽少許﹐含敷亦可

牙宣出血方

明白礬煆﹐二錢乳香五分麝香少許

右研細末﹐輕手擦良久﹐鹽湯灌漱。

神效散治牙縫血出。

艸烏靑鹽皂莢各等分

右入瓦器內﹐燒灰存性﹐每用一字揩齒﹐立效。

腎虛胃熱牙疼方【《入門》】

羊脛骨灰四兩石膏五兩黃連一錢升麻生地黃各五錢梧桐淚三錢龍膽艸五分

右爲末﹐擦牙﹐以水漱去。

玉池散治風虫牙痛﹐動搖潰爛﹔或變成骨槽風﹐出膿血。

地骨皮白芷細辛防風升麻川芎當歸槐花槁本甘艸各一錢

右銼﹐作一貼﹐入生薑三片﹐黑豆百粒﹐煎熱漱﹐冷吐之。

荊芥湯【《直指》﹐下同】治風熱齒痛。

荊芥薄荷升麻細辛各三錢

右爲末﹐沸湯點含漱﹐冷吐之。

開笑散治風冷齒痛。

白芷細辛良姜蓽茇川椒香附子露蜂房各等分

右爲末﹐每三錢水煎含漱﹐或擦之。

椒鹽散治虫牙痛。

川椒白鹽露蜂房各一錢

右銼﹐入蔥白三莖﹐煎水﹐熱漱冷吐。

蜂窩散【《回春》】治風牙虫牙﹐痛不可忍。

右銼﹐水酢同煎﹐熱漱冷吐。

十全大補湯治虛牙痛。

人參白朮土炒白芍藥炒白茯苓去皮黃芪制當歸制甘艸熟地川芎各一錢桂心二分

右加姜二片﹐膠棗三枚﹐煎服。

麻黃附子細辛湯【仲景】治少陰牙疼。

麻黃去節細辛去土﹐各二兩附子一枚水煎服。

葛花解酲湯治嗜酒牙疼。

葛花砂仁白豆蔻陳皮人參茯苓各五分神曲炒白朮土炒漧薑靑皮去瓤﹐炒澤瀉各二分水煎服。

天南星丸治痰火上逆牙疼。

天南星炮硫黃研石膏研硝石研﹐各等分

右爲末﹐麵糊爲丸﹐如梧桐子大﹐每服二十丸﹐空心﹑日午﹑臨臥三時服。

犀角地黃湯治陰虛火盛牙疼。

生犀角鎊牡丹皮各二錢五分白芍藥二錢生地黃一兩五錢水煎服。

涼膈散治胃火牙腫痛﹐牙宣。

黃芩酒炒梔子炒薄荷各一兩連翹四兩大黃酒浸芒硝甘艸各二兩

右共爲末﹐每服五錢。

消風散治風火牙疼。

荊芥穗制甘艸陳皮厚朴薑汁炒藿香蟬蛻人參白僵蠶炒茯苓防風芎藭羌活

右﹐水煎服。

巴豆丸一名一笑散。治虫牙疼痛﹐蝕孔空虛。

巴豆一枚花椒五十粒﹐細研

右爲極細末﹐飯丸黍米大﹐綿包塞蛀孔。

藜蘆散治虫牙疼痛。

藜蘆不拘多少爲末塞孔中﹐勿令咽汁﹐有涎吐之﹐大有神效。

韭子湯治虫牙。

韭菜子一撮

右碗盛﹐用火燒煙﹐外用小竹管將下截劈爲四開﹐以紙糊如喇叭樣﹐引煙燻其蛀齒。如下牙蛀者﹐以子煎濃湯漱之﹐虫自出。

北棗丹治走馬牙疳。

北棗去核﹐一个信砒一釐

右﹐以信入棗內燒存性﹐研細﹐每以些小敷患處。

三仙散治走馬牙疳﹐一時腐爛卽死。

銅綠三分麝香一分婦人溺桶白垢火煆﹐一錢

右爲極細末﹐敷上﹐不可太多。

犀角升麻湯治風熱牙痛。

犀角鎊﹐七錢防風羌活各五錢五分白芷黃芩白附子各二錢五分甘艸一錢五分升麻五錢

右﹐每服七錢﹐水煎。

琥珀犀角膏治牙火疼並牙宣。

眞琥珀研犀角屑生用﹐各一錢人參去蘆酸棗仁去皮﹐研茯神去皮木辰砂研﹐各二錢片腦研﹐一字

右爲細末﹐研勻﹐煉蜜和爲膏﹐以磁器收貯。候其疾作﹐每服一彈子大﹐以麥門冬去心濃煎湯化下﹐一日連進五服。

加減甘露飲【《本事方》】治胃熱牙宣。

熟地黃生地黃天門冬去心黃芩枳殼枇杷葉去毛茵陳金釵石斛各一兩甘艸犀角鎊﹐各五錢

右爲末﹐每服二錢﹐水一盞﹐煎至七分﹐去滓﹐食後臨臥溫服。小兒一服分作兩服﹐更斟酌與之。

麝礬散治走馬牙疳﹐危惡證候。

麝香少許膽礬一錢銅綠五錢白礬生﹐五分

右爲細末﹐敷牙患處。

二陳湯治痰火牙痛。

陳皮半夏制﹐各三錢茯苓二錢制甘艸一錢水二鍾﹐姜三片﹐棗一枚﹐煎﹐食遠服。

安腎丸治腎經積冷﹐下元虛憊﹐牙疼。

肉桂去粗皮﹐不見火川烏炮﹐去皮臍﹐各一兩白朮山藥茯苓肉蓯蓉酒浸制巴戟白蒺藜炒﹐去刺萆薢桃仁面炒石斛制破故紙炒﹐各三斤

右爲末﹐煉蜜爲丸﹐如桐子大﹐每服三五十丸﹐溫酒或鹽湯下﹐空心食前服。

黃連消毒散治實熱齒痛。

黃連炒羌活各一分黃芩黃蘗桔梗槁本防己各五分當歸尾連翹防風獨活知母炒生地各四分黃芪蘇木陳皮澤瀉各二分人參甘艸各三分

右水煎服。

大承气湯治胃實牙疼。

大黃四兩﹐酒浸芒硝三合厚朴半升﹐姜湯炒枳實五枚﹐麩炒

右水煎服。

調胃承气湯治前證。

大黃酒浸芒硝各一兩甘艸炙﹐五錢少少溫服。

越鞠丸治肝火鬱怒牙疼。

香附酢炒蒼朮米泔浸撫芎梔子炒黑神曲炒﹐各等分

右爲末﹐水丸﹐小豆大﹐每服百丸。

補中益气湯治气虛牙疼。

人參甘艸炙﹐各一錢升麻五分當歸身白朮炒陳皮柴胡各五分黃芪蜜炙﹐一錢半姜三片﹐棗二枚﹐水煎溫服。

歸脾湯治血不歸經﹐齒宣出血。

遠志一錢人參茯苓黃芪白朮棗仁龍眼肉各二錢木香制甘艸當歸各五分姜棗水煎。

六味丸治水虛火盛牙疼。

熟地酒蒸﹐八兩山萸肉茯苓乳拌﹐各四兩山藥澤瀉牡丹皮各三兩

右蜜爲丸﹐如桐子大﹐空心鹽湯送下。

八味丸治命門虛火上炎﹐牙疼。

熟地黃砂仁酒拌﹐九蒸九曬﹐八兩山萸肉酒潤山藥各四兩茯苓乳拌丹皮澤瀉各三兩附子肉桂各一兩

茵陳散治牙齒疼痛﹐外面赤腫疼痛﹐及去骨槽風熱。

茵陳連翹半夏荊芥穗麻黃升麻黃芩牡丹皮射幹羌活獨活大黃炮薄荷僵蠶各二錢半細辛五錢牽牛一兩

右爲細末﹐每服三錢。水一盞﹐先煎湯熟﹐下藥末攪一攪﹐急瀉出﹐食後連滓熱服。

羌活附子湯【東垣】治冬月大寒犯腦﹐令人腦齒連痛﹐名曰腦風。爲害甚速﹐非此莫救。

麻黃去節黑附子炮﹐各三分羌活蒼朮各五分黃芪一分防風甘艸升麻白僵蠶炒﹐去絲黃蘗白芷各三分佛耳艸有寒嗽者用之﹐如無不用

右水煎服。

獨活散治風毒牙痛﹐或牙齦腫痛。

獨活羌活川芎防風各五分荊芥穗薄荷生地黃細辛

右每服三五錢﹐水煎漱咽。

麻黃散【東垣】治寒火牙疼。

麻黃根不去節羊脛骨燒灰龍膽艸酒洗生地黃各二錢羌活一錢五分防風槁本升麻黃連艸豆蔻各一錢細辛根三分當歸身熟地黃各六分

右研極細末﹐依前搽之。

白芷散治大寒犯腦﹐牙齒疼痛。

麻黃去節艸豆蔻各一錢五分黃芪桂枝各二錢五分吳茱萸白芷各四分槁本三分羌活八分當歸身熟地黃各五分升麻一錢

右爲細末﹐先用水漱洗﹐以藥擦之。

蠍梢散【東垣】治大寒犯腦牙疼。

麻黃去節﹐一錢半歸身柴胡白芷各二分桂枝升麻防風槁本黃芪蜜炙﹐各三分羌活五分羊脛骨灰二錢半艸豆蔻皮一錢蠍梢少許

右爲末﹐用法如前。

牢牙地黃散【東垣】治牙疼及腦寒痛。

麻黃黃連羊脛骨灰各一錢升麻一錢半艸豆蔻皮一錢五分吳茱萸八分益智仁當歸身各四分槁本二分防己生地黃人參熟地羌活各三分黃芪白芷各五分

右爲末﹐先漱口淨﹐擦患處。

獨活散治風毒攻蛀齒齦腫痛。

羌活防風川芎獨活石膏荊芥穗升麻漧葛生地黃細辛白芷赤芍藥黃芩甘艸

右﹐加薄荷煎服。

金沸艸散治風熱牙疼。

前胡旋覆花各一兩赤芍炒甘艸各一錢赤茯苓六錢半半夏制﹐五錢荊芥穗一兩半

右爲粗末﹐水煎服。

當歸龍膽散治寒熱牙疼。

升麻麻黃生地當歸梢白芷艸豆蔻羊脛骨灰艸龍膽黃連各等分

右爲末﹐擦之。

益智木律散治寒熱牙痛。

艸豆蔻二錢二分益智仁當歸身熟地黃羊脛骨灰各五分木律二分升麻一錢五分黃連四分

右爲細末﹐擦之。如寒牙疼﹐去木律。

艸豆蔻散【丹溪】治寒多熱少﹐牙齒疼痛。

艸豆蔻一錢二分黃連升麻二錢五分細辛葉防風各二分當歸身六分熟地黃羊脛骨灰各五分

右爲細末﹐痛處擦之。

麝香散治熱多寒少﹐牙露齦肉脫﹐血出﹐齒動欲落﹐大作疼痛﹐妨食。

升麻一錢黃連艸豆蔻各一錢半熟地黃麻黃各一分益智仁二分五釐麝香少許羊脛膏灰二錢人參生地黃當歸漢防己酒制﹐各三分

右爲細末﹐每用少許擦牙疼處﹐噙良久﹐有涎吐去。

立效散【東垣】治牙齒痛不可忍﹐及頭腦項背痛﹐微惡寒飲﹐大惡熱飲﹐其脈上中下三部陽虛陰盛﹐是五臟內盛﹐六腑陽道微﹐脈微小﹐小便滑數。

防風一錢炙甘艸三分艸龍膽酒洗﹐四分升麻七分細辛二分

水一盞﹐煎至五分﹐去滓﹐以匙抄在口中﹐渫痛處﹐少時立止。如多惡熱飲﹐更加艸龍膽一錢﹔如更惡風作痛﹐加艸豆蔻﹑黃連各五分﹐勿加龍膽。隨寒熱多少﹐臨時加減。

升麻散治上爿牙疼。

細辛倍用黃蘗知母防己黃連升麻白芷蔓荊子牛蒡子薄荷

右爲末﹐薄荷湯調服﹐及搽牙齦﹔或煎服亦可。

白芷散治下爿牙疼。

白芷防風連翹石膏煆荊芥赤芍藥薄荷升麻倍用

右爲細末﹐薄荷湯調服﹐及搽牙齦﹔或煎服亦可。

神功丸【東垣】治牙齦腫痛。

蘭香葉如無﹐藿香代之當歸身木香不見火﹐各一錢升麻二錢生地黃酒洗﹐焙生甘艸各三錢黃連去須淨﹐酒洗秤縮砂仁各五錢

右同爲細末﹐湯浸蒸餅爲丸﹐如菉豆大﹐每服一百丸﹐或加至二百丸止﹐白湯下﹐食遠服。兼治血痢及血崩﹐血下不止﹐血下褐色或紫色﹑黑色﹐及腸澼下血﹐空心服﹐米湯下。其脈洪大而緩者﹔及治麻木厥气上衝﹐逆气上行﹐妄聞妄見者。

牢牙散【東垣】治牙齦肉綻有根﹐牙疳腫痛﹐動搖欲落﹐牙齒不長﹐牙黃﹐口臭。

升麻羌活羊脛骨灰各一兩龍膽艸酒洗﹐一兩五錢

右爲細末﹐以紗羅子羅骨灰作微塵末﹐和勻﹐臥時貼在牙齦上。升麻古本作四分﹐亦一兩也。

還少丹治虛火牙疼。

肉蓯蓉遠志茴香巴戟山藥枸杞熟地黃石菖蒲山茱萸肉牛膝杜仲炒楮實五味子白茯苓各等分

右爲末﹐煉蜜同棗肉爲丸﹐梧桐子大﹐每服三五十丸﹐溫酒或鹽湯送下﹐日三服。

黑錫丹治陽虛牙疼甚者。

黑鉛硫黃各二兩

右將錫熔化﹐漸入硫黃﹐候結成片﹐傾地上出火毒﹐研至無聲爲度。

牢牙散治牙無力﹐不能嚼物。

升麻三錢生地黃石膏各一錢白茯苓元參各五錢羊脛骨燒灰梧桐淚各三分黃連一錢三分麝香少許﹐另研

右爲細末﹐研勻﹐每用少許﹐臨臥擦牙﹐復以溫水漱去。

透關散治風冷蛀齲。

蜈蚣頭漧蠍梢去毒艸烏尖如麥粒大者川烏底如錢薄者﹐各七枚雄黃麥大﹐七粒﹐另研胡椒七粒

右爲細末﹐用紙撚子蘸酢﹐點藥少許於火上﹐炙幹﹐塞兩耳間﹐閉口少時﹐卽效。

刷牙牢牙散去風冷蛀齲宣露﹐用之甚效。

鹽少許﹐研細槐枝柳枝各長四寸﹐四十九枝皂角不蛀者七莖

右同入磁瓶內﹐黃泥固濟﹐糠火燒一夜﹐候冷取出﹐研細﹐用如常法。

白牙散治牙黃黑色。

石膏升麻各一錢白芷七分麝香少許羊脛骨灰二錢

右爲細末﹐先用溫水漱口擦之妙。

麝香刷牙散固齒變白。

麝香一分升麻一錢黃連二錢羊脛骨灰白豆蔻艸豆蔻各三錢半歸身防己酒浸人參各三分生地黃熟地黃各二分沒石子三枚五倍子一个

右爲細末﹐用如前法。

長春牢牙散烏髭發﹐去牙風。

川芎砂仁香附子百藥煎丁香升麻五倍子茯苓細辛靑鹽金絲礬甘松白蒺藜檀香破故紙各五錢石膏二兩沒石子訶子肉各九个膽礬三錢麝香五分

右爲細末﹐研勻﹐早晚刷牙﹐次以溫水漱口吐出。

沈香散堅固牙齒﹐榮養髭發。

沈香訶子皮靑鹽靑黛研﹐各二錢白檀母丁香各一錢五分當歸身香附子炒去毛細辛去苗﹐各五錢荷葉灰乳香另研﹐各一錢苦楝子破四片﹐炒﹐五錢龍腦另研麝香另研﹐各五分酸石橊皮二兩五錢

右爲細末﹐每用五分﹐如常刷牙﹐溫水刷漱了﹐早晚二次。

朱砂散揩牙令白淨。

朱砂細研茅香藿香丁皮香附甘松白芷升麻黃丹各一兩豬牙皂角二兩寒水石八兩石膏四兩白檀零陵香各五錢

右爲細末﹐研勻﹐每用揩齒甚佳。

妙應散牢牙疏風﹐理气﹐烏髭發。

人參細辛去苗白茯苓香附子炒去毛川芎白蒺藜炒去角砂仁各五錢百藥煎白芷石膏煆龍骨研﹐各六錢麝香另研﹐少許

右爲細末﹐早晨臨臥﹐溫水刷漱之。

地黃丸治齒動搖。

白茯苓人參山萸肉各四兩枸杞根三兩生地黃五斤﹐取汁白蜜一斤酥少許

右將前四味爲末﹐以好酒一斗﹐煎至三升﹐去滓﹐入地黃汁﹐白蜜酥同煎﹐至可丸﹐卽丸如小豆大﹐每服二十丸﹐用溫酒送下﹐一日三服﹐漸加至五服。

甘露飲【《和劑》】治丈夫﹑婦人﹑小兒胃中客熱﹐牙宣﹐口气﹐齒齦腫爛﹐時出膿血﹐目瞼垂重﹐常欲合閉﹐或卽饑煩﹐不欲飲食﹔及赤目腫痛﹐不任涼藥﹔口舌生瘡﹐咽喉腫痛﹐瘡疹﹐已發未發皆可服之。

枇杷葉刷去毛幹熟地黃天門冬去心﹐焙枳殼去瓤﹐麩炒山茵陳去梗麥門冬去心﹐焙石斛去蘆炙甘艸黃芩生地黃

右等分爲末﹐每服二錢﹐水一盞﹐煎至七分﹐去滓﹐溫服﹐食後臨臥。小兒一服分兩服﹐量歲數大小加減與之。

五靈膏治牙齒動搖。

五靈脂五錢松脂黃蠟各一兩蟾酥半字黃丹二錢五分

右於磁器中﹐以慢火熬成膏﹐用白熟絹上攤﹐候冷﹐剪作片子﹐每夜貼於齦上﹐有津卽吐﹐悞咽不妨。此藥臨臥時用一次﹐於惡硬物底一个牙根兒下﹐裏外貼之﹐亦不甚悶。若是兒牙堅固﹐自然得力﹐不惡硬物也。

牙動搖疼痛方

五倍子白茯苓細辛各五錢靑鹽三錢

右爲細末﹐早晚刷牙﹐久有大效。

宣牙膏治牙齒動搖不牢﹐疼痛不止。

定粉龍骨各二錢五分麝香一字黃蠟一兩

右爲細末﹐研勻﹐將黃蠟熔化和藥放冷﹐取出熨斗燒熱﹐鋪紙用藥攤之勻薄。每用剪作紙條兒﹐臨臥於齒患處齒齦間封貼一宿﹐至次日早晨取出藥﹐每夜用之如此﹐半月消牙齒腫悶坐﹐生齦肉﹐治疳蝕﹐去風邪﹐牢牙齒﹐大有神效。

五倍子散治牙齒搖動﹐及外物所傷﹐諸藥不效欲落者。

川五倍子幹地龍去土﹐微炒﹐各五錢

右爲細末﹐先用生薑揩牙根﹐後以藥末敷之﹐五日內不得咬硬物。如齒初折落時﹐熱貼齒槽中﹐貼藥齒上﹐卽牢如故。

抽薪飲【《景嶽全書》﹐下同】治牙疼火甚者。

黃芩石斛木通黃蘗梔子炒﹐各二錢枳殼澤瀉各一錢五分甘艸五分水一鍾半﹐煎七分服﹐食遠。熱甚者﹐冷服更佳。

菉豆飲治火熱盛極﹐牙疼不止。

菉豆不拘多少用寬湯煮糜爛﹐入鹽少許﹐或蜜亦可﹐待冰冷﹐或厚或稀或湯﹐任意飲食之﹐日或二三次不拘。此物性非苦寒﹐不傷脾气﹐且善於解毒除煩﹐退熱止渴﹐大利小水﹐乃淺易中之最佳最捷者也。若火盛口甘﹐不宜厚味﹐但略煮半熟﹐淸湯冷飲之﹐尢善除煩淸火。

右歸丸治元陽不足﹐牙齒動搖脫落者。

大懷熟地八兩山藥炒﹐四兩山茱萸微炒當歸各三兩﹐便溏勿用枸杞微炒鹿角膠炒珠菟絲子制杜仲姜湯炒﹐各四兩肉桂二兩﹐漸可加至四兩制附子自二兩﹐漸可加至五六兩

右先將熟地蒸爛﹐杵膏﹐加蜜爲丸﹐彈子大﹐每嚼服二三丸﹐以滚白湯送下﹐其效尢速。

左歸丸治眞陰虧損﹐而牙齒浮腫﹐動搖如欲落者。

大懷熟地八兩山藥炒枸杞子山茱萸肉菟絲子制鹿角膠敲碎﹐炒珠

膠切碎﹐炒珠﹐各四兩﹐無火者不必用川牛膝酒洗﹐蒸熟﹐三兩﹐精滑者不必用

右﹐丸法如前﹐或桐子大﹐每食前用滚湯或淡鹽湯送下百餘丸。

玉女煎治水虧火盛﹐熱渴﹐牙疼腫痛。

生石膏三五錢熟地黃三五錢或一兩知母牛膝各一錢五分麥冬二錢水一鍾半﹐煎七分﹐溫服或冷服。

冰白散治走馬牙疳。

人中白倍用之冰片少許銅綠用酢制者杏仁二味等分

右爲細末﹐敷患處。

太淸飲治牙疼火之甚者。

知母石斛木通各錢半石膏生﹐五七錢水一鍾半﹐煎七分﹐溫服或冷服﹐或加麥門冬。

二辛煎治陽明胃火壅盛﹐牙根口舌腫疼不可當。先用此湯漱之﹐漱後敷以三香散﹐或仍服淸胃等藥﹐以治其本。

北細辛三錢生石膏一兩

右水二碗﹐煎一碗﹐乘熱頻漱之。

冰玉散治牙疳牙痛﹐口瘡﹐齒衄﹐喉痺。

生石膏一兩月石七錢冰片三分僵蠶一錢

右爲極細末﹐小磁瓶盛貯﹐敷之﹐吹之。

三香散治牙根腫痛。

丁香川椒紅等分冰片少許

右爲末﹐敷痛處。如無川椒﹐以蓽茇代之。

固齒將軍散

錦紋大黃炒微焦杜仲炒﹐去絲﹐半黑﹐各十兩靑鹽四兩

右爲末﹐每日淸晨擦漱﹐火盛者咽之亦可。

虛牙腫方【《瘡瘍全書》﹐下同】

槁本獨活荊芥川烏香附子當歸皂角細辛川椒

右水酢各半﹐煎﹐乘熱噙漱﹐另服淸胃湯﹑玉液散之類。

牙宣方

冰片五倍子各三分麝香二分大紅絨灰珍珠硼砂雞內金煆人中白煆元明粉靛花牛黃黃蘗蜜炙褐色﹐末﹐各一錢黃連末一錢五分雄黃五分鹿角灰二錢

右藥品﹐穿腮腫毒治之亦妙﹐俱另研細末﹐和勻﹐吹入患處。

淸胃湯治前證。

當歸梢黃連酒炒生地黃酒洗﹐各一錢升麻二錢牡丹皮二錢五分水一鍾半﹐煎服。

玉池散治前證。

槁本升麻防風細辛白芷甘艸節當歸槐花川芎獨活黑豆水二鍾﹐姜三片煎﹐食遠服。古今圖書集成醫部全錄卷一百五十七

齒門

單方

雄黃殺齒虫﹐取爲末﹐和棗肉作丸﹐塞蛀孔。【《本艸》﹐下同】

齒痛落盡﹕膽礬末和人乳汁﹐擦病齒上及孔中﹐日三。痛止齒復生﹐百日如故。

齒根宣露動搖﹕以鹽水擦之﹐熱湯含漱百徧﹐不過五日﹐齒卽牢固。

薄荷鹽末﹐擦牙固齒良。

靑鹽﹐入腎入骨﹐能固齒﹐擦噙並佳。【《得效》】

一切牙疼﹕靑鹽二兩﹐白鹽四兩﹐用川椒四兩煎汁﹐拌炒二鹽爲末﹐擦牙上﹐仍用溫水含漱吐之﹐洗眼尢妙。【《入門》】

口齒風﹝上匿下虫﹞腫痛﹐牙根浮爛出膿血﹕升麻煎湯服之﹐仍頻含漱。【《本艸》】

風牙痛及疳蝕﹕白蒺藜爲末二錢﹐入鹽一匙﹐水煎﹐帶熱含漱﹐大能止痛固齒。【《入門》】

牙齒痛﹐動搖血出﹕取骨碎補一兩﹐銼﹐炒令黑色﹐爲末﹐盥漱後揩齒根﹐良久吐之。【《綱目》】

牙齦宣露﹕蚯蚓屎﹐水和爲泥﹐火燒令赤﹐研如粉﹐臘月豬脂和﹐敷上﹐日三次﹐永瘥。一方﹕同入磁瓶內﹐黃泥固濟﹐塘火煨燒一夜﹐候冷﹐取出細研﹐用如常法揩牙。

風冷齒痛﹐蛀牙痛﹕細辛﹑白芷煎湯含漱。【《綱目》】

齲齒痛﹕苦參煎湯﹐日漱三升﹐五六日愈。仍灸列缺穴。【《漢史》】

啄木鳥﹐啄木愈齲。【《淮南》】

牙齒裂痛﹕死蛐蟺爲末﹐敷之卽止。【《千金翼》】

虫牙痛﹕天仙子燒煙﹐以竹筒抵牙﹐引煙燻之﹐其虫卽死﹐永瘥。【《綱目》】

牙疼﹕巴豆一粒﹐煨熟去殼﹐大蒜一瓣剜其中﹐安巴豆﹐合定綿裹﹐隨患處塞左右耳中。【《本艸》】

虫牙痛﹕巴豆肉一枚﹐香油燈上燒過﹐塡入孔中。【《綱目》】

風疳﹝上匿下虫﹞齒﹐牙疼痛﹐骨槽風﹐梧桐淚爲末擦之﹐治口齒爲最要之物。寒牙痛勿用。【《本艸》﹐下同】

堅齒﹐除齒痛﹕川椒酢煎﹐含漱吐之。

牙齒動搖﹕用生薑﹑地黃汁制皂角散﹐土蒺藜散﹐黑鉛砂貼搽。

牙齒痛﹕川椒﹑露蜂房等分爲末﹐每二錢入鹽一匙﹐水煎﹐含漱吐之﹐名如神散。【《局方》】

牙﹝上匿下虫﹞作痛﹕蝸牛殼三十枚﹐燒研﹐日日揩之良。【《聖惠方》】

齒﹝齒虫﹞腫痛﹕﹝木郁﹞李根白皮﹐切﹐水煮濃汁﹐含漱。冷卽易﹐吐出虫卽愈。【《本艸》﹐下同】

牙痛﹕白楊樹皮酢煎﹐含漱吐之。

牙齒痛﹕露蜂房煎湯含漱。

虫痛有孔﹕蜂房﹑細辛煎湯含漱。

蛀牙有孔﹐痛﹕啄木鳥舌尖綿裹﹐當痛處咬之﹐立瘥。

牙齒疳﹝上匿下虫﹞﹕啄木鳥燒爲末﹐納孔中﹐不過三度﹐瘥。

虫牙痛﹕取蟾酥少許入孔中﹐涎出﹐吐之勿咽。

牙齒痛﹕蟾酥﹐用銀朱摻和爲丸﹐如蘿卜子大﹐搽上患處﹐便不疼。至三丸﹐吐濃涎數口﹐便愈。【《綱目》】

牙疳臭气﹕蜘蛛搗爛﹐入胭脂﹑麝香敷之。【《直指》】

腎虛齒搖動﹕羊脛骨灰常擦之妙﹐牙齒疏豁須用之。【《入門》】

卒牙齒痛﹕苦竹燒一頭﹐其一頭汁出﹐熱揩之。【《集驗方》】

牙齦癢痛﹕杏仁百枚﹐鹽一錢﹐水一升﹐煮令沫出﹐含漱吐之。三度瘥。【《本艸》﹐下同】

﹝上匿下虫﹞齒﹕杏仁燒研如泥﹐綿裹納﹝上匿下虫﹞齒孔中﹐能殺虫。

齲齒﹕取雄雀屎﹐綿裹﹐塞孔中﹐日一易。

生齒固齒﹕鹿茸﹐末服﹑丸服皆窪。

固齒﹕取牛齒三十枚﹐火煆爲末﹐取二錢﹐水煎﹐熱漱冷吐。且以末擦之﹐搖動者皆堅牢。

牙疼塞耳藥﹕壁錢包胡椒末﹐如左邊痛塞右耳﹐右邊痛塞左耳﹐手掩按之﹐側臥少頃﹐額上微汗卽愈。【《醫鑑》】

風虫牙痛﹕鍼刺杏仁﹐淸油燈上煙燻﹐乘熱搽病齒上﹐連用七个﹐永絕不痛。【《得效》﹐下同】

風虫牙痛﹕馬夜眼以刀刮起如米大﹐插孔中﹐或咬在痛處﹐瀝出涎﹐勿咽﹐卽瘥﹐斷根。

風虫牙痛﹕霜殺老絲瓜燒存性﹐擦痛處立止。

齒齲﹕鶴虱枝插患處。

又方﹕吳茱萸﹑雄黃各等分﹐樟腦﹑乳香各少許﹐爲末﹐擦痛處。

齲齒疼痛﹕削白馬蹄塞之﹐不過三度。【《千金方》】

牙疼﹕壁上掃土﹐用鹽炒過爲末﹐隨左右﹝口畜﹞鼻。【《普濟》】

虫牙疼痛﹕花碱塡孔內﹐立止。【《儒門事親》】

風牙疼痛﹕紋銀一兩燒紅﹐淬燒酒一盞﹐熱漱飲之﹐立止。【《集簡方》】

牙痛惡熱﹕黃連末摻之立止。【《李樓奇方》】

食梅牙齼﹕韶粉揩之。【《相感志》】

虫牙作痛﹕馬牙一枚﹐煆熱﹐酢中淬七次﹐待冷含之卽止。【《經驗方》】

積年齒﹝上匿下虫﹞﹕用舊鐵鏵頭一枚﹐炭火燒赤﹐撚硫黃一分﹐豬脂一分於上﹐熬沸﹐以綿包柳杖搵藥﹐熱烙齒縫數次愈。【《普濟方》】

牙齒疼痛﹕輕粉一錢﹐大蒜一瓣﹐杵餅﹐安膈骨前陷中。先以銅錢隔了﹐用蜆殼蓋定﹐紮住一宿﹐愈。左疼安右﹐右疼安左。【《摘元方》】

風虫牙疳﹐膿血有虫﹕輕粉一錢﹐黃連一兩﹐爲末摻之。【《普濟方》】

風熱牙痛﹕用雄黃﹑漧薑等分爲末﹐﹝口畜﹞鼻﹐左痛﹝口畜﹞右﹐右痛﹝口畜﹞左。

牙齒風痛﹕秦椒煎酢含漱。【《孟詵食療》】

齒疏陷物﹕鑪甘石煆﹑寒水石等分爲末﹐每用少許擦牙或刷牙﹐久久自密。【《集元方》】

風牙腫痛﹕多年石灰﹑細辛等分﹐研擦卽止。【《普濟方》﹐下同】

虫牙作痛﹕礦灰﹑沙糖和塞孔中。

風虫牙痛﹕用百年陳石灰爲末四兩﹐蜂蜜三兩﹐合勻鹽泥固濟﹐火煆一日﹐研末擦牙神效﹐名神仙失笑散。

牙宣有﹝上匿下虫﹞﹕土朱﹑荊芥同研﹐揩之﹐日三。

齒痛及落﹕研細石膽﹐以人乳和膏擦之﹐日三四次。止痛復生齒﹐百日後復故乃止。每日以新汲水漱淨。【《外科祕要》】

牢牙止痛﹕石燕三對﹐火燒﹐酢淬七次﹐靑鹽﹑乳香各一兩﹐細辛五錢爲末揩之﹐荊芥湯漱口。一方去乳香﹑細辛﹐加麝香。

齒疏不堅﹕石燕子五對﹐火煆﹐米酢淬七次﹐爲末﹔入靑鹽﹑麝香各少許﹐研勻﹐日用揩牙。後以溫酒漱咽之。【《元山遺方》】

牙齦腫痛﹕紅燈籠枝根﹐煎湯漱吐。【《集效方》】

風熱牙痛﹕槐枝煎濃湯二碗﹐入鹽半斤﹐煮幹﹐炒研﹐日用揩牙﹐以水洗目。【《經驗方》】

齒﹝上匿下虫﹞齒動﹕鹽半兩﹐皂莢兩條同燒赤﹐研﹐夜夜揩齒﹐一月後並瘥。【《食療本艸》】

蛀牙有孔﹐疼痛不斷根者﹕用雄黃﹑乳香各一錢﹐樟腦少許末之﹐黃蠟爲丸﹐隨孔大小納一丸。以鐵打條一尺五寸長如箸﹐小頭作一勾頭如鉗尾狀﹐火燒紅﹐筆管筒住﹐只畱勾頭﹐勿令熱傷唇舌﹐須先以篛挑開口唇﹐然後以頭勾住﹐蕩藥上﹐須熔開覺熱爲度﹐以水漱之﹐神效。

牙齦宣露﹕用﹝艸舌﹞蔞根二兩﹐砂鍋內甘艸水煮軟﹐取出令幹﹐雞舌香十枚﹐白芷五錢﹐麝香一分。

右爲細末﹐每用少許揩牙。悞咽無妨。

牙齒疼痛﹕皂莢濃漿同﹝石卜﹞硝煎化﹐淋於石上﹐待成霜擦之。【《普濟方》】

牙齒腫痛﹕白礬一兩﹐大露蜂房一兩﹐微炙﹐每用二錢﹐水煎﹐含漱去涎。【《濟眾方》】

患齒碎壞欲盡者﹕常以綿裹白礬石含嚼﹐吐去汁。【《肘後方》】

牙齒疼痛﹕縮砂常嚼之良。【《直指方》】

牙齒腫痛﹕靑蒿一握﹐煎湯漱之。【《濟急方》】

急疳蝕齒﹕黃礬﹑靑礬﹑麝香﹐爲末敷之。一方加白礬。

齒腐齦爛﹐不拘大人小兒﹕用上好咸土熱湯淋取汁﹐石器熬幹﹐刮下入麝香少許研摻之。【《宣明方》】

病齒非腫非痛﹐虛不能嚼食﹕用《局方》嘉禾散姜煎﹐食後一服﹔次以地骨皮煎湯漱之﹔候空心以羊腰子一對﹐切片﹐勿令斷﹐以蔥絲﹑椒末﹑靑鹽﹑蒺藜去刺末﹐固元散二錢拌勻﹐摻於腰子內﹐以豆蔻葉或荷葉包裹﹐煨令熟﹐食之﹐服經兩日﹐頓覺快利﹐飲食如故。

齒﹝上匿下虫﹞腫痛﹕桔梗﹑薏苡仁等分爲末服。

牙根腫痛﹕桔梗爲末﹐棗膏和丸﹐皂子大﹐綿裹咬之﹐仍以荊芥湯漱之。【《經驗方》】

牙疳臭爛﹕桔梗﹑茴香等分﹐燒研敷之。【《易簡方》】

風牙腫痛﹕蒼朮鹽水浸過﹐燒存性﹐擦牙去風熱。【《普濟方》】

牙齒虛痛﹕仙靈脾爲粗末﹐煎湯頻漱﹐大效。【《奇效良方》】

風牙腫痛﹕用獨活煮酒﹐熱漱之。【《肘後方》】

又方﹕獨活﹑地黃各三兩爲末﹐每服三錢﹐水一盞﹐煎﹐和滓溫服。臥時再服。【文潞公方。】

風虫牙痛﹕鹽化地龍水和面納齒上。又以皂莢去皮﹐研末塗上﹐虫卽出。又同元胡索﹑蓽茇末塞耳。【《普濟方》】

牙齒疼痛﹕取五靈脂酢煎汁﹐含咽卽效。【《得效》】

牙齒疼痛﹕大川芎一个﹐入舊糟內﹐藏一月。取焙﹐入細辛同研末﹐擦牙。【《本事方》】

風虫牙痛﹕用蛇牀子燭燼﹐同研塗之。

又方﹕用蛇牀子煎湯﹐乘熱漱數次立止。

風熱牙痛﹕香白芷一錢﹐朱砂五分﹐爲末﹐蜜丸﹐芡子大﹐頻用擦牙。此乃濠州一村婦以此醫人﹐絕勝他藥。或以白芷﹑吳茱萸等分﹐浸水漱涎。【《醫林集要》】

牙齒疼痛﹕靑木香末﹐入麝香少許﹐揩牙﹐鹽湯漱之。【《聖濟總錄》﹐下同】

風疳虫牙蝕肉至盡﹕甘松﹑膩粉末各二錢﹐蘆薈五錢﹐豬腎一對﹐切﹐炙爲末﹐夜漱口後貼之﹐有涎吐出。

腎虛齒痛﹕甘松﹑硫黃各等分﹐爲末﹐泡湯漱之﹐神效。【《經效濟世方》】

一切牙痛﹕三柰子一錢﹐麵包煨熟﹐入麝香二字爲末﹐隨左右﹝口畜﹞一字入鼻內﹐口含溫水﹐漱去﹐神效。名海上一字散。【《普濟方》】

風虫牙痛﹕山柰爲末﹐鋪紙上﹐捲作筒﹐燈燒吹滅﹐乘熱和藥吹入鼻內﹐痛卽止。

又方﹕用肥皂角一个去瓤﹐入山柰﹑甘松各三分﹐花椒﹑食鹽不拘多少﹐塡滿﹐麵包煆紅﹐取研﹐日用擦牙漱去

風牙腫痛﹕髙良姜二寸﹐全蠍焙一枚﹐爲末摻之﹐吐涎以鹽湯漱口﹐此乃驗方。【《百一選方》】

風寒牙痛﹕紅豆蔻爲末﹐隨左右以少許﹝口畜﹞鼻中﹐並摻牙取涎。或加麝香。

風虫牙痛﹕蓽茇末揩之﹐煎蒼耳湯﹐漱去涎。

又方﹕用蓽茇末﹑木鱉子肉研膏﹐化開﹝口畜﹞鼻。

又方﹕用蓽茇﹑胡椒等分﹐爲末﹐化蠟丸﹐麻子大﹐每以一丸塞孔中。

牙疼﹕蒟醬﹑細辛各五錢﹐大皂角五挺去子﹐每孔入靑鹽燒存性﹐同研末﹐頻摻吐涎。【《禦藥院方》﹐下同】

牙疼日久﹐腎虛也。補骨脂二兩﹐靑鹽五錢﹐炒研擦之。

風虫牙痛﹐上連頭腦﹕補骨脂炒五錢﹐乳香二錢五分﹐爲末擦牙﹐或爲丸塞孔內﹐日用有效。【《適用方》】

諸般牙痛﹕香附﹑艾葉煎湯漱之﹐仍以香附末擦之去涎。【《普濟方》】

牢牙去風﹐益气烏髭﹐治牙疼牙宣﹐乃鐵甕先生方也。香附子炒存性三兩﹐靑鹽﹑生薑各五錢﹐炒爲末﹐日擦。【《濟生方》】

牙齒疼痛﹕零陵香梗葉煎水﹐含漱之。【《普濟方》﹐下同】

風牙疳牙﹕用零陵香洗炙﹐蓽茇炒﹐等分爲細末﹐摻之卽愈。

風熱牙痛﹕荊芥根﹑烏桕根﹑蔥根等分煎湯﹐頻含漱之。

牙痛連耳﹕用連錢艸卽積雪艸﹐和水溝污泥同搗爛﹐隨左右塞耳內。【《摘元方》】

風虫牙痛﹕化蠟少許攤紙上﹐鋪艾﹐以箸捲成筒燒煙﹐隨左右燻鼻吸煙﹐令滿﹐口呵气﹐卽痛止腫消。【《普濟方》】

風齲牙痛﹕鼠黏子炒﹐煎水﹐含漱吐之。【《延年方》】

熱毒牙痛﹐熱毒風攻頭面﹐齒齦腫痛不可忍﹕牛蒡根一斤﹐搗汁﹐入鹽花一錢﹐銀器中熬成膏﹐每用塗齒齦下﹐重者不過三度瘥。【《聖惠方》】

牙齒痛腫﹕蒼耳子五升﹐水一斗﹐煮取五升﹐熱含之﹐冷卽吐去﹐吐後復含﹐不過二劑﹐瘥。莖葉亦可﹐或入鹽少許。【《千金翼方》】

牙齒疼痛﹕枳殼浸酒含漱。【《聖惠方》】

風虫牙痛﹕芭蕉自然汁一碗﹐煎熱含漱。【《普濟方》】

牙疳宣露﹐膿血口气﹕生地黃一斤﹐鹽二合爲末﹐同搗和團﹐以麵包煨﹐令煙斷﹐去面﹐入麝一分研勻﹐日夜貼之。【《聖濟錄》】

虫牙疼痛﹕用新殺豬肚尖上涎﹐絹包咬之數次﹐虫盡卽愈。唐氏用枳殼末拌之。

又方﹕用巴豆一粒﹐研﹐綿裹咬之。

虫牙作痛﹕香油抹箸頭蘸麝香末﹐綿裹﹐炙熱咬之。換二三次﹐其虫卽死﹐斷根﹐甚妙。【《醫方摘要》】

牙齒疼痛﹕牛膝研末含漱﹐亦可燒灰。【《千金方》】

牙齒不生﹕用雄鼠屎三七枚﹐麝香五分﹐同研細揩齒。

疳虫蝕齒﹕葶藶﹑雄黃等分爲末﹐臘月豬脂和成﹐以綿裹槐枝蘸點。【《金匱要略》】

風牙疼痛﹕取猢猻頭艸入鹽少許﹐於掌心擦之﹐卽止。【《集元方》】

齒﹝上匿下虫﹞腫痛﹕紫藍燒灰敷之﹐日五度。【《聖惠》﹐下同】

齒﹝上匿下虫﹞口臭﹕苦瓠子爲末﹐蜜丸﹐半棗大﹐每旦漱口了含一丸﹐仍塗齒齦上﹐涎出吐去﹐妙。

風虫牙痛﹕壺盧子半升﹐水五升﹐煎三升﹐含漱之﹐莖葉亦可﹐不過三度。

一切牙痛﹕木耳﹑荊芥等分﹐煎湯頻漱。【《普濟方》】

胃火牙痛﹕口含冰水一口﹐以紙撚蘸大黃末﹐隨左右﹝口畜﹞鼻﹐立止。【《儒門事親》】

風熱積壅﹐一切牙痛﹐去口气﹐大有奇效。好大黃瓶內燒存性爲末﹐早晚揩牙漱去﹐卽紫金散。都下一家專貨此藥﹐兩宮常以數千贖之﹐其門如市也。【《千金方》】

風虫牙痛﹐齦常出血漸至崩落﹐口臭極﹕苦大黃米泔浸軟﹐生地黃各旋切一片﹐合定貼上﹐一夜卽愈﹐未愈再貼。忌說話﹐恐引入風。【《本事方》】

牙齒搖痛﹕大戟咬於痛處﹐良。【《生生編》】

牙齒疼痛﹕貓兒眼睛艸一搦﹐研爛﹐湯泡取汁﹐含漱吐涎。【《易簡方》】

風牙虫牙﹕用莨菪子入瓶內﹐以熱湯灌下﹐口合瓶口气燻之﹐冷更作﹐盡三合乃止﹐有涎津吐去有效。

又方﹕用莨菪子數納孔中﹐以蠟封之﹐亦效。

牙齒宣落風痛﹕用莨菪子爲末﹐綿裹﹐咬之有汁勿咽。【《必效方》】

風虫牙痛﹕用附子一兩燒灰﹐枯礬一分爲末揩之。

又方﹕川烏頭﹑川附子生研﹐麵糊丸﹐小豆大﹐每綿包一丸咬之。

又方﹕用炮附子末納孔中乃止。

牙痛難忍﹕附子尖﹐天雄尖﹐全蠍各七个﹐生研爲末﹐點之。【《永類方》】

風虫牙痛﹕艸烏炒黑一兩﹐細辛一錢﹐爲末揩之﹐吐去涎。

又方﹕艸烏﹑食鹽同炒黑摻之。【《海上方》】

風虫牙痛﹕南星末塞孔﹐以霜梅盦住去涎。【《摘元方》】

刮骨取牙﹕玉簪花幹者一錢﹐白砒三分﹐白硇七分﹐硼砂二分﹐威靈仙三分﹐艸烏頭一分五釐﹐爲末﹐以少許點疼處﹐卽自落也。【《選奇方》】

牙痛欲取﹕金鳳花子研末﹐入砒少許﹐點疼牙根取之。【《摘元方》】

風虫牙痛﹕﹝艸蹢﹞﹝艸躅﹞一錢﹐艸烏頭二錢五分﹐爲末﹐化蠟丸﹐菉豆大﹐綿包一丸咬之追涎。【《海上仙方》】

牙痛難忍﹐諸藥不效﹕芫花末擦之令熱﹐痛定﹐以溫水漱之。【《永類方》】

風虫牙痛﹕用莽艸煎湯﹐熱漱冷吐。一方加山椒皮﹐一方加獨活﹐一方加﹝木郁﹞李仁﹐一方加芫花﹐一方加川椒﹑細辛各等分煎湯。熱漱冷吐。

又方﹕用莽艸五錢﹐皂角三挺去皮子﹐漢椒七粒﹐爲末﹐棗肉丸﹐芥子大﹐每以一丸塞孔中﹐吐涎取效。

牙疼點眼﹕用覆盆子嫩葉搗汁﹐點目眥三四次﹐有虫隨眵淚出成塊也。無新葉﹐幹者煎濃汁亦可。

虫牙疼痛﹕使君子煎湯頻漱。

風牙腫痛﹕木鱉子仁磨酢塗之。【《普濟方》】

牙齒疼痛﹕﹝艸舌﹞蔞皮﹑露蜂房燒灰擦牙﹐以烏桕根﹑荊芥根﹑蔥根煎湯漱之。

牙齦腫痛﹕山豆根一片﹐含於痛所。【《備急方》】

牙疼頰腫﹕桃白皮﹑柳白皮﹑槐白皮等分﹐煎酒﹐熱漱﹐冷則吐之。【《聖惠方》】

風虫牙痛﹕鍼刺桃仁燒煙出吹滅﹐安痛齒上咬之﹐不過五六次愈。

風虫牙痛﹕用骨碎補﹑乳香等分爲末﹐糊丸塞孔中。【《聖濟總錄》】

牙疼﹝口畜﹞鼻﹕鵝不食艸綿裹﹐懷榦爲末﹐含水一口﹐隨左右﹝口畜﹞之﹐亦可挼塞。

牙齒虫痛﹕鏡面艸不拘多少﹐以水缸下泥同搗成膏﹐入香油二三點﹐研勻﹐貼於疼處腮上。

又方﹕用鏡面艸不拘多少﹐入麻油二點﹑鹽半撚挼碎﹐左疼塞右耳﹐右疼塞左耳。以薄泥餅貼耳門﹐閉其气。仍側臥﹐泥耳一二時﹐去泥取艸﹐放水中﹐看有虫浮出﹐久者黑﹐次者褐﹐新者白。須於午前用之。

牙齒腫痛﹕酸漿一把﹐洗淨川椒四十九粒去目﹐同搗爛﹐絹片裹定﹐如箸﹐切成豆粒大﹐每以一塊塞痛處卽止。【《節齋醫論》】

牙齦腫痛﹕天花﹑白礬等分水煎﹐漱之立效。【《摘元方》】

大人小兒牙疳﹕雙頭蓮﹐一名催生艸﹐搗爛敷之。

牙齒痛腫﹕胡麻五升﹐水一斗﹐煮汁五升﹐含漱吐之﹐不過二劑﹐神良。【《肘後方》】

齒﹝上匿下虫﹞並虫﹐積年不瘥﹐從少至老者﹕用雀麥﹐一名杜姥艸﹐俗名牛星艸﹔用苦瓠葉三十个洗淨﹐取艸剪長二寸﹐以瓠葉作五包包之﹐廣一寸﹐厚五分﹐以三年酢漬之。至日中以兩包火中炮﹐令熱﹐納口中熨齒外邊﹐冷更易之。取包置水中解視﹐卽有虫長三分﹐老者黃色﹐少者白色﹐多至二三十﹐少亦有一二十﹐此方甚妙。【《外臺祕要》】

牙宣露痛﹕絲瓜藤一握﹐川椒一撮﹐燈心一大把﹐水煎濃汁﹐漱吐﹐其痛立住﹐如神也。【《徳生堂方》】

牙齒風痛﹐薏苡根四兩﹐水煮含漱﹐冷卽易之。【《延年祕錄》】

牙齒不生﹕不拘大人小兒﹐年多者﹐用黑豆三十粒﹐牛糞火內燒﹐令煙盡﹐研入麝香少許﹐先以鍼挑破血出﹐以少許揩之﹐不得見風﹐忌酸鹹物。【《經驗方》】

牙齒疼痛﹕黑豆煮酒﹐頻頻漱之﹐良。

牙齒疼痛﹕紅豆末擦牙吐涎﹐及吹鼻中。一方﹐入銅靑少許﹐一方入花碱少許。

牙齒疼痛﹕米酢煮枸杞白皮一升﹐取半升含漱﹐卽瘥。【《肘後方》】

風虫牙痛﹕燒酒浸花椒﹐頻頻漱之。

牙齒虫﹝上匿下虫﹞﹕韭菜連根洗搗﹐同人家地板上泥和﹐敷痛處﹐腮上﹐以紙蓋之﹐一時取下﹐有細虫在泥上﹐可除根。

又方﹕韭根十个﹐川椒二十粒﹐香油少許﹐以水桶上泥同搗﹐敷病牙頰上﹐良久﹐有虫出﹐數次卽愈也。

煙燻虫牙﹕取瓦片煆紅﹐安韭子數粒﹐淸油數點﹐待煙起以筒吸引至痛處﹐良久﹐以溫水漱吐﹐有小虫出爲效﹔未盡再燻。【《救急方》】

虫牙疼痛﹕獨頭蒜煨熱﹐切熨痛處﹐轉易之。【《外臺》】

風熱牙痛﹕蕓臺子﹑白芥子﹑角茴香等分爲末﹐﹝口畜﹞鼻。左﹝口畜﹞右﹐右﹝口畜﹞左。

牙齦腫爛出臭水者﹕芥菜幹燒存性﹐研末頻敷之﹐卽愈。

牙齒疼痛﹕蘿卜子十四粒生研﹐以人乳和之﹐左疼點右鼻﹐右疼點左鼻。

牙齒疼痛﹕老生薑瓦焙。入枯礬末同擦之﹐有人日夜呻吟﹐用之卽愈。【《普濟方》】

牙痛不止﹕川姜﹑炮川椒等分爲末摻之。【《禦藥院方》】

牙齒疼頭痛﹕胡荽子五升﹐水五升﹐煮取一升含漱。【《外臺祕要》】

牙痛﹕用稻上蒔蘿蕓臺子﹑白芥子等分研末﹐口中含水﹐隨左右﹝口畜﹞鼻﹐神效。

走馬牙疳﹕小兒食肥甘﹐胃受虛熱﹐口作鼻息﹐次第齒黑﹐名曰崩砂﹔漸至齦爛﹐名曰潰槽﹔又或出血﹐名曰宣露﹔重則齒落﹐名曰腐根。用蘭香子末﹑輕粉各一錢﹐密陀僧酢淬研末五錢﹐和勻﹐每以少許敷齒及齦上立效﹐內服甘露飲。【《幼幼口議》】

齒﹝上匿下虫﹞腫痛﹕柏枝燒熱﹐拄孔中﹐須臾﹐虫緣枝出。

揩齒固牙﹕松脂出眞定者佳﹐稀布盛入﹐沸湯煮取﹐浮水面者投冷水中﹐不出者不用﹐研末﹐入白茯苓末和勻﹐日用揩齒漱口﹐亦可咽之﹐固牙駐顏。

風虫牙痛﹕刮松上脂滚水泡化﹐一漱卽止﹐已累試驗。【《集簡方》】

齲齒﹕百孔松脂紝塞﹐須臾﹐虫從脂出也。

風熱牙痛﹕用油松節如棗大一塊﹐碎切﹐胡椒七顆﹐入燒酒二三盞﹐乘熱入飛過白礬少許﹐噙漱三五口立瘥。

又方﹕松節二兩﹐槐白皮﹑地骨皮各一兩﹐漿水煎湯﹐熱漱冷吐﹐瘥乃止。

風牙腫痛﹕松葉一握﹐鹽一合﹐酒二升﹐煎漱。【《聖惠方》】

風熱牙痛﹕浮腫發渴﹐元髒气虛﹐小兒疳飲﹐雞腸艸﹑旱蓮艸﹑細辛等分爲末﹐每日擦三次。名祛痛散。【《普濟方》】

風齒腫痛﹕馬齒莧一把﹐嚼汁漬之﹐卽日腫消。【《本事方》】

還少丹﹕昔日越王曾遇異人﹐得此方﹐極能固齒牙﹐壯筋骨﹐生腎水。凡年未及八十者服之﹐須髮返黑﹐齒落更生﹔年少服之﹐至老不衰。得遇此者﹐宿有仙緣﹐當珍重之﹐不可輕泄﹗用蒲公英一斤﹐一名耦耨艸﹐又名蒲公罌﹐生平澤中﹐三四月甚有之﹐秋後亦有放花者﹐連根帶葉取一斤﹐洗淨勿令見天日﹐陰漧﹔入斗子斛鹽一兩﹐香附子五錢﹐二味爲細末入蒲公英內淹一宿﹐分爲二十團﹐用皮紙三四層裹紮定﹐用六一泥卽蚯蚓糞﹐如法固濟﹐入竈內焙漧﹐乃以武火煆通紅爲度﹐冷定﹐取出去泥﹐爲末﹐早晚擦牙漱之﹐吐咽任便﹐久久方效。【《瑞竹堂方》】

虫牙作痛﹕魚鮏艸﹑花椒﹑菜子油等分搗勻﹐入泥少許﹐和作小丸﹐如豆大﹐隨牙左右塞耳內。兩邊輪換﹐不可一齊用﹐恐閉耳气。塞至一日﹐夾取看之﹐有細虫爲效。【《簡便方》】

牙齒腫痛﹕隔年糟茄燒灰﹐頻頻幹擦立效。【《海上名方》】

虫牙疼痛﹕黃茄種燒灰擦之效。【《摘元方》】

風蛀牙痛﹕茄蒂燒灰摻之﹐或加細辛末等分﹐日用之。

牙痛﹕秋茄花幹之﹐旋燒﹐研塗痛處立止。【《海上名方》】

牙齒﹝上匿下虫﹞痕﹕茄根搗汁頻塗之。

又方﹕陳茄樹燒灰敷之﹐先以露蜂房煎湯﹐漱過。

牙痛取牙﹕茄科以馬尿浸三日﹐曬炒爲末﹐每用點牙卽落﹐眞妙。【《鮑氏方》】

風虫牙痛﹕門下桃橛燒取汁﹐少少納孔中﹐以蠟固之。【《聖惠方》】

食橊損齒﹕石橊黑皮炙黃﹐研末﹐棗肉和丸﹐梧桐子大﹐每日空腹服三丸﹐白湯下﹐日二服。【《普濟方》】

風虫牙痛﹕用楊梅根皮厚者焙一兩﹐川芎藭五錢﹐麝香少許研末﹐每用五分鼻內﹝口畜﹞之﹐口中含水﹐涎出痛止。

又方﹕用楊梅根皮﹑韭菜根﹑廚案上油泥等分搗勻﹐貼於兩腮上﹐半時辰﹐其虫自眼角出也﹐屢用有效。

風虫牙痛﹕橡鬥五个入鹽在內﹐皂莢一條入鹽在內﹐同煆過研末﹐日擦三五次﹐荊芥湯漱之良。【《經驗良方》】

風牙疼痛﹕用荔枝連殼燒存性﹐研末﹐擦牙卽止﹐仙方也。

又方﹕用大荔枝一个﹐剔開塡鹽滿殼﹐煆研﹐擦之卽止。

牙齒風疳﹐膿血有虫﹕用橄欖燒研﹐入麝香少許貼之。【《聖惠方》】

風虫牙痛﹕用川椒細末﹐水和白面丸﹐皂子大﹐燒熱咬之﹐數度愈。

又方﹕花椒四錢﹐牙皂七七个﹐酢一碗﹐煎漱之。

風虫牙痛﹕海桐枝煎水漱之。【《聖惠方》】

通治風﹑虫﹑客寒三般牙痛﹐呻吟不止﹕胡椒九粒﹐菉豆十一粒﹐布裹捶碎﹐以絲綿包作一粒﹐患處咬定﹐涎出吐去﹐立愈。

又方﹕用胡椒一錢半﹐羊脂拌打四十丸﹐擦之追涎。

牙齒疼痛﹕茱萸煎酒含漱之。【《孟詵本艸》】

風熱牙痛﹕瓜蒂七枚炒研﹐入麝香少許和之﹐綿裹﹐咬定流涎。【《聖濟總錄》】

牙齒疼痛﹕靑荷葉剪取錢蒂七个﹐以濃米酢一盞﹐煎半盞去渣﹐熬成膏﹐時時抹之﹐妙。【《經驗方》】

風牙宣露﹐發渴口气﹕雞舌香﹑射幹一兩﹐麝香一分﹐爲末日揩。【《聖濟總錄》】

齲齒黑臭﹕雞舌香煎汁含之。【《外臺祕要》】

風虫牙痛﹕乳香﹑川椒末各一錢﹐爲末﹐化蠟和作丸﹐塞孔中。

又方﹕用乳香﹑巴豆等分﹐研和蠟丸﹐塞之。

又方﹕乳香﹑枯礬等分﹐蠟丸塞之。

牙齒疼痛﹕梅花腦﹑朱砂末各少許﹐揩之立止。

牙齒虫痛﹕用韶腦﹑朱砂等分﹐擦之神效。

一方﹕用樟腦﹑黃丹﹑肥皂去皮核﹐等分﹐研勻蜜丸﹐塞孔中。

濕熱牙痛﹐喜吸風﹕梧桐淚入麝香﹐摻之。

牙疼出血﹕梧桐淚五錢﹐研末﹐夜夜貼之。或入麝香少許。【《聖惠方》】

牙齒蠹黑﹐乃腎虛也。梧桐淚一兩﹐丹砂五錢﹐麝香一分爲末﹐摻之。

牙疳宣露﹐膿血臭气者﹕梧桐淚一兩﹐枸杞根一升﹐每用五錢﹐煎水熱漱。

又方﹕梧桐淚﹑葶靂等分研摻。【《聖惠方》﹐下同】

齒縫出血不止﹕用地龍末﹑枯礬各一錢﹐麝香少許﹐研勻擦之。

風熱牙痛﹕皂角一條去子﹐入鹽滿殼﹐仍加白礬少許﹐黃泥固濟﹐研﹐日摻之。【《經驗方》】

風虫牙痛﹕用皂莢末塗齒上﹐有涎吐之。

蔓荊子﹑生地黃﹑地骨皮﹑靑蒿各一兩﹐﹝木郁﹞李根皮二兩﹐每服五錢﹐水煎﹐熱含冷吐。

風虫牙痛﹕皂角子末綿裹彈子大兩顆﹐酢煮熱﹐更互熨之﹐日三五度。【《聖惠方》】

風虛牙腫﹐老人腎虛﹐或因妄藥擦牙致病﹕用獨子肥皂以靑鹽實之﹐燒存性﹐研末摻之﹔或入生樟腦十五文。【《衛生家寶方》】

牙齒腫痛﹕無患子﹑大黃﹑香附各一兩﹐靑鹽五錢﹐泥固煆研﹐日用擦牙。

牙齒疼痛﹕綿裹無食子末一錢咬之﹐涎出吐去。【《聖濟總錄》】

齒齦腫痛﹕垂柳枝﹐槐白皮﹑桑白皮﹑白楊皮等分﹐煎水﹐熱含冷吐。

又方﹕柳枝﹑槐枝﹑桑枝煎水熬膏﹐入薑汁﹑細辛﹑芎藭末﹐每用擦牙。【《聖惠方》】

風虫牙痛﹕楊柳白皮卷如指大﹐含咀﹐以汁漬齒根﹐數過卽愈。

又方﹕柳枝一握﹐銼﹐入少鹽﹐花漿水煎﹐含甚驗。

又方﹕柳枝銼一升﹐大豆一升﹐合炒﹐豆熟﹐磁器盛之﹐淸酒三升漬三日﹐頻含漱涎﹐三日愈。【《古今錄驗》】

虫牙作痛﹕以蕪荑仁安蛀孔中及縫中﹐甚效。

啄木散治虫牙﹕啄木舌一枚﹐巴豆一枚﹐研勻﹐每以豬鬃一莖﹐點少許於牙根上﹐立瘥。【《聖惠方》】

虫蝕牙根﹕溫米酢漱出虫﹐自愈。

齒齦風腫﹕用柳蠢末半合﹐赤小豆炒﹑黑豆炒各一合﹐柳枝一握﹐地骨皮一兩﹐每用三錢煎水熱漱。【《禦藥院方》】

牙齒疼痛﹕蛀竹屑﹑陳皮各一兩爲末﹐烏梅肉同研如泥﹐敷之。【《救急方》】

風虫牙痛﹕能膽三錢﹐片腦四分﹐每以豬膽汁調少許搽之。【《攝生方》】

牙齒疼痛﹕土狗一个﹐舊糟裹定﹐濕紙包煨焦﹐去糟研末﹐敷之立止。【《本事方》】

牙疳危急﹕豬肝一具﹐煮熟﹐蘸赤芍藥末﹐任意食之﹐後服平胃散二三貼﹐卽效。

風虫牙痛﹕濕生虫一枚﹐綿裹咬之﹐勿令人知。【《聖惠方》】

虫蝕牙根肉腐﹕用棘鍼燒取瀝頻敷之﹐或煮汁含之亦可。

牙齒疳﹝上匿下虫﹞﹕黑羖羊脂﹑莨菪子等分﹐入杯中燒煙﹐張口燻之。【《千金方》】

齒﹝上匿下虫﹞宣露﹐出膿血﹕用蚺蛇膽三錢﹐枯白礬一錢﹐杏仁四十七枚﹐研勻﹐以布揩齦搠令血盡﹐日三摻之﹐愈乃止。【《聖惠方》】

擦牙固齒﹕用火煆羊脛骨爲末﹐入飛鹽二錢﹐同研勻﹐日用。

齲蛀齒﹕用不蛀皂角一挺去皮子﹐卻於每皂子處安巴豆一粒﹐鹽泥固濟燒灰﹐研細末﹐用剜耳子抄少許﹐塡入蛀孔內。

濕熱牙疼﹕用羊脛骨灰二錢﹐白芷﹑當歸﹑靑鹽﹑牙皂各一錢﹐爲末擦之。【東垣方】

風熱牙腫﹐連及頭面﹕用露蜂房燒存性﹐研末﹐以酒少許調﹐噙漱之。【《十便方》】

風虫牙痛﹕露蜂房煎酢﹐熱漱之。

又方﹕用艸蜂房一枚﹐鹽實孔中﹐燒過研末擦之﹐鹽湯漱去。或取一塊咬之﹐祕方也。【《袖珍》】

又方﹕用露蜂房一个﹐乳香三塊﹐煎水漱之。【《普濟方》】

蛀齒﹕蘆薈﹑白膠香塞蛀孔內。

風虫牙痛﹕露蜂房﹑全蠍﹐同研擦之。

又方﹕用蜂房蒂綿包咬之效。【《聖惠方》】

走馬牙疳﹕五倍子﹑靑黛﹑枯礬﹑黃蘗等分爲末﹐先以鹽湯漱淨﹐摻之立效。【《便覽》】

牙齦疳臭﹕五倍子炒焦一兩﹐枯礬﹑銅靑各一錢﹐爲末﹐先以米泔漱淨摻之﹐絕效方也。【《集簡方》】

一切齒痛﹑疳蝕﹑齲齒瘀腫﹕用蚵蚾一枚﹐鞭其頭背﹐以竹篦刮眉間﹐卽有汁出﹐取少許點之﹐卽止也。【《類編》】

風虫牙痛不可忍﹕用蟾酥一片﹐水浸軟﹐入麝香少許﹐研勻﹐以粟米大綿裹咬定﹐吐涎﹐愈。一方用胡椒代麝香。【《聖惠方》】

又方﹕用蟾酥染絲綿上﹐剪一分長﹐紝入齒縫根裏﹐忌熱物﹐半日效。幹者以熱湯化開。

蛀齒﹕鶴虱﹑細辛﹑白芷﹑幹茄等分爲末﹐揩痛處﹔如有蛀孔﹐用飯丸藥末塞孔中。

牙齒宣露﹕黃竹葉﹑當歸尾研末﹐煎湯﹐入鹽含漱。【《永類方》】

牙齒疼痛﹕老鼠一个去皮﹐以硇砂擦上三日﹐肉爛化盡﹐取骨﹐瓦焙爲末﹐入蟾酥二分﹑樟腦一錢﹐每用少許點牙根上﹐立止。【《孫氏集效方》】

刮骨取牙﹕用鯽魚一个去腸﹐入砒在內﹐露於陰地﹐待有霜刮下﹐瓶收﹐以鍼搜開牙根﹐點少許﹐咳嗽自落。

又方﹕用硇砂入鯽魚內﹐煨過瓶收﹐待有霜刮取﹐如上法用之效。

牙齒疼痛﹕白直僵蠶者﹐生薑同炒赤黃色﹐去姜爲末﹐以皂角水調擦之﹐卽止。【《普濟方》】

風虫牙痛﹕白直僵蠶炒﹐蠶退紙燒﹐等分爲末﹐擦之﹐良久﹐以鹽湯頻漱口效。【《直指方》】

牙齦腫痛﹕五倍子一兩﹐瓦焙研末﹐每以五分敷痛處﹐片時吐去涎﹐內服去風熱藥。【《楊子建護命方》】

風牙腫痛﹕五倍子一錢﹐黃丹﹑花椒各五分﹐爲末﹐摻之卽止。

又方﹕五倍子末冷水調塗頰外﹐甚效。

蛀齒﹕蘆薈四分炒﹐研細﹐先用鹽揩淨齒﹐敷少許。

年久牙痛﹕楓香脂爲末﹐以香鑪內灰和勻﹐每旦揩擦。【危氏《得效方》】

止牙痛﹕用燕子屎﹐丸梧桐子大﹐於痛處咬之﹐丸化卽痛止。【《袖珍方》】

風熱牙痛﹕百藥煎泡湯噙漱。【《聖濟總錄》】

牙齦疳蝕﹕百藥煎﹑五倍子﹑靑鹽煆各一錢五分﹐銅綠一錢﹐爲末﹐日摻二三次﹐神效。【《普濟方》】

風虫牙痛不可忍者﹐梅師方﹕用燻陸香嚼咽汁﹐立瘥。

又方﹕用乳香豆許安孔中﹐燒銅箸烙化立止。【《集驗方》】

風蛀牙痛﹕夜明砂炒﹐吳茱萸湯泡炒﹐等分爲末﹐蟾酥和丸﹐麻子大﹐綿裹二丸﹐含之吐涎。【《普濟方》】

齒落不生﹕牛屎中大豆十四粒﹐小開豆頭﹐以注齒根﹐數度卽生。【《千金方》﹐下同】

﹝上匿下虫﹞齒﹕莨菪子三合盛瓶內﹐將靑銅錢七文燒令赤﹐投瓶中﹐候莨菪子作聲有煙出﹐以筆管引煙气燻於痛齒﹐虫出痛卽止。無莨菪則用蔥子﹑韭子﹐亦可出虫。

牙落重生﹕雄鷄糞﹑雌雞糞各十四顆。

右焙榦研末﹐入麝香少許﹐先於齒不生處﹐以鍼刺令血出﹐摻藥。老人二十日﹐少者十日﹐當出。不拘傷損及自落者﹐皆生。

牙落重生﹕烏雞雄雌糞各蓄收之﹐舊麻鞋底﹐三物燒存性爲末﹐入麝香摻之﹐一月生齒﹐名雄雌散。李察院亮卿常用有效。

打傷搖動牙齒﹕蒺藜根燒灰﹐貼動牙卽牢﹐名蒺藜散。

齒落重生﹐長齒生牙﹕賴雄鼠之骨末。牙齒若折﹐年多不生﹐取雄鼠脊骨作末﹐揩折處﹐齒立生如故。【雷公】

牙齒疼痛﹐齗腫搖動﹐及打動牙齒﹕用土蒺藜去角﹐生用﹐不拘多少﹐爲粗末﹐每服五錢﹐以淡漿水半碗﹐煎七八沸﹐去滓﹐入鹽末一撚﹐帶熱時時漱之﹐別無所忌。或用根燒灰﹐貼動牙卽牢﹐名土蒺藜散。

落牙方﹕馬肉銼十兩﹐信砒﹑巴豆肉各五錢﹐爲末。

右拌勻﹐用石器盛﹐候出虫焙漧﹐研末﹐於牙痛處出些血﹐點上隨落﹐妙。

取牙方﹕龍肝乃墓中陳石灰也﹐雁膽一个﹐收龍肝納膽內﹐陰榦爲末﹐用時宜些少點牙根上卽落。切忌墜入口中。

牙齒動搖﹐髭發赤黃﹕一服髭黑牙牢﹐生薑半斤取汁﹐地黃一斤洗淨﹐研細取自然汁﹐仍畱滓﹔以不蛀皂角十莖﹐刮去黑皮弦﹐將前藥汁蘸皂角慢火炙幹﹐再蘸再炙﹐用藥盡爲度。並前藥滓同入磁瓶內﹐用火煆存性﹐爲末﹐牙齒動搖﹐用藥擦牙齗上。如髭黃以鐵器盛藥末三錢﹐湯調過﹐三日後將藥汁蘸擦髭發﹐臨臥時用﹐次早已黑色。三夜三次用﹐其黑如漆﹐甚妙。

齒根動欲脫落﹕用生地黃綿裹著齒上咂之﹐又﹝口父﹞咀以汁漬齒根﹐日四五﹐夜著之並咽汁﹐十日大佳。如齒挺出﹐嚼之亦可。

牙齒動搖﹕用黑鉛半斤﹐大鍋內熔成汁﹐旋入桑條灰﹐柳木槌研﹐令沙﹐以熟絹羅爲末﹐每日早晨如常揩牙﹐後用溫水漱在盂內﹐以水洗眼﹐能明目烏髭發﹐及治諸般眼疾。

齦間努肉漸長﹐此乃齒壅。取生地黃汁一鍾﹐皂角數片﹐火上炙熱﹐淬地黃汁內﹐再炙又淬﹐以汁盡爲度﹐曬爲末﹐傅之卽縮。一婦人平日好食動風物﹐尢嗜蟹﹐一日齒間壅出肉漸大﹐不能開口﹐有一道人傳此方卽愈。或﹝石卜﹞硝爲末﹐敷之亦消。

牙齒逐日漸長﹐開口難爲飲食﹐蓋髓液溢所致。只用白朮末和水服﹐及煮水灌漱﹐自愈。

擦牙止痛方﹕黃躉蜂窠一个﹐以川椒塡滿其竅﹐更以白鹽一錢封口燒存性﹐入自芷﹑羊脛骨灰各一錢。

右同鹽爲末﹐先以淸茶漱口﹐乃擦之﹔有孔則以藥塞其孔﹐立愈。【《正傳》】

鍼灸

《素問》曰﹕邪客於足陽明之經﹐令人鼽衄﹐上齒寒﹐刺足中指次指爪甲上與肉交者﹐各一痏。左刺右﹐右刺左。齒齲﹐刺手陽明不已﹐刺其脈入齒中﹐立已。

繆傳引上齒﹐齒唇寒痛﹐視其手背脈血者去之﹔足陽明中指爪甲上一痏﹐手大指次指爪甲上各一痏﹐力已。左取右﹐右取左。

《靈樞》曰﹕齒痛不惡淸飲﹐取足陽明﹐上齒痛亦如之。齒痛惡淸飲﹐取手陽明﹐下齒痛亦如之。

手陽明有入頄徧齒者﹐名曰大迎。下齒齲取之。臂惡寒補之﹐不惡寒瀉之。足太陽有入頄徧齒者﹐名曰角孫。上齒齲取之。在鼻與頄前方病之時﹐其脈盛﹐盛則瀉之﹐虛則補之。

骨寒熱者病無所安﹐汗注不休﹐齒未槁﹐取其少陰於陰股之絡﹔齒已槁﹐死不治。骨厥亦然。

《甲乙經》曰﹕頰腫口急﹐頰車痛不可以嚼﹐頰車主之。

上齒齲腫﹐目窻主之。上齒齲痛﹐惡風寒﹐正營主之。齒牙齲痛﹐浮白及完骨主之。齒痛﹐顴髎及二間主之。上齒齲﹐兌端及耳門主之。齒間出血者﹐有傷酸齒牀落痛﹐口不可開引鼻中﹐齦交主之。上齒齲痛﹐惡寒者﹐上關主之。

失欠﹐下齒齲﹐下牙痛﹐﹝出頁﹞腫﹐下關主之。齒牙不可嚼﹐齦腫﹐角孫主之。下齒痛惡寒﹐﹝出頁﹞腫﹐商陽主之。齒齲痛惡淸飲﹐三間主之。口齒痛﹐溫澑主之。下齒齲則上齒痛﹐液門主之。齒痛﹐四瀆主之。齒齲痛﹐合谷主之。【一作少海】上牙齲痛﹐陽谷主之。【一作陽溪】

《千金方》曰﹕厲兌﹑三間﹑衝陽﹑偏歷﹑小海﹑合谷﹑內庭﹑復畱主齲齒。

浮白主牙齒痛不能言。大迎﹑顴髎﹑聽會﹑曲池主齒痛惡寒。陽谷﹑正營主上牙齒痛。陽谷﹑液門﹑商陽﹑二間﹑四瀆主下牙齒痛。角孫﹑頰車主牙齒不能嚼。下關﹑大迎﹑翳風﹑完骨主牙齒齲痛。曲鬢﹑衝陽主齒齲。

《得效方》曰﹕齒痛灸列缺七壯﹐永不疼。又灸肩髃七壯﹐又灸耳垂下牙盡骨上三壯。

齒痛﹐以綫量手中指至掌後橫紋﹐折爲四分﹐去三分﹐將一分於橫紋後臂中﹐灸三壯﹐隨左右。

《古今醫統》曰﹕列缺二穴﹐在手太陰肺經與陽明經相連﹐叉手取穴﹐中手盡處﹐看其浮脈丫叉之間﹐灸七壯﹐痛立止﹐永不再發。

合谷二穴﹐治齒齲痛﹐灸之。內庭治下齒痛﹐鍼灸皆可。陽谷治上牙。太淵治風牙。肩髃二穴﹐灸七壯﹐隨左右灸之。耳垂下盡骨上穴﹐灸三壯﹐痛卽止﹐如神。

《醫學正傳》曰﹕齒蝕生瘡﹐灸承漿。

《醫學綱目》曰﹕牙痛牙糟﹐取太溪灸之。治上牙齒痛﹐二間灸之。治下牙齒痛﹐委中鍼之。又足內踝兩尖﹐灸之﹐治上牙痛。龍元在列缺上靑脈中﹐灸之﹐治下牙痛。承漿﹑風府﹑合谷﹑內庭治上牙痛。

按《資生》方﹐牙疼屈手大指本節後陷中﹐灸三壯。初灸覺牙疼﹐再灸覺牙有聲﹐三灸疼止﹐永不復作。恐是陽溪穴也。左疼灸右﹐右疼灸左。

《本艸拾遺》曰﹕取年深旣古且闊三角土瓦一塊﹐令三姓童子﹐候星初出時﹐指第一星下火於瓦上灸之。

《景嶽全書》曰﹕足內踝二尖﹐治上牙痛﹐灸之。足三里治上齒痛﹐灸四十九壯。手三間治下齒痛﹐灸七壯﹐列缺灸七壯﹐永不發。合谷﹐齒齲灸之。內庭﹐下牙痛﹐鍼灸皆可。陽谷治上牙痛﹐在手外踝骨尖﹐左灸右﹐右灸左﹐十一壯﹐屢驗神效。太淵治風牙﹐肩髃七壯隨左右灸之﹐耳垂下盡骨上穴﹐灸三壯﹐痛卽止﹐如神。

一切牙疼﹐以艸量手中指至掌後橫紋止﹐將艸折作四分﹐去三畱一。於橫紋後﹐量臂中﹐隨痛左右﹐灸三壯卽愈。

又經驗法﹕於耳前鬢髮尖內﹐有動脈處﹐隨痛左右﹐用小艾炷灸五七壯﹐神效。亦不必貼膏藥。如再發﹐再灸﹐卽可斷根。

導引

《千金方》曰﹕每晨起﹐以一撚鹽納口中﹐以溫水含揩齒﹐及叩齒百徧﹐爲之不絕。不過五日﹐齒卽牢密。

《直指方》曰﹕百物養生﹐莫先口齒。不漱不洗﹐損蠹之媒。凡暑毒酒毒常伏於口齒之間﹐莫若時時洗漱之爲愈也。晨興洗畢﹐盥漱一口吐出掌中﹐就掌滌眼﹐自覺光明。終身行之﹐可爲妙法。

《養性書》曰﹕齒宜朝暮叩以會神﹐一云以集身神。若卒遇凶惡﹐當叩左齒三十六﹐名曰打天鐘。若辟邪穢﹐叩右齒﹐名曰捶天磬。若存念至眞﹐叩中央齒﹐名曰鳴天鼓。

《延壽書》曰﹕凡飲食訖﹐輒以濃茶漱口﹐煩膩旣去﹐而脾胃自和。凡肉之在齒﹐得茶漱滌﹐不覺脫去而不煩挑剔也。蓋齒性便苦﹐緣此漸堅牢而齒蠹且自去矣。

食畢漱口數過﹐齒不蛀。養生家晨興叩齒﹐永無齒疾。

《古今醫統》曰﹕向本命日櫛發之始﹐叩齒九通﹐陰咒曰﹕大帝散靈﹐五老反眞。泥丸元華﹐保精長存。左回拘月﹐右引日根。六合淸練﹐百疾愈因。咽唾三過﹐常數行之﹐使齒不痛﹐腦不痛﹐發不白。

又法﹕向東坐﹐不息四通﹐上下啄齒三十六﹐治齒痛。

又法﹕凡人覺脊背皆崛彊﹐不間時節縮咽髆仰面努髆並向上頭左右兩向按之﹐左右二七一住﹐待血行气動定後﹐始更用。初緩後急﹐不得先急後緩。若無病﹐人常欲行﹐須旦起﹑午時﹑日沒三辰用之三七徧﹐除寒熱疾﹐脊腰頭項痛﹐風痺﹐口內生瘡﹐牙齒風﹐頭眩諸病盡除也。

《保生祕要》曰﹕齒痛導引法﹐用意推而散之﹐又推而吸之。或左齒痛﹐則將右手滑下一肋搦之﹐或想火燒之。

又法﹕將腎水洗﹐依患處環轉﹐用日曬火燒折散﹔或不愈﹐吹之出口一尺﹐用手揉牙關卽愈。

《景嶽全書》種齒法曰﹕古有晨昏叩齒之說﹐𨿽亦可行﹐然而谷谷震動﹐終非盡善之道。余每因勞因酒﹐亦嘗覺齒有浮突之意﹐則但輕輕咬實﹐務令漸咬漸齊﹐或日行一二次﹐或二三次而根自固矣。又凡欲小解時必先咬定牙根而後解﹐則腎气亦賴以攝﹐非但固精﹐亦能堅齒。故餘年逾古稀﹐而齒無一損﹐亦大得此二方之力。

《金丹全書》云﹕今人漱齒﹐每以早晨﹐是倒置也。凡一日飲食之毒積於齒縫﹐當於夜晚刷洗﹐則垢污盡去﹐齒自不壞。故云晨漱不如夜漱﹐此善於養齒者。今觀智者每於飯後必漱﹐則齒至老堅白不壞﹐斯存養之功可見矣。

醫案

《史記》倉公傳曰﹕齊中大夫病齲齒﹐臣意灸其左手陽明脈﹐卽爲苦參湯﹐日漱三升出入﹐五六日病已。得之風及臥開口﹐食而不漱。

《儒門事親》曰﹕澤州李繼之忽病牙痛﹐皺眉不語。欒景先見之曰﹕何不樂也﹖曰﹕牙痛。欒曰﹕曾記張戴人云﹐陽明經熱有餘也。宜大下之。乃付舟車丸七十粒。服畢﹐遇數知交﹐畱飲﹐彊飲熱酒數杯﹐藥爲熱酒所發﹐盡吐之﹐吐畢而痛止。李大笑曰﹕戴人神仙也﹗不三五日又痛﹐再服前藥百餘粒﹐大下數行﹐乃愈。

《東垣十書》曰﹕劉經歷之內子﹐年三十餘﹐病齒痛不可忍﹐須騎馬外行口吸涼風則痛止﹐至家則痛復作。家人以爲祟﹐祈禱於巫師而不能愈﹐遂求治於先師。問其故﹐曰﹕此病乃濕熱而成也。足陽明貫於上齒﹐手陽明貫於下齒﹐陽明多血多气﹐又加以膏粱之味﹐助其濕熱﹐故爲此痛。因立一方﹐不須騎馬﹐當令風寒之气常生於齒間。以黃連﹑梧桐淚之苦寒﹐新薄荷葉﹑荊芥穗之辛涼﹐四味相合而作風寒之气﹐治其濕熱﹔更以升麻之苦平引入陽明經爲使﹔牙齒骨之餘﹐以羊脛骨灰補之爲佐﹔麝香少許入內爲引﹐用爲細末擦之﹐神妙。又以調胃承气去芒硝加黃連﹐以治其本﹐服之下三五行﹐其病良愈不復作。

《口齒類要》曰﹕宗伯毛三江胃經虛熱﹐齒牙作痛﹐用補中益气加熟地﹑丹皮﹑茯苓﹑芍藥﹐尋愈。

廷尉張中梁齒動﹐或用淸胃散﹐肢體倦怠﹐飲食少思﹐牙齒作痛。余曰﹕此脾腎虧損。用安腎丸﹑補中益气湯兼服﹐外用羌活散而愈。或牙根潰爛﹐如喜寒惡熱者﹐乃胃血傷也﹐用淸胃散。若惡寒喜熱者﹐胃气傷也﹐用補中益气湯。

楊考功齒動作渴﹐屬胃虛弱﹐陰火熾甚。用補中益气加酒炒黑黃蘗四劑﹐又服加減八味丸﹐諸證頓愈﹔又用補中益气湯而全愈。

王侍禦齒搖齦露﹐喜冷飲食﹐此胃經濕熱﹐先用承气湯以退火﹐又用淸胃散以調理而齒固﹐繼用六味丸以補腎水﹐羌活湯以祛外邪而尋愈。

王吏部患齒痛﹐或用祛風等劑﹐更加寒熱體倦﹐懶食欲嘔。彼以爲火盛﹐余曰﹕病因元气不足﹐前藥復傷。遂用補中益气加茯苓﹑半夏﹐元气復而諸證愈。

郭職方善飲﹐齒痛﹐腮頰焮腫﹐此胃經濕熱﹐用淸胃散加漧葛﹑荊﹑防而愈。

鄭吏部仲冬牙痛連腦﹐此腎經風寒所犯﹐用羌活附子湯一服卽愈。此證不問冬夏﹐腎虛者多患之﹐急用此藥可療﹐緩則不救。

朱工部午後有熱﹐遇勞遺精﹐其齒卽痛﹐此脾腎虛熱﹐先用補中益气送六味丸﹐更以十全大補湯而愈。

黨吏部齒根腫焮連腮頰﹐此胃經風熱﹐用犀角升麻湯卽愈。

表兄顏僉憲牙痛﹐右寸後半指脈洪而有力。余曰﹕此大腸積熱﹐當用寒涼之劑。自泥年髙﹐服補陰之藥﹐呻吟徹夜。余與同舟赴京﹐煎涼膈散加荊﹑防﹑石膏﹐與服一鍾﹐卽愈。

大尹余時正素善飲﹐齒常浮痛﹐腹痛作瀉﹐此酒積傷脾﹐食後用淸胃散﹐食前用解酲湯而愈。

膳部鍾復齋﹐每勞心則齒縫脹而不能咀嚼﹐此元气虛弱﹐先用補中益气湯而痊﹐更用十全大補湯﹐𨿽勞不作。

儒者柴濟美善飲﹐牙蛀不生﹐或時作痛﹐用桃仁承气湯二劑﹐又以淸胃散加山梔﹑葛根﹐外搽升麻散﹐其牙復出。

一男子晡熱﹐內熱﹐牙痛齦潰﹐常取小虫﹐此足三陰虛火﹐足陽明經濕熱﹐先用桃仁承气湯二劑﹐又用六味地黃丸而愈。

一男子患齒痛﹐飲食難化﹐大便不實﹐此脾腎不足﹐用還少丹而愈。

一男子每足發熱﹐牙卽浮痛﹐此足三陰虛火﹐用加減八味丸而不復作。

一男子齒浮作痛﹐耳面黧色﹐口漧作渴﹐日晡則劇﹐此脾虛弱也﹐用補中益气湯﹑加減八味丸而愈。

一婦人因怒齒痛﹐寒熱作嘔﹐用淸胃等藥益甚﹐此肝火傷胃﹐寒藥復傷﹐用六君子加芍藥﹑柴胡﹑山梔而愈。

一婦人胃中嘈雜﹐甚則熱痛﹐後患齒痛﹐此胃火生痰也﹐用二陳加芩﹑連﹐下越鞠丸而瘳。

一婦人發熱齒痛﹐日晡益甚﹐月水不調﹐此脾經血虛所致﹐用逍遙散加升麻尋愈。後因怒復痛﹐仍以前藥﹐加川芎而痊。

一婦人因怒牙痛寒熱﹐用小柴胡加芎﹑歸﹑苓﹑朮﹑山梔而疼痛止﹐用加味逍遙散而寒熱退。

史羊生內子﹐每產後齒根皆動﹐必逾後復懷孕﹐日乃止。臨月時予偶至﹐言及此證﹐畱十全大補湯二劑令產後煎服﹐齒不復動矣。果如其言。

郁芝巖先生齒根浮腫﹐痛不可忍﹐求治於予。曰﹕齒痛齦浮而不動﹐屬於坤土﹐乃足陽明脈所貫絡也﹐因胃中有濕熱﹐故爾。用淸胃湯加山梔﹑元參﹐進一服﹐應手而瘥。

《證治準繩》曰﹕一人患骨槽風﹐因用藥點破入風﹐虛火上升﹐嘔吐血痰﹐讝語臭穢﹐不食而死。

一人患上齒根連外腫痛﹐後齒根潰膿﹐醫者皆以牙癰治之﹐久而不斂﹐膿汁不絕﹐詢其故﹐乃曾生廣瘡者﹐卽以結毒治之而愈。

