古今圖書集成醫部全錄卷四百五十

小兒瘧門

幼科全書【元朱震亨】

瘧疾

治瘧有二法﹕新瘧先截後補﹐久瘧先補後截。凡治瘧之法﹐要分早晚治之。如午前作者﹐此邪在陽分气位也﹐先用平胃散加常山﹑艸果治之﹐後以平瘧養脾丸調之。午後作者﹐此邪在陰分血位也﹐輕者或以四物湯加桂枝﹐或以桂枝湯加桃仁﹑紅花﹐發出血中寒邪﹔甚者以小柴胡湯加常山﹑艸果截之﹔略愈﹐則以平瘧養脾湯調之。

如瘧來熱多寒少者﹐俱以白虎湯加常山﹑艸果截之﹔如瘧來寒熱相半者﹐俱以柴胡湯加常山﹑艸果截之﹐後用平瘧養脾湯調之。如大人﹐以補中益气湯調之。

以上數證﹐皆先截後補者。

凡久瘧纏綿不退﹐或二日一次﹐或三日一次﹐其邪已深﹐不可妄用截藥﹐只以平瘧養脾丸調之。有汗要無汗﹐無汗要有汗﹐其瘧易退。再要避風寒﹐禁雞﹑魚或冷水。如犯此戒﹐𨿽九轉靈丹﹐亦不可治。

凡瘧疾後轉作痢疾者﹐此疾多得於夏末秋初﹐因內有伏陰﹐多傷坐冷故也。當從虛治﹐不可妄用通利之藥。如單下痢者﹐以香連丸﹐陳米湯吞下﹔如瘧痢並作者﹐以平瘧養脾丸﹑橘皮和中丸治之。

如瘧後面目徧身浮腫者﹐此因汗後受風故也﹐以胃苓丸﹐用五加皮燈心長流水煎湯治之。外用浴法﹐於日當午時﹐向背風處以溫水拂拭徧身﹐略睡一時﹐以被蓋之﹐微汗爲度。日日依此法行之﹐甚效。

如瘧後腹脹或气喘﹐或气不喘﹐此因傷生冷脾肺俱病故也。蓋脹屬脾﹐喘屬肺。治法以塌气丸消脹﹐以葶藶丸定喘﹐後以集聖丸調之。

如瘧後腹中有痞者﹐此瘧母也。因多飲冷水所致﹐亦有熱極而成者。治以月蟾丸主之。

凡瘧後形體黃瘦且虛熱者﹐只用集聖丸調之自愈。袓傳治瘧之法﹐以斬鬼丹截之﹐以胃苓湯調之。余常用平胃散加常山﹑艸果爲末﹐每服一錢﹐於臨發時﹐五更用桃枝七根煎湯送下。

西江月

瘧疾來時寒熱﹐內傷外感生痰。初時截法似神仙﹐不可養虎貽患。外感小柴飲子。內傷平胃爲先。內加艸果與常山﹐桃柳枝煎引面。

截後才調脾胃﹐只消淸瘧養脾。袪邪補正作良醫﹐不讓仲陽錢乙。瘧久若生痞塊﹐面黃腹脹消肌。月蟾集聖是根基﹐此个方兒祕記。

如是小兒久瘧﹐或於午後來潮。又於間日及三朝﹐截法不宜急躁。只用養脾淸瘧﹐相兼集聖和調。神仙斬鬼不輕饒﹐發時五更分曉。

久瘧多成壞證﹐脾焦肚大靑筋。頭漧腳細減元神﹐飲食全然不進。面目虛浮怯弱﹐四肢無力難行。不須醫治枉勞心﹐九死一生之證。

瘧痢如逢並作﹐其間凶吉須知。大都飲食如平時﹐胃气完全可治。若是不思飲食﹐彊將脾胃持支。胃苓丸子莫差遲﹐間以香連止劑。

嬰童百問【明魯伯嗣】

瘧證

巢氏云﹕瘧疾者﹐由夏傷於暑﹐熱結皮膚﹐至秋因勞動血气﹐腠理虛而邪气乘之﹐動前暑熱﹐正邪相擊﹐陰陽交爭﹐陽盛則熱﹐陰盛則寒﹐陰陽更盛更虛﹐故發寒熱﹔陰陽相離則寒熱俱歇﹔若邪動气至﹐交爭復發。小兒未能觸冒於暑而亦病瘧者﹐乃乳母持抱解脫﹐不避風寒者也。夫風邪所傷﹐客於皮膚﹐而痰飲積於臟腑﹐致令血气不和﹐陰陽交爭。若眞气勝則邪气退﹐邪气未盡﹐故發瘧也。邪气𨿽退﹐陰血尙虛﹐邪干於眞气﹐臟腑熱气未散﹐故餘熱往來也。其病正發﹐寒熱交爭之時﹐熱气乘髒則燥而渴﹐畱飲停滯成癖﹐結於脇下﹐故瘥後脇下結硬也。若引飲不止﹐小便濇者﹐則變成癖也。寒熱往來﹐而熱乘五臟﹐气積不泄﹐故煩滿。寒熱相搏而𨿽於髒气﹐故腹痛也。寒多熱少無汗者﹐桂枝麻黃各半湯。有汗多者﹐柴胡桂枝湯。汗多渴者﹐白虎加桂湯。小便赤熱多而渴者﹐小柴胡湯。瘧未散者﹐鬼哭散止之。寒少熱多者﹐可服淸脾湯﹑養胃湯。治脾胃冷弱者﹐四獸飲亦可服。其截瘧丸子﹐切不可用砒霜者。但可服有常山者﹑有阿魏者﹐眞能散痞癖也。熱多汗出而渴﹐腹疼者﹐大柴胡湯加葛根可也。其瘧後加之冷證痞癖結塊者﹐木香丸主之。煩渴者﹐五苓散。有熱甚者﹐白虎湯或加桂或加人參。時行壯熱者﹐柴胡石膏湯亦可服。頭疼甚者﹐蔥白加甘艸﹐亦可服知母麻黃湯﹐治瘧之奇劑也。

古今醫統【明徐春甫】

瘧疾

經曰﹕夏傷於暑﹐秋必痎瘧。蓋傷之淺者近而暴﹐傷之重者遠而爲痎。痎者久瘧也。是知夏傷暑气﹐閉而不能發泄於外﹐邪气內行﹐至秋而爲瘧也。良由乳母抱時解脫﹐不避風寒﹐又因觸冒暑溫﹐致令邪气客於皮膚﹐痎積於臟腑﹐陰陽偏勝﹐邪正相攻﹐而作往來寒熱也。若陽盛則熱﹐陰盛則寒。先寒而後熱者﹐陽不足也﹔先熱而後寒者﹐陰不足也﹔寒多而熱少者﹐陰勝陽也﹔熱多而寒少者﹐陽勝陰也﹔寒熱相半﹐陰陽交攻也﹔寒熱相間﹐陰陽乍離他。大抵小兒皆自飲食上得之者爲多﹐須先消導﹐然後隨其得病所由而調理之﹐斯爲良法。

保嬰撮要【明薛鎧】

瘧

瘧證當分六經五臟﹐及痰食勞暑鬼瘴之不同﹐邪中三陰之各異。如足太陽之瘧﹐令人腰痛頭重﹐寒從背起﹐先寒後熱﹐熇熇暍暍然﹐熱止汗出難已。足少陽之瘧﹐令人身體解﹝亻亦﹞﹐寒不甚﹐熱不甚﹐惡見人﹐見人心惕惕然﹐熱多汗出。足陽明之瘧﹐令人先寒久乃熱﹐熱去汗出﹐喜見日月光火气乃快然。足太陰之瘧﹐令人不樂﹐好太息﹐不嗜食﹐多寒熱﹐汗出病止則善嘔﹐嘔已乃衰。足少陰之瘧﹐令人嘔吐甚﹐多寒熱﹐熱多寒少﹐欲閉戶而處﹐其病難已。足厥陰之瘡﹐令人腰痛腹滿﹐小便不利如癃狀﹐非癃也﹐數便﹐意恐懼﹐气不足﹐腹中悒悒。此六經瘧也。肺瘧者﹐令人心寒﹐寒甚熱﹐熱間善驚﹐如有所見者。心瘧者﹐令人心煩甚﹐欲得淸水﹐反寒多不甚熱。肝瘧者﹐令人色蒼蒼然太息﹐其狀若死者。脾瘧者﹐令人寒﹐腹中痛﹐熱則腸中鳴﹐鳴已汗出。腎瘧者﹐令人灑灑然﹐腰脊痛宛轉﹐大便難﹐目眴眴然﹐手足寒。胃瘧者﹐令人病善饑而不能食﹐食而支滿腹大。此五臟瘧也。

證治準繩【明王肯堂】

瘧

治小兒瘧疾﹐多與大人同法﹐以出汗爲瘥﹐宜桂枝﹑柴胡﹑麻黃﹑參﹑苓等輩。又視其病食﹑病痰﹐以意消息之。大抵多是飲食失節得之﹐須以消導爲先可也。

《內經》瘧論﹕痎瘧皆生於風而發作有時﹐何也﹖岐伯曰﹕夏傷於暑﹐秋必病瘧。謂腠理開而汗出遇風﹐或得於澡浴﹐水气捨於皮膚﹐因衛气不守﹐邪气並居﹐其疾始作﹐欠伸寒栗﹐腰背俱痛﹐骨節煩疼﹐寒去則內外皆熱﹐頭疼而渴﹐乃陰陽二气交爭﹐虛實更作而然。陰气獨盛則陽虛﹐故先寒戰栗﹐腰背頭項骨節皆痛﹔陽气獨勝則陰虛﹐故先熱。發時不嗜食善嘔﹐頭疼腰痛﹐小便不利﹐陰盛陽虛則內外皆寒﹐陽盛陰虛則內外俱熱。此外感六淫或內傷七情﹐蘊積痰飲﹐病气與衛气並居﹐故病日作。衛气晝行於陽﹐夜行於陰。得陽而外出﹐得陰而內薄。內薄五臟﹐病气深入﹐不能與衛气俱出﹐則間日而作。當衛气所至﹐病气所在則發。在陽則熱﹐在陰則寒。經曰﹕亢則害﹐極乃反。俟陰陽各衰﹐衛气與病气相離﹐則病休﹔陰陽相搏﹐衛气與病气再集﹐則病復。各隨其衛气之所在﹐與所中邪气相合而然也。先寒後熱者﹐先傷寒而後傷風﹐名曰寒瘧。先熱後寒者﹐先傷風而後傷寒﹐名曰溫瘧。但熱不寒者﹐名曰癉瘧。身重寒熱骨節痛﹐腹脹滿﹐自汗善嘔﹐名曰濕瘧。但寒不熱者﹐名曰牝瘧。蓋瘧之爲病﹐爲證非一﹐故處方之制﹐隨其陰陽虛實﹐脈病證治﹐汗吐下溫﹐對證施治﹐以平爲期。然百病中人﹐必因其正气之虛﹐感受邪气﹐畱而不去﹐其病爲實﹐自表傳裏﹐先汗後下﹐古今不易。故治瘧之法﹐必須先表﹐用百解散﹐水姜蔥煎投﹔次小柴胡湯加桂﹐水姜棗煎服﹐以和解表裏之邪﹐自然有效。若表裏實﹐用當歸散﹑五和湯﹐或烏犀丸﹑六聖丸下之﹐勻气散止補﹐後以藿香飲加艸果﹑良姜﹐水﹑姜﹑棗煎投﹐正胃气﹐去寒邪﹐則自平復。

解表後﹐寒熱往來﹐以二仙飲截之。寒熱旣除﹐用平胃散加茴香湯和勻﹐鹽湯空心調服。溫胃燥脾﹐進美飲食﹐使中州之土旣實﹐則外邪不戰而自屈﹐此爲明論。

有寒多熱少﹐經久不愈﹐致脾胃弱﹐飲食減﹐神色變﹐二姜丸及淸脾湯爲治。

經曰﹕夏傷於暑﹐秋必痎瘧。其證先起於毫毛﹐伸欠乃作﹐寒栗鼓頷﹐腰脊俱痛﹐寒去則內外皆熱﹐頭痛如破﹐渴欲飲冷。蓋邪气並於陽則陽勝﹐並於陰則陰勝。陰勝則寒﹐陽勝則熱。陰陽上下交爭﹐虛實更作﹐故寒熱間發也。有一日一發﹑二日一發﹑三日一發﹐有間一日連二日發﹐有日與夜各發﹐有上半日發﹑下半日發﹐及發於夜者﹐有有汗﹐有無汗﹐此其大略也。以詳言之﹐當分六經五臟﹐及痰食勞暑鬼瘴之不同﹐邪中三陰之各異。痰瘧者﹐胸膈先有停痰﹐因而成瘧﹐令人心下脹滿﹐气逆煩嘔是也。食瘧者﹐是飲食傷脾﹐其人噫气吞酸﹐胸膈不和是也。勞瘧者﹐久而不瘥﹐表裏俱虛﹐客邪未散﹐眞气不復﹐故疾𨿽間﹐遇勞卽發是也。暑瘧者﹐其人面垢口渴﹐𨿽熱已退﹐亦常有汗是也。鬼瘧者﹐進退無時是也。瘴瘧者﹐感山嵐瘴气﹐其狀寒熱休作有時是也。作於子午卯酉日﹐爲少陰瘧﹔作於寅申已亥日﹐爲厥陰瘧﹔作於辰戌丑未日﹐爲太陰瘧。此所謂三陰各異也。久而不愈﹐名曰痎瘧。痎瘧﹐老瘧也。老瘧不愈﹐結癖於兩者之間﹐名曰瘧母。此先失於解散﹐或復外感風寒﹐內傷飲食﹐故纏綿不已也。治法﹐風暑之邪從外而入﹐宜解散之﹔解表後卽宜扶持胃气。故丹溪曰﹕無汗要有汗﹐散邪爲主﹔有汗要無汗﹐固正气爲主。驟發之瘧宜解表﹐久發之瘧宜補脾。寒瘧宜溫﹐溫瘧宜和﹐癉瘧宜淸。挾痰則行痰﹐兼食則消食。勞瘧宜安﹐暑瘧宜解。鬼瘧宜袪﹐瘴瘧宜散。此亦其略也。更以詳言之﹐則熱多寒少者﹐小柴胡湯﹔寒多熱少者﹐淸脾飲子﹔無汗者﹐桂枝麻黃各半湯﹔有汗者﹐柴胡桂枝湯﹔汗多渴者﹐白虎湯﹔渴而小便不利者﹐五苓散﹔小便赤熱多而渴者﹐小柴胡湯﹔熱多汗出﹐腹滿便祕者﹐大柴胡湯﹔渴加葛根。痰瘧者﹐二陳湯加柴胡﹑黃芩﹐甚者加枳實﹔食瘧者﹐先用大安丸﹐次用異功散﹔勞瘧痎瘧﹐並用補中益气湯﹔暑瘧者﹐十味香薷飲﹔鬼瘧者﹐鬼哭散﹔瘴瘧者﹐四獸飲﹔瘧母者﹐鱉甲飲。凡脾胃虛而患瘧者﹐不拘有汗無汗﹐三陰六經﹐悉以六君子湯爲主。熱多加柴胡﹑山梔﹐寒多加漧薑﹑肉桂﹔有汗加黃芪﹑浮麥﹔無汗加蒼朮﹑葛根﹔元气下陷及肝木乘脾﹐並加升麻﹑柴胡爲善。若用靑皮﹑艸果﹑常山等藥﹐以爲攻截良法﹐正气益虛﹐邪气益深﹐是多延綿不止而爲勞熱者有矣。若乳母七情六欲﹐飲食不調﹐或寒熱似瘧﹐肝火熾盛﹐致兒爲患者﹐又當治其乳母﹐斯無誤矣。

《全生指迷論》曰﹕寒熱之病﹐或塞已而熱﹐或熱已而寒。若寒熱戰栗﹐頭痛如破﹐身體拘急數欠﹐渴欲飲冷﹐或先寒而後熱﹐或先熱而後寒﹐或晬時而發﹐或間日而作﹐至其時便發﹐發已如常﹐此謂之瘧。瘧脈自弦﹐弦數多熱﹐弦遲多寒﹐此皆得之於冬中風寒之气﹐藏於骨髓之中﹐至春陽气大發﹐邪气不能自出﹐因遇大暑而與邪气相合而發。寒多者宜溫之﹐與姜桂湯﹔熱多者宜解之﹐與瓜蔞湯﹔寒熱等者宜調之﹐與鱉甲湯。

凡小兒瘧疾﹐若寒從背起﹐冷天如手不甚戰栗﹐似欲發熱而汗出﹐或卽頭痛﹐吐嘔時作﹐其脈遲小﹐此由脾胃虛弱﹐因風寒而收聚﹐水谷不能克化﹐變而成痰﹐伏痰在內﹐陰上乘陽﹐陽爲陰所乘﹐所以作寒逼而成汗﹐宜服旋覆花丸﹑半硫丸。

小兒衛生總微論方【宋撰人未詳】

寒熱論

小兒寒熱者﹐由風邪外客於腠理﹐痰飲內漬於臟腑﹐致血气不足﹐陰陽更勝而作也。陽勝則發熱﹐陰勝則發寒。陰陽交爭﹐邪正相干﹐則寒熱往來﹐時發時止。然此證與瘧相似﹐而發寒不致戰栗﹐發熱不致悶亂﹐所以異也。

方

恆山湯【《千金方》】治小兒溫瘧。

恆山切﹐一兩小麥二合淡竹葉切一升

右三味﹐以水一升半﹐煮取五合服。

平胃散【《幼科全書》﹐下同】治濕﹐燥脾。

蒼朮米泔水浸﹐一錢五分厚朴去皮﹐一錢陳皮二錢甘艸一錢

四物湯此藥性平﹐治血不足之聖藥。

當歸川芎芍藥地黃

右﹐水煎服。

桂枝湯此發散風邪之藥也。

桂枝芍藥甘艸

右用姜﹑棗爲引﹐水煎服。

小柴胡湯此藥性平﹐故用之淸表裏。

柴胡人參甘艸半夏黃芩

右﹐姜﹑棗煎服。

白虎湯此藥性寒﹐故用之治熱﹐但不可輕用﹐恐反傷人。

知母石膏甘艸

右﹐粳米爲引﹐煎服。以上三方﹐截瘧必用常山﹑艸果﹐蓋此二味截瘧聖藥也。

補中益气湯此補气不足之藥。

黃芪人參甘艸柴胡升麻白朮當歸陳皮

右﹐煎服。有汗加白朮﹐無汗加蒼朮﹐治瘧加靑皮。

平瘧養胃丸

白朮柴胡黃芩各錢半白茯陳皮靑皮歸身人參南星炮艸果仁各一錢炙甘艸五分

右爲末﹐水糊丸黍米大﹐竹葉炒米湯吞下。

加減胃苓湯此滲利之藥。

豬苓不去皮澤瀉赤茯連皮白朮官桂蒼朮厚朴陳皮木通甘艸五加皮大腹皮防己防風

右﹐生薑皮﹑燈心爲引﹐長流水順取煎服。

月蟾丸

木香人參黃芪當歸桔梗黃連枳實綠礬三稜炮莪朮煨鱉甲酥炙蝦蟆燒使君子實苦楝根皮訶子肉夜明砂

右爲末﹐醋糊丸﹐陳米湯送下。

斬鬼丹【《片玉心書》】治小兒大人瘧疾。

黃丹一兩﹐飛過曬漧獨蒜大者﹐七个﹐搗爛

右和丹爲丸﹐取端午日修合﹐菉豆大﹐勿令婦人雞犬孝服見之。每服發瘧日五更﹐用桃枝長流水煎湯﹐面向東方﹐服一丸﹐其效如神。

桂枝麻黃各半湯【《嬰童百問》﹐下同】治發熱﹐自汗或無汗。

桂枝一兩芍藥生薑甘艸麻黃各半兩杏仁去皮尖﹐十二个大棗二个

右銼散﹐每服三錢﹐水一小盞﹐煎八分﹐去滓﹐量大小加減溫服。

白虎加桂湯治小兒瘧發渴。

知母三兩甘艸一兩﹐炙石膏八兩﹐另研粳米三合桂枝五分

右銼散﹐每服三錢﹐水一盞﹐煎至六分﹐米熟爲度﹐去滓溫服。《聖惠方》加漧葛。

柴胡桂枝湯治瘧身熱多汗。

柴胡八錢黃芩二錢半夏二錢半芍藥甘艸桂枝各三錢

右銼散﹐每服三錢﹐姜三片。棗一枚煎﹐食前服。

鬼哭散止瘧疾。

常山大腹皮洗淨白茯苓鱉甲醋炙甘艸炙﹐各等分

右除鱉甲﹑甘艸炙外﹐三件不得見火﹐用桃柳枝各七寸﹐同煎。臨發略吐涎不妨。只用常山﹑白茯苓﹑甘艸亦效。

淸脾湯治癉瘧﹐脈來弦數﹐但熱不寒﹐或熱多寒少﹐膈滿不能食﹐口苦舌漧﹐煩渴飲水﹐小便黃赤﹐大便欠利。

靑皮厚朴姜制炒白朮艸果柴胡茯苓半夏湯炮七次黃芩甘艸炙﹐各等分

右銼散﹐每服三錢﹐水一盞﹐生薑二片﹐煎六分﹐去滓﹐溫服﹐不拘時。

四獸散治五臟气虛﹐喜怒不節﹐勞逸兼並﹐致陰陽相勝﹐給聚痰飲﹐與衛气相搏﹐發爲瘧疾。兼治瘴瘧﹐最有神效。常服溫中快膈。

半夏白茯苓人參白朮土炒艸果橘紅各等分甘艸減半

右銼散﹐每服三錢﹐烏梅姜棗各一﹐水一盞煎服。

胡黃連散治小兒瘧。

人參胡黃連艸果煨檳榔甘艸炙柴胡各等分

右銼散﹐水一盞﹐煎三分服。

養胃湯治外感風寒﹐內傷生冷﹐溫中快膈﹐能辟山嵐瘴气﹐寒瘧﹐脾胃虛寒。

厚朴蒼朮制半夏泡﹐各一兩藿香葉艸果仁白茯苓人參各半兩炙甘艸橘紅各二錢半

右銼散﹐每服三錢﹐水一盞﹐姜七片﹐烏梅一个﹐煎六分﹐去滓熱服。兼治冷飲傷脾﹐發爲瘧疾﹐或中脘虛寒﹐嘔逆惡心。寒瘧加桂。

又方

陳皮三錢半炙艸厚朴炙半夏各三錢人參艸果各二錢白茯四錢藿香七錢靑皮三稜煨蓬朮煨大腹皮各一錢半蒼朮烏梅各五錢

右銼散﹐每服三錢﹐姜﹑棗煎服。

經效瘧丹治瘧母結癖﹐寒熱無已。

眞阿魏雄黃各二錢半朱砂一錢半

右﹐沸湯泡﹐阿魏研散﹐雄﹑朱和之﹐稀麵糊丸梧桐子大﹐每服一丸﹐人參湯候冷﹐空心服。瘴瘧﹐桃枝煎﹐冷服。臨發磨一丸﹐敷鼻頭口畔。

大柴胡湯

半夏湯泡七次切焙﹐二錢半枳實麩炒﹐半錢柴胡八錢黃芩赤芍藥各三錢

右﹝口父﹞咀﹐姜﹑棗煎﹐加減服之。欲下﹐加大黃半兩。

木香丸

木香蓬朮砂仁靑皮去白朱砂細研代赭石研﹐各二錢丁香一錢巴豆去油

右爲細末和勻﹐飛白麵糊丸麻子大﹐風漧﹐每服二三丸。乳傷﹐乳汁下。食傷﹐米飲下。

五苓散

澤瀉二兩半豬苓白朮茯苓一兩半桂一兩

右爲細末﹐每服二錢﹐熱湯調下﹐不拘時服。多飲熱湯﹐有汗出﹐卽愈。又治濕熱在裏﹐身發黃疸﹐煎茵陳湯下﹐食前服。疸病發渴及中暑引飲﹐亦可用水調服。小兒加白朮末少許。如發虛﹐加綿黃芪﹑人參末少許。

柴胡石膏湯

桑白皮黃芩荊芥穗各三兩石膏前胡赤芍藥漧葛柴胡各五兩升麻二兩半

右爲粗末﹐每服二錢﹐水一盞﹐生薑二片﹐淡豉十粒﹐煎至七分﹐去滓稍熱服。小兒分作三服﹐量大小加減﹐不拘時候。無汗﹐加麻黃﹑五味子﹑半夏。

蔥白湯治頭疼不止﹐身痛熱渴﹐小便赤黃﹐脈浮數無汗。

葛根芍藥知母各半兩川芎一兩

右銼散﹐每服二錢﹐水一盞﹐生薑三片﹐蔥白三寸﹐煎至七分﹐去滓﹐熱服出汗。如有汗﹐溫服加甘艸。治小兒夾驚傷風﹐並治發瘧頭痛﹐加石膏服。嘔者加半夏。

知母麻黃湯治傷寒差後﹐或十數日﹐或半月﹑二十日﹐終不惺惺﹐常昏沈似失精神﹐語言錯謬﹐又無寒熱﹐醫或作鬼祟﹐或作風疾﹐多般治之不瘥﹐或朝夕潮熱頰赤﹐或有寒熱﹐似瘧一般﹐發汗不盡﹐餘毒心包絡間所致。

黃芩知母麻黃甘艸炙芍藥各半兩桂枝去皮﹐盛暑可減半

右銼散﹐每服三錢﹐水一盞﹐煎七分﹐去滓溫服﹐令微汗。若心煩不眠﹐欲飲水﹐當稍稍與之﹐令胃气和卽愈。未汗﹐須再服。大小加減。

瓜蔞湯【《全生指迷》﹐下同】

瓜蔞八个柴胡去苗﹐四兩人參黃芩炙艸各三兩

右爲粗末﹐每服五錢﹐水二盞﹐生薑三片﹐棗一枚劈破﹐煎至一盞﹐去滓溫服。

姜桂湯

漧薑牡蠣煆炙艸各二兩柴胡八兩肉桂去粗皮﹐三兩黃芩二兩﹐《活人書》三兩瓜蔞根四兩

右爲粗末﹐每服五錢﹐水二盞﹐煎至一盞﹐去滓溫服。

艸果飲【《證治準繩》﹐下同】治寒多熱少﹐手足厥冷﹐徧身浮腫﹐肚腹疼痛。

厚朴姜制靑皮艸果藿香甘艸炙丁皮神曲良姜半夏曲

右等分﹝口父﹞咀﹐姜﹑棗煎﹐空心服。

淸脾湯治諸瘧久不瘥者﹐脾胃虛弱﹐形容憔悴。

厚朴去粗皮薑汁釀一宿炒幹﹐一兩烏梅去核半夏湯煮透濾銼焙漧良姜銼用東壁土炒靑皮各半兩炙艸三錢艸果炮去殼﹐二錢半

右件﹝口父﹞咀﹐每服二錢﹐水一盞﹐姜二片﹐煎七分﹐未發前三服。仍忌生冷油膩時果毒物。

二姜丸治瘧疾往來寒熱﹐經久不愈者。

白姜一兩﹐銼片﹐巴豆九粒去殼﹐同炒微黃﹐去巴豆良姜一兩﹐銼片東壁土炒

右爲細末﹐用豶豬脂汁和水﹐煮麵糊丸麻仁大﹐就帶潤以朱砂爲衣﹐熱多用溫湯﹐早晨面北﹐空心送下﹔寒多亦於淸旦用溫酒﹐面南空心咽服﹔若寒熱相停﹐用陰陽湯﹐以一半冷水﹐一半熱湯參和是也﹐不拘面南北投服。

張渙桃仁湯

桃仁去皮尖雙仁麩炒鱉甲酥炙微黃﹐各一兩桂心黃芩赤茯苓川升麻各半兩

右爲粗散﹐每服一錢﹐水一小盞﹐煎至五分﹐去滓溫服﹐量兒大小加減。

全生指迷旋覆花丸

旋覆花桂心枳實麩炒人參各五分漧薑芍藥白朮各六分茯苓狼毒烏頭炮去皮礜石煆一復時﹐各八分細辛大黃紙裹煨黃芩葶藶炒厚朴薑汁炙吳萸炒芫花炒橘皮各四分甘遂炒﹐三分

右用細末﹐煉蜜和丸如梧子大﹐米飲下三丸﹐未知加至七丸。小兒黃米大二丸。

半硫丸

半夏湯洗七次﹐三兩硫黃二兩﹐研飛

右爲末﹐生薑汁煮麵糊丸如桐子大﹐每服三十丸﹐米飲下﹐不拘時候。小兒黍米大﹐三五丸。

張渙知母丹治小兒發瘧熱甚者。

知母微炒鱉甲酥炙川大黃細銼微炒赤茯苓朱砂細研水飛﹐各一兩川芒硝川升麻各半兩龍腦一錢﹐研

右件同拌勻﹐煉蜜和丸如黍米大﹐每服五粒至七粒﹐生薑湯下﹐大便利下卽愈﹐量兒大小加減。

活人方治瘧疾但熱不寒者。

知母六兩炙艸二兩石膏一斤粳米二合桂去皮﹐三兩

右銼如麻豆大﹐每服五錢﹐水一盞半﹐煎至八分﹐去滓服。

十味香薷散

香薷一兩人參白朮黃芪橘紅扁豆木瓜厚朴姜制白茯炙艸各半兩

右爲細末﹐每服一錢﹐不拘熱湯或冷水調下。

千金大補湯治小兒時行後變成瘴瘧。

桂心一兩二錢半遠志桔梗川芎各二兩茯苓芍藥人參白朮熟地黃當歸黃芪甘艸各三兩淡竹葉五兩半夏麥門冬各一斤生枸杞根生薑各一斤大棗二十枚

右十八味﹐以水三斗﹐煮竹葉﹑枸杞取二斗﹐內諸藥﹐煮取六升﹐分六服﹐一日一夜令盡之。小兒量大小加減﹐以一合至二合﹐漸服至一升而止。

聖惠犀角散治小兒熱瘴气爲瘧。

犀角屑炙艸川大黃銼微炒知母各半兩鱉甲一兩﹐塗醋炙黃柴胡常山各七錢半

右搗羅爲粗散﹐每服一錢﹐以水一小盞﹐煎至五分﹐去滓溫服﹐日三四服﹐量兒大小加減。

三聖丸治諸瘧不抱遠近。

穿山甲浸透﹐取甲銼碎﹐同熱灰鐺內慢火焙令焦雞骨常山雞心檳榔各一兩﹐薄銼曬漧

右件再曬爲末﹐水煮糯米粉爲糊丸菉豆大﹐就帶潤以紅丹爲衣﹐陰漧﹐每服三十丸至五十丸﹐未發前﹐隔晚用酒空心投一服﹐重者二服。經久不瘥﹐下袪瘧丹。

二仙飲

靑蒿去根﹐五月五日采﹐曬漧用﹐二兩桂枝半兩

右二味﹐俱銼焙爲細末﹐每服一錢﹐寒熱未發前﹐用涼酒調服﹐或先隔晚以酒調下。加香薷葉二兩﹑好茶

芽半兩﹐合研成末﹐又名斬邪飲﹐治證同前。療暑瘧尢勝﹐服法同前。

袪瘧丹治瘧經久不瘥。

常山細銼﹐二兩烏梅一兩紅丹好者﹐半兩

右除烏梅﹐屋瓦別焙﹐常山或曬或焙﹐仍同烏梅﹑紅丹研爲細末﹐糯米粉煮糊丸麻仁大﹐每服三十丸至五十丸﹐未發前﹐涼酒空心送下﹐或隔晚酒下。重者二服﹐輕則一服。忌雞面羊生冷飲食毒物。

鱉甲飲子治瘧久不愈﹐腹中結爲癥瘕﹐名曰瘧母。

鱉甲醋炙白朮黃芩艸果檳榔芎藭橘紅甘艸厚朴白芍藥各等分

右爲﹝口父﹞咀﹐水一鍾﹐姜三片﹐棗一枚﹐煎服。

經效瘧丹治瘧母結癖﹐寒熱無已。

眞阿魏雄黃各二錢半朱砂一錢半

右沸湯泡阿魏研散﹐雄﹑朱和之﹐稀麵糊丸桐子大﹐每服一丸﹐人參湯候冷空心服。瘴瘧﹐桃枝湯冷服。臨發﹐磨一丸﹐敷鼻頭口畔。

瘧母丸

鱉甲醋炙﹐二兩三稜莪朮各醋浸透煨﹐各一兩

右爲細末﹐神曲糊丸如菉豆大﹐每服二十丸﹐白湯下﹐量兒大小加減﹐俟癖消一半卽止。

消癖丸

芫花陳久者﹐好醋煮十數沸﹐去醋﹐水浸一宿曬漧朱砂另研水飛﹐各等分

右爲末﹐蜜丸﹐二百日兒黍米大二丸﹐日二服﹐不知稍加之。

大腹皮湯治小兒瘧疾﹐用藥太早﹐退熱變作浮腫﹐外腎腫大﹐飲食不進。

大腹皮檳榔三稜蓬莪朮各五錢蒼朮枳殼各二兩甘艸三錢

右銼散﹐每服三錢﹐生薑皮﹑蘿卜子﹑椒目同煎。

靑皮湯治小兒瘧後浮腫﹐兼寒熱不退﹐飲食不進。

白朮茯苓厚朴靑皮陳皮半夏腹皮檳榔三稜木通甘艸莪朮各等分

右﹝口父﹞咀﹐每服三錢﹐薑水煎。按上方皆克泄元气之藥﹐若病久脾虛而作腫者﹐當以錢氏異功散爲主﹐少佐以五皮湯﹐誤用此﹐必致不救。

斷瘧飲【《寓意艸》】治久瘧二十四味。

常山酒炒艸果檳榔知母酒炒陳皮靑皮川芎枳殼柴胡黃芩荊芥白芷人參紫蘇蒼朮白朮半夏良姜茯苓肉桂葛根甘艸杏仁烏梅各等分

右﹝口父﹞咀﹐每服二兩﹐水二盞﹐姜三片﹐棗一枚﹐煎八分﹐發日早服。

單方

治小兒溫瘧﹕鹿角末﹐臨發時先服一錢匕。

【《千金方》﹐下同】

又﹕燒鱉甲灰﹐以酒服一錢匕﹐至發時服三匕﹐並以火灸身。

又﹕燒雞﹝月坒﹞胵中黃皮爲末﹐和乳與服。男雄女雌。

嬰兒寒熱﹕冬瓜炮熟﹐絞汁飲。【《子母祕錄》】

小兒瘧疾有癖塊﹕用生地﹑芍藥各一錢﹐陳皮﹑川芎﹑炒黃芩﹑半夏各一錢﹐甘艸三分﹐加姜煎﹐調醋炙鱉甲末﹐效。【《醫門法律》】

小兒邪瘧﹕以麝香研墨﹐書去邪辟魔四字於額上。【《經驗方》】

小兒癉瘧﹐壯熱不寒﹕黃丹二錢﹐蜜水和﹐新汲水冷服。【《鬼遺方》】

嬰兒瘧疾﹐無計可施﹕代赭石五枚煆醋淬﹐朱砂五分﹐砒霜一豆大﹐同以紙包七重﹐打濕煨幹﹐入麝香少許爲末﹐香油調一字﹐塗鼻尖上及眉心四肢﹐神應。【《保幼大全》】

小兒夏末秋初患瘧﹕用京芍藥﹑蘇葉﹑粉葛﹑陳皮﹑羌活各三分﹐甘艸一分﹐姜﹑蔥同煎。若寒熱不退﹐用赤茯苓﹑豬苓﹑澤瀉﹑白朮﹑靑皮【气弱者不用﹐】陳皮﹑半夏各三分﹐艸果去殼膜炒存性﹐生薑三片同煎。【《窮鄕便方》﹐下同】

截瘧﹕用常山二錢﹐黑豆水煮過﹐檳榔二錢﹐尖者一錢﹐圓者一錢﹐丁香五分﹐生薑二片﹐煎用水二分﹐酒一分﹐煎露一宿﹐次早未發時﹐五鼓向東服。

鍼灸

《千金方》曰﹕小兒溫瘧﹐灸兩乳下一指﹐三壯。

《古今醫統》曰﹕小兒久瘧﹐灸足大指次指外間陷中﹐各一壯。

《水鑑》仙人百日兒瘧歌曰﹕瘧是邪風寒熱攻﹐直須術治免成空。常山刻作人形狀﹐釘在孩兒生气宮。如金生人﹐金生在巳﹐卽釘巳上﹔木生人﹐釘亥上﹔火生人﹐釘寅上﹔水土生人﹐釘申上也。

醫案

《幼科發揮》曰﹕吾婿李中庵一兒未周歲﹐因傷食發瘧﹐間一日一發﹐在子丑時瘧發﹐搐亦發也。發時咬牙呻喚﹐大便黃錄﹐努黃而出﹐用口吮母﹐口得乳卽止。瘧後汗出﹐心下跳﹐腹中鳴﹐退後頂上有小熱。其父母愛惜之﹐心瘧退搐退則喜而稱愈﹐瘧搐俱發則憂懼不勝。其母又不禁口﹐病未十日成疳矣。面色晃白﹐顖陷發疏﹐兒漸羸瘦。請余治之。余曰﹕此兒先受暑濕﹐暑則爲瘧﹐濕則爲痰﹔又傷飲食﹐助其暑濕之邪。暑則傷心﹐濕則傷脾﹐暑生熱﹐濕生痰﹐脾土一衰﹐肝木隨旺﹐瘧曰食瘧﹐疳曰食疳﹐當從虛治。且大哭手撒﹐皆肝膽之病。子時屬膽。咬牙者心肝俱熱也﹐肝木心火﹐子母病也。大叫哭者肝病也﹐呻喚者腎病也﹐腎水肝木﹐母以子病也。肝者厥陰風木也﹐心腎者少陰君火也﹐水火相搏則內作搐﹐故大便努黃而出。用口吮母之口﹐此內熱作渴也。兒口不能言﹐得乳自解。汗出者﹐初發之時邪气拂郁﹐及其退而有汗﹐此眞气外泄也。故治瘧之法﹐無汗要有汗﹐散邪爲主﹔有汗要無汗﹐養正爲主。此兒汗泄於外﹐便泄於內﹐心下跳﹐腹中鳴﹐皆火盛證也。肝膽從火治﹐此其法也。退後頂熱﹐見頂山顚﹐亦厥陰肝經之脈也。余制一方兩治之﹐於平肝止搐方中加治疳之藥﹐於補脾消瘧方中加止搐之藥。調理五日﹐瘧搐俱止﹐兒亦漸肥而疳瘦除矣。

《保嬰撮要》曰﹕一小兒因停食腹痛﹐服峻厲之劑後患瘧﹐日晡而作。余以爲元气下陷﹐欲治以補中益气湯。不信﹐泛行淸熱消導﹐前證益甚﹐食少作瀉。余朝用前湯﹐夕用異功散加當歸﹐月餘而愈。

一小兒每午前先寒後熱﹐久不愈﹐用六君子加炮姜﹐丸芡實大﹐每服一丸﹐旬餘而愈。

一小兒患瘧﹐兼便血盜汗年餘矣﹐審乳母素有鬱怒寒熱便血﹐早用加味歸脾湯﹐夕用加味逍遙散﹔兒以異功散酒炒芍藥爲末﹐每服三四分﹐米飲下﹐月餘母子並痊。

一小兒瘧發熱﹐服消導之劑﹐腹脹作嘔﹐四肢浮腫﹐先用五味異功散加木香﹐諸證頓退﹐飲食頓進。後因飲食過多作瀉﹐用補中益气湯加木香﹐又用五味異功散而痊。

一小兒瘧後腹脹﹐咳嗽倦怠﹐屬肝肺气虛﹐用補中益气湯﹑茯苓﹑半夏尋愈﹔後傷食發熱如瘧﹐服寒涼之劑﹐更加便血﹐用四君﹐升麻﹑柴胡﹐便血頓止﹔又用補中益气湯而愈。

一小兒瘧將愈﹐飲食過多﹐腹脹發熱﹐大便不通﹐用消積丸﹑保和丸﹑異功散尋愈﹔後飲食不節﹐寒熱吐瀉﹐用異功散﹑柴胡﹑升麻而愈。

一小兒瘧後﹐少思飲食﹐便血發熱﹐腹脹﹐屬脾虛不能統血﹐先用異功散加升麻﹑柴胡而血止﹔又補中益气湯﹐飲食頓進﹔仍用異功散而痊。

一小兒瘧後腹脹﹐用五味異功散﹑四味肥兒丸而漸愈﹐用補中益气湯而愈。後傷食腹脹﹐大便不實﹐小便不利﹐用五味異功散﹑加減金匱腎气丸而愈。

一小兒愈後便濇﹐用補中益气湯加山梔而小便通﹔因勞發熱不食﹐小便不利﹐用補中益气湯﹑五味異功散加升麻﹑柴胡而痊。後每勞心﹐寒熱如瘧﹐用補中益气湯﹔飲食失節如瘧﹐用五味異功散隨愈。

一小兒十四歲﹐瘧後肚腹膨脹﹐小便不利﹐屬脾腎虛寒﹐朝用補中益气湯﹐夕用金匱加減腎气丸而痊。畢姻後朝寒暮熱﹐肌體消瘦﹐服滋陰之劑﹐更痰甚發熱﹐腹中作脹﹐小便不利﹐余朝用補中益气湯﹐夕用金匱加減腎气丸而愈。

一小兒瘧疾將愈﹐飲食過多﹐腹脹發熱﹐大便不通﹐用消積丸﹑保和丸﹑異功散﹐調理脾胃而愈。後飲食不節。寒熱吐瀉﹐先用胃苓散﹐吐瀉止﹔又用異功散﹑柴胡﹑升麻﹐寒熱愈。

一小兒十五歲﹐瘧後發熱吐痰﹐余謂脾气所變﹐不信﹐反服黃藥﹑知母之類﹐諸證悉具。謂余曰﹕胃火盛而滋水﹐其證益甚﹐何也﹖余曰﹕證在脾陰﹐土喜溫和而想寒濕﹐前所用藥﹐悉屬沈陰﹐復傷其生气﹐故病愈甚也。先用六君﹑柴胡﹑升麻﹑木香四劑﹐諸證頓愈﹔乃佐以異功散加柴胡﹑升麻﹐元气漸充﹔又朝用補中益气湯﹐夕用異功散而愈。畢姻後發熱如瘧﹐用補中益气湯﹐寒熱益甚﹐手足並冷﹐另用淸熱等藥﹐大便去則小便牽痛﹐小便去則大便先出﹐余謂此陰精已耗而復傷耳﹐乃腎气虛寒之危證也。用大劑補中益气湯﹑八味地黃丸﹐喜其遠幃幕而得生。

