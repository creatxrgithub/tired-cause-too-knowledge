古今圖書集成醫部全錄卷一百八十六

腰門

黃帝素問

金匱眞言論

北風生於冬﹐病在腎﹐兪在腰股。

【注兪者﹐經气之所注也。】

五臟生成篇

肝痺得之寒濕﹐與疝同法﹐腰痛﹑足淸﹑頭痛。

【注淸濕地气之中人也﹐必從足始。足厥陰之脈﹐從足上腘入毛中﹐過陰器抵小腹﹐布脇肋﹐故病證與疝病相同而腰痛足冷也。厥陰與督脈會於巓﹐故頭痛也。】

脈要精微論

腰者腎之腑﹐轉搖不能﹐腎將憊矣。

【注兩腎在於腰內﹐故腰爲腎之外腑。】

腎脈搏堅而長﹐其色黃而赤者﹐當病折腰。

【注腰者腎之腑﹐腰傷﹐故腎脈盛也。】

推而上之﹐上而不下﹐腰足淸也。

【注上而不下者﹐其气上盛下虛﹐當主腰足淸冷也。】

按之至骨﹐脈气少者﹐腰脊痛而身有痺也。

髒气法時論

心病者﹐虛則脇下與腰相引而痛。

【注心气不能下交於腎陰﹐故脇下與腰相引而痛也。】

熱論

傷寒一日﹐巨陽受之﹐故頭項腰脊彊。

【注太陽之气主皮毛﹐故傷寒一日﹐太陽受之。陽气在上﹐故頭項痛。背爲陽﹐故腰脊彊。此言始病太陽之气也。】

瘧論

瘧之始發也﹐先起於毫毛﹐伸欠乃作﹐寒栗鼓頷﹐腰脊俱痛。

【注衛气同邪气將入於陰﹐表气虛﹐故先起於毫毛﹐伸欠。】

巨陽虛﹐則腰背頭項痛。

【注太陽之气主表而上升於頭﹐其經脈上會於腦﹐出於項下﹐循背膂﹐故腰背頭項俱痛。】

邪中於腰脊者﹐气至腰脊而病。

【注中於腰脊﹐邪卽捨於腰背之間﹐衛气行至腰背﹐與腰背所捨之邪相遇而病作焉】

痿論

腎气熱﹐則腰脊不舉﹐骨枯而髓減﹐發爲骨痿。

【注腎主藏精﹐腎气熱則精液燥竭矣。腰者腎之腑﹐是以腰脊不能伸舉。腎生骨髓﹐在體爲骨﹐腎气熱而精液竭﹐則髓減骨枯而發爲骨痿也。】

厥論

厥陰厥逆﹐攣﹐腰痛。

【注攣者﹐肝主筋也。腰者﹐肝之表也。】

少陽厥逆﹐機關不利者﹐腰不可以行。

【注少陽主樞﹐是以少陽气厥而機關爲之不利也。腰脊者﹐身之大關節也﹐故機關不利﹐而腰不可以轉行。】

手太陽厥逆﹐腰不可以俯仰。

【注腰不可俯仰﹐蓋腰乃脈絡經兪之大會。】

病能論

帝曰﹕有病厥者﹐診右脈沈而緊﹐左脈浮而遲﹐不然﹐病主安在﹖岐伯曰﹕冬診之﹐右脈固當沈緊﹐此應四時。左脈浮而遲﹐此逆四時。在左當主病在腎﹐頗關在肺﹐當腰痛也。帝曰﹕何以言之﹖岐伯曰﹕少陰脈貫腎絡肺﹐今得肺脈﹐腎爲之病﹐故腎爲腰痛之病也。

【注脈合四時﹐故冬診之﹐左右脈皆當沈緊。今左脈浮而遲﹐是逆四時之气矣。腎主冬气﹐而又反浮在左﹐故當主病在腎﹐頗關涉於肺﹐當爲腰痛之病。行奇恆之法﹐以太陰始﹐五臟相通﹐移皆有次﹐是水谷所生之精气﹐先至於手太陰﹐太陰肺金相生而順傳於腎﹐腎當復傳於肝﹐今反見浮遲之肺脈﹐是腎臟有病而气反還逆之於母髒﹐故當主腎病之腰痛﹐而頗關涉於肺也。】

脈解篇

太陽所謂腫腰脽痛者﹐正月太陽寅﹐寅﹐太陽也﹐正月陽气出在上﹐而陰气盛﹐陽未得自次也﹐故腫腰脽痛也。

【注此解奇病之脈也。太陽爲諸陽主气﹐生於膀胱水中﹐故以太陽之气爲歲首。正月陽气𨿽出於上﹐而陰寒之气尙盛﹐陽气未得次序而出﹐故太陽所謂腫腰脽痛者﹐因太陽之气尙爲陰气所郁﹐故腫腰脽痛也﹐此論陽气之微也。】

少陰所謂腰痛者﹐少陰者﹐腎也﹐十月萬物陽气皆傷﹐故腰痛也。

【注十月寒水用事﹐故主於足少陰腎。】

刺要論

刺筋無傷骨﹐骨傷則內動腎﹐腎動則冬病脹腰痛。

【注動腎气﹐則所藏者少﹐故當病虛脹而腰痛﹔腰乃腎之腑也。】

長刺節論

病在少腹﹐腹痛不得大小便﹐病名曰疝﹐得之寒﹐刺少腹兩股間﹐刺腰踝骨間﹐刺而多之﹐盡炅病已。

【注少腹兩股及腰踝骨間﹐爲厥陰肝脈之所循﹐刺而多畱之﹐俟其盡熱而病是已。】

气交變大論

歲水不及﹐濕乃大行﹐民病腰股痛發。

【注六辛之歲﹐水運不及﹐土乃勝之﹐故濕气大行。傷及腎陰﹐故爲腰股痛發諸病。】

歲火不及﹐寒乃大行﹐民病脇下與腰背相引而痛﹐甚則屈不能伸﹐髖髀如別。

【注六癸之歲﹐火運不及﹐水反勝之﹐故寒乃大行。太陽气之爲病﹐故爲腰背等病。】

五常政大論

太陰司天﹐濕气下臨﹐腎气上從﹐當其時反腰脽痛﹐動轉不便也。

【注當冬令之時﹐腎臟主气而反腰脽痛﹐動轉不便﹐蓋腎气上從﹐而大衰於下也。】

六元正紀大論

太陰司天之政﹐气化運行後天。終之气﹐寒大舉﹐濕大化﹐感於寒﹐則病人關節禁固。腰脽痛﹐寒濕推於气交而爲疾也。

【注終之主气﹐乃在泉寒水之气﹐故寒大舉﹐寒濕之气上下相交﹐故濕大化﹐關節禁固﹐骨節不利也。腰脽者腎之腑﹐寒濕推於气交﹐而人在气交之中也。】

少陰司天之政﹐气化運行先天﹐寒厥入胃﹐心痛腰痛腹大。初之气﹐民反周密﹐關節禁固﹐腰脽痛。

【注寒厥﹐淸病生於下也﹐入胃心痛腰痛腹大﹐寒熱交爭於中而爲病也。初之客气﹐乃太陽寒水。初之主气﹐乃厥陰風木。故風乃至﹐陽春之气郁而民反周密﹐太陽主腎而爲腎之腑﹐故關節禁固而腰脽痛也。】

水郁之發﹐民病寒客心痛﹐腰脽痛﹐大關節不利﹐屈伸不便。

【注腰脽﹐腎之腑也。關節屈伸﹐乃筋骨之病﹐腎主骨而筋屬於節也。】

太陽所至爲腰痛。

【注此夏病之常也。】

至眞要大論

歲太陰在泉﹐民病衝頭痛﹐目似脫﹐項似拔﹐腰似折﹐髀不可以曲﹐腘如結﹐腨如別。

【注太陰在泉﹐辰戌歲也。自衝頭痛至腨如別﹐乃土气淫勝﹐而水髒水腑皆爲病也。】

歲太陽在泉﹐寒淫所勝﹐民病少腹控睪﹐引腰脊上衝心痛。

【注太陽在泉﹐丑未歲也。太陽之脈﹐挾脊抵腰中﹐故引腰脊。腎脈絡心﹐故上衝心痛。】

太陰司天﹐濕淫所勝﹐胕腫骨痛﹐陰痺者﹐按之不得﹐腰脊頭項痛﹐病本於腎﹐太溪絕﹐死不治。

【注太陰司天﹐丑未歲也。胕腫陰痺﹐皆感寒濕之气﹐病在陰者﹐名曰痺。腎主骨而膀胱爲之腑﹐故腰脊頭項骨痛。太溪﹐腎之動脈﹐在足內踝外踝骨上。太溪脈不至﹐則腎气已絕﹐故死不治。】

陽明司天﹐燥淫所勝﹐民病嗌漧﹐面塵﹐腰痛。病本於肝﹐太衝絕﹐死不治。

【注陽明司天﹐卯酉歲也。嗌漧﹑面塵﹑腰痛﹐皆肝經之病。蓋金淫於上﹐故病本於肝。太衝在足大指本節後二寸動脈應手﹐肝經之兪穴也。肝气已絕﹐故死不治。】

太陰之勝﹐火气內郁﹐燥化乃見﹐少腹滿﹐腰脽重彊。

【注腰脽重者﹐濕气下淫而及於腎也。】

太陽之復﹐厥气上行﹐腰脽反痛﹐屈伸不便﹐少腹控睪引腰脊﹐上衝心。

【注腰脽反痛﹐屈伸不利﹐水淫而反自傷也。少腹控睪引腰脊﹐上衝心者﹐厥陰病也﹐蓋亦報復歲半以前之木火土也。】

厥陰在泉﹐主勝則腰腹時痛。

【注腰腹時痛者﹐乃在泉之主气﹐太陰﹑陽明﹑太陽三气之爲病也。】

少陰在泉﹐客勝則腰痛。

【注四之客气﹐乃太陽寒水﹐腰痛乃太陽經證﹐同气相感也。】

少陽在泉﹐客勝則腰腹痛而反惡寒。

【注腰腹痛而反惡寒者﹐客勝而太陽之主气乃病也。】

陽明在泉﹐主勝則腰重腹痛。

【注腰重腹痛﹐太陽寒水之气發於下也。】

太陽在泉﹐寒復內余﹐則腰尻痛﹐屈伸不利﹐股脛足膝中痛。

【注寒復內餘者﹐太陽寒水之客气入於內而有餘也。腰尻股脛足痛者﹐太陽之經證也。屈伸不利者﹐太陽之主筋也。】

《靈樞經》

邪气臟腑病形篇

肺脈微急﹐爲肺寒熱﹐怠惰﹐咳唾血﹐引腰背胸。

【注肺主气﹐怠惰咳唾血﹐引腰背胸﹐皆肺气虛寒之所致。】

小腸病者﹐腰脊控睪而痛。

【注小腸病者﹐謂病小腸之腑气也﹐其气與膀胱相通﹐是以腰脊控睪而痛。】

本神篇

腎盛怒而不止則傷志﹐志傷則喜忘其前言﹐腰脊不可以俯仰屈伸。

【注腰者腎之腑﹐腎藏志﹐今志傷﹐故腰脊不可以俯仰屈伸。】

終始篇

從腰以上者﹐手太陰﹑陽明皆主之﹔從腰以下者﹐足太陰﹑陽明皆主之。

【注手太陰﹑陽明主天﹐足太陰﹑陽明主地。身半以上爲天﹐身半以下爲地。】

病在腰者取之腘。

【注腎臟膀胱之水气﹐應天泉之上下也。】

經脈篇

膀胱足太陽之脈﹐其直者從巓入絡腦﹐挾脊抵腰中﹔其支者從腰中下挾脊貫臀。是動則病脊痛﹐腰似折。

【注此病在太陽之气也。】

肝足厥陰之脈﹐是動則爲腰痛﹐不可以俯仰。

【注是在厥陰之動气﹐則病腰痛不可以俯仰﹐蓋厥陰從少陽中气之化﹐厥陰之化气病也。】

經筋篇

足少陰之筋病﹐在外者不能俯﹐在內者不能仰。故陽病者﹐腰反折不能俯﹐陰病者不能仰。

【注病在外在陽者﹐病太陽之气﹐故腰反折不能俯﹔在內在陰者﹐病少陰之气﹐故不能仰。】

脹論

腎脹者腹滿引背﹐怏怏然腰髀痛。小腸脹者﹐少腹﹝月眞﹞脹引腰而痛。

【注此衛气逆於城郭之中﹐而爲臟腑之脹也。】

五癃津液別篇

陰陽不和則使液溢而下流於陰﹐髓液皆減而下﹐下過度則虛﹐虛故腰背痛而脛酸。

【注陰陽不和者﹐少陰與陽明之不和也。陰陽之气不和﹐則液與精不合﹐故使液溢於骨外﹐而下流於陰矣。液溢於外﹐則髓液皆減而下﹐是不能爲髙矣。下流過度﹐則骨虛而腰痛脛酸矣﹐此髓道之閉癃也。】

陰陽系日月篇

腰以上爲天﹐腰以下爲地。故天爲陽﹐地爲陰。

【注積陽爲天﹐積陰爲地。天地合气﹐命之曰人。故身半以上﹐天气主之﹔身半以下﹐地气上之。人秉天地水火而生﹐故與天地參也。】

腰以上者爲陽﹐腰以下者爲陰。

【注此陰陽之定位﹐手經有陰﹐足經有陽﹐乃上下之气交。】

本髒篇

腎小則髒安難傷。腎大則善病腰痛﹐不可以俯仰﹐易傷以邪。腎下則腰尻痛﹐不可以俯仰﹐爲狐疝。腎堅則不病腰背痛。腎偏傾則苦腰尻痛也。

【注腰脊者﹐身之大關節也﹐故腰痛﹐背膂痛﹐腰尻痛﹐皆不可以俯仰。腎附於腰脊間﹐故病諸痛也。】

百病始生篇

虛邪之中人﹐傳捨四肢﹐則肢節痛﹐腰脊乃彊。

【注腰脊乃彊者﹐臟腑之大絡﹐而皆通於督脈之長彊也。】

論疾診尺篇

時所獨熱者﹐腰以上熱﹔手所獨熱者﹐腰以下熱。

【注肘所自寸而下尺也﹐手所自尺而上寸也。】

臂中獨熱者﹐腰腹熱。

【注臂中﹑掌中﹑魚上﹐乃手臂之正面﹐背面爲陽﹐故候形身之外﹐正面主陰﹐故候腰腹之內。】

刺節眞邪篇

腰脊者﹐身之大關節也。

【注腰脊者﹐從大推至尾骶﹐乃身之大關節。】

金匱要略【漢張機】

腰重

腎著之病﹐其人身體重﹐腰中冷﹐如坐水中﹐形如水狀﹐反不渴﹐小便自利﹐飲食如故﹐病屬下焦﹐身勞汗出﹐衣裏冷濕﹐久久得之﹐腰以下冷痛﹐腰重如帶五千錢﹐甘姜苓朮湯主之。

腰痛

腎水者﹐其腹大﹐臍腫腰痛﹐不得溺﹐陰下濕如牛鼻上汗﹐其足逆冷﹐面反瘦。

膈上病痰滿喘咳﹐吐﹐發則寒熱﹐背痛腰疼﹐目泣自出﹐其人振振身瞤劇﹐必有伏飲。

虛勞腰痛﹐少腹拘急﹐小便不利者﹐八味腎气丸主之。

治腫須分腰之上下

師曰﹕諸有水者﹐腰以下腫﹐當利小便﹔腰以上腫﹐當發汗乃愈。

食禁

十月勿食被霜生菜﹐令人面無光﹐目濇﹐心痛﹐腰疼。

中藏經【漢華佗】

腰痛

心虛則多悸﹐惕然無眠﹐胸腹及腰背引痛﹐喜悲﹐時眩僕。

左寸脈微急﹐心中痛引腰背痛﹐不下食。

腎脈虛﹐則陰邪入腎﹐則骨痛腰痛﹐上引脊背疼。

腎脹則腰痛滿引背﹐怏怏然痺痛。

腎乏精﹐徹脊與腰相引而疼﹐饑見飽減﹐腎脈來而細軟﹐附於骨者是也。

腎寒則陰中與腰脊俱疼﹐面黑耳幹﹐或嘔血是也。

痞候小便不利﹐臍下滿硬﹐語言蹇滯﹐腰痛腳重﹐不能立是也。

腰重

大小便難﹐飲食如故﹐腰腳沈重﹐診其左右手脈﹐尺中脈伏而濇者﹐下實也。大小便難﹐飲食進退﹐腰腳沈重﹐如坐水中﹐行步艱難﹐气上奔衝﹐夢寐危崄﹐診其左右尺中脈滑而濇者﹐下虛也。病人脈微濇短小﹐俱屬下虛也。

腎風者﹐腰腳痛重﹐視脇下未生黃點者可治﹐不然則死矣。腎風﹐宜灸腎兪也。

腰熱

心積沈而空空然﹐上下往來無常處﹐病胸滿悸﹐腰腹中熱﹐頰赤咽喉漧燥﹐掌熱﹐甚則嘔﹐春瘥冬甚﹐宜急療之﹐止於旬日也。

死候

病瘧﹐腰脊彊急瘛瘲者死。

骨絕﹐腰脊痛﹐腎中重﹐不可反側﹐足膝後平者﹐五日死。

脈訣【晉王叔和】

腰重脈

腎脈歌曰﹕腎散腰間气﹐尿多濇滑並。滑弦腰腳重﹐沈腎痛還同。

沈脈歌曰﹕若在尺中腰腳重﹐小便稠數色如泔。

遲脈歌曰﹕流入尺中腰腳重﹐厚衣重復也嫌單。

察色觀病生死候歌日﹕脊疼腰重反復難﹐此是骨絕五日看。

腰曲脈

腎臟歌曰﹕面黑齒痛目如盲﹐自汗如水腰折頻﹐皮肉濡結髮無澤﹐四日應當命不存。

腰痛脈

診得陰維脈如貫珠者﹐男子兩脇下實﹐腰中痛。

千金方【唐孫思邈】

痛因有五

凡腰痛有五﹕一曰少陰﹐少陰腎也﹐十月萬物陽气皆衰﹐是以腰痛。二曰風痺﹐風寒著腰﹐是以腰痛。三曰腎虛﹐役用傷腎﹐是以腰痛。四曰墜墮傷腰﹐是以腰痛。五曰取寒眠地﹐爲地气所傷﹐是以腰痛。痛不止﹐引牽腰脊皆痛。

夫腰背痛者﹐皆由腎气虛弱﹐臥冷濕地﹐當風得之。若不速治﹐濕流入腳膝﹐爲偏枯﹑冷痺﹑緩弱﹑疼重﹐或腰痛攣腳重痺﹐宜服獨活寄生湯。

仁齋直指方【宋楊士瀛】

腰痛

血瀝則腰痛﹐如錐之所刺。

憂思傷脾則腰痛﹐忿怒傷肝亦作腰痛﹐俱宜沈香降气湯合調气散﹐入姜三片﹑棗二枚煎服。

濟生方【宋嚴用和】

總論

《素問》云﹕腰者腎之腑﹐轉搖不能﹐腎將憊矣。審如是說﹐則知腰近於腎﹐多因嗜欲過度﹐勞傷腎經﹐腎臟旣虛﹐喜怒憂思﹐風寒濕毒﹐得以傷之﹐遂致腰痛。又有墜墮閃肭﹐气凝血滯﹐亦致腰痛。大抵腰痛之病﹐脈皆沈弦。沈弦而緊者﹐寒腰痛﹔沈弦而浮者﹐風腰痛﹔沈弦而濡細者﹐濕腰痛。墜墮閃肭以致气凝血滯而痛者﹐脈多沈弦而實也。當推其所因﹐合其脈證以治﹐無不效者矣。

瘡瘍全書【金竇漢卿】

火腰帶毒

此毒受在心肝二經﹐熱毒傷心﹐流滯於膀胱不行﹐壅在皮膚﹐此是風毒也﹐當用淸肝流气飲﹑敗毒流气散治之﹐不可便傅藥。患上用紫金錠水磨汁﹐頻用鵝毛蘸汁潤之。

內丹

內丹者﹐從脇下至腰下腫發赤色﹐名曰內丹。如早覺可治﹐至腰便不可治。其病多大小便不通﹐亦有不過三日而飛﹐徧身靑黑色而死。用救急丹酢磨傅內丹處﹐更服連翹敗毒散。

腰疽

此證受在陰包气穴﹐傷於濕﹐气血不行﹐流注經絡﹐此是毒證也﹐當用發背藥治之。三五日內宜灸七壯﹐卽消。

河間六書【金劉完素】

痛證

寒中腸泄﹐斯病騖溏﹐腰股痛發。風爲病者﹐或爲腰脊彊痛。風熱病﹐气壅滯﹐筋脈拘﹐體倦腰痛。脾熱者﹐熱爭則腰痛不可俯仰。腎熱者﹐腰痛胻酸苦渴。婦人產後血滯﹐腰重痛。夫傷寒之候﹐邪熱在表必腰痛。婦人產後惡血不下﹐月候不行﹐必血刺腰痛。太陽證腰彊﹐脈浮無汗。

儒門事親【元張從政】

痛證

夫婦人腰胯疼痛﹐兩腳麻木﹐惡寒喜暖者﹐乃是風寒濕痺。先可服除濕丹七八十丸﹐量虛實以意加減﹔次以禹功散服之﹐瀉十餘行﹐淸冷積水靑黃涎沫爲驗﹔後以長流水同生薑﹑棗煎五苓散服之﹐風濕散而血气和也。

夫一切男子婦人﹐或因咳嗽一聲﹐或因悲哭啼泣﹐擡舁重物﹐以致腰痛气刺﹐不能轉側﹐及不能出气者﹐可用不臥散嚏之﹐汗出痛卽止。如不能飲食﹐可用通經散﹑導水丸﹐瀉十餘行﹔瀉訖服烏金丸﹑和血丹﹐痛減則止矣。

老人腎虛腰脊痛﹐腎惡燥﹐腰者腎之腑也﹐峻攻之則腎愈虛矣。

東垣十書【元李杲】

總論痛病

六元正紀大論云﹕太陽所至爲腰痛。又云﹕巨陽﹐卽太陽也﹐虛則頭項腰背痛。足太陽膀胱之脈所過﹐還出別下項﹐循肩膊內﹐挾脊抵腰中﹐故爲病項如拔﹐挾脊痛﹐腰似折﹐髀不可以曲﹐是經气虛則邪客之﹐痛病生矣。夫邪者是風熱濕燥寒﹐皆能爲病﹐大抵寒濕多而風熱少。然有房室勞傷﹐腎虛腰痛﹐是陽气虛弱不能運動故也。經云﹕腰者腎之腑﹐轉搖不能﹐腎將敗矣。宜腎气丸﹑茴香丸之類﹐以補陽之不足也。膏粱之人﹐久服湯藥﹐醉以入房﹐損其眞气則腎气熱﹐腎气熱則腰脊痛而不能舉﹐久則髓減骨枯﹐發爲骨痿﹐宜六味地黃丸﹑滋腎丸﹑封髓丹之類﹐以補陰之不足也。《靈樞》云﹕腰痛﹐上寒取足太陰﹑陽明﹐上熱取足厥陰﹐不可俯仰取足少陽。蓋足之三陽從頭走足﹐足之三陰從足走腹﹐其經所過之處﹐皆能爲痛。治之者當審其何經所過分野﹐循其空穴而刺之﹐審何寒熱而藥之。假令足太陽飲人腰痛﹐引項脊尻背如重狀﹐刺其郤中太陽二經出血﹐餘皆仿此。彼執一方治諸腰痛者﹐固不通矣。

如身重腰沈沈然﹐乃經中有濕熱也﹐於羌活勝濕湯中﹐加黃蘗一錢﹑附子五分﹑蒼朮二錢。

丹溪心法【元朱震亨】

總論痛病

腰痛主濕熱﹑腎虛﹑瘀血﹑挫閃﹑有積痰。

脈大者腎虛﹐杜仲﹑龜板﹑黃蘗﹑知母﹑枸杞﹑五味之類爲末﹐豬脊髓丸服。

脈濇者瘀血﹐用補陰丸加桃仁﹑紅花。

脈緩者濕熱﹐蒼朮﹑杜仲﹑黃蘗﹑川芎之類。

痰積作痛者﹐二陳加南星﹑半夏。若腰曲不能伸者﹐鍼人中。

凡諸痛皆屬火﹐而寒涼峻補藥不可用﹐必用溫散之藥。

諸痛不可用人參﹐蓋人參補气﹐气旺不通﹐則痛愈甚。人之痛﹐面上忽見紅點者﹐多死。

濕熱腰疼者﹐遇天陰或久坐而發者是也。腎虛者﹐疼之不已者是也。瘀血者﹐日輕夜重者是也。

腰者腎之外候﹐一身所恃﹐以轉移闔辟者也。蓋諸經皆貫於腎而絡於腰脊﹐腎气一虛﹐凡衝寒受濕﹐傷冷蓄熱﹐血濇气滯﹐水積墮傷﹐與失志作勞種種腰疼﹐疊見而層出矣。

脈若弦而沈者爲虛﹐沈者爲滯﹐濇者瘀血﹐緩者爲濕﹐滑與伏者是痰。

气郁

气痛﹐一身腔子盡痛﹐宜用少許木香於藥內行气。若寒濕腰痛﹐見熱則減﹐見寒則增﹐宜五積散加吳茱萸半錢﹑杜仲一錢。

腎虛

腎虛腰痛﹐轉側不能﹐以大建中湯加川椒十粒﹐仍以大茴香鹽炒爲末﹐破開豬腰子作薄片﹐勿令斷﹐層層撒藥末﹐水紙裹煨熟﹐細嚼酒喫下。

閃挫

閃挫腰痛﹐宜復元通气散酒調服﹐或五積散加牽牛頭末一錢﹐或桃仁七枚。

久病

久腰痛﹐必用官桂開之方止。腹脇痛亦然。橘香丸治腰痛﹐經久不瘥﹐亦用官桂開之之意也。

世醫得效方【元危亦林】

論痛病

風熱腰痛﹐敗毒散加續斷﹑天麻﹑木瓜﹑薄荷。久虛﹐卑濕雨露侵霪﹐腰重痛如石﹐冷如冰﹐五積散加桃仁﹑吳茱萸最效。

醫學正傳【明虞摶】

總論治法

虛者補之﹐杜仲﹑黃蘗﹑肉桂﹑當歸﹑五味﹑菟絲子﹑天門冬﹑熟地黃之類。風者散之﹐麻黃﹑防風﹑羌活﹑獨活之類。寒者溫之﹐肉桂﹑漧薑﹑附子之類。挫閃者行之﹐當歸﹑蘇木﹑乳香﹑沒藥﹑桃仁﹑紅花之類。瘀血者逐之﹐大黃﹑牽牛﹑桃仁﹑水蛭﹑蝱虫之類。濕痰流注者消導之﹐蒼朮﹑蕪芎﹑香附﹑白芷﹑枳實﹑橘紅﹑半夏﹑茯苓之類。宜各類推而治之﹐不可執一而論也。

平日膏粱厚味之人腰痛﹐皆是濕熱陰虛。

證治要訣【明戴思恭】

痛因

腰者腎之所附﹐皆屬腎﹐有寒有濕﹐有風有虛﹐皆能作痛。

瀝血痛

腰痛如錐刀所刺﹐大便黑﹐小便赤黃或黑﹐由血滯腰間﹐名瀝血腰痛﹐桃仁酒調黑神散。

風痛

若風傷而腰疼者﹐或左或右﹐痛無常處﹐牽引兩足﹐宜五積散﹐每服加防風半錢﹐或加全蠍三个尢好。小續命湯﹑獨活寄生湯﹐皆可選用。仍吞三仙丹。杜仲薑汁炒﹐研末﹐每一錢溫酒調﹐空心服﹐名杜仲酒﹐治腎虛腰疼﹐兼治風冷爲患。

血虛

婦人去血過多﹐及素患血虛致腰痛者﹐當益其血。

腎虛

腎虛腰痛﹐轉側不能﹐嗜臥疲弱者﹐大建中湯加川椒十粒﹐吞下腰腎丸及生料鹿茸丸之類﹐仍服丹溪茴香摻豬腰子方。

閃撲

若因閃挫或顚撲傷損而痛﹐宜黑神散和復元通气散酒調下。不效﹐則恐有惡血停滯﹐宜先用酒調下蘇合香丸﹐仍以五積散﹐每服加大黃半錢﹐蘇木半錢﹐當歸倍原數。若因勞役負重而痛﹐宜用和气飲﹐或普賢正气散。

閃挫兼勞役而痛﹐宜生料五積散﹐加炒桃仁五枚。

醫學綱目【明樓英】

運气爲痛

運气腰痛有五﹕一曰寒。經雲﹕水郁之發﹐民病腰脽痛﹐大關節不利﹐屈伸不便。又云﹕太陽所至爲腰痛。又云﹕太陽之復﹐腰脽反痛﹐屈伸不便。治以熱劑是也。

二曰濕。經云﹕太陰司天﹐濕气下臨﹐腎气上從﹐當其時反腰脽痛﹐動轉不便。又曰﹕太陽在泉﹐濕淫所勝﹐病腰似折。亦治以熱劑是也。

三曰寒濕雜合。經云﹕太陰司天之政﹐終之气﹐寒大舉﹐濕大化﹐病關節禁固﹐腰脽痛。治以燥熱是也。

四曰燥。經云﹕陽明司天﹐燥淫所勝﹐病腰痛。治以苦溫是也。

五曰燥熱風寒雜至。經云﹕少陰司天之政﹐水火寒熱﹐持於气交﹐民病腰痛。初之气﹐寒乃始﹐陽气郁﹐民反周密﹐關節禁固﹐腰雅痛。治以濕熱多﹑寒淸少也。

醫宗必讀【明李中梓】

總論

按《內經》言太陽腰痛者﹐外感六气也﹔言腎經腰痛者﹐內傷房欲也。假令作彊伎巧之官﹐謹其閉蟄封藏之本﹐則州都之地眞气布濩﹐六气苛毒﹐弗之能害﹐惟以欲竭其精﹐以耗散其眞﹐則腎臟虛傷﹐膀胱之腑﹐安能獨足﹖於是六气乘虛﹐侵犯太陽﹐故分別施治。有寒﹑有濕﹑有風熱﹑有挫閃﹑有瘀血﹑有滯气﹑有痰積﹐皆標也﹐腎虛其本也。標急則從標﹐本重則從本。標本不失﹐病無遁狀矣。

感寒

感寒而痛﹐其脈必緊﹐腰間如冰﹐得熱則減﹐得寒則增﹐五積散去桔梗加吳茱萸﹐或姜附湯加肉桂﹑杜仲﹐外用摩腰膏。兼寒濕者﹐五積散加蒼朮﹑麻黃。

傷濕

傷濕如坐水中﹐腎屬水﹐久坐水濕或傷雨露﹐雨水相得﹐以致腰痛身重脈緩﹐天陰必發﹐滲濕湯﹑腎著湯﹔兼風濕者﹐獨活寄生湯。

風痛

有風脈浮﹐痛無常處﹐牽引兩足﹐五積散加防風﹑全蠍﹐或小續命湯。杜仲薑汁炒爲末﹐每服一錢酒送﹐治腎气腰痛﹐兼治風冷﹔或牛膝酒。

熱痛

脈洪數﹐發渴便閉﹐甘豆湯加續斷﹑天麻。

閃挫

或跌撲損傷﹐乳香趁痛散﹐及黑神散和復元通气散﹐酒調下。不效﹐必有惡血﹐四物湯加桃仁﹑穿山甲﹑大黃。勞役負重而痛﹐十補湯下靑娥丸。

瘀血

脈濇﹐轉動若錐刀之刺﹐大便黑﹐小便或黃或黑﹐日輕夜重﹐調榮活絡飲﹐或桃仁酒調黑神散。

气滯

脈沈﹐人參順气散或烏藥順气散﹐加五加皮﹑木香﹐或用降香﹑檀香﹑沈香各三錢三分﹐煎湯空心服。

痰積

脈滑﹐二陳湯加南星﹑香附﹑烏藥﹑枳殼。脈有力者﹐二陳湯加大黃。

腎虛

腰肢痿弱﹐腳膝酸軟﹐脈或大或細﹐按之無力﹐痛亦悠悠隱隱而不甚﹐分寒熱二候。脈細而軟﹐力怯短气﹐小便淸利﹐腎气丸﹑茴香丸﹑鹿茸﹑羊腎之類。脈大而軟﹐小便黃﹐虛火炎﹐六味丸﹑封髓丹。丹溪云﹕腎虛痛﹐必用官桂開之方止。

醫學入門【明李梴】

外感分經

太陽證分有汗無汗。傷寒﹐人參順气散。傷風﹐敗毒散﹐或通气防風湯﹐外用三稜鍼刺委中出血﹐甚妙。太陽合陽明﹐葛根湯。少陽﹐柴胡桂枝湯。與頭痛參看。

少陰腰痛﹐腰下如橫木﹐甚則遺溺。

厥陰風熱﹐故腰彊急如弓﹐三陰通用五積散加杜仲﹑附子﹐或加於黃芪建中湯﹑當歸四逆湯中﹐當與雜病腰痛參看。

傷寒腰痛﹐必依六經證用藥。尋常感冒暴痛﹐不能轉側﹐如寒傷腎者﹐遇天寒發﹐連背拘攣﹐脈沈弦急﹐五積散加吳萸﹑杜仲﹑桃仁﹐痛甚加黑牽牛少許。肢厥者﹐古姜附湯﹐連肩背者﹐通气防風湯﹑摩腰丹﹐屈伸導法。

腎虛

腰新痛﹐宜外疏邪﹐淸濕熱﹔久則補腎﹐兼理气血。

腰者腎之候﹐一身所恃﹐以轉移開辟。然諸經貫於腎而絡於腰脊﹐𨿽外感內傷﹐種種不同﹐必腎虛而後邪能湊之﹐故不可純用涼藥﹐亦不可純用參﹑芪補气。痛甚面上忽見紅點﹐人中黑者死。

濕熱

久處卑濕﹐雨露侵淫﹐爲濕所著﹐腰重如石﹐冷如冰﹐喜熱物熨﹐不渴便利﹐飲食如故﹐腎著湯加附子。停水沈重﹐小便不利﹐五苓散﹑滲濕湯。腰重痛﹐單角茴散。久不已﹐單牛膝浸酒服靑娥丸﹐加萆薢爲妙。

濕兼熱者﹐長夏暑濕相搏﹐或因膏粱成濕熱者﹐亦同。實者﹐二妙蒼檗散﹐加柴胡﹑防風煎服。虛者﹐七味蒼蘗散。溺赤者五苓散﹑淸燥湯﹑健步丸。有諸藥不效者﹐用甘遂﹑牽牛﹐大瀉其濕而止﹐乃濕熱甚也。古方有以甘遂末三錢﹐和豬腰子煨熟﹐空心酒下。

風邪

風傷腎腰痛﹐左右無常﹐牽連腳膝﹐彊急不可俯仰以顧。風熱﹐敗毒散加杜仲。二便閉者﹐甘豆湯加續斷﹐天麻。風虛﹐小續命湯加桃仁﹐或烏藥順气散加五加皮。風挾寒濕﹐五積交加散用全蠍炒過去蠍﹐獨活寄生湯﹐羌活勝濕湯﹐加味龍虎散﹐或單威靈仙爲末﹐酒調服。

內傷七情

失志則心血不旺﹐不能攝養筋脈﹐腰間鬱鬱﹐膨脹不伸﹐令人虛羸面黑﹐不能久立遠行﹐七气湯倍茯苓加沈香﹑乳香少許。虛者當心腎俱補﹐人參養榮湯加杜仲﹑牛膝。

五臟皆取气於谷﹐脾者胃之倉廩也。憂思傷脾則胃气不行﹐腰痛連腹脇脹滿﹐肉痺不仁﹐沈香降气湯﹑木香勻气散﹐飲食難化者異香散。

宗筋聚於陰器﹐肝者腎之同系也。怒傷肝則諸筋縱弛﹐腰痛連脇﹐聚香飲子﹑調肝散。

七情挾外感有表者﹐人參順气散﹑烏藥順气散﹑枳甘散加蔥白﹐通用七香丸﹑靑木香丸﹑立安丸。

濕痰流注

濕痰流注經絡﹐背腰疼痛﹐脈滑者﹐二陳湯加南星﹑蒼朮﹑黃蘗。風加麻黃﹑防風﹑羌活。寒加姜﹑桂﹑附子﹑控涎丹。大便泄者樗丸。

飲食滯郁

食積因醉飽入房﹐濕熱乘虛入腎﹐以致腰痛難以俯仰﹐四物﹑二陳湯加麥芽﹑神曲﹑葛花﹑砂仁﹑杜仲﹑黃蘗﹑官桂﹑枳殼。痛甚者速效散。積聚者加味龍虎敝。濕熱者﹐七味蒼蘗散﹑淸燥湯。

閃挫凝瘀

閃挫跌撲墜墮﹐以致血瘀腰痛﹐日輕夜重﹐宜行血順气。實者桃仁承气湯﹔或大黃﹑生薑等分﹐水浸一宿﹐五鼓服之。久者補陰丸加桃仁﹑紅花﹔或五積散去麻黃﹐加茴香﹑木香﹑檳榔。連脇痛者﹐復元通聖散加木香。

作勞傷腎

勞傷腎者﹐黃芪建中湯加當歸﹑杜仲或四物湯加知母﹑黃蘗﹑五味子﹑杜仲﹐吞大補陰丸。熱者﹐獨活湯。勞心者﹐夢授天王補心丹﹐杜仲煎湯下。

色欲傷腎

房欲傷腎﹐精血不足養筋﹐陰虛﹐悠悠痛不能舉者﹐杜仲丸﹑補陰丸。

陽虛腰軟不能運用者﹐九味安腎丸加杜仲﹐鹿茸百倍丸﹐八味丸加鹿茸﹑木瓜﹑當歸﹑續斷﹐或煨腎丸﹑豬腎酒。

古今醫鑑【明龔信】

瘀血

瘀血痛﹐用三稜鍼於委中穴出血﹐以其血滯於下也。瘀血在足太陽﹑太陰﹑少陽﹐三經腰痛﹐宜川芎肉桂湯。

腎虛而痛

腎虛者﹐痛之不已﹐用安腎丸主之。

陰火而軟

腰軟者﹐腎肝伏熱﹐治用黃蘗﹑防己。古今圖書集成醫部全錄卷一百八十七

腰門

醫學準繩六要【明張三錫】

濕熱

六脈數急而弦﹐或沈濡而散﹐小便黃﹐腰痛不得俯仰﹐遇天陰及久坐便痛﹐屬濕熱﹐宜滲濕淸熱﹐當歸拈痛湯出入﹔有寒熱者﹐當先發散。

濕痰

脈滑或沈伏﹐動作便有痰﹐或一塊作痛﹐是濕痰﹐多見於肥盛之人﹐宜快气豁痰﹐使痰隨气運﹐加味豁痰湯主之﹔不應﹐控涎丹徐徐取之。

腰痛﹐足太陽經也。胯痛﹐足少陽膽之所過也。若因傷於寒濕﹐流注經絡﹐結滯骨節﹐气血不和而致腰胯痛﹐宜除濕丹﹐或滲濕湯加芍藥﹑靑皮﹑蒼朮﹑檳榔。有痰滯經絡﹐導痰湯加檳榔﹑靑皮﹑芍藥。丹溪以爲腎肝伏熱﹐治用黃蘗﹑防己。

閃肭

肝脈搏堅而長﹐或兩尺脈實﹐忽然不可俯仰﹐屬閃肭。此𨿽起於偶然﹐亦必有所覺﹐方可作閃肭治﹐宜先以乳﹑沒研細﹐衝酒飲之﹐次用活血行气藥復元通气主之。不效﹐必有瘀血﹐五積散加桃仁﹑大黃﹑蘇木各一錢﹐當歸倍原數。

瘀血

脈濇滯或芤﹐日輕夜重﹐大便黑﹐小便黃﹐轉側如錐刺﹐厲瘀血﹐宜順气活血﹐《元戎》加味四物湯﹐或加桃仁﹑紅花主之。人壯气實者﹐桃仁承气加紅花﹑桂下之﹐果因閃挫打撲瘀血爲患乃可。

腎虛

脈大或兩尺洪盛﹐疼而不已﹐是腎虛﹐宜滋腎四物加黃蘗﹑杜仲﹑五味之類﹐吞補腎丸或靑蛾丸﹐或大補陰丸﹑萆薢丸。

大抵諸腰痛皆起於腎虛﹐旣挾邪气﹐則當先去其邪﹐若子和以甘遂﹑陳皮﹑當歸等分爲末﹐服三錢﹐酒下者。《準繩》用黑白醜炒末﹐五靈脂各三錢﹐狗脊微炒半兩﹐萆薢炒三錢﹐沒藥二錢﹐胡桃肉五个﹐酢糊丸﹐甚者加濕紙煨熟巴豆五粒﹐下五七次﹐後用煨腎散﹐及無比山藥丸﹐是先瀉後補也。

陰虛

因辛苦勞碌而得者﹐宜補養兼利肢節﹐四物加獨活﹑羌活﹑杜仲﹑牛膝﹐少入肉桂爲向導﹐有火加知母﹔甚者十補湯﹐吞靑蛾丸。

外感

風傷腎而痛﹐脈必帶浮﹐《三因方》用杜仲三錢炒﹐煎酒服。又牛膝酒治風毒攻腎刺痛。

偶被風寒濕所郁而作痛﹐宜五積散加減﹐須羌活爲主。

諸腰痛甚者﹐不可用補气藥及寒涼藥。初必加溫散﹐和血快气﹔後必加補腎藥四物﹑牛﹑杜之類。房勞辛苦之人﹐悉宜補﹐審气血孰虛﹐治各加制附子少許爲引下向導最妙。

气滯

气滯而痛﹐脈必沈弦或伏。結實人初起﹐木香流气飲﹐日久宜理气養血。

奇效良方【明方賢】

總論

六元正紀論曰﹕太陽所至爲腰痛。又曰﹕巨陽卽太陽也﹐虛則腰背頭項痛。夫腎肝爲病﹐則腰滯而痛。故經云﹕腰乃腎之腑﹐轉搖不能﹐腎將憊矣。蓋諸經皆貫於腎﹐而絡於腰脊﹐腎气一虛﹐邪气易入﹐或風寒暑濕客之﹐或血凝气滯﹐鬱鬱悶悶而不伸﹐積水沈重﹐則小腸不得宣通﹐其證遂作。《素問》刺腰痛論云﹕分六經之病﹐且如太陽腰痛﹐引項脊尻背如重狀。陽明腰痛﹐不可以顧﹐顧則如有所見者﹐善悲。少陽腰痛﹐如鍼刺皮﹐循循然不可俯仰﹐不可以顧。散脈﹐令人腰痛而熱﹐熱甚生煩﹐腰下如有橫木居其中﹐甚則遺溲。少陰腰痛﹐痛引脊內廉。厥陰腰痛﹐如張弓弩弦﹐善言﹐嘿嘿然不慧。解脈﹐是足太陽之別脈﹐令人腰痛引肩﹐﹝目巟﹞﹝目巟﹞然時遺溲。又云﹕痛如引帶﹐常如折腰狀﹐善恐。同陰之脈﹐是足少陽之別絡也﹐令人腰痛﹐痛若小錘居其中﹐怫然腫。陽維之脈﹐是太陽之所生奇脈也﹐令人腰痛﹐痛上怫然腫。衡絡之脈﹐是太陽之外絡﹐令人腰痛不可俯仰﹐仰則恐僕﹐得之舉重傷腰﹐衡絡絕﹐惡血歸之。會陰之脈﹐是足太陽之中經也﹐令人腰痛﹐痛上漯漯然汗出﹐汗幹令人欲飲﹐飲已欲走。飛揚之脈﹐是陰維之脈也﹐令人腰痛﹐痛上怫怫然﹐甚則悲以恐。昌陽之脈﹐是陰蹺脈也﹐令人腰痛﹐痛引膺﹐目﹝目巟﹞﹝目巟﹞然﹐甚則反折舌捲﹐不能言。肉裏之脈﹐是少陽所生﹐則陽維之脈所發也﹐令人腰痛﹐不可以咳﹐咳則筋縮急﹐挾脊而痛﹐至頭八八然﹐目﹝目巟﹞﹝目巟﹞﹐欲僵僕﹐刺足太陽。腰痛﹐上寒刺足太陽﹑陽明。上熱﹐刺足厥陰。不可以俯仰﹐刺足少陽。中熱而喘﹐刺足少陰。少腹滿﹐刺足厥陰。腰痛引少腹控﹝月少﹞﹐不可以仰﹐刺腰尻交者﹐兩踝胂上。刺熱篇云﹕脾熱病者﹐熱爭則腰痛不可俯仰﹐腹滿泄。腎熱病者﹐先腰疼胻疼﹐口渴。且人之腰者﹐乃一身之大關節﹐六經所系支絡﹐其經多虛少實﹐或房勞之過度﹐或四气之所襲﹐因虛則邪相搏以爲痛也。巢氏與《千金方》二家之論腰痛有五﹐所感不同﹕一曰陽气不足﹐少陰腎衰﹐是以腰痛。二曰風痺﹐風寒濕著腰而痛。三曰腎虛﹐勞役傷腎而痛。四曰腎腰及墜傷腰而痛。五曰寢臥濕地而痛。此論受病之因。陳無擇則又有三因而分之。蓋太陽﹑少陰多中寒﹐少陽﹑厥陰多中風﹐陽明﹑太陰多中燥濕﹐若此六經腰痛者﹐爲外之所因也。若失志傷腎﹐鬱怒傷肝﹐憂思傷脾﹐若此腰痛爲內之所因也。大抵此病未嘗不由腎虛而致﹐以《內經》推足三陰三陽十二經八脈﹐有貫絡於腰腎而痛者﹐則經中各有刺法治之﹔或風寒濕蓄熱﹐與失志﹑房勞﹐及墜傷﹑閃肭﹑气滯﹑血滯而痛者﹐當於五種三因而推之﹐不過從其所由﹐用汗﹑下﹑補﹑瀉之法以療之。若脈浮弦爲風﹑弦緊爲寒﹑沈細爲濕﹑沈實爲熱﹑沈濇爲气與血也﹐治法識六經五種三因之病﹐則心胸了然﹐用藥收十全之功也。

證治準繩【明王肯堂】

腰疽

或問十四椎旁﹐腰腎之間﹐發疽何如﹖曰﹕此名連腎發﹐卽下搭也。由房勞太過﹐致傷腎水﹐令人口漧﹐寒熱大作﹐百節俱痛﹐急服勝金丹﹑黃芪內托散﹑活命飲加羌活﹑黃芪治之﹐稍緩潰爛透膜者死。若見咳嗽嘔噦﹐腰間似折﹐不能俯仰﹐飲食不納者死。潰而膿水淸稀﹐腐爛腥穢﹐迷悶不醒﹐厥逆者不治。

石疽

或問一人患疽於腰胯之間﹐肉色不變﹐堅硬如石﹐經月不潰者何如﹖曰﹕此名石疽﹐屬少陽﹑陽明二經積熱所致﹐邪毒固結﹐元气不足﹐故不能起發。活命飲加獨活﹑羌活﹑柴胡﹑黃芪及紫金丹汗之。壯實者八陣散﹑一粒金丹下之﹔老弱者十全大補湯﹑人參養榮湯托之。若黑陷不起﹐麻木不痛﹐嘔噦不食﹐精神昏亂﹐脈散或代者死。神淸脈和﹐服臺閣紫微丸。

纏腰火丹

或問繞腰生瘡﹐累累如珠﹐何如﹖曰﹕是名火帶瘡﹐亦名纏腰火丹。由心腎不交﹐肝火內熾﹐流入膀胱﹐纏於帶脈﹐故如束帶﹐急服內疏黃連湯。壯實者一粒金丹下之﹐活命飲加芩﹑連﹑黃蘗﹐外用淸熱解毒藥敷之此證若不早治﹐纏腰已徧﹐則毒由臍入﹐膨脹不食而死。

醫方考【明吳昆】

腰痛方論

敍曰﹕腰者腎之腑﹐水火之司﹐有生之根也。善調之﹐則本固而葉榮﹔不善調之﹐則根枯而葉萎。考方四首而治腰之大者見矣。

腎虛腰痛者﹐靑娥加黃蘗﹑知母丸主之。蓋腎﹐坎象也﹐水火病焉﹐水衰則陽光獨治而令腎熱﹐火衰則陰翳襲之而令腎寒﹐水火俱衰則土气乘之而邪入於腎﹐均之令人腰痛也。是方也﹐破故紙﹑杜仲﹑胡桃味厚而溫﹐黃蘗﹑知母﹑牛膝味厚而寒﹐溫者可使養陽﹐寒者可使養陰﹐均之味厚﹐則均之能走下部矣。若萆薢者苦燥之品﹐足以利水土之邪而平其气也。曰靑蛾者﹐涵陽之坎也。假之以名方﹐明其全夫水火之眞爾。

腎气虛弱﹐肝脾之气襲之﹐令人腰膝作痛﹐屈伸不便﹐冷痺無力者﹐獨活寄生湯主之。蓋腎﹐水髒也﹐虛則肝脾之气湊之﹐故令腰膝實而作痛。屈伸不便者﹐筋骨俱病也。《靈樞經》曰﹕能屈而不能伸者病在筋﹐能伸而不能屈者病在骨。故知屈伸不便﹐爲筋骨俱病也。冷痺者﹐陰邪實也。無力者﹐气血虛也。是方也﹐獨活﹑寄生﹐細辛﹑秦艽﹑防風﹑桂心辛溫之品也﹐可以升舉肝牌之气﹐肝脾之气升﹐則腰膝弗痛矣。當歸﹑熟地﹑白芍﹑川芎﹑杜仲﹑牛膝者﹐養陰之品也﹐可以滋補肝腎之陰﹐肝腎之陰補﹐則足得血而能步矣。人參﹐伏苓﹐甘艸者﹐益气之品也﹐可以長養諸髒之陽﹐諸髒之陽生﹐則冷痺而有力矣。

腎著於濕﹐腰冷如冰﹐若有物者﹐腎著湯主之。蓋腎主水﹐脾主濕﹐濕勝則流﹐必歸於坎者勢也﹐故曰腎著。腰爲腎之腑﹐濕爲陰之气﹐故令腰冷如冰。若有物者﹐實邪著之也。漧薑辛熱之物﹐辛得金之燥﹐熱得火之令﹐燥能勝濕﹐暘能曝濕﹐故象而用之。白朮﹑甘艸甘溫之品也﹐甘得土之味﹐溫得土之气﹐土勝可以制濕﹐故用以佐之。白茯苓﹐甘淡之品也﹐甘則益土以防水﹐淡則開其竅而利之﹐此圍師必缺之義也。

小可腰痛﹐豬腰﹑靑鹽﹑杜仲方主之。《易》曰﹕方以類聚﹐物以羣分。故豬腰可以補腰。經曰﹕五味入口﹐鹹先入腎﹐故靑鹽可以就下。杜仲﹐辛甘益腎之物也。君以豬腰﹐佐以靑鹽﹐則直走腎而補之矣。

景嶽全書【明張介賓】

論證

腰痛證﹐舊有五辧﹕一曰﹐陽虛不足﹐少陰腎衰﹔二曰﹐風痺風寒﹐濕著腰痛﹔三曰﹐勞役傷腎﹔四曰﹐墜墮損傷﹔五曰﹐寢臥濕地。𨿽其大約如此﹐然而猶未悉也。蓋此證有表裏虛實寒熱之異﹐知斯六者﹐庶乎盡矣﹐而治之亦無難也。

凡腰痛證悠悠戚戚﹐屢發不已者﹐腎之虛也﹔遇陰雨或久坐痛而重者﹐濕也﹔遇諸寒而痛﹐或喜暖而惡寒者﹐寒也﹔遇諸熱而痛﹐及喜寒而惡熱者﹐熱也﹔鬱怒而痛者﹐气之滯也﹔憂愁思慮而痛者﹐气之虛也﹔勞動卽痛者﹐气之衰也。當辧其所因而治之。

腰爲腎之府﹐腎與膀胱爲表裏﹐故在經則屬太陽﹐在髒則屬腎气﹐而又爲衝﹑任﹑督﹑帶之要會。所以凡病腰痛者﹐多由眞陰之不足﹐最宜以培補腎气爲主。其有實邪而爲腰痛者﹐亦不過十中之二三耳。

腰痛之虛證﹐十居八九﹐但察其旣無表邪﹐又無濕熱﹐而或以年衰﹐或以勞苦﹐或以酒色斫喪﹐或七情憂鬱所致者﹐則悉屬眞陰虛證。凡虛証之侯﹐形色必淸白而或見黧黑﹐脈息必和緩而或見細微﹐或以行立不支而臥息少可﹐或以疲倦無力而勞動益甚。凡積而漸至者﹐皆不足﹔暴而痛甚者﹐多有餘﹔內傷稟賦者﹐皆不足﹔外感邪實者﹐多有餘。故治者當辧其所因。

論治

凡腎水眞陰虧損﹐精血衰少而痛﹐宜當歸地黃飲及左歸丸﹑右歸丸爲最。若病稍輕﹐或痛不甚﹑虛不甚者﹐如靑娥丸﹑煨腎散﹑補髓丹﹑二至丸﹑通气散之類擇用。

若腰痛之表證﹐凡風寒濕滯之邪﹐傷於太陽﹑少陰之經者皆是也。若風寒在經﹐其證必有寒熱﹐其脈必見緊數﹐其來必驟﹐其痛必拘急兼酸而上連背脊﹐此當辧其陰陽﹐治從解散。凡陽證多熱者﹐宜一柴胡飲﹐或正柴胡飲主之。若陰證多寒者﹐宜二柴胡飲﹑五積散之類主之。尙有未盡﹐當於傷寒門辧治。

若濕滯在經而腰痛者﹐或以雨水﹐或以濕衣﹐或以坐臥濕地。凡濕气自外而入者﹐總皆表証之屬﹐宜不換金正气散﹑平胃散之類主之。若濕而兼虛者﹐宜獨活寄生湯主之。若濕滯腰痛而小水不利者﹐宜胃苓湯或五苓散加蒼朮主之。若風濕相兼﹐一身盡痛者﹐宜羌活勝濕湯主之。若濕而兼熱者﹐宜當歸拈痛湯﹑蒼朮湯之類主之。若濕而兼寒者﹐宜濟生朮附湯﹑五積散之類主之。

凡腰痛有寒熱證﹐寒證有二﹐熱證亦有二。如外感之寒﹐治宜溫散如前﹐或用熱物熨之亦可﹔若內傷陽虛之寒﹐治宜溫補如前。熱有二證﹕若肝腎陰虛水虧火盛者﹐治當滋陰降火﹐宜滋陰八味煎﹐或用四物湯加黃蘗﹑知母﹑黃芩﹑梔子之屬主之﹔若邪火蓄結腰腎﹐而本無虛損者﹐必痛極﹐必煩熱﹐或大渴引飲﹐或二便熱濇不通﹐當直攻其火﹐宜大分淸飲加減主之。

凡跌撲傷而腰痛者﹐此傷在筋骨而血脈凝滯也﹐宜四物湯加桃仁﹑紅花﹑牛膝﹑肉桂﹑延胡﹑乳香﹑沒藥之類主之。若血逆之甚﹐而大便閉結不通者﹐宜《元戎》四物湯主之﹐或外以酒糟蔥姜搗爛罨之﹐其效尢速。

丹溪云﹕諸腰痛不可用參補气﹐補气則疼愈甚﹔亦不可峻用寒涼﹐得涼則閉遏而痛甚。此言皆未當也。蓋凡勞傷虛損而陽不足者﹐多有气虛之證﹐何爲參不可用﹖又如火聚下焦﹐痛極而不可忍者﹐速宜淸火﹐何爲寒涼不可用﹖但虛中夾實﹐不宜用參者有之﹔𨿽有火而熱不甚﹐不宜過用寒涼者亦有之。若槪不可用﹐豈其然乎﹗

若婦人以胎气經水損陰爲甚﹐故尢多腰痛腳酸之病﹐宜當歸地黃飲主之。

方

人參補气散【《奇效良方》】治气滯腰痛。

人參川芎桔梗白朮白芷麻黃去節陳皮枳殼烏藥白姜炮甘艸炙﹐一錢水二鍾﹐煎至一鍾﹔或爲細末﹐食前用甘艸湯調服。一方﹐加五加皮一錢。

茯苓桂枝甘艸大棗湯【仲景﹐下同】

茯苓半斤甘艸二兩﹐炙大棗十五枚﹐劈桂枝四兩

右四味﹐以甘瀾水一斗﹐先煮茯苓減二升﹐內諸藥﹐煮取三升﹐去滓溫服一升﹐日三服。甘瀾水法﹕取水斗置大盆內﹐以杓揚之﹐水上有珠子五六千顆相逐﹐取用之。

五苓散治臍下悸﹐吐涎沫而顚眩。

澤瀉一兩一分桂二分﹐去皮豬苓去皮茯苓白朮各三分

右五味爲末﹐白飲服方寸匕﹐日三服﹐多飲暖水﹐汗出愈。

麻黃湯治太陽病頭痛發熱﹐身疼腰痛﹐惡風無汗而喘者。

麻黃去節﹐三兩桂枝去皮﹐二兩甘艸炙﹐一兩杏仁湯泡去皮尖﹐七十个

右四味﹐以水九升先煮麻黃﹐減二升去上沫﹐內諸藥﹐煮取二升半﹐去滓溫服八合﹐覆取微汗﹐不須啜粥。

漧薑苓朮湯一名腎著湯。治腎著病﹐腰中冷重。

甘艸白朮各二兩漧薑茯苓各四兩

右四味﹐以水五升﹐煮取三升﹐分溫三服﹐腰中卽溫。

桂枝加黃芪湯治黃汗腰痛﹐腰以上有汗﹐腰以下無汗。

桂枝芍藥生薑各三兩黃芪炙甘艸各二兩大棗十二枚

右六味﹐以水八升﹐煮取三升﹐溫服一升﹐須臾飲熱稀粥一升餘﹐以助藥力﹐溫覆取微汗﹔若不汗﹐更服。

調榮活絡飲【《三因方》】治失力腰閃﹐或跌撲瘀血﹐及大便不通而腰痛。

桂枝三分大黃當歸條川牛膝去蘆﹐酒洗杏仁去皮研泥﹐各三錢赤芍藥紅花羌活懷生地黃酒洗﹐各一錢川芎一錢半水一鍾半﹐煎至八分﹐食前溫服。

腰痛方【《中藏經》】治小便不利﹐臍下滿硬﹐語言蹇滯﹐腰痛腳重不能立。

瞿麥頭車前子炒﹐各一兩官桂去粗皮﹐一分甘遂三分

右爲末﹐獖豬腰子一个﹐去筋膜﹐薄批開﹐入藥末二錢﹐勻裝﹐濕紙包﹐煨熟﹐空心嚼服﹐酒送下﹐以大便爲度。小便赤利﹐臍腹未軟﹐更服後方。蔥白一寸去心

右用硇砂一錢﹐安入蔥心中﹐兩頭以綫子系之﹐濕紙包煨熟﹐冷醇酒送下﹐空心服﹐以效爲度。

菊花酒【《千金方》﹐下同】治男女風虛寒冷﹐腰背痛﹐食少羸瘦無顏色﹐噓吸少气﹐去風冷﹐補不足。

茯苓三兩菊花杜仲各一斤防風附子黃芪漧薑桂心當歸釵石斛各四兩紫石英肉蓯蓉去鱗甲﹐各五兩萆薢獨活鍾乳各八兩

右十五味﹐﹝口父﹞咀﹐以酒七斗漬五日﹐一服二合﹐稍稍加至五合﹐日三。《千金翼》無漧薑。

杜仲酒治腎脈逆小於寸口﹐膀胱虛寒﹐腰痛胸中動﹐通四時用之。

漧薑一作地黃杜仲各四兩萆薢羌活天雄蜀椒桂心芎藭防風秦艽烏頭細辛各三兩五加皮石斛各五兩花粉桔梗地骨皮續斷甘艸各一兩

右十九味﹐﹝口父﹞咀﹐以酒四斗漬四宿﹐初服五合﹐加至七八合﹐日再。通治五種腰痛。

又方治前證。

桑寄生牡丹皮鹿茸桂心

四味各等分﹐治下篩﹐酒服方寸匕﹐日三。

又方治腎虛腰痛。

萆薢白朮桂心各三分牡丹皮二分

右四味﹐治下篩﹐酒服方寸匕﹐日三﹐亦可作湯服之

又方治前證。

附子二分桂心牡丹皮各一兩

右三味﹐治下篩﹐酒服一刀圭﹐日再﹐甚驗。

腎著散治腎虛腰痛。

杜仲桂心各三兩白朮炒茯苓各四兩甘艸澤瀉半膝漧薑各三兩

右八味﹐治下篩﹐爲粗散﹐一服三方寸匕﹐酒一升煮五六沸﹐去滓﹐頓服﹐日再。

又方治腰疼不得立。

甘遂桂心一作附子杜仲人參各二兩

右四味﹐治下篩﹐以方寸匕﹐內羊腎中炙令熟﹐食之。

又方治腰痛。

萆薢杜仲枸杞根各一斤

右三味﹐﹝口父﹞咀﹐好酒三斗漬之﹐內罌中密封頭﹐於銅器中煮一日﹐服之無節度取醉。

丹參丸治腰痛並冷痺。

杜仲丹參牛膝續斷各三兩桂心漧薑各二兩

右六味爲末﹐蜜丸如梧子大﹐每服二十丸﹐日再夜一。

萬靈丸【河間﹐下同】治腎臟一切耳鳴﹐腰疼﹐筋骨痛。

赤芍藥五靈脂防風艸烏頭炮﹐各二兩黃芪細辛海桐皮茵陳地龍骨碎補巨勝子何首烏蔓荊子白附子川烏頭牛膝各八錢黑狗腎二兩仙朮一兩靑皮禦米子炒﹐各二錢芫花炒﹐三錢黑牽牛半兩

右爲末﹐酒麵糊爲丸﹐如桐子大﹐每服十丸至二十丸﹐溫酒下﹐空心食前服。

一粒金丹治腰膝走注﹐疼痛如虎嚙。

艸烏頭五靈脂各一斤白膠香半斤細墨乳香各一兩木鱉子地龍去土炒﹐各四兩當歸焙沒藥各二兩麝香一錢

右爲末﹐再研一千下﹐糯米麵糊和丸﹐如桐子大﹐每服一丸至二丸﹐溫酒下﹐喫藥罷﹐徧身微汗﹐神效。

麻黃復煎散治寒濕腰痛。

白朮人參生地黃柴胡防風各五分羌活黃蘗各一錢甘艸三錢麻黃去節黃芪各二錢杏仁去皮﹐三个

右﹝口父﹞咀﹐都作一服﹐先以水五大盞煎麻黃﹐令沸去沫﹐煎至二盞﹐內諸藥﹐再煎至一盞﹐臨臥服之﹐勿令食飽﹐取漸次有汗則效。

加味龍虎散【《醫學入門》﹐下同】能養腎气﹐治積聚癥瘕﹐內傷生冷﹐外中風寒﹐腰腳膝脛﹐曲折攣拳﹐筋骨疼痛﹐經年不能步履者﹐如神。

蒼朮一兩艸烏熟附子各二錢全蠍五錢天麻三錢

右爲末﹐每一錢﹐淋黑豆酒調服。

龜樗丸治濕痰腰痛﹐大便泄﹐或加蒼朮﹑威靈仙尢妙。凡腔子裏气﹐須用些木香行气。

敗龜板一兩樗白皮蒼朮滑石各五錢白芍香附各四錢

右爲末﹐粥丸服。

七香丸治鬱悶憂思﹐或閃挫跌撲﹐一切气滯腰痛。

丁香香附甘艸各一兩二錢甘松八錢益智仁六錢莪朮砂仁各二錢

右爲末﹐蒸餅糊丸菉豆大﹐每服三十丸﹐米飲下。

異香丸治心腎不和﹐腰痛傴僂﹐腹脇膨脹﹐飲食難化﹐噫气吞酸﹐一切冷气結聚﹐腹中刺痛。

石蓮肉甘艸莪朮三稜益智仁各五錢靑皮陳皮各一錢半厚朴一錢鹽一撮

右姜棗煎服。

瀉腎湯治腎實熱﹐小便脹滿﹐腰背急彊難解﹐便黃舌燥﹐四肢靑黑﹐耳聾夢泄等證﹐急宜服此救之。

大黃一合﹐用石器水浸一宿磁石八錢元參細辛各四錢芒硝白茯苓黃芩各一錢生地汁石菖蒲各五錢甘艸二錢每服一兩﹐以水三盞煎去滓﹐下大黃內藥汁中更煮﹐減一分﹐去大黃﹐下地黃汁﹐微煎一二沸﹐下芒硝﹐食前溫服。

活血應痛丸【《衛生寶鑑》﹐下同】治風濕爲病﹐血脈凝滯﹐腰腿重疼﹐身體麻木﹐頭面虛腫﹐下注腳膝重痛﹐行步艱難。

狗脊六兩半艸烏頭二兩半香附十九兩陳皮九兩沒藥另研﹐一兩二錢威靈仙三兩蒼朮十兩

右七味爲末﹐酒糊丸﹐桐子大﹐每服二三十丸﹐溫酒或熱水任下﹐不以時。

克效餅子治腰痛﹐及腿膝痛累效。

廿遂麩炒黃蕎面各一兩黑牽牛淨﹐四兩﹐半生半炒﹐取頭未二兩半

右爲末﹐每服三錢﹐夜臥滴水和成餅﹐慢火燒黃色﹐令出气﹐實者作一服﹐爛嚼後﹐煎半生半熟蔥白酒送下﹐微取一行。如婦人有胎﹐不可服之。

三才封髓丹降心火﹐益腎水﹐腎陰虛敗腰痛者宜之。

麥門冬熟地人參各半兩黃蘗炒﹐三兩甘艸炙﹐七錢半縮砂仁一兩半

右爲細末﹐米糊和丸﹐梧子大﹐每服五十丸﹐用蓯蓉半兩作片﹐酒浸一宿﹐次日煎至三五沸﹐去滓﹐送下前丸子﹐空心服。

六味地黃丸治腎陽虛乏腰痛。

熟地黃八兩牡丹皮白茯苓澤瀉各三兩山茱萸山藥各四兩

右爲細末﹐煉蜜丸﹐梧子大﹐空心溫酒服五十丸。加五味子﹑肉桂﹑熟附子各一兩﹐名腎气丸。

滋腎丸治腎陰不足腰痛。

黃蘗酒洗﹐焙知母酒洗﹐焙﹐各二兩肉桂二錢

右爲末﹐熟水丸如雞豆大﹐每服百丸﹐加至二百丸﹐百沸湯下﹐空心服。

腰痛方腰痛脈大者﹐腎虛也﹐宜此。

杜仲龜板黃蘗知母枸杞五味各等分

右爲末﹐豬脊髓爲丸。

又方治五般腰痛。

胡桃肉五个﹐去皮研爲膏五靈脂萆薢炒黑牽牛炒白牽牛炒﹐各三錢狗脊半兩﹐微炒沒藥三十文巴豆五粒﹐用濕紙裹煨﹐取肉去油

右件爲末﹐將前胡桃膏和入﹐酢糊丸﹐如桐子大﹐每服十五丸。風腰疼﹐豆淋無灰酒下﹔气腰疼﹐煨蔥白酒下﹔血腰痛﹐當歸酒下﹔打撲腰疼﹐蘇木酒下。

防風湯治傷寒腰痛﹐或皮肉﹝疒帬﹞痺﹐腿膝疼痛﹐行步艱難﹐不可俯仰。

防風芎藭附子炮﹐去皮臍當歸芍藥羌活續斷各一兩麻黃去節桂枝去皮杜仲炙﹐各七錢半牛膝五加皮丹參各半兩

右﹝口父﹞咀﹐每服五錢﹐水一盞半﹐姜二錢同煎﹐食前服。

加味四物湯【《元戎》】治瘀血腰痛。

生地當歸川芎芍藥桃仁泥紅花酒拌六味同煎﹐空心熱服。

益腎丸【《儒門事親》】一名煨腎散﹐治閃挫腰痛﹐水濕停蓄作痛。

甘遂爲末三錢以獖豬腰子批開﹐用鹽椒腌去水﹐摻藥三錢於內﹐荷葉包﹐文武火燒熟﹐細嚼酒送下。

羌活桃仁湯治墜墮閃挫﹐气血凝滯﹐攻刺腰痛神效。

羌活桃仁泥紅花牛膝酒洗延胡索大黃酒拌﹐各等分

右﹝口父﹞咀﹐每服五錢﹐水二盞﹐蔥一根﹐煎七分﹐食前服。

拈痛湯【《醫學正傳》﹐下同】治濕熱爲病﹐肩背沈重﹐肢節腰脇痛﹐胸膈不利。

白朮四分人參升麻苦參酒炒葛根蒼朮各五分防風去蘆知母去毛﹐酒洗澤瀉黃芩豬苓去皮當歸各六分生黃芩酒洗炙甘艸茵陳酒炒羌活各八分

右細切作一服﹐水二盞﹐煎至一盞﹐去滓溫服。

蒼朮復煎散治寒濕相合﹐腦後痛﹐惡寒﹐項筋脊骨彊﹐肩背膝眼病﹐腰痛﹐膝臏痛﹐無力﹐行步沈重。

紅花一分黃蘗三分柴胡槁本澤瀉白朮升麻各五分羌活一錢蒼朮四兩

右細切﹐先以蒼朮一味﹐用水三大盞﹐煎至二盞﹐去滓﹐入前藥復煎至一盞﹐去滓﹐空心稍熱服﹐取微汗爲效。忌酒及欲。

五積散治寒濕及濕痰流注經絡﹐腰膝背脇疼痛。

香白芷川芎桔梗芍藥陳皮厚朴白茯苓甘艸麻黃漧薑官桂當歸制半夏蒼朮枳殼各五分

右細切作一服﹐加生薑三片﹐水二盞﹐煎至一盞﹐溫服。

黑神散【《醫宗必讀》﹐下同】治打墜腰痛。

黑豆炒去皮﹐半升熟地黃酒浸當歸酒潤肉桂漧薑炒甘艸炙芍藥蒲黃各四兩

右爲細末﹐每服二錢﹐童便半鍾﹐酒少許煎服。

復元通气散治一切气滯﹐及閃挫腰痛。

大茴香炒穿山甲炒各二兩延胡索橘紅白牽牛炒甘艸炙﹐各一兩木香忌火﹐一兩半

右爲細末﹐每服二錢﹐熱酒調下。

烏藥順气散治前證。

白朮白茯苓靑皮白芷陳皮烏藥人參各一兩甘艸五錢

右爲末﹐每服三錢﹐水一鍾﹐煎七分服。

杜仲木香散【《奇效良方》】治腰痛﹐行气血立愈。

杜仲制﹐三錢木香官桂各一錢

右爲細末﹐每服二錢﹐空心溫酒調下。

屠尙書方【《古今醫鑑》﹐下同】治腰痛。

破故紙巴戟天淨胡盧巴當歸各五錢杜仲酒炒﹐一兩桃仁四十九个

右銼一劑﹐酒煎﹐入乳香﹑沒藥各三錢調﹐熱服。

捉虎丹治瘀血腰痛。

白膠香兩半艸烏頭五靈脂木鱉子去殼地龍去泥土淨﹐各一兩麝香京墨各二錢半乳香沒藥當歸各七錢半

右爲細末﹐糯米飯丸﹐桐子大﹐每服一丸或二丸﹐多至三五丸﹐空心溫酒下。按白膠香乃楓香樹脂﹐藥肆無此﹐皆松香之白者﹐殊非立法之初意。如用必於夏月山中﹐於楓樹上流出者﹐采用方妙。

萆薢丸治腎損骨痿﹐不能起於牀﹐腰背腿皆痛。

萆薢杜仲炒去絲蓯蓉菟絲子酒浸

右等分﹐細末﹐豬腰子搗爛﹐丸桐子大﹐每服五十丸至七十丸﹐空心溫酒下。

朮附湯【《奇效良方》﹐下同】治濕傷腎經﹐腰重冷痛﹐小便自利。

附子炮去皮臍﹐切片杜仲去皮﹐炒去絲﹐各三錢白朮四錢

右作一服﹐水二鍾﹐生薑七片﹐煎至一鍾﹐空心服。

附子散治腰痛彊直﹐不能俯仰﹐及筋脈拘急。

附子炮當歸銼炒﹐各兩半杜仲去皮﹐炒去絲延胡索羌活各一兩防風二兩桂心半兩牛膝三分

右﹝口父﹞咀﹐每服四錢﹐水一中盞﹐入生薑半分﹐煎至六分﹐去滓﹐食前溫服。

牛膝丸治腰胯疼痛﹐四肢煩疼﹐不能飲食。

牛膝訶黎勒煨﹐用皮附子炮當歸各一兩漧薑炮芎藭各半兩桂心白芍藥白朮羌活各三分厚朴去粗皮塗生薑汁炙黃香熟﹐一兩半

右爲細末﹐酒煮糊﹐和搗二三百杵﹐丸如梧桐子大﹐每服三十丸﹐食前用溫酒送下。

萆薢酒治五種腰痛﹐連腳膝筋脈拘急酸疼。

萆薢牛膝各三兩羌活附子炮去皮臍狗脊杜仲炒去絲桂心桑寄生各二兩

右細銼﹐用生絹袋盛﹐以酒二﹝豆斗﹞浸﹐密封七日後開﹐每於食前溫服一盞。

沈香丸治腎臟風虛冷滯﹐腰間久痛﹐連腿膝麻痺﹐或時疼痛﹐乏力羸瘦。

沈香桂心萆薢懷漧地黃牛膝羌活白茯苓海桐皮杜仲去粗皮﹐炙黃石斛去根檳榔漏蘆各三分芎藭木香當歸微炒白朮防風各半兩附子炮去皮臍補骨脂微炒﹐各一兩

右爲細末﹐煉蜜和搗三四千杵﹐丸如梧桐子大﹐每服三十丸﹐空心用溫酒送下﹐晚間照前再服。

一柴胡飲【《景嶽全書》﹐下同】治腰痛陽證多熱者。

柴胡二三錢黃芩生地陳皮各一錢半芍藥二錢甘艸八分水一鍾﹐煎七八分﹐溫服。

二柴胡飲治腰痛陰證多寒者。

陳皮厚朴各一錢半半夏二錢甘艸八分細辛一二錢柴胡一錢或二三錢

右水一鍾半﹐生薑三五七片﹐煎七八分溫服。

正柴胡飲治外感風寒腰痛﹐凡血气平和﹐宜從平散者﹐此方主之。

防風甘艸各一錢陳皮一錢半芍藥二錢柴胡一二三錢水一鍾半﹐生薑三五片﹐煎七八分熱服。

當歸地黃飲治腎虛腰膝疼痛等證。

山茱萸肉一錢當歸二三錢熟地三五錢山藥杜仲各二錢牛膝一錢半炙甘艸八分水二鍾﹐煎八分﹐食遠服。

左歸丸治腎虛腰痛﹐眞陰不足﹐壯水之主﹐以培左腎之元陰﹐而精血自充矣。

大懷熟地八兩山藥炒枸杞子山茱萸肉菟絲制鹿膠炒珠龜膠炒珠﹐各四兩﹐無火者不用川牛膝酒洗蒸熟﹐三兩﹐精滑者不用

右先將熟地蒸爛杵膏﹐加煉蜜﹐丸桐子大﹐每食前用滚湯﹐或淡鹽湯送下百餘丸。

右歸丸治腎虛腰痛﹐眞陰不足﹐益火之原﹐以培右腎之元陽﹐而神气自彊矣。

大懷熟地八兩山藥微炒山茱萸肉微炒枸杞子微炒鹿角膠炒珠菟絲子制杜仲薑汁炒﹐各四兩當歸三兩﹐便溏勿用肉桂二兩﹐漸可加至四兩制附子二兩﹐漸可加至五六兩

右丸法如前﹐或丸如彈子大﹐每嚼服二三丸﹐以滚白湯送下﹐其效尢速。

滋陰八味丸治陰虛火盛﹐下焦濕熱﹐腰疼﹐變湯名滋陰八味煎。

山藥山萸肉各四兩丹皮白茯苓澤瀉黃蘗鹽水炒知母鹽水炒﹐各三兩熟地八兩蒸

右加煉蜜搗丸梧桐子大﹐或空心﹑或午前﹐用滚白湯﹑或淡鹽湯送下百餘丸。

大分淸飲治邪火蓄結﹐腰腎疼痛。

茯苓澤瀉木通各二錢豬苓梔子或倍之枳殼車前子各一錢水一鍾半﹐煎八分﹐食遠溫服。

獨活寄生湯【《衛生寶鑑》】治腎气虛弱﹐冷臥濕地﹐腰腿拘急﹐筋骨孿痛﹐常風取涼過度﹐風邪流入腳膝﹐爲偏枯冷痺﹐緩弱疼痛﹐或腰痛牽引腳重﹐行步艱難。

獨活桑寄生如無﹐以川續斷代杜仲去皮切﹐炒去絲牛膝細辛秦艽白茯苓桂心防風芎藭人參各一錢半甘艸當歸芍藥漧地黃各一錢水二大盞﹐生薑五片﹐同煎至七分﹐食前服。

三仙丹【《和劑局方》】治前證。

川烏一兩﹐生﹐去皮﹐銼塊﹐用鹽半兩同炒黃色﹐去鹽茴香淨稱三兩﹐炒令香透蒼朮二兩﹐米泔浸一宿﹐刮去皮﹐切碎﹐以蔥白一握同炒黃色﹐去蔥

右爲未﹐灑煮麵糊丸﹐如梧桐子大﹐每服二十丸﹐空心溫灑鹽湯任下。

牛膝酒治前證。

生地黃十兩牛膝羌活地骨皮五加皮川芎薏苡仁甘艸各一兩海桐皮二兩

右銼﹐以絹袋裹﹐入好酒二斗﹐浸二七日﹐夏三五宿﹐每服一杯﹐日三四次﹐令酒气不絕爲佳。一方入杜仲一兩﹐炒斷絲。

生附湯治受濕腰痛。

附子生白朮茯苓牛膝厚朴幹生薑甘艸炙﹐各一錢蒼朮炒杜仲姜制炒﹐各二錢

右作一服﹐水二鍾﹐生薑三片﹐紅棗二枚﹐煎至一鍾﹐食前服。

橘核酒【《三因方》】治打撲腰痛﹐惡血瘀蓄﹐痛不可忍。

橘核炒去皮﹐研細

右每服二錢﹐酒調服﹐或用豬腰子一个﹐去筋膜﹐破開入藥﹐同蔥白﹑茴香﹑鹽﹐濕紙裹煨熟﹐細嚼﹐溫酒下。

川芎肉桂湯治寒濕腰痛﹐兩脇搐急。

羌活柴胡歸梢甘艸炙川芎肉桂蒼朮各一錢防風漢防己各三分炒曲獨活各五分桃仁五枚去皮﹐另研如泥

右﹝口父﹞咀﹐水酒煎﹐去滓﹐食遠熱服。

麻黃蒼朮湯【《奇效良方》】治寒濕所客﹐身體沈重﹐腰痛﹐面色萎黃不澤。

麻黃澤瀉炒曲白茯苓橘皮各一錢半夏桂枝艸豆蔻豬苓各半錢蒼朮甘艸炙各二錢黃芪三錢杏仁十个

右作一服﹐水二鍾﹐煎一鍾﹐食前服。

摩腰膏【《丹溪心法》】治老人腰痛。

附子尖烏頭尖南星各二錢半漧薑一錢麝香大者五粒﹐小則加之朱砂雄黃樟腦丁香各一錢半

右爲末﹐蜜丸如龍眼大﹐每服一丸﹐用生薑汁化開如厚粥﹐火上烘熱﹐放掌上摩腰中﹐候藥盡貼腰上﹐卽烘綿衣縛定﹐腰熱如火﹐間二日用一丸。

蒼朮湯【《東垣十書》﹐下同】治濕熱腰腿疼痛。

蒼朮五錢柴胡三錢防風黃蘗各一錢半水二鍾﹐煎至一鍾﹐空心食前服。

獨活湯治因勞役得﹐腰痛如折﹐沈重如山。

獨活防風澤瀉大黃煨肉桂各三錢羌活甘艸炙﹐二錢連翹當歸尾各五錢桃仁五十粒漢防己黃蘗酒浸﹐各一兩

右﹝口父﹞咀﹐每服五錢﹐如麻豆大﹐酒半盞﹐水一盞﹐去滓熱服。

羌活湯治腰膝無力沈重。

羌活三錢防風一錢半生甘艸炙甘艸艸豆蔻黃蘗葛根各五分知母二錢半陳皮六分黃芪二錢蒼朮升麻獨活砂仁柴胡各一錢

右爲粗末﹐作二服﹐水二盞﹐煎至一盞﹐去滓﹐空心服。

羌活勝濕湯治脊痛項彊﹐腰似折﹐項似拔﹐衝頭痛﹐乃足太陽經不行也。

羌活獨活槁本防風各一錢蔓荊三分川芎二分甘艸炙﹐五分

右﹝口父﹞咀﹐作一服﹐水二盞﹐煎一盞﹐去滓﹐食後溫服。

甘豆湯治內蓄風熱入腎﹐腰痛﹐大小便不通。

黑豆二合甘艸二錢

右加續斷﹑天麻﹑生薑七片﹐水煎服﹐間服敗毒故。

敗毒散【《直指方》﹐下同】治風熱腰痛﹐傷寒熱證通用。

人參赤茯苓川芎桔梗羌活獨活前胡柴胡枳殼制甘艸炒﹐各等分

右銼散﹐每服三錢﹐生薑五片﹐煎服。

乳香趁痛散治打墜腰痛。

虎脛骨酒炙黃敗龜板酒炙﹐各二兩赤芍藥白附子炮麒麟竭當歸沒藥桂去粗皮防風自然銅煆﹐酢淬研蒼耳子微炒白芷骨碎補炒去毛﹐各三兩牛膝天麻五加皮檳榔羌活各一兩

右爲末﹐每服一錢﹐溫酒調下﹐加全蠍更妙。

普賢正气散【《和劑局方》】治痰水腰痛。

陳皮半夏制蒼朮厚朴藿香甘艸生薑各等分每服五錢﹐水二盞﹐蔥二段﹐黑豆百粒﹐煎八分﹐不拘時熱服。

靑娥丸【《直指方》】治腎虛腰痛﹐益精助陽﹐烏須壯腳。

杜仲去祖皮﹐銼豆大﹐用生薑二兩半擦腌﹐炒幹破故紙各四兩﹐炒香

右爲末﹐用胡桃肉三十个﹐研膏﹐入少熟蜜﹐丸如桐子大﹐每服五十丸﹐調气散食前下。

地龍湯【《東垣十書》】治閃挫墜撲腰痛。

桃仁六个羌活二錢獨活甘艸當歸梢黃蘗各一錢麻黃去節中桂地龍各四分蘇木六分

右爲粗末﹐每服五錢﹐水二盞﹐煎一盞﹐食遠熱服。

補骨脂丸【《奇效良方》﹐下同】治腰腳疼痛不止。

補骨脂微炒牛膝去苗﹐各三錢骨碎補一兩桂心一兩半檳榔安息香二兩﹐入胡桃仁搗熟

右爲細末﹐煉蜜入安息香﹐和搗千餘杵﹐丸如梧子大﹐每服十丸至二十丸﹐空心溫酒下。

百倍丸治男婦腰膝疼痛﹐筋脈拘急。

敗龜皮虎骨二味各酢浸一宿﹐蘸酢炙令黃蓯蓉牛膝酒浸一宿乳香另研沒藥另研木鱉子去殼骨碎補去毛自然銅酢淬七次破故紙炒﹐各等分

右爲細末﹐以浸蓯蓉牛膝酒﹐煮麵糊和丸如梧桐子大﹐每服三十丸﹐食前溫酒下。

養腎散治腰腳筋骨疼痛﹐不能步履。

蒼朮去皮﹐一兩全蠍半兩黑附子炮去皮臍艸烏去尖﹐各二錢天麻三錢

右爲細末﹐每服一錢﹐淋黑豆酒調下﹐藥气所至﹐麻痺少時瘳。

大建中湯【《和劑局方》】治陽虛腰痛。

當歸白芍藥白朮麥門冬熟地黃芪甘艸蓯蓉酒浸人參川芎半夏肉桂附子炮去皮茯苓各等分每服五錢﹐水二盞﹐姜三片﹐棗二枚﹐煎八分﹐空心溫服。

麋茸丸【《本事方》】治腎虛腰痛﹐不能轉側。

麋茸鹿茸亦可菟絲子末各一兩舶上茴香半兩

右爲末﹐以羊腎二對﹐用酒浸煮爛﹐去膜研如泥﹐和丸如桐子大﹐陰漧﹐如羊腎少﹐入酒糊佐之﹐每服三五十丸﹐溫酒或鹽湯下。

補陰丸【《丹溪心法》】治陰虛腰痛。

龜板酒炙黃蘗酒炒知母側柏葉枸杞五味子杜仲薑汁炒去絲縮砂仁各等分甘艸減半

右爲末﹐豬脊髓加地黃膏爲丸。

調肝散治鬱怒傷肝﹐發爲腰痛。

半夏制﹐三分辣桂宣木瓜當歸川芎牛膝細辛各二分石菖蒲酸棗仁去皮﹐炒甘艸炙﹐各一錢每三錢﹐姜五片﹐棗二枚﹐煎服。

橘香丸【《奇效良方》﹐下同】治腰痛。

橘核炒破故紙炒胡盧巴炒庵﹝艸閭﹞子炒茴香炒附子炮﹐各等分

右爲細末﹐酒煮麵糊和丸如梧子大﹐每服三四十丸﹐食前用鹽湯送下。

又方治腰痛。

杜仲肉蓯蓉破故紙人參當歸秋石川巴戟鹿角霜各等分

右爲末﹐用豬腰子一个﹐洗淨血水﹐淡鹽浥過﹐劈開兩半﹐勿令斷﹐中間細華開﹐用前藥摻入﹐另用稀絹一塊包裹﹐綫縛定﹐外用小糖罐﹐入酒少許﹐罐上用紙封固﹐毋令走泄藥气﹐煮腰子候熟取食之﹐飲醇酒三五杯﹐立愈。

立安丸治五種腰痛﹐常服補暖腎經﹐壯健腰腳。

破故紙幹木瓜杜仲去皮﹐姜炒去絲續斷牛膝酒浸﹐各一兩萆薢二兩

右爲細末﹐煉蜜丸如梧桐子大﹐每服五十丸﹐空心用溫酒或鹽湯送下。

二至丸治腎气虛損﹐腰痛﹐不可屈伸。

附子炮去皮臍桂心杜仲去皮﹐銼﹐炒去絲補骨脂炒﹐各一兩鹿角鎊麋角鎊﹐各二兩鹿茸酒炙靑鹽另研﹐各半兩

右爲細末﹐酒煮糊和丸如梧桐子大﹐每服七十丸﹐空心用胡桃肉細嚼﹐用鹽湯或鹽酒送下。如惡熱藥者﹐去附子加肉蓯蓉一兩。

速效散治男女腰痛不可忍者。

川楝子取肉﹐以巴豆五粒去殼﹐同炒赤﹐去巴豆茴香鹽炒香﹐去鹽破故紙炒﹐各一兩

右爲細末﹐每服三錢﹐空心熱酒調服。

散滯丸治腰痛不可忍者。

黑牽牛不以多少﹐取頭末

右用大蒜﹐每一瓣入巴豆肉一粒在內﹐以濕紙裹定﹐煨香熟﹐去巴豆﹐將蒜研和牽牛末爲丸梧子大﹐每服五丸﹐空心食前酢茶湯下﹐量虛實服。一方無巴豆﹐以朱砂爲衣﹐每服二十丸酒下﹐一服便安。

又方治腰痛。

胡桃肉補骨脂杜仲各四兩

右﹝口父﹞咀﹐作二貼﹐每貼用水二盞煎﹐空心服。

張走馬家飛步丸此第一方筋骨藥﹐能去筋脈骨節手足腰背諸般疼痛﹐攣縮不伸之患。

乳香一兩﹐另研白芍藥川烏生﹐刮去皮臍艸烏生﹐刮去皮臍木鱉子取肉﹐另研去油淨白膠香各二兩

右爲細末﹐用赤小豆末煮糊爲丸如梧子大﹐每服十五丸﹐木瓜湯下。病在上﹐食後服﹔病在下﹐空心服。忌熱物片時。

神應丸治腎經不足﹐風冷乘之﹐腰痛如折﹐牽引背膂俯仰﹐或勞役傷於腎﹐或寢濕地﹐或墜墮傷損﹐風寒客搏﹐皆令腰痛。

威靈仙桂心當歸各二兩

右爲細末﹐酒煮麵糊丸梧子大﹐每服二三十丸﹐食前用溫酒或茴香湯下﹐婦人桂心湯下。

如神湯一名舒筋湯﹐一名立效散﹐治男婦腰痛﹐閃肭血滯﹐腹中﹝疒丂﹞痛﹐產後服之更妙。

延胡索微炒當歸桂心各等分

右爲細末﹐每服二錢﹐不拘時﹐溫酒調服。一方加杜仲﹐或加桃仁﹑牛膝﹑續斷﹐亦可。

牽牛丸治冷气流注﹐腰疼不可俯仰。

黑牽牛延胡索炒補骨脂另炒搗末﹐各二兩

右﹐煨蒜研膏﹐丸如梧子大﹐每服五十丸﹐食前蔥酒鹽湯任下。一方不用延胡索﹐骨脂用麩炒爲末﹐酒糊丸。

立安散專治腰痛。

杜仲炒橘核炒﹐取仁

右等分爲細末﹐每服二錢﹐不拘時﹐用鹽酒調服。

補骨脂丸治腰痛不可忍。

補骨脂二兩﹐酒浸一宿﹐用麩炒爲未杏仁湯泡去皮尖﹐研桃仁泡去皮尖﹐研﹐各一兩

右和勻﹐以浸藥酒﹐煮麵糊和丸如梧桐子大﹐每服五十丸﹐空心鹽湯或鹽酒下。

庵﹝艸閭﹞丸治墜墮閃肭﹐血气凝滯﹐腰痛。

庵﹝艸閭﹞子當歸酒浸﹐焙威靈仙破故紙炒杜仲薑汁炒去絲桂心各五錢乳香別研沒藥別研﹐各二錢半

右爲細末﹐酒煮麵糊﹐丸如梧子大﹐每服七十丸﹐空心用鹽湯或鹽酒任下。

神曲酒治閃挫腰痛。

神曲一塊約如拳大

右燒令通赤﹐好酒二大盞淬酒中﹐便飲之令盡﹐仰臥少頃﹐卽安。或以此酒吞靑娥丸尢妙。

除濕丹【《統旨》】治腎著腰痛。

陳皮四兩檳榔甘遂芍藥煨威靈仙澤瀉葶藶各二兩黑牽牛頭末乳香研沒藥研﹐各一兩大戟炒三兩

右爲末﹐麵糊丸如梧子大﹐每服三十九﹐空心用燈艸湯送下。

禹功散【《儒門事親》】治傷濕腰痛。

黑牽牛四兩茴香炒一兩

右爲末﹐薑汁調一二錢服。

淸濕散【《統旨》】治前證。

黃蘗鹽水拌抄蒼朮米泔浸﹐炒﹐各一錢五分杜仲澤瀉白芍藥煨牛膝酒浸木瓜威靈仙陳皮各一錢甘艸三分

水二鍾﹐姜三片﹐煎八分﹐食前服。痛甚者﹐加乳香﹑沒藥末五分﹐臨服調入。

虎骨散【《奇效良方》】治腰胯連腳膝﹐曉夜疼痛。

虎脛骨酥炙敗龜板酥炙當歸川芎藭萆薢牛膝桂心羌活各一兩

右爲細末﹐每服二錢﹐空心溫酒調下。

加味靑娥丸【《古今醫鑑》﹐下同】治風寒血气相搏﹐腎腰爲痛。

破故紙芝麻同炒變色﹐去芝麻杜仲各六兩﹐薑汁浸炒胡桃肉沈香乳香沒藥各三兩

右爲末﹐以肉蓯蓉各六兩酒浸成膏﹐和藥搗千杵﹐丸如梧子大﹐溫灑或鹽湯下五七十丸。

壯本丹治腎虛腰痛甚妙。

杜仲酒炒破故紙鹽水炒茴香炒﹐各一兩肉蓯蓉酒洗巴戟酒浸靑鹽各五錢

右爲末﹐將豬腰子分開﹐入藥在內縫住﹐紙包煨熟﹐每一个作一服﹐以黃酒送下。

局方安腎丸【《醫學入門》】治腎虛腰痛﹐下元虛冷﹐小便滑數。

桃仁白蒺藜巴戟肉蓯蓉山藥石斛破故紙白茯苓萆薢白朮各二兩四錢川烏炮肉桂各一兩三錢

右爲末﹐蜜丸梧子大﹐空心酒下五七十丸。

補髓丹【《東垣十書》】治腎虛腰痛。

鹿茸一兩破故紙以芝麻二兩半同炒﹐去芝麻杜仲薑汁炒﹐五兩沒藥五錢

右爲末﹐胡桃肉十五个﹐搗膏入面少許﹐酒煮爲糊﹐作丸梧子大﹐空心鹽湯下百丸。

九味安腎丸【《三因方》﹐下同】治腎虛腰痛﹐目眩耳聾﹐面黑羸瘦。

胡盧巴破故紙炒川楝肉茴香續斷各一兩半桃仁杏仁山藥白茯苓各一兩

右爲末﹐蜜丸梧子大﹐空心鹽湯下五七十丸。

熟大黃湯治墜墮閃挫﹐腰痛不能屈伸。

大黃切如指大生薑切﹐各半兩

右同炒令焦黃色﹐以水一盞浸一宿﹐五更去滓服﹐天明取下如雞肝者﹐卽惡物也。

杜仲丸【《醫學入門》】治腎虛腰痛﹐動止軟弱﹐脈大虛﹐疼不已。

杜仲薑汁炒五倍子枸杞子敗龜板酥炙黃蘗知母並鹽水炒當歸白芍藥黃芪破故紙炒﹐各一兩

右爲末﹐煉蜜入豬髓和丸梧子大﹐空心鹽湯吞下八十丸或百丸。

補腎湯【《古今醫鑑》】治腎虛腰痛。

破故紙炒茴香鹽酒炒延胡索牛膝酒洗當歸酒洗杜仲酒炒黃蘗知母並鹽酒炒﹐各一錢

右作一貼﹐姜三片﹐水煎空心服。

調气散【《丹溪心法》】治諸气腰痛。

藿香葉甘艸各八錢縮砂仁四錢白豆蔻丁香白檀香木香各二錢

右爲末﹐每一錢﹐鹽湯點服﹐不拘時。

破血散痛湯【《東垣十書》】治墮落損傷﹐跌其腰脊﹐惡血畱於脇下﹐痛楚不能轉側。

水蛭三錢﹐炒令煙盡﹐另研細連翹當歸柴胡各二錢蘇木一錢半羌活防風桂心各一錢麝香五分﹐另研。

右銼﹐分二貼﹐每服酒二盞﹐水一盞﹐煎至一盞﹐去滓﹐調水蛭﹑麝香末﹐空心服﹐兩服卽愈。

通經散【《儒門事親》】治腰痛﹐下水濕。

陳皮當歸甘遂各等分

右爲末﹐每三錢﹐臨臥溫酒調下。

七味蒼蘗散【《醫學入門》】治腰痛。

蒼朮黃蘗杜仲破故紙川芎當歸白朮各一錢

右銼﹐作一貼﹐空心﹐水煎服。

淸肝流气飲【《瘡瘍全書》﹐下同】治火腰帶毒。

桔梗生甘艸防風前胡羌活獨活赤芍連翹薄荷荊芥穗石膏枳殼黃連白茯歸須靑皮黃芩

右煎服之。

敗毒流气飲治前證。

紫蘇葉桔梗枳殼防風柴胡生甘艸川芎白芷赤芍藥當歸羌活白茯苓烏藥陳皮

右﹐姜三片﹐棗一枚﹐煎服。

黃芪內托湯治一切癰疽已破後﹐虛弱無力﹐體倦懶言﹐精神短少﹐飲食無味﹐自汗口漧﹐脈濇不睡﹐並效。

黃芪人參茯苓川芎歸身白芍藥熟地肉桂麥冬遠志各一錢甘艸五分

右﹝口父﹞咀﹐水二鍾﹐姜三片﹐棗二枚﹐煎一鍾﹐食遠服。

勝金丹治腰疽﹐並一切腫痛。

麝香制砒各五分蟾酥一錢雄黃辰砂乳香沒藥血竭各一錢半天龍去頭足﹐炙全蠍泡﹐炙穿山甲炙﹐各三錢僵蠶炙去絲﹐五錢

右爲細末﹐和勻﹐每服三分﹐赤砂糖調蔥頭酒送下﹐取汗爲度。

內疏黃連湯治纏腰火丹﹐並一切癰疽﹐發熱而煩﹐脈沈而實﹐病遠在內﹐臟腑祕濇﹐當急疏利之。

連翹二兩黃連芍藥當歸檳榔木香黃牛梔子薄荷桔梗甘艸各一兩

右除檳榔﹑木香爲末外﹐並銼﹐每服一兩﹐水一盞半﹐煎一盞﹐先喫一二服﹐次每服加大黃一錢﹐再加二錢﹐以利爲度。

一粒金丹治一切惡瘡癰腫﹐無名腫毒。

沈香木香乳香各五分巴豆霜一錢五分

右爲細末﹐照稱分數和勻﹐用黑肥棗子个半去皮搗爛爲丸﹐如芡實大﹐每服一丸。量人虛實﹐先呷水一口﹐行一次。胃气壯實者﹐只可呷水三四口﹐不可太過﹐後用水一口送藥下﹐行盡數次﹐以米飲補之。

仙方活命飲一名眞人活命飲。治一切瘡瘍﹐未成膿者內消﹐已成膿者卽潰﹐又止痛消毒之聖藥也。

滴乳香研當歸尾明沒藥研赤芍防風甘艸節白芷貝母皂角刺炒天花粉穿山甲炮﹐各一錢陳皮金銀花各三錢

右爲粗末﹐大者四者﹑小者二兩作一劑﹐無灰灑十茶鍾﹐瘡小五茶鍾﹐入有嘴瓶內﹐以厚紙封口﹐勿令泄气﹐煎至三大鍾﹐去滓﹐作三次服﹐接連不斷﹐隨瘡上下服。能飲酒者﹐服藥後再飲三五杯。此藥並無酒气﹐不動臟腑﹐不傷气血。忌酸﹑薄酒﹑鐵器﹐服後側睡﹐覺痛定回生﹐神功浩大﹐不可臆度。

人參養榮湯治癰疽气血不足﹐不能收斂﹐若大瘡愈後﹐多服之不變他病。

白芍一錢半人參陳皮黃芪蜜炙桂心當歸酒拌白朮甘艸炙﹐各一錢熟地酒拌五味炒杵茯苓各七分半遠志去心炒﹐五分

右作一劑﹐水二鍾﹐姜三片﹐棗一枚﹐煎八分﹐食前服。

十全大補湯治血气未足之人﹐結腫未成膿者﹐宜加枳殼﹑香附﹑連翹﹐服之自消。

人參肉桂地黃酒洗﹐蒸焙白芍炒川芎白茯苓白朮黃土水拌炒黃芪鹽水拌炒當歸酒拌﹐各一錢甘艸炙﹐五分

右作一劑﹐用水二鍾﹐姜棗煎服。

古今圖書集成醫部全錄卷一百八十八

腰門

單方

金牙石﹕治一切冷風气筋骨攣急﹐腰腳不遂﹐燒酒浸服。【甄權】

脾疼腰痛﹕砒霜成塊者爲末﹐黃丹各半兩﹐化蠟入砒﹐以柳條攪﹐焦則換﹐至七條取起收之﹐每旋丸梧子大﹐冷水送下。小兒黍米大。【《和劑局方》】

腰腹諸痛﹕焰硝﹑雄黃各一錢﹐研細末﹐每點少許入眥內﹐名火龍丹。【《集元方》】

腰腳疼痛﹕天麻﹑半夏﹑細辛各二兩﹐絹袋二个各盛藥﹐合勻蒸熱﹐交互熨痛處﹐汗出則愈﹐數日再熨。【《衛生易簡方》】

气滯腰痛﹕靑木香﹑乳香各二錢﹐酒浸飯上蒸勻﹐酒調服。【《聖惠方》】

腎虛腰痛﹕用破故紙一兩炒爲末﹐溫酒服三錢﹐神妙﹔或加木香一錢。【《經驗方》】

腰痛﹕揩牙香附子五兩﹐生薑二兩﹐取自然汁浸一宿﹐炒黃爲末﹐入靑鹽二錢﹐擦牙數次﹐其痛卽止。【《乾坤生意》】

婦人腰痛﹕向東蘘荷根一把﹐搗汁三升服之。【《肘後方》】

腰腳風气作痛﹕大黃一兩﹐切如棋子﹐和少酥炒幹﹐勿令焦﹐搗篩﹐每用二錢﹐空心以水三大合﹐入姜三片﹐煎十餘沸﹐取湯調服﹐當下冷膿惡物﹐痛卽止。【崔元亮《海上方》】

腰腳冷痺疼痛有風﹕川烏頭三个﹐生﹐去皮臍爲散﹐酢調塗帛上﹐貼之﹐須臾痛止。【《聖惠方》】

虛寒腰痛﹕鹿茸去毛﹐酥炙微黃﹐附子炮去皮臍各二兩﹐鹽花三分爲末﹐棗肉和丸﹐梧子大﹐每服三十丸﹐空心溫酒下。

腰膝疼痛﹐或頑麻無力﹕菟絲子洗一兩﹐牛膝一兩﹐同入銀器內﹐酒浸一寸五分﹐暴爲末﹐將原酒煮糊﹐丸梧子大﹐每空心酒服二三十丸。【《經驗方》】

气滯腰痛﹕牽牛不拘多少﹐以新瓦燒赤安於上﹐自然一半生﹐一半熟﹐不得撥動﹐取末一兩﹐入硫黃未二錢半﹐同研勻﹐分作三分﹐每分用白面三匙﹐水和捍開﹐切作棋子。五更初以水一盞煮熟﹐連湯溫下﹐痛卽已。未住﹐隔日再作。予常有此疾﹐每發一服﹐痛卽止。【《本事方》】

挫气腰痛﹕香茶內滴入菜油數點﹐頓服。【《綱目》】

腰重作痛﹕檳榔爲末﹐酒服一錢。【《斗門方》】

桄榔子﹐面作餅﹐炙食﹐腴美令人不饑﹐補益虛羸損乏﹐腰腳無力﹐久服輕身辟穀。【李珣】

腰痛難轉﹕煎茶五合﹐投酢二合﹐頓服。【孟詵《食療》】

腰腿疼痛﹕甜瓜子三兩﹐酒浸十日爲末﹐每服三錢﹐空心酒下﹐日三。【《壽域神方》】

閃挫腰痛﹕用西瓜靑皮﹐陰榦爲末﹐鹽酒調服三錢。【《攝生眾妙方》】

葡萄根及藤葉﹐治腰腳肢腿痛﹐煎湯淋洗之良。【時珍】

腰腳諸痛﹕用威靈仙末﹐空心溫酒服一錢﹐逐日以微利爲度。【《千金方》】

又方﹕用威靈仙一片洗幹﹐好酒浸七日爲末﹐麵糊丸梧子大﹐以浸藥酒每服二十丸。

腎虛腰痛﹕杜仲爲末﹐每旦以溫酒服二錢。【《三因方》】

腰腳風痛﹐不能履地﹕皂角子一千二百个洗淨﹐以少酥熬香爲末﹐蜜丸梧子大﹐每空心以蒺藜子酸棗仁湯﹐下三十丸。【《千金方》。】

牛領藤﹐主腹內冷﹐腰膝痛弱﹐小便白數﹐陽道乏﹐煮汁或浸酒服。

白龍須﹐治男子婦人腰腿痛不可忍﹐並宜之。惟虛勞癰痿不可服。研末﹐每服一錢﹐气弱者七分﹐無灰酒下。密室隨左右貼牀臥﹐待汗出自幹﹐勿多蓋被﹐三日勿下牀見風。一方﹐得疾淺者﹐用末三錢﹐瓷瓶煮酒一壺﹐每日先服桔梗湯﹐少頃飲酒二盞﹐早一服﹐晚一服。【《保壽堂方》】

腰腳風﹕冷石花浸酒飲之。【《聖惠方》】

腰腳疼痛﹕新胡麻一升﹐熬香杵末﹐日服一小升﹐服至一斗永瘥﹐溫酒蜜湯薑汁皆可下。【《千金方》】

風冷傷腎腰背痛﹕杜仲一斤﹐切炒﹐酒二斤漬十日﹐日服三合。【陶隱居《得效方》】

腰痛﹕炙熱黃狗皮裹之﹐頻用取瘥。【時珍】

腰痛虛寒﹕糯米二升炒熟﹐袋盛拴靠痛處﹐內以八角茴香研酒服。【《談野翁試驗方》】

腰脇卒痛﹕大豆炒二升﹐酒三升﹐煮二升頓服。【《肘後方》】

卒然腰痛﹕大豆六升﹐水拌濕炒﹐熱布裹熨之﹐冷卽易﹐乃張文仲所處方也。【《延年祕錄》】

栗子粥﹐補腎气﹐益腰腳。

女貞皮酒﹐治風虛﹐補腰膝。女貞皮切片﹐浸酒煮飲之。

薏苡仁酒﹐去風濕﹐彊筋骨﹐壯腰膝﹐健脾胃。用絕好薏苡仁粉﹐同曲米釀酒﹐或袋盛煮酒飲。

茯苓酒﹐治頭風虛眩﹐暖腰膝﹐主五勞七傷。用茯苓扮同曲米釀酒飲之。

仙茆酒﹐治精气虛寒﹐陽痿膝弱﹐腰痛痺緩諸虛之病。用仙茆九蒸九曬﹐浸酒飲。

牛蒡酒﹐治諸風毒﹐利腰腳。用牛蒡根切片﹐浸酒飲之。

羊羔酒﹐大補元气﹐健脾胃﹐益腰腎﹐宣和化成殿眞方。用米一石如常浸漿﹐嫩肥羊肉七斤﹐曲十四兩﹐杏仁一斤﹐同煮爛﹐連汁拌末﹐入木香一兩同釀﹐勿犯水﹐十日熟﹐極甘滑。一法﹕羊肉五斤﹐蒸爛酒浸一宿﹐入消梨七个﹐同搗取汁﹐和曲米釀酒飲之。

腰腳無力﹕韭子一升﹐揀淨蒸兩次﹐暴漧﹐簸去黑皮﹐炒黃搗粉﹐用安息香二大兩﹐水煮一二百沸﹐慢火炒赤色﹐和搗爲丸梧子大﹐如幹入少蜜﹐每日空服﹐酒下二十丸﹐以飯三五匙壓﹐大佳。【崔元亮《海上方》】

腰脊脹痛﹕芥子末﹐酒調貼之﹐立效。【《摘元方》】

腎虛腰痛﹕用豬腰子一枚﹐切片﹐以椒鹽腌﹐去腥水﹐入杜仲末三錢在內﹐荷葉包煨食之﹐酒下。【《本艸權度》】

思仙散﹕用八角茴香﹑杜仲各炒研三錢﹐木香一錢﹐水一鍾﹐酒半鍾﹐煎服。【《活人心鏡》】

閃銼腰痛﹕蒔蘿作末﹐酒服二錢匕。【《永類鈐方》】

腰腳拘攣﹐腰腳風血積冷﹐筋急拘攣疼痛者﹕取茄子五十斤洗﹐以水五斗﹐煮取濃汁﹐濾去滓﹐更入小鐺中﹐煎至一升以來﹐卽入生粟粉同煎﹐令稀稠得所﹐取出搜和﹐更入麝香﹑朱砂末﹐同丸如梧子大﹐每日用秫米酒送下三十丸﹐近暮再服﹐三月乃瘥。男子女人﹐通用皆驗。【《圖經本艸》】

腰痛不止﹕天羅布瓜子仁炒焦擂﹐酒服﹐以滓敷之。【《熊氏補遺》】

腰痛不止﹕絲瓜根燒存性爲末﹐每溫酒服二錢﹐神效甚便。【《鄧筆峯雜興》】

腰脊作痛﹕三月三日﹐取桃花一斗一升﹐井華水三斗﹐曲六升﹐米六斗﹐炊熟如常釀酒﹐每服一升﹐日三服﹐神效。【《千金方》】

老人腰痛及腿痛﹕用棠球子﹑鹿茸炙﹐等分爲末﹐蜜丸梧子大﹐每服百丸﹐日二服。

腎疰腰痛﹕用靑皮炒研﹐每服溫酒一錢﹐或酒煎服。【《大明》】

放杖木﹐治一切風血﹐理腰腳﹐輕身變白不老﹐浸酒服之。【《藏器》】

蟾酥同牛酥﹐或吳茱萸苗汁﹐調摩腰眼陰囊﹐治腰腎冷﹐並助陽气。【《日華》】

閃腰血痛﹕桂末和苦酒塗之﹐幹再上。【《肘後方》】

白檀香﹐治腰腎痛﹐水磨塗腰腎痛處。【《大明》】

腎虛腰痛﹕用杜仲去皮炙黃一大斤﹐分作十劑﹐每夜取一劑﹐以水一大升﹐浸至五更﹐煎三分減一取汁﹐以羊腎三四枚切下﹐再煮三五沸﹐如作羹法﹐和以椒鹽﹐空腹頓服。《聖惠方》入薤白七莖。《篋中方》加五味子半斤。【《海上方》】

腰痛腳气木瓜湯﹐治腰膝痛腳气。羊肉一腳﹐艸果五枚﹐粳米二升﹐回回豆卽胡豆半升﹐木瓜二斤﹐取汁﹐入砂糖四兩﹐鹽少許﹐煮肉食之。【《正要》﹐下同】

虛寒腰痛﹕用羊頭蹄一具﹐艸果四枚﹐桂一兩﹐姜半斤﹐哈昔泥一豆許﹐胡椒煮食。

腎虛腰痛﹕用羊腎去膜﹐陰榦爲末﹐酒服二方寸匕﹐日一。【《千金方》】

治卒腰痛﹕羊腎一對﹐洎夫蘭一錢﹐水一盞浸汁﹐入鹽少許﹐塗抹腎上﹐徐徐炙熟﹐空腹食之。【《正要》】

腎虛腰痛﹕用羊脊骨一具捶碎煮﹐和蒜薤食﹐飲少酒妙。【《心鏡》】

又方﹕用羊脊骨一具捶碎﹐肉蓯蓉一兩﹐艸果五枚﹐水煮汁﹐下蔥醬作羹食。【《正要》】

腰腳不隨﹐攣急冷痛﹕取虎脛骨五六寸﹐刮去肉膜﹐塗酥炙黃搗細﹐絹袋盛之﹐以瓶盛酒一斗浸之﹐煻火微溫﹐七日後﹐任情飲之當微利﹐便效也。

又方﹕虎腰脊骨一具﹐前兩腳全骨一具﹐並於石上以斧捶碎﹐安鐵牀上﹐文炭火炙﹐待脂出﹐則投無灰濃酒中密封﹐春夏七日﹐秋冬三日﹐任性日飲三度。患十年以上者﹐不過三劑﹔七年以下者﹐一劑必瘥。【崔元亮《海上方》】

腰脊痛﹐及腎勞腰脊攣﹕用杜仲四兩炒去絲﹐浸酒二升﹐每服酒三合﹐日三服。一方用杜仲薑汁炒去絲﹐爲末﹐空心酒下一錢。【《綱目》】

腰膝疼痛傷敗者﹕鹿茸塗酥炙紫爲末﹐每溫酒服一錢。【《續千金方》】

腎虛腰痛﹐如錐刺不能動搖﹕鹿角屑三兩﹐炒黃研末﹐空心溫酒服方寸匕﹐日三。【《肘後方》】

腰腳屈而難伸﹕山楂末三錢﹐茶酒鹽湯隨下。

皂角膏﹐治諸腰腳疼痛﹐用好酒二大碗﹐皂角一斤去皮弦﹐搗碎﹐熬至一半﹐濾去滓﹐再用前汁入銀石器內﹐熬爲膏子﹐隨痛處貼之。【《綱目》】

腰腳錐痛﹐牽引支腿者﹕貓兒屎燒灰﹐唾津調塗之。【《永類鈐方》】

閃損腰痛趁痛丸﹕用白萵苣子炒三兩﹐白粟米炒一撮﹐乳香﹑沒藥﹑烏梅肉各半兩爲末﹐煉蜜丸彈子大﹐每嚼一丸熱酒下。【《玉機微義》】

腰曲不伸﹐重如帶石﹕用赤茯苓﹑白朮各四兩﹐炙艸三兩﹐漧薑炮二兩﹐每五錢﹐水煎服。

天火帶﹕用白鱔泥沙研細﹐香油敷之。【《丹溪心法》】

又方﹕雉雞毛及鵝毛燒灰﹐香油調敷。

閃脞腰痛﹕以茴香同紅曲擂爛﹐好熱酒調服。

又方﹕用茴香根擂爛﹐好酒下﹐立愈。

凡腰痛﹐用生薑四兩﹐取自然汁略熬幹水气﹐成膏﹐將貼患處﹐外將裹腳縛住。未貼膏之先﹐須要稍醉﹐然後以膏貼患處。蓋膏到身上﹐片時熱不可當﹐醉則濃睡﹐不覺其熱耳。【《趙氏醫貫》】

腰痛﹕磁石火煆酢淬九次爲末﹐水飛作丸服﹐或入補腎藥皆佳。腎虛腰不利﹐宜用。【《本艸》﹐下同】

腰痛膝冷﹕菟絲子酒煮作末﹐溫酒下二錢。

腰痛﹕地黃花爲末﹐酒服方寸匕。

又方﹕菟絲末二兩﹐杜仲蜜炙末一兩﹐山藥末酒煮爲糊作丸﹐酒下五七十丸﹐名固陽丹。

蛇纏瘡﹕用雄黃研爲末﹐以酢調塗﹐仍用酒調服。凡爲蛇傷﹐及蜂蠆﹑蜈蚣﹑毒虫﹑顚犬所傷﹐皆可用之。【《證治準繩》】

腰痛腳弱﹕石斛煮服﹑末服﹑浸酒服﹐皆佳。【《本艸》﹐下同】

腰脊痛﹕蒺藜子爲末蜜丸服﹐或作末和酒服﹐並佳。

腰痛﹕肉蓯蓉作丸服之。

又方﹕續斷煮服﹐末服並佳。

腰痛﹕萆薢酒浸服之。

又方﹕萆薢三兩﹐杜仲一兩﹐搗爲末﹐空心酒服二錢﹐禁食牛肉。

又方﹕威靈仙細末二錢﹐豬腰子一隻﹐批藥在內﹐濕紙裹煨熟﹐早晨細嚼﹐熱酒下。【《綱目》】

又方﹕威靈仙酒浸爲末﹐麵糊和丸梧子大﹐酒下八十丸至百丸﹐大便下靑膿。【《本艸》﹐下同】

腰痛﹕五加皮細銼﹐酒浸服之。

腎虛腰痛﹕童便二盞﹐好酒一盞﹐豬腰子一對﹐盛磁缸﹐黃泥封口﹐日晚以慢火養熟至中夜﹐待五更初﹐以火溫之﹐發瓶飲酒食腰子。此以血養血﹐絕勝金石艸木之藥。【《入門》﹐下同】

虛損腰痛﹕取胡桃肉和杜仲茴香浸酒﹐空心服。

腰脊痛﹕薏苡仁爲末﹐煮粥空心服。

鍼灸

《素問》曰﹕脾熱病者﹐熱爭則腰痛不可用俯仰﹐腹滿泄﹐兩頷痛。甲乙甚﹐戊己大汗。气逆則甲乙死。刺足太陰﹑陽明。腎熱病者﹐先腰痛胻酸﹐苦渴數飲身熱。戊己甚﹐壬癸大汗。气逆則戊己死。刺足少陰﹑太陽。

足太陽之瘧﹐令人腰痛頭重﹐寒從背起﹐刺郤中出血。

足厥陰之瘧﹐令人腰痛少腹滿﹐小便不利﹐刺足厥陰。

腎瘧者﹐令人灑灑寒﹐腰脊痛宛轉﹐刺足太陽﹑少陰。

先腰脊痛者﹐先刺郤中出血。

足太陽脈﹐令人腰痛﹐引項脊尻背如重狀﹐刺其郤中太陽正經出血。春無見血。

少陽令人腰痛﹐如以鍼刺其皮中﹐循循不可以俯仰﹐不可以顧﹐刺少陽成骨之端出血。成骨在膝外廉之骨獨起者。夏無見血。

陽明令人腰痛﹐不可以顧﹐顧如有見者善悲﹐刺陽明於胻前三痏﹐上下和之﹐出血。秋無見血。

足太陰令人腰痛﹐痛引脊內廉﹐刺少陰於內踝上二胻。春無見血﹐出血太多﹐不可復也。

厥陰之脈﹐令人腰痛﹐腰中如張弓弩弦﹐刺厥陰之脈﹐在腨踵魚腹之外﹐循循累累然﹐乃刺之。其病令人善言﹐默默然不慧﹐刺之三痏。

解脈令人腰痛﹐痛引肩﹐目﹝目巟﹞﹝目巟﹞然﹐時遺溲﹐刺解脈在膝筋肉分間﹐郤外廉之橫脈出血﹐血變而止。

解脈﹐令人腰痛﹐如引帶長﹐如折腰狀﹐善恐﹐刺解脈在郤中結絡如黍米﹐刺之血射以黑﹐見赤血而已。

同陰之脈﹐令人腰痛﹐痛如小錘居其中﹐怫然腫﹐刺同陰之脈在外踝上絕骨之端﹐爲三痏。

陽維之脈﹐令人腰痛﹐痛上怫然腫﹐刺陽維之脈﹐脈與太陽合踹下間去地一尺所。

衡絡之脈﹐令人腰痛﹐不可以俯仰﹐仰則恐僕﹐得之舉重傷腰﹐衡絡絕﹐惡血歸之﹐刺之在郤陽筋之間﹐上郤數寸橫居﹐爲二痏。

會陰之脈﹐令人腰痛﹐痛上漯漯然汗出﹐汗幹令人欲飲﹐飲已欲走。刺直陽之脈上三痏﹐在蹺上郤下五寸橫居﹐視其盛者出血。

飛陽之脈﹐令人腰痛﹐痛止怫怫然﹐甚則悲以恐。刺飛陽之脈﹐在內踝上五寸﹐少陰之前與陰維之會。

昌陽之脈﹐令人腰痛﹐痛引膺﹐目﹝目巟﹞﹝目巟﹞然﹐甚則反折﹐舌捲不能言。刺內筋爲二痏﹐在內踝上大筋前﹐太陰後上踝二寸所。

散脈﹐令人腰痛而熱﹐熱甚生煩﹐腰下如有橫木居其中﹐甚則遺溲。刺散脈在膝骨肉分間﹐絡外廉束脈﹐爲三痏。

肉裏之脈﹐令人腰痛不可以咳﹐咳則筋縮急。刺肉裏之脈爲二痏﹐在太陽之外﹐少陽絕骨之後。

腰痛挾脊而痛﹐至頭八八然﹐目﹝目巟﹞﹝目巟﹞欲僵僕﹐刺足太陽郤中出血。

腰痛上寒﹐刺足太陽﹑陽明﹔上熱﹐刺足厥陰﹔不可以俯仰﹐刺足少陽﹔中熱而喘﹐刺足少陰﹐刺郤中出血。

腰痛上寒不可顧﹐刺足陽明﹔上熱﹐刺足太陰﹔中熱而喘﹐刺足少陰﹔大便難﹐刺足少陰﹔少腹滿﹐刺足厥陰﹔如折不可以俛仰﹐不可舉﹐刺足太陽﹔引脊內廉﹐刺足少陰。

腰痛引少腹控﹝月少﹞﹐不可以仰﹐刺腰尻交者兩踝胂上﹐以月生死爲痏數﹐發鍼立已﹐左取右﹐右取左。

腰痛不可以轉搖﹐急引陰卵﹐刺八髎與痛上﹐八髎在腰尻分間。

《靈樞經》曰﹕小腸病者﹐小腹痛﹐腰脊控睪而痛﹐時窘之後﹐當耳前熱﹔若寒甚﹐若獨肩上熱甚﹐及手小指次指之間熱﹐若脈陷者﹐此其候也﹐手太陽病也﹐取之巨虛下廉。

病在上者﹐下取之﹔病在下者﹐髙取之。病在頭者﹐取之足﹔病在腰者﹐取之腘。

足少陰之別﹐名曰大鍾﹐別走太陽。其別者並經上走於心包下﹐外貫腰脊。其病气逆則煩悶﹐實則閉癃﹐虛則腰痛﹐取之所別也。

邪在腎﹐則病骨痛陰痺﹐陰痺者按之而不得﹐腹脹腰痛﹐大便難﹐肩背頸項痛時眩﹐取之湧泉﹑昆侖﹐視有血者盡取之。

厥頭痛項先痛﹐腰脊爲應﹐先取天柱﹐後取足太陽。

厥挾脊而痛至頂﹐頭沈沈然﹐目﹝目巟﹞﹝目巟﹞然﹐腰脊彊﹐取足太陽腘中血絡。

心痛引腰脊﹐欲嘔﹐取足少陰。

腎气盛則夢腰脊兩解不屬﹐凡此盛者﹐至而瀉之﹐立已。

腰尻以下應冬至﹐其日壬子。凡此者善候八正所在之處﹐所主左右上下身體有癰腫者﹐欲治之﹐無以其所直之日漬治之﹐是謂天忌日也。

《甲乙經》曰﹕腰痛上寒﹐實則脊急彊﹐長彊主之。

少腹痛﹐控睪引腰脊﹐疝痛上衝心﹐腰脊彊﹐溺黃赤口漧﹐小腸兪主之。

腰脊痛彊引背少腹﹐俯仰難﹐不得仰息﹐腳痿重﹐尻不舉﹐溺赤﹐腰以下至足淸不仁﹐不可以坐起﹐膀胱兪主之。

腰痛不可以俯仰﹐中膂內兪主之。

腰足痛而淸﹐善偃睪跳拳﹐上髎主之。

腰痛怏怏不可以俯仰﹐腰以下至足不仁﹐入脊腰背寒﹐次髎主之。先取缺盆﹐後取尾骶與八髎。

腰痛大便難﹐飧泄﹐腰尻中寒﹐中髎主之。

腰痛脊急﹐脇中滿﹐小腹堅急﹐志室主之。

腰脊痛惡風﹐少腹滿堅﹐癃閉下重﹐不得小便﹐胞肓主之。

腰痛骶寒俯仰急難﹐陰痛下重﹐不得小便﹐秩邊主之。

腰痛控睪小腹及股﹐卒俯不得仰﹐刺气街。

腰痛不得轉側﹐章門主之。

腰痛不可以久立俯仰﹐京門及行間主之。

腰腹少腹痛﹐下髎主之。

腎腰痛不可俯仰﹐陰陵泉主之。

腰痛少腹滿﹐小便不利如癃狀﹐羸瘦意恐懼气不足﹐腹中怏怏﹐太衝主之。

腰痛少腹痛﹐陰包主之。

腰痛大便難﹐湧泉主之。

腰脊相引如解﹐實則閉癃﹐淒淒﹐腰脊痛宛轉﹐目循循﹐嗜臥﹐口中熱﹐虛則腰痛寒厥﹐煩心悶﹐大鍾主之。

腰痛引脊內廉﹐復澑主之。春無見血﹐若太多﹐虛不可復﹐是前足少陰痛也。

腰痛不能舉足﹐少坐若下車躓地﹐脛中矯矯然﹐申脈主之。

腰痛如小錘居其中﹐怫然腫痛﹐不可以咳﹐咳則筋縮急﹐諸節痛﹐上下無常寒熱﹐陽輔主之。

腰痛不可舉足﹐跟中踝後痛﹐腳痿﹐僕參主之。

腰痛挾脊至頭八八然﹐目﹝目巟﹞﹝目巟﹞﹐委中主之。是前刺足太陽郤中出血者。

腰痛得俯不得仰﹐仰則恐僕﹐得之舉重﹐惡血歸之﹐殷門主之。是前衡絡之脈腰痛者。

腰脊痛﹐尻脊股臀陰寒大痛﹐虛則血動﹐實則並熱﹐痛痔﹐痛尻﹐脽中腫﹐大便直出﹐承扶主之。

《千金方》曰﹕腰背痛﹐宜鍼決膝腰勾畫中靑赤絡脈﹐出血便瘥。

腰痛不得俯仰者﹐令患人正立﹐以竹拄地﹐度至臍斷竹﹐乃以度之背脊﹐灸竹上頭處﹐隨年壯灸訖﹐藏竹勿令人得知。

腰痛﹐灸腳跟上橫文中白肉際十壯﹐良。

又灸足巨陽七壯﹐巨陽在外踝下。

又灸腰目髎七壯﹐在尻上約左右是。

又灸八髎﹐及外踝上骨約中。

腰卒痛﹐灸窮骨上一寸七壯﹐左右一寸各灸七壯。

五臟六腑﹐心腹滿﹐腰背疼﹐飲食吐逆﹐寒熱往來﹐小便不利﹐羸瘦少气﹐灸三焦兪﹐隨年壯。

腹疾腰痛﹐膀胱寒﹐澼飲注下﹐灸下極兪﹐隨年壯。

勞冷气逆﹐腰臗冷痺﹐腳屈伸難﹐灸陽蹺一百壯﹐在外踝下容爪。

腰背不便﹐轉筋急痺筋攣﹐灸第二十一椎﹐隨年壯。

神道﹑谷中﹑腰兪﹑長彊﹑大杼﹑膈關﹑水分﹑脾兪﹑小腸兪﹑膀胱兪﹐主腰脊急彊。

腰兪﹑膀胱兪﹑長彊﹑气沖﹑上髎﹑下髎﹑居髎﹐主腰痛。

志門﹑京門﹐主腰痛脊急。

小腸兪﹑中﹝月呂﹞兪﹑白環兪﹐主腰脊疝痛。

次髎﹑胞肓﹑承筋﹐主腰脊痛惡寒。

三里﹑陰市﹑陽輔﹑蠡溝﹐主腰痛不可以顧。

束骨﹑飛揚﹑承筋﹐主腰痛如折。

申脈﹑太衝﹑陽蹺﹐主腰痛不能舉。

昆侖﹐主脊彊背尻骨重。

合陽﹐主腰脊痛引腹。

委中﹐主腰痛挾脊至頭﹐八八然。凡腰腳重痛﹐於此刺出血﹐久痼宿疹﹐亦皆立已。

大鍾﹐主腰脊痛。

太白﹑陰陵泉﹑行間﹐主腰痛不可俯仰。

承扶﹐主腰脊尻臀股陰寒痛。

湧泉﹐主腰脊相引如解。

陰谷﹝陰谷原作「陰骨」﹐據《千金》卷三十攺。﹞﹐主脊內廉痛。

膈關﹐秩邊﹑京骨﹐主背惡寒痛﹐脊彊難以俯仰。

《儒門事親》曰﹕腎兪二穴﹐在十四椎下兩旁各寸半陷中﹐灸五壯﹐主腰痛不可俯仰﹐轉側難﹐身寒熱﹐食倍多﹐身羸瘦﹐面黃黑﹐目﹝目巟﹞﹝目巟﹞﹔又主丈夫婦人冷疾﹐气勞病。中膂兪二穴﹐在十一椎下兩旁各寸半﹐灸五壯﹐主腰痛不可俯仰﹐挾脊膂痛﹐上下按之應手者﹐從項後始至此穴﹐痛皆灸之﹐立愈也。

腰兪一穴﹐在二十一椎節下間陷中﹐灸五壯﹐主腰疼不能久立﹐腰以下至足冷不仁﹐起坐難﹐腰脊痛不能立﹐急彊不得俯﹐腰重如石﹐難舉動也。

張仲文傳神仙灸法﹕腰膝重痛不可轉側﹐起坐難﹐及冷痺﹐腳筋攣急﹐不可轉側屈伸﹐灸曲膝兩文頭左右腳四處各三壯。每灸一腳二火齊下﹐艾炷到肉﹐初覺疼痛﹐用二人兩邊齊吹至火滅。午時著灸﹐人定已來﹐臟腑自動一兩行﹐或轉動如雷聲﹐其疾立愈。此法神效﹐卒不可量也。

朱震亨《心法》曰﹕腰曲不能伸者﹐鍼人中。

《醫學綱目》曰﹕《素問》刺腰痛篇﹐刺足太陽腰痛引項脊尻背﹐三法刺郤中出血﹐二法取足太陽出血也。

經云﹕邪在腎﹐腹脹腰痛﹐大便難﹐肩背頸項痛﹐時眩﹐取之湧泉﹑昆侖﹐視有血者悉取之。此則足太陽﹑少陰俱取血也。又云﹕足太陽之脈﹐是動則病衝頭痛云云﹔此則視太陽盛虛熱寒陷下﹐刺施補瀉疾畱﹐灸以調之也。

刺足少陰腰痛﹐引脊內廉﹐此法出足少陰經血也。經曰﹕足少陰之別﹐名曰大鍾﹐當踝後﹐繞踝別走太陽﹐其病虛則腰痛﹐取之所別也﹐此補足少陰絡也。

刺腰痛不可俯仰四法﹐少陽﹑陽明衡絡三法﹐皆出血也。經云﹕肝足厥陰之脈﹐是動則病腰痛不可以俯仰﹐此則視虛實寒熱陷下﹐施補瀉疾畱﹐灸以調之也。

刺腰痛引少腹控﹝月少﹞﹐不可以仰﹐取腰尻分間﹐經文三出﹐此其一也。繆刺論云﹕腰痛引少腹控﹝月少﹞﹐不可以仰息﹐刺腰尻之解﹐兩胂之上﹐是腰兪﹐以月死生爲痏數﹐發鍼立已﹐左刺右﹐右刺左。又骨空論云﹕腰痛不可以轉搖﹐急引陰卵﹐刺八髎與痛上﹐八髎在腰尻分間。此三節經文大同小異﹐通一法也。又足厥陰之脈﹐是動則病腰痛﹐不可以俯仰﹐視盛虛熱寒陷下調之﹐此則證同法異。

刺腰痛目﹝目巟﹞﹝目巟﹞有三﹕昌陽之脈其一也﹔若痛引肩遺溲者﹐刺解脈﹐在郤外廉筋肉分間﹐委陽穴也﹔若痛引項脊欲僵僕者﹐刺足太陽委中出血也。

刺腰痛篇取足太陽郤腘中間六法。郤腘者﹐膝後屈處兩筋之間﹐橫文腘內也。太陰正經二法﹐刺郤中央出血。解脈二法﹐刺郤中橫文出血。衡絡一法﹐刺郤上數寸出血。會陰一法﹐刺郤中下五寸出血也。

腎虛腰痛﹐刺腎腧﹐取法以杖量與臍平﹐去脊各一寸半﹐灸二七壯。又取人中﹑委中。

腰彊痛﹐灸命門二七壯﹐十四椎節下間﹐伏取之﹐刺昆侖瀉之﹐灸亦瀉。

忽然气滯腰痛﹐不可俯仰﹐取志室五分﹐得气卽瀉﹐又取行間。

腰脊內引痛﹐不可屈伸﹐若近上痛取合谷﹐近下痛取昆侖﹑復澑。

腰脊俱痛不可忍﹐取風池﹑合谷﹑昆侖。

又法﹐風池﹑承山﹑合谷﹑呂細﹑三間。

腰脊如痓﹐取湧泉一分﹐陰谷一寸半﹐京骨一分﹐行間五分。

腰閃挫气痛﹐取尺澤﹐忌灸。又取委中﹑人中﹑陽陵泉﹑束骨﹑昆侖﹑下髎。

腎虛痛久不已﹐取肩井﹑腎兪五分﹐畱七呼﹐灸隨年壯。

腰痛刺之不定者﹐刺八髎。

大虛腰痛﹐刺而復發﹐腰重不能舉體﹐可刺委中動脈出血。

腰痛在身之前﹐取足陽明原穴﹔身之後﹐取足太陽原穴﹔身之側﹐取足少陽原穴。

閃著腰痛﹐取气海﹐肥人一寸﹐瘦人五分﹐三補三瀉﹐令人覺臍上下痛停鍼。候二十五息﹐左手重按其穴﹐右手進鍼﹐三息﹔又停二十五息﹐依前進鍼﹐令人覺從外腎熱气上入小腹﹐出鍼﹐神效。

《古今醫統》曰﹕腰痛宜用雷火鍼法﹐於五月五日﹐東引桃枝削去皮尖兩頭﹐如雞子樣﹐長寸許用尖﹐鍼時以鍼向燈上點著﹐用紙三層或五層﹐貼在患處﹐以鍼按紙上﹐患深者再燃立愈。咒曰﹕天火地火﹐三昧眞火﹐鍼天天開﹐鍼地地裂﹐鍼鬼鬼滅。鍼人人得長生﹐百病消除﹐萬病消滅。吾奉太上老君急急如律令。

《醫學入門》曰﹕腰痛﹐輕者委中出血便愈﹔甚者補環跳﹑瀉委中﹔久者俱補。

腰連背痛者﹐鍼昆侖﹑委中。

腰連腿痛﹐補腕骨﹐瀉足三里。

腰連腳痛﹐補環跳﹐瀉風市﹑行間﹑足三里。

命門﹐主老人腎虛腰痛。

導引

《千金方》曰﹕腰痛導引法﹐正東坐﹐收手抱心﹐一人於前據攝其兩膝﹐一人後捧其頭﹐徐牽令偃臥﹐頭到地﹐三起三臥﹐久久效。

《保生祕要》曰﹕气血虛弱﹐濇於腎﹐諸寒收引﹐皆屬腎水气弱﹐或作腰痛。冬月水旺﹐宜吐納按節﹐吹气調和﹐會意掌心。所忌須避寒冷﹐最宜早臥。大抵冬月斂藏气閉﹐至陰已極﹐宜節欲﹐養一陽之初生。蓋陰陽交精子南合璧﹐萬物气微在下﹐不可動搖﹐守此﹐則保壽無疆。

腰痛導引法﹕相火燒兩腎﹐或以手心摩熱﹐以擦痛處。

腰風軟導引法﹕腎處相火提起燒背﹐從背轉下於腎。

醫案

《史記》倉公傳曰﹕齊王黃姬兄黃長卿家有酒召客﹐召臣意。諸客坐未上食﹐臣意望見王后弟宋建﹐告曰﹕君有病往四五日﹐君腰脇痛﹐不可俯仰﹐又不得小溲﹐不亟治﹐病卽入濡腎﹐及其未捨五臟﹐急治之。病方今客腎濡﹐此所謂腎痺也。宋建曰﹕然。建故有腰脊痛往四五日﹐天雨﹐黃氏諸倩﹐見建家京下方石卽弄之﹐建亦欲效之﹐效之不能起﹐卽復置之。暮腰脊痛﹐不得溺﹐至今不愈。建病得之好持重。所以知建病者﹐臣意見其色太陽色幹﹐腎部上及界腰以下者﹐枯四分所﹐故以往四五日知其發也。臣意卽爲柔湯使服之﹐十八日所而病愈。

濟北王侍者韓女病腰背痛寒熱﹐眾醫皆以爲寒熱也。臣意診脈曰﹕內寒﹐月事不下也。卽竄以藥﹐旋下﹐病已。病得之欲男子而不可得也。所以知韓女之病者﹐診其脈時﹐切之腎脈也﹐濇而不屬﹐其來難堅﹐故曰月事不下。肝脈弦出左寸口﹐故曰欲男子不可得也。

《儒門事親》曰﹕戴人女僮冬間自途來﹐面赤如火﹐至﹝氵隱﹞陽病胯腰大痛﹐裏急後重﹐痛則見鬼神。戴人曰﹕此少陽經也﹐在身側爲相火。使服舟車丸﹑通經散﹐瀉至數盆﹐病猶未瘥。人皆怪之﹐以爲有祟。戴人大怒曰﹕驢鬼也﹗復合調胃承气湯二兩﹐加牽牛頭末一兩同煎服之﹐太過數十行﹐約一二缶﹐方捨其杖策﹐但發渴。戴人恣其飲水﹑西瓜﹑梨﹑柿等﹐曰﹕凡治火莫如冰。水﹐天地之至陰也。約飲水一二桶﹐猶覺微痛。戴人乃刺其陽陵穴以伸其滯﹐足少陽膽經之穴也。自是方寧。女僮自言﹕每一歲須瀉五六次﹐今年不曾瀉﹐故如是也。常仲明悟其言﹐以身有濕病﹐故一歲必瀉十餘行﹐病始已。此可與智者言﹐難與愚者論也。

息師病腰股沈痛﹐行步坐馬皆不便。或作腳气寒濕治之﹐或作虛損治之﹐烏﹑附﹑乳﹑沒活血壯筋骨之藥﹐無不用之﹐至六十餘日﹐目赤上熱﹐大小便濇﹐腰股之病如故。戴人診其兩手脈皆沈遲﹐沈者爲在裏也﹐在裏者瀉之﹐以舟車丸﹑浚川散各一服﹐去積水二十餘行﹐至早辰服虀白粥一二頓﹐與之馬﹐已能矍爍矣。

一男子六十餘歲﹐病腰尻脊胯皆痛﹐數載不愈﹐晝靜夜躁﹐大痛往來﹐屢求自盡天年。且夕則痛作﹐必令人以手槌擊﹐至五更雞鳴則漸減﹐向曙則痛止。左右及病者﹐皆作鬼神陰譴白虎嚙﹐朝禱暮祝﹐覡巫﹑僧道﹑禁師至﹐則其痛以減。又夢鬼神戰鬭相擊﹐山川神廟無不祭者。淹延歲月﹐肉瘦皮枯﹐飲食減少﹐暴怒日增﹐惟候一死。有書生曰﹕旣云鬼神虎嚙陰譴之禍﹐如此禱祈﹐何無一應﹖聞陳郡有張戴人精於醫﹐可以問其鬼神白虎與病乎﹖彼若術窮﹐可以委命。其家從之。戴人診其兩手脈皆沈滯堅勁﹐力如張絙﹐謂之曰﹕病𨿽瘦﹐難於食﹐然腰尻脊胯皆痛者﹐必大便堅燥。其左右曰﹕有五七日或八九日﹐見燥糞一兩塊如彈丸﹐結硬不可言﹐曾令人剜取之﹐彊下一兩塊﹐渾身燥癢﹐皮膚皴揭﹐枯濇如麩片。戴人旣得病之虛實﹐隨用大承气湯以姜棗煎之﹐加牽牛頭末二錢﹐不敢言是瀉劑。蓋病者聞暖則悅﹐聞寒則懼﹐說補則從﹐說瀉則逆﹐此獘非一日也﹐而況一齊人傅之﹐眾楚人咻之乎﹖及煎成﹐使稍熱咽之﹐從少至多﹐累至三日﹐天且晚﹐臟腑下泄四五行﹐約半盆﹐以燈視之﹐皆燥糞痞塊及瘀血﹐穢濁不可近﹐須臾痛減九分﹐昏睡鼻息調如常人。睡至明日將夕﹐始覺饑而索粥﹐溫涼與之。又困睡一二日﹐其痛全愈。次令飲食調養﹐日服導水丸﹑甘露散﹐滑利便溺之藥﹐四十餘日乃復。病旣痊﹐乃壽至八十歲。故凡燥證﹐皆三陽病也。

北人衛徳新因之析津﹐冬月飲寒則冷﹐病腰常直﹐不能屈伸﹐兩足沈重﹐難於行步﹐途中以牀畀遞程。問醫﹐皆云腎虛﹐以蓯蓉﹑巴戟﹑附子﹑鹿茸皆用之﹐大便反閉﹐潮熱上周﹐將經歲矣﹐乃乞拯於戴人。戴人曰﹕此疾十日之效耳。衛曰﹕一月亦非遲。戴人曰﹕足太陽經血多﹐病則腰似折﹐腘如結﹐腨如裂。太陽所至﹐爲屈伸不利。況腰者腎之府也﹐身中之大關節﹐今旣彊直而不利﹐宜咸以軟之﹐頓服則和柔矣。《難經》曰﹕彊力入房﹐則腎傷而髓枯﹐枯則髙骨乃壞而不用﹐與此正同。今君之證﹐太陽爲寒所遏﹐血墜下滯腰間﹐必有積血﹐非腎虛也。節次以藥下數百行﹐約去血一二﹝豆斗﹞﹐次以九曲玲瓏竈蒸之﹐汗出三五次而愈。初蒸時至五日﹐問曰﹕腹中鳴否﹖徳新曰﹕未也。至六日覺鳴﹐七日而起﹐已能揖人。戴人曰﹕病有熱者勿蒸﹐蒸則損人目也。

息城酒監趙進道病腰痛﹐歲餘不愈﹐其兩手脈沈實有力。以通經散下五七行﹐次以杜仲去粗皮細切炒斷絲爲細末﹐每服三錢﹐豬腰子一枚薄批五七片﹐先以椒鹽腌去腥水﹐摻藥在內﹐裹以荷葉﹐外以濕紙數重﹐以文武火燒熟﹐臨臥細嚼﹐以溫酒送下﹐每旦以無比山藥丸一服﹐數日而愈。

《東垣十書》曰﹕末年冬﹐曹通甫自河南來﹐有役人小翟露宿寒濕之地﹐腰痛不能轉側﹐兩脇搐急作痛﹐已經月餘不愈矣。腰痛論中說皆爲足大陽﹑足少陰血絡中有凝血作痛﹐間有一二證屬少陽膽經外絡脈病﹐皆去血絡之凝乃愈。其《內經》有云﹕冬三月禁不得用鍼﹐只宜服藥﹐通其經絡﹐破其血絡中敗血。

《丹溪心法》曰﹕徐質夫年六十﹐因墜馬腰痛﹐不可轉側﹐六脈散大﹐重取則弦小而長稍堅。予以爲惡血𨿽有﹐未可驅逐﹐且以補接爲先﹐遂令煎蘇木﹑人參﹑黃芪﹑川芎﹑當歸﹑陳皮﹑甘艸﹐服至半月後﹐散大漸斂﹐飲食亦進。遂與前藥﹐調下自然銅等藥﹐服一月而安。

義一侄婦瘧疾初安﹐因衝風又發腰痛白濁﹐已與參﹑朮﹑檳榔﹑半夏等補方﹐又教以煆牡蠣一錢﹐木通五分﹐炒蘗三分﹐粗末﹐入前方同煎而愈。

《醫學綱目》曰﹕戊戌年八月﹐淮南大水﹐城下浸灌者連月﹐予忽臟腑不調﹐腹中如水吼﹐數日調治得愈。自此腰痛不可屈折﹐𨿽洗面亦相妨﹐徧服藥不效﹐如是凡三月。予後思之﹐此必水气陰盛﹐腎經感此而得﹐乃灸腎兪三七壯﹐服麋茸丸瘥。

《醫學準繩六要》曰﹕一人因太勞﹐又過飲酒﹐致濕熱乘虛入客於經﹐作腰痛﹐夜更甚﹐不得俯仰﹐脈濡而弱。先與拈痛湯去參﹑朮二貼稍愈﹐遂攺用四物加杜仲﹑牛膝﹑獨活﹑肉桂頓愈。

一人肥盛而肢節痛﹐腰更甚﹐脈沈濡而滑﹐知濕痰也﹐予二陳加南星﹑二朮﹑二活﹑秦艽﹑防風十劑愈。

一人體厚﹐腰間常冷﹐予腎著湯加南星﹑蒼朮三服愈。

一人因墮馬﹐腰痛不止﹐日輕夜重﹐瘀血諦矣﹐與四物去地黃﹐加肉桂﹑桃仁﹑紅花﹑蘇木四服﹐大便下血而痊。

一人素有腳气﹐每發則引腰痛﹐不可俯仰。其人雄飲﹐明是濕熱﹐脈濡而數﹐投拈痛湯八劑漸減﹐遂以捉虎丹酒下二丸﹐空心凡三服﹐腿腕出黑汗﹐永不再舉。

《奇效良方》曰﹕忠州太守陳逢原因暑取涼食瓜﹐至秋忽然右腰腿間疼痛﹐連及膝脛﹐曲折不能﹐經月右腳難於舉動。凡治腰腳藥﹐服之無效﹐得養腎散才一服﹐移刻舉身淋痺﹐再服腳能屈伸﹐再一服卽康寧。

一人忽兩足拳攣﹐連腰疼楚﹐脈弦而濇。此證風寒兩感﹐寒多於風﹐或投《百一選方》養腎散隨效。李奉議亦嘗謂余曰﹕其家曾有婦人腰腳不能轉動﹐用此藥卽效。皆風寒兩感之證也。

《薛己醫案》曰﹕一男子年四十餘﹐患腰痛﹐服流气飲﹑寄生湯不應﹐以熱手熨之少可。蓋脈沈弦腎虛所致﹐以補腎丸愈之。

傅允承母年踰七十﹐腰生一﹝疒畾﹞﹐作癢異常﹐疑虫虱所毒﹐診脈浮數。齊氏云﹕浮數之脈而反惡寒﹐瘡疽之謂也。又云﹕外如麻﹐裏如瓜﹐疽毒在內。翌日復診﹐脈乃弱。予謂未潰而脈先弱﹐何以收斂﹖況大便不通﹐則眞气已竭﹐治之無功。其子固請﹐不得已﹐用六君子湯加霍香﹑神曲﹐飲食漸進﹐大便始通。更用峻補之劑﹐潰而膿淸﹐作渴﹐再用參﹑芪﹑當歸﹑熟地黃﹑麥門冬﹑五味子而渴止。允承喜曰﹕吾母可無虞矣。予謂不然﹐不能收斂﹐先人之言也。彼疑﹐遂速他醫﹐果不起。

陸氏女初嫁﹐患腰痛不腫﹐脈沈滑神倦。此爲內發七情之火﹐飲食之毒所致﹐以托裏藥一劑﹐下膿升許。陳良甫云﹕癰疽未潰而內陷﹐面靑唇黑者不治。果卒。

昆山舉人張元忠孟秋患腰疽﹐瘡頭如大豆粒﹐根大三寸許﹐微腫略赤﹐虛證悉具。用桑枝灸痛處﹐服活命飲一劑﹐腫退色赤﹐飲食仍少﹐用香砂六君子湯四劑﹐食漸進。後用大補藥﹐膿𨿽成而不潰﹐於補藥內每劑加附子一片二劑﹐後膿自湧出﹐旬日而愈。

一婦人暴怒﹐腰腫一塊﹐胸膈不利﹐時或气走作痛﹐與方脈流气飲數劑而止﹐更以小柴胡湯對四物加香附﹑貝母﹐月餘而愈。

一婦人腰間患一小塊﹐肉色如常﹐不潰發熱。予謂當以益气養榮解郁之藥治之。彼家不信﹐別服流气飲﹐後鍼破出水﹐年餘而歿。

一男子年十九﹐腰間腫一塊﹐無頭不痛﹐色不變﹐三月不潰﹐飲食少思﹐肌肉日瘦﹐此寒搏腠理﹐榮气不行﹐郁而爲腫也﹐名曰濕毒流注。《元戎》云﹕若人飲食疏﹐精衰气血弱﹐肌肉消薄﹐榮衛之气短促而濇滯﹐故寒搏腠理﹐閉郁而爲癰腫者﹐當補之以接虛怯之气。遂以十全大補湯加香附﹑陳皮三十餘劑﹐始鍼之﹐遂出白膿二碗許﹐仍用前藥倍加參﹑芪﹐及以豆豉餅灸之漸愈。彼惑於速效者﹐乃內服敗毒﹐外貼寒涼藥﹐反致食少膿稀﹐患處色紫﹐復請予治。喜得精神未喪﹐仍以前藥加遠志﹑貝母﹑白蘞﹐百劑而愈。此瘡若久而不愈﹐或膿水淸稀者﹐當以內塞散服之﹐及附子餅灸之﹐然後可愈。若不愼飲食起居七情者﹐不治。

劉文通室年逾二十﹐腰間突腫寸許﹐肉色不變﹐微痛不潰﹐發熱脈大。此七情所傷﹐气血凝滯﹐濇於隧道而然也。當益气血﹐開鬱結﹐更以香附餅熨之﹐使气血充暢﹐內自消散﹐不消𨿽潰亦無虞。不聽﹐乃服十宣流气之藥﹐气血愈虛﹐破出淸膿﹐不斂而斃。

一男子腰患毒﹐膿熟不潰﹐鍼之膿大泄﹐反加煩躁﹐以聖愈湯四劑而寧﹐更以人參養榮湯﹐加麥門冬﹑五味子兩月而愈。此人後患濕气﹐遂爲痼疾。凡瘡膿血去多﹐瘡口難合﹐尢當補益﹐務使气血平復﹐否則更患他證﹐必難治療﹐愼之﹗

一男子腰中患毒﹐發而不潰﹐其气血止能發起﹐不能培養爲膿也。投大補藥數劑而潰﹐又數劑膿尙淸﹐乃服參芪歸朮膏斤余膿少稠﹐數斤膿漸稠﹐肌肉頓生。凡大癰疽借气爲主﹐若患而不起﹐或潰而不腐﹐或不收斂及膿少或淸﹐皆气血之虛也﹐宜大補之﹐最忌攻伐之劑。亦有膿反多者﹐乃气血虛而不能禁止也。若潰後發熱作渴﹐脈大而膿愈多﹐屬眞气虛而邪气實也﹐俱不治。常見气血充實之人﹐患瘡皆腫髙色赤﹐易腐潰而膿且稠﹐又易於收斂﹔怯弱之人多不起發不腐潰﹐及難於收斂。若不審察而妄投攻劑﹐虛脫之禍不免矣。及患後當調養﹐若瘰癧流注之證﹐尢當補益也。否則更患他證﹐必難措治﹐愼之﹗

僉憲張碧崖腰患疽﹐醉而入房﹐脈洪數﹐兩尺更大﹐予辭不治。將登舟﹐其子彊畱﹐頃間吐臭血五六碗。予意此腎經虛火而血妄行﹐血必從齒縫出﹐合肉桂等補腎制火之藥﹐各用罐煎熟聽用﹐血止﹐拭齒視之﹐果然。遂與一鍾冷服之﹐熱渴頓止。少頃﹐溫服一鍾﹐脈細如脫﹐气息奄奄﹐得藥則脈少復﹐良久仍脫。其子疑內有膿﹐欲刺之。予曰﹕必無。乃以鵝翎管紝內﹐果如予言。次日脈脫﹐腳寒至膝﹐腹內如冰﹐急用六君加姜﹑附﹐腹始溫﹐膿始潰﹐瘡口將完。彼因侍者皆愛妾﹐又患小便不通﹐此陰已痿而思色以降其精﹐精內敗不出而然耳。用加減八味丸料﹐加參﹑芪﹑白朮一劑﹐小便𨿽愈﹐瘡口不斂而歿。

府庠彭碧溪患腰疽﹐服寒涼敗毒之藥﹐色黯不痛﹐瘡頭如鋪黍﹐背重不能安寢﹐耳聵目白﹐面色無神﹐小便頻濇﹐作渴迷悶﹐气粗短促﹐脈浮數﹐重按如無。予先用滋腎水之藥一劑﹐少頃便利渴止﹐背卽輕爽﹐乃砭去瘀血﹐以艾半斤許明灸患處﹐外傅烏金膏﹐內服參﹑芪﹑歸﹑朮﹑肉桂等藥﹐至數劑﹐元气稍復。自疑肉桂辛熱﹐一日不用﹐手足並冷﹐大便不禁﹐仍加肉桂及補骨脂二錢﹑肉豆蔻一錢﹐大便如常﹐其肉漸潰﹐更用當歸膏以生肌肉﹐八珍湯以補气血而愈。

舉人顧東溪久作渴﹐六月初患腰疽﹐不愼起居﹐瘡潰尺許色黯敗臭﹐小便如淋﹐唇裂舌刺﹐七月終﹐左尺洪數﹐左關浮濇。予謂先渴而患疽者﹐乃腎水漧涸﹐虛火上灸﹐多致不起。然膿水敗臭﹐色黯不痛﹐瘡口張大﹐乃脾气敗而腎水絕也。左尺洪數﹐腎無所生也。左關浮濇﹐肺克肝也。況當金旺之際﹐危殆速矣。二日後果歿。蓋此證旣發於外兩月方歿者﹐乃元气虛不能收斂也。若豫爲調補使气血無虧﹐亦有得生者。

《醫門法律》曰﹕張令施乃弟傷寒壞證﹐兩腰僂廢﹐臥牀徹夜痛叫﹐百治不效﹐求診於余。其脈亦平順無患﹐其痛則比前大減。余曰﹕病非死證﹐但恐成廢人矣。此証之可以轉移處﹐全在痛如刀刺﹐尙有邪正互爭之象。若全然不痛﹐則邪正混爲一家﹐相安於無事矣。今痛覺大減﹐實有可慮﹐宜速治之。病者曰﹕此身旣廢﹐不如速死。余蹙額欲爲救全而無治法﹐諦思良久﹐謂邪深入兩腰﹐血脈久閉﹐不能復出﹐只有攻散一法。而邪入旣久﹐正气全虛﹐攻之必不應。乃以桃仁承气湯多加肉桂﹑附子二大劑與服﹐服後卽能彊起﹐再仿前意爲丸﹐服至旬餘全安。此非前人之已試﹐乃一時之權宜也﹐然有自來矣。仲景於結胸證﹐有附子瀉心湯一法﹐原是附子與大黃同用﹐但在上之證气多﹐故以此法瀉心。然在下之證血多﹐獨不可仿其意﹐而合桃仁﹑肉桂以散腰間之血結乎﹖後江古生乃弟傷寒兩腰僂廢痛楚﹐不勞思索﹐徑用此法﹐二劑而愈。

《景嶽全書》曰﹕余嘗治一董翁者年逾六句﹐資稟素壯﹐因好飲火酒﹐以致濕熱聚於太陽﹐忽病腰痛不可忍﹐至求自盡﹐其甚可知。余爲診之﹐則六脈洪滑之甚﹐且小水不通而膀胱脹急。遂以大分淸飲倍加黃蘗﹑龍膽艸﹐一劑而小水頓通﹐小水通而腰痛如失。若用丹溪不可用寒涼之言﹐鮮不誤矣﹐是以不可執也。

