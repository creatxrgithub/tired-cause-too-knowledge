古今圖書集成醫部全錄卷一百三十八

目門

黃帝素問

金匱眞言論

東方靑色﹐入通於肝﹐開竅於目﹐藏精於肝。

【注天之五方五色﹐入通於髒﹐以養五臟之精。肝之精气開竅於目﹐而復通乎天气﹐是天气通乎人﹐而人气通乎天也﹐其陰精內藏於五臟。】

生气通天論

陽气者煩勞則張﹐精絕﹐辟積於夏﹐使人煎厥﹐目盲不可以視﹐耳閉不可以聽﹐潰潰乎若壞都﹐汨汨乎不可止。

【注煩勞則陽气外張﹐陰不得陽之溫固﹐則精自出而絕於內。秋冬陽气收藏﹐夏則陽气外出﹐故益虛而煎厥也。精气虛﹐故目盲不可以視﹐耳閉不可以轉。太陽爲諸陽主气﹐陽气傷則壞其腑﹐故陰寒精出而不可止也。】

評熱病論

水者陰也﹐目下亦陰也﹐腹者至陰之所居﹐故水在腹者﹐必使目下腫也。

【注水邪乘腹﹐傷胃而及脾﹐故微腫見於目下也。】

風論

風气與陽明入胃﹐循脈而上至目內眥﹐其人肥則風气不得外泄﹐則爲熱中而目黃﹔人瘦則外泄而寒﹐則爲寒中而泣出。

【注血脈生於陽明胃腑﹐如風傷陽明﹐邪正之气並入於胃﹐則循脈而上至於目﹐蓋諸脈皆系於目也。其病各因人肥瘦﹐而有熱中寒中之分。】

气交變大論

歲金太過﹐燥气流行﹐肝木受邪﹐民病兩脇下少腹痛﹐目赤痛眥瘍。

【注諸庚之歲﹐金運太過﹐燥气流行﹐則肝木受病﹔肝開竅於目﹐故目痛眥瘍。】

五常政大論

赫曦之紀﹐其病瘡瘍血流﹐狂妄目赤。

【注歲火太過﹐是謂赫曦﹐瘡瘍血流﹐枉妄目赤﹐皆火熱之爲病也。】

陽明司天﹐燥气下臨﹑肝气上從﹐脇痛目赤。

【注皆肝木之爲病也。】

六元正紀大論

火郁之發﹐民病少气瘡瘍癰腫﹐脇腹胸背﹐面目四肢﹐﹝月眞﹞憤臚脹﹐瘍痱嘔逆﹐瘈瘲骨痛﹐節乃有動﹐注下溫瘧﹐腹中暴痛﹐血溢流注﹐精液乃少﹐目赤心熱﹐甚則瞀悶燠憹﹐善暴死。

【注此受司天在泉之勝制﹐郁極乃發﹐以報復其歲气。如戊辰﹑戊戌歲﹐太徵火運而上臨太陽。癸丑﹑癸未歲﹐少徵火運而太陽在泉﹐則火气郁矣。癰腫諸證﹐皆火熱盛而精血傷也。少气者﹐火爲气之賊也。瞀悶﹐肺气病也。火甚精傷﹐故善暴死。】

至眞要大論

歲少陰在泉﹐熱淫所勝﹐民病腹中常鳴﹐气上衝胸﹐喘不能久立﹐寒熱皮膚痛﹐目瞑齒痛﹐﹝出頁﹞腫﹐惡寒發熱如瘧﹐少腹中痛﹐腹大。

【注少陰在泉﹐卯酉歲也。目瞑者﹐熱甚陰虛﹐畏陽光也。】

陽明司天﹐燥淫所勝﹐筋骨內變﹐民病左胠脇痛﹐寒淸於中﹐感而瘧﹐大涼革候﹐咳﹐腹中鳴﹐注泄鶩溏﹐心脇暴痛﹐不可反側﹐嗌漧面塵﹐腰痛﹐丈夫﹝疒頹﹞疝﹐婦人少腹痛﹐目昧眥傷。

【注陽明司天﹐卯酉歲也。燥金淫勝於上﹐則肝血傷而不能榮於目﹐故目昧眥傷。】

太陽司天﹐寒淫所勝﹐血變於中﹐發爲癰瘍﹐民病厥心痛嘔血﹐血泄﹐鼽衄﹐善悲﹐時眩僕﹐胸腹滿﹐手熱肘攣﹐腋腫﹐心淡淡大動﹐胸脇胃脘不安﹐面赤目黃﹐惡噫嗌漧。

【注太陽司天﹐辰戌歲也。太陽爲諸陽之首﹐卽君火之陽﹐然本於在下之寒水﹐今寒气反從上而至﹐是上下皆寒而太陽運居於中﹐寒淩心火﹐逼其火熱上炎﹐故面赤目黃﹐善噫嗌漧。】

帝曰﹕六气相勝柰何﹖岐伯曰﹕少陽之勝﹐熱客於胃﹐煩心心痛﹐目赤欲嘔﹐嘔酸善饑﹐耳痛溺赤﹐善驚譫妄﹐暴熱消鑠﹐少腹痛﹐下沃赤白。帝曰﹕六气之復柰何﹖岐伯曰﹕少陽之復﹐大熱將至﹐枯燥燔爇﹐驚瘈咳衄﹐心熱煩躁﹐便數憎風﹐厥气上行﹐面如浮埃﹐目乃瞤瘈。火气內發﹐上爲口糜嘔逆﹐血溢血泄﹐發而爲瘧﹐惡寒鼓栗﹐寒極反熱﹐嗌絡焦槁﹐渴飲水漿﹐色變黃赤﹐少气脈萎﹐化而爲水﹐傳爲胕腫﹐甚則入肺﹐咳而血泄。尺澤絕﹐死不治。

【注少陽之气﹐捨於三焦﹐故熱客於胃﹐蓋三焦之原﹐皆出於胃間也。三焦之脈﹐上入耳中﹐絡目銳眥﹐故淫上而爲耳痛目赤。少陽之火復發於秋冬之時﹐是以枯燥燔爇﹐驚瘈咳衄﹐熱乘心肺也﹔便數憎風﹐表裏皆熱也﹔面如浮埃﹐面微有塵也。手足少陽之脈﹐皆上系於目﹐故目乃瞤瘈。】

少陰司天﹐客勝則鼽嚏﹐頸項彊﹐肩背瞀熱﹐頭痛少气﹐發熱﹐耳聾目瞑。

【注少陰司天﹐二之气乃厥陰風木﹐目瞑諸證﹐厥陰之气勝也。】

診要經終論

太陽之脈﹐其終也戴眼反折瘈瘲﹐其色白﹐絕汗乃出﹐出則死矣。

【注戴眼﹐目上視也。反折﹐背反張也。瘈瘲﹐手足屈伸也。陽气者﹐柔則養筋﹐太陽之經气已絕﹐是以筋脈急而戴眼反折﹐手足牽引也。手太陽主液﹐膀胱者津液之所藏﹐絕汗者﹐津液外亡也。色白者﹐亡血也﹐津液外脫﹐則血內亡矣。】

少陽終者﹐耳聾﹐百節皆縱﹐目絕系。絕系一日半死﹐其死也色先靑白﹐乃死矣。

【注手足少陽經脈﹐皆循於耳﹐經气絕故耳聾。少陽主骨諸節﹐皆屬於骨﹐少陽气終﹐故百節皆縱。手足少陽之脈﹐皆至目銳眥﹐終則牽引於目﹐故目如驚而邪視也。絕系﹐目絕系也﹐絕系﹐則志先絕﹐故一日半而死。靑者甲木之气外脫﹐白者三焦之榮內亡也。】

陽明終者﹐口目動作﹐善驚妄言﹐色黃﹐其上下經盛不仁﹐則終矣。

【注手足陽明之脈﹐皆挾口承目﹐故口目動作而牽引歪斜。色黃﹐陽明之土气外脫也。上下經盛﹐胃气已絕﹐而無柔和之象﹐肌膚不仁者﹐榮衛之气外絕也。】

靈樞經

邪气髒肺病形篇

十二經脈﹐三百六十五絡﹐其血气皆上於面而走空竅﹐其精陽气上走於目而爲睛。

【注夫十二經脈三百六十五絡之血气﹐始於足少陰腎﹐生於足陽明胃﹐主於手少陰心﹐朝於手太陰肺。精陽气者﹐心腎神精之气﹐上走於目而爲睛。】

腎脈微滑爲骨痿﹐坐不能起﹐起則目無所見。

【注骨痿坐不起﹐熱傷腎气也。目無所見﹐熱傷骨精也。】

經脈篇

大腸手陽明之脈﹐是主津液所生病者﹐目黃口漧﹐鼽衄喉痺﹐肩前臑痛﹐大指次指不用。

【注津液竭﹐則火熱盛﹐故目黃口漧﹑鼽衄喉痺諸證﹐皆大腸經脈所循之部分病也。】

心手少陰之脈﹐是主心所生病者﹐目黃脇痛﹐臑臂內後廉痛厥﹐掌中熱痛。

【注心系上系於目﹐心火盛﹐故目黃。臑臂掌中﹐皆心脈所循之部分﹐心病而外及於經脈也。】

小腸手太陽之脈﹐是主液所生病者﹐耳聾目黃頰腫﹐頸頷肩臑肘臂外後廉痛。

【注耳聾目黃頰腫諸證﹐皆經脈所循之部分而爲病也。】

膀胱足太陽之脈﹐是動則病衝頭痛﹐目似脫﹐項如拔﹐脊痛腰似折﹐髀不可以曲﹐腘如結﹐踹如裂﹐是爲踝厥。是主筋所生病者﹐痔﹐瘧狂癇疾﹐頭顖項痛﹐目黃淚出。

【注衝頭痛﹑目似脫諸證﹐病在太陽之气也。目黃淚出﹐皆經脈所循之部分而爲病也。】

心主手厥陰心包絡之脈﹐是動則病心中熱﹐甚則憺憺大動﹐面赤目黃﹐喜笑不休。

【注心中熱諸證﹐經气之爲病也。】

三焦手少陽之脈﹐是主气所生病者﹐汗出﹐目銳眥痛﹐頰腫﹐耳後肩臑肘臂外皆痛﹐小指次指不用。

【注少陽乃一陽初生之气﹐故主气所生病者﹐汗出目銳眥痛等證﹐皆經脈所循之部分而爲病也。】

膽足少陽之脈﹐是主骨所生病者﹐頭痛頷痛目銳眥痛。

【注頭痛諸證﹐乃經脈所循之部分而爲病也。】

五陰气俱絕﹐則目系轉﹐轉則目運﹐目運者爲志先死。志先死﹐則一日半死矣。

【注心系上系於目系﹐目系轉者﹐心气將絕也。火之精爲神﹐水之精爲志﹐神生於精﹐火生於水﹐故志死而神先絕也。一日半者﹐一二日之間﹐陰陽水火之气﹐終於天地始生之數也。】

脈度篇

蹺脈气不榮﹐則目不合。

【注謂流溢於脈外之气不榮於目也。】

癲狂篇

目眥外決於面者﹐爲銳眥﹐在內近鼻者爲內眥﹐上爲外眥﹐下爲內眥。

【注眥謂四際瞼睫之本也。】

狂﹐目妄見﹐耳妄聞﹐善呼者﹐少气之所生也。

【注心腎水火之气﹐上下相濟﹐腎气少﹐則心气亦虛矣。心腎气虛﹐是以目妄見耳妄聞善呼者﹐虛气之所發也。】

熱病篇

熱病目不明﹐熱不已者死。

【注此內熱甚而外內不淸也。】

師傳篇

肝者主爲將﹐使之候外﹐欲知堅固﹐視目小大。

【注肝乃將軍之官﹐故主爲將。堅固者﹐五臟之有堅脆也。】

目下果大﹐其膽乃橫。

【注目乃肝之竅﹐故目下以候膽。】

決气篇

气脫者目不明。

【注目之精明五色者﹐气之華﹐故气脫則目不明。】

五癃津液別篇

五臟六腑﹐心爲之主﹐耳爲之聽﹐目爲之候﹐肺爲之相﹐肝爲之將﹐脾爲之衛﹐腎爲之主外﹐故五臟六腑之精液﹐盡上滲於目。心悲气並則心系急﹐心系急則肺舉﹐肺舉則液上溢。夫心系與肺不能盡舉﹐乍上乍下﹐故咳而泣出矣。

【注心爲君主之官﹐乃五臟六腑之主﹐耳目者﹐上之空竅﹐津液之所注也。將﹑相﹑衛者﹐爲君主之臣使也。腎主外者﹐腎主藏津液﹐所以灌精濡空竅者也。心悲气並者﹐心悲則臟腑之气皆上並於心﹐聽令於君主也。气並於心﹐則心系急﹐心系急則肺舉﹐肺乃心之蓋也。肺舉則液上溢﹐肺主气而水隨气行也。心系與肺不能盡舉﹐乍上乍下﹐下則爲咳﹐上則泣出矣。】

五閱五使篇

目者﹐肝之官也。肝病者眥靑。

【注官之爲言司也﹐言閱所司之色﹐則知其髒之病矣。】

論疾診尺篇

視人之目﹐窠上微癰﹐如新臥起狀﹐其頸脈動時咳﹐按其手足上窅而不起者﹐風水膚脹也。

【注足太陽之脈﹐起於兩目﹐而下出於頸項。太陽之上﹐寒水主之。太陽之气﹐運行於膚表﹐此水隨气而溢於皮膚之間﹐故目窠微腫。頸脈動而膚脹咳者﹐水畱於皮毛而動其肺气也。風水者﹐因外受於風﹐風行而水渙也。】

目赤色者﹐病在心﹐白在肺﹐靑在肝﹐黃在脾﹐黑在腎﹔黃色不可名者﹐病在胸中。

【注此以目色而候五臟之血气也。五臟之血气行於脈中﹐而變見於寸口﹐五臟之血气變見於色而出於目中﹐蓋五臟之精皆上注於目而爲之睛也。前節視目窠以知皮膚之水﹐此節視目色以知五臟之陰﹐皆從外以知內也。黃色不可名者﹐色黃而有黑﹑白﹑靑﹑赤之間色也。病在胸中者﹐五臟之气皆從內膈而出﹐故所見之色若是。】

診目痛赤﹐脈從上下者﹐太陽病﹔從下上者﹐陽明病﹔從外走內者﹐少陽病。

【注太陽爲目上綱﹐故目脈從上下者﹐主太陽病。陽明爲目下綱﹐故從下上者﹐主陽明病。少陽之脈循目銳眥﹐故從外走內者﹐主少陽病。上節視目色以知五臟之陰﹐此診目脈以知三陽之气。夫色爲陽﹐脈爲陰﹐此陰陽之變換也。】

衛气行篇

平旦陰盡﹐陽气出於目。目張則气上行於頭。夜則气行於陰﹐而復合於目。

【注平旦气出於陽而目張﹐暮則气入於陰而目瞑。】

大惑論

帝曰﹕予嘗上於淸冷之臺﹐中階而顧﹐匍匐而前則惑。予私異之﹐竊內怪之。獨瞑獨視﹐安心定气。久而不解﹐獨博獨眩。被髮長跪﹐俯而視之﹐後久之不已也。卒然自上﹐何气使然﹖岐伯對曰﹕五臟六腑之精气﹐皆上注於目而爲之精﹐精之窠爲眼﹐骨之精爲瞳子﹐筋之精爲黑眼﹐血之精爲絡﹐其窠气之精爲白眼﹐肌肉之精爲約束﹐裹擷筋骨血气之精而與脈並爲系﹐上屬於腦後﹐出於項中。故邪中於項﹐因逢其身之虛﹐其入深則隨眼系以入於腦﹐入於腦則腦轉﹐腦轉則引目系急﹐目系急則目眩以轉矣。邪其精﹐其精所中不相比也﹐則精散﹐精散則視歧﹐視歧見兩物。目者五臟六腑之精也﹐營衛魂魄之所常營也﹐神气之所生也﹐故神勞則魂魄散﹐志意亂。是故瞳子黑眼法於陰﹐白眼赤脈法於陽也﹐故陰陽合傳而睛明也。目者心之使也﹐心者神之舍也﹐故神精亂而不轉﹐卒然見非常處﹐精神魂魄散不相得﹐故曰惑也。

【注淸冷之臺﹐東苑之臺名也。惑﹐眩亂也。精﹐精明也。窠﹐藏也。眼者﹐瞳子黑白之總名也。骨之精爲瞳子﹐腎之精也。筋之精爲黑眼﹐肝之精也。血之精爲絡﹐心之精也。窠气之精爲白眼﹐肺之精也。約束者﹐目之上下綱﹐肌肉之精爲拘束﹐脾之精也。裹擷筋骨血气之精﹐心主包絡之精也。包絡之精與脈並爲目系﹐上屬於腦﹐後出於項中﹐是諸脈皆上系於目﹐會於腦﹐出於項﹐此脈系從下而上﹐從前而後也。若邪中於項﹐則隨眼系入於腦﹐入於腦則腦轉﹐腦轉則引目系急﹐目系急則目眩以轉矣。邪其精者﹐其精爲邪所中﹐則不相比密而精散矣。精散則視岐而見兩物矣。夫心藏神﹐腎藏志﹐肝藏魂﹐肺藏魄﹐脾藏意﹐此五臟所藏之神志也。目者﹐五臟六腑之精也﹐是故瞳子黑眼法於陰﹐白眼赤脈法於陽﹐故陰陽相合傳於目而睛明也。夫心者五臟之專精也﹐目者其竅也﹐華色者心之榮也﹐故目乃心之使﹐心者神之舍也﹐神精亂而不轉﹐則卒然見非常處﹐精神魂魄散不相得﹐故曰惑也。】

海論

髓海不足﹐則腦轉耳鳴﹐脛酸眩冒﹐目無所見﹐懈怠安臥。

【注髓海不足﹐則精液竭。精液者所以濡空竅者也﹐是以耳爲之鳴﹐目無所見。液脫者﹐骨屬屈伸不利﹐故脛酸而懈怠安臥。】

扁鵲難經

目盲

二十難曰﹕脫陽者見鬼﹐脫陰者目盲。

目瞑

二十四難曰﹕三陰气俱絕者﹐則目眩轉目瞑﹐目瞑者爲失志﹐失志者則志先死﹐死卽目瞑也。

金匱要略【漢張機】

目瞑

男子脈虛沈弦﹐無寒熱﹐短气裏急﹐小便不利﹐面色白﹐時目瞑兼衄﹐少腹滿﹐此爲勞使之然。

目黯

五勞虛極﹐羸瘦腹滿﹐不能飲食﹐食傷﹑憂傷﹑飲傷﹑房室傷﹑饑傷﹑勞傷﹑經絡榮衛气傷﹐內有幹血﹐肌膚甲錯﹐兩目黯黑﹐緩中補虛﹐大黃﹝上庶下虫﹞虫圓主之。

目眩

夫失精家少腹弦急﹐陰頭寒﹐目眩發落﹐脈極虛芤遲﹐爲淸谷亡血失精﹐桂枝龍骨牡蠣湯主之。

目赤

病者身熱足寒﹐頸項彊急﹐惡寒﹐時頭熱面赤目赤﹐獨頭動搖﹐卒口噤背反張者﹐痓病也。若發其汗者﹐寒濕相得﹐其表益虛﹐卽惡寒甚。發其汗已﹐其脈如蛇。

病者脈數無熱﹐微煩默默﹐但欲臥﹐汗出。初得之三四日﹐目赤如鳩眼﹔七八日﹐目四眥黑﹐若能食者﹐膿已成也﹐赤小豆當歸散主之。

目泣

膈上病痰滿喘咳吐﹐發則寒熱背痛腰疼﹐目泣自出﹐其人振振身瞤劇﹐必有伏飲。

目暈黃

尺脈浮﹐目睛暈黃﹐衄未止﹔暈黃去﹐目睛慧了﹐知衄今止。

目不識人

寸口脈浮而緊﹐緊則爲寒﹐浮則爲虛﹐寒虛相搏﹐邪在皮膚。浮者血虛﹐絡脈空虛﹐賊邪不瀉﹐或左或右﹐邪气反緩﹐正气卽急。正气引邪﹐喎僻不遂﹔邪在於絡﹐肌膚不仁﹔邪在於經﹐卽重不勝﹔邪入於腑﹐卽不識人﹔邪入於髒﹐舌卽難言口吐涎。

直視不能眴

衄家不可汗﹐汗出必額上陷﹐脈緊急﹐直視不能眴﹐不得眠。

目如脫

咳而上气﹐此爲肺脹。其人喘﹐目如脫狀﹐脈浮大者﹐越婢加半夏湯主之。

目腫

寸口脈沈滑者﹐中有水气﹐面目腫大有熱﹐名曰風水。視人之目裹上微擁﹐如蠶新臥起狀﹐其頸脈動時時咳﹐按其手足上陷而不起者﹐風水。

夫水病人目下有臥蠶﹐面目鮮澤﹐脈伏﹐其人消渴﹐病水腹大﹐小便不利﹐其脈沈絕者有水﹐可下之。

中藏經【漢華佗】

察目色以辧死候

黑色起於耳目鼻上﹐漸入於口者死。赤色見於耳目額者﹐五日死。黑白色入口鼻目中者﹐五日死。面靑目黑者死。面白目黑者十日死。面赤眼黃卽時死。面黑目白者八日死。面靑目黃者五日死。頭目久痛﹐卒視不明者死。面黑直視者死。面靑目白者死。面黃目白者死。面目俱白者死。面目靑黑者死。陰陽俱絕目眶陷者死。榮衛耗散面目浮腫者死。心絕於腎﹐肩息回盼目直者一日死。肝絕﹐汗出如水﹐恐懼不安伏臥﹐目直面靑者八日死﹔又曰卽時死。

脈訣【晉王叔和】

目病脈

三部俱弦肝有餘﹐目中疼痛苦痃虛。怒气滿胸常欲叫﹐翳蒙瞳子淚如珠。

肝軟並弦本沒邪﹐緊因筋急有些些。細看浮大更兼實﹐赤痛昏昏似物遮。溢關過寸口相應﹐目眩頭重與筋疼。芤時眼暗或吐血﹐四肢癱瘓不能行。濇則緣虛血散之﹐肋脹脇滿自應知。滑因肝熱連頭目﹐緊實弦沈痃癖基。微弱浮散气作難﹐目暗生花不耐看。

三部俱浮肺臟風﹐鼻中多水唾稠濃。壯熱惡寒皮肉痛﹐嗓幹雙目淚酸疼。

積气胸中寸脈伏﹐當關腸癖常瞑目。

察目色以辧病之生死

欲愈之病目眥黃﹐眼胞忽陷定知亡。耳目口鼻黑色起﹐入口十死七難當。面黃目靑酒亂頻﹐邪風在胃衮其身。面黑目白命門敗﹐困極八日死來侵。面色忽然望之靑﹐進之如黑卒難當。面赤目白憂息气﹐待過十日定存亡。面赤目靑眾惡傷﹐榮衛不通立須亡。黃黑白色起入目﹐更兼口鼻有災殃。面靑目黃中時死﹐余候須看兩日彊。目無精光齒齦黑﹐面白目黑亦災殃。肩息直視及唇焦﹐面腫蒼黑也難逃。

面腫蒼黑舌捲靑﹐四肢乏力眼如盲。泣下不止是肝絕﹐八日應當命必傾。

面黑齒痛目如盲﹐自汗如水腰折頻。皮肉濡卻發無澤﹐四日應當命不存。

千金方【唐孫思邈】

病因並治法

凡人年四十五已後﹐漸覺眼暗﹔至六十已後﹐還漸目明。治之法﹐五十已前可服瀉肝湯﹐五十已後不可瀉肝。目中有疾可敷石膽散等藥﹔無病不可輒傅﹐但補肝而已。目病肝中有風熱﹐令人眼昏暗者﹐當灸肝腧﹐及服除風湯圓散數十劑﹐當愈。

生食五辛接熱飲食熱餐麵食飲酒不已房室無節極目遠視數看日月夜視星火夜讀細書月下看書抄寫多年雕鏤細作博奕不休久處煙火泣淚過多刺頭出血多右十六件並是喪明之本﹐養性之士宜熟愼焉。又有馳騁畋獵﹐冒涉風霜﹐迎風追獸﹐日夜不息﹐亦是傷目之媒也。恣一時之浮意﹐爲百年之痼疾﹐可不愼歟﹖凡人少時不自將愼﹐年至四十卽漸昏暗。若能依此愼護﹐可得白首無他﹐所以人年四十已去﹐常須瞑目﹐勿顧他視﹐非有要事﹐不宜輒開﹐此一術愼護之極也。其讀書博奕等過度患目者﹐名曰肝勞。若欲治之﹐非二年閉目不視﹐不可得瘥。徒自瀉肝及作諸治﹐終是無效。人有風疹﹐必多眼昏﹐先攻其風﹐其暗自愈。

鼻洞者﹐濁下不止﹐傳爲鼽瞢﹐瞑目﹐得之气厥。足陽明有俠鼻入於面者﹐名曰懸顱﹐屬口對入系目本﹐視有過者取之。損有餘﹐益不足﹔反者益甚。足太陽有通項入於腦者﹐正屬目本﹐名曰眼系﹐頭目苦痛取之。在項兩筋間入腦﹐乃別陰蹺。陰陽相交﹐陽入陰出﹐陽交於銳眥﹐陽气盛則瞋目﹐陰气絕則瞑目。

仁齋直指方【宋楊士瀛】

眼屬五臟

首尾赤眥屬心﹐滿眼白睛屬肺﹐其烏睛圓大屬肝﹐其上下肉胞屬脾﹐而中間黑瞳一點如漆者﹐腎實主之。

目爲肝之外候

目者肝之外候﹐肝取木﹐腎取水﹐水能生木﹐子母相合﹐故肝腎之气充則精彩光明﹐肝腎之气乏則昏蒙運眩。心者神之舍﹐又所以爲肝腎之副焉﹐蓋心主血﹐肝藏血﹐血能生熱﹐凡熱衝發於眼﹐皆當淸心涼肝。

風熱

風腫則軟﹐熱腫則硬﹐烏輪突起﹐裏熱刺痛爲熱眼。大凡眼患多生於熱﹐治法以淸心涼肝﹐調血順气爲先。

眼胞合

熱气蓄聚而傷胞﹐所以胞合﹐宜羚羊角散﹑洗眼湯。

目生瞖

凡翳起於肺家受熱﹐輕則蒙矓。重則生翳。𨿽翳自熱生﹐然治法先退翳而後退熱者﹐謂熱極生翳。若先去赤熱﹐則血爲之冰而翳不能去矣。

偸鍼

脾間積熱﹐兼宿食不消﹐則生偸鍼。秦皮銼﹐和砂糖煎水﹐調大黃末一錢服﹐利之卽消。

服眼藥法

凡補腎治眼之藥﹐必須於五更初﹐腎气開﹐未言語前服之﹐乃效。

濟生方【宋嚴用和】

目病論治

經云﹕五臟六腑之精气﹐皆上注於目而爲之精。精之窠爲眼﹐骨之精爲瞳子﹐屬腎。筋之精爲黑眼﹐屬肝。血之精爲絡裹﹐屬心。气之精爲白睛﹐屬肺。肉之精爲約束﹐屬脾。眼通五臟﹐气貫五輪。由此觀之﹐人能善自調攝﹐養气存神﹐安心惜視﹐然後心气通暢﹐肝气和平﹐精气上注於目﹐則目不致有疾矣。倘將養失宜﹐六淫外傷﹐七情內郁﹐嗜欲不節﹐飲食無度﹐徹夜奕博﹐熱啖煎炙﹐久視勤書﹐憂鬱悲泣﹐皆能病目。目之爲病﹐睛之色赤者病在心﹐色白者病在肺﹐色靑者病在肝﹐色黃者病在脾﹐色黑者病在腎。方論載有五輪八廓﹐內障外障﹐靑盲雀盲﹐倒睫拳毛﹐胬肉攀睛﹐風沿爛眼﹐能近視不能遠視﹐能遠視不能近視等證﹐玆不及備敍。治之之法﹐須洞察形證﹐細究根源﹐自無失誤。病眼之人﹐切忌當風看日﹐喜怒房勞﹐飲酒食熱﹐惟當寬緩情性﹐謹愼調護﹐自無不痊矣。

瘡瘍全書【金竇漢卿】

上下眼丹

此毒受在心肝﹐气毒上攻﹐壅而聚此。丹毒當用淸心流气飲治之﹐兼服黃連敗毒丸﹐外敷搽藥。

漏睛瘡

夫漏睛瘡者﹐肝臟毒气﹐小腸邪風﹐外攻腎端﹐灌於瞳人。初生疼癢﹐漸成膿水﹐其色如疳﹔日久睛昏﹐气敗肝絕﹐難救之證﹐愼之愼之﹗宜先服黃芪﹑當歸﹑川芎﹑生地﹑白芍﹑黃芩﹑薄荷﹑荊芥﹑連翹﹑白芷﹑升麻﹑桔梗﹑天花粉之類﹔次用黃連﹑地骨皮﹑當歸煎湯﹐溫洗。治方關要﹐惟補腎宣肝爲急﹐不可輕視也。

河間六書【金劉完素】

眼論

《素問》云﹕目得血而能視﹐手得血而能握﹐其證足厥陰之經絡所主也。肝臟若受虛而卽補腎﹐實而卽瀉心。夫人之眼目者﹐似天地之日月也。若人無雙目﹐豈能辧別賢愚﹖天無日月﹐萬物安能照耀﹖是以眼通五臟﹐气貫五輪﹐外應肝候。肝臟虛而風邪郁﹐風邪郁而熱蘊﹐衝火炎上行﹐故攻目昏滲濇疼痛﹐赤絲皆發。榮衛實﹐則能視﹐榮衛虛則昏暗。凡人多餐熱物﹐或嗜食五辛﹐坐濕當風﹐淩寒冒暑﹐將息失度者﹐皆喪目之源也。

目泣

風气與陽明入胃﹐循脈上目﹐皆津液所生爲泣也。

目黃

風气與陽明入胃﹐循脈而上目眥。胞人气不外泄﹐爲熱中目黃之病也。

風眼寒證

風入系頭則血脈凝滯﹐不能上下﹐通流於目﹐令風寒客之﹐爲風眼寒也。

目盲

陽气煩勞﹐積於夏﹐令人熱厥﹐目盲不可視﹐耳閉不可聽。人參散主之。

目瞑

膽受胃熱﹐循脈而上於腦。陽絡溢血﹐妄行在鼻竅﹐則衄蔑目瞑者。定命散主之。

論目昏赤腫翳膜皆屬於熱

目眛不明﹐目赤腫痛﹐翳膜眥瘍﹐皆爲熱也。及目瞑﹐俗謂之眼黑﹐亦爲熱也。然平白日無所見者﹐熱气郁之甚也。或言目眛爲肝腎虛冷者﹐誤也。是以妄謂肝主於目﹐腎主瞳子﹐故妄言目眛爲虛而冷也。然腎水冬陰也﹐虛則當熱﹔肝木春陽也﹐虛則當冷。腎陰肝陽﹐豈能同虛而爲冷者歟﹖或通言肝腎之中﹐陰實陽虛而無由目眛也。俗妄謂肝腎之气衰少而不能至於目也。不知經言熱甚目瞑眼黑也。豈由寒爾﹖又如仲景言傷寒病熱極則不識人﹐乃目盲也。《正理》曰﹕由熱甚怫郁於目而致之然也。然皮膚之汗孔者﹐謂泄气液之孔竅也﹐一名气門﹐謂泄气之門也。一名腠理者﹐謂气液出行之腠道紋理也。一名鬼神門者﹐謂幽冥之門也。一名元府者﹐謂元微府也。然元府者無物不有﹐人之臟腑﹑皮毛﹑肌肉﹑筋膜﹑骨髓﹑爪牙﹐至於世之萬物盡皆有之﹐乃气出入升降之道路門戶也。夫气者形之主﹐神之母﹐三才之本﹐萬物之元﹐道之變也。故元陽子解《淸靜經》曰﹕大道無形﹐非气不足以長養萬物﹐由是气化則物生﹐气變則物易﹐气甚卽物壯﹐气弱卽物衰﹐气正卽物和﹐气亂卽物病﹐气絕卽物死。經曰﹕出入廢則神機化滅﹐升降息則气立孤危。故非出入則無以生長化收藏。是以升降出入﹐無气不有。人之眼耳鼻舌身意神識﹐能爲用者﹐皆由升降出入之通利也﹔有所閉塞者﹐不能爲用也。若目無所見﹐耳無所聞﹐鼻不聞臭﹐舌不知味﹐筋痿骨痺﹐齒腐毛髮墮落﹐皮膚不仁﹐腸不能滲泄者﹐悉由熱气怫郁﹐元府閉密﹐而致气液血脈﹐榮衛精神﹐不能升降出入故也。各隨鬱結微甚而察病之輕重也。故知熱郁於目﹐無所見也。故目微昏者﹐至近則轉難辧物﹐由目之元府閉小也﹐隔縑視物之象也。或視如蠅翼者﹐元府有所閉合者也。或目昏而見黑花者﹐由熱气甚而發之於目﹐亢則害承乃制而反出其泣﹐气液昧乏﹐以其至近﹐故𨿽視而亦見如黑花也。及衝風泣而目暗者﹐由熱甚而水化制之也﹐故經言厥則目無所見。夫人厥則陽气並於上﹐陰气並於下。陽气並於上﹐則火獨光也﹔陰气並於下則足寒﹐足寒則腫也。夫一水不勝五火﹐故目眥而盲﹐是以衝風泣下而不止。夫風之中於目也﹐陽气內守於睛﹐是火气燔目﹐故見風泣下。

論目分表裏易治難治辧

眼之爲病﹐在腑則爲表﹐當除風散熱﹔在髒則爲裏﹐宜養血安神。暴發者爲表而易治﹐久病者在裏而難愈。除風散熱者﹐瀉靑丸主之。養血安神者﹐定志丸﹐婦人熟漧地黃丸是也。或有體肥气盛﹐風熱上行﹐目昏濇者﹐槐子散主之﹐此由胸中气濁上行也﹐重則爲痰厥﹐亦能損目。常使胸中气淸﹐無此病也。又有因目疾服藥多而損气者﹐久之眼漸昏弱﹐乍明乍暗﹐不欲視物﹐此目少血之驗也﹐熟漧地黃丸﹑消風散﹑定志丸﹐相須而養之。或有視物不明見黑花者﹐此謂之腎气弱也﹐宜補腎水﹐駐景丸是也。或有暴失明者﹐謂眼居諸陽交之會也﹐而陰反閉之﹐此風邪內滿當有不測之疾也。翳膜者﹐風熱重而有之﹐或斑入眼﹐此肝气盛而發在表也。翳膜已生在表明矣﹐當發散而去之﹐反疏利﹐則邪气內蓄﹐爲翳則深也。邪气未定﹐謂之熱翳而浮﹔邪气已定﹐謂之冰翳而沈﹔邪气牢而深者﹐謂之陷翳﹐當以焮發之物使其邪气再動﹐翳膜乃浮﹐輔以退翳之藥﹐則自去也。病久者不能速效﹐當以歲月除之。

明理論【金成無己】

目直視

傷寒直視﹐何以明之﹖直視者﹐視物而目睛不轉動者是也。若目睛轉者﹐非直視也。水之精爲志﹐火之精爲神。目者心之使也﹐神所寓焉﹐肝之外候也﹐精神榮焉。《鍼經》曰﹕五臟六腑之气﹐皆上注於目而爲之精﹐精之窠爲眼﹐骨之精爲瞳子﹐筋之精爲黑睛﹐血之精爲絡﹐气之精爲白睛﹐肌肉之精爲約束﹐裹擷筋骨血气之精與脈並爲系﹐上屬於腦﹐五臟血气調和﹐精气充榮﹐則目和而明矣。傷寒目直視者﹐邪气擁盛﹐冒其正气﹐使神智不慧﹐髒精之气﹐不上榮於目﹐則目爲之直視。傷寒至於直視﹐爲邪气已極﹐證候已逆﹐多難治。經曰﹕衄家不可發汗﹐汗出則額上陷﹐脈急緊﹐直視不能眴﹐不得眠﹐以肝受血而能視。亡血家肝气已虛﹐目气已弱。又發汗亡陽﹐則陰陽俱虛所致也。此𨿽錯逆﹐其未甚也。逮乎狂言反目直視﹐又爲腎絕﹐直視搖頭﹐又爲心絕﹐皆髒气脫絕也。直視讝語喘滿者死﹐下利者亦死。又劇者發則不識人﹐循衣摸牀﹐惕而不安﹐微喘直視﹐脈弦者生﹐濇者死﹐皆邪气盛而正气脫也。其或有目中不了了﹐睛不和﹐無表裏證﹐大便難﹐身微熱者﹐是非直視也﹐此爲內實也。可用大承气湯﹑大柴胡湯下之。直視爲不治之疾﹐目中不了了爲可治之候﹐二者形證相近﹐其爲工者宜熟視之。

儒門事親【元張從政】

風衝泣下

夫風衝泣下者﹐俗呼風冷淚者是也。《內經》曰﹕太陽經不禁固也。又曰﹕熱則五液皆出﹐肝熱故淚出。風衝於外﹐火發於內﹐風火相搏﹐由此而泣下也。治之以貝母一枚白膩者﹐胡椒七粒﹐不犯銅鐵﹐研細臨臥點之愈。聖人𨿽言目得血而能視﹐然血亦有太過不及也﹐太過則目壅塞而發痛﹐不及則目耗竭而失明。故年少之人多太過﹐年老之人多不及。然年少之人間有不及﹐而年老之人其間亦有太過者﹐不可不察也。夫目之內眥﹐太陽經之所起﹐血多气少﹔目之銳眥﹐少陽經也﹐血少气多﹔目之上綱﹐太陽經也﹐亦血多气少﹔目之下綱﹐陽明經也﹐血气俱多。然陽明經起於目兩旁交頞之中﹐與太陽少陽俱會於目﹐惟足厥陰肝經連於目系而已。故血太過者﹐太陽陽明之實也﹔血不及者﹐厥陰之虛也。故出血者宜太陽陽明﹐蓋此二經血多故也。少陽一經不宜出血﹐血少故也。刺太陽陽明出血則目愈明﹐刺少陽出血則目愈昏。要知無使太過不及﹐以血養目而已。凡血之爲物﹐太多則溢﹐太少則枯。人熱則血行疾而多﹐寒則血行遲而少﹐此常理也。目者﹐肝之外候也。肝主目﹐在五行屬木﹐木之爲物太茂而蔽密﹐太衰而枯瘁矣。夫目之五輪﹐乃五臟六腑之精華﹐宗脈之所聚。其白睛屬肺金﹐肉輪屬脾土﹐赤脈屬心火﹐黑水神光屬腎水﹐兼屬肝木﹐此世俗皆知之矣。及有目疾而不知病之理﹐豈知目不因火則不病。何以言之﹖白輪變赤﹐火乘肺也﹔肉輪赤腫﹐火乘脾也﹔黑水神光被翳﹐火乘肝與腎也﹔赤脈貫目﹐火自甚也。能治火者﹐一句可了。故《內經》曰﹕熱勝則腫。凡目暴赤腫起﹐羞明隱濇﹐淚出不止﹐暴翳目蒙﹐皆火熱之所爲也。治火之法﹐在藥則鹹寒吐之下之﹐在鍼則神庭上星﹑顖會﹑前頂﹑百會。血之翳者可使立退﹐痛者可使立已﹐昧者可使立明﹐腫者可使立消。惟小兒不可刺顖會﹐爲肉分淺薄﹐恐傷其骨。然小兒水在上﹐火在下﹐故目明。老人火在上﹐水不足﹐故目昏。《內經》曰﹕血實者宜決之。又經曰﹕虛者補之﹐實者瀉之。如雀目不能夜視﹐及內障﹐暴怒大憂之所致也﹐皆肝主目﹐血少禁出血﹐止宜補肝養腎。至於暴赤腫痛﹐皆宜以﹝金非﹞鍼刺前五穴﹐出血而已﹔次調鹽油以塗髮根﹔甚者𨿽至於再﹑至於三可也。量其病勢﹐以平爲期。

經云﹕風气與陽明入胃﹐循脈而上﹐至目內眥則寒中而泣出﹐此中風寒淚出也﹐河間當歸湯主之。東垣雲﹕水附木勢﹐上爲眼濇﹑爲眵﹑爲冷淚﹐此皆由肺金之虛﹐而肝木寡於畏也。古今圖書集成醫部全錄卷一百三十九

目門

東垣十書【元李杲】

瞳子散大

凡心包絡之脈﹐出於心中﹐以代心君之行事也﹐與少陽爲表裏。瞳子散大者﹐少陰心之脈挾目系﹐厥陰肝之脈連目系。心主火﹐肝主木﹐此木火之勢盛也。其味則宜苦宜酸宜涼﹐大忌辛辣熱物﹐以助木火之邪也﹐飲食中常知此理可也。夫辛主散﹐熱則助火﹐故不可食。諸酸主收心气﹐瀉木火也﹔諸苦瀉火熱﹐則益水也。尢忌食冷水大寒之物﹐此則能損胃气不行﹐則元气不生﹐元气不行﹐胃气下流﹐胸中三焦之火及心火乘於肺上﹐入腦灼髓﹐火主散溢﹐瞳子開大﹐大熱之物又助火邪﹐此蓋不可食之驗也。藥中用茺蔚子一味辛散主益睛﹐辛者是助火也﹐故去之。乃加黃芩﹑黃連﹐瀉中焦之火。芩能瀉上焦肺中之火﹐以酒洗之﹐乃寒因熱用也。又去靑葙子﹐爲助陽火也。加五味子以收瞳人開大。且火之與气﹐勢不兩立﹐故《內經》曰﹐壯火食气﹐气食少火﹔少火生气﹐壯火散气。諸酸之物能助元气。孫眞人云﹕五月常服五味子﹐助五臟气以補西方肺金。法云﹕以酸補之﹐以辛瀉之﹐辛瀉气則明矣。或曰當歸其味亦辛而甘﹐其不去者何﹖此辛甘一味﹐以其爲和血之聖藥﹐況有甘味﹐欲以爲向導﹐爲諸藥之使耳。

腎主骨﹐骨之精爲瞳子。瞳子散大者﹐因腎水虛骨枯﹐而心包絡之火得以乘之也。治法宜苦宜酸宜涼﹐大忌辛熱之物。除風熱﹐涼血益血﹐以收耗散之气﹐滋陰地黃丸最妙。

靑白瞖

勞欲過度﹐或涼藥過多﹐以致九竅不利。靑白翳見大眥﹐乃陽气衰少也。宜補陽湯﹑連蘗益陰丸﹑菊睛丸。經曰﹕益火之源﹐以消陰翳是也。

倒睫拳毛

淚出涓涓﹐翳膜漸生﹐眼皮漸急﹐睫倒難開﹐瞳人如刺樣痛﹐此脾受風熱﹐先服瀉肝散﹐後服五退散﹑神效明目湯﹑明目細辛湯。

諸脈者皆屬於目論

陰陽應象論云﹕諸脈者皆屬於目。目得血而能視。五臟六腑精气﹐皆上注於目而爲之精﹐精之窠爲眼﹐骨之精爲瞳子﹐筋之精爲黑眼﹐血之精爲絡﹐其窠气之精爲白眼﹐肌肉之精則爲約束﹐裹擷筋骨血气之精﹐而與脈並爲系﹐上屬於腦﹐後出於項中。故邪中於項﹐因逢其身之虛﹐其入深﹐則卽隨眼系入於腦﹐則腦轉﹐腦轉則引目系急﹐目系急則目眩以轉矣。邪中其精﹐其精所中﹐不相比也﹐則精散﹐精散則視岐﹐故見兩物。目者五臟六腑之精﹐榮衛魂魄之所常營也﹐神气之所主也﹐故神勞則魂魄散﹐志意亂。是故瞳子黑眼法於陰﹐白眼赤脈法於陽﹐故陰陽合徳而爲睛明也。目者心之使也﹐心者神之舍也﹐故神精亂而不轉﹐卒然見非常之處﹐精神魂魄散不相得﹐故曰惑也。夫十二經脈三百六十五絡﹐其血气皆上走於面而走空竅﹐其淸陽气上散於目而爲精﹐其別气走於耳而爲聽﹐因心事煩冗﹐飲食失節﹐勞役過度﹐致脾胃虛弱﹐心火大盛﹐則百脈沸騰﹐血脈逆行﹐邪害空竅﹐天明則日月不明矣。夫五臟六腑之精气﹐皆稟受於脾﹐上貫於目。脾者諸陰之首也﹐目者血脈之宗也﹐故脾虛則五臟之精气皆失所司﹐不能歸明於目矣。心者君火也﹐主人之神﹐宜靜而安。相火化行其令﹐相火者包絡也﹐主百脈﹐皆榮於目。旣勞役運動﹐勢乃妄行﹐又因邪气所並而損血脈﹐故諸病生焉。凡醫者不理脾胃及養血安神﹐治標不治本﹐是不明正理也。

肝木旺﹐則火之勝無所畏懼而妄行也﹐故脾胃先受之。或病目而生內障者﹐脾攝血﹐胃主血﹐心主脈﹐脈者血之府也。或曰心主血﹐又曰脈主血﹐肝之竅開於目也。治法以地黃丸﹑當歸湯之類是也。

目赤

發熱惡熱而渴﹐但目赤者﹐病髒也。手太陰肺不足﹐不能管領陽气也﹐宜以枸杞﹑生地黃﹑熟地黃之類主之。脈洪大﹐甚則嘔血﹐先有形也。

陰盛陽虛以致目病

陽不勝其陰﹐乃陰盛陽虛﹐則九竅不通﹐令靑白翳見於大眥。乃足太陽少陰經中郁遏﹐足厥陰肝經气不得上通於目﹐故靑白翳內阻也。當於太陽少陰經中﹐九原之下﹐以益肝中陽气﹐衝天上行﹐此當先補其陽﹔後於足太陽太陰標中﹐瀉足厥陰肝經火﹐下伏於陽中乃次治也。經云﹕陰盛陽虛﹐則當先補其陽﹐後瀉其陰﹐此治法是也。每日淸晨﹐以腹中無宿食﹐服補陽湯﹔食遠服泄陰丸﹔臨臥服連蘗益陰丸。若天色變﹐經大寒大風並大勞役﹐或飲食不調﹐精神不足﹐或气弱﹐俱不得服。候體气和平﹐天气如常服之。先補其陽﹐使陽气上升﹐通於肝經之末﹐利空竅於眼目矣。

能近視不能遠視

能近視不能遠視者﹐陽气不足﹐陰气有餘﹐乃气虛而血盛也。血盛者陰火有餘也。气虛者元气虛弱也﹐此老人桑楡之象也。

能遠視不能近視

能遠視不能近視者﹐陽气有餘﹐陰气不足也﹐乃血虛气盛。血虛气盛者﹐皆火有餘﹐元气不足。火者元气穀气眞气之賊也﹐元气之來也徐而和﹐細如綫。邪气之來也﹐緊而彊﹐如巨川之流﹐不可遏也。

丹溪心法【元朱震亨】

治目睛瞖痛

眼黑睛有翳﹐皆用黃蘗﹑知母。

眼睛痛﹐知母﹑黃蘗瀉腎火﹐當歸養陰水。

眼中風淚出﹐食後吞龍薈丸數錢﹐日三次。

冬月眼暴發痛﹐亦當解散﹐不宜用涼藥。

目昏﹐屬血少神勞﹐腎虛也﹐宜養血補水安神以調之。凡昏弱不欲視物﹐內障見黑花﹐瞳子散大﹐皆裏病也。眼疾所因﹐不過虛實二者而已。虛者眼目昏花﹐腎經眞水之微也﹔實者眼目腫痛﹐肝經風熱之甚也。實則散其風熱﹐虛則滋其眞陰﹐虛實相因則散熱滋陰兼之﹐此內治之法也。至於日久﹐熱壅血凝而爲攀睛瘀肉﹑翳膜赤爛之類﹐不假點洗外治之法﹐則何由而得痊乎﹖

大槪眼病﹐屬風熱與血少神勞腎虛。

世醫得效方【元危亦林】

气輪

病因淩寒冒暑﹐受飲寒漿﹐肌體虛疏﹐寒邪入內。其候或痛或昏﹐傳在白睛﹐筋多腫赤﹐視日如隔霧﹐看物似生煙﹐日久不治﹐變成白膜﹐黑暗難開。

風輪

病因喜怒不常﹐作勞用心﹐晝視遠物﹐夜讀細書。其候眥頭尢濇﹐睛內偏疼﹐視物不明﹐胞弦緊急﹐宜去風藥。

肉輪

病因多食熱物﹐好喫五辛﹐遠道奔馳﹐食飽耽眠﹐風積痰壅。其候眼胞赤腫﹐昏蒙多淚﹐倒睫濇痛﹐瘀血侵睛﹐宜疏風醒脾藥。

血輪

病因七情煩勞﹐內動於心﹐外攻於目。其候赤筋纏眥﹐白膜侵睛﹐胞腫難開﹐昏濇﹐日久不治﹐失明愈深﹐宜洗心涼血藥。

水輪

病因勞役過度﹐嗜欲無厭﹐內傷七情﹐加之多餐酒面﹐好啖鹹辛﹐因動腎經﹐通於黑水。其候冷淚鎭流於瞼上﹐飛蠅相趁於睛前﹐積聚風虛﹑或濇或癢﹐結成翳障﹐常多昏暗﹐宜用補腎藥。

天廓

病因雲中射雁﹐月下看書﹐多食鮏羴﹐侵冒寒暑。其候視物生煙﹐皆疼難開﹐不能辧認。

地廓

病因濕漬頭上﹐冷灌睛眸。其候眼弦緊急﹐瘀血生瘡。

火廓

病因心神恐怖﹐赤脈侵眥﹐血灌瞳人。其候瞼頭紅腫﹐睛內偏疼﹐熱淚如傾。

水廓

病因勞力爭鬥﹐擊棒開弓﹐驟騎彊力生病。其候常多昏暗﹐睛弦淚多。

風廓

病因枕邊窻穴有風﹐不能遮閉﹐坐臥當之﹐腦中風邪。其候黑睛多癢﹐兩瞼常爛﹐或昏多淚。

雷廓

病因失枕睡臥﹐酒後行房﹐血脈滿溢﹐風邪內聚。其候眥頭赤腫﹐瞼內生瘡﹐倒睫拳毛﹐遮睛努肉。

山廓

病因撞刺磕損﹐致令肉生兩瞼﹐翳閉雙睛﹐若不早治﹐永沈昏暗﹐瘀血侵睛。

澤廓

病因春不宣解﹐冬聚陽毒﹐多餐熱物﹐致令腦脂凝聚﹐血淚攻潮﹐有如霧籠飛蜂﹐黑花常見。

內障二十三證

【內障有圓翳﹑冰翳﹑滑翳﹑濇翳﹑散翳﹑橫開翳﹑浮翳﹐沈翳﹑偃月翳﹑棗花翳﹑黃心翳﹑黑花翳﹑胎患﹑五風變﹑雷頭風﹑驚振﹑綠風﹑烏風﹑黑風﹑靑風﹑肝虛雀目﹑髙風雀目﹑肝虛目暗。】

圓翳在黑珠上一點圓﹐日中見之差小﹐陰處見之卽大﹐視物不明﹐轉見黑花。此由肝腎俱虛而得﹐宜補肝散﹑補腎丸。

冰翳如冰凍堅實﹐旁觀自透於瞳人內﹐陰處及日中看之﹐其形不同﹐疼而淚出。此肝膽病﹐宜通肝散。

滑翳有如水銀珠子﹐俱微含黃色﹐不疼不痛﹐無淚遮繞瞳人。

濇翳微如赤色﹐或聚或開﹐兩旁微光﹐瞳人上如凝脂色﹐時復濇痛﹐無淚出。

散翳形如鱗點﹐或瞼下生粟﹐日夜痛楚﹐瞳人最疼﹐常下熱淚。此二證皆肝肺相傳。宜八味還睛散。

橫開翳上橫如劍脊﹐下面微微甚薄﹐不赤不痛﹐此病稀少。

浮翳上如冰光﹐白色環繞瞳人﹐生自小眥頭至黑珠上﹐不痛不癢﹐無血色相潮。

沈翳白點藏在黑水下﹐向日細視﹐方見其白﹐眼睛疼痛﹐晝輕夜重﹐間或出淚。宜空靑丸。

偃月翳膜如凝脂﹐一邊厚﹐一邊薄﹐如缺月﹐其色光白無瑕疵。前四證並皆難治。

棗花翳周回如鋸齒﹐四五枚相合﹐赤色﹐刺痛如鍼﹐視物如煙﹐晝則痛楚﹐多淚昏暗。

黃心翳四邊皆白﹐但中心一點黃團團在黑珠上﹐時下濇淚。此兩證肝肺風熱﹐宜還睛散﹐墜瞖丸。

黑花翳其狀靑色﹐大小眥頭濇痛﹐頻頻下淚﹐口苦﹐蓋膽受風寒﹐宜涼膽丸。

胎患初生﹐觀物﹐轉睛不快﹔至四五歲瞳人潔白﹐昏蒙不見﹔延至年髙﹐無藥可治。由胎中受熱致損也。

五風變五風變爲內障﹐頭痛甚卽無淚﹐日中如坐暗室﹐常自憂嘆﹐此毒風腦熱所致。

雷頭風此熱毒之气﹐衝入眼睛中﹐牽引瞳人﹐或微或大或小﹐黑暗全不見物。

驚振因病目再被撞打﹐變成內障﹐日夜疼痛﹐不能視三光。

綠風初患頭旋﹐兩額角相牽﹐瞳人連鼻膈皆痛﹐或時紅白花起。肝受熱則先左﹐肺受熱則先右﹐肝肺同病則齊發。先服羚羊角散﹑羚羊角丸﹐後服還睛散。

烏風眼𨿽癢痛而頭不旋﹐但漸漸昏暗﹐如物遮定﹐全無翳障﹐或時生花。此肝有實熱﹐宜瀉肝散。

黑風此與綠風相似﹐但時時黑花起﹐乃腎受風邪﹐熱攻於眼﹐宜涼腎散。

靑風此眼不痛不癢﹐瞳人儼然如不患者﹐但微有頭旋及生花﹐轉加昏蒙﹐宜服還睛散。

肝虛雀目因肝虛血少﹐時時花起﹐或時頭疼﹐年深則雙目盲﹐小兒因疳得之﹐宜蛤粉丸。

髙風雀目與前證𨿽同﹐但才至黃昏﹐便不見物﹐經年瞳子如金色﹐名曰黃風﹐不治。

肝虛目暗遠視不明﹐眼前花子頻起﹐眥目赤痛﹐有時看一成二﹐宜補肝散。

外障五十證

【外障有肝臟積熱﹑混睛﹑胬肉攀睛﹑兩瞼粘睛﹑膜入水輪﹑釘翳根深﹑黑翳如珠﹑花翳白陷﹑水瑕深翳﹑玉翳浮滿﹑順逆生翳﹑雞冠蜆肉﹑瞼生風粟﹑胞肉膠凝﹑漏睛膿出﹑蟹睛疼痛﹑突起睛髙﹑風起喎偏﹑倒睫拳毛﹑風牽瞼出﹑神祟疼痛﹑旋螺尖起﹑鶻眼凝睛﹑轆轤轉關﹑被物撞打﹑撞刺生翳﹑血灌瞳人﹑瞇目飛塵飛絲﹑天行赤目﹑赤眼後生翳﹑胎風赤爛﹑風赤瘡疾﹑衝風淚出﹑暴風客熱﹐瞼硬睛痛﹑痛如鍼刺﹑癢極難任﹑瞳人幹缺﹑黃膜上衝﹑赤膜下垂﹑小眥赤脈﹑小兒通睛﹑小兒胎中生贅﹑小兒靑盲﹑偸鍼﹑眼病禁忌﹑气虛光散﹑羞明怕日﹑眼生眵糞﹑眼不明。】

肝臟積熱眼先患赤腫疼痛﹐怕日羞明﹐淚濇難開﹐忽生翳膜﹐初患一目不見﹐以致兩目齊患。此肝臟積熱﹐宜石決明散。

混睛白睛先赤後癢痛﹐淚下閉濇難開﹐年深則睛變成碧色﹐滿目如凝脂﹐赤脈橫貫﹐宜地黃散。

胬肉攀睛或眼先赤爛多年﹐肝經爲風熱所衝而成﹐或用力作勞而得﹐或癢或痛﹐自兩眥頭努出筋膜﹐心气不寧﹐憂慮不已﹐遂乃攀睛﹐宜二黃散﹑定心丸。

兩瞼粘睛此乃爛弦風也﹐雙目赤爛﹑或癢或痛﹐經年不愈。

膜入水輪此因黑珠上生瘡﹐稍安﹐其痕不沒﹐侵入水輪﹐𨿽光未絕﹐終亦難治。

釘翳根深心肝畱熱﹐致使眼疼痛﹐生翳膜﹐經久其色如銀﹐釘入黑睛﹐不可治。

黑翳如珠此起在黑水上﹐如小黑豆﹐疼痛淚出﹐不可用點藥﹐乃腎虛受風熱而得﹐宜先服羚羊角散﹐後服補腎丸。

花翳白陷白翳旋繞瞳人﹐點點如花白鱗砌者。此因肝肺伏藏積熱﹐宜點磨翳膏﹐後服羚羊角散。

水瑕深翳黑水內橫深瑕盤﹐靑色沈沈入﹐痛楚無時。此五臟俱受熱﹐宜服淸涼散。

玉翳浮滿黑珠上浮玉色﹐不疼痛﹐翳根不紅﹐不宜鍼割﹐但服還睛散﹐點磨翳膏卽愈。

順逆生翳凡翳自下生上者爲順﹐自上而生下者爲逆。順則易安﹐逆則難治。宜服車前散﹑點磨翳膏。

雞冠蜆肉翳生瞼內﹐如雞冠蜆肉﹐或靑或黑﹐須翻出看之﹐阻礙痛楚﹐怕日羞明﹐蓋脾經先受熱﹐後有所傳﹐宜服石決明散。

瞼生風粟兩瞼上下﹐初生如粟米大﹐漸大如米粒﹐或赤或白﹐不甚疼痛。此肝壅瘀血所成﹐宜服消毒飲。

胞肉膠凝眼胞皮肉﹐有似膠凝﹐腫髙如桃李﹐時出熱淚﹐乃風毒所注﹐宜服消風散﹐點花艸膏。

漏睛膿出皆頭結聚生瘡﹐流出膿汁﹐無翳障﹐不疼痛﹐因心气不寧﹐並風熱在瞼中﹐宜白薇丸。

蟹睛疼痛如大豆子﹐出黑珠上﹐疼痛不可忍﹐又名損翳﹐宜石決明散。

突起睛髙風毒流注五臟﹐不能消散﹐忽然突起癢痛﹐乃熱極所致﹐宜瀉肝散。

風起喎偏偏風牽引﹐雙目喎斜﹐淚出頻頻﹐卻無翳膜﹐不癢不痛﹐宜消風散﹐荊芥湯調下﹐或蟬花無比散。

倒睫拳毛淚出涓涓﹐翳膜漸生﹐眼皮漸急﹐睫倒難開﹐瞳人如刺樣痛。此脾受風熱﹐先服瀉肝散﹐後服五退散。

風牽瞼出上下瞼俱赤﹐或翻出一瞼在外。此脾受風毒﹐宜五退散。若年深﹐瞼內俱赤﹐則不治。

神祟疼痛舊無根﹐因忽然疼痛﹐或如鍼刺﹐或如火炙﹐兩太陽穴掣痛﹐早輕晚重﹐先宜永福湯﹐次服石決明散。

旋螺尖起目痛生翳膜﹐尖起而赤似旋螺﹐先服通肝散﹐次服石決明散。

鶻眼凝睛輪硬而不能轉側﹐此爲鶻眼凝睛﹐不可治。

轆轤轉關睛藏上下瞼﹐不能歸中﹐所以言之爲轆轤也﹐亦難治。宜服天門冬飲子及瀉肝散。

被物撞打目被撞打﹐疼痛無時﹐瞳人被驚﹐昏暗蒙蒙﹐眼眶停畱瘀血﹐宜貼地黃膏﹐次服石決明散。

撞刺生翳因撞刺生翳疼痛﹐或兼風熱﹐轉加痛楚﹐昏暗不見﹐宜先服經效散﹐次服石決明散。

血灌瞳人瞳人爲血灌注﹐痛如錐刺﹐皆無翳膜﹐視物不明﹐由肝气閉﹐血無所歸而得﹐宜引血歸肝﹐服通血丸﹑車前散。

瞇目飛塵飛絲塵埃入目﹐粘睛不脫﹐或被飛絲所侵﹐或被砂石所苦﹐疼痛隱濇﹐揩擦不開﹐宜用瞿麥散。

天行赤目目忽赤腫﹐晨昏痛濇﹐長幼相似。此天行時疾﹐宜服瀉肝散﹐洗以五行湯。

赤眼後生翳此證輕則無妨﹐重則疼痛﹐而白睛紅色﹐乃生翳膜。此由五臟積熱﹐宜貼地黃膏﹐次服瀉肝散。

胎風赤爛小兒初生﹐便有此證﹐至三四歲﹐雙目紅而弦邊赤爛﹐時復癢痛﹐先用湯泡消風散洗之﹐後以龍腦膏點之。

風赤瘡疾眼兩瞼似朱砂塗而生瘡﹐黑睛端然無所染。此因脾臟風熱﹐久不調治﹐則生翳膜﹐宜服五退散﹐洗以湯泡散。

衝風淚出至冬月尢甚﹐此因肺虛遇風冷而發﹐宜白僵蠶散。

暴風客熱眼爲暴風熱所攻﹐白睛起障﹐覆黑珠﹐瞼腫癢痛﹐宜服瀉肝散﹑淸肺散。

瞼硬睛痛瞼中紅赤而堅硬﹐眼睛疼痛而淚出﹐怕日羞明﹐宜通肝散﹔若有翳障﹐點春雪膏。

痛如鍼刺睛忽然疼痛如鍼刺﹐雙目根緊急﹐坐臥不安。此熱毒在心﹐宜先服洗心散﹐次服還睛散。

癢極難任眼癢極甚﹐瞳子連眥頭皆癢﹐不能收瞼。此因膽受風熱得之﹐宜服驅風一字散。

瞳人幹缺眼睛幹濇﹐全無淚液﹐始則疼痛﹐後來稍定﹐或白或黑﹐不見物。此證不可治。

黃膜上衝黑睛從下生黃膜上衝﹐疼痛﹐甚至閉濇難開。此脾受風食毒而作﹐宜服犀角飲。

赤膜下垂眼中有膜﹐自上垂下﹐遮黑睛﹐名垂簾膜﹐望風淚出﹐怕日羞明。此客邪上衝﹐用百點膏點之﹐次服通肝散。

小眥赤脈小眥中生赤脈﹐漸漸衝眼﹐急宜早治。此三焦積熱﹐宜服犀角飲。忌熱毒物及房事。

小兒通睛嬰兒雙眼睛通者﹐欲觀東邊則見西邊﹐苦振掉頭腦﹐則睛方轉。此肝受驚風﹐宜服牛黃丸。

小兒胎中生贅眼瞼中生贅子﹐初生如麻子大﹐月漸如豆懸垂瞼內。此脾經風熱所攻﹐宜服五退散加減。

小兒靑盲胎中受風﹐五臟不和﹐嘔吐黃汁﹐兩眼一同﹐視物不明﹐無治法。

偸鍼目眥瘍﹐俗謂之偸鍼﹐眼眥生小皰﹐細紅點如瘡﹐以鍼刺破﹐卽差。

眼病禁忌酒色七情﹐最宜痛斷。一凡眼疾﹐忌雞﹑魚﹑酒﹑面﹑糯米﹑鹹酸﹑熱油諸般毒物。眼乃一身之主﹐不能忌口﹐藥亦無功﹐自陷此身也。每日白煮精豬肉咽飯﹐或山藥﹑蘿卜﹑菜果﹐皆可啖。

气虛光散凡眼疼痛不生糞﹐此元气憊﹐腎經虛﹐夜間小便二三次﹐耗傷陽气﹐致生內障。或腦脂流下﹐或瞳人開大﹐此皆腎憊黑水散也﹐宜服八味丸﹐或十全大補湯加枸杞子﹑甘菊。

羞明怕日眼不得開﹐羞明怕日﹐乃風熱牽閉所致。芎芷香蘇散加前胡﹑連須蔥白三莖煎服。

眼生眵糞凡眼有血紅﹐或有紅絲及生糞﹐此是熱眼。宜服經效散。

眼不明五臟精明聚於目﹐目精全則目明。

證治要訣【明戴思恭】

眼證類治

眼病不一﹐爛沿﹑惡日羞明﹑翳膜﹑濇痛﹑雀目﹑韜鍼﹑內外障等證﹐難以枚舉。今特舉赤眼數種﹐患眼者不問遠年近月﹐有上諸證﹐並可用四物湯下生熟地黃丸。敷洗之劑﹐當求之專科。四物湯加入蒸熟大黃一塊如栗子大﹐尢妙。

有久視損目﹐肝血不足﹐以致見物不明。眼中常見煙焰起﹐此當益血﹐宜生熟地黃丸。

有因茹素﹐致目少光﹐或成雀目﹐蓋食能生精﹐虧之則目無所資而減明。

眼疾諸證﹐醫家多用治眼流气飲﹐此則專門之業也。尋常赤眼﹐用黃連碾末﹐先用大菜頭一个﹐切了蓋﹐剜中心作一竅﹐入連末在內﹑復以蓋遮住﹐竹簽簽定﹐慢火內煨熟取出﹐候冷﹐以菜頭中水﹐滴入眼中。

赤眼有數種﹐气毒赤者﹐熱壅赤者﹐有時眼赤者﹐無非血壅肝經所致。蓋肝主血﹐通竅於眼﹐赤眼之病﹐大率皆由於肝。宜黑神散﹑消風散等分﹐白湯調﹐食後睡時服﹔仍用豆腐切片敷其上﹐鹽就者可用﹐酸漿者不可用﹐卽烏豆敷盦之意。

風熱赤甚者﹐於黑神散﹑消風散二藥中﹐放冷﹐睡時冷調洗肝散或菊花散服﹐仍進四物湯﹐內地黃用生﹐芍藥用赤﹐只須半貼﹐食後作一服﹐卻加入赤茯苓半錢。醉將軍卽酒蒸大黃是也。早辰鹽湯下養正丹二三十粒。

若不便於過涼之劑則不必用洗肝散﹐宜以二錢黑神散﹑一錢消風散。

若赤眼久而不愈﹐用諸眼藥皆無效﹐早起則以蘇子降气湯下黑錫丹﹐臨睡則以消風散下三黃丸﹐日中則以酒調黑神散。此數藥不獨治久赤﹐諸眼疾皆治之。

若眼暈生花﹐則屬肝虛﹐宜隨證用補肝益腎之劑。

或正坐他病﹐以致眼花﹐合就其所得之病﹐隨證施治之。

又有气眼﹐才怒气則赤痛﹐宜服酒調復元通气散。

又有頭風眼﹐偏正頭痛﹐眼不可開﹐多淚羞明﹐宜決明散。

眼眶骨痛

痛有二證﹐眼屬肝﹐有肝虛而痛﹐才見光明則眶骨痛甚﹐宜生熟地黃丸。又有肝經停飲一證﹐發則眉稜骨痛﹐眼不可開﹐晝靜夜劇﹐宜導痰飲﹐或芎辛湯去茶芽﹐或二陳湯吞靑州白丸子。

醫學綱目【明樓英】

目總論

經云﹕瞳子黑眼法於陰﹐白眼赤脈法於陽﹐故陰陽合傳而精明﹐此則眼具陰陽也。又曰﹕五臟六腑之精气皆上注於目而爲之精﹐精之窠爲眼﹐骨之精爲瞳子﹐筋之精爲黑眼﹐血之精爲絡﹐其窠气之精爲白眼﹐肌肉之精爲約束﹐裹擷筋骨气血之精﹐而與脈並爲系﹐上屬於腦後﹐出於項中﹐此則眼具五臟六腑也。後世以內外眥屬心﹐上下兩瞼屬脾﹐白眼屬肺﹐黑眼屬肝﹐瞳子屬腎﹐論之五輪﹐蓋本諸此也。又有八廓之說﹐於義無據﹐今刪之不入焉。

臟腑主目有二﹕一曰肝。經云﹕東方靑色﹐入通於肝﹐開竅於目﹐藏精於肝。又云﹕人臥血歸於肝﹐肝受血而能視。又云﹕肝气通於目﹐肝和則目能辧五色也。

二曰心。經云﹕心合脈。諸脈者﹐皆屬於目是也。至東垣又推之而及於脾。

人乳汁治目功多﹐何也﹖人心主血﹐肝藏血﹐肝受血則能視﹐蓋水入於經﹐其血乃成。又曰﹕上則爲乳汁﹐下則爲月水。故知乳汁卽血也﹐用以點目﹐豈不相宜哉﹗

通治眼病

誠哉河間之言也﹗目盲﹑耳聾﹑鼻不聞臭﹑舌不知味﹑手足不能運用者﹐皆由其元府閉塞﹐而神气出入升降之道路不通利。故先賢治目昏花﹐如羊肝丸﹐用羊肝引黃連等藥入肝﹐解肝中諸郁﹐蓋肝主目﹐肝中郁解﹐則目之元府通利而明矣。故黃連之類解熱郁也﹔椒目之類解濕郁也﹔茺蔚之類解气郁也﹔芎歸之類解血郁也﹔木賊之類解積郁也﹔羌活之類解經郁也﹔磁石之類解頭目郁﹐墜邪气使下降也﹔蔓菁子下气通中﹐理亦同也。凡此諸劑﹐皆治气血鬱結目昏之法﹐而河間之言信不誣矣﹗至於東垣﹑丹溪治目昏﹐用參芪補血气﹐亦能明者﹐又必有說通之。蓋目主气血﹐气血盛則元府得利出入升降而明﹐虛則元府無以出入升降而昏。此則必用參芪四物等劑﹐助气血運行而明也。

楞緊瞳散

陽主散﹐陽虛則眼楞緊急而爲倒睫拳毛。陰主斂﹐陰虛不斂﹐則瞳子散大而爲目昏眼花。故東垣治眼楞緊急﹐用參芪補气爲君﹐佐以辛味疏散之品﹐而忌芍藥﹑五味子酸收之類是也。治瞳子散大﹐用地黃補血爲君﹐佐以酸味收斂之品﹐而忌茺蔚子﹑靑葙子之類是也。

腎主骨之精﹐爲瞳子散大者﹐因腎水虛骨枯﹐而心包絡之火得以乘之也。

熟地黃丸治血弱气虛﹐不能養心﹐致火旺於陰分﹐瞳子散大。少陰爲火﹐君主無爲﹐不行其令﹐相火代之﹐與心包絡之脈出心系分爲三道。少陽相火之體無形﹐其用在其中矣。火盛則能令母實﹐乙木肝旺是也。其心之脈挾目系﹐肝之脈連目系﹐況手足少陽之脈同出耳中﹐至耳上角斜起﹐終於目外小眥。風熱之盛亦從此道來上攻頭目﹐致偏頭腫悶﹐瞳子散大﹐視物昏花﹐血虛陰弱故也。法當養血涼血益血﹐收火散火而除風熱﹐則愈矣。

內障

內障在睛裏昏暗﹐與不患之眼相似﹐惟瞳人裏隱隱靑白者。無隱隱靑白者﹐亦有之。

內障先患一目﹐次第相引兩目俱損者﹐皆有翳在黑睛內遮瞳子而然。今詳通黑睛之脈者目系也﹐目系屬足厥陰﹑足太陽﹑手少陰三經﹐蓋此三經臟腑中虛﹐則邪乘虛入經中鬱結﹐從目系入黑睛內爲翳。《龍木論》所謂腦脂流下作翳者﹐卽足太陽之邪也﹔所謂肝气沖上成翳者﹐卽足厥陰之邪也。故治法以鍼言之﹐則當取三經之腧穴﹐如天柱﹑風府﹑天衝﹑通裏等穴是也。其有手巧心審諦者﹐能用鍼於黑眼裏撥其翳﹐爲效尢捷也。以藥言之﹐則當補中疏通此三經之鬱結﹐使邪不入目系而愈。

飲食不節﹐勞傷形體﹐脾胃不足﹐內障眼病。宜人參補胃湯﹑益气聰明湯﹑圓明內障升麻湯﹑復明散。右四方治目不明﹐皆气虛而未脫﹐故可與參芪中微加連蘗。若气旣脫﹐則黃蘗等涼劑不可施。經云﹕陽气者﹐煩勞則張﹐精絕目盲不可以視﹐耳閉不可以聽之類﹐是其證也。

外障【在睛外遮暗】

經云﹕診目痛赤脈從上下者﹐太陽病﹔從下上者﹐陽明病﹔從外走內者﹐少陽病。按此論表裏之翳明矣﹐用以治證如鼓應桴也。

凡赤脈翳初從上而下者屬太陽﹐以太陽主表﹐其病必連眉稜骨﹐或腦項痛﹐或半邊頭腫痛是也。治法宜溫之散之。溫則臘茶﹑鹽﹑川附等分﹐煎服立愈。古人嘗以此證用川附一錢﹐作一服隨愈。然則簡要夏枯散﹑東垣選奇湯之類是也。

赤脈翳初從下而上者﹐或從內眥出外者﹐皆屬陽明﹐以陽明主裏﹐其證多熱或便實是也。治法宜下之寒之。下則局方流气飲﹐溫白丸加黃蘗﹑黃連﹐錢氏瀉靑丸之類﹐累用累驗。寒則一味黃連羊肝丸之類也。

目赤

運气目赤有三﹕一曰風助火郁於上。經云﹕少陰司天之政﹐二之气﹐陽气布﹐風乃行﹐寒气時至﹐民病目瞑目赤﹐气郁於上而熱。又云﹕少陽司天之政﹐初之气﹐風勝乃淫﹐候乃大溫﹐民病气怫於上﹐目赤是也。

二曰火盛。經曰﹕火太過曰赫曦﹐赫曦之紀﹐民病目赤。又云﹕火郁之發﹐民病目赤心熱。又曰﹕少陽司天之政﹐三之气﹐炎暑至﹐目赤。又云﹕少陽之勝﹐目赤是也。

三曰﹕燥邪傷肝。經云﹕歲金太過﹐燥气流行﹐民病目赤。又曰﹕陽明司天﹐燥气下臨﹐肝气上從﹐脇痛目赤是也。

目昏

運气目昏有四﹕一曰風熱。經云﹕少陰司天之政﹐風熱參布﹐云物沸騰﹐太陰橫流﹐寒時至﹐往復之作﹐民病聾瞑﹐此風熱參布目昏也。

二曰熱。經云﹕少陰在泉﹐熱淫所勝﹐病目瞑﹐治以鹹寒﹐此熱勝目昏也。

三曰風。又云﹕歲水不及﹐濕乃大行﹐復則大風暴發﹐目視﹝目巟﹞﹝目巟﹞﹐此風勝目昏也。

四曰燥。經云﹕陽明司天﹐燥淫所勝﹐目眛眥瘍﹐治以苦熱是也。

瞖膜

翳膜者﹐風熱重則有之﹐或斑痘後亦生翳﹐此肝气盛而發在表也﹐宜發散而去之。若反疏利﹐則邪气內蓄﹐爲翳益深。邪气未定﹐謂之熱翳而浮﹔邪气已定﹐謂之冰翳而沈﹔邪气牢而深者﹐謂之陷翳。當用焮發之物﹐使其邪气再動﹐翳膜乃浮﹐佐之以退翳之藥而能自去也。病久者不能速效﹐宜以歲月除之。

新翳所生﹐宜表散﹐羌活退翳湯。血虛有熱﹐宜神仙退云丸。若冰瞖久不去﹐宜羚羊角散。欲焮發陷翳﹐亦羚羊角散﹐兼服神仙退云丸。

倒睫拳毛

倒睫拳毛﹐卽眼睫毛倒入眼中央﹐由目緊急皮縮之所致也。蓋伏熱內攻﹐陰气外行﹐當去其內熱並火邪﹐使眼皮緩則毛立出﹐翳自退。用手法攀出內瞼向外﹐刺以三稜鍼﹐出熱血﹐以左爪甲迎住鍼鋒立愈。

赤爛

目眶赤爛﹐歲久﹐俗呼爲赤瞎是也。當以三稜鍼刺目眶外﹐以瀉濕熱卽愈。

爛弦風者﹐風沿眼系上有積熱﹐自飲食中挾怒气而成﹐積而久也。眼沿因膿潰而腫﹐其中生細小虫﹐遂年久不愈而多癢者是也。用還睛紫金丹﹐以銀釵股點之。若癢者又當去虫以絕根本﹐又與防風通聖散去硝黃﹐爲細末﹐酒拌曬漧﹐依法服之。禁諸厚味。

讀書損目

《內經》曰﹕目得血而能視。然久視傷血﹐亦能損目。

久視傷血﹐血主肝﹐故勤書則傷肝﹐肝傷則風熱自生﹐熱气上騰致目昏﹐不可專服補藥﹐宜服益血鎭肝明目藥自愈﹐宜服地黃丸。

直視

直視者﹐視物而目睛不轉動者是也。若目睛動者﹐非直視也。傷寒直視者﹐邪气壅盛﹐臟腑之气不上榮於~目﹐則爲之直視﹐多難治。衄家不可發汗﹐發汗則目直視不能瞬。不能瞬猶未甚也﹐逮狂言及目直視搖頭﹐皆臟腑气衰絕也﹐卽死。

肝虛雀目

雀目者﹐日落卽不見物也﹐此屬肝虛。

醫學入門【明李梴】

眼分表裏

外因風中腦戶﹐濕漬頭上﹐熱逼冷灌瞳中﹔或久處煙火﹔或食後向火﹕或醉後失枕﹐血滯痰壅﹔或冒砂塵﹔或撞刺僕損﹐湯泡火燒﹐皆傷目之標。內因五辛炙煿酒面﹐濕熱痰火﹐房室損精﹐勞役傷气﹑泣涕刺頭傷血﹐暴喜暴怒暴驚﹐極目遠視﹐夜書細字﹐鏤刻博奕傷神﹐皆傷目之本。初起在腑爲表﹐當除風散熱﹔久則入髒爲裏﹐當養血安神。然內因初卽入裏﹐外因久亦帶表﹐宜詳悟之。

五輪八廓

表證多屬三陽部分﹐裏證多屬三陰部分。要知以肝爲主﹐表裏虛實﹐不通五行生克之理﹐八廓不必深泥。舊設七十二證﹐今纂注於內﹐更不重復﹐俾便覽焉。

白屬肺烏珠屬肝

白屬肺。气之精﹐曰气輪。气證﹕七情气滯﹐則血凝紅膜﹐薄如傘紙﹐日久變成白膜者﹐難治。熱證﹕白睛潤濕﹐浮而赤腫﹐筋多﹔重者生紅花翳﹐痛濇有淚﹔年深睛變碧色﹐滿目如凝脂﹐赤絡橫直如絲。宜四物湯去芎﹐換土當歸加甘艸。虛證﹕白睛枯槁﹐气沈而濁。

烏珠屬肝。筋之精﹐曰風輪。風證﹕睛閃﹐兩瞼不歸中。如轆轤轉關﹐難治。熱證﹕赤暈浮漿﹐重者烏珠忽然如鍼刺痛﹐雙目緊急﹐或突出豆許如蟹睛者﹐忌點。或生翳似旋螺尖突起﹐或周圍生翳如鋸齒﹐如棗花四五枚相合﹐赤色刺痛。或生翳四邊皆白﹐中間一點黃心﹐或生翳如玉色浮滿不痛者﹐忌鍼割。或生靑色翳﹐兩眥濇痛﹐或翳如冰色堅實﹐旁觀逼透瞳人。虛證﹕輕者枯黃繞睛﹐重者烏珠上一點圓翳﹐日中見之差小﹐陰處見之差大﹐或一點黑翳如小豆﹐疼痛淚出者﹐忌點。又肝虛雀目﹐曉明晚暗﹐乃所稟血虛有火也﹐年深則盲。黃風雀目者火衰土盛﹐終當變黃脹而死﹐宜乎胃散以平土气﹐四物湯以補肝虛﹐經年瞳子色如金者不治。

不治之證﹕如生翳上橫如劍脊﹐下面微微甚薄﹐不赤不痛。或浮翳如水光﹐白色環繞瞳人﹐初生自小眥頭至烏珠上﹐不痛癢﹐無血色相潮。或如凝脂﹐一邊厚﹐一邊薄﹐如缺月色光無瑕。或生翳經年﹐如銀釘釘入烏珠﹐或因他病生翳﹐初甚微﹐後徧睛俱白。

內外眥屬心與小腸

內眥屬心﹐外眥屬小腸。血之精﹐曰血輪。熱證﹕輕者赤脈纏眥﹐重者赤脈漸漸侵睛﹐或眥頭結聚生瘡﹐流出膿汁﹐涎水粘睛上下﹐乃風熱畱瞼中﹐宜白薇丸。气證﹕胬肉攀睛﹐或先赤爛﹐多年肝熱所衝﹐或用力作勞﹐有傷肝气而成﹐或痛或癢﹐兩眥努出﹐心气不寧﹐憂思不已﹐遂乃攀睛﹐或起筋膜﹐宜大黃﹑黃芩﹑防風﹑薄荷等分入蜜煎服﹑或定心丸。

上下胞屬胃與脾

肉之精曰肉輪。又上胞瞼內銳眥﹐系足太陽經脈。

風證﹕輕者胞弦緊急﹐重者上下瞼似殊塗而生瘡﹐久則生翳﹐乃風熱也。或眼皮有如膠凝﹐腫似桃李﹐時出熱淚﹐乃風毒也﹐宜點花艸膏。又爛弦風癢甚﹐雙手揩揉﹐日久兩瞼赤爛粘滯﹐經年不安﹐宜三稜鍼刺目眶﹐外以瀉濕熱﹐內服消風散﹑桑白皮煎湯調服。又倒睫拳毛﹐淚出涓涓﹐翳膜漸生﹐乍愈乍發﹐經年不安﹐眼皮漸急﹐如鍼刺痛﹐瞳人不安﹐乃脾受風熱﹐當去內熱退火邪﹐令眼皮緩﹐則毛出翳退。外用手法翻內瞼向外﹐以三稜鍼橫刺﹐用左手爪迎其鍼鋒出血﹐再用木鱉子搗爛﹐綿包成條﹐左患塞右﹐右患塞左鼻中﹐其毛自分﹐先宜瀉肝散﹐後服五退散。又上下瞼俱翻出﹐或一瞼翻出在外﹐乃脾風熱也。

熱證﹕輕者瞼紅赤硬﹐睛疼﹐淚出羞明﹐重者兩瞼上下﹐初生如粟﹐漸大如米﹐或赤或白﹐不甚疼痛堅硬﹐乃肝壅瘀血也﹐宜加味荊黃湯。又瞼內生如雞冠蜆肉﹐或靑或黑﹐阻礙睛痛﹐乃脾風熱也。須翻出看之﹐用觀音艸每日輕輕刮去毫釐﹐血出﹐用金匙挑洗風毒藥水按而止之﹐刮後不時將藥水點入﹐則不復腫。

瞳子屬腎水

骨之精曰水輪。虛證﹕瞳人散大﹐視物不眞﹐火盛則瞳人焦黃﹐虛冷則瞳人靑綠﹐少勞則痛。

熱證﹕瞳人內湧﹐輕者如不患眼人﹐但微有頭旋生花﹐或勞力轉加昏蒙﹐或頭旋相牽瞳人﹐連鼻腦皆痛﹐時起紅白或黑花吐逆﹐肝熱則先左﹐肺熱則先右﹐肝肺熱則左右齊發。重則生翳﹐瞳人上如凝脂色﹐濇痛無淚﹐或滑翳如水銀珠子﹐微含黃色﹐遮繞瞳人﹐或散翳形如魚鱗點﹐或瞼下起粟子而爛﹐瞳人痛甚﹔又白翳旋繞瞳人﹐點點如白花鱗砌﹐皆肝肺相傳風熱也。又黑水上橫深瑕﹐盤靑色沈沈深入﹐痛甚﹐乃五臟風熱也。或血灌瞳人﹐無翳﹐其痛如刺﹐乃肝血無歸﹐宜通血丸。又瞳人被物撞打﹐驚痛昏暗﹐眼眶停畱瘀血﹐宜貼地黃膏﹐次服決明散。如撞刺生翳﹐經久復被物撞﹐轉加昏暗者難治﹐經效散救之。又飛絲沙塵入眼﹐瞳人不安﹐單瞿麥爲末﹐鵝涎調敷﹐或新筆蘸京墨點之。又湯泡火燒腫痛者﹐不可用冷藥卽點﹐待一日後以五行湯溫暖洗﹐地黃膏敷之。

風證﹐則瞳人靑﹐或瞳人連眥頭皆癢﹐不能收瞼﹐乃膽受風熱﹐宜防風一字散。

不治證﹐瞳人幹缺﹐痛濇無淚﹐或白藏在黑水下﹐向日細視方見﹐或兩眼相傳疼痛﹐早輕夜重﹐或內障五色相間﹐頭痛無淚﹐日中如坐暗室。或雷頭風﹐熱毒气沖入睛中﹐牽引瞳人﹐或微或大不見。

八廓寄位

乾爲天廓﹐位兩邊白睛中間﹐屬肺與大腸。坎爲水廓﹐位瞳子﹐屬腎。艮爲山廓﹐位神光﹐屬膽。震爲雷廓﹐位白睛上截向小眥﹐屬小腸。巽爲風廓﹐位烏珠瞳人﹐外屬肝。離爲火廓﹐位大小眥﹐屬心與命門。坤爲地廓﹐位上下瞼﹐屬脾胃。兌爲澤廓﹐位白睛下截同大眥﹐屬膀胱。

婦人小兒

婦人活血爲主﹐有孕忌用麝點。小兒眼患﹐多是胎毒及食毒﹐內服敗毒散﹐外洗解毒湯﹐切忌鈹鐮鍼灸。

小兒初生胎風﹐雙目紅而眶邊赤爛﹐至三四歲不愈﹐宜消風散﹐桑白皮煎湯下。又小兒通睛﹐欲觀東邊﹐則見西畔﹐若振掉頭腦﹐則睛方轉﹐此肝受驚風﹐宜牛黃丸。又小兒眼胞患斑瘡﹐熱气沖透﹐睛中疼痛淚出﹐翳如銀片﹐腫濇難開﹐宜柴胡散﹑神翳散。又小兒瞼中初生如麻仁﹐日漸如豆﹐懸垂瞼內﹐乃風熱攻脾﹐宜五退散加減。又小兒疳眼﹐初起濇癢﹐久生瘡翳腫痛﹐乃肝風所衝﹐或痢後虛熱上攻者﹐俱忌點﹐宜還睛散。

小兒不治證﹐胎中受風﹐五臟不和﹐嘔吐黃汁﹐兩睛靑盲不明﹐及初生視物近看﹐轉睛不快﹐至四五歲瞳人結白﹐昏蒙不見。

暴赤腫痛濇癢

或飲食積熱﹔或天行赤目﹐長幼相似﹔或傷寒後餘熱﹐以致血熱痰壅﹐則目暴赤腫痛爲熱癢﹑爲風濇﹑爲毒。不可槪用涼藥﹐因成內障﹔亦不可誤用溫藥助熱﹐致令昏濇眵淚﹐胬肉攀睛等證﹐以成外障。決明散主之。又有睡覺目赤腫﹐良久無事者﹐血復散於四肢也﹐宜地黃粥。又或讀書﹑鍼刺過度而痛者﹐名曰肝勞﹐但須閉目調護。又中惡祟卒痛如鍼刺﹐或如火炙﹐及太陽穴痛﹐早輕夜重﹐宜決明散。

翳膜眵昏屬表

暴赤後熱流肺經﹐輕則朦朧而已﹐稍重則生云膜如黃膜﹐從下生而上衝黑睛﹐痛濇難開﹐乃脾受風食毒可治﹐如赤膜從上生下﹐遮覆黑睛名垂簾膜﹐乃客熱上衝也﹐難治。又重則生翳障﹐狀如珍珠碎米﹐紅色自下而上者易治。狀如梅花葉﹐白綠自上而下者﹐難治。治法宜先去翳而後淸熱﹔若先去熱﹐則翳難去﹐眵淚熱而交流﹐兩瞼赤者﹐屬肝熱之甚﹐食後吞當歸龍薈丸﹐肝虛客熱迎風冷淚者﹐歸葵湯﹑木賊散。

眵淚熱而交流﹐兩瞼赤者﹐屬肝熱之甚﹐或衝風淚出﹐由熱甚而水化制之也。又肺受風寒﹐遇風冷則流淚尢甚者﹐白僵蠶散。風淚不止﹐食後吞當歸龍薈丸數粒。

目昏者﹐熱郁也﹐甚則白日無所見﹐故傷寒熱極則目盲而不識人。目昏者﹐至近則轉難辧物﹐或視如隔簾﹐如蠅翅﹐或見黑花﹐皆目之元府閉密﹐榮衛精神不能升降也。若患風疹者﹐必多眼暗﹐攻其風﹐則暗自去。

夫脾家受毒﹐則眼白亦腫﹐神勞則眼睛亦痛﹐心熱則血灌瞳人﹐傷風則淚亦出﹐虛煩則眼亦昏﹐勞力則眥亦赤﹐生瘡乃風熱侵肺﹐黃乃酒傷於脾﹐最宜活變。

昏眛羞明

上虛屬肝虛﹐必頭運﹑目眩﹑耳聾。下虛屬腎虛﹐必眼花﹑睛痛﹑耳鳴。若昏花者傷气﹐昏暗者傷血。熱證亦有羞明怕日﹐但內虛全不敢近陽光。

內障黑花瞳人散杳

黑花者腎虛也。五色花爲腎虛客熱﹐靑花膽虛﹐紅花火盛。散杳者﹐瞳人散大﹐視物杳冥也。

內障昏蒙﹐外無翳膜﹐因腦脂下凝﹐烏珠轉白﹐或如金色﹐或菉豆色﹐或如雲煙﹐或見五色﹐治比外障更難。如腦脂凝結﹐瞳人反背者﹐不治。

近視陰虛遠視陽虛

能近視不能遠視者﹐看一成二﹐屬肝腎虛﹐宜腎气丸﹑地芝丸﹐或加降火之劑。

能遠視不能近視者﹐屬心虛﹐宜定心丸。

冷淚睛疼

有肝虛客熱﹐迎風冷淚者﹐歸葵湯﹑古木賊散。

睛疼有火者﹐滋腎丸﹐無火﹐木巳苓丸。

外因風熱濕痰

外因風則胞白﹐兩眼拘急﹐牽引喎斜﹐癢而淸淚。肝風毒﹐菊花散﹔腎風毒﹐白蒺藜散﹑明目流气飲﹑撥雲散﹑白僵蠶散﹑防風一字散﹑犀角飲選用。

熱則珠突胞硬﹐腫紅刺痛。洗肝散﹑洗心散﹑還睛散﹐通肝散﹑瀉肝散﹑決明散﹑羚羊角散﹑蔓荊散﹑加味荊黃散﹑瀉靑丸﹑涼膽丸﹑墜翳丸選用。

濕則食減身倦﹐地气冒明﹐如雲霧掩日﹐或忽然不見﹐或略見不明。宜鹽朮散﹑單蒼朮膏﹔濕熱甚者﹐神芎丸。暴寒則目瞞不明﹐皆熱所爲也﹐人參敗毒散﹔疼者升麻葛根湯。歷考眼科無寒而有虛﹐豈寒濇血而不上攻耶﹖挾痰者則痛甚﹐宜小省風湯﹑南星丸。

內傷气血

內傷七情﹐气壅﹐朦朧﹐胞腫而軟﹐酸濇微赤﹐木香流气飲加川芎﹑蒺藜。風與气搏﹐癢濇渾多淚者﹐羌活石膏散。因過思勞神﹐大志丸﹑育神夜光丸。因驚恐者﹐定心丸。因怒者﹐當歸龍薈丸。

內傷飲食勞倦﹐損陷胃气﹐火盛血脈沸騰﹐益气聰明湯﹑磁砂丸﹐還睛丸。气弱甚者﹐單人參膏﹑補中益气湯。如脾胃熱兼有宿食者﹐秦艽﹑大黃爲末﹐沙糖調服利之。脾胃濕傷內外障者﹐椒目丸﹑鹽朮散。傷熱酒﹐胃气污濁﹐血死目盲者﹐蘇木煎湯﹐調人參末。連鼻與手掌紫黑者﹐四物湯加桃仁﹑紅花﹑蘇木煎湯﹐調人參末服。內傷色欲腎气虛者﹐補腎丸。腎精虛者﹐益陰腎气丸。肝血虛者養肝丸﹑生熟地黃丸。肝腎虛者﹐駐景丸。

夫五臟六腑﹐精華皆稟於脾﹐注於目﹐故理脾胃則气上升而神淸也。又肝之系𨿽總於目﹐而照徹光彩﹐實腎精心神所主﹐故補精气安神者﹐乃治眼之本也。

風熱兼虛

熱爲風冷所乘﹐則眼中不赤﹐而弦赤爛﹐風與熱並﹐則內外浮赤而癢甚。大槪表病肥人多風熱﹐防風﹑黃芩瀉火爲君﹐黃連﹑當歸養血爲臣﹐升柴﹑白芷消腫止痛爲使。白睛紅者﹐加白豆蔻少許。瘦人血虛﹐宜四物龍膽湯﹐或加羌活﹑蔓荊﹑荊芥﹑元參﹑山梔仁﹑菊花爲佐。

裏證﹐肥人多風虛﹐防風一字散﹑四生散﹑補肝散﹑還睛丸。瘦人血虛挾風﹐通血丸﹑明目地黃丸﹑滋陰地黃丸﹑熟地黃丸﹑通用羊肝丸。久甚者﹐退翳丸﹑活命羊肝丸。

眼病惟火

眼不過虛實而已。白輪變赤﹐火乘肺也﹔肉輪赤腫﹐火乘脾也﹔黑珠五色﹐花翳﹐腎虛火也﹔神光靑睛被翳﹐肝虛火也﹔赤脈瘀血﹐貫目濇痛﹐心火自甚也。故童子水在上﹐則視明了﹔老人火在上﹐則視昏眊。實火气有餘﹐宜前風熱藥中加枳殼﹑杏仁﹐以破气﹔虛火血不足﹐宜前養陰藥中加知母﹑黃蘗以降火。黑睛有瞖者倍之。蓋散有餘之火在於破气﹐降不足之火在於養陰。

陽衰宜溫

勞欲過度﹐或涼藥過多﹐致渾身手足麻木﹐九竅不利﹐兩目緊急﹐靑白翳見大眥﹐視物無力者﹐宜補陽湯﹑黃耆湯﹐或加黃蘗﹐或菊睛丸。經曰﹕壯水之源﹐以鎭陽光﹐滋陰是也。益火之主﹐以消陰翳﹐養陽是也。今人不分陰陽﹐專以龍腦辛香石藥搽點﹐而不知辛散損明也。

點洗宜愼

凡暴赤腫血壅气凝者﹐一時連點三五次亦可﹔如气血稍虛者﹐宜服藥以塞其源﹐藥水洗之﹐生有云膜﹐方可用點。若無翳膜﹐縱久但可洗之﹐卻忌過用涼藥﹐冷水洗﹐血眼化爲水。至於鍼刀火烙﹐古人忌用。惟太陽經熱生偸鍼痣可刺去血。如爛翳﹐用茜艸根燒灰﹐燈心艸蘸點之﹐須臾大痛﹐以百節艸刮去。他如金鍼撥轉瞳人等法﹐另是一家傳授。古今圖書集成醫部全錄卷一百四十

目門

原機啟微【明倪維徳】

淫熱反克之病

膏粱之變﹐滋味過也。气血俱盛﹐稟受厚也。亢陽上炎﹐陰不濟也。邪入經絡﹐內無禦也。因生而化﹐因化而熱﹐熱爲火﹐火性炎上﹐足厥陰肝爲木﹐木生火﹐母妊子﹐子以淫勝﹐禍發反克﹐而肝開竅於目﹐故肝受克而目亦受病也。其病眵多眊燥緊濇﹐赤脈貫睛﹐臟腑祕結者爲重。重者芍藥淸肝散主之﹐通气利中丸主之。眵多﹐眊燥緊濇﹐赤脈貫睛﹐臟腑不祕結者爲輕。輕者減大黃﹑芒硝﹑芍藥﹐淸肝散主之﹐黃連天花粉丸主之﹔少盛服通气利中丸。目眶爛者﹐內服上藥﹐外以黃連鑪甘石散﹐收其爛處兼以點眼﹐春雪膏﹑龍腦黃連膏﹑﹝口畜﹞鼻碧雲散攻其淫熱﹐此治淫熱反克之法也。非膏粱之變﹐非气血俱盛﹐非亢陽上炎﹐非邪入經絡﹐毋用此也。用此則寒涼傷胃﹐生意不上升﹐反爲所害也。

風熱不制之病

風動物而生於熱﹐譬以烈火焰而必吹﹐此物類感召而不能違間者也。因熱而召﹐是爲外來﹔久熱不散﹐感而自生﹐是爲內發。內外爲邪﹐爲病則一。淫熱之禍﹐條列於前﹐益以風邪﹐害豈纖止﹖風加頭痛﹐風加鼻塞﹐風加腫脹﹐風加涕淚﹐風加腦巓沈重﹐風加眉骨酸疼﹐有一於此﹐羌活勝風湯主之。風加癢﹐則以杏仁﹑龍膽艸泡散洗之。病者有此數證﹐或不服藥﹐或誤服藥﹐翳必隨之而生。翳如雲霧﹐翳如絲縷﹐翳如秤星或一點或三四點而至數十點者﹐翳如螺蓋者﹐爲病久不去﹐治不如法﹐至極而至也。爲服寒涼藥過多﹐脾胃受傷﹐生意不能上升﹐漸而至也。然必要明經絡﹐庶能應手。翳凡自內眥而出﹐爲手太陽足太陽受邪﹐治在小腸膀胱經﹐如蔓荊子﹑蒼朮﹐羌活勝風湯主之。自銳眥客主人而入者﹐爲足少陽手少陽﹐手太陽受邪﹐治在膽與三焦小腸經﹐加龍膽艸﹑槁本﹐少加人參﹑羌活勝風湯主之。自目系而下者﹐爲足厥陰手少陰受邪﹐治在肝經心經﹐加黃連﹐倍加柴胡﹐羌活勝風湯主之。自抵過而上者﹐爲手太陽受邪﹐治在小腸經﹐加木通﹑五味子﹐羌活勝風場主之。熱甚者兼用治淫熱之藥﹐﹝口畜﹞鼻碧雲散﹐俱治已上之證﹐大抵如開鍋蓋法﹐﹝口畜﹞之隨效。然少力而銳﹐宜不時用之以聚其力。𨿽然始者易而久者難﹐漸復而復﹐漸復而又復可也。急於復者則不治。今世醫用磨翳藥者有之﹐用手法揭翳者有之。噫﹗翳猶瘡也﹐奚斯愈乎﹖庸者用此﹐非徒無益﹐增害猶甚。愚者受此﹐欣然而不悟﹐可嘆也哉﹗故置風熱不制之病治法。

七情五賊勞役饑飽之病

陰陽應象大論曰﹕天有四時﹐以生長收藏﹐以生寒暑燥濕風。寒暑燥濕風之發也﹐發而皆宜時﹐則萬物俱生﹔寒暑燥濕風之發也﹐發而皆不宜時﹐則萬物俱死。故曰﹐生於四時﹐死於四時。又曰﹐人有五臟﹐化爲五气﹐以生喜怒憂悲恐。喜怒憂悲恐之發也﹐發而皆中節﹐則九竅俱生﹔喜怒憂悲恐之發也﹐發而皆不中節﹐則九竅俱死。故曰生於五臟﹐死於五臟。目﹐竅之一也﹐光明視見﹐納山川之大及毫芒之細﹐悉雲霄之髙﹐盡泉沙之深﹐至於鑑無窮爲有窮﹐而有窮又不能爲窮﹐反而聚之﹐則乍張乍斂﹐乍動乍靜﹐爲一泓一點之微者﹐豈力爲彊致而能此乎﹖是皆生生自然之道也。或因七情內傷﹐五賊外攘﹐饑飽不節﹐勞役異常。足陽明胃之脈﹐足太陰脾之脈﹐爲戊己二土﹐生生之原也。七情五賊﹐總傷二脈﹐饑飽傷胃﹐勞役傷脾﹐戊己旣病﹐則生生自然之體﹐不能爲生生自然之用﹐故致其病曰﹐七情五賊勞役饑飽之病。其病紅赤睛珠痛﹐痛如鍼刺。應太陽眼睫無力﹐常欲垂閉不敢久視﹐久視則酸疼。生翳皆成陷下﹐所陷者或圓或方﹐或長或短﹐或如點﹐或如縷﹐或如錐﹐或如鑿﹐證有具此者﹐柴胡復生湯主之﹐黃連羊肝丸主之。睛痛甚者﹐當歸養榮湯主之﹐助陽活血湯主之﹐加減地黃丸主之﹐決明益陰丸主之﹐加當歸黃連羊肝丸主之﹐龍腦黃連膏主之。以上數方﹐皆羣隊升發陽气之藥﹐其中有用黃連﹑黃芩之類者﹐去五賊也。﹝口畜﹞鼻碧雲散﹐亦可見用。最忌大黃﹑芒硝﹑牽牛﹑石膏﹑梔子之劑﹐犯所忌則病愈振。

血爲邪勝凝而不行之病

血﹐陰物﹐類地之水泉﹐性本靜。行﹐其勢也。行爲陽﹐是陰中之陽﹐乃坎中有火之象。陰外陽內﹐故行也。純陰﹐故不行也。不行則凝﹐凝則經絡不通。經曰﹕足陽明胃之脈﹐常多气多血。又曰﹕足陽明胃之脈﹐常生气生血。手太陽小腸之脈﹐斜絡於目眥。足太陽膀胱之脈﹐起於目內眥。二經皆多血少气。血病不行﹐血多易凝。靈蘭祕典論曰﹕脾胃者﹐倉廩之官﹐五味出焉。五味淫則傷胃﹐胃傷血病﹐是爲五味之邪﹐從本生也。又曰﹕小腸者﹐受盛之官﹐化物出焉﹐遇寒則阻其化。又曰﹕膀胱者﹐州都之官﹐津液藏焉﹐遇風則散其藏。一阻一散﹐血亦病焉﹐是爲風寒之邪從末生也。凡是邪勝﹐血病不行﹐不行漸滯﹐滯則易凝﹐凝則病始外見﹐以其斜絡目眥也﹐以其起於目內眥也。故病環目靑黤﹐如被物傷狀﹐重者白睛亦黤﹐輕者或成斑點﹐然不痛不癢﹐無淚眵眊燥羞濇之證﹐是曰﹐血爲邪勝凝而不行之病。此病初起之時﹐大抵與傷風證相似﹐一二日卽顯此病也。川芎行經散主之。消凝大丸子主之。晴痛者﹐更以當歸養榮湯主之。如此﹐則凝復不滯﹐滯復能行﹐不行復行﹐邪消病除﹐血復如故﹐無不愈也。

气爲怒傷散而不聚之病

气﹐陽物﹐類天之雲霧﹐性本動。聚﹐其體也。聚爲陰﹐是陽中之陰﹐乃離中有水之象。陽外陰內﹐故聚也。純陽﹐故不聚也。不聚則散﹐散則經絡不收。經曰﹕足陽明胃之脈﹐常多气多血。又曰﹕足陽明胃之脈﹐常生气生血。七情內傷﹐脾胃先病。怒﹐七情之一也。胃病脾病﹐气亦病焉。陰陽應象大論曰﹕足厥陰肝主目﹐在志爲怒﹐怒甚傷肝。傷脾胃﹐則气不聚﹐傷肝則神水散﹐何則﹖神水亦气聚也。其病無眵淚痛癢羞明緊濇之證﹐初但昏如霧露中行﹐漸空中有黑花﹐又漸睹物成二體﹐久則光不收﹐遂爲廢疾。蓋其神水漸散﹐散而又散﹐終而盡散故也。初漸之次﹐宜以千金磁朱丸主之﹐鎭墜藥也。石斛夜光丸主之﹐資補藥也。益陰腎气丸主之﹐壯水藥也。有熱者滋陰﹐地黃丸主之。此病最難治﹐餌服上藥﹐必要積以歲月﹐必要無饑飽勞役﹐必要驅七情五賊﹐必要徳性純粹﹐庶幾易效﹐不然必廢﹐廢則終不復治。久病光不收者﹐亦不復治。一證因爲暴怒﹐神水隨散﹐光遂不收﹐都無初漸之次﹐此一得永不復治之證也。一證爲物所擊﹐神水散﹐如暴怒之證﹐亦不復治﹐俗名爲靑盲者是也。病者多不爲審﹐槪曰目昏無傷。始不經意﹐及成﹐醫亦不識﹐直曰熱致﹐竟以涼藥投﹐殊不知涼藥又傷胃﹔況不知涼爲秋爲金﹐肝爲春爲木﹐涼藥又傷肝﹐往往致廢而然後已。病者猶不以藥非﹐而委之曰命也。醫者猶不自悟其藥﹐而贅之曰病拙。吁﹗二者俱此﹐誰其罪乎﹖予累見也﹐故兼陳涼藥之誤。

血气不分混而遂結之病

輕淸圓健者爲天﹐故首象天。重濁方厚者爲地﹐故足象地。飄騰往來者爲云﹐故气象云。過流循環者爲水﹐故血象水。天降地升﹐雲騰水流﹐各宜其性﹐故萬物生而無窮。陽平陰祕﹐气行血隨﹐各得其調﹐故百骸理而有餘。反此則天地不升降﹐雲水不騰流﹐各不宜其性矣。反此則陰陽不平祕﹐气血不行隨﹐各不得其調矣。故曰﹕人身者﹐小天地也。《難經》曰﹕血爲榮﹐气爲衛。榮行脈中﹐气行脈外。此血气分而不混行而不阻也明矣。故如雲騰水流之不相雜也﹐大抵气血如此。不欲相混﹐混則爲阻﹐阻則成結﹐結則無所去還﹐故隱起於皮膚之中﹐遂爲疣病。然各隨經絡而見。疣病自上眼睫而起者﹐乃手少陰心脈﹐足厥陰肝脈﹐血气混結而成也。初起時﹐但如豆許﹔血气衰者﹐遂止不復長﹐亦有久止而復長者。盛者則漸長﹐長而不已﹐如杯如盞﹐如碗如斗﹐皆自豆許致也。凡治在初﹐須擇人神不犯之日﹐大要令病者食飽不饑﹐先汲冷井水洗眼﹐如冰勿使气血得行﹐然後以左手持銅箸按眼睫上﹐右手翻眼皮令轉﹐轉則疣肉已突﹐換以左手大指按之﹐弗令得動移﹐復以右手持小眉刀尖﹐略破病處﹐更以兩手大指甲撚之令出﹐則所出者﹐如豆許小黃脂也。恐出而根不能斷﹐宜更以眉刀尖斷之﹐以井水再洗﹐洗後則無恙。要在手疾爲巧。事畢﹐須投以防風散結湯數服卽愈。此病非手法則不能去﹐何則﹖爲血气初混時﹐藥自可及﹐病者則不知其爲血气混也。比結則藥不能及矣。故必用手法去﹐去畢﹐必又以升發之藥散之﹐藥手皆至﹐庶幾了事。

熱積必潰之病

積者﹐重疊不解之貌。熱爲陽﹐陽平爲常﹐陽淫爲邪。常邪則行﹐行則病易見﹐易見則易治﹐此則前篇淫熱之病也。深邪則不行﹐不行則伏﹐因伏而又伏﹐日漸月聚﹐勢不得不爲積也。積已久﹐久積必潰﹐潰始病見﹐病見則難治。難治者非不治也。爲邪積久﹐比潰已深。何則﹖潰猶敗也。知敗者﹐庶可以救其病。隱濇不自在﹐稍覺眊燥﹐視物微昏﹐內眥穴開竅如鍼目﹐按之則沁沁膿出。有兩目俱病者﹐有一目獨病者。目屬肝﹐內眥屬膀胱﹐此二經積邪之所致也。故曰﹐熱積必潰之病。又曰﹐漏睛眼者是也。竹葉瀉經湯主之。大便不硬者﹐減大黃或用蜜劑解毒丸主之。不然藥誤病久﹐總爲枯害。

陽衰不能抗陰之病

或問曰﹕人有晝視通明﹐夜視罔見﹐𨿽有火光月色﹐終爲不能睹物者﹐何也﹖答曰﹕此陽衰不能抗陰之病﹐諺所謂雀盲者也。問曰﹕何以知之﹖答曰﹕黃帝生气通天論曰﹕自古通天者生之本﹐本於陰陽。天地之間﹐六合之內﹐其气九州﹑九竅﹑五臟﹑十二節﹐皆通乎天气。又曰﹕陰陽者﹐一日而主外。平旦人气生﹐日中而陽气隆﹐日西而陽气已虛﹐气門乃閉。又曰﹕陽不勝其陰﹐則五臟气爭﹐九竅不通﹐故知也。問曰﹕陽果何物耶﹖答曰﹕凡人之气﹐應之四時者﹐春夏爲陽也。應之一日者﹐平旦至昏爲陽也。應之五臟六腑者﹐六腑爲陽也。問曰﹕陽何爲而不能抗陰也﹖答曰﹕人之有生﹐以脾胃中州爲主也。靈蘭祕典曰﹕脾胃者倉廩之官。在五行爲土﹐土生萬物﹐故爲陽气之原﹐其性好生惡殺﹐遇春夏乃生長﹐遇秋冬則收藏。或有憂思恐怒勞役饑飽之類﹐過而不節﹐皆能傷動脾胃。脾胃受傷﹐則陽气下陷﹔陽气下陷﹐則於四時一日五臟六腑之中﹐陽气皆衰﹔陽气旣衰﹐則於四時一日五臟六腑之中﹐陰气獨盛﹔陰气旣盛﹐故陽不能抗也。問曰﹕何故夜視罔見﹖答曰﹕目爲肝﹐肝爲足厥陰也。神水爲腎﹐腎爲足少陰也。肝爲木﹐腎爲水﹐水生木﹐蓋亦相生而成也。況怒傷肝﹐恐傷腎﹐肝腎受傷﹐亦不能生也。晝爲陽﹐天之陽也。晝爲陽﹐人亦應之也。𨿽受憂思恐怒勞役饑飽之傷﹐而陽气下陷﹐遇天之陽盛陰衰之時﹐我之陽气𨿽衰﹐不得不應之而升也﹐故猶能晝視通明。夜爲陰﹐天之陰也。夜爲陰﹐人亦應之也。旣受憂思恐怒勞役饑飽之傷﹐而陽气下陷﹐遇天陰盛陽衰之時﹐我之陽气旣衰﹐不得不應之時伏也﹐故夜視罔所見也。問曰﹕何以爲治﹖答曰﹕鎭陰升陽之藥﹐決明夜靈散主之。問曰﹕病見富貴乎﹖貧賤者乎﹖答曰﹕憂思恐怒勞役饑飽﹐富貴者甚乎﹖惟其貧賤者﹐不能免甚也。問者稱善。

陰弱不能配陽之病

五臟無偏勝﹐虛陽無補法﹔六腑有調候﹐弱陰有彊理。心肝脾肺腎﹐各有所滋生﹔一臟或有餘﹐四髒俱不足。此五臟無偏勝也。或浮或爲散﹐是曰陽無根﹔益之欲令實﹐翻致不能禁。此虛陽無補法也。膀胱大小腸﹐三焦膽包絡﹔俾之各有主﹐平祕永不危。此六腑有調候也。衰弱不能濟遂使陽無禦﹔反而欲匹之﹐要以方術盛。此弱陰有彊理也。解精微論曰﹕心者五臟之專精﹐目者其竅也﹐又爲肝之竅。腎主骨﹐骨之精爲神水。故肝木不平﹐內挾心火爲勢妄行﹐火炎不制﹐神水受傷﹐上爲內障。此五臟病也。勞役過多﹐心不行事﹐相火代之。五臟生成論曰﹔諸脈皆屬於目。相火者﹐心包絡也﹐主百脈上榮於目。火盛則百脈沸騰﹐上爲內障﹐此虛陽病也。膀胱小腸三焦膽脈﹐俱循於目﹐其精气亦皆上泣而爲目之精﹐精之窠爲眼﹐四腑一衰﹐則精血盡敗﹐邪火乘之﹐上爲內障﹐此六腑病也。神水黑眼﹐皆法於陰﹔白眼赤脈﹐皆法於陽。陰齊陽侔﹐故能爲視。陰微不立﹐陽盛卽淫。陰陽應象大論曰﹕壯火食气﹐壯火散气﹐上爲內障﹐此弱陰病也。其病初起時﹐視覺微昏﹐常見空中有黑花﹐神水淡綠色﹐次則視岐﹐睹一成二﹐神水淡白色﹐可爲沖和養胃湯主之﹐益气聰明湯主之﹐千金磁朱丸主之﹐石斛夜明丸主之﹔有熱者﹐瀉熱黃連湯主之。久則不睹﹐神水純白色﹐永爲廢疾也。然廢疾亦有治法﹐先令病者以冷水洗眼如冰﹐气血不得流行爲度。用左手大指次指﹐按定眼珠﹐不令轉動﹔次用右手持鴨舌鍼﹐去黑睛如米許﹐鍼之令入。白睛甚厚﹐欲入甚難﹐必要手凖力完﹐重鍼則破。然後斜回鍼首﹐以鍼刀刮之﹐障落則明。有落而復起者﹐起則重刮。刮之有至再三者﹐皆爲洗不甚冷﹐气血不凝故也。障落之後﹐以綿裹黑豆數粒﹐令如杏核樣﹐使病目垂閉﹐覆眼皮上﹐用軟帛纏之﹐以睛珠不得動移爲度。如是五七日﹐才許開視﹐視勿勞也。亦須服上藥﹐庶幾無失。此法治者五六﹐不治者亦四五。五臟之病﹐虛陽之病﹐六腑之病﹐弱陰之病﹐四者皆爲陰弱不能配陽也。噫﹗學者愼之﹗

心火乘金水衰反制之病

天有六邪﹐風寒暑濕燥火也。人有七情﹐喜怒悲思憂恐驚也。七情內召﹐六邪外從﹐從而不休﹐隨召見病﹐此心火乘金﹐水衰反制之原也。世病目赤爲熱﹐人所共知者也﹐然不審其赤分數等﹐治各不同。有白睛純赤如火﹐熱气炙人者﹐乃淫熱反克之病也﹐治如淫熱反克之病。有白有赤而腫脹﹐外睫虛浮著﹐乃風熱不制之病也﹐治如風熱不制之病。有白睛淡赤﹐而細脈深紅﹐縱橫錯貫者﹐乃七情五賊勞役饑飽之病也﹐治如七情五賊勞役饑飽之病。有白睛不腫不脹﹐忽如血貫者﹐乃血爲邪勝凝而不行之病也﹐治如血爲邪勝凝而不行之病。有白睛微變靑色﹐黑睛稍帶白色﹐白黑之間﹐赤環如帶﹐謂之抱輪紅者﹐此邪火乘金﹐水衰反制之病也。此病或因目病已久﹐抑鬱不舒﹐或因目病誤服寒涼藥過多﹐或因目病時內多房勞﹐皆能內傷元气。元气一虛﹐心火亢盛﹐故火能克金。金乃手太陰肺﹐白睛屬肺﹐水乃足少陰腎﹐黑睛屬腎水﹐本克火﹐水衰不能克﹐反受火制﹐故視物不明﹐昏如霧露中。或睛珠髙低不平﹐其色如死﹐甚不光澤﹐赤帶抱輪而紅也。口漧舌苦﹐眵多羞濇﹐稍有熱者﹐還陰救苦湯主之﹐黃連羊肝丸主之﹐川芎決明散主之﹔無口漧舌苦﹐眵多羞濇者﹐助陽活血湯主之﹐神驗錦鳩丸主之﹐萬應蟬花散主之。有熱無熱﹐俱服千金磁朱丸﹐鎭墜心火﹐滋益腎水﹐榮養元气﹐自然獲愈也。噫﹗天之六邪﹐未必能害人也﹐惟人以七情召之而致也。七情匿召﹐六邪安從﹖反此者﹐豈止能避而已哉﹖猶當役之而後已也。

內急外弛之病

陰陽以和爲本﹐過與不及﹐病皆生焉。急者﹐緊縮不解也。弛者﹐寬縱不收也。緊縮屬陽﹐寬縱屬陰﹐不解不收﹐皆爲病也。手太陰肺﹐爲辛爲金也﹐主一身皮毛﹐而目之上下睫之外者﹐亦其屬也。手少陰心爲丁﹐手太陽小腸爲丙﹐丙丁爲火﹐故爲表裏﹐故分上下﹐而目之上下睫之內者﹐亦其屬也。足厥陰肝爲乙﹐乙爲木﹐其脈循上睫之內﹐火其子也﹐故與心合。心肝小腸三經受邪﹐則陽火內盛﹐故上下睫之內緊縮而不解也。肺金爲火克﹐受克者必衰﹐衰則陰气外行﹐故目之上下睫之外者﹐寬縱而不收也。上下睫旣內急外弛﹐故睫毛皆倒而刺裏﹐睛旣受刺則深赤生翳。此翳者﹐睛受損也。故目所病者﹐皆具。如羞明沙濇﹐畏風怕日﹐沿爛或痛或癢﹐生眵流淚之證俱見。有用藥夾施於上睫之外者﹐欲弛者急﹐急者弛﹐而睫毛無倒刺之患者﹐非其治也。此徒能解厄於目前而終復其病也。何則﹖爲不審過與不及也﹐爲不能除其病原也。治法當攀出內瞼向外﹐速以三稜鍼亂刺出血﹐以左手大指甲迎其鍼鋒﹐復以黃芪防風飲子主之﹐無比蔓荊子湯主之﹐決明益陰丸主之﹐菊花決明散主之﹐﹝口畜﹞鼻碧雲散亦宜兼用。如是則緊縮自弛﹐寬縱漸急﹐或過不及﹐皆復爲和。藥夾之治﹐忍勿施也﹐徒爲苦耳﹐智者宜審此。

奇經客邪之病

人之有五臟者﹐猶天地之有五嶽也。六腑者﹐猶天地之有四瀆也。奇經者﹐猶四瀆之外﹐別有江河也。奇經客邪﹐非十二經之治也。十二經之外﹐別有治奇經之法也。繆刺論曰﹕邪客於足陽蹺之脈﹐令人目痛從內眥始。啟元子王冰注曰﹕以其脈起於足﹐上行至頭而屬目內眥﹐故病令人目痛從內眥始也。《鍼經》曰﹕陰蹺脈入鼽﹐屬目內眥﹐合於太陽陽蹺而上行。故陽蹺受邪者﹐內眥卽赤﹐生脈如縷﹐縷根生於瘀肉﹐瘀肉生黃赤脂﹐脂橫侵黑睛﹐漸蝕神水﹐此陽蹺爲病之次第也。或兼銳眥而病者﹐以其合於太陽故也。銳眥者﹐手太陽小腸之脈也﹐銳眥之病﹐必輕於內眥者﹐蓋枝蔓所傳者少﹐而正受者必多也﹐俗呼爲攀睛﹐卽其病也。還陰救苦湯主之﹐撥云退翳丸主之﹐梔子勝奇散主之﹐萬應蟬花散主之﹐磨障靈光膏主之﹐消翳復明膏主之﹐﹝石卜﹞硝黃連壚甘石泡散主之。病多藥不能及者﹐宜治以手法。先用冷水洗﹐如鍼內障眼法﹐以左手按定勿令得動移﹐略施小眉刀尖﹐剔去脂肉﹐復以冷水洗淨﹐仍將前藥餌之。此治奇經客邪之法也﹐故並論其經絡病始。

爲物所傷之病

志於固者﹐則八風無以窺其隙﹔本於密者﹐則五臟何以受其邪﹖故生之者天也﹐召之者人也。𨿽生弗召﹐莫能害也。爲害不已﹐召之甚也。生气通天論曰﹕風者﹐百病之始也。淸靜則肉腠閉拒﹐𨿽有大風苛毒﹐弗之能害。陰陽應象大論曰﹕邪風之至﹐疾如風雨﹐故善治者治皮毛。夫肉腠固﹐皮毛密﹐所以爲害者﹐安從其來也。今爲物之所傷﹐則皮毛肉腠之間﹐爲隙必甚﹐所傷之際﹐豈無七情內移而爲衛气衰憊之原﹖二者俱召﹐風安不從﹖故傷於目之上下左右者﹐則目之上下左右俱病﹐當總作除風益損湯主之。傷於眉骨者﹐病自目系而下﹐以其手少陰有隙也﹐加黃連除風益損湯主之﹔傷於額者﹐病自抵過而上﹐傷於耳中者﹐病自銳眥而入﹐以其手太陽有隙也﹐加柴胡除風益損湯主之﹔傷於額交巓耳上角及腦者﹐病自內眥而出﹐以其足太陽有隙也﹐加蒼朮除風益損湯主之﹔傷於耳後耳角耳前者﹐病自客主人斜下﹐傷於頰者﹐病自銳眥而入﹐以其手少陽有隙也﹐加枳殼除風益損湯主之﹔傷於頭角耳前後及目銳眥後者﹐病自銳眥而入﹐以其足少陽有隙也﹐加龍膽艸除風益損湯主之﹔傷於額角及巓者﹐病自目系而下﹐以其足厥陰有隙也﹐加五味子除風益損湯主之。諸有熱者﹐更當加黃芩﹐兼服加減地黃丸。傷甚者﹐須從權倍加大黃﹐瀉其敗血。六節髒象論曰﹕肝受血而能視。此蓋滋血養血復血之藥也。此治其本也。又有爲物暴震﹐神水遂散﹐更不復治﹐故並識之於此。

傷寒愈後之病

傷寒病愈後﹐或有目復大病者﹐以其淸陽之气不升﹐而余邪上走空竅也。其病隱濇赤脹﹐生翳羞明﹐頭腦骨痛﹐宜作羣隊升發之劑﹐餌之數服斯愈。《傷寒論》曰﹕冬時嚴寒﹐萬類深藏﹐君子固密﹐不傷於寒﹐觸冒之者﹐乃名傷寒。其傷於四時之气者﹐皆能爲病。又生气通天論曰﹕四時之气﹐更傷五臟。五臟六腑一病﹐則濁陰之气不得下﹐淸陽之气不得上。今傷寒時病𨿽愈﹐濁陰淸陽之气猶未來復﹐濁陰淸陽之气未復﹐故余邪尙熾不休﹐故其走上而爲目之害也。是以一日而愈者﹐余邪在太陽﹔二日而愈者﹐余邪在陽明﹔三日而愈者﹐余邪在少陽﹔四日而愈者﹐余邪在太陰﹔五日而愈者﹐余邪在少陰﹔六日而愈者﹐余邪在厥陰。七日而復。是皆淸陽不能出上竅而復受其所害也﹐當爲助淸陽上出則治。人參補陽湯主之﹐羌活勝風湯主之﹐加減地黃丸主之﹔﹝口畜﹞鼻碧雲散亦宜用也。忌大黃﹑芒硝苦寒通利之劑﹐用之必不治。

彊陽搏實陰之病

彊者﹐盛而有力也。實者﹐堅而內充也。故有力者彊而欲搏﹐內充者實而自收。是以陰陽無兩彊﹐亦無兩實。惟彊與實﹐以偏則病。內搏於身﹐上見於虛竅也。足少陰腎爲水﹐腎之精上爲神水﹐手厥陰心包絡爲相火﹐火彊搏水﹐水實而自收。其病神水緊小﹐漸小而又小﹐積漸之至﹐竟如菜子許﹔又有神水外圍﹐相類虫蝕者。然皆能睹而不昏﹐但微覺眊燥羞濇耳。是皆陽气彊盛而搏於陰﹐陰气堅實而有禦﹐𨿽受所搏﹐終止於邊鄙皮膚也。內無所傷動﹐治法當抑陽緩陰則愈。以其彊也故可抑﹐以其實也故可緩﹐而弗宜助﹐助之則反勝。抑陽酒連散主之。大抵彊者則不易入﹐故以酒爲之導引﹐欲其气味投合﹐入則可展其長﹐此反治也﹐還陰救苦湯主之﹐療相火藥也。亦宜用﹝口畜﹞鼻碧雲散。然病世亦間見﹐醫者要當識之。

亡血過多之病

六節髒象論曰﹕肝受血而能視。宣明五气篇曰﹕久視傷血。厥論曰﹕膽移熱於腦﹐則辛頞鼻淵﹐傳爲衄蔑瞑目。繆刺論曰﹕冬刺經脈﹐血气皆脫﹐令人目不明。由此推之﹐目之爲血所養者明矣。手少陰心生血﹐血榮於目﹐足厥陰肝開竅於目﹐肝亦多血﹐故血亡目病﹐男子衄血便血﹐婦人產後崩漏﹐亡之過多者﹐皆能病焉。其爲病睛珠痛﹐珠痛不能視﹐羞明隱濇﹐眼睫無力﹐眉骨太陽﹐因爲酸疼﹐當作芎歸補血湯主之﹐當歸養榮湯主之﹐除風益損湯主之﹐滋陰地黃丸主之。諸有熱者﹐加黃芩﹔婦人產漏者﹐加阿膠﹔脾胃不佳﹐惡心不進食者﹐加生薑。復其血﹐使得其所養則愈。然要忌咸物。宣明五气篇又曰﹕咸走血﹐血病無多食鹹。故忌。

斑疹餘毒之病

東垣李明之曰﹕諸斑疹皆從寒水逆流而作也。子之初生也﹐在母腹中﹐母呼亦呼﹐母吸亦吸。呼吸者陽也﹐而動作生焉。饑食母血﹐渴飲母血﹐飲食者陰也﹐而形質生焉。陰具陽足﹐十月而降﹐口中惡血﹐因啼卽下﹐卻歸男子生精之所﹐女子結胎之處﹐命宗所謂元牝元關者也。此血僻伏而不時發﹐或因乳食內傷﹐或因濕熱下澑﹐營气不從﹐逆於肉理﹐所僻伏者﹐乃爲所發。初則膀胱壬水﹐挾脊逆流而克小腸丙火﹐故頸項已上先見也﹔次則腎經癸水﹐又克心火﹐故胸腹已上次見也﹔終則二火熾盛﹐反制寒水﹐故胸腹已下後見也。至此則五臟六腑皆病也。七日齊﹐七日盛﹐七日謝﹐三七二十一日而愈者﹐七爲火數故也。愈後或有病疽病瘡者﹐是皆餘毒尙在不去者。今其病目者﹐亦然。所害者﹐與風熱不制之病稍同而異﹐總以羚羊角散主之﹔便不鞕者﹐減硝黃。未滿二十一日而病作者﹐消毒化斑湯主之。此藥功非獨能於目﹐蓋專於斑者之藥也。不問初起已著﹐服之便令消化﹐稀者則不復出。方隨四時加減。

深疳爲害之病

衛气少﹐而寒气乘之也。元气微﹐而飲食傷之也。外乘內傷釀而成之也。父母以其純陽也﹐故深冬不爲裳。父母以其惡風也﹐故盛夏不解衣。父母以其數饑也﹐故飼後彊食之。父母以其或渴也﹐故乳後更飲之。有愚戇而爲父母者﹐又不審其寒暑飲食也﹐故寒而不爲暖﹐暑而不能涼﹐飲而不止渴﹐食而不濟饑。而小兒幽元衘默﹐抱疾而不能自言﹐故外乘內傷﹐因循積漸﹐釀而成疳也。渴而易饑﹐能食而瘦﹐腹脹下利作﹝上斯下言﹞﹝上斯下言﹞聲﹐日遠不治﹐遂生目病。其病生翳﹐睫閉不能開﹐眵淚如糊﹐久而膿流﹐竟枯其目﹐何則﹖爲陽气下走也﹐爲陰气反上也。治法當如陰陽應象大論曰﹕淸陽出上竅﹐濁陰出下竅﹔淸陽發腠理﹐濁陰走五臟﹔淸陽實四肢﹐濁陰歸六腑。各還其原﹐不反其常。是其治也。當作升陽降陰之劑﹐茯苓瀉濕湯主之﹐升麻龍膽艸飲子主之。此藥非專於目﹐並治以上數證。然勿後﹐後則危也﹐爲父母者其審諸﹗

奇效良方【明方賢】

目論

夫眼者﹐乃五臟六腑之精華﹐如日月麗天﹐昭明而不可揜者也。其首尾赤眥屬心﹐其滿眼白睛屬肺﹐其烏睛圓大屬肝﹐其上下肉胞屬脾。而中間黑瞳一點如漆者﹐腎實主之。是隨五臟各有證應。然論其所主﹐則瞳子之關系重焉。何以言之﹖目者﹐肝之外候也。肝取木﹐腎取水﹐水能生木﹐子肝母腎﹐焉有子母而能相離者哉﹖故肝腎之气充﹐則精彩光明﹐肝腎之气乏﹐則昏蒙眩運。烏輪赤暈﹐刺痛浮漿﹐此肝熱也。膽生淸淚﹐枯黃繞睛﹐此肝虛也。瞳人開大﹐淡白偏斜﹐此腎虛也。瞳人焦小。或帶微黃﹐此腎熱也。一虛一實﹐以此驗之。然人知肝腎之气﹐相依而行﹐孰知心者神之舍﹐又所以爲肝腎之副焉﹐所謂一而二﹐二而一者也。何則﹖心主血﹐肝藏血﹐血能生熱。凡熱衝發於眼﹐皆當淸心涼肝﹐又不可固執水生木之說﹐特眼者輕膜裹水﹐照徹四方﹐溯源反本﹐非天一之水﹐又果孰爲之主宰乎﹖析而論之﹐則拘急牽颼﹐瞳靑胞白﹐癢而淸淚﹐不赤不疼﹐是之謂風眼﹔烏輪突起﹐胞硬腫紅﹐眵淚濕漿﹐裏熱刺痛﹐是之謂熱眼﹔眼渾而淚﹐胞腫而軟﹐上壅朦朧﹐酸濇微赤﹐是之謂气眼。其或風與熱並﹐則癢而浮赤。風與气搏﹐則癢濇昏沈。血熱交聚﹐故生淫膚﹑粟肉﹑紅縷﹑偸鍼之類。气血不至﹐故有眇視﹑胞垂﹑雀眼﹑盲障之形。淡紫而隱紅者爲虛熱﹐鮮紅而妒赤者爲實熱。兩眥呈露生努肉者﹐此心熱血旺﹔白睛紅膜如紙傘者﹐此气滯血凝。熱證﹕瞳人內湧﹐白睛帶濕﹐色浮而赤也。冷證﹕瞳人靑綠﹐白睛枯槁﹐气沈而濁也。眼熱經久﹐復爲風冷所乘﹐則赤爛﹔眼中不赤﹐但爲痰飲所注﹐則作疼﹔肝气不順而挾熱﹐所以羞明﹔熱气蓄聚而傷胞﹐所以胞合。吁﹗此外証之大槪然爾。五臟不可闕一﹐脾與肺獨無預﹐何耶﹖曰﹕白睛帶赤或紅筋者﹐其熱在肺﹔上胞下胞﹐或目唇間如疥點者﹐其熱在脾。脾主味也﹐五味之秀﹐養諸中﹐則精華發於外。肺主气也﹐水火升降﹐榮衛流轉﹐非气孰能使之﹖前所謂五臟各有證應者﹐於此又可推唉。𨿽然﹐眼之爲患﹐多生於熱﹐其間用藥﹐大抵以淸心涼肝﹐調血順气爲先﹐有如腎家惡燥﹐設遇虛證﹐亦不過以當歸地黃輩潤養之﹐輕用溫藥不可也。況夫肺能發燥﹐肝亦好潤﹐古方率用杏仁﹑柿幹﹑飴糖﹑砂蜜爲佐﹐果非潤益之意乎﹖至於退翳一節﹐尢關利害。凡翳起於肺家受熱﹐輕則朦朧﹐重則生翳。眞珠翳﹐狀如碎米者易散。梅花翳﹐狀如梅花瓣者難消。𨿽翳自熱生﹐然治法先退翳而後退熱者。謂熱輕生翳。若先去赤熱﹐則血爲之冰﹐而翳不能去。其有赤眼﹐與之涼藥過多﹐又且滌之以水﹐不反掌而冰凝。眼﹐特一團水耳﹐水性淸澄﹐尢不可規規於點洗。喜怒失節﹐嗜欲無度﹐窮役眼力﹐泣涕過傷﹐淩寒衝風﹐當暑冒日﹐不避煙火﹐飲啖熱多﹐此皆患生於腑臟者也。專事點洗可乎哉﹗有能靜坐澄神﹐愛護目力﹐放懷息慮﹐心逸日休﹐調和飲食以養之﹐斟酌藥餌以平之﹐明察秋毫﹐斷可必矣。

醫學凖繩六要【明張三錫】

目病不宜用涼藥

目病多用涼藥﹐世俗之見也。又謂目得血而能視﹐遂浪恃滋陰。不知五臟六腑之精華﹐皆上注於目﹐而精華悉稟气於脾胃。飲食化生﹐滋榮各臟腑﹐上榮於目。苦寒陽胃﹐四物泥膈﹐中气受虧﹐飲食少而運化遲。气血不生﹐精華俱耗﹐而目眚轉甚矣。

明醫雜著【明王綸】

論外治忌寒涼

眼赤腫痛﹐古方用藥﹐內外不同。在內湯散﹐用苦寒辛涼之藥﹐以瀉其火。在外點洗﹐則用辛熱辛涼之藥﹐以散其邪﹐故點藥莫要於冰片。而冰片大辛熱﹐以其性辛甚﹐故借以拔出火邪而散其熱气。古方用燒酒洗眼﹐或用榦薑末﹑生薑汁點眼者﹐皆此意也。蓋赤眼是火邪內炎﹐上攻於目﹐故內治用苦寒之藥﹐是治其本﹐如鍋底之去薪也。然火邪旣客於目﹐從內出外。若外用寒涼以阻逆之﹐則郁火內收﹐不得散矣。故點眼用辛熱﹐而洗眼用熱湯﹐是火郁則發﹐因而散之﹐從治法也。世人不知冰片爲劫藥﹐而誤認爲寒﹐嘗用點眼﹐遂致積熱入目而昏暗瘴翳。故云﹐眼不點不瞎者﹐此也。又不知外治忌寒涼﹐而妄將冷水冷物冷藥浥洗﹐致昏瞎者有之。

【按前證若體倦少食﹐視而昏花﹐或飲食勞倦益甚者﹐脾胃虛也﹐用補中益气湯。眵多緊濇﹐赤脈貫睛﹐或臟腑祕結者﹐用芍藥消肝丸。若赤翳布白﹐畏日羞明﹐或痛如刺者﹐上焦風熱也﹐用黃連飲子。若久視生花﹐畏日﹐遠視如霧者﹐神气傷也﹐用神效黃芪湯。大凡午前甚而作痛者﹐東垣助陽活血湯﹔午後甚而作痛者﹐黃連天花粉丸﹔午後甚而不痛者﹐東垣益陰腎气丸。能近視不能遠視﹐地芝丸﹔能遠視不能近視﹐定志丸。故東垣先生云﹕五臟六腑之精气﹐皆稟受於脾﹐上貫於目。脾者﹐諸陰之首也。目者﹐血脈之宗也。故脾虛則五臟之精气皆失﹐所司不能歸明於目矣。心者﹐君火也﹐主人之神宜靜而安﹐相火代行其令。相火者﹐包絡也﹐主百脈皆榮於目。旣勞役運動﹐勢乃妄行。又因邪气所並而損血脈﹐故諸病生焉。凡醫者不理脾胃﹐及養血安神﹐治標不治本﹐是不明正理也。若槪用辛涼寒苦之劑﹐損傷眞气﹐促成內障之證矣。】

古今醫鑑【明龔信】

目病

世謂目病而痛﹐多由火熱﹐及血太過。予竊謂目病固由火熱﹐然外無風寒閉之﹐目亦不病﹐𨿽病亦不甚痛。蓋人感風寒﹐則腠理閉密﹐火熱不得外泄﹐故上走竅而目病矣。散其外之風寒﹐則火熱瀉而痛自止。洗肝散之類﹐用涼藥內退火熱﹐𨿽系一治﹐然過多則傷脾胃﹐不食泄瀉甚﹐不可治也。出血之治﹐亦不可常用﹐蓋傷其本故也。目得血而能視﹐血少則目昏矣。若因血虛而目暗者﹐則滋陰地黃丸﹑養肝丸﹐皆可服也。

醫學正傳【明虞摶】

雀目

問﹕雀目之證﹐暮則不見物﹐至曉復明﹐何也﹖曰﹕肝虛也。經曰﹕目得血而能視﹐肝旣無血﹐則目瞀而不明矣。其暮暗而曉復明者﹐何也﹖曰﹕木生於亥而旺於卯﹐絕於申﹐至於酉戌之時﹐木气衰甚﹐故瞑。至於卯之分﹐木气稍盛而目復明矣。曰﹕雀目終變爲黃脹而死﹐何也﹖曰﹕木絕於申﹐乃水土長生之地﹐木衰而土盛﹐故變爲黃脹。宜平胃散以平土气﹐四物湯以補肝虛。古今圖書集成醫部全錄卷一百四十一

目門

古今醫統【明徐春甫】

五輪病證

血輪病﹐因心經火熱驚恐所生﹐宜瀉心涼肝。所病大小眥赤爛﹐多生浮翳﹐血灌瞳人。大眥先赤﹐小眥後赤。左眼先病傳右眼。皆屬心。

气輪病﹐因肺熱。白睛紅腫﹐多主瘀血。有淚﹐白膜侵睛﹐名曰气障。而亦因侵冒寒暑﹐憂思所生。宜宣肺補心。

風輪病﹐因肝經積熱﹐怒气太盛所生。病則昏暗黑花﹐頭痛流淚。宜瀉肝補肺。

肉輪病﹐因脾胃勞倦﹐飲食不節﹐熱毒厚味所生。病則上下瞼濇﹐眼胞腫起﹐胬肉侵睛。外生小塊在廓﹐名曰偸鍼﹐倒睫拳毛。皆屬於脾。宜瀉肝淸脾。

水輪病﹐因腎經虛弱﹐酒色太過﹐相火所成。病則眼目靑暗﹐頭痛冷淚﹐睹人物若煙﹐視太陽若水。久而失治﹐靑盲內障。宜補腎補肝。

八廓病證

開泉廓﹐屬小腸經病﹐主瘀肉侵睛。

水谷廓﹐屬脾經病﹐主頭額常痛﹐眵淚﹐多黑花。

會陰廓﹐屬腎經病﹐主昏暗﹐淚生睛痛。

抱陽廓﹐屬命門病﹐主瞼肉赤腫﹐睛痛多瘀血。

淸淨廓﹐屬膽經病﹐主兩眥癢痛淚出。

傳道廓﹐屬大腸經病﹐主昏朦多淚。

津液廓﹐屬膀胱經病﹐主血絲侵睛﹐胬肉生瞼。

養化廓﹐屬肝經﹐主赤筋﹐拳毛倒睫。

八廓辯

經云﹕眼屬五臟六腑﹐百脈之精而具明﹐故五輪之說有所本也。八廓之說﹐無義可據﹐《綱目》所以刪之。甫考八廓﹐乃後世龍木襌師論五行八卦配合之意﹐於義不切。柰何傳誤旣久﹐俗習一辭。遽爾釐刪﹐似爲脫簡。夫何世謂眼科開口五輪八廓﹖若遺言者﹐卽謂弗工。姑存而辯之﹐以俟杜漸。

七十二證歌

圓冰滑濇散浮沈﹐白翳黃心橫翳新。棗花黑偃兼風變﹐驚振雷頭雀目生。綠烏靑黑黃風障﹐胎患傷寒熱後昏。肝經積熱混睛膜﹐胬肉攀睛兩眼粘。黑翳如珠花翳陷﹐冰霞深翳入冰輪。釘翳根探浮玉翳﹐偶然逆順忽然成。雞冠蜆肉瞼生粟﹐胞肉膠凝與漏睛。蟹睛突起迎風淚﹐倒睫拳毛碧翳分。鶻眼凝睛神祟痛﹐旋螺突起轆轤形。打傷撞損風牽瞼﹐血灌瞳人瞇目塵。天行赤眼暴赤翳﹐胎赤風眩客熱侵。瞼硬睛疼痛如刺﹐瞳人幹缺癢難任。黃膜上衝赤膜下﹐瞼中生贅與通睛。疳眼斑瘡靑膜障﹐靑盲起坐更生星。血翳包睛女子逆﹐早晨午後有其因。痛極憎寒與傷損﹐七十二候此分明。

圓翳

圓翳初起﹐如輕煙薄霧﹐不痛不癢﹐漸而失明﹐名曰內障。或先病一目。後則俱病﹐此是腦脂流下﹐肝風衝上。宜以金鍼撥之﹐服防風散。

冰瞖

冰翳初患﹐頭額眉瞼徧痛﹐眼中赤濇。此由肝臟積熱﹐久成內障。其翳如冰﹐瞳人漸大。宜服還睛丸。

滑瞖

滑翳初患﹐不癢不痛。先病一目﹐後乃相牽。漸漸失明﹐有翳如水銀珠子。亦由腦脂流下﹐肝風上衝。宜決明散。

濇瞖

濇翳先病一目﹐後兩目俱病。如雲霧朦罩﹐不見三光。陰看則大﹐陽看則小﹐瞳人欲散。宜還睛丸。

散瞖

散翳初因風熱上攻﹐久而生翳﹐漸而失明﹐其翳如雲霧布散太虛﹐滿如帛蒙物﹐遂成內障。宜服蟬花無比丸。

浮瞖

浮翳初患一目﹐久則俱病。亦因肝風上衝﹐腦脂流下。翳如銀色。宜服墜翳丸。

沈瞖

此因肝臟勞熱﹐常見黑花﹐年久凝結成翳。色靑白﹐瞳人若沈﹐如在水中。宜還睛丸。

白翳黃心

此由勞傷太過﹐虛熱上攻。有時昏蒙不能辧物﹐久成內障﹐白翳中黃。宜服參茯還睛丸。

橫翳

此證瞳人有膜﹐靑白色﹐其翳上下皆平﹐中有如橫劍之狀。宜服還睛丸。

棗花

此證頭旋腦熱﹐痛癢不休﹐眼前常見黃黑花﹐眼中有翳﹐參差如棗花。宜服參茯還睛丸。

黑圓翳

此證頭旋腦熱﹐眼黑生花。肝膽積熱﹐風火上衝腦脂結成。翳如煙色﹐隱隱深沈﹐如水之中﹐不能視物。宜服瀉肝散。

偃月瞖

此證爲肝腎俱勞﹐致生翳障如偃月﹐白色不能辧物。服墜翳丸。

五風變化

此證乃是虛勞內熱﹐嘔吐傷睛﹐腦熱生風﹐令目失明。初覺﹐宜服除風湯﹐後服補腎丸。

驚振

此因五臟虛勞﹐肝气內促﹐熱上衝腦﹐毒气流下眼中而成白翳﹐故成內障。宜服鎭肝丸。

雷頭風

此證因熱毒上衝於頭及面目﹑頸項俱腫痛﹐故曰電頭風。久而毒气入目﹐致令失明﹐瞳人漸大。宜服瀉肝散。

髙風雀目

此因臟腑熱極﹐腎水不滋﹐金不制木﹐肝气損目﹐久則變爲靑盲不見。宜服瀉肝散。

綠風

此證頭旋額痛﹐眼內多赤﹐常見紅黑不定﹐皆因肝風熱盛﹐致令瞳人綠閉﹐久則無見。宜服還睛丸。

烏風

此證不痛不癢﹐漸漸昏暗﹐是由气濇使然﹐眞如烏風。宜服補腎丸。

靑盲

此證多因酒色太過﹐內傷腎气﹐不痛不癢﹐漸失其明﹐眼目俱不傷損﹐有似常人﹐只因一點腎气不充﹐故無所見。有謂瞳人反背﹐有謂翳膜遮蒙﹐皆非也。宜服還睛滋腎之藥。

黑風

此證頭旋腦痛﹐眼濇生花﹐往來黑暈。乃是肝臟虛勞﹐致使失明﹐瞳人漸小。宜補肝丸。

黃風

此證多因胃火太盛﹐上衝頭目。初病痛濇﹐久則昏花如霧漫天﹐紅焰煌煌﹐漸至失明。宜瀉胃散﹑決明散。

胎患

此證因母懷孕之時﹐酸甘太過﹐酒色不禁﹐移毒於胎﹐致生目疾﹐或赤或爛﹐或膜或翳。宜服淸涼散。

傷寒熱病後黑昏

此因熱病愈後﹐髒气未痊﹐餘熱未盡﹐或多食毒味﹐致令眼前黑暗﹐瞳人開大﹐視物不明。宜服熊膽丸。

肝經積熱

此因肝經熱甚﹐毒气入腦﹐下注於目﹐赤濇生翳﹐或聚或散﹐初輕而漸重。宜服酒調散﹑瀉肝散。

混晴

此證初起不痛不癢﹐漸覺昏蒙﹔亦因勞神太過﹐熱熾生風。肝邪爲翳﹐而成內障﹐久則失明。宜養血瀉肝散。

胬肉攀睛

此因心肺二經﹐火邪衝目﹐至有內眥肉息﹐漸起攀睛﹐久而不退﹐必定失明。宜服洗心瀉肺湯﹐外點老膜散﹐及用手法去之。

瞼生風粟

此因脾胃積熱﹐肝木生風﹐致使兩瞼內生風粟如粟子﹐磨搽目珠﹐痛成翳障﹐久久漸昏﹐流淚不止。宜先以燈艸去粟﹑去血﹐後服淸脾退熱除風之藥。

黑瞖如珠

此因肝經積熱﹐勞作腎虛﹐致使冷痛出淚﹐烏睛上邊黑翳凸起如珠。宜服除風湯﹐後服補腎丸。

花瞖白陷

此證初患頭痛﹐腫濇﹐淚出難開﹐眼中白翳如碎米﹐或如魚鱗﹐陷凹。爲肝風太盛﹐血气俱虛。宜用疏風活血湯﹐外點熊膽膏。

冰霞深瞖

此因肺熱肝風﹐致令黑睛生白翳﹐如冰霞之象。不宜鉤割﹐宜服茺蔚子散。

膜入冰輪

此證虛勞之過﹐肝臟風熱﹐年久烏睛變爲白衣﹐漸入冰輪。若有血根﹑血筋﹐難治。宜服活血湯﹑鎭心丸。

釘翳外障

此因心火肝風﹐上炎入目﹐致使赤腫有淚﹐怕日羞明﹐疼痛太甚﹐生翳如釘。髙突如粟。宜服除熱瀉心湯﹐後服定志丸。

玉瞖浮睛

此因熱郁不退﹐使生白膜﹐如玉凝睛﹐或痛或腫﹐久則滿睛失明。宜服退翳湯。

逆順生翳

此因五臟虛勞﹐風熱壅蔽﹐時常赤腫﹐至漸生翳﹐或從上生﹐或從下生﹐上下交貫﹐甚則厚如胬肉﹐侵及瞳人。白睛紅者先服知母飲﹐後服補虛人參丸。

雞冠蜆肉

此因脾胃積熱﹐毒气入腦而流於目﹐以致目生肉翳﹐如雞冠蜆肉之狀。鉤割可去。宜服茺蔚子丸﹑搜風湯。

兩瞼粘膿

此因脾胃熱毒﹐壅於胞﹐致使兩瞼濇赤﹐多眵如膿﹐或眼皮番出﹐眥角不開。宜服涼血活血湯﹐外用消風湯洗。

胞肉凝脂

此因脾胃伏熱﹐風邪上衝﹐久則眼胞內生肉翳如粟米﹐破爛如桃膠之象﹐𨿽內服藥﹐必先去余肉及瘀血﹐點退毒膏方可。

拳毛倒睫

此因脾肺熱壅﹐致令眼弦癢濇﹐日以手揩﹐以致倒睫﹔有因勞倦思慮太過﹐致令脾气下陷而睫倒﹐則毛拳反內﹐眼珠受害﹐漸生翳膜﹐久而不起﹐必致失明。宜以方法健起眼皮﹐先服細辛湯﹐後服補脾藥。

碧瞖

此因風熱久亢而生碧翳淡靑色於黑睛上﹐不痛不癢﹐久則失明。宜服過翳散。

鶻眼凝睛

此因五臟風熱結積而然﹐所患眼目忽然疼痛﹐眼珠脹硬﹐轉回不隨﹐血气凝滯﹐不能榮轉。宜鍼合谷諸穴﹐以引气血通流﹔後用摩風膏塗之﹔宜服搜風湯。

神祟眼痛

此因心火積郁﹐血熱爲病﹐或日輕夜重﹐或好惡不常﹐久久延患﹐謂之邪祟。宜服安心丸﹑養心補血湯。

旋螺尖起

此因腎水不足﹐肝火有餘﹐上注目中﹐初覺脹痛﹐漸生翳子﹐起至黑睛﹐髙突如旋螺。宜服瀉肝散﹑補腎丸。

轆轤展睛

此因臟腑壅毒﹐致目之患﹐兩瞼上下。各開番反﹐不相遮蔽﹐睛出狀如轆轤﹐惟直視不能轉動。急用瀉肝散﹑麥門冬湯。

打撞傷損

若因跌打傷損﹐積血注目者﹐宜敷止血藥﹐內宜行血當歸川芎湯。其或物傷眼珠突出﹐可從容以手輕輕托進﹐緩緩揉定﹐不可洗面及目。若有污血在面上﹐可用熱酒淋絹﹐封貼面上﹐少時取下﹐血自去。宜地黃酒﹑除風湯。

迎風冷淚

此證肝風入目﹐陽气內伏﹐外面迎風﹐則淚隨出。內風以應外風﹐亦各從其類也。至夏月陽气在外則不出淚﹐則風亦在外故也。若久而肝虛﹐夏月亦有淚也。宜服細辛茺蔚子散。

白膜侵睛

此證肝虛肺盛﹐故有白膜侵上黑睛。白珠多赤﹐亦肺有火邪。先服瀉肺散﹐後服蒙花散。

靑膜內障

此爲肝風太過﹐入目生靑膜﹐蔽睛如霧如煙。此因熱久生風﹐致有此障﹐久而不退﹐必致失明。宜點八寶散﹐服瀉肝養金之藥。

羞明怕日

此蓋因脾經濕熱郁目中﹐瞼不能開﹐疼痛流淚﹐怕日羞明。此則內火所惡外火而然也。宜服瀉脾散﹐及去水谷﹑地廓三焦濕熱。

小兒痘瘡

此因痘毒未盡﹐餘熱在目﹐故目害。只宜淸涼解毒﹐不須點藥。

漏睛膿血

此因五臟積熱﹐毒郁不散﹐以致目內生瘡﹐膿血泛流﹐久則淸漿﹐因而成漏﹐甚者破陷失明。宜服黃芪湯。

蟹睛突起

此因五臟熱毒所攻﹐至令烏睛上有黑翳突起﹐如蟹睛之狀。初起急服桔梗飲﹐後服補睛丸。有用小鍼刺蟹睛上流出淸水﹐以藥點之而愈者。

風牽出瞼

此因脾胃積熱﹐肝經風盛﹐致患赤瞼相牽﹐甚則眼胞掉出。治宜刺去瘀血﹐烙以燈隧﹐宜服黃芪湯。

血灌瞳人

此因外物觸傷﹐不曾散行敗血﹐以致血灌瞳人﹐或腫或脹﹐疼痛難開。不治則失明。宜服止痛沒藥散﹐後用活血散﹐點以七寶膏。

瞇目飛塵

此因飛塵入目﹐粘貼瞼皮﹐睛上疼痛﹐滲濇難開﹐不能睹物。治須翻出眼皮﹐用綿拭淨﹐方點藥。宜服寧心丸。

天行赤眼暴瞖

此因運气所加﹐風火淫郁。大槪患眼赤腫﹐淚出而痛﹐或致頭額俱痛﹐漸生翳障﹐遮蔽瞳人﹐紅紫不散﹐必有瘀血﹐宜去之﹐可服瀉肝散﹑鎭心丸。

天行赤眼

亦因運气流行﹐忽然疼痛。淚出﹐鼻塞不利。初患一目﹐後復相傳﹐或二七後亦不愈。不宜去血﹐宜服瀉肝兼散邪﹐外用洗藥。

爛弦風瞼

此因脾胃積熱﹐風邪相干﹐致患眼弦赤爛。小兒皆因胎气風熱之毒。宜用碧雲膏塗之﹐後服黃芪湯。

暴風客熱

此因三焦積熱﹐久則攻目﹐忽然白睛紅腫﹐壅蔽烏睛﹐痛癢不一﹐淚出難開。先用洗肝散﹐後服補肝丸。

瞼硬睛疼

此因風熱凝滯﹐鬱結不散﹐久則生翳﹐不能視物。宜煨鹽煎洗﹐點以紫金膏﹐服活血淸熱疏風之劑。

痛如鍼刺

此證先惟頭痛淚出﹐漸至痛如鍼刺。此是心經伏火﹐鬱蒸太過﹐久則翳膜蔽睛。急宜洗洗疑作「淸」。心涼膈。

瞳人幹缺

此因腎虛肝熱﹐致令瞳人幹缺﹐上下短長﹐斜偏不正﹐久而損目失明。先宜洗肝散﹐後服補腎丸。

風癢難任

皆因風熱太盛﹐所以癢濇難任。或有迎風便癢﹐久則兩瞼赤爛。宜去瘀血﹐洗以煨鹽﹐煎服補肝湯。

黃膜上衝

此證初患赤濇淚出﹐漸而白睛下邊黃膜衝上烏睛﹐遮蔽瞳人﹐皆因肝風胃熱所致。則宜點文推云﹐服瀉脾散。

赤膜下垂

此證奮發歇年久﹐漸至黑睛上邊生有赤膜垂下﹐如紅霞之狀﹐俗云倒垂簾翳。則宜點武推云﹐服淸涼散。

瞼中生贅

此證脾胃積久而發出﹐以致瞼內生贅﹐如粟如黍﹐或有血塊。俱以手法去瘀血﹐服活血淸熱藥而愈。

血瞖包睛

此證多因心經熱壅﹐肝臟虛勞﹐致有赤脈侵睛﹐赤肉擁簇黑睛﹐如橡斗包裹之狀。有因上下瞼有粟﹐而致有瘀血者。先去瞼內瘀血﹐後服活血湯及退雲散。

小兒疳眼

此證多是飲食炙煿﹐甘辛積熱﹐以致脾胃成疳上攻﹐眼目赤濇﹐烏珠有翳﹐久漸變白。宜速治療﹐若不早除﹐多成固疾。初服淸熱飲﹐次服五疳丸。

早晨疼痛

此因虛陽上攻﹐頭風注目﹐早晨血气皆從上行﹐故虛陽得風火而勢益盛﹐故疼痛也。宜服芎藭散﹐及白蒺藜散。

午後昏蒙

此因陰虛不足﹐滯而不行﹐血至午後則斂﹐而气不充其血故也﹐此皆陰虛腎弱。先服回陽養血湯﹐後服滋腎丸。

女人血气逆流

此證得之經血不通﹐气血逆行﹐而上攻於目﹐故目每害之。滿眼紅筋﹐或如血翳包睛之狀﹐甚者血灌瞳人。治此者但只通經而目隨愈﹐宜服破血通經之藥。

痛極憎寒

目痛憎寒﹐乃爲陽虛而生外寒﹐宜固衛气﹐兼治目痛。若或發熱而憎寒者﹐必有外感﹐宜從羌活湯發散之﹐不須治目而目痛自愈。今專是科者﹐但見憎寒輒用附子﹐此之謂不知本者。

起坐生花

此證眼前黑花簇飛﹐不疼不痛﹐無眵無淚﹐蓋是腎肝虛憊﹐气不充周﹐以致視有如無﹐睹無若有。气血不足﹐水木不榮。此皆不宜點藥﹐可服補腎湯﹐及羊肝丸﹑益腎丸之屬。

甫按﹕七十二證﹐古者有之﹐玆錄之以成全書。至於論治﹐則又不可執於是而昧法之大綱也。夫大綱者﹐標本也﹐气血也﹐風火也﹐如此三者﹐目病其庶幾乎。

行血爲治目之綱

經曰﹕目得血而能視。故血爲目之主。血病則目病﹐血凝則目脹﹐血少則目濇﹐血熱則目腫。所以古人治目。惟取神庭﹑上星﹑顖會﹑前頂﹑百會血。故翳者可使立退﹐痛者可使立已﹐眛者可使立明﹐腫者可使立消。今人亦有去血之法﹐惟可施於暴熱暴腫﹐又不宜以爲法之常也。何則﹖今人多是七情之郁火﹐气血之耗損﹐故去血太多﹐而目愈槁無所滋榮﹐病益熾矣。所以彌年不愈﹐終久失明﹐卒致不治也。爲今治者﹐只以活血涼血爲上策﹐而滋陰降火以收功。此蓋治目之大綱﹐固無所損﹐而必收十全之功﹐醫者不可以不審也。

散熱爲治目之要

按河間云﹕目病屬火。故其理也﹐病之始起﹐可以峻用寒涼﹐或兼七情郁滯﹐气血停凝﹐以致熱壅而爲目病者﹐則當於苦寒劑中﹐而加之以辛溫之藥而發散之﹐導滯開郁﹐而气血風火﹐豈不從而發散者乎﹖故曰﹐散熱爲要。亦表裏之意也。

腫痛昏蒙

目病發﹐壅腫兩瞼如桃﹐合而爲一﹐痛不可忍者﹐宜用防風通聖散﹐下之立愈。

血气壅腫﹐四物湯加龍膽艸﹑防己﹑防風﹑羌活之屬。

實熱上衝而痛﹐黃連瀉火﹐當歸補血。心煩加梔子﹐便祕加大黃。

久病目昏﹐當用八珍湯﹐加羌活﹑防風﹑甘菊佐之﹐不可服寒涼之藥。

證治準繩【明王肯堂】

五輪

金之精﹐騰結而爲气輪﹔木之精﹐騰結而爲風輪﹔火之精﹐騰結而爲血輪﹔土之精﹐騰結而爲肉輪﹔水之精﹐騰結而爲水輪。气輪者﹐目之白睛是也。內應於肺﹐西方庚辛申酉之金。肺主气﹐故曰气輪。金爲五行之至堅﹐故白珠獨堅於四輪。肺爲華蓋﹐部位至髙﹐主气之升降﹐少有怫郁﹐諸病生焉。血隨气行﹐气若怫郁﹐則火勝而血滯﹐火勝而血滯則病變不測。火克金﹐金在木外﹐故气輪先赤﹐金克木而後病及風輪也。金色尙白﹐故白澤者順也。風輪者﹐白內靑睛是也。內應於肝﹐東方甲乙寅卯﹐厥陰風木﹐故曰風輪。目竅肝﹐肝在時爲春﹐春生萬物﹐色滿宇宙﹐惟目能鑑﹐故屬竅於肝也。此輪淸脆﹐內包膏汁﹐有涵養瞳神之功。其色靑﹐故靑瑩者﹐順也。世人多黃濁者﹐乃濕熱之害。惟小兒之色最正﹐至長食味﹐則泄其气而色亦易矣。血輪者﹐目兩角大小眥是也。內應於心﹐南方丙丁巳午火﹐心主血﹐故曰血輪。夫火在目爲神光﹐火衰則有昏瞑之患﹐火炎則有焚燎之殃﹐𨿽有兩心而無正輪。心﹐君主也﹐通於大眥﹐故大眥赤者﹐實火也。心包絡爲小心﹐小心﹐相火也﹐代君行令﹐通於小眥﹐故小眥赤者虛火也。若君主拱默﹐則相火自然淸寧矣。火色赤﹐惟紅活爲順也。肉輪者﹐目睥是也。中央戊己辰戌丑未之土﹐脾主肉﹐故曰肉輪。脾有兩葉﹐運動磨化水谷。外亦有兩睥﹐動靜相應。開則萬用﹐如陽動之發生﹔閉則萬寂﹐如陰靜之收斂。土藏萬物而主靜﹐故睥合則萬有寂然而思睡﹐此藏納歸靜之應也。土爲五行之主﹐故四輪亦爲睥所包涵。其色黃﹐得血而潤﹐故黃澤爲順也。華元化云﹕目形類丸﹐瞳神居中而前﹐如日月之廣東南而晚西北也。內有大絡六﹐謂心肺脾肝腎命門各主其一﹔中絡八﹐謂膽胃大小腸三焦膀胱各主其一﹔外有旁支細絡﹐莫知其數。皆懸貫於腦﹐下連臟腑﹐通暢血气往來﹐以滋於目﹐故凡病發則有形色絲絡顯見﹐而可驗內之何臟腑受病也。外有二竅以通其气﹐內有諸液出而爲淚﹐有神膏﹑神水﹑神光﹐眞气﹑眞元﹑眞精﹐此皆滋目之源液也。神膏者﹐目內包涵膏液﹐如破則黑稠水出是也。此膏由膽中滲潤精華所結成者﹐能涵養瞳神﹐衰則有損。神水者﹐由三焦而發源﹐先天眞一之气所化﹐在目之內﹐𨿽不可見﹐然使觸物損破﹐則見黑膏之外﹐有似稠痰者是也。在目之外﹐則目上潤澤之水是也。水衰則有火勝燥暴之患﹐水竭則有目輪大小之疾﹐耗濇則有昏眇之危。虧者多﹐盈者少﹐是以世無全精之目。神光者﹐謂目自見之精華也。夫神光發於心﹐源於膽﹐火之用事﹐神之在人也大矣。在足能行﹐在手能握﹐在舌能言﹐在鼻能嗅﹐在耳能聽﹐在目能視。神捨心﹐故發於心焉。眞血者﹐卽肝中升運滋目經絡之血也。此血非比肌肉間易行之血﹐因其脈絡深髙難得﹐故謂之眞也。眞气者﹐蓋目之經絡中往來生用之气﹐乃先天眞一發生之元陽也﹐大宜和暢﹐少有郁滯﹐諸病生焉。眞精者﹐乃先後天元气所化精汁﹐起於腎﹐施於膽﹐而後及瞳神也。凡此數者﹐一有所損﹐目則病矣。人目自圓而長﹐外有堅殼數重﹐中有淸脆﹐內包黑稠神膏一函﹐膏外則白稠神水﹐水以滋膏﹐水外則皆血﹐血以滋水﹐膏中一點黑瑩﹐是膽所聚之精華﹐惟此一點﹐燭照鑑視﹐空闊無礙者﹐是曰水輪﹐內應於腎﹐北方壬癸亥子水也。妙在三﹕膽汁﹑腎气﹑心神也。五輪之中﹐四輪不鑑﹐惟瞳神乃照物者。風輪則有包衛涵養之功﹐風輪有損﹐瞳神不久畱矣。或曰﹕瞳神﹐水也﹑气也﹑血也﹑膏也。曰﹕非也﹐非血﹑非气﹑非水﹑非膏﹐乃先天之气所生﹐後天之气所成﹐陰陽之妙道﹐水火之精華。血養水﹐水養膏﹐膏護瞳神。气爲運用﹐神則維持﹐諭以日月﹐理實同之。而午前則小﹐午後則大﹐亦隨天地陰陽之運用也。大抵目竅於肝﹐主於腎﹐用於心﹐運於肺﹐藏於脾。有大有小﹐有圓有長﹐亦由稟受之異。男子右目不如左目精華﹐女子左目不如右目光彩﹐此各得其陰陽气分之主也。然聰愚佞直﹐柔剛壽夭﹐亦能驗目而知之。神哉﹗豈非人身之至寶乎﹖

八廓

八廓應乎八卦。脈絡經緯於腦﹐貫通臟腑﹐達血气往來﹐以滋於目。廓爲城郭﹐然各有行路往來﹐而匡廓衛禦之意也。乾居西北﹐絡通大腸之腑﹐髒屬肺﹐肺與大腸相爲陰陽﹐上運淸純﹐下輸糟粕﹐爲傳送之官﹐故曰傳道廓。坎正北方﹐絡通膀膀之腑﹐髒屬於腎﹐腎與膀胱相爲陰陽﹐主水之化源以輸津液﹐故曰津液廓。良位東北﹐絡通上焦之腑﹐髒配命門﹐命門與上焦相爲陰陽﹐會合諸陰﹐分輸百脈﹐故曰會陰廓。震正東方﹐絡通膽腑﹐髒屬於肝﹐肝膽相爲陰陽﹐皆主淸淨不受濁穢﹐故曰淸淨廓。巽位東南﹐絡通中焦之俯﹐髒屬肝﹐肝與中焦相爲陰陽﹐肝絡通血以滋養﹐中焦分气以化生﹐故曰養化廓。離正南方﹐絡通小腸之腑﹐髒屬於心﹐心與小腸相爲臟腑﹐爲陽受盛之胞﹐故曰胞陽廓。坤位西南﹐絡通胃之腑﹐髒屬於脾﹐脾胃相爲臟腑﹐主納水谷以養生﹐故曰水谷廓。兌正西方﹐絡通下焦之腑﹐髒配腎絡﹐腎與下焦相爲臟腑﹐關主陰精化生之源﹐故曰關泉廓。臟腑相配﹐《內經》已有定法﹐而三焦分配肝腎者﹐此目之精法也。蓋目專竅於肝而主於腎﹐故有三絡之分別焉。左目屬陽﹐陽道順行﹐故廓之經位法象﹐亦以順行﹔右目屬陰﹐陰道逆行﹐故廓之經位法象﹐亦以逆行。察乎二目兩眥之分﹐則昭然可見陰陽順逆之道矣。

開導說

夫目之有血﹐爲養目之源﹐充和則發生長養之功全而目不病﹐虧滯則病生矣。猶物之有水﹐爲生物之澤﹐時中則灌漑滋生之得宜而物秀﹐旱澇則物壞矣。皆一气使之然也。是故天之六气不和﹐則陰陽偏勝﹐旱澇承之﹔水之盈虧不二﹐物之秀槁不齊﹐雨暘失時而爲物害也。譬之山崩水湧﹐滂沛妄行﹐不循河道而流﹐任其所之﹐不得已而疏塞決堤以泄其溢﹐使無淪溺昏墊之患。人之六气不和﹐水火乖違﹐淫亢承之﹐血之旺衰不一﹐气之升降不齊﹐營衛失調而爲人害也。蓋由陰虛火盛﹐炎熾錯亂﹐不遵經絡而來﹐郁滯不能通暢﹐不得已而開濇導瘀﹐以泄其餘﹐使無脹潰損珠之患。與戰理同﹐其所有六﹐謂迎香﹑內脾﹑上星﹑耳際﹑左右太陽穴也。內脾﹐正隊之衝鋒也﹐其功𨿽遲﹐漸收而平順。兩太陽﹐擊其左右翼也﹐其功次之。上星穴﹐絕其餉道也﹔內迎香﹐抵賊之巢穴也。成功𨿽速﹐乘險而徵。耳際﹐擊其遊騎耳。道遠功卑﹐智者不取。此實拯危之良術﹐挫敵之要機。與其閉門捕賊﹐不若開門逐之爲良法也。蓋病淺而邪不勝正者﹐固內治而邪自退矣。倘或六陽炎熾﹐不若開導通之﹐縱使其虛﹐𨿽有所傷﹐以藥內治之功﹐而補其所虧﹐庶免瘀滯至極﹐而有潰爛枯凸之患。惜乎開導之法﹐利害存焉﹐有大功於目而人不知﹐有隱禍於目而人亦不知。其摧鋒挫銳﹐臨大敵而拯禍亂﹐此其功之大也﹔耗液傷膏﹐弱光華而乏滋生﹐此其禍之隱也。惟能識証之輕重﹐目之虛實﹐而伐之無過不及之獘﹐庶可爲醫之良者。

點服藥說

病有內外﹐治各不同。內疾已成﹐外證若無﹐點之何益﹖外有紅絲赤脈﹐若初發乃微邪﹐退後乃餘賊﹐點亦可消﹐服之猶愈。內病始盛而不內治﹐只泥外點者﹐不惟徒點無功﹐且有激發之患。內病旣成﹐外病已見﹐必須內外夾攻﹐點服並行。柰之何人有愚拗不同﹐有喜服而畏點者﹐有喜點而畏服者。不知內疾旣發﹐非服不除﹔外疾旣成﹐非點不退。浚其流不若塞其源﹐伐其枝不若斫其根﹐揚湯止沸不如釜底抽薪﹐此謂治本也。內病旣發﹐不服而除者﹐吾未之見也。物垢須濯﹐鏡垢須磨。脂膏之釜﹐不經洗滌﹐烏能淸淨﹖此謂治標也。若外障旣成﹐不點而去者﹐吾亦未之見也。若內障不服而點者﹐徒激其火﹐動其血气﹐反損無益。服而點者﹐亦然。外障服而不點﹐病初發浮嫩不定者亦退﹐旣已結成者﹐服𨿽不發不長﹐所結不除。當內外夾攻﹐方盡其妙。

鉤割鍼烙說

鉤者﹐鉤起之謂。割﹐割去也。鍼﹐非砭鍼之鍼﹐乃鍼撥瞳神之鍼。烙卽熨烙之烙。此四者﹐猶斬刈之刑﹐剪戮凶頑之法也。要在審鞫明而詳奪定﹐然後加刑﹐先滅巨魁﹐次及從惡﹐則情眞罪當﹐而良善無侵濫之憂﹐彊暴無猖獗之患。在治法﹐乃開泄郁滯﹐滌除瘀積之術也。要在證候明而部分當﹐始可施治。先伐標病﹐後去本病﹐則气和血寧﹐而精膏鮮傷耗之患﹐輪廓無誤損之失。如鉤﹐先須識定何處皮肉筋脈浮淺﹐而手力亦隨病輕重行之。如鍼﹐先須識定內障證候可鍼﹐歲月已足﹐气血寧定者方與之﹐庶無差謬。鍼後當照證內治其本﹐或補或瀉﹐各隨其証之所宜。若只治其標不治其本﹐則气不定﹐不久復爲害矣。割﹐如在气血肉三輪者可割﹐而大眥一塊紅肉﹐乃血之英﹐心之華也﹐若誤割之則目盲﹐因神在而傷者死。有割傷因而惹風﹐乃元虛之人犯燥濕盛者﹐潰爛爲漏爲目枯。凡障﹐若掩及風輪之重厚者𨿽可割﹐亦宜輕輕從旁淺淺披起。及諸病如攀睛胬肉﹑雞冠蜆肉﹑魚子石橊﹑赤脈虯筋﹑內睥粘輪等證﹐可割。余病及在風輪之淺者﹐誤割之則珠破而目損。烙能治殘風潰眩﹐瘡爛濕熱久不愈者﹐輕則不須烙而治自愈。若紅障血分之病﹐割去者必須用烙定﹐否則不久復生。在气分之白者不須用烙。凡鍼烙皆不可犯及烏珠﹐不惟珠破亦且甚痛。𨿽有惡障厚者﹐鉤割亦宜輕輕淺淺披去外邊﹐其內邊障底﹐只點藥緩伐﹐久自潛消。若鐮割風毒﹑流毒﹑瘀血等證﹐皆以活法審視﹐不可拘於一定。鍼瞳神反背又與內障之鍼不同﹐在心融手巧﹐輕重得宜。口傳親見﹐非筆下之可形容。大抵鉤割鍼烙之治﹐功效最速﹐𨿽有撥亂反正﹐乃乘險救危。要在心小而膽大﹐證的而部當。必兼內治﹐方盡其術。

論目痛

目痛有二﹕一謂目眥白眼痛﹐一謂目珠黑眼痛。蓋目眥白眼疼屬陽﹐故晝則疼甚﹐點苦寒藥則效。經所謂白眼赤脈法於陽故也。目珠黑眼疼屬陰﹐故夜則疼甚﹐點苦寒藥則反劇﹐經所謂瞳子黑眼法於陰故也。婁全善云﹕夏枯艸治目珠疼﹐至夜則疼甚者﹐神效。或用苦寒藥點眼上反疼甚者﹐亦神效。蓋目珠者﹐連目本﹐目本又名目系﹐屬厥陰之經也。夜甚及用苦寒點之反甚者﹐夜與寒亦陰故也。丹溪云﹕夏枯艸有補養厥陰血脈之功﹐其艸三四月開花﹐遇夏至陰生則枯﹐蓋稟純陽之气也﹐故治厥陰目疼如神者﹐以陽治陰也。予周師目珠疼連眉稜骨痛﹐及頭半邊腫痛﹐遇夜則作﹐用黃連膏子點上則反大疼﹐諸藥不效﹐灸厥陰少陽則疼隨止。半月又作﹐又灸又止者月餘。遂以夏枯艸二兩﹐香附二兩﹐甘艸四錢﹐同爲細末﹐每服一錢五分﹐用茶淸調服﹐下咽則疼減大半﹐至四五日良愈。又一男子年六十歲﹐亦目珠連眉稜骨痛﹐夜甚﹐用苦寒劑點亦甚﹐與前證皆同﹐但有白翳二點﹐在黑目及外眥﹐與翳藥皆不效﹐亦以此藥間東垣選奇湯﹐又加四物﹑黃連煎服﹐並灸厥陰少陽而安。

天行赤熱

目赤痛﹐或脾腫頭重﹐怕熱羞明﹐涕淚交流等證﹐一家之內﹐一里之中﹐往往老幼相傳者是也。然有虛實輕重不同﹐亦因人之虛實﹑時气之輕重何如﹐各隨其所以而分經絡以發病。有變爲重病者﹐有變爲輕病者﹐有不治而愈者﹐不可槪言。此專爲天時流行﹐熱邪相感染﹐而人或素有目疾及痰火熱病﹐水少元虛者﹐則爾我傳染不一。其絲脈𨿽多赤亂﹐不可以爲赤絲亂脈證﹐常時如是之比。若感染輕而源淸﹐邪不勝正者﹐則七日而自愈。蓋火數七﹐故七日火气盡而愈。七日不愈而有二七者﹐乃再傳也。二七不退者﹐必其犯觸及本虛之故﹐防他變證矣。

暴風客熱

非天行赤腫﹐爾我感染之比﹔又非寒熱似瘧﹐目痛則病發﹐病發則目痛之比。乃素養不淸﹐躁急勞苦﹐客感風熱﹐卒然而發也。𨿽有腫脹﹐乃風熱夾攻﹐火在血分之故。治亦易退﹐非若腫脹如杯等證﹐久積退遲之比。

火脹大頭

目赤痛而頭面浮腫﹐皮肉燥赤也。狀若大頭傷寒﹐夏月多有此患。有濕熱風熱﹐濕熱多淚而睥爛﹐風熱多脹痛而憎寒。若失治則血滯於內﹐𨿽得腫消而目必有變矣。

羞明怕熱

謂當明熱之處﹐而目痛濇﹐畏避不能開也。凡病熱者十之六七﹐皆有此患。病源在於心肝脾三經。總而言之﹐不過一火燥之熱。病在陽分﹐是以怕熱﹐見熱則惡之而濇痛思避﹐蓋己之精光弱﹐而不能勝彼之光﹐是以處暗之所則淸爽。怕熱無不足之證﹐羞明有不足之證。若目不赤痛而畏明者﹐乃不足之證﹐爲血不足﹐膽汁少而絡弱﹐不能運精華以敵陽光之故。今人皆稱怕日羞明者﹐俗傳音近之誤﹐蓋日熱二音類近﹐習俗呼誤已久﹐不察其理﹐遂失其正﹐只以怕熱羞明論之﹐其理灼然可見。夫明字所包已廣﹐何用再申日字。若以日字專主陽光言之﹐則怕熱一證﹐無所歸矣。

瞼硬睛疼

不論有障無障﹐但兩瞼堅硬而睛疼﹐頭或疼者尢急。乃風熱在肝﹐肝虛血少﹐不能營運於目絡﹐水無所滋﹐火反乘虛而入﹐會痰燥濕熱﹐或頭風夾搏﹐故血滯於脾肉﹐睛因火擊而疼﹐輕則內生椒瘡﹐重則爲腫脹如杯﹐瘀血灌睛等證。治當傅退稍軟﹐翻脾開導之﹐吉。若堅硬之甚﹐且漸漸腫起而痛及頭腦﹐𨿽已退而復來﹐其脹日髙﹐𨿽傅治不退不軟者﹐此頭風欲成毒也。宜服通肝散﹑二朮散。若有障膜﹐用春雪膏點之。

赤痛如邪

每目痛則頭亦痛﹐寒熱交作如瘧狀。凡病發則目痛﹐目痛則病發﹐輕則一年數發﹐重則一月數發﹐蓋肝腎俱虛之故。熱者內之陰虛﹐火動邪熱也﹔寒者營衛虛﹐外之腠理不實而覺寒也。若作風寒瘧病﹐或用峻削之治﹐則血愈虛而病愈深矣。宜小柴胡合四物湯主之﹐不效則活血益气湯。

气眼

才怒气則目疼﹐宜酒調復元通气散。

痛如鍼刺

目珠痛如鍼刺﹐病在心經﹐實火有餘之證。若痛驀然一二處如鍼刺﹐目𨿽不赤﹐亦是心經流火。別其痛在何部分﹐以見病將犯其經矣。宜服洗心散﹐次服還睛散及乳香丸﹑補肝散等。按此證多有體勞目勞﹐營气不上潮於目﹐而如鍼刺之痛者﹐宜養其營﹐若降火則殆矣。

熱結膀胱

目病則小便不通利而頭疼寒熱者方是﹐若小便淸利者非也。乃熱蒸於膀胱﹐先淸利其水﹐後治其目則愈矣。蓋太陽經脈﹐循目絡上行巓頂﹐故頭疼﹔火極則兼水化﹐又血虛者表疏﹐故發寒熱﹔熱甚則水气閉濇﹐而神水被蒸乏潤﹐安得不竭﹖

大小雷頭風

此證不論偏正﹐但頭痛倏疾而來﹐疼至極而不可忍。身熱目痛便祕結者﹐曰大雷頭風。若痛從小至大﹐大便先潤後燥﹐小便先淸後濇﹐曰小雷頭風。大者害速﹐小者稍遲。𨿽有大小之說﹐而治則同。若一失緩﹐禍變不測﹐目必損壞﹐輕則凹凸﹐重則結毒﹐宜早爲之救﹐免於禍成。世人每慮此患害速﹐故疑於方犯﹐惑於鬼祟﹐深泥巫祝而棄醫治﹐遂致禍成﹐悔無及矣。

左右偏頭風

左邊頭痛右不痛﹐曰左偏風﹔右邊頭痛左不痛﹐曰右偏風。世人往往不以爲慮﹐久則左發損左目﹐右發損右目。有左損反攻右﹐右損反攻左﹐而二目俱損者。若外有赤痛淚熱等病﹐則外證生﹔若內有昏眇眩運等病﹐則內證生矣。凡頭風痛左害左﹐痛右害右﹐此常病易知者。若難知者﹐左攻右﹐右攻左﹐痛從內起﹐止於腦﹐則攻害也遲﹔痛從腦起﹐止於內﹐則攻害也速。若痛從中間﹐發及眉梁內上星中發者﹐兩目俱害﹐亦各因其人之觸犯感受﹐左右偏勝起患不同﹐遲速輕重不等。然風之害人尢慘﹐若能保養調護﹐亦可免患。愚者驕縱不知戒忌﹐而反觸之﹐以致患成而始悔﹐良可痛哉﹗

陰邪風

額板骨﹑眉稜骨痛也。發則多於六陽用事之時。元虛精弱者﹐則有內証之患﹔若兼火者﹐則有外証之病。

陽邪風

腦後枕骨痛也。多發於六陰用事之月﹐發則有虛運耳鳴之患﹐久而不治﹐內障成矣。

卒腦風

太陽內如椎似鉆一團而痛也。若痛及目珠﹐珠外有赤脈縱貫及瘀滯者﹐必有外之惡證來矣。若珠不赤﹐痛只自覺﹐視如雲遮霧障﹐漸漸昏眇者﹐內證成矣。急早治之﹐以免後慮。

巓頂風

天靈蓋骨內痛極如椎如鉆也。陽分痛尢甚﹐陰分痛稍可。夾痰濕者﹐每痛多眩運。若痛連及珠子﹐而脹急瘀赤者﹐外証之惡候﹔若昏眇則內證成矣。成內證者﹐尢多於外者。

遊風

頭風痛無常位﹐一飯之頃﹐遊易數徧﹐而不能度其何所起止也。若痛緩而珠赤有障起者﹐必變外障﹔痛甚而腫脹緊急者﹐必有瘀滯之患。久而失治﹐不赤痛而昏眇者﹐內證來成外證者多﹐然爲害遲﹐如各風耳。

邪風

人素有頭風﹐因而目病﹐或素目病﹐因而頭風﹐二邪並立搏夾﹐而深入腦袋﹐致傷肝膽諸絡﹐故成此患。頭痛則目病。目病則頭痛。輕則一年數發﹐重則一月數發。頭風目病﹐常並行而不相悖也。非若雷頭風﹐風火搏激而瘀滯之急者﹔又非若天行赤熱傳染之邪﹐客風暴熱之風火﹐寄旅無定﹐及諸火脹頭痛之比。此專爲自家本病久成者﹐非若彼之標病新來之輕者。若赤痛脹急﹐則有外証之候。若無赤痛而只內脹及赤痛不甚﹐無瘀滯之證﹐而只昏眇者﹐內證成矣。古今圖書集成醫部全錄卷一百四十二

目門

證治準繩【明王肯堂】

論目赤

《內經》目赤有三﹕一曰風助火郁於上。經云﹕少陰司天之政﹐二之气﹐陽气布﹐風乃行﹐寒气時至﹐民病目瞑目赤﹐气郁於上而熱。又云﹕少陽司天之政﹐初之气﹐風勝乃淫﹐候乃大溫﹐其病气怫於上﹐目赤。是也。二曰火盛。經曰﹕火太過曰赫曦﹐赫曦之紀﹐其病目赤。又云﹕火郁之發﹐民病目赤心熱。又曰﹕少陽司天之政﹐三之气﹐炎暑至﹐民病熱中目赤。又云﹕少陽之勝﹐目赤。是也。三曰燥邪傷肝。經云﹕歲金太過﹐燥气流行﹐民病目赤。又云﹐陽明司天﹐燥气下臨﹐肝气上從﹐脇痛目赤。是也。

目赤暴作云翳﹐痛不可忍﹐宜四物龍膽湯。

眼赤暴發腫﹐散熱飲子﹑瀉靑丸。

肝臟實熱﹐眼赤疼痛﹐竹葉湯﹑龍膽飲﹑決明子湯﹑麥門冬湯﹑瀉肝散﹑羊肝丸。服寒涼藥太過﹐目赤而不痛﹐內服助陽和血補气湯﹐外用碧天丸洗之。

目赤腫足寒者﹐必用時時溫洗其足﹐並詳赤脈處屬何經﹐灸三里﹑臨泣﹑昆侖等穴﹐立愈。

瘀血灌睛

瘀血灌睛﹐爲病最毒。若人偏執己見﹐不用開鐮者﹐其目必壞。初起不過紅赤﹐次後紫脹﹐及後則白珠皆脹起﹐甚則脹形如蝦座。蓋其病乃血灌睛中﹐瘀塞不通﹐在睥則腫脹﹐如杯椒瘡之患﹐在珠則白輪湧起。凝脂翳﹐黃膜上衝﹐痕凹成窟﹐花翳﹐白陷﹐鶻眼﹐凝睛等惡證出也。失治者﹐必有靑黃牒出凹凸之禍。凡見白珠赤紫﹑睥腫﹑虯筋紫脹﹐敷點不退﹐必有瘀滯在內﹐可翻睥內視之。若睥內色暈泛浮﹐椒瘡或粟瘡者﹐皆用導之之法則吉﹐不然﹐將有變證生焉。宜服宣明丸﹑分珠散﹑麥門冬湯﹑通血丸﹐及膝歸糖煎散等劑。

血灌瞳神

謂視瞳神不見其黑瑩﹐但見其一點鮮紅﹐甚則紫濁色也。病至此﹐亦甚危且急矣。初起一二日尙可救﹐遲則救亦不愈﹐不但不愈﹐恐其人亦不久。蓋腎之眞一有傷﹐膽中精汁皆損﹐故一點元陽神气靈光﹐見其血之英色﹐而顯於腎部﹐十患九不治者。今人但見瘀血灌睛﹐便呼爲血灌瞳神﹐謬矣。

色似臙脂

不論上下左右﹐但見一片或一點紅血﹐儼似胭脂抹者﹐是也。此血不循經絡而來﹐偶然客遊肺膜之內﹐滯成此患。若欲速愈者﹐略略於相近處睥內開導治之﹐或就於所滯之處開之亦好。若畏開者﹐內外夾治亦退﹐只是稍遲。獨於內治亦退﹐其效尢遲。亦有寡欲愼火者﹐不治自愈。若犯禁而變﹐則瘀滯轉甚。因而感激風熱者﹐他證生焉。

赤脈貫睛

或一赤脈﹐或二三赤脈﹐不論粗細多少﹐但在這邊气輪上起﹐貫到風輪﹐經過瞳外﹐接連那邊气輪者﹐最不易治﹐且難退而易來。細者稍輕﹐粗者尢重﹔從上下者重﹐從下上者稍輕。貫過者有變證﹐絲粗及有旁絲虯亂者有變證。凡各障外有此等脈罩者﹐𨿽在易退之證﹐亦退遲也。貫𨿽未連﹐而侵入風輪﹐或一半或三分之二之一﹐皆不易退﹐蓋得生气之故也。此證專言脈已掛侵風輪之重﹐非比赤絲亂脈止在气輪之輕者。今人但見絲脈﹐便呼爲赤脈貫睛﹐非也。夫絲脈在風輪气輪﹐上下粗細﹐連斷爲病﹐各有緩急常變不同﹐旣不能明其證﹐又何能施療乎﹖

赤絲亂脈

謂气輪有絲脈赤亂﹐久久常如是者。然害各不同﹐或因目痛﹐火𨿽退﹐不守禁戒﹐致血滯於絡而赤者﹔或因冒風沙煙瘴﹐親火向熱﹐鬱气勞心﹐恣酒嗜燥﹐竭視勞瞻﹐而致有所郁滯而赤者。有痛不痛﹐有淚無淚﹐有羞明不羞明﹐爲病不等。蓋病生在气輪﹐白珠上有絲脈縱橫﹐或稀密粗細不等﹐但常常如是久而不愈者﹐是也。非若天行客風等証之暴壅﹐赤脈貫睛之難惡者比。若只赤亂﹐或昏昧濇緊不爽﹐或有微微淚濕者輕﹐因而犯戒者變重。若脈多赤亂﹐兼以枯濇而緊痛﹐淚濕而爛腫者重。驗之當以大脈爲主﹐從河部分而來﹐或穿連某位﹐卽別其所患在何經絡﹐或常或變﹐自病合病等證。分其生克承制﹐然後因其證而投其經以治之。治外者細脈易退﹐大脈亂紫者退遲﹐𨿽點細而脈大者﹐必須耐久﹐去盡方已﹐庶無再來之患。不然﹐他日犯禁﹐其病復發。若有別證﹐火亦循此而至。凡絲脈沿到風輪上者﹐病尢重而能變﹐若因其滯而日積月累﹐一旦觸發﹐脈紫脹及睥腫者﹐用開導之。凡見絲脈虯紫﹐內服外點﹐點時細縮﹐不點卽脹﹐久久亦然。及因而激動滯病變者﹐珠𨿽不紫﹐睥𨿽不腫﹐亦有積滯在內深處﹐乃積滯尙輕而在絡中幽深之所﹐故未脹出耳。揭開上睥深處看之﹐其內必有不平之色在焉。因其滯而量其輕重﹐略略導之﹐不可過﹐過則有傷眞血﹐水虧膏濇﹐目中昏弱之患。

目珠俱靑

目珠俱靑證﹐乃目之白珠變靑藍色也﹐病在至急。蓋气輪本白﹐被郁邪蒸逼﹐走散珠中﹐膏汁遊出在气輪之內﹐故色變靑藍﹐瞳神必有大小之患。失治者﹐瞳神損而爲終身痼疾矣。然當各因其病而治其本。夫頭風者﹐風邪也﹔傷寒﹑瘧疾﹑痰火﹐熱邪也﹔因毒者﹐毒气所攻也。餘仿此。

論目腫脹

肝經實熱﹐眼赤腫痛﹐麥門冬湯﹑瀉肝散﹑龍膽飲。風熱上攻﹐目赤腫痛﹐金絲膏﹑琥珀煎﹑滌風散。白睛腫脹痛﹐地黃丸﹐桑白皮散洗眼﹐靑皮湯﹑元參丸﹑瀉肺湯﹑朱砂煎。

腫脹如杯

謂目赤痛﹐睥脹如杯覆狀﹐是邪在木火之有餘。蓋木克土﹐火生土﹐今肝邪實而傳脾土﹐士受木克而火不能生﹐火邪反乘虛而爲炎燥之病﹐其珠必疼尢重而睥亦急硬。若暴風客熱作腫者﹐必熱淚多而珠疼稍緩。然風熱自外客感易退﹐治亦見愈。若木火自內攻擊﹐則病亦退遲。重則疼滯閉塞﹐血灌睛中﹐而變證不測矣。須用開導之法。輕則敷治而退﹐重則必須開導﹐此大意也。若敷治不退﹐及退而復來﹐並開導不消﹐消而復發﹐痛連頭腦而腫愈髙﹐睥愈實者﹐此風熱欲成毒之候也。

形如蝦座

因瘀滯已甚﹐血脹無所從出﹐遂致壅起气輪﹐狀如蝦座﹐甚則吐出睥外者﹐病尢急﹐非比魚泡气分之可緩者。瘀血灌睛證﹐與此證病𨿽一種﹐灌睛則槪言而未至於極﹐此則極矣。有半邊脹起者﹐有通珠俱被脹起蓋定烏珠者。又有大眥內近﹐鼻梁處脹出一片如皮如肉﹐狀似袋者﹐乃血脹從額前中落來﹐故脹起於大眥裏﹐白上寬皮也﹐不可割﹐爲血之英華在此處﹐誤割者﹐爲漏爲瞎﹐不可不辧認仔細。只用開導﹐血漸去而皮漸縮小﹐貲脹出如袋者亦然。其病大意是血气兩盛之患﹐宜以開導爲先﹐次看余證﹐從而治之。在肺部最重﹐久則移傳於肝﹐而風輪有害也。

狀如魚泡

气輪胬脹﹐不紫不赤﹐或水紅或白色﹐狀如魚泡﹐乃气分之證﹐金火相搏所致。不用鐮導﹐惟以淸涼﹐則自消復。若有微紅及赤脈者﹐略略於上睥開之﹐不可過。此亦是通气之說﹐𨿽不通亦可。若頭痛淚熱﹐及內燥而赤脈多者﹐防有變證﹐宜早導之﹐庶無後患。

鶻眼凝睛

有項彊頭疼﹑面瞼赤燥之患﹐其狀目如火赤綻大脹於睥間﹐不能斂運轉動﹐若廟塑凶神之目﹐猶鶻鳥之珠赤而綻。凝者﹐凝定也﹐乃三焦關格﹐陽邪實盛﹐亢極之害﹐風熱壅阻﹐諸絡濇滯﹐目欲爆出矣。大宜於內迎香﹑太陽﹑兩睥﹑上星等處要隘之所。並舉而劫治之。

因風成毒

初發時﹐乃頭風濕熱﹐瘀血灌睛﹐瞼硬睛疼等病﹐失於早治﹐𨿽治不得其法﹐遂致邪盛搏夾成毒﹐睥與珠通行脹出﹐如拳似碗﹐連珠帶腦﹐痛不可當﹐先從烏珠爛起﹐後爛气輪﹐有爛沿上下瞼﹐並腦及顴上肉盡空而死。若飲食少﹑脾泄髒結者﹐死尢速。若能飲食而髒調者﹐死遲。人至中年﹐患此者百無一二可生。若患頭疼腫脹珠凸等證﹐治退復發﹐再治再發﹐痛脹如前者﹐卽成此患。若已成者﹐𨿽治之脹少退﹐痛少止﹐決又發﹐發時再治﹐至於數四﹐總當一發不復退矣。旣成此證﹐必無可生之理。未成者﹐十分用心調攝﹐療治得宜﹐猶有可生。凡目病但見頭腦痛甚﹐珠及睥脹﹐而瘀努硬緊﹐𨿽敷鐮亦不軟﹐總開時略軟﹐少頃如故者﹐皆此病來也。宜向內尋其源而救之﹐庶無噬臍之悔。

旋螺泛起

气輪自平﹐水輪自明﹐惟風輪髙泛起也。或只半邊泛起者﹐亦因半邊火來之故。乃肝气獨盛﹐膽液滯而木道濇﹐火郁風輪﹐故隨火脹起。或在下﹐或在上﹐或在兩旁﹐各隨其火之所來。從上脹者多﹐非比旋螺尖起已成證而俱凸起頂尖﹐不可醫者﹐乃止言風輪脹起者耳。

旋螺尖起

乃气輪以裏烏珠﹐大槪髙而綻起﹐如螺螄之形﹐圓而尾尖﹐視烏珠亦圓而中尖髙﹐故曰旋螺尖起。因亢滯之害﹐五气壅塞﹐故脹起烏珠﹐在肝獨盛﹐內必有瘀血凸起﹐可以平治。夫於內平之法則瘀𨿽退而气定膏凝﹐不復平矣。病甚膏傷者﹐珠外亦有病﹐如橫翳﹑玉翳﹑冰翳沈滑等證在焉。蓋初起特本珠欲凸之候﹐因服寒涼之劑救止﹐但失於戕伐木气﹐故血𨿽退而絡凝气定﹐不復平也。

神珠自脹

目珠脹也。有內外輕重不同。若輕則自覺目內脹急不爽﹐治亦易退﹔重則自覺脹痛甚﹐甚則人視其珠﹐亦覺漸漸脹起者﹐病亦發見於外已甚。大凡目珠覺脹﹐急而不赤者﹐火尙微﹐在气分之間。痛者重﹐重則變赤﹐痛脹急重者﹐有瘀塞之患。疼滯甚而脹急﹐珠覺起者﹐防鶻眼之禍。若目不赤﹐止覺目中或脹或不脹﹐時作時止不一者﹐爲火無定位﹐遊客無常之故。有風邪濕熱气勝怫郁者﹐皆有自脹之患。但經血部至於痛者﹐皆重而有變矣。

珠突出眶

烏珠忽然突出眶也﹐與鶻眼證因滯而慢慢脹出者不同。其故不一﹕有因眞元將散﹐精華衰敗﹐致絡脈俱損﹐癢極揩擦而出者﹐其人不久必死﹔有因酒醉怒甚﹐及嘔吐極而掙出者﹔有因患火證熱極﹐而關格亢極而脹出者﹔有因怒甚吼喊而掙出者。此皆因水液衰少﹐精血耗損﹐故脈絡濇脆﹐气盛火極﹐火無所從出。出而竅濇﹐泄之不及﹐故湧脹而珠出﹐亦有因打撲而出者。凡出𨿽離兩瞼﹐而脈皮未斷者﹐乘熱捺入。𨿽入﹐脈絡損動﹐終是光損。若突出猶含在瞼中者易入﹐光不損。若離瞼﹐脈絡皮俱斷而出者﹐𨿽華佗復生﹐不能救矣。

論目癢

因風而癢者﹐驅風一字散。因火而癢者﹐類於赤痛﹐求降火之劑。因血虛而癢者﹐四物湯。

癢若虫行

非若常時小癢之輕﹐乃如虫行而癢不可忍也。爲病不一﹐須驗目上有無形證﹐決其病之進退。至如有障無障﹐皆有癢極之患﹐病源非一﹕有風邪之癢﹔有血虛气動之癢﹔有虛火入絡邪气行動之癢﹔有邪退火息﹐气血得行﹐脈絡通暢之癢。大凡有病之目﹐常時又不醫治而自作癢者﹐癢一番則病重一番。若醫治後而作癢﹐病必去速。若癢極難當﹐時時頻作﹐目覺低陷者﹐命亦不久。有極癢而目脫者﹐死期至矣。癢而淚多者﹐血虛夾火。大抵痛屬實﹐癢屬虛﹐𨿽有火亦是邪火乘虛而入﹐非其本病也。

論外障

在睛外遮暗﹐如《內經》診目痛赤﹐脈從上下者太陽病﹐從下上者陽明病﹐從外走內者少陽病。按此論表裏之翳明矣﹐用以治病﹐如鼓應桴也。

凡赤脈翳初從上而下者﹐屬太陽﹐以太陽主表﹐其病必連眉稜骨痛或腦頂痛﹐或半邊頭腫痛是也。治法宜溫之散之。溫則蠟茶﹑鹽﹑川附等分煎服﹐立愈。薛立齋常以此證用川附一錢作一服﹐隨愈。一方附子半兩﹐芽茶一大撮﹐白芷一錢﹐細辛﹑川芎﹑防風﹑羌活﹑荊芥各半錢﹐煎服﹐神效。散則簡要夏枯艸散﹐必與退云丸相兼服。東垣選奇湯﹑羌活除翳湯之類是也。

赤脈翳初從下而上者﹐或從內眥出外者﹐皆屬陽明﹐以陽明主裏﹐其證多熱或便實是也。治法宜下之寒之。下則局方流气飲﹑錢氏瀉靑丸﹑局方溫白丸﹐加黃連﹑黃蘗之類﹐累用累驗。寒則一味黃連﹑羊肝丸之類是也。

赤脈翳初從外眥入內者爲少陽﹐以少陽主半表裏﹐治法宜和解之。神仙退云丸﹑羌活退翳湯﹑消翳散之類是也。

翳膜者﹐風熱重則有之﹐或斑入眼﹐此肝气盛而發在表也。翳膜已生在表明矣﹐宜發散而去之。若反疏利﹐則邪气內蓄﹐爲翳益深。邪气未定﹐謂之熱翳而浮﹔邪气已定﹐謂之冰翳而沈。邪气牢而深者﹐謂之陷翳﹐當以焮發之物﹐使其邪气再動﹐翳膜乃浮﹐佐之以退翳之藥而能自去也。若病久者不能速效﹐宜以歲月除之。

新翳所生表散方﹐東垣羌活除翳湯﹔有熱者退云丸之類。

焮發陷翳﹐保命羚羊角散之類﹐用之在人消息。若陰虛有熱者﹐兼服神仙退云丸。

翳除盡﹐至其年月日期復發者﹐或間一月或二月一發﹐皆爲積滯。如脈滑者﹐宜溫白丸﹐加黃連﹑艸龍膽﹐如東垣五積散服之。

黃膜上衝

在風輪下際坎位間神膏之內﹐有翳生而色黃﹐如年少人指甲內際白巖相似﹐與凝脂翳同一气脈﹐但凝脂翳在輪外生﹐點藥可去者﹐此則在膏內熱蒸起﹐點藥所不能除。若漫及瞳神﹐其珠必損﹐不可誤認爲湧波可緩者之證。此是經絡阻塞極甚﹐三焦關格火土邪之盛實者﹐故大便祕﹐小便濇﹐而熱蒸從膏內作膿潰起之禍也。失治者﹐目有凹凸之患。宜通神瀉胃湯﹑神消散﹑皂角丸﹑犀角飲選用。

赤膜下垂

初起甚薄﹐次後甚大﹐大者病急。其患有障色赤﹐多赤脈貫白輪而下也。烏珠上半邊近白際起障一片﹐仍有赤絲牽絆﹐障大絲粗赤甚﹐淚濇珠疼頭痛者﹐病急而有變﹔絲細少色微赤﹐珠不疼頭不痛者﹐緩而未變。亦有珠𨿽不疼﹐頭亦不痛﹐若無他證。或只濇赤而生薄障﹐障上仍有細絲牽纏﹐或赤膜兩邊﹐絲下仍起星數點﹐此星亦是凝脂之微病也。此等皆是火在內滯之患﹐其病尙輕﹐治亦當善。蓋無形之火﹐潛入膏內﹐故作是疾﹐非比有形血熱之重也。若障上有絲及星﹐生於絲梢﹐皆是退遲之病﹐爲接得絲脈中生气﹐故易生而難退。𨿽然退遲﹐翳薄絲細赤不甚者﹐只用善逐之足矣﹐甚者不得已而開導之。大抵白珠上半邊﹐有赤脈生起垂下到鼻﹐赤脈不論多寡﹐但有疼痛虯赤﹐便是凶證來了。若是絲少赤微﹐但從上而落者﹐退亦遲﹐治當耐心。若貫過瞳神者﹐不問粗細聯斷﹐皆退遲。此證是濕熱在腦﹐幽隱之火深潛在絡﹐故有此脈之赤。四圍𨿽無瘀血﹐其深處亦有積滯﹐緣滯尙深而火尙伏﹐故未甚耳。一旦觸發﹐則其患迸發﹐疾亦盛矣。內無濇滯﹐外無此病﹐輕者消散﹐重者開導﹐此定法也。內服炙肝散﹐外用紫金膏點之﹐次服通肝散﹑神消散﹑皂角丸。

凝脂瞖

此證爲病最急﹐起非一端。盲瞽者十有七八﹐在風輪上有點﹐初起如星﹐色白﹐中有凹﹐如鍼刺傷﹐後漸長大﹐變爲黃色﹐凹亦漸大爲窟者。有初起如星﹐色白無凹﹐後漸大而變色黃﹐始變出凹者。有初起便帶鵝黃色﹐或有凹或無凹﹐後漸漸變大者。或初起便成一片﹐如障大而厚﹐色白而嫩﹐或色淡黃。或有凹或無凹而變者。或有障﹐又於障內變出一塊如黃脂者。或先有痕凹﹐後變出凝脂一片者。所變不一﹐禍則一端。大法不問星障﹐但見起時﹐肥浮脆嫩﹐形大而色黃﹐善變而速長者﹐卽此證也。初起時微小﹐次後漸大﹐甚則爲窟爲漏﹐爲蟹睛﹐內潰精膏﹐外爲凹凸﹐或气極有聲爆出稠水而破者﹐此皆郁遏之極﹐蒸鑠肝膽二絡﹐淸气受傷﹐是以漫及神膏﹐積壞𨿽遲﹐不過旬日﹐損及瞳神。若四圍見有瘀滯者﹐因血阻道路﹐淸汁不得升運之故。若四圍不見瘀赤之甚者﹐其內絡深處﹐必有阻滯之故。凡見此證﹐當作急﹐曉夜醫治。若遲﹐待長大﹐蔽滿烏珠﹐𨿽救得珠完﹐亦帶病矣。去後珠上必有白障﹐如魚鱗外圓翳等狀﹐終身不能脫。若結在當中﹐則視昏眇。凡目病有此證起﹐但是頭疼珠痛﹐二便燥濇﹐卽是急之極甚。若二便通暢﹐禍亦稍鍰。有一於斯﹐猶爲可畏也。

花瞖白陷

因火鑠絡內﹐膏液蒸傷﹐凝脂從四圍起而漫神珠﹐故風輪皆白或微黃﹐視之與混障相似而嫩者。大法其病白輪之際﹐四圍生漫而來﹐漸漸厚闊﹐中間尙靑﹐未滿者瞳神尙見﹐只是四圍髙了﹐中間低了些﹐此金克木之禍也。或有就於脂內下邊﹐起一片黃膜﹐此二證夾攻尢急。亦有上下生起﹐名順逆障﹐內變爲此證者﹐此火土郁遏之禍也。亦有不從沿際起﹐只是凝脂翳﹐色黃或不黃﹐初小後大﹐其細條如翳﹐或細顆如星﹐這邊起一个﹐那邊起一个﹐四散生將起來﹐後才長大﹐牽連混合而害目﹐此木火禍也。以上三者﹐必有所滯。治當尋其源﹐浚其流。輕則淸涼之﹐重則開導之。若病漫及瞳神﹐不甚厚重者﹐速救亦有挽回之理﹐但終不得如舊之好。凡疾已甚﹐𨿽瞳神隱隱在內﹐亦不能救其無疾﹐止可救其凹凸而已。知母飲子﹑桑白皮湯。

蟹睛

謂眞睛膏損﹐凝脂翳破壞風輪神膏﹐綻出黑顆﹐小則如蟹睛﹐大則如黑豆﹐甚則損及瞳神。內視瞳神﹐亦如杏仁棗核狀者﹐極甚則細小如無者﹐至極則靑黃牒出者﹐此證與黑翳如珠狀類﹐而治大不同。夫黑翳如珠﹐源從膏內生起﹐非若此因破而出﹐故大不同。然有虛實二證﹕虛者軟而不疼﹐來遲去速﹔實者堅而多痛﹐來速去遲。其視有二﹐其治則一﹐𨿽有妙手﹐難免瘢黶之患。

斑脂瞖

其色白中帶黑﹑或帶靑﹑或焦黃﹑或微紅﹐或有細細赤脈﹐絆罩有絲﹐絆者則有病發之患。以不發病者論﹐大略多者粉靑色﹐結在風輪邊旁﹐大則掩及瞳神。掩及瞳神者﹐目亦減光﹐𨿽有神手﹐不能除去。治者但可定其不垂不發。亦須內外夾治﹐得气血定久﹐瘢結牢固﹐庶不再發。若治欠固﹐或卽偶犯﹐則斑迹發出細細水泡﹐時起時隱﹐甚則發出大泡﹐起而不隱﹐又甚則於本處作痛﹐或隨絲生障﹐或蟹睛再出矣。其病是蟹睛收回結皰於風輪之側﹐非若瑪瑙內傷﹐因內傷气血﹐結於外生之證﹐猶有可消之理﹐故治亦不同耳。

黃油障

生於气輪﹐狀如脂而淡黃浮嫩﹐乃金受土之濕熱也。不腫不疼﹐目亦不昏﹐故人不求治﹐無他患﹐至老只如此。略有目疾發作﹐其證則爲他病之端矣。揭開上睥﹐目上邊气輪上有黃油者﹐是濕熱從腦而下﹐目必有病﹐又非兩旁可緩之比。或有頭風之患﹐然此病爲患又緩﹐治亦容易。但不治者﹐恐貽後患﹐故宜預自保重而去之。厲風目上有此者﹐又重與常人不同。

狀如懸膽

有翳從上而下﹐貫及瞳神﹐色靑﹐或斑上尖下大﹐薄而圓長﹐狀如膽懸﹐以此得名。蓋腦有瘀熱﹐肝膽膏汁有損﹐變證急來之候﹐宜作緊醫治。若眼帶細細赤脈﹐紫脹而來者尢急﹐頭疼者尢惡﹐內必有滯﹐急向四圍尋其滯而通之﹐庶免損壞之患。

玉粒分經

此證或生於睥﹐或生於气輪。生於气輪者﹐金火亢承之證﹐燥熱爲重。生於睥者﹐濕熱爲重。由土之燥滯﹐其形圓小而顆堅﹐淡黃色或白肉色﹐當辧其所生部分而治之﹐故曰玉粒分經。初起不疼﹐治亦易退﹐亦有輕而自愈者。若恣酒色﹐嗜辛熱﹐火毒多怒忿躁急之人﹐及久而不治﹐因而積久者則變大。大而堅﹐堅而疼﹐或變大而低潰色白﹐或淡黃如爛瘡相似者﹐證尙輕。若復不知禁忌﹐且犯戒者﹐則爛深﹐爛深復至於不戒不治者﹐則變爲漏矣。不可誤認爲粟瘡。

銀星獨見

烏珠上有星﹐獨自生也。若連萃而相生相聚者﹐不是星﹐蓋星不能大。大而變者﹐亦不是。有虛實自退不退之證。虛實者﹐非指人之气血而言﹐乃指絡間之火而言。若絡間之虛火客遊﹐因而郁滯於風輪結爲星者﹐其火無源﹐不得久滯﹐火退气散﹐膏淸而星自消。若火有源而來﹐气實壅滯於絡者﹐則水不淸﹐故星結不散。其色白圓而顆小浮嫩者﹐易退易治。沈濇堅滑者﹐宜作急治之﹐恐滯久气定﹐治𨿽退而有迹爲冰瑕矣。夫星者猶天之有星﹐由二气而結其大小﹐亦由積受盛衰之所致﹐無長大之理。故人之患星﹐亦由火在陰分﹐故爲星﹐星亦不能大﹐若能大者﹐此必是各障之初起也。障猶云﹐云隨天地之气而聚散﹐障因人之激戒而消長。卽如凝脂一證﹐初起白顆小而圓嫩﹐儼然一星﹐不出一二日間﹐漸漸長大﹐因而觸犯﹐遂致損目。若誤認爲星﹐則謬於千里矣。亦有凝脂𨿽成﹐因無根客火﹐郁在膏中﹐作此一點﹐無所觸犯﹐善於護養﹐水淸而退者﹐便謂是星退﹐醫者亦謂是星退﹐遂誤認爲星﹐終身執泥不攺者﹐誤人多矣。每見世人用愚夫蠢婦﹐執艸掄絲﹐朝燈對日﹐咒咀詭魘﹐謂之結眼。間有凝脂水晶﹐銀星虛火﹐聚開翳障等證﹐偶然而退﹐遂以爲功﹐駭羨相傳﹐眇醫棄藥﹐智者尙蒙其害﹐況愚人乎﹖夫人之目﹐因气血不能淸順﹐是故壅滯而生病焉。調養緘護﹐尙恐無及﹐乃反勞掙彊視﹐搏此陽光﹑卽無病之目﹐精彊力盛者﹐且不能與之敵﹐而況病目﹐能無損乎﹖𨿽幸病自退者﹐光亦渺茫難醒。大凡見珠上有星一二顆﹐散而各自生﹐過一二日看之不大者﹐方是。若七日而退者﹐火數盡之故。若連萃貫串相生﹐及能大者﹐皆非星也。又有一等愚人﹐看各色障翳﹐亦呼爲星者﹐抑又謬之甚矣。

聚開障

謂障或圓或缺﹐或厚或薄﹔或如雲似月﹐或數點如星﹐痛則見之﹐不痛則隱﹐聚散不一﹐來去無時﹐或月數發﹐或年數發﹐乃腦有濕熱之故。痰火人患者﹐多久而不治﹐方始生定﹐因而觸犯者﹐有變證生成不退﹐各隨所發形證而驗之。鎭心丸﹑退血散﹑連翹散﹑磨睛膏﹑美玉散。

聚星障

烏珠上有細顆﹐或白色﹐或微黃。微黃者﹐急而變重。或烏珠上密密相聚﹐或散漫﹐或一同生起﹐或先後逐漸而生﹐由一而二﹐二而三﹐三而四﹐四而六七八十數忽生起者。初起者易治﹐生定者退遲。能大者有星相聚。大而作一塊者﹐有凝脂之變。聯綴四散﹐傍風輪白際而起﹐變大而接連者﹐花翳白陷也。若兼赤脈爬絆者﹐退遲。若星翳生於絲盡頭者﹐亦退遲進速且有變﹐蓋接得脈絡生气之故。此證大抵多由痰火之患﹐能保養者﹐庶幾可愈。斫喪犯戒者﹐變證生焉。宜羚羊角散。

垂簾障

生於風輪﹐從上邊而下﹐不論厚薄﹐但在外色白者﹐方是。若紅赤乃變證﹐非本病也。有初起水膏不淸而便成此者。有起先赤色火退﹐後膏濇結爲此者。因其自上而下﹐如簾之垂﹐故得此名。有證數般相似﹐緩急不同﹐治亦各異﹐不可誤認混呼而誤人。一﹐胬肉初生﹐亦在風輪上邊起﹐但色如肉﹐且橫厚不同。一﹐偃月侵睛﹐亦在上邊起﹐是气輪膜內垂下白色而薄﹐與此在外有形者不同。一﹐赤膜下垂﹐因瘀滯火實之急者不同。此則只是白障漫漫生下來而爲混障者﹐間有紅﹐亦是略略微紅而已。因其觸犯搏動其火方有變證﹐其病從上而下﹐本當言順﹐何以逆稱﹖蓋指火而言。火本炎上﹐今反下垂﹐是其逆矣。羌活除翳湯。

湧波瞖

障從輪外自下而上﹐故曰湧波﹐非黃膜上衝﹐從內向上之急證者可比。白者緩而不變﹐赤者急而有變。亦有激犯變發他證者﹐就於此障之內﹐變出黃膜。治宜先去上衝﹐後治此證﹐則萬無一失矣。流气飲。

逆順障

色赤而障﹐及絲脈赤亂﹐縱橫上下﹐兩邊生來﹐若是色白而不變者乃是。治後凝定﹐非本證生來如是﹐治亦不同。若色浮嫩能大﹐或微黃色者﹐又不是此證﹐乃花翳白陷也。凡見風輪際處﹐由白珠而來無數﹐粗細不等﹐赤脈周圍﹐圈圓侵入黑睛﹐黑睛上障起昏濇者﹐卽此證。必有瘀滯在內。蓋滯於左則從左而來﹐滯於右則從右而來﹐諸絡皆有所滯則四圍而來﹐睥𨿽不赤腫﹐珠𨿽不障痛﹐亦有瘀滯於內﹐不可輕視。若傷於膏水﹐則有翳嫩白大﹐而變爲花翳白陷。若燥濇甚者﹐則下起一片﹐變爲黃膜上衝之證。若頭疼珠痛脹急者病又重而急矣。消瞖散。

陰陽翳

烏珠上生二翳俱白色﹐一中虛﹐一中實﹐兩翳連串﹐如陰陽之圖。若白中略帶焦黃色﹐或純白而光滑沈濇者﹐皆不能去盡﹔若有細細赤絲絆者﹐退尢遲。大抵此證非心堅耐久﹐不能得其效也。羌活退翳散。

瑪瑙內傷

其障薄而不厚﹐圓斜不等﹐其色昏白而帶焦黃﹐或帶微微紅色﹐但如瑪瑙之雜者是。𨿽生在輪外﹐實是內傷肝膽﹐眞气淸液受傷﹐結成此翳﹐最不能治盡。或先有重病﹐退後結成者。久久耐心醫治﹐方得減薄。若要除淨﹐須華佗更生可也。

連珠外翳

與聚星似是而非﹐蓋聚星在可治之時﹐而色亦不同﹐此其凝定之證﹐形色沈滑堅濇等狀﹐𨿽有妙手久治﹐亦難免迹滯如冰瑕之患也。

劍脊翳

亦名橫翳﹐色白或如糙米色者﹐或帶微微焦黃色者﹐但狀如劍脊﹐中間略髙﹐兩邊薄些﹐橫於風輪之外者﹐卽此證也。厚薄不等﹐厚者𨿽露上下風輪﹐而瞳神被掩﹐視亦不見薄者﹐瞳神終是被掩﹐視亦昏眊﹐較之重者稍明耳﹐縱色嫩根浮者﹐亦有瘢痕。若滑濇根深沈者﹐𨿽有妙手堅心﹐止可減半。若微微紅絲罩絆者﹐尢爲難退易來。以上不論厚薄﹐非需之歲月﹐必無功耳。七寶湯﹑皂角丸﹑生熟地黃丸。

冰瑕瞖

薄薄隱隱﹐或片或點﹐生於風輪之上﹐其色光白而甚薄﹐如冰上之瑕。若在瞳神旁側者﹐視亦不礙光華。若掩及瞳神者﹐人看其病不覺﹐自視昏眊渺茫﹐其狀類外圓翳﹐但甚薄而不圓﹐又似白障之始﹐但經久而不長。大凡風輪有痕凹者﹐點服不久﹐不曾補得水淸膏足﹔及凝脂聚星等證﹐初發點服﹐不曾去得盡絕﹔並點片腦過多﹐障迹反去不得盡﹐而金气水液凝滯者﹐皆爲此證。大抵𨿽治不能速去﹐縱新患者必用堅守確攻﹐久而方退。若滑濇沈深及患久者﹐𨿽極治亦難盡去。

圓翳外障

薄而且圓﹐其色白大小不等﹐厚薄不同。薄者最多﹐間有厚者﹐亦非堆積之厚﹐比薄者稍厚耳。十有九掩瞳神﹐亦名遮睛障﹐病最難治﹐爲光滑深沈之故。有陰陽二証之別﹕陽者明處看則不甚鮮白﹐暗處看則明亮而大﹔陰者暗處看則昏淺﹐明處看則明大。然𨿽有陰陽驗病之別﹐而治法則同。𨿽堅心久治﹐亦難免終身之患。

水晶障

色白如水晶﹐淸瑩見內﹐但髙厚滿珠﹐看𨿽易治﹐得效最遲﹐蓋𨿽淸而滑﹐根深气結故也。乃初起膏傷時﹐內服寒涼太過﹐外點冰片太多﹐致精液凝滯﹐結爲此病﹐非比白混障之浮嫩可治者﹐當識別之﹐庶無舛誤。其名有三﹕曰水晶﹔曰玉翳浮瞞﹔曰冰輪﹐如冰凍之堅。若旁斜細看﹐則白透睛瞳內陰處﹐與日中看其形一同﹐治𨿽略減﹐難免終身之患。

魚鱗障

色𨿽白濇而不光亮﹐狀帶敧斜﹐故號魚鱗﹐乃气結膏凝不能除絕者。如凝脂翳損及大片﹐病已甚﹐不得已大用寒涼及冰片多點者﹐往往結爲此也。

馬蝗積

與胬肉大同小異。蓋殺伐內外﹐藥治皆同﹐但胬肉有不用割而治愈﹐故曰小異也。亦有是胬肉先起﹐後變爲重。其狀兩頭尖薄﹐中間髙厚﹐肉紅色若馬蝗狀﹐橫臥於中﹐四匝有薄薄肉油紫赤筋脈圍繞﹐乃血分之病﹐久久方成﹐最不易治﹐且難去而易來﹐風病人每多患此。治之必先用鉤割﹐十去五六﹐方用殺伐之藥則有功。不割則藥力不敵病勢﹐徒費其力。然割須用烙其根處﹐不爾則朝去暮生﹐枉受痛楚﹐多則有激邪之禍﹐變證出焉。外𨿽劫治﹐內須平治。不然﹐外𨿽平而內必發﹐徒勞無功。此狀乃橫條﹐非若胬攀漫積之謂也。

胬肉

多起上輪﹐有障如肉﹐或如黃油﹐至後漸漸厚而長﹐積赤瘀努起如肉﹐或赤如朱。凡性躁暴悖恣嗜辛熱之人﹐患此者多。久則漫珠積肉﹐視亦不見。治宜殺伐﹐久久自愈。積而無瘀甚惡證及珠尙露者﹐皆不必用鉤割之治。一曰胬肉攀睛﹐或先赤爛多年﹐肝經爲風所衝而成﹔或用力作勞﹐有傷肝气而得。或癢或痛﹐自兩眥頭努出﹐心气不寧﹐憂慮不已﹐遂乃攀睛﹐或起筋膜。宜服洗刀散及二黃散﹑定心丸。

肺瘀

由眥而起﹐貫過气輪﹐如皮似筋﹐橫帶至於風輪﹐光亦不損。甚則掩及瞳神﹐方礙瞻視。大抵十之八九﹐皆由大眥而起。有赤白二證﹐赤者血分﹐白者气分。其原在心肺二經。初起如薄薄黃脂﹐或赤脈數條。後漸漸大而厚。赤者少﹐白者多﹐𨿽赤者亦是白者所致。蓋先有白而不忌火毒辛熱﹐故傷血而赤﹐非血分之本病也。治赤𨿽退﹐其質不退﹐必須殺伐。殺伐之治﹐𨿽不見形勢之惡﹐久而且痛﹐功亦遲鍰。不若一割卽去﹐烙之免其再發。大抵眼科鉤割一法﹐惟此患最爲得效。

雞冠蜆肉

二證形色相類﹐經絡相同﹐治亦一法﹐故總而言之﹐非二病同生之謂也。其狀色紫如肉﹐形類雞冠蜆肉者﹐卽是。多生睥眥之間﹐然後害及气輪﹐而遮掩於目。治者須用割治七八﹐後用殺伐。不然﹐藥徒費功。若割亦用烙定方好。其目大眥內有紅肉一塊﹐如雞冠蜆肉者﹐乃心經血部之英華﹐若誤割者﹐輕則損目﹐重則喪命﹐愼之﹗抽風湯﹐決明散。

魚子石橊

二證經絡同﹐治法亦同﹐故總而言之﹐亦非二病同生。魚子障非聚星之比﹐又非玉粒之比。其狀生肉一片﹐外面累累顆顆﹐叢生於目﹐或淡紅色﹐或淡黃色﹐或肉色﹐狀如石橊子﹐綻露於房。其病紅肉顆或四或六或八﹐四角生來障滿神珠﹐視亦不見。已上二證﹐俱是血部瘀實之病。目疾惡證治用割。割後見三光者﹐方可伐。治三光瞑黑者﹐內必瞳神有損﹐不必治也。

輪上一顆如赤豆

气輪有赤脈灌注﹐直落風輪﹐風輪上有顆積起﹐色紅﹐初如赤小豆﹐次後積大﹐專爲內有瘀血之故。急宜開導﹐血漸通﹐顆亦漸消。病到此十有九損。若白珠上獨自有顆鮮紅者﹐亦是瘀滯。上下無絲脈接貫者﹐只用點服自消。若有接貫者﹐必絡中有血灌來﹐宜向所來之處尋看﹐量其輕重而導之。若白輪有紅顆而脹急濇痛者﹐有變而急痛連內而根深接內者火疳也﹐又非此比。若白珠𨿽有紅顆而珠不疼﹐𨿽疼不甚者﹐病輕﹐治亦易退﹐善消可矣。

睛中一點似銀星

白點一顆如星﹐光滑當睛中﹐蓋定𨿽久﹐不大不小﹐旁視瞳神在內﹐只是小些﹐正視光華亦損﹐乃目痛時不忌房事﹐及服滲泄下焦寒涼之藥過多﹐火𨿽退而腎絡气滯﹐膏凝結爲此病﹐𨿽服藥不退﹐點亦不除﹐終身之患也。

五花障

生於神珠之上﹐斑斑雜雜﹐蓋五臟經絡間之气俱傷﹐結爲此疾﹐其色或白﹐或如糙米色﹐或肉色中帶焦黃微紅藍碧等色﹐斑斕駁雜不一。若中有一點黑色者﹐乃腎絡气見﹐𨿽治不能盡去﹐此狀與斑脂翳﹑瑪瑙內傷形略相似。斑脂翳乃破而結成瘢痕不能去者﹐瑪瑙內傷乃小而薄未掩瞳神之輕者﹐此則髙厚顯大生在膏外﹐可退﹐故不同耳。

混障

謂漫珠皆一色之障也﹐患之者最多。有赤白二證﹐赤者易治於白者。赤者怕赤脈外爬﹐白者畏光滑如苔﹐有此二樣牽帶者﹐必難退而易發。若先因別證而成混障﹐則障去而原病見矣。若無別證﹐到底只是一色者。若混障因而犯禁觸發者﹐則變證出﹐先治變證﹐後治本病。一云混睛證﹐白睛先赤而後癢痛﹐迎風有淚﹐閉濇難開﹐或時無事﹐不久亦發﹐年深則睛變成碧色﹐滿目如凝脂﹐赤絡如橫赤絲﹐此毒風積熱。宜服地黃散﹐外點七寶膏。

驚振外障

目被物撞觸而結爲外障也﹐與傷在膏上急者不同。初撞目時﹐亦有珠疼濇脹之苦﹐爲其傷輕而瘀自潛消﹐故痛𨿽止而不戒禁。有所觸發其火﹐致水不淸﹐气滯絡濇而生外障。有撞𨿽輕﹐反不知害﹐有所觸犯﹐遂爲外障者。有撞重不戒﹐反觸而變爲凶疾者。凡外障結而珠疼頭痛及腫脹者﹐皆是惡證﹐防變﹐急宜治之。治見爲物所傷條。

黑瞖如珠

非蟹睛木疳之此。木疳是大者﹐生則瞳損不可治﹔此則至大方損珠而後損瞳神也。又非蟹睛因破流出之比﹐此肝气有餘﹐欲泛起之患﹐故從風輪際處發起黑泡如珠子﹐圓而細﹐或一或二﹐或三四五六﹐多寡不一。其證火實盛者痛﹐虛緩者不痛﹐治亦易平。若長大則有裂目之患。先服羚羊角散﹐後服補腎丸。

木疳

生於風輪者多。其色藍綠靑碧。有虛實二證﹐虛者大而昏花﹐實者小而痛濇。非比蟹睛因破而出﹐乃自然生出者﹐大小不一﹐亦隨其變長也。

論內障

在晴裏昏暗﹐與不患之眼相似﹐惟瞳神裏有隱隱靑白者。無隱隱靑白者亦有之。

內障右眼小眥靑白翳﹐大眥亦微顯白翳﹐腦痛﹐瞳子散大﹐上熱惡熱﹐大便濇﹐後痞難﹐小便如常﹐遇熱暖處﹐頭疼睛脹﹑能食﹐日沒後天陰暗則昏﹐此證可服滋陰地黃丸。翳在大眥﹐加葛根﹑升麻﹔翳在小眥﹐加柴胡﹑羌活。

靑風內障

視瞳神內有气色昏蒙﹐如晴山籠淡煙也。然自視尙見﹐但比平時光華則昏蒙日進﹐急宜治之﹐免變綠色。變綠色則病甚而光沒矣。陰虛血少之人﹐及竭勞心思﹑憂鬱忿恚﹑用意太過者﹐每有此患。然無頭風痰气夾攻者﹐則無此患。病至此亦危矣。不知其危而不急救者﹐盲在旦夕耳。羚羊角湯﹑白附子湯﹑補腎磁石丸﹑羚羊角散﹑還睛散。

綠風內障

瞳神气色濁而不淸﹐其色如黃雲之籠翠岫﹐如藍靛之合藤黃﹐乃靑風變重之證﹐久則變爲黃風﹐𨿽曰頭風所致﹐亦由痰濕所攻﹐火郁憂思忿怒之過。若傷寒瘧疫熱蒸﹐先散瞳神﹐而後綠後黃﹐前後並無頭痛者﹐乃痰濕攻傷眞气﹐神膏耗混﹐是以色變也。蓋久郁則熱勝﹐熱勝則肝木之風邪起﹐故瞳愈散愈黃。大凡病到綠風﹐危極矣﹐十有九不能治也。一云﹐此病初患則頭旋﹐兩額角相牽﹐瞳神連鼻鬲皆痛﹐或時紅白花起﹐或先左而後右﹐或先右而後左﹐或兩眼同發﹐或吐逆﹐乃肝肝原缺﹐據文義補。肺之病。肝受熱則先左﹐肺受熱則先右﹐肝肺同病則齊發。先服羚羊角散﹐後服還睛散。

黑風內障

與綠風候相似﹐但時時黑花起﹐乃腎受風邪﹐熱攻於眼﹐宜涼腎白附子丸﹐補腎磁石丸﹑還睛散。

黃風內障

瞳神已大而色昏濁爲黃也。病至此﹐十無一人可救者。

銀風內障

瞳神大成一片﹐雪白如銀﹐其病頭風痰火﹐人偏於气忿怒郁﹐不得舒而傷眞气﹐此乃痼疾﹐恐金丹不能爲之返光矣。

絲風內障

視瞳神內隱隱然若有一絲橫經或斜經於內﹐自視全物﹐亦有如碎路者﹐乃絡爲風攻﹐郁其眞气﹐元府有一絲之遏﹐故視亦光華有損﹐久而不治﹐則變重爲內証之篤矣。

烏風內障

色昏濁暈滯气﹐如暮雨中之濃煙重霧﹐風痰人嗜欲太多﹐敗血傷精﹐腎絡損而膽汁虧﹐眞气耗而神光墜矣。

偃月內障

視瞳神內上半邊﹐有隱隱白气一灣如新月﹐覆垂向下也﹐乃內障欲成之候。成則爲如銀翳。腦漏人及腦有風寒不足陰气怫郁者患之。與偃月侵睛在輪膜中來緩者不同。

仰月內障

瞳神下半邊有白气隱隱一灣如新月﹐仰而從下生向上也。久而變滿爲如銀肉障﹐乃水不足﹐木失培養﹐金反有餘﹐故精液虧而元气郁滯於絡而爲病也。

如銀內障

瞳神中白色如銀也﹐輕則一點白亮如星似片﹐重則瞳神皆雪白而圓亮。圓亮者﹐一名圓翳內障﹐有仰月偃月變重爲圓者。有一點從中起﹐視漸昏而漸變大不見者。乃郁滯傷乎太和淸純之元气﹐故陽光精華爲其閉塞﹐而不得發見。亦有濕冷在腦﹐腦油滴落﹐而元精損﹐郁閉其光。非銀風內障已散大而不可復收之比。年未過六十﹐及過六十而血气未衰者﹐撥治之皆有復明之理。

如金內障

瞳神不大不小﹐只是黃而明瑩﹐乃是元气傷滯所成﹐因而痰濕陰火攻激﹐故色變易﹐非若黃風之散大不可醫者。

綠映瞳神

瞳神乍看無異﹐久之專精熟視﹐乃見其深處隱隱綠色﹐自視亦漸覺昏眇﹐病甚始覺深綠而變有气動之患。蓋痰火濕熱﹐害及於淸純太和之元气也。久而不治﹐反有觸犯者﹐爲如金靑盲等證﹐其日中及日映紅光處﹐看瞳神有綠色﹐而彼自視不昏者﹐乃紅光爍於瞳神﹐照映黑紅相射﹐而光映爲綠之故﹐非綠色自生之謂。及春夏瞳神亦覺色微微綠瑩者﹐乃肝膽淸純之正气﹐而視亦不昏﹐不可誤認爲此。但覺昏眇而瞳神綠色﹐明處暗處看之皆一般气濁不淸者﹐是此證也。

雲霧移睛

謂人自見目外有如蠅蛇旗斾蛺蝶絳環等狀之物﹐色或靑黑粉白微黃者﹐在眼外空中飛揚撩亂﹐仰視則上﹐俯視則下也。乃元府有傷﹐絡間精液耗濇郁滯淸純之气﹐而爲內障之證﹐其原皆屬膽腎。黑者膽腎自病﹐白者因痰火傷肺金之淸純不足﹐黃者脾胃淸純之气﹐有傷其絡﹐蓋瞳神乃先天元陽之所主﹐稟聚五臟之精華﹐因其內虛而見其狀。虛弱不足人及經產去血太多而悲哭太過深思積忿者﹐每有此病。小兒疳證熱證瘧疾傷寒日久﹐及目痛久閉蒸傷精液淸純之气﹐亦有此患。幼而無知﹐至長始曉﹐气絡已定﹐治亦不愈。今人但見此證﹐則曰鬼神現像﹐反泥於禳禱而不求內治﹐他日病愈盛而狀愈多﹐害成而不可救矣。

圓翳內障

黑睛上一點圓﹐日中見之差小﹐陰處見之則大﹐或明或暗﹐視物不明﹐醫者不曉﹐以冷藥治之﹐轉見黑花﹐此因肝腎俱虛而得也。宜服皂角丸合生熟地黃丸﹐及補肺散﹑補腎丸﹑鎭肝丸﹑虎睛丸﹑聚寶丸﹑化毒丸﹑靑金丹﹑捲云膏。

冰翳內障

如冰凍堅實﹐旁觀自透於瞳神內陰處﹐及日中看之﹐其形一同。疼而淚出﹐此因膽气盛﹐遂使攻於肝而得之。宜服七寶丸﹑皂角丸合生熟地黃丸﹐通肝散﹑羊肝丸﹑瀉肝丸﹑分珠散。

滑翳內障

有如水銀珠子﹐但微含黃色﹐不疼不痛﹐無淚﹐遮繞瞳神。宜服皂角丸﹑生熟地黃丸﹑還睛丸﹑羊肝丸﹑黃連膏。

濇翳內障

微如赤色﹐或聚或開兩旁微光﹐瞳神上如凝脂色。時復濇痛﹐而無淚出。宜服皂角丸﹑生熟地黃丸。

散翳內障

形如鱗點﹐或瞼下起粟子而爛﹐日夜痛楚﹐瞳神最疼﹐常下熱淚。此二證皆肝肺相傳﹐宜服皂角丸﹑生熟地黃丸﹑八味還精散﹑四物湯﹑谷精散﹑磨風膏﹑宣肺湯﹑靑金散﹑雄豬散。

浮翳內障

上如冰光白色﹐環繞瞳神。初生自小眥頭至黑珠上﹐不癢不痛﹐無血色相潮。宜服皂角丸合生熟地黃丸﹐宣肺湯﹑七寶散﹑白萬膏﹑細辛散﹑川芎散。

沈翳內障

白點藏在黑水下﹐向日細視﹐方見其白。或兩眼相傳疼痛﹐則早輕夜重﹐間或出淚。宜服皂角丸及生熟地黃丸﹑靈寶丹﹑救睛丹﹑羊肝丸﹑美玉散﹑二和散。

右自圓翳以下七證﹐𨿽有治法﹐終難奏功﹐惟金鍼撥之爲善。

偃月侵睛

風輪上半邊﹐气輪交際﹐從白膜內隱隱白片﹐薄薄蓋向下來﹐其色粉靑﹐乃非內非外﹐從膜中而來者。初不以爲意﹐久之始下風輪而損光。或沿徧風輪周匝﹐而爲棗花。爲害最遲﹐人每忽之﹐常中其患。乃腦有風濕﹐久滯郁中﹐微火攻擊腦油滴下。親火﹑嗜燥﹑好酒﹑暴怒﹐激走其郁者﹐爲變亦急。凡發經水不待幹而濕蒸﹐及痰火人好燥膩濕熱物者﹐皆有此患。墜翳丸。

棗花障

甚薄而白﹐起於風輪周匝﹐從白膜之內﹐四圍環布而來也。凡性躁急及患痰火﹐竭視勞瞻﹑耽酒嗜辣﹑傷水濕熱之人﹐多罹此患。久則始有目急幹濇昏花不爽之病。犯而不戒﹐甚則有瞳神細小內障等變。或因人觸激﹐火入血分﹐淚而赤痛者﹐亦在變証之例。𨿽有棗花鋸齒之說﹐實無正形。又有二十四枚﹑四十枚之數﹐百無一二﹐不必拘拘泥於此說。凡見白圈傍靑輪際﹐從白膜四圍圈圓而來﹐卽是此證。若白而嫩﹐在風輪外四圍生起﹐珠赤痛者﹐是花翳白陷﹐不可誤認爲此。一云﹐此候周圍如鋸齒四五枚相合﹐赤色﹐刺痛如鍼﹐視物如煙﹐晨輕﹐晝則痛楚﹐迎風有淚﹐昏暗不見﹐宜皂角丸﹑生熟地黃丸﹑桑白皮湯﹑蕤仁散。

白翳黃心

四邊皆白﹐但中心一點黃﹐大小眥頭微赤﹐時下濇淚﹐團團在黑珠上﹐乃肝肺相傳﹐停畱風熱。宜服還睛散及皂角丸﹐合生熟地黃丸。

黑花瞖

其狀靑色。大小眥頭濇痛﹐頻頻下淚﹐口苦不喜飲食﹐蓋膽受風寒。宜涼膽丸﹑還精丸﹑四物湯﹑靈寶丸﹑靑金散﹑皂角丸﹑生熟地黃丸。古今圖書集成醫部全錄卷一百四十三

目門

證治準繩【明王肯堂】

五風變成內障

其候頭旋偏腫痛甚﹐瞳神結白﹐顏色相間﹐卻無淚出﹐乃毒風腦熱所致﹐日中如坐暗室﹐常自憂嘆。宜除風湯﹑皂角丸﹐合生熟地黃丸。

瞳神散大

瞳神散大﹐而風輪反爲窄窄一周﹐甚則一周如綫者﹐乃邪熱鬱蒸﹐風與火擊﹐以致神膏遊走散壞。若初起卽收﹐可復﹔緩則气定膏散﹐不復收斂。未起內障顏色而止是散大者直收瞳神﹐瞳神收而光自生矣。散大而有內障起者﹐於收瞳神藥內﹐漸加攻內障藥治之。多用攻內障發藥﹐攻動眞气﹐瞳神難收。病旣急者﹐以收瞳神爲先﹐瞳神但得收復﹐目卽有生意﹐有何內障﹖或藥或鍼﹐庶無失收瞳神之悔。若只攻內障﹐不收瞳神﹐瞳神愈散而內障不退﹐緩而疑不決治者﹐二證皆气定而不復治﹐終身疾矣。大抵瞳神散大﹐十有七八皆因頭風痛攻之害﹐𨿽有傷寒﹑瘧疾﹑痰濕﹑气怒憂思﹑經產敗血等久郁熱邪火證﹐而蒸傷膽中﹐所包精汁虧耗﹐不能滋養目中神膏﹐故精液散走而光華失﹐皆水中隱伏之火發。夫水不足不能制火﹐火愈勝﹐陰精愈虧﹐故淸純太和之气皆乖亂﹐气旣亂而精液隨之走散矣。凡頭風攻散者﹐又難收﹐如他證﹐譬諸傷寒瘧疾痰火等熱證。炎燥之火﹐熱邪蒸壞神膏﹐內障來遲而收亦易斂。若風攻則內障卽來﹐且難收斂﹐而光亦損耳。保命集當歸湯。

瞳神緊小

《祕要》云﹕瞳子漸漸細小如簪腳﹐甚則小如鍼﹐視尙有光。早治可以挽住﹐復故則難。患者因恣色之故﹐𨿽病目亦不忌淫欲﹐及勞傷血气﹐思竭心意﹐肝腎二經俱傷﹐元气衰弱﹐不能升運精汁﹐以滋於膽﹐膽中三合之精有虧﹐則所輸亦乏﹐故瞳中之精﹐亦日漸耗損﹐甚則陷沒俱無﹐而爲終身疾矣。亦有頭風熱證﹐攻走蒸漧精液而細小者﹐皆宜乘初早救﹐以免噬臍之悔也。

瞳神攲側

謂瞳神歪斜不正﹐或如杏仁﹑棗核﹑三角﹑半月也﹐乃腎膽神膏損耗﹐瞳神將盡矣。若風輪破損﹐神膏流綻﹐致瞳神敧側者﹐輪外必有蟹睛在焉。蟹睛𨿽平﹐而瞳神不得復圓﹐外亦結有脂翳﹐終身不脫。若輪外別無形證﹐而瞳神攲側者﹐必因內傷腎水肝血﹐膽乏化源﹐故膏液日耗﹐而瞳神欲沒﹐甚爲可畏﹐宜急治之。𨿽難復圓﹐亦可挽住﹐而免墜盡無光之患。

論目昏花

運气目昏有四﹕一曰風熱。經云﹕少陰司天之政﹐風熱參布﹐云物沸騰﹐太陰橫流﹐寒乃時至﹐往復之作﹐民病聾瞑。此風熱參布目昏也。二曰熱。經云﹕少陰在泉﹐熱淫所勝﹐病目瞑﹐治以鹹寒。此熱勝目昏也。三曰風。經云﹕歲水不及﹐濕乃大行﹐復則大風暴發﹐目視﹝目巟﹞﹝目巟﹞。此風勝目昏也。四曰燥。經云﹕陽明司天﹐燥淫所勝﹐目眛眥傷﹐治以苦熱。是也。

視瞻昏眇

謂目內外別無證候﹐但自視昏眇﹐蒙眛不淸也。有神勞﹐有血少﹐有元气弱﹐有元精虧而昏眇者﹐致害不一。若人年五十以外而昏者﹐𨿽治不復光明﹐蓋時猶月之過望﹐天眞日衰﹐自然日漸光謝﹐不知一元還反之道﹐𨿽有妙藥﹐不能挽回﹐故曰不復愈矣。此專言平人視昏﹐非因目病昏眇之比﹐各有其因﹐又當分別。凡目病外障而昏者﹐由障遮之故﹔欲成內障而昏者﹐細視瞳內亦有气色。若有障治愈後昏眇者﹐因障遮久﹐滯濇其气﹐故光隱眊﹐當培其本而光自發。有目病漸發漸生﹐痛損經絡﹐血液濇少﹐故光華虧耗而昏。有因目病治失其中﹐寒熱過傷﹐及開導鍼烙炮炙失當﹐傷其血气﹐耗其光華而昏者。以上皆宜培養根本﹐乘其初時而治之﹐久則气脈旣定﹐𨿽治不愈。若目在痛時而昏者﹐此因气塞火壅﹐絡不和暢而光濇﹐譬之煙不得透﹐火反不明。如目暴痛愈後尙昏者﹐血未充足﹐气未和暢也﹐宜謹愼保養以免後患。若目病愈久而昏眇不醒者﹐必因六欲七情﹐五味四气﹐瞻視哭泣等。故有傷目中气血精液脈絡也。宜早調治﹐久則𨿽治亦不愈矣。若人年未五十﹐目又無痛赤內障之病﹐及斫喪精元之過﹐而視昏眇無精彩者﹐其人不壽。凡人年在富彊而多喪眞損元﹐竭視苦思﹐勞形縱味﹐久患頭風﹐素多哭泣﹐婦女經產損血者﹐目內外別無證候﹐只是昏眊﹐月復月而年復年﹐非靑盲目則內障來矣。

睛黃視眇

風輪黃亮如金色﹐而視亦昏眇﹐爲濕熱重而濁气燻蒸淸陽之气﹐升入輪中﹐故輪亦色易。好酒嗜食濕熱燥膩之人﹐每有此疾﹐與視膽昏眇證本病不同。

幹濇昏花

目自覺幹濇不爽利﹐而視物昏花也。乃勞瞻竭視﹐過慮多思﹐耽酒恣燥之人﹐不忌房事﹐致傷神水﹐目上必有如細細赤脈﹐及不潤澤等病在焉。合眼養光﹐良久則得淚﹐略潤開則明爽﹐可見水少之故。若不謹戒保養﹐甚則有傷神水﹐而枯濇之變生矣。治惟滋陰養水﹐略帶抑火以培其本﹐本正則淸純之气和﹐而化生之水潤﹐若誤認火實﹐用開烙鍼瀉之法治之﹐則有緊縮細小之患。

起坐生花

內外別無證候﹐但其人動作少過﹐起坐少頻﹐或久坐﹐或久立﹐久眠久視﹐便覺頭眩目花昏運也。乃元气弱﹐陰精虧損﹐水少液傷﹐脈絡衰疲之咎。怯弱證﹐陰虛水少痰火人﹐每多患此。

螢星滿目

自見目前有無數細細紅星﹐如螢火飛伏撩亂﹐甚則如燈光掃星之狀﹐其人必耽酒嗜燥﹐勞心竭腎﹐痰火上升﹐目絡濇滯﹐精汁爲六賊之邪火燻蒸所損﹐故陽光散亂而飛伏﹐水不勝火之患﹐久而不治﹐內障成矣。非若起坐生花證﹐與有火人昏花中亦帶螢星之輕者。此言其時時屢見螢星之重者耳。宜養肝丸﹑羚羊羌活湯﹑菊睛丸﹑明目生熟地黃丸﹑石決明丸﹑加減駐景丸﹑補腎磁石丸﹑千金神曲丸﹐三仁五子丸﹑補肝丸﹑補腎丸﹑羚羊角飲﹑蕤仁丸﹑熟漧地黃丸﹑摩頂膏﹑決明丸﹑白龍粉﹑煮肝散﹑服椒方﹑芎藭散。

暴盲

平日素無他病﹐外不傷輪廓﹐內不損瞳神﹐倏然盲而不見也。病致有三﹕曰陽寡﹐曰陰孤﹐曰神離﹐乃痞塞關格之病。病於陽傷者﹐緣忿怒暴悖﹑恣酒嗜辣﹑好燥膩﹐及久患熱病痰火人得之﹐則煩躁祕渴。病於陰傷者﹐多色欲﹑悲傷思竭﹑哭泣太頻之故﹐患則類中風中寒之起。傷於神者﹐因思慮太過﹑用心罔極﹑憂傷至甚﹑驚恐無措者得之﹐患則其人如癡騃病發之狀。屢有因頭風痰火﹐元虛水少之人﹐眩運發而醒則不見。能保養者﹐亦有不治自愈。病復不能保養﹐乃成痼疾。其證最速而異﹐人以爲魘魅方犯鬼神爲祟之類﹐泥於禳禱。殊不知急治可復﹐緩則气定而無用矣。

靑盲

目內外並無障翳气色等病﹐只自不見者﹐是乃元府幽邃之源﹐郁遏不得發此靈明耳。其因有二﹕一曰神失﹐二曰膽濇。須訊其爲病之始﹐若傷於七情則傷於神﹐若傷於精血則損於膽。皆不易治﹐而失神者尢難。有能保眞致虛抱元守一者﹐屢有不治而愈。若年髙及疲病﹐或心腎不淸足者﹐𨿽治不愈。世人但見目盲﹐便呼爲靑盲者謬甚。夫靑盲者﹐瞳神不大不小﹐無缺無損﹐仔細視之﹐瞳神內並無些少別樣﹐气色儼然與好人一般﹐只是自看不見﹐方爲此證。若有何气色﹐卽是內障﹐非靑盲也。

雀盲

俗稱也﹐亦曰雞盲。本科曰髙風內障﹐至晚不明﹐至曉復明也﹐蓋元陽不足之病。或云旣陽不足﹐午後屬陰﹐何未申尙見﹖子後屬陽﹐何丑寅未明﹖曰﹕午後𨿽屬陰﹐日陽而時陰﹐陽分之陰﹐且太陽明麗於天﹐目得其類﹐故明。至酉日沒﹐陰極而瞑。子後𨿽屬陽﹐夜陰而時陽﹐陰分之陽﹐天地晦黑﹐理之當瞑﹐𨿽有月燈而不見者﹐月陰也﹐燈亦陰也﹐陰不能助內之陽﹐病輕者視亦稍見﹐病重者則全不見。至寅時陽盛日道气升而稍明﹐卯時日出如故。若人調養得宜﹐神气融和﹐精血充足﹐陽光復盛﹐不治自愈。若不能愛養﹐反致喪眞﹐則變爲靑盲內障﹔甚則有陰陽乖亂﹐否塞關格﹐爲中滿而死者。會以牛豬之肝﹐治以補气之藥﹐卽愈。益見其元气弱而陽不足也。

眞睛膏損

此證乃熱傷眞水﹐以致神膏缺損。若四圍赤甚痛極者﹐由絡間瘀滯火燥了神膏。若凝脂翳碎壞神膏而缺者﹐是熱爛了神膏﹐爲病尢急。若四圍不甚赤痛﹐不是凝脂所損者﹐爲害稍緩﹐乃色欲煩躁恣辛嗜熱之故。大略是蒸鬱鑠損了肝膽絡分之病﹐其狀風輪有證﹐或痕或凹﹐長短大小不一﹐或凹小如鍼刺傷者﹐或凹大如簪腳刺傷者﹐或痕如指甲刻傷者﹐或風輪周匝有痕長甚者。凡有此等﹐皆系內有郁滯熱蒸之甚﹐鑠壞了神膏之故﹐急須早治﹐勿使深陷爲窟而蟹睛突出。若至深大﹐縱蟹睛未出﹐而翳滿亦有白暈如冰瑕翳等病結焉。乃藥气塡補其膏﹐故有此瘢。若久服久點﹐方得水淸膏復。若治少間怠﹐則白暈終身難免。淺小者方得如故﹐深大者亦有微微之迹﹐蓋神膏乃先天二五精气﹐妙凝自然﹐至精至粹者。今以後天藥物之气味而補其缺損﹐乃於濁中燻陶其含蘊之淸也。非識鑑之精﹐需以歲月﹐鮮能復其初焉。

膏傷珠陷

謂目珠子覺低陷而不鮮綻也。非若靑黃牒出諸漏等病﹐因損破膏流水耗而凹低之比。蓋內有所虧﹐目失其養﹐源枯絡傷﹐血液耗濇﹐精膏損涸之故。所致不一﹐有恣色而竭腎水者﹐有嗜辛燥而傷津液者﹐有因風痰濕熱久郁而蒸損精膏者﹐有不當出血而誤傷經絡﹐及出血太過以致膏津不得滋潤涵養者﹐有哭損液汁而致者﹐有因竅內漏泄其絡中眞气﹐及元气弱不能升載精汁運用者﹐大抵系元气弱而膏液不足也。凡人目無故而自低陷者﹐死期至矣。若目至於外有惡證﹐內損精膏者﹐不治。

神水將枯

視珠外神水漧濇而不瑩潤﹐最不好識﹐𨿽形於言﹐不能妙其狀。乃火鬱蒸膏澤﹐故精液不淸﹐而珠不瑩潤﹐汁將內竭﹐𨿽有淫淚盈珠﹐亦不潤澤﹐視病气色幹濇﹐如蜒蚰唾涎之光。凡見此證﹐必有危急病來。治之稍鍰則神膏幹濇﹐神膏幹濇則瞳神危矣。夫神水爲目之機要﹐其病幽微﹐人不知之﹐致變出危證﹐而救之已遲。其狀難識﹐非心志巧﹐眼力精﹐𨿽師指不得盡其妙。若小兒素有疳證﹐糞如鴨溏﹐而目疾神水將枯者﹐死。五十以外人﹐糞如羊矢﹐而目病神水將枯者﹐死。熱結膀胱證﹐神水將枯者﹐蓋下水熱蒸不淸﹐故上亦不淸﹐澄其源而流自淸矣。一云﹐瞳神幹缺證﹐其睛幹濇﹐全無淚液﹐或白或黑﹐始則疼痛﹐後來稍定而黑不見﹐此證不可治療﹐宜瀉肝散。

轆轤轉關

目病六气不和﹐或有風邪所擊﹐腦筋如拽﹐神珠不待人轉而自驀然察上﹐驀然察下﹐下之不能上﹐上之不能下﹐或左或右﹐倏易無時﹐蓋气搏激不定﹐筋脈振惕﹐緩急無常﹐被其牽拽而爲害﹐輕則气定脈偏而珠歪﹐如神珠將反之狀﹐甚則翻轉而爲瞳神反背矣。宜用牛蒡子丸﹑還睛丸﹑退血散﹑雄豬散﹑聚寶丹﹑天門冬飲子﹑瀉肝散之類。

雙目睛通

亦曰睊目。此證謂幼時所患目珠偏斜﹐視亦不正﹐至長不能愈者。患非一端﹕有因脆嫩之時﹐目病風熱﹐攻損腦筋急縮者﹔有因驚風天弔帶轉筋絡﹐失於散治風熱﹐遂致凝滯經絡而定者﹔有因小兒眠之牖下亮處﹐側視久之﹐遂致筋脈滯定而偏者。凡有此病﹐急宜乘病嫩血气未定治之。若至長﹐經絡血气已定﹐不復愈矣。此專言幼患至長不可醫者﹐非神珠將反急病之比。

神珠將反

謂目珠不正﹐人𨿽要轉﹐而目不能轉﹐乃風熱攻腦﹐筋絡被其牽縮緊急﹐弔偏珠子﹐是以不能運轉﹐甚則其中自聞聒聒有聲時響。血分有滯者﹐目亦赤痛。失治者有反背之患。與雙目睛通﹐初起狀相似而不同。

瞳神反背

因六气偏勝﹐風熱搏急﹐其珠斜翻側轉﹐白向外而黑向內也。藥不能療﹐止用撥治﹐須久久精熟﹐能識其向入何眥﹐或帶上帶下之分﹐然後撥之﹐則療在反掌。否則患者徒受痛楚﹐醫者枉費心機。今人但見目盲內障﹐或目損風水二輪壞而膏雜白掩黑者﹐皆呼爲瞳神反背﹐謬矣。夫反背實是斜翻烏珠向內﹐豈有珠正向外﹐而可謂之反背者哉﹖

靑黃牒出

風輪破碎﹔內中膏汁疊出也。不治者﹐甚則膏盡珠凹﹐有因自破牒出﹐而火气得以舒泄﹐內外不治﹐致气定而脹出不收者。有醫以寒涼﹐逐退內火﹐外失平治﹐滯定爲凸起者﹐乃不治之病。初起由風熱攻擊﹐及撞損眞膏等害﹐血气瘀滯﹐亢極攻碎神珠﹐神珠之中﹐膏汁俱已潰爛而出。縱有妙手﹐不復可救﹐但求免其凹凸而已。珠上膏水斑雜﹐結爲翳狀﹐如白混障者﹐南人呼爲白果﹐卽華元化復生﹐何能爲也﹗

珠中气動

視瞳神深處﹐有气一道﹐隱隱裊裊而動﹐狀若明鏡遠照一縷淸煙也。患頭風痰火病﹐郁久火勝﹐搏激動其絡中眞一之气﹐遊散飄耗﹐急宜治之。動而定後光冥者﹐內證成矣。

倒睫拳毛

眼睫毛倒捲入眼中央是也。久則赤爛。毛刺於內﹐神水不淸﹐以致障結﹐且多凝濇淚出之苦。人有拔去剪去者﹐有醫以夾板腐去上睥者﹐得效𨿽速﹐殊不知內病不除﹐未幾復倒。譬之艸木枯瘦﹐則枝葉萎垂﹐卽朝摘黃葉﹐暮去枯枝﹐徒傷其本﹐徒速其槁﹐不若培益糞壤﹐滋調水土﹐本得培養﹐則向之黃者翠﹐而垂者聳矣。夾之一治﹐乃劫法耳。其經久睥壞而寬甚者﹐藥攻甚遲﹐不得已而夾去之﹐內當服藥以治其本。不然﹐未幾而復寬睫矣。拔剪之法﹐未聞其妙。屢有內多濕熱﹐外傷風邪﹐致爛弦極醜﹐一毛俱無如風疾者。有毛半斷者。有夾而復睫﹐云是尙寬﹐復夾至於三四﹐目亦急縮細小。徒損無益﹐終莫之悟﹐愚之甚也﹗

睥急緊小

謂眼楞緊急縮小﹐乃倒睫拳毛之漸也。若不曾治而漸自縮小者﹐乃膏血精液濇耗﹐筋脈緊急之故。若治後而急小者﹐乃治之之故。患者多因睥寬倒睫﹐夾去上睥﹐失於內治愈後復倒復夾﹐遂致精液損而脈不舒﹐睥肉壞而血不足﹐目故急小。有不當割導而頻數開導﹐又不能滋其內﹐以致血液耗而急小者。凡因治而愈者﹐若不乘時滋養﹐則絡定气滯﹐𨿽治不復愈矣。宜神效黃芪湯。有翳﹐撥云湯﹔小角緊急﹐連翹飲子。

睥肉粘輪

目內睥之肉﹐與气輪相粘不開﹐難於轉運。有熱燥血湧者﹐目必赤痛。有熱退血散失於治療者﹐其狀𨿽粘﹐必白珠亦痛。止須用鐮割之治。若赤痛時生粘者﹐必有瘀滯﹐宜漸導漸鐮。如別病𨿽退﹐而粘生不斷﹐亦須鐮割漸開﹐仍防熱血復粘生合﹐須用藥時分之。排風散。

胞肉膠粘

兩睥膩沫﹐粘合難開。夜臥尢甚﹐輕則如膠粘刷﹐重則結硬必得潤而後可開也。其病重在脾肺濕熱之故。夫肺主气﹐气化水爲淚﹐淚爲熱擊而出﹐邪熱蒸之﹐混濁不淸﹐出而爲脾土燥濕所滯﹐遂阻膩凝結而不流﹐燥甚則結硬而痛﹐故當以淸涼滋潤爲主。𨿽有障在珠﹐亦是水不淸內滯之故﹐非障之愆。久而不治﹐則有瘡爛之變﹐內則有椒瘡﹑粟瘡﹑羞明﹑瘀滯等證生矣。

睥翻粘瞼

乃睥翻轉貼在外瞼之上﹐如舌舐唇之狀﹐乃气滯血湧於內﹐皮急系弔於外﹐故不能復轉。有自病壅翻而轉﹔有因翻睥看病﹐爲風熱搏滯不得復返而轉。大抵多風濕之滯所致。故風疾人患者多﹐治亦難愈。非風者易治。宜用鐮剔開導之法。

睥輪振跳

謂目睥不待人之開合﹐而自牽拽振跳也。乃气分之病﹐屬肝脾二經脈絡牽振之患。人皆呼爲風﹐殊不知血虛而气不順﹐非純風也。若有濕爛及頭風病者﹐方是風邪之故。久而不治﹐爲牽弔敗壞之病。

血瘀睥泛

謂睥內之肉﹐紫淤浮泛﹐如臭血壞泛之狀﹐其色紫暈泛起﹐甚則細細如泡無數﹐相連成片﹐蓋睥絡血滯﹐又不忌火毒燥膩﹐致積而不散﹐其血皆不瑩澤而淤泛﹐睥內肉壞﹐或碎睥出血﹐因而冒風﹐風傷其血﹐血滯濇而睥肉不得潤澤﹐此乃久積之病也﹐非比暴疾。治以活血爲上。甚者方以劫治﹐輕者止用殺伐之治足矣。

睥虛如球

謂目睥浮腫如球狀也。目尙無別﹐病久則始有赤絲亂脈之患。火重甚﹐皮或紅﹐目不痛﹐濕痰與火夾搏者﹐則有淚有眥爛之候﹐乃火在气分之虛證﹐不可誤認爲腫。如杯覆﹐血分之實病﹐以兩手掌擦熱﹐拭之少平﹐頃復如故﹐可見其血不足﹐而虛火壅於气也。

風沿爛眼

風沿眼系上膈﹐有積熱自飲食中挾怒气而成頑痰痞塞﹐濁气不下降﹐淸气不上升﹐由是火益熾而水益降﹐積而久也。眼沿因膿漬而腫於中﹐生細小虫絲﹐遂年久不愈而多癢者是也。用紫金膏﹐以銀釵腳揩去油膩點之。試問若果癢者﹐又當去虫以絕根本﹐蓋紫金膏只是去濕﹐與去風涼血而已。若前所謂飲食挾怒成痰﹐又須更與防風通聖散去硝黃﹐爲細末﹐以酒拌勻曬漧﹐依法服之。禁諸厚味及大料物﹐方盡諸法之要。

風弦赤爛

乃目睥沿赤爛垢膩也。蓋血虛液少﹐不能滋養睥肉﹐以致濕熱滯於脾絡﹐常時赤爛﹐如是者非若迎風因邪乘虛之比﹐久而不治﹐則拳毛倒入﹐損甚則赤爛濕垢﹐而拳毛皆壞。若先有障而後赤爛者﹐乃經絡濇滯﹐神水不淸而爛﹐治其障﹐通其脈絡而自愈。有因毛倒而拔剪﹐損動精液﹐引入風邪﹐以致壞爛﹐各因其源而浚之。一法劫治以小烙鐵卷紙﹐蘸桐油燒紅﹐烙之﹐爛濕而癢者﹐頗獲其效。若失於內治﹐總難除根。

迎風赤爛

謂目不論何風﹐見之則赤爛﹐無風則否﹐與風弦赤爛入脾絡之深者不同。夫風屬木﹐木彊土弱﹐弱則易侵﹐因邪引邪﹐內外夾攻﹐士受木克﹐是以有風則病﹐無風則愈。赤爛者﹐土木之正病耳。赤者﹐木中火證﹔爛者﹐士之濕證。若痰濕盛者﹐爛勝赤﹔若火燥勝者﹐赤勝爛。心承肺承者﹐珠亦痛赤焉。此專言見風赤爛之患﹐與後迎東迎西迎風冷熱淚證入內之深者又不同。

眥赤爛

謂赤爛惟眥有之﹐目無別病也。若目有別病而赤爛者﹐乃因別火﹐致傷其眥﹐又非此比。赤勝爛者火多﹐乃勞心憂鬱忿悖無形之火所傷。爛勝赤者濕多﹐乃恣燥嗜酒﹐哭泣過多﹐冒火衝煙﹐風熱燻蒸﹐有形所傷。病屬心絡﹐甚則火盛水不淸而生瘡於眥邊也。要分大小二眥﹑相火君火虛實之說。內服洗刀散﹑菊花通聖散﹐點以鑪甘石散﹑二蠶沙紫金膏﹐洗以黃連散。

論目淚

運气淚出。皆從風熱。經曰﹕厥陰司天之政﹐三之气﹐天政布﹐風乃時舉﹐民病泣出。是也。

迎東

謂目見東南二風則濇痛淚出﹐西北風則否﹐與迎風赤爛﹑迎風淚出﹐末同而本異。各證不論何風﹐便發此二證﹐則有東西之別﹐以見生克虛實之爲病。迎風之淚﹐又專言其淚不帶別病﹐而本病之深者﹐又非迎東迎西有別病之比﹐故治亦不同。迎東與迎西又不同﹐迎東乃肝之自病﹐气盛於血﹐發春夏者多﹐非若迎西因虛受克而病發也。

迎西

謂目見西北二風則濇痛淚出﹐見東南風則否﹐乃肝虛受克之病。秋冬月發者多﹐治當補肝之不足﹐抑肺之有餘。

迎風冷淚

不論何時何風﹐見則冷淚交流﹐若赤爛障翳者非也。乃水木二家﹐血液不足﹐陰邪之患﹐與熱淚帶火者不同﹐久而失治﹐則有內障視眇等陰證生焉。與無時冷淚又不同﹕此爲竅虛﹐因邪引邪之患﹔無時冷淚則內虛﹐膽腎自傷之患也。

迎風熱淚

不論何時何風﹐見之則流熱淚﹐若有別證及分風气者非也。乃肝膽腎水﹐木之精液不足﹐故因虛竅不密﹐而風邪引出其淚﹐水中有隱伏之火發﹐故淚流而熱。久而不治﹐反有觸犯者﹐則變爲內障﹐如螢星滿目等證也。

無時冷淚

目不赤不痛苦﹐無別病﹐只是時常流出冷淚﹐甚則視而昏眇也﹐非比迎風冷淚﹐因虛引邪﹐病尙輕者。蓋精液傷耗﹐肝膽气弱﹐膏濇﹐腎水不足﹐幽隱之病已甚﹐久而失治﹐則有內障靑盲視瞻昏眇之患。精血衰敗之人﹐性陰毒及悲傷哭泣久郁者﹐又如產後悲泣太過者﹐每多此疾。且爲患又緩﹐人不爲慮﹐往往罹其害而禍成也﹐悔已遲矣。

無時熱淚

謂目無別病﹐只是熱淚不時常流也。若有別病﹐而熱淚流出者﹐乃火激動其水﹐非此病之比。蓋肝膽腎水耗而陰精虧濇﹐乃勞心竭意﹐過慮深思﹐動其火而傷其汁也。故血虛膏液不足人﹐哭泣太傷者﹐每每患此。久而失治﹐觸犯者變爲內障。因其爲患微緩﹐故罹害者多矣。肝虛﹐還睛補肝丸﹑枸杞酒﹑二妙散﹔肝實﹐洗肝湯﹑羚羊角散﹔肝熱﹐決明子方﹑涼膽丸。風熱﹐羌活散﹑靑葙子丸﹔風冷﹐羌活散﹔風濕﹐菊花散﹑蟬蛻餅子﹑川芎丸﹐外點眞珠散﹑乳汁煎。

目中澑火﹐惡日與火﹐隱濇小角緊﹐久視昏花﹐迎風有淚﹐連翹飲子主之。

气壅如痰

睥內如痰﹐白沫稠膩甚多﹐拭之卽有者﹐是痰火上壅﹐脾肺濕熱所致﹐故好酒嗜燥怫郁者﹐每患此疾。若覺睥腫及有絲脈虯赤者﹐必滯入血分﹐防瘀血灌睛等變生矣。

論目瘡疣

《內經》運气目眥瘡瘍有二﹕一曰熱。經云﹕少陰司天之政﹐三之气﹐大火行﹐寒气時至﹐民病目赤眥瘍﹐治以寒劑。是也。二曰燥。經云﹕歲金太過﹐民病目赤腫眥瘍。又云﹕陽明司天﹐燥淫所勝﹐民病目瞇眥瘍﹐治以溫劑。是也。

實熱生瘡

輕重不等﹐痛癢不同。重則有堆積髙厚﹐紫血膿爛而鮏臭者﹐乃气血不和﹐火實之邪。血分之熱尢重﹐如瘀滯之證﹐膏混水濁﹐每每流於睥眥成瘡﹐血散而瘡自除。勤勞濕熱﹐人每患睥眥成瘡﹐無別痛腫證者﹐亦輕而無妨。若火盛瘡生﹐堆重帶腫痛者﹐又當急治。恐濁气沿於目內﹐而病及於珠。若先目病﹐後生瘡﹐必是熱沿他經。凡見瘡生﹐當驗部分﹐以別內之何源而來﹐因其輕重治之。

椒瘡

椒瘡生於睥內﹐累累如瘡﹐紅而堅者是也。有則沙擦﹐開張不便﹐多淚而痛﹐今人皆呼爲粟瘡﹐誤矣。粟瘡亦生在睥﹐但色黃軟而易散﹐此則堅而難散者。醫者率以龍胡﹑燈心等物﹐出血取效。效𨿽速﹐不知目以血爲榮﹐血損而光華有衰弱之患。輕則止須善治。甚重至於累累連片﹐疙瘩髙低不平﹐及血瘀滯者﹐不得已而導之。中病卽止﹐不可太過﹐過則血損﹐恐傷眞水﹐失養神膏。大槪用平熨之法﹐退而復來者﹐乃內有瘀滯﹐方可量病漸導。若初治便用開導者﹐得效最速﹐切莫過治。

粟瘡

生於兩睥﹐細顆黃而軟者是。今人稱椒瘡爲粟瘡﹐非也。椒瘡紅而堅﹐有則礙睛﹐沙濇不便﹐未至於急。粟瘡見﹐若目痛頭疼者﹐內必有變證。大意是濕熱郁於土分爲重﹐椒瘡以風熱爲重﹐二證𨿽皆屬於血分﹐一易散﹐一不易散﹐故治亦不同。有素好濕熱燥膩者﹐亦有粟瘡﹐而睛𨿽赤﹐而痛不甚者﹐𨿽有必退﹐與重者不同。又不可誤認爲玉粒﹐玉粒乃淡黃色堅而消遲﹐爲變亦遲者。

睥生痰核

乃睥外皮肉﹐有贅如豆﹐堅而不疼。火重於痰者﹐皮或色紅﹐乃痰因火滯而結此。生於上睥者多﹐屢有不治自愈。有恣嗜辛辣熱毒酒色斫喪之人﹐久而變爲癭漏重疾者﹐治亦不同。若初起劫治則頃刻平復矣。

木疳

證治見目門五外障中。

火疳

生於睥眥气輪。在气輪爲害尢急﹐蓋火之實邪在於金部﹐火克金﹐鬼賊之邪﹐故害最急。初起如椒瘡橊子一顆﹐小而圓﹐或帶橫﹐長而圓﹐如小赤豆﹐次後漸大﹐痛者多﹐不痛者少。不可誤認爲輪上一顆如赤豆之證﹐因瘀積在外易消者﹐此則從內而生也。

土疳

謂睥上生毒﹐俗呼偸鍼眼是也。有一目生又一目者﹐有止生一目者。有邪微不出膿血而愈者﹔有犯觸辛熱燥膩﹑風沙煙火﹐爲漏爲弔敗者﹔有竅未實﹐因風乘虛而入﹐頭腦俱腫﹐目亦赤痛者。其病不一﹐隨宜治之。巢氏曰﹕凡眼內眥頭忽結成泡﹐三五日間便生膿汁﹐世呼爲偸鍼﹐此由熱气客在眥閒﹐熱搏於津液所成。但其勢輕者﹐小小結聚﹐汁潰熱歇乃瘥。謹按﹕世傳眼眥初生小泡﹐視其背上卽有細紅點如瘡﹐以鍼刺破眼睥卽瘥﹐故名偸鍼﹐實解太陽經結熱也﹐人每試之有驗。然巢氏但具所因﹐而不更分經絡﹐其諸名實所過者多矣。

金疳

初起與玉粒相似﹐至大方變出禍患﹐生於睥內﹐必礙珠濇痛﹐以生障翳。生於气輪者﹐則有珠痛淚流之苦。子後午前陽分气升之時尢重﹐午後入陰分則病略淸寧。久而失治﹐違戒反觸者﹐有變漏之患。

水疳

忽然一珠生於睥眥﹐气輪之間者多。若在風輪﹐目必破損。有虛實大小二證﹐實者小而痛甚﹐虛者大而痛緩。狀如黑豆﹐亦有橫長而圓者﹐與木疳相似。但部分稍異﹐色亦不同。黑者屬水﹐靑綠藍碧者屬木。久而不治﹐必變爲漏。頭風人每有此患。風屬木肝部﹐何以病反屬水﹖蓋風行水動﹐理之自然。頭風病目﹐每傷瞳神。瞳神之精膏﹐被風攻郁﹐郁久則火勝﹐其淸液爲火擊散走﹐隨其所傷之絡﹐結滯爲疳也。疳因火滯﹐火兼水化﹐化因邪勝﹐不爲之淸潤﹐而反爲之濕熱﹐濕熱相搏而爲漏矣﹐故水疳屬腎與膽也。

論漏睛

眥頭結聚生瘡﹐流出膿汁﹐或如涎水粘睛﹐上下不痛﹐仍無翳膜。此因心气不寧﹐並風熱停畱在瞼中﹐宜服五花丸﹑白薇丸。歌曰﹕原因風熱瞼中停﹐凝結如膿似淚傾﹔驅毒除風無別病﹐黃連膏子點雙睛。合用糖煎散﹑三和散﹑密蒙花散。

大眥漏

大眥之間生一漏﹐時流血水﹐其色紫暈﹐腫脹而疼。病在心部﹐火之實毒。治法宜補北方﹐瀉南方。

小眥漏

小眥間生一漏﹐時流血水﹐色鮮紅﹐病由心包絡而來﹐相火橫行之候。失治則神膏損而明喪矣﹐當於北方中補而抑之。

陰漏

不論何部生漏﹐但從黃昏至天曉則痛脹﹐流水作靑黑色﹐或鮏臭不可聞﹐日間則稍可﹐非若他証之長流﹐乃幽陰中有伏隱之火﹐隨气升而來﹐故遇陰分卽病重﹐治當溫而淸之。

陽漏

不論何部分生漏﹐但日間脹痛流水﹐其色黃赤﹐遇夜則稍可﹐非若他漏長流也。治當補正气﹐淸金火。

正漏

有漏生於風輪﹐或正中或略偏﹐病至此﹐目亦危矣。若初發破淺﹐則流出如痰白膏﹐猶爲可救。至於日久而深﹐則流出靑黑膏汁﹐損及瞳神﹐卽有金丹妙藥﹐難挽先天二五元精﹐喪明必矣。病屬肝腎二部﹐目竅於肝﹐主於腎﹐故曰正漏耳。

偏漏

漏生在气輪﹐金堅而位旁﹐爲害稍遲﹐故曰偏漏。其流如稠濁白水﹐重則流膿。久而失治﹐水泄膏枯﹐目亦損矣。

外漏

生於兩睥之外﹐或流膿﹐或流稠臭水﹐脹痛則流出﹐不脹則略止﹐其害目遲於各漏。久而失治﹐則睥壞气泄﹐膏水耗損﹐目亦壞矣。

竅漏

乃目旁竅中﹐流出薄稠水如膿鮏臭﹐拭之卽有﹐久則目亦模糊也。人嗜燥耽酒﹐痰火濕熱者﹐每患此疾。久而不治﹐亦有暗傷神水﹐耗濇神膏之害﹐與气壅如痰相似﹐彼輕此重。如痰乃在外﹐水不淸﹐瞼內欲出不得出者﹔此則從內邪气燻蒸而出﹐欲罷不能者。治亦深淺遲速不同。

能遠視不能近視

《祕要》云﹕陰精不足﹐陽光有餘。病於水者﹐故光華發見散亂而不能收斂近視。治之在心腎﹐心腎平則水火調而陰陽和順﹐陰陽和順則收斂發用﹐各得宜也。夫血之所化爲水﹐在身爲津液﹐在目爲膏汁。若貪淫恣欲﹐饑飽失節﹐形脈甚勞﹐過於悲泣﹐皆斫耗陰精﹐陰精虧則陽火盛﹐火性炎而發見﹐陰精不能制伏挽回﹐故越於外而遠照不能﹐治之而反觸激者有內障之患。

能近視不能遠視

《祕要》云﹕此證非謂稟受生成近視之病﹐乃平昔無病﹐素能遠視﹐而忽然不能者也。蓋陽不足﹐陰有餘。病放火者﹐故光華不能發越於外﹐而收斂近視耳。治之在膽腎﹐膽腎足則神膏厚﹐神膏厚則經絡潤澤﹐經絡潤澤則神气和暢而陽光盛矣。夫气之所用謂之火﹐在身爲運用﹐在目爲神光。若耽酒嗜燥﹐頭風痰火﹐忿怒暴悖者﹐必傷神損气﹐神气弱必發用衰﹐發用衰則經絡濇滯﹐經絡濇滯則陰陽偏勝﹐而光華故不能發達矣。

神光自見

謂目外自見神光出現﹐每如電閃掣﹐甚則火焰霞明﹐時發時止﹐與視瞻有色之定者不同﹐乃陰精虧損﹐淸气怫郁﹐元府太傷﹐孤陽飛越﹐神光欲散﹐內障之重者﹐非若螢星痰火之輕也。

黑夜精明

夫人體天地之陰陽﹐晝明夜晦﹐理之常也。今晦暝之中﹐倏忽見物﹐是背於陰陽矣。乃水火不交﹐精華關格﹐乖亂不和﹐陽光飛越之害﹐不能培養陰精﹐以畱制陽光﹐而自以爲精華之盛。至於光墜而盲始悔之﹐不已晚乎﹖

視正反邪

謂物本正而目見爲邪也。乃陰陽偏勝﹐神光欲散之候。陽勝陰者﹐因恣辛嗜酒﹐怒悖頭風﹐痰火气傷之病﹔陰勝陽者﹐因色欲哭泣飲味經產血傷之病。此內之元府郁滯有偏﹐而气重於半邊﹐故發見之火﹐亦偏而不正耳。治用培其本而伐其標。久而失治﹐內障成焉。

視定反動

謂物本定而目見爲動也。乃气分火邪之害﹐水不能救之。故上旋眩運﹐振掉不定﹐光華欲墜。久則地石亦覺振動而不定﹐內障成矣。恣酒嗜燥﹐頭風痰火人﹐陰虛血少者﹐屢有此患。

視物顚倒

謂視器物皆振動而倒植也。譬之環舞後﹐定視則物皆移動而倒植。蓋血气不正﹐陰陽反復﹐眞元有傷﹐陰精衰弱﹐陽邪上干﹐虛眩而運掉。有一年數發﹐有一月數發者。若發則視倒而視冥不醒者﹐神光墜矣。須因其所發時令﹐及別其因虛因風因痰因火而治之。若以風眩不足爲慮﹐反斫喪而激觸者﹐內障之患﹐終莫能逃。

視一爲二

謂一物而目視爲二﹐卽《內經》所謂視岐也。乃精華衰亂﹐偏隔敗壞﹐病在腎膽。腎膽眞一之精不足﹐而陽光失其主倚﹐故視一爲二。若目赤痛者﹐乃火壅於絡﹐陰精不得升運﹐以滋神光﹐故反爲陽邪錯亂神光而岐其視﹐譬諸目痛﹐時見一燈火爲二三燈也。

視瞻有色

非若螢星雲霧二証之細點長條也。乃目凡視物有大片﹐甚則通行﹐當因其色而別其證以治之。若見靑綠藍碧之色﹐乃肝腎不足之病﹐由陰虛血少﹐精液衰耗﹐膽汁不足﹐气弱而散﹐故視亦見其色。怯弱證人眼前每見靑綠色﹐益見其陰虛血少之故也。若見黃赤者﹐乃火土絡有傷也﹐痰火濕熱人﹐每有此患。夫陰虛水少﹐則賊火得以燥鑠﹐而淸純太和之气﹐爲之乖戾不和﹐故神光乏滋運之化源﹐而視亦因其本而見其色也。因而不能滋養﹐反有觸犯者﹐內障生焉。若見白色者﹐病由金分﹐元气有傷﹐及有痰沫阻滯道路者﹐皆有此患。若視有大黑片者﹐腎之元气大傷﹐膽乏所養﹐不久盲矣。

視赤如白

謂視物卻非本色也。因物著形之病﹐與視瞻有色空中气色不同。或觀太陽若冰輪﹐或睹燈火反粉色﹐或視粉墻如紅如碧﹐或看黃紙似綠似藍等類。此內絡气郁﹐元府不和之故﹐當因其色而別之﹐以知何臟腑乘侮之爲病而施治。

光華暈大

謂視日與燈燭﹐皆生紅暈也。甚則通紅﹐而人物在燈光之下亦大矣。皆是實火陽邪﹐發越於上之害。諸絡必有滯濇﹐輕者暈小而淡﹐重者暈大而濃﹐治𨿽外證已退﹐目視尙有暈者﹐陽邪未平﹐陰精未盛﹐猶宜滋養化源﹐而克制其火耳。

目閉不開

足太陽之筋爲目上綱﹐足陽明之筋爲目下綱﹐熱則筋縱目不開。

直視

視物而目睛不轉動者是也。若目睛動者﹐非直視也。傷寒直視者﹐邪气壅盛﹐冒其正气﹐使神气不慧﹐臟腑之气不上榮於目﹐則目爲之直視。傷寒至於直視﹐爲邪气已極﹐證候已逆﹐多難治。經曰﹕衄家不可發汗﹐發汗則額上陷﹐脈緊急﹐直視不能眴﹐不能眠。以肝受血而能視﹐亡血家肝气已虛﹐目气已弱﹐又發汗亡陽﹐則陰陽俱虛所致。此𨿽錯逆﹐其未甚也。逮狂言反目直視又爲腎絕﹐直視搖頭﹐又爲心絕﹐皆臟腑气脫絕也。直視讝語喘滿者死﹐下利者亦死。又劇者﹐發狂則不識人﹐循衣摸牀﹐惕而不安﹐微喘﹐直視﹐脈弦濇者﹐死。皆邪气盛而正气脫也。《素問》曰﹕少陽終者﹐其百節縱﹐目絕系。王注曰﹕謂直視﹐如驚貌。目系絕﹐故目不動而直視。

上視

經云﹕瞳子髙者﹐太陽不足。戴眼者﹐太陽已絕。太陽之脈﹐其終也﹐戴眼﹑反折﹑瘈瘲。

驚振外障

證治見目門五外障中。

驚振內障

因病目﹐再被撞打﹐變成內障﹐日夜疼痛﹐淹淹障子﹐赤膜繞目﹐不能視三光﹐亦如久病內障。宜補肝丸﹑補腎丸﹑石決明丸﹐及皂角丸合生熟地黃丸。

物損眞睛

謂被物觸打徑在風輪之急者。物大則狀大﹐物小則狀小。有黃白二色﹐黃者害速﹐白者稍遲。若尖細之物觸傷﹐淺小者可治可消。若粗厲之物傷大而深﹐及缺損神膏者﹐𨿽愈亦有瘢痕。若觸及破膏者﹐必有膏汁﹐或靑黑色或白色如痰者流出﹐爲害尢急。縱然急治﹐瞳神𨿽在﹐亦難免攲側之患。綻甚而瞳神已去者﹐不治。物有尖小而傷深膏破者﹐亦有細細黑顆﹐如蟹睛出﹐愈後有瘢。且如艸木刺﹑金石屑﹑苗葉尖﹑鍼尖﹐觸在風輪﹐淺而結顆黃者狀如粟瘡﹐急而有變白者狀如銀星﹐爲害稍緩。每見耘苗人﹑竹木匠﹐往往誤觸竹絲﹑木屑﹑苗葉在風輪而病者。若飛揚之物重大而打破風輪者﹐必致靑黃牒出。輕而膏破者﹐膏汁流出黑顆﹐爲蟹睛﹔又輕而傷淺者﹐黑膏未出﹐有白膏流出﹐狀如稠痰﹐凝在風輪﹐欲流不流﹐嫩白如凝脂者﹐此是傷破神珠外邊上層气分之精膏也﹐不可誤認爲外障。若視昏者﹐瞳神有大小攲側之患﹐久而失治﹐目必枯凸。大凡此病不論大小黃白﹐但有淚流赤脹等證者﹐急而有變﹐珠疼頭痛者尢急。素有痰火風濕斫喪之人﹐病已內積﹐未至於發﹐今因外傷而激動其邪﹐乘此爲害。痛甚便濇者﹐最凶。又如木竹芒刺﹐誤觸斷在風輪膏內者﹐必曉夜脹痛難當﹐急宜取出物。若粗大入深者﹐於此損處﹐必有膏出爲蟹睛﹐治亦有瘢。取遲膏水滯結障生者﹐物去而治障﹐障自退﹔障若大而厚者﹐𨿽退亦有迹。失取而攻損瞳神者不治。若刺傷斷在气輪皮內﹐取遲者必有瘀血灌脹。取去物而先導之﹐後治余證。大抵此證物尖細者﹐傷亦小﹐易退而全好﹔粗大者傷亦大﹐難退而有迹。小者能大﹐大者損目。風輪最急﹐气輪次之。其小物所觸﹐淺細者﹐年少精彊及善於護養﹐性情純緩之人亦有不治而愈者﹐必其內外別無他證也。

振胞瘀痛

謂偶被物撞打﹐而血停滯於瞼睥之間﹐以致脹痛也。緩而失治﹐則脹入珠內﹐瘀血灌睛﹐而睛有損壞之患﹐狀亦與脹如杯覆同。外治開導敷治亦同﹐內治不同。蓋脹如杯覆﹐因火從內起﹐而後壅滯﹐此因外觸凝滯﹐脈道阻塞﹐而後灌及神珠。或素有痰火風邪﹐因而激動乘虛爲患﹐又當驗其形證絲絡﹐各隨其經而治之。

觸傷眞气

乃被物撞打﹐而目珠痛﹐痛後視復如故﹐但過後漸覺昏瞑也。蓋打動珠中眞气﹐絡濇滯而郁遏﹐精華不得上運﹐損及瞳神﹐而爲內障之急。若初覺昏暗﹐速治之﹐以免內障結成之患。若疾已成﹐瞳神無大小攲側者﹐猶可撥治。內宜調暢气血﹐使無凝滯。此證旣成﹐卽驚振內障。

飛絲入目

謂風揚遊絲﹐偶然撞入目中而作痛也。若野蠶﹑蜘蛛﹑木虫之絲﹐患尙遲。若遇金蠶﹑老鸛絲﹐其目不出三日迸裂。今人但患客風暴熱﹐天行赤熱﹐痛如鍼刺﹐一應火實之證﹐便呼爲天絲眼。不知飛絲入目﹐乃人自知者﹐但回避不及﹐不意中被其入也。入目之時﹐亦自知之﹐倏然而痛﹐淚湧難開。豈可以之混治他證乎﹖

物偶入睛

謂偶然被物落在目中而痛也。凡人被物入目﹐不可乘躁便擦﹐須按住性﹐待淚來滿而擦﹐則物潤而易出。如物性重及有芒刺不能出者﹐急令人取出﹐不可揉擦﹐擦則物愈深入而難取。若入深﹐須翻上睥取之﹐不取則轉運阻礙﹐气滯血凝而病變。芒刺﹑金石稜角之物﹐失取礙久及擦重者﹐則壞損輪膏﹐如痕凹凝脂等病﹐輕則血瘀水滯爲痛爲障等病。有終不得出而結於睥內者﹐必須翻而尋看﹐因其證而治之。此與瞇目飛揚不同。飛揚細沙擦瞇已成證者﹐此則未成證。若已成證則大同小異﹐終彼輕而此重也。

瞇目飛揚

因出行間風吹沙土入目﹐頻多揩拭﹐以致气血凝滯而爲病也。初起濇濕赤脈﹐次後淚出急濇﹐漸漸重結爲障翳。然有輕重赤白﹐亦因人之感受血气部分﹐或時令之寒熱不同耳。或變或不變﹐亦隨人之戒觸所致﹐當辧形證別經絡而施治。

妊振目病

其病多有餘﹐要分血分气分。气分則有如旋螺泛起瞳神散大等證﹔血分則有如瘀血凝脂等病。蓋其否隔陰陽濇滯﹐與常人不同﹐爲病每多危急。人不知慮﹐屢見臨重而措手不及者。內伐又恐傷胎泄气﹐不伐又源不澄﹐病不去﹐將柰何﹖吁﹗能知其胎系固否﹐善施內護外劫之治﹐則百發百中矣。

產後目病

產則百脈皆動﹐气血俱傷﹐太虛不足﹐邪易以乘。肝部發生之气甚弱﹐血少而膽失滋養﹐精汁不盛﹐則目中精膏气液﹐皆失化源﹐所以目病者多﹐然輕重內外不同。有勞瞻竭視﹐悲傷哭泣﹐而爲無時冷熱淚﹐內障昏眇等證﹔有竅不密引入風邪爲濕爛頭風者﹔有因虛沐髮濕气歸腦而爲內障諸病者﹔有因虛勞役﹑恣辛嗜熱﹑及患熱病而傷目血爲外障者﹐皆內不足所致。善知愛護者﹐疾微而不變﹔不知保養﹐反縱斫喪﹐則變重不一。大抵產後病宜早治﹐莫待其久﹐久則气血定而病深﹐治亦不易。其外證易知者﹐人皆知害而早治﹔其內證害緩者﹐人多忽之。比其成也﹐爲無及之悔者多矣。參看目痛條亡血過多之病。

因風

謂患風病人目疾也。風在五行爲木﹐在髒爲肝﹐在竅爲目﹐本乎一气。久風則熱勝﹐熱勝則血弱﹐風久必郁﹐郁則火生﹐火性炎上﹐故患風人未有目不病者。然各因其故而發﹕有日淺而郁未深﹐爲偏喎歪斜者﹔有入脾而睥反濕勝而赤爛者﹔有血虛筋弱而振搐者﹔有不禁反傷精神﹐及恣燥嗜熱﹐助邪乖亂﹐淸和融純之气﹐氤郁而爲內障者﹔有風盛血滯﹐結爲外障﹐如胬肉等證者﹔加以服餌香燥之藥﹐耽酒縱辛﹐陰愈虧而火愈鑠﹐病變瘀變重者。治各因其證而伐其本﹐內外常劫不同。大抵風病目者﹐當去風爲先﹐不然目病𨿽退而復來﹐𨿽治至再至三﹐風不住﹐目病終無不發之理。

因毒

謂人生瘡瘍腫毒﹐累及目病也。夫六陽火燥有餘﹐水不能制﹐致妄亂無拘﹐气滯血壅﹐而始發瘡瘍腫毒。火性炎上﹐目竅髙﹐火所從泄﹐濁能害淸﹐理之自然。肝膽淸淨融和之府﹐瘡毒癰疽濁亂之邪﹐邪旣熾盛﹐侵攪淸和。因素斫喪﹐肝腎有虧﹐陰虛血少﹐膽之精汁不充﹐化源弱而目絡少滋﹐故邪得乘虛入目而爲害。若病目正在病毒之時﹐治毒愈而目亦愈。若毒愈而目不愈者﹐乃邪入至髙之深處﹐難以自退﹐當浚其流﹐澄其源。因而觸激甚者有瘀滯之變。

因他

謂因患別病而害及目也。所致不同﹕有陰病而陰自傷﹔有陽病而陽自損﹔有寒病熱藥太過﹐傷其神气﹔有熱病寒藥太過﹐耗其精血。補者瀉之﹐瀉則損其元﹔瀉者補之﹐補則助其邪。鍼砭之泄散眞气﹐炮炙之激動火邪﹐實實虛虛﹐損不足益有餘之故不同﹐亦各因人觸犯感受臟腑經絡衰旺﹐隨其所因而入﹐爲病內外輕重不等﹐當驗其標而治其本。譬如傷寒陽證﹐熱鬱蒸損瞳神﹐內證也﹔熱盛血滯﹐赤痛淚濇者﹐外證也。陰證脫陽目盲﹐內證也﹔服姜附溫熱之劑多而火燥赤濇者﹐外證也。瘧疾之熱損瞳神﹐內證也﹔火滯於血而赤濇﹐外證也。瀉利後昏眇﹐爲穀气乏﹐土府淸純之气傷﹐不能發生長養﹐津液耗而膏汁不得滋潤﹐內證也﹔山嵐瘴气目昏者﹐邪气蒙蔽正气﹐外證也。蠱脹中滿赤痛者﹐陰虛難制陽邪﹐內證也﹔气證多怫郁﹐弱證多昏花﹐皆內證也。痰証之膩沫﹐火証之赤濇﹐皆外證也。餘仿此。宜夢靈丸﹑明目生熟地黃丸﹐合皂角丸﹑茺蔚子丸。

痘疹餘毒

痘疹爲毒最重﹐爲自稟受以來﹐蘊積惡毒深久之故。古稱曰百歲瘡﹐謂人生百歲之中﹐必不能免一發﹐則諸經百脈﹐淸純太和之气﹐皆爲其擾亂一番﹐正气大虛﹐而邪得以乘之﹐各因所犯而爲疾。況目又淸純之最者﹐通於肝膽﹐肝膽爲淸淨之府﹐邪正不並立。今受濁邪燻灼﹐則目有失發生長養之源﹐而病亦易侵﹐皆由人不能救而且害之之故也。或於病中食物太過﹐懷藏太暖﹐誤投熱藥﹐多食甘酸而致病者﹔或於病後因虛未復﹐恣食辛辣燥膩﹐竭視勞瞻﹐好烘多哭﹐衝冒風沙煙瘴而致病者。有爲昏蒙流淚之內證者﹔有爲赤爛星障之外證者。有餘邪蘊積﹐爲凝脂黃膜﹑花翳﹑蟹睛等証之重﹐而目凹凸者﹔有餘邪偶流爲赤絲羞明後星薄翳等証之輕而病自消者。輕重淺深﹐亦各隨人之犯受所患不一。當驗其證﹐而審其經以治之﹐不可執一﹐反有激變之禍。蓋痘疹之後﹐人同再造﹐此之常人不同。若有所誤﹐貽害終身。行斯道者﹐宜加謹焉。大抵治之早則易退而無變﹐遲則𨿽無變﹐恐血气凝定﹐卽易治之證﹐亦退遲矣。今人但見痘後目疾﹐便謂不治﹐不知但瞳神不損者﹐縱久遠亦有可治之理。惟久而血定﹐精凝障翳﹐沈滑濇損者﹐則不治耳。

時復

謂目病不治﹐忍待自愈﹔或治失其宜﹐有犯禁戒﹐傷其脈絡﹐遂致深入﹐又不治之﹐致搏夾不得發散之故。或年之月﹐月之日﹐如花如潮﹐至期而發﹐至期而愈。久而不治﹐及因激發﹐遂成大害。未發者﹐問其所發之時令﹐以別病本在何經位﹔已發者﹐當驗其形證絲脈﹐以別其何部分﹐然後治之。古今圖書集成醫部全錄卷一百四十四

目門

醫貫【明趙獻可】

論目爲火病腎肝同治

經曰﹕五臟六腑之精﹐皆上注於目而爲之精﹐故治目者以腎爲主。目𨿽肝之竅﹐子母相生﹐腎肝同一治也。華元化云﹕目形類丸﹐瞳神居中而前﹐如日月之麗東南而晦西北也。有神膏﹑神水﹑神光﹐眞气﹑眞血﹑眞精﹐此滋目之源液也。神膏者﹐目內包涵膏液﹐此膏由膽中滲潤精汁積而成者﹐能涵養瞳神﹐衰則有損。神水者﹐由三焦而發源﹐先天眞一之气所化﹐目上潤澤之水是也。水衰則有火勝燥暴之患﹐水竭則有目輪大小之疾﹐耗濇則有昏眇之危。虧者多﹐盈者少﹐是以世無全精之目。神光者﹐原於命門﹐通於膽﹐發於心﹐火之用事也。火衰則有昏暝之患﹐火炎則有焚燥之殃。𨿽有兩心而無正輪。心君主也﹐通於大眥﹐故大貲赤者實火也﹔命門爲小心﹐小心相火也﹐代君行令通於小眥﹐故小眥赤者虛火也。若君主拱默﹐則相火自然淸寧矣。眞血者﹐卽肝中升運滋目注絡之血也﹐此血非比肌肉間易行之血﹐卽天一所生之水﹐故謂之眞也。眞气者﹐卽目之經絡中往來生用之气﹐乃先天眞一發生之元陽也。眞精者﹐乃先後天元气所化精汁﹐起於腎﹐施於膽﹐而後及瞳神也。凡此數者﹐一有損﹐目則病矣。大槪目圓而長﹐外有堅殼數重﹐中有淸脆肉包黑稠神膏一函﹐膏外則白稠神水﹐水以滋膏﹐水外則皆血﹐血以滋水。膏中一點黑瑩﹐是腎膽所聚之精華。惟此一點﹐燭照鑑視﹐空闊無窮者﹐是曰水輪。內應於腎﹐北方壬癸亥子﹐水也。五輪之中﹐惟瞳神乃照。或曰﹕瞳神水耶﹖气耶﹖血耶﹖膏耶﹖曰﹕非气非血﹐非水非膏﹐乃先天之气所生﹐後天之气所成﹐陰陽之妙蘊﹐水火之精華。血養水﹐水養膏﹐膏護瞳神。气爲運用﹐神卽維持。諭以日月﹐理實同之。男子右目不如左目精華﹐女子左目不如右目光彩﹐此皆各得其陰陽气分之正也。

許學士﹑東垣﹑《祕要》等所論遠視近視之證﹐皆陰弱不能配陽﹐內障之病。其病無眵淚﹑痛癢﹑羞明﹑緊濇之證﹐初但昏如霧露中行﹐漸空中有黑花﹐又漸暗﹐視物成二體﹐久則光不收﹐遂爲廢疾。患者皆宜培養先天根本﹐乘其初時而治之。況此病最難療﹐服藥必積歲月﹐絕酒色淫欲﹐毋饑飽勞役﹐驅七情五賊﹐庶幾有效﹐不然必廢﹐終不復也。世不知此﹐始曰目昏無傷﹐略不經意。及病成﹐醫亦不識﹐直曰熱致﹐竟用涼藥。殊不知涼藥又傷胃﹐況涼爲秋爲金﹐肝爲春爲木﹐又傷肝矣﹐往往致廢而後已。病者不悟藥之過﹐諉之曰﹐命也。醫者亦不自悟而曰病拙﹐悲夫﹗

醫方考【明吳昆】

目病方論

眼﹐五官之一也﹐匪明則無以作哲﹐故眼重焉。醫眼有專科﹐亦以其重耳。今考名方十四首﹐夫人酌其宜而用之﹐則復明之一助也。

眼痛赤腫者﹐消風養血湯主之。蓋痛者﹐邪气實也﹔赤者﹐風熱傷血也﹔腫者﹐風熱注之也。是方也﹐荊芥﹑菊花﹑蔓荊﹑白芷﹑麻黃﹑防風﹑川芎﹐可以消風﹐亦可以去熱﹐風熱去則赤腫去矣。桃仁﹑紅花﹑當歸﹑芍藥﹑艸﹑石決明﹐可以消瘀﹐可以養血﹐亦可以和肝。瘀消則不痛﹐養血和肝則復明。乃甘艸者﹐和諸藥而調目气也。

腎虛目暗不明者﹐益陰腎气丸主之。蓋精生气﹐气生神﹐故腎精一虛則陽光獨治﹐陽光獨治則壯火食气﹐無以生神﹐令人目暗不明。王冰曰﹕壯水之主﹐以制陽光。故用生熟地黃﹑山萸﹑五味﹑歸梢﹑澤瀉﹑丹皮味厚之屬﹐以滋陰養腎﹐滋陰則火自降﹐養腎則精自生。乃山藥者﹐所以益脾而培萬物之母﹔茯神者﹐所以養神而生明照之精﹔柴胡者﹐所以升陽而致神明之气於精明之窠也。孫思邈云﹕中年之後﹐有目疾者﹐宜補而不宜瀉。可謂開斯世之蒙矣。東垣此方其近之。

療本滋腎丸﹐此亦治腎虛目暗之方也。蓋眼者肝之竅﹐肝﹐木髒也﹐得水則榮﹐失水則枯。故用黃蘗﹑知母之味厚者﹐以滋腎水﹐所謂虛則補其母也。是方也﹐𨿽曰補腎﹐亦瀉之之類也。脾彊目暗者宜主之﹐脾胃壞者非所宜也。

血弱不能養心﹐心火旺盛﹐肝木自實﹐瞳子散大﹐視物不淸者﹐幹熟地黃丸主之。蓋肝者心之母﹐心火旺盛﹐故令肝木自實。肝主風﹐心主火﹐瞳子散大﹐風火動搖之象也。瞳子者﹐主照物﹐今而散大﹐宜其視物不淸矣。越人云﹕實則瀉其子﹐虛則補其母。火是肝之子﹐故用芩﹑連﹑骨皮﹑生地以瀉火﹔水是肝之母﹐故用熟地﹑門冬﹑五味以滋水。《內經》曰﹕陽气者精則養神。故又以人參﹑甘艸益其陽气﹐而枳殼者所以破其滯泥﹐柴胡者所以升其淸陽也﹐淸升而目自明矣。經曰﹕目得血而能視﹐故又以當歸佐之。

靑白目翳者﹐補陽湯主之。蓋陽不勝其陰﹐則生目翳。所謂陰盛陽虛﹐則九竅不通﹐乃陰埃障日之象也。是方也﹐人參﹑黃芪﹑白朮﹑茯苓﹑甘艸﹑陳皮甘溫益气之品也﹐固所以補陽﹔柴胡﹑羌活﹑獨活﹑防風辛溫散翳之品也﹐亦所以補陽﹔知母﹑當歸﹑生熟地黃﹑芍藥﹑澤瀉﹐𨿽曰養陰﹐亦所以濟夫羌﹑防﹑柴﹑獨﹐使不散其眞陽耳﹐是亦所以補陽也。用肉桂者取其辛熱﹐熱者火之象﹐可以散陰翳﹐辛者金之味﹐可以平肝木。蓋眼者﹐肝木之竅﹐以故用之。

百點膏者﹐蓋欲使藥力相繼耳。按蕤仁能散結气﹐當歸能活滯血﹐防風能散風﹐黃連能攻熱﹐甘艸能和气血﹐乃蜜則潤之而已。

凡患風熱眼眶紅爛者﹐光明洗眼方良。蓋銅性淸肅﹐可以勝熱明目﹔黃連苦燥﹐可以瀉熱堅膚﹔艾葉辛溫﹐可使驅風勝濕﹔杏仁辛潤﹐可使利气澤皮。

諸目疾翳障靑盲者﹐本事羊肝丸主之。蓋眼者肝之竅﹐肝木自實而病﹐眼邪害空竅也。越人云﹕實則瀉其子。故用黃連以瀉心﹐能瀉其心﹐則子食气於母﹐而肝弗實矣﹐目豈不瑩然而明乎﹖然必濟以羊肝者﹐取其爲血气之屬﹐同類相從﹐用之補肝﹐非若艸木之性﹐偏一而失沖和也。

一切內障﹐類說羊肝丸主之。蓋夜明沙能攻目中翳障﹐木賊能散目中翳熱。乃羊肝者﹐同類相從﹐能引四物入肝而利其竅也。

目昏多淚﹐眞人明目丸主之。蓋腎主目之瞳子﹐腎水虛竭﹐故令目昏﹔肝之液爲淚﹐肝有風熱﹐故令淚出。是方也﹐生地所以涼肝﹐熟地所以補腎。乃川椒者﹐味辛而熱﹐可以療肝腎之痺气。痺气者﹐濕熱著而不散之气也。又於空心之時﹐以鹽飲吞之﹐宜其直達肝腎之區矣。病在標而治其本﹐可謂神於病情者﹐此其所以爲眞人之方歟﹗

翳膜遮睛﹐鼉龍點眼方﹐良。蓋豬膽汁者﹐甲木之精也﹐可以榮潤乙竅﹔冰腦者﹐辛溫之品也﹐可以旋開目翳﹔豬膽膜皮者﹐化爛之品也﹐可以消去翳膜。

兩瞼赤濕流淚﹐疼痛不能視物﹐夜不可近燈﹐二百味花艸膏主之。夫內熱則瞼赤﹐肝熱則出泣﹔微熱則癢﹐熱甚則痛。或痛或癢﹐皆火之故也。气熱則神濁昏冒﹐故令晝不能視物。陽勝者惡火﹐故令不可以近燈光。此經所謂天明則日月不明﹐邪害空竅也。羯羊膽﹐苦物﹐足以勝熱﹔蜜潤物足以濟火。然曰入口﹐不曰入眼﹐則固服食之劑耳。用之者﹐使頻頻噙之﹐藥力相繼爲良。

目疾者﹐戒沐頭﹐宜濯足。昆謂此二句者﹐先哲之格言也。太極之道﹐動而生陽﹐靜而生陰﹐沐頭則上動矣﹐必生陽而損目。況夫濕气難幹﹐乘風而梳拂不已﹐則風濕襲於首而並於目﹐甚者至於喪明﹐此沐頭之宜戒也。然何以宜濯足也﹖足太陽之經﹐根於足之小指端﹐上貫於睛明﹔足少陽之經﹐根於足大指岐骨間﹐上貫於瞳子髎﹔足陽明之經﹐根於足中指內間﹐上貫於承泣。《易》曰﹕水流濕﹐火就燥。若能以溫水濯其兩足﹐則頭目間之熱邪﹐亦能引之而下。況夫溫濯之餘﹐腠理疏泄﹐又足以瀉經中之邪﹐是亦去病之一助也。故曰﹐宜濯足。

外科正宗【明陳實功】

眼丹

眼丹乃脾經有風﹐胃經多熱﹐共結爲腫。風多者則浮腫易消﹐熱甚者則堅腫難散。初起宜用金黃散敷之。有表證者﹐荊防敗毒散﹔有裏證者﹐淸胃散加大黃利之。如後不散﹐必欲作膿﹐宜換膏貼之。膿成者﹐卽鍼﹐遲則眼頭自破。然此乃睛明穴肉空難斂之所﹐故成漏者多。

眼胞菌毒

菌毒者﹐乃脾經蘊熱凝結而成。其患眼胞內生出如菌﹐頭大蒂小﹐漸長垂出﹔甚者眼翻流淚﹐亦致昏蒙。治宜用軟綿紙蘸水癊之眼泡上﹐少頃用左手大指甲﹐佃於患根﹐右手以鈹鍼尖頭﹐齊根切下﹐血出不妨﹐隨用翠云靛磨濃塗之﹐其血自止。內服涼膈淸脾飲二服。仍忌海腥煎炒椒姜火酒等件﹐不發。

景嶽全書【明張介賓】

論證

眼目一證﹐𨿽古有五輪八廓﹐及七十二証之辧﹐余嘗細察之﹐似皆非切當之論﹐徒資惑亂﹐不足憑也。以愚論之﹐則凡病目者﹐非火有餘則陰不足耳。但辧以虛實二字﹐可盡之矣。蓋凡病紅腫赤痛﹐及少壯暫得之病﹐或因積熱而發者﹐皆屬之有餘。其旣無紅腫﹐又無熱痛﹐而但或昏或濇﹐或眩運或無光﹐或年及中衰﹐或酒色過度﹐以致羞明黑暗﹐瞪視無力﹐珠痛如摳等證﹐則無非水之不足也。虛者當補﹐實者當瀉﹐此固其辧矣。然而實中亦有兼虛者﹐此於腫痛中亦當察其不足﹔虛中亦有兼實者﹐又於衰弱內亦當辧其有餘。總之﹐虛實殊途﹐自有形气脈色﹐可證可辧也。知斯二者﹐則目證𨿽多﹐無餘義矣。

眼科有風熱之說﹐今醫家凡見火證﹐無論有風無風﹐無不稱爲風熱﹐多從散治﹐而不知風之爲義﹐最當辧析。夫風本陽邪﹐然必有外感﹐方是眞風。因風生熱者﹐風去火自息﹐此宜散之風也。若本無外感﹐止因內火上炎而爲癢爲痛者﹐人亦稱爲風熱。蓋木屬肝﹐肝主風﹐因熱極而生風者﹐熱去風自息﹐此不宜散者也。如果風由外感﹐必見頭痛鼻塞﹐或爲寒熱﹐或多涕淚﹐或筋骨酸疼而脈見緊數﹐方可兼散。如無表證﹐則陰火熾於上者﹐則凡防風﹑荊芥﹑白芷﹑升麻﹑川芎﹑細辛﹑薄荷﹑羌活之類﹐皆不宜用。𨿽曰亦有芩﹑連﹑梔﹑蘗﹐自能淸火﹐然宜升者不宜降﹐用散者是也﹔宜降者不宜升﹐用淸者是也。若用藥不精﹐未免自相掣肘﹐致可速者反遲﹐病輕者反重﹐耽視日久﹐而翳障損明﹐無所不致﹐又孰能辧其由然哉﹖此不可不察其陰陽升降之道也。

眼目之證﹐當察色以辧虛實。經曰﹕黃赤者多熱气﹐靑白者少熱气。故凡治黃赤者宜淸肝瀉火﹐治靑白者宜壯腎扶陽﹐此固不易之法也。至於目黃一證﹐尢宜辧其虛實﹐不可謂黃者必由熱也。蓋有實熱而黃者﹐有虛寒而黃者。實熱之黃如造曲然﹐以濕熱內蓄鬱蒸而成﹐熱去則黃自退﹐非淸利不可也。若虛寒之黃﹐則猶艸木之雕﹐以元陽日剝﹐津液消索而然。其爲病也﹐旣無有餘之形气﹐又無煩熱之脈證﹐惟因漧涸所以枯黃﹐其衰已甚﹐使非大加溫補﹐何以回生﹖切不可因其色黃﹐槪執爲熱﹐而再加淸利﹐鮮不危矣。

翳障當分虛實﹐大都外障者﹐多由赤痛而成﹐赤痛不已﹐則或爲胬肉﹐或爲瘢﹝上厭下皮﹞﹐此皆有餘之證﹐治當內淸其火﹐外磨其障。若內障者﹐外無雲翳﹐而內有蒙蔽﹐《綱目》謂其有翳在黑睛內﹐遮瞳子而然。《龍木論》又云﹕腦脂流下作翳者﹐足太陽之邪也﹔肝風上衝作翳者﹐足厥陰之邪也。故治法以鍼言之﹐則當取三經之兪﹐如天柱﹑風府﹑太衝﹑通裏等穴是也。又聞有巧手妙心﹐能用金鍼於黑眼內﹐撥去云翳﹐取效最捷者。此𨿽聞之﹐而實未見其人也。又有所謂內障者﹐察其瞳子﹐則本無遮隔﹐惟其珠色靑藍﹐或微兼綠色﹐或瞳人散大﹐別無熱壅等證﹐而病目視不明﹐或多見黑花等證﹐此悉由腎气不足﹐故致瞳子無光﹐若有所障而內實無障也。治當專補腎水﹐气虛者尢當兼補其气。又有七情不節﹐肝气上逆﹐或挾火邪而爲蒙眛不明﹐若有所障者﹐𨿽其外無赤痛﹐然必睛珠脹悶﹐或口鼻如煙﹐此亦有餘之證。气逆者先當順气﹐多火者兼宜淸火。若气不甚滯﹐火不甚盛﹐必當滋養肝血。然有餘者多暴﹐至若因循日積者﹐多不足也。又當以此辧之。

論治

火證眼目赤痛﹐或腫或濇﹐或羞明脹悶。凡暴病而火之甚者﹐宜抽薪飲加減主之﹔火之微者﹐宜徙薪飲﹐黃芩黃連湯之類主之。

若陰虛而火盛者﹐宜加減一陰煎﹑瀉白散﹑滋陰地黃丸之類主之。

若久病不已﹐或屢發而多火者﹐宜黃連羊肝丸﹑明目羊肝丸﹐或固本還睛丸之類主之。

若眞陰不足﹐本無火證﹐而但目視無光﹐及昏黑倦視等證﹐悉由水虧血少而然﹐宜濟陰地黃丸﹑左歸丸之類主之。或兼微火者﹐宜明目地黃丸﹑固本還睛丸之類主之。

若陰中之陽虛者﹐宜大補元煎﹑左歸飲﹑人參養榮湯﹑十全大補湯之類主之。

若風熱腫痛之證﹐察其果有外感﹐方可從散﹐宜芎辛散﹑明目細辛湯﹑助陽和血湯之類﹐擇而用之。

若風熱相兼者﹐宜芍藥淸肝散﹑當歸龍膽湯﹑蟬花散之類主之。

翳障遮睛﹐凡火有未淸者﹐宜蟬花散﹑八味還睛散之類主之。

退翳諸藥﹐如白蒺藜﹑木賊﹑密蒙花﹑蛇蛻﹑蟬蛻﹑靑葙子﹑艸決明﹑石決明﹑夜明砂之類﹐皆所宜用。然欲退翳於已成﹐終屬費力﹐不若早杜其源也。

點眼諸方﹐載者固多﹐然皆不若金露散之爲妥也。或用丹砂散亦妙。若火連五臟﹐熱毒深遠﹐而凡過用寒涼點洗者﹐多致畱邪﹐大非良法。若火邪不甚﹐而暴爲赤痛者﹐用雞子黃連膏﹐其效甚捷。或黃連膏。

目眶歲久赤爛﹐俗呼爲赤瞎﹐當以三稜鍼刺眼眶外出血﹐以瀉濕熱而愈。或用洗爛弦風赤眼方﹐亦妙。

升陽散火辧

凡治火之大法﹐有曰升陽散火者﹐有曰滋陰降火者。夫火一也﹐而曰升曰降﹐皆堪治火。然升則從陽﹐降則從陰﹐而升降混用﹐能無悖乎﹖抑何者宜升﹐何者宜降﹐而用有辧乎﹖此千古之疑竇﹐亦千古之兩端﹐而未聞有達之者。夫火之爲病﹐有發於陰者﹐有發於陽者。發於陰者﹐火自內生者也﹔發於陽者﹐火自外致者也。自內生者﹐爲五內之火﹐宜淸宜降者﹔自外致者﹐爲風熱之火﹐宜散宜升者。今人凡見火證﹐無分表裏﹐必曰木火同气﹐動輒稱爲風熱﹐多用升陽升火之法。嗚呼﹗此似近理﹐孰得非之﹖而不知至理所在﹐無容混也。夫風熱之義﹐其說有二﹐有因風而生熱者﹐有因熱而生風者。因風生熱者﹐以風寒外閉而火郁於中﹐此外感陽分之火﹐風爲本而火爲標也﹔因熱生風者﹐以熱極傷陰﹐而火達於外﹐此內傷陰分之火﹐火爲本而風爲標也。經曰﹕治病必求其本。可見外感之火﹐當先治風﹐風散而火自息﹐宜升散不宜淸降﹔內生之火﹐當先治火﹐火滅而風自淸﹐宜淸降不宜升散。若反而爲之﹐則外感之邪得淸降而閉固愈甚﹐內生之火得升散而燔燎何當﹖此其內因外因﹐自有脈證可詳辧也。余閱方書﹐所見頭目口齒咽喉臟腑陰火等證﹐悉云風熱﹐多以升降並用﹐從逆兼施﹐獨不慮升者礙降﹐降者礙升乎﹖從者忌逆﹐逆者忌從乎﹖經曰﹕髙者抑之﹐下者舉之﹐寒者熱之﹐熱者寒之。又曰﹕病生於內者﹐先治其陰﹐後治其陽﹐反者益甚。病生於陽者﹐先治其外﹐後治其內﹐反者益甚。此自不易之正理。故余之立方處治﹐宜抑者則直從乎降﹐宜舉者則從乎升﹐所以見效速而絕無耽延之患﹐亦不過見之眞而取之捷耳。若今人之輕病致重﹐重病致危﹐而經年累月﹐日深日甚﹐以致不救者﹐謂非兩端之誤者乎﹖明者於此最當辧也。

論古

東垣曰﹕能遠視不能近視者﹐陽气不足﹐陰气有餘也﹐乃气虛而血盛也。血盛者陰火有餘﹐气虛者气弱也。此老人桑楡之象也。能近視不能遠視者﹐陽气有餘﹐陰气不足也﹐乃血虛气盛也。血虛气盛者﹐皆火有餘﹐元气不足也。火者﹐元气之賊也。王海藏曰﹕目能遠視﹐責其有火﹔不能近視﹐責其無水﹔宜東垣地芝丸主之。目能近視﹐責其有水﹔不能遠視﹐責其無火﹐東垣定志丸主之。愚謂此二子之說﹐在東垣以不能近視爲陽不足﹐不能遠視爲陰不足﹔在海藏以能遠視不能近視﹐責其有火無水﹐能近視不能遠視﹐責其有水無火。何二子之言相反也﹖豈無是非之辧哉﹖觀劉宗厚曰﹕陽气者猶日火也﹐陰气者﹐金水也。先儒謂金水內明而外暗﹐日火外明而內暗﹐此自不易之理也。然則內明者利於近﹐外明者利於遠。故凡不能遠視者﹐必陰勝陽也﹔不能近視者﹐必陽勝陰也。由此言之﹐則海藏是而東垣非矣。若以愚見評之﹐則但當言其不足﹐不必言其有餘。故曰不能遠視者﹐陽气不足也﹐不能近視者﹐陰气不足也。豈不甚爲明顯﹖若東垣以陰气有餘﹐陽气有餘﹐皆謂之火﹐則能視者皆火病也。海藏雲﹕能近視責其有水﹐能遠視責其有火﹐則當責者亦是病也。此等議論﹐余則未敢服膺。

王節齋曰﹕眼赤腫痛﹐古方用藥﹐內外不同。在內湯散﹐則用苦寒辛涼之藥﹐以瀉其火。在外點洗﹐則用辛熱辛涼之藥﹐以散其邪。故點藥莫要於冰片﹐而冰片大辛熱﹐以其性辛甚﹐故借以拔出火邪﹐而散其熱气。古方用燒酒洗眼﹐或用榦薑末﹑生薑汁點眼者﹐皆此意也。蓋赤眼是火邪內炎﹐上攻於目﹐故內治用苦寒之藥﹐是治其本﹐如鍋底之去薪也。然火邪旣客於目﹐從內出外﹐若外用寒涼以阻逆之﹐則火郁內攻﹐不得散矣。故點藥用辛熱﹐而洗眼用熱湯﹐是火郁則發﹐因而散之﹐從治法也。世人不知冰片爲劫藥﹐而誤認爲寒﹐常用點眼﹐遂致積熱入目﹐而昏暗障翳﹐故云﹐眼不點不瞎者也。又不知外治忌寒涼﹐而妄將冷水﹑冷物﹑冷藥浥洗﹐致昏瞎者有之。愚按節齋之論﹐甚屬有理。然寒涼點眼之法﹐亦非盡不可用﹐但用之有宜否耳。蓋點以寒涼﹐用治火也。若火之微者﹐其勢輕﹐其邪淺﹐或偶觸煙火風熱﹐或素有標病﹐邪在膚腠之間﹐而熱不深者﹐卽用黃連膏之類﹐暫爲淸解﹐亦可去熱。浮熱去而目自愈﹐無不可也。若火之甚者﹐本於五臟﹐而熾及三陽﹐欲以一星之寒涼﹐濟此炎炎之盛勢﹐其果能否﹖此其解熱之功﹐毫無所及﹐而閉熱之害﹐惟目受之矣。故凡病火眼之甚者﹐點以寒涼﹐痛必連珠﹐正由火郁而然耳。所以久點寒涼而不效者﹐未有不致於壞目﹐此王節齋之論﹐有不可不察﹐而凡治癰疽外證者﹐亦當並識此義。

石室祕籙【淸陳士鐸】

目痛腫

目痛者﹐肝經之病﹐宜治肝矣﹐而余偏不治肝。方用黃連一錢﹐花椒七粒﹐明礬三分﹐荊芥五分﹐生薑一片﹐水煎半碗﹐乘熱洗之﹐一日洗七次﹐明日卽愈。此治火眼之法如此。若虛火之眼﹐又不如是。用人乳半鍾﹐生地二錢﹐葳蕤仁五分去殼﹑取一分研碎﹐明礬半分﹐水半鍾﹐同人乳煎藥﹐取汁少許﹐洗七次﹐明日卽愈。虛火之眼﹐紅而不痛不濇﹑無淚無眵﹐是也。有火者﹐紅腫如含桃﹐淚出不止﹐酸痛羞明多眵﹐是也。又治目痛方﹐用柴胡﹑防風各二分﹐黃連三分﹐花椒三粒﹐明礬一分﹐水半鍾﹐飯鍋蒸﹐洗眼如神。一日洗三吹﹐二日卽止痛。又一方最妙﹐以人乳一合﹐大棗一枚﹐明礬﹑人參﹑黃連各三分﹐水半鍾﹐同煎二沸﹐卽取起洗眼﹐無論虛眼實眼﹐奇妙。每日洗七次﹐三日卽愈。

目痛而濇﹐無淚紅赤﹐人以爲熱﹐不知非熱也﹐乃腎水虧而虛火衝上耳。方用六味地黃湯﹐加柴胡一錢﹐白芍﹑甘菊花﹑當歸各三錢治之。一劑輕﹐二劑全愈﹐此亦上病治下之法。

目痛﹐法當用輕淸之品﹐少少散之﹐無不立效﹐如小柴胡湯之方是也。然而小柴胡湯﹐世人不知輕重之法﹐予再酌定之﹐可永爲式。方用柴胡﹑黃芩﹑半夏﹑甘艸各一錢﹐陳皮五分﹐此小柴胡湯﹐予更加人參五分﹐茯苓二錢﹐更爲奇妙。蓋气足則邪易出而汗易發﹐世人見用人參便覺失色﹐匪獨醫者不敢用﹐卽病者亦不敢服。相沿而不可救﹐滔滔皆是。安得布告天下醫人﹐詳察其病源而善用之也。

目腫而痛﹐亦是火證。然必看其眵多淚多﹐紅腫而痛﹐如有物鍼觸一般﹐用柴胡﹑白蒺藜﹑炒梔子各三錢﹐半夏﹑甘艸各一錢﹐水煎服。此方之妙﹐全在直散肝膽之郁火﹐火散則熱自退。不攻之攻勝於攻﹐不下之下勝於下也。一劑奏功﹐不必再服。

目之紅腫﹐乃風火入於肝膽之中﹐濕气不散﹐合而成也。初起之時﹐卽用舒肝膽之藥﹐而加去濕散火之品﹐自然手到功成。無如人止如散邪﹐而不知合治之法﹐所以壅結而不能速效。少不愼疾﹐或恣欲於房闈﹐或畱情於聲色﹐或冒觸於風寒﹐遂變成爛眼流淚證﹐甚則胬肉攀睛有之。今定一方﹐卽於初起之三五日內﹐連服二劑立愈。方用柴胡﹑白芍﹑白蒺藜﹑半夏各三錢﹐甘菊花二錢﹐白朮五錢﹐荊芥﹑甘艸﹑艸決明各一錢﹐水煎服﹐一劑輕﹐二劑愈。有熱者加梔子三錢﹐無熱者不必加入。此方之妙﹐在火風濕同治﹐而又佐之治目之品﹐所以藥入口而目卽愈也。

眼花猝倒

眼花猝倒﹐非中於惡則中於痰﹐然中惡中痰﹐實可同治。蓋正气之虛﹐而後可以中惡﹔中气之餒﹐而後可以痰迷。然則二證皆气虛之故﹐故補其气而中气正气自回﹐或加以袪痰之品﹐逐邪之藥﹐無有不奏功頃刻者。方用人參三錢﹐白朮五錢﹐附子﹑半夏﹑南星﹑白薇各一錢﹐水煎服﹐下喉卽愈。此方妙在補气之藥﹐多於逐痰驅邪。中气健於中﹐邪气消於外也。

目生星

眼目中生星﹐久不能去﹐止可去暫時者﹐方用白蒺藜三錢﹐水煎洗之﹐三日卽無星。

視物倒置

如人病傷筋力﹐將肝葉倒轉﹐視各物倒置﹐人又無病﹐用諸藥罔效﹐必須將人倒懸之﹐一手執木頭棍劈頭打去﹐不必十分用力﹐輕輕打之﹐然不可先與之言﹐必須動其怒气﹐使葉開張而後擊之﹐彼必婉轉相避者﹐數次﹐則肝葉依然相順矣。更有一法﹐以黃酒一壺﹐令病人飲之﹐大醉﹐以竹轎擡之﹐故意跌翻﹐亦必愈也。

眼生長肉

有人眼內長肉二條﹐長一寸﹐如綫香之粗﹐出於眼外﹐此乃祟也。𨿽是肝膽之火﹐無祟則不能長此異肉﹐法當藥點之。冰片﹑黃連﹑甘艸各一分﹐硼砂半分﹐各研細末﹐無聲爲度。用人乳少許﹐點肉尖上﹐覺眼珠火炮出﹐一時收入而愈。更須服煎藥﹐用白芍五錢﹐柴胡﹑甘艸﹑陳皮各一錢﹐炒梔子二錢﹐白芥子﹑茯苓﹑白朮各三錢﹐水煎服﹐此方妙在舒肝膽之气﹐而又瀉其火與痰﹐則本源已探其驪珠﹐又何愁怪肉之重長耶﹖

胬肉攀睛

胬肉攀睛﹐乃睛病失治而生肉﹐人不知避忌﹐將眼皮翻轉以取涼快﹐誰知風忽中之﹐則眼毛倒生而攀睛矣。此等最忌動刀﹐一動刀則不可內治矣。法當用丸散以消之﹐然非服至半年不能奏效。當歸半斤﹐柴胡四兩﹐丹皮三兩﹐葳蕤﹑白芍﹑枸杞子﹑蒺藜各一斤﹐艸決明四兩﹐家園甘菊花﹑茯苓﹑麥門冬﹑天門冬各十兩﹐各爲末﹐蜜爲丸﹐每日饑服一兩﹐一料少愈﹐二料全痊。最忌房事﹐能斷欲者﹐一料全愈﹐不必須二料三料也。

方

越婢加半夏湯【仲景】治寒火眼赤腫﹐或喘咳﹐目如脫。

麻黃六兩石膏半斤生薑三兩甘艸二兩半夏半升大棗十五枚右六味﹐以水六升先煮麻黃﹐去上沫﹐內諸藥﹐煮取三升﹐溫分三服。

燻方治眼睥赤爛。

蒼朮四兩米泔水浸一宿﹐切作片﹐焙榦爲末每服三錢﹐豬肝二兩﹐批開摻藥在內﹐麻綫縛定﹐粟米一合﹐水一碗﹐砂鍋內﹐煮熟燻眼﹐候溫臨臥服﹐大效。又方蒼朮一兩﹐搗羅爲末﹐每服一錢﹐不計時。

神曲丸【《千金》﹐下同】主明目﹐夜讀細書。一名磁石丸。

神曲四兩磁石二兩光明沙一兩右三味爲末﹐煉蜜爲丸﹐如梧子大﹐米飲服三丸﹐日三﹐不禁﹐常服益眼力﹐眾方不及﹐學者宜知。此方神驗不可言﹐當祕之。

瓜子散補肝﹐治眼漠漠不明。一名十子散。

冬瓜子靑葙子茺蔚子枸杞子牡荊子蒺藜子菟絲子蕪菁子決明子地膚子柏子仁各二合牡桂蘡薁根各二兩蕤仁一合﹐一本二合車前子一兩細辛半兩﹐一本一兩半右十六味﹐治下篩﹐食後以酒服方寸匕﹐日二﹐神驗。

補肝蕪菁子散常服明目。

蕪菁子三升﹐淨淘以淸酒三升煮令熟﹐曝漧。右治下篩﹐井華水和服方寸匕﹐稍加至三匕﹐無所忌。可少少作服之﹐令人充肥明目洞視。水酒任服。

梔子仁煎治肝實熱﹐目眥痛如刺。

梔子仁決明子蕤仁車前葉秦皮各一兩六銖石膏一兩﹐碎如豆苦竹葉細辛半兩赤蜜三合右九味﹐﹝口父﹞咀﹐以井花水三升﹐煮取七合﹐取滓下蜜﹐更煎取四合﹐以綿濾之幹﹐器貯密封﹐勿使艸芥落中﹐以藥汁細細﹐仰臥以敷目中。

地黃散治心肝壅熱﹐目赤腫痛﹐赤筋白膜遮睛﹐散在四邊﹐易治﹔若遽遮黑睛﹐多致失明。及治痘疹入目者。

生地黃熟地黃當歸生大黃各七錢五分谷精艸蒺藜黃連木通防風生犀角木賊元參羌活蟬蛻粉艸各半兩右爲末﹐每服半錢﹐煮羊豬肝汁﹐食後調服。

補肝散治三十年失明。

蒺藜子七月七日收﹐陰漧﹐不拘多少右搗末﹐食後水服方寸匕。此眞神方也﹐人多不能知。又治積年失明﹐神驗﹐勿輕視之。以決明子杵爲末﹐食後以粥飲服方寸匕。

陽丹治諸般外障﹐赤脈貫晴﹐怕日羞明﹐沙濇難開﹐泡弦赤爛﹐星翳覆瞳。

黃連黃蘗各一兩生大黃黃芩防風龍膽艸各五錢當歸連翹羌活梔子白菊花生地黃赤芍苦參各三錢蒼朮麻黃川芎白芷細辛千里光龍腦荷荊芥木賊各一錢半一方加雞柏樹根﹐不拘多少。此一味藥﹐樹生梗上有小刺﹐葉如石橊葉﹐根色如黃芩﹐單用亦可點洗。右藥以井水洗淨銼碎﹐以井水浸於銅器內﹐春三﹑夏二﹑秋四﹑冬五日曬﹐常將手挪出藥味﹐曬出藥力﹐熟絹濾淨﹐畱淸汁一碗以飛藥﹐畱濁汁三碗以淬藥。卻用鎔銅鍋子一个﹐裝打碎甘石一斤在內﹐新瓦蓋上﹐松炭固濟﹐燒令透極紅色﹐鉗出少時﹐碎入藥汁內煆淬三次﹐就將畱下淸汁﹐飛細碾令千萬餘下﹐澄淸去濁﹐曬漧再碾﹐令無聲爲度﹐細絹重羅過﹐磁器收貯﹐聽用﹐入後藥﹕鑪甘石一錢麝香三釐片腦一分右爲細末﹐次入片腦﹐碾嫩熟﹐絹羅過﹐磁器收貯﹐點眼。如有翳膜﹐配合陰丹﹐一九﹑二八﹑三七﹑四六等丹。

陰丹治翳膜遮睛﹐血灌瞳人﹐拳毛胬肉﹐爛弦風眼諸般眼疾﹐大效如神。

密陀僧二分半鑪甘石一兩銅靑一錢九分硇砂六分二釐半沒藥二分靑鹽乳香各三分七釐半熊膽一分二釐半八味。用黃連五錢﹐龍膽艸二錢半﹐煎汁濾淨﹐將前藥和一處﹐入汁碾細嫩﹐曬漧﹔再碾極細。後入﹕白丁香螵蛸白礬生輕粉各一分七釐半硼砂二分半雄黃牙硝黃丹血竭朱砂各一分二釐半鉛白霜粉霜鷹條膽礬各七釐半一方有黃連六分二釐﹐胡連﹑腦荷﹑細辛﹑薑粉﹑艸烏各一分二釐半。按以上六味﹐並無去翳之功﹐不用更妙﹐恐有礙眼作痛﹐害眼之禍也。一方有石蟹﹑貝齒﹑元明粉﹑眞珠﹑琥珀各二分。按以上五味﹐或多或少﹐皆可增入﹐以有磨瞖消膜之功﹐不可缺也。右各另制細末﹐依方秤合和勻﹐研令無聲﹐至千萬餘下﹐磁器收貯﹐聽用。如有翳膜﹐配合陽丹﹑一九﹑二八﹑三七﹑四六等丹點眼﹐大效如坤。

一九丹

陰一分陽九分硼九釐礬生﹐五釐

二八丹

陰二分陽八分硼八釐礬生﹐四釐

三七丹

陰三分陽七分硼七釐礬生﹐三釐

四六丹

陰四分陽六分硼六釐礬生﹐二釐

陰陽丹

陰五分陽五分硼五釐礬生﹐一釐

淸涼丹

陽一錢硼一分礬生﹐一釐以上六丹﹐俱用麝香三釐﹐片腦一分﹐研勺點眼。

日精丹治一切火熱赤眼﹐爛弦風等證。夫日者陽也﹐陽主輕淸﹐故其丹輕也。專治一切眼目稍輕者﹐用此丹也。

黃連二兩黃蘗三兩龍膽艸防風大黃赤芍藥黃芩當歸梔子各五錢白菊花腦荷各二錢一方加雞柏樹根﹐不拘多少爲妙。右浸藥水﹐煆淬鑪甘石。收貯諸法﹐悉同陽丹。

制過鑪甘石一兩朱砂硼砂各二錢麝香三分白礬生﹐一分右爲極細末﹐每末一錢﹐加片腦一分﹐研細羅過﹐點眼。如有翳膜﹐配和月華丹對勻點之。

月華丹治諸般翳膜胬肉等證。夫月者陰也﹐陰主重濁﹐故其丹重也。專治一切眼目稍重者﹐用此丹。

制過鑪甘石一兩朱砂硼砂各二錢眞珠白丁香珊瑚琥珀水晶瑪瑙石蟹貝齒硇砂各二分乳香沒藥光明粉輕粉靑鹽膽礬海螵蛸蚺蛇膽黃丹山豬膽白礬生雄黃熊膽牛黃各一分麝香三分右二十七味﹐各另修制淨秤﹐合和勻﹐碾令千萬餘下﹐磁器收貯。臨用時﹐每末一錢﹐加梅花片腦一分﹐研勻羅過點眼。如翳膜重厚者﹐加硇砂少許。如翳膜薄輕者﹐對和日精丹。

光明丹治一切眼目翳膜﹐胬肉爛弦﹐赤眼眊燥﹐緊濇羞明惡日。

制過鑪甘石三錢朱砂硇砂各一錢麝香一分片腦三分右各另制細末﹐秤合和勻﹐碾令千萬餘下﹐羅過點眼。如翳膜﹐加石蟹﹑眞珠各三分﹐硇砂﹑白丁香﹑熊膽﹑牛黃﹑琥珀﹑貝齒各一分﹐研細和勻點眼。要紅﹐加朱砂一錢。

白龍丹治一切火熱眼﹐及翳膜胬肉。

鑪甘石一錢元明粉五分硼砂三分片腦一分右研細末﹐點眼。

鑪甘石散治一切外障白睛﹐傷破爛弦風眼。療濕熱風爛﹐住痛明目﹐去翳﹐退赤﹐除風﹐大效。

鑪甘石一錢片腦一分黃連二分半右以黃蘗一兩﹐黃連五錢﹐煎濃汁濾淨﹐投入制甘石二兩內﹐曬漧﹐以汁盡爲度。依方秤合和勻﹐研爲細末﹐乳汁和調﹐鴨毛刷爛處。一方以覆盆子根皮﹐卽甜勾根洗淨﹐砍爛取汁﹐和乳汁調刷爛處﹐大效。

紫金錠子治一切眼疾﹐不分遠年近日﹐諸般翳膜﹐血灌瞳仁﹐胬肉攀睛﹐拳毛倒睫﹐積年赤瞎﹐暴發赤腫﹐白睛腫脹﹐沙濇難開﹐眊燥緊濇。怕日羞明﹐眵多﹝目蔑﹞淚﹐爛弦風癢﹐視物昏花﹐迎煙淚出﹐目中澑火﹐諸般目疾。

鑪甘石黃丹各半斤黃連面朱砂各一兩當歸硼砂各半兩海螵蛸白丁香白礬硇砂輕粉貝齒眞珠石蟹乳香去油沒藥去油熊膽麝香各一錢二分半片腦二錢臨用時加入右除腦﹑麝外﹐餘各另制爲末﹐秤合和勻﹐入黃連水﹐碾至千萬餘下﹐日幹﹐次入麝香研細羅過﹐又次入片腦﹐再研復羅﹐入後膏搜和作錠子陰漧。

黃連一斤當歸生地各四兩防風黃蘗龍膽艸各二兩蕤仁半兩冬蜜八兩﹐另熬酥幹爲度鵝梨汁訶子各八枚豬胰子四枚﹐以稻艸挪洗去膏膜﹐漧淨無油爲度﹐再用布包搗爛入藥。右將黃連等八味﹐洗淨銼碎﹐以水浸於銅器內﹐春五﹑夏三﹑秋四﹑冬七﹐濾去滓﹐以滓復添水熬三次取盡藥力﹐以密絹綿紙重濾過﹐澄去砂土﹐慢火煎熬﹐槐柳枝各四十九條﹐互換﹐一順攪不住手﹐攪盡枝條﹐如飴糖相類﹐入蜜和勻﹐磁器盛放湯瓶口上﹐重湯蒸頓成膏﹐復濾淨滴入水中﹐沈下成珠﹐可丸爲度。待數日出火毒﹐再鎔化入末﹐和勻杵搗﹐爲九錠﹐陰漧﹐金箔爲衣。每以少許新汲水浸化開﹐鴨毛蘸點眼大眥內。又可以熱水泡化洗眼﹐藥水冷又暖洗﹐日洗五七次﹐日點十餘次﹐大效。

熊膽膏錠治風熱上攻﹐眼目昏花﹐眵多﹝目蔑﹞淚﹐眊燥緊濇﹐癢極難忍﹐胬肉攀睛﹐沙濇難開﹐翳膜覆瞳﹐目眶歲久赤爛﹐俗呼爲赤瞎是也。當以稜鍼刺目眶外﹐以瀉濕熱。

如倒睫拳毛﹐乃內瞼眼皮緊﹐當攀出內瞼向外﹐以稜鍼刺出血﹐以瀉伏火﹐使眼皮緩﹐則毛立出﹐翳膜亦退。一切目疾﹐悉皆治之。

鑪甘石六兩黃丹三兩黃連一兩當歸朱砂硼砂各二錢白丁香海螵蛸白礬片腦臨時加入眞熊膽輕粉各一錢乳香沒藥麝香各五分右除腦﹑麝﹐餘各另制細末秤合和勻﹐入黃連末﹑當歸末﹐水調勻﹐綿絹濾淨﹐去滓﹐入末﹐碾至千萬餘下﹐曬漧﹐入麝香﹐碾極細﹐羅過﹐次入片腦﹐碾勻復羅﹐卻入後膏成劑。

川黃連半斤龍膽艸防風當歸生地黃冬蜜同煎制煉﹐各二兩訶子八枚﹐去核研末蕤仁二錢半鵝梨四个取汁豬胰子二个同前制入右九味﹐洗淨銼碎﹐以井水浸於銅器內或磁器內﹐春五﹑夏二﹑秋三﹑冬七日﹐濾去滓﹐以滓復煎三四次﹐取盡藥力﹐以熟密絹開綿紙在上﹐濾過澄淸﹐去砂土﹐慢火煎熬﹐槐桑柳枝各四十九條﹐長一尺﹐攪不住手﹐互換﹐攪盡枝條﹐待如飴糖相類﹐入蜜和勻﹐磁碗盛放湯瓶口上﹐蒸頓或膏﹐復濾淨﹐滴入水中﹐沈下成珠﹐可丸爲度。待數日出火毒﹐再鎔化入末﹐和勻杵爲九錠﹐陰漧﹐金箔爲衣﹐每以少許井水化開﹐鴨毛蘸點眼。又以熱湯泡化洗眼。

開明膏治眼目昏花﹐視物不明﹐或生云翳白膜﹐內外障眼﹐風赤冷淚﹐一切眼疾。

黃丹二兩靑鹽五錢海螵蛸飛朱砂硼砂各一錢半訶子二枚﹐去核研末冬蜜四兩﹐熬一大沸﹐去沬﹐取淨者槐柳枝各四十九條右將蜜煉沸﹐濾過磁器﹐盛放湯瓶口上﹐入黃丹﹑訶子蒸熬紫色﹐重湯頓成膏﹐槐柳枝一順攪不住手﹐互換﹐攪令條盡﹐滴水中不散爲度﹐再又濾淨﹐入後膏和劑。

川黃連研末二兩﹐羅過槐柳枝各五錢右入水二大碗﹐熬一碗﹐濾去滓﹐以淨汁再熬﹐稀稠得所﹐入蜜藥和勻﹐磁器盛﹐頓湯瓶口上﹐重湯成膏﹐放在地上﹐數日出火毒﹐次入前藥末﹐攪勻點眼。昔人曾以此藥救人﹐大效。

消翳復明膏治眼目昏花﹐翳膜遮睛﹐內外障眼﹐一切眼疾。

靑鹽二錢半海螵蛸眞珠各七分半熊膽麝香各二分黃丹一兩片腦五分﹐臨時加入訶子二枚﹐去核研槐柳枝各四十九條冬蜜熬一沸﹐去白沫﹐濾淨﹐四兩右將蜜和黃丹﹐煉至紫色﹐旋下余藥﹐熬至滴水沈下成珠爲度。除腦﹑麝﹐成膏﹐後入﹕

川黃連二兩五錢防風當歸身龍膽艸生地黃各五錢木賊白菊花各二錢五分蕤仁一錢杏仁五分右如前熬膏﹐入蜜和勻﹐磁碗盛放湯瓶口上﹐蒸頓成膏﹐濾淨入腦﹑麝﹐和勻點。又以熱湯泡化洗眼。

鑪甘石膏治眼目昏花﹐視物不明。

鑪甘石代赭石黃丹各一兩冬蜜八兩訶子二枚﹐取末槐﹑柳枝各四十九條右爲細末﹐入黃連末﹐再碾至千萬餘下﹐卻以蜜煉去白沫﹐入末同熬成膏﹐槐柳條攪不住手﹐濾淨﹐入後膏子和劑。

黃連研末一兩﹐於銅鍋水熬成膏﹐濾去滓淨。右入前蜜藥﹐磁碗盛放湯瓶口上﹐蒸頓成膏。槐柳枝一順攪不住手﹐互換枝條﹐攪盡濾淨﹐出火毒﹐點眼。又以熱湯泡化洗眼。

夜光膏治赤眼﹐翳膜昏花﹐余證同上。

黃丹四兩鑪甘石二兩靑鹽六錢鵝梨十枚﹐取汁。冬蜜一斤﹐煉一沸右將丹﹑石碾細末﹐以靑鹽另碾末﹐卻將鵝梨汁和蜜熬稀稠﹐入甘石﹑黃丹煉紫色﹐次入靑鹽熬勻﹐槐柳枝攪不住手﹐入後膏和劑。

川黃連八兩當歸二兩訶子四枚﹐去核﹐研末豬胰子二个﹐如前搓洗右各洗銼﹐水浸三五宿﹐濾去滓﹐以滓復煎﹐取盡藥力﹐以熟絹綿紙濾淨﹐澄去沙土﹐慢火煎熬。以槐柳枝各四十九條﹐一順攪不住手﹐待如飴糖﹐濾淨入前蜜藥﹐磁器盛放湯瓶口上﹐重湯頓成膏﹐候出火毒﹐每以少許點眼大眥。以熱湯泡化洗眼。凡修合眼藥﹐宜臘月妙﹐正月十一月次之﹐餘月不宜。

黃連膏治目中赤脈﹐如火澑熱炙人﹐餘同上。

川黃連八兩片腦一錢右以黃連去蘆﹐刮去黑度﹐洗淨銼碎﹐以水三大碗﹐貯於銅鍋或磁器內煎﹐文武火熬﹐減大半碗﹐濾去渣。以渣復煎﹐濾淨澄淸﹐入薄磁器﹐盛放湯瓶口上﹐重湯蒸頓成膏﹐熬鎔﹐再復濾淨﹐待數日出火毒﹐臨時旋加片腦﹐以一錢爲率﹐酌量加之。以少許點眼大眥內。又方加熊膽﹑蚺蛇膽各少許﹐更妙。

又方治前證。

黃連八兩杏仁菊花梔子黃芩黃蘗龍膽艸防風當歸赤芍藥生地各一兩右以水煎濃汁﹐去滓﹐再煎﹐濾淨﹐碗盛﹐放湯瓶口上﹐重湯蒸頓成膏﹐滴入水中﹐可丸爲度。以陽丹收爲丸﹐臨用加片腦少許﹐研井水化開﹐鴨毛蘸點眼。

又方治前證。

川黃連雞柏根各多用田茶菊地薄荷嫩柏葉苦花子苦參根地胡椒七層樓地芫荽千里光卽黃蛇艸﹐各等分右﹐以水煎去滓﹐濾淨復煎﹐候汁如稀飴樣﹐入冬蜜相停﹐卽以碗盛﹐放湯瓶口上﹐重湯蒸頓成膏﹐入陽丹一兩﹐和勻。更入朱砂﹑硼砂各一錢﹐片腦﹑麝香各一分﹐爲妙。

日精月華光明膏治翳膜胬肉諸般眼疾﹐大效。

鑪甘石黃丹各八兩菉豆粉炒黑﹐四兩黃連一兩當歸朱砂硼砂元明粉決明粉各二錢輕粉白礬白丁香片腦海螵蛸自然銅硇砂各一錢麝香樟腦各半錢熊膽沒藥滴乳香鷹條雄黃靑鹽膽礬銅靑牙硝山豬膽各二分半

一方有貝子煆﹑貝齒﹑石燕﹑石蟹﹑水晶﹑眞珠﹑瑪瑙﹑琥珀﹑珊瑚各一錢﹐若加此九味﹐要去菉豆粉不用﹐有豆粉卽半眞半僞。右各另制細末﹐依方秤合和勻﹐碾至千萬餘下﹐熟絹羅過﹐入後膏子成劑。

雞蘗根一斤黃連半斤龍膽艸生地黃黃蘗苦參各二兩大黃黃芩山梔子赤芍藥防風菊花元參當歸各一兩羌活木賊蒺藜連翹蔓荊子細辛川芎白芷各五錢夜明沙蛇蛻蟬蛻各二錢半

一方﹕福建地有後十一味艸藥在內﹐用之效速﹐他處無此艸藥﹐不用亦效。

苦花子地薄荷地西瓜田茶菊七層樓千里光鐵梗子地園荽地胡椒蛇不見水楊梅根皮各生菜一握﹐搗爛﹐另煎取濃汁﹐入前藥﹐同煎成膏。冬蜜半斤右各洗淨銼碎﹐入井水於銅器內﹐浸三宿﹐慢火煎熬濃汁﹐濾去滓﹐以滓再煎再濾﹐慢火煎熬﹐槐柳桑枝攪﹐熬如飴糖﹐入蜜和勻。更入羯羊膽﹑雄豬膽各二枚﹐和勻。磁碗頓放湯瓶口上﹐蒸成膏。復濾淨﹐滴沈水中成珠爲度。待數日出火毒﹐再鎔化﹐入諸藥末和勻﹐杵爲丸錠﹐陰漧﹐金箔爲衣。每少許井水化開﹐鴨毛蘸點。又以熱湯泡化洗眼﹐神效。

碧玉散治眼睛腫脹﹐紅赤昏暗﹐羞明怕日﹐隱濇難開﹐疼痛風癢﹐頭重鼻塞﹐腦鼻酸疼﹐翳膜胬肉﹐眵淚稠粘﹐拳毛倒睫﹐一切眼證。

﹝艸蹢﹞﹝艸躅﹞花腦薄荷羌活川芎細辛防風荊芥蔓荊子白芷各一錢風化硝靑黛石膏煆川黃連各三錢鵝不食艸三兩右爲細末﹐吹鼻中﹐一日吹二次。

乳香散治內外障眼﹐攀睛瘀肉﹐倒睫拳毛。瞖膜遮睛﹐一切目疾。

防風荊芥細辛槁本白菊花石菖蒲天麻蔓荊子川芎白芷羌活赤小豆瓜蒂漢防己菟絲子谷精艸自然銅制郁金當歸石膏煆乳香沒藥雄黃蛇蛻炒焦蟬蛻炒焦川山甲燒雞子蛻炒腦薄荷各五分麝香片腦各半分右爲細末﹐每用少許吹鼻中。

吹云膏治視物睛困無力﹐隱濇難開﹐睡覺多眵﹐目中淚下﹐及迎風下泣﹐羞明怕日﹐常欲閉目﹐喜在暗室﹐塞其內牖﹐翳膜遮睛﹐此藥多點﹐神效。

黃連三錢蕤仁升麻各三分靑皮連翹防風各四分細辛一分柴胡五分當歸身生甘艸各六分生地錢半荊芥穗一錢﹐取濃汁右銼﹐除連翹外﹐用淨水二碗﹐先熬諸藥﹐去半碗﹐入連翹﹐熬至一大盞﹐去滓﹐入銀盞內﹐文武火熬﹐至滴入水成珠﹐加熟蜜少許﹐熬勻點之。

金露膏除昏退翳﹐截赤定疼。

蕤仁槌碎黃丹各一兩黃連半兩蜜六兩右先將黃丹炒令紫色﹐入蜜攪勻﹐下長流水四升﹐以嫩柳枝五七莖一把﹐束定攪之。次下蕤仁﹐候滚十數沸﹐下黃連﹐用柳枝不住手攪﹐熬至升七八合﹐笊籬內傾藥在紙上﹐慢慢滴之。勿令塵污。如有瘀肉﹐加硇砂朱一錢﹐上火上﹐慢開﹐入前膏子內用。《龍木論》云﹔患傷寒熱病後﹐切不可點﹐恐損目也。斯言可以爲藥禁云。

寶鑑春雪膏治風熱上攻﹐眼目昏暗﹐癢痛隱濇難開﹐多眵熱淚﹐羞明疼痛﹐或生翳膜。

黃連四兩﹐銼用﹐童便二升﹐浸一宿﹐去黃連﹐以汁焠甘石南鑪甘石十二兩﹐煆﹐用黃連汁焠。硇砂一錢﹐細研﹐水調在盞內﹐頓幹爲度好黃丹六兩﹐水飛乳香鰞鰂骨燒存性當歸各三錢麝香輕粉各少許白丁香五分右各研另貯﹐先用好蜜一斤四兩﹐煉去蠟﹐卻下甘石末﹐不住手攪﹔次下丹﹐次下諸藥末﹐不住手攪﹐至紫金色﹐不粘手爲度﹐搓作挺子。每用一粒﹐新水磨化﹐時時點之。忌酒濕面蕎麥。古今圖書集成醫部全錄卷一百四十五

目門

方

銅靑湯【《準繩》﹐下同】治風弦赤眼。

銅靑豆大防風寸許杏仁二粒﹐去尖不去皮右各細切於盞中﹐新汲水浸﹐湯瓶上頓令極熱﹐洗之。如痛﹐加當歸數片。

拜堂散治風赤眼。

五倍子不拘多少右研極細末﹐貼破赤處。

燻洗方治風眼爛弦﹐臨洗加輕粉少許。凡時气赤眼﹐自外而入﹐非臟腑病者﹐不必服藥﹐燻洗足矣。

川黃連去毛川芎去蘆荊芥穗各一錢半蔓荊子一錢﹐去膜五倍子三錢﹐剪碎去垢﹐銚內火炒﹐待赤色﹐鋪紙地上﹐用蓋片時﹐出火气。右銼碎作三服﹐每服用生絹一小方﹐洗淨﹐入藥絹內﹐以綫紮定﹐水煎。仍以紙糊瓶口﹐勿令气出。卻於無風處﹐就瓶口紙上破小孔﹐向眼燻之﹔候气稍平﹐揭去紙﹐就瓶口燻之﹔气溫﹐傾藥水出﹐用淨絹蘸洗。如此三次爲驗。仍避風毒。

﹝口畜﹞鼻藥治目風熱﹐腫赤難開。

雄黃辰砂各二錢半片腦麝香各少許細辛半兩右爲細末﹐口含水少許﹐﹝口畜﹞鼻中。

宣明丸治眼內血貫瞳神﹐赤腫濇痛﹐火熱上壅。

赤芍藥當歸黃連生地黃大黃川芎薄荷黃芩各等分右爲末﹐煉蜜丸﹐梧子大﹐每服三十丸﹐食後米飲下。

分珠散治眼患血灌瞳神﹐惡血不散。

槐花白芷地黃梔子荊芥龍膽艸甘艸黃芩當歸赤芍藥各一錢右﹐水煎服。春加大黃瀉肝﹐夏加黃連瀉心﹐秋加桑白皮瀉肺。

麥門冬湯治血灌瞳神﹐昏濇疼痛﹐及轆轤轉關外障。

麥門冬去心焙大黃酒炒黃芩桔梗銼炒元參各一兩細辛去苗芒硝研﹐各半兩右銼碎﹐每服五錢匕。水一盞半﹐煎至七分﹐去滓﹐下芒硝少許﹐食後溫服。

通血丸治血灌瞳神。

生地黃赤芍藥甘艸各五錢川芎防風荊芥當歸各一兩右爲末﹐煉蜜丸﹐如彈子大﹐食後荊芥薄荷湯嚼下。血旣散而歸肝。又恐目生花﹐須再用前還睛散服之。

膽歸糖煎散治血灌瞳神﹐及暴赤目疼痛﹐或生瞖膜。

龍膽艸細辛當歸防風各二兩右用沙糖一小塊﹐同煎服。

車前散治肝經積熱﹐上攻眼目﹐逆順生翳﹐血灌瞳神﹐羞明多淚。

車前子炒密蒙花去枝艸決明菊花去枝白蒺藜炒﹐去刺龍膽艸洗淨黃芩羌活粉艸各等分右爲細末﹐每服二錢﹐食後﹐米湯調服。

眞珠散治眼血灌瞳神﹐生障膜。

朱砂一兩龍腦一分眞珠水晶琥珀馬牙硝各半兩右同研如粉﹐以銅箸取如半小豆大﹐點之。

退血散治前證。

當歸赤芍藥木賊防風細辛龍膽艸各等分﹝口父﹞咀﹐白水煎﹐先乘熱燻眼﹐後溫服。

點睛蕤仁膏治風熱眼﹐飛血赤脈﹐癢痛無定。

蕤仁去皮細研﹐半兩。好酥一栗子大右將蕤仁與酥和﹐研勻攤碗內﹐用艾一小團燒煙出﹐將碗覆煙上燻﹐待艾煙盡﹐卽止。重研勻﹐每以麻子大﹐點兩眥頭﹐日二度。

魚膽敷眼膏治飛血﹐赤脈作痛﹐及暴赤眼濇。

鯉魚膽五枚黃連去須研末﹐半兩。右以膽汁調黃連末﹐內磁盒﹐盛飯上﹐蒸一次取出。如幹﹐入蜜少許﹐調似膏﹐塗傅目眥﹐日五七度。

金絲膏治風熱上攻﹐目赤腫痛。

黃連二兩大黃黃蘗龍膽艸山梔仁當歸各一兩靑竹葉一百片切大棗二十枚﹐去核燈心切硼砂明者乳香研﹐各二錢五分右用水五升﹐不拘冬夏﹐浸一時辰取出﹐於銀石器內慢火熬﹐不令大沸﹐候盡汁掇下火﹐放冷﹐用絹絞取汁於無風塵處﹐澄一時辰﹐去滓﹐於銀器內用慢火熬﹐令減半﹐入白蜜半斤同攪﹐以手挑起有絲則止﹐放冷﹐再以夾絹袋濾過﹐用磁盒盛之﹐每取一茶腳許﹐研龍腦一字﹐極細﹐入膏同研一二千徧﹐令勻﹐取少許點之。

琥珀煎治風毒衝目﹐腫赤癢痛。

乳香另研﹐二錢蕤仁另研﹐半兩滑石另研鉛丹另研﹐各二兩黃連另研靑皮各一兩黃芩去黑心白蜜各四兩木鱉子十枚﹐去殼槐枝柳枝並用新靑者各十枝﹐每枝長寸半右將槐柳枝﹑靑皮﹑黃芩﹑滑石﹐以水三碗同煎至兩碗﹐去滓﹐下乳香﹑蕤仁﹑鉛丹﹑木鱉子﹐與蜜同熬如琥珀色﹐卻下黃連末﹐再煎至一碗半﹐用熟絹濾去渣﹐入磁器內密封﹐繩系墜井底一宿﹐出火毒。每用銅箸點﹐以目濇爲度﹐熬點俱忌鐵器。

瀉肝散治前證。

升麻大黃赤芍藥黃芩薄荷梔子木賊陳皮黃連﹝石卜﹞硝菊花五靈脂甘艸防風葶藶細辛各等分右爲細末﹐每服二錢。爲散亦可﹐水煎服﹐食後。老人加枳殼﹑厚朴。

救睛丸治睛腫旋螺突出﹐靑盲有翳。

蒼朮枳實甘艸生川芎荊芥穗蟬蛻薄荷當歸木賊艸決明谷精艸各等分右爲末﹐煉蜜丸彈子大﹐每服一丸﹐食後茶淸磨下。

搜風散治旋螺尖起外障。

防風大黃天門冬五味子桔梗細辛赤芍藥茺蔚子各等分右﹐水煎﹐食後服。

法制黑豆治前證。

大黃黃連黃芩各半兩甘艸密蒙花﹝石卜﹞硝各一兩右爲末﹐用黑豆一升﹐水三碗﹐入藥煮幹﹐將豆每服二十粒﹐細嚼﹐淸米泔送下。

還睛丸治前證。

川芎白蒺藜白朮木賊羌活菟絲子熟地黃甘艸各等分右爲細末﹐煉蜜丸如彈子大﹐空心熟湯嚼下。

糖煎散治風毒攻眼﹐赤腫昏花﹐隱濇難開。

龍膽艸防己大黃荊芥穗甘艸防風赤芍藥土當歸各一兩川芎半兩右﹝口父﹞咀爲散﹐每服四錢﹐水一盞﹐沙糖一小塊﹐同煎服。

田螺膏治眼睛腫脹﹐突出﹐及赤眼生翳膜。

大田螺七枚﹐去殼撮地金錢多生地黃根田茶菊葉右同搗爛﹐貼太陽穴﹐及眼胞上。然此方不可輕用﹐愼之﹗

洗障散治障眼及眼胞赤腫﹐翳膜遮睛。

田茶菊七層樓鐵梗子雞屎子右﹐水煎﹐碗盛入鹽少許﹐泡去渣﹐洗眼。

洗瞖散治同上。

赤梗酸枇艸右搗爛﹐沸湯泡﹐濾淸﹐洗眼神效。

土朱膏治患眼赤腫閉合。

土朱三分石膏煆﹐一分片腦少許右爲末﹐新汲水入蜜﹐調敷眼眥頭尾及太陽處﹐更以梔子煎湯﹐調流气飲末服之。

淸涼膏治暴赤火眼﹐腫痛難開﹐及障眼並打撲傷損眼。

大黃﹝石卜﹞硝黃連黃蘗赤芍藥當歸細辛薄荷芙蓉葉各等分右爲末﹐用生地黃汁﹑雞子淸﹑蜜同調勻﹐貼太陽穴及眼泡上。

地黃膏治赤腫疼痛外障等眼。

大黃黃蘗黃連黃芩赤芍藥當歸菉豆粉芙蓉葉薄荷各等分右﹐制貼法俱同上。

驅風一字散治目癢極難忍。

川烏炮川芎荊芥各五錢羌活防風各二錢半右爲末﹐每服二錢﹐食後薄荷湯調下。

人參羌活散治肝熱眼濇癢昏蒙。

羌活獨活人參川芎柴胡地骨皮桔梗枳殼赤茯苓前胡天麻甘艸右﹐水煎服。或加防風﹑荊芥。

菩薩散治風毒攻眼﹐昏淚颼癢。

蒼朮防風蒺藜炒﹐各二兩荊芥二兩半甘艸鹽水炒﹐七錢半右末﹐每服一錢﹐入鹽少許﹐沸湯調下﹐或用消風散夾和亦佳。

黃芩黃連湯治內障。

黃芩酒洗﹐炒生地黃酒洗艸龍膽酒洗﹐炒四次﹐各一兩黃連去須﹐酒洗﹐炒七錢右﹝口父﹞咀﹐每服二錢﹐水二盞﹐煎數沸﹐去滓﹐再煎至一盞﹐熱服。午後晚間俱不可服﹐惟午飯時服之﹐方效。

復明散治內障。

黃芪一錢半生地黃柴胡連翹甘艸炙﹐各一錢當歸二錢蒼朮川芎陳皮各五分黃蘗三分水二大盞﹐煎至一盞﹐去渣﹐稍熱服。食後忌酒濕面辛熱大料之物。

羌活退翳丸治內障﹐右眼小眥靑白翳﹐大眥微顯白翳﹐腦痛﹐瞳子散大﹐上熱惡熱﹐大便濇﹐或時難﹐小便如常﹐遇天熱暖處頭痛睛脹﹐能食﹐日沒後﹑天陰則昏暗。此證亦可服滋陰地黃丸。

熟地八錢生地酒制黃蘗酒制茺蔚子當歸身酒制丹參各半兩柴胡半兩或三錢黑附子炮寒水石生用﹐各一錢牡丹皮三錢芍藥一兩三錢防己酒制﹐二錢知母酒制羌活川芎各三錢右爲細末﹐煉蜜丸如小豆大﹐每服五七十丸﹐空心白湯送下。如宿食未盡﹐候饑時服之。忌語言﹐隨後以食壓之。東垣《蘭室祕藏》方云﹕翳在大眥﹐加葛根﹑升麻﹔翳在小眥﹐加柴胡﹑羌活是也。一名地黃丸。

羚羊角湯治靑風內障﹐勞倦加昏重﹐頭旋腦痛﹐眼內痛濇者。

羚羊角人參元參地骨皮羌活各一兩車前子一兩半右爲末﹐以水一盞﹐散一錢﹐煎至五分﹐食後去滓溫服。婁全善云﹕此方並後羚羊角散﹑補肝散﹑羚羊角飲子﹐皆以羚羊角﹑元參﹑細辛﹑羌活﹑防風﹑車前子爲君﹐蓋羚羊角行厥陰經藥也。丹溪云﹕羚羊角入厥陰經甚捷﹐是也。元參﹑細辛﹐行少陰經藥也。海藏雲﹕元參治空中氤氳之气﹐無根之火﹐爲聖藥也。羌活﹑防風﹑車前子行太陽經藥也。如筋脈枯濇者﹐諸方中更加夏枯艸﹐能散結气﹐有補養厥陰血脈之功﹐嘗試之有驗。然此諸方﹐又當悟邪之所在。若气脫者﹐必與參膏相半服之﹔气虛者﹐必與東垣補胃人參湯﹑益气聰明湯之類相半服之﹔血虛者﹐必與熟地黃丸之類相兼服之。更能內觀靜守﹐不幹塵累﹐使陰气平伏﹐方許作效。

杏仁方治肝腎風虛﹐瞳人帶靑﹐眼多黑暗。潤澤臟腑﹐洗垢開光﹐能驅風明目。

杏仁五枚﹐去皮尖右於五更初﹐就牀端坐﹐勿言勿呼﹐息慮澄神﹐嚼杏仁一粒﹐勿咽﹐逐一細嚼五粒﹐候津液滿口﹐分爲三咽﹐直入肝腎﹐惟在久而成功。

羚羊角散治綠風內障﹐頭旋目痛﹐眼內痛濇者。

羚羊角防風知母人參茯苓元參黃芩桔梗車前子各一兩細辛三兩右爲末﹐以水一盞﹐散一錢﹐煎五分﹐食後去渣溫服。

羚羊角散治綠風內障。

細辛二錢白菊花川烏炮川芎車前子防風各五錢羌活半夏羚羊角薄荷各二錢半右﹐生薑煎服。或爲末﹐荊芥湯調服。

還睛散治眼翳膜昏濇﹐淚出瘀血﹐胬肉攀睛。

野菊花野麻子川芎艸龍膽艸決明石決明荊芥枳實茯苓木賊炙甘艸白蒺藜川椒炒﹐去子仙靈脾茵陳各半兩右爲細末﹐每服二錢﹐食後茶淸調下﹐日三服。忌雜魚肉及熱面蕎麥等物。一方有楮實子﹐無仙靈脾﹑茵陳﹑枳實三味。

蘆薈丸治黑水凝翳﹐內障﹐不痛不癢﹐微有頭旋目濇者。

蘆薈甘艸各二錢半人參牛膽各半兩柏子仁細辛各一兩羚羊角二兩﹐蜜炙右爲末﹐煉蜜丸如桐子大﹐空心茶淸下十丸。

大黃瀉肝散治烏風。

﹝木郁﹞李仁荊芥各二錢半甘艸大黃各五錢右水煎﹐食後服。

墜翳丸治偃月內障﹐及微有頭旋額痛。

靑羊膽靑魚膽鯉魚膽各七个牛膽半兩熊膽二錢半石決明一兩麝香少許右爲細末﹐麵糊爲丸﹐如桐子大﹐每服十丸﹐空心茶淸下。

磁石丸治頭風內障﹐頭旋﹐惡心嘔吐。

磁石燒赤﹐酢淬二次五味子牡丹皮漧薑元參各一兩附子炮半兩右爲末﹐煉蜜丸如桐子大﹐食前﹐茶下十丸。

補肝散治肝風內障﹐不痛不癢﹐眼見花發﹐黃白黑赤﹐或一物二形難辧。

羚羊角防風各三兩人參白茯苓各二兩細辛元參車前子黃芩炒羌活各一兩右爲末﹐食後米飲調服一錢。

補肝散治圓翳內障。

熟地黃白茯苓白菊花細辛白芍藥柏子仁甘艸防風柴胡右﹐水煎﹐食後服。

補腎丸治圓翳內障。

巴戟山藥破故紙炒丹皮茴香各五錢肉蓯蓉枸杞子各一兩靑鹽二錢半右爲末﹐煉蜜爲丸﹐如梧桐子大﹐每服三十丸﹐空心鹽湯下。

生熟地黃丸【《和劑》】治肝虛目暗﹐膜入水輪﹐眼見黑花﹐如豆累累數十﹐或見如飛虫者﹐治不瘥﹔或視物不明﹐混睛冷淚﹐翳膜遮睛﹐內外障眼﹐並皆治之。

釵石斛枳殼防風牛膝各六兩生地黃熟地黃羌活杏仁各四兩菊花一斤右爲末﹐煉蜜丸如桐子大﹐每服三十丸﹐以黑豆三升﹐炒令煙盡爲度﹐淬﹐好酒六升﹐每用半盞﹐食前送下﹐或蒺藜湯下。

通肝散治冰翳內障。

梔子蒺藜炒枳殼荊芥各四錢車前子牛蒡子炒﹐各二錢甘艸四錢右爲末﹐每服二錢﹐苦竹葉湯﹐食後調下﹐食後服。

八味還睛散治散翳內障。

蒺藜炒防風甘艸炙木賊梔子各四錢艸決明八錢靑葙子炒蟬蛻各二錢右爲末﹐每服二錢﹐麥門冬湯調﹐食後服。

空靑丸治沈翳細看方見﹐其病最深。

空靑一錢﹐一本用一銖細辛五味子石決明研車前子各一兩知母生地黃防風各二兩右爲細末﹐煉蜜丸如桐子大﹐每服十丸﹐空心茶湯下。

涼膽丸治眼狀靑色﹐大小眥頭濇痛﹐頻頻下淚﹐口苦少飲食﹐兼治黑花翳。

黃連洗﹐不見火黃芩荊芥龍膽艸各半兩蘆薈防風各一兩黃蘗地膚子各二錢半右爲細末﹐煉蜜和丸﹐如梧子大﹐每服二十丸﹐食後薄荷湯送下。

又方治內障。

川烏地黃白朮茯苓石決明杏仁川芎菟絲子各三兩當歸防風荊芥蔓荊子各半兩右爲末﹐豬膽汁和丸如梧子大﹐每服三十丸﹐麥門冬湯下。

除風湯治五風變成內障﹐頭旋偏腫痛﹐瞳人結白者。

羚羊角車前子芍藥人參茯苓大黃黃芩芒硝各一兩右爲末﹐水一盞﹐散一錢﹐煎至五分﹐食後去滓溫服。

本事方治內障。

白羯羊肝只用子肝一片﹐薄切﹐新瓦上焙熟地黃兩半菟絲子蕤仁澤瀉防風車前子麥門冬地膚子去殼黃芩細辛白茯苓五味子杏仁炒桂心炒枸杞子茺蔚子苦葶藶靑葙子各一兩右爲細末﹐煉蜜丸如桐子大﹐每服三四十丸﹐溫湯下﹐日三服﹐不拘時候。張臺卿嘗苦目暗﹐京師醫者。令灸肝兪﹐遂轉不見物﹐因得此方﹐眼目遂明。一男子內障﹐醫治無效﹐因以余劑遺之。一夕燈下﹐語其家曰﹕適偶有所見﹐如隔門縫見火者。及旦視之﹐眼中翳膜﹐俱裂如綫。張云﹕此藥靈﹐勿妄與人﹐忽之則無驗。予益信之﹐且欲廣其傳也。

羅漢應夢丸治內障﹐及因病赤眼﹐食鹹物而得者。

夜明沙淨當歸蟬蛻洗木賊去節﹐各等分右爲末﹐用羯羊子肝四兩﹐水煮爛搗如泥﹐入前藥末﹐搗和丸如桐子大﹐每服五十丸﹐食後熟水下﹐百日眼如故。

神仙碧霞丹治內障。

當歸沒藥各二錢血竭白丁香硼砂片腦麝香各一錢馬牙硝乳香各半錢黃連三錢銅綠一兩半﹐爲衣

右爲細末﹐熬黃連膏﹐和丸如雞頭實大﹐每用新汲水半盞﹐於磁盒內浸﹐常用每一丸可洗四五日。大病不過一月﹐小病半月﹐冷淚三日﹐見效。

遠志丸淸心明目﹐益肝退翳。

遠志水浸去心﹐曬漧﹐薑汁醮焙白蒺藜炒﹐去刺車前子細辛各七錢半全蠍五枚茺蔚子熟地黃洗焙茯神去木川芎人參琥珀蘆薈研生地蔓荊子各半兩蟬蛻一兩﹐洗﹐焙右爲細末﹐煉蜜爲丸﹐如梧子大﹐每服五十丸﹐空心用米飲﹐臨睡用菖蒲湯下。

固本還睛丸治遠年一切目疾﹐內外翳膜遮睛﹐風弦爛眼﹐及老弱人目眵多糊﹐迎風冷淚﹐視物昏花等證。

天門冬麥門冬生地黃熟地黃各三兩白茯苓枸杞子人參山藥各一兩五錢川牛膝釵石斛艸決明杏仁白菊花菟絲子酒煮﹐焙枳殼炒﹐各一兩羚羊角屑烏犀角屑靑葙子防風各八錢五味子甘艸炙蒺藜川芎黃連各七錢右爲末﹐煉蜜丸梧子大﹐每服五十丸﹐鹽湯下。

環睛丸治眼目昏翳。

蟬蛻蒼朮熟地黃川芎蒺藜炒﹐各一兩羌活防風茺蔚子木賊自菊花荊芥蔓荊子杏仁菟絲子酒煮焙石決明煆蛇皮酒浸洗淨﹐焙﹐各五錢右爲末﹐煉蜜丸如彈子大﹐每服一丸﹐細嚼薄茶下。

仙朮散治眼中瞖膜。

蛇皮用皂角水洗木賊蟬蛻防風羌活蒺藜炒谷精艸川芎杏仁另研甘艸各二錢五分蒼朮一兩二錢半右爲細末﹐每服一錢﹐食後蜜湯下。

夢靈丸治內外障眼。

防風蜜炙威靈仙枸杞子蒼朮米泔浸蕤仁去殼石決明水一升煮幹蚌粉飛過谷精艸各一兩菊花二兩右爲細末﹐用雄豬肝一具﹐竹刀切去筋膜﹐和藥搗千餘杵﹐入面少許﹐共搗丸﹐如梧桐子大﹐每服三十丸﹐食後鹽湯下。忌煎煿酢豆腐等毒物。

五退還光丸治內外障眼。

蟬蛻炒蛇蛻炒豬前爪燒存性艸決明刺蝟皮麩炒去麩蒼朮泔水浸炒幹枳實防風各一兩蠶蛻半兩右爲細末﹐煉蜜爲丸﹐如梧桐子大﹐每服二十丸﹐茶淸送下﹐一日二服。

空靑丸治肝腎久虛﹐目暗漸生翳膜。

空靑研細﹐水飛眞珠研﹐各二錢半犀角屑羚羊角屑防風防己升麻各半兩人參麥門冬去心焙茺蔚子陽起石細研前胡各一兩虎睛一對右爲細末﹐煉蜜丸如梧子大﹐每服五丸﹐加至十丸﹐麥門冬煎湯送下﹐溫椒湯亦得。

蕤仁丸治內外障眼。

蕤仁三兩車前子黃連各二兩靑葙子浸黃芩秦艽生地羚羊角末防風各兩半人參天門冬焙升麻苦參炒白菊花地膚子元參炒羌活決明子炒地骨皮甘艸炙丹砂各一兩二錢半麥門冬去心﹐焙﹐七錢半右爲細末﹐煉蜜丸如桐子大﹐每服二十丸﹐加至三十丸。食後煎百合湯送下。但有瞳人﹐不拘內外翳並治之。

觀音丸治內外障失明﹐或欲結靑光內障﹐或赤脈疼痛。

血竭熊膽研各二錢人參蟬蛻皂角水洗﹐焙﹐各半兩地骨皮洗曬木賊去節﹐童便浸﹐焙蒼朮童便浸二宿﹐曬鷹爪黃連去須威靈仙蔓荊子茺蔚子蟬蛻洗曬車前子川芎當歸羌活石決明煆半生﹐各一兩蠶蛻紙二十幅﹐炒焦右爲細末﹐用羯羊肝一具﹐去筋膜﹐慢火煮﹐半生半熟﹐帶血性和藥同搗﹐以粟米粉用肝汁煮糊﹐丸如梧子大﹐每服七八十丸﹐食後溫米泔或石菖蒲湯送下。

八子丸治風毒气眼﹐翳膜遮睛﹐不計久新﹐及內外障眼。

靑箱葙車前子五味子枸杞子地膚子茺蔚子決明子炒葶藶子炒麥冬去心焙細辛去苗官桂去粗皮生地黃焙赤茯苓澤瀉去土防風去叉黃芩去黑心﹑各一兩右爲細末﹐煉蜜和丸﹐如梧桐子大﹐每服二十丸﹐加至三十丸﹐茶淸送下﹐溫米飲亦得﹐日三。

靈圓丹治男子婦人攀睛翳膜﹐癢濇羞明﹐赤筋碧暈﹐內外障﹐瘀肉﹐風赤眼。

蒼朮米泔浸﹐四兩川芎柴胡羌活獨活白附子遠志去心甘菊花石膏靑葙子防風全蠍靑皮陳皮荊芥木賊去節仙靈脾酥炙楮實黃芩甘艸各一兩右爲細末﹐水浸﹐蒸餅丸如彈子大﹐每服一丸﹐食後細嚼﹐荊芥湯或茶淸送下﹐日二服。忌酒面。

磨翳丸治眼生諸般翳膜﹐大效。

木賊黃連川芎谷精艸當歸白芷赤芍藥蟬蛻荊芥防風羌活大黃獨活黃芩白菊花生地石膏煆龍蛻梔子靑葙子蠶退石決明煆艸決明甘艸蔓荊子各等分右爲末﹐米糊丸桐子大﹐每服三十丸﹐食後茶淸下。

退翳丸治一切翳膜。

黃連一兩白菊花夜明沙車前子蟬蛻連翹各五錢蛇蛻一條﹐炒右爲末﹐米泔煮豬肝﹐丸如梧子大﹐每服三十丸﹐薄荷湯下。

石決明散治障膜。

石決明煆枸杞子木賊荊芥晚桑葉谷精艸粉艸金沸艸蛇蛻蒼朮白菊花各等分右爲末﹐每服二錢﹐茶淸調﹐食後服。

韓相進靈丹去內外障。

防風石決明威靈仙蕤仁蛤粉蒼朮谷精艸枸杞子甘艸菊花各一兩右爲末﹐用雄豬肝一具﹐竹刀批開﹐去膜擂極爛﹐和藥爲丸﹐如菉豆大﹐每服三十丸﹐鹽湯下。

又方治內外障有淚。

羌活甘艸蒼朮川芎木賊石決明菊花石膏蒺藜蛇蛻旋覆花蟬蛻靑葙子楮實各等分右爲細末﹐煉蜜丸龍眼大﹐食後﹐茶淸湯嚼下。

甘菊湯治內外障翳﹐一切眼疾。

甘菊花升麻石決明研旋覆花芎藭大黃炒各半兩羌活去蘆梔子仁地骨皮石膏碎木賊炒靑葙子車前子荊芥穗黃芩防風去蘆艸決明炒甘艸炙﹐各一兩黃連去須﹐二錢半右銼碎﹐每服三錢﹐水一盞﹐蜜少許﹐同煎至七分﹐去滓﹐夜臥﹐食後溫服。

太陰元精石散治內外障眼。

甘艸四兩眞元精石一兩﹐細研蟬蛻洗去土菊花去枝梗﹐各一兩石決明煆羌活各半兩右爲細末﹐每服一錢﹐食後麥門冬湯調下。

豬肝散治內外障翳眼。

夜明砂末二錢匕右用豬肝二兩﹐批開﹐以夜明砂末摻在肝內﹐麻繩縛定﹐用水一盞﹐煮令肝轉白色﹐取出爛嚼﹐用煮肝湯送下﹐食後服。

蟬花散治肝熱內搏﹐上攻眼目﹐翳膜適睛﹐赤腫疼痛﹐昏暗視物不明﹐隱濇難開﹐多生眵淚﹐內外障眼。

蟬蛻洗淨去土菊花去梗谷精艸洗去土白蒺藜炒防風不見火羌活密蒙花去枝艸決明炒黃芩去土川芎不見火蔓荊子山梔子去皮荊芥穗木賊艸甘艸炙﹐各等分右爲細末﹐每服二錢﹐用茶淸調服﹔或荊芥湯﹐入茶少許﹐調服﹐亦可。食後﹑臨臥﹐皆可服。

開明散治風毒气眼﹐蒙濇障膜。

甘菊花去萼﹐二兩防風羌活蒺藜炒﹐去刺川芎天麻白茯苓蒼朮童便浸一宿﹐焙蟬蛻各半兩荊芥穗茺蔚子華陰細辛甘艸炙﹐各二錢半右爲細末﹐每服二錢﹐食後鹽湯調服。

艸龍膽散治上焦風熱﹐毒气攻衝﹐眼目暴赤﹐磣痛羞明﹐多眵﹐迎風有淚﹐翳膜﹐胬肉攀睛。

龍膽艸木賊甘艸炙菊花艸決明微炒﹐各二兩香附子炒川芎名四兩右爲細末﹐每服二錢﹐用麥門冬熟水﹐入砂糖少許同煎﹐食後調服﹐或米泔調服亦可。

單服蒼朮法補下元﹐明目﹐治內外障。

金州蒼朮揀大塊刮令淨﹐秤一斤﹐分作四分。一分用無灰好酒浸三日﹔一分用米酢浸三日﹔一分用童便浸三日﹐一日兩換﹔一分用米泔浸五日﹐一日一換。右浸日數足﹐漉出更不淘洗﹐切作片﹐或曬或焙漧﹐入黑芝麻三四兩﹐同入鏊上炒令甘香﹐搗爲細末﹐以前浸藥余酒煮糊爲丸﹐如桐子大。若酒少﹐入酢些少丸﹐每服四五十丸﹐白湯或酒送下。

點眼金絲膏治男婦目疾﹐遠年近日﹐翳膜遮睛﹐拳毛倒睫﹐黑花爛弦﹐迎風冷淚﹐及赤眼腫痛﹐胬肉攀睛。

硇砂研晉礬研靑鹽研﹐各一錢乳香細研片腦研﹐各二錢當歸銼淨洗黃丹研﹐各半兩黃連一兩右用好蜜四兩﹐除片腦外﹐和七味內入靑竹筒內﹐油單紙裹筒口五七重﹐緊系定入湯瓶中﹐文武火煮一周時﹐取出劈破﹐新綿濾去藥滓﹐方下片腦和勻﹐磁瓶收貯﹐再用油單紙五七重﹐封系瓶口﹐埋露地內﹐去火毒﹐候半月取出﹐每用粟米大點眼。

龍腦膏治遠年近日﹐翳膜遮障﹐攀睛瘀血﹐連眶赤爛﹐視物昏暗﹐隱濇多淚等證。

鑪甘石揀粉紅梅花色佳﹐用幹鍋子盛﹐煆七次﹐入黃連水淬七次。黃連捶碎﹐水侵一宿﹐去滓﹐將煆紅鑪甘石淬七次﹐同黃連水細研飛過﹐候澄下﹐去上面水﹐暴漧﹐再用乳缽研極細﹐羅過﹐用三錢。龍膽艸洗淨﹐日幹不見火﹐研末﹐一錢桑柴皮羅過﹐二錢黃丹羅過﹐半錢右同白蜜四兩﹐一處入在黑磁器內﹐文武火慢熬﹐以竹篦子攪如漆色﹐不粘手爲度。切勿犯生水。仍不用鐵器熬藥﹐藥成依舊以磁器盛頓﹐每用如皂子大﹐新冷水半盞化開﹐先三日不用。每日洗數次無妨﹐藥盞須用紙蓋﹐不可犯塵灰。截赤眼極效。

散血膏治赤腫不能開﹐睛痛熱﹐淚如雨。

紫金皮白芷大黃姜黃南星大蘗皮赤小豆寒水石右爲細末﹐生地黃汁調成膏﹐敷眼四圍。

淸涼膏

生南星薄荷葉各半兩荊芥百藥煎各三錢右爲未﹐井水調成膏﹐貼眼角上﹐自然淸涼。

洗眼方治昏膜止疼去風。

滑石少許秦皮杏仁黃連甘艸防風當歸須各等分右爲末﹐水一盞﹐煎至半盞﹐去滓﹐時時帶溫洗。

又方治前證。

黃連黃芩黃蘗三味各等分銅綠半斤鑪甘石一斤右﹐將後二味同碾細末﹐羅過﹐將前三味濃煎﹐調末爲丸﹐臨時用冷水浸開洗之。

羌活除翳湯【東垣﹐下同】治太陽寒水﹐翳膜遮睛﹐不能視物。

麻黃根二錢半薄荷二錢生地黃酒洗﹐一錢當歸根川芎各三錢黃蘗四錢知母五錢﹐酒制荊芥穗七錢﹐煎成方入槁本七錢防風一兩羌活一兩半川椒五分細辛少許右﹝口父﹞咀﹐每服三錢﹐水三大盞﹐煎至一盞半﹐入荊芥穗﹐再煎至一盞﹐去滓﹐食後稍熱服。忌酒濕面。

撥云湯治足太陽膀胱﹐爲命門相火煎熬﹐逆行上眼皮下﹐出黑白翳﹐隱濇難開而無疼痛。此欲作寒水翳﹐及寒膜遮睛外證。呵欠善悲﹐健忘嚏噴﹐時自淚下﹐面赤而白﹐能食﹐不大便﹐小便數而欠﹐气上而喘﹐一服神效。

細辛葉葛根川芎各五分生薑甘艸梢川升麻槁本知母當歸身荊芥各一錢防風羌活黃蘗各錢半黃芪柴胡各七分水二大盞﹐煎至一盞﹐稍熱服﹐食後。

流气飲【《和劑》】治肝經不足﹐內受風熱上攻﹐眼目昏暗﹐視物不明﹐常見黑花﹐當風多淚﹐怕日羞明﹐堆眵赤腫﹐隱濇難開。或生障翳﹐倒睫拳毛﹐眼弦赤爛﹔及婦人血風眼﹐及時行暴﹐赤瞳眼泡紫黑﹐應作眼病﹐並宜服之。

大黃煨川芎甘菊花牛蒡子炒細辛防風山梔白蒺藜炒﹐去刺黃芩蔓荊子荊芥木賊甘艸炙元參各一兩艸決明一兩半蒼朮米泔浸一宿﹐三兩右搗羅爲末﹐每服二錢半﹐臨臥時﹐用冷酒調下。小兒有患﹐只令乳母服之。

撥雲散【《寶鑑》】治因眼發濕熱不退﹐而作翳膜遮睛﹐昏暗羞明﹐隱濇難開。

川芎龍膽艸楮實薄荷羌活荊芥穗石決明艸決明蒼朮大黃甘艸連翹木賊艸密蒙花川椒甘菊花地骨皮桔梗石膏白芷白蒺藜檳榔各一兩石燕一對右搗羅細末﹐每服三錢﹐溫茶淸一盞調下﹐食後日三服。忌雜魚鳥諸肉。

神仙退云丸【東垣】治一切翳暈﹐內外障昏無睛者。

川芎當歸各一兩半犀角酒洗川楝子蟬蛻洗薄荷不見火甘菊花各半兩枳實瓜蔞仁生者六錢蛇退蜜蒙花荊芥穗各二錢﹐此三味同甘艸焙漧﹐去甘艸不用地骨皮洗白蒺藜微炒﹐去刺生地黃酒洗﹐焙漧羌活各一錢川木賊一兩半﹐去節﹐童便浸一宿﹐焙漧右爲細末﹐煉蜜和丸﹐每一兩作十丸﹐米泔湯調服﹐日進二三丸﹐食後。婦人當歸湯下。有气者﹐木香湯下。使之在人消息。

本事方治諸眼患因熱病後﹐毒气攻眼生翳膜遮障﹐服此藥遂旋消退﹐不犯刀鍼。

靑葙子防風枳殼各一兩茺蔚子細辛黃連各半兩枸杞子澤瀉生地黃石決明各一兩半車前子當歸麥門冬去心各二兩右各如法修事﹐焙榦爲末﹐煉蜜丸如梧子大﹐每服三十丸﹐飯飲吞下。忌一切熱毒物。

羌活退翳湯治前證。

羌活五味子黃連升麻當歸身各二錢石膏二錢半黃芩黃蘗酒炒龍膽艸酒洗白芍藥甘艸各五錢柴胡黃芪制﹐各三錢防風一錢半右銼細分作二服﹐水二盞﹐煎至一盞﹐入酒少許﹐去渣﹐臨臥熱服。忌言語。

又方治前證。

川芎羌活旋覆花防風各二兩甘艸生蒼朮米泔浸一宿﹐去皮﹐日幹﹐不可見火楮實楮葉並八月采﹐陰漧﹐各一兩甘菊花枳實蟬蛻木賊各二錢半右木臼中杵爲末﹐茶淸調下二錢﹐早食後﹑臨臥各一服。治暴赤眼﹐忌濕面及酒。楮實須眞﹐無實者取葉。不爾﹐諸藥無效。合時不得焙﹐及犯鐵器。予觀此方﹐取楮葉必無實者﹐蓋陰陽二合相匹配耳。有實者陽也﹐無實取葉者陰也﹐所以不得眞楮實者﹐悉無效。

補陽湯【東垣】治前證。

柴胡二兩獨活甘艸梢熟地黃人參黃芪一本用黃芩羌活白朮各一兩白芍藥澤瀉防風陳皮去白﹐各半兩當歸身酒制生地炒白茯苓知母炒黃﹐各三錢肉桂一錢右爲粗未﹐每服半兩﹐水二盞﹐煎至一盞﹐去滓溫服﹐空心使藥力行盡﹐方許食。

連蘗益陰丸治前證。

羌活獨活甘艸根炒當歸身酒制防風五味子各半兩石決明燒存性﹐五錢黃連酒洗或拌﹐銼炒艸決明黃芩黃蘗知母各一兩右爲細末﹐煉蜜爲丸﹐如菉豆大﹐每服五十丸﹐漸加至百丸爲止﹐臨臥淸茶送下。常以助陽﹐湯﹐多服。少服此藥﹐一則妨飲食。二則力大。如升陽﹐湯不可多服。

升陽泄陰丸一名升陽柴胡湯﹐治前證。

羌活獨活甘艸根炒當歸身去蘆﹐酒洗白芍藥熟地黃各一兩人參去蘆黃芪生地黃酒洗﹐炒白朮土炒楮實酒炒﹐各半兩肉桂半錢知母酒炒﹐如大暑加一錢白茯苓澤瀉陳皮防風各三錢柴胡去苗﹐一錢半右﹝口父﹞咀﹐每服五錢﹐水煎熱服。另合一料﹐煉蜜丸如桐子大﹐食遠茶淸送下﹐每日五十丸﹐與前藥各一服。不可飽服。如天气熱甚﹐加五味子三錢或半兩﹐天門冬去心半兩﹐楮實亦加半兩。右上三方﹐合治一證。空心﹐補陽湯﹔臨臥﹐連蘗丸﹔食遠﹐升陽泄陰丸。

通脾瀉胃湯治前證。

防風大黃元參知母各一兩天門冬黃芩各一兩半麥門冬茺蔚子各二兩每服五錢﹐水一盞﹐煎五分﹐去滓﹐食遠溫服。

神消散治眼內黃膜上衝﹐赤膜下垂。

黃芩蟬蛻甘艸木賊各五錢谷精艸蒼朮各一兩龍蛻三條﹐炒右爲末﹐每服二錢﹐夜臥冷水調下。

皂角丸治內外一切障膜﹐此藥能消膜退翳。如十六般內障﹐同生熟地黃丸用之﹐神效。

龍蛻七條蟬蛻元精石穿山甲炒當歸白朮白茯谷精艸木賊各一兩白菊花刺蝟皮蛤粉炒龍膽艸赤芍連翹各兩半獖豬爪三十枚﹐蛤粉炒人參川芎各半兩右末一半﹐入豬牙皂角二挺﹐燒灰﹐和勻﹐煉蜜丸桐子大﹐每服三十丸。空心食前杏仁湯下。一半入仙靈脾一兩爲末﹐和勻﹐每服用豬肝夾藥煮熟﹐細嚼﹐及用原汁送下﹐日三。古今圖書集成醫部全錄卷一百四十六

目門

方

菩薩膏治內外障。

滴乳香硼砂各二錢片腦半錢白蜜一兩蕤仁四十九粒﹐去皮熬蕪荑四十九粒右先將蕪荑﹑蕤仁研去油﹐入諸藥再研﹐取沙蜜於湯瓶上蒸鎔﹐以紙濾過﹐同諸藥攪勻﹐用瓶盛貯紙封。遇患﹐挑少許在盞內﹐沸湯泡洗。

立應散治內外障翳﹐昏濇多淚﹐及暴赤眼一切目疾﹐並皆治之﹐三次﹝口畜﹞鼻。

香白芷洗當歸去蘆﹐洗雄黃另研﹐再入後件鵝不食艸淨洗川附子炮﹐各等分﹝艸蹢﹞﹝艸躅﹞花減半右爲細末﹐入麝香少許﹐和勻﹐含水﹝口畜﹞鼻內﹐去盡濁涕眼淚爲度。

又方治內外障眼﹝口畜﹞藥。

麻黃根一兩當歸身一錢右同爲粗末﹐炒黑色﹐入麝香﹑乳香少許﹐乃爲細末﹐口含水鼻內﹝口畜﹞之。

日精月華光明膏能開一切內障﹐善治翳膜遮睛﹐及攀睛胬肉﹐不日掃除。無問年久日深﹐或一目兩目俱患﹐但能見人影者﹐悉皆治之﹐如雲開見日。

黃連四兩﹐研末當歸一兩訶子一對﹐去核﹐研石決明二兩﹐研細石膏一兩半﹐研﹐用臘八水或雪水浸三日大鵝梨二十枚﹐椎碎﹐用布扭去滓豬胰二具﹐艸挾扭去筋膜黃丹炒﹐研細鑪甘石各四兩﹐火煆﹐童便淬五次馬牙硝飛﹐二錢半銅綠研眞膽礬研南硼砂另研﹐各一錢半沒藥四錢﹐另研乳香另研防風輕粉各一錢﹐另研天花粉麝香另研片腦各半錢﹐另研右先將黃連等五味浸三日﹔卻用大砂鍋一口﹐內藥﹐水再添滿七分﹐熬﹐重綿濾過至四五碗。卻入鵝梨﹑豬胰﹐再熬至三碗﹐再濾過。再下鍋﹐入鑪甘石﹑黃丹﹐再熬至二碗﹐又濾過﹔卻下馬牙硝等八味﹐以槐柳枝不住手攪勺﹐候成膏﹐仍濾淨入瓶內。卻入腦﹑麝﹑粉三味攪勻﹐以油紙密封﹐勿令水入﹐放冷水內浸三日﹐取出。每用﹐以銅箸點眼﹐良。

熟地黃丸治血弱陰虛﹐不能養心﹐致火旺於陰分﹐瞳子散大。少陰爲君火﹐君主無爲﹐不行其令﹐相火代之﹐與心包絡之脈﹐出心系分爲三道。少陽相火之體無形﹐其用在其中矣。火盛則子能令母實﹐乙木肝旺是也。其心之脈挾目系﹐肝之脈連目系﹐況手足少陽之脈﹐同出耳中﹐至耳上角斜起﹐終於目外小眥﹐風熱之盛﹐亦從此道來﹐上攻頭目﹐致偏頭腫悶﹐瞳子散大﹐視物昏花﹐血虛陰弱﹐故也。法當養血涼血益血﹐收火散火而除風熱﹐則愈矣。

熟地黃一兩柴胡去苗﹐八錢當歸身酒洗黃芩各半兩生地黃七錢半﹐酒浸焙五味子天門冬去心﹐焙地骨皮黃連各三錢人參枳殼炒甘艸炙﹐各二錢右爲細末﹐煉蜜丸如菉豆大﹐每服一百丸﹐茶湯送下﹐食後﹐日二服﹐制之緩也。大忌辛辣物助火邪﹐及食寒冷物損其胃气﹐藥不上行也。又一論云﹕瞳子黑眼法於陰﹐由食辛熱之物﹐助火乘於胸中﹐其睛故散﹐睛散則視物亦大也。

濟陰地黃丸治足三陰虧損﹐虛火上炎﹐致目睛散大﹐視物不明﹐或昏花濇緊﹐作痛畏明﹐或卒見非常之處等證。其功效與六味還少丹相似。

五味子麥門冬枸杞子熟地黃肉蓯蓉山萸山藥當歸甘菊花巴戟肉各等分右爲末﹐煉蜜丸桐子大﹐每服七八十丸﹐空心白湯下。

補肝散【《千金》】治目失明。

靑羊肝一具﹐去膜薄切﹐以新瓦瓶入肝於中﹐炭火炙之﹐爲極細末蓼子一合﹐熬令香右爲末﹐食後服方寸匕﹐日二﹐加至三匕。不過一二劑﹐能一歲可夜讀細書。

養肝丸【《濟生》】治肝血不足﹐眼目昏花﹐或生眵淚。

當歸酒洗車前子酒蒸﹐焙防風去蘆川芎白芍藥蕤仁另研熟地酒蒸﹐焙枳實各等分右爲末﹐煉蜜爲丸如桐子大﹐每服七十丸﹐熟水送下﹐不拘時。一方無川芎﹑枳實。

地黃丸治用力勞心﹐肝虛風熱攻眼﹐赤腫羞明﹐漸生翳膜。兼肝腎風毒﹐熱气上衝﹐目痛﹐久視傷血。血主肝。故勤書則傷肝而目昏﹔肝傷則木生風而熱气上湊﹐目昏亦盛。不宜專服補藥﹐當益血鎭肝而目自明矣。

熟地黃一兩半甘菊花防風朱砂羌活桂心沒藥各半兩決明子黃連各一兩右爲細末﹐煉蜜丸如梧子大﹐每服三十丸﹐食後熟水下﹐日三。一名菊花丸。

補肝湯治肝虛﹐兩脇滿痛﹐筋脈拘急﹐不得喘息﹐眼目昏暗﹐面多靑色。

防風細辛柏子仁白茯苓官桂山萸蔓荊子桃仁去皮尖﹐雙仁﹐炒甘艸微炒﹐各等分右口父咀﹐每服五錢﹐水一盞半﹐大棗二枚﹐劈破同煎至八分﹐溫服無時﹐日再。

雷巖丸治男婦肝經不足﹐風邪內乘﹐上攻眼睛﹐淚出羞明﹐怕日﹐多見黑花﹐翳膜遮睛﹐瞼生風粟﹐或癢或痛﹐隱濇難開﹐兼久患偏正頭風牽引兩目﹐漸覺細小﹐視物不明﹐皆因腎水不能旣濟肝木。此藥久服﹐大補腎臟﹐添目力。

枸杞子菊花各二兩肉蓯蓉牛膝巴戟酒浸一宿﹐去皮心﹐各一兩川椒三兩﹐去目黑附子以靑鹽二錢﹐泔水三升﹐同煮﹐水盡去皮臍右爲細末﹐浸藥酒煮麵糊﹐和丸梧子大﹐每服十丸﹐空心酒送下。

補肝丸治眼昏暗﹐將成內障。

茺蔚子靑葙子枸杞子五味子決明子杏仁茯苓各一兩地黃三兩菟絲子二兩山藥車前子地骨皮焙柏子仁大黃黃芩黃連人參細辛防風甘艸炙﹐各一兩半右爲細末﹐煉蜜丸如梧子大﹐每服二十丸﹐加至三十丸﹐食後米飲下。

石決明丸治前證。

石決明槐子肉蓯蓉酒浸一宿﹐去鱗甲﹐炙幹菟絲子酒浸三日﹐曝漧﹐另研爲末陽起石酒煮七日﹐細研水飛過熟地黃各一兩桂心半兩磁石一兩半﹐火煆﹐酢淬七次﹐細研﹐水飛過右爲細末﹐煉蜜和搗二三百杵﹐丸如梧子大﹐每服二十丸﹐旋加至三十丸﹐食前鹽湯下。

益本滋腎丸治前證。

黃蘗知母俱酒洗﹐炒﹐各等分右爲極細末﹐滴水丸如桐子大﹐每服一百五十丸﹐空心熱湯下﹐服後以干物壓之。

補腎丸治腎气不足﹐眼目昏暗﹐瞳人不明﹐漸成內障。

磁石煆﹐酢淬七次﹐水飛過﹐二兩。石斛去根﹐一兩菟絲子酒蒸二次﹐二兩五味子熟地黃酒蒸枸杞子覆盆子酒浸楮實子車前子酒蒸肉蓯蓉酒浸﹐焙﹐各一兩沈香靑鹽二味另研﹐各半兩右爲末﹐煉蜜丸如桐子大﹐每服七十丸﹐空心鹽湯下。

羚羊羌活湯治肝腎俱虛﹐眼見黑花或作蠅翅。

羚羊角屑羌活黃岑附子去皮臍人參澤瀉秦艽山茱萸車前子決明子微炒靑葙子柴胡各兩半黃芪二兩甘艸炙﹐一兩每服五錢﹐水一盞半﹐煎至八分﹐去滓﹐不拘時溫服﹐日再。

石決明丸治肝虛血弱﹐日久昏暗。

知母焙山藥熟地黃焙細辛各一兩半石決明五味子菟絲子酒浸一宿﹐另搗爲末﹐各一兩右爲細末﹐煉蜜丸如桐子大﹐每服五十丸﹐空心米飲送下。

駐景丸治肝腎虛眼昏翳。

熟地黃車前子各三兩菟絲子酒煮﹐五兩右爲末﹐煉蜜丸桐子大﹐每服五十丸﹐食前白茯苓﹑石菖蒲湯任下。又方加枸杞子一兩半﹐尢佳。

白附子散治發散初起黑花﹐昏蒙內障。

荊芥白菊花防風﹐木賊白附子粉艸蒼朮人參羌活蒺藜右水煎﹐食後服。

補腎磁石丸治腎肝气虛﹐上攻眼目﹐昏暗遠視不明﹐時見黑花﹐漸成內障。

磁石火煆紅﹐酢淬甘菊花石決明肉蓯蓉酒浸﹐切﹐焙菟絲子酒浸一宿﹐慢火焙漧﹐各一兩右爲細末﹐用雄雀十五隻﹐去毛嘴足﹐畱肚腸﹐以靑鹽二兩﹑水三升同煮﹐令雄雀爛﹑水欲盡爲度﹐取出先搗如膏﹐和藥末爲丸﹐如梧子大﹐每服二十丸﹐空心溫酒送下。

三仁五子丸治肝腎不足﹐體弱眼昏﹐內障生花﹐不計近遠。

柏子仁薏苡仁酸棗仁五味子菟絲子酒制枸杞子酒蒸覆盆子酒浸車前子酒浸肉蓯蓉熟地黃白茯苓當歸沈香各等分右爲細末煉蜜丸如桐子大﹐每服五十丸﹐空心用鹽酒送下。

羚羊角散治肝臟實熱﹐眼目昏暗﹐時多熱淚。

羚羊角鎊羌活元參車前子瓜蔞仁黃芩山梔仁各半兩細辛二錢半胡黃連菊花各七錢半右爲細末﹐食後竹葉煎湯﹐調服二錢。

蕤仁丸治眼見黑花飛蠅﹐濇痛昏暗﹐漸變靑盲。

蕤仁去皮地膚子細辛地骨皮人參石決明洗淨﹐別搗﹐羅白茯苓白朮各二兩熟地黃焙楮實各三兩空靑另研防風各一兩半靑羊膽一枚石膽研如粉﹐半兩鯉魚膽五枚右爲細末研勻﹐以膽汁同煉蜜搜和﹐丸如桐子大﹐每服二十丸﹐食後米飲送下。

摩頂膏治肝腎虛風上攻﹐眼生黑花﹐或如水浪。

空靑研靑鹽研﹐各半兩槐子木香附子各一兩牛酥二兩旱蓮艸自然汁一升鵝脂四兩龍腦半錢丹砂二錢半研右爲細末﹐先以旱蓮艸汁﹑牛酥﹑鵝脂﹐銀器中熬三五沸﹐下諸藥末﹐煎減一半﹐卽止﹐盛磁器中﹐臨臥用舊鏵鐵一片﹐重二三兩﹐蘸藥於頂上摩二十徧﹐令入發竅中﹔次服決明丸。忌鐵器。

又方治眼前見花﹐黃黑紅白不定。

附子炮制﹐去皮臍木香各一兩朱砂二錢半龍腦半錢靑鹽一兩半牛酥二兩鵝脂四兩右﹐將前藥爲末﹐同酥脂以慢火熬成膏﹐每用少許﹐不拘時頂上摩之。

決明丸治眼見黑花不散。

決明子甘菊花各一兩防風去蘆車前子芎藭細辛梔子仁蔓荊子元參薯蕷白茯苓各半兩生地黃七錢半右爲細末﹐煉蜜和搗二三百杵﹐丸如梧子大﹐每服二十丸﹐食後前桑枝湯送下﹐日三。

白龍粉治腎水衰虛﹐肝經邪熱﹐視物不明﹐或生障翳﹐胬肉攀睛﹐或迎風淚出﹐眼見黑花﹐或如蠅飛﹐或如油星﹐或睛濇腫痛﹐或癢不可忍﹐並皆治之。

硝三斗右﹐於二九月造一大罐﹐入硝﹐熟水化開﹐以綿濾過﹐入銀器或石器內。煎至一半已上﹐就鍋內放溫﹐傾銀盒內於露地放一宿﹐次日結成塊子﹐於別水內洗淨﹐再用小罐﹐熟水化開﹐熬﹔入蘿卜二个﹐切作片子同煮﹐以蘿卜熟爲度﹐傾在磁器內﹐撈去蘿卜不用。於露地露一宿﹔次日﹐結成塊子﹐去水﹐於日中曬一日﹐去盡水﹐入好紙袋盛放﹐於透風日處掛曬﹐至風化開﹐成用。逐旋於乳缽內﹐研極細﹐點眼﹐如常法。亦名元明粉。

煮肝散治眼生黑花﹐漸成內障﹐及鬭睛偏視﹐風毒攻眼﹐腫痛濇癢﹐短視﹐倒睫﹐雀目。

羌活獨活靑葙子甘菊花各一兩右爲細末﹐每服三錢匕﹐羊子肝一葉﹐銼細﹐淡竹葉數片﹐同裹如棕子﹐別用雄黑豆四十九粒﹐米泔一碗﹐銀石器內同煮﹐黑豆爛﹐泔幹爲度﹐取肝細嚼﹐溫酒下﹐又將豆食盡﹐空心﹐日午夜臥服。

服椒方治肝腎虛風﹐上攻眼目﹐生黑花﹐頭目不利﹐能通神延年。

川椒一斤﹐揀淨﹐去目及合口者。右於銚內炒令透﹐於地上鋪淨紙二重﹐用新盆合定﹐周回用黃土培之﹐半日﹐去毒出汗﹐然後取之﹐曝漧爲度。只取椒於磁盒子內收﹐每日空心新汲水下十粒。

芎藭散治目暈昏濇﹐視物不明。

芎藭地骨皮荊芥何首烏去黑皮菊花旋覆花艸決明石決明甘艸炙﹐各一兩靑葙子蟬蛻去土木賊各半兩白芷二錢半右爲細末﹐每服一錢匕﹐食後﹐米泔水調下。

磁石丸治眼因患後起早﹐元气虛弱﹐目無翳膜﹐視物昏暗﹐欲成內障。

磁石二兩﹐煆﹐酢淬七次﹐搗碎細研﹐水飛菟絲子酒浸五日﹐曝漧﹐別研爲末﹐三兩肉蓯蓉酒浸一宿﹐刮去皴皮﹐炙幹補骨脂微炒巴戟去心石斛遠志去心熟地黃各一兩木香五味子甘艸炙赤桂心各半兩右爲細末研勻﹐煉蜜和搗二三百杵﹐丸如梧子大﹐每服三十丸﹐食前溫酒送下。一方有茯神﹐無遠志﹑石斛。

四物五子丸治心腎不足﹐眼目昏暗。

當歸酒浸川芎熟地黃白芍藥枸杞子覆盆子地膚子菟絲子酒浸炒車前子酒蒸﹐量虛實加減﹐各等分右爲細末﹐煉蜜和丸如桐子大﹐每服五十丸﹐不拘時﹐鹽湯送下。

杞苓丸治男子腎臟虛耗﹐水不上升﹐眼目昏暗﹐遠視不明﹐漸成內障。

枸杞子四兩﹐酒蒸茯苓八兩﹐去皮當歸二兩菟絲子四兩﹐酒浸蒸靑鹽一兩﹐另研右爲細末﹐煉蜜和丸﹐如桐子大﹐每服七十丸﹐食前用白湯送下。

瑞竹四神丸治腎經虛損﹐眼目昏花﹐補虛益損﹐及云翳遮睛。

甘州枸杞子一斤﹐揀色赤滋潤者﹐以酒一杯潤之﹐分作四分﹕一分同川椒一兩炒﹐一分同小茴香一兩炒﹐一分同芝麻一合炒﹐一分獨炒右﹐炒過﹐將川椒等篩去不用﹐再加熟地黃﹑白朮﹑白茯苓各一兩﹐共爲細末﹐煉蜜和丸如梧子大﹐每服五七十丸﹐空心溫酒送下。或加甘菊花一兩。

夜光丸一名雙美丸。治眼目昏暗﹐及諸疾﹐兼退翳膜。

蜀椒去目﹐並合口者﹐炒出汗﹐一斤半﹐搗末一斤甘菊花取末一斤右和勻﹐取肥地黃十五斤﹐切搗研﹐絞取汁八九升許。將前藥末拌浸令勻﹐曝稍幹﹐入盤中攤曝﹐三四日內取幹候得所卽止﹐勿令太燥。入煉蜜二斤﹐同搗數千杵﹐丸如梧桐子大﹐每服三十丸﹐空心日午熟水下。久服目能夜視﹐發白再黑﹐通神彊志﹐延年益壽。一方用熟地黃二兩﹐酒浸﹐九蒸九曝﹐食後細嚼﹐新淅米十粒﹐以湯送下﹐或茶下亦得。

密蒙花散治冷淚昏暗。

密蒙花甘菊花白蒺藜石決明白芍藥木賊去節甘艸炙﹐各等分右爲細末﹐每服一錢﹐茶淸調下服﹐半月後﹐加至二錢。《局方》有羌活﹐無芍藥﹑甘艸﹐治風气攻注昏腫者。

還睛補肝丸治肝虛兩目昏暗﹐衝風淚下。

白朮細辛去苗芎藭決明子微炒人參羌活去蘆當歸切焙白茯苓去皮苦參防風去叉官桂去粗皮地骨皮五味子元參黃芩去黑心車前子微炒靑葙子菊花甘艸炙各等分右爲細末﹐煉蜜爲丸﹐如桐子大﹐每服三十丸﹐加至四十丸﹐不拘時﹐米飲下。

補肝丸治肝經不足﹐內受風熱﹐上攻眼目﹐昏暗癢痛﹐隱濇難開﹐多眵灑淚﹐怕日羞明﹐時發腫赤﹐或生翳障。

遠志去心地膚子茺蔚子白茯苓去皮防風去蘆決明子蔓荊子人參各一兩山藥靑葙子柴胡去苗柏子仁炒元參地骨皮甘艸炙車前子細辛去苗甘菊花各半兩右爲細末﹐蜜水煮糊丸如桐子大﹐每服三十丸﹐食後用米湯下。日三。

眞珠煎治肝虛寒﹐目﹝目巟﹞﹝目巟﹞不見物。

眞珠二錢半﹐細研鯉魚膽二枚白蜜二兩右﹐合和銅器中﹐微火煎取一半﹐新綿濾過﹐磁瓶中盛﹐每以銅箸點如黍米著目眥﹐卽淚出﹐頻點取瘥。

金絲膏治一切目疾昏暗如紗羅所遮﹐或疼痛。

宣黃連半兩銼碎﹐水一盞浸一宿取汁﹐再添水半盞﹐浸滓﹐經半日﹐絞取汁﹐與前汁放一處﹐滓別用水半盞﹐浸蜜一兩白礬一字井鹽一分﹐如無以靑鹽代之山梔子好者﹐二錢﹐捶碎﹐與黃連滓同煮五七十沸﹐取盡力沫﹐濾去滓﹐與前黃連汁一處入余藥右﹐用銀磁器內熬十餘沸﹐用生絹上鋪細紙數重﹐再濾過﹐用時常點。

蛤粉丸治雀目﹐日落不見物。

蛤粉細研黃蠟等分右﹐鎔蠟搜粉爲丸﹐如棗大﹐每用豬肝一片二兩許﹐乘批開裹藥一丸﹐麻綫纏﹐入罐內﹐水一碗﹐煮熟傾出﹐熱燻目至溫﹐喫肝﹐以愈爲度。

瀉肺飲治肝虛雀目﹐恐變成內障。

防風黃芩桔梗炒芍藥大黃炒﹐各一兩右銼碎﹐每服三錢匕﹐水一盞半﹐煎至一盞﹐入芒硝半字﹐去滓放溫﹐食後﹑臨臥服。

豬肝散治雀目。

蛤粉黃丹夜明砂各等分右末﹐豬肝切開﹐入藥末﹐用綫紮﹐米泔水煮熟﹐不拘時嚼服﹐原汁送下。

夜明丸治雀目靑盲。

夜明砂木賊去節防風田螺殼靑木香細辛各等分右爲末﹐爛煮豬肝﹐用末藥於淨沙盆內﹐研令極勻﹐丸如桐子大﹐每服三十丸﹐米飲或酒下。

轉光丸治肝虛雀目靑盲。

生地黃白茯苓川芎蔓荊子熟地黃防風山藥白菊花細辛各等分右爲末﹐煉蜜和丸﹐如梧子大﹐每服二十丸﹐空心﹐桑白皮湯送下。

瀉膽散治瞳人幹缺外障﹐神水將枯。

元參黃芩地骨皮麥門冬知母各一兩黃芪茺蔚子各一兩半每服五錢﹐水一盞﹐煎五分﹐去滓﹐食後溫服。

天門冬飲子治轆轤轉關。

天門冬茺蔚子知母各二兩五味子防風各一兩人參茯苓羌活各一兩半每服五錢﹐水一盞﹐煎五分﹐去滓﹐食後溫服。

元參瀉肝散

麥冬二兩大黃黃芩細辛芒硝各一兩元參桔梗各一兩半右﹐水煎﹐食後服。

靑黛散治眼倒睫﹐神效。

棗樹上黃直棘鍼刺蝟皮炒焦白芷靑黛各等分右爲細末﹐口噙水﹐左眼倒睫﹐左鼻內﹝口畜﹞之﹐右眼倒睫﹐右鼻內﹝口畜﹞之。

四退散治倒睫拳毛。

蟬退蛇退酢煮豬蹄退炒

蠶退荊芥各二錢半川烏炮穿山甲燒粉艸各半兩右爲末﹐每服一錢﹐淡鹽湯調下。一方加防風﹑石決明﹑艸決明各五錢。

起睫膏治前證。

木鱉子去殼﹐一錢自然銅五分﹐制右搗爛爲條子﹝口畜﹞鼻。又以石燕末﹐入片腦少許﹐研水﹐調敷眼弦上。

連翹飲子治目中澑火惡日﹐與火隱濇﹐小角緊﹐久視昏花﹐迎風有淚。

連翹當歸紅葵花蔓荊人參甘艸生生地黃各三分柴胡二分黃芩酒制黃芪防風羌活各半錢升麻一錢右銼每服五錢﹐水二盞﹐煎至一盞﹐去滓﹐食後稍熱服。

排風散治兩瞼粘睛外障。

天麻桔梗防風各二兩五味子烏蛇細辛芍藥幹蠍各一兩右爲細末﹐每服一錢﹐食後﹐米飲調下。

龍膽丸治眼兩胞粘睛﹐赤爛成瘡。

苦參龍膽艸牛蒡子各等分右爲末﹐煉蜜丸如梧桐子大﹐每服二十丸﹐食後米泔下。

菊花通聖散治兩瞼潰爛﹐或生風粟。

白菊花兩半滑石三兩石膏黃芩甘艸桔梗牙硝黃連羌活各一兩赤芍藥防風川芎當歸大黃薄荷白蒺藜連翹麻黃芒硝各半兩荊芥山梔子白朮各二錢半右﹝口父﹞咀﹐每服三錢﹐水一盞半﹐生薑三片﹐同煎七分﹐食後服。

柴胡散治眼眶濇爛﹐因風而作﹐用气藥燥之。

柴胡羌活防風赤芍藥桔梗荊芥生地黃甘艸右﹐水煎服。

黃連散治眼爛弦風。

黃連防風荊芥赤芍五倍子蔓荊子覆盆子根卽甜勾根右煎沸﹐入鹽少許﹐濾淨﹐又入輕粉末少許﹐和勻﹐洗眼亦效。

鑪甘石散治爛風眼。

鑪甘石不拘多少右﹐先用童便﹐煆淬七次﹐次用黃連濃煎汁﹐煆淬七次﹐再用谷雨前茶芽濃煎煆淬七次﹐又並三汁﹐餘者合一處﹐再煆淬三次﹐然後安放地上一宿﹐出火气﹐細細研入冰片﹑麝香﹐點上神妙。煆時﹐須用好紫銷炭﹐極大者。鑿一穴﹐以安鑪甘石。

當歸飲子治目淚不止。

滑石半兩當歸大黃柴胡人參黃芩甘艸芍藥各一兩右銼細﹐每服三錢至五錢﹐水一盞﹐生薑三片﹐同煎七分﹐去滓溫服。

枸杞酒治肝虛當風眼淚。

枸杞最肥者二升右搗破內絹袋置罐中﹐以酒一斗﹐浸訖密封﹐勿泄气﹐候三七日。每日取飲之﹐勿醉。

二妙散養肝气﹐治目昏﹐視物不明﹐淚下。

當歸熟地黃各等分右爲細末﹐每服二錢匕﹐不拘時﹐無灰酒調下。

洗肝湯治肝實眼。

人參黃芩赤茯苓芎藭山梔仁柴胡地骨皮甘菊花桔梗炒﹐各一兩黃連去須甘艸炙﹐各半兩右﹝口父﹞咀﹐每服三錢﹐水一盞﹐入苦竹葉七片﹐煎至七分﹐去滓﹐食後服。

瀉肝湯治目熱淚生糞者﹐脾肝受熱故也。

桑白皮一兩地骨皮一兩甘艸五錢炒右﹝口父﹞咀﹐每服三錢﹐白水煎﹐食後服。

木賊散治眼出冷淚﹐實則用此。

木賊蒼朮蒺藜防風羌活川芎甘艸右水煎服。

決明子方治肝經熱﹐止淚明目。治風赤眼。

決明子挼令淨右每朝一匙﹐空心﹐水吞下﹐百日見夜光。一方取決明作菜食之。

羌活散治目風冷淚﹐久不瘥。

羌活去蘆﹐一兩木香官桂去粗皮胡黃連山藥升麻艾葉焙﹐各一兩牛膝酒浸﹐切﹐焙山茱萸去核白附子炮﹐各七錢半右銼﹐每服三錢﹐水一盞﹐煎至八分﹐去滓﹐食後溫服﹐日三。

羌活散治風气攻眼﹐昏濇多淚。

羌活川芎天麻旋覆花槁本防風蟬蛻洗甘菊花細辛杏仁去皮﹐各一兩炙甘艸半兩右爲細末﹐每服二錢﹐新水一盞半﹐煎食後服。

菊花散治目風淚出。

蒼朮四兩﹐肥者﹐用銀石器﹐入皂莢一寸﹐河水煮一日﹐去皂莢﹐取朮﹐銅刀刮去黑皮﹐曝漧﹐取三兩菊花木賊新者艸決明洗﹐曝漧荊芥穗旋覆花甘艸炙﹐各一兩蟬蛻洗﹐焙﹐七錢半蛇蛻洗﹐炙﹐二錢半右爲細末﹐用不津器盛﹐每服一錢﹐臘茶半錢﹐同點﹔空心臨臥時服。

蟬蛻餅子治目風冷淚﹐去翳暈。

蟬蛻洗﹐焙木賊新者甘菊花各一兩芎藭荊芥穗各二兩蒼朮泔浸﹐焙﹐三兩甘艸炙﹐半兩右爲細末﹐煉蜜和捏﹐作餅子如錢大﹐每服一餅﹐食後細嚼﹐臘茶送下﹐日三。

阿膠散治目有冷淚﹐流而不結者﹐肝經受風冷故也。

阿膠馬兜鈴各兩半紫菀﹝艸欵﹞冬花各一兩甘艸半兩白蒺藜二錢半﹐炒糯米一兩右﹝口父﹞咀﹐每服二錢﹐水一盞半﹐煎八分﹐溫服﹐不拘時候。

本事方治頭風冷淚。

甘菊花決明子各二錢白朮羌活川芎細辛白芷荊芥穗各半兩右爲細末﹐每服一錢﹐食後溫湯調下﹐日三。

又方治前證。

川芎甘菊細辛白芷白朮各等分右爲末﹐蠟丸如黍米大﹐夜臥服一丸﹐日中一時辰﹐換一丸。二方馬安常傳。

川芎丸治風盛隔壅﹐鼻塞淸涕﹐熱气攻眼﹐下淚多眵﹐齒間緊急﹐作頭痛。

川芎柴胡各一兩半夏曲甘艸炙甘菊人參前胡防風各半兩右﹐每服四錢﹐水一盞﹐生薑四片﹐薄荷五葉﹐同煎七分﹐去渣溫服。

銀海止淚方

蒼朮米泔浸﹐一兩半木賊去節﹐二兩香附子炒﹐去毛右爲末﹐煉蜜丸如桐子大﹐食後鹽湯下三丸。

治冷淚方

夏枯艸香附子各等分右爲細末﹐麥門冬湯調下。

立應散治冷淚。

橡斗子一个甘艸三錢右爲細末﹐每服二錢﹐熟水調下。

楮實散治冷淚。

楮實子炒夏枯艸甘艸各半兩香附子炒夏桑葉各一兩右爲細末﹐熟水調服﹐不拘時。

白僵蠶散治衝風淚出。

僵蠶炒粉艸細辛旋覆花木賊各五錢荊芥二錢半嫩桑葉一兩右﹐水煎﹐食後溫服。

眞珠散治肝虛目風淚出。

眞珠研丹砂研﹐各三分漧薑研﹐二分貝齒五枚﹐以炭火煆爲細末右研極細﹐令勻﹐以熟絹帛羅三徧﹐每仰臥﹐以少許點眼中﹐合眼少時。

乳汁煎治風淚濇癢。

人乳一升黃連去須研﹐取末七錢半蕤仁研爛﹐一兩漧薑炮爲末﹐二錢半右﹐除乳外﹐再同研極細﹐以乳漬一宿﹐明旦﹐內銅器中﹐微火煎取三合﹐綿濾去滓﹐每以黍米大點眥中。勿當風點。

止淚散治風眼流淚不止。

鑪甘石一錢海螵蛸三分片腦五釐右﹐研細點眼大眥頭目並口﹐淚自收。二藥燥﹐要加腦和﹐則不濇也。

麝香散治眼冷淚不止。

香附子川椒目各等分蒼朮麝香各少許右爲細末﹐吹鼻中。

消毒飲治瞼生風粒﹐目瘡疣。

大黃荊芥牛蒡子甘艸右﹐水煎﹐食後溫服。

五花丸治漏睛膿出﹐目停風熱﹐在胞中結聚膿汁﹐和淚相雜﹐常流涎水﹐久而不治﹐至烏珠墜落。

金沸艸四兩巴戟三兩川椒皮枸杞子白菊花各二兩右﹐末煉蜜丸﹐梧桐子大﹐每服二十丸﹐空心鹽酒下。

白薇丸治漏睛膿出。

白薇五錢防風蒺藜石橊皮羌活各三錢右末﹐米粉糊丸梧子大﹐每服二十丸﹐白湯下。

又方治眼膿漏不止。

黃芪防風大黃黃芩各三兩遠志去心人參地骨皮赤茯苓蒲黃各二兩右﹐每服五錢﹐水煎﹐食後服。

加味四物湯治打損眼目。

當歸川芎白芍熟地防風荊芥各等分右﹝口父﹞咀爲散﹐每服三錢﹐水一盞半﹐煎至一盞﹐再入生地黃汁少許﹐去滓溫服。再以生地黃一兩﹐杏仁十枚﹐去皮尖研細﹐用綿子裹藥﹐敷在眼上﹐令幹﹔二再將瘦豬肉蒲黃熟地黃肉桂當歸赤芍藥白姜甘艸各等分右爲末﹐童子小便﹑生地黃汁﹐相和調服。

內消散治傷損眼。

羌活獨活蘇木紅內消當歸川芎大黃鉤藤白芷紅花桃仁甘艸節赤芍藥生地黃瓜蔞根紫荊皮金鎖匙血竭艸右﹐水煎﹐食後服。次用生地黃一兩﹐杏仁五十枚﹐搗爛貼眼上﹐復以瘦豬肉貼之。

又方治前證。

羌活獨活紅內消蘇木赤芍藥鉤藤白芷各五錢甘艸節三錢地楡花粉各四錢右﹝口父﹞咀﹐每服三錢﹐白水煎﹐食後服。

經效散治撞刺生翳。

大黃當歸芍藥各半兩粉甘艸連翹各二錢半北柴胡一兩犀角一錢右﹐水煎﹐食後服。

一綠散治打撲傷損﹐眼胞赤腫疼痛。

芙蓉葉生地黃各等分右﹐搗爛﹐敷眼胞上﹔或爲末﹐以雞子淸調勻敷之。

又方治目被物刺損﹐有翳。

生地黃生薄荷生巨葉生土當歸﹝石卜﹞硝右﹐不拘多少﹐研爛﹐貼太陽兩穴。

前胡犀角湯﹑治傷寒兩目昏暗﹐或生浮翳。

前胡去蘆犀角屑蔓荊子靑葙子菊花防風去叉梔子仁麥門冬去心生地黃焙羌活去蘆決明子微炒車前子微炒細辛甘艸炙各一兩黃芪一兩半右銼﹐每服五錢﹐水一盞半﹐煎至八分﹐去滓﹐食後溫服。

茺蔚子丸治時气後目暗﹐及有翳膜。

茺蔚子澤瀉各一兩半枸杞子靑葙子枳殼去瓤﹐麩炒生地黃焙﹐各一兩石決明麥門冬去心﹐焙細辛車前子各二兩黃連去須﹐三兩右爲細末﹐煉蜜丸梧子大﹐每服三十丸﹐食後漿水送下。

瀉肝散治天行後赤眼外障。

知母黃芩桔梗各一兩半茺蔚子大黃元參羌活細辛各一兩右銼﹐每服五錢﹐水一盞半﹐煎至五分﹐去滓﹐食後溫服。

七寶散治風眼除瘀熱。

當歸芍藥黃連銅綠各二錢﹐細研白礬甘艸各一錢杏仁七粒﹐去皮右﹝口父﹞咀﹐以水同放磁盞﹐內於鍋中﹐頓煎至八分﹐去滓﹐澄淸﹐臨臥洗之。

撥雲散治男婦風毒上攻﹐眼目昏暗﹐翳膜遮障﹐羞明熱淚隱濇難開﹐眶癢赤痛﹐臉眥紅爛﹐瘀肉侵睛。

羌活防風柴胡甘艸炒﹐各一兩右爲細末﹐每服二錢﹐水一盞半﹐煎至七分﹐食後薄荷茶淸調服。菊花湯調亦可。忌腌魚酢鹽醬濕面炙煿發風等毒物。

蟬殼散治眼目風腫﹐及生翳膜等疾。

蟬殼地骨皮黃連去須白朮牡丹皮蒼朮米泔浸﹐切﹐焙菊花各一兩龍膽艸半兩甜瓜子半升右爲細末﹐每服一錢﹐荊芥煎湯調下﹐食後臨臥各一服。大治時疾後﹐餘毒上攻眼目﹐甚效。忌熱面炒豆酢醬等。

曾靑散【《局方》】治怕日羞明﹐隱濇眵淚﹐或癢或痛。

曾靑四兩蔓荊子二兩白姜炮防風各一兩右爲末﹐每以少許﹝口畜﹞鼻中﹐立效。

又方【《衛生方》】治多年障瞖。

花蕊石水飛﹐焙防風川芎菊花白附子牛蒡子各一兩甘艸炙﹐半兩右爲末﹐每服五分﹐臘茶下。古今圖書集成醫部全錄卷一百四十七

目門

方

鎭肝丸【《良方》﹐下同】治肝經不足﹐內受風熱﹐上攻眼目﹐昏暗癢痛﹐隱濇難開﹐多眵灑淚﹐怕日羞明﹐時發腫赤﹐或生翳障﹐並皆治之。

遠志去心地膚子茺蔚子白茯苓去皮防風去蘆決明子蔓荊子人參各一兩山藥靑葙子柴胡去苗地骨皮元參車前子甘菊花柏子仁炒甘艸炙﹐各五錢細辛去苗一分右爲細末﹐蜜水煮﹐糊丸如梧桐子大﹐每服三十丸﹐食後用米湯送下﹐日三服。

萬壽地芝丸治目能近視﹐不能遠視。

天門冬去心生薑焙﹐各四兩甘菊花二兩枳殼去瓤炒﹐三兩右爲細末﹐煉蜜丸如梧桐子大﹐每服一百丸﹐食後用茶淸或溫酒送下。此藥能治風熱。

芍藥淸肝散【《原機啟微》﹐下同】治眵多眊燥﹐緊濇羞明﹐赤脈貫睛﹐臟腑祕結者。

白朮炒川芎防風桔梗羌活滑石面石膏芒硝各三分甘艸炙荊芥白芍藥前胡薄荷黃芩各二分五釐柴胡山梔知母各二分大黃四分右﹝口父﹞咀﹐作一服﹐水二鍾﹐煎至一鍾﹐食後熱服。此方治淫熱反克而作也。風熱不制之病﹐熱甚﹐大便硬者﹐從權用之﹐蓋苦寒之藥也。苦寒敗胃﹐故先以白朮之甘溫﹐甘艸之甘平﹐主胃气爲君﹐次以川芎﹑防風﹑荊芥﹑桔梗﹑羌活之辛溫﹐升散淸利爲臣﹔又以芍藥﹑前胡之微苦﹐薄荷﹑黃芩﹑山梔之微苦寒﹐且導且攻爲佐﹔終以知母﹑滑石﹑石膏之苦寒﹐大黃﹑芒硝之大苦寒﹐袪逐淫熱爲使。大便不硬者﹐減大黃﹑芒硝。此逆則攻之之法也﹐大熱服者反治也。

通气利中丸治前證。

白朮一兩白芷羌活滑石末﹐另入﹐各五錢黃芩牽牛頭末﹐各一兩五錢大黃二兩五錢右﹐除滑石﹑牽牛另研極細末外﹐余合爲細末﹐入上藥和勻﹐滴水爲丸﹐如桐子大﹐每服三十丸﹐加至百丸﹐食後臨睡﹐茶湯送下。方以白朮苦甘溫除胃中熱爲君﹐白芷辛溫解利。羌活苦甘平微溫﹐通利諸節爲臣﹔黃芩微苦寒﹐療熱滋化元﹐滑石甘寒滑利小便﹐以分淸濁爲佐﹔大黃苦寒﹐通大便﹐瀉諸實熱﹐牽牛苦寒﹐一說味辛﹐利大便﹐除風毒爲使。逆攻之法也。風熱不制之病﹐熱甚而大便硬者﹐亦可兼用。然牽牛有毒﹐非神農藥﹐今與大黃並用者﹐取其性猛烈而快也。大抵不宜久用﹐久用傷元气﹐蓋從權之藥也。量虛實加減。

黃連天花粉丸治前證。

黃芩梔子天花粉各四兩甘菊花川芎黃連薄荷各一兩連翹二兩黃蘗六兩右爲細末﹐滴水爲丸如梧桐子大﹐每服五十丸﹐加至百丸﹐食後臨睡茶湯下。此方爲淫熱反克臟腑不祕結者作也。風熱不制之病﹐稍熱者﹐亦可服。以黃連﹑天花粉之苦寒﹐爲君﹔菊花之苦甘平﹐爲臣﹔川芎之辛溫﹐薄荷之辛苦﹐爲佐﹔連翹﹑黃芩之苦微寒﹐黃蘗﹑梔子之苦寒﹐爲使。合之則除熱淸利﹐治目赤腫痛。

黃連鑪甘石散治眼眶破爛﹐畏日羞明。余治同上。

鑪甘石一斤黃連四兩龍腦量入先以鑪甘石置巨火中﹐煆通紅爲度﹔另以黃連﹐用水一碗﹐磁器盛貯﹐納黃連於水內﹐卻以通紅鑪甘石淬七次﹐就以所貯磁器﹐置日中曬漧﹔然後同黃連研爲細末。欲用時以一二兩﹐再研極細﹐旋量入龍腦﹐每用少許井華水調如稠糊﹐臨睡以箸頭蘸敷破爛處。不破爛者﹐點眼內眥銳眥尢佳。不宜使入眼內。此方以鑪甘石收濕除爛爲君﹐黃連苦寒爲佐﹐龍腦去熱毒爲使﹐諸目病者俱可用。病宜者治﹐病不宜者無害也。奇經客邪之病﹐量加﹝石卜﹞硝泡湯﹐滴眼瘀肉黃赤脂上。

龍腦黃連膏治目中赤脈如火﹐澑熱炙人。余治同上。

黃連半斤龍腦一錢右﹐先銼黃連令碎﹐以水三大碗貯磁器內﹐入黃連於中﹐用文武火慢熬成大半碗﹐濾去滓﹐入薄磁碗內﹐重湯頓成膏半盞許﹔龍腦以一錢爲率﹐用則旋量入之。以箸頭點入眼內﹐不拘時。此方以黃連治目痛﹑解諸毒爲君﹐龍腦去熱毒爲臣﹐乃君臣藥也。諸目痛者俱宜用。

蕤仁春雪膏治紅赤羞明﹐眊燥癢痛沙濇。

蕤仁去油﹐四錢龍腦五分右﹐先以蕤仁研細﹐入龍腦和勻﹐用生好眞蜜一錢二分﹐再研調勻。每用箸頭點內眥銳眥。此方以龍腦除熱毒爲君﹐生蜜解毒和百藥爲臣﹐蕤仁去暴熱治目痛爲使。此藥與黃連鑪甘石散﹑龍腦黃連膏子並用。

﹝口畜﹞鼻碧雲散治腫脹紅赤﹐昏暗羞明﹐隱濇疼痛﹐風癢鼻塞﹐頭痛腦酸﹐外翳攀睛﹐眵淚稠粘。

鵝不食艸二錢靑黛川芎各一錢右爲細末﹐先噙水滿口﹐每用如米許﹐﹝口畜﹞入鼻內﹐以淚出爲度﹐不拘時候。此方以鵝不食艸解毒爲君﹐靑黛去熱爲佐﹐川芎大辛除邪破畱爲使﹐升透之藥也。大抵如開鍋蓋法﹐常欲使邪毒不閉﹐令有出路。然力少而銳﹐﹝口畜﹞之隨效。宜常﹝口畜﹞以聚其力﹐諸目病俱可用。

羌活勝風湯治眵多眊燥﹐緊濇羞明﹐赤脈貫睛﹐頭痛鼻塞﹐腫脹涕淚﹐腦巓沈重﹐眉骨酸疼﹐外翳如雲霧絲縷﹐秤星螺蓋。

黃芩白朮各五分柴胡七分枳殼羌活川芎白芷獨活防風前胡桔梗薄荷各四分荊芥穗甘艸各三分右作一服﹐水二盞﹐煎至一盞﹐去滓熱服。此方爲風熱不制而作也。夫竅不利者﹐皆脾胃不足之證。故先以枳殼﹑白朮調治胃气爲君﹔羌活﹑川芎﹑白芷﹑獨活﹑防風﹑前胡諸治風藥﹐皆主升發爲臣﹔桔梗除寒熱﹐薄荷﹑荊芥淸利上焦﹐甘艸和百藥爲佐﹔柴胡解熱行少陽厥陰經﹐黃芩療上熱主目中赤腫爲使。又治傷寒愈後之病﹐熱服者熱性炎上﹐令在上散﹐不令流下也。生翳者﹐隨翳所見經絡加藥。翳凡自內眥而出者﹐加蔓荊子治太陽經﹐加蒼朮去小腸膀胱之濕。內眥者﹐手太陽足太陽之屬也。自銳眥而入客主人斜下者﹐加龍膽艸﹐謂膽艸味苦﹐與膽味合﹐少加人參益三焦之气﹐加槁本乃太陽經風藥。銳眥客主人者﹐足少陽手少陽手太陽之屬也。凡自目系而下者﹐倍加柴胡行肝气﹐加黃連瀉心火。目系者﹐足厥陰手少陰之屬也﹐自抵過而上者﹐加木通導小腸中熱﹐五味子酸以收斂。抵過者﹐手太陽之屬也。

杏仁龍膽艸泡散治風上攻﹐眊燥赤癢。

龍膽艸當歸尾黃連滑石末赤芍藥杏仁去皮尖﹐各一錢右以白沸湯泡頓蘸洗﹐冷熱任意﹐不拘時候。此方以龍膽艸﹑黃連苦寒去熱毒爲君﹐當歸尾行血﹑杏仁潤燥爲佐﹐滑石甘寒泄气﹑赤芍藥苦酸除癢爲使。惟風癢者可用。

柴胡復生湯治紅赤羞明﹐淚多眵少﹐腦巓沈重﹐睛珠痛應太陽﹐眼睫無力﹐常欲垂閉﹐不敢久視﹐久視則酸疼翳陷下﹐所陷者或圓或方﹐或長或短﹐如縷如錐如鑿。

五味子二十粒槁本蔓荊子川芎羌活獨活白芷各三分五釐白芍藥炙甘艸薄荷桔梗各四分柴胡六分蒼朮茯苓黃芩各五分右作一服﹐水二盞﹐煎至一盞﹐去滓﹐食後熱服。此方以槁本﹑蔓荊子爲君﹐升發陽气也﹔川芎﹑白芍藥﹑羌活﹑獨活﹑柴胡﹑白芷爲臣﹐和血補血療風﹐行厥陰經也﹔甘艸﹑五味子爲佐﹐爲協諸藥﹐斂髒气也﹔薄荷﹑桔梗﹑蒼朮﹑茯苓﹑黃芩爲使﹐爲淸利除熱去濕﹐分上下﹐實脾胃二土﹐療目中赤腫也。此病起自七情五賊勞役饑飽﹐故使生意下陷﹐不能上升﹐今主以羣隊升發﹐輔以和血補血﹐導入本經﹐助以相協收斂﹐用以淸利除熱實脾胃﹐如此則治理可推也。晴珠痛甚者﹐當歸養榮湯主之。

當歸養榮湯治睛珠痛甚不可忍﹐余治並同上。

防風白芷各七分五釐白芍藥熟地黃當歸川芎各一錢羌活七分五釐右作一服﹐水二盞﹐煎至一盞﹐去滓﹐食後熱服。此方以七情五賊﹐勞役饑飽﹐重傷脾胃。脾胃者﹐多血多气之所﹐脾胃受傷﹐則血亦病﹐血養睛﹐睛珠屬腎﹐今生意已不升發﹐又復血虛不能養睛﹐故睛痛甚不可忍。以防風升發生意﹐白芷解利引入胃經爲君﹔白芍藥止痛益气﹐通血承接上下爲臣﹔熟地黃補腎水眞陰爲佐﹔當歸﹑川芎行血補血﹐羌活除風引入少陰經爲使。血爲邪勝﹐睛珠痛者﹐及亡血過多之病﹐俱宜服也。服此藥後﹐睛痛𨿽除﹐眼睫無力﹐常欲垂閉不減者﹐助陽活血湯主之。

助陽活血湯治眼睫無力﹐常欲垂閉。余治同上。

黃芪炙甘艸防風當歸各五分白芷蔓荊子各四分升麻柴胡各七分右作一服﹐水二盞﹐煎至一盞﹐去柤稍熱服。此以黃芪治虛勞﹑甘艸補元气爲君﹐當歸和血補血爲臣﹐白芷﹑蔓荊﹑防風主療風升陽气爲佐﹐升麻導入足陽明足太陰脾胃﹑柴胡引至足厥陰肝經爲使。心火乘金﹐水衰反制者﹐亦宜服也。有熱者﹐兼服黃連羊肝丸。

黃連羊肝丸治目中赤脈﹐紅甚眵多。余治同上。

黃連一錢白羯羊肝一个右﹐先以黃連研爲細末﹐將羊肝以竹刀刮下如糊﹐除去筋膜﹐入擂盆中研細﹐入黃連末爲丸﹐如梧桐子大﹐每服三五十丸﹐加至七八十丸﹐茶淸湯下。此方以黃連除熱毒明目爲君﹐以羊肝肝與肝合﹐引入肝經爲使。不用鐵與刀者﹐忌鐵器也。金克木﹐肝乃木也﹐一有金气﹐肝則畏而不受。蓋專治肝經之藥﹐非與羣隊者比也。肝受邪者並皆治之。睛痛者﹐加當歸。

決明益陰丸治惡日畏火﹐沙濇難開﹐眵淚俱多﹐久病不痊者﹐並皆療之。余治同上。

羌活獨活當歸尾酒制五味子防風甘艸炙﹐各五錢黃連酒制艸決明黃芩黃蘗知母各一兩石決明煆﹐三錢右爲末﹐煉蜜丸桐子大﹐每服五十丸﹐加至百丸﹐茶湯下。此方以羌活﹑獨活升淸陽爲君﹐黃連去熱毒﹑當歸尾行血﹑五味子收斂爲臣﹐石決明明目磨障﹑艸決明益腎療盲﹑防風散滯袪風﹑黃芩去目中赤腫爲佐﹐甘艸協和諸藥﹑黃蘗助腎水﹑知母瀉相火爲使。此蓋益水抑火之藥也﹐內急外弛之病﹐並皆服之。

川芎行經散治目中靑黤如物傷狀﹐重者白睛如血貫。

枳殼川芎當歸柴胡炙甘艸各六分白芷防風荊芥穗薄荷獨活蔓荊子羌活各四分紅花少許茯苓三分桔梗五分右作一服﹐水二盞﹐煎至一盞﹐去柤﹐大熱服﹐食後。此方以枳殼﹑甘艸和胃气爲君﹔白芷﹑防風﹑荊芥穗﹑薄荷﹑獨活袪療風邪升胃气爲臣﹔川芎﹑當歸﹑紅花通行滯血﹐柴胡去結气﹐茯苓分利除濕爲佐﹔蔓荊子﹑羌活引入太陽經﹐桔梗利五臟爲使。則胃脈調﹐小腸膀胱邪皆去﹐凝自行也。見熱者﹐以消凝大丸子主之。

消凝大丸子治證同上。或有眵淚沙濇者﹐並皆療之。

川芎當歸桔梗炙甘艸菊花連翹各七錢防風荊芥羌活槁本薄荷各五錢滑石石膏白朮黃芩山梔各一兩右﹐先將滑石﹑石膏另研﹐余作細末和勻﹐煉蜜爲劑﹐每劑一兩﹐分八丸﹐每服一丸或二丸﹐茶湯嚼下。此方消凝滯藥也。君以川芎﹑當歸治血和血﹔臣以羌活﹑防風﹑荊芥﹑槁本﹑薄荷﹑桔梗療風散邪﹐引入手足太陽經﹔佐以白朮﹑甘艸﹑滑石﹑石膏調補胃虛﹐通泄滯气﹐除足陽明經熱﹐使以黃芩﹑山梔﹑連翹﹑菊花去煩熱。淫熱反克﹐風熱不制者﹐俱宜服也。

千金磁朱丸治神水寬大漸散﹐皆如霧露中行﹐漸睹空中有黑花﹐漸睹物成二體﹐久則光不收﹐及內障﹐神水淡綠色淡白色者。

磁石吸鍼者二兩辰砂一兩神曲四兩右﹐先以磁石置巨火中煆﹐酢淬七次﹐曬漧﹐另研極細﹐二兩﹔辰砂另研極細一兩﹔生神曲末三兩﹐與前藥和勻。更以神曲末一兩﹐水和作餅﹐煮浮爲度﹐搜入前藥﹐煉蜜爲丸如梧桐子大。每服十丸﹐加至三十丸﹐空心飯湯下。此方以磁石辛鹹寒鎭墜腎經爲君﹐令神水不外移也﹔辰砂微甘寒鎭墜心經爲臣﹐肝其母﹐此子能令母實也﹐肝實則目明﹔神曲辛溫甘化脾胃中宿食爲佐﹐生用者發其生气﹐熟用者斂其暴气也。服藥後俯視不見﹐仰視漸睹星月者﹐此其效也。亦治心火乘金﹐水衰反制之病。久病屢發者服之﹐則永不更作。空心服此﹐午前更以石斛夜光丸主之。

石斛夜光丸治證同上。

天門冬焙人參茯苓各二兩石斛山藥枸杞菟絲子酒浸甘菊花各七錢麥門冬熟地黃各一兩杏仁去皮尖牛膝酒浸﹐各七錢半酒浸﹐各七錢半原作「浸﹐七錢半」﹐據《蘇沈良方》攺。生地黃一兩蒺藜肉蓯蓉川芎炙甘艸枳殼麩炒靑葙子防風黃連烏犀角鎊五味子炒羚羊角鎊﹐各五錢艸決明八錢右爲細末﹐煉蜜丸桐子大﹐每服三五十丸﹐溫酒鹽湯任下。此方滋補藥也。補上治下﹐利以緩﹑利以久﹐不利以速也。故君以天門冬﹑人參﹑菟絲子之通腎安神﹐彊陰塡精也﹔臣以五味子﹑麥門冬﹑杏仁﹑茯苓﹑枸杞子﹑牛膝﹑生熟地黃之斂气除濕﹐涼血補血也﹔佐以甘菊花﹑蒺藜﹑石斛﹑肉蓯蓉﹑川芎﹑甘艸﹑枳殼﹑山藥﹑靑葙子之療風治虛﹐益气袪毒也﹔使以防風﹑黃連﹑艸決明﹑羚羊角﹑生烏犀之散滯泄熱﹐解結明目也。陰弱不能配陽之病﹐並宜服之。此從則順治之法也。

益陰補气丸治證同上。

熟地黃三兩當歸尾酒制牡丹皮五味子幹山藥山茱萸柴胡各五錢茯苓澤瀉各二錢五分生地黃酒制﹐炒﹐四兩右爲末﹐煉蜜丸如桐子大﹐水飛辰砂爲衣﹐每服五七十丸﹐空心淡鹽湯下。此方壯水之主以鎭陽光。气爲怒傷﹐散而不聚﹐气病血赤病也。肝得血而後能視﹐又目爲心之竅﹐心主血﹐故以熟地黃補血衰﹐當歸尾行血﹐牡丹皮治積血爲君﹔茯苓和中益眞气﹐澤瀉除濕瀉邪气﹐生地黃補腎水眞陰爲臣﹔五味子﹑當歸補五臟﹐幹山藥平气和胃爲佐﹔山茱萸彊陰益精通九竅﹐柴胡引入厥陰經爲使。蜜劑者﹐欲泥膈難下也。辰砂爲衣者﹐爲通於心也。然必兼千金磁朱丸服之﹐庶易爲效。

滋陰地黃丸治證同上。眵毛眊燥者﹐並皆治之。

黃連一兩黃芩歸身酒制熟地黃各五錢生地黃酒制﹐一兩五錢人參地骨皮各二錢五味子炙甘艸天門冬焙枳殼柴胡各三錢右爲細末﹐煉蜜丸如桐子大﹐每服百丸﹐食後茶湯下﹐日三服。此方治主以緩﹐緩則治其本也。以黃連﹑黃芩苦寒除邪气之盛爲君﹔當歸身辛溫﹐生熟地黃苦甘寒養血涼血爲臣﹔五味子酸寒體輕浮上﹐收神水之散大﹐人參﹑甘艸﹑地骨皮﹑天門冬﹑枳殼苦甘寒﹐瀉熱補气爲佐﹔柴胡引用爲使也。亡血過多之病﹐有熱者亦宜服。

防風散結湯治目上下睫﹐隱起肉疣﹐用手法除病後服之。

防風羌活白芍藥當歸尾茯苓蒼朮獨活前胡黃芩各五分炙甘艸防己各三分紅花蘇木各少許

右﹐作一服﹐水二盞﹐煎至一盞熱服。柤再煎。方以防風﹑羌活﹑升發陽气爲君﹔白芍藥﹑當歸尾﹑紅花﹑蘇木破凝行血爲臣﹔茯苓瀉邪气﹐蒼朮去上濕﹐前胡利五臟﹐獨活除風邪﹐黃芩療熱滋化爲佐﹔甘艸和諸藥﹐防己行十二經爲使。病在上睫者﹐加黃連﹑柴胡﹐以其手少陰﹑足厥陰受邪也﹔病在下睫者﹐加槁本﹑蔓荊子﹐以其手太陽受邪也。

竹葉瀉經湯治眼目隱濇﹐稍覺眊燥﹐視物微昏﹐內眥開竅如鍼﹐目痛﹐按之浸浸膿出。

柴胡梔子羌活升麻炙甘艸黃連大黃各五分赤芍藥艸決明茯苓澤瀉車前子各四分黃芩六分靑竹葉十片右﹐作一服﹐水二盞﹐煎至一盞﹐食後稍熱服之。此方逆攻者也。先以行足厥陰肝﹑足太陽膀胱之藥爲君﹐柴胡﹑羌活是也﹔二經生意皆總於脾胃﹐以調足太陰﹑足陽明之藥爲臣﹐升麻甘艸是也﹔肝經多血﹐以通順血脈﹐除肝邪之藥﹐膀胱經多濕﹐以利小便除膀胱濕之藥爲佐﹐赤芍藥﹑艸決明﹑澤瀉﹑茯苓﹑車前子是也﹔總破其積熱者﹐必攻﹑必開﹑必利﹑必除之藥爲使﹐梔子﹑黃芩﹑黃連﹑大黃﹑竹葉是也。

蜜劑解毒丸治證同上。

杏仁去皮尖﹐二兩﹐研山梔十兩石蜜煉﹐一斤大黃五兩右﹐蜜丸梧桐子大﹐每服三十丸﹐加至百丸﹐茶湯下。此方以甘潤治燥爲君﹐謂燥爲熱之原也﹔山梔子微苦寒治煩爲臣﹐謂煩爲熱所產也﹔石蜜甘平溫安五臟爲佐﹐爲其解毒除邪也﹔大黃苦寒﹐性走不守﹐瀉諸實熱爲使﹐爲攻其積﹐不令其重疊不解也。

決明夜靈散治目至夜則昏﹐𨿽有燈月﹐亦不能睹。

石決明另研夜明砂另研﹐各二錢生豬肝一兩不食豬肉者﹐以白羯羊肝代之右二藥末和勻﹐以竹刀切肝作二片﹐以上藥鋪於一片肝上﹐以一片合之﹐用麻皮纏定﹐勿令藥得泄出﹐淘米泔水一大碗﹐貯砂罐內﹐不犯鐵器﹐入肝藥於中﹐煮至小半碗﹐臨睡連肝藥汁服之。此方以決明鎭腎經益精爲君﹐夜明砂升陽主夜明爲臣﹐米泔水主脾胃爲佐﹐肝與肝合引入肝經爲使。

沖和養胃湯治內障初起﹐視覺微昏﹐空中有黑花﹐神水變淡綠色﹔次則視岐﹐視一成二﹐神水變淡白色﹔久則不睹﹐神水變純白色。

柴胡七錢人參當歸酒浸炙甘艸白朮升麻葛根各一兩五味子二錢白芍六錢茯苓三錢防風五錢羌活黃芪各一兩半幹生薑一錢右﹐每服六錢﹐水三盞﹐煎至二盞﹐入黃連﹑黃芩各一錢﹐再煎至一盞去滓稍熱﹐食後服。此方因肝木不平﹐內挾心火﹐故以柴胡平肝﹐人參開心﹐黃連瀉心火爲君﹔酒制當歸榮百脈﹐五味斂百脈之沸﹐心包絡主血﹐白芍藥順血脈散惡血爲臣﹔白茯苓瀉膀胱之濕﹐羌活淸利小腸之邪﹐甘艸補三焦﹐防風升膽之降爲佐﹔陰陽皆總於脾胃﹐黃芪補脾胃﹐白朮健脾胃﹐升麻葛根行脾胃之經﹐黃芩退壯火﹐幹生薑壯火爲導爲使。此方逆攻順從反異正俱宜。

益气聰明湯治證同上﹐並治耳聾耳鳴。

黃芪制人參各半分甘艸炙五分升麻葛根各三分蔓荊子一錢五分芍藥黃蘗酒炒﹐各一錢右每服四錢﹐水二盞﹐煎至一盞﹐去柤﹐臨睡熱服﹐五更再煎服。此方以黃芪﹑人參之甘溫﹐治虛勞爲君﹔甘艸之甘平承接和協﹐升麻之苦平微寒﹐行手陽明足陽明足太陰之經爲臣﹔葛根之甘平﹐蔓荊子之辛溫﹐皆能升發爲佐﹔芍藥之酸微寒補中焦順血脈﹐黃蘗之苦寒治腎水膀胱之不足爲使。酒制又炒者﹐因熱用也。或有熱﹐可漸加黃蘗﹐春夏加之﹐盛暑倍加之﹐加多則不效﹔脾胃虛者﹐去之。熱倍此者﹐瀉熱黃連湯主之。

瀉熱黃連湯治內障證同上﹐有眵淚眊燥。

升麻五錢黃芩酒炒黃連酒洗柴胡酒炒生地黃酒洗﹐各一兩龍膽艸三錢右﹐每服三錢﹐水二盞﹐煎至一盞去滓﹐午食前熱服。午後服之﹐則陽逆不行。臨睡休服﹐爲反助陰也。此方治主治客之劑也。治主者﹐升麻主脾胃﹐柴胡行肝經爲君﹔生地黃涼血爲臣﹐爲陽明太陰厥陰多血故也。治客者﹐黃連﹑黃芩皆療濕熱爲佐﹔龍膽艸專除眼中諸疾爲使﹐爲諸濕熱俱從外來爲客也。

還陰救苦湯治目久病﹐白眼微變靑色﹐黑睛稍帶白色﹐黑白之間﹐赤環如帶﹐謂之抱輪紅﹐視物不明昏如煙霧中﹐睛白髙低不乎﹐其色如死﹐甚不光澤﹐口漧舌苦﹐眵多羞濇﹐上焦應有熱邪。

升麻蒼朮甘艸炙柴胡防風桔梗黃連黃芩黃蘗知母連翹生地黃羌活各五錢龍膽艸三錢槁本四錢川芎一兩紅花一錢歸尾七錢細辛二錢右﹐每服七錢﹐水二盞﹐煎至一盞﹐去滓熱服。此方以升麻﹑蒼朮﹑甘艸諸主元气爲君﹐爲損者溫之也﹔以柴胡﹑防風﹑羌活﹑細辛﹑槁本諸升陽化滯爲臣﹐爲結者散之也﹔以川芎﹑桔梗﹑紅花﹑當歸尾諸補行血脈爲佐﹐爲畱者行之也﹔以黃連﹑黃芩﹑黃蘗﹑知母﹑連翹﹑生地黃﹑龍膽艸諸去除熱邪爲使﹐爲客者除之也。奇經客邪之病﹐彊陽搏陰之病﹐服此亦俱驗。

菊花決明散治證同上。

艸決明石決明東流水煮一時﹐另研極入藥木賊防風羌活蔓荊子菊花甘艸炙川芎石膏另研極細入藥黃岑各五錢右爲細末﹐每服二錢﹐水盞半﹐煎至八分﹐連末服﹐食後。此方以明目除翳爲君﹐艸決明﹑石決明﹑木賊艸也﹔以散風升陽爲臣﹐防風﹑羌活﹑蔓荊子﹑甘菊花也﹔以和气順血爲佐﹐甘艸﹑川芎也﹔以療除邪熱爲使﹐黃芩﹑石膏也。內急外弛之病﹐亦宜其治。

神驗錦鳩丸治證同上。兼口漧舌苦﹐眵多羞濇﹐上焦邪熱。

川羌活瞿麥艸決明蕤仁去皮﹐各三兩黃連牡蠣洗﹐火煆﹐粉甘菊花各五錢防風細辛白蒺藜炒﹐去尖﹐各五兩白茯苓四兩肉桂二兩羯羊肝一个﹐竹刀薄批炙﹐令焦﹐忌鐵蕪菁子二升﹐水淘淨﹐絹袋盛甑﹐蒸一伏時﹐曬漧斑鳩一个﹐跌死﹐去皮毛腸嘴爪﹐文武火連骨炙幹右爲細末﹐煉蜜爲劑﹐杵五百下﹐丸如桐子大﹐每服二十丸﹐加至三五十丸﹐空心溫湯下。此方以甘菊花﹑艸決明主明目爲君﹔以蕤仁﹑牡蠣﹑黃連﹑蒺藜除濕熱爲臣﹔以防風﹑羌活﹑細辛之升上﹐瞿麥﹑茯苓之分下爲佐﹔以斑鳩補腎﹐羊肝補肝﹐肉桂導羣藥入熱邪爲使。此方制之大者也。腎肝位遠﹐服湯藥散﹐不厭頻多之義也。

萬應蟬花散治證同上。

蟬蛻去土﹐五錢蛇蛻炙﹐三錢川芎防風當歸白茯苓羌活炙甘艸各一兩蒼朮四兩赤芍藥三兩石決明東流水煮一伏時﹐另研極細﹐兩半右爲細末﹐每服二錢﹐食後臨臥時﹐濃米泔調下﹔熱茶淸亦可。一方加蒺藜﹐名蟬花無比散。此方制之復者也。奇之不去則偶之﹐是爲重方也。今用蟬蛻﹐又用蛇蛻者﹐取其重蛻主義﹐以除翳爲君也﹔川芎﹑防風﹑羌活皆能淸利頭目爲臣也﹔甘艸﹑蒼朮通主脾胃﹐又脾胃多气多血﹐故用赤芍藥補气﹐當歸補血爲佐也﹔石決明鎭墜腎水益精還陰﹐白茯苓分陰陽上下爲使也。亦治奇經客邪之病。

黃芪防風飲子治眼稜緊急﹐以致倒睫拳毛﹐損睛生翳﹐及上下瞼眥﹐赤爛羞濇難開﹐眵淚稠粘。

黃芩蔓荊子各五分細辛二分葛根錢半炙甘艸黃芪防風各一錢右作一服﹐水二盞﹐煎至一盞﹐去滓﹐大熱服。此方以蔓荊子﹑細辛爲君﹐除手太陽手少陽之邪﹐肝爲二經之母﹐子平母安﹐此實則瀉其子也﹔以甘艸﹑葛根爲臣﹐治足太陰手陽明之弱﹐肺爲二經之子﹐母薄子單﹐此虛則補其母也﹔黃芪實皮毛﹐防風散滯气﹐用之以爲佐﹔黃芩療濕熱去目中赤腫爲之使也。

無比蔓荊子湯治證同上。

細辛葉三分黃芪人參生甘艸各一錢黃連柴胡各七分蔓荊子當歸葛根防風各五分右作一服﹐水二盞﹐煎至一盞﹐去滓稍熱服。此方爲肺气虛也。黃芪人參實之爲君。心受邪也﹐黃連除之﹔肝受邪也﹐柴胡除之﹔小腸受邪也﹐蔓荊子除之爲臣。當歸和血﹐葛根解除爲佐。防風療風散滯﹐生甘艸大瀉熱火﹐細辛利九竅﹐用葉者﹐取其升上之意﹐爲使也。

撥云退翳丸治陽蹺受邪﹐內眥卽生赤脈縷縷﹐根生瘀肉﹐瘀肉生黃赤脂﹐脂橫侵黑睛﹐漸蝕神水﹐銳眥亦然﹐俗名攀睛。

川椒皮七錢地骨皮荊芥穗菊花各一兩木賊艸去節密蒙花蔓荊子各二兩黃連薄荷葉楮桃仁蟬蛻各五錢川芎當歸白蒺藜去刺﹐炒﹐各兩半甘艸蛇蛻各炙三錢天花粉六錢右爲細末﹐煉蜜成劑﹐每兩作八丸﹐每服一丸﹐食後臨睡細嚼﹐茶淸下。一方有枳實五錢﹐羌活一兩﹐無楮桃仁﹐此方爲奇經客邪而作也。《難經》曰﹕陽蹺脈者﹐起足跟中﹐循外踝上行入風池。風池者﹐腦戶也。故以川芎治風入腦﹐以菊花治四肢遊風﹐一療其上﹐一平其下爲君。蔓荊子除手太陰之邪﹐蟬蛻﹑蛇蛻﹑木賊艸﹑密蒙花除郁爲臣。薄荷葉﹑荊芥穗﹑白蒺藜諸療風者淸其上也﹐楮桃仁﹑地骨皮諸通小便者﹐利其下也﹐爲佐。黃連除胃中熱﹐天花粉除腸中熱﹐甘艸和協百藥﹐川椒皮利五臟明目﹐諸所病處血亦病﹐故復以當歸和血爲使也。楮桃仁﹐卽楮實子也。

梔子勝奇散治證同上﹐並有眵淚﹐羞濇難開。

蛇蛻艸決明荊芥穗蒺藜炒密蒙花谷精艸菊花防風羌活川芎甘艸炙蔓荊子木賊艸山梔子黃芩各等分右爲細末﹐每服二錢﹐食後臨睡﹐熱茶淸調下。此方以蛇蛻之鹹寒﹐艸決明之鹹苦爲君﹐爲味薄者通﹐通者通其經絡他。川芎﹑荊芥穗之辛溫﹐白蒺藜﹑谷精艸之苦辛溫﹐菊花之苦甘平﹐防風之甘辛爲臣﹐爲气辛者發熱﹐發熱者升其陽也。羌活之苦甘溫﹐密蒙花之甘微寒﹐甘艸之甘平﹐蔓荊子之辛微寒爲佐﹐爲气薄者發泄﹐發泄者淸利其諸關節也。以木賊艸之甘微苦﹐山梔子﹑黃芩之微苦寒爲使﹐爲味厚者泄﹐泄者﹐攻其壅滯有餘也。

磨障靈光膏治證同上。

黃連銼如豆大﹐一兩﹐童便浸一宿﹐曬爲末黃丹水飛﹐三兩當歸末二錢麝香另研乳香另研末﹐各五分輕粉另研硇砂另研白丁香取末海螵蛸末﹐各一錢龍腦少許﹐末鑪甘石六兩﹐另以一兩黃連﹐銼置水中﹐燒鑪甘石通紅﹐淬七次右﹐先用好白沙蜜十兩﹐或銀器沙鍋內熬五七沸﹐以淨紙搭去浮面﹐除黃丹外﹐下余藥用柳木攪勻﹐次下黃丹再攪﹐慢火﹐徐徐攪至紫色﹐卻將乳香﹑麝香﹑輕粉﹑硇砂和勻﹐入上藥內﹐以不粘手爲度﹐急丸如皂角子大﹐以紙裹之。每用一丸﹐新汲水化開﹐旋入龍腦少許﹐時時點翳上。此方以黃連去邪熱主明目爲君﹔以黃丹除熱除毒﹐鑪甘石療濕收散爲臣﹔以當歸和血脈﹐麝香﹑乳香諸香通气﹐輕粉殺瘡爲佐。以硇砂之能消﹐海螵蛸之磨翳﹐白丁香之主病不移﹐龍腦之除赤脈去外障爲使也。

消翳復明膏治證同上。

黃丹飛﹐四兩訶子八个﹐去核取末蕤仁五錢海螵蛸三錢﹐取末靑鹽另研木賊艸各一兩白沙蜜一斤﹐先將蜜熬數沸﹐紙搭去浮面﹐卻下黃丹﹐用棍攪勻﹐旋下余藥﹐將至紫色取出黃連十兩杏仁七十五个﹐去皮尖龍膽艸二兩右﹐通入磁器內﹐水一斗浸之﹐春秋五日﹑夏三日﹑冬十日﹐入鍋內﹐文武火熬至小半升﹐濾去柤﹐重湯頓成膏子﹐卻入前藥熬之﹐攪成紫色﹐入龍腦一錢﹐每用少許點上。藥幹﹐淨水化開用。此方以黃連爲君﹐爲療邪熱也﹔蕤仁﹑杏仁﹑龍膽艸爲臣﹐爲除赤痛潤煩躁解熱毒也﹔黃丹﹑靑鹽﹑龍腦﹑白沙蜜爲佐﹐爲收濕爛﹑益腎气﹑療赤腫﹑和百藥也﹔訶子﹑海螵蛸﹑木賊艸爲使﹐爲濇則不移﹐消障磨翳也。

除風益損湯治目爲物傷者。

熟地黃當歸白芍藥川芎各一錢槁本前胡防風各七分右作一服﹐水二盞﹐煎至一盞﹐去滓﹐大熱服。此方以熟地黃補腎水爲君﹐黑睛爲腎之子﹐此虛則補其母也﹔以當歸補血﹐謂目爲血所養﹐今傷則血病﹐白芍藥補血又補气﹐謂血病气亦病也﹐爲臣﹔川芎治血虛頭痛﹐槁本通血去頭風爲佐﹔前胡﹑防風通療風邪﹐俾不凝畱爲使。兼治亡血過多之病。傷於眉骨者﹐病自目系而下﹐以其手少陰有隙也﹐加黃連療之。傷於﹝出頁﹞者﹐病自抵過而上﹔傷於耳者﹐病自銳眥而入﹐以其手太陽有隙也﹐加柴胡療之。傷於頞交巓﹑耳上角及腦者﹐病自內眥而出﹐以其足太陽有隙也﹐加蒼朮療之。傷於耳後﹑耳角﹑耳前者﹐病自客主人斜下﹔傷於頰者﹐病自銳眥而入﹐以其足少陽有隙也﹐加龍膽艸療之。傷於額角及巓者﹐病自目系下﹐以其足厥陰有隙也﹐加五味子療之。凡傷甚者﹐從權倍加大黃瀉其敗血﹔眵多淚多﹐羞濇赤腫者﹐加黃芩療之。

加減地黃丸治證同上。

生地黃熟地黃各半斤牛膝當歸各三兩枳殼二兩杏仁羌活防風各一兩右爲細末﹐煉蜜爲丸﹐如桐子大﹐每服三十丸﹐空心食前溫酒送下﹐淡鹽湯亦可。此方以地黃補腎水眞陰爲君。夫腎水不足者﹐相火必盛﹐故生熟地黃退相火也。牛膝逐敗血﹐當歸益新血爲臣。麩炒枳殼和胃气﹐謂胃爲多血生血之所﹐是補其原。杏仁潤燥﹐謂血少生燥﹐爲佐。羌活﹑防風俱升發淸利﹐大除風邪﹐爲七情五賊饑飽勞役之病。睛痛者﹐與當歸養榮湯兼服。傷寒愈後之病﹐及血少﹑血虛﹑血亡之病﹐俱宜服也。

人參補陽湯治傷寒餘邪不散﹐上走空竅﹐其病濇赤脹﹐生翳羞明﹐頭痛骨痛。

羌活獨活各六分白芍藥生地澤瀉各三分人參白朮白茯苓黃芪炙甘艸當歸熟地酒洗﹐焙﹐各四分柴胡防風各五分右作一服﹐水二盞﹐煎至一盞﹐去柤熱服。此方分利陰陽﹐升降上下之藥也。羌活﹑獨活爲君者﹐導陽之升也﹔茯苓﹑澤瀉爲臣者﹐導陰之降也﹔人參﹑白朮大補脾胃﹐內盛則邪自不容﹐黃芪﹑防風大實皮毛﹐外密則邪自不入﹐爲之佐也。當歸﹑熟地黃俱生血﹐謂目得血而能視﹐生地黃補腎水﹐謂神水屬腎﹐白芍藥理气﹐柴胡行經﹐甘艸和百藥﹐爲之使也。

抑陽酒連散治神水緊小﹐漸如菜子許﹐及神水外圍﹐相類虫蝕者﹐然皆能睹物不昏﹐微有眊燥羞濇之證。

蔓荊子前胡羌活白芷甘艸各四方黃芩酒制梔子寒水石黃連酒制﹐各五分防己生地獨活黃蘗防風知母各三分右作一服﹐水二盞﹐煎至一盞﹐去滓﹐大熱服。此方抑陽緩陰之藥也。以生地黃補腎水眞陰爲君﹔獨活﹑黃蘗﹑知母俱益腎水爲臣﹔蔓荊子﹑羌活﹑防風﹑白芷羣隊升陽之藥爲佐者﹐謂旣抑之﹐令其分而更不相犯也﹔生甘艸﹑黃芩﹑梔子﹑寒水石﹑防己﹑黃連不走之藥爲使者﹐惟欲抑之﹐不欲袪除也﹔諸用酒制者﹐爲引導也。

當歸補血湯治男子衄血便血﹐婦人產後崩漏﹐亡血過多﹐致睛珠痛疼﹐不能視物﹐羞明酸濇﹐眼睫無力﹐眉骨太陽﹐俱各酸痛。

當歸熟地黃各六分川芎牛膝白芍藥炙甘艸白朮防風各五分生地黃天門冬各四分右作一服﹐水二盞﹐煎至一盞﹐去滓稍熱服。惡心不進食者﹐加生薑煎。此方專補血﹐故以當歸﹑生地黃爲君。川芎﹑牛膝﹑白芍藥爲臣﹐以其袪風續絕定痛而通補血也。甘艸﹑白朮大和胃气﹐用以爲佐。防風升發﹐生地黃補腎﹐天門冬治血熱﹐謂血亡生風燥﹐故以爲使。

羌活湯【《三因》】治風毒上攻﹐眼目昏濇﹐翳膜生瘡﹐及偏正頭疼目小﹐黑花累累者。

羌活川芎天麻旋覆花靑皮南星炮槁本各一兩右爲末﹐每服二錢﹐水煎﹐入姜三片﹐薄荷七葉﹐此足太陽厥陰藥也。

明目細辛湯【東垣】治兩目發赤﹐微痛羞明﹐畏日怯風﹐怕寒火﹐眼睫成紐﹐眵糊多﹐隱濇而難開﹐眉攢腫悶﹐鼻塞涕唾稠粘﹐大便祕濇。

麻黃羌活各三錢防風二錢槁本茯苓當歸尾各一錢川芎細辛蔓荊子各五分荊芥穗一錢五分生地黃一錢﹐酒制椒八个桃仁二十个紅花少許右﹝口父﹞咀﹐分作四服﹐每服水煎﹐食後熱服。此足太陽厥陰手少陰藥也。

四物龍膽湯【《機要》】治目赤暴發﹐云翳疼痛不可忍。

四物湯各五錢羌活防風各三錢龍膽艸酒拌炒焦防己各二錢右﹝口父﹞咀﹐作數服﹐水煎。此足厥陰太陰太陽藥也。

防風飲子治拳毛倒睫。

黃芪甘艸人參各一錢葛根細辛葉防風蔓荊子各五分當歸七分五釐右﹝口父﹞咀﹐作一服﹐水煎﹐食後服。此足太陽陽明手足太陰藥也。

洗心散【《局方》】治風壅壯熱﹐頭目昏痛﹐熱气上衝﹐口苦唇焦﹐咽喉腫痛﹐心神煩躁﹐多渴﹐五心煩熱﹐小便赤濇﹐大便祕滯。

大黃煨甘艸當歸芍藥麻黃荊芥穗各六錢白朮五錢右爲末﹐每服二三錢﹐生薑薄荷湯煎服。此足太陽陽明厥陰﹑手足太陰經藥也﹐今人多用之﹐故收入。然以白朮合大黃入心﹐故名洗心﹐而佐以麻黃﹑荊芥﹐亦是表裏藥。古今圖書集成醫部全錄卷一百四十八

目門

方

明目流气飲【《局方》】治風熱上攻﹐眼目視物不明﹐常見黑花﹐當風多淚﹐隱濇難開。

大黃煨牛蒡子炒川芎菊花白蒺藜炒細辛防風元參山梔黃芩甘艸炙蔓荊子荊芥木賊各一兩艸決明一兩半蒼朮泔汁浸一宿﹐炒﹐二兩右爲末﹐每二錢﹐臨臥用溫酒調下。此手三陰足陽明太陰藥也。

洗肝散治風毒上攻﹐暴作赤目﹐腫痛難開﹐隱濇眵淚。

薄荷葉當歸防風羌活山梔仁甘艸大黃川芎各二兩右爲末﹐每二錢﹐食後滚水調下。此足太陽厥陰手足太陰藥也。

瀉靑丸錢氏治目暴發赤腫疼痛。

當歸龍膽艸酒拌﹐炒焦川芎山梔大黃羌活防風右爲末﹐蜜丸雞頭子大﹐每服一二丸。此足太陽少陽太陰厥陰藥也。

靑金丸治風毒攻眼﹐成外障翳膜。

眞銅靑蕤仁去皮尖﹐與銅靑同浸二宿﹐去水﹐碾石決明淨水磨﹐瀝漧生犀角淨水磨﹐紙上飛過﹐各一錢龍腦研白丁香水研﹐飛去滓海螵蛸水飛過﹐各五分右將銅靑﹑蕤仁先研如糊﹐次入白丁香研﹐次入四味研極細﹐用好墨研濃汁於淨器中﹐和爲丸﹐菉豆大﹐每用人乳汁化開﹐點眼。常以龍腦養於磁器中。

神芎丸治濕熱內甚﹐目赤腫或白睛黃色。

大黃黃芩各二兩牽牛頭末滑石各四兩薄荷黃連川芎各五錢右爲末﹐水丸如小豆大﹐溫水下十丸﹐至十五﹑二十丸。此足陽明厥陰藥也。

龍膽飲子【東垣】治肝眼流膿﹐生疳翳﹐濕熱爲病。

黃芩炒蛤粉羌活龍膽艸酒炒焦﹐各三錢蛇蛻皮谷精艸川郁金炙甘艸各五分升麻二錢麻黃一錢五分右爲細末﹐每二錢﹐食後茶調服。一名消瞖散。此足太陽陽明手足太陰藥也。以上六方﹐宜隨表裏而輕重之﹐亦不可例用。

明目地黃丸【《局方》】治男女肝腎俱虛﹐風邪所乘﹐熱气上攻﹐目翳遮睛﹐目濇多淚。

牛膝酒浸﹐三兩石斛枳殼炒杏仁去皮﹐炒防風各四兩生地黃熟地黃各一斤右爲末﹐煉蜜丸如梧子大﹐每三十丸﹐食前鹽湯下。此足太陽例﹐又气藥也。

加減駐景丸【《簡易》】治肝腎气虛﹐兩目昏暗﹐視物不明。

熟地當歸各五兩楮實子川椒炒﹐各一兩車前子炒五味子枸杞子各二兩菟絲子酒制﹐半斤右爲末﹐蜜糊丸如梧子大﹐每三十丸﹐食前溫酒下。肝爲相火﹐有瀉無補﹐況陰水虛而陽火實﹐病目者多。故此二方﹐蓋補肝之陰虛也。頗有理﹐故收入。

定志丸【《局方》】治眼不能近視﹐反能遠視者。

茯苓人參各三兩遠志去心菖蒲各二兩右爲細末﹐煉蜜爲丸如梧子大﹐以朱砂爲衣﹐每服七丸至二三十丸﹐溫米飲下﹐食後﹐日三服。此手太陰少陰藥也。

神效黃芪湯【東垣﹐下同】治渾身麻木不仁﹐或頭面﹐或手或腿腳麻木不仁﹐兩目緊急縮小﹐及羞明畏日﹐或視物無力。

黃芪二兩人參八錢炙甘艸白芍各一兩蔓荊子三錢陳皮五錢右﹝口父﹞咀﹐每服五錢﹐水煎﹐臨臥熱服。

人參補胃湯治勞役所傷﹐飲食不節﹐內障昏暗。

卽前黃芪湯減陳皮﹐芪再減半﹐加黃蘗一兩酒拌透。右﹝口父﹞咀﹐每服三四錢﹐水煎﹐食遠稍熱服。後兩目廣大﹐視物如童時。覺兩腳踏地﹐不知髙下﹐蓋冬天多服升陽藥故也。病減住服。此手足太陰少陰藥也。

連蘗益陰丸

石決明煆﹐三錢羌活獨活甘艸歸尾制防風五味子各五錢艸決明黃芩黃蘗知母黃連酒拌妙﹐各一兩右件於石臼中杵爲細末﹐煉蜜爲丸如桐子大﹐每服五十丸﹐漸加至百丸﹐食遠茶淸送下。常多服補陽湯﹐少服此丸。

滋陰腎气丸此壯水之主以鎭陽光。

熟地三兩生地四兩澤瀉茯苓各二兩半當歸尾山茱萸柴胡五味子山藥各五錢右件於石臼中杵爲細末﹐煉蜜爲丸﹐如桐子大﹐每服五七十丸﹐鹽湯空心服。此少陰藥也。

菊睛丸【《局方》】治肝腎不足﹐眼目昏暗﹐常見黑花多淚。

枸杞子三兩蓯蓉酒浸﹐炒巴戟去心﹐各一兩甘菊花四兩右爲末﹐煉蜜爲丸﹐如梧子大﹐每服五十丸﹐溫酒鹽湯﹐食遠任下。

補陽湯治陽不勝其陰﹐乃陰盛陽虛﹐則九竅不通。今靑白翳見於大眥﹐及足太陽少陰經中郁遏﹐足厥陰肝經气不得上通於目﹐故靑白翳內阻也。當於太陽少陰經中九原之下﹐以益肝中陽气﹐衝天上行﹐此乃先補其陽﹐後補足太陽太陰。標中標者﹐頭也。瀉足厥陰肝經火下伏於陽中﹐乃次治也。《內經》云﹕陰盛陽虛﹐則當先補其陽﹐後瀉其陰。此治法是也。每日消晨﹐以腹中無宿食﹐服補陽湯﹐臨臥服益陰丸。若天色變﹐大寒大風﹐並勞役積日﹐飲食不調﹐精神不足﹐或气弱﹐俱不得服。候時气和平﹐天气如常服之。乃先補其陽﹐使陽气上升﹐通於肝經之末﹐利空竅於目矣。

羌活獨活甘艸人參熟地黃黃芪白朮炒﹐各一兩澤瀉研﹐爲末陳皮白芍防風各五錢生地黃炒白茯苓知母炒歸身酒制﹐各三錢柴胡三兩肉桂去皮﹐一錢右同爲粗末﹐每服五錢﹐水三盞﹐煎至一盞﹐去滓﹐空心宿食消盡服之。

還睛丸【《龍目論》】治眼內赤濇有花﹐或白或黑或紅﹐皆因肝臟積熱﹐肺受風邪﹐初患之時﹐宜令鍼治諸穴﹐內服此方。

人參桔梗黃芩熟地黃防風茺蔚子車前子知母各二兩元參五錢五味子細辛各二兩五錢右爲末﹐煉蜜爲丸﹐如梧子大﹐空心﹐茶下十丸。按本論治內障諸方﹐與此相類者數多﹐姑存此法。

羊肝丸【《本事方》】

菟絲子車前子麥門冬決明子茯苓五味子枸杞子茺蔚子苦葶藶蕤仁地膚子澤瀉防風黃芩杏仁炒細辛桂心靑葙子各一兩熟地黃一兩五錢白羯羊肝只用子肝一片﹐薄切﹐新瓦上焙漧右爲細末﹐煉蜜爲丸如梧子大﹐每服三四十丸﹐溫水下﹐日三次。此足太陽少陰手太陰少陰藥也。

湯泡散【《局方》】治肝經風熱上壅﹐眼目赤濇﹐睛疼多淚。

赤芍藥當歸黃連等分右爲末﹐每二錢﹐湯頓熱洗﹐日三五次。禦藥院方﹐加荊芥。

立勝散【《三因》】治風熱攻眼﹐隱濇羞明腫痛。

黃連秦皮防風黃芩等分右﹝口父﹞咀﹐水煎熱﹐用新羊毫筆﹐蘸刷洗眼。

百點膏【東垣﹐下同】張濟民眼翳﹐以至遮瞳人﹐視物不明﹐如覺雲气遮障﹐以此方治之。

川黃連二錢﹐以河水一碗﹐煎至半碗﹐再入後藥防風根八分生甘艸梢當歸身各六分蕤仁去皮尖﹐三分右銼如麻豆大﹐藥仁另研如泥﹐同熬﹐滴入水中不散﹐去滓沫﹐入好蜜少許﹐再煎少時爲度。極要病人心靜﹐點之﹐點至目微痛爲度。一日點五七次﹐臨臥點尢妙。名曰百點膏﹐但欲多點﹐使藥力相續。

圓明膏治內障生翳﹐及瞳子散大﹐皆勞心過度﹐飲食失節所致。

歸身三錢柴胡去苗麻黃去蘆黃連去須生地各五錢訶子皮濕紙裹煨甘艸各二錢右七味﹐先以水二碗﹐熬麻黃至一碗﹐去沫﹔外六味各﹝口父﹞咀如豆大﹐篩去沫子﹐秤﹐入內同煎﹐滴水中不散﹐去滓沫﹐入蜜少許﹐再熬﹐點之。

槐子散河間治體肥气盛﹐風熱上行﹐目昏濇。

槐子黃芩木賊蒼朮各等分右爲細末﹐食後茶調下。

拔萃﹝口畜﹞鼻方治偏頭疼眼疾。

蒼耳頭薄荷葉盆硝石膏各一錢﹐亂文者乳香華陰細辛貫芎各五分右爲極細末﹐早午夕三時﹝口畜﹞鼻。《寶鑑》方無蒼耳﹑乳香﹑細辛﹐有桔梗﹑荊芥。

蟾光膏治遠年病目﹐不通道路﹐退去云膜﹐須用十二月開成日合。

白砂蜜四兩﹐用隔年蔥根去須皮切短﹐與蜜一同熬﹐去白沫﹐候蔥熟爲度﹐以綿濾淨﹐紙取蠟面黃丹密陀僧各水飛﹐三錢生用鑪甘石火煆﹐五錢﹐水飛以上三味﹐研極細﹐傾入前蜜中。桃柳無節者各一枝﹐攪勻。

當歸赤芍藥黃連去蘆淨﹐各二兩川芎杏仁泡去皮尖﹐各五錢秦皮訶子皮防風石膏元精石井泉石無名異代赭石元參石決明各三錢右﹝口父﹞咀﹐用雪水或長流水五升﹐於銀器內熬至二升﹐濾去滓淨﹐再熬至一升﹐傾入前藥蜜內﹐銀器內慢火熬紫金色時﹐再下後藥﹐勿令過火。

乳香沒藥琥珀朱砂蕤仁各三錢以上五味﹐先幹研極細﹐入蕤仁研細水飛澄淸﹐極細﹐方傾入前藥一同復熬﹐以箸點藥於水中﹐不散爲度﹐勿令過與不及。取下於士中埋七日取出﹐置於銀器或磁器中﹐如法收貯。臨用﹐再添入後細藥﹐以桃柳枝攪勻。

南硼砂珍珠大片龍腦珊瑚枝各一錢麝香五分右五味﹐研極細﹐入藥中﹐封定﹐如有取不盡藥﹐用淨水斟酌洗滌﹐熬過﹐另於洗眼藥中﹔或膏子稠了﹐傾些少調解。

神效明目湯治眼稜緊急﹐致倒睫拳毛損目﹐及上下瞼赤爛﹐睛赤疼痛﹐昏暗﹐冷淚常流﹐夜則眼濇難開﹐眵淚皆滿眼。

葛根錢半甘艸炙防風各一錢細辛二分蔓荊子五分右﹐作二服﹐水煎﹐臨臥稍熱服。一法加黃芪一錢。

廣大重明湯治兩目瞼皆焮熱﹐赤腫作痛﹐楞生瘡﹐多眵淚﹐隱濇不能開視﹐及眼瞼癢﹐搔之至破者﹐並皆治之。

艸龍膽酒炒防風生甘艸細辛各一錢右各杵如麻豆大﹐只甘艸不銼﹔先以水一碗半﹐煎艸龍膽一味﹐至一半﹐再入餘三味﹐煎至少半碗﹐濾去滓﹔用淸帶熱洗﹐以重湯坐令熱﹐日用五七次。每洗畢﹐合目須臾。如胬肉泛長及癢﹐亦驗。

五秀重明丸治翳膜遮睛﹐隱濇昏花﹐常服淸利頭目。

幹菊開頭五百朵荊芥穗五百穗木賊去節﹐五百莖楮實子川椒各五百粒﹐炒﹐去目右爲末﹐煉蜜爲丸﹐彈子大﹐每服一丸﹐細嚼﹐徐徐咽下。

升陽柴胡湯治前證。

羌活獨活甘艸根歸身熟地黃白芍藥各一兩人參黃芪白朮楮實子酒拌生地黃酒炒﹐各五錢澤瀉陳皮白茯苓防風知母酒制﹐各二錢﹐夏月五錢柴胡一錢五分肉桂五分右﹐每服五錢﹐水煎稍熱服﹔食後﹐另合一料﹐煉蜜爲丸如桐子大﹐食遠﹐茶淸送下五十丸。每日與前藥各一服。如天气熱甚﹐加五味子三錢或五錢﹐天門冬五錢﹐更加芍藥﹑楮實子各五錢。

芎辛湯治兩目晝夜隱濇難開﹐羞明畏日﹐目赤﹐視物昏暗﹐神效。

芎窮蔓荊子各五分防風一錢五分甘艸白芷各一錢細辛五分右作一服﹐水煎﹐臥時稍熱服。

當歸湯【《保命》】治風熱上攻﹐瞳子散大。

當歸身黃芩白芍藥各二錢黃連柴胡各一錢熟地黃甘艸炙﹐各三錢右﹐分三服﹐水煎﹐臨臥溫服。

珊瑚散治眼赤痛生翳障﹐遠視不明﹐癢濇。

珊瑚七錢五分朱砂五錢龍腦五分右碾極細﹐每以銅箸取少許﹐日點三四度﹐效。

九味蘆薈丸治三焦及肝膽風熱。目生云翳﹔或瘰癧﹐耳內生瘡﹐寒熱作痛﹔或肝火肌體消瘦﹐發熱作渴﹐飲食少思﹐肚腹不調﹔或肝疳﹐口內生瘡﹐牙齦潰爛﹔或口齒蝕落﹐頰腮腐爛﹐發熱口渴﹐飲食少用﹐下部生瘡等證。

胡黃連當歸芍藥川芎龍膽艸酒浸﹐炒蕪荑各一兩木香甘艸炙﹐各三錢蘆薈五錢右爲末﹐茯神糊丸麻子大﹐每服五七十丸﹐滚湯下。

四生散治腎風上攻﹐眼目作癢﹐或作昏花。

白附子黃芪獨活蒺藜各等分右爲末﹐每服二錢﹐用豬腰子一枚﹐批開入藥﹐濕紙包裹煨熟﹐細嚼﹐鹽湯下。風癬酒下。

三味蘆薈丸治黑水凝翳﹐內障﹐不痛不癢﹐微有頭旋脹濇者。

蘆薈甘艸各一錢羚羊角蜜炙﹐二兩右爲細末﹐煉蜜爲丸如梧桐子大﹐空心茶淸下十丸。

止痛散【《保命》】治兩額角痛﹐目睛痛﹐時見黑花及目赤腫痛﹐脈弦﹐作內障也﹐得之於饑飽勞役。

柴胡一兩五錢甘艸炙﹐七錢半瓜蔞根二兩當歸生地各一兩黃芩四兩﹐一半酒浸﹐一半炒右爲粗末﹐每服三錢﹐水一盞半﹐姜三片﹐棗一枚﹐臨臥熱服。小便不利﹐加茯苓﹑澤瀉各五錢。

桔梗丸【《保命》】治太陽經衛虛血實﹐目腫赤瞼﹐重頭中濕﹐淫膚翳睛﹐痛肝風盛﹐眼黑腎虛。

桔梗一斤牽牛頭末﹐二兩右爲細末﹐煉蜜丸如桐子大﹐每服四五十丸至一百丸﹐食前溫水下﹐日二次。

抵聖散治目偏風牽疼痛。

荊芥穗二兩芎窮羌活去蘆楮實麩炒木賊各一兩甘艸炙﹐五錢右爲細末﹐每服二錢﹐食後茶淸調服。

菊花散【《本事》】治肝腎風毒﹐气上衝﹐眼痛。

甘菊花牛蒡子炒﹐各八兩白蒺藜去刺﹐一兩甘艸一兩五錢防風三兩右爲細末﹐每服二錢﹐熟水調下﹐食後臨臥服。

本事方治睛疼難忍者。

川當歸防風細辛薄荷各等分右爲末﹐每服二錢﹐麥門冬煎水調下﹐食後﹑日午﹑夜臥各一服。

桑白皮散【《濟生》】治肺气壅塞﹐毒熱上攻﹐眼目白睛腫脹﹐日夜疼痛﹐心胸煩悶。

桑白皮元參升麻旋覆花去枝梗杏仁赤芍藥甘菊花去枝梗甜葶藶炒防風黃芩枳殼去瓤﹐麩炒甘艸炙﹐各一兩右﹝口父﹞咀﹐每服四錢﹐水一盞半﹐生薑三片﹐煎至八分﹐去滓﹐食後溫服。

大黃丸治白睛腫脹﹐痛不可忍。

大黃銼炒蔓荊子甘菊花土瓜根防風靑皮黃連去須前胡丹參吳藍陳皮葳蕤各一兩決明子微炒冬瓜子靑葙子地膚子車前子各一兩五錢右爲細末﹐煉蜜和丸如梧桐子大﹐每服三十丸﹐食前用溫酒送下。

元參丸治肺臟積熱﹐白睛腫脹﹐遮蓋瞳人﹐開張不得﹐赤濇疼痛。

元參川升麻漢防己羚羊角屑沙參車前子梔子仁桑根白皮杏仁湯浸﹐去皮尖﹑雙仁﹐麩炒黃﹐各一兩大麻仁大黃微炒﹐各兩半右爲細末﹐煉蜜和丸如桐子大﹐每服二十丸﹐食後以溫水送下﹐臨臥時再服。

瀉肺湯治暴風客熱外障﹐白睛腫脹。

羌活元參黃芩各一兩半地骨皮桔梗大黃芒硝各一兩右銼﹐每服五錢﹐水一盞﹐煎至五分﹐去滓﹐食後溫服。

朱砂煎治眼白睛腫起﹐赤濇疼痛。

朱砂細研杏仁湯浸﹐去皮尖靑鹽各二錢半馬牙硝細研黃連研末﹐各五錢右﹐研勻綿裹﹐以雪水三合浸一宿﹐濾入磁盒中﹐每用以銅箸點之。

洗眼靑皮湯治眼白睛腫起﹐赤磣痛癢。

靑皮去皮桑根白皮葳蕤各一兩大黃元參梔子仁靑鹽湯澄下﹐各五錢竹葉一握右﹐以水二大盞﹐煎至一盞半﹐入鹽﹐濾去滓﹐微熱淋洗﹐冷卽再暖。

又方治睛痛難忍者。

白芷細辛防風赤芍藥各等分右爲末﹐每服三錢﹐水一盞﹐入沙糖二錢﹐同煎至七分﹐去滓﹐不拘時溫服。

決明子丸治風熱上衝眼目﹐或因外受風邪疼痛﹐視物不明。

決明子炒細辛去苗靑葙子蒺藜炒去角茺蔚子芎窮獨活羚羊角鎊川升麻防風各五錢元參枸杞子黃連各三兩菊花一兩右爲細末﹐煉蜜和丸﹐如梧桐子大﹐每服二十丸加至三十丸﹐淡竹葉煎湯送下。

乳香丸治眼疼頭痛﹐或血攻作筋急﹐徧身疼痛。

五靈脂二錢乳香另研沒藥另研夏蠶沙艸烏各五錢木鱉子五枚右爲末﹐酒煮﹐麵糊丸梧桐子大﹐每服七丸﹐薄荷茶湯下。如頭疼﹐連進三服卽止。

住痛解毒丸

硼砂五兩川芎荊芥﹝石卜﹞硝白芷石膏菊花各一兩沒藥五錢麝香少許右爲細末﹐米糊丸梧桐子大﹐溫湯下。

定痛飲

防己一兩當歸黃芩各五錢右﹝口父﹞咀﹐水一盞半﹐煎至一盞﹐入紅酒半盞﹐溫服。

救苦散治眼睛痛不堪忍。

川芎當歸防己防風各五錢右爲細末﹐每服三錢﹐熱酒調服。

一撚金冶眼睛痛。

乳香沒藥黃連雄黃盆硝各等分右爲細末﹐鼻內﹝口畜﹞之。一方加腦﹑麝少許。

點眼金華水冶肝臟有熱﹐血脈壅滯﹐津液不榮﹐目中濇痛。

黃連末一分硇砂豌豆大﹐研乳香黑豆大﹐研銅綠一字﹐煆膩粉一錢匕﹐研杏仁七枚﹐去皮尖﹑雙仁﹐研龍腦研滑石研艾灰研﹐各半錢匕靑古老錢三文﹐與諸藥同浸右九味﹐研細令勻﹐與古老錢在綿子內﹐以井華水浸三七日後﹐點目眥頭。

黃牛膽煎治眼濇痛。

白蜜三兩黃牛膽汁鯉魚膽汁豬膽汁羊膽汁各半合胡黃連末靑皮末熊膽川黃連各二錢半右將諸藥末﹐與蜜並膽汁和勻﹐入瓷瓶內﹐以油紙封頭牢系﹐坐飯甑中蒸﹐待飯熟爲度﹐用新淨綿濾過﹐每以銅箸取如麻子大﹐點目眥﹐日二三度。

二朮散治瞼硬睛疼﹐去翳膜。

蟬蛻白朮黃連枸杞子蒼朮米泔浸﹐炒龍膽艸地骨皮牡丹皮各等分右爲末﹐每服一錢﹐食後荊芥湯下。

治气眼方

石決明艸決明楮實子香附子木賊甘艸蟬蛻去足川芎各等分右爲細末﹐茶淸下。

又方

石決明艸決明香附子蚌粉各等分右爲細末﹐每服二錢﹐茶淸調下。

通明散治气眼。凡人之目﹐必患後損其經絡﹐喜怒哀樂之情﹐有傷於心﹐發作不時﹐此乃气輪受病故也。

升麻山梔子各一兩半細辛川芎白芷防風羌活艸決明白芨白蘞夏枯艸各一兩楊梅皮蟬蛻去土五倍子各五錢甘艸一錢右﹝口父﹞咀﹐每服三錢﹐水一盞半﹐淡竹葉七片﹐同煎﹐食後溫服。

補肝散治眼痛如鍼刺﹐外障。

人參白茯苓芎藭五味子槁本各一兩細辛茺蔚子各一兩五錢右爲細末﹐每服一錢﹐空心米飲調服。

加味八正散治心熱衝眼﹐赤腫濇痛﹐熱淚羞明。

瞿麥萹蓄滑石車前子甘艸梔子仁木通大黃桑白皮燈心苦竹葉生地右﹐水煎﹐食後服。

參芪羚角湯治風牽眼偏斜﹐外障。

羚羊角鎊防風五味子赤茯苓人參各一兩黃芪茺蔚子知母各一兩五錢右﹐水煎﹐食後服。

槐子丸治肝虛風邪所攻﹐致目偏視。

槐子仁二兩酸棗仁微炒覆盆子柏子仁車前子蔓荊子茺蔚子牛蒡子蒺藜子各一兩右爲末﹐煉蜜丸梧子大﹐每服三十丸﹐空心溫白湯送下。

上淸散治頭風痛﹐眉骨痛﹐眼痛。

川芎郁金研赤芍藥荊芥穗薄荷葉芒硝各五錢乳香另研沒藥另研﹐各一錢腦子另研﹐五分右爲細末﹐每用一字﹐鼻內﹝口畜﹞之﹐甚妙。

蒙石丸治前證挾痰濕﹐動輒眩運者。

薄荷葉三錢大黃酒蒸九次﹐二兩酒芩七錢僵蠶酒天麻陳皮鹽煮﹐去白桔梗各五錢半夏牙皂﹑薑汁煮﹐一兩白芷靑礞石各二錢右末之﹐滴水九如菉豆大﹐食後﹐臨臥茶吞二錢。

加味知母湯治風牽眼外障。

知母二錢黃芪去蘆白朮羌活防風明天麻甘菊花山茱萸肉蔓荊子槁本川芎當歸各一錢細辛甘艸各五分水二鍾﹐煎至一鍾﹐溫分二服﹐日三。頭面腫﹐加牛蒡子炒研二錢。

散熱散子【《保命》】治眼赤暴發腫。

防風羌活黃芩黃連各一兩共爲末﹐每服半兩﹐水二盞煎﹐食後溫服。大腑祕加大黃一兩。痛甚﹐加川當歸﹑地黃。煩躁不得臥﹐加梔子一兩。

竹葉湯治肝臟實熱﹐目赤腫痛。

淡竹葉黃芩去黑心犀角屑木通各一兩車前子黃連去須元參各一兩二錢五分芒硝二兩梔子仁大黃微炒﹐各一兩五錢右﹝口父﹞咀﹐每服五錢﹐水一盞半﹐煎至八分﹐去滓﹐食後溫服。

龍膽飲治同前。

龍膽艸梔子仁各二錢防風茵陳川芎元參荊芥甘菊花楮實甘艸各一錢右爲細末﹐每服一錢半﹐食後茶淸調下。

決明子湯治肝臟實熱﹐目眥生赤肉﹐濇痛。

決明子炒柴胡去苗黃連去須苦竹葉防風去叉升麻各七錢半細辛去苗﹐二錢半菊花甘艸炙﹐各一錢右﹝口父﹞咀﹐每服五錢﹐水一盞半﹐煎八分﹐去滓﹐食後溫服。

麥門冬湯治肝實熱毒﹐气上燻於目﹐赤腫痛癢。

麥門冬去心秦皮去粗皮赤茯苓去黑皮葳蕤各一兩五錢大黃升麻各一兩右銼片﹐每服五錢﹐水一盞半﹐入竹葉十片﹐煎至八分﹐去滓﹐入﹝石卜﹞硝末一錢﹐更煎令沸﹐空心溫服。

瀉肝散治肝熱赤眼腫痛。

梔子仁荊芥大黃甘艸各等分右﹐每服二錢﹐水煎﹐食後服。

退赤散

大黃黃芩黃連白芷赤芍藥當歸梔子各等分右銼爲散﹐桑白皮同煎﹐食後服。

退赤丸

生地黃艸決明黃芩當歸白朮木通連翹甘艸各等分右爲細末﹐煉蜜丸如梧桐子大﹐每服四十丸﹐淡竹葉煎湯吞下。

退赤方

山梔子一兩當歸酒浸﹐五錢大黃煨甘艸炙﹐各二錢右﹐﹝口父﹞咀爲散﹐每服三錢﹐水一盞半﹐煎至七分﹐去滓﹐溫服。

去赤脈方

赤芍藥二兩川芎熟地黃當歸山梔子各一兩右﹐﹝口父﹞咀爲散﹐水煎服。

碧天丸【東垣】治目疾累服寒涼不愈﹐兩目蒸熱﹐有如火燻﹐赤而不痛﹐紅絲血脈﹐滿目貫睛﹐瞀悶昏暗﹐羞明畏日﹐或上下瞼赤爛﹐或不服風土而內外銳眥皆破﹐以此洗之。

瓦粉炒﹐一兩銅綠七分枯白礬二分﹐是一錢中五分之一右研銅綠﹑白礬令細﹐旋旋入瓦粉研勻﹐熱水和之﹐共爲丸﹐每用一丸﹐熱湯半盞浸一二个時辰﹐洗至覺微濇爲度﹐少合眼半時辰許。臨臥﹐更洗了﹐瞑目就睡﹐尢神妙。一丸可洗十日。如再用﹐湯內頓熱。此藥治其標﹐爲裏熱已去矣。裏實者不宜用此﹐當瀉其實熱。

鍼頭丸【《本事》】治男婦室女小兒諸般赤眼。

川烏尖白僵蠶各七枚﹐去嘴硼砂十文右爲末﹐用豬膽汁拌藥成軟塊﹐攤碗內﹐荊芥﹑艾各一兩﹐皂角小者一莖﹐燒﹐將藥碗覆燻之﹐常將膏藥攪勻轉﹐又攤又燻﹐以皂角﹑荊芥﹑艾盡爲度﹐搜成塊﹐用油紙裹入地中﹐出火毒﹐冬天兩日夜﹑夏天一夜﹑春秋一日夜﹐取出﹐丸如鍼頭大﹐每一丸點眼中。

救苦丸【《保命》】治眼暴赤髮﹐脹痛甚者。

黃連一兩川當歸二錢甘艸一錢右銼細﹐水半碗浸一宿﹐以火熬﹐約至減半﹐綿絞去渣淨﹐再熬稠膏﹐攤碗上倒合﹐以物蓋之。用熟艾如彈子大﹐底下燃之﹐燻膏子﹐艾盡爲度﹐入下項藥﹕

朱砂一錢﹐飛腦子五分乳香沒藥各等分右研入膏﹐和丸如米大﹐每用兩丸點眼兩角﹐仰面臥﹐藥化方起。

滌風散治風毒攻眼﹐赤腫癢痛。

黃連去須蔓荊子各五錢五倍子三錢右銼細﹐分三次﹐新汲水煎﹐濾淸汁﹐以手沃洗。

截惡眼立效方

明礬好者黑豆大山梔子一枚﹐剝去皮右咬碎﹐用淨絹帛包定﹐以井水小半盞浸之﹐候水浸透﹐水黃﹐洗眼二三十次﹐一宿﹐次早無事﹐立效。

湯泡散治肝虛風熱攻眼﹐赤腫羞明﹐漸生翳膜。

銅靑二錢杏仁防風黃連去須赤芍藥當歸尾各五錢薄荷葉三錢右銼散﹐每用二錢﹐極沸湯泡﹐乘熱先燻後洗﹐冷則再暖用﹐日兩三次。一方入白鹽少許﹐開目沃洗。鹽亦散血。

垂柳枝煎治風赤眼。

垂柳枝桃枝枸杞枝桑枝各七莖﹐每莖長二寸馬牙硝二錢五分﹐細研竹葉四十九片黃連去須決明子各五錢龍腦細研﹐五分右﹐除硝﹑龍腦外﹐以漿水二大盞於銅器中﹐煎至一半﹐去滓﹐以綿濾淨入硝﹑入龍腦攪勻﹐更煎令稠﹐每以銅箸頭取如小豆許﹐點眼﹐日三五次。

又方治一切風赤眼﹐眼皮上瘙癢赤爛﹐久治不效。此藥之功﹐不可具述。

輕粉十字白蜜白蠟各三銖臘月豬脂五錢右﹐先鎔豬脂成油﹐漸下蜜﹐次下蠟﹐候三味總化成油﹐入輕粉﹐攪令勻﹐不時搽眼赤皮上。

犀角飲治黃膜上衝。

犀角二兩白附子炮麥門冬各二錢五分車前子羌活黃芩各五錢右﹐水煎﹐食後溫服。

炙肝散治外障赤肉﹐瞖膜遮睛不明。

石決明洗淨谷精艸各四兩甘艸炙二兩皂角炙﹐去皮弦子﹐二錢半黃芩木賊各五兩蒼朮米泔浸七日﹐切片﹐焙﹐半斤右爲細末﹐每用獖豬肝一葉﹐去筋膜﹐割數縫﹐摻藥末五錢於縫內﹐仍摻鹽一錢合定用﹐旋著濕柳枝三四條架起﹐慢火炙香熟﹐早晨空心﹐冷喫盡﹐仍喫冷飯一盞壓之﹐仍於三里穴灸二三七壯。三日後有淚下爲驗﹐七日翳膜必退﹐每旦﹐用新水漱口。

洗眼紫金膏【《和劑》】治遠年近日翳膜遮障﹐攀睛胬肉﹐昏暗淚多﹐瞻視不明﹐或風气攻注﹐瞼生風粟﹐或連眶赤爛﹐怕日羞明﹐隱濇難開。

黃連去須﹐五錢赤芍藥當歸朱砂另研乳香另研硼砂另研﹐各二錢半雄黃飛﹐二錢麝香另研﹐五分右爲細末﹐入研藥拌勻﹐再研﹐煉蜜丸如皂角子大﹐每用一丸﹐安淨盞內﹐沸湯泡開﹐於無風處洗眼﹐令閉目少時﹔候三兩時再煨熱﹐依前洗﹐一貼可洗三五次。不得犯銅鐵器內洗。如暴赤眼腫者﹐不可洗。

知母飲子治風熱外障。

知母茺蔚子各二兩防風細辛各一兩半桔梗大黃茯苓芒硝各一兩右﹐每服五錢﹐水一盞﹐煎至五分﹐去滓﹐食後溫服。

蕤仁散治目生花翳﹐多年不退。

蕤仁湯浸﹐去皮秦艽去苗﹐各一兩枳殼炒黃赤茯苓各一兩五錢川大黃炒﹐五錢車前子靑葙子赤芍藥各七錢五分柴胡去苗﹐一兩右爲細末﹐每服三錢﹐水一盞﹐煎六分﹐連滓熱服。

洗肝散治花瞖。

川芎當歸尾赤芍藥防風生地木賊白蒺藜蟬蛻羌活薄荷蘇木甘菊花紅花各五錢甘艸三錢右﹝口父﹞咀﹐每服三錢﹐水一盞半﹐松絲十餘根﹐煎服。外用通明散﹑七寶膏﹑鑪甘散點。

桑白皮湯治目生花翳白點﹐狀如棗花。

桑白皮木通各一兩五錢澤瀉犀角屑黃芩茯神元參旋覆花大黃炒﹐各一兩甘菊花五錢甘艸炙﹐二錢五分右爲細末﹐每服二錢匕﹐水一盞﹐煎六分﹐連滓溫服。

琥珀散治目積年生花翳。

琥珀珊瑚朱砂白硇砂馬牙硝各五錢烏鰂魚骨五錢﹐於粗石磨去其濇﹐用好者﹐一錢眞珠末﹐一兩右研極細﹐令勻﹐每日三五次點。

雞距丸治花翳淚出。

漧薑炮﹐七錢五分蕤仁細研雞舌香胡粉各五錢黃連一兩﹐研末礬石熬﹐研﹐一錢二分半右爲細末﹐棗肉丸如雞距﹐注眼大眥。日再。

防風瀉肝散治蟹眼睛疼。

防風遠志桔梗羚羊角甘艸赤芍藥細辛人參黃芩各等分右爲細末﹐溫水調服。

磁石丸治肝腎虛﹐蟹眼睛痛。

黃芪靑鹽人參紫巴戟蓯蓉附子木香沈香防風牛乳牛膝覆盆子桂心漧薑遠志熟地黃茯苓磁石蒼朮陳皮白朮川芎檳榔大腹皮白芷靑皮烏藥獨活各等分右爲細末﹐煉蜜丸如梧桐子大﹐每服三十丸﹐溫鹽湯送下。

七寶丸治內障冰翳﹐如冰凍堅結﹐睛上先以鍼撥取之﹐後以此藥散翳。

石決明搗﹐研細﹐二兩茺蔚子人參各一兩琥珀搗研﹐七錢五分龍腦二錢五分﹐研熊膽眞珠搗研﹐各五錢右爲細末﹐煉蜜爲丸﹐如梧桐子大﹐每服十五丸﹐加至二十丸﹐食前茶淸下。

七寶湯治內障橫翳﹐橫著瞳人﹐中心起如劍脊﹐鍼撥後用。

羚羊角鎊犀角鎊各一兩胡黃連車前子石決明刮洗﹐搗研炙甘艸各五錢丹砂另研右﹐除丹砂﹑決明外粗搗篩﹐每服三錢匕﹐水一盞﹐煎七分﹐去滓﹐入丹砂末五分﹐決明末一字﹐再煎兩沸﹐食後溫服。

淸涼散治冰瑕深瞖。

蔓荊子荊芥穗苦竹葉甘艸生各五錢梔子二錢五分右﹐薄荷水煎服。

洗刀散治風熱弦爛﹐眼目赤腫﹐內外障翳﹐羞明怕日﹐倒睫出淚﹐兩瞼赤爛﹐紅筋瘀血﹐宜用此藥。

防風連翹羌活獨活艸決明蔓荊子木賊元參各一兩當歸荊芥穗滑石研薄荷麻黃白朮赤芍藥大黃各五錢黃芩川芎梔子仁桔梗石膏芒硝蟬蛻菊花蒺藜各四錢甘艸細辛各三錢右﹐姜同煎﹐食後服﹐再用淸涼洗眼之藥。

二黃散治胬肉攀睛。

黃芩大黃防風薄荷各等分右水煎﹐入蜜少許﹐食後服。

定心丸治胬肉攀睛。

石菖蒲枸杞子白菊花各五錢辰砂二錢遠志二錢五分麥門冬去心一兩右爲末﹐煉蜜丸如桐子大﹐每三十丸﹐食後熟水下。

南硼砂散治胬肉瘀突﹐及痘瘡入眼﹐生翳膜。

南硼砂一錢片腦一分右研細末﹐點眼﹐用元參﹑麥門冬﹑生地黃煎湯﹐調洗心散末服。

抽風湯治雞冠蜆肉外障。

車前子防風桔梗大黃細辛黃芩元參芒硝右水煎﹐食遠服。

地黃散治混睛或白睛﹐先赤而後癢痛﹐迎風有淚﹐隱濇難開。

生地黃一兩芍藥土當歸甘艸各五錢每服三錢﹐水一盞半﹐煎至七分﹐食後溫服。古今圖書集成醫部全錄卷一百四十九

目門

方

七寶膏治混睛外障。

眞珠水晶貝齒各一兩石決明琥珀各七錢五分空靑瑪瑙龍腦各五錢右爲細末﹐研勻﹐水五升﹐石器內煎至一升﹐去滓﹐再煎至一盞﹐入蜜半兩﹐煎和爲膏﹐每至夜臥時點之﹐早晨不得點。

羚羊角飲子治黑翳如珠﹐外障。

防風二兩羚羊角五味子細辛大黃知母芒硝各一兩右銼碎﹐每服五錢﹐水一盞﹐煎至五分﹐去滓﹐食後溫服。

補腎丸治證同上。

漧地黃一兩半人參茯苓細辛五味子肉桂桔梗各一兩山藥柏子仁各二兩半右爲細末﹐煉蜜爲丸﹐如梧桐子大﹐每服十丸﹐空心茶下。

退熱飲子治膜入水輪外障。

防風黃芩桔梗茺蔚子各二兩大黃元參細辛五味子各一兩右銼碎﹐每服一錢﹐水一盞﹐煎五分﹐去滓﹐食後溫服。

靑葙子丸治肝心毒熱﹐丁翳入黑睛。

靑葙子藍實枳殼去瓤﹐麩炒大黃銼炒菊花甘艸炙﹐各二兩艸決明黃連去須茺蔚子細辛麻黃去根節車前子各兩半鯉魚膽雞膽各一枚﹐陰漧羚羊角鎊﹐三兩右爲細末﹐煉蜜丸如梧子大﹐每服二十丸﹐食後茶淸送下﹐日三。兼治內外一切眼病。

琥珀煎治眼生丁瞖﹐久治不瘥。

琥珀龍腦各二錢五分貝齒朱砂各五錢馬牙硝煉過者﹐七錢五分右同研如面﹐以水一大盞﹐別入白蜜一兩﹐攪和﹐入通油磁瓶內﹐用重湯煮﹐以柳木篦煎取一合﹐已來卽住﹐以綿濾於不津磁瓶中盛之﹐或銅器亦得。每取少許點之。一方爲細末點。

荊防菊花散治眼中膚翳﹐侵及瞳神﹐如蠅翅狀。

白菊花防風去叉木通仙靈脾木賊荊芥去梗甘艸炙﹐各等分右爲末﹐每服一錢﹐食後茶淸調下。

白蘚皮湯治目膚翳睛﹐及瞳神上有物如蠅翅狀﹐令人視物不明。

百合二兩白蘚皮﹝艸欵﹞冬花車前子柴胡枳殼去瓤﹐麩炒黃芩去黑心﹐各一兩菊花蔓荊子各一兩五錢甘艸炙五錢右銼碎﹐每服五錢﹐水一盞半﹐煎八分﹐去滓﹐食後溫服﹐臨臥再服。

菊花散治肝受風毒眼目昏蒙﹐漸生翳膜。

蟬蛻木賊各一兩蒺藜炒羌活各三兩白菊花四兩荊芥甘艸各二兩右爲末﹐每服二錢﹐食後﹐茶淸調下。

磨光散治諸風攻眼﹐消磨翳膜。

蒺藜炒防風羌活菊花甘艸艸決明石決明煆蟬蛻蛇蛻炒川芎各等分右爲末﹐每服一錢﹐麥門冬湯﹐食後﹐臨臥服。

甘菊花散治肝气壅塞﹐翳膜遮睛﹐隱濇難開。

木賊防風去叉白蒺藜甘艸炙﹐各五錢木香二錢五分甘菊花一兩右爲細末﹐每服一錢匕﹐不拘時﹐沸湯點服。

道人開障散治諸障翳。

蛇蛻洗﹐焙﹐剪細蟬蛻研﹐焙黃連去須﹐各五錢菉豆一兩甘艸二錢﹐生右銼細﹐每服二錢﹐食後臨臥﹐新水煎服。

撥雲散能散風毒﹐退翳障﹐及赤爛弦者。

羌活防風川芎白蒺藜荊芥蟬蛻甘菊花各二兩右爲細末﹐每服二錢﹐食後﹐桑白皮煎湯調服。

五退散治眼中翳障。

蛇蛻蟬蛻蠶蛻豬腿蹄鯪鯉甲防風菊花艸決明石決明甘艸各等分右爲細末﹐每服二錢﹐食後﹐薄荷煎湯調服。

朱僧熱翳方

蟬蛻洗曬蒺藜炒﹐去角﹐各五錢防風川芎甘菊花羌活細辛荊芥穗秦皮楮實木賊去節﹐童便浸一宿﹐曬槁本甘艸各二錢半右爲細末﹐每服一錢﹐茶淸調下。

珍珠退翳散

白澤石膏研鰞鰂魚骨眞蚌粉各等分珍珠少許右爲細末﹐每服一錢﹐用第二次米泔調﹐食後臨臥常服。

決明子散治眼卒生翳膜﹐視物昏暗﹐及翳復裹瞳人。

決明子黃連去須川升麻枳殼去瓤﹐麩炒元參各一兩黃芩七錢半車前子梔子仁地膚子人參去蘆﹐各五錢右銼碎﹐每服三錢﹐水一盞﹐煎至六分﹐去滓﹐食後溫服。

眞珠散治眼忽生瞖膜﹐赤濇疼痛。

眞珠研﹐五錢靑葙子黃芩各二兩甘菊花人參石決明搗研﹐水飛芎藭甘艸炙﹐各一兩右爲細末﹐每服一錢﹐食後﹐溫漿水調下。

開明丸治年深日近﹐翳障昏盲﹐寂無所見﹐一切目疾。

熟地一兩半﹐酒浸菟絲子車前子麥門冬蕤仁去皮決明子地膚子黃芩茺蔚子枸杞子靑葙子五味子防風去蘆澤瀉杏仁炒﹐去皮尖細辛去葉﹐不見火北葶藶炒﹐各一兩官桂五錢右爲細末﹐以白羊肝煮爛﹐研爲丸﹐庶可久畱﹐少則以蜜漬之。丸如梧桐子大﹐每服三十丸﹐熟水下﹐日三。仍忌生薑槽酒灸煿等熱物。

祕傳去翳聖金膏

鑪甘石白色者﹐五兩﹐用童便煆淬三十次﹐卻研極細﹐用黃連﹑龍膽艸各一兩﹐當歸三錢﹐煎水兩碗﹐飛過﹐訖重湯蒸漧﹐再研約一日﹐要如面極細黃連五兩﹐水洗淨﹐曬漧﹐卻將一兩切碎﹐煎水四兩﹐碾爲細末﹐重羅過﹐再碾極細﹐用水飛過﹐卻於砂銚內煮。此藥最難﹐冬月用雪水和藥曬漧再碾方細密陀僧火煆﹐酢淬﹐碾極細﹐水飛過﹐半兩鰞鰂魚骨半兩﹐碾細入煎滴乳香用黃連等﹐水碾飛過沒藥碾﹐用黃連等水飛﹐各三錢白丁香水飛﹐重湯內煮幹﹐再碾入煎南硼砂碾細輕粉碾細鷹條各一錢﹐以水一碗飛過﹐同白丁香用水淘﹐飛過﹐合碾入煎﹐須多淘淨﹐秤硇砂五分﹐洗去泥﹐以水入鐵銚內煮幹如鹽樣白方好﹐再碾細﹐入藥煎黃丹一兩﹐用鐵銚﹐火煆過﹐碾細末入水飛﹐重湯煮幹﹐再碾一時頃﹐入煎蜜四兩﹐用水一盞銅銚內煎﹐以蔥白二莖攪蜜﹐候煎了﹐取銚頓地上﹐用淨紙一片揭去面上蠟龍膽艸一兩﹐截碎﹐水煎當歸半兩﹐淨﹐以一半焙漧﹐碾細末﹔再用些水碾一半﹐煎水用右﹐先以黃連﹑當歸﹑龍膽艸三味截碎﹔用銚子煎二大碗水﹐用此水研乳香﹑沒藥﹐飛過﹐可用此水飛過鷹條﹑白丁香﹔獨將黃連四兩洗淨﹐令幹碾爲細末﹐重羅了又碾飛過﹐或別作法度﹐但要極細﹐於砂銚內﹐用淨蜜四兩﹐同煮﹐卻旋入諸藥煎成膏﹐可丸卽止。後入下二味﹕

麝香用當門子﹐碾細﹐羅過片腦各五分﹐碾細﹐羅過﹐候藥煎成膏﹐卻入此二味。

此藥遠年目疾皆治﹐須隨病輕重爲大小丸與之。每以淨湯一雞子殼大化開﹐日洗五七次。或如麥粒大﹐點眼尢妙。

捲簾散治久新病眼昏濇難開﹐翳膜遮睛﹔或成胬肉﹐連瞼赤爛﹐常多冷淚﹔或暴發赤眼腫痛。

鑪甘石四兩﹐碎﹝石卜﹞硝五錢﹐細碾黃連七錢﹐捶碎﹐以水一碗﹐煮數沸﹐濾去滓右﹐先將鑪甘石末﹐入幹鍋內﹐開口﹐煆﹐令外有霞色爲度﹔次將黃連﹑﹝石卜﹞硝水中浸﹐飛過﹐候幹﹔又入黃連半錢﹐水飛過﹐再候幹﹔次入﹕

膩粉另碾硇砂另碾白礬半生﹐半煆﹐飛過黃連碾爲末﹐各五錢銅靑一兩半乳香另研白丁香另碾鉛白霜另碾靑鹽另碾膽礬另碾﹐各一字右爲細末﹐前藥碾勻﹐每用少許點眼。

照水丸治目生瞖障。

龍腦滑石丹砂通明者鰞鰂骨去甲右﹐各一錢碾細﹐再同研勻。先用黃蠟皂子大﹐於新白磁盞內﹐慢火鎔﹐以紗帛濾在淨盞內﹐再鎔了﹔將前藥末同拌和﹐捏作餅子如半破豌豆大﹐用薄絹藥在上面鋪著﹐借硇砂气燻。用大盤子一个﹐或紗袋盛了﹐以硇砂半兩﹐放淨碗內﹐上交橫安竹片﹐放合碗上﹐勿令透气﹔撅一地坑﹐放藥碗在坑內﹐用竹箄一片蓋了﹐然後以黃土蓋之﹐七日出淨﹐磁瓶中收﹐其硇砂不用。如患浮翳膜侵瞳人及一切目疾﹐但臨臥時﹐將一餅札在眼眥頭﹐卽睡﹔至曉用水一碗﹐向東﹐覷水碗﹐其藥自落在水中﹐淨浴﹐卻用絹帛裹起﹐安潔淨處。臨臥依前再使。每餅可用半月﹐候藥力慢時﹐方易一餅。如兩目有疾﹐卽用兩餅。

眞珠膏治眼虛熱﹐目赤痛﹐卒生翳膜昏暗。

眞珠一兩﹐碾麝香朱砂胡粉各二錢五分貝齒五枚﹐燒灰鯉魚膽二枚白蜜四兩﹐煎﹐濾過右除魚膽﹑蜜外﹐都碾如粉﹐以魚膽汁﹑蜜於銅器中調﹐令勻﹐慢火煎成膏﹐每以銅箸取少許點之﹐日三四次。

雞子殼散治眼卒生翳膜。

雞子殼抱出子者﹐去膜﹐取殼﹐研﹐二錢五分貝齒三枚﹐煆灰右碾極細﹐入磁盒中盛﹐取少許﹐日三五度點之。

羌活退翳膏治足太陽寒水﹐膜子遮左右睛﹐白翳在上﹐視物不明。

羌活根七分椒樹西北根二分﹐東南根二分當歸梢六分黃連二錢防風根柴胡根麻黃去節根升麻板生地黃各三分甘艸梢四分蕤仁六个漢防己槁本各二分右﹐用淨新汲水一大碗﹐先將漢防己﹑黃連﹑甘艸梢﹑生地黃煎至一半﹐下余藥再煎至一盞﹐去滓﹐入銀石器中再煎﹐如膏點之﹐有效爲度。一名復明膏。

蠍附散﹝口畜﹞鼻﹐退翳膜。

幹全蠍附子尖姜黃靑黛各二錢五分薄荷一兩鵝不食艸五錢右爲細末﹐口含水﹝口畜﹞少許。

玉餅子治翳膜。

海螵蛸蛤粉各五分片腦半分黃臘五分右爲末﹐先鎔蠟持起﹐攪微冷﹐入末爲丸﹐如靑葙子大﹐帶匾些每用一餅﹐臨臥納入眼中翳膜上﹐經宿以水照之﹐其餅自出。

療五十年翳方

貝齒一个﹐燒豆豉三十粒三年苦酒一升右先漬貝齒三宿﹐消盡後﹐內豆豉微火煎如膠﹐取三合﹐藥置筒中。夜臥時﹐著如小麥大於眥頭﹐明日以湯洗之。

淸心流气飲【《瘡瘍全書》﹐下同】治眼丹。

白茯苓防風甘艸紫蘇葉羌活獨活靑皮薄荷黃芩柴胡荊芥穗赤芍藥麥冬連翹石膏蔓荊子川芎右水煎服。

黃連敗毒散治前證。

薄荷五錢黃連二兩甘艸連翹羌活細辛黃芩酒炒甘菊花各一兩防風一兩半右爲末﹐煉蜜丸如桐子大﹐每五十丸﹐食後白湯下。

搽藥治前證。

皂礬五錢大粉艸二兩二味同煎膏﹐加冰片少許﹐用鴨毛潤眼眶上﹐卽愈。

如意金黃散【《正宗》﹐下同】眼丹初起﹐宜此敷之。

天花粉上白十斤黃蘗大黃姜黃各五斤白芷三斤陳皮甘艸蒼朮厚朴天南星各二斤以上共爲咀片曬極漧燥﹐用大驢磨連磨三次﹐方用密絹羅廚篩出﹐磁壇收貯﹐勿令泄气。凡遇紅赤腫痛發熱未成膿者﹐及夏月火令時﹐俱用茶湯﹐同蜜調敷。

荊防敗毒散治眼丹有表證者。

荊芥穗防風羌活獨活前胡柴胡川芎桔梗白茯苓枳殼各一錢甘艸人參各五分姜三片﹐水二杯﹐煎八分﹐食遠服。寒甚﹐加蔥三枝。

淸胃散治眼丹有裏證者。

黃連黃芩生地丹皮升麻石膏各一錢水二鍾﹐煎八分﹐食後服。

涼膈淸脾飲治菌毒。

防風荊芥穗黃芩石膏山梔仁薄荷赤芍連翹生地各一錢甘艸五分水二鍾﹐燈心二十根﹐煎八分﹐食後服。

翠云錠治眼泡菌毒﹐用鍼割後塗之。

杭粉五兩銅綠末﹐一兩輕粉一錢共研極細﹐用黃連一兩﹐同川米百粒﹐水一碗﹐煎一半﹐再熬﹐折去二分﹐和藥作錠﹐陰漧﹐臨用淸水少許﹐淨硯上磨濃﹐雞翎蘸搽患上。又治爛弦風眼﹐或暴赤腫痛者﹐箍搽更妙。

單方

眼目昏暗﹕四月內取風落小胡桃﹐每日午時食飽﹐以無根水吞下﹐偃臥﹐覺鼻中有泥鮏气爲度。【《易簡方》】

風眼赤爛﹕膽礬三錢﹐燒研﹐泡湯日洗。【《經驗方》】

柏葉上露﹐菖蒲上露﹐並能明目﹐旦旦洗之。【時珍】

眼睛突出一二寸者﹐以新汲井水灌漬睛中﹐數易之﹐自入。【梅師方】

時行火眼﹕患人每日於井上視井﹐旋匝三徧﹐能泄火气。【《集元方》】

火眼赤爛﹕緊閉目以熱湯沃之﹐湯冷卽止﹐頻沃取安。妙在閉目。或加薄荷﹑防風﹑荊芥煎湯沃之﹐亦妙。【《濟急方》】

風赤爛眼﹐倒睫拳毛﹕用白土一兩﹐銅靑一錢爲末﹐每以五分泡湯洗之。

凡目卒無見﹐取黃土攪水中﹐澄淸洗之。【《肘後方》﹐下同】

目中瞖膜﹕取東壁土細末﹐日點之﹐淚出佳。

目生瞖膜﹔用細料白瓷鍾一个﹐大火煆過﹐研末紙篩﹐加雄黃三分爲末﹐早晚各點少許﹐不可多。用牛角簪撥出翳膜爲妙。若不退﹐再以末點四角﹐卽愈。【《集效方》】

赤眼腫痛﹕用新磚浸糞池中。年久取放陰處﹐生花刷下﹐入腦子和點之。

飛絲塵物入目﹕磨濃墨點之﹐卽出。谷芒入目﹕點摩瞳子上。

一切目疾﹕白碱揀出黑碎者﹐厚紙七層包﹐掛風處四十九日﹐取研極細﹐日日點之。【《普濟方》】

拳毛倒睫﹕用刀微劃動﹐以藥泥眼胞上﹐睫自起。用石碱一錢﹐石灰一錢﹐酢調塗之。【《摘元方》】

治爛弦風眼﹐銅靑水調塗碗底﹐以艾燻幹刮下﹐塗爛處。【《易簡方》】

赤眼痛﹕黃丹﹐蜂蜜調﹐貼太陽穴﹐立止。【《明目經驗方》】

眼生珠管﹕鉛丹半兩﹐鯉魚膽汁和如膏﹐日點三五次。【《聖惠方》】

一切目疾昏障﹕蜂蜜半斤。銅鍋熬﹐起紫色塊﹐入飛過眞黃丹二兩﹐水一碗﹐再煉﹐至水气盡﹐以細生絹鋪薄紙一層濾淨﹐瓶封埋地內﹐三七。每日點眼七次﹐藥粘則洗之。一方﹐入訶子肉四个。【保壽堂方】

赤目及瞖﹕鉛丹﹑白礬等分﹐爲末點之。或鉛丹﹑烏鰂骨等分﹐合研﹐白蜜蒸點之。【《千金方》】

痘疹生瞖﹕黃丹﹑輕粉等分爲末﹐吹少許入耳內。左患吹右﹐右患吹左。【《痘疹方》】

眼赤生瘡﹐連年不愈﹕古錢一文﹐生薑石一个﹐洗淨﹐以錢於石上磨蜜﹐取濃汁三四滴﹐在盞﹐覆瓦上﹐以艾炙瓦內七壯﹐燻蜜取點之﹐效。【《普濟方》】

赤目浮瞖﹕古錢一文﹐鹽方寸匕﹐治篩點之。【《千金方》】

目卒不見﹕用錢於石上磨汁﹐注眥中。【《普濟方》】

目生珠管﹐及膚翳﹕用銅錢靑一兩﹐細墨半兩爲末﹐酢丸白豆大﹐每以一丸﹐乳汁﹑新汲水各少許浸化點之。【《聖惠方》】

大靑錢磨汁入目﹐主盲障膚赤。余常患赤目腫痛﹐數日不能開﹐客有教以生薑一塊﹐洗淨去皮﹐以古靑銅錢刮汁點之。初甚苦熱﹐淚篾面﹐然終無損。後有患者教之﹐往往疑惑﹐信士點之﹐無不一點遂愈﹐更不須再。但作瘡者﹐不可用也。【《本艸》】

風眼赤爛﹐及風熱赤眼翳膜﹕燒銅匙柄熱烙之﹐頻用﹐妙。【時珍】

眼生偸鍼﹕布鍼一个﹐對井睨視﹐已而折爲兩段﹐投井中﹐勿令人見。【《醫說》】

小兒膚翳未堅﹐不可亂藥﹐宜以珊瑚研如粉﹐日少少點之﹐三日愈。【《篋中方》】

水晶熨目﹐除熱淚﹔玻璃熨熱腫﹐摩翳障﹔琉璃點眼﹐去飛絲。

灰塵入目﹐以寶石拂拭卽去。

瑪瑙熨目。赤爛生障翳﹐以瑪瑙爲末﹐日點之。

目中障瞖﹕蘡薁藤以水浸過﹐吹气取汁滴入目中﹐去熱翳赤白障。【《拾遺本艸》】

眼暴赤腫﹐磣濇疼痛﹕甘蔗汁二合﹐黃連半兩﹐入銅器內﹐慢火養濃﹐去渣點之。【《普濟》】

眼赤濇癢﹕以大膽汁注目中﹐效。【《聖惠方》﹐下同】

肝虛目暗﹕白犬膽一枚﹐螢火虫二七枚﹐陰榦爲末﹐點之。

目中膿水﹕上伏日采犬膽﹐酒服之。【《聖濟總錄》】

老人肝虛目暗﹕雄烏肝一具﹐切﹐以豉和米作羹或粥食之。【《養老書》】

卒生瞖膜﹕蛇蛻皮一條﹐洗曬細剪﹐以白面和作餅﹐炙焦黑色﹐爲末﹐食後﹐溫水服一錢﹐日二次。【《聖惠方》】

赤目障瞖﹕靑魚膽頻頻點之。一方加黃連﹑海螵蛸末等分。《龔氏易簡》用黃連切片﹐井水熬濃﹐去渣﹐待成膏﹐入大靑魚膽汁和就﹐入片腦少許﹐瓶收密封﹐每日點之﹐甚效。

目中赤脈癢痛﹐時見黑花﹕月初生杏子仁一升﹐古五銖錢七文﹐入瓶內密封﹐埋門限下一百日﹐化爲水﹐每夕點之。【《聖濟總錄》】

熱病目暗﹕此因瘥後食五辛而致﹐用鯽魚作臛食之。【《集驗方》】

目生胬肉﹕鮮鯽魚取一片﹐中央開竅﹐貼於眶上﹐日三五度。【《聖濟總錄》﹐下同】

風眼腫痛﹕雞子白皮﹑枸杞白皮等分爲末﹐吹鼻中﹐一日三次。

腎虛目黑﹕此能暖水髒﹐用沈香一兩﹐蜀椒去目炒出汗四兩﹐爲末﹐酒糊丸梧子大﹐每服三十丸﹐空心鹽湯下。【《普濟方》】

傷寒熱毒攻眼﹐生赤白翳﹕用烏鰂魚骨一兩﹐去皮爲末﹐入龍腦少許點之﹐日三。

一切目瞖﹕用烏鰂魚骨﹑五靈脂等分﹐爲細末﹐熟豬肝切片蘸食﹐日二。

補肝明目﹐並治男子五勞七傷﹕用冬瓜仁七升﹐以淨絹袋盛﹐投三沸湯中﹐須臾﹐取曬漧。如此三度。又與淸苦酒浸之二宿﹐曝榦爲末。日服方寸匕﹐令人悅澤明目﹐延年不老。

雀目夜眼﹕烏鰂骨半斤爲末﹐化黃蠟三兩﹐和捏﹐作錢大餅子。每服一餅﹐以豬肝二兩﹐竹刀批開﹐摻藥紮定﹐米泔水半碗﹐煮熟食之﹐以汁送下。【《楊氏家藏》﹐下同】

血風赤眼﹐女人多此疾。烏鰂魚骨二錢﹐銅綠一錢﹐爲末﹐每用一錢﹐熱湯泡洗。

疳眼流淚﹕烏鰂魚骨﹑牡蠣等分爲末﹐糊丸皂子大﹐每用一丸﹐用豬肝一具﹐米泔煮熟食。【《經驗方》】

風毒攻眼﹐腫癢濇痛﹐不可忍者﹕或上下瞼赤爛﹔或浮翳瘀肉侵睛﹐神效驅風散﹕用五倍子一兩﹐蔓靑子一兩半爲末﹐服二錢﹐水二盞﹐銅石器內煎汁去渣﹐乘熱洗﹐畱渣再煎用﹐大能明目去濇。【《博濟方》】

風眼赤爛﹕用五倍子煆存性爲末﹐入飛過黃丹少許﹐傅之﹐日三上﹐甚良。【《集靈方》】

爛弦風眼﹐及眼中胬肉﹕五倍子﹑銅靑﹑白善土等分爲末﹐熱湯泡開﹐閉目淋洗﹐冷卽再熱洗之﹐眼弦不可入湯。【《濟急方》】

斑瘡入目不退者﹕曾靑一錢﹑丹砂二錢爲末﹐蠐螬五枚﹐搗汁和點。【《聖濟錄》】

胎赤眼疾﹕杏仁壓油半雞子殼﹐食鹽一錢﹐入石器中﹐以柳枝一握緊束﹐研至色黑。以熟艾一團﹐安碗內燒烘之﹐令气透火盡卽成。每點少許﹐入兩眥﹐甚效。【《聖濟總錄》﹐下同】

目中瞖遮﹐但瞳子不破者﹕用杏仁三升﹐去皮﹐面裹﹐作三包。煻火煨熟﹐去面研爛﹐壓去油。每用一錢﹐入銅綠一錢﹐研勻點之。

目生胬肉﹐或癢或痛﹐漸復瞳人﹕用杏仁去皮二錢半﹐膩粉五分﹐研勻綿裹﹐箸頭點之。

拳毛倒睫﹕石燕子一雌一雄﹐磨水點搽眼。先以鑷子摘去拳毛﹐乃點藥﹐後以黃連水洗之。【《乾坤生意》】

海鹽﹐以百沸湯泡散﹐淸汁於銀石器內熬取雪白鹽花﹐新瓦器盛。每早揩牙漱水﹐以大拇指甲點水洗目﹐閉坐良久﹐乃洗面。能去翳﹐大利老眼﹐名洞視千里法﹐極神妙。【《永類鈐方》】

目中淚出﹕鹽點目中﹐冷水洗數次瘥。【《範汪方》】

目中浮瞖遮睛﹕白鹽生研少許﹐頻點﹐屢效﹐小兒亦宜。【《直指方》】

塵物迷目﹕以少鹽並豉置水中視之﹐立出。【孫眞人方】

牢牙明目﹕靑鹽二兩﹐白鹽四兩﹐川椒四兩煎汁﹐拌鹽炒幹﹐日用揩牙洗目﹐永無齒疾目疾。【《通變要法》】

風眼爛弦﹕戎鹽化水點之。【《普濟方》】

風熱赤眼﹐虛腫濇痛﹕鹵碱一斤﹐靑梅二十七个﹐古錢二十一文﹐新瓶盛﹐密封﹐湯中煮一伏時﹐三日後取點﹐日三五度。【《聖惠方》】

目赤腫痛﹕元精石半兩﹐黃蘗炙一兩﹐爲末點之﹐良。【《普濟方》】

目生赤脈﹕元精石一兩﹐甘艸半兩爲末﹐每服一錢﹐小兒五分﹐竹葉湯下。

赤目失明﹐內外障翳﹕太陰元精石﹐陰陽火煆﹔石決明各一兩﹔蕤仁﹑黃連各二兩﹔羊子肝七个﹐竹刀切曬爲末。粟米飯丸梧子大﹐每臥時﹐茶服二十丸﹐服至七日﹐烙頂心以助藥力﹐一月見效。宋丞相言黃典史病此﹐夢神傳此方愈。【《宋氏集驗方》】

治赤眼痛﹕鹽綠一分﹐蜜半兩﹐於蚌蛤內相和﹐每夜臥時﹐漿水洗目﹐炙熱點之﹐能斷根。【《聖濟錄》】

目暗赤濇多淚﹕鹽綠一錢﹐蕤仁去皮一錢﹐研入好酥一錢﹐研勻﹐每夜點一麻子大。【《聖惠方》】

赤眼腫痛﹕﹝石卜﹞硝置豆腐上蒸化﹐取汁收點。【《簡便方》】

風眼赤爛﹕用明淨皮硝一錢﹐水二碗化之﹐露一宿﹐濾淨澄淸﹐朝夕洗目。三日﹐其紅卽消﹐𨿽半世者亦愈也。【《經驗方》】

退翳明目﹐白龍散﹕用馬牙硝光淨者﹐厚紙裹實﹐安在懷內﹐著肉養之﹐一百二十日﹐研粉﹐入少龍腦。不計年歲深遠﹐眼生翳膜﹐遠視不明﹐但瞳人不破散者﹐並宜日點之。【《經驗方》】

諸眼障翳﹕牙硝十兩﹐湯泡汁﹐厚紙濾過﹐瓦器熬幹﹐置地上一夜﹐入飛炒黃丹一兩﹐麝香五分﹐再羅過﹐入腦子﹐日點。【《濟急方》】

男女內外障翳﹐或三五个月不見效者﹕焰硝一兩﹐銅器鎔化﹐入飛過黃丹﹑片腦各二分﹐銅匙急抄﹐入罐內收之。每點少許﹐其效如神。兗州朱秀才忽不見物﹐朝夕拜天﹐因夢神傳此方﹐點之而愈。【《張三丰仙方》】

赤眼腫痛﹕硝石末﹐臥時以銅箸點黍米大﹐入目眥﹐至旦﹐以鹽水洗去之。

損目生瘀赤﹐肉胬出不退﹕杏仁百个﹐蒸熟去皮尖研﹐濾取淨汁﹐入硇砂末一錢﹐水煮化﹐日點一二次﹐自落。【《普濟方》】

目瞖胬肉﹕白礬石﹐納黍米大入目﹐令淚出﹐日日用之﹐惡汁去盡﹐其疾日減。

目生白膜﹕礬石一升﹐水四合﹐銅器中煎半合﹐入少蜜調之﹐綿濾過﹐每日點三四度。【《延齡至寶方》】

赤目風腫﹕甘艸水磨明礬﹐敷眼胞上﹐效。或用枯礬頻擦眉心。【《集簡方》】

爛弦風眼﹕白礬煆一兩﹐銅靑三錢﹐研末湯泡﹐澄淸點洗。【《永類方》】

眼暴赤爛﹕紅棗五个﹐入綠攀在內﹐火煨熟﹐以河水﹑井水各一碗﹐桃﹑柳心各七个煎稠﹐每點少許入眥上。【《摘元方》】

爛弦風眼﹐或倒睫拳毛﹕俱用靑礬火煆﹐出毒細研﹐泡湯澄淸﹐點洗。【《永類方》】

棗皮同老桑樹皮並取北向者等分﹐燒研﹐每用一合﹐井水煎澄﹐取淸洗目。一日三洗﹐昏者復明。忌葷酒房事。

赤眼胬肉﹐日夜痛者﹕取好梨一个搗﹐絞汁﹐以綿裹黃連片一錢﹐浸汁﹐仰臥點之。【《圖經》】

赤眼腫痛﹕鵝梨一枚搗汁﹐黃連末半兩﹐膩粉一字﹐和勻綿裹﹐浸梨汁中﹐日日點之。【《聖惠方》】

赤眼濇痛﹕葳蕤﹑赤芍藥﹑當歸﹑黃連等分﹐煎湯燻洗。【《衛生家寶方》】

眼見黑花﹐赤痛昏暗﹕用葳蕤焙四兩﹐每服二錢﹐水一盞﹐入薄荷二葉﹐生薑一片﹐蜜少許﹐同煎七分﹐臥時溫服﹐日一服。【《聖濟總錄》】

補虛明目﹐健骨和血﹕蒼朮油浸四兩﹐熟地黃焙二兩爲末﹐酒糊丸梧子大﹐每溫水下三五十丸﹐日三服。【《普濟方》】

靑盲雀目﹕用蒼朮四兩﹐泔浸一夜﹐切焙研末﹐每服三錢﹐豬肝二兩﹐批開摻藥在內﹐紮定﹐入粟米一合﹐水一碗﹐砂鍋煮熟燻眼。臨臥﹐食肝飲汁。不拘大人小兒皆治。

又方﹕不計時月久近﹐用蒼朮二兩泔浸﹐焙搗爲末﹐每服一錢﹐以好羊子肝一片﹐竹刀切破﹐摻藥在內﹐麻紮﹐以粟米泔煮熟﹐待冷食之﹐以愈爲度。

眼目昏濇﹕蒼朮半斤﹐泔浸七日﹐去皮切焙爲末。每服一錢﹐茶酒任下。【《聖惠方》】

目昏生瞖﹕仙靈脾﹐生王瓜。卽小﹝艸舌﹞蔞﹐紅色者﹐等分爲末﹐每服一錢﹐茶下﹐日二服。【《聖濟總錄》】

病後靑盲﹐日近者可治。仙靈脾一兩﹐淡豆豉一百粒﹐水一碗半﹐煎一碗﹐頓服卽瘳。【《百一選方》】

男婦赤眼十分重者﹐以山漆根磨汁﹐塗四圍甚妙。【《集簡方》】

眼目諸病﹕勝金黃連丸。用宣連﹐不限多少捶碎﹐以新汲水一大碗﹐浸六十日﹐綿濾取汁﹐入原碗內﹐重湯熬之﹐不住攪之﹐候幹﹐卽穿地坑子﹐可深一尺﹐以瓦鋪底﹐將熟艾四兩﹐坐在瓦上﹐以火燃之﹐以藥碗覆上﹐四畔泥封﹐開孔出煙﹐盡取刮下﹐丸小豆大。每服﹐甜竹葉湯下十丸。

爛弦風眼﹕黃連十文﹐槐花﹑輕粉少許﹐爲末﹐男兒乳汁和之﹐飯上蒸過﹐帛裹熨眼上三四次﹐卽效。屢試有驗。【《仁存方》】

暴赤眼痛﹐宣黃連銼﹐以雞子淸浸﹐置地下一夜﹐次早濾過﹐雞羽蘸滴目內。【《選奇方》﹐下同】

又方﹕苦竹兩頭畱節﹐一頭開小孔﹐入黃連片在內﹐油紙封浸井中一夜。次早﹐服竹節內水﹔加片腦少許外洗之。

又海上方﹕用黃連﹑冬靑葉煎湯洗之。

又方﹕用黃連﹑漧薑﹑杏仁等分爲末﹐綿包浸湯﹐閉目乘熱淋洗之。

目卒癢痛﹕乳汁浸黃連﹐頻點眥中。抱朴子云﹕治目中百病。【《外臺祕要》】

淚出不止﹕黃連浸濃汁滴之。【《肘後方》】

肝熱生翳﹕不拘大人小兒﹐黃芩一兩﹐淡豉三兩爲末﹐每服三錢﹐以熟豬肝裹喫﹐溫湯送下﹐日二服。忌酒面。【《衛生家寶方》】

眼目昏暗﹕柴胡六銖﹐決明子十八銖﹐治篩﹐人乳汁和﹐傅目上﹐久久夜見五色。【《千金方》】

人睛忽垂至鼻﹐如黑角塞﹐痛不可忍﹐或時時大便血出。痛﹐名曰肝脹。用羌活煎汁服數盞﹐自愈。【《奇疾方》】

冷淚目昏﹕貝母一枚﹐胡椒七粒﹐爲末點之。【《儒門事親》】

目生胬肉﹕用貝母﹑眞丹等分爲末﹐日點。

又方﹕用貝母﹑丁香等分爲末﹐乳汁調點。【《肘後方》】

暑行目濇﹕生龍膽搗汁一合﹐黃連浸汁一匙﹐和點之。【《危氏得效方》】

眼中漏膿﹕用艸龍膽﹑當歸等分爲末﹐每二錢﹐溫水下。【《鴻飛集》】

內虛目暗﹕補气養血﹐當歸生曬六兩﹐附子火炮一兩爲末﹐煉蜜丸梧子大﹐每服三十丸﹐溫酒下。名六一丸。【《聖濟總錄》】

一切眼疾﹕白芷﹑雄黃爲末﹐煉蜜丸龍眼大﹐朱砂爲衣﹐每服一丸﹐食後茶淸下﹐日二服。名還晴丸。【《普濟方》】

暴赤眼痛﹕以管吹良薑末入鼻﹐取嚏﹐或彈出鼻血﹐卽散。【《試驗方》】

一切眼疾﹐血勞風气﹐頭運頭旋目眩﹕荊芥穗爲末﹐每酒服三錢。【《龍木論》】

眼弦赤爛﹕薄荷﹐以生薑汁浸一宿﹐曬榦爲末﹐每用一錢﹐沸湯泡洗。【經驗方】

飛絲入目﹐令人舌上生泡﹕用紫蘇葉嚼爛白湯咽之。【《危氏得效方》】

暑月目昏﹐多眵淚生﹕龍腦薄荷葉搗爛﹐生絹絞汁點之。【《聖濟總錄》】

斑痘入目生瞖障﹕用白菊花﹑谷精艸﹑菉豆各等分爲末﹐每用一錢﹐以干柿餅一枚﹐粟米泔一盞﹐同煮﹐候泔盡﹐食柿﹐日食三枚﹐酒下。淺者五七日﹐遠者半月﹐見效。【《直指方》】

病後生翳﹕白菊花﹑蟬蛻等分爲散﹐每用二三錢﹐入蜜少許﹐水煎服﹐大人小兒皆宜﹐屢驗。【《救急方》】

眼目昏花﹐雙美丸﹕甘菊花一斤﹐紅椒去目六兩﹐爲末﹐用新地黃汁和丸梧子大﹐每服五十丸﹐臨臥﹐茶淸下。【《瑞竹堂方》】

火眼腫痛﹕以艾燒﹐煙起時﹐碗覆之﹐候煙盡﹐碗上刮煤下﹐以溫水調化﹐洗眼卽瘥。更入黃連﹐尢佳。【《斗門方》】

眼熱赤腫﹕山茵陳﹑車前子等分煎湯﹐調茶調散﹐服數服。【《直指方》】

積熱眼濇﹕三月三日或五月五日﹐采靑蒿花或子﹐陰榦爲末﹐每井華水空心服二錢﹐久服明目﹐可夜看書。名靑金散。【《十便良方》】

一切眼疾﹕﹝艸冏﹞麻子一升爲末﹐以獖豬肝批片﹐蘸末炙熟﹐再蘸再炙﹐末盡乃爲末﹐每服一字﹐陳米飲下。日三服。【《聖濟總錄》﹐下同】

目中瞖膜久不愈者﹕用麻實以柳木作磑磨去殼﹐馬尾篩取黃肉﹐去焦殼﹐每十兩可得四兩﹐非此法不能去殼也。用豬肝薄切﹐滚藥﹐慢炙熟爲末﹐酢和丸梧子大﹐每服三十丸﹐白湯下。

又方﹕以麻實內袋中﹐蒸熟﹐暴爲末﹐蜜丸﹐溫水下。

眼目昏暗﹕蒼耳實一升爲末﹐白米半升作粥﹐日食之。【《普濟方》】

赤目生瘡作痛﹕蒼耳末二兩﹐乳香一錢﹐每用一錢﹐燒煙﹝口畜﹞鼻。【《聖濟總錄》】

一切眼疾﹕籠篛燒灰﹐淋汁洗之﹐久之自效。【經驗方】

雜物入目﹕白蘘荷根﹐取心搗絞取汁﹐滴入目中﹐立出。【《普濟方》】

內外障翳﹕麻黃根一兩﹐當歸身一錢﹐同炒黑色﹐入麝香少許爲末﹐﹝口畜﹞鼻。

目昏多淚﹕木賊去節﹐蒼朮泔浸各一兩﹐爲末﹐每服二錢﹐茶調下﹐或蜜丸亦可。

夜不合眼﹐難睡﹕燈艸煎湯﹐代茶飲﹐卽得睡。【《集簡方》】

物傷睛突﹕輕者瞼胞腫痛﹐重者目睛突出﹐但目系未斷者﹐卽納之﹐急搗生地黃綿裹敷之﹐仍以避風膏藥﹐護其四邊。【《聖濟總錄》】

睡起﹐目赤腫起﹐良久如常者﹐血熱也。臥則血歸於肝﹐故熱則目赤起﹐良久﹐血散故如常也。用生地黃汁﹐浸粳米半升﹐曬漧﹐三浸三曬﹐每夜以米煮粥食一盞﹐數月卽愈。【《醫余》】

眼暴赤痛﹕水洗生地黃﹑黑豆各二兩﹐搗膏﹐臥時以鹽湯洗目﹐閉目以藥厚罩目上﹐至曉﹐水潤取下。【《聖濟總錄》】

蓐內赤目﹕生地黃薄切﹐溫水浸貼。【《小品方》】

內障靑盲風﹐赤生翳﹐及墜眼日久﹐撞損失明﹕地黃花曬﹐黑豆花曬﹐槐花曬﹐各一兩爲末﹐豬肝一具﹐同以水二斗煮至上有凝脂﹐掠盡瓶收﹐每點少許﹐日三四次。【《聖惠方》﹐下同】

眼生珠管﹕牛膝並葉搗汁﹐日點三四次。

積年失明﹕決明子二升爲末﹐每食後﹐粥飲服方寸匕。【《外臺祕要》】

靑盲雀目﹕決明一升﹐地膚子五兩﹐爲末﹐米飲丸梧子大﹐每米飲下二三十丸。【《普濟方》】

目赤腫痛﹕決明子炒﹐研茶調敷兩太陽穴﹐幹則易之﹐一夜卽愈。【《醫方摘元》】

風熱赤目﹕地膚子焙一升﹐生地黃半斤﹐取汁和作餅﹐曬榦研末﹐每服三錢﹐空心酒服。【《聖惠方》】

目痛瞇目﹐中傷有熱瞑者﹕取地膚子白汁﹐頻注目中。【《外臺祕要》】

物傷睛陷﹐胬肉突出﹕地膚洗去土二兩﹐搗絞汁﹐每點少許﹐冬月以干者煮濃汁。【《聖惠方》﹐下同】

目赤腫痛﹐浸淫生瘡﹕瞿麥炒黃爲末﹐以鵝涎調塗眥頭卽開﹐或搗汁塗之﹐亦可。

瞇目生瞖﹐其物不出者﹕瞿麥﹐漧薑炮﹐爲末﹐井華水調服二錢﹐日二服。

久患內障﹕車前子﹐漧地黃﹑麥門冬﹐等分爲末﹐蜜丸如梧子大﹐服之﹐累試有效。

風熱目睛濇痛﹕車前子﹑宣州黃連各一兩﹐爲末﹐食後溫酒服一錢﹐日二服。

目赤作痛﹕用車前艸搗取自然汁﹐調﹝石卜﹞硝末﹐臥時塗眼胞上﹐次早洗去。小兒目痛﹐車前艸汁和竹瀝點之。【《聖濟總錄》】

目中微瞖﹕車前葉﹑枸杞葉等分﹐手中揉汁出﹐以桑葉兩重裹之﹐懸陰處一夜。破桑葉取點﹐不過三五度。【《十便良方》】

一切眼疾﹐瞖膜遮障﹕涼腦治頭痛﹐能生發﹐五月五日平旦合之。蓮子艸一握﹐藍葉一握﹐油一斤﹐同浸﹐密封四十九日。每臥時﹐以銅匙點藥﹐摩頂上四十九徧﹐久久甚佳。【《聖濟總錄》﹐下同】

飛血赤目熱痛﹕榦藍葉切二升﹐車前艸半兩﹐淡竹葉切三握﹐水四升﹐煎二升﹐去渣﹐溫洗﹐冷卽再暖﹐以瘥爲度。

爛弦風眼﹕靑黛﹑黃連泡湯﹐日洗。【《明目方》】

服丹石人毒發衝眼腫痛﹕扁竹根一握﹐洗搗汁服之。【《食療本艸》】

三十年失明﹕補肝散﹐用蒺藜子﹐七月七日收﹐陰漧搗散﹐食後水服方寸匕﹐日二。【《外臺祕要》】

目中瞖膜﹕用谷精艸﹑防風等分爲末﹐米飲服之﹐甚驗。【《明目方》】

痘後目翳隱濇﹐淚出久而不退﹕用谷精艸爲末﹐以柿或豬肝片燒食。

又方﹕谷精艸﹑眞蛤粉等分﹐同入豬肝內煮熟﹐日食之。【《濟急方》】

眼暴腫赤﹐磣痛不得開﹐淚出不止﹕削附子皮末﹐如蠶沙大﹐著眥中﹐以定爲度。【《備急方》】

肝傷目暗﹕菟絲子三兩﹐酒浸三日﹐暴榦爲末﹐雞子白和丸梧子大﹐空心溫酒﹐下三十丸。【《聖惠方》﹐下同】

目中赤痛﹕菟絲子苗搗汁塗之。

爛弦風眼﹕五味子﹑蔓荊子煎湯頻洗之。【《談野翁方》】

目暗不見物﹐冷淚浸淫不止﹐及靑盲天行目暗等疾﹕取西國艸﹐一名畢楞伽﹐一名覆盆子﹐日暴漧﹐搗極細﹐以薄綿裹之﹐用飲男乳汁浸﹐如人行八九里久﹐用點目中﹐卽仰臥﹐不過三四日﹐視物如少年。禁酒面油物。按洪邁《夷堅志》云﹕潭州趙太尉母病爛弦疳眼二十年﹐有老媼云﹕此中有虫﹐吾當除之。入山取艸蔓葉咀嚼﹐畱汁﹐入筒中﹐還以皂紗蒙眼﹐滴汁漬下弦﹐轉盼間虫從紗上出﹐數日下弦幹﹐復如法滴上弦﹐又得虫數十而愈。後以濟人多驗。乃覆盆子葉也。

倒睫拳毛﹕因風入脾經﹐致使風癢﹐不住手擦﹐日久赤爛﹐拳毛入內。將木鱉子仁捶爛﹐以絲帛包作條﹐左患塞右鼻﹐右患塞左鼻﹐其毛自分上下﹐次服蟬蛻藥爲妙。【《集效方》】

斑瘡入目﹕馬錢子半个﹐輕粉﹑水花銀朱各五分﹐片腦﹑麝香﹑枯礬各少許爲末。左目吹右耳﹐右目吹左耳﹐日二次。【《飛鴻集》】

風熱赤眼﹕白牽牛末﹐以蔥白煮研﹐丸菉豆大﹐每服五丸﹐蔥湯下。服訖﹐睡半時。【《衛生家寶方》﹐下同】

赤目痛濇不可忍﹕王瓜﹐籬上大如彈丸﹐紅色皮上有刺者﹐九月十月采﹐日幹。槐花炒﹑赤芍藥等分爲末﹐每服二錢﹐臨臥溫酒下。

目睛暴痛﹕防己酒浸三次爲末﹐每一服一錢﹐溫酒下。

爛弦風眼﹕九里光艸﹐卽千里及﹐以筍殼葉包﹐煨熟﹐撚汁滴入目中。【《經驗良方》】

諸般赤眼﹐攀睛云翳﹕菖蒲﹐擂自然汁﹐文武火熬作膏﹐日點之﹐效。【《聖濟錄》】

眼瞼偸鍼﹕獨生菖蒲根﹐同鹽研敷。【《壽域聖方》】

飛絲入目﹕石菖蒲捶碎﹐左目塞右鼻﹐右目塞左鼻﹐百發百中。【《得效方》﹐下同】

斑瘡入目﹕浮萍﹐陰榦爲末﹐以生羊子肝半个﹐同水半盞﹐煮熟搗爛﹐絞汁調末服。甚者不過一服﹐已傷者十服見效。

胬肉攀睛﹕靑萍少許﹐搗爛﹐入片腦少許﹐研勻﹐貼眼上﹐效。

點眼去翳﹕莕絲菜根一錢半﹐搗爛。卽葉如馬蹄﹐開黃花者。川楝子十五个﹐膽礬七分﹐石決明五錢﹐皂莢一兩﹐海螵蛸二錢﹐各爲末。同菜根﹐以水一鍾﹐浸二宿﹐去渣。一日點數次﹐七日見效也。【《集效方》】

睫毛倒入﹕川石斛﹑川芎藭等分爲末﹐口內含水﹐隨左右﹝口畜﹞鼻﹐日三次。

眼生花翳﹐濇痛難開﹕景天搗汁﹐日點三五次。【《聖惠方》】

貼目取翳﹕用鵝不食艸﹐搗汁熬膏﹐一兩﹔鑪甘石火煆﹐童便淬三次﹐三錢﹔上等瓷器末一錢半﹐熊膽二錢﹔硇砂少許。爲極細末﹐作膏貼在翳目上﹐一夜取下﹐用黃連﹑黃蘗煎湯洗淨。看如有﹐再貼。【《集效方》】

又方﹕鵝不食艸﹐生挼塞鼻。《玉璽集要》詩云﹕赤眼之餘翳忽生﹐艸中鵝不食爲名﹐塞於鼻內頻頻換﹐三日之內復舊明。

雀目夜昏﹕七月七日﹑九月九日﹐取地衣艸﹐陰榦爲末﹐酒服方寸匕﹐日三服﹐一月愈。【崔知悌方】

斑瘡入眼﹕馬屁勃﹑蛇皮各五錢﹐皂角子十四个﹐爲末﹐入罐內﹐鹽泥固濟﹐燒存性﹐研﹐每溫酒服一錢。【《集效方》﹐下同】

天絲入目﹕雞窠艸燒灰﹐淋汁洗之。

飛絲入目腫痛﹕葉下紅﹐同鹽少許﹐絹包滴汁入目﹔仍以塞鼻﹐左寒右﹐右塞左。

麥芒入目﹕大麥煮汁洗之﹐卽出。【孫眞人方】

苦蕎麥皮﹑黑豆皮﹑菉豆皮﹑決明子﹑菊花同作枕﹐至老目明。【《雜興方》】

雜物瞇目不出﹕用生粟米七粒﹐嚼爛﹐取汁洗之﹐卽出。【《總錄》】

眼熱赤腫﹕粟米泔澱極酸者﹐生地黃等分研勻﹐攤絹上方圓二寸﹐貼目上熨之﹐幹卽易。

熱毒攻眼﹐赤痛瞼浮﹕用黑豆一升﹐分作十袋﹐沸湯中蒸過﹐更互熨之﹐三徧則愈。【《普濟方》。】

肝虛目暗﹐迎風下淚﹕用臘月牯牛膽﹐盛黑豆﹐懸風處﹐取出﹐每夜吞三七粒﹐久久自明。【《龍木論》】

赤眼腫痛﹐有數種皆肝熱血凝也﹐用消風熱藥服之。夜用鹽收豆腐片貼之﹐酸漿者勿用。【《證治要訣》】

眼暗補中﹕蔥子半升爲末﹐每取一匙﹐煎湯一升半﹐去渣入米煮粥食之。亦可爲末﹐蜜丸梧子大﹐食後米湯服一二十丸﹐日三服。【《食醫心鏡》】

目中風翳作痛﹕取薤白截斷﹐安膜上令徧﹐痛作復爲之。【《範汪方》】

飛絲入目﹕白菜揉爛﹐帕包﹐滴汁三二點﹐入目中卽出。【《普濟方》】

飛絲入目﹕靑芥汁﹐點之如神。【《摘元方》】

雀目不見﹕眞紫芥菜子炒黑爲末﹐用羊肝一具﹐分作八服﹐每用芥末三錢﹐糝肝上﹐筍籜裹定﹐煮熟冷食﹐以汁送下。【《聖濟總錄》﹐下同】

目中瞖膜﹕芥子一粒﹐輕手挼入眼中﹐少頃﹐以井華水雞子淸洗之。

飛絲入目﹕蔓菁菜揉爛﹐帕包﹐滴汁三兩點﹐卽出也。【《普濟方》】

明目益气﹕蕪菁子一升﹐水九升﹐煮汁盡﹐日幹。如此三度﹐研細﹐水服方寸匕﹐日三。方可研水和米煮粥食。【《外臺祕要》】

常服明目﹐使人洞視腸胞﹕用蕪菁子三升﹐以苦酒三升﹐煮熟﹐日幹﹐研篩末﹐以井華水服方寸匕﹐日三﹐無所忌。抱朴子云﹕服之一年能夜視。【《千金方》】

靑盲眼障﹐虛勞目暗﹐但瞳子不壞者﹐十得九愈。用蔓菁子六升蒸之﹐气徧合甑取下﹐以釜中熱湯淋之﹐乃曝漧還淋﹐如是三徧﹐卽收杵爲末。食前淸酒服方寸匕﹐日再服。【《海上方》】

補肝明目﹕蕪靑子淘過一升﹐黃精二斤﹐同和﹐九蒸九曬爲末﹐每空心米飲服二錢﹐日再服。

又方﹕蔓菁子二升﹐決明子一升﹐和勻﹐以酒五升煮幹﹐曝爲末﹐每服二錢﹐溫水調下﹐日二。【《聖惠方》】

風邪攻目﹐視物不明﹐肝气虛者﹕用蔓菁子四兩﹐入磁瓶中燒黑無聲﹐取出﹐入蛇蛻二兩﹐又燒成灰爲末﹐每服五分﹐食後酒下﹐日三服。【《聖濟總錄》】

虛勞眼暗﹕三月三日﹐采蔓菁花陰榦爲末﹐每服二錢﹐空心井華水下。久服長生﹐可夜讀書。

暴風客熱﹐目赤睛痛腫者﹕臘月取生薑搗﹐絞汁﹐陰漧﹐取粉入銅靑末等分﹐每以少許沸湯泡﹐澄淸溫洗﹐淚出妙。

冷淚目昏﹕漧薑粉一字﹐泡湯﹐點洗之。【《聖濟總錄》】

赤眼濇痛﹕白薑末﹐水調﹐貼足心﹐甚妙。【《普濟方》】

目忽不見﹕令人嚼母姜﹐以舌日舐六七次﹐以明爲度。【《聖濟總錄》】

目中卒痛﹕漧薑削圓﹐滑內眥中﹐有汁出﹐試之未盡﹐更易。【《千金方》】

目昏浮瞖﹕蘭香子七个﹐睡時﹐水煎服﹐久有效。【《海上名方》】

肝虛目淚﹕煉成松脂一斤﹐釀米二斗﹐水七斗﹐曲二斗﹐造酒頻飲之。

暴赤眼痛赤﹕薺菜根杵汁滴之。【《聖惠方》】

眼生瞖膜﹕薺菜和根莖葉洗淨焙漧﹐爲細末。每夜臥時﹐先洗眼﹐挑末米許﹐安兩大眥頭﹐濇痛忍之﹐久久膜自落也。【《聖濟總錄》】

眼目熱痛﹐淚出不止﹕菥蓂子搗篩爲末。臥時銅箸點少許入目﹐當有熱淚及惡物出﹐甚佳。又治眼中胬肉﹐夜夜點之。

目中瘜肉淫膚赤白膜﹕馬齒莧一大握洗淨﹐和芒硝末少許﹐綿裹安上﹐頻易之。

雜物瞇目不出﹕用東墻上馬齒莧﹐燒灰﹐研細﹐點少許於眥頭﹐卽出也。

目中出淚或出膿﹕用馬齒莧子﹐並莧菜子各半兩爲末﹐綿裹銅器中﹐蒸熱熨大眥頭膿水出處﹐每熨以五十度爲率﹐久久自絕。【《聖惠方》】

活血明目﹕漂搖豆爲末﹐甘艸湯調二錢﹐日二服。【《易簡方》】

眼目昏暗﹕七月七日﹐取苦瓠白瓤絞汁一合﹐以酢二升﹐古錢七文﹐同以微火煎減半﹐每日取沫納眥中﹐神效。【《千金方》】

胬肉血瞖﹕秋間取小柄壺盧﹐或小藥壺盧﹐陰漧﹐於緊小處鋸斷﹐內挖一小孔﹐如眼孔大﹐遇有此病﹐將眼皮上下用手掙開﹐將壺盧孔合定﹐初𨿽甚痛苦﹐然瘀肉血翳皆漸下﹐不傷睛也。【經驗方】

火眼赤痛﹕五月取老黃瓜一條﹐上開小孔﹐去瓤﹐入芒硝﹐令滿﹐懸陰處﹐待硝透出﹐刮下畱點眼﹐甚效。【《壽域神方》】

眼流冷淚﹕木耳一兩﹐燒存性﹐木賊一兩﹐爲末﹐每服二錢﹐以淸米泔煎服。古今圖書集成醫部全錄卷一百五十

目門

單方

眼生黑花﹐年久不可治者﹕椒目炒﹐蒼朮炒﹐各一兩爲末﹐酢糊丸梧子大﹐每服二十丸﹐酢湯下。【《本事方》】

火盛病目﹕西瓜切片﹐曝漧﹐日日服之﹐遂愈。瓜能降火也。

眼赤作痛﹕蓮實去皮研末﹐一錢﹐粳米半升﹐以水煮粥常食。【《普濟方》】

塵芒入目﹕用大藕洗搗爛﹐綿裹滴汁入目中﹐卽出也。【《普濟方》】

目生膚翳﹕龍腦末一兩﹐日點三五度。【《聖濟總錄》】

目赤目膜﹕龍腦﹑雄雀屎各八兩爲末﹐以人乳汁一合﹐調成膏﹐日日點之﹐無有不驗。【《聖惠方》】

時行赤目﹕黃蘗去粗皮爲末﹐濕紙包裹﹐黃泥固煨幹﹐每用一彈子大﹐紗帕包之﹐浸水一盞﹐飯上蒸熟﹐乘熱燻洗極效。

眼目昏暗﹕每旦含黃蘗一片﹐吐津洗之﹐終身行之﹐永無目疾。【《普濟方》】

洗頭明目﹕用鳳眼艸﹐卽椿樹上叢生莢也﹐燒灰淋水洗頭﹐經一年﹐眼如童子。加椿皮灰尢佳。正月七日﹐二月八日﹐三月四日﹐四月五日﹐五月二曰﹐六月四日﹐七月七日﹐八月三日﹐九月二十日﹐十月二十三日﹐十一月二十九日﹐十二月十四日洗之。【《衛生易簡方》】

眼見諸物禽虫飛走﹐乃肝膽之疾﹕靑桐子花﹑酸棗仁﹑元明粉﹑羌活各一兩爲末﹐每服二錢﹐水煎﹐和渣﹐日三服。【《經驗良方》】

目熱昏暗﹕槐子黃連二兩爲末﹐蜜丸梧子大﹐每漿水下二十丸﹐日二服。

胎赤風眼﹕槐木枝如馬鞭大﹐長二尺﹐作二段﹐齊頭麻紮一處﹐置銅缽子內﹐晨使童子一人﹐以其木研之﹐至暝乃止﹐令仰臥﹐以塗目﹐三四次瘥。

赤眼生瞖﹕秦皮一兩﹐水一升半﹔煮七合﹐澄淸﹐日日溫洗。一方加滑石黃連等分。【《外臺祕要》】

眼暴腫痛﹕秦皮﹑黃連各一兩﹐苦竹葉半升﹐水二升半﹐煮取八合﹐食後溫服。

赤眼睛痛﹕秦皮一兩﹐淸水一升﹐白碗中浸﹐春夏一食頃以上﹐有碧色出﹐卽以箸頭纏綿﹐仰臥﹐點令滿眼﹐微痛勿畏﹐良久瀝去熱汁﹐日點十度以上﹐不過兩日瘥也。【《外臺祕要》】

眼弦偸鍼﹐乃肝脾積熱﹕銼秦皮﹐夾沙糖水煎﹐調大黃末一錢﹐微利佳。【《直指方》】

洗頭去風明目﹕用槵子皮﹑皂角﹑胡餅﹑菖蒲同捶碎﹐漿水調作彈子大﹐每用湯泡洗頭﹐良。【《多能鄙事》】

飛血赤眼﹕櫸皮去粗皮切二兩﹐古錢七文﹐水一升半﹐煎七合﹐去渣熱洗﹐日二次。【《聖濟總錄》】

雜物瞇眼﹕新桑根皮洗淨﹐捶爛入眼﹐撥之自出。【《聖惠方》】

靑盲洗法﹕新摘靑桑葉﹐日幹﹐按日就地上燒存性﹐每以一合於瓷器中﹐煎減二分﹐傾出澄淸﹐溫熱洗目至百度﹐屢試有驗。正月初八﹐二月初八﹐三月初六﹐四月初四﹐五月初六﹐六月初二﹐七月初七﹐八月二十﹐九月十二﹐十月十三﹐十一月初二﹐十二月三十。【《普濟方》】

風眼下淚﹕臘月不落桑葉煎湯﹐日日溫洗﹐或入芒硝。【《集簡方》】

赤眼濇痛﹕桑葉爲末﹐紙捲燒煙﹐燻鼻取效。【《普濟方》】

目赤腫痛﹕桑灰一兩﹐黃連半兩爲末﹐每以一錢泡湯﹐澄淸洗之。【《聖濟總錄》】

洗靑盲眼﹕正月八﹑二月八﹑三月六﹑四月四﹑五月五﹑六月二﹑七月七﹑八月二﹑九月十二﹑十月十七﹑十一月二十六﹑十二月三十日﹐每遇上件神日﹐用桑柴灰一合煎湯﹐沃之於瓷器中﹐澄取極淸﹐稍熱洗之。如冷卽重湯頓溫﹐不住手洗﹐久久視物如鷹鶻也。一法以桑灰﹐童子小便和作丸﹐每用一丸﹐泡湯澄洗。【《龍木論》】

飛絲入目﹕柘漿點之﹐以絹蘸之拭去。

洗目令明﹕柘木煎湯﹐按日溫洗﹐自寅至亥乃止﹐無不效者。正月初二﹐二月初二﹐三月不洗﹐四月初五﹐五月十五﹐六月十一﹐七月初七﹐八月初二﹐九月初二﹐十月十九﹐十一月不洗﹐十二月十四日。徐神翁方也。

肝熱生翳﹕用楮實子研細﹐食後蜜湯服一錢﹐日再服。【《直指方》】

目昏難視﹕楮桃﹑荊芥穗各五百枚爲末﹐煉蜜丸彈子大﹐食後嚼一丸﹐薄荷湯下﹐一日三服。【《衛生易簡方》】

一切眼瞖﹕三月收谷木軟葉曬榦爲末﹐入麝香少許﹐每以黍米大注眥內﹐其翳自落。【《聖惠方》﹐下同】

暴赤眼痛磣濇者﹕嫩楮枝去葉﹐放地火燒﹐以碗覆之一日﹐取灰泡湯﹐澄淸溫洗。

目中瞖膜﹕楮白皮暴漧﹐作一繩子如釵股大﹐燒灰細研﹐每點少許﹐五六次瘥﹐乃止。【崔氏方】

利气明目﹕枳殼麩炒二兩爲末﹐點湯代茶。

內障目翳﹐如偃月或如棗花﹕用象膽半兩﹐鯉魚膽七枚﹐熊膽一分﹐牛膽半兩﹐麝香一分﹐石決明末一兩﹐爲末﹐糊丸菉豆大﹐每茶下十丸﹐日二。【《總錄》】

赤目障翳﹐熊膽丸﹕每以膽少許化開﹐入冰片一二片﹐銅器點之﹐絕奇。或淚癢﹐加生薑粉些須。【《齊東野語》】

胎赤爛﹐眼昏暗﹕用蠍虎數枚﹐以罐盛黃土按實﹐入蠍虎在內﹐勿令損傷﹐以紙封口穿數孔出气﹐候有屎數粒﹐去糞上一點黑者﹐只取一頭白者﹐唾津研成膏﹐塗眼睫間周圍﹐不得揩拭﹐來早以溫漿水洗三次﹐甚效。【《聖濟總錄》】

目中赤瞖﹕白羊髓敷之。【《千金方》】

目赤熱痛﹐看物如隔紗﹐宜補肝益精﹕用靑羊肝一具切洗﹐和五味食之。【《心鏡》】

肝虛目赤﹕靑羊肝薄切﹐水浸吞之﹐極效。【《龍木論》】

治風熱生膚﹐赤白眼﹐及去眼中風癢痛﹕搗枸杞子汁﹐點眼立驗。亦治暴赤眼風熱赤膜。一方用葉搗汁﹐銜滿口﹐待稍溫﹐就咽之。

目病﹝目巟﹞﹝目巟﹞﹕以銅器煮靑羊肝﹐用麵餅覆器上﹐鉆兩孔如人眼大﹐以目向上燻之﹐不過三度。【《千金方》】

目病失明﹕靑羖羊肝一斤﹐去膜切片﹐入新瓦內炕幹﹐同決明子半升﹐蓼子一合﹐炒爲末﹐以白蜜漿服方寸匕﹐日三。不過三劑目明。至一年﹐能夜見文字。【《食療》】

不能遠視﹕羊肝一具﹐去膜細切﹐以蔥子一勺炒爲末﹐以水煮熟﹐去查﹐入米煮粥食。【《多能鄙事》】

靑盲內障﹕用白羊肝一具﹐黃連一兩﹐熟地黃二兩﹐同搗丸梧子大﹐食遠茶服七十丸﹐日三服。崔承元病內障喪明﹐有人惠此方報徳﹐服之遂明。【《傳信方》】

治風赤濇痛﹕取訶梨勒核﹐入白蜜研﹐注目中﹐神良。一方以鷹嘴者一枚﹐滴蜜於石磨﹐點。

睛上生暈﹐不問久新﹕鯉魚長一尺二寸者﹐取膽滴銅鏡上﹐陰漧﹐竹刀刮下﹐每點少許。【《總錄》】

赤眼腫痛﹕用鯉魚膽十枚﹐膩粉一錢﹐和勻﹐瓶收﹐日點。【《聖濟總錄》】

治眼翳及諸物入眼﹕以左手中指甲﹐洗淨候幹﹐以刀刮其屑﹐用燈艸蘸點眼中翳處﹐一二次卽去。或用懷孕婦人指甲屑﹐置目中﹐去翳。

拳毛倒睫﹕無名異末﹐摻卷紙中作撚子﹐點著﹐至藥末處吹殺﹐以煙燻之自起。

蠶沙一兩﹐虢丹五錢﹐慢火熬成膏﹐入輕粉五分﹐熬黑色﹐逐時湯泡洗。

摘去拳毛﹐以虱子血點入眼內﹐數次﹐卽愈。

冷淚久昏﹕開元銅錢一百文﹐背上有月者更妙﹔甘艸去皮三錢﹐靑鹽一兩半。於白磁器內用無根水一大碗﹐浸七日﹐每著一盞洗。無力﹐換洗到十日﹐約添甘艸靑鹽﹐每日洗三次。忌食五辛驢馬雞魚葷酒。

迎風冷淚﹕烏雞膽汁﹐臨臥點眼中。

不時熱淚﹕烏鰂魚骨﹐研極細末點目中。

飛絲入目﹕用頭垢點入眼中。

眼目昏暗﹕用﹝石卜﹞硝六錢重﹐用水一盞﹐煎至八分﹐候冷定﹐澄淸﹐下次分定﹐每月一日﹐洗至一年之間﹐眼如童子光明。正月初一﹐二月初八﹐三月初四﹐四月初五﹐五月初五﹐六月初四﹐七月初五﹐八月初一﹐九月十三﹐十月十三﹐十一月十六﹐十二月初五。

物落眼中﹕用新筆蘸繳出。

稻麥芒入眼﹕取蠐螬以新布覆目上﹐待蠐螬從布上摩之﹐其芒出著布上。

晚蠶砂﹐香油浸月餘﹐重綿濾過﹐點之﹐治爛弦。

紫金膏﹐用水飛過﹐虢丹蜜多水少﹐文武火熬﹐以器盛之﹐點眼。

眼赤瞎﹕以靑泥蛆淘淨﹐曬榦末之﹐仰臥合目﹐用藥一錢放眼上﹐須臾藥行﹐待少時去藥﹐赤瞎自無。

沙石艸木入目中不出﹕以雞肝汁注之。

又方﹕以書中白魚和乳汁注目中。

目中瞇法﹕旦起對門戶跪拜云﹕戶門狹小﹐不足宿客。乃便瘥。

眼目昏暗﹕用鷹眼睛一對﹐炙榦搗末﹐研令極細﹐以人乳汁再研﹐每以銅箸﹐取少許點於瞳人上﹐日夜三度﹐可以夜見物。或取臘月鴝鵒眼﹐依上法用效。三日見碧霄中物。忌煙燻。

治冷淚﹕用胞棗一枚去核﹐以花椒二十粒入內﹐用濕紙裹煨熟﹐細嚼﹐白湯下。

治暴赤眼﹐削附子赤皮末﹐加蠶屎著眥中。

攀睛翳膜﹐昏濇風毒腫痛﹕用瓜蔞一枚﹐割下頂蓋﹐取瓤﹐並子同豬﹝月臣﹞子搗勻﹐卻裝在瓜蔞內﹐用原蓋蓋之﹐坐淨土上﹐取桑條子十兩﹐約長四五寸﹐簇瓜蔞上﹐用炭火燒﹐扇之煙盡﹐將成灰﹐卽住火﹐扇冷﹐和灰通研極細。每用二錢﹐沸湯浸澄淸去腳﹐洗之。

鍼灸

《素問》曰﹕足太陽有通項入於腦者﹐正屬目本﹐名曰眼系。頭目苦痛﹐取之在項中兩筋間﹐入腦乃別。陰蹺陽蹺﹐陰陽相交﹐陽入陰﹐陰出陽﹐交於目銳眥。陽气盛則瞋目﹐陰气盛則瞑目。

肝病者﹐兩脇下痛引少腹﹐令人善怒﹐虛則目﹝目巟﹞﹝目巟﹞無所見﹐耳無所聞﹐善恐﹐如人將捕之﹐取其經厥陰與少陽。

目中赤痛﹐從內眥始﹐取之陰蹺。

《靈樞經》曰﹕黃帝曰﹐人之哀而泣涕者﹐何气使然﹖岐伯曰﹐心者﹐五臟六腑之主也。目者﹐宗脈之所聚也﹐上液之道也。口鼻者﹐气之門戶也。故悲哀愁憂則心動﹐心動則五臟六腑皆搖﹐搖則宗脈感﹐宗脈感則液道開﹐液道開故泣涕出焉。液者﹐所以灌精濡空竅者也。故上液之道開則泣﹐泣不止則液竭﹐液竭則精不灌﹐精不灌則目無所見矣﹐故命曰奪精。補天柱﹐經挾頸。

《甲乙經》曰﹕刺面中流脈﹐不幸爲盲。

頭腦中寒﹐鼻衄目泣出﹐神庭主之。

頭痛目眩﹐頸項彊急﹐本神主之。

頰淸不得視﹐口沫泣出﹐兩目眉頭痛﹐臨泣主之。

頸痛項不得顧﹐目泣出多眵﹝目蔑﹞﹐鼻鼽衄﹐目內眥赤痛﹐气厥﹐耳目不明﹐咽喉嘍引項﹐筋攣不收﹐風池主之。

熱病頭痛﹐引目外眥而急﹐煩滿﹐汗不出﹐引頷齒面赤皮痛﹐懸釐主之。

頭風目欲如脫﹐汗出﹐寒熱﹐面赤﹐頰中痛﹐項椎不可左右顧﹐目系急﹐瘛瘲﹐攢竹主之。

肩背痛﹐目不開﹐天牖主之。

熱病煩心而汗不止﹐肘攣腋腫﹐善笑不休﹐心中痛﹐目赤黃﹐大陵主之。

面赤皮熱﹐熱病汗不出﹐中風熱﹐目赤黃﹐內關主之。

鼻鼽衄﹐熱病汗不出﹐﹝目遺﹞目﹐目痛瞑﹐頭痛泣出﹐陽溪主之。

目痛引眥﹐少腹偏痛﹐視昏嗜臥﹐照海主之。瀉左陰蹺﹐取足左右少陰前﹐先刺陰蹺﹐後刺少陰。气在橫骨上﹐目外眥赤痛﹐頭眩﹐兩頷痛﹐塞逆泣出﹐耳鳴聾﹐多汗﹐目癢﹐胸中痛﹐不可反側﹐痛無常處﹐俠溪主之。

目視不明﹐振寒﹐目翳﹐瞳子不見﹐丘墟主之。

鼽衄血不止﹐淫濼頭痛﹐目白翳﹐跟尻瘈﹐頭頂腫痛﹐泄注上搶心﹐目赤眥爛無所見﹐痛從內眥始﹐京骨主之。

目泣出﹐頭不痛者﹐聽會主之。

目中赤痛從內眥始﹐取之陰蹺。

目中痛不能視﹐上星主之。先取譩嘻﹐後取天牖﹑風池。

靑盲遠視不明﹐承光主之。

目瞑遠視﹝目巟﹞﹝目巟﹞﹐目窗主之。

目﹝目巟﹞﹝目巟﹞赤痛﹐天柱主之。

目眩無所見﹐偏頭痛引外眥而急﹐頷厭主之。

目不明﹐惡風日﹐淚出﹐憎寒﹐目痛目眩﹐內眥赤痛﹐目﹝目巟﹞﹝目巟﹞無所見﹐眥癢痛﹐淫膚白翳﹐睛明主之。

靑盲無所見﹐遠視﹝目巟﹞﹝目巟﹞﹐目中淫膚﹐白膜覆瞳子﹐目窻主之。

目不明﹐淚出目眩瞀﹐瞳子癢﹐遠視﹝目巟﹞﹝目巟﹞﹐昏夜無見﹐目潤動與項口參相引喎﹐僻口不能言﹐刺承泣。

目痛口僻戾目不明﹐四白主之。

目赤黃﹐顴髎主之。

睊目﹐水溝主之。

目痛不明﹐齗交主之。

目瞑身汗出﹐承漿主之。

靑盲﹝目遺﹞目﹐惡風寒﹐上關主之。

靑盲﹐商陽主之。

﹝目遺﹞目﹐目﹝目巟﹞﹝目巟﹞﹐偏歷主之。

眼痛﹐下廉主之。

﹝目遺﹞目﹐目﹝目巟﹞﹝目巟﹞少气﹐灸手五里﹐左取右﹐右取左。

目中白翳﹐目痛泣出﹐甚者如脫﹐前谷主之。

白膜覆珠﹐瞳子無所見。解溪主之。

《千金方》云﹕去翳法﹐以鵝翎切之﹐近黑睛﹐及當白睛之膜﹐自聚上以鍼鉤挽之﹐割去卽明見物﹐以綿著眼斷血﹐三日瘥。

《儒門事親》曰﹕暴盲不見物﹐鍼攢竹及項前五穴﹐又刺鼻中大出血﹐立明。

易老云﹕眼腫痛睛欲出﹐須八關大刺﹐手十指間﹐出血卽愈。

《衛生寶鑑》曰﹕眼戴上不能視﹐灸脊第二椎骨﹑第五椎骨上各七壯﹐一齊下火﹐立愈。

《得效方》云﹕靑盲﹐灸巨髎﹔又取肝兪﹑命門﹑商陽。

《古今醫統》曰﹕目病風熱者多﹐次血虛腎水不足﹐宜絲竹空﹑上星﹑百會宣泄之﹐痛者﹐灸風池﹑合谷。

風寒外搏﹐連腦痛者﹐灸二間﹑合谷。

《醫學綱目》曰﹕胬肉攀睛﹐取睛明﹑風池﹑期門﹑太陽出血。

爛弦風﹐取大骨空﹐灸九壯﹐以口吹火滅﹔小骨空灸七壯﹐亦吹火滅。又以三稜鍼刺眶外﹐出血卽愈。

迎風冷淚﹐眵﹝目蔑﹞黑花﹐取大骨空﹑小骨空灸之﹐吹火滅﹔又取臨泣﹑合谷。

目昏暗﹐灸三里﹐鍼承泣﹔又取肝兪﹑瞳子髎。

眼睛痛﹐取風府﹑風池﹑通裏﹑合谷﹑申脈﹑照海﹑大惇﹑竅陰﹑至陰。

目赤腫翳﹐羞明隱濇﹐取上星﹑百會﹑攢竹﹑絲竹空﹑睛明﹑瞳子髎﹑太陽﹑合谷﹔又以艸莖刺鼻孔﹐出血數升卽愈。

眼暴赤腫痛﹐取神庭﹑上星﹑顖會﹑前頂﹑百會﹐出血卽愈。又取光明﹑五會。

雀目﹐取神庭﹑上星﹑前頂﹑百會﹑睛明﹐出血卽愈。又取肝兪﹑照海。

諸障翳﹐取睛明﹑四白﹑太陽﹑百會﹑商陽﹑厲兌﹑光明﹐各出血﹐合谷﹑三里﹑命門﹑肝兪﹑光明各灸之。

內障﹐取足厥陰﹑足少陰﹑陽蹺。

鍼內障眼法歌﹕內障由來十六般﹐學醫人須仔細看。分明一一知形狀﹐下鍼方可得安然。若將鍼法同圓翳﹐誤損神光取瘥難。冷熱光明虛與實﹐調和四體待令安。不然气悶違將息﹐嘔逆勞神翳卻翻。咳嗽震頭皆未得﹐多驚先服鎭心丸。若求涼藥銀膏等﹐用意臨時體候看。老醫細鍼初復嫩﹐鍼形不可一般般。病虛新產懷娠月﹐下手才如將息難。不雨不風兼皓月﹐淸齋三日在鍼前。安心定意行醫道﹐念佛親姻莫雜喧。患者向明盤膝坐﹐提撕腰帶得心安。鍼者但行賢哲路﹐惻隱之情實善緣。有血莫驚須住手﹐裹封如舊再開看。忽然驚振醫人重﹐服藥三旬見朗然。七日解封難見日﹐花生水動莫他言。還睛丸散堅心服﹐百日分明復舊班。

鍼內障後法歌﹕內障金鍼鍼了時﹐醫師言語要深知。綿包黑豆如球子﹐眼上安排日系之。臥眠頭枕須安穩﹐仰臥三朝莫厭遲。封後忽然微有痛﹐腦風牽動莫他疑。或鍼或烙依經法﹐痛極仍將火熨之。擬吐白梅銜咽下﹐吐來仰臥卻從伊。起則恐因遭努損﹐𨿽然稀有也須知。七朝豉粥溫溫食﹐震著牙關事不宜。大小便時須緩緩﹐無令自起要扶持。髙聲叫喚言多後﹐驚動睛輪見雪飛。如此志心三十日﹐漸行出入認親知。狂心莫憶陰陽事﹐夫婦分牀百日期。一月不須臨洗面﹐鍼痕濕著痛微微。五腥酒面周年斷﹐服藥平除病本基。

右﹐《龍木論》金鍼開內障大怯。謹按其法﹐初患眼內障之時﹐其眼不痛不濇不癢﹐頭不旋不痛﹐而翳狀已結成者﹐宜金鍼撥去其翳﹐如撥云見日而光明也。今具其略於後﹕

圓翳﹕初患時﹐見蠅飛花發垂蟢﹐薄煙輕霧﹐先患一眼﹐次第相牽﹐俱圓翳如油點浮水中﹐陽看則小﹐陰看則大﹐金鍼一撥卽去。

滑瞖﹕翳如水銀珠﹐宜金鍼撥之。

濇瞖﹕翳如凝脂色﹐宜鍼撥之。

浮瞖﹕藏形於睛之深虛﹐細看方見﹐宜鍼深撥之。

橫翳﹕橫如劍脊﹐兩邊薄﹐中央厚﹐宜鍼於中央厚處撥之。以上五翳﹐皆先患一目﹐向後俱損。初患之時﹐其眼痛濇﹐頭旋額痛﹐𨿽有翳狀﹐亦難鍼撥。獨偃月翳﹑棗花翳﹑黑水凝翳﹐微有頭旋額痛者﹐宜鍼輕撥之。

冰瞖﹕初患時﹐頭旋額痛者﹐眼瞼骨鼻頰骨痛﹐目內赤濇﹐先患一眼﹐次後翳如冰凍堅白﹐宜於所過經脈﹐鍼其兪穴﹐忌出血。宜鍼撥動﹐不宜彊撥。

偃月瞖﹕初患時﹐微微頭旋額痛﹐先患一目﹐次第相牽俱損。其翳一處厚﹐一處薄﹐宜鍼先從厚處撥之。

棗花翳﹕初患時﹐微有頭旋眼濇﹐眼中時時癢痛﹐先患一眼而後俱翳﹐周圍如鋸齒﹐輕鍼撥去﹐莫畱短腳﹐兼於所過之經﹐鍼灸其兪。

散瞖﹕翳如酥點﹐乍靑乍白﹐宜鍼撥之。

黑水凝﹕翳初患時﹐頭旋眼濇見花﹐黃黑不定﹐翳凝結靑色﹐宜鍼撥之。

驚振翳﹕頭腦被打築﹐惡血流入眼內﹐至二三年成翳﹐白色。先患之眼﹐不宜鍼﹔牽損後患之眼﹐宜鍼之。

𨿽不痛不癢﹐其翳黃色紅色者﹐不宜鍼撥。翳狀破散者﹐不宜鍼撥。中心濃重者﹐不宜鍼撥。撥之不動者﹐曰死翳﹐忌撥。獨白翳黃心﹐宜先服藥﹐後鍼之。若無翳者﹐名曰風赤﹐不宜鍼。

白翳黃心翳﹐四邊白﹐中心黃者﹐先服逐翳散﹐次鍼足陽明經所過諸穴﹐後用金鍼輕撥﹐若先患一眼﹐向後失治﹐兩目俱損。

烏風無翳﹐但瞳人小﹐三五年內﹐結成翳﹐靑白色﹐不宜鍼。視物有花爲虛。宜藥補﹐不宜藥瀉。

肝風無翳﹐眼前多見虛花﹐或白或黑﹐或赤或黃﹐或見一物二形。二眼同患﹐急宜補治。切忌房勞。

五風變初患時﹐頭旋額痛﹐或一目先患﹐或因久吐﹐雙目俱暗﹐瞳子白如霜。

綠風初患時﹐頭旋額角偏痛﹐連眼瞼眉及鼻頰骨痛﹐眼內痛濇﹐先患一眼﹐向後俱損。無翳﹐目見花或紅或黑。

黑風初患時﹐頭旋額偏痛﹐連眼瞼鼻頰骨痛﹐眼內痛濇﹐先患一眼﹐向後俱損﹐無翳﹐眼見黑花。

靑風初患時﹐微有痛濇﹐頭旋腦痛﹐先患一眼﹐向後俱損﹐無翳﹐勞倦加昏﹐重眼見靑花。

雷頭風變初患時﹐頭旋惡心嘔吐﹐先患一目﹐次第相牽俱損﹐瞳神或大或小﹐凝脂結白。

《內經》鍼灸白眼痛有四法﹕其一﹐取足太陽。經云﹕目痛赤脈從上下者﹐太陽病。故知取之也。其二﹐取足陽明。經云﹕目痛赤脈從下上者﹐陽明病。故知取之也。其三﹐取足少陽。經云﹕目痛赤脈從外走內者﹐少陽病﹐又手足少陽之脈所生病者。皆目銳眥病﹐故知取之也。其四﹐取蹺脈。經云﹕邪客足陽蹺之脈﹐令人目痛﹐從內眥始﹐刺外踝之下半寸所。左刺右﹐右刺左。又云﹕目中赤痛﹐從內眥始﹐取之陰蹺也。

鍼灸黑珠痛有三法﹕其一﹐取足太陽。經云﹕足太陽有過項入於腦者﹐正屬目本﹐名曰眼系。頭目若痛﹐取之在項中兩筋間。是也。其二﹐取足厥陰。經云﹕肝足厥陰之脈﹐上入頏顙﹐連目系。故取之也。其三﹐取少陰。經云﹕手少陰之別﹐名曰通裏﹐屬目系﹐取之掌後一寸也。又足少陽之正﹐陽明之正﹐皆系目系﹐經無取法也。

鍼灸內障有四法﹕《靈樞》口問篇﹐哀而泣涕﹐補天柱﹐經俠頸。是其一也。其二﹐取肝。經曰﹕肝虛則目﹝目巟﹞﹝目巟﹞無所見﹐善恐﹐取其經厥陰與少陰取血者。是也。其三取腎。經曰﹕腎足少陰之脈﹐是動則病目﹝目巟﹞﹝目巟﹞無所見﹐視寒熱虛實取之也。其四﹐取陽蹺。經曰﹕邪之所在﹐皆爲不足。上气不足﹐目爲之瞑。補足外踝下畱之。是也。

《景嶽全書》曰﹕睛明﹑風池﹑太陽﹑神庭﹑上星﹑顖會﹑百會﹑前頂﹑攢竹﹑絲竹空﹑承泣﹑目窻﹑客主人﹑承光﹐以上諸穴﹐皆可用鍼。或以三稜鍼出血。凡近目之穴﹐皆禁灸。

大骨空穴﹐在手大指第二節

尖﹐灸九壯﹐以口吹火滅。小骨空穴﹐在手小指第二節

尖﹐灸七壯﹐以口吹火滅。此二穴能治迎風冷淚﹐風眼爛弦等證。

合谷治陽明熱郁﹐赤腫翳障﹐或迎風流淚﹐灸七壯。大抵目疾多宜灸此﹐永不再發也。亦可鍼。

翳風灸七壯﹐治赤白翳膜﹐目不明。

肝兪灸七壯﹐治肝風客熱﹐迎風流淚﹐雀目。

足三里灸之﹐可令火气下降﹐明目。

二間﹑命門﹐此二穴可灸﹔水溝可鍼可灸﹐治目晴直視﹔手三里灸﹐右目取左﹐左目取右。

八關大刺﹐治眼痛欲出不可忍者﹐須刺十指縫中﹐出血愈。

導引

《保生祕要》曰﹕導引﹐對香靜坐﹐灰心歇念。目含光﹐意覺香。頭有灰﹐以意吹之又靜。覺灰又吹﹐香盡爲期。治一切云翳﹐胬肉攀睛﹐腎水枯﹐心火盛﹐皆效。

又先以手抱昆侖﹐仰頭吐气。或噓或呵﹐瀉而復納。次以二目轉動左右上下﹐轉時先開後閉﹐閉而復開﹐隨時行之不間﹐或運或動﹐二者兼之。

運功法﹕行艮背右旋上行﹐逾昆侖﹐經明堂﹐漸旋至眼細圈﹐入瞳神﹐撤散數十度﹐降胸臆﹐曲行大腸﹐出穀道﹐退火復歸元位。左目運左﹐右目運右。左右齊患﹐從明堂分行雙運。

又雙瞳藏於兩腎。想腎水浸洗能退熱﹐連徹四散能去風。雙目觀二腎﹐存兩道白水﹐運至眼中﹐著意圈洗磨剝。單去翳﹐想二乳下肺肋﹐推下腳股。吹吸之法﹐能退白上紅﹐以雙手向肩兩腳心﹐懸空噓吸﹐乃退黑睛熱﹐能泄肝經之火。常注念臍絲﹐取腎水升洗﹐復臍﹐效。

《資生》曰﹕養目力者常瞑。

讀書博奕﹐過度患目﹐名曰肝勞﹐非三年閉目不可治。古人治肝勞有養之之法。彭眞人患目疾﹐不計畫夜﹐瞪目注視﹐閉之少頃﹐依法再行﹐積功而視秋毫。徐眞人亦患目疾﹐暗室正坐﹐運睛旋還八十一數﹐閉目集神再運﹐不數年而神光自現﹐狀如金輪﹐永除昏暗。施眞人歌曰﹕連睛除目暗。皆養之之法也。

熱摩手心熨兩眼﹐每二七徧﹐使人眼目自無障翳﹐明目去風﹐無出於此。

常以手按兩眉後小空中三九過﹐又以手心及指摩兩目下顴上﹐以手提三四十過﹐摩令微熱﹐輒以手逆乘額三九過﹐從眉中上行入髮際﹐以口咽唾無數。如此常行﹐目卽淸明﹐一年可夜讀書。

醫案

《元史李杲傳》﹕魏邦彥之妻﹐目翳暴生﹐從下而上﹐其色綠﹐腫痛不可忍。杲云﹕翳從下而上﹐病從陽明來也。綠非五色之正﹐殆肺與腎合而爲病邪。乃瀉肺腎之邪﹐而以入陽明之藥爲之使﹐旣效矣﹐而他日病復作者三﹐其所從來之經﹐與腎色各異。乃曰﹕諸脈皆屬於目﹐脈病則目從之。此必經絡不調﹐經不調則目病未已也。問之果然。因如所論而治之﹐疾遂不作。

《齊東野語》曰﹕熊膽善辟塵。試之之法﹐以淨水一器﹐塵羃其上﹐投膽粟許﹐則凝塵豁然而開﹐以之治目障翳極驗。每以少許淨水﹐略調﹐開盡筋膜塵土﹐入冰腦一二片。或淚癢則加生薑粉些小﹐時以銀箸點之﹐絕奇。赤眼亦可用。余家二老婢﹐俱以此奏效。

《九靈山房集》曰﹕元末﹐四明有呂復﹐別號滄洲翁﹐深於醫道。臨川道士蕭雲泉眼中視物皆倒植﹐請治於復。復問其因﹐蕭曰﹕某嘗大醉﹐盡吐所飲酒﹐熟睡至天明﹐遂得此病。復切其脈﹐左關浮促。卽告之曰﹐當傷酒大吐時﹐上焦反復﹐致倒其膽腑﹐故視物皆倒植。此不內外因而致內傷者也。法當復吐以正其膽。遂以藜蘆﹑瓜蒂爲粗末﹐用水煎之﹐使平旦頓服﹐以吐爲度。吐畢﹐視物如常。

《道山淸話》曰﹕張子顏少卿﹐晚年常目光閃閃然﹐中有白衣人如佛相者。子顏信之彌謹﹐乃不食肉﹐不飲酒﹐然體瘠而多病矣。一日﹐從汪壽卿求診。壽卿一見大驚﹐不復言﹐但投以大丸數十﹐小丸千餘粒。囑曰﹕十日中服之當盡。卻以示報。旣如期﹐視所見白衣人﹐衣變黃而光無所見矣。乃欲得肉食﹐又思飲酒。又明日﹐俱無所見﹐覺气體異他日矣。乃詣壽卿以告。壽卿曰﹕吾固知矣。公脾初受病﹐爲肺所乘。心﹐脾之母也。公旣多疑﹐心气不固﹐自然有所睹。吾以大丸實其脾﹐小丸補其心﹐肺爲脾之子﹐旣不能勝其母﹐其病自愈也。

《北夢瑣言》曰﹕有少年苦眩暈眼花﹐常見一鏡子。趙卿診之曰﹕來晨以魚鱠奉候。及期﹐延於內﹐從容久饑﹐候客退﹐方得攀接。俄而擡上施一甌芥酢﹐更無他味。少年饑甚﹐聞芥酢香﹐徑啜之。逡巡再啜﹐遂覺胸中豁然﹐眼花不見。卿曰﹕郎君喫魚鱠太多﹐芥酢不快﹐又有魚鱗在胸中﹐所以眼花。故權誑而愈其疾也。

《夢溪筆談》曰﹕有一人家妾。視直物如曲弓弦﹐界尺之類﹐視之皆如鉤。醫僧奉眞親見之。

《雲麓漫抄》曰﹕淮南陳吉老﹐儒醫也。有富翁子忽病視正物皆以爲斜。几案書席之類﹐排設整齊﹐必更移令邪﹐自以爲正。以至書寫尺牘﹐莫不皆然。父母甚憂之﹐更歷數醫﹐皆不諳其疾。或以吉老告﹐遂以子往求治。旣診脈後﹐令其父先歸﹑畱其子設樂開宴﹐酬勸無算﹐至醉乃罷。扶病者坐轎中﹐使人舁之﹐髙下其手﹐常令傾倒展轉﹐久之﹐方令登榻而臥。達旦酒醒﹐遣之歸家﹐前日斜視之物﹐皆理正之。父母躍然而喜﹐且詢治之之方。吉老云﹕令嗣無他疾﹐醉中嘗閃倒肝之一葉﹐搭於肺上﹐不能下﹐故視正物爲斜。今復飲之醉﹐則肺脹﹐展轉之間﹐肝亦垂下矣。藥安能治之哉﹖富翁厚爲之酬。

許學士曰﹕荀牧仲嘗謂予曰﹐有人視一物爲兩。醫作肝气盛﹐故見一爲二。服瀉肝藥皆不驗。此何疾也﹖予曰﹕孫眞人曰﹐《靈樞》有云﹐目之系上屬於腦﹐後出於項﹐中則視岐﹐故見兩物也。令服驅風入腦藥﹐得愈。

《儒門事親》曰﹕戴人女僮至西華﹐目忽暴盲不見物。戴人曰﹕此相火也。太陽陽明﹐气血俱盛。乃刺其鼻中﹑攢竹穴﹐與頂前五穴﹐大出血﹐目立明。

靑州王之一子﹐年十餘歲﹐目赤多淚﹐眾工無效。戴人見之曰﹐此兒病目睘﹐當得之母腹中被驚。其父曰﹕妊娠時在臨淸被圍。戴人令服瓜蒂散加郁金﹐上湧而下泄﹐各去涎沫數升。人皆笑之。其母亦曰﹕兒腹中無病﹐何吐瀉如此﹖至明日﹐其目耀然爽明。李仲安見而驚曰﹕奇哉﹐此法救人﹗其日﹐又與頭上出血及鼻中皆出血﹐吐時﹐次用通經散二錢﹐舟車丸七十粒﹐自吐卻少半﹐又以通經散一錢投之。明日﹐又以舟車丸三十粒投之﹐下七八行﹐病更不作矣。

李民範目常赤﹐至戊子午火運﹐君火司天﹐其年病目者﹐往往暴盲﹐運火炎烈故也。民範是年目大發﹐遂遇戴人﹐以瓜蒂散湧之﹐赤立消。不數日﹐又大發。其病之來也﹐先以左目內眥赤髮﹐牽睛﹐狀如鋪麻﹐左之右﹐次銳眥發亦左之右﹐赤貫瞳子﹐再湧之又退。凡五次發﹐亦五次皆湧。又刺其手中出血﹐及頭上﹑鼻中皆出血﹐上下中外皆奪﹐方能戰退﹐然不敢觀書及見日。張云﹕當候秋涼﹐再攻則愈。火方旺而在皮膚﹐𨿽攻其裏無益也。秋涼則熱漸入裏﹐方可擒也。惟宜暗處閉目﹐以養其神水。暗與靜屬水﹐明與動屬火﹐所以不宜見日也。蓋民範因初愈後﹐曾冒暑出門﹐故痛連發不愈。如此湧泄之後﹐不可常攻﹐便服鼠粘子散以退翳。

安喜趙君玉目暴赤腫﹐點洗不退﹐偶思戴人語曰﹕凡病在上者皆宜吐。乃以茶調散湧之﹐一湧赤腫消散。君玉嘆曰﹕法之妙﹐其迅如此﹗乃知法不遠人﹐人自遠法也。

余嘗病目赤﹐或腫或翳﹐作止無時。偶至新息帥府百餘日﹐羞明隱濇﹐腫痛不已。忽眼科姜仲安云﹕宜刺上星至百會﹐速以﹝金非﹞鍼刺四五十﹐刺攢竹穴﹑絲竹空穴上﹔兼眉際二十刺﹐及鼻兩孔內﹐以艸莖彈之﹐出血如箭﹐約二升許。來日愈大半﹐三日平復如初。

《東垣十書》曰﹕戊申六月﹐徐總管患眼疾。上眼皮下出黑白翳二點。隱濇難開﹐兩目緊縮而不痛。兩寸脈細緊﹐按之洪大而無力。乃足太陽膀胱爲命門相火煎熬逆行﹐作寒水翳及寒膜遮睛﹐呵欠善悲﹐健忘嚏噴﹐眵淚時下﹐面赤而白﹐能食﹐大便難﹐小便數而欠﹐气上而喘﹐以撥云湯治之而愈。

《丹溪心法》曰﹕一老人病目暴不見物﹐他無所苦﹐起坐飲食如故﹐此大虛證也。急煎人參膏二斤﹐服二日﹐目方見。一醫與靑蒙石藥。予曰﹕今夜死矣。不悟此病得之气大虛﹐不救其虛﹐而反用蒙石﹐不出此夜必死。果至夜半死。

一男子四十餘歲﹐平生好飲熱酒﹐忽目盲脈濇﹐此因熱酒傷胃气﹐污濁之血﹐死在其中而然也。遂以蘇木作湯﹐調人參膏飲之﹐服二日﹐鼻內兩手掌皆紫黑﹐曰﹕此病退矣﹐滯血行矣。以四物加蘇木﹑紅花﹑桃仁﹑陳皮煎﹐調人參末﹐服數日而愈。

一男子五十五歲﹐九月間﹐早起﹐忽開眼無光﹐視物不見。急就睡片時﹐卻能見人物。竟不能辧其何人何物﹐飲食減平時之半﹐神思極倦。脈之緩大四至之上﹐重按則散而無力。予作受濕治﹐詢之﹐果因臥濕地半个月得此證。遂以白朮爲君﹐黃芪﹑茯苓﹑陳皮爲臣﹐附子爲佐﹐十餘貼而安。此上三方﹐治目暴盲皆爲气脫而用參朮追回者也。經云﹕上焦開發﹐宣五穀味﹐燻膚﹐充身﹐澤毛﹐若霧露之漑﹐是謂气。脫者目不明﹐卽其證也。

海藏曰﹕妻侄女形肥﹐笄年時得目疾﹐每月或二月一發﹐發則紅腫難開﹐如此者三年﹐服除風散熱等劑﹐左目反有頑翳從銳眥遮瞳人﹐右目亦有翳從下而上。經云﹕從內走外者﹐少陽病。從下上者﹐陽明病。予謂此少陽陽明二經有積滯也。脈短滑而實。潔古有云﹕短爲有積滯遏抑臟腑﹐宜下之。遂用溫白丸減川芎﹑附子下之。後多加龍膽艸﹑黃連﹐如東垣五積法﹐從二丸加起﹐每日加一丸﹐至大利﹐然後減丸﹐又從二丸加起。忽一日﹐於利中下墨血塊若干﹐如黑豆大而硬堅﹐從此漸痊而翳盡去。

《衛生寶鑑》云﹕省郎中張子敬六十七歲﹐病眼目昏暗﹐唇微黑色﹐皮膚不澤﹐六脈弦細而無力。一日﹐出示治眼二方﹐問予可服否﹖予曰﹕此藥皆以黃連大苦之藥爲君﹐諸風藥爲使。人年五十﹐膽汁減而目始不明。《內經》云﹕土位之主﹐其瀉以苦。諸風藥亦皆瀉土。人年七十﹐脾胃虛而皮膚枯﹐重瀉其土﹐使脾胃之气愈虛﹐而不能營運營衛之气﹐滋養元气﹐胃气不能上行﹐膈气吐食諸病生焉。又已年髙衰弱﹐起居皆不同﹐此藥不可服。只宜愼言語﹐節飲食﹐懲忿窒欲﹐此不治之治也。子敬以爲然。明年春﹐除關西路按察使﹐三年致仕還﹐精神淸勝﹐脈遂平和。此不妄服寒藥之效也。《內經》云﹕誅罰無過﹐是謂大惑。解之可也。

《醫學入門》曰﹕一乳婦因大恐﹐目張不得瞑﹐公煮﹝木郁﹞李仁酒飲之﹐使醉則愈。所以然者﹐目系肝膽﹐恐則气結﹐膽橫不下﹐惟﹝木郁﹞李仁去結﹐隨酒入膽﹐結去膽下﹐則目能瞑矣。

《醫學綱目》曰﹕夏枯艸治目珠疼﹐至夜則疼甚者﹐神效﹔或用苦寒藥點之反疼者﹐亦神效。蓋目珠者﹐連目本﹐又各系屬厥陰之經也。夜甚及用苦寒藥點之反甚者﹐夜與寒亦陰故也。丹溪云﹕夏枯艸﹐有補養厥陰血脈之功﹐其艸三四月開花﹐通夏至陰生則枯﹐蓋稟純陽之气也。至哉斯言﹗故治厥陰目疼如神者﹐以陽治陰也。予男至夜目珠及連眉稜骨作疼﹐頭半邊腫痛﹐用黃連膏點之﹐反大疼﹐百藥不效﹐灸厥陰少陽疼隨止。半日又作﹐又灸又止﹐月餘。遂以夏枯艸二兩﹐香附末二兩﹐甘艸四錢﹐同爲細末﹐每服一錢半。用淸荼調服。下咽則疼減大半﹐至四五日良愈。

一男子六十餘歲﹐所患與前證皆同﹐但黑睛有白翳二點﹐諸藥不效﹐亦以此藥與東垣選奇湯﹐加四物湯及黃連煎間服﹐並灸厥陰少陽而安。

仁廟朝中衛才人﹐忽患眼疼﹐眾醫皆不能療。或投寒藥﹐或投補藥﹐加之腑臟不安﹐上乃問孫﹐孫曰﹕臣非眼科﹐乞不全責於臣。降旨有功無過﹐孫乃診之。肝脈弦滑﹐非熱壅也﹐乃才人年壯血盛﹐肝血並不通﹐遂問及宮人﹐月經已二月不通。眾醫曰有孕。孫曰﹕此正爲病耳﹐遂下通血藥。其經旣通﹐不日眼疾亦愈。上賜錢三十萬﹐才人贈金一囊。宮人謠曰﹕神醫不來﹐雙目難開。

《薛己醫案》云﹕戊戌冬初﹐李叔和至西京。朋友待之以豬肉煎餅﹐同蒜酢食之﹐後復飲酒大醉﹐臥於暖炕。翌日﹐病眼﹐兩瞳子散﹐大於黑睛﹐視物無的。以小爲大﹐以短爲長﹐卒然見非常之處﹐行步踏空﹐多求醫療而莫之愈。至己亥春﹐求治於先師﹐曰﹕《內經》有云﹐五臟六腑之精气﹐皆注於目而爲之精。精之窠爲眼﹐骨之精爲瞳子。又云﹐筋骨气血之精而爲脈﹐並爲系﹐上屬於腦。又瞳子黑眼法於陰。今瞳子散大者﹐由食辛熱之物過多故也。所謂辛主散﹐熱則助火﹐上乘於腦中﹐其精故散﹐精散則視物亦散大也。夫精明者﹐所以視萬物者也。今視物不眞則精衰矣。蓋火之與气勢不兩立。故經云﹕壯火食气﹐壯火散气。手少陰足厥陰所主風熱﹐連目系。邪之中人﹐各從其類﹐故循此道而來攻。頭目腫悶而瞳子散大﹐皆血處陰弱故也。當除風熱涼血益血﹐以收耗散之气則愈矣。滋陰地黃丸。《內經》云﹕熱淫所勝﹐平以鹹寒﹐佐以苦甘﹐酸以收之。以黃連﹑黃芩大苦寒﹐除邪气之盛爲君﹔當歸身辛溫﹐生熟地黃苦甘寒﹐養血涼血爲臣﹔五味子酸寒﹐體輕浮上﹐收瞳子之散大﹐人參﹑甘艸地骨皮﹑天門冬﹑枳殼苦甘寒﹐瀉熱補气爲佐﹔柴胡引用爲使也。忌食辛辣物而助火邪﹐及食寒冷物損胃气﹐藥不能上行也。

給事張禹功目赤不明﹐服袪風散熱藥﹐反畏明重聽﹐脈大而虛。此因勞心過度﹐飲食失節﹐以補中益气加茯神﹑棗仁﹑仙藥﹑山茱五味﹐頓愈。又勞役復甚﹐用十全大補兼以前藥﹐漸愈。卻用補中益气﹐加前藥而痊。東垣云﹕諸經脈絡﹐皆走於面而行空竅﹐其淸气散於目而爲精﹐走於耳而爲聽。若心煩事冗﹐飲食失節﹐脾胃虧損﹐心火太甚﹐百脈沸騰﹐邪害空竅而失明矣。況脾爲諸陰之首﹐目爲血脈之宗﹐脾虛則五臟之精气皆爲失所。若不理脾胃﹐不養神血﹐乃治標而不治本也。

一儒者﹐日晡兩目緊濇﹐不能瞻視﹐此元气下陷﹐用補中益气﹐倍加參﹑芪﹐數劑全愈。

一男子亦患前證﹐服黃蘗﹑知母之類﹐更加便血﹐此脾虛不能統血﹐肝虛不能藏血也。用補中益气﹑六味地黃而愈。

一儒者兩目作痛﹐服降火袪風之藥﹐兩目如焚﹐熱倦殊甚。余用十全大補湯數劑﹐諸證悉退﹔服補中益气湯﹐兼六味丸而愈。復因勞役﹐牛後目濇體倦﹐服十全大補而痊。

