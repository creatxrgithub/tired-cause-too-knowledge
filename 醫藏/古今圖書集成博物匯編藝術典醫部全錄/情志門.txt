古今圖書集成醫部全錄卷三百二十一

情志門

黃帝素問

陰陽應象大論

心在聲爲笑﹐在變動爲憂﹐在志爲喜。喜傷心﹐恐勝喜。

【注心志喜﹐故發聲爲笑。心獨無兪﹐故變動在志﹐心气並於肺則憂。在志爲喜﹐此心中和樂也。過於喜則心志自傷。恐勝喜者﹐恐爲腎志﹐水勝火也。】

肝在聲爲呼﹐在變動爲握﹐在志爲怒﹐怒傷肝﹐悲勝怒。

【注肝者將軍之官﹐故在志爲怒﹐而發聲爲叫呼也。怒傷肝者﹐用志太過﹐則反傷其體矣。悲勝怒者﹐悲爲肺志﹐以情勝情也。】

脾在聲爲歌﹐在變動爲噦﹐在志爲思。思傷脾﹐怒勝思。

【注脾主運用﹐故其志在思﹐發聲爲歌也。思傷脾者﹐用志則傷气﹐气傷則髒傷也。怒爲肝志﹐故能勝思。】

肺在聲爲哭﹐在變動爲咳﹐在志爲憂。憂傷肺﹐喜勝憂。

【注肺志在悲﹐故發聲爲哭。髒气變動﹐則及於喉而爲咳也。若精气並於肺則憂。憂傷肺者﹐過則損也。喜則气散﹐故能勝憂。】

腎在聲爲呻﹐在變動爲栗﹐在志爲恐。恐傷腎﹐思勝恐。

【注腎气在下﹐故聲欲太息而呻出之。腎藏志而爲作彊之官﹐故慮事而時懷恐怖也。恐傷腎者﹐恐懼而不解則傷精也。思慮深則處事詳﹐故勝恐。】

靈蘭祕典論

膻中者﹐臣使之官﹐喜樂出焉。

【注膻中者﹐心主之宮城。心主包絡﹐位居膻中﹐而代君行令﹐故爲臣使之官。心志喜﹐心主代君宣布﹐故喜樂出焉。】

玉機眞髒論

因而喜大虛則腎气乘矣﹐怒則肝气乘矣﹐悲則肺气乘矣﹐恐則脾气乘矣﹐憂則心气乘矣﹐此其道也。故病有五﹐五五二十五變。及其傳化﹐傳乘之名也。

【注因而喜大則心气虛而腎气乘於心矣﹐怒則肝气傷而肺气乘於肝﹐思則脾气傷而肝气乘於脾﹐恐則腎气傷而脾气乘於腎﹐憂則肺气傷而心气乘於肺矣。如一臟虛而受乘﹐卽傳之五臟﹐五臟有五變﹐則五五二十五變矣。如喜大而腎气乘心﹐心卽傳肺﹐肺傳肝﹐肝傳脾﹐脾傳腎﹐是五臟傳化﹐亦各乘其所勝。故曰﹐傳者乘之名也。】

舉痛論

百病生於气也﹐怒則气上﹐喜則气緩﹐悲則气消﹐恐則气下﹐寒則气收﹐炅則气泄﹐驚則气亂﹐勞則气耗﹐思則气結。怒則气逆﹐甚則嘔血及飧泄﹐故气上矣。喜則气和志達﹐榮衛通利﹐故气緩矣。悲則心系急﹐肺布葉舉而上焦不通﹐榮衛不散﹐熱气在中故气消矣。恐則精卻﹐卻則上焦閉﹐閉則气還﹐還則下焦脹﹐故气不行矣。寒則腠理閉﹐气不行﹐故气收矣。炅則腠理開﹐榮衛通﹐汗大泄﹐故气泄矣。驚則心無所倚神無所歸﹐慮無所定﹐故气亂矣。勞則喘息汗出﹐外內皆越﹐故气耗矣。思則心有所存﹐神有所歸﹐正气畱而不行﹐故气結矣。

【注怒爲肝志﹐肝主藏血﹐怒則肝气上逆﹐故甚則嘔血﹔木气乘脾﹐故爲飧泄。脾位中州﹐肝臟居下﹐故嘔血飧泄﹐皆爲气上也。喜則志意和達﹐榮衛疏通﹐其气舒徐而和緩矣。心气並於肺則悲﹐心悲气並﹐則心系急﹐而上焦之气不通﹐榮衛不能行散矣。气郁於中則熱﹐中气不運行﹐故潛消也。恐傷腎﹐是以精气退卻而不能上升。膻中爲气之海﹐上出於肺﹐以司呼吸﹐然其原出於下焦﹐故精气卻則上焦閉﹐閉則生升之气還歸於下而下焦脹矣。上下之气不相交通﹐故气不行矣。寒气客於腠理﹐則腠理閉而气不通﹐故气收於內矣。炅則腠理開﹐汗大泄﹐則陽气從而外泄矣。驚則心气散而無所倚﹐神志越而無所歸﹐思慮惑而無所定﹐故气亂矣。勞則腎气傷而喘息於內﹐陽气張而汗出於外﹐外內皆越﹐故气耗散矣。思則心神內存﹐正气畱中而不行﹐故气結矣。】

調經論

神有餘則笑不休﹐神不足則悲。

【注心在志爲喜﹐在聲爲笑﹐故有餘則笑不休﹐不足則金气反勝而爲悲。】

血有餘則怒﹐不足則恐。

【注肝志怒﹐故血有餘則肝气盛而主怒。腎志恐﹐故血不足則母气衰而並於脾﹐故恐。】

血並於上﹐气並於下﹐心煩惋﹐善怒。

【注血並上則脈气實而心煩惋﹐气並於下則不舒气而多怒也。】

大奇論

脈至如華者﹐令人善恐﹐不欲坐臥行立﹐常聽﹐是小腸气予不足也﹐季秋而死。

【注脈至如華者﹐如華之輕微也。小腸爲心之腑而屬丙火﹐其脈當來盛﹐反如華者﹐气予不足也。腑气不足則髒气亦虛﹐神虛則恐懼自失﹐神志不寧﹐故坐臥不安也。小腸之脈入耳中﹐屬聽宮﹐常有所聽者﹐如耳作蟬鳴﹐或如鐘磬聲﹐皆虛證也。遇金水生旺之時而死。】

脈解篇

陽明所謂甚則厥﹐惡人與火﹐聞木音則惕然而驚者﹐陽气與陰气相薄﹐水火相惡﹐故惕然而驚也。

【注陽明气厥﹐則陽明之脈病﹐乃惡人與火﹐聞木音則惕然而驚也。】

少陽所謂少气善怒者﹐陽气不治﹐陽气不治則陽气不得出﹐肝气當治而未得﹐故善怒。善怒者﹐名曰煎厥。

【注少陽主气﹐秋時陽气下降﹐而不治於外﹐則少陽之气亦不得出﹐故少气也。厥陰肝气與少陽標本相合﹐少陽之气不得出﹐則肝气當治而亦未得矣。肝气內郁﹐故善怒。煎厥者﹐焦煩顚倒也。】

所謂恐如人將捕之者﹐秋气萬物未有畢去﹐陰气少﹐陽气入﹐陰陽相薄故恐也。

【注秋時陽气𨿽入﹐而陰气尙少﹐故萬物𨿽衰而未盡去。陰气𨿽少﹐當正出之時﹐而與陽气之入相薄﹐則少陽厥陰之气皆傷﹐肝气虛則恐。膽病者心下淡淡﹐如人將捕之。】

四時刺逆從論

夏刺肌肉﹐血气內卻﹐令人善恐。

【注夏气在孫絡﹐而使之溢於肌中﹐則血气虛卻於內矣。陽明脈虛則恐﹐如人將捕之。】

夏刺筋骨﹐血气上逆﹐令人善怒。

【注夏气浮長於上﹐而反逆之使下﹐則气郁不疏而使人善怒也。】

經脈別論

有所墮恐﹐喘出於肝﹐淫气害脾。有所驚恐﹐喘出於肺﹐淫气傷心。

【注墮則傷筋﹐肝主筋﹐故喘出於肝。木勝土﹐故淫气害脾。驚則气亂﹐故喘出於肺。肺者心之蓋﹐故淫气傷心。】

疾走恐懼﹐汗出於肝。

【注疲勞傷筋﹐故汗出於肝。】

宣明五气論

胃爲气逆﹐爲噦﹐爲恐。膽爲怒。

【注胃受肺之寒气所逆﹐而欲復出於胃﹐故爲噦。胃之逆气﹐下並於腎則爲恐。蓋腎於胃戊癸相合也。膽爲中正之官﹐性秉剛決﹐病則气郁而爲怒。】

五精所並﹕精气並於心則喜﹐並於肺則悲﹐並於肝則憂﹐並於脾則畏﹐並於腎則恐﹐是謂五並﹐虛而相並者也。

【注心爲陽髒﹐陰精並之故喜。肺虛而肝气並於肺則悲﹐肝虛而脾气並於肝則憂﹐脾虛而腎气並於脾則畏。陰气少﹐陽气入陰﹐陰陽相薄故恐也。】

陽入之陰則靜﹐陰出之陽則怒。

【注陽分之邪入陰﹐則病者靜﹐蓋陰盛則靜也。陰分之邪出陽﹐則病者多怒﹐蓋陽盛則怒也。】

五邪所見﹕春得秋脈﹐夏得冬脈﹐長夏得春脈﹐秋得夏脈﹐冬得長夏脈﹐名曰陰出之陽﹐病善怒不治﹐是爲五邪皆同﹐命死不治。

【注春弦夏鉤﹐秋毛冬石﹐五臟陰陽之正气也。反得所勝之脈者﹐邪賊盛而見於脈也。在內所傷之髒气﹐而外見於脈﹐故名之曰陰出之陽。邪出於脈則血有餘﹐經曰血有餘則怒﹐此正气爲邪气所勝﹐故爲不治。所謂不治者﹐謂五脈皆爲邪勝也。如五臟之气爲邪所勝﹐見四時相克之脈﹐皆爲死不治矣。】

風論

心風之狀﹐多汗惡風﹐焦絕﹐善怒嚇﹐赤色﹐病甚則言不可快。診在口﹐其色赤。

【注心爲火髒﹐風淫則火盛﹐故唇舌焦而津液絕。風化木﹐木火交熾﹐故善怒嚇。心主舌﹐病甚則舌本彊而言不可快。】

肝風之狀﹐多汗惡風﹐善悲﹐色微蒼﹐嗌漧善怒﹐時憎女子。診在目下﹐其色靑。

【注肝開竅於目而主泣﹐故善悲。風木合邪﹐則火熱盛而嗌漧﹐肝气病﹐故善怒。】

病能論

帝曰﹕有病怒狂者﹐此病安生﹖

【注肝𨿽順傳於心﹐而不得相生之正气﹐反受肝之寒邪﹐寒淩心火﹐故爲怒狂。】

岐伯曰﹕生於陽也。帝曰﹕陽何以使人狂﹖岐伯曰﹕陽气者﹐因暴折而難決﹐故善怒也﹐病名曰陽厥。

【注肝气上逆則陽气暴折而不得出﹐陽气難於流行則肝气亦未得而治﹐故善怒也。】

髒气法時論

肝病者﹐兩脇下痛引小腹﹐令人善怒﹐虛則目﹝目巟﹞﹝目巟﹞無所見﹐耳無所聞﹐善恐﹐如人將捕之。

【注虛者﹐精气奪也。少陽經脈入耳中﹐故無所聞。肝病者﹐心下淡淡﹐如人將捕之。】

痺論

淫气憂思﹐痺聚在心。

【注淫气憂思﹐則心气不藏﹐而痺聚在心矣。】

診要經終論

春刺秋分﹐筋攣﹐逆气環爲咳嗽﹐病不愈﹐令人時驚﹐又且哭。

【注病在肝而反傷其肺﹐是以筋攣。血气環逆﹐故咳嗽。魂魄不安﹐故哭也。】

夏刺冬分﹐病不愈﹐令人少气﹐時欲怒。

【注夏月陽气外張﹐而反逆藏於冬分﹐故不惟病不愈﹐而更令人少气善怒也。】

气交變大論

歲土太過﹐雨濕流行﹐腎水受邪﹐民病意不樂。

【注腎藏志﹐志不舒﹐故意不樂。】

歲木太過﹐甚則忽忽善怒。

【注善怒﹐肝志之病也。】

歲土不及﹐民病善怒。

【注風木之病。】

五常政大論

發生之紀﹐其病怒。

【注怒﹐肝气盛也。】

伏明之紀﹐其病昏惑悲忘﹐從水化也。

【注心神不足也。】

太陽司天﹐火气髙明﹐喜悲。

【注火熱鑠金也。】

至眞要大論

太陽司天﹐民病善悲。

【注陽熱中盛之證。】

太陽之復﹐善悲﹐甚則入心﹐善忘善悲。

【注木火之气衰也。】

解精微論

悲哀則泣下﹐泣下水所由生。水宗者﹐積水也。積水者﹐至陰也。至陰者﹐腎之精也。宗精之水所以不出者﹐是精持之也。輔之裹之﹐故水不行也。

【注悲哀則動其心志﹐故泣下﹐而水所由生。水宗者﹐宗脈之所聚﹐上液之道也。腎臟之精水﹐由宗脈而上通於心外﹐注於目﹐故曰目者宗脈之所聚也。如志不悲﹐則精持於下﹐輔之裹之﹐水精不出於宗脈﹐故水不行於上也。】

夫水之精爲志﹐火之精爲神﹐水火相感﹐神志俱悲﹐是以目之水生也。故諺言曰﹐心悲名曰志悲﹐志與心精共湊於目也。

【注心之所之謂之志﹐心志之合一也。心者五臟之專精﹐故水精與心精﹐共湊於目而爲泣。】

是以俱悲則神气傳於心﹐精不上傳於志而志獨悲﹐故泣出也。

【注精不上傳於志而志獨悲於上﹐故泣出也。】

泣涕者﹐腦也。腦者﹐陰陰﹕《太素》卷二十九水論作「陽」。也。髓者﹐骨之充也。故腦滲爲涕。志者﹐骨之主也﹐是以水流而涕從之者﹐其行類也。

【注骨之精髓充於骨髓﹐從骨空而上通於腦﹐故腦滲之爲涕也。夫志者骨之主也﹐是以水流而涕從之者﹐其行與志悲而腎精出於目之爲泣者﹐相同類也。】

夫涕之與泣者﹐譬如人之兄弟﹐急則俱死﹐生則俱生﹐其志以早悲﹐是以涕泣俱出而橫行行﹕《素問》解精微論王冰注﹕「行恐當爲流」。也。夫人涕泣俱出而相從者﹐所屬之類也。

【注涕泣俱出而相從者﹐緣腎臟所屬之同類也。】

夫泣不出者﹐哭不悲也。不泣者﹐神不慈也。神不慈則志不悲﹐陰陽相持﹐泣安能獨來﹖夫志悲者﹐惋惋則衝陰﹐衝陰則志去目﹐志去則神不守精﹐精神去目﹐涕泣出也。

【注陰陽相持﹐謂水火之神志﹐主持於內﹐則精不出也。衝陰﹐謂志上衝於腦也。夫目系上屬於腦﹐故志上衝陰則志去走於目﹐志去則神不獨守其精﹐精神並去﹐出於目而涕泣皆出也。】

六元正紀大論

少陰所至爲語笑。

【注此冬病之常也。】

疏五過論

暴怒傷陰﹐暴喜傷陽。

【注暴怒則血並於陰﹐故傷陰。暴喜則气並於陽﹐故傷陽矣。】

靈樞經

邪气臟腑病形篇

心脈緩甚爲狂笑。

【注緩甚則心气有餘﹐心藏神﹐神有餘則笑不休。】

本神篇

是故怵惕思慮則傷神﹐神傷則恐懼流淫而不止﹐因悲哀動中者﹐竭絕而失生。喜樂者﹐神憚散而不藏。愁憂者﹐气閉塞而不行。盛怒者﹐迷惑而不治。恐懼者﹐神蕩憚而不收。

【注思慮志意﹐皆心之所生﹐是以傷心臟之神气。】

心怵惕思慮則傷神﹐神傷則恐懼自失﹐破﹝月囷﹞脫肉﹐毛悴色夭﹐死於冬。

【注思慮﹐脾之情。如怵惕思慮則傷心臟之神﹐神傷則不能主持而恐懼自失。】

脾憂愁而不解則傷意﹐意傷則悗亂﹐四肢不舉﹐毛悴色夭﹐死於春。

【注憂愁﹐肺之情。如憂愁不解則傷脾臟之意﹐意傷則悗亂而四肢不舉。】

肝悲哀動中則傷魂﹐魂傷則狂忘不精﹐不精則不正﹐當人陰縮而攣筋﹐兩脇骨不舉﹐毛悴色夭﹐死於秋。

【注悲哀﹐肺之情。如悲哀動中則傷肝臟所藏之魂﹐魂傷則狂忘不精。】

肺喜樂無極則傷魄﹐魄傷則狂﹐狂者意不存人﹐皮革焦﹐毛悴色夭﹐死於夏。

【注喜樂﹐心之情。如喜樂無極則傷肺臟之魄﹐魄傷則狂﹐狂則神亦憚散而意不存。】

腎盛怒而不止則傷志﹐志傷則喜忘其前言﹐腰脊不可以俯仰屈伸﹐毛悴色夭﹐死於季夏。

【注怒者﹐肝之情。如盛怒不止則傷腎臟之志﹐志傷則喜忘其前言。喜忘者﹐神志皆傷也。】

恐懼而不解則傷精﹐精傷則骨酸痿厥﹐精時自下。是五臟主藏精者也﹐不可傷﹐傷則失守而陰虛﹐陰虛則無气﹐無气則死矣。

【注恐傷腎﹐故恐懼不解則傷腎臟之精。腎主骨﹐故骨酸痿厥。精時自下者﹐髒气傷而不能藏也。】

肝藏血﹐血捨魂。肝气虛則恐﹐實則怒。

【注肝者將軍之官﹐故气虛則恐﹐气實則怒。】

心藏脈﹐脈捨神。心气虛則悲﹐實則笑不休。

【注心气虛則悲盛﹐實則笑不休。】

經脈篇

心主手厥陰心包絡之脈﹐是動甚則胸脇支滿﹐心中淡淡大動﹐面赤目黃﹐喜笑不休。

【注胸脇支滿﹐心中淡淡大動﹐面赤目黃﹐喜笑不休者﹐有餘於內也。】

腎足少陰之脈﹐气不足則善恐﹐心惕惕如人將捕之。

【注此少陰腎臟之生气﹐厥逆於下而爲病也。】

邪淫發夢篇

肝气盛則夢怒。

【注此邪干五形髒而形之於夢也。】

行鍼篇

多陽者多喜﹐多陰者多怒。

【注心爲陽中之太陽﹐肝爲陰中之少陽﹐心主喜﹐肝主怒也。】

百病始生篇

喜怒不節則傷髒﹐髒傷則病起於陰也。

【注此形气外內之相應也。】

邪客篇

天有風雨﹐人有喜怒。

厥論

風痺淫濼﹐病不可已者﹐足如履冰﹐時如入湯中﹐股脛淫濼﹐煩心頭痛﹐時嘔時悶﹐眩已汗出﹐久則目眩﹐悲以喜恐﹐短气不樂﹐不出三年死也。

【注風邪淫濼於上下﹐故病不可已。蓋寒之則傷心主之火﹐熱之則傷腎臟之陰﹐病不可治﹐故不可已也。悲以喜恐者﹐心腎之神志傷而悲泣也。短气者﹐傷其腎气也。不樂者﹐傷其心气也。】

本髒篇

五臟皆小者﹐少病﹐苦焦心﹐大愁憂。五臟皆大者緩於事﹐難使以憂。

【注五臟所以藏精神血气魂魄志意者也﹐故小則血气收藏而少病。小則神志畏怯﹐故苦焦心﹐大憂愁也。大則神志充足﹐故緩於事﹐難使以憂。】

五癃津液別篇

五臟六腑之津液﹐盡上滲於目﹐心悲气並則心系急﹐心系急則肺舉﹐肺舉則液上溢。夫心系與肺不能盡舉﹐乍上乍下﹐故咳而泣出矣。

【注心悲則臟腑之气﹐皆上並於心﹐聽令於君主也。气並於心則心系急﹐心系急則肺舉﹐肺乃心之蓋也。肺舉則液上溢﹐肺主气而水隨气行也。心系與肺不能盡舉﹐乍上乍下﹐下則爲咳﹐上則泣出矣。】

扁鵲難經

五積具五志

假令得肝脈﹐其外證善潔﹐面靑﹐善怒﹔其內證臍左有動气﹐按之牢若痛﹔其病四肢滿閉﹐淋溲便難﹐轉筋。有是者肝也﹐無是者非也。

假令得心脈﹐其外證面赤﹐口漧﹐喜笑﹔其內證臍上有動气﹐按之牢若痛﹔其病煩心心痛﹐掌中熱而啘。有是者心也﹐無是者非也。

假令得脾脈﹐其外證面黃﹐善噫﹐善思﹐善味﹔其內證當臍有動气﹐按之牢若痛﹔其病腹脹滿﹐食不消﹐體重節痛﹐怠墮嗜臥﹐四肢不收。有是者脾也﹐無是者非也。

假令得肺脈﹐其外證面白善嚏﹐悲愁不樂﹐欲哭﹔其內證臍右有動气﹐按之牢若痛﹔其病喘咳﹐灑淅寒熱。有是者肺也﹐無是者非也。

假令得腎脈﹐其外證面黑﹐善恐欠﹔其內證臍下有動气﹐按之牢若痛。其病逆气小腹急痛﹐泄如下重﹐足脛寒而逆。有是者腎也﹐無是者非也。

傷寒論【漢張機】

恐怖之脈

問曰﹕人病恐怖者﹐其脈何狀﹖

師曰﹕脈行如循絲累累然﹐其面白脫色也。

中藏經【漢華佗】

情欲成气痺

气痺者﹐愁思喜怒﹐過則气結於上﹐久而不消則傷肺﹐傷肺則生气漸衰而邪气愈勝﹐畱於上則胸腹痺而不能食﹐注於下則腰腳重而不能行﹐攻於左則左不遂﹐衝於右則右不仁﹐貫於舌則不能言﹐遺於腸則不能溺﹐壅而不散則痛﹐流而不聚則麻。眞經旣損﹐難以醫治。邪气不勝﹐易爲痊愈。其脈右手寸口沈而遲濇者是也。宜節憂思以養气﹐愼怒以全眞﹐最爲良矣。

恐怖死證

肝絕汗出如水﹐恐懼不安﹐伏臥﹐目直面靑者﹐八日死﹐又曰卽時死。

筋絕魂驚虛恐﹐手足爪甲靑﹐呼罵不休者﹐八九日死。

脈訣【晉王叔和】

脈法

肝臟歌曰﹕逆時生恚怒﹐順候脈弦長。泣下爲之液﹐聲呼是本鄕。

三部俱弦肝有餘﹐目中疼痛苦痃虛。怒气滿胸常欲叫﹐翳蒙瞳子淚如珠。

千金方【唐孫思邈】

邪熱傷腎

羽音人呻而好恚﹐恚而喜忘﹐恍惚有所思﹐此爲土克水﹐陽擊陰﹐陰气伏而陽气起﹐起則熱﹐熱則實﹐實則怒﹐怒則忘﹐耳聽無聞﹐四肢滿急﹐小便赤黃﹐語音口動而不出﹐笑而看人﹐此爲邪熱傷腎﹐甚則不可治。若面黑黃耳不應﹐亦可治。

河間六書【金劉完素】

笑病之原

笑﹐蕃茂鮮淑﹐舒榮彰顯﹐火之化也﹐故喜爲心火之志。喜極而笑者﹐猶燔爍火。喜而鳴﹐笑之象也。故病笑者火之甚。或心本不喜﹐因侮戲而笑者﹐俗謂之冷笑。由是違己心則喜笑涉人﹐非道而伐之﹐便慚然失志。或以輕手擾人頸腋腹脇股腘足趺﹐令人癢而笑者﹐由動亂擾撓火之用﹐靜順淸謐水之化﹐皮膚彰顯之分屬火﹐嫩薄隱藏之分屬水﹐以火用擾其水分﹐使人漸然失志而癢﹐則水衰火旺而爲笑。以手自擾而不笑者﹐不羞不癢故也。然羞慚而癢者﹐心火之化。人失信志則羞慚者﹐水衰火實故也。志與信者﹐腎水之化。但癢而不羞﹐羞而不癢﹐皆不能爲笑者﹐化微不能變動故也。

悲病之原

悲﹐金肺之志﹐金木能令燥者火也。心火主於熱﹐喜痛﹐故悲痛苦惱者﹐心神煩熱躁亂而非淸淨﹐所以悲哭。而五液俱出者﹐火熱亢極﹐而反兼水化制之故也。夫五臟者肝心脾肺腎﹐五臟之志者怒喜悲【一作憂】思恐。若志過度則勞傷本髒。凡五志所傷皆熱。六欲者﹐眼耳鼻舌身意﹔七情者﹐喜怒哀樂愛惡欲【一作好愛惡。】肝之所傷﹐則皆屬火熱。所謂陽動陰靜﹐故形神勞則躁不寧﹐靜則淸平。是故上善若水﹐下愚如火。先聖曰﹕六欲七情﹐爲道之患﹐屬火故也。如中風偏枯者﹐由心火暴甚﹐而水衰不能制之﹐則火能克金﹐金不能克木則肝木自甚﹐而兼於火熱﹐則卒暴僵僕﹐多因五志七情過度而卒病也。又如酒醉而熱﹐則五志七情競起﹐故經曰﹕戰栗驚惑﹑悲笑譫妄﹑歌唱罵詈﹑癲狂皆爲熱。故熱甚癲狂者﹐皆此證也。

儒門事親【元張從政】

九气感疾更相爲治衍

天以气而燾﹐地以气而持。萬物盈乎天地之間﹐咸以气而生。及其病也﹐莫不以气而得。且風之气﹐和平而璺啟﹔熱之气﹐暄而舒榮﹔火之气﹐炎暑而出行﹔濕之气﹐埃溽而負盈﹔燥之气﹐淸勁而淒愴﹔寒之气﹐寒气而歸藏。此六气時化司化之常也。及其變﹐風之气飄怒而反大涼﹐熱之气大暄而反寒﹐火之气飄風燔燎而反霜凝﹐濕之气雷霆驟注而反烈風﹐燥之气散落而反濕﹐寒之气寒雪霜雹而反白埃﹐此六气之變也。故天久寒則治之以暑﹐天久涼則治之以暄﹐天久晦則治之以明﹐天久晴則治之以雨。夫天地之气﹐常則安﹐變則病。而況人稟天地之气﹐五運疊侵於其外﹐七情交戰於其中﹐是以聖人嗇气如持至寶﹐庸人役物而反傷太和。此軒岐所以論諸痛皆因於气﹐百病皆生於气﹐遂有九气不同之說。气本一也﹐因所觸而爲九。所謂九者﹐怒喜悲恐寒暑驚思勞也。其言曰﹕怒則气逆﹐甚則嘔血及飧泄﹐故气逆上矣。王太僕曰﹕怒則陽气逆上而肝木乘脾﹐故甚則嘔血及飧泄也。喜則气和志達﹐榮衛通利﹐故气緩矣。悲則心系急﹐肺布葉舉﹐而上焦不通﹐榮衛不散﹐熱气在中﹐故气消矣。恐則精卻﹐卻則上焦閉﹐閉則气還﹐還則下焦脹﹐故气不行矣。王太僕云﹕恐則傷精卻上而不下流﹐下焦陰气﹐亦迥環而不散﹐故聚而脹也。然上焦固禁﹐下焦气還﹐故气不行也。《新校正》云﹕不行當作下行。寒則腠理閉﹐气下行﹐故气收矣。王太僕云﹕身涼則衛气沈﹐故皮膚之理﹐及滲泄之處﹐皆閉密而气不流行﹐衛气收斂於中而不散也。炅則腠理開﹐榮衛通﹐汗大出﹐故气泄矣。王太僕云﹕人在陽則舒﹐在陰則慘﹐故熱則膚腠開發﹐榮衛大通﹐津液而汗大出也。驚則心無所依﹐神無所歸﹐慮無所定﹐故气亂矣。勞則喘息汗出﹐內外皆越﹐故气耗矣。王太僕云﹕疲勞役則气奔速﹐故喘息﹔气奔速則陽外發﹐故汗出﹔內外皆逾越於常紀﹐故气耗損也。思則心有所存﹐神有所歸﹐正气畱而不行﹐故气結矣。王太僕云﹕系心不散﹐故气亦停畱。此《素問》之論九气﹐其變甚詳﹐其理甚明。然論九气所感之疾則略﹐惟論嘔血及飧泄﹐餘皆不言。惟《靈樞》論思慮悲哀喜樂愁憂盛怒恐懼而言其病。其言曰﹕智者之養生也﹐必順四時而適寒暑﹐和喜怒而安居處﹐節陰陽而和剛柔﹐如是則邪辟不至而長生久視。是故怵惕思慮則傷神﹐神傷則恐懼﹐流淫而不止。因悲哀動中者﹐竭絕而失生。喜樂者﹐神蕩散而不藏。愁慮者﹐气閉塞而不行。盛怒者﹐神迷惑而不治。恐懼者﹐神蕩憚而不收。怵惕思慮則傷神﹐神傷則恐懼自失﹐破﹝月囷﹞脫肉﹐毛瘁色夭﹐死於冬。脾憂愁而不解則傷意﹐意傷則悗亂﹐四肢不舉﹐毛瘁色夭﹐死於春。肝悲哀動中則傷魂﹐魂傷則狂忘不精﹐不精則不正﹐當人陰縮而攣筋﹐兩脇不舉﹐毛瘁色夭﹐死於秋。肺喜樂無極則傷魄﹐魄傷則狂﹐狂者意不存人﹐皮革焦﹐毛瘁色夭﹐死於夏。腎盛怒而不止則傷志﹐志傷則喜忘其前言﹐腰脊不可俯仰屈伸﹐毛瘁色夭﹐死於季夏。恐懼而不解則傷精﹐精傷則骨酸痿厥﹐精時自下。是故五臟主藏精者也﹐不可傷﹐傷則失守而陰虛﹐虛則無气﹐無气則死矣。《靈樞》論神意魂魄志精所主之病﹐然無寒暑驚勞四證﹐余以是推而廣之。怒气所至﹐爲嘔血﹐爲飧泄﹐爲煎厥﹐爲薄厥﹐爲陽厥﹐爲胸滿脇痛﹑食則气逆而不下﹐爲喘渴煩心﹐爲消癉﹐爲肥气﹐爲目暴盲﹑耳暴閉﹑筋解發於外﹐爲癰疽。喜气所至﹐爲笑不休﹐爲毛髮焦﹐爲內病﹐爲陽气不收﹐甚則爲狂。悲气所至﹐爲陰縮﹐爲筋攣﹐爲肌痺﹐爲脈痿﹐男爲數溲血﹐女爲血崩﹐爲酸鼻辛頞﹐爲目昏﹐爲少气不足以息﹐爲泣則臂麻。恐气所至﹐爲破﹝月囷﹞脫肉﹐爲骨酸痿厥﹐爲暴下綠水﹐爲面熱膚急﹐爲陰痿﹐爲懼而脫頤。驚气所至﹐爲潮涎﹐爲目瞏﹐爲口呿﹐爲癡癇﹐爲不省人﹐爲僵僕﹐久則爲痛痺。勞气所至﹐爲咽噎病﹐爲喘促﹐爲嗽血﹐爲腰痛骨痿﹐爲肺鳴﹐爲髙骨壞﹐爲陰痿﹐爲唾血﹐爲冥視﹐爲耳閉﹐男爲少精﹐女爲不月﹐衰甚則潰潰乎若壞都﹐汨汨乎不可止。思气所至﹐爲不眠﹐爲嗜臥﹐爲昏瞀﹐爲中痞﹑三焦閉塞﹐爲咽嗌不利﹐爲膽癉嘔苦﹐爲筋痿﹐爲白淫﹐爲得後與气則快然如衰﹐爲不嗜食﹐寒气所至爲上下所出水液澄徹淸冷﹐下利淸白﹐吐利腥穢﹐食已不饑﹐堅痞腹滿急痛﹐癥瘕﹝疒頹﹞疝﹐屈伸不便﹐厥逆禁固。炅气所至﹐爲喘嘔吐酸﹐暴注下迫﹐轉筋﹐小便渾濁﹐腹脹大而鼓之有聲如鼓﹐瘡疽瘍疹﹐癅气結核﹐吐下霍亂﹐瞀郁腫脹﹐鼻窒鼽衄﹐血溢血泄﹐淋閉﹐身熱惡寒﹐甚則瞀瘈﹐目昧不明﹐耳鳴或聾﹐躁擾狂越﹐罵詈驚駭禁栗﹐如喪神守﹐气逆衝上﹐唾腥湧溢﹐食不下﹐胕腫疼酸﹐暴喑暴注﹐暴病暴死。凡此九者﹐《內經》有治法﹐但以五行相勝之理治之。夫怒傷肝﹐肝屬木﹐怒則气並於肝而脾土受邪﹐木太過則肝亦自病。喜傷心﹐心屬火﹐喜則气並於心而肺金受邪﹐火太過則心亦自病。悲傷肺﹐肺屬金﹐悲則气並於肺而肝木受邪﹐金太過則肺亦自病。恐傷腎﹐腎屬水﹐恐則气並於腎而心火受邪﹐水太過﹐則腎亦自病。思傷脾﹐脾屬土﹐思則气並於脾而腎水受邪﹐土太過﹐則脾亦自病。寒傷形﹐形屬陰。寒勝熱則陽受病﹐寒太過則陰亦自病。炅傷气﹐气屬陽。熱勝寒則陰受病﹐熱太過則陽亦自病。凡此七者﹐更相爲治。故悲可以治怒﹐以愴惻苦楚之言感之﹔喜可以治悲﹐以謔浪戲狎之言娛之﹔恐可以治喜﹐以迫遽死亡之言怖之﹔怒可以治思﹐以污辱欺罔之言觸之﹔思可以治恐﹐以慮彼志此之言奪之。凡此五者﹐必詭詐譎怪﹐無所不至﹐然後可以動人耳目﹐易人視聽。若胸中無材器之人﹐亦不能用此五法也。炅可以治寒。寒在外者﹐以焠鍼﹝火矣﹞熨烙灸﹐湯而汗之﹔寒在內者﹐以熱食溫劑平之。寒可以治炅。炅在外者﹐以淸房涼榻薄衣﹐以淸劑汗之﹔炅在內者﹐以寒飲寒劑平之。惟逸可以治勞﹐經曰勞者溫之﹐溫謂溫存而養之。今之醫者﹐以溫爲溫暖之藥﹐差之遠矣。岐伯曰﹕以平爲期﹐亦謂休息之也。惟習可以治驚﹐經曰驚者平之﹐平謂平常也。夫驚以其忽然而遇之也﹐使習見習聞則不驚矣。此九者﹐《內經》﹐自有是理﹐庸工廢而不行﹐今代劉河間治五志﹐獨得言外之意﹐謂﹕五志所發﹐皆從心造﹐故凡見喜怒悲恐思之證﹐皆以平心火爲主。至於勞者傷於動﹐動便屬陽﹔驚者駭於心﹐心便屬火。二者亦以平心爲主。今之醫者不達此旨﹐遂有寒涼之謗﹐羣聚而噪之﹐士大夫又從而惑之﹐公議何時而定耶﹖

醫學入門【明李梴】

情病治法

怒傷肝﹐气上逆﹐過則嘔吐﹐枳梗二陳湯﹑紺珠正气天香湯﹐熱者柴陳湯。憂傷肺﹐其气聚﹐過則喘促﹐蘇子降气湯﹑分气紫蘇飲。噎膈者﹐暫用五膈寬中飲。悲傷心胞及肺系﹐其气急﹐過則爲狂者﹐枳殼煮散﹑升陽順气湯。思傷脾﹐其气結﹐過則痞滿﹐退熱淸气湯﹑溫膽湯﹑木香化滯湯﹑木香枳朮丸。此四者﹐皆令邪气鬱結﹐多見有餘之證。又逸則气滯﹐亦令气結﹐輕者行動卽愈﹐重者橘皮一物湯。

醫宗必讀【明李中梓】

恐屬四髒

經曰﹕在髒爲腎﹐在志爲恐。又云﹕精气並於腎則恐。蓋恐者腎之情志﹐下章之言他髒者﹐亦莫不由於腎也。肝藏血﹐血不足則恐﹐肝者腎之子也﹐水彊則膽壯﹐水薄則血虛而爲恐矣。胃爲恐﹐胃屬土﹐腎屬水﹐土邪傷水則爲恐也。心怵惕思慮則傷神﹐神傷則恐懼自失。夫心藏神﹐神傷則心怯﹐所以恐懼自失﹐火傷畏水之故。按經文論恐有腎肝心胃四髒之分﹐而肝膽於腎﹐乙癸同源者也﹔胃之於腎﹐侮所不勝者也﹔心之於腎﹐畏其所勝者也。故恐之一證﹐屬腎之本志﹐而旁及於他髒﹐治法則有別焉。治腎傷者﹐宜味厚﹐枸杞﹑遠志﹑地黃﹑山茱萸﹑茯苓﹑牛膝﹑杜仲之屬。治肝膽者﹐宜養陰﹐棗仁﹑山茱萸﹑牡丹皮﹑白芍藥﹑甘艸﹑龍齒之屬。治陽明者﹐壯其气﹐四君子湯倍加茯苓。治心君者﹐鎭其神﹐朱砂﹑琥珀﹑金銀箔﹑犀角﹑龍齒之屬。

醫門法律【淸諭昌】

心爲臟腑之主

本神篇曰﹕心怵惕思慮則傷神﹐神傷則恐懼自失。邪气臟腑病形篇曰﹕憂愁恐懼則傷心。口問篇曰﹕悲哀憂愁則心動﹐心動則五臟六腑皆搖。可見心爲五臟六腑之大主﹐而總統魂魄﹐兼該志意。故憂動於心則肺應﹐思動於心則脾應﹐怒動於心則肝應﹐恐動於心則腎應﹐此所以五志惟心所使也。設能善養此心﹐而居處安靜﹐無爲懼懼﹐無爲欣欣﹐婉然從物而不爭﹐與時變化而無我﹐則志意和﹐精神定﹐悔怒不起﹐魂魄不散﹐五臟俱寧﹐邪亦安從柰我何哉﹖

石室祕籙【淸陳士鐸】

怒傷肝治法

凡人有鬱鬱不樂﹐忽然气塞而不能言﹐苟治之不得法則死矣。夫郁證未有不傷肝者也﹐傷肝又可伐肝乎﹖伐肝是愈助其郁﹐郁且不能解﹐又何以救死於頃刻哉﹖方用救肝開郁湯﹐白芍二兩﹐柴胡﹑甘艸各一錢﹐白芥子三錢﹐白朮﹑茯苓﹑當歸各五錢﹐陳皮二錢﹐水煎服。一劑而聲出﹐再劑而神安﹐三劑而鬱气盡解。此方妙在用白芍之多至二兩﹐則直入肝經﹐以益其匱乏之气﹐自然血生而火熄﹔又用白朮﹑當歸健土以生血﹐柴胡以解郁﹐甘艸以和中﹐白芥子以消膈膜之痰﹔又妙在多用茯苓﹐使鬱气與痰涎﹐盡入於膀胱之中﹐而消弭於無形也。倘人有鬱气不解﹐奄奄黃瘦﹐亦急以此方治之﹐何至變生不測哉﹗

膽怯治法

凡人膽怯不敢見人者﹐少陽膽經虛也。而所以致少陽膽經之虛者﹐肝木之衰也。而肝木之衰﹐又因腎水之不足﹐法當補腎以生肝木。方用熟地一兩﹐山茱萸四錢﹐芍藥﹑當歸﹑茯神各五錢﹐柴胡﹑白芥子﹑棗仁﹑肉桂各一錢﹐水煎服。此方之妙﹐補腎之中用補肝之品。尢妙再去補心﹐使心不取給於肝膽之血﹐則膽之汁有餘而怯形可去。又妙用肉桂以入肝﹐如人得勇往之人﹐自然頃刻膽壯矣。此治腑實有妙理﹐人知之乎﹖

方

補心丸【《千金方》﹐下同】

當歸防風芎藭附子芍藥甘艸蜀椒漧薑細辛桂心半夏厚朴大黃豬苓各一兩茯苓一方用茯神遠志各二兩

右十六味爲末﹐蜜丸如梧子大﹐酒服五丸﹐日三。不知﹐加至十丸。冷極﹐加熱藥。

茯苓補心湯治心气不足﹐善悲愁恚怒﹐衄血面黃﹐煩悶五心熱﹐或獨語不覺﹐咽喉痛﹐舌本彊﹐冷涎出一作汗出﹐善忘恐走不定﹐婦人崩中﹐面色赤。

茯苓四兩桂心甘艸各二兩紫石英人參各一兩大棗二十枚麥門冬三兩赤小豆二十四枚

右八味﹝口父﹞咀﹐以水七升﹐煮取二升﹐分三服。

半夏補心湯治心虛寒﹐心中脹滿悲憂﹐或夢山丘平澤。

半夏六兩宿姜五兩茯苓桂心枳實橘皮各三兩白朮四兩防風遠志各二兩

右九味﹝口父﹞咀﹐以水一斗﹐煮取三升﹐分三服。

十黃散治五臟六腑血气少﹐亡魂失魄﹐五臟覺不安﹐忽忽喜悲﹐心中善恐怖如有鬼物﹐此皆發於大驚﹐及當風從髙墮下落水所致﹐悉主之。

雄黃人參各五分黃芩大黃黃蘗黃芪細辛桂心各三分黃連黃香蒲黃麻黃各二分黃環澤瀉山萸各二分

右十五味﹐治下篩﹐未食﹐溫酒服方寸匕﹐日三。不知﹐加至三匕。羸劣者﹐更加人參五分﹐合十分。一方有生黃二分。按崔氏有蜀椒五分﹐漧薑四分。

定志小丸治心气不定﹐五臟不足﹐甚者憂愁悲傷不樂﹐忽忽喜忘﹐朝差暮劇﹐暮差朝發﹐狂眩者。

菖蒲遠志各二兩茯苓人參各三兩

右四味爲末﹐蜜丸如梧子大﹐飲服七丸﹐日三。加茯神爲茯神丸。散服之亦佳。

鎭心湯治風虛勞冷﹐心气不足﹐喜忘恐怖﹐神志不定。

防風當歸大黃麥門冬各五分澤瀉大豆捲白蘞各四分菖蒲人參桔梗桂心遠志薯蕷石膏各二分秦艽六分紫菀漧薑茯苓茯神附子各一兩白朮甘艸各十分粳米五合大棗五兩

右二十四味﹝口父﹞咀﹐以水一斗二升﹐先煮粳米令熟﹐去滓內藥﹐煮取四升﹐分服八合﹐日三夜一。按《千金翼》不用粳米﹐蜜丸梧子大﹐酒服十丸﹐加至二十丸。

又方治腎熱﹐好怒好忘﹐耳聽無聞﹐四肢滿急﹐腰背動轉彊直。

柴胡茯神黃芩澤瀉升麻杏仁大靑芒硝各三兩淡竹葉地黃各切﹐一升磁石四兩羚羊角一兩

右十二味﹝口父﹞咀﹐以水一斗﹐煮取三升﹐去滓﹐下芒硝﹐分三服。《外臺》茯苓作茯神。

煮散方治腎勞熱妄怒﹐腰脊不可俯仰屈伸。

丹參牛膝葛根杜仲漧地黃甘艸豬苓各二兩半五加皮石膏各三兩茯苓遠志黃芩各一兩十八銖羚羊角生薑橘皮各二兩淡竹葉鴨子大

右十六味﹐治下篩爲粗散﹐以水三升﹐煮兩方寸匕﹐帛裹之時用﹐動取八合爲一服﹐日二服。

竹瀝湯治心實熱﹐驚夢喜笑﹐恐畏悸懼不安。

淡竹瀝生地黃汁各一升石膏八兩芍藥白朮人參梔子仁各三兩赤石脂紫菀知母茯神各二兩

右十一味﹝口父﹞咀﹐以水九升﹐煮十味﹐取二升七合﹐去滓﹐下竹瀝﹐更煎取三升。若須利﹐入芒硝二兩﹐去芍藥﹐分三服。

大鎭心散治心虛驚悸﹐夢寤恐畏。

麥門冬當歸各五分紫石英茯苓防風人參甘艸澤瀉各八分黃芪秦艽白朮薯蕷白蘞各六分桔梗大豆捲柏子仁桂心遠志大黃石膏各四分蜀椒芍藥漧薑細辛各三分

右二十四味﹐治下篩﹐酒服二方寸匕﹐日三。一方無紫石﹑茯苓﹑澤瀉﹑漧薑﹐有大棗四分﹐蜜丸如梧子﹐酒下十五丸。

小鎭心散治心气不足﹐虛悸恐畏﹐悲思恍惚﹐心神不定﹐惕惕然驚。

人參遠志白朮附子漧地黃桂心黃芪細辛漧薑赤小豆龍齒防風菖蒲各二兩茯苓四兩

右十四味﹐治下篩﹐酒服二方寸匕﹐日三。

又方治男子五勞七傷﹐八風十二痺﹐無有冬夏﹐悲憂憔悴﹐凡是病皆須服之。

厚朴五味子女萎細辛牡荊子芍藥巴戟天石斛白蘞桂心茯苓石龍芮山茱萸漧漆礬石龍膽芎藭蓯蓉蜀椒白朮菊花續斷遠志人參黃芪澤瀉艸薢黃芩各三兩漧薑附子防風菖蒲牛膝各二兩半薯蕷秦艽各二兩桔梗一兩半羊腎一具﹐陰漧

右三十七味﹐治下篩﹐酒服方寸匕﹐日三。忌房室。

石葦圓黃帝問五勞於髙陽負。髙陽負曰﹕一曰志勞﹐二曰思勞﹐三曰心勞﹐四曰憂勞﹐五曰疲勞﹐此謂五勞。黃帝曰﹕何以治之﹖髙陽負曰﹕石葦丸主之。

石葦細辛礜石遠志茯苓澤瀉菖蒲杜仲蛇牀子肉蓯蓉桔梗天雄牛膝山茱萸柏子仁續斷薯蕷各二兩防風赤石脂各三兩

右十九味爲末﹐取棗膏加蜜﹐和丸如梧子大﹐酒服三十丸﹐日三。七日愈﹐二十日百病除。長服良。

內補散治男子五勞六絕。其心傷者﹐令人善驚﹐妄怒無常﹔其脾傷者﹐令人腹滿喜噫﹐食竟欲臥﹐面目痿黃。六絕令人心下憒憒不欲語﹐憎聞人聲。

漧地黃菟絲子山茱萸地麥各五兩遠志巴戟天各半兩麥門冬五味子甘艸人參蓯蓉石斛桂心茯苓附子各一兩

右十五味﹐治下篩﹐酒服方寸匕﹐日三﹐加至三匕。

鎭心丸治男子婦人虛損﹐夢寐驚悸﹐或失精神﹔婦人赤白注漏﹐或月水不利﹐風邪鬼疰﹐寒熱往來﹐腹中積聚﹐憂恚結气諸病。

漧地黃十二分紫石英茯苓菖蒲蓯蓉麥門冬遠志大黃當歸大豆捲捲柏漧薑各五分防風人參澤瀉秦艽丹參各六分﹝上庶下虫﹞虫十一枚石膏芍藥柏子仁各三分烏頭桂心桔梗甘艸薯蕷各十分白蘞鐵精銀屑前胡牛黃各二分白朮半夏各四分大棗五十枚

右三十五味爲末﹐蜜棗和搗五千杵﹐丸如梧子大﹐酒服五丸﹐日三﹐加至二十丸。一本無大豆捲﹑大棗。

大鎭心丸所治與前方大同。凡是心病﹐悉皆主之。

漧地黃八兩牛黃五分﹐一用牛膝羌活桂心秦艽芎藭人參遠志麥門冬丹砂阿膠甘艸大黃紫石英銀屑白蘞當歸漧薑防風各八兩桑螵蛸十一枚杏仁蜀椒各三分大棗四十枚澤瀉黃芪大豆捲茯苓薯蕷茯神前胡柏子仁鐵精各五分

右三十二味爲末﹐白蜜棗和丸﹐酒服七丸﹐日三﹐加至二十丸。

加味七气湯治喜怒憂思悲恐驚七气爲病﹐發則心腹刺痛不可忍﹐時發時止﹐發則欲死﹔及外感風寒濕气作痛﹐亦宜服之。

半夏湯泡七次﹐三兩人參甘艸炙﹐各半兩桂心延胡索炒去皮﹐各一兩乳香三錢

右﹝口父﹞咀﹐每服四錢﹐水一盞半﹐生薑七片﹐棗一枚﹐煎至七分﹐去滓﹐食前溫服。婦人血痛加當歸煎。

除濕補气湯一名淸神補气湯。治兩腿麻木﹐沈重無力﹐多汗喜笑﹐口中涎下﹐身重如山﹐語聲不出﹐寸脈洪大。

蒼朮四錢酒黃蘗柴胡黃芪各三錢酒知母槁本生甘艸當歸各二錢五味陳皮各一錢五分升麻六錢

右銼如麻豆大﹐每服五錢﹐水二盞﹐煎至一盞﹐去渣﹐空心服之﹐待少時﹐以早飯下之。

甘麥大棗湯治婦人髒燥﹐喜悲傷欲哭﹐象如神靈所作﹐數欠伸。

甘艸三兩小麥一升大棗十枚

右三味﹐水六升﹐煮三升﹐溫分三服。亦補脾气。

預知子丸【《局方》】治心气不足﹐精神恍惚﹐語言錯妄﹐忪悸煩郁﹐憂愁慘戚﹐喜怒多恐﹐健忘少睡﹐夜多異夢﹐寤卽驚魘﹐或發狂眩﹐暴不知人﹐並宜服此。

預知子去皮白茯苓枸杞子山藥茯神柏子仁人參地骨皮遠志石菖蒲黃精蒸熟朱砂水飛﹐等分

共爲末﹐煉蜜丸芡子大﹐每嚼一丸﹐人參湯下。

香附甘艸散【丹溪】治怒气。

香附米六兩甘艸一兩

右爲細末﹐每服二錢﹐白湯調下﹐立消。

人參散治膽虛﹐常多畏恐﹐不能獨臥﹐如人捕之狀﹐頭目不利。

人參枳殼五味子桂心幹菊花茯神山萸枸杞各七錢半柏子仁熟地各一兩

右爲細末﹐每服二錢﹐溫酒調下。

茯神散治膽虛冷﹐目眩頭痛﹐心神恐畏﹐不能獨處﹐胸中滿悶。

茯苓一兩遠志防風細辛白朮前胡人參桂心熟地菊花各七錢半枳殼半兩

右爲末﹐每服三錢﹐水一盞﹐姜三片﹐煎至六分﹐溫服。

補膽防風湯治膽虛目暗﹐喉痛數唾﹐眼目眩冒﹐五色所障﹐夢見與人鬥訟﹐恐懼面色變者

防風一錢人參七分細辛芎藭甘艸茯苓獨活前胡各八分

右爲粗末﹐每服四大錢﹐水一盞半﹐棗子二枚﹐煎至八分﹐食前服。

單方

憂鬱不伸﹐胸膈不寬﹕貝母去心﹐薑汁炒研﹐薑汁麵糊丸﹐每服七十丸﹐徵士鎖甲煎湯下。【《集效方》】

病笑不休﹕滄鹽煆赤研﹐入河水煎沸啜之﹐探吐熱痰數升卽愈。【子和】

番紅花﹐主治心憂鬱積﹐气悶不散﹐活血﹐久服令人心喜﹐又治驚悸。【時珍】

治因驚憂怖迫﹐或激憤惆悵﹐致志气錯越﹐心行違僻者﹕白雄鷄一頭﹐治如食法﹐眞珠﹑薤白各四兩﹐水三升﹐煮二升盡食之﹐飲汁令盡。【《肘後方》】

驢肉主風狂﹐憂愁不樂﹐能安心气﹐同五味煮食﹐或以汁作粥食。【孟詵】

鍼灸

《素問》曰﹕肝虛則目﹝目巟﹞﹝目巟﹞無所見﹐耳無所聞﹐善恐﹐如人將捕之﹐取其經厥陰與少陽。

腎虛則胸中痛﹐大腹小腹痛﹐淸厥﹐意不樂﹐取其經少陰太陽血者。

陽明令人腰痛不可以顧﹐顧如有見者﹐善悲﹐刺陽明於胻前三痏﹐上下和之﹐出血﹐秋無見血。

解脈令人腰痛如引帶﹐常如折腰狀﹐善恐﹐刺解脈在郤中﹐結絡如黍米﹐刺之血射以黑﹐見赤血而已。

飛揚之脈令人腰痛﹐痛上怫怫然﹐甚則悲以恐﹐刺飛揚之脈﹐在內踝上五寸﹐少陰之前﹐與陰維之會。

人有所墮墜﹐惡血畱內﹐腹中脹滿﹐不得前後﹐先飲利藥﹐此上傷厥陰之脈﹐下傷少陰之絡﹐刺足內踝之下然谷之前血脈出血﹐刺足跗上動脈﹔不已﹐刺三毛上各一痏﹐見血立已。左刺右﹐右刺左。善悲驚不樂﹐刺如右方。

邪客於足少陰之絡﹐令人嗌痛﹐不可內食﹐無故善怒﹐气上走賁上﹐刺足下中央之脈各三痏﹐凡六刺立已。左刺右﹐右刺左。

《靈樞經》曰﹕膽病者﹐善太息﹐口苦嘔宿汁﹐心下淡淡﹐恐人將捕之﹐嗌中吤吤然﹐數唾﹐在足少陽之本末﹐亦視其脈之陷下者灸之﹔其寒熱者﹐取陽陵泉。

善怒而不欲食﹐言益小﹐取足太陰﹔怒而多言﹐刺足少陽。

厥陰爲闔﹐闔折卽气絕而喜悲﹐悲者取之厥陰﹐視有餘不足。

邪在心則病心痛喜悲﹐時眩僕﹐視有餘不足而調之其輸也。

厥頭痛﹐頭脈痛﹐心悲喜泣﹐視頭動脈反盛者﹐刺盡去血﹐後調足厥陰。

黃帝曰﹕人之哀而泣涕者﹐何气使然﹖岐伯曰﹕心者﹐五臟六腑之主也。目者﹐宗脈之所聚也﹐上液之道也。口鼻者﹐气之門戶也。故悲哀愁憂則心動﹐心動則五臟六腑皆搖﹐搖則宗脈感﹐宗脈感則液道開﹐液道開故泣涕出焉。液者所以灌精濡空竅者也﹐故上液之道開則泣﹐泣不止則液竭﹐液竭則精不灌﹐精不灌則目無所見矣。故命曰奪精﹐補天柱經挾頸。

《甲乙經》曰﹕短气心痺﹐悲怒逆气﹐怒狂易﹐魚際主之。

心痛善悲﹐厥逆﹐懸心如饑之狀﹐心憺憺而驚﹐大陵及間使主之。

心憺憺而善驚恐心悲﹐內關主之。

驚善悲不樂﹐如墮墜﹐汗不出﹐面塵黑﹐病飲不欲食﹐照海主之。

《千金方》曰﹕列缺﹐主四肢厥﹐喜笑。

內庭﹐主喜頻﹐數欠伸﹐惡聞人音。

章門﹐主四肢懈惰喜怒。

左手關前寸口陰實者﹐心實也。若心下有水气﹐憂恚發之﹐刺手心主治陰。

通裏﹐主卒痛煩心﹐心中懊憹﹐數欠頻伸﹐心下悸﹐悲恐。

漏谷﹐主腸鳴彊欠﹐心悲气逆﹐腹﹝月眞﹞滿急。

天井﹑神道﹑心腧﹐主悲愁恍惚﹐悲傷不樂。

間使﹐主善悲驚狂﹐面赤目黃﹐喑不能言。

少衝﹐主太息煩滿﹐少气悲驚。

行間﹐主心痛數驚﹐心悲不樂。

商丘﹐主心下有寒痛﹔又主脾虛﹐令人病不樂﹐好太息。

太衝﹐主羸瘦恐懼﹐气不足﹐腹中悒悒。

支正﹑魚際﹑合谷﹑少海﹑曲池﹑腕骨﹐主狂言驚恐。

然谷﹑陽陵泉﹐主心中怵惕﹐恐如人將捕之狀。

少府﹐主數噫恐悸﹐气不足。

左手關上陽絕者﹐無膽脈也。苦膝疼﹐口中苦﹐瞇目善畏﹐如見鬼﹐多驚少力﹐刺足厥陰治陰﹐在足大指間﹐或刺三毛中。

醫案

《儒門事親》曰﹕戴人之次子自出妻後﹐體日瘦﹐語如甕中出﹐此病在中也。常撚第三指失笑﹐此心火也。約半載﹐日飲冰雪﹐更服涼劑。戴人曰﹕惡雪則愈矣。其妻懼太寒﹐戴人曰﹕吾用藥如鼓之應桴﹐汝親也﹐尙惡涼藥﹐宜乎世之謗我也。至七月﹐厭冰不飲﹐病日解矣。

一人因喜樂之極而病者﹐莊先生切其脈﹐爲之失聲﹐佯日﹕吾取藥去。數日更不來﹐病者悲泣﹐辭其親友曰﹕吾不久矣。莊知其將愈慰之。詰其故﹐莊引《素問》曰﹕懼勝喜。

戴人路經古亳﹐逢一婦﹐病喜笑不止﹐已半年矣。眾醫皆無術矣。戴人曰﹕此易治也。以滄鹽成塊者二兩﹐用火燒令通赤﹐放冷研細﹐以河水一大碗﹐同煎至三五沸﹐放溫﹐分三次啜之﹐以釵探於咽中﹐吐出熱痰五升﹔次服大劑黃連解毒湯﹐不數日而笑定矣。《內經》曰﹕神有餘則笑不休。此所謂神者﹐心火是也。火得風而成焰﹐故笑之象也。五行之中﹐惟火有笑矣。

一富家婦人﹐傷思慮過甚﹐二年不寐﹐無藥可療﹐其夫求戴人治之。戴人曰﹕兩手脈俱緩﹐此脾受病﹐脾主思故也。乃與其夫議﹐以怒而激之﹐多取其財﹐飲酒數日﹐不處一法而去。其人大怒﹐汗出﹐是夜困眠﹐如此者八九日不寤﹐自是而進食﹐脈得其平。

洛陽孫伯英因誣獄﹐妻子被系﹐逃於故人家﹐是夜﹐覺胃脇痛﹐托故人求藥。故人曰﹕有名醫張戴人適在焉﹐當與公同往。時戴人宿酒未醒﹐彊呼之。故人曰﹕吾有一親人病欲求診。戴人隔窗望見伯英曰﹕此公伏大驚恐。故人曰﹕何以知之﹖戴人曰﹕面靑脫色﹐膽受怖也。後會赦乃出﹐方告戴人。

霍秀才之子年十二歲﹐睪丸一旁腫膇﹐戴人見之曰﹕此因驚恐得之。驚之爲病﹐上行則爲嘔血﹐下則腎傷而爲水腫。以琥珀通經散一瀉而消散。

《丹溪心法》曰﹕一婦十九歲﹐气實多怒﹐一日﹐忽大叫而欲厥﹐蓋痰閉於上﹐火起於下而上衝。始用香附五錢﹐生甘艸三錢﹐川芎七錢﹐童便薑汁煎服﹔又用靑黛人中白香附末爲丸﹐稍愈不除﹔後用大吐乃安。吐後﹐用導痰湯加姜炒黃連﹑香附﹑生薑﹐煎下龍薈丸而愈。

一女許婚後﹐夫經商二年不歸﹐因不食﹐困臥如癡﹐無他病﹐竟日向壁而臥。其父迎丹溪翁治之﹐告以故。翁脈畢﹐謂其父曰﹕此思則气結也。藥難獨治﹐得喜可解。不然﹐令其怒。於是掌其面﹐誣以外情﹐果大怒而號泣者三時。令解之﹐卽求食矣。所以然者﹐悲則气消﹐怒則勝思故也。翁謂其父曰﹕病𨿽瘥﹐得喜方已。乃諭以夫回。旣而果然﹐疾亦不舉。

一婦病不知﹐稍蘇卽號叫數四而復昏﹐丹溪翁診之﹐肝脈弦數而且滑﹐曰﹕此怒心所爲﹐蓋得之怒而彊酒也。詰之﹐則不得於夫﹐每遇夜自酌解其懷。翁治以消痰降火之劑﹐而加香附以散肝分之郁﹐立愈。

東陽吳子方年五十﹐形肥味厚﹐且多憂怒﹐脈常沈濇﹐自春來得痰气病﹐醫認爲虛寒﹐率與燥熱香竄之劑﹐至四月間﹐兩足弱﹐气上衝﹐飲食減。予曰﹕此熱郁而脾虛﹐痿厥之證作矣。形肥而脈沈﹐未是死證﹐但熱邪太盛﹐當此火旺﹐實難求生。且與竹瀝下白朮膏﹐盡二斤﹐气降食進﹐一月後大汗而死。

一女子年逾笄﹐性躁味厚﹐暑月因大怒而呃作﹐每作則舉身跳動﹐神昏不知人﹐問之﹐乃知暴病﹐視其形气俱實﹐遂以人參蘆煎湯﹐飲一碗﹐大吐頑痰數碗﹐大汗昏睡一日而安。人參入手太陰﹐補陽中之陰者也﹐蘆則反爾大瀉太陰之陽。女子暴怒气上﹐肝主怒﹐肝主气﹐經曰怒則气逆﹐气因怒逆﹐肝木乘火侮肺﹐故呃大作而神昏。參蘆喜吐﹐痰盡气降而火衰﹐金气復位﹐胃气得和而解。麻黃髮汗﹐節能止汗。谷屬金﹐糠之性熱﹔麥屬陽﹐麩之性涼。先儒謂物物具太極﹐學者其可不觸類而長﹐引而伸之乎﹖

周本心年六十歲﹐形气俱實﹐因大恐﹐正月間染病﹐心不自安﹐如人將捕之狀﹐夜臥亦不安﹐兩耳後亦覺火光炎上﹐食飲𨿽進而不知味﹐口漧而不欲食﹐以人參﹑白朮﹑當歸身爲君﹐陳皮爲佐﹐加鹽炒黃蘗﹑炙元參各少許﹐煎服自愈﹐月餘而安。

《醫學綱目》曰﹕鄕裏有一婦人﹐數次無故悲泣不止﹐或謂有祟﹐祈禳請禱備至﹐終不應。予忽憶《金匱》有一證云﹕婦人髒燥悲傷欲哭﹐象如神靈﹐數欠伸者﹐宜甘麥大棗湯。予急令治藥﹐盡劑而愈。古人識病制方﹐種種絕妙如此。

《薛己醫案》曰﹕一婦人元气素弱﹐痰气時作﹐或咽間不利﹐或胸痞等證﹐余以爲鬱結傷脾﹐用加味歸脾湯治之而愈。後遇恚怒﹐前證仍作﹐惑於眾言﹐以爲痰飲﹐妄用祛痰之劑﹐吐瀉數次﹐變諸異證﹐口禁不醒。余以爲脾胃復傷﹐日用六君子一劑﹐米飲濃煎﹐常服匙許﹐至四日漸進粥食﹐乃服前藥﹐間以歸脾湯﹐喜其善調養﹐兩月餘﹐諸證悉愈。

一婦人因怒患痰厥而蘇﹐左手臂不能伸﹐手指麻木﹐口喎眼斜﹐痰气上攻﹐兩腿骨熱﹐或骨中酸痛﹐服烏藥順气散之類﹐諸證益甚﹐不時昏憒﹐更加內熱晡熱。余以爲肝經血虛﹐內熱生風﹐前藥復耗肝血﹐虛火熾盛而益甚也。先以柴胡梔子散﹐調養肝經气血﹐數日後﹐用八珍湯加釣藤鉤散﹐諸證稍愈。又用加減八味丸料﹐少加酒炒黃蘗﹑知母黑色者﹐數劑諸證頓退。乃服八珍湯﹑柴胡梔子散﹐半載而痊。後勞役卽有復作之意﹐服柴胡梔子散隨安。

《醫方考》曰﹕按《聞見錄》云﹕州監軍病悲思﹐其子迎赫允治之﹐允告其子曰﹕法當甚悸卽愈。時通守李宋卿禦史嚴甚﹐監軍內所畏也。允與其子請於宋卿一造﹐問責其過失。監軍惶怖汗出﹐疾乃愈。蓋思則气結﹐驚怖則气浮﹐浮則气不結矣。此亦以情相勝也。

趙知則﹐太原人﹐因喜成疾﹐巢氏醫脈之﹐爲之驚異﹐出取藥﹐竟不與之。數日﹐趙悲哭辭家人曰﹕處世不久矣。巢知其將愈﹐使人慰之。詰其故﹐引《素問》恐勝喜以對﹐可謂得玄關者也。

韓丞相疾﹐天方不雨﹐更十醫罔效﹐左友信最後至﹐脈已﹐則以指計甲子曰﹕某日當雨。竟出。韓疑曰﹕豈爲吾疾不可爲耶﹖何言雨而不及藥我也﹖旣而其夕果雨﹐韓喜﹐起而行乎庭﹐達旦﹐疾若脫去。乃召左至而問之。對曰﹕公相之疾﹐以憂得之﹐私計公相忠且仁﹐方今久旱﹐必爲民憂﹐以旱爲憂﹐必以雨而瘳﹐理固宜然﹐何待藥而愈耶﹖此亦《素問》喜勝憂也。

一縣差拿犯人﹐以鐵索項所犯至縣﹐行至中途﹐其犯投河而死﹐犯家告差人索騙威逼至死﹐卽能脫罪﹐未免破財﹐憂憤成病﹐如醉如癡﹐謬言妄語﹐無復知識。其主延戴念仁視之﹐戴云﹕此以費財而病﹐必以得財而愈。乃命作三錫錠如銀狀﹐預置於泥溝之中﹐候其至時﹐詐以鎖鑰誤墮其中﹐命探之﹐乃出三錫錠。主曰﹕銀也﹐吾不用此弗義之財﹐悉以與汝。其差握視不置﹐病遂日愈。此亦喜勝憂也。

一女子母甚是相愛﹐旣嫁而母死﹐遂思念不已﹐精神短少﹐厭厭嗜臥﹐諸藥不應。其夫延韓世良治之。韓曰﹕此病得之於思﹐藥不易愈﹐當以術治之。乃賄一巫婦﹐授以祕語。一日﹐夫謂妻曰﹕汝之念母如此﹐不識彼在地下﹐亦念汝否﹖吾當他往﹐汝盍求巫婦卜之。妻欣諾﹐遂召巫至﹐焚香禮拜而母靈降矣。一言一默﹐宛然其母之生前也。女遂大泣。母叱之曰﹕勿泣﹗汝之生命克我﹐我遂早死﹐我之死﹐皆汝之故。今在陰司欲報汝讎﹐汝病厭厭﹐實我所爲﹐我生則與爾母子﹐死則與爾寇讎矣。言訖﹐女攺容大怒﹐詬之曰﹕我因母病﹐母反我害﹐我何樂而思之﹖自是而病愈矣。此亦以情療之也。

譚植素謹言﹐爲韶州佐﹐一日﹐會堂屬官﹐筵中有蘿卜頗大﹐眾羨之。譚曰﹕尙有大如人者。眾皆笑以爲無。譚悔恨自咎曰﹕人不見如是大者﹐而吾以是語之﹐宜其以吾言爲妄且笑也。因而憂憤﹐連日不能食。其子煌讀書達事﹐思父素不輕言﹐因愧赧成疾﹐必實所言﹐始可療病。遂遣人至家﹐取蘿卜如人大者﹐至官所﹐復會堂屬﹐彊父扶疾而陪。酒至數巡﹐以車載至席前。眾皆驚訝﹐其父大喜﹐厥旦疾愈﹐此亦《素問》喜勝憂也。

《寓意艸》曰﹕吳添官生母﹐時多暴怒﹐以致經行復止﹐入秋以來﹐漸覺气逆上厥﹐如畏舟船之狀﹐動輒運去﹐久臥於牀。時若天翻地覆﹐不能彊起﹐百般醫治不效﹐因用人參三五分﹐略寧片刻﹐最後增至五錢一劑﹐日費數金﹐意圖旦夕苟安﹐以視稚子究竟。家產盡廢﹐病轉凶危﹐大熱引飲﹐腦間有如刀劈﹐食少瀉多﹐已治木﹐無他望矣。聞余返婁延診過﹐許以可救﹐因委命以聽焉。余以怒甚則血菀於上﹐而气不返於下者﹐名曰厥巓疾。厥者逆也﹐巓者髙也。气與血俱逆於髙巓﹐故動輒眩運也。又以上盛下虛者﹐過在少陽。少陽者﹐足少陽膽也。膽之穴皆絡於腦﹐鬱怒之火﹐上攻於腦﹐得補而熾﹐其痛如劈﹐同爲厥巓之疾也。風火相煽﹐故振搖而熱﹔木土相淩﹐故艱食而多瀉也。於是會《內經》鐵落鎭墜之意﹐以代赭石﹑龍膽艸﹑蘆薈﹑黃連之屬﹐降其上逆之气﹔以蜀漆﹑丹皮﹑赤芍之屬﹐行其上脘之血﹔以牡蠣﹑龍骨﹑五味之屬﹐斂其浮游之神。最要在每劑藥中﹐加入生豬膽汁二枚﹐蓋以少陽熱熾﹐膽汁必幹﹐亟以同類之物濟之﹐資其持危扶顚之用。病者藥一入口﹐便若神返其捨﹐忘其苦口﹐連進十數劑﹐服豬膽二十餘枚﹐熱退身涼﹐飲食有加﹐便瀉自止﹐始能起牀﹐行動數步。然尙覺身輕如葉﹐不能久支。僕恐藥味太苦﹐不宜多服﹐減去豬膽及蘆龍等藥﹐加入當歸一錢人參三分﹐姜棗爲引﹐平調數日而全愈。

