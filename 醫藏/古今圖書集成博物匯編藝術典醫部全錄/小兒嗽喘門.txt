古今圖書集成醫部全錄卷四百二十二

小兒嗽喘門

黃帝素問

通評虛實論

帝曰﹕乳子中風熱﹐喘鳴肩息者﹐脈何如﹖岐伯曰﹕喘鳴肩息者﹐脈實大也。緩則生﹐急則死。

【注此復論後天所生之宗气而亦不可傷也。宗气者﹐五臟六腑十二經脈之宗始﹐故曰宗气。肩息者﹐呼吸搖肩也。風熱之邪﹐始傷皮毛。喘鳴肩息﹐是風熱盛而內幹肺气宗气﹐故脈實大也。夫脈之所以和緩者﹐得陽明之胃气也。急則胃氨已絕﹐故死。】

小兒直訣【宋錢乙】

咳嗽兼變證治

夫嗽者﹐肺感微寒證也。八九月間﹐肺气大旺﹐咳嗽面赤﹐痰盛身熱﹐當以葶藶丸下之﹔若久病﹐不可下也。

十一月十二月嗽者﹐乃傷風嗽也。風從背脊第三椎肺兪穴而入﹐當以麻黃湯汗之。有熱證面赤﹐飲水咽喉不利者﹐兼用甘桔湯治之。

若五七月間身熱甚﹐唾枯者﹐以褊銀丸下之﹔若無熱證而但嗽者﹐以葶藶丸主之﹐後用化痰藥。

咳而後喘面腫者﹐肺火盛也﹐用瀉白散瀉之。

咳而哽气﹐喉中有聲﹐或嗽久肺亡津液者﹐皆肺虛也﹐並用阿膠散補之。痰盛者先實脾土﹐後用褊銀丸微下﹐涎退卽補肺。

嗽而吐靑綠水者﹐百祥丸下之﹔嗽而吐痰涎乳食者﹐白餅子下之﹔嗽而咯膿血者﹐甘桔湯主之﹔嗽而痰實面赤飲水者﹐褊銀丸下之。治初嗽下之﹐久則補之﹐更量虛實以意增損。

【注按前證﹐或兒自因腠理不密﹐外邪內蘊﹐或因乳母七情厚味郁熱。若風邪外傷者﹐用麻黃湯表散﹔郁熱內蘊者﹐用葶藶丸疏導﹔鼻流淸涕﹐或頭痛聲重者﹐用參蘇飲散之﹐更用四君子以固肺气。若心火刑肺﹐用人參平肺散以淸肺金﹐用六味地黃丸以滋腎水﹔若嗽而吐靑綠水者﹐用六君子加柴胡﹑桔梗﹐平肝補脾﹔若嗽而吐痰乳者﹐用六君子加桔梗﹐補土生金﹔若嗽而吐膿血者﹐用桔梗湯排膿理肺。潔古先生云﹕嗽而兩脇痛﹐肝火侮肺也﹐用小柴胡湯。嗽而嘔苦水﹐膽汁溢上也﹐用黃芩半夏生薑湯。嗽而喉中作梗﹐心火刑金也﹐用甘桔湯。嗽而下气﹐小腸失約也﹐用芍藥甘艸湯。嗽而喘急﹐風邪傷肺也﹐用麻黃湯。嗽而嘔長虫﹐胃气虛也﹐用烏梅丸。嗽而痰涎壅盛﹐風傷脾也﹐用升麻湯。嗽而遺屎﹐大腸气虛也﹐用赤石脂禹餘糧湯﹔不止﹐豬苓湯。嗽而腰背痛﹐痛甚則咳涎﹐風邪傷腎也﹐用麻黃附子細辛湯。嗽而遺尿﹐膀胱气虛也﹐用茯苓甘艸湯。嗽而腹滿﹐面腫不食﹐脾虛气逆也﹐用五味異功散。丹溪先生云﹕上半日嗽者﹐胃中有火也﹔黃昏嗽者﹐脾肺气虛也﹔午後嗽者﹐腎中陰火也。大抵咳嗽之證﹐多因肺气虛﹐腠理不密﹐外邪所乘。若風中於衛則呼气不出﹐熱至於榮則吸气不入。風熱相搏﹐血气稽畱於肺。若寸口脈數而虛爲肺痿﹐脈數而實爲肺癰﹐此因汗下過度﹐重亡津液所致。其麻黃湯乃發汗解表之劑﹐葶藶丸乃內疏通利之劑﹐白餅子亦疏利之劑﹐審有是證﹐方可暫用之。苟泛投施治﹐重亡津液﹐必致敗證。】

儒門事親【元張從政】

風熱涎嗽

小兒風熱涎嗽﹐可用通聖加半夏﹐多煎﹐少少服之﹐不過三五日愈。

幼科全書【元朱震亨】

哮喘

其證有二﹐不離痰火。有卒感風寒而得者﹐有曾傷鹽酢湯水而得者。故大陰則病發﹐連綿不已。輕則以五虎湯一服卽止﹐重則葶藶丸治之﹐皆一時解急之法。若欲斷根﹐當內服五聖丹﹐外用灸法﹐取對心穴左背上﹑足三里﹐各灸三壯。仍禁酸鹹辛熱之物。

西江月

哮喘多成宿疾﹐天陰欲雨纏綿﹐治法發表又行痰﹐九寶時常靈驗。表邪未除五虎﹐裏實葶藶爲先﹐不宜砒石作成丸﹐悞了孩兒命短。

欬嗽

治法有三﹕有發汗者﹐有下瀉者﹐有淸補者。如初起挾風寒外感者﹐輕則蘇沈九寶湯﹐重則五虎湯﹐一服如神。

如咳久身熱而喘急者﹐此肺中伏火也﹐以葶藶丸利之。

如咳久肺虛﹐連綿不已者﹐卽當補肺﹐治法以阿膠丸主之。

如咳久連聲不已﹐且口鼻俱出血者﹐治法以茅根湯主之﹐甚效。

如夏月得咳嗽者﹐以加味白虎湯治之﹐不可汗下。

如欬喘盛者﹐以利痰丸主之。

如咳嗽而嘔吐者﹐以二陳湯加薑汁治之。

如咳久而成龜胸者﹐治以葶藶丸主之。

如咳嗽咽痛聲嘎者﹐治以甘桔湯主之。

袓傳治咳嗽﹐只用玉液丸﹐細茶湯下。

凡咳嗽日久﹐面色恍白﹐目無神彩﹐气急痰壅﹐一連百十聲不止﹐晝夜如是﹐人是虛弱作熱者﹐不治。

面靑而光﹐其气喘促哽气﹐又時常唇白如練﹐此肝气旺而肺气絕﹐不治。

一胸髙而喘﹐肩動胸脇動﹐更加驚搐者﹐不治。

一潮熱喘急咳之時﹐面靑黑目上攛﹐血從口鼻出者﹐此木火旺盛而肺已絕﹐不治。

一面白或靑﹐唇白目閉﹐悶亂頭搖手擺﹐此肺將絕也﹐不治。

一喉舌生痰﹐其聲嘎者﹐不治﹐俱日久論。

西江月

肺乃五臟華蓋﹐皮毛易感風寒﹐初醫發汗最爲先﹐麻黃杏仁靈驗。艸果黃芩桔梗﹐石膏薄荷人參﹐前胡枳殼臘茶煎﹐一服風寒發散。

久咳不宜發散﹐化痰順气爲宜﹐潤下玉液有神奇﹐不效再行湯劑。貝母陳皮枳殼﹐茯苓甘桔芩梔﹐前胡薄荷杏仁泥﹐有熱石膏堪取。

久咳痰壅發熱﹐看他二便何如﹖若還淸利是中虛﹐只用抱龍醫處。如果結閉實熱﹐或因日久肺虛﹐要分虛實不須拘﹐此是嬰兒命主。

久咳連聲血出﹐淸金降火爲佳﹐芩梔甘梗款冬花﹐知母二冬多下。去白陳皮枳殼﹐前胡地骨蔞霜﹐茯苓元參麥芽加﹐此个方兒無價。

大凡咳嗽治法﹐必須淸化痰涎﹐化痰順气最爲先﹐气順痰行喘減。順气陳皮枳殼﹐化痰半夏天南﹐黃芩梔子火邪干﹐桔梗茯苓開滲。

久咳連聲不止﹐面靑目攛長吁﹐胸髙眉顖汗如珠﹐臉白唇靑背曲。骨瘦如柴潮熱﹐鼻髙發燥神虛﹐啞嘎驚搐不堪除﹐縱有靈丹無處。

虛咳時常作熱﹐面黃气短無神﹐當歸陳皮白茯苓﹐梔子黃芩桔梗。知貝前胡天麥﹐甘艸枳殼人參﹐再加黃蘗妙如神﹐前胡生薑作引。

嬰童百問【明魯伯嗣】

喘急

議曰﹕小兒有因驚暴觸心肺﹐气虛發喘者﹔有傷寒﹐肺气壅盛發喘者﹔有感風咳嗽﹐肺虛發喘者﹔有因食鹹﹐鹹鹺傷肺气﹐發虛痰作喘者﹔有食熱物毒物﹐冒觸三焦﹐積熱燻蒸淸道﹐肺肝气逆作喘者。喘與气急有輕重之別耳。喘卽口開欲言不能﹐隘於胸臆﹐息短促急﹐心神迷悶。其因驚發喘逆觸心肺暴急張口虛煩神困者﹐大效雄朱化痰定喘丸主之﹐佐以天麻定喘飲﹐乃效。其傷寒肺气壅盛發喘者﹐是表不解﹐以小靑龍湯﹑麻黃杏子甘艸石膏湯﹐辧其冷熱而施治焉。其感風咳嗽肺虛發喘者﹐則三拗湯加減治之。其食鹹鹺而喘者﹐啖以生豆腐﹔有熱﹐治之以涼肺定喘之劑。又有哮喘者﹐以許叔徵十六般哮喘之法治之﹐無不愈。又有汗下之後而喘急者﹐葛根﹑黃連﹑黃芩主之﹔喘甚者加葶藶子。又有葶藶丸寬气進食﹐千金射幹湯治咳逆喘急大效。

齁﹝鼻合﹞

《聖濟經》論齁﹝鼻合﹞證﹐肺經受風寒﹐因咳嗽肺停冷血生痰﹐致使腑臟有熱﹐睡臥不安﹐故成齁﹝鼻合﹞﹐咽喉間如拽鋸之聲。小兒若有此候﹐可服通關梅花飲子﹐並半夏丸﹐及保壽散﹑小歸命散﹑解肌散﹐三兩服自安。若齁﹝鼻合﹞如瘕證﹐喉間若拽鋸聲者﹐乃肺感風邪﹐上气喘急﹐面唇靑色﹐項下有深凹陷坑﹐痰涎粘如膠漆﹐口生鮏臭惡气舌縮者﹐皆不可治也。

醫學正傳【明虞摶】

喘

或問小兒气喘﹐世俗例以爲犯土﹐謂犯其土皇也。或安碓﹐或作竈﹐或浚井塡塞﹐開通溝渠等事﹐適遇小兒气喘﹐遂云犯土無疑矣。信聽術士退土﹔或書符命貼於動土之處﹔或咒法水焚符調服﹐或按家之九宮謂土皇居於何宮﹐太陽落在何宮﹐當取太陽之土與兒飲之﹐能釋土皇之厄而喘定﹐間亦有驗者。夫歷代醫書﹐汗牛充棟﹐何不該載﹐而遺此證﹐爲黃冠之流醫治歟﹖請明以告我﹗曰﹕夫小兒發喘﹐多由風寒外束﹐腠理壅遏而肺气不得宣通而爲病耳。治法當用錢氏瀉白散﹐或三拗湯等劑﹐使腠理開通﹐肺气舒暢而喘息定矣。或因吐瀉之後﹐而中气不足﹐亦使气短而喘。治用錢氏益黃散﹑東垣補中益气湯﹐或用伏龍肝﹐湯泡放溫飲之﹐其喘立定者有之。蓋脾土大虛﹑必借土气以培益之﹐術士窺竊此意﹐而巧立名色﹐謂太陽之土能安土也。夫小兒之證不一﹐或慢驚直視而喘﹐或肺脹气促而喘﹐縱取太陽土﹐盈盎以沃之﹐亦莫能救其萬一。醫者自宜檢方按法調治﹐毋聽末流之俗以致惑焉﹗

保嬰撮要【明薛鎧】

肺臟

小兒腠理不密﹐外邪所感而肺病者﹐用淸肺丸﹔若脾胃气虛。不能相生而肺病者﹐用六君子湯﹔若脾胃气實大腸不利而肺病者﹐用瀉黃散﹔若心火炎爍肺金而肺病者﹐用地黃丸。

欬嗽

錢仲陽云﹕嗽者肺感微寒﹐八九月間肺气正旺﹐若面赤身熱﹐其病爲實﹐當用葶藶丸下之﹔久嗽者不宜下。若在冬月﹐乃傷風嗽﹐當用麻黃湯汗之。面赤飲水﹐咳嗽吐膿痰﹐咽喉不利者﹐以甘桔湯淸之。先咳後喘﹐面腫身熱﹐肺气盛也﹐以瀉白散平之。嗽而唾痰涎乳者﹐以白餅子下之。潔古云﹕嗽而兩脇痛者﹐屬肝經﹐用小柴胡湯。咳而嘔苦水者﹐屬膽經﹐用黃芩半夏生薑湯。咳而喉中如梗者﹐屬心經﹐用甘桔湯。咳而失气者﹐屬小腸﹐用芍藥甘艸湯。咳而右脇痛者﹐屬脾經﹐用升麻湯。咳而嘔長虫者﹐屬胃經﹐用烏梅丸。咳而喘息吐血者﹐屬肺經﹐用麻黃湯。咳而遺屎者﹐屬大腸﹐用赤石脂湯。欬而腰背痛﹐甚則咳涎者﹐屬腎經﹐用麻黃附子細辛湯。咳而遺尿者﹐屬膀胱﹐用茯苓甘艸湯。咳而腹滿不欲食﹐面腫气逆者﹐屬三焦﹐用異功散。若咳嗽流涕﹐外邪傷肺也﹐先用參蘇飲。喘嗽面赤﹐心火刑肺也﹐用人參平肺散﹐及六味地黃丸。嗽而吐靑綠水﹐肝木乘脾也﹐用異功散加柴胡桔梗。嗽而吐痰乳﹐脾肺气傷也﹐用六君子加桔梗。若嗽吐膿痰者﹐熱蘊於肺而成肺癰也﹐用桔梗湯。凡風邪外傷﹐法當表散而實腠理﹔其用下藥﹐非邪傳於內﹐及胃有實熱者﹐不宜輕用。面色白﹐脈短濇者﹐肺之本證也﹐易治﹔面色赤﹐脈洪數者﹐火刑金也﹐難治。

喘

喘急之證﹐多因脾肺气虛﹐腠理不密﹐外邪所乘﹐眞气虛而邪气實者爲多。若已發則散邪爲主﹐未發則補脾爲主﹔設槪攻其邪則損眞气﹐徑補其肺則益其邪。凡喘嗽之證﹐若小便不利﹐則必生脹﹐脹則生喘﹐要分標本先後。先喘而後脹者主於肺﹐先脹而後喘者主於脾。蓋肺金司降﹐外主皮毛﹐肺朝百脈﹐通調水道﹐下輸膀胱﹐肺旣受邪﹐則失降下之令﹐故小便漸短﹐致水溢皮膚而生脹滿﹐此則喘爲本而脹爲標也﹐治當淸金降火爲主﹐而行水次之。脾土惡濕而主肌肉﹐土能克水﹐若脾土受傷不能制水﹐則水濕妄行﹐浸漬肌肉﹐水旣上溢則邪反侵肺气﹐不能降而生喘矣﹐此則脹爲本而喘爲標也﹐治當實脾行水爲主﹐而淸金次之。苟肺證而用燥脾之藥﹐則金燥而喘愈甚﹔脾病而用淸金之藥﹐則脾寒而脹益增。觀其證若中气虛弱者﹐用六君子湯﹔中气虛寒者﹐前方加炮姜﹔鬱結气滯者﹐用歸脾湯加柴胡﹑山梔﹔肝木克脾土者﹐用六君柴胡﹑山梔﹔肺气壅滯者﹐用紫蘇飲加白朮﹔食郁壅滯者﹐用養胃湯加木香﹔肺中伏熱﹐水不能生而喘者﹐用黃芩淸肺飲及五淋散﹔脾肺虛弱﹐不能通調水道者﹐用補中益气湯及六味丸﹔膏梁厚味﹐脾肺積熱而喘者﹐用淸胃散及滋腎丸﹔心火刑金﹐不能生水者﹐用人參平肺散﹐亦用滋腎丸﹔腎水虧﹐虛火鑠金﹐小便不利者﹐用六味丸及補中益气湯﹔肝木乘脾﹐不能相制而喘者﹐用六君﹑柴胡﹑升麻﹔脾胃虛寒﹐臍突腹脹者﹐用八味地黃丸﹔脾腎虛寒不能攝水如蠱脹者﹐用加減腎气丸。凡虧損足三陰而致喘脹﹐或二便不調﹐及牽引作痛者﹐俱用六味﹑八味加減腎气等丸治之。仍參傷風咳嗽證。

愚按《活人方》云﹕喘者肺气盛而有餘﹐然气盛當認作气衰﹐有餘當認作不足。蓋肺气盛者﹐肺中之火盛也﹔有餘者﹐肺中之邪有餘也。其脈右寸必浮而有力﹐右頰色赤﹐用瀉白散以瀉之。前證若乳母感冒風寒﹐肺經蘊熱﹐致兒爲患﹐用參蘇飲﹔若乳母膏粱醇酒積熱﹐致兒是病﹐用淸胃散。

古今醫統【明徐春甫】

欬嗽

小兒初生﹐百日內咳嗽﹐肺葉脆弱﹐最爲難治。平常冷熱邪入肺中﹐無能得出﹐又不堪吐利﹐必明病源﹐淸解風寒﹐化痰順气﹐益肺生津﹐胃開气壯﹐嗽卽漸減﹐不可彊攻﹗

冷嗽﹐鼻流淸涕﹐面白痰薄﹐日輕夜重﹐或微有邪熱。

熱嗽﹐面微紅﹐鼻幹熱痰稠﹐脈浮數。

胃熱不因風寒而得﹐以兒啼便乳﹐壅結心肺不敬﹐卽嗽而逆﹐以玉餅子下。錢氏治嗽之法﹐先實脾﹐脾母得實﹐肺則和平。

小兒咳嗽者﹐腠理受風邪感激﹐臉紅喘促﹐應辧虛實﹔若見唇縮胸前陷﹐鼻枯漧黑﹐皆爲不治。

證治準繩【明王肯堂】

肺論

肺主喘。

實則悶亂喘促﹐有飲水者﹐有不飲水者。

虛則哽气長出气。

肺病悶亂﹐哽气長出气﹐气短喘急。

肺熱﹐手掐眉目鼻面﹐甘桔湯主之。

肺盛復有風冷﹐胸滿短气﹐气急喘嗽上气﹐當先散肺﹐後發散風冷﹐散肺瀉白散﹑大靑膏主之。肺只傷寒﹐則不胸滿。

肺虛熱﹐唇深紅色﹐治之散肺虛熱﹐少服瀉白散。

肺臟怯﹐唇白色﹐當補肺﹐阿膠散主之。若悶亂气粗﹐喘促哽气者難治﹐肺虛損故也。

脾肺病久則虛而唇白。脾者肺之母也﹐母子皆虛﹐不能相營﹐故名曰怯。脾主唇﹐白而澤者吉﹐白如枯骨者死。

此以唇診肺之法也。唇白色者﹐肺臟怯也﹐阿膠散主之。若手尋衣領及亂撚物者﹐肝熱也﹐宜瀉靑丸。手掐眉目鼻面者﹐肺熱也﹐宜甘桔湯之類是也。

肺病見春﹐金旺肺勝肝也﹐當瀉肺。輕者肺病退﹐重者目淡靑必發驚﹐更有赤者當搐。海藏雲﹕爲肝怯﹐故目淡靑也。

肺主燥﹐自病則喘嗽﹐燥則潤之。

實則喘而气盛﹐瀉白散主之。

虛則喘而少气﹐先益黃散﹐後阿膠散主之。

心乘肺﹐賊邪﹐熱喘嗽﹐先地黃丸﹑中導赤散﹑後阿膠散主之。

肝乘肺﹐微邪﹐惡風眩冒昏憒嗽﹐羌活膏主之。

腎乘肺﹐實邪﹐憎寒﹐嗽淸利﹐百部丸主之。

脾乘肺﹐虛邪﹐體重吐痰泄瀉嗽﹐人參白朮散主之。

凡肺之得病﹐必先觀心脾二髒之虛實。若心火爍金﹐卽當先抑心气﹐後喫肺藥。若心气和﹐卽便看脾脈﹐若脾气虛冷﹐卽不能相生而肺家生气不足﹐則風邪易感﹐故患肺寒者﹐皆脾虛得之。若脾气盛實﹐則亦痞隔中焦﹐而大腸與肺表裏不能相通。夫中焦熱隔﹐則肺與大腸不通﹐其熱毒之气必上蒸於肺而坐痰﹐故患肺熱者﹐多脾實得之。心气盛者瀉之﹐脾气虛者益之﹐脾气實者通之﹐然後隨其肺之寒熱以治之﹐故有抑心气﹑益脾气﹑通肺气三藥。若診其脈气心脾兩髒俱和﹐而肺自生疾﹐則但察肺家虛實而治之。

肺經郁熱﹐用瀉白散﹔肺气自虛﹐用四君子湯﹔外邪所乘﹕用參蘇飲﹔心火炎燥﹐用人參平肺散﹔中焦實痞﹐用大承气湯﹔脾不能生肺﹐用異功散。夫肺气盛者﹐肺中之邪气盛也﹐其脈右寸必浮而有力﹐宜用瀉白散以瀉之。若肺虛而有熱者﹐執肺熱還傷肺之說﹐而不用人參則誤矣﹐仍參其證治之。

肺苦气上逆﹐急食苦以瀉之﹐訶子皮。一作黃芩。

肺欲收﹐急食酸以收之﹐白芍藥﹔以酸補之﹐五味子﹔以辛瀉之﹐桑白皮。

肺虛﹐以五味子補之﹔如無他證﹐錢氏補肺阿膠散主之。虛則補其母﹐脾乃肺之母﹐以甘艸補脾。

肺實以桑白皮瀉之﹔如無他證﹐以瀉白散主之。實則瀉其子﹐腎乃肺之子﹐以澤瀉瀉腎。

欬嗽

《內經》曰﹕五臟六腑皆令人咳﹐非獨肺也。皮毛者﹐肺之舍也。皮毛先受邪气﹐邪气以從其捨也。五臟之咳﹐久乃移於六腑。又《病機式要》云﹕咳謂無痰而有聲﹐肺气傷而不淸也﹔嗽謂無聲而有痰﹐脾濕動而爲痰也﹔咳嗽﹐謂有聲有痰也。因傷肺气﹐動於脾濕﹐故咳而嗽也。又生气通天論云﹕秋傷於濕﹐冬必咳嗽。大抵素秋之气宜淸而肅﹐反動之則气上衝而爲咳嗽﹐甚則動於脾濕而爲痰也。蓋風乘肺者﹐日夜無度﹐汗出頭痛﹐痰涎不利。熱乘肺者﹐急喘而嗽﹐面赤潮熱﹐手足寒冷﹐小兒多有之。火乘肺者﹐欬嗽上壅﹐﹝口弟﹞唾出血﹐甚者七竅血溢。燥乘肺者﹐气壅不利﹐百節內痛﹐頭面汗出﹐寒熱往來﹐皮膚漧燥﹐細瘡燥癢﹐大便祕濇﹐涕唾稠粘。寒乘肺者﹐或因形寒飲冷﹐冬月坐臥濕地﹐或受冷風春秋之气﹐或因外感。夏是火气炎上最重﹐秋是濕熱傷肺﹐冬是風寒外來也﹐各宜隨其證而治之。

潔古曰﹕肺之生病而成嗽。大抵秋冬則實﹐春夏則虛。更詳五臟兼見之證﹐以辧虛實。若實則面赤飲水﹐身熱痰涎盛﹐涕唾稠粘﹐咽漧不利﹐喘嗽﹐面腫﹐吐食﹐皆當先補脾﹐益黃散﹔後瀉肝﹐瀉靑丸。若咯膿血﹐是肺痿也﹐用淸肺散治之。若虛則面白脫色﹐气少不語﹐喉中有聲﹐唾痰淸利﹐法當阿膠散補之。若亡津液﹐用白朮散主之。

曾氏曰﹕咳嗽者﹐固有數類﹐但分冷熱虛實﹐隨證疏解。初中時未有不因感冒而傷於肺。《內經》曰﹕肺之令人欬﹐何也﹖岐伯曰﹕皮毛者﹐肺之合也。皮毛先受邪气﹐邪气以從其合。故《難經》云﹕形寒飲冷則傷肺。使气上而不下﹐逆而不收﹐衝壅咽膈﹐淫淫如癢﹐習習如梗﹐是令嗽也。乍暖脫著﹐暴熱遇風﹐邪气侵於皮膚﹐肺先受之而爲咳嗽。若初得時面赤唇紅﹐气粗發熱﹐嗽來痰鳴﹐此是傷風壅痰作嗽﹐用淸肺飲﹑五拗湯﹐及小柴胡湯﹑羌活散﹐皆可解表﹔次靑木香湯。

有小兒汗出未幹﹐遽爾戲水﹐亦致傷風咳嗽﹐外證眼泡微浮﹐額汗痰鳴﹐亦宜淸肺飲﹑瀉肺湯與之﹐疏風化痰﹐解利邪熱﹔小柴胡湯亦可。

若嗽日久﹐津液枯耗﹐肺經虛矣。肺爲諸髒華蓋﹐臥開而坐合﹐所以臥則气促﹐坐則稍寬﹐乃因攻肺下痰之過﹐名爲虛嗽﹐聲連不斷﹐喉中痰鳴﹐气息欲絕﹐嗽罷則吐白沫﹐欲漧嘔﹐此肺虛而气不順也﹐面唇皆白而慘﹐嗽過﹐額上多汗﹐哽气長出﹐乳食減少﹐致脾虛胃亦虛﹐宜其有吐。投茯苓厚朴湯及藿香飲﹔次溫脾潤肺﹐理中湯加杏仁﹑北五味子﹐水煎服。蓋此藥補而益肺﹐借土气以生金﹐則自愈矣。或嗽而頰紅﹐有紫黯色﹐理中湯再加漧薑爲用﹐亦良法也。

有脾虛亦能作嗽﹐當投補劑﹐用醒脾散﹑茯苓厚朴湯﹐令脾气實﹔然後問以淸肺飲煎服﹐疏解肺經風寒﹐及藿香飲助脾養胃﹐亦救子益母之法也。

有一證咳嗽至極時﹐頓嘔吐乳食﹐與痰俱出盡﹐方少定﹐此名風痰壅盛﹐肝木克脾土﹐宜以白附飲投之卽效。

百晬內嗽

此名乳嗽﹐實難調理﹐亦惡證也﹐當審虛實而施治焉。實者散之﹐虛者補之。其證气粗痰盛﹐口瘡眼熱﹐發散後可利之﹐比金圓等藥主之﹐散其實也。其證嘔吐﹐嗽後驚悸困倦自汗者﹐當用補肺散﹑益黃散﹑天麻散﹐補其虛也。大抵治驚嗽﹐琥珀散主之。天麻圓乃要藥也﹐治未滿百晬﹐咳嗽不止﹐遠勝諸藥。

百日內嬰孩﹐偶咳嗽痰壅﹐睡中不寧﹐亦因產後感風而得﹐但不可過用發散之劑﹐先以解表散一二服﹐次投貝母湯及惺惺散治之。

脾胃內熱者﹐用抱龍丸﹐風邪外感者﹐用惺惺散。痰熱旣去而气粗痰盛﹐或流涎者﹐脾肺气虛也﹐用異功散加桔梗。口瘡眼熱﹐大便堅實者﹐用三黃丸。大便不實者﹐用白朮散。若嘔吐不乳﹐困倦自汗﹐或自利腹脹者﹐脾胃气虛也﹐用六君子加柴胡。若驚悸困倦﹐痰盛不乳者﹐心脾血虛也﹐四君加芎﹑歸﹑酸棗仁。或因乳母食五辛厚味﹐致兒爲患者﹐仍參喘嗽諸證。

嗽作呀呷聲

《聖惠》云﹕夫小兒嗽而呀呷作聲者﹐由胸膈痰多﹐嗽動於痰﹐上搏於咽喉之間。痰與气相擊﹐隨嗽動息﹐呀呷有聲。其咳嗽本體𨿽同﹐至於治療﹐則加消痰破飲之藥﹐以此爲異耳。

齁﹝鼻合﹞

郭氏曰﹕小兒此疾本因暑濕所侵﹐未經發散﹐邪傳心肺﹐變而爲熱。有熱生風﹐有風生痰﹐痰實不化﹐因循日久。結爲頑塊﹐圓如豆粒﹐遂成痰母。推本其原﹐或啼哭未休﹐遽與乳食﹐或飼以酸鹹﹐气郁不利﹐致令生痰﹔或節令變遷﹐風寒暑濕侵襲﹔或墮水中﹐水入口鼻﹐傳之於肺﹐故痰母發動而風隨之﹐風痰潮緊﹐气促而喘﹐乃成痼疾。宜急去風化痰﹐先以五苓散同寬气飲﹑寬熱飲﹐用少薑汁和勻﹐沸湯調服﹔次進知母湯﹑雄黃散﹑如意膏﹑半夏丸。

驚膈嗽

小兒患驚風﹐驚止而成作﹐謂之驚膈嗽。茅先生下金杏丸﹐夾勻气散與服。

喘

曾氏云﹕小兒喘疾重於咳嗽﹐然有虛實冷熱之分﹐不可槪舉。實熱者﹐投淸肺飲加五和湯﹐水姜蔥煎﹔及瀉肺湯﹑碧玉丸爲治。經云﹕喘急多因气有餘﹐蓋肺主气故也。虛冷者投枳實湯﹐水姜煎﹐並如意膏﹑補肺散﹑坎離湯自效。此肺虛感風﹐气不升降所致也﹐用定喘飲常驗﹐不拘冷熱皆可服。涎壅失音﹐二聖散主之。

云岐云﹕小兒結熱上气喘者﹐四順淸涼飲子。

丹溪云﹕痰嗽痰喘﹐並用湧法吐之。重劑瓜蒂散﹔輕劑苦參﹑赤小豆末﹐須咸虀汁調服。

小兒衛生總微論方【宋撰人未詳】

肺論

肺气盛者﹐肌膚瑩白滑膩﹐發細黑淺﹔肺气怯則肌膚沮敗。若無皮而血凝﹐故《寶鑑》亦名血凝。孫眞人言小兒出腹﹐肌肉猶是血也﹐漸漸堅化。肺主皮膚﹐肺气不充﹐則血沮敗不成肌膚﹐故若無皮毛而血凝﹐面目繞鼻口悉黃﹐閉目撮面﹐口中漧燥﹐四肢不能伸縮﹐哭無聲﹐不吮乳﹐此皮毛不斂也﹐多是不育。《千金》治以龍膽湯方。

肺臟

肺候應白色﹐莫使見絕形。鼻靑孔燥黑﹐腹脹眼眶傾。

【肺主鼻﹐絕則肝逆乘之而色靑。又肺絕則無涕﹐故孔黑燥也。肺主眼泡﹐絕則陷之。】

項直喘聲急﹐胸凸沒回聲。

【肺主气﹐絕則喘急項直﹐以引气也。气絕則胸中滿凸﹐但有出气而無回气也。】

秋間逢此候﹐四方別托生。

咳嗽論

治嗽大法﹐盛則下之﹐久則補之﹐風則散之。更量大小虛實﹐意以施治。是以愼護小兒﹐須素著夾背心﹐𨿽夏月熱時﹐於單背心上﹐當背更添襯一重。蓋肺兪在背上﹐恐風寒傷而爲嗽﹐嗽久不止﹐亦令生驚。若百晬內兒病嗽者﹐十中一二得全﹐亦非小疾也。

又有停飲作痰者﹐由兒乳飲失宜﹐致脾胃不和﹐停滯其飲不散﹐皆結成痰﹐隨气上干於肺而嗽者﹐此爲痰嗽。若不嗽者﹐則肺壅不利﹐咽塞唾涎﹐脇腹膈滯。

活幼精要【明董鳳翀】

肺臟形證論

肺臟形證﹐在天爲燥﹐在地爲金﹐在人爲肺﹐在時爲秋。脾土爲母﹐腎水爲子﹐克制肝木﹐主气藏魄。聲則爲哭﹐液則爲涕﹐其味好辛﹐鼻爲其竅。外應皮毛﹐其色主白﹐白喜光澤﹐不欲灰色。形寒體冷﹐則傷肺經﹐面白則病﹐面赤則逆。肺經若虛﹐鼻涕嗌漧﹐喘乏咳血。肺經若實﹐幹嗽鼻寒。肺經若絕﹐汗出如雨﹐發喘不休。秋脈應時﹐輕虛以浮。若是賊脈﹐浮大而牢。若是危脈﹐毛如風吹。肺實瀉腎﹐肺虛補脾。

肺部所主﹐鼻尖準頭﹐孔名井竈﹐不宜翻露。鼻孔黑陷﹐如煤焦黑﹐肺家已絕﹐其候難治。鼻中赤癢﹐蛔長疳盛﹐或瀉白涕﹐腦寒喜困。時或流涕﹐傷風喜睡﹐鼻下生瘡﹐潰爛生疳。鼻中常息﹐積熱爲殃。

欬嗽

小兒咳嗽﹐乳母之過﹐丸散狼虎﹐醫士之過。凡見咳嗽﹐須究表裏。有熱解表﹐溫平順气。和順三焦﹐滋潤肺經。化痰退熱﹐避風愼冷。不可妄汗﹐不可妄下﹗鼻流淸涕﹐面白痰薄﹐日輕夜重﹐微有邪熱﹐冷嗽之因。鼻熱面赤﹐痰稠脈數﹐日重夜輕﹐熱嗽之源。治嗽之法﹐先實脾土﹐脾土得實﹐肺自和平。唇縮胸陷﹐鼻塞不治﹐失聲喘急﹐神仙難醫。

東醫寶鑑【朝鮮徐浚】

痰涎喘嗽

痰乃風苗﹐火靜則伏於脾﹐火動則壅於肺。痰火交作﹐則咳嗽喘急﹐宜瀉白散合導痰湯。脾肺﹐母子也﹐二髒俱虛﹐則生頑涎。頑涎者﹐脾肺所出也。涎則流溢在於咽喉﹐如水雞之聲﹐喘嗽煩悶﹐宜抱龍丸﹑奪命散。

馬脾風宜用馬脾風散﹑牛黃奪命散﹑保命丹。

方

竹瀝湯【《千金方》﹐下同】治小兒出胎二百許日﹐頭身患小小瘡﹐治擭小瘥復發﹐五月中忽小小咳嗽﹐微溫和治之﹐因變癇﹐一日二十過發﹐四肢縮動﹐背脊﹝身夭﹞﹝身兆﹞﹐眼反﹐須臾气絕﹐良久復蘇。已與常治癇湯﹐得快吐下﹐經日不間。爾後單與竹瀝汁﹐稍進﹐一日一夕中合進一升許﹐發時小疏。明日與此竹瀝湯吐下﹐發便大折﹐其間猶稍稍與竹瀝汁。

竹瀝五合黃芩三十銖木防己羚羊角白朮各六銖﹐一作白鮮大黃二兩茵芋三銖麻黃白薇桑寄生萆薢甘艸各半兩

右十二味﹝口父﹞咀﹐以水二升半﹐煮取藥減半﹐內竹瀝﹐煎取一升﹐分服二合。相去一食久﹐進一服。一方無萆薢。

紫菀湯治小兒中冷及傷寒暴嗽﹐或上气﹐咽喉鳴﹐气逆﹐或鼻塞淸水出。

紫菀杏仁黃芩當歸甘艸橘皮靑木香麻黃桂心各六銖大黃一兩

右十味﹝口父﹞咀﹐以水三升﹐煮取九合﹐去滓。六十日至百日兒﹐一服二合半﹔一百日至二百日兒﹐一服三合。

五味子湯治小兒風冷入肺﹐上气气逆﹐面靑喘迫﹐咳嗽晝夜不息﹐吐則食不下。

五味子當歸各半兩麻黃漧薑桂心人參紫菀甘艸各六兩白朮款冬花細辛各二銖大黃一兩半

右十二味﹝口父﹞咀﹐以水二升半﹐煮取九合﹐去滓。兒六十日至百日﹐一服二合半﹔一百日至二百日﹐一服三合。其大黃別浸一宿下。一方﹐無款冬花﹑大黃﹐有大棗三枚。

地黃門冬湯治小兒寒熱咳逆﹐膈中有癖﹐乳吐不欲食。

漧地黃四兩麥門冬五味子蜜各半兩大黃硝石各二兩

右六味﹝口父﹞咀﹐以水三升﹐煮取一升﹐去滓﹐內硝石﹑蜜﹐煮令沸﹐服二合﹐日三。胸中當有宿乳汁一升許出。大者服五合。

射幹湯治小兒咳逆﹐喘息如水雞聲。

射幹麻黃紫菀甘艸生薑各一兩半夏五枚桂心五大寸大棗二十枚

右八味﹝口父﹞咀﹐以水七升﹐煮取一升五合﹐去滓﹐內蜜五合﹐煎一沸﹐分溫服二合﹐日三。《嬰童百問》加細辛﹑阿膠。

半夏湯

半夏四兩紫菀桂心生薑細辛阿膠甘艸各二兩款冬花二合蜜一合

右九味﹝口父﹞咀﹐以水一斗﹐煮半夏﹐取六升﹐去滓﹐內諸藥﹐煮取二升五合。五歲兒服一升﹐二歲服六合。量大小多少加減服之﹐立效。

杏仁圓治小兒咳逆上气。

杏仁三升﹐熟搗如膏

右﹐蜜一升爲三分﹐以一分內杏仁搗令彊﹐更內一分搗之如膏﹐又內一分搗熟止﹐先食已含咽之﹐多少自在﹐日三。每服不得過半方寸匕﹐則利。

半夏圓

半夏二斤﹐去皮﹐河水洗六七度白礬一斤﹐爲末丁香甘艸艸豆蔻升麻縮砂各四兩

右七味﹐以好酒一斗﹐與半夏拌和勻﹐同浸﹐春冬三七日﹐夏秋七日﹐密封口﹐日足取出﹐用冷水急洗﹐風吹漧。每服一粒﹐嚼破﹐用姜湯下﹐或幹喫。候六十日幹﹐方得服。

八味生薑煎治少小嗽。

生薑七兩漧薑四兩桂心二兩甘艸款冬花紫菀各三兩杏仁蜜各一升

右合諸藥爲末﹐微火上煎﹐取如飴餔﹐量其大小多少﹐與兒含咽之。百日小兒如棗核許﹐日四五服﹐甚有驗。

四物圓治小兒嗽﹐晝瘥夜甚﹐初不得息﹐不能復啼。

款冬花紫菀各一兩五錢伏龍肝六銖桂心半兩

右爲末﹐蜜和如泥﹐取如棗核大﹐敷乳頭﹐令兒飲之﹐日三。敷之漸漸﹐令兒飲之。

菖蒲圓治小兒暴冷嗽﹐及積風冷嗽﹐兼气逆鳴。

石菖浦烏頭杏仁白礬石北細辛豬牙皂各六銖款冬花幹生薑桂心紫菀各十八銖蜀椒五銖吳茱萸六合

右十二味爲末﹐蜜丸如梧子。三歲兒飲服五丸﹐加至十丸﹐日三。兒小﹐以意減之﹔兒大﹐以意加之。暴嗽﹐數服便瘥。

桂枝湯治少小十日以上至五十日﹐卒得謦咳﹐吐乳嘔逆﹐暴嗽﹐晝夜不得息。

桂枝半兩甘艸二兩五錢紫菀十八銖麥門冬一兩十八銖

右四味﹝口父﹞咀﹐以水二升﹐煮取半升﹐以綿著湯中﹐捉綿滴兒口中﹐晝夜四五過與之﹐節乳哺。

麻黃湯治少小卒肩息﹐上气不得安﹐此惡風入肺。

麻黃四兩甘艸一兩桂心五寸半夏生薑各二兩五味子半升

右六味﹝口父﹞咀﹐以水五升﹐煮取二升﹐百日兒服一臺﹐大小節度﹐服之便愈。

瀉白散【《錢氏直訣》﹐下同】治肺經實熱﹐咳嗽痰喘。

桑根白皮炒﹐瀉肺气之有餘﹐有餘者﹐邪有餘也地骨皮各一兩炙甘艸五錢

右爲末﹐每服一二錢﹐入粳米百粒﹐水煎。薛己曰﹕按《活人方》云﹕喘者﹐肺气有餘也。气盛當認作气衰﹐有餘當認作不足。肺气盛者﹐乃肺中之火盛也。有餘者﹐肺中之邪有餘也。故用前藥以瀉之。若土虛不能生肺﹐用補中益气湯﹔火來克金﹐用人參平肺散﹔腎水奪母之气﹐或陰火上炎﹐用地黃丸。若肺虛肝木乘悔﹐先用阿膠散﹐後用瀉靑丸。若因乳母肺經受證﹐致兒爲患﹐母服前散。若因乳母感冒風寒﹐肺經郁熱﹐致兒爲患﹐用十味參蘇飲。若因乳母膏粱醇酒積熱﹐致兒爲患﹐用加味淸胃散。

瀉黃散治脾胃气熱﹐大腸不利﹐致令肺病。

藿香甘艸各七錢五分山梔仁炒﹐一兩石膏五錢防風二兩

右﹐蜜酒微炒爲末﹐水煎服。

地黃丸治心火炎爍肺經﹐致令肺病。

熟地黃八錢﹐杵膏山茱萸肉漧山藥各四錢澤瀉牡丹皮白茯苓各三錢

右爲末﹐用地黃膏量加米糊﹐丸桐子大﹐空心白湯化下。其地黃用生者﹐自制杵膏。

阿膠散治肺虛肺疳﹐咳嗽痰吐稠粘﹐口漧作渴。《幼科全書》云﹕此補肺之藥。

明阿膠一兩﹐麩炒能補气不足炙甘艸一錢馬兜鈴五錢﹐主肺熱咳嗽﹐淸肺補肺糯米一兩杏仁七个﹐去皮尖﹐下喘治气鼠粘子二錢五分

右爲末﹐每服二錢。薛己曰﹕按前證﹐若因脾胃弱而肺气虛者﹐宜用補中益气湯﹔若肺金自虛者﹐宜用四君子湯。

百部丸治肺寒壅嗽微喘。

杏仁去皮尖﹐四十个﹐微炒水煮三五沸百部炒麻黃去節﹐各三錢

右研如泥﹐用煉蜜丸皂子大﹐每服一二丸﹐姜湯化下。一方加松子仁五十个﹐蜜丸﹐更加胡桃含化大妙。一方加甘艸二錢。

麻黃湯治傷風發熱無汗﹐咳嗽喘急。

麻黃去節﹐三錢﹐水煮去沫﹐漉出曬漧肉桂二錢炙甘艸一錢杏仁七个﹐去皮尖﹐麩炒黃研膏每服一錢﹐水煎服﹐以汗出爲度。自汗者不宜服。薛己曰﹕按前方﹐乃發表出汗之劑﹐審其寒邪在表﹐宜用。若邪旣去﹐宜補脾肺以實其表﹐庶風邪不能再入。往往表散之後﹐熱嗽不退﹐復行發表﹐多變壞證。

葶藶丸治傷風咳嗽﹐面亦身熱﹐痰盛喘促。

甜葶藶隔紙略炒黑牽牛炒杏仁炒黃研膏漢防己各一兩

右爲末﹐入杏膏蒸棗肉搗丸麻子大﹐每服十丸﹐姜湯下。薛己曰﹕按前方行气導濕之峻劑。若脾肺虛熱而致諸證者﹐當調補中气爲主。若果系前證﹐宜用惺惺散﹑參蘇飲﹑淸肺丸﹑茯苓半夏湯選用之。

惺惺散治傷寒時气﹐風熱痰壅咳嗽。

桔梗細辛人參炙艸白伏苓白朮炒瓜蔞根各等分

右爲末﹐每服二錢﹐入薄荷五葉水煎。

參蘇飲治感冒風寒﹐或腹脹少食﹐泄瀉嘔吐﹐或手足並冷﹐喘促痰涎。

人參紫蘇陳皮前胡半夏茯苓枳殼麩炒桔梗炒漧葛甘艸炒﹐各五分木香三分

右爲末﹐每服一二錢﹐姜棗水煎服。

茯苓半夏湯治胃气虛弱﹐痰涎惡心﹐或飲食不化﹐嘔吐發搐﹐或睡臥不寧﹐口流痰涎﹔乳母脾胃虛弱﹐飲食不節﹐以致兒患前證﹐亦宜用此藥主之。

白朮土炒茯苓半夏神曲炒﹐各一錢大麥炒﹐五錢陳皮天麻各三錢

右﹐每服一二錢﹐水煎。

甘桔散治咳吐熱涎﹐咽喉不利﹐小兒肺熱﹐手掐眉目鼻面。

甘艸炒﹐二兩桔梗一兩﹐米泔浸焙

右爲末﹐每服二錢﹐入炮阿膠半片﹐水煎服。薛己曰﹕按前證若風熱蘊於肺而咳膿血﹐用桔梗湯﹔若心克於肺而吐痰涎﹐用人參平肺散。

桔梗湯治咳嗽吐膿﹐痰中有血﹐已成肺癰證。

桔梗炒貝每當歸酒浸薏苡仁瓜蔞仁枳殼麩炒桑白皮炒百合蒸﹐各一錢五分五味子炒甜葶藶炒地骨皮知母炒甘艸節防己黃芪炒杏仁各五分

右﹐每服一二錢﹐水煎。

人參平肺散治心火克肺﹐咳嗽喘嘔﹐痰涎壅盛﹐胸膈痞滿。

人參

橘紅炙甘艸地骨皮各五分茯苓知母炒﹐各七分五味子炒靑皮天門冬各四分桑白皮炒﹐一錢

右﹐每服一二錢﹐水煎。

涼膈丸【《聖惠方》】治小兒熱嗽。

甘艸二兩﹐豬膽浸五宿﹐炙研末

右﹐蜜丸菉豆大﹐食後﹐薄荷湯下十丸。

奪命散【《儒門事親》】治小兒胸膈喘滿。

黑牽牛白牽牛皆當各半﹐生熟用之檳榔大黃各等分

右爲細末﹐蜜水調服之。

麻黃定喘湯【東垣】治小兒寒郁而喘﹐喉鳴﹐腹內鳴﹐堅滿﹐鼻流淸涕﹐脈沈急而數。

麻黃艸豆蔻各一錢益智仁一分半厚朴吳茱萸各二分甘艸柴胡生黃芩各一分歸尾蘇木升麻神曲各半分紅花少許全蠍一枚

右﹐分二服﹐水一大盞﹐煎七分﹐稍熱服﹐食遠。忌風寒﹐微汗效。

五聖丹【《幼科全書》﹐下同】

南星煨陳皮鹽水炒﹐各一兩半夏泡﹐二兩杏仁另研﹐四十九粒甘艸五錢先以南星﹑半夏二味另研﹐同薑汁﹐皂角汁拌勻﹐合作面﹐取出﹐再用甘艸﹑陳皮研爲細末﹐別取竹瀝一碗﹐將前末捏成餅子焙漧﹐又浸又焙﹐瀝盡爲度﹐再研入杏泥蒸蜜和丸﹐臨臥噙一丸﹐薄荷湯咽下。

蘇沈九寶湯此發散之輕藥也。

桑白皮去赤甘艸大腹皮官桂薄荷葉蘇葉麻黃不去根節陳皮杏仁不去皮尖

右加烏梅﹑姜一片﹐煎服微汗。

五虎湯此發散之重藥也。

麻黃七分杏仁一錢甘艸四分細茶八分白石膏錢半

右﹐水煎服取汗﹐禁風。

茅根湯

陳皮去白半夏制茯苓甘艸天冬片芩梔仁貝母知母石膏生大黃桔梗杏仁泥瓜蔞霜

右﹐水一盞﹐以茅根搗取自然汁和之﹐煎服。

甘桔湯

桔梗甘艸杏仁泥

右﹐水煎服﹐同竹瀝半鍾和之﹐細細咽下。

久嗽方【《醫貫》】治小兒食積嗽。

陳皮枳殼各四分半夏曲甘艸桔梗黃連姜炒﹐各三分茯苓地骨皮麥冬山楂肉各八分黃芩蔞實各六分知母桑皮葛粉各五分水姜煎服。

天麻散【《嬰童百問》﹐下同】治嬰兒百晬內咳嗽有痰﹐气壅面紅。

南星春秋浸五日﹐冬七夏三﹐半兩天麻三錢朱砂一錢麝香一字

右爲末﹐每服一字﹐用杏仁湯調下﹐人參湯亦可。

琥珀散治小兒急慢驚風﹐涎潮昏冒﹐目瞪搐搦﹐驚弔肚疼﹐及和順痘瘡小可﹐驚哭﹐眠臥不安。

辰砂一錢半琥珀牛黃僵蠶炒去絲嘴全蠍去毒白附子乳香另研蟬蛻去土代赭石煆酢淬七次牛膽南星各一錢麝香冰片各一字

右爲細末﹐每服一錢﹐薄荷湯下。《證治準繩》有天麻。慢驚加附子。

天麻丸治小兒未滿百晬﹐咳嗽不止﹐名曰乳嗽。

川芎一兩半生甘艸二兩硼砂半兩天麻蟬蛻僵蠶人參辰砂天竺黃雄黃白附子坯各一兩金箔五片

右爲末﹐煉蜜丸如芡實大﹐金箔爲衣﹐每服一丸﹐薄荷湯下。《證治準繩》加牛膽南星。

葛根芩連湯治太陽病反下之﹐利遂不止﹐脈促者喘而汗出。

葛根二兩黃芩黃連各七錢半生甘艸半兩

右﹝口父﹞咀﹑每服三錢﹐水一盞﹐煎七分﹐去滓加減服。喘甚加葶藶子。

梅花飲子治嬰孩驚熱﹑潮熱﹑虛熱﹑積熱﹑五臟蘊熱﹑上焦壅熱﹑手足心熱﹐喉中多痰﹐面色或紅或白﹐變蒸嗞呀﹐鼻流淸涕﹐气急﹐肝肺壅熱﹐目赤咳嗽﹔或被人物所驚﹐使啼睡臥不安﹐心中驚怖﹐情緒不快﹔或傷寒漸安﹐尙有餘熱未除﹐亦宜進此三兩服。常服鎭心壓驚﹐化痰退熱安神﹐可除未來之患。

硼砂馬牙硝芒硝俱另研甘艸炙﹐各半兩人參一兩辰砂二錢半片腦麝香各一字

右八味爲末﹐以磁器收之﹐遇有此證﹐服一匙﹐麥門冬湯調下。气喘咳嗽﹐桑白皮湯調下﹔常服薄荷湯下。

吳子玉方治證同前。

白色信石一字﹐並下豆粉研泡過用生南星枯礬各一錢鵝管石硼砂各半錢菉豆粉雄黃各一錢半

右爲末﹐糊丸如蘿卜子大﹐臨臥用冷茶淸吞下五丸。

半夏丸治肺气不調﹐咳嗽喘滿﹐痰涎壅塞﹐心下堅滿﹐短气煩悶﹐風壅痰實﹐頭目昏眩﹐咽膈不利﹐嘔吐惡心﹐神思昏憒﹐心忪面熱﹐涕唾稠粘﹐並皆治之。

枯礬二兩五錢半夏三兩﹐湯洗去滑﹐薑汁浸一宿

右爲細末﹐生薑自然汁爲丸梧桐子大﹐每服十丸或二十丸﹐食後臥時生薑湯下。小兒丸如麻子大。

保壽散

白茯苓人參川雄牙硝甘艸炙﹐各一兩片腦四字麝香一字牛黃少許﹐無亦得

右八味細研﹐入錫合內收之﹐湯使如金粉散。

小歸命散治小兒變蒸﹐傷寒潮熱﹐驚熱嗞呀﹐鼻流淸涕﹐咳嗽﹐渾身溫壯﹐咽喉有涎﹐兼前項傷寒等證﹔及退驚熱﹐墜涎安神﹐百病不生。

白茯苓人參白朮各半兩甘艸三錢辰砂二錢片腦麝香各少許

右七味爲末﹐每服半錢﹐薄荷湯調下。

解肌散治嬰孩傷寒傷風﹐面部紅赤嗞呀﹐渾身壯熱﹐有前項等形證﹐兼服人參散﹐後得熱退﹐可觀患勢輕重﹐若患稍輕﹐脈候不洪數﹐面不大赤﹐不加煩躁﹐然須呻吟讝語﹐此爲輕可之候﹐但只進此。

人參釣藤桔梗甘艸川芎各三錢葶藶一錢﹐炒白茯苓二錢杏仁四十九个石膏煆麻黃去節﹐各四兩

右銼散﹐每服二錢﹐棗一枚﹐水一盞﹐煎半盞服。如初中傷寒﹐先下此藥﹐是須要仔細辧認形證﹐若是麻痘瘡疹﹐便不得下此藥。蓋麻痘之證﹐則面靑白耳珠﹐腳膝尻骨俱冷如冰﹐身體溫壯﹐亦狂躁讝語﹐夢中驚笑﹐乃是此候也。若小兒傷寒等服此解肌散﹐漸得熱退﹐次第可服大歸命散﹑保壽散﹑輕粉白朮散等調理。

白玉丸利膈下痰涎﹐去心胸噎塞不止﹐並欬嗽多痰。

南星半夏僵蠶白礬生熟﹐各二錢半

右爲末﹐杏仁七个去皮尖﹐巴豆一粒同研勻﹐再用去皮生薑汁爲丸如粟米大﹐每服一二十丸﹐姜湯送下﹐不拘時。古今圖書集成醫部全錄卷四百二十三

小兒嗽喘門

方

六君子湯【《薛氏醫案》﹐下同】治脾胃气虛﹐不能相生﹐致令肺病。

人參白朮茯苓甘艸陳皮半夏各等分

右﹐每服二錢﹐姜棗水煎。

大靑膏治肺盛復有風冷﹐胸滿短气﹐气急喘嗽上气。

天麻靑黛各一錢白附煨烏蛇肉酒浸焙蠍尾各五分天竺黃麝香各一字

右爲末﹐蜜丸豆大﹐每用半粒﹐薄荷湯化下。

黃芩淸肺散治肺熱而小便不通。

黃芩一錢梔子一个﹐打破

右﹐水煎服。不利﹐加鹽豉二十粒。

導赤散治小兒肺經邪熱。

生地黃木通甘艸各等分

右爲末﹐每服一錢﹐入淡竹葉﹐水煎。

益黃散【《證治準繩》﹐下同】治肺經虛怯﹐喘而少气﹐面赤飲水﹐身熱﹐痰涎盛﹐涕唾稠粘﹐咽喉不利﹐喘嗽面腫吐食。

陳皮一兩靑皮訶子肉炙甘艸各五錢丁香二錢

右爲末﹐每服二錢﹐水煎。

羌活散治肝乘肺微邪﹐惡風眩冒昏憒。

防風川芎人參白附炮赤茯苓各半兩天麻一兩白僵蠶湯浸炒黃幹蠍炒去毒白花蛇肉酒焙﹐各一分川附子炮去皮臍麻黃去節﹐各三錢肉豆蔻沈香母丁香藿香木香輕粉眞珠末牛黃各一錢半麝香辰砂雄黃各一錢﹐已上六味各另研羌活半兩﹐龍腦半字另研

右爲細末﹐煉蜜作劑﹐旋丸如菉豆大﹐每服三丸﹐食前服﹐或薄荷湯或麥門冬湯化下。實熱急驚﹐勿服﹐性溫故也。

人參白朮散治脾乘肺虛邪﹐體重吐痰﹐泄瀉﹐嗽。

人參白朮土炒藿香葉木香甘艸白茯苓各一錢漧葛二錢

右銼細﹐加生薑一片﹐水一盞﹐煎七分﹐去滓溫服﹐無時。

四君子湯【《祕錄》】治小兒肺气虛弱。

人參白朮茯苓甘艸各等分

右﹐每服二錢﹐水煎。

大承气湯【《薛氏醫案》】治小兒中焦實痞。

大黃芒硝各五錢厚朴一兩﹐姜制枳實麩炒

右﹐水煎服。

異功散【《錢氏直訣》】治脾不能生肺﹐气逆嗽而腹滿﹐面腫不食。

人參白朮茯苓甘艸炒陳皮各等分

右爲末﹐每服三錢﹐姜棗水煎。

百合湯【《衛生總微》】治肺經風寒﹐痰壅不利。

百合紫菀洗焙白朮人參各一兩白茯苓靑皮甘艸麥門冬各半兩

右爲末﹐每服一錢﹐水八分﹐淡竹葉三片﹐薄荷二葉﹐煎至五分﹐去滓溫服﹐不拘時候。

蟬殼湯張渙方治肺气不利病。

蟬殼北五味子人參各一兩陳橘皮甘艸各半兩

右件搗羅爲細末﹐每服半錢﹐煎生薑湯調下。

桔梗湯【《證治準繩》】治小兒咳嗽呀呷﹐胸膈不利﹐並內有熱證﹐面赤飲水。

桔梗半夏泡紫蘇葉石膏炙艸各半兩皂莢燒灰存性﹐一分

右件搗羅爲細末﹐每服一錢﹐水一盞﹐入生薑三片﹐煎五分﹐放溫﹐時時與兒服。

褊銀丸【《薛氏醫案》】治咳嗽﹐身熱唾粘﹐及乳食不消﹐腹脹喘粗。

巴豆去油膜皮心﹐細研霜﹐半兩水銀五錢鉛二錢半﹐同水銀炒結砂墨火燒醋淬研﹐八錢麝香另研﹐五分

右將巴豆末並墨再研勻﹐和入砂子﹑麝香﹐陳米粥和丸如菉豆大﹐一歲兒一丸﹐二三歲二三丸﹐五歲以上五六丸﹐煎薄荷湯放冷送下﹐不得化破。更量虛實加減。

淸肺飲【《證治準繩》﹐下同】治肺受風邪客熱﹐嗽聲不斷﹐气促喘悶﹐痰壅鼻塞﹐流涕失音。

柴胡洗淨﹐二兩人參半兩杏仁湯泡去皮尖桔梗銼炒赤芍藥荊芥枳殼麩炒微黃桑白皮炒北五味麻黃去節湯泡濾過焙半夏湯者透濾過銼焙漧﹐各一兩旋覆花五錢甘艸一兩半

右銼﹐每服二錢﹐水一盞﹐姜二片﹐蔥一根﹐煎七分﹐無時溫服。或入薄荷同煎。

淸肺散治小兒嗽咯膿血。

麻黃一錢五分麥門冬桔梗各二錢知母荊芥天花粉各一錢訶子菖蒲各八分

右銼﹐分爲二服﹐入竹瀝薑汁﹐水煎服。

解肌丸【《王氏手集方》】治外搏風邪﹐內挾痰飲﹐寒熱往來﹐煩渴頰赤﹐心忪減食﹐熱在上焦﹐咳嗽有血。

防風地骨皮各一分

右件﹐燒沙糖爲丸﹐每服一丸﹐食後﹐煎紫蘇湯下。

團參丸治嗽血。

阿膠皂子黃人參各半兩

右﹐除膠爲細末﹐湯少許烊膠﹐和雞豆大﹐白湯化下。

雞淸散朱氏方治咳嗽出血下涎。

郁金半兩﹐用皂莢水一盞﹐或酸菜汁煮幹爲度生滑石半兩雄黃半兩﹐醋煮半幹用

右爲細末﹐每服一字﹐常服薄荷湯調下﹔止嗽﹐螺粉水下﹔嗽血﹐雞子淸調下。

加味惺惺散【《證治準繩》﹐下同】主傷風傷寒﹐痰嗽咳逆﹐理虛和气﹐寧心淸肌﹐止啼去煩﹐利咽﹐解失音。

人參半兩桔梗銼炒白茯苓白朮炒天花粉各一兩細辛二錢防風川芎南星生用﹐各二錢半甘艸半生半炙﹐七錢

右件﹝口父﹞咀﹐每服二錢﹑水一盞﹐姜二片﹐薄荷三葉﹐慢火煎七分﹐無時溫服。

百祥丸治小兒嗽吐靑綠水。

紅芽大戟不以多少﹐陰漧﹐漿水煮軟﹐去骨﹐日中曝漧﹐復納汁煮﹐汁盡焙榦爲末

右﹐水丸如黍米大﹐每服一二十丸研﹐芝麻湯下﹐吐利同﹐無時。

白餅子治小兒嗽吐痰涎乳食。

滑石輕粉半夏湯洗﹐焙南星各一錢﹐爲末巴豆二十四粒﹐去皮膜﹐水一升煮﹐水盡爲度

右﹐研勻巴豆後﹐入眾藥﹐以糯米飯爲丸小菉豆大﹐捏作餅子﹐兒四歲已上三五餅﹐二歲以下一二餅﹐蔥白湯下﹐臨臥服。

小柴胡湯【《薛氏醫案》﹐下同】治肝火侮肺﹐嗽時兩者痛甚﹐或气粗發熱﹐喘嗽痰鳴。

人參二錢甘艸微炙﹐二錢麥門冬去心﹐二錢龍膽艸酒炒黑防風各一錢柴胡五分

右﹐每服一錢﹐水煎。

黃芩半夏生薑湯治膽腑咳﹐嘔苦水若膽汁。

黃芩生薑各一錢甘艸炙芍藥各六分大棗二个半夏一錢五分

右﹐水煎服。

芍藥甘艸湯治小腸腑咳﹐咳而矢气。

芍藥甘艸炙﹐各一錢

右﹐水煎服。

烏梅丸治胃腑咳﹐咳而嘔﹐嘔甚則長虫出。

烏梅三十个細辛附子制桂枝人參黃蘗各六錢漧薑黃連各一兩當歸蜀椒各四兩

右爲末﹐用酒浸烏梅一宿﹐去核蒸之﹐與米飯搗和﹐丸如桐子大﹐每服十丸﹐白湯下。

升麻湯治脾臟咳﹐咳而右脇下痛﹐痛引肩背﹐甚則不可以動﹐動則咳涎。

甘艸白芍藥升麻漧葛各等分

右爲末﹐每服一錢﹐水煎服。

赤石脂禹餘糧湯治大腸咳﹐咳而遺屎。

赤石脂禹餘糧各二兩﹐並打碎

右﹐每服二錢﹐水煎。

麻黃附子細辛湯治腎臟咳﹐軟則腰背相引而痛﹐甚則咳涎。又治寒邪犯齒﹐致腦齒痛﹐宜急用之﹐緩則不救。

麻黃細辛各二錢附子一錢

右﹐每服一錢﹐水煎服。

茯苓甘艸湯治膀胱咳﹐咳而遺溺。

茯苓二錢桂枝二錢半生薑五大片

右﹐每服二錢﹐水煎。

瀉靑丸【《證治準繩》﹐下同】治面赤飲水﹐身熱痰涎盛﹐涕唾稠粘﹐咽喉不利﹐喘嗽﹐面腫吐食。

當歸川芎龍膽艸各一錢大黃五分羌活山梔仁各等分

右爲末﹐煉蜜丸芡實大﹐每服一丸﹐沙糖湯下。一方﹐加甘艸﹑芍藥。

白朮散治小兒咳嗽﹐內亡津液。

白朮一兩﹐微炒當歸地楡微炒木香赤芍藥炙甘艸各半兩

右件藥搗﹐粗羅爲散﹐每服一錢﹐以水一小盞﹐煎至五分﹐去滓﹐不計時候﹐量兒大小分減。

五拗湯治小兒面赤唇紅﹐气粗發熱﹐嗽來痰鳴。

麻黃不去根節杏仁不去皮尖荊芥不去梗桔梗蜜水拌炒﹐各五錢甘艸二錢半

右﹐每服二錢﹐水一盞﹐煎七分﹐無時溫服。

羌活散治同上。

人參去蘆羌活赤茯苓去皮柴胡去蘆前胡去蘆川芎獨活桔梗銼炒枳殼蒼朮各如前制甘艸各一兩

右銼﹐每服二錢﹐水一盞﹐姜二片﹐薄荷三葉﹐煎七分﹐無時溫服。發散風邪﹐入蔥白同煎。

靑木香湯治同上。

靑木香枳殼浸去穰麩炒﹐各半兩甘艸二錢半

右﹐每服二錢﹐水一盞﹐煎七分﹐不拘時溫服。

茯苓厚朴湯治小兒面唇慘白﹐嗽過﹐額上多汗﹐哽气長出气﹐乳食減少作吐。

白茯苓半夏湯煮﹐銼焙﹐各七錢半炙艸三錢厚朴五錢﹐去粗皮﹐銼碎﹐每斤用生薑一斤切薄片杵爛拌勻﹐浸一宿﹐慢火炒幹用

右件﹝口父﹞咀﹐每服二錢﹐水一盞半﹐姜三片﹐煎七分﹐無時服。或加棗一枚﹐去核同煎。

藿香飲治同上。

人參半夏如前制赤茯苓炙甘艸各一兩蒼朮米泔水浸一宿濾﹐銼片炒至微黃色﹐二兩陳皮藿香各七錢半厚朴制﹐一兩半

右件﹝口父﹞咀﹐每服二錢﹐水一盞﹐姜二片﹐棗一枚﹐煎七分﹐空心溫服。或入燒鹽同煎。

理中湯治同上。

人參白朮各一兩漧薑炮炙甘艸各二錢半

右件銼焙爲末﹐每服半錢或一錢﹐用溫白湯空心調服。或加杏仁﹑北五味子同煎。

醒脾散治脾虛作嗽。

白朮陳壁土炒人參甘艸橘紅白茯苓全蠍各半兩半夏木香各一分白附四个南星兩枚﹐以上二味各炮陳倉米二百粒

右爲末﹐每服一錢﹐水半盞﹐姜二片﹐棗半个﹐煎二分﹐漸漸服之。一方﹐無白朮﹑半夏﹐加蓮肉一錢亦可。

白附飲治小兒風痰壅甚﹐肝木克制脾土﹐咳嗽過甚﹐頓作嘔吐﹐乳食與痰俱出﹐方得少定。

白附子生南星生半夏生川烏去皮臍明天麻陳皮南木香全蠍去尾尖毒僵蠶去絲丁香各二錢

右件銼﹐每服二錢﹐水一盞半﹐姜三片﹐慢火煎七分﹐作五次空心溫服。

三拗湯治感冒風邪﹐鼻塞聲重﹐語音不出﹐或傷風冷﹐頭疼目眩﹐四肢拘緊﹐咳嗽多痰﹐胸滿气短。

麻黃不去節杏仁不去皮尖甘艸生用

右各等分銼散﹐每服三錢﹐水一盞﹐生薑三片﹐煎至六分﹐去滓溫服﹐取汗爲度。一方﹐加荊芥﹑桔梗。嗽甚﹐加五味子﹐細辛各減半。又方﹐麻黃去節﹐杏仁去皮尖﹐甘艸炙﹐名三和湯﹐治欬嗽尢妙。加減在乎活法。有熱加前胡﹐傷風加荊芥﹐有痰加半夏。

加減三拗湯

麻黃去根節﹐三錢﹐水煮去沫﹐焙榦桂枝二錢杏仁七个﹐去皮尖炒黃﹐另研如膏炙甘艸一錢

右爲粗末﹐入杏膏拌勻﹐每服一錢﹐水六分﹐煎至四分﹐去滓溫服﹐無時﹐以汗出爲度﹐量大小加減。若自汗者﹐不宜服之。

金沸艸散治傷風化痰﹐頭目昏痛﹐頸項彊急﹐往來寒熱﹐肢體煩疼﹐胸膈滿﹐痰涎不利﹐咳嗽喘滿﹐涕唾稠粘﹔及治時行寒疫﹐壯熱惡風。

荊芥四兩前胡麻黃去節旋覆花各三兩炙甘艸半夏湯洗七次薑汁浸赤芍各一兩

右銼散﹐每服二錢﹐水一盞﹐生薑三片﹐棗一枚﹐同煎六分﹐去滓﹐不拘時。有寒邪則汗出。嗽甚﹐加杏仁﹑五味子。

麥煎散【《薛氏醫案》﹐下同】治小兒夾驚傷寒﹐吐逆壯熱﹐表裏不解﹐气粗喘急﹐面赤自汗﹐或狂語驚叫﹐或不語無汗﹔及癮疹徧身赤癢﹐往來潮熱﹐時行麻痘疹子﹐餘毒未盡﹐渾身浮腫﹐痰涎咳嗽﹔或變慢驚風﹐手足搐搦﹐眼目上視﹐及傷風頭疼﹐並治之。

滑石地骨皮赤芍石膏白茯苓杏仁葶藶子炒人參各半兩麻黃去節﹐一兩半

右爲末﹐每服一錢﹐麥子煎湯調下﹐如初生牙兒﹐感冒風冷﹐鼻寒身熱﹐噴嚏多啼﹐每一字﹐用麥子煎湯調下。一方﹐去地骨皮﹑滑石﹐加羌活﹑川芎﹐薄荷煎湯調下。

小靑龍湯治傷寒表不解﹐惡寒體熱﹐水停心下﹐漧嘔發熱而嗽﹐或渴或利﹐小便不利﹐或噎﹐小腹滿喘。

麻黃赤芍半夏炮細辛漧薑炮肉桂甘艸各七錢半五味子半兩

右銼散﹐每服三錢﹐水一盞﹐煎七分﹐去滓加減服。微和者﹐去麻黃﹐加蕘花如彈子大﹐炒令赤色。若噎者﹐去麻黃﹐加附子半錢炮。若小便不利者﹐加茯苓一兩。若喘者﹐加杏仁去皮尖。若渴者﹐去半夏加﹝艸舌﹞蔞根。

人參荊芥散潔古方治身熱痰嗽﹐胸膈不利﹐宜下痰去熱。

人參半兩荊芥穗一兩大黃二錢

右爲細末﹐水煎﹐調檳榔﹑木香細末五分﹐輕粉一字﹐乳後服。如身熱潮熱﹐宜服淸涼飲子﹐去大黃﹔三服之後﹐一二日﹐卻入大黃服之﹐令疏利則愈﹐不可便動臟腑。

解表散【《證治準繩》﹐下同】主傷風感冷﹐咳嗽痰喘﹐嘔吐瀉利﹐驚悸有熱﹐證在表裏﹐並宜可投。

麻黃制杏仁湯泡去皮尖赤茯苓各一兩川芎防風枳殼去穰﹐麩炒微黃﹐各一兩半甘艸半生半炙﹐七錢五分

右銼﹐每二錢﹐水一盞﹐姜二片﹐蔥白一莖﹐煎七分﹐溫服無時。有熱﹐入薄荷同煎。

和解湯治小兒感冒寒邪﹐壯熱煩躁﹐鼻塞多涕﹐驚悸自汗﹐肢體疼痛﹐及瘡疹已發未發﹐皆可服。

羌活防風人參川芎各一兩漧葛升麻甘艸芍藥各半兩

右銼散﹐每服三錢﹐姜棗煎服。一方加荊芥。無汗加麻黃。欬嗽者﹐加杏仁﹑五味子﹑桔梗。

天門冬散【《聖惠方》﹐下同】治小兒心胸煩悶﹐體熱咳嗽。

天門冬去心焙桑根白皮銼赤茯苓柴胡百合紫菀洗去苗土藍葉炙甘艸各半兩

右件搗羅爲散﹐每服一錢﹐以水一小盞﹐人生薑少許﹐煎至五分﹐去滓﹐量兒大小﹐以意分減溫服。

百部散治小兒咳嗽煩熱﹐令乳母服。

百部貝母煨微黃紫菀洗葛根各一兩石膏二兩

右件搗羅爲散﹐每服三錢﹐以水一小盞﹐入竹葉二七片﹐煎至六分﹐去滓﹐每於食後服﹐令兒飲乳甚佳。

黃芩散【《證治準繩》﹐下同】治小兒嗽。

黃芩不拘多少﹐用童子小便浸三日﹐取出銼碎焙漧

右爲細末﹐每服一宇或半錢﹐白湯少許調下﹐乳食後服。

柴胡石膏湯治時行瘟疫﹐壯熱惡風﹐頭疼體疼﹐鼻塞﹐心胸煩滿﹐寒熱往來﹐咳嗽涕唾稠粘。

桑根白皮黃芩各三錢半升麻二錢半石膏前胡赤芍漧葛柴胡各五錢荊芥穗三錢

右爲末﹐每服一二錢﹐姜二片﹐淡豉十粒﹐水煎。

養肺湯

紫菀洗去土焙漧半夏湯洗七徧款冬花眞阿膠炙﹐各一兩人參桂心各半兩

右件搗羅爲細末﹐每服一錢﹐水一小盞﹐入生薑二片﹐糯米五粒﹐煎至五分﹐去滓﹐放溫時時服。

菖蒲煎【《證治準繩》﹐下同】治肺中風邪﹐喘鳴肩息。

石菖蒲一寸九節者款冬花紫菀洗焙漧人參桂心各一兩

右件搗羅爲細末﹐煉蜜﹐同石臼中搗一二百下﹐和如皂子大﹐每服一粒﹐煎糯米飲化下。

木香半夏丹治胃寒欬嗽。

木香半夏湯洗七次﹐焙漧肉豆蔻各一兩藿香葉丁香白朮各半兩

右件搗羅爲細末﹐取生薑自然汁和如黍米大﹐每服十粒﹐煎人參湯下﹐量兒大小加減。

順肺湯治心肺不利﹐咳嗽。

紫蘇葉半夏湯洗七徧﹐焙﹐各一兩五味子款冬花陳橘皮湯浸桂心木香各半兩

右件搗羅爲細末﹐每服一錢﹐水八分﹐入生薑人參各少許﹐煎四分﹐去滓溫服。

陳橘皮散【《聖惠方》】治小兒咳嗽﹐胸中滿悶﹐不欲乳食。

陳橘皮湯浸去白焙漧桔梗去蘆雞蘇杏仁湯浸去皮尖﹐麩炒微黃人參去蘆﹐各一兩貝母煨微黃﹐半兩

右件搗羅爲粗散﹐每服一錢﹐以水一小盞﹐入燈心十莖﹐煎至五分﹐去滓溫服﹐日三四服﹐量兒大小。以意加減。

麥門冬煎【《證治準繩》﹐下同】治小兒咳嗽壯熱﹐胸膈壅滯。

麥門冬一兩生薑半兩取汁酥

蜜各二合杏仁湯浸去皮尖雙仁﹐一兩

右件藥﹐先以水一大盞﹐煎麥門冬及杏仁至四分﹐入砂盆內研﹐絞取汁﹐卻入銀器中﹐次內生薑汁﹐慢火熬成﹐收於瓷器中﹐每服以淸粥飲調下半茶匙﹐日三服﹐夜一服﹐量兒大小以意加減。

茅先生奶豆膏

瓜蔞穰蜜各半盞人參鉛白霜各半兩陳槐花一分瓜蔞子百二十粒

右將瓜蔞穰及蜜煉成膏﹐入諸藥末﹐同爲膏﹐每服一大黃豆大﹐用杏仁煎湯調服。

注唇膏治小兒諸般咳嗽。

郁金三大个﹐銼﹐用薑汁浸一宿直白僵蠶七條鉛白霜半錢﹐研腦子一字

右件爲細末﹐煉蜜爲膏﹐用菉豆大﹐注孩兒唇上﹐二三歲桐子大﹐十歲已上皂子大﹐薄荷生薑湯化下。

生犀散治欬嗽。解時气﹐痰逆喘滿﹐心忪忡驚悸風熱。

杏仁去皮尖炒桔梗各二錢茯苓甘艸人參半夏各一錢五味子前胡各一錢半

右銼散﹐生薑薄荷煎服。有熱加羌活﹐或加麻黃﹑細辛。

保肺湯治肺胃受風熱痰盛﹐咳嗽喘吐不止﹐及治久嗽不愈。

幹山藥白茯苓紫蘇葉黃芩防風杏仁麩炒五味子桔梗百部各六分藿香百合各五分白僵蠶二錢﹐去絲嘴炒

右水煎﹐食後服。

天麻防風丸治驚風咳嗽﹐身體壯熱﹐多睡驚悸﹐手足抽掣﹐精神昏憒﹐痰涎不利﹐及風邪溫熱。

天麻防風人參辰砂雄黃麝香甘艸炙各一錢五分全蠍炒僵蠶炒﹐各半兩牛黃少許

右爲末﹐煉蜜九桐子大﹐每服二三丸﹐薄荷湯下。一方有牛膽南星﹐無麝香。

紫蘇子散治小兒咳逆上气﹐因乳哺無度﹐內挾風冷﹐傷於肺气﹔或小兒啼气未定﹐與乳飲之﹐與气相逆﹐气不得下。

紫蘇子訶子肉杏仁去皮尖炒蘿卜子炒木香人參各三兩靑皮甘艸各一兩半﹐炒

右爲細末﹐每服二錢﹐水一盞﹐生薑三片﹐煎至五分﹐去滓﹐不拘時服﹐量兒加減。

紫菀散治小兒咳嗽。

紫菀六分貝母二分款冬花一分

右搗爲細散﹐每服如豆大﹐著乳頭上﹐令兒和乳咽之﹐日三四。乳母忌食大咸醋物。《聖惠》用淸竹飲調下一字。

馬兜鈴丹張渙方治小兒肺壅咳嗽﹐大便不利。

馬兜鈴紫蘇子人參各一兩﹝艸款﹞冬花木香各半兩﹐並爲細末杏仁七錢五分﹐另細研

右件同拌勻﹐煉蜜和如黍米大﹐每服十粒﹐煎生薑湯下﹐量兒大小加減。

人參半夏丹【《證治準繩》﹐下同】消痰飲止嗽。

人參半夏湯洗七徧焙漧白朮川面姜天南星微炮﹐各一兩

右件搗羅爲末﹐取生薑汁﹐打麵糊和如黍米大﹐每服十粒﹐煎生薑湯下。月內百晬嬰兒如鍼頭大﹐沾在乳頭上﹐令兒吮之。

貝母湯治肺中風﹐咳嗽喘滿。

貝母炒黃色半夏白礬湯洗七徧焙漧﹐各一兩漧薑麻黃去根節﹝艸款﹞冬花甘艸各半兩

右件搗羅爲細末﹐每服一錢﹐水一小盞﹐入生薑三片﹐杏仁二粒﹐去皮尖﹐同煎至五分﹐去滓溫服。

黃芪湯潔古方治小兒咳嗽喘逆﹐身熱鼻漧燥者﹐是熱入肺經爲客熱﹐呷呀有聲。

黃芪二兩人參甘艸各二錢半地骨皮五錢桑白皮三錢

右﹝口父﹞咀﹐水煎放溫﹐頻頻服之。

加味四君子湯海藏方治涎嗽。

人參白朮土炒白茯苓甘艸杏仁桑白皮各等分半夏曲減半

右﹐水煎服。又治咳嗽﹐用四君子末﹐煎紫蘇湯調下。

細辛五味子湯【《證治準繩》﹐下同】治肺經不足﹐胃气怯弱﹐或冒風邪﹐或停寒有飲﹐咳嗽倚息﹐不得安臥﹐胸

滿短气﹐漧嘔作熱嗽﹐吐結痰﹐或吐涎沫﹐頭目昏暈﹐身體疼重﹐語聲不出﹐痛引胸脇﹐不問新久﹐並宜服之。

細辛半夏湯泡﹐各一兩罌粟殼去蒂蓋炒五味子各三兩烏梅去核炙甘艸各一兩半桑白皮炒﹐六錢

右銼散﹐每服二錢﹐水一盞﹐生薑五片﹐煎至六分﹐去滓溫服。

白朮五味湯治咳逆﹐气逆﹐上喘。

五味子白朮丁香人參款冬花各半兩細辛去土﹐一分

右搗羅爲細末﹐每服一錢﹐水八分﹐入姜三片﹐煎至四分﹐去滓放溫﹐令時時呷之。

貝母湯主百日內嬰孩﹐咳嗽有痰。

貝母一兩甘艸半炙半生﹐二錢

右件銼焙爲末﹐每服一字或半錢﹐用陳米煎湯﹐空心調服﹔痰盛﹐淡姜湯調下。

比金圓【《奇效良方》】治百晬內嗽﹐气粗痰盛﹐口瘡眼熱﹐發散後用之。

人參白茯苓遠志去心山藥辰砂明天麻石菖蒲川芎炙甘艸各一分天南星炮﹐二錢﹐生薑汁制麝香一字

右爲細末﹐煉蜜爲丸皂子大﹐每服一粒﹐煎薄荷湯下。

抱龍丸【《全幼心鑑》】治小兒風痰熱毒壅滯﹐涼心壓驚。

牛膽南星一兩﹐入金箔十片丹砂一錢半龍腦麝香各一字

右研末﹐煉蜜丸芡子大﹐每服一丸﹐竹葉湯化下。

四物湯【《外臺》小品】治少小十日以上至五十日﹐卒得暴嗽﹐吐乳嘔逆﹐晝夜不得息。

桔梗紫菀各三分炙艸一分麥門冬七分

右藥﹐以水一升﹐煮取六合﹐去滓﹐分五服﹐以瘥爲度。《千金》有桂心﹐無桔梗﹐以水二升﹐煮取一升﹐以綿著湯中﹐捉綿滴兒口中﹐晝夜四五過﹐節哺乳。

雄黃膏張渙方治月裏兒咳嗽﹐並三歲以下皆可服。

半夏七个﹐童子小便浸一宿﹐切作片子﹐焙榦爲末雄黃一錢﹐細研杏仁七粒﹐去皮尖

右一處研勻﹐用生薑自然汁半兩﹐蜜半兩﹐一處入藥末於罐子內﹐重湯中熬﹐用柳枝子攪成膏﹐每服以皂子大塗奶頭﹐與兒吮﹐或糯米飲調下。

抱龍丸【《衛生總微》】治小兒百晬內﹐脾胃內熱咳嗽。

南星如無牛膽者﹐只將生者銼炒熟用﹐四兩天竺黃一兩雄黃水飛辰砂另研﹐各半兩麝香另研﹐一錢

右爲細末﹐煮甘艸膏﹐和丸皂莢子大﹐溫水化下。百日小兒﹐每丸分作三四服﹐五歲兒一二丸。

三黃丸【《證治準繩》﹐下同】治百晬內嗽﹐口瘡眼熱﹐大便堅實。

黃連黃芩大黃煨﹐各等分

右爲末﹐煉蜜丸桐子大﹐量大小加減服﹐白滚湯下。

金華散【《衛生總微》】治嬰小咳嗽。

郁金半兩防風去蘆及椏枝半夏各一分巴豆二十一粒皂角一錠

右以水一升﹐於銀器內煮諸藥﹐至水漧﹐去巴豆皂角不用﹐外三味別用溫湯洗淨﹐焙漧爲細末﹐每嬰孩一字﹐二三歲半錢﹐四五歲上者一錢﹐薄荷蜜水調下﹐不拘時候。

杏仁煎【《聖惠方》﹐下同】治小兒嗽聲不出。

杏仁湯浸去皮尖入水一盞研﹐濾汁﹐二兩酥

蜜各一合

右件藥﹐先以杏仁汁於鐺中﹐以重湯煮減去半﹐入酥﹑蜜﹐又湯煮二十沸﹐卻入貝母﹑紫菀末各一分﹐甘艸末半分﹐更煎攪如餳﹐收瓷器中。每服以淸粥飲下半錢﹐日三服﹐夜一服。嗽止爲度﹐量兒大小加減。

又方

貝母半兩﹐煨牛黃細研﹐一錢炙甘艸一分

右件藥搗羅爲散﹐每服以溫水調下半錢﹐日三四服﹐量兒大小加減。

又方

麥門冬去心焙杏仁去皮尖麩炒黃甘艸炙貝母煨款冬花各一分紫菀去土﹐半兩

右件藥搗﹐細羅爲散﹐每服以乳汁調下半錢﹐日三四服﹐量兒大小加減以意。

又方

杏仁一兩﹐去皮尖雙仁﹐以水一中盞研絞取汁紫菀末半兩

右以杏仁汁﹐並紫菀末入蜜一臺﹐同煎如膏。每服以淸粥飲﹐調下半茶匙﹐量兒大小加減。

陳橘皮散治小兒咳嗽﹐咽中作呀呷聲。

陳橘皮湯浸去白焙杏仁湯浸去皮尖麩炒黃甘艸炙微赤銼甜葶藶隔紙炒令微紫色桑根白皮銼﹐各一分

右件藥搗﹐粗羅爲散﹐每服一錢﹐以水一小盞﹐煎至五分﹐去滓放溫﹐量兒大小加減服。

蘿卜子散【《證治準繩》﹐下同】治小兒咳嗽喘急﹐作呀呷聲。

蘿卜子炒麻黃去根節﹐各一分燈心一束皂莢子十枚﹐煨去皮甘艸炙微赤銼﹐半分

右件藥搗粗羅爲散﹐每服一錢﹐以水一小盞﹐煎至五分﹐去滓﹐不計時候﹐量兒大小﹐以意加減溫服。

蟬殼散治小兒心胸痰壅﹐咳嗽咽喉不利﹐常作呀呷聲。

蟬殼微炒半夏湯洗七徧去滑炙艸銼防己各一分桔梗陳橘皮湯浸去白焙﹐各半兩

右件藥搗細羅爲散﹐每服以生薑粥﹐調下一宇﹐三歲已上加之半錢。

知母湯治齁﹝鼻合﹞气喘﹐痰鳴發熱﹐咳嗽惡風。

知母甘艸各半兩貝母羌活滑石別研大黃小麥各三錢麻黃去根節湯泡去沫焙苦葶藶訶子肉各一錢半薄荷去梗﹐二錢

右件﹝口父﹞咀﹐每服二錢﹐水一盞﹐姜二片﹐煎七分﹐無時溫服。

雄黃散主暴中急慢驚風﹐齁﹝鼻合﹞痰涎滿口﹐及雨侵閉﹐汗不通﹐或涼或熱﹐坐臥生煩。

雄黃二錢五分白芍藥川烏炮裂去皮臍艸烏炮裂去皮明天麻川芎各半兩

右除雄黃外﹐餘五味銼焙﹐同雄黃爲末。驚風痰壅﹐每服半錢或一錢﹐用薑汁茶淸調下﹔發汗﹐水﹑姜﹑蔥﹑薄荷同煎﹐並投三服取效。

如意膏治痰喘气促﹐咳嗽連聲不已﹐冷熱二證皆可投。

半夏炮制南星炮制﹐二味各一兩五錢

右二味爲末﹐以生薑汁和勻﹐撚作小餅如錢樣﹐用慢火炙幹﹐再爲末﹐復取薑汁如前﹐經兩次炙幹﹐仍焙爲末﹐煉蜜丸芡實大﹐每服一丸至二丸﹐仍用姜蜜湯﹐無時化服。有熱以薄荷湯下。

雄黃丹治小兒齁﹝鼻合﹞﹐喘滿咳嗽﹐心胸煩悶﹐傷熱蠲毒。

雄黃朱砂各一錢﹐另研杏仁十四粒﹐炒巴豆七粒淡豆豉二十一粒

右杏﹑巴﹑豉三味﹐用米酢半盞﹐漧薑一片指大﹑煮令幹﹐研成膏﹐皂角一寸蜜炙焦﹐先去子與皮﹐法制牛膽一分﹐同雄﹑朱與杏膏研細和勻﹐面和爲丸如麻子大﹐每一歲兒五丸﹐壯者七丸﹐二歲十丸﹐淡生薑湯下。

貝母丸【《玉訣》】治小兒齁﹝鼻合﹞。

貝母天南星薑汁制人參茯苓炙艸白附子各等分皂角子七枚﹐炮

右末之﹐煉蜜丸小豆大﹐每服五七丸﹐薄荷湯吞下。

油滚丸【《證治準繩》】治小兒齁﹝鼻合﹞及虫積。

雷丸五靈脂各一分巴豆十五粒﹐去油

右末之﹐滴水丸﹐每服三五丸﹐麻油滚過﹐井水吞下。

五苓散【《全幼心鑑》】治小兒齁﹝鼻合﹞﹐去風化痰。

澤瀉豬苓白茯苓白朮官桂各等分

右爲末﹐每服一錢﹐溫湯調﹐不拘時服。

寬气飲【《證治準繩》﹐下同】治同上。

殼水浸去穰﹐麩炒微黃枳實制同上﹐各一兩人參去蘆甘艸炙﹐各半兩

右銼焙爲末﹐每服半錢至一錢﹐淨湯無時調服。

寬熱飲治同上。

大黃一兩粉艸七錢半元明粉二錢半枳殼去穰一兩﹐銼片﹐巴豆十五粒﹐作二片﹐去殼膜心同炒﹐枳殼見微黃色﹐去巴豆

右大黃﹑粉艸﹑枳殼銼焙爲末﹐臨入元明粉﹐乳缽內同前藥末杵勻﹐無時調服半錢至一錢。兒小者抄一字﹐並用姜蜜湯﹐或薄荷湯。

半夏丸治同上。

半夏生用﹐二兩赤茯苓去皮枳殼制﹐各一兩風化﹝石卜﹞硝二錢半

右前三味銼焙爲末﹐入乳缽﹐同﹝石卜﹞硝杵勻﹐用生薑自然汁煮糯米粉爲丸菉豆大﹐每服三十丸至五十丸﹐仍似淡姜湯臨睡送下。兒小煮丸如粟谷大。

潤肺散劉完素方治小兒膈熱﹐咳嗽痰喘﹐久不得瘥。

瓜蔞實一枚﹐去子用穰

右爲末﹐以寒食麵和爲餅子﹐炙黃爲末﹐每服一錢﹐溫水化乳糖下﹐日三服﹐效乃止。

內金丸【《證治準繩》﹐下同】治小兒齁﹝鼻合﹞欬嗽。

雞內金雄黃細研水飛過去水﹐露三日方使生半夏延胡索各等分

右爲末﹐棗肉爲丸如小豆大﹐周歲三丸至四丸﹐燈心湯下。

吉氏家傳治你齁方

天竺黃蚌粉炒

右件等分研勻﹐蜜調塗你頭上與喫。

腦子散治小兒傷風咳嗽不住﹐兼治瘕呷。

大黃一分郁金二錢

右件二味﹐先以豬牙皂角煮一復時﹐取切片子﹐焙榦爲末﹔次入粉霜腦子各少許﹐再同研﹐令研勻﹐每服一字﹐沙糖水調下﹐量兒肥瘦加減用之。

九寶飲治小兒嗽﹐是肺臟感寒﹐須表散﹐卻服嗽藥。

麻黃去節薄荷大腹皮紫蘇各半兩陳皮杏仁去皮尖研桑白皮炙肉桂枳殼各二錢半甘艸一錢半

右銼散﹐每服二錢﹐生薑烏梅煎服。冷證去薄荷。熱證去陳皮﹑肉桂。

華蓋散治肺感寒邪﹐咳嗽上气﹐胸膈煩悶﹐項背拘急﹐聲重鼻塞﹐頭目昏眩﹐痰气不利。

麻黃去節紫蘇子隔紙炒桑白皮蜜炙杏仁去皮尖炒赤茯苓陳橘皮去白﹐各半兩甘艸炙﹐二錢

右銼散﹐每服二錢﹐水半盞﹐煎至三分﹐去滓﹐量大小加減﹐食後溫服。

瓜蔞散【《聖惠方》】治小兒久嗽不止﹐心神煩悶。

瓜蔞一顆﹐熱者去仁﹐以童便一升相和﹐研絞取汁酥一兩生甘艸一分爲末蜜二兩

右件藥﹐以銀鍋子中慢火煎如稀餳﹐每服以淸粥飲調下半錢﹐日四五服﹐量兒大小加減。

不灰木散【《證治準繩》﹐下同】治小兒嗽久不止。

不灰木用牛糞火燒通赤貝母煨令微黃甘艸炙微赤﹐已上各半兩

右件藥搗粗羅爲散﹐每服一錢﹐以新汲水一小盞﹐點生油一二滴﹐打令勻﹐煎至五分﹐去滓﹐分溫二服﹐日四服﹐量兒大小加減。

桑白皮煎治小兒嗽經時不瘥﹐及傷肺見血。

桑根白皮東引者切﹐五片白狗肺一具﹐切甘艸茯苓升麻貝母各錢二分芍藥杏仁炒﹐各十分李根白皮切﹐四分款冬花麥門冬各六分黃芩十一分淡竹靑皮八分蜜

地黃汁各一升

右以水一斗﹐煮及三升﹐去滓﹐下杏膏﹑地黃汁﹑蜜﹐微火上煎﹐不住攪﹐至二升三合﹐綿濾絞汁﹐二三

歲兒一合溫服之﹐日進三服﹐夜三合。

知母散治小兒久嗽不止﹐吐痰喘悶气噎。

知母川貝母柴胡黃芪炙紫菀洗馬兜鈴杏仁研去皮尖半夏白礬水煮幹桑白皮炙白礬研﹝艸款﹞冬花各等分

右爲細末﹐每服一錢﹐水七分盞﹐同煎三分﹐去滓時時服﹐或生薑自然汁﹐煮糊爲丸﹐每服五七丸﹐生薑湯下。

貝母散治小兒久咳嗽气急。

貝母煨杏仁去皮炒麥冬﹝艸款﹞冬花各一分紫菀半兩

右爲末﹐用乳汁調下半錢。

全杏丸治小兒驚風後咳嗽。

杏仁去皮尖甜葶藶漢防己馬兜鈴去皮

右等分爲末﹐用蜜爲丸小豆大﹐每服十丸﹐用麥門冬熟水吞下。茅先生亦於前咳嗽門中﹐已有此方﹐謂各有牽引﹐不可除﹐故兼存之。

勻气散治同上。

桔梗去蘆頭淨洗幹﹐五兩甘艸二兩縮砂仁蘹香洗陳橘皮各一兩白姜一分

右爲末﹐每服半錢﹐用霜木瓜煎湯調下﹔如無﹐卽用紫蘇鹽煎湯下。

藿香散【《衛生總微》﹐下同】治不因風寒所得﹐肺胃气不和而咳嗽。

藿香葉二十一个枳殼一片﹐去穰﹐濕紙裹煨熟蚌粉如枳殼大一塊

右爲細末﹐嬰小服一字﹐二三歲半錢﹐蜜水調下﹐不過二三服安。兒大﹐以意加之﹐無時。

生薑煎治小兒咳嗽。

生薑一兩漧薑六錢桂心一分炙艸四錢杏仁去皮尖炒黃﹐一兩﹝艸款﹞冬花紫菀各四兩

右爲末﹐以蜜一兩入藥在內﹐微火上煎之如飴﹐量大小多少與含化咽。百日兒如棗核大﹐日三次甚效。

﹝艸款﹞冬花丸治小兒咳嗽﹐日瘥夜甚﹐初不得息﹐不能睡者。

﹝艸款﹞冬花紫菀各兩半桂心半兩伏龍肝三分

右同爲細末﹐煉蜜和如泥﹐每取棗核大﹐敷乳上﹐令兒吮之﹐漸漸與兒飲﹐一日三次。

五味子湯治小兒風冷入肺﹐咳嗽气逆﹐面靑喘急迫﹐晝夜不息﹐飲食不下。

五味子去枝梗當歸去蘆﹐各半兩麻黃去節漧薑炮桂心人參紫菀甘艸各一分細辛去苗﹐半分大棗三枚

右爲粗末﹐每服二錢﹐水一盞﹐煎至半盞﹐去滓溫服﹐量兒大小。

人參半夏湯治小兒痰逆﹐咳嗽不止。

人參半夏曲白芷各半兩藿香葉一分丁香杏仁霜各半分

右爲細末﹐每服二錢﹐水一鍾﹐生薑五片﹐陳粟米五十粒﹐煎至七分﹐去滓時時呷服﹐日三四。忌酢咸炙煿生冷。

款肺散治小兒風壅痰盛﹐咳嗽气急﹐壯熱頰赤﹐昏憒嘔吐﹐面目浮腫﹐飲食減少。

白僵蠶五兩﹐淨洗去絲﹐頭足焙乾元胡索三兩

右爲末﹐每服一字或半錢﹐淡虀汁溫調服之無時。嬰孩只乳汁調半字。

皂莢豉湯治小兒咳嗽。

皂莢燒灰

右研細末﹐每服半錢或一錢﹐豉湯調下﹐無時服。

五靈脂丸治久嗽漸成羸弱﹐恐變疳勞。

蟾頭一枚﹐酥炙黃五靈脂去沙土蟬殼微炒款冬花各半兩靑黛研雄黃各一分﹐研水飛

右同研勻﹐細糯米飯和丸黍米大﹐每服十丸﹐煎人參湯下﹐食後。

人參犀角散治時气寒壅﹐咳嗽痰逆﹐喘滿驚悸﹐風熱。

前胡八錢人參炙艸各三錢桔梗杏仁浸去皮尖曬榦爲末﹐各五錢

右將上四味爲末﹐入杏仁末拌勻﹐粗羅篩過﹐每服二錢﹐水一盞﹐煎至七分﹐去滓溫服﹐食後。

辰砂半夏丸治寒痰欬嗽。

瓜蔞根蜜炙天南星湯洗半夏湯洗七次漧薑炮﹐各半兩

右爲末﹐生薑自然汁和丸麻子大﹐朱砂爲衣﹐每服十丸﹐生薑湯下﹐不拘時候。

玉珠丸治諸涎嗽。

半夏一兩﹐湯洗七次硝石一分

右爲細末﹐滴水丸麻子大﹐每服三五丸﹐生薑湯送下﹐不拘時候。

露蜂房丸治肺胃虛寒﹐咳嗽喘滿﹐嘔逆不食。

蛤蚧一隻﹐重四錢露蜂房炒蟬殼去土炒木香丁香人參地黃麻黃去根節馬兜鈴子五倍子去虫﹐各二錢北五味子貝母去心焙杏仁童子小便浸二宿﹐去皮尖炒半夏曲各二錢半款冬花去枝梗﹐半兩

右爲細末﹐煉蜜和丸菉豆大﹐每服二三十丸﹐生薑湯下﹐日三四服﹐食後。

杏仁膏治小兒咳嗽聲不出。

杏仁一兩﹐湯浸去皮尖及雙仁﹐以水一鍾搗取汁紫菀半兩﹐洗去土﹐爲末

右將紫菀末入杏仁汁中﹐更入蜜一合﹐同煎成膏﹐每服半茶匙﹐淸粥飲調下﹐無時服。

一撚金散治風痰咳嗽﹐頰赤痰盛﹐喘促气急﹐吐嘔浮腫﹐乳食減少。

直白僵蠶去絲嘴﹐一兩炙艸半兩元胡索一分

右爲細末﹐每服一撚﹐虀汁調下﹐嬰兒只乳汁調下半字﹐食後。

緩息湯治風傷﹐肺气虛喘﹐咳嗽上气。

桑白皮一兩半白茯苓僵蠶去絲炒白朮杏仁去皮尖研後入桔梗去蘆陳皮各半兩甘艸人參去蘆﹐各一分

右爲細末﹐每服一錢﹐水一盞﹐生薑三片﹐杏仁二个﹐煎至六分﹐去滓﹐時時溫服。

本事方總治十六般哮嗽。

阿膠銼炒馬兜鈴炙艸半夏薑汁浸三日杏仁去皮尖﹐各一兩人參半兩

右銼散﹐每服二錢﹐臥食後服﹐湯使備後。心嗽﹐面赤或汗流﹐加漧葛。肝嗽﹐眼中淚出﹐入烏梅一个﹐糯米十四粒。哮嗽﹐聲如拽鋸﹐入半夏二个。脾嗽。不思飲食﹐或惡心﹐入生薑二片。胃嗽﹐吐逆吐酸水﹐入蚌粉。膽嗽﹐令人不睡﹐用藥半錢﹐茶淸調下。肺嗽﹐上气喘急﹐入桑白皮。膈嗽﹐出痰如圓塊﹐生薑自然汁調下。勞嗽﹐入秦艽末。冷嗽﹐天晚嗽甚﹐入蔥白三寸。血嗽﹐連頻不住﹐入當歸末﹑棗子。暴嗽﹐涕唾稠粘﹐入烏梅﹑生薑。產嗽﹐背甲痛﹐入甘艸三寸﹐黃蠟少許。气嗽﹐腹疼脹滿﹐入靑皮。腎嗽﹐時復三兩聲﹐入黃芪﹑白飴糖。以上十六般嗽疾﹐依法煎服﹐無不效驗。

歸脾湯【《薛氏醫案》﹐下同】治小兒鬱結﹐气滯作喘。

人參黃芪茯神甘艸白朮炒遠志酸棗仁龍眼肉當歸各一錢木香五分

右﹐加柴胡﹑山梔煎服。

養胃湯治小兒食郁﹐壅滯作喘。

人參厚朴蒼朮半夏炮藿香艸果仁茯苓各五錢炙艸橘紅二錢半

右﹐每服二三錢﹐加木香少許﹐水煎。

五淋散治肺中伏熱﹐水不能生而喘者。

赤茯苓赤芍各五分山梔炒當歸各三分甘艸二分

右用燈心十根﹐水煎。

黃芩淸肺散治證同上。

黃芩一錢梔子一个﹐打破

右﹐水煎服。不利﹐加鹽豉二十粒。

滋腎丸治小兒脾肺積熱作喘。

黃蘗淸拌炒焦﹐三錢知母二錢肉桂五分

右爲末﹐熟水丸桐子大﹐每服二十丸至三十丸﹐食前百沸湯下。

四順淸涼飲治小兒結熱﹐上气作喘。

赤芍藥當歸甘艸大黃各等分

右﹐每服一錢﹐水煎作兩服。

八味地黃丸治脾胃虛寒﹐臍突腹脹﹐作喘。

熟地黃八錢山茱萸肉漧山藥各四錢五味肉桂澤瀉牡丹皮白茯苓各三錢

右爲末﹐入地黃膏﹐量加米糊﹐丸桐子大﹐每服數丸﹐溫水空心化下。

加減腎气丸【《金匱》方】治脾腎虛寒﹐不能攝水﹐如蠱脹作喘。

熟地黃八兩幹山藥山茱萸各四兩澤瀉白茯苓牡丹皮各三兩肉桂附子炮車前子炒牛膝酒微炒﹐各一兩

右各另爲末﹐米糊丸小豆大﹐每服三四十丸﹐空心﹐食前白湯下。

馬通粟粒丸【《衛生總微》﹐下同】治小兒喘急﹐肩息气逆﹐脇下作痛﹐寒熱往來﹐不進乳食﹐漸成羸瘦。

馬通中粟粒三分杏仁湯浸去皮尖紫菀細辛各半兩石膏秦艽半夏湯泡七次茯苓五味子各一分

右爲末﹐煉蜜丸小豆大﹐每服十丸﹐姜湯下﹐日三服﹐加至二十丸﹐不拘時候。

絳朱丹治痰涎喘滿。

南星泡半夏湯洗去滑滑石煆﹐各二兩枯白礬兩半鉛白霜一分

右爲細末﹐麵糊和丸麻子大﹐朱砂爲衣﹐每服十粒﹐姜湯送下﹐食後臨臥服。

碧玉丸【《證治準繩》﹐下同】治痰嗽气喘﹐胸滿﹐飲食減少﹐睡不得寧﹐煩躁有熱。

靑黛生礬生南星滑石各二錢五分巴豆四十九粒﹐去殼膜心存油碎入乳缽細研輕粉十五貼全蠍十五尾﹐去毒

右除輕粉﹑巴豆外﹐餘五味或曬或焙爲末﹐仍前二味同在乳缽杵勻﹐薑汁煮糯米粉爲糊﹐丸粟大﹐每服七丸至九丸﹐或十一丸﹐用淡姜湯空心投。熱甚者﹐薄荷湯下﹐不拘時。

坎離湯治虛喘晝輕夜重﹐食減神昏。

蓽澄茄石菖蒲各一錢白朮白茯苓南木香各二錢炙艸半夏湯煮透銼焙紫蘇子烙炒杵碎﹐各四錢

右銼﹐每二錢﹐水一盞﹐煎七分﹐溫服無時。

杏仁煎【《聖惠方》】治小兒咳嗽﹐心煩喘粗。

杏仁湯浸去皮尖雙仁﹐麩炒微黃天門冬去心寒食麵各一兩蜜

酥各一合貝母半兩﹐炒生地黃汁一大盞

右件﹐煎貝母及天門冬至五分﹐便研絞取汁﹐入杏仁膏等同熬如稀餳﹐每服用溫水調下半錢﹐量兒大小以意加減。

八味理中丸【《證治準繩》】治小兒心肺不和﹐息數脈急﹐上下不升降﹐中膈痞滿﹐郁溢胸臆﹐坐臥煩悶﹐神情不樂﹐飲食不下。

人參炙甘艸白朮漧薑枳實制炒白茯苓五味子桑白皮

右件等分爲細末﹐煉蜜爲丸﹐小指頭大﹐每服一丸﹐淡豆豉五粒﹐水一小盞﹐煎至半去豉﹐通口服﹐不拘時候。

平气散【《聚寶方》】治小兒气不和﹐定喘和气﹐補虛思食。

人參白茯苓百合炙甘艸白朮土炒桔梗各等分

右六味爲末﹐每服一錢﹐水八分﹐生薑少許﹐同煎至五分﹐溫服。

補中益气湯【《薛氏醫案》】治同上。

當歸一錢人參黃芪各八分白朮甘艸陳皮各五分升麻柴胡各二分

右件藥﹝口父﹞咀﹐量病斟酌水盞大小﹐去滓﹐食遠稍熱服。

生白丸【《證治準繩》﹐下同】治小兒痰涎不利﹐上喘咳嗽。

白附子新羅者天南星各半兩半夏一兩

右爲末﹐用生薑汁打麵糊爲丸如菉豆大﹐每服二十丸至三十丸﹐生薑湯下﹐量兒大小加減。

枳實湯主傷風侮寒﹐胸滿气促﹐咳嗽不活﹐食多夾痰吐出。

枳實去瓤銼片麩炒微黃赤茯苓去皮﹐各半兩甘艸六錢半夏一錢﹐湯煮透濾﹐仍銼焙漧桔梗七錢半﹐銼炒

右件﹝口父﹞咀﹐每服二錢﹐水一盞﹐姜三片﹐煎七分﹐無時服。

淸胃散【《醫學入門》】治小兒過食膏粱厚味﹐脾胃積熱作喘。

升麻五分生地黃牡丹皮川黃連炒當歸各三分

右﹐水煎服。

大效雄朱化痰定喘丸【《薛氏醫案》】治小兒因驚發喘﹐逆觸心肺﹐暴急張口﹐虛煩神困。

雄黃朱砂各一錢﹐研蟬蛻全蠍炒地龍白僵蠶天南星白附子炮﹐各二錢五分輕粉半錢

右爲末﹐麵糊丸如麻子大﹐每服三十丸﹐薄荷茶淸送下﹐食後服。

天麻定喘飲【《證治準繩》﹐下同】治小兒喘嗽驚風。

天麻防風羌活甘艸人參桔梗白朮川芎半夏曲各等分

右銼散﹐每服二錢﹐水一盞﹐麥門冬十四粒﹐煎至七分﹐食後服。有熱去白朮﹐加芍藥﹑枳殼。

紫蘇飲子治肺受風寒﹐喘熱痰嗽。

紫蘇葉桑白皮靑皮五味杏仁麻黃炙艸陳皮各二分人參半夏各三分

右﹐姜三片﹐水煎溫服。

麻黃杏子甘艸石膏湯治傷寒發汗後﹐不可更行桂枝湯﹐汗出而喘﹐無大熱﹔下後喘﹐亦治。

麻黃二兩﹐湯泡去黃汁焙杵杏仁二十五个石膏四兩﹐研炙艸一兩

右銼散﹐每服二錢﹐水一小盞﹐煎六分﹐去滓溫服。

小靑龍加石膏湯【《金匱要略》】治小兒肺脹﹐咳而上气﹐煩躁而喘﹐脈浮者﹐心下有水。

麻黃去節﹐三兩﹔《千金》四兩石膏二兩芍藥桂枝細辛各三兩﹐《千金》各二兩炙甘艸漧薑各三兩半夏半升五味半升﹐《千金》一升

右九味﹝口父﹞咀﹐以水一斗﹐先煮麻黃減一升﹐去上沫﹐內諸藥﹐煮取三升﹐去滓﹐彊服一升﹐羸者減之﹐日三服﹔小兒服四合。

瓜蔞方吉氏方治小兒傷冷﹐气喘涎多。

瓜蔞一大个﹐開一蓋子阿膠一分沙糖半兩

右件將二味投入瓜蔞內﹐以蓋子依舊封著﹐白紙都糊﹐入飯甑蒸兩徧﹐傾出﹐隨兒大小﹐約多少冷服。

眞珠散【《證治準繩》﹐下同】治小兒气喘多涎。

眞珠末生犀角鎊各半錢香附子四錢龍腦少許

右爲末﹐每服半銅錢﹐煎桃仁湯調下。嬰兒一字﹐一歲以下者半錢。

茅先生方治小兒諸喘气急。

海螵蛸黑牽牛末牡蠣馬兜鈴去皮

右各稱二錢﹐爲末拌勻﹐每服抄一錢﹐用鯽魚淡煮湯調下。

又

海螵蛸牡蠣煆

右等分爲末﹐每服一錢﹐用淡生薑湯調下。

二聖散治風痰壅閉﹐語音不出﹐气促喘悶﹐手足動搖﹐似搐非搐。

訶子肉十大枚﹐半生半炙大腹皮洗焙﹐五錢

右銼﹐每服二錢﹐水一盞﹐煎七分﹐無時溫服。

五和湯治小兒實熱作喘。

當歸酒洗赤茯苓各半兩炙甘艸大黃枳殼水浸潤去穰銼片麩炒微黃﹐各七錢半

右件﹝口父﹞咀﹐每二錢﹐水一盞﹐煎七分﹐無時溫服。

定喘飲治夾風痰喘﹐气促﹐不拘冷熱二證。

人參去蘆頭麻黃不去根節防己去黑皮訶子去核半夏湯洗去滑甘艸各五錢

右銼﹐每服二錢﹐水一盞﹐姜二片﹐煎七分﹐無時溫服。

奪命散【《東醫寶鑑》】治同上。

靑礞石焰硝各一兩。同入鍋內煆﹐待硝盡﹐候礞石如金色取用

右爲末﹐用薄荷汁入蜜調服。

單方

治小兒咳逆短气﹐胸中吸吸﹐呵出涕唾﹐嗽出臭膿。燒淡竹瀝﹐煮二十沸﹐一服一合﹐日五服﹐不妨食息乳哺。【《千金方》﹐下同】

小兒咳嗽﹕生薑四兩﹐煎湯浴之。

小兒寒嗽﹐或作壅喘﹕用松子仁五个﹐百部炒﹐麻黃各三分﹐杏仁四十个去皮尖﹐以少水略煮三五沸﹐化白砂糖﹐丸芡子大﹐每食後含化十丸﹐大妙。【錢乙《直訣》】

小兒咳嗽聲不出者﹕紫菀末﹑杏仁等分﹐入蜜同研﹐丸芡子大﹐每服一丸﹐五味湯化下。【《全幼心鑑》﹐下同】

小兒猝嗽﹐百日內咳嗽痰壅﹕貝母五錢﹐甘艸半生半炙二錢﹐爲末﹐沙糖丸芡子大﹐每米飲化下一丸。

小兒痰喘﹕巴豆一粒杵爛﹐綿裹塞鼻﹐男左女右﹐痰卽自下。【龔氏《醫鑑》】

小兒咳嗽﹕蜂房二兩﹐洗淨燒研﹐每服一字米飲下。【《勝金方》】

小兒風寒﹐煩熱有痰﹐不省人事﹕荊芥穗半兩焙﹐麝香﹑片腦各一字爲末﹐每茶服半錢。大人亦治。【《普濟方》】

小兒齁喘﹕活鯽七个﹐以器盛﹐令兒自便尿養之﹐待紅煨熟食﹐甚效。一女年十歲﹐用此永不發也。【《集驗方》】

小兒喘咳發熱﹐自汗吐紅﹐脈虛無力者﹕人參﹑天花粉等分﹐每服半錢﹐蜜水調下﹐以瘥爲度。【《經濟方》】

小兒喘嗽齁﹝鼻合﹞﹐用糯米泔少許﹐磨茶子滴入鼻中﹐令吸入口服之﹐口咬竹筒﹐少頃涎出如綫﹐不過二三次絕根﹐屢驗。【《經驗良方》】

小兒痰喘﹐咳嗽膈熱﹐久不瘥﹕瓜蔞實一枚﹐去子爲末﹐以寒食麵和作餅子﹐炙黃再研末﹐每服一錢﹐溫水化下﹐日三服﹐效乃止。【劉河間《宣明方》】

小兒風痰﹕膽礬末一字﹐溫醋湯調下﹐立吐出涎便醒。【《譚氏小兒方》】

小兒涎喘﹐服藥不退者﹕用無雄雞子一个取淸﹐入輕粉抄十錢﹐拌和﹐銀器盛﹐置湯瓶上蒸熟﹐三歲兒盡食﹐當吐痰或泄而愈。气實者方可用。【演山《活幼口議》﹐下同】

小兒吐痰﹐或風壅所致﹐或咳嗽發熱﹐飲食卽嘔﹕半夏泡七次半兩﹐丁香一錢﹐以半夏末水和包丁香﹐用面重包﹐煨熟﹐去面爲末﹐生薑自然汁和丸麻子大﹐每服二三十丸﹐陳皮湯下。

治小兒咳嗽﹕以皂莢燒灰研細末﹐每服半錢﹐或一錢﹐豉湯調下無時。【《衛生總微》﹐下同】

治諸咳嗽﹐墜化痰涎﹕以葉子雌黃﹐不拘多少﹐研細入鍋子內﹐微火中燒令成汁﹐候冷取出﹐再研細﹐軟飲和丸蘿卜子大﹐熟水下丸二个﹐臨睡。

治小兒嗽﹕用瓜蔞皮不拘多少﹐用蜜塗﹐慢火上炙焦﹐赤色爲末﹐每服一錢﹐蜜調成膏﹐時時抹兒口內。【《證治準繩》﹐下同】

小兒定喘化痰﹕用豬蹄四十九个﹐淨洗控幹﹐每个指甲﹐內半夏﹑白礬各一字﹐入罐子內封閉﹐勿令煙出﹐火煆通赤﹐去火細研﹐入麝香一錢﹐上喘咳嗽﹐用糯米飲下﹔小兒半錢﹐至妙。

小兒痰齁多年﹐海螵蛸末﹐米飲服一錢。【葉氏《摘元方》﹐下同】

小兒鹽哮﹕芝麻瓦稭內燒存性﹐出火毒﹐研末﹐以淡豆腐蘸食之。

小兒哮病﹕向南墻上年久螺螄爲末﹐日晡時﹐以水調成﹐日落時﹐舉手合掌皈依吞之﹐卽效。

小兒痰熱﹐咳嗽驚悸﹕半夏﹑南星等分爲末﹐牛膽汁和入膽內﹐懸風處待幹﹐蒸餅丸菉豆大﹐每姜湯下三五丸。

治小兒未晬咳嗽﹕用白僵蠶直者爲細末﹐塗少許奶頭上﹐令兒喫立效。【《趙氏方》】

鍼灸

《幼科全書》曰﹕小兒哮喘﹐灸法取對心穴左背上是三里﹐各灸三壯。仍禁酸鹹辛熱之物。

《古今醫統》曰﹕小兒咳嗽不瘥﹐灸肺兪穴﹐在背上第三椎下兩傍各一寸五分。

《證治準繩》曰﹕小兒喘脹﹐俗謂之馬脾風﹐又謂之風喉者﹐以艸莖量病兒手中指裏﹐近掌紋﹐至中指尖截斷﹐如此二莖自乳上微斜﹐直立兩莖﹐於梢盡頭﹐橫一莖﹐兩頭盡頭點穴﹐灸三壯。此法多曾見愈。

醫案

錢氏《直訣》曰﹕杜氏子五歲﹐仲冬咳嗽吐痰﹐此風寒傷肺也﹐用麻黃丸以瀉肺﹐後用阿膠散以實肺﹐如此者三﹐其病愈虛。師曰﹕瀉肺而肺病不退﹐補肺而肺病猶存﹐無能爲矣。果大喘而歿。

李運使孫八歲﹐咳嗽胸滿短气﹐或謂肺經有熱﹐用竹葉湯牛黃膏各二服﹐三日加喘。師曰﹕此肺气虛而寒邪所乘﹐用補脾肺之藥而愈。蓋竹葉﹑牛黃治心藥也﹐用以治肺誤矣。

張氏孫九歲﹐喘嗽悶亂﹐飲水不止﹐食不能下﹐或用涼藥﹐月許無效。師曰﹕此涼藥寒胃也﹐以益胃散補脾土﹐以瀉白散瀉肺金而愈。

段齋郎子四歲﹐病嗽身熱﹐吐痰數日咯血﹐或用甘桔湯防己丸﹐其涎上攻﹐吐喘不止﹔用褊銀丸一服下之﹐復以補肺散治之。或曰﹕證屬肺虛﹐何以下﹖師曰﹕肺經咯血而有熱故也﹐況痰實上攻﹐亦使發搐﹐故宜先下其痰﹐隨補脾肺而愈。

《幼科發揮》曰﹕一小兒咳嗽﹐服抱龍丸﹐反吐瀉不乳﹐腹脹發熱﹐用六君子湯﹐母子並服而瘥。後因母飲酒仍嗽﹐用淸胃散加曲芽﹐母服而子亦愈。

一小兒患嗽﹐或用淸痰等藥﹐反吐乳發熱﹐搐搦腹脹﹐此脾胃復傷而內虛熱也﹐用異功散加釣藤鉤漸愈﹐又用前藥加當歸而安。

一小兒患咳嗽服牛黃淸心丸﹐加喘促腹脹﹔此脾肺气虛也﹐用六君子湯頓愈。

蘄水舉人蔡沙江﹐有子病咳﹐久不止﹐請予治。予往﹐見其連聲不止﹐咳時面靑﹐右手嘗自擺動。謂沙江曰﹕令郎不可治也。沙江問何故﹖曰﹕嗽者肺病也﹐肺屬金﹔面靑者﹐肝之色也﹐肝屬木﹔手擺者﹐肝風欲發之狀也。木來侮金﹐寡乎畏也。維金十月﹐金病木生之時﹐四時之序﹐將來者進﹐成功者退。火生而進﹐金病而退﹐發搐不可治也。甲乙日劇。果甲乙日搐而死。

《醫學綱目》曰﹕肺中風﹐多因嗽而始﹐但服嗽藥﹐不能散其風邪﹐入於肺臟之絡﹐其喉喘急﹐面色靑黃﹐目能認人﹐口不能言﹐醫不能明其證﹐坐以待盡﹐不亦陋乎﹖紹興王尙書女﹐伴老嫗得此病﹐半月相繼而死﹐庸醫俱不能識。又張南軒亦得此病而逝。後有樓八哥之子病此證﹐是時乃一气之行﹐諸醫皆言無朮而退。子父來告急﹐余往視之。以橘皮﹑桑白皮﹑罌粟殼三件煎湯﹐化百部丸二服﹐急灸肺兪﹐其喘立定﹐而忽能言﹐繼時索粥﹐自此生矣。

《保嬰金鏡錄》曰﹕一小兒患咳嗽﹐服牛黃淸心丸﹐如喘促腹脹。余視其右臉赤﹐脈紋形如槍﹐屬脾气復傷﹐用六君子湯頓安。

