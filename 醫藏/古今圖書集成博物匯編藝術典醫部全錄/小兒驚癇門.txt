古今圖書集成醫部全錄卷四百二十五

小兒驚癇門

黃帝素問

奇病論篇

帝曰﹕人生而有病巓疾者﹐病名曰何﹖安所得之﹖岐伯曰﹕病名爲胎病。此得之在母腹中時﹐其母有所大驚﹐气上而不下﹐精气並居﹐故令子發爲巓疾也。

【此女子胞之爲病也﹐有所大驚﹐則气暴上而不下。夫精以養胎﹐而精气並居者也。母受驚而气上﹐則子之精气亦逆﹐故令子發爲巓疾也。愚謂巓當作癲。按嬰兒癲癇﹐多因母腹中受驚所致。然癲疾者﹐逆气之所生也﹐故因气上逆而發爲癲疾。】

千金方【唐孫思邈】

驚癇論

論曰﹕少小所以有癇病及痙病者﹐皆由髒气不平故也。新生卽癇者﹐是其五臟不收斂﹐血气不聚﹐五臟不流﹐骨怯不成也﹐多不全育。其一月四十日已上﹐至期歲而癇者﹐亦由乳養失理﹐血气不和﹐風邪所中也。病先身熱掣瘲﹐驚啼叫喚﹐而後發痛﹐脈浮者爲陽癇﹐病在六腑﹐外在肌膚﹐猶易治也。病先身冷﹐不驚掣﹐不啼呼﹐而病發時脈沈者爲陰癇﹐病在五臟﹐內在骨髓﹐極難治也。病發身軟時醒者﹐謂之癇也。身彊直反張如弓﹐不時醒者﹐謂之痙也。諸反張﹐大人脊下容側手﹐小兒容三指者﹐不可復治也。凡脈浮之與沈﹐以判其病在陰陽表裏耳。其浮沈復有大小滑濇虛實遲快諸證﹐各依脈形爲治。《神農本艸經》說小兒驚癇有一百二十種﹐其證候微異於常﹐便是癇候也。初出腹﹐血脈不斂﹐五臟未成﹐稍將養失宜﹐卽爲病也。時不成人﹐其經變蒸之後有病﹐余證並寬﹐惟中風最暴卒也。小兒四肢不好驚掣﹐气息小異﹐欲作癇﹐及變蒸日滿不解者﹐並宜龍膽湯也。凡小兒之癇有三種﹕有風癇﹐有驚癇﹐有食癇。然風癇驚癇時時有之﹐十兒之中﹐未有一二是風驚者。凡是先寒後熱發者﹐皆是食癇也。驚癇當按圖灸之﹔風癇當與豬心湯﹔食癇當下乃愈﹐紫丸佳。凡小兒所以得風癇者﹐緣衣暖汗出﹐風因入也。風癇者﹐初得之時﹐先屈指如數乃發作者﹐此風癇也。驚癇者﹐起於驚怖大啼乃發作者﹐此驚癇也。驚癇微者急持之﹐勿復更驚之﹐或自止也。其先不哺乳﹐吐而變熱後發癇者﹐此食癇。早下則瘥﹐四味紫丸﹑逐癖飲最良﹐去病速而不虛人﹔赤丸瘥快﹐病重者當用之。

【注本無赤丸方﹐諸醫方並無。按此服四味紫丸不得下者﹐當以赤丸。赤丸瘥快﹐病重者當用之。今次後癖結脹滿篇中﹐第一方八味﹐名紫雙丸者﹐用朱砂色當赤﹐用巴豆﹐又用甘遂﹐比紫丸當快﹐疑此卽赤丸也。】

凡小兒不能乳哺﹐當與紫丸下之。小兒始生﹐生气尙盛﹐但有微惡﹐則須下之﹐必無所損。及其愈病﹐則致深益。若不時下則成大疾﹐疾成則難治矣。凡下﹐四味紫丸最善﹐𨿽下不損人﹐足以去疾。若四味紫丸不得下者﹐當以赤丸下之﹔赤丸不下﹐當倍之。若已下而有餘熱不盡﹐當按方作龍膽湯稍稍服之﹐並摩赤膏。風癇亦當下之﹐然當以豬心湯下之。驚癇但按圖灸之﹐及摩生膏﹐不可大下也。何者﹖驚癇心气不定【一作足﹐】下之內虛﹐益令甚爾。驚癇甚者﹐特爲難治。故養小兒常愼驚﹐勿令聞大聲﹔抱持之間當安徐﹐勿令驚怖。又天雷時﹐當寒兒耳﹐並作余細聲以亂之也。凡養小兒皆微驚以長血脈﹐但不欲大驚。大驚乃灸驚脈。若五六十日灸者﹐驚復更甚。生百日後灸驚脈﹐乃善。兒有熱﹐不欲哺乳﹐臥不安﹐又數驚﹐此癇之初也﹐服紫丸便愈。不愈﹐復與之。兒眠時小驚者﹐一月輒一﹐以紫丸下之﹐減其盛气﹐今兒不病癇也。兒立夏後有病﹐治之愼勿妄灸﹐不欲吐下﹐但以除熱湯浴之﹐除熱散粉之﹐除熱赤膏摩之。又以膏塗臍中﹐令兒在涼處﹐勿禁水漿﹐常以新水飲之。小兒衣甚薄﹐則腹中乳食不消﹐不消則大便皆醋臭﹐此欲爲癖之漸也﹐便將紫丸以微消之。服法先從少起﹐常令大便稀﹐勿大下也。稀後便漸減之﹐不酢臭﹐乃止藥也。凡小兒冬月下無所畏﹐夏月下難瘥。然有病者不可不下﹐下後腹中當小脹滿﹐故當節哺乳數日﹐不可妄下。又乳哺小兒﹐當令多少有常劑﹐兒漸大﹐當稍稍增之。若減少者﹐此腹中已有小不調也﹐便微服藥﹐勿復哺之﹐但當與乳﹐甚者十許日﹐微者五六日止﹐哺自當如常。若都不肯食哺﹐而但欲乳者﹐此是有癖﹐爲疾重要﹐當下之。不可不下﹐不下則致寒熱或吐而發癇﹐或更致下痢﹐此皆病重不早下之所爲也﹐此卽難治矣。但先治其輕時﹐兒不耗損而病速愈矣。一凡小兒屎黃而臭者﹐此腹中有伏熱﹐宜微將服龍膽湯。若白而酢者﹐此挾宿食﹝宿食《千金》卷五作「宿寒」。﹞不消也﹐當服紫丸。微者少與藥合內消﹐甚者小增藥令小下﹐皆復節乳哺數日﹐令胃气平和。若不節乳哺﹐則病易復﹐復下之則傷其胃气﹐令腹脹滿。再三下之尙可﹐過則傷矣。凡小兒有癖﹐其脈大﹐必發癇﹐此爲食癇﹐下之便愈。當審候掌中與三指脈﹐不可令起而不時下﹐致於發癇﹐則難療矣。若早下之﹐此脈終不起也。脈在掌中﹐尙可早療﹐若至指則病增矣。凡小兒腹中有疾生則身寒熱﹐寒熱則血脈動﹐動則心不定﹐心不定則易驚﹐驚則癇發速也。

候癇法

夫癇﹐小兒之惡病也。或有不及求醫而致困者﹐然气發於內﹐必先有候﹐常宜審察其精神而采其候也。

手肉白魚際脈黑者是癇候﹐魚際脈赤者熱。脈靑大者寒﹐脈靑細者爲平也。鼻口漧燥﹐大小便不利﹐是癇候。眼不明﹐上視喜陽﹐是癇候。耳後完骨上有靑絡盛﹐臥不靜﹐是癇候。靑脈﹐刺之令血出也。小兒發逆上﹐啼笑面暗﹐色不變﹐是癇候。鼻口靑﹐時小驚﹐是癇候。閉目靑﹐時小驚﹐是癇候。身熱﹐頭常汗出﹐是癇候。身熱﹐吐哯而喘﹐是癇候。身熱﹐目時直視﹐是癇候。喜欠﹐目上視﹐是癇候。身熱﹐目視不精﹐是癇候。目瞳子卒大黑於常﹐是癇候。臥惕惕而驚﹐手足振搖﹐是癇候。

臥夢笑﹐手足動搖﹐是癇候。意气下而妄怒﹐是癇候。咽乳不利﹐是癇候。身熱小便難﹐是癇候。

吐痢不止﹐厥痛時起﹐是癇候。弄舌搖頭﹐是癇候。

已上諸候二十餘條﹐皆癇之初也。見其候﹐便爪其陽脈所應灸﹐爪之皆重手﹐令兒驟啼﹐及足絕脈﹐亦依方與湯。直視瞳子動﹐腹滿轉鳴﹐下血身熱﹐口噤不得乳﹐反張脊彊﹐汗出發熱﹐爲臥不寤﹐手足掣瘈喜驚﹐凡八條﹐癇之極者也。如有此﹐非復湯爪所能救﹐便當時灸之。

小兒直訣【宋錢乙】

急驚風證治

小兒急驚﹐因聞大聲或驚而發搐﹐搐止如故﹐此熱生於心﹐身熱面赤﹐引飲﹐口中气熱﹐二便黃赤﹐甚則發搐﹐蓋熱盛生風﹐陽盛而陰虛也。宜以利驚丸除其痰熱﹐不可用巴豆之藥。

【注按《保嬰集》云﹕急驚風之候﹐牙關緊急﹐壯熱涎湧﹐竄視反張﹐搐搦顫動﹐口中气熱﹐頰赤唇紅﹐脈浮洪數者﹐此肝經血虛﹐火動生風。蓋風生則陰血愈散﹐陰火愈熾﹐火動則肺金愈虧﹐肝木愈盛﹐宜滋肝血﹐養脾气。若屢服袪風化痰瀉火辛散之劑﹐便宜認作脾虛血損﹐急補脾土。若風火相搏﹐發熱抽搐﹐目瞤筋攣﹐痰盛者﹐用四物﹑釣藤鉤以生肝血淸肝火﹐用四君子加當歸以補脾土生肺金。若肝經血燥發熱﹐驚搐目瞤﹐筋攣痰盛者﹐用六味丸以滋腎水﹐四君子以補脾土。若肺金克肝木﹐用六君子湯以實脾土﹐加芍藥﹑木香以平肺金。若屢服驚藥而脾胃虛寒者﹐須用六君子湯以補脾胃﹐丁香﹑木香以培陽气﹐否則必變慢驚。】

慢驚風證治

小兒慢驚﹐因病後或吐瀉﹐或藥餌傷損脾胃﹐而肢體逆冷﹐口鼻气微﹐手足瘈瘲﹐昏睡露睛﹐此脾虛生風無陽之證也﹐溫白丸主之。

【注按《保嬰集》云﹕急驚屢發屢用﹐直瀉則脾損陰消而變爲慢驚者﹐當補脾養血﹐佐以安心淸肺制木之藥﹐最爲切當。竊謂前證多因脾胃虧損﹐肝木所勝﹐但用五味異功散加當歸﹐佐以釣藤飲子﹐以補脾土﹑平肝木﹐亦多得效。如不應﹐用六君加炮姜﹑木香﹐溫補脾土﹔更不應﹐急加附子以回陽。若用逐風驅痰之藥﹐反促其危也。每見小兒脾胃弱者﹐一病卽成慢驚﹐不可泥爲久病誤藥而後成也。《內經》云爲慢脾風﹐言脾虛受病也﹐其意可見矣。】

發搐證治

驚癇發搐﹐男則目左視無聲﹑右視有聲﹐女則右視無聲﹑左視有聲﹐相勝故也﹐故有發時之證。

【注按前證多因胎中受患﹐或乳母鬱怒傳兒﹐或小兒乳傷自病﹐其證吐乳面靑﹐若痰實壅積﹐則壯熱面紅﹐當兼調治其母﹐切不可損其元气。若欲驗逆順﹐男則握拳拇指叉入食指中爲順﹐於外爲逆﹐女則叉入食指中爲逆﹐於外爲順。仍參吮乳不能類以治其母。後仿此。】

若寅卯辰時身體壯熱﹐目上視﹐手足搖動﹐口出熱涎﹐頸項勁彊﹐此肝旺也﹐當補腎治肝﹐用地黃丸﹑瀉靑丸主之。

【注按前證若煩熱作渴﹐飲冷便結者﹐宜用瀉靑丸。若發熱飲溫﹐大便不結者﹐宜用柴芍參苓散。若自汗盜汗﹐腎虛液不歸源也﹐用地黃丸。若服峻劑﹐或久病流涎﹐脾虛涎不歸源也﹐用六君子湯。所云肝旺者﹐乃肝木虛而邪气旺也﹐故先補其母﹐後瀉其子。】

若巳午未時發搐﹐心神驚悸﹐竄視睛赤﹐牙關緊急﹐口中流涎﹐手足搖動﹐此心旺也﹐以地黃丸補肝﹐導赤散﹑涼驚丸治心。

【注按前證屬邪气實而眞气虛﹐故用地黃丸。其流涎不止﹐則爲心火虛而脾土弱也﹐宜佐以六君子湯。】

若申酉戌時微搐而喘﹐目微斜﹐身似熱﹐睡而露睛﹐手足逆冷﹐大便淡黃﹐肺旺也﹐當用益黃散以補脾﹐導赤散以治心﹐瀉靑丸以治肝。

【注按前證屬脾土眞寒﹐不能生肺气而假熱﹐故宜用益黃散以補肺金之母﹐如用六君﹑炮姜尢效。若手足不冷﹐屬虛弱﹐用五味異功散加木香。其導赤散﹑瀉靑丸﹐初病元气未虛者﹐酌量用之。若久病元气已虛者﹐必用六君子湯﹐祕旨安神﹑六味地黃二丸主之。】

若亥子丑時微搐﹐身體發熱﹐目睛緊斜﹐喉中有痰﹐大便白色﹐多睡不省﹐當用益黃散以補脾﹐導赤散﹑涼驚丸以治心。

【注按前證屬形病虛寒﹐宜用六君子加炮姜溫補脾土﹐用淸心安神丸﹑六味丸調補心血。潔古張先生云﹕此證皆因大病後脾胃虧損所致﹐其旨明矣。若非六君子湯以固本﹐必變慢脾風也。】

若傷風發搐﹐口中气熱﹐呵欠煩悶﹐手足動搖﹐當以大靑膏發散之。

【注按潔古先生云﹕傷風發搐﹐當辧有汗無汗﹐用大靑膏﹑小續命湯。竊謂前證若口中气熱﹐搐而有力﹐屬形病俱實﹐宜用大靑膏以散風邪。若口气不熱﹐搐而無力﹐屬形病俱虛﹐宜用異功散以補脾土﹐六味丸以滋腎水﹐釣藤飲以淸肝火。若因風邪郁熱﹐而變見諸證﹐當理肺經﹐淸風邪。若外邪旣解﹐而諸證不愈﹐當實脾土﹐補肺金。若徑治其肺﹐恐脾气復傷﹐諸證蜂起矣。】

若傷食後發搐﹐身溫多睡﹐或吐不思食者﹐宜先定搐﹐搐止用白餅子下之﹐後用安神丸主之。

【注按前證若飲食停滯﹐嘔吐不食﹐腹脹便祕者﹐屬實熱﹐宜用白餅子下之。若下後搐熱益甚﹐嘔吐不食者﹐屬虛熱﹐用異功散補之。若脾胃旣傷﹐肝木所勝﹐用六君加釣藤鉤以健脾气﹐平肝木。大凡飲下而不愈者﹐但調補婢胃﹐則諸邪自退矣。】

百日內發搐﹐眞者不過兩三次必死﹐假者頻發不死。眞者內生驚癇﹐假者外傷風冷﹐血气未實﹐不能勝任﹐故發搐。口中气熱﹐用大靑膏塗顖﹑浴體二法。

【注按前證多因胎中受患﹐或乳母鬱怒傳兒﹐或兒脾傷自病﹐當固元气爲主﹐而兼調治其母﹐仍參吮乳不能類治之。後仿此。】

小兒初生﹐壯熱吐哯﹐身體彊直﹐手足抽掣﹐目反直視﹐是胎驚風證也。

【注按前證多因娠婦忿怒驚恐﹐調攝乖常﹐或挾外邪﹐內傷於胎。蓋母有所觸﹐胎必感之﹐當用豬乳膏拭兒口中﹔或用惺惺散加漏蘆﹐令母煎服﹐使藥通乳中﹐兒病自愈矣。】

驚啼者﹐邪气乘心也﹐當以安神丸主之。

竇漢卿《瘡瘍全書》云﹕驚哭有淚是肚腹痛﹐用蘇合香丸﹐酒服良。

【注按哭而不啼多淚﹐是驚悸也﹔啼而無淚﹐是痛也。若因心血不足﹐用祕旨安神丸﹔心火熾盛﹐用導赤散﹔水火相搏﹐用柴胡梔子散﹔肝血不足﹐用六味丸。所云十啼者﹐蓋亦大同小異耳。】

癲癇證治

凡治五癇﹐皆隨髒治之。每髒各有一獸之形﹐並用五色丸﹐治小病也。發而重者死﹐病甚者亦死。若反折上竄﹐其聲如犬﹐證屬肝也。若目瞪吐舌﹐其聲如羊﹐證屬心也。若目直腹痛﹐其聲如牛﹐證屬脾也。若驚跳反折手縱﹐其聲如雞﹐證屬肺也。若肢體如屍﹐口吐涎沫﹐其聲如豬﹐證屬腎也。

【注按妊娠若遇驚恐﹐則必內應於胎。故一月足厥陰脈養﹐驚則肝受病﹔二月足少陽脈養﹐驚則膽受病﹔三月手少陰脈養﹐驚則心受病﹔四月名爲離經﹔五月足太陰脈養﹐驚則脾受病﹔六月足陽明脈養﹐驚則胃受病﹔七月手太陰脈養﹐驚則肺受病﹔八月手陽明脈養﹐驚則大腸受病﹔九月足少陰脈養﹐驚則腎受病。是臟腑納气於丹田﹐自肝至腎十經滋養而生﹐此則胎中所致也。若旣生之後﹐或驚怪所觸﹐或乳哺失節﹐或乳母飲食起居六淫七情髒气不平﹐亦致是證。須察見證屬於何經﹐更別陰陽虛實﹐寒熱緩急﹐以調補脾胃爲主﹐否則不時舉發﹐甚至不救。】

河間六書【金劉完素】

驚風

小兒驚風潮搐﹐手足掣縮﹐用驗命散吐之。

身熱惡寒﹐戰栗驚惑﹐皆屬熱證﹐爲少陰君火。暴彊直﹐肢軟戾﹐裏急筋縮也﹐皆屬風證﹐爲厥陰風木。夫小兒六歲之上爲小兒﹐十八歲已上爲少年。其六歲以下者﹐諸經不載﹐是以乳下嬰兒﹐有病難治﹐無可定也。然小兒與大人不可一例﹐各異治之。𨿽小兒誕生𦇤褓之後﹐骨肉脆軟﹐腸胃細微﹐可以乳食調和臟腑﹐乃得平安﹐肌膚滋潤﹐筋骨經嫩﹐以綿衣之﹐故生壅滯﹐內有積熱乘於心﹐心受邪熱﹐乃發爲驚﹐驚不止﹐反爲潮搐則爲病也。大槪小兒病者純陽﹐熱多冷少。

【注《素問》驚駭驚愕﹐少陰君火也。】

小兒驚風者﹐皆由心火暴甚而制金﹐不能平木﹐故風火相搏﹐而昏冒驚悸潮熱﹐此證皆爲熱甚而風生。

儒門事親【元張從政】

驚風

戴人常曰﹕小兒風熱驚搐﹐乃常病也。常搦時﹐切戒把捉手足﹐握持太急﹐必半身不遂也。气血偏勝﹐必痺其一臂﹐漸成細瘦﹐至老難治。當其搐時﹐置一竹簟鋪之涼地﹐使小兒寢其上﹐待其搐風力行徧經絡﹐茂極自止﹐不至傷人。

發驚潮搐

小兒三五歲時﹐或七八歲至十餘歲﹐發驚潮搐﹐涎如拽鋸﹐不省人事﹐目瞪喘急﹐將欲死者﹐《內經》曰﹐此皆得於母胎中所授悸惕怕怖驚駭恐懼之气﹐故令小兒輕者爲驚弔﹐重者爲癇病風搐﹑爲腹中積熱﹑爲臍風。已上證候﹐可用吐涎及吐之藥。如吐訖﹐宜用朱犀腦麝淸涼墜涎之藥。若食乳之子﹐母亦宜服安魂定魄之劑﹐定志丸之類。如婦人懷孕之日﹐大忌驚憂悲泣﹐縱得子﹐必有諸疾。

慢驚

小兒內瀉﹐轉生慢驚﹐及兩目直視﹐魚口出气者﹐亦不宜下﹐止宜調養﹐溫以和之。

衛生寶鑑【元羅天益】

急慢驚風

小兒急慢驚風者﹐古無之﹐惟曰陰陽癇﹐所謂急慢驚者﹐後世名之耳﹐正如赤白痢之類也。陽動而速﹐故陽病曰急驚﹔陰靜而緩﹐故陰病曰慢驚。此陰陽虛實寒熱之別﹐治之不可誤也。急驚由有熱﹐熱卽生風﹐又或因驚而發﹐則目爲連札潮涎﹐搐搦身體﹐與口中气皆熱﹐及其發定﹐或睡起﹐卽了了如故﹐此急驚證也。當其搐勢漸減時﹐與鎭心治熱之劑一二服﹐候驚勢已定﹐須臾以藥下其痰熱﹐利下痰熱﹐心神安寧卽愈。慢驚得於大病之餘﹐吐瀉之後﹐或悞取﹐轉致脾胃虛損﹐風邪乘之﹐似搐而不甚搐﹐此名瘈瘲﹐似睡而精神慢﹐四肢與口中气皆冷﹐睡中露睛﹐或胃痛而啼哭如鴉聲﹐此證已危﹐蓋脾胃虛損故也。

東垣十書【元李杲】

治小兒驚論

外物驚宜鎭心﹐以黃連安神丸。若气動所驚﹐宜寒水石安神丸。大忌防風丸治風﹐辛溫之藥必殺人。何也﹖辛散浮溫﹐熱者火也﹐能令母實﹐助子之气盛﹐皆殺人也。因驚而泄靑色﹐先鎭肝以朱砂之類﹐勿用寒涼之气﹐大禁涼驚丸。風木旺必克脾胃﹐當先實其土﹐後瀉其木。閻孝忠編集錢氏方﹐以益黃補土悞矣。其藥有丁香辛熱助火﹐火旺土愈虛矣。靑橘皮瀉肺金﹐丁香辛熱大瀉肺與大腸。脾實當瀉子﹐今脾胃虛反更瀉子而助火﹐重虛其土﹐殺人無疑矣。其風木旺證﹐右關脈洪大﹐掌中熱﹐腹皮熱﹐豈可以助火瀉金﹖如寒水來乘脾土﹐其病嘔吐腹痛﹐瀉痢靑白﹐益黃散聖藥也。今立黃芪湯﹐先瀉火補金﹐大補其土﹐是爲神治之法。

平治會萃【元朱震亨】

急慢驚風

發熱口瘡﹐手心伏熱﹐痰熱痰喘痰嗽﹐並用湧法﹐重則用瓜蒂散﹐輕則用苦參﹑赤小豆末﹐須酸虀汁調服吐之﹔後用通聖散蜜丸服之。

驚有二證﹕一者熱痰﹐主急驚﹐當直瀉之﹔一者脾虛﹐乃爲慢驚﹐所主多死﹐當養脾。

東垣云﹕慢驚者先實脾土﹐後散風邪。

急者﹐只用降火下痰養血。

慢者﹐只用朱砂安神丸﹐更於血藥中求之。

幼科全書【元朱震亨】

驚風

驚自是驚﹐風自是風﹐最要分別得明白﹐不可混治。驚者﹐因見非常之形﹐異類之物﹐或因爭鬭﹐或因跌僕﹐或水火或禽獸之類﹐以致驚其神﹐气結於心而痰生焉。痰壅气逆﹐結成搐搦﹐口眼喎斜﹐口吐涎沫﹐一時卽醒﹐如常無事。或一日一發﹐或一日再發﹐或三五日一發﹐或一月一發﹐或半年一發。若不急治﹐變成癇疾﹐則爲終身之痼疾也。治法當先利痰順气﹐後用淸心安神。風者﹐或因外感風寒﹐或因內傷飲食﹐以致熱生於內﹐因熱生痰﹐因痰生搐﹐其狀口眼喎斜﹐手足牽動﹐气喘涎潮﹐口吐涎沫﹐發過略醒﹐潮熱不退﹐須臾復發﹐治法當先瀉火開痰﹐後用淸熱安神。

驚風有二﹕有急有慢。急驚風爲實爲熱﹐當用涼瀉﹔慢驚風爲虛爲寒﹐當用溫補。不可一例混治﹐恐致悞人。急驚風者﹐小兒元气素實﹐或因恐怖﹐或因風寒﹐或因傷飲食而致﹐要詳審明白﹐先察其證而後施治法。

如曾因恐怖而成驚者﹐其證發過卽如常﹐若無他病﹐先以利痰丸順气開痰﹐後用安神丸調之。

如因風寒而成風者﹐其證發過略醒﹐須臾復發﹐輕者只用導赤散一服而風卽止﹐後用涼驚丸﹑抱龍丸調之。重者痰涎壅閉﹐先以導赤散吞下五色丸﹐降火卻痰﹔次以導赤散吞下瀉靑丸﹐以瀉心肝之火﹔後以抱龍丸治痰﹐保命丹治風﹐緩緩調之。

如曾傷飲食而成風者﹐其證發過略醒﹐醒多啼哭﹐須臾復發﹐不思乳食﹐先用陳皮麥芽煎湯﹐吞下五色丸﹐推去食則痰自降﹔後用辰砂五苓散治之。

凡治急驚法﹐除傷飲食一證外﹐不可遽用下藥。必先問其大小便如何﹐若小便淸﹐大便通﹐其邪在表﹐只用導赤散加防風﹐或瀉靑丸去大黃加全蠍作湯服之﹐發去表之寒邪﹐其風自退﹔後以辰砂五苓散調之﹐不可犯麝香﹐恐引邪入裏也。若果小便赤濇﹐大便閉結﹐此邪在裏﹐可用五色丸下之﹐後用牛黃淸心丸﹑抱龍保命丹調之。

凡急驚喘急痰气者﹐定喘湯加竹瀝治之。

凡急驚風涎痰壅塞不開者﹐可用吐法。

凡病退後潮熱不退﹐此脾虛熱也﹐四君子湯加炒漧薑治之。若小便赤﹐大便硬﹐兩腮缸﹐足脛熱者﹐此余邪未盡﹐不可作虛看﹐用涼驚丸並牛黃淸心丸﹐薄荷燈心湯調之。

凡熱退後昏睡不醒者﹐此心脾二經之邪未盡去也﹐安神丸加鬼神丹治之。

凡小兒但有微熱﹐觀其兩頰若赤﹐雙目上視者﹐必作驚風也﹐當先以導赤散加燈心薄荷以去其熱﹐次用抱龍丸以安其神﹐則風自不作也。

凡驚風之時﹐手散眼閉﹐口張顖陷﹐魚口气急﹐吐沫噴藥﹐昏不語不啼﹐口噤絕不飲食﹐遺尿失屎﹐面赤如妝者﹐皆不可治。

慢驚風小兒﹐胎稟气弱﹐又多疾病﹐或大吐大瀉﹐久瘧久痢﹐或悞服吐瀉之藥﹐皆致精神虛弱﹐漸成搐搦﹐十無一痊﹐蓋由元气虛弱﹐又逢恐怖而成也。

其證發過卽如常﹐但多啼哭﹐睡中不寧﹐不可妄用利痰之藥﹐先以靑州白丸子加靑礞石以去其痰﹐次服安神丸以四君子湯送下調之。如吐瀉大病之後﹐手足逆冷﹐昏睡目睛微露而無搐掣者﹐此欲成慢驚風證也﹐急溫補之﹐四君子湯加酸棗仁炒﹑漧薑炮﹑大棗作引﹐水煎頻服﹐以手足溫爲度﹐甚者加熟附子一片。愈後以集聖丸調之。

凡治慢驚風﹐不可妄用辛香之藥﹐寒涼之劑﹐蓋辛香能走攛元气﹐寒冷反傷脾胃故也。

凡吐瀉後手足厥冷﹐吐瀉不止﹐口舌生瘡﹐閉目無魂﹐口張不合﹐發直搖頭﹐汗出如油﹐昏睡气急﹐喉中涎向﹐哭作鴉聲﹐大小便不禁﹐眼上攛﹐角弓反張﹐頭軟﹐手足一邊牽引者﹑皆不可治。

凡咳嗽久﹐目閉神倦﹐面白手搖者﹐不治。

凡瘡疥平復﹐腹脹气急悶亂者﹐不治。

如小兒夜多啼哭﹐目睛上視﹐日則略定者﹐此內釣驚也。蓋因受寒气腹中作痛﹐以致痛極目定﹐治法以燈心燒灰﹐調滚白水化下理中丸﹐痛止病退。

如小兒日夜啼哭﹐目睹物不轉者﹐身後仰者﹐此外釣驚也。蓋因食積作痛﹐其身彊直﹐面赤目定﹐治法以竈心土泡滚白水送下丁香脾積丸﹐痛止病退。

如小兒肺脹喘滿﹐胸膈气急﹐兩肋扇動﹐陷下作坑﹐兩鼻竅張﹐悶亂咳嗽﹐作渴聲嗄﹐痰涎壅塞﹐大小便閉﹐此爲脾風也。若不急治﹐或治不識證﹐死在旦夕。宜先用牛黃奪命散治之﹐後用白虎湯調之。

如小兒忽然气急痰向﹐口眼如常﹐手足不搐﹐身上無熱﹐此乍傷風寒肺經受邪也﹐用芎蠍散一服卽止。

如小兒兩手輪指﹐目略直視者﹐此白虎證也。但身不發熱﹐手足不掣耳。治法宜向本年白虎方上取土﹐泡滚白湯﹐吞下蘇合香丸散。

如小兒痘發驚者﹐只用導赤散調辰砂末﹐一服卽效。不可妄用涼驚﹑抱龍﹑保命等藥。

西江月

小兒驚風證候﹐須分急慢根由。急爲實熱瀉涼求﹐慢是虛寒溫補。急因風寒食積﹐慢因久病綢繆。如斯辧認不差繆﹐才顯神功妙手。

急驚卒然大熱﹐因而熱則生風。痰涎哽塞角張弓﹐口眼歪斜沈重。先用嚏驚妙散﹐後將導赤疏通。合灸少商與中衝﹐瀉靑涼驚選用。

慢驚先因大病﹐精神頓減脾虛。懨懨沈困气長吁﹐口眼開張不乳。搐搦時時發舉﹐四肢逆冷何如。理中附子急驅除﹐不瘥艾燒左乳。【卽期門穴。】

若屬寒外感﹐先須發汗爲宜。瀉靑丸子作湯醫﹐加上蠍蠶二味。果是內傷飲食﹐又當解利相隨。三黃五色任施爲﹐積去熱除驚止。

要識驚風死證﹐面如紅粉塗搽。口張涎出緊關牙﹐發直气粗聲啞。喉內向如拽鋸﹐毛端汗似珠般。目瞪眼小不堪誇﹐大叫悶亂由怕。

拘掣乍作乍止﹐痰气無了無休。昏昏鼾睡喚何蘇﹐藥食不知吞吐。尿屎遺時少覺﹐四肢僵直難收。啼聲潮熱汗如油﹐縱有靈丹難救。

奇效良方【明方賢】

驚風搐搦不治證

如驚風搐搦略定﹐精神如常﹐神思不攺﹐卽是躁冒。煩躁不安﹐須急急調理﹐稍緩則不及事﹐亦懼不療。須要兩眼鮮明爲吉。其餘難療之證﹐須詳細審察。

驚風搐搦﹐兩眼不開﹐不治。

驚風定了﹐兩眼亦開不得﹐不治。

叫不出﹐說不得﹐更不喞聲﹐不治。

驚風連搐不止﹐不治。

手抓胸膈及咽喉間﹐不治。

口中不時吐出鮮血﹐不治。

吐不出者﹐不一月死。

顖門腫起﹐紅靑脈交橫見﹐不治。

大便瀉紫血黑血﹐不治。

信門如坑陷﹐靑脈現﹐不治。

驚風搐動﹐連日不下﹐不治。

尋常無事時﹐喋口喋眼﹐連日搐動﹐不治。

痰涎滿口﹐咽喉間如解鋸﹐不治。

痰涎如水雞聲﹐乃二气爭﹐不治。

聲音不出口﹐不治。

驚風治證

諸方書所載﹐急驚風易治﹐慢驚風難治﹐此古今之通論也。意之度之﹐出自至人傳授﹐別是一宗機杼情思﹐其訣錄方術﹐眞神仙之妙旨也。有若小兒受病之原﹐卽驚風寒暑痰食﹐各有由屬﹐若治療之法﹐迥出人一頭地。如寒屬膀胱﹐驚熱屬心﹐風屬肝﹐痰食屬脾胃。究湯氏幼幼之說﹐驚風痰常相繼於表裏﹐大要察其部位脈色﹐燭見其病之底蘊﹐克時獲效矣。

驚

脈在顖門﹑額上﹑印堂三處。

紅嫩則初驚方熱。

紫脈則重驚而熱。

顖門屬腎。髮際屬膀胱。印堂屬心。

顖門先紅及印堂靑﹐此心之微邪淫水。

顖印皆紫紅﹐此同前上證皆輕。

顖門靑及印堂紅﹐此腎之正邪克心火﹐必危。

顖印皆靑﹐同上證病危。

如加之左太陽上紅﹐傷風內熱。

日角紅至眉中﹐變蒸兩熱﹐生驚。

左太陽紅﹐食了乳母傷風乳汁。

右太陽紅靑﹐喫乳母傷寒乳汁。

風

脈看左太陽及風池。

左太陽與風池紅﹐風邪輕﹔靑﹐受風邪重。

左太陽屬膀胱。左太陰屬腎。左風池屬肝。右風池屬命門。

如之左太陽紅﹐傷風初熱。

左太陰紅﹐感寒初熱。

左文臺紅熱﹐有五七日﹐傳經了。

左太陽紫﹐傷風再受。

左太陰紫﹐傷寒再得。

左文臺紫﹐二四次熱。

右文臺紫﹐久熱不退。

左太陽靑﹐風變蒸。

左太陰靑﹐生驚了。

左文臺靑﹐再傳經熱不解。

印堂紅生風﹐熱生驚。

痰

右太陽屬三焦。右太陰屬脾。右文臺屬肺。右武臺屬胃。

右太陽紅靑﹐喫母感冒熱奶。

印堂靑﹐右太陰靑﹐右文臺靑﹐此三處主痰與食。

印堂紅﹐心熱生痰。

印堂靑黑﹐主胎中驚痰飲。

印堂紫﹐主有熱痰。

印堂靑黃﹐主有風痰。

右太陰靑紫﹐傷寒夾風熱奶。

左太陰靑﹐傷寒奶。

食

右太陰靑及文臺靑﹑武臺靑﹐皆是食。

如食傷因飽食不節﹐或爲冷硬之物﹐或油膩之物﹐致今頭疼發熱﹐嘔吐宿食﹐肚疼如傷﹐在膈上痞塞者﹐藜蘆散吐之﹔停於肚中﹐嘔吐肚疼﹐宜用三物湯瀉之。

有滯食﹐緣胃弱克化不選﹐心胸滿閉﹐肚疼﹐與化鐵丸消食﹐二陳湯快膈。有中食﹐因其兒脾胃怯﹐常有停飲﹐或食飽兼飲滯而不化﹐痞塞三焦﹐如驚風搐搦﹐或迷悶而不省﹐似夢如醉﹐神思昏亂發熱﹐金星丸主之。

五癇

五癇爲病﹐廢手足﹐或一手一足﹐或兩手兩足﹐如癱不隨﹐或喋眼﹐或喋口﹐或口喎﹐牽引頰車。

食癇爲病﹐傷肉食﹐手足搐動﹐角弓反張﹐或拳攣﹐或張狂大聲﹐如羊如犬大叫﹐吐出飲食方定。其飲食盡被痰涎包裹在其中。

驚癇爲病﹐廢頭目﹐弔口目﹐或一目雙目﹐或昏或盲﹐或邪視﹐或頭喎﹐或搖頭﹐或戰腦。

痰癇爲病﹐此患似張狂﹐作之不常﹐或半年一作﹐或一年或一月﹐或一日一次﹐或一日三次﹐一身驚搐﹐不廢手足﹐不廢頭目﹐其人張狂﹐如夢中﹐如半醉﹐燈下不知人﹐皆從夢寐中作﹐所以無常也。忽耳不能聞﹐目不能視﹐如狂。

飲癇爲病﹐此患喫食不知飽﹐忽然連三五日不甚思食﹐手足搐動﹐多自夢寐中﹐食太飽亦便發作。

痓

若痓病如寒邪中﹐得患者﹐十有九死。

又熱溫病及中暑發患熱者﹐十無一生。

頭疼發熱頸項彊硬﹐不能回顧﹐搖頭口噤﹐問之全不應人﹐漸漸角弓反張﹐痰在咽喉向者﹐死。仲景瓜蔞葛根湯﹑小續命湯入麝﹑局方大防風湯主之。且小方脈著書立方者一百餘家﹐各有所長﹐惟錢氏比諸家優於切脈。後之學者﹐熟讀玩味﹐治嬰孩之疾﹐則百發百中矣。

幼科發揮【明萬全】

驚

急驚風者﹐肝風甚而心火從之。木生火﹐從前來爲實邪﹐實則泄之﹐宜用瀉靑丸以瀉肝之風﹐導赤散以瀉心之火。慢驚風﹐錢氏云﹕脾虛則吐瀉生風﹐此脾土敗而肝木乘之。肝屬木而脾屬土﹐從所不勝來者爲賊邪﹐故慢驚爲難治也。脾虛生風﹐虛則補之﹐東垣用調元湯加白芍主之﹐此以黃芪﹑人參補脾之虛﹐白芍藥﹑甘艸以瀉肝之實﹐誠千古不傳之祕法也。予加桂在內﹐乃黃芪建中湯﹐木得桂而枯﹐古方治慢驚者﹐如醒脾散﹑蜆膏散﹐皆良法也﹐可用之。

或問曰﹕上工治未病﹐急慢驚何以預治之﹖曰﹕方其熱甚之時﹐腮紅面赤﹐兩目如怒﹐直視不轉者﹐此驚風之候也﹔宜服河間當歸龍薈丸﹐以瀉肝膽之火﹐則不成急驚風也。當吐瀉不止之時﹐見其手足冷﹐睡露睛﹐口鼻气出冷者﹐此慢駕風欲成之候也﹐急用參苓白朮散以補脾﹐琥珀抱龍丸去枳殼﹑枳實加黃芪以平肝﹐則慢驚不能生。此吾家傳祕法。

驚後其气不散﹐郁而生痰﹐痰生熱﹐熱生風﹐如此而發搐者﹐陳氏所謂气逆而作﹐搐而發驚者是也。此驚風二字所不同。

凡因驚而發搐者﹐此心火旺而肝木乘之﹐宜先止其搐﹐導赤散作湯﹐吞下河間當歸龍薈丸﹔後安其神﹐錢氏安神丸主之。有痰涎壅塞者﹐先降其痰﹐辰砂膏主之。次止其搐﹐後安其神。

急驚風屬陽﹐病在六腑易治﹐宜用涼瀉。

慢驚風屬陰﹐病在五臟難治﹐宜用溫補。

或問﹕病有急慢陰陽者﹐何也﹖曰﹕肝主風﹐木也。飄驟急疾﹐莫甚於風。心主驚﹐火也。暴烈飛揚﹐莫甚於火。木火陽也﹐故病在於心肝者﹐謂之急而屬陽。脾胃者土也﹐沈重遲滯﹐莫甚於土。脾土者﹐至陰之屬也。故病在於脾者。謂之慢而屬陰。肝常有餘﹐有餘則瀉而損之﹐脾常不足﹐不足則補而益之。至於心主驚﹐肝主風﹐似宜前論﹐然火資風勢﹐風資火威﹐相扇而發搐﹐故不可別論也。驚風之病﹐有兼證﹐有類證者﹐不可不辧也。

急驚風有三因

有外因者﹕如感冒風寒溫濕之气而發熱者﹐宜卽發散之﹐和解之﹐以除其熱可也。苟失而不治﹐熱甚發搐。此外因之病也﹐宜導赤散﹑瀉靑丸主之。

有內因者﹕如傷飲食發熱者﹐卽宜消導之下之﹐如保和丸﹑三黃枳朮丸之類以除其熱可也。苟失而不治﹐熱甚發搐﹐此內因之病也。當視大小便何如﹕如大便不通﹐先去其宿食﹐宜木香檳榔丸及膽導法﹔大便潤﹐宜辰砂五苓散﹑琥珀抱龍丸主之。

有不內外因者﹕如有驚恐或客忤中惡得之。蓋心藏神﹐驚有傷神﹐腎藏志與精﹐恐則傷腎。經云﹕隨神往來謂之魂﹐並精出入謂之魄。故神傷則魂離﹐精傷則魄散。小兒神志怯弱﹐猝有驚恐﹐所以精神潰亂﹐魂魄飛揚﹐气逆痰聚﹐乃發搐也。客忤中惡﹐出其不意﹐大人且驚﹐況小兒乎﹖宜先去其痰﹐辰砂膏主之﹔後安其神﹐琥珀抱龍丸主之。有熱者﹐東垣安神丸。下痰之藥﹐愼勿用輕粉﹑巴豆之類﹐恐傷元气﹐損脾胃﹐誤殺小兒。

驚後

搐後成癰瘓者﹐左氏謂風淫末疾是也。肝主筋﹐肝熱則筋弛而長﹐長則軟弱﹐手足伸而不能屈矣。肝寒則筋縮而短﹐短則拘攣﹐手足屈而不能伸矣﹐並宜六味地黃丸主之。拘攣者﹐加附子﹑肉桂﹔軟弱者﹐加黃蘗﹑知母﹑當歸﹑牛膝﹑續斷﹐蜜丸服之。

驚風後喑不能言﹐宜六味地黃丸加巴戟﹑遠志﹑石菖蒲。

癇

蓋心藏神﹐驚則傷神﹐腎藏志﹐恐則傷志。小兒神志怯弱﹐有所驚恐﹐則神志失守而成癇矣。如書傳所謂請僧寄名﹐僧爲摩頂誦咒﹐兒被嚇而成癇﹐後見穿皂衣人卽發是也。亦有驚久成癇者﹐初起卽可治﹐定志丸主之。父母怠忽﹐久而不治﹐遂成終身之患。

天釣內釣

天釣內釣﹐足厥陰肝經之脈﹐起足大指而上環陰器﹐左交右﹐右交左﹐上入小腹﹐下會督脈﹐循脊膂過而上至於巓。如風傷肝則發天釣﹐其狀眼上翻﹐頭頂向後仰﹐身反折﹐渾如角弓之狀。錢氏云﹕肝有風﹐甚則角弓反張者也。天釣屬木﹐宜發散﹐瀉靑丸中去大黃﹐加天麻﹑全蠍﹑僵蠶﹑釣藤。

內釣者﹐肝受寒則小腹痛﹐大叫哭﹐目直視﹐但不搐耳。宜急溫其內﹐當歸茱萸湯及木香丸。

或問﹕天釣內釣病痓盤腸﹐屬何髒﹖何以辧之﹖曰﹕經云﹕身半已上﹐天气主之﹔身半已下﹐地气主之。故大釣在上﹐生於風熱﹐宜發之﹔內釣在下﹐生於寒﹐宜溫之。二釣者﹐皆足厥陰之脈﹐外則與督脈同行﹐循脊而上入於巓之頂﹐所以病則目上翻﹐背後仰﹐如角弓之反張也。內則循陰气而入於小腹﹐所以病則小腹切痛爲囊腫也。諸風掉眩﹐皆屬肝木﹐故二釣皆有搐掣似驚。但天釣或哭或笑﹐內釣則多啼爲異耳。痓病屬足太陽膀胱經﹐上起兩目﹐上頭循頂而下行手背﹐循腰而下﹐於是與厥陰之脈下行者同﹐所以角弓反張之證亦相似也。但天釣有搐掣﹐而痓病無搐掣也。盤腸痛屬手太陽小腸經。內行於小腹﹐與厥陰之脈內行者不同﹐所以小腹忽痛也。但內釣有瘈瘲﹐而盤腸痛無瘈瘲可辧也。

育嬰家祕【明萬全】

天釣內釣

一天釣似癇。天釣者﹐壯熱驚悸﹐眼目翻騰﹐手足搐掣﹐或哭或笑﹐喜怒不常﹐甚者爪甲皆靑﹐如祟之狀﹐此肝病也﹐但不睡臥耳。宜解利風邪則愈﹐釣藤散主之。

一內釣似癇。內釣者﹐腹痛多啼﹐唇黑囊腫﹐傴僂反張﹐眼內有紅筋斑血者﹐此肝病也﹐但不昏困耳﹐乃受寒气所致。先是內臟抽掣﹐極痛狂叫﹐則泄瀉縮腳﹐腸痛而啼。內釣一過﹐外證抽掣又來﹐內外交攻﹐極難調理﹐須內外用藥治之。內釣甚者﹐宜乳香膏主之。

按天釣內釣二證﹐百日內小兒多有之。此二者﹐皆肝之病也。蓋厥陰肝經﹐內行於小腸﹐外行於背﹐故外感風熱則天釣﹐內傷寒冷則爲內釣。故曰﹕天釣者陽也﹐內釣者陰也。古今圖書集成醫部全錄卷四百二十六

小兒驚癇門

嬰童百問【明魯伯嗣】

發搐

凡急驚欲發﹐先看握拳。指內陰順﹐指外陽順。男左女右搐﹐須令全用藥通關﹐大忌悶涎入肺﹐逆入心經﹐不能語言﹐卽與涼心鎭驚下痰藥始安。如逆搐者﹐便不可救。若因吐瀉後變證﹐卻難調治。大凡此證﹐要看握拳順逆﹐若搐順則易調理﹐搐逆恐其復潮﹐先用通關勝撚兒﹑保命丹省風湯﹐後用疏風化痰退熱等藥﹐便可無事。又有驚風搐搦﹐吐瀉多啼﹐急搐﹐眼後有淚。面紅則難瘥。愛哭﹐心中聚涎﹐臉有紅筋﹐乃是癇疾。指亂靑紋﹐疾病又傳下驚風﹐鎭墜太過﹐風疾不散﹐與气相逆﹐搐不能定﹐當下轉气疏風藥﹐溫膽湯加酸棗仁﹐次服省風湯化蘇靑丸。又有急驚偏搦﹐面靑背冷﹐男左女右﹐不妨﹔男右女左﹐難治。如手心冷汗﹐搐眉搐肚﹐終日終夜不定者﹐名眞搐。兩肩都動﹐此乃掣證﹐不惟定搐﹐亦要順气。當下參湯﹐平其胃气﹔卻進川烏﹑全蠍等藥﹐並順气藥﹐亦要斡旋。仲陽論傷風後發搐﹕若傷風後得之﹐口中气出熱﹐呵欠煩悶﹐手足動搖﹐當發散﹐大靑膏主之。傷食後發搐﹕若傷食後得之﹐身體溫﹐多睡多唾﹐或吐不思飲食而發搐﹐當先定搐﹐搐退﹐白餅子下之﹐後服安神丸。又百日內發搐﹐眞者不過三兩次必死﹐假者頻發不爲重。眞者內生驚癇﹐假者外傷風冷。蓋血气未實﹐不能勝任﹐乃發搐也。欲知假者﹐口中气出熱也﹐治宜發散﹐大靑膏主之﹐仍用塗顖浴體法﹐珍珠丸下痰卽定。有熱不大便者﹐七寶洗心散﹐寬熱散下之卽效。卻用截風定搐﹐天麻防風丸﹑龍齒散﹑釣藤散等劑調理。有熱瘡疥或不語﹐防風通聖散﹑大連翹湯﹐皆可服。

急驚

急驚者﹐小兒熱痰客於心胃﹐因聞聲非常﹐則動驚搐矣。若熱極﹐𨿽不因聞聲及驚﹐亦自發搐。急驚之候﹐牙關緊急﹐壯熱涎潮﹐竄視反張﹐搐搦顫【搦者十指開合】動﹐唇口眉眼﹐眨引頻並﹐口中熱气﹐頰赤唇紅﹐大小便黃赤﹐其脈浮數洪緊。蓋由內有實熱﹐外挾風邪﹐心經受熱而積驚﹐肝經生風而發搐。治法大要用藥有序﹐通關以後﹐且與截風定搐﹐痰熱尙作乃下之﹐痰熱一泄﹐又須急與和胃定心之劑。如搐定而痰熱少者﹐則但用輕藥消痰除熱可也。蓋急驚須當下﹐切不可過用寒涼﹐及銀粉巴硝輩蕩滌太驟﹐此等重劑﹐醫家不得已而用之﹐僅去疾卽止。或不當用而用﹐或當用而過焉﹐往往由此而成慢驚矣。此證亦用搐鼻通關﹐打噴涕﹐牙關開後﹐用疏風化痰退熱藥﹐導赤散﹑柴胡﹑天麻等劑﹐便可無事。琥珀散通治諸經驚狂之要藥﹐至寶丹亦可服。

慢驚

凡慢驚之候﹐或吐或瀉﹐痰鳴微喘﹐眼開神緩﹐睡則露睛﹐驚跳搐搦﹐乍發乍靜﹐或身熱身冷﹐四肢熱﹐口鼻冷气﹐面色淡白淡靑﹐或眉靑唇靑﹐其脈沈遲散緩﹐蓋由急驚過用寒涼﹐或轉下太驟傳變成之。又有吐利不止而成者﹐有气虛暴吐瀉而成者﹐有臟腑虛洞泄而成者﹐有久利气脫而成者﹐有取瀉下積而成者﹐有吐血下血而成者﹐有感風不解傷寒傳變而成者﹐有久嗽作癇不已者﹐有虫積衝心者﹐有疝气腹痛者。或日夜汗出﹐脾困多睡﹐煩躁引飲﹐四肢浮腫﹐大小便閉﹐丹癅腫毒﹐龍帶纏腰﹐走馬急疳﹐並傳慢候。惟吐瀉積利成虛致之﹐則證變甚速﹐治法須當審問源流﹐不可一槪用藥曰慢候。如吐瀉得之﹐則理中湯加木香以溫其中﹐五苓散以導其水。如髒寒洞泄得之﹐則先與朮附湯。下積取轉得之﹐則先與調气散調和脾胃。如外感風寒﹐則可與桂枝湯﹑葛根湯輩﹐其他可以類推。然慢驚𨿽屬陰﹐亦須準較陰陽虧盛淺深如何﹐不可純用溫藥及燥烈大熱之劑﹐惟於生胃气中﹐加以截風定搐﹐如全蠍﹑花蛇﹑僵蠶﹑白附﹑天麻﹑南星輩爲良方。傳慢候而尙有陽證者﹐不必回陽﹐但與截風調胃﹐可冷可熱﹐惟均平陰陽而已。太乙寶生丹﹑聚寶丹﹑蟬蠍散﹑神寶旣濟丹﹑來復丹﹑王氏惺惺散﹑醒脾散﹑大醒脾散﹑溫白丸﹐可選而用之。若陽虧陰盛﹐病已傳過﹐純屬慢驚﹐無搐掣反引竄視之證﹐而但昏沈者﹐與星香全蠍散﹑定命飲子﹑四聖散﹑烏蠍四君子湯﹑天南星散﹑烏沈湯﹑沈香散之屬。若手足冰冷者﹐方可回陽﹐用硫黃﹑附子。慢驚下痰﹕身緩者天南星丸﹑蘇合香丸﹑白丸子﹐痰盛者神寶旣濟丹﹑礞石散﹐虛甚不可下痰者靈脂丸﹑七珍丸。如腦麝巴霜寒涼通關利腸之輩﹐一切禁止。如未發慢驚﹐先要睡﹐吐舌搖頭﹐面靑毛髮豎﹐吐乳作腥﹐額上有汗﹐此證乃吐後胃虛生風﹐當下截風醒脾散﹐或四君子湯加全蠍﹑防風﹐銀白散﹐或釣藤飲去麻黃。更宜多方早變藥餌﹐不可輕忽。又有慢驚正發﹐泄瀉吐乳﹐冷汗﹐雙眼閉﹐唇紅舌出﹐搖頭髮直﹐兩脇動﹐心悶气粗﹐口瘡﹐當用南星末貼腳底心﹐常進參湯尢好。少間口瘡不納乳食﹐名曰鎖膈﹐卻難救。凡小兒病證﹐見口如魚口作鴉聲者﹐不治。《聖濟經》有琥珀丸﹑南星煎等劑﹐皆可服。論曰﹕心藏神而惡熱。小兒體性多熱﹐若感風邪﹐則風熱搏於腑臟﹐其气郁憤﹐內乘於心﹐令兒神志不寧﹐故發爲驚。若驚甚不已﹐則悸動不寧﹐是爲驚悸之病﹐紫金散﹑牛黃散﹑大丹砂丸治之。其急驚則有龍齒散﹑巨勝散等劑﹐可選而用之。

脾風

慢脾風之候﹐面靑舌短頭低﹐眼合不開﹐因睡中搖頭吐舌﹐頻嘔鮏臭﹐噤口咬牙﹐手足微搐而不及收﹐或身冷﹐或身溫而四肢冷﹐其脈沈微﹐陰气極盛﹐胃气極虛﹐十救一二。蓋由慢驚之後﹐吐瀉損脾﹐病傳已極﹐總歸虛處﹐惟脾所受﹐故曰脾風。若逐風則無風可逐﹐若療驚則無驚可療﹐但脾間痰涎虛熱往來﹐其眼合者﹐脾困气乏﹐袖志沈迷﹐痰涎凝滯然爾。世所謂慢風難療者﹐慢脾風是也。然慢脾風一名虛風。凡小兒或吐或瀉之後﹐面色虛黃﹐大勢虛損。若因虛而發熱﹐繼此必得慢脾風﹐才見搖頭直視﹐以手摸人﹐昏困喜睡﹐額上汗多﹐身亦粘汗﹐其聲沈小而焦﹐卽是脾風之證﹐不必皆由急慢傳風。治法大要﹐生胃回陽﹐黑附湯﹑川烏散﹑金液丹﹑白丸子各一半﹐生附四君子湯可斟酌。胃气漸復﹐則異功散輩溫平而調理之﹐如蠍附散﹑陰癇散等亦可參用。若其眼半開半合﹐手足不冷﹐證候尙在慢驚﹐則不必用回陽﹔或已入慢脾而陽气未甚脫者﹐亦不可用硫黃附子丸。服回陽湯劑﹐手足漸暖者﹐仍用醒脾散等﹐繼其後以調之﹐不可輕易用極劑也。

急慢脾風下痰輕重

慢驚下痰輕者﹐神寶旣濟丹﹑白僵蠶丸﹐重者神砂膏﹐甚則七寶妙砂丹。灸慢脾慢風驚逆惡證候諸藥不效者﹐如有太衝脈﹐則取百會穴灸之﹐此治慢脾風之大要然也。急驚亦下劑有三﹕輕下則用定命丹﹑利驚丸﹑防風湯﹑宣風散﹑枳殼散﹑小柴胡湯輩﹐重下則用靑金丸﹑天麻丸﹑蘆薈散﹑牛黃涼膈丸﹑靑金丹﹑王監京墨丸輩﹐稍重下則用揭風湯﹑朱砂膏﹑疏風散﹑柴胡加大黃湯輩。下之後﹐宜和气助胃﹐如生气散﹑銀白丸﹑茯苓二陳湯﹑異功散﹑天麻蘇合香丸﹑參苓白朮散﹑和中散﹑醒脾散之類﹐皆可選用。凡急驚眼睛翻轉﹐口中出血﹐兩足擺﹐腹肚搐﹐摸體循衣﹐气促噴藥﹐口中痛絕大叫者﹐難治。慢驚四肢厥冷﹐吐瀉咳嗽﹐面黑唇慘﹐鴉聲﹐兩脇動气﹐口生白瘡﹐發直搖頭﹐眼睛不轉﹐涎鳴喘噎﹐口眼手足一邊牽引者﹐難痊。慢脾身冷粘汗﹐直臥如屍﹐喘嗽頭軟﹐大小便不禁﹐口噤頭搖者﹐最難爲力。若急驚甚者﹐服鎭心丸化痰鎭心﹐或金箔鎭心丸﹔亦可服珍珠丸﹐下痰亦效。熱甚大便閉者﹐寬熱散下之可也。

驚癇

發癇者﹐小兒之惡病也。幼小血脈不斂﹐骨气不聚﹐爲風邪所傷﹐驚怪所觸﹐乳哺失節﹐停滯經絡而得之。其候神气怫郁﹐瞪眼直視﹐面目牽引﹐口噤涎流﹐腹肚膨緊﹐手足搐掣﹐似生似死﹐或聲或默﹐或項背反張﹐或腰脊彊直﹐但四肢柔軟﹐發而時醒者﹐爲癇。若一身彊硬﹐終日不醒﹐則爲痙痓矣。癇曰五癇﹐病關五臟﹐面赤目彊﹐吐舌嚙齒﹐心下煩躁﹐气短息數者﹐曰心癇。面唇俱靑﹐其眼上竄﹐手足拳攣抽掣反折者﹐曰肝癇。面黑而晦﹐振目視人﹐口吐淸沫﹐不動如屍者﹐曰腎癇。面如枯骨﹐目白直視﹐驚跳搖頭﹐口吐涎沫者﹐曰肺癇。面色痿黃﹐眼睛直視﹐腹滿自利﹐四肢不收者﹐曰脾癇。此五臟之證然也。調理之法﹐惟以驚風食三種﹐陰陽二證﹐別而治之。風癇者﹐汗出解脫﹐風邪乘虛﹐其初屈指數而有熱生痰是也。驚癇者﹐震駭恐怖﹐打墜積驚﹐其初驚叫大啼﹐恍惚失魄是也。食癇者﹐食時得驚﹐停宿結滯﹐其初吐乳不哺﹐大便酸臭﹐或結成乳癖﹐先寒後熱是也。別之以陰陽﹐始者身體有熱﹐抽掣啼叫﹐是爲陽癇。陽病脈浮﹐面色光澤﹐病在六腑肌膚﹐此猶易愈。始者身體無熱﹐手足淸冷﹐不抽掣啼叫﹐是爲陰癇。陰病脈沈﹐面色黯晦﹐病在五臟骨髓﹐此最難痊。或以仰臥屬陽﹐復臥屬陰﹐方可參驗。蓋陽證不可用溫﹐陰證不可用寒。風癇先爲之散風﹐驚癇則爲之利驚﹐食癇則先爲之消積﹐續以定癇等劑主之。大槪血滯心竅﹐邪气在心﹐積驚成癇。通行心驚﹐調和心血﹐順气豁痰﹐又其要也。繼令小兒有熱有痰﹐不欲乳哺﹐眠睡不安﹐時常驚悸﹐此皆發癇之漸﹐卽以紫霜丸導之。時間量與紫霜丸減其盛气﹐則無驚風癇釣之患。其證方萌﹐其後髙骨間﹐必有靑紋紛紛如錢﹐見之急爲抓破﹐須令血出啼叫﹐尢得气通。瀚濯兒衣﹐不可夜露﹐恐爲無辜鳥羽糞所落污染﹐未有不爲癇也。挾邪怪者﹐其色變易不常﹐見人怕羞。諸癇喑不能言者﹐蓋咽喉爲气之道路﹐風傷其气﹐以掩其道路之間﹐抑亦血滯於心﹐心竅不通所致耳。南星調雄豬膽汁少許﹐名星蘇散﹐啖之輒效。若錢氏五癇丸並南星散﹐以菖蒲煎湯調下﹐甘遂豬心湯﹐以和蘇合香丸﹐皆治癇之要藥也﹐故表而出之。許叔微治小兒顚癇欲發﹐眼暗瘈瘲﹐聲惡嚼舌﹐雌黃丸主之。治風癇宜服薄荷散﹐有熱宜服細辛大黃湯。又有蛇黃丸﹑養生必用方﹑斷癇丹﹑散風丹﹑保安丸﹑獨活湯﹑牛黃丸﹑比金膏﹑虎睛丸﹑七寶鎭心丸﹑淸神湯﹑密陀僧飲。食癇通用妙聖丹﹑天麻丸﹑斷癇丸﹑當歸大黃湯﹑蠍虎散﹑代赭石散﹑日應丹﹑地龍散﹑全蠍五癇丸﹑星朱散﹐可選而用之。輕者化風丹亦可服。

驚風

驚者﹐虛惕怔忡﹐气怯神散﹐痰涎來去﹐其瀉必靑﹐漸生風而未至風也。驚邪入心﹐則面紅臉赤﹐惕惕夜啼。驚邪入肝﹐則面目俱靑﹐眼睛竄視。驚邪入腎﹐則面黑惡叫﹐嚙奶咬牙。驚邪入肺﹐則面目淡白﹐喘息气乏。驚邪入脾﹐則嘔吐不食﹐虛汗多睡﹐面色淡黃。據脈觀之﹐虛則散而濡﹐實則數而快。治法鎭驚化痰﹐安神定志﹐亦須究竟何髒受病之處而調理之。然有所謂溫驚﹐有所謂利驚﹐有所謂涼驚。虛者溫之﹐實者利之﹐熱者涼之﹐是謂治法。睡中驚啼﹐聲浮者易治﹐沈者聲不向﹐難痊。又有驚積者﹐受驚日久﹐積而成之﹐其狀額上有汗﹐喘息煩渴﹐潮熱往來﹐肚腹有熱﹐睡中覺腹中有物跳動﹐瀉下如白脂豆沙是也。治法﹐量輕重而疏導之﹐仍與調气和胃取愈。大凡小兒腹中﹐或熱或脹或硬﹐皆爲內實﹐法當疏利﹐辰砂膏﹑靑龍丸主之。凡疏利之劑﹐皆可隨證用之。熱甚心經煩渴者﹐至寶丹解之。羌活散﹑防風導赤散﹑蟬蛻釣藤飲﹑天麻丸等劑皆可服。大便祕濇者﹐七寶洗心散加辰砂治之。大小便不利者﹐神芎丸﹑寬熱散極效。經者化風丹可服﹐安神丸亦效。

天釣內釣

天釣者﹐蓋由乳母酒肉過度﹐煩毒之气入乳﹐乳兒遂使心肺生熱﹐痰鬱气滯﹐加之外挾風邪﹐致有此耳。治法﹕解利風熱則愈。又有內釣者﹐蓋寒气壅結﹐兼驚風而得之。經云﹕內釣胸髙﹐時復漸安﹐眼尾紅脈見是也。此乃胎中有風有驚﹐故有此證。先是內臟抽掣﹐極痛狂叫﹐或泄瀉縮腳﹐忍疼啼叫﹐內證一過﹐外證抽掣又來﹐內外交攻﹐極難調理﹐卻要分作二項下藥﹐內證服聚寶丸﹑釣藤膏﹑魏香散﹐外搐服釣藤飲﹑保命丹﹐最要進得乳﹐可以加得﹐小兒受此病間有好者﹐楊氏乳香丸﹑木香丸﹐皆要藥也。

醫學正傳【明虞摶】

急慢驚風論

《內經》曰﹕諸風掉眩﹐皆屬肝木。夫小兒八歲已前曰純陽﹐蓋其眞水未旺﹐心火已炎﹐故肺經受制﹐而無以平木﹐故肝木常有餘﹐而脾土常不足也。爲父母者﹐有失於保養﹐其或衣服寒暄不調﹐以致外邪侵襲﹐或飲食饑飽失節﹐以致中气損傷﹐是故急慢驚風之候作矣。夫惟急驚屬肝木風邪有餘之證﹐治宜淸涼苦寒瀉气之藥﹔慢驚屬脾土中气不足之候﹐治宜中和甘溫補中之劑。若夫急驚之候﹐因聞不常之聲﹐或遇驢馬禽獸之唬﹐以致面靑口噤﹐或聲嘶而厥﹐發過則容色如故﹐良久復作﹐其身熱面赤﹐引飲口鼻中气熱﹐大小便黃赤色﹐惺惺不睡﹐蓋熱甚則生痰﹐痰甚則生風﹐偶因驚而發耳。宜用錢氏利驚丸﹑瀉靑丸﹑抱龍丸﹑宜風散﹑五福化毒丹等藥。慢驚之證﹐多因飲食不節﹐損傷脾胃﹐以致吐瀉日久﹐中气大虛而致﹐搐發則無休止時﹐其身冷面黃不渴﹐口鼻中气寒﹐大小便靑白﹐昏睡露睛﹐目上視﹐手足瘈瘲﹐筋脈拘攣。蓋脾虛則生風﹐風盛則筋急﹐俗名天弔風者﹐卽此候也。治宜東垣黃芪湯﹑錢氏釣藤丸﹑溫白丸﹑丹溪參朮湯﹐送下朱砂安神丸之類。錢氏謂急驚爲無陰之證﹐因心經實熱﹐而陰不能以配陽﹐是爲陽盛陰虛之候也。謂慢驚爲無陽之證﹐因脾土虛甚﹐而陽不能以勝陰﹐是爲陰盛陽虛之候也。愚按小兒急慢驚風之證﹐其虛實寒熱﹐如天淵之隔﹐故急驚者十生一死﹐慢驚者十死一生。俗醫多不諳此理﹐混爲一途而治﹐悞人多矣。業幼科者﹐宜推幼幼及人之心爲心﹐庶幾斯世無夭折之赤子矣。幸甚幸甚﹗

明醫雜著【明王綸】

小兒病多屬肝脾二經

小兒病大率屬脾土肝木二經。肝只是有餘﹐有餘之病﹐似重急而爲治卻易﹐見效亦速。脾只是不足。不足之病。似輕緩而爲治卻難﹐見效亦遲。二經爲病﹐惟脾居多﹐用藥最要分別。若肝木自旺﹐則爲急驚﹐目直視﹐或動搖﹐手足搐搦﹐風痰上壅等證﹐此爲有餘﹐宜伐木瀉肝﹐降火淸心。若脾胃虛而肝木來侮﹐亦見驚搐動搖諸證﹐但其勢微緩﹐名曰慢驚﹐宜補養脾胃﹐不可錯認﹐將脾經誤作所經治也。

【注按急驚乃風火之證﹐脾土受制﹐肝經實熱者﹐用瀉靑丸徑伐其肝﹐或導赤散以瀉其子。肝經虛熱者﹐用六味地黃丸以滋腎水﹐補中益气湯以養脾土﹐則風木自息﹐脾土自安矣。若因乳食不調﹐脾胃虧損﹐木來侮土﹐似慢驚而見抽搐搖頭﹐札目咬牙等證﹐宜用六君子加釣藤鉤。若脾胃虧損﹐寒水反來侮土﹐成慢驚而見前證﹐用前藥加姜﹑桂﹔如未應﹐更加附子﹐多有復蘇者。】

急驚

急驚是有餘之證﹐屬肝木心火﹐陽邪太旺﹐宜直瀉之﹐降火下痰是也。五臟俱有陰陽﹐如肝气爲陽﹐爲火﹐肝血爲陰﹐爲水﹐肝气旺則肝之血衰矣﹐火妄動則水被煎沸不寧矣。陽旺陰消。風火相搏﹐陰血走散﹐勢所必至也﹐故亦宜養血。急驚𨿽屬肝心﹐然木火旺則肺金受虧﹐不能平木﹐木來克土斯損矣﹐故亦宜養脾。況冶驚諸藥﹐大率袪風化痰瀉火峻厲﹐及腦麝辛散之味﹐易於消陰血﹐損脾胃者。故治有餘急驚之證﹐先須降火下痰﹐一二服後加養血安神之藥。若飲食少﹐大便溏或吐瀉﹐則當兼補脾胃。若脾胃原虛﹐當於直瀉藥中﹐加補脾藥。若屢作屢服利驚驅逐之藥﹐便宜認作脾虛血散﹐治驚藥內加養血補脾藥﹐不可用溫熱丁香等藥﹐恐助胃火﹐宜參﹑朮﹑芍藥等﹐以補脾中气血﹐麥門冬﹑黃連以淸金制木。

【注按前證﹐若肝經風熱抽搐目瞤筋急痰盛等證﹐用四物湯以生肝血﹐釣藤鉤以淸汗火﹐更用四君子以補脾土。若肝經血燥發熱驚搐眼瞤痰盛﹐筋攣﹐用六味丸以滋腎水﹑生肝血﹐用四君子湯加芍藥以補脾土﹑生肺金。若肺金克肝木﹐用六君子以實脾土﹐芍藥﹑木香以平肺金。若屢服利驚之藥﹐而脾胃虛寒者﹐須用六君子以補脾胃﹐加木香﹑丁香以培陽气。若脾土虛寒﹐腎水反來侮土﹐而致中寒腹痛吐瀉少食等證者﹐用益黃散以補脾土而瀉寒水﹐庶幾不致慢驚矣。治當審察虛實﹐凡證屬有餘者病气也﹐不足者元气也﹐故有餘當認爲不足﹐思患預防﹐斯少失矣。】

急驚變慢驚

急驚屢發屢治﹐用直瀉藥旣多﹐則脾損陰消﹐變爲慢驚﹐當主以補脾養血﹐佐以安心淸肺制肝之藥。

【注按前證多因吐利﹐脾胃虛損﹐肝木所乘﹐或腎水反來悔土所致﹐故似搐而不搐﹐先用釣藤飲子。如發搐少退﹐乃用寶鑑天麻散。若吐利不食﹐急用木香異功散﹐實其脾土﹐其病自已。如未應。用六君子加木香﹑炮姜﹐溫補脾土。更不應﹐急加附子以回陽。蓋慢驚之證﹐外虛熱而內眞寒也﹐無風可逐﹐無痰可驅﹐但溫補脾胃爲主。大凡發搐因風﹐則目靑面赤﹐因驚則叫呼搐搦﹐因食則噯吐气悶﹐肺脾虛則生粘痰﹐喉間作鋸聲﹐乃心火不能坐脾土﹐脾土不能坐肺金﹐以致肺不能主气﹐脾不能攝涎﹐故涎气泛上。而喉中作聲耳。若用袪風治痰理气之劑﹐則气散陰消而促其危矣。】

驚搐

小兒驚搐之證﹐必有痰﹐或因驚而痰聚﹐或因痰而致驚。古人治驚方中﹐俱兼痰藥﹐必須先治其痰﹐然後瀉火淸神。若痰壅塞胸膈不去﹐則瀉火淸神之藥﹐無所施其功也。二陳湯加竹瀝﹐入少薑汁最穩。痰重者滚痰丸﹑白餅子利驚丸下之。滚痰丸下熱痰﹐白餅子﹑利驚丸下痰積。在上者宜吐之﹐重則用藥吐﹐輕則探吐之。若不必吐下﹐以二陳爲主。脾虛有熱痰﹐加白朮﹑芩﹑連﹔風痰稠結﹐加南星﹑貝母﹑枳實﹔胃虛生痰﹐加白朮﹑麥芽﹑竹瀝。

【注按前證若因心肝二經﹐風熱熾盛﹐兩目連札﹐四肢抽搐﹐宜治肝淸心。若因心經蘊熱﹐叫呼戰栗﹐宜淸熱安神。若因肺感風邪﹐气急喘促﹐宜治痰理肺。若因飲食停沸﹐噯吐困睡﹐宜消導健脾。若因脾肺虛弱﹐而風痰壅盛﹐以致前證﹐但宜補中益气爲主。若執用袪風治痰理气之劑﹐則气散陰消而促其危矣。】

小兒忽然驚搐﹐目上視﹐搖頭咬牙﹐證候怪異﹐世俗多作肝經有餘之證﹐投以驚藥﹐豈如飲食停滯﹐痰涎壅積﹐亦多類驚者﹖便須審察有無傷積﹐腹痛胸滿﹐嘔吐惡食﹐輕則消滯化痰﹐重則探吐滯積而後調之。又有因感冒吐瀉而發熱﹐气血虛爲熱所迫﹐𨿽見驚證﹐不可卽服驚藥﹐但調治吐瀉感冒﹐則气自定﹐熱自退﹐而驚自除矣。

【注按前證若因肝木侮脾土﹐用六君子加芍藥﹑木香﹑柴胡。若因脾土虛而自病﹐用五味異功散。大凡飲食停滯﹐痰積壅滿而見驚證﹐實因脾土虛弱﹐不能運化所致﹐但健脾胃﹐則食自消﹐痰自化。若輕用驚藥風藥﹐反所以成其風而重其病也。況脆嫩臟腑﹐安能受峻厲之劑耶﹖若專治其病則誤矣。】

小兒用藥不宜峻厲

小兒驚藥﹐皆些小丸散﹐多峻厲﹐取其易於成功﹐以之治肝心有餘之證﹐對病則可﹐中病宜卽止﹐不可以爲常也。病勢輕淺﹐只用輕劑﹐病退便宜和中調理。如牛黃丸三四十味﹐亂雜殊甚。涼驚丸﹐非气壯實肝火旺者不宜。抱龍丸亦多不見效﹐且麝﹑腦香辛太甚﹐走散眞气﹐又傷脾胃﹐元气虛則病愈生矣。

【注按小兒之證﹐有餘便屬肝經﹐不足便屬脾經﹐蓋有餘是病气也﹐不足是元气也。凡病气有餘﹐元气不足﹐當補不當瀉﹐況脆嫩臟腑﹐安能受峻厲之藥﹖前論厥有旨哉﹗】

驚後目動咬牙

驚後目微動及咬牙﹐固爲肝虛﹐亦虛中有熱。虛者血不足﹐熱者气有餘。水不足﹐無以制火而火動故也。但牙牀屬胃脾﹐胃虛而有熱﹐亦見微咬﹐不可專歸肝腎﹐當以補脾爲主﹐加黃連﹑芍藥﹑川芎﹐便是瀉肝气﹑補肝血也。生地黃涼心血﹐故導赤散宜用之。熟地黃補腎血﹐故地黃丸宜用之。凡肝腎虛證見者﹐於脾胃藥加地黃可也。或以目札咬牙爲肝腎虛﹐專服地黃丸﹐豈不泥膈生痰﹐適有以妨於脾胃也。

【注按前證亦有肝熱生風﹐風入於目﹐日系牽動﹐則目連札﹐熱入於目﹐筋脈拘緊﹐則目直視。若面赤仰臥﹐搖頭咬牙﹐此則心熱之所致也。又當別其虛實﹕肝實則瀉靑丸﹐虛則地黃丸﹔心實則導赤散﹐虛則粉紅丸。若脾胃虛熱﹐補中益气湯﹐和芍藥﹑山梔以實脾土﹑制肝木。若肝腎虛熱﹐用六味地黃丸以補腎水﹑生肝木。】

出痘發搐

小兒若因出痘而生驚搐﹐不必治驚。若身熱耳冷尻冷﹐疑似未明﹐古方服升麻葛根湯。痘已出及出完﹐調理气血﹐只依丹溪痘瘡法﹐分气血虛實﹐看紅紫淡白稠密稀疏﹐及參時令用藥﹐常以脾胃爲主。虛寒用陳文秀溫補法﹐實熱用解毒法﹐全在活法通變。

【注按小兒痘瘡未出則補托之﹐已出及出完則調理之。更當察色聽聲﹐辧其多寡表裏虛實而治之﹐庶不有誤。世皆宗丹溪﹑錢氏﹑陳氏三家之論﹐又必會而通之﹐與時宜之﹐不致膠柱而鼓瑟也。竊謂黑陷耳尻冷咬牙吐瀉者﹐乃脾土虛敗﹐寒水反來侮土歸腎之惡候也﹐用百祥丸瀉之﹐急以四君子﹑丁香﹑陳皮﹑木香﹑厚朴﹑炮姜以溫補脾土。身熱飲水﹐黑陷復起﹐十救一二。蓋此證因脾土虛敗﹐寒水乘侮﹐故陳文秀先生云﹕若治寒水於旣侮之後﹐何不保脾土於未敗之先﹖此發前人之未發﹐救後世之誤妄。況痘瘡發出﹐成膿收靨﹐卽癰疽起發﹐腐潰生肌﹐皆脾土元气使然。若黑陷﹐寒戰咬牙﹐泄瀉喘嗽﹐卽癰疽陽气脫陷寒气內淫之陰證﹐急用異功散﹐倍參﹑芪﹑歸﹑朮﹑姜﹑附﹐溫補脾胃﹐不可泥其日期而行解毒托裏等法﹐但見其虛弱﹐便宜滋補脾胃﹐以顧收靨。觀丹溪先生治一叟發熱而昏倦﹐其脈大而似數﹐與參﹑芪﹑歸﹑朮﹑陳皮大料二十劑而痘出﹔又二十劑而膿泡成﹐身無全膚﹔又六十劑而安﹐其義可見。】

驚搐等證誤用藥餌

小兒或因驚搐﹐或變蒸﹐或食積﹐或寒熱往來﹐誤服解表瀉利之藥﹐傷損脾胃﹐气血難以發生﹐面黃肌瘦﹐目動咬牙﹐發稀足弱﹐不能行步﹐此屬胃虛﹐非肝腎也。當長緩調理﹐復全胃气可也。

【注按藥餌偏勝之味﹐脾胃非所宜也。況小兒之疾﹐多因乳食不調﹐寒溫失節﹐虧損脾胃﹐元气根本不固﹐而邪得以致之﹔亦有因乳母六淫七情﹐飲食起居所致。苟不明其本末﹐辧其緩急﹐而誤用峻厲之藥﹐重傷脾胃生生之气﹐變證百出﹐促其夭亡﹐誰之咎也﹗丹溪先生慈幼論﹐言之詳矣。】

保嬰撮要【明薛鎧】

肝臟

錢仲陽云﹕肝主風﹐實則目直大叫﹐項急頓悶﹔虛則咬牙呵欠。气熱則外生風﹐气溫則內生風﹐大靑膏散之。若能食﹐飲水不止﹐用大黃丸微下之。肝熱則目直不搐﹐手尋衣領﹐及亂撚物﹐瀉靑丸主之。壯熱飲水﹐喘悶﹐瀉白散主之。肝病秋見﹐肺怯不能勝肝也﹐當用益黃散補脾﹐瀉靑丸治肝。肝有風則目連眨﹐得心熱則搐﹐用瀉靑丸治肝﹐導赤散治心。甚則身反張﹐目直不搐﹐心不受熱也﹐當用地黃丸補腎﹐瀉靑丸治肝。唇白者不治。又張潔古云﹕肝主風﹐自病則風搐拘急。若心乘肝爲實邪﹐肺乘肝爲賊邪﹐腎乘肝爲虛邪。凡肝得病﹐必先察肺腎。腎者肝之母﹐肺者肝之賊。今肝之得病﹐若非腎水不能相生﹐必是肺金鬼邪來克。故其來在肺﹐先治其肺﹐攻其鬼也。其來在腎﹐先補其腎﹐滋其源也。然後審其本髒之虛實而寒溫之。竊謂前證若肝經實熱而外生風者﹐宜用大靑膏散之。若旣服而前證仍作或益甚者﹐此邪气已去﹐而脾气虧損也﹐宜用異功散加芎﹑歸補之。若肝經虛熱﹐或因克伐而內生風者﹐宜用異功散地黃丸補之。若風邪入髒﹐能食飲冷﹐大便祕結者﹐此邪气內實也﹐宜用大黃丸下之。若旣下而食少飲湯﹐或腹作脹者﹐此脾气內虛也﹐宜用白朮散補之。气血素弱﹐或因病後或服攻伐之劑﹐而手尋衣領﹐咬牙呵欠﹐目淡靑者﹐乃肝經虛甚也﹐急用地黃丸以補腎肝。哽气﹑短气﹑長出气﹐乃肺經虛甚也﹐急用異功散以補脾肺。若申酉時叫哭直視﹐呵欠煩悶﹐項急驚悸﹐手足搖動﹐發熱飲水者﹐此風火相搏而勝肺金也﹐用柴胡梔子散以治肝火生肝血﹐用異功散補脾土生肺金。若唇白者﹐爲脾絕不治。夫嬰童之證﹐多因妊娠厚味七情﹐或兒乳哺失宜﹐或乳母飲食鬱怒所致﹐病气旣見﹐形气已虛﹐當推其所因用藥﹐加漏蘆以治其母﹐兒飲一二匙。後仿此。

心臟

錢仲陽云﹕心主驚﹐實則叫哭發熱﹐飲水而搐﹐虛則困臥﹐驚悸不安。又云﹕熱則睡中口气溫﹐及上竄咬牙而合面臥﹐有就冷之意﹐皆心熱也﹐導赤散主之。若仰面臥者﹐乃心气實﹐气不得上下流通也﹐瀉心散主之。心病冬見﹐火勝水也﹐當補腎治心。輕者病自愈。下竄不語者﹐腎虛怯也。又張潔古云﹕心主熱﹐若肺乘心爲微邪﹐肝乘心爲虛邪﹐脾乘心爲實邪﹐腎乘心爲賊邪。凡心臟得病﹐必先謂其肝腎﹐肝气通則心气和﹐肝气滯則心气乏﹐此心病先求其肝﹐淸其源也。五臟受病﹐必傳其所勝﹐腎之邪必傳於心﹐故先治其腎﹐逐其邪也。若肝腎脈俱和﹐然後察其心家虛實治之。竊謂仰面臥者﹐因其心胸實熱﹐故喜仰面而向虛也。合面臥者﹐因心胸虛熱﹐故喜合臥而就實也。實則調治心肝﹐虛則調補脾肺﹐二者別之﹐盡其狀矣。其咬牙等證﹐多有雷同﹐不必拘泥。如用瀉心導赤等劑﹐邪气𨿽去而病仍作﹐當調補元气﹔或反甚﹐急溫補元气。其心气冬見﹐或亥子時病益甚﹐或下竄不語者﹐乃腎水虛而心火甚也﹐用地黃丸。其乳下嬰兒﹐須母服之。

發搐

寅卯辰時搐而發熱﹐作渴飲冷﹐便結﹐屬肝膽經虛熱﹐用柴芍參苓散。作渴引飲﹐自汗盜汗﹐屬肝膽經血虛﹐用地黃丸。口吻流涎﹐屬肝木克脾土﹐用六君子湯。

巳午未時發搐﹐若兼作渴飲水﹐屬風火相搏﹐以地黃丸補肝﹐導赤散﹑涼驚丸治心。若作渴飲湯﹐體倦不乳﹐土虛而木旺也﹐用地黃丸以補腎﹐六君子以補脾。

申酉戌時微搐而喘﹐目微斜﹐身似熱睡而露睛﹐大便淡黃﹐屬脾肺虛熱﹐用異功散。手足逆冷﹐或喘瀉不食﹐屬脾肺虛寒﹐用六君﹑炮姜﹑木香。久病而元气虛者﹐用六君子﹑六味丸二藥主之。

亥子丑時微搐﹐身熱﹐目睛緊斜﹐吐瀉不乳﹐厥冷多睡﹐屬寒水侮土﹐用益黃散﹔未應﹐用六君﹑姜﹑桂。傷風發搐。口气不熱﹐肢體倦怠﹐用異功散補脾土﹐釣藤飲淸肝木。若因風邪內郁﹐發熱而變諸證者﹐當理肺金﹐淸風邪。若外邪旣解﹐而內證未除﹐當理肺補脾。若肺經虧損而致驚搐等證者﹐當補脾肺以平肝心﹐則驚搐自止矣。若停食發搐﹐嘔吐乳食者﹐宜用消食丸。若食旣消而前證仍作﹐或變他證者﹐脾土傷而肝木乘之也﹐用六君子加釣藤以健脾平肝。若百日內搐者﹐因胎气所稟﹐亦有乳母七情厚味所致者﹐當兼治其母﹐而以固胃爲先﹐不可徑治其兒也。

驚癇

錢仲陽云﹕小兒發癇﹐因血气未充﹐神气未實﹐或爲風邪所傷﹐或爲驚怪所觸﹐亦有因妊娠七情驚怖所致者。若眼直目牽﹐口噤涎流﹐肚膨手搐﹐背項反張﹐腰脊彊筋﹐形如死狀﹐終日不醒﹐則爲痓矣。如面赤目瞪﹐吐舌嚙唇﹐心煩气短﹐其聲如羊者﹐曰心癇。面靑唇靑﹐兩眼上竄﹐手足攣掣反折﹐其聲如犬者﹐曰肝癇。面黑目振﹐吐涎沫﹐形體如屍﹐其聲如豬者﹐曰腎癇。面如枯骨﹐目白反視﹐驚跳反折﹐搖頭吐沫﹐其聲如雞者﹐曰肺癇。面色痿黃﹐目直﹐腹滿自利﹐四肢不收﹐其聲如牛者﹐曰脾癇。五癇通用五色丸爲主﹐仍參以各經之藥。心癇屬血﹐虛者用養心湯﹔發熱飲冷爲實熱﹐用虎睛丸﹔發熱飲湯爲虛熱﹐用妙香散。肝癇者﹐虛證用地黃丸﹔抽搐有力爲實邪﹐用柴胡淸肝散﹔大便不通﹐用瀉靑丸。腎癇者﹐用地黃丸﹑紫河車丸之類。腎無瀉法﹐故徑從虛治之。肺癇者﹐屬气虛﹐用補肺散﹔面色痿黃者﹐土不能生也﹐用五味異功散﹔面色赤者﹐陰火上衝於肺也﹐用地黃丸。脾癇者﹐用五味異功散﹔若面靑瀉利﹐飲食少思﹐用六君子加木香﹑柴胡。若發熱抽掣仰臥﹐面色光澤﹐脈浮﹐病在腑爲陽﹐易治。身冷不搐﹐覆臥﹐面色黯黑﹐脈沈﹐病在髒爲陰﹐難治。凡有此證﹐先宜看耳後髙骨間﹐先有靑脈紋﹐抓破出血﹐可免其患。此皆元气不足之證也﹐須以紫河車丸爲主﹐而以補藥佐之。設若泛行克伐﹐復傷元气﹐則必不時舉發﹐久而變危﹐多致不救。又有驚風食癇三種﹐詳見後方﹐仍參驚風胎風治之。

急驚

急驚者﹐陽證也﹐俱腑受病而屬實﹐乃少陽相火旺。經曰﹕熱則生風﹐風生痰。痰熱客於心膈間﹐則風火相搏﹐故抽搐發動。經所謂木太過曰發生﹐其動掉眩顚疾是也。當用利驚丸﹑導赤散﹑瀉靑丸等藥﹐搐止與安神鎭驚丸。婁全善亦曰﹕急驚屬木火土實。木實則搐而有力﹐及目上視動札頻睫﹔土實則身熱面赤而不吐瀉﹐偃睡合睛。治法宜涼宜瀉﹐而用涼驚利驚等丸。亦有因驚而發者﹐牙關緊急﹐壯熱涎潮﹐竄視反張﹐搐搦﹐顫動唇口﹐眉眼眨引﹐口中熱气﹐頰赤唇紅﹐二便祕結﹐脈浮洪數緊﹐此內有實熱﹐外挾風邪﹐當截風定搐。若痰熱尙作﹐仍微下之。痰熱旣泄﹐急宜調養胃气﹐搐定而痰熱少退﹐卽宜調補脾气。東垣云﹕若因外物驚者﹐宜黃連安神丸。因气動所驚者﹐宜安神鎭驚丸之類﹐大忌防風丸。如因驚而瀉靑色﹐宜朱砂丸﹐大忌涼驚丸。蓋急驚者﹐風木旺也﹐風木屬肝﹐盛則必傳克於脾﹐欲治其肝﹐當先實脾﹐後瀉風木﹐若用益黃散則誤矣。經曰﹕邪气盛則實﹐正气奪則虛。前所雲實者﹐乃病气有餘而形气不足也﹐當先瀉而後補﹐虛甚急當補脾爲先﹐少以攻邪之藥佐之。其所云虛者﹐乃病气形气俱不足也﹐當純補眞气爲要。若肝經風火相搏﹐抽搐目瞤﹐筋急痰盛者﹐當用四物湯以生肝血﹐加釣藤鉤﹑山梔以淸肝火﹐更用四君子以補脾﹐六味丸以滋腎。若肺金克木而兼呵欠者﹐用瀉白散以泄肺邪﹐地黃丸以益肝血。若邪入肝﹐則用柴胡淸肝散加龍膽艸亦可。邪入心﹐用梔子淸肝散加炒黃連亦通。邪入腎。用六味地黃丸。邪入肺﹐用地骨皮散。邪入脾﹐用六君子加柴胡﹑山梔。此證屬肝膽經血虛﹐風火相搏﹐而善行數變者爲多。若不養肝血﹐不補脾气﹐純用袪風化痰之藥﹐則脾益虛﹐血益損﹐邪气延綿﹐必傳慢驚矣。

慢驚

蓋慢驚者﹐陰證也﹐俱髒受病而屬虛。因吐瀉脾肺俱虛﹐肝木所乘﹐而致瘈瘲微搐。婁全善所謂木虛則搐而無力﹐經所謂木不及曰委和﹐其病搖頭是也。【謂手足搐動泄瀉心悸。】火虛則身寒﹐口中气冷﹐土虛則吐瀉﹐睡而露睛﹐治宜溫補脾胃﹐用六君子湯﹑五味異功散之類。徐用誠云﹕乙木屬陰﹐乃肝臟病﹐故慢而難治﹐況有夾熱夾食夾痰﹐與外感證相似者﹐當宗錢氏方主之。《保嬰集》云﹕急驚屢發而屢用直瀉之藥﹐則脾陰愈消﹐而變爲慢驚多矣。大率吐瀉痰鳴﹐气喘﹐眼開神緩﹐昏睡露睛﹐發跳搐搦﹐乍發乍靜﹐或身熱身冷﹐面淡靑白﹐或眉唇靑赤﹐其脈遲沈而緩是也﹐當溫補脾气爲主﹐而佐以安心制肝。東垣亦云﹕慢驚風由脾胃虛而生。脾虛者﹐因火邪乘其土位﹐火旺能實其木﹐木旺故來克土﹐當於心經中以甘溫補土之源﹐更於脾土中瀉火以甘寒﹐補金以酸涼﹐致脾土中金旺火衰﹐風木自虛矣。稟賦不足﹐或久病脾虛﹐及常服克伐之藥者﹐多致此證。若因土虛不能生金﹐金不能平木﹐木來侮土而致前證者﹐以五味異功散加當歸﹑酸棗仁﹐佐以釣藤飲子﹐補土平木。若脾土虛寒者﹐用六君子加炮姜﹑木香﹔不應﹐急加附子以回陽气。蓋陰血生於脾土﹐宜四君子湯當歸﹑酸棗仁。凡元气虧損而至昏憒者﹐急灸百會穴。若待下痰不愈而後灸之﹐則元气脫散而不救矣。此乃臟腑傳變已極﹐總歸虛處﹐惟脾受之﹐無風可逐﹐無驚可療。因脾虛不能攝涎﹐故津液妄泛而似痰者﹐當依前法自效。若不審其因﹐泛用袪風化痰之劑﹐則脾气益傷﹐陰血益損﹐病邪益盛而危矣。

驚搐目直

小兒忽然驚搐目直者﹐皆肝之風熱也。若肝虛生風﹐則目連札而不搐﹐及多欠咬牙。若肝經風實﹐則目直大叫﹐呵欠﹐項急頓悶。若肝經有熱﹐則目直視不搐﹐得心熱則搐﹐气熱則外生﹐气溫則內生﹐其證手尋衣領及亂撚物﹐宜用瀉靑丸。壯熱飲水喘悶﹐宜用瀉白散。凡病之新久﹐皆能引肝風﹐風內動則上入於目﹐故目爲之連札﹔若熱入於目﹐牽其筋脈﹐兩眥俱緊﹐不能轉視﹐故目直也。亦有飲食停滯中焦﹐致淸陽不升﹐濁陰不降﹐肝木生發之气不得升﹐致生虛風者﹐須詳審之。若胸滿腹痛﹐嘔吐惡食﹐輕則消導化痰﹐重則探吐滯積﹐更須審其所傷寒物熱物。亦有因感冒吐瀉﹐致使土敗木侮而生虛風者﹐不可遽服驚藥﹐宜用六君子加芍藥﹑木香﹑柴胡﹐制肝補脾。若因脾士虛而自病者﹐用五味異功散。凡飲食停滯﹐痰涎壅滿而見驚證者﹐實因脾土虛弱﹐不能生金﹐金虛不能平木﹐故木邪妄動也﹐宜健脾消食﹐其證自愈。若輒用驚風之藥﹐反成其風而益其病也。況臟腑脆嫩﹐不可投以峻厲之劑﹐治者愼之﹗

目動咬牙

小兒驚後目微動咬牙者﹐皆病後亡津液﹐不能榮其筋脈也。亦有肝經虛熱而生風者﹐當審其气血有餘不足而治之。其日中發熱飲冷而動者﹐气有餘也﹐用瀉靑丸。夜間盜汗及睡不寧而動者﹐血不足也﹐用地黃丸。或因肝經風邪﹐傳於脾腎者﹐亦令咬牙﹐先用柴胡淸肝散﹐次用五味異功散﹑六味地黃丸。若因脾胃虛熱﹐用補中益气湯加芍藥﹑山梔﹐實熱用瀉黃散﹐蓋牙牀屬手足陽明故也。若肝腎熱﹐用六味地黃丸。

睡中驚動

小兒睡中驚動﹐由心腎不足所致。蓋心主血與神﹐肝藏血與魂﹐肺主气與魄﹐腎主精與恐。小兒臟腑脆弱﹐易爲驚恐﹐恐則气下﹐驚則心無所依﹐神無所歸。且夫人之神气﹐寤則行於目﹐寐則棲於腎。今心腎旣虛﹐則不能寧攝精神﹐故睡中驚動也。治宜淸心安神﹐用茯苓補心湯加酸棗仁﹑茯神﹑五味。亦有驚嚇而作者﹐因擊動其肝﹐故魂不安也﹐治宜鎭驚定魂﹐用安神鎭驚丸。若飲食間因驚而停滯者﹐用六君子加神曲﹑厚朴。食旣消而驚未定﹐用茯苓補心湯。若木火太過﹐而心神不寧者﹐用導赤散。風熱相搏者﹐用柴胡梔子散。食郁生痰﹐驚動不安者﹐用四君子以健脾﹐神曲﹑半夏以化痰﹐山梔﹑芍藥以淸熱。

天釣內釣

天釣者﹐發時頭目仰視﹐驚悸壯熱﹐兩目反張﹐淚出不流﹐手足搐掣﹐不時悲笑﹐如鬼祟所附﹐甚者爪甲皆靑﹐蓋因乳母厚味﹐積毒在胃﹐致兒心肺生熱痰郁滯﹐或外挾風邪爲患﹐法當解利其邪﹐用釣藤飲。上气喘粗者﹐用烏蠍四君子湯。內釣者﹐腹痛多喘﹐唇黑囊腫﹐傴僂反張﹐眼尾赤﹐此胎中受風及外驚所致。若內臟抽掣作痛狂叫﹐或泄瀉縮腳﹐內證一作﹐外證亦然﹐極難調理。內證服聚寶丹﹐外證服釣藤飲﹐進乳食者可治。若腹痛唇黑囊腫之類﹐用聚寶丹。若外驚內臟抽搐之類﹐用釣藤飲。若因乳母醇酒厚味﹐積毒在胃﹐用加味淸胃散。若因乳母鬱怒﹐積熱在肝﹐用加味逍遙散﹑加味歸脾湯﹐俱加漏蘆﹐子母俱服。凡母食膏粱厚味﹐飼兒之時﹐先擠去宿乳﹐然後乳之。

驚風

驚風者﹐虛惕怔忡﹐气怯神散﹐痰涎來去﹐泄瀉色靑。若驚入心﹐則面赤夜啼﹐用梔子淸肝散加黃連﹔入肝則面靑眼竄﹐用柴胡淸肝散﹔入脾則面黃嘔吐﹐虛汗嗜臥﹐用六君加柴胡﹑山梔﹔入肺則面白喘急﹐用異功散加柴胡﹑桔梗﹔入腎則面黑嚙奶咬牙﹐用六味地黃丸。若因乳母恚怒肝火﹐或膏梁積熱遺兒爲患﹐或兒吐瀉傷脾﹐淸气不升﹐風木陷入太陰傳變等因﹐皆能致此﹐當隨主治﹐否則必成慢脾也﹐須預愼防爲善。

痙證

痙證因傷風汗出﹐誤發汗或濕證汗多所致﹕若項背彊直﹐腰背反張﹐搖頭掣瘲﹐噤口不語﹐發熱腹痛﹐病在足太陰也。若面目赤色﹐無汗惡寒﹐牙關緊急﹐肢體反張﹐痰涎壅盛﹐皆憒煩渴﹐小便赤濇﹐先譫語而發者名剛痙﹐當發汗。若大便滑泄﹐不語不渴﹐有汗而不惡寒﹐先手足厥冷而發者﹐名柔痙。並以小續命湯加減主之。剛痙去附子用麻黃﹐柔痙用附子去麻黃。若壯熱譫語口漧﹐手足微寒﹐大便滑泄﹐此兼剛柔﹐無汗用葛根湯﹐有汗用桂枝加葛根湯。若痰寒气盛﹐用南星﹑半夏﹑茯苓以消痰﹐枳實﹑陳皮﹑紫蘇以順气。更審其熱輕者用敗毒散﹐熱甚者用小柴胡湯。壯熱有汗﹐胸滿口噤﹐咬牙便閉爲內熱﹐以大承气湯下之﹐後用大柴胡湯解之﹐過三日則難治。此皆治六淫外傷元气﹐形病俱實之法也。若小兒多因驚駭停食﹐或乳母六淫七情飲食起居失宜所致﹐更當審之﹐兼治其母。大要因驚目直呵欠﹐項彊煩悶﹐屬肝經實熱﹐用抑肝散。咬牙呵欠﹐手尋衣領﹐屬肝經虛熱﹐用地黃丸。若肺金不能平木﹐用異功散。脾不能養肝﹐用六君子湯。水不能生木﹐用地黃丸。

搖頭便血

經曰﹕諸風掉眩﹐皆屬肝木。木得風則搖動﹐乃肝經火盛而生虛風也。湯氏治鄭都丞子﹐搖頭便血七年﹐用袪風藥止血藥﹐百試無效。此肝經風熱所乘﹐土受木克﹐不能攝血﹐而潰入大腸﹐故便血不止﹐遂制淸肝益胃湯以平肝益脾﹐袪風熱﹐兼服胃風湯﹐旬餘諸證悉愈。便血者﹐風木搖動﹐則土受淩虐﹐而不能統血也。或食酸味過多﹐以益其肝﹐致令陰結。經曰﹕結陰者﹐便血一升﹐再結二升﹐三結三升。又邪在五臟則陰脈不和﹐陰脈不和則血畱之。結陰之病﹐陰气內結﹐不得外行﹐滲入腸間﹐故便血也。血亦有乳母恚怒﹐風熱熾盛﹐或肝大傷脾﹐使淸气不升。或風邪侵入大腸者。治法若因風熱﹐用柴胡淸肝散。若因怒火﹐用加味小柴胡湯。若淸气不升﹐脾气下陷者﹐用補中益气湯。若風邪侵於大腸者﹐用淸肝益胃丸。肝經血熱妄行者﹐用六味地黃丸。脾土不能培肝木者﹐用六君﹑柴胡﹑釣藤鉤。肝木勝脾土者﹐用四君﹑芍藥﹑釣藤鉤。結陰者﹐用平胃地楡湯。

古今醫鑑【明龔信】

驚風不治證

急驚眼睛翻轉﹐口中出血﹐兩足擺跳﹐肚腹搐動﹐或神緩而摸體尋衣﹐或證篤而神昏气促﹐噴藥不下﹐通關不嚏﹐心中熱痛忽大叫者﹐不治。

慢驚四肢厥冷﹐吐瀉咳嗽﹐面黯神慘﹐鴉聲胃痛﹐兩者動气﹐口生白瘡﹐發直搖頭﹐眼睛不轉﹐涎鳴喘嗌﹐頭軟﹐大小便不禁﹐手足一邊牽引者﹐皆不治。

慢脾身冷粘汗﹐直臥如屍﹐喘嗽頭軟﹐背直﹐口噤搖頭﹐痰如牽鋸之聲﹐縮唇气粗者﹐不治。

八候

夫小兒有熱﹐熱盛生痰﹐痰盛生驚﹐驚盛發搐﹐搐盛則牙關緊急而八候生焉。搐﹑搦﹑掣﹑顫﹑反﹑引﹑竄﹑視是也。搐者兩手伸縮﹐搦者十指開合﹐掣者勢如相撲﹐顫者頭偏不正﹐反者身仰向後﹐引者臂若開弓﹐竄者目直似怒﹐視者睛露不活﹐是謂八候也。其四證﹐卽驚風痰熱是也。而化風丹悉能主之。

醫學綱目【明樓英】

急驚

急驚者﹐陽證也﹐俱腑受病﹐熱痰客於心肺﹐是少陽相火旺。經云﹕熱則生風﹐因聞大聲而作。蓋謂東方震卦得火气而發搐﹐火本不動﹐焰得風而動﹐當用利駕丸﹐導赤散﹑瀉靑丸﹑地黃丸。搐止﹐宜服安神丸。

急驚內有熱卽生風﹐又或因驚而發﹐則目上連札﹐潮涎搐搦﹐身體與口中气皆熱﹐及其發定或睡起﹐卽了了如故﹐此急驚證也。當其搐勢漸減持﹐與鎭心治熱之藥一二服﹐如麝香丸﹑鎭心抱龍丸﹑辰砂丸﹑紫雪之類。候驚勢已定﹐須臾以藥下其痰熱﹐如利驚丸﹑軟金丹﹑桃枝丸之類。利下痰熱﹐心神安寧卽愈。

癇痓

身軟時醒者爲癇。身彊直﹐反張如弓﹐不時醒者爲痓。痓候十無一生。

古今醫統【明徐春甫】

驚風候各有所屬

小兒非時釣上眼睛﹐是肝風驚﹔白日無時喜笑﹐驚風在心﹔夢中五指撚動﹐驚風在筋﹔畏人恐怖﹐驚在脾﹔夢中非時手足抽動﹐驚風在肝心二髒﹔面色赤非時作黑﹐驚在腎﹔無時咬人﹐驚風在骨﹔非時手足拿人﹐驚風在三焦﹔夢中吐舌﹐驚在心﹔睡時喉中向拽﹐驚在肺並胃脘﹔面色靑白﹐無時發熱戰﹐驚在脾﹔無時面上黑色惡叫﹐驚在腎。古今圖書集成醫部全錄卷四百二十七

小兒驚癇門

證治準繩【明王肯堂】

肝

肝病﹐哭叫﹐目直視﹐呵欠﹐煩悶﹐項急。

外生感風﹐呵次煩悶﹐口中气熱﹐當發散﹐大靑膏主之。凡病或新或久﹐皆引肝風。風動而上於頭目﹐目屬肝﹐風入於目﹐上下左右﹐如風吹不定﹐兒不能任﹐故目連札也。若熱入於目﹐牽其筋脈﹐兩眥俱緊﹐不能轉視﹐故目直也。若得風熱則搐﹐以其子母俱有實熱﹐風火相搏故也。

潔古曰﹕肝主謀勇﹐熱則尋衣撚物﹐目連札直視不能轉視﹐或極則身反彊直折﹐皆風熱也。目者肝之竅﹐屬木﹐木性急﹐故如是。

肝病秋見【一作日晡﹐】肝彊勝肺﹐肺怯不能勝肝﹐當補脾肺。治肝益脾者﹐母令子實故也。補脾﹐益黃散﹔治肝﹐瀉靑丸主之。

肝病春見【一作早晨﹐】肺勝肝﹐當補腎肝﹐治肺臟。肝怯者﹐受病也。補肝腎﹐地黃丸﹔治肺﹐瀉白散主之。

五臟相勝﹐輕重肝病﹐見秋木旺﹐肝勝肺也﹐宜補肺瀉肝。輕者肝病退﹐重者唇白而死。

婁氏曰﹕五破相勝﹕病隨時令﹐乃錢氏擴充《內經》髒气法時論之旨﹐實發前人所未發者也。假如肝病見於春及早晨﹐乃肝自病於本位也。今反見於秋及出晡肺之位。知肺虛極﹐肝往勝之﹐故當補脾肺瀉肝也。餘仿此。

潔古曰﹕肝主風﹐自病則風搐拘急﹐急食甘以緩之﹐佐以酸苦﹐以辛散之。

實則風搐力大﹐瀉靑丸主之。

虛則風搐力小﹐地黃丸主之。

心乘肝﹐實邪壯熱而搐﹐利驚丸﹑涼驚丸主之。

肺乘肝﹐賊邪气盛則前伸呵欠微搐﹐法當瀉肺﹐先補本髒。補肝﹐地黃丸主之﹔瀉肺﹐瀉白散主之。

脾乘肝﹐微邪多睡﹐體重而搐﹐先當定搐﹐瀉靑丸主之。搐止再見後證﹐則別立法治之。

腎乘肝﹐虛邪增寒呵欠而搐。羌活膏主之。

劉氏曰﹕凡肝得病﹐必先察其肺腎兩髒﹐根其病之所起。然後審淇肝家本髒之虛實﹐方可治療。然腎者肝之母﹐金者木之賊﹐今肝之得病﹐若非腎水之不能相生﹐必是肺金之鬼﹐來相攻擊﹐不得不詳審而求之。故其來在肺﹐先治其肺﹐攻其鬼也。其來在腎﹐先補其腎﹐滋其根也。然後審其肝家本髒之虛實而寒溫之。

海藏曰﹕肝苦急﹐急食甘以緩之﹐甘艸。

肝以酸補之﹐芍藥。

肝虛以生薑﹑陳皮之類補之。虛則補其母﹐腎者肝之母也﹐以熟地﹑黃蘗補腎。如無他證﹐錢氏地黃丸補之。

補肝丸﹐四物湯內加防風﹑羌活等分爲細末﹐煉蜜爲丸是也。

鎭肝丸﹐卽瀉靑丸去梔子﹑大黃是也。治肝虛﹐錢氏補腎地黃丸。

肝實以白芍藥瀉之。如無他證﹐錢氏瀉靑丸主之。實則瀉其子﹐心乃肝之子﹐以甘艸瀉心。

欲散﹐急食辛以散之﹐川芎。

以辛補之﹐細辛。

心

心病多叫哭驚悸﹐手足動搖﹐發熱飲水。

潔古曰﹕心主熱﹐自病或大熱﹐瀉心湯主之。

實則煩熱﹐黃連瀉心湯主之。

虛則驚悸﹐生犀散主之。

肺乘心﹐微邪喘而壯熱﹐瀉白散主之。

肝乘心﹐虛邪風熱。煎大羌活湯﹑大靑丸主之。

脾乘心﹐實邪泄瀉身熱﹐瀉黃散主之。

腎乘心﹐賊邪恐布惡寒﹐安神丸主之。

劉氏曰﹕凡心臟得病﹕必先調其肝腎兩髒﹐腎者心之鬼﹐肝气通則心气和﹐肝气滯則心气乏﹐此心病先求於肝﹐淸其源也。五臟受病﹐必先傳其所勝。水能勝火﹐則腎之受邪﹐必傳於心﹐故先治其腎﹐逐其邪也。故當退腎气﹐益肝气兩方。或診其脈﹐肝腎兩髒俱和﹐而心自生疾﹐然後審其心家虛實治之。

若叫哭發熱﹐作渴飲水﹐抽搐有力﹐仰面而睡者﹐屬心經實熱﹐用瀉心湯﹐導赤散。若發熱飲湯﹐抽搐乏力﹐驚竄咬牙﹐合面睡者﹐屬心經虛熱﹐用補心散。若喘嗽面赤﹐壯熱飲水﹐肺乘心也﹐用瀉白散。若搖頭札目﹐身熱抽搐﹐肝乘心也﹐用柴胡淸肝散。若合目昏睡﹐泄瀉身熱﹐脾乘心也﹐用瀉黃散。若竄視驚悸﹐咬牙足熱﹐腎乘心也﹐用安神丸。

海藏曰﹕心苦緩﹐急食酸以收之﹐五味子。

心欲軟﹐急食鹹以軟之﹐芒硝。

以咸補之﹐澤瀉。

以甘瀉之﹐人參﹑黃芪﹑甘艸。

心虛﹐以炒鹽補之。虛則補其母﹐肝乃心之母﹐以生薑補肝。如無他證﹐錢氏安神丸是也。

驚悸

人身有九髒。心藏神﹐肝藏魂﹐二經皆主於血。血虧則神魂失寧而生驚悸也。經曰﹕東方靑色﹐入通於肝﹐其病發驚駭。又曰﹕二陽一陰發病﹐主驚駭。驚者﹐心卒動而恐怖也﹔悸者﹐心跳動而怔忡也。二者因心虛血少﹐故健忘之證隨之﹐用四物﹑安神之類。丹溪謂亦有屬痰者﹐宜用溫膽湯﹐加辰砂﹑遠志之類。若思慮便動﹐虛也﹐用養心湯。時作時止﹐痰也﹐用茯苓丸。觸事易驚﹐心膽虛怯也﹐用溫膽湯。臥驚多魘﹐血不歸源也﹐用眞珠母丸。夢寐不寧﹐肝魂失守也﹐用定志丸。恐畏不能獨處﹐膽气虛冷也﹐用茯神湯。睡臥煩躁﹐膽气實熱也﹐用酸棗仁丸。眩運驚悸﹐風痰內作也﹐用本事辰砂遠志丸。思慮鬱結﹐脾虛气滯﹐用歸脾湯。前證𨿽曰屬心與肝﹐而血之所統﹐實主於脾﹐脾之志曰思﹐思慮多則血耗損而不能滋養於肝。心者脾使之也﹐思慮內動﹐未嘗有不役其心者。夫心爲君火之髒﹐十二官之主也。夫君之徳﹐不怒而威﹐無爲而治﹐故宜鎭之以靜謐﹐戒之以妄動。動則相火翕合﹐煽爍陰精﹐精血旣虧﹐則火空獨發﹐是以驚悸怔忡之所由生﹐五志之火﹐心所不能制者矣。故治脾者﹐不可不知養心﹔養心者﹐不可不知鎭靜而寡欲。然人孰無思也﹐思之正則無妄動之欲矣。朱子曰﹕必使道心常爲一身之主﹐而人心每聽命焉。此善於養心者也。

驚

婁氏曰﹕驚搐一也﹐而有晨夕之分﹐表裏之異。身熱力大者爲急驚﹐身冷力小者爲慢驚﹐僕地作聲﹑醒時吐沫者爲癇﹐頭目仰視者爲天弔﹐角弓反張者爲痙﹐而治各不同也。

補瀉法

潔古曰﹕脾病肝彊﹐法當補脾﹐恐木賊害﹐宜先瀉心肝以挫其彊﹐而後補脾爲當。

因潮熱發搐﹐在亥子丑時者﹐此腎用事之時也。不甚搐而臥不穩﹐身體溫壯﹐目睛緊斜視﹐喉中有痰﹐大便銀褐色﹐乳食不消﹐多睡不省﹐當補脾治心﹐皆因大病後脾胃虛損﹐多有此疾。

表裏

潔古曰﹕小兒生來怯弱者﹐多傷風發搐。因傷風而得之﹐證同大人傷風寒痰之類﹐開發則愈。

傷食發搐﹐謂不因他證忽然而搐﹐此因飲食過度﹐致傷脾胃﹐故兒多睡多吐﹐不思飲食﹐脾胃旣虛﹐引動肝風則發搐﹐當先定其搐﹐如羌活﹑防風煎下瀉靑丸﹐後用白餅子下﹐其食漸消﹐用調中丸﹑異功散養其气。

婁氏曰﹕外物驚者﹐元气本不病﹐故治以黃連安神之苦寒。气動驚者﹑不因外物驚﹐元气自有病﹐故治以寒水石安神之甘寒也。

急慢驚總論

小兒急慢驚風﹐古謂陰陽癇也。急者屬陽﹐陽盛而陰虧﹔慢者屬陰﹐陰盛而陽虧。陽動而躁疾﹐陰靜而遲緩﹐皆因臟腑虛而得之。虛能發熱﹐熱則生風﹐是以風生於肝﹐痰生於脾﹐驚出於心﹐熱出於肝﹐而心亦熱。以驚﹑風﹑痰﹐熱合爲四證﹐搐﹑搦﹑掣﹑顫﹑反﹑引﹑竄﹑視爲八候。凡眨眼搖頭﹐張口出舌﹐唇紅臉赤﹐面眼唇靑﹐及瀉皆靑﹐髮際印堂靑筋﹐三關虎口紋紅紫或靑者﹐皆驚風候也。大抵肝風心火二者交爭﹐必挾心熱而後發﹐始於搐﹐故熱必論虛實﹐證先分逆順﹐治則有後先。蓋實熱爲急驚﹐虛熱爲慢驚﹐慢驚當無熱﹐其發熱者虛也。急驚屬陽﹐用藥以寒﹔慢驚屬陰﹐用藥以溫。然又必明淺深輕重進退疾徐之機﹐故曰熱論虛實者此也。男搐左視左﹐女搐右視右﹔男眼上竄﹐女眼下竄﹔男握拇指出外﹐女握拇指入裏﹔男引手挽左直右曲﹐女引手挽右直左曲。凡此皆順﹐反之則逆。亦有先搐左而後雙搐者。但搐順則無聲﹐搐逆則有聲。其指紋彎弓入裏者順﹐反外者逆﹐出入相半者難痊﹐故曰證分逆順者此也。陽病陰脈﹐陰病陽脈﹐亦爲反。凡熱盛生痰﹐痰盛生驚﹐驚盛生風﹐風盛發搐。治搐先於截風﹐治風先於利驚﹐治驚先於豁痰﹐治痰先於解熱。其若四證俱有﹐又當兼施並理﹐一或有遺﹐必生他證﹐故曰治有先後者此也。綱領如此﹐若分三者言之﹐暴烈者爲急驚﹐沈重者爲慢驚﹔至重者肝風﹐木克脾土則爲慢脾風矣。

婁氏曰﹕急驚證屬木火土實也。木實則搐而力大﹐目上目札﹐所謂木太過曰發生﹐其動掉眩癲癇是也。火實則身熱面亦﹐土實則不吐瀉﹐睡合睛﹐故其治法合涼瀉﹐而用涼驚丸﹑利驚丸之類。慢驚證屬木火土虛也﹐木虛則搐而力小﹐似搐而不甚搐﹐經所謂木不及曰委和﹐其病搖動注恐是也。謂手足搐動﹐腹注泄心恐悸也。火虛則身冷口气冷﹐土虛則吐瀉睡露睛﹐故其治法合溫補﹐而用羌活膏﹑益黃散。有熱者用東垣黃芪益黃散。至東垣非錢氏羌活膏治慢驚者﹐謂土虛泄瀉火木乘之﹐謂手掌與腹俱熱之證﹐若火木土俱虛而搖動恐悸﹐注瀉﹐手腹冷者﹐非羌活膏不能治之。

丹溪曰﹕小兒驚風有二﹕急驚屬痰熱﹐宜涼瀉﹔慢驚屬脾虛所主﹐多死﹐宜溫補。急驚用降火下痰丸﹐養血藥作湯下之﹔慢驚當補脾﹐兼用朱砂安神丸﹐淸米湯下。更於血藥中求之﹐如四物﹑四君﹑東垣黃芪益黃散之類﹐世以一藥通治之甚妄。

急驚

急驚之候﹐亦曰眞搐﹐牙關緊急﹐壯熱涎潮﹐竄視反張﹐搐搦顫動﹐唇口眉眼眨弘頻並﹐口中气冷﹐臉赤唇紅﹐大小便黃赤﹐其脈浮數洪緊﹐此內挾實熱﹐外感風邪﹐心家受熱積驚﹐肝家生風發搐﹐肝風心火二髒交爭﹐血亂气並﹐痰涎壅盛﹐百脈凝沸﹐關竅不通﹐風气蕃盛﹐無所發泄﹐故暴烈也。又有搐搦反張斜視而牙關不緊﹐口無痰涎而气熱﹐未可直指以爲驚風﹐恐是傷風傷寒﹐夾食夾驚﹐疹痘等證﹐此卽錢氏假搐之說﹐又各依本證施治矣。又急驚搐搦﹐不可把握﹐但扶持之﹐否則風癇逆入經絡﹐遂使手足拘攣成廢疾。

急驚本因熱生於心﹐身熱面赤引飲﹐口中气熱﹐大小便黃赤﹐劇則發搐﹐蓋熱甚則風生﹐風屬肝﹐此陽盛陰虛也﹐故利驚丸主之﹐以除其痰熱﹐不可用巴豆及溫藥大下之﹐恐搐虛熱不消也。小兒熱痰﹐客於心胃﹐因聞大聲非常﹐則動而驚搐矣。若熱極𨿽不聞聲及驚﹐亦自發搐。

閻氏曰﹕急驚內有熱卽生風﹐又或因驚而發﹐則目上連札﹐潮涎搐搦﹐身體與口中气皆熱﹐及其發定或睡起﹐卽了了如故﹐此急驚證也。當其搐勢漸減時﹐與鎭心治熱藥一二服﹐如麝香丸﹑鎭心丸﹑抱龍丸﹑辰砂丸﹑紫雪之類。候驚勢已定﹐須臾以藥下其痰勢﹐如利驚丸﹑軟金丹﹑桃枝丸之類﹐利下痰熱﹐心神安寧卽愈。

潔古曰﹕急驚者﹐陽證也﹐俱腑受病。熱痰客於心肺﹐是少陽相火旺。經云﹕熱則生風﹐因聞大聲而作。蓋謂東方震卦﹐得火气而發搐﹐火本不動﹐焰得風而動﹐當用利驚丸﹑導赤散﹑瀉靑丸﹑地黃丸。搐止﹐宜服安神丸。

丹溪曰﹕急驚風發熱口噤﹐手足心伏熱﹐痰嗽痰喘﹐並用湧法﹐間以桑樹上桑牛陰榦研末調服﹐以平其風。【桑牛比楊牛則色白黃者是。】又以北薄荷葉﹑寒水石各一兩﹐靑黛﹑白僵蠶﹑辰砂各一錢﹐全蠍二枚﹐豬牙皂角﹑槐角各五分﹐並爲末﹐燈心湯和乳汁灌之。角弓反張﹐目直視﹐因驚而致﹐宜南星﹑半夏﹐入薑汁﹑竹瀝灌之﹐更灸印堂。

初驚用防風導赤散﹕生漧地黃﹑川木通﹑防風﹑甘艸等分﹐用竹葉三錢煎服。須用寧神膏﹕麥門冬去心﹑天竺黃﹐茯神﹑朱砂各一兩﹐麝香一錢﹑各搗研極細﹐煉蜜和捏作小餅子﹐臨臥薄荷湯化下﹐一夜一餅。

老醫常言小兒驚搐多是熱證﹐若先便用驚風藥﹐白附子﹑全蠍﹑僵蠶﹑川烏之類﹐便是壞證。後有醫幼科者﹐只用導赤散加地黃﹑防風進三服﹐導去心經邪熱﹐其搐便止。次服寧神膏﹐神效。

從孫道潤幼時患驚搐甚危。延京口諸有名幼科療之﹐益困篤。其袓易庵兄求方於余﹐以是授之二服﹐立愈。自後常以救人﹐無不效者。恐人忽易﹐故著之。

曾氏曰﹕急驚之論﹐前代書所不載﹐惟曰陽癇。大槪失所愛護﹐或抱於當風﹐或近於熱地﹐晝則食多辛辣﹐夜則衾蓋太厚﹐鬱蒸邪熱積於心﹐傳於肝﹐再受人物驚觸﹐或跌撲叫呼﹐雷聲鼓樂﹐雞鳴犬吠﹐一切所驚﹐未發之時﹐夜臥不穩﹐困中或笑或哭﹐嚙齒齩乳﹐鼻額有汗﹐气促痰喘﹐忽爾悶絕﹐目直上視﹐牙關緊急﹐口噤不開﹐手足搐掣﹐此熱甚而然。況兼面紅脈數可辧。蓋心有熱而肝有風﹐二髒乃陽中之陽。心火也﹐肝風也﹐風火陽物也﹐風主乎動﹐火得風則煙焰起。此五行之造化﹐二陽相鼓﹐風火相搏﹐肝藏魂﹐心藏神﹐因熱則神魂易動﹐故發驚也。心主乎神﹐獨不受觸﹐遇有驚則發熱﹐熱極生風﹐故能成搐﹐名急驚。治之之法﹐先以五苓散加黃芩﹑甘艸水煎﹐或百解散發表﹔次通心气﹐木通散﹐三解散﹔疏滌肝經﹐安魂退熱﹐牛蒡湯﹑防風湯主之。驚風旣除之後﹐輕者投半夏丸﹐重者下水晶丹﹐與之去痰﹐免成癡疾﹐但不可用大寒涼藥治之。熱去則寒起﹐亢則害﹐承乃制。若倉卒之間﹐驚與風證俱作﹐只用五苓散加辰砂末﹐薄荷湯調服﹐少解其證。蓋五苓散內﹐有澤瀉導小便。心與小腸爲表裏﹐小腸流利﹐心气得通﹐其驚自減。內有桂﹐木得桂則枯﹐是以能抑肝之气﹐其風自停。況佐以辰砂﹐能安神魂﹐兩得其宜。大略要解熱涼心肝後﹐惟可用平和湯散調理﹐稍熱之劑則難用。醫者宜審之﹗

愚嘗感慨諸人﹐每見驚風搐作﹐不明標本﹐混爲一證﹐遽然全用金石腦麝蜈蠶蛇蠍大寒搜風等劑投之﹐耗傷眞气﹐其證愈甚﹐多致弗救。殊不知驚生於心﹐風生於肝﹐搐始於气﹐是爲三證。其驚與風﹐首已詳及。然所謂蓄气而成搐﹐陳氏之論﹐最爲明理﹐但未著其方。余於此證﹐則用寬气飲治之﹐只以枳殼﹑枳實爲主。蓋其气也﹐四時平和則身安﹐一息壅滯則疾作。況小兒哭啼不常﹐其气蘊蓄﹐內則不能升降﹐外則無由發泄﹐展轉經時﹐亦能作搐。善醫者﹐審察病源﹐從而療之﹐萬無一失。更辧陰陽虛實﹐不可輕忽。若陽實證﹐煎五和湯調三解散主之﹐此急驚有搐之類。若陰虛證﹐煎固眞湯調寬气飲治之﹐此慢驚有搐之類。若暴感此證﹐未別陰陽虛實﹐先用五苓散和寬气飲﹐及少加寬熱飲﹐三藥合用﹐薑汁沸湯調灌卽解。大抵治搐之法﹐貴以寬气爲妙﹐气順則搐停﹐此自然之理。

大凡幼稚﹐欲令常時驚悸不作﹐在乎腎臟和平。故戴氏曰﹕治驚不若補腎。謂心屬火﹐火性燥﹐得肝气則煙焰起﹐致生驚悸﹐補腎則水升火降﹐邪熱無侵﹐𨿽有肝風﹐不坐驚駭。其法當於申時進補腎地黃丸一服。或琥珀抱龍丸。用申時者﹐蓋水生於申﹐佐之以藥﹐則腎水得平﹐心火不炎﹐自無驚矣。

鈴方治法﹕大要用藥有次序﹐有輕重。通關以後﹐且與截風定搐﹐風搐旣定﹐卻下痰熱﹐理爲至當。若患在痰熱﹐未有驚風﹐只可退熱化痰﹐不可妄投驚風藥。蓋藥中多用寒涼﹐恐引人痰熱入經絡。凡病在熱﹐不可妄治痰﹐止當解表。病在驚﹐不可妄治風。蓋驚由痰熱得﹐只可退熱化痰而驚自止。病在痰﹐不可便治驚﹐急須退熱化痰。病在風﹐不可便治搐。蓋風由驚作﹐只可利驚化痰﹐其風自散也。有搐須用截風散驚﹐至妙之道。若治驚而痰不化﹐熱亦不退﹐驚安得自止﹖化其痰﹐熱若不退﹐風亦不散﹐痰安得去﹖是知不治之治﹐所以治之之謂歟。急驚初傳﹐風搐得定﹐而痰熱一泄﹐又須急與和胃定心之劑。若搐定而痰熱無多。則但用輕藥消痰除熱可也。然急驚𨿽當下﹐切不可過用寒涼﹐及水銀﹑輕粉﹑巴豆﹑芒硝等蕩滌太驟。或當下之﹐皆不得已﹐但使疾去卽止。或不當用而用﹐或可用而過焉﹐由此遂成慢驚矣。且如只下痰熱﹐不必太驟﹐但斟酌處用大黃一品足矣。且急驚證源在於去肝風﹑降心火﹐幼幼書以爲至要之說也。

薛氏曰﹕急驚之候﹐牙關緊急﹐壯熱涎湧﹐竄視反張﹐搐搦顫動﹐口中气熱﹐頰赤唇紅﹐脈浮洪數者。此肝經血虛﹐火動生風。蓋風生則陰血愈散﹐陰火愈熾﹐火動則肺金愈虧﹐肝木愈盛﹐宜滋肝血﹐養脾气。若屢服袪風化痰瀉火辛散之劑﹐便宜認作脾虛血損﹐急補脾土。初有痰熱﹐未有驚風﹐先且解表﹐袪肝風﹐降心火。

和劑香蘇散﹐解肌加漧葛。

急驚初傳﹐且可通關﹐定驚搐。

諸風搐搦﹐關竅不通﹐痰涎潮塞﹐气實使之。先用蘇合香丸﹐以姜自然汁浸薄荷湯﹐調與服﹐使气下則痰下﹐關竅自通。凡欲下之﹐須當審問前人已下未下﹐或曾經吐瀉否。已下及吐瀉者﹐不可再下﹐但驅風化痰消熱而已。大約痰熱十分﹐且泄其三之二。下劑中須用枳殼﹑菖蒲寬心通气之類佐之。急驚急在一時﹐治不可緩﹐緩則候加深。若一時體認不明﹐又不可妄施藥餌。

急驚旣傳﹐截風定搐次第﹔風驚已定而痰熱下劑有三﹐初且輕下﹐又稍重下﹐又加重下之。劑下後﹐和胃助气﹐而後定志寧神﹐驅風鎭驚﹐防其再發。若下後諸證猶存﹐未易痊愈﹐更勿再下﹐當作慢驚推詳。

慢驚

慢驚之候﹐或吐或瀉﹐涎鳴微喘﹐眼開神緩﹐睡則露睛﹐驚跳搐搦。乍發乍靜﹐或身熱﹐或身冷﹐或四肢熱﹐或口鼻冷气﹐面色淡白淡靑﹐眉唇間或靑黯。其脈沈遲散緩。蓋由急驚﹐過用寒涼﹐或轉太驟傳變成之。又有吐利不止而成者﹐有气虛暴吐瀉而成者。有夏月脾胃伏熱﹐大吐瀉當解暑熱﹐不可專曰固陽。有髒虛洞泄成者﹐有久痢气脫而成者﹐有下積取瀉成者﹐有吐血瀉血而成者﹐有傷寒轉變陰證成者。有得之久嗽作癇者﹐有得之發癇不已者﹐有得之虫積衝心者。有得之卵腫疝气腹痛﹐其或汗出太過﹐脾困煩渴﹐四肢浮腫﹐大小便閉﹐走馬急疳﹐並傳慢候。惟吐瀉積痢成虛致之﹐則證變甚速。凡才經吐瀉﹐便是慢驚﹐須用溫中扶裏。或搐來緊急﹐乃慢驚初傳﹐尙有陽證﹐不可悞作急驚用藥。世言搐慢爲慢驚﹐非也。若泥此﹐往往以慢脾爲慢驚矣。凡慢驚男子以瀉得之爲重﹐女子以吐得之爲重。又吐有五證﹐瀉有五證﹐各明所因主治。古云病家怕驚不怕瀉﹐醫家怕瀉不怕驚。如因泄瀉不止﹐且先治瀉。若更治風﹐則驚風兪甚。如因他證﹐例當循原施治也。其慢驚候﹐若從急驚傳來﹐只可截風調胃﹐均平陰陽。不可全用陽藥﹐使陽歸陽﹐復作急驚之候。用藥施治﹐無過不及可也。

急驚以關格不通﹐略施腦麝開通﹐定其搐搦尙可。慢驚陰重陽虧﹐諸經已虛﹐不宜通關﹐又涼其髒﹐易作慢脾風。慢驚危急﹐如眼睛昏定﹐定而眨﹐𨿽眨不左右顧﹐或竄視﹐四肢厥冷﹐汗出如流﹐口面黲黯﹐指甲黑﹐四體垂嚲至重。慢驚證﹐眼半開半合﹐似睡不睡是也。其脈或浮或沈﹐身或熱或涼﹐或吐或瀉﹐或不吐瀉﹐或食乳﹐或阻乳﹐名半陰半陽合病﹐卽如傷寒半表半里也。治法﹐大要審問源流施治﹐不可槪曰慢驚證。如因吐瀉得之﹐用湯氏醒脾散之類﹐他證可以類推﹐次第於後。然慢驚已傳屬陰﹐亦須準較陰陽虧盛淺深﹐不可溫燥之劑太過。

潔古曰﹕慢驚者﹐陰證俱髒受病﹐蓋小兒吐瀉病久﹐脾胃虛損﹐若不早治﹐則成慢驚﹐名曰瘈瘲﹐似搐而不甚搐也。因脾胃虛損﹐故大便不聚﹐當去脾間風﹐先用宣風散導之﹐後用益黃散﹑使君子丸平之﹐則其利自止。旣已失治﹐則脾胃俱虛﹐致被肝木所乘﹐是爲慢驚﹐當用溫補﹐羌活膏主之。

閻孝忠編集錢氏方﹐以益黃補土悞矣。其藥有丁香辛熱助火﹐火旺土愈虛矣。靑橘皮瀉肺金﹐丁香辛熱﹐大瀉肺與大腸。脾實當瀉子﹐今脾胃虛﹐反更瀉子而助火﹐重虛其土﹐殺人撫疑矣。其風木旺證﹐右關脈洪大﹐掌中熱﹐腹皮熱﹐豈可以助火瀉金﹖如寒水來乘脾土﹐其病嘔吐腹痛﹐瀉痢靑白﹐益黃散聖藥也。今立一方﹐先瀉火補金﹐大補其土﹐是爲神治之法。以黃耆二錢﹐人參一錢﹐炙甘艸五分﹐加白芍藥一錢﹐此四味皆甘溫﹐能補元气。甘能瀉火。《內經》云﹕熱淫於內﹐以甘瀉之﹐以酸收之。白芍藥酸寒﹐寒能瀉火﹐酸味能瀉肝﹐而大補肺金﹐所補得金土之位﹐金旺火虛﹐風木何由而來克土﹖然後瀉風之邪。夫益黃散﹑理中丸養神之類﹐皆治脾胃寒濕太盛神品之藥也。若得脾胃中伏火勞役不足之證﹐及服熱藥巴豆之類﹐胃虛而成慢駕之證﹐用之必傷人命。夫慢驚風者﹐皆由久瀉﹐脾胃虛而生也。錢氏以羌活膏療慢驚風誤矣。脾虛者﹐由火邪乘其土位﹐故曰從後來者爲虛邪。火旺能實其木﹐木旺故來克土﹐當於心經中以甘溫補土之源﹐更於脾土中瀉火以甘寒﹐更於脾土中補金以酸涼﹐致脾土中金旺火衰﹐風木自虛矣。

海藏曰﹕驚啼手足瘈瘲﹐睡臥不穩﹐四君子加全蠍去尾尖毒炒﹑釣藤﹑白附子炒﹐等分同煎。

脾胃虛弱﹐生風多困﹐四君子加炒半夏曲﹑沒石子等分爲細末﹐入冬瓜子少許﹐同煎服。

丹溪曰﹕頻吐瀉﹐將成慢驚﹐用錢氏白朮散加山藥﹑扁豆炒﹑肉豆蔻面煨各一錢﹐入姜一片煎服。若慢驚已作﹐加細辛﹑天麻各一錢﹐全蠍三个去梢﹐白附子八分面煨。驚而瀉﹐用參﹑苓﹑芍藥酒炒﹑白朮﹐姜煎。夏月加黃連﹑甘艸﹑竹葉服之。

曾氏曰﹕治慢驚者﹐考之古書﹐亦無所據﹐惟載陰癇而已。蓋慢驚屬陰﹐陰主靜而搐緩﹐故曰慢。其候皆因外感風寒內作吐瀉﹐或得於大病之餘﹐或傳誤轉之後﹐目慢神昏﹐手足偏動﹐口角流涎﹐身微溫﹐眼上視或斜轉﹐及兩手握拳而搐﹐或兼兩足動掣。各辧男左女右搐者爲順﹐反此爲逆。口气冷緩﹐或顖門陷﹐此虛極也。脈沈無力﹐睡則揚睛而兩目半開半合﹐此眞陽衰耗﹐而陰邪獨盛﹐陰盛生寒﹐寒爲水化﹐水生肝木﹐木爲風化﹐木克脾土﹐胃爲脾之腑﹐故胃中有風﹐瘈瘲漸生。其瘈瘲證狀﹐兩肩微聳﹐兩手垂下﹐時復動搖不已﹐名爲慢驚﹐宜以靑州白丸子﹑蘇合香丸入薑汁杵勻﹐米飲調下﹔虛極者﹐加金液丹。次用沖和飲﹐同七寶散﹐加煨姜煎服﹐使气順風散﹐少解吐瀉﹐間以胃苓湯救其表裏。若吐不止﹐可投定吐飲﹔瀉不減﹐宜服六桂散。或曰﹕生湯去胃風﹐定瘈瘲﹐淸神气﹔五苓散導其逆﹐調榮衛﹐和陰陽。若痰多唇白﹐四肢如冰﹐不省人事﹐此虛慢之極﹐用固眞湯速灌之﹐以生胃气﹔胃气旣回﹐投醒脾散﹑沈香飲調理。

慢脾風

慢脾風之候﹐面靑額汗﹐舌短頭低﹐眼合不開﹐睡中搖頭吐舌﹐頻嘔鮏臭﹐噤口咬牙﹐手足微搐而不收﹐或身冷身溫而四肢冷﹐其脈沈微﹐陰气極盛﹐胃气極虛﹐十救一二。蓋由慢驚之後﹐吐瀉損脾﹐病傳已極﹐總歸虛處﹐惟脾所受﹐故曰脾風。若逐風則無風可逐﹐若治驚則無驚可治。但脾間痰涎﹐虛熱往來﹐其眼合者﹐脾困气乏﹐神志沈迷﹐痰涎凝滯而已。然慢脾之名﹐又曰虛風。小兒或吐或瀉之後﹐面色虛黃﹐因虛發熱﹐才見搖頭斜視﹐昏困額汗﹐身亦粘汗﹐聲沈小而噍﹐卽脾風之證﹐不必皆因急慢風傳次而至﹐又當識之。又慢脾之候﹐言脾而不言胃﹐何也﹖蓋胃爲腑屬陽﹐非若脾乃陰髒也。故小兒病傳在腑多自愈﹐在髒不可不治。蓋小兒純陽之气﹐在腑爲順﹐在髒爲逆。古人皆理其髒﹐未言治腑也。又腎一臟﹐常主虛﹐不可攻治。若腎臟有患﹐但淸心肺﹐緣心與腎﹐卽旣濟也。肺與腎﹐又子母也。無與腎藥及諸補藥也。慢脾惟吐與瀉﹐積與痢﹐傳入慢候﹐其證變至速﹐虛又速也。治必循次平和﹐無令速愈之理﹐藥和且平﹐調脾養胃﹐不可過劑也。錢氏有黃土湯以土勝水﹐水得其平則風自止﹐以脾土爲本也。

治法大要﹐生胃回陽。若眼半開半臺﹐手足不冷﹐證候尙在慢驚﹐則勿用回陽﹐或已入慢脾﹐而陽气未甚脫者﹐亦未可卽用硫黃﹑附子等劑﹔手足漸暖﹐仿以醒脾散等調之。

曾氏用靑金丹﹑天麻飲灌服﹐或六柱散固眞湯。

小兒誤服涼藥﹐或用帛蘸水繳口﹐因此傷動脾胃﹐或泄瀉﹐或腹脹﹐或腹中響。

小兒面少血色﹐常無喜笑﹐不看上而視下。

小兒顖顱髙急﹐頭縫靑筋﹐時便靑糞。

小兒肥壯﹐糞如淸涕﹐或如凍汁。

小兒時時紮眼﹐糞便靑白沫﹐有時漧硬。

已上五證﹐忽然嘔吐者﹐必成陰癇﹐俗謂慢驚是也。

小兒頭𨿽熱﹐眼珠靑白而足冷﹐或腹脹而足冷﹐或瀉而足冷﹐或嘔而足冷﹐或渴而足冷。

頭熱目赤﹐痰塞鼻喉﹐皆無根之火逆也。

已上五證﹐忽然吐而作搐者﹐名曰慢脾風﹐速與補脾益眞湯﹐一服三錢﹐重加蠍一枚。如因驚而搐者﹐前朴散一服三錢﹐重加附子﹑前胡各半錢同煎。

右陳文中治慢驚法。其治之次第自成一家﹐故另錄之以備采用。其舊案所言芎蠍散﹑油珠膏﹐累累取效。

通治急慢驚

急驚合涼瀉﹐慢驚合溫補﹐此定法也。其間有急駕涼瀉而不愈﹐變爲慢驚﹐有慢驚溫補而不愈。變爲急驚者﹐宜用通治急慢驚藥。

小兒急慢驚風﹐發熱口瘡﹐手足伏熱﹐痰熱痰喘痰嗽﹐並用湧法。重劑以瓜蒂散﹐輕劑苦參﹑赤小豆末﹐酒﹑酸虀汁調服之。後用通神散﹐蜜丸服之。間以桑牛陰榦研末調服﹐以平其气。

目睛瞤動

目者﹐肝之竅也。肝膽屬風木二經﹐兼爲相火。肝藏血﹐血不足則風火內生﹐故目睛爲之瞤動。經曰﹕曲直動搖﹐風之象也。宜用四物益其血﹐柴胡﹑山梔淸其肝﹐陰血內榮則虛風自息矣。若因肝經血燥而自病者﹐用六味丸以滋其源﹔因肺金克肝木者﹐用瀉白散以平金邪。若眼眶瞤動者﹐肝木乘脾土也﹐用抱龍丸。若愈後驚悸不寐﹐或寐中發搐咬牙﹐目睛瞤動者﹐血虛不能榮筋脈也﹐用補中益气湯﹐或歸脾湯加茯苓﹑五味。蓋有餘者﹐邪气實也。不足者﹐眞气虛也。凡病气有餘﹐當認爲不足。此證兼屬肝脾﹐多爲慢驚之漸﹐尢當審之。

唇口蠕動

唇爲脾之華﹐口乃脾之竅。又陽明之脈﹐環唇口而交人中。陽明胃也﹐是以脾胃虛者﹐多有此證﹐不獨病後而已。夫脾主涎﹐脾虛則不能收攝﹐多兼流涎﹐或誤認爲痰﹐而用袪逐之藥﹐則津液益枯﹐不能滋養筋脈﹐遂致四肢抽搐﹐病勢愈甚。原其治法﹐與慢脾風相同﹐當用大補脾胃之藥﹐加升麻﹑柴胡﹐切勿用靑皮﹑龍膽艸之類。兼察其色黃者﹐脾弱也﹔靑者﹐肝勝也﹔靑黃不澤﹐木來克土也﹔靑赤相兼﹐木火風熱也﹔黑爲寒水﹐反來侮土﹔白爲气虛亡陽。凡此宜用六君子湯加小柴胡湯。若四肢微搐﹐或潮熱往來﹐或泄瀉嘔吐﹐面色萎黃﹐皆脾胃有傷也﹐宜用白朮﹑黃芪﹑川芎﹑當歸﹑人參﹑陳皮﹑肉豆蔻﹑神曲﹑漧葛﹑白芍藥﹑黃連﹑炙甘艸﹑白茯苓以補胃气。若脾胃虛弱者﹐用五味異功散﹐虛寒加木香﹑炮姜。若脾气下陷者﹐用補中益气湯以升其陽。作渴者﹐用七味白朮散以生津液。若肝木侮脾者﹐用補中益气湯加茯苓﹑半夏﹑芍藥以制肝補脾。

泄瀉

小兒驚瀉者﹐肝主驚。肝﹐木也﹐盛則必傳克於脾﹐脾土旣衰﹐則乳食不化﹐水道不調﹐故泄瀉色靑﹐或兼發搐者。蓋育乃肝之色﹐搐乃肝之證也。亦有因乳母脾虛受驚﹐及怒動肝火而致者。經曰﹕怒則气逆﹐甚則嘔血及飧泄﹐法當平肝補肺﹐愼勿用峻攻之藥﹐脾气益虛。肝邪彌甚﹐甚至抽搐反張者﹐亦肝火熾盛﹐中州虧損之變證也。凡見驚證﹐卽宜用四君﹑六君﹑異功散等方﹐加白附子定風﹐柴胡平肝﹐引經以杜漸﹐則必不至瀉搐而自安矣。今已見瀉吐驚搐﹐尙不知補脾平肝﹐以保命﹑抱龍﹑鎭驚等藥治之﹐其亦去生遠矣。

煩渴

閻氏曰﹕驚風或泄瀉等證﹐煩渴者﹐皆津液內耗也﹐不問陰陽﹐宜煎錢氏白朮散﹐使滿意取足飲之﹐彌多彌好。

潮熱似瘧

曾氏曰﹕又有急驚天釣之後﹐變作潮熱﹐手足逆冷﹐有似瘧疾。蓋因病愈之後﹐不善將護﹐外感風邪﹐乘虛而入於經絡﹐再未解散以致如此。經曰﹕重陽必陰。又曰﹕亢則害﹐承乃制。此其蓋也。宜服柴胡加桂湯及當歸散。气實者﹐則以烏犀丸﹑水晶丹﹐略與通利勻气散止補﹐後以參苓白朮散調理﹐自然平愈。此證所用藥品﹐間使苦寒之味務在消陽盛之火﹐肺金得勝﹐肝木自平而風邪亦散﹐斯爲良法。

雜驚類證

海藏曰﹕心神不安﹐四君子加辰砂半分﹐棗湯調下。

又有一證﹐欲發瘡疹﹐先身熱驚跳﹐或發搐搦﹐此非驚風﹐當用發散藥。

曾氏曰﹕暑風一證﹐因夏月感冒風熱太甚﹐致面垢唇紅﹐脈沈細數﹐忽發驚搐﹐不省人事﹐治用消暑淸心飲﹑辰砂五苓散﹐及琥珀抱龍丸自安﹐切勿以溫劑調補。

診

錢氏曰﹕咬牙甚者﹐發驚。

目直面靑﹐身反折者﹐生驚。

呵欠面靑者﹐驚風。

呵欠面黃者﹐脾虛驚。

目赤兼靑者﹐發搐。

驚病發搐﹐男發搐﹐目左視無聲﹐右視有聲﹔女發搐﹐目右視無聲﹐左視有聲﹐相勝故也。更有發時證。潔古先生曰﹕男爲木﹐故左視木位無聲﹐右規金位相擊則有聲。女爲金﹐故右視金位無聲﹐左視木位亦相擊有聲。又肺虛不瀉者﹐何也﹖曰﹕假令男目右視﹐木克金﹐肝旺勝肺﹐而但瀉肝﹔若更病在春夏﹐金气極虛﹐故當補其肺﹐愼勿瀉也。

湯氏曰﹕凡搐男左女右爲順﹐易治﹔男右女左爲逆﹐難治。

《脈訣啟蒙》曰﹕小兒脈促急﹐爲虛驚。

《直指》云﹕浮數洪緊爲急驚。沈遲散緩爲慢驚。虎口脈紋靑紫爲驚風。紅者風熱輕。赤者風熱盛。紫者驚熱。靑者驚積。靑紫相半﹐驚積風熱俱有﹐主急驚風。靑而淡紫﹐伸縮來去﹐主慢驚風。紫絲靑絲﹐或黑絲隱隱相雜﹐似出而不出﹐主慢脾風。形勢灣入裏者順﹐出外者逆。

不治證

搐而不休﹐休而再搐﹐驚叫發搐﹐汗出足冷﹐痰滿胸喉﹐口開目直。

急驚眼睛翻轉﹐口中出血﹐兩足擺跳﹐肚腹搐動﹐或神緩而摸體尋衣﹐或證篤而神昏气促﹐噴藥不下﹐通關不嚏﹐心中熱痛﹐忽大叫者﹐不治。

慢驚四肢厥冷﹐吐瀉咳嗽﹐面黯神慘﹐鴉聲胃痛﹐兩脇動气﹐口生白瘡﹐發直搖頭﹐眼睛不轉﹐涎鳴喘嗌﹐頭軟﹐大小二便不禁﹐手足一邊牽引者﹐皆爲不治。

慢脾身冷粘汗﹐直臥如屍﹐喘嗽頭軟﹐背直﹐口禁﹐搖頭﹐痰如牽鋸之聲﹐面無潤澤之色﹐縮唇气粗者﹐不治。

角弓反張

錢氏曰﹕肝有風﹐甚則身反張﹐彊直不搐﹐心不受熱﹐當補腎治肝。補腎﹐地黃丸﹔治肝﹐瀉靑丸。

丹溪曰﹕痙比癇爲虛﹐宜帶補﹐多是气虛有火兼痰﹐用人參﹑竹瀝治之﹐不用兼風藥﹐此論實發前人所未發。

湯氏𨿽云痓候十無一生﹐蓋未嘗有此法施於人也。

錢仲陽曰﹕角弓反張者﹐由風邪客於太陽經也。經曰﹕風從上受﹐足太陽主周身之气﹐其脈起於目內眥而行於背﹐肝屬木﹐主風﹐所以風邪易侵也。夫小兒肌膚未密﹐外邪易傷﹐肝爲相火﹐其怒易發。若身反張彊直﹐發熱不搐者﹐風傷太陽也﹐宜用人參羌活散﹑小續命湯。若因暴怒而擊動其肝火者﹐宜用瀉靑丸。若飲前劑﹐其證益甚者﹐此邪气已去而脾气虧也﹐宜用異功散加芎﹑歸補之。若因肝經虛熱﹐或因克伐眞气﹐虛熱生風者﹐宜用異功散﹑地黃丸補之。若因下而脾气困憊﹐肚腹膨脹者﹐此中气損也﹐宜用白朮散補之。若气血素弱﹐或服攻伐之劑﹐而手尋衣領﹐咬牙呵欠者﹐肝經虛甚也﹐急用地黃丸以補之。

天釣

天釣亦驚風之證﹐但天釣發時﹐頭目仰視﹐驚風則無也。

湯氏曰﹕小兒瘈瘲不定﹐翻眼擡睛﹐狀若神祟﹐頭目仰視﹐名爲天釣。凡有此疾﹐宜服蘇合香丸﹐灸兩手大拇指兩甲肉相半﹐男先灸左﹐女先灸右﹐及兩足大拇指中間各三五壯﹐又灸前後手心各五壯。此皆得效之法。

張氏曰﹕小兒心膈壅滯﹐邪熱痰涎﹐蘊積不得宣通﹐或乳母飲酒食肉﹐煩毒之气﹐流入乳中﹐令兒宿滯不消。邪熱毒气乘於心神﹐致使驚悸眼目翻騰﹐壯熱不休﹐四肢瘈瘲﹐其病名曰天釣。甚者爪甲皆靑﹐狀如神祟﹐今集經效名方之治於後。

癇

婁氏曰﹕驚癇卽急慢之證﹐但驚癇發時﹐僕地作聲﹐醒時吐沫﹔急慢驚則不作聲﹐不吐沫也。

仁齋曰﹕癇﹐小兒之惡候也。蓋小兒血脈不斂﹐气骨不聚﹐爲風邪所觸﹐爲乳哺失節﹐停結癖積而得之。其候神气怫郁﹐瞪眼直視﹐面目牽引。口噤涎流﹐腹肚膨脹﹐手足搐掣﹐似死似生﹐或聲或啞﹐或項背反張﹐或腰脊彊直﹐但四體柔弱﹐發而時醒者爲癇。若一身彊硬。終日不醒﹐則爲痓證矣。

陰陽二癇

陽癇初作時﹐病先身熱﹐瘈瘲驚啼叫喊而後發﹐脈浮者爲陽癇﹐乃急驚也。內在六腑﹐外在皮膚。爲易治。

若病先身冷﹐不驚瘛不啼呼而作﹐脈沈者爲陰癇﹐乃慢驚也﹐此病內在五臟﹐外在骨髓﹐劇者難治。

曾氏曰﹕陽癇者﹐因感驚風三次發搐﹐不與去風下痰則再發。然三次者﹐非一日三次也﹐或一月或一季一發驚搐﹐必經三度﹐故曰三次。所謂驚風三發便爲癇﹐卽此義也。其病主身熱自汗﹐兩目上視﹐嚼沫咬牙﹐手足掣搦﹐面色紅紫﹐六脈浮數﹐以百解散加五和湯水煎疏解﹔次下痰﹐用水晶丹或半夏丸。陰癇者﹐因慢驚後去痰不盡﹐痰入心包而得﹐四肢逆冷﹐吐舌搖頭﹐口嚼白沫﹐牙關緊閉﹐但不甚驚搐作啼﹐面色或白或靑。脈息沈微。故孩兒寶書云﹕睡中吐舌更搖頭﹐正此之謂。治以固眞湯加回生湯同煎﹐調寬气飲和解。

風驚食三癇

按《千金》論三癇﹐蓋有三因之分。風癇屬外因﹐驚癇屬內因﹐食癇屬不內外因也。又按《全嬰方》云﹕風癇﹐因將養失度﹐血气不和﹐或厚衣汗出﹐腠理開舒﹐風邪因入之。其病在肝﹐肝主風﹐驗其證﹐目靑面紅髮搐﹐宜驅風膏﹑大靑膏﹑琥珀散鎭驚藥﹔有熱四順飲﹐退後與利驚丸下其痰涎。驚癇﹐因血气盛實﹐臟腑生熱﹐或驚怖大啼﹐精神傷動﹐外邪所入爲之。其病在心﹐心主驚﹐驗其證﹐忽然叫聲發搐﹐宜琥珀散﹑紅龍散﹑鎭心丸﹐有熱四順飲﹑利驚丸下之﹐不生別病也。食癇﹐其病在脾﹐脾納食﹐驗其證﹐噯吐餿气卽發搐﹐此病或大便酸臭﹐紫丸子下之。已上三證﹐大同小異﹐並屬陽也。若目睛偏斜﹐手足潮搐﹐或作豶聲﹐發過卽瘥﹐皆十生一死也。

五臟癇

《三因》云﹕古方有五癇﹑五臟癇﹑六畜癇等各證不同﹐難於備載。《別錄》有五癇之證﹕一曰馬癇﹐作馬嘶鳴﹐以馬屬在午﹐手少陰君火主之﹐故其病應於心﹔二曰羊癇﹐作羊叫聲﹐以羊屬未﹐足太陰濕土主之﹐應乎脾﹔三曰雞癇﹐作雞叫聲﹐以雞屬酉﹐足陽明燥金主之﹐應乎胃﹔四曰豬癇﹐作豬叫聲﹐以豬屬亥﹐手厥陰心包主之﹐應乎右腎﹔五曰牛癇﹐作牛吼聲﹐以牛屬醜﹐手太陰濕土主之﹐應乎肺。此五癇應乎五畜﹐應乎五臟者也。發則旋暈顚倒﹐口眼相引﹐目睛上搖﹐手足搐搦﹐背脊彊直﹐食頃乃蘇﹐各隨所感﹐施以治法。

凡治五癇﹐重者死﹐病後甚者亦死﹐輕者五色丸主之。按《千金》敍六畜癇無五臟之分屬﹐錢氏始分之﹐而無馬癇一證。曾氏謂初發作羊犬聲者﹐咽喉爲風痰所梗﹐聲自如此﹐其理甚明。言六畜者﹐特彊名耳。故丹溪謂於經旣無所據﹐而治法亦未見有五者之分﹐所以不必分五也。

治法

仁齋曰﹕大槪血滯心竅﹐邪气成心﹐積驚成癇﹐通行心經﹐調平血脈﹐順气豁痰﹐乃其要也。假令小兒有熱有痰﹐不欲乳哺﹐眠睡不安﹐常常驚悸﹐此皆發癇之漸﹐卽以紫霜丸導之。時間量與紫霜丸﹐減其盛气﹐則無驚風癇釣之患。癇證方萌﹐耳後髙骨間﹐必有靑紋紛紛如綫﹐見之則爲爪破﹐須令出血啼叫﹐尢得气通。諸癇發不能言者﹐蓋咽喉爲气之道路﹐風傷其气﹐以掩聲音道路之門﹐抑亦血滯於心﹐心竅不通所致耳。南星炮爲末﹐雄豬膽汁調和少許﹐啖之輒效。若夫錢氏五癇丸並南星散﹐以菖蒲煎湯調下甘遂豬心湯﹐和蘇合香丸一丸﹐皆治癇之要藥也。

劉氏曰﹕小兒神尙弱﹐驚則神不守舍﹐捨空則痰涎歸之。或飲食失節﹐脾胃有傷﹐積爲痰飲﹐以至痰迷心竅而作者﹐治法當淸火導痰﹐而前人多用鎭墜淸心之藥﹐固可以治熱﹐可以淸痰。若有頑痰膠固者﹐此藥未易驅逐。在上者必用吐﹐吐後方宜服此藥。有痰實在裏者﹐亦須下之﹐隨病輕重而用之也。

潔古曰﹕如有客痰發熱而有聲﹐煎大黃荊芥湯﹐下五色丸。

潮熱有時﹐積熱也﹐桃枝丸主之。壯熱不退﹐當用地骨皮湯下五色丸。

風熱﹐當用防風黃芩湯﹐下大靑膏。

身溫不熱﹐當用白虎湯加蒼朮﹐下五色丸。

風癇

《口議》曰﹕先用化痰寬利胸膈﹐開通關竅﹐安鎭心神﹐然後與治風癇藥服之。又云﹕先用化風丹去其風熱﹐次服奪魂散定癇。

驚癇

口議曰﹕先涼三焦﹐利驚去熱﹐安神定志﹐平調臟腑﹐溫化痰涎﹐然後與治驚癇藥服之。

不治證

小兒癇病﹐目直無聲﹐目睹不轉﹐眼生白障﹐眼慢唇黑﹐瞳人瞬動﹐目間靑黑﹐面靑指黑﹐口出涎沫如白膿﹐口禁肚脹不乳﹐喉如牽鋸之聲。多睡不乳﹐身熱下血不乳﹐身體痿軟不醒﹐腹內虛鳴﹐唇逆而痛﹐吐利不止﹐汗出壯熱不止﹐臥久不寢﹐身體反張﹐大人脊下容一手﹐小兒脊下容三指﹐並不治。

尋衣撮空

尋衣撮空﹐許叔微謂之肝熱。夫肝主筋﹐筋脈血枯而風引之﹐故手指爲之撮斂也﹐宜確服六味地黃丸﹐間有回生之功。錢仲陽用瀉靑丸﹐此治肝經實熱﹐蓋尋衣撮空﹐皆病後之敗證耳。求其實熱﹐則百無一二矣﹐治者審之。王海藏經治血脫尋衣﹐撮空摸牀﹐手揚搖頭﹐錯語失神﹐脈弦浮而虛﹐血脫內躁﹐熱之極也﹐气粗鼻幹﹐此爲難治﹐用生地黃連湯主之。

驚癱鶴膝

肝者﹐東方靑龍木也﹐其動則應於風﹐病則主驚駭。諸熱引肝風﹐有風則生痰﹐有痰則作搐﹐小兒驚風之際﹐手足動掣﹐當聽其自定﹐然後療之。免生異證。或父母見其病勢可畏﹐從而按伏之﹐豈知筋者肝之合也﹐臨病發時﹐若按束其手足則筋不舒伸﹐遂至經絡爲風所閉﹐終爲廢人。《內經》曰﹕頑弱名緩風﹐疼重名濕痺。又有四肢痿痺不仁﹐致手足梢脹痛不堪忍者﹐此風毒之气使然。故傳曰﹕風淫末疾是也。凡小兒心悸不常﹐及徧身腫痛﹐或手足不隨﹐此爲驚癱候也。若治之稍遲﹐至臂腕膝脛骨節之間﹐流結頑核﹐或膝大而腫﹐肉消骨露﹐如鶴膝之狀﹐或爲癱爲癤﹐此名鶴膝候也。已上形證﹐並宜發汗爲先﹐使腠理開通﹐則風熱可除﹐有濕亦去﹐用百解散和﹝口父﹞咀五苓散﹐倍加麻黃﹐水姜蔥煎服﹐微得汗爲度﹐或以麻黃湯發散尢佳﹔次防己湯﹑祛風散及獨活湯﹐加桑寄生投服﹐並防風湯或黑虎丹作小丸子間服﹐使風不生而痰不作﹐則其疾易愈。若爲癱爲癤疼重者﹐用黑牽牛半生半炒﹐略研碎煎﹐無灰酒調下五苓散﹐以除流注之寒濕﹐則腫毒可消。如大腑閉而不通﹐此是風熱內蘊﹐其右腮紅紫﹐及右手三部脈浮而實滑﹐宜五和湯或當歸散﹑枳殼丸治之。其加減之法﹐尢在臨機審處﹐若泥一方﹐非良醫也。更宜間服排風湯。

薛氏曰﹕鶴膝風者﹐其腿漸細﹐其膝愈粗﹐狀如鶴膝﹐是以名之。此因稟腎經不足﹐外邪所乘而患之。初則膝內作痛﹐外色不變﹐伸屈艱難﹐若一二月間﹐焮腫色赤而作膿者可治﹐腫硬色白而不作膿者難治。初起者用大防風湯爲主﹐佐以益气養榮湯﹔膿成者用補中益气湯爲主﹐佐以大防風湯。切勿用十宣流气等藥。若不潰不斂或發熱等證者﹐須調補脾胃爲善﹐否則必變敗證矣。古今圖書集成醫部全錄卷四百二十八

小兒驚癇門

小兒衛生總微論方【宋撰人未詳】

驚癇咬牙

小兒驚癇發搐﹐有咬牙不休﹐及未發發過時亦常咬牙者﹐予醫李統制一子病證如是﹐遂請眾醫調治﹐有言是驚入於腎者﹐此乃喬嶽漠東王先生歌中睡裏咬牙驚入腎之句﹐其意謂牙爲骨﹐骨入腎﹐故以言之。此常流無據語也﹐古書無有﹐亦無驚入腎之理﹐果用藥無驗。今詳校其證﹐特爲明之﹐乃足陽明之病也。足陽明爲胃之經﹐起鼻交頞﹐循鼻外﹐入齒中﹐還出俠口環唇﹐下交承漿過頤﹐後出大迎﹐循頰車﹐且發搐爲風﹐風屬木﹐胃屬土﹐木能刑土﹐是以牙齒受風則癢﹐頰車邪干則緊﹐故使咬牙不休﹐以緩頰車之急﹐以解牙齒之癢也﹐治當去胃中風。

暗癇

暗癇﹐其病似驚癇﹐又似中風痓病。遇其發時﹐則暗地急至﹐令人僵僕﹐心神昏塞﹐志意迷悶﹐气亂不省﹐手足彈撥﹐戰掉搐搦﹐喉中涎響﹐或吐痰沫﹐或作吼叫﹐其脈三部陰陽俱盛﹐每發遠則終日或半日﹐近則一兩時辰﹐發過便起﹐卻如不病之人﹐俗呼謂之癇病﹐稍輕者謂之暗風。古人又云﹕小者發則爲驚﹐大者發則爲癇。小者气血怯嫩﹐發卽難當而傷多﹔大者气血壯盛﹐卽易任而失少。

驚癇余證

小兒驚癇搐搦﹐至發定之後﹐有諸餘證不退者﹐𨿽大勢已罷﹐而病本尙在﹐或服冷熱藥過多﹐或汗下之失宜﹐故癇搐難退而有餘證也。

驚癇兼別病

小兒病久發搐﹐則五臟俱虛﹐並受其病﹐故發則血亂心﹐气並肺﹐搐搦肝﹐昏困脾﹐體冷腎。又有因虛而別病兼發﹐或別病而因帶驚癇﹐或有一方兼治之者﹐並采而具之。

幼幼近編【明陳治】

急慢驚

驚有急慢﹐治隔云泥。急驚者﹐或因感冒發熱﹐或因乳食停滯﹐或忽見忽聞﹐或跌磕受驚﹐驚則入通於肝﹐由是風邪內作﹐火得風而動﹐風火相扇﹐故手足牽引﹐札眼搖頭﹐張口出舌﹐涎潮上壅也。頃爾發過則如故。其脈洪數浮緊急促﹐緣風火之性急暴故也。錢氏謂無陰之證者。蓋因心經實熱﹐陰不能以配陽﹐是爲陽盛陰虛之候也。痰盛者﹐用稀涎散直取其痰﹐後用瀉靑丸﹑利驚丸﹑鎭驚丸去肝風﹐降心火。如口噤不能下者﹐卽從鼻中灌入﹐牙關少舒﹐隨用吐藥。痰盛不得吐者﹐用竹瀝﹑薑汁吐之。或以小牛黃丸或滚痰丸下取其痰﹐仍須別其所因而治。因食過傷者消其食﹐因冒風寒者散其邪﹐因受驚恐者鎭其心﹐不可槪治以驚藥。若驚久不醒﹐急以搐鼻散撚紙條取嚏﹐如不嚏﹐或啼聲不出﹐口噤不省﹐額汗如珠﹐遺尿噴藥﹐皆死證也。

慢驚起於吐瀉﹐或久病後因脾肺俱虛﹐則肝木橫行﹐土爲風木所乘﹐故作驚狀﹐似搐而不甚搐﹐似睡而不穩睡﹐面靑身冷﹐睡則露睛﹐四肢與口鼻中气俱冷﹐其脈沈遲虛敗﹐錢氏謂無陽之證者。蓋脾土虛甚﹐陽不能以勝陰﹐是陰盛陽虛之候也﹐治宜溫補脾胃爲主。總有痰涎﹐亦由脾胃虛不能運化而成﹐不可驟去﹐縱見發搐﹐亦由脾土弱而自招木克﹐不可截風。慢驚本無熱﹐縱或發熱﹐亦是虛熱﹐切禁涼驚﹐惟溫補脾胃則肝木自寧。譬猶土薄而上有大木﹐不能乘載﹐故無風而自動﹐厚培其土﹐俾根深本固﹐自無風邪之害矣。亦須較量陰陽微甚用藥。若方傳慢候﹐尙有陽證者﹐不必回陽﹐止宜異功散以溫養脾胃﹐微加天麻﹑全蠍﹑白附子﹑膽星以截風定搐。若陽虧陰盛﹐身涼面靑﹐純屬慢驚者﹐宜加味朮附湯﹑加味回陽散。若四肢厥冷﹐二便不禁﹐發直頭搖﹐目睛不轉涎喘鴉聲﹐皆死證也。

凡驚用鎭驚豁痰藥勿效﹐卽宜安神補心。蓋驚屬心气不足﹐愈下則愈虛﹐痰涎驚气﹐乘虛入客﹐則不可治矣。

胎驚

小兒生下百日內﹐不因驚恐﹐不時發搐﹐或札眼噤口﹐或涎潮嘔吐﹐拳握身彊﹐名曰胎驚。先用利驚丸﹐後用抱龍丸。

發搐

發搐者皆因熱痰滯於胸腹﹐風火相扇﹐故手足牽引也。有搐時男左視無聲﹐右視有聲者﹐女右視無聲﹐左視有聲者﹐此金木相勝故也。有目連札者﹐因肝風內動﹐上入於目也。有目直視者﹐因熱入於目﹐牽其筋脈﹐兩眥俱緊﹐不能轉盼故也。若急驚及風癇發搐。宜利驚丸﹑滚痰丸﹐俱用薄荷﹑天麻﹑釣藤煎湯送下。若吐瀉後﹐病後慢驚發搐﹐此脾胃虧損之虛像也。無風可袪﹐無痰可逐﹐宜六君子加天麻﹑釣藤﹑芍藥﹑木香﹑柴胡﹐制肝補脾。陽气脫陷者﹐補中益气湯加姜﹑桂。陽气虛敗者﹐參附湯。若因飲食停滯﹐痰涎壅滿﹐而見此證者﹐乃脾土弱不能生金﹐金虛不能平木﹐故木邪妄動也﹐宜健脾消食﹐其證自愈﹐不可用涼驚等藥。凡搐頻者﹐風在表也﹐易治﹐宜發之。搐稀者﹐風在髒也﹐難治﹐宜補脾。

天釣

天釣屬心肺積熱所致﹐其證涎潮搐搦﹐項彊痰鳴﹐雙眸翻上﹐爪甲色靑﹐皆痰熱壅滯上焦所致﹐宜先用滚痰丸﹐去其積熱與痰﹐後以涼膈散﹐隨虛實增損調治之。

內釣

內釣屬脾胃虛寒﹐寒主收引﹐故傴僂拳曲﹐腹痛多啼﹐唇黑囊腫也。宜理中湯加木香﹑吳茱萸﹑肉桂。

寓意艸【淸諭昌】

傷寒卽是驚風

門人問曰﹕驚風一證﹐𨿽不見於古典﹐然相傳幾千百年﹐吾師𨿽辟其謬﹐頑鈍輩尙不能無疑﹐請明辧之以開聾聵﹗答曰﹕此問亦不可少。吾爲子輩大破其惑﹐因以破天下後世之惑。蓋小兒初生以及童幼﹐肌肉筋骨﹐臟腑血脈﹐俱未充長﹐陽則有餘﹐陰則不足﹐不比七尺之軀﹐陰陽交盛也。惟陰不足﹐陽有餘﹐故身內易至於生熱﹐熱盛則生痰生風生驚﹐亦所恆有。設當日有立名曰熱痰風驚﹐則人不眩。因四字不便立名﹐乃節去二字﹐以驚字領頭﹐風字煞尾﹐後人不解﹐遂以爲奇特之病。且謂此病有八候﹐以其頭搖手動也﹐而立抽掣之名﹔以其卒口噤腳攣急也﹐而立目邪心亂搐搦之名﹔以其脊彊背反也﹐而立角弓反張之名。相傳旣久﹐不知其妄造﹐遇見此等證出﹐無不以爲奇特。而不知小兒之腠理未密﹐易於感冒風寒﹐風寒中人﹐必先中入太陽經﹐太陽之脈﹐起於目內眥﹐上額交巓入腦﹐還出別下項﹐夾脊抵腰中﹐是以病則筋脈牽彊﹐因筋脈牽彊﹐生出抽掣搐搦魚弓反張種種不通名目﹐而用金石藥鎭墜外邪﹐深入臟腑﹐千中千死﹐萬中萬死。間有體堅證輕得愈者﹐又詫爲再造奇功﹐遂至各守顓門﹐𨿽日殺數兒﹐不自知其罪矣。百年之間﹐千里之遠﹐出一二明哲﹐終不能一一盡剖疑關。如方書中有云﹐小兒八歲以前無傷寒﹐此等胡言﹐竟出自髙明﹐偏足爲驚風之說樹幟。曾不思小兒不耐傷寒﹐初傳太陽一經﹐蚤已身彊多汗﹐筋脈牽動﹐人事昏沈﹐勢已極於本經﹐湯藥亂投﹐死亡接踵﹐何由見其傳經解散耶﹖此所以悞言小兒無傷寒也。不知小兒易於外感﹐易於發熱﹐傷寒爲獨多﹐世所妄穪爲驚風者卽是也。小兒傷寒要在三日內卽愈爲貴﹐若待經盡方解﹐必不能耐矣。又剛痙無汗﹐柔痙有汗。小兒剛痙少﹐柔痙多。世醫見其汗出不止﹐神昏不醒﹐往往以慢驚風證爲名﹐而用參﹑芪﹑朮﹑附等藥﹐閉其腠理﹐熱邪不得外越﹐亦爲大害﹐但比金石藥爲差減耳。所以凡治小兒之熱﹐但當徹其出表﹐不當固其入裏也。仲景原有桂枝法﹐若捨而不用﹐從事東垣內傷爲治﹐毫釐千里﹐最宜詳細。又新產婦人去血過多﹐陰虛陽盛﹐其感冒發熱﹐原與小兒無別。醫者相傳﹐稍爲產後驚風﹐尢堪笑破口頰。要知吾辟驚風之說﹐非謂無驚病也﹐小兒气怯神弱﹐凡遇異形異聲﹐驟然跌僕﹐皆生驚怖﹐其候面靑糞靑﹐多煩多哭﹐嘗過於分別﹐不比熱邪塞竅﹐神識昏迷﹐對面撞鐘放銃﹐全然不聞者﹐細詳勘驗﹐自識驚風鑿空之謬。子輩旣遊吾門﹐日引光明勝義﹐洗灌肺腸﹐忽然靈悟頓開﹐便與飲上池無二。若但於言下索解﹐則不能盡傳者多矣。

痙

小兒之體脆神怯﹐不耐外感壯熱﹐多成痙病﹐後世妄以驚立名﹐有四證生八候之鑿說。實則指痙病之頭搖手勁者﹐爲驚風之搐搦﹐指痙病之項背反張者﹐爲驚風之角弓反張﹐幼科翕然宗之﹐病家坦然任之﹐不治外淫之邪﹐反投金石腦麝之藥﹐千中千死而不悞也。

景嶽全書【明張介賓】

癲癇

錢仲陽曰﹕小兒發癇﹐因血气未充﹐神气未實﹐或爲風邪所傷﹐或爲驚怪所觸﹐亦有因妊娠時七情驚布所致。若眼直目牽﹐口噤涎流﹐肚膨發搐﹐項背反張﹐腰脊彊勁﹐形如死狀﹐終日不醒﹐則爲痓矣。凡治五癇﹐皆隨髒治之﹐每髒各有一獸之形﹐通用五色丸爲主﹐仍參以各經之藥。發而重者死﹐病甚者亦死。如面赤目瞪﹐吐舌嚙唇﹐心煩气短﹐其聲如羊者﹐曰心癇。血虛用養心湯﹔發熱飲冷爲實熱﹐用虎睛丸﹔發熱飲湯爲虛熱﹐用辰砂妙香丸。面靑唇靑﹐兩眼上竄﹐手足攣掣反折﹐其聲如犬者﹐曰肝癇。肝之虛者﹐用地黃丸﹔抽搐有力爲實邪﹐用柴胡淸肝取﹔大便不通﹐用瀉靑丸。面黑目振﹐吐涎沫﹐形體如屍﹐其聲如豬者﹐曰腎癇﹐用地黃丸﹑紫河車丸之類。腎無瀉法﹐故徑從虛治之。面如枯骨﹐目白反視﹐驚跳反折﹐搖頭吐沫﹐其聲如雞者﹐曰肺癇。肺气虛者﹐用補肺散﹔面色痿黃者﹐土不能生也﹐用五味異功散﹔面色赤者﹐陰火上衝於肺也﹐用地黃丸。面色萎黃﹐目直腹滿﹐自利﹐四肢不收﹐其聲如牛者﹐曰脾癇﹐用五味異功散。若面靑瀉痢﹐飲食少思﹐用六君子加木香﹑柴胡。若發熱抽掣﹐仰臥﹐面色光澤﹐脈浮者﹐病在腑﹐爲陽證﹐易治。身冷不搐﹐覆臥﹐面色黯黑﹐脈沈者﹐病在髒﹐爲陰證﹐難治。凡有此證﹐先宜看耳後髙骨間﹐若有靑脈紋﹐先抓破出血﹐可免其患。此皆元气不足之證也﹐須以紫河車丸爲主﹐而以補藥佐之。設若泛行克伐﹐復傷元气﹐則必不時舉發﹐久而變危﹐多致不救。又有驚癇﹑風癇﹑食癇三種﹐治驚癇宜比金丸﹑茯神丸﹑錢氏養心湯﹑辰砂妙香散﹑淸神湯﹑虎睛丸之類主之﹐風癇用錢氏牛黃丸﹑消風丸﹑星蘇散之類主之﹐食癇用妙聖丹主之。

驚風

驚風之要領有二﹕一曰實證﹑一曰虛證而盡之矣。蓋急驚者﹐陽證也﹐實證也﹐乃肝邪有餘而風生熱﹐熱主痰﹐痰熱客於心膈間﹐則風火相搏﹐故其形證急暴而痰火壯熱者﹐是爲急驚﹐此當先治其標﹐後治其本。慢驚者﹐陰誰也﹐虛證也﹐此脾肺俱虛﹐肝邪無制﹐因而侮脾生風﹐無陽之證也﹐故其形气病气俱不足者﹐是爲慢驚﹐此當專顧脾腎以救元气。𨿽二者俱名驚風﹐而虛實之有不同﹐所以急慢之名亦異。凡治此者﹐不可不顧其名以思其義。

小兒驚風﹐肝病也﹐亦脾腎心肺病也。蓋小兒之眞陰未足﹐柔不濟剛﹐故肝邪易動。肝邪動則木能生火﹐火能生風﹐風熱相搏則血虛﹐血虛則筋急﹐筋急則爲掉眩反張﹑搐搦彊直之類﹐皆肝木之本病也。至其相移﹐木邪侮土﹐則脾病而爲痰﹐爲吐瀉﹔木盛金衰﹐則肺病而爲喘促﹐爲短气﹔木火上炎﹐則心病而爲驚叫﹐爲煩熱﹔木火傷陰﹐則腎病而爲水涸﹐爲血燥﹐爲肝渴﹐爲汗不出﹐爲搐爲痓﹐此五臟驚風之大槪也。治此之法﹐有要存焉。蓋一曰風﹐二曰火﹐三曰痰﹐四曰陽虛﹐五曰陰虛﹐但能察此緩急﹐則盡之矣。所謂風者﹐以其彊直掉眩﹐皆屬肝木﹐風木同气﹐故云驚風而熱﹐非外感之證﹐今人不明此義﹐但爲治風必須用散﹐不知外來之風可散﹐而血燥之風不可散也。故凡如防風﹑荊芥﹑羌活﹑獨活﹑細辛﹑漧葛﹑柴胡﹑紫蘇﹑薄荷之類﹐使果有外邪發熱無汗等證﹐乃可暫用。如無外邪﹐則最所當忌。此用散之不可不愼也。所謂痰火者﹐痰凝則气閉﹐火盛則陰虧﹐此實邪之病本也。若痰因火動﹐則治火爲先﹔火以痰畱﹐則去痰爲主。火之盛者﹐宜龍膽艸﹑山梔子﹑黃連﹑黃蘗﹑石膏﹑大黃之屬﹔火之微者﹐宜黃芩﹑知母﹑元參﹑石斛﹑地骨皮﹑木通﹑天麻之屬。痰之甚者﹐宜牛黃﹑膽星﹑天竺黃﹑南星﹑半夏﹑白芥子之屬﹔痰之微者﹐宜陳皮﹑前胡﹑海石﹑貝母﹑天花粉之屬。此外如朱砂之色赤體重﹐故能入心鎭驚﹔內孕水銀﹐故善透經絡﹐墜痰降火。雄黃之气味雄悍﹐故能破結開滯﹐直達橫行。冰片﹑麝香乃開竅之要藥。琥珀﹑靑黛亦淸利之佐助而已。又如僵蠶﹑全蠍﹑蟬蛻之屬﹐皆云治風。在僵蠶﹐味鹹而辛﹐大能開痰涎﹐破結气。用佐痰藥﹐善去肝脾之邪﹐邪去則肝平﹐是卽治風之謂也。全蠍生於東北﹐色靑屬木﹐故善走厥陰﹐加以鹽味鹹而降痰﹐是亦同气之屬﹐故云治風﹐較之僵蠶﹐此其次矣。蟬蛻性味俱薄﹐不過取其淸虛輕蛻之義﹐非有實濟﹐不足恃也。凡驚風之實邪﹐惟痰火爲最﹐而風則次之。治實之法﹐止於是矣。然邪實者易制﹐主敗者必危。蓋陽虛則陰邪不散﹐而元气不復﹔陰虛則營气不行﹐而精血何來﹖所以驚風之重重在虛證。不虛不重﹐不竭不危。此元精元气﹐相爲並立﹐有不容偏置者也。故治虛之法﹐當辧陰陽。陽虛者宜燥宜剛﹐陰虛者宜溫宜潤。然善用陽者﹐气中自有水﹔善用陰者﹐水中自有气。造化相須之妙﹐旣有不可混﹐又有不可離者如此。設有謂此非小兒之藥﹐此非驚風之藥者﹐豈驚風之病不屬陰陽﹐而小兒之體不由血气乎﹖若夫人者開口便可見心﹐又烏足與論乾坤合一之道。

驚風反張彊直轉筋等病﹐在經筋篇曰﹕足少陰之筋病﹐足下轉筋﹐及所過而結者皆痛。病在此者﹐主癇瘈及痙。在外者不能俯﹐在內者不能仰。故陽病者腰反折不能俯﹐陰病者不能仰。又曰﹕經筋之病﹐寒則反折筋急。熱則筋弛縱不收﹐陰痿不用。陽急則反折﹐陰急則俯不伸。

急驚風

急驚之候﹐壯熱痰壅﹐竄視反張﹐搐搦顫動﹐牙關緊急﹐口中气熱﹐頰赤唇紅﹐飲冷便結﹐脈沈洪數﹐此肝邪風熱﹐陽盛陰虛證也。治此之法﹐當察緩急。凡邪盛者﹐不得不先治其標。若痰甚喘急者﹐宜抱龍丸﹑琥珀散﹑淸膈煎﹑梅花飲之類主之。火盛而煩熱者﹐宜涼驚丸﹑抑靑丸或黃連安神丸﹑牛黃散﹐及山梔﹑黃連﹑龍膽艸之屬。火盛燥熱而大便祕結者﹐宜瀉靑丸。或以爲湯煎服之﹐或利驚丸亦可。若外感風寒﹐身熱爲驚者﹐當解其表﹐宜抑肝散倍加柴胡﹐或參蘇飲﹑五積散﹑星蘇散之類﹐擇而用之。若表邪未解而內亦熱者﹐宜錢氏黃龍湯。若驚風漸退而火未淸者﹐宜安神鎭驚丸。凡以上者﹐皆急則治標之法﹐但得痰火稍退。卽當調補血气﹐如後附薛氏之法﹐或參用慢驚諸治以防虛敗﹐此幼科最要之法。前哲有云﹕小兒易爲虛實﹐攻伐之藥﹐中病卽止﹐不可過劑﹑誠至言也。大抵此證多屬肝膽脾腎﹐陰虛血燥﹐風火相搏而然。若不顧其陰﹐過用袪風化痰之藥﹐則脾益虛﹐血益燥﹐邪气綿延﹐必成慢驚矣。

婁全善曰﹕急驚屬木火土實。木實則搐而有功﹐及目上視動札頻睫﹔土實則身熱面赤而不吐瀉﹐偃睡合睛。治法宜涼宜瀉﹐而用涼驚﹑利驚等丸。亦有因驚而發者﹐以致牙關緊急壯熱等證﹐此內有實熱﹐外挾風邪﹐當截風定搐。生痰熱尙盛﹐宜微下之﹔痰熱旣泄﹐急宜調養胃气﹔搐定而痰熱少退﹐卽宜調補脾气。

慢驚風

慢驚之候﹐多由吐瀉﹐因致气微神緩﹐昏睡露睛﹐痰鳴气促﹐驚跳搐搦﹐或乍發乍靜﹐或身涼身熱﹐或肢體逆冷﹐或眉唇靑赤﹐面色淡白﹐但其脈遲緩﹐或見細數﹐此脾虛生風﹐無陽證也。小兒慢驚之病﹐多因病後或以吐瀉﹐或因誤用藥餌﹐損傷脾胃所致。然亦有小兒脾胃素弱﹐或受風寒﹐則不必病後及誤藥者亦有之﹐總屬脾腎虛寒之證。治慢驚之法﹐但當速培元气﹐卽有風痰之類﹐皆非實邪﹐不得妄行消散﹐再傷陽气﹐則必致不救。凡脾土微虛微瀉﹐而內不寒者﹐可平補之﹐宜六神散﹑四君子湯﹐或五味異功散。脾腎俱虛而髒平無寒者﹐宜五福飲。且陰血生於脾土﹐又宜四君子加當歸﹑棗仁。脾气陽虛微寒者﹐宜溫胃飲﹑理中湯﹑五君子煎。脾气虛寒多痰者﹐宜六君子湯或金水六君煎。脾腎陰陽俱虛而寒者﹐惟理陰煎爲最妙。脾腎虛寒之甚﹐或吐瀉不止者﹐宜附子理陰煎﹐再甚者宜六味回陽飲﹐或四味回陽飲﹐量兒大小與之。脾腎虛寒泄瀉不止者﹐宜胃關煎。

急驚屢發﹐屢用攻瀉﹐則脾損陰消﹐而變爲慢驚者多矣。當補脾養血﹐佐以安心淸肺制木之藥﹐最爲切當。竊謂前證多因脾胃虧損肝木所勝﹐外虛熱而內其寒也﹐但用五味異功散加當歸﹐佐以釣藤飲﹐以補脾土﹑平肝木﹐亦多得效﹔如不應﹐用六君加炮姜﹑木香﹐溫補脾土﹔更不應﹐急加附子以回陽。若用逐風驅痰之藥﹐反促其危也。愚按附子溫中回陽﹐爲慢驚之聖藥﹐如元气脫用之﹐無有不效。气脫甚者﹐急宜炮用之。

大驚卒恐

小兒忽被大驚﹐最傷心膽之气。口問篇曰﹕大驚卒恐﹐則气血分離﹐陰陽破散﹐經絡厥絕﹐脈道不通﹐陰陽相逆﹐經脈空虛﹐血气不次﹐及失其常﹐此《內經》槪言受驚之病有如此。矧小見血气﹐尢非大人之比。若受大驚﹐則其神气失散﹐潰亂不堪﹐尙何實邪之有﹖斯時也﹐收復正气﹐猶恐不暇﹐顧可復爲淸散耶﹖卽如朱砂﹑琥珀之類﹐不過取其鎭重之意﹐亦非救本之法。今幼科諸書﹐皆以大驚之證﹐例作急驚論治﹐誤亦甚矣。不知急驚慢驚﹐一以風熱﹐一以脾腎之虛﹐皆不必由驚而得﹐而此以驚恐致困者﹐本心膽受傷神气陡離之病﹐所因不同﹐所病亦異﹐胡可以同日語也﹖

治大驚气散之病﹐當以收復神气爲主﹐宜祕旨安神丸﹑七福飲﹑茯神湯﹑團參散﹑獨參湯之類﹐加金銀等物煎服之。

驚啼

小兒驚啼證﹐本與驚風不同﹐亦與大驚卒恐者有異。蓋小兒肝气未充﹐膽气最怯。凡耳聞驟聲﹐目視驟色﹐𨿽非大驚卒恐﹐亦能布其神魂﹐醒時受布﹐寢則驚惕﹐或振動不寧﹐或忽而啼叫﹐皆神怯不安之證﹐總宜安神養气爲主。如獨參湯﹑團參散﹑七福飲﹑祕旨安神丸之類﹐皆其所宜。若微煩熱者﹐宜生脈散﹔熱甚者﹐宜朱砂安神丸﹐或導赤散。驚哭多淚﹐忽啼忽止者﹐是驚惕。啼叫無淚﹐聲長不揚者﹐是腹痛。

發搐

搐﹐抽搐也﹐是卽驚之屬。但暴而甚者﹐謂之驚風﹔微而緩者﹐謂之發搐。發搐不治﹐則漸成驚風矣。𨿽錢氏等書﹐皆以時候之气﹐五臟之證爲論治﹐然病變不測﹐有難以時气拘者﹐是不若察見在之形證﹐因臟腑之虛實﹐隨宜施治者之爲得也。總之﹐小兒之實證無他﹐惟東方之實及中央之滯耳。蓋東方木實生火生風而爲熱爲驚﹐中央土實則生濕生滯而爲痰爲積﹐知斯二者﹐則知所以治實矣。若小兒之虛證﹐則五臟皆有之。如心虛則驚惕不安﹐肺虛則气促多汗﹐脾虛則爲嘔吐﹑爲暴泄﹑爲不食﹑爲痞滿倦臥﹑爲牙緊流涎﹑爲手足牽動﹐肝虛則爲筋急血燥﹑爲抽搐勁彊﹑爲斜視目瞪﹐腎虛則爲二便不禁﹑爲津腋枯槁﹑爲聲不出﹑爲戴眼﹑爲肢體厥逆﹑爲火不歸源﹐知此五者﹐則知所以治虛矣。然此虛實之證﹐因亦多有疑似者。但以形色聲音脈息參而察之﹐則無有不燎然者。諸治實之法﹐當從急驚﹔治虛之法﹐當從慢驚﹔及如後夜啼諸治法﹐已盡其蘊﹐當並察之。總之諸言實者﹐乃邪气之實﹐非元气之實也。故治此者﹐切不可傷及元气。若病已久﹐尢當專顧腎脾﹐則根本完固﹐諸無不愈矣。

若曲腰啼叫﹐哭而無淚者﹐多系腹痛﹐宜木香散﹐或用溫胃飲加木香。若脾腎寒甚﹐而兼帶作痛者﹐宜陳氏十二味異功散。若過用乳食﹐停滯作痛﹐邪實無虛而啼者﹐宜保和丸﹑和胃飲加減主之﹐甚者宜消食丸。若陰盛陽衰﹐心气不足﹐至夜則神有不安而啼叫者﹐宜四君子湯﹑五味異功散﹐或七福飲﹑祕旨安神丸。若面靑手冷﹐陽气虛寒﹐心神驚怯而啼者﹐宜五君子煎或六味異功煎﹐甚者宜七福飲加炮漧薑﹑肉桂。若兼泄瀉不乳﹐脾腎虛弱也﹐宜六神散﹐甚者養中煎﹐胃關煎。若兼吐瀉少食﹐脾胃虛寒也﹐宜五君子煎﹑溫胃飲或六味異功煎加炮木香。若大便不化﹐食少腹脹﹐脾气虛弱也﹐宜五味異功散﹐或五君子煎加木香。若面色白﹐黑睛少﹐至夜分陰中陽虛而啼者﹐此肝腎之不足也﹐宜六味丸﹑八味丸﹑理陰煎。若見燈見火愈啼者﹐心熱也﹐心屬火﹐見火則煩熱內生﹐兩陽相搏﹐故仰身而啼﹐其證面赤﹐手腹俱暖﹐口中气熱是也。火之微者﹐宜生脈散﹑導赤散﹔火之甚者﹐宜朱砂安神丸﹑人參黃連散。若肝膽熱甚﹐木火相搏者﹐宜柴胡淸肝散。大都此證或因吐瀉﹐內亡津液﹔或稟賦腎陰不足﹐不能滋養肝木﹔或乳母恚怒﹐肝火侮金﹐當用六君子湯補脾土以生肺金﹐地黃丸壯腎水以滋肝木。若乳母鬱悶而致者﹐用加味歸脾湯﹔乳母暴怒者﹐加味小柴胡湯﹔乳母心肝熱搏者﹐柴胡淸肝散﹔若因驚夜啼者﹐宜從前驚啼論治。

東醫寶鑑【朝鮮徐浚】

驚風證

小兒之病﹐急慢驚風﹐與夫痘疹等證﹐最爲酷疾﹐以其吉凶反掌﹐生死須臾故也。

小兒驚風三發則爲癇﹐乃惡證也。

小兒疾之最危者﹐無越驚風之證﹐驚有急驚﹑慢驚﹑慢脾風三者之異。

驚風先見證

凡乳兒欲發驚風者﹐先神志不定﹐恍惚懼人﹐札眼上視﹐左顧右盼﹐伸手握拳﹐悶郁努气﹐情態不如尋常﹐皆驚風先見證也。

肝有風﹐目連札不搐﹔有熱則目直視亦不搐﹔得心熱則搐。其子母俱有實熱﹐風火相搏故也。

王氏曰﹕木能勝土﹐熱動心神而生驚。

錢氏曰﹕肝風心火﹐二髒交爭而致搐也。

四證八候

四證者﹐驚風痰熱也。其肝主風﹐其脾主痰﹐其肺作熱﹐其心發驚。四證相臨﹐重者先發。

八候者﹐一搐二搦﹐三掣四顫﹐五反六引﹐七竄八視。

一搐者﹐臂肘搐縮。

二搦者﹐十指開合﹐搦之不已﹐卽成握拳。男子看大拇指﹐其指握在外爲順﹐在裏爲逆。女子反看之。

三掣者﹐肩髆搐掣﹐或連身跳起。

四顫者﹐或手或腳﹐或頭或身﹐四體顫動。

五反者﹐身首反張。

六引者﹐以手有如挽弓狀。男左手直﹐右手曲爲順﹔右直左曲爲逆。女子反看之。

七竄者﹐眼上竄覷髙。男子上竄爲順﹐下竄爲逆。女子反看之。

八視者﹐男子斜目視﹐左爲順視﹐右爲逆視。女子反看之。

痰搐

凡搐痰﹐因气順則痰化而搐自止﹐先以蘇合香丸﹐以薄荷湯入薑汁化下﹐或星香散。

驚搐之證有五

驚搐一也﹐而有晨夕之分﹐表裏之異。身熱力大者爲急驚﹐身冷力小者爲慢驚﹐僕地無聲醒時吐沫者爲癇﹐頭目仰視者爲天弔﹐角弓反張者爲痓﹐治各不同也。

搐搦瘈瘲輕重

其有搐搦反張斜視﹐而牙關不緊﹐口無痰涎者﹐多是外感﹐或內傷夾驚而成﹐謂之假搐﹐非內生驚癇也。宜參蘇飲﹑人參羌活散。

搐搦者﹐手足牽引﹐一伸一縮﹐卽瘈瘲之甚者也。

閻孝忠曰﹕似搐而不甚搐﹐此名瘈瘲。

急驚初則搐搦俱作﹐久而搐住只搦﹐有急有緩﹐但只肩動瘈瘲者﹐候之輕也﹐搐則盛也﹐搦又重也。

急驚風

急驚乃卒然得之﹐心受驚﹐肝主風﹐致筋脈搐搦﹐肝又主筋﹐宜通心飲﹑瀉靑丸﹑涼驚丸﹑大靑膏。

急驚者﹐因聞不常之聲﹐或遇禽獸之吼﹐以致牙關緊急﹐壯熱涎潮﹐竄視反張﹐搐搦顫動﹐口中熱气﹐頰赤唇紅﹐大小便黃赤﹐其脈浮數洪緊。蓋由內有實熱﹐外挾風邪﹐心家受熱而積驚﹐肝家生風而發搐﹐肝風心火﹐二髒交爭﹐血亂气並﹐痰涎壅塞﹐所以百脈凝滯﹐關竅不通﹐風气蕃盛而無所泄﹐故暴烈也。

治法﹕通關截風﹐定搐去痰。其熱尙作﹐則當下之﹐一泄已後﹐急須和胃鎭心﹐截風定搐。先與開關散﹑嚏驚散﹐次與驅風膏﹑鎭心丸﹐鎭肝丸﹐錢氏安神丸﹑鎭驚丸﹑保幼化風丹﹑靈神膏。痰盛宜抱龍丸﹑截風丸。鎭心安神﹐宜金箔鎭心丸﹑寧心膏。

所謂溫驚丸﹑利驚丸﹑涼驚丸者﹐蓋虛則溫之﹐實則利之﹐熱則涼之﹐是謂活法。

驚風形證不明﹐若言陰證則渾身又溫﹐若作陽證則又不大搐﹐乃陰陽不分﹐宜用防風溫膽湯﹐下大驚丸﹑小驚丸。

急驚先當定搐。搐由風也﹐風由熱也﹐搐旣已作﹐方可下熱退驚。熱若不退﹐驚亦不散。

急驚截風定搐爲要﹐風搐旣定﹐次與下熱﹐去則無風﹐散則不搐。

慢驚風

慢驚者﹐得於大病之餘﹐吐瀉之後﹐及過服寒涼藥﹐其證眼慢騰騰或露睛﹐手足瘈瘲﹐面色靑白﹐渾身四肢冷﹐默默聲﹐其脈沈遲﹐用白朮散﹑益黃散﹐加防風﹑冬瓜仁煎服。

慢驚陰證﹐急驚陽證。傳來才經吐瀉﹐便是慢驚。男子以瀉得之爲重﹐女子以吐得之爲重。

慢驚純陰證﹐宜烏蠍散﹔陽證尙在﹐宜蟬蠍散。

方傳慢候﹐而尙有陽證﹐不必回陽﹐但與截風調胃﹐用蟬蠍散﹑醒脾散﹔若手足冰冷﹐方可回陽﹐用硫黃﹑附子。如腦﹑麝﹑銀粉﹑巴﹑硝輩﹐一切禁斷。

古云﹕病家怕驚不怕瀉﹐醫家怕瀉不怕驚。如泄瀉不止﹐且先治瀉﹐若便治風則驚風愈甚。

瀉滑靑者﹐防慢驚﹐蓋瀉靑色者﹐乃夾驚﹐木克土也。

凡兒瀉出靑色者﹐由脾土受肝木克勝而見本質﹐由其髒之虛寒﹐黃芪益黃散主之。

小兒慢驚﹐或吐利不止﹐變成虛風搐搦者﹐非風也﹐胃气欲絕故也。用來復丹五粒﹐研碎末飲﹐送下卽效。

慢驚宜用溫驚丸﹑神效散﹑觀音散﹑全蠍觀音散﹑三味天漿子散﹑補脾湯﹑保生丹﹑延生丹﹐參朮半夏湯﹑防風丸﹑銀白散。涎盛宜奪命散﹑雙金丸﹑南星飲。

慢驚風不治證

似搐而不甚搐﹐似睡而精神慢﹐四肢與口中气皆冷﹐睡中露睛﹐或胃痛而啼哭如鴉聲﹐此證已危﹐蓋脾胃虛損也。慢驚欲絕之時﹐虛痰上攻﹐咽喉引气﹐呼吸粗大﹐脈來浮數﹐是謂陰盛彊陽。錯認以爲陽气已復﹐直與峻藥下痰﹐痰隨藥下﹐藥隨痰絕﹐人人咎醫殺之﹐此不識覆燈將絕之候﹐𨿽不下藥﹐亦無生意矣。

急慢驚風通治

宜備急丸﹑牛黃抱龍丸﹑保命丹﹑至聖保命丹﹑千金散﹑星香散﹑朱粉散﹑奪命散﹑探生散。

慢脾風

若見眼合﹐卽是脾風。

慢驚察視爲要﹐眼睛昏定爲重﹐竄視爲重﹐四肢厥冷爲重﹐睛定不眨爲重﹐𨿽眨不左右顧亦重﹐汗出如油亦重﹐口面忽作黲黯色至重。眼在半合半開之間﹐乃知陰气所盛﹐傳入髒間﹐陽气已虧﹐脾經屬陰﹐次第入脾﹐故言慢脾風候。

慢驚其眼半開半合﹐則當預作慢脾風調理之。

慢脾風用藥﹐乃不得已也﹐其危如燈無油﹐漸見昏滅﹐錢氏用金腋丹與靑州白丸子各半研勻。飯飲薄荷湯下一錢﹐此截風回陽也。

小兒頭𨿽熱﹐眼珠靑白而足冷﹔頭𨿽熱﹐或腹脹而足冷﹔頭𨿽熱﹐或泄瀉而足冷﹔頭𨿽熱﹐或嘔吐而足冷﹔頭𨿽熱﹐或渴而足冷。已上五證作搐者﹐名曰慢脾風﹐速與補脾益眞湯加全蠍一枚﹐或全蠍觀音散。

慢脾風不治證

身冷粘汗﹐直臥如屍﹐喘嗽頭軟﹐背直口噤﹐頭搖﹐大小便不禁﹐唇縮气粗﹐痰如牽鋸之聲者﹐不治。

慢脾風若見一臟絕﹐卽不可用藥。如眼無光﹐指甲黑﹐四肢垂嚲﹐五體俱冷﹐並不須下藥。

天釣驚風

孫眞人曰﹕乘馬遠行﹐當沐浴更衣﹐然後方可近於嬰兒﹐否則多爲天弔急驚之疾。錢仲陽曰﹕步履糞穢之气﹐無使近於嬰兒﹐令兒急驚風搐也。

天弔亦驚風之證﹐但天弔發時﹐頭目仰視﹐驚風則無也。此由乳母過飧熱毒﹐心肺生熱﹐加以外感風邪所致﹐宜用九龍控涎散﹑釣藤散。熱盛則保命丹﹐痰盛則抱龍丸。傴僂反張﹐外腎腫﹐尿如米泔﹐眼有紅筋血點﹐乃寒气壅結﹐宜釣藤膏。

痓痙

痓與痙﹐亦驚風之類。痓者手足冰冷﹐痙者气身彊直。痓痙本一病﹐當以陽剛陰柔別之。剛者有汗﹐柔者無汗。其證肢體彊直﹐腰身反張﹐甚於風癇﹐大抵不治。

癲癇

驚風三發則爲癇者﹐小兒惡病也。大人曰癲﹑小兒曰癇﹐其實一也。又曰十歲以上爲癲﹐十歲以下爲癇。

驚癇卽急驚之證﹐但驚癇發時﹐僕地作聲﹐醒時吐涎沫﹐急慢驚則不作聲﹐不吐沫也。

癇者﹐卒然暈倒﹐目瞪流涎﹐神气郁勃﹐四肢搐搦﹐沈默昏憒﹐似死似生﹐其聲惡叫﹐過後惺惺。

錢氏方有五癇﹐病關五臟﹐用五色丸。

治法惟以驚風食三種﹐陰陽二證﹐別而治之。

驚癇者﹐恐怖積驚而發﹐啼叫恍惚﹐宜定魄丸﹑沈香天麻湯。

風癇者﹐邪外襲﹐先屈手指如數物乃發﹐宜追風袪痰丸。

食痛者﹐乳食時遇驚停積﹐或成癖﹐或大便酸臭﹐宜紫霜丸。

始也身熱抽掣啼叫﹐是爲陽癇﹐易治﹐宜龍腦安神丸﹑淸心滚痰丸。

始也身無熱﹐手足淸冷﹐不抽掣﹐不啼叫﹐是爲陰癇﹐難治﹐宜五色丸引神歸舍。

因急驚爲癇﹐宜五癇丹。

因慢驚成癇﹐取來復丹﹐薄荷泡湯化下一二丸﹐得利卽愈。

又有胎中受驚成癇﹐宜燒丹丸。

《內經》有云﹕厥成爲癲疾。又曰﹕邪搏陽則爲癲疾。風眩之病﹐起於心气不足﹐胸上蓄熱﹐實痰熱相感而動風﹐風心相亂則悶瞀﹐故謂風眩。

痰在膈閒﹐則眩微不僕﹐痰溢膈上﹐則眩甚僕倒於地而不知人﹐名之曰癲癇。大人曰癲﹐小兒曰癇﹐其實一也。又曰﹕僕倒不醒﹐皆由邪气逆上陽分﹐而亂於頭中也。癲癇者﹐痰邪逆上也﹐痰邪逆上則頭中气亂﹐气亂則脈道閉塞﹐孔竅不通﹐故耳不聞聲﹐目不識人﹐而昏眩倒僕也。以其病在頭巓﹐故曰巓疾。

癇有五﹕肝曰雞﹐心曰馬﹐脾曰牛﹐肺曰羊﹐腎曰豬﹐以病狀偶類﹐故爲名﹐其實痰火與驚三者而已。

大率多因痰結於心胸間﹐宜開痰鎭心神。若神不守舍﹐狂言妄作﹐經年不愈﹐如心經蓄熱﹐當淸心除熱。如痰迷心竅﹐當去痰寧心﹐宜大吐大下而愈。

凡癲癇僕時口中作聲﹐將醒時吐涎沫﹐醒後又復發﹐時作時止而不休息。中風中寒中暑屍厥之類﹐則僕時無聲﹐醒時無涎﹐後不再發。

癲者異常也﹐平日能言﹔癇則沈默﹐平日不言。癲則呻吟﹐甚則僵僕直視﹐心常不樂﹐言語無倫﹐如醉如癡。癇者﹐卒然暈倒﹐咬牙作聲﹐吐涎沫﹐不醒人事﹐隨後醒。醒胎癇宜燒丹丸。又具熱脈浮爲陽癇﹐宜妙香丸。身涼脈沈爲陰癇﹐宜五生丸。肥人多痰﹐宜追風袪痰丸﹑加味壽星丸﹑引神歸舍丹。瘦人火盛﹐宜淸心滚痰丸﹑龍腦安神丸。痰迷心竅﹐宜金箔鎭心丸﹑控涎丸。痰火俱盛者﹐宜甘遂散吐下之。因驚者﹐宜驚气丸﹑抱龍丸。因怒者﹐宜寧神導痰湯﹑當歸龍薈丸。心臟虛損﹐气血不足﹐宜滋陰寧神湯﹑淸心溫膽湯﹑歸神丹。婦人宜加味逍遙散﹑朱砂膏。五癇通治﹐宜龍腦安神丸﹑五癇丸﹑六珍丹﹑錢氏五色丸﹑育魂丹﹑醜寶丸﹑鴟頭丸﹑活虎丹﹑蝙蝠散﹑礬丹丸。癇愈復發﹐宜斷癇丹。古今圖書集成醫部全錄卷四百二十九

小兒驚癇門

方

龍膽湯【《千金方》﹐下同】治嬰兒出腹﹐血脈盛實﹐寒熱溫壯﹐四肢驚掣﹐發熱大吐哯者。若已能進哺﹐中食實不消﹐壯熱及變蒸不解﹐中客人鬼气﹐並諸驚癇﹐方悉主之。十歲已下小兒皆服之。小兒龍膽湯第一﹐此是新出腹嬰兒方。若日月長大者﹐以次依此爲例。若必知客忤及有鬾气者﹐可加人參﹑當歸﹐各加龍膽多少也。一百日兒加三銖﹐二百日兒加六銖﹐一歲兒加半兩﹐余藥皆準此耳。

龍膽釣藤皮柴胡黃芩桔梗芍藥茯苓一作茯神甘艸各六銖蜣螂二枚大黃一兩

右十味﹝口父﹞咀﹐以水一升﹐煮取五合爲劑也。服之如後節度﹕兒生一日至七日﹐分一合爲三服﹔兒生八日至十五日﹐分一合半爲三服﹔兒生十六日至二十日﹐分二合爲三服﹔兒生二十日至三十日﹐分三合爲三服﹔兒生三十日至四十日﹐盡以五合爲三服。皆得下卽止﹐勿再服也。

大黃湯治少小風癇﹐積聚腹痛﹐夭矯二十五癇。

大黃人參細辛漧薑當歸甘皮各三銖

右六味﹝口父﹞咀﹐以水一升﹐煮取四合﹐服如棗許﹐日三。

白羊鮮湯治小兒風癇﹐胸中有疾。

白羊鮮二銖蚱蟬二枚大黃四銖甘艸釣藤皮細辛各三銖牛黃如大豆四枚蛇蛻皮一寸

右八味﹝口父﹞咀﹐以水二升半﹐煮取一升二合﹐分五服﹐日三。若服已盡而癇不斷者﹐可更加大黃﹑釣藤各一銖﹐以水漬藥半月﹐然後煮之。

艾虎湯治小兒驚﹐辟惡气﹐以此湯浴之。

艾一斤虎頭骨一枚

右﹐以水三斗﹐煮爲湯浴﹐但須浴卽煮用之。

茵芋圓治少小有風癇﹐至長不除﹐或遇天陰節變便發動﹐食飲堅彊亦發﹐百脈攣縮﹐行步不正﹐言語不便者﹐服之永不發。

茵芋葉鉛丹熬秦艽釣藤皮炙石膏杜蘅防葵各一兩菖蒲黃芩各一兩半松蘿半兩蜣螂十枚甘艸三兩

右十二味爲末﹐蜜丸如小豆大﹐三歲已下服五丸﹐三歲已上服七丸﹐五歲已上服十丸﹐十歲已上可至十五丸。

鎭心圓治小兒驚癇百病﹐鎭心气。

銀屑十銖水銀二十銖眞牛膽黃六銖紫石英珍珠防葵鐵精各四分茯神茯苓三分遠志防己白斂雄黃人參芍藥各二分大黃六分

右十六味﹐先以水銀和銀屑如泥﹐別治諸藥和丸﹐二歲兒如麻子二丸﹐隨兒大小增之。一方無牛黃一味。

丹參摩膏治小兒驚癇發熱。

丹參雷丸各半兩豬膏二兩

右同煎﹐七上七下﹐濾去津盛之﹐每以摩兒身上﹐日三次。

雙金散【《直指方》】治小兒天弔驚風。日久不下﹐眼見白睛﹐及角弓反張﹐聲不出者。

大蜈蚣一條﹐去頭足﹐酥炙﹐用竹刀批開﹐記定左右麝香一錢﹐亦分左右各記明

右研末包定﹐每用左邊者吹左鼻﹐右邊者吹右鼻﹐各少許﹐不可過多。若眼猶未下﹐再吹些﹐須眼下乃止。

神穴丹【《靈苑方》】治急驚風癇疾﹐天弔疳熱等證。

紫色蛇黃四兩﹐煆過豶豬屎一兩﹐小者泥固煆鐵粉一兩朱砂半兩麝香一錢

右爲末﹐糯米糊丸芡子大﹐漆盤曬漧﹐看之每丸有一小穴﹐故名神穴。每服一丸﹐薄荷酒化下﹐立蘇。疳結﹐冷水化下。

奪命散【《湯氏嬰兒寶方》】治小兒急慢驚風﹐痰涎壅塞咽喉﹐命在須臾﹐服此墜下風痰﹐乃治驚利痰之聖藥也。

眞礞石一兩焰硝半兩

右同煆過爲末﹐每服半錢或一錢。急驚痰熱者﹐薄荷荊芥湯﹐入生蜜調下。慢驚脾虛者﹐木香湯入熟蜜調下。按礞石﹑焰硝利痰𨿽有奇功﹐若因脾胃虛弱而致者﹐非所宜也。王肯堂曰﹕此藥大能控風涎。不問急慢驚風﹐痰潮壅盛﹐塞於咽喉﹐其響如潮﹐名曰潮涎﹐百藥不能過咽﹐命在須臾﹐但先用此藥入喉﹐痰卽墜下﹐功有萬全﹐奪天地之造化也。又曰﹕急驚風痰壅上﹐身熱如火﹐用生薄荷自然汁入蜜調微溫服之﹐良久﹐其藥自裹痰墜下﹐從大便出如稠涕膠粘﹐乃藥之功也﹔次服過熱袪風截驚等藥。慢驚風亦以痰涎潮上﹐塞住咽喉﹐藥食俱不能入﹐醫者技窮勢迫﹐以待其盡﹐但用此藥﹐以靑州白丸百研爲末﹐煎如稀糊﹐熟蜜調下﹐其涎卽墜入腹﹔次服花蛇﹑川烏﹑全蠍﹑蜈蚣等藥。

萬金散【《望惠方》﹐下同】治小兒急驚。

蜈蚣一條﹐全者去足炙爲末丹砂輕粉各等分

右研勻﹐陰陽乳汁和丸菉豆大﹐每歲一丸。

返魂丹治小兒慢驚及天弔夜啼。

蝙蝠一枚﹐去腸翅﹐炙黃焦人中白幹全蠍焙麝香各一分

右爲末﹐煉蜜爲丸菉豆大﹐每服乳汁下三丸。

不驚丸陳文中小兒方治小兒驚風吐逆作搐﹐痰涎壅塞﹐手足掣瘲﹐眼睛邪視。

枳殼去穰麩炒淡豆豉各等分

右爲末﹐每服一錢﹐甚者二錢。急驚薄荷自然汁下。慢驚荊芥湯入酒三五點﹐日三服。

中分散【《普濟方》﹐下同】治小兒驚風定搐。

螳螂一个蜥蜴一條赤足蜈蚣一條﹐各中分之﹐隨左右研末﹐記定﹐男用左﹐女用右

右每以一字吹鼻內搐之﹐吹左卽左定﹐吹右卽右定也。

醒脾散治小兒慢脾驚風。

馬芹子丁香白僵蠶

右等分爲末﹐每服一錢﹐炙橘皮煎湯下之。

活脾散治小兒慢脾驚風。

羊屎二十一粒炮丁香一百粒胡椒五十粒共爲末﹐每服半錢﹐用六年東日照處壁土煎湯調下。

乳香丸治小兒慢驚風﹐心神悶亂煩懊﹐筋脈拘急﹐胃虛虫動﹐反折啼叫。

乳香半錢胡粉二錢﹐研勻白頸蚯蚓去土搗爛共和爲丸麻子大﹐每服七丸至十五丸﹐蔥白煎湯下。

蘇合香丸【《惠民和劑局方》】治小兒驚癇客忤。

白朮香附子靑木香白檀香沈香丁香麝香蓽撥訶梨勒煨去核朱砂犀屑各二兩龍腦燻陸香蘇合油各一兩安息香末二兩﹐以無灰酒熬成膏﹐入蘇合油內爲末﹐以香膏加煉蜜和成劑﹐蠟紙包收。每服旋丸梧子大﹐早朝取井華水﹐溫冷任意化服﹐每服一丸。

抱龍丸【《全幼心鑑》﹐下同】小兒風痰熱毒壅滯﹐涼心壓驚。

牛膽南星一兩薄荷十片丹砂錢半龍腦麝香各一字

右研末﹐煉蜜丸芡子大﹐每服一丸﹐竹葉湯化下。

肥兒丸治嬰孩驚喑風後﹐失喑不能言。

蕪荑炒神曲炒麥芽炒黃連炒﹐各一錢

右爲末﹐豬膽汁打糊丸黍米大﹐每服十丸﹐木通湯下。黃連能去心竅惡血。

墜痰丸【《衛生寶鑑》】治小兒風癇痰迷。

天南星九蒸九曬

右爲末﹐薑汁麵糊丸梧子大﹐每服二十丸﹐人參湯下﹐石菖蒲麥冬湯亦可。經驗方曰﹕小兒驚風用墜涎散。天南星一兩重一个﹐換酒浸七伏時取出﹐安新瓦上﹐周回炭火炙裂﹐合濕地出火。每爲末﹐入朱砂一分﹐每服半錢﹐荊芥湯調下﹐每日空心一服﹐午時一服。

瀉靑丸【《小兒直訣》﹐下同】治肝經實熱。急驚搐搦。

羌活按壬乙同歸一治也大黃瀉諸實熱川芎入手足厥陰﹐辛以緩肝山梔仁瀉心火﹐實瀉其子龍膽艸炒﹐益肝膽气止驚當歸入足厥陰藏血防風各等分

右爲末﹐煉蜜丸芡實大﹐每服半丸﹐煎竹葉湯入砂糖化下。一方加甘艸﹑芍藥。一方無當歸。薛己曰﹕前方足厥陰肝經﹐解散肌邪﹐疏通內臟之熱﹐苦寒藥也。若大便祕結﹐煩渴飲冷﹐飲食如常﹐屬形病俱實﹐宜用此瀉之。若大便調和﹐煩渴飲冷﹐目淡靑色。屬病气實而形气虛﹐宜用抑靑丸平之。若大便不實﹐作渴飲湯﹐飲食少思﹐肢體倦怠﹐屬形病俱虛﹐宜用地黃丸補之。若肝經血虛生風﹐先用四物湯加釣藤鉤以生肝血﹐繼用四君子湯以補脾土。若因肝經血燥生痰﹐用地黃丸生腎水﹐益肝血。若土不能培木﹐用四君子湯加當歸以補中﹐用地黃丸以滋腎。若因肺金克肝木﹐用六君子湯加芍藥﹑木香﹐實脾土以平肺金。若因心虛奪母之气﹐或腎水虛不能生肝木者﹐並用地黃丸主之。若屢服峻劑而脾胃虛寒者﹐必用六君子湯加丁香﹑木香﹐補脾胃以培陽气。若因乳母恚怒﹐肝火妄動﹐致兒爲患者﹐每服加味小柴胡湯。若因乳母肝脾血虛發熱﹐致兒爲患者﹐母服加味逍遙散﹐子亦服數滴。《得效方》曰﹕一名涼肝丸。肝主風﹐宜先涼肝而風自退。

抑靑丸

卽前方去山梔﹑大黃。

抑肝散治肝經虛熱發搐﹐或發熱咬牙﹐或驚悸寒熱﹐或木乘土而嘔吐痰涎﹐腹膨少食﹐睡臥不安。

軟柴胡五分。入少陽厥陰瀉肝火﹐須用黃連佐之川芎八分當歸白朮炒茯苓保心驚悸釣藤鉤各一錢。主寒熱十二驚癇客忤胎風甘艸三分

右水煎﹐子母同服。

瀉心散治心經實熱﹐瀉丁心。

黃連一兩﹐去須

右爲末﹐每服五分﹐臨臥溫水化下。海藏曰﹕易老單方瀉心湯出於此﹐乃實邪也。實則瀉其子。薛己曰﹕按前證若叫哭發熱﹐作渴飲水﹐抽搐有力﹐仰面而睡者﹐屬心經實熱﹐宜用瀉心湯或導赤散。若發熱飲湯﹐抽搐乏力﹐驚竄咬牙﹐合面而睡者﹐屬心經虛熱﹐用補心散。若咳嗽面赤﹐壯熱飲水﹐肺乘心也﹐用瀉白散。若頭搖目札﹐身熱抽搐﹐肝乘心也﹐用柴胡淸肝散。若合目昏睡﹐泄瀉身熱﹐脾乘心也﹐用瀉黃散。若竄視驚悸﹐咬牙足熱﹐腎乘心也﹐用安神丸。若因乳母致證﹐亦用前藥以治其母。

導赤散治小腸實熱﹐小便祕赤﹐瀉丙小腸。

生地心小腸藥木通利小腸熱﹐故導赤也甘艸炙﹐各等分﹐生用瀉心火

右爲末﹐每服一錢﹐入淡竹葉涼心經﹐水煎。一方加黃芩﹑赤芍藥﹑羌活﹑燈心煎。一方不用甘艸用黃芩。薛己曰﹕按瀉心湯﹑導赤散﹐瀉心小腸實火之劑。蓋心爲脾母﹐脾爲心子。然心旣病則脾土益虛矣﹐用者審之。味此說當保脾土。

生犀散治心經虛熱。

地骨皮赤芍柴胡漧葛各一兩甘艸五錢

右爲末﹐每服一二錢﹐水煎。犀角二錢鎊﹐主風熱驚癇﹐鎭肝除心熱。丹溪曰﹕犀角痘後用以散餘毒。若無毒而血虛者﹐或已燥熱發散者而誤用之﹐禍立至。薛己曰﹕按前方云治心經虛熱﹐然其所用藥﹐多屬瀉心瀉肝之劑。蓋虛熱二字﹐恐傳寫之誤。假如心經自病而血虛熱者﹐用祕旨安神丸。脾虛奪心之气而熱者﹐用祕旨補脾湯。肝木不能生心火而虛熱者﹐用地黃丸。

祕旨安神丸治心血虛而睡中驚悸﹐或受驚嚇而作。

人參補五臟止驚悸半夏湯泡﹐燥脾土健胃酸棗仁炒﹐寧心志茯神各一錢﹐開心益志五味子五粒﹐杵當歸酒洗橘紅赤芍藥炒﹐各七分甘艸炙﹐三分

右爲末﹐薑汁糊丸芡實大﹐每服一丸﹐生薑湯下。

瀉黃散治脾胃實熱。

藿香葉入手足太陰經﹐開胃止嘔甘艸各七錢半石膏五錢﹐瀉胃火山梔仁一兩防風二兩

右用蜜酒微炒爲末﹐每服一二錢﹐水煎。薛己曰﹕按前證若作渴飲冷﹐臥不露睛﹐手足甚熱﹐或徧身發黃﹐屬胃經實熱﹐宜用瀉黃散。若作渴飲湯﹐臥而露睛﹐手足並冷﹐屬胃經虛熱﹐宜用異功散。若面靑搐搦﹐乳食少思﹐肝乘脾也﹐用祕旨補脾湯。若面赤驚悸﹐身熱昏睡﹐心乘脾也﹐用祕旨安神丸。若面白喘嗽﹐肢體倦怠﹐肺乘脾也﹐用補中益气湯。若唇黑泄瀉﹐手足指冷﹐腎乘脾也﹐用益黃散。病後津液不足﹐口漧作渴﹐宜用七味白朮散。若乳母膏粱厚味﹐七情郁火所致﹐當審其因而治其母。

瓜蔞湯治慢驚。

瓜糞根二錢白甘遂一錢

右﹐慢火炒黃爲末﹐每二三分﹐煎薄荷麝香湯下。薛己曰﹕按徐用誠云﹕錢氏治慢驚用瓜蔞湯﹐恐傳寫誤耳。蓋驚主風木﹐甲木屬陽﹐病急易治﹔乙木屬陰﹐病緩難治。況小兒五臟之气未實﹐神气未完而自病之慢驚﹐非病後及吐瀉脾胃虛損而得者﹐愼勿用此峻厲之劑。王肯堂曰﹕右瓜蔞湯﹐錢氏治慢驚法﹐脈有力者宜用。蓋濕痰積於膈中﹐使風火不得開發而身冷﹐故用瓜蔞湯劫去濕痰﹐使風火得伸﹐而身溫搐止。若脈無力者﹐不宜用之﹐便當補脾﹐及溫白丸﹑羌活膏之類。

溫驚丸治慢驚風證。一名粉紅丸。

南星爲末﹐入臘月牛膽中﹐陰漧百日爲末﹐四兩朱砂一錢半天竺黃一兩坯子胭脂半錢龍腦五分﹐另研

右用牛膽汁和丸如雞頭大﹐每服一丸﹐小者半丸﹐砂糖水下。薛己曰﹕按慢驚屬脾胃無陽﹐肝木所勝之寒證﹐故用溫驚丸以溫之。但所用之藥﹐乃辛散陽气﹐袪逐痰涎﹐治者審之。

人參理中丸治中气虛熱。

人參白朮炒甘艸炙﹐各等分

右爲末﹐薑汁糊丸菉豆大﹐每服二三十丸﹐白湯下。一方用漧薑等分﹐加棗二枚。

調中丸治脾胃虛寒。

白朮人參甘艸炒﹐各五錢漧薑炮﹐四錢

右爲末﹐用蜜丸菉豆大﹐每服二三十丸﹐白湯下。薛己曰﹕按前乙方本經自病之藥﹐卽人參理中丸也。若腎水侮土而虛寒者﹐當加半夏﹑茯苓﹑陳皮﹔或嘔吐﹐更加藿香﹔泄瀉加木香。

張氏溫脾散治脾胃虧損﹐腹脇虛脹﹐乳食不進﹐困倦無力。

訶子肉人參各七錢白朮木香桔梗茯苓藿香陳皮黃芪各五錢炙艸二錢半

右﹐每服二三錢﹐姜棗水煎。薛己曰﹕按前方治脾肺虛弱之證﹐若肺病已去﹐前證未已﹐但用六君子湯以調補脾胃。

淸心丸治驚熱煩躁。

人參茯神防風朱砂柴胡各二錢金箔三十片

右爲末﹐煉蜜丸桐子大﹐每服一二丸﹐竹瀝調下。此定驚安神﹐一切小驚要藥。

安神丸治邪熱驚啼﹐心肝壯熱﹐面黃頰赤。

麥門冬牙硝白茯苓山藥寒水石甘艸各五錢朱砂一兩龍腦二分半

右爲末﹐煉蜜丸芡實大﹐每服半丸﹐砂糖水化下。薛己曰﹕按前方降火化痰﹐辛散寒涼之劑﹐不宜過服﹐恐反傷脾胃。若睡中驚悸不安﹐宜用祕旨安神丸。若因乳母脾气郁熱﹐致兒爲患者﹐宜用加味逍遙散。若因乳母怒气肝經發熱﹐致兒爲患者﹐宜用加味小柴胡湯。若个乳母飲酒﹐胃經發熱﹐致兒爲患者﹐宜用葛花解酲湯。

朮附湯治風濕相搏﹐身體煩疼﹐不能轉側﹐不嘔不渴﹐大便堅硬﹐小便自利﹐及風證頭目眩重等證。

白朮四兩甘艸炒﹐二兩附子炮去皮臍﹐一兩半

右爲末﹐入附子﹐每服三錢﹐姜五片﹐棗一枚﹐水煎服。薛己曰﹕愚按附子溫中回陽﹐爲慢脾之聖藥也。如元气未脫用之﹐無有不應。須用每只重一兩三四錢﹐端正不尖﹐底平﹐周圍如蓮花辮者佳﹐否則悞川烏也。制法﹕切去皮尖﹐以童便浸之﹐秋冬七日﹐春夏五日﹐每日一換﹐浸畢﹐切作四塊﹐以濕艸紙包數層﹐微火煨半日﹐取出切幵﹐無白星爲度。如急用﹐炮至裂紋﹐卽投童便中良久﹐浸透切片﹐如色白﹐再微炙之。气脫甚者﹐急生用亦效。

太乙保生丹治慢驚尙有陽證者。

全蠍靑者﹐十四个白附子生用直僵蠶膽星蟬殼琥珀防風朱砂各一錢麝香五分

右爲末﹐米糊丸桐子大﹐金箔爲衣﹐每服一二丸﹐薄荷湯化下。

聚寶丹治慢驚。

人參茯神琥珀天麻直僵蠶全蠍炙防風膽星白附子生用烏蛇肉酒焙﹐一錢朱砂半錢麝香少許

右爲末﹐煉蜜丸桐子大﹐每服二丸﹐菖蒲湯下。

金箔鎭心丸治風壅痰熱﹐心神不寧﹐驚悸煩渴﹐唇焦頰赤﹐夜臥不安﹐譫語狂妄。

朱砂一兩白茯苓人參甘艸各半兩山藥一兩半片腦牙硝各一錢半麝五分金箔十二貼﹐爲衣紫河車二錢半﹐黑豆煎煮

右爲末﹐煉蜜丸﹐每用五錢作五十丸﹐以金箔爲衣﹐每服一丸﹐薄荷湯化下﹐含化亦得。

烏蠍四君子湯

卽四君子加生川烏﹑全蠍各少許

右爲末﹐每服半錢﹐姜棗水煎服。次服去川烏。

天南星散治吐瀉慢驚﹐驅風豁痰﹐或誤服冷藥﹐脾虛生風痰。一名回生散。又名天王散。

南星重八九錢者一个﹐掘地坑深尺許﹐先炭五斤燒通紅﹐以好米醋一碗灑坑中﹐卽投南星﹐以火炭密蓋。又用盆覆時許取出

右爲末﹐入唬珀﹑全蠍各一錢﹐每服二字﹐煎生薑防風湯下。一方入天麻末一錢﹐麝香一字。

烏沈湯治慢驚﹐驅風助胃。

天麻二錢人參眞川烏生用全蠍焙南星焙木香沈香各一錢甘艸炒﹐半錢

右爲末﹐每服三五分﹐薑水煎服。

沈香散助胃气﹐止吐瀉。

茯苓二錢沈香丁香木香藿香厚朴甘艸炙﹐各一錢

右爲末﹐每服一字﹐米飲湯調下。

蘇靑丸

蘇合香丸一分靑州白丸子二分

右和勻﹐每服五分﹐姜湯調下。

銀白散治胃虛吐瀉。

糯米炒﹐二兩半扁豆蒸丁香藿香各二錢白朮炒﹐一兩甘艸炙﹐三錢

右爲末﹐紫蘇米飲調下。《直指方》加炮白附子﹑全蠍﹑木香﹑石蓮﹐薑水煎。一方加天麻﹑砂仁﹑白茯苓﹐快脾正色。又名雙白散。

黑附子湯治慢脾風﹐四肢厥冷。

附子炒去皮﹐三錢木香人參各一錢五分白附子一錢甘艸炙﹐五分

右爲散﹐每服三錢﹐姜五片﹐水煎。若手足旣溫﹐卽止後服。

生附四君子湯治吐瀉不思乳食。凡虛冷病﹐先與數服以正胃气。

人參白朮附子木香茯苓橘紅甘艸各等分

右爲末﹐每服五七分﹐姜棗水煎服。一方無木香﹑橘紅。

辰砂膏治慢脾﹐冷痰壅滯﹐手足冷而微搐者。

黑附子一枚﹐重一兩以上者﹐去皮臍﹐頂上挖一孔﹐入辰砂末一錢﹐仍用附子塞之﹐炭火燒熟存性膽星半兩白附子炮五靈脂蠍梢各二錢半

右爲末﹐煉蜜丸桐子大﹐每服二三錢﹐生薑汁泡湯下。

利驚丸治急驚痰盛﹐發熱潮搐。

靑黛天竺黃輕粉各二錢牽牛末半兩

右爲末﹐麵糊丸豌豆大﹐每服十丸﹐薄荷湯下。

四物湯治血虛發熱煩躁﹐或晡熱作渴﹐頭目不淸。若因脾虛不能生血者﹐用四君子湯。

當歸熟地黃各二錢芍藥川芎各一錢

右﹐水煎服。

黃連安神丸治心經血虛頭暈﹐神魂驚悸。

黃連六錢﹐酒洗炙甘艸五分生地當歸各一錢半朱砂飛過﹐五錢

右爲末﹐飯糊丸梧桐子大﹐每服十五丸﹐空心白滚湯下。如二三服不應﹐當服歸脾湯補之。

牛黃淸心丸治諸風瘈瘲﹐語言蹇濇﹐健忘恍惚﹐頭目眩運﹐胸中煩郁﹐痰塞喘嗽﹐精神昏憒等證。或小兒風熱上壅﹐抽搐發熱﹔或急驚痰盛發搐﹐目反口噤﹔或大人傷寒汗下之後﹐煩躁發熱不解﹐並宜服之。

麝香龍腦羚羊角各一錢當歸防風黃芩白朮麥門冬白芍各一錢半牛黃柴胡桔梗白茯苓杏仁去皮尖芎藭肉桂大豆黃卷阿膠各一錢二分半蒲黃人參神曲各三錢半雄黃八分甘艸五分白斂七分犀角二錢山藥七錢漧薑三錢金箔一百二十片大棗十个﹐蒸熟爛研

右爲末﹐煉蜜丸﹐每兩作十丸﹐金箔爲衣﹐每服一丸﹐溫水化下。

涼驚丸治驚疳熱搐﹐心神驚悸﹐白睛赤色﹐牙關緊急﹐潮熱流涎﹐手足動搐。

黃連五錢龍腦一錢研龍膽艸酒拌炒黑防風靑黛三錢﹐研釣藤鉤子二錢牛黃麝香各一字

右各另爲末﹐麵糊丸粟米大﹐每服三五丸至一二十丸﹐煎金銀花湯下。薛己曰﹕按前方治心肝二經風熱﹐若心肝虛而見驚搐潮熱﹐用祕旨安神丸。肝木乘脾者﹐用異功散加柴胡﹑釣藤鉤。心脾虛弱而潮熱流涎者﹐用異功散﹔若虛寒更加木香﹔不應﹐更加炮姜。疳者﹐津液漧涸之證﹐前丸乃心肝二經﹐淸熱袪風化痰之寒劑﹐不宜多服﹐恐傷胃气﹐無以滋腎水也。

擦牙通關散治風搐搦﹐關竅不通﹐痰塞中脘﹐畱滯百節﹐牙關緊閉﹐藥不能下。

南星二錢麝香一字牙皂二錠﹐燒存性赤腳蜈蚣一條僵蠶一錢

右爲末﹐薑汁蘸藥少許擦牙﹐或調服二三點﹐涎自出。

至聖保命丹治胎驚內釣﹐肚腹緊硬﹐啼叫不安﹐及急慢驚風﹐眼目上視﹐手足抽掣﹐不省人事。

全蠍十四个﹐去毒防風二錢白附子蟬殼炮南星僵蠶去絲嘴炒天麻朱砂各一錢麝香五分金箔四十張

右爲末﹐米糊和﹐每兩作四十丸﹐每服一丸﹐白湯化下。有熱者﹐以膽星易炮星。一方有冰片﹑硼砂各少許。一方﹐有人參﹑白茯苓各二錢。

大黃丸治風熱裏實﹐口中气熱﹐二便祕赤﹐飲水不止。

黑牽牛半生半炒川芎各半兩甘艸一錢大黃一兩﹐酒洗飯上蒸

右爲末﹐糊丸麻子大﹐每服數丸﹐溫蜜水乳後服﹐以溏利爲度﹐大小量用。薛己曰﹕愚按前證旣屬裏實二便祕﹐法當疏下。若初服𨿽未通利﹐而病勢已退﹐不可再服。如二便未利﹐病勢未退﹐當減數丸研化服之﹐恐過劑則元气傷而變病也。

十味安神丸治驚。

人參茯神麥冬山藥各二錢片腦二分龍齒煆﹐一錢朱砂甘艸寒水石各五分金箔二片

右爲末﹐蜜丸雞豆大﹐燈心湯調下。一方有馬牙硝。

浴體法

蠍尾去毒朱砂各五分烏蛇肉酒浸焙白礬靑黛天麻各二錢麝香一字

右爲末﹐每服三錢﹐水三碗﹐桃枝一握﹐煎至數沸溫浴之﹐勿浴背。

塗顖法治發搐。

麝香一字蠍尾去毒薄荷葉三分蜈蚣牛黃靑黛末各一字

右同研﹐用熟棗肉劑爲膏﹐新綿上塗勻貼顖上﹐四方可出一指許﹐火上炙手頻熨﹐百日裏外小兒可用此。

五色丸治五癇。

朱砂眞珠各五錢水銀雄黃各一錢黑鉛三兩﹐同水銀結成砂

右爲末﹐煉蜜丸麻子大﹐每服三四丸﹐煎金銀薄荷湯下。一方無黑鉛。薛己曰﹕愚按前證﹐有因驚因風因食之不同﹐𨿽痰迷心竅﹐然當補脾气爲主。

斷癇丹治病瘥後復作﹐證候多端﹐連綿不除者。

黃芪蜜炙釣藤鉤細辛甘艸炙﹐各五錢蛇蛻三寸﹐酒炙蟬蛻四个牛黃一字﹐另研

右爲末﹐煮棗肉爲丸麻子大﹐每服五七丸﹐人參煎湯下。

宣風散治驚風痰熱四證極效﹐能疏風導熱。

陳皮甘艸各五錢牽牛四兩﹐半生半炒檳榔二个

右爲末﹐每服三五分﹐蜜湯調下。薛己曰﹕愚按肝气爲陽爲火﹐肝血爲陰爲水。肝气熱則生風﹐風熱搏則驚搐而肝血必損也。然有餘當認爲不足。若屢服利驚宣風之劑﹐未免虧損脾胃﹐以成慢驚矣﹐愼之﹗

褊銀丸治風涎膈熱﹐及乳食不消﹐腹脹喘促。

巴豆水銀各五錢京墨八錢﹐火燒醋淬研黑鉛二錢半﹐水銀煎麝香五分﹐另研

右爲末﹐陳米粥丸菉豆大﹐每服二三丸﹐煎薄荷湯下。薛己曰﹕愚按前方治顚癇驚搐﹐消積下痰之藥也。其用牽牛﹑巴豆等﹐蓋以痰飲癖積﹐結聚堅固﹐非此不能除。故潔古張先生云爲斬關奪旗之將﹐形病俱實者用之﹐誠有回生起死之功。必須詳審﹐不可輕率。

羌活膏治脾虛肝熱﹐熱盛生風﹐或吐瀉﹐或悞藥爲慢驚之證。亦治傷寒﹐無不效。

羌活人參川芎白附炮赤茯苓各五錢明天麻一兩白僵蠶酒炒幹蠍炒去毒白花蛇肉酒浸焙雄黃辰砂各另研﹐一分附子炮防風麻黃肉豆蔻雞舌香藿香沈香木香各二錢輕粉眞珠牛黃各一錢半龍腦二分麝香一錢﹐各另研

右爲末﹐煉蜜丸豆大﹐每服一二丸﹐薄荷湯下或麥冬湯下。按前方性溫﹐大熱實熱﹐急驚勿服。薛己曰﹕按前方藥味雜亂﹐果脾气虛而成慢驚者。當審用之。恐發散眞气﹐重損陰血故也。

抱龍丸治傷風溫疫﹐身熱昏睡﹐風熱痰實壅嗽。又治驚風潮搐﹐及蠱毒中暑﹐沐浴後並可服。壯實小兒﹐宜時與服之。

雄黃二錢五分辰砂五錢另研天竺黃一兩牛膽南星四兩麝香五分﹐另研

右爲末﹐甘艸湯丸皂子大﹐每服一丸﹐白湯化下。丹溪曰﹕抱龍丸﹐心肺肝藥也。抱者﹐保也﹔龍者﹐肝也。肝爲母﹐心爲子﹐母安則子安。況心藏神﹐肝藏魂。神魂旣定。驚從何生﹖薛己曰﹕按前丸化痰袪邪淸熱之功居多﹐屬肝心實熱而致者﹐用之殊效。若脾肺虛弱而見昏睡痰嗽﹐當用寶鑑天麻散﹐以調補元气。萬氏曰﹕壯實兒宜用之。然內有雄朱金石之藥﹐不可服。如麝香之耗眞气﹐能引風邪入裏﹐如油之入面不得出也。故人皆禁之﹐不輕用也。王肯堂曰﹕前藥﹐百日小兒﹐每丸分作三四服﹔五歲兒一二丸﹔大人三五丸。亦治室女白帶﹐伏暑用鹽少許嚼一二丸﹐新汲水送下。臘月雪水煮﹐甘艸和藥尢佳。一法用漿水或新水﹐浸南星三日候透﹐煮軟三五沸取出﹐乘軟切去皮﹐只取白軟者﹐薄切焙漧炒黃色﹐取末八兩﹐以甘艸二兩半拍破﹐用水二碗﹐浸一宿﹐慢火煮至半碗﹐去滓﹐漸漸傾入南星末內慢研﹐令甘艸水盡﹐方入余藥。

天麻散治急驚脾胃虛弱﹐或變慢驚者。

半夏七錢天麻二錢五分炙艸白茯苓白朮各二錢

右入生薑三錢﹐磁器內水煮﹐候榦爲末﹐每服一錢五分﹐姜棗湯調下。

釣藤鉤飲治吐利脾胃虧損﹐虛風慢驚。

釣藤鉤三分蟬殼防風炒人參麻黃僵蠶炒天麻蠍尾去毒炒﹐各五錢炙艸川芎各二錢五分麝香一錢﹐另研

右爲末﹐每服一二錢﹐水煎。一方有蜣螂三个﹐去頭足炙黃。虛寒加附子一錢。薛己曰﹕按慢驚之證﹐屬脾胃虧損所致。前方乃辛溫散表之藥﹐而無調補之功﹐須審用之﹗

大靑膏治傷風吐瀉﹐痰熱發搐。

天麻靑黛各一錢白附子幹蠍去毒烏梢蛇肉酒浸焙朱砂五分天竺黃二錢麝香二分

右爲末﹐生蜜和膏﹐每服一豆粒許﹐月中兒用半粒﹐薄荷湯化服。五歲以上﹐同甘露散服之。薛己曰﹕愚按大靑膏﹐乃表散之劑也﹐必外邪蘊結於肺﹐而肺气未損者﹐乃可施之。況前證屬脾肺气虛﹐而邪之所湊﹐必以固脾胃爲主﹐否則虛虛之禍﹐恐不能免矣。

溫白丸治驅風豁痰定驚﹐泄瀉瘦弱﹐冷疳洞利﹐及久病而成慢驚。

天麻五錢白僵蠶炮白附子幹蠍去毒天南星湯炮﹐焙﹐各二錢五分

右爲末﹐麵糊丸菉豆大﹐每服十丸﹐米飲下。一方有人參﹑防風。一方前藥仍用寒食日面裹養﹐七日取出﹐用姜湯下。薛己曰﹕愚按前證屬脾气虛寒無陽之證﹐無風可散﹐無痰可逐﹐當兼用六君子湯十二味異功散﹑木香散。

牛黃丸治驚熱﹐消疳積。

雄黃研水飛牽牛各一錢天竺黃二錢

右爲末﹐麵糊丸粟米大﹐每服五七丸﹐薄荷水下。

白餅子治腹中有癖﹐傷食嘔吐﹐肚痛噯气﹐先用此藥﹐一服推下食積﹔卻用惺惺散﹑加減參蘇飲﹐不可服冷藥。

滑石輕粉半夏湯浸焙南星各一錢巴豆二十四粒﹐去皮膜﹐水煮另研

右爲末﹐糯米飯丸菉豆大﹐撚作餅﹐每服二三餅﹐煎蔥白湯下﹐忌熱物。量兒加減。薛己曰﹔按前方乃斬關奪門起死回生之重劑也﹐必審形病俱實﹐方可施之。恐致失手﹐命在反掌。經云﹕邪之所湊﹐其气必虛﹔畱而不去﹐其病乃實。實者﹐病气實而形气則虛也。東垣先生云﹕形病俱實者﹐皆瀉不當補﹔形病俱虛者﹐當補不當瀉。治者審之﹗

蛇黃丸治驚癇。因震駭恐怖﹐叫號恍惚是也。

蛇黃眞者三个﹐火煆醋淬郁金七分﹐一處爲末麝香另入一匙

右爲末﹐飯丸桐子大﹐每服一二丸﹐煎金銀磨刀水化下。

牛黃丸治風癇﹐因汗出解脫﹐風邪乘虛﹐迷悶搐掣﹐涎潮屈指如計數是也。

牛膽南星全蠍焙蟬蛻各二錢半防風白附子生用天麻直僵蠶炒﹐各一錢半麝香半字

右爲末﹐棗肉和丸﹐水銀半錢﹐研細入藥﹐丸菉豆大﹐每服一二丸﹐荊芥生薑湯下。

妙聖丹治食癇﹐因驚而停食吐乳﹐寒熱﹐大便酸臭是也。

赭石煆酢淬﹐二錢半巴豆三个﹐去心油三錢雄黃蠍梢朱砂各一錢輕粉麝各一匙杏仁微炒﹐二錢

右爲末﹐棗肉丸梧子大﹐每服一二丸﹐木賊艸煎湯送下。

消風丸治風癇先宜此藥。

牛膽南星二錢羌活獨活防風天麻人參荊芥川芎細辛各一錢

右爲末﹐蜜丸桐子大﹐每服二丸﹐薄荷紫蘇湯調化下。

袪風保安丸諸風久遠治之並驗。

川烏去皮尖﹐二錢半﹐生用五靈脂半兩

右爲末﹐豬心血丸桐子大﹐每服一二丸﹐姜湯化下。

比金丸治驚癇先用此藥。

人參琥珀白茯苓遠志姜制取肉炒朱砂天麻石菖蒲細密者川芎南星靑黛各一錢麝香一匙

右爲末﹐蜜丸桐子大﹐每服一二丸﹐金銀薄荷湯下。一方有山藥﹑甘艸﹐無琥珀﹑靑黛。

虎睛丸治驚癇邪气入心。

虎睛細研遠志薑汁浸﹐去心犀角鎊屑大黃濕紙包煨石菖蒲麥門冬各等分蜣螂去足翅炒﹐三枚

右爲末﹐米糊丸桐子大﹐每服一二丸﹐竹葉煎湯﹐或金銀薄荷煎湯下。

淸神湯治驚癇。

犀角鎊屑遠志薑汁焙白蘚皮石菖蒲人參甘艸炒﹐各一錢半

右爲末﹐每服五七分﹐麥門冬煎湯調下。

蜜陀僧散治心癇不語﹐及諸驚失音。

密陀僧

右爲極細末﹐每服一匙﹐米酢湯調下﹐大人服一錢﹐熱酒下。

蠍虎散治驚癇。

褐色生蠍虎一个﹐連血細研

右入朱砂﹑麝香末少許同研﹐用薄荷湯調作一服。數年者亦效。蓋癇疾皆心血虛滯﹐生蠍虎管守其血。繼服二陳湯。若無生蠍﹐以帶性雄豬心血代用。入代赭石散尢妙。

代赭石散治陰陽癇。

代赭石煆醋淬研爲末﹐水飛過曬漧

右爲末﹐每服半錢﹐以金銀煎湯﹐和金箔銀箔調﹐連進二服。腳脛上有赤斑﹐乃邪气發出﹐可治﹔無赤斑則難治。

化風丹涼風化痰﹐退熱定搐。

牛膽南星二錢羌活獨活防風天麻人參川芎荊芥粉艸各一錢全蠍一个

右爲末﹐煉蜜丸皂角子大﹐每服一錢﹐薄荷湯化下。一方無全蠍﹐有甘艸﹑細辛。一方加辰砂﹑麝香。

茯神湯治膽气虛寒﹐頭痛目眩﹐心神恐懼﹐不能獨處﹐或是驚癇。

茯神棗仁炒黃芪炒柏子仁炒白芍炒五味子炒﹐各一兩桂心熟地黃自制者人參甘艸炒﹐五分

右每服二三錢﹐薑水煎。

酸棗仁丸治膽气實熱驚癇﹐或睡臥不安﹐驚悸怔忡。

茯神酸棗仁炒遠志柏子仁炒防風枳殼麩炒生地杵膏﹐各半兩香竹茹二錢半

右各另爲末﹐蜜丸粟米大﹐每服七八十丸﹐白滚湯送下。

定志丸治心神虛怯﹐所患同前﹔或語言鬼神﹐喜笑驚悸。

人參茯苓各一兩五錢菖蒲遠志各一兩

右各另爲末﹐蜜丸如前服。

養心湯治心血虛﹐袪驚癇。或驚悸怔忡﹐盜汗無寐﹐發熱煩躁。

黃芪白茯苓茯苓半夏曲當歸川芎辣桂柏子仁棗仁五味子人參各三錢甘艸炒﹐四錢

右每服一二錢﹐姜棗水煎。

妙香散治心气不足﹐驚癇﹐或精神恍惚﹐虛煩少寐﹐盜汗等證。

辰砂三錢麝香一錢木香煨﹐二錢五分茯苓山藥茯神遠志黃芪炒﹐各一兩桔梗甘艸炒人參各五錢

右各另爲末﹐每服一錢﹐溫酒或白湯調服。

大黑龍丸【《平治會萃》﹐下同】治小兒急慢驚風神效。

牛膽南星礞石各一兩﹐焰硝等分煆天竺黃靑黛各半兩蘆薈二兩五錢朱砂三錢僵蠶五分蜈蚣二錢半﹐火燒存性

右爲細末﹐煎甘艸膏﹐丸如雞豆大﹐每服一丸或二丸﹐急驚薄荷湯下﹐慢驚桔梗白朮湯下。

神聖牛黃奪命散

檳榔半兩木香三錢大黃二兩﹐面裹煨爲末白黑牽牛各一兩﹐粗末﹐俱一半生用﹐一半炒用

右爲一處研作細末﹐入輕粉少許﹐每服二錢﹐用蜜漿水調下﹐不拘時候﹐微利爲度。

碧雲散【《儒門事親》】治小兒驚風有涎。

膽礬半兩粉霜一錢銅靑輕粉各一分

右研爲細末﹐每服一字﹐薄荷湯調下用之。如中風﹐用漿水調服。古今圖書集成醫部全錄卷四百三十

小兒驚癇門

方

利痰丸【《幼科全書》﹐下同】

牛膽南星枳殼去核陳皮去白﹐各一錢大黃五錢牽牛頭末二錢共爲細末﹐皂角煮水﹐燈心煎湯吞。

安神丸

黃連去根須石菖蒲遠志去心當歸身麥門冬去心山梔仁炒﹐各二錢茯神八錢共爲末﹐粟米糊和﹐豬心血爲丸﹐朱砂爲衣﹐燈心湯下。

神鬼丹

雄黃桑寄生天竺黃釣藤鉤各三錢全蠍去足牛膽南星梧桐淚僵蠶炒朱砂各二錢珍珠牛黃琥珀各一錢冰片少許

右爲末﹐用粟米粉糊爲餅﹐金箔爲衣﹐薄荷燈心竹葉湯送下。

導赤散

牛黃木通甘艸梢麥門冬去心山梔仁竹葉七片

右﹐水煎服。瀉心火之藥也。發散加防風﹑薄荷。

五色丸

黃芩黃連各二錢大黃三錢不用顏色是三黃丸﹐加顏色名五色丸。共爲細末﹐分作五分﹐滴水爲丸。一分靑黛爲衣﹐名靑丸﹔一分朱砂爲衣﹐名紅丸﹔一分雄黃爲衣﹐名黃丸﹔一分皂角燒灰存性爲衣﹐名黑丸。

定喘湯

陳皮南星炮梔仁軟石膏杏仁泥薄荷葉赤茯苓

右﹐水煎﹐入竹瀝。

靑州白丸子治小兒驚風。

半夏炮川烏白附子各五兩南星三兩

右爲細末﹐以生絹袋盛﹐用井水擺盡爲度﹐放磁器內﹐日曬夜露﹐一日一換水﹐必攪數轉﹐候如玉片再研細。又用靑蒙石一錢另研細﹐以焰硝五分﹐同石末入銅鍋內﹐火煆通紅﹐硝盡爲度﹐放冷﹐入上藥和勻﹐以糯米爲丸﹐以薄荷入蜜送下﹐其痰自墜。

調元湯《內經》云﹕熱淫於內﹐以甘瀉之﹐以酸收之。此之謂也。

黃芪一錢人參白芍各五分炙艸二分半

右﹐水煎服。

黃芪湯【《蘭室祕藏》﹐下同】治慢驚﹐大便瀉靑色。此肝木克脾土﹐先實其土﹐後瀉其木﹐是爲神治之法。

黃芪二錢人參一錢炙艸五分

右﹝口父﹞咀﹐作一服﹐水一大盞﹐煎至半盞﹐去滓﹐食遠服。加白芍藥尢妙。此三味皆甘溫﹐能補元气。甘能瀉火。內經云﹕熱淫於內﹐以甘瀉之﹐以酸收之。白芍藥酸寒﹐寒能瀉火﹐酸味能瀉肝而大補肺金﹐所補得金土之位大旺﹔火虛﹐風木何由而來克土﹖然後瀉風之邪。夫益黃散﹑理中丸﹑養神丸之類﹐皆治脾胃寒濕大盛神品之藥也。若得脾胃中伏熱勞役不足之證﹐及服熱藥巴豆等之類﹐胃虛而成慢驚之證﹐用之必傷人命。夫慢驚風者﹐皆由久瀉脾胃虛而生也。錢氏以羌活膏療慢驚風悞矣。脾虛者﹐由火邪乘其土位﹐故曰從後來者爲虛邪。火旺能實其木﹐木旺故來克土﹐當於心經中以甘溫補土之源﹐更於脾土中瀉火以甘寒﹐於脾土中補金以酸涼﹐致脾土中金旺火衰﹐風木自虛矣。損食多進藥自愈﹐前藥是也。

益黃散治胃中風熱。

黃芪二錢陳皮人參各一錢芍藥七分生甘艸熟甘艸各五分黃連少許

右共爲細末﹐每服二錢﹐水一盞﹐煎至五分﹐食前服。一方加白茯苓。

補陽湯時初冬一小兒二歲大寒證﹐明堂靑脈﹐額上靑黑﹐腦後靑絡髙起﹐舌上白滑﹐喉鳴而喘﹐大便微靑﹐耳尖冷﹐目中常常淚下﹐仍多胸中不利﹐臥而多驚﹐無搐則寒。

吳茱萸生地黃地龍各五分黃蘗橘皮葛根連翹蠍梢炙甘艸各一分升麻黃芪柴胡各二分當歸身麻黃各三分

右﹝口父﹞咀﹐都作一服﹐水一大盞半﹐煎至六分﹐去滓﹐乳食後熱服。服藥之後﹐添喜笑﹐精神出﹐气和順﹐乳食旺。

琥珀抱龍丸【《育嬰家祕》﹐下同】理小兒諸驚﹐四時感冒風寒﹐溫痰邪熱﹐致煩噪不寧﹐痰嗽气急﹐及瘡疹欲出發搐﹐並宜服之。

眞琥珀天竺黃檀香細銼人參去蘆白茯苓去皮﹐各一兩半生粉艸三兩﹐去節枳殼麩炒枳實俱水浸﹐去穰炒微黃﹐各一兩山藥去黑皮﹐一斤﹐銼作小塊﹐慢火炒令熱透冷用南星一兩﹐銼碎﹐用臘月雄黃牛膽釀經一夏朱砂五兩﹐先以磁石引去鐵屑﹐次用水乳缽內細杵﹐取浮者飛過﹐淨器內澄淸﹐去上餘水﹐如此法一般精制﹐見朱砂淨盡﹐曬漧用取見成藥末一兩﹐同金箔百片﹐在乳缽內研極細﹐仍將前末共一處和均﹐取新汲井水爲丸﹐如豌豆樣大粒﹐陰漧﹐每服用薄荷湯化下。琥珀抱龍丸內﹐用補益之藥﹐人皆喜而用之。然有枳殼﹑枳實二味﹐能散滯气。無滯气者﹐能損胸中至髙之气。如慢驚及元气弱者﹐減去此二味﹐可用當歸﹑川芎各二兩以代之。然琥珀﹑天竺黃二味﹐須擇眞者。王肯堂曰﹕前十二味﹐除朱砂﹑金箔不入碾內﹐餘十味檀香不過火外﹐九味或曬或焙﹐同研爲末﹐和勻﹐朱砂﹑金箔每一兩重。取新汲井水一兩﹐重入乳缽內略杵勻﹐隨手丸如雞頭子大﹐陰漧。晴霽略曬。日色燥甚則折裂。宜頓放當風處﹐取其自幹。治法並用蔥湯﹐無時化服﹐或薄荷湯。痰壅嗽甚﹐淡姜湯下。痘瘡見形有驚﹐溫淨湯下。心悸不安﹐燈艸湯下。暑天悶迷﹐麥門冬熟水下。百日內嬰兒﹐每丸作三次投。二歲已上者﹐止一丸或二丸。其品劑修合之時﹐但缺一味﹐不依制度﹐必無效矣。常用瓦瓶入麝香同收﹐毋使散泄气味。入珍珠末一兩合和﹐名金珠散。珍珠能鎭心寧肝﹐墜痰尢效。治法湯使同前。又曰﹕抱龍之義﹐抱者保也﹐龍者肝也。肝應東方靑龍木﹐木生火﹐所謂生我者父母也。肝爲母﹐心爲子﹐母安則子安。心藏神﹐肝藏魂﹐神魂旣定﹐驚從何生﹖故曰﹕抱龍丸理小兒諸驚﹐四時感冒風寒﹐溫疫邪熱﹐致煩躁不寧﹐痰嗽气急﹐及瘡疹欲出發搐﹐並宜可投。其藥性溫平﹐不憯不燥。常服袪風化痰﹐鎭心解熱﹐和脾胃﹐益精神。

抱龍丸抱者養也。龍者純陽之物﹐蓋震爲龍﹐東方乙木也﹐爲少陽之气。時至乎春﹐乃萬物發生之始气也。乙者肝木也﹐肝爲風木﹐初生小兒﹐純陽無陰﹐龍之象也。肝爲有餘﹐少陽之气壯也。肝主風﹐小兒病則有熱﹐熱則生風。上醫慮之﹐制此方以平肝木﹐防驚風﹐此抱龍之名義也。小兒必用此藥﹐所以養其陰而濟之﹐令不太過也。又靑龍位肝木屬之﹐小兒肝常有餘﹐脾常不足﹐故以此藥抑肝扶脾﹐乃名抱龍。治形實壯熱﹐昏睡气粗﹐或痰壅嗽驚風搐搦。

天竺黃辰砂各一錢牛黃二分麝香半分珍珠琥珀白檀香枳殼枳實各三分牛膽星五錢﹐臘月取牛膽一个﹐將南星去皮臍研爲末放於膽中﹐陰漧備用共爲末﹐山藥打糊爲丸如黃豆大﹐金箔爲衣。潮熱﹐燈心湯化下﹔驚風﹐薄荷湯下﹔咳嗽﹐滚白水下。

涼駕丸【《片玉心書》﹐下同】退五臟熱﹐泄心肝火﹐治急驚﹐解胎毒。如小便黃﹐大便祕﹐丹毒斑疹﹐衄血口瘡﹐並皆治之。

黃連泄心火黃芩泄肺火山梔仁泄肝火黃蘗各五錢﹐泄腎火龍膽艸三錢﹐泄膽火大黃泄脾胃火雄黃解毒辰砂鎭心﹐各二錢

右爲末﹐水糊丸如粟米大﹐竹葉燈心湯下。急驚﹐薄荷湯燈心湯下﹔胎熱﹐竹葉燈心湯下﹔衄血﹐茅根湯下﹔丹毒斑疹﹐升麻湯下﹔口瘡水﹐竹葉薄荷湯下。

至聖保命丹治急驚風夜啼﹐常服淸心安神。

全蠍十四个麝香半分﹐另研辰砂水飛天麻膽星防風僵蠶炒白附炮﹐各一錢蟬蛻去翅足使君子肉煨珍珠各五分金箔四十張共爲末﹐粟米粉糊和勻﹐印成錠子﹐薄荷湯磨服。驚風﹐薄荷燈心湯下﹔夜啼﹐燈心燒灰﹐溫水化下。

神芎丸治小兒上焦積熱﹐驚風壅滯﹐頭目赤腫﹐咽閉﹐大小便赤濇﹐及痰喘之證﹐並皆治之。

大黃酒蒸漧黃芩各一錢黑牽牛頭末滑石各四錢黃連川芎薄荷各五錢共爲末﹐滴水爲丸如粟米大﹐竹葉湯下。

玉液丸治風壅﹐化痰利膈﹐淸頭目煩熱﹐除咳嗽。

寒水石煆水飛﹐二兩半夏制﹐一兩枯礬五錢共爲末﹐米糊丸如粟米大﹐姜湯下。感風寒咳嗽﹐桑白皮湯下﹔咳血﹐茅根湯下﹔常咳﹐茶湯下﹔咳而吐﹐煨姜湯下。

參苓白朮散【萬氏《幼科發揮》﹐下同】

人參白朮白茯苓山藥各一兩五錢扁豆去殼﹐薑汁浸炒甘艸桔梗薏苡仁蓮肉各一兩爲細末﹐棗湯送下。

辰砂膏下小兒痰甚妙﹐治驚熱驚積。

辰砂研水飛﹐三錢硼砂馬牙硝各錢半元明粉二錢全蠍去毒珍珠研﹐各一錢麝香一字

右﹐另爲末和勻﹐好油單紙包起﹐自然成膏﹐每用一粒許﹐月內調塗乳頭令吮。狂躁惡叫。生地黃自然汁調下﹔諸驚﹐薄荷湯調下﹔胎驚﹐豬乳汁和棗湯下﹔潮熱﹐生甘艸湯下。

當歸茱萸湯治內釣。

當歸吳茱萸泡焙漧小茴香炒甘艸木香

右﹐水煎服。

五福丸【《本艸綱目》】治小兒急驚。

生蚯蚓一條﹐研爛﹐入五福化毒丹一丸﹐同研以薄荷湯少許化下。《普濟方》云﹕梁國材言﹐洋州進士李彥直家專貨此藥﹐一服千金﹐以糊十口。梁傳其方﹐親試屢驗﹐不可不筆於冊以救嬰兒。

千金小驚丸治小兒驚﹐大小便祕﹐釣气。

金皂角水洗煮黃連牙硝木香膽艸藿香各五分全蠍六个﹐去毒末之﹐麵糊丸﹐用雄黃﹑朱砂﹑麝香﹑金箔爲衣。鎭驚﹐薄荷燈心湯下﹔大便祕﹐枳殼﹑大黃﹑﹝石卜﹞硝﹐煎湯化服﹔釣气﹐釣藤湯下。量兒大小用。

千金保命丹治小兒一切痰喘﹐急慢驚風﹐撮口臍風﹐但能開口灌下﹐無不活者。

牛黃冰片琥珀另研﹐各一錢甘艸二分黃連薑汁炒全蠍姜蠶各三分朱砂明天麻面裹煨膽星各四分共爲細末﹐磁罐蠟封﹐勿令出气﹐每五七釐﹐薄荷燈心金銀煎湯﹐不拘時溫服。

乳黃散治小兒天釣﹐壯熱翻眼﹐手足搐掣﹐皆因痰滯經絡﹐頭目反仰﹐名曰天釣。由乳母過食熱物蘊毒﹐兼挾風邪所致。但解利風熱﹐則應手而愈。

滴乳一錢﹐另研天竺黃一錢半雌黃另研臘茶枯礬各一錢炙甘艸荊芥穗炒菉豆一百粒﹐半生半炒赤腳蜈蚣一條﹐酒浸炙細末之﹐每服半錢﹐煎人參薄荷湯調下。

全蠍散治小兒天釣潮熱。

釣藤人參各半分全蠍天麻各一分犀

甘艸炙﹐各半分末之﹐每服一錢半﹐水半鍾﹐煎五分﹐溫服。

久癇方【《醫貫》方】治小兒積癇。

陳皮黃連白朮各五分半夏膽星黃芩棗仁遠志去心﹐各六分白茯苓麥冬各八分甘艸枳實柴胡薄荷漧葛元參各三分

右﹐水二鍾煎﹐加薑汁三匙﹐不拘時服。其南星制法﹕臘月八日取牛膽一个﹐將南星打碎﹐卽以膽汁拌勻﹐復入膽內﹐紮口懸風處陰漧。用水二鍾煎﹐加薑汁三匙﹐不拘時服。

擬定治驚癇諸方【《明醫雜著》﹐下同】治小兒肝經火旺﹐目睛頻動﹐痰气上升﹐或壯熱驚搐﹐面色紅﹐脈有力﹐脾胃無傷﹐宜瀉肝火。

當歸柴胡橘紅枳殼炒天麻各六分白茯苓川芎白芍藥炒﹐各八分甘艸黃連酒炒﹐各四分薄荷三分

右﹐每服二錢﹐薑水煎服。薛己曰﹕愚按前證﹐若肝經風熱而自病﹐宜用本方。若肝經血燥而自病﹐宜用六味丸。若肝木克脾土﹐宜用四君子湯加升麻﹑柴胡。若肺金克肝木﹐宜用瀉白散。若腎水不能生肝木﹐宜用六味丸。若愈後驚悸不寐﹐或寐中發搐咬牙﹐宜用歸脾湯加茯苓﹑五味。蓋有餘者﹐邪气實也﹔不足者﹐眞气虛也。凡病有餘﹐當認爲不足。經云﹕邪之所湊﹐其气必虛。

又治小兒脾經不足﹐土敗木侮﹐目睛微動﹐四肢微搐﹐或潮熱往來﹐脾胃有傷﹐飲食少進﹐或泄瀉嘔吐﹐面色黃脈無力﹐宜補脾胃。

白朮一錢三分黃芪蜜炙川芎當歸酒洗陳皮人參肉蔻煨神曲漧葛各五分白芍一錢﹐酒炒黃連甘艸炙﹐各四分半夏白茯苓各七分

右﹐薑水煎服。薛己曰﹕愚按前證若因脾胃虛弱﹐用五味異功散補之﹔虛寒者加木香﹐或再加炮姜溫之。若因脾气下陷﹐用補中益气湯舉之﹔作渴者﹐用七味白朮散主之。若因脾胃虛弱﹐寒水侮土﹐用六君子加木香﹑炮姜溫之。若因脾胃虛弱﹐肝木侮土﹐用補中益气湯加苓﹑芍﹑半夏調之。若因肝木太過﹐脾土受制﹐用小柴胡湯加炒山梔平之。若因傷魚肉等物﹐用六君子湯﹐更加山楂﹑砂仁消之。若因傷生冷腹痛﹐或瀉利淸白﹐宜六君子湯加砂仁﹑木香﹑炮姜溫之。若因傷辛熱﹐停滯嘔吐酸水﹐或大便淸利不快﹐用六君子湯加黃連﹑吳茱萸﹑木香和之。若因積去而泄瀉不止﹐用四君子湯加肉豆蔻﹑補骨脂﹑木香﹑煨姜以補脾腎。若泄瀉止而飲食少思﹐宜用白朮散以補脾胃。

又治小兒心血虛﹐睡中驚動不安﹐或受驚嚇而作﹐主淸心安神降痰。

人參半夏湯泡酸棗仁炒茯神各一錢當歸酒洗橘紅赤芍各七分五味五粒﹐杵炙艸三分

右﹐水煎﹐入薑汁竹瀝少許。入牛黃半分尢妙。若溫暖月﹐心經多熱﹐加生地黃﹑山梔仁各五分﹐麥門冬七分﹐淡竹葉。若方飲食因驚而停滯者﹐須先消飲食﹐然後冶驚﹐驚藥內仍加白朮﹑麥芽以理脾胃。蓋驚則气散﹐宜收補其气﹔驚則痰聚﹐宜消化其痰。薛己曰﹕愚按前證﹐若心血不足﹐而心神驚悸者﹐宜用本方。若木火太過而心神不寧者﹐宜用導赤散。若木火翕合﹐風熱相搏而病者﹐用柴胡梔子散。若肝心虛弱﹐木火未濟而病者﹐用六味丸。若因脾胃食郁生痰﹐驚動不安者﹐宜用四君子湯以健脾﹐神曲﹑半夏﹑麥芽以化痰﹐山梔﹑芍藥以淸熱。若因飲食停滯﹐肚腹膨脹﹐或嘔吐泄瀉﹐宜用六君子湯以健脾﹐用厚朴﹑神曲以消食。如有痰搐驚證﹐仍用本方調治。如見肝經之證﹐加釣藤鉤﹐方內赤芍藥易以白芍藥。

安神鎭驚丸驚退後調理﹐安心神養血﹐和平預防之劑。

天竺黃另研人參茯神南星姜制﹐各五錢酸棗仁炒麥門冬當歸酒洗生地黃酒洗赤芍藥炒﹐各三錢薄荷木通黃連薑汁炒山梔炒辰砂牛黃俱另研龍骨煆﹐各二錢靑黛一錢﹐另研

右爲末﹐蜜丸菉豆大﹐淡姜湯送下﹐每服三五丸。薛己曰﹕愚按前方根本之治﹐防微杜漸之法也。但內多苦寒辛散分利之味﹐病後不宜輕用﹐恐復傷胃气而變生他證也。若飲食停滯而見他證﹐當消導爲主。若脾胃損傷而見他證﹐當健中气。大凡病後元气未復﹐或因克伐之劑﹐元气復傷而見前證﹐但用升補陽气爲主﹐諸證自愈﹐若專攻其病則誤矣。

地黃丸【《嬰童百問》﹐下同】王肯堂曰﹕治小兒肝經虛熱血燥﹐或風客淫气而患瘰癧結核﹐或四肢發搐﹐眼目抽動﹐痰涎上湧。又治腎疳腦熱肢體消瘦﹐手足如冰﹐寒熱往來﹐滑泄肚脹﹐口臭漧渴﹐齒齦潰爛﹐爪黑面黧﹐或徧身兩耳生瘡﹐或耳內出水﹐或發熱自汗盜汗便血諸血失音等證﹐其功不能盡述。

熟地黃山茱萸幹山藥各四錢澤瀉牡丹皮白茯苓去皮各三錢

右爲末﹐煉蜜丸如桐子大﹐空心﹐溫水化下三十丸。王肯堂曰﹕八味地黃丸﹐卽六味地黃丸加附子﹑肉桂各一兩。治稟賦命門火衰﹐不能生土﹐以致脾土虛寒﹐或飲食少思﹐或食而不化﹐臍腹疼痛﹐夜多漩溺等證。經云﹕益火之原以消陰翳﹐蓋謂此也。或乳母命門火衰﹐兒飲其乳致前證者﹐子母並服之。又曰﹕加減八味丸﹐卽地黃丸加肉桂一兩﹑五味子四兩。治稟賦腎陰不足﹐或吐瀉久病﹐津液虧損﹐口漧作渴﹐或口舌生瘡﹐兩足發熱﹐或痰气上湧﹐或手足厥冷等證。

嚏關散治急驚慢驚﹐昏迷不省。

生半夏一錢皂角半錢

右爲末﹐用一豆許﹐用管子吹入鼻﹐立醒。

開關如聖散

赤蜈蚣一條﹐中分爲兩片﹐各用蔥汁浸一宿﹐焙漧全蠍一个﹐亦中分爲兩片﹐各記左右﹐分兩處牡丹皮白茯苓去皮﹐各三錢

右各爲末﹐左眼翻﹑左手搐﹐以左藥末吹入左鼻孔﹐右眼翻﹑右手搐﹐以右藥末吹入右鼻孔﹐雙眼翻雙手搐﹐兼之。

省風湯治驚風口噤﹐筋脈攣急﹐抽掣疼痛﹐風盛痰實﹐旋暈僵僕﹐頭目眩﹐胸膈煩滿﹐恍惚不定﹐神志昏憒。

天南星生用防風去蘆﹐各四兩生甘艸半夏半泔浸一宿黃芩去粗皮﹐各一兩

右﹝口父﹞咀﹐每服二錢﹐生薑一片﹐煎去滓﹐不拘時服。

珍珠丸治小兒急驚風﹐涎潮壯熱﹐痰气上壅。

白附子滑石輕粉各一錢全蠍半錢巴豆十五粒﹐去油

右爲末﹐糊丸如小豆大﹐三歲一丸﹑二丸﹐蔥湯下。

七寶洗心散

白朮土炒﹐一錢半甘艸炙當歸荊芥穗麻黃芍藥大黃面裹煨﹐去面切焙﹐各六錢前胡生地各四錢薄荷少許

右爲末﹐每服一錢﹐水一盞﹐入生薑一片﹐煎服。

寬熱散

枳殼以水潤之﹐以巴豆四十九粒﹐同炒﹐去巴豆大黃各一兩﹝石卜﹞硝生甘艸各半兩

右爲末﹐以瓶器收之﹐每服一字﹐薄荷湯調下。

天麻防風丸治小兒驚風身熱﹐喘粗多睡﹐驚悸﹐手足搐搦﹐精神昏憒。

天麻防風人參辰砂雄黃麝香炙甘艸各一分全蠍炒僵蠶各半兩﹐炒牛黃一字

右爲末﹐煉蜜爲丸如桐子大﹐每服一丸﹐薄荷湯下。一方有膽星﹐無麝香。

龍齒散

龍齒蟬蛻釣藤羌活茯苓人參各等分

右爲末﹐每服半錢﹐薄荷湯下。

防風通聖散

白朮荊芥穗梔子各二錢半川芎當歸薄荷綿紋大黃芍藥麻黃防風連翹芒硝各半兩細紋石膏黃芩桔梗各一兩滑石六兩生甘艸二兩

右銼﹐每服二錢﹐水一盞﹐姜二片﹐煎七分﹐去滓服。

大連翹湯治瘡疹壯熱﹐小便不通﹐諸般瘡癤﹐丹毒臍風。

連翹瞿麥荊芥木通赤芍藥當歸防風柴胡滑石蟬蛻甘艸炒﹐各一錢山梔仁黃芩各半錢

右銼﹐每服一錢﹐加紫艸煎﹐溫服。熱甚加大黃。更詳證加減爲佳。

琥珀散治小兒急慢驚風﹐涎潮昏冒﹐目瞪搐搦﹐驚弔肚疼﹐及和順痘瘡小可﹐驚哭眠臥不安﹐入口立效。驚癇時攻發作﹐常服永除病根。

辰砂一錢半琥珀牛黃天麻僵蠶炒全蠍去毒白附子乳香蟬蛻各一錢麝半錢代赭石煆﹐酢淬七次﹐一錢片腦一字膽星一字共爲末﹐三歲一錢﹐薄荷湯下。慢驚加附子一分。

調气散小兒慢驚之後﹐以此調之。

木香香附人參橘皮藿香炙艸各一錢

右﹐姜棗煎服。

桂枝湯治太陽中風﹐陽浮而陰弱﹔陽浮者熱自發﹐陰弱者汗自出﹔嗇嗇惡寒﹐翕翕發熱﹐鼻鳴漧嘔者。

桂枝去皮勺藥生薑各一兩半生甘艸一兩

右銼﹐每服三錢﹐棗二个﹐水一盞﹐煎八分服。須臾﹐啜粥一盞﹐以助藥力。溫覆﹐令一時許﹐通身熱微汗出爲佳。桂枝﹐自西北二方居人﹐四時行之﹐無不應驗。江淮惟冬及春可行之。自春未及夏至已前桂枝證﹐可加知母﹑石膏各半兩﹐或加升麻一分。若病人素虛寒者﹐正用古方。

葛根湯治太陽病項彊幾幾﹐惡風無汗﹐不惡寒﹐剛痙。

葛根四兩麻黃三錢桂一兩生甘艸芍藥各二兩

右銼﹐每服五錢﹐水一盞半﹐生薑五片﹐棗二个﹐煎一盞服﹐取微汗。

蟬蠍散治方傳慢驚。

全蠍七个﹐去尾蟬脫念一个炙艸二錢半南星一个﹐炮

右爲末﹐每服半錢﹐煎服。一方入姜三片﹐棗二枚。

神寶旣濟丹分陰陽﹐平冷熱﹐定吐瀉﹐豁痰涎。

硫黃焰硝俱熔汁再研五靈脂靑皮陳皮半夏曲炒﹐各等分

右爲末﹐粟米糊丸麻子大﹐每服三丸﹐米飲送下。

來復丹此藥配類二气﹐均調陰陽﹐奪天地沖和之气﹐有水火旣濟之功﹐補損扶虛﹐妙難盡述。

硝石同硫黃並爲細末﹐微火略炒﹐用柳篦子﹐不住手攪﹐令陰惕气相入﹐不可火太過硫黃舶上透明太陰元精石研飛﹐各一兩五靈脂澄去砂石幹靑皮陳皮各二兩

右用靈脂﹑二皮爲細末﹐次入元精石末﹐及前二藥末拌勻﹐以好酢打和爲丸如豌豆大﹐每服三十粒﹐空心粥飲下。甚者五十粒﹐小兒三粒﹐新產嬰兒一粒。小兒慢驚風﹐或吐痢不止﹐變成虛風搐搦者﹐非風也﹐胃气欲絕故也﹐用五粒喫下。

王氏惺惺散治小兒吐瀉脾弱﹐內虛生驚。

人參茯苓木香天麻白扁豆陳皮炒全蠍焙

右爲末﹐每服半錢﹐姜棗略煎服。一方去陳皮﹐用陳米。

醒脾散治吐瀉脾困不食﹐痰作驚風。

全蠍焙﹐半錢白附子炮天麻焙甘艸炙人參白茯苓石菖蒲木香石蓮肉白舟各一錢

右銼﹐每服三錢﹐姜二片﹐棗一个﹐水二小盞﹐煎服。有熱者﹐去木香加僵蠶﹐或加南星﹑半夏﹑陳皮﹑炒米。

大醒脾散昏困者服之。

南星白茯苓橘紅各一錢全蠍焙人參甘艸炙白附子炮石蓮子木香各半錢陳倉米二百粒

右銼﹐每服三字﹐姜棗煎服。驅風醒脾兩方通用。方可釀乳。小兒胃虛不消乳食﹐尢須節約。

星香散治慢驚風已傳﹐昏迷痰搐。

南星煨﹐二錢木香人參橘紅各一錢全蠍炙﹐三个甘艸炙﹐半兩

右銼﹐每服一錢﹐入紫蘇姜棗濃煎﹐旋以匙送下。有熱加防風。

定命飲

半夏茯苓木香生薑各一錢白朮甘艸炙天麻各五分

右爲末﹐每服半錢﹐姜棗煎湯調下。

四聖散治慢驚﹐吹入鼻中。

全蠍七个僵蠶十四个天南星七錢半川烏二錢

右將南星爲末﹐水調作餅﹐裹蠶﹑蠍﹑川烏﹐外用濕紙重包﹐慢火中煨令赤色﹐頓地上一復時。每服一字﹐煎金銀湯﹐點好茶淸少許調下。

天南星丸

天南星一斤﹐每一个重一兩上下者﹐用溫湯浸洗﹐刮去裏外浮皮﹐酒浸一宿﹐用桑柴蒸﹐不住添湯﹐令釜滿甑內气溢﹐更不住灑酒﹐常令藥潤﹐七復時滿﹐取出用銅刀切開一个大者﹐嚼少許﹐不麻舌爲熟﹐未卽再炊﹐以熟爲度﹐然後用銅刀切細焙漧麝香研丁香辰砂另研水飛﹐各一兩龍腦研﹐兩半

右爲末﹐煉蜜並酒丸﹐朱砂爲衣﹐姜湯下一豆許。

靈脂丸

五靈脂白附子焙木香直僵蠶炒﹐各一分全蠍焙去毒大南星濕紙包火內煨﹐各半錢朱砂一錢

右爲末﹐米酢煮﹐生半夏糊丸麻子大﹐姜湯下三丸。

七珍丸治頑痰壅盛。

細辛川靈脂直僵蠶一錢半白附子一錢朱砂半錢全蠍四个﹐焙

右爲末﹐大南星煮糊爲丸麻子大﹐姜湯下﹐每五丸。

四君子湯治榮衛气虛﹐臟腑怯弱。

人參去蘆茯苓去皮生甘艸白朮各等分

川烏散袪風回陽。

生川烏一錢全蠍木香各半分

右末﹐每服三字﹐姜三片﹐煎取其半﹐旋滴入口中。嘔吐加丁香。

金液丹治吐利日久﹐脾胃虛損﹐手足厥逆﹐精神昏睡﹐寒多露睛﹐口鼻气冷﹐欲成慢驚風者。

舶上硫黃十兩﹐先飛揀去砂石穪﹐研爲細末﹐入罐內﹐再入赤石脂﹐封縫﹐鹽泥固濟﹐炭火煆三晝夜﹐取出候冷用

右以柳木槌研爲細末﹐每服二錢﹐生薑湯下。

生附四君子湯助胃回陽。

卽前四君子湯﹐加附子末四分之一﹐厥冷者對加。每服半錢﹐水煎﹐以匙送下。

蠍附散治慢脾風﹐回陽气﹐豁風痰。

全蠍一个附子炮﹐二錢南星炮白附子炮木香各一錢

右爲末﹐每服半錢﹐姜三片煎服。

白僵蠶丸方傳慢脾﹐陽气未甚脫者可用。亦能截風。

膽星二錢直僵蠶炒五靈脂地龍幹全蠍焙﹐各一錢

右爲末﹐水煮生半夏糊丸麻子大﹐每五丸姜湯下。

七寶妙砂丹治風痰奇效。慢驚慢脾﹐通以辰砂爲主﹐木香佐之。

開元通寶錢皆背後上下有兩月片者﹐其色淡黑﹐頗小﹐諸錢以一个放鐵匙﹐於炭火內燒﹐少頃四圍上下各出黃白珠子﹐將出候冷﹐傾入盞中

右作一服﹐南木香湯送下﹐人參湯尢妙。

防風丹治風熱痰壅﹐大便不通。

羌活防風枳實川芎大黃濕紙裹煨甘艸炒﹐各一錢半

右銼﹐每服三字﹐姜棗煎服。一方或加赤芍藥。

枳殼散治小兒疳气腹脹喘急。

枳殼一兩﹐麩炒巴豆二十一粒﹐同上炒黃去之

右爲末﹐三歲小兒半錢﹐砂糖湯調下。

蘆薈散治驚風痰盛發搐。

全蠍五个﹐焙巴霜一字輕粉半錢蘆薈南星炮朱砂各一錢冰片麝香各一字郁金一分﹐皂角水煮焙

右爲末﹐每服一字﹐煎金銀薄荷湯調下。

牛黃涼膈丸治熱盛涎潮。

牙硝寒水石煆石膏生甘艸各半兩膽星二錢半紫石英一錢牛黃片腦麝香各半分

右爲末﹐甘艸膏丸菉豆大﹐每服一丸﹐橘皮湯調下。

靑金丹疏風利痰。

蘆薈牙硝靑黛各一錢使君子硼砂輕粉各半錢蠍梢十四个

右爲末﹐香墨水丸麻子大﹐每服一丸﹐薄荷湯下。

王監京墨丸治痰熱驚積。楚州王監賣此藥著名者。

靑黛使君子炒熟蘆薈膽星各二錢川墨二錢膩粉麝香半錢冰片一字

右爲末﹐飛麵糊丸桐子大﹐每服一丸﹐薄荷湯調下。

揭風湯治利下痰熱。

靑黛蘆薈全蠍各一分朱砂一錢半南星半兩爲末調作餅﹐包裹前三項﹐煨令赤色牙硝輕粉各三字

右爲末﹐每服一字﹐煎金銀薄荷湯調下。

靈脂朱砂膏治驚風痰盛。

朱砂牙硝靈脂蘆薈各一錢麝香冰片各一字

右末﹐甘艸膏丸菉豆大﹐金箔爲衣﹐薄荷湯下一丸。

柴胡加大黃湯

柴胡一兩黃芩炙人參半夏如法制生薑各三錢半甘艸炒﹐一錢半大黃少許

右銼散﹐每服一錢﹐入棗煎服。

生气散治諸風﹐疏利以此調气。

丁香七分半白朮靑皮甘艸炙木香人參各二錢

右爲末﹐每服半錢﹐沸湯點服。

茯苓二陳湯和胃气﹐化痰涎。

半夏五錢陳皮二錢五分白茯苓四錢生甘艸一錢半

右銼﹐每服三錢﹐姜三片﹐煎服。

天麻蘇合香丸

天麻防風人參辰砂雄黃麝杳甘艸炙﹐各一分全蠍炒僵蠶炒﹐各半兩牛黃少許南星一錢蘇合油一盞

右爲末﹐煉蜜丸如桐子大﹐每服一丸﹐薄荷湯下。

參苓白朮散

扁豆炒人參茯苓白朮土炒炙艸幹山藥各二錢米仁縮砂仁白蓮肉桔梗各一錢天麻藿香各五分

右爲末﹐每二錢﹐棗湯下。

鎭心丸

朱砂龍齒牛黃各一錢鐵粉琥珀人參茯苓防風各二錢全蠍七个﹐焙

右爲末﹐煉蜜爲丸如桐子大﹐每服一丸﹐薄荷湯下。

星蘇散治諸風口噤不語。

天南星略炮銼散﹐每服一錢

右姜四片﹐紫蘇五葉﹐煎取其半﹐卻入雄豬膽少許﹐溫和服。凡不語者﹐大小便須要疏導。治慢風不語﹐只用南星﹐以人參﹑石菖蒲爲佐。

五癇丸治食癇。

朱砂水飛﹐半兩水銀二錢半雄黃一兩眞珠一兩﹐細研

右爲末﹐煉蜜爲丸麻子大﹐每服二丸﹐金銀湯送下。

薄荷散

薄荷葉半兩羌活全蠍生甘艸麻黃僵蠶炒去絲嘴天竺黃白附子各一錢半

右爲末﹐薄荷湯下。熱極生風﹐加竹瀝少許與服。一方有柴胡﹑臺芎﹑桔梗﹑茯苓﹐無全蠍﹑僵蠶﹑天竺黃﹑白附子。

養生必用蛇黃丸

蛇黃一枚﹐煆酢淬礞石辰砂雄黃各二錢鐵鏵粉四錢﹐研極細

右爲末﹐蜜爲丸﹐用金銀煎湯﹐五歲已上吞下﹐幼小化下﹐如麻子大丸。

散風散治風癇﹐先用此。

牛膽南星一錢羌活獨活防風天麻人參荊芥川芎細辛各一錢

右爲末﹐煉蜜爲丸桐子大﹐每服二丸﹐薄荷紫蘇湯調下。

日應丹治顚癇連年不瘥。

黑錫硫黃水銀鐵粉研﹐各半兩金銀箔三十片

右水銀﹑鐵粉﹑金銀箔夾和一處﹐先將黑錫於銚內熔開﹐次入硫黃﹐不住手就銚內碎攪﹐候硫黃煙气欲息﹐次入余藥﹐就火上同攪﹐少頃時傾出地上一宿﹐出火毒﹐再研細﹐粳米飯丸麻子大﹐朱砂爲衣﹐每服三丸﹐食後﹐人參湯下。

全蠍五癇丸治小兒五癇。

赤蜈蚣一條﹐去頭足酒浸炙南星炮﹐二錢半麝香一字全蠍防風朱砂遠志姜制白附蘆薈延胡索各一錢金銀箔三十片

右爲末﹐入麝﹐糕糊丸桐子大﹐每服一丸﹐菖蒲紫蘇湯調下。

星朱散定癇利痰。

南星濕紙裹炮香熟﹐一兩朱砂一錢

右爲末﹐帶性豬心血爲丸﹐桐子大﹐每服一丸﹐防風湯調下。

開牙散

細辛天南星﹝石卜﹞硝各一錢麝香五分蠍梢七个

右爲末﹐以少許用烏梅肉揉和擦牙﹐兼用細辛﹑皂角﹑荊芥末﹐吹入鼻中﹐治諸風搐搦驚癇用此。

靑龍丸治驚積有熱。

靑黛茯苓蘆薈南星炮﹐各一錢輕粉麝香巴霜各一字全蠍焙﹐三錢

右先將巴豆研如泥﹐次入諸藥﹐研極細﹐丸如梧桐子大﹐朱砂爲衣﹐每服一丸﹐薄荷湯下。

至寶丹治諸癇急驚﹐心熱卒中客忤﹐不得眠睡﹐煩躁﹐風涎搐搦﹐及傷寒狂語﹐伏熱嘔吐﹐並宜治之。

安息香兩半末﹐以酒濾去沙﹐取一兩﹐慢火熬成膏生犀角屑生玳瑁屑眞琥珀研細水飛雄黃研細水飛﹐各一兩金箔五十片﹐半爲衣銀箔五十片片腦研麝香各一錢﹐研細牛黃半兩﹐研

右﹐生犀﹑玳瑁屑搗羅爲細末﹐研入諸藥令勻﹐將安息香膏以重湯煮化﹐和搗爲劑﹐如幹卽入少熟蜜﹐盛磁器內﹐旋丸如桐子大﹐二歲兒服二丸﹐人參湯化下﹐大小以意加減。又治大人卒中不語﹐中惡气。中諸物毒﹐中熱暗風﹐產後血暈﹐死胎不下﹐並用童子小便一合﹐生薑自然汁三五滴﹐同溫過﹐化下五丸﹐立效。

神妙奪命丹

取七月靑蒿節內虫

右入朱砂﹑麝香爲丸﹐加片腦。

防風導赤散治小兒初驚。

生地黃木通去節防風生甘艸各等分

右銼散﹐每服三錢﹐水一盞﹐竹葉少許同煎。有熱加黃芩﹑赤芍藥﹑羌活。

蟬蛻釣藤飲治肚疼驚啼。

釣藤天麻茯苓川芎白芍藥各二錢生甘艸蟬蛻各一錢

右銼散﹐燈心煎。一方加木通﹑麥門冬﹑防風﹑羌活。

寬熱飲

石膏黃芩生甘艸赤芍葛根各二錢半麻黃柴胡各半兩

右銼散﹐三歲兒每服二錢﹐水一小盞﹐生薑少許﹐蔥白三寸﹐豉一撮。

七寶洗心散治小兒煩熱生瘡﹐兼治驚風。

生地黃荊芥穗防風生甘艸黃芩羌活赤芍藥各等分

右爲末﹐入辰砂減半﹐加當歸尢妙。每服一錢﹐燈心薄荷湯下﹐空心食前服。

安神丸

人參茯神麥門冬山藥各二錢龍腦龍齒各一錢寒水石生甘艸朱砂各五分金箔二片

右爲末﹐煉蜜爲丸﹐如芡實大﹐每服一錢﹐燈心湯下。

釣藤膏治小兒腹中極痛﹐幹啼後躽﹐名盤腸內釣。

乳香沒藥木香俱另研姜黃各一錢木鱉子去油﹐三个

右爲末﹐蜜丸芡實大﹐釣藤湯磨半丸﹐入蜜服。先用此藥﹐定痛後服魏香散。

魏香散

蓬朮五錢阿魏二錢

右先將溫酒化阿魏浸蓬朮一晝夜﹐焙榦爲末﹐紫蘇米飲調下。

釣藤飲治小兒夜啼﹐乃髒冷也。陰盛於夜則冷動﹐冷動則爲陰極發躁﹐寒盛作疼﹐所以夜啼不歇也﹐釣藤飲主之。

釣藤鉤茯神茯苓川芎當歸木香生甘艸白芍藥各一錢

右爲末﹐每服一錢﹐姜棗略煎服。其或心熱而煩啼﹐必有臉紅舌白小便赤濇之證。釣藤飲去木香加朱砂末一錢研和﹐每服一錢﹐木通湯調下﹐或銼散煎服亦可。治驚啼加蟬脫﹑防風﹑天麻。

保命丸治小兒胎驚內釣﹐腹肚緊硬﹐眠睡不安﹐夜多啼哭﹐及治急驚慢風﹐眼目上視﹐手足抽掣﹐不省人事﹐悉皆主之。冷證用此。

全蠍十四个﹐去毒防風僵蠶炒去絲嘴天麻各二錢南星炮白附子麝香五分金箔十片蟬蛻朱砂各一錢

右爲末﹐粳米糊丸﹐每兩作四十丸﹐常服鎭心安神化痰。除一切驚風諸證﹐湯臨時換。一方加人參﹑白茯苓二錢。一方加琥珀二錢。有熱證﹐加牛黃﹑片腦﹑硼砂。

乳香丸治驚風內釣腹疼驚啼。

乳香半錢沒藥沈香各一錢蠍梢十四个雞心檳榔一錢半

右爲末﹐煉蜜爲丸如桐子大﹐每服二丸﹐菖蒲釣藤湯下。

木香丸

乳香沒藥全蠍各半錢釣藤舶上茴香木香各一錢

右先將乳香﹑沒藥另研﹐次入諸藥末﹐和畢﹐取大蒜少許研細﹐和丸桐子大﹐每服二丸﹐釣藤湯下。

小續命湯治中風不省人事﹐涎鳴反張﹐失音厥冷。

麻黃人參黃芩川芎白芍藥杏仁防己肉桂生甘艸各半兩防風七錢半附子炮﹐二錢半

右除附子﹑杏仁在外﹐俱爲粗末﹐入杏﹑附夾和﹐每服三錢﹐姜三片﹐棗一枚煎服。有熱去附子﹐官桂減半。經云﹕諸暴彊直﹐皆屬於風。故收此方﹐非的風證勿用。

桂枝加葛根湯治頭疼﹐項背彊幾幾﹐汗出惡風者。

桂枝芍藥生甘艸各六錢葛根一兩三錢

右銼散﹐每服三錢﹐生薑棗子煎服。

人參敗毒散治傷風瘟疫風濕﹐目昏眩﹐四肢疼痛﹐增寒壯熱﹐項彊目睛疼﹐尋常風眩拘倦﹐風痰及寒壅咳嗽﹐鼻塞聲重﹐並治之。

柴胡前胡川芎枳殼炒羌活獨活茯苓桔梗人參各一兩甘艸半兩

右爲粗末﹐每服二錢﹐生薑薄荷煎。一方加地骨皮﹑天麻。或銼散﹐加蟬蛻﹑防風。治驚熱﹐可加芍藥﹑漧葛﹑黃芩。無汗加麻黃。

小柴胡湯治傷寒溫熱病﹐身熱惡風﹐頸項彊急﹐胸脇滿痛﹐嘔吐噦逆﹐煩渴﹐寒熱往來﹐身面皆黃﹐小便不利﹐大便祕濇﹐或過經不解﹐或潮熱不除﹐及瘥後勞復發熱﹐疼痛煩熱﹐經血適來適斷﹐寒熱如瘧。

人參甘艸炙黃芩各三錢柴胡八錢半夏湯泡七次焙漧﹐二錢半

右銼散﹐每服二錢﹐水一盞﹐生薑三片﹐棗一枚﹐煎去滓溫服﹐不拘時。王肯堂曰﹕小柴胡湯加山梔牡丹皮﹐名加味小柴胡﹐治肝膽經風熱瘰癧﹐寒熱往來﹐日晡發熱﹐潮熱身熱﹐不欲飲食﹐或怒火口苦﹐耳聾咳嗽﹐或脇痛胸滿﹐小便不利﹐或泄瀉吐酸苦水﹐或肢體搐動﹐唇目抽札﹐並宜用之。

大承气湯治剛痓胸滿﹐內實﹐口噤咬牙﹐大熱發渴﹐大便祕。

大黃芒硝各半兩厚朴枳實各一兩

右銼散﹐每服三錢﹐姜三片﹐水一盞﹐煎半盞﹐溫服。

大柴胡湯治傷寒十餘日﹐邪气結在裏﹐往來寒熱﹐大便閉濇﹐腹滿脹痛﹐譫語﹐心中痞硬﹐飲食不下﹔或不大便五六日﹐繞臍刺痛﹐時發煩躁﹔及汗後如瘧﹐日晚發熱﹐兼臟腑實脈有力者可服。

柴胡去蘆﹐八錢黃芩炒赤芍藥各三錢半夏泡焙﹐一錢半枳實去穰麩炒﹐半錢

右銼散﹐姜棗煎﹐加減服之。欲下﹐加川大黃三錢。古今圖書集成醫部全錄卷四百三十一

小兒驚癇門

方

參蘇飲【《證治準繩》﹐下同】解驚風煩悶﹐痰熱作搐﹐咳嗽气逆﹐脾胃不和。

人參去蘆紫蘇和梗前胡去蘆漧葛半夏赤茯苓各七錢半枳殼陳皮桔梗銼炒甘艸各五錢

右銼﹐每服二錢﹐水一鍾﹐姜二片﹐煎七分﹐無時溫服。《鈴方》去人參加川芎。

人參羌活散治初作急驚﹐散風邪﹐除風熱。

羌活獨活柴胡川芎人參甘艸炙白茯苓各一兩前胡去蘆桔梗地骨皮天麻酒浸焙﹐各半兩枳殼一兩﹐麩炒

右﹝口父﹞咀﹐每服一錢﹐水半盞﹐姜一片﹐薄荷一葉﹑棗半个﹐煎服。疹痘未發亦可服。《直指方》每服三字末﹐紫蘇薄荷湯調。搐掣緊急者﹐去節麻黃煎湯調。或惺惺散加荊芥﹑防風亦可﹐免得遽施腦﹑麝。或中風體硬﹐加麻黃﹑漧葛﹑薏苡仁。加蟬蛻治驚熱。

惺惺散除風熱及傷寒時气﹐瘡疹發熱。

白茯苓細辛桔梗花粉人參甘艸炙白朮川芎各等分

右爲末﹐每服一錢﹐水半盞﹐姜一片﹐薄荷三葉﹐同煎。湯氏細辛減半。

獨活湯治胎驚﹐發散風邪。

羌活獨活各一分檳榔天麻麻黃去節甘艸炙﹐各半分

右銼散﹐每服半錢﹐水煎。於內加天南星末﹐蜜調﹐可貼顖門。

木通散治小兒肝心有熱﹐驚悸﹐用此瀉肝風﹐降心火﹐利驚熱。

羌活山梔各二錢大黃煨木通赤茯苓甘艸各一錢

右銼碎﹐每服二錢﹐入紫蘇些少﹐用水一盞﹐煎至二分﹐不拘時服。

已風丹袪風退驚。

天竺黃細研防風釣藤各一兩白僵蠶幹全蠍白附子各半兩

右爲細末﹐煉蜜和如芡實大﹐每服一粒至二粒﹐麝香荊芥湯化下。

加味導赤散

生地黃木通俱上防風麥冬甘艸俱中山梔子薄荷葉俱下入燈艸竹葉水煎。

仁齋犀角湯治心驚熱盛。

犀角防風木通赤茯苓桑白皮炒炙甘艸各等分

右銼細﹐每三字﹐水煎服。

茅先生奪命散治天釣臍風﹐客忤卒死﹐撮口鵝口﹐木舌喉痺﹐痄腮風壅吐涎﹐後依證調理。

銅靑朱砂各二錢膩粉半錢麝香另研蠍尾十四个﹐去鍼

右爲末﹐每服半錢﹐薄荷臘茶淸調下。

三因方治陽癇驚風熱證﹐面赤身熱發搐﹐直視牙緊。

蘆薈白附子生甘艸各二錢胡黃連朱砂各一錢膩粉麝香各半錢蠍梢僵蠶炒﹐各七个金箔七片赤腳蜈蚣一條﹐炙

右爲末﹐二歲已上服半錢﹐金箔薄荷湯下。

睡紅散治小兒急慢驚風﹐手足搐搦﹐目瞪神昏。

牛黃硼砂腦

眞珠水銀砂﹐各半錢靑黛蠍尾炒京墨燒南星半夏姜制一宿蛇含石淬﹐各一錢金銀箔各一﹝一原作「十」﹐據《全嬰方》攺。﹞片麝香一字鳥蛇尾並項下七寸﹐酒浸一宿取出﹐去皮骨炙﹐一錢

右爲末﹐三歲一字﹐薄荷湯下。按此治風熱痰藥﹐通關透肌骨之劑也﹐非風邪下陷者﹐不可輕用。

定搐散治小兒急驚定搐。

赤腳蜈蚣大者一條﹐酒浸炙白附子羌活麻黃直僵蠶炒代赭石醋煆淬七次南星蠍梢川姜黃各二錢朱砂一錢

右爲末﹐每服一字﹐荊芥紫蘇煎湯調下。如搐不止﹐加烏蛇肉。

順搐散解男右女左搐不順者。

枳殼釣藤去鉤荊芥羌活防風去蘆甘艸各半兩

右碎﹐每服二錢﹐水一盞﹐順切﹐姜二片﹐煎七分﹐無時溫服﹐或入薄荷同煎。

羅氏鎭肝丸﹐治小兒急驚風﹐目直上視。抽搐昏亂﹐不省人事﹐是肝經風熱也﹐此方瀉靑之變。

天竺黃研生地黃當歸竹葉艸龍膽川芎大黃煨羌活防風各二錢半

右爲細末﹐煉蜜丸如雞頭大﹐每服二丸﹐沙糖水化下。先服此﹐後服天麻散。

定命丹治急驚天弔撮口﹐通利痰熱。

全蠍七个天麻南星炮白附子各二錢半朱砂靑黛各一錢半輕粉麝香各半錢龍腦一字

右爲細末﹐粟米糊丸菉豆大﹐每一丸﹐荊芥薄荷湯調下。先研半丸﹐吹入鼻中。

疏風散治驚風痰熱四證俱盛。

檳榔陳皮去白﹐各二錢牽牛大黃煨﹐各三錢

右爲末﹐每服半錢﹐生蜜調下。演山加﹝石卜﹞硝一錢。《保嬰方》曰大黃﹑黑牽牛﹑白牽牛三味﹐各半生半熟﹐檳榔各半兩﹐細末蜜湯調。痰多加輕粉。

截風丹演山治四證已作﹐八候未具。

全蠍去毒炒僵蠶炒白附子炮南星炮天麻各二錢半朱砂一錢麝香一字赤足蜈蚣一條﹐酒炙

右爲末﹐煉蜜丸梧子大﹐每服三丸﹐金銀薄荷湯化下。一方有防風。

定搐散治急驚四證﹐八候並作。

天麻白附炮﹐各半錢乳香一錢蠍梢炒白花蛇頭酒炙﹐各二錢半朱砂雄黃各一錢南星炮﹐五錢代赭石一兩﹐米酢煆淬七次赤腳蜈蚣一條﹐酒炙龍腦麝香各一字

右爲細末﹐每服半錢﹐金銀薄荷湯下。煉蜜丸調亦佳。

牛黃淸心丸治四證八候﹐去風痰﹐散驚熱。

天南星半夏白附川烏各一兩﹐並洗川郁金半兩

右五味爲粗末﹐用臘月黃牛膽兩三枚取汁﹐和藥入膽中﹐紮懸當風處一月﹐幹取出﹐入馬牙硝﹑朱砂﹑雄黃﹑硼砂各一錢。腦﹑麝少許。如膽藥一兩﹐硝砂四味各一錢。稀麵糊丸麻子大﹐金銀薄荷湯下﹐一歲十丸﹐二歲倍之。

鄭氏比金丸治急驚壯熱﹐喘粗痰嗽﹐大小便不利。

輕粉滑石各錢半南星一錢靑黛半錢爲末﹐稀糊丸小豆大﹐一歲二丸﹐薄荷湯調下。急驚頭熱﹐足冷口噤﹐面靑痰瘈﹐加一丸﹐桃皮湯下﹐名桃符丸﹐疏流蘊積涎熱﹐瘡痘餘毒宜服。去毒黛加蠍梢半錢﹐名小靑丸﹐同治。

太白散急驚搐搦涎盛。

粉霜二錢輕粉白牽牛炒﹐各一錢

右爲末﹐每服一字﹐薄荷湯調﹐吐痰效。

防風丸治驚風痰熱﹐神昏驚悸。

天麻防風人參川芎各一兩全蠍甘艸僵蠶朱砂雄黃牛膽南星各二錢五分

右爲末﹐蜜丸雞頭大﹐每一丸薄荷湯下。一方無川芎﹑南星。

全蠍散治急慢驚風發搐﹐服之神效。急慢二證加減方法在內﹐制法更佳。

全蠍二四个﹐新薄荷葉包﹐以竹托住﹐慢火炙幹僵蠶半兩炒﹐去絲嘴﹐依前炙﹐或榦薄荷葉﹐酒潤用南星末以姜片各一兩﹐新薄荷二兩﹐同搗作餅漧白附子炮﹐三錢防風去蘆天麻甘艸炙朱砂水飛川芎各半兩

右爲末﹐一歲兒服一字﹐二歲兒服半錢﹐薄荷湯調下﹐量大小歲數加減。身熱發搐前後﹐火府散調﹔慢驚吐瀉後發搐﹐生薑湯調﹔急驚搐﹐煎火府散加大黃湯調。如急驚不用南星﹐加大黃一兩煨。若慢驚不用大黃﹐加制南星。

火府散面赤咬牙發熱﹐唇口漧燥﹐小便赤濇﹐一切虛實邪熱並治。

生地黃木通各一兩黃芩甘艸炙﹐各半兩

右﹝口父﹞咀﹐每服二錢﹐水煎溫服﹐無時。

湯氏金星丸治急驚﹐壯熱痰壅﹐大便不通。

郁金末雄黃各二錢五分膩粉半錢巴豆七个﹐取霜

右爲末﹐酢糊丸黍米大﹐一歲二丸﹐薄荷湯下。

小黑龍丸治小兒急驚輕者。

靑礞石煆﹐一兩靑黛一錢蘆薈一錢半膽星一兩

右爲極細末﹐甘艸湯爲丸﹐如雞頭大﹐每一丸﹐姜蜜薄荷湯下。大小黑龍丸﹐俱以礞石﹑膽星治痰之劑爲君﹐痰多者宜之。

謝氏奪命丹治急驚不省人事﹐眼定不動﹐牙關不開﹐唇白並黑者。

南星半夏各四錢﹐爲末﹐並以薑汁和作餅﹐曬漧眞珠白者﹐二錢巴豆去油淨﹐一錢朱砂四錢金箔銀箔各十片輕粉麝香各半錢

右各爲末和勻﹐飛羅面打糊爲丸如黍米大﹐每一歲兒一丸﹐燈心湯下。

比金丸治小兒風熱丹毒﹐急慢啞驚。

前奪命丹中﹐減去金銀箔﹐加眞郁金末三錢﹐丸如上法。

利驚丸

前比金丸中﹐去郁金﹐加腦子半錢﹐白頸蚯蚓一條﹐用刀截斷首尾兩頭齊﹐跳者用之﹐去土﹐秤二錢﹐丸服如上法。按此三方﹐導痰藥也。白餅子加減法。

演山靑金丸治驚風痰熱﹐四證壅盛。

巴霜半錢匕靑黛二錢半南星半兩﹐炮輕粉一錢滑石全蠍去毒炒﹐各二錢

右爲末﹐稀糊丸如麻子大﹐一歲五丸﹐二歲七丸﹐大小加減﹐薄荷茶淸下﹐以通爲度。一方加白附子。一方無輕粉。

眞珠天麻丸治驚風痰熱壅盛﹐及弔腸鎭肚撮口﹐絕效。

南星炮天麻白附子炮﹐各一錢膩粉半錢巴霜一字蕪荑炒全蠍面炒滑石各一錢半

右爲末﹐糊丸粟米大﹐一歲五七丸﹐二歲十丸﹐大小加減﹐薄荷湯點茶淸送下。

鄭氏驅風膏肝風筋脈拘急﹐面紅目靑﹐眼上驚搐﹐及胎風。

辰砂蠍尾當歸龍膽艸川芎山梔仁大黃羌活防風甘艸各一錢

右爲末﹐入麝香一字﹐煉沙糖丸雞頭大﹐三歲三丸﹐薄荷竹葉蜜湯化下。

安睡散治急慢驚風潮搐﹐不得安睡。

辰砂研水飛乳香血竭各一錢﹐並細研麝香半錢﹐研人參酸棗仁炒南星炒白附各半兩蜈蚣一條﹐酥炙黃酒浸一宿全蠍二十一枚

右爲末﹐一歲一字﹐薄荷汁好酒煎沸調下﹐得睡效。

蛇頭丸治急慢驚風涎﹐搐搦來去﹐不問陰陽二候。

蛇頭一个﹐炙赤足蜈蚣三條朱砂三錢鉛白霜輕粉各二錢龍腦麝香各一錢鐵液粉百艸霜各半兩蛇含石一兩﹐酢淬

右爲末﹐米糊丸雞頭大﹐三歲半丸﹐薄荷湯磨下。一方加全蠍一分。慢驚加附子半兩去皮尖﹐血竭一分。

直指天麻丸利驚下痰﹐弔腸鎭肚撮口﹐可通用。

天南星炮﹐二錢白附炮馬牙硝明天麻川靈脂全蠍焙﹐各一錢輕粉半錢巴霜一字

右爲末﹐稀糊丸麻子大﹐每一丸﹐薄荷生薑泡湯送下。右重下之劑﹐惟上壅下閉﹐血气充實﹐脈沈而有力者宜之。又閻氏所謂候搐勢定﹐下其痰熱之類﹐是已利驚後﹐調胃助气﹐定志寧神﹐防作慢驚。

直指銀白散助胃驅風﹐嘔吐作慢驚候者通用。

蓮肉白扁豆炒白茯苓各一分人參天麻白附子炮全蠍炒木香甘艸炙藿香各半分陳米炒香﹐三錢

右爲末﹐每一錢﹐姜一片﹐入冬瓜子仁七粒同煎﹐或陳米湯調下。一方加白朮一分。醒脾散﹑大醒脾散﹑王氏惺惺散﹐皆和胃助气﹐可通用。

定志丸治驚風已退﹐神志未定﹐以此調之。

琥珀茯神遠志肉姜制人參白附炮天麻天門冬去心甘艸炙酸棗仁炒

右爲末﹐煉蜜丸皂子大﹐朱砂爲衣﹐每服一丸﹐燈心薄荷湯調下。禦院有乳香。

加味地黃丸

地黃八兩山藥山茱萸各四兩澤瀉牡丹皮茯苓各三兩羌活防風各二兩

右爲末﹐煉蜜丸如桐子大﹐量兒大小加減。

五福化毒丹治驚熱﹐涼心膈。

生地黃熟地黃焙﹐各五兩天冬去心焙麥門冬去心焙﹐各三兩淨甜硝幹黑參甘艸各二兩﹐炙靑黛一兩半

右上六味爲細末後﹐研入硝黛﹐煉蜜丸如雞豆大﹐每服半丸或一丸﹐食後熱水化下。海藏曰﹕五福丸治急驚風﹐生蚯蚓一條研爛﹐入五福化毒丹一丸﹐再研如泥﹐煎薄荷湯少許﹐調化旋灌﹐量小兒大小加減服之。右三方﹐乃甘寒瀉火之劑爲君﹐小兒血气虛而急驚者宜之。又潔古﹑閻氏所謂﹕候搐止勢減﹐宜安神鎭心之類是已。

五苓散解傷寒溫濕暑毒霍亂﹐分陰陽﹐理煩渴飲水﹐小便不利。

澤瀉去粗皮﹐二兩半白茯苓去皮豬苓去皮白朮各一兩半肉桂去粗皮﹐七錢半﹐不過火

右碎﹐入桂同研爲末﹐每服一錢﹐溫湯調下﹐不拘時。若作﹝口父﹞咀﹐用赤茯苓﹐分兩同前﹐每服二錢﹐水一盞﹐煎七分溫服。加辰砂一兩﹐治熱驚。

百解散主和解百病﹐虛慢陰證不宜。

漧葛二兩半升麻赤芍各二兩黃芩一兩麻黃制﹐七錢半薄桂肉二錢半甘艸一錢半

右碎﹐每服二錢﹐水一盞﹐姜二片﹐蔥一根﹐煎七分﹐無時溫服。有風熱盛﹐加薄荷同煎。

木通散主上膈熱﹐小腑閉﹐煩躁生嗔﹐及淋證﹐諸瘡丹毒。

木通去皮節地扁蓄去老梗﹐各半兩大黃甘艸赤茯苓去皮﹐各三錢瞿麥去幹根滑石末山梔仁車前子黃芩各二錢半

右件﹝口父﹞咀﹐每服二錢﹐水一盞﹐燈心三莖﹐煎七分﹐無時溫服。或入薄荷同煎。

三解散主上焦蘊熱傷風。面紅目赤﹐狂躁气急﹐渴水驚啼煩悶﹐丹毒口瘡﹐痰嗽搐掣。

赤芍藥黃芩各五錢全蠍十五尾﹐去尖毒粉艸六錢茯神枳殼去穰銼﹐麩炒黃﹐各二錢防風天麻大黃郁金白附各二錢半人參二錢五分僵蠶五錢

右碎焙爲末﹐每服半錢至一錢﹐用薄荷湯無時調下﹐或燈心湯。

牛蒡湯主傷風發熱煩躁﹐鼻塞气喘﹐痰嗽驚啼﹐及諸瘡赤紫﹐丹毒咽喉腫痛。

牛蒡子三兩﹐略煨研碎大黃一兩半防風薄荷各一兩荊芥四兩甘艸一兩一錢半

右件﹝口父﹞咀﹐每服二錢﹐水一盞﹐煎七分﹐無時溫服。

防風湯治急驚後﹐餘熱未退時復﹐手足搐掣﹐心悸不寧﹔及風邪中入肝經﹐兩目視人﹐開眨不常。

防風去蘆川芎大黃香白芷黃芩甘艸各半兩細辛去葉﹐二錢薄荷葉二錢半

右件銼焙爲末﹐每服一錢﹐用溫湯﹐無時調服。

半夏丸治痰證神效。若驚搐後風涎潮作﹐服之神效。

半夏生用﹐二兩赤茯苓枳殼制﹐各一兩風化﹝石卜﹞硝二錢半

右前三味爲末﹐入乳缽同﹝石卜﹞硝杵勻﹐用生薑自然汁煮糯米粉爲丸菉豆大﹐每服三十丸至五十丸﹐仍以淡姜湯食後臨睡送下。兒小煮丸如粟谷大。

寬气飲主通利關節﹐除胸膈痞結﹐消痰逐水﹐進美飲食﹔及治蓄气而成搐﹐傳變急慢驚風﹐气逆不和﹐精神昏倦。

枳殼水浸去穰﹐麩炒微黃枳實制同上﹐各一兩人參甘艸炙﹐各半兩

右銼焙爲末﹐每服半錢至一錢﹐淨湯無時調服。驚風發搐﹐薑汁蔥頭湯同調。熱極者﹐入寬熱飲﹐薄荷蜜湯調下﹐或麥門冬湯。

五和湯主宣利臟腑積熱﹐調和榮衛。

當歸酒洗赤茯各半兩甘艸炙大黃枳殼水浸潤﹐去穰銼片﹐麩炒微黃﹐各七錢半

右件﹝口父﹞咀﹐每服二錢﹐水一盞﹐煎七分﹐無時溫服。

茯神湯治心气不足﹐虛而驚悸﹐日常煩哭﹔及嬰孩生下﹐羸瘦多驚。宜子母同服﹐自然有效。

茯神一兩人參當歸去蘆尾酒洗﹐各半兩甘艸炙﹐二錢

右件﹝口父﹞咀﹐每服二錢﹑水一盞﹐煎七分﹐無時溫服。有微熱煩躁﹐入麥門冬﹐去心同煎。

鎭驚丸主急慢二驚﹐風痰上壅﹐手足抽掣﹐口眼喎斜﹐煩躁生嗔﹐精神昏悶。常服寧心鎭驚﹐疏風順气。

人參三錢粉艸半生半炙茯神僵蠶去絲枳殼同前制﹐各五錢白附子南星制白茯苓硼砂牙硝朱砂水飛﹐各二錢半全蠍十尾﹐去尖毒麝香一字

右除牙硝﹑硼砂﹑麝香﹑朱砂四味﹐用乳缽細研﹐餘九味焙爲末﹐入乳缽內和勻前四味﹐用糯米粉水煮淸糊爲丸梧桐子大﹐就帶潤以銀朱爲衣﹐每服三丸至五丸或七丸。急驚用溫茶淸磨化服﹔慢驚以生薑﹑熟附子煎湯﹐研化溫服﹐薄荷湯化下。或麥門冬湯。

截驚丸治驚風搐掣﹐煩躁有熱﹐兩目上視﹐口禁牙關。

龍膽艸防風靑黛釣藤和鉤淨黃連牛黃甘艸朱砂各五錢薄荷葉二錢半麝香半錢

右除牛黃﹑麝香外﹐餘八味銼炒爲末﹐仍同前二味﹐乳缽內杵勻﹐煉蜜丸如芡實大﹐每用一丸至二丸﹐溫湯化服﹐或茶淸。

朱砂膏主五心煩熱﹐喉痰壅盛﹐驚風搐搦﹐渴飲無時﹐睡中不寧﹐見人煩躁﹐口瘡糜爛。

朱砂五錢馬牙硝硼砂元明粉各二錢半眞麝香金箔銀箔各十五片白附子枳殼麩炒微黃﹐各三錢川芎粉艸各四錢人參黃芩薄荷葉

右前七味﹐入乳缽細研﹐後七味銼焙爲末﹐仍入缽中﹐同前藥和勻﹐煉蜜丸芡實大﹐每服一丸至二丸﹐用麥門冬熟水﹐無時化服。

不驚丹﹐治因驚气而吐逆作搐﹐痰涎壅塞﹐手足掣縮﹐目睛斜視﹐常服疏風順气﹐自不作驚﹐和脾胃﹐進飲食。

枳殼去穰麩炒黃﹐一兩淡豆豉焙漧南星茯神去皮根木﹐各半兩蠍梢五十尾﹐去尖毒淨蕪荑二錢半﹐先入乳缽內﹐研爛極細

右除蕪荑外﹐餘五味焙爲末﹐再同蕪荑乳缽內杵勻﹐酢煮糯米粉糊爲丸﹐周歲內嬰孩粟谷大﹐每服三十丸至五十丸﹐乳汁下﹔三歲以上者﹐麻仁大﹐每服五十丸及六十丸﹐溫米淸湯下﹐候一時﹐得喫飲食。

參朮柴苓湯治肝經風熱﹐脾土受克﹐其證善怒﹐睡中抽搐﹐徧身作癢﹐飲食少思。

人參白朮茯苓陳皮各一錢柴胡升麻各七分山梔炒﹐八分釣藤鉤一錢甘艸炒﹐五分每服一二錢﹐姜棗水煎。

靑州白丸子治小兒驚風。

生半夏七兩生南星三兩生白附子二兩生川烏半兩﹐去皮臍

右爲末﹐以生絹袋盛﹐井花水擺出﹐如未出者﹐更以手揉出﹐如有滓更研﹐再入絹袋擺盡爲度﹐於磁盆中﹐日曬夜露﹐至曉撇去舊水﹐別用井花水攪﹐又曬至來日早﹐再換新水攪。如此法春五日﹐夏三日﹐秋七日﹐冬十日﹐去水曬漧後﹐如玉片研細﹐以糯米粉煎粥淸﹐丸菉豆大﹐每服三五丸﹐薄荷湯下﹐無時。

海藏返魂丹治小兒諸癲癇潮發瘈瘲﹐口眼相引﹐項背彊直﹐牙關緊急﹐目直上視﹐及諸病久虛﹐變生虛風多睡者﹐因荏苒不解﹐速宜服之。

烏犀屑﹐二兩水銀天麻酒洗焙檳榔硫黃研末入水銀﹐置磁石器內慢火炒成沙僵蠶去絲嘴微炒﹐各半兩白附子炮獨活川烏炒通赤畱煙少許入碗內﹐以一盞子蓋上﹐新土圍之﹐待冷取出幹蠍去毒炙川萆薢炒肉桂去粗皮當歸酒浸焙漧炒細辛根防風天南星薑汁煮軟﹐炒黃阿膠杵碎炒藿香去土羌活烏蛇酒浸一宿炙熟﹐去皮骨沈香槐膠白花蛇酒浸一宿炙熟﹐去皮骨麻黃去根節半夏薑汁浸三宿炒羚羊角鎊陳皮去白炒﹐各一兩天竺黃研

木香漧薑炮茯苓去皮晚蠶沙微炒人參蔓荊子去白皮敗龜板醋酒炙黃槁本去土桑螵蛸炒白芷何首烏米泔浸一宿煮焙虎骨酒醋塗炙黃砂仁白朮泔浸一宿切焙枳殼炒去白丁香厚朴各三分蟬殼炒川芎附子泡去皮尖石斛去根龍腦另研肉豆蔻去殼炒雄黃研飛朱砂研飛﹐各一兩膩粉麝各另研﹐一錢烏雞一隻﹐去毛嘴翅足狐肝三具﹐二味臘月入瓦器﹐固濟煆赤﹐候冷研用金箔三十片爲衣

右藥五十八味﹐炮制如法﹐煉蜜合和﹐搗三五千下﹐丸如桐子大﹐金箔爲衣﹐每一歲兒﹐溫薄荷自然汁化下﹐無時。右閻氏宗錢氏治慢驚法﹐脈無力者宜之。其法以靑州白丸子兼異功散﹑羌活膏﹑溫白丸﹑釣藤飲子之類服之﹐至有往往死中得生者。湯氏曰﹕凡吐瀉成虛風慢脾﹐先用奪命散﹑靑州白丸子末﹐煎如稀糊﹐入蜜調﹐控下涎﹐後服袪風醒脾等藥。

八仙散風盛者服之。

白天麻白附子花蛇肉防風南星半夏冬瓜子全蠍各等分

右﹝口父﹞咀﹐每服一錢﹐水半盞﹐姜二片﹐棗半枚﹐煎二分熱服。加薄荷尢佳。一方加川烏。

釀乳方

人參木香藿香沈香橘皮神曲麥芽各等分丁香減半

右﹝口父﹞咀﹐每服四錢﹐水一碗﹐姜十片﹐紫蘇十葉﹐棗三枚﹐煎至半碗﹐乳母食後﹐須去乳汁盡﹐方取服之﹐卽仰臥霎時﹐令藥入乳之絡﹐次令兒吮數口﹐不可過飽﹐此良法也。如嘔定一日﹐急宜截風﹐服八仙散﹐兩日後宜醒脾散。如前件藥俱用不效﹐危困可憂﹐須診太衝脈未絕者﹐當灸百會一穴。前後髮際兩耳尖折中﹐乃是穴也。方所載但云頂上旋毛中﹐殊不審有雙頂者﹐又有旋毛不正者﹐庸醫之輩﹐習循舊本﹐悞人多矣。灸後卽當控涎﹐用靑州白丸子末﹐再煎如稀糊﹐入煉蜜﹐調奪命散﹐良久涎下﹔細研靈砂﹐米飲調﹐旋抹口中﹐漸看退證。如風盛服八仙散﹐昏困服醒脾散。常令減乳﹐母服釀乳藥﹐如此調理﹐無不愈者。間有稟受不堅﹐五行數短者﹐𨿽神聖工巧﹐不能奪其造化矣。若涎已離膈﹐但在喉中如鋸﹐藥不能入﹐又不可控﹐當用別法撩之﹐兼搐鼻噴嚏得出﹐次服奪命散﹐庶免再作。

撩痰方

川烏尖白附尖各七个﹐去皮生用蠍梢七枚石綠少許

右爲末﹐一處和勻﹐用雞翎蘸藥﹐入喉中﹐逐漸抽出﹐頻用帕子拭之。右湯氏治慢驚法﹐先用奪命散﹑白丸子控涎﹐候涎下一回﹐用八仙醒脾等一回﹐令乳母用釀乳法。如危極者﹐卻灸百會及撩痰法﹐但奪命用礞石﹐气虛者難用﹐必與東垣益黃散相兼服之可也。陳氏曰﹕治慢驚風﹐先用芎蠍散﹐用手法斡出寒痰冷涎﹐自不癡呆﹔次服油珠膏﹔後服益眞湯﹐溫壯元气﹔時服前朴散﹐寬上實下。

芎蠍散治小兒腦髓受風﹐顖顱開解﹐皮肉筋脈急脹﹐腦骨縫靑筋起﹐面少血色﹐或腹中气響﹐時便靑白色沫﹐或嘔吐痰涎﹐欲成慢驚﹐搐足脛冷者。

川芎蓽撥各一兩半夏酒浸一宿湯洗焙細辛各二錢蠍梢去毒﹐一錢

右細末﹐一周兒抄一銅錢﹐用數沸湯調稍熱﹐或用薄荷湯﹐饑服。如痰滿胸喉中﹐眼珠斜視﹐速與服。若目上直視不轉睛者﹐難救。或痰气壅塞﹐不能咽藥﹐用一指於兒喉靨齶中探入﹐就斡去痰涎﹐气稍得通﹔次用補脾益眞湯﹐或以油珠膏選用。此方累世活人多矣。

油珠膏治气逆嘔吐﹐風痰作搐。

石亭脂硫黃中揀取如蠟者滑石各半兩黑附炮去皮臍半夏酒浸一宿湯洗七次焙南星酢浸一宿﹐湯洗七次焙﹐各一錢

右細末﹐每服一錢﹐用冷淸虀汁半盞﹐滴麻油一點﹐如錢抄藥﹐在油珠上﹐須臾墜下﹐卻去虀汁﹐與兒服之﹐再用淸虀汁三五口咽下﹐肚饑服﹐服訖後一時﹐方與乳食。

補脾益眞湯治胎弱吐乳便淸而成陰癇﹐气逆涎潮﹐眼珠直視﹐四肢抽掣﹐或因變蒸客忤﹐及受驚誤服涼藥所作。

木香當歸人參黃芪丁香陳皮訶子厚朴姜制炙艸肉豆蔻艸果白朮桂枝茯苓半夏附子炮﹐各半兩全蠍炒﹐每服加一枚

右﹝口父﹞咀﹐每服三錢﹐水一盞半﹐姜一片﹐棗一枚﹐煎六分﹐稍熱饑服。服訖令揉心腹以助藥力。候一時方與乳食。渴者﹐加茯苓﹑人參﹑甘艸﹑去附子﹑丁香﹑肉蔻。瀉者﹐加丁香﹑訶子肉。嘔吐﹐加丁香﹑半夏陳皮。腹痛者﹐加厚朴﹑良姜。欬嗽﹐加前胡﹑五味子﹐去附子﹑官桂﹑艸果﹑肉蔻。足冷﹐加附子﹑丁香﹑厚朴。惡風自汗﹐加黃芪﹑官桂。痰喘﹐加前胡﹑枳實﹑赤茯﹐去附子﹑丁香﹑肉蔻﹑艸果。气逆不下﹐加前胡﹑枳殼﹑檳榔﹐去當歸﹑附子﹑肉蔻。腹脹﹐加厚朴﹑丁香﹑前胡﹑枳殼。

前朴散治心腹結气﹐或嘔噦吐瀉﹐肚腹脹痛﹐驚悸。

前胡白朮人參陳皮良姜藿香甘艸厚朴各等分

右銼﹐每服三錢﹐水一盞﹐煎七分﹐稍熱﹐空心服。

沖和飲治感冒風寒﹐疼發熱﹐肩背拘急﹐惡心嘔吐﹐腹痛膨脹﹐兼寒濕相搏﹐四肢拘急﹐冷气侵襲﹐腰足痛疼。

蒼朮米泔浸一宿﹐去粗皮銼﹐炒微黃﹐一兩二錢人參前胡桔梗炒﹐各五錢枳殼麩炒微黃麻黃白芷半夏湯洗七次薑汁浸﹐曬漧陳皮川芎甘艸各七錢半當歸酒洗薄桂去粗皮白芍赤茯苓去皮﹐各一錢半漧薑厚朴去粗皮﹐薑汁浸一宿﹐慢火炒﹐各二錢

右銼﹐每服二錢﹐水一盞﹐姜二片﹐蔥一根﹐煎七分﹐無時溫服。傷冷惡心嘔吐﹐煨姜同煎。開胃進食﹐加棗子煎﹐空心溫服。寒疝痛﹐入鹽炒茱萸﹑蘹香同煎。

七寶散治時气傷風傷寒﹐頭昏體熱咳嗽﹐及脾胃肺臟不和﹐口中鮏气異常﹐或牙縫微有鮮血﹐兼調理諸病後小證得中﹐以其品味不僭不燥爲佳。

紫蘇去老梗香附各三兩甘艸陳皮桔梗銼炒﹐各二兩半川芎白芷各一兩

右﹝口父﹞咀﹐每服二錢﹐水一盞﹐姜二片﹐煎七分﹐無時溫服。痰嗽﹐加制半夏﹔口鮏气﹐入鹽煎﹔調理諸疾﹐加棗子煎。

六柱散治吐利泄瀉﹐胃虛脾慢﹐手足俱冷﹐六脈沈微。

人參去蘆白茯苓去皮熟附子南木香肉豆蔻白朮六味各半兩

右碎﹐每服二錢﹐水一盞﹐姜二片﹐棗一枚﹐煎七分﹐不拘時溫服。

日生湯治吐瀉痢後﹐將傳慢驚慢脾﹐神昏脈弱﹐飲食不進﹐睡露揚睛﹐晝輕夜重﹐急宜投服。

北南星一兩﹐瓦器盛東壁土﹐同醋煮﹐濾幹銼焙人參冬瓜仁打碎﹐各五錢

右件﹝口父﹞咀﹐每服二錢﹐水一盞半﹐姜三片﹐慢火煎七分﹐候溫無時少與﹐緩投服之﹐急必吐。

固眞湯主吐瀉痢後﹐胃虛脾慢﹐四肢口鼻气冷﹐沈困不省人事。

人參附子炮制白茯苓白朮各二錢半山藥黃芪蜜塗炙肉桂甘艸炙﹐各二錢

右﹝口父﹞咀﹐每服二錢﹐水一盞﹐姜三片﹐棗一枚﹐煎七分﹐空心溫服無時。

醒脾散主醒脾養胃﹐止吐利﹐進飲食﹐及調理病後神昏目慢﹐貪睡多困﹐脈弱﹐微有痰涎﹐並宜投服。

人參白茯藿香白朮甘艸炙﹐各五錢大南星八錢﹐銼作小塊﹐紙裹﹐水透濕炮過用縮砂仁四十粒丁香四十粒﹐不見火

右碎﹐每服二錢﹐水一大盞﹐姜三片﹐冬瓜子仁五十粒﹐搗碎﹐慢火煎七分﹐空心緩投服之﹐急必吐。

沈香散治吐利後﹐神昏倦怠﹐飲食減少﹐脾胃气虛﹐水殼不化﹐或隨時值五心煩熱﹐盜汗常出﹐或聞食惡心。

沈香丁香南木香藿香葉各二錢半陳皮白朮半夏湯洗七徧薑汁制白茯苓肉豆蔻各五錢粉艸炙﹐三錢

右除沈香﹑丁香﹑木香不過火﹐餘七味或曬或焙﹐仍同三味研爲細末﹐每服半錢至一錢﹐用紫蘇木瓜湯﹐空心調服。棗湯亦好。

天麻飲治諸般風搐﹐不省人事。

明天麻川烏炮制去皮臍﹐各七錢

右銼﹐每服二錢﹐水一盞﹐姜三片﹐慢火煎若稀糊﹐無時﹐勤與溫服。

觀音全蠍散治小兒外感風寒﹐內傷脾胃﹐致吐瀉不止﹐遂成慢驚等證。

全蠍二十一个天麻炮防風羌活各錢半白芷炙艸扁豆姜制黃芪蜜炙﹐各三錢砂仁赤茯苓各五錢

右爲末﹐每服一錢﹐用冬瓜仁煎湯﹐不拘時調服。

吉州醒脾散治小兒慢驚﹐神昏目慢﹐多困有痰。

人參白朮木香白茯苓白附子天麻全蠍炒僵蠶炒去絲嘴﹐各等分

右銼碎﹐每服二錢﹐水一盞﹐生薑三片﹐棗一枚﹐煎至五分﹐不拘時服。

本事醒脾丸治小兒慢脾風﹐因吐利後虛困昏睡﹐欲生風癇。

厚朴白朮硫黃入豆腐中煮三五沸天麻全蠍防風官桂人參各一錢

右爲細末﹐酒浸蒸餅﹐和丸如雞豆大﹐每一丸捶碎﹐溫米飲下。

蠍梢丸治小兒胎虛气弱﹐吐利生風﹐昏困嗜臥或潮搐。

全蠍微炒白附子煨裂﹐各半兩硫黃制半夏薑汁制﹐焙漧﹐各一兩

右爲末﹐薑汁糊丸如麻子大﹐每服三十丸﹐荊芥湯下﹐量兒大小加減服之。

天麻湯治小兒慢驚風﹐身冷瘈瘲。

天麻防風川烏全蠍去翅足﹐薄荷葉包煨南星

右﹝口父﹞咀﹐等分煎服。

烏蠍湯湯氏治慢驚方。

眞川烏一枚﹐去皮生用全蠍等分

右二件﹐﹝口父﹞咀﹐分二服﹐水二盞﹐姜一片﹐煎半盞﹐旋旋滴入口中。

陰癇散陰癇卽慢驚風﹐此能袪風豁痰﹐回陽正胃。

黑附子生用去皮臍生南星半夏各二錢白附子一錢半

右研細﹐井水浸七日﹐每日換水﹐浸訖控幹﹐入朱砂二錢﹐麝香一錢研勻﹐每服一字﹐藩荷湯調下﹐量兒加減。一方用生黑附子﹐去皮臍爲末﹐每服二錢﹐以水一盞半﹐生薑二片﹐煎至半盞﹐分二服﹐量兒加減。吐者入丁香五个同煎﹐空心服。或水浸炊餅爲丸如粟米﹐每服二十丸﹐生薑湯下亦可。

夏朴散

厚朴半夏湯洗七次﹐薑汁浸半日﹐曬漧﹐各一錢

右﹐米泔三升同浸一百刻﹐水盡爲度。如百刻水未盡﹐少加火熬幹﹐去厚朴﹐只將半夏爲末﹐每服五分或一字﹐薄荷湯調下﹐無時。

豆捲散治小兒慢驚﹐多因藥性太溫及熱藥治之。有驚未退而別生熱證者﹐有因病愈而致熱證者﹐有反爲急驚者甚多﹐當問病幾日﹐因何得之﹐曾以何藥療之。可用解毒藥﹐無不效﹐宜此方。

大豆黃卷水浸﹐黑豆生芽是也﹐曬漧管仲板藍根甘艸炙﹐各一兩

右爲末﹐每服半錢﹐水煎服﹐甚者三錢。藥水內入油數點煎﹐又治吐虫﹐服不拘時。右諸家雜治慢驚﹐後一方解藥太過之毒﹐尢見憂人之切也。

平肝湯治驚而有熱。

人參茯苓白芍藥酒炒白朮

右﹐入生薑煎服。暑月加黃連﹑生甘艸﹐竹葉煎服。

朮苓湯治小兒驚因脾虛肝乘之﹐手足搐動﹐四肢惡寒而食少。

白朮二錢茯苓一錢

右煎湯﹐入竹瀝﹐熱下龍薈丸三十丸﹐保和丸二十丸。

生气散

丁香三字白朮靑皮各二錢甘艸炙木香人參各一錢

右爲末﹐每服半錢﹐沸湯點服﹐或用《和劑》方調气散亦可。

演山觀音全蠍散因吐後傳慢驚候﹐淸神固气﹐補虛益脈﹐開胃止吐。

黃芪人參各一分木香炙艸蓮肉炒白扁豆炒白茯苓香白芷全蠍防風羌活各一錢天麻二錢爲末﹐每一錢﹐棗半个煎﹐無時服。慢脾尢宜服。

湯氏醒脾散吐瀉不止﹐痰作驚風﹐脾困不食。

白朮人參甘艸炙淨陳皮白茯苓全蠍去毒﹐各半兩半夏曲木香各一分白附四个﹐炮南星一个﹐炮陳倉米二百粒

右爲末﹐每服一錢﹐水半盞﹐姜二片﹐棗半个煎﹐時時服。

大醒脾散治慢脾風內虛﹐昏悶不省。

人參茯苓木香炮全蠍焙石蓮肉白朮陳皮砂仁甘艸炙丁香包附子炮﹐各等分陳米一撮﹐炒

右銼碎﹐每服二錢﹐用水一盞﹐生薑三片﹐棗一枚﹐煎至五分﹐不拘時服。量兒大小加減與服。

實脾散治脾胃虛冷﹐吐瀉不止﹐乳食不進﹐慢脾等證。

人參白茯苓白朮砂仁麥芽神曲陳皮石蓮肉漧山藥良姜炮靑皮冬瓜仁各五錢丁香木香薏苡仁炒扁豆薑汁炒香附炒炙艸陳米炒﹐各二錢肉豆蔻二枚﹐煨

右爲細末﹐每服半錢或一錢﹐用米湯不拘時調服。右皆慢脾風之主藥也。

保命丹治小兒急慢驚風﹐四肢逆冷﹐眼直口噤﹐涎不止。

虎睛一對﹐安新瓦上﹐覆以瓦蓋之﹐慢火逼幹朱砂半兩全蠍麝各半錢天麻一分蜈蚣二條﹐去頭尾﹐赤腳者

右爲細末﹐煉蜜丸如大豆大﹐瓦罐貯之﹐又入腦麝窨定。急驚薄荷蜜湯化下﹐慢驚薄荷湯化下﹐各三丸。

鎭驚丸

琥珀辰砂眞珠母靑皮甘艸各二錢半靑黛蘆薈柴胡靑礞石硝煆﹐各半兩天竺黃膽星各二兩天麻乳香各一兩雄黃一錢半

右爲末﹐甘艸膏丸如雞豆大﹐慢驚參朮湯下﹐急驚薄荷姜蜜湯下。

辰砂丸小兒急慢驚風。

全蠍四十九个﹐微炒黃辰砂半兩﹐研極細和勻

右取蚯蚓十條洗淨﹐入小瓶內﹐以溫火煆蚯蚓化爲水﹐和丸如胡椒大﹐每服三丸﹐用順流水化下。

又小兒急慢驚風。

僵蠶炒﹐三條辰砂豆大﹐一粒全蠍炒﹐一个眞珠末﹐一撮

右末﹐敢蓬蒿中小虫兒﹐每一个研作一丸如麻子大﹐每一粒用乳汁下。

琥珀抱龍丸專治小兒急慢驚風﹐發熱咳嗽﹐作搐﹐痰喘驚悸﹐生薑薄荷湯下。

琥珀二錢半﹐包在精豬肉內煨過﹐取出研末﹐二錢牛膽南星一兩六錢﹐臘月用牛膽制作成者妙僵蠶二錢﹐炒雄黃研辰砂研飛人參白茯苓各三錢天竺黃五錢眞牛黃五分釣藤全用鉤子﹐一兩五錢眞麝香一錢

右各味不可短少分釐﹐碾爲極細末﹐用粉甘艸八兩銼碎﹐以水四大碗熬膏二盞﹐入藥末爲丸﹐每一丸重五分﹐金箔爲衣﹐外用黃蠟包之﹐一料作二百丸。時行痘疹﹐發熱嘔吐驚跳﹐白湯下﹔傷風發熱﹐咳嗽鼻塞﹐驚哭﹐蔥湯下。因著驚發熱﹐睡臥不寧﹐燈心湯下﹔夏月發熱嘔吐﹐麥門冬湯下﹔因母發熱過乳﹐溫熱不寧﹐甘艸湯下﹔脾胃不和﹐頭熱﹐黃瘦懶食﹐砂仁湯下。周歲小兒服一丸﹐未及者半丸。連進一二丸﹐無不效驗。忌食魚鮏生冷。食乳者乳母同服。

又治病法如前。

琥珀一兩半﹐研牛黃一錢﹐研人參檀香白茯苓各一兩半朱砂研珍珠各五錢﹐研枳殼炒枳實牛膽南星天竺黃各一兩山藥十兩甘艸三兩。以上各爲細末再用金箔四百片蜂蜜二斤黃蠟二十五斤此藥一料五百丸﹐每丸重五分。專治嬰孩小兒諸驚﹐四時感冒﹐瘟疫邪熱﹐煩噪不寧﹐痰嗽气急﹐瘡疹欲出﹐發搐﹐並皆治之。其藥性溫平﹐不寒不躁﹐驅風化痰﹐鎭心解熱﹐安魂定驚﹐和脾健胃﹐添益精神。蔥白煎湯﹐或薄荷湯下。痰壅咳甚﹐生薑湯下﹔痘疹見形有驚﹐白湯下﹔心悸不安﹑燈心湯下﹐並不拘時服。初生數月者﹐每丸作四次服﹐或三分之一﹐或半丸﹔數歲者每服一丸。更量兒大小加減酌用可也。

奪命散治急慢驚風諸藥無效﹐此藥隨手奏功。

白附三錢黑附炮去皮臍﹐半兩﹐急驚不用南星炮﹐一兩天麻三錢辰砂另研﹐二錢半防風半夏各半兩全蠍七枚蜈蚣炙﹐一條麝香半錢僵蠶炒﹐慢驚不用

右爲末﹐三歲兒半錢﹐薄荷生薑自然汁﹐加好酒沸湯﹐各少許調服。急驚加輕粉﹑腦子各少許。

保生丹治慢驚甚驗。

赤腳蜈蚣酒炙﹐一全條白直僵蠶炒﹐七个辰砂另研﹐一字全蠍用薄荷葉包炙﹐七枚靑州白丸子三十枚

右爲末﹐入麝香少許﹐慢驚人參麥門冬湯調下﹔急驚加腦子﹑牛黃各少許﹐金銀薄荷湯下。

天麻散治小兒急慢驚風。

半夏七錢天麻二錢半甘艸炙茯苓白朮各三錢

右用水一盞﹐入磁罐內煮藥﹐令水漧﹐將老姜三錢同煮﹐候幹爲細末﹐每服一錢五分﹐姜棗湯調下。

雄黃散主暴中急慢驚風﹐齁﹝鼻合﹞痰涎滿口﹐及雨侵閉﹐汗不通﹐或涼或熱﹐坐臥生煩。

紅亮雄黃二錢半白勺川烏頭炮去皮臍艸烏頭炮去皮明天麻川芎各半兩

右除雄黃外﹐五味銼焙﹐同雄黃爲末﹐驚風痰湧﹐每服半錢或一錢﹐用薑汁茶淸調下。發汗﹐姜蔥薄荷水煎。並投三服取效。

南星散治驚風墜涎。

天南星一个﹐重一兩者﹐換酒浸七周時取出﹐新瓦上炭火炙幹烈﹐地上去火毒﹐搗細末﹐入朱砂二錢半

右研爲細末﹐每服五分﹐荊芥湯﹐空心及午時各調下一服。

天麻防風丸治小兒驚風身熱﹐喘粗多睡﹐驚悸搐掣神昏﹐痰涎不利等證。

天麻防風人參各一兩蠍尾去毒﹐半兩甘艸朱砂雄黃牛黃麝香各一錢僵蠶炒﹐半兩

右爲末﹐煉蜜丸如櫻桃大﹐朱砂爲衣﹐每服薄荷湯下一二丸。

七味羌活膏治急慢驚風壯熱。

羌活獨活明天麻全蠍去毒人參僵蠶炒﹐各半兩烏蛇肉酒浸一宿焙漧﹐一兩

右爲末﹐煉蜜和丸如皂子大﹐每兩作五十丸﹐每服一丸﹐荊芥湯下。

全蠍散治小兒驚風。

全蠍二錢﹐不去頭尾﹐用薄河葉裹炙幹

右同研爲末﹐作四服﹐白湯下。

褊銀丸治小兒急慢驚風積痼。

靑黛三錢水銀一皂角子大﹐同無黑鉛炒砂子寒食麵黃明膠炒焦爲末﹐各二錢腦麝少許輕粉炒﹐豆許雄黃粉霜朱砂各一兩巴豆二十一粒﹐去油

右研細﹐滴水爲丸如麻子大﹐捏匾曝漧﹐磁盒盛之。一歲一丸﹐隨意加減﹐煎棗子湯送下﹐不得化破。

劫風膏治急慢驚搐﹐臍風撮口﹐牙關緊閉﹐疼涎壅盛﹐咽喉腫痛。

葳靈仙去蘆﹐一兩半﹐細銼焙榦爲末

右用皂莢三兩﹐去皮弦捶挪﹐溫水一碗﹐絹濾過﹐慢火熬若稀糊﹐入醇醋半兩﹐再熬三五沸﹐去火候冷﹐用前藥末停分乳缽內杵勻﹐丸芡實大。先用鹽梅肉擦牙根﹔次以此膏一丸或二丸﹐溫白湯濃調﹐抹入左右牙關內卽開﹔續進別藥。熬時得瓦器爲上﹐銀器尢佳。如解風痰壅盛﹐淡姜湯調化﹐無時少與含咽。咽喉腫痛﹐溫茶淸調下或溥荷湯。以上諸方﹐通治急慢驚風。蓋謂虛實兩見﹐急慢互出﹐故有通治之法。合而言之﹐急慢𨿽異﹐皆本之於痰﹐故礞石﹑星﹑半之屬﹐通能治之者也。分而言之﹐礞石之屬瀉痰﹐靑黛之屬瀉木﹐朱砂之屬瀉火﹐皆治气實之劑﹔參﹑艸之屬補土﹐天麻﹑全蠍之屬補木﹐烏﹑附之屬補火﹐又皆治气虛之劑﹐故補瀉兼施﹐虛實通治之法也。古今圖書集成醫部全錄卷四百三十二

小兒驚癇門

方

霹靂散【《證治準繩》﹐下同】解急慢驚風﹐不省人事。

豬牙皂角三錢細辛川芎白芷各二錢躑躅花一錢半

右銼曬爲末﹐每以少許用大燈心三寸長﹐蘸點鼻內﹐得噴嚏爲驗。前藥不可焙﹐焙則不應。

蟬蛻釣滕飲治肚疼驚啼。

釣藤鉤天麻茯苓川芎白芍藥各三錢甘艸蟬蛻各一兩

右入燈心﹐水煎服。

消暑淸心飲解伏熱中暑﹐煩躁作渴﹐神气不淸﹐及有驚搐﹐名暑風證﹐投之卽效。

香薷澤瀉各一兩白扁豆炒熟去殼研淨黃連羌活豬苓厚朴薑汁浸透炒白朮漧葛赤茯苓升麻川芎各半兩甘艸三錢

溫膽湯治心膽虛怯﹐觸事易驚﹐或夢寐不祥﹐遂致心驚膽懾﹐气郁生涎﹐涎與气搏﹐變生諸證﹐或短气悸乏﹐或復自汗﹐膽虛不能制脾﹐則脾之水飲作矣。

半夏湯洗竹茹枳實麩炒橘皮各二兩甘艸白茯苓一兩半

右每服四錢﹐水一盞半﹐姜五片﹐棗一枚﹐煎七分﹐食前服。

寧志丸治心虛多驚﹐若有痰宜吐之。

人參白茯苓茯神柏子仁琥珀當歸酸棗仁溫酒浸半日去殼遠志炒﹐各半兩乳香朱砂石菖蒲各三錢

右爲末﹐蜜丸桐子大﹐每服三十丸﹐食後棗湯下。

茯神散治五臟气血虛弱﹐驚悸怔忡﹐宜用此安神定志。

茯神去木人參龍齒另研遠志桂心防風獨活酸棗仁細辛白朮炒﹐各三錢漧薑炮﹐三兩

右爲末﹐每服四五錢﹐水煎服﹐蜜丸亦可。

治要茯苓補心湯治心气不足﹐喜悲愁怒﹐衄血面黃﹐五心煩熱﹐或咽喉間痛﹐舌本作彊。

茯苓四錢桂心甘艸炒﹐各三分紫石英煆人參麥門冬去心﹐各一錢大棗二枚

右﹐水煎服。

治要茯苓散治心經實熱﹐口漧煩渴﹐眠臥不得﹐心神恍惚。

茯神去木麥門冬去心﹐各一兩五錢通艸升麻各一兩二錢半紫苑桂心各七錢五分知母一兩大棗一十二枚淡竹茹五錢赤石脂一兩七錢五分

右﹐每服一兩﹐水煎。

朱雀丸治心病怔忡不止。

白茯苓二兩沈香半兩

右爲末﹐蜜丸小豆大﹐每服三十丸﹐人參煎湯下。

丹溪朱砂丸治勞役心跳。

朱砂當歸身白芍藥側柏葉各三錢川芎陳皮甘艸黃連炒﹐各一錢半

右用豬心血爲丸粟米大﹐每服百丸﹐龍眼湯下。

本事辰砂遠志丸消風化痰﹐鎭心安神。

人參石菖蒲去毛遠志去心茯神各一兩川芎山藥白附子麥門冬細辛鐵粉辰砂各五錢

右爲末﹐用生薑汁入水糊丸菉豆大﹐以朱砂爲衣﹐每服一二十丸﹐臨睡生薑湯下。

加味歸脾湯去丹皮﹑山梔﹐卽歸脾湯。治脾虛弱損﹐健忘驚悸等證。

人參黃芪茯神去木白朮炒遠志去心棗仁龍眼肉當歸丹皮山梔炒﹐各一錢甘艸木香各五分

右﹐水煎服。王肯堂曰﹕愚按前方﹐若乳母憂思傷脾﹐血虛發熱﹐食少體倦﹔或肝虛不能統攝﹐以致陰血妄行﹔或健忘怔忡﹐驚悸少寐﹔或心脾作痛﹐自汗盜汗﹔或肢體腫痛﹐大便不調﹔或婦人經候不調﹐晡熱內熱﹔或璽唇流注等證﹐致兒爲患者﹐令子母俱服之。

辰砂膽星膏治小兒痰熱气熱﹐气急喘嗽﹐驚悸不安。

辰砂膽星各一兩琥珀靑礞石末各一錢天竺黃二錢甘艸五分麝香少許

右爲細末﹐煉蜜丸如芡實大﹐每服半丸﹐不拘時﹐生薑湯化下。

木通散治小兒肝心有熱﹐驚悸﹐用此藥瀉肝風﹐降心火。

羌活山梔子各二錢大黃煨赤茯苓木通甘艸各一錢

右銼﹐每服二錢﹐入紫蘇葉些少﹐水一盞﹐煎至五分﹐不拘時服。

九味養脾湯治小兒大病後面黃肌瘦﹐目動咬牙﹐發少未能彊步﹐因悞服解表瀉利傷克諸藥而至者﹐宜長緩調理﹐全復胃气。

白朮一錢二分白芍酒炒白茯苓各八分人參陳皮川芎各六分甘艸炙半夏麥冬各五分黃芪蜜炙當歸酒洗﹐各四分

右﹐用姜棗水煎服。

八物定志丸補益心神﹐安定魂魄﹐治痰去胸中邪熱﹐理肺腎﹐治驚熱。

人參二兩菖蒲違志茯神茯苓各一兩朱砂研水飛﹐二錢白朮麥門冬各五錢牛黃二錢﹐另研

右爲細末﹐煉蜜丸如桐子大﹐米飲湯下三十丸﹐無時。髓竭不足﹐加生地黃﹑當歸。肺气不足﹐加天門冬﹑麥門冬﹑五味子。心气不足﹐加上黨參﹑茯神﹑菖蒲。脾气不足﹐加白朮﹑白芍藥﹑益智仁。肺气不足﹐加天麻﹑川芎。腎气不足﹐加熟地黃﹑遠志﹑牡丹皮。膽气不足﹐加細辛﹑酸棗仁﹑地楡。神昏不足﹐加朱砂﹑預知子﹑茯神。

紫河車丸此補劑斷癇。

紫河車肥厚者一个﹐洗淨﹐重湯蒸爛研化入人參當歸各二兩﹐爲末

右和勻爲丸如芡實大﹐每服五七丸﹐乳汁化下。

獨活湯治小兒風癇﹐解表通裏。

獨活麻黃去節川芎各一錢熟大黃甘艸炒﹐各半錢

右銼碎﹐每服二錢﹐用水一鍾﹐生薑二片﹐煎至四分﹐不拘時溫服。

細辛大黃湯治小兒風癇內熱。

明天麻防風各半兩北細辛大黃焙川芎各二錢半炙甘艸一錢半

右銼碎﹐每服二錢﹐入犀角少許﹐用水一鍾﹐煎至四分﹐不拘時服。

鎭驚丸治小兒一切驚癇。

茯神遠志姜制焙紫石英燒酢淬研人參琥珀滑百蛇黃煆酢淬南星炮﹐各二錢半龍齒熊膽鐵粉各半分輕粉三分

右爲細末﹐煉蜜爲丸如梧桐子大﹐朱砂爲衣﹐每服三五丸﹐煎金銀湯磨化﹐不拘時服。

七寶鎭心丸治小兒驚癇心熱。

遠志姜制焙雄黃鐵粉琥珀各二錢朱砂一錢金銀箔四片麝香少許

右爲細末﹐煮棗取肉爲丸如梧桐子大﹐每服三五丸﹐煎麥門冬湯化下﹐不拘時服。

淸神散治小兒驚癇。

犀角白蘚皮石菖蒲遠志去心姜制焙半夏湯泡﹐各二錢五分茯神半兩大黃焙人參甘艸炙﹐各一錢半

右爲末﹐每服半錢﹐煎麥門冬湯調﹐不拘時服。

天麻丸治小兒食癇有痰。

南星泡二錢白附炮天麻牙硝川靈脂全蠍焙﹐各一錢輕粉半錢巴豆去油﹐二錢半

右爲末﹐稀麵糊爲丸如麻子大﹐每服十丸﹐用薄荷煎湯﹐或姜湯送下亦可﹐不拘時服。

淸鎭蛇黃散治小兒諸癇。

蛇黃一个﹐煆酢淬七次研郁金雄黃各二錢靑礞石朱砂各一錢鐵粉篩淨細研﹐三分

右爲末﹐搗粳米飯爲丸如梧桐子大﹐每服三五丸﹐人參煎湯磨化﹐不拘時服。

地龍散治小兒諸癇﹐發歇無時。

幹地龍半兩焙虎睛一對﹐炙人參二錢半金箔銀箔各三十片天竺黃朱砂研代赭石煆酢淬鐵粉各二錢半雄黃一錢半輕粉半錢

右爲末﹐每服半錢﹐紫蘇湯調﹐不拘時服。

龍腦安神丸

茯苓三兩人參地骨皮甘艸麥門冬桑皮各二兩牙硝朱砂研飛﹐各二錢龍腦麝香各三錢眞牛黃五錢烏犀鎊﹐一兩金箔三十五片

右爲細末﹐煉蜜爲丸如彈子大﹐金箔爲衣。如風癇﹐冬月溫水化下﹐夏月涼水化下﹐不以時。二三歲者﹐日進二服。小兒一丸分二服。虛勞發熱咳嗽﹐新汲水下。

奪魂散定癇。

僵蠶去絲炒黃﹐半兩蛇含石燒酢淬七八次碾白附炮﹐各二分生銀生金牛黃白茯苓烏梢蛇頭七八寸許﹐酒炙明天麻各二錢南星末一分﹐薑汁浸烙半夏末二錢﹐薑汁浸焙赤腳蜈蚣一條﹐酒浸炙焦犀角鎊屑﹐二錢腦子少許麝香少許

右件爲末﹐蒸棗肉爲丸如麻子大﹐每服十丸至十五丸二十丸﹐煎金銀薄荷湯下﹐朱砂爲衣。

古鏡方主驚癇邪气﹐小兒諸惡疾。

古鏡味辛無毒

右煮取汁﹐和諸藥煮服之﹐彌古者尢佳。

鎭癇雌黃丸治小兒癲癇欲發﹐眼暗瘈瘲﹐聲惡嚼舌。

雌黃黃丹各一兩麝香研﹐一錢

右爲末﹐拌令極勻﹐用牛乳汁半升熬成膏﹐入前藥末﹐杵三五百下﹐丸如菉豆大﹐每服三丸﹐溫熱水下﹐一日三服。此方得自名醫之家﹐極有神效。

拔萃妙香丸安神通關﹐辟惡气。

辰砂研九兩龍腦膩粉麝香研﹐各七錢半牛黃半兩金箔十九片研

右合研勻﹐煉蜜去蠟﹐淨。入沙蜜白者七錢半﹐同煉勻爲丸﹐每兩作三十丸﹐米飲化下。

鎭心丸

朱砂龍腦牛黃各一錢鐵粉琥珀人參茯神防風全蠍七个﹐炙

右爲末﹐燈心湯調下﹐三歲一字。

神應丹

辰砂不拘多少研

右以豬心血和之得所﹕以蒸餅裹劑﹐蒸熟取出﹐就丸如桐子大﹐每服一丸﹐會後臨臥﹐煎人參湯下。

治癇方治太陽陽明二經爲患。

荊芥穗四兩白礬爲細末﹐二兩

右棗肉爲丸如桐子大﹐每服二十丸﹐荊芥湯下﹔次三十丸﹑四十丸﹐又次五十丸﹐俱食前。

礬丹

虢丹晉礬各一兩

右﹐丹磚鑿一窠﹐可容二兩許﹐先安丹在下﹐次安礬在上﹐以炭五斤﹐煆令炭盡﹐取出細研﹐以不經水豬心血爲丸如菉豆大﹐每服十丸至二十丸﹐橘皮湯下。

元戎二白丸

白礬一塊約一兩

右用生蒸餅劑裹﹐蒸熟去皮﹐可丸﹐入輕粉一宇或半錢﹐量虛實加減﹐丸桐子大﹐每服二三十丸﹐生薑湯下﹐小兒丸小。

朱砂滚涎丸治小兒五癇。

朱砂白礬生用赤石脂硝石各等分

右爲細末﹐研蒜膏爲丸如菉豆大﹐每服三十丸﹐食後荊芥湯下。

琥珀壽星丸

大南星一个﹐掘坑火煆﹐坑紅山炭淨。入好酒一升在穴內﹐再安南星蓋穴﹐勿令通气﹐過一宿取出焙末琥珀四兩朱砂二兩半爲衣

右以豬心血打幹糊丸如桐子大﹐每服五十丸﹐煎人參湯送下。

南星五生丸

南星半夏川烏白附子大豆去皮﹐各一兩

右爲細末﹐滴水爲丸﹐每服二丸至五丸﹐不過七丸﹐姜湯下。

斷癇丸治小兒諸癇痰盛。

皂角盈尺以上者三挺﹐捶碎去皮淨﹐用水三升﹐浸七日﹐收汁濾過﹐須磁石器內﹐桑柴慢火熬成膏白礬煆研細﹐一兩半蠍梢另炒直僵蠶炒雄黃朱砂俱水飛另研白附子各半兩麝香一錢﹐另研烏蛇酒浸取肉焙漧﹐二錢半南星濕紙裹炮﹐一兩赤蜈蚣一條﹐酒炙去頭足

右爲末﹐用水煮半夏糊﹐和前項皂角膏爲丸如梧桐子大﹐每服三五丸﹐用生薑湯磨化﹐不拘時服。

定癇丸治小兒五癇。

赤腳蜈蚣去頭足﹐一條﹐酒浸炙蠍梢去毒烏蛇肉如前酒炙生白附子大南星末圓白半夏末用薑汁和一宿﹐各二錢半熊膽白礬新瓦上煆﹐各一錢二分半

右爲末﹐稀麵糊爲丸如梧桐子大﹐朱砂爲衣﹐每服二三丸﹐用薄荷湯磨化﹐不拘時服。

又治小兒驚癇。

膽星二兩全蠍去尖毒炒﹐半兩白附子僵蠶炒川芎各一兩薄荷半兩

右爲末﹐粥丸靑黛爲衣﹐每服一二丸﹐姜湯下。

吐痰碧穹丹

石綠研九度水飛﹐十兩附子尖烏頭尖蠍梢各五十个

右爲末﹐入石綠令勻﹐麵糊丸如雞頭﹐每服用薄荷汁半盞化下一丸﹐更以酒半合溫服之﹐須臾吐出痰涎﹐然後隨證治之。

下痰控涎丸

生川烏半夏僵蠶薑汁浸一宿﹐各半兩全蠍去尖﹐七个鐵粉三錢甘遂二錢半

右爲末﹐生薑自然汁或薄糊九如菉豆大﹐朱砂爲衣﹐每服十五丸﹐姜湯下﹐忌甘艸。

元戎小靈寶丹

附子炮﹐一兩天麻全蠍白僵蠶藿香葉南星炮白附子炮﹐各半兩

右爲末﹐酒糊丸桐子大﹐溫酒下一十五丸。

當歸大黃湯治小兒諸癇作熱﹐利下心中惡血。

大黃湯紙裹煨炙艸當歸赤芍藥各三錢半夏制川芎各二錢爲末﹐每服一錢或二錢。水八分鍾﹐煎四分﹐無時服。

沈香天麻湯治小兒因驚成癇﹐發搐﹐痰涎壅塞﹐目多白睛﹐項背彊急﹐喉中有聲﹐神思如癡﹐先灸兩蹺脈各二七壯。

沈香益智川烏炮去皮臍﹐各二錢天麻防風半夏湯泡附子炮去皮臍﹐各三錢羌活五錢甘艸炙當歸姜屑各一錢半獨活四錢

右﹝口父﹞咀﹐每服五錢﹐生薑三片﹐水煎溫服。舉痛論云﹕恐則气下﹐精怯而上焦閉。又云﹕從下上者﹐引而去之。以羌活﹑獨活苦溫味之薄者﹐陰中之陽﹐引气上行﹐又入太陽之經爲引用﹐故以爲君。天麻﹑防風辛溫以散之﹐當歸﹑甘艸辛甘溫以補气血之不足﹐又養胃气﹐故以爲臣。黑附子﹑川烏頭﹑益智仁大辛溫﹐行陽退陰﹐又治寒客傷胃爲佐。腎主液入脾爲涎﹐以生薑﹑半夏燥濕化痰。十劑云重可去怯﹐沈香辛溫﹐體重气淸﹐去怯安神﹐故以爲使。气味相合﹐升陽補胃﹐恐怯之气﹐自得平矣。

牛黃丸治因驚中風﹐五癇天釣﹐客忤潮涎灌壅。

白花蛇肉白附全蠍生川烏半兩者﹐一枚天麻薄荷葉各半兩﹐已上六味﹐先爲細末﹐次入雄黃五兩辰砂牛黃各三錢腦子半兩麝香一錢

右爲一處和勻﹐麻黃去根二兩﹐酒一升﹐煎麻黃至一盞﹐去麻黃﹐用酒熬藥得所﹐勿至焦赤﹐眾手疾丸如芡實大﹐密器盛之。一丸作五服﹐煎金銀薄荷湯磨化﹐大能發散駕邪。

治五癇得效方

露蜂房焙石綠各一兩桂心遠志去心人參各半兩朱砂一錢

右爲末﹐粥丸如桐子大﹐每服二三十丸﹐白湯下。

生地黃連湯治血脫﹐尋衣撮空﹐搖頭妄語。

川芎生地當歸各七錢赤芍梔子黃芩黃連各三錢防風一錢五分

右﹐每服三錢﹐水煎服。

大靑膏

天麻末﹐一方生白附末﹐一錢半靑黛一錢﹐研生蠍尾末烏梢蛇肉酒浸焙榦末﹐各半錢朱砂研

右同再研細﹐生蜜和成膏﹐每服半皂子大至一皂子大。月中兒粳米大﹐同牛黃膏溫薄荷水化一處服之。五歲已上﹐同甘露散服之。

鎭心丸涼心經﹐治驚熱痰盛。

甜硝白者人參去蘆取末﹐各一兩甘艸炙寒水石燒﹐各一兩半幹山藥白茯苓各二兩朱砂一兩龍腦麝香各一錢﹐三味俱另研

右爲末﹐熟蜜丸如雞豆大。如要紅﹐入坯子胭脂二錢。溫水化下半丸至一二丸﹐食後服。一方用金箔爲衣。

大防風湯治鶴膝風腫痛不消﹐或潰而不斂。

附子炮牛膝酒炒各一錢白朮羌活人參防風各二錢杜仲姜制川芎肉桂黃芪炒熟地黃自制芍藥炒﹐各一錢五分甘艸一錢

右﹐每服三五錢﹐水煎﹐仍量兒大小用之。

獨活寄生湯

獨活桑寄生杜仲炒細辛牛膝酒炒秦艽茯苓白芍藥炒桂心川芎防風甘艸人參熟地黃當歸各等分

右﹐每服二三錢﹐水煎﹐空心﹐乳母同服。

防己湯治感冒風濕之气﹐失於解表﹐流注兩足﹐疼痛至兩膝浮腫﹐不能屈伸﹐傳成癱瘓。

麻黃去節存根﹐功全表裏﹐銼碎湯泡﹐濾過焙漧用防己去黑皮薄桂去粗皮﹐各半兩赤芍藥蒼朮米泔水浸一宿﹐去粗皮濾銼片火﹐炒至微黃赤茯苓各一兩甘艸炙﹐七錢半

右件﹝口父﹞咀﹐每服二錢﹐水一盞﹐姜二片﹐蔥一根﹐煎七分﹐空心熱服﹐或入薤白同煎。

袪風散治卒暴中風﹐不能言全﹐口眼喎斜﹐驚癱搐掣﹐痰實煩躁﹐神昏有熱﹐睡臥不穩。

防風生南星生甘艸

半夏如前法制黃芩各一兩

右碎﹐每服二錢﹐水一盞半﹐姜三片﹐慢火煎七分﹐不拘時溫服。

獨活湯治驚癱鶴膝﹐及中風濕日久﹐致腰背手足疼痛﹐晝輕夜重﹐及四肢痿痺不仁。

川獨活黃色如鬼眼者﹐佳半兩當歸酒洗白朮蜜黃芪薄桂川牛膝酒洗﹐各二錢半甘艸炙﹐三錢

右件﹝口父﹞咀﹐每服二錢﹐水一盞﹐姜二片﹐薤白一分﹐煎七分﹐空心熱服。或無時。

黑虎丹治諸般風證。

艸烏去黑皮﹐一兩﹐生用川烏去黑皮生用甘艸各七錢半麻黃甘松熟漧地黃藿香葉白芷油煙墨燒存性豬牙皂莢川芎當歸何首烏赤小豆南星生用僵蠶羌活白膠香水鱉子去油﹐各半兩

右件銼碎﹐或焙或曬﹐研爲細末﹐糯米粉煮糊﹐丸麻仁大﹐每服三十丸﹐或五十丸或七十丸﹐稍空心﹐用淡姜湯下。兒小者﹐丸作粟谷大﹐治法如前。

排風湯治中風狂言﹐失音不語﹐精神昏困﹐驚癱鶴膝等證﹔及腫疾才愈後﹐偶感外風﹐滿面徧體虛浮﹐並宜可服。

白蘇皮白朮炒白芍藥薄桂防風川芎當歸酒洗炙艸杏仁去皮尖﹐各半兩川獨活麻黃去根節白茯苓各七錢半

右每服二錢﹐水一盞﹐姜二片﹐煎七分﹐無時溫服。

加味天麻散【《幼幼近編》﹐下同】治小兒急驚初起﹐悸動有痰。

天麻柴胡僵蠶半夏膽星白茯苓白朮黃連釣藤枳實生甘艸

加味溫膽湯

半夏枳實茯苓陳皮竹茹酸棗仁釣藤生薑

人參羌活湯治急驚﹐散風邪﹐除風熱。

羌活獨活柴胡前胡天麻薄荷僵蠶茯苓桔梗半夏人參生甘艸枳殼木通川芎地骨皮

千金散治一切痰喘驚風﹐及急驚痰喘不乳﹐𨿽至死﹐但灌藥﹐下喉卽活。

全蠍炙白僵蠶朱砂黃連明天麻牛膽南星各四分牛膽黃冰片各一分生甘艸二分每用一分﹐薄荷燈心金銀煎湯下。一方無牛黃﹑冰片﹑甘艸﹐有天竺黃﹐用竹瀝薑汁丸服。

利驚丸治急驚﹐並臍風撮口。

半夏天南星各五錢﹐姜制滑石蛤粉煆朱砂各三錢雄黃五錢巴豆一錢麝香輕粉各三分飯爲丸﹐如梧桐子大﹐姜湯下十丸。

加減利驚丸治下痰甚捷。

牽牛末一兩花靑五錢巴霜二錢半麵糊爲丸豆大﹐湯下二三丸。

抱龍丸治驚風傷風﹐驚駭悸動﹐痰熱諸痰風痰驚痰等證。

膽星一兩天竺黃七錢辰砂雄黃各五錢直僵蠶全蠍去鹽釣藤天麻各五錢半牛黃麝香各一錢珍珠三錢甘艸膏丸芡實大﹐薄荷湯下一丸。一方有琥珀。

小牛黃丸治急驚風痰盛。

膽星朱砂各一兩巴霜五錢麵糊同牙皂膏爲丸如梧子大﹐每服三丸。

淸心涼膈丸治驚搐弄舌痰喘。

南星半夏白附各一兩郁金川烏各三錢爲末﹐黃牛膽汁拌勻﹐仍入膽內﹐紮口髙懸﹐透風陰漧﹐陳久更妙。臨用﹐每兩入靑黛﹑焰硝﹑硼砂﹑明礬﹑雄黃﹑辰砂﹐各一錢﹐片腦一分﹐麵糊爲丸黍米大﹐姜湯送下。

鎭驚丸

眞琥珀辰砂飛靑皮生甘艸珍珠雄黃各二錢五分靑黛靑礞石蘆薈柴胡各五錢天麻乳香各一兩膽星天竺黃各二兩甘艸膏爲丸。慢驚﹐參朮湯下﹔急驚﹐薄荷姜蜜湯下。

保生錠治急驚諸傷食傷風驚駭等證。

蛇含石四兩﹐醋煆七次南星一兩﹐湯泡薑汁炒白附子一兩珍珠朱砂各五錢麝香一錢

右﹐米糊爲錠。

礞石丸治驚風痰盛。

膽星礞石各二兩天竺黃靑黛各五錢朱砂蘆薈各三錢蜈蚣燒存性僵蠶各錢半甘艸膏丸芡實大。

通關散治驚風已退﹐但聲啞無音。

南星泡石菖蒲各等分豶膽汁下﹐卽能言語。

搐鼻散

半夏細辛各一錢荊芥七分牙皂三錢麝香二分半爲細末﹐紙條蘸藥取嚏。

袪痰鎭驚丸治急驚風﹐鎭驚寧神﹐退熱化痰。幼科去痰食聖藥﹐妙不可言。

牛膽南星一兩竺黃僵蠶各五錢珍珠全蠍去毒﹐各一錢琥珀二錢朱砂三錢麝香三分眞金三帖入藥蜜丸芡實大﹐薄荷姜蜜湯下。一方有牛黃二錢。

金棗丹

巴豆四十九粒﹐每日換水﹐浸二十一日取起﹐入紅棗內﹐濕紙包煨熟打爛﹐拌前藥爲丸﹐外用金衣﹐一歲一分﹐薄荷湯下。

天竺丸治小兒癇證﹐或驚風不止。

天竺黃明天麻釣藤鉤各五錢棗仁麥冬各二兩人參遠志白芍藥酒洗天冬去心﹐各一兩茯神一兩半桔紅七錢蜜丸如彈子大﹐水飛朱砂爲衣﹐燈心湯下﹐每服一丸。

靑黛丸

白附子五錢南星天麻天竺黃各一兩半巴霜一錢半靑黛二兩

右﹐蜜丸。

異功散治吐瀉將成慢驚。

人參白朮茯苓炙甘艸陳皮木香大棗生薑

右﹐水煎。一方無木香。搐加全蠍﹑天麻﹑蟬蛻﹐吐加半夏﹑藿香﹐瀉加訶子﹑升麻﹑肉豆蔻﹐通身厥冷加附子﹐語言不出加菖蒲。

醒脾散治吐瀉脾困﹐欲發驚搐﹐用此袪風醒脾。

人參白朮蓮肉炙甘艸茯苓全蠍白附子天麻菖蒲木香陳米炒黃入姜棗同煎。

加味朮附湯治慢驚吐瀉身冷﹐或因髒寒洞泄。

人參白朮炒茯苓甘艸炙肉果煨附子炮每三錢姜棗同煎。一方加木香。

加味回陽散治慢驚面靑﹐四肢逆冷﹐泄瀉不止。

人參白朮山藥茯苓甘艸附子赤石脂煆僵蠶全蠍姜湯下二錢。

星附散治慢驚。

人參防風全蠍僵蠶蘄蛇膽星白附子蟬蛻白茯琥珀朱砂各一分麝香冰片各半釐牛黃半分蝦蟆膽汁調藥抹口中﹐用蚌汁灌之。

回生錠治慢驚神效。

人參白朮山藥茯苓各一兩赤石脂煆桔梗牛膽南星各五錢炙甘艸辰砂礞石煆﹐各三錢乳香二錢牛黃麝香各一錢粽搗爲錠﹐陰漧﹐薄荷湯下。

紫河車丸治胎驚。

人參天麻炙艸犀角遠志甘艸汁浸滑石白芍炒﹐各一兩茯神棗仁各一兩半天竺黃朱砂研﹐各五錢紫河車一具﹐烘研臍帶新瓦上炙焦另研﹐三條共研細末﹐用釣藤汁四兩﹐和煉蜜半斤﹐搗和爲丸﹐重錢二分﹐饑時臨臥﹐以燈心薄荷湯化服。如治急驚﹐前方去紫河車﹑臍帶﹑人參﹐加白僵蠶蜜炙六錢﹐全蠍六錢﹐牛黃一錢二分﹐琥珀一錢﹐膽星八錢﹐麝香三分。

定魄丸【《東醫寶鑑》﹐下同】治因驚發癇。

人參琥珀茯神遠志朱砂天麻石菖蒲天門冬酸棗仁甘艸各等分

右爲末﹐蜜丸皂子大﹐朱砂爲衣﹐每丸燈心﹑薄荷煎湯化下。

紫霜丸治食癇及腹中有食積痰癖﹐吐哯乳。

代赭石煆酢淬七次巴豆三十粒﹐去皮油赤石脂各一兩杏仁五十个﹐去皮尖

右先將杏仁泥﹑巴豆霜入二石末相和搗千杵﹐若硬入少蜜﹐貯密器中。月內兒服麻子大一粒﹐乳汁化下﹐百日內服小豆大。一方赭石二錢﹐巴豆二十一粒去皮油﹐杏仁二十一个﹐

右末﹐飯丸粟米大。食癇用此取積﹐並不虛人。凡兒有熱﹐不欲飲乳﹐眼睡不寧﹐常常驚悸﹐此皆發癇患之漸。卽以此藥導之﹐減其盛勢﹐則無驚風釣癇之患矣。

五癇丹治急驚爲癇。

蜈蚣一條牛膽南星二錢全蠍防風白附遠志蘆薈元胡索辰砂各一錢麝香一字金銀箔各三片

右爲末﹐糊丸梧子大﹐金銀箔爲衣﹐每一丸﹐以薄菏湯化下。

太乙散治胎驚。

天漿子天南星白附子天麻防風白茯各二錢全蠍朱砂各一錢麝一字

右爲末﹐每取五分﹐乳汁化下。

保幼化風丹治驚風四證八候﹐去風痰驚熱。

南星半夏川烏白附各一兩郁金五錢

右爲末﹐裝入臘月黃牛膽內。陰漧﹐百日取出﹐研爲末﹐每一兩入雄黃﹑朱砂﹑硼砂﹑焰硝各一錢﹐片腦﹑麝香各少許﹐共爲末﹐蜜丸豌豆大﹐燈心薄荷湯﹐研化下一二丸。

靈神膏

赤茯神朱砂水飛﹐各一兩麥門冬五錢麝香二錢半

右爲末﹐蜜和作小餅子﹐每一餅﹐臨睡以薄荷湯化下﹐神效。一老醫乃三世小兒科家傳﹐只有四五藥﹐愈病無數。如小兒驚搐﹐多是熱證﹐不宜便用驚風藥﹐只以導赤散加防風﹑竹葉同煎﹐用二三貼導去心驚邪熱﹐其搐便止﹔次服靈神膏。

金箔鎭心丸治驚風鎭安心神。

全蠍七个﹐以薄荷葉包裹﹐慢火炙幹赤茯苓天麻防風羌活牛黃犀角朱砂麝香甘艸各一錢

右爲末﹐蜜丸皂子大﹐金箔爲衣﹐每服一二丸﹐薄荷湯化下。

寧心膏治小兒不定﹐恍惚不寧﹐恐畏多哭﹐睡中驚魘。

朱砂二錢人參白朮白茯茯神山藥羌活甘艸各一錢龍腦麝香各一字

右爲末﹐蜜丸芡實大﹐薄荷湯化下。

防風溫膽湯治驚風﹐消痰疏風順气。

人參二分半夏枳殼赤茯各五分陳皮防風各二分半甘艸一分半

右銼﹐作一貼﹐入生薑一片﹐紫蘇二葉﹐煎水調下大驚丸小驚丸服之。

大驚丸治驚風﹐安神定驚﹐又治心熱夜啼。

酸棗仁去皮蚌粉炒炙甘艸各五錢人參赤茯苓白朮朱砂飛麥門冬木香代赭石煆酢淬﹐各二錢五分白直僵蠶炒桔梗各一錢二分全蠍三个金銀箔各三片

右爲末﹐蜜丸梧子大﹐金銀箔爲衣﹐薄荷湯化下一二丸。一名大安神丸。

白朮散治吐瀉日久不止﹐津液枯竭﹐煩渴引飲﹐欲成慢驚風。

葛根二錢人參白朮白茯苓木香藿香甘艸各一錢

右粗末﹐每二錢水煎﹐任意服。泄瀉加山藥﹑白扁豆﹑肉豆蔻。已成慢驚﹐加天麻﹑細辛﹑全蠍﹑白附子。驚風泄瀉煩渴﹐皆津液內耗也﹐不問陰陽﹐多煎滿意取足飲之﹐彌多彌好。一名淸寧散。

烏蠍散治慢驚純陰證﹐吐瀉不止。

四君子湯加川烏全蠍南星各一錢

右銼﹐入姜三棗二﹐水煎服之。

神效散治慢驚風。

一粒丁香一个蠍﹐一字辰砂一點血。

右三味﹐俱爲末﹐男用男左手中指血﹐女用女右手中指血﹐蘸藥末擦兒唇上﹐卽愈。

觀音散治脾困多瀉﹐不思乳食﹐精神昏困﹐四肢冷﹐欲成慢驚。

人參一錢蓮肉神曲各二分白朮黃芪木香白扁豆甘艸各一分白茯苓一分半

右銼﹐入姜二棗一﹐藿香三葉﹐同煎服。

全蠍觀音散洽吐瀉後成慢驚風﹑亦治慢脾風。

卽前方加羌活﹑防風﹑天麻﹑全蠍也。

三味天漿子散治慢驚風。

天漿子白僵蠶全蠍各三枚

右爲末﹐每一字薄荷湯調下。

補脾湯治慢驚風。

白朮一錢三分白芍藥酒炒一錢白茯苓半夏各七分陳皮黃芪蜜水炒人參當歸川芎肉蔻煨漧葛神曲炒﹐各五分黃連炒甘艸炒三分

右銼﹐作一貼﹐水煎﹐稍稍服。

保生丹治慢驚風。

朱砂天麻白附炮僵蠶炮全蠍各二錢漧薑炮牛黃麝香各一錢

右爲末﹐蜜丸麻子大﹐薄荷湯下三丸。

延生丹治同上。

南星炮二錢半朱砂牛黃羌活各一錢二分麝香六分蠍梢七枚白僵蠶三枚

右爲末﹐棗肉和丸菉豆大﹐薄荷湯化兩丸服之。

參朮半夏湯治慢驚風﹐子母俱服。

人參白朮各二錢半夏天麻各七分白茯苓陳皮各五分北細辛薄荷葉甘艸各二分全蠍炒﹐一枚

右銼﹐作一貼﹐姜三片﹐水煎服。

南星飲治慢驚脾因涎盛﹐不思乳食。

大南星一个﹐炒冬瓜仁白扁豆薑汁炒﹐各二錢

右爲末﹐每二錢﹐以姜二片﹐防風少許﹐同煎服。

雙金丸治吐瀉日久﹐脾胃虛損﹐手足厥冷﹐精神昏塞﹐多睡露睛﹐口鼻气冷﹐欲成慢驚風。

金液丹靑州白丸子各等分同研﹐生薑米飲調灌之﹐惟多服乃效。𨿽至危者﹐往往死中得生﹐十救八九。沈存中曰﹕金液丹治慢驚垂危﹐才服之得活﹐須多服方驗﹐眞小兒吐瀉之妙劑也。

備急丸治急慢驚風。

五月五日取白頸蚯蚓不拘多少﹐去泥焙榦爲末

右加朱砂等分﹐糊九菉豆大﹐金箔爲衣﹐每一丸白湯下。一法取蚯蚓以竹刀中斷之﹐看取急跳者治急驚﹐慢跳者治慢驚﹐各另研爛﹐和朱砂末作丸菉豆大﹐入二器貯之﹐記而用之﹐神妙。

星香散治急慢驚風搐搦﹐竄視潮涎。

南星泡﹐二錢半木香橘紅各一錢全蠍二个

右銼作一貼﹐姜四片﹐水煎頻灌﹐大便去涎﹐卽愈。

朱粉散治急慢驚風。

一粒朱砂一片雪輕粉也﹐七僵蠶三个蠍﹐不問驚風與慢風﹐服時須用生人血乳汁也。

右先將蠶﹑蠍微炒燥﹐取出待冷﹐同砂粉研爲細末﹐卻以母乳汁調抹於兒口內﹐立效。

探生散治急慢驚風諸藥不效﹐用此吹鼻﹐定其死生。

雄黃沒藥各一錢乳香五分麝香一字

右爲末﹐吹少許入鼻﹐如眼淚鼻涕俱出者可治。

補脾益眞湯治慢脾風。

丁香木香訶子皮陳皮厚朴艸果肉豆蔻白葆人參白朮桂枝半夏附子炮甘艸炙﹐各二分全蠍炒﹐一枚

右銼﹐入姜二棗一﹐水煎灌服﹐服訖﹐令揉心下以助藥力。

九龍控涎散治天釣。

蜈蚣一條﹐酒炙臘茶雄黃甘艸各二錢乳香天竺黃枯白礬荊芥穗各一錢菉豆半生半炒﹐一百粒

右爲末﹐每半錢﹐人參薄荷湯調下。

釣藤散治同上。

人參犀角各五分全蠍天麻各二分甘艸一分釣藤六分

右剉﹐水煎服。

燒丹丸治胎驚發癇。

太陰元精石輕粉各一錢粉霜硼砂各五分研細﹐入寒食麵一錢﹐水丸成餅﹐再用面裹煨黃﹐取去面﹐再研細﹐滴水和丸如米大﹐一歲兒五丸﹐二歲十丸﹐溫水送下﹐下惡物爲度。古今圖書集成醫部全錄卷四百三十三

小兒驚癇門

單方

小兒慢驚虛風﹕用平正附子去皮臍﹐生研爲末﹐以白頸蚯蚓於末內滚之﹐候定刮蚓上附末﹐丸黃米大﹐每服十九﹐米飲下。【《百一方》】

驚癇發熱﹕丹參﹑雷丸各半兩﹐豬膏二兩同煎﹐七上七下﹐濾去滓盛之﹐每以摩兒身上﹐日三次。【《千金方》﹐下同】

小兒暴驚﹐啼哭絕死﹕蜀椒﹑左顧牡蠣各六銖﹐以酢漿水一升﹐煮五合﹐每灌一合。

小兒驚熱﹕天竺黃二錢﹐雄黃﹑牽牛各一錢﹐研勻﹐麵糊丸粟米大﹐每服三五丸﹐薄荷湯下。【《小兒直訣》﹐下同】

小兒慢驚發搐﹐帶有陽證者﹕血甘遂末卽蚤休末一錢﹐瓜蔞根末一錢﹐同於慢火上炒焦黃研勻﹐每服一字﹐煎麝香﹑薄荷調下。

小兒驚竄﹐兩眼看地不上者﹕皂角燒灰﹐以童尿浸刮﹐用火烘榦研末﹐貼其顖卽蘇。【《王氏小兒方》】

小兒癇疾﹕棘枝上雀甕研其間虫出﹐取汁灌之。【《聖惠方》﹐下同】

小兒天弔﹐目睛上視﹕用壁魚兒幹者十个﹐濕者五个﹐用乳汁和研灌之。

小兒天弔﹐驚癇客忤﹕取家桑東行根﹐研汁服。

小兒驚風內釣﹕胡椒﹑木鱉子仁等分爲末﹐醋調﹐黑豆且末和杵﹐丸菉豆大﹐每服三四十丸﹐荊芥湯下。

小兒天弔驚風﹐翻眼向上﹕用幹蠍全者一个﹐瓦炒好朱砂三菉豆大爲末﹐飯丸菉豆大﹐外以朱砂少許﹐同酒化下一丸﹐頓愈。

小兒躽啼驚癇﹐腹滿﹐大便靑白色﹕用柏子仁末﹐溫水調服一錢。

小兒慢脾風﹐因吐泄後而成﹕麻黃長五寸十个去節﹐白朮指面大二塊﹐全蠍二个﹐生薄荷葉包煨爲末﹐二歲以下一字﹐三歲以上半錢﹐薄荷湯下。

驚癇發熱﹕幹藍﹑凝水石等分爲末﹐水調敷頭上。

小兒急慢驚風﹐口眼喎斜﹐搐搦痰盛﹕用天漿子房去皮生用三枚﹐幹蠍生用七枚﹐朱砂一錢研勻﹐飯丸粟大﹐每服二丸﹐荊芥湯送下。

小兒風癇掣瘲戴眼﹐極者日數十發﹕莽艸﹑雷丸各一雞子黃大﹐化豬脂一斤﹐煎七沸﹐去滓﹐摩痛處﹐勿近目及陰﹐日凡三四次。【《外臺祕要》﹐下同】

小兒癇疾﹕白魚酒﹐用衣中白魚七枚﹐竹茹一握﹐酒一升﹐煎二合﹐溫服之。

小兒驚風癇疾﹐喉閉牙緊﹕鉛白霜一字﹐蟾酥少許爲末﹐烏梅肉蘸藥﹐於齦上揩之﹐仍吹通關藥﹐良久便幵。【《普濟方》﹐下同】

小兒癇疾﹕雞子黃和乳汁攪服﹐不過三兩枚﹐自定。

小兒急驚﹕遠年白田螺殼燒灰﹐入麝香少許﹐水調灌之。

小兒癇疾﹕羖羊角燒灰存性﹐酒服少許。

小兒慢脾驚風﹕馬芹子﹑丁香﹑白僵蠶等分爲末﹐每服一錢﹐炙橘皮煎湯下。

小兒驚風﹕用大蒜七个﹐先燒紅地﹐以蒜逐个於地上磨成膏﹐卻以僵蠶一兩﹐去頭足安蒜上﹐碗覆一夜﹐勿令泄气﹐只取蠶研末﹐每用﹝口畜﹞鼻﹐口內含水有效。

驚癇中風﹐壯熱掣瘲﹐吐舌出沫﹕用豚卵一雙切細﹐當歸二分﹐以醇酒三升﹐煮一升分服。

治小兒癇利痰﹕天南星煨香一兩﹐朱砂一錢爲末﹐豬心血丸梧子大﹐每防風湯下一丸。

驚風煩熱﹕愼火艸煎水浴之。

小兒啼﹕黃芩﹑人參等分爲末﹐每服一字﹐水飲下。

小兒驚癇疳痢﹐或夜啼﹕靑黛量大小水研服之。歌云﹕孩兒雜病變成疳﹐不問彊羸女與男。煩熱毛焦鼻口燥﹐皮後枯槁四肢癱。腹中時時更下痢﹐靑黃赤白總一般。眼濇面黃鼻孔黑﹐穀道開張不可看。此方便是靑黛散﹐孩兒百病服之安。【《宮气方》】

小兒驚熱﹐心肺積熱﹐夜臥多驚﹕鉛霜﹑牛黃各半分﹐鐵粉一分研勻﹐每服一字﹐竹瀝調下。【《聖濟錄》﹐下同】

小兒急驚搐搦﹕丹砂半兩﹐天南星一个一兩重者﹐炮制酒浸﹐大蠍三个爲末﹐每服一字﹐薄荷湯下。

小兒驚癇﹕磁石煉水飲之。

小兒癇疾﹕水銀能壓一切熱﹐用小豆許安盞中﹐沈湯內煮一食頃﹐與服﹐勿仰兒頭﹐恐入腦也。

小兒急驚墜涎﹕水銀半兩﹐生南星一兩﹐麝香半分爲末﹐入石腦油同搗和﹐丸菉豆大﹐每一丸薄荷湯下。

小兒癇病瘥後﹐血气上虛﹐熱在皮膚﹐身面俱腫﹕萎蕤﹑葵子﹑龍膽﹑茯苓﹑前胡等分爲末﹐每服一錢﹐水煎服。

小鬼驚癇瘈瘲﹕用熊膽以竹瀝化兩豆許服之﹑去心中涎﹐甚良。【孟詵方】

小兒癇疾﹐用鱉甲炙研﹐乳服一錢﹐日二﹔亦可蜜丸服。【《子母祕錄》】

小兒天弔﹐頭目仰視﹐痰塞內熱﹕用金牛兒卽蟬蛻﹐以漿水煮一日﹐曬榦爲末﹐每用一字﹐冷水調下。【《衛生易簡方》】

小兒驚風﹕白僵蠶﹑蠍梢等分﹐天雄尖﹑附子尖各一錢﹐微炮爲末﹐每服一字或半錢﹐以姜湯調灌之﹐甚效。【《寇氏衍叉》】

小兒風癇﹕取蠍五枚﹐以大石橊割頭剜空﹐納蠍於中﹐以頭蓋之﹐紙筋和黃泥封裹﹐微火炙幹﹐漸加火煆中赤﹐候冷去泥。取中焦黑者﹐細研﹐乳汁調半錢灌之便定。兒稍大﹐以防風湯調服。【《篋中方》】

小兒驚癇﹕用入蟄蝙蝠一个﹑成塊朱砂三錢﹐在腹內﹐以新瓦合煆存性﹐候冷爲末﹐空心分四服。兒小分五服﹐白湯下。【《醫學集成》﹐下同】

小兒驚癇一百二十種﹐用荊芥穗二兩﹐白礬半生半枯一兩爲末﹐糊丸黍米大﹐朱砂爲衣﹐每姜湯下二十丸﹐日一服。

小兒發熱﹐眼目喎斜﹐手足搐掣﹐將成風痰﹕用天麻﹑僵蠶﹑防風﹑陳皮﹑半夏﹑石菖蒲﹑膽星各三分﹐荊芥﹑羌活﹑甘艸各二分﹐姜三片同煎。【《窮鄕便方》】

小兒急慢驚風﹕震靈丹二十粒﹐來復丹十粒﹐白丸子十粒﹐三味研勺﹐糯米糊丸菉豆大﹐大者三丸﹐小者二丸﹐慢驚用北棗陳皮湯吞下﹐急驚用生薑自然汁百沸湯下。【《古今醫統》】

小兒內釣腹痛﹕木香﹑乳香﹑沒藥各五分﹐水煎服之。【《阮氏小兒方》】

小兒驚風卒死﹕用烏骨白雞血少許抹唇上﹐卽活。【《嫏嬛記》】

小兒慢脾驚風﹐利痰奇效﹕用開元通寶錢背後上下有兩月痕者﹐其色淡黑頗小﹐以一个放鐵匙上﹐炭火燒﹐四圍上下各出珠子﹐取出候冷﹐傾入盞中作一服﹐以南木香湯送下﹐或人參湯亦可。錢𨿽利痰﹐非胃家所好﹐須以木香佐之。

小兒驚忤不語﹐打撲驚忤﹐血入心竅﹐不能言語﹕朱砂爲末﹐以雄豬心血和丸麻子大﹐每棗湯下七丸。【《直指方》﹐下同】

小兒驚後瞳斜不正者﹕人參﹑阿膠糯米炒成珠各一錢﹐水一盞﹐煎七分溫服﹐日再服乃止﹐效。

小兒諸癇﹕雄黃﹑朱砂等分爲末﹐每服一錢﹐豬心血入虀水調下。

小兒急慢驚風﹐弔眼撮口﹐搐搦不定﹕代赭石火燒醋淬十次﹐細研水飛﹐日幹﹐每服一錢或半錢﹐煎眞金湯調下﹐連進三服。兒腳脛上有赤斑﹐卽是驚風已出﹐病當安也。無斑點者不可治。

小兒截驚﹕以芭蕉汁﹑薄荷汁煎勻﹐塗頭頂﹐畱顖門﹐塗四肢﹐畱手足﹐心勿塗﹐甚效。【《鄧筆峯雜興》】

小兒盤腸內釣﹐腹中急痛﹐幹啼﹕用乳香﹑沒藥﹑木香﹑姜黃各四錢半﹐另研﹐木別十二个去殼﹐研成膏﹐以木別膏和四味﹐入煉蜜少許﹐丸櫻桃大﹐煎釣藤湯化下﹔次服魏香散﹐用莪朮五錢﹐眞阿魏一錢﹐先以溫湯化開阿魏﹐浸莪朮一日夜﹐焙榦末之﹐每服半錢﹐紫蘇米飲﹐空心服。【《身經通考方》】

小兒痰熱﹐咳嗽驚悸﹕半夏﹑南星等分爲末﹐牛膽汁和入膽內﹐懸風處待幹﹐蒸餅丸菉豆大﹐每姜湯下三五丸。【《摘元方》】

小兒內釣多啼﹕銀殊半錢﹐乳香﹑煨蒜各一錢爲末﹐研丸黍米大﹐半歲五丸﹐薄荷湯下。【《全幼心鑑》﹐下同】

小兒癇後喑不能言﹕以天南星濕紙包煨爲末﹐雄豬膽汁調服二字。

小兒慢脾驚風﹕白附子半兩﹐天南星半兩﹐黑附子一錢﹐並炮去皮爲末﹐每服二錢﹐生薑五片﹐水煎服。【《楊氏家藏》】

小兒慢驚搐搦﹐涎壅厥逆﹕生川烏頭去皮臍一兩﹐全蠍十个去尾﹐分作三服﹐水一盞﹐姜七片﹐煎服。【《嬰孩寶鑑》】

小兒慢驚﹐昏沈或搐﹕烏藥磨水灌之。【《濟急方》】

小兒慢脾驚風﹐久病後或吐瀉後生驚﹐轉成慢脾﹕用蠍梢一兩爲末﹐以石橊一枚剜空﹐用無灰酒調塡入蓋定﹐坐文武火上﹐時時攪動熬膏﹐取出放冷﹐每服一字﹐金銀薄荷湯調下。【《本事方》﹐下同】

又治吐利後﹐昏睡生瘋癇慢脾證﹕全蠍﹑白朮﹑麻黃去節等分爲末﹐二歲以下一字﹐三歲以上半錢﹐薄荷湯下。

小兒脾風多﹐用人參﹑冬瓜仁各半兩﹐南星一兩﹐漿水煮過爲末﹐每用一錢溫服。

小兒驚癇不知人﹐嚼舌仰目者﹕用犀角濃磨水﹐服之立效﹔爲末亦可。【《廣利方》﹐下同】

小兒驚癇嚼舌﹐迷悶仰目﹕牛黃一豆許研﹐和蜜水灌之。

小兒急驚﹕靑礞石磨水服。【《衛生方》】

小兒風癇瘈瘲﹕用人參﹑蛤粉﹑辰砂等分爲末﹐以猳豬心血和丸菉豆大﹐每服五十丸﹐金銀湯下﹐十日二服﹐大有神效。【《衛生寶鑑》】

小兒急慢驚風﹕乳香半兩﹐甘遂半兩﹐同研末﹐每服半錢﹐用乳香湯下﹐童便亦可。【《王氏博濟方》】

小兒驚邪﹕安息香一豆許燒之﹐自除。【《奇效良方》】

慢驚瘈瘲﹕用血竭半兩﹐乳香二錢半﹐同搗成劑﹐火炙熔﹐丸梧子大﹐每服一丸﹐薄荷煎湯化下﹐定魄安神益气。夏月用人參湯。【《禦藥院方》﹐下同】

小兒慢驚﹕曼陀羅花七朵﹐重一字﹐天麻二錢半﹐全蠍炒十枚﹐天南星炮﹑丹砂﹑乳香各二錢半﹐爲末﹐每服半錢﹐薄荷湯調下。

小兒急驚﹐搐搦涎盛﹕粉霜二錢﹐白牽牛炒﹑輕粉各一錢爲末﹐每服一字﹐薄荷湯下﹐吐涎爲效。【《全嬰方》下同】

小兒急驚﹐昏迷不醒人事﹕石綠四兩﹐輕粉一錢爲末﹐薄荷汁﹐入酒調一字﹐服取吐。

小兒驚風﹕用蠍一个頭尾全者﹐以薄荷四葉裹定﹐火炙焦同研爲末﹐分四服﹐白湯下。【《經驗方》﹐下同】

小兒驚癇掣瘲﹕用虎睛細研水調灌之﹐良。

治小兒癇﹕用甘遂末一錢﹐豬心一个﹐取三管頭血三條﹐和甘遂末﹐將豬心批作兩片﹐入藥在內﹐以綿縛定﹐外濕紙包裹﹐入文武火煨熟﹐不可過度﹐取藥細研﹐入辰砂末一錢和勻﹐分作四丸﹐每服一丸﹐豬心湯化下。再服﹐另取豬心煎湯﹐神效。【《證治準繩》﹐下同】

小兒急慢驚風﹐牙關緊急不可開者﹕用皂角末水調塗牙齦上﹐入咽卽活。

小兒驚風﹐發搐天弔﹕用天麻﹑荊芥﹑防風﹑薄荷﹑全蠍﹑僵蠶各八分﹐膽星﹑甘艸各五分﹐薑汁糊丸彈子大﹐水磨下一丸。【《幼幼近編》下同】

小兒不時驚發﹐此肺虛不能平肝﹐宜溫肺爲主﹕用人參﹑五味子﹑肉桂。若不用桂﹐用細辛一分亦可。

小兒失跌受驚﹐肝系受風﹐致瞳神不正﹐視東則見西﹐視西則見東﹐名曰通睛。用石楠一兩﹑瓜蒂五枚爲末吹鼻﹐一日三次﹐內用牛黃平肝之藥。

慢脾風﹕用羊屎二十粒﹐丁香百粒﹐胡椒五十粒﹐每五分﹐陳壁土前湯下。

治急驚﹕白石膏十兩﹐辰砂一兩﹐共爲末﹐量兒大小﹐蜜水調下。

小兒內釣多啼﹕銀朱半錢﹐乳香﹑煨蒜各一錢爲末﹐研丸黍米大﹐半歲五丸﹐薄荷湯下。

小兒驚熱﹕牛黃一杏仁大﹐竹瀝﹑薑汁各一合﹐和勻與服。【《衛生總微》﹐下同】

小兒牛癇﹕白牛屎中豆﹐日日服之﹐良。

小兒驚風﹐不拘急慢﹕用蜣螂一枚杵爛﹐以水一小盞﹐於百沸湯中蕩熱﹐去滓飲之。【《本艸綱目》﹐下同】

小兒癇疾﹕靑羊肝一具﹐薄切水洗﹐和五味醬食之。

小兒口噤牙關不開﹕天南星一枚﹐煨熟﹐紙裹斜包﹐剪一小孔﹐透气於穴中﹐牙關自開也。一用生南星用薑汁擦之﹐自開。

小兒瀉後﹐眼上三日不乳﹐目黃如金﹐气將絕﹐此慢驚肝風也﹐宜治肝。用水飛代赭石末﹐每服半錢﹐冬瓜仁煎湯調下﹐愈。

小兒天釣驚風﹐發歇不定﹕鸛屎炒研半錢﹐入牛黃﹑麝香各半錢﹐炒蠍五枚爲末﹐每服五分﹐新汲水服。

小兒痓風﹐頭及四肢皆往後﹐以鴨涎滴之。

小兒驚風﹐吐逆作搐﹐痰涎壅塞﹐手足掣瘲﹐眼睛斜視﹕枳殼去穰麩炒﹑淡豆豉等分爲末﹐每服一字﹐甚者半錢﹐急驚薄荷自然汁下﹐慢驚荊芥湯下﹐入酒三五點﹐日三服。

小兒驚熱﹐釣藤一兩﹐硝石半兩﹐甘艸炙一分﹐爲散﹐每服半錢﹐溫水服。

驚癇發熱﹕鐵粉水調少許服之。

急驚涎潮壯熱悶亂﹕鐵粉一錢﹐朱砂一錢爲末﹐每服一字﹐薄荷湯調下。

嬰孩驚風後﹐喑不能言﹐用蕪荑炒﹑神曲炒﹑麥芽炒﹑黃連炒各一錢爲末﹐豬膽汁打糊﹐丸黍米大﹐每服十丸﹐木通湯下。黃連能去心竅惡血。

急慢驚風﹕用靑蒿蠹虫搗和﹐朱砂﹑汞粉各五分﹐丸粟粒大﹐一歲一丸﹐乳汁服。古方不見用者﹐《保嬰集》用治驚風﹐云十不失一。其詩云﹕一半朱砂一半雪﹐其功只在靑蒿節。任教死去也還魂﹐服時須用生人血。

鍼灸

晉皇甫謐《甲乙經》曰﹕驚癇脈五﹐鍼手足太陰各五﹐刺足太陽者五﹐刺手足少陰經絡傍者一﹐足陽明一﹐上踝五寸刺三鍼。

小兒驚癇﹐本神及前頂﹑顖會﹑天柱主之。如反視﹐臨泣主之。

小兒驚癇﹐加瘈瘲脊急﹐彊目轉上插﹐縮筋主之。

小兒驚癇﹐瘈瘲脊彊﹐互相引﹐長彊主之。

小兒癇發﹐目上插﹐攢竹主之。

小兒癇痓﹐嘔吐泄注﹐驚恐失精﹐瞻視不明﹐眵﹝目蔑﹞﹐瘈脈及長彊主之。

小兒驚癇不得息﹐顱顖主之。

小兒驚癇如有見者﹐列缺主之﹐並取陽明絡。

小兒癇瘈﹐手足擾﹐目昏口噤﹐溺黃﹐商丘主之。

小兒癇瘈﹐遺精溺﹐虛則病諸癇癲﹐實則閉癃﹐小腹中熱﹐善寐﹐大惇主之。

小兒馬癇﹐僕參及金門主之。

風從頭至足﹐癇瘈口閉不能開﹐每大便腹暴滿﹐按之不下﹐嚏悲喘﹐昆侖主之。

唐孫思邈《千金方》論曰﹕小兒新生無疾﹐愼不可逆鍼灸之。如逆鍼灸則忍痛﹐動其五脈﹐因喜成癇。河洛關中土地多寒﹐兒喜病痙﹐其生兒三日﹐多逆灸以防之。又灸頰以防噤。有噤者﹐舌下脈急﹐牙車筋急。其土地寒﹐皆決舌下去血﹑灸頰以防噤也。吳蜀地溫﹐無此疾也。古方旣傳之﹐今人不詳南北之殊﹐便按方而用之﹐是以多害於小兒也。所以田舍小兒任其自然﹐皆得無有夭橫也。小兒驚啼﹐眠中四肢掣動﹐變蒸未解﹐愼不可鍼灸爪之﹐動其百脈﹐仍因驚成癇也。惟陰癇噤痙﹐可鍼灸爪之。凡灸癇當先下兒使虛﹐乃乘虛灸之﹐未下有實而灸者﹐气逼前後不通﹐殺人。癇發平旦者在足少陽﹐晨朝發者在足厥陰﹐日中發者在足太陽﹐黃昏發者在足太陰﹐人定發者在足陽明﹐夜半發者在足少陰。

右癇發時﹐視病所在﹐視其發早晚﹐灸其所也。

肝癇之爲病﹐面靑﹐目反視﹐手足搖﹐灸足少陽﹑厥陰各三壯。

心癇之爲病﹐面赤﹐心下有熱﹐短气﹐息微數﹐灸心下第二肋端宛宛中﹐此爲巨闕也。又灸手心主及少陰各三壯。

脾癇之爲病﹐面黃腹大﹐喜痢﹐灸胃管三壯﹐俠胃管傍灸二壯﹐足陽明﹑太陰各二壯。

肺癇之爲病﹐面目白﹐口沫出﹐灸肺兪三壯﹐又灸手陽明﹑太陰各二壯。

腎癇之爲病﹐面黑﹐正直視不搖﹐如屍狀﹐灸心下二寸二分三壯﹔又灸肘中動脈各二壯﹔又灸足少陽﹑少陰各三壯。

膈癇之爲病﹐目反四肢不舉﹐灸風府﹔又灸頂上﹑鼻人中﹑下唇承漿﹐皆隨年壯。

腸癇之爲病﹐不動搖﹐灸兩承山﹔又灸足心﹑兩手勞宮﹔又灸兩耳後完骨﹐各隨年壯﹔又灸臍中五十壯。

右五臟癇證候。

六畜之癇﹐或在四肢﹐或在腹內﹐當審其候﹐隨病所在灸之﹐𨿽少必瘥。若失其要﹐則爲害也。

馬癇之爲病﹐張口搖頭﹐馬鳴﹐欲反折﹐灸項風府﹑臍中三壯﹔病在腹中﹐燒馬蹄末服之﹐良。

牛癇之爲病﹐目正直視﹐腹脹﹐灸鳩尾骨及大椎各三壯﹔燒牛蹄末服之﹐良。

羊癇之爲病﹐喜揚目吐舌﹐灸大椎上三壯。

豬癇之爲病﹐喜吐沫﹐灸完骨'完骨原作「脊骨」﹐據《千金》卷五驚癇攺。﹨兩傍各一寸七壯。

犬癇之爲病﹐手屈拳攣﹐灸兩手心一壯﹐灸足太陽一壯﹐灸肋戶一壯。

雞癇之爲病﹐搖頭反折﹐喜驚自搖﹐灸足諸陽各三壯。

右六畜癇證候。

小兒暴癇灸兩乳頭﹐女兒灸乳下二分。

治小兒暴癇者﹐身躽正直如死人﹐及腹中雷鳴﹐灸太倉及臍中上下兩傍各一寸凡六處。又灸當腹度取﹐皆以繩繞頸下至臍中竭﹐便轉繩向背﹐順脊下行盡繩頭﹐灸兩傍各一寸五壯。

若面白啼聲﹐色不變﹐灸足陽明﹑太陰。

若目反上視﹐眸子動﹐當灸顖中。取之法﹐橫度口盡兩吻際﹐又橫度鼻下亦盡兩邊﹐折去鼻度半﹐都合口爲度﹐從額上髮際上行度之﹐灸度頭一處﹐正在額上未合骨中隨手動者﹐是此最要處也。次灸當額上入發二分許﹐直望鼻爲正﹔次灸其兩邊﹐當目瞳子直上入髮際二分﹔次灸頂上回手中﹐次灸客主人﹐穴在眉後際動脈是﹔次灸兩耳門﹐當耳開口則骨解開動張陷是也﹔次灸兩耳上﹐捲耳取之﹐當捲耳上頭是也﹐一法大人當耳上橫三指﹐小兒各自取其指也﹔次灸兩耳後完骨上靑脈﹐方可以鍼刺令血出﹔次灸玉枕﹐項後髙骨是也﹔次灸兩風池﹐在項後兩轅動筋外髮際陷中是也﹔次灸風府﹐當項中央髮際﹐方可與風池三處髙下相等﹔次灸頭兩角﹐兩角當回毛兩邊起骨是也。

右頭部凡十九處﹐兒生十日可灸三壯﹐三十日可灸五壯﹐五十日可灸七壯。病重者俱灸之﹐輕者惟灸顖中﹑風池﹑玉枕也。艾使熟﹐炷令平正著肉﹐火勢乃至病所也。艾若生﹐炷不平正﹐不著肉﹐徒灸多炷﹐故無益也。

若腹滿短气轉鳴﹐灸肺募﹐在兩乳上第二肋間宛宛中﹐懸繩取之﹐當瞳子是﹔次灸膻中﹔次灸胸堂﹔次灸臍中﹔次灸薛息﹐薛息在兩乳下第一肋間宛宛中是也﹔次灸巨闕﹐大人去鳩尾下一寸﹐小兒去臍作六分分之﹐去鳩尾下一寸是也﹐並灸兩邊﹔次灸胃管﹔次灸金門﹐金門在穀道前﹐囊之後﹐當中央是也﹐從陰囊下度至大孔前﹐中分之。

右腹部十二處﹐胸堂﹑巨闕﹑胃管﹐十日兒可灸三壯﹐一月已上可五壯。陰下縫中可三牡﹐或云隨年壯。

若脊彊反張﹐灸大椎並灸諸髒兪及督脊上當中。大椎度至窮骨中屈﹐更從大椎度之﹐灸度下頭是督脊也。

右背部十二處﹐十日兒可灸三壯﹐一月已上可灸五壯。

若手足掣瘲驚者灸尺澤﹐次灸陽明﹐次灸少商﹐次灸勞官﹐次灸心主﹐次灸合谷﹐次灸三間三間原作「三關」﹐按《千金》卷五驚癇攺。﹐次灸少陽。

右手部十六處﹐其要者陽明﹑少商﹑心主﹑尺澤﹑合谷﹑少陽也﹐壯數如上。

又灸伏兔﹐次灸三里﹐次灸腓腸﹐次灸鹿溪﹐次灸陽明﹐次灸少陽﹐次灸然谷。

右足部十四處皆要﹐可灸﹐壯數如上。

手足陽明謂人四指﹐凡小兒驚癇皆灸之。若風病大動﹐手足掣瘲者﹐盡灸手足十指端﹐又灸本節後。

竇漢卿《瘡瘍全書》曰﹕慢驚灸法﹐以醬一匕﹐塗在百會穴﹐用艾葉如半粒黃豆大者﹐灸五壯爲度。五壯之內﹐不拘次第。嬰兒哭聲如平時無異者生﹐其聲嘶不向亮者死﹐累試累效。百會穴在頭頂心旋毛中是穴。凡嬰兒月內𨿽無驚病﹐依法灸之﹐能免一世之驚恐。泄瀉灸之﹐亦妙。

《幼科全書》曰﹕凡急驚風發時﹐牙關緊閉不醒者﹐急用艾炷灸兩手中指﹐合而灸之卽醒﹐而後施治法也。

先以兩手大指相合﹐於甲側縫處燒一二炷﹔又以兩手中指相合﹐於甲縫中心燒一二炷﹐卽醒。若灸不知痛者﹐則不治。

《古今醫統》曰﹕小兒急驚﹐鍼小豁。驚癇啼叫灸百會﹐或鍼神門三分﹐灸三壯。

小兒慢驚﹐灸尺澤﹑印堂三壯﹕尺澤在肘中約紋上用肘橫紋筋骨罅陷中﹐手太陰肺脈所入爲合水﹐肺實瀉之。

小兒瘈瘲﹐鍼陽谷二分﹐灸則三壯。陽谷在手外側腕中銳骨下陷中﹐手太陽大腸所行爲經火。

小兒發癇瘈瘲﹐鍼昆侖三分﹐灸則三壯。昆侖在足外踝後跟骨上陷中﹐細脈動應手﹐足太陽膀胱脈所行爲經火。或鍼瘈脈一分﹐灸三壯。瘈脈一名資脈﹐耳本後雞足靑絡脈。或鍼前頂一分﹐灸則三壯﹐前頂在顖會後一寸半骨間陷中。

小兒吐嘔﹐瀉痢無時﹐驚恐目濇﹐眵膏﹐鍼瘈脈一分﹐灸則三壯。瘈脈一名資脈﹐耳本後雞足靑絡脈﹐刺出血如豆汁﹐不宜多出。

小兒風癇﹐角弓反張﹐灸神闕三壯﹐禁鍼。神闕﹐一名气捨﹐當臍中。

小兒嘔吐﹐瘈瘲發癇﹐身熱頭痛﹐不得臥﹐聤耳腫及膿汁﹐灸顱息七壯﹐禁鍼。顱息﹐耳後間靑絡脈中。

小兒張口搖頭﹐身反﹐鍼金門一分﹐灸則三壯。金門一名梁關﹐在外踝下﹐申脈下一寸﹐足太陽郤﹐陽維別屬。

小兒瘈瘲﹐鍼長彊三分﹐灸則五壯。長彊一名气之陰郤﹐一名撅骨﹐在脊骶骨端﹐計三分﹐伏地取之乃得﹐足少陰少陽結會督脈﹐別走任脈。

小兒睡中驚掣﹐灸足大指次指之端﹐去爪甲如韭葉許﹐各一壯。

小兒身彊角弓反張﹐灸鼻上入髮際三分三壯﹐次灸大椎下節間三壯。

小兒急驚風﹐灸前頂一穴三壯﹐取法在百會前一寸﹔若不愈﹐再灸兩眉心及鼻下人中一穴﹐炷如麥大。

小兒風癇治不瘥﹐灸耳上入髮際一寸五分﹐嚼而取之。

小兒睡中驚﹐目不合﹐灸屈肘橫紋中上三分各一壯。癇病者﹐小兒惡疾也﹐呼吸之間﹐不及求師﹐致困者不少。諺云﹕世無良醫﹐枉死者半。小兒諸癇病﹐如口穢吐淸沫﹐灸巨闕穴三壯﹐在鳩尾下一寸陷中。

王肯堂《證治準繩》曰﹕小兒癲癇﹐驚風目眩﹐灸神庭一穴七壯﹐在鼻柱直上入髮際五分。

小兒雞癇善驚﹐及掣目搖頭﹐灸少陰二壯﹐取法在掌後去腕半寸陷中。

小兒驚癇者﹐先驚叫乃發也﹐灸頂上旋毛中三壯﹐及耳後靑絡脈﹐炷如小麥大。

小兒驚癇﹐灸鬼祿一穴三壯﹐取法在上唇內中央弦上是穴。

小兒食癇者﹐先寒熱灑淅乃發也﹐灸鳩尾穴上五分三壯。

小兒牛癇﹐目直視腹脹乃發也﹐灸鳩尾一穴三壯﹐取法胸蔽骨下五分陷中是穴。

小兒馬癇﹐張口搖頭﹐身折反馬鳴也﹐灸僕參穴各三壯﹐取法在足跟骨下白肉際陷中﹐拱足取之是穴。

小兒羊癇﹐目瞪吐舌羊鳴也﹐灸第九椎下節間三五壯。

按《靈樞經》云﹕暴攣﹐足不任身﹐取天柱。天柱穴﹐足太陽也。又云﹐癲癇瘈瘲﹐不知所苦﹐兩蹺之下﹐男陽女陰。潔古云﹕晝發灸陽蹺﹐夜發灸陰蹺﹐各二壯。陽蹺起於跟中﹐循內踝上行至咽喉﹐交貫衝脈照海穴也。

李梴《醫學入門》曰﹕小兒驚風﹐灸本神﹐臨泣外一寸半。小兒驚癇﹐於俠豁上一寸半陷中﹐鍼三分﹐灸三壯。

《身經通考》曰﹕小兒急驚﹐灸百會穴前一寸﹔若不瘥﹐灸兩肩頭及人中各三壯﹐艾小麥大。

《醫學綱目》曰﹔角弓反張﹐鼻上入髮際三分灸三壯﹐大椎下節間灸三壯。

《王日新小兒方》曰﹕小兒驚風﹐大叫一聲就死者﹐名老鴉驚﹐以散麻纏住脇下及手心足心﹐以燈火爆之﹔用老鴉蒜曬漧﹑車前子等分爲末﹐水調﹐貼手心。仍以燈心焠手足心及肩膊﹑眉心﹑鼻心卽醒也。

《小兒驚風祕訣》曰﹕凡小兒驚風昏迷﹐搐搦竄視諸病﹐又頭風脹痛﹐視頭額太陽絡脈盛處﹐以燈心蘸麻油點燈焠之。

仰向後者﹐燈火焠其顖門﹑兩眉際之上下。

眼翻不下者﹐焠其臍之上下。

不省人事者﹐焠其手足心心之上下。

手拳不開口往上者﹐焠其頂心﹑兩手心。

撮口出白沫者﹐焠其口上下﹑手足心。

凡小兒驚風通身都烏者﹐名烏紗驚﹐急推向下﹐將黃土一碗搗末﹐入久醋一鍾炒熱﹐包定熨之﹐下引至足﹐刺破爲妙。

醫案

錢氏《小兒直訣》曰﹕廣親宅七太尉方七歲﹐潮熱數日欲愈﹐錢謂父二大王曰﹕七使潮熱將安﹐八使預防驚搐。王怒曰﹕但使七使愈﹐勿言八使病。錢曰﹕八使過來日午間卽無苦也。次日﹐午前果作搐﹐急召錢治之﹐三日而愈。蓋預見其目直視而腮赤﹐必肝心俱熱。更坐石杌子乃欲就冷﹐此熱甚也。又肌膚素肥盛而本實﹐其脈急促﹐故發搐。克言午時者﹐自寅至午﹐皆心肝用事之時﹐治之乃瀉心肝補腎﹐自安矣。

李司戶孫百日發搐﹐日三五次﹐或作胎驚治之﹐不應﹐卽用大靑膏豆許並塗顖﹑浴體二法﹐三日而愈。蓋嬰兒血气未實﹐不能勝外邪而發搐﹐故用浴體法。凡搐頻者﹐風在表易治﹐宜發散﹔搐稀者﹐風在髒難治﹐宜補脾。

朱監簿子五歲﹐夜半發熱﹐曉則如故﹐用涼藥解之﹐反多涎喜睡﹐大便靑白﹐作渴引飲。師曰﹕此當健脾胃﹐則諸證退。遂用白朮散一兩﹐水煎﹐恣飲二劑稍愈﹐三劑渴止涎消﹔又投阿膠散二服而安。

徐氏子三歲病潮熱﹐每日酉則發搐﹐身微熱而目微斜露睛﹐四肢冷而喘﹐大便微黃﹐請錢與李同治。錢問李曰﹕病何搐也﹖李曰﹕有風。何身熱微溫﹖曰﹕四肢所作。何目斜睛露﹖曰﹕搐則目斜。何肢冷﹖曰﹕冷厥心內熱。曰﹕何喘﹖曰﹕搐之甚也。曰﹕何以治之﹖曰﹕涼驚丸鼻中灌之﹐必搐止。錢又問曰﹕旣謂風病﹐溫壯搐引﹐目斜露睛﹐內熱肢冷﹐及搐甚而喘﹐並以何藥治之﹖李曰﹕皆此藥也。錢曰﹕不然。搐者﹐心肝實也﹔身微熱者﹐日西肺用事之時也。肺主身溫﹐今且熱者﹐肺虛也。目微斜露睛者﹐肝肺相乘勝也。四肢冷者﹐脾虛也。肺若虛甚﹐則脾母亦弱。木气乘脾﹐四肢卽冷。治之當先補脾肺﹐用益黃散﹑阿膠散﹐得脾虛證退﹐然後治其心肝﹐瀉靑丸﹑導赤散。涼驚丸治之。九日愈。

王駙馬子五歲﹐目直視而不欲食﹐或以爲鬼祟﹐用符水噴之﹐反加發搐﹐此肝經實火之證也﹐用瀉靑丸而愈。

王氏子患吐瀉﹐或用藥下之﹐睡而露睛﹐瘈瘲身冷﹐此慢驚也﹐卽用瓜蔞湯治之而目開身溫。但二便不利﹐或用八正散﹔復冷不食﹐卽用益黃散﹑使君子丸﹐溫補脾胃﹐諸證悉愈。後又有不語﹐用地黃丸以補腎﹐半月而愈。

李寺丞子三歲發搐﹐自卯至巳﹐目右視﹐大叫哭。錢見曰﹕此逆也。男爲陽﹐本發左視無聲則順﹐右視有聲則逆。所以然者﹐左肝木也。右肺金也。逆則二髒相戰﹐金木相擊而有聲也。治宜瀉彊補弱。假令女發搐﹐目左視﹐是肺來乘肝﹐肝不能任。故叫哭也。當瀉其肺﹐後治其心﹐續治其肝。若病在秋【日西時同﹐】肺兼旺位﹐當大瀉其肺。若病在春【早晨時同﹐】此肝旺之時﹐尙不能勝肺﹐是肺彊而肝火弱也﹐當補其肝腎﹐大瀉其肺。若男發搐﹐目右視﹐是肝來勝肺而叫哭﹐當瀉其肝心。若病在春夏【早晨日中時同﹐】肝心旺時﹐當大瀉其肝。若病在秋冬【日晡時同﹐】此肺旺之時﹐尙不能勝肝﹐是肝彊而肺極虛也﹐當補其肺﹐大瀉其肝。所以言目反視者﹐乃肝主目也。凡搐則是風熱相搏於內﹐風屬肝﹐故外見於目也。今此病先瀉其肺﹐以瀉肺湯主之﹐二日不悶亂﹐知病退也。後用地黃丸補腎﹐三服後用瀉靑丸各二服以瀉心肝﹐五日而愈。然此證男反女﹐故男易治於女也。假令女發搐﹐目左視﹐肺之勝肝﹐又病在秋﹐卽肺旺肝不能任﹐故哭叫﹐當大瀉其肺﹐然後治心續肝。所以言男目右視者﹐木反侮金﹐肝旺勝肺﹐當瀉其肝。若更病在春夏﹐金气極衰﹐又當補其肺﹐愼勿瀉也。

竇漢卿《瘡瘍全書》曰﹕一小兒七歲﹐聞雷則昏倒不知人事以人參﹑歸身﹑麥冬﹐少入五味﹐盡一斤後﹐聞雷自若。

張從政《儒門事親》曰﹕李氏一小兒﹐病手足搐搦﹐以示戴人。戴人曰﹕心火勝也。勿持捉其手﹐當從搐搦。此由乳母保抱太極所致。乃令掃掙地以水灑之﹐幹令復灑之﹐令極濕﹐俯臥兒於地上﹐良久揮身轉側﹐泥涴皆滿﹐仍似水洗之﹐少頃而瘥矣。

李東垣曰﹕陳氏女八歲時得癇病﹐遇陰雨則作﹐遇驚亦作﹐口出涎沫﹐聲如羊鳴。余視之曰﹕此胎受驚也﹐其病深痼。調治半年﹐病亦可安﹐仍須淡味以佐藥力。與燒丹丸﹐繼以四物湯入黃連﹐隨時加減﹐半年而安。

丹溪心法曰﹕孫女因胎中受濕熱﹐日午發搐﹐唇黑面靑﹐每日作一次﹐未半周﹐難與藥﹐且釀乳飲之﹐用白朮﹑陳皮﹑半夏﹑芍藥﹑靑皮各五分﹐人參﹑川芎﹑木通各三錢﹐黃連二錢﹐炙艸一錢﹐分八服﹐姜五片﹐與乳母煎服。

羅天益《衛生寶鑑》曰﹕魏敬甫之子四歲﹐一長老摩頂授記﹐眾僧念咒﹐因而大恐﹐遂驚搐﹐痰涎壅塞﹐目多白睛﹐項背彊急﹐喉有痰聲﹐一時許方省。後每見衣皂之人輒發﹐多服朱砂﹑龍腦鎭墜之藥。四十餘日﹐前證仍在﹐又添行步動作神思如癡﹐命余治之。診其脈沈弦而急。《黃帝鍼經》云﹕心脈滿大﹐癇瘈筋攣﹔又肝脈小急﹐癇瘈筋攣。蓋小兒血气未定﹐神气尙弱﹐因而驚恐﹐神無所依﹐又動於肝﹐肝主筋﹐故癇瘈筋攣。病久气弱﹐小兒易爲虛實﹐多服鎭墜涼定之藥﹐復損其气﹐故行步動作如癡。《內經》云﹕暴攣癇眩﹐足不任身﹐取天柱穴者是也﹐天柱穴乃足太陽之脈所發陽癇附而行也。又云﹕癲癇瘈瘲﹐不知所苦﹐兩蹺主之﹐男陽女陰。潔古老人云﹕晝發取陽蹺申脈﹐夜發取陰蹺照海﹐先各灸二七壯。陽蹺申脈穴在外踝下容爪甲白肉際陷中﹐陰蹺照海穴在足內踝下陷中是也。次與沈香天麻湯﹐服三劑而全愈。

萬氏《幼科發揮》曰﹕英山縣大尹吳淸溪子病驚風﹐諸醫作風治之不效。急差人請余。余往見尹曰﹕非風也﹐乃因驚得之。風從肝治﹐驚從心治。不識病原﹐如何有效﹖乃取至聖保命丹治之﹐搐止矣。尹曰﹕名不虛傳﹐果良醫也。

一小兒驚後成癇﹐余制一方﹕天水散一料﹐碾爲細末﹐分作三劑﹕二兩三錢﹐入眞靑黛五錢碾勻﹐名倩魂散﹐寅卯時煎竹葉湯調服一錢﹐以平肝火﹔一劑二兩三錢﹐入珠砂水飛五錢﹐名安神散﹐巳午時煎燈艸湯調服﹐以鎭其神﹔一劑二兩三錢﹐入眞輕粉二錢研勻﹐名定魂散﹐申酉時煎淡姜湯服﹐以去其痰﹐旬日而安。

一小兒十歲﹐久得癇疾﹐余視兩目渾白無睛光﹐語言蹇濇﹐舉動癡迷﹐乃語其父曰﹕不可治矣。後請醫治之﹐竟無成功。

本縣汪前川兒驚病﹐一月之間嘗發二三次。余曰﹕不治必成癇也。求治於余﹐乃立一方﹐用枳實﹑黃連﹑半夏﹑白茯苓﹑各等分折半﹐朱砂飛又折半﹐同前研末﹐神曲糊丸芡實大﹐朱砂爲衣﹐每服一丸﹐用豶豬心一个批開﹐入藥在內﹐綫紮定﹐放瓦罐中﹐煮熟取出﹐豬心和藥食之﹐以湯送下﹐後竟不發﹐名斷癇丸。

舊縣張月山長子病急驚風﹐十七日不醒﹐待請余到﹐舌色黑矣。余嘗見父念《玉函經》﹕傷寒舌黑洗不紅﹐藥洗分明見吉凶。余問曰﹕用何藥洗之﹖父曰﹕薄荷湯。乃依法急取薄荷湯洗之﹐舌變紅色。余曰﹕可治也。用瀉靑丸二錢煎湯服之﹐一飲而盡﹐口燥渴已止也。其夜搐止熱退而安。此子不遇余﹐幾死也。

汪元津幼子七月間因傷食病瘧﹐七日發搐。余見之﹐肝風𨿽甚﹐脾未至困﹐當瀉其肝﹐後補其脾可也。乃以瀉肝散三服而搐止。後用調元湯以補其脾﹐琥珀抱龍丸以平其肝。喜睡﹐二目不能開。餘思喜睡者﹐非脾困也﹐乃神昏欠惺惺也。目屬肝﹐兩泡屬脾﹐合目不開者﹐非亡魂也﹐乃神倦也。今兒目欲開欲合可知也。只用前方﹐又二日﹐令其家中平日相與嬉戲者﹐取其小鼓小鈸之物﹐在房中牀前唱舞以噪之﹐未半日﹐目開而平復也。凡十日而安。

一女子五个月內發搐﹐余以瀉靑丸投之﹐三四服搐不止﹐轉甚。餘思痰壅气郁﹐乃發搐也。丸散頗粗﹐與痰粘滯於咽喉之間﹐致气不通而搐愈甚也。用竹葉煎作湯﹐取綿紙濾去其渣滓﹐澄淸服之﹐搐止而安。其父嘆曰﹕醫之貴於變通也﹐如是夫﹗

有兒脾胃素弱﹐一日病瀉﹐以理中丸服之﹐瀉未止﹐口內生瘡。乃謂前藥性熱助火﹐復以冷藥投之﹐身微熱﹐睡則揚睛。余見之曰﹕此發慢驚風也。令郎脾胃本虛﹐瀉則益虛﹐口中生瘡者﹐脾虛熱也﹐誤服冷藥﹐則中气益損﹐昏睡不乳﹐虛損之極也﹐當急作調元湯倍加人參服之﹐調理半月而愈。

胡鳳崖有子痘瘡後傷食疳﹐肌瘦發穗﹐有醫童一冊見之曰﹕不是疳證﹐乃血虛也。其家惑之。始則生一病如癇非癇﹐晝則安靜﹐夜則夢寐﹐抱其乳母叫云﹕我怕我怕﹐如人捕之狀。詢其病原﹐此兒性不喫藥﹐一冊來餵藥﹐必將鍼火以恐嚇之﹐而得斯疾也。蓋胃爲戊土﹐腎爲癸水﹐合而化爲火。腎主恐﹐恐則傷腎。此因脾胃虛弱﹐不能生肺﹐腎無化原﹐亦從而虛也。腎藏志﹐背虛則神志不寧而生驚恐。寤則神棲於心﹐寐則神棲於腎﹐脾志往來出入之門戶也。必以補脾爲主﹐安神次之。補脾。肥兒丸﹔安神﹐錢氏安神丸。調理半年而安。

一小兒七月﹐發搐無時﹐昏睡不醒﹐不哭不乳﹐招之灸之不痛﹐﹝口畜﹞之鼻不嚏﹐灌藥不入。余曰﹕此眞搐也﹐不可治矣。本縣大尹吳子生四月﹐病驚風﹐搐過則昏睡不乳﹐發搐則醒﹐眼邪視﹐右手搐搦﹐請余。余曰﹕此眞搐﹐不可治。辭而退。

一兒發搐痰壅﹐有醫用白餅子下之不退﹐凡三下﹐病益深﹐合目昏睡﹐不哭不乳﹐喉中气鳴﹐上气喘促﹐大便時下。余曰﹕五臟气絕﹐病不可治﹐轉下之過也。彼醫曰﹕白餅子﹐錢氏下痰神方也。余曰﹕盡信書﹐不如無書。錢氏小兒皆出於門人附會之事也。蓋人之有痰﹐猶木之有津。時令大熱﹐艸木流津﹐痰自熱生﹐此明驗也。痰猶水也﹐附气自行﹐過顙在山﹐豈水之性哉﹖乃搏激使之也。今痰隨火上﹐不如降火而反下之﹐損其胃气﹐胃气旣敗﹐五臟俱損。故目不開者肝絕也﹐昏睡不乳者脾絕也﹐啼聲不出者心絕也﹐喘促痰向者肺絕也﹐便溺遺失者腎絕也。果不可治而死。

邑中有儒醫﹐治病有奇方﹐惟性太執﹐不知變通。時有小兒發搐﹐余謂急驚之證﹐當用涼瀉﹐導赤散﹑瀉靑丸是也。彼謂驚風者﹐肝火郁遏而成也。火郁則發之﹐小續命湯是也。人不能決﹐兩從之。余所治者﹐一日而安。彼治者死。悔不信吾言﹐無及矣。

一小兒發搐﹐先取善推法推之﹐止向後發﹐病益危甚。余曰﹕推法者﹐乃鍼灸按摩之遺意也。經曰﹕無刺大虛人。推掐之法﹐壯實者可用之。如怯弱者﹐其气不行﹐推則有汗﹐反傷元气也。其家不信餘言。余曰﹕不死必成癇疾。半月後果死。

癸亥二月﹐英山縣大尹前縣吳某一子發搐﹐彼醫以二陳湯﹑薑汁﹑竹瀝治之﹐不退。吳初來任﹐過羅﹐與余有識﹐乃差人請余。比往﹐視其外候﹐三關靑气﹐兩頰赤色﹐目常直視﹐指如燃物。曰﹕此得之外感﹐未與發散﹐熱入於裏。錢氏曰﹕肝有熱則目直視﹐得心熱則發搐。又曰﹕兩頰赤而目直視﹐必作驚風。小兒肝常有餘﹐又乘木旺之時﹐當與瀉肝﹐若二陳湯陳皮﹑半夏﹑生薑之辛﹐皆助肝之物。經曰﹕以辛補之。所以無效。乃用瀉靑丸以瀉肝木之有餘﹐導赤散以瀉心之火﹐一服而搐卽止。余見其胎稟素怯﹐脾胃且弱﹐恐後作搐﹐便成癇疾﹐又作琥珀丸與之﹐常服而安。

蘄水沙阪徐淑道一子患驚風﹐先取醫張姓者治之﹐數日不效。請余往﹐痰喘正急﹐驚搐頻發。余先治其痰﹐次治其搐﹐以次而定。惟身熱猶熾。張姓者欲用解毒湯﹑竹葉湯﹑小柴胡湯﹐餘皆不可﹐謂之曰﹕小兒肝常有餘﹐脾常不足。病發於肝﹐風木本旺﹐脾土受傷﹐此乃虛熱﹐勿用寒涼﹐致損中气也。乃用四君子湯加炙黃芪﹑炒黑漧薑﹐一服而安。

一小兒年五歲﹐夢中驚哭﹐抱其母叫怕﹐此因被驚嚇得之。余制一方﹐用人參﹑麥門冬﹑茯神﹑黃連﹑酸棗仁﹑柏子仁﹑炙甘艸﹑朱砂各等分﹐一半水煎﹐一半入地黃加炙甘艸爲末﹐山藥粉糊丸黍米大﹐每服二十五丸﹐燈艸煎湯下﹐未盡劑而安。

余初習醫﹐治一兒二歲發搐而死﹐但面色未脫﹐手足未冷﹐乃气結痰壅而悶絕﹐非眞死也。取艾作小炷﹐灸兩手中衝穴﹐火方及肉而醒﹐大哭﹐遂用家傳治驚方﹐以雄黃解毒丸十五丸利其痰﹐涼驚丸二十五丸去其熱﹐合之﹐煎薄荷湯送下。須臾利下黃涎﹐搐止矣。

一兒周歲發熱而搐﹐以瀉靑丸投之不效﹐乃問其發搐之狀。其母曰﹕搐過後只好睡﹐醒時則戲作貓兒聲﹐見人則笑。余曰﹕醫要識證﹐藥要對證。以導赤散服之﹐一劑而安。其父問是何故﹖余曰﹕心臟屬火﹐其聲爲笑。火生於寅屬虎﹐貓者虎之類也﹐貓聲而笑﹐知非肝病﹐乃火病也。故以導赤散瀉其心火而安。

一兒發搐﹐因有推法暫退﹐一月後﹐至期復發﹐又推之﹐或一月一發﹐或一月再發。余曰﹕病成癇矣。推法者﹐乃發表之意﹐痰聚在心不得出也。幸初成癇者尙可治﹐若久則爲終身痼疾﹐不可治也。因立方用黃連五錢﹐朱砂二錢五分﹐飛白甘遂三分﹐膽星一錢爲末﹐粟米糊丸﹐獖豬心血杵勻﹐丸芡實大﹐每服一丸﹐燈艸煎湯化下﹐夜服三﹐日服一﹐遂安。

王綸《明醫雜著》曰﹕一小兒三歲﹐因驚抽搐﹐發熱痰盛﹐久用抱龍丸等藥﹐以淸風痰﹐反致面色或赤或靑。余謂始因肝有實邪﹐故宜用前藥。今面色靑赤﹐乃肝經虛熱而傳心不足之象也。先用六味地黃丸以滋養肝腎﹐佐以六君子湯少加柴胡﹑升麻以調補脾胃﹐諸證頓退而痊。

奚氏女六歲﹐忽然發驚﹐目動咬牙﹐或睡中驚搐﹐痰涎壅盛﹐或用化痰袪風等藥益甚。余曰﹕面靑而見前證﹐乃屬肝木克制脾土﹐不能攝涎而上湧也。當滋腎水﹐生肝血﹐則風自息而痰自消矣。遂用六味丸而愈。

一小兒患前證﹐痰涎自流﹐用驚風之藥﹐其證益甚﹐脾胃益虛﹐視其面色萎黃﹐口吐痰涎﹐用六君子﹑補中益气湯而愈。

一小兒兩目動札﹐手足發搐﹐數服天麻防風丸之類﹐以袪風化痰﹐前證不愈﹐其痰益甚。得飲食﹐諸證稍愈。視其準頭及左頰色靑黃。余曰﹕脾主涎﹐此肝木制脾土﹐不能統攝其涎﹐非痰盛也。遂用六君子湯加升麻﹑柴胡﹑釣藤二劑﹐飲食漸進﹐諸證漸愈。又用補中益气而安。

舉人余時正子傷食發丹毒﹐服發表之劑﹐手足抽搐﹔服抱龍丸﹐目瞤﹐气喘痰盛。余謂﹕此脾胃虧損而變慢驚也﹐無風可袪﹐無痰可逐﹐乃虛像也。遂用六君子加附子一劑而安﹐再劑而愈。

一小兒病後遇驚卽痰盛﹐咬牙抽搐﹐搖頭作瀉﹐卻服腦﹑麝﹑朱砂等劑﹐以致慢驚而卒。

一小兒七歲患急驚﹐將愈而發熱驚悸﹐或用袪風化痰之劑﹐更加驚搐﹐吐痰喘嗽﹐腹脹少食﹐惡寒﹔又用抱龍等丸﹐更加大便似痢﹐寒熱往來﹐殊類風證。先君視之﹐以爲脾气虧損﹐諸經無所資養而然。用四君子湯﹐少用升麻﹑柴胡﹐以升補陽气而愈。

大尹劉應昌子患瘰癧﹐恪用化痰之劑﹐虛證悉至﹐殊類驚風。又服袪風至寶丹﹐小便頻數﹐肢體抽搐﹐或兩目連札﹐咬牙呵欠﹐或作嘔懶食﹐大便童墜或泄瀉﹐此土傷而木勝也﹐用補中益气湯﹑六味地黃丸而痊。

冬官朱小溪子項間結核﹐面色萎黃﹐肌體消瘦﹐咬牙抽搐﹐頭搖目札﹐此肝木克脾土也﹐用六君子湯﹑九味蘆薈丸而愈。

憲幕顧斐齋元孫二周﹐項結核﹐兩臂反張﹐索敗毒之藥。余意其證屬風熱傷肝﹐血燥筋攣﹐未取付藥。翌早請治﹐果系前證﹐遂與六味丸一服﹐侵晨灌之﹐午後肢體如常。

儒者王文遠子患瘰癧﹐痰盛發搐﹐服金石香燥之劑﹐手足筋攣﹐此肝血復傷而致急驚風也﹐遂用加味小柴胡加釣藤﹑山梔﹑芎﹑歸一劑﹐又以六味丸料加五味﹐麥冬煎服而安。

《保嬰金鏡錄》曰﹕一小兒發熱拘急﹐或四肢瘈瘲﹐左腮色赤﹐此心肝二經風熱相搏﹐先用柴胡淸肝散以淸心肝之熱﹐次用六味地黃丸以生肝腎之血﹐頓安。

一小兒發搐啼叫﹐手足指冷﹐左腮靑黑﹐此肝脾虛弱﹐腎水反侮脾土﹐用六君子湯加姜﹑桂一劑頓安﹐又以四君子加芎﹑歸及補肝散而愈。

一小兒潮熱發搐﹐痰涎上湧﹐手足指冷﹐左腮至申酉時﹐靑中隱白﹐手足時搐﹐此肝經虛弱﹐肺金所勝而潮搐﹐脾土虛弱而手足冷也。用補中益气瘍以調補脾肺﹐用六味地黃丸以滋補肝腎而愈。蓋病气有餘﹐當認爲元气不足﹐若用瀉金伐肝淸熱化痰則誤矣。

一小兒印堂靑黑﹐至夜啼搐。余謂脾土虛寒﹐用釣藤飲而安。後因驚發搐夜啼﹐用釣藤飲﹐前證頓止。又用異功散而愈。

一小兒目內色靑發搐﹐目直上視﹐叫哭不已﹐或用牛黃淸心丸﹐不愈﹐反咬牙頓悶﹐小便自遺﹐此肝經血气虛甚故耳。余用補中益气湯及六味地黃丸而痊。

一小兒發搐目札﹐屬肝膽經風熱﹐先用柴胡淸肝散以淸其肝﹐後用六味地黃丸以補其腎而痊。

一小兒發熱作渴﹐用瀉黃散﹑大便重墜﹐口角流涎﹐仍欲瀉火。余曰﹕鼻準靑白多而黃色少﹐屬脾胃虛寒﹐肝木所侮。蓋口角流涎﹐胃气不能統攝也。大便重墜﹐脾气不能上升也。不信﹐另用涼劑﹐果眉唇微動﹐四肢微搐。余曰﹕此虛極而變慢脾風也。用六君子加當歸﹑木香﹑炮姜﹑釣藤鉤二劑益甚﹐意欲更劑﹐余曰﹕此藥力未及也。設前藥不對其證﹐禍在反掌矣。仍以前藥加炮附子一片﹐服之卽安。乃去附子﹐又二劑調理而愈。

一小兒瘈瘲啼叫﹐額間靑黑﹐此驚風肝木乘脾﹐腹中作痛也。先用六君子湯加木香﹑柴胡﹑釣藤鉤﹐啼叫漸緩﹐更加當歸。又二劑而安。

一小兒嘔吐不食﹐手足搐搦﹐痰涎上湧﹐手足指冷﹐額黑唇靑﹐此腎水勝心火也。用五味異功散﹐加木香﹑炮姜頓安﹐乃去炮姜﹐再劑而愈。

一小兒煩躁驚悸﹐熱渴飲冷﹐額間色赤﹐此心經實熱所致﹐先用瀉心湯一服稍緩﹐又用柴胡梔子散而瘥。

一小兒睡臥驚悸﹐發熱痰盛﹐脈形如弓之向外﹐此因驚木旺﹐傷脾而食不消也。先以天麻防風丸祛風定驚﹐用五味異功散壯脾止搐而瘥。

一小兒沈默昏捲﹐肢冷驚悸﹐其絞如弓之向裏﹐此脾胃气虛而外感寒邪也。先用惺惺散以解外邪﹐調胃气﹐諸證頓愈。但手足逆冷﹐又用六君子湯調補元气﹐數日而安。

《醫學綱目》曰﹕肝風搖頭﹐諸方不載。鄭都丞子患七年搖頭﹐三年下血﹐已服百餘方﹐前後所服治搖頭者無非風藥﹐止血者或作痢或作腸風﹐百藥無效。余旣視其病﹐又知其詳﹐亦不明其標本。退而思﹐乃肝血液盛﹐外有風熱乘之。肝屬木﹐盛則脾土爲木所克。脾與肺是子母﹐俱爲肝所勝﹐而血遂漬於大便﹐故便血不止。遂處一方﹐但損肝袪風而益脾﹐用犀角屑﹑甘艸各一分﹐瓜蔞根半兩﹐炙赤蛇蛻皮一錢﹐防風五兩﹐釣藤一錢﹐去節麻黃一錢﹐黃芪蜜炙半兩﹐羌活五錢﹐白芍藥五錢﹐爲末﹐棗肉丸﹐食後薄荷湯下﹐只二服作效。頭搖卽止﹐便血隨愈。次間服胃風湯﹐數日頓除。沈舍人子服之﹐亦驗。

《保嬰撮要》曰﹕一小兒寅卯時發熱痰搐﹐服抱龍﹑瀉靑二丸而愈。後復息﹐因自用前藥﹐更加咳嗽气喘﹐不時發搐﹐面赤或靑黃﹐或浮腫﹐或流涎。余謂咳嗽气喘﹐乃脾肺气虛﹔不時發搐﹐乃木乘土位﹔面靑而黃赤﹐乃肝助心火﹔浮腫流挺﹐乃脾气虛弱。用益智丸以養心神﹐補中益气湯以養脾肺﹐頓愈。

少參王陽湖孫跌傷股骨﹐正體科已續﹐余視其面色靑黃﹐口角微動﹐此肝木侮脾之證。且气血筋骨﹐皆資脾土以生﹐但壯脾气則所傷自愈。遂用六君﹑釣藤﹑當歸三十餘劑﹐諸證悉痊。

一小兒巳午時搐熱驚悸﹐發時形气倦怠﹐面黃懶食﹐流涎飲湯。余謂此心火虛而不能生脾土也。不信﹐自服涼心之藥﹐更加吐瀉﹐睡而露睛﹐幾成慢脾風。用六君﹑姜﹑桂﹐佐以地黃丸而愈。

一小兒七歲驚搐﹐發熱不已﹐巳午未時益甚﹐形气殊倦﹐熱定飲湯﹐此心脾气虛﹐朝用補中益气湯加益智仁﹐夕用六君﹑當歸﹑釣藤鉤﹐尋愈。後飲食過多﹐復作嘔瀉﹐或治以保和丸﹐反加寒熱發搐。此脾土復傷而肝木所侮也﹐用六君﹑柴胡﹐寒熱止而飲食進﹐但午未時仍泄﹐用補中益气湯加茯苓﹑半夏﹑釣藤鉤而愈。

一小兒百日內患搐﹐痰涎自流﹐用驚風藥益甚﹐視面色黃中隱白﹐乃脾虛不能攝涎也﹐用六君子﹑補中益气二湯而愈。後復患﹐兼气喘﹐當欲表散行痰﹐余謂此肺虛不能納气歸源耳﹐用五味異功散加釣藤鉤﹑柴胡﹐調補脾肺﹐淸理肝火而安。

一小兒患前證﹐面靑黑或痿黃﹐審其母素有鬱怒﹐用加味逍遙散﹑加味歸脾湯治其母﹐而子亦愈矣。

一小兒月內發搐鼻塞﹐此乃風邪所傷﹐以六君子湯加桔梗﹑細辛﹐子母俱服﹔更以蔥頭七莖﹐生薑一片﹐細擂攤紙上﹐合置掌中令熱﹐急貼子顖門﹐少頃﹐鼻利搐止。

一兒未滿兩月﹐發搐嘔乳﹐腹脹作瀉﹐此乳傷脾胃﹐用五味異功散加漏蘆﹐令母服之﹐子亦服匙許﹐遂愈。

一小兒驚悸痰盛﹐瀉乳不消﹐此感風邪夾驚﹐肝侮脾而气虛﹐先以天麻防風丸袪風定驚﹐後用五味異功散壯脾止搐而愈。

一小兒發熱拘急﹐四肢瘈瘲﹐左腮赤﹐此心肝二經風熱﹐先用柴胡淸肝散﹐次用六味地黃丸而愈。

一小兒發搐啼叫﹐手足指冷﹐左腮靑黑﹐此脾土虛弱而腎水侮之也。用六君﹑姜﹑桂一劑頓安﹐又以四君﹑芎﹑歸及補肝散而愈。

一小兒目內靑色發搐﹐目直上視﹐叫哭不已﹐或用牛黃淸心丸﹐更加咬牙煩悶﹐小便自遺。余謂此肝脾虛甚﹐用補中益气湯﹑六味地黃丸而愈。

一小兒發搐目札﹐屬肝膽經風熱﹑先用柴胡淸肝散以淸肝﹐後用六味地黃丸以補腎而愈。

一小兒潮熱﹐自申酉時熱至子丑時方止﹐通身似疥﹐大便祕結﹐小便赤濇﹐熱渴飲冷﹐此脾胃實熱而傳肺大腸也。先用淸涼飲四劑﹐給熱始退。又用四物加柴胡﹑黃連數劑﹐其瘡漸愈。彼欲速效﹐另用槐角之類﹐諸證益甚﹐遂請施院長治之﹐亦同余藥﹐惟加桃仁﹑赤芍二味﹐至百劑乃愈。

一小兒先停滯飲食﹐服克伐之藥﹐致面色痿黃﹐體倦少食﹐申酉時潮熱﹐余欲用調補之藥﹐不信﹐更用淸熱消導﹐益加泄瀉。余用六君子數劑﹐又用補中益气湯而愈。

一小兒酉戌時熱﹐面赤﹑腹中作痛﹐按之益甚﹐服峻厲之劑﹐下五七次﹐發搐吐痰﹐作渴腹痛﹐按之卻不痛﹐此脾胃復傷而變證也﹐用七味白朮散﹑補中益气湯頓安。

一小兒飲食停滯﹐服消導之藥﹐余曰﹕此因脾胃虛而食停滯也﹐當調補爲善。已而申酉戌時潮熱﹐食少作渴﹐大便不實﹐用四君子湯而飲食進﹐又用補中益气湯而諸證愈。

姚儀部子每停食則身發赤暈﹐此飲食內停不消﹐郁熱發外﹐用淸中解郁湯而愈。後患搖頭咬牙﹐痰盛發搐﹐吐出酸味﹐伺其吐盡﹐翌日﹐少以七味白朮散調理脾胃﹐遂不復患。

一小兒停食﹐服通利之劑﹐作嘔腹脹﹐此脾胃復傷也﹐用補中益气湯而愈。

一小兒兩目動札﹐手足發搐﹐數服天麻防風丸之類﹐前證不愈﹐其痰益甚﹐得飲食稍愈。視其準頭及左頰色靑黃﹐余曰﹕脾主涎﹐此肝木克脾土﹐不能統攝其涎﹐非痰盛也。遂用六君﹑升麻﹑柴胡﹑釣藤二劑﹐飲食漸進﹐諸證漸愈﹔又用補中益气湯而安。

治一小兒亥子丑時發熱泄瀉﹐用益黃散而愈﹔後復發﹐服前藥﹐嗜臥露睛﹐作渴少食﹐大便頻黃。余謂肝勝脾虛﹐元气下陷﹐用補中益气湯﹐佐以地黃丸而愈。

治一老生子周歲﹐秋初暴冷﹐忽發搐似癇﹐搐過則气息奄奄﹐此元气虛弱所致﹐用補中益气湯而安。

一小兒十歲﹐一小兒七歲﹐各有癇證﹐歲發二次﹐後因出痘﹐及飲食停滯﹐舉發頻數﹐並用六君子﹑補中益气二湯頓安。

一小兒六歲忽然發癇﹐目動咬牙﹐或睡中驚搐﹐口流痰沫﹐服化痰袪風之藥﹐益甚﹐而面色兼靑﹐乃屬肝木克制脾土而不能攝涎﹐故上湧也。當滋腎水﹐生肝血﹐則風自息﹐痰自消矣。用六味丸而愈。

一小兒患癇證﹐每發吐痰﹐困倦半向而蘇﹐諸藥不應。年至十三而頻發﹐用紫河車生研爛﹐入人參﹑當歸末﹐丸梧子大﹐每服三五十丸﹐日進三五服﹐乳下﹐一月漸愈﹔又佐以八珍湯全愈。

一小兒七歲發驚癇﹐每作先君令其恣飲人乳﹐後發漸疏而輕﹐至十四歲復發﹐仍用人乳﹐不應﹐余令用肥厚紫河車研爛﹐人乳調如泥﹐日服二三次﹐至數具而愈。後常用加減八味丸而安。至二十三歲發﹐而手足厥冷﹐仍用前法﹐佐以八味丸﹑十全大補湯而愈。

一小兒十三歲﹐因患驚癇﹐服朱砂丸之類而愈。後每發﹐輒服前丸不應。或調風痰內積﹐服藥下之﹐發作日頻﹔更服鎭驚等劑﹐益甚。余以爲心脾二經气血虧損﹐而痰涎畱滯﹐朝用補中益气湯﹐夕用斷癇丹﹐漸愈。出痘瘡後﹐其癇復作﹐仍用補中益气湯爲主﹐佐以八珍湯﹐及蟬蛻釣藤飲而愈。

一小兒傷風﹐鼻塞流涕﹐服藥過重﹐發搐﹐呵欠煩悶﹐汗出气喘﹐久不愈﹐其母因勞役發熱﹐余用補中益气湯﹐時以五七滴與兒飲之﹐母子並愈。

一小兒傷風發搐﹐痰盛喘急﹐余謂此脾肺气虛﹐腠理不密﹐而外邪所乘﹐用六君加柴胡﹑升麻﹑桑皮﹑杏仁一劑﹐痰喘悉退。又一劑﹐去桑﹑杏加釣藤鉤而安﹐乃用異功散﹐數劑後﹐不復發此證。若不補脾胃﹐實腠理﹐專治痰邪﹐鮮有不誤。

一小兒停食吐瀉﹐先用克滯之劑﹐更加咬牙發搐﹐面色靑白﹐鼻準靑而黑﹐手足指冷﹐眉唇抽動。余以爲脾胃虛弱﹐因藥復傷﹐肝木所乘﹐而成慢驚矣。遂用六君子加木香﹑柴胡﹑升麻二劑頓安。大凡傷食停滯﹐𨿽見發搐等證﹐且勿用藥﹐待宿食化盡﹐胃气漸健而自愈。設若彊與飲食﹐或誤用藥餌﹐不惟甚其所有﹐而且生其所無矣。

舉人杜克宏子發熱抽搐﹐口噤痰湧﹐此肝膽經實火之證﹐卽急驚風也。先用瀉靑丸一服﹐又用六味丸二服﹐諸證頓退﹔乃以小柴胡湯加芎﹑歸﹑山梔﹑釣藤鉤而安﹔卻用補中益气湯而愈。

一小兒沈困發熱﹐驚搐不乳﹐視其脈紋﹐如亂魚骨﹐此風熱急驚之證也。先用抱龍丸少許袪風化痰﹐後用六君子湯加柴胡壯脾平肝而愈。

一小兒暑月吐瀉﹐目唇微動﹐面色靑白﹐手足並冷﹐仍用玉露散。余謂已變慢脾風也﹐當溫補脾胃。不信﹐後果歿。

一小兒弄舌發搐﹐手指不冷﹐余謂肝脾虛熱﹐用異功散加升麻﹑柴胡而愈。後傷乳腹脹﹐服克滯藥﹐作瀉弄舌﹐手指發搐﹐審乳母肝火﹐與小柴胡湯加升麻﹑白朮治之﹐母子並愈。

一小兒乳食過多﹐患吐瀉﹐用大劑異功散加柴胡﹑升麻﹐母子服之而愈。後因驚﹐服至寶丹之類﹐發搐弄舌﹐幾至慢驚﹐余用六君子湯加白附子服之而愈。

一小兒吐舌﹐發熱飲冷﹐額鼻黃赤﹐吐舌流涎。余謂心脾實熱﹐用導赤﹑瀉黃二散而愈。後復作﹐別服淸熱等藥﹐更弄舌﹐余用異功散加釣藤鉤而安﹔又用六君子湯全愈。

一小兒夜睡﹐忽然驚動如搐﹐大便酸臭而色靑﹐此飲食傷脾而肝旺也。先用異功散加柴胡﹑升麻﹑山梔﹐又用四味肥兒丸而愈。

一小兒不時睡中驚動發搐﹐作渴飲冷﹐左腮靑﹐額間赤﹐先用柴胡淸肝散加釣藤鉤四劑以治肝火﹐後用五味異功散以健脾﹐又用地黃丸補腎肝而安。

一小兒九歲﹐因驚發熱﹐抽搐頓悶﹐咬牙作渴飲冷﹐便祕﹐面色靑赤﹐而印堂左腮赤甚﹐此心肝二經風熱相搏﹐乃形病俱實之證也。先用瀉靑丸料﹑炒黃連一劑﹐大便隨利﹐熱搐頓減﹔繼用抑靑丸一服﹐諸證悉退。但面色痿黃﹐肢體倦怠﹐飲食少思﹐此病气去而脾气未復也﹐用補中益气湯及地黃丸而全安。

一小兒發熱抽搐﹐口噤痰湧﹐此膽經實火爲驚風也。先用瀉靑丸一服﹐六味丸二服﹐諸證卽退﹔又用小柴胡湯加芎﹑歸﹑山梔﹑釣藤鉤﹐次以補中益气湯而愈。

一小兒忽然發熱﹐目動咬牙﹐驚搐痰盛﹐或與袪風化痰藥﹐益甚。面色靑黃﹐乃肝木克脾。脾之液爲涎﹐虛則涎不能攝﹐上湧而似痰也。法當生肝補脾﹐則風自息﹐痰自愈矣。遂用六味丸及六君子湯而愈。

一女子十二歲﹐善怒﹐睡中驚搐﹐徧身作癢﹐飲食少思﹐此肝火風熱﹐脾土受侮﹐用參朮柴苓湯以淸肝火﹐涼肝血健脾胃而愈。

一小兒三歲患急驚﹐面赤發熱﹐作渴飲冷﹐先君已用瀉靑丸一服﹐熱去大半﹔翌早﹐又自用前丸﹐一服卽吐瀉發搐﹐面色靑白﹐手足指冷。余以爲熱去而妄用﹐致脾胃受傷﹐用六君子湯加姜﹑桂﹑升麻﹑柴胡﹐一劑頓安。前哲謂小兒易爲虛實﹐攻伐之藥﹐中病卽止﹐不可過劑﹐我先君蓋守此法。

一小兒潮熱發熱﹐左腮靑赤﹐此心肝二經血虛之證也。用祕旨安神丸及四物湯加防風﹑酸棗仁治之而愈。

一小兒潮熱發搐﹐痰涎上湧﹐手足指冷﹐申酉時左腮靑色隱白﹐用補中益气湯調補脾肺﹐六味丸滋養肝腎而痊。

嘉興王舉人女七歲﹐因跌傷腿膝﹐兩臁腫潰﹐左腮色靑﹐左關脈無﹐余意驚則气散﹐而風熱郁滯於肝﹐故其脈隱伏﹐先用四君子加升麻﹑柴胡﹑釣藤鉤一劑﹐其脈卽至﹔更用四物加柴胡﹑防風﹑釣藤生血補肝而愈。

一小兒驚風後﹐痰嗽不止﹐睡臥不寧﹐諸藥無效﹐余用牛黃淸心丸少許頓止﹔後復傷風邪﹐痰盛喘急﹐飲食不下﹐仍用牛黃丸少許而安﹔再用異功散加桔梗而愈。

一小兒抽搐﹐涎痰自流﹐或用驚風之藥﹐益甚。視其面色黃白﹐余用六君﹑補中益气二湯補脾肺而愈。

一小兒傷風咳嗽痰湧﹐余謂脾虛肺弱﹐腠理不密。風邪所乘﹐用六君﹐桔梗﹑桑皮﹑杏仁治之而愈。後飲食停滯﹐作瀉腹脹﹐用六君加山楂﹑厚朴而安。又復停食作嘔﹐或用藥下之﹐更加咳嗽。余謂脾肺俱虛﹐宜用調補。彼以爲緩﹐自服發表克滯﹐前證益甚﹐頭項顫動。余用天南星散倍加釣藤鉤及異功散而愈。

一小兒口眼喎斜﹐面色或靑或赤﹐此肝心風火乘脾也。朝用柴湖淸肝散﹐夕用異功散加釣藤鉤而愈。其時有患前證﹐服袪風導痰之藥者﹐皆不能起。

一小兒痢後息前證發搐﹐面色萎黃﹐肢體倦怠﹐此元气虛﹐克伐多矣。余用補中益气湯加釣藤鉤子﹐服而漸愈。後因乳母七情飲食失宜﹐或兒乳食過多﹐前證仍作﹐服補中益气湯﹑五味異功散而愈。

一小兒因乳母受驚﹐發搐時﹐目赤壯熱腹痛﹐哭而曲腰﹐用四物加柴胡﹑防風﹐又用加味逍遙散加熟地黃以淸肝熱。生肝血﹐再用地黃丸滋腎水以生肝木﹐母子俱安。

一小兒曲腰而啼﹐面靑唇黑﹐此寒气所乘﹐內釣腹痛也。用五味異功散加木香﹑漧薑一劑﹐與母服之頓愈。後因母感寒﹐腹痛而啼﹐用人參理中湯一劑﹐與母服之﹐其子亦安。

一小兒曲腰幹啼﹐手足並冷﹐用六君子加漧薑﹑木香服之未應﹐又加肉桂﹐母子俱服而安。

一小兒忽幹啼作瀉﹐睡中搐﹐手足冷﹐此脾土虛寒﹐肝木侮之而作發搐﹐乃內釣也﹐用益黃散一劑﹐次用四君子加升麻﹑柴胡﹐乳食漸進而安。

一小兒幹啼﹐面靑或赤﹐手足並熱﹐或用淸熱之劑﹐久不愈。診其乳母有肝火气滯﹐用加味逍遙散及越鞠丸以治乳母﹐時灌子數滴﹐不旬日子母並愈。

一小兒患前證﹐服魏香散而愈。後復作服袪風鎭驚之藥﹐上气喘粗﹐此元气虛寒也。余先用烏蠍四君子湯稍愈﹔但倦怠殊甚﹐用補中益气湯及五味異功散而痊。

一小兒因母每感寒腹痛飲燒酒﹐發熱痰盛面赤﹐手足並熱﹐屬胃經實熱之天釣也﹐用淸胃散子母服之並愈。後因傷乳吐瀉﹐面色或靑或白﹐手足並冷﹐屬脾气虛寒﹐用六君子﹑木香﹑漧薑而愈。三歲後﹐傷食腹痛﹐唇黑作瀉﹐數去後而無糞﹐或糞少而靑。此元气虛寒下陷﹐用補中益气湯漸愈。

一小兒啼哭﹐陰囊腫大﹐眼目上翻﹐赤脈流淚﹐此肝熱內釣﹐用柴胡淸肝散加釣藤鉤治之﹐諸證漸愈﹔又用釣藤飲而痊。後復發﹐或用袪病根之藥﹐致乳食日少﹐肚中脹痛﹐手足浮腫﹐余先用六君子﹐升麻﹑柴胡數劑﹐諸證稍愈。又傷乳食吐瀉﹐用平胃散一服卽愈。

一小兒因乳母懷抱鬱結﹐腹痛發搐﹐久而不愈﹐用加味歸脾湯加漏蘆﹐母子並服﹐漸愈。又母大怒發厥而蘇﹐兒遂食乳﹐腹痛作瀉﹐面靑作嘔﹐先用小柴胡湯二劑﹐母子並服﹐少愈。其母又咽酸腹脹﹐用越鞠丸﹑加味歸脾湯﹐佐以加味逍遙散而愈。

一小兒感冒發熱﹐咳嗽咬牙﹐余以爲脾肺气虛﹐不信﹐乃用解散之藥﹐果項彊口噤﹐汗出不止﹐手足並冷﹐遂用五味異功散加柴胡﹑木香治之慚愈。但日晡微熱﹐睡而露睛﹐用補中益气湯而痊。

一小兒因驚發熱﹐誤行表散﹐出汗面白﹐日晡發痙﹐先兄謂脾肺气虛而肝膽邪盛﹐以六君子加柴胡﹑升麻治之。乃發於寅卯時﹐此肝邪自旺也﹐用加味逍遙散一劑﹐其熱頓退﹔又用補中益气湯﹑六味地黃丸而愈。

一小兒患瘰癧潰而發痙﹐煩悶咬牙寒熱﹐此屬肝脛風熱﹐先用柴胡梔子散一劑﹐寒熱頓止﹔次用四物﹑參﹑芪﹑白朮﹑柴胡﹐漸止﹔又用補中益气湯加芍藥﹑茯苓而痊。

一小兒頭患瘡﹐潰而發痙﹐或寒熱作渴﹐或手足厥冷﹐其脈洪大浮緩﹐按之皆微細﹐此元气虛而邪气實也﹐用十全大補湯加柴胡﹑山梔數劑﹐諸證漸退而脈漸斂﹐又十餘劑而愈。

一小兒驚風﹐服抱龍丸﹑保生錠﹐吐涎甚多﹐又汗出發痙﹐仍欲袪痰。余曰﹕此肝脾血虛而內生風耳。吐痰不止﹐脾肺气虛﹐不能攝涎也。汗出發痙﹐脾肺气虛而亡陽也。用六君子湯加炮姜﹑木香頓愈﹐又用四君子加歸﹑芪而安。

一小兒傷風發熱﹐服解散之藥﹐汗出不止﹐痓證悉具﹐其脈洪大鼓指﹐按之微細﹐此汗多亡陽﹐脾肺气虛之證也。用異功散加芎﹑歸﹑黃芪﹐其汗頓止﹐又用補中益气湯而痊。

一小兒停食腹痛﹐發熱嘔吐﹐服峻厲之劑﹐更吐瀉汗多﹐手足並冷﹐發痙不止﹐其脈浮洪﹐按之如絲﹐用六君子湯加升麻﹑炮姜﹐痙證頓已。惟寒熱往來﹐又用四君子湯﹑升麻﹑柴胡而愈。

少參王陽湖孫女年八歲﹐發痙﹐服降火消導之劑﹐其脈浮洪﹐寒熱如瘧﹐余用四君子加升麻﹑柴胡﹑炮姜﹑鈞藤鉤﹐及補中益气湯間服漸愈﹔但脇下作痛﹐去炮姜加木香﹑肉桂而痊。

小兒因乳母大怒﹐發熱脇痛﹐亦患前證﹐兼汗出作嘔﹐先用小柴胡湯一劑﹐子母俱服頓愈﹔但日晡潮熱﹐以異功散加升麻﹑柴胡治之並愈。

一小兒因乳母發熱吐瀉﹐一小兒因乳母食厥昏憒﹐同息前證﹐各治其母而子悉愈。

一小兒忽腰背反張﹐目上視﹐面靑赤。面靑屬肝主風﹐赤屬心主火﹐此風火相搏﹐用柴胡梔子散倍加釣藤鉤頓安﹔而痰如舊﹐又用抱龍丸而愈。

一小兒忽腰背反張﹐服治驚之藥﹐後不時舉發﹐面色黃白﹐肢體甚倦﹐余用五味異功散十餘劑而愈。後因驚兼飲食不節﹐不時舉發﹐隨用前藥卽愈。遂日以參﹑朮末每服五七分﹐炮姜﹑大棗煎湯調下﹐服至二兩而不發。已上二證﹐元气虛而病气實也﹐若用攻邪之藥皆誤矣。

一小兒素患前證﹐痰盛﹐面色素白而兼靑﹐余謂肺气不能平肝﹐肝气乘脾﹐脾气虛而生痰耳。先用抱龍丸二服以平肝﹐隨用六君子湯以補脾肺﹐月餘而痊。半載之後復發﹐謂非逐痰不能全愈﹐遂用下劑﹐痰涎甚多﹐而咽喉如鋸聲。余曰﹕乃脾不能攝涎也。咽間鳴﹐乃肺气虛甚也。遂用人參五錢﹐炮姜三分﹐水煎服而醒。至第四劑後﹐加棗二枚﹐人參服數兩而愈。後每發﹐非獨參湯不應。若執常方﹐鮮不有誤者。

王肯堂《證治準繩》曰﹕東都王氏子吐瀉﹐諸醫用藥下之﹐至虛變慢驚﹐其候昏睡露睛﹐手足瘈瘲而身冷。錢曰﹕此慢驚也。與瓜蔞湯﹐其子胃气實﹐卽開目而身溫。王疑其子不大小便﹐令諸醫以藥利之﹐醫畱八正散等數服﹐不利而身復冷。令錢氏利小便﹐錢曰﹕不當利。小便利之﹐必身冷。一二日﹐果身冷矣。因抱出﹐錢曰﹕不能食而胃中虛﹐若利大小便﹐則脾胃俱虛﹐當身冷而閉目卽死。今幸胎气實而難衰也。錢氏用益黃散﹑使君子丸四服﹐令微能飲食﹐至日午果能飲食。所以然者﹐謂利大小便﹐脾胃虛寒﹐當補脾不可別攻也。後又不語﹐諸醫作失音治之。錢曰﹕旣失音﹐何開目而能飲食﹖又牙不緊而口不噤也﹖諸醫不能曉﹐以地黃補腎。錢曰﹕此因涼藥﹐利小便﹐致脾腎俱虛﹐今脾已實﹐腎尙虛﹐故補腎必安。治之半月而能言﹐一月而痊。

少時聞友人孫彭山云﹕嘗見姻家一小兒﹐患驚搐﹐延專科治之﹐諸證悉退﹐而搖頭不止。後一老醫至﹐於常服藥中﹐加入紫河車﹐卽時愈。按紫河車﹐艸名﹐《神農本經》名蚤休﹐唐本名金綫重樓﹐錢氏方名白甘遂﹐主治驚癇搖頭弄舌。乃本經正文﹐古人謂遵白字療病多效﹐不虛也。

