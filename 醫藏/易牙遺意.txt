易牙遺意

敍

自放生戒殺之教盛於六代人主﹑至日舉蔬食士大夫亦有蟹蛤﹑自給者是時食經乃多至百餘﹑捲今天下號極靡三吳尢甚尋﹑常過從大小方圓之器儉者率半百而食經未有聞焉可怪也﹑豈古人約於品而詳於法今人﹑疏於法而侈於品與抑品逾繁﹑則法逾重不傳與及觀世所傳﹑禁中方醴海蔬果靡非飴也此石家沃釜物耳豈堪代鹽鼓耶﹑善謔者至謂醇酒蜜物可用訊﹑賊快哉獨韓氏方爲豪家所珍﹑予效其書治之濃不瞞胃淡不﹑搞舌出以食客往往稱善因梓以公夫世之司刀俎者且爲之﹑鮮嘲曰而謂予不知饕餮氏爲﹑永戒乎夫能爲不厭精不厭細﹑不得醬不食也者則口腹豈適﹑爲尺寸之膚哉

易牙遺意上卷目錄

醞造類桃源酒﹑香雪酒﹑碧香酒﹑臘酒﹑建昌紅酒﹑白曲﹑紅白酒藥﹑三黃糟﹑醋﹝三種法﹞﹑豆醬﹝二種法﹞﹑又醬油法

脯鮓類千里脯﹝並詩﹞﹑搥脯﹑火肉﹑臘肉﹝三種法﹞﹑風魚法﹑炙魚﹝二種法﹞﹑水咸魚法﹑蟹生方﹑魚鮓﹑生燒豬羊肉法﹑大熝肉﹑捉淸汁法﹑畱宿汁法﹑用紅曲法﹑麤熝料方﹑細熝料方﹑熝鴨羹﹑又煮鴨法﹑帶凍姜醋魚﹑瓜虀法﹑水雞幹﹑醆蒸鵝﹝二種法﹞﹑算條巴子﹑燥子蛤蜊﹑鑪焙雞﹑蒸鰣魚法﹑酥骨魚﹑川豬頭法﹑釀肚子

蔬菜類配鹽瓜法﹑糖蒸茄﹑蒜梅﹑釀瓜﹑蒜瓜﹑三煮瓜法﹑藏芥菜法﹑菉豆芽﹑糟茄﹑醬姜﹑三和菜﹑暴虀﹑芥辣﹑茄幹﹑醬梨

下卷目錄

籠造類大酵﹑小酵﹝二種法﹞﹑麤餡﹑水明角兒

鑪造類椒鹽餅﹝二種法﹞﹑酥餅﹑風消餅﹝二種法﹞﹑肉油餅﹑素油餅﹑燒餅面棗﹑雪花餅﹑芋餅﹑韭餅﹑白酥燒餅﹑薄苛餅﹑捲煎餅﹑糖榧﹑肉餅﹑油餃兒﹑麻膩餅子

糕餌類藏粢﹑松糕﹑五香糕﹑生糖糕﹑水團﹑裹糕﹑香頭﹑夾沙團﹑粽子﹝二種法﹞

湯餅類燥子肉面﹑餛飩﹑水滑面﹑索粉

齋食類造栗腐﹑麩鮓﹑煎麩﹑五辣醋

果實類糖橘﹝二種法﹑糖林檎﹝二種法﹞﹑糖脆梅﹑糖楊梅﹑蜜梅﹑灌藕﹑甘豆糖﹑涼豆﹑鹽豆﹑麻糖﹑炒團﹑瑪瑙團﹑糖姜﹑荊芥糖﹑松花餅﹑糖煎冬瓜﹑燻楊梅﹑桃杏幹﹑蜜橙

諸湯類靑脆梅湯﹑黃梅湯﹑鳳池湯﹑荔枝湯﹑橘湯﹑杏湯﹑茴香湯﹑梅蘇湯﹑縮砂湯﹑木樨湯﹑棗湯﹑瑞香湯﹑桂仙湯﹑紫雲湯

諸茶類末茶﹝二種法﹞﹑臘茶﹝二種法﹞﹑香茶﹝三種法﹞﹑法制芽茶

食藥類透頂香﹑朋砂丸﹑丁香煎丸﹑甘露丸﹑荳蔻丸﹑橄欖丸﹑法制荳蔻﹑蓽澄茄丸﹑法制杏仁﹑法制橘紅﹑醉鄕寶屑﹝二種法﹞﹑煎甘艸膏子法

易牙遺意捲之﹝上﹞

吳郡韓奕公望編次嘉禾梅墟周履靖校

醞造

桃源酒﹕白曲二十兩剉如棗核水一斗浸之待發糯米一斗淘極淨炊作爛飯攤冷以四時消息气候投於曲汁中攪如稠粥候發卽更投二斗米飯嘗之或不似酒勿怪候發又投二斗米飯其酒卽成矣如天气稍暖熟後三五日甕頭有澄淸者先取飲之縱令酣酌亦無傷也此本武陵桃源中得之後被齊民要術中采掇編錄皆失其妙此獨眞本也今商議以空水浸米尢妙每造一斗水煮取一升澄淸汁浸曲俟發經一日炊飯候冷卽出甕中以曲麥和還入甕內每投皆如此其第三第五皆待酒發後經一日投之五投畢待發定訖一二日可壓卽大半化爲酒如味硬卽每一斗蒸三升糯米取大麥蘗曲大匙白曲末一大分熟攪和盛葛布袋中納入酒甏候甘美卽去其袋凡造酒北方地寒卽如人气投之南方地暖卽須至冷爲佳也。

香雪酒﹕用糯米一石先取九斗淘淋極淸無渾腳爲度以桶量米淮作數米與水對充水宜多一斗以補米腳浸於缸內後用一斗米如前淘淋炊飯埋米上艸蓋覆缸口二十餘日候浮先瀝飯殼次瀝起米控幹炊飯乘熱用原浸米水澄去水腳白曲作小塊二十斤拌勻米殼蒸熟放缸底如天气熱略出火气打拌勻後蓋缸口一周時打頭扒打後不用蓋半周時打第二扒如天气熱須再打出熱气三扒打絕仍蓋缸口候熟如要用常法大抵米要精白淘淋要淸淨扒要打得熱气透則不致敗耳。

碧香酒﹕糯米一斗淘淋淸淨內將九升浸甕內一升炊飯拌白曲末四兩用篘埋所浸米內候飯浮撈起蒸九升米飯拌白曲末十六兩先將浮飯置甕底次以浸米飯置甕內以原淘米漿水十斤或二十斤以紙四五重密封甕口春秋數日如天寒一月熟。

臘酒﹕用糯米二石水與酵共二百斤足秤白曲四十斤足秤酸飯二斗或用米二斗起酵其味醲而辣正臘中造煮時大眼籃二个輪置酒瓶在湯內與湯齊滚取出。

建昌紅酒﹕用好糯米一石淘淨傾缸內中畱一窩內傾下水一石二斗另取糯米二斗煮飯攤冷作一團放窩內蓋訖待二十餘日飯浮漿酸摝去浮飯瀝漧浸米先將米五升淘淨鋪於甑底將濕米次第上去米熟略攤气絕番在缸中蓋下取浸米漿八鬥花椒一兩煎沸出鑊待冷用白曲三斤槌細好酵母二碗飯多少如常酒放酵法不要厚了天道極冷暖處用艸圍一宿明日早將飯分五處每處放小缸中用紅曲一升白曲半升取酵亦作五分每分和前曲飯同拌勻踏在缸內將余在熟水盡放面上蓋定後二日打扒如面厚三五日打一徧打後面浮漲足再打一徧仍蓋下十一月二十五日十二月一月熟正月二十日熟餘月不宜造柞取澄淸並入白檀少許包裹泥定頭糟用熟水隨意副入多少二宿便可柞。

白曲﹕白面一石糯米粉一斗水拌令幹濕得所篩子格過踏成餅紙裹掛當風處五十日取下日曬夜露每造酒米一斗宜用曲十兩。

紅白酒藥﹕用艸果五个靑皮官桂砂仁良姜茱萸光烏各二斤陳皮黃檗香附蒼木漧薑野菊花杏仁各一斤姜黃薄苛各半斤每藥末二斤粳米粉一斗辣蓼三斤或水姜二斤春汁和滑石末一斤四兩如常法盦之上等料更加蓽撥丁香細辛三賴益智丁皮砂仁各四兩凡酒內止可用砂仁余藥皆不可用其外桑椹松枝可和炊飯入缸內橘皮沈香木香檀香可入酒皆取其香紅曲入酒取其色地黃黃精入酒取其補益也。

三黃糟﹕三伏中糯米一斗腌作黃子一斗用酒藥做成白酒漿一斗炊作軟飯三件一處拌勻入甕泥篛密封日曬至秋冬用或和在醬內尢佳。

醋﹕用粳糯米不枸糙與白皆可以七升五合水浸三日炊飯白曲一斤半秤水二十五斤和勻入甕厚紙五層密封五十日熟二醋下水十二斤三醋下水八斤春秋二社皆可造亦有以米腌成黃子者。

又法﹕正立伏日粳米糙白皆可粞亦可五斗水浸一日一換水七次炊飯入甕內候七日下水其飯一斗對水一斗下後每日打二次候熟濾去醋糟煎過入瓶內放炒糙米一撮尢妙。

又法﹕二斗米浸二日蒸飯和麩皮一斗腌成黃子曬漧再用米炊飯二斗乘熟和前黃子十分捺實在缸內一斗米下二斗水缸上用蓋密封候其熟用茴香煎煮入瓶須正伏中造。

豆醬﹕用黃豆一石曬漧揀淨去土磨去殼沸湯泡浸候漲上甑蒸糜爛停如人气溫拌白面八十斤官秤或七十斤攤蘆席上約二寸厚三五日黃衣上翻轉再攤腌三四日手挪碎鹽五六十斤水和下缸拌抄上下令勻以鹽摻缸面其鹽宜淋去灰土艸屑水宜少下日後添冷鹽湯大抵水少則不酸黃子攤薄則不發熱且色黃厚則黑爛且臭下缸後遇陰雨小棒撐起缸蓋以出其气炒鹽停冷摻其面天晴一二日便打轉令白頻打令其勻且出熱气須正伏中造。

又法﹕用大麥磨粉其色味尢甜而黑汁且淸凡醬止宜周歲過則味減矣。

又醬油法﹕黃豆挪去衣取一斗淨者下鹽六斤下水比常法增多熟時其豆在下其油在上也。

脯鮓

千里脯﹕牛羊豬肉皆可精者一斤醲酒二盞淡醋一醆白鹽四錢冬三錢茴香花椒末一錢拌一宿文武火煮令汁幹曬之詩曰不問豬羊與太牢一斤切作十來條一醆淡醋二醆酒茴香花椒末分毫白鹽四錢同攪拌淹過一宿慢火熬酒盡醋幹穿曬卻味罷休道孔聞韶。

搥脯﹕新宰圈豬帶熱精肉一斤切作四五塊炒鹽半雨入肉中直待筋脈不收日曬半幹量用好酒和水並花椒蒔蘿橘皮慢火煮幹碎搥。

火肉﹕以圈豬方殺下只取四隻精腿乘熱用鹽每一斤肉鹽一兩從皮擦入肉內令如綿軟以石壓竹柵上置缸內二十日次第番三五次以稻柴灰一重間一重疊起用稻艸煙燻一日一夜掛有煙處夏水中浸一日夜淨洗仍前掛之。

臘肉﹕肥嫩豬肉十斤切作二十段鹽八兩酒二斤調勻猛入肉中令如綿軟大石壓去水痕十分幹以剩下所腌酒調糟塗肉上以竹穿之掛通風處。

又法﹕肉十斤先以鹽二十兩煎湯澄淸取汁將肉置汁中二十日取出掛通風處。

又法﹕夏月鹽肉須用炒鹽擦入勻腌一宿掛起見有水痕便用大石壓去水漧掛風中。

風魚﹕臘月鯉魚或鯽魚斤許者不去鱗只去腸雜拭漧炒鹽一兩連鱗內外擦過腌四五日剁碎蔥椒蒔蘿好酒拌勻釀在魚腹中皮紙包裹麻皮紮定掛當風處用時微火炙熟。

炙魚﹕鱭魚新出水者治淨炭上十分炙幹收藏。

又法﹕以鱭魚去頭尾切做段用油炙熟每段用篛間盛瓦罐內泥封。

水咸魚﹕臘中鯉魚切大塊拭漧一斤用炒鹽四兩擦過腌一宿洗淨痕幹再用鹽二兩糟一斤拌勻入甕紙篛泥封塗。

蟹生方﹕用生蟹剁碎以麻油或熬熟冷並艸果茴香砂仁花椒末水姜胡椒俱爲末再加蔥鹽醋共十味入蟹內拌勻實時可食。

魚鮓﹕鯉魚靑魚鱸魚鱘魚皆可造治去鱗腸舊筅帚緩刷去脂膩腥血令十分淨掛當風一二日切作小方塊每十斤用生鹽一斤夏月一斤四兩拌勻腌磁器內冬二十日春秋減之布裹石壓令水十分幹不滑不韌用川椒皮二兩蒔蘿茴香宿砂紅豆各半兩甘艸少許皆爲麤末淘淨白粳米七八合炊飯生麻油一斤半純白蔥絲一斤紅曲一合半搥碎已上俱拌勻磁器或木桶按十分實荷葉蓋竹片扡定更以小石壓在上候其日熟春秋最宜造冬天預腌下鮓坯可畱臨用時旋將料物打拌此都伯造法也鱭魚用法但要乾方可。

生燒豬羊肉法﹕腿精批作片以刀背勻搥三兩次切作塊子沸湯隨漉出用布內紐幹每一觔入好醋一盞鹽四錢椒油艸果砂仁各少許供饌亦珍美。

大熝肉﹕肥嫩杜圈豬約重四十斤者只取前胛去其脂剔其骨去其拖肚淨取肉一塊切成四五斤塊切作十字爲四方塊白水煮七八分熟撈起停冷搭精肥切作片子厚一指淨去其浮油水用少許厚汁放鍋內先下熝料次下肉又次淘下醬水又次下元汁燒滚又次下末子細熝料在肉上又次下紅曲末以肉汁薄傾在肉上文武火燒滚令沸直至肉料上下皆紅色方下宿汁略下鹽去醬板次下蝦汁掠去浮油以汁淸爲度調和得所頓熱其肉與汁再不鍋與豉汁鵝同法但不用紅曲加些豆豉擂在汁中。

捉淸汁去﹕以元去浮油用生蝦和醬舂在汁內一邊燒火使鍋中一邊滚起泛來掠去之如無蝦汁以豬肝擂碎和水傾入代之三四次下蝦汁方無一點浮油爲度。

畱宿汁法﹕宿汁每日煎一滚停傾少時定淸方好如不用入錫器內或瓦罐內封蓋掛井中。

用紅曲法﹕每曲一酒盞許隔宿酒浸令酥研如泥以肉汁解薄傾下。

麤熝料方﹕炙用官桂白芷良姜等分不切完用。

細熝料方﹕甘艸多用官桂白芷良姜桂花檀香藿香細辛甘松花椒宿砂紅豆杏仁等分爲細末用凡肉汁要十分淸不見浮油方妙肉卻不要漧枯。

熝鴨羹﹕大肥鴨以石壓死甑過撏去毛剁下頭頸倒瀝血水在盆內畱下卻開肚皮去腸入鍋中先下醬水與酒並瀝下血水煮一滚方下宿汁並麤熝料擘碎入汁中又下胡蘿卜多則損汁味又下研細豬臨熟火向一邊燒令汁浮油滚在一邊然後撤之汁淸爲度又下牽頭以指按鴨胸部上肉軟爲熟細熝料紫蘇多用爲主花椒次用甘艸次用茴香以下並減半之用杏仁桂皮桂枝甘松檀香砂仁研爲細末沙糖大蒜胡蔥研爛如泥入前榦末和勻每汁一鍋約用熝料一碗又加紫蘇末另研入汁牽綠豆粉臨時多少打用。

又煮鴨法﹕宿汁每日多畱贉﹝徒感﹑反﹞用法見大熝肉條鴨頸剁下盤受下血水自口邊起劃一刀取頸骨搥碎鴨煮軟後撈起搭脊血並瀝下血生塗鴨胸部上和細熝料再蒸用。

帶凍姜醋魚﹕鮮鯉魚切作小塊鹽腌過醬煮熟收出卻下魚鱗及荊芥同煎滚去查候汁稠調和滋味得所用錫器密盛置井中或水上用濃姜醋澆。

瓜虀法﹕醬瓜生薑蔥白淡筍幹或筊白蝦米雞胸肉各等分切作長條絲兒香油少過供之。

水雞幹﹕治大水雞湯中煮浮卽撈起以石壓之令十分幹收。

醆蒸鵝﹕用肥鵝肉切作長條絲用鹽酒蔥椒拌勻放白醆內蒸熟麻油澆供。

又法﹕鵝一隻不剁碎先以鹽腌過置蕩鑼內蒸熟以鴨彈三五枚酒在內候熟杏膩澆供名杏花鵝。

算條巴子﹕豬肉精肥各另切作三寸長條如算子樣以沙糖花椒末宿砂末調和得所拌勻曬漧蒸熟。

燥子蛤蜊﹕用豬肉肥精相半切作小骰子塊和些酒煮半熟入醬次下花椒砂仁蔥白鹽醋和勻再下綠豆粉或面水調下鍋內作膩一滚盛起以蛤蜊先用水煮去殼排在湯盤子內以燥子肉洗供新韭胡蔥菜心豬腰子筍筊白同法。

鑪焙雞﹕用雞一隻水煮八分熟剁作小塊鍋內放少許燒熱放雞在內略炒以旋子或碗蓋定燒極熱酒醋相半入鹽少許烹之候幹再烹如此數次候十分酥熟取用。

蒸鰣魚﹕鰣魚去腸不去鱗用布拭去血水放蕩羅內以花椒砂仁醬擂碎水酒蔥拌勻其味和蒸之去鱗供之。

酥骨魚﹕大鯽魚治淨用醬水酒少許紫蘇葉大撮甘艸些小煮半日候熟供食。

川豬頭﹕豬頭先以水煮熟切作條子用沙糖花椒砂仁醬拌勻重湯蒸頓。

釀肚子﹕用豬肚一个治淨釀入石蓮肉洗擦苦皮十分淨白糯米淘淨與蓮肉對半實裝肚子內用綫紮緊煮熟壓實候冷切片。

蔬菜

配鹽瓜茄﹕老瓜嫩茄合五十斤每斤用淨鹽二兩半先用半兩淹瓜茄一宿出水次用橘皮五斤新紫蘇連根二斤生薑絲三斤去皮杏仁二斤桂花四兩甘艸二兩黃豆一斗煮酒五斤同拌入甕合滿捺實篛五層竹片捺定篛裹泥封曬日中兩月取出入大椒半斤茴香砂仁各半斤拌勻曬在日內發熱乃酥美黃豆須揀大者煮爛以麩皮腌熟去麩皮淨。

糖蒸茄﹕牛你茄嫩而大者不去蒂直切成六稜每五十斤用鹽一兩拌勻下湯焯令變色瀝漧用薄苛茴香末夾在內沙糖二斤醋半鍾浸三宿曬漧還鹵直至鹵盡茄幹壓扁收藏之。

蒜梅﹕靑硬梅子二斤大蒜一斤或囊剝淨炒鹽三兩酌量用水煎湯停冷浸之候五七日後鹵水將變色傾出再煎其水停冷浸之入瓶至七月後食梅無酸味蒜無葷气也。

釀瓜﹕靑瓜堅老而大者切作兩片去穰略用鹽出其水生薑陳皮薄苛紫蘇俱切作絲茴香炒砂仁沙糖拌勻入瓜內用綫紮定成个入醬缸內五六日取出連瓜曬漧收貯切碎了曬。

蒜瓜﹕秋間小黃瓜一斤石灰白礬湯焯過控幹鹽半兩腌一宿又鹽半兩剝皮大蒜瓣三兩搗如泥與瓜拌勻傾入淹下水中熬好酒醋浸著涼處頓放冬瓜茄子同法。

三煮瓜﹕靑瓜堅老者切作兩片每一斤用鹽半兩醬一兩紫蘇甘艸少許淹伏時連鹵夜煮日曬凡三次煮後曬至雨天畱甑上蒸之曬漧收貯。

蒜苗幹﹕蒜苗切寸段一斤鹽一兩淹出臭水略晾漧拌醬糖少許蒸熟曬漧收藏。

藏芥菜法﹕芥菜肥者不犯水曬至六七分榦去葉每斤鹽四兩腌一宿取出每莖紮成小把宜小瓶中倒瀝盡其水並前淹出水同煎取淸汁待冷入瓶封固夏月食。

綠豆芽﹕將綠豆冷水浸兩宿候漲換水淘兩次烘干預掃地潔淨以水灑濕鋪紙一層置豆於紙上以盆蓋之一日兩次灑水候芽長淘去殼沸湯略焯姜醋和之肉燥尢宜。

糟茄﹕中樣晚茄嫩者水浸一宿時每斤用鹽四兩好香糟一斤三宿脆妙。

醬姜﹕社前姜嫩無絲布之少鹽一宿晾漧入瓶布果口置醬缸內。

三和菜﹕淡醋一分酒一分水一分鹽甘艸調和其味得所煎滚乘熱下菜姜絲橘皮絲各少許白芷一兩片摻菜上重湯頓勿令開至熟

暴虀﹕菘菜嫩莖湯焯半熟紐幹切作碎少許油略炒過舀器內入淡醋些許窨少頃可供。

芥辣﹕二年陳芥子研細水調捺實碗內韌紙封固沸湯三五次泡去黃水覆冷地上頃後有气入淡醋解開布濾去查。

茄幹﹕夏月十分嫩茄蒸過曬漧入甕中封至冬月用苦菜湯中焯過曬漧至冬月用。

醬梨﹕梨子帶皮入醬缸內久而不壞香櫞去穰入醬亦可作蔬。

易牙遺意上卷終

~~~~~~~~~~~~~~~~~~~~~~~~~~~~~~~~~~

易牙遺意捲之﹝下﹞

吳郡韓奕公望編次嘉禾梅墟周履靖校

籠造

大酵﹕凡面用頭羅細面足秤雙斤十个十分上白糯米五升細曲三兩紅曲發糟四兩以白糯米煮粥面打碎糟和溫湯同入磁砵置溫暖處或重湯一周時待發作濾粕取酵凡酵稠厚則有力如用不敷溫湯再濾輳足天寒水凍則一周時過半蓋須其正發可用和面分做其面三四次和酵成劑其起發勻捍成皮子包餡之後布蓋於燒火處如天冷左右生火以和之必候面性起發得十分滿足可以浮水方可上籠發火猛燒直至湯气透起到籠頂蓋一發卽定不可再發火矣若做太饅頭則用酵頭硬名曰舂酵。

小酵﹕用碱以水或湯搜面如前法其搜面春秋二時用春燒沸滚湯點水便搜夏月滚湯謄冷大熱用冷水冬月百沸湯點水冷時用沸湯便搜餅同此法。

又法﹕用酒糟面曬漧收貯每用酌量多少以滚湯泡放溫暖處候起發濾其汁和面如大酵法蒸造。

麤餡﹕十分爲率羊肉餡用羊肉二斤薄切沸湯略焯過羊脂半斤切骰子塊生薑末四兩橘皮絲二錢杏仁五十个鹽一合蔥白四十莖同切剁爛任意饅頭餛飩俱可。

水明角兒﹕白面一斤滚湯內逐漸散下不住手攪作稠糊分作一二十分冷水浸至雪白放按上擁出水入豆粉對半搜作劑薄皮與饅頭同法。

鑪造

椒鹽餅﹕白面二斤香油半斤鹽半兩好椒皮一兩茴香半兩三分爲率以一分純用油椒鹽茴香和面爲穰更入芝麻麤屑尢好每一餅夾穰一塊捏薄入鑪。

又法﹕用湯與油對半內用糖與芝麻屑並油爲穰。

酥餅﹕油酥四兩蜜一兩白面一斤搜成劑入胱作餅上鑪或用豬油亦可蜜用二兩尢好。

風消餅﹕用糯米二升搗極細爲粉作四分一分作餑一分和水作餅煮熟和見再二分粉小醆蜜半醆正發酒醅兩塊白餳同頓鎔開與粉餅捍作春餅樣薄皮破不妨熬盤上磚過勿令焦掛當風處遇用量多少入豬油中煠之煠時用筋獨動另用沙糖白面拌和得所生麻布擦細摻餅上。

又一法﹕只用細熟粉少許同煮捍扯攤於篩上曬至十分幹凡粉一斗用芋末十二兩。

肉油餅﹕白面一觔熟油一兩羊豬脂各一兩切如小豆大酒二盞與面搜和分作十劑捍開裹精肉入鑪內磚熟。

素油餅﹕白面一觔眞麻油五兩搜和成劑隨意如沙糖餡印脫花樣鑪內炕熟。

燒餅面棗﹕取頭白細面不俱多少用稍溫水和面極硬劑再用桿杖押倒用手逐个做成雞子樣餅令極光滑以快刀中腰周回壓一豆深鍋內熬白沙炕熟若面棗以白土炕之尢勝白沙又捍餅著少蜜更日不幹。

雪花餅﹕用十分頭羅雪白面蒸熟十分白色凡用面一斤豬油六兩油半斤糖豬脂切作骰子塊和少水鍋內熬烊莫待油盡見黃焦色逐漸舀出未盡再熬再舀如此則油白和面爲餅底熬盤上略放艸柴灰上面鋪紙一層放餅在上熯。

芋餅﹕生芋你搗碎和糯米粉爲餅油煎或夾糖豆沙在內尢妙。

韭餅﹕帶臕豬肉作燥子油炒半熟韭生用切細羊脂剁碎花椒砂仁醬拌勻捍薄餅兩个夾餡子熯之薺菜餅同法。

白酥燒餅﹕面一个油二兩好酒醅作酵候十分發起卽用揉令十分列芝麻糖者如前法每面一个糖二兩可做十六个熯。

薄荷餅﹕頭刀薄荷連細枝爲末炒麵餑六兩幹沙糖一斤和勻令味得所入脫脫之。

捲煎餅﹕餅與薄餅同用羊肉二斤羊脂一斤或豬肉亦可大槪如饅頭餡須多用蔥白或筍幹之類裝在餅內捲作一條兩頭以麵糊粘住浮油煎令紅焦色或只熯熟五辣醋供與素餡同法。

糖榧﹕白面入酵待發滚湯搜成劑切作榧子樣下十分滚油炸過取出糖面內纏之其纏糖與面對和成劑。

肉餅﹕每面一斤用油六兩餡子與捲煎餅同拖盤熯用餳糖煎色刷面。

油餃兒﹕面搜劑包餡做餃兒油煎熟餡同肉餅法。

麻膩餅子﹕肥鵝一隻煮熟去骨精肥各切作條子用焯熟韭菜生薑絲筊白絲焯過木耳絲筍幹絲各排碗內蒸熱麻膩並鵝汁熱滚餅似春餅稍厚而小每捲前味食之。

糕餌

藏粢﹕澄細糖豆沙入薄荷少許澄細糯米粉捍薄皮子包豆沙捲如筒子蒸之。

五香糕﹕上白糯米和粳米二六分芡實幹一分人參白水茯苓一分磨極細篩過用白沙糖茴香薄荷滚湯拌勻上甑蒸。

水團﹕澄細糯米粉帶濕以砂糖少許作餡爲彈子大煮熟置冷水中澄粉者以絕好糯米淘淨浸半日帶水磨下置布袋中瀝漧。

松糕﹕陳粳米一斗沙糖三斤米淘極淨烘漧和糖灑水入臼舂碎於內畱二分米拌舂其粗令盡或和蜜或純粉則擇其黑色米凡蒸糕須候湯沸漸漸上粉要使湯气直上不可外泄不可中沮其布宜稻艸攤甑中。

生糖糕﹕粳米四升糯米升春秋浸一二日搗細蒸時用糖和粉捏作碎塊排布粉內候熟成劑切作片。

裹蒸﹕糯米淘淨蒸軟熟和糖拌勻用篛葉裹作小角兒再蒸。

香頭﹕砂糖一斤大蒜三囊大者切作三分帶根蔥白七莖生薑七片射香如豆大一粒各置各件瓶底次置糖在上先以花篛紮之次以油單紙封重湯內煮周時經年不壞臨用旋取少許便香。

夾砂團﹕沙糖入赤豆或菉豆砂撚成一團外以生糯米粉裹作大團蒸或滚湯內煮。

粽子﹕用糯米淘淨夾棗栗柿幹銀杏赤豆以筊葉或篛葉裹之。

又法﹕以艾葉浸米裹謂之艾香粽子凡煮粽子必用稻柴灰淋汁煮亦有用些許石灰者欲其筊葉靑而香也。

湯餅

燥子肉面﹕豬肉嫩者去筋皮外精肥相半切作骰子塊約量水與酒煮半熟用胰脂研成膏和醬傾入次下香椒砂仁調和其味得所煮水與酒不可多其肉先下肥又次下蔥白切肉塊不可帶靑葉臨鍋調菉豆粉作。

餛飩﹕白面一斤鹽半兩和如落索面更頻入水搜和爲餅劑少頃操百十徧爲小塊捍開錄豆粉爲餑四邊要薄入餡其皮堅臕脂不可搭在精肉用蔥白先以油炒熟則不葷气花椒薑末杏仁砂仁醬調和得所更宜筍菜炸過菜菔之類或蝦肉蟹肉藤花諸魚肉尢妙﹐下鍋煮時先用湯攪動一條筱在湯內沸則頻頻灑水令湯常如魚津樣滚則不破其皮而堅滑。

水滑面﹕用十分白面揉搜成劑一斤作十數塊放在水候其面性發得十分滿足逐塊抽拽下湯煮熟抽拽得闊薄乃好麻膩杏仁膩咸筍幹醬瓜糟茄姜腌韭黃瓜絲作虀頭或加煎肉尢妙。

索粉﹕每幹粉一斤用濕粉二兩打成厚漿放旋中每添滚湯一次解薄便連旋子放湯鍋內煮之取出不住手打攪務要稠膩如此數次候十分熟大槪春夏漿宜稍厚秋冬宜薄以筋鍬起成牽絲垂下不斷方好候溫和幹粉成劑如索不下添些熱湯如大注下添些調勻團在手中搓索下滚湯中浮起便撈在冷水中瀝漧隨意葷素澆供只用芥辣尢妙。

齋食

造栗腐﹕罌粟和水研細先布後絹濾去殼入湯中如豆腐漿下鍋令滚入菉豆粉攪成腐凡栗二分豆粉一分芝麻腐同法。

麩鮓﹕麩切作細條一斤紅曲末染過雜料物一斤筍幹蘿卜蔥白皆切絲熟芝麻花椒二錢砂仁蒔蘿茴香各半錢鹽少許熟香油三兩拌勻供之。

煎麩﹕上籠麩坯不用石壓蒸熟切作大片料物酒漿煮透晾漧油鍋內浮煎用之。

五辣醋﹕醬一匙醋一醆砂糖少許花椒胡椒各五十粒生薑漧薑各一分砂盆內研爛可作五分供之一方煨蔥白五分或大蒜少許。

果實

糖橘﹕洞庭塘南橘一百个寬湯煮過令酸味十去六七皮上劃開四五刀撚去核壓幹畱下所壓汁和糖二斤鹽少許沒其橘重湯頓之日曬直至鹵幹乃收。

又法﹕只用鹽少許以甘艸末略以湯浸其橘取起幹以火燻之。

糖林檎﹕林檎每个橫切四片去心壓幹糖少許拌勻蒸過曬漧收。

又法﹕去皮用甘艸花椒茴香末拌勻蒸過曬漧。

糖脆梅﹕官成梅一斤此梅肉多核小圓者佳飛鹽一兩白礬半兩量水調勻下缸浸梅子沒至背五六日後梅黃量數漉出以水淋鹽礬去气味盡每个切去核再下白水浸宿令味淡若嘗得味酸再換水浸至淡滚湯焯過瀝漧滚糖漿候溫浸一宿漉出再將糖漿滚熱焯過瀝漧待梅並糖漿溫並浸梅在糖漿內如漿濃則可久畱溫則梅不皺煮須如此再漉再浸三五次則佳矣。

糖楊梅﹕楊梅新摘者三斤滚湯焯過三次瀝漧砂糖二斤蕩羅內排楊梅一層次排頭刀薄荷一層如此排盡蒸透曬之後出在磁器曬到七八分幹爲度如遇雨天則焙之其洋下糖汁再入楊梅以干收之。

蜜梅﹕極脆靑梅一斤鹽一兩礬半兩浸梅如前糖脆梅法去其酸味投蜜中三五次換蜜其梅下蜜還可作湯用。

灌藕﹕大莖生藕取中段用瓊芝煎湯調砂糖灌入其孔內頂上半寸許油紙紮定放水缸內魚鱗煎湯尢佳可入香頭熟藕用菉豆粉濃煎糖湯生灌藕孔中依前紮定蒸熟。

甘豆糖﹕大黑豆半升浸一宿烘漧白水煮畱下豆汁再以稻艸灰淋一兩杓入些許碱再煮至十分酥美冷水板淨三四次元汁和濃糖澆供。

涼豆﹕馬豆一升二合揀去小者水淘淨烘漧剝頭灰汁砂鍋內入生薑二小塊切片淡竹葉一把不解把筊白二塊槌碎炭火煮逐旋入灰汁煮酥爛爲度漉起以水淋淨入鍋寬著水煮三五次沸又再換水白芷三塊煮以豆無灰气爲度漉幹別以好糖一斤足秤水一小碗熬糖三四沸濾先以糖三分之一和湯一半砂鍋內熬濃待溫入豆微以火溫之不令至熱如此三兩時卻漉豆令幹別溫所畱二分糖令熱入豆入香法射香少許入生薑汁三兩滴磨於盛豆之器底卽熱糖並豆投之密覆勿令泄气報法如過一二日漉豆起令幹卻入以元糖汁隨意多少加糖再熬數次候糖溫入豆復浸移時再漉出熬如前候糖溫入豆若有餘每用前法熬之日一次。

鹽豆﹕大新黃豆一升淘淨先以白鹽三錢甘艸三錢烏梅一錢煎濃汁去停冷再溫量分多少許浸豆至半生半熟余湯下鍋子齊平猛火燒至湯幹更於火上焙之。

麻糖﹕芝麻一升砂糖六兩餳糖二兩炒麵四兩更和薄荷末少許搜成劑切片凡熬糖手中試其稠粘有牽絲方好。

炒團﹕大黃豆淘淨炒過勿令焦去殼磨末如粉細入幹砂糖拌勻重篩過入香頭少許候糖性來木脫如銀杏者脫之糖用白砂糖尢好脫子用角雕者則脫滑。

瑪瑙團﹕砂糖三斤半白面二斤胡桃肉十兩先用糖一斤半水半盞和面炒熟次用糖二斤水一盞溶開入前面在內再炒候糖與面做得丸子拌胡桃肉搜勻作劑切片。

糖姜﹕嫩姜一斤湯煮去其辣味六七分砂糖四兩煮六七分幹再換糖四兩煮幹如嫌味辣再依前煮一次其煮剩糖汁畱下調湯。

荊芥糖﹕荊芥連細枝梗紮如花朵樣膏子糖一層炒芝麻一層焙漧薄荷同法。

松花餅﹕新松花細末白砂糖和勻篩過搜其性潤來隨意作脫脫之或入香頭少許尢妙。

糖煎冬瓜﹕冬瓜一斤老者切如刀股段去皮穰用水一桶將瓜在內以石灰一撚浸少時漉出瀝水盡卻入沙糖一斤半同冬瓜入鍋內熬令水盡將出曬漧帶琥珀色收之。

燻楊梅﹕大楊梅置竹篩放缸內下用糠火燻缸上用蓋以核內仁熟爲度入甕時每一百个用鹽四兩層層摻上則潤而不枯橘子同法

桃杏幹﹕桃杏用湯入鹽少許略焯過晾漧水蒸而曬之一枚切作三四片。

蜜澄﹕脆澄每个劃作四稜煮去七八分酸水壓匾浸蜜中重湯頓令幹曬收貯仍先撚去核方煮曬時居鹵幹。

諸湯類

靑脆梅湯﹕用靑消梅三斤十二兩生甘艸末四兩炒鹽一斤生薑一斤四兩靑椒三兩紅椒半兩去核擘開兩片大率靑梅湯家家有方其分兩亦大同小異初造之時香味亦同藏至經月便爛熟如黃梅湯耳蓋有說焉一者靑消梅須用在小滿前采搥碎核去仁不得犯手用幹木匙撥去打拌亦然搥碎之後攤在篩上令水略幹二用生甘艸三用炒鹽須待冷四用生薑不經水浸擂碎五用靑椒旋摘晾漧前件一齊炒拌仍用匙抄入新瓶內止可藏十餘盞湯料者乃畱些鹽摻面上用雙重油紙再紙緊紮缾口如此方得一脆字也梅與姜或略犯手切作絲亦可。

黃梅湯﹕肥大黃梅蒸熟去核淨肉一斤炒鹽四兩漧薑水薑末一錢半甘艸末一兩半花椒茴香末隨意拌勻置磁器中曬。

鳳池湯﹕烏梅去仁畱核一斤甘艸四兩炒鹽二兩水煎成膏一法各等分三味杵爲末拌勻實按入瓶臘月或伏中合半年後焙榦爲末點湯服之或用水煎成膏。

荔枝湯﹕烏梅肉四兩焙漧姜一兩甘艸官桂半兩砂糖二斤除糖外爲末拌勻每盞湯內著荔枝肉三四个。

橘湯﹕橘一斤去皮與穰膜以皮細切同搗碎炒鹽四兩甘艸二兩生薑四兩搗汁和勻澄子同法。

杏湯﹕杏仁不拘多少煮去皮尖浸水中一宿如磨菉豆粉法掛去水或薑汁或酥蜜點又杏仁三兩生薑四兩炒鹽二兩甘艸爲末一兩同搗。

茴香湯﹕茴香椒皮六錢炒鹽二錢熟芝麻半升炒麵一斤同爲末。

梅蘇湯﹕烏梅一斤半炒鹽一斤甘艸十兩紫蘇葉十兩檀香半兩炒麵十二兩。

縮砂湯﹕砂仁甘艸各一兩香附四兩炒鹽二兩。

木樨湯﹕木樨花半斤炒鹽二兩甘艸四兩檀香三錢炒麵半斤。

棗湯﹕漧棗一斤去核生薑半斤炒鹽二兩甘艸陳皮各一兩同搗成膏。

瑞香湯﹕山藥四兩烏梅一兩甘艸一兩丁皮木香各一錢爲末。

桂仙湯﹕木樨花不犯手篩去梗葉半斤炒鹽一兩二錢半和花捺實罐中封數日取出擂細甘艸末四兩滚湯一茶鍾泡以手和如面放磁器中蒸百沸炒鹽一斤右三味先將膏與鹽和了次入木樨末放罐中和之作末或加湯作膏子香澄湯同法。

紫雲湯﹕甘艸良姜桂皮各二兩砂仁漧薑甘松各一兩檀香半兩以水濃煎去查和鹽調和其味得所一方良姜半斤切碎香油炒焦黃茴香半斤炒黃甘艸四兩炒鹽十二兩。

諸茶類

末茶﹕新嫩茶芽五十兩菉豆山藥各一斤。

又方﹕好茶十斤菉豆粉四斤苦參四兩甘艸三兩。

臘茶﹕江茶三錢腦子三錢射香半分百藥煎檀香白荳蔻各二分半甘艸膏糯米糊成劑捏片子切作象眼塊。

又法﹕建寧茶二兩孩兒茶二兩半腦子一錢射香二分甘艸膏成劑更以茶末半兩入腦射少許作餅捍成薄片。

香茶﹕孩兒茶四錢芽茶四錢檀香一錢二分白荳蔻一錢半射香一分砂仁五錢沈香二分半片腦四分甘艸膏和糯米糊搜餅。

又方﹕孩兒茶末茶各一兩片腦半錢射香一錢半甘艸一錢寒水石半兩甘艸膏爲劑和勻入脫脫印須用胡桃油塗抹則易脫。

又一法﹕只用熬熟香油用刷兒刷之脫滑又須眾手成造必須臘月造甘艸膏稠之方好寒水石用一兩尢妙。

法制芽菜﹕芽菜二兩一錢作母荳蔻一錢射香一分片腦一分半檀香一錢細末入甘艸內纏之。

食藥類

透頂香﹕孩兒茶芽茶各四錢白荳蔻射香各一錢五分檀香一錢片腦一錢四分甘艸膏子丸。

硼砂丸﹕片腦五分射香六分硼砂五分寒水石六兩甘艸膏丸朱砂一錢五分爲衣。

丁香煎丸﹕丁香白荳蔻砂仁香附各二錢半沈香檀香蓽澄茄各六分片腦二分半甘松一錢二分用甘艸膏丸。

甘露丸﹕百藥煎一兩甘松訶子各一錢二分半射香半分薄荷二兩檀香一錢六分甘艸末一兩二錢五分水撥丸曬漧用甘艸膏子丸入射香爲衣。

荳蔻丸﹕木香三賴檀香蓬木各一錢二分丁皮七錢姜黃甘松藿香香附各三錢唐求八錢陳皮半兩十夏甘艸各一兩五錢白荳蔻二兩淨取一兩五錢爲母水發丸。

橄欖丸﹕百藥煎五錢烏梅八錢木瓜漧葛各一錢檀香五分甘艸末五錢水發丸曬漧甘艸膏爲衣。

法制荳蔻﹕白荳蔻一兩六錢腦子一分射香半分檀香七分五釐甘艸膏荳蔻作母腦射爲衣。

蓽澄茄丸﹕木香三賴蓬木檀香各一錢丁皮六錢姜黃香附藿香各三錢二分半甘松陳皮五錢二分半唐求八錢蓽澄茄四兩爲母甘艸末八兩水發丸。

法制杏仁﹕杏仁二兩四錢炒射香半分檀香七分甘艸膏作纏又以杏仁板麩皮和炒熟去麩皮乘熱以甘艸膏少許磁器內拌勻火上焙漧與桃仁同。

法制橘紅﹕橘紅四兩作母射香二分半檀香三錢甘艸膏爲衣。

醉鄕寶屑﹕茯苓半兩甘艸一兩二錢半香附七錢半陳皮一兩鹽煮甘松藿香檀香各一錢二分半丁皮二錢半砂仁七錢半白荳蔻半兩煎作咀同和二處。

又方﹕塘南橘皮一兩鹽煮過茯苓四錢丁皮四錢甘艸末七錢砂仁三錢右件同搗勻爲咀片子。

煎甘艸膏子法﹕粉艸一斤剉細沸湯浸一宿盡入鍋內滿用水煎至半濾去查紐幹取汁再入鍋慢火熬至二碗換入砂鍋炭火慢熬至一碗以成膏子爲度其查減水再煎三兩次取入頭汁內並煎。

易牙遺意下卷終

