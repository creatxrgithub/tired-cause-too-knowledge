

驗方家祕

山野居士

○血壅﹕一人徧身忽然肉出如錐癢痛不能飲食者名曰血壅。方用赤皮蔥燒灰水淋之洗﹐內服淡豆豉湯數盞而愈。

○眼脹又名肝脹﹕一人眼珠垂下至鼻﹐大便出血。名曰眼脹。方用羌活水煎數服卽愈。

○气奔﹕一人徧身皮底渾如波浪聲癢不可忍﹐抓之血出不能止﹐名曰气奔。用黨參苦梗靑鹽細辛各一兩﹐水二碗煎服。飲盡便愈。

○血潰﹕一人眼內白眥俱黑﹐見物依舊﹐毛髮直如鐵條﹐不語如醉﹐名曰血潰。用五靈脂末二錢酒調下愈。

○應聲虫﹕一人腹中有物作聲﹐隨人語言﹐名曰應聲虫。雷丸一味煎服而愈。板藍汁一盞分五服服之。

○膽疾﹕一人眼前常見禽虫飛去﹐捉之卽無。此乃膽經爲疾。用酸棗仁羌活玄明粉靑葙子各一兩爲末。每用水煎二錢和渣日三服。

○發虫﹕一人飲油五升方快意﹐此乃發入胃血裹化爲虫也。用雄黃五錢﹐水調服。又方﹕飲白馬尿一二碗卽化。

○失說物望﹕一人臥於寐﹐四肢不能動﹐只進得食﹐好大言說﹐喫物﹐謂之失說物望。如說某肉﹐卽以其與看﹐不與食之。失他物望也。睡中流出饞涎卽愈。

○甲錐﹕一人手足甲忽然長﹐倒生肉刺如錐﹐食葵菜而愈。

○傷寒並熱霍亂﹕一人忽然气上喘不能語﹐口中涎流吐逆﹐牙齒搖動﹐气出轉大卽悶絕。名曰傷寒並熱霍亂。用大黃﹑黨參﹑各五錢水煎服。

○肋破腸出﹕一人肋破腸出臭穢﹐急以香油抹腸送入﹐卽不出。又以黨參﹐枸杞子﹐煎湯淋之﹐皮自合﹐喫豬腎粥十日愈。

○初生無皮﹕一小兒初生徧身無皮﹐俱是赤肉﹐掘土坑臥一宿卽生皮。又方﹕用早米粉幹撲上後生皮乃止。

○腎漏﹕一人玉莖硬不萎﹐精流無歇。時如鍼刺﹐捏之則脆。乃爲腎滿漏疾。用韭子﹑破故紙一兩爲末﹐每三錢﹐水煎日三服卽止。

○截腸﹕一人大腸頭出寸餘候幹自退落又出。名截腸病。用薴麻油器盛坐之。飲大麻子汁數升愈。

○蛭毒﹕一人夜醉飲水誤吞水蛭﹐腹痛黃瘦﹐不進飲食﹐用小死魚四个﹐豬油煎溶﹐攪勻﹐入巴豆十粒研爛。和田中幹泥﹐丸入豆大﹐以田中冷水吞下一丸﹐瀉下爲度。

○蛇毒﹕一諸瘡如蛇出數寸﹐用硫黃末塗之卽消。一人身及頭面肉腫如蛇﹐用雨濕磚上靑苔一錢水調塗立效。

○糞毒﹕神應散﹐治春夏腳指丫濕爛。枯礬六錢飛丹五錢爲末摻之。

○便溲﹕一人小便頻數﹐一日夜百餘次﹐此脬气不足﹐服縮泉丸。益智仁烏藥等分爲末﹐酒煮山藥打糊爲丸如桐子大。臥時用鹽酒送下七十丸。

○牙疼﹕新掘李樹根取白皮搗細濃浸時時含之絕根。

○陽痿﹕一少年新婚﹐欲交媾﹐女子阻之﹐乃逆其意﹐遂爲陽痿不舉﹐五七日以禿筆燒灰﹐酒下二錢卽起。

○石瘕﹕一產婦因子死經斷不行者半年﹐一日少腹急痛。陰戶內有物如石硬﹐塞之而痛不禁。眾醫不識﹐靑林曰此石瘕病也。用四物加桃仁大黃三稜檳榔元胡附子澤瀉血竭兩劑而愈。

○疝气﹕一人疝气牽引小腹痛用炒蒺藜炮附梔子各一兩每三錢水煎服。

○脈溢﹕一人毛竅節次血出﹐少閒不出卽皮脹如鼓﹐口鼻眼目俱脹。合名曰脈溢。用生薑汁並水各一二盞服安。

○蛇瘕﹕一人患蛇瘕﹐乃蛇精及液粘菜上﹐人誤食之腹內成蛇﹐或食蛇亦有此癥。其人常饑。食之卽吐﹐用赤頭蜈蚣一條焙末分二服酒下。

○腸虫﹕一人大腸內虫出不斷﹐斷之復生。行坐不得。用鶴虱末水調服五錢自愈。

○魚泡﹕一小兒初生如魚泡又如水晶。碎則水流。用密陀僧羅細摻之。一人渾身生泡如甘棠梨﹐破則出水﹐內有石一塊如指甲大﹐其泡復生。抽盡肌肉不可治矣﹐急用三稜莪術各五錢爲末分三服酒調下。

。舌出﹕一婦產子舌出不能收。以朱砂敷其舌﹐乃令作產兒狀﹐以二女扶之﹐壁外漸堆盤盆令墜地聲響﹐使婦聞而驚﹐舌則收安矣。

。腦風﹕一人患頭風﹐耳內常鳴﹐頭上耳內有鳥雀啾啾之聲﹐此頭腦挾風所爲也用歸芎而愈。

。頭蛆﹕一人頭皮內時有蛆出﹐以刀破皮﹐用絲瓜汁塗之﹐蛆出盡絕根。又方用蛇蛻研末麻油調擦﹐蛆出自愈。亦治身上無故生蛆。

。眼血﹕一婦眼中忽有血﹐如射而出﹐或緣鼻流下﹐但出血多時﹐卽經不止。乃陰虛相火之病﹐遂用歸尾生地酒芍加柴胡黃柏知母條芩側柏葉木通桃仁紅花水煎﹐食前服。數劑而愈。

。頸腫﹕一人頸項腫與頭相統按之堅硬﹐漏蘆湯一劑。服下發。頃刻消散。

。雷驚﹕一小兒七歲﹐聞雷則昏倒不知人事﹐以人參﹐歸身麥冬少入五味﹐盡一斤後﹐聞雷自若。

。肉綫﹕一婦產後水道中出肉綫一條﹐長三四尺﹐動之則痛欲絕。先服失笑散。次以帶皮姜兩斤﹐研爛入淸油兩斤﹐煎油幹爲度﹐用軟絹兜起肉綫﹐屈曲於水道邊。以前姜燻之。冷則熨之﹐一日夜縮其大半﹐二日卽盡﹐再服失笑散﹐芎歸湯調理之。如綫斷不可治矣。

○乳懸﹕一婦產後﹐兩乳忽然細小﹐下垂過小腹﹐痛甚﹐名乳懸。用芎歸各一斛﹐內用半斛﹐水煎服。余用燒煙燻鼻口。二料乃效。

。腐骨﹔一人患腫毒潰後不時出一細骨。用生桐油調蜜陀僧如膏。絹攤貼妙。此亦內熱骨乃所化之物也。

○便血﹕用柏葉炒成灰研末﹐每日米湯調服二錢。或以柿餅燒成性亦用陳米飲調服二錢﹐連進十服﹐無不神效。

○驚風﹕一小兒病驚風抽搐等癥﹐用全蠍一个﹐要足尾俱全的。用蘇薄荷四片﹐裹定火上炙焦﹐同研爲末﹐白湯下﹐再服羌活膏而愈。

○精虛﹕王元珪虛而滑精。備治不效。一醫獻方﹐用五倍子一兩﹐茯苓二兩蜜丸服之遂愈。此方一收一瀉是以能盡其妙。

○盜汗﹕用五倍子五錢焙漧研極細末﹐以自己漱口水調敷臍上治盜汗如神。或用浮麥半合﹐大棗十二枚﹐煎服。此治痰喘盜汗爲宜。

○血臌﹕產後惡露不出﹐遂成血臌。醫者束手。徐靈胎先生曰﹐此瘀血凝結非桃仁等所能下﹐用肉桂黃連人參大黃五靈脂成劑﹐下其瘀血而腹漸平﹐思食而病若失而愈。﹝九按用抵當丸亦可。﹞

○離魂﹕一人自覺形作兩人﹐並臥不辧眞假﹐不語﹐問亦無對﹐乃自離魂。用辰砂人參茯神濃煎湯飲之﹐眞者气爽假者形化也。再服十全大補除根。

○肝虫﹕一人頭面發熱有光色﹐他人手近如火﹐治用蒜汁半兩酒調下吐物如蛇悉安。

○肉壞﹕一人鼻鮏臭流水﹐以碗盛而視之﹐有鐵色蝦魚﹐如米大走躍捉之卽化爲水﹐此肉壞矣。一日食雞肉二次﹐一月而愈。

○臍中出水﹕一人腹中如鐵石﹐臍中水出﹐旋變作虫行之狀﹐繞身匝皮﹐癢痛難忍。扒掃不盡。濃煎蒼術湯浴之。以蒼術加麝香水調服之而愈。

○鱉瘕﹕一人患鱉瘕﹐痛有來止﹐或食鱉卽痛。用雞屎一斤炒黃﹐投酒中浸一宿﹐焙爲末。仍用原浸酒調下。要白母雞用豬油炒飯於食下屎取用。

○雞瘕﹕一人有病冷痰者﹐醫曰因食白淪雞過多故也。用蒜一枚煮服乃吐一物如升大﹐痰裹。開視之﹐乃雞雛也。再服吐十三雛而愈。

。屍奄﹕一人屍奄然死去﹐腹中气走如雷﹐用硫磺一兩焰硝五錢細研分三服。好酒煎覺煙起則止﹐溫灌之﹐並時再服而安。

○眼倒﹕一人眼中視物倒置﹐用藜蘆瓜蒂爲粗末﹐水煎服。得吐而愈。

○气脫﹕一人腹脹經久忽瀉數升﹐晝夜不止服藥罔效。乃爲气脫。用益智仁煎濃湯服之立效。

○三陰出血﹕一婦人三陰交無故出血如射﹐將絕。以指按其竅。敷以布條﹐昏倒不知人事﹐以獨參湯濃煎灌愈。

○气郁﹕一人每至秋冬徧身發紅點做癢﹐此寒气收斂腠理﹐陽气不得發越。拂郁內作也。宜以人參

○飛毒﹕一人田間收稻。忽然徧身癢入骨髓。用食鹽九錢泡湯三碗﹐每進一碗﹐探而吐之﹐三進三探﹐則不癢矣。

○哮吼﹕僵蠶七條焙黃爲末米湯送下。茶淸亦可。此方治哮吼立愈。

用雞子二枚﹐敲損膜不可全損﹐浸尿缸內四日。煮喫下效。

○吐血﹕一人大病後﹐身面俱黃﹐四肢無力﹐吐血成盆﹐諸藥不效。螺獅十二枚﹐水漂去泥。連殼搗爛﹐夜露五更取澄淸水服﹐四次黃去血止愈。

○水腫﹕治十種水气﹐用大田螺四个﹐大蒜五个去皮﹐車前子三錢爲末。右三味研合爲餅﹐貼入臍中﹐以帕縛之﹐貼後少頃水從小便出腫消。

○目疾火眼仙丹﹕羊膽一枚。割開入蜂蜜一錢綫紮緊﹐兩手探勻﹐水煮一滚﹐卽取出﹐冷水浸半日後用點眼疾。羊膽百艸之精﹐蜂蜜百花之液。此爲二百樣艸頭方也。

○頭風﹕一人頭風﹐六月畏寒﹐重裹棉絮﹐三十年不愈﹐予以蕎麥粉兩升﹐水調打餅兩片﹐更換合頭上微汗出卽愈。此應加醋再炒乘熱敷上勿令見風﹐冷則隨換﹐勿間斷。愈後鼻流黃水數日斷根。

○吞鍼﹕一女人誤吞鍼入腹。用蠶豆煮熟同韭菜食之﹐鍼從大便出。又方﹕用活蛤蟆一隻取出兩眼來俾患人吞下立刻鍼同蛤蟆眼通下效。

○吞錢﹕一人誤吞銅錢。胡桃肉食之自化。葧薺食之亦可。

○絕產﹕用紅花。肉桂各一兩麝香五分煉蜜爲丸豆大。每服二十九丸。牛膝煎湯送下。永無產矣。

○風癱﹕小靈丹。治濕气風癱等癥。能補十二經絡。起陰發陽。開三焦﹐破積气﹐益子息﹐安五臟﹐除心熱﹐壯筋骨﹐活气血﹐白髮變黑。石中竹根半斤防風四兩荊芥四兩細辛一升四味和爲一處絹袋盛貯罈內文武火煮﹐放陰處七日後服之每空心服半鐘爲限神效。

○气塊﹕婦人經脈不調﹐漸成癥瘕﹐气塊﹐並皆治之。用香附一斤炒黃色艾半斤用好醋煮炒黃色﹐右二味磨末。用醋打糊丸如桐子大。每服五十丸﹐淡醋湯下。日進二服。忌生冷油膩等物。或用當歸正田七各三錢酒水煎服﹐治婦人气塊良效。

○水臌﹕祕傳水臌神方﹕用公鷄一隻﹐用大麥連餵五天﹐取下雞糞一升炒黃﹐好酒一瓶浸雞糞﹐煮作一碗。瀝去渣令病人喫一碗﹐少時腹中气大轉舒作鳴﹐從大便而出﹐其腫漸消。如利未盡﹐再服一二次。必然盡消。如瀉利不止﹐用田螺四个﹐酒啐煮喫。卽以溫粥食之。如腫消﹐再用腎气丸﹑六君子湯和平之藥調理可也。雞屎善能逐水﹐而又通上性無微不入﹐將所蓄之水盡歸大腸而瀉。此方奪造化之奇﹐誠萬金不傳之方也﹐此治水臌極效。看法用白鹽四兩炒熱﹐絹包放臍上﹐若水臌鹽化爲水﹐外再以手按之不起者水臌。隨手起者气臌﹐周身老黑色內有黑點者血臌﹐又身熱如火﹐寒熱如瘧﹐腹脹脈大﹐先肢後腹﹐大便滑泄﹐陰莖腫爛﹐瀉後靑筋起﹐均屬難治。至於唇口黑﹐脾絕。手足心平﹐腎絕。肚臍翻笑胃陷。皆爲不治之癥。

○气臌﹕方用薑汁炒遠志肉五錢﹐水煎服。下气通卽愈。气喘水盛宜黑錫丹﹐吐酸附子理中加黃連。

又方﹕用雞內金一副﹑沈香砂仁各三錢陳香櫞五錢共爲末。每服一錢半﹐姜湯下神效。

○血臌﹕血臌腹如抱甕﹐用六君子加漧薑川芎防己爲末﹐以陳米荷葉湯泛丸﹐一月愈。看法面色萎黃﹐爪紋白﹐多怒﹐善忘﹐口燥﹐便祕﹐胸緊﹐肋脹﹐腹疼等癥﹐鹽敷臍中﹐色變紅者﹐血臌是也。若脹成﹐腹大如箕。遂不可救﹐每服三錢﹐日兩服﹐夜一服。服一月漸愈。此執中央以運四旁法也。

○癬瘡﹕癬瘡妙方。土木槿皮三錢蘆薈蛇牀子尖檳榔各二錢生半夏炒白芨大楓子各三錢生大黃四錢炙甘艸白杏仁番木鱉炒苦參雷丸硫磺各一錢半。共爲末好醋調塗患處。

○血蠱﹕婦人血蠱。方用馬鞭艸及劉寄奴艸煎湯服。或爲末服。此治血盅神藥也。又方﹕諭氏用六君加川芎北姜防己爲末。陳米荷葉煎湯泛丸﹐日兩服。

○腹脹面黃﹕有人腹脹面黃﹐百藥不效﹐遇一名醫云﹐是石蚘。極難醫治。取死人棺中枕﹐煮水與服。吐出蚘蠱堅如石者數升。

○水臌﹕看法手按之下陷不起者﹐是也。用雄豬肚一个﹐去淨內臟﹐老絲瓜筋半條土狗子又名螻蛄十个小黑公牛糞一泡紫背浮萍一兩以上各藥共裝肚內﹐以麻綫縫好﹐放新沙鍋內加水﹐內用桑柴火煮爛﹐去淨浮油。煮好去藥﹐將肚溫水洗淨﹐竹刀切片﹐仍入原湯中再加赤茯苓皮大腹皮生薑皮廣陳皮生桑白皮各三錢甘遂大戟均用麵包煨﹐醋炒芫花各二錢用文武火再熬數滚原汁約有一大藥碗。將藥去淨﹐豬肚與汁分作二次或三次服下。聽其自利。其水由大小便出。其臌立消。服此之日﹐務須依法。嚴忌﹐鹽醬一百二十天爲要。每日用眞秋石可代鹽。此治水臌第一神方﹐不可輕忽。

○气臌﹕看法按之隨手卽起者是也。方用雄豬肚一个去髒﹐內裝大蛤蟆一个大砂仁研末一兩老絲瓜筋半條破爛敗鼓皮手掌大一塊﹐紫背浮萍灸焦一兩以麻綫縫好入新沙鍋加水用桑柴火煎爛。去淨浮油﹐照前治水臌煮法﹐煮好去藥。將豬肚洗淨﹐竹刀切片﹐仍入原湯中﹐再加眞紫油厚朴臺烏各五錢雞心檳榔大腹皮眞沈香枳殼醋炒各三錢芫花醋炒紅芽大戟麵包煨上梅片研細甘遂麵包煨各二錢用文武火再熬數滚。原汁約有一大菜碗。將藥去淨。豬肚與湯分作二三次服。沈香梅片二味不宜見火。臨服時拌豬肚內服之。服後以大便下白沫爲驗。其臌卽消。嚴禁鹽醬一百二十天。日滿開鹽。亦照前方服之。此治气臌第一神方﹐不可輕忽。又以蘿卜子二兩研末砂仁一兩米飲調下神效。

○血臌﹕看法周身老黑色﹐皮內有紫色斑點者是也。用雄豬肚一个﹐去髒﹐茜艸一兩雄鷄屎四兩炒焦紫背浮萍一兩老絲瓜筋半條各藥裝入肚內。用麻綫縫好。照前水臌煮法。煮好去藥。將肚切片。仍入原湯﹐再加螞蝗炒枯存性漧漆煆令煙盡各三兩炒虻虫眞花蕊石研末眞血竭各三錢紅花降香各五錢甘遂綿大戟麵包煨醋炒芫花哥二錢照前文武火煮好去藥﹐食肚與湯﹐分作二三服﹐服後以大便下黑水數次爲度﹐其臌自消﹐嚴禁鹽醬一百二十天。滿日開鹽﹐亦照前方服之。此治血臌第一神方不可輕忽。方內螞蝗必不可少。佚病愈後照服螞蝗法解之。

○十種水腫﹕一淸水。先從左右肋腫起﹐根在肝。大戟爲君。二赤水。先從舌根腫起﹐根在心﹐葶藶子爲君。三黃水。先從腰腹腫起﹐根在脾﹐炒甘遂爲君。四白水。先從腳腫起﹐根在肺﹐桑白皮爲君。五黑水。從腎囊腫起﹐根在腎﹐連翹爲君。六玄水。從面腫起﹐根在外腎﹐醋炒芫花爲君。七風水。從四肢腫起﹐根在骨﹐澤瀉爲君。八石水。從腎腫起﹐根在膀胱﹐槁本爲君。九髙水。從小腹腫起﹐根在小腸﹐巴豆爲君。十種水。或盛或衰﹐起根在腹﹐紅飯豆爲君。十般腫病﹐各有根源。看十腫病根﹐除將君藥加倍用﹐餘九味卽以上各藥等分研末﹐蜜丸梧子大﹐用赤茯苓煎湯吞下。吞三丸不拘時。每日三服。愈後再用肉桂漧薑肉豆蔻赤茯苓莪術醋炒川芎桔梗各等分爲末。每服三錢空心開水下﹐每日早午晚一次。百發百中功效非常。

○浮腫﹕一童子年十一歲﹐手足臂腿及指頭面徧身浮腫﹐數日後漸至沈重气喘不眠﹐用黃皮柑子一个﹐同甜酒娘二斤﹐煮至醬幹去柑內核﹐去柑連酒食之﹐二次痊愈。此林屋山人經驗方也。

○虱癥﹕一人好喫虱至成虱癥。用舊梳舊篦一件各破作兩分﹐以一分燒研爲末﹐以一分煮水調末服。卽下出。此孫眞人千金方也。

○蛇癥﹕一人隔噎飲食不下﹐華佗見之云是蛇癥﹐用醋泡大蒜汁陳者佳﹐飲二三碗﹐並多食大蒜﹐後吐一蛇而愈。

○虫疾﹕此癥面色黃瘦﹐飲食少進﹐發時腹痛﹐口吐淸水﹐用尖檳榔一兩廣木香五錢研極細末。大人每服五錢﹐小兒每服三錢開水調下。其寸白虫卽出大便而出。先用煎炒香味﹐令病人聞之﹐然後服藥﹐無不神驗。服藥須在月初乃效。病重者二三服卽愈。

○嘔酸﹕一人左肋有聲作痛﹐常嘔酸﹐數日必嘔酸水一次。每遇暑天﹐右邊有汗左邊無汗﹐其人平時寫字做事﹐身常向左﹐夜愛飲酒﹐睡亦向左。飲食多墜左邊﹐百端醫治﹐二十年不愈。後用蒼術一斤米水泡三日去皮研末。芝麻五錢用水二錢研汁﹐大棗五十枚去皮核﹐共搗爲丸梧子大﹐每日空心溫水送五十丸﹐漸加至百丸。忌食桃李雀肉。服至三月痊愈。初服如覺燥熱﹐用梔子煎水送下﹐久服自不燥矣。

一人孀婦吐酸﹐用旋覆花代赭石湯治之而愈。

○發背﹕發背乃癰疽中大患﹐緣其患位多對心對肺對臍故也。一人母病﹐患背癰百效不效﹐後夢呂仙授方服之遂愈。方用瓜蔞五枚取子去殼眞乳香五塊如棗大共研細末。以白蜜一斤熬成膏﹐每服三錢溫黃酒化服。外用金花捷報艸搗蜜敷患處。或牛糞燒存性調麻油敷之均可。

○腰痛﹕腰痛人皆以爲腎之病也﹐不知非腎﹐乃脾濕之故。腰間如系重物﹐法當去腰臍之濕。則腰痛病自除。白術二兩薏苡兩半水三碗煎湯一碗﹐一气飲之。一服病卽如失。多以二劑爲止。此方不治腎正所以治腎也。

又一人腰腿風濕冷痛﹐久不愈。方用當歸熟地白芍牛膝石斛茯苓各一錢川芎木瓜肉桂防風獨活各五分木香炙艸各三分姜一片水煎兌酒服﹐𨿽年久不愈亦效。

又通治各種腰痛方。用當歸紅花牛膝各一錢威靈仙五分生桃仁七粒水一碗。煎好加老黃酒一碗服下卽愈。又方﹕用刀豆殼燒灰衝酒服極效神驗。

○脊痛﹕男婦腰痛如刺﹐面腫而黑﹐气血虛憊﹐發落齒枯﹐唾涕痰涎﹐腰脊痛不能行。方用鹿角屑四兩炒黃爲末酒下二錢加牛膝爲丸更效。再用七制固脂丸方可斷根。

○便脹﹕一人陽物挺脹。方用甘艸稍二兩黑豆半升煎濃湯服。

○雞淫﹕有人陽舉易瀉﹐一交卽瀉﹐百治不效。醫以大蚯蚓又名曲蟺。要韭菜地內者佳十一條﹐破開長流水洗淨。加韭菜汁搗融﹐滚酒衝服﹐日服一次。服至數日﹐卽能久戰可望生子。

○彊中﹕一人陽彊不倒﹐精自流出﹐此名彊中。乃陽盛實熱。不急治。必發大癰難治。方用生地知母龍骨大黃枳殼各一錢水煎服。若胃虛食少者﹐則用黃柏甘艸砂仁各一錢水煎服。

○捆腫﹕一小兒被人用頭髮系住龜頭﹐少時气閉。腫大﹐無法可解﹐後將小兒坐冷水中卽刻縮小去發卽愈。

○纏腫﹕一小兒被飛絲纏繞陽物﹐腫痛不已。方用威靈仙二兩煎濃汁泡洗卽愈。

○下疳﹕一人陰頭生瘡﹐癥名下疳。方用鑪甘石一兩火煆醋炙﹐再煆再淬。五次。兒茶三錢共研末香油調敷立愈。

一人患下疳﹐名醫教以用婦人月經布燒灰。候冷麻油調敷。百發百中。或以冰片少許更妙。

又方﹕先用甘艸銀花蔥頭煎湯洗淨。用生橄欖核一个﹐燒存性﹐頂上冰片一分﹐共爲細末﹐麻油調塗﹐𨿽臭穢不堪﹐敷之卽愈﹐屢試如神。

○便血﹕有人便血﹐垂危﹐百藥不效。方用蠶豆葉一大握﹐搗融﹐熱酒衝入去渣﹐服一碗。二三次卽愈。

又有人大便下血﹐名腸紅﹐又名腸風。用豬尾腸八寸﹐洗極潔淨。以白蓮肉去心﹐不去皮﹐灌入﹐用綫紮住兩頭。煮極爛﹐取蓮肉少加白鹽﹐日食二三次。兩日內血卽止﹐而食亦漸加矣。豬腸食與不食均可。照食七日。照用歸脾湯爲丸。日日服之﹐卽可斷根﹐有人下血多年。時發時愈﹐百藥不效。服此方永不復發。眞神方也。

又簡便良方用山楂肉爲末﹐艾葉湯調下。應手而愈。或葧薺搗汁兩盅﹐兌好酒服。數日卽愈。又方用黑芝麻細細嚼食二兩﹐日食數次。服至數月。不但下血斷根﹐且能補腎益精。

○瀉泄﹕方用車前子眞山藥眞茯苓各二兩炙艸六錢每服三錢﹐陳米湯或烏梅湯送下。此神方也。

又方用白術一兩車前子五錢煎服立止。此分水神方也。

○腸蠱﹕痢疾先紅後白名曰腸蠱。用淮牛膝二兩搗碎。以酒一斤泡之。每飲一二杯。日服三次﹐極效加苦參更妙。

○紅痢﹕紅痢不止。方用鹽梅一个胡黃連一錢竈下土一錢共爲末茶調服。或單用鹽梅好醋調服亦妙。有人血痢百餘日﹐用此獲愈。

又方用馬齒莧搗汁半杯﹐兌蜂蜜半杯﹐空心溫熱食之。有人患紅痢數年﹐服之卽愈。加金銀地楡至妙。

○痢疾﹕有人年五十餘歲﹐下痢腹痛欲死。已備棺矣。後方用元胡索末三錢酒調服愈。加山豆根更妙。

○後重﹕有人裏急後重。方用川厚朴一錢煎水調檳榔末八分﹐服之奇效。

○噤口﹕噤口痢方用吳茱萸研末﹐醋調兩足心﹐引熱下行法。卽效。

又方﹕用田螺麝香一分連殼搗爛敷臍上。

又方用炒神曲山楂白沙糖各二兩川連一錢另蒸眞烏梅三个甘艸五分荔枝肉七个用水三大碗﹐煎溫服。且吐且飲﹐自然思食﹐止痢。此方屢試神奇﹐活人無數不可輕視。

○久痢﹕有人久痢不愈。人教以麻油煎咸魚食數次。甚效。此方奇驗。末測其理。

○足癅﹕有人足生癅如斗大﹐用鍼輕刺一小孔﹐以硼砂冰片各一分輕粉半分爲末敷之。以毒水流盡爲止。一面用黃芪白芥子各三兩生甘艸薏苡各五兩水煎服二劑卽愈。

○臁瘡﹕有人腿腳浮腫破爛十餘年不愈。後用生黃豆將口漱淨。自行嚼爛敷之數日痊愈。此破爛似臁瘡而非臁瘡也。

夾紙膏﹕專治臁瘡。方用樟腦三錢銅綠一錢用豬油板和藥搗爛﹐以油紙夾之﹐貼患處﹐二日翻轉﹐貼四日盡而愈﹐如四日後膿尙未盡。再換一紙無不愈也。

○臁瘡奇方﹕白油膏。治臁瘡數十年不愈者﹐數日卽可收功﹐捷如影響。並治禿頭瘡﹐坐板瘡及一切年久濕瘡膿血不止﹐就不收口等癥。此方百發百中神妙非常。乃臁瘡第一方也。方用眞桐油三兩防風白芷各一錢半放油內泡一夜﹐入鐵器內慢火熬枯去藥﹐瀝淨渣﹐將油再熬佚欲開時﹐用雞蛋一个去殼放油內﹐炸至深黃色﹐去蛋不用。再將油用慢火熬﹐佚油色極明﹐能照見人發眉。入白蠟六分黃蠟四分溶化﹐趕緊用竹紙十餘張乘熱浸入油內﹐一張一放一起冷透火气﹐須張張隔開﹐風前吹透﹐若放在一處﹐𨿽數日火气難退。貼上毒气內逼﹐難以收功。視瘡大小﹐裁紙貼上頃刻膿粘滿紙。棄去再換﹐一日換十餘次。數日膿盡肉滿生肌。膿盡後不貼﹐亦可生肌。膿多者黃蠟六分白蠟四五分。不生肌者白蠟六分黃蠟五分不得稍有增減。

○人面瘡﹕有人生人面瘡。眼口能動﹐能食。一醫教以川貝母末與瘡口服之﹐彼卽皺眉斂口獲愈。此瘡生在兩膝﹐亦有生在兩手旁者。眼口能動能食﹐此系冤孽所致。急宜攺過誠心懺悔﹐再用雷丸三錢輕粉一錢茯苓一錢各爲細末﹐敷上卽愈﹐此歧伯天師方也。

○牛頭癰﹕有人膝上生癰﹐名牛頭癰。腫而痛者是也。方用連須蔥頭切碎﹐用糯米飯乘熱拌敷。重者五次必消。

○鶴膝瘋﹕兩膝疼痛。名鶴膝瘋。風勝則走注作痛。寒勝則如椎刺痛﹐濕勝則腫屈無力。病在筋則伸不能屈﹐在骨則移動維艱。久則日腫日大﹐腿日細痛而無膿﹐顏色不變成敗癥矣。宜早治之。方用新鮮白芷酒煮成膏收儲瓷瓶。每日取膏二錢﹐陳酒送服﹐再取二三錢敷患處﹐至消乃止。或內服陽和湯。外用大戟甘遂二味研末白蜜調敷。或用白芥子末調敷亦可。數日卽消。此林屋山人密法。又方五聖散﹕乳香沒藥各一兩半地骨皮無名異各五錢麝香一分爲末。車前艸搗汁﹐入煮酒調敷患處。有人患此五年。敷至三日全愈。

又方四神煎。生黃芪半斤遠志肉牛膝各三兩石斛四兩用水十碗煎二碗。再入金銀花一兩煎一碗。一气服之。服後覺兩腿如火之熱。卽蓋暖睡﹐汗出如雨。待汗散後﹐緩緩去被。忌風。一服病去大半。再服除根不論久近皆效。

○脹而屬熱﹐脈實而滑者。廓淸飲主之。枳殼二錢姜朴一錢半大腹皮一錢白芥子五七分茯苓皮三錢菜菔子三錢澤瀉二錢陳皮一錢水煎服。

脹而屬七情所致者﹐宜四七散主。逍遙散亦主之。半夏三錢茯苓三錢厚朴二錢蘇葉一錢生薑三片水煎服。逍遙散加半夏二錢生麥芽二錢泄肝气。

脹而屬虛者﹐脈微弱細小喜按摩﹐二便利气衰言微﹐宜六君子湯﹐理中湯及八味丸服之。

單腹脹死癥或靑年壯健﹐起於驟然﹐若心下堅大如盤者﹐以桂枝去芍藥加麻黃附子細辛湯。直搗其痰水气血之窠穴。續以枳術丸消導之。

脹而屬寒者。胃苓散主之。兼小便不利者。四苓散以蒜爲丸主之。

○拘攣﹕有人腿足腫痛拘攣﹐方用威靈仙牛膝二味各等分爲丸﹐空心用水服數十丸。或加酒服更好﹐忌服茶﹐久服其病若失。。

○酒風﹕酒風腳﹐此病發時腿足腫痛難忍﹐因飲酒過多所致。百治不效。未用紹興老酒四兩松鍼卽松毛一兩共搗爛加頂好燒酒拌入炒熱服之。用布包緊。冷則炒熱再敷日夜不斷。敷至痛止乃已。一料只能敷三次。輕者五料重者十料。斷根永不復發。屢試如神。又方﹕再用蒼術煎酒服﹐卽時能行甚效。

○腳气﹕腳气腫痛﹐此癥始於受濕﹐以及酒色勞傷。外感風寒暑熱﹐忽然手腳發冷發熱﹐其气從腳下而起﹐上衝心腹作痛。或頭痛身痛﹐或脹悶﹐或嘔吐﹐或昏迷﹐或大便閉塞﹐或兩足脛紅腫﹐寒熱如傷寒狀﹐從此或一月一發﹐漸漸四肢攣縮。轉筋腳膝腫大﹐此爲腳气。非中風寒也﹐若以中風傷寒治之﹐則爲害匪淺。

外治法方用白丸二兩地漿水十大碗﹐新杉木四大片煎六七滚﹐用杉木桶盛一半浸腳。畱一半徐徐添入。上用衣被圍身﹐使略有微汗。洗完隨飲薄粥。再洗加硫磺三錢無不愈矣。

○腳气沖心﹕腳气沖心方用木瓜檳榔各二錢半吳茱萸一錢半水煎服。再用黑豆一茶杯甘艸三錢煎濃汁服更妙。又方用黃芪五錢水煎服二劑斷根。

○腿脛紅腫﹕腳气腿脛紅腫方用鳳仙花葉枸杞葉共煎濃湯燻洗﹐並生搗融敷之。又方用大田螺搗爛敷之。

○脫肛﹕大腸脫肛不收方用桑樹蝸牛﹐身有螺獅殼﹐頭有雙須者是也。瓦上焙枯﹐研末一兩﹐豬油調敷立效。

又方﹕用大螺獅一个﹐上梅花冰片一分﹐卽時水出﹐敷之甚效。

又方用蟬蛻研末﹐香油調敷其效無比。

一小兒脫肛百藥不效﹐後食辣椒數次肛卽縮上。並不再見脫。屢試如神。此物卽靑椒也。凡腸風下血並可服之。

○毒蛇瘋狗咬傷點眼仙方﹕方用上火硝五分提淨制鑪甘石一錢上雄精五分當門子三分大冰片三分右藥研極細末﹐將藥點兩眼角。視傷處有黃水流出。流淨卽愈。其效甚速﹐眞仙方也。愼勿輕視。

又方治瘋狗咬傷奇方用眞潞黨參三錢羌活三錢獨活三錢前胡三錢紅柴胡三錢炒枳殼二錢桔梗二錢茯苓三錢甘艸三錢川芎二錢地楡一兩生薑三錢紫仔根一大握濃煎溫服。看法以鑼聲聞之亂者﹐以蒲扇搧之畏者。是顚犬傷也﹐以黃豆嚼之﹐不嘔者是也。用馬鞭艸和葧薺煎水飲之效。

○撞紅﹕婦人行經﹐與夫交合﹐謂之撞紅。醫五音無正方﹐若不速治立成癆瘵。治法以大鰱魚合楊桃煮湯食之。以淸涼藥劑解之。凡房事戒之。

○雷擊﹕救雷擊方。婁子春神仙常云雷擊之鬼化爲蚯蚓。故譚子云凡被雷擊者以蚯蚓汁敷臍中可活。或用傷科回生丹灌之亦可

○臁瘡﹕魯仲斌傳出遠近生臁瘡妙方﹕先用竈心土黃柏赤石脂黃丹輕粉乳香沒藥豬膽汁淸油水調敷。後用此方﹕用鑪甘石一兩密陀僧三錢冰片五分豬油搗敷﹐外紮緊﹐七日愈。

又方﹕年久頑臁皮烏黑﹐下陷臭穢不堪﹐用蜈蚣法。方用蜈蚣甘艸獨活白芷各一錢桐油二兩將藥煎滚﹐先以米泔水洗淨瘡水。和白面做團﹐護臁旁﹐後以黃蠟膏。血竭赤石脂煆煆龍骨各三錢香油一兩入血餘粟子大一團燒枯去渣﹐再入黃蠟一兩白膠香三錢熔化盡。離火下血竭等末。蓋住肌肉能生而痛能消妙。

○睡魔﹕有人睡魔死﹐急用生半夏末約一豆大﹐吹入兩鼻﹐取母雞血搽面上﹐幹則再搽卽醒。

○夢魅﹕治夢魅妙方。用大明雄黃朱砂﹐戴頭上﹐並系左腋下﹐可免鬼魅並解惡夢。

又法﹕臥時以鞋一仰一覆。或以紅氈紅布之類枕頭卽安。

○花風﹕有人發花風死﹐此癥多死於牀上﹐見背脊下腰眼處腎兪穴﹐有一紅扁者可治。若黑者不治。急用麝香添於臍眼﹐加姜一片蓋麝上﹐艾火灸之而生。

○中毒﹕有人中毒。七竅流血。方用刺蝟皮煆存性爲末。每服三錢酒調下立止。

○鴉片﹕解鴉片煙毒妙方。急用活鴨血﹐多多灌之﹐最爲神效。仙方用眞南鹵砂黃色如膠者爲眞。冷水調服得嘔可以立解。試之屢有奇驗。又方﹕當歸藜蘆膽礬各四錢研末雞蛋淸調勻﹐滚水沖攪溫服。但得下咽卽活。再飲綠豆湯而愈。﹝九按外洋新驗之方最靈﹕硼砂水調服﹞。

○砒毒﹕解砒霜毒卽信石也。方用防風四兩研末冷水調服。或冷水同末擂汁灌之亦可。屢試如神。萬無一失。

○迷藥﹕解迷悶藥。方用夜涼水卽解。重者飲藍靛汁立愈。

○螞蝗﹕螞蝗卽水蛭也。有毒此物入腹。久必生子﹐食人肝血﹐腹痛不可忍﹐面目黃瘦﹐不治必死。用龍眼肉﹐荔枝肉包厚煙油吞之卽死。隨於大便而出。屢試如神。此經驗第一方也。

○蜈蚣﹕有人誤吞蜈蚣入腹者﹐以生雞血管制甚效。又方﹕食生雞蛋二三个﹐略過半刻。再飲生油一杯卽吐出絕妙方也。

○河豚﹕解河豚魚毒方。多食生橄欖﹐並用橄欖核磨水服極效。有方飲麻油一二杯亦效。

○鷓鴣﹕有人好食鷓鴣。後喉間生癰。潰爛膿血不止。百藥不效。一名醫令先食生薑一斤。陸續煎水服完。然後下藥治之。遂愈。蓋此鳥好食半夏毒發﹐故以姜治之。

○鵝鴨﹕解鵝鴨毒方。用糯米半斤淘水去米﹐溫服一碗卽愈。解雞肉毒方﹕用地漿水飲之可解。

○豬肉﹕解郁肉漏脯肉毒。凡各肉密器緊蓋過夜者。爲郁肉。屋漏沾著者爲漏脯。皆有毒。方用韭菜汁飲之卽解。

解自死各物毒﹕方用黃柏研末冷水調服一二錢卽解。

○誤吞鐵器﹑金銀銅錫﹕誤吞鐵器方以炭皮研末﹐調粥二三碗食之。炭末卽裹鐵器由大便而出。神效第一方也。如誤吞鐵鍼並皆治之。

誤吞金銀鐵錫鉛方用羊脛骨卽羊前腿膝蓋骨也。燒枯爲末﹐米飲調服二三錢﹐一日必出。有人吞金環三日不下﹐服此卽出。屢試神驗。眞百發百中之方也。

○誤吞銅錢﹕多食荸薺。自然消化其效無比。或用砂仁二兩煎湯服之可化。

○酒醉﹕凡酒醉死者急解醉人頭發放井水內浸。方用樟樹子四錢。酒三杯煎滚候溫灌之卽醒。或用樟木二兩煎水服亦可。此仙方也。屢試如神。有方黑豆一升煮汁乘溫灌下三盞卽醒。

○酒病﹕好飲之人酒毒發作頭痛目眩或咽喉悶閉或下利淸水日數十次﹐形神萎頓。若誤作陰寒自利妄用溫劑者非矣。宜用陳皮五錢甘艸二錢川連三錢以上三味俱微炒爲末再配松花粉一兩和勻每服二錢早晚以開水送下一服。兩日卽消。

○血滯﹕一人徧身作痛或雲中風或雲中濕。百藥不效。後一醫云此癥系气血凝滯。用元胡當歸肉桂等分爲末溫酒調服四錢而愈。或加天麻更妙。

○骨軟﹕一人愛食燒炙炒煎厚味以致周身筋骨疼痛軟弱。漸至手足不能舉動﹐經年不愈。後食冬瓜兩百斤而愈。

○筋縮﹕一人筋縮不舒疼痛不止方用。當歸一兩白芍薏苡仁生地元參各五錢柴胡一錢水煎服神效。如腳膝轉筋加木瓜五錢極妙。

○狀類風癱﹕豨桐丸治男婦感受風濕或嗜飲冒風外邪內濕傳於四肢脈絡雍塞不舒以致兩足軟酸疼痛不能行步﹐或兩手牽絆不能仰舉。凡辛勞之人常患此癥。狀似風癱服此丸立能痊愈。其藥價廉而速效誠祕方也。幸勿輕視方用地梧桐俗名臭梧桐不論花葉梗俱可用采取切片曬漧炒磨末子一斤。豨簽艸炒磨末子八兩。上二味和勻煉蜜爲丸如桐子大。早晚以白滚燙送下。忌食豬肝羊血芋等之物切戒。

○風濕﹕狗脊飲治气血俱虧手足麻木感受風濕不能行動。無論男女一方分作五服每日一服六日痊愈。如末痊愈用酒十斤將藥泡服。此方試驗數百人神效非常﹐不可輕忽。方用﹕金毛狗脊川牛膝海風藤宣木瓜桑樹枝松樹節川續斷黑杜仲酒秦艽大熟地桂枝各一錢大歸身二兩用河水二碗煎六分和紹興酒一小杯同飲。

○癱瘓﹕癱瘓藥酒治一切風濕癱瘓甚效。方用蒼術白芷羌活黃芩川芎薄荷厚朴荊芥桑寄生白細辛木瓜各二錢杜仲牛膝續斷當歸威靈仙鉆地風千年健各一錢半防風一錢二分川烏艸烏五加皮秦艽桂枝各一錢豬筋四兩用雄鷄一隻重一斤者爲率輕重俱不合用。殺之燖去毛不可見水﹐不要腸肚臓。用瓦鍋同前藥入糟燒酒五斤蒸好取雞先食。酒早晚隨便飲。忌生冷寒涼滯气等物。宜逸不宜勞。避風濕節房事。病輕者服雞後必愈。重者飲酒完卽愈。極重再服一料痊愈。但飲酒時其痛更甚﹐須要忍耐痛止卽愈。

○風气﹕松豆酒治風气骨節疼痛半身不遂方用。黑料豆油松節銼碎四兩白蜂蜜一斤好燒酒十五斤蒸一柱香久取出泡水中。過十四日。早晚隨量飲。有人癱瘓不能行動。飲此半月行走如常效。

○風濕﹕二妙湯治一切風濕癱瘓筋骨疼痛無不神效。方用生甘艸威靈仙各一斤用水一石將藥煎五六滚入大缸內用板凳坐其中周圍用布團住乘熱燻之。待水溫渾身洗透。務使汗出謹避風寒卽愈。

○中風﹕中風口眼歪斜。用活鱔魚一條搗爛左斜敷右。右斜敷左。嘴正卽將鱔魚血洗淨。免口又扯一邊屢試皆驗。

○中風﹕中風不語半身不遂祖傳祕方屢試皆驗方用。艸烏一斤綠豆半斤同煮以豆爲度﹐去豆將艸烏刮去皮切片曬榦爲末燒酒兌服。𨿽老年久病亦愈。

三生飲治中風牙關緊閉兩手握緊若口開手撒。則不可服。方用﹕生南星二錢生川烏去皮生附子去皮臍各一錢木香四分气虛者加眞臺黨一兩煎服。

稀涎散治中風昏昏如醉口開手撒或口角流涎頃刻不救。急用此散灌之得吐卽愈方用。新皂角四條去黑皮筋明礬一兩共爲末﹐每用一錢溫水緩緩調灌。毋使大吐恐過劑傷人屢效不可具述。醒後再用藥調理方免後患。

開關散中風卒急先用此藥開關。生半夏一錢皂角二錢北細辛三分共研吹入鼻中有嚏可治。無嚏則死。

柏葉飲凡中風不省人事得病之日卽服此免成廢人方用側柏葉一握蔥白連須一把共搗如泥。用無灰酒一大碗煎數十沸去渣溫灌分數次服。中風脫癥忌服。

○濕風﹕腰腳濕風作痛不能履地者。方用松毛一斤搗如泥用燒酒三斤泡七日隨量飲之。

又方﹕用生川烏頭去皮尖三个爲末醋調用布攤貼立能止痛。

風濕疼痛或用生薑一塊一面用馮了性藥酒炒透取出。另用馮了性藥酒燉熱以姜蘸酒於痛風處避風擦之極妙。

箭風痛﹕箭風痛俗名鬼箭打或頭項肩背手足腰肢等處筋骨疼痛不安。方用﹕穿山甲一錢炒黃研澤蘭葉三錢酒煎服。此藥專行血絡通淤散邪屢試如神﹐永不再發。

又方﹕用延胡肉桂五靈脂當歸白芷防風各一錢水煎服。另用木香一錢水磨兌服極效。此林屋山人經驗方。

○手足筋痛﹕手足筋骨疼痛方用﹕熟地四兩搗爛浸入好燒酒一斤蒸熟用竹筷攪勻放水中三日取出。每日隨量飲至愈爲止。並取所泡熟地送酒甚效。此林屋山人驗方也。

○肩背筋痛﹕肩背筋骨疼痛方用。槐花子胡桃脂麻細茶葉各五錢用水五碗煎至一半熱服。神效無比。

○潮濕﹕積受潮濕四肢不仁方。歌訣云﹕十大功勞三兩重﹐八稜麻根五錢輕﹔淫羊藿與千年健﹐紅花當歸五加皮﹔陳皮六觔足﹐再加無灰酒十觔。封壇七月隨量飲。一月之後見奇功。

○肩癤﹕一擔夫擔肩癰癤百治罔效。方用五倍子燒灰存性爲細末﹐加黃丹用水飛過醋調敷之甚效。

○蛇頭﹕蛇頭惡瘡生各指頭又足趾頭生者亦是。方用鳳仙花下半截連根用。不用水洗和甜酒糟搗融敷。有人指頭生瘡腫大如李痛不可忍﹐用此敷之半日腫消痛止。較蛤蟆尢爲神速。又方﹕用雞蛋一个穿一小孔入信石一分套指頭上﹐熱則再換立刻止痛如神眞仙方也。較前各方功效更大。又方﹕用茶垢鹽飯雄黃搗奄患處卽愈。

○螺瘡﹕指頭畏冷天气不寒指尖作冷名曰螺瘡﹐用醋鹽調勻將指頭泡入自愈。

○血餘﹕十指節斷壞惟有筋連虫出長數尺徧身綠毛此名血餘癥用赤茯苓白茯苓胡黃連各一錢半煎服。

○縫瘡﹕凡虎口並各手指縫生瘡或腫或爛痛不可忍。若不早治卽爛入大指二指間爲虎口有名乂指方用生蒲公英搥融敷之數日卽愈。又用白芨三錢研末蟾酥一錢共和雞蛋淸搽之神效。又方﹕用生黃豆嚼融敷將口漱盡再嚼甚效。又方通艸爲末雞蛋淸調敷其腫卽消。又方白芷黃丹滑石研末敷之甚效。

○掌瘡﹕手指及掌生黃白膿泡痛癢無時。纏綿不已﹐內必有虫方用豬肝切片和桃葉搥融敷之神效。

一人手指手掌皮厚如鐵﹐苦參酒煎服。外用苦參末酒敷極效如神。

○穿掌﹕手足心中忽然腫起或痛或不痛或爛或不爛。此名穿掌又名擎疽又名托盤。用生附子切片貼之或用生附子煎湯泡之更妙。如作痛癢切忌手抓。生附子加輕粉一分貼之必愈。如未破者用白鹽花椒末等分醋和敷之極效。或溏雞糞敷之。或鮮桑葉搗敷均效。九按此癥有用野蘭艸搗醋糟敷之獲愈。

○鴨掌風﹕看法生手掌上紫白斑點疊起白皮﹐堅硬漧燥。甚則疊疊脫皮肉血外露。或癢或痛久則成癬難愈。用一大碗以紙緊糊碗口﹐紙上用鍼刺破多孔﹐上鋪細米糠三寸厚﹐手鉗燃炭放糠上緩緩燒之﹐燒至離紙三分光景。將炭與糠一並棄去。不可將紙燒穿﹐取碗中糠油時時搽之。數日斷根。屢試甚效。有人患此筋肉顯露十餘年不愈。照此醫痊永不復發。

○臂瘡﹕有人手臂生瘡腫大如拳﹐以小刀略破其皮或用代刀散敷之卽破。方用眞硼砂上冰片各一分輕粉五釐爲末摻之卽化爲水而愈矣。

○手腫﹕有人熱毒攻手腫痛欲脫。方用豬油和羊糞塗之﹐再以水煮馬糞洗之。

○手足作痛﹕手足痛人以爲脾經之熱﹐不知非脾也﹐乃肝木之鬱結也。散其鬱气則手足之痛自去。用逍遙散加梔子三錢半夏白芥子各三錢水煎服。二劑其痛若失。蓋肝气作祟則脾不能當其鋒。气散於四肢結而不伸。所以作痛。今一旦平其肝气而脾气自舒而痛在手足有不盡除者乎。

○手足生瘡久不收口﹕有人手足生瘡久不收口。取大路口多人撒尿木板爛成白色者﹐以炭火煆化研細末加冰片少許摻之卽愈。

○小兒手軟﹕小兒手軟方用苡米仁酒當歸秦艽酸棗仁軟防風羌活各五錢爲末蜜丸如芡實大。荊芥湯下。

○狐臭﹕腋下狐臭用蒸餅一个放密陀僧末二錢急夾在腋下略睡片時﹐候冷棄去。有人患此二十餘年照治斷根。屢試不爽。

○乳破﹕婦人乳頭破裂方用。胭脂和蛤粉用水調敷。又方雞屎白炒研三錢﹐每服一錢酒送下。三服愈。

○乳瘡﹕男女乳上濕瘡膿血淋漓成片﹐痛癢不休此名火革瘡。方用蜂殼煆五分輕粉五分冰片一分共研末用銀花煎湯調搽兩三此結痂。

有人乳頭生瘡痛不可忍。用生鹿角三分生甘艸一分共研末用雞蛋黃一个入藥攪勻置銅器中炙溫敷之。日二次卽愈神驗非常。

○乳癰﹕一人病乳癰紅腫疼痛是男女皆有此癥。方用炒白芷制乳香制沒藥浙貝母歸身各等分研末每服五錢酒送一服全消﹐未破者宜此。

又方用生蒲公英搗爛衝酒服。渣敷乳上略睡片時卽愈。

又方﹕用豆腐店槕上做豆腐淋下之水一桶﹐入鍋熬幹成膏。冷透火气厚厚敷之。幹卽再敷﹐乳上結塊自消。五七次必愈。屢試神效。

○乳腫﹕一男子乳忽然臃腫如婦人乳。一醫以金銀花蒲公英各一兩花粉白芥子各五錢制附子木通各一錢柴胡二錢白芍通艸梔子茯苓各三錢水煎服獲愈。

○乳汁不通﹕一婦乳汁不通。方用川貝母肥知母牡蠣粉各等分爲末用豬蹄湯調服二錢。卽通。此祕方也。

○乳塞﹕婦人乳孔塞痛。方用核桃數顆擂碎滚酒衝服卽愈。

○乳脹﹕一婦人乳多發脹。方用紅花歸尾赤芍牛膝各一錢煎服卽愈。

一婦人喪子食乳腫痛難消。方用麥芽炒二兩川芎一錢當歸白芍各三錢生地二錢煎服卽消。

○肺萎﹕有人胸生一孔﹐咳嗽則與此孔相應﹐隨有膿血而出﹐此肺萎也。用黨參生黃芪當歸金銀花各三錢生甘艸連翹各一錢半官桂一錢煎服數次自愈。

○胸滿腹脹﹕此因脾土衰弱﹐肝木气旺來克土故。胸滿腹脹甚至身面黃腫亦有不黃腫者。方用蒼術二斤淘米水泡一日兩夜﹐燒存性。甜酒麯四兩燒存性皂礬一斤醋泡曬漧入瓶內煆存性。加平胃散共爲末﹐醋和爲丸如桐子大。每服三十丸酒下。米湯亦可。日服兩次神效仙方也。

○簾珠倒掛﹕胸旁生瘡。凡大人小孩胸門兩旁各生紅白瘰泡濕爛疼癢。每處直長一條連生十餘个不等名曰簾珠倒掛。久則難治諸藥不治。用端午日人家檐口所掛菖蒲連根切片瓦上焙枯研末香油調搽。五六次卽愈。屢試屢驗。

○怔忡﹕心气怔忡。焦白術時時煎服極效。有人怔忡脾虛常服獲愈。

○火痰﹕有人心中嘈雜似辣非辣。似餓非餓﹐似痛非痛﹐得食暫止。或兼噯气或兼惡心﹐乃火動其痰也。方用焦白術四兩炒川連五錢桔紅一兩共爲末神麯煮汁爲丸如綠豆大。每服五十丸。食遠姜湯下立效。

○哮吼﹕看法喉內有聲而气喘者是也。治哮吼妙法﹐病發時先一時用鳳仙花連根帶葉熬出濃汁。乘熱蘸汁在背心上用力擦洗。冷則隨換。以擦至極熱爲止。無則用生薑擦之。再用白芥三兩輕粉白芷各三錢共研爲末蜂蜜調勻作餅火上烘熱﹐貼背心第三節

骨上。貼過熱痛難受﹐正是拔動病根﹐務必極力忍耐。勿輕易揭去。冷則將藥餅起下烘熱再貼。一餅可貼二三日。無論病愈未愈﹐多備藥餅換貼﹐不可間斷。輕則貼一二日。重則貼三四日或五六日。用不再發。有人患哮吼四十餘年﹐貼至數日斷根。無論寒熱虛實﹐鹽醬醋酒哮吼皆治。神驗第一方也。

又方用海螵蛸瓦上焙枯爲末。大人五錢小兒一錢﹐紅糖拌勻調服數次斷根。

○气痛﹕歌曰。艸果元胡索五靈脂沒藥酒調服三錢一似手拈卻。此方名手拈散﹐治各種气痛其效如神。

○心胃諸痛﹕丹參飲治心痛胃腕諸痛多效。婦人更效。丹參一兩檀香一錢砂仁一錢水煎服。卽愈。

百合湯治心胃痛服諸熱藥不效者。亦屬气痛。𨿽年久鬱气並治。方用百合一兩烏藥三錢水二杯煎七分服。

有人心胃疼痛百藥不效。內有虫也。後用生地搗爛取汁冷服。甚妙。吐出一虫而愈。有一人服此藥瀉下一虫斷根。

失笑散治產後心腹絞痛欲死﹐或血迷心竅﹐不省人事﹐或包衣不下﹐並治心痛血滯作痛。小腸疝气﹐一切气痛。屢用皆效﹐眞神方也。方用五靈脂三錢蒲黃二錢各炒研末﹐好醋煮透﹐加水連渣服。

○肝气﹕專治肝气。方用夏枯艸一兩煎水當茶飲服。過四兩斷根。此藥能舒肝气﹐養肝血﹐止肝風。故功奏效如神﹐屢驗。終身忌服雞椿芽。

○气痛﹕有心胃疼痛時數年不愈。服姜附散斷根。方用酒炒良姜﹐醋炒香附﹐共爲末。米湯爲丸。每服四錢。食遠服。凡心胃一切气痛如神。因寒者倍良姜。因气者倍用香附切記。

○虫痛﹕心胃虫疾作痛。宜宣通血絡。用葉天士先生法。川楝子去核酒炒一錢半元胡索五靈脂﹐桃仁去皮尖研蒲黃各一錢。水煎服。其效如神。

○咳嗽痰喘﹕有婦人痰喘咳嗽﹐終夜不寐。面浮如盤。後服。用眞蚌殼粉﹐長者爲蚌﹐圓者爲蛤。須自取蚌殼研粉﹐若用蛤粉則無效。新瓦炒﹐須入靑黛少許﹐用淡腌菜水滴麻油數點﹐調服二錢神效。或用生山藥半碗﹐搗爛﹐甘蔗汁半碗和勻燉熱服之立止。

諸般咳嗽。﹕新定諸般咳嗽方。用炒桔梗炒荊芥炒紫菀。飯上蒸一次。再炒。百部飯上蒸一次再炒白前飯上蒸一次再炒﹐以上各八兩﹐共磨細末。每服三錢。臨時開水調服。如初感風寒者﹐生薑湯調下。

○肺萎﹕肺萎咳嗽﹐凡感受風寒停畱肺中﹐或勞力內傷以致咳嗽聲重﹐胸膈隱痛﹐頭項彊硬不能轉側。此肺癰也。久則鼻流淸涕。咳吐膿痰黃色腥穢﹐重則胸肋脹滿﹐呼吸不及飲食減少脈洪自汗漸至咳吐痰血。寒熱往來。形體消瘦。聲啞喉痛。轉爲肺萎﹐此危癥也。。用大瓜蔞一个開一孔內有子多少粒﹐用杏仁去皮尖照數配入。封好。用黃泥包裹燒紅燒至無煙取出。用物蓋住候冷去泥。又用川貝母。照瓜蔞子粒數配入共研末。臨臥時每用二錢白蜜調勻﹐燈心煎水送下。九按此肺癰轉爲肺萎而出此大可方也。

○咳嗽痰血﹕用大柿餅一个去子入眞靑黛一錢綫紮緊飯上蒸熟。臨睡時食薄荷湯送下亦驗方也。

○肺萎﹕獨聖散治多年咳嗽肺萎咯血紅痰。用白芨三兩爲末每服二錢臨臥糯米湯下。。臺州一吏憫重囚。囚感之曰。吾七犯死罪遭刑拷肺皆傷﹐得一方用白芨末米飲調服。淩遲剖胸見肺間竅穴數十皆白芨塡補色猶未變也。

○年久咳嗽﹕年久咳嗽用扁柏葉陰漧加紅棗七枚煎濃湯代茶時時飲之。忌食葷腥煎炒。另用百合四兩冰糖四錢﹐早晚蒸服。不可間斷。輕則十日可愈。重則半月自痊。有老人咳嗽三十餘年服此月餘脫然除根。靈驗無比。切勿輕視。﹝寒咳胡桃熱咳柿蒂柏葉。﹞

○嗆逆﹕咳嗽嗆逆妙方。用淨麻黃紅棗皮南薄荷各五分上邊桂紫蘇葉桑白皮杏仁大腹皮各四分炙艸六分水煎服。百發百中。

○脾虛﹕一小兒晝夜咳嗽﹑食少﹑發黃﹐此脾虛也。用眞山藥一味煮熟加糖調服神效之至。

○虛勞熱咳加味四物湯治癆熱咳嗽如神。當歸熟地各三錢川芎芍藥各二錢柳樹根一兩酒炒﹐水煎服。奇效。

○惡心吞酸﹕惡心吞酸此脾虛冷也。方用吳萸四錢滚水泡去苦味﹐水煎食遠服。有人患此多年一服卽愈。或加漧薑一錢亦可。忌夜食並忌生冷食物。又方﹕核桃嚼爛姜湯送下。

○胸滿﹕脾家冷積食後胸滿兼治一切痰气。方用桔皮一斤甘艸四兩食鹽四兩水五碗﹐慢火煮幹。焙爲末。每服三錢白滚水沖服。有人得此痰百藥不效。服此胸覺墜下大驚自汗如雨。須臾腹痛遺下數塊如鐵彈子﹐臭不可聞。從此胸次廓然其疾頓愈。蓋脾之冷積也。

○損病要訣﹕一人損病﹐六脈俱數﹐聲啞﹐口瘡﹐晝夜發熱無間﹐經云數則脾气虛﹐此眞陰虛也。用四君子加黃芪淮山蓮肉白芍五味子麥冬去頭煎不用﹐只服二三煎。此爲養脾陰密法也。服十劑熱退﹐瘡差。後以參苓白術散去頭煎﹐曬榦爲末﹐陳米鍋焦打糊爲丸﹐綠豆大。每日三錢﹐每服一錢百沸湯下。

古法治癆以桂枝湯加飴糖﹐補虛退熱。如咳嗽用六君子去參加姜炭五味細辛。如吐血以理中湯加木香當歸。或單用炙艸黑姜炭五味子煎服﹐亦妙。炙艸倍用。

龍牡二加湯。葉天士加減大小建中湯﹐至於肉消脂涸﹐吸气喘促﹐欲咳不能出聲﹐必距按季肋方稍有力﹐寐醒喉中漧涸直至胸脘。此五液俱竭。當以六味丸減丹澤加秋石龜膠牡蠣湖蓮之屬。或用海參膠淡菜膠及燕窩之類。

○咯血吐血癆咳久不止。方用雪梨膏。雪梨六十隻取汁二十杯生地茅根藕汁各十杯蘿卜麥冬汁各五杯將六味煎煉入蜂蜜一斤飴糖八兩薑汁半杯熬如稀糊則成膏矣。每日用二匙含咽甚妙。

○天眞丸﹕治一切亡血過多﹐形槁肢羸﹐飲食不進﹐腸胃滑泄。津液枯竭﹐久服生血養气暖胃駐顏。生羊肉七斤肉蓯蓉十兩當歸十一兩山藥十兩天冬一斤四味爲末﹐用無灰酒煮羊肉糜爛。再入黃芪五兩人參末白術末各二兩。搗作薄餅曬漧煉蜜爲丸。梧桐子大。溫酒送下。

○黑地黃丸﹕治陽盛陰衰脾胃不足房勞虛損形瘦無力﹐面多靑黃﹐用此補腎益胃之劑。蒼術一斤油浸熟地一斤五味子半斤漧薑秋冬一兩夏五錢春七錢隨時而用。共爲末棗肉爲丸。梧子大。米飲下一百丸。

○脹而屬熱脈實而滑者﹐廓淸飲主之。枳殼二錢姜朴一錢半大腹皮一錢白芥子五七分茯苓皮三錢菜菔子三錢澤瀉二錢陳皮一錢水煎服。

脹而屬七情所發者﹐宜四七湯主。逍遙散亦主之。半夏三錢茯苓三錢厚朴二錢蘇葉一錢生薑兩片水煎服。

逍遙散加半夏二錢生麥芽二錢以泄肝气。

脹而屬虛者﹐脈微弱細小喜按摩﹐二便利﹐气衰言微。宜六君子湯﹐理中湯及八味丸服之。

單腹脹死癥或靑年壯健起於驟然。若心下堅大如盤者。以桂枝去芍藥加麻黃附子細辛湯直搗其痰水气之窠穴。續以枳術丸消導之。

脹而屬寒者﹐胃苓散主之。兼小便不利者四苓散以蒜爲丸主之。

○痰飲吐水﹕凡食生冷物過度或气虛脾弱不能消化飲食。入胃皆變成水。嘔吐無時名曰痰飲。方用赤石脂一斤研末。每服二錢酒送下。服至一斤則終身不吐痰水。又不下痢。此藥能補五藏令人肥健。有人痰飲百藥不效服此而愈。

○狂病﹕化狂丹治終年狂病或持刀殺人罵官。不認六親見水則喜﹐見食則怒。此乃心气虛而邪熱乘之。痰气侵遂成狂矣。方用髙麗參三錢白術茯苓各一兩甘艸菖蒲各一錢半夏菟絲子各一錢附子一分水煎服。一劑狂定二劑病痊。此方甚妙。

○瘋癲﹕有婦人瘋癲十餘年。服至四五十天﹐心間如有物脫去。再服數十日而愈。方用眞川郁金七兩白礬三兩薄荷水爲丸﹐朱砂爲衣。如梧子大。每早服一次開水下。蓋郁金入心去惡血﹐白礬化頑痰﹐朱砂安神故也。愈後須用天王補心丹加減調治方免後患。

又方用藜蘆煎水多服甚效﹐生者煮食炒食俱妙。有婦人癲至四年。每年一發﹐久則一日發十餘次﹐昏癡不愈。後服此方吐出痰涎二斗﹐汗如洗﹐更覺昏困三日痊愈。

○羊顚﹕凡癡癲羊癲等癥皆痰迷心竅所致。方用靑橄欖十斤打破沙鍋內熬十數滚去核入石臼內搗爛﹐再熬﹐熬至無味去渣。熬成膏用白礬八錢研末加入攪勻。每日早晚取膏三錢開水送下。服完自愈。

○三消﹕三消消渴而飲水不止爲上消。飲水多而作瀉爲下消。多食易饑爲中消。消渴飲水不止方用三消湯。眞臺黨參白術當歸茯苓生地各一錢黃柏知母黃連麥冬天花粉黃芩各七分甘艸五分水煎服神效。

又方用苦楝樹根新白皮五錢切片﹐瓦上焙漧入麝香少許水煎空心服之。有人口渴不止遇道人傳此方﹐服後下虫四條而愈。愈後人必困頓用黨參二兩煎水飲之。

如一日飲水至石許者﹐浮萍搗汁服之。

又有一人多年消渴飲水﹐百藥不效﹐時發時止服白芍甘艸等分爲末﹐每用一錢開水送。日三服。七日愈。

久病消渴不止。並治泄瀉口渴方。用七味白術散﹝常以好梨日食效﹞﹕白術黨參茯苓藿香漧葛根各一錢炙艸五分水煎服。當茶飲。另用木香三分磨汁兌服屢試如神。

一人每日飲水不止﹐小便如膏﹐用茴香炒苦楝子炒各一錢研末空心酒調服。

有人一日飲水數斗﹐上飲下流。用雞蛋三个去殼攪融燒酒衝開四兩。服後卽蓋被睡下﹐睡醒禁風一日卽愈。

○食積痞塊﹕有人患食積痞塊後用木賊艸五錢研末﹐每服五分開水空心調服。年近者一料卽消。年遠者不過兩料。痊愈屢試如神。

。噎膈﹕有人噎食以牛涎丸獲愈。方用糯米粉拌老牛涎和爲小丸煮熟食之神效。或用牛涎水服亦妙。取牛涎法。以水洗後以鹽塗之﹐少頃涎出。終身戒食牛肉。

○噎隔﹕有人患噎隔大便已燥結者﹐服淨牛乳少加白糖﹐時時燉熱飲之獲愈。

一僧患隔食臨死語其徒云﹕我胸中有物作梗。死後必爲剖出。其徒剖出一骨以鵝血偶滴其骨﹐骨卽消化。後其徒亦病隔食﹐因飲鵝血而愈﹐屢試如神。查此癥胸前必有二小骨漸漸交合﹐則不能食而死。取生鵝血對口乘熱灌之。其骨自化飲食可進。永戒食鵝﹑牛二物。

○虫隔﹕有人病噎﹐有虫存於肺管﹐時長時縮﹐長則飲食難進。或食後少頃卽吐。皆有虫也。用靛靑葉搗汁﹐無葉卽用藍靛亦可。兌淡酒飲之立愈。無不效者﹐此方最爲神效。

○食隔﹕有人病食隔用糞姜二分入麝香一釐滚水沖服。忌葷腥鹽醬五十天永不再發。此方極效無比。制法﹕生薑不拘多少。五月五日用布袋裝好浸於不見天之糞坑內四十九天取起用長流水洗淨﹐懸空弔曬極榦爲末。病二年者用薑末三分病一年者用薑末二分。存心預制功徳無量。

○吐瀉﹕一人腹痛上吐下瀉﹐服六和湯﹑正气散﹑平胃理中湯皆不效。因思傷寒書云。胸中有熱而嘔吐﹐胃中有寒而腹痛。用黃連吳萸水炒黃芩生白芍甘艸黨參漧薑法夏陳皮云苓各等分煎服卽愈。

○腎虛反胃﹕有人朝食暮吐﹐暮食朝吐。醫云此腎虛也。方用熟地二兩山茱萸三兩水五碗煎一碗﹐加肉桂一錢研末兌入﹐空心服一日一劑。十日必愈。愈後服六味地黃丸兩料方可除根。

○饑餓嘔吐﹕凡人饑餓每有螬虫上胃食物必吐。誤用翻胃藥﹐其吐更甚者宜用川椒煎湯飲之卽安。

○胃囊﹕有人一二日一吐或三四五日一吐。飲食不飽﹐吐物不化﹐此名胃囊癥﹐生於胃旁其形如囊﹐凡有飲食必入此囊﹐𨿽食飽而肚仍饑餓。因此物間隔於上﹐飲食不能入腹故也。初起一二日一吐吐出食物並無气味﹐肉食則化。米食不化。久則三四日一吐。若至五六日一吐則難救矣。方用制附子五錢云苓一兩每日煎服二次。服至三日吐出食必變气味再服三日則吐一半。再服三日則不吐矣。不吐之後用六味地黃湯加油當歸火麻仁煉蜜爲丸。每早服五錢晚服芝麻五錢服至數日後胃囊必從大便而出。重者形如牛皮。輕者如紙。此病人多不知﹐諸書不載。方系仙傳萬金難得珍之寶之。

○嘔吐﹕有人飲食一二日之後一齊吐出﹐气味變酸﹐百藥不效。用豬板油十兩熬去渣﹐白蜜八兩煉淨二味再入銅鍋內熬數滚﹐入生薑自然汁三兩和勻成膏取起。不時挑服含化。初服一次尙吐﹐連服三次卽愈。

○漧嘔﹕有人漧嘔不出﹐此極惡之癥。用甘蔗汁加生薑汁和勻溫熱服。如酒後漧嘔則單用甘蔗汁飲數次極效。

○三焦嘔﹕有人欲嘔而不嘔面發紅眼流淚。此三焦嘔也。方用生藕汁乳汁幹柿蒂鳳凰殼煎服神效。

○膀胱嘔﹕有人口吐白沫欲嘔而不出。此膀胱經嘔也。方用綠豆糯米鹽少許共炒擂碎加黃糖煎服獲愈。

○誤藥嘔吐﹕有人因服涼藥過多﹐漸至嘔吐﹐旬日之後進口卽吐。竟至粒米不下﹐湯水亦吐已七日矣。醫診脈莫散亂﹐尙有神气。𨿽因寒涼而阻隔絕食以來大便不通﹐小便短澀﹐卽用制大黃枳殼各一錢煎湯服之。竟不吐出亦不思食。次日復進一劑下咽﹐一時後大小便通利而思食矣。誠哉藥之對癥其效如此。

○吐血﹕有人吐血年餘百藥不效。遇一道人指授此方十日獲愈。方用上白細米浸一日磨細﹐日曬夜露極幹。以銅鍋炒黃色不可大過。每用滚水和成如指頭大﹐煮熟連湯食之。不可加鹽與別物。無論時候但覺咳嗽卽服。一日須服五六次切莫服藥。服後忌茶酒腥辛等物一月﹐戒房事半年。保不復發。

○遲語﹕一小兒五歲只會叫人﹐不能言語﹐以眞赤小豆研末酒調塗與舌下二三次卽能說話。

○脫殼﹕一小兒周身脫皮。此癥因生時觸風滿身皮屑落下一層又一層﹐名曰脫殼。若作丹毒火疹治之則誤矣。宜用木通藿香黃芩各六分麥冬一錢半加燈艸煎服。

○胎赤﹕一小兒初生徧身紅赤﹐此胎中熱毒也﹐名曰胎赤。宜用生地花粉甘艸連翹各一錢水煎服。外用浮萍水苔搗爛絞汁調朴硝赭石敷之。

○胎黃﹕一小兒初生徧身發黃此胎中濕熱也。名曰胎黃。宜用生地花粉茵陳各一錢煎服。

○胎剝﹕一小兒兩腿生瘡脫皮﹐兩大腿近小腹處生瘡皮脫開﹐漸延小腹則不救﹐此名胎剝。宜用黃柏炙焦研末和豬膽汁敷患處。或用伏龍肝口水調敷亦可。

○胎垢﹕一兒身如蛇皮鱗甲﹐癥名胎垢。又名蛇胎。用白僵蠶去嘴爲末煎湯洗之。或加蛇脫研末和入亦可。

○魚泡﹕一兒初生身如魚泡如水晶。此癥破則水流。用密陀僧爲末摻之。

○紅絲癅﹕一人生子一歲生紅絲癅而死。連生四子皆然。一醫云此胃中有伏火胎毒也。遂令男服滋腎丸。女服六味地黃丸。後生子皆無此患。

○火雞﹕一小兒頭面徧身形似楊梅瘡。破爛有孔名曰火雞。用飯甑上滴下水气以盤盛取搽之。百藥不效用此如神。內服白茅根煎湯常服。

○解顱﹕一兒頭縫不合名曰解顱。此腎气不足也。用漧薑七錢細辛三錢肉桂五錢共爲末。薑汁和敷顱上。小兒面赤卽愈。再用柏子仁防風南星各四兩爲末。每用一錢醋調攤絲綢上貼顱門。

○顱腫﹕一小兒顱門腫大用黃柏末水調貼兩足心卽愈。

○痄腮﹕新產月內小兒有噤口不乳啼聲難出兩腮腫硬有核名螳螂子﹐又名痄腮。先將銀鍼刺破腫處。撚去惡血以好陳墨搽之。若延遲則腫延鼻喉不可救矣。今得外治用麝香一錢朱砂五錢螺獅七个同搗如泥敷顱門上俟幹自落。切勿剝去。又方用蜒蚰一條銀珠砂一錢半同研爛搽。腫處勿擦。卽愈。又方用靑橄欖核好醋磨汁塗之。

○口角瘡﹕一小兒口角生瘡用亂髮燒灰豬油調搽之。

○牙疳﹕凡小兒口中腫起﹐如菌如乳菌牙齦生白泡子﹐名曰走馬牙疳。不能喫乳﹐以指摘去其頭倘有血出﹐以綿拭去。輕者京墨搽之。重者以僵蠶三條去絲嘴人中白四分冰片一分共研細擦患處。略停片刻用娟蘸茶洗淨再擦。一日三次自愈。如未愈加硼砂血竭靑黛各三分兒茶一錢半藥珠一分各爲細末和入前藥。每日洗擦三次無不愈也。倘系貧乏之家卽用馬齒莧根瓦上焙漧少加雄黃研末吹之。

○雪口﹕小兒初生百日中口內白點不計其數﹐拭之則去少刻復有﹐滿口纏徧﹐內竄入喉。日夜啼哭不乳﹐俗名雪口。又名鵝口﹑口疳。用甘艸黃連煎湯以綢裹指拭去。取桑白皮中白汁塗之立再以辰砂益元散加燈心湯調下。則不再發。又方用檳榔燒枯研末點之立見功效。外用芙蓉花或葉搥極融爛﹐用雞蛋二个和勻煎熟候冷敷心口並肚臍。用布紮緊。屢試如神。並治木舌﹑重舌﹑蛇舌﹑吐舌及口不開不食乳等癥﹐或兩腮腫硬或口內生瘡均可治之。

○﹝上羽下妾﹞舌﹕一兒舌忽脹大腫硬卽時气絕名曰﹝上羽下妾﹞舌。用皂礬不拘多少新瓦上火煆紅色爲度放地上候冷研細擦舌上立效。兼治木舌重舌。

○重舌附木舌﹕一兒舌根肉壅疊出短小如舌者﹐此重舌癥也。用黃柏和竹瀝泡一夜取汁點之。若舌尖腫大塞滿口中直硬如木不能轉動謂之木舌﹐用蒲黃搽之。

○吐舌﹕吐舌妙方用人中白冰片雄黃硼砂共爲末﹐乳調鵝毛刷舌上再用好川連二分煎服﹐舌自收入。

○蛇舌﹕其舌常捲兩邊口角者蛇舌也。用雄黃研末點舌數次。內用黃連蒸水服之。或加燈心泡水更妙。或生香附生半夏各三錢和雞蛋白調作餅貼兩足心一周時卽愈。此林屋山人引熱下行經驗方也。或用吳萸好醋調敷兩足心亦效。

○頸軟﹕凡兒頸軟乃肝腎虛﹐風襲入。用生附子去皮臍生南星各二錢爲末。薑汁調攤貼天柱骨上甚效。

○痰喘﹕凡兒痰喘有聲用觀音夢授散甚妙。方用胡桃連皮搗爛麥芽煎水加冰糖衝服。喘止痰消獲愈。

○嘶啞﹕凡兒喉嘶聲啞。方用甘艸薄荷各五分桔梗麥冬各二錢水煎服立愈。或用蛤蟆膽取汁點舌上立愈。

○缺乳﹕凡小兒無乳百物不食無法可施。用南棗離核者於飯上蒸熟與兒食之。食至斤余。卽思飲食。𨿽無乳亦可活矣。如有用大黑棗亦可。

○吐乳﹕凡兒吐乳用米七粒燒黑﹐水半乳半煎至五分服極效。

○臍腫﹕小兒月內臍奐光腫如吹﹐撚動微響赤腫可畏。此癥多由斷臍在前洗浴在後束縛不緊風濕入內所致。用煆牡蠣大黃各五錢朴硝一錢爲末多用田螺浸水調二錢敷臍上。其腫從小便而消。如啼哭不止用臺烏藥煎水服卽止。內服茯苓車前子各一錢甘艸二分陳皮三分通艸三分共煎湯灌之。一劑卽安。如膿血不漧用馬齒莧焙榦爲末敷之。

○臍風﹕預防臍風妙方。用枯礬硼砂各三錢半朱砂二分冰片一分爲末。凡小兒下地洗過後用此末摻臍上。每天一次摻完一料永無臍風等癥。已發見臍風用燈心蘸香油灸顱門眉心人中承漿各一灸兩手大指甲上名少商穴左右各一灸。臍輪六灸及臍心一灸共十三灸有起死回生之功。此夏禹鑄先生臍風燈火之法也。

○胎瘧﹕小兒初發瘧疾名曰胎瘧。每日用冰糖五錢煎湯飲之十日必愈。或以蟬蛻二兩包好作枕與兒睡之其瘧自止神效之至。

○吐瀉走在咱﹔凡小兒吐瀉其癥最宜詳審病源原因隨癥施治方能湊效。加味平胃散治傷食吐瀉﹕茅蒼術川厚朴山楂肉各六分陳皮靑皮炒麥芽研砂仁小川芎各四分炙甘艸二分生薑三片炒香附米四分水煎七分﹐分三次緩緩服之。

又藿香和中湯治感寒停食吐瀉。藿香紫蘇炒香附米蒼術厚朴山楂肉小川芎各六分羌活砂仁炒麥芽白芷陳皮各四分炙艸二分生薑一片煎服。

又四苓散治伏暑吐瀉。赤苓朱苓澤瀉各一錢白術七分木通車前子各五分調辰砂益元散加燈心煎湯服之。

又錢氏白術散治吐瀉已久虛火作渴者。臺黨參白術茯苓炙艸漧葛根各五分南木香二分水煎服。

參砂和胃散治虛寒嘔吐不止。黨參砂仁半夏各四錢土炒術茯苓各五分藿香陳皮各三分炙艸二分煨姜二片﹐水煎服。

姜米湯治吐多而胃气欲絕者。用此安胃止嘔甚效。方用老生薑一塊重一兩多煨熟去皮研爛用水一碗陳米二撮同入瓦罐煎好候溫緩緩與服。

暑月水瀉小便赤澀用朱苓赤苓澤瀉各一錢木瓜五分白術六分木通八分炒車前子四分燈心一團水煎加鹽少許饑時服﹐小便通瀉止。

○疳疾﹕小兒疳疾面色黃瘦靑筋暴露﹐肚腹脹大﹐或泄瀉不止﹐或沈睡不醒﹐或眼帶藍色。或頭往下垂﹐口渴飯水貪食不飽﹐喜食泥土雜物﹐綜合原因多因缺乳傷食腹內生虫。名曰疳疾。必服殺虫之藥方有效驗。近得外治二方旣可斷根又不傷損。此乃祕傳妙方珍珍寶寶。用羊尿脬吹起陰漧入頂好汾酒一二兩﹐如無以頂好燒酒代之亦可。用綫紮緊掛小兒心口胃脘之間。疳疾重者不過數時其酒气自然消減再換數次至酒不消減。病卽愈矣。

又方﹕蔥白每个約長寸餘苦杏仁生黃梔子紅棗各七个皮硝三錢眞頭道酒糟一兩白灰面三錢以上七味用石臼搗爛成泥。五寸寬白布兩塊攤膏藥兩張﹐前貼肚臍後貼背脊正肚臍之處。用布捆好貼三日。肉見靑色卽好。如未見靑再換一次﹐無不愈也。

消疳無價散﹕石決明煆一兩半鑪甘石童便泡一日夜燒透以能浮水者爲佳。滑石五錢雄黃二錢朱砂一錢冰片五分海螵蛸五錢共爲細末。量兒大小或三四分五六分﹐用不落水雞肝一副竹刀切破上開下連摻藥在內用綫紮好。米泔水入罐煮熟﹐連湯食盡。𨿽疳積眼瞎可以復明神效之至。

○慢驚﹕慢驚之癥多緣小兒吐瀉後或久瘧久痢痘後及誤服涼藥﹐或因急驚用攻降藥太甚失於調理皆可至此癥也。其癥神昏气喘或大熱不退﹐眼開驚搐﹐或乍寒乍熱﹐或三陽晦暗﹐或面色淡白靑黃﹐或大小便淸白口唇難開裂出血而口中气冷。或瀉利冷汗﹐或完谷不化。或四肢冰冷並至腹中气響喉內痰鳴角弓反張﹐目光昏暗此虛癥也。亦危癥也。俗名天弔風﹐虛風慢驚風﹐慢脾風﹐皆此癥也。此癥總屬陰虛陽越﹐元气無根虛寒至極。治法宜先用辛熱再加溫補培元救本引火歸源。方爲得法。玆將經驗二方列後隨癥加減斟酌施治。

逐寒蕩驚湯﹕此方藥性溫暖專治小兒气體本虛或久病不愈﹐或痘後疹後或誤服寒涼泄瀉嘔吐轉爲慢驚淸熱散風愈治愈危。速宜服此。能開寒痰寬胸膈止嘔吐﹐蕩驚邪﹐所謂回元气於無有之鄕。一二劑後嘔吐漸止卽其驗也。認明但系虛寒卽宜服之不必疑畏。方用川胡椒炮姜肉桂各一錢丁香十粒右四味研爲細末以竈心土三兩煮水澄淸煎藥大半茶杯頻頻灌之。接服後方定獲奇效。加味理中地黃湯。此方助气補血卻病回陽﹐專治小兒精神已虧气血大壞形狀狼狽瘦弱至極。皆可挽回如法濃煎頻頻與服。參天救本之功有。難以盡述者。方用熟地五錢焦術三錢黨參當歸炙芪故紙炒研棗仁枸杞三錢炮姜茱萸肉炙艸肉桂各一錢加生薑二片。紅棗三枚胡桃兩个打碎爲引。仍用竈心土二兩煮水煎藥取濃汁一茶杯加附子五分煎水攪入。量兒大小分數次灌入。如咳嗽加金櫻子一錢大熱不退加白芍一錢泄瀉不止加丁香六分如小便閉塞加附子一錢神明運用存乎其人不能盡敍。

○急驚﹕急驚之候身熱而赤﹐搐搦上視牙關緊硬口鼻中气熱﹐痰涎潮熱忽然而發。。發過容色如故。有偶因驚嚇而發者﹐有不因驚嚇而發﹐然多是身先有熱而後發驚搐。未有身涼而發者﹐此陽癥也。蓋熱生於痰﹐痰盛生驚生風。宜用涼劑以除熱而化其痰﹐則驚風自除矣。切不可用辛燥驅風之藥。反助心火其爲害當至驚搐大作。但可扶持不可把捉﹐恐風痰流入經絡或至手足拘攣也。又不可驚惶失措﹐輙用艾火灸之燈火燒之。又不可峻用攻擊﹐如巴豆輕粉之屬以速其危。又有出痘發熱痘點未見忽然驚搐狀如急驚﹐仔細辧別以免誤事。玆將錄驗五方次第施治可也。

淸熱鎭驚湯﹕凡急驚初起者宜服此劑。如服後痰熱未除﹐以後之方隨用一方泄二次卽愈。若此方已效後方卽不必服。香連翹去心研柴胡地骨皮龍膽艸勾藤梔仁黃連黃芩麥冬木通赤苓去皮車前子炒枳實各四分薄荷二分滑石末八分燈心一團淡竹葉一錢水煎分數次服。

加減涼膈散﹕香連翹酒枯芩黑山梔炒枳實前胡各五分酒炒大黃一錢薄荷甘艸各二分水煎分數次服。泄一二次痰熱自退已泄則不必服。

宣風散﹕陳皮末檳榔末各五錢甘艸末二錢半共和勻﹐一歲以下服三分﹐二歲以上服五分﹐五歲以上服七分。俱用蜜水調服﹐微泄一二次微妙。已泄則不必服。痰甚者加用牛黃丸抱龍丸益元散均極神效。此出活幼心書。

夏氏天保采微湯﹕專治急驚神效。羌活獨活蒼術前胡升麻葛根陳皮厚朴甘艸黃芩川芎柴胡桔梗半夏枳殼藿香芍藥各五分姜棗引水煎服。

開棺斧湯﹕專治急驚。此方平常其功甚速。𨿽已死可活故名曰開棺斧。方用龍眼殼十二个以帶栗色爲佳﹐深黃者忌用。又名泡圓。細茶三錢陳皮三錢姜皮三分白鹽三分用水一碗煎至六分﹐灌入口內﹐忽然發戰其兒必生。眞神方也。或用廣東省城南門未巳牌坊老陳李濟店眞活絡丸一顆卽刻安睡﹐再服二顆。脫然全愈。

外治良方﹕用甜杏仁六粒砂仁六粒黃梔子七个右藥研爛加燒酒雞蛋淸白幹面量孩兒年歲作丸如元宵樣之大小。置於手足二心。布條紮緊一周時。手足心均靑藍色則病已除。但切記男左女右不可錯置。是所至要萬應萬驗﹐眞有起死回生之功。

○隔气﹕慕天啟母患隔气得異人傳授是方服之獲愈。大黃二兩酒制九次上沈香末六錢泡桃仁去皮尖去油研碎六錢烏藥一兩鹽水煮炒硼砂二錢。共研細末﹐每服只許二分五釐﹐以舌上舔津下咽神效。

○虫臌﹕虫臌癥候少腹痛四肢浮腫而未甚﹐面色紅而有白點﹐如虫食之狀是謂虫臌。方用消虫神奇丹﹕當歸鱉甲地栗粉各一兩雷丸神麯茯苓白礬各三錢車前子五錢水煎服一劑下虫無數。二劑虫盡臌消。但病愈宜用六君子去甘艸調理爲要。

○瘰癘乳巖﹕消核膏專治瘰癘乳巖以此攤貼外治內消極著神效。制甘遂二兩紅芽大戟二兩白芥子八錢生南星一兩半麻黃四錢姜制夏一兩半僵蠶一兩半藤黃一兩半朴硝一兩半右用麻油一斤﹐先投甘遂南星半夏熬枯撈出﹐次下僵蠶﹐三下大戟麻黃﹐四下白芥子藤黃逐次熬枯先後撈出﹐六下朴硝熬至不爆用娟將油濾淨。再下鍋熬滚﹐徐徐投入炒透黃丹隨熬隨攪﹐丹之多少以老爲度。膏成入水扯拔數十次。以去火毒﹐卽可攤貼。宜厚勿薄。此膏妙在不用毒烈之藥。𨿽好肉貼之無損。

大棗丸﹕治瘰癘爛見筋膜者服之神效。方用山羊糞炒存性遇久爛不堪將見內腑者﹐以大棗去皮核﹐先搗爛如泥﹐而後酌量入山羊糞灰搗至成丸。每服四錢以黑棗湯送下。

山蓮散﹕治手疽瘰癘要藥﹐諸瘡毒潰爛不堪﹐內腑止隔膜者。撒上立見奇功。山羊糞二兩大活鯽魚一尾麝香一錢﹐右將鯽魚破腹去雜以山羊糞實魚腹。瓦上漫火炙幹存性。研末加入麝香再研收儲勿泄气。遇瘰癘破爛不堪者。以此摻入﹐外用陽和解凝膏蓋之。

○气臌﹕气臌此癥气虛做腫似水而實非水也。但按之不如泥耳。然必先從腳面腫起至身上頭面皆腫者有之﹐此之謂气臌。治宜健脾行气之中少加引水之品。若誤以水臌治之﹐是速其死也。方用白術茯苓苡仁各一兩甘艸一分肉桂一分枳殼五分人參神麯車前子蘿卜子各一錢山藥五錢﹐水煎服。初服若覺有礙﹐三十劑收功。忌食鹽秋石。

○水臌﹕水臌此癥滿身皆水。按之如泥者是。若不急治水流四肢不得從膀胱出則爲死癥矣。方用決流湯。黑牽牛二錢甘遂二錢肉桂三分車前子一兩水煎服二劑愈。水流斗餘﹐後以五苓散二劑六君子湯收功。忌食鹽犯則難救﹐忌滿百二十天爲止。

○隔气﹕慕天啟母患隔气得異人傳授是方服之獲愈。大黃二兩酒制九次上沈香末六錢泡桃仁去皮尖去油研碎六錢烏藥一兩鹽水煮炒硼砂二錢。共研細末﹐每服只許二分五釐﹐以舌上舔津下咽神效。

○虫臌﹕虫臌癥候少腹痛四肢浮腫而未甚﹐面色紅而有白點﹐如虫食之狀是謂虫臌。方用消虫神奇丹﹕當歸鱉甲地栗粉各一兩雷丸神麯茯苓白礬各三錢車前子五錢水煎服一劑下虫無數。二劑虫盡臌消。但病愈宜用六君子去甘艸調理爲要。

○瘰癘乳巖﹕消核膏專治瘰癘乳巖以此攤貼外治內消極著神效。制甘遂二兩紅芽大戟二兩白芥子八錢生南星一兩半麻黃四錢姜制夏一兩半僵蠶一兩半藤黃一兩半朴硝一兩半右用麻油一斤﹐先投甘遂南星半夏熬枯撈出﹐次下僵蠶﹐三下大戟麻黃﹐四下白芥子藤黃逐次熬枯先後撈出﹐六下朴硝熬至不爆用娟將油濾淨。再下鍋熬滚﹐徐徐投入炒透黃丹隨熬隨攪﹐丹之多少以老爲度。膏成入水扯拔數十次。以去火毒﹐卽可攤貼。宜厚勿薄。此膏妙在不用毒烈之藥。𨿽好肉貼之無損。

大棗丸﹕治瘰癘爛見筋膜者服之神效。方用山羊糞炒存性遇久爛不堪將見內腑者﹐以大棗去皮核﹐先搗爛如泥﹐而後酌量入山羊糞灰搗至成丸。每服四錢以黑棗湯送下。

山蓮散﹕治手疽瘰癘要藥﹐諸瘡毒潰爛不堪﹐內腑止隔膜者。撒上立見奇功。山羊糞二兩大活鯽魚一尾麝香一錢﹐右將鯽魚破腹去雜以山羊糞實魚腹。瓦上漫火炙幹存性。研末加入麝香再研收儲勿泄气。遇瘰癘破爛不堪者。以此摻入﹐外用陽和解凝膏蓋之。

○气臌﹕气臌此癥气虛做腫似水而實非水也。但按之不如泥耳。然必先從腳面腫起至身上頭面皆腫者有之﹐此之謂气臌。治宜健脾行气之中少加引水之品。若誤以水臌治之﹐是速其死也。方用白術茯苓苡仁各一兩甘艸一分肉桂一分枳殼五分人參神麯車前子蘿卜子各一錢山藥五錢﹐水煎服。初服若覺有礙﹐三十劑收功。忌食鹽秋石。

○水臌﹕水臌此癥滿身皆水。按之如泥者是。若不急治水流四肢不得從膀胱出則爲死癥矣。方用決流湯。黑牽牛二錢甘遂二錢肉桂三分車前子一兩水煎服二劑愈。水流斗餘﹐後以五苓散二劑六君子湯收功。忌食鹽犯則難救﹐忌滿百二十天爲止。

○吐血﹕諭氏吐血經久﹐無法可止﹐用元明粉化水煮黃柏﹐秋石丹化水煮知母﹐以淸解蘊熱﹐而消淤化毒。再加甘艸以調其苦﹐此諭嘉言經驗法也。

○驚痰﹕小兒驚痰癥用四君子湯加龍膽艸蘆薈代赭黃連靑黛全蠍爲丸服之立愈。

○內障﹕崔承元患靑光瞎眼﹐人望如好眼﹐自覺不見者是﹐名內障喪明。崔氏遇名醫以此方治愈。方用白羊肝一副竹刀切片黃連一兩研末熟地二兩同搗爲丸﹐梧子大﹐食遠茶送﹐服七十丸。日三服遂明。

○祟魔﹕一女子祟附於身﹐諭氏以犀角羚羊龍齒虎骨牡蠣鹿角霜黨參黃芪共爲末羊肉半斤取濃汁三盞調服而祟絕。

○胎毒﹕小兒胎毒妙方﹕用丹底五錢冰片二分白芷三錢煆明礬七分滑石三錢川連二錢甘艸一錢三仙丹八分海金沙一錢半雞內金一錢共研細末調燭皮油抹之。

○手疽﹕生手疽神方。蛇牀子一文大楓子三仙丹十文鑪甘石一文煆皂礬一文冰片十文牛皮煙一文樟腦二文兒茶一文共研細末調茶油抹之。

○齒蛇﹕生齒蛇方用生豬肉肥者﹐同鹽礬用瓦焙榦研末搽之立愈。

○唇疔﹕生唇口疔用耳墜子葉卽蒼耳子也搗紅糖敷之渣可服。

○生天泡方用生米漿水抹之。

○乳虎﹕生乳虎方用木鱉子燒灰搗飯貼。

○火毒﹕小兒頭生火毒方。松香一錢吳萸三分枯礬五分雄黃八分共研末同生豬油搗抹之。先用洗米酸水煎湯衝鹽茶洗之。後用前藥抹之。

○火疔﹕生火疔方用木芙蓉也搗爛調紅糖縛之卽愈。又方用馬齒莧撞汁抹之。又方用煆皂礬一分冬蜜一錢調搽患處卽差。

○纏腰蛇﹕生纏腰蛇方用螟蛉土擂末調燒酒抹之卽愈。

○盤肩龍﹕生盤肩龍方先用燈心蘸香油火灸頭尾﹐後用柿油抹之卽愈。

○項虎﹕生項虎方用。鯽魚全頭一尾同篦梳垢搗爛縛患處暈邊三四天卽愈。

○肩疔﹕生肩疔方用。池中荷葉浸水貼之卽愈。

○烏疔﹕生烏疔方用。蜆仔肉搗紅糖抹之卽愈。

○疔根入腹祕方急救用磨鍼刀鐵漿水一碗﹐絲綿濾淨鍋內水煎服。須臾腸鳴行利二次甦醒非此不治。

○白疔﹕生白疔方用。螃蜞菊乞食碗生鹽冷飯搗嫩縛患處卽愈。

○鼻痔﹕生鼻痔方用。黃螺殼一錢半甜瓜蒂四个甘遂一錢艸烏灰一錢半共研末調麻油爲丸。塞鼻孔﹐一日兩次其痔化爲膿水﹐惡肉皆落下卽愈。

○一粒雪﹕生一粒雪方用竈雞取腸肚暈住患處卽愈。

○唇疔﹕生對口龍秋虎秋唇疔方用水蘊菜搗蜜抹之卽愈。又方用螻蛄虫搗搽能拔疔根。

○大葡萄﹕生大葡萄徧身仙方。用瓦蓮松柏皮共焙灰調蜜搽卽愈。

○鳩虛﹕小兒小便生鳩虛神方。用白薯榔白曲丸雞蛋淸調塗患處愈。或用生薯榔淨黃土各半和水搗爛縛患處立愈。又方鯉魚一尾去脊筋韭菜燉服亦效。又方用韭菜放麻油酥軟紮住卽愈。

○耳聾﹕小兒流耳聾﹐用白石荷俗呼耳聾艸搗汁滴入耳中卽愈。又方﹕用斑貓研末調蔥自然汁以棉挺塞耳中卽愈。

○坐板瘡﹕坐板瘡驗方用有人生梅瘡只坐位部不愈用此得愈。大楓子血餘灰三仙丹冰片輕粉調雞蛋油搽患處卽愈。

○膠臁﹕治膠臁夾紙膏方。銅綠五錢輕粉三錢冰片一錢乳香三錢共研細末和豬油打滑攤銀珠黑紙上面敷患處三日卽愈。

○火燒﹕火燒仙方。用生石膏研末以生桐油調搽。又茶油先飲一盞以去火毒。又方﹕用竹粉調茶油抹之數次卽愈。

○頑瘡魚口便毒之方﹕百寶丹專治魚口便毒頑瘡二三年不愈者。如手提速。方用大黃一兩白芷南星煮夏花粉各三錢川貝母炮山甲各五分共研細末﹐每藥一兩加柿孀三錢糯米濃汁爲丸。如金鳳子大。朱砂爲衣。每服三分空心白湯送下。一日一服。卽用柳根白皮煎湯漱口十餘次。其毒從大便而出﹐不吐不泄極爲平和神效卓著。

○穿骨天蛇﹕南艸三文衝湯洗五日減去一文﹐再洗五日減去半文止。每日洗後卽將南艸幹摻瘡口約半時辰﹐淸水洗淨﹐再用五倍子十文新瓦焙榦爲末。納入豬膽殼密封瘡口。內用葛根十文薏苡仁十文煎湯常服。

○雞眼瘡﹕腳生雞眼瘡方用白礬二分焙漧蜈蚣二條約一錢重硵砂一錢麻油調搽患處。最好油藥封埋土中十日取出點之自落。永不復發。

○火雞﹕一人徧身瘡爛肉腐脫落不知何癥。一醫只知火雞不知治法。後遇名醫教令山中割取芙蓉艸卽白茅根也與臥﹐又以艸覆之。內服解毒活血固表之劑獲愈。

○血箭﹕治血箭方用杉木灰燈心灰靑布灰發灰共研末以新棉蘸藥塞患處立止。

○天罩﹕有人頭腫如帽名曰天罩。至眉難治。先用紅紙蘸香油照腫之四圍﹝照額上紅筋絲上﹞。後用冰片花粉黃丹滑石共研末調雞蛋淸。幹則再塗。隨塗隨消。其效如神。

○魚口﹕魚口毒瘡白礬麵糊貼之卽消。

○便毒﹕活鯽魚一尾山藥七錢搽之卽能消腫。內服貫眾二錢酒煎下服。

○梅瘡﹕新驗楊梅毒瘡內服竄毒丸。蟬蛻蛇蛻山甲刺蝟皮皂刺槐花福參土茯苓黃芩山梔川連黃柏共爲研末﹐米醋糊丸。鹽湯下三十丸。

○哮喘﹕哮喘奇方。貼肺兪穴在背脊中第三椎風府穴三次斷根。川烏六錢連翹八錢當歸六錢白芷八錢木鱉子八錢白芨六錢官桂八錢茯苓六錢赤芍八錢艸烏六錢白薇八錢牙皂五錢桑枝五錢烏藥六錢桃枝柳枝槐枝各五錢先用麻油浸藥﹐黃丹收膏入乳香沒藥各四錢收膏攤貼。內服射幹丸。。虛人用六君加貝母竹瀝生薑汁溫服。射幹丸方用﹕射幹半夏款冬花苦杏仁陳皮漧薑五味子川貝母結茯苓郁李仁皂莢子共研末打糊丸如梧子大。鹽飲下十丸。

○鳩虛﹕小兒陰莖鳩虛驗方﹐乃風邪寒暑所迫一節可治。二節難治。三節不治。用靑蔥三條截去頭尾﹐用開水沖下將蔥掰開纏在陰莖四圍。連纏三次。後用生煙油抹陰莖。茶油抹腎囊及所腫之處。復用靑蔥一束六紅酒一杯放鐵瓢中炒熱將蔥趁熱放在陰莖之下﹐若冷再換。內服小生地三錢山梔子一錢半蒲公英三錢酒軍一錢半赤芍二錢當歸尾一錢車前子二錢連翹一錢半赤小豆三錢甘艸節一錢半荊芥二錢老酒杯半井水杯半燉一柱香久坐一口飲完。令小便多放十餘次立見全愈。

又方﹕輕者用白薯榔一枚去皮切碎染坊買的白曲丸半粒京果店買的共搗舂極碎後加雞蛋淸一粒燒酒半湯匙。調勻用油紙攤舒貼在陰莖連貼三次全愈。

內服﹕桂枝一錢赤苓一錢半白術一錢半澤瀉二錢朱苓二錢連翹一錢半赤小豆三錢淸水三杯煎八分連喫兩劑保無後患。

○毆傷風﹕捄毆傷風方。荊芥黃蠟魚鰾三味。魚鰾炒黃色各三錢艾葉三片入無灰酒一碗。重湯煮一柱香﹐熱飲之立愈。惟百日內不得食雞肉。

○疝癥﹕治疝方。用荔枝核煎湯服之立愈。以二陳合四苓加茴香荔枝核桔核。

○遊丹﹕風火遊丹方。初生小兒患此癥者甚多。忌用寒涼之藥﹐恐毒火內逼﹐多致不救。此方妙用升麻爲君引火外散。依法施治無不立愈。方用川升麻一兩濃煎一大碗調三黃散三錢雄黃一錢用胭脂一貼浸藥洗藥藥冷湯熱再洗。日十餘次。紅退卽愈。內用川升麻一錢北姜二片燈艸十四條連須蔥白一寸水煎服。

○乳結﹕婦人乳結方。因睡時爲小兒鼻息所吹﹐每患此癥用地棉艸核六紅酒搗貼數劑卽愈。

○蚓毒﹕解中蚯蚓毒。小兒好坐濕地多受蚓毒則陰莖及腎囊皆腫或以鴨血塗之。或以番鴨口含少許。或取鴨涎塗之。或用黃土水塗之﹐皆驗。

○生泡﹕遠行生泡方用鹽飯各一湯匙搗粘貼過夜以紙蓋之。次日平復。

○難產﹕蔡松汀難產神效方。治產久不下連服此方四五貼。只服頭煎。不用二煎。以力薄也。必須多服少則未效。方用熟地黃一兩蜜炙黃芪一兩當歸四錢白茯苓三錢西黨參四錢醋炙龜板四錢川芎一錢酒炒白芍一錢枸杞子四錢水煎服。分兩不可擅自增減萬試萬驗。

○預去痰病﹕化痰散。凡小兒產下割下衣帶之時﹐用此藥末敷臍上永無痰病。方用枯礬一錢半硼砂五分朱砂五分冰片五釐麝香五釐正合研摻之甚效。

○安胎保產﹕凡婦人懷胎不拘月份如有胎動腰痛等癥﹐一服卽安。若無動作﹐每月預服一劑保無難產之虞產後忌服。安胎保產經驗良方。酒炒當歸二錢川芎一錢半生北芪一錢酒蒸菟絲子一錢祁艾七分荊芥穗八分薑汁炒紫厚朴七分正川貝母一錢羌活五分甘艸五分酒炒芍二錢麥炒枳殼六分老姜三片淨水煎服。

○臨產良方﹕臨產良方此方臨產宜多服。胎前產後俱可服或橫生逆產及死胎加馬料豆一合炒焦乘熱入水加童便一大杯煎服奇效。當歸一兩川芎五錢水酒各半煎服。

○難產﹕難產驗方此方專治難產及交骨不開﹐婦人气血虛弱服此催生奇效﹐死胎亦下。方用當歸一兩川芎七錢婦人亂髮一團瓦焙存性醋炙龜板一大塊研末生龜板更妙淨水煎服。

○小產﹕凡婦人气血虛弱多患小產者﹐服之永無墮胎之患。方用固胎湯。大熟地一錢六分土炒白術三錢飯蒸防黨參三錢黃芩二錢砂仁七分酒炒川續斷二錢酒炒白芍二錢炙艸八分川芎二錢糯米三錢北芪二錢水煎服。

○產後驗方﹕新定經驗加減生化湯。凡婦人產後卽以此湯服之。去淤生新﹐連日服三四劑。若無腹痛不必服之。如气虛加黨參﹐汗多加炙芪。方用當歸五錢川芎二錢桃仁一錢漧薑五分益母艸二錢紅花五分水煎服。。

產後培補妙方此方治產後諸虛不足﹑發熱盜汗哺熱內熱等癥均宜服之。方用黨參一兩當歸五錢右爲末﹐先以豬腰子一枚切片﹐糯米半合﹐蔥白二莖入水煎好再入藥煎。

○乳部寒結﹕婦人乳寒結方。瓜蔞一兩香附一錢半麥芽一錢江南香三錢兔艸一錢各藥共研極末調燒酒燉熱﹐卽束寒結處﹐立見消散。

○飛虫﹕有飛虫狀似蠶蛾而大有鉗劇﹐見人飛逐﹐以水噀之軟而伏。或噀不及爲所中急嚼茜艸根敷瘡則差。否則毒气貫心死。

○附治婦人血塊良方。此方有人服過極見神效。正田七二錢研末當歸四錢煎酒衝服。

○橫痃﹕生於胯旁俗名橫寸﹐百發百中單方。蜂窩三錢蛇皮五錢頭髮一束共燒灰雞蛋淸燒酒衝調熱貼患處。亦可內服。

○疔瘡﹕李侍郎傳唇上生疔﹐遲則殺人。速服疔毒奪命湯。細看大腿灣有紫黑筋用鍼刺破出血﹐疔上用白菊花葉搗蜜敷之。內服急救疔毒奪命湯﹐並治發背對口大毒。方用生地黃苦參元參柴胡龍膽艸槐花靑木香各三錢水酒煎服。在頭加川芎﹐在手加銀花﹐在下部加牛膝﹐腰加桔梗﹐前後加杜仲。

○祕傳萬應膏藥妙方﹕蔡桂培先生傳鈔祕方靈驗無比。萬應膏藥方專治瘰癘瘡疽無名腫毒﹐肚痛風濕﹐風癱太陽風等癥貼之無不立愈。

當歸四錢白芨三錢羌活三錢白蘞三錢切片黃柏三錢白蘚皮三錢連翹四錢木筆三錢白芷三錢艸節三錢花粉三錢大黃三錢蒼術切片四錢銀花四錢生南星三錢生半夏四錢炮山甲三錢生川烏切片三錢川陸三錢獨活三錢山茨菇三錢薄荷三錢川連四錢桃仁切片三錢蒼耳子四錢生艸烏切片三錢歸尾三錢角刺三錢生桃枝一兩生棗枝一兩生柳枝一兩生桑枝一兩。以上各藥計三十二味﹐用定淨大磨麻油浸過數日。然後用新鑊一隻連油並藥齊煎。用桑柴燒之。其藥煎藥渣如炭色方可取起﹐用竹篩隔淸藥渣。稱準藥油若干。照法加綫丹熬膏。如藥油一斤則落綫丹半斤﹐總之照油折半綫丹爲度。未熬膏以前先加藥散三味正血竭乳香沒藥各四錢先用新鑊一隻選擇黃道上吉日﹐自己務要潔誠﹐先將血竭乳香沒藥藥散三味放在鑊心後將藥油倒在其上。用平和火熬之。用桑木棍不停手撈藥油以免藥油並藥散沈底較見焦辣。俟至藥油熬滚然後將綫丹稱準勻勻而下。或用羅斗篩搖下更見均勻矣。綫丹乃系黃丹須要選其上好丹﹐研極幼細方可用。此丹先要淸水漂浸月餘或二十餘天。每日換淸水一二次去淸鹵咸气。其丹愈漂久功力愈大。自己如不能爲﹐卽請藥鋪老誠者照法配藥加散並丹煎熬。萬不可以原丹未經水漂卽輕用之。不但無功反恐有損耳。君子愼之。凡知煮膏必明此法。廣傳大眾功徳無量。

○祕傳婦科神效藥丸﹕徐紹南得婦科神效藥丸﹐方多奇驗﹐活人甚眾。今得眞傳附錄於後。方用大當歸二錢酒炒曬乾元胡五錢大熟地七錢五分廣陳皮二錢五分正蘄艾二兩酒洗曬漧醋炒幹取淨棉二錢五分香附一兩童便制川芎二錢五分木香二錢五分研末不近火益母艸三兩五錢醋浸半酒炒半蜜炙艸五錢龍眼肉二兩五錢蒼術三錢米泔水浸一夜去油白芍一兩好酒微炒白術二錢五分米汁浸一夜曬炒赤色上玉桂五錢去皮取淨心要眞的尢佳黃芩四錢酒炒一半蜜炙一半正龜膠五錢好酒炒化酒味血竭五錢蛤粉拌炒以上揀選正地道藥依方炮制研極細末煉蜜爲丸﹐每丸重三錢。用蠟爲殼。諸癥照藥引開服。藥引列於後。

調經種子丸每月限一丸好酒送下。諸病不生﹐平安無事。若婦人臨產之先用熱酒衝服一丸。如不飲酒用當歸川芎湯服之。但孕婦忌食胡椒蔥蒜等物。令兒他日無瘡毒。又忌食生冷食物他日乳兒無嘔吐之患也。切記。

經水不調好酒和童便送下。經水不通桃仁紅花湯送下。經來先黑槐花湯送下。經來足酸軟杜仲牛膝湯送下。經來先腹痛醋炒元胡酒炒白芍湯送下。白帶升麻湯送下。赤帶白雞冠花澤瀉湯送下。經過期四物湯送下。經來色黑炒槐花丹皮湯送下。經來每月兩次炒黑蒲黃酒炒地楡升麻湯送下。兩月胎動砂仁茯苓湯送下。三四月胎動桑寄生湯送下。五六月胎動香附茯苓湯送下。七八月胎動陳皮秦艽湯送下。九十月胎動及臨產好酒和童便衝服。有胎血行炒蒲黃槐花湯送下。咳嗽桑皮或五味子杏仁湯送下俱可。胎气沖心嘔吐頭痛紫蘇藿香湯送下。胎气墜下小腹痛升麻甘艸湯送下。徧身發熱及難產急性子湯送下。胎毒下血艾條芩炒阿膠朱砂湯送下。頭眩發熱柴胡湯送下。胎衣不下冬瓜汁溫熱送下。經來徧身風塊荊芥防風白芷湯送下。血崩陳棕灰正血竭各五錢好酒送下。此藥須研末衝服。逆產木香蟬蛻各一錢煆灰調茶油下。乳不通炮山甲花粉湯送下。胸膈痞塊枳殼黃連湯送下。中風不語竹瀝薑汁和童便衝服。產後余血不淨益母艸煎酒服。子腸出鯽魚湯送下或燒紅鐵浸醋服。中風卒倒荊芥濃汁開水沖服。冷汗蜜炙芪炒棗仁湯送下。產後寒風入腹臍下結痛吳萸湯送下。燥渴漧葛湯送下。不止用石膏知母湯送下。不思飲食山楂陳皮湯送下。嘔吐煩悶薑汁制過竹茹藿香湯送下。心痛气滯枯礬三分元胡一錢煎湯送下。此丸本治婦科親友有患此丸服半丸極見效。今特記之。風气痛益母艸紫蘇湯送下。气腫木瓜大腹皮湯送下。水腫茯苓澤瀉湯送下。寒寒柴胡黃芩湯送下。補元气人參黃芪湯送下。白痢鳳尾艸薑汁湯送下。紅痢酒炒枳殼川連湯送下。小便不通梔子湯送下。赤白帶下地楡澤瀉山藥白術湯送下。

以上藥引計四十七條。但用引須先煎去渣後復和丸燉化服之更妥。若遇有急癥用之以引藥湯送下便是。諸癥可治矣。或用童便均不宜煎總以和丸衝服卽愈也。

○千里茶方﹕白沙糖四兩白茯苓三兩薄荷四兩甘艸二兩共研末和蜜爲丸如棗大。每口含一丸可以止渴。來復堂外編摘入。

○產後气痛﹕產後血气痛不可忍。失笑散最妙。

有婦人產後血气痛極百藥不效。後用紅薯又名黃薯於柴炭火中燒熟食之而愈。薯爲滯气之物食之反效殊不可解。

○瘟疫﹕雷擊散專治瘟疫並治忽然腹痛手足厥逆面色靑黑並上吐下瀉霍亂朱砂癥以及一切痧癥。此方於乾隆元年間貴州省疫癘神行﹐忽於丹平山石壁上雷火擊書此方﹐活人無數。叨光元年江南各省軟腳瘟盛行﹐亦照此方治之神效無比。方用牙皂北細辛各三錢半朱砂雄黃各二錢半藿香三錢枯礬白芷各一錢桔梗防風木香貫眾陳皮蘇薄荷法夏甘艸各二錢共研極細末。貯瓶中封固隨帶身邊。凡遇急癥取三分吹入鼻中﹐再用二錢姜湯衝服﹐服後安臥片時汗出而愈。

除疫救苦丹﹕專治一切瘟疫時癥﹐並傷寒感冒無論已傳經﹐未傳經。大人一丸﹐小兒半丸﹐涼水調服。出汗卽愈。重者連進兩服。服藥後未汗切忌食熱湯熱物。汗出不忌。此丹寒熱並用﹐功極神奇。百試百效。有力者宜修合以濟人﹐功徳無量。方用。麻黃漧薑明天麻綠豆粉松蘿茶各一兩二錢生甘艸明珠砂明雄黃各八錢生大黃二兩﹐共爲細末。蜜丸彈子大。

糖姜飲﹕四時瘟疫皆治。方用黃砂糖一杯生薑自然汁一杯用白滚水一大杯調勻乘熱急服。蓋被出汗卽愈。或用松毛切碎酒衝服極妥。

○黃疸﹕五種黃疸此癥有陰黃﹑陽黃之分。用黃臘方不效卽系陽黃。用滿天星治之無不愈也。五種者何﹖黃疸﹑谷疸﹑酒疸﹑女疸﹑勞疸是也。其癥身黃如金或兼腫脹嘔吐﹐或眼目亦黃﹐急用薄艸紙﹐以筆管捲如爆竹樣﹐將一頭以紙封緊。用黃蠟於銅器溶化﹐將紙筒四圍澆勻不可使臘入筒內。令病人仰臥﹐將蠟筒罩肚臍上。以封過一頭向下﹐再用灰面作圈護住筒根勿令泄气。筒頭上點火燒至筒根面圈處。取出另換一筒再燒。看臍中有黃水如雞蛋黃者取出。輕者燒七八个。重者二十个。日燒二次。總以取出黃水盡爲度。有人黃疸身如金色﹐徧身腫脹飲食不下﹐人口卽吐﹐百藥不效。照此治之三日全愈。眞仙方也。珍之寶之。

林屋山人治黃疸驗方用﹕蒼耳子薄荷木通綿茵陳各三錢用陳酒入各藥煎汁一碗。另用炒砂仁末三錢衝服。小便赤如血者加黃連一錢同煎服神效。

又方用生茅根煮豬肉食數次卽愈。

又方用苦丁香爲細末﹐畜鼻內﹐一時鼻出黃水。水盡卽止。三日後再畜一次全愈。

陽黃用滿天星﹐葉小而光﹐多生花盆及階砌下。連根洗淨﹐約半茶鍾搗融煮豬肉數兩﹐食湯與肉一二次。黃退而愈。屢試如神。

又方用當門子一分放臍眼內﹐再取黃皮癩蛤蟆破開連腸雜覆肚臍上﹐用布捆住數日愈。惟孕婦忌用。蛤蟆目紅腹無八字紋者不用。因有毒故也。

發黃欲死﹐不省人事此陽黃也。用白毛烏骨雞一隻卽絨花雞又名

白鳳凰又名絲毛雞。拔去毛破開去腸雜。鋪心頭上﹐少頃卽活。以前方治之。

病後身面俱黃﹐吐血成盆﹐此亦陽黃﹐諸藥不效。用田螺十个水漂去泥搗爛。露一宿﹐五更取淸汁服二三次。血止黃退卽愈。愈後忌食田螺。

胸滿腹脹此脾土衰弱肝木气旺。木來克土故也﹐甚至身面黃腫﹐亦有不黃腫者。方用蒼術二斤淘米水泡一日兩夜燒存性甜酒曲四兩燒存性皂礬一斤醋泡曬漧入瓶內煆存性加平胃散共爲細末﹐醋和爲丸﹐梧子大。每服三四十丸酒下。米湯亦可。日服兩次。神效仙方也。

外臺救急三十六種黃方用雞子一顆並殼燒灰。研醋一合﹐又溫之。總和頓服。身體眼暗極黃者﹐不過三顆﹐鼻中虫出神效。

○黑疸﹕千金赤苓散﹐主治黑疸身皮大便皆黑是也。赤小豆三十枚茯苓三錢雄黃一錢瓜丁四珠甘艸二錢女蔞一錢﹐以水先煮豆苓後以藥搗末和半服之。須臾當吐﹐吐則愈。忌菘菜大醋海藻等物。有人單服土瓜根汁獲愈。

○黃汗﹕黃汗之爲病﹐身體洪腫﹐發熱汗出而渴。狀如風水﹐汗染衣色正黃如柏汁。其脈自沈﹐此由脾胃有熱﹐汗出而入水中。若浴水入汗孔得之。宜黃芪芍藥桂心酒主之。黃芪五兩芍藥三兩桂心三兩共切碎。以苦酒一水七煮取三。去渣溫服一升﹐正當心煩也。至六七日其煩自除﹐以苦酒阻故也。忌生蔥。

○黃疸﹕崔氏療黃貧家無力服藥者可依此方。取柳枝三大升以水煮濃汁半服﹐一服全盡。又療黃及心腹方﹕蔓箐子一大握搗碎﹐熟﹐研。以水一升更和研濾取汁﹐可得一大盞﹐頓服之。少頃自當轉利或亦自吐腹中便寬。亦或得汗便愈。忌治急黃。

蔣九病黃。依必效療一切黃之茵陳湯及丸獲愈。方用茵陳四兩大黃三兩黃芩三兩梔子三兩右四味以水五升煮取三升﹐分爲三服。空心服之。不然搗篩蜜和丸﹐飲服二十丸。稍加至二十五丸。量病之重者作湯勝服丸。忌羊肉酒面熱物等。以差爲度。小便黃身黃並主之。

外臺療諸黃眼已黃亦差。瓜蒂散方。丁香一分赤小豆一分瓜蒂一分術米一分右三味搗末煎湯衝術米飲食前頓服。使盡則當利並吐黃水。不差更服。或以是散作丸如豆大塞鼻﹐須臾流出黃水。

近效療發黃﹐身面眼悉黃如金色﹐小便濃如黃柏色者﹐眾醫不能療。良驗茵陳湯方。茵陳四兩黃芩三兩梔子三兩升麻三兩龍膽艸二兩枳實二兩柴胡四兩若身絕羸加生地黃水煎服。

○女勞疸﹕女勞疸之狀身目皆黃﹐發熱惡寒﹐少腹滿急﹐小便難﹐因大勞大熱而房室﹐房室畢入水所致也。腹滿者難療。硝石礬石散主之。方用硝石熬黃礬石燒令汁盡右二味等分攤絹篩。以大麥粥汁和服方寸匕。日三重衣覆取汗。病隨大小便去。小便正黃大便正黑也。

○女勞疸﹕若體黃額黑大便黑溏泄足下熱﹐此爲女勞也。腹滿者難治。方用甘滑石研末五兩石膏研末五兩右二味爲散以大麥粥汁服方寸匕。日三小便極利則差。

許氏療黃方三﹕許則仁先生療黃疸驗方三則。

一發汗以泄黃勢。方用麻黃三錢漧葛五錢石膏八錢茵陳二錢水煎服﹐取汗以散之﹐汗後未歇經三日合梔子五味湯梔子二十枚柴胡三兩芒硝六兩五味子一兩先煎芒硝去渣入後藥煎服。若病勢不歇經七日合秦艽牛乳二味湯服之。方用秦艽六兩牛乳二升右藥切秦艽以牛乳煮之去渣帶暖頓服令盡極驗。

古今錄驗療黃驗方一﹕古今錄驗九疸秦王散方。胃癉食多喜飲。梔子仁主之。心疸心煩﹐心中熱﹐葛根主之。腎疸其人唇幹。葶藶子主之。脾疸溺赤惕惕若恐﹐括蔞主之。肺癉飲少小便多﹐秦椒汗瓜蒂主之。髓疸目眶深多嗜臥﹐牡蠣澤瀉主之。肝疸胃熱飲多水激肝﹐白術主之﹐右十一味名秦王散。各等分﹐隨病所在﹐加二分檮合下篩飲。服五分匕日三。稍加至方寸匕﹐忌桃李雀肉等百天。

○奇病邪祟﹕有人瘡癤內有雀鳥出者﹑有亂發出者﹑有瓜菜出者﹑有雜物出者﹐此邪祟也。用狗糞幹。要幹而色白者﹐燒煙薰之﹐越出越多﹐出盡自愈。此絕少罕見之癥也。

○鼠膈﹕人前不食背地偸食見人則避面色黃瘦此名鼠膈病﹐乃食過夜鼠兔之涎所致。用十大功勞葉名鼠怕艸葉似蒲扇有五角角有刺焙榦爲末﹐每早空心服一錢酒下服至半月卽愈。

○心麻﹕此癥自頭麻至心窩而死或自足心麻至膝而死。方用小孩結糞陰漧瓦上燒枯至煙盡爲止。每服三錢﹐豆腐漿水調服或用川楝子燒灰一錢﹐黃酒送下。外用吳萸末熱醋調。兩足心一周時一換﹐以愈爲止。此引熱下行法最爲神妙。

○虱瘍﹕一人臨臥徧身虱出血肉俱壞漸生漸多﹐舌尖出血﹐身齒俱黑唇動鼻開。此虱瘍也。方用﹐日飲鹽醋數碗十日自愈。

○熱毒發斑﹕一人徧身發斑眼赤鼻脹气喘毛髮硬如銅鐵﹐此謂胃中熱毒結於下焦癥也。方用﹕滑石白礬各一兩水三碗至一碗冷服卽愈。外用吳萸末熱醋調敷湧泉穴以愈爲止最妙。

○筋肉毒化﹕一人皮膚中如有蟹行走﹐有聲如小兒啼哭。此筋肉之化也﹐用雷丸雄黃各五錢共爲末摻豬肉片上火中燒熟食之卽愈。

○气凝﹕口鼻中气常出不散凝如黑蓋﹐過十日後漸漸至肩胸與肉相連堅如鐵石。方用澤瀉湯日飲三盞連服五日卽安。

肢硬﹕身發寒熱四肢堅硬如石敲之作鐘馨聲。方用吳萸二錢先用熱水泡過煎水木香二錢研末兌服自愈。

○胸膈伏痰﹕見一物如兩物或三四物﹐又見椅桌等物﹐平正視之反歪斜。歪斜視之反平正。用補瀉寒熱諸藥不效。又服滚痰丸更不效者﹐此胸膈伏痰也。用酒煮常山五錢黨參蘆三錢甘艸一錢生薑五片水二碗煎八分食遠服吐痰而愈。

又有人見一物如兩物此好食魚鮮所致。食醋姜加紫蘇水煎服數日效。

○痰癥﹕有人面腫如鬥眼中見人只三寸長﹐此痰癥也。用炒瓜蒂紅飯豆各一錢水煎服一二劑。使痰吐盡腫消卽愈。再用黨參焦術茯苓半夏各三錢甘艸一錢陳皮五分水煎服。

○肉人﹕有人頭頂生瘡五色形如櫻桃破則自頂分裂連皮剝脫至足。此癥名肉人﹐常服牛乳自愈。

有人眉毛搖動晝夜不眠呼喚不應飲食如常用大蒜二兩搗汁兌酒飲自愈。

○濕虫﹕有人皮膚手足之間如蚯蚓鳴﹐此水濕生虫也。用蚯蚓糞敷於患處一寸厚鳴止。再用薏苡仁芡實各一兩白術五錢生甘艸三錢黃芩二錢附子三分防風五分水煎服卽愈。此治濕則虫無以養﹐又有生甘艸解毒殺虫﹐防風去風而逐瘀﹐附子斬關而搗邪﹐所以奏效入神也。

○驅狐怪法﹕凡狐迷男女白日用口吸精夜間交媾如人。用眞桐油搽陰處自去。或用珠蘭根搽之則獸自死。卽將獸肉曬榦爲末服之更妙。或灸鬼哭穴以病人兩手大拇指用綫齊頭捆攏﹐用艾絨於兩指縫中離指甲角一分半之處。名鬼哭穴。半在甲上半在肉上四處盡燒﹐一處不燒其疾必愈神效不可量也。並治一切邪祟癲狂胡言亂語踰垣上屋尋死等癥。再用絲綿一尺燒灰兌酒服。或開水服送下均效。

制邪鬼法於端午日午時用豬頭血和明雄黃曬漧收之或燒煙薰身或帶身旁卽能制鬼。

又法端午日以雄黃搽狗口鼻用樟木燒煙薰之其狗卽能制鬼。

辟鬼火法﹕夜行時見碧火出沒。此鬼火也。能奪人精气。用鐵馬鐙敲動作響卽滅。

鬼箭傷人或鬼打身痛有靑色用斷髮擦之。髮卷成團而硬者卽是。用金銀花一兩煎水飲之卽愈。

○癮疹方﹕有人爲鬼气生瘡百藥不效後用狗骨燒灰二錢梔子七个灰面椿芽各一兩共爲末醋調敷。切忌鍼刺。又方用炒山梔炒灰面炒桃枝七个共搥融作餅貼之。

有人忽見黑气入褲中似覺婦人陰戶﹐一接而精卽流出﹐符藥不愈。忽一道人教佩麝香可愈。要眞的方效。

凡男婦病邪物交獨言獨笑悲哭恍惚。方用明雄黃研細蒼術研細各一兩松香二兩。先將松香溶化以虎爪和各藥末爲丸。如彈子大。夜燒火籠中另病坐其上。以被蒙住露頭在外扶住薰之。連薰三夜。邪物自去。愈後必然泄瀉。多服平胃散自愈。內有蒼術最能辟邪此仙方也。終身忌食螃蟹。

○血風瘡﹕有人徧身瘙癢抓破見血﹐此名血風瘡。方用﹕南瓜去皮煮爛布包擠去水厚厚敷之。三日收功。又方內服消風散﹕荊芥當歸防風生地苦參炒蒼術蟬蛻麻仁炒牛蒡煆石膏知母各一錢甘艸木通各五分水煎服。外用黃連膏或摩風膏敷之神效。

又方楓子肉蛇牀子各五錢枯礬點銅錫各一錢共爲末加水銀二錢和豬肉搥融搽之。並治坐板瘡及癬瘡虫瘡甚效更速。

○七竅出血﹕凡耳目鼻口一齊出血名曰上虛下竭死在須臾不及用藥。先將冷水當面噀幾口。或婦女急分開頭髮以水噀之﹐男子無發可分用粗紙數層冷醋浸透搭在顱門其血卽止。或用燈心一莖蘸淸油灸少商穴。內服艾柏飲。艾葉柏子仁去油山萸肉丹皮各一錢半大生地三錢白蓮肉去心眞山藥各二錢澤瀉一錢生荷葉一張幹者不效。水煎服。隨用炙芪一兩當歸五錢煎濃湯加沈香五分磨汁﹐童便一盞兌服。血自歸經﹐再加調理多有全活。

○口鼻衄血﹕有人因酒色過多﹐口鼻出血不止﹐勢如泉湧。用荊芥燒枯研末陳皮煎湯調服二錢卽愈。或用白茅根煎湯常服。

有人口鼻出血不止﹐用多年尿壺火上烘熱向鼻薰之立止如神。內服生地麥冬各一兩煎服亦效。

○背孔及腎囊出血﹕有人手背毛孔出血數日不止。又一人腎囊上毛孔流血數日。均用穿山甲炒研細末敷之﹐用布紮住卽止。隨服補血湯數劑全愈。

○臍中出血﹕有人臍中出血並治齒上出血﹐俱用六味湯加骨碎補一錢飲之卽愈。蓋臍齒俱是腎經之位。骨碎補補骨中之漏﹐固有效果。

○盜汗﹕有人睡後汗出徧身衣被皆透﹐二十年不愈。後用帶露桑葉瓦上焙榦爲末空心米湯調服二錢。數次斷根眞神方也。

○衄血﹕有人傷寒病後鼻血三日不止﹐百藥不效﹐後用四生丸生地生艾葉生荷葉幹者不效生扁柏葉各等分共搗爲丸。每服三錢立愈如神。

○自汗﹕有人常自汗出。用五倍子枯礬等分爲末﹐口水調勻塡臍中用布敷定立效。又用郁金研末﹐臥時蜜調塗於兩乳卽止。

○風濕疹子﹕疹乃熱也。切參術宜理血。初起必發熱口渴狀如紅雲一片與斑相同。但斑無頭粒而疹有頭粒﹐如虫咬之狀。用葉天士先生方﹕元參三錢當歸二錢升麻五分甘艸五分葛根一錢水煎服。心火加黃連三分肝火加梔子六分肺火加黃芩麥冬各一錢。又方﹕生地牛蒡丹參各三錢荊芥防風木通各一錢半石斛連翹各二錢紫艸茸蟬蛻郁金犀角各一錢西河柳葉五錢又名觀音柳。水煎服。屢試如神。體虛不宜多服。

○气血消鑠﹕一人沈悶無聊若有病狀﹐遇一名醫云此熱癥已極气血消鑠。不急治一二年後必發大癰而死。惟每日食好梨一个﹐服至一年不可間斷。依法治之而愈。

○喉腫﹕有人喉內生紅腫二粒如雞腎大。用磠砂靑黛雄黃冰片吹入卽愈。此方九親驗也。

○徧身瘙癢﹕有人徧身瘙癢如虫行﹐抓破見血或風熱疹子成顆成片。先用香附子艸取苗數斤切細煎濃湯乘熱薰洗數次汗出癢止。常用亦可斷根﹐其效如神。凡一切風熱發癢皆治。外用蒼耳子車前子研末蜜水調敷。內服葉天士先生所定之方荊芥防風各一錢赤芍銀花小生地各八分木通五分甘艸三分水煎服極效。

武當山碑刻神方亦效方用﹕胡麻仁威靈仙何首烏苦參菖蒲各三錢甘艸二錢共爲末每服三錢淡酒送下。

○漏腮﹕有人腮邊穿一小眼時發時愈名曰漏腮。內服荊防敗毒散。外用夜合花樹皮煎水洗。並用夜合花樹皮搗融敷。再將夜合花根煎濃湯含口內。此人腮頰穿爛十年不愈照此治之收口斷根。

○偏正頭風﹕有人患偏正頭風二十年方用﹕生大烏頭去皮四兩泡南星一兩共爲末每服二錢用薄荷七片鹽梅一个煎水臨睡調服。外再以是末同蔥汁調貼太陽穴更妙。

又方﹕白芷三錢天麻防風各一錢荊芥一錢半共研末煎服林屋山人驗方也。

楊介先生都步丸用白芷酒洗爲末煉蜜爲丸彈子大淸茶或荊芥湯下。忌魚。

○雷頭風痛﹕頭痛而起核塊或頭中如雷鳴者是也。方用川芎白芷羌活防風天麻甘菊薄荷甘艸。如不見效加地膚子生薑酒水煎服。

林屋山人驗方用山羊糞炒枯研末每服二錢酒送下百藥不效服此卽愈。如熱痰頭痛則用瓜蔞一个焙牛蒡子四兩共爲末酒衝服效。

○血風頭暈﹕有婦人血風頭暈欲死倒地不省人事。方用蒼耳子艸嫩心陰榦爲末﹐每服一錢酒調服神驗。此物能通頂門故易奏效也。

○頭腦暈眩﹕暈眩𨿽然小癥﹐然而大病皆起於暈眩﹐眼目一時昏花卒倒而不可救者也﹐宜早治之。用臺黨半夏各三錢白術當歸熟地白芍各一兩川芎茱萸肉各五錢天麻一錢陳皮五分水煎服數劑見效。此湯名防眩湯專治气血之虛不治頭目之暈。宜常服方能見效。

○搖頭下血﹕搖頭下血此肝風甚也。用防風三兩天花粉蜜炙黃芪羌活白芍各五錢犀角銼碎甘艸各一錢半炙赤蛇蛻鉤藤麻黃各一錢共研末棗肉和丸梧子大﹐薄荷湯下五七丸。

○鬈毛瘡﹕有人頭上生瘡形如葡萄甚痛。此名鬈毛毒瘡。用黃柏一兩乳香一錢半共爲末﹐槐花煎濃汁調作餅貼於瘡口﹐並用吳茱萸末熱醋調敷兩足口卽愈。

○劈腦疳瘡﹕一人頭頂生瘡或紅或白甚至紫黑色。其人喉內有痰涎或能言或不能言。此名劈腦疳瘡。用一木鱉子焙枯存性三分加頂上冰片四釐共爲末吹入喉內痰卽吐出而瘡亦愈。

○火珠﹕發中生癤如珠相染不已﹐此名火珠。遲則難治。急用生蘿卜搗爛好醋泡透敷之。此林屋山人經驗方也。或用菊花葉搗爛調蜜敷之亦效。內服地丁飲一二劑立愈。

○胎毒﹕小兒頭面胎毒方用浮水石煆存性研末放碗內童便調勻用艾絨燒煙薰透以裹面均帶黃色爲止﹐俟冷用麻油調敷。𨿽十年不愈者敷三五日必愈神效無比。一切瘡毒年久不愈者皆可治。

又方用白龍散水牛屎曬漧燒枯存性搽患處卽收水脫痂而愈。

○石癤﹕頭面紅癤名曰石癤。用連翹花粉赤芍銀花甘艸車前滑石澤瀉各一錢煎湯服。外用黃柏川連黃芩共爲末醋調敷效。

○幹瘡﹕頭上生瘡幹而無膿。用抱過雞蛋殼名鳳凰窼燒毀存性研極細末麻油調搽。

○千層瘡﹕此瘡生在頭上好而復發生生不已。故名千層瘡。俟破口時用新橄欖核燒灰和雞蛋油以鴨毛調敷。

○禿頭瘡﹕又名瘌痢瘡方用香黃散。松香二兩爲末入蔥管內用綫紮定水煮融化﹐去蔥研末水飛黃丹一兩炒無名異一錢炒宮粉一錢輕粉三分共爲細末香油調搽。並治頭面黃水瘡俱極神效。有人單治此癥單方。先用刀將瘡剃破以熟蕎面將頭上四圍髙髙敷之。取一雄鷄血宰殺以熱血灌入頭頂數日生肌而愈。

○頭角生瘡﹕頭角太陽生瘡當日頭重如出二日卽變靑紫三日靑至心胸而死。此癥有因食煎炒厚味或服熱藥而生者。初起用金銀花二斤煎湯飲數碗方可解其毒。然必潰爛再用金銀花元參各三兩當歸二兩甘艸一兩水煎日服一劑。七日始可收口。又手腳指頭生瘡亦多不救。亦可以此方治之。

又有人兩太陽陡起紅瘡﹐用手抓破出血如綫不止。用瘦豬肉一厚片貼之卽止。或用穿山甲炒研細末搽亦止。內服元參地黃湯卽愈。

○癩子神方﹕俗名瘌痢。治好能長頭髮﹐郁澄齊先生試驗傳出。先用米泔水加明礬花椒蔥頭煎湯薰洗。又用黃牛門牙數枚醋泡炭火煆煉七次成炭研細末加熟明礬少許。亦研末用柏油調搽幾次卽愈。並治腳痔亦效。

○發頤﹕兩腮發腫不作酸痛者名發頤。用天麻白芷防風荊芥各一錢送服醒消丸三錢而愈。此林屋山人方。

○耳病﹕耳內如有虫走或血水流出或幹痛難忍方用蛇蛻皮燒存性研末吹之立愈。此經驗祕方也。

○耳定﹕耳內生粒如棉花子大極痛名耳定方用人指甲瓦上焙枯存性研末加牙色梅花冰片少許吹入極效。

○耳部外瘡﹕有人耳外生瘡用黃柏末五錢馬齒莧一兩爲末敷之。

○耳蕈﹑耳痔﹑耳挺﹕耳痔﹑耳蕈﹑耳挺此癥或肝經怒火腎經相火胃經急火凝結而成微腫悶痛色紅皮破觸之痛引頭頂用磠砂一錢輕粉雄黃各三錢冰片五釐研細末水調濃用谷艸細梗咬毛蘸點患處。並用梔子川芎石膏當歸牛蒡子柴胡酒芍丹皮甘艸各二錢黃芩黃連各五分水煎食後服。

○耳下生瘡﹕有人耳下生瘡其大如桃時出膿血數年不愈。後用鉛粉摻之三日收功。

○耳破挖傷﹕金頭蜈蚣一條焙存性研末吹入立效。又方冰片胭脂燒灰煆粉牡蠣共爲細末。用骨簪點香油蘸藥末入耳內卽愈。

○洗眼仙丹﹕此方得自仙傳。凡肝虛目疾𨿽雙目不見。洗至年餘復明。平日宜養心息气。切忌惱怒。洗眼方多藥與洗期各有不同。爲此方和後方治愈數百人神效非常不可輕視。方用靑皮五錢幹者色微靑黑方是﹐紅是陳皮洗之不效。煎水每逢洗期誠心齋戒。早中晚三時先薰後洗。日期列後正月初三二月初四三月初四四月初九五月初六六月初四七月初三八月初九九月初十十月初二十一月初八十二月二十四。閠月同前期。

又方此方亦由神授專治腎虧目疾。業已治愈多人。𨿽雙目不見亦可復明。與前方藥料洗期𨿽有不同而神效則一如。照前方洗有一年尙無功效者卽是腎虛。照此方洗至年餘﹐必有奇效﹐屢試如神。方用皮硝五錢淨水兩鐘煎成一鐘。每逢洗期早中晚三時誠心齋戒﹐先薰後洗。日期列後﹕正月初三二月初一三月初三四月初四五月初五六月初四七月初三八月初五九月十二十月十三十一月十四十二月十二閠月初二十六兩日。

○雙目不明﹕雙目不明方用方用黑豆一百粒黃菊花五朵皮硝六錢水一鐘煎七分常熱薰洗﹐五日換藥再洗。一年後可以復明。平日戒茶並戒惱怒。

○靑光瞎眼﹕靑光瞎眼人望如好眼自覺不見者是也。方用白羊肝一副竹刀切片黃連一兩研末熟地二兩同搗爲丸梧子大。食遠茶服七十丸。日三服。崔承元病內障喪明。有人以此方報之服之遂明。

又方菟絲子補骨脂巴戟天川牛膝枸杞肉蓯蓉各一兩共爲末加靑鹽二錢用豬腰子一个切開半邊去筋膜入前藥末一錢將綫紮緊用陳酒蘸溫燒熱食之。初起最效。

○瞳仁反背﹕瞳仁反背。若眼珠已有白點便不驗。方用蜜蒙花蟬蛻白谷精艸郁李仁石膏石決明生艸決明甘艸白谷白凡各四錢珍珠四分另爲末。以上共爲末分兩不可加減和豬瘦肉二兩搗爛煮服。卽時發冷者其光必轉。若光未盡轉再服一劑必愈。愈後宜服鎭精丹。石膏蟬蛻梔子槐花白菊花各一錢生地蒙花各二錢艸決明一錢半甘艸五分煎服。

○蒙眼﹕兩目夜不見物俗名雞蒙眼。此肝虛也。方用黃蠟不拘多少溶汁取出入蛤粉相和得宜。每用二錢以羊肝二兩劈開摻藥在內麻繩紮定水一碗同入銅器內煮熟﹐乘熱薰眼候溫連肝食之。日服兩次。以愈爲度。其效如神。

又方羊肝煮熟蘸百艸霜食二三次卽愈。

○肝熱目痛﹕龍膽艸一味用瓦器熬成膏﹐點入眼內。瞽目俱能點去云翳。不可以平淡而忽之也。又方觀音夢授方用夏枯艸炒二兩醋炒香附二兩炒甘艸四錢共爲末。每服一錢半淸茶調下。數日卽愈。屢試卽愈。夜間痛甚者更效。

○腎虛目痛﹕腎虛目痛用四神丸。甘枸杞一斤用好酒浸一夜﹐分作四起。一起以川椒伴微炒。一起以小茴香拌炒。一起以芝麻拌炒。以上三起去拌不用。一起以淨靑鹽二兩研末拌炒。鹽卽入藥﹐外加當歸頭生地白菊花白術白茯苓各四兩共爲末。每於午飯後開水服三四錢。久則目如童子。屢試如神百無一失。

○目昏多淚﹕呂仙方治目昏多淚。用生地熟地川椒去子閉口者不用各等分爲末。蜜丸如梧子大。每服五十丸。鹽米飲空心下。兩月後目如童子。

○兩目不閉﹕一婦人因受驚嚇兩目晝夜不合後用郁李仁三錢酒煮服盡醉而愈。神效。

○目中胬肉紅筋白膜云翳諸癥﹕王晉三先生所選祕方。治目中胬肉﹑紅筋﹑白膜﹑云翳等癥。消障救睛散﹕生石蟹研細連翹各一錢半羚羊角艸決明防己茺蔚子白蒺藜各一錢酒炒膽艸木賊艸各五分甘菊花八分水二鐘煎八分。食遠服。此方能消胬肉及一切紅筋﹑白膜﹑云翳等癥。立見功效。百無一失並治厥陰風火上攻頭痛等癥。

○陡急生胬﹕眼中急起胬肉﹐此癥不過半日卽遮白眼﹐一日卽遮黑眼。用刀上鐵銹滴涼水少許﹐用筷子頭磨起銹水﹐點患處頻點頻開。

○眼生紅子﹕有人白眼珠上生一紅顆﹐頃刻頭面皆腫。用眞熊膽二粒米大開水調服立刻平復。

○目中流血﹕有一婦眼中出血如射或沿鼻流下﹐月經不行。乃陰虛相火妄動之癥。用當歸酒炒生地酒炒酒炒芍炒黃連炒黃柏炒知母炒黃芩木通側柏葉柴胡桃仁紅花各一錢水煎服。次日卽愈。

又方用四物湯加龍膽艸減半煎服卽愈。

○偸鍼眼﹕眼邊忽然紅腫發癢﹐名偸鍼眼。於背上第三節

骨兩旁名膏盲穴。必有紅點﹐用燈心蘸香油燒之卽愈。或用梳背刮之﹐紅點自現出也。方用蛇蛻皮肥皂水洗淨浸醋貼之立愈。或用臭虫血點搽甚效。

○斗睛﹕小兒斗睛黑眼珠呆而不動者是。用西牛黃五分炮附子肉桂全蠍洗炒川芎石膏各一錢白芷藿香各二錢共爲末。蜜爲丸。芡實大每服一二丸薄荷湯下。

○眼漏流膿﹕眼漏流膿方用龍膽艸當歸各一錢爲末溫酒下。

○爛弦風﹕眼邊濕爛紅腫曰爛弦風。用銅綠三錢研末生蜜濃調塗粗碗內用艾葉燒煙將碗覆艾煙上薰之﹐須薰至銅綠焦黑爲度。取起冷定以人乳調勻飯上蒸過搽之。諸藥不效者用此如神百無一失並治痘後風眼。

○眼珠暴出﹕眼珠暴出方用。淫羊藿威靈仙各一錢水煎服。

○眼珠縮入﹕眼珠縮入方用老姜燒熱敷眉心卽愈。

○眼胞痰核﹕眼胞痰核此癥生眼胞皮裹肉外大如棗﹐小者如豆。推之移動皮色如常硬腫不痛。內服化堅二陳丸。陳皮半夏各一兩生甘艸川連各三錢白僵蠶二兩白茯苓一兩半共研末。荷葉熬濃汁爲丸。如梧子大。每服二錢白滚水下。外用生南星和醋磨濃汁搽之。

○腦漏﹕鼻流臭水名曰鼻淵。又名腦漏此癥從腦頂一股酸气由鼻孔而下臭不可聞。用眞松花粉時時嗅入鼻中。有人患此數年百藥不效﹐以此治之半月斷根。

○鼻瘡﹕鼻中生瘡以苡米冬瓜煎湯當茶飲。神效無比。外以杏仁搗成膏用人乳調塞鼻內。又黃連膏更效。黃連膏方用黃連黃柏姜黃各三錢歸尾五錢生地一兩用香油十兩將各藥熬枯去渣。用夏布瀝淨。再加黃蠟四兩溶化離火攪勻候冷鼻內漧燥。如火者用此搽之立效。

○鼻痔﹕鼻中生痔方用甜瓜蒂四錢甘遂一錢枯礬螺殼灰艸烏灰各五分共爲末麻油調作丸如鼻孔大。每日以藥塞一次痔化爲水肉皆爛下卽愈。或用冰片藕節連須瓦上焙枯研末調敷入鼻中尢妙。

○人中腫大﹕人中腫大方用生蒲黃二錢川連一錢梅花冰片五分共爲末。麻油調搽再用生靛葉汁洗之。

○口角生瘡﹕蔡醫博祕方用炒砂仁殼放瓦上火焙研敷搽卽愈。內服天冬麥冬元參蜜丸噙化。

○口角流涎﹕脾冷口角流涎用焦術靑皮炮姜各五分法半夏木香丁香各一錢煎服。

脾熱口角流涎用滑石扁豆茯苓石斛各三分川連二分葛根一分半焦術五分甘艸一分共爲末燈心湯調下。

○舌上出血﹕舌忽然出血如湧﹐或紫或黑由心火上炎以至血熱妄行。用六味地黃湯加槐花三錢煎服。外用茅艸根生車前子亂髮灰吹擦立止。以鍋底百艸霜敷之更妙。

○牙痛﹕竹葉膏治牙齒疼痛風火虫三種悉皆治之。方用生竹葉一斤生薑四兩白鹽六兩先將竹葉熬出濃汁﹐又將生薑汁同熬去渣﹐入鹽熬成膏。收貯。如遇牙痛用擦二次其效如神。

西嶽蓮花峯碑中抄出擦牙仙方用皂角生薑地黃旱蓮艸槐角子荷葉蒂細辛靑鹽各一錢升麻五分共研末擦患處神效屢驗。

風火牙痛莧菜根燒灰敷之極效。

虫牙作痛方用明雄黃末二兩麻油四兩調勻含口片時吐出再嗽數次卽愈。有人虫牙痛不可忍飲食不進百治不驗。用此斷根屢試神驗﹐治虫牙第一仙方也。再用五倍子煎濃汁含嗽數次其虫立死更妙。

○走馬牙疳﹕牙根腐爛名走馬牙疳。凡大人熱病後﹐小兒痘疹後火毒流於胃經致有此患﹐勢甚危急。甚則落牙穿腮透鼻﹐二三日卽能致命。故有走馬之名言其驟也。此癥有五不治。不食爛舌根不治﹐黑腐如筋者不治﹐白色肉浮者爲胃爛不治﹐牙落穿腮鼻臭不堪聞者不治﹐山根上發紅點者不治。如是危險命在須臾。急用生大黃三錢丁香十粒綠豆二錢共研末熱醋調敷兩足心最爲神效。

金鞭散﹕綠礬五兩煆赤透人中白煆三兩明雄黃二兩眞當門子一錢冰片一錢先將銀鍼挑破撚去毒血然後將藥敷之吐出毒血惡涎方能愈也。

赤霜散專治走馬牙疳用紅棗一枚去核入紅砒一粒如黃豆大。雜好入瓦上灰火炙至棗枯煙盡爲度。取出碗蓋住候冷加頂上冰片一分研末。將患處洗淨吹入速效如神。久爛之孔生肌亦速此方較前方簡便而極效驗乃林屋山人祕傳也。

人中白散治男婦大小走馬牙疳並咽疼腐爛紅赤舌腫齦臭膿血牙牀潰腐等癥極效方用。人中白兒茶靑黛硼砂各一錢薄荷元明粉馬屁勃各五分冰片二分共研細末放舌上無渣爲度。摻之如病重加牛黃三分珍珠五分其效更速。喉癥用筆管吹入。日三夜二次甚妙。較以上二方更爲效驗。

○靑腿牙疳﹕牙痛腿腫名靑腿牙疳此癥兩腿形如雲片或紅或靑大小不一﹐痛而腫硬﹐步履艱難其毒上攻以致牙根腐爛甚至穿腮破唇﹐𨿽髙聲說話亦痛。牙內用人中白散治之。腿上用淸涼膏卽芙蓉葉調蜜敷之。內服六味地黃湯去山萸加茅根服十劑。

有人患靑腿牙疳痛苦八年不愈。一乞食道人用艾火在耳門邊肉尖上蒜片隔住連燒五下。立時全愈神妙非常。左痛燒右。右痛燒左。或兩耳俱燒無不奇效。

牙根腫痛以銀鍼刺破出血。內服龍膽瀉肝湯獲愈。九自己驗過。

○骨槽風﹕牙腮疼痛初起不紅不腫久則潰爛或有骨出此名骨槽風﹐乃陰疽也。最忌寒涼宜用二陳加陽和丸煎服。犀黃丸。每日輪服內用推車散收功用保元湯加川烏煎服。屢試如神。此經驗神妙方也。

○齒癰﹕牙根胬肉漸長此名齒癰癥用生地汁皂角煎汁搽之。或用朴消末敷之亦消。

○髓溢﹕齒長數寸名曰髓溢方﹕眞白術爲末人乳拌蒸服之卽愈。此孫眞人千金方也。

○軟牙瘡﹕軟牙瘡此癥小兒多生用生蜆四个。撬開取肉先將殼燒枯和蜆肉搗爛敷之甚效。

○羊須瘡﹕羊須瘡方用舊棉絮胎燒灰麻油調搽立愈。

○下骸脫落﹕此癥起於肺腎虛損﹐元神不足或談定髙興忘倦一時元气不能接續所致。須平身正坐令人以兩手托住下骸兩腦後後送上關竅隨用布條兜住務須避風至要。若受風邪則痰涎上壅口眼歪邪則難治矣。外用天南星研末薑汁調搽兩腮頰一夜卽上次日再用黨參白術茯苓半夏各五錢當歸二錢僵蠶二錢天麻陳皮各一錢川芎八分甘艸三分附子六分燈心十四條生薑三片水煎服。

又方用白術一兩防風五錢水煎服半刻卽上其效更速。

○頸硬﹕頸項直硬不能轉側此肝腎兩髒受風故也。方用木瓜沒藥乳香生地黑豆煎服。

○鼻淵﹕蒼耳散治鼻流涕不止名曰鼻淵方用辛夷仁半兩炒蒼耳子二錢半香白芷一兩薄荷五分共爲末每服二錢用蔥茶下食後調服。

○防疫﹕避瘟殺鬼丸方用炙虎頭骨五兩朱砂半兩研鬼臼一兩雄黃半兩研皂莢炙一兩雌黃研半兩蕪荑一兩右七味篩末以蠟蜜和丸。大絳囊盛系肩。男左女右家置屋四角﹐朔望夜半中庭燒一丸。忌生血物。

外臺治瘟方﹕瘟疫轉相染著至滅門延及外人無收視者方用。赤小豆鬼箭羽鬼臼雄黃丹砂各二兩右五味搗末蜜丸如小豆大。服一丸可與病人同寐。

○斑癥﹕人有一時身熱卽便身冷而滿體生斑如疹者﹐乃火從外泄而不得盡泄於皮膚故郁而生斑。人盡以爲熱也。用寒涼瀉火之藥不效者。有斑不得消而死者﹐亦可傷也。用元參麥冬各一斤白芥子沙參各三錢升麻二錢白芷一錢丹皮五錢水煎服。一劑斑勢減。二劑斑散三劑斑影盡消矣。此方妙在元麥以消斑﹐亦妙升麻多用引元麥入皮膚奏功。

○凍瘡﹕凍瘡船夫﹑腳夫﹑農夫多有是疾。玆選良方數則列左。方用橄欖核燒存性研末加輕粉少許﹐香油調搽神效。馬糞煮洗亦效。

祕方用蚶子殼煆研極細以麻油調搽濕則幹摻數日痊愈。

伏暑時處暑後搗大蒜爲泥敷上年生過凍瘡之處連敷數日則肉上起泡破皮。𨿽極寒不得再生。此方傳船夫﹑腳夫預防未病亦功徳也。

○大麻風﹕大麻風者身上必麻木之處鍼之不痛。然後發見與外。若不麻木則非麻風。身𨿽麻木數月卽發見與外𨿽重易治。若年久病深壞形變貌鼻塌肉崩﹐手指脫落﹑足底穿爛則難治矣。江西蕭曉亭先生著有麻風全書亦可參看。玆將曾克廣五服方。得自良醫已經驗過多人醫治瘋癩惡疾活人甚眾。屢試屢驗眞神妙方也。

初服方﹕羌活蒼術防風荊芥銀柴元參赤芍黃芩白蘚皮枳殼銀花甘艸水煎服四劑。

次服方﹕羌活細辛白芷生地防風知母黃芩川芎甘艸水煎服二劑。

三服方﹕大黃朴硝銀花桃仁枳殼元參黃連黃柏黃芩水煎服三劑。

四服方﹕荊芥防風川烏童便浸米泔煮白附子薑汁蒸天麻僵蠶薑汁蒸蒺藜水提過炒去刺獨活元參大麻仁洗去土炒苦參赤芍黃柏銀花甘艸枳殼大楓子水煎服。十劑以上依次空心服俱不加引。

五服丸﹕元參枳殼白芷各二兩赤芍銀花各一兩大麻仁蒺藜大楓子各一斤獨活二錢制川烏一个北防風十兩以上共研細末。蘄蛇十二兩去頭尾用熱酒浸三日秋冬浸六日﹐浸發松後去骨蒸熟焙榦研末和前藥蜜爲丸每日早午晚三次各服四錢茶送下。

皂刺散﹕一人得麻風惡疾雙目風盲﹐眉髮俱落。鼻梁倒塌。遇一異人傳方用皂角刺三斤燒枯蒸一時久曬榦爲末。每日飯後服二錢大黃煎濃湯調下。半月後眉髮再生。目明肌潤。

祕傳漆黃蟾酥丹﹕鮮螃蟹四个眞生漆一斤眞蟾酥明雄黃各二兩先將磁罈裝蟹次入漆封口埋在土中十四日足。方取開看二物俱化成水去渣淨。將水入鍋漫漫火煮焙漧爲細末。方入雄黃蟾酥二味末攪勻﹐磁罐收之。每日空心臨臥各一服好酒送下二錢。不過一月其瘡全愈除根。妙不可言。治大麻風如手取之之妙。況所費不多末輕忽修合。亦勿妄傳匪人密之珍之。

大麻風。白花蛇丸﹕白花蛇一條烏梢蛇一條並去頭尾生用防風蟬蛻去泥土生地川芎苦參枸杞槐花銀花以上各二兩白蒺藜全蠍醋浸一日去鹽味北細辛蔓荊子威靈仙何首烏胡麻仁金毛狗脊川牛膝烏藥天花粉川連黃芩梔子黃柏連翹牛蒡子以上各一兩炒漏蘆半斤去苗洗淨四兩荊芥穗半兩上頭面者加白芷一兩肌膚潰爛者加大皂角一兩共研末米糊爲丸。桐子大。每服五六十丸茶送下。午後臨臥各一服。

癘風方﹕鎭江丁參領得此祕傳治之全愈。又以醫治多人多人無不取效如神。但患此癥者眉毛若盡脫落其癥難治。若眉毛未脫𨿽手足節骨有塌損者﹐皆可取效。若初起未深之癥百試百效也。先湯藥四劑。每日一劑。服完再服丸藥﹐每丸一錢加楓子膏。春秋八釐夏六釐。冬一分。

湯藥方在﹔陳皮白芷苦參天麻秦艽川續斷防風荊芥羌活風藤苡米牛膝當歸海桐皮蒼術木香桂枝連翹甘艸各三錢黑棗二枚。水二碗煎至一碗服。渣再煎二次服。

丸藥方﹕大胡麻小胡麻白蒺藜各一斤四兩苦參一斤防風荊芥各八兩當歸蒼術續斷牛膝各四兩共研細末水疊爲丸。每日早午晚三服。每服三錢或二錢照數加楓子膏。橪圓攪以細茶送服。

楓子膏﹕大楓子去殼取仁銅鍋內炒至三分紅色七分黑色爲恰好。大過無力﹐不及傷眼。炒後研成細膏如紅砂糖一樣。用銅鍋水加適宜﹐火上熬至六滚倒在紙上放地上面以物蓋之聽用。

○腸癰﹕腸癰有生於腸內者﹐腹內脹急大小便牽痛如淋轉側搖之如水聲。潰後則膿從大便出。有生於腸外者﹐肚臍腫痛作脹或一足灣曲口有臭气或膿自臍出。甚則腸穿有虫自臍中出﹐勢難爲計。初起宜用牡丹皮散以消之﹐潰爛則用參芪內托之劑。或多服六一散至神至穩之方也。牡丹皮散﹕丹皮五錢苡米一兩瓜蔞仁二錢桃仁二十粒水煎服。千金方也。或單用皂角刺八錢酒水煎服﹐膿血從大小便出而愈此單方也。

○疳蝕﹕徧身肢節生瘡此名疳蝕。因風寒所博气血凝滯故也。方用蠶网一个入礬五分每礬一兩另加陀僧五錢白芷一錢研末用蜜調敷卽愈。

○疔瘡﹕疔瘡不一辧別頗難以生黃豆令病人嚼之﹐如無豆腥之味卽是疔瘡。先以紅芽大戟嚼融敷之立刻止痛。內服地丁飲﹕紫花地丁一兩白礬甘艸各三錢銀花三兩煎服。各疔俱效。有人生紅疔已走至乳旁服之立愈眞神方也。

頭面諸疔救唇湯﹕紫花地丁金銀花各一兩白果二十粒桔梗甘艸知母各三錢水煎服。至重三劑必愈。此方治頭面口角疔毒俱效唇疔更妙。

有人唇口生疔七个頭腫如斗心悶神昏﹐百藥不效。後有人云名七星趕月疔。用蛔虫搗爛敷之。頃刻瘡口流出黃水腫消神淸。次日痊愈。更有生蜆肉搗融敷卽消。雄鷄冠血點上均效。活大蛤蟆肝貼之立消。對口疔似亦可治。

拔疔根方。疔毒重者好而復發﹐此疔根未出故也。急用蓖麻子三粒乳香一分共搗爛用飯和餅貼之。少時疔根自出。

○楊梅瘡﹕黴瘡最毒治不得法多數纏綿不救。今得至穩至靈治楊梅瘡第一妙方。忌醋﹑靑椒及一切發物半年。方用﹕紅棗丸以紅棗三斤以杉木作柴煮之煮熟剝皮去核﹐多取燒過杉木枯炭磨細末和棗肉搗勻爲丸如彈子大。每日任意服之。不可間斷。𨿽瘡毒滿身﹐結毒穿頂﹐穿鼻潰爛不已﹐多年不愈者﹐服之大有奇效。愈後再服兩月斷根。按紅棗能解丹石之毒。杉木專祛濕熱之功。是以奏功如反掌也。

外用洗藥方﹕生甘艸金銀花蒼術白芷藿香槐花各二錢煎水洗之。

又湯藥方用土茯苓一兩木通白蘚皮防風各一錢宣木瓜苡米仁金銀花各二錢皂角子四分水煎服。每日服一劑。以愈爲度。忌醋﹑椒﹑茶及一切發物半年。屢試如神。

又方﹕大黃一兩炒穿山甲川厚朴白芷大楓子仁花椒甘艸各三錢水煎兌酒服毒气從大便出。七日痊愈。戒忌與上同。

○魚臍瘡﹕窄而長腫而黑者是名魚臍瘡。此因風毒蘊結或气血凝滯或誤食人汗所致。方用臘豬頭骨燒枯研末生雞蛋白調搽數日卽愈。

○蜘蛛瘡﹕形如蛛网癢不可忍。用豆腐皮燒枯存性香油調搽。

○蚯蚓毒﹕蚯蚓毒癥似麻風令病人站在風鑪旁臉綠者是也。用鹽湯洗。內服淡鹽水一碗極效。

○螞蟻毒﹕形如珠顆成片成串或紅或白破則流水好而復發。用穿山甲瓦上焙枯研末香油調敷。𨿽多年不愈無不神效。

○葡萄毒﹕一小兒年六歲額上忽起一顆紫色形如葡萄。頃刻周身皆有。一醫云此葡萄疔毒。一見鼻血卽死。因小兒飲食言笑如故。病家不信至夜半忽鼻中血如湧泉而死。其瘡發無定處。總系熱毒內蘊。法宜解毒涼血湯。外用吳萸熱醋引熱下行至妙或用水銀擦之自落。

○瓜藤瘡﹕一身十餘个牽連是名瓜藤瘡。方用尖尾芋茄子葉五月艾蔥姜共搗爛醋煮敷擦。

○天泡瘡﹕形如水泡者是名天泡瘡。方用蓮蓬燒枯井底泥調敷神效或用荷花瓣貼之。

○黃水瘡﹕黃水瘡初如粟米癢而兼痛﹐破流黃水浸淫成片流處卽生。由脾胃濕熱外受風邪相搏而成。發於心下者若不早治難治。宜用靑蛤散﹐方用蛤粉煆一兩靑黛三錢熟石膏二兩輕粉黃柏各五錢共研末。先用香油調成塊﹐次用涼水調稀塗之神效。並治鼻中生虫。

○熱瘡﹕熱瘡其色紅而作痛者是。用男子尿桶中白霜敷上立刻淸涼止痛。

○漆瘡﹕杉木屑煎水洗。用活螃蟹黃滑石和蜜調敷甚效。此祕方也。或用白羊乳搽之。內服大黃三錢枳殼二錢芒硝一錢水煎服﹐以泄爲度。或用橄欖葉煎水洗立刻消愈。白果樹葉亦效。

○癬瘡﹕癬瘡單方用荔枝核磨醋將癬抓破搽之﹐𨿽痛不妨。用珠蘭花葉時時擦之﹐半月斷根。又方靑礬炒研加豬腿汁和融再炒再研老姜切片蘸藥擦之大痛卽愈。小兒生癬用靑黛黃柏枯礬雄黃百藥煎硫磺研末香油調搽﹐名換形散。

○疥瘡﹕疥瘡神驗妙方通治五種疥瘡幹濕虫沙膿第一神方。並治一切濕熱諸瘡。有人徧身膿疥時發時愈﹐纏延三載百藥不效。用此三日而愈。從此斷根。方用﹕胡桃仁連皮一兩大楓子仁五錢水銀三錢共槌極融爛。先用此藥一錢不可多用﹐放在手心擦勻將左手心在肚臍眼上順著摩擦不可倒擦至手心發熱卽止。再用此藥一錢放右手心在肚臍上照前摩擦至肚腹滚熱卽止。每日一次瘡上不擦。輕者二日卽愈。重者三日斷根。每早用眞川椒開口七粒滚水空心吞服。三日其水銀入椒內從大便而出。再用川椒末鋪席上被蓋睡臥水銀卽從毛孔而出。此法最妙。又宜服補脾健胃之藥而愈。

○瘡痛不寐﹕瘡痛不寐有人徧身生瘡疼痛手足尢甚並粘著衣被不能安睡。用菖蒲二斤曬榦爲末摻臥席上仍以被蓋臥且不粘衣又能得睡五六日愈。

。瘡自走動﹕朱砂研末取倒回虫一條共放手心研如泥敷瘡上卽時收回原處。倒回虫倒行墻其中基中多有。此方傳自西域老僧。屢試屢驗。

○蛇毒瘡愈後復發﹕有人兩足生瘡冬月則愈夏月則發﹐臭爛疼痛久不斷根。一道人云﹕此是蛇毒。用活蛤蟆搗爛敷之。日換三次。後見一小蛇在瘡中取出愈。

○瘡臌﹕因瘡毒後腹脹如鼓名曰瘡臌。多由患疥瘡薰奄之後其毒歸腹而成。切忌沐浴。用白僵蠶五兩紅棗五兩先用水煮棗一二滚。取棗湯將僵蠶洗淨。將棗去皮核搗爛取淨棗肉二兩以僵蠶曬榦爲末二兩共搗爲丸。仍用紅棗湯送服﹐服完痊愈。倘鼓脹危急不及待藥。與服大活蟹四五隻。約重一斤余蒸食飲酒蓋暖睡下半日。後身上發瘡更甚而鼓全消。然後將瘡治愈。夫鼓脹死癥也。瘡可易愈也。

○瘡不收口經驗三方﹕用蜈蚣一條焙榦爲末麻油調敷﹐數日收口﹐止痛如神。又方用鱉甲瓦上焙漧枯存性研細末摻之﹐卽收口生肌神效之至。又方﹕用五倍子焙枯存性研末﹐好醋調勻攤布上貼之﹐用細布糊紙一層以免去气神效。

○瘡口堅硬疼痛﹕凡瘡毒久不收功。瘡口堅硬疼痛名曰翻花起肛。取癩蛤蟆破腹刺數蓋瘡口。輕者日換一次。重者換兩次。內服醒消丸止其疼痛。每服三錢陳酒送下。倘口硬孔深取牛蒡子艸或紫花地丁神搗爛敷之其效如神。如有血出三七末撒之。每日蔥椒湯煎洗。此林屋山人經驗祕法也。

○橫痃﹕又名魚口﹑便毒。又名外疝生於小腹兩旁大腿縫中。形如腰子皮色不變。按之堅硬而微痛者是也。每日用皂角刺六錢研末布袋裝好﹐同糯米二合煮粥時時服之。輕者三四日全消。外用五倍子新瓦上焙榦研末好陳醋調勻攤布帖之。過夜卽消。

潰爛久不收口貼之亦效。屢試如神。大忌開刀三百日死。若紅腫而痛查癰毒治之。外貼鳳仙膏最妙。

○坐板瘡﹕西域老僧祕傳蘆薈散專治諸瘡毒水淋漓不幹及坐板瘡甚效。蘆薈一兩甘艸五錢共研細末先用豆腐淋水洗淨。將藥敷上數日而愈。洗藥以芫花川椒黃柏煎水洗之卽消。

○外科外治要方摘要

肥皂膏﹕治一切無名惡毒。方用生肥皂去子弦與筋搗爛﹐好醋和敷立愈。不愈再敷。奇驗無比。

○赤豆膏﹕治一切瘡毒。未成卽消﹐已成卽愈。方用眞赤小豆四十九粒爲末加薴麻根末金額雞蛋白調敷。一日一換。

○大蒜膏﹕治惡瘡腫痛叫號不眠。方用﹕獨蒜頭數顆搗爛麻油拌和厚敷瘡上。幹又換敷毒消痛止如神。

○芙蓉散﹕治一切癰瘡疔癤熱毒皆治。瘡色白者勿用。方用﹕木芙蓉花葉曬榦研末。每末一兩加赤小豆一錢﹐同蜜調敷四圍畱瘡頭不敷。幹則隨換。初起卽消。已成未穿﹐已穿易斂。無不神效。

○鳳仙膏﹕治對口發背魚口便毒及一切無名惡毒並瘰癘初起如神。方用﹕鳳仙花連根洗淨風漧﹐槌去自然汁入銅鍋內不用加水﹐盡原汁熬稠敷患處。一日一換。諸毒初起﹐𨿽腫大如碗二三次卽消。已破者勿用。

○水仙膏﹕治對口發背乳癰魚口便毒及一切惡毒。無論已破未破均極神效。凡懸癰諸瘡久不收口者立能止痛生肌百發百中。水仙花兜用黃糖或紅糖亦可﹐和搗如泥敷之。要鮮者佳。

○菊花飲﹕治疔毒聖藥﹐有起死回生之功。凡對口發背一切無名腫毒紅色熱癰亦神效。陰疽色白平塌勿用。白菊花搗自然汁滚酒衝服﹐蓋被睡臥出汗﹐毒散。渣敷患處如無鮮者﹐卽用藥店中幹白菊花四兩甘艸四錢酒煮溫服亦可。

○瓜蒂散在﹔治癰疽大毒及一切無名惡癥。陳年南瓜蒂燒炭酒衝服。再用麻油調此炭敷之立愈。

○遠志膏﹕治一切癰毒初起屢試神效。遠志肉去心二兩酒煮搗爛如泥敷之。用油紙隔布紮定過夜卽消。

○銀花飲﹕治對口發背魚口便毒及一切無名腫毒大有奇功。忍冬藤生采五兩木槌搗爛加甘艸一兩同入砂罐內水二碗慢火煎至一碗。入無灰酒一碗再煎數沸去渣分爲三服。一日夜服盡﹐以大小便通利爲效。再將金銀花藤葉搗爛少入白酒調搽四圍中畱一孔泄气。

○松香散﹕治小兒胎毒及瘌痢瘡並治男婦一切濕瘡﹐有人施送四十餘年神效無比。方用老松香炒二兩黃丹微炒一兩炒透鉛粉五錢眞靑黛一兩白礬二兩人發少許同燒以枯爲度﹐共研細末。濕則幹敷﹐幹則用麻油調搽。

○牛糞散﹕治濕熱諸瘡毒水淋漓久不收口並小兒痘瘡破爛百藥不效用此如神。亦名白龍散。黃牛糞焙榦爲末﹐幹則用麻油調搽。濕則幹摻。愈後無疤痕。

○雞腰膏﹕治小兒胎毒及頭面耳前耳後一切濕瘡並羊須瘡。屢試如神。大雞腰子一對蒸熟去皮枯礬三分共搗融加頂上冰片二分敷之。

○雞蛋油﹕此油最能殺虫諸瘡破爛癢不可忍或不收口者搽之神效。雞蛋數个整个煮熟﹐去白用黃幹煎焦枯。以滚開水半杯衝入﹐油浮水面取出透火气聽用。

○牛牙散﹕治一切癰毒大瘡初起者用之神良。並瘌痢頭瘡及腳下破爛神效。取已死黃牛門牙數枚以三錢爲度。將牙燒紅浸醋內。燒三次浸三次研末候冷﹐衝酒飲之﹐睡出大汗。次日全消。或腹瀉。再用敗毒散服之立愈。初起三日內俱可治。活人無算。並治瘌痢頭瘡並腳下爛多年者用眞麻油或雞蛋油調敷。

○雞蛋飲﹕凡腸癰發背髒毒魚口等癥初起三日之內照服一方﹐卽行消散。如毒勢壯者接連三服。無不盡消眞神方也。皮色不變者勿服。雞蛋一个傾入碗內攪勻入芒硝二錢蒸服。用好酒送下。

○鯽魚膏﹕治諸瘡腫毒潰破流膿﹐並治腳生雞眼俱極神效。乳巖以及一切色白陰疽忌用。淨巴豆肉六兩蓖麻子去殼六兩香油一斤半蛤蟆兩个每个銜人發一團活大鯽魚五條先將巴豆蓖麻子入油內浸三日。再將蛤蟆浸一宿﹐臨熬時入活鯽魚共熬枯去渣淨。慢火熬油滴水成珠﹐離火傾於淨鍋內﹐再加鉛粉二斤半。乳香五錢不時攪動冷定爲度。用時重湯燉化薄紙攤貼。永戒食蟆。

○蜈蚣膏﹕治一切已破無名惡毒。無論久近輕重貼之數日卽能拔毒生肌。有起死回生之妙。並治毒蛇﹑瘋犬卽百虫咬傷俱極神效。大蜈蚣﹝長四五寸者八條﹑小者用二十條﹞上木鱉子二十四个眞麻油一斤。將蜈蚣木鱉子放麻油內泡三日。用文武火熬起靑煙將渣撈淨﹝不淨貼之作痛﹞加入黃丹四兩﹐用柳枝不住手攪動。熬至滴水成膏。用罐收貯浸冷水中數日﹐拔去火毒。用時以布攤貼。

○紅膏藥﹕專治疔瘡瘍子並銅鐵竹木瓦石入瘡入肉。屢試如神。銀珠一錢蓖麻仁二錢嫩松香五錢黃丹一錢輕粉五分共搗如泥貼患處﹐膏蓋之自能拔毒收功。

○白膏藥﹕治一切無名腫毒並小兒胎毒黃水濕瘡。功能拔毒生肌屢試神驗。凡濕瘡無皮紅肉現露。日久不愈者更效。頂上鑪甘石炭火內燒五柱香久。研末攤地上一日冷透火气。用生豬油和勻搗融攤貼。

○祕傳黃明膏﹕治對口發背魚口便毒及一切癰疽腫毒。未成卽消已成卽潰﹐拔毒生肌最爲神效世傳祕方也。牛皮膠一兩入銅器內好醋和煮。用筷子時時攪動煮好加鉛粉黃丹各二錢攪勻收入罐內。放水中拔去火毒。用布攤貼。

○銀靑散﹕治男子陰頭生瘡﹐腐爛疼癢﹐女子陰戶兩旁生瘡濕爛腫痛發癢。並治小兒痘疤腫爛滿頭黃泡等瘡用此皆效。白螺殼取墻上白色者佳﹐去淨泥﹐火煆存性取淨末一兩橄欖核火煆存性研取淨末二錢寒水石另研極細取淨末二錢冰片臨用時每藥二錢配冰片一分共研末勻。以磁瓶盛貯勿使出气。幹則油調搽﹐濕則幹摻。神效無比。

○金花散﹕治爛腿臁瘡連年不愈﹐臭爛難堪並治一切癰癤瘡毒。功能去腐生肌。方用﹕熟石膏一斤研極細飛淨黃丹一兩和勻再篩再研。用眞麻油調搽﹐上蓋油紙﹐一日一換﹐不可用茶水洗。如有膿水流開隨用藥敷﹐以免爛開。若婦女一見月信之後下藥自有功效。

○洞天膏﹕治一切紅腫熱毒癰癤。其效如神。先用壯年頭髮一斤蕓苔子菜油一斤入鍋熬至發枯去渣聽用。再用活牛蒡艸生菊花連根活蒼耳艸連根生忍冬藤生馬鞭艸﹝又名馬鞭艸﹞生仙人對坐艸各一斤。各艸難覓少一二味亦可。入菜子油十兩熬至艸枯瀝渣。再加白芷甘艸五靈脂當歸各半斤﹐入鍋熬至藥枯瀝盡渣。俟油冷將前熬頭髮油合共稱過斤兩。每油一斤用炒透黃丹七兩入油內攪勻。再熬至滴水成珠。以不粘指爲度。離火冷透收貯聽用。

○洞天救苦丹治乳癰乳巖及瘰癘破爛神效。露天有子蜂窩﹝無子不效﹞雄鼠糞兩頭尖者是靑皮苦楝子立冬後收者良各放新瓦上焙存性各等分研末和勻。每服三錢陳酒送服。須三日再服。不可連日服至要。

○代刀散﹕治瘡毒腫脹疼痛服此卽破。皂角刺生黃芪各一兩生甘艸乳香各五錢共爲末。每用三錢陳酒兌服。

○麻藥﹕凡割毒瘡或取箭頭瘡子敷之麻木不痛。川烏尖艸烏尖生半夏生南星蓽撥各一錢半蟾酥二錢胡椒細辛各五錢細米酒調搽。又方公麻雀糞﹝尖而豎者是﹞胡椒各七粒燒酒調敷。

○咬頭膏﹕專治瘡毒腫脹不破甚效。銅綠松香制乳香制沒藥杏仁生木鱉子研末蓖麻子去殼各一錢巴豆二錢白砒一分共搗成膏爲丸。如綠豆大。每用一粒放瘡頭上另用不拘何項膏藥蓋上。破卽用茶洗。分別癥候另用藥治。孕婦胎前產後忌用。

○醒消丸﹕治疔瘡及一切大熱癰毒腫痛不已立能消腫止痛。乃療癰之聖藥也。孕婦忌服。制乳香制沒藥各一兩麝香二分雄精五錢共研細用黃米飯一兩和搗爲丸。如粟米大。曬漧。每服三錢熱陳酒送服。蓋被取汗爲妙。

○珍珠散﹕治口瘡牙根紅腫實火喉痛各癥。每用一二分吹入神效。眞硼砂雄精川連兒茶人中白冰片薄荷黃柏各一錢大破珍珠五分各研極細末和勻收入瓷瓶不可泄气。

○神仙棗﹕凡生瘡毒日久體虛﹐瘡極重者內服外敷大有奇效。紅棗三斤銀花歸身各一兩甘艸三錢僵蠶白芷乳香末五倍子黃芪各五錢水六碗煎半倒出。再如前煎半。共煎湯六碗去藥畱棗。再煎分作四五日連棗與湯喫完全愈。

外科內服驗方陽癰門

○降癰活命飲﹕治一切無名腫毒無論陰癥陽癥初起能益气和血﹐解毒托裏。破後能排膿去腐生肌長肉。瘡科始終之聖藥。功在仙方活命飲之上。產後生癰毒者更妙。大當歸八錢生黃芪五錢金銀花五錢甘艸三錢酒煎濃汁服。服後睡臥出汗卽愈。毒在上加川芎二錢﹐在中加桔梗二錢﹐在下加牛膝二錢。泄瀉加蒼白術各二錢。嘔吐惡心加陳皮半夏各一錢。不思飲食加白術三錢陳皮一錢﹐气虛加黨參生黃芪各五錢﹐陰疽肉白淡色無論冬夏加陳皮麻黃六分肉桂炮姜各一錢半。斷不可妄行加減。排膿加白芷三錢﹐欲穿加皂刺一錢半。

○黃芪湯﹕治搭手發背對口癰癥及一切大小無名腫毒未成者散﹐已成者潰﹐已潰者易收口。輕者一服。重者兩服全愈。此方道人授傳大有功效。小兒減半。孕婦忌服。生黃芪歸身甘艸白芍穿山甲各五錢上部加川芎﹐中部加杜仲﹐下部加牛膝各五錢。各藥用淡陳酒一杯水一杯煎至一杯熱服。避風蓋被暖睡汗出卽愈。未汗忌一切冷熱湯水。汗出一時後不忌。

○桔皮竹茹湯﹕治一切瘡毒已破﹐胃火上逆气沖。時時呃逆﹐身熱口渴唇焦。此熱呃也。服之最效。桔紅竹茹各二錢生薑黨參各一錢黃連八分柿蒂七个水煎。空心服。

○摩風膏﹕治面上或身上風熱浮腫癢如虫行﹐肌膚漧燥時起白屑。次後極癢抓破時流黃水或破爛見血痛楚難堪。此膏抹搽十日必全愈。屢試如神。此風熱作癢第一方也。麻黃五錢羌活一兩升麻二錢白檀香白芨防風歸身各二錢用香油五兩將各藥浸泡五日﹐慢火熬枯去藥用布瀝盡渣。加黃蚶五錢再熬數滚啟起冷透火毒聽用。

○二味拔毒散﹕治一切毒虫咬傷無論腫痛瘙癢敷之卽止。其效如神。雄黃枯礬各等分爲末。先用生薑汁洗淨用茶調搽。

○貝葉膏﹕治對口發背魚口一切潰爛癰毒﹐與腿部白油膏功同。屢試神效。淨麻油一斤亂髮雞子大一團將發入油中以文火熬化去渣。再入白蠟二兩溶化用紙浸油內取起再浸以油盡爲度。紙要張張隔開放在風前冷透一日。用貼患處少刻膿粘滿紙。日換十餘次。數日膿盡生肌。

○葛仙生軍散﹕治一切末破大小火熱瘡癤紅腫焮痛神效。生大黃好醋磨汁敷。幹則隨換。皮色不變者忌用。

○礬蠟丸﹕此托裏消毒固臟腑止疼痛妙藥。凡一切癰毒潰爛之後最宜服此。若腸肺生癰及徧身生瘡狀類蛇頭者﹐更有排膿托裏之效。白礬三兩研細黃蠟二兩先將蠟溶化離火加入礬攪勻用多人趕緊燃作丸。如梧子大。遲則堅凝難燃。每日服白丸分三次空心酒送下。。忌食雞肉三月。

陰疽癥要﹕

陰疽論名。王洪緒曰陰毒之癥皆皮色不變然有腫與不腫者﹑有痛與不痛者﹑有堅硬難移有柔軟如綿者﹑不可不爲之辧矣。夫腫而不堅痛而難忍者流注也。腫而堅硬微痛者貼骨鶴膝橫痃骨槽等類也。不腫而痛骨骱麻木手足不仁者風濕也。堅硬如核初起不痛者乳巖瘰癘也。不痛而堅﹑形大如拳者惡核失榮也。不痛不堅軟而漸大者癭癅也。不痛而堅形如金石大如斗升者石疽也。此等癥候盡屬陰虛。無論平塌大小毒發五臟皆曰陰疽。如其疼痛者易消。重按不痛而堅者毒根深固消之不易﹐治之尢不容緩也。

凡陰疽初起之形寬大平塌根盤散漫不腫不痛色不明亮。此陰疽最險之癥。倘誤服寒涼其色變如豬肝毒攻內腑神昏卽死。夫色之不明而散漫者﹐乃气血兩虛也﹐患之不痛平塌者毒痰凝結也。治之非用陽和湯焉能開其奏裏解其凝結也。

○石疽﹕初起一核漸大如拳堅硬如石。急以陽和湯。犀黃輪服可消如遲至大如升斗者仍如石硬不痛﹐日久現出紅筋則不能治。若生斑片爛潰。在卽潰後放血三日而死。若現靑筋尙可醫治。內服陽和湯﹐外用活商陸根搗爛加食鹽些少敷之。數日作癢﹐半月皺皮。日敷日軟有膿袋下垂﹐以銀鍼穿破用千金托裏散加熟地生芪各一兩煎服。十劑後用陽和解凝膏貼上﹐空出鍼穿之眼。膏外用布捆緊。務使皮膜相連。內服十全大補收功。如毒气未盡。忌服補劑。此林屋山人祕法也。失榮癥照此治。

○惡核﹕惡核亦寒痰凝結毒根最深卻不易潰。內服外敷均忌寒涼。內宜陽和犀黃輪服可消。外以田螺搗爛塗之。大忌開刀內服溫補托毒消痰之劑犀黃丸盡可收功。

○多骨疽﹕諸瘡出膿後久補收口。內必有多骨也。宜用推車散。方用蜣螂俗名推車虫又名推屎虫炙研極細每一錢入榦薑末五分。要極細如灰面者。入瘡孔內。次日自有骨出﹐骨盡自愈。一人瘡內生一大骨。用舊爛棺木底板研末。紙捲燒煙薰之而愈。又方﹕蜜陀僧研末桐油調稠攤布貼之甚效。

○附骨疽﹕附骨疽生大腿外側又名貼骨疽又名縮腳疽。初起不熱不紅甚則錐痛難以屈伸轉動不便﹐久則寒郁爲熱﹐甚作膿而無頭。皮色不變漸透紅亮一點。則爲內膿已成。潰則收功。甚難用﹕白芥子研末燒酒調敷或以大戟甘遂二末白蜜調敷。內服陽和湯。每日一劑四五服可消。後再服子龍丸以杜患根。忌開刀開則定成縮腳損疾。此林屋山人祕方也。

○剩骨疽﹕此癥一名朽骨疽多生於腮齶牙牀眼胞骸下﹐手足腿膊等處。其癥與附骨疽大約相同。亦陰癥也﹐治法照附骨疽治之。

○流注﹕流注發無定處如塊如核漫腫無頭皮色不變或痛或不痛。久則破而流走者是也。須認腫而不堅痛而難忍。若忽然身生疙瘩紅腫遊走。名曰遊瘋丹毒。與此不同不可誤認。此癥毒發陰分因痰塞淸道﹐气血虛寒凝結。一曰寒痰﹐一曰气毒。初起用二陳湯加陽和丸同煎﹐數服全消。消後接服小金丹七丸。以免復發。如皮色稍變極痛難忍者﹐須服陽和湯以止其痛。使已成膿者不痛而破。此乃以大疽變小之法。如患處稍軟可用鍼破膿多白色。一樣和解凝膏貼之。但此癥破後毒痰流走患生不一﹐故初破之後五日內仍服小金丹十丸﹐以免後患。接用犀黃丸陽和湯早晚輪服。使毒痰消盡不補可必收功。屢試屢驗。

○瘰癘﹕瘰癘卽瘍子也。小者爲瘰大者爲癘。名色甚多。項前爲痰瘰﹑項後爲濕瘰﹑左右兩側形軟遇怒卽腫爲气癘﹑堅硬筋縮爲筋癘﹑若連綿如貫珠者爲瘰癘﹑又有馬刀長形者是子母重臺蛇盤鎖項蜂窩惠袋燕窩爪藤倛瘍流注單窠蓮子門門及風石鼠癘﹐形名各異﹐受病故不外痰濕風熱气毒而成。然必兼恚怒忿郁憂滯謀慮不遂而致也。初起用煙桿中黑煙油或鳳仙膏敷之三日卽消。屢試神效。﹝九按﹕初起富豪之家用消核膏最穩最靈﹞。

○凡瘰癘未破者用子龍丸。每服三分淡姜湯送下。每日三次。止消乃止。忌食香櫞﹑橙﹑柑桔﹐食則復發。

○凡瘰癘內有潰爛間有成膿未潰者﹐亦有未成膿者。宜服犀黃丸止其已潰之痛﹐松其成膿未潰之脹﹐消其未成膿之核。已成膿者用咬頭膏貼之卽穿。內服溫補祛痰﹑通腠活血壯气之藥。外貼陽和解凝膏而愈。

○又方用銅錢一枚和蝣蜒虫卽無殼蝸牛俗名鼻涕虫搗融以銅化爲止敷之卽愈其效無比。

○又方陳醋熬至滴水成珠加生半夏末一錢調勻敷之過夜再換兩日卽消神效。

又方﹕夏枯艸金銀花蒲公英各五錢酒水煎時時當茶服之。生項後服之更效。

又方﹕集成皇丹專治瘰癘破爛連及胸腋臭穢難聞十餘年不愈者藥到病除﹐其效如神。方用新出窯石灰一塊滴水化開成粉﹐用眞生桐油調勻幹濕得中。先以蔥椒湯洗淨以此搽之。

○九子瘍生頸上一連九个者是。用雞蛋一个淨水煮熟﹐去黃剖作兩片﹐先以麝香一分﹐冰片五分摻在瘍子上從初生第一瘍子起將雞蛋一邊蓋住。外以干艾一大團燒蛋外。總以瘍子大痛爲度。從首至終輪燒。再用蒲公英夏枯艸金銀花甘艸水煎服。數劑如神。

陰疽諸方﹕

○陽和湯﹕治乳巖﹑失榮﹑石疽﹑惡核﹑痰核﹑瘰癘﹑流注﹑橫痃﹑並治一切色白平塌陰疽等癥。此爲陰疽聖藥萬應萬靈。從無一失。珍之寶之。熟地一兩眞鹿角膠三錢上肉桂甘艸各一錢炮姜麻黃各五分水煎服。服後再飲好酒數杯。謹戒房事。

○犀黃丸﹕治石疽﹑惡核﹑失榮﹑瘰癘﹑乳巖﹑流注﹑橫痃﹑肺癰﹑小腸癰。一切腐爛陰疽。屢試如神。百發百中之驗方也。制乳香制沒藥各一兩眞麝香犀牛黃各三分共爲細末﹐取黃米飯一兩搗爛與各藥末和勻爲丸﹐如粟米大﹐曬漧。忌火烘。每服三錢。陳酒送下。患在上部臨臥服。下部空心服。

○子龍丸卽控涎丹也。治頭項胸肋背腰筋骨﹐牽引鉤痛流走不定﹐手足冷﹐木气脈不通﹐此乃痰涎在胸膈上下不可誤認爲風癱也。並治喉中結气﹐似若梅核﹐時有時無﹐衝喉悶絕﹐又徧身或起筋塊如橊如栗﹐皮色不變﹐不疼不痛﹐但覺酸麻或自潰串爛﹐流水如涎。經年不愈﹐有若管漏﹐此乃痰滯經絡所致。又治瘰癘﹑魚口﹑便毒貼骨一切陰疽﹐屢試神效。制甘遂煮透去骨大戟忌火炒炒白芥子各等分爲末煉蜜爲丸。梧子大。每服三分﹐淡姜湯下。忌與甘艸之藥同日服。此方乃治痰之本。痰之本水也濕也﹐得气與火則爲痰。大戟能瀉臟腑水濕。甘遂能行經絡水濕。直達水气所結之處。以攻爲用。白芥子能散皮裏膜外痰气。惟善用者能收奇效也。

○回陽玉龍膏﹕治一切陰疽惡毒﹐敷之痛者能止。不痛者卽痛。而速愈。已破者亦能收功。凡遇各項陰疽﹐如前陽和等膏﹐制之不及。或貧寒無力不能制者﹐用之亦有奇效。如乳巖及險惡陰疽不能收功者﹐仍用陽和解凝膏爲妥。生艸烏三兩煨生薑二兩炒白芷生南星各一兩肉桂五錢不見火者共爲末。用頂好燒酒調敷。

○陽和解凝膏﹕治一切已破陰疽惡毒﹐效若仙丹萬金難得﹐不可輕視﹐並治瘧疾凍瘡皆效。新鮮大力子根葉梗三斤卽牛蒡子活白鳳仙花梗四兩用麻油十斤將二味熬枯去渣。次日以附子桂枝大黃當歸肉桂官桂艸烏川烏地龍僵蠶赤芍白芷白蘞白芨各二兩川芎四兩續斷防風荊芥五靈脂木香香附陳皮各一兩。共入油熬枯。瀝渣。過夜油冷﹐稱過斤兩。每油一斤加炒透黃丹七兩﹐攪勻文火漫熬。熬至滴水成珠﹐越老越好。以油鍋移放冷處。取制過乳香沒藥末各二兩﹐蘇合油四兩麝香一兩研細入膏攪和。半月後攤貼。一應爛潰陰疽神效。凍瘡貼一夜全消。。潰者三張全愈。瘧疾貼背心。此方惟麝香最貴。如無力制配。熬膏時不用。俟用膏時﹐每張加麝香數釐貼之亦可。

○萬應紫金膏﹕此膏能治百病。凡男婦大小瘰癘﹑對口發背﹑乳癰﹑魚口便毒﹑臁瘡﹑熱癤﹑手足腰背疼痛﹐閃挫傷損及一切無名腫毒。俱貼患處。哮吼喘嗽貼心窩﹐瀉痢貼臍眼。百發百中功效無窮。赤芍當歸紅花黃芩荊芥防風連翹黃柏僵蠶蟬蛻白芷甘艸胎發大黃銀花蜈蚣川烏艸烏羌活蒼術細辛川椒秦艽乳香沒藥骨碎補首烏蛇牀子木鱉子大楓子生南星生半夏各五錢。用豬油麻油桐油各半斤。將前藥浸入油內。如春夏天浸三日秋冬浸七日。傾銅器內文武火熬至藥色焦枯。取起濾渣。再熬加炒黃丹十兩用槐枝不住手攪動。熬至滴水成珠。再加白蠟五錢隨卽取起用槐枝攪勻。收入瓦罐。浸水中拔去火毒。用時以布攤貼。

○陰疽無價活命仙丹﹕此丹通治落頭疽﹑耳後銳毒﹑痄腮﹑骨槽風﹑陰對口﹑陰發背﹑乳巖﹑惡核﹑石疽﹑失榮﹑鶴膝風﹑魚口便毒﹑瘰癘﹑流注﹐一切陰疽內不必服藥﹝病重者仍服前陽和湯爲妙﹞外不必敷藥。惟用此藥一丸放手心中緊握住。用布帶將手指捆攏﹐不緊不松免使藥丸移動。捆至四點鐘。將藥丸埋入土中﹝不可使雞犬誤食則必死﹞。再換一丸﹐照前捆好日夜不斷。不論如何腫痛潰爛。用至數丸自能收口生肌。輕者一二丸立見功效。忌食雞鵝魚蝦發物。已愈不忌。惟女色宜謹戒半年。

京都孫姓腦後生一落頭疽﹐百藥不效。頭已下垂﹐勢將待斃。後用此藥數日而愈。有一婦人亦生此疽﹐潰爛生蛆頭低不起。亦用此藥而愈。其餘外種陰疽照此治愈不一而足。此方補造化陰陽所不及。上下古今所罕聞。傳自蒙古名醫貴重無價。較林屋山人陰疽諸方尢爲簡便神效。抄傳廣布功徳無窮。方用眞麝香一錢火硝三錢白礬三錢淨黃丹三錢胡椒一兩以上共研細末﹐用熱蜜和爲兩丸。病在左放左手﹐病在右放在右手。病在中男左女右。病在腰以下放腳心。仍分左右中爲要。孕婦忌用。陰疽多屬險癥。必須早治方效。或潰爛太甚﹐神色昏迷。已成敗癥。此丹亦難見效。

○太乙紫金錠﹕此藥能治百病效驗如神。凡居家遠出不可無此。山茨菇去皮洗極淨焙二兩五倍子洗刮焙二兩千金子仁白者研紙壓去油一兩紅芽大戟去蘆洗焙兩半眞麝香三錢以端午﹑七夕﹑重陽或天徳﹑月徳吉日。預先齋戒虔心制藥爲末。陳設拜禱。重籮篩令勻用糯米濃湯和日入木臼內杵千下。作一錢一錠。病甚者連服數錠。瀉三次隨食混粥卽止矣。此方乃密藥中第一方。用藥之奇不可思議。或加入雄黃朱砂各五錢尢妙。又名萬病解毒丹。治一切藥毒﹑菇子﹑鼠莽。惡菌疫死。牛馬河豚等毒。及時行瘟疫。山嵐瘴瘧。纏喉風痺。黃疸﹑赤眼﹑瘡癤熱毒上攻。或自縊溺水﹐打撲傷損﹐癰疽發背﹑魚臍瘡腫﹑百虫犬蛇所傷。男子婦人癲邪狂走。鬼胎鬼气。並宜服之。制時忌孝子婦人雞犬破相之人見之效。﹝華建藥房劉任甫氏存傳祕制萬應玉蘭油﹐試驗有效。更梅花點舌丹﹐一筆鉤﹐京都磠砂膏﹐均有效驗。皆宜備急之用﹞

○外科利用方﹕荊芥敗毒散﹕治腫腮漏腮。荊芥防風羌活獨活柴胡前胡川芎枳殼桔梗茯苓各一錢甘艸五分薄荷三分水煎服。

○黃連解毒湯﹕治一切火熱表裏具盛﹑狂躁煩心﹑喉幹大熱﹑漧嘔吐血。衄血﹑熱甚發斑等癥。非實火不可輕服。黃連黃芩黃柏梔子各等分水煎服。

○龍膽瀉肝湯﹕治肝疸經實火﹑濕熱肋痛﹑耳聾等癥。酒炒龍膽艸歸尾各錢半酒炒黃芩澤瀉木通車前子炒生地生甘艸各一錢水煎服。

○五苓散﹕治腹滿﹑水飲。水腫﹑小便不通等癥。豬苓茯苓白術各一錢澤瀉錢半肉桂三分研末另衝兌服水煎服。

○甘桔湯﹕治喉痛﹑喉痺﹑肺癰﹑吐膿﹑漧咳無痰﹑火郁在肝等癥。金銀花二錢桔梗八分牛蒡子錢半水煎服。

○涼血地黃湯﹕治胃火熱盛﹑吐血﹑衄血﹑咳血﹑便血﹑蓄血﹑如狂﹐嗽水不欲咽及陽毒發斑等癥。生地四錢白芍二錢丹皮一錢犀角一錢黃芩二錢甘艸五分黑梔子二錢黃連一錢川黃柏二錢水煎服。

○金匱腎气丸﹕治腰痛腳腫﹑小便不利﹑嘔吐脹痛﹐四肢虛浮﹑痰重喘急﹑脾腎虛實﹐水泛爲痰﹐非此不救此仲師方也。熟地四兩茯苓三兩牛膝肉桂澤瀉車前茱萸山藥丹皮各一兩附子五錢右爲末﹐煉蜜爲丸如梧子大﹐空心米飲下。

○逍遙散﹕治血虛肝燥﹐骨蒸勞熱﹐咳嗽寒熱﹐口漧便澀﹐月經不調等癥。方用柴胡當歸酒炒芍焦術茯苓各一錢炙艸五分煨姜三片薄荷三片水煎服。

○仙拈散﹕治男女遠年風濕﹐血風﹐皮蛀﹐寒濕浸淫﹐流水發癢﹐搔之疼痛﹐兩腿黑腫似爛非爛﹐或時熱烘麻木等癥。寒水石另研飛滑石另研白芷百部蒸炒白蘚皮各三兩蛇牀子地膚子東白薇各四兩炙鱉甲酒炒大黃各五兩樟腦臨用時加少許同研。共研極細末﹐麻油調搽一日一換。不可洗浴。一月卽愈。至遲三月斷根神效無比。

○七味鴨﹕治陰虛勞傷咳嗽痰喘神效。生地熟地歸身茯苓白術川貝母各三錢地骨皮四錢用老鴨一隻去毛。原湯洗淨去肚雜﹐不可見水。將前藥加陳甜酒一碗﹐生曬豉油三杯﹐同入鴨腹內縫緊。用瓦蓋盆盛貯﹐盆內不可放水。蓋好以棉紙將盆蓋縫封固﹐放在鍋內﹐亦不可放水﹐鍋蓋蓋好﹐稻艸三斤﹐打成小艸結﹐對鍋臍慢慢燒之。如鍋太熱少停再燒。艸完鴨熟爛。可喫﹐能飲加老酒送服。江西名醫傳治虛損垂危得效。

○羊腎酒﹕董文敏公重價得之。凡艱於嗣續者。服之卽能生子。屢試如神。百無一失。此酒能種子延齡﹐烏須黑髮﹐彊筋骨﹐壯气血﹐添精補髓﹐返老返童。有七十老翁﹐腿足無力﹐寸步難移。將此甫服四日﹐卽能行走如常﹐後至九旬﹐筋力不衰。﹐其方祕而不傳今特錄出。生羊腰一對沙苑蒺藜四兩隔紙微炒龍眼肉四兩淫羊藿四兩用銅刀去邊毛羊油拌炒仙茅四兩要眞者用糯米汁泡去赤汁薏米仁四兩用滴花燒酒二斤浸三七日。隨量時時飲之。

○無價寶眞丸﹕治一切勞損諸疾服至一月﹐面目光潤﹐半年後返老還童。飲食房事無異少年。百病不生。冬月手足不冷。夏月周身不熱。男子須髮不白﹐婦人能多生育。益精補髓功效無窮。九制熟地忌鐵四兩全當歸二兩半酒浸川芎酒浸炒一兩半杜仲薑汁炒去絲一兩半白茯苓人乳拌蒸一兩半甘艸酒炒一兩金櫻子酒浸去毛子一兩金石斛酒制三兩淫羊藿去邊梗酥炙成羊油炒一兩。以上各藥俱用頂好燒酒制三兩惟服藥不拘何酒。杜仲另研爲末同各藥末加入生白蜜﹐共搗一千杵。丸如桐子大。。每服二錢空心好酒下。昔四川刺史某年方壯患五癆七傷。四肢無力。沈困瘦軟。面目無光﹐交合之時陽痿不舉。下元虛冷。夜夢遺精。得此方各藥末及服而病卒。有院工戈禹年七十六亦患此癥。卽以此藥與之。服之十日。舊病若失﹐每夜房事不絕。後戈禹以淫行被主處死。折骨視之果然骨髓充滿。方信此藥效驗。

○金剛丸﹕專治腎虛骨萎不能起牀。服此神效。萆薢有紅點者杜仲姜炒去絲肉蓯蓉酒洗去鱗甲焙漧菟絲子酒煮以上各等分﹐共爲細末用酒煮豬腰子﹐搗爲丸桐子大。每服二錢酒送服。

○彭祖接命丹﹕此丹最能添精補髓不泄。善助元陽﹐滋潤皮膚﹐壯筋骨﹐理腰膝。下元虛冷﹐五癆七傷﹐半身不遂或下部虛冷膀胱气痛﹐腳膝酸麻﹐陽事不舉﹐男子服之行走康健气力倍添奔走如飛。女人服之。能除赤白帶下﹐血崩﹐兼通十四道血脈﹐功效無窮。難以盡述。何首烏白茯神赤茯苓菟絲子去灰盡牛膝當歸破故紙覆盆子以上每味十兩不犯鐵器。用石臼杵爲細末。煉蜜調黃酒爲丸。如梧桐子大。每服二錢空心黃酒送下。早午晚進三服。七日後每服三錢。忌服蕓苔蘿卜。

○艸靈丹﹕此藥益壽延年﹐添精補髓﹐烏須髮﹐固牙齒﹐彊筋骨壯气血﹐服之一月乃見其效。如要實驗拌飯與白犬食之。一月變成黑犬﹐此其驗也。老人服至十日﹐便不夜起﹐服藥者不可因此多行房事反至耗精損神﹐忌食黑羊肉﹑鵓鴿﹑桃李。眞川椒取子炒出汗茅山蒼術各四兩酒浸焙漧茴香鹽水炒白茯苓去皮炒各三兩川烏去皮臍炙艸各一兩酒浸熟地眞山藥各三兩共爲細末煉蜜爲丸﹐如桐子大。每服三十丸﹐空心溫酒下。服後以干食物壓之。

○代參膏﹕此膏大補气血可代參用。嫩黃芪酒當歸各五錢肥玉竹一兩化州桔皮三錢如無眞者用新會陳皮亦可。共入沙鍋內用天泉水熬成膏。每早滚水調服。

○疣瘊﹕疣瘊又名瘊子。拔之則絲長三四寸。後用薑汁和好醋時時搽之。照此照治之三日斷根。

○肉核﹕眞烏梅去核﹐燒存性研末搽﹐數日卽消。

又生蘿卜皮貼之效。余治驗手脈堅腫不痛﹐用海藻甘遂大戟夏枯艸龜板白芥子烏梅肉白礬醋塗捆之愈。

○趕毒散﹕又名沖和散。凡大腿內外及兩膝貼骨等處。漫腫無頭皮色不變微覺酸痛攣曲乃感受風濕所致。若不急治變生貼骨等疽。難以收功。需用此藥祛寒逐濕。透出外絡。提移它處出毒。卽有成管或漏亦能逐漸收功。此方與移毒散相等屢用皆效。炒紫荊皮五兩赤芍二兩香白芷一兩曬漧忌火炒炒獨活一兩半石菖蒲兩半﹐以上共磨爲末。篩細以好酒和蔥頭五个煎滚酒調搽﹐不必畱頂一日一換以消腫不痛爲度。

○黑龍丹﹕治一切惡瘡怪毒因擠膿用力太過﹐以致努肉突出﹐小或如飯粒﹐大或如梅如菌﹐翻花紅赤﹐久不縮入。此名毒根。乃損傷气脈使然。人多用降藥爛去。其痛異常﹐體弱難受﹐且爛去復生經年累月終不痊愈。用大熟地切片烘漧炒枯一兩眞烏梅肉炒成炭三錢共研勻碾極細摻膏藥上貼之不過三五日努肉自收。用收口生肌藥完功屢試神效。如尺脈虛脫肛﹐以此丹以防風升麻各一錢煎湯。調搽立卽收上。再服補腎之藥後不再發。亦奇驗也永戒食鵝。

○虎傷﹕凡被虎咬傷血必大出傷口立時潰爛疼不可當﹐急用豬肉貼之﹐隨貼隨化隨換﹐速用地楡一斤爲細末﹐加入三七末三兩苦參末四兩和勻摻之﹐隨濕隨摻。血卽止而痛卽定。蓋地楡涼血﹐苦參止痛﹐三七末止血合三者之長故奏效如神。或用嫩松毛槌融如泥將傷口內塞滿極效。樟樹嫩葉嚼食敷絕無後患。

○狼傷﹕榦薑末或胡椒末敷初覺腫痛少刻卽腫消痛止三日而安。

○人咬傷﹕人牙最毒咬傷痛不可忍。若不急治漸漸潰爛。先以童便洗淨後以人糞敷或用人中黃煎湯洗﹐不可嫌污穢而自誤也。又方﹕先以童便洗淨污血﹐好柿餅一个淨口嚼爛盛碗內蒸二次敷之三日痊愈。治過多人皆效。

○犬咬傷﹕家犬咬傷﹕刮肉店墩板上油膩拌白糖敷之效。用甘艸湯洗盡毒气以熱牛糞敷之卽時痛止。重者用胡椒末敷之﹐必先痛腫隨卽消止。敷三次愈。若傷重破爛日久番木鱉焙研末摻之三日奏功半月痊愈。

○豬咬傷﹕生龜板炙研細末麻油調搽﹐生的自炙爲要。

○猴抓傷﹕金毛狗脊藥名焙研末摻之或麻油調搽立愈。

○貓咬傷﹕薄荷川椒煎水洗之。單用一味亦效。

○蛇咬傷﹕凡遇毒蛇咬傷惡毒攻心半日必死﹐急取竹木桿煙筒精膏用冷水洗出飲一碗。受毒重者必甜而不辣。再以煙油搽傷口。蛇咬急救第一方也。

又方﹕以新汲井水調香白芷末一斤灌之。覺臍中聲響黃水從傷口流出﹐良久便愈。此道人救人驗方也。或以白芷末加膽礬麝香少許摻之。惡水流出一月平復。或以雞蛋破一孔對傷口按住少頃變黑再換愈。

又方﹕用兩刀在水裏相磨取水飲之。𨿽痛苦欲死可救。此蛇醫化人所傳方也。

又方﹕五靈脂一兩雄黃五錢水酒煎服。渣敷患處﹐垂危可救。加白芷更妙。

○蜈蚣咬傷﹕十指甲磨水敷之立效如神﹐萬無一失。此法最簡便毋庸第二方也。各項毒物咬傷𨿽未試過想亦可治。有人被蜈蚣咬傷其色碧綠腫大如碗﹐痛不可忍。百藥不效用此卽愈。

○黃蜂傷﹕黃蜂傷方用芋頭梗搗融敷之極效。臭虫血塗之立愈。或用人十指甲磨水塗之亦效。

○射工傷﹕水中射工形如樹上毛虫﹐著肉上立卽腫痛亦名射工。凡被水中射工傷急用蒼耳艸絞汁服一升。渣和酒敷患處。

○蜘蛛咬傷﹕凡被蜘蛛咬傷腹大如鼓徧身生絲飲白羊乳數日而愈。

又方﹕外用藍靛汁一碗加入雄黃麝香少許貼患處﹐並服藍靛汁亦效。

傷科

○火爆傷眼﹕用三七磨水滴入眼中卽愈。屢試如神。

○豫章彭竹樓民部家傳祕方回生丹制送救活不下萬人﹐大有起死回生之妙。誠千古第一仙丹﹐如能施藥傳方造福無量。此跌打損傷第一仙方﹐爲傷科冠回生第一方。治跌傷壓傷打傷銃傷割喉弔死驚死溺水死等癥。雷擊死想亦可治。𨿽徧體重傷

死已數日只要身體簫稍軟用此丹灌服少刻卽能有微气﹐再服一次卽活。大便如下紫血更妙。惟身體僵硬難救。方用活土鱉虫去足放瓦上小火焙黃研細用淨末五錢死的不效假的更不效自然銅放瓦上木炭燒紅入好醋內淬半刻取出再燒再淬連制九次研末﹐要親身制藥店制不透不效用淨末二錢眞乳香以形如乳頭黃色如膠者爲眞﹐不眞不效每一兩用燈艸二錢五分同炒枯與燈艸同研細吹去燈艸用淨末二錢眞麝香三分要當門子眞的有效眞陳血竭飛淨二錢眞珠砂飛淨二錢巴豆去殼研用紙包壓數次去油用淨末二錢以上各藥揀選明淨眼同研極細末收入小口瓷瓶﹐用蠟封口不可泄气。大人每用一分五釐﹐小兒七釐酒衝服。牙關不開者打開一齒灌之必活。要藥稱準方效。灌時多用水酒使藥下喉爲活。活後宜避風調養爲要﹐後再以白糖常飲自愈。

○玉眞散﹕治跌打損傷已破口者﹐無論傷口大小不省人事或傷口潰爛傷風﹐口眼歪斜手足扯動﹐形如彎弓只要心前微溫用此藥敷傷口﹐另用熱酒衝服三錢。不飲酒者滚水沖服。亦能起死回生。惟嘔吐者難治﹐藥𨿽平淡效最神奇。功在七釐鐵扇諸方之上。藥料易覓無假其價易廉或施藥功徳亦非淺也。方用﹕明天麻羌活防風生南星薑汁炒白芷各一兩白附子十二兩以上藥料須揀選明淨眼同研極細末收入小口瓷瓶以蠟封口。不可泄气。如濕爛不能收口用熟石膏二錢黃丹三分共研極細加入敷之。

○當歸湯﹕治跌打損傷未破口功能散瘀活血。𨿽以气絕打去一牙灌之﹐亦能活。此少林寺教師方。當歸澤瀉各五錢川芎紅花桃仁丹皮各三錢好蘇木二錢酒水各半煎亦分服。頭傷加藳本一錢。手傷加桂枝一錢﹐腰傷加杜仲一錢肋傷加白芥子一錢腳傷加牛膝一錢。

又方﹕野菊花連根陰漧每用一兩加酒與童便各一碗煎服。但有一絲之气無不活也。

○破傷口﹕急救方用龍眼核剝去光皮不用。將核研極細摻瘡口卽定痛止血也。又方﹕珠蘭葉搗融敷之。立刻收口接骨傷口寬大者加白鹽少許。第二次敷免鹽。又方月季花又名月月紅取葉搗爛敷之立能止血消腫。𨿽斷筋亦可速愈。

○血流不止﹕傷口血流不止用豬瘦肉切厚片貼上。無論傷口大小血流不止者立效如神。此急救止血第一仙方也。

○跌打吐血﹕跌打吐血不止方用幹荷花焙榦研末調酒服一日二三次﹐數日卽愈。如用榦荷葉白砂糖煎服或姜炭京墨衝服均效。

○戳傷腸出﹕好醋煮熱洗之﹐隨洗隨入。外用活雞皮乘熱貼之。再服玉眞散自愈。

○手指砍斷將指接上用蘇木末敷之﹐外用蠶网包縛牢固。數日愈。

○接骨法﹕接骨驗方用杉木炭研極細末用白砂糖蒸極融化將炭末和勻攤紙上乘熱貼之。無論破骨傷筋斷指折足數日可愈。屢效。忌食生冷發物下手先用鳳仙花根一寸磨酒服﹐操動則不知痛。然後用藥治之。

○傷損縮筋年久不愈方用楊梅樹皮曬榦研末和燒酒蒸熟調敷用布紮好。每日一換﹐不過三五次卽愈。

○跌打靑腫方用整塊大黃用生薑汁磨融敷之一夜紫者轉黑﹐黑者轉白﹐一日一換其效如神或用生半夏水調敷一夜卽消。

○跌打靑腫內傷凡一切跌打損傷徧身靑腫瘀停作痛及墮僕內傷一服卽愈。用白木耳四兩焙榦爲末﹐每服一兩麻油拌勻好酒送服﹐藥完其患若失。百發百中神妙非常。

○損傷碎骨在內作膿方用田螺搥爛加酒秐和勻敷四圍中畱一孔其骨自出。

○舊傷日久作痛或天陰作痛方用益母艸熬膏熱酒送下。十日痊愈其效如神。

○閃跌手足用生薑蔥白搗融和灰面炒熱敷之妙。

○跌打損傷濕爛不乾方用煆寒水石二錢研末敷之立見功效。或用羊皮金紙貼傷處效。

○止血補傷驗方治刀箭傷馬踢傷跌傷一切物打傷無不驗效。生白附子十一兩白芷天麻生南星防風羌活各一兩共研極細末就破處敷上。傷重者用黃酒浸服數錢。靑腫者水調塗上一切破爛皆可敷之卽愈。平時預制莫大陰功。

○傷科七釐散聖藥專治金瘡跌打損傷骨斷筋折血流不止者先以藥七釐燒酒衝服。復用藥以燒酒調搽傷處用布紮住效。上朱砂一錢二分眞麝香一分二釐梅花冰片一分二釐淨乳香一錢五分紅花一錢五分瓜兒血竭一兩粉兒茶二錢四分。右藥須揀選道地於五月五日午時共爲極細末瓷瓶收貯黃蠟封口。貯久更妙。每服七釐不可多服孕婦忌服。

○竹木入肉﹕竹木入肉久不出者不過一夜卽出方用鹿角燒枯存性研末以水調敷或萆麻子搗敷痛止卽出。

○銅鐵竹木等物入肉𨿽拔去傷口腫爛不愈方用蔥頭和洋白糖搗融敷之極效。

○水銀入肉﹕眞川椒研末生雞蛋白調敷用布包緊過夜卽出。

○鐵鍼入肉﹕鍼入肉內隨气遊走至險之癥。急用烏鴉翎數根瓦上焙焦黃色研細末酒調服一錢。外用車輪上油垢調眞磁石末攤紙上如錢大貼之自出。

○被毆傷風﹕鬥毆傷破瘡口復感風邪方用。荊芥黃蠟炒魚鰾三味各五錢艾葉三片入無灰酒一碗煮一柱香熱飲之。汗出立愈。惟百日內忌食雞肉耳。

○酒病﹕好飲之人酒毒發作﹐頭痛目眩或咽喉悶閉或下利淸水日數十次﹐形神委頓。若誤作陰寒自利用溫熱之劑者非矣。宜用陳皮五錢甘艸二錢川連三錢以上三味微炒爲末再加松花粉一兩和勻。每服二錢早晚開水送下一服。兩日卽愈。

○酒醉﹕酒醉死者急用樟樹子四錢酒三杯煎滚候溫灌之卽醒。或用樟木二兩煎水服亦可。此仙方也﹐屢試如神。

○治疥良方﹕治疥良方用明礬五分研末硫磺五分研末冰片五分兒茶二錢三仙丹三錢萆麻油調搽。內服蒼耳子膏甚效。土茯苓代茶甚妙。

○湯火爛瘡﹕神治散用豬毛燒灰生大黃末少許調麻油搽患處極效。

又方﹕生石膏搗末敷之立愈。又方用生石膏研末以生桐油調搽﹐先食茶油一杯以去火毒。

又方﹕丹參切片以羊脂煎成膏敷瘡上。

又方﹕白蘞末搽之立有效驗熱牛糞和雞子白搽之。

○湯火傷身體頭面驗方﹕用生薑汁塗抹百發百中千發千中。或用樟油亦可。

○歷節風﹕燒火風驗方用桑枝苦杏白芷元參蒼耳子生地忍冬藤地骨皮茯苓水煎服。芭蕉頭燉豬蹄煎服。

次服方﹕甘菊花軟防風生松節秦艽羌活五加皮花粉麥冬牛膝水煎服。

三服﹕葛根薏苡仁忍冬藤牛蒡子犀角磅石膏知母竹瀝汁水煎服。

四服﹕桑枝膏白芷膏蒼耳膏忍冬膏甘艸膏松毛膏用生地煎湯兌付服。

五服方﹕胡麻仁石斛萆薢續斷杜仲秦艽防風白蘚皮丹參生地水煎服。

六服方﹕蒺藜黃芪防風白芷地骨皮蒼耳子杭芍犀角磅水煎服。

七服﹕石菖蒲芝麻生地忍冬藤海桐皮薏苡仁地骨皮五加皮甘艸共爲末煉蜜爲丸如梧子大米飲送下。

○暑濕瀉利﹕歐陽文忠患暴下﹐國醫不能愈﹐夫人市藥三文進之﹐一服而愈。問其方乃車前子五錢爲末﹐米飲下。此藥利水。

○肺熱久嗽﹕一婦肺熱久嗽﹐身如火炙﹐肌瘦將成勞。以枇杷葉款冬花紫菀杏仁桑白皮木通等分大黃五錢爲末﹐蜜丸如桃大。食後夜臥各含化一丸。未終劑而愈。

○反胃﹕一人三世病反胃得一方。柿餅同漧飯日日食之。飲水遂愈。

○呃逆﹕一婦產後呃逆煩亂。柿餅一个煮汁熱飲獲愈。刀豆燒存性更勝柿。

○胸滿﹕莫先生病食已胸滿不下﹐百治罔效。偶家人合陳皮湯嘗之。胸次廓然下之愈。

○腫毒惡瘡﹕瘡瘍惡毒用生肥皂去子弦及筋搗爛釀醋和敷立愈。不愈再敷奇效。又方用生肥皂火煆存性﹐生油膩粉調搽諸惡瘡。

○風蹷頑痺﹕一人風蹷頑痺腰膝疼痛飲信方用。海桐皮薏苡仁各三兩芎藭羌活地骨皮五加皮各二兩甘艸五錢生地十兩酒二斗浸蒸常服。不得增減早午晚飲一次。常令醺醺酒完病愈。此方祛風去濕活血通絡舒筋甚效。

○濕毒久痢﹕一婦年四十餘耽飲無度﹐多食魚蟹積毒在髒。日夜二三十瀉便與膿雜下。大腸連肛門甚痛﹐用止血痢藥不效。用腸風藥益甚。蓋腸風有血無膿也。服熱藥腹愈痛血愈下。服冷藥注瀉食減﹐服溫平藥則若不知。年餘待斃。後服黨參四兩椿樗白皮一兩爲末空心溫酒或米飲一服遂愈。

○目張不瞑﹕一婦因大恐而病愈後目張不瞑。錢乙曰目系內連肝膽﹐恐則气結膽橫不下﹐郁李潤能散結﹐隨酒入膽﹐結去膽下而目瞑。

○便閉腹堅﹕王善夫病便閉腹堅如石腿裂出水﹐飲食不下。治滿利小便藥徧服不效。李杲先生曰此奉養太過﹐髙梁積熱損傷腎水致膀胱漧涸﹐小便不化﹐火又逆上而爲嘔噦。難經所謂闕則不得小便﹐格則吐逆者。內經所謂無陰則陽無以化也。處以滋腎丸用黃柏知母各一兩酒洗焙研桂一錢爲引﹐每服二百丸。少焉前陰如刀刺火燒溺出牀下成流腫脹遂消。

○水腫﹕消水聖愈湯。治水腫第一方﹐然必兩手脈浮而遲﹐足跌陽脈浮而數。診法絲毫不錯。一服卽驗﹐五服全愈。否則不可輕用此祕方也。大道無私方不宜祕。然皇帝有籣臺之藏﹐長桑有無泄之戒﹐一恐輕試之誤﹐一恐泄天地之機也。余出此方。以俟一隅之反。非謂一方可以統治斯病也。天雄一錢牡桂二錢去皮細辛一錢麻黃一錢半炙艸一錢生薑二錢大棗三枚知母二錢水兩杯先煎麻黃去沫﹐後納諸藥煮八分日夜作三服當汗出如虫行皮中卽愈。

○二便不通﹕一人素多酒色﹐二便不通脹痛呻吟七晝夜。用通利藥不效。李時珍先生曰此濕熱之邪在精道﹐壅塞隧路﹐病在二陰之間。故前阻小便後阻大便。病不在大腸膀胱也。用枳實茴香穿山甲倍用牽牛煎服。三服平愈。

○腸結﹕一婦腸結。年六十餘歲﹐服養血潤燥藥則泥﹐一服硝黃藥則罔知。如此三十餘年﹐其人體肥膏粱而多郁﹐日吐酸痰乃寬。此乃三焦气滯﹐有升無降﹐津液皆化爲痰不能下潤臟腑﹐非血燥也。潤劑畱滯﹐硝黃入血不能入气故無效。用牽牛爲末皂角膏爲丸。服之。方服便通。

○臍腹濕瘡﹕一婦患臍腹二陰徧生濕瘡﹐熱癢而痛﹐時出黃汁﹐二便澀。用鰻魚黃丹之類敷之。熱痛愈甚﹐其婦嗜酒喜食魚蝦發風之物。乃用馬齒莧四兩﹐研爛入靑黛一兩和塗。熱痛皆去仍服八正散而愈。此中下焦蓄蘊風熱﹐毒气若不出。當作腸風內痔。婦不能禁酒物果仍發痔。

○血厥﹕婦人血厥因汗出過多﹐血少陽气獨上﹐气寒不行而厥。此癥甚多。宜用白薇當歸各一錢參五分甘艸二分煎服。

○腸風血痢﹕是齋方用平胃散一兩川續斷二錢半米飲下。又方地楡銀花秦艽各等分煎服。

○手足不遂﹕一人手足不遂數十年﹐遇新羅僧授以威靈仙一味搗末酒水煎服。獲愈。

○勞瘧﹕張知閣久病瘧﹐熱時如火﹐年餘骨立﹐醫用熱劑益甚。琳投以小柴胡湯二劑脫然。此名勞瘧。熱從骨髓出﹐加以剛劑气血愈虧。熱在骨髓非銀柴不可。是以見效。

○反胃嘔吐﹕一鞋匠病反胃嘔吐甚至屎從嘔出。余用麻仁丸加酒軍五錢繼以瀉心湯加減﹐黃連黃芩漧薑甘艸加火麻仁又以二陳合姜附﹐轉入白前百部阿膠合二陳平胃收功。

○經閉血塊﹕婦人因行經沖水﹐經閉﹐少腹結成血塊﹐服攻破藥﹐命幾殆。後得神授以龜板柚皮鯽魚頭三味放瓦上以六紅酒淬五次。炙榦爲末。蜜調敷。痛在左敷右。在右敷左。敷入痛如刀刺﹐下惡物半桶。內服四君加芪歸刺蝟槐花等煎服。嗣因不肯服藥復生腹癰。以人參養榮湯爲丸常服。外以蒲公英紫花地丁木芙蓉葉白蘞白芷搗末調蜜敷之而愈。

○牙疳驗方﹕牙疳莧棗散方用。白莧菜根炭三錢焙存性兒茶二錢紅棗包雄黃火上煆存性一錢半硼砂二錢人中白一錢冰片二分共研極細末﹐用瓶封固收用。遇牙疳爛腐﹐血肉自落﹐時時蘸擦。候滿口涎水﹐用淸水漱去﹐此癥輕者牙根疼痛﹐重者連牙皆落。用此藥上之神效無比。曾經效驗故又錄出。

○喉癥驗方﹕養陰淸肺湯治喉內一切陽癥。屢試屢驗。速服二劑勿遲自誤。大生地三錢麥冬三錢元參一錢半丹皮八分生甘艸五分川貝母八分薄荷五分白杭芍八分水煎服。附加減法﹕體虛加熟地﹐燥甚加天冬茯苓﹐小便赤加木通﹐熱甚加連翹﹐大便不通加元明粉。

○臚寒瘧疾驗方﹕久瘧不差俗名臚寒。驗方﹕杭白芍二錢白術二錢丹皮一錢半陳皮一錢何首烏一錢半檳榔三錢常山七錢木通二錢當歸三錢炮附子一錢半甘艸一錢紅棗四枚姜三片老酒燉服。瘧前一日煎服。加白豆蔻五分更妙。

○便內生虫﹕凡人尻戶便內生虫。用槐花三文蒼術四錢洗後用生豬肝切片浸茶油塞便內。虫卽出。婦人陰戶生虫﹐用豬肝塞入亦效。用雞肝更效虫自出。

○穿骨天蛇﹕穿骨蛇頭瘡由指頭延爛及中節是也。方用杉木炭大蟶漧浸酒焙灰大黃末調茶油敷患處卽愈。

○竹篾刺喉﹕凡竹木刺在咽喉﹐非魚骨可比﹐急用金鳳花枝梗﹐搗出涎汁一碗飲下卽時拔出。屢試屢驗。

○鍼刺腳底﹕方用生蟑螂數个巴豆數粒同搗爛敷上。其鍼自出其效如神。

○陰戶生虫以雞肝納陰戶中虫自出立愈。

○風濕風痺驗方﹕忍冬藤三錢軟防風八分漂白術一錢生芪一錢連翹一錢赤小豆二錢薏苡根三錢同水煎服。

○白濁﹕白濁單方白蔗尾燉白冰服。

冰糖四兩白芷四兩燉服。女人以此藥蒸豬蹄服。﹝野猴蔗根代茶﹞

又方﹕生甜芝又名紅孩兒艸藥店中買的冰糖燉服神效。

○金瘡刀藥﹕經驗刀瘡妙藥。用龍眼核浸尿四十九天露天四十九日研末神效。

又方﹕龍眼肉冰糖紅棗搗敷患處止血消腫甚效。肺風艸名垢老艸嚼敷效。

○痔瘡腫痛﹕痔瘡腫痛良方用黃連末鵝膽汁調搽痛止消腫甚效。又方﹕用木鱉子焙榦爲末﹐麻油調搽或好醋調搽。其管自出。

○月蝕耳瘡﹕小兒耳旁生月蝕瘡俗名月割。方用旋復花燒灰﹐靑羊脂和塗卽愈。

○爛弦赤眼﹕目疾萬金膏治洗爛弦風赤眼癢痛立愈。方用文蛤五錢黃連五錢防風五錢荊芥五錢苦參四錢銅綠研末五分薄荷六錢煎湯丸如彈子大。以熱水乘熱洗眼三次愈。

○小兒靑盲方﹕用羯羊肝一具竹刀切片﹐官桂一錢柏子仁五錢五味子一錢細辛五分菊花一錢羌活二錢黃連一錢白術二錢合湯煎成服之可愈。

○實熱目疾﹕實熱目疾紅腫疼痛藥水洗之自愈。方用豆腐一塊中挖一孔﹐入朴硝二錢仍用豆腐蓋上。蒸出水。卽以此水洗之。自效。

○小兒骨蒸﹕小兒骨蒸良方用。銀柴八分酒洗生地骨皮一錢靑蒿八分川連犀角丹皮各五分甘艸三分元參一錢竹葉二十片蘆根一兩水煎服。

○肚疼驚啼﹕蟬蛻鉤藤天麻茯苓川芎白芍甘艸燈心引水煎服。

○心漏﹕心漏癥候胃前有孔出血水﹐用嫩鹿茸炮附子鹽棗肉丸如梧子大。米飲送下卽愈。

○鼠癭﹕有人腳脛腳面生老鼠癭。用婦人洗糞桶艸﹐拾來拭鼠癭處連拭三下。擲去﹐自愈。惟是勿與人見極妙。

○癥瘕﹕一婦人污滯腹內﹐月久不行﹐遂成癥瘕。年約四十零歲﹐當下之。用鱉甲四兩六紅酒淬十餘次。瓦上焙榦爲末。烏肉雞斤許。拔去毛﹐原湯洗淨﹐剖腹去雜﹐入鱉甲末於腹內。縫好以酒燉熟﹐肉汁均可服。服後五日。當下怪物如蚱。繼以培補气血滋陰之品進入收功。

○生背﹕生背經驗良方用金花捷報艸搗蜜塗之良驗。金花捷報亦能塗諸毒瘡。此艸木梗狀如萆麻其實如六角帽葉稍有異耳。

○生疔﹕生疔經驗兩方用蜒蚰五錢銀朱一錢雄黃八分冰片一分共搗搽患處立消。金綫釣葫蘆艸搗蜜塗之良效。白菊花燉酒服渣貼患處效。

○吐蚘﹕一婦人癥類厥陰﹐吐蚘嘔吐百藥罔效。一醫以梔子淡豆豉加代赭石三錢遂愈。書此以備參考。

○頤腫﹕小兒發頤﹐髙腫焮紅﹐疼痛不已﹐進連翹敗毒散遂愈。方升麻柴胡荊芥防風連翹牛蒡子花粉皂刺銀花甘艸川芎歸尾桔梗羌活山甲等分二劑水煎服。

○熱痰﹕小兒發熱痰多用竹﹑枳﹑蔞﹑貝加杏仁牛黃茯苓甘艸瓜絡煎服效。

○產後口渴﹕一婦人產後口渴﹐一年服藥不效。後用四君子湯加味治之而愈。黨參四錢白術四錢茯苓四錢甘艸一錢麥冬三錢烏梅三枚漧薑三錢服十劑全愈。方中妙在術之苦燥﹐漧薑之辛熱。使胃升液降而奏效也。

○濕熱便閉﹕有人因濕熱小便不通﹐百藥不效﹐夢神授以螻蛄卽俗呼土狗也。燒灰酒服卽通。按濕熱蘊結以濕熱攻濕熱﹐借其串利下行之性耳故妙。

○妬乳﹕小兒變蒸口內微腫惡乳不食﹐名曰妬乳。方用靑黛一錢元明粉二錢硼砂一錢薄荷五分冰片一分研細末擦口內﹔兩頤﹐吐出惡涎卽愈。

○吐乳﹕方用蓮子七粒焙漧丁香三粒黨參五分共研末。乳汁浸一宿燉熱令兒吮食卽不吐甚效﹑

○遺精﹕祕方加減地黃丸治遺精極效。方用熟地六錢山萸肉山藥各四錢芡實丹皮茯苓各二錢蓮須一錢龍骨飛研三分魚螵蛸四錢蛤粉炒成珠二錢共研末蜜丸。桐子大。每日早午晚服四錢一次。一月卽止。屢試如神功在諸方之上。

○腹痛泄瀉﹕小兒腹痛泄瀉﹐嘔吐痰濁﹐惡寒頭重﹐胸窒﹐苔白脈微口不渴﹐用六和湯加減治之。方用﹕藿香六分木香六分殼砂仁七分姜炒朴八分南楂炭三錢半夏三錢炙艸五分赤芍三錢鹽陳皮七分絲瓜絡七寸水煎服。服後癥見微汗出﹐舌黑﹐便短色黃﹐腹滿﹐飲食不進﹐轉以丹梔通解三焦加減理之。丹皮二錢梔子二錢郁金一錢苦杏一錢半連翹三錢通艸一錢水煎服。

○痞塊﹕消痞膏治積年惡痞至重兩張卽消。屢試神驗。

莧菜十斤不拘紅白。洗去泥﹐不必去根。以河水煎湯兩大缽﹐用活甲魚卽穿山甲一个

重十二兩者﹐不必切碎入莧菜湯連骨煮爛如膏。去渣將甲魚膏薄攤曬末。研末。用麻油八兩﹐熬至滴水成珠﹐下甲魚末四兩﹐如甲魚膏不足以鉛粉添配。攪勻成膏收之。用靑布裱紙一層。量塊大小攤貼。七日卽消。重者貼至兩次。永不再發神效。

又方用樗白皮二斤熬膏。先以生薑擦去垢以麝香一分摻在膏中烘熱貼痞上﹐微痛﹐半日卽止。脹滿腹硬過臍者兩張卽愈。眞神方也。孕婦忌貼。

又方雄黃末白丸末各一兩面糊調膏貼之。大便必脹卽愈。此祕方也。

○囊脫﹕陰囊腫爛﹐腎子落出名曰囊脫。又名囊癰。用紫蘇煎湯日日洗之。並用紫蘇梗爲末日敷用靑荷葉包好。內用黃連六分歸尾連翹云苓各一錢半甘艸木通各二錢煎服。後仍以生肌散搽之。用鳳仙花子生甘艸各二錢爲末。麻油調敷。老母雞蒸食。而愈。

○下疳莖爛﹕徐靈胎先生治下疳後﹐玉莖爛盡再用長靈根方﹐五十日玉莖復生﹐其方列後﹔煆乳石三錢半琥珀七分朱砂六分人參一錢眞珠七分牛黃四分眞水粉五分胎狗一个雄黃六分何首烏威靈仙牛蒡子蓼艸汁煮一日夜炒如銀色﹐右爲末每服三釐。日進四服。臥又一服。俱以土茯苓半斤陰陽水十二碗煎五碗。連送五服七日驗。按煮一日夜而炒如銀色之藥品。卽上文乳香水粉九味也。胎狗乃初生之狗。用泥裹定火上煨透煨燥色黑爲末。分兩必數倍於諸藥。必同炒十味。炒如銀色也。

濮院沈維徳患下疳。前陰連根爛盡。溺從骨縫中出。瀝灌腎囊中﹐哀號痛楚。肛門亦復爛彌半寸。載至余家。只求得生爲幸。余亦從未見此病。故勉爲治之。內服不過解毒養血之劑﹐敷藥屢易﹐以不痛爲要。兩月後結痂能行。惟陰莖僅畱根耳。余偶閱祕本﹐有再長靈根一方﹐內有胎狗一个﹐適余家狗生三子。去其一泥裹煨燥。合藥付之。逾兩年忽生一子。舉族人大嘩。謂人道已無焉能生子。蓋維徳頗有家資。應繼者懷覬覦之心也。其嶽徐君密詢之。沈曰我服藥後﹐陽道已長。生子何疑。徐君乃集其族人共驗之。陽道果全。但累生如有節而無總皮。再期又生一子﹐眾始寂然。遠近傳之。以爲奇事。今猶有述之以爲異聞者。

○肺癰﹕唐宋古法治肺癰用甘涼之藥以淸其火﹐滋潤之藥以養其血﹐滑降之藥以祛其痰﹐芳香之藥以通其气﹐更以珠黃之藥解其毒﹐金石之藥塡其空﹐兼數法而行之屢試必效。看法兩腳骨疼痛者或腳骨不痛而舌下生如細豆一粒者﹐再心口之上內微痛或兩肋微痛及咳嗽口渴喉幹皆肺中生毒之癥也﹐卽用甘艸桔梗各二錢煎服﹐服下如覺稍安肺之患毒無疑矣。以犀黃丸服至一料全愈﹐此卽預識預治百無一死﹐世人但知腳痛醫腳咳嗽醫嗽﹐舌下一粒﹐便以刀刺且此一粒癰未成膿定然色淡癰愈亦消。重者其色紫黑如用刀刺立害。諸書皆云口吐臭痰胸中發腥作痛者肺癰也。又稱三不治。時吐臭痰久如粳米飯者不治。嘔膿不止者不治。白色變赤者不治。惟嘔而膿自出者易治。並無預知早治之法。此癥吐膿色白用犀黃丸治無不效。貧者用陳年芥菜鹵每早取半杯用豆腐漿衝服。服後胸中一塊塞上塞下﹐數次吐出惡膿﹐數日膿盡自愈神效。此癥永戒食鴨蛋白鯗紅蘿卜石首魚甲魚等。食則復發難治。林屋山人祕法也。又法用棉花卷竹片上蘸油點火使本人觀之。如肺癰看火頭是兩个。腸癰火頭只一个。

治法用炒薏苡仁爲末同糯米湯調服﹐常服當下膿血而安。

又方竹葉絞汁一盞服之吐出膿血自愈。又方用元參半斤天冬四兩桔梗二兩炙艸一兩水十碗煎至兩碗。另加蒲公英金銀花再煎至一碗。食後卽服。初起卽消。日久卽愈極效無比。

又方﹕炒生芪白芨銀花桔梗各一錢苡仁五錢貝母一錢半陳皮一錢二甘艸一錢二甜葶藶八分生薑一片水二鐘煎半食後徐徐服。初起去黃芪加軟防風一錢。久不愈者加槿樹皮一錢。未成卽消。已成卽潰而愈其效如神。

○桔梗湯﹕療中滿而振寒﹐脈數咽燥而不渴﹐時時吐出臭唾鮏臭。久久吐膿如粳米粥是爲肺癰。方用炙甘艸二兩桔梗二兩水煎服吐出膿血則差。

○桔梗白散咳胸中滿而振寒。脈數咽漧不渴時出濁唾鮏臭。久久吐膿如粳米粥者肺癰也。桔梗三錢貝母三錢巴豆一錢去皮心熬研作脂右三味搗篩。彊人飲服。病在上必吐。在下必利不止者飲冷水一杯忌豬肉筍。

○葶藶大棗瀉肺湯治肺癰喘不得眠者主之。葶藶末大棗丸煎服。

○仙枕方﹕丁公仙枕方﹕山西總兵丁其泰康熙時人年七十無嗣。遇異人授此方不二年精力彊壯至八十一歲已生二十一子矣。其方用槐木做枕一个髙三寸三分寬死寸五分長一尺二寸﹐如天蓋地式而上鉆孔一百二十八个如桐子大用後藥裝入枕中。百日後諸病消除。精神倍長。長壽髙多子眞仙方也。如夫婦皆以此做枕至見奇效。其藥料三五个月一換按此法開藥鋪之人最便利宜可以行之也。眞川椒桔梗荊實子柏子仁姜黃吳萸白術薄荷肉桂川芎智仁枳實當歸川烏千年健五加皮藜蘆羌活防風辛夷花白芷附子白芍槁本蓯蓉北細辛豬牙皂蕪荑甘艸荊芥菊花杜仲烏藥半夏共三十四味﹐每味一兩務要頂好鮮明咀片研爲細末絹袋盛之裝入枕中。按官桂以桂枝木代之亦可。

○疳疾﹕消疳丸。蒼術米泔浸去皮炒白術土炒酒炒當歸麥冬去心薏米山楂肉去核石斛去蘆炒神曲炒麥芽枳殼炒萊菔子陳皮厚朴使君子肉茯苓檳榔炙艸各一兩靑皮莪術木香砂仁各五錢炒榦爲末煉蜜爲丸。彈子大半湯送下一丸。專治小兒泄瀉無度。嗜食無厭肚大靑筋四肢嬴瘦或發夜熱或腫面目或腫手足瘦弱垂死者﹐但能進食瀉止食調肌肉自生。小兒周歲後乳食雜夾則易成疳。預服此丸脾胃充實保無疳疾。或缺乳成疳者一應服之。此藥大合脾胃生气血多服有益無病眞妙方也。

○脫皮腐肉疽方﹕小兒生脫皮腐肉疽﹐疽小如芝麻在後腕先起痛癢不堪﹐膿所到之處必潰爛。須先藥洗之後。又用藥擦之。韋陀簕﹝火秋簕﹞白芷仙人掌岸邊蓮﹝卽塘巖芋﹞九里明各一錢半煎洗患處。雄黃精一錢大楓子肉蛇牀子末赤小豆末各一錢半梅花冰片五分搽之卽愈。其效如神。

○白喉雙哦﹕急救白喉雙哦一切喉癥經驗仙方。紅牛膝生的搗汁艸藥店中可買射幹桔梗各等分煎水兌牛膝汁服下立愈﹐卽危險之癥灌入亦可回生。惟陰寒之癥禁用。

○贅癅﹕贅癅艸方用。馬錢子以荸薺卽莓梨也取汁磨塗患處。早晚二次不匝月而脫。

○稀痘﹕三豆湯治小兒出痘或天花盛行可以預服。綠豆小黑豆赤小豆甘艸每日水煮任意食豆飲汁﹐痘自不出。𨿽出必稀。

○痘癥泄瀉﹕泄有二端而糞黃臭穢小便赤澀者﹐此毒气奔越熱泄也。痘色必紅紫加味四苓湯主之。泄而糞靑白滑利者虛寒也﹐痘色必淡白參術散主之。如虛泄不止用七味荳蔻丸無不止矣。此聶久吾先生祕訣也。

加味四苓散治痘癥熱泄如神虛泄者斷不可服。赤苓木通澤瀉朱苓各七分炒川連炒黃芩牛蒡子車前子各五分燈心一團水煎空心服。

參術散治痘癥虛泄如神。黨參土炒術白茯苓砂仁炙艸炒薏苡仁白蓮肉神曲陳皮南楂肉南木香肉蔻﹐右藥爲末空心米湯下。

七味荳蔻丸﹕肉豆蔻訶子木香赤石脂枯礬龍骨砂仁稀粥爲丸綠豆大。米飲下。

○痘後目閉﹕痘後兩目難開方用。兔糞二錢密蒙花蟬蛻谷精艸各一錢共爲末用豬肝以竹刀剖開每肝一兩入末一錢包肝內蒸熟去藥飲汁食肝神效。

又方用蛇蛻一條洗淨焙乾天花粉二錢爲末納羊肝內﹝靑羯者佳﹞用麻縛定米泔水煮熟切片食之。痘後毒上攻目內成障不見人者。﹝食此旬日無不愈也﹞

○治麻良方﹕孟士治麻方用發表透肌淸毒活血理肺消痰淸胃解結﹐不拘四時皆可用之。誠治麻之良方也。漧葛荊芥薄荷桑白皮桔梗甘艸赤芍牛蒡子陳皮枳殼川貝甘艸紅花石膏歸尾地骨皮水煎服。

○血癥要藥﹕瓊玉膏治虛勞漧咳申先生方此爲血證第一方。沈香血竭琥珀粉各一錢半淮生地四斤白茯苓十二兩白蜜一斤黨參一兩右以地黃汁同蜜熬數沸用絹濾過將參﹑茯爲末入前藥汁和勻以瓷瓶用綿紙十數層加篛葉封瓶口﹐入沙鍋內以長流水沒瓶頸﹐桑柴火煮三晝夜取出。換紙擦口以蠟封固。懸井中一日取起仍煮半日調服。此方制法各殊以此爲正當。

○至寶丹治中惡气絕中風不語﹐中諸物毒熱疫﹐煩躁气喘吐逆難產悶亂死胎不下﹐以上並用童便一合生薑自然汁三五滴和溫化下三丸至五丸神效。又治肝肺積熱嘔吐邪气攻心﹐大腸風祕神魂恍惚頭目昏眩口漧不眠傷寒狂語並治之。生烏犀屑生玳瑁屑琥珀研朱砂研飛雄黃研細各一兩龍腦麝香研各一分牛黃五錢研安息香一兩半酒研飛淨一兩﹐熬膏。水安息香尢妙銀鉑箔各五十片。細研爲衣﹐右將生犀玳瑁爲細末入余藥研勻將安息香膏重湯煮凝成後入諸藥中和搜成劑丸如桐子大。用參湯化下三丸至五丸。又治小兒諸癇急驚心熱卒中客忤不得眠﹐煩躁風涎搐搦每二歲兒服二丸﹐人參湯下。本事方多人參南星天竺黃。安神定魂必備之方眞神丹也。

○聖濟大活絡丹治一切中風癱瘓萎痺痰拘攣疼痛癰疽流注跌打損傷小兒驚癇婦人停經。白花蛇烏稍蛇威靈仙兩頭尖艸烏天麻全蠍首烏龜板麻黃貫仲炙艸羌活官桂藿香烏藥黃連熟地大黃木香沈香以上各二兩細辛赤芍沒藥去油另研末丁香乳香另研僵蠶天南星靑皮骨碎補白蔻安息香酒熬制附子蒸黃芩茯苓香附酒浸焙元參白術以上各一兩防風一兩半葛根炙虎脛骨當歸各一兩半血蠍另研七錢炙地龍犀角麝香松脂各五錢牛黃另研片腦另研各一錢半人參三兩右共五十味爲末蜜丸如龍眼核大金箔爲衣陳酒送下。

凡頑痰惡風熱毒淤血入於經絡非此方不能透連。凡治肢體大癥必備之藥也。

○戒煙妙方﹕用棉花稭曬漧﹐搗絨﹐每癮一次後用五分開水沖服。不可間斷。以斷爲度。方用南瓜藤汁一錢﹐拌煙煮服﹐亦可斷癮。解洋煙方用﹕白礬末涼水調服。

○疥瘡兩方﹕先用石灰泡水洗﹐後用陳蒜瓣燒灰香油調塗搽。

○膿耳生韭菜汁點之。

○雜物入目刮自己左指甲末用燈艸蘸點自出。。又方用好京墨點之。

○胎衣不下羊耳血飲之。

○風火牙疼細辛地骨皮煎漱。

○偏墜皂角皮爲末涼水調搽。

○頭疼燒酒和麥麵貼之。又方醋炒麥麵貼之。

○產後血迷髙梁米湯一碗紅糖二兩調服。

○塵芒入目﹕藕汁滴之。

○傷力吐血蘿卜一兩蜜一兩黑豆四兩煮食。

○陰暑肚疼﹕先用皂角白礬生薑搗敷。後用燒酒和蕎面敷之。

○赤白帶下﹕蕎面雞子淸爲丸每服三錢。

時方匯要

○地骨皮飲﹕治陰虛火旺骨蒸發熱﹐日靜夜劇者。婦人熱入血室。胎前發熱者。四物湯加地骨皮三錢牡丹皮三錢水煎服。

○瀉白散﹕治肺气熱盛﹑咳嗽而喘﹑面腫身熱。桑白皮地骨皮甘艸水煎服。

○小半夏湯﹕嘔家本渴。渴爲欲解。今反不渴心下有支飲故也。半夏三錢生薑一錢半水煎服。

○外臺茯苓散﹕治心胸中有痰飲﹐宿水自吐出水﹐復心胸間虛。气滿不能食。消痰气令能食。茯苓人參白術各三兩枳實二兩桔皮一兩半生薑四兩。水煎服。

○淸脾飲﹕治痰積成瘧。靑皮厚朴艸果半夏柴胡白術甘艸茯苓黃芩水煎服

○溫膽湯﹕治熱嘔吐苦虛煩驚悸不眠痰气上逆。竹筎枳實茯苓半夏甘艸陳皮生薑水煎服。

○導赤散﹕治心熱小便黃赤莖中痛熱急不通。生地黃木通甘艸稍水煎服。

○犀角地黃湯﹕主治吐衄便血婦人血崩赤淋。生犀角生地黃白芍牡丹皮三味水煎去楂入犀汁熱服。

○二黃湯﹕治上焦火盛頭面腫大目赤腫痛心胸咽喉口舌耳鼻熱盛及生瘡毒者。黃芩黃連甘艸各等分。水煎食後服。

○升麻葛根湯﹕治陽明表熱下利兼治痘疹初發。升麻葛根芍藥炙艸右四味水煎服。

○防風通聖散﹕治風熱雍盛表裏三焦皆實者﹐此方主之。防風川芎當歸大黃薄荷麻黃連翹芒硝各五錢石膏黃芩桔梗各一兩滑石三兩甘艸三兩荊芥白術梔子二錢半生薑每服三錢水沖服。

○藿香正气散﹕治外受四時不正之气。內停飲食頭痛寒熱或霍亂吐泄或作瘧疾。藿香桔梗紫蘇白芷厚朴大腹皮半夏茯苓陳皮甘艸姜棗水煎服。

○防風黃芪湯﹕治中風不能言脈沈而弱者。防風黃芪等分水煎服。

○四磨飲﹕治七情感傷上气喘急煩悶不食。人參檳榔沈香臺烏。先濃磨水取七分煎數沸空心溫服。

○稀涎千緡湯﹕治風痰不下﹐喉中聲如牽﹐或中濕腫滿。半夏十四枚豬牙皂炙一錢甘艸一錢白礬二錢各研末以生薑自然汁少許﹐衝溫水調末一錢﹐灌之得吐痰涎卽醒。虛者以六君子加牙皂白礬末以吐之則庶幾矣。

○麥門冬湯﹕治火逆上气咽喉不利上逆下气者主之。麥冬半夏人參甘艸粳米大棗水煎服。

○神術湯﹕主治三時外感寒邪﹐內傷生冷﹐而發熱及脾泄腸風。白術三錢防風二錢甘艸一錢無汗用蒼術加蔥白。有汗加白術生薑水煎服。

○仙方活命飲﹕治一切瘡瘍未成膿者內消﹐已成膿者卽潰﹐又止痛消毒之聖藥也。穿山甲白芷防風皂刺乳香沒藥歸尾赤芍花粉貝母陳皮甘艸銀花酒水煎服。

○脫裏消毒散﹕人參黃芪白術茯苓當歸川芎芍藥金銀花白芷甘艸連翹水煎服。

○麻黃加術湯﹕治濕家自煩疼。麻黃桂枝甘艸杏仁白術水煎服。

○小靑龍加石膏湯﹕治肺脹咳而上气﹐煩躁而喘﹐脈浮者﹐心下有水。麻黃桂枝細辛芍藥甘艸五味子漧薑半夏石膏水煎服。

附加減法﹕咳去半夏加括蔞根。微利去麻黃加茯苓。喘者加杏仁。

○黃芪建中湯﹕治虛勞裏急﹐悸衄﹐腹中痛﹐夢失精﹐四肢酸疼﹐手足煩熱。咽漧口燥諸不足。黃芪膠飴白芍甘艸桂枝生薑大棗水煎服。

○歸脾湯﹕治思慮傷脾或健忘怔忡﹐驚悸盜汗﹐寤而不寐或心脾作痛﹐嗜睡少食﹐月經不調。人參黃芪甘艸白術茯苓木香酸棗仁當歸遠志龍眼肉姜三片。水煎服。

○保元湯﹕治气虛血弱之總方也。小兒驚痘家虛者。最宜。黃芪三錢人參二錢甘艸一錢肉桂三分水煎服。

○四君子湯﹕治面色萎白言語輕微﹐四肢無力﹐脈來虛弱者。若內熱或飲食難化作酸乃屬虛火﹐須加炮姜。人參白術茯苓甘艸各二錢水煎加姜棗溫服。

○香砂六君子湯﹕治气虛腫滿﹐痰飲結聚﹐脾胃不和變生諸癥。人參一錢白術二錢茯苓二錢甘艸七分陳皮八分半夏一錢砂仁八分木香七分右生薑三片水煎服。

○四物湯﹕治一切血虛血熱血燥諸癥。當歸熟地三錢川芎一錢半白芍二錢水煎服。

○聖愈湯﹕治一切失血或血虛煩渴﹐燥熱睡臥不寧﹐無心煩熱作渴等癥。四物湯加人參黃芪一方去芍藥。水煎服。

○當歸補血湯﹕治男婦肌熱面赤煩渴引飲﹐脈來洪大而虛重按全無。當歸一錢黃芪五錢水煎服。

○酸棗仁湯﹕治虛勞虛煩不得眠。酸棗仁甘艸知母茯苓川芎水煎服。

○養心湯﹕治心神不足﹐夢寐不寧﹐驚悸健忘等癥。白芍當歸人參遠志麥冬黃芩山藥芡實茯神蓮須酸棗仁石蓮子水煎服。

○獨參湯﹕治元气虛而不支﹐脈微欲絕及婦人血崩﹐產後血暈。蘇黨參四兩濃煎頓服。或加童便薑汁附子黃連隨癥加減治之。

○炙甘艸湯﹕治傷寒脈結代﹐心動悸者。外臺又治肺萎咳吐﹐多心中溫溫液液者。甘艸生地麥冬人參桂枝生薑大棗阿膠麻仁酒水煎服。

○逍遙散﹕治肝家血虛火旺﹐頭痛目眩﹐頰赤口苦倦怠煩渴﹐抑鬱不樂。兩肋作痛。寒熱少腹重墜﹐婦人經水不調。脈弦大而虛。當歸白芍白術茯苓炙艸柴胡各一錢加丹皮山梔炒各五分名丹梔逍遙散。

○二陳湯﹕治肥盛之人濕痰爲患﹐喘咳脹滿。半夏二錢陳皮三錢甘艸一錢姜二片水煎服。

○參麥飲﹕生脈散治熱傷元气气短倦怠﹐口漧出汗。人參麥冬五味子水煎服。

。理中湯﹕治中气不運﹐腹中不實﹐口失滋味。病久不食﹐臟腑不調與傷寒直中太陰自利不渴寒多而嘔等癥。人參白術炮姜炙艸各一錢半水煎服。甚者加附子名附子理中湯。

○三因芪附﹐術附﹐參附三湯治陽虛﹐自汗﹐寒濕﹐沈痼﹐陽虛陰盛。黃芪一兩附子五錢﹐名芪附湯。白術一兩附子五錢名術附湯。人參一兩附子五錢名參附湯。水煎服。衛陽不固自汗用芪附。脾陽遏郁自汗用術附。腎陽浮游自汗用參附。凡屬陽虛自汗﹐不能捨三方爲治。然三方之用大矣。芪附治虛風。術附治寒濕。參附壯元神。

○淸暑益气湯﹕長夏濕熱炎蒸﹐四肢困倦﹐精神減少熱气髙心煩﹐便黃﹐渴而自汗﹐脈虛者此方主之。人參黃芪甘艸白術蒼術各一錢半神曲靑皮升麻漧葛麥冬五味當歸黃柏澤瀉廣皮水煎溫服。

○竹葉黃芪湯﹕治消渴气血虛﹐胃火盛而作渴。淡竹葉生地各三錢黃芪麥冬當歸川芎黃芩甘艸芍藥人參半夏石膏水煎服。

○淸燥救肺湯﹕主治諸气膹郁﹐諸萎喘嘔。經霜桑葉三錢石膏一錢半甘艸一錢人參七分炒研胡麻仁一錢眞阿膠八分麥冬一錢半杏仁七分炙枇杷葉一錢水煎服。痰多加貝母瓜蔞。血枯加生地熟地甚加犀角羚羊角或牛黃。

○當歸六黃湯﹕治陰虛有火﹐令人盜汗。當歸生地熟地黃芪黃連黃柏水煎服。

○桂苓甘術湯﹕治心下有痰飲﹐胸脇支滿﹐目眩又曰短气有微飲當從小便去之。桂苓甘術湯主之﹐腎气丸亦主之。茯苓四錢桂枝三錢白術三錢甘艸三錢水煎服。

○葛根黃芩黃連湯﹕治太陽誤下﹐邪熱入裏﹐脈促﹐喘而不利。葛根甘艸黃芩黃連水煎服。。

○桂枝去桂加茯苓白術湯﹕服桂枝湯或下之﹐仍頭項彊痛﹐翕翕發熱﹐無汗心下滿微痛﹐小便不利者﹐此湯主之。小便利則愈。桂枝湯去桂加茯苓白術湯減芍藥爲要。

○黃芩湯﹕治太陽少陽合病﹐自下利者﹐若嘔者加半夏生薑。黃芩三錢甘艸二錢芍藥三錢大棗四枚水煎服。

○黃連湯﹕治傷寒胸中有熱﹐胃中有邪气﹐腹中痛欲嘔吐者。黃連甘艸漧薑各三錢人參二錢桂枝三錢半夏三錢大棗四枚水煎服。

○小陷胸湯﹕治心下痞﹐按之則痛﹐脈浮滑者。黃連半夏括蔞實水煎服。

○大陷胸湯﹕治傷寒發熱﹐不發汗而反下之。表熱乘虛入於胸中。與不得爲汗之水气結而不散﹐會心下至小腹﹐鞭滿而痛不可近﹐其人身無大熱﹐但頭汗出或潮熱燥渴﹐脈沈緊者﹐如水腫腸澼﹐形气俱實者亦可用。大黃芒硝葶藶子杏仁甘遂水煎服。

○五瀉心湯﹕傷寒五六日嘔而發熱柴胡證具而以它藥下之。但滿而不痛此爲痞﹐宜半夏瀉心湯。半夏黃芩漧薑人參黃連大棗甘艸水煎服。

○傷寒大下後復發汗﹐心下痞﹐惡寒者表未解也﹐不可攻痞。當先解表﹐表解。乃可攻痞。解表宜桂枝湯。攻痞宜大黃黃連瀉心湯。心下痞按之濡﹐其脈關上浮者﹐大黃黃連瀉心湯主之﹐大黃二錢黃連一錢黃芩一錢附子一錢水煎服。

○傷寒汗出解之表﹐胃中不和﹐心下痞鞭﹐幹噫﹐食臭﹐肋下有水气﹐腹中雷鳴下利。生薑瀉心湯。

生薑四錢甘艸三錢人參三錢漧薑一錢黃連一錢黃芩三錢半夏一錢大棗四枚水煎服。

○傷寒中風醫反下之﹐其人下利﹐日數十行﹐糓不化﹐腹中雷鳴﹐心下痞鞭而滿﹐漧嘔心煩不安。醫見心下痞﹐謂病不盡﹐復下之。其痞益甚﹐此非結熱﹐但以胃中虛﹐客气上逆﹐故使鞭也。甘艸瀉心湯。

甘艸四錢黃芩三錢漧薑三錢半夏五錢黃連一錢大棗四枚水煎服。

○桂枝甘艸湯﹕治發汗過多﹐其人叉手自冒心﹐心下悸﹐欲得按者。桂枝四錢炙艸二錢水煎服。

○芍藥甘艸附子湯﹕發汗病解反惡寒者﹐虛故也。此方主之。芍藥三錢炙艸二錢附子一錢水煎溫服。

○小建中湯﹕治傷寒表未解或心悸而煩﹐或腹中急痛而脈陽濇陰弦者。桂枝三錢芍藥六錢甘艸三錢生薑三錢大棗四枚膠飴六錢水煎去渣納飴溫服。

○五苓散﹕治脈浮小便不利﹐熱微消渴者。發汗已﹐脈浮數﹐煩渴﹐中風發熱﹐六七日不解而煩有表裏癥﹐渴欲飲水。茯苓三錢朱苓三錢白術三錢澤瀉五錢肉桂三分爲末衝服。加茵陳治酒積黃疸。

○茵陳蒿湯﹕治陽明病發熱﹐但頭汗出﹐身無汗﹐小便不利﹐渴飲水漿。此爲郁熱在裏﹐身必發黃﹐腹微滿者本方主之。茵陳蒿六錢梔子三錢大黃二錢水煎服。

○梔子豉湯﹕治陽明病脈浮而緊﹐咽漧口苦﹐腹滿而喘﹐發熱汗出不惡寒反惡熱﹐身重煩躁﹐心中憒憒﹐怵惕懊憹目疼鼻幹不得臥。梔子三錢香豉二錢先煮梔子﹐後入豉﹐溫服。少气加甘艸﹐嘔加生薑下後心煩腹滿起臥不安者去豉加厚朴﹐枳實。若醫以丸藥下之。身熱不去微煩者﹐去豉加漧薑﹔若身熱發黃去豉加甘艸黃柏。

○豬苓湯﹕治陽明病﹐脈浮發熱﹐渴欲飲水﹐少陰病下利六七日﹐咳而嘔渴心煩不得眠者。豬苓茯苓澤瀉滑石阿膠各一錢先煎四味後入阿膠溶化溫服。

○白虎湯﹕治陽明癥﹐汗出渴欲飲水﹐脈洪滑不惡寒反惡熱。石膏三錢知母一錢甘艸五分粳米三錢先煎米後入藥溫服。

○白虎加人參湯﹕治太陽中熱汗出惡寒身熱而渴暍是也。

○大承气湯﹕治陽明病潮熱﹐手足戢然汗出﹐譫語﹐汗出多胃燥﹐獨語如見鬼狀﹐喘冒不能臥﹐腹滿痛﹐脈滑實。又目中不了了﹐睛不和。又少陰病﹐初得之。口燥咽漧者﹐自利淸水色純靑﹐心下痛﹐口燥舌漧者﹐六七日腹脹不大便者。大黃四錢厚朴八錢枳實三錢芒硝一錢先豬朴枳入大黃後入芒硝去渣溫服。得下卽停後服。

○小承气湯﹕陽明病其人多汗以津液外出﹐胃中燥﹐大便必硬﹐硬則譫語。此湯主之。大黃厚朴枳實水煎服。

○調胃承气湯﹕太陽病過經十餘日﹐心下溫溫欲吐而胸中病﹐大便反溏﹐腹微滿﹐鬱鬱微煩﹐先其時自極吐下者﹐與調胃承气湯。大黃四錢甘艸二錢芒硝二錢﹐先煮黃艸後入芒硝少溫溫服。

○桃仁承气湯﹕治血結胸中手不可近﹐或上焦蓄血﹐寒熱胸滿﹐漱水不欲咽﹐善忘昏迷如狂者﹐此方治敗血畱經通月事。桃仁五分大黃一錢朴硝三分肉桂三分甘艸三分姜一片水煎服。

○抵擋湯並丸﹕治傷寒蓄血並治癥瘕﹐追虫攻毒甚佳。水蛭熬虻虫去翅足桃仁酒大黃水煮去渣溫服。當下血。

○小柴胡湯﹕治傷寒五六日﹐寒熱往來。胸肋苦滿。嘿嘿不欲飲食﹐心煩喜嘔﹐耳聾﹐脈數﹐此是少陽經半表半里之癥。此湯和解之。柴胡三錢黃芩二錢人參二錢甘艸二錢半夏三錢生薑三錢大棗四枚水煎溫服。若胸中煩而不嘔。去半夏人參﹐加瓜蔞實。若渴去半夏加人參花粉﹐腹中痛去黃芩加芍藥﹐若肋下痞硬﹐去大棗加牡蠣﹐心下悸小便不利去芩加茯苓。不渴有微熱﹐去人參加桂枝。咳者去人參﹑姜棗加五味漧薑。

○大柴胡湯﹕治熱結在內﹐往來寒熱者。柴胡三錢半夏三錢黃芩一錢芍藥一錢枳實六分生薑五分大棗三枚水煎服。

○柴胡桂枝湯﹕傷寒六七日﹐發熱微惡寒﹐肢節煩疼﹐微嘔心下支結。此太陽少陽並病也。柴胡桂枝合半湯主之。柴胡四錢黃芩一錢半人參一錢半生薑一錢半芍藥一錢半桂枝一錢半甘艸一錢半夏一錢大棗四枚水煎服。

○桂枝加芍藥加大黃二湯﹕本太陽病﹐醫反下之。因腹滿時痛者﹐屬太陰也。桂枝加芍藥湯﹐大實痛者﹐桂枝加大黃湯主之。桂枝芍藥甘艸生薑大棗卽桂枝湯加芍藥。大痛者卽原方加大黃煎法如前。

○麻黃附子細辛湯﹕治少陰病。始得之。發熱脈沈﹐無裏證者。麻黃一錢炮附子一錢細心二千先煮麻黃去沫﹐後入二味去渣溫服。熱微者以甘艸易細辛。微發汗。

○漧薑附子湯﹕下後復發汗晝日煩躁不得眠﹐夜而安靜不嘔。不渴﹐無表證﹐脈沈﹐身無大熱者此湯主之。漧薑三錢附子一錢水煎服。

○茯苓四逆湯﹕發汗若下之﹐病仍不解﹐煩躁者主之。茯苓人參甘艸漧薑附子水煎服。

○旋覆代赭石湯﹕治汗吐下解表﹐後心下痞硬﹐噫气不除。旋復花三錢代赭石一錢人參二錢炙艸三錢生薑五錢半夏三錢大棗四枚﹐水煎服。

○赤石脂禹餘糧湯﹕主治久利不止﹐大腸虛脫﹐服理中丸而利益甚者。赤石脂五錢禹餘糧五錢水煎去渣溫服。

○眞武湯﹕治少陰水气爲患﹐腹痛下利﹐四肢沈重﹐疼痛﹐小便不利﹐其人或咳﹐或嘔或小便利而下利者用此加減。白術二錢茯苓三錢白芍三錢炮附子一錢生薑三錢水煎去渣溫服。

○黃連阿膠湯﹕治少陰病得之二三日﹐心中煩不得臥。黃連四錢黃芩一錢芍藥二錢雞子黃一枚阿膠三錢先煮藥去渣﹐內膠溶小冷內黃攪令相和得溫服。

○當歸四逆湯﹕手足厥冷﹐脈細欲絕者主之。若其人內有久寒﹐加吳萸生薑。當歸三錢桂枝三錢芍藥三錢細辛二錢甘艸二錢通艸二錢大棗五枚水煎服。

○吳茱萸湯﹕治厥陰病﹐漧嘔吐涎沫﹐頭痛者﹐少陰癥吐利手足厥冷﹐煩躁欲死者﹐陽明病食糓欲嘔者。吳茱萸五錢人參三錢生薑六錢大棗四枚水煎服。

○白頭翁湯﹕治厥陰熱利下重脈沈弦﹐渴欲飲水者。白頭翁三錢黃連二錢黃柏二錢秦皮二錢水煎服。

○四逆湯﹕治脈沈厥逆等證。甘艸二錢漧薑一錢附子一錢水煎服。

○通脈四逆湯﹕治少陰病下利消糓﹐裏寒外熱﹐手足厥冷﹐脈微欲絕﹐身反不惡寒﹐其人面赤色或腹痛或漧嘔或咽痛或利止脈不出者﹐厥陰下利淸糓﹐裏寒外熱汗出而厥者亦主之。漧薑三錢炙艸三錢附子一錢水煎服加蔥九莖。腹中痛去蔥加芍﹔嘔加生薑﹔咽痛去芍加桔梗﹔利止脈不出去桔梗加參。

○通脈四逆加豬膽汁湯﹕吐已下斷﹐汗出而厥﹐四肢拘急不解脈微欲絕者。前方加豬膽汁半匕燉服。

○麻杏甘石湯﹕溫熱內發表裏俱熱﹐頭痛身疼﹐不惡寒反惡熱。無汗而喘﹐大煩大渴﹐脈陰陽俱浮者﹐用此發汗而淸火﹐若脈弱沈緊﹑沈細﹑惡寒惡風汗出而不渴者禁用。麻黃四錢杏仁五錢甘艸二錢石膏八錢水煎服。

○附子湯﹕治少陰病身痛﹐手足寒﹐骨節痛﹐口中和﹐惡寒脈沈者。附子二錢人參二錢白術四錢茯苓三錢芍藥三錢水煎服。

○人參三白湯﹕治汗下後微虛少气發熱﹐口燥去柴胡名人參三白湯。人參柴胡白術白芍白茯苓姜棗水煎服。

○濟生腎气丸﹕治腎虛脾弱腰重腳腫﹐小便不利﹐腹脹喘急﹐痰盛已成鼓癥。其效如神。熟地四錢白茯苓三錢牡丹皮一錢淮山一錢澤瀉一錢山茱萸一錢牛膝一錢肉桂一錢附子五分水煎服。蜜丸空心米飲下。

○八味地黃丸﹕治命門火衰不能生土﹐以致脾胃虛寒﹐飲食少思﹐大便不實﹐下元衰憊﹐臍腹疼痛﹐也多漩溺等癥。熟地黃八錢幹山藥四錢山茱萸四錢牡丹皮三錢茯苓三錢澤瀉三錢肉桂一錢附子一錢爲末蜜丸桐子大。酒下十五丸。日再服。

○六味地黃丸﹕主治腎精不足﹐虛火炎上﹐腰膝萎軟﹐骨熱酸疼﹐足跟痛﹐小便淋祕或不禁遺精﹐夢泄﹐水泛爲痰﹐自汗﹑盜汗﹑亡血﹑消渴﹑頭目眩運﹑耳聾﹑齒搖﹑尺際虛大者。熟地八錢山茱萸四錢茯苓四錢淮山藥四錢牡丹皮三錢澤瀉二錢爲末煉蜜爲丸﹐如桐子大﹐空心淡鹽湯下。

○天王補心丹﹕主治心血不足﹐神智不寧﹐津液枯竭﹐健忘怔忡﹐大便不利。口舌生瘡等癥。人參酸棗仁當歸生地柏子仁麥冬天冬遠志五味子茯苓丹參元參桔梗爲末蜜丸白湯下。

李東恆方

○朱砂安神丸﹕治心神昏亂﹐驚悸怔忡。寤寐不安。朱砂另研黃連各五錢生地三錢當歸二錢甘艸二錢爲末酒泡蒸餅丸如麻子大﹐朱砂爲衣﹐每服三十丸。臥時津液下。

○枳術丸﹕治胃虛濕熱﹐飲食壅滯心下痞悶。白術二兩麥炒枳殼一兩爲末荷葉煨陳米飯爲丸﹐白湯下。

○四神丸﹕治脾腎雙虛子後作瀉﹐不思食﹐不化食。肉果二兩炒破故紙四兩五味子二兩吳茱萸五錢右爲末紅棗四十九粒生薑四兩切水煮棗熟去姜取棗肉和藥丸桐子大空心鹽湯下。

○滋腎丸﹕治肺萎聲嘶喉痺咳血煩躁腹悶欲吐等癥。酒炒黃柏二兩酒炒知母二兩肉桂一錢爲末米丸桐子大空心下。﹝通關丸也亦治下焦濕熱溺癃不渴﹞

○虎潛丸﹕治腎陰不足筋骨萎軟不能步履。龜板黃柏各四兩知母熟地各二兩牛膝三兩半鎖陽虎骨當歸各一兩芍藥一兩半陳皮三錢半右爲末。煮羯羊肉搗爲丸﹐桐子大。鹽湯下。

○越鞠丸﹕治臟腑一切痰﹑食﹑气血諸郁爲痛﹑爲嘔﹑爲脹﹑爲利者。香附蒼術撫芎山梔仁神曲水泛爲丸。每服百丸。﹝六郁越鞠丸加減法﹕血郁紅花下﹐濕加白芷﹑熱加燈心﹑食加山楂﹑痰加生薑﹑气加木香送下。﹞

○封髓丹﹕治夢遺失精及與鬼交。黃柏砂仁甘艸右蜜糊丸。每服三錢。

○左金丸﹕治肝臟火實﹐左肋作痛。麻仁二升杏仁一斤枳實厚朴芍藥各八兩大黃一斤爲末蜜丸白湯下十五丸。

○更衣丸﹕治津液不足大便不通。朱砂五錢蘆薈七錢研細滴好酒少許和丸。每服一錢。好酒送下。

○備急丸﹕治寒气冷食稽畱胃中﹐心腹痛﹐大便不通者。大黃漧薑各一兩巴豆一兩先搗大黃漧薑爲末巴豆合搗千捶﹐和蜜丸如豆大。每服四丸﹐暖水或酒下。凡中惡心腹脹滿﹐卒痛如錐刺﹐气急口禁如卒死者﹐捧頭起灌令下咽。須臾當差﹐不差更與三丸﹐當腹中鳴﹐卽吐利便差。若口禁者﹐亦須折齒灌之。

○礞石滚痰丸﹕治實熱老痰之峻劑﹐虛寒者不宜用。黃芩大黃酒蒸各八兩沈香五錢礞石一兩爲末水丸﹐溫水送下。

○指迷茯苓丸﹕治中焦停痰伏飲。半夏二兩茯苓一兩風化硝二錢半枳殼五錢爲末薑汁糊丸。

○平胃散﹕治濕淫於內﹐脾胃不能克制﹐有積飲﹐痞膈中滿者。蒼術五斤陳皮厚朴三斤炙艸三十兩爲末每服三錢﹐姜湯下。

○天水散﹕治夏時中暑﹐熱傷元气﹐內外俱熱﹐無气以動﹐煩渴欲飲﹐腸胃枯涸者﹐又能催生下乳﹐積聚水畜﹐裏急後重﹐暴注下迫者。宜之。桂府滑石六兩甘艸一兩辰砂三錢爲末新汲水調服三錢。

○阿膠散﹕治肺虛有火﹐嗽﹐無津液咳而哽气者。眞阿膠一兩半牛蒡子二錢半馬蔸鈴五錢炙艸五錢杏仁七錢糯米一斤每服兩許水煎服。

○玉屏風散﹕治風邪久畱不散者﹐自汗不止者亦宜。防風黃芪白術各等分爲細末酒調服。

○五淋散﹕治膀胱有熱水道不通﹐淋澀不出或尿如豆汁﹐或成砂石﹐或如膏汁﹐火熱沸便血。赤茯苓一錢半赤芍一錢山梔仁一錢當歸一錢甘艸一錢燈心水煎服。

○失笑散﹕治產後心腹絞痛﹐欲死﹐或血迷心竅﹐不省人事。五靈脂蒲黃每服三錢酒煎服。

○獨聖散﹕山楂肉二兩水煎用童便砂糖和服。凡兒枕作痛可以立止。

○淸胃散﹕治胃經濕熱﹐牙齒牙根腫痛。或牽引頭腦或面發熱。生地當歸川連升麻丹皮水煎服。

○龜鹿二仙膠﹕大補精髓﹐益气養神。鹿角血十斤龜板五斤枸杞子二十兩人參十五兩右用鉛罈如法熬膠。初服酒化一錢半。漸至三錢空心下。

○竹葉石膏湯﹕傷寒解後﹐虛羸少气﹐气逆欲吐者。竹葉二把石膏一斤半半夏半升人參三兩甘艸二兩糯米半升右七味以水一斗煮取六升。去渣納粳米煮米熟湯成去米溫服。

○補中益气湯﹕治陰虛內熱﹐頭痛口渴﹐表熱自汗不任風寒﹐脈洪大﹐心煩不安﹐四肢困倦﹐懶於言語﹐無气以動。動則气髙而喘。黃芪人參云術炙艸陳皮當歸升麻柴胡姜棗水煎溫服。

○瓜蒂散﹕邪結胸中﹐胸中痞硬﹐寸脈微浮﹐气上衝咽喉不得息﹐或心下滿而煩﹐饑不能食﹐手足厥冷﹐脈乍緊者﹐或飲食入口卽吐﹐心中溫溫欲吐﹐復不能吐。始得之手足寒﹐脈弦遲者。皆宜用此吐之。亡血。虛家不可與也。瓜蒂一錢赤小豆一錢各搗爲末加香豉五分煮縻去渣溫服。不吐者少加得吐乃止。

○烏梅丸﹕治厥陰消渴气上衝心心中疼熱饑不欲食﹐食卽吐蚘。又主久利。烏梅三百枚黃連一斤細辛炮附人參桂枝黃柏各六兩漧薑十兩當歸蜀椒各四兩爲末篩盡以苦酒浸烏梅去核﹐蒸飯丸桐子大﹐白湯下。

○石斛夜光丸﹕治神水寬大﹐漸散昏如霧露空中有黑花及觀物成二。神水淡綠淡白色者。天冬人參茯苓各二兩麥冬熟地生地各一兩枸杞子菟絲子甘菊花石斛幹山藥杏仁各七錢肉蓯蓉蒺藜川芎炙艸川連防風靑葙子枳殼羚羊角鎊烏犀鎊各五錢牛膝六錢半艸決明八錢爲細末煉蜜丸桐子大。每服三十丸。溫酒鹽湯送下。

○四生丸﹕治陽盛陰虛﹐血熱妄行﹐或吐或衄者。生地生柏葉生荷葉生艾葉搗爛爲丸雞子大﹐滚湯化服。

○當歸龍薈丸﹕治肝經實火﹐大便祕結﹐小便澀滯﹐或胸膈作痛﹐陰囊腫脹﹐凡屬肝經實火皆宜服之。當歸龍膽艸黃連黃芩梔子仁各一兩大黃蘆薈靑黛各五錢木香二錢半麝香一分半右爲末神曲糊爲丸。姜湯下。

○資生丸﹕治婦人妊娠三月脾虛嘔吐或胎滑不固兼丈夫調中養胃﹐饑能使飽﹐飽能使饑﹐神妙難述。人參三錢云術三錢茯苓二錢山藥二錢苡仁一錢半蓮肉二兩芡實一錢半甘艸一錢陳皮二錢麥柏二錢神曲二錢白豆蔻八錢藿香一錢川連四錢砂仁一錢半扁豆一錢半山楂一錢半右爲末煉蜜爲丸彈子大。每服二丸米飲下。

○磁珠丸﹕治神水寬大漸散昏如霧露中行有黑花﹐及觀物成二體﹐及內障神水淡綠色﹐淡白色又治耳聾耳鳴。煆磁石二兩辰砂一兩神曲三兩作餅煉蜜爲丸。空心米飲下。

○龍膽湯﹕治肋痛﹐口苦耳聾耳腫筋萎﹐陰濕熱癢陰腫血濁溲血。龍膽艸柴胡黃芩梔子木通車前子澤瀉生地當歸甘艸水煎服。凡濕熱肝邪可治。

○甘露飲﹕治胃中濕熱﹐色黃溺赤﹐口瘡吐血衄血口爛齦縻。天冬麥冬生地熟地枇杷葉黃芩枳殼石斛茵陳甘艸各等分。水煎服。

○五皮飲﹕治脾虛膚腫﹕陳皮茯苓皮生薑皮桑白皮五加皮水煎服。

○瀉白散﹕秋傷燥令成痰嗽。桑白皮一錢地骨皮一錢甘艸五分粳米百粒水煎服。

○一味白術酒﹕治傷濕一身盡疼。白術一兩酒煎服。不能飲酒者以水代之。

○腎著湯﹕治寒濕腰痛如帶五千錢。此帶脈爲病﹐名曰腎著。甘艸二錢白術漧薑茯苓各四錢水煎服。卽金匱姜苓術湯。

○濟生烏梅丸﹕治大便下血如神。炒僵蠶一兩烏梅肉一兩半共爲末﹐醋糊丸。每服四十丸。空心醋湯下。

○聖濟附子湯﹕治洞泄﹐寒中﹐注下水糓﹐或痢赤白﹐食已卽出﹐食物不消。炮附子炒烏梅肉各一兩炒黃連二兩炒漧薑一兩爲末煉蜜爲丸。米飲下。

○涼膈散﹕瀉三焦六經諸火。連翹一錢半酒軍芒硝甘艸各一錢梔子黃芩薄荷各五分竹葉二十片生蜜一匕﹐煎服。膈上如焚一服消。

○蘇子降气湯﹕治痰嗽气喘。蘇子桔皮半夏當歸前胡厚朴各一錢沈香炙艸各五分甚加肉桂去沈香。水煎服。然此方不如用桂枝湯加厚朴杏仁之爲愈也。

○聖愈湯﹕治一切失血或血下虛。煩渴燥熱﹐睡臥不寧﹐五心煩熱﹐作渴等癥。卽四物湯加人參黃芪各三錢水煎服。

○八珍湯﹕气血雙補加桂芪﹐名十全大補湯。四物歸地芍川芎﹐血證諸方括此中。若與四君諸品合﹐雙療气血八珍崇﹐桂芪加八珍煎﹐大補功宏號十全。再益志陳五味子﹐去芎辛串養榮專。

○人參養榮湯﹕治脾肺俱虛﹐發熱惡寒﹐肢體瘦倦﹐食少作瀉等癥。若气血兩虛﹐變見諸癥﹐勿論病脈﹐但用此湯諸癥悉除。

○五味異功散﹕健脾進食爲病後調補之良方。卽四君子湯加陳皮二錢水煎服。

○六君子湯﹕治脾胃虛弱﹐脾滿痰多。卽四君子湯加陳皮二錢半夏二錢水煎服。

○香砂六君子湯﹕治气虛腫滿﹐痰飲結聚﹐脾胃不和﹐變生諸癥者。卽六君子湯加木香砂仁各一錢水煎服。

○正元丹﹕治命門火衰﹐不能生土﹐吐逆厥冷﹐有時陰火上衝﹐則頭面熱﹐眩暈﹐惡心。濁气逆滿則胸肋刺痛﹐臍肚脹急。卽四君子湯加淮山黃芪各三錢水煎服。

○雞鳴散﹕治腳气第一品藥。不問男女皆可服。如或風濕流注。腳痛不可忍﹐筋脈浮腫者﹐並宜服。其效如神。檳榔七枚桔紅木瓜各一兩吳萸蘇葉各三錢桔梗生薑各五錢水三碗煎一碗﹐候冷服之。天明當下黑糞水。早飯時必痛住腫消。

○近效白術湯﹕治風虛頭重眩苦極不知食味﹐暖肌補中益精气。卽術附湯減半加炙艸一錢半生薑二片大棗二枚﹐水煎服。﹝白術五錢附子二錢半﹞

○參附術附芪附三方合括歌。陰盛陽虛汗自流﹐腎陽脫汗參附求﹝人參一兩附子五錢﹞﹔脾陽遏郁術和附﹝白術一兩附子五錢﹞﹐若是衛陽芪附投﹝黃芪一兩附子五錢﹞。

○三生飲﹕治卒中昏不知人﹐口眼歪斜﹐半身不遂﹐並痰厥陰厥。生附子生南星生川烏各去皮各五錢木香二錢參一兩另煎衝藥調服風痰卒倒效神靈。

○益元湯﹕治陰盛格陽之證﹐面赤口渴﹐欲臥於泥水之中﹐爲外熱內寒乃熱因寒藥﹐爲引用也。此白通加人尿豬膽之變方也。蘄艾葉炮附子北漧薑麥冬五味子知母黃連人參炙艸蔥白童便水煎服。

○百合湯﹕治心口痛﹐服諸熱藥不效者﹐亦屬气痛。百合一兩烏藥三錢水煎服。

○丹參飲﹕治心痛胃腕諸痛多效﹐婦人更效。丹參一兩白檀香縮砂仁各一錢水煎服。

○金鈴子散﹕治心腹痛﹐及肋痛等癥。脈洪數﹐及服熱藥而增痛者如神。元胡索金鈴子等分搗末淸酒調服。

○左金丸﹕治肝臟實火﹐左肋下痛或吐酸水。黃連六兩吳茱萸十一兩爲末煉蜜爲丸。

○香連丸治赤白痢﹕黃連二十兩吳茱萸十兩木香五兩研末醋糊丸﹐空心米湯下。

○萆薢分淸飲﹕治遺精﹐白濁﹐急淋等癥。烏藥益智仁石菖蒲萆薢各三錢甘艸一錢半煎成加鹽少許頻服。

○斗門密傳方﹕治毒痢臟腑撮痛膿血赤白﹐或下血片。日夜無度﹐及噤口惡痢﹐他藥不能治者。立見神效。黑豆一兩半漧薑四錢炙地楡六錢甘艸六錢白芍三錢罌粟殼八錢水煎服。

○脾約丸﹕治臟腑不和﹐津液偏滲於膀胱﹐以致小便多﹐大便祕結者。白芍火麻仁杏仁枳實厚朴各五錢大黃一兩煉蜜爲丸﹐如桐子大﹐白湯送下。大便利卽止。

○防風通聖散﹕風熱壅盛﹐表裏三焦皆實乃發表攻裏並用法。大黃朴硝荊芥麻黃山梔白芍連翹甘艸桔梗川芎當歸石膏滑石薄荷結茯苓白術蔥薑水煎服。

○越鞠丸﹕治臟腑一切痰﹐食。气。血諸郁爲痛﹐爲脹﹐爲利者。六郁宜施越鞠丸。芎蒼曲附並梔養﹐食停气血濕痰火﹐得此調和頃刻安。香附﹝气﹞撫芎﹝血﹞蒼術﹝濕﹞梔子﹝火﹞神曲﹝食﹞麥芽煎湯泛丸。濕加茯苓白芷﹐火加靑黛﹐痰加南星半夏瓜蔞海石。血加桃仁紅花﹐气加木香檳榔﹐食加麥芽山楂﹐挾寒加吳茱萸。

○稀涎湯﹕治風痰不下﹐喉中如牽鋸﹐或中濕腫滿。皂角一个大半夏十四枚炙艸一錢白礬二錢爲末每服一錢。生薑少許。溫水沖灌﹐得吐痰涎卽醒。此奪門之兵也。風初中時宜之。

○通關散﹕細辛皂角爲末吹鼻中得嚏得生。

○五積散﹕治感冒寒邪﹐頭疼﹑身痛﹑項背拘急﹐惡寒嘔吐﹑肚腹疼痛及寒濕客於經絡﹐腰腳骨髓酸痛及痘瘡寒勝等癥﹐本方去麻黃﹐酒水同煎。治痢後鶴膝風甚效。當歸麻黃蒼術陳皮各一錢厚朴漧薑芍藥枳殼各八分半夏白芷各七分桔梗炙艸茯苓肉桂人參各五分川芎四分姜蔥少許﹐水煎服。

○地黃飲子﹕治舌喑不能言﹐足廢不能行﹐此謂少陰气厥不至急當溫之。名曰痱證。肉桂附子肉蓯蓉茯苓熟地麥冬五味子遠志石菖蒲山茱萸巴戟天石斛各五錢分薄荷七片水煎服。

○小續命湯﹕六經中風之通劑。如六經中風歪斜不遂語言澀謇及剛柔二痙﹐亦治厥陰風濕等癥。防風一錢桂枝麻黃酒芍人參杏仁川芎黃芩防己甘艸各八分附子四分姜棗煎服。

○資壽解語湯﹕治中風脾緩舌彊不語﹐半身不遂與地黃飲子同意。但彼重在腎﹐此重在脾。羌活五分防風附子羚羊角酸棗仁天麻各一錢肉桂八分甘艸五分竹瀝五錢生薑汁二錢調服。治腎气不榮於舌﹐加枸杞首烏天冬菊花石菖蒲元參甚效。羚羊角一味妙甚。

○升麻葛根湯﹕治陽明表熱下利﹐兼治痘疹初發。升麻三錢葛根芍藥各二錢炙艸一錢水煎服。

○香蘇飲﹕治四時感冒發表輕劑。紫蘇葉二錢炒香附陳皮各一錢五分炙艸一錢加姜蔥水煎服。

○人參敗毒散﹕治傷寒瘟疫﹐風濕﹐風眩﹐拘攣﹐風痰頭痛目眩﹐四肢痛。憎寒壯熱。項彊睛疼。老人小兒皆可服。人參茯苓枳殼桔梗柴胡前胡羌活獨活川芎各一錢甘艸五分加生薑煎服。口漧煩熱加黃芩。

○大補陰丸﹕降陰火﹐補腎水﹐凡陰虛發熱最宜。黃柏知母各四兩俱用鹽酒炒熟地龜板各六兩爲末。豬脊髓蒸熟和末煉蜜爲丸。空心姜湯鹽湯酒均可﹐隨意送下。

○黑錫丹﹕治脾元久冷﹐上實下虛﹐胸中痰飲﹐或上攻頭目及奔豚上气﹐兩肋膨脹並陰陽气不升降﹐五種水气﹑腳气上攻。或卒暴中。風痰潮上膈等癥。黑錫硫磺各三兩同研炒無聲爲度胡蘆巴沈香熟附子肉桂各五錢茴香破故紙肉豆蔻金鈴子木香各一兩研末酒煮麵糊丸桐子大。姜湯下。

○二加龍骨湯﹕治虛勞不足﹐男子失精﹐女子夢交﹐吐血﹐下利淸糓﹐浮熱汗出﹐夜不成寐等癥。卽桂枝湯拿過加龍骨牡蠣各三錢水煎服。一方去桂枝加白薇附子亦效。

○歸脾湯﹕治思慮傷脾不能攝血﹐致血妄行或健忘怔忡﹐驚悸盜汗嗜臥少食或大便不調﹐心脾疼痛﹐瘧痢鬱結或因病用藥失宜克伐傷脾﹐以致變癥者最宜之。白術炙芪茯神各二錢人參酸棗仁炒研各二錢遠志木香各五分炙艸一錢當歸二錢龍眼肉五枚水煎服。

○桃花湯﹕少陰病下利﹐便膿血者。少陰病四五日腹痛小便不利下利不止﹐便膿血此湯主之。赤石脂一兩漧薑二錢粳米五錢水煎服。

○麻黃連翹赤小豆湯﹕傷寒瘀熱在裏﹐身必發黃﹐此主之。麻黃連翹赤小豆梓白皮甘艸生薑大棗水煎服。

○小靑龍湯﹕傷寒表不解﹐心下有水气﹐漧嘔﹑發熱而咳或渴或利或噎或小便不利﹐少腹滿或喘者。麻黃芍藥細辛漧薑甘艸桂枝五味子半夏先煮麻黃去沫﹐水煎服。

○大靑龍湯﹕治太陽中風﹐脈浮緊﹐發熱惡寒﹐身疼痛﹐不汗出二煩躁者主之。若脈微弱﹐汗出惡風者不可服。服之則厥逆筋惕肉膶此爲逆也。麻黃杏仁甘艸石膏桂枝生薑大棗水煎服。

○楊氏少還丹﹕治脾胃俱虛﹐飲食無味﹐面少精采﹐腰膝無力﹐夢遺或少年陽痿等癥。山萸肉山藥茯苓熟地杜仲牛膝肉蓯蓉楮實子小茴香巴戟天枸杞子遠志石菖蒲五味子各二兩紅棗百粒﹐姜煮去皮核﹐煉蜜爲丸。梧子大。每服三錢鹽湯下。此交通心腎之方也。

○風引湯﹕除熱癱瘓﹐巢氏云腳气宜此湯主之。大黃漧薑龍骨各四兩桂枝三兩甘艸牡蠣各二兩寒水石滑石赤石脂白石脂紫石英石膏各六兩合研篩末井水煎服。此乃臟腑之熱﹐非艸木之品所能散﹐故以金石重藥淸其裏。

○黃土湯﹕治下血先便後血﹐此遠血也。甘艸熟地白術炮附阿膠黃芩各三錢竈中土八錢水煎溫服。

○赤小豆當歸散﹕治下血先血後便﹐此近血也。﹝上方赤石脂易黃土﹐炮姜易附子﹐加側柏葉四兩竹茹半斤﹞。赤小豆五錢當歸三錢水煎服。

○牛角腮灰散﹕治卒下血。黃牛腮一具燒赤色爲末﹐煮豆豉汁和二錢服。重者日三。

○豬臟丸﹕治大人小兒大便下血﹐日久多食易饑﹐腹不痛裏不急﹐先用海螵蛸炙黃去皮白者爲末木賊艸煎湯調下﹐三日後效﹐後用黃連二兩嫩豬臟二尺去肥﹐以黃連塞滿豬髒紮兩頭煮十分爛。研細添糕糊丸。桐子大。每服三十丸。米飲下。

○解毒活血湯﹕凡時疫初起服之最良。葛根柴胡連翹生地當歸赤芍桃仁川朴甘艸西藏紅花各等分。水煎服。

○苦參白術散﹕治渴瀉。薏苡仁桔梗山藥蓮子肉砂仁扁豆殼合四君子湯煎服。

○七味白術散﹕治渴瀉。藿香漧葛根木香合四君子湯煎服。加冥蛉土三錢更妙。

○瘟疫良方﹕無論已傳未傳陰癥陽癥皆可服之。金銀花三錢生甘艸二錢好黃土五錢炒黑豆五錢白礬二錢水煎服。

○華氏大建中湯﹕辛甘化陽法。人參桂心歸身川椒炙艸白芍茯苓飴糖蘭棗漧薑水煎服。

○華氏加減小建中湯﹕人參歸身桂枝白芍蘭棗生薑漧薑水煎服。

○神仙九气湯﹕治水腫膚脹如神。姜黃香附爲末每服六錢空心鹽湯下。

○導水茯苓湯﹕治水腫頭手足徧身腫如爛瓜之狀﹐按而塌陷﹐腹滿﹐喘﹐不能轉測安睡﹐飲食不下。小便祕濇﹐溺出如割﹐或如豆汁﹐而絕少服。喘咳气逆﹐諸藥不效者﹐用此漸利而愈。光澤瀉赤苓麥冬白術每件各三兩桑白皮紫蘇葉檳榔木瓜各一兩大腹皮陳皮砂仁木香各三錢半燈艸三十根煎八分﹐食遠服。病重者可用五六兩﹐濃煎五更服。

○麻黃甘艸湯﹕此方上宣肺气﹐中助土气﹐外行水气﹐其功居於濟生之上。且水從汗出﹐不怕亡陽。麻黃三錢甘艸一錢水煎服。

○連理丸﹕治腹脹如箕﹐時吐酸水者﹐又治久泄瀉如神。人參蒼術漧薑川連炙艸蜜丸米湯下甚效。

○吳氏還原飲﹕治疫瘧。檳榔厚朴艸果知母黃芩芍藥甘艸水煎服。

○瘴瘧良方﹕芳香化濁法﹐治嵐瘴毒瘧如神。藿香佩蘭陳皮半夏腹皮厚朴鮮荷葉水煎服。

○又方。宣竅導痰﹐治痰熱昏迷之瘧最良。遠志肉石菖蒲杏仁瓜蔞僵蠶皂角炭天竺黃各等分﹐水煎服。

○龍牡救逆湯﹕治汗多厥脫之瘧。龍骨牡蠣炙艸大棗桂枝生薑常山水煎服。

○邪瘧俗名鬼瘧良方。用驅邪避祟法。龍骨茯苓蒼術木香柏子仁石菖蒲桃葉雄黃少許水煎服。

○溫瘧良方治寒濕瘧。藿香白蔻神曲厚朴陳皮蒼術艸果薏苡仁水煎服。

○暑瘧良方﹕用淸涼滌暑法。甘滑石甘艸靑蒿扁豆連翹茯苓通艸西瓜翠衣水煎服。又方﹕治溫暑伏﹐少陽經血分之瘧。靑蒿桑葉丹皮花粉鱉甲知母水煎服。

○溫瘧良方用桂枝白虎湯。石膏知母甘艸粳米桂枝木水煎服。又方﹕淸涼透邪法﹐亦治溫瘧。蘆根石膏連翹竹葉豆豉綠豆衣水煎服。

○癉瘧良方用淸熱生津法。但熱不寒爲癉瘧。天花粉石膏知母沙參洋參生地石斛麥冬甘艸蔗汁梨汁水煎服。

○銀菊散﹕治白痢之淸劑也。銀花三錢白菊三錢連翹二錢白芍三錢杏仁三錢桔梗三錢梔子二錢木香一錢牛蒡子三錢甘艸一錢水煎服。有宿食加淸寧丸一錢更妙。

○白虎湯﹕治白痢﹐煩躁﹑口渴﹑潮熱﹑下白膿連綿不已。生石膏三錢煆石膏三錢甘艸一錢粳米三錢知母二錢再加黃芩三錢白芍三錢杏仁三錢桔梗二錢厚朴二錢水煎服。外寒加荊芥葛根﹐小便不利加桑白皮甘滑石。

○白頭翁湯﹕治紅痢。白頭翁五錢黃柏三錢黃連三錢秦皮三錢加杏仁三錢檳榔二錢當歸三錢地楡三錢赤芍二錢荊芥一錢生地三錢靑蒿二錢甘艸一錢水煎服。

○霹靂散﹕治痢癥﹐脹閉有宿食﹐發嘔等癥。生大黃一錢黃連二錢黃芩三錢吳萸一錢水煎服。

○大承气湯﹕治奇恆痢。生大黃二錢厚朴二錢枳殼一錢芒硝三錢水煎服。後進金銀花湯。

○三黃酒﹕治痢癥發嘔吐者。黃連一錢黃芩三錢生大黃二錢用好燒酒煎服。徐咽嘔止勿服。

○救胃煎﹕治噤口不食之痢疾。生地三錢白芍三錢川連三錢黃芩三錢玉竹三錢花粉三錢杏仁三錢桔梗二錢石膏四錢麥冬三錢枳殼八錢厚朴一錢甘艸一錢水煎服。

○開噤湯﹕治噤口不食之痢疾。潞黨參三錢麥冬三錢天冬三錢石膏三錢梔子二錢黃芩一錢黃柏一錢生地一錢白芍三錢當歸三錢射幹二錢杏仁三錢檳榔一錢枳殼一錢甘艸一錢花粉二錢白頭翁三錢水煎服。服後生津進食﹐除腸胃之炎癥﹐力量周到妙方也。

○歸地養榮湯﹕爲治痢愈後調補良方。多服大有裨益。當歸三錢生地三錢山藥三錢麥冬三錢白芍三錢蓮子心三錢桑葉三錢荷葉三錢石斛三錢玉竹三錢甘艸一錢水煎服。

○柴胡荊芥湯﹕治痢癥有寒熱﹐表裏兼治者。靑蒿八錢荊芥一錢半竹茹三錢銀花二錢連翹二錢白芍三分杏仁三分木香一錢黃芩二錢甘艸一錢水煎服。

○葛根黃連黃芩湯﹕治外感發寒熱並下利者。葛根八錢川連三錢黃芩三錢甘艸一錢杏仁三錢水煎服。

○黃芩湯﹕治痢癥主方。若嘔加半夏生薑﹐隨癥加減。黃芩三錢炙艸三錢芍藥二錢大棗四枚水煎服。

○黃連湯﹕傷寒胸中有熱﹐胃中有邪气﹐腹中痛欲嘔吐者。主之。黃連炙艸榦姜桂枝各三錢人參二錢半夏三錢大棗四枚水煎服。

○盜汗專方蓮棗麥豆湯﹕蓮子七枚黑棗七枚浮麥半升馬料豆半升水煎服。

○黃汗效方。黃芪芍藥桂心酒湯﹕黃芪五兩芍藥三兩桂心三兩醋水煎服。

○八正散治諸淋。瞿麥梔子萹蓄大黃滑石木通車前子甘艸各一錢燈心二十條水煎服。熱淋加白茅根血淋加天靑地白﹝靑艸﹞死血做淋加牛膝桃仁當歸白芍生地水煎服。

○通關散﹕治喉閉或卒然喉癬生哦等癥﹐吹入甚效。豬牙皂角白礬川連各等分﹐瓦上焙榦爲末吹入良。

○稀痘仙方﹕胡少泉先生傳小兒初生十八日內﹐令其出痘﹐永保不染痘患。若過十八日後則不驗也。金銀花一錢紅花一錢桃仁一錢生地二錢荊芥穗一錢赤芍二錢當歸二錢甘艸五分用水二茶杯煎一酒杯。再用本小兒臍帶約二三寸﹐焙榦研末調入藥內﹐分數次服盡。頭日服藥﹐次日出痘﹐三日收功。不灌漿﹐不結厴面。此方屢試屢驗。爲須於十八日內爲要。焙臍帶法﹕先將瓦用炭火焙爽﹐去盡濕气﹐再將臍帶放上﹐細火滿烘﹐不可全焦。以黃脆爲度。取出研末。放瓶內蓋好。退去火气然後調入藥內用。但焙時切不可用煤炭。

○小兒初生關鎖﹕南星烏梅爲末用五釐﹐陳皮湯下。卽開日飲乳﹐應驗無比。一切關鎖能治。勿視爲尋常忽之。

○小兒叫乳﹕白豆蔻七粒砂仁七粒甘艸二錢共爲末擦口中﹐任其咽下﹐或用朱砂五釐石橊皮八釐同金銀器煎茶飲之卽效。

○小兒猝然不省人事﹐兩手拘攣﹐此癥類似中風﹐驚風﹐不可用藥誤治。但用陰虫俗名肥豬三十隻燒存性﹐一半吹入鼻中﹐一般衝茶服。自愈。

○霍亂良方。修合濟人功徳無量。天生術薑汁炒二兩正川朴二兩鹽陳皮二兩白檀香一兩降眞香一兩同研末﹐外用廣藿香煎湯泛丸。如龍眼核大。每服三丸﹐細嚼和津咽下。其病自解。

○急救白喉雙哦一切喉癥經驗仙方。紅牛膝生的搗汁﹝艸藥中可買﹞射幹三錢桔梗三錢各等分。煎湯兌牛膝汁服下。立愈。卽極危險癥亦可挽回。

○男女交合精脫方﹕黃芪四兩當歸二兩附子五錢水煎服。

○陽痿妙方﹕卽陽事不舉也。藥酒一杯作二三百口緩緩飲之自能生精養血﹐其功不可盡述。防黨參熟地枸杞子各五錢沙苑蒺藜淫羊藿母丁香各三錢遠志沈香各一錢荔枝核七个﹐共浸上好酒二斤﹐三日後蒸三炷香久。取起以器載之。封固。浸冷水中拔出火气﹐過一月內飲之。

○又方用蜂窩新瓦上焙枯爲末。新汲水調服二錢﹐終夜不倒極效。

○溫脾湯﹕治寒積臍腹絞痛﹐並治久痢赤白﹐脾胃冷實不消。人參附子甘艸芒硝各一錢大黃五錢當歸漧薑各三錢水煎服。

○六和湯﹕調和六气。治傷暑寒熱吐利身疼等癥。藿香厚朴杏仁砂仁半夏木瓜茯苓扁豆甘艸生薑大棗白術水煎服。能禦風寒暑濕燥火六气﹐故曰六和湯。

○痛瀉要方﹕劉艸窗先生方也。土炒白術三錢酒炒芍藥四錢陳皮一錢半防風一錢水煎服。

○胃虛呃逆桔皮竹茹湯﹕人參桔皮竹茹甘艸生薑大棗水煎服。後人加半夏枇葉麥冬茯苓亦可用之。

○痰後寒呃丁香柿蒂湯﹕丁香柿蒂各二錢人參一錢生薑五片加竹茹桔皮更妙。

○呃喘定喘湯﹕治肺寒膈熱喘哮癥。白果炒黃三十枚麻黃半夏款冬花各三錢桑白皮蘇子各二錢杏仁黃芩各一錢八分甘艸一錢生薑二片水煎服。

○槐花散﹕治便血﹐腸風﹐寬腸﹐涼血。逐風之品合成甚妥。槐花柏葉枳殼荊芥爲末米飲下。

○小薊飲﹕治血淋。藕節蒲黃木通滑石生地當歸甘艸黑梔子淡竹葉﹐血淋熱結服之良。

○復元活血湯﹕治損傷積血。柴胡花粉當歸山甲桃仁紅花大黃甘艸酒水煎服。

○縮脾飲﹕治溫成消暑﹐吐瀉煩渴﹐用此淸暑气。砂仁艸果烏梅甘艸葛根扁豆水煎服。

○實脾飲﹕治便利不渴而腫脹者﹐爲陰水虛寒﹐陰水最宜。茯苓土炒術木瓜甘艸木香大腹皮艸果炮附子漧薑厚朴姜棗煎服。

○大桔皮湯﹕治水腫泄瀉濕熱。結茯苓一錢肥豬苓土炒術光澤瀉肉桂各八分甘艸一錢滑石六錢陳皮一錢半木香檳榔各三分姜三片水煎服。

○腎消茯苓丸﹕花粉茯苓川連萆薢人參元參熟地覆盆子各一錢石斛蛇牀子各七錢八分雞內金三十具微炒蜜丸。磁石湯下。

○胃熱消渴丹溪消渴膏﹕瀉火生津益血之品合成。花粉川連藕汁生地汁牛乳薑汁蜜煎膏衝服。

○豬腎薺苨湯﹕治下消之癥。莖長興盛﹐不交精出名彊中。緣服邪術熱藥而毒盛也。此湯解毒治腎消。豬腎一具大豆一升薺苨人參石膏各三兩磁石棉裹茯神知母黃芩葛根甘艸花粉各二兩先煮豬腎豆後﹐入藥煎服。去腎豆之渣。然後下藥。

○局方淸心蓮子飲﹕治心火淋渴﹐燥煩﹐消渴﹐崩淋等癥。石蓮肉人參柴胡赤苓黃芪各三錢黃芩地骨皮麥冬車前子炙艸各二錢水煎服。

○脾胃郁火發爲口瘡用錢乙瀉黃散。升麻防風白芷各一錢半黃芩枳殼半夏石斛各一錢甘艸七分。淸胃熱﹐開郁﹐升火﹐平胃﹐調中﹐水煎服。甚效。

○濟生桔梗湯﹕治肺癰嗽吐膿血﹐或咽漧便祕﹐可加大黃一錢。防己桑白皮貝母瓜蔞仁枳殼薏苡仁當歸黃芪杏仁百合甘艸桔梗姜煎溫服。

○淸咽太平丸﹕治肺火咯血﹐膈熱早間咯血﹐兩頰常赤。薄荷十兩川芎柿霜甘艸防風犀角各二錢桔梗三錢蜜丸。此木盛生火﹐火克金﹐出此方也。

○滌痰湯﹕治中風痰壅舌彊﹐神昏﹐不語等癥。姜制半夏南星膽各二錢半桔紅枳實茯苓各二錢人參石菖蒲各一錢竹茹一錢甘艸五分加姜煎服。

小兒科要方﹔

○瀉靑丸﹕治肝經實熱﹐急驚搐搦。羌活大黃芎藭山梔仁龍膽艸當歸防風右爲末煉蜜爲丸。芡實大﹐每服半丸。竹葉湯入砂糖下。

○瀉黃散﹕治脾胃實熱。藿香葉甘艸三錢半石膏五錢山梔仁一兩防風三兩右用蜜酒微炒爲末。每服二錢水煎服。

○生犀散﹕治心經虛熱。地骨皮赤芍柴胡漧葛各一兩甘艸五錢犀角二錢爲末每服二錢。水煎服。

○白玉散﹕治丹癅。白土二錢半寒水石五錢爲末米醋或新水調敷。

○柳華散﹕治熱毒口瘡。炒黃柏炒蒲黃靑黛煆人中白各等分爲末敷。

○保和丸﹕治食積。山楂神曲各二兩半夏茯苓各一兩陳皮連翹蘿卜子各五錢右爲末粥糊丸﹐每服二十丸。白湯下。

○鉤藤飲﹕治吐脾胃虧損虛風慢驚。雙鉤藤三分蟬蛻炒防風炒白僵蠶全蠍去毒尾炒炙艸川芎黨參麻黃絨每服三錢水煎服。

○羚羊角丸﹕治小兒行遲。羚羊角鎊醋炙虎脛骨焙生地酸棗仁白茯苓各五錢肉桂防風當歸黃芪各二錢半右爲末蜜丸。每服一錢白湯下。

○蟬蛻鉤藤散﹕治肚疼驚啼。鉤藤天麻茯苓芎藭白芍各二錢甘艸蟬蛻各一錢燈心煎服下。

○治癩方﹕不拘頭面徧身痛癢黃水出俱效。黃連一兩蛇牀子五錢五倍子一兩輕粉三錢黃柏枯礬各五錢川椒二錢梅花冰片一錢同研末麻油調塗。

○治骨蒸方﹕銀柴胡八分地骨皮酒洗一錢靑蒿八分川連犀角丹皮各五分甘艸二分元參一錢竹葉二十片蘆根一兩水煎服。

○治遺尿方﹕炙雞內金一具炒桑螵蛸三枚炙甘艸三分黃芪煆牡蠣各五錢爲粗末﹐每用一錢水一杯煎去渣服。

○治吐乳方﹕焙蓮子心七枚丁香三粒人參三分右同研乳汁浸令兒允食。

○妬乳方﹕靑黛一錢元明粉三錢硼砂一錢薄荷五分冰片一分右同研末擦口內兩頤吐出涎﹐一日用四五次。自愈。

以下婦科藥方﹕

○桂枝茯苓丸﹕治婦人宿有癥病經未及三月而得漏下不止。胎動在臍上者爲癥痼害妊娠﹐六月動者前三月經水利時胎也。下血者後斷三月衃也。所以血不止者。其癥不去故也。當下其癥此主之。桂枝丹皮茯苓桃仁芍藥爲末蜜丸兔屎大﹐日食前藥一丸不知至三丸。

○當歸芍藥散﹕治婦人懷娠腹中疼痛。當歸三錢芍藥五錢白術四錢澤瀉八錢川芎三錢杵末酒水煎服。

○漧薑人參半夏丸﹕治妊娠嘔吐不止。漧薑人參各一兩半夏二兩生薑汁糊丸。梧子大服十丸日三。

○葵子茯苓散﹕治妊娠有水气身重小便不利灑淅惡寒﹐起卽頭眩。葵子一兩茯苓三錢水煎服。

○當歸貝母苦參丸﹕治妊娠小便難﹐飲食如故。當歸貝母苦參爲末蜜丸如豆大。

○當歸散﹕婦人妊娠宜常服。當歸黃芩芍藥川芎各三錢白術一錢半爲末酒水沖服。

○黃龍湯﹕妊娠寒熱﹐頭疼嘿嘿﹐不欲飲食﹐肋下痛﹐嘔逆﹐痰气及產後傷風熱入胞宮﹐寒熱如瘧﹐並經水適斷﹐病後勞復﹐餘熱不解。柴胡一兩黃芩人參甘艸各八分半炙﹐右四味每服五錢水一盞半煎一盞﹐去渣溫服。

○小調經散﹕治產後敗血循經流入四肢﹐腐爛如水﹐服此血行腫消則愈。沒藥琥珀桂心白芍當歸各一錢細辛麝香各五分爲末薑汁酒各少許調服。此方治血分病最良。

○佛手散﹕調經。芎藭二錢當歸三錢酒水煎服。

○溫經湯﹕主婦人曾經半產瘀血在少腹不去﹐其證唇口漧燥。吳茱萸三錢當歸川芎芍藥人參桂枝阿膠丹皮各二錢生薑三錢甘艸二錢半夏三錢麥冬三錢水煎服。主婦人少腹寒久不受胎﹐兼治崩中去血﹐或月水過多及至期不事﹐此方調經總方。

○土瓜根散﹕治帶下經水不利﹐少腹滿痛經一月再見。土瓜根芍藥桂枝蟅虫各三錢杵散爲末酒水煎服。此方治瘀血伏畱在衝脈之方也。

○大黃甘艸湯﹕治婦人少腹滿如惇狀小便微難﹐不渴﹐此爲水與血俱結在血室也。主之。大黃四錢甘遂五錢阿膠二錢水煎服。當下其血。

○甘麥大棗湯﹕婦人髒燥悲傷欲哭象﹐如神靈所作數次欠伸此主之。甘艸三錢小麥五錢大棗四枚水煎服。亦補脾气。

○旋復花湯﹕治婦人虛寒相搏此名曰革。或婦人半產漏下主之。旋復花三錢蔥三莖新絳少許水煎服。

○三物黃芩湯﹕治婦人在艸蘆自發露得風四肢苦煩熱﹐頭痛者。與小柴胡湯頭不痛但煩者主之。黃芩一兩苦參二兩地黃四兩煎服。當吐下虫。

○當歸建中湯﹕治產後羸虛不足﹐腹中刺痛不止﹐吸吸少气﹐或苦少腹中急﹐摩痛引腰背﹐不能飲食﹐產後一月日得四五劑爲善令人彊壯宜。當歸四錢桂枝三錢芍藥六錢生薑三錢甘艸二錢大棗四枚水煎服。

○開骨散﹕臨產婦交骨不開。當歸五錢醋龜板三錢川芎二錢婦人發一團水煎服。

○產後奪命散﹕沒藥血竭右研末。俟產下用童便酒水煎服。略久再服。其惡血下行便不衝上﹐免生百疾。

○本事交加散﹕治婦人榮衛不通﹐經脈不調。腹中撮痛﹐气多少結聚爲瘕產後中風。生地汁五錢生薑汁五錢水煎酒調下。

○小柴胡加地黃湯﹕治婦人室女﹐傷寒發熱﹐或發寒熱經水適來﹐或適斷﹐晝則明了﹐夜則譫語﹐如見鬼狀。亦治產後惡露方來勿爾斷絕。柴胡一錢人參黃芩甘艸生地各五分姜棗煎服。此法治熱入血室。

○秦桂丸﹕治婦人無子﹐已覺有孕﹐便不可服。秦艽桂心杜仲防風厚朴各三錢生附茯苓各一兩半白薇漧薑沙參牛膝半夏各五錢人參一兩細辛一兩右十四味爲末煉蜜爲丸。如綠豆大。每服三十丸空心米飲下。

○求嗣方。壬子日合藥﹐別日不用﹐名助陽丹。細辛牛膝二兩茯苓一兩沒藥四錢吳萸白薇白芨秦艽乳香防風當歸各三錢肉桂厚朴石菖蒲附子各三錢人參一錢水煎服。此二方治胞寒無子者﹐若陰虛血少者非宜。

○紫蘇飲﹕治子懸腹痛﹐或臨產驚恐气結連日不安﹐或大小便不利。當歸甘艸大腹皮人參川芎桔皮白芍紫蘇姜蔥引水煎服。

○孔聖枕中丹﹕治學問易忘﹐此丸服之令人聰明。敗龜板酒炙龍骨遠志去心苗菖蒲九節去毛各等分爲末蜜丸一錢一丸﹐每服一丸﹐溫酒化下日三。

服食驗方﹕

○扶桑至寶丸﹕此丸久服可躋上壽﹐起尪羸﹐濟危弱﹐駐容顏﹐須白返黑﹐卻病延年﹐補髓添精﹐功效最神。嫩桑葉須擇家園者摘去其蒂﹐洗以長流水曬榦爲末﹐淨一斤﹔巨勝子卽黑芝麻此品引上之藥淨四兩﹔白蜜一斤。右將芝麻用陰陽水煎濃汁去麻存汁﹐和蜜煉至滴水成珠﹐將藥末搗和爲丸﹐如梧桐子大。每服百丸﹐早鹽湯﹐晚酒下。此方乃宋胡僧傳介溪八十八翁之方也。胡僧數百年之人也。蠶食吐絲織成錦綢﹐人食生脂延年除咎。歌曰﹕扶桑扶桑髙拂雲海﹐東日出气氤氳滄海變﹐用意幾載此樹移根今何在﹐結子如丹忽如漆綠葉英英翠可捫眞人采天地气﹐畱與紅霞共吞吐﹐濯磨入鼎卽靈藥﹐芝水區末可羣餐松有人已仙去﹐我今朝夕芝此君葉兮葉兮顧玉女綠陰衰面有桃津授訖遂長往不可物色之無他奇﹐翁不復掯。意厥後病劇。藥固效﹐乃憶胡僧所傳﹐采取修治。一惟其方服之。病霍已。而肌腠徧體生生而復平平﹐若換皮骨鄢。始知神僧弗欺。久服不已。年至耊耄而耳目聰明如少翁曰不佞以皮相胡僧也。今如蒲柳之姿得享松柏之蕭﹐敢忘胡僧乎哉﹐因廣其傳畱候知音﹐同登壽域﹐老勿以予向之疑胡僧者疑予也。

○小兒初生三日用豬膽汁傾湯內浴﹐兒永無瘡疥之疾。

○小兒解顱用蛇蛻炒焦爲末豬頰骨中髓調敷頂上日三次。

○小兒頭上軟癤用枯礬爲末淸油調敷。又方用桃樹不落漧桃子燒灰淸油調敷。

○風癥要方經驗九制稀薟丸﹕治諸般風癥﹐骨節疼痛﹐緩弱等癥。此艸處處有之其葉似蒼耳對節而生﹐五月五日﹑七月七日﹑九月九日采來曬漧鋪入滴滴層層用勻酒洗蒸。復曬如此九度爲末煉蜜爲丸。如梧子大。每服三錢空心無灰酒下。此唐節度使張泳年三十一歲中風就癥五年百藥不效。鐘鍼名醫命服此丸獲愈。表云金銀綫素根荄對節而生﹐蜀號火吹荄菜﹐頗類蒼耳﹐誰知至賤之中乃有殊常之效。驗案﹕羅守一墜馬中風失音不語十服立差。智巖和尙年七十。忽患偏風﹐口眼歪斜時時吐涎﹐十服亦差。

○淸气化痰丸﹕通治火痰諸癥。陳皮杏仁枳實麥炒黃芩酒炒蔞仁去油茯苓各二兩膽星半夏制各一兩半爲末薑汁丸如椒目大。每服二錢白湯送下。

○痔漏丸﹕治一切內外痔漏及諸般痔漏。魚鰾四兩明淨者黃蠟四兩明礬二兩研末珍珠五分研末朱砂一兩研末象牙末五分研末。先將魚鰾酒煮極爛杵如膏入臘化盡離火入礬末並砂牙和勻。如桐子大。每服一丸﹐空心酒送下。

○九龍丹﹕治腎水不足邪火搖動﹐精濁遺失之癥。枸杞子酒蒸金木子焙山楂肉炒石蓮肉炒蓮花頭焙熟地搗膏白茯苓川當歸芡實右爲末煉蜜丸如梧桐子大。每服三錢﹐空心白滚湯送下。

○棗礬丸﹕治糓疸身目俱黃及胖黃等癥。綠礬半斤火煆通紅棗肉二斤煮去皮核搗爛平胃散四兩爲末右用棗肉和綠礬末爲丸平胃散爲衣如椒目大。空心姜湯下三錢神效。

○戊巳丸﹕治脾胃熱瀉不止。酒炒川連一兩炮吳萸二錢炒白芍二錢右爲末水糊丸椒目大。每服二錢白滚湯下。

○保和丸﹕治飲食內傷食入惡食者﹐此丸主之。山楂肉二兩炒神曲姜制夏茯苓各四兩萊菔子陳皮連翹各五錢右爲末水成丸。椒目大。食後白湯送下。

○枳術丸﹕治痞消食彊胃健脾。土炒白術一斤枳實炒半斤右爲末荷葉包陳米飯爲丸如椒目大。白湯送下。加香砂各一兩﹐名香砂枳術丸。破滯气消飲食﹐開胃彊脾。加桔皮半夏名桔半枳術散。健脾消痞利膈。

○周王百子丹﹕又名魚鰾丸。回精明目種子極靈。明淨魚鰾一斤分四份用牡蠣粉蛤粉陳壁土黍各拌炒成珠。鹿角膠鹿角霜各四兩人參當歸澤瀉蓮須赤石脂白茯苓天冬山萸石菖蒲五味子覆盆子車前子柏子仁山藥各一兩金釵斛川椒子生地杜仲土炒術廣木香酸棗仁各一兩巴戟天川牛膝熟地地骨遠志肉肉蓯蓉枸杞子菟絲子各二兩蒺藜酒煮爛焙漧四兩爲末煉蜜爲丸如梧子大。每服三錢白湯好酒送下均可。

○桂圓杞菊酒又名養生主。此酒補心腎和气血﹐益精髓﹐壯筋骨﹐安五臟﹐旺精神﹐膶肌膚﹐駐顏色。酒當歸一兩龍眼肉八兩枸杞子四兩甘菊花去蒂白酒漿七个好燒酒三斤右四味用一絹袋盛之。懸於壇中﹐再入二酒﹐封固月餘不拘時隨意飲之。甚有利益。

○百花如意酣春醖﹕此醖益腎固精堅陽久戰且其品味不燥不熱﹐眞房術中之絕技也。角沈香一兩玫瑰花一兩薔薇露一兩梅花蕊一兩桃花瓣一兩韭菜子一兩核桃肉八兩白酒漿五斤好燒酒五斤右七味用一絹袋盛之懸於壇中再入二酒封固窯月餘隨意飲之最妙。美景良辰花朝月夕絲竹合奏童妓慶歌﹐藉此醖以興發暢融融然何樂如之。且飲醖襲芬恍若沈酣於百花春谷也。更有一種妙處或行或止或久或速在所自如﹐名之如意不亦宜乎。

○玄及膏﹕治咳嗽夢遺精滑更能滋陰壯陽。五味子一斤水浸一宿去核白蜜三斤右五味子入沙鍋加河水煎之取汁﹐又將渣再煎以無味爲度。入蜜微火熬成膏。空心白湯下二三匙。

○蘄蛇釀﹕治大麻風﹐年久不愈眉毛脫落﹐鼻梁崩壞﹐額顱腫破﹐身顚膚裂。足指潰爛並上中下諸般風濕等癥。眞蘄蛇酒洗地龍去土各三兩當歸川芎細辛白芷赤芍天冬蒼術木鱉子去殼荊芥穗蔓荊子甘菊花石菖蒲威靈仙何首烏明天麻胡麻艸烏白蒺藜炙艸紫參沙參苦參木賊定風艸﹝天麻苗也﹞不灰木各一兩燒酒五十斤。右諸品用絹袋盛之懸壇中封固醖釀月餘食後避風飲送釀。

○神效咳嗽方﹕治男婦一切咳嗽。生薑不拘多少切作薄片曬榦爲末﹐用糯米粉打糊爲丸如芥子大﹐空心米飲下三十丸卽愈。

○胞破﹕一婦人產後胞傷破不能小便﹐常漏濕不漧。用生絲絹一尺剪碎白牡丹根皮白芨各一錢水二碗煎至絹爛如餳。﹐空心頓服。不得作聲作聲不效。

○產後好食茶粥冷塊﹕一婦產後食茶粥每日二十餘碗﹐一月後徧身冰冷數塊﹐人以手指按其冷處﹐卽冷從指下上應至心。如是者二年諸治不效。後以八物湯去地黃加桔紅入薑汁竹瀝一酒盅﹐十服乃可。

○鬼擊﹕一人被鬼擊身有靑痕作痛以金銀花煎服。

○產後要方﹕千金不易牡丹方。治產後十三癥。當歸三錢川芎生地各一錢半香附醋炒澤蘭葉益母艸元胡索各一錢半產後冒風加軟風天麻各一錢血暈加醋炒五靈脂黑荊芥穗各一錢三四日後發熱加黑炮姜人參黃芪各一錢﹐心膈迷悶加陳皮枳殼砂仁各一錢血崩加地楡黑梔子丹皮各一錢﹐咳嗽加杏仁桑白皮桔梗各一錢﹐死血不行腹硬加紅花枳殼桃仁各一錢﹐脾胃作脹加白術茯苓蒼術厚朴陳皮砂仁枳殼。飲食不進加山楂麥芽﹐心神恍惚加茯神遠志各一錢﹐胎衣不下加朴硝一錢。俱煎服。

○禦苑勻气散﹕治小兒疳腫脹﹐面浮脾肺傷﹐气逆﹐喘咳﹐胸膈滿等癥。桑白皮桔梗甘艸藿香赤苓陳皮木通姜皮燈心水煎服。

○淸熱和中湯﹕治小兒疳久泄瀉名曰疳瀉。土炒術陳皮厚朴赤苓川連神曲谷牙使君子甘艸澤瀉燈心水煎服。後以參苓白術散收功。

○柴胡淸肝散﹕治肝疳糞靑﹐燥渴。煩急﹐羸瘦﹐面目爪甲皆靑﹐眼生眵﹐淚隱澀難睜﹐搖頭搡目﹐仰面睡臥﹐耳瘡流膿腹大靑筋﹐身熱等癥。銀柴胡梔子連翹生地川連膽艸赤芍靑皮甘艸水煎服。或丹梔逍遙散亦可。

○抑肝扶脾湯﹕人參白術川連柴胡茯苓靑皮陳皮白芥子龍膽艸山楂神曲炙艸姜棗。水煎服。

○茯神湯﹕治心疳衄血壯熱汗出驚煩咬牙燥渴便赤﹐胸滿伏臥懶食。茯苓當歸炙艸人參龍眼肉水煎服。煩熱加麥冬。虛者宜之。

○胎赤﹕淸熱解毒湯。生地黃連銀花薄荷連翹赤芍甘艸木通甘艸燈心水煎服。

○赤遊風﹕犀角解毒飲。牛蒡子犀角荊芥防風連翹銀花赤芍甘艸川連生地燈心水煎服。

○藍藥散﹕藍藥一錢黃芩犀角屑大黃柴胡山梔三分升麻一分石膏一分甘艸一分竹瀝汁水煎服。。气怯者去大黃。

○神功散﹕黃柏艸烏爲末漱口水調搽或赤豆爲末雞子淸調搽患處幹則再塗。

風癥彚方

○烏龍丸﹕治諸風癥祕方。烏頭三兩天南星半夏曲炒僵蠶烏藥白膠香另研各五錢。爲末酒糊丸桐子大。每服四丸。空心酒下﹑

○祕授黑虎丹﹕治男婦虛弱﹐血气衰憊﹐筋骨寒冷外感風濕﹐傳於經絡﹐手足麻木﹐腰腿疼痛﹐久則偏枯。左癱右瘓﹐口眼歪斜﹐諸中風气不能行履﹐並皆治之。蒼術艸烏生薑各一斤蔥半斤右四味和一處拌勻腌之﹐春五夏三秋七冬十一日﹐每日一番拌勻﹐候日數足曬漧。五靈脂乳香沒藥另研各五錢煆山甲存性二兩火煆醋淬七次一兩右同前藥爲末。用好醋糊丸桐子大。每服三十丸。空心熱酒送下。間日服尢妙。但覺麻木爲效。忌冷水冷物。孕婦忌服。

○舒筋保安散﹕治左癱右瘓﹐經脈拘攣﹐身體不遂﹐腳腿少力﹐及濕滯經絡﹐走注疼痛。久不能去。用此宣通則愈。木瓜五兩萆薢五靈脂牛膝續斷炒僵蠶松節白芍烏藥天麻威靈仙黃芪當歸防風虎骨酒炙各一兩用無灰酒浸十四天﹐封固滿日取出焙榦爲末。每用二錢藥酒半盞﹐調下。如酒盡用米飲調下。一方加金毛狗脊一兩更妙。

○治勞病奇方﹕用元參一斤和甘松六兩同爲末。煉蜜一斤和勻入瓷瓶內﹐封閉地中。埋十日取出。更用炭末六兩煉蜜六兩和勻入瓶內。封固更埋五日取出。燒令病人鼻常聞香而疾自愈也。

○稀痘奇方﹕萬金不換丹。辰砂防風荊芥蒼術黃芩各一兩先將辰砂布裹懸砂罐內﹐次將四味入罐內用河水注滿煮一晝夜止。將辰砂曬榦研末。酒下。蜜調亦妙。每服五分。服至三錢止。能保一生不出痘。𨿽出不多。若有出痘不好者﹐服此卽退。眞仙方也。

○鼠粘子解毒湯﹕治痘經月不能脫痂﹐眼亦不能開﹐此積熱在內。以此治之立差。鼠粘子一錢當歸生地炒芍白術防風荊芥甘艸川連升麻黃芩木通紅花柴胡各五分燈心水煎服。

○隔食反胃要訣﹕繆仲淳祕傳膈噎膏。黨參濃汁人乳牛乳梨汁蔗汁蘆根汁龍眼濃汁薑汁熬膏煉蜜徐徐頻服。其效如仙丹。

○貝母糖酒方﹕好陳酒一斤米糖十兩貝母砂仁木香陳皮各二錢封固燉服。

○翻胃膈气乃腸枯血躁血燥﹐大便三四日﹐一次下羊屎者不治。吐白沫者不治。理宜生血潤腸之妙藥。牛乳羊乳人乳常服。

○八汁湯﹕治噎食。生藕汁生薑汁雪梨汁蘿卜汁甘蔗汁白果汁蜂蜜竹瀝各一盞。和勻飯上蒸熟任意食。

﹝完﹞

