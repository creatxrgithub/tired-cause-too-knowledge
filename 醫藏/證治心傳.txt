

證治心傳明袁班

序

一介之士﹐苟存心濟物﹐於物必有所濟。𨿽蓬累而行﹐與得其時則駕者﹐不可同年而語﹐而其志則足尙矣。幕賓袁子體庵﹐顧影無儔﹐居珠湖之。喜讀書﹐達通塞。其才如五石之瓠﹐不適於用﹐然濟人利物之心﹐未嘗去懷。早年侍親疾﹐博究方書﹐深得異人授﹐遂以天下之疲癃生理殘障爲己任﹐視人之呻吟痛苦﹐不啻若涉者之溺於淵﹐呼號拯救﹐而思欲手援之。運籌韜略之暇﹐醫門著述滿簏盈﹐醫津一筏﹐第其中一則耳。每憾今之醫籍﹐大半摭拾前人牙慧﹐割裂補竄﹐攘爲己有以博名﹐髙究之中無所得。苟逞其臆見﹐率意妄行﹐惟其載肯及溺而已。袁子之《心傳》﹐則折衷諸家﹐參以臨證經驗﹐有疑似難明者﹐發揮奧蘊﹐隨筆記錄﹐以待質正。予嘉其闡古今所必由之理﹐實天下所未見之書﹐俾後進者引而伸之﹐平時得之於心﹐臨癥應之於手﹐裨益蒼生﹐非淺鮮也。於戎馬倥傯之際﹐抽間閱勘﹐俟鋒焰稍息﹐亟付手民﹐以餉世之習醫者。苟研求而有得焉﹐將免殺人之惡名﹐而爲生人之仁術﹐豈不懿歟。

時在崇禎歲次癸未仲秋月兵部使者溧陽史可法識

卷一

證治總綱

吾嘗嘆今醫診病﹐鮮不以捷爲工﹐卽延醫者﹐亦以捷爲能﹐何古今之不相若也。夫醫之診病﹐必以審愼爲本。若捷於按脈﹐乃市醫苟且之爲﹐班斷不如是。每治病證﹐莫不以望﹑聞﹑問﹑切﹐細加討論﹐然後辧標本﹐別表裏﹑虛實之異﹐參四時寒暑之候﹐隨癥定方。𨿽不能盡合古聖之心傳﹐而可免私心自用之咎也。

況近世之醫書﹐每多以補虛立論。至大實有羸狀故﹐因穢濁﹑實邪盤踞在內﹐旣不得見而知之﹐又爲宜補之說橫於心中﹐往往惑於假虛之病象﹐而人多以下爲畏途矣﹐更有世之不明虛實之宜﹐乃不善用者之誤。恆見得時之醫﹐自保聲名﹐不肯輕用下法﹐及至病久正虛﹐方投輕下之劑﹐自無效應﹔至不得時之醫﹐遇有病癥﹐急於求效﹐遂妄用下法以決裂。人見時醫用下而無效﹐庸醫用下而致禍﹐遂使假虛之證誤於溫補﹐而戕生多矣。殊不思《內經》有有故無損之訓﹐仲景有急下存津之法。如《傷寒論》之承气﹑陷胸等湯﹐用之得當﹐立能轉危爲安。況邪入於裏﹑如賊踞畿輔內地﹐非邊遠之寇可比﹐急宜蕩除﹐然於腹裏地方﹐而行此兵凶戰危之事﹐務當操必勝之權而後可。今特將歷驗心得之法﹐和盤托出﹐以濟世人之危殆﹐而挽夭紮之慘也。

蓋診脈不足憑﹐以脈有皮﹔惟看舌苔爲準﹐則以苔無皮﹐顯而易見。大抵有濁垢黃膩無津之苔﹐凡見此苔﹐卽用下法﹐一劑得手﹐繼之以輕重進退﹐以視濁苔之減否或退盡﹐而可以知邪之淸淨﹐一目了然。又有一種或隱或現﹑或黃或灰之苔﹐當細看其苔﹐必浮不實﹐而必現濁垢之形﹐是爲虛苔﹐愼勿誤用下法﹐以誤人者。近見讀書不達變通之醫﹐拘執《傷寒論》﹐泥於一日太陽﹐執定先表後裏﹐槪以日數傳經立言﹐昧於郁伏內起之因﹐而不明常變之理﹔往往拘執脾胃宜於芳香溫燥﹑務戒苦寒攻削﹐乃未究立法之旨耳。卽如東垣之補中升陽等方﹐是助其本也﹔仲景之承气﹑陷胸等法﹐是祛其邪也。然臟腑因邪气而暫變者﹐尙在常理之中﹐更有變出非常﹐如老弱﹑幼稚之質﹐每有大實之證﹐竟須竣下﹐多劑而愈者﹔又有年當盛旺﹐而忽患虛寒﹔及向非彊質﹐忽患大實者﹐往往有之。或謂病患由於化气而成﹐其化實﹑化虛﹑化寒﹑化熱﹐皆未可常理測焉﹐臨癥不可拘守恆情﹐尢不可固執成見﹐要在辧證的而用藥當﹐方克有濟。

惟病之已成﹐𨿽有良工﹐終不能保其十全﹐欲求最上之道﹐莫妙於治其未病。大凡疾病﹐𨿽發於一朝﹐已實釀於多日。若於未發之先﹐必呈於形色﹐遇明眼人預爲治療﹐可期消患於未萌也。至於病勢已減﹐末後調攝尢宜加愼﹐旣勿畱邪遺患﹐更忌過劑損正﹐均關至要。

惟膏丸本爲緩調善後之用﹐然亦當知緩急﹐細察精詳。若正气已復﹐卽宜停止﹐防久而增气﹐反生他患﹐切勿以補益之劑﹐可以久服。總之﹐無病不宜以藥餌爲調養﹐非徒無益﹐而反有損﹐以其藥性各有偏執故也。仍須研究經文﹐握陰陽之綱領﹐最爲簡捷。譬如傷於食者﹐若無陰陽偏盛之變﹐不過臨時悶脹﹐捐谷一日卽消﹔倘陰寒郁抑﹐則所停之食﹐爲水中之冰矣﹔若溫熱郁伏﹐則所傷之食﹐爲鑪中之炭矣。無形附著有質﹐有質助其無形﹐病患成矣。至於血之瘀﹐有寒凝﹑熱結之因﹔蛔之動﹐有大寒﹑大熱之分。

一切疾病﹐或由天時感化﹐或因情志感傷﹐或本質偏虛﹐其成者皆歸二气爲本﹐明乎《內經》雲「水火者﹐陰陽之徵兆也﹔寒熱者﹐陰陽之性气也」﹐乃得由博反約之道焉。若欲明醫理之淵微﹐必先考審《素問》《靈樞》之祕﹐熟讀仲景《傷寒》之旨﹐自有左右逢源之妙﹐非徒恃於陰陽五行﹐創滋陰﹑溫補之法﹐以八味﹑六味湯丸加減變化﹐誤人非淺。余所論方法﹐皆爲挽回溫補之獘而設﹐亦不得已也﹐非欲與時醫爭名﹐亦不欲妄議著書者之過﹐而實欲明虛實﹐別標本﹐以爲壽世濟人之殷鑑也可。

瀾按﹕先生著書時﹐當崇禎甲申以前﹐正四方擾亂之日。其所謂溫補爲害﹐乃隱斥薛立齋之誤。其時士大夫惑於溫補﹐致誤者多﹐先生所不明言者﹐恐傷時而招尢﹐借以避世俗之忌﹐而以明虛實﹑別標本﹐爲壽世濟人之術﹑不啻大聲疾呼﹐其心可謂仁焉。

卷一

治病須明陰陽虛實論

蓋人身本陰陽二气化成﹐二气平調﹐人無疾病﹔二气一有偏勝﹐則疾患生矣。自古及今﹐方治𨿽多﹐總不出補偏救獘而已。虛者補之﹐實者瀉之﹐矯其偏勝﹐歸於和平﹐則疾瘳矣。然陰陽者﹐天地萬物之源也。天之六淫﹐人之七情﹐以藥物性﹐皆稟乎此。

以人身言之﹐气爲陽﹐血爲陰。衛气行於外者爲陽﹐營气榮於中者爲陰。六腑爲陽﹐五臟爲陰。身半以上屬陽﹐身半以下屬陰。先天之陰陽﹐腎命是也﹔後天之陰陽﹐脾胃是也。人之所以充身﹑澤毛﹑蒸化水谷﹑溫養營運﹐皆陽气之發用也。惟陽气不能孤立﹐必賴陰血以濡之﹐成形﹑成質﹐濡潤﹑流通﹐皆陰血以維持也。是以臟腑﹑肢體﹐𨿽有陰陽之異﹐而內外軀殼﹐無處不具陰陽之气也。

陰陽相合則生﹐偏勝則病﹐離散則死。病之發也﹐大偏則大病﹐微偏則微病。人之死﹐非陽盡﹐則陰竭矣。況人之生也﹐气秉各有偏盛﹕如蒼赤骨大而瘦者﹐爲陽體﹔柔白骨小而肥者﹐爲陰體。肥人之病﹐恐虛其陽﹔瘦人之病﹐慮涸其陰。天之六淫﹐亦乘人身之虛而感化﹕陰虛之體﹐易感風﹑燥﹑暑﹑火﹔陽虛之質﹐易感寒﹑濕﹑霧﹑露。陽從火化﹐陰從水化﹐水寒火熱。《內經》謂﹕陰虛生內熱﹐陽虛生外寒。陽盛多實﹐陰盛多虛。明乎陰陽﹐則表裏﹑虛實﹑寒熱之病﹐一目了然矣。或謂大怒傷陰﹐大喜傷陽﹐思慮則脾陽結﹐恐懼則腎陽消﹐勞力汗出則衛陽疏﹐苦思極慮則心陰擾。至於妄下傷陰﹐妄汗傷陽﹐大吐傷陽﹐失血傷陰﹐辛熱傷陰﹐苦寒損陽﹐由是推而至於七情六气﹐莫不統馭於陰陽也。臨證者但以審陰陽盈虛﹑消長之理﹐𨿽病狀變化莫測﹐不外陰陽偏虛之患﹐治以補偏救獘之法。惟不可以陰虛﹑陽虛立論﹐用六味﹑八味爲定法﹐要在明察致病之由而施治﹐則思過半矣。

譬如傷寒﹐是表陽傷也﹐用辛溫以散表寒﹔若溫熱﹐是裏陰熾也﹐用苦寒以勝裏熱。推而至於陽水﹑陰水﹐陽黃﹑陰黃﹐陽脫﹑陰脫﹐陽暑﹑陰暑﹐陽瘧﹑陰瘧﹐陽狂﹑陰癲﹐陽癰﹑陰疽﹐皆不外陰陽偏盛之道也。玆將陽邪爲病先言之﹕如脈數﹑身熱﹑便祕﹑竅幹﹑煩躁﹑舌苔黃黑﹑口渴多飲是也。其陰邪爲病﹐脈遲或緊﹐舌白滑膩﹐面色淸白﹐諸竅潤濕﹐便泄溲淸是也。

如審其陰邪在表﹐有麻黃﹑桂枝之法﹔若知陰邪之在裏﹐有四逆﹑理中之法。其治陰實也﹐有三物白散﹑附子瀉心等湯﹔其治陽實也﹐有白虎﹑黃連等湯。甚則用承气陷胸之法﹑建中扶陽气之劑﹐復脈救陰液之方。

又有陰盛者﹐外則惡寒﹑肢冷﹐內則濁陰上逆。犯於淸陽﹐爲頭痛﹑喉痺﹑嘔吐﹑喘嗽﹑呃逆﹑霍亂﹑胸痺﹑痰飲﹑水腫﹑泄瀉﹔寒凝不通﹐爲胸脇腹痛﹔及其陰盛之極﹐則見鬼﹑發躁﹑汗脫而死。若陽亢者﹐外則身熱﹑骨蒸﹔內則火气上炎。燻灼淸道﹐亦爲頭痛﹑喉腫﹑嘔惡﹑消渴﹑喘咳﹑霍亂﹑痰結﹑迫瀉﹑斑黃﹑狂亂﹔燥結不通﹐亦有胸脇腹痛﹐甚則譫妄目盲﹑昏沈气絕。

又有陽極似陰﹐陰極似陽﹐最易惑人。假如外𨿽面赤﹑煩躁﹑惡衣﹐其脈重按必無力﹐口𨿽渴而不多飲﹐舌苔黃而潤滑﹐二便不黃赤﹑不燥結﹔甚則裏熱盛重﹐往往格陰於外﹐反覺肢冷﹑惡寒﹑戰栗﹐熱深厥深﹐按其脈沈數有力﹐口必燥渴能飲﹑舌必漧燥不澤﹐苔多黃黑裂紋﹐二便黃赤﹑祕澀等候。要在分虛實以用藥﹐則無他岐之惑矣。

總之﹐辧癥精詳﹐診脈尋源﹐則執簡以禦煩﹐扼要尢易﹔非近世醫書﹐拘執病名以求治﹐則望洋生嘆﹐散而難稽﹐所以不能見病知源﹐反滋疑誤。今特約而簡﹐顯而明﹐使後進者有所指歸歟。

瀾按﹕表裏﹑虛實﹑標本﹑陰陽﹐明此八字﹐萬病變幻𨿽多﹐以此推測﹐有殊途同歸之妙。

經云﹕知其要者﹐一言而終﹔不知其要﹐流散無窮。由是觀之﹐醫貴博通古今﹐超越前哲﹐非學有根柢者﹐所不能道焉。今先生所論﹐皆振衣挈領之法﹐非近代醫書執成方以療治者﹐所可同日而語也。苟能潛心體察﹐熟讀深思﹐自獲左右之妙﹐則胸有成竹﹐不致人云亦云﹐拘執溫補以誤人哉。

卷一

治病必審四時用藥說

四時者春夏秋冬﹐乃一歲代謝之序﹐其生長收藏﹐循環不息﹐生生無窮﹐此天之顯明切近之气。惟气有淸和﹐則不能無偏勝。人在气交之中﹐受天地和气而長著﹐受天地戾气而致疾。

以長夏暑濕挾雜﹐尢易傷人元气﹐消爍津液。濕爲濁邪﹐最易傷陽。當天暑地熱﹐人身之气亦發越於外﹐腠理開﹐汗大泄﹐人之脾胃因之虛弱﹐外因濕蒸之酷尢易感受﹐隨人身陰陽之偏盛而爲病。如奔走長途﹐受烈日之威﹐則爲中暑﹐輕則六一散﹐重則白虎湯。若畏熱乘涼﹐暑爲風伏﹐宜香薷飲加減爲治。或居涼亭﹑水閣﹐多食瓜果﹑冷物﹐內外虛陽被遏﹐是爲寒暑傷陽﹐卽宜用辛溫治之﹐如大順散﹑冷香飲子之類。若但多食生冷者﹐縮脾飲﹑正气散隨宜而用。若其人元气素虛﹐微感外暑﹐治以生脈散﹑淸暑益气湯﹑消暑丸等醒脾陽﹑祛濕熱而已。

至於冬令﹐嚴寒肅殺之气爲傷寒者﹐仲景言之詳矣。惟陽气潛藏於內﹐天時晴燥﹐雨雪稀少﹐乃成冬溫之證﹐須用大劑淸下﹐不得拘執《傷寒》成法以誤人哉。近世此病甚多﹐尢宜加審。輕則用杏蘇飲﹐重則用蔥豉湯加荊﹑薄﹑枳﹑桔﹑連翹﹑大貝以達表爲治。

若時值初春﹐嚴寒將退﹐風木司權﹐其气善升而近燥﹐多犯上焦﹐故多身熱﹑咳嗽﹑微惡寒者﹐以黃芩湯爲主方﹐隨癥加減﹐如薄﹑桔﹑荊﹑防﹑杏﹑蘇﹑翹﹑貝﹑桑﹑菊﹑牛﹑蟬之類﹐取淸輕之味淸肅肺衛﹔若失治久延﹐漸入榮分﹐有逆傳﹑順傳之候。近世市醫不知者﹐多徒守仲景六經成法﹐輒投辛溫表散﹐耗液傷陰﹐或變神昏﹑鼾睡﹑厥逆﹑瞀﹐或咳甚失血﹑延成癆瘵﹐或胃實失下﹐譫狂痙搐﹐莫救者多矣。又有熱極旁流﹐名爲順傳胃府法﹐宜急下以存陰液﹐然有舌苔黃燥裂紋可憑。柰何庸醫不知者多﹐余以濟世爲懷﹐晝夜研鉆﹐斯悟其致病之由﹑挽救之法﹐歷驗不爽﹐隨筆記之﹐以拯斯民之厄。

嗚呼﹗自古迄今﹐無人發明春溫﹑濕溫﹑冬溫之奧蘊﹐致誤於庸俗者﹐不啻恆河沙數矣。

或者前哲知其所以然﹐而珍如拱璧﹐未能筆之於書﹐日久淹沒者有之﹔或有其書﹐久久失傳﹐亦未可知也。更有誤於經文者﹐如「秋傷於濕﹐冬生咳嗽」﹐細心研究「濕」字﹐的系傳寫之訛。

歷來注家隨文注釋﹐亦未正其訛謬﹐又復曲爲誤引「長夏暑濕」﹐見證混淆於其間。豈知初秋承長夏之末﹐暑濕伏气爲患者﹐可以仍用淸暑燥濕之法﹔時值夏﹑秋交替之時﹐最易變幻﹐直迨深秋﹐燥令大行﹐往往盛於秋末﹑冬初﹐人在气交之中﹐受其戾气﹐伏而不宣﹐是爲秋燥。其癥咳嗽﹐身熱﹐胸悶﹐甚則譫妄﹑痙厥諸危候畢呈﹐當審天時之涼暖﹐而分寒燥﹑熱燥之治﹐藥用溫潤﹑甘寒之品出入加減﹔又當驗其舌苔﹐若焦黃燥裂﹐口渴能飲者﹐須用大劑淸下﹐如三黃承气等法﹐爲釜底抽薪之治﹐切勿畏攻而畱邪﹐致延日久大實而有羸狀﹐誤於溫補不起﹐以誤人者。余爲利人救危計﹐不得不將歷驗心法公諸宇內﹐以便後進得指歸之益耳。

瀾按﹕四時﹐暑濕爲最歷。至於風溫﹑秋燥﹑冬溫等證﹐前人混於傷寒﹐拘執傳經日數﹐誤於辛溫表散。自先生闡明風性上升而气近澡﹐始犯上焦﹐治宜淸肺輕劑﹐更復申明秋燥一語﹐辧正經旨﹐有功後進﹐厥旨深切明矣。世人僅知「溫邪上受」一言﹐葉氏創解﹐而不知葉氏前已有言之哉﹗或者葉氏本此書而闡明其旨﹐由葉氏傳播﹐亦未可知。諺云﹕後來居上。

其斯之謂歟。

卷一

辧癥訂方必先審四診記

診視之要﹐必先詳察形色﹐然後細問致病之因。聞其聲音啞響﹐察其肌膚肥瘦﹐問其苦欲﹐按其胸腹﹐視其舌苔﹐詢其渴飲﹑二便通塞﹐苟能不憚煩瀆﹐則在裏之虛實﹑寒熱已得其要領矣。

大抵胃有邪滯﹐舌必有苔﹐苔之燥潤﹑黃白﹑濃薄﹐以辧邪滯之淺深﹐而用輕下﹑重下之方法。至於口渴﹐能飲者﹐屬實熱口渴﹔不能飲者﹑屬虛熱。小溲赤澀﹑大便燥結者﹐實熱也﹔小便淸利﹑大便溏泄者﹐虛寒也。若潛心推測﹐則病之寒熱﹑虛實﹐自無狐疑之惑矣。然後參乎脈之浮沈﹑遲數﹐則標本﹑虛實更有鑑別矣。

余於切脈辧證﹐尢加愼審﹐未敢輕忽。推測歷驗心得﹐竟是左手主陰﹐右手主陽。凡溫熱之病﹐熱邪灼陰﹐右手脈大﹐左手脈微﹐迨下盡熱邪﹐左脈始起﹐右脈亦平。又沈寒痼冷之﹐右脈極沈微﹐左脈皆緊盛﹐直至數溫之後﹐左脈平而右脈起矣。凡陰陽偏虛﹐亦驗左右可知。陰气先絕者﹐左脈先絕﹔陽气先絕者﹐右脈先絕。又有緊與數相似﹐有寒﹑熱相反之別﹐亟宜辧明。近時溫疫證重者﹐正爲邪制﹐脈反極微如無﹐當審其平昔有無宿病﹐分別老幼﹑彊弱而斷之。假如素無疾患﹐體質彊壯者﹐決其脈因病變﹐必視其舌苔黃濁﹑燥裂﹐胸腹拒按﹔一經下後﹐病邪漸退﹐而脈亦漸起。如大虛有盛狀﹑大實有羸形﹐陽病似陰﹐陰病似陽﹐若不細察精詳﹐誤人性命豈淺鮮哉﹗惟溫﹑淸﹑攻﹑補四者之中﹐以平補之補較輕﹐緣微補不過助疾﹐且有助正之能﹐若濁補則有遏邪之患。況古方每以補正之中﹐參以逐邪之品﹔攻下之方﹐寓以扶正之治。凡大攻﹑大熱﹑大寒之劑﹐稍有疑似﹐只可漸次加足﹐切勿過劑傷正。倘虛癥誤下﹐則禍不旋踵﹐挽回莫及之勢矣﹐謹之﹑愼之﹗譬如熱而不實者﹐當用白虎﹑黃連﹐若誤投承气﹑抵當﹐則敗﹔若陰虛虛熱﹑應用補血滋陰者﹐若誤投黃連﹑白虎﹐則亦殆矣。更有實癥用下後﹐病勢盡瘳﹐忽又發熱或寒熱不已﹐乃正气驟虛﹐卽當大補以善其後也。又有寒病化熱﹑熱證轉寒﹐虛中夾實﹑實癥兼虛﹐變幻多端﹐要在審辧精當﹐細心體察﹐可免實實虛虛之咎﹐於心無愧。否則﹐艸菅人命﹐班實目擊心傷。願人人如我之存心﹐體上蒼好生之徳﹐則天下夭札之患﹐稍可挽救矣。

瀾按﹕病證萬變﹐要在審察形色﹐聞其聲音﹐問其病因﹐然後切脈。則虛實立辧﹐寒熱立判﹐乃不爲外像所惑﹐寒者熱之﹐熱者寒之﹐沈頓起﹐良醫之名播矣。今讀先生手記﹐處處以愼審爲主﹐發明左手屬陰﹐右手主陽﹔凡溫熱重病﹐脈見微細如無﹔以及誤攻禍重﹑誤補增疾等言﹐皆前人所未言﹐可謂仁且智矣。況先生之學術深邃﹐猶且精細若此﹐存心利濟﹐願人人遵而行之﹐以免艸菅人命﹐可謂仁至義盡。若後進之士﹐𨿽不能如先生才識﹐而效其存心﹐學𨿽不及﹐則以愼審從事﹐足以步良醫之後塵矣。

卷一

用藥宜精審愼勿疏忽記

治病之要﹐首辧藥性。用藥得當則救人﹐用藥不當則殺人。若性味猛烈者﹐人易知之﹔其間有極和平﹑泛常之品﹐幾微之間﹐亦能僨事者﹐必須潛心研究﹐庶免致患。嘗憶昔醫治虛痘﹐用四君子湯﹐平妥極矣﹐然亦間有枯斃者﹐以其白術之燥﹑茯苓之滲﹐卽爲大害﹔有陰虛用四物湯尙能獲咎﹐以芎﹑歸辛竄耗陰。夫苓﹑術極平和之性味﹐芎﹑歸體陰微辛之气﹐尙能遺害﹐至於暑熱﹑霍亂﹐服生薑湯立獘者﹐書載難以枚舉耳。更有其藥本不對癥﹐因其能揠苗助長﹐或治標病有小效﹐而其害過後方顯者﹔或因病重藥輕﹑藥邪相拒﹐初服反覺不安﹐患者不知﹐遂卽更醫﹐反致錯亂者﹐凡此之類﹐尢屬暗而難測。惟須細心討論藥﹑病﹐如何相制﹑如何相反之理﹐而用之得宜者。譬如气虛者﹐只宜甘溫極純之劑﹐不能稍參克耗﹐間不容髮。若病久胃虛﹐僅宜參﹑參地之品﹐若挾炒術﹑二陳﹑歸﹑芎等﹐卽覺不妥。又如陰極虛而亡血者﹐只宜純甘柔潤﹐以三才復脈等法﹐然必去桂﹑姜。推而至於婦女之胎產﹐或血崩過多﹐或郁勃日久﹐皆不得用升散之品。又有化燥﹑化熱之證﹐不能夾絲毫辛溫苦燥。每見大泄之病﹐服胃苓而加劇﹐乃豬﹑澤滲利太過﹐反助下行之患。他如寒忌淸涼﹐熱忌辛溫﹔虛忌消耗﹐實忌澀滯﹔上逆者﹐宜降不宜升﹔下泄者﹐宜固不宜降﹔散亂者﹐宜收斂不宜辛散﹔鬱結者﹐宜宣達不宜澀滯。用藥相當則病瘳﹐相忌則病進。

至於虛羸﹑年老﹐孕婦﹑產後﹐若患實癥﹐攻邪宜早﹐乘其正未重傷﹐邪未深入﹐愼勿畏攻﹐牽延正爲邪傷﹐挽之莫及。當此危疑之際﹐有起死回生之法也。余治大病﹐必用大藥﹐歷獲奇效﹐如大散以麻黃﹑羌活爲主﹐大攻以大黃﹑芒硝爲要﹐大溫以附子﹑漧薑﹑肉桂爲主﹐大淸以石膏﹑黃連爲主﹐大補以人參﹑黃爲主﹐大滋陰以熟地﹑二冬爲主。每遇大實之癥﹐必須大劑﹐大黃由五錢至一兩﹔治大寒之癥﹐附子由三錢增至六錢者﹔大淸之癥﹐石膏由八錢增至五兩者﹐方克捷效﹐轉危爲安。所以醫貴閱歷﹑經驗﹐非近世庸愚無識﹐每以輕藥相代﹐或用數分至錢半﹐以希起死回生者﹐何異癡人說夢耳。夫藥性生成﹐各具專能﹐生克制化﹐用以補偏救獘﹐斷非他物可代。

然用藥之道﹐各有次序﹐凡邪犯上焦﹑心肺﹑頭目﹑淸竅﹐則宜輕淸之品﹐不宜重味﹐藥過病所﹐反傷中下。鬱結之病﹐治從輕宣柔潤﹐不宜苦重﹑大熱﹑補澀之品﹐非徒無效﹐而反增病也。倘婦女崩漏﹐治宜重大之劑﹐方可勝任﹔若用輕小之劑﹐揚湯止沸﹐於病無濟。大瀉之﹐湯劑直過病所﹐不能畱戀﹐宜用末藥以緩止之。至瘋狂﹑淫瘡﹑疫癘等患﹐皆宜重下﹐輕微之品難於取效。所列各法﹐皆平日曆驗心得﹐用特錄記﹐以備研究﹐作後進之模範也可。

瀾按﹕用藥之道﹐言之精且詳矣。大病用大劑﹐方克勝任﹐庶免正虛邪盛﹐更難挽救﹐是平素經驗閱歷之言。論中石膏用至五兩﹐大黃用至一兩﹐桂﹑附等亦五六錢者﹐是《內經》有故無損之遺法﹐然非有先生之才識則可﹐無先生之膽略則不可。學人尢當熟讀深思﹐潛心推測﹐自能心領神會而造精微﹐步良醫之後塵﹐庶不負指歸之教焉。

卷一

胃爲生化之源記

經云﹕胃者﹐五臟六腑之大源也。人自有生之後﹐惟賴五穀以滋養。谷入於胃﹐流行於臟腑﹐化津化液﹐燻膚﹑充身﹑澤毛﹐莫不以胃气爲本。人有胃气則生﹐無胃气則死。故仲景《傷寒論》陽明癥最多。陽明者﹐胃也。變化五穀滋生之大源﹐七情六淫皆以胃气彊弱爲轉移﹐推而至於溫熱﹑暑濕﹑瘧痢﹑咳嗽﹑嘔瀉﹑腫脹﹑胸悶﹑气痛等癥﹐均出於胃也。夫胃爲水谷之海﹐生化之源﹐內而臟腑﹑气血﹐外而筋骨﹑皮肉﹐無不賴以灌漑﹐萬物所歸者也。經以胃爲多气多血﹐一身之關鍵。人身七情之感﹐怒盛傷肝﹐肝動則气逆上衝﹐怒息則肝自平﹐而所病者﹐乃被衝之胃耳。假使邪入五臟﹐其人立死﹐𨿽輕邪亦爲痼疾矣。

市醫不知生化之理﹐謬稱風伏於肺﹐又云脾爲生痰之本﹑肺爲貯痰之器﹐或謂痰迷心竅﹐殊覺噴飯﹐不思之甚。蓋肺爲嬌髒﹐何能畱風﹑貯痰﹖試問其風﹑其痰﹐從何道入內耶﹖至於心爲一身之主﹐其竅更何能容痰﹖況心﹑肺居至髙之位﹐不能入痰﹐卽脾亦爲淸淨之髒﹐亦不能容痰。每見痰由食管吐出﹐卽知痰生於胃矣。余臨癥研究﹐歷驗心得而闡明之﹐以啟後進而免再誤也。大抵人身以胃爲總司﹐其用煩雜﹐其位衝要﹐凡內外諸病無不歸之於胃。

余每用治胃方法以療諸病﹐功效捷應。今特揭明﹐以備采擇﹐不致爲古書所惑。孟子云「盡信書不如無書」一語﹐推而至於《內》《難》經文﹐其中謬誤﹐不可枚舉。余爲活人計﹐不得不直言之歟。

瀾按﹕萬物莫不歸於胃﹐故胃爲五臟六腑之海也。今先生闡發胃之功用﹐博考治胃諸方﹐以療溫熱﹑濕溫危﹔又擴充肝﹑肺諸病﹐亦因於胃病者﹐於是專以治胃﹐功效昭著。藉以啟後進之智識﹐不致仍惑於陰陽五行﹑八味六味湯丸可治一切病患之遺害﹐挽回溫補之頹風﹐先生之濟世苦心﹐昭然若揭矣。

卷一

保身可以卻疾說

古人以淡泊爲本﹐身多彊壯﹔今人以嗜欲所耽﹐每多羸弱。病患纏綿﹐推其所以致病之源者﹐皆性耽淫樂。未滿二八而精道已破﹐本源先竭﹐於是六淫戾气乘虛襲入﹐一切疾病生於內虛之體﹐治之非易。況世無良醫﹐不明致病之因﹐妄投湯藥﹐不死於病而死於庸醫之手者多矣。然而致病之源﹐乃自取之耳。若能知嗜欲之害﹐守聖訓七損八益之戒﹐愼風寒﹐節飲食﹐不貪醇酒﹐不妄作勞﹐篤重倫常﹐濃培陰徳﹐如是根深蒂固﹐則气體自然彊旺﹐疾病自可稀少﹐傳世可期久遠。享期頤﹑登上壽者﹐皆是守身執玉之士。孰得孰失﹐豈可不愼於細而謹於微哉﹗余濟人心切﹐特揭明而示戒之。

瀾按﹕當明季時﹐世態情欲已經若斯輕薄澆漓﹐現隔一百九十餘年﹐凶荒兵火之餘﹐而人心性嗜欲﹐尢甚於前明十倍。更增鴉片一物﹐耗爍气血﹐燻灼臟腑﹐尢能助淫縱欲﹐柰何人不惜命﹐甘之如飴﹐終歸戕生速死﹐此嗜好之一大變也。

卷一

侍疾應知論

醫爲人子﹐所當知古人有《儒門事親》之書﹐良有以也。第醫理邃深﹐而知醫之理難爲庸人律也﹔惟侍疾之道﹐是賢愚當共曉應爲之要也。若父母偶染疾病﹐爲子者當愼擇良醫﹐亟早調治﹐毋待病邪深入﹐以傷气血。藥必躬自撿察﹐購買道地上品﹐煎時必親自看視﹐逐味查對﹐防其錯誤。教其煎法﹐如須表散﹐用蘆薪猛火﹔若系滋補﹐用炭火緩煎等法。煎成﹐親送親前﹐寒溫合宜﹐斟酌盡善﹐不離左右﹐視其或汗﹑或下之驗﹐以及米飲﹑茶水等物﹐毋使失序。切勿委之奴僕﹐徒有服藥之名﹐每多錯誤之害。若臨時疾病﹐人尙易爲﹔若衰邁沈﹐年深月久﹐呻吟枕席﹐困臥難起。最苦者二便﹐須人扶持﹐撤換洗濯。每當夏令炎暑﹐蠅蚊攢刺﹐冬日嚴寒﹐衣被啟覆﹐以及飲食一切﹐非人照料。不可莫無切己之人當心侍候﹐則垂暮之光陰﹐如同囹圄之歲月。

爲子者﹐當思父母生我劬勞。自身在𦇤褓中﹐父母晝夜保抱﹐就濕推幹﹐萬般辛苦﹐毫無疏懈﹐以及痧痘疾病﹐扶持保護﹐延醫禱神﹐畢生心力盡悴於我生之後。今當父母衰年患病﹐正人子報本之秋﹐何辭勞碌侍奉。倘有便溺﹑痰涎﹐切不可畏污﹐必自爲撤換﹐隨時查檢﹐𨿽不如古人嘗糞割股之孝﹐亦當效烏鴉反哺之意。若一槪委之奴僕﹐萬難實心從事。況此輩面是背非﹐而病者自知情形衰弱﹐苦況亦多﹐含忍不言。如是者﹐縱有兒孫繞膝﹐皆屬虛名無濟。倘有僕輩誠實可靠﹐亦須人子親身督率﹐優給僕使犒賞也。古云﹕百善孝爲先。人能盡父母一日之勞﹐卽得一日之功行﹔能盡一二年之勞﹐卽得一二年之功行﹐在此根本上用力﹐勝一切善舉萬倍矣﹐又何憚其久勞疲獘哉﹗至於境處富貴不同﹐惟侍親之道﹐無從分別。若貧賤者無力雇人﹐自身尢宜加力。凡藥餌﹑飲食之費﹐務須竭力籌措﹐因父母逋累﹐亦可對人。果能盡心純孝﹐自當感格上天﹐必不使終於貧賤也。如富貴者﹐當思天以美境與我﹐若不加倍盡孝﹐何以對天。若置父母於腦後﹐任其痛苦呻吟﹐而自擁妻外家以安眠﹐自己捫心﹐尙得謂之人乎﹗況根本旣虧﹐恐富貴亦難久遠矣。又有兄弟多者﹐當各盡各力﹐切忌推委。遇婦女不知盡孝﹐必痛加教誨﹐萬勿溺愛﹑聽信。余屢見年老衰疾之人﹐爲僕使所欺﹔甚至病危之際﹐抱持不愼﹐一蹶而斃者﹐人多不察﹑不知。要知人人皆有老時﹐代代兒孫看樣﹐爲父母卽爲自己也。

嗚呼﹗人有一息尙存﹐皆知痛癢﹐於有限之時光﹐克盡其心力。較之死後知識全無﹐做齋﹑打蘸﹑祭弔之虛文﹐徒然以有用之金錢﹐爲僧道欺蒙﹐其益當何如哉。有父母者﹐深思力行﹐豈可忽乎哉。

瀾按﹕先生向以孝聞﹐以己之心﹐度人之心﹐大聲疾呼﹐願天下之人﹐皆知盡孝。惟近世富貴家往往自昧本源﹐僅知逢迎顯者﹐以圖進取功名﹐置父母於罔顧﹐余目擊心傷﹐姑隱其名而不宣。瀾𨿽慕先生孝行﹐愧無先生學識﹐惟願稍步後塵﹐聊盡爲子之心而已。

卷一

瘧咳嗽記

嘗讀《內經﹟瘧論》﹐治法獨詳﹐分十二經見證﹐以榮衛爲綱領﹐以气血分陰陽﹐而察外感﹑內傷之偏盛。若其人陽盛則發熱﹐陰甚則惡寒。以膜原居表裏之界﹐入於衛气所行之度數﹐互相爭拒﹐則寒熱往來﹔其少陽爲半表半里之樞﹐與膜原接壤﹐外像似乎瘧由少陽爲傳捨﹐庸俗遂拘執小柴胡湯爲治瘧專方﹐其不思之甚矣。仲景《金匱》云﹕瘧脈自弦﹐弦數者多熱﹐弦遲者多寒。以中土有邪﹐木易順乘故也。

夫瘧有寒溫﹑癉牡﹑虛實之分﹐其作止有定時。邪淺一日一作﹐或間日﹑或三日一作者﹐謂之陰瘧﹐因邪在陰分﹐畱連難愈。大抵治瘧之法﹐調和榮衛﹐毋使陰陽偏盛﹐酌用寒溫之方﹐以平調之。然必辧其感﹑傷﹑虛﹑實之因﹐審其宜汗﹑下﹑消﹑補之劑。如邪伏於陰﹐用升淸之藥提之出陽﹐自無堅結之患。大法已備﹐細心揣度﹐則思過半矣。

至於咳嗽之因﹐不外寒﹑熱﹑虛﹑實之邪﹐挾風邪襲於肺﹑胃。肺﹑胃之邪上干淸道﹐則咳嗽作矣。《內經》云﹕五臟六腑皆令人咳。又云﹕聚於肺﹐關於胃也。蓋肺爲淸肅之髒﹐不容絲毫外邪﹐幹之則咳嗽﹑气逆﹐甚則喘息﹑失音﹐延成癆瘵﹐不治者多矣。余治外感寒邪﹐每用小靑龍湯減其分量﹐如麻黃﹑漧薑各一錢﹐細辛五分﹐制半夏錢半﹐五味子四分﹐炒芍一錢﹐甘艸五分﹐桂枝六分後入﹐並隨癥加減﹐如熱甚加杏仁﹑石膏﹐去漧薑﹑桂枝﹐莫不應手取效。如風熱甚者﹐麻﹑杏﹑石膏﹑甘艸﹑海石﹑枇杷葉等﹐亦多取效。斯皆余之心法﹐隨筆記之﹐以期後進得其指歸云。

瀾按﹕咳嗽一癥﹐《內經》言之詳矣。六淫外邪﹐風寒最多﹐先生用小靑龍湯治寒嗽﹐系實驗心得。至瘧疾﹐因寒熱往來爲少陽見證﹐世醫不明﹐往往拘執小柴胡湯爲主方﹐隨癥加減﹐與《內經》《金匱》分寒﹑熱﹑虛﹑實﹑癉﹑牡等名﹐大相逕庭。先生闡明其誤﹐以濟人爲懷﹐不啻大聲疾呼﹐以啟後學之悟焉。

卷一

中風腫脹辧

經云﹕風气善行而數變﹐又爲百病之長也。亦隨人身之盛衰爲轉移﹐假如西北地土凜烈﹐人體剛勁﹐外風驟入﹐卒然倒僕﹐昏不知人﹐口眼斜﹐頻吐涎沫﹐有眞中﹑類中之分別﹐中髒﹑中腑﹑中經﹑中血脈之殊證﹐有閉﹑脫之異。藥用開固之法﹐如用小續命湯開其衛气﹐以參附﹑附湯固其榮气﹐他如侯氏黑散﹑風引湯﹐皆塡竅以息風之治也。迨李東垣謂元气虛弱﹐驟然卒倒無知﹔劉河間以風乘火勢﹐火藉風威﹐其人亦卒然僕倒昏厥﹔朱丹溪以東南气溫多濕﹐濕生痰﹐痰生熱﹐熱生風﹐忽然神昏搐搦﹐口眼歪僻等候現矣。由是觀之﹐三子之言中風﹐言其因也﹐名之曰類中風﹔仲景﹑《外臺》言中風﹐言其本也﹐卽眞中風也。近世類中風多﹐眞中風罕見也。市醫不知﹐一見動搖之狀﹐不辧正虛﹑痰火之因﹐輒用散風逐邪之方﹐樞紐離脫﹐則命亦隨之而傾矣。

至於腫脹一癥﹐因陽气衰敗而成﹐治宜大培元陽﹐溫中扶气﹐則水自行而腫脹除矣。蓋人身之衛气﹐周護一身之表﹐猶天包地之義﹐肌膚之溫柔﹑堅密﹐皆本乎此。若衛受邪伏於內﹐陰反居於外﹐水從陰化則成膚腫﹐中陽气遏則生脹﹐治宜溫發陽气﹐以逐陰邪﹐是爲探本之治也。余恆見庸工每用行水利濕之劑﹐如五苓﹑舟車等方﹐初獲小效﹐久則病加﹐腫盛脹增﹐甚至背平臍突﹐陰陽位﹐爲喘爲阻﹐則大命傾矣。余目睹其癥已危﹐心欲拯之﹐而勢難挽也。特將致病之源﹑理﹐不憚煩而辧之﹐以作後進之殷鑑也可。

瀾按﹕古人論中風﹐論其本也﹔後世言中風﹐言其因也。治有開邪﹑固正之法﹐息風﹑滌痰﹑扶本之方﹐精審明辧﹐大法備矣。他如腫脹有虛﹑實之異﹐《內經》言之詳盡﹐《金匱》分之明晰﹐柰何市醫不明﹐妄執治標滲利以誤人。先生目睹其害﹐不憚煩而辧正之﹐濟世利人之苦心﹐昭然若揭矣。

卷一

虛勞說

經云﹕虛者補之﹐勞者溫之。古人以陰虛﹑陽虛爲綱領﹐於是以八味治陽虛﹐六味療陰虛﹐致溫補之風滿天下。又遇髙談五行者出﹐創立新方﹐百病皆從虛治﹐以成議藥不議病之世界矣。夫扁鵲云﹕一損肺﹐二損心﹐三損脾﹐過於脾則不可治矣﹐是上損之因也﹔蓋下損之由﹐以一損腎﹐二損肝﹐三損胃﹐過於胃則不可治也。《金匱》云﹕極虛者爲勞﹐調以甘藥﹐如復脈湯﹑小建中湯之類是也。又云﹕肌膚甲錯﹐內有幹血﹐以大黃虫丸主之。由是觀之﹐《金匱》治虛勞﹐以虛﹑實分治﹐而用方以攻補兼施﹐當補則補﹐應攻則攻﹐不拘一格﹐往往有桴鼓之應也。然而咳嗽﹑骨蒸﹑吐血﹑食減﹑咽瘡等癥﹐當審其所因﹐於初候之時﹐分虛實而藥之﹐亦可轉危爲安﹐幾微於反掌間矣。若用近人方法﹐溫補橫於胸中﹐養癰爲害﹐百難一治。

嗚呼﹗是非虛勞之不可治﹐而爲溫補誤投之不能挽也。余每治骨蒸勞極﹑肌膚甲錯者﹐用大黃虫丸法﹐出入加減﹐攻其宿瘀﹐廓淸積血﹐應手取效。惟有曾服膩補者﹐如油入面﹐病根深痼﹐延宕日久者﹐正气已傷﹐百難救一。況世人不知保惜其身﹐自恃藥石爲補助﹐樂於溫補而惡於攻逐﹐猶如飛蛾撲火﹐甘蹈滅烈﹐自不知其身已入於鼎沸之中。余𨿽具不忍之心﹐是亦末焉者矣。

瀾按﹕虛勞一病﹐五臟皆有﹐不得專以陰虛立論﹐以六味滋陰﹑八味益陽爲祕方。或用知﹑柏暫平浮火﹐切勿多投﹐惟恐脾陽受侮﹐中土失運﹐每致食減﹑便溏之患﹐所以《金匱》用復脈﹑建中等湯﹐是步步照顧脾胃爲主。先生宗仲景法而擴充之﹐綽有餘裕﹐又闡明虛實之因﹐用藥之理﹐經權達變﹐以示人衛生卻病之源﹑理﹐豈不懿歟。

卷一

幼科治驗記

古人以小兒爲啞科﹐最爲難治矣﹐因其不能自言疾苦﹐體弱易變﹐以及痘疹之異耳。余爲不然。惟小兒之病﹐𨿽不能自言病狀﹐惟無七情之擾﹐其所患者不過外感風寒﹑暑濕之邪﹐內傷不越乳滯﹑飲食而已﹐其頭緒簡略﹐甚爲易治。柰何世多不察﹐致市醫詐欺﹐妄立驚風一科﹐每用重鎭開竅丸藥﹐禁絕乳食﹐致質弱稚體﹐何堪受此酷烈﹐往往變出角弓反張﹑搐掣之狀﹔又妄加鍼刺﹐疼痛啼泣﹐實令人目擊心傷。是以推測仲景《金匱》文義﹐豁然有悟。仲景云﹕無汗爲剛痙﹐有汗爲柔痙。隱與小兒之病象相符。況小兒質嫩﹐不耐風寒﹐偶覺感觸﹐卽見身熱﹑筋彊﹐甚則反張﹑搐搦等狀﹐與《金匱》痙病證候隱合。庸醫不知﹐遂妄立驚風之名以惑人。余繹其理﹐小兒之病﹐脾胃獨多﹐情志未通﹐脾胃用事。柰近世庸醫﹐妄執小兒肝火獨甚﹐將一切脾胃見癥﹐皆誤認肝火。不思肝爲春生之髒﹐初生之肝﹐豈可指爲病藪﹐以生气當病气﹐殊屬庸妄已極哉﹗或謂小兒爲純陽體質﹐言出錢乙﹐柰庸俗不知﹐引爲口實﹐非古人所及知。蓋小兒爲稚陽﹐惟易病熱﹐兼以乳滯變痰﹐於是有熱痰﹑風痙之癥﹐乃小兒恆有之病。柰何世之庸工﹐捏造急驚﹑慢驚以誤人哉。

余臨證四十餘年﹐每遇瀉靑色稀糞﹐晝夜頻頻﹐知其中陽不能變化爲土之黃色﹐反爲木乘之靑色﹐此爲厥陰濁气所幹﹐當從扶土抑木以獲效﹐方用附子理中丸一錢﹐開水泡化﹐兩次分進﹐糞卽轉爲黃色﹐瀉亦止也。若昧者﹐往往誤認爲肝病﹐豈不冤哉。大抵小兒陰气未全﹐易於化熱﹐若見口舌諸竅甚幹﹑大渴能飲者﹐亟投甘寒之劑﹔挾實者﹑舌苔黃膩﹑口有熱臭之气﹐亟宜蕩滌之。緣小兒純陽﹐柔脆之臟腑尢易枯涸﹐急下存陰﹐轉危而安矣。至於陽明熱甚痙厥之證﹐市醫名之急驚﹐余惟淸陽明熱邪﹐則肝火自平。若妄投鎭驚息風﹐是速其危哉。至久病中虛﹐土不鎭木而顯風象者﹐謂之慢驚﹐宜急進附子理中湯﹐或加溫補如肉桂﹑黃等品﹐以追失散之虛陽﹐轉危而安。每見庸愚用淸散重鎭﹐是下井而加之石矣。更有一種婦人﹐妄用鍼刺﹐名曰挑驚﹐或捏人中﹐或口咬指捏﹑口吸臍眼等妄治﹐眞是慘毒惡事﹐目不忍睹。其痘疹以寒熱﹑虛實爲準﹐則惟一切有毒奇異之物﹐愼勿妄用﹐亦勿拘執幼科成法﹐而不達變通﹐以誤人哉。余爲濟世拯危﹐特將實驗心法不忍祕而不宣﹐今錄於簡末以公於世﹐是亦保嬰仁術之意耳。

瀾按﹕小兒之病﹐宋有錢乙著《小兒直訣》一書﹐言之詳明。柰何市醫不知討論古書﹐僅守家傳方法﹐妄立驚風之名﹐用金石毒物制爲丸藥﹔爲欺騙財帛計﹐又有妖婦創能挑驚指捏等法﹐其害尢甚庸醫。先生目睹心傷﹐闡明治法﹐以拯人之危並示戒一切﹐喚醒愚庸以保赤子﹐並將歷驗心得祕法錄出﹐以示後進﹐可謂仁至義盡者也。

惟記中急下存陰﹐僅言其法﹐未載方藥者﹐欲後人三反之意。余恐淺學未能深造精微﹐仍然茫無定識﹐或蹈淸散﹑重鎭之法﹐依然無濟蒼生﹐今擬二法﹕法用瀉靑丸淸肝泄熱﹐用錢氏赤散以攻邪滌痰。考赤散之功用﹐能消滯滌痰﹐最有益於小兒。近見京中雅觀齋所售之萬應保赤散﹐卽此方也。每服一分。若病在上卽吐痰﹐病在下卽便痰﹐卽能愈病﹐誠妙法也。假如痰熱甚﹐可服回春丹。此丹較赤散功緩﹐善泄熱淸痰﹐惟虛寒者不可服﹐售藥者未將寒熱標明。考回春丹泄熱淸痰﹐近見廣東丸藥廣告中﹐皆謂治急﹑慢驚風﹐其言大謬。慢驚因脾虛者多﹐豈可再投涼泄以戕正。今特揭出﹐以免誤人。以後回春丹仿單中務將慢驚二字刪去﹐功徳莫大焉。

卷一

胸脇腹痛肝胃气逆辧

胸腹﹑脇肋﹑胃脘諸痛﹐古人立九痛之名﹐其要不外寒熱﹑虛實﹑气血﹑痰食﹑虫之因。惟寒能凝結﹐熱能消爍﹐寒甚厥逆上衝﹐熱甚燻灼上炎﹐必使寒熱平調﹐臟腑自能通暢﹐何有於痛哉。其間夾雜各癥﹐總不越寒熱之綱領﹐不難參以兼治﹐自獲病隨藥瘳也。至於肝臟气逆上衝﹐每多胃脘當心而痛﹐上肢﹑兩脇﹑膈咽不通﹐治宜降逆柔肝。仲景制烏梅丸爲泄木安中之良法﹐乃寒熱並用﹐平調至法。若陽微﹐則從吳萸湯法。如肝陽過盛﹐減除吳﹑附﹐少用椒﹑姜﹐而合梅﹑連﹑楝﹑芍﹐取苦辛酸而入厥陰﹐以爲平降治法。若脾胃虛而肝火擾者﹐用戊己六君﹐如金斛﹑木瓜﹑丹皮﹑桑葉﹐扶土抑木。或因郁抑不伸﹐用丹溪六郁湯亦妙。至於水虧木旺﹐用復脈六味湯﹐爲乙癸同源之治。大抵胸脇痛者﹐金鈴子散加味。火郁甚者﹐以佐金爲良法﹐甚則用當歸龍薈丸。若濕熱瘡瘍﹐以龍膽瀉肝爲神劑。至肝病甚多﹐如頭痛﹑吐瀉﹑嘔逆﹑脹泄等候﹐皆屬肝胃之癥也。

余治各證以及气沖攻痛﹐諸藥不效者﹐用仲景烏梅丸三錢﹐隨病之虛實﹐酌加引經數味煎服﹐有桴鼓之應﹐特將方義釋明於後。是方也﹐用烏梅入肝經爲君﹐酸乃肝之本味﹔臣白芍泄火而斂陰﹐佐芎﹑歸活血而滋潤﹐使吳萸下气最速﹐連﹑楝﹑椒﹑姜淸肝安蛔﹐是有制之師也。若加以丹皮﹑桑葉﹐輕泄上焦火郁﹔羚羊﹑鉤藤﹑甘菊﹑蒺藜﹑天麻﹐皆淸肝泄火之要品﹔元胡﹑伽南﹑降香﹐乃疏降衝逆之要藥。細繹《內經》用辛補之﹑以酸瀉之﹐故治肝宜酸﹐若急升太過﹐酸收爲下泄﹑爲瀉矣。然余研究病理﹐另獲心得要義。夫肝體固賴陰血爲養﹐而其所以爲將軍之性﹑寄龍相之威者﹐以眞陽之爲本也。肝陰不足﹐固多爲患﹐而肝陽亦爲至要。假如陽气稍微﹐則中土必虛﹐木易順乘﹐濁陰隨升气而上犯﹐亦隨人之陰陽虛盛爲轉移。故仲景審寒熱互用大法﹐立烏梅丸方﹐是一以貫之矣。

瀾按﹕肝火最暴﹐燔灼無忌﹐一身之中﹐稍有鬱結不伸者﹐其火則上衝﹐爲痛﹑爲脹﹑爲泄﹐上至頭目﹐中至胸脘﹑脇肋﹑腹臍﹐下至陰囊﹑卵核﹐皆厥陰之所主。古今𨿽分九痛之因﹐總不外寒熱﹑陰陽﹐治得其要﹐一言而終。先生發明病理﹐遵仲景遺法﹐用烏梅丸爲主方﹐莫不捷效。今特錄出﹐俾益後進非淺鮮矣。

卷一

溫熱溫疫辧

《傷寒論》分六經見證﹐方有發表攻裏之異﹐注述甚多﹐皆隨文釋義﹐或各鳴一得﹐彼此辧駁。若究其源理﹐有顧彼失此之嗟﹐何也﹖豈知時事有更代﹐地土有南北﹐人體有彊弱。近世以來﹐四時感癥﹐類傷寒多﹐正傷寒罕見也。夫類傷寒者﹐春溫﹑夏熱﹑濕溫﹑秋燥﹑冬溫是也。𨿽然仲景謂傷寒有五﹐方分溫散﹑辛散﹑攻下﹑和解諸法﹐後人識淺﹐殊難領悟﹐惟拘執傳經限日成法﹐遂致遺誤者多。

惟近年凶荒饑饉﹐兵火之餘﹐釀成疫癘﹐互相傳染﹐切勿拘執日數。余治疫癥﹐大劑攻下﹐每多獲效。緣此病邪由目鼻吸入者多﹐往往兩手脈微弱﹐若不知者﹐以爲脈虛﹐不敢用攻﹐孰不知下後邪去﹐脈卽平復。此癥初起﹐多見惡寒肢冷﹐舌苔黃膩﹐神識呆鈍﹐或邪熱下迫﹐每多自利﹐所下幾微﹐最易惑人。必視舌苔垢膩之有無﹐以定攻下之輕重﹐每見下去一層﹐又起一層。輕者兩三劑﹐重者八九劑﹐濁苔退盡﹐脈平而不躁急爲準。仍須用下﹐庶免反復﹐要知此邪乃天地間至惡之气﹐必須除惡務盡。以大承气爲主方﹐隨癥加減﹐減至單用元明粉爲極輕。總以三候之內爲率﹐若延至三候以外﹐必自利紅水﹐腸胃已爛﹐必死無疑。余歷驗心得﹐以驗苔之滯膩﹐幹而無津之苔﹐憑此用下﹔若舌無濁垢之苔﹐𨿽見大熱不可用下。

余之心得經驗﹐無誤之祕法也﹐然則與無疫之溫熱有間﹐未可混淆以誤人者。夫溫熱者﹐天地之常候也。經云﹕冬傷於寒﹐春必病溫。惟冬令外𨿽嚴寒﹐而陽气潛藏於內﹐若天時晴燥﹐雨雪稀少﹐則陽失潛藏﹐致生冬溫之證﹐當用蔥豉湯加大貝﹑芩﹑翹﹑銀花﹑牛子﹑甘﹑桔等味。蓋春爲一歲之首﹐嚴寒未退﹐仍防寒邪遏伏﹔直待春升﹐木气發透﹐風陽化溫﹐是爲風溫。其气近燥﹐多犯上焦﹐致有身熱﹑咳嗽﹑胸悶﹑气促之癥﹐法宜淸宣輕劑﹐如薄荷﹑牛子﹑桔梗﹑杏仁﹑大貝﹑蔞皮之類。久延失治﹐轉入營分。誤用辛溫成法﹐多致衄血﹑咯血﹐甚則成癆。若已入胃﹐舌黃漧燥﹐亟宜攻下。初夏漸熱火旺﹐宜仿此方﹐重加淸藥可耳。如長夏濕土司令﹐宜燥濕淸熱﹐蒼術啟虎湯治之。直至秋深﹐燥令大行﹐身熱﹑咳嗽﹑咽痛者﹐辧天時之涼暖﹐以分寒化﹑熱化﹐然用藥有溫潤﹑甘寒之別﹐此秋燥之治法也。若熱已入胃﹐便結溲赤﹐舌苔黃焦垢膩﹐亦宜急下存津﹐切勿延久﹐正傷气弱﹐反成危候。

近年以來﹐四時感癥溫熱獨多﹐每憾治法仍沿辛溫﹐以致不死於病而死於誤藥者﹐比比皆然。偶見新出六書﹐乃餘杭陶節庵所輯﹐意在變化成法﹐獨出心裁﹐將仲景所集增損加減﹐標新立異﹐不爲無功﹐惜未將溫熱見癥闡明原理。余細爲研究﹐有擇焉不精﹐語焉不詳﹐何足以盡格致生化之源﹐跳出傷寒之範圍哉。於是焚膏繼晷﹐精審四時代謝之序﹐參以六淫偏盛之因﹐豁然自得。不揣艸率無文﹐爰將各篇病理﹐隨時筆記﹐以免遺忘﹐是否有所采擇﹐質之海內明哲﹐願早賜之削政﹐則感如師資之深矣。

瀾按﹕溫熱者﹐四時之常气也﹔溫疫者﹐天地之惡气也。蓋常气以常法治之﹐惡气以峻法治之﹐理勢然也。先生治疫﹐重用攻下﹐除惡務盡耳﹐與吳又可法暗合。其時各居一境﹐所治之癥大略相同。袁氏辧舌苔垢膩濃薄﹐以定攻邪之輕重﹔又辧明溫熱與瘟疫有間﹐豈可混淆以誤人哉。況先生濟世心切﹐每以愼審爲本﹐其學邃深在又可之上。且吳氏𨿽有九傳方法﹐未將病理闡明﹐書𨿽流傳﹐惜乎混疫於溫﹐貽誤亦多﹐不足爲法也。或謂當時彼此各居一邑﹐未能面商至理爲憾。如袁﹑吳同處一堂﹐互相討論﹐吳氏必不致混淆立論﹐溫熱原理毋待葉氏發明之。

嗚呼﹗天下事﹐有幸﹑有不幸。吳書早經刊傳﹐袁氏此書渺無知者﹐緣先生志尙髙傲﹐不求聞達﹐又非醫流﹐此書乃當時之日記耳。觀其自記云「不揣艸率無文﹐隨筆記錄﹐以免遺忘」﹐卽知其僅記病理﹑臨癥實驗而已﹐其言辭不加修飾﹐已可慨見。瀾因先生爲吾邑先達﹐兼與其玄孫同局襄修邑志﹐始獲此書﹐字迹蠹蝕過半﹐用特重錄﹐以免淹沒。柰無別本可以校對﹐只姑仍舊貫﹐未敢更易一字。稍有疑義者﹐附以按語﹐以醒眉目云爾。

時在咸豐戊午中秋節後二日﹐後學趙觀瀾謹錄拜志於三十六湖樓客次。

