傷寒心鏡別集金張從正

傷寒

﹝第一節

﹞傷寒論雙解散

守眞制雙解散﹐通聖益元各七八分﹐入生薑蔥白煎﹐解傷寒三二日﹐間以其初覺﹐亦傷寒疑似之間﹐解表恐傷於內﹐然攻裏恐傷於表﹐故制雙解以其表裏齊見俱解﹐甚爲得法﹐然間有不解﹐猶未盡善也。子和增作法﹐亦用前藥煎一碗﹐令飲其半探引出風痰﹐次服一半仍用酸辣湯投之﹐使近火衣被覆蓋汗出則解八九分矣。此法子和得之規繩之入﹐世所未知也。

﹝第二節

﹞論發汗

世人只知桂枝麻黃髮汗﹐獨不知涼藥能汗﹐大有盡善者。熱藥汗不出者反益病﹐涼藥發之百無一損。素問云﹕辛甘發散爲陽﹐白粥配蔥食之便能發汗﹐益元加薄荷亦能發汗﹐承气用姜棗煎以辛甘發散之意。守眞雙解子和演爲吐法﹐豈非涼藥亦能發汗也。

﹝第三節

﹞論攻裏

攻裏之藥當用寒涼﹐世人畏之是不知藥隨病而俱出﹐何曾畱於中乎。桂枝下咽﹐陽盛則斃﹐承气入胃陰盛乃亡。此語惑人久矣﹐鮮有解者﹐因有知幾窮理﹐偶於守眞醫書注中稍見其意﹐此陽實陰實﹐陽實發散﹐陰實宣泄﹐不同實謂不受病也。陰實本不受病﹐何用承气宣泄﹐反之則有斃亡之失也。此二句蓋謂傷寒之設也。

﹝第四節

﹞論攻裏發表

素問云﹕攻裏不遠寒﹐發表不遠熱。啟玄子云﹕世人直疑攻裏合用寒藥﹐發表合用熱藥﹐似是而非也。蓋攻裏不遠寒﹐是不遠司气之寒﹐𨿽嚴凝盛寒之際﹐若合攻裏不可畏天寒而不用寒藥﹐發表不遠熱者﹐是不遠司气之熱﹐𨿽流金爍石炎蒸盛暑﹐合用發表之藥不可畏暑而不用熱藥﹐此不遠寒熱之理也。

﹝第五節

﹞撏衣撮空何髒所主

撏衣撮空﹐許學士說作肝熱風淫末疾﹐故手爲撏衣撮空。此論𨿽當莫若斷之爲肺熱﹐以爲愈矣﹐其人必讝語﹐妄言經曰肺熱必爲讝語﹐兼上焦有病﹐肺必主之。手經者上焦也﹐二者皆當其理﹐果何如哉﹐天地爲體用肺爲體﹐肝爲用也。肝主諸血者陰物也﹐此靜體何以自動﹐蓋肺主气﹐气所鼓舞故靜得動﹐一說肝之用者﹐一說肺之用者﹐此天地至爲體用﹐二者俱爲當也﹐是知用髒血自寅至申行陽二十五度﹐諸陽用事气爲肝所使﹐肺主气自申至辰行陰二十五度﹐諸陰用事肺爲所用。

﹝第六節

﹞傷寒口傳足經不傳手經論

傷寒只傳足六經。仲景本論無說﹐古今亦無言者﹐惟龐安常謂主生﹐故太陽水傳足太陰土﹐土傳足少陰水﹐水傳足厥陰木爲賊邪。蓋牽彊穿鑿﹐胡不觀內經陰陽雜合論云﹕太陽根於至陰﹐名陰中之陽。少陽根起於竅陰﹐名陰中之少陽。太陰根起於隱白﹐名曰陰中之太陰。少陰根起於湧泉﹐名陰中之少陰。厥陰根起於大惇﹐名曰陰中之厥陰﹐其次序正與此合。大抵傷寒始因中風﹐得之於陰是以正傳﹐足經者陰中之陽﹐陽中之陰也。又以六气考之﹐厥陰爲初之气﹐少陰爲二之气﹐太陰爲三之气﹐少陽爲四之气﹐陽明爲五之气﹐太陽爲終之气﹐此順也。逆而言之正與此合﹐緣傷寒爲病逆而非順也。

﹝第七節

﹞亢則害承乃制

假令水爲母﹐木爲子﹐當春旺之時冬令猶在﹐卽水亢也﹐水旣亢極則木令不至矣﹐木者繼冬而承水也﹐水旣亢則害其所承矣﹐所以木無權則無所制土﹐土旣旺則水受制。噫夫人必自侮然後人侮之﹐旨哉。木長春之令也﹐水受土制熱克其寒﹐變而爲濕。

傷寒心鏡別集終。

