

《鱠殘篇》

提要《鱠殘篇》一卷﹐會稽沈萍如著。市上極少傳本﹐本社主任裘吉生君藏書中之祕笈。論說傳記十有七篇﹐或論藥品﹐或談病理﹐或辧僞訛﹐或釋古方﹐胥能發捷心得﹐成一家言。自云﹕幼客江寧﹐因水土變遷﹐屢嬰疾病﹐臥牀兼旬幾獘者﹐屢守中醫而獲愈。旣愈﹐畱心醫學﹐欲爲卻病計﹐非敢存醫人志也。可見﹐其於此道探討有素矣。中醫之有發明者﹐輒在小部書籍﹐讀此可爲吾言一證。

鱠殘篇目錄

祕授藥方須審察論

養生當以養陰爲首務論

附子吳茱萸漧薑論

黃芩天花粉傳

馬齒莧記

蕪菁說

山陰倪涵初先生瘧疾三方疏釋癉疝

癉疝

濕溫如瘧論

男子熱入血室論

太陰脾經辧訛跋

山陰倪涵初先生痢疾三方疏釋

資生丸方

左金丸

石斛非肝經藥

羊毛疹子辧論

加減參蘇飲

集虫說

鱠殘篇

祕授藥方須審察論

孟子曰﹕居移气﹐養移體。《素問》曰﹕東方濱海﹐食魚而嗜咸﹐其人黑色疏理﹐病多瘡瘍﹐治宜砭石﹔西方陵居﹐風多而土剛﹐其人華食肥脂﹐病生於內﹐治宜毒藥﹔北方地髙﹐風寒而冰冽﹐其人野處乳食﹐病多藏寒﹐治宜灸嫡﹔南方地下﹐土弱而霧聚﹐其人嗜酸致理﹐病多攣痺﹐治宜微鍼﹐中央地平濕﹐其人雜食而不勞﹐病多痿蹲﹐治宜導引按蹻。《家語》曰﹕堅土之人剛﹐弱土之人懦﹐壚土之人細﹐息土之人美﹐耗土之人醜。觀此則人之形質皆由水土飲食之所變生﹐而於起居服食可不愼所擇哉﹖故枸菊之鄕多壽﹐而酒色之戕致夭。五行更疊﹐生克乘除﹐有常道焉。亢則害﹐承乃制﹐不可偏倚也。是以腎气過彊則妨心﹐而驚悸愴恍生﹔心气過旺則戕肺﹐而咳嗽煩冤生﹔肺气過實則傷肝﹐而目眵涕淚生﹔肝气過盛則克脾﹐而飧瀉﹝月眞﹞脹生﹔脾气過滿則害腎﹐而痿躃重膇生。皆亢害而失其平易也。聖人制爲藥餌﹐鍼灸﹑按摩﹑導引﹑祝由以平治之﹐救其偏也。至於湯液之方﹐創於伊尹﹐盛於長沙﹐後賢遞興﹐則有七方十劑之等差﹐君臣佐使之配合﹐而尢當審其反畏惡欲之性以劑之﹐始可以爲方。方之所以爲方者﹐使之方向而不違﹐平易大方而雅俗共賞也。故其表表於醫籍者﹐桂枝﹑麻黃﹑靑龍﹑白虎﹑三承气﹑四瀉心之祛邪返正也﹔四君﹑八物﹑十全﹑六味﹑五子﹑七寶﹑建中﹑補中﹐以及虎潛﹑河車等之培元扶弱也。藥品不多於十味﹐對癥取效於頃刻。亦何曾探奇搜異﹐必致力於赤箭﹑靑芝﹑牛黃﹑狗寶方形神效也﹖乃今多有聚集鱗介毛倮中一切臊膻熱澀﹐如肭臍﹑狗腎﹑海馬﹑蛤蚧﹑全蠍﹑紅鉛之屬﹐輔之以桂﹑附﹑椒﹑茱﹑腦﹑麝之類﹐辛香臭腐數十種雜爲一方﹐亦不問其反畏惡欲﹑君臣佐使之謂何﹐艷稱其名號﹐可奪造化﹐極贊其功能克轉乾坤。一藉捷劫之性﹐取效片時﹐暢人欲志﹐不顧流禍於隱微﹐積久而大患突起﹐駭人聞見而不遑救者多矣。總由術士之眩惑﹐貴介之樂聞﹐而不察天地有常道﹐聖人有至論。所謂五穀爲養﹐五菜爲充﹐五果爲助﹐五行相生﹐五藏以安﹐順其天常﹐安其地利。而必欲彊其詞曰﹑人定可以勝天者﹐殊不知服全鱉丸久﹐而腹生小鱉以戕軀﹐餌龍骨粉多﹐而腸腑生癰以斃命﹐前人已受害者矣。夫子曰﹕未達不嘗。所謂達者﹐非徒達藥而已﹐意必達藥性之良劣﹐與吾身之宜否﹐而後敢服。詎可不察吾身之固有﹐而漫爲嘗試﹖致犯虛虛實實之禁﹐失其平易而生偏勝之災﹐甚至亢火消陰﹐變幻非常者有之。經曰﹕芳艸發狂﹐石藥發癲。可不愼諸﹖況恬淡虛無﹐眞气從之。黃帝養生之妙訣可師。肉食者鄙﹐未能遠謀。曹劌論戰之快談堪取。苟能毋搖爾精﹐毋勞爾神﹐起居有節﹐自可長生。是故气足則不饑﹐神足則不睡﹐精足則不淫。克寶吾身之寶﹐亦何有於外物哉﹖然而天地之間﹐土爲萬物之母﹐人身之中﹐胃爲水谷之海。語云﹕節飲食者﹐卻病之良方﹔理脾胃者﹐醫中之王道。脫欲綢繆於未雨﹐請從事於脾胃。庶飲食彊而穀气化精﹐則神气不期足而自足﹐又何籍於藥餌之扶吾也耶﹖附詩﹕寒夜無聊遺漏長﹐挑燈起坐讀岐黃﹐至人精論皆金石﹐術士誇談屬老莊﹐咀嚼素靈非好辧﹐揶楡朱紫愼推詳﹐螽斯自古稱西伯﹐不見流傳種子方。

養生當以養陰爲首務論

天地之間﹐陽行健﹐陰徳靜﹐體也﹔陽常有餘﹐陰常不足﹐用也。然而陽更爲陰之用﹐陰實爲陽之體也。故陽無陰不生﹐陰無陽不長。觀旣濟之爻可見﹐而習坎之義不可不察與。昔丹溪獨主滋陰﹐後人訾其藥尙寒涼﹐易伐生气﹐而崇補火之法﹐乃不循本源之奧﹐而徒知膚淺之論矣。夫藥用寒涼﹐乃瀉火非養陰也。養之之義謂何﹖勿使陽之亢燥而消爍眞陰﹐保其天一之本源也。今水被火侮﹐而斯病烏得不壯水之本以制陽光﹐藉北方苦寒之味以救之﹐而守習坎之義哉﹖人非水火不生活﹐是二者之不可偏廢﹐亦不可偏勝﹐更當知陽易回而陰難養爲首務。試以水火論日用尋常﹐藉火者暫而約﹐藉水者常而博﹐蓋火易發而速﹐水難致而緩。十日之霖﹐不敵三日之曝。藏火於灰﹐久而垂滅﹐益之以薪﹐頃刻而熾﹐爲力易而致甩速也。貯水於器﹐逾旬而減﹐經月而涸﹐無可以生﹐凡物皆能耗之。是非存養之胡能經久而澤耶﹖人身精血﹐水也﹐陰也﹐日以萬應幾﹐何而不耗且盡也。是則存養之功﹐可不一日而三致思焉﹖水本靜﹐靜極而動生。故曰﹕腎藏智。智者樂水也。知覺生而運動隨之。故少陽乃胎於太陰﹐是陰實陽之體。少陽甲木之气發生﹐萬物運動而出﹐則陽乃陰之用而已。詎今人喜於補火﹐且有以呂仙號純陽而得道爲說﹐殊不察其采陰補陽之謂何﹐而北極有龜蛇配合之妙﹐聖人有夜气以存之訓與﹖歷觀服熱藥金丹者﹐輕則癰疽﹐奇疾疊出﹐甚則眞陰耗絕而暴亡者﹐比比是。故旣濟之防終亂﹐而習坎之獲有孚﹐信矣。養生者﹐豈可忽於養陰之道不急務﹐而惑於補火之浮言哉﹖且凡物體實而用斯宏﹐未有體去而能用者矣。

附子吳茱萸漧薑論

經曰﹕大毒治病﹐十去其五﹔無毒治病﹐十去其九。二者相形﹐而時尙何多惑焉﹖蓋直達少陰﹐祛寒救敗﹐誰如附子﹕善走厥陰﹐燥濕定痛﹐莫過吳萸﹔散表溫中﹐快脾利膈﹐更尙漧薑。此三者誠三陰斬關奪命之將也﹐然於諸熱藥中爲最烈﹐過劑誤施必有動血僭上之患迹﹐其功能直朱家郭解遊俠之流言﹐信行果急人之急﹐捐軀赴難﹐可存亡生死而收效旦夕者耶﹖然一不善馭﹐未免以武犯禁﹐而取笑同類矣。蓋其气雄性毒走疾而悍﹐或气味俱厚﹐偏陽少陰。故附得姜而愈熱﹐得桂而善走﹔茱得姜而益散﹐非以甘緩監之﹐難免疾馳銜橛之變也。故八味丸用桂﹑附以消陰翳﹐不過全料中之什一﹔左金丸用吳萸以開肝郁﹐而黃連五倍之。王好古有補火須防涸水﹐烏﹑附非身涼肢厥脈沈遲者不可擅投之﹐戒其愼始要終之道歟。然古人亦有終身餌烏﹑附﹑椒﹑萸而年登耄耋無恙﹐此又稟賦之殊﹐偶有之事﹐不可以爲訓。昔子產論政﹐以水懦弱﹐慮民玩而多死﹐今之用藥反狎玩猛烈之火﹐至噬臍而弗悔﹐何哉﹖其必曰﹕砒礐鴆鱷方爲毒﹐而不思中病卽止之戒與。

黃芩天花粉傳

山艸黃芩者﹐蜀之秭歸產也。味苦﹐性寒﹐气厚﹐味薄﹐陽中之陰﹐色靑﹐專行少陽而兼入肺胃﹐可升可降﹐嘗與黃連﹑厚朴﹑柴胡善﹐而惡蔥實﹐畏藜蘆﹑丹砂﹑牡丹皮。其相與遊而協濟以成功者﹐則得酒上行﹐而消上焦積血﹐淸痰利膈﹕得豬膽汁除肝膽火﹐而祛脾胃濕熱偕柴胡退寒熱之往來﹔同白術爲安胎之聖藥﹔佐桑皮瀉肺火﹐而須舊根枯片﹐卽別名腐腸妒婦者﹔與芍﹑連﹑枳﹑朴除下利膿血。腹痛後重必選細實新根﹐卽俗稱子芩﹑條芩者。仲景傷寒方治心下痞滿瀉心湯﹐凡四方皆用之。又如太陽癥下之﹐利不止﹑喘而汗出者﹐有葛根黃芩黃連湯﹔太陽少陽臺病下利﹐有黃芩湯﹔少陽癥下後﹐心下滿而不痛﹐有瀉心湯﹔少陽癥之小柴胡湯﹐則本經藥也。迨張元素稱其功用有九﹐而李東垣﹑朱丹溪多闡發其妙﹐蓋火靖气寧而胸隔暢﹐濕除滯化而腸胃通﹐上焦治則二便利。血閉痰凝﹐癰疽煩懣﹐淸熱以澄其源。因勢利導﹐故事半而功倍﹐順病之情﹐不煩奇異﹐而效斯捷﹐審寒熱﹐愼予奪﹐故曰﹕藥貴中病﹐醫之寶也。大暑炎嫗﹐三黃﹑白虎不足以爲暴﹐何獨於芩而斯懼哉﹖至蔓艸中又有天花粉﹑栝蔞根者﹐秦之弘農所出也﹐甘微苦酸﹐微寒﹐淸潤降下之品﹐金玉君子之質﹐除消渴﹐淸暑熱﹐通小腸﹐散癰腫瘡癤﹐排膿止痛﹐消瘀生肌﹐其爲肺與陽明藥也﹐最宜虛熱人。仲景用其實以治胸痺﹐痛引心背﹐咳唾喘息及結胸滿痛﹐乃取其甘寒不犯胃气﹐能淸上焦之火﹐使痰行气降而治矣。若栝蔞散之治乳癰﹐其根下乳汁﹐拔箭鏃﹐及鍼入肉﹐退痘後目瘴﹐其以純粹之質﹐而能定倉猝乖戾之疾﹐其功可以想見矣。故其使枸杞子惡漧薑﹐畏牛膝﹐反烏頭﹐亦物以羣分云爾。萍如子曰﹕黃芩﹑花粉《農經》中品﹐日用恆需之藥﹐以治四時常有之疾﹐不可一日廢也。乃世人好奇異﹐矜詭祕﹐競事玉紮﹐丹砂之貴重﹐侈談空靑﹑狗實之無幾﹐何異捨菽粟﹑水火而他求養生具哉﹖天食人以五气﹐地食人以五味。無虛虛﹐無實實﹐掊有餘﹐補不足。是在人爲之﹐而有至理存焉。察理眞則施用﹐當可免偏勝之患﹐詎可因施之不當而棄物之性﹐不亦冤乎﹖然盡信書﹐則不如無書﹐亦不可不察。若李之才云﹕山茱萸﹑龍骨爲黃芩之使﹐得五味子﹑牡蠣令人有子之說﹐則吾未之深信。黃芩苦燥而寒﹐其於濕熱﹑瘡痍﹑瘧痢﹑血熱等癥﹐實能勘亂定禍﹐因便乘勢以成功。管夷吾之流﹐而亦得桓公任之﹐當而能盡其才也。天花粉甘寒而潤﹐大宜虛熱人﹐其能出箭鏃﹐退目翳。殆平仲在莊公之世﹐而處崔杼之亂也。吾故仿龍門管晏傳而爲芩粉傳。《詩》云﹕呦呦鹿鳴﹐食野之芩。又云﹕果羸之實﹐亦施於宇。睹二詩﹐可以窺二物尙矣。

馬齒莧記

馬齒莧者﹐以葉似馬齒而得名。葉靑﹐莖赤﹐花黃﹐根白﹐子黑色﹐具五行﹐又名五行菜。鮮者烈日爆之不易幹﹐其汁流凝成水銀﹐得汞之不死﹐故又名長命艸。性寒滑而味微酸﹐其功用則入厥陰血分﹐散血消腫﹐兼潤腸髒﹐而去畱滯者也﹐且可預禳瘟疫。於六月六日采﹐存至次年元旦﹐瀹熟﹐鹽醋拌食之。俗又有安樂菜之名。唐武相國元衡患脛瘡﹐鍁癢痛楚﹐三年不愈﹐廳吏自以鮮者搗敷之﹐數易而愈。《海上方》用幹者一斤﹐鮮二斤﹐同五加皮八兩﹐蒼術四兩﹐煎湯澡浴。一切風濕气﹑楊梅毒﹐及婦人月家病﹐以致筋骨疼痛者﹐亦取其滑可去澀﹐而宣通血脈也。其殺寸白由﹐敷拔療根﹐滴聘耳﹐療甲疽﹐滅瘢痕﹐點目瞇﹑目翳﹐理痔漏﹑帶下﹐又其餘事耳。此物本萊類﹐而食者少備藥料而肆不收﹐隨在俱產而摘采易﹐可應急需而不難購﹐人多忽而不用﹐余甚惜之。因述其功能而特爲之記﹐以告諸同志。

蕪菁說

蕪菁者﹐一名九英菘﹐卽蔓菁也。南北隨地可蒔﹐而北方爲多。《毛詩》爲之葑﹐其性易生而滋長。故武侯行軍﹐教士卒種之以備饑﹐蜀人呼爲諸葛萊。馬毀攜入南中猺狫﹐今猶呼爲馬王萊。而蒙古則稱爲沙吉木兒。其葉似芥﹐闊大而厚﹐莖短而租。夏初起臺﹐開黃花﹐四出結角﹐子似芥子﹐而色紫赤﹐勻圓根﹐如蘿卜﹐靑白而圓長。六月種者﹐根大而葉蠹。八月種者﹐葉美而根小。惟七月初種﹐則根葉俱佳。京師人家以瓶腌藏﹐名閉甕菜﹐差似撇蘭耳。其性苦平﹐利气消食﹐治嗽通淋﹐殆淸熱祛滯之品。其子大能明目﹐而搾油然燈又損目﹐此物理之變幻也。李時珍稱其可升可降﹐能汗能吐﹐能解蜘蛛毒﹐其根解酒止衄﹐拔疔根﹐消陰腫如斗。亦日用恆需之藥﹐非特僅於療饑而已。且於立春後庚子日﹐搗根汁﹐合家以次溫飲之﹐可辟時疾。其有裨於世﹐非淺鮮用爲之說﹐以揚其功用云。

附﹕治靑盲方﹖但瞳子不壞者﹐十可療九。用蔓菁子六升蒸之﹐气徧合甑﹐掇下﹐以釜中熱湯淋之﹐乃曝漧﹐如是三蒸三淋三曬﹐杵爲末﹐食後淸酒服方寸匕。

又方常服能洞視臟腑。蕪菁子三升﹐苦酒三升﹝苦酒﹐醋也﹞﹐煮熟曬榦爲末﹐以井華水服方寸匕﹐日三服﹐盡一斗﹐夜視有光云。

煮蔓菁菜作食﹐先用水炸熟﹐漉出﹐另用冷水浸一宿﹐去水加油鹽炒食之﹐否則味苦不堪食。

山陰倪涵初先生瘧疾三方疏釋

第一方治夏秋暑濕時瘧初起。平胃除濕﹐理气化滯﹐有疏導開先之功。受病輕者﹐一二劑卽愈。

制半夏廣橘皮云茯苓威靈仙各一錢茅蒼術紫厚朴柴胡黃芩各八分靑橘皮廣擯榔各六分炙甘艸三分生薑一錢

河井水各一盞煎﹐空腹溫服﹐如頭痛加白芷八分。按此方合小柴胡﹑平胃散﹐靑皮飲三方爲一﹐面以檳榔易艸果之辛烈﹐加威靈仙﹐通行十二經絡﹐徹內外而透邪出表﹐故奏效捷而成功偉也。蓋人身中水濕有形之陰邪﹐每畱著於腸胃﹐多化爲熱﹔中暑熱無形之陽邪﹐每遊溢於經絡與濕相搏﹐遂化爲瘧痢。暑邪初中﹐不爲濕所羈畱﹐而卽病自當從暑治﹐香薷散等方﹐表散之而外出是也﹐旣化爲瘧痢﹐則當從瘧痢治﹐猶米已成飯﹐不可以出汁﹐須由裏而和之﹐使外出是也。故治瘧發表非治法也﹐盡用麻﹐桂﹑羌﹑防﹐幾曾見一汗而愈者﹖瘧邪之汗﹐猶之瘟疫同法﹐必裏气和而表自解。倪先生此方﹐專以疏利畱著之濕邪爲主﹐而以和胃化滯爲佐。獨黃芩一味﹐堪淸遊溢經絡之暑熱﹐可與疫癥達原飲同調﹐不藉香茹之發表﹐而況麻﹑桂﹑羌﹑防﹐散太陽風寒之晶﹐可浪施乎﹖至若但熱不寒之癉瘧疫厲﹐傳變之溫瘧﹐自有白虎﹑承气在﹐但寒不熱之牝瘧﹐則又有附子理中﹑大小建中在﹐亦非徒恃發表可愈也。

第二方治瘧發三四次後﹐痰滯稍減﹐正气漸虧﹐一二劑卽可止住。卽極弱之人﹐纏極重之癥﹐十劑後無不奏效。

生何首烏三錢醋炙鱉甲﹖知母各二錢白術當歸威靈仙各椙﹖白茯苓黃芩柴胡廣橘皮各八分炙甘艸三分生薑一錢

河井水各半。煎﹐加無灰酒一盞﹐再煎數沸﹐空心溫服。按此方妙在補瀉互用﹐虛實得宜﹐不用人參﹑黃耆之驟補﹐屏去常山﹑艸果之峻削﹐平平無奇﹐卻神有效。愼勿混行加減﹐卽無效矣。蓋瘧捨於營﹐邪傷血分﹐表邪稍解﹐當顧營血。方中首烏﹑鱉甲﹑當歸正力血分藥也。

第三方治久瘧虛弱並虛人患瘧﹐扶正祛邪大有神效。

人參﹝或以玉竹代之﹐沙參無益也﹞炙黃耆各一二錢白術錢半當歸一餞﹖柴胡橘皮各八分升麻四分炙甘艸三分生何首烏二錢大棗一枚生薑八分

渴加知母一錢﹐熱甚加靑蒿八分﹐胃口不和加麥芽一錢﹐在半饑時服。

《素問》瘧論﹐黃帝問曰﹔痃瘧皆生於風﹐其蓄作有時者﹐何气使然﹖岐伯對曰﹕陰陽上下交爭﹐虛實更作﹐陽並於陰﹐則陰實而陽虛。陰勝寒生於內﹐陽虛寒生於外﹐故中外皆寒極﹐則陽回而外出。陰並於陽﹐則陽實而陰虛﹐陽盛則外熱﹐陰虛則內熱﹐內外皆熱﹐故喘而渴﹐欲飲冷也﹐此皆得之。夏傷於暑﹐熱气盛﹐藏於肌肉之內﹐腸胃之外﹐此營气之所捨也。令人汗孔疏﹐腠理開。因得秋气﹐汗出遇風﹐及得之浴﹐水气捨於皮膚之內﹐與衛气並居。衛气者﹐晝日行於陽﹐夜行於陰。此气得陽而外出﹐得陰而內薄﹐內外相薄﹐是以日作其間。日作者﹐由邪气內薄於五臟﹐橫連於募原﹐其道遠﹐其气深﹐其行遲﹐故間日發也。至間數日發者﹐邪客於六腑有時﹐與衛气相失﹐故數日乃作也。

按經文則瘧爲先傷暑濕﹐後感寒風﹐構煽而起﹐其病根於肌肉之內﹐營气界分。不比風寒﹐驟感之在皮毛﹐不與營气相涉﹐可用麻﹑桂﹐羌﹐防發表﹐一汗而愈也。故治法必求之營气﹐用藥必遵夫和解﹐由半表半里之間﹐導之使出。半表半里者﹐少陽之分也。少陽爲樞﹐開闔必經之地也。𨿽刺瘧篇有三陰三陽五臟及胃腑十二瘧形狀﹐乃邪走空竅﹐遊溢於虛隙之處而現癥﹐究其受病之原﹐乃捨於營分及募原皆半表裏也。惟間數日者﹐則捨於六腑而更深入。然求其外出﹐亦必由少陽之樞辟﹐而後甫能達之皮毛。故小柴胡爲治瘧要藥﹐柰今人因李士材有瘧非少陽者﹐愼用柴胡一語﹐寒邪在太陽者﹐柴胡投早引入少陽等語﹐舉世畏柴胡如虎﹐而治瘧有終始棄置不用者。詎不思非少陽者﹐固不可用﹐在少陽者﹐非此不達也。前賢垂訓﹐原欲人辧癥而施藥﹐試思寒熱往來之爲少陽癥也﹐千古不易。旣見寒熱往來而猶侵柴胡﹐甘事麻﹑桂﹑羌﹑防﹐能不僨敗乎﹖且士材所云瘧非少陽﹐寧非指癉瘧﹑牝瘧乎﹖柰何泥於一而不通乎﹖槪遂致因噎而廢食﹐豈不可嘆﹗因疏倪先生方﹐而並拈經旨以印之﹐爲同道共商榷焉。且風寒在表之惡寒發熱﹐人𨿽惡寒而肌膚已熱。瘧疾之惡寒﹐內外俱寒﹐及其發熱﹐絕不惡寒矣。風寒得汗﹐退熱卽解。瘧疾自能作汗﹐而退熱次日仍復。如是可見其病在裏而不在表﹐非可求汗而解﹐必裏淸而表白淸。彊表徒傷正气﹐而瘧必淹纏。故瘧疾有汗者﹐及其無汗卽愈﹔無汗者﹐及其有汗卽愈。瘧之爲汗﹐乃其所自爲也﹐非可彊發也。故曰﹕裏气和﹐汗自出﹐裏和而表從之矣。

癉瘧

經曰﹕癉瘧者﹐肺素有熱﹐气盛於身﹐厥逆上衝﹐中气實而不外泄﹐因有所用力﹐腠理開﹐風寒舍於皮膚之內﹐分肉之間而發﹐發則陽气盛而不衰﹐不及於陰﹐故伹熱不寒﹐气內藏於心﹐外舍於分肉﹐令人消爍脫肉。

按﹕此則治癉瘧主於肺熱﹐實者白虎湯﹐虛者竹葉石膏湯﹐或君以知母﹐佐以人參﹐但二味更專功也。

濕溫如瘧論

原夫瘧疾多端﹐《內經》詳論已備。後人體認不眞﹐每捨少陽不治﹐徒事發表攻裏﹐往往貽誤。不知瘧之關於少陽﹐猶咳之不離乎肺也﹐縱有十二經之兼癥﹐不過兼藥以治之。若捨少陽而治瘧﹐猶捨肺而治咳也。瘧爲少陽證﹐小柴胡爲少陽藥﹐捨小柴胡其孰用耶﹖少陽癥忌汗吐下﹐此仲景之格言也。捨和解其又孰從之耶﹖今乃有濕溫如瘧一證﹐亦少陽病也。而又若似乎非瘧﹐濕邪鬱蒸而成﹐而又若似乎溫疫﹐其初起也﹐先覺身體懶倦﹐神思困頓﹐微覺怯寒﹐而又不甚畏風寒﹐似將發熱﹐而又不覺其大熱﹐三五日間﹐似饑非饑﹐欲食不食﹐漸漸加熱﹐非若傷寒之猝然灑浙﹐惡寒而發熱﹐非若溫疫之陡然蒸熱而昏迷也﹐每熱則渴﹐欲飲水而不甚貪﹐太陽或痛﹐筋骨或酸。或現少陽一二癥﹐口苦而不脇脹﹐脇脹而不耳聾﹐耳聾而不作嘔﹔或兼陽明一二癥﹐兩目微脹鼻幹﹐不幹時或眠﹐不眠更或腰脊彊痛﹔又似太陽證狀。然而種種雜出﹐俱隨熱輕重而增減﹐且不惡寒而反愛涼﹐熱時手心甚於手背﹐一日之內﹐平旦前後﹐必有一二時辰安靜﹐頭頸以上若似有汗而潤澤﹐摸之黏手﹐而實無可拭之汗﹐及至巳午以後﹐熱甚則膚腠漧燥﹐似睡非睡﹐囈語如譫﹐喚醒則淸﹐而非若譫妄之不知人事﹐舌苔白滑﹐中或微黃﹐口糙無味﹐脈則兩關滑數﹐少陽更弦﹐浮部不足﹐沈部有力﹐此濕溫時气雜合所致﹐脾胃虛弱之人多成此癥﹐乃少陽﹑陽明而兼涉太陰之候也。因其非風寒之邪﹐故不惡寒﹐而但作熱。因其似瘧﹐故不若傷寒之惡寒發熱﹐頭痛無休﹐不若疫癥之大熱娟然﹐神昏志亂也。因是濕溫﹐故但熱不寒﹐而渴不貪水。不若冬傷於風﹐至春作瘧之先熱後寒而爲溫瘧也﹐不若夏傷於暑﹐秋必爲瘧之先寒後熱而爲寒瘧也。但其作止有時﹐輕重有候﹐卽同瘧癥﹐邪由濕溫內發﹐干涉太陰﹐是以難汗發。從少陽﹑陽明﹐當用柴平散以萎蕤代人參和解之法治之。且此癥更多自肘至腕之臂﹐自膝至踝之脛不熱可徵﹐其兼太陰而外驗諸四肢也﹐其手足心更熱者可徵﹐其邪在少陽而內熱甚也﹐人見其但熱不寒﹐而又不若癉瘧之但熱面有汗也﹐故不敢斷其爲瘧。因其無汗﹐多用羌﹑防﹑荊﹑葛﹐求其汗解而不應﹐益以麻﹑桂﹐重竭其表﹐而汗愈不至﹐轉而疑爲血虛﹐不能作汗﹐重施歸﹑葛﹑逍遙﹐而終不應﹐其或有兼腰痛者﹐非太陽癥﹐或增注瀉者﹐乃邪畱少陽﹐日久而動厥陰經气﹐卽經所云足厥陰之脈絡膽﹐是動則病﹐腰痛不可以俯仰﹐嗌漧﹐面塵脫色﹐胸滿嘔逆飧泄是也。伹和少陽﹐則邪自解矣。此癥多發於春暮﹐以至中秋﹐當木土火气值令之時爲最多。柰病家但見發熱﹐咸爲著表﹐喜從發散﹐不知發熱之癥多端﹐豈盡表耶﹖南方人更怕寒涼﹐視三黃﹑白虎如蛇蠍﹐以小柴胡方內有黃芩﹐多不敢服﹐北方人怕溫燥﹐視姜﹑桂如虎狼﹐且嫌和解之功緩﹐喜從攻下﹐而服承气。此俱一隅之偏見﹐必藉醫家把握﹐剴切開導﹐使知此癥當從少陽治法﹐而柴胡爲少陽之表藥﹐淸肌解熱﹐黃芩爲少陽之裏藥﹐利熱燥濕﹐二者去一則不成其爲小柴胡湯也。而人參﹑半夏﹐乃佐使之晶﹐在可增可減耳。炙艸固胃气﹐姜棗和營衛﹐俱不可少者也。若有兼癥﹐則以兼藥治之﹐豈可捨少陽而他求乎﹖

加減柴平散

萎蕤三錢柴胡黃芩酒妙制半夏各二錢茅蒼術厚朴姜炒橘皮炙甘艸各八分紅棗三枚生薑一片

如屢服發散藥而無汗﹐重竭其津液而煩渴者﹐加天花粉﹑麥冬﹐減半夏﹔如服攻下藥而溏瀉﹐夜甚﹐五心煩熱﹐邪陷血分者﹐須調中益气湯加減治之﹐提邪外出陽分。

加減調中益气湯

生黃耆生白術萎蕤各二錢茯苓一錢二分炙甘艸橘皮柴胡各八分升麻四分棗三枚姜一片若腹脹瀉不止﹐加煨木香八分

凡治傷寒者﹐咸祖述仲景。然多致力於汗下﹐而於溫淸和補之法﹐每略而不究。時人用藥﹐動稱景嶽而言新方者﹐惟擅有歸﹑理陰﹐但用其熱補二陣﹐而遺其六陣於不問﹐殊不察用和之法﹐莫善於景嶽﹐其於和陣略中言之詳矣。且其散陣中之六柴胡飲﹐更可爲善用柴胡者。柰人咸謂景嶽偏於溫補﹐乃今人用其偏﹐而景嶽原未之偏也。

男子熱入血室論

《金匱要略》曰﹕婦人中風七八日﹐續得寒熱﹐發作有時﹐經水適斷﹐此爲熱入血室﹐其血必結﹐故使如瘧狀﹐發作有時者﹐小柴胡湯主之。又曰﹔婦人傷寒發熱﹐經水適來﹐晝日明了﹐暮則譫語﹐如見鬼狀﹐此謂熱入血室﹐治之無犯胃气及上二焦﹐必自愈也。又曰﹕陽明病下血譫語者﹐此爲熱入血室﹐但頭汗出﹐當刺期門﹐隨其實而瀉之﹐濈然汗出者愈﹐

愚按﹕血室卽血海也。肝爲血海﹐乃厥陰也。婦人傷寒時疫﹐適逢經至﹐血海空虛﹐邪陷入內﹐面作寒熱往來﹐譫妄如瘧﹐此邪犯厥陰而列入少陽篇者﹐所以明少陽爲厥陰之府﹐必和邪使從表出﹐故治法不外乎小柴胡湯也。然血海男女皆同﹐而不及男子熱入血室之故者﹐乃古之缺文也。成無已則以陽明病下血譫語一條謂指男女者﹐猶未可爲定論。若然﹐則婦人豈獨無陽明病下血之癥乎﹖婦人之月經有信可驗人所易知﹐男子則無以考證。成無已泥於必見血而方可爲熱入血室﹐故以陽明病下血條印之﹐獨不思無下血癥而往來寒熱如瘧﹐又當指爲何癥乎﹖愚意男子是癥﹐必其人素有遺滑慣病﹐或感邪後而夢遺﹐或入房﹐至使邪熱乘虛而入血室也。夫遺精出自前陰﹐人皆認爲腎病﹐而愚曰﹕厥陰非創說耶﹐然不知經云肝主疏泄﹐故遺精必先治肝﹐況女子之月水亦出前陰﹐非同根於厥陰之疏泄﹐而出則俱從外腎也。細繹《金匱》所列三條﹐受癥不同﹐治法各異﹐總以和解爲主。其曰﹔無犯胃气及上二焦者﹐恐人誤施汗吐法也。曰﹕當刺期門﹐隨其實面瀉之﹐濈然汗出者愈。恐人誤施攻下﹐並戒不可大汗﹐以明少陽癥忌汗吐下法也明矣。故婦人必察其適斷適至﹐而於和邪中兼以活血導血之藥﹔在男子則察其有無下血遺滑﹐而兼以逐瘀養陰之藥﹐和解緩攻﹐萬無以剛藥與之﹐以致不救。乃人往往見男子是癥﹐認爲腎虛﹐投以姜﹑附﹑桂﹑地﹐甚則參﹑耆﹐純於溫補﹐忘其譫忘熱邪﹐多致昏惑﹐憤亂而斃﹐更不思陰寒直中少陰之癥﹐自有脈癥之可據﹐今縱因疏泄而腎虛﹐乃熱邪之陷入﹐非陰寒初感直中之可比。柰醫家不察經義﹐而置和解提邪於不問﹐病家期於速效﹐而喜補正祛邪之穩妥﹐致令死者之含冤﹐徒使二豎之竊笑﹐深可慨夫﹗

以上二癥﹐同出少陽病﹐最淹纏﹐醫易搖惑。若更病家欲求速效﹐則多所貽誤用抒一得之忱﹐惟冀大雅之鑑﹐倘蒙賜教﹐更幸甚矣。

太陰脾經辧訛跋語

余自束髮客江寧﹐因水土變遷﹐嬰疾病臥兼旬﹐幾獘者屢﹐守中醫而獲愈。旣愈﹐畱心醫學﹐欲爲卻病計﹐非敢存醫人志也。越數歲﹐稍出應酬﹐見人有稱病曰太陰脾經者﹐心竊異之﹐及其治法則令人餓而不食﹐藥則從乎蒼﹑朴﹑砂﹑蔻﹐香燥攻克而已。夫太陰脾乃手足十二經中之一耳﹐若論其經髒之病﹐則疸﹑腫﹑瀉利﹐嘔吐﹑脹滿﹐以致停痰﹑積食﹐種種不一﹐淪其治則﹐補瀉溫淸﹐各各不同﹐何混以太陰脾經命病名﹖而治則一例也﹐若以不思食爲脾之病而槪稱之﹐則咳嗽吼喘何又不稱之曰太陰肺經也﹖類此而推﹐則驚悸怔忡﹐亦可稱曰少陰心經﹐﹝病丙C貴﹞疝癥瘕亦可稱曰厥陰肝經矣。𨿽仲景《傷寒論》有太陽﹑少陽﹑陽明﹑太陰﹑少陰﹑厥陰癥﹐乃言是經之爲病如某某等﹐亦並未有以太陰脾經爲病名也。在病家或不知名義﹐柰醫家亦侈口而稱﹐其不思也甚矣﹗且其不思食﹐屬傷食惡食者餓猶可也。若脾虛不運﹐胃弱饜飫﹐補之不暇﹐尙堪餓而消之乎﹖獨不顧得谷則昌﹑有胃气則生之義﹐詎有令人長餓而更連旬累月之進攻克香燥藥以責效也耶﹖存疑迄今﹐役役四方﹐未得就有道而訂淪之。乙丑暫歸金陵舊館﹐得與王子村舟遊﹐出其太陰脾經辧訛論以示余﹐讀之數過﹐其析理詳明﹐剖癥纖悉﹐足破金陵習俗﹐而壽斯民﹐功匪淺鮮猗歟﹗人同此心﹐心同此理﹐使余積久疑團一旦而獲同聲之應﹐是用慫恿付梓﹐以公諸世﹐王子辭讓﹐且恐獲罪於同儕。噫﹗切磋琢磨﹐朋友之道也。苟有所得﹐出而丐正於同人﹐何莫非相長之道與﹖亦胡惙惙弗遑焉﹖爰爲跋之篇末﹐惟村舟其圖之。

山陰倪涵初先生痢疾三方疏釋

第一方治痢疾初起﹐或紅或白﹐裏急後重﹐身熱腹痛﹐五色兼至﹐或如魚腦﹐皆以此方治之。

川黃連條黃芩白芍藥山楂肉各一錢二分枳殼桃仁去皮尖研﹐一錢厚朴檳榔靑皮各八分當歸甘艸地楡各五分紅花酒炒﹐三分廣木香二分

如單白者﹐去地楡﹑桃仁﹐加橘紅四分﹐倍木香﹐滯澀甚者酌加酒炒大黃一二錢。

按﹕痢之爲病﹐由於手太陽小腸﹑手陽明大腸二經而來。蓋小腸爲受盛之官﹐水谷腐焉。大腸爲傳導之官﹐糟粕行焉。若二經外受暑風濕蒸之气﹐內傷生冷油膩之物﹐受盛失職﹐不能分消傳導﹐失度不能遞送﹐故其作也裏急後重﹐變爲膿血﹐大小腹痛﹐旋解旋作﹐皆壅滯不通之狀。古名滯下﹐今則爲痢﹐實乃不利之渭也。其色白者﹐大腸受病﹐庚金白而肺相表裏﹐病於气也。色紅者﹐小腸受病﹐丙火赤而心相表裏﹐病於血也。總緣濕熱爲患﹐並無紅白以分寒熱之說﹔惟日久气虛以致脫滑者﹐則需參﹑術﹑訶﹑栗以固之﹐無用溫補﹐治痢之法也。須知痢與瀉屬兩途﹐痢屬腸病﹐瀉屬脾病﹐迥不相謀。瀉有寒熱之幹﹐痢惟濕熱之患。瀉多虛寒之癥﹐痢惟久暫之異。𨿽古稱有大瘕﹑腸癖﹑滯下﹑刮積之名﹐而實爲濕邪壅滯化熱所致﹐直至日久不止﹐變爲虛寒者有之。若初起誤投補澀之藥﹐貽患匪輕。倪先生治痢三方﹐咸以芩﹑連淸熱﹐查﹑朴消積﹐歸﹑地﹑桃仁﹑紅花以淸血滯﹐枳﹑橘﹑木香﹑檳榔以淸气滯﹐生白芍除後重而約脾﹐按日照方﹐無不百投百效也。

第二方治痢十日外者﹐用生熟料各半法也。

黃芩黃連白芍各炒六分﹐生四分查肉錢橘紅靑皮檳榔地楡各四分當歸五分桃仁六分紅花三分木香二分甘艸炙二勺﹐生二分

第三方治久痢經月﹐脾胃弱而虛滑者。

黃芩酒炒黃連酒炒。各六分自芍酒炒﹐四分當歸五分人參五分白術土炒﹐五分炙甘卓五分橘紅六分

以上三方皆以芩連爲主﹐而補瀉隨宜﹐乃今治痢者絕不用芩連﹐何哉﹖咸以瀉法治痢故也。殊不知苦以燥之﹐卽熱瀉亦何避芩連耶﹖

資生丸方

王肯堂曰﹕余初識繆仲淳時﹐見袖中出彈丸咀嚼﹐問之﹐曰﹕得之祕傳﹐名資生丸﹐饑者眼之飽﹐飽者服之饑。因疏其方﹐麗猶不信其消食之功。已於醉飽後頓服二丸﹐徑投枕臥﹐夙興無停滯﹐始信此方之神。先恭簡年髙脾弱﹐食少痰多﹐餘齡葆攝全賴此方﹐因特著此與世共之。

白術泔浸黃土拌蒸﹐曬九次﹐去土切片。焙漧﹐三兩薏苡仁淘淨炒黃色﹐三兩人參蒸熟焙漧﹐三兩山楂肉蒸焙漧﹐二兩神曲炒二兩﹖橘皮浸洗去膜﹐堵幹﹐二兩白茯苓去皮﹐水飛去筋膜﹐人乳拌蒸﹐一兩半幹山藥炒黃﹐一兩半麥芽粉一兩半芡實去殼蒸﹐一兩半﹖白扁豆去皮炒﹐一兩蓮子去心蒸﹐一兩炙甘艸五錢桔梗米泔浸炒﹐五錢藿香五錢白豆蔻三錢半川連薑汁炒﹐三錢半﹖澤瀉蒸﹐三錢半妊娠以砂仁易澤瀉﹐煉蜜爲丸﹐每服二錢﹐淡姜湯細嚼下。亦可作細丸。無力用人參者﹐以洋參代之﹐黨參不如也。

《醫宗金鑑》羅謙甫曰﹕此方始於繆仲淳﹐以冶妊娠脾虛及胎滑﹐蓋胎資始於足少陰﹐資生於足陽明﹐故足陽明爲胎生之本。一有不足﹐則元气不足以養胎﹐又不足以自養﹐故當三月正陽明養胎之候﹐而見嘔逆﹐又其甚者﹐或三月或五月而墮﹐此皆陽明气虛﹐不能固耳﹐古方安胎類用芎﹑歸﹐不知此正不免於滑﹐是方以參﹑術﹑茯﹑艸﹑蓮﹑芡﹑山藥﹑扁豆﹐薏苡之甘乎以補脾元﹐陳皮﹑曲﹐柏﹑砂﹑蔻﹑藿﹑桔之香串以調胃气﹐其有濕熱以黃連淸之燥之﹐旣無參苓白術散之補滯﹐又無香砂枳術丸之燥消﹐能補能運﹐臻於至﹐和於以﹐固胎永無滑墮。丈夫服之﹐調中養胃﹐名之資生信不虛矣。

余於辛卯回越中﹐值母姨臥疾數月矣。時年七十有八﹐每夜起更衣三四次﹐晝如之所進食數次﹐共不及一盂﹐腹中時痛不休﹐肌肉瘦憊﹐起坐維艱﹐語言無力。醫者無非用補火生土之法﹐右歸﹑四神之類﹐輒不應﹐余因謂脾胃之疾不宜湯液﹐年髙之人礙於峻補。蓋脾胃不能健運厚味飲食﹐大補之藥亦猶之厚味飲食﹐徒圍塞脾胃運樞。不若用資生消補之法﹐遂進此丸﹐數日後面腹痛漸減﹐泄瀉漸除﹐旬日後飲食加進﹐彌月而愈。於今七載﹐服丸未嘗間斷﹐現在八十四齡﹐每飯可兩碗矣。可見肯堂先生前論之不誣﹐亦培後天以補先天﹐女媧煉石之法也﹐用揭此方以公同好﹐乾隆丁酉萍如謹識。

左金丸

川黃連炒﹐六兩吳茱萸滚湯泡炒﹐一兩水跌爲丸

《醫宗金鑑》胡天錫曰﹕治肝之法有數種﹐水衰而木無以生﹐用地黃丸﹐乙癸同源是也。土衰而木無以植﹐用參﹑苓﹑術﹑艸﹐緩肝培土是也﹐本經血虛有火﹐用逍遙散淸火﹔本經血虛無水﹐用四物湯養陰。至於補火之法﹐亦下同於腎。而瀉火之法﹐則上類乎心。左金丸獨用黃連爲君﹐從實則瀉子之法﹐以直折其上炎之勢。吳茱萸從類相求﹐引熱下行﹐並以辛燥開其肝郁﹐懲其捍格﹐故以爲佐。然必以本气實而土不虛若﹐庶乎相宜。左金者﹐木從左而制從金也﹐特治肝藏實火左脇痛者。

按﹔時下凡遇脇肋脹痛﹐肝脾不調之癥﹐動輒以左金投之﹐是未察左金之義也。《金匱要略》有云﹕見肝之病﹐以先實脾。若脾虛﹐爲肝木所乘。再用黃連以瀉心火。但知瀉肝之子﹐不顧瀉睥之母乎﹖當衡其輕重緩急而施治﹐愼勿偏任也。

石斛非肝藥

石斛生於水石之間﹐秋月開花﹐皮黃肉白﹐甘淡微鹹﹐故入心腎脾胃四經﹐能彊陰益

精﹐除熱療痺。气薄味厚﹐陽中之陰也。時人竟以爲肝經藥﹐殊不知何所據﹖夫五色﹑五味﹑五气入五臟﹐千古不易之理也。肝屬木而色靑﹐味酸气臊。凡物品如是者則入肝膽﹐未有黃白甘淡者而入肝也。然肝苦急﹐急食甘以緩之。石斛甘淡用以緩肝﹐爲輔佐之品則可﹐若藉以爲平肝之藥﹐則未之察也。因論左金治肝法﹐故連類而及之。

羊毛疹子辧論

余客金陵四十餘年﹐舟車經遊十一省﹐所交四方知醫之土不下百什人﹐從未聞所謂羊毛疹者。乾隆辛卯壬辰間﹐有客醫倡是說以語人﹐用蕎麥麵搓人胸背而治之﹐金陵逾甲老醫亦未曾見是癥是治也﹐故疑信相半。客醫乃援《證治準繩》療瘡門所載羊毛疔﹐及《醫宗金鑑》療瘡門注釋所述﹐並《說鈴談往》所紀三條以示人﹐在明理者𨿽未之全信﹐然不能詰其原以究其理﹐好事者乃從而和之﹐稍稍昌熾其說矣。余甚慨焉﹐因卽其示人書逐條明辧之﹐非余好爲揶揄其說也。蓋恐亥豕魚魯之不分﹐將以爲人生性命之患﹐然猶未敢自信爲所辧減是也﹐特引經據理而疏述之質諸。考古君子定其然否﹐知我罪我﹐弗遑顧焉。

王肯堂《證治準繩》療瘡門載濮陽傳云﹕萬曆了亥﹐金臺有婦人徧以羊毛鬻幹市﹐忽不見。繼而﹐都下人身生泡癅﹐漸大痛死者甚眾。癅內包有羊毛﹐後一道人傳方﹐用黑豆﹑蕎麥爲粉﹐塗擦之﹐毛落而愈。

《說鈴談往》云﹕崇禎癸未﹐京師時疫﹐病起必有紅點在背中﹐包羊毛一縷﹐無得活者﹐疫死無算。

《醫宗金鑑》疔瘡注釋下云﹐有羊毛療癥﹐身發寒熱﹐狀類傷寒。但前心後心有紅點如疹形﹐視其癍紫黑者爲老﹐淡紅者爲嫩。宜蟾酥丸汗之﹐五味消毒飲汗之。愚按以上三條﹐一則爲天行疫癘之成療者﹐一則爲災疫毒發於背而似癍疹之類者﹐一則爲療瘡中有紅點發於前後心如疹形者﹐並未實指爲疹也﹐況有可救者﹐有必死者﹐有以藥汗之而可愈者﹐輕重奇恆之階判然﹐豈可不逐一明辧之而混曰羊毛疹子爲四時常有之疾乎﹖蓋首條有婦人鬻毛於市而生泡癅﹐痛死毛現﹐此之謂天行疫邪也。況泡癅狀大﹐發無定處﹐內包有毛類於羊毛﹐名之曰羊毛療猶近似也。原未曾曰羊毛疹也﹐然亦必在春秋行疫時有之。萬曆丁亥偶有之﹐前乎此後乎此未之聞也﹐次條乃疫癘極甚﹐毒發於背﹐紅點似疹﹑含毛﹑此之謂災眚怪癥﹐呼曰羊毛疫可也﹐未可呼曰羊毛疹也。且法無可治麗必死﹐否則萬曆時道人方爲時末甚遠﹐豈人盡不知而一試治之﹖若謂療可治疹不可治﹐則今之養麥﹐又何益耶﹗第三條乃疔瘡中兼見前後心發紅點者﹐並末指明毛在疔抑在點﹐當去毛與否。蓋《金鑑》乃禦纂書﹐太醫秉筆﹐因《準繩》等書載有前條﹐不敢遺又不敢信﹐故於注釋內載此數語﹐要知吳太醫亦未嘗經見是癥也﹐意其發於膻中背兪之分﹐散示人以汗解之。亦只曰羊毛疔面末日羊毛疹也。總而論之病有奇恆﹐時有治亂﹐事當尋理。疔與疹懸殊也﹐疔痛疹不痛﹐疔大而疹細﹐疔無定處﹐疹及徧身﹐豈得以療有羊毛之癥而渾曰羊毛疹乎﹖卽據《說鈴》所紀﹐紅點發於背而病疫生毛﹐《金鑑》所述紅點發於前後心而患疔生斑﹐可見獨發於此而不及他處者﹐始可斷曰羊毛疫﹐羊毛疔亦未曾直書曰羊毛疹也。今若以肺經郁熱咳嗽而發疹亦遽曰羊毛疹可乎﹖若傷寒熱幹陽明面發癍亦是紅點﹐亦槪曰羊毛疹乎﹖若然﹐則凡痧麻癮痤其中皆有羊毛乎﹖倡是說者固非鑿空無本之談﹐然察理欠明﹐不當以明季災異之怪癥而侈談爲盛世常有之疾病﹐致使痤疹痧麻咸混羊毛之說﹐惟以去毛爲治﹐滋害深矣。明理者當愼察之。查《本艸》大豆條下云﹔能制牛馬瘟毒。《夷堅志》云﹕靖康二年春京師疫﹐有異人傳方用黑大豆二合﹐炒熟炙甘艸一錢﹐煎湯時時飲之立愈﹐可見大豆能治天行瘟疫之毒也。又蕎麥條下云﹔苦蓧性寒能脫人須髮還生﹐亦稀道人用此二物﹐一以治毒﹐一以去毛﹐拯一時之災也。今客醫見人胸背偶有痱痤之類﹐輒教以荍面﹐連旬累月而搓擦之﹐寧不毫毛隨面而黏落﹐遂指人身之毫毛爲羊毛﹐妄矣﹗然毛疹固屬牽混﹐而毛疔﹑毛疫之災究何自生﹐查《宋太史書》云﹕山林之人毛而瘦﹐得木气多也﹐《素問》云﹕毛虫屬木﹐則毛之爲災乃少陽木气彊盛﹐得濕熱蒸溽而生﹐譬如罨醬曲於夏暑少陽工時之候﹐不數日而毛生﹐气變矣。經又云﹔肝膽屆木﹐其气臊﹐剛毛秉木气而生﹐是羊毛疔疫之患爲少陽經病。木邪侮金髮於肺部之膻中背兪之分﹐生毛而气臊﹐有類於羊﹐面名之。豈人之身而眞有羊毛耶﹖且夫少陽爲樞﹐太陽爲開﹐陽明爲闔。樞運而外辟達於太陽﹐可汗而愈。毛其化矣。樞滯面內閉歸於陽明﹐入於腑臟﹐昏冒惑亂﹐人死而毛見矣。假遇是證﹐理應達木郁﹐疏肺邪。初感爲淺者﹐荊防敗毒散加豆豉之類汗之。日久而深者﹐防風通聖散表裏雙解之。若果皮破毛現﹐時气鹹若﹐卽道人方原不可廢。總之爲疔爲疹咸皮也﹐不可與凡百常病同視也。謂疫厲中有此毛療毛疹之癥﹐則可謂疹癥中常有﹐羊毛之癥則不可也﹐又查五常政大淪曰﹕敷和之紀﹐木徳周行﹐云云。其虫毛。委和之紀﹐是謂勝生﹐生气不治﹐化气乃揚﹐其虫毛介﹐其病支廢癰腫瘡瘍﹐眚於三。發生之紀﹐是謂啟敕﹐土疏泄﹐蒼气達﹐其病怒﹐太角與上商同﹝上商﹑陽明司天﹞﹐其虫毛介。又曰厥陰司天﹐毛虫靜﹐羽虫育﹐介虫不成。在泉﹐毛虫育﹐介虫耗﹐羽虫不育。少陽司天﹐羽虫靜﹐毛虫育﹐倮虫不成。在泉﹐羽虫育﹐介虫耗﹐毛虫不成。气交變大論曰﹕歲金太過﹐燥气流行﹐胸痛引肩﹐歲金不及病﹐內捨騰脇﹐外在皮毛。又曰﹕有徳有化﹑有政有令﹐有變有災﹐而物由之而人應之也。又曰﹕以道畱久﹐邊守而小﹐是謂省下﹔以道而去﹐去而速來﹐曲而過之﹐是謂省遺過也﹕久畱而環﹐或離或附﹐是謂議災與其徳也。

按﹕木平曰敷和﹐不及曰委和﹐太過曰發生﹐災病曰眚﹐畱守曲環星象﹐省察分野﹐審徳罪而降災福也。故本子歲﹐其虫毛﹐得木气專而靜也﹐不及則毛介﹐介乃金屬﹐金來兼化而介虫同生也。太過亦毛介者﹐木盛淩金面齊化﹐毛介並生也。尋繹各經文﹐則木邪無不關於金也﹐癥未有不發於胸背部分也。若盛朝熙皞之際﹐歲气縱有災侵﹐徳化可以消弭﹐此畱守曲環之所以遺省者也。如丁亥乃委和之紀﹐金兼木化﹐歲運丁王化木﹐司天厥陰風﹐木運與天符二木﹐比助轉委而彊﹐接交春分二气﹐後太徵﹐火客運來﹐臨木火過彊﹐金受其制﹐勝復之作疵厲盛行而生﹐毛疔木之眚也。婦人鬻毛亦歲運災星之脫化﹐豈眞有婦人耶﹖泡癅腫痛卽經所云癰腫瘡瘍也﹐癅內有毛卽經所云眚於三﹐三乃木之生數﹐而見災異病也。迨後癸未乃小逆之歲﹐立春初气主客同爲厥陰﹐木春分二气﹐主客同爲少陰火﹐歲運戊癸化火﹐木火相生而熾。至小滿三气客气濕土﹐臨主气相火之上﹐濕熱蒸溽而疵厲起﹐均歲運節气之所致。當明季末運﹐尙有何徳化而弭此災變也耶﹖至於運气﹐𨿽六甲一周而災祥乃因時而變﹐前此之丁亥癸﹐未曾未聞有此毛疔毛疫也。後此之丁亥癸未﹐又屢更矣﹐而熙皞承平更未知有疢疾﹐乃者忽倡爲異說以惑人﹐其不審也甚矣。值此徳化﹐覃敷萬邦﹐和洽編氓﹐隱瘼久被﹐南薰之解慍﹐何業醫者不守常而好異是爲哉﹖

天行時疫﹐本不常有﹐索隱行怪者偶倡惑世。誣民之說﹐知醫者少﹐以訛傳訛﹐始則妄指怪癥﹐繼則妄投謬藥﹐爲害不淺矣。萍如先生哀之﹐條晰明辧﹐灑灑干言﹐洞若觀火﹐如秦人照膽鏡﹐表裏明徹。吾知心不正者﹐見之卻走﹐爲功斯世﹐豈淺鮮哉﹖亟勸付梓﹐俾戶誦家弦﹐齊登壽域﹐勝刻《太上感應篇》《文昌陰騭文》千百紙也。

乾隆癸巳落燈後三日同學弟古漁陳毅跋。

加減參蘇飲

治四時感冒﹑風寒﹑頭痛﹑發熱﹑憎寒﹑咳嗽﹑涕唾﹑稠黏﹑胸隔滿悶﹑脈弱﹑無汗並停滯飲食﹑腹痛﹑欲作瀉痢等癥。歌曰﹕蘇葛前胡合二陳﹐枳香甘桔共云苓﹐人參特爲虛人設﹐加減推洋要性靈。

紫蘇葛根前胡各二錢陳橘皮制半夏枳殼各一錢廣木香炙甘艸桔梗各八分茯苓錢半人參酌用﹐連須蔥頭三个生薑六七分﹐隨時增減紅棗三枚

按﹕風寒感在太陽膀胱經﹐則能傳經以其主一身﹐極表浮陽之地。故遞傳三陽而病陽行速也。占法用桂枝麻黃二湯﹐發營衛之汗﹐不使再傳者。以佳麻辛甘發散純陽之晶﹐寒邪容於太陽寒水之經用此純陽迅速之藥﹐以气相從而奏效捷也。若已傳他經者投非其時﹐卽禍不旋踵。故後人以九味羌活湯﹑人參敗毒散代之誠詳愼矣。若風寒感在太陰肺經則不傳經非太陽之可比。蓋肺主气﹐經云﹕邪之所湊其气必虛﹐气虛之人不拘四時﹐易於感冒。不與傷寒時行之際彊弱均受者同日而語也。此方於發散藥中﹐用參﹑苓﹑艸以固气﹐卽沖和湯中﹐用生地以養血﹐同意知非可徒恃峻表而愈也。況應用桂麻之癥﹐而用蘇﹑葛﹑柴前失之不及﹐猶無傷害。若只須蘇﹑葛可療而過﹐用桂麻爲害多矣。方中蘇﹑葛﹑前胡﹐淸熱解肌﹔陳﹑夏﹑枳﹑香﹐利痰疏气﹔苓﹐艸安胃和中﹔桔梗載藥。上浮直達胸中表裏兼行﹐若形體素弱或年髙久病之人﹐則人參臨時酌用。總之肺爲太陰燥金﹐淸肅之地宜於淸散。不同太陽寒水之經﹐可施辛溫猛悍之藥。經絡不同當詳識之﹐且此等癥候﹐最多切勿小題大做。

加減法

傷飲食﹑胸脇脹滿﹑噯气不舒者﹐加山楂肉﹐麥芽。神曲﹐倍木香﹔大便難者加杏仁泥﹐血虛而大便祕結者﹐加歸尾﹑桃仁泥﹔小便少者加澤瀉﹑倍茯苓﹐頭痛因火者加甘菊花﹐因血虛者加當歸﹑川芎。如一二劑後﹐表解熱除而咳嗽不止﹐喉漧舌燥者﹐加百合﹑天花粉或貝母﹐除去半夏﹑木香﹑蔥﹑姜﹑棗﹐本方除去人參﹑前胡﹐用川芎﹑柴胡﹑名芎蘇飲﹐則入厥陰少陽而宜於血虛火盛者﹐減參恐其助气而動火也。本方除去人參﹐半夏加芎。歸治新產後﹐感冒﹑發熱﹑頭疼及虛損吐血人。感冒﹑發熱﹑咳嗽﹐無汗者﹐養血則汗作也。半夏有三禁﹕產後﹐汗後﹑血家﹐俱不可投。其他如玉竹﹑荊芥﹑博荷﹐俱可量加。利熱則梔子﹑連翹﹐亦可擇网。鄕村旅次乏醫之處﹐偶值微屙照方揀投﹐最爲穩妥﹐用疏之以公諸世﹐亦方便之一端耳。

集虫說

巢元方《病源》云﹕人腹有九虫﹕伏虫長四分﹐羣虫之主也﹔蛔虫長五六寸至一尺﹐發則心腹作痛上下﹐口喜吐涎及淸水﹐貫心則死﹔自虫長一寸﹐色白頭小﹐生育轉多﹐令人精气損弱。腰腳疼﹐長至一尺﹐亦能殺人﹔肉虫狀如爛杏。令人煩悶﹔肺虫狀如蠶﹐令人咳嗽﹐成勞殺人﹔胃虫狀如蛤蟆﹐令人嘔逆喜噦﹔弱虫又名鬲虫﹐狀如瓜辦﹐令人多睡﹔赤虫狀如生肉﹐動作腹鳴﹔蟯虫至微﹐形如菜虫﹐居胴腸中令人生癰疽﹑疥癬﹑病癘﹑痔瘻﹑疳﹝匿／虫﹞﹑齲齒諸病。堵虫皆依腸胃之間﹐若人臟腑气實﹐則不爲害﹐虛則侵蝕變生諸疾也。又有三尸虫﹐名彭質﹑彭矯﹑彭琚﹐與人俱生﹐爲人大害﹐其狀如六烏尾﹐或如薄筋﹐依脾麗居﹐三寸許有頭尾﹐每於庚申日﹐上天奏人過惡。故道家有守庚申之說﹔凡服補藥必須先去此虫﹐否則不得藥力。凡一切癥瘕久皆成虫﹐紫庭眞人云﹕九虫之中﹐六虫傳變爲勞瘵﹐而胃﹑蛔﹑寸白三虫不傳。其傳變者或如嬰兒﹐如鬼形﹑如蛤蟆﹐如守宮。如蜈蚣﹑如螻蟻﹑如蛇﹑如鱉﹑如蝟﹑如鼠﹑如蝠﹑如蝦﹐如豬肝﹑如血汁﹑如亂髮亂絲等狀。凡虫在腹﹐上旬頭向上﹐中旬向中﹐下旬向下﹐服藥須是月初四五日五更時則易效也﹐並須先以炙臠含口內﹐咀汁勿咽﹐引其開口而服藥。

張子和云﹕巢氏之衍九虫詳矣﹐然虫之變不可牲窮﹐要之皆以濕熱爲主﹐虫得風气乃生﹐得雨气乃化﹐豈非風木主熱﹐雨澤主濕耶﹖故五行之中皆有虫﹐諸木有蠹﹐渚果有螬﹐諸菽有魴﹐五穀有螟螣蟊﹝﹖﹞﹐麥朽蛾飛﹐栗破虫出﹐艸腐化螢﹐皆木之虫也。烈火有鼠﹐爛灰生蠅﹐皆火之虫也。穴蟻墻蠍﹐田螻石蜴﹐皆土之虫也。蝌蚪﹑馬蛭﹑魚鱉﹑蛟龍﹐皆水之虫也﹐昔冶工破一釜見其斷處臼中有一虫如米﹐虫色正赤﹐此則金中亦有虫也。

沈萍如曰﹕前人所序論渚虫﹐詳且夥矣﹐獨於治法則未之晰焉。觀今人患勞癥瀕危時則有飛蛾出昔﹐豈非肺虫如蠶而化蛾也。又如胃虫如蛤蟆﹐能令人嘔逆善噦者﹐則反胃膈食未始非此虫之爲患也。煩悶因乎肉虫﹐多睡緣乎弱虫﹐腸鳴乃由赤虫﹐𨿽未經人常道而蛔出於胃﹐而厥則心痛寸白蟯虫之爲病乃恆有者也。求仙必先殺三尸﹐乃人所常談者也﹐他如疥癬之有虫蛇纏瘡之如蛇形﹐人面瘡之能食肉﹐醫藥俱必用硫雄砒麝﹐先殺其虫﹐而疥癬瘡痍獲愈﹐是則病由於虫者﹐急當除之﹐柰何惟治癆與膈﹐則未有以去虫爲務耶﹖

張子和言﹕虫之所生﹐由於風濕熱固也﹐猶末透發其理﹐虫之托始﹐固根於濕熱而使之化生﹐則專一於風﹐蓋風能生萬物﹐今觀藏物於器密封不透則無恙﹐若進風則濕熱始化而爲虫。如枝元果殼及蠟函丸藥一破而虫斯生﹐則可見非風不能使濕熱化虫也﹐蓋虫之生也﹐根乎濕與熱並而後萌﹐由於飲食雜進而後滋﹐更必因乎風气鼓扇而後能動。夫五行在天爲風﹐在地爲木﹐在人爲肝﹐是必脾胃土衰而濕熱滯﹐肝膽木盛而風動﹐然後虫生而變爲疾病﹐則治虫之法﹐必先培土燥脾﹑抑肝去風﹐而澄其源﹐勿使滋蔓﹐庶得治虫之要領矣。若徒殺之﹐而勿澄其源則隨殺隨生﹐亦何益哉﹖然而如三尸虫之本乎先天﹐人人難免﹐非修眞煉神不能制。若蛔蟯等虫之生於後天﹐飲食所化者﹐則消除之法﹐其權在我﹐可以尋其本而治之也。《鱠殘篇》終

