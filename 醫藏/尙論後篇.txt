尙論後篇淸諭昌

卷一

尙論春三月溫證大意

仲景書詳於治傷寒﹐略於治溫﹐以法度俱錯出於治傷寒中耳﹐後人未解義例﹐故春溫一證﹐漫無成法可師﹐而況觸胃寒邪之病少﹐感發溫气之病多﹐寒病之傷人什之三﹐溫病之傷人什之七﹐古今缺典﹐莫此爲大﹐昌特會內經之旨﹐以暢發仲景不宜之奧﹐然僭竊無似矣﹐厥旨維何﹐內經云﹐冬傷於寒﹐春必病溫﹐此一大例也﹐又云冬不藏精﹐春必病溫﹐此一大例也﹐旣冬傷於寒﹐又冬不藏精﹐至春月同時病發﹐此一大例也﹐舉此三例﹐以論溫證﹐而詳其治﹐然後與三陽三陰之例﹐先後同符﹐蓋冬傷於寒﹐邪藏肌膚﹐卽邪中三陽之謂也﹐冬不藏精﹐邪入陰髒﹐卽邪中三陰之謂也﹐陽分之邪淺而易療﹐陰分之邪深而難愈﹐所以病溫之人﹐有發表三五次﹐而外證不除者﹐攻裏三五次﹐而內證不除者﹐源遠流長﹐少減復劇﹐以爲在表也﹐又似在裏﹐以爲在裏也﹐又似在表﹐用溫熱則陰立亡﹐用寒涼則陽隨絕﹐凡傷寒之種種危候﹐溫證皆得有之﹐亦以正虛邪盛﹐不能勝其任耳﹐至於熱證﹐尢爲十中八九﹐緣眞陰爲熱邪久耗﹐無以制亢陽﹐而燎原不熄也﹐以故病溫之人﹐邪退而陰气猶存一綫者﹐方可得生﹐然多骨瘦皮幹﹐澤枯肉爍﹐經年善調﹐始復未病之體﹐實緣醫者於此一證﹐茫然不識病之所在﹐用藥不當﹐邪無從解﹐畱連展轉﹐莫必其命﹐昌之目擊心傷者久之﹐玆特出手眼﹐以印正先人之法則﹐祈以永登斯人於壽域﹐後有作者﹐諒必不以爲狂誕也。

溫證上篇

謹將冬傷於寒春必病溫定爲一大例冬傷於寒﹐藏於肌膚﹐感春月之溫气而始發﹐肌膚者﹐陽明胃經之所主也﹐陽明經中久郁之熱﹐一旦發出﹐而外達於太陽﹐有略惡寒而卽發熱者﹐有大熱而全不惡寒者﹐有表未除而裏已先實者﹐有邪久住太陽一經者﹐有從陽明而外達於太陽者﹐有從太陽復傳陽明﹐不傳他經者﹐有自三陰傳入胃腑者﹐有從太陽循經傳三陰﹐如冬月傷寒之例者﹐大率太陽陽明二經﹐是邪所蟠據之地﹐在太陽則寒傷營之證﹐十不一見﹐在陽番明則讝語發斑﹐衄血畜血﹐發黃脾約等熱證﹐每每兼見﹐而凡發表不遠熱之法﹐適以增溫病之困阨耳﹐況於治太陽經之證﹐其法度不與冬月相同﹐蓋春月風傷衛之證或有之﹐而寒傷營之證則無矣﹐且由陽明而達太陽者多﹐不盡由太陽而陽明少陽也﹐似此則溫証之分經用法﹐比之傷寒大有不同﹐而世方屈指云某日某經﹐某日傅經已盡﹐究竟於受病之經﹐不能摸索以求良治﹐所謂一盲而引眾盲﹐相將入火坑也﹐冤哉生命﹐古今誠莫控制矣。按溫熱病﹐亦有先見表證﹐而後傳裏者﹐溫熱自內達外﹐熱郁腠理﹐不得外泄﹐遂復還裏﹐而成可攻之證﹐非如傷寒從表而始也﹐蓋傷寒從表而始﹐故誤攻而生變者多溫證﹐未必從表始﹐故攻之亦不爲大變﹐然郁熱必從外泄爲易﹐誤攻而引邪深入﹐終非法也。按溫熱病表證間見﹐而裏病爲多﹐故少有不渴者﹐法當以治裏爲主﹐而解肌兼之﹐亦有治裏而表自解者﹐其間有誤攻裏而致害者﹐乃春夏暴寒所中之疫證﹐邪純在表﹐未入於裏故也﹐不可與溫熱病同論。

﹝一﹞太陽病發熱而渴﹐不惡寒者爲溫病。﹝原文﹞昌按溫者﹐春令之气也﹐冬夏秋𨿽有气溫之日﹐不加春令之正且久也﹐不惡寒三字內有奧義﹐蓋時令至春﹐則爲厥陰風木主事﹐而與太陽之寒水﹐不相涉矣﹐故經𨿽從太陽﹐而證則從春令而不惡寒也。再按溫病﹐或有新中風寒者﹐或有表气虛不禁風寒者﹐衛虛則惡風﹐營虛則惡寒﹐又不可因是遂指爲非溫病也﹐然卽有之﹐亦必微而不甚﹐除太陽一經﹐則必無之矣。

﹝二﹞形作﹝似也﹞傷寒﹐其脈不弦緊而弱﹐﹝非傷寒矣﹞﹐弱者必渴﹐被火者必讝語﹐弱者發熱﹐﹝所以渴也﹞﹐脈浮解之﹐當汗出愈。﹝原文﹞風性弱緩﹐故脈亦弱﹐弱者發熱﹐卽內經諸弱發熱之義也﹐脈旣浮﹐當以汗解之﹐使汗出而愈﹐取解肌不取發汗之意。按溫熱病﹐原無風傷衛寒傷營之例﹐原無取於桂枝麻黃二方也﹐表藥中﹐卽敗毒散參蘇飲等方﹐亦止可用於春气未熱之時﹐若過時而發之﹐溫病暑病﹐尙嫌藥性之帶溫﹐況於桂麻之辛熱乎﹐然仲景不言桂麻爲不可用者﹐有二說焉﹐一者以剔出桂麻﹐則三陰絕無表藥也﹐一者以桂麻用之不當﹐在冬月巳屢致戒﹐春月更無可贅也﹐後之紛紛訾議桂麻之熱者﹐未嘗計及於冬不藏精之治耳﹐惟知春夏有不得不用也﹐誰知仲景立方之神哉。

﹝三﹞脈浮熱甚﹐反炙之﹐此爲實﹐實以虛治﹐因火而動﹐必咽躁吐血。﹝原文﹞脈浮熱甚﹐邪气勝也﹐邪气勝則實﹐反炙之﹐是實以虛治也﹐血隨火炙﹐而妄逆在所必至矣﹐咽躁者火勢上逼﹐枯涸之應耳﹐若是少陰見證﹐當不止此一端﹐故不入冬不藏精一例。

﹝四﹞病加桂枝證﹐﹝似乎中風﹞﹐頭不痛﹐項不彊﹐﹝則太陽無外入之邪﹐而非中風﹞﹐寸脈微浮﹐﹝則邪自內出而不當過表﹞﹐胸中痞鞭﹐﹝痰涎塞隔﹞﹐气上衝﹐咽喉不得息者﹐胸中有塞也﹐當吐之﹐宜瓜蒂散﹐病人有寒復發汗者﹐胃中冷必吐蚘。﹝原文﹞

昌按仲景不日病似中風證﹐而曰病加桂枝證者﹐恐後人誤以治溫一例﹐混入太陽中風之例而滋擾﹐故更換其名也﹐吐法多用梔豉湯﹐此用瓜蒂散者﹐取其吐頑痰而快膈﹐湧風涎而逐水也﹐有痰而誤發汗﹐徙亡津液﹐胃中容虛﹐蚘失所養﹐故悖逆而上出也。

﹝五﹞病人手足厥冷﹐﹝似涉厥陰﹞﹐脈乍緊者﹐邪結在胸中﹐﹝非厥陰也﹞﹐心中滿而煩﹐饑不能食者﹐病在胸中﹐當須吐之﹐宜瓜蒂散。﹝原文﹞

按此證乃痰邪自內而作﹐卽四證類傷寒之瘧證者也﹐仲景云﹐病人身大熱﹐反欲得近衣者﹐熱在皮膚﹐寒在骨髓也﹐﹝表實裏虛﹞﹐身大寒﹐反不欲近衣者﹐寒在皮膚﹐熱在骨髓也﹐﹝畏虛裏實﹞﹐此以互合之表裏言﹐設合臟腑而統言之﹐則皆謂之表矣。

﹝六﹞病在陽﹐﹝表未罷熱未除﹞﹐應以汗解之﹐反以冷水噀之﹐其熱被卻不得去﹐彌更益煩﹐肉上粟起﹐意欲飲水反不渴者﹐﹝熱邪爲水寒所制﹞﹐服文蛤散﹐﹝鹹寒利水﹞﹐若不瘥者﹐與五苓散。寒實結胸﹐無熱證者﹐﹝兩寒相搏﹞﹐與三物小陷胸湯。白散亦可服。﹝寒結重者﹐原文﹞

按病在陽﹐則不兼陰可知﹐正合第一例也。

﹝七﹞病人髒無他病﹐﹝裏气和也﹞﹐時發熱﹐﹝或然或不然﹞﹐自汗出而不愈者﹐此胃气不和也﹐先其時﹐﹝未發熱之時﹞﹐發汗則愈﹐宜桂枝湯主之。﹝原文﹞

﹝八﹞病常自汗出﹐﹝無時不然﹞﹐此爲營气和﹐營气和者﹐外不諧﹐以衛气﹐不共營气﹐和諧故爾﹐以營行脈中﹐衛行脈外﹐復發其汗﹐營衛和則愈﹐宜桂枝湯。﹝原文﹞

按髒無他病﹐但衛气不和﹐亦陽病而陰不病之例也。再按春溫之證﹐由肌肉而外達於皮膚﹐則太陽胱膀經之邪﹐傅自陽明胃經﹐與冬月外受之風寒﹐始先便中太陽而傷其營衛者﹐迥乎不同﹐故此但言衛气﹐不與營和﹐其無太過可知也﹐旣衛不與營和﹐當用麻黃﹐乃但用杜枝者﹐可見溫證中發汗之法﹐皆用解肌﹐蓋久郁之邪﹐一解肌則自散﹐若大汗而重傷傷津液﹐反變起矣﹐此先聖用法之大關也。

﹝九﹞病人脈數﹐數爲熱﹐當消穀引食﹐而反吐者﹐此以發汗令陽气微﹐膈气虛﹐脈乃數也﹐數爲客熱﹐不能消榖﹐以胃中虛冷﹐故吐也。﹝原文﹞昌按發汗而令陽微﹐誤之甚也﹐陽微則胃中虛冷﹐而脈反數者﹐不過客熱之微﹐溫其胃而客熱不畱﹐斯脈不數矣。再按此但言胃中之陽微﹐與不藏精之眞陽微弱者不同。

﹝十﹞病人煩熱﹐﹝太陽也﹞﹐汗出則解﹐又如瘧狀﹐日晡所發熱者﹐屬陽明也﹐脈實者﹐﹝陽明﹞﹐宜下之﹐脈浮虛者﹐﹝太陽﹞宜發汗﹐下之﹐宜承气湯﹐若汗之宜桂枝湯。﹝原文﹞

﹝一一﹞微數之脈﹐愼不可灸﹐因火爲邪﹐則爲煩逆﹐追虛逐實﹐血散脈中﹐火气𨿽微﹐內攻有力﹐焦骨傷筋﹐血難復也。﹝原文﹞

昌按此一條垂戒﹐𨿽在溫證項下﹐然不顓爲溫證而設﹐所以不言證而但言脈也﹐脈見微數﹐則是陰虛而陽熾﹐重以火力追逐其血﹐有筋骨焦傷已耳﹐今世之灼艾者﹐不識亦辧脈之微數否耶﹐其爲陰虛火勝之人﹐漫用灸法者何耶。

﹝一二﹞病人耳聾無聞者﹐以重發汗虛故也。﹝原文﹞

此與傷寒耳聾﹐爲少陽邪盛者迥異﹐益見溫證禁過汗也。

﹝一三﹞病人不大便﹐五六日繞臍痛煩躁發作有時者﹐此有躁屎﹐故使大便鞭也。﹝原文﹞

﹝一四﹞病人小便不利﹐大便乍難乍易﹐時有微熱喘冒不能臥者﹐有躁屎也﹐宜大承气湯。﹝原文﹞

﹝一五﹞大下後六七日不大便﹐煩不解﹐腹滿痛者﹐此有躁屎也﹐宜大承气湯。﹝原文﹞

昌按仲景治溫證﹐凡用表法﹐皆用桂枝湯﹐以示微發於不發之意也﹐凡用下法﹐皆用大承气湯﹐以示急下無所疑之意也﹐不知者鮮不以爲表在所輕﹐而裏在所重﹐殊大不然﹐蓋表裏無可軒輊﹐所以然者﹐祇慮熱邪久據陽明﹐胃中津液先傷﹐故當汗而惟恐過於汗﹐反重傷其津液﹐當下而惟恐不急於下﹐以亟存其津液也。

﹝一六﹞本發汗而復下之﹐此爲逆也﹐若先發汗﹐治不爲逆﹐本先下之而反汗之﹐此爲逆也﹐若先下之﹐治不爲逆。﹝原文﹞

觀此則溫證此傷寒太陽經之變證爲差減﹐而汗下之次第﹐亦爲不同矣。

﹝一七﹞凡病若發汗﹐若吐若下﹐若亡津液﹐陰陽和者﹐必自愈。﹝原文﹞

觀此則病溫之人﹐素無內傷﹐及不藏精之類者﹐爲易愈也。春溫上篇諸方﹝傷寒論共二百九十七法﹐前四卷已我明三百六十七法﹐玆篇得三法﹞

解肌法桂枝湯﹑桂枝加葛根湯﹑升麻葛根湯﹑葛根柴胡湯﹑葛根蔥白湯﹑葛根黃連黃芩湯﹑﹝附方﹞人參敗毒散﹑參蘇飲﹑海藏大羌活湯。解肌後﹐病不去﹐反惡寒者﹐虛也。芍藥甘艸附子湯﹝脈細身倦者方可服﹞。解肌後﹐身疼痛脈沈者。桂枝加芍藥人參新加湯。解肌後﹐汗出過多﹐心下悸欲得按者。桂枝甘艸湯。臍下悸﹐欲作奔豚者。茯苓桂枝甘艸大棗湯。解肌後﹐煩渴脈洪大。白虎加人參湯。解肌後﹐腹脹滿。厚朴生薑人參湯。解肌後﹐不惡寒﹐但惡熱者。調胃承气湯。解肌後﹐惡熱無下證。知母石膏湯。解肌後﹐脈微數﹐小便不利微熱煩渴。五苓散。解肌後﹐胃幹﹐煩不得眠﹐欲飲水﹐少少與之。

吐法瓜蒂散﹑梔豉湯﹝傷寒內著有顓論﹞。淸熱諸方白虎湯﹑白虎加人參湯﹑白虎加蒼朮湯﹑白虎加桂枝湯﹑玄參升麻湯﹑升麻梔子湯﹑竹葉石膏湯﹑竹葉湯。和解諸方小柴胡湯﹑小柴胡加桂枝湯﹑小柴胡去半夏加人參瓜蔞湯﹑小柴胡去人參加五味子湯﹑小柴胡加芒硝湯。疏風諸方荊芥散﹑獨活湯﹑金匱風引湯﹑續命湯減麻黃附子。分利諸方五苓散﹝脈浮而大是表﹐其人發渴小便赤﹐卻當下﹐用此。﹞﹑豬苓湯﹝汗多者不可與陽明﹐脈浮發熱﹐渴欲飲水﹐小便不利者與之﹞﹑天水散﹑辰砂天水散﹝分利兼淸鎭﹞﹑牡蠣澤瀉散﹝治腰以下有水气﹞。開結諸方三物小陷胸湯﹑三物白散。

下法大承气湯﹑調胃承气湯﹑大柴胡湯﹝脈浮大是表﹐其人心下痞卻當下﹐若煩渴燥熱﹐小便赤色﹐噦嘔不止﹐心下微煩者﹐俱常兩解﹞。下後﹐脈促胸滿。桂枝去芍藥湯。若微寒。去芍藥加附子湯。誤以丸藥下之﹐身熱不去﹐微煩。梔子漧薑湯﹝三湯取其溫以散表﹞。下後﹐利不止﹐脈促﹐表未解﹐喘而汗出者。葛根黃連黃芩湯﹝取其涼以解表﹞。下後﹐身熱不去﹐心中結痛﹐未欲解者。梔鼓湯。下後﹐心煩﹐腹痛﹐臥起不安者。梔子厚朴湯﹝取其吐以散邪﹞。下後﹐心中懊惱而煩﹐有躁屎者。大承气湯﹝取其仍從下解﹞。下後﹐寸脈沈而遲﹐手足厥逆﹐下利脈不至﹐咽喉不利﹐吐膿血﹐瀉利不止﹐爲難治。麻黃升麻湯﹝取解錯雜之邪﹞。下後﹐傷血脈澀。葦歷苦酒湯﹐﹝取其壯陰大汗﹐使陽气微又大下﹐使陰气弱﹐其人亡血病惡寒後﹐乃發熱無休止時﹐陰陽旣虛气血俱弱﹐故其熱不可止息。﹞﹑葶藶梔子湯﹝二方取其酸苦湧滑以助陰﹞。解毒諸方黃連解毒湯﹑黃連湯﹑黃連阿膠湯﹑黃連瀉心湯﹑黃連龍骨湯﹑黃睦犀角湯﹑黃連橘皮湯﹑黑膏。養血生津酸棗仁湯﹑芍藥甘艸湯﹑阿膠散﹑大靑龍湯﹑炙甘艸湯﹑五味子湯。補中黃耆建中湯﹑小建中湯﹑理中湯﹑溫中湯﹑治中湯。涼血滋陰犀角地黃湯。搐鼻出水瓜蒂散。刺鼻出血幹粟榦篛葉。

溫證中篇

謹將冬不藏精春必病溫分爲一大例人身至冬月﹐陽气潛藏於至陰之中﹐內經教人於此時若伏若匿﹐若已有得﹐重藏精也﹐苦伏者﹐若抱雛養蟄﹐不遑食息也﹐苦匿者﹐若逋逃隱避﹐不露蹤迹也﹐苦已有得者﹐韜光鏟采﹐絕無缺望也﹐此何如鄭重耶﹐故謂冬不藏精﹐春必病溫﹐見病所由來﹐爲一定之理﹐必然之事﹐其辭甚決﹐蓋以精動﹐則關開而气泄﹐冬月關開气泄﹐則寒風得入之矣﹐關屢開﹐气屢泄﹐則寒風屢入之矣﹐而腎主閉藏者﹐因是認賊作子﹐而賊亦無門可出﹐彌甚相安﹐及至春月﹐地气上升﹐肝木用事﹐肝主疏泄﹐木主風﹐加是吸引腎邪﹐勃勃內動﹐而劫其家寶矣﹐然邪入旣深﹐不能遽出﹐但覺憒憒無柰﹐其發熱也﹐全在骨髓之間﹐自覺極熱﹐而捫之反不烙手﹐任行表散﹐汗出而邪不出﹐徒傷津液﹐以取危困﹐其候比之冬傷於寒一例﹐則倍重矣。按冬不藏精之例﹐乃內經之例﹐非仲景之例也﹐非仲景之例﹐言之未免爲悖﹐然觀仲景之論溫證第一條﹐始不勝慶幸﹐而仲景已起發其端﹐昌可言之無罪矣﹐其曰發汗已﹐身灼熱者﹐名曰風溫﹐風溫爲病﹐脈陰陽俱浮﹐自汗出﹐身重多眠睡﹐鼻息必鼾﹐語言難出﹐若被下者﹐小便不利﹐直視失溲﹐若被火者﹐微發黃色﹐劇如驚癇狀﹐時瘈瘲﹐若火燻之﹐一逆尙引日﹐再逆促命期﹐此一段至理﹐千古若明若昧﹐未經剖晰﹐全不思旣名溫病﹐卽是時行外感﹐何又汗之下之火之﹐俱爲逆耶﹐蓋熱邪久蓄少陰腎中﹐精水旣爲素傷﹐重加汗下火劫陰之法﹐乃爲逆耳﹐其自汗出身重多眠睡﹐鼻息鼾﹐語言難者﹐一一皆少陰之本證也﹐膀胱爲腎之府﹐故少陰證具﹐若被下則膀胱之陰亦傷﹐而直視失溲者﹐腎精不上榮﹐腎气欲外奪也﹐若被火劫﹐則陰愈虧而邪愈無制﹐甚則如驚8259狀﹐而時爲瘈瘲也﹐一逆再逆﹐言汗下火之誤﹐可一不可二﹐非汗而又下﹐而又汗之爲再誤也﹐由此觀之﹐冬不藏精之溫證﹐顯然昭著矣﹐昌之比例以分其治﹐而仲景之道愈明矣﹐奚罪耶。再按仲景之論誤下﹐有結胸及痞挾熱騖溏髒寒不禁等證﹐從未說到小便不利﹐直視失溲﹐於此言之者﹐謂腎以膀胱爲府﹐素不藏精之人﹐誤下則膀胱益虧﹐以故小便不利﹐直視失溲﹐其變亦倍重於膀胱也﹐況於風邪內熾﹐津液漧燥﹐大便𨿽通之未必通﹐徙令膀胱受累﹐而小便自遺﹐試觀好色之人﹐多成癃淋﹐可類推矣﹐今之醫者﹐亦講於誤下而絕膀胱之化源﹐立取危困之理耶。再按發汗已身灼熱者﹐名曰風溫﹐此語將冬不藏精之溫證﹐形容殆盡﹐蓋凡外感之邪﹐發汗已﹐則身熱自退﹐乃風溫之證﹐發汗已﹐身始灼熱者﹐明明是先熱在骨髓﹐發汗已﹐然後透出肌表也﹐至於風溫二字﹐取義更微﹐與內經勞風之義頗同﹐勞風者﹐勞其腎而生風也﹐然則冬不藏精之人﹐詎非勞其腎而風先內熾歟﹐故才一發汗﹐卽帶出自汗﹐身重多眠﹐鼻鼾語難﹐諸多腎經之證﹐設不發﹐則諸證尙隱伏﹐不盡透出也﹐夫腎中之風邪內熾﹐而以外感汗下﹐及火攻之法治之﹐寧不促其亡耶﹐後人不知風溫爲何病﹐反謂溫証之外﹐更有風溫濕溫溫毒溫疫四證﹐觀其言曰﹐重感於風﹐變爲風溫﹐則是外受之邪﹐與身重鼻鼾多眠少語之故﹐絕不相涉﹐可知是夢中說夢也﹐尙論及此﹐聊以自慊耳﹐客有難昌者曰﹐內經論冬傷於寒﹐寒毒藏於肌膚﹐感春月之溫气始發﹐故名曰溫病﹐未嘗言寒毒感藏於骨髓﹐今謂冬不藏精者﹐寒邪藏於骨髓﹐或未盡然耶﹐昌應之曰﹐此正內經之言﹐非余之臆說也﹐黃帝問溫瘧﹐捨於何髒﹐岐伯曰﹐溫瘧得之冬中於風﹐寒气藏於骨髓之中﹐至春則陽气大發﹐邪气不能自出﹐因遇大暑﹐腦髓爍﹐肌肉消﹐腠理發泄﹐或有所用力﹐邪气與汗皆出﹐此病藏於腎﹐其气先從內出之於外也﹐如是者陰虛而陽盛則熱矣﹐衰則邪气復反入﹐入則陽虛﹐虛則寒矣﹐故先熱而後寒﹐名曰溫瘧﹐由是觀之﹐溫瘧且然﹐而況於溫病乎﹐客始唯唯。昌按熱邪久伏腎中﹐其證與第一例自不相同﹐其發熱也﹐皆從骨內鬱蒸而出﹐皮間未熱﹐而耳翰上下﹐已先熱矣﹐始發之時﹐多兼微寒﹐不似第一例之全不惡寒﹐以少陰居北方寒水之位也﹐及至大熱灼肌﹐多不惡渴﹐不似第一例之大渴﹐以熱邪初動﹐而陰精尙足持之也﹐其後則不惡寒而惡渴﹐與第一例之證﹐渾無別矣﹐然𨿽無別﹐究竟表裏不同﹐標本互異﹐始先用藥深入腎中﹐領邪外出﹐則重者輕﹐而輕者卽愈矣﹐柰何其義隱而不彰﹐卽以叔和之明﹐未嘗抽引其緒﹐爲後人旁通一綫﹐昌何人斯﹐顧敢恣譚無忌﹐然而遠囂三十餘載﹐驅逐睡魔﹐晝夜不敢倒身﹐因是冥悟一班﹐卽取仲景少陰傷寒之例﹐推演爲治溫之例﹐未嘗以己意混入一字也﹐引例如左。

﹝一﹞少陰病始得之反發熱脈者﹐麻黃附子細辛湯主之。﹝原文﹞

昌按脈沈﹐病在裏也﹐而表反發熱﹐則邪𨿽在表﹐而其根源實在裏﹐在裏之邪﹐欲其盡透於表﹐則非顓經之藥不可故﹐取附子細辛以匡麻黃﹐爲溫經散邪﹐千古不易之正法﹐柰何後人全不知用﹐明明見脈沈身重﹐嗜臥倦語之證﹐卽知爲風溫﹐又知爲冬不藏精﹐尙且漫用三陽經之表藥屢表不應﹐十中不能活一﹐復諉之傷寒偏死腎虛人﹐是則是矣﹐但不知果行溫經散邪﹐而人死耶﹐抑未行溫經散邪﹐而人死也噫﹐業傷寒者之托顓門﹐眞是操刀之凶人﹐寧但爲芄蘭之童子已哉。

﹝二﹞少陰病﹐得之二三日﹐麻黃附子甘艸湯微發汗﹐以二三日無裏證﹐故微發汗也。﹝原文﹞

昌按麻黃主散邪﹐附子主溫經﹐二者﹐皆大力之藥也﹐前證發熱脈沈﹐則表裏俱急﹐惟恐二物不勝其任﹐更加細辛之辛溫﹐取其爲少陰引經之藥﹐而又有辛散之能﹐以協贊二物﹐共建奇功也﹐云無裏證﹐非是並脈沈嗜臥等證俱無也﹐但無吐利躁煩嘔渴之證耳﹐似此則表裏俱不見其急﹐而麻黃附子二物﹐尙恐其力之太過﹐故不用細辛以助之﹐而反用甘艸以和之也﹐謹並制方之意﹐嘔心相告﹐凡治冬不藏精之溫證﹐始發二三日間﹐請決擇於斯二方焉。

﹝三﹞病發熱頭疼﹐脈反沈﹐若不瘥﹐身體疼痛﹐當救其裏﹐宜四逆湯。﹝原文﹞

昌按此一段文義﹐可得仲景治冬不藏精之奧旨﹐病發熱頭疼﹐證見於表矣﹐而脈反沈﹐則病又在裏矣﹐兩有可疑也﹐旣發熱頭疼﹐勢必先治其表﹐若不瘥﹐則治表無益矣﹐凡治表者皆治其陽也﹐陰病治陽﹐豈惟無益﹐將見陰中之眞陽﹐因之外越﹐而身體反加疼痛﹐一團陰寒用事矣﹐此所以當用四逆湯﹐而急回其在經之陽也。再按若不瘥三字甚活﹐蓋發熱頭疼﹐表之原不爲誤﹐但一切三陽經表藥﹐俱不對證﹐惟麻黃附子細辛湯﹐與麻黃附子甘艸湯二方﹐始爲少陰經對証之表藥﹐而又不敢必人之能用﹐所以不說誤表﹐而但說若不瘥﹐正見表藥中原有瘥法也。

﹝四﹞少陰病﹐脈沈細而數﹐其病在裏﹐不可發狂。﹝原文﹞

按脈細而數﹐裏熱也﹐發汗則虛其表﹐且亡其津液﹐內熱愈熾。

﹝五﹞少陰病脈微﹐不可發汗﹐亡陽故也﹐陽已虛﹐尺脈弱澀者﹐復不可下之。﹝原文﹞

昌按前段云﹐脈沈細數則爲熱﹐此云脈微則爲虛﹐熱而發汗﹐則陰易亡﹐虛而發汗﹐則陽易亡﹐故兩戒之也﹐然則脈不微數者﹐一槪禁汗﹐不爲懲噎廢食耶﹐況於不藏精之證﹐邪發之初﹐未必卽見微數之脈﹐惟可用麻黃附子二方﹐而不知用﹐馴至脈微且數﹐則汗下溫三法﹐皆不可行﹐而陰絕陽離﹐有立而待斃耳。

﹝六﹞少陰病﹐欬而下利﹐讝語者被火气劫故也﹐小便必難﹐以彊責少陰汗也。﹝原文﹞

昌按少陰少血﹐彊責其汗﹐是劫奪其血也﹐小便難者﹐源先竭也。再按少陰病﹐彊汗則小便必難﹐誤下則小便不利﹐直視失溲﹐可見腎以膀胱爲府﹐髒病而府未有不病﹐髒傷則府先告絕也﹐傷寒證中云﹐直視讝語﹐循衣撮空﹐小便利者﹐其人可治﹐則是少陰之髒气﹐絕與不絕﹐全於小便之利與不利﹐窺其中藏﹐孰謂冽彼之下泉﹐非回枯澤槁之善物哉。

﹝七﹞少陰病﹐脈緊﹐至七八日﹐自下利﹐脈暴微﹐手足反溫﹐脈緊反去者﹐爲欲解也﹐𨿽煩下利﹐必自愈。﹝原文﹞

昌按邪在陰者﹐多自利﹐自利則邪气湧﹐正气而脫者多矣﹐其候必脈緊數﹐而四肢逆冷﹐今脈緊去而但微﹐則陰邪已散﹐手足溫﹐則眞陽未傷﹐𨿽有心煩下利之危意﹐而可直決爲必愈﹐蓋陰陽不相乖亂﹐則別無死法也﹐然非腎气素旺﹐受邪原輕者﹐不易得之數矣。再按此與邪在陽﹐脈數而熱﹐得汗而脈和﹐身涼數去﹐爲欲愈之意同﹐然陽病輕﹐而從汗解則易﹐陰病重﹐而從利解則難﹐所以仲景於陽邪內陷﹐下利不止之證﹐惟用逆流挽舟之法﹐挈裏邪還之於表﹐則利不治而自止也﹐此段見陰邪從陰分解散﹐原屬順便﹐但少陰髒气﹐堪爲主人送出客邪﹐尙恢乎有餘地則善也﹐而不藏精者﹐日爲牀褥作主人﹐安望重關設險以待暴客乎。

﹝八﹞少陰病﹐八九日﹐一身手足盡熱者﹐以熱在膀胱﹐必便血也。﹝原文﹞

按膀胱爲腎之府﹐腎邪傳膀胱﹐則裏熱達表﹐故一身手足盡熱也﹐太陽多血﹐爲熱所亂﹐則血出於二便﹐然比之少陰少血﹐誤動其血﹐而從口鼻耳目出者﹐則天淵矣。再熱邪𨿽從便血而解﹐經年調理﹐陰气難復﹐況旣開血一竇﹐漫無止期﹐何如一身手足方熱之頃﹐預識勢所必至﹐而亟圖之於早耶﹐奪膀胱熱﹐用桂枝大黃入四苓散。

﹝九﹞少陰病﹐欲吐不吐﹐心煩但欲寐﹐五六日﹐自利而渴者﹐虛故引水自救﹐口燥舌漧證具﹐小便色反白者﹐下焦虛﹐有寒也﹐勿認爲熱以致誤。﹝原文﹞

此一段因仲景原文難解﹐昌會其意而言之也。按冬不藏精之證﹐此一段最肖﹐仲景早已欲人辧識之矣。

﹝十﹞病人脈﹐陰陽俱緊﹐反汗出者﹐亡﹝無也﹞﹐陽也﹐﹝無妨以爲之外護也﹞﹐此用少陰﹐法當咽痛而復吐利。﹝原文﹞

按冬不藏精之證﹐此一段更肖﹐少陰爲水髒﹐吐利者陰盛而水無制也。

春溫中篇諸方﹝玆篇得十二法﹞溫經散邪一法

麻黃附子細辛湯﹑麻黃附子甘艸湯﹝二方之意前已論明﹞。溫經一法

附子湯。治得病一二日﹐口中和﹐背惡寒者。治身體痛﹐手足寒﹐骨節痛﹐脈沈者。附子溫經散寒﹐人參補气回陽﹐芍藥收陰﹐茯苓及朮﹐制水燠土。急溫一法

四逆湯。治寒邪深入於裏者。治膈上有寒飲漧嘔者。陰邪深入﹐則微陽必遭埋沒﹐陰邪上干﹐則微陽必致飛騰﹐故宜急溫﹐恐少遲則不及也。急溫則無取於回護矣﹐然以甘艸爲君﹐以漧薑附子爲臣﹐正長駕遠馭﹐俾不至於犯上無等﹐無回護中之回護也。通陽一法白通湯。治陰寒下利﹐蔥白爲君﹐漧薑附子爲臣﹐以在經之陰極盛﹐格拒其陽於外而不納﹐故取用於蔥白以通陽气﹐而使陰气自斂﹐見睍曰消之義也。白通加豬膽汁湯。治下利脈微﹐及厥逆無脈﹐漧嘔煩者﹐呼吸存亡之際﹐恐陽藥不能直達﹐故加入尿豬膽汁之陰﹐以爲向導﹐服湯脈暴出者死﹐微續者生。通脈四逆湯。治下利淸谷﹐裏虛外熱﹐手足厥逆﹐脈微欲絕﹐身反不惡寒﹐其人面赤色﹐或腹痛﹐或漧嘔咽痛﹐或利止脈不出者﹐卽前四逆湯﹐而倍漧薑加蔥白也。不惡寒﹐面色赤而外熱者﹐加蔥白以通陽气﹐腹中痛者﹐眞陰不足﹐去蔥加芍藥﹐嘔者加生薑。咽痛者﹐去芍藥﹐少加桔梗。利止﹐脈不出者﹐陽气未復﹐去桔梗加人參。溫胃一法吳茱萸湯。治吐利﹐手足厥冷﹐煩躁欲死者。桃花湯。治二三日﹐至四五日﹐腹痛﹐小便不利﹐下利不止﹐便膿血者。胃虛土寒﹐不能制水﹐而下焦滑脫﹐故用漧薑粳米之辛甘﹐以佐赤石脂也。灼艾助陽一法一二日口中和背惡寒者﹐卽宜服附子湯﹐並用灸法以助陽。吐利﹐手足不逆冷者﹐不死﹐脈不至者﹐灸少陰七壯。下利﹐脈微澀﹐嘔而汗出﹐數更衣反少者﹐陽虛而气下墜﹐血少而勤弩責也﹐宜灸頂門之百會穴﹐以升舉其陽也。溫經鎭水一法眞武湯。治腹痛﹐小便不利﹐四肢沈重﹐疼痛﹐自下利者﹐或欬﹐或小便利﹐或嘔者﹐眞武北方司水之神也﹐陰邪熾盛﹐水泉泛溢﹐得眞武﹐則可以鎭攝而安其位也。和陰一法黃連阿膠湯。治心煩不寐者。少陰本欲寐﹐反心煩不寐﹐熱甚而裏不和也﹐芩連除熱﹐雞子黃阿膠少佐芍藥以和血﹐而生不足之眞陰也。急下一法大承气湯。治二三日﹐口燥咽漧者﹐二三日病始發﹐便有腎水枯竭之象﹐不急下將何救耶。治自利淸水﹐色純靑﹐心下痛﹐口漧燥者﹐腎中之邪﹐搏水而變靑﹐熱之極也﹐心下痛者﹐水气上逆也﹐水气上逆而口反漧燥﹐則枯涸有立至矣﹐故當急下。治六七日腹脹不大便者﹐腹脹不大便﹐胃實可知﹐水髒受病﹐加以土實﹐則水必竭﹐故當急下。淸解一法四逆散。治四肢微逆﹐或欬或悸﹐或小便不利﹐或腹中痛﹐或泄利下重者。四肢微冷﹐則熱未深﹐故用柴胡解之﹐枳實泄之﹐甘艸和之﹐而最要加芍藥以收其陰也﹐欬者﹐加五味子漧薑﹐並主下利﹐悸者﹐加桂枝﹐小便不利者﹐加茯苓﹐腹中痛者﹐加附子﹐泄利下重者﹐加薤白﹐煮汁煎散。分利一法

豬苓散。治下利不止﹐欬而嘔渴﹐心煩﹐不得眠者﹐取其水谷分﹐則利自止﹐利止﹐則嘔渴心煩﹐不待治而自愈﹐然不藏精﹐而膀胱之气不化者﹐又在所禁。淸咽一法甘艸湯﹑桔梗湯﹑半夏湯。治風挾痰熱者﹐苦酒湯。治咽中生瘡﹐話聲不出者。

溫證下篇

謹將冬傷於寒又兼冬不藏精春月同時病發定爲一大例昌按冬旣傷於寒﹐冬又不藏精﹐至春月兩邪同發﹐則冬傷於寒者﹐陽分受邪﹐太陽膀胱經主之﹐冬不藏精者﹐陰分受邪﹐少陰腎經主之﹐與兩感傷寒證中﹐一日太陽受之﹐卽與少陰俱病﹐則頭痛口漧煩滿而渴之例﹐纖毫不差﹐但傷寒證自外﹐入內﹐轉入轉深﹐故三日傳徧六經﹐溫證﹐自內達外﹐旣從太陽之戶牖而出﹐勢不能傳徧他經﹐表裏只在此二經者爲恆也﹐若更挾外邪﹐從大腸少陰經中﹐二日傳陽明太陰﹐三日傳少陽厥陰﹐則臟腑之邪交熾﹐不俟六日卽死矣﹐蓋太陽少陰邪發之日﹐正已先傷﹐外邪復入﹐正气又傷﹐卽與再傳無異﹐臟腑之气幾何﹐決無所供三傳之理也﹐但旣是溫證﹐表裏橫發﹐重復感受外邪者﹐十中無一﹐所以溫證兩感之例﹐原有可生之理﹐昌冶金鑑一則﹐先以麻黃附子細辛湯汗之﹐次以附子瀉心湯下之﹐兩劑而愈﹐可見仲景法度﹐森森具列﹐在人之善用也﹐今人見熱煩枯躁之證﹐而不敢用附子者﹐惡其以熱助熱也﹐熟知不藏精之人﹐腎中陽气不鼓﹐精液不得上升﹐故枯躁外見﹐才用附子助陽﹐則陰气上交於陽位﹐如釜底加火﹐則釜中之气水上騰﹐而潤澤有立至者﹐仲景方中﹐輒用附子一枚﹐今人一錢﹐亦不敢用﹐總由其識之未充耳﹐昌亦非偏重溫也﹐以少陰經之汗下﹐與他經不同﹐如治金鑑﹐先以溫法及汗法一藥同用﹐次以溫法及下法一藥同用﹐而收功反掌﹐蓋捨二法別無他法也﹐設汗藥中可不用溫﹐下藥中可不用溫﹐是與治傷寒陽邪之法﹐全無差等矣﹐昌之分溫證爲三例者﹐道本自然﹐其不以牽彊穿鑿﹐取後世之批議也明矣。再按冬傷於寒﹐又不藏精﹐春月病發﹐全似半表半里之證﹐乃以半表半里藥用之﹐病不除而反增﹐所以者何﹐此證乃太陽少陰﹐互爲標本﹐與少陽之半表半里﹐絕不相涉也﹐然隨經用藥﹐个中之妙﹐難以言傳﹐蓋兩經俱病﹐從太陽汗之﹐則動少陰之血﹐從少陰溫之﹐則助太腸之邪﹐仲景且謂其兩感於寒者﹐必不免於死﹐況經粗工之手﹐尙有活命之理耶﹐所云治有先後﹐發表攻裏﹐本自不同﹐此十二字祕訣﹐乃兩感傳心之要﹐卽治溫萬全之規﹐聖言煌煌﹐學者能參透此關﹐其治兩感之溫證﹐十全八九矣。

表熱裏寒者﹐脈𨿽沈而遲﹐手足微厥﹐下利淸谷﹐此裏寒也﹐所以陰證亦有發熱者﹐此表解也﹐表寒裏熱者﹐脈必滑﹐身厥舌漧﹐所以少陰惡寒而蜷﹐此表寒也﹐時時自煩﹐不欲厚衣﹐此裏熱也。﹝原文﹞

按此段文義論溫證﹐全以少陰腎與太陽膀胱分表裏﹐昌所謂太陽與少陰﹐互爲標本者﹐得此而爲有據矣﹐其云所以陰證亦有發熱者﹐此表解也﹐言當先從表解也﹐卽麻黃附子細辛湯之例也﹐脈滑表寒也﹐身厥舌漧裏熱也﹐惡寒而蜷﹐宜行溫散﹐時時自煩﹐不欲厚衣﹐又宜涼解﹐用藥如此繁難﹐正與兩感證中﹐治有先後﹐發表攻裏﹐本自不同之義互見﹐正欲學者之以三隅反也﹐又云﹐少陰病﹐惡寒而蜷﹐時自煩﹐欲去衣被者可治﹐又云﹐手足溫者可治﹐𨿽不出方﹐大段見陰陽不甚乖離﹐尙可調其偏以協於和之意﹐設惡寒而蜷﹐更加下利﹐手足逆冷﹐則無陽而偏於陰矣﹐更加脈不至﹐不煩而躁﹐則陽去而陰亦不存矣﹐所以用藥全在臨時較量﹐果其陰盛陽微﹐卽以溫爲主﹐果其陽盛陰微﹐卽以下爲主﹐果其陰陽錯雜﹐溫下兩有所礙﹐則參伍以調其偏勝爲主也﹐當從表解之義﹐前已申明﹐然亦必邪勢正熾﹐陰陽尙未全虧﹐方可溫經散邪﹐若夫滋蔓難圖﹐任行背水之陣﹐必無僥幸矣﹐此等處﹐皆是危疑關頭﹐𨿽仲景之聖﹐不敢經出一方﹐以膠治法之圓機﹐所貴明理之彥﹐師其意而自爲深造耳。

少陰中風﹐脈陽微陰浮者爲欲愈。﹝原文﹞

觀此一條﹐而認脈辧証之機﹐亦甚昭著矣﹐陽微陰浮爲欲愈﹐則病發之時﹐陽盛陰緊可知也﹐陽盛則治先腑﹐陰緊則治先髒﹐又可知也﹐旣盛且緊﹐則參之外證﹐以分緩急﹐又可知也﹐倘陽已微﹐而陰不浮者﹐更當治其陰﹐亦可知也﹐倘陰巳浮﹐而陽不微者﹐更當治其陽﹐亦可知也﹐此昌之尙論﹐每於仲景言外﹐透出神髓﹐以自慊也。仲景用桂枝﹐以和營衛而解肌﹐此定例也﹐不但爲太陽經中風之本藥﹐卽少陰經之宜汗者﹐亦取用之﹐其最妙處﹐在用芍藥以益陰而和陽﹐太陽經之營衛﹐得芍藥之酸收﹐則不爲甘溫之發散所逼﹐而安其位也﹐至若少陰則更爲陰髒而少血﹐所以彊逼少陰汗者﹐重則血從耳目口鼻出﹐而厥竭可虞﹐輕亦小便不利﹐而枯涸可待﹐用藥自當比芍藥之例﹐而倍加陰以益陽﹐昌每用桂枝﹐必加生地﹐以佐芍藥之不逮﹐三十年來﹐功效歷歷可紀﹐蓋得比例之法也﹐仲景於冬月太陽中風之證﹐而用桂枝爲例﹐不爲春月之病溫者設也﹐春月病溫用桂枝﹐勢必佐之以辛涼﹐而不藏精之溫﹐屬在少陰﹐不得不用桂枝之溫解之﹐以少陰本陰標寒﹐邪入其界﹐非溫不散也﹐豈惟桂枝﹐甚則麻黃附子﹐在所必用﹐所貴倍加陰藥以輔之﹐如芍藥地黃﹐豬膽汁之類是也﹐今人未達此理﹐但知惡藥性之溫﹐槪以羌活柴葛爲表﹐則治太陽而遺少陰﹐屢表而病不除﹐究竟莫可柰何﹐而病者無幸矣﹐紛紛爲仲景解嘲之說﹐然乎否耶。

謹定擬冬傷於寒冬不藏精之證名曰兩感溫證

按傷寒少陰證﹐乃從三陽經傳入者﹐此證乃少陰與膀胱經﹐一臟一腑﹐自受之邪﹐故三陽傳入之例﹐多不合﹐惟兩感之例﹐一日太陽受之﹐卽與少陰俱病﹐其例吻合﹐然仲景又不立治法﹐但曰﹐治有先後﹐發表攻裏﹐本自不同﹐是則一藥之中﹐決無兼治兩經﹐籠統不淸之法矣﹐而治有先後﹐於義何居﹐昌嘗思之﹐傳經之邪先表後裏﹐直中之邪﹐但先其裏﹐溫証之邪﹐裏重於表﹐兩感之邪﹐表裏不可預擬﹐惟先其偏重處﹐假如其人﹐陰水將竭﹐眞陽發露﹐外見種種躁擾之證﹐加以再治太陽之邪﹐頃刻亡陽而死矣﹐是必先溫其在經之陽﹐兼益其陰﹐以培陽之基﹐然後乃治其太陽之邪﹐猶爲庶幾也﹐此則與少陰宜溫之例合也﹐又如其人﹐平素消瘦﹐兼以內郁之邪﹐灼其腎水﹐外現鼻煤舌黑﹐種種枯槁之象﹐加以再治太陽﹐頃刻亡陰而死矣﹐是必急下以救將絕之水﹐水液卽回﹐然後乃治太陽之邪﹐猶爲庶幾也﹐此則與少陰宜下之例合也﹐又如其人﹐邪發於太陽經者﹐極其勢迫﹐太熱惡寒﹐頭疼如劈﹐腰脊頸項﹐彊痛莫移﹐胸髙气喘﹐種種危急﹐溫之則發斑發狂﹐下之則結胸讝語﹐計惟有先從太陽經桂枝之法解之﹐解已﹐然後或溫或下以去其在陰之邪也﹐此則當用太陽經之表例﹐而與其少陰可汗之例略同也﹐詎非先後攻發之可預擬者耶﹐但兩感傷寒之攻裏﹐單取攻下﹐原不兼溫﹐而兩感溫証之裏﹐亡陽之候頗多﹐不得不兼溫與下而並擬之也﹐此又變例而從病情者也。按太陽少陰兩感之溫證﹐其例𨿽與兩感傷寒﹐一日太陽與少陰俱病相合﹐其實比傳經之邪﹐大有不同﹐蓋傷寒之邪﹐三日傳徧六經﹐故爲必死之證﹐而溫病乃內郁之邪﹐始終只在太陽少陰二經﹐不傳他經者爲多﹐是則非必死之證也﹐惟治之不善﹐乃必死耳﹐倘用汗下溫法﹐先後不紊﹐則邪去而正未傷﹐其生固可必也﹐又有邪未去而正先亡﹐惟藉他經供其絕乏﹐久之本髒復榮﹐亦以得生者﹐總宜分別視也。按亡陽一證﹐在傷寒則誤發太陽經汗﹐與誤發少陰經汗者多見之﹐他經汗誤則不然﹐可見兩感之溫證﹐爲太陽少陰雙受之邪﹐合溫經散邪﹐而單用汗藥者﹐其亡腸眞在頃刻間耳﹐蓋陽根於陰﹐深藏北方腎水之底﹐素不藏精之人﹐眞陰旣耗﹐則眞陽之根﹐淺而易露﹐若不以溫經之法﹐嘿護其根﹐而但用甘溫發散之藥﹐是以陽召陽﹐隨感卽赴﹐不待蓋覆﹐而淋漓不止矣﹐可不懼哉。按亡陰一證﹐在傷寒則邪傳陽明﹐當下而不下﹐致津液暗枯﹐邪傳少陰﹐當下而又不下﹐致腎水暗枯﹐其亡也以漸﹐尙有急下一法可救﹐若在不藏精之溫證﹐則腎水已竭之於先﹐而邪發之日﹐陰邪必從下走﹐勢自下利奔迫﹐是下多尢足亡陰﹐而又絕無補法﹐可以生陰﹐金匱云﹐六腑气絕於外者﹐其人惡寒﹐五臟气絕於內者﹐則下利不禁﹐髒者陰也﹐陰气欲絕﹐詎非亡陰之別名乎。神哉仲景之書﹐旣詳不藏精之證﹐又出不藏精之治﹐特未顯然挈示﹐後人不維其義耳﹐卽如桂枝一湯﹐本爲太陽中風設也﹐而汗下和溫﹐已具於一方之內﹐至於溫法﹐尢爲獨詳﹐如加附子﹐加人參白朮漧薑甘艸﹐加桂心茯苓蜀漆紅花等類﹐豈太陽表證中所宜有乎﹐惟病有不得不先溫經﹐又不得不兼散邪者﹐故以諸多溫經之法﹐隸於桂枝項下﹐一方而兩擅其用﹐與麻黃附子細辛湯同意﹐凡遇冬不藏精之證﹐表裏之邪交熾﹐陰陽之气素虧者﹐按法用之﹐裕如也。

春一溫下篇諸方﹝玆篇得十五法﹐連前共三十法﹐合前四巷共足三百九十七法。﹞桂枝領邪一法。桂枝加生地湯。淸表溫中一法。桂枝加人參湯。淸陽瀉火一法。桂枝加大黃湯。脈浮先表一法。桂枝湯。先溫後表一法。治下利淸谷不止﹐身疼痛者。先用四逆湯﹐急救其裏﹐救後淸便自調﹐但身痛者﹐隨用桂枝湯急救其表﹐此見下多﹐則陰邪亦從陰解﹐故溫後但解其陽邪﹐不必兼陰爲治。溫經止汗一法。桂枝加附子湯。汗後惡寒一法﹐芍藥甘艸附子湯﹝收陰固陽表虛﹞。下後惡寒一法。桂枝湯去芍藥加附子﹝陽虛﹞。汗後惡熱一法。調胃承气湯﹝胃中幹實﹞。汗後裏虛一法。桂枝新加湯﹝汗後身疼痛﹐脈沈遲﹞。汗後發悸二法。桂枝甘艸湯﹝治心下悸﹐欲得人按﹞。茯苓桂枝甘艸大棗湯﹝治臍下悸﹞。汗後腹脹一法。厚朴生薑甘艸半夏人參湯晝夜靜躁一法。汗下後表虛惡寒﹐裏虛脈微細﹐日輕夜重者﹐以救陰爲主﹐宜桂枝加紅花湯。日重夜輕﹐身無大熱者﹐以救陽爲主﹐宜漧薑附子湯。誤汗變逆一法。本脈浮而證見汗出心煩﹐微寒腳攣之候﹐才服桂枝湯﹐卽便厥冷﹐咽漧煩躁吐逆者﹐乃陽虛而陰獨盛也﹐先與甘艸漧薑湯﹐以復其陽﹐俟厥愈足溫﹐更與芍藥甘艸湯﹐行陰寒凝滯之血﹐以伸其腳﹐若陽虛陰盛﹐其變愈大者﹐但用四逆湯以溫經回陽﹐而不兼陰爲治也。附辧溫證合偶感之客邪以明理而辟謬諸家方書﹐謂溫証之外﹐復有四證﹐一曰﹐脈陰陽俱盛﹐重感於寒者﹐變爲溫瘧﹐一曰﹐陽脈浮滑﹐陰脈濡弱者﹐更遇於風﹐變爲風溫﹐一曰﹐陽脈濡弱﹐陰脈實大者﹐更遇溫熱﹐變爲溫毒﹐一曰﹐陽脈濡弱﹐陰脈弦緊者﹐更遇溫气﹐變爲溫疫﹐據其援脈以辧證﹐而爲治溫者推廣其端﹐似乎新奇可喜﹐詎知辭不達意﹐徒足炫人﹐所以後人一得之長﹐迥不及於古人﹐此等處﹐關系病機最巨﹐昌不得不並明其理焉﹐蓋春溫夏熱﹐秋涼冬寒﹐各主一气者﹐其常也﹐然天气不可以長拘﹐所以夏气亦有淸涼之時﹐冬气亦有燠熱之時﹐凡此皆謂之客气也﹐本溫證而重感於寒﹐其病卽兼冬气﹐而爲溫瘧﹐本溫證而重感於熱﹐其病卽兼夏气而爲溫毒﹐本溫證而重感於時行不正之气﹐其病卽兼不正之气而爲溫疫﹐原無所變也﹐乃謂某病忽變某病﹐不令人炫而且駭乎﹐又且長夏之濕气﹐春分後早已先動﹐最能與溫气相合﹐而爲濕溫之證﹐何以四證內﹐反不並舉﹐又且溫瘧一證﹐內經明說是冬月邪入骨髓﹐至春夏始發﹐何以妄說春月重感於寒﹐又且更遇於風﹐變爲風溫一證﹐頭上安頭﹐夢中說夢﹐尢爲無識﹐蓋春月厥陰風木主事﹐與時令之溫﹐不得分之爲兩﹐凡感而病者﹐皆爲風溫之病也﹐卽如初春之時﹐地气尙未上升﹐無濕之可言也﹐天气尙微寒﹐無毒之可言也﹐時令正淸和﹐無疫之可言也﹐而所以主病者﹐全系於風﹐倘除風溫﹐另爲一證﹐則所以病溫之故﹐爲何故耶﹐試觀仲景於冬月之病﹐悉以傷寒之名統之﹐其感發之風寒﹐栗烈之寒气﹐總爲一寒﹐則春月之風寒﹐風熱﹐風濕﹐總爲一風並可知也﹐夫風爲定體者也﹐在八方則從八方﹐在四時則從四時﹐春之風溫﹐夏之風熱﹐秋之風涼﹐冬之風寒﹐此自然之事也﹐仲景於溫證篇首﹐卽特揭風溫之名﹐以綱眾目﹐其晰義之精爲何如耶﹐顯明道理﹐一經後入之手﹐便將風與溫﹐分之爲二﹐況於精微之奧乎﹐玆特辧之﹐以見治溫之法﹐原爲切近平易﹐而非有奇特也。溫瘧主治溫瘧病﹐脈尺寸俱盛﹐先熱後寒者﹐宜小柴胡湯。先寒後熱者﹐宜小柴胡加桂枝湯﹐但寒不熱者宜柴胡加桂姜湯﹐但熱不寒者﹐宜白虎加桂湯。有汗多煩渴﹐小便赤澀﹐素有瘴气﹐及不服水土﹐吐甚者﹐宜五苓散。溫毒主治溫毒爲病最重﹐溫毒必發斑﹐宜人參白虎湯。竹葉石膏湯。玄參升麻湯。黑膏﹝淸气﹐涼血。﹞溫疫主治。人參敗毒散。溫疫病陽脈濡弱﹐正虛也﹐陰脈弦緊﹐邪實也﹐正虛邪實﹐則一團外邪內熾﹐莫能解散﹐病固纏身爲累﹐而目前不藏精之人﹐觸其气者﹐染之尢易﹐所以發表藥中﹐宜用人參﹐以領出其邪﹐寓意艸中﹐論之已悉﹐玆不復贅。

卷二

尙論四時

冬天干始於甲﹐地支始於子﹐故尙論四時以冬爲首﹐凡春夏秋三時之病﹐皆始於冬故也﹐先王以至日閉關﹐商旅不行﹐後不省方者﹐法天之閉藏﹐與民休息﹐俾無夭札也﹐然而髙人踏雪空山﹐而內藏愈固﹐漁父垂釣寒江﹐而外邪不侵﹐以藏精爲禦寒﹐乃稱眞禦寒矣﹐內經謂冬不藏精﹐春必病溫﹐諄諄垂誡﹐後世紅鑪暖閣﹐醉而人房﹐反使孔竅盡開﹐內藏發露﹐以致外寒乘間竊入﹐所以傷寒一證﹐最凶最多﹐伸景於春夏秋三時之溫熱病﹐悉以傷寒統之者﹐蓋以此也﹐吾人一日之勞﹐設不得夜寢﹐則來日必加困頓﹐農夫一歲之勞﹐設不爲冬藏﹐則來年必至缺乏﹐況乎萬物以春夏秋爲晝﹐以冬爲夜﹐至冬而歸根伏气﹐莫不皆然﹐豈以人爲萬物之靈﹐而顧可貿貿然耶﹐特首揭之﹐且以動良士之瞿瞿也。

春天地之大徳曰生﹐徳流化溥﹐而人物生焉者也﹐春秋首揭春王正月﹐𨿽重王道﹐而天徳人理﹐統括無餘﹐春於時爲仁﹐仁者人之心也﹐故生而勿殺﹐予而勿奪﹐賞而勿罰﹐心上先有一段太和之意﹐然後與和風甘雨﹐麗日芳時﹐百昌庶類﹐同其欣賞﹐一切乖戾之气﹐不驅自遠﹐更何病之有哉﹐乃縱肆輩日飲食於天地之陽和﹐而不禁其暴戾恣雎之習﹐此其心先與凶惡爲伍﹐凡八風之邪﹐四時之毒﹐咸得中之﹐及至病極無柰﹐乃始忍性以冀全生﹐究屬勉彊以冀而非自然﹐如石壓艸﹐逢春卽芽﹐如木藏火﹐逢鉆卽出﹐惟廓然委順﹐嗒然喪我者﹐病魔潛消﹐而精气漸長﹐猶爲近之﹐故法天地之生以養生者﹐爲知道也。風者﹐善行易入之物﹐爲百病之長﹐大率風之傷人﹐先從皮毛而入﹐以次傳入筋骨臟腑﹐內虛之人﹐與外風相召﹐如空谷之應響﹐大塊之噫气﹐未動而已先覺﹐若星搖燈閃﹐可預徵者﹐故體虛之人﹐避風如避箭石﹐偶不及避﹐當掙弩以捍其外﹐熱湯以漑其內﹐使皮毛間津津潤透﹐則風邪隨感卽出﹐不爲害矣﹐然外𨿽避風﹐而內食引風之物﹐其招致尢爲不淺﹐善治風者﹐必權衡於風入之淺深﹐逐節推引而出﹐然亦須兼治痰﹐痰不堵塞竅隧﹐則風易出也﹐至於痰熱積盛﹐有自內生風之候﹐則與外感之風﹐迥隔天淵﹐若以外感法治之﹐加羌防之屬﹐則內愈虛﹐風愈熾﹐每至不起﹐與內傷病以外感藥治﹐其誤同也。

夏熱者﹐天時之气也﹐暑者﹐日之毒也﹐濕者﹐地之气也﹐夏月時本熱﹐加以地濕上騰﹐是以庶類莫不繁茂然而三气相合﹐感病之人爲獨多﹐百計避之不免﹐亦惟有藏精一法可恃耳﹐昌謂夏月藏精﹐則熱邪不能侵﹐與冬月之藏精﹐而寒邪不能入者﹐無異也﹐故春夏秋三時之病﹐皆起於冬﹐而秋來二時之病﹐皆起於夏﹐夏月獨宿﹐兢兢堤防﹐金水二髒﹐允爲攝身之儀式矣﹐每見貴介髫齡之子﹐夏月出帷納涼﹐暗中多開欲竇﹐以致熱邪乘之﹐傷風咳嗽﹐漸成虛怯尪瘦等病者甚多﹐有賢父兄者﹐自宜防之於早矣。人之居卑隩﹐觸山嵐﹐冒雨暘﹐著汗衣﹐臥冰蕈﹐飲涼水﹐食瓜果﹐受內郁﹐皆能使濕土受傷﹐若以秋瘧但爲受暑﹐遺卻太陰濕土受傷一半﹐至冬月咳嗽﹐反以爲受於濕﹐而以燥治之﹐不成千古一大誤耶﹐夏月汗多眞陽易散﹐津少眞陰易消﹐爲內傷諸病之始。

秋金繼長夏濕土而生﹐其气淸肅﹐天香徧野﹐地寶垂成﹐月華露湛﹐星朗淵澄﹐酷熱之後﹐得此髙秋薦賞﹐與嚴寒之後﹐而得陽春敷和﹐同爲一歲不可多得之日﹐蓋金性剛﹐金令嚴﹐繁茂轉而爲蕭竦矣﹐燠熱轉而爲淸冷矣﹐以故爲時未幾﹐而木萎艸枯﹐水落石出﹐時愈冷則愈躁﹐以火令退气已久﹐金無所畏而得以自爲也﹐故躁金之令﹐不可傷﹐傷之則水竭液幹﹐筋急爪枯﹐肝木暗摧﹐去生滋遠﹐故凡肝病之人﹐宜無擾無伐﹐以聽木气之歸藏﹐木气歸藏﹐躁金卽能萎其枝葉﹐而不能傷其根本﹐及秋金才生冬水﹐早已庇木之根﹐以故木至春而復榮者﹐榮於冬月之胎養也﹐夫生中有殺﹐殺中有生﹐亦自然而然之理﹐人在气交之中﹐能隨天地自然之運﹐而爲節宜﹐則不但無病﹐而且難老﹐豈捨此而更有延年之術哉﹐若夫躁金自受之邪﹐爲病最大﹐以夏火之克秋金爲賊邪﹐故暑熱濕之令﹐金獨傷之﹐暑熱濕之病﹐金獨受之﹐古人於夏月﹐早以淡泊滋味﹐惡其濕熱傷肺﹐且不欲濁滯礙淸道也﹐然形寒飲冷﹐尢爲傷肺﹐𨿽夏月之乘涼﹐亦不可過﹐況入秋已深﹐尙啖生冷﹐冒風露而無忌﹐寧不致肺之病耶﹐故夏三月所受之熱﹐至秋欲其散﹐不欲其收﹐若以時今之收﹐兼收其熱﹐則金不生水﹐而轉增躁﹐安得不爲筋脈短勁﹐濁渴枯損之導﹐爲冬月欬嗽之根耶。

論治病必本於四時

飧泄病﹐旣謂春傷於風﹐夏生飧泄矣﹐又曰長夏兼病洞泄寒中﹐又曰逆秋气者﹐冬必飧泄﹐其言錯出無定﹐人不易會不知病名𨿽同﹐而其因風因濕因寒﹐則各不相同﹐故治病不本於四時﹐無能治也。

春傷於風夏生飧泄解春傷於風﹐夏生飧泄﹐從來解說不明﹐昌謂風邪傷人﹐必入空竅﹐惟腸胃爲最﹐所飧之食﹐由胃入腸﹐胃空而風居之﹐少頃糟粕去﹐腸空而風亦居之﹐風旣居於腸胃﹐則其導引之機﹐如順風揚帆﹐不俟脾之運化﹐食入卽出﹐以故飧已卽泄也﹐不知者以爲脾虛﹐完谷不化﹐用長夏洞泄寒中﹐及冬月飧泄之法﹐反以補脾剛躁之藥﹐助風性之勁﹐有泄無已﹐每至束手無策﹐倘知從春令治之﹐仍以桂枝領風﹐從解肌而出﹐一二劑可愈也﹐識此意者﹐𨿽三時之傷於風者﹐亦可會而通之。

夏傷於暑長夏傷於濕秋必痎瘧解自二月以至七月﹐地气動﹐則濕用事﹐自八月以至正月﹐地气靜﹐則燥用事﹐所以春夏多病瘧者﹐可知傷熱傷暑﹐未有不傷濕者也﹐所以秋冬有欬嗽者﹐傷風傷寒﹐未有不兼傷躁者也。

秋傷於燥冬生欬嗽解秋月之金﹐生冬月之水﹐然金必寒﹐始能生水﹐水必冷﹐始不爲痰﹐故冬月之欬嗽﹐必由於秋令之燥也﹐然而夏月化土之气﹐不先傷於肺﹐則秋月何躁之有﹐昌故謂秋冬二時之病﹐皆始於夏﹐夏月藏精則熱邪不能侵也﹐夫池沼之間﹐暑且不到﹐豈有內藏之泓然眞水﹐而暑熱之邪得傷其肺者哉﹐故火邪不能爍金﹐而金始冷也﹐金寒則气淸而不上逆﹐水冷則質淸而不成痰﹐更何欬嗽之有哉。

論內經四時主病之脫誤

內經云﹐春傷於風﹐夏生飧泄﹐夏傷於暑﹐秋必痎瘧﹐秋傷於濕﹐冬生欬嗽﹐冬傷於寒﹐春必病溫﹐春冬二季﹐風寒之病﹐可無疑矣﹐其夏傷於暑﹐秋必痎瘧一語﹐釋云暑汗不出﹐至秋涼气相薄﹐而爲寒熱往來之瘧﹐蓋以經文﹐原有當暑汗不出者﹐秋風成瘧之說﹐故引之而爲注﹐不知於理欠通也﹐夫夏月之暑﹐合於長夏之濕﹐始爲秋時之瘧﹐所以瘧證名曰脾寒﹐由傷於長夏之濕土爲多﹐若謂專屬傷暑﹐則人之深居靜攝﹐未嘗傷暑﹐秋亦病瘧者﹐又謂何所傷耶﹐至秋傷於濕﹐冬生欬嗽一語﹐釋云秋傷於濕﹐濕蒸爲熱﹐熱者火也﹐至冬寒與熱搏﹐當爲欬嗽之證﹐則牽彊不通之極矣﹐夫濕無定體者也﹐春夏曰風熱之濕﹐秋冬曰涼寒之濕﹐惟夏月之暑熱濕三气相合﹐始可名之爲熱﹐豈有至秋之涼﹐而反蒸爲熱之理﹐況乎濕者水類﹐所以水就濕也﹐躁者火類﹐所以火就躁也﹐指躁爲濕﹐是指火爲水矣﹐顚倒不已甚乎﹐今爲正經文之脫簡﹐增人一語曰﹐春傷於風﹐夏生飧泄﹐夏傷於暑﹐長夏傷於濕﹐秋必痎瘧﹐秋傷於躁﹐冬必欬嗽﹐則六气配四時之旨﹐燦然中天矣﹐加長夏之濕﹐而秋病之源始淸﹐易秋月爲躁﹐而諸家指爲熱火之訓﹐亦不謬﹐請再以素問之旨明之﹐素問云﹐天有春夏秋冬之四時﹐金木水火土之五行﹐以生長化收藏﹐而寒暑燥濕風火之六气﹐從玆而生焉﹐蓋春屬風木主生﹐夏屬熱火主長﹐長夏屬濕土主化﹐秋屬躁金主收﹐冬屬寒水主藏﹐可見造物全賴濕土生化之一气﹐而木火金水﹐始得相生於不息﹐𨿽土無正位﹐四季之中﹐各分旺一十八日﹐然無長夏十八日之土﹐則相生之機息矣﹐故長夏之土﹐爲生秋金之正土﹐春秋冬之分隸者﹐不得與之較量也﹐此義旣明﹐則秋月躁金主收之義始明﹐而冬月之欬嗽﹐爲傷秋金之躁﹐不爲傷秋之濕也﹐亦自明矣﹐再觀素問云﹐逆春气則傷肝木﹐不能生夏時之心火﹐至夏有寒變之病﹐逆夏气則傷心火﹐心火不能生長夏之脾土﹐脾土不能生秋時之肺金﹐至秋有痎瘧之病﹐逆秋气則傷肺金﹐肺金不能生冬時之腎水﹐至冬有飧泄之病﹐逆冬气﹐則傷腎水﹐腎水不能生春時之肝木﹐至春有痿厥之病﹐是則三時之病﹐當更互言之﹐而秋之病瘧未嘗更也﹐其必以心火脾土並言﹐則長夏之傷於濕﹐誠爲經文當日必有之言﹐而非昌之臆說也明矣。

論春秋冬各主一气夏月兼主三气之理原爲天地自然之運

內經云﹐彼春之溫﹐爲夏之暑﹐彼秋之忿﹐爲冬之怒﹐明乎溫熱寒涼﹐循序漸進﹐自然而然者﹐乃天運之常也﹐後之俗子﹐輒以風寒暑濕﹐分隸四時﹐此緣經文﹐脫誤秋傷於躁一段﹐傳習至今而不察耳﹐曷不曰﹐風寒暑躁猶爲近耶﹐蓋濕土無定位﹐寄旺於四季﹐各一十八日﹐風寒暑躁之內﹐不言濕而濕自在也﹐然亦但仿洛書五數﹐居中縱橫各得之理以立言﹐若論天時自然之運﹐如環無端﹐豈有甫終一運﹐重轉土運十八日﹐五運而爲八轉者乎﹐此其道﹐惟以六气之配而始明﹐蓋三百六十日﹐五分之各得七十二日﹐則爲五運﹐六分分之各得六十日﹐則爲六气﹐自小雪至大寒六十日﹐屬太陽寒﹐水之气﹐自大寒至春分六十日屬厥陰風木之气﹐自春分至小滿六十日﹐屬少陰君火之气﹐自小滿至大暑六十日﹐屬少陽相火之气﹐自大暑至秋分六十日﹐屬太陰濕土之气﹐自秋分至小雪六十日﹐屬陽明躁金之气﹐此則水木火土金相生﹐不息之義也﹐可見冬季大寒後十八日之土﹐卽從太陽寒水之气爲用﹐故能生厥陰之風木﹐而春季谷雨後十八日之土﹐早已屬少陰君火之所生﹐而不從風木爲同類﹐又加仲夏少陽相火﹐重生其土﹐至長夏大暑後﹐其土之盛爲始極﹐而爲生金之正土矣﹐未立夏之前﹐气已從火﹐旣立秋之後﹐气上從土﹐火土之气﹐共管一行八十日﹐分歲之半﹐昌所謂夏月三气相合﹐與冬春秋之各主一气﹐迥乎不同者﹐正以天時自然之運而知之也﹐豈故爲牽彊其說以欺人哉﹐但君相二火之分﹐卽與濕土合司其化﹐所以夏月暑熱中有濕﹐濕中有暑熱﹐自春非分至秋分﹐有極濕之時﹐有極熱之時﹐又有濕熱交蒸之時﹐𨿽雲長夏建未之月﹐濕土主事﹐其實已行半年之久矣﹐夫春分後﹐土膏地溽﹐濕行半年﹐不謂之濕﹐直至秋後﹐土幹地躁﹐反謂之濕﹐昔賢以訛傳訛﹐其因仍茍簡爲不少矣﹐可無論歟。熱濕暑三气﹐同於夏月見之﹐眞所謂同气相求也﹐蓋熱而益之以暑﹐則熱爲甚酷﹐爍石流金﹐亦云僅矣﹐然但爲幹熱已也﹐得陰涼尙可避之﹐若加以濕而與炎威相會﹐盡大地爲蒸籠﹐礎磉流膏﹐蟣虱悉出衣表﹐無可避也﹐必俟金風動而暑始退﹐惟風動勝濕故也﹐三气相兼之義﹐益可見矣﹐夏日較他時獨永﹐而南方離明之位﹐天星獨密﹐造化活潑之妙﹐非圓機之聖人﹐曷足以知之。

論逆四時之病爲自取其殃

四序之中﹐當溫而溫﹐當熱而熱﹐當涼而涼﹐當寒而寒﹐以生以長以化﹐以收以藏﹐四時極正之气﹐民物原無痾疹﹐乃有違天而召戾﹐不可救藥者甚多﹐內經云﹐逆冬气則傷腎﹐奉生者少﹐逆春气則傷肝﹐奉長者少﹐逆夏气則傷心﹐奉收者少﹐逆秋气則傷肺﹐奉藏者少﹐其逆四季土旺之气則傷脾﹐奉化者少﹐言外自寓造物不與人忤﹐而人自逆之也﹐逆之之情﹐久而靡錮﹐如暴戾忿恨之人﹐始焉但覺肝气有餘﹐終歲擾亂﹐一旦不足﹐則尪羸無似﹐更有何气可奉他藏耶﹐所謂違天者不祥﹐人不可以不知也。四序之中﹐有與病相鄰者﹐善保生者﹐宜默杜其機﹐如春气在頭﹐頭間之气﹐倍旺於他部﹐气旺則血充﹐血充則易至於溢出﹐故春病善鼽8748﹐其所損也多矣﹐內經云﹐上者下之﹐誠知春气之在頭也﹐每日引而歸諸丹田气海之內﹐且气機𨿽發揚﹐而吾心不可無蕭瑟之應﹐不則微用苦降之藥﹐以通其气﹐凡此皆所謂嘿杜其機者也﹐若俟鼽8748淋漓﹐尙不知其所來﹐則無具甚矣。﹝鼽音求﹐鼻間窒塞也﹐8748音忸﹐鼻間出血也。﹞

論四時制勝之道

素問云﹐風勝則動﹐熱勝則腫﹐燥甚則幹﹐寒勝則浮﹐濕勝則濡瀉﹐可見凡人感受四時偏勝之气而成病者﹐原各不同﹐感風气勝者﹐則體從之而動焉﹐如振掉搖動之類是也﹐感熱气勝者﹐則體從而腫焉﹐凡癰腫之類是也﹐此與寒傷形﹐形傷腫之腫不同﹐與熱傷气﹐气傷痛之意直互見﹐感躁气勝者﹐則體從之而幹焉﹐如津液枯涸﹐皮毛躁熯之類是也﹐感寒气勝者﹐則體從之而浮焉﹐卽所謂寒傷形﹐形傷腫者是也﹐感濕气勝者﹐則體從之而濡瀉焉﹐脾惡濕喜躁﹐濕气太過﹐則土不勝水﹐而濡瀉之病作也﹐六元正經﹐又謂甚則水閉跗腫﹐亦見土不勝水﹐則不能外輸膀胱﹐而內則爲水閉﹐及水气泛溢四肢﹐而外則爲跗腫﹐所以較之濡瀉爲尢甚也﹐然而風與躁相鄰﹐風躁又未有不熱者也﹐濕不與躁爲鄰﹐其成爲寒濕﹐或爲熱濕﹐則各隨其體之積累所造焉﹐但春夏秋三時﹐俱屬風躁熱﹐惟冬時方屬寒﹐則受病者之熱濕多而寒濕少﹐又屬可推矣。春屬東方木﹐木太過以西方金制之﹐始得其平﹐故怒多則傷肝﹐惟悲始能勝怒﹐以肺金主悲也﹐風多則傷筋﹐惟躁始能勝風﹐以肺金性躁也﹐酸多則傷筋﹐惟辛始能勝酸﹐以肺金味辛也﹐夏屬南方火﹐火太過以北方水制之﹐始得其平﹐故喜多則傷心﹐惟恐始能勝喜﹐以腎水主恐也﹐熱多則傷气﹐惟寒始能勝熱﹐以腎水性寒也﹐苦多則傷气﹐惟鹹始能勝苦﹐以腎水惟咸也﹐長夏屬中央土﹐土太過以東方木制之﹐則得其平﹐故思傷脾﹐惟怒勝思﹐肝主怒也﹐濕傷肉﹐惟風勝濕﹐木主風也﹐甘傷肉﹐惟酸勝甘﹐木味酸也﹐秋屬四方金﹐金太過以南方火制之﹐則得其平﹐故憂傷肺﹐惟喜勝憂﹐心主喜也﹐躁傷皮毛﹐惟熱勝躁﹐心主熱也﹐辛傷皮毛﹐惟苦勝辛﹐火味苦也﹐冬屬北方水﹐水太過﹐以中央土制之﹐則得其平﹐故恐傷腎﹐惟思勝恐﹐脾主思也﹐寒傷血﹐惟熱勝寒﹐火勝水也﹐鹹傷血﹐惟甘勝咸﹐土味甘也﹐夫四時一有太過﹐卽以所勝制之﹐內而七情﹐外而六气五味﹐皆可用之﹐調其偏以協於和﹐可見道本自然而然﹐推之無窮無極﹐總不出其範圍﹐𨿽有智者﹐莫加毫末也﹐後世識不及古﹐反舍正路不由者何耶。問形不足者﹐溫之以气﹐精不足者﹐補之以味﹐此何解也﹐曰二語者藥之權衡也﹐形充於血﹐陰之屬也﹐陰不足者﹐本當益陰﹐然益陰而陰未能生﹐必溫以气之陽而陰始生﹐以陽爲陰之主也﹐精麗於气﹐陽之屬也﹐精不足者﹐本當益陽﹐而陽未能生﹐必補以陰之味﹐而陽始生﹐以陰爲陽之基也﹐二者皆藥石之權宜﹐亦陰陽互根之妙理也。

眞中合小兒論傷寒眞中陰經人之陽气素弱﹐加以房室過損﹐腠理久疏﹐胃气久薄﹐瀉利無度者﹐一旦感受風寒之邪﹐正加怯懦之夫﹐盜至全不爭鬥﹐開門任其深入﹐拱手以聽命而已﹐所以其後全不發熱者爲多﹐蓋發熱則尙有爭鬥之象﹐邪不得直入無忌也﹐然豈是從天而下﹐大都從胃口而入﹐胃爲五臟六腑之源﹐深入其中﹐可以徑奔三陰而從其類﹐以故吐嘔四逆唇靑等候﹐亦從胃而先見也﹐失此不治﹐勢必腹痛下利不止﹐漸至捲舌囊縮而死矣﹐有魄汗林漓而死者﹐孤陽從外脫﹐亦風邪爲多也﹐有全不透汗﹐渾身靑紫而死者﹐微陽爲陰所滅﹐亦寒邪深寬也﹐此證陰霾已極﹐以故一切猛烈之藥﹐在所急用﹐不可一毫回互﹐設用藥而加躊躇﹐轉盼天崩地裂矣。

論眞中風傷寒證﹐太陽經之中風者﹐乃風寒暑濕之風﹐自外而入者也﹐眞中風之風﹐乃人身自有之風﹐平素蘊蓄﹐而一旦內出者也﹐素問云﹐陽之气﹐以天地之疾風名之﹐可見眞中風之病﹐乃人之數擾其陽所致﹐數擾其陽﹐惟房室一事爲最﹐房室過勤﹐縱陰不走﹐而陽气則已動﹐動而不已﹐必漸積於空隙之所﹐而手微麻﹐足或微痺﹐舌或微蹇﹐風信已至﹐而擾其陽者方未已一旦乘虛橫發﹐與大塊噫气﹐林木振響﹐黃沙蔽天﹐白浪翻海者﹐初無少異矣﹐其人安得不卒倒乎﹐迨至卒倒﹐而世醫方引風寒暑濕之風爲治﹐一誤再誤﹐外風入而與內風交煽﹐任憑軀偉體堅﹐經年不能少減﹐而成廢人者比比﹐甚有不旬日而告斃者矣﹐可勝嘆哉。

論眞中風大法風旣自內而生﹐還須自內而熄﹐欲自內而熄﹐何物是熄風之藥﹐養血乎﹐風亦與之俱養﹐補气乎﹐風亦與之俱補﹐實腠理乎﹐風亦與俱實﹐將何所取耶﹐養血補气﹐自不可少﹐而實腠理之藥﹐斷不可用﹐進而求之於法﹐然後不患於無藥也﹐蓋天地間之風﹐得兩則熄﹐所以素問又曰﹐陽之汗﹐以天地之雨名之﹐以雨治風﹐不言治而治在其中﹐以故內風之人﹐腠理斷不可實﹐實則汗不能出也﹐气血不可不補﹐虛則不足供汗之用也﹐要使元气足以拒風於腠理之間﹐務如大病捚後之人﹐飲湯則汗﹐食粥則汗﹐如此旬日﹐以聽風之自熄﹐然後爲當﹐其妙全在助陽而通血脈﹐不取驅風散邪爲義﹐與荊防柴葛之經藥﹐絕不相干﹐世傳以羌防等藥﹐發散一食頃者﹐此但可治偶感之風耳﹐以治內風﹐不去百分之一﹐豈有經年積累之風﹐而取辦一藥﹐且僅攻皮膚之理哉﹐中風病﹐多見於富貴之人﹐而貧賤絕少﹐貧賤之人﹐非無房室也﹐以其勞苦奔走﹐身中之气﹐時爲蒸動﹐才有微風﹐便從汗解﹐而富貴之人﹐身旣安逸﹐內風已熾﹐尙圖乘風納涼﹐沐浴飲水﹐以解其熱﹐致陽气愈遏不舒﹐加以濃酒厚味之熱﹐挾郁陽而爲頑痰﹐阻塞經絡﹐一旦卒然而中﹐漫不知病所由來﹐古今成方𨿽多﹐辧證全不淸切﹐盍觀平人飲醇食824﹐積至無算﹐全不見其熱者﹐陽气有權﹐嘿爲運出耳﹐陽气遏郁無權﹐勢必轉蒸飲食之物爲痰﹐痰與風相結﹐迨發之時﹐其體盛之人﹐病反加重﹐蓋體盛則陽多﹐陽多則風與痰俱多也﹐孰知其風爲本﹐而痰爲標耶﹐孰知其陽气爲本﹐而風痰爲標耶﹐風痰爲標﹐可汗可吐﹐而或者見其昏迷舌蹇﹐以爲邪入心臟﹐用牛黃淸心之類﹐驅風散痰﹐致陽气愈遏﹐而成不治甚多﹐夫陽遏在內之人﹐臟腑有如火烙﹐平素喜生冷﹐臨病又投金石﹐覆轍相尋﹐明哲罔悟﹐亦獨何耶﹐陽气爲本﹐勢必絕欲而不更擾其陽﹐病根始拔﹐然而陽气素動﹐習慣漸近自然﹐多不樂於贍養﹐風痰才得少息﹐往往思及欲事﹐略一舉動﹐復從本及末﹐蔓而難圖矣﹐古今無人深論及此﹐惟善保生者﹐見體中痰多風熾﹐無俟病發﹐預欲絕欲可矣﹐甚哉﹐人於天地自然之气機﹐日用不知也﹐天時蒸動之時﹐欲求涼風而不可得﹐風气漧燥之時﹐欲求微雨而不可得﹐是以多濕之人惡蒸動﹐多風之人惡漧燥者﹐內邪感之而益動也﹐故濕病喜燥藥而忌汗藥﹐風病喜汗藥而忌燥藥﹐充其義以爲調攝﹐則居四達之衢﹐而披襟向風﹐起呼吸卽通帝座之想者﹐卽治濕之良方也﹐處奧隩之室﹐而整冠振衣﹐凜天威不違咫尺之懼者﹐卽治風之良方也﹐人茍知此﹐不誠可以卻痰而延年耶。

辟小兒驚風論小兒初生﹐以及童幼﹐肌肉筋骨﹐藏府血脈﹐俱未充長﹐陰則不足﹐陽實有餘﹐不比七尺之驅﹐陰陽交盛﹐惟陰不足﹐陽有餘也﹐故身內易於生熱﹐熱盛則生痰生風生驚﹐亦所時有﹐彼當日若以四字立名﹐曰熱痰風驚﹐則後人不炫﹐乃以四字難呼﹐節去二字曰驚風﹐遂貽後人以多論﹐以其頭搖手勁也﹐而曰抽掣﹐以其卒口噤﹐腳孿急﹐目邪心亂也﹐而曰搐搦﹐以其脊彊背反也﹐而曰角弓反張﹐不知小兒之腠理未密﹐易於感冒風寒﹐凡寒中人﹐必先入太陽經﹐太陽經之脈﹐起於目內皆上額交巓入腦﹐還出別下項夾脊抵腰中﹐是以病則筋脈牽彊﹐乃生出抽掣等不通各名﹐而用金石重藥鎭墜﹐以致外邪深入難痊﹐間有體堅證輕而愈者﹐遂以爲奇方可傳﹐誤矣﹐又方書有云小兒八歲以前無傷寒﹐以助驚風之說﹐不思小兒不耐傷寒﹐初傳太陽經﹐早已身彊多汗﹐筋脈牽動﹐人事昏沈﹐勢已極於本經﹐藥又亂投﹐不能待於傳經解散耳﹐豈爲無傷寒乎﹐況小兒易於外感﹐易於發熱﹐傷寒爲更多耶﹐是卽世所云驚風也﹐所以小兒傷寒要在三日內卽愈爲貴﹐若待其經盡而解﹐必不能矣﹐又剛痙無汗﹐柔痙有汗﹐小兒剛痙少柔痙多﹐人見其汗出不止﹐神昏不醒﹐遂名之曰﹐慢驚風證﹐而以參耆朮附藥﹐閉其腠理﹐以致邪熱不得外越﹐以爲大害﹐所以凡治小兒之熱﹐但當攻其出表﹐不當固其入內﹐仲景原有桂枝法﹐若捨而不用﹐從事東垣﹐內傷爲治﹐又誤矣﹐又新產婦人﹐去血過多﹐陰虛陽盛﹐故感冒與小兒無別﹐乃遂相傳爲產後驚風﹐尢可笑也﹐然小兒亦實有驚病﹐以小兒气怯神弱﹐凡卒遇怪異形聲及驟然跌僕﹐皆生驚怖﹐其候面靑糞靑﹐多煩多哭﹐其神識昏迷﹐對面撞鐘放銃﹐全然不聞﹐不此熱邪塞竅也。

謹論小兒治法大綱小兒冬月﹐深居房帷﹐觸犯寒邪者恆少﹐而知識未開﹐天癸未動﹐又無不藏精之事﹐然亦有溫證三例可互推者﹐經雲﹐水谷之气感﹐則害人六府﹐小兒或啖乳而傳母熱﹐或從飲食而中外邪﹐皆從陽明胃經先受﹐繇陽明而外達太陽﹐卽與溫証之第一例頗同﹐而平素脾气受傷者﹐邪气入胃﹐復乘其脾虛而客之﹐卽與溫証之第二例頗同﹐旣陽明胃與太陰脾﹐相連之一臟一腑﹐交合爲病﹐正傷寒兩感證中﹐二日陽明﹐與太陰受之﹐則有腹滿身熱﹐不欲食﹐讝語之證﹐與溫証之第三例﹐分經𨿽不同﹐而兩感則頗同也﹐後人造爲小兒八歲已前﹐無傷寒之說﹐不思小兒冬月登山入水者﹐尙有之﹐豈遂謂無寒可傷耶﹐卽冬月不令受寒﹐豈遂謂無寒可傷耶﹐卽冬月不令受寒﹐豈春月並不受時行外襲之气耶﹐其後又因無寒傷之說﹐凡一切外感﹐俱妄立驚風之名﹐擅用金石重墜﹐反領外邪深入﹐以成不痊之證﹐昌寓意艸中﹐已略辧其端﹐但未詳其治也﹐試觀中風卒倒之人﹐邪中脾之大絡﹐則昏迷不醒﹐然則邪熾太陰脾經﹐勢必傳於大絡﹐其讝妄而不知人者﹐夫豈驚風之謂耶﹐祇有慢脾風一說﹐似乎近理﹐然不以外感之名統之﹐則用藥茫無措手﹐玆特比入春溫之例﹐庶推之以及四時﹐而治悉無忒﹐後之赤子可登春臺﹐昌所以乞靈於越人﹐而大暢仲景之旨乎。

小兒溫證第一例繇陽明而太陽﹐自內達外﹐皆是表證﹐但表法原取解肌而不取發汗﹐況於小兒肌膚嫩薄﹐腠理空虛﹐斷無發汗之理﹐仲景於太陽之項背彊﹐幾幾﹐反汗出惡風者﹐用桂枝加葛根湯﹐極得分經之妙﹐桂枝湯主太陽﹐葛根湯﹐主陽明﹐以類推之﹐太陽證多﹐陽明證少﹐則用桂枝湯加葛根﹐陽明證多﹐太陽證少﹐則用葛根湯加桂枝﹐圓機在乎臨證﹐然頸項肩背﹐正二陽所轄之地﹐不明經絡者﹐見其幾幾然﹐牽彊不舒﹐加以目睛上竄﹐手足反張﹐諸多太陽見證﹐而驚風之名﹐自此始矣﹐詎知仲景曰﹐身熱足寒﹐頭項彊急﹐惡寒時頭熱面赤﹐目脈赤﹐獨頭面搖﹐卒口噤﹐背反張者﹐痙病也﹐發熱無汗﹐反惡寒者﹐名剛痙﹐發熱汗出﹐不惡寒者﹐名柔痙﹐又曰太陽病﹐發汗過多因致痙﹐可見不解肌而誤發汗者﹐必有此變﹐又可見汗沾衣被﹐旋復內滲者﹐必有此變﹐當解肌而不當發汗之說﹐又顯然矣﹐然則小兒之解肌﹐不更當從乎輕劑耶﹐小兒服桂枝﹐不必啜熱稀粥﹐並不可急灌﹐逼其大汗也。凡小兒發熱嘔吐者﹐倘未布痘﹐卽須審諦﹐不可誤用溫胃之藥﹐裏中一宗侯髙年一子﹐恣啖不禁﹐每服香砂平胃散極效﹐一夕痘發作嘔﹐誤服前藥﹐滿頭紅筋錯出﹐斑點密攢筋路﹐所謂瓜藤斑也﹐上饒某公一侄﹐病發作嘔﹐乃父投以藿香正气散﹐一夕舌上生三黑疔﹐如尖粟形﹐舌下四黃疔﹐如牛奶形﹐蓋痘邪正出﹐阻截其路﹐故生變若此﹐因述以垂誡。

解肌淸熱三法桂枝加葛根湯﹑葛根湯﹑桂枝加括蔞湯。攻裏救胃一法調胃氶气湯。大承气湯。治痙病胸滿﹐臥不著席﹐腳孿急﹐齗齒者。昌變調胃誤攻邪陷一法桂枝加芍藥湯。治下後腹滿時痛者。

小兒溫證第二例繇陽明而太陰﹐自表入裏﹐仲景云﹐太陰之爲病﹐腹滿而吐﹐食不下﹐自利益甚﹐時腹自痛﹐若下之﹐必胸中結鞕﹐可見脾气虛衰﹐不能爲胃行津液﹐必致吐利兼見﹐此俗子借口慢驚之源也﹐詎知外感之邪入乘其虛﹐上吐下利者﹐卽籗亂之意﹐正气旣虛﹐兒因畏怯則有之﹐豈是心虛發驚﹐肝木生風之候耶﹐此等認證一差﹐用藥不合﹐萬無生理﹐蓋脾經之證﹐自有脾經之顓藥﹐況於屬在外感﹐仍以散邪爲先﹐所以誤下﹐則心下結鞕﹐正謂邪𨿽已入太陰﹐而陽明未盡除者﹐恐有表證相礙也。

解肌之法桂枝湯。脈浮者用之﹐太陰之脈﹐尺寸俱沈細﹐今見浮則邪還於表﹐仍用解肌之法﹐送出其邪爲當也。四逆湯。自利不渴者用之﹐燠土燥濕。理中湯。濁气上干於胃﹐腹脹滿者用之。桂枝加大黃湯。大實痛者用之﹐然芍藥大黃﹐亦當倍滅﹐以小兒胃薄易動也。

小兒兩感溫證第三例胃與脾一腑一臟﹐表裏雙受﹐則在表者爲陽邪﹐然旣已入於胃﹐卽當愛惜津液﹐卽不得已而解肌淸熱﹐不可輕動其汗﹐所最難者﹐要在急溫急下﹐審諦不差﹐蓋胃實兼以脾實﹐則二火交熾﹐水谷之陰立盡﹐其口燥咽漧鼻煤。﹝闕﹞

會講刺熱篇溫論述上古經文一段上堂師嘉言老人第一會語錄上古醫旨﹐其時首春﹐其證首溫﹐先師祖僦貸季所傳﹐先師岐伯地之者也﹐首引太陽之脈色榮觀骨﹐榮未交﹐曰今且得汗﹐待時而已﹐與厥陰脈爭見者﹐死期不過三日﹐其熱病內連腎﹐少陽之脈色﹐榮頰前﹐熱病也﹐榮未交﹐曰﹐今且得汗﹐待時而已﹐與少陰脈爭見者死﹐凡十五句七十字﹐岐黃之庭﹐宗旨曉然﹐至後世則內經且闕﹐況上古乎﹐所以釋者極悖理﹐吾徒會講﹐首析其義焉﹐凡人有病﹐其色必徵於面﹐而熱病尢彰﹐內經本篇﹐謂肝熱病者﹐左頰先赤﹐心熱病者﹐顏先亦﹐脾熱病者﹐鼻先赤﹐肺熱病者﹐右頰先赤﹐腎熱病者﹐頤先赤﹐是五藏熱病﹐色且先徵矣﹐然五臟隱深﹐其色不宜外見﹐才見微色﹐隨刺兪穴﹐蚤瀉其熱﹐名曰治未病﹐待病治之遲矣﹐靈樞謂赤黑色﹐忽見天庭﹐大如拇指者﹐不病而卒死﹐劇則刺﹐非能挽矣﹐惟太陽經脈色﹐顯而易見﹐初起熱徵於面﹐此時漫無凶咎﹐太陽脈色﹐榮飾於顴﹐乃久邪內伏﹐其春發溫﹐必始太陽經脈﹐紅赤熱色﹐先見兩顴﹐加以采飾﹐熱之先徵也﹐榮飾之色﹐止顴骨一處﹐不交他處﹐病之淺者也古經榮未交﹐曰今且得汗﹐待時而已﹐少需聽其自解﹐此眞訣也﹐大凡溫病﹐熱自內出﹐經气先虛﹐𨿽汗之多﹐未汗解﹐故云﹐今且得汗﹐待時而已﹐太陽經气虛者﹐必待午末正陽﹐杲日當空﹐羣陰見睨﹐太陽經邪不畱而盡出也﹐少陽經气虛者﹐必待寅卯初旭﹐出震繼離﹐煥然一新﹐少陽經邪不畱而盡出也﹐注謂肝病待甲乙解﹐心病待丙丁解﹐此五藏經文﹐與三陽經﹐全不相涉﹐至於與厥陰脈爭見者死﹐咸謂外見太陽赤色﹐內應厥陰弦脈﹐此則如隔千山矣﹐秦漢以後﹐始分二十四脈﹐弦謂少陽可也﹐厥陰亦可也﹐大浮滑數﹐入陽弦可﹐沈濇弱微﹐入陰弦亦可也﹐弦脈陰陽兩屬﹐安得指爲死脈﹐且三日之促耶﹐古義斷不其然﹐上古理脈色而通神明﹐謂上帝之所貴也﹐先師之所傳也﹐色以應日﹐脈以應月﹐常求其要﹐則其要也﹐色以應日者﹐舉頭見日﹐隨處長安﹐晶光萬道﹐人身之色﹐無幽不燭﹐同也﹐脈以應月者﹐千江有水千江月﹐地脈潛通﹐人身之脈﹐環會貫通﹐同也﹐脈榮顴骨﹐卽色榮顴骨﹐才一見之﹐表裏兩符﹐豈非日月合璧耶﹐如太陽顴骨﹐色脈同時解散﹐並不成溫熱病矣﹐病則色脈同時俱見矣﹐太陽榮顴骨﹐少陽榮頰前﹐厥陰榮頰後﹐少陰榮兩頤﹐乃至十二經脈色﹐大絡小絡﹐隨病彰灼﹐一瘡一痤﹐色脈不相離也﹐道在下合五行休王﹐上副四時往來﹐何吾人自小之耶﹐所以太陽厥陰﹐陰陽同時﹐並交榮飾﹐此才名爲爭見﹐若只面呈一部﹐豈爭見乎﹐爭見赤紫滯晦﹐傳經勢重﹐已爲主死﹐爭見靑黑克賊﹐十死不救矣﹐蓋太陽水而生厥陰木﹐則發榮滋長﹐光華畢達﹐固有善無惡也﹐厥陰木而孕太陽水﹐則子藏母腹﹐勾萌盡斂﹐亦嘿庇其根也﹐今外邪入而眞藏逼見於面﹐夫是以死耳﹐其熱病內連腎﹐身內百司庶職﹐惟腎獨爲政府﹐安則宅神根本﹐危則顚覆濁亂﹐生死出入﹐莫不繇之﹐太陰厥陰﹐祇稟其成﹐難幹之矣﹐然不曰少陰而曰腎者﹐少陰傳走經脈﹐腎則顓主內藏﹐經謂過在少陰﹐甚則入腎﹐同一義也﹐太陽厥陰爭見主死﹐牽連腎气在內﹐以少陰爲厥陰母﹐木勢垂危﹐求救腎水﹐腎水足供﹐尙可母子兩全﹐腎水源流並竭﹐不母子俱斃乎﹐可見神去則藏敗﹐藏敗則爭見黎黑﹐豈脈色不由根心也哉﹐釋謂木之生數三﹐故死期不過三日﹐以生數定死期﹐謬甚﹐果爾水數一﹐土數五﹐其死主一日五日耶﹐內經明爲死陰之屬﹐不過三日而死﹐胡以生數妄解乎﹐下文無期不滿三日﹐反誤古脫﹐增入五字駭觀﹐總因死陰之屬﹐不審其義﹐故擅復之耳﹐少陽之脈色也六字﹐亦擅增入﹐少陽之脈色﹐榮頰前﹐熱病也﹐榮未交﹐曰今且得汗﹐待時而已﹐與少陰脈﹐爭見者死﹐謂右頰前見赤色﹐未交他處﹐待汗自已﹐若兩頤黑色﹐與少陽赤色﹐爭見則死也﹐少陰經敗甚﹐必入腎﹐腎藏發露﹐泉之竭矣﹐無陰以守之矣﹐少陽相火﹐少陰眞火﹐上下交焚﹐項刻俱爲灰燼﹐誠劫災也﹐傳經勢重﹐間有回天之手﹐至於腎內枯槁無救﹐頰頤紫黑﹐已見惡痕﹐縷縷不散﹐此獨陽無陰﹐如大火聚﹐安得紫府丹臺﹐授以太陰神水乎﹐吾徒同志﹐浚洌彼之泉自固﹐慶古經之法傳心﹐無負此番提命可矣。會講素問評熱論病文經文一段上堂師嘉言老人第二會語錄岐伯先師論溫勝義微妙﹐今始深解之也﹐黃帝問曰﹐有病溫者﹐汗出輒復熱﹐而脈躁疾﹐不爲汗衰﹐狂言不能食﹐病名爲何﹐岐伯對曰﹐病名陰陽交﹐交者死也﹐帝曰﹐願聞其說﹐岐伯曰﹐人所以汗出者﹐皆生於谷﹐谷生於精﹐今邪气交爭骨肉而得汗者﹐是邪卻而精勝也﹐精勝則當能食而不復熱﹐復熱者邪气也﹐汗者精气也﹐今汗出而輒復熱者﹐是邪勝也﹐不能食者﹐精無俾也﹐病而畱者﹐其壽可立而傾也﹐且夫熱論曰﹐汗出而脈尙躁盛者死﹐今脈不與汗相應﹐此不勝其病也﹐其死明矣﹐狂言者是失志﹐失志者死﹐今見三死﹐不見一生﹐𨿽愈必死也﹐此段論溫獨創穀气之旨﹐榖气化爲精﹐精气勝﹐乃爲汗﹐身中之至寶至寶者也﹐榖气爲疾病之總途﹐生死之分界﹐萃萬理爲一言﹐誰能外之﹐內經謂精者﹐身之本也﹐故藏於精者﹐春不病溫﹐是則藏精之人﹐外邪不入﹐身如藥樹﹐百病不生矣﹐卽不然者﹐冬藏已敵春溫﹐積貯爲命﹐主張蚤計在是﹐胡乃泥沙擲之耶﹐泥沙擲之﹐玆後則腎虛甚而溫死矣﹐尺熱甚而溫死矣﹐榖气旣餒﹐轉輸不給﹐關門閉而水谷難通﹐大事去矣﹐況腎虛尺熱﹐外感傳經而入三陰﹐熱上加熱﹐一呼脈三動﹐一吸脈三動而躁﹐準平人十二頻率﹐更增四時﹐三日促爲二朝﹐再促則脫而不續矣﹐所以狂言失志﹐脫精則死﹐以此故也﹐上古中古﹐兩大聖神﹐如出一手﹐倒說豎說﹐變化生心﹐萬理淵源﹐爛然生色﹐千代以後﹐乃至傳爲土苴﹐不諭不議﹐柰之何哉﹐吾徒七十有五﹐始知理障稍盡﹐矩則昭然﹐玆時不言﹐更待何年耶﹐岐伯先師問陰陽交﹐交者死﹐黃帝願聞其說﹐岐伯但發榖气之妙﹐至陰陽交一言而終﹐不更再舉﹐向者胸爲疑府﹐今乃知穀气之旨旣明﹐卽陰陽交與不交﹐了然定矣﹐吾徒嚼舌多年﹐今轉饒舌﹐而且細舉之矣﹐上古營未交﹐証之輕者﹐營交陰﹐重且死者﹐中古冬傷於寒﹐春必病溫﹐證半輕者﹐冬不藏精﹐腎虛尺熱﹐苴且死者﹐聖神心印﹐妙義天開﹐變化錯縱﹐愈出愈奇﹐上古太陽﹝小腸膀胱﹞與厥陰﹝心肝﹞爲偶﹐少陽興少陰﹝心腎﹞爲偶﹐而陽明太陰﹐𨿽不言之而其相偶﹐更定位也﹐中古太陽與少陰﹐一腑一臟獨主其重﹐蓋太陽主外﹐少陰主內﹐太陽司陽經之溫﹐少陰司陰經之溫﹐太陽交少陰﹐少陰交太陽﹐陰陽交而死矣﹐然掌上意珠﹐不敍其文﹐若隱若顯﹐俟之後人﹐何乃竟成絕學耶﹐岐伯先師﹐妙翻千古變證﹐若相杵而實相成﹐賢智不識其旨﹐況庸人乎﹐謂二陽搏﹐其病溫﹐死不治﹐不過十日死﹐乃陽經營未交之輕證﹐而舉爲死不治﹐必有其說﹐言二陽搏﹐𨿽未入陰﹐病溫至極﹐必死不治﹐稍延不過十日死﹐較三日死陰之屬﹐少饒其期耳﹐二陽者﹐手大腸﹐足胃﹐手經足經﹐並主陽明﹐金土燥剛﹐亢熯陰絕﹐胃榖腸津﹐水谷將絕﹐乃至腸胃如焚矣﹐縱延多日﹐究竟不得不死矣﹐至上古足陽明胃﹐足太陰脾﹐一陽一陰﹐𨿽不相錯而相偶﹐然吾徒營未交﹐待時汗已﹐經气虛者﹐辰已經旺﹐汗乃盡解﹐必然之理也﹐門人有蓄疑義﹐脾胃以膜相連耳﹐脾胃營交相連﹐直是易易﹐所以上古故不言之也﹐予不然﹐傷寒傳經﹐如膽藏肝葉﹐豈不直入相合﹐然必少陽膽﹐乃傳太陰﹐再傳少陰﹐乃傳厥陰﹐遶經而走﹐不能直截合膽也﹐今陽明胃﹐乃傳少陽膽﹐少陽始傳﹐太陰遶經傳次亦然﹐固知陽明太陰﹐交與不交﹐各分疆界矣﹐兩顴頰後﹐營交相爭﹐部位不遠﹐頰前與頤﹐營交相爭﹐部位不遠﹐額中鼻準﹐營交相爭﹐部位不遠﹐必至營交不分﹐乃爲死也﹐至於太陽少陰﹐陰陽正交﹐吾徙更深言之﹐內經兩感證﹐一日太陽少陰﹐二日陽明太陰﹐三日少陽厥陰﹐三日死﹐由是論之﹐溫證微不相同矣﹐溫證一日﹐太陽而交少陰﹐有十分交者﹐有五分交者﹐有一二分交者﹐所以溫證太陽少陰﹐本經與病相持﹐卽十日半月﹐總爲一日之期﹐不傳二日三日之促﹐而驟死者﹐蓋以穀气平時﹐覺不相同﹐營衛平時﹐覺不相等﹐病之精津不枯﹐穀气不盡﹐熱勢少衰﹐肌膚漸積﹐微汗兩交﹐忽爲兩解﹐病醫相成者多有之矣﹐半月一月﹐待斃無醫﹐穀气不得不盡者﹐非天也人也﹐然醫之手眼﹐審機決擇﹐一日已前﹐圖而又圖﹐邀非幸邀﹐生機可待﹐此爲超醫﹐至一日已後﹐二日陽明太陰﹐三日少陽厥陰﹐穀气精血﹐傳經立盡﹐盡則死矣﹐岐伯先師曰﹐病而畱者﹐其壽可立而傾也﹐又曰今見三死﹐不見一生﹐𨿽愈必死也﹐然則陰陽交﹐交者死﹐予向以爲一言而終﹐隨病隨死之候﹐幾誤一生﹐墻面惶汗﹐常栗然之矣﹐立志奇男子﹐冬至閉關﹐儲蓄內富﹐豈非第一義乎。

會講傷寒論中論溫證一段上堂師嘉言老人第三會語錄上古中古﹐首重溫證﹐民生最賴之矣﹐周秦以降﹐如扁鵲越人﹐起家數輩﹐各樹偉義﹐經緯裁成﹐後代宗匠﹐至於溫證﹐絕不言之﹐由是論溫﹐駸傳駸失﹐乃至人去書存﹐幾千百年﹐黯然無色矣﹐漢末張仲景﹐前聖後聖同符一楑﹐其著傷寒論﹐𨿽述實爲創也﹐三百九十七法﹐一百一十三方﹐其功遠紹軒岐﹐於中溫證一法﹐劃然天開﹐步步著實﹐繹傷寒家﹐成朱十餘輩﹐義例多獲﹐獨溫詮從不知爲何事﹐予步趨仲景先師﹐至老不輟﹐諸公會講﹐大舉溫證以建當世赤幟﹐俾仲景寒灰火傳﹐蓋太陽病發熱而渴﹐不惡寒者爲溫病﹐玩內經冬傷於寒﹐春必病溫之說﹐知冬寒久郁﹐太陽經受﹐肌表營衛主之﹐與冬月驟病﹐發熱惡寒﹐且不渴者﹐證則不同﹐故春月寒郁旣久﹐發熱而渴﹐不惡寒﹐自內出外矣﹐與上古營未交﹐待汗自解同義﹐其證不過十之一二耳﹐若發汗已身灼熱者﹐名曰風溫﹐風溫證﹐少陰冬不藏精﹐與太陽病隨時忽至﹐勢則病之八九矣﹐風溫興風傷衛又不同﹐中風其脈浮弱﹐獨主太陽﹐風溫其脈尺寸俱浮﹐兼主太陽少陰﹐腎水本當沈也﹐風溫載之﹐從太陽上入﹐根本撥而枝葉繁矣﹐春月木長勢彊﹐吸汲腎水﹐已爲母虛﹐加以風溫之病﹐俄頃少陽相火﹐厥陰風木﹐風火熾然﹐能無殆乎。故若發汗已四字﹐包括錯誤﹐見醫末病之先﹐及得病之頃﹐須診足太陽足少陰﹐一腑一臟﹐此千古獨傳妙訣也﹐診之辧其有無伏气﹐有伏气者﹐冬寒太少二經﹐久伏身中﹐時當二月﹐其脈先見露矣﹐發則表熱太陽﹐與裏熱少陰﹐將同用事﹐恣汗無忌﹐灼熱反倍﹐是爲風溫﹐風溫表裏﹐俱見浮脈﹐其證自汗身重﹐腎水病也﹐多眠腄鼻息鼾﹐語言難﹐腎本病也﹐腎中之候﹐同時薦至﹐危且殆矣﹐古律垂戒云﹐風溫治在少陰﹐不可發汗﹐發汗死者﹐醫殺之也﹐詎意發熱之初﹐不及脈理﹐輕易發汗﹐蚤已犯此大戒﹐生命可輕試手乎﹐旣腎中風邪外出﹐以陽從陽﹐熱無休止矣﹐被下者﹐小便不利﹐傷其膀胱气化﹐直視失溲﹐太陽藏府﹐同時絕矣﹐被火微發黃色﹐劇如驚8259﹐時瘈瘲﹐火熱亂其神明﹐擾其筋脈也﹐傷寒燔鍼灼艾﹐仲景屢戒﹐至溫證尢當戒之﹐被火微發黃色一段﹐亂其神明﹐擾其筋脈﹐重證莫重於此﹐稍輕誤火﹐少陰脈系﹐咽喉幹痛﹐乃至唾血﹐亦多死者﹐如之何﹐一逆發汗﹐已是引日待斃﹐再促﹐聖神莫挽矣﹐故治溫病﹐喫緊在未發汗前﹐辧其脈證補救備至﹐防危可也﹐發汗已後﹐凶咎卒至﹐又何所措其手足哉﹐上古論溫﹐榮交已後﹐其病內連腎﹐中古論溫﹐顓論穀气﹐腎中精勝﹐乃汗則生﹐腎中虛甚﹐更熱則死﹐其旨至矣﹐盡矣﹐仲景先師﹐出其不盡之藏﹐論腎更視膀胱以緯之﹐小便傷膀胱气化﹐甚則直視失溲﹐謂太陽入絡膀胱命門穴中者﹐藏精光照﹐兩目直視﹐則光絕矣﹐瞳子髙者﹐太陽不足﹐戴眼者﹐太陽已絕﹐太陽气絕者﹐其足不可屈伸﹐是則太陽之脈﹐其終也有五大證﹐戴眼﹐反折瘈瘲﹐色白絕汗﹐太陽關系﹐豈不最操其重哉﹐所以中風暴證﹐多絕膀胱﹐人不識者﹐故風溫扼要膀胱﹐若腎藏將絕﹐寧不膀胱先絕乎﹐因是吾徒﹐尙論太陽春溫受證﹐𨿽不類夫風溫﹐然陽熱勢極﹐腎吸眞陰上逆﹐地道不通﹐亦成太陽死證﹐蓋由誤發其汗﹐致少陰隨之上入﹐大類內經風厥同也﹐內經巨陽主气﹐故先受邪﹐少陰與其爲表裏也﹐得熱則從之﹐從之則厥也﹐瀉陽捕陰﹐是則能治風厥多不死者﹐然而中風風溫風厥﹐太陽才涉三風見證﹐總當回護陰之根底﹐勿使陰不內守﹐勿使陽不上厥﹐百凡封蟄不露﹐乃可需其正汗﹐風始熄也﹐必能若此﹐乃爲瀉陽補陰之妙﹐若陽邪狂逞﹐少水不能勝火﹐虛風洞然﹐果何爲哉﹐諦思一方﹐其方茍非設誠通神﹐孰能定此﹐吾徒尙論溫證於後四卷之一﹐內取裁其方﹐然未刻也﹐又十餘年﹐諸公大舉會講溫證﹐當爲之刻之矣。閱末語﹐則老人之欲刻此書﹐以仁天下也久矣﹐具同心者其能已耶。

會講溫證自晉至今千年絕學一段上堂師嘉言老人第四會語錄仲景先師﹐叔季天生聖人﹐其道加日月之明﹐無斁之矣﹐叔和何如人也﹐以爲得統而學聖人之徒﹐今且譚從前英賢﹐過信叔和之獘﹐叔和爲晉太醫令﹐一時醫流﹐旣以淺陋﹐更甚荒唐﹐如西晉崔文行所傳解散溫法﹐用桔梗細辛白朮烏頭四味﹐後世奉爲靈寶﹐更增附子﹐名老君神明散﹐更增熒火﹐名務成子熒火丸﹐托老君務成子售欺﹐妖妄極矣﹐後代朱肱活人書﹐具載其方﹐確信以爲有見﹐時疫爲寒疫﹐故用陰毒傷寒﹐所以久宗之耳﹐及以毒攻毒﹐受劫必死﹐朱肱復攺聖散子﹐仍用附子﹐而表裏香躁同之﹐東坡學士在黃州﹐見其隨施輒效﹐載之集中﹐後世又以過信坡公﹐殺人多誤﹐詎知坡公集中﹐朱肱已三攺其方﹐始用敗毒散﹐不用熱藥﹐厥功少減前罪﹐然𨿽攺易其方﹐不識聖神心法﹐竟無益矣﹐朱肱論傷寒注釋﹐頗合聖矩﹐但其論溫﹐傳派不淸﹐違悖聖言﹐未可枚舉﹐如仲景謂太陽病發熱﹐不惡寒而渴者爲溫病﹐朱肱謂夏至以前﹐發熱惡寒﹐頭疼﹐身體痛﹐其脈浮緊者﹐溫病也﹐仲景所言者﹐冬月感寒﹐至春始發之溫病﹐朱肱所言者春月病溫﹐重感於寒之變病﹐茍朱肱立百法以治正病﹐外立一法以治變病﹐於理甚融﹐乃千百年從未論溫正病﹐所以其法其方﹐咸入室操戈也﹐叔和云﹐更遇溫熱﹐變爲溫毐﹐朱肱卽云﹐初春發斑﹐欬嗽爲溫毒﹐吳綬謂傷寒壞證﹐更遇溫熱﹐變爲溫毒﹐乃以溫毒爲壞證﹐亦宗叔和序例﹐恢舊壞證而治之也﹐朱肱吳綬﹐塤篪疊奏於叔和之庭﹐正乎﹐邪乎﹐潔古傷寒名家﹐惑叔和變法﹐則亦不爲正矣﹐趙嗣眞謂仲景所云﹐重感異病﹐變爲他病者﹐卽索矩所謂二气三气﹐雜合爲病也﹐朱肱謂仲景云冬溫之毒﹐與傷寒大異﹐汪機謂仲景云﹐遇溫气爲溫病﹐遇溫熱爲溫毒﹐不知仲景幾會有是言哉﹐巢氏病源﹐宗序例四變﹐用崔文行解散法﹐龐安常亦然﹐治法初用摩膏火灸﹐二日法鍼﹐解散取汗﹐不解﹐三日復汗之﹐更不解﹐四日用藜籚丸﹐微吐愈﹐不愈﹐攺用瓜蒂散吐之﹐解尙未了了者﹐復一法鍼之﹐七日熱已入胃﹐乃以雞子湯下之﹐巢龐比匪極矣﹐後安常自撰微言﹐有和解因時法﹐於春分夏至前後﹐一以和解爲主﹐增一味減一味﹐卽名一方﹐豈始崔文行蜂螫蟄手耶﹐然只定不移﹐移則蹶矣﹐李思訓亦用和解﹐海藏謂二公當宋全盛﹐其法明哲莫踰﹐然欲汗不敢﹐欲下不敢﹐遷延渺法﹐無可柰何矣﹐大率委置聖言﹐傅會多口﹐幾千年來﹐祖孫父子﹐一派相承﹐盈庭聚訟﹐各逞其端而未已也﹐丹溪究心雜證﹐不事仲景﹐遇外感宗東垣補中益气﹐兼行解散﹐終非正法﹐況惑異气之說﹐決擇不精﹐然旣外感不習﹐獨主雜證﹐何由登峯造極耶﹐東垣不解傷寒正治﹐蓋一生精神在內傷也﹐乃從內經深入至理﹐發出冬溫春溫二義﹐眞千百年之一人也﹐云冬傷於寒者冬行秋令也﹐當寒而溫﹐火盛而水虧矣﹐水旣已虧﹐則所勝妄行﹐土有餘也﹐所生受病﹐金不定也﹐所不勝者侮之﹐火太過也﹐火土合徳﹐濕熱相助﹐故爲溫病﹐又云﹐春月木當發﹐生陽巳外泄﹐孰爲鼓舞﹐腎水內竭﹐孰爲滋養﹐生化之源旣竭﹐木何賴以生乎﹐身之所存者熱也﹐時彊木長﹐故爲溫病﹐此二則溫證﹐從內經立說﹐入理深譚﹐不辟叔和﹐叔和自妄﹐蓋時彊木長﹐腎水不足供其吸取﹐故爲溫病﹐較叔和三月四月﹐不爲寒折﹐病熱猶輕﹐五月六月爲寒所折﹐病熱則重﹐盛夏寒折﹐倒見不成事理﹐東垣一則冬溫妙義﹐一則春溫妙義﹐幾千年來獨步悟入﹐偉哉偉哉﹐賢關首肯此老矣。

會講溫證正名辧脈之要一段上堂師嘉言老人第五會語錄﹝論濕溫﹞仲景先師祖素問熱病作傷寒論﹐以傷寒皆爲熱病也﹐然於冬月正病﹐獨詳之矣﹐而春溫夏熱﹐則但述大意﹐比類一二﹐惟風溫濕溫二證﹐春司風溫﹐夏司濕溫﹐獨主其重﹐千古不易也﹐前第三會﹐巳論風溫之戒矣﹐今舉濕溫言之﹐傷寒濕溫﹐其人常傷於濕﹐因而中暍﹐濕熱相薄﹐則發濕溫﹐若兩脛逆冷﹐腹滿叉胸﹐頭目痛﹐若妄言﹐治在足太陰﹐不可發汗﹐汗出必不能言﹐耳聾不知痛所在﹐身靑面色變﹐名曰重暍﹐如此者﹐醫殺之也﹐然風溫二律﹐指爲醫殺﹐叔和當時凜斧鉞﹐不敢幹也﹐何乃插入重感異气﹐變出四證﹐誑惑後人﹐謂脈陰陽俱盛﹐重感於寒者﹐變爲溫瘧﹐陽脈浮滑﹐陰脈濡弱﹐更遇於風﹐變爲風溫﹐陽脈洪數﹐陰脈實大﹐更遇溫熱﹐變爲溫毒﹐陽脈濡弱﹐陰脈弦緊﹐更遇溫气﹐變爲溫疫﹐予旣自任仲景之徒﹐當再折其妄﹐蓋溫瘧風溫﹐溫毒溫疫四變﹐總由不識仲景風溫濕溫二大證耳﹐風溫爲少陰證﹐微分太陽厥陰﹐卽溫瘧亦該少陰統屬﹐素問謂冬感於寒﹐藏之骨髓﹐遇大暑﹐內灼髓空而發溫瘧﹐此正理也﹐若重感於寒而變瘧﹐無是事也﹐至於濕溫一大證﹐從不言及﹐是則夏月竟無著落矣﹐詎知溫濕包疫證在內﹐濕溫至盛﹐長幼相似﹐則疫矣﹐疫亦暑濕之正法也﹐其外感發瘧﹐証之輕者也﹐今脈反加重﹐而證變輕﹐何以得此耶﹐至溫毒則証之重者﹐三陰更重﹐切出脈狀洪數實大有之﹐其人元气實盛﹐可堪大汗大下﹐外邪立解﹐何至發爲溫毒乎﹐且陽毒若此﹐其陰毒又何脈耶﹐謂陽脈濡弱﹐陰脈弦緊﹐變爲溫疫﹐濡弱本名濕溫﹐而弦緊乃傷寒定脈﹐一濕一寒﹐何從主之﹐叔和至夏暑爲病最重﹐內經原無其說﹐楊上善云﹐輕者夏至前溫病﹐甚者夏至後暑病﹐不知何見﹐予謂初春寒芽﹐或謂柔折可也﹐至盛夏時彊木長﹐謂之疫寒﹐斷不其然﹐第四會東垣老人﹐片言而折矣﹐蓋春月風溫﹐多死在三日﹐夏月濕溫﹐多有可愈者﹐安得反重之耶﹐至於脈法微妙﹐顯然易徵﹐傷寒之脈﹐浮大而緊﹐中風之脈﹐浮緩而弱﹐春溫浮而且弱﹐風溫弗舉﹐風溫尺寸俱浮﹐風火洞然﹐中暍弦細芤遲﹐暑傷其气﹐濕溫沈弱濡緩﹐濕流其經﹐至於痎瘧﹐俱是脈合火土主之﹐脈之應病﹐步步著實﹐自然之理也﹐叔和左更遇﹐右更遇﹐左變爲﹐右變爲﹐饐喉結舌面厚三寸﹐韓氏微旨﹐本欲懲艾﹐而見齷齪﹐和解因時﹐聽病自愈﹐政如用小柴胡湯﹐誠亦一法﹐第守此將三百九十六法﹐盡爲贅龐﹐其可乎哉﹐風溫濕溫天大二證﹐乃風溫之治﹐朱肱用五方﹐葳蕤湯﹐知母漧葛湯﹐防己湯﹐括葽根湯﹐葛根龍膽湯﹐其風火相熾﹐頃刻危亡﹐全不知矣﹐至於濕溫君火心太陰脾﹐從不識正法若何﹐但施邪術而已﹐眞見則安在哉﹐吾徒品騭溫證﹐列眉如炬﹐諸公目擊勝義﹐千里同風﹐是所望矣。

會講論古今粹美同堂悅樂一條上堂師嘉言老人第六會語錄人無古今﹐性有完缺﹐吾生所賦﹐一隙微明而已﹐然靜裏索照﹐覺無極太極以來﹐𨿽未生人﹐先具人理﹐人理者﹐天地之心也﹐向著陰病諭﹐少摹開辟一斑﹐而劫初上帝以爲之君﹐其臣以爲之教﹐創著上經中經下經三卷﹐中古遼邈﹐全書未睹﹐而岐伯先師﹐私淑先師祖﹐時舉黃帝﹐相授一堂﹐內經以後﹐十不徹一﹐況古經論溫哉﹐然上古榮未交前﹐及榮交後﹐生死燎然﹐但溫旨莫能幾及﹐絕世知識﹐明明見莫問﹐問莫究豈不世界空擲人理乎﹐吾徒神酣上古﹐志觀玉京﹐繪爲空中樓閣之想﹐步虛陟降﹐遊焉息焉﹐自覺目光心朗﹐溫證開先﹐卽使拱壁以先駟馬﹐不若晤言一室﹐求志千古矣﹐此吾徒一大暢也﹐岐伯先師論運气曰﹐尺寸交者死﹐陰陽交者死﹐各有其義﹐惟論溫曰﹐陰陽交交者死也﹐一言而終﹐更不再舉﹐吾徒何從得之﹐然溯上古前聖﹐徐覺榮交末交﹐兩端﹐而生死定之也﹐仲景後聖﹐徐覺溫與風溫兩端﹐而生死定之也﹐今始陰陽交﹐交者死﹐論溫比類列眉﹐岐伯先師﹐從前大呼疾聲﹐向不悟則不聞耳﹐悟則豈論岐伯先師﹐卽吾徒交與未交﹐自炯兩目﹐胃爲腎關同一機軸﹐溫證才一見之﹐而意中已先覺矣﹐此吾徒一大暢在﹐先師仲景宮墻﹐吾徒步趨﹐垂老彌任﹐忽發未刊之旨﹐意謂冬寒春溫夏熱﹐分之三時﹐覺三大綱建鼎足焉﹐冬月太陽寒水﹐繼以厥陰風木﹐則統傷寒中風兩證﹐爲一大綱﹐以傷寒該中風﹐天然不易也﹐春月厥陰風木﹐繼以少陽相火﹐則出溫證風溫兩證﹐爲一大綱﹐以溫病該風溫﹐天然不易也﹐夏月少陰君火﹐繼以太陰濕土﹐則出暍濕兩證﹐爲一大綱﹐以暍病該濕溫﹐天然不易也﹐精微之蘊﹐聲臭盡泯﹐叔和以後﹐歧路羊腸﹐蓁披鳥道﹐多少沈淪﹐天意未喪﹐乃至吾世履視昭然﹐此吾徒一大暢也﹐仲景先師以前無方﹐以後其方充棟﹐大率禁方失傳﹐寢成邪僻﹐所以有晉溫疫﹐疑鬼疑神﹐相沿未已﹐亦以後人莫得仲景之方耳﹐吾徒傷寒論方﹐取裁溫證諸方﹐尙論篇末﹐刻後四卷之一載之﹐逐一發明其義﹐無方乃有定方﹐此吾徒一大暢也﹐晉唐宋元以後賢者﹐和解因時﹐銖銖兩兩無可柰何﹐猶可言也﹐不肖者蕩檢踰閒﹐妄行汗下﹐生命施手﹐不可言也﹐幾千年來﹐獨東垣老人二則﹐譚言微中﹐域外偉觀﹐異時同調﹐此吾徒一大暢也﹐嗣後諸君精參﹐各出一則二則﹐豎義警切﹐蘊理新硎﹐應接不暇﹐吾徒一大暢大暢矣。

答杭州程云來傷寒十六問一問﹐凡陰病見陽脈者生﹐陽病見陰脈者死﹐而有曰﹐病人苦發熱﹐身體疼﹐病人自臥﹐其脈沈而遲者﹐知其差也﹐曰沈曰遲﹐非陰脈乎﹐豈亦有陽病見陰脈而愈耶。答﹐凡陰病見陽脈者生﹐陽病見陰脈者死﹐此二語乃傷寒脈法﹐喫緊大綱﹐至其比例詳情﹐自非一端可盡﹐如厥陰中風脈﹐微浮爲欲愈﹐不浮爲未愈﹐是陰病我得陽脈也﹐如讝言妄語﹐脈沈細者死﹐脈短者死﹐脈濇者死﹐是陽病惡見陰脈也﹐又如太陽蓄血病六七日﹐表證仍在﹐脈微而沈﹐反不結胸﹐其人發狂者﹐下血乃愈﹐此亦陽脈見陰脈﹐仲景復推出可生之路﹐見六七日﹐太陽之表證仍在﹐自當現大浮數動滑之脈﹐設其人脈浮而沈﹐自當比動敗變遲之條﹐而證成結胸﹐今乃反不結胸者﹐明是陽邪不結於太陽之經﹐而結於太陽之府也﹐膀胱之府﹐果眞蓄血﹐勢必發狂而成死證﹐計惟急下其血﹐庶結邪解而乃可愈耳﹐今人但疑抵當湯﹐爲殺人之藥﹐而孰知亟奪其血﹐正所以再生其人乎﹐又如厥陰下利﹐寸脈反浮數﹐此陰病得陽脈﹐本當愈者﹐設其人尺中自濇﹐則是陽邪陷入陰中﹐其浮數之脈﹐爲血所持而不露也﹐然陽邪旣陷入陰﹐寸脈不加浮數﹐則陽邪亦屬有限﹐令寸脈反浮數﹐其在裏之熱﹐熾盛難除﹐更可類推﹐故知其必圊膿血﹐而成半死半生之證也﹐合兩條論之﹐上條可愈之故﹐全在陰脈見﹐脈旣轉陰﹐陽邪原有限也﹐下條難愈之故﹐全在陽脈見﹐陽邪旣從血下出﹐陽邪不盡﹐血必不止﹐萬一血盡而陽邪未盡﹐能免脫陰而死乎﹐可見陰病陽病二語﹐特舉其大綱﹐至微細聽人自會耳﹐大綱云者﹐謂證屬於陰﹐其脈反陽﹐必能鼓勇以卻敵﹐證屬於陽﹐其脈反陰﹐必難嬰城以固守﹐故得濇弱弦微之脈者﹐其人气血精津﹐未病先虧﹐小病且難勝﹐況能勝傳經之熱病哉﹐尊問疑陽病見陰脈﹐亦有愈者﹐玆正大徹之關﹐但所引病人苦發熱一段﹐此不過驗病之法耳﹐謂病人苦發熱身體疼﹐到診脈時﹐其人安臥﹐則不見有發熱身疼之苦矣﹐加以脈沈而遲﹐表邪又未入裏﹐其從外解無疑﹐所以知其差耳。二問﹐從霜降以後﹐至春分以前﹐凡有觸冒者﹐名曰傷寒﹐余時則非傷寒也﹐其有曰﹐立夏得洪大脈﹐是其本位﹐其人身體苦疼重者﹐須發其汗﹐非傷寒如何。答﹐冬月傷時令之寒﹐春月傷時今之溫﹐夏秋傷時今之暑濕熱﹐此四時之正病也﹐然夏秋亦有傷寒﹐冬春亦有傷暑傷濕﹐乃四時之客病﹐所謂異气也﹐此段叮嚀﹐仲景特於濕家不可發汗之外﹐另豎一義﹐益以夏月得洪大脈﹐是心火之本脈﹐其人身體苦疼重﹐又似濕土之本病﹐恐後學誤遵濕家不可發汗之條﹐故以此辧析之耳﹐見濕病𨿽夏月﹐脈必濡弱﹐不能洪大﹐且額上有汗﹐非如傷寒病腠理閉密﹐卽在夏月﹐亦必無汗之比也﹐又見洪大﹐旣爲夏月本脈﹐斷無當暑汗不出﹐而身體疼重之理也﹐兩相比照﹐則其疼重﹐仍系太陽經傷寒無疑﹐但在夏月受邪原微﹐見證亦稍輕﹐今人難辧﹐故於脈法中﹐析此大疑﹐以昭成法﹐可見不但冬春正病﹐有汗爲傷風﹐無汗爲傷寒﹐卽夏秋正病﹐有汗爲傷暑傷濕﹐無汗仍爲傷寒﹐參脈辧證了然明矣。三問﹐陽病從寅而解於戌﹐陰病從亥而解於寅﹐是陽得陽解﹐陰得陰解﹐而有曰陽病解於夜半﹐陰病解於日中﹐何也。答﹐陽得陽解﹐陰得陰解者﹐此從其經气之王也﹐如少陽王於寅卯辰﹐太陽王於己午未﹐陽明王於申酉戌﹐太陰王於亥子丑﹐少陰王於子丑寅﹐厥陰壬於丑寅卯﹐是也﹐各經皆從其王﹐少陰獨從其生者﹐少陰腎中﹐內藏眞陽﹐子時一陽生﹐葭管灰飛﹐蚤已春回暘谷﹐丑時二陽﹐寅時三陽﹐陽進陰必退﹐陽長陰必消也﹐且天一生水﹐子水生地﹐卽是王地﹐故少陰欲解獨從之﹐也然三陽之解﹐從寅卯而始﹐三陰之解從寅卯而終﹐寅爲生人之首﹐卯爲天地之門戶﹐亦陰陽加環之理也﹐但三陽之王時九﹐各不相襲﹐三陰之王時五﹐逐位相連﹐可見陽行健﹐其道長﹐故不相及﹐陰行鈍﹐其道促﹐故皆相躡也﹐於此見仲景析義之精﹐以述爲作矣﹐至陽病解於夜半﹐陰病解於日中者﹐內經之旨﹐取陽見陰﹐陰見陽﹐兩相和協之義也﹐然而陰陽之和協與否﹐惡從知之﹐故陽病必於陽王之時﹐先現欲解之機﹐然後夜半而輕安也﹐陰病必於陰王之時﹐先現欲解之機﹐然後日中而輕安也﹐先聖後聖﹐寧非一揆也哉。四問﹐汗多則熱愈﹐凡桂枝麻黃二湯﹐俱取微似有汗﹐不令汗多﹐汗少則便難﹐少則津液未竭﹐何爲便難也。答﹐太陽病﹐非汗不解﹐然汗法中﹐每伏亡陽漏風﹐種種危候﹐所以服桂枝麻黃湯﹐但取微似汗﹐慮夫陽气素薄之人﹐得藥而汗出不止也﹐至於陽明胃經﹐爲津液之府﹐邪熱內入﹐津液隨卽外越者最多﹐不但陽气虛﹐不可過汗﹐卽陽气素實﹐亦不可過汗﹐所以陽明致戒云陽明實﹐因發其汗出多者﹐亦爲太過﹐太過爲陽絕於裏﹐亡津液大便因鞕也﹐從前不解陽絕爲何事﹐不知正指津液內竭而言﹐卽無陽之互文也﹐所云汗多則熱愈﹐汗少則便難﹐乃脈法後段﹐推原所以當下之故﹐謂服藥得汗﹐腠理旣開﹐兩三日內﹐仍覺漐漐微汗﹐則邪服而熱除﹐不傳裏矣﹐若汗才得而腠理隨閉﹐則熱邪不服而傳裏﹐熱旣傳裏﹐津液必耗而便難﹐故宜攻下以存津液﹐觀下文復云﹐脈遲尙未可攻﹐又戒其勿誤攻﹐以重傷津液也﹐要知此三語﹐總頂屬府者﹐不令溲數﹐而爲陽明病下腳注耳。五問﹐太陽病﹐發熱惡寒﹐熱多寒少一節內云﹐脤微弱者﹐此無陽也﹐不可發汗﹐宜桂枝二越婢一湯﹐旣曰無陽﹐不可發汗﹐方中桂枝麻黃石膏生薑﹐能不發汗耶。答﹐太陽病﹐風傷衛﹐則用桂枝湯解肌﹐寒傷營﹐則用麻黃湯發汗﹐風寒兩傷營衛﹐而加煩躁﹐則用大靑龍湯﹐峻發其汗﹐此定法也﹐於中復有最難用法一證﹐如太陽病﹐發熱惡寒﹐熱多寒少﹐謂風多寒少也﹐風多則麻黃湯爲不可用﹐寒少則桂枝湯必不能去寒﹐加以脈見微弱﹐其人胃中復無津液﹐是汗之固萬萬不可﹐欲不汗其微寒終不外散﹐𨿽有桂枝二﹐麻黃一之法﹐施於此證﹐尙不中竅﹐何者桂枝二麻黃一﹐但可治熱多寒少﹐而不可治脈微弱故耳﹐於是更攺麻黃一﹐爲越婢一﹐示微發於不發之中﹐越婢者﹐不過麻黃石膏二物﹐形容其發散之柔緩﹐較女婢尢爲過之﹐正可勝微寒之任耳﹐所以然者﹐以石膏能解陽明之熱﹐熱解則津液復生﹐而不名無陽﹐適得天然妙合之法也﹐此仲景之精義乎。六問﹐傷寒心下有水气﹐欬而微喘﹐發熱不渴﹐服湯已渴者﹐此寒去欲解也﹐小靑龍湯主之﹐旣寒去欲解﹐不用藥可矣﹐必用小靑龍湯﹐何也。答﹐傷寒心下有水气﹐欬而微喘﹐此水寒相搏﹐而傷其肺也﹐傷寒故發熱﹐水停心下故不渴﹐內水與外寒﹐相得益彰矣﹐今服湯已而渴﹐明是表藥之甘溫﹐克勝其外襲之寒﹐所以知其證爲欲解﹐然尙未解也﹐何以故﹐外寒爲內水所持﹐開解最難﹐故必更用小靑龍湯﹐逐其寒從外出﹐水從下出﹐斯一舉而開解無餘耳﹐倘不其然﹐縱外寒漸散﹐其水气之射肺中者﹐無缺62

由得解﹐所以熱𨿽少止﹐喘仍不止﹐故用麻黃髮肺邪﹐杏仁下肺气﹐甘艸緩肺急﹐石膏淸肺熱﹐卽以治足太陽膀胱經藥﹐通治手太陰肺經﹐亦爲天造地設之良法也﹐倘更誤行桂枝﹐寧不壅塞肺气而吐癰膿乎﹐必識此意﹐然後不可更行桂枝之戒﹐愈覺深切著明耳。九問﹐血弱气盡一節﹐有藏府相連﹐其痛必下﹐邪髙痛下﹐故使嘔也﹐髙指表耶﹐下指脇耶。答﹐髙不指表﹐下不指脇﹐要知此乃爲婦人經水適來適斷之詞﹐經水適斷之後﹐寧非血气弱盡乎﹐因少陽熱邪﹐盡入血室﹐逼其經血妄行﹐致成此證﹐蓋少陽膽﹐藏於厥陰肝葉之內﹐藏府相連﹐與太陽陽明兩陽﹐各爲一區﹐卻與少陰太陰相連者迥殊﹐所以太陽陽明之府邪﹐不能襲入於藏﹐而少陽之府邪﹐與藏相連﹐漫無界限﹐有熱邪之在脇者﹐迫血妄行﹐必痛連腹中﹐見經血𨿽止﹐而腹痛猶不止耳﹐髙指脇也﹐下指腹也﹐邪在兩脇﹐已搏飲上逆﹐痛在腹中﹐又濁气上干﹐所以其證嘔逆特甚﹐但不可因其痛在腹中﹐遂指爲取陰見證﹐誤用吳茱萸等湯治嘔﹐桂枝大黃等湯治痛﹐仍用小柴胡湯﹐治其府不治其髒﹐乃爲不誤﹐此是喫緊叮嚀﹐言外見藏府同治﹐必領府邪入藏﹐而成兩感﹐水漿不入﹐形體不仁﹐有必至矣﹐仲景不能盡所欲言﹐但以小柴胡湯主之一語﹐砥柱狂瀾也。十問﹐小柴胡湯法﹐去滓﹐復煎﹐必有其義。答﹐用小柴胡湯﹐必去滓﹐復煎﹐此仲景法中之法﹐原有奧義﹐蓋少陽經用藥有汗吐下三禁﹐故但取小柴胡湯以和之﹐然一藥之中﹐柴胡欲出表﹐黃芩欲入裏﹐半夏欲驅痰﹐紛紜而動﹐不和甚矣﹐故去滓﹐復煎﹐使其藥性合而爲一﹐漫無異同﹐俾其不至僨事耳﹐又和非和於表﹐亦非和於裏﹐乃和於中也﹐是必煎至最熟﹐令藥气並停胃中﹐少頃隨胃气以敷布表裏﹐而表裏之邪﹐不覺潛消默奪﹐所以方中旣用人參甘艸﹐復加生薑大棗﹐不厭其復﹐全藉胃中天眞之气爲斡旋﹐所謂大力者負之而走耳﹐試卽以仲景印仲景﹐三黃附子湯中﹐以其人陽邪入陰而熱熾﹐非三黃不能除熱﹐其人復眞陽內微而陰盛﹐非附子不能回陽﹐然必各煎後﹐乃得以各行其事﹐而復煎以共行其事之義﹐不亦彰彰乎。十一問﹐太陽病﹐外證未解而復下之﹐協熱而利﹐利下不止﹐心下痞鞕﹐表裏不解者﹐桂枝人參湯主之﹐此理中加桂枝也﹐設遇此證﹐解表用桂枝可也﹐協熱利而用理中﹐人所不敢﹐仲景神門﹐必有妙義者歟。答﹐太陽經表邪未解而誤下﹐以致協熱而利﹐心下痞鞕﹐設腹中利止﹐則裏邪可從裏解﹐乃利下不止﹐是裏邪漫無解期也﹐設胸中結開﹐則表邪可從表解﹐乃心下痞鞕﹐是表邪漫無解期也﹐此際欲解表裏之邪﹐全藉中气爲敷布﹐夫旣上下交徵不已﹐中气且有立斷之勢﹐其能解邪開結乎﹐故捨桂枝人參湯一法﹐更無他法可用者﹐若以協熱之故﹐更淸其熱﹐斯殆矣﹐愚每用此法﹐病者得藥﹐腹中卽響若雷奔﹐頃之痞鞕開﹐下利止﹐捷於反掌﹐可見握樞而運﹐眞無爲之上理矣。按瀉心湯中﹐治痞鞕下利﹐用甘艸漧薑人參﹐各有其義﹐從未有用朮之法也﹐此因下利不止﹐恐其人五藏气絕於內﹐不得已而用朮﹐故不曰桂枝理中湯﹐而更其名曰桂枝人參湯﹐豈非謂表邪未盡﹐不可以用朮立法耶﹐後來陶節庵﹐制疏邪實表湯﹐以代桂枝湯﹐竟推重白朮爲君主﹐坐令外感內傷﹐混同用藥﹐此等微細關頭﹐不可不辧。十二問﹐傷寒脈浮滑﹐此表有熱﹐裏有寒﹐白虎湯主之﹐寒字誤耶﹐浮滑之脈﹐不應有寒也。答﹐脈滑爲裏熱﹐浮滑則表亦熱﹐所以仲景白虎湯證﹐又云熱結在裏﹐表裏俱熱﹐可爲互證矣﹐寒字勿泥﹐卽謂外感之寒入裏﹐而生其在裏之熱亦可。十三問﹐陽明病﹐心下鞕滿者﹐不可攻之﹐陽明病﹐不吐不下﹐心煩者﹐與調胃承气湯﹐鞕滿似重於心煩﹐何心煩可下﹐而鞕滿不可下也。答﹐心下正胸膈之間﹐而兼太陽﹐故鞕滿爲太陽陽明之候﹐不可攻之﹐攻之利遂不止者死﹐至於心煩一證﹐乃津液內耗﹐大率當調其胃﹐然尙有重傷津液之慮﹐若不由吐下所致﹐是津液未虧﹐反見心煩者﹐其爲邪熱灼胃審矣﹐當用調胃承气﹐夫復何疑﹐然曰與﹐亦似少少和胃﹐以安津液之法﹐非下法也。十四問﹐少陰病﹐得之二三日﹐口燥咽漧者﹐急下之﹐宜大承气湯﹐觀急字似不宜緩﹐其證不過口漧燥﹐而且病屬少陰﹐少陰又不過二三日﹐非十餘日之大滿大實﹐有此神見﹐而便用承气耶。答﹐少陰病﹐得之才二三日﹐卽口燥咽漧﹐其人腎水素竭可知﹐故宜急下以救腎水﹐少緩須臾﹐甕干杯罄﹐救無及矣﹐所以陽明有急下三法﹐以救津液﹐少陰有急下三法﹐以救腎水﹐皆動關性命﹐所謂如救頭燃﹐何商量等待之有耶﹐此與大滿大實之條﹐天淵懸絕﹐所當辧之於蚤矣。十五問﹐脈濡而弱﹐弱反在關﹐濡反在巓﹐此一節有闕文否。答﹐叔和以濡弱微濇之脈﹐見爲陽气與陰血兩虛﹐分類於不可發汗﹐不可下﹐二篇之首﹐推其所以不可汗下之故﹐豈非以陽證陰脈乎﹐而陽證陰脈﹐大率歸重在陽微一邊﹐觀下文云﹐陽微發汗﹐躁不得眠﹐又云陽微不可下﹐下之則心下痞鞕﹐差可睹矣﹐其中風汗出﹐而反躁煩一語﹐最爲扼要﹐見無汗之躁煩﹐用大靑龍湯不對﹐且有亡陽之變﹐況於有汗之燥煩﹐其亡陽直在轉盻間﹐此卽用眞武湯﹐尙恐不及﹐柰何可更汗更下乎﹐本非闕文﹐但叔和未會仲景之意﹐類此不一而足﹐反覺重復纏擾﹐而今讀者茫然耳。十六問﹐脈雙弦而遲者﹐必心下鞕﹐脈大而緊者﹐陽中有陰﹐可下之也﹐宜大承气湯﹐設遇此證﹐果可下否。答﹐脈雙弦而遲﹐謂左右皆然﹐乃陰寒內凝﹐所以心下必鞕﹐其脈其證﹐必因誤下﹐邪未盡退﹐而反致其虛寒也﹐仲景金匱方論云﹐脈雙弦者寒也﹐皆大下後虛脈﹐所以於結胸條論脈﹐謂太陽病﹐脈浮而動數﹐醫反下之﹐動數變遲﹐一以誤下而脈變雙弦﹐一以誤下而脈變遲﹐可互證也﹐結胸條以其人邪結在胸﹐不得已用大陷胸湯﹐滌去胸間之邪﹐則與用大承气湯﹐峻攻腸中之結者懸矣﹐然且謂脈浮大者﹐不可下﹐下之則死﹐是並陷胸湯亦不可用也﹐垂戒甚明也﹐雙弦脈卽欲用下﹐當仿用溫藥下之之例﹐今反謂宜大承气湯下之者﹐何耶﹐至於脈大而緊者﹐陽中有陰﹐明謂傷風有寒﹐屬大靑龍湯證﹐其不可下更明矣﹐兩段之文迥不相蒙﹐叔和匯湊一處﹐指爲可下之證﹐貽誤千載﹐誠斯道之厄也﹐尊問不敢行其所疑﹐具過人之識矣﹐敬服。

卷三

尙論諸方大意

仲景一百一十三方﹐用本艸九十一種耳﹐仲景上溯神農本經藥﹐三百六十五種﹐效用周天三百六十五度之數﹐應三才而合四時﹐妙義開天也﹐仲景取述神農本經藥品﹐才九十一種﹐入傷寒論中﹐輔相裁成﹐有合六經之大綱者﹐有合六經之一目者﹐蓋神農百病兼收﹐而仲景則由六經以例百病﹐所以於上古本經﹐取裁九十一種﹐用之不盡﹐萬世而後﹐星日炳然﹐聖之又聖者矣﹐梁陶隱君別錄﹐倍之爲七百三十種﹐迨唐本圖經證類﹐宋嘉佑政和旁收編錄﹐於是旁門快捷方式﹐各自成名者多矣﹐而仲景宮墻生色﹐間出英賢數十輩﹐尢爲不孤﹐識大識小﹐總計一千七百四十六種﹐病𨿽百疢﹐藥無纖漏﹐天下後世永賴焉﹐然一千七百四十六種﹐顯現億兆﹐如同一日昭式﹐乃至漸推漸廣﹐觀察盡矣﹐何獨仲景九十一種﹐賢哲挺生﹐莫識厥旨﹐昌也晚進無識﹐手集神農本經﹐竊以傷寒論中藥品爲主﹐其晉唐以後諸賢﹐發揮傷寒論全方有得者﹐亦一一錄出﹐而昌亦少步尙論諸方之後﹐總欲門下好學﹐隨證問藥﹐一目燎然﹐無檢書之苦難是慰耳。

太陽經風傷衛方辧中風證用桂枝湯解肌大綱總法桂枝湯方。桂枝﹝三兩去皮味辛熱﹞﹑芍藥﹝三兩味苦酸微寒﹞﹑甘艸﹝二兩炙味甘平﹞﹑生薑﹝三兩切味辛溫﹞﹑大棗﹝十二枚味甘溫﹞﹐右五味咀﹐以水七升﹐微火煮取三升﹐去滓﹐適寒溫服一升﹐服已﹐須臾歠熱稀粥一升餘﹐以助藥力溫覆令一時許﹐徧身﹝僅﹞﹝僅﹞﹐微似有汗者益佳﹐不可令如水淋漓﹐病必不除﹐若一服汗出病差﹐停後服﹐不必盡劑﹐若不汗更服﹐依前法﹐又不汗後服﹐小促役其間﹐半日許﹐令三服盡﹐若病重者﹐一日一夜服﹐周時觀之﹐服一劑盡﹐病證猶在者﹐更作服﹐若汗不出者﹐乃服至二三劑﹐禁生冷粘滑肉面五辛酒酪臭惡等物。

太陽中風﹐陽浮而陰弱﹐陽浮者熱自發﹐陰弱者汗自出﹐嗇嗇惡寒﹐淅淅惡風﹐翕翕發熱﹐宜桂枝湯。﹝原文﹞風之傷人也﹐頭先受之﹐故令頭痛﹐風在表則表實﹐故令發熱﹐風爲陽﹐气亦爲陽﹐同類相從﹐則傷衛外之气﹐衛傷則無以固衛津液﹐故令汗出﹐其惡風者﹐衛气不能衛也﹐其脈緩者﹐衛气不能鼓也﹐上件皆太陽證﹐故曰太陽中風﹐桂枝辛甘﹐辛則能解肌﹐甘則能實表﹐內經曰﹐辛甘發散爲陽﹐故用之以治風﹐然恐其走泄陰气﹐故用芍藥之酸以收之﹐佐以生薑甘艸大棗﹐此發散而兼和裏之意﹐是方也﹐惟表邪乃可用之﹐若陽邪去表人裏﹐裏作燥渴﹐二便祕結﹐此宜承气之時也﹐而誤用之則反矣﹐昌按承气之誤﹐庸者固然﹐而工者誤在微細﹐仲景諄切﹐不似此項﹐逐條本文﹐詳玩始獲。凡桂枝湯病證者﹐常自汗出﹐小便不數﹐手足溫和﹐或手足指稍露之則微冷﹐覆之則溫﹐渾身熱微煩﹐而又憎寒﹐始可行之﹐若病者無汗﹐小便不數﹐旣手足溫和﹐或手足逆﹐身冷﹐不惡寒﹐反惡熱﹐或飲酒後﹐愼不可行桂枝湯也﹐脈緊必無汗﹐有汗不可誤作桂枝證﹐此脈與證﹐仲景說得甚明﹐後人看不透﹐所以不敢用此方﹐假今寸口脈微﹐名曰陽不足﹐陰气上入陽也﹐則灑淅惡寒也﹐尺脈弱﹐名曰陰不足﹐陽气下陷入陰中﹐則發熱也﹐此謂元气受病而然也﹐又曰﹐陽微則惡寒﹐陰微則發熱﹐醫旣汗之﹐使陽气微﹐又大下之令陰气弱﹐此謂醫所使也﹐大抵陰不足﹐陽往從之﹐故陽內陷而發熱﹐陽不足陰往乘之﹐故陰上入陽中則惡寒﹐舉此二端﹐明白易曉﹐何憚而不用桂枝湯哉。仲景治表虛制此湯﹐桂枝味辛熱﹐發散助陽﹐體輕﹐本乎天者親上﹐故桂枝爲君﹐芍藥甘艸佐之﹐如陽脈濇﹐陰脈弦﹐腹中急痛﹐乃制小建中湯﹐以芍藥爲君﹐桂枝甘艸佐之﹐一則治其表虛﹐一則治其裏虛﹐故各有主用也。以桂枝易肉桂﹐治傷寒腹痛﹐神品藥也﹐如夏中熱﹐腹疼少加黃芩去桂﹐痛立止﹐桂於春夏二時爲禁藥。按經云﹐桂枝入咽﹐陽盛則斃﹐春夏發者﹐爲禁藥也﹐桂能動血﹐血熱者爲禁藥也﹐木得桂而死﹐肝不足者﹐爲禁藥也。桂枝湯有禁用三法﹝仲景本文並昌論﹞汗後水气上逆有禁更汗增滿一法﹝本文並昌論﹞中風病主用桂枝湯解肌和營衛七法﹝本文並昌論﹞。或問桂枝湯發字之義﹐曰一桂枝耳﹐或云發汗﹐或云當得汗解﹐或去當發汗﹐更發汗﹐宜桂枝湯者數方﹐是用桂枝發汗也﹐復云無汗﹐不得用桂枝﹐又曰汗家不得重發汗﹐又曰發汗過多者﹐都用桂枝甘艸湯﹐是閉汗也﹐一藥二用﹐如何說得﹐仲景發汗﹐舉本艸出汗之義﹐相通爲一﹐答曰﹐本艸云﹐桂味辛甘熱﹐無毒固爲百藥之長﹐通血脈﹐止煩出汗者﹐是調血而汗自出也﹐仲景云﹐藏無他病﹐發熱自汗者﹐此衛气不和也﹐又曰﹐自汗者爲營气和﹐營气和﹐則外不諧﹐以衛气不與營气和諧也﹐營气和則愈﹐故皆用桂枝湯﹐調和營衛﹐營衛旣和則汗自出矣﹐風邪由此而解﹐非桂枝能於腠理發出汗也﹐以其固閉營血﹐衛气自和﹐邪無容地而出矣﹐其實則閉汗孔也﹐昧者不解閉汗之意﹐凡是病者﹐俱用桂枝湯發汗﹐若與中風自汗者合﹐效如桴鼓﹐因見其取效而病愈﹐則曰此桂枝發出汗也﹐遂不問傷寒無汗者﹐亦與桂枝湯﹐誤之甚矣﹐故仲景言無汗不得服桂枝﹐是閉汗孔也﹐又曰發汗多﹐叉手冒心心悸﹐欲得按者﹐用桂枝甘艸湯﹐是亦閉汗孔也﹐又曰汗家不得重發汗﹐若桂枝湯發汗﹐是重發汗也﹐凡桂枝條下言發字﹐當認作出字﹐是汗自然出也﹐非若麻黃能開腠理﹐而發出汗也﹐本艸出汗二字﹐上文有通血脈一句﹐是非三焦衛气皮毛中藥﹐是爲營血中藥也﹐如是則出汗二字﹐當認作營衛和自然汗出﹐非桂開腠理﹐而發出汗也﹐故後人用桂治虛汗﹐讀者當逆察其意﹐則可矣﹐噫﹐神農作於前﹐仲景述於後﹐前聖後聖﹐其揆一也。不解肌﹐或誤汗﹐病邪入裏﹐用五苓兩解表裏二法。一法水逆用之﹐多服暖水﹐汗出愈。一法脈浮﹐小便不利﹐微熱﹐消渴者用之。五苓散方。豬苓﹝十八銖去皮﹞﹑茯苓﹝十八銖﹞﹑澤瀉﹝一兩六銖﹞﹑白朮﹝十八銖﹞﹑桂﹝半兩﹞﹐右五味爲散﹐以白飲和服。方寸匕﹐日三﹐多服暖水﹐汗出愈。不解肌﹐而誤發大汗﹐其變逆﹐有救亡陽漏風二法。一法眞武湯。一法桂枝加附子湯。眞武湯方。此本少陰經之神方﹐並加減法﹐而太陽上篇﹐先錄之﹐至太陽下篇﹐尢宜緊要。先同錄此。茯苓﹝三兩﹞﹑芍藥﹝三兩﹞﹑生薑﹝三兩切﹞﹑白朮﹝二兩﹞﹑附子﹝一枚炮去皮破八片﹞﹐右五味﹐以水八升﹐煮去三升﹐去滓﹐溫服七合﹐日三服。桂枝加附子湯。於桂枝湯內加附子一枚﹐余依桂枝湯法。不解肌﹐而用燒鍼取汗﹐寒入核起﹐炙核止變一法。桂枝加桂湯更加桂。於桂枝湯方內﹐更加桂枝二兩。中風肌未解﹐不可下﹐宜用桂枝湯﹐解外一法。桂枝湯。方見前。不解肌﹐反誤下﹐邪不服者﹐於前下藥內﹐更加桂枝湯一法。卽桂枝大黃湯之互詞﹐因上衝陽位﹐故兩解之也﹐不上衝者﹐不用此方。不解肌﹐反誤下﹐心痞﹐用溫補藥﹐兩解表裏一法。桂枝人參湯。卽理中加桂枝﹐而易其名也。桂枝﹝四兩去皮﹞﹑甘艸﹝四兩炙﹞﹑白朮﹝三兩﹞﹑人參﹝三兩﹞﹑漧薑﹝三兩﹞﹐右五味﹐以水九升﹐先煎四味﹐取五升﹐內桂枝﹐更煮取三升﹐去滓﹐溫服一升﹐日再服﹐夜一服。或問大柴胡﹐瀉也﹐桂枝人參湯﹐補也﹐何爲皆治下利﹐心下痞鞕﹐曰﹐此非裏熱﹐乃下之早﹐因作痞﹐裏虛協熱而利﹐表又不解﹐故與桂枝人參湯﹐和裏解表﹐若夫傷寒發熱﹐汗出不解﹐心下痞鞕﹐嘔吐而下利者﹐表和而裏病也﹐以心下痞鞕故爲實﹐當以大柴胡下之﹐二者心下痞鞕𨿽同﹐而虛實之證有別﹐故用藥有攻補之異﹐不解肌﹐反誤下﹐邪入陽明﹐變用太陽﹐兩解一法。萬根黃連黃芩湯方﹐葛根﹝半斤﹞﹑黃連﹝一兩﹞﹑黃芩﹝三兩﹞﹑甘艸﹝二兩炙﹞﹐右四味﹐以水八升﹐先煮葛根﹐減二升﹐內諸藥﹐煮取二升﹐去滓﹐分溫再服。不解肌﹐反誤下﹐宜辧陽實陽虛﹐加減桂枝湯一法。桂枝去芍藥湯。下之後﹐脈促胸滿﹐於桂枝湯內﹐去芍藥一味﹐余依桂枝湯法。去芍藥方中加附子湯。下之﹐微惡寒﹐於桂枝湯內去芍藥﹐加附子一枚。不解肌﹐反誤下﹐陽邪作喘﹐有用桂枝加行气藥一法。桂枝加厚朴杏仁湯。於桂枝湯方內﹐加厚朴二兩﹐杏仁五十个﹐余依桂枝湯法。中風病不解﹐熱結膀胱﹐下血﹐有宜先表後裏一法。桃核承气湯。外不解者﹐尙未可攻﹐宜桂枝湯﹐外解﹐已少腹急結﹐可用此攻。桃仁﹝五十个去皮尖﹞﹑桂枝﹝二兩﹞﹑大黃﹝四兩﹞﹑芒硝﹝二兩﹞﹑甘艸﹝二兩炙﹞﹐右五味﹐以水五升﹐煮取二升半﹐去滓﹐內芒硝﹐更上火微沸﹐下火﹐方食﹐溫服五合﹐日三服﹐當微利。中風病不解﹐熱瘀蓄血﹐明辧脈證﹐用抵當湯二法。一法發狂蓄血重證。一法再辧脈證法中之法。抵當湯方。水蛭﹝三十个熬﹞﹑虻虫﹝三十个﹐去翅足﹐煞﹞﹑大黃﹝三兩﹞﹑桃仁﹝三十个﹐去皮尖﹞﹐右四味爲散﹐以水五升﹐煮取三升﹐去滓﹐溫服一升﹐不下再服。中風病﹐下後復汗﹐因虛致冒﹐先汗解﹐後議下一法﹐遵內經﹐虛者實之之義﹐汗法下法﹐並出方﹐若論用藥﹐表無過桂枝﹐裏無過大柴五苓矣。中風病﹐表裏已虛﹐余邪未解﹐辧脈用治﹐迥異初病一法。桂枝湯。陽脈微者用此。方見前。調胃承气湯。陰脈微者宜此。方見後。中風病﹐嘔利痞滿﹐表解可攻﹐與攻胃實迥異一法。十棗湯方。芫花﹝熬﹞﹑甘遂﹑大戟﹑大棗﹝十杖劈﹞﹐右上三味﹐等分﹐各別搗爲散﹐以水一升半﹐先煮大棗﹐肥者十枚﹐取八合﹐去滓﹐內藥末﹐彊人服一錢匕﹐羸人服半錢﹐溫服之﹐平日服﹐若下少病不除者﹐明日更服﹐加半錢﹐得快下﹐利後﹐糜粥自養。太陽中風﹐下利嘔逆﹐表解者﹐乃可攻之﹐其人﹝僅﹞﹝僅﹞汗出﹐發作有時﹐頭痛﹐心下痞鞕﹐滿引脇下痛﹐漧嘔﹐短气﹐汗出﹐不惡寒﹐此表解﹐裏未和也﹐十棗湯主之。﹝僅﹞音蟄﹞。按大棗﹐純得土之中气﹐兼感天之微陽以生﹐故味甘气平﹐又溫﹐气味俱厚﹐陽也﹐入足太陰陽明經﹐經曰﹐裏不足者﹐以甘補之﹐又曰﹐形不足者﹐溫之以气﹐甘能補中﹐溫能益气﹐甘溫能補脾胃﹐故主治﹐安中補脾﹐補中益气﹐此方三藥﹐皆峻利﹐故用肥棗十枚﹐蓋戎衣一著﹐大發巨橋之意﹐所以題之曰十棗湯﹐表其用之重也。按神農本經云﹐蕘花味苦寒﹐主傷寒溫瘧﹐下十二經水﹐破積聚﹐大堅癥瘕﹐蕩滌腸中畱癖﹐飲食寒熱邪气﹐利水道﹐仲景本方取用﹐正取此義﹐後人乃遂攺芫花何也﹐卽曰芫花﹐別錄亦云﹐能消胸中痰水﹐五藏五水﹐然本經云﹐味辛溫﹐全與蕘花不同﹐且亦並不云主傷寒溫瘧等證也﹐權移通用﹐殊非仲景立方本旨﹐不可不辧。仲景傷寒論﹐以蕘花治利者﹐取其行水也﹐水去則利止﹐用當斟酌﹐不可過使﹐須有是證乃用。或問漧嘔脇痛﹐小柴胡十棗湯皆有之﹐一和解一攻伐何也﹐蓋小柴胡證﹐邪在半表半里間﹐外有寒熱往來﹐內有漧嘔諸病﹐所以不可攻下﹐宜和解以散表裏之邪﹐十棗湯證﹐外無寒熱﹐其人﹝僅﹞﹝僅﹞汗出﹐此表已解也﹐但頭痛心下痞鞕滿﹐引脇下痛﹐漧嘔短气者﹐邪熱內蓄﹐而有伏飲﹐是裏未和也﹐與十棗湯以下熱逐飲﹐有表證而漧嘔脇痛者﹐乃柴胡湯證﹐無表證而漧嘔脇痛者﹐卽十棗湯證也﹐上文所言頭痛者﹐乃飲家有此證﹐不可以常法拘﹐仲景所以述此者﹐恐後學見其頭痛﹐以爲表不解﹐不敢用也。或問同是心下有水气﹐漧嘔欬喘﹐一用小靑龍湯主之﹐一用十棗湯主之﹐何也﹐蓋小靑龍﹐治未發散表邪﹐使水气自毛竅而出﹐乃內經所謂開鬼門法也﹐十棗湯﹐驅逐裏邪﹐使水气自大小便而泄﹐乃內經所謂潔淨府去陳莝法也﹐夫飲有五﹐皆內啜水漿﹐外受濕气﹐郁蓄而爲畱飲﹐流於膈﹐則爲支飲﹐令人欬喘寒﹐吐沫背寒﹐流於肺﹐則爲懸飲﹐令人欬唾﹐痛引缺盆﹐流於心下﹐則爲伏飲﹐今人胸滿﹐嘔吐﹐寒熱眩暈﹐流於腸胃﹐則爲痰飲﹐令人腹鳴﹐吐水﹐胸脇支滿﹐或作泄瀉﹐或肥或瘦﹐流於經絡﹐則爲溢飲﹐令人沈重﹐注痛﹐或作水气跗腫﹐芫花大戟甘遂之性﹐逐水泄濕﹐能直達水飲窠囊隱僻之處﹐但可徐徐用之﹐取效甚捷﹐不可過劑﹐泄人眞元也﹐陳言三因方﹐以十棗湯藥爲末﹐用棗肉和丸﹐以治水气喘急浮腫之證﹐蓋善變通者也﹐昔杜任問孫兆曰﹐十棗湯﹐究竟治甚病﹐孫曰﹐治太陽中風﹐表解裏未和也﹐杜曰﹐何以知裏未和﹐孫曰﹐頭痛﹐心下痞滿﹐脇下痛﹐漧嘔﹐汗出﹐此知裏未和也﹐杜曰﹐公但言病證﹐而所以裏未和之故﹐要緊處﹐總未言也﹐孫曰﹐某嘗於此未決﹐願聽開諭﹐杜曰﹐裏未和者﹐蓋痰與躁气﹐壅於中焦﹐故頭痛﹐漧嘔﹐短气汗出﹐是痰膈也﹐非十棗不治﹐但此湯不宜輕用﹐恐損人於倏忽﹐用者愼之。大抵痰亦水濕之病耳﹐蓋痰涎之爲物﹐隨气升降﹐無處不到﹐入於心則迷竅而成癲8259﹐妄言妄見﹐入於肺則塞竅而成欬唾﹐稠粘﹐喘急﹐背冷﹐入於肝則畱伏蓄聚﹐而成脇痛漧嘔﹐寒熱往來﹐入於經絡﹐麻皮頭痛﹐入於筋骨﹐則頭項胸背脇腰﹐手足牽引隱痛﹐然治痰須治其本﹐痰之本﹐水也濕也﹐得气與火則凝滯﹐而爲痰﹐爲飲﹐爲涎﹐爲涕﹐爲癖﹐故十棗湯逐水去濕﹐正所以治痰膈耳﹐中風病誤下﹐熱邪內陷﹐而成結胸諸法。大陷胸湯方。大黃﹝六兩去皮﹞﹑芒硝﹝一升﹞﹑甘遂﹝一錢爲末﹞﹐右三味﹐以水六升﹐先煎大黃﹐取二升﹐去滓﹐內芒硝﹐一兩沸﹐內甘遂末﹐溫服一升﹐得快利﹐止後服﹐結胸兼涉陽明﹐仍用本湯。大陷胸丸。結胸似涉柔痙。﹝丸成煮湯﹐連滓服﹞。大陷胸丸方。大黃﹝半斤去皮﹞﹑葶藶﹝半斤熬﹞﹑芒硝﹝半斤﹞﹑杏仁﹝半斤去皮尖熬黑﹞﹐右四味﹐搗篩二味﹐內杏仁芒硝合研﹐如脂﹐和散取如彈丸一枚﹐別搗甘遂末一錢七﹐白蜜二合﹐水二升﹐煮取一升﹐溫頓服之﹐一宿乃下﹐如不下﹐更服取下爲效﹐禁如藥法。結胸項彊者。胸滿鞕痛﹐能仰而不能俛也﹐有汗項彊爲柔痙﹐此𨿽有汗﹐其項彊﹐乃胸中滿實﹐而不能俛﹐非是中風痙急﹐故曰如柔痙﹐不用湯液﹐而用丸劑﹐何湯主蕩滌﹐用大陷胸湯﹐以其從心下至少腹皆鞕痛﹐三焦皆實﹐故用湯以蕩之﹐此惟上焦滿實用湯液﹐恐傷中下二焦之陰﹐故用丸以攻之。按痓﹐音癡﹐惡也﹐當作痙﹐音徑﹐風彊病也。太陽經傷寒營方辧傷寒證﹐用麻黃髮汗﹐大綱總法。

麻黃湯方。麻黃﹝三兩去節﹞﹑桂枝﹝三兩去皮﹞﹑甘艸﹝一兩炙﹞﹑杏仁﹝七十个湯浸去皮尖﹞﹐右四味﹐以水九升﹐先煮麻黃﹐減二升﹐去上沫﹐內諸藥﹐煮取二升半﹐去滓﹐溫服八合﹐覆取微似汗﹐不須啜粥﹐餘如桂枝法將息。太陽病頭痛發熱﹐身疼腰痛﹐骨節疼痛﹐惡風無汗而喘﹐麻黃湯主之。按太陰少陰有身熱而無頭痛﹐蓋二經皆不上頭故也﹐厥陰有頭痛而無身熱﹐若身熱而又頭痛﹐屬太陽經也。傷寒頭痛﹐屬三陽﹐乃邪气上攻也﹐太陽專主頭痛﹐陽明少陽﹐亦有之﹐三陰無頭痛﹐蓋太陰少陽二經﹐至胸而還﹐惟厥陰循喉嚨﹐上入頏顙出額﹐會於巓﹐故亦有頭痛﹐傷寒頭痛﹐太陽經居多﹐頭角痛﹐屬少陽經﹐頭額痛﹐及鼻﹐屬陽明經﹐頭頂痛﹐屬厥陰經。足太陽經﹐起目內眥﹐循頭背腰腘﹐故所過疼痛不利﹐寒邪外束﹐人身之陽﹐不得宣越﹐故今發熱﹐寒邪在表不能任寒﹐故令惡寒﹐寒主閉藏﹐故令無汗﹐人身之陽﹐旣不得宣越於外﹐則必壅塞於內﹐故令作喘﹐寒气剛勁﹐故令脈緊。仲景治傷寒﹐無汗用麻黃﹐有汗用桂枝﹐歷代名醫﹐未有究其精微﹐嘗繹思之﹐似有一得云﹐津液爲汗﹐汗卽血也﹐在營則爲血﹐在衛則爲汗﹐夫寒傷營﹐營血內濇﹐不能外通於衛﹐衛气固閉﹐津液不行﹐故無汗﹐發熱而憎寒﹐夫風傷衛﹐衛气外泄﹐不能內護於營﹐營气虛弱﹐津液不固﹐故有汗﹐發熱而惡風﹐然風寒之邪﹐由於皮毛而入﹐皮毛者肺之合也﹐肺主衛气﹐包羅一身﹐天之象也﹐是證𨿽屬乎太陽﹐而肺實受邪气﹐其證時兼面赤﹐怫郁欬嗽﹐以及痰喘而胸滿者﹐非肺病乎﹐蓋皮毛外閉﹐則邪熱內攻﹐而肺气膹郁﹐故用麻黃甘艸﹐同桂枝引出營气之邪﹐達之肌表﹐佐以杏仁泄肺而利气﹐是則麻黃湯﹐𨿽太陽發汗重劑﹐實爲發散肺經火郁之藥也。辧脈浮﹐宜用麻黃湯發汗一法。辧脈浮數﹐宜用麻黃湯發汗一法。卽脈不緊但浮﹐及浮數﹐俱必用此。辧傷寒欲傳不傳﹐心悸而煩﹐宜用建中一法。太陽中篇連大綱﹐止此三法。變法用桂枝湯加減七法。小建中湯。桂枝﹝三兩去皮﹞﹑芍藥﹝六兩﹞﹑甘艸﹝二兩炙﹞﹑生薑﹝三兩切﹞﹑膠飴﹝一升﹞﹑大棗﹝十二枚劈﹞﹐右六味﹐以水七升﹐煮取三升﹐去滓﹐內膠飴﹐更上微火﹐消解﹐溫服一升﹐日三服﹐嘔者不可用建中湯﹐以甜故也。按山僻絕無醫藥之區﹐每遇頭痛發熱﹐用蠻法﹐山椒炒雞﹐炊飯一飽﹐津津發汗﹐豈非得建中意乎。服麻黃湯﹐得汗後﹐察脈辧證﹐有次第不同三法。一法傷寒發汗﹐解半日許﹐復煩脈浮者﹐可更發汗。宜桂枝湯﹐方見上篇。再按發汗已解﹐因表疏外邪內襲﹐可更發汗﹐宜桂枝湯﹐仲景意中﹐蚤已慮其正虛﹐桂枝解肌﹐誠正法也﹐昌欲表虛之體﹐少和人參﹐助正驅邪﹐免致再襲三襲﹐畱連而至殆耳﹐略加人參﹐托出其邪﹐豈不善乎﹐粗醫不行微汗﹐輒至表疏邪入﹐汗而又汗﹐展轉增變﹐卒至莫救﹐可爲寒心。一法發汗已﹐脈浮數煩渴者﹐宜表裏兩解﹐五苓湯。方見上篇。一法汗出而渴﹐五苓散不渴者﹐茯苓甘艸湯。茯苓甘艸湯方。茯芩﹝三兩﹞﹑桂枝﹝二兩去皮﹞﹑生薑﹝三兩切﹞﹑甘艸﹝一兩﹞﹐右四味﹐以水四升﹐煮取二升﹐分溫三服。辧脈浮緊浮數﹐尺脈反遲反微﹐不可發汗二法。再按二條﹐但論其法﹐然無藥也﹐宜用建中湯﹐生其津液﹐津液充﹐則穀气傳腎而生精血﹐所以自致表裏俱實﹐便自出汗而愈﹐可見津液精血﹐人身之至寶也﹐服麻黃湯﹐汗後病不解﹐有惡寒惡熱﹐不同治一法。芍藥甘艸附子湯方。惡寒者虛也。芍藥﹝三兩﹞﹑甘艸﹝二兩炙﹞﹑附子﹝一枚泡去皮切八片﹞﹐已上三味﹐以水五升﹐煮取一升五合﹐去滓﹐分溫服。調胃承气湯方。不惡寒但熱者﹐實也﹐當和胃气﹐與此方。大黃﹝四兩﹐去皮﹐淸酒浸﹞﹑芒硝﹝半斤﹞﹑甘艸﹝二兩炙﹞﹐右三味﹐咀﹐以水三升煮取一升﹐去滓內芒硝﹐更上微火煮令沸﹐少少溫服。服黃麻湯後﹐身痛﹐脈沈遲者﹐宜行補散一法。桂枝加芍藥生薑人參新加湯方。桂枝﹝三兩去皮﹞﹑芍藥﹝四兩﹞﹑甘艸﹝二兩炙﹞﹑人參﹝三兩﹞﹑生薑﹝四兩切﹞﹑大棗﹝十二枚劈﹞﹐右六味﹐以水一斗一升﹐微火煮取三升﹐去滓﹐分溫服。﹝如桂枝法﹞。或問經言表邪盛﹐脈浮而緊﹐法當身疼痛﹐宜以汗解之﹐況身疼皆系表邪未盡﹐此又加人參芍藥生薑以益血﹐何也﹐曰表邪盛﹐則身疼﹐血虛則身亦疼﹐其脈浮緊者邪盛也﹐其脈沈微者血虛也﹐盛者損之則安﹐虛者益之則愈﹐仲景凡言發汗後﹐以外無表證﹐內無熱證﹐止余身疼而已﹐若脈稍浮盛﹐則爲表邪未盡解﹐今言脈沈遲﹐此血虛而致然也﹐故加人參生薑芍藥以養血。服麻黃湯後﹐不可誤用桂枝﹐及飲水灌水過多一法。麻杏甘石湯方。治喘飲水灌水。麻黃﹝四兩去節﹞﹑杏仁﹝五十个﹐去皮尖﹞﹑甘艸﹝二兩炙﹞﹑石膏﹝半斤﹐碎﹐綿裹﹞﹐右四味﹐以水七升﹐先煮麻黃﹐減一升﹐去上沫﹐內諸藥﹐煮取二升﹐去滓﹐溫服一升。本麻黃湯證﹐誤下表邪未盡﹐气逆變喘一法。麻黃杏仁甘艸石膏湯。誤下變喘。方同前。服麻黃湯後﹐有陽气暴虛﹐叉手自冒心悸﹐及耳聾無聞﹐二法。桂枝甘艸湯方。桂枝﹝四兩去皮﹞﹑甘艸﹝二兩炙﹞﹐右二味﹐以水三升﹐煮取一升﹐去滓頓服。按心下悸﹐及耳聾無聞﹐皆陽气暴虛﹐仲景止用桂枝甘艸二味﹐補虛之義﹐顯明易見﹐如二證大虛﹐又必多用人參矣﹐服麻黃湯後﹐有陽气暴虛﹐陰邪上逆﹐臍下悸﹐腹脹滿﹐二法。茯苓桂枝甘艸大棗湯方。欲作奔豚﹐預伐其邪。茯苓﹝半斤﹞﹑桂枝﹝四味﹐去皮﹞﹑甘艸﹝二兩炙﹞﹑大棗﹝十二枚劈﹞﹐右四味﹐以甘瀾一斗﹐先煮茯苓﹐減二升﹐內諸藥﹐煮取三升﹐去滓﹐溫服一升﹐日三服﹐作甘瀾法﹐取水三斗﹐置大盆內﹐以杓揚之﹐水上有珠子五十千顆﹐相逐取用之。厚朴生薑甘艸半夏人參湯方。汗後腹脹滿。厚朴﹝半斤去皮炙﹞﹑生薑﹝半斤切﹞﹑半夏﹝半斤洗﹞﹑人參﹝一兩﹞﹑甘艸﹝四兩炙﹞﹐右五味﹐以水一斗﹐煮取三升﹐去滓﹐溫服一升﹐日三服。服麻黃湯後﹐不繇誤下﹐津幹飲結﹐胃困變痞一法。生薑瀉心湯方。生薑﹝四兩﹐切﹞﹑甘艸﹝三兩炙﹞﹑人參﹝三兩﹞﹑漧薑﹝一兩﹞﹑黃芩﹝三兩﹞﹑半夏﹝半斤洗﹞﹑黃連﹝一兩﹞﹑大棗﹝十二枚劈﹞﹐右八味﹐以水一斗﹐煮取六升﹐去滓﹐再煎取三升﹐溫服一升﹐日三服。誤下成痞﹐用瀉心湯方次第不同四法。一法誤下後﹐再誤下﹐客熱虛痞﹐用甘艸瀉心湯。一法誤下後﹐復發汗惡寒﹐先解表﹐用大黃黃連瀉心湯。一法上有陰气﹐協熱邪作痞﹐用大黃黃連瀉心湯矣﹐而陰气乘陽虛作痞﹐用附子瀉心湯。一法心下滿﹐而不痛者﹐用半夏瀉心湯。甘艸瀉心湯方。甘艸﹝四兩﹞﹑黃芩﹝三兩﹞﹑半夏﹝半斤洗﹞﹑大棗﹝十二枚劈﹞﹑漧薑﹝一兩﹞﹑黃連﹝一兩﹞﹐右六味﹐以水一斗﹐煮取六升﹐去滓﹐再煎取三升﹐溫服一升﹐日三服。病在表而反下之﹐則逆矣﹐下而虛其中气﹐則表邪乘之而入﹐虛不任邪﹐今人謂之挾熱利也﹐火性急速﹐榖𨿽入而未及化﹐故谷不化﹐虛陽上迫﹐故令腹中雷鳴。中虛不能化气﹐故令痞鞕而滿﹐胃虛客气上逆﹐故令漧嘔﹐心煩不得安﹐人參甘艸大棗﹐胃虛之聖藥也﹐半夏漧薑﹐嘔逆之聖藥也﹐黃連黃芩﹐痞熱之聖藥也。相傳伊尹湯液﹐原有甘艸瀉心湯﹐治證同上﹐仲景本此方﹐而但去人參﹐可見先哲皆有祖述﹐不似後人一味臆騁。﹝此云去人參﹐未是﹞。海云﹐伊尹湯液﹐此湯七味﹐今監本無人參﹐脫之也﹐此爲定衡。大黃黃連瀉心湯方。大黃﹝二兩﹞﹑黃連﹝一兩﹞﹐右二味﹐以麻沸湯二升﹐漬之須臾﹐絞去滓﹐分溫再服。按結胸之脈沈實﹐其病謂之實邪﹐故下之也急﹐痞气之脈﹐關脈必浮﹐其病謂之虛邪﹐故下之也緩﹐彼用大黃則煎之﹐乃取其气味厚﹐此用大黃卽漬之﹐取其气味薄也。大黃乃足太陰﹐手足陽明﹐手足厥陰﹐五經血分之藥﹐凡病在五經之血分者﹐宜用之﹐若在气分用之﹐是謂誅伐無過矣﹐故仲景言治心下痞滿﹐按之軟者﹐用大黃黃連瀉心湯主之﹐此正瀉脾胃之濕熱﹐非瀉心也﹐病發於陰而反下之﹐則作痞滿﹐乃寒傷榮血﹐邪气乘虛結於上焦﹐胃之上脘在於心﹐故曰瀉心﹐實瀉脾也﹐素問云﹐太陰所至爲痞滿﹐又云濁气在上﹐則生8250脹是矣﹐病發於陽﹐而反下之﹐則成結胸﹐乃熱邪陷入血分﹐亦在上脘分野﹐大陷胸湯丸﹐皆用大黃﹐亦瀉脾胃血分之邪﹐而降其濁气也﹐若結胸在气分﹐則只用小陷胸湯﹐痞滿在气分﹐則用瀉心湯矣。﹝8250音嗔﹐肉脹起也﹞。麻沸湯卽熱湯﹐一名百沸湯﹐一名太和湯﹐味甘平無毒﹐主治助陽气﹐通經絡。附子瀉心湯方。大黃﹝二兩﹞﹑黃連﹝一兩﹞﹑黃芩﹝一兩﹞﹑附子﹝一枚﹐炮去皮﹐別煮取汁﹞﹐右四味﹐初三味﹐以麻沸湯二升漬之﹐絞去滓﹐內附子汁﹐分溫再服。按心下滿而痛者﹐爲實﹐爲結胸鞕滿不痛者﹐爲虛﹐爲痞气﹐不滿不痛﹐但煩悶者﹐爲支結﹐保命集云﹐脾不能行气於四藏﹐結而不散﹐則爲痞﹐大抵諸痞皆熱也﹐故攻痞之藥皆寒劑﹐其一加附子﹐是以辛熱佐其寒涼﹐欲令開發痞之拂鬱結滯﹐非攻寒也﹐先發汗﹐或下後﹐陽气虛﹐故惡寒汗出﹐太陽證云﹐發汗後惡寒者虛也﹐此加附子﹐恐大黃黃連損其陽也﹐非補虛也。半夏瀉心湯方。半夏﹝半斤﹐冼﹞﹑黃芩﹝三兩﹞﹑漧薑﹝三兩﹞﹑甘艸﹝三兩﹞﹑人參﹝三兩﹞﹑黃連﹝一兩﹞﹑大棗﹝十二枚﹐劈﹞﹐右七味﹐以水一斗﹐煮取六升﹐去滓﹐再煎取三升﹐溫服一升﹐日三服。按至於下後﹐邪气傳裏﹐亦有陰陽之異﹐若下後陽邪傳裏者﹐則結於胸中爲結胸﹐以胸中爲陽受气之分﹐與大陷胸湯﹐以下其結﹐陰邪傳裏者﹐則畱於心下爲痞﹐以心下爲陰受气之分﹐與半夏瀉心湯﹐以通其痞。服瀉心湯﹐痞不解﹐煩渴﹐小便不利﹐用五苓兩解表裏一法。前第九條﹐五苓湯方﹐兩解表裏﹐於此更治痞滿﹐服瀉心湯﹐復誤下﹐利不止﹐宜治下焦一法。赤石脂禹餘糧湯方。赤石脂﹝一斤﹐碎﹞﹑禹餘糧﹝一斤﹐碎﹞﹐已上三味﹐以水六升﹐煮取二升﹐去滓﹐分三服﹐下之﹐利不止者﹐下之虛其裏﹐邪熱乘其虛﹐故利﹐虛而不能禁固﹐故不止﹐更無中焦之證﹐故曰病在下焦﹐澀可以固脫﹐故用赤石脂﹐重可以鎭固﹐故用禹餘糧﹐然惟病在下焦者可以用﹐若病在中焦﹐而誤以爲虛者﹐則二物之气﹐益壞於中﹐气實者固而而濇之﹐則邪無自而泄﹐必增腹脹且痛矣﹐愼之愼之。再按難經曰﹐中焦者﹐在胃中脘﹐主腐熟水榖﹐下焦者﹐當膀胱上口﹐主分別淸濁﹐主出而不內﹐以傳道也﹐靈樞曰﹐水榖者常居於胃中成糟粕﹐而俱下於小腸而成下焦﹐滲而居下﹐濟泌別汁﹐循下焦而滲入膀胱焉﹐然則利在下焦者﹐膀胱不滲﹐而大腸滑脫也﹐禹餘糧甘平﹐消痞鞕﹐而鎭定其臟腑﹐赤石脂甘溫﹐固陽虛而收其滑脫也﹐若膀胱不滲﹐水谷不分﹐更當導利小便﹐令分淸之﹐使府司各行其事﹐始無餘治而愈也。汗吐下解後﹐余邪挾飲作痞﹐用旋復代赭石湯一法。旋復代赭石湯方。旋復花﹝三兩﹞﹑人參﹝二兩﹞﹑生薑﹝五兩切﹞﹑代赭石﹝一兩﹞﹑半夏﹝半斤﹐冼﹞﹑甘艸﹝三兩炙﹞﹑大棗﹝十二枚﹐劈﹞﹐右七味﹐以水一斗﹐煮取六升﹐去滓﹐再煎取三升﹐溫服一升﹐日三服。汗吐下而解﹐則中气必虛﹐虛則濁气不降而上逆﹐故作痞鞕﹐逆气上干於心﹐心不受邪﹐故噫气不除。內經宣明五气篇﹐曰五气所病﹐心爲噫﹐是也﹐旋復之咸﹐能飲痞鞕而下气﹐代赭之重﹐能鎭心君而止噫﹐姜夏之辛﹐所以散逆﹐參甘大棗之甘﹐所以補虛﹐或曰汗吐中虛﹐肺金失冷﹐肝气乘脾﹐而作上逆﹐逆气干心﹐心病爲噫﹐此方用代赭石﹐所以鎭心﹐亦所以平肝也﹐亦是究理之論。昌用此方﹐治反胃多痰﹐气逆並噦者﹐愈千人矣。傷寒下早﹐亦成結胸之證四法。一法辧大結胸﹐用大陷胸湯。熱實脈沈緊﹐心下痛﹐按之不鞕﹐水飲結在胸脇﹐主大陷胸湯。﹝原文﹞一法辧小結胸﹐用小陷胸湯。正在心下﹐按之則痛﹐脈浮微滑﹐發熱﹐微惡寒﹐頭疼微嘔﹐心下支結﹐用柴胡桂枝湯。﹝原文﹞一法熱結在裏﹐與結胸異治。一法辧邪熱在表﹐心下支結﹐但治其表。小陷胸湯方。黃連﹝一兩﹞﹑半夏﹝半升洗﹞﹑括蔞實﹝一枚大者﹞﹐右三味﹐以水六升﹐先煮括蔞﹐去滓﹐內諸藥﹐煮取二升﹐去滓﹐分溫三服。大陷胸湯方。水飲結在胸脇﹐仍用此方。方見前。柴胡桂枝湯方。不宜大小限胸之法﹐用此方。柴胡﹝四兩﹞﹑黃芩﹝一兩半﹞﹑人參﹝一兩半﹞﹑桂枝﹝一兩半﹞﹑甘艸﹝一兩﹞﹑半夏﹝二合半﹞﹑生薑﹝一兩半切﹞﹑芍藥﹝一兩半﹞﹑大棗﹝六枚劈﹞﹐右九味﹐以水七升﹐煮取三升﹐去滓﹐分溫服。辧傷寒太陽兼少陽﹐連上共五法。小柴胡湯方。柴胡﹝半斤﹞﹑黃芩﹝三兩﹞﹑半夏﹝半斤洗﹞﹑人參﹝三兩﹞﹑甘艸﹝三兩﹞﹑生薑﹝三兩切﹞﹑大棗﹝十二枚劈﹞﹐右七味﹐以水一斗二升﹐煮取六升﹐去滓﹐再煎取三升﹐溫服一升﹐日三服。傷寒四五日﹐身熱惡風﹐頭項彊脇下滿﹐手足溫而渴者﹐小柴胡湯主之。﹝原文﹞傷寒五六日﹐中風往來﹐胸脇苦滿﹐默默不欲飲食﹐心煩喜嘔﹐或胸中煩而不嘔﹐或渴或腹中痛﹐或脇下痞鞕﹐或心下悸﹐小便不利﹐或不渴﹐身有微熱﹐或欬者﹐小柴胡湯主之。﹝原文﹞﹝加減去﹞若胸中煩滿而不嘔﹐去半夏人參﹐加括蔞實一枚。若渴者﹐去半夏﹐加人參﹐合前成四兩半﹐括蔞根四兩。若腹中痛﹐去黃芩﹐加茯苓四兩。若不渴﹐外有微熱者﹐去人參﹐加桂枝三兩﹐溫服取微汗愈。若欬者﹐去人參大棗生薑﹐加五味子半升﹐漧薑二兩。經曰﹐傷寒中風有柴胡證﹐但見一證便是﹐不必悉具﹐邪在表則寒﹐邪在裏則熱﹐今邪在半表半里之間﹐未有定處﹐是以寒熱往來也﹐邪在表則心腹不滿﹐邪在裏則心腹脹滿﹐今止言胸脇苦滿知邪气在表裏也﹐經曰﹐陽入之陰則靜﹐默默者﹐邪方自表之裏﹐在表裏之間也﹐能食不能食﹐煩不煩﹐嘔不嘔﹐皆然邪初入裏未有定處﹐則所處不一﹐故有或爲之證﹐柴胡證﹐但見一證便是﹐不必悉具﹐正指此或爲之證也。傷寒陽脈澀陰脈弦﹐法當腹中急痛者﹐先與小建中湯﹐不瘥者﹐與小柴胡湯主之。﹝原文﹞小建中湯方。方見前。服小建中湯不瘥者﹐蓋少陽屬木﹐其脈弦﹐木盛則土受克﹐故澀而急痛也﹐故伐木以救土也。柴胡桂枝榦姜湯方。柴胡﹝半斤﹞﹑桂枝﹝三兩去皮﹞﹑漧薑﹝三兩﹞﹑黃芩﹝三兩﹞﹑括蔞根﹝四兩﹞﹑牡蠣﹝三兩熬﹞﹑甘艸﹝二兩炙﹞﹐右七味﹐以水一斗二升﹐煮取六升﹐去滓﹐再煎取三升﹐溫服一升﹐日三服﹐初服微煩﹐後服汗出便愈。按已發汗﹐而復下之﹐𨿽不失先發後攻之序﹐及當汗而反下之宜﹐然旣汗之﹐邪當自散﹐若不待其全解後﹐內實而復下之﹐是猶傷於早也﹐烏得不結﹐然已發汗﹐則邪勢已衰﹐𨿽或失之下早﹐故結亦當微也。傷寒五六日﹐已發汗﹐而復下之﹐胸脇滿微結﹐小便不利﹐喝而不嘔﹐但頭汗出﹐往來寒熱心煩者﹐此爲未解也﹐柴胡桂枝榦姜湯主之。﹝原文﹞太陽病﹐十日以去﹐脈浮細而嗜臥者﹐外解已也﹐設胸滿脇痛者﹐與小柴胡湯﹐脈浮者﹐用麻黃湯。﹝原文﹞脈微細而嗜臥者﹐大邪已退﹐血气乍虛﹐而支體倦怠也﹐胸滿脇痛﹐則少陽未除﹐故與小柴胡以和之﹐脈但浮則邪還表﹐故與麻黃以發之。柴胡加龍骨牡蠣湯方。柴胡﹝四兩﹞﹑半夏﹝二合洗﹞﹑龍骨﹝一兩半﹞﹑人參﹝一兩半﹞﹑茯苓﹝一兩半﹞﹑鉛丹﹝一兩半﹞﹑桂枝﹝一兩半﹐去皮﹞﹑生薑﹝一兩半﹞﹑大黃﹝二兩﹞﹑牡蠣﹝一兩半﹞﹑大棗﹝六枚﹐劈﹞﹐右十一味﹐以水八升﹐煮取四升﹐內大黃﹐切如碁子﹐更煮一二沸﹐去滓﹐溫服一升。辧下後胸滿煩驚﹐身重困篤﹐用此湯。﹝原文﹞病久脈代結心動悸﹐宜補胃生津﹐兼散邪﹐用炙甘艸湯一法。炙甘艸湯方。甘艸﹝四兩﹐炙﹞﹑生薑﹝三兩切﹞﹑桂枝﹝三兩去皮﹞﹑麥門冬﹝半斤﹞﹑麻子仁﹝半斤﹞﹑大棗﹝十二枚﹐劈﹞﹑人參﹝二兩﹞﹑生地﹝一斤﹞﹑阿膠﹝二兩﹞﹐右九味﹐以淸酒七升﹐水八升﹐先煮前藥八味﹐取三升﹐去滓﹐內膠烊消盡﹐溫服一升﹐日三服﹐一名復脈湯。誤下﹐下利不止﹐身疼痛﹐宜先救裏後救表一法。先救裏用四逆湯。四逆湯方。甘艸﹝二兩炙﹞﹑漧薑﹝一兩半﹞﹑附子﹝一枚﹞﹐右三味咀﹐以水三升﹐煮取一升二合﹐去滓﹐分溫再服﹐彊人用大附子一枚﹐漧薑三兩。服後身疼痛﹐便淸自調者﹐急救表﹐用桂枝湯。方見上篇。辧誤下﹐引邪內入﹐用梔子湯取吐﹐三法。病人糞微溏者﹐不可服。一法下後煩滿不安﹐用梔子厚朴湯。梔子厚朴湯方。梔子﹝十四枚﹐劈﹞﹑厚朴﹝四兩姜炙﹞﹑枳實﹝四兩﹐湯浸﹐去瓤炒﹞﹐已上三味﹐以水三升半﹐煮取一升半﹐去滓﹐分三服﹐溫進一服﹐得吐﹐止後服。一法誤用丸藥﹐大下身熱微煩﹐用梔子漧薑湯。梔子漧薑湯方。梔子﹝十四枚﹐劈﹞﹑漧薑﹝二兩﹞﹐右二味﹐以水三升半﹐煮取一升半﹐去滓﹐分二服﹐溫進一服﹐得吐﹐止後服。一法大下後﹐身熱心中結痛﹐用梔子豉湯。梔子鼓湯方。梔子﹝十四枚劈﹞﹑香豉﹝四合﹐綿裹﹞﹐右二味﹐以水四升﹐先煮梔子﹐得二升半﹐內豉﹐煮取一升半﹐去滓﹐分爲二服﹐溫進二服﹐得吐﹐止後服。又本方一法。發汗若下﹐煩熱胸中窒者﹐用此方。﹝原文﹞。發汗吐下後﹐虛煩不眠﹐反復顚倒懊憹者﹐用此方。﹝原文﹞又加味二法。若少气者﹐梔子甘艸豉湯。於前方內﹐加倍甘艸。若嘔者﹐梔子生薑豉湯。於前方內﹐加倍生薑甘艸。辧下後﹐復發汗之脈證﹐晝夜靜躁一法。漧薑附子湯方。晝日煩躁﹐夜而安靜﹐脈沈微﹐身無大熱者。漧薑﹝一兩﹞﹑附子﹝一枚﹐生用﹐破八片﹞﹐右二味﹐以水三升﹐煮取一升﹐去滓頓服。按用姜附二味﹐偏於辛熱者﹐恢復重虛之陽﹐而求以協和於偏勝之陰也。辧吐下後復汗﹐身爲振搖動惕﹐久成痿廢二法。茯苓桂枝白朮甘艸湯方。茯苓﹝四兩﹞﹑桂枝﹝三兩去皮﹞﹑白朮﹝二兩﹞﹑甘艸﹝二兩炙﹞﹐右四味﹐以水六升﹐煮取三升﹐去滓﹐分溫三服。辧傷寒熱瘀﹐小便反利﹐爲蓄血﹐用抵當丸一法。抵當丸方﹝上篇用抵當湯﹞。水蛭﹝二十个﹐熬﹞﹑虻虫﹝二十五个﹐熬﹐去翅﹞﹑桃仁﹝二十个﹐去皮尖﹞﹑大黃﹝二兩﹞﹐右四味﹐杵分爲四丸﹐以水一升﹐煮一丸﹐取七合﹐服晬時﹐當自下血﹐若不下﹐更服。辧傷寒風濕相搏﹐身體煩疼﹐脈證二法。桂枝附子湯方。桂枝﹝四兩﹐去皮﹞﹑附子﹝三枚﹐炮去皮﹐破八片﹞﹑生薑﹝三兩切﹞﹑甘艸﹝三兩﹐炙﹞﹑大棗﹝十二枚﹐劈﹞﹐右五味﹐以水六升﹐煮取三升﹐去滓﹐分溫三服。去桂枝加白朮湯方。大便鞕﹐小便利者﹐用此。於桂枝附子湯方內﹐去桂枝﹐加朮三兩﹐余依前法。甘艸附子湯。甘艸﹝二兩﹐炙﹞﹑附子﹝九枚﹐泡去皮臍﹞﹑白朮﹝二兩﹞﹑桂枝﹝四兩去皮﹞﹐右四味﹐以水六升﹐煮取三升﹐去滓﹐溫服一升﹐日三服﹐初服得微汗﹐則解能食﹐汗出復煩者﹐服五合﹐恐一升多者﹐宜服六七合爲妙。按上條頂傷寒﹐此條頂中風無疑﹐本文痛不可近﹐汗出短气﹐小便不利﹐惡風不欲去衣﹐或身微腫語﹐皆是中風﹐可見風寒與溫相搏﹐冬月若此﹐而風與溫濕熱濕相搏﹐夏月反若彼﹐王叔和云﹐傷寒所致太陽痙濕暍三種﹐宜應別論﹐以爲與傷寒相似﹐故此見之﹐果何說耶﹐太陽經證﹐痙濕暍居先﹐傷寒證居後﹐駭眩無定﹐乃後代咸爲取宗焉﹐傷寒書﹐誠疑而難讀之矣。辧傷寒發黃﹐有寒濕相搏三法。麻黃連軺赤小豆方。麻黃﹝二兩﹞﹑赤小豆﹝一升﹞﹑杏仁﹝四十枚﹐去皮尖﹞﹑連軺﹝二兩﹐連翹根也﹞﹑大棗﹝十二枚﹐劈﹞﹑生薑﹝二兩﹐切﹞﹑甘艸﹝一兩﹐炙﹞﹑生梓白皮﹐已上八味﹐以潦水一斗﹐先煮麻黃﹐再沸﹐去上沫﹐內諸藥﹐煮取三升﹐分溫三服﹐半日則盡。瘀血在裏﹐身必發黃﹐用前方。﹝原文﹞茵陳蒿湯方。茵陳蒿﹝六兩﹞﹑梔子﹝十四枚﹐劈﹞﹑大黃﹝三兩﹞﹐右三味﹐以水一斗﹐先煮茵陳﹐減六升﹐內二味﹐煮取三升﹐去滓﹐分溫三服﹐小便當利﹐若尿如皂角汁狀﹐色正赤﹐一宿腹減﹐黃從小便去也。身黃如橘子色﹐小便不利﹐腹微滿者﹐用前方。﹝原文﹞梔子柏皮湯方。梔子﹝十五枚﹐劈﹞﹑甘艸﹝一兩炙﹞﹑黃蘗﹝一兩﹞﹐右三味﹐以水四升﹐煮取一升半﹐分溫再服。身黃發熱者用前方。按熱巳發出於外﹐則與瘀熱不同﹐正當隨熱勢而亟散其黃﹐俾不畱於肌表也﹐前條熱瘀﹐故用麻黃﹐此條發熱﹐反不用麻黃﹐正所謂寒濕中求之﹐不盡泥傷寒之定法矣﹐此隸太陽中篇﹐惟仲景乃識其旨﹐所謂者何﹐蓋四條已發於痙濕暍三種﹐淤熱蒸黃之先﹐凡近豈能窺乎﹐至於總入陽明發黃﹐尢爲膚淺矣。附越脾湯方。麻黃﹝六兩﹞﹑石膏﹝八兩﹞﹑生薑﹝二兩﹞﹑甘艸﹝二兩﹞﹑大棗﹝十二枚﹞。太陽經風傷衛寒傷營方大靑龍湯﹐風寒兩傷﹐大綱總法。大靑龍湯。麻黃﹝六兩﹐去節﹞﹑桂枝﹝二兩﹐去皮﹞﹑甘艸﹝二兩炙﹞﹑杏仁﹝四十枚﹐去皮尖﹞﹑生薑﹝三兩切﹞﹑石膏﹝如雞子大﹐綿裹﹐碎﹞﹑大棗﹝十二枚﹐劈﹞﹐右七味﹐以水九升﹐先煮麻黃減二升﹐去上沫﹐內諸藥﹐煮取三升﹐去滓﹐溫服一升﹐取微似汗﹐汗出多者﹐溫粉撲之﹐一服汗者﹐停後服﹐汗多亡陽﹐遂虛惡風煩躁﹐不得眠也。服靑龍湯﹐厥逆筋惕肉瞤﹐此爲逆也﹐用眞武湯救之。﹝原文﹞眞武湯方。茯苓﹝三兩﹞﹑芍藥﹝三兩﹞﹑生薑﹝二兩﹐切﹞﹑白朮﹝二兩﹞﹑附子﹝一枚﹐炮﹐去皮﹐破八片﹞﹐右五味﹐以水八升﹐煮取三升﹐去滓﹐溫服七合﹐日三服。此乃少陰經之方﹐先錄於此。按成注﹐謂不久厥﹐吐利﹐無少陰裏證﹐大謬﹐無少陰證者﹐但欲寐﹐尙不止少陰疑似﹐況敢言不久厥吐利等耶。麻黃味甘溫﹐桂枝味辛熱﹐寒則傷營﹐必以甘緩之﹐風則傷衛﹐必以辛散之﹐此風寒兩傷﹐營衛俱病﹐故以甘辛相合﹐而爲發散之劑﹐甘艸味甘平﹐杏仁味甘苦﹐苦甘爲助﹐佐麻黃以發表﹐大棗味甘溫﹐生薑味辛溫﹐辛甘相合﹐佐桂枝以解肌﹐石膏味甘﹐微寒﹐而使石膏爲重劑﹐而又專達肌表者也。大靑龍湯﹐發汗之重劑﹐非桂枝所同﹐用之稍逆﹐則又有亡陽之失﹐若脈微弱﹐汗出惡風者﹐不可服﹐服之﹐則厥逆筋惕肉瞤﹐此爲逆也。傷寒發熱惡寒﹐煩躁﹐身心無柰者﹐發汗則愈﹐譬若亢熱已極﹐一雨而涼﹐其理可見也﹐若見其躁熱﹐投以寒涼﹐其害豈勝言哉。中風脈浮緊﹐傷寒脈浮緩﹐仲景以靑龍對之﹐證候與脈相對﹐無不應手而愈。風傷衛﹐衛气也﹐寒傷榮﹐榮血也﹐榮行脈中﹐衛行脈外﹐寒邪居脈中﹐非特營受病﹐邪自內作﹐則並與衛气犯之﹐則浸淫入骨﹐亦自有淺深也。太陽中風﹐脈浮緊﹐發熱惡寒﹐身疼痛﹐不汗出而煩躁者﹐大靑龍湯主。﹝原文﹞傷寒脈浮緩﹐身不疼﹐但重﹐乍有輕時﹐無少陰證者﹐前湯發之。﹝原文﹞大靑龍湯﹐仲景治傷寒發熱﹐惡寒煩躁者則用之﹐夫傷寒邪气在表﹐不得汗出﹐其人煩躁不安﹐身心無如之柰何﹐如脈浮緊﹐或浮數者﹐急用此湯﹐發汗則愈﹐若不浮緊而數﹐無惡寒身疼者﹐亦不可用﹐所以脈證不明者﹐多不敢用也。仲景治傷寒﹐一則桂枝﹐二則麻黃﹐三則靑龍﹐桂枝治中風﹐麻黃治傷寒﹐靑龍治中風見寒脈﹐傷寒見風脈﹐三者如鼎立﹐人皆能言之﹐而不曉前人處方用藥之意﹐故醫遂多不用﹐昌謂脈緩而浮者中風也﹐故嗇嗇惡風﹐淅淅惡寒﹐翕翕發熱﹐仲景以桂枝對之﹐脈緊而嗇者傷寒也﹐故有頭痛發熱﹐身疼腰痛﹐骨節疼痛﹐惡寒無汗而喘﹐仲景以麻黃對之﹐至於中風脈浮緊﹐傷寒脈浮緩﹐仲景皆以靑龍對之﹐昌爲究之﹐風傷衛﹐則風邪干陽﹐陽气不固﹐發越而爲汗﹐是以自汗﹐是表虛﹐故仲景用桂枝以發其邪﹐芍藥以和其血﹐蓋中風則病在脈之外﹐其病稍輕﹐𨿽同曰發汗﹐實解肌之藥耳﹐所以仲景於桂枝證云﹐令半身﹝僅﹞﹝僅﹞微似有汗﹐不可如水淋漓﹐病必不除﹐可知中風﹐不可大發汗﹐汗過則反動營血﹐邪气乘虛襲之﹐故病不除也﹐寒傷營﹐則寒邪入陰血﹐而營行脈中者也﹐寒邪居脈中﹐非特營受病﹐邪自內作﹐則並與衛气犯之﹐久則浸淫入骨﹐是以汗不出而熱﹐齒齕而煩冤﹐仲景以麻黃髮其汗﹐又以桂枝助其發散﹐欲滌除內外之邪營衛之病耳﹐大抵二藥皆發汗﹐以桂枝發其衛之邪﹐麻黃開營衛之病﹐治自有淺深也﹐何以驗之﹐觀仲景第十九證云﹐病當自汗出者﹐此爲營气和﹐營气和者﹐外不諧﹐以衛气不共營气和諧故也﹐以營行脈中﹐衛行脈外﹐復發其汗﹐營衛和則愈﹐宜桂枝湯﹐又四十七證云﹐發熱汗出﹐此爲營弱衛彊﹐故使汗出﹐欲救邪風者﹐宜桂枝湯﹐是知中風汗出者﹐營和而衛不和﹐又第一卷

云﹐脈浮而緊﹐浮則爲風﹐緊則爲寒﹐風則傷衛﹐寒則傷營﹐俱病者卽煩疼﹐當發其汗﹐是知傷寒浮緊者﹐營衛俱病也﹐此麻黃湯中並用桂枝﹐此仲景之言也﹐至於靑龍﹐𨿽治傷風且寒脈﹐傷寒見風脈之病﹐然仲景又云﹐陽微惡風者﹐不可服﹐服之厥逆﹐便有筋惕肉瞤之癥﹐故靑龍一證﹐尢難用藥﹐須是形證諦當﹐然後可行。熱盛而煩﹐手足自溫﹐脈浮而緊﹐此傷風見寒脈也﹐不煩少熱﹐四肢微厥﹐脈浮而緩﹐此傷寒見風脈也﹐二者爲營衛俱病﹐法宜大靑龍湯。小靑龍湯方。麻黃﹝去節﹞﹑桂枝﹑芍藥﹝酒炒﹞﹑細辛﹑甘艸﹝炙﹞﹑漧薑﹝各三兩﹞﹑半夏﹑五味﹝半升﹞。傷寒表不解﹐心下有水气﹐漧嘔發熱而欬﹐或渴或利或噎﹐或小便不利﹐少腹滿﹐或喘者﹐小靑龍湯主之。﹝噎音謁﹐食質气不通也。原文﹞傷寒心下有水气﹐欬而微喘﹐發熱不渴﹐服已渴者﹐此寒去欲解也﹐小靑龍湯主之﹐﹝原文﹞。或問小靑龍與小柴胡證﹐皆嘔而發汗﹐表裏之證﹐大槪彷佛﹐何故二方用藥之不同﹐曰夫傷寒表不解﹐裏熱未甚﹐而渴欲飲水﹐不能多﹐不當與之﹐以腹中熱尙少﹐而不能消﹐水飲停蓄﹐故作消證﹐然水寒作病﹐非溫熱之劑不能解﹐故用小靑龍發汗散水﹐原其理初無裏證﹐因水寒以致然也﹐若小柴胡湯﹐則系傷寒發熱之邪傳裏﹐在於半表半里之間﹐熱气內攻﹐故生諸證﹐是二證﹐𨿽曰表裏俱病﹐至其中之寒熱﹐則全不同﹐故用藥有姜桂柴苓之異耳。漧薑附子湯方。漧薑﹑附子。下之後﹐復發汗煩躁﹐不得眠者﹐漧薑附子湯主之。﹝原文﹞此當與梔子鼓湯證參看﹐蓋下後煩不得眠﹐一也﹐而用藥有寒熱不同故爾。服姜附湯有二法﹐一法當熱服﹐手少陰心也﹐水包火﹐熱服以接心火﹐身表寒盛﹐外火少也﹐寒從外生﹐熱從內消﹐譬如凍死﹐寒在外也﹐一法當寒服﹐足少陰腎也﹐寒邪入水﹐令冷服以類腎水﹐身表微熱﹐內水多也﹐熱從外生﹐寒從內消﹐譬如飲冷﹐寒在內也。麻黃杏仁甘艸石膏湯方。方見前。發汗後﹐汗出而喘﹐無大熱者﹐麻黃杏仁甘艸石膏湯主之。﹝原文﹞予觀仲景常言發汗後﹐乃表邪悉解﹐止餘一證而已﹐故言不可更行桂枝湯﹐今汗出而喘﹐無大熱﹐乃上焦余邪未解﹐當用此方以散之﹐夫桂枝加厚朴杏仁湯﹐乃桂枝證悉具﹐而加喘者用之﹐注言汗出而喘﹐以爲邪气壅甚﹐非桂枝所能發散﹐此誤也﹐況身無大熱﹐更無證﹐何故復言表邪必盛﹐其後章下後﹐不可更行桂枝湯條下﹐注曰﹐汗下𨿽殊﹐其不當損正气則一﹐其言有至理存焉﹐可見汗後所注之誤矣﹐大抵當時因事發機﹐前後失於照應﹐故有此等之獘也。桂枝甘艸湯方。桂枝﹑甘艸﹑大棗。發汗過多﹐其人叉手﹐自冒心﹐心下悸﹐欲得按者﹐桂枝甘艸湯主之。﹝原文﹞悸心動也﹐怔怔忪忪﹐不能自安也﹐有气虛而悸﹐陽气內弱﹐心下空虛也﹐有停水飲而悸﹐心爲火而惡水﹐水旣內停﹐心不自安也﹐有汗下後而悸﹐汗爲心液﹐汗去心虛﹐如魚離水在﹐故悸與驚不同。茯苓甘艸大棗湯方。茯苓﹑桂枝﹑甘艸﹑大棗。發汗後﹐其人臍下悸者﹐欲作奔豚﹐茯苓甘艸大棗湯主之。﹝原文自明﹞厚朴生薑半夏甘艸人參湯方。厚朴﹑生薑﹑半夏﹑甘艸﹑人參汗後腹脹滿者﹐前湯主之。﹝原文自明﹞或問太陽篇中﹐發汗後諸證﹐不言太陽病﹐固所當然﹐亦合列於傷寒之右﹐何故止言發汗後腹脹者﹐厚朴半夏甘艸人參湯主之﹐曰凡言發汗後者﹐以外無表證﹐裏無別邪﹐止有腹痛一事而已﹐除此之外﹐卽獲全安﹐夫傷寒二字﹐豈可易言哉﹐其傳變吉凶﹐猶反掌耳﹐可與所餘一證而並例哉﹐亂其諸汗後﹐不殊此意。芍藥甘艸附子湯方。芍藥﹑甘艸﹑附子。發汗病不解﹐反惡寒者虛故也﹐芍藥甘艸附子湯主之。﹝原文自明﹞四逆湯方。方見前。發汗若下之﹐病仍不解煩躁者﹐茯苓四逆湯主之。﹝原文﹞五苓散方。方見前。太陽病﹐發汗後﹐大汗出﹐胃中幹﹐煩躁不得眠﹐欲得飲水者﹐少少與飲之﹐令胃气和則愈﹐若脈浮﹐小便不利﹐微熱消渴者﹐與五苓散主之。﹝原文﹞水道爲熱所蔽﹐故令小便不利﹐小便不利﹐則不能運化津液﹐故令渴﹐水無當於五味﹐故用淡以治水﹐茯苓豬苓澤瀉白朮﹐𨿽有或潤或燥之殊﹐然其爲淡則一也﹐故均足以利水﹐桂性辛熱﹐辛熱則能化气﹐內經曰﹐膀胱者州都之官﹐津液藏焉﹐气化則能出矣﹐此用桂之意也﹐濁陰旣出下竅﹐則淸陽自出上竅﹐又熱隨溺而泄﹐則渴不治可以自除﹐𨿽然小便不利﹐亦有因汗下之後﹐內亡津液而致者﹐不可彊以五苓散利之﹐彊利之﹐則重亡津液﹐益虧其陰﹐故曰大下之後﹐復發汗﹐小便不利者﹐亡津液故也﹐勿治之﹐得小便利必自愈﹐師又曰﹐太陽隨經之邪﹐直達膀胱﹐小便不利﹐其人如狂者﹐此太陽之邪﹐不傳他經自入其府也﹐五苓散主之﹐是使陽邪由溺而泄耳。發汗見脈浮數﹐煩渴者﹐五苓散主之。﹝原文﹞按太陽標病﹐傳入標之本﹐發渴溺不利﹐以此散導之﹐邪自膀胱而出也﹐若未渴﹐用五苓散﹐反引邪气入裏﹐而不能解也﹐故易老云﹐卽太陽經下藥也﹐若傷寒太陽脈緊而渴者﹐不宜用此。中風發熱﹐六七日不解而煩﹐有表裏證﹐欲飲水﹐水入則吐者﹐名曰水逆﹐五苓散主之。本以下之故﹐心下痞﹐與瀉心傷﹐痞不解﹐其人渴而口躁煩﹐小便不利者﹐五苓散主之。太陽病﹐寸緩關浮尺弱﹐其人發熱汗出﹐復惡寒不嘔﹐但心下痞者﹐此以醫下之也﹐如其不下者﹐病人不惡寒﹐而渴者﹐此轉屬陽明也﹐小便數者﹐大便必鞕﹐不更衣﹐十日無所苦也﹐渴欲飲水﹐少少與之﹐但以法救之﹐宜五苓散。﹝原文﹞或問上條云﹐小便數者大便必鞕﹐不更衣十日﹐無所苦也﹐嘗有四五日﹐六七日﹐不大便者﹐卽爲攻之﹐今言十日不更衣﹐而不用攻伐﹐何也﹐曰此非結熱﹐乃津液不足﹐𨿽十日不更衣﹐亦無所苦也﹐經曰陽明病﹐本自汗出﹐醫更重發汗﹐病已瘥﹐尙微煩不了了者﹐此大便必鞕故也﹐以亡津液﹐胃中幹躁﹐故令大便鞕﹐當問其小便日幾行﹐本小便日三四行﹐今日再行﹐卽知大便不久出﹐爲小便數少﹐以津液足胃中﹐故知不久大便也﹐夫不便者﹐若有潮熱讝語可下之證者﹐然後可以攻之﹐其不大便﹐而無諸下證者﹐此津液不足﹐須當自審﹐愼勿以日數久﹐而輒爲攻下也。五苓散﹐爲太陽裏之下藥也﹐太陽髙則汗發之﹐下則引而竭之﹐渴者邪入太陽裏也﹐當下之﹐使從膀胱出也。腎燥膀胱熱﹐小便不利﹐此藥主之﹐小便利者不宜用﹐然太陽病﹐熱而渴﹐小便𨿽利﹐亦宜五苓散主之。當服不服﹐則生何證﹐答曰﹐當服不服﹐則榖消水去﹐必致陽明躁火﹐郁胃發黃﹐故有調胃湯證﹐此太陽入本﹐失下也﹐由不曾服五苓散故也。不當服﹐服之則生何證﹐答曰﹐不當服而服之﹐是爲犯本﹐小便彊利﹐津液重亡﹐侵陽之極﹐則侵陰而成血證也﹐輕則桃仁承气湯﹐重則抵當湯﹐故五苓散﹐調和陰陽者也﹐乃太陽陽明之間﹐故爲調和之劑﹐酒毒小便赤澀﹐宜五苓散﹐但熱在中焦﹐未入太陽之本﹐小便自利而淸﹐乃津液已行者﹐若與五苓散利之﹐則重涸腎水﹐不惟重涸腎水﹐而酒毒之熱﹐亦不能去﹐以故上下不通﹐而溺濇﹐則爲發黃證也﹐若入血室﹐則爲蓄血﹐用五苓散以瀉濕熱。太陽證﹐傷寒自外入﹐其標本有二說﹐以主言之﹐膀胱爲本﹐經絡爲標﹐以邪言之﹐先得者爲本﹐後得者爲標﹐此乃客邪之標本也﹐治當從容之標本。又小腸火爲本﹐膀胱水爲標﹐乃寒毒之气﹐從標入本﹐邪與手經相合﹐而下至膀胱﹐五苓主之﹐以方內桂枝陽中之陽﹐茯苓陽中之陰﹐相引而下於本﹐導出邪气。

手經自上之下足經丙火壬水

小腸自下之上膀胱火邪之气﹐從下之上﹐以內爲本﹐水中有火﹐火爲客气﹐當再責其本﹐兩腎相通﹐又在下部﹐責在下焦﹐下焦如瀆﹐相火明也﹐生地黃黃蘗主之﹐邪從本受﹐下焦火邪﹐遺於小腸﹐是熱在下焦﹐塡塞不便﹐自內而之外也﹐蓋生地黃蘗黃連﹐乃陰中之陽﹐爲裏之表藥﹐若五苓之桂朮澤瀉豬苓茯苓﹐乃陽中之陰﹐爲表之裏藥也。治酒病宜發汗﹐若止以五苓利小便﹐炎焰不肯下行﹐故曰火郁則發之﹐辛溫則散之﹐是從其火體也﹐乃知利小便﹐濕去熱不去﹐動大便﹐尢爲疏遠﹐大便者有形質之物﹐酒者無形﹐水也﹐從發而汗之﹐最爲之近﹐以使濕熱俱去﹐蓋治以辛溫﹐發其火也﹐佐以苦寒﹐除其濕也。茯苓甘艸湯方。茯苓﹑桂枝﹝二兩﹞﹑甘艸﹝一兩﹞﹑生薑﹝一兩﹞。傷寒汗出而渴者﹐五苓散主之﹐不渴者﹐茯苓甘艸湯主之。﹝原文﹞傷寒厥而心下悸者﹐宜先治水﹐當服茯苓甘艸湯﹐卻治其厥﹐不爾水漬入胃﹐必作利也。﹝原文﹞金匱要略曰﹐水停心下﹐甚者則悸﹐厥𨿽寒勝﹐然以心下悸爲水飲內甚﹐先與此湯治其水﹐而後治其厥﹐若先治厥﹐則水飲浸漬入胃﹐必作下利。凡治悸﹐其法或鎭固之﹐或化散之﹐惟飲之爲悸﹐甚於他邪﹐𨿽有餘邪﹐必先治悸﹐何者以水停下﹐無所不入﹐侵於肺爲喘嗽﹐傳於胃爲穢噎﹐溢於皮膚爲腫﹐漬於腸間爲利﹐其厥之病甚重﹐猶先治水﹐況病之淺者乎。白虎湯方。石膏﹝一斤﹞﹑知母﹝六兩﹞﹑甘艸﹝二兩﹞﹑粳米﹝六合﹞。傷寒脈浮滑﹐此表有實﹐裏有寒﹐白虎湯主之。﹝原文﹞按前篇云諸熱在裏﹐表裏俱熱者﹐白虎湯主之﹐又曰其表不解﹐不可與白虎湯﹐此云脈浮滑﹐表有實﹐裏有寒者﹐必表裏字訛耳﹐又陽明一證云﹐脈浮遲﹐表虛裏寒﹐四逆湯主之﹐又少陰一證云﹐裏寒外熱﹐通脈四逆湯主之﹐以此相參﹐其訛益明矣﹐又陽明篇曰﹐脈浮而疾者﹐小承气湯﹐旣用承气湯﹐是裏熱也﹐又厥陰篇曰﹐脈滑而厥者﹐裏有熱﹐白虎湯主之﹐是爲滑爲裏熱也明矣﹐況知母石膏﹐豈應以水濟水﹐成氏隨文釋之謬也。海云﹐此表有熱﹐裏有寒﹐非寒冷之寒﹐寒邪之寒﹐亦自有理可思。傷寒脈浮而厥者﹐裏有熱也﹐白虎湯主之。﹝厥陰原文﹞粳米本艸諸家﹐共言益脾胃﹐如何白虎湯用之入肺﹐以其陽明爲胃之經﹐色爲西方之白﹐故入肺也﹐然治陽明之經﹐卽在胃也﹐色白味甘寒﹐入手太陽﹐又少陰證﹐桃花湯﹐用此甘以補正气﹐竹葉石膏﹐用此甘以補不足﹐垣云﹐身以前﹐胃之經也﹐胸胃肺之室也﹐邪在陽明﹐肺受火制﹐故用辛寒以淸肺﹐所以號爲白虎湯也。活人云﹐謂白虎湯治中暍﹐汗後一解表藥耳﹐非正傷寒藥也﹐而夏日陰气在內﹐白虎尢宜戒之﹐夫白虎湯﹐具載仲景之書﹐證治昭然明白﹐何爲非正傷寒之藥也﹐況傷寒論﹐言無表證者﹐可與白虎湯﹐今云汗後一解表藥耳﹐於法旣無表證﹐何解之有﹐又曰﹐夏月陰气在內﹐白虎尢宜戒之﹐而明理論﹐又云﹐立秋後不可服﹐秋則陰气半矣﹐白虎大寒﹐若不能禁﹐服之而爲噦逆不能食﹐或虛羸者有矣﹐夫傷寒之法﹐有是證則投是藥﹐安可拘於時而爲治哉﹐假如秋冬之間﹐患傷寒﹐身如表證﹐而大煩渴﹐於法合用白虎湯﹐茍拘其時﹐何以措手﹐若以白虎爲太寒﹐其承气又何宜於冬月耶﹐旣以夏宜戒﹐秋不可行﹐然則宜乎何時也﹐𨿽然﹐經云必先歲气﹐無伐天和﹐此言常也﹐假如賊邪變出陰陽寒暑﹐亦當捨時而從證﹐豈可以時令拘哉。三陽合病﹐腹滿身重﹐難以轉側﹐口不仁而面垢﹐讝語遺尿﹐發汗則讝語﹐下之則額上生汗﹐手足逆冷﹐自汗出者﹐白虎湯主之。﹝原文﹞垣云﹐入足陽明﹐手太陽﹐味苦寒潤﹐治有汗骨蒸﹐腎經气勞﹐瀉心﹐仲景用此治不得眠者﹐煩躁也﹐煩者肺也﹐躁者腎也﹐以石膏爲君主﹐佐以知母之苦寒﹐以淸腎之源﹐緩以甘艸粳米之甘﹐而使不速下也﹐經云﹐胸中有寒者﹐瓜蒂散吐之﹐又云﹐表熱裏寒者﹐白虎湯主之﹐瓜蒂知母﹐味皆苦寒﹐而治胸中寒﹐及裏寒何也﹐答曰﹐成無已注云﹐卽傷寒寒邪之毒﹐爲熱病也﹐讀者要逆識之﹐如論語言亂臣十人﹐書曰惟以亂臣﹐其能亂而四方﹐亂皆治也﹐乃治寒者也﹐故云亂民﹐亂四方也﹐仲景所言寒之一字﹐舉其初而言之﹐熱病在其中矣﹐若以寒爲寒冷之寒﹐無復苦寒之劑﹐兼言白虎證﹐脈﹐尺寸俱長﹐則熱可知矣。白虎加人參湯五法。藥卽湯見。許云﹐有人初病嘔吐﹐俄爲醫者下之﹐已七八日而內外發熱﹐予診之曰﹐嘗用白虎加人參湯﹐或曰旣吐復下﹐且重虛矣﹐白虎何用乎﹐予曰仲景云﹐若吐下後七八日不解﹐熱結在裏﹐表裏俱熱者﹐白虎加人參湯﹐正相當也﹐蓋嘔吐者﹐熱畱胃脘﹐而致令虛火上逆﹐三投湯而愈﹐仲景旣云﹐傷寒若吐若下後﹐七八日不解﹐表裏俱熱者﹐白虎加人參湯主之﹐又云傷寒脈浮﹐發熱無汗﹐其表不解﹐不可與白虎﹐又曰脈浮滑﹐此以表有熱﹐裏有寒﹐白虎加人參湯主之﹐國朝林億校正﹐謂仲景於此﹐表裏自差矣﹐余謂不然﹐大抵白虎能除傷寒中暍﹐表裏發熱﹐故前後二證﹐或云表裏俱熱﹐或云表熱裏寒﹐皆可服之﹐一種脈浮無汗﹐其表不解﹐全是麻黃與葛根證﹐安可行自虎也﹐林億見所稱表裏不同﹐便謂之差﹐是亦不思之過也。張云﹐用藥有遲速之獘﹐故設法以關防﹐法有關防不盡者﹐則著方以拯治也﹐便如上二條﹐前條乃仲景設法以關防也﹐後條乃傷寒病﹐若吐若下後﹐七八日不解﹐熱結在裏﹐表裏俱熱﹐時時惡風﹐大渴口舌漧躁而煩﹐飲水數升者﹐以白虎加人參湯主之﹐此二條乃著方以拯治也﹐夫白虎湯﹐專治大煩大渴﹐古人設法之意﹐惟恐表證未罷﹐而輒用之﹐治有太速之獘﹐若背微惡寒﹐及時時惡風二證﹐其中煩渴已甚﹐非白虎不能遏也﹐必候表邪俱盡﹐未免有太遲之愆也﹐此乃法之關防不盡者﹐故著方以拯治也﹐茍不著方﹐必然違法﹐此方法之妙﹐所以不可偏廢也﹐或問白虎湯﹐仲景以表不解者﹐不可與﹐又時時惡風﹐背上惡寒者﹐此有表也﹐以白虎主之何也﹐蓋石膏辛涼﹐解足陽明本經熱﹐蒸蒸發熱﹐潮熱表裏皆熱﹐舌躁煩渴之聖藥也﹐且時時者﹐時或惡風而不常也﹐背上惡者﹐但覺微惡而不甚也﹐所以於盛熱躁渴而用﹐則無疑矣﹐若夫表證惡寒﹐常在背上﹐惡寒而加躁渴者﹐切不可用也﹐又太陽經發熱﹐而渴無汗者﹐不可與之﹐但汗後﹐脈洪大而渴者﹐則可與之﹐加少陰傷寒﹐面赤煩躁﹐身熱﹐與夫胃虛惡心﹐大便不實﹐脈弱食少﹐無大熱者﹐切不可用也﹐如誤用之﹐則傾危可立而待矣。

卷四

太陽合陽明方桂枝加葛根湯。桂枝湯加葛根。太陽病﹐項背彊﹐幾幾﹐反汗出﹐惡風者主之﹐﹝原文﹞幾幾項背拘彊之狀。按後證葛根湯﹐乃桂枝湯中加麻黃葛根也﹐其證無汗﹐故以麻黃髮之﹐此證有汗﹐故去麻黃﹐而曰桂枝加葛根湯也﹐若有麻黃﹐則亦葛根湯矣。葛根湯。桂枝湯加麻黃﹑葛根。太陽病﹐項背彊﹐幾幾﹐無汗惡風﹐葛根湯主之。﹝原文﹞風寒傷經絡之經﹐則所過但痛而已﹐未至於彊﹐風寒傷經骨之筋﹐則所過筋急彊直﹐而成剛痓﹐痓痙字之訛也﹐曰剛痓﹐無汗之名也﹐本艸云﹐輕可去實﹐葛根麻黃﹐形气之輕者也﹐此以風寒表實﹐故加二物於桂枝湯中。太陽與陽明合病者﹐必自下利﹐葛根湯主之。﹝原文﹞太陽與陽明合病﹐不下利但嘔者﹐葛根加半夏湯主之。﹝原文﹞葛根加半夏湯。方見本湯。凡合病必自下利﹐下利裏證也﹐今之庸醫﹐皆曰漏厎傷寒不治﹐仲景則以前方主之﹐蓋以邪气並於陽﹐則陽實而陰虛﹐陰虛故下利也﹐以此湯散經中表邪﹐則陽不實而陰气平﹐利不治而自止也﹐惟明者知之﹐其脈必弦而長。張云﹐凡合病皆下利﹐各從外證以別焉﹐夫太陽病﹐頭項痛﹐腰脊彊﹐陽明病﹐目疼鼻幹﹐不得臥﹐少陽病﹐胸脇痛﹐耳聾﹐凡遇兩經病證齊見﹐而下利者合病也﹐然但見一證便是﹐不必悉具也﹐仲景不言脈證﹐止言太陽與陽明合病者﹐以前章所論﹐包含已上之證﹐卽此理也﹐況各經之證﹐所見不一﹐難爲定論乎。按合病者﹐三陽合病也﹐謂二陽經﹐或三陽經﹐同俱受邪﹐相合而病﹐故曰合病﹐此病之不傳者也﹐並病者亦指三陽而言﹐並者催並督並之謂﹐前病未解﹐後病已至﹐有迫逼相並之義﹐此病之傳者也﹐且如太陽陽明並病一證﹐若並而未盡﹐是傳未過﹐尙有表證﹐仲景所謂太陽病不罷﹐面色赤﹐陽气怫郁在表﹐不得越﹐煩躁气短是也﹐猶當汗之以各半湯﹐若並之已盡﹐是謂傳過﹐仲景所謂太陽證罷﹐潮熱手足汗出﹐大便鞕而讝語者是也﹐法當下之﹐以承气湯﹐是知傳則入府﹐不傳則不入府也﹐所以仲景論太陽陽明合病﹐止出三證﹐加前太陽陽明並病﹐則言其有傳變如此也﹐然此皆三陽病耳﹐與三陰無干﹐若與三陰合病﹐卽是兩感矣﹐所以三陰無合病例也。梔豉湯。方見太陽中篇。發汗吐下後﹐虛煩不得眠者﹐主之。﹝原文下六條同﹞懊者懊惱﹐憹者鬱悶貌﹐心中懊懊惱惱﹐煩煩憹憹﹐鬱鬱不舒﹐憒憤無柰﹐此又煩悶而甚者也﹐由下後表之﹐陽邪乘內陷﹐郁而不發﹐結伏於心胸之間﹐故如是﹐按梔子色赤味苦﹐入心而治煩﹐香豉色黑味鹹﹐入腎而治躁。發汗﹐若下之而煩熱﹐胸中窒者主之。傷寒五六日﹐大下之後﹐身熱不去﹐心中結痛者﹐未欲解也﹐宜主之。陽明病﹐脈浮而緊﹐咽燥口苦﹐腹滿而喘﹐發熱汗出﹐不惡寒﹐少惡熱﹐身重﹐若發汗則燥﹐心憒憒反讝語者﹐主之。煩者气也﹐躁者血也﹐气主肺﹐血主腎﹐煩躁俱在上者﹐腎子通於肺母也﹐故用梔子以治肺煩﹐用香豉以治腎躁﹐煩躁者懊惱不得眠也。或曰﹐煩者心爲之煩﹐躁者心爲之躁﹐何煩爲肺﹐躁爲腎耶﹐夫心者君火也﹐與邪熱相接﹐上下通熱﹐金以之而躁﹐水以之而虧﹐獨存火耳﹐故肺腎與之合而煩躁焉﹐此煩𨿽肺﹐躁𨿽腎﹐其實心火爲之也。陽明病下之﹐其外有熱﹐手足溫不結胸﹐心中懊惱﹐饑不能食﹐但煩汗出者主之。下利後更煩﹐按之心下濡者﹐爲虛煩也﹐宜此湯。下利後不煩﹐爲欲解﹐若更煩而心下堅者﹐爲谷煩﹐此煩是心下濡者﹐是邪熱乘裏﹐客於胸中爲煩也﹐與此湯吐之則愈。按此湯惟吐無形之虛煩則可﹐若用之以去實﹐則非豉子所能宜矣﹐實者須瓜蒂散主之。凡服梔子湯﹐病人糞微溏者﹐不可與服之。仲景用梔子湯治煩﹐胸爲髙之分也﹐故易老云﹐輕飄而象肺﹐色赤而象火﹐故能瀉肺之火也﹐本艸不言吐﹐仲景用此爲吐者﹐梔子本非吐藥﹐爲邪气在上﹐拒而不納故令人上吐﹐邪因得以出﹐經曰﹐髙者因而越之﹐此之謂也﹐或用梔子利小便﹐實非利小便﹐淸肺也﹐肺气淸﹐而化膀胱爲津液之府﹐小便得以出也﹐本經云﹐治大小腸熱﹐幸與庚合﹐又與丙合﹐又能泄戊﹐其先入中州故也﹐去皮泄心火﹐連皮泄肺火﹐入手太陰少陰經。麻仁丸。大黃﹑枳實﹑厚朴﹑芍藥﹑麻仁﹑杏仁。趺陽脈浮而濇﹐浮則胃气彊﹐濇則小便數﹐浮濇相搏﹐大便則難﹐其脾爲約﹐麻仁九主之。﹝原文﹞成無已曰﹐約者結約之約﹐胃彊脾弱﹐約東津液不得四布﹐但輸膀胱﹐故小便數﹐而大便鞕﹐故曰脾約﹐與此丸以下脾之結躁﹐腸潤結化﹐津液入胃﹐大便利小便少而愈矣﹐愚切有疑焉﹐旣曰約﹐脾弱不能運也﹐脾弱則土虧矣﹐必脾气之散﹐脾血之耗也﹐原其所由﹐必久病大汗大下之後﹐陰血枯槁﹐內火燔灼﹐熱傷元气﹐必傷於脾﹐而成此證﹐傷元气者﹐肺金受火﹐气無所攝﹐傷脾者﹐肺爲脾之子﹐肺耗則液竭﹐必竊母气以自救﹐金耗則木寡於畏﹐土欲不傷不可得也﹐脾失轉輸之令﹐肺失傳送之官﹐宜大便祕而難下﹐小便數而無藏蓄也﹐理宜滋陰血﹐使孤陽之火不熾﹐而金行淸化﹐木邪有制﹐脾土淸健﹐而運行精液﹐乃能入胃﹐則腸潤而通矣﹐今以大黃爲君﹐枳實厚朴爲臣﹐𨿽有芍藥之養血﹐麻仁杏仁之溫潤﹐爲之佐使﹐用之熱盛而气實者﹐無有不安﹐若與熱𨿽盛﹐而气不實者﹐𨿽得暫通﹐保無有脾愈弱而腸愈燥者乎﹐後之用此方者﹐愼勿膠柱而鼓瑟。茵陳蒿湯。茵陳﹝六兩﹞﹑大黃﹝二兩﹞﹑梔子﹝十四枚﹞。陽明病﹐發熱汗出﹐此爲熱越﹐不能發黃也﹐但頭汗出﹐身無汗﹐劑頸而還﹐小便不利﹐渴飲水漿者﹐此爲瘀熱在裏﹐身必發黃﹐茵陳蒿湯主之。﹝原文。下三條同﹞傷寒八九日﹐身黃如橘子色﹐小便不利﹐腹微滿者﹐茵陳蒿湯主之。梔子柏皮湯。梔子﹑柏皮。傷寒身黃發熱者﹐梔子蘗皮湯主之。茵陳蒿湯﹐治熱濕也﹐梔子蘗皮湯﹐治躁熱也﹐如苖澇則濕黃﹐旱則躁黃﹐濕則泄之﹐躁則潤之也﹐此二藥治陽黃也。麻黃連軺赤小豆湯。方見三卷。傷寒瘀熱在裏﹐身必發黃﹐麻黃連翹赤小豆湯主之。連軺﹐用連翹根也﹐气寒味苦﹐主下熱气﹐梓白皮﹐气寒味苦﹐主熱毒﹐去三虫﹐時气瘀熱之劑﹐必以苦爲主﹐又曰大熱之气﹐寒以取之是也。潦水﹐卽霖雨後行潦之水﹐亦取其發縱之極﹐流而不滯﹐不助濕也。右三湯﹐其茵陳湯﹐是欲泄滌其熱也﹐梔子與麻黃二湯﹐是欲解散其實也﹐爲治不同﹐總之皆折火徹熱之劑耳﹐色加煙燻黃﹐乃濕病也﹐一身盡痛﹐色加橘子黃﹐乃黃病也﹐一身不痛﹐間發黃﹐活人云﹐病人寒濕﹐在裏不散﹐熱蓄於脾胃﹐腠理不開﹐瘀熱與宿谷相薄﹐鬱蒸不消化﹐故發黃﹐然發黃與瘀血外證及脈﹐俱相似﹐但小便不利爲黃﹐小便自利爲瘀血﹐要之發黃之人﹐心脾蘊積﹐發熱引飲﹐脈必浮滑而緊數﹐若瘀血證﹐卽如狂﹐大便必黑﹐此爲異耳。或問白虎證﹐亦身熱煩渴﹐引飲﹐小便不利﹐何以不發黃﹐答曰﹐白虎與發黃證相近﹐徧身汗出﹐此爲熱越﹐白虎證也﹐頭面汗出﹐頸已下都無汗﹐發黃證也。又問太陽病﹐一身盡痛﹐發熱﹐身如燻香者何﹐曰太陽中濕也﹐仲景云﹐傷寒發汗已﹐身目爲黃﹐所以然者﹐以寒濕在裏不解故也﹐以爲不可下也﹐於寒濕中求之。或問傷寒發黃﹐惟陽明與太陰有之﹐俱信小便利者﹐不能發黃何也﹐蓋黃者土之正色﹐以太陰與陽明﹐俱屬土﹐故發黃也﹐其黃之理﹐外不能汗﹐裏不得小便﹐脾胃之土﹐爲熱所蒸﹐故色見於外而發黃也﹐若小便利者﹐熱不內蓄﹐故不能變黃也﹐其有別經之發黃者﹐亦由脾胃之土受邪故也。抵當湯。抵當丸。二方俱見太陽篇。血流下焦而瘀者﹐蓄血也﹐大抵傷寒先看面目﹐次看口舌。次看心下至少腹﹐以手揣之﹐若少腹鞕滿而小便不利者﹐是津液畱結﹐可利小便﹐若小便自利者﹐是蓄血證﹐可下瘀血。傷寒失汗﹐熱蓄在裏﹐熱化爲血﹐其人善忘而如狂﹐血善逸﹐則善忘﹐血下蓄﹐則內急﹐用藥以取盡黑物爲效﹐大抵看傷寒病人﹐心下兩脇少腹﹐但有鞕滿處﹐以手按則痛者﹐便當問其小便何如﹐若小便不利﹐乃是水與气﹐若小便自利者﹐爲有血也。太陽病六七日﹐表證仍在﹐脈微而沈﹐反不結胸﹐其人發狂者﹐以熱在下焦﹐少腹當鞕滿﹐小便自利者﹐下血乃愈﹐抵當湯主之。﹝原文。下三條同﹞仲景凡稱太陽證脈沈者﹐皆謂發熱惡寒﹐頭項彊痛﹐而脈反沈也﹐其證兼發狂﹐小腹痛者﹐爲蓄血﹐此條抵當湯是其例也。自經而言﹐則曰太陽﹐自腑而言﹐則曰膀胱﹐陽邪由經而入﹐結於膀胱﹐故曰隨經瘀熱在裏。太陽病﹐身黃﹐脈沈結﹐少腹鞕﹐小便不利者﹐爲無血也﹐陽明證﹐其人喜忘者﹐必有蓄血﹐所以然者﹐本有久瘀血﹐故令喜忘﹐屎𨿽鞕﹐大便反易﹐其色必黑﹐宜抵當湯下之。病人無表裏證﹐發熱六七日﹐𨿽脈浮數者﹐可少下之﹐假令已下﹐脈數不解﹐而下不止﹐必協熱而便膿血也﹐或問攻下之法﹐須外無表證﹐裏有下證﹐然後可攻﹐上言無表裏證﹐況脈更浮數﹐何故言可以下之﹐曰此非風寒之所病﹐是由內傷而致然也﹐若外不惡寒﹐裏無讝語﹐但七八日發熱﹐內爍津液﹐乃陽盛陰虛之時﹐茍不攻之﹐其熱不已﹐必變生焉﹐故云𨿽脈浮數可下﹐不待沈實而攻之﹐夫內傷者﹐經曰趺陽脈浮而數﹐浮則傷胃﹐數則傷脾﹐此非本病﹐醫特下所爲也﹐仲景之意﹐不外是理﹐凡傷寒當下之證﹐皆往太陽陽明在經之邪﹐而入於腑﹐故下之﹐今不言陽明病﹐而但曰病人無表裏證﹐此非自表之裏而病也﹐但爲可下﹐故編於陽明篇中﹐學者宜詳玩焉。傷寒有熱﹐少腹痛﹐應小便不利﹐今反利者﹐爲有血也﹐當下之﹐不可余藥﹐宜抵當丸。按成注身黃屎黑﹐喜忘發狂﹐亦是推廣之詞﹐若依上文﹐只是滿而不鞕耳。抵當湯丸﹐藥味同劑﹐如何是二法﹐蓋喜忘發狂﹐身黃屎黑者﹐疾之甚也﹐但小腹滿鞕﹐小便利者輕也﹐故有湯丸之別﹐桃仁大黃等分﹐水蛭虻虫﹐多者作湯﹐三之二者作丸﹐作丸之名﹐取其數少而緩也﹐故湯用煎服一升﹐丸止服七合也。活人云﹐若用抵當湯丸﹐更宜詳愼﹐審其有無表證﹐若有蓄血而外不解﹐亦未可便用﹐宜先用桂枝湯以解外﹐緣熱客膀胱太陽經也。大陷胸湯。方見前。太陽病﹐脈浮而動數﹐浮則爲風﹐數則爲熱﹐物則爲痛﹐數則爲虛﹐頭痛發熱﹐微盜汗出﹐而反惡寒者﹐表未解也﹐醫又下之﹐動數變遲﹐宜大陷胸湯。按太陽病﹐在表未曾解﹐在表而攻裏﹐可謂虛矣﹐而況所得之脈﹐皆浮而動數乎﹐今得誤下﹐動數變遲矣﹐而又曰胃中空虛﹐又曰短气躁煩﹐虛之甚矣﹐借曰陽气內陷﹐心下同鞕﹐而可迅攻之乎﹐豈大陷胸之力﹐緩於承气﹐況已下者不可再下﹐寧不畏其虛乎﹐且經明曰﹐結胸脈浮大者﹐不可下﹐下者死﹐又曰結胸證悉具﹐煩躁者死﹐今曰脈浮﹐又曰煩躁﹐大陷胸果可用乎﹐彼陽病實下結﹐胃中空虛﹐客气動膈﹐心下懊憹者﹐以梔子豉湯吐胸中之邪﹐況太陽失下後﹐明有虛證乎。傷寒六七日﹐結胸熱實﹐脈沈而緊﹐心下痛﹐按之不鞕者﹐大陷胸湯主之。﹝原文。下三條同﹞經言所以成結胸者﹐以下之太早故也﹐此不云下後﹐但云傷寒六七日﹐結胸熱實﹐此亦不因下早而結胸者﹐何也﹐夫下早結胸事之常﹐熱實結胸事之變﹐其熱實傳裏爲結胸﹐乃法之關防不盡者﹐故仲景述其證﹐以注方於其下也﹐於此可見古人用心﹐曲盡其妙﹐且如下章﹐以水結胸脇﹐但頭汗出者﹐以大陷胸湯主之﹐亦在常法之外﹐故條例其證﹐以彰其理也﹐亦或其人本虛﹐或曾吐下﹐而裏气弱﹐外邪因入﹐故自爲結胸者也﹐然所入之因不同﹐其證治則一理而已。傷寒十餘日﹐熱結在裏﹐後往來潮熱者﹐與大柴胡湯﹐但結胸﹐無大熱者﹐此爲水結在胸脇也﹐但頭微汗出者﹐大陷胸湯主之。太陽病重發汗﹐而復下之﹐不大便五六日﹐舌上躁而渴﹐日晡所﹐小有潮熱﹐從心下至少腹鞕滿﹐而不可近者﹐大陷胸湯主之。按太陽病﹐已重發汗﹐表則虛矣﹐若復下之﹐更又虛矣﹐不大便五六日﹐可見津液之耗矣﹐非若前章之未曾發汗﹐而但下之傷於早爾﹐今𨿽有鞕痛﹐而可以迅攻之乎﹐若曰﹐潮熱於申酉﹐系陽明﹐屬調胃承气證﹐旣又曰少有潮熱﹐猶可疑待之間﹐將無他法以緩取之乎。按潮熱本屬陽明也﹐太陽潮熱﹐惟此一證耳﹐雜病太陽潮熱﹐則在己午﹐更玩一小字﹐則知邪於太陽爲多﹐陽明爲少。傷寒五六日﹐嘔而發熱者﹐柴胡湯證具﹐而以他藥下之﹐柴胡證仍在者﹐若上下滿而鞕痛者﹐此爲結胸也﹐大陷胸湯主之。小陷胸湯。方見前。文蛤散。方見前。白通散。蔥白﹝四莖﹞﹑漧薑﹝一兩﹞﹑附子﹝一枚﹞﹑人尿﹝五合﹞﹑豬膽汁﹝一合﹞。小結胸病﹐正在心下﹐按之則痛﹐脈浮滑者﹐小陷胸湯主之。﹝原文。下同﹞上云文﹐鞕滿而不可近者﹐是不待按而亦痛也﹐此云按之則痛﹐是手按之﹐然後作痛爾﹐上文云﹐至少腹是通一腹而言之﹐此云正在心下﹐則少腹不鞕痛可知矣﹐熱微於前﹐故云小結胸也﹐且結胸脈沈緊﹐或寸浮關﹐沈今脈浮滑﹐知熱气猶淺﹐尙未深結﹐所以用此湯﹐除胸膈上結熱也。病在陽﹐應以汗解之﹐反以冷水潠之﹐若灌之﹐其熱被卻﹐服文蛤散﹐不瘥者﹐與五苓散﹐寒實結胸無熱證者。與三物小陷胸湯﹐白通散亦可服。大陷胸湯﹐太陽本藥也﹐大陷胸丸﹐陽明藥也﹐小陷胸湯﹐少陽藥也﹐大陷胸湯﹐治熱實﹐大陷胸丸﹐兼喘﹐小陷胸治痞。按經云﹐結胸脈浮大﹐不可下﹐下之則死﹐張云﹐用藥如用兵﹐知可而進﹐知難而退﹐此理勢之必然也﹐夫寸浮關沈﹐乃結胸可下之脈﹐今脈浮大﹐心下𨿽結﹐其表邪尙未全結也﹐若輒下之﹐重虛其裏﹐外邪復聚﹐而必死矣﹐仲景所以言此爲箴戒﹐使無踵其獘也﹐其脈旣不可攻﹐當候其變而待其實﹐假如小結胸證﹐其脈浮滑﹐按之則痛﹐故知邪非深結﹐亦不敢下﹐無過解除心下之熱耳﹐小陷胸湯主之﹐或又曰﹐結胸倘有外證﹐大陷胸可用否﹐予曰﹐結胸無外證﹐或有微熱﹐或有小潮熱﹐仲景已明言之﹐其餘別無表證﹐若有外證﹐其邪亦未結實﹐不可以結胸論也﹐經曰﹐傷寒六七日﹐發熱惡寒﹐支節煩疼﹐微嘔﹐心下支結﹐外證未去﹐柴胡桂枝湯主之﹐又傷寒六七日﹐已發汗﹐而復下﹐胸脇微結﹐小便不利﹐渴而不嘔﹐但頭汗出﹐往來寒熱﹐心煩者﹐此爲未解也﹐柴胡桂枝榦姜湯主之﹐已上之證﹐𨿽云心下支結﹐及言胸脇滿微結二條﹐俱有外證﹐所以柴胡加桂枝﹐及加漧薑以和解之﹐如無外證﹐止有胸腹結實而痛者﹐方爲結胸病也。陽明少陽各方大承气湯方。厚朴﹝去痞﹞﹑枳實﹝泄滿﹞﹑芒硝﹝軟堅﹞﹑大黃﹝蕩實必痞滿燥實﹐四證全者方可用﹞。小承气湯方。厚朴﹑枳實﹑大黃。調胃承气湯方。芒硝﹑大黃﹑甘艸。發汗後﹐不惡寒者﹐虛故也﹐不惡寒﹐但惡熱者﹐實也﹐當和胃气﹐與調胃承气湯。﹝原文。下三十四條同﹞太陽病未解﹐脈陰陽俱停﹐必先振慓汗出而解﹐若欲下之﹐宜調胃承气湯。傷寒十三日過經不解﹐讝語者以有熱﹐當以調胃承气湯下之。太陽病﹐過經十餘日﹐心下溫溫欲吐﹐而胸中痛﹐大便反溏﹐腹微滿﹐鬱鬱微煩﹐先此時自極吐下者﹐可與調胃承气湯。陽明潮熱﹐大便微鞕者﹐可與大承气湯。恐有躁屎﹐欲和之法﹐與小承气湯。傷寒若吐若下後﹐不解﹐不大便﹐五六日上至十餘日﹐大承气湯主之﹐若一服利止後服。此段分作三截看﹐自傷寒若吐若下後﹐不解不大便﹐五六日至十餘日﹐日晡所發潮熱﹐不惡寒﹐獨語加見鬼狀﹐止爲上一截﹐是將潮熱讝語﹐不惡寒不大便﹐對爲現證﹐下文又分作一截﹐以辧劇者微者之殊﹐微者但發熱讝語﹐但字爲義﹐以發熱讝語之外﹐別無他證﹐其用承气湯一方﹐利止後服﹐見其熱輕﹐猶恐下之太過也﹐至於劇者﹐發則不識人﹐循衣摸牀﹐惕而不安﹐微喘直視﹐如此熱極證危﹐不可不決死生以斷﹐斷以脈弦者生﹐濇者死﹐此陽熱已極﹐若脈弦爲陰末絕﹐猶可下之以復其陰﹐若弦濇爲陰絕﹐不可救藥而必死矣﹐潮熱者﹐若潮汐之來﹐不失其時﹐一日一發﹐按時而發者﹐謂之潮熱﹐若日三五發者﹐卽是發熱﹐非潮熱也﹐潮熱屬陽明﹐陽明旺於未申﹐必於日晡時發﹐乃爲潮熱。讝語者﹐謂亂言無次﹐數數更端也﹐鄭聲者﹐語鄭重頻煩也﹐只將一字內﹐言重疊﹐頻言之﹐終日殷懃﹐不換他聲也﹐蓋神有餘則能機變而亂語﹐數數更端﹐神不足則無變聲﹐而只守一聲也﹐此虛實之分也﹐讝語屬陽﹐鄭聲屬陰﹐經雲實則讝語﹐虛則鄭聲﹐讝語者﹐顚倒錯亂﹐言出無倫﹐常對空獨語﹐如見鬼狀﹐鄭聲者﹐鄭重頻煩﹐語𨿽謬而鄭重頻煩﹐諄諄不已﹐老年人﹐遇事則諄語不休﹐以陽气虛故也﹐此讝語鄭聲﹐虛實之所以不同也﹐二者本不難辧﹐但陽盛裏實﹐與陰甚隔陽﹐皆能錯語﹐須以他證別之﹐大便祕﹐小便赤﹐身熱煩渴而妄語者﹐乃裏實之讝語也﹐小便如常﹐大便洞下﹐或發躁﹐或反發熱而妄言者﹐乃陰隔陽之讝語也。陽明病讝語﹐發潮熱﹐脈滑而疾者﹐小承气湯主之﹐因與承气一升﹐腹中轉失气者﹐更服一升。陽明病﹐其人多汗﹐以津液外出﹐胃气躁﹐大便必鞕﹐鞕則讝語﹐小承气湯主之。陽明病讝語有潮熱﹐反不能食者﹐胃中必有燥屎五六枚也﹐若能食﹐但鞕耳﹐宜大承气湯下之。汗出讝語者﹐以有躁屎在胃中﹐此爲風也﹐須下之﹐𨿽經久﹐可下之﹐下之若早﹐語言必亂﹐以表虛裏熱故也。宜大承气湯﹐或問經言胃中有躁屎五六枚何如﹐答曰﹐夫胃爲受納﹐大腸爲傳送之府﹐躁屎豈有在胃中哉﹐故經言榖消水去形亡也﹐以是知在大腸﹐而不在胃也明矣。按胃實者﹐非有物也﹐地道塞而不通也﹐故使胃實﹐是以腹如仰瓦﹐注曰﹐胃上口爲賁門﹐胃下口爲幽門﹐幽門接小腸上口﹐小腸下口﹐卽大腸上口也﹐大小二腸相會爲闌門﹐水滲泄入於膀胱﹐粗滓入於大腸﹐結於廣腸﹐廣腸者地道也﹐地道不通﹐土壅塞也﹐則逆﹐上行至胃﹐名曰胃實﹐所以言陽明當下者﹐言上下陽明經不通也﹐言胃中有躁屎五六枚者﹐非在胃中﹐通言陽明也﹐言胃是連及大腸也﹐以其胃爲足經﹐故從下而言之也﹐從下而言﹐是在大腸也﹐若胃中實有躁屎﹐則小腸乃傳導之府﹐非受盛之府也﹐啟元子云﹐小腸承奉胃司﹐受盛糟粕﹐受已復化﹐傳入大腸﹐是知躁屎在小腸之下﹐卽非胃中有也。二陽並病﹐太陽證罷﹐旦發潮熱﹐手足﹝僅﹞﹝僅﹞汗出﹐大便難而讝語者﹐下之則愈﹐宜大承气湯。陽明病﹐下之﹐心中懊憹而煩﹐胃中有躁屎者可攻﹐腹微滿﹐初頭鞕﹐後必溏﹐不可攻之﹐若有躁屎者﹐宜大承气湯﹐病人煩熱﹐汗出則解﹐又如瘧狀﹐日晡所發熱者﹐屬陽明也﹐脈實者宜下之﹐脈浮虛者﹐宜發汗﹐下之與大承气湯﹐大下後﹐六七日﹐不大便﹐煩不解﹐腹滿痛者﹐此有躁屎也﹐所以然者﹐本有宿食故也﹐宜大承气湯﹐病人小便不利﹐大便乍難乍易﹐時有微熱﹐喘冒不能臥者﹐此有躁屎也﹐宜大承气湯。太陽病﹐三日發汗不解﹐蒸蒸發熱者﹐屬冒也﹐調胃承气湯主之。傷寒吐後﹐腹脹滿者﹐與調胃承气湯。太陽病﹐若吐若下若發汗﹐微煩﹐小便數﹐大便因鞕者﹐與小承气湯和之愈。得病二三日﹐脈弱﹐無太陽柴胡證﹐煩躁﹐心下鞕﹐至四五日𨿽能食﹐與小承气湯﹐少少與微和之﹐令小安﹐至六日與承气湯一升﹐若不大便六七日﹐小便少者﹐𨿽不能食﹐但初頭鞕﹐後必溏﹐未定成鞕﹐攻之必溏﹐須小便利﹐尿定鞕﹐乃可攻之﹐宜大承气湯。陽明病﹐發熱汗多者﹐急下之﹐宜大承气湯。發汗不解﹐腹滿痛者﹐急下之﹐宜大承气湯。腹滿不減﹐減不足言﹐當下之﹐宜大承气湯。或謂減不足言﹐復曰當下之﹐何也﹐曰此古之文法如是也﹐言腹滿不減﹐當下之﹐宜大承气湯﹐此滿而不減之謂也﹐若時滿時減者﹐不可以當下而論﹐假如太陽篇中云﹐傷寒不大便﹐六七日﹐頭痛有熱者﹐與承气湯﹐其小便淸者﹐知不在裏﹐仍在表也﹐當須發汗﹐若頭痛必衄﹐宜桂枝湯﹐緣桂枝爲當發汗而設﹐非爲治衄也﹐其減不足言之說﹐亦不外乎是理也。陽明少陽合病﹐必下利﹐其脈不負者順也﹐負者失也﹐互相克賊﹐名爲負也﹐脈浮而數者﹐有宿食也﹐當下之﹐宜大承气湯。少陰病﹐得之二三日﹐口燥咽漧者﹐急下之﹐宜大承气湯。少陰病﹐自利淸水﹐色純靑﹐心下必痛﹐口漧燥者﹐急下之﹐宜大承气湯。少陰病﹐六七日﹐腹脹不大便者﹐急下之﹐宜大承气湯。或問承气湯﹐陽明當下之證宜用﹐今少陰病亦用何也﹐蓋胃爲水谷之海﹐主養四旁﹐四旁有病﹐皆能傳之入胃﹐其胃土燥﹐則腎水漧﹐以二三日則口燥咽漧﹐是熱之深﹐傳之速也﹐故曰急下﹐以全腎水﹐夫土實則水淸﹐謂水谷不相混﹐故自利淸水而口漧躁﹐此胃土濕熱而致然也﹐下利色靑﹐靑肝也﹐乃肝邪傳腎﹐緣腎之經脈﹐從肺出絡心注胸中﹐由是而心下痛﹐故急下以去實熱﹐逐腎邪﹐其六七日腹脹不大便﹐以入府之邪壅甚﹐胃土勝﹐則腎涸﹐故急下以逐胃熱﹐滋腎水﹐蓋陽明與少陰﹐皆有急下之條﹐然而證𨿽不同﹐其入府之理則一﹐是以皆用大承气也。下利讝語者﹐有躁屎也﹐宜小承气湯。大法秋宜下。凡服下藥﹐用湯勝丸﹐中病卽止﹐不必盡劑。下利三部脈皆平﹐按之心下鞕者﹐急下之﹐大承气湯。下利脈遲而滑者﹐內實也﹐利未欲止﹐當下之﹐大承气湯。問曰﹐人病宿食﹐何以別之﹐師曰﹐寸口脈浮而大﹐按之又澀﹐尺中亦微而澀﹐故知有宿食﹐當下之﹐宜大承气湯。下利不欲食者﹐以有宿食故也﹐當下之﹐宜大承气湯。下利瘥後﹐至其年月日復發﹐以病不盡故也﹐當下之﹐宜大承气湯。下利脈反滑﹐當有所去﹐下之乃愈﹐宜大承气湯。病腹中滿痛者﹐此爲實也﹐當下之﹐宜大承气湯。脈雙弦而遲者﹐必心下鞕﹐脈大而緊者﹐陽中有陰也﹐可以下之﹐宜大承气湯。或問承气湯﹐仲景有大小調胃之名何也﹐然傷寒邪熱﹐傳受入裏﹐謂之入府﹐府者聚也﹐蓋邪熱與糟粕﹐蘊而爲實也﹐實則潮熱讝語﹐手心濈濈汗出者﹐此躁屎所爲也﹐如人壯大熱大實者﹐宜大承气湯下之﹐又熱結不堅滿者﹐故減去厚朴枳實﹐加甘艸而和緩之﹐故曰調胃承气也﹐若病大﹐而以小承气攻之﹐則邪气不伏﹐病小而以大承气攻之﹐則過傷正气﹐且不及還可再攻﹐過則不能復救﹐可不謹哉﹐仲景曰﹐凡欲行大承气﹐先與小承气一鍾﹐腹中轉失气﹐乃有躁屎也﹐可以大承气攻之﹐不轉失气﹐甚不可攻﹐攻之則腹脹﹐不能食而難治﹐又曰﹐服承气湯﹐得利﹐愼勿再服﹐此諄諄告戒也﹐凡用攻法﹐必先妙算﹐料量合宜﹐則應手而效﹐若不料量﹐孟浪攻之﹐必至殺人。按陽明一證﹐分爲太陽正陽少陽三等﹐而以大小調胃承气下之者﹐按本艸曰﹐大黃酒浸﹐入太陽經﹐酒洗入陽明經﹐浸久於洗﹐得酒气爲多﹐故能引之於至髙之分﹐若物在山巓﹐人迹不及﹐必射以取之也﹐故仲景以調胃承气﹐收入太陽門﹐而大黃下注曰﹐酒浸﹐及詳其用本湯﹐一則曰少少溫服﹐二則曰當和胃气﹐與調胃承气湯﹐又詳本湯之證﹐則曰不吐不下心煩者﹐又發汗不解﹐蒸蒸發熱﹐又吐後腹脹滿﹐是太陽陽明﹐去表未遠﹐其病在上﹐不當攻之﹐故宜緩劑以調和之也﹐及至正陽陽明﹐則皆曰急下之﹐與大承气湯﹐而大黃下﹐注曰酒洗﹐是洗輕於浸﹐微升其趍下之性﹐以治其中也﹐至於少陽陽明﹐則去正陽而逼太陰﹐其分爲下﹐故小承气湯中大黃﹐不用酒制﹐少陽不宜下﹐故又曰少與﹐曰微溏之﹐勿令大泄﹐此仲景之妙法也﹐東垣不審胃之云者﹐乃仲景置調胃承气於太陽篇﹐太陽不宜下﹐故又稱胃以別之﹐卻踵成氏之謬﹐以小承气治太陽脾約之證﹐以調胃承气﹐治正陽陽明大承气之證﹐余故不能無辧。海云﹐大小調胃三承气之湯﹐必須脈浮頭痛﹐惡風惡寒﹐表證盡罷﹐而反發熱﹐惡熱讝語﹐不大便﹐方可用之﹐若脈浮緊﹐下之必結胸﹐若脈浮緩﹐下之必痞气﹐已上三法﹐不可差也﹐若有所差﹐則無形者有遺害﹐假令調胃承气證﹐用大承气下之﹐則愈後元气不復﹐以其气藥犯之也﹐大承气證﹐用調胃承气下之﹐則愈後神凝不淸﹐以其气藥無力也﹐小承气湯﹐若用芒硝下之﹐則或下利不止﹐變而成瘧矣﹐三承气豈可差乎。陶云﹐大凡傷寒邪熱﹐傳裏結實﹐須看熱气淺深用藥﹐今之庸醫﹐不分當急下﹐與宜微和胃气之論﹐一槪用大黃芒硝﹐亂投湯劑下之﹐因玆而斃者多矣﹐余謂傷寒之邪﹐傳害非一﹐治之則殊﹐病有三焦俱傷者﹐則痞滿躁實兼全﹐俱宜大承气湯﹐蓋厚朴苦溫以去痞﹐枳實苦寒以泄滿﹐芒硝咸以潤躁軟堅﹐大黃苦寒以泄實去熱﹐病斯愈矣﹐若邪在中焦﹐則有躁實堅三證﹐故用調胃承气湯﹐以甘艸和中﹐芒硝潤躁﹐大黃泄實﹐不用枳朴﹐恐傷上焦虛無氤氳之元气﹐調胃之名﹐自此始矣﹐若上焦受傷﹐則痞而實﹐用小承气湯﹐而以枳實厚朴除痞﹐大黃泄實去熱﹐去芒硝不傷下焦血分之眞陰﹐謂不伐其根本也﹐若夫大柴胡湯﹐則有表證尙未除﹐而裏證又急﹐不得不下者﹐只得以此湯﹐通表裏而緩治之﹐又有老弱及血气兩虛之人﹐亦宜用此﹐故經云﹐轉藥孰緊﹐有芒硝者緊也﹐大承气最緊﹐小承气次之﹐調胃承气又次之﹐其大柴胡加大黃﹐小柴胡加芒硝﹐方爲轉藥﹐蓋爲病輕者設也﹐仲景又云﹐蕩滌傷寒熱積﹐皆用湯液切禁丸藥﹐不可不知。豬苓湯方。豬苓﹑澤瀉﹑茯苓﹑滑石﹑阿膠﹝各一兩﹞。陽明病﹐若脈浮發熱﹐渴欲飲水﹐小便不利者﹐豬苓湯主之。﹝原文﹞按此浮字﹐誤也﹐活人云﹐脈浮者﹐五苓散﹐脈沈者﹐豬苓湯﹐則知此證脈字下﹐脫一不字也﹐據太陽篇內五苓散﹐乃豬苓澤瀉茯苓三味中加桂白朮也﹐陽明篇內豬苓湯﹐乃豬苓澤瀉茯苓三味中加阿膠滑石也﹐桂與白朮味甘辛﹐爲陽主外﹐阿膠滑石味甘寒﹐爲陰主內﹐奉議之言﹐亦可謂不失仲景之旨矣﹐第奉議欲區別二藥分曉﹐不覺筆下以沈對浮﹐遂使後人致疑三陽證中﹐不當言脈沈﹐更不復致疑經文之有闕也﹐更詳太陽證﹐固常脈浮﹐而陽明爲表之裏﹐故其脈不曰浮而曰長﹐蓋長者﹐不浮不沈﹐中之脈也﹐成氏直以脈浮釋之﹐而朱氏卻以脈沈言之﹐胥失之矣﹐若曰脈浮者﹐五苓散﹐不浮者豬苓湯﹐則得仲景之意矣﹐又詳少陰篇﹐病下利六七日﹐欬而嘔渴﹐心煩不得眠者﹐豬苓湯一條﹐𨿽不言脈沈﹐然少陰之脈必沈也﹐豈活人以少陰對太陽一證而言之歟﹐以此推之﹐成氏隨文誤釋明矣。陽明病﹐汗出多而渴者﹐不可與豬苓湯﹐以汗多胃中躁﹐豬苓湯利其小便故也。﹝原文﹞鍼經曰﹐水谷入於口﹐輸於腸胃﹐其液別爲伍﹐天寒衣薄則爲溺﹐天熱衣厚則爲汗﹐是汗溺一液也﹐多爲津液外泄﹐胃中漧燥﹐故不可與豬苓湯利小便也。小柴胡湯。方見太陽中篇。傷寒五六日中風﹐往來寒熱﹐胸脇苦滿﹐默默不欲飲食﹐心煩喜嘔﹐或胸中煩而不嘔﹐或渴﹐或腹中痛﹐或脇下痞鞕﹐或心下悸﹐小便不利﹐或不滿﹐身有微熱﹐或欬者﹐與小柴胡主之。﹝原文。下二十條同﹞或問少陽膽經﹐縈紆盤屈﹐皆多於各經﹐及觀少陽篇中﹐治病至簡﹐又不聞何藥爲本經之正法﹐何也﹐夫經絡所據﹐身之後屬太陽﹐太陽爲陽中之陽﹐陽分也﹐身之前屬陽明﹐陽明爲陽中之陰﹐陰分也﹐陽爲在表﹐陰爲在裏﹐少陽在身之側﹐夾於表裏之間﹐故曰半表半里﹐太陽膀胱﹐水寒也﹐陽明大腸﹐金躁也﹐邪在陰陽二分之中﹐近後膀胱水則惡寒﹐近前陽明躁則發熱﹐故往來寒熱也﹐治法﹐太陽在標可汗而解﹐麻黃是也﹐在本可滲而解﹐五苓散是也﹐陽明在標可以解肌﹐葛根是也﹐在本可下而解之﹐承气湯是也﹐獨少陽居中﹐不表不裏﹐開竅於膽﹐有入無出﹐故禁發汗﹐禁利大便﹐禁利小便﹐惟宜和之以小柴胡湯﹐故名三禁湯﹐冷熱均平﹐從於中治﹐乃和解之劑﹐若犯之則各隨上下前後﹐本變中變﹐與諸變不可勝數﹐醫者宜詳之。本方加減法。血弱气盡腠理開﹐邪气因入﹐與正气相搏結於脇下﹐正邪分爭﹐往來寒熱﹐發作有時﹐默默不欲飲食﹐臟腑相連﹐其痛必下﹐邪髙痛下﹐故使嘔也﹐小柴胡湯主之。﹝原文﹞按血弱气盡﹐至結於脇下﹐是釋胸脇苦滿句﹐正邪分爭﹐是釋往來寒熱句。此是倒裝法也﹐至默默不欲飲食﹐兼上文滿痛而言也﹐若臟腑相連四句﹐乃釋心煩喜嘔也。服柴胡湯已渴者﹐屬陽明也﹐以法治之。得病六七日﹐脈遲浮弱﹐惡風寒﹐手足溫﹐醫二三下之﹐不能食﹐而脇下滿痛﹐面目及身黃﹐頭項彊﹐小便難者﹐與柴胡湯﹐後必下重口渴﹐而飲水嘔者﹐柴胡湯不中與也﹐食穀者噦。﹝原文。噦一決切﹐淵入聲﹐逆气也。﹞傷寒四五日﹐身熱惡風﹐頭項彊﹐脇下滿﹐手足溫而渴者﹐小柴胡湯主之。﹝原文﹞傷寒陽脈濇﹐陰脈弦﹐法當腹中急痛者﹐先與小建中﹐不瘥者﹐與小柴胡湯主之。傷寒中風﹐有柴胡證﹐但見一證便是﹐不必悉具。凡柴胡湯證而下之﹐若柴胡證不罷者﹐復與柴胡湯﹐必蒸蒸而振﹐卻發熱﹐汗出而解。太陽病﹐通經十餘日﹐及二三下之後﹐四五日﹐柴胡證仍在者﹐先與小柴胡湯﹐嘔不止﹐心下急﹐鬱鬱微煩者﹐爲未解也﹐與大柴胡下之則愈。傷寒十三日不解﹐胸脇滿而嘔﹐日晡所發潮熱﹐已而微利﹐此本柴胡證﹐先服小柴胡湯以解外﹐後宜芒硝主之。傷寒五六日﹐頭汗出﹐微惡寒﹐手足冷﹐心下滿﹐口不欲食﹐大便鞕﹐脈細者﹐此爲陽微結﹐必有表復有裏也﹐可與小柴胡湯﹐設不了了者﹐得屎而解。陽明病﹐發潮熱﹐大便溏﹐小便自可﹐胸脇滿不結者﹐小柴胡湯主之。陽明病﹐脇下鞕滿﹐不大便而嘔﹐舌上白胎者﹐可與小柴胡湯﹐上焦得通﹐津液得下﹐胃气因和﹐身濈然汗出而解也。陽明中風﹐脈弦浮大而短气者﹐小柴胡湯主之。本太陽病不解﹐轉入少陽者﹐脇下鞕滿﹐漧嘔不能食﹐往來寒熱﹐尙未吐下﹐脈沈緊者﹐與小柴胡湯。嘔而發熱者﹐小柴胡湯主之。傷寒瘥已後﹐更發熱者﹐小柴胡湯主之﹐脈浮者以汗解之﹐脈沈實者以下解之。婦人中風七八日﹐續得寒熱發作﹐有時經水適斷者主之。婦人中風﹐發熱惡寒﹐經水適來﹐得之七八日者主之。婦人傷寒發熱﹐經水適來﹐晝日明了﹐夜卽讝語者主之。仲景傷寒論中﹐言婦人者﹐止此三條耳。活人書﹐言婦人傷寒治法﹐與男子不同﹐男子先調气﹐女子先調血﹐此大略之辭耳﹐要之脈緊無汗爲傷寒﹐脈緩有汗爲中風﹐熱病脈洪大﹐中暑細弱﹐其證一也﹐當汗當下﹐豈必調血而後行津液耶﹐仲景傷寒論﹐不分男女﹐良以此歟﹐此論固當﹐猶爲未也﹐仲景亞聖也﹐世醫所知﹐仲景不知﹐有是理乎﹐聖人創物﹐賢者述之﹐事可以爲天下則﹐聖人已先據之矣﹐何待世人明之乎﹐聖人不言﹐以其同診也﹐後人不知湯液之源﹐故立爲後人法﹐則異於男子常人﹐所具聰明眼者﹐肯以此爲是乎﹐然以藥考之﹐則可知也﹐假令桂枝芍藥﹐固營而開衛非血藥而何﹐麻黃防風﹐𨿽爲之發汗﹐本治女子餘疾﹐非血藥而何﹐白虎小柴胡中﹐知母則治熱﹐柴胡則調經﹐皆气中之血虛也﹐當歸地黃﹐不言可知爲血藥﹐白朮人皆以爲气劑﹐本艸言能利腰臍間血﹐非血藥乎﹐大抵用之在陽﹐便是气藥﹐用之在陰﹐便是血藥﹐若男子與女人傷寒﹐皆營衛受病﹐其證一也﹐何以云男先調气﹐女先調血也﹐此二句﹐云岐子以爲治雜病法之常體﹐非爲傷寒設也﹐其所以然者﹐以其任衝盛而有子﹐月事行有期﹐有熱入血室一證﹐不得不異也﹐在妊孕不得不保﹐在經血不得不調﹐表裏汗下﹐何嘗有異也﹐無汗下藥中增損﹐自有調保之義﹐活人云﹐妊娠不用桂枝半夏桃仁﹐柴胡湯減半夏爲黃龍湯﹐是則是矣﹐必竟蓄血極而鄰於死﹐須抵當湯丸﹐則安得不用﹐止是減劑從輕可也﹐故黃帝云﹐婦人身重毒之﹐何如﹐岐伯曰﹐有故無殞﹐亦無殞也﹐大聚大積﹐其可犯也﹐衰其大半而止﹐過者死﹐此所以有從輕之義﹐蓋由諸此﹐以知桂枝半夏桃仁﹐可用處必用﹐不可全無﹐但當從輕則可耳﹐保安丸中有桂附牛膝﹐皆墮胎之劑﹐以其數多之中些少﹐是亦從輕而無妨也﹐又爲引用﹐必須少而不可無也﹐大意如此﹐後之君子﹐更宜詳定﹐保劑多﹐破劑少﹐破者從其保﹐破劑多﹐安劑少﹐安者從其破﹐此理不可不知。又寒熱多少例﹐寒者多﹐熱者少﹐熱不爲之熱﹐熱者多﹐寒者少﹐寒不爲之寒。按岐伯之論﹐謂妊婦之用毒藥﹐可用而不可過也﹐婦人懷孕謂之重身﹐欲用毒藥以治其病者﹐正以內有病之故﹐則有病以當毒藥﹐其子必無殞也﹐不惟子全﹐而母亦無殞也﹐但大積大聚﹐或病甚不堪﹐不得不用此以犯之﹐祇宜察其大半而止﹐藥行彼病自漸去﹐若過用其藥﹐則敗損眞气死矣。按男子亦有熱入血室證﹐經云陽明病﹐下血讝語﹐此熱入血室﹐但頭汗出﹐刺期門﹐蓋衝脈爲血海﹐卽血室也﹐男女均有之﹐男子下血讝語﹐婦人寒熱似瘧﹐皆爲熱入血室﹐迫血下行﹐則爲脇熱而利﹐挾血之脈﹐乍濇乍數﹐或沈伏﹐血熱交並﹐則脈洪盛﹐大抵男子多在左手﹐女多在右手見之也。或問小柴胡﹐近世治傷寒發熱﹐不分陰陽而用之﹐何也﹐然柴胡之苦平﹐乃足少陽經﹐傷寒發熱之藥﹐除半表半里之熱﹐及往來寒熱﹐小有日晡潮熱也﹐佐以黃芩之苦寒以退熱﹐半夏生薑之辛以退寒﹐人參大棗之甘溫以助正气﹐解渴生津液﹐則陰陽和而邪气解矣﹐但太陽經之表熱﹐陽明經之標熱﹐皆不能解也﹐如用之﹐豈曰無害﹐若夾陰傷寒﹐面赤發熱﹐脈沈足冷者﹐服之立至危殆﹐可不愼哉﹐及內虛有寒﹐大便不實﹐脈息小弱﹐與婦人新產發熱﹐皆不可用也。夷堅志云﹐朱肱吳興人﹐尢深於傷寒﹐在南陽﹐太守盛次仲疾作﹐召視之﹐曰小柴胡湯證也﹐請並進三服﹐至晚乃覺滿﹐又視之﹐問所服藥安在﹐取視乃小柴胡散也﹐肱曰﹐古人制咀﹐剉如麻豆大﹐煮淸汁飲之﹐名曰湯﹐所以入經絡﹐攻病取快﹐今乃爲散﹐滯在膈上﹐所以胸滿而病自如也﹐因旋制自煮以進﹐兩服遂安。小建中湯。方見三卷。傷寒陽脈澀﹐陰脈弦﹐法當腹中急痛者﹐先與小建中湯﹐不瘥者﹐與小柴胡湯主之。垣云﹐芍藥味酸﹐於土中瀉木爲君﹐飴糖甘艸﹐甘溫補脾養胃爲臣﹐水挾木勢﹐亦來侮土﹐故脈弦而腹痛﹐肉桂太辛熱﹐佐芍藥以退寒水﹐姜棗甘辛溫﹐發散陽气﹐行於經絡皮毛爲使﹐故名建中。大柴胡湯。柴胡﹝八兩﹞﹑大黃﹝二兩﹞﹑枳實﹝四枚﹞﹑半夏﹝半斤﹞﹑黃芩﹝三兩﹞﹑芍藥﹝三兩﹞﹑生薑﹝五兩﹞﹑大棗﹝十二枚﹞。太陽病﹐過經十餘日﹐及二三下之﹐後四五日﹐柴胡證仍在者﹐先與小柴胡湯﹐嘔不止﹐心下急﹐鬱鬱微煩者﹐爲未解也﹐與大柴胡湯下之﹐則愈。﹝原文。下四條同﹞傷寒十餘日﹐熱結在裏﹐復往來寒熱者﹐與大柴胡湯。有人病傷寒﹐心煩喜嘔﹐往來寒熱﹐醫以小柴胡與之﹐不除﹐予曰﹐脈洪大而實﹐熱結在裏﹐小柴胡安能去之﹐仲景云﹐傷寒十餘日﹐熱結在裏﹐復往來寒熱者﹐與大柴胡湯﹐三服而病除﹐蓋大黃蕩滌蘊熱﹐傷寒中要藥。﹝大柴胡﹐酒洗﹐生用。﹞按柴胡大黃之藥﹐升降同劑﹐正見仲景處方之妙﹐柴胡升而散外邪﹐大黃降而泄內實﹐使病者熱退气和而自愈。傷寒發熱﹐汗出不解﹐心下痞鞕﹐嘔吐而下利者﹐大柴胡湯主之。傷寒後脈沈﹐沈者內實也﹐下解之﹐宜柴胡湯。或問大柴胡﹐若內煩裏實者﹐固宜用也﹐其嘔而下利者﹐亦用之何也﹐夫治病節目﹐虛實二者而已﹐裏虛者﹐𨿽便難而勿攻﹐裏實者𨿽吐利而可下﹐經曰﹐汗多則便難﹐脈遲尙未可攻﹐以遲爲不足﹐卽裏气未實故也﹐此以大柴胡主之﹐凡吐利﹐心腹濡軟爲裏虛﹐嘔吐而下利﹐心下痞鞕者﹐爲裏實也﹐下之當然﹐況太陽病﹐過經十餘日﹐及二三下之後﹐四五日﹐柴胡證仍在者﹐先與小柴胡湯﹐嘔不止﹐心下急﹐鬱鬱微煩者﹐爲未解也﹐與大柴胡湯下之則愈﹐二節病證﹐𨿽有參差﹐其裏實同一機也﹐皆與大柴胡者宜也。病若二十餘日以上﹐有下證者﹐止宜大柴胡湯﹐恐承气太峻﹐蓋傷寒過經﹐則正气多虛故也。有人患病傷寒﹐目痛鼻幹﹐不得臥﹐大便不通﹐尺寸脈洪大已數日﹐一夕汗出﹐予謂速以大柴胡湯下之﹐醫駭曰﹐陽明自汗﹐津液已涸﹐法當用蜜煎﹐何須苦用下藥﹐余謂曰﹐予𨿽知蜜煎穩當﹐豈知大柴胡湯﹐乃仲景不傳之妙﹐公安能知之﹐餘力爭﹐竟投大柴胡二貼愈﹐仲景論陽明之病﹐多汗者急下之﹐人多謂已是自汗﹐若又下之﹐豈不表裏俱虛﹐又如論少陰雲﹐少陰病一二日﹐口漧咽躁者﹐急下之﹐人多謂證發於陰﹐得之日淺﹐但見幹躁﹐若更宜下﹐豈不陰气愈甚﹐舉此二端﹐則其可疑者﹐不可勝數﹐此仲景之書﹐人罕能讀也﹐余謂仲景言急下之者﹐亦猶急當救表﹐急當救裏之說﹐凡稱急者﹐爲立變﹐謂才見汗未至﹐津液幹躁﹐便速下之則爲精捷﹐免致用蜜煎也。三陰及各證方桂枝加芍藥湯。卽於桂枝湯內倍加芍藥。桂枝加大黃湯。卽於桂枝湯內加大黃。本太陽病﹐醫反下之﹐因爾腹滿時痛者﹐屬太陰也﹐桂枝加芍藥湯主之。﹝原文。下二條同﹞表證未罷﹐而醫下之﹐邪乘裏虛﹐當作結胸﹐今不作結胸﹐而作腹滿時痛﹐是屬於太陰裏气不和﹐故腹滿時痛耳﹐時痛者有時而痛﹐非大實之痛也﹐故但與桂枝湯以解表﹐加芍藥以和裏。大實痛者﹐桂枝加大黃湯主之。大凡表證未罷﹐仍當解表﹐若誤下以虛其裏﹐則余邪乘虛而入內﹐作大實痛﹐曰大實痛﹐則非時而痛者可例矣﹐故前方但倍芍藥﹐而此則加大黃﹐加大黃者﹐取其苦寒能蕩實也。或問太陰有可下者乎﹐曰有﹐經云﹐乃太陽證﹐醫反下之﹐因爾腹滿時痛﹐桂枝加芍藥湯﹐大實痛﹐桂枝加大黃湯﹐易老云﹐此非本有是證﹐以其錯下﹐脾傳於胃﹐故爲誤下傳也。治病必求其本﹐假令腹痛﹐桂枝加芍藥﹐桂枝加大黃﹐何爲不只用芍藥大黃之屬﹐卻於桂枝湯內加之﹐蓋以病從太陽中來﹐當以太陽爲本也﹐又如結胸證﹐自髙而下﹐脈浮者不可下﹐故先用麻黃湯解表已﹐然後以陷胸湯下之﹐是亦求其本也﹐至於蓄血下焦﹐血結膀胱﹐是亦從太陽中來﹐侵盡無形之气﹐乃侵膀胱中有形之血。太陰爲病脈弱﹐其人續自便利﹐設當用大黃芍藥者宜減之﹐以其人胃气弱﹐易動故也。當歸四逆湯。當歸﹑桂枝﹑芍藥﹑細辛﹝各三兩﹞﹑甘艸﹝炙﹞﹑木通﹝各二兩﹞﹑大棗﹝二十五枚﹞。當歸四逆加吳茱萸生薑湯。藥卽方見。手足厥﹐脈細欲絕者﹐當歸四逆湯主之。﹝原文下同﹞若其人內有久寒者﹐宜當歸四逆﹐加吳茱萸生薑湯主之。﹝原文下同﹞按此承上文言﹐𨿽有手足厥﹐脈細欲絕證候﹐若其人內有久寒﹐則加吳茱萸生薑﹐以散久寒而行陽气﹐曰久寒者﹐陳久之寒﹐對下直中寒也﹐明矣。下利脈大者虛也﹐以其彊下之故也﹐設脈浮革﹐因爾腸嗚者﹐屬當歸四逆湯主之。四逆湯。方見太陽中篇。傷寒醫下之﹐續得下利淸榖不止者﹐當救裏﹐宜四逆湯。﹝原文。下十條同﹞病發熱頭疼﹐脈反沈者﹐若不瘥﹐身體疼痛﹐當救其裏﹐宜四逆湯。發熱頭痛﹐表病也﹐脈反沈者﹐裏脈也﹐經曰表有病者﹐脈當洪大﹐今脈反沈遲﹐故知愈也﹐見表病而得裏脈﹐則當瘥﹐若不瘥﹐爲內虛寒甚﹐與此湯救其裏。自利不渴者﹐屬太陰﹐以其髒有寒故也﹐當溫之﹐宜四逆輩。經言輩字者﹐爲藥性同類﹐惟輕重優劣不同耳﹐凡太陰自利不渴﹐師言有用理中而愈者﹐甚則理中加附子而獲安者﹐凡言輩者蓋加此﹐夫四逆湯﹐甘辛相合﹐乃大熱之劑﹐茍輕用之﹐恐有過度之失﹐所以仲景不爲定擬也﹐莫若以理中循循而用之﹐至爲平穩﹐如不得已者﹐四逆方爲用也。少陰病﹐脈沈者﹐急溫之﹐宜四逆湯。少陰病﹐飲食入口﹐則卽吐﹐心中溫溫欲吐﹐復不能吐﹐始得之﹐手足寒﹐脈弦遲者﹐此胸中實﹐不可下也﹐當吐之﹐若膈上有寒﹐飲漧嘔者﹐不可吐也﹐急溫之﹐宜四逆湯。大汗出﹐熱不去﹐內拘急﹐四肢疼﹐又下利厥逆而惡寒﹐四逆湯主之。大汗若大利而厥冷者﹐四逆湯主之。嘔而脈弱﹐小便復利﹐身有微熱見厥者﹐難治﹐四逆湯主之。吐利汗出﹐發熱惡寒﹐四肢拘急﹐手足厥冷者﹐四逆湯主之。旣吐且利﹐小便復利﹐而大汗出﹐下利淸榖﹐內寒外熱﹐脈微欲絕者﹐四逆傷主之。﹝屬霍亂﹞麻黃附子細辛湯。麻黃﹑細辛﹝二兩﹞﹑附子﹝一枚﹞。少陰病﹐始得之﹐反發熱脈沈者﹐前湯主之。﹝原文。下三條同﹞或問論傳經之邪﹐自三陽傳至太陰﹐太陰則傳少陰﹐此不言傳經﹐而言始得之何也﹐曰傳經者﹐古人明理之法之意如此﹐安可執一而論哉﹐夫三陽傷寒﹐多自太陽入﹐次第而傳至厥陰者﹐固有也﹐其三陰傷寒﹐亦有自利不渴﹐始自太陰而入者﹐今少陰病始得之﹐反發熱﹐正由自入﹐故云始得之﹐緣少陰無身熱﹐而今有熱﹐故言反發熱﹐以不當發熱而熱也﹐爲初病邪淺﹐故與麻黃附子細辛湯﹐以發散之﹐按六經中﹐但少陰證難辧﹐此條要看一反字﹐是以陰證𨿽云不用麻黃﹐今旣始得之﹐反發熱脈沈﹐所以用麻黃附子細辛﹐以溫散之耳。少陰病﹐得之二三日麻黃附子甘艸湯﹐微發汗﹐以二三日無裏證﹐故微發汗也。詳仲景發汗湯劑﹐各分輕重不同﹐如麻黃桂枝湯﹐靑龍各半越婢等湯﹐各有差等﹐至於少陰發汗二湯﹐𨿽同用麻黃附子﹐亦有加減輕重之別﹐故以加細辛爲重﹐加甘艸爲輕﹐辛散甘緩之義也﹐其第一證﹐以少陰本無熱﹐今發熱﹐故云反也﹐蓋發熱爲邪在表而當汗﹐又兼脈沈屬陰而當溫﹐故以附子溫經﹐麻黃散寒﹐而熱須汗解﹐故加細辛﹐是汗劑之重者﹐第二證旣無表寒之可溫﹐又無裏熱之可下﹐求其所以用麻黃附子之義﹐則是脈亦沈﹐方可名曰少陰病﹐身亦發熱﹐方行發汗藥﹐又得之二三日﹐病尙淺﹐比之前證亦稍輕﹐故不重脈證﹐而但曰微發汗﹐所以去細辛﹐加甘艸﹐是汗劑之輕者。黃連阿膠湯。黃連﹝四兩﹞﹑黃芩﹝一兩﹞﹑芍藥﹝二兩﹞﹑阿膠﹝三兩﹞﹑雞子黃﹝二枚﹐生用﹞少陰病﹐得之二三日已上﹐心中煩﹐不得臥﹐前湯主之。﹝原文﹞附子湯。附子﹝一枚炮﹞﹑白朮﹝二兩﹞﹑茯苓﹑白芍﹑人參。少陰病﹐得之一二日﹐口中和﹐其背惡寒者﹐當灸之﹐附子湯主之。﹝原文。下同﹞按背者﹐胸中之府﹐諸陽受气於胸中﹐而轉行於背﹐內經曰﹐人身之陰陽者﹐背爲陽﹐腹爲陰﹐陽气不足﹐陰寒气盛﹐則背爲之惡寒﹐若風寒在表而惡寒者﹐則一身盡寒矣﹐但背惡寒者﹐陰寒气盛可知﹐如此條是也﹐又或者陰气不足﹐陽气內陷﹐入於陰中﹐表陽新虛﹐有背微惡寒者﹐經所謂傷寒無大熱﹐口燥渴心煩﹐背微惡寒﹐白虎加人參湯主之是也﹐一爲陰寒盛气﹐一爲陽气內陷﹐何以明之﹐蓋陰寒爲病﹐則不能消耗津液﹐故於少陰病﹐則曰口中和﹐及陽气內陷﹐則熱爍津液爲幹﹐故於太陽病﹐則口燥舌漧而渴也﹐要辧陰陽寒熱不同者﹐當於口中潤燥詳之。按傷寒﹐以陽爲主﹐上件病皆陰勝﹐幾於無陽矣﹐辛甘皆陽也﹐故用附朮參苓﹐所以散寒而養陽﹐辛溫之藥過多﹐則恐有偏陽之獘﹐故又用芍藥之酸以扶陰﹐經曰火欲實﹐本當平之﹐此用芍藥之意也。少陰病﹐身體痛﹐手足寒﹐骨節痛﹐脈沈者﹐附子湯主之。桃花湯。漧薑﹝一兩﹞﹑赤脂石﹝一斤﹞﹑粳米﹝一升﹞。少陰病﹐下利便膿血者﹐桃花湯主之。﹝原文不同﹞少陰病﹐二三日﹐至四五日﹐腹痛﹐小便不利﹐下利不止﹐便膿血者﹐桃花湯主之。此證自三陽傳來者﹐純是熱證﹐成無已因其下利﹐而日協熱﹐因其用漧薑﹐而曰裏寒﹐余謂不然﹐蓋少陰腎水也﹐主禁固二便﹐腎水爲火所灼﹐不能濟火﹐火熱克伐大腸金﹐故下利﹐且便膿血﹐此方用赤石脂﹐以其性寒而澀﹐寒可以濟熱﹐濇可以固脫﹐用漧薑者﹐假其熱以從治﹐猶之白通湯﹐加人尿豬膽﹐漧薑黃連黃芩人參湯﹐用苓連﹐彼假其寒﹐此假其熱﹐均之假以從治爾﹐經曰﹐寒者熱之﹐熱者寒之﹐微者逆之﹐甚者從之﹐逆者正治﹐從者反治﹐從少從多﹐觀其事也﹐正此之謂﹐用粳米﹐恐石脂性寒﹐損胃﹐故用以和之﹐向使少陰有寒﹐別漧薑一兩之寡﹐豈足以溫﹐赤石脂一斤之多﹐適足以濟寒而殺人矣﹐豈仲景之方乎。豬膚湯。豬黑皮﹑白米粉。少陰病﹐下利咽痛﹐胸滿心煩者主之。﹝原文﹞膚乃是燖豬﹐刮下黑皮﹐禮運疏云﹐革膚內厚皮﹐膚革外薄皮﹐語云膚淺﹐義取諸此。按白粉﹐乃白米粉也﹐其鉛粉亦名白粉﹐又名定粉﹐又名胡粉﹐主治積聚疳利﹐與白粉不同。甘艸湯。卽甘艸一味。桔梗湯。甘艸﹑桔梗﹑連翹﹑薄荷﹑竹葉﹑梔子﹑黃芩。少陰病﹐二三日﹐咽痛者﹐可與甘艸湯﹐不瘥者﹐可與桔梗湯。﹝原文﹞苦酒湯。藥卽方見。少陰病﹐咽中生瘡﹐不能語言﹐聲不出者﹐苦酒湯主之。﹝原文﹞半夏湯。藥卽方見。半夏散。藥卽方見。少陰病﹐咽中痛﹐半夏散及湯主之。﹝原文﹞或問六經傷寒﹐皆不言咽痛﹐惟少陰篇中﹐有咽痛咽傷之證﹐何也﹐夫少陰咽痛﹐乃經絡所系﹐蓋少陰之脈﹐上貫肝膈﹐入肺﹐循喉嚨﹐系舌本﹐故有咽傷痛之患﹐內經曰﹐所生病者﹐咽腫﹐上气嗌漧及痛﹐此經脈所系﹐邪气循行而致然也。白通湯。蔥白﹝四莖﹞﹑漧薑﹑附子﹝一枚﹞。白通加豬膽汁。藥卽方見。少陰病﹐下利﹐白通湯主之。﹝原文。下同﹞少陰病﹐下利﹐脈微者﹐與白通湯﹐利不止﹐厥逆無脈﹐漧嘔煩﹐者白通加豬膽汁湯主之。服湯脈暴出者死﹐微續者生。按少陰屬腎﹐水藏也﹐得天地閉藏之令﹐主禁固二便﹐客寒居之﹐則痛而失其體﹐不能制水﹐故下利﹐蔥白之辛﹐所以通陽气﹐姜附之辛﹐所以散陰寒﹐故卽蔥白而名之曰白通。或謂白通湯﹐及白通加豬膽湯﹐眞武湯﹐與通脈四逆湯﹐皆爲少陰下利而設﹐除用姜附相同﹐其餘之藥﹐俱各殊異﹐何也﹐曰病殊則藥異﹐少陰下利﹐寒气已甚﹐非姜不能治﹐此下利之理以無殊﹐至兼有之證不一﹐則用藥當各從其宜﹐如白通湯﹐用姜附以散寒止利﹐則加白蔥以通調陽气﹐若利而漧嘔煩者﹐寒气太甚﹐內爲格拒﹐而姜附非煩者之所宜﹐必嘔而不納故加人尿豬膽汁﹐候溫冷而服之﹐以人尿豬膽汁﹐皆鹹苦性寒之物﹐自納而不阻﹐至其所則冷體皆消﹐熱性便發﹐又眞武湯﹐治少陰病﹐二三日不已﹐至四五日腹滿﹐小便不利﹐四肢沈重疼痛﹐自下利者﹐爲有水气﹐故多或爲之證﹐夫水气者則寒濕也﹐腎主之﹐腎病不能制水﹐水飲停蓄爲水气﹐腹痛寒濕內甚也﹐四肢沈重﹐疼痛﹐寒濕﹐外甚也﹐小便不利﹐自下利者﹐濕甚而水谷不能別也﹐經曰﹐脾惡濕﹐甘先入脾﹐茯苓白朮之甘﹐以益脾逐水﹐寒濕所勝﹐平以辛熱﹐濕淫所勝﹐佐以酸辛﹐故用附子芍藥生薑之酸辛﹐以溫經散濕﹐太陽篇中﹐小靑龍湯證﹐亦爲有水气﹐故多或爲之證﹐如眞武湯者﹐不殊此理也﹐通脈四逆﹐治少陰下利淸谷﹐裏寒外熱﹐手足厥逆﹐脈微欲絕者﹐爲裏寒﹐身熱惡寒﹐而面色赤﹐爲外熱﹐此陰甚於內﹐格陽於外﹐不相通﹐與通脈四逆湯﹐以散陰通陽﹐其或爲之證﹐依法加減而治之﹐已上四證﹐俱云下利﹐而兼有或爲之證﹐不一﹐是以用藥大同而小異也。或云白通湯﹐用附子凡四證﹐惟眞武湯一證熟附﹐餘皆生用﹐何也﹐凡附子﹐生用則溫經散寒﹐非漧薑佐之則不可﹐炮熟﹐則益陽除濕﹐用生薑相輔﹐允爲宜矣﹐漧薑辛熱﹐故佐生附﹐而用生薑辛溫﹐少資熟附之功﹐原佐使之妙﹐無出此理﹐然白通等湯﹐以下利爲重﹐其眞武湯證﹐以寒濕相搏﹐附子亦用炮熟﹐仍用生薑以佐之﹐其生熟之用﹐輕重之分﹐無過此理也。眞武湯。方見三卷內。太陽病﹐發汗﹐汗出不解﹐其人仍發熱﹐心下悸﹐頭眩身瞤動﹐振振欲擗地者﹐眞武湯主之。﹝原文﹞少陰病﹐二三日不已﹐至日五日腹痛﹐小便不利﹐四肢沈重﹐頭痛自下利者﹐此爲有水气﹐其人或欬﹐或小便利﹐或下利﹐或嘔者主之。﹝原文﹞通脈四逆湯。四逆加蔥﹝四莖﹞除甘艸。少陰病﹐下利淸谷﹐裏寒外熱者主之。﹝原文。下同。﹞下利淸谷﹐裏寒外熱﹐汗出而厥者主之。四逆散。甘艸﹑柴胡﹑枳實﹝炒﹞﹑芍藥﹝生用各一兩﹞。少陰病﹐四逆其人或欬或悸﹐或小便不利﹐或腹中痛﹐或泄利下重者﹐四逆散主之。﹝原文﹞此寒邪傳至少陰﹐裏有結熱﹐則陽气不能交接於四末﹐故四逆而不溫﹐用枳實﹐所以破結气而除裏熱﹐用柴胡所以升發眞陽而回四逆﹐甘艸和其不調之气﹐芍藥收其失位之陰﹐是證也﹐𨿽曰陽邪在裏﹐甚不可下﹐蓋傷寒以陽爲四逆﹐有陰進之象﹐若復用苦寒之藥以下之﹐則陽益虧矣﹐是在所忌﹐論曰諸四逆者﹐不可下之﹐蓋爲此也。大凡初服藥時﹐無是證﹐服藥後而生新證者﹐故經曰﹐若吐若汗若下後之證是也﹐卽壞病也﹐當以何逆而治之﹐若初服藥有是證﹐服藥後﹐只是原證如故﹐不見新有證候者﹐只是病未退﹐仲景所謂服湯一劑盡﹐病證猶在者﹐更作服也﹐汗下同法﹐淸碧杜先生曰﹐陽熱病難療﹐陰寒病易治﹐蓋熱者傳經變態不一﹐陰寒不傳﹐治之亦一定法耳﹐仁庵嚴先生云﹐凡醫他人治過傷寒﹐須究前證曾服何藥﹐倘證交雜﹐先以重者爲主﹐次論輕者﹐假如傳經之邪﹐治有三法﹐在皮膚者汗之﹐在表裏兩間者和解之﹐在裏者下之﹐此自外入內之治也﹐至若體虛之人﹐交接陰陽﹐飲食不節﹐則表虛中邪﹐又非在表可汗之法﹐必用大熱之劑溫散﹐經曰﹐陰中於邪﹐必內僳也﹐表气微虛﹐裏气失守﹐故使邪中於陰也﹐方其裏气不守﹐而爲邪中﹐正气怯弱﹐故成憟也﹐故經言寒則傷營﹐營者血也﹐血寒則凝而不行﹐致四肢血气不接而厥﹐身體冷而惡風寒﹐附子漧薑﹐適得其當﹐若寒退而熱毒內攻﹐目中不了了﹐下利淸水腹滿﹐又有急下之法﹐此論少陰經之治法也﹐若寒退而手足厥﹐其厥乍凜﹐腹中痛而小便不利﹐又有四逆散之治法﹐所謂少陰傳變﹐與太陽相同者也。豬苓湯。豬苓﹑茯苓﹑澤瀉﹑滑石﹑阿膠。少陰病﹐下利六七日﹐欬而嘔渴﹐心煩不得眠者主之。﹝原文﹞少陰病下利﹐而主此方者﹐分其小便﹐而下利自止也﹐渴欲飲水﹐小便不利﹐而主此方者﹐導其陽邪﹐繇溺而泄﹐則津液運化﹐而渴自愈也﹐然豬苓質楛﹐輕淸之象也﹐能滲上焦之熱﹐茯苓味甘﹐中宮之性也﹐能滲中焦之濕﹐澤瀉味鹹﹐潤下之性也﹐能滲下焦之濕﹐滑石性寒﹐淸肅之令也﹐能滲濕中之熱﹐四物皆滲利﹐則又有汗多亡陰之懼﹐故用阿膠佐之﹐以存津液於決瀆耳。烏梅丸。烏梅﹝三百个﹞﹑細辛﹑桂枝﹑人參﹑附子﹝炮﹞﹑黃蘗﹝六兩﹞﹑黃連﹝一斤﹞﹑漧薑﹝十兩﹞﹑當歸﹝四兩﹞﹑川椒﹝去目﹞﹑苦酒﹝醋也﹞﹐浸烏梅一宿﹐去核蒸熟﹐和藥蜜丸。凡厥者﹐陰陽气不相順接﹐便爲厥﹐厥者﹐手足逆冷是也。﹝原文﹞傷寒脈微而厥﹐至七八日﹐膚冷﹐其人躁﹐無暫安時者﹐此爲藏厥﹐非爲蛻厥也﹐蚘厥者﹐其人當吐蚘﹐今病者靜﹐而復時煩﹐此爲藏寒﹐蚘上入膈﹐故煩﹐須臾復止﹐烏梅丸主之。﹝原文﹞蚘音爲﹐人腹中長虫﹐俗曰食虫是也。胃中泠必吐蚘﹐吐蚘人皆知爲陰也﹐然亦有陽證吐蚘者﹐蓋胃中空虛﹐旣無穀气﹐故蚘上而求食﹐至咽而吐﹐又看別證何如﹐不可專以胃冷爲說﹐會記一人陽黃吐蚘﹐又大發斑﹐陽毒證﹐口瘡﹐咽吐蚘﹐皆以冷劑取效﹐是亦有陽證矣。麻黃升麻湯。麻黃﹑升麻﹑漧薑﹑官桂﹑芍藥﹑甘艸﹑黃芩。傷寒六七日﹐大下後﹐寸脈沈而遲﹐手足厥逆﹐下部脈不至﹐咽喉不利﹐吐膿血﹐泄利不止者﹐爲難治﹐麻黃升麻湯主之。仲景麻黃升麻湯﹐爲下壞之劑﹐而寸脈沈遲﹐或厥或咽喉不利﹐欬嗽膿血﹐或下利不止﹐斷作難治﹐此藥有桂枝湯﹐有麻黃湯﹐有漧薑芍藥甘艸湯﹐有白虎湯﹐內更有少陽藥﹐黃芩是也﹐此是三陽合而標病﹐不應下而下之﹐壞而成肺痿也﹐若脈不遲者﹐去漧薑官桂﹐不下下利者亦去之﹐寸口脈小者﹐去黃芩﹐此宜隨證而加減之也﹐前人全用藥﹐以其前證悉備﹐故用三陽標藥治之﹐經曰﹐治病必求其本是也。漧薑黃連黃芩人湯參。方見本湯。傷寒本自寒下﹐醫復吐下之﹐寒格更逆﹐吐下者主之。﹝原文﹞白頭翁湯。白頭翁﹝二兩﹞﹑秦皮﹑黃連﹑黃蘗﹝三兩﹞。熱利下重者﹐白頭翁湯主之。﹝原文下同﹞下利欲飲水者﹐以有熱故也﹐白頭翁湯主之。四逆加人參湯。本方加人參﹝一兩﹞。問曰﹐病發熱頭痛﹐身疼﹐惡寒﹐吐利者﹐此屬何病﹐答曰﹐此爲霍亂﹐自吐下又利止﹐復更發熱也。惡寒脈微而復利﹐利止﹐亡血也﹐四逆加人參湯主之。﹝原文﹞理中丸。本方等分蜜丸。霍亂頭疼發熱﹐身疼痛﹐熱多欲飲水者﹐五苓散主之。寒多不用水者﹐理中丸主之。﹝原文﹞大病瘥後喜唾﹐久不了了者﹐胃上有寒﹐當此丸藥溫之﹐宜理中丸。﹝原文﹞適脈四逆加豬膽汁湯。以白通湯加人尿豬膽汁。吐已下斷﹐汗出而厥﹐四肢拘急不解﹐脈微欲絕者主之。﹝原文﹞燒裙散。卽裙襠燒灰也。傷寒陰陽易之爲病﹐其人身體重﹐少气﹐少腹裏急﹐或引陰中拘孿﹐熱上衝胸﹐頭重不欲舉﹐眼中生花﹐膝脛拘急者﹐燒裙散主之。﹝原文﹞取此物者﹐亦以病因於陰陽感召而得﹐故亦以陰陽之理治之﹐又且五味入口﹐鹹入腎﹐腐入腎﹐穢入腎﹐乃濁陰歸地之意也﹐裙襠味鹹而腐﹐故能入少陰燒之則溫﹐故足以化气﹐化之則濁﹐故足以入膀胱﹐經曰﹐濁陰歸六腑是也﹐藥物𨿽陋﹐而用意至微。枳實梔子豉湯。枳實﹑梔子﹝十四枚﹞﹑淡豉﹝四合﹞。大病瘥後﹐勞復者枳實梔子豉湯主之﹐若有宿食者﹐加大黃如棋子大五六枚。﹝原文﹞漿水湯。漿水味甘酸而性涼善走﹐故解煩渴﹐化滯物﹐其法以炊粟米﹐熱投冷水中﹐五六日﹐味酸生白花﹐色類漿故名﹐若浸至敗者害人。牡蠣澤瀉散。大病瘥後﹐從腰以下有水者主之。﹝原文自明﹞是書也﹐學精天地人﹐事備儒仙佛﹐所以語皆見孔﹐統證藥方以入微字﹐可鍼茅超﹐前後合而擅美﹐向猶患於四卷之祕﹐未竭。先生之藏﹐玆獲訂與諸篇並行﹐是誠斯世之幸﹐但期觀者玩其辭必盡索其解﹐勿僅大意之求用者﹐得其旨於以大其施﹐無等陳言之視﹐始克驅除百病﹐不負。先生種橘之苦心﹐庶幾弘濟羣生﹐俾慰吾友後梓之隱念云﹐古海昏愚山堂後學周瑞冠多氏謹識。

