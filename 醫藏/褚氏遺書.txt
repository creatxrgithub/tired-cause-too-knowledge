

褚氏遺書﹝南齊﹞褚澄撰

序

受形

本气

平脈

津潤

分體

精血

除疾

審微

辯書

問子

跋

後序

跋褚氏遺書後

序

黃巢造變﹐從亂羣盜﹐發人冢墓﹐掘取金寶。遇大穴焉﹐方丈餘﹐中環石﹐十有八片﹐形制如槨﹐其蓋六石﹐題曰「有齊褚澄所歸。啟蓋棺﹐骨已蛇蟻﹐所穴環石內向﹐文字曉然。盜疑兵書﹐移置穴外﹐視之棄去。先人遇見﹐讀徹。囑鄰愼護。明年具舟載歸﹐欲送官以廣其傳﹐遭時兵革不息﹐先人亦不幸。遺命異物終當化去﹐神書理難久藏﹐其以褚石爲吾棺槨之實隱﹐則骸骨全﹐褚石或興吾名﹐亦顯淵。募能者調墨﹐治刻百本散之。余遵遺戒。先人諱廣﹐字叔常。

淸泰二年五月十九日古揚蕭淵序

受形

男女之合﹐二情交暢﹐陰血先至﹐陽精後衝﹐血開裹精﹐精入爲骨﹐而男形成矣﹔陽精先入﹐陰血後參﹐精開裹血﹐血入居本﹐而女形成矣。陽气聚面﹐故男子面重﹐溺死者必伏﹔陰气聚背﹐故女子背重﹐溺死者必仰。走獸溺死者﹐伏仰皆然。陰陽均至﹐非男非女之身﹐精血散分駢胎﹑品胎之兆﹐父少母老﹐產女必羸﹔母壯父衰﹐生男必弱。古之良工﹐首察乎此﹐補羸女先養血壯脾﹔補弱男則壯脾節色﹔羸女宜及時而嫁﹐弱男宜待壯而婚﹐此疾外所務之本﹐不可不察也。

本气

天地之气﹐周於一年﹐人身之气﹐周於一日。人身陽气以子中自左足而上﹐循左股﹑左手指﹑左肩﹑左腦﹑橫過右腦﹑右肩﹑右臂手指﹑脇﹑足﹐則又子中矣﹔陰气以午中自右手心通右臂﹑右肩﹑橫過左肩﹑左臂﹑左脇﹑左足外腎﹑右足﹑右脇﹐則又午中矣。陽气所歷﹐充滿周流﹐陰气上不過腦﹐下遺指趾﹐二气之行﹐晝夜不息﹐中外必偏﹐一爲痰積壅塞﹐則痰疾生焉﹐疾證醫候﹐統紀浩繁﹐詳其本源。痰積虛耳﹐或痰聚上﹐或積惡中﹐遏气之流﹐艱於流轉﹐則上气逆上﹐下气郁下﹐臟腑失常﹐形骸受害。曁乎﹗气本衰弱﹐運轉難遲﹐或有不周﹐血亦偏滯﹐風濕寒暑乘間襲之﹐所生痰疾﹐與痰積同。凡人之生﹐熱而汗﹐產而易﹐二便順利﹐則气之通也。陽虛不能運陰气﹐無陰气以淸其陽﹐則易獨治﹐而爲熱﹔陰虛不能運陽气﹐無陽气以和其陰﹐則陰獨治﹐而爲厥。脾以養气﹐肺以通气﹐腎以泄气﹐心以役气﹐凡髒有五﹐肝獨不與﹐在時爲春﹐在常爲仁﹐不養不通﹐不泄不役﹐而气常生﹐心虛則气入而爲蕩﹐肺虛則气入而爲喘﹐肝虛則气入而目昏﹐腎虛則气入而腰疼。四虛气人﹐脾獨不與﹐受食不化﹐气將日微﹐安能有餘以入其虛﹐烏乎﹖玆謂气之名理與。

平脈

脈分兩手﹐手分三部﹐隔寸尺者﹐命之曰關﹐去肘度尺曰尺﹐關前一寸爲寸﹐左手之寸極上﹐右手之尺極下﹐男子陽順﹐自下生上﹐故極下之地﹐右手之尺爲受﹐命之根本。如天地未分﹐元气渾沌也。旣受命矣﹐萬物從土而出﹐惟脾爲先﹐故尺上之關爲脾﹐脾上生金﹐故關上之寸爲肺﹐肺金生水﹐故自右手之寸﹐越左手之尺爲腎﹐腎水生木﹐故左手尺上之關爲肝﹐肝木生火﹐故關上之寸爲心。女子陰逆自上生下﹐故極上之地﹐左手之寸爲受命之根本﹐旣受命矣﹐萬物從土而出﹐惟脾爲先﹐故左手寸下之關之脾﹐脾土生金﹐故關下之尺爲肺﹐肺金生水﹐故左手之尺越右手之寸爲腎﹐腎水生木﹐故右手寸下之關爲肝﹐肝木生火﹐故關下之尺爲心。男子右手尺脈常弱﹐初生微眇之气也﹔女子尺脈常彊﹐心大之位也﹐非男非女之身﹐感以婦人﹐則男脈應﹐動以男子則女脈順指﹐不察乎此﹐難與言醫。同化五﹐故胃爲脾府﹐而脈從脾﹔同气通泄﹐故大腸爲肺府﹐而脈從肺﹔同主精血﹐故膀胱爲腎府﹐而脈從腎﹔同感交合﹐故小腸爲心府﹐而脈從心﹔同以脈爲竊﹐故膽爲肝府﹐而脈從肝澄生當後世傳其言而已﹐爾初決其祕﹐發悟後人者﹐非至神乎。體修長者脈疏﹐形侏儒者脈蹙﹐肥人如沈﹐而正沈者愈沈﹐瘦人如浮﹐而正浮者愈浮﹐未燭斯理﹐遏愈眾疾﹐表裏多名﹐呼吸定到﹐抑皆末也。世俗並傳﹐玆得略云爾。

津潤

天地定位﹐而水位乎中﹐天地通气﹐而水气蒸達﹐土潤膏滋﹐雲興雨降﹐而百物生化。人肖天地﹐亦有水焉﹐在上爲痰﹐伏皮爲血﹐在下爲精﹐從毛竅出爲汗﹐從腹腸出爲瀉﹐從瘡口出爲水﹐痰盡死﹐精竟死﹐汗枯死﹐瀉極死。水從瘡口出不止﹐幹卽死﹐至於血充目則視明﹐充耳則聽聰﹐充四肢則舉動彊﹐充肌膚則身色白﹐漬則黑﹐去則黃﹐外熱則赤﹐內熱則上蒸喉﹐或下蒸大腸﹐爲小竅﹐喉有竅﹐則咳血﹐殺人﹐腸有竅則便血﹐殺人﹐便血猶可止﹐咳血不易醫﹐喉不停物﹐毫髮必咳﹐血滲入喉﹐愈滲愈咳﹐愈咳愈滲﹐飲溲溺則百不一死﹐服寒涼則百不一生﹐血𨿽陰類﹐運之者﹐其和陽乎。

分體

耳目鼻口陰尻竅也﹐臂股指趾肢也﹐雙乳外腎關也﹐齒髮爪甲余也﹐枝脂旁趾附也﹐養耳力者常飽﹐養目力者常瞑﹐養臂指者常屈伸﹐養股趾者常步履。夏髒宜冷﹐冬髒宜溫﹐背陰肢末𨿽夏宜溫﹐胸包心火𨿽冬難熱﹐熱作腫而竅塞﹐血不行而肢廢﹐余有消長無疾﹐痛附有疾﹐痛無生死者疣癅而已。

精血

餘食五味養髓骨肉血肌膚毛髮。男子爲陽﹐陽中必有陰﹐陽之中數八﹐故一八而陽精升﹐二八而陽精溢。女子爲陰﹐陰中必有陽﹐陽之中數七﹐故一七而陰血升﹐二七而陰血溢。陽精陰血皆飲食五味之實秀也。方其升也﹐智慮開明﹐齒牙更始﹐發黃者黑﹐筋弱者彊﹐卽其溢也。凡充身肢體手足耳目之餘﹐𨿽鍼芥之瀝無有不下﹐凡子形肖父母者﹐以其精血嘗於父母之身無所不歷也。是以父一肢廢則子一肢不肖其父母﹐一目虧則一目不肖其母﹐然雌鳥牝獸無天癸而成胎者何也﹖鳥獸精血往來尾間也﹐精未通而禦女以通其精﹐則五體有不滿之處﹐異日有難狀之疾﹐陰已痿而思色以降其精﹐則精不出﹐內敗小便道澀﹐而爲淋精已耗而復竭之﹐則大小便道牽疼﹐愈疼則愈欲大小便﹐愈便則愈疼。女人天癸旣至﹐十年無男子合則不調﹐未十年思男子合亦不調﹐不調則舊血不出﹐新血誤行﹐或漬而入骨﹐或變而之腫﹐或𨿽合而難子。合男子多則澀枯虛人﹐產乳眾則血枯殺人﹐觀其精血思過半矣。

除疾

除疾之道﹐極其候證﹐詢其嗜好﹐察致疾之由來﹐觀時人之所患﹐則窮其病之始終矣。窮其病矣﹐外病療內﹐上病救下﹐辧病藏之虛實﹐通病藏之母子﹐相其老壯﹐酌其淺深﹐以制其劑﹐而十全上功至焉。制劑獨味﹐爲上二味次之﹐多品爲下。酸通骨﹐甘解毒﹐苦去熱﹐咸導下﹐辛發滯當驗之。藥未驗切戒﹐亟投大勢﹐旣去餘勢。不宜再藥﹐修而肥者﹐飲劑丰羸而弱者受藥減。用藥如用兵﹐用醫如用將﹐善用兵者﹐徒有車之功﹔善用藥者﹐姜有桂之效﹐知其才智﹐以軍付之﹐用將之道也。知其方﹐伎以生付之用﹐醫之道也。世無難治之疾﹐有不善治之醫﹐藥無難代之品﹐有不善代之人﹐民中絕命﹐斷可識矣。

審微

疾有誤涼而得冷﹐證有似是而實非﹐差之毫釐﹐損其壽命。《浮栗經﹖二气篇》曰「諸瀉皆爲熱﹐諸冷皆爲節﹐熱則先涼藏﹐冷則先溫血。」《腹疾篇》曰「幹痛有時當爲虫﹐產余刺痛皆變腫。」《傷寒篇》曰「傷風時疫濕暑宿痰﹐作瘧作疹﹐俱類傷寒﹐時人多瘧﹐宜防爲瘧。時人多疹﹐宜防作疹。春瘟夏疫﹐內證先出中濕﹑中暑﹐誠以苓木投之。發散劑吐汗下俱至此證﹐號宿痰失導﹐必肢廢嗟乎。病有微而殺人勢有重而易治精微﹐區別天下之良工哉。

辯書

尹彥成問曰「五運六气是邪非邪﹖」曰「大撓作甲子隸首﹐作數志歲月日時遠近耳﹐故以當年爲甲子歲﹐冬至爲甲子月﹐朔爲甲子日﹐夜半爲甲子時﹐使歲月日時積一十百千萬亦有條而不紊也。配以五行﹐位以五方﹐皆人所爲也。歲月日時﹐甲子乙丑﹐次第而及天地五行﹐寒暑風雨﹐倉猝而變﹐人嬰所气﹐疾作於身。气難預期﹐故疾難預定﹔气非人爲﹐故疾難人測。推驗多舛﹐拯救易誤﹐兪扁弗議﹐淳華未稽﹐吾未見其是也。」曰﹕《素問》之書﹐成於黃岐﹐運气之宗﹐起於《素問》。將古聖哲妄邪曰「尼父刪經﹐三墳猶廢﹐扁鵲盧出﹐虛醫遂多﹐尙有黃岐之醫籍乎﹐後書之托﹐名於聖哲也。」曰「然則諸書不足信邪。」曰「由漢而上有說無方﹐由漢而下有方無說﹐說不乖理﹐方不違義﹐𨿽出後學﹐亦是良師。固知君子之言不求貧朽﹐然於武成之策﹐亦取二三。」曰「居今之世﹐爲古之工﹐亦有道乎。」曰「師友良醫﹐因言而識變﹐觀省舊典﹐假筌以求魚博﹐涉知病多﹐診識胍屢用達藥﹐則何愧於古人。」

問子

建平王妃姬等皆麗而無子﹐擇良家未笄女入禦又無子。問曰「求男有道乎﹖」澄對之曰「合男女必當其年﹐男𨿽十六而精通﹐必三十而娶﹔女𨿽十四而天癸至﹐必二十而嫁﹐皆欲陰陽气完實而後交合﹐則交而孕﹐孕而育﹐育而爲子﹐堅壯彊壽。今未笄之女﹐天癸始至﹐已近男色﹐陰气早泄﹐未完而傷﹐未實而動﹐是以交而不孕﹐孕而不育﹐育而子脆不壽﹐此王之所以無子也。然婦人有所產皆女者﹐有所產皆男者﹐大王誠能訪求多男婦人謀置宮府﹐有男之道也。」王曰「善」。未再期生六男﹐夫老陽遇少陰﹐老陰遇少陽﹐亦有子之道也。

跋

上褚澄遺書一卷﹐初得蕭氏父子護其石而其書始全﹐繼得僧義堪筆之紙而其書始存﹐今得劉繼先鋟之木而其書始傳﹐亦可謂多幸矣。澄字彥道﹐河南陽翟人﹐宋武帝之甥﹐尙書左僕射湛之之子﹐廬江公主之夫﹐齊太宰侍中錄尙書公淵之弟﹐仕宋自附馬都尉﹐徧歷淸顯﹐仕齊至侍中領右軍將軍﹐永明元年卒﹝《南史》云永元元年卒﹐誤也。﹞東昏侯立其女爲皇后﹐追贈金紫光祿大夫﹐實永元元年﹐去其卒時已七十年矣。遺書題其贈官﹐豈蕭廣得其槨石﹐考之史傳而附題於前乎﹖初齊髙帝愛子豫章王嶷﹐自江陵赴都得疾日臻﹐帝憂形於色﹐乃大赦天下﹐聞澄傳楊淳祕方﹐召澄治立愈﹐帝喜甚﹐擢澄左氏尙書以寵之﹐其守吳郡也。民有李道念﹐以公事至郡﹐澄遙見謂曰「汝有奇疾。」道念曰「某得冷疾五年矣。」澄診其脈﹐曰﹕非冷也﹐由多食雞子所致﹐可煮蘇一斗服之﹐卽吐物如升許﹐涎裹之動﹐抉涎出視﹐乃一雞雛﹐翅距已具而能走。澄曰﹕未也﹐盍服其餘藥從之﹐凡吐十三枚﹐疾乃瘳﹐其妙皆此類也。是書幽眇簡切﹐多前人所未發而豈徒哉。問子篇稱建平王﹐當是澄之妻之景素﹐其生子六﹐卽延齡延年輩。

云嘉泰元年日南至甘泉寄士丁介跋。

後序

廬州衛武生鄭道出示南齊褚澄遺書幾十篇。云﹕得之先世。故書中考之丁介跋尾﹐當是宋嘉泰初劉繼先印本﹐字畫完好如新﹐金讀之旣作而嘆曰「予少時曾於《宋史﹖藝文志》見有是書目。又見《三元延壽》《居家必用》《養生纂要》諸書引用其說﹐往來京師﹐嘗偏閱書肆博坊蓄書之家﹐求其全本無所得﹐迄今三十餘年﹐始獲經目﹐噫﹗古書之罕見於世﹐奚獨此哉。史稱澄善醫術以勤﹐謹見知沒於永明元年﹐觀是書立論精詣﹐所謂邃於醫而愼於術者非耶﹐褚氏子孫以其書入石殉葬﹐爲不柄計其用心勤矣。意澄平時所自愛重﹐子孫遵其垂歿之言而愼藏之歟﹐𨿽其遺墓不幸爲盜所發﹐遺書則幸因盜以傳也﹐自是蕭廣載其石﹐廣子淵復以納壙﹐釋義堪錄諸策﹐劉繼先又以入梓﹐更三數人之手始克流布當時﹐蓋自永明至嘉泰初﹐上下七百二十餘年﹐至於今又幾何年﹐所著之書﹐久埋而復見﹐已棄而獲存﹐幾絕而僅有﹐若有神物相之者。殆與汲冢之《周書》﹑昭陵之《義貼》﹐石室之《陰符》﹐經佛龕之古文﹐苑事相類。歐陽子云﹕人之賢者傳遂遠﹐是固然矣。要之古今載籍﹐或傳或否﹐皆不可必﹐人未必皆賢言﹐未必皆粹髙文鉅冊﹐或散佚無聞片楮尺素﹐或珍襲可考﹐金石有不足恃﹐而或出於破冢敗壁之間﹐子孫有不可托而偶得於牧豎﹑偸兒之手﹐悶於前或彰於後﹐盛行於一時﹐或煙沒於萬世﹐莫不有數存焉耳。而物之聚散顯晦固有時哉﹐然而非聖之書不經之談﹐迂僻怪誕於事﹐無益且不可以爲訓﹐使有識者見之﹐必以覆醬瓿制帷帳而投之水火也。今猶不免加災於木﹐增垢於石﹐重爲楮墨之費者何限﹐況乎書坊所刻﹐大率類家集以徼時名﹐褒程文以逐時好﹐日以浸廣﹐求如蕭廣﹐冀之嗜古﹐良亦鮮矣﹐金於此尢所浩嘆。竊謂是書﹐形气血脈之說﹐明切簡備﹐庶幾可爲衛生之助﹐其平脈篇有曰﹕澄生當後世傳其言而已爾﹐初決其祕發悟後人﹐澄蓋以其所得筆之於書﹐與天下後世共之也﹐豈若俚俗﹐醫師規規然﹐因病處方﹐隨證著論﹐以覬幸於萬一者可及哉﹐嗚呼﹗疾固尼父所愼醫﹐亦事親者所當知﹐因是書得之難﹐而欲其傳之廣﹐且久必有同區區余意者矣眾﹐斯文之不泯也。

正徳丙寅春日西充馬金謹序。

跋褚氏遺書後

予賞觀歷代名醫圖﹐因有以知公之姓氏﹔選名醫雜著藥方﹐因有以知公之技能。今見所遺之書﹐則又有以知公之心術﹐默通造化妙用之理矣。《齊史》稱褚澄望色辧證投劑如神﹐與盧扁華佗比肩﹐豈欺我哉﹗若夫是書之作﹐收藏顯晦俱備於前後﹐序文載焉予不復贅。

嘉靖四年春日滑臺李暹徳進謹跋

