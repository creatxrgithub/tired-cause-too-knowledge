目錄

序

卷上

卷中

卷下

附錄

序

凡癰疽之疾﹐比他病最酷﹐聖人推爲雜病之先。自古𨿽有瘍醫一科﹐及鬼遺等論﹐後人不能深究﹐於是此方淪沒﹐轉乖迷塗。今鄕井多是下甲人﹐專攻此科。然沾此疾﹐又多富貴者。《內經》云﹔大凡癰瘡﹐多失於膏粱之人。僕家世大方脈﹐每見沾此疾者十存一二﹐蓋醫者少有精妙能究方論者。聞讀其書﹐又不能探賾素隱﹐及至臨病之際﹐倉卒之間﹐無非對病閱方﹐徧試諸藥。況能療癰疽﹑持補割﹑理折傷﹑攻牙療痔﹐多是庸俗不通文理之人﹐一見文繁﹐卽使厭棄。

病家又執方論﹐以詰難之﹐遂使醫者鼯鼠技窮﹐中心惶惑﹐當下不下﹐悠悠弗決﹐遷延日久﹐遂令輕者重﹐重者死。又多見生疽之人﹐隱諱者眾﹐不喜人言是癰疽發疾﹐但喜云只是小小癤毒而已﹐及至孔洪﹐遂致不救。又有病家猜鄙﹐吝其所費浩瀚﹐不肯請明了之醫﹐而甘心委命於庸俗之手。或有醫者﹐用心不臧﹐貪人財利﹐不肯便投的當伐病之劑﹐惟恐效速而無所得﹐是禍不極﹐則功不大矣。又有確執一二藥方﹐而全無變通者。又有當先用而後下者﹔當後用而先下者。多見一得疾之初﹐便令多服排膿內補十宣散﹐而及增其疾。此藥是破後排膿內補之藥﹐而洪內翰未解用藥之意﹐而妄爲序跋﹐以誤天下後世者眾矣。陳無擇云﹕當在第四節

用之是也。又有得一二方子﹐以爲祕傳﹐惟恐人知之﹐窮貴之人不見藥味而不肯信服者多矣。又有自知眾人嘗用已效之方﹐而攺易其名﹐而爲祕方﹐或妄增藥味以惑眾聽﹐而返無效者﹐亦多矣。此等之徒﹐皆含靈之巨賊﹐何足相向﹗又有道聽塗說之人﹐遠來問病﹐自逞了了﹐詐作明能﹐談說異端﹐或云是虛﹐或云是實﹐出示一方﹐力言奇效﹐奏於某處。此等之人﹐皆是貢諛。其實皆未曾經歷一病﹐初無寸長﹐病家無主﹐易於搖惑﹐欲於速效﹐又喜不費資財﹐更不待醫者商議﹐可服不可服﹐卽欲投之﹐倏然至禍﹐各自走散。古人云﹕貧無達士將金贈﹐病有閒人說藥方﹐此世之通患﹐歷代不能革。

凡癰疽之疾﹐眞如艸寇﹐不守律法﹐出意凶暴﹐待之稍寬﹐殺人縱火﹐無可疑者。凡療斯疾﹐不可以禮法待之﹐仍要便服一二緊要經效之藥﹐把定臟腑﹐外施鍼灸﹐以泄毒瓦斯。其勢稍定﹐卻乃詳觀方論﹐或命醫者﹐詳察定名。是癰是疽﹐是虛是實﹐是冷是熱﹐或重或輕﹐對證用藥﹐毋失先後次序。病者不必憂惶﹐醫者確執己見﹐不可妄立名色﹐愴惶惑亂﹐收效必矣。如近代名醫李嗣之﹑伍起予﹑曾孚先輩﹐編集上古得效方論要訣﹐愚因暇日﹐采摭羣言﹐自立要領﹐或先或後﹐不失次序。其中重復繁文者削之﹐取其言簡意盡﹐綱領節目﹐整然不紊。庶幾覽者﹐如指諸掌﹐𨿽不能盡聖人之萬一﹐使臨病之際﹐便有所主﹐毋致渴而穿井﹐斗而鑄兵者乎﹗

歲景定癸亥孟秋寶唐習醫陳自明良甫序

序

外科﹐蓋指瘡瘍門言也。上古無外科專名﹐實於季世﹐後人遂分內外爲二科。

玆外科乃宋陳良甫先生所著。𨿽以瘍科名其書﹐而其治法﹐固多合內外之道。如作渴﹑泄瀉﹑灸法等論﹐誠有以發《內經》之微旨。殆不無宜於昔﹐而不宜於今者﹐非先生之術﹐有未精要也。良由今人所稟﹐遠不逮昔﹐𨿽使先生至今存﹐亦不得不因時而損益之矣。余於時自忌淺鄙﹐漫仿元本之所旣備而未悉者﹐斷以愚意而折衷之﹐仍其舊名﹐釐爲四卷。其補錄一卷﹐則出余管見。同志勿咎其僭﹐而進其所未至焉。

嘉靖丁未春月吉日奉政大夫太醫院使致仕吳郡薛己謹序

卷上

﹝卷上﹞療發背癰疽灸法用藥第一

經云﹕諸痛癢瘡瘍﹐皆屬心火。前輩又謂癰疽多生於丹石房勞之人。凡人年四十以上﹐患發背等瘡﹐宜安心早治。此癥如虎入室﹐禦而不善﹐必至傷人。宜先用內托散﹐次用五香連翹湯﹐更以騎竹馬法﹐或隔蒜灸﹐並明灸足三里﹐以發泄其毒。蓋邪之所湊﹐其气必虛﹐畱而不去﹐其病乃實。故癰疽未潰﹐臟腑蓄毒﹐一毫熱藥﹐斷不可用。癰疽已潰﹐臟腑旣虧﹐一毫冷藥﹐亦不可用﹐猶宜忌用敷貼之藥閉其毫孔。若熱渴便祕﹐脈沈實洪數﹐宜用大黃等藥以泄其毒﹔後國老膏﹑萬金散﹑黃礬丸﹑遠志酒之類﹐選而用之。

愚按﹕

前癥若熱毒蘊於內﹐大便祕結﹐元气無虧者﹐宜用大黃等藥泄其熱毒。若陰虛陽湊﹐精虛气節﹐脾胃虛弱者﹐宜用甘溫之劑培其本源。若瘡不腫﹐不作膿者﹐𨿽未潰﹐仍須溫補。若瘡已潰﹐而腫不退﹐痛不止者﹐仍宜淸涼之劑治之。若病急而元气實者﹐先治其標﹔病緩而元气虛者﹐先治其本﹔或病急而元气更虛者﹐必先治本而兼以治標。大抵腫髙痛﹐膿水稠粘者﹐元气未損也﹐治之則易。漫腫微痛﹐膿水淸稀者﹐元气虛弱也﹐治之則難。

不腫不痛﹐或漫腫﹑腫黯不潰者﹐發於陰也﹐元气虛甚﹐理所不治。若腫髙痛者﹐先用仙方活命飲﹐後用托裏消毒散。漫腫微痛者﹐宜托裏散﹐如不應﹐加姜﹑桂。若膿出而反痛﹐气血虛也﹐八珍散。不作膿﹐不腐潰﹐陽气虛也﹐四君加歸﹑﹑肉桂。不生肌﹐不收斂﹐脾气虛也﹐十全大補加姜﹑桂。晡熱內熱﹐陰血虛也﹐四物加參﹑術。欲嘔作嘔﹐胃气虛也﹐六君加炮姜。自汗盜汗﹐五臟虛也﹐六味丸加五味子。食少體倦﹐脾气虛也﹐補中益气加茯苓﹑半夏。喘促咳嗽﹐脾肺虛也﹐前湯加麥門﹑五味。欲嘔少食﹐脾胃虛也﹐人參理中湯。腹痛泄瀉﹐脾胃虛寒也﹐附子理中湯。小腹痞﹐足脛腫﹐脾腎虛弱也﹐十全大補加山茱﹑山藥﹑肉桂。泄瀉足冷﹐脾腎虛寒也﹐前藥加桂﹑附。熱渴淋閉﹐腎虛陰火也﹐加減八味丸。喘嗽淋閉﹐肺腎虛火也﹐補中益气湯﹑加減八味丸。凡此變證﹐皆因元气虧損﹐失於預補所致。故丹溪先生云﹕但見腫痛﹐參之脈癥﹐虛弱便與滋補﹐气血無虧﹐可保終吉。旨哉斯言﹗蓋古今虛實不同﹐因時施治﹐不無少異。是集治論義悉類此。

附治驗

上林陳靜涵﹐面患疔﹐脈洪數有力﹐屬邪气蘊結。余用淸熱消毒散二劑未應。或用黃﹑肉桂等藥二劑﹐反益其勢﹐致耳目唇口俱腫閉﹐頭面如斗﹐由邪气外實也。前脈按之無力﹐由元气內虛也。連進托裏消毒之藥﹐及數砭患處﹐出黑血碗許﹐已而膿與腐肉並潰而出。復用托裏之藥﹐瘡勢漸愈。七日後﹐復因調護失宜﹐以致煩渴不食﹐兩尺脈如絲欲絕﹐急用八味丸料煎服﹐其脈頓復﹐手足自溫。使非砭以泄其外﹐托裏散以補其內﹐八味丸以回其陽﹐則治之失宜﹐必致不救。愼之愼之﹗憲副陳魯山﹐居官勤苦﹐勞傷元气﹐背患疽﹐漫腫﹐中央色黯﹐四畔微赤微痛﹐脈浮大﹐按之微細﹐左寸短而右寸若無。十餘日﹐腫未全起。此病气元气虛寒﹐朝用參﹑﹑姜﹑桂﹑歸﹑術﹑陳皮﹑半夏﹑炙艸﹐溫補其陽﹐夕用加減八味丸滋其肝腎﹐各四劑而腐潰。但膿水淸稀﹐盜汗自汗﹐內熱晡熱﹐脈浮而數﹐攺用八珍湯。復發熱﹐而夜陽舉﹐此腎虛而火動﹐仍用加減八味丸料煎服而安。又因怒動肝火﹐瘡出鮮血二盞許﹐左關弦數﹐右關弦弱。

此肝木侮脾﹐以致肝不能藏血﹐脾不能統血﹐用十全大補兼前藥各二劑而血止。再用前藥﹐調理而痊。

一武職患腦疽﹐內潰熱渴﹐頭面腫脹如斗﹐胸背色如塗丹﹐煩熱便祕﹐此表裏俱實﹐若非苦寒之劑﹐內外泄不救。遂鍼周項出膿﹐及用淸涼飲一劑﹐內大黃用五錢﹐再用消毒散而愈。

節推王器之﹐背患疽﹐瘡頭如黍﹐痛背重﹐脈沈而實﹐此毒在內。服黃連內湯二劑少退﹐更與仙方活命飲而愈。

舉人劉華甫﹐腫作痛﹐脈浮而數﹐此毒蓄於經絡。用內托復煎散二劑而腫減﹐用仙方活命飲四劑而腫痛止﹐更用托裏藥而痊。

一儒者患背疽﹐腫痛甚﹐此熱毒蘊結而熾盛。用隔蒜灸而痛止﹐服仙方活命飲而腫消﹐更與托裏藥而潰愈。

一男子﹐背患疽﹐腐肉𨿽潰而新肉不生﹐此毒瓦斯解而脾胃之气虛也。用六君子加芎﹑歸﹑五味﹑黃漸愈﹐用十全大補湯全愈。

一男子﹐背患疽﹐肉腐膿淸﹐肌肉不生﹐此邪去而气血俱虛也。用十全大補湯﹐月餘而斂。

一男子﹐背患疽﹐腫痛﹐赤暈尺餘﹐背如負石。其勢當峻攻﹐其脈又不宜。遂砭赤處﹐出紫血碗許﹐腫痛頓退。更用神功散及仙方活命飲二劑﹐瘡口及砭處出血水而消。

儒者周在魯﹐懷抱久郁﹐背脊患疽﹐肝脈弦洪﹐脾脈浮大﹐按之微細。以補中益气加桔梗﹑貝母﹐少用銀花﹑白芷﹐二劑﹐肝脈頓退﹐脾脈頓復。乃以活命飲二劑﹐膿潰腫消﹐肝脈仍弦。此毒𨿽去﹐而胃气復傷。仍用前湯加半夏﹑茯苓而愈。用銀花﹑白芷﹐非爲治瘡﹐乃解患者之疑耳。

﹝卷上﹞癰疽備論第二

初虞世云﹕凡癰疽始作﹐須以大黃等藥亟轉利之﹐勿以困苦爲念。若與其潰爛而死﹐不若利之而死﹐況有生道哉。古人立法﹐率用五香﹑連翹﹑漏蘆等藥﹐貧乏者單煎大黃湯以利之。至於膿潰﹐乃服黃等藥以排膿﹐《千金》《外臺》備矣。世以瘡發於外﹐不行轉利而死者多矣﹐悲夫﹗

愚按﹕

前癥若腫髙痛﹐臟腑閉結﹐屬內外俱實﹐當用前藥瀉之。若漫腫微痛﹐臟腑不實﹐屬內外俱虛﹐當用內托補之。若患腫無頭﹐肉色不變﹐當助胃壯气﹐令其內消。若疼痛不止﹐腫不消﹐當用人參黃散以托裏排膿。若飲食少思﹐肌肉不生﹐當用參托裏散以補養脾胃。丹溪云﹕癰疽因積毒在臟腑﹐當先助胃壯气﹐使根本堅固﹐次以行經活血藥佐之﹐參以經絡時令﹐使毒瓦斯外泄。治之早者﹐可以內消﹐此內托之旨也。又云﹔腫瘍內外皆壅﹐宜以托裏表散爲主﹐如用大黃﹐寧無孟浪之非﹔潰瘍內外皆虛﹐宜以補接爲主﹐如用香散﹐未免虛虛之失。此蓋古今气稟不同﹐治宜審之。

﹝卷上﹞癰疽灸法論第三

陳無擇云﹕癰則皮薄腫髙﹐疽則皮濃腫堅﹐初發並宜灼艾。惟癰膿成則宜鍼﹐疽膿成則宜烙﹐當審察其癥﹐利其毒﹐補托其裏。然癰疽冠於雜病之首﹐治失次序﹐多致枉夭﹐故集得效灸法﹐以貽學人﹐庶不致妄投也。

愚按﹕

前癥若發熱煩渴﹐大便祕結者﹐由邪蓄於內﹐宜黃連內湯﹐以泄內毒。若頭痛拘急﹐發熱惡寒者﹐由邪客於外﹐宜人參敗毒散﹐以散表邪。若腫痛赤﹐發熱作渴﹐此毒气凝於肉裏﹐宜仙方活命飲﹐解散其毒。若食少體倦﹐發熱惡寒﹐此中气虛弱﹐宜六君子湯﹐以補脾胃。

﹝卷上﹞騎竹馬灸法第四

治一切瘡瘍﹐卽用此法﹐無有不愈。其法令病患以肘憑幾﹐豎臂腕要直﹐用篾一條自臂腕中曲處橫紋﹐男左女右﹐貼肉量起﹐直至中指尖盡處截斷爲則﹐不量指甲。卻用竹杠一條﹐令病患脫衣﹐正身騎定﹐前後用兩人扛起﹐令病者腳不著地﹐又令二人扶之﹐勿令傴僂。卻將前所量臂篾﹐從竹杠坐處﹐尾骨盡處﹐直貼脊背﹐量至篾盡處爲則﹐用墨筆點定﹐此只是取中﹐非灸穴也。卻用薄篾作則子﹐量病患中指節﹐相去兩橫紋爲則﹐男左女右﹐截爲一則﹐就前所點記處兩邊﹐各量一則﹐盡處卽是灸穴。兩穴各灸五七壯。疽發於左則灸右﹔疽發於右則灸左﹔甚則左右皆灸。蓋此二穴﹐心脈所過之處﹐凡癰疽皆心火畱滯之毒﹐灸此則心火流通﹐而毒散矣。起死回生之功﹐屢試屢驗。

愚按﹕

前癥若毒旣解﹐而肌肉不生﹐當求其屬而補之。

男以左手﹐女以右手﹐先屈中指﹐用薄篾量取中一節﹐兩橫紋盡處爲同身一寸爲則子。

先從男左女右臂腕中曲橫紋起﹐用薄篾一條量至中指齊肉盡處﹐不量指爪爲則﹐剪斷。

先令病患脫去衣服﹐以大竹杠一條跨定﹐令兩人徐徐扛起﹐足要離地五寸許﹐兩傍更以兩人扶

定﹐毋令動搖不穩。卻以第一圖則子貼定竹杠﹐從尾閭起﹐貼脊量至則子盡﹐以墨點定記之﹐非

灸穴也﹐此是取中穴止處。卻以第二圖取同身寸則﹐取兩寸平折﹐自中穴量之﹐以中分取兩傍各

一寸﹐方是灸穴也。

﹝卷上﹞論隔蒜灸得效第五

李氏云﹕治疽之法﹐灼艾之功勝於用藥﹐蓋使毒瓦斯外泄。譬諸盜入人家﹐當開戶逐之。

不然﹐則入室爲害矣。凡瘡初發一二日﹐須用大顆獨蒜切片三分濃﹐貼疽頂﹐以艾隔蒜灸之﹐每三壯易蒜﹐痛者灸令不痛﹐不痛者灸之令痛﹐瘡潰則貼神異膏。如此則瘡不開大﹐肉不敗壞﹐瘡口易斂﹐一舉三得。此法之妙﹐人所罕知。若頭項見疽﹐則不可用此法﹝五府極觀碑載﹞。

愚謂瘡瘍之癥﹐有諸中必形諸外﹐在外者引而拔之﹐在內者而下之。苟或毒瓦斯鬱結﹐瘀血凝滯﹐輕者藥可解散﹐重者藥無全功﹐是以灼艾之功爲大。凡灸法﹐未潰則拔引郁毒﹐已潰則補接陽气。每治四肢患瘡﹐气血無虧者﹐祗以前法灸之皆愈。若中气虛弱﹐不灸而服敗毒之藥﹐復傷中气﹐未有不敗者也。其頭項患者﹐亦宜灸之﹐但艾炷宜小﹐而少其壯數爲善。

﹝卷上﹞背疽腫漫尋頭灸法第六

李氏云﹕凡患背疽﹐漫腫無頭者﹐用濕紙貼腫處﹐但一點先漧處﹐乃是瘡頭。可用大蒜十顆﹐淡豉半合﹐乳香錢許﹐研爛置瘡上﹐鋪艾灸之﹐痛否皆以前法爲度。

愚按﹕

前癥或附骨疽﹐及臀腿諸毒初起未明者﹐尋頭用灸﹐多自內消。其毒熾盛﹐更服活命飲﹐其功尢捷。若气血虛弱﹐必以補托爲主。若背疽大潰﹐欲驗穿透內膜者﹐不可用皂角取嚏法﹐但以紙封患處﹐令病者用意呼吸﹐如紙不動者﹐未穿透也。倘用取嚏﹐鼓動內膜﹐反致穿透﹐愼之愼之。

﹝卷上﹞蒜餅施用分其輕重第七

伍氏曰﹕凡用蒜餅灸者﹐蓋蒜味辛溫有毒﹐主散癰疽﹐假火勢以行藥力。有只用艾炷灸者﹐此可施於頑疽痼發之類。凡赤腫紫黑毒甚者﹐須以蒜艾同灸爲妙。

愚按﹕

前法誠有回生之功。若頑瘡痼疾﹐脾胃虛弱﹐營气不能滋養患處﹐以致寒邪內襲而不愈﹐宜用小艾炷頻灸瘡口﹐以祛寒邪﹐補接營气。其內補之法說﹐見首論及三十二論。

﹝卷上﹞灸法要論第八

伍氏方論曰﹕夫癰疽發背﹐皆有所困﹐前篇言之詳矣。凡初覺赤腫﹐先從背脊骨第二陷中兩傍﹐相去同身寸各一寸五分﹐名熱腑穴﹐二處各灸七壯﹐此能泄諸陽熱气﹐永無癰疽之苦。或隔蒜灸﹐不論壯數﹐則邪無所容﹐而眞气不損。但頭項見瘡﹐宜用騎竹馬法及足三里灸之。

愚按﹕

前論誠爲良策﹐其調理之法﹐當求首論。

史氏引證

甲戌年﹐瘍醫常器之﹐診太學史氏之母云﹕內有蓄熱﹐防其作疽。至辛巳六月﹐果背胛微癢﹐瘡粒如黍﹐灼艾卽消﹐隔宿復作。用膏藥覆之﹐暈開六寸許﹐痛不可勝﹐歸咎於艾。

適遇一僧﹐自云病瘡甚危﹐嘗灸八百餘壯方蘇。遂用大艾壯如銀杏者﹐灸瘡頭及四傍各數壯﹐痛止﹐至三十餘壯﹐赤暈悉退。又以艾作團﹐如梅杏大者四十壯﹐乃食粥安寢﹐瘡突四寸﹐小竅百許﹐患肉俱壞而愈。

愚按﹕

灼艾之法﹐必使痛者不痛﹐不痛者痛﹐則其毒隨火而散。否則﹐非徒無益﹐而又害之。

附治驗

秋官髙竹眞﹐患背疽﹐色黯堅硬﹐重如負石﹐神思昏憒可畏。其親廷評鄭沙村請同往治。鄭云﹕竹眞先任湖廣某縣時﹐以某河涉險不便﹐竹眞爲整治有功。其民爲立生祠﹐凡渡河者﹐無不禱祭。竹眞患此﹐悉疑立祠致祟。余曰﹕不然﹐病因元气虛寒﹐積毒熾盛所致。

遂以杵蒜攤患處﹐用錢大艾炷灸二十餘壯﹐尙不知。乃攤蒜補艾灸﹐亦不知。乃著肉灸﹐良久方知。再灸方痛﹐內服參附大補之劑而起。

﹝卷上﹞癰疽灼艾痛癢論第九

伍氏曰﹕凡治癰疽發背疔瘡﹐不痛者﹐必灸使痛﹐痛者﹐必灸使不痛。若初灸卽痛者﹐由毒瓦斯輕淺﹐灸而不痛者﹐乃毒瓦斯深重﹐悉宜內服追毒排膿﹐外敷消毒之藥。大抵癰疽不可不痛﹐又不可大痛﹐悶亂不知痛者﹐難治。

愚按﹕

前論惟疔瘡一癥﹐其狀不一﹐其色不同﹐或如小瘡﹐或如水泡﹐或作痛﹐或麻木﹐或有紅絲﹐或寒熱頭疼﹐或嘔吐惡心﹐或肢體拘急﹐其候多端。非前灸法並解毒之劑﹐卒難濟事。若不省人事﹐或牙關緊急者﹐卽以奪命丹爲末灌之。若生兩足﹐多有紅絲至臍﹔生於兩手﹐多有紅絲至心﹔生於唇面﹐多有紅絲入喉。俱難治。若鍼其紅絲出血﹐多有生者。若患於肢末之處﹐毒愈凝滯﹐藥難導達﹐艾灸之功爲大。如妄服利之劑﹐耗損眞气﹐不惟無以去毒﹐而害反隨之矣。

附治驗

操江都憲張恆山﹐左足次指患之﹐痛不可忍。急隔蒜灸三十餘壯﹐卽將舉步。彼欲速愈﹐自敷涼藥﹐遂致血凝肉死﹐毒瓦斯復熾。再灸百壯﹐服活命飲﹐出紫血﹐其毒方解。腳底通潰﹐腐筋爛肉甚多﹐將愈﹐予因考績北上。又誤用生肌藥﹐反助其毒﹐使元气虧損﹐瘡口難斂。予回﹐用托裏藥補之﹐喜其稟實且客處﹐至三月餘方瘥。

表甥居富﹐右手小指患之。或用鍼出血﹐敷以涼藥﹐掌指腫三四倍﹐六脈洪大﹐此眞气奪則虛﹐邪气勝則實也。先以奪命丹一服﹐活命飲二劑﹐勢稍緩﹐余因他往。或又徧刺出血﹐腫延臂腕如大瓠﹐手指腫大數倍﹐不能消潰﹐乃眞气愈虛﹐邪气愈盛。余回﹐用大劑參歸術之類﹐及頻灸徧手﹐腫勢漸消。後大便不實﹐時常泄气﹐此元气下陷。以補中益气湯加補骨脂﹑肉豆蔻﹑吳茱萸﹑五味子﹐又以生脈散代茶飲﹐大便漸實﹐手背漸潰﹐又用大補藥五十餘服漸愈。

一男子唇患之﹐有紫脈自瘡延至口內。余曰﹕此脈過喉﹐則難治矣﹐須鍼紫脈並瘡頭出惡血﹐以泄其毒則可。不信﹐乃別用解毒之劑﹐頭面俱腫。復請治﹐脈洪數﹐按之全無﹐惡癥悉具。余曰﹕無能爲也。彼求治甚篤﹑時口內腫脹﹐鍼不能入。爲砭腫處出血﹐勢𨿽少退﹐終至不起。

﹝卷上﹞腦疽灸法第十

李氏云﹕腦疽及頸項有疽﹐不可用隔蒜灸﹐恐引毒上攻﹐宜灸足三里穴五狀﹐气海穴三七壯﹐仍服涼血化毒之藥﹐或以騎竹馬穴法灸之。凡頭項咽喉生疽﹐古法皆爲不治﹐若用此法﹐多有生者。如五香連翹漏蘆等湯﹐國老膏﹑萬金散﹐皆可選用。

愚按﹕

前癥屬膀胱經﹐或濕熱上壅﹐或陰火上炎。若因濕熱﹐則病气有餘﹐元气不足﹐當用黃連消毒散以除濕毒﹐用補中益气湯以滋化源。若因陰火﹐則元气病气俱不足﹐當用補中益气湯及六味地黃丸﹐以滋腎水。若腎水漧涸﹐中傳末癥﹐急用加減八味丸及補中益气湯﹐以固根本﹐引火歸源。若色黯不潰﹐或潰而不斂﹐名曰腦爍﹐不治。大凡腫痛甚﹐宜活命飲﹐隔蒜灸之﹐解散瘀血﹐拔引郁毒﹐但艾炷宜小而少。若欲其成膿腐潰﹐生肌收斂﹐並用托裏爲主。

附治驗

一婦人患頭項俱腫﹐痛不可當﹐發熱作渴﹐喜冷。內服淸熱﹐外敷寒涼﹐色黯不﹐胸中气噎﹐此陽气虛寒。彼泥素有痰火﹐不受溫補。余用參﹑各五錢﹐姜﹑桂各二錢﹐一劑腫頓起而潰﹐又用大補藥而愈。凡瘡疽腫髙痛甚﹐煩渴飲冷﹐此病气元气俱有餘﹐宜用淸熱消毒散﹑仙方活命飲爲主。若腫髙痛甚﹐口漧飲熱﹐此病气有餘﹐元气不足﹐宜用托裏消毒散﹑參四補散爲主。若漫腫微痛﹐食少體倦﹐此病气元气俱不足﹐宜用六君﹑補中二湯壯其脾胃﹐則未成者消﹐已成者潰﹐已潰者斂矣。

儒者胡本中之內﹐冬患之﹐腫痛熱渴﹐脈洪數實﹐用淸熱消毒之藥﹐潰膿而愈。次年三月﹐其舌腫大﹐徧身患紫疔如葡萄﹐不計其數﹐手足尢多﹐各刺出黑血﹐此脾胃受毒。先服奪命丹七粒﹐出臭汗﹐瘡熱益甚﹐便祕。二日﹐與大黃﹑芩﹑連各三錢﹐升麻﹑白芷﹑山梔﹑薄荷﹑連翹各二錢﹐生甘艸一錢﹐水煎三五沸服之﹐大小便出臭血甚多﹐下體稍退。乃磨入犀角汁再服﹐舌本及齒縫出臭血﹐諸毒頓消﹐更用犀角地黃湯而愈。

﹝卷上﹞癰疽旣灸服藥護臟腑論第十一

李氏云﹕背疽之方𨿽多﹐得效者殊少﹐今擇用驗者錄之﹐庶不致誤人。如護心散﹐凡有疽疾﹐早進數服﹐使毒瓦斯外出﹐而無嘔吐之患。否則咽喉口舌生瘡﹐或黑爛如菌。若瘡發四五日之後﹐宜間用別藥治之。

愚按﹕

護心散乃解金石發疽之藥﹐若發熱腫作渴﹐飲冷而嘔者﹐宜用﹔若發熱腫作渴﹐飲湯而嘔者﹐不宜用。若脾虛停痰﹐或寒邪內侵﹐或痛傷脾胃﹐宜用六君子湯。若喉舌生瘡﹐或口漧作渴﹐或小便頻數﹐宜用六味丸。大凡諸瘡作嘔﹐若飲冷便祕﹐是熱毒也﹐黃連消毒散解之。飲冷便和﹐是胃火也﹐竹葉石膏湯淸之。懶食飲湯﹐是胃虛也﹐補中益气湯以補之。大便不實﹐喜飲熱湯﹐是脾胃虛寒也﹐六君加炮姜以溫之。常見脾胃虛弱者﹐用前散反心間陰冷﹐無不致嘔。其喉舌生瘡﹐乃腎水枯涸﹐虛火炎上﹐其證甚惡﹐急用加減八味丸﹐亦有得生者。

附治驗

通府張廷儀﹐背患疽﹐作嘔痛﹐大便祕結﹐口漧作渴﹐此內蘊熱毒。用竹葉石膏湯二劑﹐諸癥頓退。用托裏消毒散﹐四畔腫消。用仙方活命飲﹐瘡亦尋愈。

上捨李通甫﹐腿患瘡﹐作痛﹐少食作嘔﹐惡寒。余以爲痛傷胃气﹐用六君子湯加當歸四劑﹐疼痛少止﹐飲食加進。又以十宣散加白術﹑茯苓﹑陳皮數劑﹐膿成﹐鍼而出之。又以前散去防風﹑白芷﹐數劑而痊。

舉人邊云衢﹐腋下患毒﹐嘔逆不食﹐腸鳴切痛﹐四肢厥冷﹐脈沈而細。余謂中气不足﹐寒邪內淫﹐用托裏溫中湯﹐一劑頓愈。更以香砂六君子治之。彼謂腫瘍時嘔﹐當作毒瓦斯攻心治之﹐潰瘍時嘔﹐當作陰虛補之。余曰﹕此丹溪大槪之言也﹐卽諸痛癢瘡皆屬心火之意。假如赤腫痛甚﹐煩躁脈實而嘔﹐爲有餘﹐法當下之。腫硬不痛不潰﹐脈弱而嘔﹐爲不足﹐法當補之。亦有痛傷胃气﹐或感寒邪穢气而作嘔者﹐𨿽腫瘍尢當助胃壯气。彼執不信﹐用攻伐之藥﹐病愈甚。復請診﹐其脈微細而發熱。余謂熱而脈靜﹐脫血脈實﹐汗後脈躁者﹐皆難治﹐後果歿。

護心散綠豆末﹝一兩﹞明乳香﹝研半兩﹞上煎生甘艸湯調﹐時時與呷﹐使藥常在膈間。

五香連翹湯

乳香木香沈香丁香連翹射幹升麻黃木通獨活桑寄生甘艸﹝各三分﹞上水煎服。

愚按﹕

是方﹐說見前論。

凡癰疽﹐不可用生肌斂口之藥﹐合用麥飯石膏﹐瘡口自斂。或因毒藥﹐或爲刀割﹐重者﹐兼服沈麝湯。

愚按﹕

前云凡瘡不可用收口藥者﹐恐毒瓦斯未盡﹐反助其惡。蓋肌肉﹐脾之所主﹐但托裏健脾﹐則餘毒自解﹐瘡口自合。若毒發於外﹐气血無虧﹐麥飯石膏亦可倚仗。若元气虧損﹐必當補助其脾﹐禁用刀鍼﹐說見第四十三。

沈麝湯

木香麝香沈香藿香乳香連翹﹝各等分﹞上每服二錢﹐水煎。

五香去大黃加人參黃犀角湯

木香沈香乳丁香﹝各五錢﹞粉艸人參﹝各四錢﹞黃﹝一兩﹞犀角末﹝二錢﹞麝香﹝一錢﹞上每服四錢﹐水煎。

漏蘆湯

黃甘艸連翹沈香漏蘆﹝各五錢﹞大黃﹝一兩微炒﹞上每服二錢﹐姜棗水煎。

愚按﹕

三方詳見首論﹐其斂口之法﹐附見第三十三。

柞木飲子

治一切癰疽﹐未成自消﹐已成自潰﹐甚效。

榦柞葉﹝四兩﹞萱艸根荷葉蒂甘艸節地楡﹝各一兩﹞上每服五錢﹐水煎﹐一碗作二服﹐早晚進。

愚按﹕

荷葉蒂去惡血﹐萱艸解毒﹐柞葉善祛逐﹐地楡﹑甘艸節淸血消毒。

阿膠飲子

治一切癰疽癤毒。

牛膠﹝銼蛤粉炒如珠﹞粉艸﹝各一兩﹞橘紅﹝五錢﹞上作三劑﹐水煎服。

牛膠飲

截治癰疽﹐毒不內攻﹐不傳惡癥﹐有益無損。

牛皮膠﹝用明者四兩﹞上用酒一碗﹐重湯煮化服﹐加酒至醉﹐不能飲﹐加白湯。

愚按﹕二飲消毒﹐殊有良驗。

神仙黃礬丸

服至一兩以上﹐最止疼痛﹐不動臟腑。

白礬﹝一兩明亮者研﹞黃蠟﹝五錢黃色者溶開一方用七錢﹞上丸桐子大﹐每服十丸﹐漸加至二十丸﹐熟水或溫酒送下﹐未破內消﹐已破自合。如服金石所致﹐更用礬末一兩﹐徐以溫酒送下。有人徧身生瘡﹐其狀如蛇頭﹐服此卽效﹐但日服百粒﹐方能禦毒﹐不致內攻。又治蛇咬﹐熔礬熱滴傷處﹐痛卽止﹐毒卽出。

愚按﹕

前法果有良驗﹐余常以白礬三錢爲末﹐糊丸﹐以蔥湯連進二服﹐其功尢速﹐故名千金化毒湯。本用礬末﹐蔥湯調下﹐因末難服﹐故作爲丸。此藥解金石﹐固臟腑﹐有益無損﹐用力少而成功多。偏僻之處﹐不可不知。

國老膏

治一切癰疽﹐預服消腫逐毒﹐其功不能盡述。

粉艸上以河水浸二宿﹐揉取汁﹐砂器煎膏﹐服一二匙﹐無灰酒或白湯下﹐最解丹毒。

愚按﹕

前方誠爲解毒之劑﹐但元气虛弱者﹐當深戒之。

萬金散

治一切癰疽已潰未潰者。

栝蔞﹝一个杵細﹞大甘艸節﹝二錢﹞沒藥﹝一錢研末﹞上用酒二碗﹐煎一碗﹐去﹐入沒藥服。

愚按﹕

前散有消毒破血之功﹐無腐潰生肌之力。

遠志酒

治一切癰疽﹐因憂怒气滯所致。

遠志﹝米泔浸洗去土去心﹞上爲末﹐每服三錢﹐酒一盞調和澄淸飲之﹐敷患處。

愚按﹕

遠志酒誠有解郁消毒之功﹐而無托裏補益之效。

忍冬酒治一切癰疽甚效﹐仍以麥飯﹑神異二膏敷貼。

忍冬藤﹝生取五兩﹞大甘艸節﹝一兩﹞上用水二碗煎一碗﹐入無灰好酒一碗﹐再煎數沸去﹐分三服﹐一晝夜用盡﹐病重晝夜兩劑﹐至大小便通利爲度。另用忍冬藤一把爛研﹐入酒少許﹐敷四圍。

又水蓮四十九片﹐去毛﹐研細﹐酒解溫服﹐其功與忍冬艸同。

又龍鱗薜荔一握﹐細研﹐以酒解汁溫服﹐利惡物爲妙。

紅內消用水砂器煎熟﹐入酒與藥相半﹐再煎數沸去﹐時時服之﹐焙爲末﹐酒糊丸桐子大﹐每服三十丸﹐空心溫酒下﹐爲常服之﹐蓋力輕故也。藥產建昌者良。

愚按﹕

前三藥﹐因其簡易﹐解毒而用之﹐略無內托之功也。若毒旣去而眞气虛者﹐必須補托﹐以收全功。

﹝卷上﹞馬益卿先生癰疽論第十二

論曰﹕夫人有四肢﹑五臟﹐一覺一寐﹐呼吸吐納﹑精气往來﹑流而爲榮衛﹐暢而爲气色﹐發而爲聲音﹐陽用其形﹐陰用其精﹐此又常數之所同也。至其失也﹐蒸則生熱﹐否則生寒﹐結而爲癅贅﹐陷而爲癰疽﹐凝而爲瘡癬﹐憤則結癭﹐怒則結疽﹔又五臟不和﹐則九竅不通﹔六气不和﹐則流結爲癰。皆經絡澀滯﹐气血不流暢﹐風毒乘之﹐而致然也。

愚按﹕

此論可謂善言人身之造化﹑瘡瘍之情狀者矣﹐治法當參詳前論。

﹝卷上﹞癰疽敍論第十三

論曰﹕癰疽之癥﹐若七情虧損﹐气血經絡壅結而成者﹐屬內因。若六淫外侵﹐气血受傷﹐寒化而爲癰者﹐屬外因。若服丹石補藥﹑膏粱酒面﹑房勞所致者﹐屬內外因也。又曰﹕陰滯於陽則發癰﹐陽滯於陰則發疽﹐脈浮洪滑數爲陽﹐沈緩遲澀爲陰﹐陰則熱治﹐陽則冷治﹐初覺宜淸熱拔毒﹐已潰宜排膿止痛﹐故用遠志﹑大黃﹑甘艸﹐此三因之法也。治當寒者溫之﹐熱者淸之﹐虛者補之﹐實者瀉之﹐導之以鍼石﹐灼之以艾炷﹐破毒潰堅﹐各遵成法﹐以平爲期。

愚按﹕

前證脈沈實﹐大便祕結者﹐屬內因也﹐宜利之﹔脈浮大﹐便調和者﹐屬外因也﹐宜托裏之﹔脈不浮不沈者﹐屬不內外因也﹐宜調和榮衛。此亦治三因法也。若腫大痛﹐煩熱飲冷﹐大便祕結﹐脈洪數實者﹐爲純陽﹐宜苦寒之劑淸熱拔毒。若不腫不痛﹐瀉利不食﹐嘔吐足冷﹐是爲純陰﹐宜辛熱之劑大補陽气。不拘嚴寒盛暑﹐當捨時從癥。若微腫微痛﹐似潰不潰﹐時出淸膿者﹐爲半陰半陽﹐宜辛熱之劑溫補胃气﹐此亦治陰陽癥法也。治驗詳見首論。

﹝卷上﹞《素問》良用要論第十四

《素問》云﹕陽气湊襲﹐寒化爲熱﹐熱甚則肉腐爲膿。凡發背多因服金石而發者﹐有因上代曾服而發者。其候多發於脾﹐起如栗﹐或痛或癢﹐多致不救。外面如拳﹝古人云﹕外面如麻﹐裏面如瓜﹞﹐有數十孔﹐以手按之﹐諸孔出膿﹐尋時失喑。凡有此癥﹐可用淨土﹐水調﹐量大小作餅﹐濃分許﹐以艾炷灸之。內服五香連翹湯﹐及鐵漿醋調蚌殼灰塗之﹐更以騎竹馬法灸之﹐甚良。

愚按﹕

前癥仍參首論主治﹐恐其表裏熱毒之不同﹐元气虛實之不一也。

﹝卷上﹞《千金》良用備要方論第十五

《千金》云﹕癰疽始作﹐或大痛﹐或小痛﹐或發如米粒﹐卽便出膿。宜急斷口味﹐利去其毒﹐用騎竹馬灸法﹐或就患處灼艾﹐重者四面中央﹐總灸一二百壯﹐更貼寒藥﹐其效甚速。

愚按﹕

前癥若因元气虧損﹐或因气相滯而患者﹐更當調補其內。

﹝卷上﹞別脈辧證論第十六

伍氏云﹕癰疽之疾﹐有二十餘癥﹐發﹐痼發﹐石發﹐巖發﹐蜂窠發﹐蓮子發﹐椒眼發﹐連珠發﹐竟體發﹔有腸癰內發﹐腦背發﹐眉髮腮頜發﹐肺癰﹐瓜瓠發。大率隨病淺深﹐內外施治﹐不可遲緩。初發如傷寒﹐脈浮而緊﹐是其候也。

愚按﹕

前癥其名𨿽殊﹐處治之法﹐詳具各論﹐其肺癰﹑胃脘癰﹐別載《外科樞要》。

﹝卷上﹞癰疽脈癥第十七

陳無擇云﹕癰疽脈數﹐身無熱﹐反灑淅惡寒﹐若有痛處﹐乃發爲癰。以手掩上﹐若熱者爲有膿﹐不熱者爲無膿﹐若脈不數不熱而痛者﹐發於陰也﹐尢爲惡癥。凡熱甚﹐脈數﹐用漏蘆散﹐並單煮大黃等湯。不甚熱﹐脈緩弱﹐投五香連翹湯。仍根據四節八事次序三因以藥之﹐無有不濟者也。

愚按﹕

前癥灑淅惡寒﹐有屬瘡之表邪者﹐有屬脾肺之气虛者。若潰後腫作痛﹐惡寒發熱﹐煩渴﹐脈數﹐乃眞气虛而邪气實也﹐仍參詳首論主之。

﹝卷上﹞治癰疽用藥大綱第十八

李氏云﹕余之所著方論﹐靡不周備﹐但欲使治者一一玩味﹐次第用之﹐無有不效。今略書用藥要領節次於後﹕一﹑初患癰疽﹐便服內托散﹐以免後來口舌生瘡﹐仍用騎竹馬或隔蒜灸。

一﹑服五香連翹湯﹐如大便疏快卽止﹐仍量人虛實。

一﹑癰疽潰後﹐宜服排膿內補散﹐若嘔逆﹐用木香湯下。

一﹑癰疽初作﹐便宜灼艾﹐及麥飯石膏塗四圍﹐中畱口出毒。如瘡小﹐通敷之﹐旣潰﹐用神異膏貼之。

一﹑癰疽已潰﹐日用豬蹄湯淋洗﹐將愈之際﹐三日一次。

一﹑癰疽將斂﹐宜用神異膏﹐如毒未盡﹐不可遽用生肌之劑。

一﹑癰疽將安﹐宜用加味十全湯補其气血﹐庶肌肉易生。

一﹑背疽多先渴而後發﹐或先疽而後渴﹐不救多矣。若服加減八味丸﹐非特杜絕渴疾﹐抑且大滋气血﹐生長肌肉。

愚按﹕

前癥及諸治法﹐各附四十七等論﹐當審用之。

一﹑癰疽嘔逆有二﹕一因初發不服內托散﹐伏熱在心﹔一因脾气不正。若因伏熱在心者﹐心煩身熱﹐腫作痛﹐宜用內托散三兩服。若因脾气不正者﹐則不煩熱﹐或聞穢气作嘔﹐宜用嘉禾散。如有寒熱﹐用不換金正气散﹐五更初兼服山藥丸以補腎。

愚按﹕

前癥治法﹐當與第十一論參看。

﹝卷上﹞論癰疽嘔逆癥第十九

李氏云﹕癰疽嘔逆﹐是毒瓦斯衝心﹐非脾胃之冷﹐當服內托散。楊氏云﹕鼻衄初愈﹐不曾表汗﹐毒在經絡﹐則背發大疽﹐自肩下連腰脇腫硬如石﹐其色紫黑﹐以涼藥投之﹐終夜大嘔﹐連進托裏散﹐嘔止瘡潰﹐赤水淋漓﹐四十日而愈。又有患者﹐痛過徹嘔﹐服此卽止。

今有病疽不服此藥者﹐故引楊氏之言﹐以解世人之惑。

愚按﹕

用藥之法﹐有是病必用是藥。但今之脾胃虛寒﹐气逆痰滯而嘔吐者﹐十居八九﹔熱毒內攻而嘔吐者﹐十才一二。當參首論及第十一論主之。

﹝卷上﹞論癰疽之源第二十

夫癰疽之源﹐因於气﹐或因於熱。以僕之管見﹐亦有因於膏粱房勞﹑金石等藥。故治法﹐用綠豆﹑犀角﹑礬石﹑國老膏﹑追毒丸﹐其屬毒明矣。華佗《中藏》所言﹐是毒服宣熱敗毒之藥﹐不必疑矣。

愚按﹕

前癥若因金石所致﹐元气充實者﹐誠宜此法。若膏粱積熱﹐房勞過度﹐脾腎虧損者﹐當滋其化源﹐不可拘執。

﹝卷上﹞華佗論癰疽瘡腫第二十一

夫癰疽瘡腫之作﹐皆五臟六腑蓄毒不流﹐非獨因榮衛壅塞而發也。其行也有處﹐其主也有歸。假令發於喉舌者心之毒﹔發於皮毛者肺之毒﹔發於肌肉者脾之毒﹔發於骨髓者腎之毒﹔發於下者﹐陰中之毒﹔發於上者﹐陽中有毒﹔發於外者﹐六腑之毒﹔發於內者﹐五臟之毒。故內曰壞﹐外曰潰﹐上曰從﹐下曰逆。發於上者得之速﹐發於下者得之緩。感於六腑則易治﹐感於五臟則難瘳。又近骨者多冷﹐近膚者多熱。近骨者久不愈﹐則化成血虫﹔近膚者久不愈﹐則傳气成漏。成虫則多癢少痛﹐或先癢後痛﹐成漏則多痛少癢﹐或不痛不癢﹐內虛外實者﹐多痛少癢﹐血不止則多死﹐潰膿則多生。或嘔逆無度﹐飲食無時﹐皆癰疽使然。癥候多端﹐要當詳治。

愚按﹕

瘡瘍生虫﹐乃肝經風熱﹔其成漏﹐乃元气虛弱﹔其出血﹐乃脾虛有火﹔其潰膿﹐乃元气充實。至於嘔逆等癥﹐屬脾胃虧損所致﹐當調補元气﹐庶保無虞。

﹝卷上﹞論背疽其源有五第二十二

一﹑天行﹐二﹑瘦弱气滯﹐三﹑怒气﹐四﹑腎气虛﹐五﹑飲冷酒﹐食炙爆﹐服丹藥。

愚按﹕

前癥所因𨿽殊﹐其治法亦當別經絡﹑陰陽﹑虛實﹑表裏﹑腫潰﹐以助胃壯气爲主﹐使根本堅固﹐庶保無虞。

追毒丸六味車螫散轉毒散止痛靈寶散單煮大黃湯神效麻仁丸神仙截法淸心內固散祕傳連翹湯淸膻竹葉湯千金漏蘆湯豬蹄湯神硝散不換金正气散聖效散梔子黃芩湯神仙陷脈散加減八味丸右方見中卷忍冬丸麥飯石膏黃六一湯神異膏桑枝湯神驗血竭膏五味子湯壓熱神白膏加味十全湯牡蠣地黃膏人參內補散大川烏丸神效托裏散二烏丸內補十宣散蚣蠍散人參順气散琥珀犀角膏茯苓開胃散犀角散陷脈散內托黃丸桂附丸神效栝蔞散托裏散立效散淸涼膏獨聖散碧油膏梅花散神效酒煎散替鍼丸蜞鍼法綠雲散癰疽經驗雜方宜毒散甲疽代指嵌甲方小五香湯金瘡竹木湯火傷方塞裏散上方見下卷

卷中

﹝卷中﹞癰疽分表裏證論第二十三

伍氏曰﹕癰疽皆因喜怒不測﹐飲食不節﹐陰陽不調﹐臟腑不和﹐腠理不密﹐寒气客於經絡。或榮血受寒﹐則澀而不行﹐衛气從之﹐與寒相搏﹐壅遏不通。或陽气蘊積﹐則生寒熱﹐寒熱不散﹐皆致前證。又曰﹕五臟六腑兪穴皆在背﹐凡患瘡癥﹐易傷髒膜﹐多致不救。腑气浮﹐行於表﹐故癰腫浮髙爲易治﹔髒血沈寒主裏﹐故疽腫內陷爲難治。又曰﹕癤者節也﹐癰者壅也﹐疽者沮也﹐一寸至二寸爲癤﹐三寸至五寸爲癰﹐五寸至一尺爲疽﹐一尺至二尺爲竟體疽。若脈洪數者難治﹐脈微澀者易治。初覺宜淸熱拔毒﹐已潰則排膿止痛﹐膿盡則長肌敷痂﹐當酌量輕重﹑形證順逆而審治之。

愚按﹕

前癥﹐若飲食少思﹐用六君子湯以補脾胃﹔如不應﹐加姜﹑桂以溫補之﹐使邪气自退。其不起者﹐由邪气盛﹐正气虛﹐不能發也﹐於旬日之外見之。若已發出﹐用托裏消毒散以壯元气﹐助令潰腐﹔不應﹐須溫補脾胃。其不起者﹐由眞气虛﹐不能潰也﹐於二旬之外見之。若已腐潰﹐用托裏散以補气血﹐生肌肉﹔不應﹐當專補脾胃﹔又不應﹐須溫補脾胃。

其不起者﹐乃脾气虛﹐不能收斂也﹐於一月之外而見之。凡此治法﹐竊嘗用驗﹐詳具首論。

﹝卷中﹞察疽發有內外之別第二十四

李氏云﹕疽初發一粒如麻豆﹐發熱腫髙﹐熱痛色赤﹐此爲外發。勢𨿽熾盛﹐治得其法﹐可保其生。若初時不發熱﹐體倦怠﹐患處如故﹐數日不腫痛﹐五內已壞﹐𨿽有盧扁之藥﹐亦未如之何矣。

愚按﹕

前癥﹐有因元气虛而不能發出者﹐有因敷貼寒藥而不能發出者﹐有因攻伐過傷气血而不能發出者﹐有因熱毒內蘊而失疏托者﹐審而治之﹐多有生者。

附治驗

進士申天益﹐臂患癰﹐寒熱頭痛﹐形气虛弱﹐此手足陽明經風邪之癥。用桔梗升麻湯二劑﹐外邪頓散。用托裏消毒散二劑﹐腫痛頓退。乃用補中益气湯調理﹐形气漸復而愈。

秋官錢可容﹐腹患癰﹐腫作痛﹐煩渴飲冷﹐大便不通﹐脈沈數實﹐此熱毒蘊於內。用淸熱消毒散加大黃二錢一劑﹐諸癥悉退。但形气頓虛﹐用托裏消毒散去金銀花﹑白芷﹐倍加參﹑﹑歸﹑術而安。

一男子股內患毒﹐欲求內消。其脈滑數﹐膿已成矣﹐因气血虛而不潰﹐遂刺之﹐膿出作痛。以八珍湯治之﹐漸可。但膿水淸稀﹐更以十全大補湯加炮附子五分﹐數劑漸愈﹐乃去附子﹐又三十餘劑而愈。

一童子腋下患癰﹐久不斂﹐膿淸脈大﹐怠倦懶食﹐自汗口漧。用內補黃湯及豆豉餅﹐兩月而愈。凡瘡潰而膿淸﹐或瘡口不合﹐或聚腫不潰﹐肌寒肉冷﹐自汗色脫者﹐皆气血虛極也﹐非大溫補不可。

一男子肩患毒﹐痛飲冷﹐煩躁便祕﹐脈數而實。以淸涼飲二劑﹐少愈﹔以金銀花散四劑﹐悉退﹔又以十宣散去桂加天花粉﹑金銀花數劑﹐瘡潰而痊。此脈與癥皆屬有餘也。

一男子背瘡潰而瘀血不散﹐此陽气虛弱也。用參﹑﹑歸﹑術峻補﹐更以桑枝灸﹐又用托裏散加肉桂﹐瘡口自斂。此補接陽气之法也。

上捨毛體仁﹐素陰虛﹐春初咳嗽﹐胸中隱痛﹐腎脈洪數﹐肺脈數而時不見。余曰﹕內當結癰﹐先用六味地黃丸料一劑服之。翌早來謂余曰﹕昨得良劑﹐嗽愈六七﹐務求一方﹐到監調理。余曰﹕此陰火上炎﹐患癰之癥﹐第因元气虛弱﹐未能發出。因其易忽﹐余辭不能。乃別用降火化痰等劑﹐愈甚。月餘復請診之﹐脈洪滑而數。余曰﹕膿已成矣﹐當請常治者同議鍼之﹐且免內潰之患。仍不決。又月餘請視﹐他醫已先開瘡孔偏上﹐兜膿不出﹐仍內潰﹐脈愈洪大。余曰﹕脈洪滑而數﹐視其舌靑黯﹐五內已壞﹐無能爲矣。後果然。

﹝卷中﹞辧癰疽陰陽淺深緩急治法第二十五

曾氏云﹕凡癰疽其脈浮數洪緊﹐腫作痛﹐身熱煩渴﹐飲食如常﹐此六腑不和﹐毒發於外而爲癰。其勢𨿽急﹐投以涼劑﹐多保全生。其脈沈細伏緊﹐初發甚微﹐或無瘡頭﹐身不熱而內躁﹐體重煩疼﹐情緒不樂﹐胸膈痞悶﹐飲食無味﹐此五臟不和﹐毒蓄於內而爲疽。急投五香連翹湯﹐甚者轉毒散﹑神仙截法﹑黃礬丸﹑國老膏﹐防托毒瓦斯﹐免致變癥內攻﹐尢宜當頭隔蒜灸。若塗毒藥﹐迷其腠理﹔投諸涼藥﹐虛其眞气。故其善惡之癥﹐在乎醫之工拙耳。

或气噫痞塞﹐咳逆身冷﹐自汗﹐目瞪耳聾﹐恍惚驚悸﹐語言顚倒﹐皆惡癥也。五善見三則瘥﹐七惡見四則危﹐五善並至則善無以加﹐七惡並臻則惡之劇矣。

愚按﹕

前癥善者乃五臟未傷﹐病微邪淺﹐使能愼起居﹐節飲食﹐勿藥自愈。惡者乃五臟虧損之癥﹐前哲𨿽云不治﹐若能補其脾胃﹐固其根本﹐多有可生者﹐豈可以其惡而遂棄之耶。

附治驗

鄰人蘇子遇之內﹐左手指患疔﹐麻癢﹐寒熱惡心﹐左半體皆麻﹐脈數不時見。余曰﹕凡瘡不宜不痛﹐不可大痛﹐煩悶者不治﹐今作麻癢﹐尢其惡也。用奪命丹二服﹐不應﹐又用解毒之劑﹐麻癢始去﹐乃作腫痛。余曰﹕勢𨿽危﹐所喜作痛﹐但毒瓦斯無從而泄。欲鍼之﹐適值望日﹐其家俱言尻神﹐不從﹐勢愈腫甚。余彊鍼之﹐諸癥頓退﹐又用解毒之劑﹐其瘡全愈。

辛丑孟夏﹐余至四明﹐有屠壽卿氏﹐當門齒忽如所擊﹐痛不可忍﹐脈洪大而弦。余曰﹕弦洪相搏﹐將發瘡毒也。先用淸胃散﹐加白芷﹑銀花﹑連翹一劑﹐痛卽止。至晚﹐鼻上發一瘡﹐面腫黯痛﹐用前藥加犀角一劑﹐腫至兩額﹐口出穢气﹐脈益洪大﹐惡寒內熱﹐此毒熾血瘀﹐藥力不能敵也。乃數砭患處出紫血﹐服犀角解毒之劑﹐翌日腫痛尢甚﹐乃砭患處與唇上﹐並刺口內赤脈﹐各出毒血﹐再服前藥至數劑而愈。

一婦人背患流注﹐內潰脹痛﹐服流气化痰之劑﹐自汗盜汗﹐脈大而弱﹐此元气虧損之癥也。與參﹑各一兩﹐歸﹑術各五錢﹐肉桂二錢﹐服而鍼之。至夜半﹐始出稀膿二碗許。翌日大汗倦甚﹐煩熱作渴﹐揚手气促﹐脈洪大而數。仍用前藥加附子一錢﹐炙甘艸二錢﹐二劑﹐脈癥悉退。又以六君加姜﹑桂二十餘劑﹐始離牀褥。後因勞復﹐寒熱作渴﹐汗出﹐時仲冬﹐寢幃气出如霧﹐用十全大補加桂﹑附﹐二劑而痊。

中翰鄭朝用﹐疽潰發熱吐痰﹐飲食無味﹐肌肉不生﹐瘡出鮮血。余曰﹕此脾气虧損﹐不能攝血歸源也﹐法當補脾。彼不信﹐用消毒涼血之劑﹐加惡寒嘔吐﹐始悟餘言﹐用六君加炮姜﹑半夏﹑茯苓﹐數劑諸癥悉退。又用十全大補﹐瘡口漸斂。後因飲食稍多﹐泄瀉成痢﹐此脾胃虛寒下陷﹐用補中益气﹐送四神丸﹐而痢止﹐繼以六君子湯而瘡愈。

一婦人﹐癸卯冬﹐失物發怒﹐缺盆內微腫。甲辰春﹐大如覆碗﹐左肩胛亦腫﹐肉色如故。或鍼出鮮血三碗許﹐腹痛如錐﹐泄瀉不止﹐四肢逆冷﹐嘔吐惡寒﹐或時發熱﹐絕食已七日矣﹐其脈洪大﹐時或微細﹐此陽气脫陷也。用六君加炮姜三錢﹑附子二錢﹐早服﹐至午不應﹐再劑加附子五錢﹐熟睡覺來﹐諸癥頓退六七﹐少進稀粥。再四劑﹐諸癥悉退﹐飲食如故﹐缺盆始痛。鍼出淸膿二碗許﹐諸癥復至﹐此虛極也。以十全大補加姜﹑桂﹑附各一錢﹐三劑而安。後減漧薑﹑桂﹑附各五分﹐與歸脾湯﹐兼服五十餘劑而愈。

一男子﹐背瘡漫腫微痛﹐食少體倦。余曰﹕癥屬形病俱虛﹐法當補元气爲主。彼不信﹐乃用攻毒之劑﹐中央肉黯五寸許﹐惡癥悉具﹐復求治。余曰﹕此胃气虛寒﹐而變癥作矣﹐當急溫補脾胃﹐則惡癥自退﹐黯肉自生。仍不信﹐乃割死肉﹐祛惡癥﹐遂致不起。

毛礪庵側室﹐肚患癰月餘矣﹐色黯不腫﹐內痛作嘔﹐飲食不入﹐四肢逆冷﹐其脈或脫絕或浮大﹐雜用定痛敗毒之劑。余曰﹕此气血俱虛而作痛﹐內決無膿﹐不治之癥也。彊用大溫補之藥二劑﹐痛止﹐色赤﹐飲食少進。余謂但可延日而已。人皆以爲有膿﹐復彊鍼之﹐又用大補之劑﹐始出淸膿少許。眾仍以爲毒結於內﹐用攻膿保其必生﹐殊不知乃速其死耳﹐惜哉﹗

﹝卷中﹞論善惡形癥第二十六

問曰﹕五善七惡﹐可得聞乎﹖曰﹕飲食如常﹐一善也﹔實熱而大小便澀﹐二善也﹔內外病相應﹐三善也﹔肌肉好惡分明﹐四善也﹔用藥如所料﹐五善也。渴發而喘﹐眼角向鼻﹐大小便反滑﹐一惡也﹔气綿綿而脈濡﹐與病相反﹐二惡也﹔目不了了﹐睛明內陷﹐三惡也﹔未潰肉黑而陷﹐四惡也﹔已潰靑黑﹐腐筋骨黑﹐五惡也﹔發痰﹐六惡也﹔嘔吐﹐七惡也。

愚按﹕

善惡形癥治法見附錄。

﹝卷中﹞論生死形癥第二十七

問曰﹕病有甚而至生﹐有微而至死﹐病癥難辧﹐死生何從決乎﹖答曰﹕發背潰透內膜者死﹝此言肝兪以上﹞﹔未潰內陷﹑面靑唇黑﹑便污者死﹝此言髒壞便瘀血﹞﹔潰喉者不治﹔陰患入腹者不治﹔入囊者不治﹔鬢深數寸者不治﹐在頤後一寸三分名銳毒﹐亦不治。無此者生。

流注𨿽多﹐療之必愈。

愚按﹕

前癥有因元气虛弱而毒瓦斯內陷者﹐有因初作﹐失於內托裏﹐和榮衛者﹐有因毒盛失於消解者﹐有因虛弱失於補托者﹐有因膿成失於鍼刺者﹐有因腐潰失於補養者。若發背腦疽﹐屬濕熱上壅者﹐黃連消毒散﹑補中益气湯以除濕毒﹐補脾肺滋腎水。若鬢疽銳毒﹐屬風熱者﹐柴胡山梔散以淸肝火﹐養肝血﹐若陰虛﹐用六味地黃丸以生腎水﹐滋化源﹔若患於小腹﹐補足三陰之血﹐養脾胃之气庶可保其生也。其流注之癥﹐或因飲食勞倦﹐房室陰虛﹐或七情內動﹐六淫外侵﹐以致血虛﹐互相凝滯﹐或產後血瘀﹐隨虛流注﹐或結塊﹐或漫腫﹐宜用益气養榮湯以固元气﹐佐以蔥熨解散凝滯﹐更以豆豉餅祛散寒邪﹐潰久內有瘀肉﹐用鍼頭散腐之﹐多有生者。設若不守禁調攝﹐多致不起﹐愼之﹗

﹝卷中﹞形癥逆順務在先明第二十八

論曰﹕癰疽潰後﹐形有逆有順。白睛黑小﹐一惡也﹔不能下食﹐納藥而嘔﹐食不知味﹐二惡也﹔傷痛渴甚﹐三惡也﹔體項不便﹐四肢沈重﹐四惡也﹔聲嘶色脫﹐唇鼻靑黑﹐面目浮腫﹐五惡也﹔煩躁時嗽﹐腹痛渴甚﹐瀉利無度﹐小便如淋﹐六惡也﹔膿血大泄﹐腫痛尢甚﹐膿色敗臭﹐七惡也﹔喘粗气短﹐恍惚嗜臥﹐八惡也﹔未潰黑陷﹐面靑唇黑﹐便污﹐九惡也﹔气噎痞塞﹐咳嗽身冷﹐自汗無時﹐目瞪耳聾﹐恍惚驚悸﹐語言顚倒﹐十惡也。又腦爲諸陽所會﹐頸項近咽喉﹑腎兪﹐皆致命之所﹐俱不可灼艾。

愚按﹕

前癥未潰黑陷﹐面靑唇黯﹐便污者﹐臟腑內潰之惡癥也。气噫痞塞﹐咳嗽身冷自汗者﹐脾肺虛敗之惡癥也。不食便瀉﹑腸鳴耳聾﹑目瞪者﹐脾腎虛敗﹐傳變之惡癥也。治法詳見附錄。

審內癥用藥附

自瀉嘔吐﹐不進飲食﹐腎脈最虛﹐如是之疾﹐古人皆以爲不治﹐然亦有救療之理焉耳。

愚按﹕

前論發《內經》之微旨﹐開萬世之聾聵﹐其惠博矣。此癥實命門火衰﹐不能生脾土而虛寒﹐以致自瀉嘔吐﹐或胸膈不利﹐或食而不化﹐或大便不實﹐宜用八味丸及六君子﹐加姜﹑附。若因房勞過度﹐眞陽衰敗﹐或原稟不足﹐不能生脾土﹐而飲食不進者﹐用補中益气加附子﹑姜﹑桂﹐並東垣補眞丸﹐多有得生者。若用參﹑苓之類直補脾胃﹐鮮有不誤。若或以爲毒瓦斯內攻而治者﹐俱致不起。

附治驗

通府李廷儀﹐患流注﹐唾痰气促。自恃知醫﹐用化痰理气等劑﹐膿水淋漓﹐腫硬不消﹐寒熱往來﹐飲食少思﹐肌肉消瘦﹐大便不實﹐手足時冷﹐兩尺脈浮大﹐按之微細。余曰﹕此屬命門火衰﹐當用八味丸。不信﹐乃服參﹑﹑歸﹑術之類﹐更加痰喘﹑泄瀉。服八味丸﹑益气湯﹐年餘而痊。

禦醫王介之室﹐背疽不起發﹐不赤﹐泄瀉欲嘔﹐飲食少思﹐手足厥冷﹐脈息如無﹐此陽气虛寒。用大補之劑﹐加附子二錢﹑姜﹑桂各一錢﹐不應。附子加至三錢﹐二劑﹐泄瀉愈甚。又以附子一枚﹐姜﹑桂各三錢﹐參﹑﹑歸﹑術各五錢﹐作一劑﹐腹內始熱﹐嘔吐始止﹐手足始溫﹐脈息始復。仍用大補加姜﹑附﹐四劑乃潰﹐三十劑得愈。六年後﹐仍歿虛寒之癥。

大尹陳國信﹐素陰虛﹐背患疽。用參﹑大補而不斂﹐內熱發熱﹐舌燥唇裂﹐小便頻數﹐口漧飲湯﹐嘔吐瀉利﹐耳閉目盲﹐仰首眩暈﹐脈浮大而數。余曰﹕瘡口不斂﹐脾土敗也。舌燥唇裂﹐腎水枯也。小便頻數﹐肺气衰也。內熱發熱﹐虛火上炎也。口漧飲湯﹐眞寒之象也。嘔吐瀉利﹐眞火衰敗也。耳閉目盲﹐肝木枯敗也。仰首眩暈﹐腎气絕也。辭不治﹐後果歿。

一男子患癰﹐腫硬不潰﹐脈弱時嘔。彼欲用敗毒等藥﹐余謂腫硬不潰﹐乃陽气虛弱﹐嘔吐少食﹐乃胃气虛寒﹐法當溫補脾胃。大抵腫赤痛甚﹐煩躁脈實而嘔爲有餘﹐當下之﹐腫硬不潰﹐脈弱而嘔爲不足﹐當補之。若痛傷胃气﹐或感寒邪穢气而嘔者﹐𨿽腫瘍猶當助胃壯气。彼不信﹐仍服攻伐之藥﹐而果歿。

﹝卷中﹞發背治貴在早論第二十九

伍氏曰﹕夫癰發背者﹐皮薄腫髙﹐多有椒眼數十粒。疽發背者﹐皮膚頑硬﹐壯如牛頸之皮﹐二癥皆宜灼艾。癰成膿則宜鍼。其鍼當以馬銜鐵爲之﹐形如薤葉樣﹐兩面皆利﹐可以橫直裂開五六寸許﹐取去毒血﹐其病頓輕﹐須先灸而後裂。可服神仙追毒丸﹐利去毒根﹐次服排膿托裏等藥調治。疽成膿則宜烙﹐用銀篦大寸許﹐長六寸﹐燒赤頻烙患處﹐以膿出爲效。

大抵癰疽難於諸科﹐非心傳契妙﹐其可以易治耶。

愚按﹕

前癥﹐若气血充實﹐其膿旣成﹐宜速鍼之﹐勿藥可愈。若气血虧損﹐膿不能出﹐成膿出反痛﹐須托裏養胃﹐庶保終吉。詳見第四十。

﹝卷中﹞瘡出未辧用津潤墨圍論第三十

伍氏曰﹕但覺背兩胛間赤癢腫痛﹐或有白粒﹐且以津唾時潤令濕﹐切勿抓破。大抵在背微有赤腫點﹐或因抓破入浴犯水﹐或因飲酒膾炙而作﹐初未辧癥﹐且以津潤﹐時用墨圍之。

若腫赤﹐急就圍中灼艾最善。人皆疑以火熱太過﹐多致延漫﹐誤者眾矣。

愚按﹕

疽發背胛﹐若有瘀肉腐爛﹐膿水淋漓﹐腫痛仍作者﹐此處有筋一層間隔﹐內膿不出故也﹐宜用鍼引之。老弱者若待其自潰﹐多致不救﹐治者審之。

附治驗

水部曹文兆﹐背胛患之﹐半月餘﹐瘡頭如粟且多﹐內痛如刺﹐其脈歇止。此元气虛而疽蓄於內﹐非灸不可。遂灼二三十餘壯﹐余以六君加藿香﹑歸數劑﹐瘡勢漸起﹐內痛頓去﹐胃脈漸至。但瘡色紫﹐瘀肉不潰﹐此陽气虛也。燃桑枝灸患處﹐以解散其毒﹐補接陽气﹐仍以前藥﹐加參﹑﹑歸﹑桂﹐色赤膿稠﹐瘀肉漸腐﹐兩月而愈。夫邪气沈伏﹐眞气怯弱﹐不能起發﹐須灸而兼大補。若投以常藥﹐待其自潰﹐鮮有不誤者。

上捨陳履學之內﹐先從左肩下一點寒﹐三日後﹐右肩下發一白腫如甌﹐中紅如酒盞﹐自用消解涼藥一劑不散﹐次投十宣散四劑﹐加痛略紅﹐次連投參﹑﹑丁﹑桂﹑防﹑芷之劑﹐膿潰後﹐惡心嘔吐﹐頭暈不止﹐厥逆寒戰﹐鼓牙﹐虛汗﹐頂平膿淸﹐此投解散涼劑之誤。急洗去圍藥﹐投以參﹑歸﹑術﹑地黃﹑姜﹑附大劑一服﹐原從左肩下舊寒一點先熱起﹐又進一服﹐徧腫浮熱﹐腫髙膿稠。兼烏金膏﹐數日出腐筋如脂膜大小數片。日進前藥二服﹐參﹑投至八錢﹐逾兩月始安。愈後時以勞厥﹐卽投參﹑﹑歸﹑術﹑姜﹑附大劑乃蘇。

﹝卷中﹞看色灼艾防蔓論第三十一

伍氏曰﹕瘡腫赤色﹐按之色不變者﹐此膿已成矣。按之隨手赤色者﹐其亦有膿也。按之白者﹐良久方赤﹐此遊毒已息﹐可就赤白盡處灸斷﹐赤腫自消。凡癰疽﹐以手按之﹐若牢﹐未有膿也。若半軟半﹐已有膿也。又按腫上﹐不熱者爲無膿。熱甚者爲有膿﹐宜急破之。

愚按﹕

瘡瘍毒瓦斯已結而不發者﹐法當補其血气﹐使膿速成而鍼之。其膿旣潰﹐宜培養脾胃以生肌斂口。大凡瘡瘍膿血旣潰﹐當大補血气爲先﹐𨿽有他癥﹐當以末治。

附治驗

二守施希祿﹐項患毒﹐膿已成﹐因畏鍼﹐延至胸﹐色赤如霞﹐其脈滑數﹐飲食不進﹐月餘不寐﹐肢體甚倦。此气血虛﹐而不能潰也。余鍼之﹐腫出卽睡﹐覺而思食﹐用托裏藥﹐兩月而愈。

州守胡延器﹐膿熟不潰﹐倦怠發熱。余爲鍼之﹐膿遂湧出﹐已而發熱惡寒﹐大渴不止﹐此虛之極也。服人參黃湯二劑﹐熱愈甚﹐又二劑始應。再以當歸補血湯數劑漸痊。

一老人﹐腿患癰﹐膿自潰﹐忽發昏瞀﹐脈細微﹐此血虛極也。以大補之劑而蘇。

一弱人﹐流注內潰﹐出敗膿五六碗﹐是時口眼歪斜。以獨參湯加附子二錢﹐二劑少愈﹐更以十全大補之劑﹐月餘而痊。大抵瘡瘍膿血旣泄﹐當大補气血爲先﹐𨿽有他癥﹐當以末治之。

﹝卷中﹞論瘡口冷澀難合第三十二

治癰久不合﹐其肉白而膿少者﹐此气血俱虛﹐不能潮運﹐而瘡口冷澀也。每日用艾葉一把煎湯﹐避風熱洗﹐及燒松香煙燻之﹐更以神異膏貼之﹐必須守禁調理﹐否則不效。

愚按﹕

前癥﹐果因寒邪凝滯气血﹐不能榮衛﹐宜用斯法祛散寒邪﹐補接陽气﹐其功甚大。

若因血气虛弱﹐不能潮會瘡口﹐必用補脾胃生气血爲善。丹溪先生云﹕諸經惟少陽﹑厥陰之生癰疽﹐宜預防之﹐以其多气少血也。血少而肌肉難長﹐瘡久未合﹐必成敗癥。苟反用驅利毒藥﹐以伐其陰分之血﹐禍不旋踵矣。

附治驗

地官李孟卿﹐環跳穴患疽﹐內服外敷﹐皆敗毒寒劑﹐因痛極刺之﹐膿瘀大泄﹐瘡口開張﹐其色紫黯﹐右關脈浮大。此胃气復傷﹐不能榮於患處也。余以豆豉餅﹑六君子加藿香﹑砂仁﹑炮姜數劑﹐由是胃气醒而飲食漸進﹐患處暖而肌肉漸生﹐再以十全大補湯而愈。

大尹都承慶﹐患附骨疽﹐內痛如錐﹐外色不變﹐勢不可消。喜其未用寒劑﹐只因痛傷胃气﹐而不思飲食﹐用六君子湯治之﹐飲食少進。更以十全大補﹐二十餘劑而膿成﹐鍼去。仍以大補湯倍用參﹑﹑歸﹑術﹐加麥門﹑五味﹑遠志﹑貝母﹐數服﹐膿漸止﹐而瘡亦愈。按二癥﹐蓋因濕熱滯於肉理﹐眞气不能運化。其始治宜實脾土﹐和气血﹐隔蒜灸﹐而疽自消矣。

治背疽糝藥方

李氏云﹕龍遊有患背疽者﹐大潰﹐五臟僅隔膜耳﹐自謂必死﹐用鯽魚去腸﹐實以羯羊糞﹐烘焦爲末﹐幹糝之﹐瘡口自收。此出洪氏方﹐屢用有效﹐故附於此﹐須候膿少欲生肌肉時用之。

附治驗

黃汝耘﹐患發背﹐用生肌藥益潰﹐大便泄瀉﹐其脈微緩。余謂脾胃虛﹐先用二神丸以止其瀉﹐次用大補藥以固其本﹐更用豬蹄湯洗患處﹐用黃末以塗其外。喜其初起曾用艾灸﹐毒不內攻﹐兩月而愈。

許鴻臚﹐發背十餘日﹐腫硬木悶﹐肉色不變﹐脈沈而實﹐此毒在內。先以黃連內湯﹐更以消毒托裏藥﹐其毒始發。柰欲速愈﹐急用生肌藥﹐患處如負石﹐身如火﹐遂致不起。

﹝卷中﹞用藥溫涼須防祕泄論第三十三

伍氏曰﹕凡瘡家皆宜宣去其毒﹐蕩滌陳﹐宜用神仙追毒丸﹑六味車螯散﹑五香連翹湯﹑千金漏蘆湯﹐更當詳辧稟賦彊弱﹐臨時加減。大抵治瘡要法﹐須臟腑堅而不祕﹐通而不泄﹐眞气不耗﹐邪無所畱。如祕結﹐神效麻仁丸。凡瘡潰後﹐尙覺虛熱﹐可與五香湯加大黃﹑朴硝。且如治瘡溫藥﹐先用桂以通血脈﹐宣導百藥﹑冷藥﹐必用地黃補不足﹐益气塡髓。近用乳香散。乳香消毒﹐綠豆淸熱﹐眞良藥也。

愚按﹕

大腸祕結﹐果因血燥﹐胃气不虛﹐最宜前藥。若因精血枯涸﹐用八珍﹑桃仁﹑麻仁。其潰後發熱﹐若因气虛﹐用四君﹑黃﹑當歸﹔血虛用四物﹑白術﹑茯苓﹔气血俱虛﹐用八珍﹑黃﹔若大便祕﹐小便赤﹐用四物﹑麥門﹑五味﹔如不應﹐急用加減八味丸或六味丸﹔若下後元气傷而發熱﹐用六君當歸﹐胃气虛而發熱﹐用補中益气湯。大凡二便﹐肝腎主之。經云﹕腎主五液﹐開竅於二陰。若津液滋潤﹐大便通利﹔若津液不足﹐必因脾气虧損﹐當培養化源。

附治驗

儒者顧大有﹐年幾六旬﹐仲冬背疽初起入房﹐患處黑死五寸許﹐黯暈尺餘﹐漫腫堅硬﹐背如負石﹐發熱作渴﹐小便頻數﹐兩耳重聽﹐揚手露體﹐神思昏憒﹐脈沈而細﹐右手爲甚﹐便祕二十七日﹐計進飲食百餘碗﹐腹內如常。眾欲通之﹐余曰﹕所喜者此耳﹐急用大劑六君加姜﹑附﹑肉桂﹐三劑瘡始痛。自後空心用前藥﹐午後以六味丸加參﹑﹑歸﹑術五劑﹐復用活命飲二劑﹐鍼出黑血甚多﹐瘀膿少許﹐背卽輕軟。仍用前藥﹐便亦通利。余他往四日﹐神思復昏﹐瘡仍黑陷﹐膿水淋漓﹐飲食不進﹐急以歸﹑術各一兩﹐炮附子五錢﹐姜﹑桂各三錢服之﹐卽索飲食﹐並鴨子二枚﹐自後日進前藥二劑﹐肉腐膿潰而愈。錦衣傅允承母﹐年逾七十﹐腰生一﹐作癢異常﹐脈浮數而反惡寒。余曰﹕此瘡疽之癥也﹐未潰而先弱﹐何以收斂﹐況大便不通﹐則其气已竭﹐治之無功。其子懇請﹐不得已﹐用六君加藿香﹑神曲﹐數劑﹐飲食漸進﹐大便始通。更用峻補之劑﹐潰而膿淸﹐作渴﹐再用參﹑﹑當歸﹑麥門﹑五味﹑熟地而渴止。允承喜曰﹕吾母可無虞矣﹗余曰﹕尙難收斂﹐先日之言也。彼疑﹐遂速他醫﹐卒致不起。

﹝卷中﹞生白痂切護勿觸論第三十四

伍氏曰﹕癰潰之後﹐敗肉漸去﹐新肉漸生﹐日見堆阜﹐方成白膜新肉﹐當滋養平復無虞。大凡瘡口未可速合﹐日用豬蹄湯洗去惡濁﹐外敷生肌膏﹑神異膏﹐毒膿出盡﹐可用聖效散以合瘡口﹐更愼起居﹐節飲食﹐戒七情﹐否則虛癥蜂起﹐多致不救。愼之﹗

愚按﹕

前癥﹐敗肉去而新肉生者﹐須先微赤﹐四沿漸生白膜者﹐此胃中生气也﹐用四君子湯以培補之。若赤甚者﹐血虛而有火也﹐用四物加參﹑﹑白術以調補之﹐若赤而不生膜者﹐气虛也﹐用四君加當歸﹑黃﹐若色白而無神者﹐气血俱虛也﹐用十全大補加姜﹑桂。

如不應﹐急加附子。大凡瘡疽潰後﹐敗肉漸去﹐新肉漸生﹐此乃脾胃之气充實也。若惡濁已一去﹐宜用當歸膏。

﹝卷中﹞體察愛護論第三十五

伍氏曰﹕癰疽一癥﹐病患當自體察。凡初作﹐先以墨圍患處﹐卻視浮沈聚散﹐膿出視其多少﹐肉生視其闊狹﹐飲食視其美惡﹐臟腑防其祕泄﹐瘡口防其奢裂。宜戒怒節勞﹐調補元气﹐保愛體察﹐愼不可忽。

愚按﹕

前論﹐卽丹溪先生所云﹐癰疽當先助胃壯气﹐使根本堅固。東垣先生教人以飲食有節﹐起居有時。素問反復言之﹐可不愼哉。太凡泄瀉﹐易損元气﹐腫瘍犯之﹐不能成膿﹐潰瘍犯之﹐不能生肌﹐患者愼之。

附治驗

太守朱陽山之內﹐年五十二﹐四月四日﹐背當心生疽如栗﹐三日漸大﹐根盤五寸許﹐不腫痛﹐不寒熱﹐脈微而沈。余曰﹕實則痛﹐虛則癢﹐不發不治﹐潰而不斂亦不治。乃與大補陽气之劑﹐色白而黯﹐瘡勢如故﹐神疲食減﹐小便淋澀。乃與大補气血﹐加姜﹑桂二劑﹐瘡亦不起。十五日涉怒嘔瀉並作﹐復與大補藥一劑﹐瘡仍不起﹐畱前藥二劑﹐昏憒不服。或勸之﹐省悟﹐根據方連進七劑﹐十六日瘡起而潰﹐色紅而淡。十九日與大補二十餘劑﹐後因勞自汗﹐口漧舌彊﹐太陽髮際﹑腦頂俱脹﹐此血气俱虛﹐肝膽火上炎﹐用補中益气加山梔﹑芍藥﹐頓愈。但內熱少睡﹐手足發熱﹐不時霍熱﹐用逍遙散加山梔﹐熱退﹐復用歸脾湯﹐瘡亦愈。計瘡發及斂﹐凡四十二日﹐未嘗一用攻瘡之藥。

江陰舉人陳鳴岐﹐寓京患背疽﹐用大補之劑而愈。翌日欲回﹐先期設席作謝﹐對談如常。是晚得家信﹐大拂其意﹐惱怒發熱作渴﹐食梨子少許﹐至夜連瀉數次﹐早促余視﹐脈已脫矣﹐竟至不起。夫梨者﹐利也﹐利下行之物﹐凡脾胃虛寒﹐產婦金瘡者﹐皆當忌之。

﹝卷中﹞用香藥調治論第三十六

伍氏曰﹕气血聞香則行﹐聞臭則逆。大抵瘡瘍多因營气不從﹐逆於肉理﹐郁聚爲膿﹐得香味﹐則气血流行。故當多服五香連翹湯﹑萬金散﹑金粉散。凡瘡本腥穢﹐又聞臭觸則愈甚﹐若毒入胃則咳逆﹐古人用之﹐可謂有理。且如飲食調令香美以益脾土﹐養其眞元﹐可保無虞矣。

愚按﹕

前癥說見第十八﹑十九。

﹝卷中﹞飲食居處戒忌第三十七

李氏云﹕病疽之人﹐當戒酒面炙爆腌臘法酒﹑生冷油膩雞鵝魚鮏之類﹐起居七情﹐尢當深戒。臥室潔淨馨香﹐使气血流暢﹐仍忌僧道孝子﹑產婦經婦﹑雞犬貓畜。若背疽難於隱幾﹐宜用綠豆十斗作一袋﹐隱伏其上﹐解毒涼心也。

愚按﹕

前論﹐愼起居﹐薄滋味﹐恐病者好動四體﹐甘嗜性熱性寒之物﹐使火益熾而胃气益衰﹐則所患淹滯不愈﹐又誰咎哉﹖不若預爲之防﹐當以古人之言爲戒。如綠豆性寒﹐主丹毒煩熱風疹﹐或金石所發﹐實熱煩渴﹐飲食如常﹐癥屬純陽者宜用﹐否則不可用也。

﹝卷中﹞論醫者更易良方第三十八

李氏云﹕常見世間醫者﹐每有妙方﹐祕而不傳﹐或更攺以惑人﹐誠可惡也。餘思西華麥飯石膏﹐守死不傳﹐其立心私刻﹐君子責之矣。昔趙公宣教﹐字季修﹐來宰龍泉﹐兼程而進﹐患鼻衄﹐日出數升﹐時家兄教以服藕汁地黃膏。趙叩諸醫云﹐此爲戒服之劑﹐乃數易醫無效。家兄陰饋前汁﹐服三日而疾愈。兄曰﹕此卽前所獻之方。趙驚嘆曰﹕向非醫者譎計以惑我﹐早信此方﹐豈久受困耶。今以屢試屢驗﹐不可易者﹐如因熱毒衝心而嘔﹐用內托散﹝一名萬全散﹞﹔因脾胃虛弱而嘔﹐嘉禾散﹔熱毒腫痛﹐麥飯石膏﹔陰虛作渴﹐加減八味丸。

此四方屢爲醫人眩惑﹐使人勿用﹐深憫患者之受苦﹐故舉趙公之事以例之。

愚竊以爲方者﹐仿也﹐仿病因以立方﹐非謂《內經》無方也。若執古方以治今疾﹐猶拆舊宇以對新宇﹐其長短大小﹐豈有捨匠氏之手﹐而能合者乎﹖設或有合﹐以爲亙古不易之方﹐此又先王普濟之神術﹐奚必祕而私之耶。余觀太無先生﹐治滇南一僧﹐遠遊江浙﹐思親成疾﹔先生惠之以飲食藥餌﹐復贈金一鎰以資其歸﹐此固我醫道之當然也。今之醫者﹐或泥古﹐或吝祕﹐或嗜利以惑人﹐其得罪於名教多矣。

神仙追毒丸

﹝一名聖後丹﹐一名玉樞丹﹐又名解毒丹﹐又名萬病丸﹐又名紫金錠。﹞治癥見後。

文蛤﹝卽五倍子槌破洗焙末三錢﹞山茨菇﹝去皮淨末二兩﹞麝香﹝三錢另研﹞千金子﹝一名續隨子去殼研去油取霜一兩﹞紅牙大戟﹝去蘆焙榦末一兩半﹞上用糯米煮濃飲爲丸﹐分爲四十粒﹐每服一粒﹐用井花水或薄荷湯磨服﹐利一二次﹐用粥止之。合時用端午﹑七夕﹑重陽﹐或天徳月徳日﹐須淨室焚香修置﹐效驗不可盡述。凡人出入﹐不可無此藥。兩廣山谷間有艸曰胡夢﹐又曰斷腸﹐亦有感蛇毒致生惡菌﹐名爲定年藥。有淫婦與北人交好者﹐別時陰以藥置飲食中﹐仍戒之曰﹕子必某時來。若根據期而至﹐彼復以藥解之﹐若過期不往必死﹐故謂之定年藥。如服前藥一粒﹐其病卽瘥。昔有一女﹐久病癆瘵﹐爲屍虫所噬﹐磨服一粒﹐吐下小虫甚眾﹐更服蘇合香丸﹐遂愈。如菌蕈菇子﹑砒石毒藥﹑死牛馬﹑河魚﹐及時行溫疫﹑山嵐瘴气﹑喉閉喉風﹑自縊﹑溺水﹑撲死﹐但心頭微溫﹐未隔宿者﹐生薑蜜水磨灌一粒卽蘇。癰疽惡瘡湯火蛇虫犬獸所傷﹐東流水磨塗並服﹐顚邪鬼气鬼胎﹐暖酒磨服﹐無不效者。愚意此藥果能有積毒中毒﹐毒虫纏滯深固﹐誠有神效。

若病自內出者﹐尢當審其虛實而用之。

轉毒散

治一切癰疽﹐利去毒根﹐以免傳變之癥。

車螫﹝紫背光濃者以鹽泥固濟赤淨末一兩﹞輕粉﹝五分﹞甘艸﹝一分﹞上每服四錢﹐栝蔞一枚杵細煎酒﹐五更初調服﹐下惡物爲度﹐未應﹐再服。功在五香連翹之上﹐緩用五香連翹湯﹐急用神仙截法。

愚按﹕

前二方﹐果積毒於內﹐元气不虛﹐宜用。仍當審之。

孫眞人單煮大黃湯

宣熱拔毒﹐治大便祕結﹐熱毒蓄於內。

錦紋大黃﹝酒浸去皮﹞上水煎服﹐此快利要法也。

愚按﹕

前方﹐寒涼祛毒之劑﹐仍審元气虛實﹐癥屬內外而用之。

附治驗

僉憲申天益兄﹐背患疽﹐脈沈而實﹐腫硬木悶﹐大便祕結﹐此毒蓄於內。用大黃﹑白芷﹐名萬全散﹐一服﹐去瘀血﹐瘡頓消。

鄺進士﹐患癰將痊﹐大便祕結﹐服大黃等藥﹐反廢飲食。余用補气血之劑加桃仁﹑麻仁﹐未效﹐更以豬膽汁深納穀道﹐續以養血气而愈。

神仙截法

治癰疽發背﹐一切惡瘡﹐預服﹐則毒瓦斯不入內。

眞麻油﹝一斤銀石器內煎熬十數沸候冷﹞上用酒兩碗﹐入油五盞﹐通口熱服﹐一日用盡﹐緩則數日服之。吳安世云﹕吾家三世用之﹐無有不驗。又聞獵者云﹕凡中藥箭﹐急飲麻油﹐藥毒卽消。鄭學諭徳甫﹐屢用之甚驗。

愚按﹕

麻油下三焦熱毒﹐通大小腸滯气﹐若瘡瘍初起﹐毒蓄於內﹐大便祕結者﹐用之以通其毒﹐誠爲良法。若大便不實﹐三焦虛熱﹐恐非所宜﹐用者審之。

祕傳連翹湯

連翹升麻朴硝﹝各一兩﹞玄參芍藥白蘞防風射幹﹝各八分﹞大黃﹝一兩二錢﹞甘艸﹝炙五錢﹞杏仁﹝八十个去皮尖同面炒黃另研﹞上每服四錢﹐水煎服﹐下惡物後﹐服內托散之類。

漏蘆湯

治癰疽發背﹐丹﹐時行熱毒﹐赤腫痛。

漏蘆白芨黃芩麻黃﹝去節﹞白薇枳殼﹝麩皮炒﹞升麻芍藥粉艸﹝炙各二兩﹞大黃﹝炙三兩﹞上每服四錢﹐水煎服﹐以利爲度﹐若實熱而便祕倍加之。

千金漏蘆湯

漏蘆黃芩白蘞連翹枳殼﹝去穣麩炒﹞升麻粉艸麻黃﹝去節﹞大黃﹝濕紙包煨﹞朴硝﹝各一兩﹞上每服五錢﹐薑水煎﹐去﹐空心服﹐下惡物爲妙。

愚按﹕

三方發表攻裏行气解毒之劑﹐想當時因有是癥而用是藥也。

六味車螫散

車螫﹝四个黃泥固濟火﹞燈心﹝三十莖﹞甘艸節﹝二錢﹞栝蔞﹝一个杵﹞上用酒二盞﹐煎八分﹐入蜜一匙﹐車螫二錢﹐膩粉少許﹐空心服﹐下惡血爲妙。

愚按﹕

前方﹐瘡瘍積毒於內﹐大便祕結﹐元气充實者宜用。

止痛靈寶散

鬼系腰﹝生於陰濕竹籬石岸絡石而生者﹐其藤柔細兩葉相對形生三角用藤葉一兩洗淨曬漧﹞皂角刺﹝一兩銼新瓦上炒黃﹞栝蔞﹝大者一个杵炒用仁﹞甘艸節﹝五分﹞沒藥明乳香﹝各三錢另研﹞上每服一兩﹐水酒各半煎。

愚按﹕

前方治腫瘍毒瓦斯凝聚作痛之藥﹐潰後愼之。鬼系腰卽薜蘿也﹐又名絡石。

神效麻仁丸

火麻仁﹝研細﹞大黃﹝煨三錢﹞人參﹝二錢﹞訶子﹝煨肉一兩﹞上爲末﹐入麻仁煉蜜丸桐子大﹐每服三十丸﹐滚水送下。

愚按﹕

前方潤大腸結燥之藥﹐血液枯涸者﹐不可用﹐𨿽有人參﹑訶子﹐亦難倚仗。

淸心內固金粉散

﹝一名金花散﹞辰砂﹝另研﹞白茯苓人參甘艸﹝各三錢﹞綠豆﹝四兩﹞雄黃﹝一錢﹞朴硝﹝另研﹞豆蔻仁﹝各五錢﹞腦子麝香﹝另研各一錢﹞上爲末﹐每服一錢半﹐蜜湯調。

愚按﹕

前方若熱腫痛﹐飲食如常者﹐乃可用之。

豬蹄湯

治一切潰瘍﹐消熱毒﹐去惡肉﹐解穢惡﹐甚效。

白芷甘艸羌活露蜂房﹝有蜂兒者﹞赤芍藥當歸﹝各等分﹞上先將豬蹄一雙﹐以水五碗﹐煎取淸湯﹐入前藥三五兩﹐煎數沸﹐去洗患處。

洗藥神效散

蛇牀子﹝二兩﹞朴硝﹝一兩﹞上每用五錢﹐水二碗煎數沸﹐洗淨拭漧﹐糝後散。

聖效散

黃柏﹝炒黑﹞穿山甲﹝炒黃一兩﹞檳榔木香雞內金﹝二枚﹞上爲末﹐每用少許﹐搽瘡口內﹐日五七次﹐方效。

愚按﹕

前方若毒瓦斯已盡宜用之﹐否則反益其邪﹐用當歸膏爲善。

神祕陷脈散

黃人參川芎當歸﹝酒洗﹞赤芍藥粉艸地骨皮五加皮忍冬葉橘紅﹝各一兩﹞乳香沒藥﹝各五錢﹞上每服五七錢﹐水酒各半煎﹐連進五七服﹐甚效。

愚按﹕

前方乃托裏消毒行气破血之劑也﹐若曰補益之功實少焉。

騎竹馬灸法圖沈麝湯內托散五香湯五香連翹湯漏蘆湯柞木飲國老膏阿膠飲萬金散牛膠飲遠志酒黃礬丸以上方見上卷

卷下

﹝卷下﹞論癰疽用麥飯石膏治效第三十九

李氏云﹕麥飯石膏﹐治發背癰疽神妙﹐惜世罕知。有患者﹐因膿不潰﹐以毒藥罨之﹐其勢益甚﹐毒延咽喉﹑腳膝﹐皆爲不治。余用此膏﹐一夕頓潰﹐凡疽得膿﹐其毒始解。或有不潰者﹐須用此膏。故錄之﹐俾精擇修合﹐以取十全之功也。

愚按﹕

前癥屬腑屬陽﹐而气血未損者﹐用前膏敷之﹐固無不愈。然亦有屬髒屬陰﹐而气血有虧者﹐當審其因﹐而調治其內﹐可也。大凡瘡陽之作﹐由胃气不從﹐瘡瘍之潰﹐由胃气腐化﹐瘡瘍之斂﹐由胃气營養。余嘗治初結未成膿者﹐托而散之﹐已成欲作膿者﹐托而腐之﹐膿成未潰者﹐托而開之﹐膿已潰者﹐托而斂之。東垣先生云﹕胃气乃生發之源﹐爲人身之本。丹溪先生亦謂﹕治瘡當助胃壯气﹐使根本堅固﹐厥有旨哉﹝詳見附錄用藥加減之法﹞。

麥飯石膏

白麥飯石﹝炭火醋淬數次研極細二兩﹞鹿角﹝生取帶腦骨者斷之用炭火燒煙盡研極細四兩﹞上用米醋調和﹐入砂器煎﹐以竹片不住手攪熬成膏。先以豬蹄湯洗淨﹐以鵝翎拂塗四圍﹐幹則以醋潤之。若腐爛用布帛攤貼之。

﹝卷下﹞論癰疽敷神異膏功用第四十

凡疽癥先以麥飯石膏塗之﹐俟瘡根漸收﹐卻敷神異膏斂之。夫癰疽之發有淺深﹐故收斂之功有遲速﹐斷不可早用收口之藥﹐恐毒瓦斯未盡﹐後必復發﹐爲患匪輕。但麥飯膏難於修合﹐用神異膏亦效。

愚按﹕

前癥若毒已解而不生肌收斂者﹐元气虛也。用六君子湯壯其脾胃﹐則肌肉自生﹐設有餘毒﹐亦能自解。﹝詳見附錄用藥關鍵﹞。

神異膏

露蜂虜﹝蜂兒多者一兩﹞玄參﹝五錢﹞蛇蛻﹝鹽水洗一兩﹞黃丹﹝水飛炒五兩﹞麻油﹝一斤﹞亂髮﹝男子者如雞子大﹞杏仁﹝一兩﹞上先將麻油入砂器煎發熔盡﹐下杏仁更煎黑﹐入蜂房﹑蛇蛻仍煎黑﹐濾去﹐入黃丹急攪﹐試軟硬得中﹐卽成膏矣。其丹不必拘定前數。凡膏藥用日久必老硬﹐煎時預取嫩膏少許﹐如硬﹐量和之。

愚按﹕

神異膏乃解毒生肌之良劑。若毒旣解而肌不生﹐當治其內﹐不可泥爲有餘之癥﹐率用攻伐﹐以致毒在內者不能發散﹐在外者不能收斂﹐其爲禍不淺。夫有餘者熱毒也﹑虛火也﹔不足者陰虛也﹑營气也。瘡毒特其形耳﹕

家藏神驗血竭膏

當歸﹝酒洗﹞白芷大黃﹝生用﹞黃連黃木鱉子﹝去殼﹞皂角杏仁露蜂房﹝各一兩﹞乳香沒藥血竭﹝各三兩﹞亂髮﹝男子者一兩﹞黃丹﹝水飛細者炒曬﹞麻油上除乳﹑沒﹑血竭﹐余入油煎焦﹐去入發﹐熔化下丹﹐將柳枝不住手攪﹐候軟硬得中﹐入乳香等攪勻﹐卽成膏矣。

愚按﹕

血竭膏﹐取其以毒攻毒也。若瘀惡已去﹐毒瓦斯旣消﹐宜用神效當歸膏﹐以其生肌續筋也。

厭熱神白膏

大黃白蘞黃柏﹝生用﹞南星赤小豆黑蛤粉﹝各一兩﹞上爲末﹐用芭蕉汁調塗﹐如幹仍以汁潤之。

愚按﹕

神白膏藥味多寒﹐而南星之性辛溫﹐佐之有效﹐加艸烏尢妙。

牡蠣地黃膏

大黃﹝一兩爲末﹞牡蠣﹝用鹽泥封固赤出大毒研細二兩﹞生地黃﹝水浸﹞上研生地黃汁調塗患處﹐如幹更用汁潤之。

愚按﹕

前膏苦寒鹹寒之劑﹐癥屬純陽﹐用之殊效。然此癥亦有屬純陰者﹐亦有屬半陰半陽者﹝治法見附錄用藥關鍵﹞。

李氏云﹕疽疾旣成﹐先服取毒之藥﹐外敷麥飯石膏。五七日後﹐病漸減﹐合用川烏﹑二烏丸以活血气﹐生肌肉﹐排宿膿﹐祛風邪﹐後服內補十宣散。

川烏丸

治發背﹐活經絡。

大川烏﹝去皮尖﹞木鱉子﹝去殼﹞當歸赤芍藥蘇木獨活羌活﹝各一兩﹞沒藥﹝另研﹞五靈脂﹝去砂微炒﹞穿山甲﹝蛤粉炒各一兩﹞上各另爲末﹐酒糊丸桐子大﹐每服三十丸﹐溫酒下。

二烏丸

治發背﹐托裏定痛﹐祛風涼血。

羌活薄荷葉﹝各三兩﹞川芎玄參地楡麻黃﹝去根節﹞蔓荊子旋復花荊芥穗防風天麻白芷白僵蠶﹝直者去絲足嘴炒用﹞牛蒡子﹝炒﹞甘菊花﹝各二兩﹞大川烏﹝去皮尖炮﹞何首烏﹝不見鐵器﹞粉艸﹝炙各四兩﹞蟬蛻﹝洗去土足半兩﹞上爲末﹐煉蜜丸彈子大﹐每服一丸﹐細嚼﹐茶酒任下。

愚按﹕

前二丸﹐用之對癥固善﹐然病有多端﹐而所因不同﹐恐不可槪施也﹐治者審之。

﹝卷下﹞論癰疽口緊小硬論第四十一

李氏云﹕大抵疽口緊小而硬者﹐蓋因風毒所勝﹐合用蚣蠍散摻瘡口﹐以神異膏貼之。

蚣蠍散

赤足蜈蚣﹝一條去頭足﹞全蠍﹝三个去足生用﹞上爲末﹐用豬蹄湯淨洗﹐搽之。

愚按﹕

前癥乃風寒滯於瘡口﹐而未傳於內也。凡傷損之癥﹐尢多此患。經云﹕風癥善行而數變﹐入髒甚速﹐死生在乎反掌﹐當急分表裏虛實而治之。其邪在表者﹐善伸數欠﹐筋脈拘急﹐惡寒惕搦﹐脈浮而弦﹐宜羌活防風湯和解之。傳於裏者﹐舌彊口噤﹐項背反張﹐筋惕搐搦﹐痰涎壅盛﹐胸腹滿悶﹐或便溺閉赤﹐時或汗出﹐脈洪數而弦﹐宜大芎黃湯導之。其汗初出者﹐由風熱郁於裏﹐亦宜大芎黃湯之類下之。若熱旣退﹐臟腑已和﹐而汗仍出者﹐表虛也﹐宜白術防風湯以實其表。然解散﹑和解﹑導三法﹐此治暴患之癥﹐气血未損者。若膿瘀內﹐而見前癥者﹐宜鍼之﹐急投十全大補。或口噤遺尿﹐乃气血虛極﹐亦用十全大補加炮附子。大抵此癥﹐若因膿血去多﹐宜以補中益气加羌活主之。或人素多痰﹐因傷損而見風癥﹐宜二陳﹑白術﹑芎﹑歸﹑梔子﹑芩﹑連。气虛加四君﹐血虛加四物﹐血气俱虛內熱甚而生風者﹐宜四物﹑參﹑術﹑柴﹑芩﹑梔子。若因怒傷而見前癥﹐宜小柴胡湯倍加川芎﹑山梔﹑天麻﹑鉤藤鉤。若患破傷風﹐至三五年忽然復發﹐或跌撲而患者﹐皆气虛有痰所致也﹐用二陳加參﹑術﹑芎﹑歸主之﹝治驗見正體部﹞。

﹝卷下﹞論癰疽喉舌生瘡如菌第四十二

李氏云﹕癰疽不服內托散﹐或失宣內毒﹐致咽喉口舌生瘡﹐甚則生紅黑菌﹐害人甚速﹐當用琥珀犀角膏治之。向有患此癥者﹐諸法不效﹐余用此藥﹐一日而安。

愚按﹕

前癥多因酒色過度﹐虧損腎水﹐虛火上炎﹐或五疳﹐元气消爍﹐虛火上攻而致。

治當滋其化源﹐最忌黃柏﹑知母之類﹐恐復傷胃气也。

附治驗

大尹王汝鄰﹐兩足發熱﹐吐痰如湧﹐左尺數而無力。余謂足三陰虛。彼反服四物﹑二陳﹑黃柏﹑知母之類﹐喉舌作痛﹐又服淸熱敗毒之劑﹐其舌如赤桃﹐脈洪數而無力。此脾肺復傷﹐腎經虧甚﹐虛火上炎﹐水泛而爲痰也。當滋化源以生腎水﹐遂用補中益气湯﹐六味地黃丸而愈。

二守韓宗器﹐不愼起居﹐舌脹如菌﹐痰湧便祕﹐服芩連﹑二陳之類﹐脈浮而數﹐欲鍼出血。余謂此足三陰虧損之癥﹐且有形而不痛者﹐陰之類也﹐法當峻補其陰﹐毋損其血﹐況虛浮之脈乎﹖遂朝補脾肺﹐夕滋腎肝而愈。後因大勞﹐面目俱赤﹐徧身搔癢﹐時已仲冬。余曰﹕大熱而甚﹐寒之不寒﹐是無水也。乃用制火壯水之劑而愈。

搖城金允文﹐舌脹吐痰﹐反服降火化痰﹐鍼刺出血﹐便祕痰甚。余診之﹐左尺關洪數﹐右寸關弦數﹐用滋腎水生肝血益脾胃之劑﹐諸癥少愈。因近火﹐頓面赤身癢﹐六脈弦數。余謂此水竭火升之象﹐難免於春二月矣﹐於次年淸明日果卒。

琥珀犀角膏

眞琥珀﹝研﹞犀角﹝鎊各一錢﹞辰砂﹝研極細﹞茯神﹝去皮心各二錢﹞片腦﹝研一字﹞人參﹝三錢﹞酸棗仁﹝去皮炒二錢﹞上爲末﹐煉蜜丸彈子大﹐每服一丸﹐麥門冬煎湯化下。

愚按﹕

前方𨿽有人參﹑茯神﹑酸棗仁安神補气﹐但琥珀等四品气味辛散﹐恐虧損眞气﹐須審癥而用之可也。

李氏云﹕癰疽之癥﹐不服托裏之藥﹐熱毒內攻﹐喉舌生瘡﹐甚效黑爛﹐當服犀角散以解其毒。

犀角屑玄參升麻黃赤芍藥麥門冬﹝去心﹞生粉艸當歸﹝各一兩﹞大黃﹝微炒三兩﹞上爲粗末﹐每服三錢﹐水煎。

愚按﹕

前方破血降火內之劑也。若其脈沈實﹐大便祕結﹐發熱作渴喜飲冷者﹐屬熱蓄於內﹐方可用之。若其脈虛浮﹐大便不結﹐發熱作渴﹐畏飲冷者﹐乃屬血虛於外﹐可用當歸補血湯。若尺脈洪數而無力﹐發熱作渴﹐小便頻數者﹐屬腎水不足﹐虛火上炎﹐宜用加減八味丸。蓋此癥多因腎水虧損﹐虛火上炎﹐故也。

﹝卷下﹞論癰疽膿成用替鍼丸藥第四十三

曾氏曰﹕癰疽膿熟﹐塗以替鍼丸﹐瘡口自開。古人云﹐癰疽能殺人﹐若鍼藥得其宜則生﹐失其宜則死﹐可不愼哉。

愚按﹕

瘡瘍之癥﹐若毒瓦斯已結﹐腫赤熾盛﹐中央肉死黯黑者﹐內用托裏健脾之劑﹐外用烏金膏塗之﹐則黯處漸低﹐赤處漸起﹐至六七日間﹐赤黯之界﹐自有裂紋如刀劃狀﹐其黯漸潰。若用鈹鍼利剪﹐徐去猶好﹐須使不知疼痛﹑不見鮮血爲善。若膿未流利﹐宜用鍼於紋中引之。若膿水已出﹐腫痛仍作﹐乃內筋間隔﹐亦用鍼引之。若元气虛弱﹐誤服克伐之劑﹐患處不痛﹐或肉死不潰者﹐急溫補脾胃﹐亦有復生矣。後須純補脾胃﹐庶能收斂﹖若妄用鍼刀去肉出血﹐使陽隨陰散﹐是速其危也。若膿潰而煩痛未痊﹐脈洪滑粗散者﹐眞气虛而邪气實也﹐爲難治。脈微澀遲緩者﹐邪气虛而眞气將復也﹐爲易治。

﹝卷下﹞論癰疽割傷第四十四

李氏云﹕癰疽有誤搽毒藥﹐或鍼刀開割﹐瘡口不合﹐不可用澀斂之藥。宜用豬蹄湯﹑北艾湯間洗﹐敷貼神異膏﹐及服內補十宣散﹑內托黃丸。

愚按﹕

經云﹕脾主肌肉。脾健則肉自生。然其勢熾甚﹐宜用前藥以消其毒﹐毒將盡宜用四君湯以養脾﹝詳見附錄用藥關鍵﹞。

內托黃丸

治鍼砭所傷﹐惡寒發熱﹐膿水不止﹐肌肉不生﹐瘡口不斂。

黃八兩當歸﹝洗焙三兩﹞肉桂﹝去外皮﹞木香沈香乳香﹝另研各一兩﹞綠豆末﹝四兩﹞上爲末﹐用薑汁﹑豆末糊丸﹐熟水下。

愚按﹕前癥若肌肉傷﹐而瘡口不斂﹐用六君子湯﹐以補脾胃。若气虛惡寒﹐而瘡口不斂﹐用補中益气湯﹐以補脾肺。若血虛發熱﹐而瘡口不斂﹐用四物參術﹐以滋肝脾。若膿多而瘡口不斂﹐用八珍湯﹐或十全大補湯﹐以養血气。經云﹕脾主肌肉。如前藥未應﹐但用四君﹑歸﹑以補脾胃。更不應﹐乃屬命門火衰﹐急用八味丸以壯火生土。若脈數發渴者難治﹐以眞气虛而邪气實也。

﹝卷下﹞論癰疽寒熱多汗用藥第四十五

李氏云﹕近有數人病背疽﹐或先寒後熱﹐先熱後寒﹐或連日或間日必嘔痰大汗而止﹐皆用柴胡﹑恆山不應。余謂此因脾气不正﹐復感寒邪﹐痰盛而作﹐遂先用不換金正气散﹐次用排膿內補散﹐木香湯﹐三日卽愈。

愚按﹕

前癥若外邪旣去而仍作﹐宜用六君子湯以補脾胃。大凡胃气虛而作嘔者﹐必喜溫熱﹔毒內攻而作嘔者﹐必喜寒。治當辧之﹝詳見附錄用藥關鍵﹞。

家傳不換金正气散

治感冒風寒﹐或傷生冷﹐或瘴瘧﹐或疫癘。

蒼術﹝米泔浸炒四兩﹞濃朴﹝薑汁拌炒四兩﹞粉甘艸﹝炙二兩﹞橘紅﹝焙三兩﹞藿香葉半夏﹝姜制各二兩﹞木香﹝濕紙裏煨﹞人參白茯苓﹝各一兩﹞上每服五錢﹐姜棗水煎。

﹝卷下﹞論癰疽食毒物發熱第四十六

李氏論云﹕凡癰不可食牛羊雞鵝蝦魚酒面爆炙之物。犯之必發熱﹐宜服梔子黃湯。大凡臟腑已利﹐瘡毒已潰﹐气血旣虛﹐最當調護。若發熱而服涼藥﹐無不致禍。

梔子黃湯

漏蘆連翹山梔子﹝炒﹞防風苦參﹝炒﹞人參犀角鎊甘艸﹝炒﹞白茯苓石韋﹝如無桑皮代之各三錢半﹞上每服五錢﹐水煎。

愚按﹕

前癥若飲食傷脾胃而發熱﹐用六君﹑神曲﹑山楂﹔若陰血不足而發熱﹐用四物﹑參﹑術﹑黃﹔若膿血出多而發熱﹐用十全大補湯。東垣先生云﹕胃爲五臟之根本﹐胃气一傷﹐諸髒皆虛﹐七惡蜂起﹐可不愼哉。

﹝卷下﹞論癰疽作渴當調補精气第四十七

伍氏云﹕癰疽發熱大渴﹐毒瓦斯熾盛﹐急用神仙追毒丸驅下惡毒﹐次以淸膻湯﹑萬金散﹑五香連翹湯﹑六味車螫散﹑千金漏蘆湯選用之。渴不止﹐用祕傳金粉散﹑人參黃散﹑內補散之類﹐以補津液﹐生血气﹐其渴自止。

愚按﹕

前癥若脈沈實﹐大便祕結﹐宜用前藥驅逐積毒。若發熱作渴﹐飲食如故﹐大便如常﹐屬胃經實熱﹐用竹葉石膏湯以淸胃熱﹐生津液。若發熱作渴﹐飲食少思﹐大便不實﹐屬胃經虛熱﹐用竹葉黃湯以補胃气﹐生津液。若發熱惡寒﹐若內熱晡熱﹐口漧作渴﹐屬气血不足﹐用八珍﹑麥門﹑五味以補肝脾﹐生精血﹝余見附錄用藥關鍵﹞。

﹝卷下﹞論癰疽將安發熱作渴第四十八

李氏云﹕凡疽愈後忽發渴﹐而不救者十有八九。或先渴而患疽者﹐尢爲難治。急用加減八味丸﹐可免前患﹐如能久服﹐永不作渴﹐亦無疽癥﹐且气血皆壯﹐眞神劑也。

愚按﹕

前癥屬腎水枯涸﹐虛火上炎。口漧作渴﹐飲水無度。或舌黃作裂﹐小便頓數﹔或痰气上壅﹐煩躁不寧﹔或二三年先作渴飲水﹔或口舌生瘡﹐兩足發熱﹐痰气上壅﹔或瘡愈三四年而口漧作渴﹐小便頻數﹐急用前藥﹐多有復生者。能逆知其因﹐預服前丸﹐可免此患。

若兼手足厥冷﹐眞陽虛也﹐宜服八味丸。大凡瘡後﹐審其腎水不足﹐用加減八味丸﹔中气虛弱﹐用補中益气湯﹔气血虛弱﹐用十全大補湯﹐陽气虛寒加姜﹑桂﹐如不應﹐用八味丸。

加減八味丸

地黃﹝酒拌九蒸九曬八兩杵膏﹞幹山藥山茱萸﹝去核﹞五味子﹝炒各四兩﹞肉桂﹝一兩﹞牡丹皮白茯苓﹝各三兩﹞澤瀉﹝切片蒸五次焙三兩﹞上各另爲末﹐入地黃膏﹐加煉蜜丸桐子大﹐每服七八十丸﹐五更初未言語前﹐白湯下。

李氏云﹕一貴人病疽未安而渴﹐日飲水數升。余用前方﹐諸醫云﹕此藥若能止渴﹐我輩當不復業醫矣。仍用木瓜烏梅等味﹐渴愈甚。用前方﹐三日渴止﹐久服气血益壯﹐飲食加倍。

愚按﹕

前方非特可治前癥。夫人之生﹐以腎爲主﹐凡病多由腎虛而致。此方乃天一生水之劑﹐最宜用之。

忍冬丸

治渴疾旣愈﹐預防發疽。先將忍冬艸入瓶內﹐後入無灰酒﹐微火煨一宿﹐取出曬漧﹐少加甘艸﹐俱爲末﹐又以所浸余酒調丸桐子大﹐每服六七十丸﹐溫酒下﹐又能治五痔諸癭。

黃六一散

常服﹐終身可免癰疽﹐實治渴補虛之劑也。

綿黃﹝六兩用淡鹽水潤飯上蒸﹞粉艸﹝一兩半生半炙﹞上爲末﹐每服二錢﹐侵晨日午﹐白湯調下。不應﹐作大劑﹐水煎服。古人號黃爲羊肉﹐可見其能補也。

愚按﹕

忍冬丸﹐解熱毒消渴之藥也。六一湯﹐補气虛作渴之藥﹐用之無有不驗。

﹝卷下﹞論癰疽口漧作渴癥不同第四十九

李氏云﹕癰疽已安之後﹐或未安之際﹐口舌燥黃如雞內金者﹐乃腎水枯竭﹐心火上炎﹐此癥最惡。古人云﹐玉華池竭七朝亡。若誤投以丹藥﹐禍在反掌﹐急用加減八味丸﹐桑枝煎五味子湯﹐以滋補之。

愚按﹕

前癥若不愼房事﹐虧損眞陰﹐而虛火上炎﹐亦多患此。若發熱作渴﹐或口舌生瘡﹐或小便頻數﹐或莖中作痛﹐亦宜用前藥﹝詳見附錄用藥關鍵﹞。

桑枝方

大治口渴。取嫩桑枝細切一升炒﹐以水三升煎一升﹐日服五七劑﹐更多尢妙。

抱朴子云﹕療風痺漧燥﹐臂痛香港腳﹐四肢拘攣﹐上气眩暈。久服補肺消食﹐利小便﹐輕身聰明﹐令人光澤﹐其功不能盡述。

愚按﹕

桑枝補血气﹐生津液﹐輕身明目﹐補肺腎之良劑也。

五味子湯

治腎水枯涸﹐口燥舌漧。

五味子﹝一兩﹞黃﹝炒三兩﹞人參﹝二兩﹞麥門冬﹝一兩﹞粉艸﹝炙五錢﹞上每服五錢﹐水煎﹐日夜服五七劑。

愚按﹕

前藥乃六一散﹑生脈散之復方﹐滋化源之良劑﹐若腎水旣涸﹐虛火上炎﹐而口燥作渴者﹐須佐以加減八味丸﹝詳見附錄用藥關鍵﹞。

﹝卷下﹞論癰疽發熱屬腎虛第五十

李氏曰﹕一發背之熱﹐未有不自腎虛而得之者﹐必須五更服加減八味丸。

愚按﹕前論誠爲啟發後人﹐垂惠永久。蓋發背腦疽﹐皆由腎經濕熱﹐虛火上炎﹐中傳惡癥﹔若非加減八味丸滋腎水以制心火﹐補中益气以生化源﹐欲望其生﹐難矣。啟玄子云﹕大寒而甚﹐熱之不熱﹐是無火也﹐當助其心。大熱而甚﹐寒之不寒﹐是無水也﹐當益其腎。夫寒之不寒﹐責其無水﹐熱之不熱﹐責其無火﹔熱之不久﹐責心之虛﹐寒之不久﹐責水之少。

竊謂無火者﹐當用八味丸以益其心﹔無水者﹐當用六味丸以滋其腎﹝治驗見前四十二論﹞。

﹝卷下﹞論癰疽將安當補气血第五十一

李氏云﹕疽疾將安﹐每日當服十全大補湯﹐以補气血﹐宜與排膿內補十宣散相間服。

愚按﹕

前云潰瘍屬气血俱虛﹐固在所當補﹔若患腫瘍而气血虛弱者﹐尢宜預補﹐否則𨿽潰而不斂矣。凡大病之後﹐气血未復﹐多致再發﹔若不調補﹐必變爲他癥而危。成誤以爲瘡毒復發﹐反行攻伐﹐速其不起﹐深可爲戒也﹝詳見附錄用藥關鍵﹞。

﹝卷下﹞論癰疽服藥快捷方式第五十二

李氏云﹕凡患瘡疽而腎脈虛者﹐急服補藥。尙恐有誤﹐如鹿茸﹑附子之藥﹐是猶抱薪救火﹐反益其勢﹐而平補之藥﹐亦難奏功。有一貴人﹐苦疽﹐諸藥無效。愚謂服山藥丸﹐於五更初﹐物欲未接之際﹐腎門未開之時﹐如法服三日﹐脈癥平復。若腎經沈寒痼冷﹐鹿茸﹑附子之藥﹐斯可用矣。

愚按﹕

前方誠有回生之功﹐治法見前論。

加味十全湯

治癰疽潰後﹐補气血﹐進飲食。

人參黃﹝鹽水炒﹞熟地黃﹝自制﹞當歸身﹝酒洗﹞茯苓﹝各一錢﹞川芎﹝七分﹞粉艸﹝五分﹞桂心﹝三分﹞橘紅﹝一錢﹞烏藥﹝五分﹞白芍藥﹝一錢﹞白術﹝炒一錢五分﹞五味子﹝五分﹞上水煎服。

愚按﹕

前方若腫瘍潰瘍﹑气血虛弱者﹐用之有效。更審經絡時令尢善。

人參內補散

芍藥﹝炒﹞黃芩﹝炒﹞茯苓﹝各一兩﹞粉艸﹝炙一兩﹞桂心人參﹝各一兩﹞麥門冬當歸﹝酒浸炒﹞熟地黃﹝自制﹞木香﹝各二兩﹞上每服五錢﹐姜棗水煎。

愚按﹕

前方若气血虛弱﹐固宜用之﹐但黃芩瀉肺﹐麥門寒中﹐木香行气﹐須有是病而後用是藥可也。

神效托裏散

治一切癰疽發背腸癰。

忍冬葉黃﹝鹽水炙﹞當歸﹝各五錢﹞粉艸﹝二錢﹞上酒煎服﹐敷患處。

愚按﹕

前方乃托裏消毒之良劑也。若欲發表攻裏﹐各有主方。

排膿內補十宣散

﹝一名十奇散﹐一名內補散﹐治瘡傷未成速散﹐已成速潰﹐膿毒自去﹐其效如神。﹞人參當歸粉甘艸﹝炒﹞川芎黃﹝鹽水炒各二兩﹞防風濃朴﹝姜制﹞桔梗﹝焙各一兩﹞香白芷﹝五錢﹞官桂﹝三錢﹞上爲末﹐每服三錢﹐無灰酒下。日夜數服﹐愈後再服﹐以杜後患。木香湯亦可。

愚按﹕

前癥若陽气陰弱﹐風寒郁滯﹐而不能潰散﹐宜用此方。若熱毒壅結而不能潰散﹐宜用托裏消毒散。若气血虛弱而不能潰散﹐宜用參托裏散。

﹝卷下﹞調節飲食當平胃气論第五十三

論曰﹕《素問》云﹕形不足者﹐溫之以气﹔精不足者﹐補之以味。大凡瘡疽﹐當調脾胃。

蓋脾爲倉廩之官﹐胃爲水谷之海﹐主養四旁﹐須進飲食﹐以生气血。宜用茯苓開胃散﹑人參內補散﹑內補十宣散。

人參順气散

治滯气﹐健脾胃﹐進飲食。

烏藥﹝一兩五錢﹞白茯苓眞蘇子﹝微炒﹞人參﹝各一兩﹞靑皮粉艸﹝炙各五錢﹞白術﹝麩炒﹞白芷﹝各一兩﹞上爲末﹐每服三錢﹐姜棗水煎服。

愚按﹕

前方因脾肺腎气盛壅遏﹐宜用此以泄之。若气虛壅滯﹐必用益气養榮湯以調補之。今之患者﹐多因气血受傷﹐當隨癥而施之。

茯苓開胃散

治胃气不開﹐飲食不進。

白茯苓﹝一兩﹞粉艸﹝炙五錢﹞枳殼﹝麩炒黃三錢﹞上爲末﹐每服一錢﹐鹽湯調下。

愚按﹕

前癥若胃气郁滯﹐宜用前方。若胃气虛弱﹐用四君子湯。若胃气下陷﹐用補中益气湯。若脾气虛弱﹐用六君子湯。若脾气鬱結﹐用歸脾湯。

李氏曰﹕胃气弱﹐不進飲食﹐合服嘉禾散﹐每五兩加人參﹑丁香﹑沈香﹑白豆蔻各二錢。有一貴人﹐苦疽﹐用藥失序﹐脾虛不食。余欲用嘉禾散。或云﹐內有丁﹑沈香﹐乃別服藥。不效。仍用前散﹐飲食頓進。

愚按﹕

前癥詳見附錄用藥關鍵。

﹝卷下﹞論癰疽成漏脈例第五十四

經云﹕陷脈爲漏﹐畱連肉腠。蓋脈得寒則下陷﹐凝滯肌肉﹐故曰畱連肉腠。是爲冷漏﹐須用陷脈散﹑桂附丸溫補之。

愚按﹕

瘡瘍爲漏﹐皆因元气不足﹐營气不從﹐逆於肉裏﹐或寒气相搏﹐稽畱血脈﹐腐潰旣久﹐陽气虛寒﹐外邪乘虛下陷﹐卽成是患。若治其初患﹐當內用參﹑﹑歸﹑術溫補脾胃﹐外用桑枝﹑蔥﹑熨接陽气﹐使自消散。若久而不能成膿﹐亦用前二法補助以速之。若膿旣成而不潰﹐用艾於當頭灸數炷以出之﹐卻服十全大補湯。患者又當愼起居﹐節飲食﹐庶幾收斂。若用冷鍼開刺﹐久而內出靑膿﹐外色黑黯﹐或誤用生肌散速其收斂﹐反助其邪﹐必成敗癥。

陷脈散

治漏瘡﹐治遠年癭癅﹐驚惕臥寢不安﹐肢體掣痛。

漧薑﹝炮﹞琥珀﹝另研﹞附子﹝炮去皮臍﹞大黃﹝煨各一兩﹞丹參﹝三兩﹞石硫黃﹝另研﹞白石英﹝另研﹞鐘乳粉﹝另研﹞烏賊魚骨﹝各研半兩﹞上爲末﹐用豬脂和敷死肉不消者﹐加朴硝二兩。

神效桂附丸

治陽气虛冷漏諸瘡。

桂心附子﹝炮米醋浸碎三五次去臍火幹﹞濃朴﹝姜制﹞粉艸﹝炙﹞白術﹝炒各一兩﹞木香﹝一錢﹞乳香﹝另研二錢﹞上爲末﹐煉蜜丸桐子大﹐每服二三十丸﹐空心米湯下。

神效栝蔞散

治乳癰瘰﹐與立效散間服。

黃栝蔞﹝子多者一个杵﹞當歸尾﹝五錢﹞甘艸節﹝半兩﹞沒藥﹝一錢另研﹞上用酒三碗煎一碗﹐分三次服﹐未成卽消﹐已成卽潰。

愚按﹕

前方乃總治瘡瘍之良劑。若治乳癰﹐當審其因。蓋乳房屬陽明胃經﹐乳頭屬厥陰肝經。若怒動肝火﹐陽明血熱﹐宜肝淸熱。痛寒熱﹐宜發表散邪。腫痛甚﹐宜淸肝消毒﹐並隔蒜灸。不作膿或膿不潰﹐托裏爲主。不收斂或膿淸稀﹐補脾胃爲主。膿出反痛或發熱作痛﹐補气血爲主。腫作痛﹐或晡熱內熱﹐補血爲主。飲食少思﹐或作嘔吐﹐補胃爲主。飲食難化﹐或作泄瀉﹐補脾爲主。勞碌腫痛﹐補气血爲主。怒气腫痛﹐養肝血爲主。若爲兒口所吹﹐而發腫痛﹐須吮通探散﹐否則成癰矣﹐亦治以前法。若婦人經一二載潰者﹑名曰乳巖﹐不治﹝詳見《校注婦人良方》《外科樞要》﹞。

立效散

治癰疽瘰。

皂角刺﹝半斤細銼炒赤﹞粉艸﹝二兩﹞乳香﹝另研﹞沒藥﹝另研各一兩﹞栝蔞﹝五个連皮細研﹞上爲末﹐每服一兩﹐好酒煎服。

愚按﹕

前方治癰疽瘰﹑解毒止痛通用之良劑也。若瘰寒熱痛腫赤﹐乃肝經气病﹐當淸肝火以養肝血。若寒熱旣止而核不消﹐乃肝經之血亦病也﹐當養肝血以淸肝火。若初如豆粒著於筋肉﹐色不變﹐內熱口漧﹐精神倦怠﹐久不消潰﹐乃肝脾虧損﹐當健脾土﹐培肝木。《外臺祕要》云﹕肝腎虛熱﹐則生矣。《病機》云﹕瘰不系膏粱丹毒﹐因虛勞气郁所致﹐補形气﹐調經脈﹐其瘡自消。若誤下之﹐必先犯病禁經禁矣﹝詳見《校注婦人良方》《外科樞要》﹞。

生肌散

治瘡口气滯郁熱﹐肌肉不生﹐而不收斂者。

木香檳榔黃連﹝各等分﹞上爲末﹐敷患處。

愚按﹕

前癥若餘毒滯於瘡口﹐而不生肌收斂者﹐宜用烏金膏以腐化之﹔若寒邪蘊於瘡口﹐而不生肌收斂者﹐宜用豆豉餅以溫散之﹔若因气虛血弱不能運於瘡口﹐而不生肌收斂者﹐宜用補中益气湯以培養之。

獨聖散

凡瘡瘍皆因气滯血凝﹐宜服香劑。蓋香能行气通血也。如瘡初作﹐便以此藥入茶飲之。

香附子﹝薑汁淹一宿焙漧研碎﹞上無時以白湯調服二錢﹐潰後以局方小烏沈湯加甘艸少許﹐仍服﹐尢妙。

愚按﹕

前方气味辛散﹐宜施於形體充實﹐气郁血凝者。若血虛气弱﹐陰虛發熱者﹐又當隨癥制宜﹐不可以例施也。

梅花飲子

初服防毒內攻。

忍冬藤﹝四兩﹞栝蔞根甘葛根川芎烏梅綿黃﹝炒﹞甘艸蘇木﹝各一兩﹞上作四劑﹐水酒煎服。

愚按﹕

前方乃解消熱毒之劑﹐若邪气盛而眞气虛者﹐又當補托其內。

替鍼丸

治膿成不潰出者。

白丁香砂﹝另研﹞眞沒藥﹝另研﹞乳香糯米﹝四十粒﹐先用礦灰拳大一塊﹐置瓷碗內﹐量入井水﹐待熱气將息﹐以米排入灰中﹐良久﹐候米如水晶狀﹐取出用之﹐用之如米未就﹐再用灰制。

上另爲末﹐各一匙入糯米和勻收貯﹐用時飯丸麥粒大﹐每用一粒﹐水濕粘瘡頭﹐其膿自出。

愚按﹕

瘡傷之癥﹐若气血壯實﹐膿成不潰者﹐宜用此方以泄其毒﹐則肌肉易生﹐瘡口易斂。若气血虧損﹐須用甘溫之劑以培根本﹐否則不惟膿不潰出﹐且難收斂。若附骨疽及緊要之地﹐當及時鍼砭爲善。

綠雲散

治五毒發瘡於背腦或手足。

鳳尾艸﹝形如鳳尾葉背有金星炙幹一兩﹞粉甘艸﹝一錢﹞上用酒一碗煎三五沸﹐入冷酒一碗飲之﹐以醉爲度﹐立效。

愚按﹕

前方治金石發疽﹐果有神效。設當通發散﹐宜分表裏。若飲排膿生肌﹐必須補托。

宣毒散

消瘡毒﹐收赤暈。

露蜂房﹝三兩炒焦﹞小米﹝一合﹞赤小豆南星艸烏﹝各一兩﹞白礬﹝五錢﹞上爲末﹐用淡醋調敷四畔﹐幹則頻用醋潤之。

愚按﹕

前方解毒行經﹐濟毒散血﹐治外之法也。

托裏散

未成則易消﹐已成則易潰﹐旣潰則生肌。

黃栝蔞﹝一个﹞忍冬艸乳香﹝各一兩﹞蘇木﹝五錢﹞沒藥﹝三錢﹞甘艸﹝二錢﹞上每服用酒三碗煎二碗﹐空心日午臨睡分三服。爲細末﹐酒糊丸彈子大﹐朱砂爲衣﹐細嚼當歸酒下。治打撲傷損尢妙。

愚按﹕

前方若無汗下二癥﹐宜調和榮衛者﹐殊有良驗。若血气虛弱﹐不能腐潰生肌者﹐還當補托其內。

淸涼膏

治一切瘡瘍﹐膿去後用之。

當歸﹝二兩﹞白芷白芨木鱉子﹝去殼﹞黃柏白蘞﹝去皮﹞乳香白膠﹝各五錢﹞黃丹﹝五兩淨﹞麻油﹝十二兩﹞上入油煎黑去﹐入黃丹﹐以槐﹑柳枝不住順攪﹐再煎成膏﹐下乳香等藥。

碧油膏

止痛排膿﹐灸後用此。

桃枝柳枝桑枝槐枝乳香﹝另研﹞血竭﹝各五錢研﹞黃丹﹝淨四兩﹞上用麻油十兩﹐煎焦去﹐入丹再煎成膏﹐入乳香﹑血竭。

愚按﹕

前二方藥味平易﹐可用之。

神效酒煎散

治一切瘡瘍﹐其效如神。

人參沒藥﹝另研﹞當歸尾﹝各一兩﹞甘艸栝蔞﹝一个半生半炒﹞上以酒三碗煎二碗﹐作四服。焙漧﹐加當歸末一兩﹐酒糊丸桐子大﹐每服五十丸﹐用浸藥酒下﹐善消毒活血。

愚按﹕

前癥若膿旣去而不生肌者﹐當審其因而補之。治癰疽未成﹐用吳茱萸炒爲末﹐雞子淸調搽﹐神效。

愚按﹕

前癥若气滯壅腫﹐用此方通隧道以散之。若气虛壅腫﹐當托裏補接以消之。

﹝卷下﹞洪丞相方用蜞鍼法第五十五

治癰疽初作﹐先以筆管一个﹐入螞蜞一條﹐以管口對瘡頭﹐使蜞吮瘡膿血﹐其毒卽散﹐加瘡大須換三四條﹐若吮正穴﹐蜞必死矣﹐累試累效。若血不止﹐以藕節上泥塗之。若瘡頭未明﹐以井邊泥塗上﹐先漧處卽是。

愚按﹕

癰疽旣成﹐毒血凝聚於外﹐可用此法吮去固善﹐但能治其末耳。又當審其邪在表裏﹐並元气虛實而藥之﹐斯內外合一而爲萬全也。

﹝卷下﹞癰疽經驗雜方

經驗方

治金石發癰。

黑鉛﹝一斤﹞甘艸﹝三兩﹞上用酒一斗置瓷器內﹐先以甘艸置在一邊﹐另將鉛熔投酒一邊﹐取鉛再熔﹐仍投九度﹐取酒飲醉寢﹐卽愈。

愚按﹕

前方治金石發疽之良法也。气血虧損者﹐仍當補托可也。

肘後方

治發背欲死﹐取冬瓜切去一頭﹐合瘡上﹔瓜爛仍切﹐復合之﹐瓜未盡用而瘡已安﹐仍用膏藥貼之。

愚按﹕

此方若腫痛甚﹐其邪在表者﹐最宜用此法宣熱拔毒以通其滯。若腫痛發渴﹐大便祕結﹐其邪在裏者﹐須佐以內黃連湯通利臟腑以泄其毒。在經絡者﹐當佐以托裏榮衛湯以調气血。斯善。

張文仲治耳下石癰不作膿﹐用商陸根杵爛頻搽之。

愚按﹕

商陸破气軟堅﹐果系石癰﹐宜用此方治之。若怒動肝火而腫硬﹐或發寒發熱﹐宜用柴胡淸肝散加鉤藤﹑山梔﹐以養血气淸肝火。肉色不變﹐晡熱內熱﹐宜用逍遙散加龍膽艸﹐以養肝血淸肝火。若肝火血燥筋攣﹐或如貫珠﹐宜用柴芍參苓散加鉤藤﹐以養血气﹐佐以六味丸以生腎水。若時消時作﹐此脾肺之气滯而痰結也﹐須用歸脾﹑六君二湯以和之。若前藥不應﹐當佐以海藻丸以散堅。經云﹕形傷則痛﹐气傷則腫。不可輕用行气破血之劑﹝以上治癥見《外科樞要》﹞。

治癰疽癤﹐用生鹿角尖﹐於砂石器內同米醋磨膿﹐塗患處四圍﹐塗一二日﹐內消。

愚按﹕

前方內消之法﹐如未應﹐須審其邪在表裏﹑人之虛實而治之﹐不可治外而忘內也。

治癰疽﹐用生甘艸爲末﹐酒調二錢服﹐連進數服﹐自消。

愚按﹕

前方乃淸熱消毒之劑。若因膏粱積熱﹐金石蓄毒﹐血气壅滯者﹐最宜用。如脾胃虛弱﹐血气痞滯者﹐不宜槪用﹐恐反寒胃气故也。

升麻湯

治肺癰﹐胸乳間作痛﹐嘔吐膿血腥穢。

川升麻苦梗薏苡仁地楡黃芩赤芍藥牡丹皮甘艸﹝各等分﹞上爲散﹐每服一兩﹐水煎服。

愚按﹕

前方乃消毒淸熱排膿之良劑。如未應﹐用桔梗湯。咳嗽短气﹐小便短少者﹐佐以參﹑補肺湯。體倦食少﹐或咳嗽短气者佐以參術補胃湯。咳嗽痰湧者﹐腎虛水泛也﹐佐以六味丸。口漧咽燥﹐虛火上炎者﹐佐以加減八味丸。若發熱喘唾膿血﹐飲食不入﹐爲敗癥。

皆爲脾土虧損不能生肺金﹐肺金不能生腎水﹔能補脾肺滋腎水﹐多有得生者。若面赤脈大者﹐難治﹔面黃白脈浮澀者﹐易治。若嘔膿不止﹐不治。嘔膿自止﹐自愈﹝治驗見《婦人良方》《外科樞要》﹞。

治穀道前後生癰﹐謂之懸癰。用粉艸一兩﹐截斷﹐以澗水浸潤﹐炙令透內﹐細銼﹐用無灰酒煎服。有人患此已破﹐服兩劑﹐瘡卽合。

愚按﹕

前癥患於陰莖之後﹐穀道之前﹐屬足三陰虧損之癥。輕則爲漏﹐瀝盡气血而亡﹔重則內潰而卽殞。常治初起﹐濕熱壅滯﹐未成膿作痛﹐或小便澀滯者﹐用龍膽瀉肝湯。腫痛盛﹐仙方活命飲﹐並以制甘艸佐之。若不能成膿或不潰者﹐用八珍散主之。若膿已成者﹐急鍼之﹐欲其生肌收斂。腎虛者﹐六味地黃丸。血虛者﹐四物加參﹑術。气虛者﹐四君加芎﹑歸。脾虛者﹐補中益气湯。气血俱虛者﹐八珍湯﹑大補湯。若用寒涼消毒則誤矣﹝治驗見《外科樞要》﹞。

﹝卷下﹞拾遺﹝附﹞

癰疽之疾﹐男子與婦人無異。惟婦人有月閉﹑血虛﹑气結三癥之異耳﹐余當根據常法治之。

愚按﹕

男子之癥﹐多屬肝腎﹔女子之癥﹐多屬肝脾。治者亦當辧之。

凡小兒屬純陽﹐其癰疽之疾也﹐多因心气熱而患之。

愚按﹕

前癥亦有因稟賦而致者。嘗治少參史南湖孫﹐陰囊赤腫﹐余作胎毒治之而瘥。後患發熱痰嗽﹐見癥不一﹐難以明狀﹐遂診其母﹐有郁火血熱之癥﹐乃用解毒淸肝等藥﹐子母俱服而愈﹝詳見《保嬰粹要》﹞。

崔氏方

治手足甲疽﹐或因修甲傷肉﹐或因損足成瘡﹐潰爛上腳﹐用綠礬置鐵板上沸﹐色赤如溶金色者爲眞﹐沸定取出﹐研末﹐以鹽湯洗搽之。

愚按﹕

前癥卽脫疽也。此方固有良驗﹐尢當調元气爲善。大抵此癥﹐先因醇酒炙爆膏粱濃味傷脾﹐或房勞虧損腎水﹐故有先渴而後患﹐有先患而後渴者。若色赤作痛自潰﹐可治﹔色黑不潰﹐不治。色赤作痛者﹐先用隔蒜灸﹐活命飲﹑托裏散﹐再用十全湯﹑大補湯加減八味丸﹔色黯不痛者﹐隔蒜灸﹐桑枝灸﹐亦用十全大補湯加減八味丸﹐則毒瓦斯不致上侵﹐元气不至虧損﹐庶可保生。亦有因修手足口咬等傷者﹐若元气怯弱﹐或犯房事﹐外塗寒涼﹐內服克伐﹐損傷脾胃﹐患處不潰﹐色黯上延﹐亦多致死。重者須解去﹐當以腳力轉解周HT﹐輕拽之﹐使筋隨骨出﹐而毒得泄。否則毒筋內斷﹐仍上潰﹐𨿽去無益。且偏僻之處﹐气血罕到﹐藥難導達。況攻毒之劑﹐先傷脾胃﹐反損元气﹐不若灸法爲良。重者須解去爲善。故孫眞人云﹐在肉則割﹐在指則截。𨿽親之遺體不忍毀傷﹐然不如連則勢必至於天歿﹐亦非體親之心也。況患處已壞﹐𨿽解不痛﹐又何憚而不爲乎﹖女子亦有此患﹐多因鬱怒虧損肝脾所致。治法當與前同﹐患者知之﹝治驗見《外科樞要》﹞。

經驗方

治刀傷磕損﹐跌撲腫痛﹐或出血。用蔥白細切杵爛﹐炒熱敷患處﹐蒜冷再易﹐神效。

愚按﹕

《醫學綱目》稱前方有神效。余嘗以治前癥靑腫不散﹐死肉不潰﹐佐以健脾胃之藥﹐其功尢捷。此內外所以合一也。

百一方

治竹刺在肉﹐以蠐螬研敷立出。

衍羲方

治竹木刺入肉﹐嚼牛膝根罨之﹐卽出。

肘後方

治箭鏃入骨﹐以巴豆肉微炒﹐以蜣螂研勻﹐塗傷處﹐俟癢極拔出。

孫眞人治箭鏃﹑鍼刺在咽喉胸膈﹐杵螻蛄﹐塗患處﹐自出。

愚按﹕

前四方用之果有良驗。

肘後方

治熱油及火燒﹐用丹參八兩﹐調以羊脂二斤﹐煎三五沸﹐取敷之。

至聖膏

治湯火瘡﹐用雞子黃置銀石器內熬油﹐調胡粉敷之。

愚按﹕

前癥若發熱作渴﹐小便赤澀﹐用四君﹑芎﹑歸﹑山梔﹑連翹﹑甘艸健脾胃以消毒。若患處肉已死而不潰﹐用八珍﹑白芷﹑甘艸補气血以排膿﹐如未應﹐加肉桂。若患處死肉已潰而不收斂﹐用四君﹑芎﹑歸﹑黃健脾胃以生肌﹐如未應﹐加炮姜。若小兒患之﹐或目紮頭搖等癥﹐用四君加芎﹑歸﹑山梔﹑健脾胃以淸肝木。若食後卽有此患﹐或腹脹作痛﹐用四君﹑山梔﹑山楂﹑神曲壯脾气以消導。大凡初患此癥﹐用神效當歸膏敷之。輕者自愈﹐重者自腐﹐良肉易生。其色赤者﹐乃火毒未盡﹐必搽至色白爲度。倘患於肢節伸屈之處﹐若敷此且免生痂傷礙新肉復潰難痊。倘回祿煙燻致死者﹐以蘿卜搗汁灌之卽蘇﹐以其辛能散气也﹝治驗見正體部﹞。

附治驗

錦衣楊永興﹐廚下夜間回祿﹐凡睡此房已死將死者﹐灌以蘿卜汁﹐良久悉愈。凡罹此患者﹐以此治之﹐其應如響。

騎竹馬灸法圖萬金散內托散遠志酒五香連翹湯忍冬酒沈麝湯忍冬艸圖五香湯以上方見前卷漏蘆湯追毒丸柞木飲轉毒散阿膠飲單煮大黃湯牛膠飲神仙截法黃礬飲祕傳連翹湯國老膏千金漏蘆湯六味車螫散神硝散止痛靈寶散聖效散神效麻仁丸神仙陷脈散淸心內固散漏蘆湯淸膻竹葉湯豬蹄湯以上方見中卷

附錄

﹝附錄﹞瘡瘍隱括關鍵處治之法

1﹑瘡瘍用藥﹐當審其經絡受癥﹐標本虛實﹐以治之。不可泥於熱毒內攻﹐專用寒涼克伐之劑﹐虧損脾胃气血﹐多致有誤。若腫髙痛者﹐邪气實也﹐先用仙方活命飲﹐後用托裏消毒散。漫腫微痛者﹐眞气虛也﹐用托裏散。如不應﹐加姜﹑桂。若不作膿﹐不腐潰﹐陽气虛也﹐用四君子加黃﹑肉桂。若膿旣出而反痛﹐气血虛也﹐用八珍散。不生肌﹐不收斂﹐脾气虛也﹐四君子加芍藥﹑木香。又當捨時從癥﹐如腫痛煩躁﹐發熱飲冷﹐便祕﹐脈洪數實﹐是爲五實﹐𨿽在嚴寒﹐必用大苦寒之劑﹐瀉其陽以救其陰。若脈細皮寒﹐瀉利腸鳴﹐不食嘔吐﹐手足逆冷﹐是爲五虛﹐𨿽在盛暑﹐必用大辛熱之劑﹐散其陰以回其陽。若執其常法則誤矣。

2﹑瘡瘍作嘔﹐如熱盛痛﹐邪气實也﹐用仙方活命飲解之。若因作膿痛﹐胃气虛也﹐用托裏消毒散主之。膿熟脹痛﹐气血虛也﹐用托裏散或鍼以泄之。痛便祕﹐熱蘊於內也﹐用內黃連湯導之。寒藥傷胃者﹐托裏健中湯。食少胃寒者﹐托裏益中湯。中虛寒淫者﹐托裏溫中湯。肝木乘脾土者﹐托裏益靑湯。胃脘停痰者﹐托裏淸中湯。脾虛自病者﹐托裏益黃散。鬱結傷脾者﹐托裏越鞠湯。

3﹑瘡瘍用圍藥﹐如腫痛熱渴﹐癥屬純陽﹐宜內服濟陰丹﹐外敷抑陽散。若似腫非腫﹐似痛非痛﹐似潰不潰﹐屬半陰半陽﹐宜內服沖和湯﹐外敷陰陽散。若微腫微痛﹐或色黯不痛﹐或堅硬不潰﹐癥屬純陰﹐宜內服回陽湯﹐外敷抑陰散。

4﹑瘡瘍作痛﹐若大便祕結者﹐用內黃連湯。熱毒熾盛者﹐仙方活命飲。瘀血凝滯者﹐乳香定痛散。作膿而痛者﹐托裏消毒散。膿脹而痛者鍼之﹐膿潰而痛者補之。气虛而痛者﹐四君﹑歸﹑。血虛而痛者﹐四物﹑參﹑。腎虛而痛者﹐六味地黃丸。口漧作渴﹐或小便頻數﹐加減八味丸。

5﹑瘡瘍陽气脫陷﹐或誤服克伐﹐或膿血大泄﹐或吐瀉勞役﹐或誤行房事。若發熱煩熱﹐頭痛頭暈﹐便血目赤﹐煩喘自汗盜汗﹐气短唾痰﹐體倦熱渴﹐意欲飲水投水﹐身熱惡寒﹐憎寒惡衣﹐揚手擲足﹐汗出如水﹐腰背反張﹐呻吟音不絕﹐脈浮洪大﹐此無根虛火假熱之癥。若畏寒頭痛﹐咳逆嘔吐﹐耳聵目蒙﹐小便自遺﹐或時淋瀝﹐瀉利腸鳴﹐裏急腹痛﹐玉莖短縮﹐冷汗時出﹐齒牙浮痛﹐肢體麻痺﹔或厥冷身痛﹐咬舌嚙唇﹐舌本彊硬﹐喫逆喘促﹐脈微沈細﹐此危殆之癥。但見一二﹐急用大劑參附湯補之﹐多得復生。

6﹑瘡瘍潰後﹐發熱煩躁﹐若發熱無寐﹐血虛也﹐聖愈湯。自汗不止﹐气虛也﹐四君子加黃﹑五味子。發熱煩躁﹐肉筋惕﹐气血虛也﹐八珍湯。大渴面赤﹐脈洪大而浮﹐陰虛發熱也﹐當歸補血湯。肢體微熱﹐煩躁面赤﹐脈沈微﹐陰盛發躁也﹐四君﹑姜﹑附。

7﹑瘡瘍大便祕結﹐若作渴飲冷﹐其脈洪數而有力者﹐屬實火﹐宜用內黃連湯。若口漧飲湯﹐其脈浮大而無力者﹐屬气虛﹐宜用加味八珍湯。若飲食𨿽多﹐肚腹不脹﹐此內火銷鑠﹐切不可通。若腹痞脹而不通者﹐乃因直腸漧涸﹐以豬膽汁導之。若誤行導﹐復傷元气﹐則不能潰斂。

8﹑瘡瘍大便泄瀉﹐若因寒涼傷脾﹐六君加砂仁。脾气虛弱﹐六君煎送二神丸。脾虛下陷﹐補中益气送二神丸。命門火衰﹐用八味丸料煎送四神丸。腎虛不固﹐姜附湯加吳茱﹑五味。脾腎虛寒﹐參附湯送四神丸。脈沈而細﹐飲食不下﹐用姜附湯﹐多有復生者。

9﹑瘡瘍小便頻數﹐或莖中澀痛者﹐乃腎經陽气虧損﹐陰無以化之﹐惡癥也﹐用加減八味丸以補陰。足脛逆冷者﹐用八味丸以補陽。小便頻而黃者﹐四物加參﹑術﹑麥門﹑五味以補腎。若熱結膀胱而不利者﹐五淋散以淸熱。脾肺气燥而不化者﹐黃芩淸肺飲以滋陰。若膀胱陰虛﹐陽無以生者﹐宜滋腎丸。膀胱陽虛﹐陰無以化者﹐宜腎气丸。若老人陰痿﹐精內敗者﹐用加減八味丸加車前﹑牛膝。如不應﹐加附子。若大小便牽痛﹐愈痛則愈便﹐愈便則愈牽痛﹐以前藥加附子﹐多有生者。苟用黃柏﹑知母淡滲之劑﹐旣瀉眞陽﹐復損眞陰﹐速其危矣。

10﹑瘡瘍作渴﹐痛發熱﹐便利調和者﹐上焦熱也﹐用竹葉石膏湯。腫痛發熱﹐大便祕澀者﹐五內熱也﹐用四順淸涼飲。腫痛盛者﹐熱毒蘊結者﹐用仙方活命。漫腫微痛者﹐气血虎壅也﹐用補中益气湯。若因胃火消爍﹐而津液短少者﹐用竹葉黃湯。若因胃气虛而不能生津液者﹐用補中益气湯。若因胃气傷而內亡津液者﹐用七味白術散。若因腎水漧涸作渴﹐或口舌漧燥者﹐用加減八味丸。或先口漧作渴﹐小便頻數﹐而後患疽﹐或疽愈後作渴飲水﹐或舌黃漧硬﹐小便數﹐而疽生者﹐尢其惡也。苟能逆知其因﹐預服加減八味丸﹑補中益气湯﹐以滋化源﹐可免是患。

11﹑瘡瘍出血﹐因五臟之气虧損﹐虛火動而錯經妄行也。若因肝熱而血妄行者﹐四物加炒梔﹑丹皮﹑苓﹑術。肝虛不能藏血者﹐六味地黃丸。心虛不能主血者﹐四物加炒連﹑丹皮﹑苓﹑術。若脾虛熱不能統血者﹐四君加炒梔﹑丹皮。若脾經鬱結者﹐用歸脾湯加五味子。若脾肺气虛者﹐用補中益气加五味子。若气血俱虛者﹐用十全大補。若陰火動者﹐用六味丸加五味子。

12﹑瘡瘍用鍼﹐當辧生熟淺深。若小按卽痛者﹐膿淺也。大按方痛者﹐膿深也。按之而不復起者﹐膿未成也。按之而卽起者﹐膿已成也。若膿生而卽鍼﹐則徒泄其气血﹐而膿反難成。若膿熟而不鍼﹐則腐潰益深﹐瘡口難斂。若瘡深而鍼淺﹐則內膿不出﹐外血反泄。若瘡淺而鍼深﹐則內膿𨿽出﹐良肉反傷。其元气虛弱﹐必先補而後鍼﹐不論尻神。若膿出而反痛﹐或煩躁嘔逆﹐皆由血气虧損﹐宜急補之。不論尻神者﹐蓋因患處已潰故也。

13﹑瘡瘍肌肉不生﹐若赤色而不生者﹐血熱也﹐四物湯加牡丹皮。晡熱內熱﹐血虛也﹐四君子加歸﹑地﹑丹皮。若膿水淸稀﹐气血俱虛也﹐十全大補湯。食少體倦﹐脾气虛也﹐補中益气湯。煩熱作渴﹐起居如常﹐胃火也﹐竹葉黃湯。煩熱作渴﹐日晡熱甚﹐腎虛也﹐用加減八味丸。

