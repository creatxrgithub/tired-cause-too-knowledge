醫醫十病

古今名醫﹐卓然議論者代有其人。徐靈胎《諸病源流論》最爲膾炙人口。今讀淸代吳楚天士先生的「醫醫十病」﹐其論髙妙與靈胎《諸病源流論》在伯仲之間。按吳楚字天士號畹庵﹐與徐靈胎﹑張璐玉爲同時代人。乃吳昆侄孫﹐以醫名於順治﹑康熙年間。今陸續載出﹐以廣我等見聞。

醫醫十病

序言

人有病﹐醫亦有病。欲醫人﹐先醫醫。人病不籍醫﹐安能去病﹖醫病不自醫﹐安能醫人﹖夫人病不醫﹐傷在性命﹔醫病不醫﹐傷在陰襲。性命傷﹐僅一身之害也﹔陰襲傷﹐乃子孫之害也。第人之爲病﹐多在百骸﹔醫之爲病﹐止在一心。心存濟人﹐則諸病不起﹔心專利己﹐則諸病叢生。約計之﹐其病有十。大都非冒昧﹐卽妄誕﹔非殘忍﹐卽貪鄙﹔非陷諛﹐卽姦狡﹔非卑陋﹐卽惡劣。種種病狀﹐皆根於心﹐皆根於舍人利己之心。不肖愧無越人術﹐徒深杞國憂。竊恐膏腴之入深﹐漫陳攻治之良劑。若不嫌苦口﹐不畏暝眩﹐而能細咀其味﹐猛吞其液﹐頓令蕩滌邪穢﹐遂而超脫塵凡。亦切廣救生靈﹐定然世受福報。又何必蠅營狗苟﹐病其心以邀名圖利﹐致造孽無己也哉﹗

畹庵吳楚識

一﹑醫醫不學無術之病﹕

醫以生人﹐亦以殺人。夫醫所以生人也﹐而何以亦殺人﹖惟學則能生人﹐不學則適足殺人。蓋不學則無以廣其識﹐不學則無以明其理﹐不學不能得其精﹐不學則不能通其權﹑達其變﹐不學則不能正其訛﹑去其獘。如是則冒昧從事﹐其不至殺人也幾希矣﹗甚矣﹐業醫者不可以不學也。或曰﹕醫安有不學者哉﹖醫必有傳﹐或傳之於師﹐或傳之於祖若父﹐皆學也。抑知恃此以爲學﹐其去學也遠矣﹗非謂其傳者不足爲學﹐亦以所傳之不足盡所學也。彼僅恃其傾耳聽受之逸﹐必不復有心思研究之勞。且旣守其一成不易之規﹐則必昧乎神明變化之理。一若岐伯﹑越人﹑倉公歷代諸賢聖﹐皆不如其師﹑其祖若父之足信從也﹔一若歷代賢聖垂訓之書﹐皆不如其師﹑其足若父之口語爲足憑也。咦﹗如是而謂之學﹐其學可知﹐其醫可知矣。故善學者﹐不論有傳無傳﹐總非求得乎古昔聖賢之理不可也﹔欲深得乎古昔聖賢之理﹐則非多讀書不可也。自《靈》《素》而下﹐以及於近代諸書﹐無不細心探討。而又參考互訂﹐就其旨歸﹔別其醇疵﹐辯其得失﹐棄其糟粕﹐取其精微﹐悉其源流﹐悟其奧義。夫然後識髙理透﹐眼快心靈。凡遇一病﹐必認得準﹐拿得定﹐不爲邪說所惑﹐不爲假象所欺﹐不爲俗說所撓﹔得心應手﹐實能起死回生﹐肉人白骨。以此言學﹐則眞學也。學眞而術自神矣。豈僅僅得之聽受之間﹐守其一成之規者﹐遂得謂之學哉﹖若僅恃此以爲學﹐則必得其偏而失其全﹐得其淺而失其深﹐得其皮毛而失其神髓﹐得其俗套而失其眞詮﹐甚且以訛傳訛﹐終莫知其非者。又且有一味世法﹐只教人行醫﹐不教人知醫者。但授以保名獲利之方﹐而於人之死生置之勿問﹔或示以不擔利害之法﹐而於病之緩急置而不言。而學醫者遂謂道在是矣。及其臨癥施治﹐非隔靴搔癢﹐卽傍皮切血﹐﹔非畫餅充饑﹐卽鳩酒解渴。此術之不精﹐由學之不足也。此不學無術之病﹐所宜急醫者也。

二﹑醫醫脈癥罔辯之病﹕

凡醫人用藥﹐須先認癥﹐認癥須先審脈。審脈明﹐斯認癥眞﹔認癥眞﹐斯用藥當。於以療病也﹐何難之有﹖然而難矣﹖凡有一癥﹐卽有一癥之寒熱虛實。寒與熱相反﹐虛與實相懸。在兩人﹐則彼與此各不相同﹔卽在一人﹐其前與後亦非一轍。苟不有以辯之﹐其能不倒行而逆施乎﹖然其爲寒爲熱﹑爲虛爲實﹐又不令人一望而知也。癥之重者﹐大寒偏似熱﹐大熱偏似寒﹐大虛偏似實﹐大實偏似虛。若僅就其似者而藥之﹐殺人在反掌間。此癥之不可不辯也。於何辯之﹖卽於脈辯之。如傷寒脈浮﹑洪﹑數﹑緊﹐按之有力者﹐知其癥爲陽邪在表也﹔若沈而急數﹐重按有力者﹐知其癥爲陽邪入裏﹔若浮大滿指﹐按之如絲者﹐知其癥爲陰極似陽也。又如咳嗽一癥﹐右寸脈浮數有力者﹐知其癥爲肺有實邪也﹔若浮軟或沈小者﹐知其癥爲肺气空虛也。諸如此類﹐宜細心辯之。辯之至精﹐斯臨癥無騎墻之見﹐用藥無相左之虞﹐而醫之能事畢矣。其柰近日醫家﹐決不言此﹐但曰某藥可治其病﹐某病當用某方。至問起所用某藥某方之癥爲寒爲熱﹑爲虛爲實乎﹖則茫然罔辯也。其不能辧癥者﹐由於不能辯脈也。甚矣﹐辯脈爲尢要矣﹗柰何著名一世﹐遠近推重之醫﹐常屢告人曰﹕脈作不得準。嗚呼﹐噫嘻﹗脈作不得準﹐更有何者可作得準乎﹖從來癥之疑似難決者﹐於脈決之。今反云脈作不得準﹐是全不知脈者也。卽不知脈﹐又何能認癥﹖故無怪其每以竹葉﹑石膏﹑治陰癥﹐芩﹑連﹑梔子治胃寒。甚至脈以沈遲﹐尢云是火﹔脈已將絕﹐尢云不可補。總緣不知辯脈﹐遂令流毒至此。𨿽昔賢亦有從脈不從癥﹐從癥不從脈之論。抑知所謂不從者﹐正深於從也。如沈﹑細﹑遲﹑澀﹐乃陰寒脈也﹐而其癥卻煩躁作渴﹐面赤身熱﹐若以此爲熱癥而淸之則斃矣﹐惟補之溫之。不從其假熱之癥﹐正從其眞寒之癥﹐而非眞謂癥有不必從者也。又如狂燥力雄﹐逾垣上墻﹐此火熱癥也﹐而其脈卻沈伏入骨﹐若以此爲陰脈而穩之則危矣﹐惟淸之下之。不從其陰寒沈伏之脈﹐正從其熱極反伏之脈﹐而非之謂脈有不可從者也。總之﹐從其眞﹐不從其假。不從者﹐其外貌﹔從者﹐其神髓。醫家苟不辯此﹐未有不顚倒錯亂﹐觸手乖張者﹐一劑之誤﹐命卽隨之。此脈癥罔辯之病﹐所宜急醫者也。

三﹑醫醫輕忽人命之病﹕

諺云﹕醫家有割股之心。若是﹐則醫之愛惜人命也至矣。安得有輕忽人命者哉﹗然觀於今而嘆其言之不驗﹐或是古昔之言而於今不符也﹖如夏諺所云﹕遊豫休助。而孟子嘆之曰﹕今也不然。則所謂醫有割股之心﹐亦尢夫夏時之諺也﹐今豈其然哉﹗若觀今時之醫﹐不惟無割股之心﹐若並無援手之意。病家殷勤延醫﹐竭心力﹐費資財﹐希冀醫能療疾以安生。而醫人若漠不相關﹐守定故智﹐以緩不切膚之藥﹐每味與以三﹑五﹑七分﹐否則與淸涼反藥一劑﹐便懷利而去。絕不躊躇審顧﹐以期藥之得效﹐病之得生。迨緩藥漸死﹐或反藥立死﹐又絕無引咎之心﹐愧悔之意。異日他家延治﹐又復如是是眞以人命爲戲也。其殘忍慘刻﹐不較之屠人而尢加烈哉﹗推其故﹐皆原於傳授之訛﹐習俗之誤﹐利欲燻心之害。聞名醫之傳人曰﹕藥性勿厚﹐藥數勿重﹐气薄劑輕﹐庶易於解手。是名教人以用藥不必中病矣。爲之徒者﹐是忍視起死也﹐非輕乎人命而何﹖習俗之獘﹐尢爲可笑。謹遵名醫妙決﹐謂病重切不可爲人擔利害﹐只與輕輕數味﹐仍畱原病還他。嗟嗟﹗延醫用藥﹐原爲去病。若仍畱病﹐何貴乎醫﹖旣畱病﹐則必不能畱命。若畱一輕病﹐必漸加重﹔若畱一重病﹐必漸至死。還他者﹐聽其從容自死之謂也。可以生而必不救之生﹐本不死而欲坐待其死﹐其輕乎人命爲何如﹖至於利欲之燻心﹐不待較而知之也。學醫之初﹐原欲籍此爲謀生計耳﹐豈眞是菩薩心﹐而欲以此救世哉﹖故見夫享虛名而得厚實者﹐必尢而效之。彼名醫一槪用輕微﹐卽學其一槪用輕微﹔名醫一槪用淸降﹐卽學其一槪用淸降。以爲名醫之所以致富者在此﹐吾能學之致富足矣。若必捨此而別求眞能活人之法﹐非愚則迂。所以愈遵輕藥易解之師傳﹐共安於畱病還人之習尙。一任急來﹐我惟緩受。所以往往有可生之機﹐必不用切當之藥以相救﹔明明見相反之藥﹐一惟隨聲附和以妄投。只恐失一己之名利﹐遂不顧人之死生。此輕忽人命之病﹐所宜急醫者也。

四﹑醫醫遵守時套之病﹕

天下事﹐莫便於套﹐而亦莫害於套。醫而涉套﹐則至便而尢至害也。夫病人之醫﹐猶望歲也。誠能用藥切當﹐起死回生﹐以赴病家之望﹐豈非莫大之陰功。柰之何以寬容不切之套應之﹐使病輕致重﹐病重致死﹐寧不殺他人以造己孽乎﹖無如今之醫有不得不從事於套者﹐何也﹖有人焉﹐脫套用藥以治人﹐必相與誹謗之﹐讒間之﹐使病人不敢服其藥﹐使其道不得行而後快。若醫者果立志救人﹐不圖利己也﹐則固以道自重﹐不肯稍自貶屈﹐思所變計。無如業醫者﹐皆以利己爲事也。欲利己﹐則必效他醫利己之法。欲效他醫利己之法﹐自不得不同流合污。從事於眾所共習之套﹐其套維何﹖其視病在影響之間﹐其議論爲庸眾所共之﹐爲婦人﹑女子所共曉﹔其用藥則不寒不熱﹐不補不瀉﹐又或寧寒無熱﹐寧瀉無補﹐气薄味淡﹐而又所用無多﹐不憂暝眩。所以爲時俗之所喜﹐爲時流之所尙。斯能合乎時宜﹐入乎時派﹐且能趨時而得名﹐行時而獲利﹐故共推爲時套。時哉﹐套乎﹗苟不遵而守之﹐何以享厚實而肥身家乎﹖如或不爾﹐卽是背時之醫。欲認眞治病救人﹐徒爲他人爭死活﹐而不能爲一己爭財利也﹐豈計之得哉﹖此醫之所以不得不遵守時套也。況時套之學﹐學也至易。不必費心思之勞﹐不必多研究之苦﹐不煩按脈切理﹐不顧生死利害﹐不待讀書講求﹐不待深究藥性﹑詳查病情﹐只學一二最易入俗之語。凡視一病﹐便云是火。或病人自以爲虛﹐則云𨿽虛卻不可補﹔或云只宜平補﹐不可過補﹔或云只宜淸補兼施﹐不可穩補。只此數語﹐便以投病人之機﹐動旁人之聽矣。而於藥則單擇輕飄無力﹐及淸降損眞者﹐共計不上三十餘種﹐便足橫行一世。凡治一病﹐卽此三十種中﹐每種各少許﹐無論寒熱虛實﹑男婦老幼及輕淺危篤者﹐悉以此投之。正如戴寬大之帽﹐不必各合人頭。又如咀屠門之肉﹐何須眞充人腹。至若參﹑芪﹑歸﹑術等項﹐稍有益於元气者﹐槪行刪去不用。誠恐味厚之藥﹐一有不當﹐卽縣獘端﹐招人指責﹐以致失名失利。不若輕淸之味﹐微微用之﹐𨿽不見功﹐亦不卽爲害﹐而孰知其大害存焉。邪炙不能爲之攻﹐正衰不能爲之輔。甚至虛寒已極。尢云有火宜淸﹔危篤已極﹐尢云平守勿急。由是病人命登鬼錄﹐而醫人則病入膏腴矣﹗此遵守時套之病﹐所宜急醫者也。

五﹑醫醫藥似對癥之病﹕

甚哉﹕「似」之一字﹐爲害非淺也。夫似則大遠則不似者矣﹗豈非其似者之猶勝於不似耶﹖抑知不似之害﹐人易知﹔似之爲害﹐人不易知。孔子曰「惡似而非」者﹐不惡其非﹐而惡其似而非﹐良有已也。蓋一於非﹐則人猶見其非﹐而非者可以攺圖﹔似﹐則人將信其是而莫辯其非﹐而非者終不知返﹐此似而非之爲害甚於不似而非之爲害也。若醫之用藥﹐坐此病者不少矣。夫醫之權衡﹐在於用藥。藥之妙用﹐期於對癥。在醫人用藥﹐安有不以爲對癥者哉﹖無如今之所謂對癥者﹐正其不對癥也。如人身有一病﹐卽有一味藥對之﹔人身有十病﹐卽有十味藥對之。逐味按之若無一味不對癥也。識者從旁觀之﹐卻笑其無一味對癥﹐何也﹖徒得其似故也。如發熱﹐則用柴胡﹑黃芩﹑羌活﹑漧葛之類。似也﹐至其熱之爲外感乎﹖爲內傷乎﹖爲陰虛﹑爲中寒乎﹖不問也﹐但曰﹕此退熱對癥之藥也。如頭痛﹐則用川芎﹑槁本﹑菊花﹑秦艽之類﹐似也。至其頭痛之爲風寒乎﹖爲血虛乎﹖爲虛陽貫頂乎﹖陰癥頭痛如破乎﹖不問也﹐但曰﹕此止痛對癥之藥也。如腹脹﹐則用枳殼﹑大腹皮﹑厚朴﹑羅卜子之類﹐似也。至其脹之爲食滯乎﹖爲脾虛乎﹖爲寒凝气結乎﹖陰水成鼓乎﹖不問也﹐但曰﹕此寬脹對癥之藥也。又如口渴﹐則用麥冬﹑花粉﹑知母﹑石膏之類﹐似也。至其渴之爲實熱乎﹖爲虛炎乎﹖爲陽邪入胃乎﹖爲陰邪入腎乎﹖抑气虛無津﹐腎水不上升乎﹖不問也﹐但曰﹕此治渴對癥之藥也。如此之類﹐不勝枚舉。彼所謂對癥者﹐大都類此耳。豈知古人用藥﹐中多變化﹐有似乎不對癥而實對癥者﹐不僅在形似之間也。其用藥之法﹐有如上病下取﹐下病上取者﹐若用上藥治上﹐下藥治下﹐則似而非矣﹔又有從陽治陰﹐從陰治陽者﹐若以陽藥治陽﹐陰藥之陰﹐則似而非矣﹔又有通因通用﹐塞因塞用者﹐若以通藥治塞﹐塞藥治通﹐則又似而非矣。此皆貌似而實非者也。如陽虎貌似孔子﹐若徒取其貌之似﹐則陽虎亦大聖人矣﹗孰知其爲大姦大惡也乎﹖藥之似對癥而實與癥相反者﹐亦猶是也。無如業醫者﹐不求其眞﹐但求其似。以眞者人不知﹐似者人易曉。故一得其似﹐而醫人遂自負其明﹐病人遂深信其似﹐旁人無由見其誤﹐他醫亦莫得指其失。此「似」之一字﹐易於欺人﹐易於惑世﹐易於入俗﹐易於趨時﹐易於見售﹐易於盜名﹐易爲人信而不爲人疑﹐易爲人喜而不爲人畏。詎知其藥與病全無涉者﹐此一「似」﹔藥與病正相反者﹐此一「似」也﹔藥不能去病反增病者﹐此一「似」也』藥期以救命而適以送命者﹐此一「似」也。「似」之爲害﹐可勝言哉﹗此藥似對癥之病﹐所宜急醫者也。

六﹑醫醫曲順人情之病﹕

醫有爲病人之喜近﹐爲旁人所稱揚﹐爲羣醫所款洽﹐而實爲醫人之大病者﹐曲順人情是也。病人何嘗知醫﹐遇病輒疑是風﹑是火﹔病人安知藥性﹐對醫自謂宜散﹑宜淸。醫人欲得病人之歡心﹐不必果是而亦以爲是﹐未必相宜而亦以爲宜。其曲順病人之情有然也。或旁有鄰居親友來探問者﹐意念非不關切﹐醫理未必精通。然每每自負知醫﹐往往自出己見。但知病起何日﹐始於何因﹐﹐便相醫人擬爲何癥﹔未知病是眞相﹐抑是假象﹐輕象醫人增減方藥。而醫人遂極口贊其髙明﹐不敢自出主意。未舉方﹐先謙恭請教﹔卽舉方﹐又依命增刪。其曲順旁人之淸有然也。近醫以隨波逐浪爲良法﹐以同流合污爲趨時。前醫用藥有害﹐亦必不議其非﹔數醫議論未善﹐聞其言亦必附和爲是。不求病家有實效﹐只顧眾醫無間言。

是以千病一方﹐千醫一例。無論緩急﹐總無敢異同。其曲順醫人之情﹐又有然也。夫其所以曲順病人之情﹐旁人之情﹐醫人之情者﹐何也﹖蓋醫人意欲取貲於病人﹐苟拂其情﹐則病人必謂是堅持獨見﹐不通商量﹐由是推而遠之﹐而主顧失矣﹔醫人欲籍吹噓於旁人﹐苟拂其情﹐則旁人皆議爲偏執驕傲﹐不肯虛心﹐從玆望而卻步﹐不復爲之薦舉矣﹔醫人更欲互相標榜於醫人﹐苟拂其情﹐則皆惡其攻人短﹐表己長﹐讒言布散﹐則聲名減而財利去矣。此所以不得不曲順人情也。然吾爲醫計﹐果能學識髙﹐道理明﹐而又認癥眞﹑用藥當﹐實能起沈屙﹑救危命﹐何妨特立獨行。每制一方﹐用一藥﹐如山嶽之不可動搖。依用則生﹐不依用則死。如或病人疑畏﹐亦必剖心瀝血﹐爲之晰其疑﹑解其惑﹐使病人感悟﹐信服立效。在病人方稱感不已﹐旁人自嘆服不遑﹐醫人卽懷嫉妒﹐亦無從肆其萋斐之言。將不求名而名自至﹐不求利而利自歸。又何必委屈周旋以圖主顧﹑希薦舉﹑避讒謗哉﹗無如醫人未必能具卓然之見也。惟無卓然之見﹐而又恐獲罪於人﹐失利於己﹐所以隨風倒舵﹐唯唯諾諾﹐阿諛順從﹐徒效妾婦之道﹐使人喜其謙和﹐忘乎司命之責﹐聽人受誤致死也。此曲順人情之病﹐所宜急醫者也。

七﹑醫醫輕藥保名之病﹕

曩常見病家危急之際﹐竭忱盡力﹐延請名醫。名醫用藥不效﹐又更一名醫。其方藥大都相似﹐皆系極輕浮無力者﹐每味三五分﹐合成一劑﹐共計不過三錢有零。以病不能除﹐命不能挽﹐心竊疑之﹐得非名醫不能用此種藥﹐非此種藥不能成其爲名醫乎﹖乃親友多爲之解曰﹕此名醫保名之妙用也。蓋其醫至今日﹐其名已成﹐其利以盈﹐更何所求﹖若復認眞用性重之藥﹐設一有誤﹐豈不失名﹖所以只用輕輕數味﹐畱其原病﹐不至醫壞﹐則無過可指﹐而其名乃得不損。余聞之﹐不禁嘆曰﹕有是哉﹐名醫之無良一至此哉﹗病家延請之時﹐舉家仰望﹐竭力支持。藥貲之費幾多﹐酒席之費幾多﹐輿從工食之費幾多﹐其爲費亦不輕矣。在素封之家﹐不難措辦﹔若寒儉之家非借貸卽質典﹐總爲救命計耳。而醫人於此﹐不一念及﹐只期保名以爲己﹐不想竭力以救人﹐不亦忍乎﹖抑思病家費如許心力﹐費如許貲財﹐豈請爾來保名乎﹖或是人子憂其親﹐或是父母愛其子﹐哀痛迫切﹐跪拜求救。而名醫絕無矜憐之心﹐只照尋常故套﹐予以不痛不癢之藥少許﹐甚至有虛寒將絕之際﹐猶與以淸潤數味而去。病家茫然不知﹐只以此藥出自名醫﹐便捧爲拱壁﹐珍若靈丹﹐急急煎服。其病尙緩者﹐服之不見功﹐則越日又復迎請﹔其病勢甚急者﹐服之隨逝﹐則曰名醫自然不差﹐此藥何得殺人﹐當是數盡﹐命自難保耳。嗟嗟﹗不保病人之命﹐而獨保醫人之名﹐此心安可問哉﹖切名醫之計亦左矣。如果爲名﹐則何不出其眞實學問﹐審定病情﹐不可救則已﹐如可救則以重劑救之。況名醫久爲人推服﹐用藥人必不疑。人所不敢用﹑不能用者﹐毅然用之﹐使病者起﹐危者安。人更嘖嘖稱之曰﹐眞醫聖也﹐眞藥王也﹐此眞名不虛傳﹐髙明迥出時流者也。豈不名益彰著﹐遠近播聞。又何待兢兢乎恐藥重有誤﹐以爲保名計乎﹖若用藥有誤豈猶得爲名醫乎﹖又豈不用藥以救命乃得保名﹐能用藥以救命反令失名乎﹖吾不能爲之解也。或謂名醫亦非專爲保名﹐故意不肯用藥。蓋其所習慣者﹐此種不痛不癢之法﹐原非有眞問﹑眞膽識﹐故不能用藥﹐不敢用藥耳。世俗素重其名﹐欲爲回護﹐故以保名之說﹐曲爲之解也。此論良然﹐然欲爲其全無保名之念﹐則又不可。彼始之浪得其名者﹐此伎倆﹔後之終保其名者﹐仍此伎倆。曾見名醫嗔其子弟﹐偶用一二味厚之藥﹐輒痛叱之曰﹕用此味厚之藥﹐設一有誤﹐豈不喪名﹗若是則名醫實欲以此保名﹐而非他人代爲之解也。嗚呼﹗但欲自保其名﹐而不念病勢之危急﹐人命之死生。良心喪盡﹐陰襲大傷。𨿽令陽受虛聲﹐竊恐陰遭譴罰﹔名縱得保﹐而其不能保者多矣。此輕藥保名之病﹐尢宜急醫者也。

八﹑醫醫吝惜藥料之病﹕

醫人用藥﹐有如用兵。兵不備﹐不能禦敵﹔藥不備﹐不能禦疾。不能禦敵則國危﹐不能禦疾則命危。醫故司命者也﹐凡禦疾之藥﹐無論貴賤﹐皆不可不備﹔備而善用之﹐善用之而又不吝不惜﹐乃可謂之良醫。良者﹐善也﹔良醫者﹐善於治病之謂也。又曰﹕良﹐良心也﹔醫有良心﹐不虛受人財﹐不忍傷人性命者也。若今之醫殊不然﹐藥性卽取其至輕﹐藥料卽取其至賤。惟是土產之物﹐每斤只值數分﹐每劑所值不過數文錢者﹐信手亂投﹔若藥料稍貴﹐每斤以兩計﹑以錢計者﹐槪置不用。卽或不得已而用﹐所用不過二三分。而此二三分﹐猶不出自囊中﹐必另使病家自備。若他藥𨿽貴無復有貴於人參者﹐且所用不過二三分﹐能值幾何﹐亦必另病人自備耶﹖在病家何能預備﹐勢必取之於市中。市人無療病之責﹐只有取利之方﹐每以假借之物充之。病家不知審擇﹐不辯眞僞﹐增入劑中。其數旣輕微﹐其質又低假﹐豈能應手奏效耶﹖不但此也﹐鄕落無藥肆之處﹐又須奔走道途﹐向他方采買﹐在病緩者﹐尢可緩圖﹔若病勢急者﹐不獨低假不靈﹐亦切時日難待﹐往往有謀得藥至﹐而人已不保者﹐此皆吝惜藥料之罪也。若醫果貧瘠﹐情有可原﹔乃有醫已致富﹐而仍然吝惜不肯少用者﹐此其心果何心也﹖余常與人曰﹕欲精醫術﹐先端心術。心術端則心存不忍﹐不忍自不貪﹐不貪自不吝。無問貴賤﹐凡當用之藥﹐必備而用之。卽多用之﹐屢用之﹐而皆不惜。救一富貴人命﹐吾固無所虧﹔救一貧寒人命﹐吾固有所快。彼貧者於求藥無貲﹑求生無路之際﹐吾以藥生之﹐我所費無幾﹐而彼所生甚多﹐寧不快然於心乎﹖彼貧人卽不能報﹐冥冥中必有代爲報者﹐而況仁人君子之心﹐報與不報﹐具非所計也。此則眞良醫也。眞有良心而又善用藥以救人者也﹗如或不然忘其爲活人術﹐而但以利爲事﹐較鐂銖﹐爭毫末﹐一切假貴之藥﹐吝惜工本﹐槪不備用﹐而使緩急莫濟﹐危困莫蘇﹐𨿽不失利﹐卻已失徳。失利則失之東隅﹐旋收之桑楡﹔失徳則不及其身﹐卽及其子孫﹐良可畏也﹗此吝惜藥料之病﹐所宜急醫也者。

九﹑醫醫妒忌讒謗之病﹕

嘗讀《詩》至「巷伯」之章﹐有曰﹕取彼譖人﹐投畀豺豹。豺豹不食﹐投畀有北。有北不受﹐投畀有昊。因思《詩》三百篇﹐類皆溫厚和平之語﹐𨿽怨而不怒﹐獨此詩惡之深﹐怒之至﹐痛切言之﹐而絕無溫厚和平之气﹐何也﹖良以彼譖人者﹐卽妒忌讒謗之人也。以妒忌之心﹐肆讒謗之口﹐其爲禍至烈﹐其爲害至無窮也。斯人也﹐在朝則排斥忠良﹐在家則離間骨肉﹐處鄕裏則黨邪攻正﹐處朋友則復雨翻雲。或損人財物﹐或破人身家﹐或壞人行止。種種惡戾﹐其害無窮﹐然尢未卽令人死。若在醫道中﹐其害直令人死﹐何也﹖從來學識髙明者﹐心愈謙虛﹔學識卑陋者﹐心多妒忌。妒忌者﹐恐髙明之醫功髙而利厚﹐於己遂成冷淡生涯。故簧鼓其舌﹐顚倒是非﹐以惑亂人之聽聞﹐使病人不趨彼而趨此﹐則其利可奪。若是則不過爲利見耳﹐何嘗欲令人死﹐而不知人之死實由之。余親見夫妒忌而讒謗者矣﹐窺病家有欲延某醫之意﹐彼卽預爲謗之﹐謂某醫切不可近﹐某醫之藥切不可嘗。言之醇切似是一片盛心﹐遂令病家畏而終止﹐而病由之漸深矣。迨病家旣延某醫﹐則又謗之曰﹕𨿽取效於目前﹐必遺禍於後日。後日一復﹐不可復救。有明達者﹐不爲所惑﹐得收全功﹔若愚昧者﹐聞而驚懼﹐攺途易轍﹐使已成之功復敗﹐得救之命復傾。則是讒謗於未延醫之先者﹐阻病人求生之路也﹔讒謗於旣延醫之際者﹐絕病人救死之藥也﹔讒謗於取效之後者﹐復令生者歸於必死之途而後已也。嗟嗟﹗彼卽無活人之術﹐而又使病人無求生之路﹐無救命之藥﹐而歸於必死之途。其惡可勝誅哉﹖故曰﹕在醫道中直令人死﹐其害爲猶大也。夫所以爲此者﹐無非欲損人益己耳。究之在人未必損﹐而在己亦未必益。彼活人之功昭昭耳目﹐𨿽一二人謗毀之﹐其如千百人稱道之。卽庸眾之流﹐一時爲所惑﹐久之窺破伎倆﹐方將訕笑之﹐吐罵之。𨿽復巧言如簧﹐詎復聽之﹖徒然自喪其心﹐自作其孽﹐使人見而鄙之。其品益卑﹐其行益污﹐穢惡腥聞﹐眞爲豺豹所不食﹐有北所不受也。獨不知有昊將何以處之耶﹖更有人焉﹐言甘如蜜﹐心毒如蠍。其妒忌之意隱而不彰﹔讒謗之言﹐曲而不覺。此不令人知其妒忌讒謗﹐而實深於妒忌讒謗者﹐均爲詩人所深怒而欲取而投畀焉者也。此妒忌讒謗之病﹐更不可不醫者也。

十﹑醫醫欺哄詐騙之病﹕

醫之中有其品至下﹐其爲病至深而莫可救者﹐欺哄詐騙是也。夫醫之爲道﹐貴誠篤端方﹐柰之何有欺哄爲事﹑詐騙爲心者﹖原其人﹐道不足以活人﹐人皆棄之。門前冷落﹐衣食迫膚﹐百計圖利﹐利足不至﹐因而思一騙之之法。騙則不得不欺﹐不得不哄﹐不得不詐﹐是欺與哄與詐皆所以爲騙之地也。患此病者﹐猶之癱癩癰疽﹐至穢至惡﹐人不常有﹐亦未嘗無。姑就目擊者言之﹕有病本輕淺﹐不藥亦將自愈者﹐若人故爲凶惡之言﹐使病人畏死而求治之念切﹔又誇以舉世罔知﹐惟己獨能﹐使病人欣喜而仰賴之心專。由是議定厚貲﹐一藥而愈﹐便自居功﹐懷利而去。此𨿽計端﹐卻未殺人﹐其罪尢輕也。乃有病勢危急﹐旦夕就斃﹐神仙莫救者﹐諸醫盡辭﹐一醫獨任。力言包好﹐否則甘罰。病家喜出望外﹐不復惜財。騙財到手一劑而斃。此原是必死之人﹐猶非特殺﹐其顏𨿽厚﹐其罪尢可原也。若夫命介生死之交﹐全賴得當之藥以生之。而若人不識病情﹐不顧利害﹐動云保治。巧言蠱惑﹐議酬若干﹐先付其半﹔大言不慚﹐孟浪用藥﹐使可生者不生。此眞騙其財而又殺其命者也。更有他醫服藥有效將漸次收功者﹐或已痊愈偶爾又復者﹐而若人巧說以奪之。或云前藥不可再服﹐再服必將有害﹔或云前藥補早﹐尙須淸開﹐然後用補﹔或云服參太多﹐必將發作爲害﹐亦以藥解之﹔或云前藥太溫補﹐致有火起﹐只宜淸補兼施。百種簧口﹐使病人疑懼﹐頓令棄彼從此﹐去生就死。又暗使旁人吹噓﹐得財瓜分﹐共相誇獎﹐使病家深信而不疑﹐遂慨然先出財﹐後受藥。孰知藥與前醫相反﹐人卽與世相違矣。此皆騙財殺命﹐罪不容誅者也。又有一種騙法﹐凡治一病卽要病人合丸藥﹐以丸藥無從辧認﹐可任其欺哄故也。病人索方﹐則云此祖傳密妙﹐從不傳方﹔且多珍貴之物﹐卽與方﹐亦無從覓藥﹐惟議價代制。富者索以數十金﹐貧者亦勒以七八金。得財到手﹐僅以錢數一斤藥應之。愚人多墜其術中﹐待悟破時人與財已兩亡矣。然後怨恨而吐罵之﹐有何益乎﹖又有一種以丸藥騙人者﹐不論病之輕重﹐只論藥之貴賤。定例上料幾兩﹐中料幾兩﹐下料幾兩。富人則鍩以用上料﹔貧人亦勸以用中料﹐必不能﹐亦必勒以用下料。世豈有富病恰當用貴料藥﹐貧病恰當用賤藥者乎﹖其如婦人女子﹐不明此理﹐多爲所哄﹐遂多傷命。各種騙法﹐有身受而切恨者﹐有旁觀而竊笑者﹐而騙人之醫恬然不覺也。余非敢懸照孽鏡﹐預使姦惡無遁形﹔第願燃昏衢燈﹐欲使沈迷登覺路己而。極知此一種病﹐最爲難醫﹐然非必不可醫。釋氏云﹕放下屠刀﹐立地成佛。乃知佛不難成﹐惟屠刀難放下耳。苟能刮骨滌腸﹐痛自攻治﹐放下欺哄詐騙之心﹐立便爲端方誠篤之品。品髙者道自髙。能見重於人﹐必無虧於己。又何俟日夕勞勞﹐弄巧反成拙哉﹗妙藥妙方﹐和盤托出。如諱疾忌醫。不諒婆心﹐但嗔苦口﹐狂言吐罵﹐擲地咆哮。則當正告曰﹕人事昏亂﹐深入膏腴。縱有靈丹﹐不能下咽矣﹗請辭。

