

宜麟策淸佚名

總論

天地﹐萬物化醇﹐男女媾精﹐萬物化生﹐此造化自然之理也。亦無思無爲之道也。故有人道﹐卽有夫婦。有夫婦﹐卽有子嗣。又何有乏嗣之說﹖然天有不生之時﹐地有不毛之域﹐則人不能無乏嗣之流矣。然則生者自生﹐乏者當乏﹐而求嗣之說﹐又何爲也﹖果可求耶﹖果不可求耶﹖則其中亦自有說﹐亦自有法矣。所謂說者﹐非爲不生不毛者而說也﹐亦非爲少壯彊盛者而說也。蓋不生不毛者﹐出於先天之稟賦﹐非可以人力爲也。少壯彊盛者﹐出於妙合之自然﹐不必識﹐不必知也。惟是能子弗子者﹐無後難堪﹐本非天付。衰老無兒者﹐精力日去﹐豈比少年﹖此所以有挽回之人力則有說而有法矣。𨿽法之垂諸古者已不爲少﹐然以余覺之﹐則若有未盡其妙蘊者焉。因而臚列其法﹐曰天時﹐曰地利﹐曰人事﹐曰藥食﹐曰疾病。但犯其一﹐便足敗乃公事矣。賓於晚年得子﹐率鑑乎此。

凡苦於是者﹐惟察之信之。則嗣續之猷﹐或非渺小﹐故命之曰《宜麟策》。

時气﹝天時一﹞

凡交會下種之時﹐古云宜擇吉日良時﹐天徳月徳﹐及干支旺相﹐當避丙丁之說﹐顧以倉猝之頃﹐亦安得擇而後行﹐似屬迂遠不足憑也。然惟天日晴明﹐光風霽月﹐時和气爽﹐及情思淸寧﹐精神閒裕之況﹐則隨行隨止﹐不待擇而人人可辧﹐於斯得子﹐非惟少疾﹐而必且聰慧賢明。胎元稟賦﹐實基於此。至有不知避忌者﹐犯天地之晦冥大霧﹐則受愚蠢迷蒙之气﹐犯日月星辰之薄蝕﹐則受殘缺刑克之气﹐犯雷霆風雨之慘暴﹐則受狠怒驚狂之气﹐犯不陰不陽倏熱倏寒之變幻﹐則受姦險詭詐之气﹐故气盈則盈﹐乘之則多壽﹐气縮則縮﹐犯之則多夭。顧人生六合之內﹐凡生長壯老已﹐何非受气於生成﹖而知愚賢不肖﹐又孰非稟質於天地﹖此感兆元始之大本﹐苟思造命而贊化育﹐則當以此爲首務。

陰陽﹝天時二﹞

乾道成男﹐坤道成女﹐此固生成之至道。然亦何以見之﹖亦何以用之﹖蓋乾坤不用﹐用在坎離﹐坎離之用﹐陰陽而已。

夫離本居陽﹐何以爲女﹖以陽之中而陰之初也。坎本居陰﹐何以爲男﹖以陰之中而陽之初也。蓋中者盛於上﹐盛者必漸消。初者生於下﹐生者必漸長。故陽生於坎﹐從左而漸升﹐升則爲陽而就明。陰生於離﹐從右而漸降﹐降則爲陰而就晦﹐此卽陰陽之用也。

而千變萬化﹐莫不由之。由之推展﹐則凡冬至夏至﹐一歲之陰陽也。子東午西﹐一日之陰陽也。有節有中﹐月令之陰陽也。或明或晦﹐時气之陰陽也。節前節後﹐消長之陰陽也。月光潮汛﹐盈虛之陰陽也。再以及人﹐則老夫少妻﹐陰若勝矣﹐有顚之倒之之妙﹐彼彊此弱﹐陽亦在也。有操之縱之之權﹐顧無往而非陰陽之用也。知之而從陽避陰﹐則乾道成男﹐不知而背陽向陰﹐則坤道成女矣。明眼入其鑑而悟之﹐筆有難於盡意也。

地利﹝地利一﹞

地利關於子嗣﹐非不重也。有陰宅之宜子孫者﹐常見螽斯之多。有陽宅之宜子孫者﹐惟生气天乙方爲最吉。然吉地吉人﹐每多不期而會。所謂有徳斯有人﹐有人斯有土﹐此其所致之由﹐自非偶然。故曰必先有心地而後有陰地﹐信非誣也。第其理深義邃﹐有非一言可悉。然宗枝攸系﹐誠有不可不知者。此外如寢室交會之所﹐亦最當知宜忌。凡神前廟社之側﹐井竈冢樞之傍﹐及日月火光照臨﹐沈陰危險之地﹐但覺神魂不安之處﹐皆不可犯。倘有不謹﹐則夭枉生理殘障﹐飛災橫禍﹐及不忠不孝之流﹐從而出矣。驗如影響﹐可不愼哉﹖

基址﹝地利二﹞

谷綿瓜瓞﹐當求基址﹐蓋種植者必先擇地﹐破礫之場﹐安望稻黍﹖求子者必先求母﹐薄福之婦﹐安望熊罷﹖倘欲爲子嗣之謀﹐而不先謀基址﹐計非得也。然而基址之說﹐隱微叵測﹐察亦誠難﹐姑舉其顯而易者十餘條﹐以見其槪云耳。大都婦人之質﹐貴靜而賤動﹐貴重而賤輕﹐貴濃而賤薄﹐貴蒼而賤嫩。故凡唇短嘴小者不堪﹐此子處之部位也。耳小輪薄者不堪﹐此腎气之外候也。聲細而不振者不堪﹐此丹田之气本也。形體薄弱者不堪﹐此藏蓄之宮城也。飲食纖細者不堪﹐此倉廩血海之源也。發焦齒豁者不堪﹐肝虧血而腎虧精也。睛露臀削者不堪﹐藏不藏而後無後也。顏色嬌艷者不堪﹐與其華者去其實也。肉肥勝骨者不堪﹐子宮隘而腎气也。娜柔脆筋不束骨者不堪﹐肝腎虧而根幹不堅也。山根唇口多靑气者不堪﹐陽不勝陰﹐必多肝脾之滯逆也。脈見緊數弦澀者不堪﹐必眞陰虧弱﹐經候不調﹐而生气杳然者也。此外如虎頭熊項﹐橫面豎眉﹐及聲如豺野狼之質﹐必多刑克不吉﹐遠之爲宜。又若剛狠陰惡﹐姦險克薄之气﹐尢爲種類源流﹐子孫命脈所系﹐烏可近之。𨿽曰堯亦有丹朱﹐舜亦有瞽瞍﹐然二气相合﹐未必非一優一劣之所致。倘使陰陽有序﹐種址俱宜﹐而稼穡有不登者﹐未之有也。惟一有偏勝﹐則偏象見矣﹐是種之不可不擇者有如此。不然則麟趾之詩﹐果亦何爲而作者耶﹖余因人艱嗣之苦﹐復見人有不如無之苦﹐故日願天常生好人。

十機﹝人事一﹞

陰陽之道﹐合則聚﹐不合則離﹐合則成﹐不合則敗。天道人事﹐莫不由之﹐而尢於斯道爲最。合與不合﹐機有十焉﹐使能得之﹐權在我矣。

一曰闔辟﹐乃婦人之動機也。气靜則闔﹐气動則辟。動緣气至﹐如長鯨之飲川﹐如巨觥之無滴。斯時也﹐吸以自然﹐莫知其入﹐故未有辟而不受者﹐未有受而不孕者。但此機在瞬息之間﹐若未辟而投﹐失之太早﹐辟已而投﹐失之太遲。當此之際﹐自別有影響情狀可以默會﹐不可以言得也。惟有心人能覺之﹐帶雨施雲﹐鮮不谷矣。

二曰遲速﹐乃男女之合機也。遲宜得遲﹐速宜見速。但陰陽情質﹐稟有不齊。固者遲﹐不固者速。遲者嫌速﹐則猶饑待食﹐及咽不能。速者畏遲﹐則猶醉添杯﹐欲吐不得。遲速不HT﹐不相投矣﹐以遲遇疾﹐宜出奇由逕﹐勿逞先聲。以疾遇遲﹐宜靜以自持﹐挑而後戰﹐能反其機﹐適逢其會矣。

三曰彊弱﹐乃男女之畏機也。陽彊陰弱﹐則畏如蜂蠆﹐避如戈矛。陽弱陰彊﹐則聞風而靡﹐望塵而北。彊弱相淩﹐而道同意合者鮮矣。然撫弱有道﹐必居仁由義﹐務得其心。

克彊固難﹐非聚精會神﹐安奪其魄﹖此所以彊有不足畏﹐弱有不足虞者﹐亦在乎爲之者之何如耳。

四曰遠近﹐乃男女之會機也。或以長材排闥﹐唐突非堪。或以偸覷跽門﹐敢窺堂室。

欲拒者不能﹐欲吞者不得﹐隔如斯﹐其能乎﹖然斂迹在形﹐致遠在气。斂迹在一時﹐養气非頃刻。使不有教養之夙謀﹐恐終無剛勁之銳气﹐又安能直透重圍﹐而使鳩居鵲巢也﹖五曰盈虛﹐乃男女之生機也。胃有盈虛﹐飽則盈而饑則虛也。腎有盈虛﹐蓄則盈而泄則虛也。盛衰由之﹐成敗亦由之﹐不知所用﹐則得其幸而失其常耳。

六曰勞逸﹐乃男女之气機也。勞者气散而怯﹐逸者气聚而堅﹐旣可爲破敵之兵機﹐亦可爲種植之農具﹐動得其宜﹐勝者多矣。

七曰懷抱﹐乃男女之情機也。情投則合﹐情悖則離﹐喜樂從陽﹐故多陽者多喜﹐鬱怒從陰﹐故多陰者多怒。多陽者多生气﹐多陰者多殺气﹐生殺之气﹐卽孕育賢愚之機也。莫知所從﹐又胡爲而然乎﹖八曰暗產﹐乃男子之失機也。勿謂我彊﹐何虞子嗣﹖勿謂年壯﹐縱亦何妨﹖不知過者失佳期﹐彊者無酸味﹐而且隨得隨失﹐猶所莫知﹐自一而再﹐自再而三﹐則亦如斯而已矣。

附﹕小產論

凡小產有遠近﹐其在二月三月爲之近﹐五月六月爲之遠﹐新受而產者其勢輕﹐懷久而產者其勢重﹐此皆人之所知也。至若猶有近者﹐則隨孕隨產矣。凡今艱嗣之家﹐犯此者十居五六﹐其爲故也﹐總由縱欲而然。第自來人所不知﹐亦所不信。玆謹以筆代燈﹐用指迷者﹐倘濟後人﹐實深願也。請詳言之。蓋胎云始肇﹐一月如珠露﹐二月如桃花﹐三月四月而後血脈形體具﹐五月六月而後筋骨毛髮生。方其初受﹐亦不過一滴之玄津耳。此其橐正無根據﹐根尙無地﹐鞏之則固﹐決之則流。故凡受胎之後﹐極宜節欲﹐以防泛溢。而少年縱情﹐罔知忌憚。𨿽胎固欲輕者﹐保全亦多。其有兼人之勇者﹐或恃彊而不敗﹐或旣敗而復戰。當此時也﹐主方欲靜﹐客不肯休﹐無柰狂徒﹐敲門撞戶﹐顧彼水性熱腸﹐有不啟扉而從﹐隨流而逝者乎﹖斯時也﹐落花與粉蝶齊飛﹐火棗共交梨並逸﹐合污同流﹐已莫知其昨日孕而今日產矣﹐朔日孕而望日產矣﹗隨孕隨產﹐本無形迹。蓋明產者胎已成形﹐小產必覺﹐暗產者胎仍似水﹐直澑何知﹖故凡今之HT家﹐多無大產﹐以小產之多也。娶娼妓者多少子息﹐以其子宮滑而慣於小產也。今嘗見艱嗣求方者﹐問其陽事﹐則曰能戰。問其功夫﹐則曰盡通。問其意況﹐則怨嘆曰﹕人皆有子我獨無。亦豈知人之明產﹐而爾之暗產耶﹖此外如受胎三月五月而每有墮者﹐𨿽衰薄之婦常有之。然必由縱欲不節﹐致傷母气而墮者爲尢多也。故凡恃彊過勇者多無子﹐以彊弱之自相殘也。縱肆不節者多不育﹐以盜損胎元之气也。豈悉由婦人之罪哉﹖欲求我方者﹐當以此篇先讀之﹐則傳方之思﹐已過半矣。

九曰童稚﹐乃女子之時機也。方苞方萼﹐生气未舒﹐甫童甫笄﹐天癸未裕。曾見有未實之粒﹐可爲種否﹖未足之蠶﹐可爲繭否﹖彊費心力﹐而年衰者能待乎﹖其亦不知機也矣。

十曰二火﹐乃男女之陽機也。夫君火在心﹐心其君主也。相火在腎﹐腎其根本也。然二火相因﹐無聲不應。故心宜靜﹐不靜則火由欲動﹐而自心挑腎﹐先心後腎者﹐以陽爍陰﹐出乎勉彊﹐勉彊則气從乎降﹐而丹田失守﹐已失元陽之本色。腎宜足﹐腎足則陽從地起﹐而由腎及心﹐先腎後心者﹐以水濟火﹐本乎自然。自然則气主乎升﹐而百脈齊到﹐斯誠化育之眞機。然伶薄之夫﹐每從勉彊﹐故多犯虛勞。詎云子嗣﹐朴濃之子﹐常由自然﹐故品物咸亨﹐奚慮後人﹖知機君子﹐其務陽道之眞機乎﹖

蓄外家﹝人事二﹞

無故置外家﹐大非美事。凡諸反目敗亂﹐多有由之。可已則已﹐是亦齊家之一要務也。其若年邁妻衰﹐無後爲大﹐則勢有不得不置者。

然置之易而蓄之難﹐使蓄不有法﹐則有蓄之名﹐無蓄之實﹐亦仍與不蓄等耳。而蓄之之法﹐有情況焉﹐有寢室焉。以情況言之﹐則主母見外家﹐大都非出樂從﹐所以或多嗔怒﹐或多罵詈﹐或因事責其起居﹐或假借加以聲色﹐是皆常情之所必至者﹐而不知產育由於血气﹐血气由於情懷﹐情懷不暢﹐則衝任不充﹐衝任不充﹐則胎孕不受﹐𨿽云置外家﹐果何益與﹖凡蓄外家之不可過嚴者以此。再以寢室言之﹐則宜靜宜遠﹐宜少近耳目者爲妙。蓋私構之頃﹐銳宜男子﹐受宜女人﹐其銳其受﹐皆由乎气。當此時也﹐專則气聚而直前﹐怯則气餒而不攝﹐此受與不受之機也。然勇怯之由﹐其權在心。蓋心之所至﹐气必至焉。心有疑懼﹐心不至矣。心有不至﹐气亦不至矣﹐倘臨期驚有所聞﹐則气在耳﹐而不及器矣。疑有所見﹐則气在目﹐而不及器矣。或忿或畏﹐則气結在心﹐而不至器矣。气有不至﹐則如石投水﹐而水則無知也﹐且如兩陣交鋒﹐最嫌姦細之偵伺﹐一心無二﹐何堪讒間以相離﹖閨思兵機﹐本無二致﹐凡外家室之不可不靜而遠者以此。𨿽然﹐此不過爲錦囊無柰者設。倘有髙明賢淑﹐因吾言而三省﹐惟宗祧之是慮﹐不惟不妒﹐而且相憐﹐則愈近愈慰﹐而遠之之說﹐豈近人情﹖又若有恭謹良人﹐小心奉治﹐則求容已幸﹐又安敢有遠而敬之之念﹖其然其然﹐吾末如之何也已。

藥食﹝論方﹞

種子之方﹐本無定軌﹐因人而藥﹐各有所宜。故凡寒者宜溫﹐熱者宜涼﹐滑者宜澀﹐虛者宜補﹐去其所偏﹐則陰陽和而生化著矣。今人不知此理﹐而但知傳方﹐豈宜於彼者亦宜於此耶﹖且或一人偶中﹐而不論宜否﹐而徧傳其神﹐競相制服﹐又豈知張三之帽﹐非李四所可戴也﹖

飲食﹝戒飲﹞

凡飲食之類﹐則人之髒气各有所宜﹐似不必過爲拘執﹐惟酒多者爲不宜。蓋胎種先天之气﹐極宜淸楚﹐極宜充實﹐而酒性淫熱﹐非惟亂性﹐亦且亂精﹐精爲酒亂﹐則濕熱其半﹐眞精其半耳。精不充實﹐則胎元不固﹐精多濕熱﹐則他日痘疹驚風脾敗之類﹐率已受造於此矣﹐故凡欲擇期布種者﹐必宜先有所愼﹐與其多飲不如少飲﹐與其少飲猶不如不飲﹐此亦胎元之一大機也。欲爲子嗣之計者﹐其毋以此爲後著。

男病﹝疾病一﹞

疾病之關於胎孕者﹐男子則在精﹐女子則在血﹐無非不足而然。凡男子之不足﹐則有精滑精淸精冷者﹐及臨事不堅﹐或流而不射者﹐或夢遺頻數﹐或便濁淋澀者﹐或好色以致陰虛﹐陰虛則腰腎痛憊﹐或好男風以致陽極﹐陽極則亢而亡陰﹐或過於彊固﹐彊固則勝敗不治﹐或素患陰疝﹐陰疝則肝腎乖離﹐此外則或以陽衰﹐陽衰則多寒﹐或以陰虛﹐陰虛則多熱。若此者﹐是皆男子之病﹐不得盡諉之婦人也。倘知其由而宜治則治之﹐宜反則反之﹐必先其在我而後及婦人﹐則事無不濟矣。

女病﹝疾病二﹞

婦人所重在血﹐血而媾精﹐胎孕乃成。欲察其病﹐惟於經候見之。欲治其病﹐惟於陰分調之。蓋經卽血也﹐血卽陰也。陰以應月﹐故月月如期﹐此其常也。及其爲病﹐則有或先或後者﹐有一月兩至者﹐有兩月一至者﹐有枯絕不通者﹐有頻來不止者﹐有先痛而後行者﹐有先行而後痛者﹐有淡色黑色紫色者﹐有瘀而爲條爲片者﹐有精血不充而化作白帶白濁者﹐有子宮虛冷而陽气不能生化者﹐有血中伏熱﹐而陰气不能凝成者﹐有血气痞﹐子髒不收﹐月水不通者。凡此皆眞陰之病也。眞陰旣病﹐則陰血不足者﹐不能育胎。陰气不足者。不能攝胎﹐是以求子之法﹐首重調經。

附﹕衍慶編調經至言

天地生生之理﹐止陰陽二气。合則生之理全﹐分則人之質定﹐故男秉陽﹐女秉陰﹐男肖日﹐女肖月。男子生气﹐一日一動。女子生气﹐一月一周。夜半子時﹐男子生機所發﹐月經行日﹐女子生意所萌﹐能於此生生之時﹐加意保護﹐便可卻病延年﹐此一定之理也。每思世間女子﹐較男子頗逸。至於富貴之家﹐閨閣婦女﹐錦衣美食﹐曲房深室﹐無饑寒風露筋力勞苦之事﹐然癆瘵偏多﹐疾病時作﹐此何故哉﹖蓋其受病甚微﹐起於所忽而不自知也。大抵女子年十四則天癸至﹐月事時下﹐此時生意勃然﹐凡以生以育﹐皆由於此耳。第其將行之時﹐新者未生﹐舊者欲去﹐意中必有煩躁之態﹐異於平日﹐彼時能自知經將欲行﹐一切起居﹐盒飯加意調攝﹐勞碌气惱﹐俱不宜犯﹐最不可飲食冷物﹐坐臥冷處。蓋寒冷乃肅殺之气﹐最害生意。況經行之時﹐凡百骸四肢﹐毛孔皆開﹐然後舊血入於衝脈而下﹐彼時若一受寒气﹐不論何處﹐其欲下之血﹐卽停畱不行。初則止須毫毛之聚﹐逐日血行周身﹐至於所凝之處﹐則滯而不行﹐日積日多﹐此瘀血癆﹐瘕痞塊﹐瘰膈噎﹐行經疼痛短縮﹐所由來也。至於淨後一二日內﹐則百骸四肢﹐皆生新血﹐此時一受冷气﹐則生機郁遏﹐無論何處受冷﹐則此處便不生發﹐此血枯癆癥﹐黃瘦無力﹐心脾脹悶﹐月經過期﹐白帶諸病﹐所由生也。當其時感之至微﹐原不知覺﹐至病已成﹐醫家又隨病施治﹐不究所由﹐此婦人所以多病也。況當貴之家﹐婦女素習驕恣﹐又善於掩飾﹐甜瓜冷果﹐一時可口﹐禁之不能﹐且好喫生冷﹐則胃气內寒﹐見熱便怕﹐不知一時之爽利有限﹐日久之疼痛難當﹐以致不能生育﹐種種受害皆由於此﹐今特指出。凡天下婦女﹐能於經行時﹐戒生冷气惱﹐如產後調攝一般﹐每月不過五六日﹐使百病自除。此時服藥﹐亦易收效﹐故去積行瘀﹐須於經行之時﹐趁勢下之。補養調理﹐須於經淨一日﹐乘機助之。其奏功必速於往日﹐此中實具至妙元機。柰天下庸醫﹐茫如霧露﹐嗣後見此書者﹐信而遵行。若有疾婦女﹐半年之內﹐有不脫體安吉者﹐誓斷吾舌。玆因衍慶編成﹐特著此論以贅於後﹐使天下婦女知之﹐不惟永無疾苦﹐而廣嗣多男﹐亦庶幾少助天下大生之徳耳。

辧古

種子之法﹐古人言之不少﹐而余謂其若未盡善者﹐蓋亦有疑而云然﹐謹並列而辧之﹐亦以備達者之裁正。

一廣嗣訣云﹕三十時辰兩日半﹐二十八九君須算。落紅滿地是佳期﹐金水過時徒霍亂。霍亂之時枉費功﹐樹頭樹底覓殘紅。但解開花能結子﹐何愁丹桂不成叢。按﹕此言婦人經期方止﹐其時子宮正開﹐便是布種之時﹐過此佳期﹐則子宮閉而不受胎矣。然有十日半月﹐及二十日之後受胎者﹐又何爲其然也﹖又一哲婦曰﹕若根據此說﹐則凡有不端者﹐但於後半月爲之﹐自可無他慮矣。善哉言也﹗此言果可信否﹖一道藏經曰﹕婦人月信止後﹐一日三日五日合者﹐乾道成男。二日四日六日合者﹐坤道成女。按﹕此以單數屬陽﹐故成男﹐偶數屬陰﹐故成女。果若然﹐則誰不知之﹖得子何難也﹖總未必然。

一褚氏遺書云﹕男女之合﹐二情交暢。若陰血先至﹐陽精後衝﹐血開裹精﹐精入爲骨﹐而男形成矣。陽精先至﹐陰血後參﹐精開裹血﹐血入爲本﹐而女形成矣。按﹕此一說﹐余初見之﹐甚若有味有理﹐及久察之﹐則大有不然。蓋相合之頃﹐豈堪動血﹖惟旣結之後﹐則精以肇基﹐血以滋育﹐而胎漸成也。卽或以血字攺爲精字﹐曰陰精先至﹐似無不可﹗然常見初笄女子﹐有一合而卽孕者。彼於此時﹐畏避無暇﹐何云精泄﹖但其情動則气至﹐气至則陰辟﹐陰辟則吸受﹐吸受則無不成孕﹐此自然之正理也。若褚氏之說﹐似穿鑿矣。

一東垣曰﹕經水斷後﹐一二日﹐血海始淨﹐精勝其血﹐感者成男﹐四五日後﹐血脈已旺﹐精不勝血﹐感者成女。按﹕此說亦非確論。今見多生女者。每加功於月經初淨﹐而必不免於女者﹐豈亦其血勝而然乎﹖一丹溪曰﹕陰陽交構﹐胎孕乃凝﹐所藏之處﹐名曰子宮﹐一系在下﹐上有兩歧﹐中分爲二﹐形如合缽﹐一達於左﹐一達於右﹐精勝其血﹐則陽爲之主﹐受气於左子宮而男形成。精不勝血﹐則陰爲之主﹐受气於右子宮而女形成。按﹕此乃與《聖濟經》「左動成男﹐右動成女」之說同﹐第以子粒驗之﹐無不皆有兩瓣﹐故在男子亦有二丸﹐而子宮之義﹐諒亦如此。惟左受成男﹐右受成女之說﹐則成非事後﹐莫測其然。卽復有左射右射之法﹐第恐陰中闔辟自有其機﹐卽欲左未必左﹐欲右未必右。而陰陽相勝之理﹐則在天時人事之間﹐似仍別有一道耳﹗

續篇

大意

張景嶽先生《宜麟策》﹐爲求嗣者必讀之書。今采諸書名論﹐編爲四類以續之﹕曰蓄徳﹐曰培元﹐曰布種﹐曰胎教。或補其未備之義﹐或發其未暢之旨﹐合而讀之﹐遵而行之﹐無弗子者矣。

續篇

乾道﹝蓄徳一﹞

孕元立本章云﹕天地之大徳曰生﹐人者天地之心也。具此生理﹐生生無窮﹐乃有無子者曷故﹖觀夫層冰積雪﹐天行肅殺之令﹐地合閉蟄之徳﹐斯時生物亦鮮矣。人之气稟無偏﹐而生機偶歇者﹐非其心之所趨﹐冬秋陰慘之气深﹐春夏陽和之气少乎﹖故不可錄曰﹕殘惡之人多無子﹐陰賊之人多無子﹐好殺之人多無子﹐淫亂之人多無子﹐財緊之人多無子﹐淸刻之人多無子﹐狷隘之人多無子﹐好潔之人多無子﹐是豈天定之哉﹖由人心之自致耳。然人心至靈﹐如舟之有舵﹐一捩便轉。其捩轉之術如何﹖曰﹕存仁而已矣﹐仁者生之徳﹐是以艸木蔬谷百果之核﹐名之曰仁。植之無有不生者也。人能在在存仁﹐隨地隨時﹐不放過去﹐如有言責者用其言﹐﹝如林給事疏減賑米﹐妻夢神責﹐二子皆死﹐門戶遂絕﹐則奏疏活人者﹐後嗣蕃昌必矣。﹞有官職者盡其職﹐﹝如虞允文禁民溺女﹐本無子而有子之類。﹞

將兵者不嗜殺﹐﹝如曹彬徐達子孫貴盛之類。﹞掌刑者不妄刑﹐﹝如馬默除島囚投海之例﹐本無嗣而有子之類。﹞富者不私其富﹐﹝一切眾生﹐以財爲命﹐凍者得之暖﹐饑者得之飽﹐離者得之合﹐死者得之生﹐財聚於我﹐寬一分﹐則人受一分之福﹐其仁豈不薄哉﹐多男之慶有必然者。﹞貧賤者能盡其誠﹐﹝如任奔走效口舌﹐以解人之厄﹐卹人之難﹐隱人之過﹐成人之善﹐步步是仁﹐所謂不費錢功徳也。非求嗣之快捷方式乎﹖﹞凡此皆自盡其心而已。然已默契夫天地生物之心﹐種豆者其苗必豆﹐種瓜者其苗必瓜﹐斷斷然矣。夫所謂捩轉云何﹖卽攺過之謂也﹐人非聖賢﹐孰能無過﹐過而能攺﹐卽求仁得仁﹐是故存仁之道。以攺過爲先﹐欲求有子而且賢者﹐可不以此爲首務哉﹖

續篇

坤道﹝蓄徳二﹞

又云﹕夫子贊乾元資始曰大﹐贊坤元資生曰至﹐坤者順承乎天以成其生物之功﹐故曰妻者齊也。是以子嗣之有無﹐重在男子﹐尢重在婦人。婦人𨿽不與戶外事﹐倘其悖謬垂戾之性成﹐而門內先受其禍﹐旣失其坤順之徳﹐豈能著生物之功﹖或孕而不育﹐育而不壽者多矣。婦人之心﹐求子最切﹐禱祀求神﹐神弗福也。曷若近而求之門內耶﹖公姑孝之﹐夫主敬之﹐妯娌和之﹐奴婢卹之﹐庶事寬之﹐如是則戾气消﹐和气溢﹐作善降祥﹐瓜瓞之慶﹐神必福之矣。又有婦人焉﹐性非凶暴﹐貌似柔和。亦艱於子嗣者﹐蓋婦人秉質於陰﹐易流爲毒﹐其家庭日用之常﹐處心積慮之地﹐煞有關系。常見有能幹之婦﹐其營家也勤而儉﹐其持己也謹而嚴﹐錙銖之數無差﹐恩怨之分至晰﹐揆其大較﹐不過自私自利之心多﹐恕人寬人之地少﹐似乎無大失徳﹐然而家業暗替﹐子息杳然何哉﹖蓋婦人之徳﹐不期於寬濃﹐卽流於刻薄。剝削元气於冥冥之中﹐是爲隱慝﹐故不特悖謬乖肩﹐爲無嗣之顯端﹐卽事事義勝於恩﹐已非坤濃生物之體矣。婦人無子﹐卽幹七出之條﹐可不痛自修省﹐贊夫爲善﹐以期螽斯麟趾之慶哉﹗

續篇

精血盛衰之驗﹝培原一﹞

褚尙書曰﹕飲食五味﹐養髓骨肉血肌膚毛髮。男子爲陽﹐陽中必有陰﹐陰中之數八﹐故一八而陽精升﹐二八而陽精溢。女子爲陰﹐陰中必有陽﹐陽中之數七﹐故一七而陰血升﹐二七而陰血溢。陽精陰血﹐皆飲食五味之秀實也。方其升也﹐智慮開明﹐齒牙更始﹐發黃者黑﹐筋弱者彊﹐曁其溢也。凡充身肢體手足耳目之餘﹐𨿽鍼芥之瀝﹐無有不下。凡子形肖父母者﹐以其精血嘗於父母之身﹐無所不歷也。是以父一肢廢﹐則子一肢不肖其父﹐母一目虧﹐則子一目不肖其母。精未通而禦女以通其精﹐則五體有不滿之處﹐異日有難狀之疾。陰已痿而思色以降其精﹐則精不出內敗﹐小便道澀而爲淋。精已耗而復竭之﹐則大小便道牽疼﹐愈疼則愈欲大小便﹐愈便則愈疼。女人天癸旣至﹐逾十年無男子合則不調﹐未逾十年思男女合亦不調﹐不調則舊血不出﹐新血誤行﹐或漬而入骨﹐或變而之腫﹐或𨿽合而難子﹐合男子多則瀝枯﹐虛人產乳眾則血枯殺人﹐觀其精血﹐思過半矣。

續篇

聚精之道有五﹝培原二﹞

袁了凡先生云﹕聚精之道﹐一曰寡欲﹐二曰節勞﹐三曰息怒﹐四曰戒酒﹐五曰愼味。今之談養生者﹐多言采陰補陽﹐久戰不泄﹐此爲大謬。腎爲精之府﹐凡男女交接﹐必擾其腎﹐腎動則精血隨之而流。外𨿽不泄﹐精已離宮﹐未能堅忍者﹐亦必有眞精數點﹐隨陽之痿而溢出﹐此其驗也。如火之有煙焰﹐豈有復反於薪者哉﹖是故貴寡欲。精成於血﹐不獨房勞之交﹐損吾之精﹐凡日用損血之事﹐皆當深戒。如目勞於視﹐則血於視耗。耳勞於聽﹐則血以聽耗。心勞於思﹐則血於思耗。吾隨事而節之﹐則血得其養﹐而與日俱積矣。是故貴節勞。主閉藏者腎也﹐司疏泄者肝也。二髒皆有相火﹐而其系上屬於心。心﹐君火也。

怒則傷肝而相火動﹐動則疏泄者用事﹐而閉藏不得其職﹐𨿽不交合亦暗流而潛耗矣。是故當息怒。人身之血﹐各歸其捨則常凝﹐酒能動血﹐人飲酒則面赤﹐手足俱紅﹐是擾其血而奔馳之也。血气旣衰之人﹐數月無房事﹐精始濃而可用﹐然使一夜大醉﹐精隨薄矣。是故宜戒酒。《內經》云﹕精不足者﹐補之以味。然釀郁之味﹐不能生精﹐惟恬淡之味﹐乃能補精耳。蓋萬物皆有眞味﹐調和勝而眞味衰矣。不論腥素淡﹐煮之得法﹐自有一段沖和恬淡之气﹐益人腸胃。《洪範》論味而曰「稼穡作甘」﹐世間之物﹐惟五穀得味之正﹐但能澹食穀味﹐最能養精。又凡煮粥飯﹐中有濃汁滚作一團者﹐此米之精液所聚也﹐食之驟能生精﹐試之有效。

續篇

葆眞爲種子首務﹝培原三﹞

大生要旨云﹕大寒之後﹐必有陽春﹐天地之道﹐不蟄封則不發育也。今人之無子者﹐往往勤於色欲﹐豈知施泄無度﹐陽精必薄﹐縱欲適情﹐眞气乃傷﹐妄欲得子﹐其能孕乎﹖夫男象天主施﹐女象地主受﹐一施一受﹐其妊始成。今其所施﹐全非先天濃鬱之气﹐不過後天澆漓渣滓之物。縱使陰受可化﹐而實無陽施之用矣。故有心種子者﹐毋傷於思慮﹐毋耗其心神﹐毋意馳於外而內虛﹐毋志傷於內而外駁﹐毋以酒爲色媒﹐毋以藥而助火﹐葆精匯神﹐靜養日久﹐及至陰陽交媾﹐兩神相搏﹐其一點先天元眞之气﹐勃勃生育之機﹐卽寓於情欲大動之時﹐萬舉而萬當矣。《內經》云﹕陰平陽祕﹐精神乃治﹐陰陽離決﹐精气乃絕。《老子》曰﹕必淸必靜﹐毋搖爾精。《人鏡經》曰﹕精气盛則生二男。諺云﹕寡欲多男子。歷歷名言﹐不特老而無子者﹐當奉爲龜鑑﹐卽壯年難子者﹐亦須尊爲節符。寡欲廣嗣篇云﹕世人無不急於生子﹐亦知生子之道﹐精气交媾﹐熔液成胎。故少欲之人恆多子﹐且易育﹐气固而精凝也。多欲之人恆艱子﹐且易天﹐气泄而精薄也。譬之釀酒然﹐斗米下斗水﹐則酒濃﹐且耐久﹐其質全也。斗米倍下水﹐則淡﹐三倍四倍﹐則酒非酒水非水矣﹐其眞元少也。今人夜夜淫縱﹐徧禦外家婢﹐精气妄泄﹐邪火上升﹐邪火愈熾﹐眞陽愈枯﹐安能成胎﹖卽僥幸生子﹐亦不能育﹐或殤於痘﹐或殤於驚。痘者熱毒﹐驚者熱風。毒者﹐父母之眞精不足。風者﹐父母之眞气不固也。昔有人艱於子息﹐醫者教以節欲靜攝﹐勿勞心神﹐心靜則精不搖﹐神完則气不走。每妻經淨﹐乃一交媾﹐否則各榻﹐如是半年﹐妻果有娠。娠後卽異榻﹐足月之後﹐果生男子﹐後來天花只三五粒。彼求子而廣蓄婢外家﹐不知節欲﹐豈有當哉﹖

續篇

藥忌燥熱﹝培原四﹞

大生要旨云﹕天地之道﹐只貴和平﹐太熱則陽亢﹐太寒則陰凝。陰凝肅殺﹐人果知之。陽亢消爍﹐人都不察。常見世之艱於子嗣者﹐構覓傳方﹐希圖種子。其方大抵興陽壯熱之品居多﹐甚至鍛煉金石﹐及制取毒穢悍劣諸物﹐劫盡其陰﹐以爲培陽。益以房幃重耗﹐漸至髓消肉減﹐神昏气奪﹐毛瘁色枯﹐尙不知爲藥所誤﹐可勝道哉﹗

續篇

色戒男淫﹝培原五﹞

陳成卿曰﹕養生家言男淫損人﹐尢倍於女。蓋男爲陽﹐兩陽相亢﹐必竭其精﹐精竭則寒﹐寒則不能生育﹐故求嗣者當首戒男淫。且穀道爲幽冷穢濁之地﹐屢屢犯之﹐气偏爲戾。縱陽未衰而有子﹐非生而不育﹐卽長亦爲敗家之子。知以後嗣爲重者﹐可不畏乎﹖況溺於此者﹐或痿廢﹐或失明﹐未老先衰﹐不一而足﹐是以有子者亦當深戒也。人能痛自攺悔﹐誓不再蹈前非﹐外資藥力﹐內養生機﹐久久堅持﹐陽和漸復﹐不特寧馨有慶﹐且康壽可期矣。

續篇

合男女必當其年﹝布種一﹞

褚尙書求男論云﹕建平孝王妃姬﹐皆麗無子。擇民家未笄女子入禦﹐又無子。問曰﹕求男有道乎﹖澄對曰﹕合男女必當其年﹐男𨿽十六而精通﹐必三十而娶﹐女𨿽十四而天癸至﹐必二十而嫁﹐皆欲陰陽完實﹐然後交而孕﹐孕而育﹐育而子。堅壯彊壽﹐今未笄之女﹐天癸始至﹐已近男色﹐陰气早泄﹐未完而傷﹐未實而動﹐是以交而不孕﹐孕而不育﹐育而子脆不壽﹐此王之所以無子也。然婦人有所產皆女者﹐有所產皆男者﹐大王誠能訪求多男婦人至宮府﹐有男之道也。王曰﹕善。未再期﹐生六男。夫老陽遇少陰﹐老陰遇少陽﹐亦有子之道也。

續篇

百脈齊到則孕成﹝布種二﹞

程鳴謙云﹕褚澄氏言男女交合﹐陰血先至﹐陽精後衝而男形成﹐陽精先入﹐陰血後參而女形成﹐信斯言也。人有精先泄而生男﹐精後泄而生女者﹐獨何歟﹖東垣曰﹕經水才斷一二日﹐血海始淨﹐感者成男﹐四五日﹐血脈已旺﹐感者成女﹐至於六七日後﹐則𨿽交感亦不成胎﹐信斯言也。人有經始斷﹐交合生女﹐經久斷交合生男者﹐亦有四五日以前交合無孕﹐八九日以後交合有孕者獨何歟﹖兪子本撰《廣嗣要略》﹐著方立圖﹐謂實陽能入虛陰﹐實陰不能受陽﹐卽東垣之故見也。又謂微陽不能射陰﹐弱陰不能攝陽﹐信斯言也。

世有羸之夫﹐怯弱之婦﹐屢屢受胎﹐𨿽欲止之而不能止者﹐亦有血气方剛﹐精力過人﹐顧乃艱於育嗣而莫之救者﹐獨何歟﹖朱丹溪論治﹐專以婦人經水爲主﹐然富貴之家﹐侍外家已多﹐其中寧無月水當期者乎﹖有已經前夫頻頻生育﹐而娶此以圖其易者﹐顧亦不能得胎﹐更遣與他人﹐轉盼生男矣﹐豈不能受孕於此﹐而能受孕於彼乎﹖愚以爲父母之生子﹐如天地之生物。易曰﹕坤道其順乎﹐承天而時行。夫知地之生物﹐不過順承乎天。則知母之生子﹐亦不過順承乎父而已。知母之順承乎父﹐則種子者果以婦人爲主乎﹖以男子爲主乎﹖然所謂主於男子者﹐不拘老少彊弱﹐康寧病患﹐精易泄難泄﹐只以交感之時﹐百脈齊到爲善耳。交感而百脈齊到﹐𨿽老弱病患易泄﹐亦可以成胎。交感而百脈參差﹐𨿽少彊﹐𨿽康寧﹐𨿽難泄﹐亦難以成胎矣。婦人所構之血﹐固由於百脈合聚﹐較之男子之精﹐不能無輕重之分也。孔子贊乾元資始曰大﹐贊坤元資生曰至﹐得無意乎﹖若男婦之辧﹐又不以精血先後爲拘﹐不以經盡幾日爲拘﹐不以夜半前後交感爲拘﹐不以父彊母弱母彊父弱爲拘﹐只以精血各由百脈齊到者別勝負耳﹗是故精之百脈齊到﹐有以勝乎血則成男矣。血之百脈齊到﹐有以勝乎精則成女矣。至有旣孕而小產者﹐有產而不育﹐有育而不壽者﹐有壽而黃無疆者﹐則亦精血之堅脆﹐分爲修短耳。世人不察﹐其精血之堅脆﹐已定於稟受之初。乃以小產專責之母﹐以不育專付之兒﹐以壽天專諉之數﹐不亦謬乎﹖

續篇

種子須知之時﹝布種三﹞

袁了凡云﹕天地生物﹐必有之時﹐萬物化生﹐必有樂育之時。貓犬至微﹐將受娠也﹐其雌必狂呼而奔跳﹐以樂育之气觸之而不能自止耳﹐此天然之節候生化之眞機也。世人種子有云﹕三十時辰兩日半﹐二十八九君須算。此特言其大槪耳﹐非的論也。丹經云﹕一月止有一日﹐一日止有一時。凡婦人一月經行一度﹐必有一日之候於一時辰﹐間气蒸而熱﹐昏而悶﹐有欲交接不可忍之狀﹐此的候也。於此時逆而取之則成丹﹐順而施之則成胎矣。其曰三日月出庚。又曰溫溫鉛鼎﹐光透簾幃﹐皆言其景象也。當其欲情濃動之時﹐子宮內有如蓮花蕊者﹐不拘經淨幾日﹐自然挺出陰中﹐如蓮蕊初開。婦人洗下體﹐以手探之自知也﹐但含羞不肯言耳。男子預密告之﹐令其自言﹐一舉卽中矣。

續篇

娠子論﹝胎教一﹞

娠子論云﹕至精才化﹐一气方凝﹐始受胞胎﹐漸成形質。子在腹中﹐隨母聽聞。自妊娠之後﹐則須行坐端嚴﹐性情和悅﹐常處靜室﹐多聽美言﹐令人講讀詩書﹐陳說禮樂﹐耳不聞非言﹐目不觀惡事﹐如此則生男女﹐福壽惇濃﹐忠孝賢明。不然﹐則生男女﹐多鄙賤不壽而愚頑﹐此所謂外像而內感也。昔太妊懷文王﹐耳不聽惡聲﹐目不視惡色﹐口不出惡言﹐世傳胎教之道﹐此之謂也。

續篇

逐月養胎﹝胎教二﹞

徐之才曰﹕妊娠一月﹐名胎胚。飲食精熟﹐酸羹受禦﹐宜食大麥﹐毋食腥辛﹐是謂才正。是月足厥陰脈養胎﹐不可鍼灸其經。足厥陰屬肝﹐主筋及血。一月之時﹐血行痞澀﹐不爲力事﹐寢必安靜﹐無令恐畏。

妊娠二月﹐名始膏。毋食辛臊﹐居必靜處﹐男子勿勞﹐百節皆痛﹐是爲胎始。是月足少陽脈養胎﹐不可鍼灸其經。少陽屬膽主精。二月之時﹐兒精成於胞裏﹐當愼護之﹐勿驚動也。

妊娠三月﹐名始胎。此時未有定象﹐見物而化。欲生男者﹐操弓矢﹐欲生女者﹐弄珠璣﹐欲子美好﹐數視璧玉﹐欲子賢良﹐端坐淸虛﹐是謂外像而內感者也。是月手心主脈養胎﹐不可鍼灸其經。屬心。毋悲哀思慮驚動。

妊娠四月﹐始受水精以成血脈﹐食宜稻﹐宜魚﹐是謂盛血气﹐以通耳目﹐而行經絡。是月手少陽脈養胎﹐不可鍼灸其經。內輸三焦。此時兒六腑順成﹐當靜形體。和心志﹐節飲食。

妊娠五月﹐始受火精以成其气﹐臥必晏起﹐沐浴浣衣﹐深其居處﹐濃其衣服﹐食稻粱﹐羹牛羊﹐和以茱萸﹐調以五味﹐是謂養气以定五臟。是月足太陰脈養胎﹐不可鍼灸其經。屬脾。此時兒四肢皆成﹐毋太饑飽﹐毋食漧燥﹐毋自炙熱﹐毋太勞倦。

妊娠六月﹐始受金精以成其筋﹐身欲小勞毋逸﹐出遊於野﹐食宜鷙鳥猛獸之肉﹐是謂變腠理﹐紉筋﹐以養其力﹐以堅背膂。是月足陽明脈養胎﹐不可鍼灸其經。屬胃﹐主口目。此時兒口目皆成﹐調五味﹐食甘美﹐毋太飽。

妊娠七月﹐始受水精以成其骨﹐勞身搖肢﹐毋使定止﹐動作屈伸﹐以運血气﹐居處必燥﹐飲食避寒﹐食稻粱以密腠理﹐是謂養骨而堅齒。是月手太陰脈養胎﹐不可鍼灸其經。屬肺主皮毛。此時兒皮毛已成﹐毋多言哭﹐毋洗浴﹐毋薄衣﹐毋飲冷。

妊娠八月﹐始受土精以成膚革﹐和心靜息﹐無使气極﹐是謂密腠理而光澤顏色。是月手陽明脈養胎﹐不可鍼灸其經。屬大腸﹐主九竅。此時兒九竅皆成﹐毋食燥物﹐毋輒失食﹐毋忍大便。

妊娠九月﹐始受石精以成皮毛﹐六腑百節﹐莫不畢備﹐飲醴食甘﹐緩帶自持而待之﹐是謂養毛髮﹐致才力。是月足少陰脈養胎﹐不可鍼灸其經。屬腎﹐主續縷。此時兒脈絡續縷皆成﹐毋處濕冷﹐無著炙衣。

妊娠十月﹐五臟俱備﹐六腑齊通﹐納天地气於丹田﹐故使關節人神皆備﹐只俟時而生。是月足太陽脈養胎﹐不可鍼灸其經。屬膀胱。宜服滑胎藥。

續篇

胎教邇言﹝胎教三﹞

張石頑曰﹕胎教之說﹐世都未諳。妊娠能遵而行之﹐不特無產難之虞﹐且生子鮮胎毒殤夭之患﹐誠爲廣嗣要旨﹐姑以大槪陳之。婦人經後四十餘日不轉﹐卽謹房室﹐愼起居﹐薄滋味﹐養性情﹐刻刻存心﹐與執持寶玉無異。舉趾必徐﹐行立勿仰﹐坐不實其前陰﹐臥勿久偏一側﹐弗舉手攀髙取物﹐勿擎手沐浴篦頭﹐不可看異形﹐不可獨處暗室﹐毋登髙﹐毋臨深﹐毋移重﹐毋磋跌﹐忌耽坐嗜臥﹐使气血凝滯。𨿽不可負重作勞﹐然須時時小役四體﹐則經絡流動﹐胎息易於運動﹐腰腹漸粗。飲食不宜過飽﹐茶湯更須節省﹐大熱大涼﹐總非所宜。犬羊蟹鱉等一切有毒之物﹐固宜切禁﹐卽椒姜常用之品﹐亦須少嘗。其豕肉醇酒濕面之類﹐縱不能摒絕不食﹐亦不可恣啖。歸精於胎﹐過於蕃長﹐致母臨蓐難產。

而子在胞中﹐稟質肥脆﹐𦇤褓必多羸困。卽如沃壤之艸木﹐移植土﹐枝葉得不凋委乎﹖甫交三月﹐卽當滿裹其腹。胎气漸長﹐僅可微松其束﹐切勿因其气急滿悶而頓放之。在夏洗澡﹐須避熱湯。冬時寤寐﹐勿迫鑪炭。其最甚者﹐尢在不節交合﹐淫火盡歸其子﹐以釀痘疹疥癩之毒。然須妊娠稟性安靜﹐不假彊爲﹐方遵實濟。若彊制以違其性﹐則郁火彌熾﹐此與恣情無禁者𨿽截然兩途﹐而熱歸胎息則一。嘗見有切於求嗣者﹐得孕卽分處房帷﹐而子仍歿於痘﹐豈非彊制﹐其火彌熾之明驗乎﹖蓋人之志欲匪一﹐苟未能超出尋常﹐又須曲體母情﹐適其自然之性﹐使子气安和﹐是卽所謂胎教也。當知胎教原非一端﹐若懷子受驚則子多胎驚。懷子抱郁﹐則子多結核流注。懷子恐懼﹐則子多癲癇。懷子常起貪妄之念﹐則子多貪吝。懷子常挾憤之心﹐則子多暴狠。懷子常造綺語詭行﹐則子多詐僞。非但懷子之後﹐當檢束身心﹐而經淨交感﹐愼毋恣肆﹐以遺胎息之患。若大醉後媾精﹐精中多著酒濕﹐則子多不育。大怒後媾精﹐精中多挾怒火﹐卽子多乖戾。大勞後媾精﹐精中不滿眞气﹐則子多孱弱。若夫熱藥助戰﹐作意祕精﹐精中流行毒悍﹐則子多異疾。至於風雨雷電媾精﹐感觸震气﹐則子多怪類。以此言之﹐則三元五臘﹐宜確遵禁戒﹐誕育自是不凡。宗祧重務﹐安得視爲嬉戲哉﹖

續篇

保孕六說﹝胎教四﹞

胎前節養篇云﹕一除惱怒。凡受胎後切不可打罵人。蓋气調則胎安﹐气逆則胎病。惱怒﹐則痞塞不順肝气上衝﹐則嘔吐衄血。脾肺受傷﹐肝气下注﹐則血崩帶下﹐滑胎小產。

欲生好子者。必須先養其气﹐气得其養﹐則生子性情和順﹐有孝友之心﹐無乖戾之習﹐所謂和气致祥﹐一門有慶﹐無不由胎教得之。

二禁房勞。保胎以絕欲爲第一要事﹐試觀貓犬至微﹐尙知有孕不復交合﹐何況人爲萬物之靈﹐豈反不如之耶﹖所以婦人於經過一二日﹐交感之後﹐只宜分牀獨宿﹐淸心靜養﹐則臨盆易生易育﹐得子少病多壽。倘或房勞不愼﹐必致陰虛火旺﹐半產滑胎﹐可不謹歟﹖三戒生冷。胎前喜食生冷﹐只因懷孕以後﹐多惱多气﹐不愼房勞﹐以致火旺口渴。殊不知生冷等物﹐豈能退血分之熱﹖徒使脾胃受傷﹐瘧疾痢疾﹐嘔吐泄瀉諸病﹐皆由此起。

病則消耗精液﹐口渴愈甚。惟戒惱怒﹐愼房勞﹐服健脾補血之藥﹐調理本原﹐可保平復。

否則臨產之虛脫﹐產後之絕證﹐斷不免也。

四愼寒溫。胎前感冒外邪﹐或染傷寒時證﹐郁熱不解﹐往往小產墮胎﹐攸關性命。要知起居飲食﹐最宜調和。夏不登樓﹐宜著地气。夜不露坐﹐宜暖背腹。古人有言﹐不受寒自不發熱﹐不傷風自不咳嗽。此爲胎前緊要關頭。

五服藥餌。胎前產後﹐藥能起死回生。世人鑑誤治之害﹐遂言胎產不必服藥﹐迷亂人意﹐以致關於調補﹐株守含忍﹐勉彊臨盆﹐諸證蜂起。若知接養有方﹐隨時調治﹐其所安全母子者﹐藥餌之功﹐正復不淺也。

六宜靜養。胎前靜養﹐乃第一妙法。不校是非﹐則气不傷矣。不爭得失﹐則神不勞矣。心無嫉妒﹐則血自充矣。情無淫蕩﹐則精自足矣。安間寧靜﹐卽是胎教。紹宗祧之重﹐承舅姑之歡﹐葉琴瑟之和﹐衍螽斯之慶。所以古人必先靜養﹐無子者遵之﹐卽能懷孕。

懷孕者遵之﹐卽爲易育。靜養所關﹐豈不大哉﹖

續篇

防磋跌﹝胎教五﹞

保生輯要云﹕孕婦切忌傾﹐懷子之初﹐胎元未固﹐一遭磋跌﹐多致損墮。至月分已多﹐兒神識初生﹐魄魂怯弱﹐母身傾跌﹐兒在母腹﹐如山崩地陷﹐神驚气亂﹐無論胎墮子母不保﹐卽幸而生育﹐其子必有胎驚夭折之虞﹐可不愼哉﹖

續篇

忌多浴﹝胎教六﹞

護生編云﹕凡覺受妊﹐不可擡手洗頭﹐不可曲身洗足﹐不可熱湯多洗下體﹐易致竅開胎墮。初受胎及臨月﹐尢宜禁戒。關系不小也。

續篇

論胎肖﹝胎教七﹞

月令﹕先雷三日﹐奮木鐸以令兆民。曰雷將發聲﹐有不戒其容止者﹐生子不備﹐必有凶災。是可知民生﹐垂疣枝指﹐朦聾喑啞﹐侏儒跛﹐形體不備者﹐其來有故矣。聖人早戒於生身受气之初﹐後人徵驗於凝質象形之際﹐所謂胎肖之說﹐其言豈不可信哉﹖霏雪錄云﹕礬昌髙八捨家﹐軒墀間畜龜﹐數年生育至百餘﹐其家產子四五人﹐皆龜胸傴僂。

至正末﹐越有夫婦二人﹐於大善寺金剛神側﹐縛葦而居﹐其婦產一子﹐首兩肉角﹐鼻孔昂縮﹐類所謂夜叉形﹐陳白雲家﹐籬落間植決明﹐家人摘以下茶﹐生三子﹐皆短而跛﹐而王氏女甥亦跛﹐予皆識之。會稽民朱氏﹐一子亦然﹐其家亦多種之﹐悉拔去。胎養保眞論云﹕吾見鄙俗婦人﹐懷胎時看搬傀儡﹐裝神像﹐舞猴戲者﹐後生子貌多肖之。便產須知云﹕孕婦應避宰殺凶殘之事﹐不見殘廢穢毒之人。種種瑣言﹐其旨衷於聖訓﹐可忽乎哉﹖蓋胎元化始﹐未有定儀﹐如鑑納形﹐有感隨象﹐自然之理也。

續篇

修造犯胎不足信﹝胎教八﹞

便產須知云﹕不利嗣息﹐動必成災。𨿽鄰家自家﹐修造動土﹐犯其胎气﹐令子破形損命。刀犯者形必傷﹐泥犯者竅必壅﹐打擊者色靑黯﹐系縛者相拘攣等說﹐此爲術者妄言﹐百無一驗﹐必不可信﹐惟修造興工﹐下椿動土﹐皆非娠婦所宜見﹐謹避之可也。

續篇

轉女爲男之理﹝胎教九﹞

乾坤祕竅云﹕古人有轉女爲男之法。夫男女媾精﹐陽勝成男﹐陰勝成女﹐气以成形﹐豈有法焉﹖可以人力轉變之哉﹖其法於始覺有娠之時﹐以斧仰置孕婦牀下﹐弗令知之﹐則生男。又爲之說曰﹕如不信﹐待雞抱卵時﹐置斧窠中﹐則一窠盡雄。又法取弓弩弦縛孕婦腰下﹐滿百日去之。又法三月以前﹐或取雄鷄尾尖上長毛三莖﹐或取夫發及手足甲﹐潛安婦人臥席下﹐弗令知之。又法帶雄黃袋﹐或佩宜男艸。是瑣瑣者﹐豈竟能奪造化之功哉﹖此難憑信者也。然而術不足信﹐理有可憑﹐轉女爲男﹐實有良法。人能方寸之地﹐刻刻栽培﹐積功累行﹐則陽長陰消﹐陰從陽化﹐不弄瓦而弄璋﹐有斷斷然者﹐則人定可勝天﹐特恐人之不能自蓄其徳耳。

續篇

孕婦飲食忌﹝胎教十﹞

雞肉合糯米食﹐令子生寸白虫。

食犬肉﹐令子無聲。

鯉同雞子食﹐令子生疳多瘡。

兔肉食之﹐令子缺唇。

羊肝﹐令子多厄難。

鱉肉﹐令子短頸。

鴨子與桑堪同食﹐令子倒生心寒。

鱔魚同田雞食﹐令子喑啞。

雀肉合豆醬同食﹐令子面生雀斑黑子。

食螃蟹﹐橫生。

食子姜﹐令子多指生瘡。

食水漿﹐冷絕產。

食雀肉飲酒﹐令子多淫無恥。

食茨菇﹐消胎气。

漧薑蒜雞﹐毒胎無益。

粘膩難化﹐傷胎。

食山羊肉﹐子多病。

無鱗魚勿食。

菌有大毒﹐食之令子風而夭。

食雀腦﹐令子雀目。

續篇

孕婦藥物忌﹝胎教十一﹞

斑水蛭及虻虫﹐烏頭附子配天雄。

野葛水銀並巴豆﹐牛膝薏苡與蜈蚣。

三稜代赭莞花麝﹐大戟蛇蛻黃雌雄。

牙硝芒硝牡丹桂﹐槐花牽牛皂角同。

半夏南星與通艸﹐瞿麥漧薑蟹甲爪。

硼砂漧漆兼桃仁﹐地膽茅根莫用好。

續篇

附保命延生戒期

從來娶婦必期偕老﹐生子必望長成﹐乃人有伉儷極篤﹐而中道死亡﹐產育艱難﹐而半途夭折者﹐只因肆情縱欲﹐暗犯禁忌﹐而不自知也。道經云﹕男女交媾﹐最有避忌﹐若犯所忌﹐天奪其算﹐神降之殃﹐生子醜貌怪相﹐性行不良﹐生理殘障夭札﹐實有明驗﹐故君子不獨外色鋤之務盡﹐卽房幃之內﹐琴瑟之歡﹐俱有克治之道焉。

正月初﹝一名天臘玉帝下界﹐校世人祿命犯者﹐削祿奪紀。﹞初三﹝萬神都會﹐犯者奪紀。﹞

初五﹝五虛﹞初六﹝六耗﹞初七﹝上會﹞初九﹝玉皇上帝誕﹐犯者絕嗣。﹞十四﹝三元下降﹐犯者減壽。﹞十五﹝天官誕﹞十六﹝三元下降﹞二十五﹝每月二十五爲月晦日﹐犯者減壽。﹞二十七﹝北斗下降﹐犯者奪紀﹐每月如此。﹞二十八﹝每月二十八神人在陰﹐犯者惡疾。﹞

三十﹝每月三十竈君奏事﹐犯者減壽﹐如逢月小卽戒二十九﹐嗣後每月初三皆宜避忌。﹞

二月初一﹝犯者奪紀﹐每月如此。﹞初三﹝文昌帝君誕﹐又萬神教會﹐犯者削祿奪紀。﹞十五﹝犯者奪紀﹐每月如此。﹞十八﹝至聖先師孔子諱辰﹐犯者削祿奪紀。﹞十九﹝觀音大士誕﹐犯者奪紀。﹞二十五二十七二十八三十﹝俱同前。﹞

三月初一﹝同前﹞初三﹝玄天上帝誕﹐犯者奪紀。﹞初九﹝牛鬼神出﹐犯者產惡胎。﹞十五﹝同前﹞

十六﹝準提菩薩誕﹐犯者奪紀。﹞十八﹝中嶽帝誕﹞二十五二十七﹝俱同前﹞二十八﹝東嶽帝誕﹐犯者削祿奪紀。﹞三十﹝同前。﹞

四月初一﹝同前﹞初四﹝萬神善化﹐犯者失喑。﹞初八﹝佛誕﹐又善惡童子降﹐犯者血死。﹞十四﹝呂祖誕﹞十五﹝同前﹞二十五二十七二十八三十﹝俱同前。﹞

五月初一﹝同前﹞初五﹝名地臘五帝考校生人官爵﹐犯者削祿奪紀。﹞自初五初六初七十五十六十六二十五二十六二十七﹝此九日名九毒日﹐犯者天亡。十五子時﹐犯者男女三年內雙亡。十六爲天地萬物造化之辰﹐最忌。﹞十三﹝關聖帝君成神日﹞二十八三十﹝俱同前﹞。

六月初一﹝同前﹞十五﹝同前﹞十九﹝觀音得道﹞二十三﹝火神誕﹞二十四﹝關帝耶誕﹐又雷祖誕。﹞二十五二十七二十八三十﹝俱同前﹞

七月初一﹝同前﹞初七﹝名道徳臘五帝校生人善惡﹞初十﹝陰毒日十五地官校籍﹐犯者奪紀。﹞十九﹝太歲誕﹞二十五二十七二十八﹝同前﹞三十﹝地藏菩薩誕﹐犯者奪紀。﹞

八月初一﹝同前﹞初三﹝竈君誕﹐又北斗誕﹐犯者奪紀。﹞初十﹝北嶽帝誕﹞十五﹝太陰朝元焚香守夜﹞二十五﹝同前﹞二十七﹝至聖先師孔子誕﹐犯者削祿奪紀。﹞二十八三十﹝俱同前。﹞

九月初一﹝同前﹞初九﹝斗母誕﹐犯者奪紀。﹞十五﹝同前﹞十七﹝金龍四大王誕﹞十九﹝觀音出家﹐犯者困苦。﹞二十五二十七二十八三十﹝俱同前。﹞

十月初一﹝歲臘﹞初五﹝下會﹞初六﹝天曹考察﹞初十﹝西天王降﹐犯者暴亡。﹞十五﹝水官校籍﹐犯者奪紀。﹞二十五﹝同前﹞二十七﹝北極紫微大帝誕﹞二十八三十﹝俱同前。﹞

十一月初一﹝同前﹞十一﹝太乙救苦天尊誕﹞十五﹝同前﹞十七﹝阿彌陀佛誕﹐犯者奪紀。﹞二十五二十七二十八三十﹝俱同前。﹞

十二月初一﹝同前﹞初七﹝犯者惡疾﹞初八初旬戊日﹝名王侯臘﹞十五﹝同前﹞十六﹝南嶽帝誕﹞二十﹝天地交道﹐犯者奪紀。﹞二十四﹝司命上奏善惡﹞二十五﹝上帝下界考察﹞二十七二十八﹝同前除夕諸神考察﹐犯者奪紀。﹞

每歲二至之日﹐﹝夏至﹑冬至﹐乃陰陽相爭死生分判之時﹐宜禁欲事。二分春分雷將發聲﹐犯者生子五官四肢不全﹐父母有災。秋分殺气浸盛﹐陽气日衰﹐前後數日俱宜戒。﹞三元日﹐﹝犯之減壽五年。﹞四始二分二至社日﹐﹝犯之減壽四年﹞三伏日﹐弦日﹐晦日﹐﹝犯之減壽一年。﹞庚申甲子日﹐祭祀前齋戒日﹐父母誕日﹐諱日﹐夫婦誕日﹐本命日﹐﹝犯之減壽一年。﹞丙丁日﹐﹝犯之得病。

﹞白晝星月下﹐燈光下﹐﹝犯之損壽。﹞烈風雷雨日月薄蝕髙山大川之上﹐﹝犯之損壽產惡胎。﹞酷暑嚴寒﹐﹝犯之得重疾。﹞寺廟之中﹐井竈坑廁冢墓屍柩之傍﹐﹝犯之惡人降胎。﹞鬱怒﹐﹝大怒傷肝﹐犯之必病。﹞遠行﹐﹝行房百里者病百里﹐行房者死。﹞醉飽﹐﹝醉後入房﹐五臟反復。﹞空腹﹐﹝犯之傷元神。﹞胎前﹐﹝犯之傷胎。﹞產後﹐﹝百日內犯之婦病。﹞天癸來時﹐﹝犯之男女俱損。﹞病後﹐﹝犯之變癥。﹞一夕勿兩度﹐勿忍蓄不泄。竹席﹝竹性寒涼﹐犯之恐感寒气。﹞薄衾﹝犯之寒气入骨﹞牖罅有風宜避﹐夜深就枕宜戒。

陳摶曰﹕上士異室﹐中士異牀﹐下士異被﹐守此戒期者﹐非異室異牀不可。謹按﹕《禮記月令》﹕日夜分﹐雷乃發聲。先雷三日﹐奪木鐸以令兆民。曰雷將發聲﹐有不戒其容止者﹐生子不備﹐必有凶災。

可知禁忌﹐自古有之。日長至則曰止聲色﹐毋或進。日短至則曰去聲色﹐禁嗜欲。蓋冬夏二至﹐陰陽相爭之時﹐最難保護。前後數日﹐皆宜絕欲。語云﹕樂極生悲﹐縱欲成患。謹勸世人﹐須爲長久之歡﹐弗逞臨時之樂。夫欲濃則暫﹐欲淡則長﹐其理不爽﹐其事不誣也。凡一切非地非時者﹐能不嚴戒乎﹖篤信之士﹐賢徳之婦﹐每逢禁忌﹐必謹遵之。不特身其康彊﹐自能多生好子矣。

