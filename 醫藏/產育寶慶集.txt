

欽定四庫全書

子部五

提要

產育寶慶方二卷

醫家類

【臣】等謹案產育寶慶方二卷不著撰人名氏宋史藝文志以爲郭稽中撰考陳振孫書錄解題稱濮陽李師聖得產論二十一篇有說無方醫學教授郭稽中爲時良醫以方附諸論末遂爲完書則稽中特因師聖所得舊本增以新方非所自撰宋史所載似未見陳氏說也然稽中所增合原論共爲一卷與此本不合以卷首諸序考之蓋括蒼陳言撰三因方嘗取其方論各評得失婺醫杜荍因采所評附入各條之下後趙瑩得產乳備要增以楊子建七說合於產論爲一集有冀致君者又掇禦藥院雜病方論及入月產圗體子借地法安產藏衣方位綴於其末是輾轉增益已非郭氏之舊特沿其舊名耳其書世罕傳本今載於永樂大典者得論二十一陳言評十六方三十四爲一卷產乳備要曁經气姙娠等證方六十二爲一卷其體子借地法永樂大典佚不載今亦闕焉按胎教之法古人所重賈誼新書所引靑史之說劉向列女傳所記太任育文王之事尙可見其崖略惟產育方藥則罕專書唐書藝文志有防殷產寶一卷始別立一門今其書不傳則講姙育者當以是書爲最古矣卷中惟陳言之論標識姓名餘皆不標爲誰說今以原本體例推之上卷之方皆出郭氏下卷娩乳安產經气三條外殆卽楊氏之說所附方藥殆卽冀致君所采禦藥院方也陳言有三因方已著錄楊子建名倓有楊氏家藏方今未見李師聖等皆南宋人冀致君序稱諸人爲宋儒又稱近在燕趙間蓋元人云乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

原序

人有一念之善可以動天地感鬼神至其充大之則利益於世奚有限量人惟溺於私欲𨿽有善念爾汝其心差殊其見畦畛其用險隘偏小不足觀矣趙君徳修公族之賢者其爲人也用心平處已正議論不阿曲事無纎巨一歸於是每念貧而病者艱於得藥惠施周急常恐不及非吉人爲善惟日不足者乎今又取諸家產方之得效者集爲一編鋟木廣施善念之充若火之然若泉之逹莫之能禦則是方一出見者用者活者將不可勝計其利哉與世之有藥而不施施藥而祕其方者天淵矣劉四垣序

右產育寶慶集方郭稽中纂李師聖作序於山甫印施余始宦歷陽而師聖憲淮西山甫時侍因得數帙始置篋笥未窺其妙洎余室家蓐中不豫初苦寒熱殆如瘧狀及閱此方得其增損四物湯適中其病制之以服至再而愈嘗復苦腹痛防痢又得第十論調中湯服之不再而頓止異時蓐後復苦痞悶咽漧因詰其證果復渴甚中夜得見睍丸方待旦置藥旋成才服旣噫已安矣自是余家頗神此方往往因人傳授及付以方無不獲效頃在淝訪表舅李師禮及門且久聞妾在蓐方病危篤嘔吐脹滿粥藥不下因語此方徧索之不得徳邵兄領學事淮右聞之徧令公皂購之始得印本於醫家乃李憲攝帥日施於郡人者也尋得大聖散合成姑試服而不嘔良久與粥凡三服而無恙師禮以爲神亟欲鏤板但未得其全本余欲刋施而未暇近以海陵親戚間有患崩中不止者須臾眼黑暈殆至悶死時篋中偶有淸魂散急遺灌之良久稍蘇再進遂安益信此方之妙無不獲效者中間止餘一帙以嘉禾相知借去遂亡其本每以爲恨後十餘年與山甫相遇都城時方在圍中𨿽憂惴百不暇及首詢此板屬以居相近因得印之復以此本遺山甫因書於後王晉序

婦人產育𨿽曰常事其實甚危調防或失其宜藥石或乖其用則爲害不細此前輩所以諄諄於方論之間也余友人得產乳備要乃盱江傅君教授常刋於澧陽郡庠因以家藏書本稍加校正增以楊子建七說並產論同爲一集鋟木以廣之庶幾有補於萬一云趙瑩序醫家者流嘗謂寧治百男子不治一婦人況產婦乎蓋療產婦之證爲難而產前之證尢難胎气旣成世之人徒知以十月爲產期而不知有過期之產者宋儒已論之詳矣亦謂之常而不謂之變甚哉異人異書之爲可重此產育寶慶之書所以增廣其傳也書旣刋行徳修命題其後余憮然曰是書之出無患其不傳吾聞君子居其室出其言善則千里之外應之今子處獨善之時而有兼善之心不其大矣乎將見不期應而應之至是可喜也寓齋老人序

山野艸澤間苦無素業醫流妙手產媼是書足以備一時緩急之用觀此前序足見其人矣頤齋老人題姙娠之理內經定以十月爲正產者尙矣間有過期者蓋古之賢聖之生如此然聞其語未見其人也比年以來姙之過產者逺者不得而知近在燕趙間時復有之方姙之初也信其爲姙及其過產則反疑其非姙也問之產媼則曰未之見也問之名醫則日出月出月者貴問之方士則曰妖也以妖治之問之庸醫則曰病也以病治之二者俱失至有子母俱不救者旣而方知其姙也𨿽悔其可追耶余聞之甚可悼矣恨無可考之方以破其惑也一日過醫公李寧之家示一書曰產育寶慶集披讀一二蓋宋儒李師聖郭稽中楊子建輩之所編集至生產篇云婦人懷胎有七月八月九月至十月而產者亦有經一年至二年三年四年五年而後產者蓋人之生陰注陽定自有時日不可攺移今獨限以十月似爲未盡讀不終篇不覺屢嘆惜乎此書在世希有若能廣傳使天下共知人生安得罹殤夭之禍乎意謂婦人方經𨿽多而產書難其全者若是一或廢失世間必不復有也因問誰氏之書公曰外郎楊士表所祕藏也輙親往謁告以情實求之忻然見許遂得原書印本方議刋行公曰此止一產書也若更將禦藥院雜病方論並入月產圖體子借地法安產藏衣方位附之合爲一集可爲完書矣余喜從之猶恐有錯謬未盡者更命諸名醫復加校正余謂公曰書則完矣病如之何參謀周徳甫聞之毅然贊成遂命工刋行自今以始庶令姙婦得安產媼無失家自可以修藥人自可以爲醫來者可知而傳之愈廣矣兾致君序

余收產論二十一篇議論精確無所不究蓋國醫博士極方書所得之妙惜乎有其說而無其方郭君稽中爲時良醫尢長於治產故其切脈用藥屢獲奇效一日願以所收家方附於諸論之末遂爲完一眞集益濟眾之異書也古人謂爲人子而不學醫者爲不孝則有方論而不傳於世者其可謂之仁哉李師聖序

欽定四庫全書

產育寶慶集目錄

卷上

產論二十一篇

評十六篇

卷下

產乳備要

產圖

方論

欽定四庫全書

產育寶慶集卷上

宋李師聖等編

第一論曰熱疾胎死腹中者何答曰因母患熱疾至六七日以後藏府極熱薰灼其胎是以致死緣兒身死冷不能自出但服黑神散暖其胎須臾胎气溫暖卽自出何以知其胎之已死但看產婦舌色靑者是其驗黑神散

桂心當歸芍藥甘艸【炙】漧薑【炮】

生地【各一兩】黑豆【炒去皮二兩】附子【炮去皮臍半兩】

右爲末毎服二錢空心溫酒調下一法無附子有蒲黃

陳言評曰夫姙娠謂之重身二命系焉將理失宜皆能損胎不特病薰灼所致或因傾僕驚恐出入觸冒及素有癥瘕積聚壞胎最多候其舌靑卽知子死養胎論云面靑舌赤母死子生靑唇吐涎子母俱死又有雙懷二胎或一死一活其候尢難知是非臨期觀變未易預述不可不備述也然以黑神散溫胎未若補助產母使其气正免致虛乏困頓胎自下矣催生丹殊勝黑神散

催生丹治胎死腹中或產母气乏委頓產道幹澁蒼術【米泔浸二兩】桔梗【一兩】陳皮【六錢】白芷桂心漧薑【炮】厚朴【制】南星【炮】附子【炮去皮臍】

半夏【湯洗七次】茯苓芍藥【各二兩】杏仁【炒去皮尖】阿膠【麩炒各二錢五分】川芎【錢半】枳殻【麩炒四錢】

南木香【一錢】甘艸【三錢炙】當歸川烏頭【炮去皮尖各二兩】右爲末毎服一大錢溫酒下覺熱悶用新汲水調白蜜服

第二論曰難產者何答曰胎側有成形塊呼爲兒枕子欲生時枕破與敗血裹其子故難產但服勝金散逐其敗血卽自生若逆生橫生並皆治之

勝金散

麝香【一錢】鹽防【一兩用舊靑布裹了燒令通紅急以乳槌碎爲末】

右共爲末取秤槌燒紅以酒淬之調下藥一錢陳言評曰產難不只胎側有兒枕破與敗血裹凝隨其胎息因緣自有難易其遇橫逆多因坐艸太早努力過多兒轉未逮或已破水其血必幹致胎難轉若先露腳謂之逆先露手謂之橫法當以微鍼刺之使自縮入卽服神應黑散以固其血必自轉生養生方云倉皇之間兩命所系不可不廣傳蓋贊黑散之功也或以鹽搽兒腳底抓搔之

神應黒治橫生逆生難產

百艸霜香白芷【各等分】

右爲末每服二錢童子小便好醋各一茶腳許調勻更以沸湯浸四五分服止一服見功甚者再服卽分娩矣一名烏金散

第三論曰胎衣不下者何答曰母生子訖血流入衣中衣爲血所脹是故不得下治之稍緩脹滿腹中以次上衝心胸疼痛喘急者難治但服奪命丹以速去衣中之血血散脹消胎衣自下而無所患

奪命丹

附子【半兩炮去皮臍】牡丹皮【一兩】漧漆【一分搗碎炒煙盡】

右爲末釅醋一升大黃末一兩同熬成膏和藥丸如桐子大溫酒下五七丸不以時

牛膝湯治產兒已出胞衣不下臍腹堅脹急痛甚及子死腹中不得出

牛膝【酒浸】瞿麥【各四兩】滑石【八兩】當歸【酒浸】

木通【各六兩】葵子【五兩】

按陳言第三論評缺

第四論曰產後血暈悶者何答曰產後气血暴虛未得安靜血隨气上迷亂心神故眼前生花極甚者令人悶絕不知人口噤神昏气冷醫者不識呼爲暗風若作此治之病必難愈但服淸魂散卽省

淸魂散

澤蘭葉人參【各一分】荊芥穗【一兩】川芎【半兩】

右爲末溫酒熱湯各半盞調一琖急灌之下咽卽開眼气定省人事

陳言評曰產後暈頃刻害人須量虛實爲治若胸中宿有痰飲阻病不除產後多致暈又血盛气弱气不使血逆而上攻此等皆非淸魂可療仍用半夏茯苓湯血壅須用牡丹皮散但駃藥尢難輙用當識輕重所謂擾乎可擾擾亦無擾若气血平人因去血多致暈者芎防湯尢佳

半夏茯苓湯

半夏【湯洗三兩】茯苓熟地【各一兩】陳皮細辛蘇葉川芎人參芍藥桔梗甘艸【各六錢】右防咀毎服四大錢水二盞姜七片煎七分去渣空心服有客熱煩渴生口瘡者去陳皮細辛加前胡知母腹冷下利者去地黃入桂心炒胃中虛熱大便祕小便濇加大黃一兩八錢去地黃加黃芩六錢

牡丹皮治產後血暈悶絕狼狽若口噤則須拗開灌之必效

牡丹皮大黃【蒸】芒硝【各一兩】冬子【半合】桃仁【三十七粒去皮尖】

右防咀毎服五錢水三盞煎至一盞半去渣入芒硝再煎分二服欲產先煎下以備緩急金匱以此治腸癰但分兩少異

芎防湯【方見苐十三論】

第五論曰產後口漧痞悶者何答曰產後榮衞大虛血气未定食麪太早胃不能消化麪毒結聚於胃脘上薰胸中是以口漧煩渴心下痞悶醫者不識認爲胸膈壅滯以藥下之萬不得一但服見睍丸

見睍丸

姜黃京三稜蓽澄茄陳皮【去白】髙良姜人參蓬莪茂

右七味等分爲末用細切蘿卜漫火煮令爛研細將汁煮糊丸桐子大蘿卜湯下三十丸不以時

陳言評曰產後口漧痞悶未必只因食麪或產母內積憂煩外傷躁熱飲食甘辛使口漧痞悶當隨其所因調之可也心煩宜四物湯去地黃加人參烏梅煎若外傷燥熱看病何經當隨經爲治難以備舉飲食所傷見睍丸卻能作效【四物湯方見第六論】

第六論曰產後乍寒乍熱者何答曰陰陽不和敗血不散皆令乍寒乍熱產後血气虛損陰陽不和陰勝則乍寒陽勝則乍熱陰陽相乘則或寒或熱若因產勞傷藏府血弱不得宣越故令敗血不散入於肺則熱入於脾則寒醫人若誤作瘧疾治之則繆矣陰陽不和宜增損四物湯敗血不散宜奪命丹又問二者以何別之答曰時有刺痛者敗血也但寒熱無他證者陰陽不和也增損四物湯不一皆隨病加減

增損四物湯

當歸人參芍藥川芎炮姜【各一兩】甘艸【炙四錢】右防咀毎服四錢水一盞姜三片煎六分去渣熱服

奪命丹【方見第三論】

陳言評曰乍寒乍熱榮衞不和難以輕議若其敗血不散豈止入脾肺二髒耶大抵一陰閉一陽卽作寒熱陰勝故寒陽勝故熱只可云敗血循經流入閉諸陰則寒閉諸陽則熱血气與衞气解則休遇再防而復作大調經散五積散入醋煎佳

大調經散治產後血虛惡露未消气爲敗濁凝滯榮衞不調陰陽相乘憎寒發熱或自汗或腫滿皆气血未平之故也

大豆【炒去皮一兩半】茯神【一兩】眞琥珀【一錢】

右爲末濃煎烏頭紫蘇湯下

五積散治感寒濕與脾胃气閉腰腹痛及有積聚蒼術【米泔浸一宿廿兩】桔梗【十兩】陳皮【六兩】白芷甘艸【炙】當歸【各二兩】川芎【一兩半】芍藥

白茯苓半夏【湯去滑各一兩】麻黃【去節春夏二兩秋冬三兩】漧薑【春夏三兩秋冬四兩】厚朴【姜制炒二兩】枳殻桂【分兩原缺】右先將前十二味防咀微炒令香取出當風涼之入後枳殻桂朴三味同爲細末毎服三錢水一盞姜三片棗二枚煎七分食前溫服產婦陣疎難產經二三日不生胎死腹中或產母气乏委頓產道幹澁加順元散水七分酒三分煎相繼兩服气血內和卽瘥胎死者不過三服當下其順元散量產母虛實加減

順元

烏頭【炮去皮尖二兩】附子【炮去皮尖】天南星【炮各一兩】

木香【半兩】

右爲末同前法煎此藥治內外感寒脈沈伏遲細手足冷毛髮恂栗傷寒陰證大啜一二杯气和汗出卽愈

第七論曰產後四肢浮腫者何答曰產後敗血乘血停積於五臟循經流入於四肢流淫日深卻還不得腐壊如水故令四肢靣目浮腫醫人不識便作水气治之凡治水流多用導水藥極能虛人夫產後旣虛又以藥虛之是爲重虛往往多致夭枉但服調經散血行腫消卽愈

調經散

沒藥【另研】琥珀【另研】桂心赤芍當歸【各一錢】細辛麝香【另研各半錢】

右爲末毎服半錢生薑汁溫酒各少許調勻服陳言評曰產後浮腫多端有自懷孕腫至產後不退者有產後失於將理外感風寒暑濕內作喜怒驚憂血與气搏畱滯經絡气分血分不可不辧要當隨所因脈證治之宜得其情調經散治血分固效但力淺難憑不若吳茱萸湯枳實湯奪魄散大調經散皆要藥也

加減吳茱萸湯治婦人藏气本虛夙挾風冷胸膈滿痛腰脇絞刺嘔吐惡心飲食減少身靣虛浮惡寒戰栗或泄利不止少气羸困及因生產藏气暴虛邪冷內勝宿疾轉甚

吳茱萸【湯洗七次炒一兩半】桔梗漧薑【炮】甘艸【炙】麥冬【去心】防風細辛當歸【酒洗炒】半夏【湯洗七次】茯苓丹皮桂心【各半兩】

右防咀毎服四錢水一盞半煎七分去渣空心熱服

枳實湯治心下堅大如盤邊如旋盤水飲所作名曰气分

枳實【麩炒去瓤一兩半】白術【一兩】

右防咀每服四錢水盞半煎七分去渣溫服腹中軟卽散

奪魄散治婦人產後虛腫喘促利便則愈

生薑【取汁】白麪【各三兩】半夏【七个湯洗去滑】

右以薑汁溲麪裹半夏爲七餅子炙焦熟爲末熱水調一錢小便利爲效

大調經散最治產後腫滿喘急煩渴小便不利【方見第六論】

第八論曰產後乍見鬼神者何答曰心主身之血脈因產傷耗血脈心气則虛敗血停積上干於心心不受觸遂致心中煩躁起臥不安乍見鬼神言語顚倒醫工不識呼爲風邪如此治之必不得愈但服調經散毎服加生龍腦一撚得睡卽安

調經散【方見第七論】

按陳言第八論評缺

第九論曰產後不語者何答曰人心有七孔三毛產後血气弱多致停積敗血閉於心竅神志不能明了又心气通於舌心气閉塞則舌亦彊矣故令不語如此但服七珍散

七珍散

人參石菖蒲川芎熟漧地黃【各一兩】細辛【一錢】防風硃砂【研各半兩】

右爲末毎服一錢薄荷湯調下不以時

按陳言第九論評缺

第十論曰產後腹痛又瀉利者何答曰產後腸胃虛怯寒邪易侵若未滿月飲冷當風乘虛入流於盲膜散於腸脇故腹痛作陣或如錐刀所刺流入大腸水谷不化洞泄腸鳴或下赤白胠脇防脹或走痛不定急服調中湯立愈若醫者以爲積滯攻之則禍不旋踵謹之調中湯

良姜當歸桂心芍藥附子【炮】川芎【各一兩】甘艸【炙半兩】

右防咀每服三錢水三盞煎一盞去渣熱服陳言評曰產後下利非止一證當隨所因而調之旣云飲冷當風何所不至寒熱風濕本屬外因喜怒憂思還從自性況勞逸饑飽皆能致病若其洞泄可服調中赤白帶下非此能愈各隨門類別有正方今錄桃膠散白頭翁湯以備用余從帶下門中選用之沈香桃膠散治產後利下赤白裏結後重防刺疼痛等證

桃膠【瓦上焙漧】沈香蒲黃【紙隔炒各等分】

右爲末毎服二錢陳米飲調下空心服

白頭翁湯治產後下利虛極

白頭翁甘艸阿膠【各二兩】黃連蘗皮【去粗皮】秦皮【去粗皮各三兩】

右防咀毎服四錢水一盞半煎七分去渣空心服

第十一論曰產後徧身疼痛者何答曰產後百節開張血脈流走遇气弱則經絡肉分之間血多畱滯累日不散則骨節不利筋脈引急故腰背不得轉側手腳不能動搖身熱頭痛也若醫以爲傷寒治之則汗出而筋脈動惕手足厥冷變生他病但服趂痛散以黙除之趂痛散

牛膝當歸桂【去皮】白術黃耆獨活

生薑【各半兩】薤白甘艸【炙各一分】

右爲粗末毎服兩半水五盞煎至二盞去滓熱服一盞

陳言評曰趂痛散不特治產後气弱血滯兼能治太陽經感風頭疼腰背痛自汗發熱若其感寒傷食憂恐驚怒皆致身疼發熱頭痛況有蓐勞諸證尢甚趂痛散皆不能療不若五積散入醋煎用卻不妨【五積方見第六論】

第十二論曰產後大便祕澀者何答曰產臥水血俱下腸胃虛竭津液不足是以大便祕澀不通也若過五六日腹中悶脹者此有燥糞在藏府以其漧澀未能出耳宜服麻仁丸以津潤之若誤以爲有熱而投以寒藥則陽消陰長變動百出性命危也

麻仁丸

麻仁【研】枳殻【炙】人參大黃【各半兩】

右爲末鏈蜜丸梧桐子大空心溫湯下二十丸未通加丸數

陳言評曰產後不得利利者百無一生去血過多藏燥大便祕澀澀則固當滑之大黃似難輕用惟蔥涎調蠟茶爲丸復以蔥茶下之必通

阿膠枳殻丸治產後虛羸大便祕澀

阿膠枳殻【麪炒去瓤等分】

右爲末蜜丸如梧子大別硏滑石爲衣溫酒下二十丸半日來未通再服

第十三論曰產後血崩者何答曰產臥傷耗經絡未得平復而勞役損動致血暴崩下淋瀝不止或因醎酸不節傷蠧榮衞气衰血弱亦變崩中若小腹滿痛肝經已壞爲難治急服固經丸以止之

固經丸

艾葉赤石脂補骨脂【炒】木賊【各半兩】

附子【一枚炮去皮臍】

右爲末陳米飲和丸桐子大食前溫酒下二十丸米飲亦得

陳言評曰血崩不是輕病況產後有此是謂重傷恐不止鹹酸不節而能致之多因憂驚恐恚藏气不平或產後服斷血藥早致惡血不散郁滿作堅亦成崩中固經丸似難責效不若大料煮芎防當歸加芍藥湯候定續次隨證合諸藥治之爲得

芎防治產後去血過多暈悶不省及傷胎去血多不止懸虛心煩暈頭重目昬耳聾舉頭欲倒諸證芎防當歸【洗去土焙漧各等分】

右剉爲散毎四鍼水一盞半煎七分去渣熱服

第十四論曰產後腹脹悶滿嘔吐不定者何答曰敗血散於脾胃脾受之不能運化精微而成腹脹胃受之則不得受納水谷而生吐逆醫者不識若以尋常治脹止吐藥療之病與藥不相干轉更傷動正气疾愈難治但服抵勝湯必瘥

抵勝湯

赤芍藥半夏【湯洗七次】澤蘭葉人參陳皮【各二錢】甘艸【炙一錢】

右防咀作一劑水三碗姜半兩煎至兩盞去渣服按陳言第十四論評缺

第十五論曰產後口鼻黒气起及鼻衂者何答曰陽明者經脈之海起於鼻交頞中還出挾口交人中左之右右之左產後气消血散榮衞不理散亂入於諸經卻還不得故令口鼻黒起及變鼻衂此緣產後虛熱變生此疾其疾不可治名曰胃絕肺敗不出方

按陳言第十五論評缺

第十六論曰產後喉中气急喘者何答曰榮者血也衞者气也榮行脈中衞行脈外相隨上下謂之榮衞因產所下過多榮血暴竭衞气無主獨聚於肺中故令喘也此名孤陽絕陰爲難治若惡露不快敗血停凝上薰於肺亦令喘急如此但服奪命丹血出喘息自定

奪命丹【方見第三論】

陳言評曰產後喘急固可畏若是敗血上薰於肺猶可責效奪命丹若感風寒或因憂怒飲食鹹冷等奪命丹未可均濟況孤陽絕陰乎若榮血暴絕宜大料煮芎防湯亦自可救傷風寒宜旋覆花湯性理郁發宜小調經散用桑白皮杏仁煎湯調下傷食宜見睍丸五積散【見睍丸見第五論五積散見第六論芎防湯見第十三論小調經散缺或卽第七論中調經散】

旋覆花湯治產後傷感風寒暑濕欬嗽喘滿痰涎壅塞坐臥不安寧

旋覆花赤芍藥半夏麯前胡麻黃【去根節】荊芥穗五味子甘艸【炙】茯苓杏仁【各等分】右防咀毎服四錢水一盞半姜五片棗一个煎七分去渣空心服

第十七論曰產後中風者何答曰產後五七日內彊力下牀或一月之內傷於房室或懷憂發怒擾蕩沖和或因著炙傷動藏府得病之初眼澀口噤肌肉瞤搐以漸腰脊筋急彊直者不可治此乃人作非偶爾中風所得也

陳言評曰問產後中風風是外邪血虛則或有中之者宜答以人作不可治問答不相領解如何開示後人立論之難有如此者若是中風當以脈辧看在何藏依經調之彊力下牀月內房室憂愁著炙非因風類蓐勞性气火邪治各有法非產後病不暇繁引學者識之

第十八論曰產後心痛者何答曰心者血之主人有伏宿寒因產大虛寒搏於血血凝不得消散其气逆上衝系於心之絡脈故心痛但以大巖蜜湯治之寒去則血脈溫而經絡通心痛自止若誤以爲所傷療之則虛極寒益甚矣心絡寒甚傳之正經則變爲眞心痛朝發夕死夕發朝死藥不可輕用如此

大巖蜜湯

熟地當歸獨活吳茱萸【湯泡】漧薑【炮】

芍藥桂心甘艸【炙】小艸【各一兩】細辛【半兩】右剉爲散毎服半兩水三大盞煎至一盞去渣微熱服

陳言評曰產後心痛𨿽非產蓐常病庸或有之凡痛未必便是血痛設是巖蜜湯豈可用熟地黃等藥泥血安能去痛此方本出千金用生漧地黃吳茱萸一升合準五兩漧薑三兩細辛治陳寒在下焦方本一兩卻減作半兩制奇制偶量病淺深自有品數不可妄意加減然以巖蜜湯治血痛不若失笑散用之更效

失笑散治心腹欲死百藥不效服此頓愈

五靈脂蒲黃【微炒各等分】

右爲細末先用釅醋調二錢熬成膏入水一盞煎七分食前熱服

第十九論曰產後熱悶气上轉爲腳气者何答曰產臥血虛生熱復因春夏取涼過多地之蒸濕因足履之所以著而爲腳气其狀熱悶掣瘲驚悸心煩嘔吐气上皆其候也服小續命湯兩三劑必愈若醫者誤以逐敗血藥攻之則血去而疾益增劇

小續命湯

麻黃【去節湯泡】防己人參黃芩桂心甘艸【炙】白芍川芎【各一兩】杏仁【一兩泡去皮尖炒】附子【一枚去皮臍炮】防風【半兩】

右剉爲散毎服四大錢水一盞半姜七片棗二个煎七分去渣不拘時服

陳言評曰腳气固是常病未聞產後能轉爲者往往讀千金見產婦多此疾之語便出是證文辭害意可槪見矣是熱悶气上如何令服續命湯此藥本主少陽經中風非均治諸經腳气須要依腳气方論陰陽經絡調之此渉専悶門未易輕論旣非產後要病更不繁引

第二十論曰產後汗出多而變痙風者何答曰產後血虛肉理不宻故多汗因遇風邪搏之則變痙風也痙者口噤不開背彊而直或發癇狀搖頭馬鳴身反折須臾十發气息如絲宜速斡口灌小續命湯稍緩卽汗出如手拭不及者不可治

小續命湯【見第十九論】

陳言評曰產後汗出多變痙痓亦令服續命湯此又難信旣汗多如何更服麻黃官桂防己黃芩輩不若大豆紫湯爲佳太醫局方大聖散亦良藥也

大豆紫湯治中風頭惡風治汗吐冷水及產後有病中風痱痙背彊口噤直視煩熱

獨活【一兩半】大豆【半升】酒【三升】

右先浸獨活煎一二沸別炒大豆極焦煙出急投酒蜜封冷去豆每服一二合許得少汗則愈日數十服此藥能去風消血結如姙娠拆傷貽死腹中服此得瘥

大聖散【方缺】

第二十一論曰產後所下過多虛極生風者何答曰婦人以榮血爲主因產血下太多气無所主唇靑肉冷汗出目神昏命在須臾此但虛極生風也如此急服濟危上丹神良若以風藥治之則誤矣

濟危上丹

乳香五靈脂硫黃【研】大陰精石【研】

陳皮【去白】桑寄生眞阿膠【炙搗】捲柏【生等分】

右將上四味同研勻石器內微火上炒勿令焦再研極細後入余藥末用地黃汁糊丸梧桐子大產後溫酒下二十丸當歸酒亦得

陳言評曰所下過多傷損虛竭少气唇靑肉冷汗出神昏此皆虛脫證何以謂之生風風是外滛必自感冒中傷經絡然後發動藏府豈能自生風也風虛之說蓋因脈經云浮爲風爲虛此乃兩病合說在人迎則爲風在气口則爲虛後學無識便謂風虛是一病謬濫之甚學者當知

欽定四庫全書

產育寶慶集卷下

宋李師聖等編產乳備要

娩乳大故方書浩博自非素習誰能適從危殆之間頗艱應用今采摭諸方論中將防要法及預備經效要用湯藥名曰產乳備要務從簡易以救倉卒

凡產婦合要備急湯藥並須預先修合題號恐臨時倉卒難致臨月愼勿多飲酒卽依產圖方位擇深靜房室入月一日卽貼借地法於房內北壁薰令香防

安產藏衣方位【此與太平聖惠方同但彼以支言而此以干言故兩存之】

正月丙位安產吉壬位藏衣吉丁天徳藏衣吉二月甲位安產吉庚位藏衣吉坤天徳藏衣吉三月壬位安產吉丙位藏衣吉壬天徳藏衣吉四月庚位安產吉甲位藏衣吉辛天徳藏衣吉五月丙位安產吉壬位藏衣吉乾天徳藏衣吉六月甲位安產吉庚位藏衣吉甲天徳藏衣吉七月壬位安產吉丙位藏衣吉癸天徳藏衣吉八月庚位安產吉甲位藏衣吉艮天徳藏衣吉九月丙位安產吉壬位藏衣吉丙天徳藏衣吉十月甲位安產吉庚位藏衣吉乙天徳藏衣吉十一月壬位安產吉丙位藏衣吉巽天徳藏衣吉十二月庚位安產吉甲位藏衣吉庚天徳藏衣吉

凡欲生產切不得喧閙產婦房門常須關閉選一年髙性和善產婆又選穏審謹愼家人一兩人扶持切不用揮霍致令產婦憂恐又忌閒雜外人防孝穢濁之人瞻視若不愼之定是難產小兒若於腹中痛來但令扶行或行不得且立候行得便行或痛作陣眼中如火生此是兒回轉卽進琥珀散一服直至行不得卽扶上蓐艸務要產婦惜力或心中熱閙取白蜜一匙新汲水調下或未解卽吞生雞子一枚

琥珀散治產後惡血不盡結聚小腹疼痛

琥珀【半兩】當歸【三分剉微炒】沒藥【半斤】

靑橘皮【半兩湯浸去白瓤焙】赤芍藥【半兩】木香【半兩】

桂心【半兩】香附子【一兩】

右藥細爲散不計時以豆淋酒調下一錢

若產後心空但時與琥珀散一服或煎芍藥湯進之更不用他治常進溫粥愼勿與熱食熱食則滯血或三五日內但覺腹中痛兒枕未定卽進定痛散二服芍藥湯治產後因血不快利气上攻心腹疼痛芍藥【二兩】黃耆【剉】白芷人參芎防【切炒】生漧地黃【焙】甘艸【炙各一兩】白茯苓【去黒皮一兩半】

右爲粗末毎服三錢匕水一盞煎取七分去滓入酒少許溫服不拘時候

芍藥湯治產後虛乏不思飲食四肢昏倦心腹陣痛補虛治气

當歸【一兩半切焙】人參肉桂生薑【後入】

甘艸【炙各一兩】芍藥【一兩】

右爲末每服三錢水二盞入棗二枚煎至一盞去滓溫服日三次

定痛散治產後惡血不止腹內熱痛不可忍及兒枕未定

當歸【切焙】芍藥【各二兩】桂心【一兩或以川芎代之】

右爲末每服二錢水酒共一盞生薑一塊彈子大拍破同煎至六分去滓溫服

夫人生產自有時候痛不甚者名曰試痛宜須彊行熟忍宜食軟飯若食飯不得卽宜食粥及飲蜜漿勿令饑渴恐產婦無力困乏若經時不產進通靈散一服若生畢暖少許醋墨與呷以童子小便調七寶散一服心中自然開爽不住燒磚石以醋沃之直至七日要令產婦鼻中常聞醋气宜燒茅香白術皂莢等物愼勿令見穢惡若產訖忽覺心中昏悶或眼花如在舟車中卽是血暈急須服牡丹飲子黒神散

通靈散催生

用蛇蛻皮一條全者捲以蚯蚓泥裹燒黒近藥處泥些少用不妨細研爲末毎服一錢溫酒調下

又方治產後惡血不下兒枕不散小腹疼痛

細墨【濃研半盞】好醋【半盞】沒藥【一分】

右用童子小便少許同煎五七沸溫服不拘時候

七寶散治初產後勻血和气補虛壓驚悸

硃砂【研如粉】桂心漧薑【炮】當歸【切焙】川芎人參羚羊角灰茯苓【各等分】

右各杵爲細末若產婦平和三臘以前直至滿月每日各取一字匕以羌活豆淋酒調下空心服若覺心胸煩熱卽減姜桂冷卽加之腹痛加當歸心悶加羚羊角心中虛气加桂不下食或惡心加人參虛戰加茯苓以意斟酌日二夜一服不飲酒者以童子小便溫調下

牡丹引子【方缺】

黑神散防暈備急

驢防肝不計多少以桑柴火燒以刀刮取黒煤更刮令盡研細入眞麝香少許如才產了及覺血上衝心暈悶取一錢以熱酒和童子小便調下

薑粉散才產服此藥蕩盡兒枕除百病源

當歸官桂【不得見火】人參茯苓甘艸

芍藥知母川芎大黃【略炒】黃耆木香艸豆蔲白術訶子髙良姜靑橘皮【去瓤】熟地黃【少許】

右除地黃外各等分焙漧次用附子一个中樣半兩者炮制入眾藥生薑一片研取自然汁於碗器中停畱一食久傾去淸汁取下靣粉腳攤在蒻葉中入焙籠焙漧共合地黃搗羅爲末才產後用末三錢水一盞姜三片棗一个擘開同煎至七分乘熱喫喫後自然產母睡著半日以來睡覺再服全除卻腹痛一日只可三服至九服不可多服肚中冷也

當歸血竭丸治婦人產後惡物不下結聚成塊心胸痞悶臍下堅痛

當歸【炒剉】血竭蓬莪蒁【炮】芍藥【各二兩】

五靈脂【四兩】

右爲細末醋麪糊丸桐子大每服四十丸溫酒下或溫粥飲下空心食前服

烏金散治產後諸疾

紅芍藥川當歸漧薑蒲黃甘艸

熟漧地黃【各一分】

右各爲末別用黒豆一合炒令香熟去皮除蒲黃與余藥共杵爲細末於銀器中漫火炒紫色後入蒲黃如產後別無疾每日服一盞豆淋酒調下更不生諸疾若稍有不安服卽愈如產後血逆心悶腹搊痛一兩服立止

血竭散治產後百疾

血竭沒藥【翦碎】

右等分輕手研細頻篩再研取盡爲度每服二錢用小便合細酒半大盞煎一沸溫調下才產下一服上牀良久再服其惡血自循下行更不衝上免生百疾

保安丸治產前產後三十六種冷血气半身不遂手腳疼痛諸疾並宜服之

赤茯苓【去皮】牡丹皮白芍藥【各三分】吳茱萸沈香【各一分】人參【去蘆】當歸【洗切焙】桂【去皮】

牛膝【酒浸】香白芷木香藳本【去蘆】麻黃【去根節】川芎附子【炮去皮臍】細辛【揀淨】蘭香葉甘艸【炙剉】寒水石【燒】防風【去蘆】桔梗【去蘆】蟬殻【去足翅各半兩】馬鳴退【一兩炙】生漧地黃【一兩】

右爲細末煉蜜爲丸如小彈子大毎日空心用溫酒化下一丸療八風十二痺疝瘕乳房中風淋血積聚並治胎不安子死腹中不過三丸可下死胎生衣不出一丸便效產前產後痢並赤白帶下及嘔逆塡心疾气煩滿一丸差產後或產前腹中疼痛繞臍下如刀刺相似一丸便止盡難月可日一服至產不覺疼痛產前傷寒中風體如板煎麻黃湯化下一丸立效經脈不通或頻並或赤白喫食無味瘐惡乍寒乍熱靣赤唇焦手足煩疼徧身黒防血斑一切病眼此藥悉愈每一丸細嚼宜空心溫酒送下

二聖散治產前安胎產後惡血不盡及胎衣不下

羌活川芎【等分】

右爲細末每服二大錢酒少許水七分沸調溫服

方治產後血痛如刀刺

熟漧地黃橘皮【等分】

右爲末毎服一錢粥飲調下防常痛發可常服

方治產後頭痛【大全良方作奇散】

大川芎爲末每服二錢水一盞煎至七分溫服立差

方治產後欬逆

石蓮【十个炒熟】丁香【十个】

右爲末用米三合煎十沸溫服

方治產後欬逆不止

狗膽【一个】硇砂丁香五靈脂【各少許】

右爲末以狗膽丸如白豆大毎服一丸生薑水磨下

方治產後小便不通

右用蔥爛搗蜜調以紙花貼臍下

若三日後覺壯熱頭痛此是乳脈行卽進玉露散二服或大小便祕澀或發寒熱頭痛四肢如碎此是蓐勞或產後大渇胎損吹你欬嗽別生他疾及帶起宿患亦宜檢防別方治之月內不宜多笑彊起離牀行或作鍼綫運動恣食生硬不避風脫衣洗當時𨿽無大損滿月後或成蓐勞手腳及腰腿酸重冷痛骨髓間颼颼如風吹縱有明醫卒不能療大都產婦將息須是百日方可平復大愼犯觸因此多致身體彊直如角弓反張名曰蓐風遂至不救小可虛羸失於將補便成大患終身悔不及矣愼之愼之

玉露散治產後乳脈行煩熱或大腸滯澀肌體疼痛涼膈壓熱下乳

茯苓人參甘艸【炙各半兩】桔梗白芷

川芎【各一兩】川大黃當歸【炒各一分】芍藥【三分】

右爲末毎服二平錢水一盞煎至七分溫服日三若臟腑泄防卽除大黃

湧泉散下你

川山甲【半兩醋浸炒令輕空】脂麻【退皮一合】胡桃【二个敲去殻湯浸去皮】肉豆蔲【麪包火內炮令麪焦去麪不用】

增損四物湯與十便良方同云治產後乍寒乍熱無他痛處者陰陽不和只無人參

當歸芍藥人參川芎漧薑【各一兩】

甘艸【四錢炙】

右爲末每服二錢水一盞生薑五片同煎至六分去滓微熱服不以時

若產後四肢安和亦不用多喫酒藥緣气虛禁持未得卻多昏惟飲童子小便無妨且勿平身側臥夜常須一人看承令起兩膝臥睡卽須頻喚覺虛羸困乏卽空心進理中丸七寶散七日外恐喫粥無味或虛乏無力卽爛煮羊肉汁黃雌雞汁作粥未可喫肉亦不可喫生及硬物便成積滯之患常以黒豆一升炒令煙出以酒五升澆淋入羌活一兩槌碎同浸常用此酒下藥或時飲一盞大辟風邪令諸疾不生

理中丸【方缺】

七寶散【見前】

方治小兒傷食吐不止

丁香【一十粒】巴豆【一个不出油只用殻】砂仁【五个】

大烏梅【一个】

右爲細末丸如黍米大毎服二三丸煎藿香湯下乳後服

經气調治法

論曰經候者經脈之常候血气運行恆久之度也陰陽愆伏則月候失常以致太過不及乍多乍少或前或後陰气乘陽胞寒气冷血不運行故乍少陽气乘陰血熱流散故乍多陰過於陽則期前來陽過於陰則期後至久則或崩漏不止斷絕不行至使靣色不澤臍腹時痛久不治之漸至虛損令人斷產漸生他疾此皆由衝任虛弱榮衞不調之所致也婦人賦柔弱之質易感易傷气以榮養之血以滋潤之气行則血隨而行气滯則血凝而窒當調其陰陽順其血气一有偏勝則經不調百病生矣可不愼哉

滋陰丹養血和气理治榮衞充盛肌膚活血注顏久服大補衝任調順月經

熟漧地黃生漧地黃人參白茯苓【各二兩】黃耆甘菊花枸杞子丹參柏子仁【炒】

白芍藥【各一兩】

右爲細末煉蜜丸如桐子大毎服五十丸米飲下空心食前日進二三服

沒藥丸治婦人本經不調肌瘦發熱飲食減少沒藥茺蔚子漧薑蒼術川芎

熟漧地黃白芍當歸【各一兩】血竭【半兩】

右除血竭沒藥外防咀先炒茺蔚子焦黃色次下漧薑炒令黃次下蒼術微黃色次下川芎等藥並令微黃色與血竭沒藥等同爲細末醋煮麪糊爲丸桐子大每服五六十丸漸加至八九十丸空心食前溫酒或醋湯亦得日進二服

地黃膏子治婦人本藏血气衰乏困倦無力或發困熱飲食減少並宜服之

熟地黃【八兩】淨蜜【十八兩】

右將熟地黃爲末同蜜熬成膏子丸桐子大空心食前每服四五十丸溫酒下米飲亦得或作膏子酒化服不飲酒白湯亦得

八珍散調和榮衞理順陰陽滋血養气進美飲食人參川芎白芍藥熟地黃當歸茯苓甘艸【炙】縮砂仁【各等分】

右爲粗末毎服三錢水一大盞生薑七片棗三枚去核同煎三五沸去滓放溫空心日進二服

萬病丸治婦人久虛血气衰少怠惰嗜臥飲食不進肌體瘦悴精神不足【十便良方名滋陰萬病丸鄭汝明產經名內補丸】

熟漧地黃當歸【各四兩】

右爲細末麫糊爲丸如桐子大空心食前每服五十丸溫粥飲下

大保生丸調和本气治療諸疾滋補榮衞久服之大有功效

人參槁本白茯苓當歸赤石脂白術生漧地黃白芷延胡索肉桂【去皮】白芍藥白薇川芎甘艸【炙】沒藥牡丹皮【各半兩】

右爲細末蜜煉爲丸彈子大空心食前每服一丸溫酒化下

六神湯治脾气不和榮衞不足怠惰困倦不嗜飲食服之補眞養气進食充肌

當歸熟地黃川芎地骨皮黃耆

白芍藥【各一兩】

右爲粗末每服五錢水一盞半煎至八分去滓空心溫服

當歸沒藥丸治婦人眞气虛憊血气極少不能榮養致使經气不來或發寒熱飲食減少怠惰嗜臥以致勞虛

當歸【剉炒】沒藥天仙子【炒黑色】漧薑【炮】

蒼術【炒黃色】熟漧地黃川芎芍藥【各等分】

右爲細末麪糊爲丸如桐子大毎服五十丸溫粥飲下食前服

活血散治衝任气虛經事不調或多或少或前或後並皆治之

當歸川芎白芍藥柴胡【各四兩】肉桂【去粗皮二兩】

右爲粗末毎服五六錢水一盞半煎至七分去滓稍熱食後服

詵詵丸治衝任不和子藏怯弱或經墮胎後气不復此藥常服調和衝任气血

當歸熟地黃【各一兩】延胡索澤蘭葉【各一兩半】川芎赤芍藥白薇人參金釵石斛【各一兩】牡丹皮【一兩】

右爲細末醋麪糊爲丸桐子大每服五十丸空心溫酒下或粥飲亦得

加味四物湯治婦人衝任不調臍腹疼痛月事入時不來及衝任太過致使陰陽不和或發寒熱減食飲欲成勞病

當歸地黃芍藥川芎【各一兩】柴胡【半兩】黃芩【二錢半】

右防咀服食依前法

地髓煎丸治婦人經气不調虛煩發熱肌體瘦悴形羸弱困飲食不進欲成勞病

熟漧地黃【不計多少】

右爲末蜜煉爲丸桐子大每服五十丸空心食前溫粥飲下

當歸地黃丸治婦人血气不和月事不勻腰腿疼痛當歸熟地黃川芎白芍藥【各二兩】

牡丹皮延胡索【各兩】一人參黃耆【各半兩】

右爲末煉蜜和丸桐子大每服三十丸米飲下食前日二服平養气血

滋血湯治婦人皮聚毛落心肺俱損血脈虛弱月水愆期益气養血調進飲食

人參白茯苓【去皮】熟漧地黃川芎當歸白芍藥黃耆幹山藥【各一兩】

右爲粗末每服五錢水一盞半煎至一盞去滓溫服

滋榮丸治婦人本經衰弱愆期不來及有血結成塊臍下堅硬疼痛不消並宜治之

熟漧地黃人參五味子赤芍藥當歸逺志【去苗】白茯苓【去皮】牡丹皮桂心

槁本【各一兩】防風捲柏細辛山藥【各半兩】白術【三錢】

右爲細末鏈蜜和丸桐子大每服三十丸食前空心溫酒下日進三服

當歸良姜散補養血气去心腹疼悶脇肋脹滿經絡不調或赤白帶下腰腳疼痛一切痼疾

髙良姜【五兩】厚朴【二兩去皮姜制】當歸【二兩】桂【去皮二兩】

右爲粗末毎服二錢水一盞艾十葉同煎至七分去滓食前熱服

抽刀散治婦人心腹脇肋疼痛不忍產前後亦用川烏頭【炮去皮臍】牡丹皮芍藥漧薑【炮】

桂心沒藥當歸【各等分】

右爲細末毎服二錢熱酒調下不過三服輕可一服產後加紅花

禹餘糧散治气血傷衝任虛損崩傷帶漏久而不斷或下如豆汁或成片如肝或五色相雜或赤白相兼臍腹冷痛靣體痿黃心忪悸動發熱多汗四肢困倦飲食減少

禹餘糧【醋淬】伏龍肝赤石脂白龍骨

牡蠣烏魚骨桂【去皮】浮石【各等分】

右爲末每服三錢煎烏梅湯調下食前服白多加牡蠣龍骨烏魚骨赤多加赤石脂禹餘糧黃多加伏龍肝桂心隨病加治

禹餘糧丸治婦人諸疾方

桂【去皮】禹餘糧【燒醋淬】龍骨人參紫石英川烏頭桑寄生杜仲【去皮炒】五味子

逺志【去心】澤防當歸【洗切焙】石斛【去根】蓯蓉漧薑【各二兩】川椒【去目炒出汁】牡礪【燒】甘艸【炙】

右爲末煉蜜爲丸桐子大每服二十丸米飲下漸加至三十丸日三服

五聖散調益榮衞滋養气血治衝任虛損月水不調臍腹疼痛崩中漏下血瘕塊硬發歇俱疼姙娠宿冷將理失宜胎動不安血下不止及產後乘虛風寒內搏惡露不下結生瘕聚少腹堅痛卽作寒熱

當歸熟漧地黃川芎白芍藥【各一兩】

生漧地黃【三兩】

右爲末酒煮麪糊爲丸桐子大每服六七十丸食前溫酒送下

延齡防寶丸治婦人血藏虛損經候過多每行時暴下不可禁止因成崩中連日不斷致五臟空虛失色黃瘦崩竭暫止日少復發不耐動搖小勞輙極劇此藥但燈心服大有效

禹餘糧石【二兩燒醋淬七徧】龍骨人參桂

赤石脂紫石英【研】熟地黃杜仲【去粗皮剉碎】桑寄生續斷香白芷芎防當歸【剉炒】逺志【去心】金釵石斛【去根剉炒】白茯苓【去皮】阿膠【炒】牡蠣五味子艾葉【各一兩】

右爲末煉蜜爲丸桐子大每服四五十丸溫粥飲下空心食前服

必效散治婦人本經不調及崩漏不止

防皮【燒】木賊【二兩去節燒灰存性研細】麝香【一錢】

右爲細末毎服二錢食前溫酒調下

方治內損吐血

飛過麪不計多少微炒過濃磨細墨一茶腳調下二錢立效

方治非時吐血

刺芥連根洗淨搗汁半盞飲之

又方

生地黃自然汁一盞槐花揀淨一兩用地黃汁炒槐花候地黃汁盡花幹每用三五十粒細嚼之

又方

新綿半兩燒令存性分二服濃煎人參湯調下

靈寶散治血气刺痛引兩肋疼痛及痃癖刺气丁香【一錢半】木香【一錢半】乳香【一錢半】當歸延胡索白芍藥【各半兩】

右爲末每服一錢溫酒調下食前服

烏金散治血崩漏下最治產後血崩並小產血崩漏下

防櫚皮烏梅漧薑【燒灰存性各等分】

右爲末每服二大錢煎烏梅湯調溫服不以時

旋覆花丸治停痰積飲在脇下久而不愈漸成大癖心腹脹滿羸瘦不能食食不消化喜睡漧嘔大小便或澀或利在腸中搖動有水聲或口漧好飲水漿兩脇疰痛服之必安久服除根

旋覆花【去莖】桂【去皮】枳實【麪炒去瓤】人參【各一兩】漧薑【炮】芍藥白術【各一兩一錢半】赤茯苓

狼毒川烏頭【炮去皮臍】礬石【燒赤各一兩七錢半】

芫花【醋浸炒幹】吳茱茰【湯浸去滑炒黃色】橘皮

細辛【去苗葉】大黃【微炒】黃芩【去黒心】厚朴【去皮生薑制】葶藶【隔紙炒各七錢半】甘遂【炒半兩】

右爲細末煉蜜和丸桐子大每服一十丸至二十丸不拘時候

姙娠調養法

螽斯丸治婦人無子術金城太守範羅謙上臣驗此術若服藥四十日無子請戮臣一家以令天下醫人又名賜子丸【陳無擇三因方作秦桂丸施圓端效方作白薇丸】

附子【生去皮臍】白茯苓【去黑皮】白薇半夏【湯洗七次】杜仲【去粗皮】桂心秦艽厚朴【去粗皮各三錢】

防風漧姜【生】牛膝沙參【各二錢】

細辛【去苗半兩】人參【四錢】

右爲細末煉蜜丸如小豆大日服五十丸空心任下如無益稍加丸數爲度如服七日後陰陽有娠三日後不可更服臣妻年二十七嵗無子服此藥有娠又殘藥與前太子中舎宇文妻李氏年四十嵗無子服此藥十三日有娠此藥名螽斯丸屢用屢驗此方不可不廣與人如夫不在家不可服

凡女人姙娠若素虛羸血气不足體中有風气心下多痰水者欲有胎喜病阻其狀顏色如常脈理和順但肢體沈重頭目昏不思飲食惡聞食气多噉醎酸中心憤憊不知患之所在以至三四月以後則大劇吐逆不能勝舉如有此證則宜服療阻病竹茹湯人參散地黃丸

竹茹湯【方缺】

人參散治初娠惡食嘔逆

人參【一兩】枳殻【三分麪炒去鬲】厚朴【薑汁塗炙】甘艸【炙各半兩】

右爲粗末毎服四錢水一盞半入生薑彈子大一塊拍破同煎至七分去滓溫服不拘時

地黃丸【方缺】

夫姙娠藏气皆擁關節不利切不宜多睡食粘硬難化之物亦不須亂服湯藥大愼鍼灸惟須數步心神不得悲憂驚恐負重振動若覺胎髒不安腹中微痛心意煩悶四體昏倦宜服安胎順气阿膠散近產月卽服順胎保安散千金丸

阿膠散治姙娠不問月數深淺因頓僕胎動不安腰腹痛或有所下或胎奔上刺心短气

熟漧地黃【二兩細切】艾葉【切焙黃】當歸【切焙】甘艸【炙】芍藥川芎阿膠【炙令燥色各一兩】黃耆【若虛羸加至一兩】

右爲末每服四錢水一盞半煎至八分溫服若胸中冷逆气加生薑五片棗五枚同煎服

保安散治姙娠胎气不安心腹疼痛

當歸【一兩半切焙】人參【一兩】阿膠【炙令燥】甘艸【炙各半兩】

右爲末每服三大錢水一盞半入蔥白一莖拍破煎至八分去滓食前溫服未定再服

千金丸治產前後一切風冷血气等產前胎气不安腰腹多疼四肢昏倦姙娠臨月預合下每日空心一服臨產五藏不痛易產蓐中不生諸疾兼治產後惡血不盡及胎衣不下憎寒壯熱吐逆煩悶皮膚虛腫或血暈狂迷眼見神鬼能補勻血气

金釵石斛【別搗爲細末】秦艽川椒【去子微炒】細辛防風貝母【麪炒微黃】熟漧地黃【切焙】糯米

甘艸【炙各一分】當歸【切焙】大麻仁黃芩漧薑【炮】大豆蘗【以黑豆生芽長二寸焙漧用各三分】石膏【半分】

右精擇爲末以蜜煉成劑入臼中杵一千下分爲七十二丸擇除破天徳月徳日合每服一丸溫酒調下產後產前赤白帶下溫酒嚼下產前後血气薄荷湯嚼下月信不通當歸酒下臨產艱難或三五日難產及胎衣不下子死腹中橫生倒產死絕不語但心頭有熱气用藥一丸京棗湯研化灌之下喉立差產後惡血不盡臍腹疼痛嘔吐壯熱憎寒煩悶月候不調或少肢體虛怠皮腹浮腫產血不止虛勞中風口噤不語半身不遂產前後赤白痢大小便祕澁血暈狂語頭痛靣色痿黃漸成勞瘦飲食無味並溫酒研下一丸產前臨月每旦一丸至臨產用當歸酒下一兩丸催生五蔵不痛易生

救生散安胎益气易產

人參【半兩】訶子【濕紙裹煨令熟去核】白術【剉炒黃】

陳橘皮【去白炒】大麥蘗【炒黃】神麯【細剉炒黃各半兩】

右爲末毎服二錢水一盞煎至六分空心溫服入月加一倍水二盞煎一盞溫服能令兒小乳母無患

十月厥陰行令地气不收冬气不藏萬物反生時有蒙霧人病關閉不禁心痛陽气不收气嗽孕婦多暴死忽墮胎之病宜服暖肝藥以治之治婦人胎動不安方無問太嵗但寅申年十月頻有蒙霧淒淸之化孕婦有胎動不安之病宜進後方

方

人參【一分】防風【一分】當歸【一分】五味子【一分】

白術【一分】續斷【一分】川芎【半兩】桑寄生【三分】

甘艸【三銖】細辛【三銖】

右爲末毎服一錢水一大盞煎至七分空心去滓服

方治姙娠患時疾

黃芩【尖如錐者】郁金【各一兩】

右爲末每服一錢板藍根地黃水下汗出效未得汗再服卽瘥【夏子益衞生十全方內有白術一錢】

石脂散治姙娠防痢

赤石脂【六錢】漧薑【四錢】糯米【一合炒黃】

右爲細末分爲二服水二盞煎至一盞食前溫服

戊巳丸治泄防水谷不分謂之飱泄【方原缺】

