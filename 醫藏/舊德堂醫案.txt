

《舊徳堂醫案》

《舊徳堂醫案》一卷﹐淸雲間李修之先生遣著也。其書中所記之案﹐上自公卿﹐下逮販賈﹐所載多怪異之病﹐所用皆奇特之法﹐其及門諸子早己付刊﹐西秦田華臣先生序文亦云已有刻本。惟乃時家刻書籍印送新友﹐未易普及。海上中醫雜誌按期選載﹐閱者多以不得急窺全豹爲憾。裘君吉生特將舊藏抄本刊行﹐以副同道先睹爲快之望﹐亦卽中醫雜誌社選載流傳之意也。

《舊徳堂醫案》序

嘗聞炎帝之澤﹐壽世而資生﹔堯舜之政﹐仁民而及物。利濟天下﹐其揆一也。然愛民者以親親爲先﹐壽世者以老老爲務。元晏先生云﹕人受先人之體﹐有八尺之軀﹐不知醫事﹐此遊魂耳。𨿽有忠孝之心﹐慈惠之念﹐君父危困﹐赤子塗地﹐何以濟之。聖賢所以精思極論﹐而盡其理耳。余嘗有志於斯﹐柰周旋皇路﹐勞瘁簿書﹐每嘆元晏髙風﹐有慚蘇仙奇行也。及承乏雲門觀風海邑有修之李君者﹐年富而學博﹐養邃而識純。其決病也﹐如洞垣之照﹔其投劑也﹐若大還之丹。無論沈屙怪病﹐卒能返本回眞﹐仁風翔洽遐聲稱久矣。余之所不能去於心者﹐辛丑季秋餘將入覲彤廷。會家君患泄﹐神疲形瘁﹐已成痼疾﹐恐不起。其如會同大典﹐己任北山之後﹐報政長徵﹐曷紓南顧之憂。自度此身不忠不孝﹐何自立於天地間也。幸李君以補天之功﹐斡旋造化﹐展指上陽春而沈寒忽散﹐潑壺中甘露而元气頓光﹔起家君於萬死一生之危﹐依然堂上﹔俾不肖於燕山楚水之遙﹐還瞻膝下。微李君徳澤不及此﹐余銜恩有素﹐銘徳無涯﹐聊仿古人式廬下車之敬旌其堂曰﹕今日東垣以著培杏弘林步武乎易水師弟也。繼而視膳失節﹐泄瀉復作﹐病人膏盲﹐痛難身代﹐𨿽先子盡其天年﹐而李君徳意之厚與道望之隆﹐深足追述也。孰謂和緩才名有遜秦晉兩君哉﹗余故爰載始末附諸簡端﹐以志感云。若夫活人功用﹐自有筆舌可紀。是刻﹐特其一班耳。西秦田元愷華臣氏書於雲間署中

自

敍

紀古稱湔浣腸胃﹐漱滌臟腑﹐割皮解肌﹐抉脈結筋﹐此煉精藥形之術﹐超倫希世之神﹐其法不可考矣。三代以降湯液初興﹐方論始備﹐十劑以準規矩﹐七方以明繩墨。補瀉因乎虛實﹐寒熱合乎時宜。癥有眞假﹐憑脈而施治﹔治分從逆﹐臨癥而審機。變化生克﹐若易道之無方﹔虛實奇正﹐如兵家之有紀。故一癥有一定之論﹐一方有萬變之能。未可寒熱兩歧﹐攻補互似也。非審脈驗癥辧明定治﹐何能斡旋造化之意耶。東坡云﹕脈癥𨿽明﹐古今所患﹐至虛有盛候﹐大實有羸狀﹐疑似之間﹐生死反掌。佩服斯言﹐戰兢自懼﹐猶恐遺訓在耳﹐貽羞地下。乃奮然鼓志﹐研求《靈素》考據百家﹐受知當世十有餘年。𨿽無回生起死之功﹐稍有吹枯振槁之用。或捨癥而取脈﹐或捨脈而取癥﹐或對癥以定方﹐或因方以立論。楮陳墨迹累案盈幾矣﹐及門二三子請付剞劂﹐用廣聞見。於是不揣愚鄙聊錄一二﹐自知雕虫小技﹐不合大道。然而他山之石可以攻玉﹐狂夫之言聖人擇也。則此刻或有道之所取裁乎。敢以就正。雲間李修之甫識

小

敍

余讀《史記》倉公治案﹐凡十有餘人﹐歷疏病狀﹐備陳方論﹐未嘗不嘆功多也。蓋人稟天地之大徳﹐參精神之化機﹐有生必有病者﹐六淫與九气相干﹔有病必有治者﹐七方與十劑相濟。故鍼灸砭石創制於千古﹐湯液醴釃垂訓於萬年﹐司命重權由來尙矣。第病有所因﹐人人自殊﹔癥有傳變﹐種種不一。始末變遷之異﹐寒熱虛實之分﹐陰陽消長愈幻而愈化﹐攻補從逆愈出而愈奇。三指之下安危反掌﹐一匕之中生死攸關。必醞釀丹書﹐研精《靈素》﹐乃能入室升堂耳。惟吾師修之李夫子﹐天資穎悟﹐家學淵源﹐飲上池之水﹐洞隔垣之照﹔刀圭施而沈屙頓起﹐丹丸投而僵僕回生﹐九峯三泖咸化爲壽城春臺矣。翊也﹐企仰儀型﹐親炙道範﹐幸大冶鑪錘啟小於聾噴﹐書紳明教蓋已有年。二三同志慮照示之不廣也﹐屬余立案以記之。用是敢竭班見﹐敬陳片言。𨿽學海泓深﹐難以蠡測﹐龍門多士﹐何藉管窺。然山髙在望﹐安敢怠荒﹐及論在玆﹐顧叨筆舌。卽見聞所及﹐記述大槪﹐上自名公巨卿﹐下逮賈夫牧豎﹐其間怪異之病﹐奇特之方﹐或還生起死﹐或養气守眞。時而培補陽和﹔如陰霜見日﹔時而調元滋水﹐若甘露澍霖。圓融活潑﹐總不外回春之澤﹔臨機應變﹐盡皆成利濟之仁。庶天下後世﹐知吾師活人功用﹐上接乎倉公也。至若著述藏於金匱﹐編刻祕於玉函﹐上擷萬卷之書﹐下振千秋之鐸﹐此吾師入神之妙用。余未有知﹐安敢窺其萬一耶。申江唐廷翊百拜書

申江鄒邑侯子捨﹐仲夏患瀉﹐精神疲憊﹐面目靑黃﹐因素不服藥﹐遷延季秋。忽眩暈僕地﹐四肢抽搦﹐口斜唇動﹐徧體冰冷﹐面黑肚縮﹐六脈全無。署中幕賓通曉醫理﹐各言己見。或曰﹕諸風掉眩﹐法宜平肝。或曰﹔諸寒收引﹐理應發散。議論紛紜﹐不敢投劑。延予決之﹐曰﹕脾爲升陽之職﹐胃爲行气之府。坤土旺則淸陽四布﹐乾健乖則濁陰蔽塞﹐此自然之理也。今泄瀉旣久﹐沖和耗散﹐所以脾元下脫﹐胃气上浮﹐陰陽阻絕﹐而成天地之否。故卒然僕倒﹐所謂土空則潰也。況肝脾二經爲相勝之髒﹐脾虛則木旺﹐旺則風生﹐故體冷面靑歪斜搐搦相因而致也。若誤認風寒的候而用發表之方﹐恐已往之陽追之不返矣。宜急煎大劑參附庶爲治本。合署驚訝見予議論嚴確﹐乃用人參一兩熟附二錢生薑五片煎就灌下。一二時手指稍溫﹐至夜半而身暖神蘇﹐能進米飲﹐後以理中補中調理而安。

文學陸元振﹐經年伏枕﹐足膝枯細﹐耳輪焦薄﹐形容憔悴。歷訪名醫俱用四物地黃湯﹐反覺胸膈凝滯﹐飲食減少﹐自謂此身永廢而心猶未慊。延予商治﹐診兩寸關俱見沈滯﹐獨尺部洪大﹐重按若絕﹐此腎虛精耗髓空骨痿之徵也。蓋腎者作彊之官也﹐居下而主陰气﹐藏精而充骨髓者也。故腎旺則精盈﹐而肢節堅彊﹔腎虛則髓竭﹐而膝臏軟弱。王太僕云﹔滋苗者必固其根﹐伐下者必枯其上。今坎水不能灌漑經絡﹐滋養百骸﹐宜乎耳輪焦薄﹐足膝枯細也。《內經》所謂腎气熱則腰脊不舉﹐足不任身﹐骨枯髓減﹐發爲骨痿﹐端合此證。若徒事滋陰﹐恐用艸木不能驟補精血﹐反壅滯陽气﹐以致中脘不舒。痿壁艱難耳﹐必用气血之屬同類相求﹐兼以報使之品直抵下焦﹐譬之天雨溝渠盈溢滂沛河澤。奚慮隧道不行足膝難步耳。疏方﹕用人參白術當歸地黃茯苓肉桂鹿茸龜甲萎蕤牛膝等﹐重劑﹐數帖而稍能轉舒﹐百帖而愈。

嘉定孝廉陸佑公長子﹐童年發熱﹐徧嘗涼藥﹐熱勢更熾﹐晝夜不減﹐復認陽明熱證﹐投大劑白虎﹐禁絕谷食﹐致肌肉消瘦﹐漸致危困。迎予往治。見面色枯而不澤﹐脈現細數﹐力斷大虛之證﹐速用甘溫之藥﹐庶可挽回。佑老駭曰﹔皆言外感寒熱無間﹐內傷寒熱不齊﹐今發熱晝夜不已﹐而反言內虛者﹐必有確見﹐願聆其詳。予曰﹕陽虛晝劇√陰虛夜劇﹐此陰陽偏勝﹐因有界限之分。今脾胃並虛﹐陰陽俱病﹐元气衰殘﹐陰火攻衝﹐獨浮肌膚﹐表𨿽身熱如焚﹐而寒必中伏。況肌肉消鑠﹐脾元困憊也。徹夜無臥﹐胃气不和也。面無色澤﹐气血不榮也。脈象無神﹐天眞衰弱也。此皆不足之明驗。若禁用五味則胃气益孤﹐專服寒涼則生气絕滅。宜晨服補中益气湯加麥冬五味﹐以培資生之本﹐暮服逍遙散以疏乙木之郁﹐兼佐濃鮮之品蘇胃養陰﹐庶元神充而虛陽內斂也。令先飲豬肺湯一碗﹐當卽安睡﹐熱卽稍減﹐遂相信用藥。服十劑而精神爽快﹐調理經年﹐眼參數斤﹐乃獲全愈。

常鎭道尊陳公﹐久患下血﹐甲辰春召予調治。診得六脈安靜﹐右尺重按稍虛﹐此命門火衰不能生土﹐土虛榮弱精微下陷而成便血之候。蓋土爲生化之母﹐堤防下气者﹐經曰﹕營出中焦﹐又曰﹐气因於中。中者脾胃也﹐爲生气生血之鄕﹐升淸降濁之職。故胃盛則循經之血灑陳於外﹐脾彊則守榮之血滋養於中﹐皆賴少火生气耳。若元陽旣虧﹐離虛無以生坤﹐坎滿無以養艮﹐使脾胃衰殘而淸陽不升﹐轉輸失化而陰血不統。宜乎精華之气不能上奉辛金﹐反下滲庚大腸也。當用甘溫之劑培中宮之虛﹐升陽之品提下陷之气﹐庶生長令行而陰血歸藏。方以補中益气加阿腰醋炒荊芥﹐數劑而安。

保定文選張魯彥﹐少年登第﹐縱恣酒色﹐患便血四年﹐午晨各去一次。諸藥雜投﹐劑多功少。延子調治﹐診其脈象兩手浮洪﹐斷爲腎虛火動之候。蓋血乃精化﹐精充而血始盛﹔陰隨陽動﹐陽密而陰乃固。房勞太過﹐則眞水虧而虛火獨發﹔元气不足﹐則閉藏弛而陰不固也。遂以熟地山萸山藥石斛歸身白芍秦艽阿醪等﹐煎成﹐調棉花子灰二錢﹐空心溫服。數帖乃愈。

庠生陸符九夫人系董文敏公之孫女也。懷孕三月﹐忽崩湧如泉﹐胎墜而胞息﹐脹悶昏沈﹐發熱譫語﹐上視見鬼﹐面黑流涎﹐已三日矣。此皆瘀血灌滿胞中﹐上掩心肺﹐故惡證畢現。治法須分先後﹐用肉桂歸尾澤蘭香附紅花牛膝元胡索﹐煎成調失笑散去其胞中垢穢﹐使不上升。繼以參耆芎歸肉桂助其傳送﹐庶或有救。如方修服神思稍淸﹐覺痛陣連腰﹐恍恍如下墜﹐將鵝翎探入喉中﹐一嘔而胞下脹悶諸苦若失。

協鎭王公生長薊北﹐腠理閉密。癸卯秋謁提臺梁公於茸城﹐乘涼蚤歸中途濃睡﹐覺惡寒發熱。緣素無病患﹐不謹調養﹐過食腥葷﹐日增喘促﹐气息聲粗﹐不能安枕﹐更汗出津津﹐語言斷落﹐不能發聲。延予商治﹐六脈洪滑﹐右寸關尢汨汨動搖。以脈合證知爲痰火內郁﹐風寒外束﹐正欲出而邪遏之﹐邪欲上而气逆之﹐邪正相搏﹐气湊於肺。俾橐龠之司失其治節﹐淸肅之气變爲擾動。是以呼吸升降不得宣通﹐气道奔迫發爲肺鳴。一切見證咸爲風邪有餘﹐肺气壅塞之徵。若能散寒驅痰﹐諸病自愈。乃用三拗湯﹝三拗湯麻黃不去根節﹐杏仁不去皮尖﹐甘艸生用。按此方治感冒風寒﹐咳嗽鼻塞。麻黃畱節發中有收﹐杏仁畱尖取其能發﹐畱皮取其能澀﹐甘艸生用補中有發﹐故名三拗﹞加橘紅半夏前胡﹐一劑而吐痰喘緩﹐二劑而胸爽臥安。夫以王公之多欲﹐誤認丹田气短﹐用溫補之晶則膠固膚腠﹐客邪焉能宣越﹐頑痰何以渙解。故臨癥之時須貴乎諦審也。

獻商吳維宗年將耳順﹐忽然染吐血嗽痰﹐晝夜不安。醫見年邁多勞﹐誤投參耆。遂覺一綫穢气直衝淸道﹐如煙似霧﹐胸間隱隱而疼﹐喘急不臥。闔戶悲泣﹐特遣伊侄遠顧蓬門﹐具陳病槪﹐並言伊子幼齡﹐倘成沈屙﹐何人撫育﹐深爲慘惻。予憫其懇切﹐細爲審度。知水漧龍奮﹐焦灼嬌髒﹐將見腐肺成癰﹐所以咳咯不止。蓋金水一气﹐水火同原﹐乾金旣可生水﹐坎水又能養金。惟源流相濟則離焰無輝﹐如眞水涸流則相火飛越。俾淸虛廓然之質﹐成擾攘混濁之气。況乎甘溫助陽愈傷肺液﹐宜壯水之主以鎭陽光﹐使子來救母而邪火頓息也。方以生熟地黃各二錢﹐天冬麥冬各一錢五分﹐茯苓紫菀川貝枯芩瓜蔞霜甘艸節各一錢﹐二劑而煙消霧散﹐喘息臥安以後﹐加減不旬日而嗽痰俱止。

相國文湛持在左春坊時﹐患左足下有一綫之火直衝會厭﹐燔灼咽嗌﹐必得擡肩數次﹐火气稍退﹐頃之復來﹐或用補中益气加肉桂服之更甚﹐求治於家君。脈兩尺虛軟﹐知非實火奔迫﹐乃虛炎泛上。然虛癥之中又有脾腎之分﹐脾虛者气常下陷﹐法當升舉﹐腎虛者气常上僭﹐又當補斂。今眞陰衰耗﹐孤陽無依﹐須滋坎之陰﹐以抑離之亢﹐乃爲正治。方以熟地四錢﹐丹皮山萸各二錢﹐麥冬錢半﹐五味三分﹐黃柏七分﹐牛膝一錢﹐煎成加童便一杯﹐服四帖而虛火乃退﹐左足遂涼。

參戎王麗堂夫佞佛長齋﹐性躁多怒﹐腹脹累年﹐歷用湯丸全無奏效。延予治時﹐腹大臍突﹐靑筋環現﹐兩脇更甚。喘滿難臥。此系怒气傷肝﹐坤宮受制之證。前醫但知平肝之法﹐未知補肝之用﹐所以甲膽气衰﹐沖和暗捐﹐淸陽不升﹐濁气不降﹐壅滯中州﹐脹勢更增。殊不知肝木自甚則肝亦自傷﹐不但中土虛衰已也。法當調脾之中兼以疏肝之晶﹐使肝木調達則土自發育耳。擬方用蒼術白術各錢半﹐白芍廣皮香附茯苓各一錢﹐肉桂木香生薑皮各五分﹐服後頓覺腹響脹寬﹐喘平臥安﹐後加人參調理而全瘥。

休寧汪振先夫人﹐受孕八月﹐胎前勞瘵﹐肉削肌瘦﹐環口黧黑﹐舌色紅潤﹐飲食如常﹐六脈滑利﹐狀若無病。予曰﹕九候𨿽調﹐形肉已脫﹐法在不治﹐所賴者胎元活潑﹐眞陰未散﹔綫息孤陽﹐依附丹田。譬之枯楊生花﹐根本已撥﹐胎前尙有生機﹐恐五十日後𨿽有神丹總難回挽。蓋分娩之時﹐榮衛俱離﹐百節開張﹐況處久病之軀﹐當此痛苦之境﹐恐元神無依﹐陰陽決絕﹐僅陳軀殼﹐而生气杳然﹐豈能再延耶。越二月﹐果子存母歿。

靑溪何伊樣之內﹐患吞酸已二十餘載矣。因病隨年長﹐復加恚怒﹐胸膈否塞﹐狀若兩截﹐食入卽反肢體浮腫。治者非破气消導﹐卽淸痰降火﹐投劑累百﹐未獲稍安。邀予治之。左三部弦大空虛﹐右寸關沈而帶澀﹐乃苦寒傷胃淸陽下陷之徵也。蓋胃司納受﹐脾主運動﹐胃虛則三陽不行﹐脾弱則三陰不化﹐致倉廩閉塞﹐賁門阻滯﹐奚能化導糟粕轉輸出入乎況。气者升於脾而降於胃﹐運用不息流行上下者。今胸膈气噎乃气虛而滯﹐非气實而滿。如誤認有餘之象﹐妄施攻伐之方﹐不特無補於脾而反損於胃﹐所以投劑愈多而病勢愈劇也。立方用六君子加炮姜官桂。先將代赭石一兩捶末和入﹐淸泉取水煎藥。才服入口﹐覺胸宇不寧﹔忽然有聲﹐隔絕隧道﹐食亦不吐。或云胃虛而用六君子﹐此千古正治﹐毋庸議論。如代赭石治法今人未聞﹐願領其詳。予曰﹕醫者意也﹐代赭系代郡之土﹐稟南離之色﹐能生養中州﹐脾胃屬土﹐土虛卽以土補﹐乃同气相求之義也。

居君顯子捨﹐靑年患癧﹐因睡中驚醒﹐卽口眼歪斜﹐嚼舌流血﹐四肢搐搦﹐舉家驚異﹐邀醫用治痰不效﹐幹予診視。因其抽掣不常﹐難以候脈。但望面色﹐黃中現靑﹐搐搦之勢﹐左甚於右。經曰﹕東方屬靑﹐入通於肝﹐其病爲驚駭。況乎久患瘰癧﹐則肝膽之气嘗亢於外﹐而陰血不榮於內。偶因夢中驚駭觸動肝火﹐火旺而風生﹐風生而搖動﹐此自然之理也。且四肢爲胃土之末﹐口目乃胃脈所過﹐木气搖土﹐所以喁斜瘛瘋。夫舌屬心脾﹐齒屬陽明﹐陽明气盛則口噤﹐心脾气盛則舌挺﹐一挺一噤故令嚼舌﹐宜用平肝之晶佐以驅風淸火。遂用二陳湯加山梔枳殼鉤藤羌活防風﹐一劑而諸苦若失。

江右李太宰諱日宣﹐有如夫人﹐自耳至脇忽結核成塊。徧延瘍科均以瘰癧治之﹐反增發熱﹐體瘦﹐口燥唇幹﹐飲食少進。迎家君往診﹐脈左關芤而無力﹐此肝血枯謁不能榮養諸筋﹐故筋脈攣縮有似瘰癧﹐而實非也。若以敗毒淸火消痰化堅之劑投之﹐則胃气轉傷變癥百出矣。當滋養肝血以濡潤筋脈爲要。方用四物湯加丹皮玉竹秦艽麥冬等﹐劑不數眼而痊。

內卿令喬殿史次君﹐自幼腹痛﹐諸醫作火治﹑气治﹑積治﹐數年不愈。後以理中﹑建中相間而服亦不見效﹐特延予治。六脈微弦﹐面色靑黃。予曰﹐切脈望色鹹屆肝旺淩脾﹐故用建中﹐以建中焦之气。俾脾胃治而肝木自和﹐誠爲合法﹐宜多服爲佳。復用數帖﹐益增脹痛。殿史再延商治﹐予細思無策﹐曰﹕賢郎之痛發必有時﹐或重於晝﹐或甚於夜﹐或饑餓而發﹐或飽逸而止﹐治皆不同。殿史曰﹕方飲食下咽﹐便作疼痛﹐得大便後﹐气覺稍快﹐若過饑則痛﹔交陰分則貼然。予曰﹔我得之矣。向者所用小建中亦是治本之方﹐但藥酸寒甘飴發滿﹐所以無效。賢郎尊恙緣過饑而食﹐食必太飽﹐致傷脾胃失運用之職﹐故得肝旺淩脾之候﹐所謂源同而流異者是也。今以六君子湯加山查麥芽助其建運之機﹐令無壅滯之患﹐則痛自愈也。服二劑而痛果止﹐所以醫貴精詳不可艸艸。

庠生範嘯凡令正﹐向患頭眩癥﹐六脈浮滑﹐服消痰順气之藥略無效驗。予曰﹕無痰不眩﹐此𨿽古語﹐然痰之標在脾﹐而其本屬腎。《素問》曰﹕頭痛巓疾﹐下虛上實﹐此之謂也。夫肝爲乙木之本﹐腎爲癸水之源﹐腎陰不充﹐肝火便發﹐上動於巓而眩作也。治法以扶脾爲主﹐脾安則木自和﹐而肺金有養﹐金爲水母﹐而子亦不虛﹐何眩暈之有。早用六君子湯加山萸天麻﹐臥時服腎气丸加人參天麻鹿茸﹐服之而瘥。

周浦顧公鼎﹐暮夜遭劫﹐左半身自頭至足計傷三十七刀﹐流血幾幹﹐筋骨斷折﹐百日以來﹐濃血淋瀝﹐肉腐皮黑﹐痛苦不堪﹐不能轉側。專科俱用滋陰養血止痛生肌﹐反凝滯胃門﹐妨礙賁門﹐致飲食厭惡﹐瘡口開張﹐乞予救療。左寸關部位刀傷瀝瀝﹐膿水進流﹐大都虛微不堪尋按耳。蓋虛爲陰傷﹐微爲陽弱﹐陰陽失職﹐榮衛空虛﹐气血衰殘﹐肌肉潰爛。《靈樞》云﹔衛气者﹐所以溫分肉而充皮毛﹐肥腠理而司開閹。故瘡口不收﹐皆由衛气散失不能收斂耳。卽有流膿宿血﹐內藏其穴﹐能使陽和生動﹐火气周流﹐自然膿收瘡斂﹐長肉生肌﹐旬月之間可許步履如初。觀者咸駭予言爲迂﹐爲此危重﹐不過苟延時日﹐安得無恙。如果回春﹐則先生非李乃呂先生也。遂力擔承﹐用養營湯大劑服二十帖﹐瘡口盡斂﹐飲食亦進﹐至百帖卽能起坐。復用藥酒及還少丹出入加減﹐四五月後可以倚杖行步﹐越明年便能卻杖﹐迄今榮壯勝常﹐此亦偶然不可多得。

大場張公享內正﹐年逾四旬﹐傷子悲﹐崩湧如泉。用四物腰艾或增棕櫚棉灰毫不可遏。醫頗明義理﹐謂陽生陰長﹐無陽則陰不能生﹐用補中益气以調脾培本﹐勢𨿽稍緩﹐然半載以來仍數日一崩﹐大如拳塊﹐徹夜不臥﹐胸膈脹滿﹐勢甚危殆。邀予診視﹐面色靑黃﹐唇爪失澤﹐四肢麻木﹐徧體酸疼﹐六脈芤虛﹐時或見澀﹐此病久生郁﹐大虛挾寒之象。夫脾喜歌樂而惡憂思﹐喜溫燥而惡寒濕﹐若投齶艾止澀之劑﹐則隧道壅塞而鬱結作矣。若專用升柴提舉之法﹐則元气衰耗而生發無由也。乃以歸脾湯加益智炮姜﹐大劑﹐與服四帖而勢緩﹐便能夜寐﹐胸膈頓寬﹐飲食增進。調理兩月天癸始正﹐記前後服人參十六斤﹐貧者柰何。

槜李孝廉沈天生夫人﹐血崩不止﹐勢如湧泉。醫謂血熱則行﹐血寒則止。四物加芩柏等劑﹐兩晝夜不減。延家君往治。診其脈息安靜﹐全無病象﹐肌體淸臒﹐原非壯實。知爲脾胃气虛不能攝血﹐苦寒雜進反以潛消陽气﹐須用甘溫之品以回生長之令。乃以補中益气湯加阿腰炮姜大補脾元﹐升舉陽气。二劑而崩止﹐以後調理漸安。

河間司李朱思皇長公令方夫人﹐坐孕七月﹐胎腫異常﹐喘急不能言﹐並不能臥者月餘﹐舉家彷徨﹐投藥甚亂。一醫用人參白術以實脾﹐一醫攺用商陸葶藶以潤肺﹐相去天淵﹐益增疑思﹐邀予決言。予曰﹕此癥似危﹐脈幸洪滑﹐產前可保無慮﹐卽應分娩之後頗費周旋耳﹐捨前兩治﹐余不過一二劑便獲安枕矣。座中訝出言之易﹐各言辧駁﹐予據理析之曰﹕胃爲淸陽之海﹐肺爲元气之龠﹐故呼吸升於丹田﹐淸濁輸化賴於中土﹐若平素膏粱太過則中州積熱。況胎孕內結﹐則相火有餘﹐至六七月以來﹐肺胃用事胎漸成大﹐故胎气愈逼而火愈旺﹐湊逆於上﹐喘呼不臥﹐名曰子懸者是也。玆用參術溫補則肺气壅塞﹐若用葶藶苦寒則胃气孤危﹐均致變癥蜂起﹐豈非實實虛虛之患乎。疏方用蘇梗枳殼腹皮各三錢﹐茯苓陳皮半夏各錢半﹐甘艸五分﹐生薑三片。一帖便能言﹐再劑則安臥。合門信爲神丹﹐余曰﹕無歡也﹐胎前喘急藥石易療﹐恐臨盆在邇其喘復生﹐𨿽靈丹在握不能爲也。須預憊奇策﹐調護眞元﹐不致臨產渙散﹐乃可萬全。不數日產一子﹐甚覺彊健﹐越兩日喘果復作﹐驚呆無措﹐進食亦減常時。此胃土虛而不能生金之象﹐以大劑參術苓艸五味肉桂數劑乃安。

歙人方李生儒人﹐向患左脇疼痛﹐服行气逐血之劑反加嘔逆﹐甚至勺水難容。脈左沈右洪﹐明屬怒動肝火來侮脾陰﹐過投峻藥轉傷胃气﹐俾三陰失職倉廩無內而化﹐五陽衰憊傳道無由而行﹐所以中脘不通食反上湧﹐斯理之自然毋容議也。方以異功散加白芷肉桂﹐於土中瀉水﹐並禁與飲食﹐用黨參五錢﹐陳倉米百餘粒﹐陳皮一錢﹐生薑三錢﹐加伏龍肝水三碗﹐煎耗一半﹐饑時略飲數口﹐二三日後方進稀粥﹐庶胃气和而食不自嘔﹐依法而行果獲奇效。

柯靄寧﹐患吐血後﹐咳嗽連聲﹐气喘吐沫﹐日晡潮熱。服四物知柏後﹐兼服蘇子貝母百部丹皮之屬﹐病勢轉劇﹐乞予治之。六脈芤軟﹐兩足浮數﹐知爲陰枯精竭而孤陽气浮﹐俾肺金之气不能歸納丹田﹐壯火之勢得以遊行淸道﹐所以嬌髒受傷﹐喘嗽乃發。理應六味丸加五味沈香導火歸源﹐但脾气不實。乃先以人參白術黃耆山萸山藥各一錢五分﹐石斛丹皮各一錢﹐五味子廿一粒﹐肉桂五分﹐服數十帖大便始實﹐攺用前方調養月餘﹐咳嗽亦瘥。後三年前病復發﹐信用苦寒遂至不起。

雲間田二府封翁﹐久瀉肉脫﹐少腹疼痛﹐欲食下咽﹐泊泊有聲﹐才入賁門﹐而魄門已滲出矣。或以湯藥厚脾﹐或以丸散實腸﹐毫不見效﹐幾瀕於危﹐召予力救。望其色印堂年壽天而不澤﹐切其脈气口六部細弱無神﹐則知淸陽不升﹐原陰下陷﹐非但轉輸失職﹐將見閉藏傾敗矣。蓋腎者胃之關也﹐脾之母也。後天之气土能制﹐先天之气腎可生。脾良由坤土﹐是離火所生﹐而艮木又屬坎水所生耳。故飲食入胃如水谷在釜﹐𨿽由脾土以腐熟﹐亦必藉少火以生气。猶之萬物﹐𨿽始於土﹐皆從陽气而生長﹐彼生生化化之气﹐悉屬於一點元陽。所謂四大一身皆屬金﹐不知何物是陽精也。惟命門火衰﹐丹田气冷﹐使脾臟不能運行精微﹐腸胃不能傳化水谷﹐三焦無出納之權﹐五陽乏敷布之導﹐升騰精華反趨下陷﹐故曰瀉久亡陰﹐下多亡陽﹐陰陽根本﹐悉歸腎中。若徒知補脾而不能補腎﹐是未明隔二之治也。宜用辛熱之晶暖補下焦﹐甘溫之劑資培中土﹐譬之鑪中加火而丹易盛﹐燈內添油而燃不息﹐眞有水中火發﹐雪裏花開之妙﹐何慮寒谷之不回春耶。遂用人參白術炮姜炙甘艸熟附子﹐煎成調赤石子末三錢與服﹐漸覺平安﹐十劑而痛止泄減﹐面色潤澤﹐飲食增進﹐不一月而全愈﹐乃蒙賜顧﹐繾綣竟日而去。越明年春田公覲還﹐父子重逢﹐喜出望外﹐不意過食瓜果﹐前癥復發竟難挽回﹐卒於仲夏庚寅日﹐可見木旺淩脾之驗﹐毫髮不爽也。

庠生奚易思令正﹐發熱腹痛﹐嘔惡不食﹐六脈沈鬱﹐面黑如薰﹐用解郁調中之劑前癥漸愈﹐若感怒气﹐應必復發。半載以來﹐形神憔悴﹐小便澀痛﹐小腹重墜﹐延予治之。予曰﹕癥瘕痞塊多屬中脘﹐發則形象可求﹐痃癖兩癥貼在臍旁﹐發則攻衝而痛﹐數癥皆水道通利者也。今小水澀滯﹐少腹重墜﹐必身皮甲錯﹐繞臍生瘡﹐此系下焦肝火久郁不舒﹐已成小腹癰也。非予專門﹐應瘍科調治﹐庶可奏效﹐延醫治之﹐果如予言﹐越數日而癰潰﹐膿色稠紫﹐服托裏養榮等劑﹐月餘而康。

徐敬山﹐傷寒郁熱﹐過經不解﹐愈後食復﹐譫語神昏﹐刺髙胎黑﹐耳聾如愚﹐六脈洪大﹐此陽明胃熱血化爲斑之狀﹐乃燃燈照其胸腹﹐果紫斑如綠豆大者﹐朗如列星﹐但未全透於肌表。宜淸胃解毒﹐使斑點透露﹐則神淸熱減矣。用竹葉石膏湯二劑﹐壯熱頓退﹐斑勢掀發﹐但昏呆愈甚﹐厲聲呼之亦不醒覺﹐將身掀動全無活意﹐惟气尙未絕﹐俱云死矣。予復診﹐其脈兩手皆在﹐不過虛微耳。蓋此癥始因胃熱將腐﹐先用寒涼解其客邪﹐今邪火𨿽退﹐正气獨孤﹐故兩目緊閉﹐僵如死狀﹐急用補胃之劑以醒胃脘眞陽﹐生機自回也。卽以生脈散合四君子湯一劑﹐至夜半而兩目能視﹐乃索米粥﹐以後調理漸安。

妻祖黃含美﹐庚辰會試﹐患傷寒。劇甚時﹐家君薄遊都門乃與診視。舌黑刺髙﹐壯熱妄語﹐神思昏沈﹐奄奄一息﹐此爲邪熱內甚﹐亢陽外焚﹐臟腑燔灼﹐血隨沸騰﹐斑將出矣。遂用生地丹皮元參麥冬黃連知母甘艸﹐一劑而斑現﹐再劑而神淸﹐三劑而舌刺如洗矣。

燕京禮垣房之麟﹐患傷寒五日﹐病勢困殆﹐伊親在太醫院者七人﹐莫能措手﹐延家君治之。脈人迎緊盛﹐右關洪大﹐神思若狂﹐舌胎微黑。此邪熱拂郁神思昏憒而如狂﹐亢陽煽熾火極似水而舌黑﹐炎炎蘊隆將成燎原﹐若非涼血火將焚矣。視其胸腹果有紅斑﹐遂用化斑淸火一服頓愈。

分鎭符公祖恭人﹐形體壯盛﹐五旬手指麻木﹐已歷三載。甲辰秋偶感恚怒﹐忽失聲僕地﹐痰潮如鋸﹐眼合遣尿﹐六脈洪大。適於往茸城﹐飛騎促歸。緣符公素諳醫理﹐自謂無救﹐議用小續命湯﹐俟予決之。予曰﹕是方乃辛溫羣聚﹐利於祛邪﹐妨於養正。其故有三﹕蓋北人气實﹐南人气虛﹐𨿽今古通論﹐然北人居南日久﹐服於水土﹐卑稟更移﹐膚腠亦疏﹐故卑下之鄕﹐柔脆之气﹐每乘虛來犯﹐致陰陽顚倒﹐榮衛解散﹐而气虛卒中。此南北之辧者一。況中風要旨又在剖別閉脫。夫閉者﹐邪塞道路﹐正气壅塞﹐閉拒不通﹔脫者﹐邪勝五內﹐心气飛越﹐脫絕不續。二證攸分﹐相懸霄壤。故小續命湯原爲角弓反張牙關緊急閉證而設﹐若用於眼合遺尿之脫證﹐是旣傷其陰﹐復耗其陽。此閉脫之辧者二。又風爲陽中陰气﹐內應於肝﹔肝爲陰中陽髒﹐外合於風。恚怒太過﹐大起肝膽﹐內火外風﹐猖狂擾亂﹐必然挾勢而乘脾土﹐故痰涎洶湧。責脾勿統攝﹐腎不歸經﹐滋根固蒂尙恐不及﹐若徒事發散是爲虛虛。此眞似之辧者三。《靈樞》所謂虛邪偏客於身半﹐其入者內居榮衛。榮衛稍衰﹐則正气去﹐邪气獨畱﹐發爲偏枯。端合此癥﹐當法河間東垣用藥﹐保全脾腎兩髒庶可回春。亦以六君子加黃耆白芍桂枝鉤藤竹瀝薑汁﹐服二劑惡癥俱減﹐脈亦收斂﹐但聲啞如故﹐此腎水衰心苗枯槁。至更餘後火气下行﹐腎精上朝方能出音。遂用地黃飲子﹐服至十五劑大便始通﹐堅黑如鐵。𨿽有聲出﹐狀似燕語﹐乃朝用補中益气湯加五味麥冬以培脾﹐夕用地黃湯加肉蓯蓉當歸以滋腎。調理百日﹐語言如舊﹐步履如初﹐但右手稍遜於前耳。

瘍科君略曹先生長君大美內正﹐日哺潮熱﹐經候不至。治者皆云血枯經閉﹐用通經之品﹐寒熱愈甚﹐嘔吐惡心。予診兩手滑利爲結眙之兆﹐非經閉也﹐寒熱者乃气血護養胎元﹐不能滋榮肌膚耳﹐至五六月後胎元已充﹐气血自盛則寒熱自止。時以予言爲謬﹐延原醫調理﹐仍加破血之劑。忽夜半崩如泉﹐痛勢頻逼﹐下一肉塊而形已成矣。此時尙未得於﹐悔恨不逮﹐染成產蓐﹐逾年而卒。

茂才虞葛來﹐少年多欲﹐醉飽無憚。初患脇痛﹐繼而嘈雜﹐漸成反胃﹐醫久無效﹐邀家君往視。見面色如土﹐面上兩顴稍帶赤色﹐六脈細數﹐食飲卽吐。歷覽前方頗不相膠﹐但四君理中頻服不瘳﹐知病不獨在中州也﹐信爲無陰則吐耳。況渚嘔吐皆屬於火﹐而季脇又屬肝腎之鄕﹐卽以地黃湯加石斛沈香。愈後一載﹐秋前舊癥復發﹐適家君有攜李之行﹐幹予診治。左關弦長知怒气傷肝﹐故現獨大之象﹐用加味逍遙散而安。又兩月因勞忍肌﹐恣酒感怒﹐前癥蜂起﹐較前尢甚。六脈虛軟﹐脇痛脹悶﹐臥則气塞欲絕﹐此大虛而得盛候﹐爲脈證相反﹐法在不治。伊父彊請立方﹐仍用逍遙散。更醫用小建中湯二十餘劑﹐脇脹稍寬﹐痛則仍在﹐咯血稠痰﹐腥穢難近﹐復幹余治。往者虛軟之脈變成蛛絲之細﹐兩眸露白﹐气促聲嘶﹐脾元大壞﹐肺气孤危﹐此肺痿之惡候也。時冬水將弱﹐春木方彊﹐延於冬者得腎水之相助也﹐記初十立春﹐木气臨官﹐肺受其侮﹐脾受其乘﹐豈能再延耶﹐果歿於初十之寅時。

素君﹐素多勞動﹐因乘暑遠行﹐遂胸臆不寬﹐呃忒連發﹐八日以來聲徹鄰里﹐自汗津津﹐語言斷落﹐湯藥徧嘗毫無效果﹐舉家惶恐﹐特幹余治。現癥𨿽脈尙有根﹐況準頭年壽溫潤﹐不晦法令﹐人中光澤不枯﹐若論色脈生機猶存﹐但徒藉湯丸恐泄越之陽不返﹐潛伏之陰難消。當先用艾火灸期門三壯並關元气海諸穴﹐再煎大劑四君子湯﹐加炮姜肉桂爲佐﹐丁香柿蒂爲使﹐內外夾攻。譬之釜底加薪﹐則蒸气上騰﹐而中焦自暖﹐四大皆春﹐何慮陰翳之不散﹐眞陽之不復耶。果一艾而呃止﹐再進而全愈。共駭爲神奇。

雲間司李王公﹐傷風鼻塞﹐周身刺痛﹐欲用表劑﹐邀余商治。六脈浮虛﹐予曰﹕風爲陽邪﹐衛爲陽气﹐陽與陽合則傷表分﹐病𨿽屬標而治則求其本。蓋肺主皮毛司開闔充元气主淸肅者也。淸陽不發﹐腠理空疏﹐外來風邪﹐內捨肺分﹐經曰﹕邪之所湊﹐其气必虛﹐正謂此也。法宜東垣先生補中益湯﹐補中兼發﹐乃謂至當。王公曰可服一劑﹐而諸病捐除。

徽商朱聖修內人﹐嘔逆吐食﹐出多入少﹐皆利痰白沫﹐眩暈气急﹐半月有餘﹐大肉盡消。治者咸謂反胃﹐謂吐沫脾敗﹐已無救矣。幹余調治。手少陰脈動甚﹐兩尺滑利﹐爲結胎之兆﹐而惡阻之候非翻胃也。用人參橘紅白術半夏蘇梗桔梗赤苓砂仁枇杷葉伏龍肝水﹐煎服﹐三劑而吐減﹐數劑而全瘥﹐後產一女。

義與藎臣魯學師夫人﹐胎前滯下﹐胸腹脹痛﹐飲食艱難﹐大便赤濃﹐小便短少。藎翁曰﹕內子素患胸痛已歷多年﹐在敝地舉發或用枳朴檳黃方能奏效﹐若投輕劑徒增困苦耳。余聆其言而妄爲之辧曰﹕胸爲肺室﹐賴母气以升騰﹐始能淸肅運行灌漑四髒。一有失調則天气閉塞﹐地气冒明﹐沖和之气郁而成否﹐水谷之滯搏而成痛﹐皆緣胃脘弱不能行气於三陰三陽也。若不培其元以固倉廩之虛﹐泛用苦寒降沈之晶﹐轉傷上焦虛無之气﹐𨿽暫時爽快﹐殊不知潛損胃陽暗增其病﹐所以多年不瘥﹐而日就痿黃也。況帶下尢爲所禁﹐卽宜安胎之中雜以順气和血之品﹐庶便膿愈而後重除﹐正气復而邪自解。用當歸白芍各二錢﹐白術茯苓各錢半﹐陳皮神曲各一錢﹐升麻葛根各七分﹐煨木

香炙艸各五分﹐姜棗煎服﹐數貼而愈。後產一子﹐復用建中理中二湯出入加減﹐胸痛亦痊。

婁江祭酒吳梅村夫人﹐產後患痢﹐晝夜百餘次﹐不能安枕﹐用滯下通導而後重轉增。延家君治之﹐斷爲陰虛陽陷。用六味湯加肉桂以保衰敗之陰﹐以補中湯加木香以提下陷之气。蓋新產之後營衛空虛﹐陰陽殘弱﹐咸賴孤髒之力生血生气﹐庶可復後天資生之本。旣患下痢則知元陽已虛﹐又投峻劑必使眞陰愈竭﹐惟捨通法而用塞法﹐易寒劑而用溫劑﹐俾胃關澤而魄門通暢﹐倉廩實而傳道運化自然﹐精微變化淸濁調和矣。可見胎前產後所恃者脾元也﹐所賴者陽气也﹐坤厚旣旺﹐乾健自復。丹溪云﹕產後以大補气血爲主﹐𨿽有雜癥以末治之。誠者是言也。

龔姓婦﹐產後發痙﹐口歪不語﹐角弓反張﹐時或稍愈﹐頃之復作﹐諸醫皆用風治。予曰﹕肝爲藏血之鄕﹐風水之司也。肝气爲風﹐肝血爲水﹐流則風息而筋脈自舒。古人云治風先治血﹐信有言矣。況產後气衰於表﹐血衰於裏﹐气衰則腠理疏而外風易襲﹐血耗則肝木枯而內風煽動。故血不養筋則角弓反張﹐風淫胃脈則唇口引動﹐當用滋潤之品內養肝血直補其虛﹐少佐驅風之劑使同气相求得以易入。用四物去芍藥加羌活防風獨活鉤勾酒炒荊芥﹐兩劑而愈。若用辛散則風能燥血﹐辛走陽气﹐適滋其困矣。

遂安令曹綠巖長君安初﹐少年嗜欲﹐眞元素虛。己亥秋﹐丁內艱﹐悲慟太過﹐內火燔灼﹐腎水漧涸﹐肌肉頓消﹐咳咯膿血﹐腥穢異常。延予商治。六脈洪大﹐重按虛豁﹐右寸獨數﹐此上盛下虛之候。夫上盛者赫曦過極﹐肺中之假陽旺也﹔下虛者涸流衰竭﹐腎家眞陰虛也。陰虛則火獨發坎宮﹐津液上騰救母﹐浸浸熾灼反成稠痰。濁陰膠結於淸虛之髒﹐久而肺熱葉焦﹐腐化爲癰。若不求本而治﹐則腎陰愈虛﹐邪火更旺﹐癰將潰也。法當先淸上焦痰火﹐保定肺气。以麥冬沙參紫菀貝母橘紅茯苓甘艸桔梗瓜蔞霜等五更時服﹐復用六味湯加麥冬五味大劑臨臥服以滋化源。數帖而痰淸嗽減﹐一月而精充神復。越三載因感於邪術﹐廣圖婢妾以自娛﹐前癥復發﹐卒至不救。

晉中商人髙嗚軒﹐年六旬外﹐久歷鞍馬﹐餐風冒霧﹐六淫之邪襲其經絡﹐染成痿廢已三年矣。徧訪名醫咸以解表爲治﹐兩足愈覺無力﹐頑麻不仁﹐辛丑夏初﹐適回海邑告余﹐服藥累百不獲少瘥﹐自信此身永廢矣。予曰﹕風寒濕气乘虛而入﹐不思養正以補其本﹐一誤也﹔屢解表而風邪已去﹐猶然發散﹐愈損眞元﹐二誤也。且气虛則麻﹐血虛則木﹐人有恆言﹐是癥必爲中風先兆。乃以神效黃耆湯加肉桂服之﹐才四帖麻頓去﹐便能卻杖而行﹐後以還少丹調理月餘﹐倍常矍爍。

徳州都諫王介淸﹐丁內艱﹐患左脇頑痺﹐足腿麻木﹐按摩片時﹐少堪步履﹐服淸火消痰補气活血病勢不減﹐後服闋入京﹐邀家君診視。見伊腎肝脈虛﹐斷爲腎虛不能生肝﹐肝虛不能榮血﹐水虧血耗經隧枯澀之癥。先以四物湯加秦艽石斛牛膝葳蕤。不數劑而脇痺頓除﹐後服腎气丸一杯﹐永不復發。

秦商張玉環﹐感寒咳嗽﹐變成哮喘﹐口張不閉﹐語言不續﹐呀呷有聲﹐外聞鄰里﹐投以二陳枳桔毫不見減﹐延予救之。診六脈右手寸關俱見浮緊﹐重取帶滑﹐斷爲新寒外束﹐舊痰內搏﹐閉結淸道﹐鼓動肺金。當以三拗湯宣發外邪湧吐痰涎爲要﹐若畏首畏尾漫投膚淺之劑﹐則風寒閉固頑痰何由解釋。況經曰﹕辛甘發散爲陽﹐麻黃者辛甘之物也﹐稟天地輕淸之气﹐輕可去實﹐淸可利肺﹐肺道通而痰行﹐痰气行而哮愈矣。乃以前藥服之﹐果一劑而汗出津津﹐一日夜約吐痰斗許﹐哮喘遂平。越二年因不忌口﹐復起前證而歿。

茸城朱公亮令嬡﹐血枯經閉已年餘矣。大肉去半﹐飲食減少﹐日哺寒熱﹐至夜半微汗而解。予診其脈﹐兩手細數﹐證屬難療。《素問》曰﹕二陽之病發心脾﹐有不得隱曲﹐女子不月。夫心統各經之血﹐脾爲諸陰之首。二經乃子母之髒﹐其气恆相通也。病則二髒之气乘澀榮血﹐無以資生。故地道之不行﹐由心脾之气不充也。張潔古師弟首重﹛內經》﹐一以調榮培土爲主﹐而薛新甫將逍遙歸脾二方爲用﹐使气血旺而經自通。若不培補其源﹐反以消堅破硬苦寒傷胃通道癸水爲捷徑﹐殊不知愈攻則虛而愈閉﹐其生生之源從此剝削殆盡﹐直至風消賁閉﹐𨿽有神丹難爲治矣。不信予言﹐專行通道﹐至不起。

嘉定庠生沈來壅﹐食後感寒﹐頭疼發熱﹐胸膈脹滿﹐醫用表散消導﹐𨿽胸次稍舒﹐寒熱愈劇﹐反增神昏不寐﹐已三傳經矣。一醫因病久癥虛議用溫補﹐一醫頗明醫理復爾消導﹐議論多端﹐邀予決之。六脈弦數不和﹐與寒熱往來﹐大便溏而小便赤﹐此少陽經癥。不可汗下與滲利﹐轉犯他經﹐只宜和解﹐其邪易散﹐縱有食停﹐俾邪气解而食自消﹐此仲景先生之祕旨也。竟以小柴胡湯去人參加丹皮炒山梔花粉麥冬﹐一劑而神淸气爽﹐寒熱亦定。

上洋王邑尊幕賓張姓﹐盛暑發熱﹐至六七日昏沈不語﹐面赤苔焦﹐與水則咽﹐大便不通﹐身艱轉側﹐醫者束手﹐投柬招治。予診畢謂王公曰﹕病𨿽危候﹐脈象和順﹐況身體軟緩﹐唇吻紅潤﹐气息調勻﹐俱爲吉兆。只因邪熱傳人手少陰經﹐郁而不舒﹐所以面赤昏呆﹐口噤不語。乃以導赤散加黃連麥冬﹐佐犀角少許﹐加燈心竹葉。煎成﹐用刷腳抉開口﹐徐徐灌下﹐片時覺面色稍退﹐再劑而目開能視﹐三劑而語言如舊﹐後調理乃安。

李元吉妻﹐半產後血崩如注﹐頭暈眼暗﹐飲食少進﹐面色靑黃﹐六脈虛大無力﹐甚至昏暈不蘇﹐一日數次延予治之。予曰﹕血脫益气﹐陽生陰長﹐《靈樞》之旨也。況陽爲陰之使﹐陰爲陽之守﹐今久患崩中﹐宜乎幾微之時而欲絕﹐奚能固其內守之陰。所以經流不竭﹐皆陽气不能衛外故也。若徒事養陰止澀﹐是人已入井而又投之以石耳。用補中益气湯加五味艾葉服之﹐勢不稍衰。予思古語云大虛必挾寒。再以人參一兩熟附一錢煎成﹐呷下乃熟睡片時﹐醒來暈減神淸﹐後以養榮湯去肉桂加附子﹐調理而安。

雷廉道潘畏庵乃郎﹐自幼腹痛﹐向以內傷調治﹐時或見愈﹐不能杜根。庚子春過龍華掃墓歸﹐由巨浦而前適﹐風雨驟至﹐銀浪排山﹐泊舟小港﹐因而受饑忍寒﹐痛遂大作﹐邀予往治。左手脈皆弦遲﹐右寸關虛大無力。蓋此癥因飲食過飽﹐傷其中州﹐嗣後食𨿽消而太陰分野猶然損傷﹐故一有不調﹐痛卽隨至。況歷有歲時。中脘之陽不布﹐畜積痰涎﹐結成窠臼﹐卽《內經》云﹕末傳寒中之謂也。若不用溫補辛散之品﹐其沈鬱久凝之疾﹐焉能轉否爲泰乎。用異功散加桂枝半夏炮姜木香爲粗末﹐姜煎服﹐痛卽止﹐後照前方加益智仁白芍神曲﹐姜湯和丸﹐後不復發。

大學士徐元扈夫人﹐胃脘痛﹐初以气治﹐次以食治﹐繼以火治﹐總不見效﹐痛至昏賾﹐良久復蘇。延家君治之曰﹕夫人尊恙非气非食亦非火也。由勞碌太甚﹐中气受傷﹐脾陰弱而不化﹐胃陽衰而不布。陰陽並虛﹐倉稟壅滯﹐轉輸旣弱﹐隧道失運﹐所以濁淸相干﹐气血相搏而作痛者。若用消導則至髙之气愈耗﹐誤投寒劑則胃脘之陽益傷﹐爲今之計非補不可。𨿽云痛無補法﹐此指邪气方銳者言也。今病勢𨿽甚而手按略止﹐脈气𨿽大而重按稍松﹐則脈癥俱虛不補而何。用六君子湯加香附砂仁﹐一劑而眩定痛止。

昭城王五松子捨﹐大肉削去﹐虛气攻衝﹐癥情恍惚﹐手足麻木﹐不能自主﹐夜寤不寧。鹹謂心脾之气渙散﹐所以脈絡脹張如不束之狀﹐所謂解﹝他也﹢亦﹞者也。蓋陽明爲气血俱多之鄕﹐主束骨而利機關者也。陽明戊土一虛必盜母气自養﹐而心亦虛﹐以《靈樞》云﹕心怵惕思慮則傷神﹐神傷則恐懼自失﹐破胭肉脫矣。治宜補心脾之气﹐以充元神之用﹐可指日而奏功。乃與歸脾湯服數帖而始止。

分鎭符公祖令媛﹐久瀉肉脫﹐肢體浮腫﹐大腹脹痛﹐便內赤虫﹐形如柳葉﹐有口無目﹐更兼咳嗽煩躁﹐夜臥不寐﹐召予調治。公曰﹕小女之疾起於夏間﹐因飲食不節﹐淹纏半載。服利水藥身腫不減﹐用參耆等劑脹悶益增。子細爲審察﹐蓋中央脾土喜燥而惡濕﹐臟腑爲根本生化源頭﹐𨿽云至陰之地﹐實操升陽之權。盛暑之際六陽外發﹐陰寒潛伏﹐加以浮瓜沈李飲冷吞寒﹐使乾陽之气郁坤土之中。所以气滯而濕化﹐濕化而熱生﹐濕熱壅滯轉輸不行﹐倉廩之精華下陷而爲泄瀉。久則淸陽愈虛﹐濁陰愈盛﹐畱於中州則爲腹脹﹐散於肌肉則爲浮腫﹐上乘肺分則爲咳嗽。況脾爲諸陰之首﹐肝爲風木之司﹐濕熱盛則陰虛而煩躁夜爭﹐肝風旺則遇濕而虫形生化﹐頭緒𨿽多不越木旺土衰之徵。治當調脾抑肝﹐佐以升淸降濁﹐使濕去土燥﹐病當漸去。用白術茯苓半夏芍藥黃連肉桂漧葛柴胡厚朴烏梅花椒等劑調理而安。

燕山中丞劉漢儒﹐泄瀉數日﹐醫見肝脈弦急﹐認爲火熱﹐用苦寒平肝反洞泄不已﹐筋攣少气﹐招家君往治。曰﹕此因寒气入腹﹐淸陽不能上騰﹐卽《素問》淸气在下﹐則生飧泄之意也。前醫以肝脈髙爲火﹐予以肝脈盛爲寒﹐蓋寒束之脈每多見弦﹐先哲明訓班班可考﹐何得以寒爲熱耶。方以蒼術白術各二錢﹐羌活防風各一錢﹐漧葛炮姜各八分﹐升麻柴胡各五分﹐一劑而減。

上洋秦齋之﹐勞欲過度﹐每陰雨左足麻木﹐有無可形容之苦。歷訪名醫﹐非養血卽補气﹐時作時止﹐終未奏效。戊戌春病勢大作﹐足不轉舒﹐背心一片﹐麻木不已。延予治之。左脈沈緊﹐右脈沈澀﹐此風濕寒三气雜至﹐合而爲痺。其風气勝者爲行痺﹐寒气勝者爲痛痺﹐濕气勝者爲著痺。著痺者卽麻木之謂也。明系濕者邪﹐內著痰气凝結﹐郁而不暢﹐發爲著痺。須宣發燥濕之劑﹐加以報使之藥﹐直至足膝﹐庶濕痰消而大气周流也。方以黃耆蒼術桂枝半夏羌活獨活防己威靈仙數帖而痊。若以齋之多勞多欲而日服參耆﹐壅瘀隧道﹐外邪焉能發﹐而病安能去乎。

海寧相國陳素庵﹐病足腫痛﹐用補血藥則腫愈甚﹐用補气藥則痛益增。延家君往治。診其脈軟而气滑﹐屬濕痰流注下焦﹐爲有餘之癥﹐定非不足也。若滋陰則壅沈滯陽气﹐若補陽則膠固經絡﹐此病之所以增進也。用陳皮茯苓半夏獨活蒼術厚朴桔梗靈仙兩服痛減腫消。故虛虛之禍世所共戒﹐實實之殃人每蹈之。若徒執補養之法是未明標本緩急邪正虛實之機也﹐烏足以與議道哉。所以戴人立法專主驅邪﹐誠慮夫補實之禍﹐以救末流時獘耳。

皖城玉山王學師子捨﹐產後早服參耆致惡露不盡﹐兼因過於恚怒變爲臌脹﹐靑筋環腹﹐神闕穴出。延予商治。左手脈皆弦勁﹐重按則澀﹐右手洪滑。此下焦積瘀﹐怒气傷肝以致是癥。夫畜血之候﹐小腹必硬而手按畏痛﹐且水道淸長﹐脾虛之癥﹐大腹柔軟而重按之不痛﹐必水道澀滯﹐以此辧之則屬虛屬實判然明矣。王翁曰﹕是癥爲積瘀不行無疑矣。前治皆模糊脈理﹐混投藥石﹐所以益增脹痛。今聆詳辧﹐洞如觀火﹐請疏方爲感。遂用歸梢赤芍香附靑皮澤蘭厚朴枳實肉桂元胡等加生薑﹐間投花椒仁丸三服﹐數日後脹痛悉愈。

張侍川﹐脾泄經年﹐湯藥徧嘗﹐大肉盡削﹐小便枯竭﹐勢已危殆﹐余往診之。左脈弦細﹐右脈虛微﹐此系乾陽不運﹐坤陰無權﹐所以脾傷而破胭肉脫。肺虛而气化失調﹐俾濁陰不降﹐內滯腸胃﹐淸陽不發﹐下乘腎肝﹐由是三陰受傷而成久泄之癥。況當四十年之升陽之气與濁陰之令自此相半﹐今侍川已逾五旬﹐不思舉其下陷之陽﹐反以滲利爲用﹐則失治本之旨矣。且下久亡陰﹐未有久泄而腎不虛者。若單補其脾則力緩不能建功﹐須得溫暖下焦之晶輔佐其脾間﹐丹田火旺則脾土自溫暖﹐中州健運則沖和自布﹐精微之气上奉乾金﹐下輸膀胱﹐分別淸濁﹐則二便自和﹐可以指日收功矣。方用人參白術黃耆炙艸廣皮木香升麻柴胡肉果補骨脂數劑﹐而小便亦實﹐後以四神丸加煨木香調理乃安。

家君治江右太師傅繼庵夫人﹐久泄不已﹐脈象遲微﹐微爲陽衰﹐遲爲陰勝﹐此脾土虛而眞陽衰也。蓋脾虛必補中而後土旺﹐陽衰必溫中然後寒釋。乃以四君子加姜桂﹐眼二劑而畏寒如故﹐泄亦不減。知非土中之陽不旺﹐乃水中火不升也。須助少火之气上蒸於脾﹐方能障土之濕。遂用人參三錢白術五錢肉桂一錢附子一錢﹐數帖漸瘥﹐後八味丸調理乃安。

春元唐次仲﹐小腹臍傍刺痛﹐連脇及胸﹐坐臥不安。余診六脈弦滑﹐重取則澀。此食後感怒﹐塡寒太陰﹐致肝气郁而不舒﹐胸困作痛。經曰﹕木郁達之﹐解其郁而痛自止。用二陳湯合平胃散加枳殼木香﹐一服而愈。

秣陵羅明求﹐奉藩摧餉﹐適感風寒﹐發熱惡寒﹐頭疼而體痛﹐至七日後變成溫瘧﹐發時驚駭異常﹐日哺見鬼﹐如二歲童子大者數十纏繞腰問﹐悚懼不堪﹐至晚方散﹐已五六發矣。治者皆爲鬼瘧﹐議用截法﹐然猶未決﹐邀余診視。六脈洪滑﹐余曰﹕此系痰涎內積﹐非眞邪祟外幹也。古語有云﹕無談不成瘧﹐又曰﹕怪病多屬痰。蓋痰乃液所化﹐液乃腎所主。必平日腎水素弱﹐虛火獨旺﹐煎熬精液成痰﹐攻衝經絡而爲瘧之根本。況腰原屬腎﹐其液化痰更無疑矣。惟先驅其痰﹐俟痰去而瘧鬼自除﹐然後培補本原至爲切當。遂用小柴胡湯加茯苓枳殼檳榔﹐臨服調元明粉三錢﹐頃刻便潤下積痰甚快﹐至明日而瘧鬼俱絕。

句容孔太師﹐隨朝使者。每至午餘﹐無端見鬼﹐恐懼昏沈﹐夜半發熱﹐黎明始蘇。諸醫用安神養血之藥﹐繼投導痰順風之劑﹐均無效驗。邀家君診視﹐兩手脈現滑數此因沈湎於酒﹐酒能生濕﹐濕能助火﹐火濕相合而成痰﹐痰迷心竅則見鬼。卽以橘紅貝母天花粉幹菖蒲黃芩麥冬山梔竹茹苦丁茶﹐二服而神淸鬼沒﹐四劑而平復如初。

胡文宰子捨﹐向患怯弱。乙巳季夏方飲食後﹐忽腹中絞痛﹐自謂著暑﹐調天水散一服不愈﹐又疑停食﹐進山查麥芽湯﹐其痛更增﹐發厥昏暈﹐無有停歇﹐中脘硬痛﹐手不可近﹐兩眼露白﹐舌縮譫語﹐狀若神靈。延醫調治﹐或曰大便實而用枳朴﹐或云積暑而用芩連﹐諸藥雜投病勢益增﹐當事者咸疑懼無措﹐余獨謂虛癥﹐力主大補之劑。蓋平昔脈弦洪兼數﹐且右手更旺﹐今也轉數成遲﹐左手更覺無本根﹐此至虛有盛候﹐憑脈合癥之良法。急煎理中湯加陳皮半夏與服。庶胃气充肺﹐元陽流動﹐總有蓄積盤踞方隅﹐定然向風自化。果一劑而稍安﹐數劑而全愈。

慈溪天生楊先生﹐館江灣鎭﹐時值盛暑﹐壯熱頭痛﹐神昏發斑﹐狂亂不畏水火﹐數人守望﹐猶難禁止﹐甚至舌黑刺髙﹐環口靑暗﹐气促眼紅﹐譫語直視﹐迎余往治。余見眾人環繞﹐蒸汗如雨﹐病狂躁無有休息﹐尋衣摸牀﹐正在危候。彊按診脈﹐幸尙未散﹐急取箸頭纏綿﹐用新汲水抉開口﹐鑿去芒刺﹐卽以西瓜與之猶能下咽。乃用大桶置涼水﹐並灑濕中間空地﹐設席於地﹐扶患者臥上﹐再用靑布丈許﹐摺作數層﹐浸濕搭在心間﹐便能云頓入淸涼世界六字﹐語𨿽模糊﹐亦爲吉兆。遂用大劑白虎湯與服﹐加黃芩山梔元參。半日之間狂奔亂走﹐目無交睫﹐此藥入口﹐熟睡如泥。鄕人盡曰休矣。余曰此胃和而睡著也﹐不可驚覺。自日中至半夜方蘇﹐其病遂愈。

吳明初﹐平素體弱﹐因年來憂鬱﹐忽然嘔血﹐自早至暮百餘碗﹐兩目緊閉﹐四肢畏寒﹐冷汗如注﹐湯藥入口﹐隨卽吐出﹐舉族驚狂﹐迎余視之。幸病𨿽爲急﹐脈尙未散﹐喘促猶緩﹐一綫生機﹐尙可挽回﹐若以血藥投治則不及矣。蓋初則血隨气上﹐今則气隨血脫。語云﹕有形之血不能速生﹐幾微之气在所急固。此陽生陰長之道﹐寓諸《靈素》扶陽抑陰之權﹐具於羲易。誠以陽者生之本﹐陰者死之基﹐故充塞四大﹐溫潤肌肉﹐皆賴此陽气耳。今脈气虛微﹐天眞衰敗也﹔汗雨不收﹐衛气散失也﹔四肢畏冷﹐虛陽不能旁達也﹔兩目緊閉﹐元神不能上注也﹔藥入卽吐﹐繼之以血者﹐乃嘔傷胃脘﹐守榮之血不藏也。爲再用湯藥﹐恐激動其吐﹐宜設計以取之。遂用人參一兩﹐白芨四錢﹐均爲細末﹐米飲調丸如櫻桃大﹐含化。自黃昏至一更﹐約用一半﹐湯飲方通﹐血亦不吐。至明日神思稍淸﹐脈气未靜﹐似芤似革﹐參互不調﹐全無胃气﹐盡屬陰亡於中﹐陽散於外之象。乃速煎參附進之﹐以追散失之元陽。八日內記服人參二斤﹐附子五枚﹐而元气頓充﹐脈始收斂﹐至今彊健倍常。倘此時稍有疑慮﹐徒任淺劑﹐焉能挽回其眞气耶。

上海邑尊陳虞門慕賓﹐吐血不已﹐或用犀角地黃湯降火﹐或以加味四物湯滋陰﹐絕谷數日﹐气喘隨斃﹐延家君診治。六脈虛弱﹐精神怠倦﹐明屬思慮過度﹐脾元虧損。所以气衰則火旺﹐火旺則血沸而上溢也﹔血脫則气孤﹐气孤則胃閉而絕谷也。法當甘以悅脾﹐溫以啟胃﹐甘溫相濟﹐脾胃調和。庶元陽得以扶持﹐气血有所生長耳。遂用四物湯加米仁石斛麥冬五味廣皮桔梗﹐數劑而愈。

吳淞一女﹐在閨時患左眼上胞內生疙瘩﹐日漸長大﹐下垂遮目﹐紅腫重墜﹐痛楚異常。專科者始以驅風治標﹐繼以養血治本﹐遷延歲月未獲稍減。余診其脈﹐左關弦彊搏指﹐右關艱澀。予曰﹕目廓應肝﹐內輪應脾﹐肝脾二髒性喜疏利﹐故憂思傷脾則气結而血瘀﹐恚怒傷肝則气郁而熱生。由是火炎血沸﹐上騰空竅﹐目廓積閉﹐火旺赤腫也﹐治宜疏中宮之滯﹐瀉東方之實﹐則郁開火降﹐瘀化腫消耳﹐用龍膽瀉肝湯數帖﹐疙瘩漸消﹐復以六味丸料加龍膽艸白蒺藜決明子牡蠣﹐與滋陰之中兼以淸火之品﹐逾日而平復。

周文伯﹐鄕居課農﹐偶發寒熱﹐解表一劑﹐轉覺神思恍惚﹐日增倦怠﹐目呆如愚﹐語言錯亂﹐晝夜呻吟﹐六脈微弱﹐不堪重按。余曰﹕是癥之因﹐必有大驚﹐損傷神气﹐故現神鬼飛越之象。蓋神藏於心﹐心主鎭靜﹔魂藏於肝﹐肝主驚駭。故驚則气亂﹐心失鎭靜之常﹐神气孤浮﹐邪入神明之窟。由是魂無安宅﹐飄蕩於外。若能安神益气固守飛揚之眞﹐自然魂隨神攝可復淸明之職。丹書所謂神是性兮气是命﹐神不外馳气自定者也。遂服歸脾湯數帖靈動如初。自述病槪緣溪頭失足﹐從髙墜下﹐遂覺神气越出﹐精采不定﹐作見遊魂﹐須眉狀貌﹐酷肖已身﹐約長尺許﹐或從空行走﹐或相依同寢﹐所謂魂離吾體斷不誣矣。自後稍有震怒驚呆復作﹐屢用前方獲效。後遷於城﹐道逢形人﹐因而受驚﹐至晚忽大呼殺人﹐舉家駭異﹐議用前藥。值余適至﹐復診其脈弦彊搏指較前大異﹐此正虛祟乘之病﹐非從前神脫魂離者比也。治當淸痰降火﹐祟是不作。若用參耆膠固邪气﹐將成痼疾矣。乃以溫膽湯加蘇子黃芩山梔瓜蔞﹐服卽熟睡﹐醒來諸病如失﹐但覺倦怠。乃淡粥調養數日後﹐仍服歸脾湯而全愈﹐則知鬼豈眞鬼耶。

萎江金公采謀﹐秋患痢晝夜百餘次﹐赤膿腥穢﹐嘔惡不食﹐口渴發熱﹐向用滯下法竟難奏效。忽冷汗不止﹐四肢如冰﹐气促神昏﹐延余往治。外證𨿽逆﹐六脈尙存﹐乃煎附子理中湯。服二劑﹐四肢漸溫﹐自汗漸收。又服數帖﹐精神充旺﹐痢下頓除。若抱痢之赤白﹐口渴身熱﹐再投涼藥﹐气將脫矣。故曰瀉虛朴實﹐神失其室﹐此之謂也。

淮右章公克﹐壬寅春客遊海邑﹐患溫病發熱﹐邪气再傳﹐壯熱神昏﹐濈濈自汗﹐眼紅面赤﹐口渴舌黑﹐胸膈滿悶﹐勢甚危殆。醫者泛用淸熱輕劑以冀幸免﹐余曰﹕春溫之溫邪﹐伏藏於冬﹐觸發於春﹐隨天气化﹐寒郁爲熱﹐此時令之熱也。脈來洪大﹐舌黑口於﹐灼熱汗流﹐神思昏噴﹐此脈癥之熱也。當速煎甘寒大劑淸徹裏邪﹐庶不使胃熱腐化。若徒任芩連諸藥﹐恐一杯之水難救車薪之火﹐熱必自焚矣。立方用石膏五錢﹐麥冬二錢﹐知母花粉各一錢五分﹐山梔一錢﹐甘艸五分﹐加竹葉粳米燈心爲引﹐二劑而神爽熱除。

大名司理陳玉山﹐素患胸膈脹悶﹐四肢頑麻﹐六脈堅勁﹐似芤類革﹐咸屬沖和虛損淸陽散耗之癥﹐用六君子湯加益智肉桂以培脾﹐並進金匱腎气丸一料﹐已獲稍安。至丙午春偶遭奇訟﹐恚怒不舒﹐胸膈否塞﹐右脇脹痛﹐下便瘀血﹐上增嘔惡﹐粒米不進者二十餘日﹐六脈頓退﹐重按豁然。予曰﹕脈爲神機﹐神爲气立﹐全賴胃气充沛者也。今脈息無神則知鬱結傷脾﹐脾病傳胃﹐俾磅礡浩大之气停畱郁滯於中﹐所以胃脘否滿者﹐脾土中州也。右脇脹痛者坤出西南也。況木𨿽條達依土爲生﹐土旣磽薄木無生長﹐此物理中之常耳。故鬱怒太過﹐不但重損脾陰﹐而肝亦自病﹐所以不能藏血而血瘀﹐血去而陰傷﹐陰傷則陽無以自主﹐將有飛越之虞也。速宜培養元神﹐不使渙散﹐乃可萬全。遂用附子理中湯數帖﹐食能漸進﹐後用六君子湯兼八味丸而安。

文學包曰﹕余因食蟹腹痛﹐發則厥逆﹔逾月不已﹐延余商洽。述前服平胃二陳﹐繼服姜桂理中﹐不但無效反增脹痛。余曰﹕痛非一端﹐治亦各異。感寒者綿綿無間﹐因熱者作止不常﹐二者判若霄壤。尊恙痛勢有時﹐脈帶沈數﹐其爲火郁無疑。𨿽因食蟹﹐然寒久成熱﹐火郁於中﹐熱郁似寒﹐厥冷於外。此始末傳變之道﹐明訓可考。柰何執泥虛寒﹐漫投剛劑﹐是以火濟火﹐求愈豈不難哉。以四逆散加酒炒黃連一劑而愈。

《舊徳堂醫案》終

