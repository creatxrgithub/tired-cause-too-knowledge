

活法機要元丹溪朱震亨著

目錄

泄痢證。

癘風證。

破傷風證。

頭風證。

雷頭風證。

胎產證。

帶下證。

大頭風證。

瘧證。

熱證。

眼證。

消渴證。

瘡瘍證。

瘰癧證。

欬嗽證。

虛損證。

吐證。

心痛證。

疝气。

泄痢證。

臟腑泄痢其證多種﹐大抵從風濕熱也﹐是知寒少熱多﹐故曰暴泄﹐非陰久泄﹐非陽溲而便膿血﹐知气行而血止也﹐宜大黃湯下之﹐是爲重劑。黃芩芍藥是爲輕劑﹐治法宜補宜泄﹐宜止宜和﹐和則芍藥湯﹐止則訶子湯﹐有暴下無聲﹐身冷自汗﹐小便淸利﹐大便不禁﹐气難喘息﹐脈微嘔吐﹐急以重藥溫之﹐漿水散是也。後重則宜下﹐腹痛則宜和﹐身重者除濕﹐脈弦者去風﹐膿血稠粘以重藥竭之﹐身冷自汗以毒藥溫之﹐風邪內縮宜汗之﹐鶩溏爲痢當溫之﹐在表者發之﹐在裏者下之﹐在上者湧之﹐在下者竭之﹐身表熱者內疏之﹐小便澀者分利之﹐盛者和之﹐去者送之﹐過者止之﹐除濕則白朮茯苓﹐安脾則芍藥桂﹐破血則黃連當歸﹐宣通其气則檳榔木香﹐如泄痢而嘔﹐上焦則生薑橘皮﹐中焦則芍藥當歸桂茯苓﹐下焦則治以輕熱﹐甚以重熱藥﹐若四肢懶倦小便少或不利﹐大便走沈困﹐飲食減﹐宜調胃去濕﹐白朮茯苓芍藥三味﹐水煎服﹐如發熱惡寒腹不痛加黃芩爲主﹐如未見膿而惡寒﹐乃太陰欲傳少陰也﹐加黃連爲主﹐桂枝佐之﹐如腹痛甚者﹐加當歸倍芍藥﹐如見血加黃連爲主﹐桂當歸佐之﹐如煩燥或先便白膿後血﹐或發熱或惡寒﹐非黃連不能止上部血也﹐如惡寒脈沈﹐或曰腰痛﹐或血臍下痛﹐非黃芩不能止﹐此中部血也﹐如惡寒脈沈﹐先血後便﹐非地楡不能止﹐下部血也﹐惟脈浮大者不可下。

黃芩芍藥湯﹝方在寶鑑泄痢條下﹞。

大黃湯。

治泄痢久不愈﹐膿血稠粘﹐裏急後重﹐日夜無度﹐久不愈者。

大黃﹝一兩﹞。

右剉細﹐好酒二大盞﹐同浸半日許﹐煎至一盞半﹐去大黃不用﹐將酒二服﹐頓服之﹐如未止再服﹐以利爲度﹐復服芍藥湯和之﹐痢止再服黃芩芍藥湯和之﹐以徹其毒也。

芍藥湯﹝方在寶鑑內﹐痢疾條下﹞。

白朮黃耆湯﹐服前藥痢疾𨿽除﹐更宜此和之。

白朮﹝一兩﹞﹐黃耆﹝七錢﹞﹐甘艸﹝三錢﹞﹐一方無黃耆用黃芩﹝半兩﹞。

右咀﹐均作三服﹐水煎服淸。

防風芍藥湯。

治泄痢飧泄﹐身熱脈弦﹐腹痛而渴﹐及頭痛微汗。

防風﹐芍藥﹐黃芩﹝各一兩﹞。

右咀﹐每服半兩或一兩﹐水煎。

白朮芍藥湯。

治太陰脾經受濕﹐水泄注下﹐體重微滿﹐因弱無力﹐不欲飲食﹐暴泄無數﹐水谷不化﹐宜此和之。

白朮﹐芍藥﹝各一兩﹞﹐甘艸﹝半兩﹞。

右剉﹐每服一兩水煎。

蒼朮芍藥湯。

治痢疾痛甚者。

蒼朮﹝二兩﹞﹐芍藥﹝一兩﹞﹐黃芩﹐肉桂﹝各半兩﹞。

右剉﹐每服一兩﹐水煎。

訶子散。

如腹痛漸已﹐泄下微少﹐宜止之。

訶子皮﹝一兩生熟各半﹞﹐木香﹝半兩﹞﹐黃連﹐炙甘艸﹝各三錢﹞。

右爲細末﹐每服二錢﹐以白朮藥湯調下﹐如止之不已﹐宜歸而送之也。訶子散內加厚朴一兩﹐竭其邪气也。

漿水散。

治暴泄如水﹐周身汗出﹐身上盡冷﹐脈微而弱﹐气少不能語﹐甚者加吐﹐此謂急病。

半夏﹝二兩湯洗﹞﹐附子﹝炮﹞﹐幹生薑﹐炙甘艸﹐肉桂﹝各半兩﹞﹐良姜﹝二錢半﹞。

右爲細末﹐每服三五錢﹐漿水二盞煎至半﹐和滓熱服。

黃連湯。

治大便後下血﹐腹中不痛者。謂之濕毒下血。

黃連﹐當歸﹝各半兩﹞﹐炙甘艸﹝二錢半﹞。

右咀﹐每服五錢﹐水煎。

芍藥黃連湯。

治大便後下血﹐腹中痛者﹐謂之熱毒下血。

芍藥﹐黃連﹐當歸﹝各半兩﹞﹐大黃﹝一錢﹞﹐淡味桂﹝五分﹞﹐炙甘艸﹝二錢﹞。

右咀﹐每服五錢﹐水煎﹐如痛甚者調木香檳榔末一錢服之。

導气湯﹐治下痢膿血﹐裏急後重﹐日夜無度。

芍藥﹝一兩﹞﹐當歸﹝半兩﹞﹐大黃﹝二錢半﹞﹐黃連﹝一錢﹞﹐黃芩﹝二錢半﹞﹐木香﹐檳榔﹝各一錢﹞。

右爲末﹐每服半兩﹐水煎。

加減平胃散﹝方在寶鑑內泄痢條下﹞。

地楡芍藥湯。

治泄痢膿血﹐乃至脫肛。

蒼朮﹝八兩﹞﹐地楡﹝二兩﹞﹐捲柏﹝三兩﹞﹐芍藥﹝三兩﹞。

右咀﹐每服一兩﹐水煎﹐病退止。

五泄之病﹐胃小腸大瘕三證﹐皆以淸涼飲子主之﹐其泄自止﹐厥陰證加甘艸以緩之﹐少陰證裏急後重﹐故加大黃。又有太陰陽明二證﹐當進退大承气湯主之﹐太陰證不能食也﹐當先補而後泄之﹐乃進藥法也﹐先煎厚朴半兩制﹐水煎二三服後﹐未已﹐未有宿食不消﹐又加枳實二錢同煎二三服﹐泄又未已﹐如稍進食﹐尙有熱毒﹐又加大黃三錢﹐推過﹐泄止住藥﹐如泄未止爲腸胃有塵垢滑粘﹐加芒硝半合﹐宿垢去盡則愈也﹐陽明證能食是也﹐當先泄而後補﹐謂退藥法也﹐先用大承气湯五錢﹐水煎服﹐如利過泄未止﹐去芒硝﹐後稍熱退減大黃半再煎兩服﹐如熱气𨿽已﹐其人必腹滿﹐又減去大黃﹐與枳實厚朴湯又煎三兩服﹐如腹滿退﹐泄亦自愈﹐後服厚朴湯﹐數服則已。

癘風證。

癘風者﹐榮气熱附其气不淸﹐鼻柱壞而色敗﹐皮膚瘍潰﹐風寒客於脈而不去﹐故名癘風﹐又曰脈風﹐俗曰癩。治法刺肌肉百日﹐汗出百日﹐凡二百日﹐須眉生而止﹐先樺皮散從少至多服五七日﹐灸承漿穴七壯﹐灸瘡愈﹐再灸再愈﹐三灸之後服二聖散﹐泄熱祛血之風邪﹐戒房室三年病愈。

樺皮散。

治肺臟風毒﹐徧身瘡疥﹐及癮疹瘙癢成瘡﹐面上風刺粉刺。

樺皮﹝四兩燒灰﹞﹐荊芥穗﹝二兩﹞﹐杏仁﹝二兩去皮尖﹐用水一碗於銀器內﹐煮去水一半已來放﹐令幹用﹞﹐炙甘艸﹝半兩﹞﹐枳殼﹝四兩去穰用﹐炭火燒欲灰﹐於濕紙上令幹﹞。

右件除杏仁外﹐余藥爲末﹐將杏仁另研﹐與諸藥和勻﹐磁合內放之﹐每服三錢﹐食後溫水調下。

二聖散。

治大風癘疾﹐將皂角刺一二斤﹐燒灰研細﹐煎大黃半兩﹐調下二錢﹐早服樺皮散﹐中煎升麻湯﹐下瀉靑丸﹐晚服二聖散﹐此數等之藥皆爲緩泄血中之風熱也。

七聖丸﹐七宣丸﹐皆治風壅邪熱﹐潤利大腸﹐中風風癇﹐癘風﹐大便祕澀﹐皆可服之。

破傷風證。

夫風者﹐百病之始也﹐淸淨則腠理閉拒﹐𨿽有九之苛毒﹐弗能爲害﹐故破傷風者﹐通於表裏﹐分別陰陽﹐同傷寒證治人﹐知有發表﹐不知有攻裏和解﹐此汗下和三法也﹐諸瘡不差﹐榮衛虛﹐肌肉不生﹐瘡眼不合者﹐風邪亦能外入於瘡﹐爲破傷風之候﹐諸瘡上灸﹐及瘡著白痂﹐瘡口閉塞﹐气難通泄﹐故陽熱易爲鬱結﹐熱甚則生風也﹐故表脈浮而無力﹐太陽也﹐在表宜汗。脈長而有力﹐陽明也﹐在裏宜下。脈浮而弦小者﹐少陽也﹐半在表半在裏﹐宜和解。若明此三法而治不中病者﹐未之有也。

羌活防風湯。

治破傷風﹐邪初傳在表。

羌活﹐防風﹐川芎﹐槁本﹐當歸﹐芍藥﹐甘艸﹝各四兩﹞﹐地楡﹐細辛﹝各二兩﹞。

右咀﹐每服五錢﹐水煎﹐量緊慢﹐加減用之﹐熱則加大黃三兩﹐大便祕則加大黃一兩﹐緩緩令過熱甚﹐更加黃芩二兩。

白朮防風湯﹐若服前藥過有自汗者。

白朮﹐黃耆﹝各一兩﹞﹐防風﹝二兩﹞。

右咀﹐每服五七錢﹐水煎。

破傷風﹐藏府祕﹐小便赤﹐用熱也﹐百汗不休﹐故知無寒也﹐宜速下之﹐先用芎黃湯三二服﹐後用大芎黃湯下之。

芎黃湯。

川芎﹝一兩﹞﹐黃芩﹝六錢﹞﹐甘艸﹝二錢﹞。

右咀﹐水煎。

大芎黃湯。

川芎﹝半兩﹞﹐羌活﹐黃芩﹐大黃﹝各一兩﹞。

右咀﹐水煎。

羌活湯。

治半在表半在裏。

羌活﹐菊花﹐麻黃﹐川芎﹐白茯苓﹐防風﹐石膏﹐前胡﹐黃芩﹐蔓荊子﹐細辛﹐甘艸﹐枳殼﹝各一兩﹞﹐薄荷﹐白芷﹝各半兩﹞。

右咀﹐生薑同煎﹐日三服。

防風湯。

治破傷風﹐同傷寒表證﹐未傳入裏﹐宜急服此藥。

防風﹐羌活﹐獨活﹐川芎﹝各等分﹞。

右咀﹐水煎服﹐後宜調蜈蚣散﹐大效。

蜈蚣散。

蜈蚣﹝一對﹞﹐魚鰾﹝半兩﹞﹐左盤龍﹝半兩炒煙盡用﹞。

右爲細末﹐用防風湯調下﹐如前藥解表不已﹐覺直轉入裏﹐當服左龍丸﹐服之漸漸看大便硬軟﹐加巴荳霜。

左龍丸。

治直視在裏者。

左盤龍﹐白僵蠶﹝炒﹞﹐魚鰾﹝各半兩﹞﹐雄黃﹝一錢研﹞。

右同爲細末﹐燒飯爲丸﹐桐子大﹐每服十五丸﹐溫酒下﹐如裏證不已﹐當於左龍丸內一半末﹐加入巴荳霜半錢﹐燒飯爲丸﹐桐子大﹐同左龍丸一處﹐每服加一丸﹐漸加服至利爲度﹐若利後更服後藥﹐若搐痓不已﹐亦宜服後藥﹐羌活湯也。

羌活湯。

羌活﹐獨活﹐地楡﹐防風﹝各一兩﹞。

右咀﹐水煎﹐如有熱加黃芩﹐有涎加半夏﹐若病日久﹐气血漸虛﹐邪气入胃﹐全气養血爲度。

養血當歸地黃湯。

當歸﹐地黃﹐芍藥﹐川芎﹐槁本﹐防風﹐白芷﹝各一兩﹞﹐細辛﹝半兩﹞。

右爲麄末﹐水煎服。

頭風證。

肝經風盛﹐木自搖動﹐梳頭有雪皮﹐乃肺之證也﹐謂肺主皮毛﹐實則泄靑丸主之﹐虛則消風散主之。

雷頭風證。

夫雷頭風者﹐震卦主之﹐諸藥不效﹐爲與證不相對也。

升麻﹐蒼朮﹝各一兩﹞﹐荷葉﹝全一个﹞。

右爲細末﹐每服半兩﹐水煎﹐或燒荷葉一个研細﹐用前藥調服亦可。

胎產證。

婦人童幼﹐至天癸未行之間﹐皆屬少陰﹐天癸旣行﹐皆從厥陰論之﹐天癸已絕﹐乃屬太陰經也﹐治胎產之病從厥陰經﹐無犯胃气及上二焦﹐謂之三禁﹐不可汗﹐不可下﹐不可利小便﹐發汗者﹐同傷寒下早之證﹐利大便則脈數而已動於脾﹐利小便則內亡津液﹐胃中枯燥。制藥之法﹐能不犯三禁﹐則榮衛自和﹐而寒熱止矣。如發渴則白虎﹐气弱則黃耆﹐血刺痛而和以當歸﹐腹中疼而加之芍藥﹐大抵產病﹐天行從增損柴胡﹐雜證從增損四物﹐宜詳察脈證而用之。

產前寒熱﹐小柴胡湯中去半夏﹐謂之黃龍湯。

二黃散。

治婦人有孕﹐胎漏。

生地黃﹐熟地黃﹝各等分﹞。

右爲細末﹐煎白朮枳殼湯調下。

半夏湯。

治胎衣不下﹐或子死腹中﹐或子衝上而昏悶﹐或血暴下﹐及胎幹不能產者。

半夏曲﹝一兩半﹞﹐肉桂﹝七錢半﹞﹐桃仁﹝三十个微炒去皮尖﹞﹐大黃﹝半兩﹞。

右爲細末﹐先服四物湯三兩﹐次服半夏湯﹐生薑同煎。

增損柴胡湯。

治產後經水適斷﹐感於異證﹐手足抽搐﹐咬牙昏冒﹐系屬上焦。

柴胡﹝八錢﹞﹐黃芩﹝四錢半﹞﹐人參﹝三錢﹞﹐甘艸﹝炒﹞﹐石膏﹝各四錢﹞﹐知母﹝二錢﹞﹐黃耆﹝半兩﹞﹐半夏﹝三錢﹞。

右爲麄末﹐每服半兩﹐生薑棗同煎。

秦艽湯﹐前證已去﹐次服此以去其風邪。

秦艽﹝八錢﹞﹐芍藥﹝半兩﹞﹐柴胡﹝八錢﹞﹐防風﹐黃芩﹝各四錢半﹞﹐人參﹐半夏﹝各三錢﹞﹐炙甘艸﹝四錢﹞。

右爲麄末﹐水煎。

荊芥散﹐二三日後經水復行﹐前證俱退﹐宜此。

小柴胡湯一料﹐加荊芥穗五錢﹐枳殼﹝麩炒去穰半兩﹞。

右爲麄末﹐同小柴胡煎法。

防風湯﹐三二日後﹐宜正脾胃之气﹐兼除風邪。

蒼朮﹝四兩﹞﹐防風﹝三兩﹞﹐當歸﹝一兩﹞﹐羌活﹝一兩半﹞。

右爲麄末﹐水煎。

三分散。

治產後﹐日久虛勞﹐鍼灸小藥俱不效者。

川芎﹐熟地黃﹐當歸﹐芍藥﹐白朮﹐茯苓﹐黃耆﹝各一兩﹞﹐柴胡﹐人參﹝各一兩六錢﹞﹐黃芩﹐半夏﹐甘艸﹝各六錢﹞。

右爲麄末﹐水煎服淸。

血風湯。

治產諸風痿攣無力。

秦艽﹐羌活﹐防風﹐白芷﹐川芎﹐芍藥﹐當歸﹐地黃﹐白朮﹐茯苓﹝各等分﹞﹐加半夏﹐黃耆。

右爲細末﹐一半爲丸﹐煉蜜如桐子大﹐一半爲散﹐溫酒調下丸藥五七十丸。

治血運血結﹐或聚於胸中﹐或偏於少腹﹐或運於脇肋﹐四物湯四兩﹐倍當歸﹐川芎﹐鬼箭﹐紅花﹐玄胡﹐各一兩﹐同爲麄末﹐如四物煎服淸調

沒藥散服之。

蝱虫﹝去羽足一錢微炒﹞﹐水蛭﹝二錢炒﹞﹐麝香﹝少許﹞﹐沒藥﹝一錢﹞。

右爲細末﹐煎前藥調服﹐血下痛止﹐只服前藥。

加減四物湯。

治產後頭痛﹐血虛气弱﹐痰癖寒厥﹐皆令頭痛。

羌活﹐川芎﹐防風﹐香附子﹝炒各一兩﹞﹐細辛﹝一兩半﹞﹐炙甘艸﹐當歸﹝各半兩﹞﹐石膏﹝二兩半﹞﹐熟地黃﹝一兩﹞﹐香白芷﹝一兩半﹞﹐蒼朮﹝一兩六錢去皮﹞。

右爲麄末﹐每服一兩﹐水煎。如有汗者﹐是气弱頭痛也﹐前方中加芍藥三兩﹐桂一兩半﹐生薑煎。如頭痛痰癖者﹐加半夏三兩﹐茯苓一兩半﹐生薑煎。如熱厥頭痛﹐加白芷三兩﹐石膏三兩﹐知母一兩半。如寒厥頭痛﹐加天麻三兩﹐附子一兩半﹐生薑煎。

四物湯﹐治諸變證﹝方已載元戎方中﹞。

紅花散。

治婦人產後血昏﹐血崩﹐月事不調﹐遠年﹐幹血气﹐皆治之。

榦荷葉﹐牡丹皮﹐當歸﹐紅花﹐蒲黃﹝炒各等分﹞。

右爲細末﹐每服半兩﹐酒煎。

和滓溫服﹐如胎衣不下﹐別末楡白皮煎湯調下半兩﹐立效。

當歸散。

治婦人惡物不下。

當歸﹐芫花﹝炒﹞。

右爲細末﹐酒調下三錢。又一方﹐好墨醋淬末之﹐小便酒調下。

治胎衣不下﹐蛇退皮炒焦﹐細末酒調下﹐如胎衣在腹﹐另碾楡白皮末﹐同煎服立下。

生地黃散。

諸見血無寒﹐衄血下血﹐吐血溺血﹐皆屬於熱。

生地黃﹐熟地黃﹐枸杞子﹐地骨皮﹐天門冬﹐黃耆﹐芍藥﹐甘艸﹐黃芩﹝各等分﹞。

右爲麄末﹐每服一兩﹐水煎脈﹐微身涼﹐惡風﹐每一兩加桂半錢。

麥門冬飲子。

治衄血不止。

麥門冬﹐生地黃﹝各等分﹞。

右剉﹐每服一兩﹐水煎﹐又衄血﹐先朱砂蛤粉﹐次木香黃連﹐大便結下之大黃﹐芒硝﹐甘艸﹐生地黃。溏軟﹐梔子﹐黃芩﹐黃連﹐可選而用之。

帶下證。

赤者﹐熱入小腸。白者﹐熱入大腸。其本濕熱﹐冤結於脈不散﹐故爲赤白帶下也。冤﹐屈也﹐結也。屈滯而病熱不散﹐先以十棗湯下之﹐後服苦楝丸﹐大玄胡散調下之﹐熱去濕除病自愈也。月事不來﹐先服降心火之劑﹐後服局方中五補丸後﹐以衛生湯﹐治脾養血气可也。

苦楝丸。

治赤白帶下。

苦楝﹝碎酒浸﹞﹐茴香﹝炒﹞﹐當歸﹝各等分﹞。

右爲細末﹐酒糊丸﹐如桐子大﹐每服五十丸﹐空心酒下。

衛生湯。

白芍藥﹐當歸﹝各二兩﹞﹐黃耆﹝三兩﹞﹐甘艸﹝一兩﹞。

右爲麄末﹐水煎空心服﹐如虛者﹐加人參一兩。

大頭風證。

夫大頭風證者﹐是陽明邪熱太甚﹐資實少陽相火而爲之也﹐多在少陽或在陽明﹐或在太陽﹐視其腫勢在何部分﹐隨經取之﹐濕熱爲腫﹐木盛爲痛﹐此邪見於頭﹐多在耳前後先出﹐治之大不宜藥速﹐速則過其病所﹐謂上熱未除﹐中寒復生﹐必傷人命﹐此病是自外而之內者是血病﹐況頭部分受邪﹐見於無形迹之部﹐當先緩而後急﹐先緩者﹐謂邪气在上著﹐無形之部分旣著無形﹐無所不至﹐若用重劑速下過﹐其病難已﹐𨿽無緩藥﹐若急服之﹐或食前﹐或頓服﹐皆失緩體﹐則藥不能得除﹐病當徐徐浸漬無形之邪也﹐或藥性味形體據象﹐皆要不離緩體是也﹐且後急者﹐謂緩劑已瀉邪气﹐入於中﹐是到陰部染於有形質之所﹐若不速去﹐則損陰也﹐此終治﹐卻爲客邪﹐當急去之﹐是治客以急也﹐且治主當緩者﹐謂陽邪在上﹐陰邪在下﹐若急治之﹐不能解紛而益亂也﹐治客以急者﹐謂陽分受陰邪﹐陰分受陽邪﹐此客气急除去之也。

假令少陽陽明爲病﹐少陽爲邪﹐出於耳前後也﹐陽明爲邪者﹐首大腫也﹐先以黃芩黃連甘艸湯﹐通剉煎﹐少少不住服﹐或劑畢再用﹐煨黍粘子﹐新瓦上炒香﹐同大黃煎成﹐去滓﹐內芒硝﹐俱各等分﹐亦時時呷之﹐無令飲食﹐在前得微利﹐及邪气已只服前藥﹐如不已再同前次第服之﹐取大便利﹐邪气則止﹐如陽明渴者﹐加石膏﹐如少陽渴者﹐加瓜蔞根。陽明行經﹐升麻﹐芍藥﹐葛根﹐甘艸。太陽行經﹐羌活﹐防風之類。

黑白散﹐治大頭風如神﹝方在後家珍內﹞。

消毒丸﹝在寶鑑內附﹞。

瘧證。

夏傷於暑﹐秋必病瘧﹐蓋傷之淺者近﹐而暴傷之重者遠而疾。痎瘧者﹐久瘧也。是知夏傷於暑﹐濕熱閉藏而不能發泄於外。邪气內行﹐至秋而發爲瘧也。何經受之﹐隨其動而取之﹐有中三陽者﹐有中三陰者﹐經中邪气﹐其證各殊﹐同傷寒治之也。五藏皆有瘧﹐其治各異﹐在太陽經謂之風瘧﹐治多汗之。在陽明經謂之熱瘧﹐治多下之。在少陽經謂之風熱瘧﹐治多和之。在陰經則不分三經﹐總謂之濕瘧﹐當從太陰經論之。

桂枝羌活湯。

治瘧疾﹐處暑前發﹐頭痛項彊﹐脈浮﹐惡寒有汗。

桂枝﹐羌活﹐防風﹐甘艸﹝各半兩﹞。

右爲麄末﹐水煎。如吐者加半夏曲等分。

麻黃羌活湯﹐治瘧病﹐頭痛項彊﹐脈浮﹐惡風無汗者。

麻黃﹝去節﹞﹐羌活﹐防風﹐甘艸﹝各半兩﹞。

右爲麄末﹐水煎。如吐者加半夏曲等分。

麻黃桂枝湯。

治瘧如前證而夜發者。

麻黃﹝一兩去節﹞﹐炙甘艸﹝三錢﹞﹐黃芩﹝半兩﹞﹐桂枝﹝二錢﹞﹐桃仁﹝三十个去皮尖﹞。

右爲末﹐水煎桃仁﹐散血緩肝﹐夜發乃陰經有邪﹐此湯散血中風寒也。

桂枝黃芩湯。

治瘧﹐服藥寒熱轉甚者﹐知太陽陽明少陽三陽合病也﹐宜此和之。

甘艸﹐黃芩﹐人參﹝各四錢半﹞﹐半夏﹝四錢﹞﹐柴胡﹝一兩二錢﹞﹐石膏﹐知母﹝各半兩﹞﹐桂枝﹝二錢﹞。

右爲麄末﹐水煎。從卯至午時發者﹐宜大柴胡湯下之﹐從午至酉發者﹐知其邪气在內也﹐宜大承气湯下之﹐從酉至子時發者﹐或至寅時者﹐知其邪气在血也﹐宜桃仁承气湯下之﹐微利後﹐更以小柴胡湯制其邪气可也。

熱證。

有表而熱者﹐謂之表熱﹐無表而熱者﹐謂之裏熱﹐有暴發而爲熱者﹐乃久不宣通而致也﹐有服溫藥而爲熱者﹐有惡寒戰栗而熱者﹐蓋諸熱之屬心火之象也﹐治法﹐小熱之气﹐涼以和之﹐大熱之气﹐寒以取之﹐甚熱之气﹐則汗發之﹐發之不盡﹐則逆制之﹐制之不盡﹐求其屬以衰之。苦者以治五藏﹐五藏屬陰而居於內﹐辛者以治六府﹐六府屬陽而在於外﹐故內者下之﹐外者發之﹐又宜養血益陰﹐其熱自愈。

地黃丸﹝方在前發明內附﹞。

如煩渴發熱﹐虛煩蒸病﹐空心服地黃丸﹐食後服防風當歸飲子。

柴胡﹐人參﹐黃芩﹐甘艸﹝各一兩﹞﹐滑石﹝三兩﹞﹐大黃﹐當歸﹐芍藥﹐防風﹝各半兩﹞。

右爲麄末﹐生薑同煎﹐如痰實欬嗽加半夏。

金花丸。

治大便黃﹐米谷完出﹐驚悸﹐溺血﹐淋閉﹐欬血衄血﹐自汗頭痛﹐積熱肺痿。

黃連﹐黃柏﹐黃芩﹐山梔子仁﹝各一兩﹞。

右爲細末﹐滴水爲丸﹐桐子大﹐溫水下。如大便結實加大黃﹐自利不用大黃﹐如中外有熱者﹐作散剉服﹐名解毒湯。如腹滿嘔吐欲作利者﹐解毒湯內加半夏茯苓厚朴各三錢﹐生薑同煎。如白膿下痢後重者﹐加大黃三錢。

涼膈散﹝方在難知內附﹞﹐加減於後。

若咽嗌不利﹐腫痛並涎嗽者﹐加桔梗一兩﹐荊芥穗半兩﹐若欬而嘔者﹐加半夏半兩生薑煎。若鼻衄嘔血者﹐加當歸﹐芍藥﹐生地黃各半兩﹐若淋閟者﹐加滑石四兩﹐茯苓一兩。

當歸承气湯。

治熱攻於上﹐不利於下﹐陽狂奔走﹐罵詈不避親疏。

大黃﹐當歸﹝各一兩﹞﹐甘艸﹝半兩﹞﹐芒硝﹝九錢﹞。

右咀﹐生薑棗同煎。

大黃膏。

治熱入血室﹐發狂不認人者。

牛黃﹝二錢半﹞﹐朱砂﹐郁金﹐丹皮﹝各三錢﹞﹐腦子﹐甘艸﹝各一錢﹞。

右爲細末﹐煉蜜爲丸﹐如皂子大﹐新水化下。

治表惡熱寒而渴﹐陽明證﹐白虎湯也。若膚如火燎而熱﹐以手取之不甚熱﹐爲肺熱也﹐目晴赤﹐煩燥或引飲﹐獨黃芩一味主之﹐若兩脇肌熱﹐脈浮弦者﹐柴胡飲子主之。若脇肋熱﹐或一身盡熱者﹐或日晡肌熱者﹐皆爲血熱也﹐四順飲子主之。若夜發熱﹐主行陰﹐乃血熱也﹐四順飲子﹐桃仁承气﹐選而用之。若晝則明了﹐夜則譫語﹐四順飲子。證若發熱﹐𨿽無脇熱﹐亦爲柴胡證。晝則行陽二十五度﹐气藥也。大抵宜柴胡飲子﹐夜則行陰二十五度﹐血藥也﹐大抵宜四順飲子。

眼證。

眼之爲病﹐在府則爲表﹐當除風散熱﹐在藏則爲裏﹐宜養血安神﹐暴發者爲表而易治﹐久病者在裏而難愈﹐除風散熱者﹐瀉靑丸主之。養血安神者﹐定志丸。婦人則熟漧地黃丸主之。

治眼暴赤暴腫﹐散熱飲子。

防風﹐羌活﹐黃芩﹐黃連﹝各一兩﹞。

右咀﹐水煎﹐食後溫服﹐如大便祕澀﹐加大黃一兩﹐如痛甚者﹐加當歸地黃各一兩﹐如煩燥不得眠睡﹐加梔子一兩。

地黃湯。

治眼久病昏澀﹐因發而久不愈者。

防風﹐羌活﹐黃芩﹐黃連﹐地黃﹐當歸﹐人參﹐茯苓﹝各等分﹞。

右爲麄末﹐水煎。

四物龍膽湯﹐治目暴發﹝方在元戎四物湯條下附﹞。

點眼藥則有蟾光膏﹝方在後冊雜方內附﹞。

洗眼藥則有夜光膏﹝方在寶鑑內附﹞。藥﹝在後雜方內附﹞。

消渴證。

消渴之疾﹐三焦受病也。有上消﹐有消中﹐有消腎。上消者﹐肺也。多飲水而少食﹐大便如常﹐小便淸利﹐知其燥在上焦也﹐治宜流濕以潤其燥。

消中者﹐胃也﹐渴而飲食多﹐小便赤黃﹐熱能消穀﹐知其熱在中焦也。宜下之。

消腎者﹐初發爲膏淋﹐謂淋下如膏油之狀﹐至病成而面色黧黑﹐形瘦而耳焦﹐小便濁而有脂液﹐治法宜養血以肅淸﹐分其淸濁而自愈也。

黃連膏。

黃連末一觔﹐生地黃﹐自然汁﹐白連花藕汁﹐牛乳汁﹐各一觔。

右將汁熬成膏﹐子劑黃連末爲丸﹐桐子大﹐每服三十丸﹐少呷﹐溫水送下﹐日進十服﹐渴病立止。

八味丸﹐治消腎﹝方在發明內附﹞。

腫脹證。

五臟六腑皆有脹﹐經云﹕平治權衡﹐去菀陳剉﹐開鬼門﹐潔淨府﹐平治權衡者﹐察脈之浮沈也。去菀陳剉者﹐疏滌腸胃也。開鬼門者﹐發汗也。潔淨府者﹐利小便也。蠱脹之病﹐治以雞屎醴﹐酒調服。水脹之病﹐當開鬼門﹐決潔淨府也。

治水腫螻蛄﹐去頭尾﹐與葡萄心同研。露七日﹐曝榦爲末﹐淡酒調下﹐暑月用佳。

又方﹐棗一﹐鍋內入水上有四指深﹐用大戟並根苗﹐蓋之徧盆合之煮熟爲度﹐去大戟﹐不用旋旋﹐喫無時﹐盡棗決愈﹐神效。

瘡瘍證。

瘡瘍者﹐火之屬﹐須分內外以治其本﹐若其脈沈實﹐當先疏其內以絕其源也﹐其脈浮大﹐當先托裏。恐邪气入內也﹐有內外之中者﹐邪气至盛﹐遏絕經絡﹐故發癰腫﹐此因失托裏﹐及失疏通﹐又失和榮衛也﹐治瘡之大要﹐須明托裏疏通﹐行榮衛之三法﹐內之外者﹐其脈沈實﹐發熱煩燥﹐外無焮赤﹐痛深於內﹐其邪气深矣。故先疏通臟腑﹐以絕其源﹐外之內者﹐其脈浮數﹐焮腫在外﹐形證外顯﹐恐邪气極而內行﹐故先托裏也。內外之中者﹐外無焮惡之气﹐內亦臟腑宣通﹐知其在經﹐當和榮衛也。用此三法之後﹐𨿽未差﹐必無變證﹐亦可使邪气峻減而易痊愈。

內疏黃連湯。

治嘔啘心逆﹐發熱而煩﹐脈沈而實﹐腫硬木悶而皮肉不變﹐色根系深﹐大病遠在內﹐臟腑祕澀當急疏利之。

黃連﹐山梔子﹐芍藥﹐當歸﹐檳榔﹐木香﹐薄荷﹐連翹﹐黃芩﹐桔梗﹐甘艸﹝各一兩﹞。

右爲末﹐水煎先喫一二服﹐次後加大黃一錢﹐再服加二錢﹐以利爲度﹐如有熱證﹐止服黃連湯﹐大便祕澀則加大黃﹐如覺無熱證﹐及後藥復煎散﹐時時服之﹐如無熱證及大便不祕澀﹐止服﹐復煎散﹐稍有熱證卻服黃連湯﹐祕則加大黃﹐如此內外皆通﹐榮衛和調﹐則經絡自不遏絕矣。

內托復煎散。

治腫焮於外﹐根盤不深﹐形證在表﹐其脈多浮﹐痛在皮肉﹐邪气盛而必侵於內﹐須急內托以救其裏也。

地骨皮﹐黃耆﹐防風﹐芍藥﹐黃芩﹐白朮﹐茯苓﹐人參﹐甘艸﹐當歸﹐防己﹝各一兩﹞﹐柳桂﹝淡味加半兩﹞。

右咀﹐先煎蒼朮一觔﹐用水五升煎至三升﹐去蒼朮滓﹐入前藥十二味﹐再煎至三四盞﹐絞取淸汁作三四服﹐終日服之﹐又煎蒼朮滓爲湯﹐去滓再依前煎十二味藥滓服之﹐此除濕散郁熱﹐使胃气和平﹐如或未已﹐再作半料服之﹐若大便祕及煩熱﹐少服黃連湯﹐如微利煩熱已退卻﹐服復煎散半料﹐如此使榮衛俱行﹐邪气不能自侵也。

當歸黃耆湯。

治瘡瘍﹐臟腑已行﹐如痛不可忍者。

當歸﹐黃耆﹐地黃﹐川芎﹐地骨皮﹐芍藥﹝各等分﹞。

右咀﹐水煎。如發熱加黃芩﹐如煩躁不能睡臥者加梔子﹐如嘔則是濕气侵胃倍加白朮。

內消升麻湯。

治血气壯實﹐若患癰疽﹐大小便不通。

升麻﹐大黃﹝各二兩﹞﹐黃芩﹝一兩半﹞﹐枳實﹝麩炒﹞﹐當歸﹐芍藥﹝各一兩半﹞﹐炙甘艸﹝一兩﹞。

右咀﹐水煎食前服。

復元通气散。

治諸气澀耳聾﹐腹癰便癰﹐瘡疽無頭﹐止痛消腫。

靑皮﹐陳皮﹝各四兩﹞﹐甘艸﹝三兩生熟各半﹞﹐川山甲﹝炮﹞﹐栝蔞根﹝各二兩﹞﹐加金銀花﹐連翹﹝各一兩﹞。

右爲細末﹐熱酒調下。

五香湯。

治毒气入腹托裏﹐若有異證於內加減。

丁香﹐木香﹐沈香﹐乳香﹐麝香﹝三錢﹞。

右爲細末﹐水煎空心服﹐嘔者去麝加藿香一兩﹐渴者加人參一兩。

赤芍藥散。

治一切疔瘡癰疽﹐初覺增寒疼痛。

金銀花﹐赤芍藥﹝各半兩﹞﹐大黃﹝七錢半﹞﹐瓜蔞﹝大者一枚﹞﹐當歸﹐甘艸﹐枳實﹝各三錢﹞。

右爲麄末﹐水酒各半煎。

桃紅散。

斂瘡生肌﹐定血辟風邪。

滑石﹝四兩﹞﹐乳香﹐輕粉﹝各二錢﹞﹐小荳粉﹝一錢﹞﹐寒水石﹝三兩燒﹞﹐一方攺小荳粉爲定粉一兩。

右爲極細末﹐幹貼。

冰霜散。

治火燒皮爛大痛。

寒水石﹝生﹞﹐牡蠣﹝燒﹞﹐朴硝﹐靑黛﹝各一兩﹞﹐輕粉﹝一錢﹞。

右爲細末﹐新水或油調塗立止。

乳香散。

治杖瘡神效。

乳香﹐沒藥﹝各三錢﹞﹐自然銅﹝半兩﹐火燒醋醮十徧﹞﹐茴香﹝四錢﹞﹐當歸﹝半兩﹞。

右爲細末﹐每服半兩﹐溫酒調下。

五黃散。

治杖瘡定痛。

黃丹﹐黃連﹐黃芩﹐黃柏﹐大黃﹐乳香﹝各等分﹞。

右爲細末﹐新水調成膏﹐用緋絹帛上攤貼。

花蘂石散。

治一切金瘡貓狗咬傷﹐婦人敗血﹐惡血奔心﹐血運胎死﹐胎衣不下至死者﹐以童便調下一錢﹐取下惡物﹐神效。

硫黃﹝明淨者四兩﹞﹐花蘂石﹝一觔﹞。

右二味拌勻﹐用紙筋和膠泥固濟﹐瓦罐子一个﹐入藥內蜜泥封口﹐焙漧安在四方磚上﹐摶上書八卦五行字﹐用炭一秤﹐圍燒自巳午時﹐從下生火﹐直至經宿﹐火盡又經宿﹐罐冷取研極細﹐磁盒內盛用。

截疳散。

治年深疳瘻瘡。

黃連﹝半兩﹞﹐白斂﹐白芨﹐黃丹﹝各一兩﹞﹐輕粉﹝一錢﹞﹐龍腦﹐麝香﹝各五分另研﹞﹐蜜陀僧﹝一兩﹞。

右爲細末和勻幹糝﹐或紝上以膏貼之。

生肌散。

寒水石﹝剉﹞﹐滑石﹝各一兩﹞﹐烏魚骨﹐龍骨﹐定粉﹐蜜佗僧﹐白礬灰﹐幹胭脂﹝各半兩﹞。

右爲極細末﹐幹糝用之。

平肌散。

治諸瘡久不斂。

蜜佗僧﹐花蕊石﹝二物同煆赤﹞﹐白龍骨﹝各一兩﹞﹐乳香﹝另研﹞﹐輕粉﹝各一錢﹞﹐黃丹﹐黃連﹝各一錢半﹞。

右爲極細末﹐和勻幹摻。

碧霞挺子。

治惡瘡透了﹐不覺疼痛者。

銅綠﹝一兩﹞﹐碙砂﹝二錢﹞﹐蟾酥﹝一錢﹞。

右爲細末﹐燒飯和作麥檏挻子﹐每用刺不覺痛者﹐須刺血出﹐方紝藥在內﹐以膏貼之。

用藥加減。

如發背疔腫膿潰前後﹐虛而頭痛﹐於托裏藥內加五味子﹐恍惚不寧﹐加人參茯神﹐虛而發熱者﹐加地黃栝蔞根﹐潮熱者﹐加柴胡地骨皮﹐渴不止者﹐加知母赤小荳﹐虛煩者﹐加枸杞天門冬﹐自利者﹐加厚朴﹐膿多者﹐加當歸川芎﹐痛甚者﹐加芍藥乳香﹐肌肉遲生者﹐加白斂官桂﹐有風邪者﹐加獨活防風﹐心驚悸者﹐加丹砂﹐口自瞤動者﹐加羌活細辛﹐嘔逆者﹐加丁香藿香葉﹐痰多者﹐加半夏陳皮。

回瘡金銀花散。

治瘡瘍痛甚﹐則色變紫黑者。

金銀花﹝連枝葉剉二兩﹞﹐黃耆﹝四兩﹞﹐甘艸﹝一兩﹞。

右咀﹐用酒一升﹐同入壺瓶內閉口﹐重湯內煮三兩時辰﹐取出去滓頓服之。

雄黃散。

治瘡有惡肉不能去者。

雄黃﹝一錢研﹞﹐巴豆﹝不去皮研一个去皮五分﹞。

右二味﹐再同研如泥﹐入乳香沒藥各少許﹐再研勻細﹐少上﹐惡肉自去矣。

瘰癧證。

夫瘰癧者﹐結核是也﹐或在耳後﹐或在耳前﹐或在耳下﹐連及頤頷﹐或在頸下連缺盆﹐皆謂之瘰癧﹐或在胸及胸之側﹐或在兩脇﹐皆謂之馬刀﹐手足少陽主之。

治結核前後耳有之﹐或耳下頷下有之﹐皆瘰癧也。桑椹二斗﹐極熟黑色者﹐以布裂取自然汁﹐不犯銅鐵﹐以文武火慢熬﹐作薄膏子﹐每日白沸湯點一匙﹐食後﹐日三服。

連翹湯。

治馬刀。

連翹﹐瞿麥花﹝各一斤﹞﹐大黃﹝三兩﹞﹐甘艸﹝二兩﹞。

右咀﹐水煎服﹐後十餘日﹐可於臨泣穴灸二七壯﹐服五六十日方效﹐在他經者。

又一方服大黃木通五兩﹐知母﹝一作貝母﹞五兩﹐雄黃七分﹐檳榔半兩﹐減甘艸不用﹐同前藥爲細末﹐熟水調下三五錢服之。

瞿麥飲子。

連翹﹝一斤﹞﹐瞿麥穗﹝半斤﹞。

右爲麄末﹐水煎﹐臨臥服此藥﹐經效多不能速驗﹐宜待歲月之久除也。

欬嗽證。

欬﹐謂無痰而有聲﹐肺气傷而不淸也﹐嗽﹐謂無聲而有痰﹐脾濕動而爲痰也﹐欬嗽是有痰而有聲﹐蓋因傷於肺气而欬﹐動於脾濕﹐因欬而爲嗽也﹐治欬嗽者﹐治痰爲先﹐治痰者﹐下气爲上﹐是以南星半夏勝其痰而能食者﹐大承气湯微下之﹐痰而不能食者﹐厚朴湯治之﹐夏月嗽而發熱者﹐謂之熱痰嗽﹐小柴胡湯四兩﹐加石膏一兩﹐知母半兩用之﹐冬月嗽而寒熱者﹐謂之寒嗽﹐小靑龍加杏仁服之﹐蜜煎生薑湯﹐蜜煎橘皮湯﹐燒生薑胡桃﹐皆治無痰而嗽者﹐此乃大例﹐更當隨時隨證加減之。

利膈丸﹝方在寶鑑內附﹞。

款气丸。

治久嗽痰喘﹐肺气浮腫。

郁李仁﹐靑皮﹝去白﹞﹐陳皮﹝去白﹞﹐檳榔﹐木香﹐杏仁﹝去皮尖﹞﹐馬兜苓﹝炒﹞﹐人參﹐廣茂﹐當歸﹐澤瀉﹐茯苓﹐苦葶藶﹝炒各二錢﹞﹐防己﹝半兩﹞﹐牽牛﹝取頭末一兩半﹞。

右爲細末﹐生薑汁麵糊爲丸﹐桐子大﹐生薑湯下。

治欬嗽諸方﹐在家珍內並寶鑑內者﹐更宜選而用之。

虛損證。

虛損之疾﹐寒熱因虛而感也﹐感寒則損陽﹐陽虛則陰盛﹐故損則自上而下﹐治之宜以辛甘淡﹐過於胃則不可治也。感熱則損陰﹐陰虛則陽盛﹐故損則自下而上﹐治之宜以苦酸鹹﹐過於脾則不可治也﹐自上而損者﹐一損損於肺﹐故皮聚而毛落﹐二損損於心﹐故血脈虛弱﹐不能榮於臟腑﹐婦人則月水不通﹐三損損於胃﹐故飲食不爲肌膚也﹐自下而損者﹐一損損於腎﹐故骨痿不能起於牀﹐二損損於肝﹐故筋緩不能自收持﹐三損損於脾﹐故飲食不能消克也﹐故心肺損則色獘﹐肝腎損則形痿﹐脾胃損則谷不化也。

治肺損皮聚而毛落﹐宜益气四君子湯﹝方在前難內知內附﹞。

治心肺虛損﹐皮聚而失落﹐血脈虛損﹐婦人月水愆期﹐宜益气和血﹐八物湯﹝方在前元戎內附﹞。

治心肺損及胃﹐損飲食不爲肌膚﹐宜益气和血﹐調飲食﹐十全散﹝方在前元戎內附﹞。

治腎肝損﹐骨痿不能起於牀﹐宜益精。筋緩不能自收持﹐宜緩中。

牛膝丸。

牛膝﹝酒浸﹞﹐萆蘚﹐杜仲﹝剉炒﹞﹐蓯蓉﹝酒浸﹞﹐菟絲子﹐防風﹐葫蘆巴﹝炒﹞﹐肉桂﹝減半﹞﹐破故紙﹐沙苑白蒺藜。

右等分爲細末﹐酒煮豬腰子爲丸﹐每服五七十丸﹐空心溫酒下﹐如腰痛不起者﹐服之甚效。

治陽盛陰虛﹐肝腎不足﹐房室虛損﹐形瘦無力﹐面多靑黃而無常色﹐宜榮血養腎。

地黃丸。

蒼朮﹝一斤泔浸﹞﹐熟地黃﹝一斤﹞﹐漧薑﹝春七錢夏半兩秋七錢冬一兩﹞。

右爲細末﹐蒸棗肉爲丸﹐桐子大﹐每服五七十丸至百丸﹐諸飲下﹐若加五味子爲腎气丸﹐述類形象﹐神品藥也﹐如陽盛陰虛﹐心肺不足﹐及男子婦人面無血色﹐食少嗜臥﹐肢體困倦﹐宜八味丸﹝方在元戎內附﹞﹐如形體瘦弱﹐無力多困﹐未知陰陽先損﹐夏月宜地黃丸﹐春秋宜腎气丸﹐冬月宜八味丸。

治病久虛弱﹐厭厭不能食﹐和中丸﹝前在前脾胃論中﹞。

吐證。

吐證有三﹐气積寒也﹐皆從三焦論之﹐上焦在胃口﹐上通於天气﹐主內而不出﹐中焦在中脘﹐上通天气﹐下通地气﹐主腐熟水谷﹐下焦在臍下﹐通於地气﹐主出而不納﹐是故上焦吐者﹐皆從於气﹐气者天之陽也﹐其脈浮而洪﹐其證食已暴吐﹐渴欲飲水﹐大便結燥﹐气上衝而胸發痛﹐其治當降气和中﹐中焦吐者﹐皆從於積﹐有陰有陽﹐食與气相假爲積而痛﹐其脈浮而弦﹐其證或先痛而後吐﹐或先吐而後痛﹐治法當以小毒藥去其積﹐檳榔木香和其气﹐下焦吐者﹐從於寒﹐地道也﹐其脈沈而遲﹐其證朝食暮吐﹐暮食朝吐﹐小便淸利﹐大便祕而不通﹐治法當以毒藥通其祕塞﹐溫其寒气﹐大便漸通﹐復以中焦藥和之﹐不令大便祕結而自愈也。

治上焦气熱上衝﹐食已暴吐﹐脈浮而洪﹐宜先和中。

桔梗湯。

桔梗﹐白朮﹝各一兩半﹞﹐半夏﹝二兩﹞﹐陳皮﹝去白﹞﹐白茯苓﹐枳實﹝麩炒﹞﹐厚朴﹝姜制炒香各一兩﹞。

右咀﹐水煎取淸﹐調木香散二錢﹐隔夜空腹服之﹐後气漸下吐漸止﹐然後去木香散﹐加芍藥二兩﹐黃耆一兩半﹐每一料中扣算加之﹐如大便燥結﹐食不盡下﹐以大承气湯去硝微下之﹐少利再服前藥補之﹐如大便復結﹐依前再微下之。

木香散。

木香﹐檳榔﹝各等分﹞。

右爲細末﹐前藥調服。

厚朴丸。

主翻胃﹐吐逆飲食﹐噎塞﹐气上衝心﹐腹中諸疾﹐其藥味卽與萬病紫苑丸同﹝方在元戎方內附﹞。其加減於後﹐春夏再加黃連﹝二兩﹞﹐秋冬再加厚朴﹝二兩﹞﹐如治風﹐於春秋所加黃連厚朴外﹐更加菖蒲茯苓各一兩半﹐如治風癇不愈者﹐依春秋加減外﹐更加人參菖蒲茯苓各一兩半﹐如失精者﹐加菖蒲白茯苓爲輔﹐如肝之積﹐加柴胡蜀椒爲輔﹐如心之積﹐加黃連人參爲輔﹐如脾之積﹐加吳茱萸漧薑爲輔﹐如腎之積﹐加菖蒲茯苓爲輔﹐秋冬久瀉不止﹐加黃連茯苓。

心痛證。

諸心痛者﹐皆少陰厥陰气上衝也﹐有熱厥心痛者﹐身熱足寒﹐痛甚則煩燥而吐﹐額自汗出﹐知其熱也﹐其脈浮大而洪﹐當灸太溪及昆侖﹐謂表裏俱瀉之﹐是謂熱病汗不出﹐引熱下行﹐表汗通身而出者愈也﹐灸畢服金鈴子散則愈﹐痛止服枳朮丸﹐去其餘邪也﹐有大實心中痛者﹐因气而食﹐卒然發痛﹐大便或祕﹐久而注悶﹐心胸髙起﹐按之愈痛﹐不能飲食﹐急以煮黃丸利之﹐利後以槁本湯去其邪也﹐有寒厥心痛者﹐手足逆而通身冷汗出﹐便溺淸利﹐或大便利而不渴﹐气微力弱﹐急以朮附湯溫之﹐寒厥暴痛﹐非久病也﹐朝發暮死﹐急當救之﹐是知久病無寒﹐暴病非熱也。

金鈴子散。

治熱厥心痛﹐或發或止﹐久不愈者﹐金鈴子﹐玄胡索﹝各一兩﹞。

右爲細末﹐每服二三錢﹐酒調下﹐溫湯亦得。

治大實心痛二藥。

厚朴丸﹐同紫苑丸﹝在元戎方內﹞﹐煮黃丸﹝方在陰證略例內﹞。

治大實心痛﹐大便已利﹐宜槁本湯止其痛也。

槁本﹝半兩﹞﹐蒼朮﹝一兩﹞。

右爲麄末﹐水煎服淸。

治寒厥暴痛﹐脈微气弱﹐宜朮附湯溫之﹝方在云岐脈論內附﹞。

疝气。

男子七疝﹐婦人瘕聚帶下﹐皆任脈所主陰經也﹐腎肝受病﹐治法同歸於一。

酒煮當歸丸。

當歸﹝剉﹞﹐附子﹝炮﹞﹐苦楝子﹝剉﹞﹐茴香﹝各一兩﹞。

右剉﹐以酒三升同煮﹐酒盡爲度﹐焙漧作細末入。

丁香﹐木香﹝各二錢﹞﹐全蠍﹝二十二个﹞﹐玄胡索﹝二兩﹞。

右同爲細末﹐與前藥一處﹐拌勻酒糊爲丸﹐每服三五十丸至百丸﹐空心溫酒下﹐凡疝气帶下皆屬於風﹐全蠍﹐治風之聖藥﹐茴香苦楝皆入小腸﹐故以附子佐之﹐丁香木香則導爲用也。

治奔豚及小腹痛不可忍者﹐苦楝丸。

苦楝﹐茴香﹐黑附子。

右用酒二升﹐煮酒盡爲度﹐暴漧或陰漧﹐搗爲極細末﹐每一兩藥末入

全蠍﹝十八个﹞﹐玄胡索﹝半兩﹞﹐丁香﹝十五个﹞。

右共爲細末﹐酒糊爲丸﹐桐子大﹐每服百丸﹐空心酒下﹐如痛甚﹐煎當歸入酒下﹐大效。

