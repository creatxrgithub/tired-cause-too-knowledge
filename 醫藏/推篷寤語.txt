《推篷寤語》

雲間李豫亨元薦著

《推篷寤語》序

醫不三世﹐不服其藥。又曰﹕九折肱方能爲活人之術。醫學自前淸季年﹐由不工商者廁身其間﹐荒落益不堪言。華洋交通﹐東西醫輸入﹐文秀之士始畱心科學﹐本格致而旁及醫術。搜古籍﹐研新術﹐𨿽他族有一日千里之勢﹐我岐黃家學亦羣競發明﹐以與相抗衡。往往內癥經他族告絕不理者﹐經我醫對癥進方﹐立起沈屙。同社裘君吉生有搜刊醫書之舉﹐不佞於無錫孫君文修處見《推蓬寤語》一書﹐系前明松江李豫亨﹐字元薦所著﹐此書原版已毀。先生自幼性耽博覽﹐始從師好詩﹐輒學詩﹐見祈禱有驗﹐輒學祈禱。嘉靖丙申從其父海樓憲副﹐收大潙寇﹐多集兵書﹐輒喜談兵﹐兼習韜鈐星遁射弩諸法。自楚歸吳﹐卽捐夙好﹐專習舉業﹐遊膠庠間有聲。時文衡山諸公以書畫鳴﹐輒學書﹐旁及古迹名繪﹐善鑑賞。繼而有以養生說進者﹐輒喜談養生﹐搜輯玄家梵莢數百種﹐更及於醫卜星相﹐莫不窺其奧妙。顧數奇迄不如志﹐隆慶庚午始捐舉業﹐以鴻臚謁選﹐自蘇赴京﹐舟行多暇﹐攄夙昔所知能表見者﹐匯爲《推篷寤語》計九卷﹐內分測微﹑原教﹑本術﹑還眞﹑訂疑﹑毗政諸篇。該洽古今﹐貫穿百家﹐蘧蘧焉足起人意。末附以往來論學函牘一卷﹐共十卷﹐隆慶辛未秋梓行。不佞因原教﹑本術二篇有關醫術摘抄以貢同仁﹐可見先生當日談醫之一斑。何今之以醫名世者墨守一家言﹐《靈素》諸書旣少涉獵﹐欲其旁通格致﹐學究天人﹐不益戛戛乎其難之哉。詎知百凡學術﹐不進卽退﹐勢無中立。將來地軸遷移﹐空气變換﹐寒溫帶冷熱長縮﹐有違舊序﹐萬匯在交气之中呼吸醞釀﹐病日出而日多﹐則術亦宜日進而日精。現在西醫黴菌血淸電气療治諸法﹐較之古人已上一層﹐再經數十年精益求精後之視今﹐亦猶今之視昔﹐此亦進化之公理也。先生不以醫名世﹐而能博學周知若此﹐吾儕在醫界適當學術競爭潮流﹐而不融洽中外之書﹐以拯斯人疾苦﹐讀先生遺篇當亦廢然自返矣。是爲序。

中華民國七年十月下浣新安古黟王壽芝蘭遠序於江村遊六軒

《推篷寤語》自敍

舟之亡所見者﹐篷蔽之﹔人之懵所知者﹐寐障之。舟匪篷﹐則丹崖碧流在望矣﹔人匪寐﹐則開戶發牖昭如矣。非心目不及也﹐物翳之也。物翳去﹐則心光目色朗然暢矣。余夙慕古人奇節軼行﹐操鉛槧以干有司之知恆欲﹐稍稍施用於世﹐顧性拙命奇﹐迄不如志﹐馳逐而不知止久矣。夫余之寐也﹐歲庚午始捐舉子業﹐謁天曹選﹐將從遊縉紳先生﹐以求通余寐焉。掛帆北徵時﹐適春暮﹐每推篷坐舟次﹐縱觀淮徐齊魯之風物﹐仰瞻泰山之磅礡﹐北顧黃河之奔流﹐蓋天下之大觀幾得其半矣。乃喟然嘆曰﹕偉哉山川﹐天其假此以通余之賾賾耶。夫六藝之囿至廣﹐道徳之淵至深﹐其髙達於無上﹐其卑入於無下﹐藏若江海﹐達若康莊﹐學者曠然而通﹐爽然而明﹐則內外之分弗淆﹐榮辱之情靡忒﹐卽鍾彜竹帛猶且與吾性不相涉入也﹐況乎挈量進退於咫尺間哉。余自少迄玆﹐鉆研故紙﹐泛濫諸家﹐窮晝夜之力不廢﹐且濡染先公遺訓﹐咨諏先達名言﹐孜孜惟恐不逮者﹐歷念餘年矣。玆遊也﹐乃因舟中之暇﹐攄夙昔所知解表見﹐古今嘉聞懿行可垂世則者﹐間附己意﹐形之楮素﹐累數百條﹐總若干捲。庶幾哉﹐啟昔之寐而爲今之覺乎。𨿽然昔人有言夢中說夢自以爲寤矣﹐匆匆然與人言之不知其尙寐也。余之寤也﹐毋乃類此。其方夢也﹐不自知也。夢之眞醒也﹐不自知也。同餘夢者﹐亦不知也。惟先覺者知之。今學士大夫髙明俊爽﹐暉映先後﹐其於道徳閫奧﹐固有神悟而心解矣。余也幸觀泰山之祟髙與黃河之縈帶﹐且仰觀天子宮闕之宏麗矣。而非求如歐陽子之文章與韓文公之才抱﹐若蘇子所稱者以盡余之大觀﹐則又烏能自已也。因名曰《推篷寤語》﹐以俟當世之先覺君子。

時隆慶庚午四月旣望雲間李豫亨元薦甫

原養生之教

聖人以天地爲法象﹐明人身之安危。天地之气一歲十二卦﹐一卦六爻﹐共七十二爻。半陰半陽﹐總候三百六十日﹐陰消陽長﹐暑往寒來。故十一月復卦﹐坤下陽生﹐井泉卽溫。至於正月三陽﹐陽气平地﹐故云內陽而外陰。及乎四月﹐六陽將盡﹐陰气下生﹐則井底寒泉。至於七月﹐三陰平地﹐故日外陰而內陽也。天地之气相去八萬四千里﹐日月周天﹐動經一歲。人於天地﹐具體而微。心腎之气相去僅八寸四分﹐元气周流止於百刻﹐故以子爲一陽生﹐午爲一陰生﹐七十二爻半陰半陽﹐盈虧消息比之天地之气特倏忽耳。善攝生者﹐吾之天地陰陽無愆﹐則榮衛周密而六淫無自入矣。

夫人應世之術非必盡廢諸事而後謂之攝養也。特消息否泰而行之藏之﹐量其才能而負之荷之。若才不逮而彊思﹐力不勝而彊﹐沈憂重恚﹐悲哀憔悴﹐喜樂過度﹐汲汲所欲﹐戚戚所患﹐談笑不節﹐興寢失時﹐挽弓引弩﹐沈醉嘔吐﹐飽食卽臥﹐跳走喘乏﹐歡呼哭泣﹐皆爲過傷。此古人所戒之節也。況風前月下﹐竹徑花邊﹐俯仰傷懷﹐杯余疏散﹐或進退維谷而幹祿﹐或衝煙冒癉以求榮﹐呼吸雜邪﹐停畱寵辱﹐飲食異味﹐荏苒暴患﹐尢不可不知戒焉。

外獲其身如惜幹霄之茂樹﹐勿縱一斧之刃伐傷﹔內獲其行如惜渡海之浮囊﹐勿容一鍼之鋒穿破。妙道之士當知二護之法有味哉﹐其言之也﹐君子修身愼行必須常存此意始得。

善理家者忘其身﹐善理國者忘其家﹐何也﹖爲富不仁則忘其身矣﹐爲天下不顧家則忘其家矣。聖人以肢體爲國﹐以精气爲民﹐治其身而家無不齊﹐治其家而國無不理。

因馬念車﹐因車念蓋﹐趑趄囁嚅而未決﹐寤寐驚悸而不安。夫二五之精妙﹐合而凝兩腎中間白膜。膜內一點動气﹐大如筋頭﹐鼓舞變化﹐開闔周身﹐燻蒸三焦﹐消化水谷﹐外禦六淫﹐內當萬慮﹐晝夜無停﹐八面受敵。由是神隨物化﹐气逐神消﹐榮衛告衰﹐七竅反常矣。噫﹐業識茫茫﹐安有止極﹐是在人知足知止耳。

人之始生﹐其气日向上升﹐故齒毀復出﹐髮剃更生﹐志慮聰明日長。及眞精旣溢之後﹐其气日漸下降。初則便溺處毫毛﹐次則兩脇下毫毛﹐精神已虧於體矣。又次則兩頰生髭髯﹐又次則兩頷生髭髯﹐而精神已虧於首矣。然猶有精血充滿﹐髭髯毫毛尙黑﹔迨至中年則精血不能充滿﹐而頤頰皓素﹐霜雪滿顚﹐齒落不生﹐發落不出矣。君子見其徵﹐則知其內﹐驗其符﹐則省其中﹐而頤體養精﹐惜气存神﹐𨿽若逐亡猶恐不及﹐況縱欲以戕生損身以促命乎﹗

人之胚胎賴父母精血凝結而成﹐及至十月胎完﹐則父母精血一點也用不著﹐止做得一个胞胎。其中得父母一點神气﹐日漸長大﹐其精血惡濁之物﹐日逐翻出。至十月滿足﹐翻天覆地﹐應地一聲脫胎出世。其父母惡濁之气還不能盡﹐又去口血﹐剃胎發﹐每月變蒸﹐輪年疹痘。至七八歲又毀齒更生﹐然後體气漸淸﹐知慮漸長﹐別立乾坤﹐自成造化。漸至十五六歲﹐再爲父母矣。豈非天地一團至眞之气所成乎﹗人不自愛惜﹐淪於夭折﹐不能延年立命﹐實爲可惜。

人之有身乃天地一點眞陽之气也。是气也﹐生於無形無象之先﹐聚於無極太極之內。父母未生﹐二五之精妙合而凝﹐未有此身﹐卽有此气。此气運行周流六虛﹐形以之而成﹐心以之而靈﹐耳目以之而聰明﹐元神以之而運行﹐五行以之而化生。散之則混融無間﹐聚之則凝結成形﹐聖人知此攝動心﹑止欲念﹑聚神光﹑結正气﹐天下泰然將正而定矣。

天下之羣實﹐心莫若虛﹐應天下之羣動﹐心莫若靜。惟虛不爲物之所凝﹐惟靜不爲物之所惑。故必窒欲以空其性﹐懲忿以虛其心。以之修身則無自不得﹐以之治性則無往不可。寂然太空與道爲一。

天地之气不升則不降﹐不出則不入。虛管漑滿撚上懸之水固不泄﹐爲無升气而不能降也﹔空瓶小口頓漑不入﹐爲气不出而不能入也。善養生者能存其神﹐則气自裕﹐神之所至﹐气亦隨之而往焉。盈天地間皆气也。气不爲天地之所盜﹐則爲吾人之所盜﹐長生久視之術其要在此。人顧損精以耗其气﹐何哉。

墳素之書以心爲身中君主之官﹐神明出焉﹐以此養生則壽﹐沒齒不殆。主不明則道閉塞而不通﹐形乃大傷﹐以此養生則殃。聖人以身爲國﹐以心爲君﹐以精气爲民﹐抱一守中﹐心不妄用﹐故精充气住﹐戰退百邪﹐丹田有寶﹐四大輕安﹐修之不已﹐內功外行﹐乃證眞仙。

長生之道﹐莊子一段亦自好看。如雲﹕黃帝問廣成子治身柰何﹐而可以長久。廣成子日﹕善哉問。至道之精﹐窈窈冥冥﹔至道之極﹐昏昏默默。無視無聽﹐抱神以靜﹐形將自正﹐必靜必淸。無勞爾形﹐無搖爾精﹐乃可長生﹐愼內閉外﹐多知爲敗﹐我守其一﹐以處其和﹐故千二百歲而形未嘗衰。人果能無勞爾形﹐無搖爾精﹐長生之道可以無俟外覓。

金來歸性初﹐乃得稱還丹﹐朱子以爲忝﹐同吐露還丹。要訣在此﹐恰不知無者以奉上﹐上有神徳﹐居此兩孔竅。法金气﹐亦相胥等語﹐亦是此意﹐均照人以形相求之﹐故交互其辭。金不對木﹐卻以對性﹐無不對有﹐卻以對上﹐神以對徳﹐不以道對﹐金以對气﹐不以木對﹐恐人泥性情﹑金木﹑上下﹑神气﹑道徳而求。要之只是鉛汞二字﹐鉛不下沈﹐汞不上飛﹐只是交結。在吾儒之道﹐只是懲忿窒欲﹐鉛汞自結也。

形以遭全﹐命以術延﹐此二語道盡金丹骨髓。以道全者﹐只是修性工夫﹔以術延者﹐只是修命工夫。仙歌云﹕若還修性不修命﹐總是神仙第一病﹔若還修命不修丹﹐萬劫英靈難入聖。如此則修性修命修丹工夫俱不可少﹐修性之法與二乘坐禪頗同﹔修命之法只是頃刻結丹之妙﹔修丹之法則有天元地元人元之分。然總不過是收拾身心﹐斂藏神气二語耳。道𨿽分三﹐理致只一。

古詩云﹕超凡一句絕商量﹐說破教君笑斷腸﹐一切順違生死事﹐莫令厭戀作心王。大抵桑楡之景勞逸不同﹐勞心者甚於勞力。善爲心王者﹐勞亦如是﹐逸亦如是﹐如魚飲水﹐冷暖自知。弗以有涯之身﹐供彼無涯之事。

物生於天而養於天﹐然人爲嗜欲所勝﹐聲色之蠱﹐勢利之徇﹐燠寒之觸﹐情炎於中﹐形索於外﹐天始不能司其養矣。聖人作《內經》數萬言﹐或防於未然﹐或救於已然﹐無非補天養也。嗚呼﹗知養生之在我﹐則知聖人之言當鑑。如迷欲不返﹐則天且不能如之﹐何況古人之陳言乎。

血肉之軀未嘗無病﹐鳥獸亦血肉也﹐巢居穴處﹐飽而後已﹐何以無病。馬牛鷹鷂亦鳥獸也﹐乃亦有病何也﹖以鳥獸未嘗受人羈鞠﹐而馬牛鷹鷂則轡縶在人故耳。夫人勞心勞力﹐爲治人事人之所役使﹐安得不爲諸疾之所侵。覦君子見其始卽知其終﹐善爲心王﹐不爲形役﹐病安從生。

飲食有節﹐脾土不泄﹔調息寡言﹐肺金自全﹔恬然無欲﹐腎水自足﹔動靜宜敬﹐心火自定﹔寵辱不驚﹐肝木以寧。此得之楊景明先生之傳﹐云養生家日用之不可廢者﹐余謂豈獨養生﹐卽躋賢聖亦不過是語矣。

身有毛髮處俱是精之走漏處﹐頭之有發﹐精隨上越也﹔眼之有毛﹐精隨之視出也﹔鼻之有毫﹐精隨气行也﹔頤頰之有髭須﹐精隨口發也﹔便溺之有毫毛﹐精隨液動也。蓋精發於竅﹐气亦從之。其不及隨竅出者﹐橫溢於旁遂爲毛髮耳。此最爲一身精神之徵﹐皓素枯槁而不之惜﹐何哉。

身中六賊﹐惟眼最緊﹐身中提防六賊﹐亦惟眼爲最難。故目中一見可欲﹐則君心爲之奔逸﹐馳驟不可復制。善提防者就於此處著力﹐似有根柄。《陰符經》云﹕機在目。吾儒序克復﹐首日﹕非禮勿視。《心經》序﹕眼﹑耳﹑鼻﹑舌﹑身﹑意﹐亦惟以眼爲先。蓋三教聖人俱以此爲至要。

注列子者日﹕色盛者驕﹐力盛者奮﹐是少壯之時也。少壯則血气飄溢﹐欲慮充起﹐安可能語道。至於斑白則血气旣衰﹐欲慮柔而體將休矣﹐故可與語道而行之也。然有循大化而不與化俱者﹐常不失赤子之心﹐𨿽壯而不驕﹐𨿽耄而不耗﹐其於語道無往而不暇矣。今之君子功成名遂﹐霜雪盈顚﹐而方且不暇聞道焉﹐抑又何哉。

眼者神之牖﹐鼻者气之戶﹐尾聞者精之路。人多視則神耗﹐多息則气虛﹐頻好內則精竭。務須時時閉目以養神﹐日逐調息以養气﹐緊閉下元以養精。精充則气裕﹐气裕則神完﹐道家謂之三寶﹐又謂之大藥﹐此非惑於異端之教﹐實吾儒養生之常理耳。

精存於目則其視明﹐精存於耳則其聽聰﹐精畱於口則其言當﹐精集於心則其慮通﹐故閉四關則終身無患。又日中欲不出謂之扃﹐外邪不入謂之閉﹐中扃外閉何事不節﹐外閉中扃何事不成。合文子之二語觀之﹐人何可不愛精而遠欲耶。

孔子日﹕及其壯也﹐血气方剛戒之在斗。夫斗者非特斗狠﹐才有勝心卽自傷和。學未明而傲﹐養未成而驕﹐志不行則郁而病矣。自暴自棄﹐言不及義而狂矣。大抵血气盛旺之時難以制抑。凡事當先知心是吾之靈明主人。一切好欲欺侮淩奪肆恣者﹐是血气所使。倘犯刑名災害﹐則是靈明主人自受苦辱也﹐嘗作此想者自然漸成調伏。

男子八歲而陽精生﹐十六歲而陽精泄﹐八八六十四而陽精竭。女子七歲而癸水生﹐十四歲而癸水降﹐七七四十九而癸水竭。余嘗驗之﹐男子之壽多阻於六十四歲之外﹐稍有不謹多生腫脹風痺諸疾﹐多損壽元﹐故日人生七十古來稀。女子之壽多阻於四十九歲之外﹐稍有不謹則多生崩淋中脘諸疾﹐亦多損壽元。男子能過六十八九﹐女子能過五十三四﹐則可躋上壽無難。故知命者於此耗竭之時尢宜加謹﹐此眞人鬼關捩也。

人大怒破陰﹐大喜墜陽﹐薄气發暗﹐驚怖爲狂﹐憂悲焦心﹐疾乃成積。人能除此五者卽合於神明。五藏寧﹐思慮平﹐耳目聰明﹐筋骨勁彊﹐疏達而不悖﹐堅彊而不匱。

人生類以眠臥爲宴息﹐飲食爲頤養﹐不知睡臥最不可嗜﹐禪家以爲六欲之首﹐嗜臥則損神气。飲食亦不可過多﹐飲食最能抑塞﹐陽气不能上升﹐將以養生﹐實以殘生也。君子夙興夜寐﹐常使淸明在躬﹐淡餐少食﹐常使腸胃淸虛﹐則神气周流﹐陰陽得位﹐此最養生之大要。若肄志﹛因縟﹐恣啖濃鮮﹐殊非調護之宜矣。

張南軒《攝生四要》云﹕少思以養神﹐少欲以養精﹐少勞以養力﹐少言以養气。竊謂此四少人不能久持耳﹐若久久行之則精气神自充﹐𨿽不煉養而煉養在其中。若自少而至無﹐至於無思﹑無欲﹑無勞﹑無言﹐此又向上一著﹐久久不已可證天仙﹐天何思何欲何勞何言。

九華眞妃日﹕眼者身之鏡﹐耳者體之牖﹐視多則鏡昏﹐聽眾則牖閉﹔面者神之庭﹐發者腦之華﹐心悲則面焦﹐腦減則發素﹔精者體之神﹐明者身之寶﹐勞多則精散﹐營競則明消。彼其所言﹐磨鏡之石﹐決牖之術﹐童面之經﹐還白之法﹐益精之道﹐不過是寶精裕气耳。故日上品上藥﹐神與气精。

邢和叔言﹕吾曹常須愛養精力﹐精力不稍足則倦﹐倦所臨事皆勉彊而無誠意﹐接賓客言語尙可見﹐況臨大事乎。大抵能愼保始終者﹐卻疾延年﹐老當益壯﹐𨿽有貧富之異﹐而榮衛沖融﹐四時若春﹐比之抱病而富且貴﹐已爲霄壤之隔矣。況能進之不已﹐則非常人所可知也。

《靑州錄事》參軍麻希憲﹐年九十餘致仕。唐太宗問攝生術﹐對日﹕臣無他術﹐惟是少情寡欲節聲色薄滋味而已。唐柳公度年八十有彊力﹐人問其術﹐對日﹕平生未嘗以脾胃熟生物暖冷物﹐以元气佐喜怒。宋呂許公爲相﹐問服食之法於任恭惠公﹐公日﹕不曉養生之術﹐但中年因讀《文選》有悟耳﹐謂石蘊玉而山輝﹐水含珠而川媚﹐許公深以爲然。觀此三說則養生之道可以懸解﹐若夫煉服食以冀長生﹐此則方士之妄談﹐髙明之士愼弗惑焉。

唐同州刺史孟詵致仕歸伊陽﹐年𨿽晚暮志力如壯﹐嘗謂所親日﹕若能保身養性者﹐常須善言莫離口﹐良藥莫離手。竊謂善言不離口﹐則徳崇而徳厚﹔良藥不離手﹐則病去而身康﹐固長久之術也。然口有善言﹐又當身行善事﹐物療身病﹐又當法療心病﹐不尢爲愈哉。

國朝道林蔣先生﹐偶抱贏疾。歲乙亥病益甚噦血﹐幾不起﹐先生乃謝醫藥﹐借寓道林寺一室。只以一力自隨閉目﹐跌足默坐﹐澄心常達﹐晝夜不就枕席。一日忽香津滿頰﹐一片虛白﹐炯炯見前﹐冷然有省之間而沈屙已溘然去體矣。先生嘗日﹕某讀關洛諸書﹐見得萬物一體﹐未敢自信。直到三十二三歲﹐因病去寺中靜坐﹐將怕死與戀老母念頭一齊斷卻﹐如此半年餘﹐一旦忽覺此心洞然﹐宇宙渾屬一身﹐呼吸痛癢毫無間隔。

宋晁文元公名迥﹐字明遠。天資純至﹐年過四十登第始娶。得煉气服形之法﹐謝事燕居﹐獨處道院﹐不治他務。戒家人無輒有請﹐惟二膳有時而進﹐旣畢卽撤﹐若祭享然。其言日﹕辯不如訥﹐語不如默﹐動不如靜﹐忙不如閒。又云﹕淸勝於濁﹐靜勝於動﹐忘勝於思﹐默勝於語﹐性勝於情﹐五勝習熟乃入道之漸門也。晚年耳中聞聲﹐自言如樂中簧﹐以爲學道靈應之驗。享年八十四而卒。

宣和中﹐一兵偶爲車轢蹩﹐不能行。遇一道人傳以少藥﹐步履如初。兵大感激﹐徧遊天下﹐訪求其人﹐少致謝忱。一日復遇於途﹐哭泣拜謝。道人日﹕吾施恩於人多矣﹐誰如子者﹐授以祕訣﹐兵遂得道。文中聞之﹐詣兵問道。兵日﹕淸靜是道﹐簡易爲上。文中頓若有省。噫﹐知淸靜之爲道﹐與簡易之爲道﹐何俟他求。

王邦叔侍紫陽﹐爲弟子﹐凡九年。因至羅浮﹐語及丹訣。紫陽日﹕自太極旣分之後﹐一點靈光﹐人人有分﹐賢不加多﹐愚不加少。盍去靜室中﹐思我此語﹐有所覺﹐卽急來。邦叔靜思至夜﹐紫陽詣其室﹐叩門。邦叔趨而出迎﹐紫陽笑日﹕吾一尋汝便見爾﹐兩日尋他不得。遂滅所執之燭而退。邦叔大窘﹐坐至五更大悟﹐通體汗流。待旦﹐以頌呈紫陽﹕月照長江風浪息﹐魚龍遁迹水天平。个中誰唱眞仙子﹐聲滿虛空萬籟淸。紫陽問曰﹕誰唱誰聽。邦叔遂答一詩﹕莫問誰﹐莫問誰﹐一聲髙了一聲低﹐阿誰唱﹐阿誰聽﹐橫豎大幹說不盡。先生有意度迷徒﹐急撞靈臺安寶鏡﹔鏡明澄靜萬緣空﹐百萬絲條處處通﹔斗轉星移人睡定﹐覺來紅日正當中。紫陽遂出金丹圖傳之邦叔﹐止羅浮﹐二十年坐化。

附胎育

男三十而娶﹐女二十而嫁﹐古之制也。今人以病男贏女爲不及而畢姻﹐或男女病患新瘥以吉日之迫而結婚。病蛾無能繭之蠶﹐破蕊無結實之果。少年子女﹐三關情逸﹐五神志蕩﹐房中分外﹐業種成胎﹐或侏儒不振﹐或巨首瞠目﹐𨿽具人形﹐實無聰慧。其次學道行淫﹐執法無戒﹐吒鬼驅神﹐產男生女﹐望望不似﹐余實見之﹐每爲憐憫。

受娠之後﹐始終無犯﹐則胎气眞純。忽有靈光入夢﹐或有瑞气相憑﹐而生聖賢君子﹐是以古今史傳分明。五祖山誡禪師慕蘇老泉﹐而爲東坡學士﹔武夷丹士投眞漆匠之家﹐而產西山先生﹔嵩道者受史衛王之供﹐而出嵩之丞相。凡投胎奪舍之靈﹐常有神童茂異之士。故胎教之法使孕婦常觀良金美玉瑚璉之器﹐山川名畫之祥﹔又聽講誦經史傳集﹐而使秀气入胎。欲其生而知之是乃仁術也。投胎奪舍之說吾儒所無﹐胎教之法自不可少。

本醫藥之術

形不足者補之以味﹐精不足者補之以气﹐二語乃《醫門要旨》所謂。補之以味﹐如甘溫補脾﹐鹹寒補腎之類﹐人皆知之。若補之以气﹐人多不解。藥物有味有气﹐如气淸則入首﹐气濁則入足﹐气陽則上升﹐气陰則下降﹐气香則竄入腠理﹐气重則滲入血脈之類是已。𨿽然醫者天下之神術也﹐必與藥品輕重深淺濃淡厚薄冥會默契﹐然後投之所向﹐無不如意。若卽按方處治未有不誤者也。

醫之用藥猶將之用兵﹐熱之攻寒﹐寒之攻熱﹐此正治也。因寒攻寒﹐因熱攻熱﹐此因治也。子虛者補其母﹐母虛者益其子﹐培東耗西﹐增水抑火﹐或治標以救急﹐或治本以湔緩﹐譬如兵法聲東擊西﹐奔左備右﹐攻其所不守﹐守其所不攻﹐衝其虛﹐避其實﹐擊其惰﹐遠其銳﹐兵無常勢﹐醫無常形。能因敵變化而取勝者謂之神﹐將能因病變化而取效者謂之神醫。

醫者﹐意也。其術不盡於藥石﹐故古人有泥丸蓑艸可以濟人之語。蘇耽橘井食葉飲泉卽愈﹐豈專藥石也。此在醫者有恆能﹐眞心濟世﹐不逐聲利之間﹐則𨿽祝由可以已病。以我正气﹐卻彼邪气﹐徳行所積﹐隨施隨驗﹐固非常理可測。若只專計刀錐之利﹐己心不正﹐安能卻邪。𨿽已試之方珍異之藥或未必驗﹐此蓋有神明助手其間﹐非可擯之爲妄語也。

士大夫小小疾患不可輕用艾火鍼熨﹐此二法𨿽古人有之﹐但士夫有疾不能靜養﹐多接見賓客﹐酬應世務。心火不寧﹐嗜欲多熾﹐不能已病﹐反致增疾。止須倍加頤養﹐不以外物縈心﹐止聲色以淸耳目﹐戒淫佚以養性情。苟非深痼之病﹐未有不已者也。

病有五﹕一日稟受之病﹐與生均生者是也﹔二日果報之病﹐伯牛之癩袁盎之瘡是也﹔三日六淫之病﹐風寒暑濕燥火﹐外邪所侵者是也﹔四日七情之病﹐喜怒哀樂憂恐思者是也﹔五日金瘡﹜顫撲﹐外傷者是也。外傷等證顯而易曉﹐七情者責當在誰﹖六淫則亦以此而召之耳。果報之病前生今世所作﹐亦莫非我﹐若覺之﹐早釋冤解結﹐庶幾全生。其與生俱生之病﹐抑亦父母之源流﹐其可盡除﹐務在以時消息之而已。

後漢郭玉謂療貴人有四難﹕自用意而不任醫﹐一難也﹔將身不謹﹐二難也﹔骨節安閒不能使藥﹐三難也﹔好逸惡勞﹐四難也。余以爲此四病貴人果有之。然貴人之遇醫亦有四難﹕遠地相召﹐素不曾試﹐一難也﹔稍涉毒味﹐不敢輕用﹐二難也﹐尊髙臨之﹐醫不能盡意﹐三難也﹔專任僕妾烹煮失宜﹐四難也。以此言之﹐貴人不可輕易於致病﹐尢須愼於服藥。如夫子所謂某未達﹐不敢嘗焉﹐然後可。

醫家乘人之危﹐古經比之殺人。古經云﹕不卹緩急﹐妄索事分﹐殺人也﹔不問有無﹐必欲多得﹐殺人也﹔懶惰睡眠﹐輕視人命﹐殺人也﹔辧察不明﹐用藥差誤﹐殺人也﹔見不卽治﹐俄至增劇﹐殺人也。有此五失﹐挾術殺人甚於挺刃。昔陳景仁妻張氏有微疾﹐醫誤投血隔之藥﹐遂致不起﹐旣死﹐魂神蕩越。一日因景仁出郊﹐遂合爲一﹐恍忽如狂﹐獨歌獨笑﹐終其身。觀此﹐臨人病患可不愼夫。

火食之人未有一生無病者﹐少壯之人病猶未覺﹐年髙之人病乘其所甚而現﹐精神不能支而衰﹐病及之矣﹐此其積非一日之故也。每見年華旣邁﹐不任其病患之苦﹐必欲決去以爲快。不知病根﹐有生一病之所現﹐卽一藏之受損﹐乃汲汲焉求以醫藥艸木之末療治之。不知臟腑已不如昔﹐病患白不全祛﹐況寒涼溫熱之味﹐解表下裏之藥亂攻妄投﹐眞精愈耗。何如養气存神寶精﹐病以漸除﹐反有過於服餌之效﹐知命之士味之。

古今名醫惟東垣爲聖﹐其處方治病藥品極多﹐譬如韓信用兵多多益善。他如張子和之汗吐下三法多宜於北﹐近日朱丹溪補陰諸方多宜於南﹐自有醫以來名士不數數也。近醫書充棟﹐多被庸工剽掠前書﹐妄著論辧﹔類集諸方﹐玉石並載。一遇病患﹐盲不能辧﹐宜用何藥何方﹐人命至重﹐非以供庸工之嘗試也。嗟乎﹐三代以還豈獨聖學不能復明﹐卽如小道亦未有可觀者焉。

人生病患乃得於父母稟受之初者﹐其終當有何疾﹐亦是定數。家有一僕﹐其母五旬餘患膈咽而終﹐其僕五旬餘亦患膈咽而終﹐如其母之疾。其母受胎後二十年而有是病﹐其子經五十年而後有是病﹐則其母未病之先﹐而其子之病源已受是气於結胎之時矣﹐豈非一定之數乎。今人得末疾而汲汲求療於艸木之粗﹐祈禱之末﹐其亦不知受病之源者矣。

艸木滋味原與人身精神本非同類﹐止是藉其寒溫甘苦性气救偏補敝耳﹐然又視其人物質稟﹐乃可奏功。假如牛馬有病气質頑鈍﹐止取藥滓雜煮啖之其病可療。村夫野氓生平不曾服藥﹐气質粗蠢﹐苟遇病患﹐止須庸醫稍稍品劑其病亦已。至城市中之人病已難瘥﹐及貴室宦家气稟旣已淸淑﹐藥品卒不易應﹐𨿽用上醫處劑﹐稱量分銖﹐猶不易冀其全效也。若稍遇沈屙臥榻之病﹐則岌岌乎殆矣。

人之脈气不同﹐不可一類而推。長人脈長﹐短人脈短﹐瘦人脈露﹐肥人脈深﹐性褊急者脈弦浮﹐性明快者脈流利﹐凶狠者脈勁實﹐慈祥者脈和緩﹐不攝之人病輕脈重﹐有養之士病重脈輕﹐忠厚之脈往來調暢﹐詭譎之脈乍浮乍沈﹐其餘素稟暴變之不同﹐又有不可盡舉者﹐要在指外盈虛消息之耳。

蜀人通眞子注叔和《脈經》已行於世﹐而其道未行﹐遂歷湖漢江浙亦未有目之者﹐及至淮之邵伯鎭﹐旅於僧捨﹐亦無聞於人﹐又將轉而之他。主僧聞之日﹕子若不設肆﹐誰則知之。市有寺屋﹐吾給子具﹐請試爲之。旣而醫道大行﹐家產丰足。一日主僧將化﹐召其前來密語日﹕子前生在此鋪街鑿井﹐今享此報﹐更宜積徳。言訖而化。

神農氏徧嘗百艸﹐盡知艸木甘苦寒溫﹐立法攻治百病。後世醫家相沿爲衣食計﹐承襲差誤﹐殺人之害多於生人之功。余見粗工不識身中升降之理﹐腠理啟閉之度﹐妄施鍼藥﹐致失人命﹐殊爲可惜。士君子須知病前自防之戒﹐兢兢調適﹐苟罹小患必須頤神養气﹐靜心固精﹐俟其自復可以萬全。若輕用藥餌﹐縱得小效﹐所傷必多。藥無補法﹐不可輕信。惟有汗吐下三法推陳致新﹐差爲得理﹐尢須愼而用之。

遠在千萬里之外﹐可以數測﹐近在一身之內﹐不可以理推﹐何以故﹖天地之遠﹐中國之外﹐按歷象據圖藉可盡知。若一身之中﹐心肝脾肺腎之五藏﹐膀胱小腸膽大腸三焦之五腑位置則可知矣。若其中所以運行﹐所以漑注﹐以生吾人者今之醫流𨿽度量揣摩萬端﹐終不知也。昔列子稱工人偃師所造倡者﹐歌舞合節﹐千變萬化﹐惟意所適﹐皆傳會革木膠膝白黑丹靑之屬。所爲內則肝膽心肺脾腎腸胃﹐外則筋骨支節皮毛齒髮無不畢具。試廢其心﹐則口不能言﹐廢其肝則目不能見﹐廢其腎則足不能步。若偃師者非知造化之所爲乎。嗚呼﹐惟如是﹐然後知吾身中之所以運行﹐而惜乎偃師之不再生也。

名醫用硝黃冷水治痘瘡毒气太過者﹐不可見其用藥﹐相背而惑之。有一種毒痘證﹐頭面徧身渾如朱砂﹐始出卽成一片﹐不分个數﹐悶亂煩躁﹐大便鮮血日夜無度。又見一種毒痘﹐出至十二三日﹐口鼻閉塞﹐气無出路﹐耳眼亦然﹐漸次口鼻淸血黯水進然而出。此二者固爲死癥﹐如敢以硝黃下之﹐則或可回生﹐倘一疑慮則禍不旋踵矣。余有慧女出痘患如前癥﹐頓至不救﹐至今惜之﹐因見此論殊有理﹐筆記以惠來者。

萬病解毒丹藥品具載方書﹐余嘗見藩府所制﹐藥味眞正﹐構藏篋笥中﹐每遇奇疾莫不應手而瘥。嘗謂仕宦遇美藥﹐如豬腰子﹑三七﹑血竭﹑阿魏﹑花蕊石﹑蚺﹑蟾諸品﹐必謹藏之﹐伺一用著處﹐轉死回生﹐一壺千金也。閉門著方書𨿽非大臣盛業﹐然知醫豈非人子之有事哉。

養生主論云﹕予嘗從士大夫遊洛間﹐每聞諸公稱一人善治背瘡者﹐嘆其不遇﹐其說神異。忽日有一人同一方士來投予之別墅﹐托宿數日。云﹕善治背瘡﹐詢之卽其人也。問其方唯唯然﹐自言某師遇仙得傳此艸﹐𨿽六月間﹐以手探之亦如冰雪。一日至墅外﹐忽自咄咄而報日﹐門前幸有此仙艸﹐遂鄭重付祝於余。余嘆而諾之﹐日﹕此卽射幹也。方士日﹕某昔貨藥淮西﹐適值官司拿醫出徵﹐遠竄入八百里山場內﹐遇一老姥﹐年一二百歲。自謂金亡避兵來此﹐元完顏氏醫姥也。傳以此艸並壽星散專治惡瘡﹐救人無數。並著其方地扁竹散﹐射榦爲末。射千卽俗名地扁竹也﹐原花園中之物﹐葉如良姜﹐根如竹鞭﹐其色初開﹐如金之狀。又﹕一味﹐每用小錢抄末三字許﹐溫酒調服。病在上卽微吐﹐在下卽微瀉。予用濟人其功如神。仍用膏藥收口。壽星散專治惡瘡痛不可當者﹐摻之不痛﹐不痛摻之卽知痛。大南星一味爲末。右一味﹐如背瘡大痛者﹐徧摻於上卽得安臥﹔不知痛者﹐摻之至於知痛卽可治也。

瘍醫公孫知叔﹐賦性慈慧﹐記聞詳博﹐深明百藥之性味﹐創造丹砂﹑雄黃﹑礬石﹑磁石﹑石膽爲五毒之劑。其說蓋取丹砂養血而益心﹐雄黃長肉而補脾﹐礬石理脂膏而助肺﹐磁石通骨液而壯腎﹐石膽治筋而滋肝﹐外療瘡瘍之五證﹐內應五臟。拘之以黃鍪﹐熟之以火候﹐藥成敷瘍﹐無不神效。一人須有疽生﹐一夕決潰﹐勢甚危殆﹐以前藥敷之﹐應手而瘥。此方今醫書未知載否﹐世亦罕用﹐予謹識之﹐以俟深知醫理者取焉。

醫方之用有驗於一方﹐而不驗於他方﹔有效於一用﹐而不效於再用﹔有應於一人﹐而不應於他人﹔有行於一年而不行於他年﹐爲南北異气﹐深淺異病﹐貴賤異位﹐司天異宜也。善醫者明於天地之機﹐陰陽之變﹐尊卑之位﹐臟腑之因﹐其庶乎﹐其得之矣。𨿽然醫一也﹐用於彼則驗﹐用於我則不驗﹐用於前則驗﹐用於後則不驗﹐何故﹖由人之徳行﹐由人之福量﹐救人之眞誠與不眞誠耳。《推逢寤語》終

跋《寤語》後

昔華胥子旣夢寤﹐而以其言質之天倪生也。天倪生日﹕若今夢耶﹐寧向者之非寤乎。華胥子惘然失﹐疑其爲囈語也。此昔人蕉鹿之辧﹐諭眞於至道者﹐夢與覺兩忘之也。予讀亭子中條所著《寤語》﹐該洽古今﹐罔羅前聞﹐貫穿百家﹐遘逢焉足起人意者﹐信李子寤矣。困假其言以寤世耶﹐予彊夫世之難寤也。被懵於見聞爲牛胥之徒者﹐安知不以李子爲囈語耶。𨿽然啟蒙發聵在李子則旣寤矣﹐乃若眞於至道而夢覺兩忘得之言。詮之外者﹐世亦安得天倪生而質之。

云壽病童估聲樹跋

