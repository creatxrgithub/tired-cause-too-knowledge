

脈訣匯辧

劉敍

雲間期叔李先生﹐無所不通﹐醫特其緒餘也。醫中之著述甚富﹐《匯辧》特其一斑也。憶數年前《匯辧》將脫稿﹐先子節欲付梓﹐先生曰﹐請姑俟之。以後先生客湘江﹑客天中客濟上﹐如冥鴻絕影﹐慕者無從。凡習岐黃家言者。以僕父子與先生交契﹐索《匯辧》者踵相接﹐不得而去﹐則誤以爲有所祕惜。至庚戌春﹐先生始南還。僕聞之大喜﹐迎至敝廬﹐邀諸騷人酒徒酣飲徹晝夜。見先生之貌益腴﹐气益斂﹐退然如不能出言詞。僕外父仲謀彭先生語人曰「吾見期叔者數矣﹐每一引滿﹐慷慨而談﹐信心衝口﹐一歸於行誼之正。𨿽老生宿儒﹐無不斂手而聽。他若十洲洞冥﹑杜陽諾臯之書﹐又於見聞之表﹐自辟天地﹐乃今何以遂懸絕也﹐是蓋必有所進矣。」暇日先生偶出其詩文若干捲﹐外父字字稱賞﹐旣爲序而藏之。最後得其《匯辧》稿十卷﹐而愈見仁人用心之勤也﹐蓋自髙陽之僞訣興﹐中材之士﹐不知有叔和﹐更何知有靈素﹐而脈始不可問矣。先生乃爲詮次古今辧駁之語﹐類成是編﹐折衷一理﹐彌淪萬言﹐讀之不啻千門萬戶﹐五花八陣﹐初見者不無心怵目眩﹐至徐察焉次第秩然﹐剪除謬種﹐俾天下後世復見先聖之旨﹐其功詎不大哉。嗟乎﹗輸般之巧﹐孫吳之奇﹐實非徑庭﹐要在習與不習耳。先生家有賜書﹐手不釋卷﹐兼之姿悟非常﹐其遊屐幾徧海內﹐需以歲月之久﹐得成專書﹐然後問世﹐其耽玩道眞﹐承接聖緒﹐誠非淺人所能諭者﹔寧惟收撮漂零﹐隨世裒掇而已哉。是書也先子每贊成之﹐至光夏遂睹厥成。敢不慫恿流布﹐公諸同好。行見子云藻翰﹐獨畱千金。聊復識數言於簡端﹐一以慰向者索書諸君子之誠﹐亦以成先子未竟之志云耳。

康熙丙午竹醉日﹐武原劉光夏頓首拜題於巖綠居

自敍

余浪遊者三十年﹐托刀圭以糊口﹐而無以辭負笈者﹐顧其中胡能不自愧也。所慨俗醫稱津筏者﹐則先《難經》《脈訣》。《難經》出自秦越人﹐其純駁固未易論。尢怪脈者所以定吉凶﹐決死生﹐至淵微也。苟阡陌之不存﹐又何有於源季。宋之髙陽生﹐一妄庸人﹐假晉太醫令王叔和之名﹐著成《脈訣》。其鄙俚紕繆﹐取資捧腹﹐而陰操入室之戈。於是先聖之旨﹐一旦晦蝕。世之裒然傳業﹐承訛襲舛﹐不復有所取裁。譬渴者飲於濁涇之流。呶呶而號於眾曰﹐天下之水味在是﹐豈其然乎﹗余不敏﹐思有以拯之。乃匯古今之論脈者若干人﹐參以家學﹐片言隻字﹐有當先聖﹐而結妄庸之舌﹐則拈之紙。星霜十易﹐積成徑寸。門人輩請釐剔成編﹐乃區爲十卷﹐名曰《脈訣匯辧》﹐命收之敝簏。客曰「固矣哉子也。凡書之有作﹐不藏諸名山﹐必傳之通邑大都﹐將以救斯世﹐詔來者。君之所結集﹐何難羽翼經傳而馳海內﹐僅僅衣缽於及門﹐似乎靳於問世者﹐何居﹖」余起而謝曰「足下之沾沾於吾者﹐不虞人之耶﹗余嘗皈依古先生﹐竊聞其教矣﹐錯下一轉語。墮野狐身五百世。使余所綴集果醍醐也﹐往乞一玄晏而懸之國門﹐誰曰不宜﹖或猶未也﹐淹博者笑其摭拾﹐通達者笑其割裂﹐抱匱守殘之徒﹐更笑其迂而無當。將見習髙陽生之言者﹐不必樹旗鼓而實逼處此﹐卽以一丸泥自封﹐余復柰之何哉﹗𨿽然﹐謹聞命矣﹐姑付之剞劂氏﹐以就正長者﹐徐俟大國之賦﹐左提右挈﹐廓淸邪說﹐願以是編爲前驅之。」

凡例

一﹑玆編第欲剪除僞訣﹐故援引羣書﹐專主辧駁﹐以洞筋擢髓之談﹐爲考同伐異之事。一出一入﹐良具苦心。

不敢杜撰一字﹐獲罪古今也。

一﹑李瀕湖先生脈法﹐辧晰最精﹐家先生取而推展之﹐所著《正眼》一書自當並垂不朽。惜其原刻未及校訂﹐不惟魯魚亥豕已也。今刻中二十八脈﹐一遵《正眼》而沐浴所聞﹐細加簡閱。並附先生晚年未盡之祕﹐故卷帙倍之。

一﹑家先生髙材碩徳﹐爲海內賢士大夫迫而成醫﹐𨿽生徒滿宇內﹐誓不傳之子弟﹐慮爲趙括之續也。余客海虞盡得繆慕臺先生遺稿﹐並周梅屋先生之獨得編﹐朝夕研窮﹐乃於脈理頗窺涯略。更參以會稽張景嶽先生之《類經》﹐遂洞若觀火。西江諭嘉言﹐武林張卿子﹑盧子繇皆稱莫逆﹐教益弘多。潘鄧林之《醫燈續焰》良備采掇所謂聚腋成裘﹐博雅者自知之也。

一﹑叔和《脈經》﹐間有奧句﹐初學苦其難入。乃仿宋崔紫虛眞人《四言脈訣》﹐以便記誦﹐不過藉此以爲綱領而已。後之引釋﹐條分縷晰﹐或有少裨焉。

一﹑脈中所列主病﹐寒熱虛實﹐止能標其大綱﹐餘者要須意及之﹐當爲通敏者所諒也。

一﹑所引證悉本《靈﹑素》﹐未免有以經釋傳之嫌。然此欲爲初學津梁﹐務從明白﹐知我罪我﹐其在斯乎。

一﹑余在癸巳歲﹐始畱意診法。槎溪裏中﹐晤諸同門。程子公來﹑顧子則思﹑戴子交庶﹐一見投契。余有不逮﹐盡力指示﹐皆謂余必能超乘而上。三十年來﹐家先生之著述﹐屢經兵燹﹐散佚者過半。至有邑中同姓鏟去姓氏﹐冒以己名行世者。余𨿽不肖﹐今得漸與補訂﹐皆已輯成全書﹐次第剞劂。則余之能傳其家學人﹐三子相成之功居多不敢忘也。

一﹑引用諸書﹐皆標出所﹐自便於稽考。至近代羣賢﹐筆之所至﹐未遑一一注明﹐淹博者自知之﹐余非敢掠美也。

甲辰秋日﹐期叔氏識於湘江之旅泊庵。

卷一

多讀書論

史稱扁鵲飲上池水﹐故能洞見臟腑﹐其所治病無不立起﹐毋待切脈而後知者也。然扁鵲常有﹐而上池水不常有﹐則凡號爲醫者﹐脈之名義﹐可不講之有素乎﹗夫經絡府兪﹐陰陽會通﹐玄冥幽微﹐變化極難。上古神農﹑黃帝﹑岐伯﹑鬼臾區等﹐神明天縱﹐何可幾及。降至叔世﹐卽有人焉才髙識妙﹐可以仰窺聖域﹐亦須精求典籍﹐上發金匱玉函之藏﹐下集專家授受之旨﹔學以博而漸通﹐心以疑而啟悟。如此則借證有資﹐力省功倍。所謂將登泰岱﹐捨徑奚從﹔欲詣扶桑﹐非舟莫適。今者各承家伎﹐不事讀書﹔附會臆見﹔展轉相迷。初學則但知《難經》《脈訣》﹐泛濫則空談劉﹑李﹑張﹑朱。不知《難經》時與《靈素》相左﹐《脈訣》明系入室操戈。仲景專法《內經》﹐餘者不無出入。知而不能讀﹐讀而不能解﹐解而不能通﹐其中肯綮﹐固非淺識所能窺測。乃如王叔和。晉之名醫也。所撰《脈經》﹐欲以發靈蘭之祕﹐建後學之準﹐斯亦勤矣。而移易穴道﹐誤決死期﹐開妄人之簧鼓﹐遭後來之指摘﹐況其下焉者乎﹗近者髙陽生之僞訣盛行﹐比於鴆毒﹐而家弦戶誦﹐略不可解。幸蔡西山﹑戴同父輩﹐大聲疾呼﹐明正其罪。乃世猶充耳﹐奉若典謨。蓋以師承旣謬﹐先入爲主﹔封己自限﹐忠告難施。將使五臟六腑之盈虛﹐血脈營衛之通塞。觸塗成滯﹐胥天下而趨邪說者﹐豈非寡學之故﹐不自登於大道乎﹖嗟乎﹗使學人而志慮淵微﹐機穎明發﹐溯流窮源﹐旁收曲采﹐善讀古今之書﹐扶絕學於將墜﹐𨿽爲執鞭。亦所欣慕。曾何待上池之水﹐侈爲異聞也哉﹗

卷一

脈位法天地五行論

人配天地﹐而稱三才﹐人身儼然一小天地也。凡兩間之理﹐無所不應﹐他不具論﹐卽如脈之合於五行者﹐粲若指掌請得而陳之。北方爲坎﹐水之位也。南方爲離﹐火之位也。東方爲震﹐木之位也。西方爲兌﹐金之位也。中央爲坤﹐土之位也。試南面而立﹐以觀兩手之部位。心屬火居寸﹐亦在南也。腎屬水居尺﹐亦在北也。肝屬木居左﹐亦在東也。肺屬金居右﹐亦在西也。脾屬土居關﹐亦在中也。以五行相生之理言之﹐天一生水﹐故先從左尺腎水生左關肝木﹐肝木生左寸心火。心火爲君主﹐其位至髙不可下﹐乃分權於相火。相火寓於右腎﹐腎本水也﹐而火寓焉。如龍伏海底﹐有火相隨。右尺相火生右關脾土﹐脾土生右寸肺金﹐金復生水﹐循環無端﹐此相生之理也。更以五行相克之理言之﹐相火在右尺﹐將來克金﹐賴對待之左尺﹐實腎水也。火得水制﹐則不乘金矣。脾土在右關﹐將來克水﹐賴對待之左關﹐實肝木也﹐土得木制﹐則不侮水矣。肺金在右寸﹐將來克木﹐賴對待之左寸﹐實心火也﹐金得火制﹐則不賊木矣。右手三部﹐皆得左手三部制矣﹐而左手三部竟無制者﹐獨何歟﹖右寸之肺金﹐有子腎水可復母讎。右關之脾土﹐有子肺金可復母讎。右尺之相火﹐有子脾土可復母讎。是制於人者仍可制人﹐相制而適以相成也。此相克之理也。人誠能體天地之道以保其身﹐脈何有不調者哉。

卷一

提綱論

經曰「調其脈之緩急大小滑澀﹐而病變定矣。」蓋謂六者足以定諸脈之綱領也。又曰「小大滑澀浮沈。」《難經》則曰「浮沈長短滑澀。」仲景曰「弦緊浮沈滑澀﹐此六者名爲殘賊﹐能爲諸脈作病。」滑伯仁曰「提綱之要﹐不出浮沈遲數滑澀之六脈。夫所謂不出於六者﹐亦其足統表裏陰陽﹑虛實冷熱﹑風寒濕燥﹑臟腑血气之病也。浮爲陽爲表診爲風爲虛。沈爲陰爲裏﹐診爲濕爲實。遲爲在髒﹐爲寒爲冷。數爲在腑﹐爲熱爲燥。滑爲血有餘。澀爲气獨滯。」此諸說者﹐詞𨿽稍異﹐義實相通。若以愚意論之﹐不出表裏寒熱虛實六者之辧而已。如浮爲在表﹐則散大而芤可類也。沈爲在裏則細小而伏可類也。遲者爲寒則徐緩澀結之屬可類也。數者爲熱﹐則洪滑疾促之屬可類也。虛者爲不足﹐則短濡微弱之屬可類也。實者爲有餘﹐則弦緊動革之屬可類也。此皆大槪﹐人所易知。然卽六者之中﹐復有相懸之要﹐則人或不能識﹐似是而非誤非淺矣。夫浮爲表矣而凡陰虛者﹐脈必浮而無力﹐因眞陰脫於下﹐而孤陽浮於上﹐是浮不可以槪言表﹐而可升散乎﹗沈爲裏矣﹐而凡表邪初感之盛者﹐陰寒束於皮毛﹐陽气不能外達﹐則脈必先沈緊﹐是沈不可以槪言裏﹐而可攻下乎﹗遲爲寒矣﹐而傷寒初退﹐餘熱未淸﹐脈多遲滑﹐是遲不可以槪言寒﹐而可溫中乎﹗數爲熱矣﹐而凡虛損之候﹐陰陽俱虧﹐气血敗亂者﹐脈必急數﹐愈數者愈虛﹐愈虛者愈數﹐是數不可以槪言熱﹐而可寒涼乎﹗微細類虛矣﹐而痛極壅閉者﹐脈多伏匿﹐是伏不可以槪言虛﹐而可驟補乎﹗洪弦類實矣﹐而眞陰大虧者﹐必關格倍常﹐是弦不可以槪言實﹐而可消之乎﹗乃知診法於綱領之中﹐而復有大綱領者存焉。設不能以四診相參﹐而欲孟浪任意﹐未有不覆人於反掌間者。

卷一

因形气以定診論

逐脈審察者﹐一成之矩也。隨人變通者﹐圓機之用也。比如浮沈遲數﹐以定表裏寒熱﹐此影之隨形﹐復何論哉﹗然而形體各有不同﹐則脈之來去因之亦異﹐又不可執一說以槪病情也。何則﹖肥盛之人﹐气居於表﹐六脈常帶浮洪﹔瘦小之人﹐气斂於中﹐六脈常帶沈數。性急之人﹐五至方爲平脈﹔性緩之人﹐四至便作熱醫。身長之人﹐下指宜疏﹔身短之人﹐下指宜密。北方之人﹐每見實彊﹔南方之人﹐恆多軟弱。少壯之脈多大﹔老年之脈多虛。醉後之脈常數﹔飲後之脈常洪。

室女尼姑多濡弱。嬰兒之脈常七至。故經曰「形气相得者生﹐三五不調者死。」其可不察於此乎﹗而更有說焉﹕肥盛之人﹐𨿽曰气居於表﹐浮洪者是其常也。然使肌肉過於堅濃﹐則其脈之來也﹐勢將不能直達於皮膚之上﹐反欲重按乃見﹐若徒守浮洪易見之說﹐以輕手取之﹐則模糊細小﹐本脈竟不能測﹔瘦小之人﹐𨿽曰气斂於中﹐沈數者是其常也﹐然使肌肉過於淺薄﹐則其脈之來也﹐勢將卽呈於皮膚之間﹐反可浮取而知。性急之人﹐脈數是其常也﹐適當從容無事﹐亦近舒徐﹐性緩之人﹐脈遲是其常也﹐偶值倥傯多冗﹐亦隨急數。北人脈彊﹐是其常也﹐或累世膏粱﹐或母系南產﹐亦未必無軟弱之形﹔南人脈弱﹐是其常也﹐或先天稟足﹐或習耐勞苦﹐亦間有實彊之狀。少壯脈大﹐是其常也﹐夭促者多見虛細﹔老年脈虛﹐是其常也﹐期頤者更爲沈實。室女尼姑﹐濡弱者是其常也﹐或境遇優遊﹐襟懷恬﹐脈來亦定沖和。嬰兒气稟純陽﹐急數者是其常也﹐或質弱帶寒﹐脈來亦多遲慢。以此類推﹐則人身固有一定之形气﹐形气之中﹐又必隨地爲之轉移﹐方能盡言外之妙也。

卷一

運气論

嘗讀《內經》﹐至《天元紀論》七篇﹐推申運气﹐玄蘊難窺﹐未嘗不廢書三嘆也。夫是天地之綱紀﹐變化之淵源﹐非通於大易洪範﹑歷元律法之說者﹐其敢橫心以解﹐矢口而談哉﹗無惑乎當今之人置而弗講久矣﹗先哲有言曰「不明五運六气﹐簡徧方書何濟。」如經文所載﹐尺寸反﹐左右交﹐指下稍爾不明﹐生死何從臆斷。業已志醫﹐可不沈思力索乎﹖總其大綱﹐在五運之太過不及﹔而勝復所以生也。太過者其气勝﹐勝而無制﹐則傷害甚矣。不及者其气衰﹐衰而無復﹐則敗亂極矣。此勝復循環之道﹐出乎自然者也。故其在天則有五星運气之應﹐在地則有萬物盛衰之應﹐在人則有臟腑疾病之應。如木彊勝土﹐則歲星明而鎭星暗﹐土母受侮﹐子必復之﹐故金行伐木以救困土﹐則太白增光﹐歲星反晦也。凡气見於上﹐則災應於下﹐宿屬受傷﹐逆犯必甚﹐五運互爲勝復﹐其气皆然。在病如木勝肝彊﹐必傷脾土﹐肝勝不已﹐燥必復之﹐而肝亦病矣﹔燥勝不已﹐火必復之﹐而肺亦病矣。此五臟互爲盛衰﹐其气亦皆然也。夫天運之有太過不及﹐卽人身之有虛實也。惟其有虛而後彊者勝之﹐有勝而後承者復之。無衰則無勝矣﹐無勝則無復矣。無勝無復﹐其气和平﹐焉得有病﹖恃彊肆暴﹐元气泄盡﹐焉得無虛﹖故曰﹐有勝則復﹐無勝則否。勝微則復微﹐勝甚則復甚。勝復之微甚﹐繇變化之盛衰。故經之所載天時地化人事﹐至詳至備﹐蓋以明其理之有合也。卽如周易三百八十四爻﹐乃開明易道之微妙而教人。

因易以求理﹐因象以知變。故孔子曰「書不盡言﹐言不盡意。」此其大義﹐正與本經相同。夫天道玄微﹐本不易測。及其至也﹐聖人有所不知。故凡讀易者﹐當知易道有此變﹐不當曰變止於此也。讀運气者﹐當知天道有是應﹐不當曰應盡於是也。今姑舉其大略。或疫气徧行﹐而一方皆病風溫。或淸寒傷髒﹐則一時皆犯瀉利。或痘疹盛行﹐而多凶多吉﹐期各不同。或疔毒徧生﹐而是陰是陽﹐每從其類。或气急咳嗽﹐一鄕並興。或筋骨疼痛﹐人皆道苦。或時下多有中風。或前此盛行痰火。諸如此者﹐以眾人而患同病﹐謂非運气之使然歟﹗至其精微﹐則人多陰受﹐而識者爲誰。夫人殊稟賦﹐令易寒暄﹐利害不侔﹐气交使然。故凡以太陽之人﹐而遇流衍之气﹐以太陰之人﹐而逢赫曦之紀﹐彊者有制﹐弱者遇扶﹐气得其平﹐何病之有﹗或以彊陽遇火﹐則炎烈生矣。陰寒遇水﹐則冰霜至矣。天有天符﹐歲有歲會﹐人得無人和乎﹗能先覺預防者﹐上智也。能因機辧理者﹐明醫也。旣不能知而且云烏有者﹐下愚也。然運气亦有不可泥者﹐如肝木素虛﹐脾气太盛﹐而運值太角﹐肝气稍實﹐脾气方平。五臟類然。又內外兩因﹐隨時感觸﹐𨿽當太過之運﹐亦有不足之時﹔不及之運﹐亦多有餘之患。倘執而不通﹐能無損不足而益有餘乎﹗況歲气之在天地﹐亦有反常之時。故冬有非時之溫﹐夏有非時之寒﹐春有非時之燥﹐秋有非時之暖﹐犯之者病。又如春气西行﹐秋气東行﹐夏气北行﹐冬气南行﹔卑下之地﹐春气常存﹔髙阜之境﹐冬气常在﹔天不足西北而多風﹐地不滿東南而多濕。又況百里之內﹐晴雨不同千里之外﹐寒暄各別﹔則方土不同而病亦因之﹐此皆法外之道也。若不知常變之道﹐盛衰之理﹐主客承制之位﹐每每鑿經文以害經意﹐徒欲以有限之年辰﹐槪無窮之天道﹐隱微幽顯﹐誠非易見﹐管測求全﹐誠亦陋矣。復有不明气化﹐如馬宗素之流﹐假仲景之名﹐而爲《傷寒鈐法》等書﹐用气運之更遷﹐擬主病之方治﹐拘滯不通﹐斯爲大謬。又有偏執己見﹐不信運气﹐蓋亦未精思耳。是以通於運气者﹐必當順天以察運﹐因變以求气﹐如杜預之言歷曰「治歷者當順天以求合﹐非爲合以驗天。」知乎此而後可以言歷。運气之道﹐獨不然哉。若徒爾紛紜﹐執有執無﹐且疑且信﹐罕一成之見﹑圓機之用者﹐未足與議也。

卷一

太素脈論

嘗讀太素脈而知其僞也。夫脈法創自軒岐﹐用以測病情﹐決死生而已﹐安得徵休徵咎﹐比於師巫﹐甚矣楊上善之好誕也。每求其故而不得。後見華佗擬病患於十年之後﹐以爲病去亦十年死。病存亦十年死﹐病不能爲人死生﹐因勸其人勿治。佗固漢之異人也。此以脈論耶﹐抑以脈中之數論耶﹖意此病所患旣深﹐𨿽藥無效﹐又非急證﹐可以遷延﹐計其短期﹐至久乃驗﹐卽如《內經》所云﹐某病某日篤﹐某日死者是也。但佗決之於十年之前﹐故後人遂爲神﹐反至略病而重數。上善特有小慧﹐見佗之行事﹐托之太素﹐陰祖其意而暢其說。學人喜其新奇﹐互相附和﹐妄謂塵埃識天子﹐場屋決元魁。好事之流更從而和之﹐欺世盜名﹐所從來久矣。就中亦有可錄之句。如曰「脈形圓淨﹐至數分明。謂之淸。脈形散澀﹐至數模糊。謂之濁。質淸脈淸﹐富貴而多喜。質濁脈濁﹐貧賤而多憂。質淸脈濁﹐此謂淸中之濁﹐外富貴而內貧賤。質濁脈淸﹐此謂濁中之淸﹐外貧賤而內富貴。若淸不甚淸濁不甚濁﹐其得失相半﹐而無大得喪也。富貴而壽﹐脈淸而長。貧賤而夭﹐脈濁而促。淸而促者﹐富貴而夭。濁而長者﹐貧賤而壽。」予嘗以此驗人﹐百不失一。然考其底蘊﹐總不出乎風鑑﹐使風鑑精則太素無漏義矣。至其甚者﹐索隱行怪﹐無所不至﹐並且詆呵正業﹐以爲不能窮造化之巧﹐操先知之術。孔子曰「攻乎異端﹐斯害也已。」其太素脈之謂夫﹗或曰。上善不足論﹐而佗亦有遺義耶﹖夫佗之技甚精﹐而其說又安能無獘乎﹖天下而盡守佗之說也﹐則將使病淺者日深﹐病深者日殆﹐視岐黃爲贅疣﹐而藥餌可盡廢﹐臨病不治﹐但委於命﹐弛愼疾之心﹐趨夭枉之路﹐豈不哀乎﹗故以病之不可治而勉求治﹐未必無稍延之歲月﹔以病之或可治而不求治﹐勢將有坐失之機宜﹔須善通佗之意而一笑上善之術﹐斯得之矣。

卷一

審象論

夫証之不齊﹐莫可端倪﹐而盡欲以三指洞其機﹐則戛戛乎難之矣。語云﹐胸中了了﹐指下難明。

此深心體認﹐不肯自欺之言。然脈𨿽變化無定﹐而陰陽﹑表裏﹑寒熱﹑虛實之應於指下﹐又自有確乎不易之理。思之思之﹐鬼神將通之耳。一曰﹐比類以晰其似。所以明相類之脈﹐比其類而合之﹐辧其異而分之﹐鮮不決之疑矣。如遲之與緩﹐似乎同也﹐而遲則一息三至﹐脈小而衰﹔緩則一息四至﹐脈大而徐。沈之於伏﹐似乎同也﹐而沈則輕舉則無﹐重按乃得﹔伏則重按亦無﹐推筋乃見。數﹑緊﹑滑﹐似乎同也﹐而數則來往急迫﹐呼吸六至﹔緊則左右彈指﹐狀如切繩﹔滑則往來流利﹐如珠圓滑。浮﹑虛﹑芤﹐似乎同也﹐而浮則舉之有餘﹐按之不足﹔虛則舉之遲大﹐按之則無﹔芤則浮沈可見﹐中候則無。濡之與弱﹐似乎同也﹐而濡則細軟而浮﹔弱則細微而沈。微之與細﹐似乎同也﹐而微則不及於細﹐若有若無﹐狀類蛛絲﹔細則稍勝於微﹐應指極細﹐狀比一綫。弦﹑長﹐似乎同也﹐而弦則狀如弓弦﹐端直挺然而搏指﹔長如長竿﹐過於本位而不搏指。短與動﹐似乎同也﹐而短爲陰脈﹐無頭無尾﹐其來遲滯﹔動爲陽脈﹐無頭無尾﹐其來數滑。洪之與實﹐似乎同也﹐而洪則狀如洪水﹐盛大滿指﹐重按稍減﹔實乃充實﹐應指有力﹐舉按皆然。牢之與革﹐似乎同也﹐而牢則實大而弦﹐牢守其位﹔革則虛大浮弦﹐內虛外急。促﹑結﹑澀﹑代﹐似乎同也﹐而促則急促﹐數時暫止﹔結爲凝結﹐遲則暫止﹐澀則遲短澀滯﹐至至帶止﹐三五不調﹔代則動而中止﹐不能自還﹐止數有常﹐非暫之比。一曰﹐對舉以明相反之脈。有可因此而悟彼﹐令陰陽不亂也。如浮﹑沈者﹐脈之升降也。以察陰陽﹐以分表裏﹔浮法天爲輕淸﹐沈法地爲重濁也。遲﹑數者﹐脈之急慢也。脈以四至爲平﹐如見五至﹐必形气壯盛﹐或閏以太息﹐﹝五至。﹞皆爲無之象。不及爲遲﹐太過爲數。遲陰在髒﹐數陽在腑。數在上爲陽中之陰﹐在下爲陰中之陽。遲在上爲陽中之陰﹐在下爲陰中之陽。虛﹑實者﹐脈之剛柔也。皆以內之有餘不足﹐故咸以按而知。長﹑短者﹐脈之盈縮也。長有見於尺寸﹐有通於三部﹐短只見於尺寸。蓋必質於中而後知。過於中爲長﹐不及於中爲短。滑﹑澀者脈之通滯也。千金曰「滑者血多气少﹐血多故流利圓滑。澀者气多血少﹐血少故艱澀而散。」洪﹑微者﹐脈之盛衰也。血熱而盛﹐气隨以溢﹐滿指洪大﹐衝湧有餘﹐故洪爲盛。气虛而寒﹐血隨以澀﹐應指而細﹐欲絕非絕﹐故微爲衰。緊﹑緩者﹐脈之張弛也。緊爲寒傷營血﹐脈絡激搏﹐若風起水湧﹐又如切繩轉索。緩爲風傷衛气﹐營血不流﹐不能疾速。數見關上﹐形如豆大﹐厥厥動搖﹐異於他部者﹐動也。藏於內不見其形﹐脈在筋下者﹐伏也。結﹑促者﹐脈之陰陽也。陽甚則促﹐脈疾而時止。陰甚則結﹐脈徐而時止。至於代﹑牢﹑弦﹑革﹑芤﹑濡﹑細﹑弱八脈﹐則又不可對舉也。《三因》盡爲偶名﹐不知旣非﹐一陰一陽﹐寧必過鑿乎﹗經曰﹐前大後小﹐前小後大。來疾去徐﹐來徐去疾﹐去不盛來反盛。乍大乍小﹐乍長乍短﹐乍數乍疏。是二二脈偶見也﹐不可不知。一曰﹐辧兼至者。所以明相互之脈。大抵脈獨見爲證者鮮﹐合眾脈爲證者多﹐姑舉一二﹐以例其餘。如似沈﹑似伏﹐實﹑大﹑弦﹑長之合爲勞極﹔軟﹑浮細之合爲濡之類是也。合眾脈之形爲一證者﹐如浮﹑緩爲不仁﹔浮﹑滑爲飲﹔浮﹑洪﹑大而長爲風眩顚疾之類是也。有二合脈有三四合脈者﹐然又有一脈獨見而爲病亦多者﹐如浮爲風﹐又爲虛﹐又爲气﹐此一脈之證合也。一曰察平脈以定其常。所以明本部之脈﹐而治無病之候。未能精稔﹐將有無病妄藥之獘矣。如足厥陰肝脈弦細而長﹐足少陰腎脈沈實而滑﹐足太陰脾脈沈軟而緩﹐足少陽膽脈弦大而浮﹐足陽明胃脈浮長而緩﹐足太陽膀胱脈洪滑而長﹐手少陰心脈洪大而散﹐手太陰肺脈浮澀而短﹐手厥陰心包絡脈浮大而散﹐手少陽三焦脈洪大而急﹐手陽明大腸脈浮短而滑﹐手太陽小腸脈洪大而緊。一曰﹐準時令者所以見四時之變其狀﹐各自不同﹐脈與之應也。十二月大寒至二月春分爲初之气﹐厥陰風木主令﹐經曰﹐厥陰之至其脈弦。春分至小滿爲二之气﹐少陰君火主令﹐經曰﹐少陰之至其脈鉤。小滿至六月大暑爲三之气﹐少陽相火主令﹐經曰﹐少陽之至大而浮。大暑至八月秋分爲四之气﹐太陰濕土主令﹐經曰﹐太陰之至其脈沈。秋分至十月小雪爲五之气﹐陽明燥金主令﹐經曰﹐陽明之至短而澀。小雪至十二月大寒爲六之气﹐太陽寒水主令﹐經曰﹐太陽之至大而長。一曰﹐察眞藏脈者。所以明不治之脈與決短期。往而不返﹐如水之流﹔止而不揚﹐如杯之覆。使其在肺﹐則上而微茫下而斷絕﹐無根蕭索。使其在腎﹐則解散而去﹐欲藏無入﹐去如解索﹐彈搏而來﹐所藏盡出﹐來如彈石。在命門右腎與左腎同﹐但內藏相火﹐故其絕也﹐忽爾靜中一躍﹐如蝦之遊﹐如魚之翔﹐火欲絕而忽焰之象也。使其在膀胱﹐則泛濫不收﹐至如湧泉﹐以其藏津液而爲州都之官﹐故絕形如此。凡斯六者皆脈中至爲喫緊之處﹐況有象可求學者精勤﹐則熟能生巧﹐三指多回春之徳矣。若不揣者﹐乃妄圖形象﹐弄巧成拙﹐最爲可笑。夫脈理淵微﹐須心領神會﹐未可以言求﹐而可以圖標乎﹗如脈之浮沈﹑大小﹑長短﹑弦細﹐猶可圖也﹐如遲數﹑結促﹐亦何從描畫乎﹗欲學岐黃精蘊﹐而爲紙上筌蹄﹐是又執形象而趨於愚妄者矣。

卷一

脈有亢制論

經曰「亢則害﹐承乃制。」言太過之害也。此關於盛衰疑似之間﹐診者其可忽乎﹗夫亢者﹐過於上而不能下之謂也。承者﹐受也﹐亢極則反受制也。如火本克金﹐克之太過﹐則爲亢﹐而金之子爲水﹐可以制火﹐乘其火虛來復母讎﹐而火反受其制矣。比之吳王夫差﹐起傾國之兵以與晉爭﹐自謂無敵﹐越王勾踐﹐乘其空虛﹐已入國中矣。在脈則當何如﹖曰﹐陽盛者脈必洪大﹐至陽盛之極﹐而脈反伏匿﹐陽極似陰也。此幹之上九﹐亢龍有悔也。其證設在傷寒﹐或因失於汗下﹐使陽气亢極﹐郁伏於內﹐狀似陰證﹐唇焦舌燥﹐能飲水漿﹐大便閉硬﹐小便赤澀﹐然其脈𨿽沈﹐按之著骨必滑數有力﹐審其失气﹐穢臭殊常﹐或時躁熱﹐不欲衣被﹐或揚手擲足﹐譫語不休﹐此陽證何疑。故經曰「其脈滑數﹐按之鼓擊於指下者﹐非寒也﹐此爲陽盛拒陰也。」陰盛者脈必細微﹐至陰盛之極﹐而脈反躁疾﹐陰極似陽也。此坤之上六﹐龍戰於野也。在傷寒則誤服涼藥﹐攻熱太速﹐其人素本腎虛受寒﹐遂變陰證﹐逼其浮游之火發見於外﹐狀似陽證﹐面赤煩躁﹐大便自利﹐小便淡黃﹐嘔逆气促﹐鄭聲咽痛﹐然其脈按之必沈細遲微﹐審其渴欲飲水﹐復不能飲﹐此陰證何疑。故經曰「身熱脈數﹐按之不鼓擊於指下者﹐非熱也﹐此謂陰盛拒陽也。」乃知凡過極者反兼勝己之化﹐在於學人之細心揣測﹐則諸證無不洞其眞僞矣。

卷一

衝陽太二脈論

夫身之內﹐不過陰陽爲之根蒂。醫者惟明此二字﹐病之吉凶﹐莫不判然矣。故凡傷寒危迫﹐手脈難明﹐須察足脈﹐不知者競相嘩笑﹐更有內室﹐寧死不願﹐以爲羞恥﹐是又大可哀矣。予請陳其說焉。經曰「治病必求於本。」本之爲言根也﹑源也。世未有無源之流﹐無根之木。澄其源而流自淸﹐灌其根而枝乃茂﹐自然之經也。故善爲醫者﹐必責根本﹐而本有先天後天之辧。先天之本維何﹐足少陰腎是也。腎應北方之水﹐水爲天一之源。後天之本維何﹐足陽明胃是也。胃應中宮之土﹐土爲萬物之母。腎何以爲先天之本﹖蓋嬰兒未成﹐先結胞胎﹐其象中空﹐一莖透起﹐形如蓮蕊﹔一莖卽臍帶﹐蓮蕊卽兩腎也﹐而命寓焉。水生木而後肝成﹐木生火而後心成﹐火生土而後脾成﹐土生金而後肺成。五臟旣生﹐六腑隨之﹐四肢乃具﹐百骸乃全。仙經曰「借問如何是玄牝﹐嬰兒初生先兩腎。」故腎爲臟腑之本﹐十二脈之根呼吸之本﹐三焦之源﹐而人資之以爲始者也。故曰﹐先天之本在腎。而太一穴﹐在足內踝後五分跟骨上動脈陷中﹐此足少陰所注爲之地也。脾胃何以爲後天之本﹖蓋嬰兒旣生﹐一日不再食則饑﹐七日不食則腸胃涸絕而死。經曰「安谷則昌絕谷則亡。」猶兵家之有餉道也。餉道一絕﹐萬眾立散﹔胃气一敗﹐百藥難施。一有此身﹐先資穀气。谷入於胃﹐灑陳於六腑而气至﹐和調於五臟而血生﹐而人資之以爲生者也。故曰﹐後天之本在脾。而衝陽一穴﹐在足跗上五寸髙骨間動脈去陷谷二寸﹐此足陽明所過爲原之地也。﹝脾胃相爲夫婦﹐故列胃之動脈﹐而脾卽在其中矣。﹞古人見腎爲先天之本﹐故著之脈曰「人之有尺﹐猶樹之有根﹐枝葉𨿽枯槁﹐根本將自生。」見脾胃爲後天之本﹐故著之脈曰「有胃气則生﹐無胃气則死。」所以傷寒必診太以察腎气之盛衰﹐必診衝陽以察胃气之有無。兩脈旣在﹐他脈可勿問也。如婦人則又獨重太衝者﹐太衝應肝﹐在足指本節後二寸陷中。

蓋肝者﹐東方木也﹐生物之始﹔又婦人主血﹐而肝爲血海﹐此脈不衰﹐則生生之機猶可望也。予見按手而不及足者多矣﹐將欲拯人於危﹐殆蓋亦少探本之學乎﹗

卷一

脈有不可言傳論

脈之理微﹐自古記之。昔在黃帝﹐生而神靈。猶曰「若窺深淵而迎浮雲。」許叔微曰「脈之理幽而難明﹐吾意所解﹐口莫能宣也。凡可以筆墨載﹐可以口舌言者﹐皆迹象也。至於神理﹐非心領神會﹐焉能盡其玄微耶﹖如古人形容一胃气脈也﹐而曰不浮不沈﹐此迹象也﹐可以中候求也。不疾不徐﹐此迹象也﹐可以至數求也。獨所謂意思欣欣﹐悠悠揚揚﹐難以名狀﹐此非古人祕而不言﹐𨿽欲名狀之而不可得﹐姑引而不發﹐躍然於言詞之表﹐以待能者之自從耳。」東垣至此﹐亦窮於詞﹐而但言脈貴有神。惟其神也﹐故不可以迹象求﹐言語告也。又如形容滑脈。而曰替替然如珠之圓轉。形容澀脈﹐而曰如雨沾沙。形容緊脈﹐而曰如切繩轉索。形容散脈﹐而曰如楊花散漫。形容任脈﹐而曰寸口丸丸。此皆迹象之外﹐別有神理﹐就其言狀﹐正惟窮於言語﹐姑借形似以揣摹之耳。予昔寓泉州開元寺﹐月夜與林澹庵論脈。凡脈各設一形似最確之物以體象之。至於虛脈曰虛﹐合四形浮﹑大﹑遲﹑軟極其摹擬﹐終不相類。林最後曰「得之矣﹐譬如發酵饅首。」竟失遲字之義。有羽衣錢存三在傍曰「何不比之海浮水。」林大笑擊節。蓋海質柔而大﹐隨波上下﹐若人以手按之﹐則驚而沒矣﹐於浮﹑大﹑遲﹑軟﹐字字逼眞﹐然爲學究訓詁之語﹐設不善領略者﹐不先於虛脈中發憤參求﹐但守一海浮水於胸中﹐豈非戲論乎﹗故以有限之迹象﹐合無窮之疾病﹐則迹象乃有時而窮。以無盡之靈明﹐運有限之迹象﹐則疾病無往而不驗。所謂口莫能宣者﹐終成絕學也哉﹗

卷一

脈無根有兩說論

天下之醫籍多矣。或者各持一說﹐而讀者不能融會﹐漫無可否﹐則不見書之益﹐而徒見書之害矣﹐又何貴乎博學哉﹗卽如脈之無根﹐便有兩說。一以尺中爲根。脈之有尺﹐猶樹之有根。叔和曰「寸關𨿽無﹐尺猶不絕﹐如此之流﹐何憂殞滅﹖」蓋因其有根也。若腎脈獨敗﹐是無根矣﹐安望其發生乎﹗一以沈候爲根。經曰「諸浮脈無根者皆死。」是謂有表無裏﹐孤陽不生。夫造化之所以亙萬古而不息者﹐一陰一陽﹐互爲其根也。使陰旣絕矣﹐孤陽豈能獨存乎﹗二說似乎不同﹐久而虛心討論﹐實無二致也。蓋尺爲腎部﹐而沈候之六脈皆腎也。要知兩尺之無根﹐與沈取之無根﹐總爲腎水涸絕而無資始之原﹐宜乎病之重困矣。又王宗正曰「診脈之法﹐當從心肺俱浮﹐肝腎俱沈﹐脾在中州。」則與叔和之守寸關尺奇位以候五臟六腑之脈者﹐大相徑庭。不知宗正亦從經文「諸浮脈無根者皆死」之句悟入﹐遂謂本乎天者親上﹐本乎地者親下﹐心肺居於至髙之分﹐故應乎寸﹔腎肝處乎至陰之位﹐故應乎尺﹔脾胃在中﹐故應乎關﹔然能與叔和之法參而用之﹐正有相成之妙。淺工俗學﹐信此則疑彼者﹐皆不肯深思古人之推本立說﹐所以除一二師家授受之外﹐盡屬礙膺。許學士之不肯著書以示後來﹐乃深鑑於此獘也夫﹗

卷一

調息已定然後診脈論

經曰「常以不病調病患。」蓋以醫者無病﹐气靜息勻﹐用自己之呼吸﹐合病患之至數﹐則太過不及之形見矣。斯時也﹐如對敵之將﹐操舟之工﹐心如走珠﹐形似木雞﹐不得多語調笑﹐妄論工拙﹐珍玩滿前﹐切勿顧盼﹐絲竹湊耳﹐恍若無聞﹐凡此豈欲矯眾以邀譽哉﹗夫君子之遊藝﹐與據徳根據仁﹐皆爲實學。診𨿽流爲賤技﹐非可苟且圖功者也。故經又曰「診無治數之道﹐從容之葆﹐坐持寸口﹐診不中五脈﹐百病所起﹐始以自怨﹐遺師其咎。」其諄切垂訓﹐無非欲診者收攝心體﹐忙中習定﹐使彼我之神交﹐而心手之用應也。在吾黨學有淵源﹐路無岐惑三指之下﹐自可十得其五。但求診者多﹐紛紜酬應﹐酷暑嚴寒﹐舟輿困頓﹐醫者之气息先已不調﹐則與病者之至數焉能準合。又況富貴之家﹐一人抱病﹐親戚塡門﹐或粗曉方脈而鼓舌搖唇﹔或偏執己見而黨同伐異﹔或素有不合而傲睨唐突﹐使髙潔之士卽欲拂衣﹔或故爲關切而叮嚀煩絮﹐令通脫之性輒將掩耳﹔或陽與陰擠﹐旁敲暗擊﹔或執流忘源﹐稱寒道熱﹔或但求穩當﹐欲帶消而帶補﹔或反復不常﹐乃忽是而忽非﹔或小利小害﹐一日而喜懼多端﹔或且疑且信﹐每事而逡巡不決﹔或醫者陳說病機﹐援引經典﹐務欲詳明﹐則指爲江湖之口訣﹔或處投藥餌﹐本屬尋常﹐彼實未知﹐則誚爲詭異之家風﹔或玄心靜气。不妄問答﹐則謂之簡傲﹔或坦衷直腸﹐無所逢迎﹐則笑其粗疏。嗟乎﹗昔人懼病而求醫﹐故尊之過於師保﹔今之醫呈身而售技﹐故賤之下於輿。所以一進病家﹐除拱揖寒溫之外﹐卽好惡是非之中﹐九候未明﹐方寸已亂﹐孰標孰本﹐斷不能行指下之巧矣。若夫大雅之彥﹐本期博濟一時﹐而肯苟悅取容﹐貽笑識者哉﹗庸眾人之情﹐固有所不暇盡﹐亦有所不能盡﹐而並有所不屑盡也。身當其際﹐一以先聖之道爲重﹐誰毀誰譽﹐不屈不昂﹐去畱之心灑然﹐得失之念不起﹐意思從容﹐布指安穩﹐呼吸定息﹐至數分明﹐則脈𨿽幽微﹐可以直窮二豎之情技矣。

卷一

問情論

經曰「閉戶塞牖﹐系之病者﹐數問其情﹐以從其意。」蓋欲病患靜而無擾﹐然後從容詢其情﹐委曲順其气。使不厭煩﹐悉其本末之因﹐而治始無誤也。乃近世醫者﹐自附於知脈﹐而病家亦欲試其本領﹐遂絕口不言﹐惟伸手就診。醫者彊爲揣摩﹐揣摩偶合﹐則信爲神奇﹔揣摩不合﹐則薄爲愚昧。致兩者相失﹐而訖無成功﹐良足嘆也。故仲景曰「觀今之醫﹐省疾問病﹐務在口給。相對斯須﹐便處湯藥。按寸不及尺﹐握手不及足。人迎跗陽﹐三部不參。動數發息﹐不滿五十。短期未至決診﹐九候曾無仿佛。明堂闕庭﹐盡不見察。所謂管窺而已。」望聞問切﹐猶人有四肢也。

一肢廢不成其爲人﹐一診缺不成其爲醫。然必先望﹑次聞﹑次問而後切者﹐所重有甚於切也。

王海藏雲﹕病患拱默﹐惟令切脈﹐試其知否。夫熱則脈數﹐寒則脈遲﹐實則有力﹐虛則無力﹐可以脈知也。若得病之由及所傷之物。豈能以脈知乎﹖其如病家不知此理者眾﹐往往祕其所患﹐以俟醫之先言。豈知病固有證似脈同﹐而所患大相剌謬。若不先言明白﹐猝持气口﹐其何能中﹖又如其人或先貴後賤﹐或先貧後富﹐暴樂暴苦﹐始樂始苦﹐及所思﹑所喜﹑所惡﹑所欲﹑所疑﹑所懼之云何﹐其始病所傷﹑所感﹑所起﹑所在之云何﹐以至病體日逐轉移之情形﹐病後所服藥餌之違合﹐必詳言之﹐則切脈自無疑惑。今人多偏執己見﹐逆之則拂其意﹐順之則加其病﹐莫如之何。然苟設誠致問﹐明告以如此則善﹐如彼則敗﹐誰甘死亡而不降心以從耶﹗夫受病情形﹐百端難盡。如初病口大渴﹐久病口中和﹐若不問而槪以常法治之﹐寧不傷人乎﹖如未病素脾約﹐才病忽便利﹐若不問而計日以施治﹐寧不傷人乎﹖如未病先有錮疾﹐已病重添新患﹐如不問而槪守成法治之﹐寧不傷人乎﹖如疑難證著意根究﹐遽不得情﹐他事閒言﹐反呈眞面﹐若不細問而倉卒妄投寧不傷人乎﹖《病形篇》謂﹕「問其病﹐知其處﹐命曰工。」今之稱爲工者﹐問非所問﹐諛佞其間﹐病者欣然樂從﹔及病增更醫﹐亦復如是。徨醫藥﹐終於不救者多矣。故畱心濟世者﹐須委曲開導﹐以全仁術。未可任意而飄然事外也。予每見縉紳之家﹐凡診內室﹐皆重帷密幄﹐以帛纏手﹐使醫者三指不能盡按﹐而醫亦潦艸診視﹐此又不能行望﹑聞﹑問之神妙﹐並切而且失之度﹐其視醫不啻如盜賊然。東坡﹑海藏之言﹐豈能家諭而戶說哉﹗惟願病家以病爲重﹐不循故習﹐使醫者得盡其長﹐醫者以道自處﹐不蹈陋規﹐使病家誠告以故。庶病無遁形﹐而醫者之與病者有相成之功矣。

卷二

小序崔紫虛所著《四言脈訣》﹐由來尙矣。刪補之者﹐爲李月池氏﹐更名《四言舉要》。予取兩刻而損益之﹐或繁或簡﹐期合於理而已﹐敢曰崔﹑李之功臣哉。

脈爲血脈﹐气血之先﹔血之隧道﹐气息應焉。

脈爲气乎﹖而气爲衛﹐衛行脈外﹐則知非气矣。脈爲血乎﹖而血爲營﹐營行脈中﹐則知非血矣。脈爲經隧乎﹖而經隧實繁﹐則知非經隧矣。善乎華元化云「脈者﹐气血之先也。」蓋人之身﹐惟是精與气與神三者﹐精气卽血气﹐气血之先﹐非神而何﹖人非是神無以主宰血气﹐保合太和﹐流行三焦﹐灌漑百骸。故脈非他﹐卽神之別名也。明乎此﹐則气也﹑血也﹐渾淪條析﹔所謂气如橐﹐血如波瀾﹐一升一降﹐以成其用﹐而脈道成矣。

資始於腎﹐資生於胃﹔血脈气息﹐上下循環。

人未有此身﹐先有此腎﹐气血藉之以立基。而神根據於气﹐气根據於血﹐血資於谷﹐谷本於胃﹔是知胃气充則血旺﹐血旺則气彊﹐气彊則神昌。故曰「先天之根本在腎﹐後天之根本在脾。」﹝脾胃相爲夫妻。﹞神之昌與否﹐皆以脈爲徵兆。脈之行也﹐气行而血隨﹐上下周匝﹐起伏交會﹐濡守使﹐各盡其職。

十二經中﹐皆有動脈﹔惟手太陰﹐寸口取決。

《難經﹟一難》曰「十二經皆有動脈﹐獨取寸口﹐何謂也﹖扁鵲曰﹕『寸口者﹐脈之大會﹐手太陰之動脈也。』」以肺爲五臟六腑之華蓋﹐布一身之陰陽﹐居於至髙之位﹐凡諸臟腑皆處其下﹐肺系上連喉嚨吭嗌﹐以通呼吸。肺主一身之气﹐气非呼吸不行﹐脈非肺气不布故耳。然《素問﹟五臟別論》曰「帝曰『气口何以獨爲五臟主﹖』岐伯曰﹕『胃者﹐水谷之海﹐六腑之大源也。五味入口藏於胃﹐以養五臟气﹐气口亦太陰也。是以五臟六腑之气味﹐皆出於胃﹐變見於气口。』」其義又所重在胃矣﹐細思之而理則一也。气口本屬太陰﹐而曰「亦太陰」者﹐蓋气口屬肺﹐手太陰也﹐布行胃气﹐則在於脾足太陰也。按《靈樞﹟營衛生會篇》曰「谷入於胃﹐以傳於肺﹐五臟六腑﹐皆以受气。」《厥論》曰「脾主爲胃行其津液者也。」《素問﹟經脈別論》曰「飲入於胃﹐遊溢精气﹐上輸於脾﹐脾气散精﹐上歸於肺。」脾气必歸於肺﹐而後行於臟腑營衛﹐所以气口𨿽爲手太陰﹐而實卽足太陰之所歸﹐故曰「气口亦太陰」也。乃知五臟六腑之气味﹐皆由胃入脾﹐由脾入肺﹐此地道卑而上行也。由肺而分布於臟腑﹐此天道下濟而光明也。土居中而爲金之母﹐系諸脈之根﹔肺居髙而有君之象﹐布諸脈之令﹔故曰肺朝百脈﹐而寸口爲之大會﹐猶水之朝宗於也。又考气口卽寸口也。肺主諸气﹐气之盛衰見於此﹐故曰气口。脈出太淵﹐共長一寸九分﹐故曰寸口。又肺朝百脈﹐脈之大會聚於此﹐故曰脈口。其實一也。吳艸廬曰「醫者於寸﹑關﹑尺﹐輒名之曰此心脈﹑此肺脈﹑此肝脈﹑此脾脈﹑此腎脈者﹐非也。五臟六腑凡十二經﹐兩手寸﹑關﹑尺者﹐手太陰肺金之一脈也。

分其部位以候他藏之气耳。脈行始於肺﹐終於肝﹐而復會於肺﹐肺爲气出入之門戶﹐故名曰气口﹐而爲脈之大會﹐以占一身焉。」李時珍曰「兩手六部﹐皆肺之經脈也﹐特取此以候五臟六腑之气耳﹐非五臟六腑所居之處也。」《靈樞》《素問》《難經》載十二經脈有走於手而不從三部過者﹐如手陽明大腸經之脈﹐起大指次指之端﹐從大指次指之間盡處爲合谷一路﹐爲臂之上廉﹐入肘外﹐上肩而終迎香﹐以交於足陽明胃經也。與右寸無干。足陽明胃經之脈﹐起於鼻之交中﹐下行屬胃﹐絡大腸﹐至足﹐而終於厲兌﹐﹝足大指端。﹞以交於足太陰脾經也﹐與右關無干。足太陰脾經之脈﹐起於足之大指之端﹐上行膝股﹐入腹中﹐以交於手少陰心經也。與右關無干。手少陰心經之脈﹐起於心中﹐下絡小腸﹐其支者循下﹐下肘內後廉小指一路﹐終於小指之端﹐﹝卽少衝穴。﹞以交於手太陽小腸經也。與左寸無干。手太陽小腸之脈﹐起於小指之端﹐循臂外側﹐左右交於兩肩﹐下屬小腸﹐上行於頭﹐絡於顴而終於耳中﹐﹝卽聽宮穴。﹞。以交於足太陽膀胱經也。與左寸無干。足太陽膀胱之脈﹐起於目內﹐下行絡腎﹐屬膀胱﹐終於足小指﹐﹝至陰穴。﹞以交於足少陰腎經也。與左尺無干。足少陰腎經之脈﹐起於足小指﹐上行循喉嚨﹐挾舌本﹐注於膻中﹐以交於手厥陰心包絡經也。與左尺無干。手厥陰心包絡經之脈﹐起於胸中﹐屬心下之包絡﹐入肘內之曲澤穴﹐行臂兩筋之間﹐入掌中﹐循中指出其端而終﹐以交於手少陽三焦經也。脈行中指一路﹐與左尺無干。手少陽三焦之脈﹐起於小指次指之端﹐﹝卽無名指。﹞行臂外兩骨之間﹐下絡膀胱﹐其支者從膻中而止耳﹐終於絲竹空﹐而交於足少陽膽經也。小指一路﹐亦與右尺無干。足少陽膽經之脈﹐起於目銳﹐下胸中﹐絡肝屬膽﹐入足小指次指之間﹐其支者自足跗出大指端﹐以交於足厥陰肝經也。足厥陰肝經之脈﹐起於足大指叢毛之際﹐循陰器﹐屬肝絡膽﹐上貫膈﹐循喉嚨之後﹐上入頏顙﹐連目系出額﹐其支者從目系下行至中脘﹐以交於手太陰肺也。則足之少陽﹑厥陰﹑皆不行於手。惟有肺脈起於中焦﹐循臂內﹐上魚際﹐終於大指之端﹐﹝卽少商穴。﹞其支者從腕後﹝臂骨盡處爲腕。﹞出大指次指之端﹐以交於大腸經也。乃知此﹐經正屬寸口﹐肺之動脈所行之處也。至如諸經動脈﹐各從所行之處。手陽明大腸脈動合谷﹐﹝在手大指次指岐骨間。﹞手少陰心脈動極泉﹐﹝在臂內腋下筋間。﹞手太陽小腸脈動天窗﹐﹝在頸側大筋間曲頰下。﹞手少陽三焦脈動和﹐﹝在耳前。﹞手厥陰心包絡脈動勞宮﹐﹝在掌中﹐屈中指無名指盡處是。﹞足太陽膀胱脈動委中﹐﹝在膝骨約紋裏。﹞足少陰腎脈動太﹐﹝在踝後跟骨上。﹞

足太陰脾脈動衝門﹐﹝在期門下尺五寸。﹞足陽明胃脈動衝陽﹐﹝足大指次指陷中爲內庭﹐上內庭五寸是。﹞足厥陰肝脈動太衝﹐﹝足大指本節後二寸。﹞足少陽膽脈動聽會。﹝在耳前陷中。﹞夫諸經脈之動﹐各自不同﹐況不盡行於三部﹐僞訣胡爲漫無分疏乎﹖《難經﹟二難》𨿽言尺寸﹐其意以關爲界﹐從關至魚際爲一寸爲陽﹐陽得寸內之九分﹔從關至尺澤爲一尺爲陰﹐陰得尺中一寸﹔乃以陰陽而言﹐未嘗分經絡也。然則臟腑果何借以診乎﹖經不云乎﹐「呼出心與肺﹐吸入腎與肝。呼吸之間﹐脾受谷味也。」脈之盛衰本於胃﹐出入由於肺。胃气如物之有輕重﹐肺气如物之輕重者權衡以平也。如僞訣卽以某部爲某經﹐其鑿甚矣。

脈之行於十二經絡者﹐卽手足三陰三陽之經脈也。《難經﹟二十三難》曰「經脈十二﹐絡脈十五﹐何始何窮也﹖然﹐經脈者﹐行血气﹐通陰陽﹐以營衛於一身者也。其始中焦注手太陰肺﹐手太陰肺注手陽明大腸﹐手陽明大腸注足陽明胃﹐足陽明胃注足太陰脾﹐足太陰脾注手少陰心﹐手少陰心注手太陽小腸﹐手太陽小腸注足太陽膀胱﹐足太陽膀胱注足少陰腎﹐足少陰腎注手厥陰心包﹐手厥陰心包注手少陽三焦﹐手少陽三焦注足少陽膽﹐足少陽膽注足厥陰肝﹐足厥陰肝還復注手太陰﹐是謂一周也。」身形之中﹐有營气﹐有衛气﹐有宗气﹐有臟腑之气﹐有經絡之气﹐各爲區分。其所以統攝臟腑﹑經絡﹑營衛﹑而令充滿無間﹐環流不息於通體者﹐全恃胸中大气爲之主持。大气之說﹐嘗一言之。《素問﹟五營運大論》曰「黃帝問地之爲下否乎﹖岐伯曰﹕『地爲人之下﹐太虛之中者也。』曰﹕『馮乎﹖』曰﹕『大气舉之也。』」可見太虛寥廓﹐而能充周磅因礡﹐包舉地之全體者﹐莫非气也。故四虛無著﹐然後寒暑燥濕風火之气﹐入地中而生化。若不繇大气苞地於無外﹐則地之崩墜震動﹐且不可言﹐胡以巍然中處﹐而永生其化耶﹗人身亦然。五臟六腑﹐大經小絡﹐晝夜循環不息﹐必賴胸中大气斡旋其間。大气一衰﹐出入廢而升降息矣。

神機化滅﹐立見危殆。或謂大气卽膻中之气﹐所以膻中爲心主﹐宣布政令﹐臣使之官。然而參之天運﹐膻中臣使﹐但可盡寒暑燥濕風火六入之職﹐必如太虛穆﹐無可名象﹐苞舉地形﹐永奠厥中﹐始爲大气﹐膻中旣稱臣使﹐是有其職﹐未可言大气也。或謂大气卽宗气之別名。宗者﹐尊也﹐主也﹐十二經脈奉之爲尊主也。詎知宗气與營气﹑衛气分爲三隧﹐旣有隧之可言﹐卽同六入地中之气﹐而非太虛之比矣。膻中之診﹐卽心包絡﹔宗气之診﹐在左乳下。原不與大气混診也。然則大气如何而診之﹐《內經》標示昭然﹐而讀者不察耳。其謂「上附上﹐右外以候肺﹐內以候胸中」者﹐正其診也。肺主一身之气﹐而治節行焉。苞舉無外之气於人身者﹐獨由胸中之肺﹐故分其診於右手主气之天部﹐朝百脈而稱大會也。

脈之大會﹐息之出入﹔一呼一吸﹐四至爲息。

醫者調勻气息﹐自一呼人之脈再至﹐自一吸人之脈亦再至﹐呼吸之間﹐而脈準來四至者爲平脈﹔間有五至者﹐亦未可斷病。蓋人之气息﹐時長時短。凡鼓三息﹐必有一息之長﹐鼓五息﹐又有一息之長﹐名爲太息﹔如歷家三歲一閏﹐五歲再閏也。言脈必有四至爲平﹐五至便爲太過﹐惟正當太息之時﹐亦曰無﹐此息之長﹐非脈之急也。若非太息﹐正合四至也。

呼吸旣定﹐合爲一息﹔日夜一萬﹐三千五百。

呼出於陽﹐吸入於陰。一呼脈二至﹐一吸脈二至﹐合四至爲一息。一日一夜共計之﹐約一萬三千五百息。

呼吸之間﹐脈行六寸﹔八百十丈﹐日夜爲準。

卽此一呼一吸計之﹐一呼气行三寸﹐一吸气行三寸﹐呼吸旣定﹐脈气行去六寸。以一萬三千五百息算之﹐共得八百一十丈。以脈數之十六丈二尺折算﹐應周行身五十度﹐此晝夜脈行之度數準則也。按越人《二十三難》云﹕脈數總長十六丈二尺﹐任﹑督﹑二蹺在內。以一呼一吸行六寸算之﹐晝夜一萬三千五百息﹐共計八百一十丈。周於身者﹐得五十度。後又云﹕其始從中焦注手太陰﹐終於足厥陰﹐厥陰復還注手太陰。所謂如環無端者﹐不知二蹺﹑任﹑督﹐從何接入﹐豈附行於足少陰﹑太陽耶﹖附則不能在循環注接之內﹐當俟知者。

凡診病脈﹐平旦爲準﹔虛靜凝神調息細審。

平旦者﹐陰陽之交也。陽主晝﹐陰主夜﹔陽主表﹐陰主裏。《靈樞﹟營衛生會篇》曰「平旦陰盡而陽受气矣。日中而陽隴。日西而陽衰﹐日入陽盡而陰受气矣。」《靈樞﹟口問篇》曰「陽气盡﹐陰气盛﹐則目瞑。陰气盡而陽气盛﹐則寤矣。」故診法當於平旦初寤之時﹐陰气正平而未動﹐陽气將盛而未散﹐飲食未進﹐穀气未行﹐故經脈未盛﹐絡脈調勻﹐气血未至擾亂﹐脈體未及更攺﹐乃可以診有病之脈。又切脈之道﹐貴於精誠﹐嫌其擾亂﹐故必心虛而無妄想﹐身靜而不言動﹐然後可以得脈之妙也。

診人之脈﹐令仰其掌﹔掌後髙骨﹐是名關上。審位旣確﹐可以布指﹔疏密得宜﹐長短不失。

凡診脈者﹐令人仰手﹐醫者覆手診之。掌後有髙骨對平處謂之關上﹐看定部位﹐徐以中指先下於關部﹐次以食指下於寸部﹐次以無名指下於尺部。人長則下指宜疏﹐人短則下指宜密。指爪不可養長﹐長則指頭不能取齊﹐難於候脈。且沈取之時﹐爪長則按處必有深痕﹐在於閨閣﹐尢爲不便。

布指輕重﹐各自不同﹔曰舉按尋﹐消息從容。

看脈惟在指法之巧。大法輕手循之曰舉﹐重手取之曰按﹐不輕不重﹐委曲求之曰尋。極須體認。如舉必先按之﹐按則必先舉之﹐以舉物必自下而上﹐按物必自上而下也。則舉中有按﹐按中有舉﹐抑揚反復﹐而尋之義盡見矣。

《難經﹟五難》曰「脈有輕重﹐何謂也﹖然﹐初持脈﹐如三菽之重﹐與皮毛相得者﹐肺部也。如六菽之重﹐與血脈相得者﹐心部也。如九菽之重﹐與肌骨相得者﹐脾部也。如十二菽之重﹐與筋平者﹐肝部也。按之至骨﹐舉指來疾者﹐腎部也。」蓋言脈有六部﹐輕重不同。菽者﹐豆也。豆之多寡﹐因舉按有輕重也。凡持脈者﹐下手當明舉按之法﹐先輕手取浮﹐而後重手取沈。肺脈甚浮而先得﹐故經文下「初持脈」三字﹐以下心﹑脾﹑肝﹑腎脈一臟重於一臟。肺主皮毛﹐心主血脈﹐脾主肌肉﹐肝主筋﹐腎主骨。相得者﹐得其所主之分﹐而卽得其本部之脈也。腎部不言十五菽而言至骨者﹐因至骨明於十五菽也。

關前爲陽﹐關後爲陰﹔陽寸陰尺﹐先後推尋。

從魚際至髙骨卻有一寸﹐因名曰寸。從尺澤至髙骨有一尺﹐因名曰尺。界乎尺寸之間﹐因名曰關。關前寸爲陽﹐關後尺爲陰。關居中若爲陰陽界﹐而陰陽實互交於此。寸候上焦﹐關候中焦﹐尺候下焦。須先後細爲推尋﹐推其虛實﹐尋其體象也。

男子之脈﹐左大爲順﹔女人之脈﹐右大爲順。

朱丹溪曰「脈分屬左右手。心﹑小腸﹑肝﹑膽﹑腎﹑膀胱在左主血﹐肺﹑大腸﹑脾﹑胃﹑命門在右主气。男以气成胎﹐故气爲之主。女以血爲胎﹐故血爲之主。若男子久病﹐气口充於人迎者﹐有胃气也﹐病𨿽重可治。反此者逆。或曰﹐人迎在左﹐气口在右﹐男女所同﹐不易之位也。脈法贊曰﹐左大順男﹐右大順女。何子言之悖耶﹖曰﹐《脈經》一部﹐叔和諄諄於教醫者﹐此左右手以醫者之手爲主。而若主於病者之手﹐奚止千里之謬。」按診家多曰「陰气右行﹐陽气左行。男子陽气多而左脈大爲順﹐女子陰气多而右脈大爲順。」其說似是而實非也。丹溪所以力排俗見﹐以合經旨﹐蓋醫者切脈與病者相對﹐醫者之左手對病者之右手﹐醫者之右手對病者之左手﹐其義易曉。學人臨證多則理自見。

男尺恆虛﹐女尺恆盛。

寸爲陽﹐尺爲陰。故男子尺虛﹐象離中虛也﹔女人尺盛﹐象坎中滿也。男女脈同﹐同於定位﹔惟尺則異﹐異於盛衰。

朱丹溪曰「昔日軒轅使伶倫截蟹谷之竹﹐作黃鐘律管以候天地之節气﹔使岐伯取气口作脈法﹐以候人之動气。故黃鐘之數九分﹐气口之數亦九分﹐律管具而寸之數始形。故脈之動也﹐陽得九分﹐陰得一寸﹐吻合於黃鐘。天不足西北﹐陽南而陰北﹐故男子寸盛而尺弱﹐肖乎天也。地不滿東南﹐陽北而陰南﹐故女子尺盛而寸弱﹐肖乎地也。黃鐘者﹐气之先兆﹐故能測天地之節候﹔气口者﹐脈之要會﹐故能知人命之生死。」陽弱陰彊﹐反此則病。

男尺脈弱﹐女尺脈盛﹐故男女之脈不同。若男尺脈盛﹐女尺脈弱﹐則爲相反而病矣。

參黃子曰「男子以陽爲主﹐故兩寸脈常旺於尺。若兩寸反弱尺反盛者﹐腎气不足也。女子以陰爲主﹐故兩尺脈常旺於寸﹐若兩尺反弱寸反盛者﹐上焦有餘也。不足固病﹐有餘亦病﹐所謂過猶不及也。」龍丘葉氏曰「脈者﹐天地之元性﹐故男女尺寸盛弱﹐肖乎天地。越人以爲男生於寅﹐女生於申﹐三陽從天生﹐三陰從地長﹐謬之甚也。獨丹溪推本律法﹐混合天人而辟之﹐使千載之誤﹐一旦昭然﹐豈不韙哉﹗僞訣云﹕『女人反此背看之﹐尺脈第三同斷病。』若解云﹐女人右心﹑小腸﹑肝﹑膽﹑腎﹐左肺﹑大腸﹑脾﹑胃﹑命。則惑亂經旨。曾不知男女一皆以尺脈爲根本。所謂反者﹐非男女脈位相易也。當如男子尺脈常弱今反盛﹐女人尺脈常盛今反弱﹐便斷其病﹐於義卽通。」關前一分﹐人命之主。左偏緊盛﹐風邪在表﹔右偏緊盛﹐飲食傷裏。

關前一分者﹐寸關尺各有三分﹐共得九分﹐今曰關前一分﹐仍在關上﹐但在前之一分耳。故左關之前一分﹐辧外因之風﹔右關之前一分﹐辧內因之食。或以前一分爲寸上﹐豈有左寸之心可以辧風﹐右寸之肺可以辧食乎﹖其說大謬。蓋寸關尺三部﹐各占三分﹐共成寸口﹐故知關前一分﹐正在關之前一分也。左關之前一分﹐屬少陽膽部﹐膽爲風木之司﹐故緊盛則傷於風也。何則﹖以風木主天地春升之令﹐萬物之始生也。《素問﹟靈蘭祕典論》曰「肝者﹐將軍之官﹐謀慮出焉。」與足少陽膽相爲表裏。「膽者﹐中正之官﹐決斷出焉。」人身之中﹐膽少陽之脈行肝脈之分外﹐肝厥陰之脈行膽脈之位內﹐兩陰至是而交盡﹐一陽至是而初生﹐十二經脈至是而終。且膽爲中正之官﹐剛毅果決﹐凡十一臟咸取決於膽。故左關之前一分﹐爲六腑之源頭﹐爲諸陽之主宰﹐察表者之不能外也。右關之前一分﹐屬陽明胃部﹐中央濕土﹐得天地中和之气﹐萬物所歸之鄕也。又曰「脾胃者﹐倉廩之官﹐五味出焉。」土爲君象﹐土不主時﹐寄王於四季之末﹐故名孤髒。夫胃爲五臟六腑之海﹐蓋淸气上交於肺﹐肺气從太陰而行之﹐爲十二經脈之始。故右關之前一分﹐爲五臟之隘口﹐爲百脈之根﹐察裏者不能廢也。況乎肝膽主春令﹐春气浮而上升﹐陽之象也﹔陽應乎外﹐故以候表焉。脾胃爲居中﹐土性凝而重濁﹐陰之象也﹔陰應乎內﹐故以候裏焉。若夫左寸之前違度﹐則生生之本虧﹔右寸之前先發﹐則資生之元廢。古人以爲人命之主﹐顧不重哉﹗舊以左關之前一分爲人迎﹐右關之前一分爲气口﹐然考之《靈樞﹟本輸﹑動﹑經脈》《素問﹟解精微論》等篇﹐明指人迎爲結喉旁胃經動脈﹐故《綱目》之釋人迎﹐亦曰在兩喉旁。龐安常論脈曰「何謂人迎﹖喉旁取之。」以此論之﹐則左關之前一分﹐不可名爲人迎矣。《經脈篇》曰「手太陰之脈﹐入寸口﹐上循魚際。」又曰「經脈者﹐常不可見也。其盛實也﹐以气口知之。」《靈樞﹟經筋篇》曰「手太陰之筋﹐結於魚際後﹐行寸口外側。」《經脈別論》曰「欲知寸口太過與不及。」《靈樞﹟小鍼解》曰「气口虛而當補﹐實而當瀉。」以此論之﹐則气口乃統兩手而言。右關之前一分﹐不可名气口矣。《靈樞﹟四時气篇》曰「气口候陰﹐人迎候陽。」《靈樞﹟禁服篇》曰「寸口主中﹐人迎主外。」《靈樞﹟終始》等篇曰「人迎一盛﹐二盛﹐三盛」等義﹐皆言人迎爲陽之府脈﹐故主乎表﹔脈口爲太陰之動脈﹐故主乎裏。如《素問﹟太陰陽明論》曰「太陰爲之行气於三陰﹐陽明爲之行气於三陽。」《靈樞﹟陰陽別論》曰「三陽在頭」﹐正言人迎行气於三陽也。「三陰在手」﹐正言脈口行气於三陰也。蓋因上古診法有三﹕一取三部九候﹐以診通身之脈﹔一取太陰﹑陽明﹐以診陰陽之本﹔一取左右气口﹐以診臟腑之气。細繹前後經旨﹐則人迎自有定位﹐何得扯入左關﹔气口槪指兩手﹐何得偏指右關也耶﹗此名創自叔和﹐羣然附和﹐莫可復正。予少從家先生遊﹐及同郡施笠澤﹑秦景明﹐皆當代名彥﹐相與議論。咸謂人迎﹑气口之名﹐固不可妄爲移易﹐以亂經常﹔左右關前一分﹐亦可通融以徵表裏。故予但分左右關前一分﹐而不列人迎﹑气口之名﹐如前所注者﹐不識其當否。至若藏气有不齊﹐稟賦有濃薄﹐或左脈素大於右﹐或右脈素大於左﹐孰者爲常﹐孰者爲變﹔或於偏弱中略見有力﹐已隱虛中之實﹐或於偏盛中稍覺無神﹐便是實中之虛﹐活潑施治﹐不攻代無過可也。

神門屬腎﹐兩在關後﹔人無二脈﹐必死不救。

《難經﹟十四難》曰「上部無脈﹐下部有脈﹐𨿽困無能爲害。夫脈之有尺﹐猶樹之有根﹐枝葉𨿽枯槁﹐根本將自生。」蓋兩尺屬腎水﹐爲天一之元﹐人之元神在焉。卽《難經﹟八難》所謂三焦之原﹐守邪之神﹐故爲根本之脈﹐而稱神門也。若無此二脈﹐則根本敗絕﹐決無生理。而脈微指爲心脈者誤矣。彼因心經有穴名曰神門﹐正在掌後兌骨之端﹐故錯認耳。殊不知心在上焦﹐豈有候於尺中之理乎﹗脈有七診﹐曰浮中沈﹔上下左右﹐七法推尋。

浮者﹐輕下指於皮毛之間﹐探其腑脈也。表也。中者﹐略重指於肌肉之間﹐候其胃气也。半表半里也。沈者﹐重下指於筋骨之間﹐察其髒脈也。裏也。上者﹐卽上竟上者胸喉中事也。卽於寸內前一分取之。下者﹐卽下竟下者少腹腰股膝脛足中事也。卽於尺內後一分取之。左右者﹐卽左右手也。凡此七法﹐共爲七診。

又《素問﹟三部九候論》曰「獨大者病﹐獨小者病﹐獨疾者病﹐獨遲者病﹐獨寒者病﹐獨熱者病﹐獨陷下者病。」王冰注曰「診凡有七者﹐此之謂也。」蓋指病者而言。故曰「七診𨿽見﹐九候皆從者﹐不死。」若本文專授醫家診法﹐義各不同。勿聽子則以靜其心﹐忘外慮﹐均呼吸﹐分浮中沈三法爲七診﹐皆贅辭也。

又有九候﹐卽浮中沈﹔三部各三﹐合而爲名﹔每候五十﹐方合於經。

每部有浮中沈三候﹐合寸關尺三部算之﹐共得九候之數也﹐夫每侯必五十動者﹐出自《難經》﹐合大衍之數也。乃僞訣以四十五動爲準﹐乖於經旨。必每候五十﹐乃知五臟缺失。柳東陽曰「今人指到腕臂﹐卽云見了﹐五十動豈彈指間事﹖凡九候共得四百五十﹐兩手合計九百﹐方與經旨相合也。」按《素問﹟三部九候論》曰「天之至數﹐始於一﹐終於九焉。一者天﹐二者地﹐三者人。因而三之﹐三三者九﹐以應九野。

故人有三部﹐部有三候。」則以天地人言上中下﹐謂之三才。以人身言上中下﹐謂之三部。於三部中而各分其三﹐謂之三候。三而三之﹐是爲三部九候。蓋上古診法﹐於人身三部九候之脈﹐各有所取﹐以診五臟之气﹐而鍼邪除疾﹐非獨以寸口爲言也。如仲景上取寸口﹐下取跗陽﹐是亦此意。自《十八難》專以寸口而分三部九候之診﹐以其簡捷﹐言脈者靡不宗之﹐然非古法。

上下來去﹐至止六字﹔陰陽虛實﹐其中奧旨。

上下﹑來去﹑至止六字者﹐足以明乎陰陽虛實﹐本岐黃之奧旨﹐而滑攖寧闡明之。上者爲陽﹐來者爲陽﹐至者爲陽﹔下者爲陰﹐去者爲陰﹐止者爲陰。上者﹐自尺部上於寸口﹐陽生於陰也。下者﹐自寸口下於尺部﹐陰生於陽也。脈有上下﹐是陰陽相生﹐病𨿽重不死。來者﹐自骨肉之分﹐出於皮膚之際﹐气之升也。去者﹐自皮膚之際﹐還於骨肉之分﹐气之降也。脈有來去﹐是表裏交泰﹐病𨿽重必起。此謂之人病脈和也。若脈無上下來去﹐死無日矣。故曰﹐脈不往來者死。若來疾去徐﹐上實下虛爲癲厥﹔來徐去疾﹐上虛下實爲惡風也。

至者﹐脈之應。止者﹐脈之息也。止而暫息者愈之疾﹐止久有常者死也。

按《素問﹟陰陽別論》云「謹熟陰陽﹐無與眾謀。所謂陰陽者﹐去者爲陰﹐至者爲陽﹔靜者爲陰﹐動者爲陽﹔遲者爲陰﹐數者爲陽。」陰陽之理﹐不可不熟﹐故曰謹。獨聞獨見﹐非眾所知﹐故曰無與謀。則果能明於上下﹑來去﹑至止六字﹐以通陰陽虛實之理者﹐在昔猶難之。初學於此道﹐其有懵然無知者﹐乃可肆口以談耶﹗包絡與心﹐左寸之應。惟膽與肝﹐左關所認。膀胱及腎﹐左尺爲定。胸中及肺﹐右寸昭彰。胃與脾脈﹐屬在右關。大腸並腎﹐右尺班班。

包絡與心脈﹐皆在左手寸上。膽脈與肝脈﹐皆在左手關上。膀胱及腎脈﹐皆在左手尺上。肺脈在右手寸上。胃與脾脈﹐皆在右手關上。大腸與腎脈﹐皆在右手尺上。僞訣以大小腸列於寸上﹐三焦配於左尺﹐命門列於右尺﹐膻中置而不言﹐男女易位﹐至數差訛﹐形脈不分﹐圖像妄設﹐良可笑也。若寸主上焦以候胸中﹐關主中焦以候膈中﹐尺主下焦以候腹中﹐此人身之定位也。大小腸皆在下焦腹中﹐僞訣越中焦而候之寸上﹐謬矣。滑伯仁以左尺主小腸﹑膀胱﹑前陰之病﹐右尺主大腸﹑後陰之病﹐可稱千古隻眼。僞訣之誤﹐特因心與小腸爲表裏﹐肺與大腸爲表裏耳。抑知經絡相爲表裏﹐診候自有定位。且如脾經自足而上行走腹﹐胃經自頭而下行走足﹐升降交通﹐以成陰陽之用。夫脾胃乃夫婦也﹐而其脈行之上下不同如此﹐豈必心與小腸﹐肺與大腸﹐上則皆上﹐下則皆下﹐彊謂其盡屬一處耶﹗則經所謂尺外以候腎﹐尺裏以候腹﹐二經將安歸乎﹖蓋胸中屬陽﹐腹中屬陰﹐大腸﹑小腸﹑膀胱﹑三焦所傳渣滓波濁皆陰﹐惟腹中可以位置﹔非若胃爲水殼之海﹐淸气在上﹐膽爲決斷之官﹐靜藏於肝﹐可得位之於中焦也。心主髙拱﹐重重膈膜遮蔽﹐惟心肺居之。至若大腸﹑小腸﹐濁陰之最者﹐而可混之耶﹗《金匱眞言篇》曰「肝﹑心﹑脾﹑肺﹑腎﹐五臟爲陰。膽﹑胃﹑大腸﹑小腸﹑三焦﹑膀胱﹐六腑爲陽。」止十一經矣﹐則手厥陰之一經﹐竟何在乎﹖《素問﹟靈蘭祕典篇》曰「心者﹐君主之官﹐神明出焉。肺者﹐相傅之官﹐治節出焉。肝者﹐將軍之官﹐謀慮出焉。膽者﹐中正之官﹐決斷出焉。膻中者﹐臣使之官﹐喜樂出焉。脾胃者﹐倉廩之官﹐五味出焉。大腸者﹐傳導之官﹐變化出焉。小腸者﹐受盛之官﹐化物出焉。腎者﹐作彊之言﹐伎巧出焉。三焦者﹐決瀆之官﹐水道出焉。膀胱者﹐州都之官﹐津液藏焉﹐气化則能出矣。」此以膻中足十二髒之數﹐則是配手厥陰者﹐實膻中也。及《靈樞》敍經脈﹐又見包絡而無膻中﹐然曰「動則喜笑不休」﹐正與「喜樂出焉」之句相合矣。夫喜笑者﹐心火所司﹐則知其與心應也。獨膻中稱臣使者﹐君主之親臣也。繇是則包絡卽爲膻中﹐斷無可疑。膻中以配心臟﹐自有確據。以心君無爲而治﹐肺爲相傅﹐如華蓋之覆於心上﹐以布胸中之气﹐而燮理其陰陽﹔膻中爲臣使﹐如包裹而絡於心下﹐以寄喉舌之司﹐而宣布其政令。第心火寂然不動﹐動而傳之心包﹐卽合相火。設君火不動﹐不過爲相火之虛位而已。三焦之火。傳入心包﹐卽爲相火。設三焦之火不上﹐亦不過爲相火之虛位而已。《素問﹟血气形志篇》謂「手少陽與心主爲表裏」﹐《靈樞﹟經脈》謂「手厥陰之脈﹐出屬心包絡﹐下膈﹐歷絡三焦。手少陽之脈﹐散絡心包﹐合心主」﹐正見心包相火與手少陽相火爲表裏﹐故歷絡於上下而兩相輸應也。心君泰寧﹐則相火不動﹐而膻中喜樂出焉。心君擾亂﹐則相火翕然從之﹐而攺其常度。心包所主二火之出入關系甚重﹐是以亦得分手經之一﹐而可稱爲府也。乃僞訣竟不之及﹐則手厥陰爲虛懸之位矣。《靈樞﹟營衛生會篇》曰「上焦出於胃上口﹐並咽以上貫膈﹐而布胸中。中焦亦並胃中﹐出上焦之後﹐泌糟粕﹐蒸精液﹐化精微而爲血。下焦者別回腸﹐注於膀胱而滲入焉。水谷者﹐居於胃中﹐成糟粕﹐下大腸﹐而成下焦。」又曰「上焦如霧﹐中焦如漚﹐下焦如瀆。」繇是則明以上中下分三焦矣。

僞訣列於右尺﹐不亦妄乎﹗又曰「密理濃皮者﹐三焦濃。粗理薄皮者﹐三焦薄。」繇是則明有形象矣。僞訣以爲無形﹐不亦妄乎﹗又按《靈樞﹟本輸篇》曰「三焦者﹐中瀆之府也﹐水道出焉﹐屬膀胱﹐是孤之府也。」謂之中瀆者﹐以其如川如瀆﹐源流皆出其中﹐卽水谷之入於口﹐出於便﹐自上而下﹐必歷三焦﹐故曰﹐中瀆之府﹐水道出焉。膀胱受三焦之水﹐而當其疏泄之道﹐气本相根據﹐理同一致﹐故三焦下輸出於委陽﹐並太陽之正﹐入絡膀胱﹐約下焦也。然於十二髒之中﹐惟三焦獨大﹐諸髒無與匹者﹐故曰是孤之府也。要知三焦𨿽爲水瀆之府﹐而實總護諸陽﹐亦稱相火﹐是又水中之火府。故在《本輸篇》曰「三焦屬膀胱。」在《素問﹟血气形志篇》曰「少陽與心主爲表裏。」蓋其在下者爲陰﹐屬膀胱而合腎水﹐在上者爲陽﹐合包絡而通心火﹐此三焦之所以際上極下﹐象同六合﹐而無所不包也。觀《本輸篇》六腑之別﹐極爲明顯﹐以其皆有盛貯﹐因名爲府。而三焦者曰「中瀆之府」﹐「是孤之府」﹐分明確有一府﹔蓋卽臟腑之外﹐軀體之內﹐包羅諸髒﹐一腔之大府也。故有「中瀆」﹑「是孤」之名﹐而亦有大府之形。《難經》已謂其有名無形﹐況髙陽生之妄人哉﹗是蓋譬之探囊以計物﹐而忘其囊之爲物耳。遂致後世紛紛﹐無所憑據﹐有分爲前後三焦者﹐有言爲腎傍之脂者﹐卽如東垣之明﹐亦以手三焦﹑足三焦分而爲二。夫以一三焦尙云其無形﹐而諸論不一﹐又何三焦之多也。至韓飛霞巧其說曰「切脈至右尺﹐必兩手並診消息之。取三焦應脈浮爲上焦﹐與心肺脈合﹔中爲中焦﹐與脾胃脈合﹔沈爲下焦﹐與肝腎脈合。故曰﹐尺脈第三同斷病。」此又飛霞訛以傳訛﹐違道愈遠。《素問﹟脈要精微論》曰「尺外以候腎﹐尺裏以候腹中。」未嘗謂尺候三焦也。《脈經》曰「尺脈芤﹐下焦虛。尺脈遲﹐下焦有寒。」又曰「尺脈浮者﹐客陽在下焦。」觀此三言﹐則尺主下焦耳。何以韓之巧說附入哉﹖《脈經﹟一卷﹟第七篇

﹟脈法贊》云「右爲子戶﹐名曰三焦。」子戶﹐命門也。右腎爲命門﹐男子以藏精﹐女子以系胞﹐故爲子戶。而名之爲三焦者﹐此猶兩額之傍亦名爲太陽云耳。非謂卽太陽經也。安得執詞而害義耶﹗若《第二卷

﹟第二篇

》𨿽云「右腎合三焦」﹐然上有「一說云」三字﹐則叔和亦附此語﹐以俟參考﹐不敢自居爲定論明矣。今論定上焦從兩寸﹐中焦從兩關﹐下焦從兩尺﹐斯則與《脈要精微論》「上竟上者﹐胸喉中事。下竟下者﹐少腹腰股膝脛足中事」二句符合﹐更何必紛紛異議哉﹗一醫常謂余曰﹕吾四十餘年行醫﹐從不知分剖三焦﹐乃亦見推於當世矣。噫﹐淺近如此者﹐猶存而不論﹐又安能司八正邪﹐別五中部﹐按脈動靜耶﹖心﹑肝﹑脾﹑肺﹐俱各一候﹐惟腎一臟而分兩尺候者﹐謂腎有兩枚﹐形如豇豆﹐分列於腰脊之左右。僞訣以左爲腎﹐右爲命門。考諸《明堂》《銅人》等經﹐命門一穴﹐在督脈十四椎下陷中﹐兩腎之間﹐蓋一陽居二陰之中﹐所以成乎坎也。且脈之應於指下者﹐爲有經絡﹐循經朝於寸口。《內經》並無命門之經絡﹐何以應診而可列之右尺乎﹖夫男女之異﹐惟莖戶﹑精血及胞門﹑子戶耳。若夫脈象﹐自有定位。如左尺水生左關木﹐左關木生左寸火。君火付權於相火﹐故右尺火生右關土﹐右關土生右寸金﹐復生左尺水。五行循序相生之理也。僞訣乃云「女人反此背看之」﹐豈理也哉﹗甚有以左尺候心﹐右尺候肺﹐本褚澄地道右行之說﹐而五行紊亂極矣。

《內經》候法﹐分發昭彰﹐如揭日月。從僞訣盛行﹐束《靈素》於髙閣﹐千古陰霾﹐莫之能掃。因附列《素問》脈法數則﹐示尊經也。世有不信鳴鼓之攻者﹐試進而求之於經﹐則趨向定矣。予言豈誣哉﹗《素問﹟脈要精微論》曰「尺內兩傍﹐則季脇也。」季脇﹐小肋也。在脇下兩傍﹐爲腎所近之處也。

「尺外以候腎﹐尺裏以候腹。」尺外者﹐尺脈前半部也。尺裏者﹐尺脈後半部也。前以候陽﹐後以候陰。人身以背爲陽﹐腎附於背﹐故外以候腎。腹爲陰﹐故里以候腹。所謂腹者﹐凡大小腸﹑膀胱﹐皆在其中矣。以下諸部﹐俱言左右﹐而此獨不分者﹐以兩尺皆主乎腎也。

「中附上﹐左外以候肝﹐內以候鬲。」中附上者﹐言附尺之上而居乎中﹐卽關脈也。左外者﹐言左關前半部﹔內者﹐言左關後半部。餘仿此。肝爲陰中之陽藏﹐而亦附近於背﹐故外以候肝﹐內以候鬲。舉一鬲而中焦之鬲膜﹑膽府皆在其中矣。

「右外以候胃﹐內以候脾。」右關之前﹐所以候胃。右關之後﹐所以候脾。脾胃皆中州之官也﹐而以表裏言之﹐則胃爲陽﹐脾爲陰﹐故外以候胃﹐內以候脾也。

按寸口者﹐手太陰也。太陰行气於三陰﹐故曰﹐三陰在手﹐而主五臟。所以本篇止言五臟﹐而不及六腑。然胃亦府也﹐而此獨言之﹐何也﹖經所謂五臟皆稟气於胃﹐胃者﹐五臟之本也。藏气者﹐不能自致於手太陰也﹐故胃气當於此察之。又《五臟別論》云「五味入口藏於胃﹐以養五臟气﹐气口亦太陰也。是以五臟六腑之气味﹐皆出於胃﹐變見於气口。」然則此篇𨿽止言胃﹐而六腑之气亦並見乎此矣。

「上附上﹐右外以候肺﹐內以候胸中。」上附上者﹐言上而又上﹐則寸脈也。五臟之位﹐惟肺最髙﹐故右寸之前以候肺﹐右寸之後以候胸中。胸中者﹐鬲膜之上皆是也。

「左外以候心﹐內以候膻中。」心肺皆居膈上﹐故左寸之前以候心﹐左寸之後以候膻中。膻中者﹐卽心包絡之別名也。

按五臟所居之位﹐皆五行一定之理。火旺於南﹐故心居左寸。木旺於東﹐故肝居左關。金旺於西﹐故肺居右寸。土旺於中﹐而寄位西南﹐故脾胃居右關。此卽河圖五行之次序也。

「前以候前﹐後以候後。」此重申上下內外之義也。統而言之﹐寸爲前﹐尺爲後。分而言之﹐上半部爲前﹐下半部爲後。蓋言上以候上﹐下以候下也。

「上竟上者﹐胸喉中事也。下竟下者﹐少腹腰股膝脛足中事也。」竟者﹐盡也。言上而盡於上﹐在脈則盡於魚際﹐在體則應乎胸喉也。下而盡於下﹐在脈則盡於尺部﹐在體則應乎少腹腰足也。

按此篇首言尺﹐次言中附上而爲關﹐又次言上附上而爲寸﹐皆自內以及外者﹐蓋以太陰之脈﹐從胸走手﹐以尺爲根本﹐寸爲枝葉也。故曰﹐凡人之脈﹐寧可有根而無葉﹐不可有葉而無根。

又按內外二字﹐諸家之注﹐皆云內側。若以側爲言﹐必脈形扁闊﹐或有兩條者乃可耳。不然﹐則於義不通矣。如前以候前﹐後以候後﹐上竟上﹐下竟下者﹐皆內外之義也。觀易卦六爻﹐自下而上﹐以上三爻爲外卦﹐以下三爻爲內卦﹐則上下內外之義昭然矣。

「推而外之﹐內而不外﹐有心腹積也。」推者﹐察也﹐求也。凡診脈先推求於外﹐若但沈脈而無浮脈﹐是有內而無外矣﹐故知其病在心腹而有積也。

「推而內之﹐外而不內﹐身有熱也。」推求於內﹐浮而不沈﹐則病在外而非內矣。惟表有邪﹐故身熱也。

「推而上之﹐上而不下﹐腰足淸也。」淸者﹐冷也。推求於腰﹐上部則脈彊盛﹐下部則脈虛弱﹐此上盛下虛﹐故足淸冷也。上下有二義﹕以寸關尺言之﹐寸爲上﹐尺爲下也﹔以浮中沈言之﹐浮爲上﹐沈爲下也。

「推而下之﹐下而不上﹐頭項痛也。」推求於下部﹐下部有力﹐上部無力﹐此淸陽不能上升﹐故頭項痛。或陽虛而陰湊之﹐亦頭項痛也。

「按之至骨﹐脈气少者﹐腰脊痛而身有痺也。」按之至骨﹐腎肝之分也。脈气少者﹐言無力也。腎水虛故腰脊痛﹐肝血虧則身有痺也。

按本篇上竟上者﹐言胸喉中事﹐下竟下者﹐言小腹膝足中事﹐分明上以候上﹐下以候下﹐而叔和乃謂「心部在左手關前寸口﹐與手太陽爲表裏﹐以小腸合爲府﹐合於上焦」云云﹐僞訣遂有左心﹑小腸之說。

不知自秦漢而下﹐從未有以大小腸取於兩寸者﹐扁鵲﹑仲景諸君心傳可考﹐僞訣何能以手障天也。

五臟不同﹐各有本脈。左寸之心﹐浮大而散。右寸之肺﹐浮澀而短。肝在左關﹐沈而弦長。腎在左尺﹐沈石而濡。右關屬脾﹐脈象和緩。右尺相火﹐與心同斷。

心肺居上﹐脈應浮。腎肝居下﹐脈應沈。脾胃居心肺腎肝之間﹐謂之中州﹐脈亦應在浮沈之間。心肺同一浮也﹐但浮大而散者象夏火﹐故屬心﹔浮澀而短者象秋金﹐故屬肺。肝腎同一沈也﹐但沈而弦長者象春木﹐故屬肝﹐沈石而濡者象冬水﹐故屬腎。脈和而緩﹐气象沖融﹐土之性也﹐故屬脾。右腎𨿽爲水位﹐而相火所寓﹐故與左寸同斷也。

又按呼出者心與肺爲陽﹐故心肺之脈皆浮。心爲陽中之陽﹐故浮且大而散﹔肺爲陽中之陰﹐故浮而兼短澀。吸入者腎與肝爲陰﹐故腎肝之脈皆沈。腎爲陰中之陰﹐故沈而且實﹔肝爲陰中之陽﹐故沈而兼長。

脾爲中州﹐故不浮不沈﹐而脈在中。若趙正宗本《難經圖說》﹐以土居金木水火之中﹐兩關宜皆屬脾﹔肝旣爲陰﹐不宜在半浮半沈之左關。不知越人推明《素問》之義﹐約而可守﹐不必轉滋議論也。

春弦夏洪﹐秋毛冬石﹔四季之末﹐和緩不忒。太過實彊﹐病生於外﹔不及虛微﹐病生於內。

此言四季各有平脈也。天地之气﹐東升屬木﹐位當寅卯﹐於時爲春﹐萬物始生。其气從伏藏中透出﹐如一縷之煙﹐一綫之泉﹐在人則肝應之﹐而見弦脈。卽《素問﹟玉機眞藏論》所謂其气來軟弱﹐輕虛而滑﹐端直以長《素問﹟平人气象論》所謂軟弱招招﹐如揭長竿末梢者是也。气轉而南屬火﹐位當巳午﹔於時爲夏﹐萬物盛長。其气從升後散大於外﹐如騰湧之波﹐燎原之火﹐在人則心應之﹐而見鉤脈。卽《玉機眞藏論》所謂其气來盛去衰﹔《平人气象論》所謂脈來累累如連珠﹐如循瑯者是也。气轉而西屬金﹐位當申酉﹔於時爲秋﹐萬物收成。其气從散大之極自表初收﹐如浪靜波恬﹐煙淸焰息﹐在人則肺應之﹐而見毛脈。卽《平人气象論》所謂脈來厭厭聶聶﹐如落楡莢者是也。气轉而北屬水﹐位當亥子﹔於時爲冬﹐萬物合藏。其气收降而斂實﹐如埋壚之火﹐匯潭之泉﹐在人則腎應之﹐而見石脈。卽《玉機眞藏論》所謂其气來沈以搏﹔《平人气象論》所謂脈來喘喘累累如鉤﹐按之而堅者是也。以上經論所云四時諸脈﹐形狀𨿽因時變易﹐其中總不可無和柔平緩景象。蓋和緩爲土﹐卽是胃气﹐有胃气而合時﹐便是平脈。

《玉機眞藏論》云「脾脈者﹐土也﹐孤藏以灌漑四旁者也。」今弦鉤毛石中有此一種和緩﹐卽是灌漑四旁﹐卽是土矣﹐亦卽是脾脈矣。以其寓於四脈中﹐故又曰「善者不可得見。」《平人气象論》亦云「長夏屬脾﹐其脈和柔相離﹐如雞踐地。」察此脈象﹐亦不過形容其和緩耳。辰戌丑未之月﹐各有土旺一十八日﹐卽是灌漑四旁之義。故分而爲四﹐有土而不見土也。若論五行﹐則析而爲五﹐土居其中﹐是屬長夏。況長夏居金火之間﹐爲相生之過脈﹐較他季月不同﹐故獨見主時之脈。二說𨿽殊﹐其義不悖﹐當參看之。所謂太過不及者﹐言弦﹑鉤﹑毛﹑石之脈﹐與時相應﹐俱宜和緩而適中﹐欲其微似﹐不欲其太顯﹔欲其微見﹐不欲其不見。今卽以一弦脈論之﹐若過於微弦而太弦﹐是謂太過﹐太過則气實彊﹐气實彊則气鼓於外而病生於外。脈來洪大﹑緊數﹑弦長﹑滑實爲太過﹐必外因風寒暑濕燥火之傷。不及於微弦而不弦﹐是謂不及﹐不及則气虛微﹐气虛微則气餒於內而病生於內。脈來虛微﹑細弱﹑短澀﹑濡芤爲不及﹐必內因喜怒憂思悲恐驚七情之害。其鉤﹑毛﹑石之太過不及﹐病亦猶是。

循序漸進﹐運合自然﹔應時卽至﹐躁促爲愆。

上古《脈要》曰「春不沈﹐夏不弦﹐秋不數﹐冬不澀﹐是謂四塞。」謂脈之從四時者﹐不循序漸進﹐則四塞而不通也。所以初當春夏秋冬孟月之脈﹐則宜仍循冬春夏秋季月之常﹐未攺其度﹐俟二分﹑二至以後﹐始轉而從本令之王气﹐乃爲平人順脈也。故天道春不分不溫﹐夏不至不熱﹐自然之運﹐悠久無疆。使在人之脈﹐方春卽以弦應﹐方夏卽以數應﹐躁促所加﹐不三時而歲度終矣。其能長世乎﹗故曰﹐一歲之中﹐脈象不可再見。如春宜弦而脈得洪﹐病脈見也﹐謂眞藏之气先泄耳。今人遇立春以前而得弦脈﹐反曰時已近春﹐不爲病脈﹔所謂四時之气﹐成功者退﹐將來者進。言則似辧﹐而實悖於理矣。

四時百病﹐胃气爲本﹔脈貴有神﹐不可不審。

土得天地沖和之气﹐長養萬物﹐分王四時﹐而人胃應之。凡平人之常﹐受气於谷。谷入於胃﹐五臟六腑皆以受气。故胃爲臟腑之本。此胃气者﹐實平人之常气﹐不可一日無者﹐無則爲逆﹐逆則死矣。胃气之見於脈者﹐如《素問﹟玉機眞藏論》曰「脈弱以滑﹐是有胃气。」《終始篇》曰「邪气來也緊而疾﹐穀气來也徐而和。」是皆胃气之謂。故四時有四時之脈﹐四時有四時之病﹐但土灌漑四旁﹐𨿽病態百出﹐必賴之以爲出死入生之機也。比如春令木旺﹐其脈當弦﹐但宜微弦而不至太過﹐是得春胃之沖和。若脈來過於弦者﹐是肝邪之勝﹐胃气之衰﹐而肝病見矣。倘脈來但有弦急﹐而絕無沖和之气者﹐乃春時胃气已絕﹐而見肝家眞藏之脈﹐病必危矣。鉤﹑毛﹑石俱準此。以此察胃气之多寡有無﹐而病之輕重存亡﹐燎然在目矣。故蔡氏曰「不大不小﹐不長不短﹐不滑不澀﹐不疾不遲﹐應手中和﹐意思欣欣﹐悠悠揚揚﹐難以名狀者﹐胃气脈也。」東垣曰「有病之脈﹐當求其神。如六數﹑七極﹐熱也。脈中有力﹐卽有神矣。爲泄其熱。三遲﹑二敗﹐寒也。脈中有力﹐卽有神矣。爲去其寒。若數極﹑遲敗﹐脈中不復有力﹐爲無神也。而遽泄之﹑去之﹐神將何根據耶﹗故經曰﹕『脈者﹐气血之先﹔气血者﹐人之神也。』」按王宗正診脈之法﹐當從心肺俱浮﹐肝腎俱沈﹐脾在中州。卽王氏之說﹐而知東垣所謂脈中有力之中﹐蓋指中央戊己土﹐正在中候也。胃气未散﹐𨿽數而至於極﹐遲而至於敗﹐尙可圖也。故東垣之所謂有神﹐卽《內經》之所謂有胃气也。

三至爲遲﹐遲則爲冷﹔六至爲數﹐數卽熱證。

一息而脈僅三至﹐卽爲遲慢而不及矣。遲主冷病。若一息而脈遂六至﹐卽爲急數而太過矣。數主熱病。

若一息僅得二至﹐甚而一至﹐則轉遲而轉冷矣。若一息七至﹐甚而八至九至﹐則轉數而轉熱矣。凡一二至與八九至﹐皆死脈也。

遲數旣明﹐浮沈須別。

遲則爲寒﹐數則爲熱﹐固一定之理。欲知寒熱之所屬﹐又當別乎浮沈耳。

浮沈遲數。辧內外因。

因則有二﹐此內外之不可不辧也。

外因於天﹐內因於人。

外感六淫﹐因之於天。內傷七情﹐因之於人。

天有陰陽﹐風雨晦明﹔人喜怒憂﹐思悲恐驚。

《左傳》醫和云「陰淫寒疾﹐陽淫熱疾﹐風淫末疾﹐雨淫腹疾﹐晦淫惑疾﹐明淫心疾」也。淫者﹐淫佚偏勝﹐久而不復之謂。故陰淫則過於淸冷﹐而陽气不治﹐寒疾從起﹐如上下厥逆﹐中外寒栗之類。陽淫則過於炎燠﹐而陰气不治﹐熱疾從起﹐如狂譫煩渴﹐血泄吐衄之類。風淫則過於動搖﹐而疾生杪末﹐如肢廢毛落﹐昏冒螈之類。雨淫則過於水濕﹐而疾生腸腹﹐如腹滿腫脹﹐腸鳴濡泄之類﹐晦淫則過於昏暗﹐陽光內郁而成惑疾﹐如百合狐惑﹐熱中髒燥之類。明淫則過於彰露﹐陽光外散而成心疾﹐如恍惚動悸﹐錯妄失神之類。七情者﹐人之喜怒憂思悲恐驚也﹐卽所謂七气。喜則气緩﹐怒則气上﹐憂則气亂﹐思則气結﹐悲則气消﹐恐則气下﹐驚則气亂。喜气緩者﹐喜則气和﹐營衛通利﹐故气緩矣。怒气上者﹐怒則气逆﹐甚則嘔血及食﹐故气上矣。憂气亂者﹐憂則抑鬱不解﹐故气亂矣。思气結者﹐思則身心有所止﹐气畱不行﹐故气結矣。悲气消者﹐悲則心系急﹐肺布葉舉﹐使上焦不通﹐營衛不散﹐故气消矣。恐气下者﹐恐則精卻﹐精卻則上焦閉﹐故气還﹐還則下焦脹﹐故气下矣。驚則心無所倚﹐神無所歸﹐慮無所定﹐故气亂矣。

老弱不同﹐風土各異﹔旣明至理﹐還貴圓通。

老弱之盛衰﹐與時變遷。風土之剛柔﹐隨地移易。如老弱之人﹐脈宜緩弱﹐若過於旺者﹐病也。少壯之人﹐脈宜充實﹐若過於弱者﹐病也。東極之地﹐四時皆春﹐其气暄和﹐民脈多緩。南極之地﹐四時皆夏﹐其气炎蒸﹐民脈多軟。西極之地﹐四時皆秋﹐其气淸肅﹐民脈多勁。北極之地﹐四時皆冬﹐其气凜冽﹐民脈多石。然猶有說焉。老人脈旺而躁者﹐此天稟之濃﹐引年之叟也﹐名曰壽脈﹔躁疾有表無裏﹐則爲孤陽﹐其死近矣。壯者脈細而和緩﹐三部同等﹐此天稟之靜﹐淸逸之士也﹐名曰陰脈﹔若脈細小而勁直﹐前後不等﹐其可久乎﹖東南卑濕﹐其脈軟緩﹐居於髙巓﹐亦西北也。西北髙燥﹐其脈剛勁﹐居於污澤﹐亦東南也。南人北脈﹐取气必剛。北人南脈﹐取气必柔。東西不齊﹐可以類剖。又永年者天稟必濃﹐故察證則將絕而脈猶不絕。夭促者天稟必薄﹐故察證則未絕而脈已先絕。其可執一乎﹖《左傳》曰「土濃水深﹐居之不疾。」《淮南子》曰「堅土人剛﹐弱土人肥﹐壚土人大﹐沙土人細﹐息土人美﹐耗土人醜。山气多男﹐澤气多女﹐水气多喑﹐風气多聾﹐林气多癃﹐木气多傴﹐濕气多腫﹐石气多力﹐陰气多癭﹐暑气多夭﹐寒气多壽﹐穀气多痺﹐丘气多狂﹐野气多仁﹐陵气多貪。輕土人利﹐重土人遲﹔淸水音小﹐濁水音大﹔湍水人輕﹐遲水人重﹔中土多聖。」凡此數端﹐乃一定之論也。然一地而或妍媸壽夭之各異同者﹐蓋其生𨿽由於水土之气﹐而偏全濃薄﹐又自不同也。

卷三

小序叔和《脈經》﹐似無遺用。乃長短二脈﹐缺而不載﹔牢革二脈﹐混而不分﹔未盡厥旨也。王常辟僞訣七表﹑八里之陋﹐是矣﹐而復增長數二脈爲九表﹐短細二脈爲十里﹐又何說哉﹗脈之動靜﹐固陰陽所生﹐其變化不皆爲名數所限也。是編二十八脈﹐悉皆卽義辧形﹐衷極理要。至於主病略同者﹐則不加詮釋﹐引而申之﹐在於達者。

卷三

浮脈﹝陽﹞

體象浮在皮毛﹐如水漂木﹔舉之有餘﹐按之不足。

浮之爲義﹐如木之浮水面也。其脈應於皮毛﹐故輕手可得﹐如水中漂木﹐𨿽按之使沈﹐亦將隨手而起。

主病浮脈爲陽﹐其病在表。左寸浮者﹐頭痛目眩。浮在左關﹐腹脹不寧。左尺得浮﹐膀胱風熱。

右寸浮者﹐風邪喘嗽。浮在右關﹐中滿不食。右尺得浮﹐大便難出。

六腑屬陽﹐其應在表﹐故浮主表病也。髙巓之上﹐惟風可到﹐雜亂其淸陽之气﹐痛眩之自來。肝爲風木之藏﹐風勝則木張而肋脹。膀胱受風﹐風勝熱淫﹐津液自燥﹐故令小便祕澀。肺受風邪﹐淸肅之令不行﹐气髙而喘嗽。風木乘脾﹐中气憊而食減。腎家通主二便﹐風客下焦﹐大府燥而不快。

兼脈無力表虛﹐有力表實。浮緊風寒﹐浮緩風濕。浮數風熱﹐浮遲風虛。浮虛暑憊﹐浮芤失血。

浮洪虛熱﹐浮濡陰虛。浮澀血傷﹐浮短气病。浮弦痰飲﹐浮滑痰熱。浮數不熱﹐瘡疽之兆。

脈非一端﹐必有兼見之象。或外而偏於六淫﹐或內而偏於七情﹐則脈將雜至﹐然後揆其輕重﹐以別病情。

如浮脈當卽見於皮毛﹐而取之無力﹐此气不能應﹐表虛之象﹔如力來太過﹐表實何疑。緊則緊斂﹐寒之性也﹐風中有寒﹔緩則緩惰﹐濕之性也﹐風中有濕。數乃過於鼓動﹐爲風熱相搏﹔遲乃徐徐而至﹐爲風虛無力。

暑傷乎气﹐气泄則脈虛﹔營行脈中﹐血失則脈芤。一則浮取之而如無﹐气外泄也﹔一則浮取之而則有﹐血中脫也。炎炎上蒸﹐火之象也﹐但浮則有表無裏﹐故曰虛熱﹔衰薄之甚﹐若無其下﹐故曰陰虛。脈浮而澀﹐乃肺脈之應於秋者﹐若加以身熱﹐則火盛金衰﹐血日以損﹔浮澀而短﹐乃肺家之本脈﹐其象過短﹐是眞气不能會於寸口以成權衡﹐气將竭矣。水飲應沈而言浮者﹐上焦陽不能運﹐隨著停畱﹔若浮而滑者﹐則非弦斂不鼓之象﹐寒當化熱﹐飲當成痰。浮數理應發熱﹐其不發熱而反惡寒者﹐若有一定不移之痛處﹐瘡疽之兆矣。

按浮脈法天﹐輕淸在上之象﹐在卦爲幹﹐在時爲秋﹐在人爲肺。《素問﹟玉機眞藏論》曰「其气來毛而中央堅﹐兩旁虛﹐此謂太過﹐病在外。其气來毛而微﹐此謂不及﹐病在中。」又曰「太過則气逆而背痛﹔不及則喘﹐少气而咳﹐上气見血。」《素問﹟平人气象論》曰「平肺脈來﹐厭厭聶聶﹐如落楡莢﹐曰肺平。病肺脈來﹐不上不下﹐如循雞羽﹐曰肺病。死肺脈來﹐如物之浮﹐如風吹毛﹐曰肺死。」然肺掌秋金﹐天地之气﹐至秋而降﹐況金性重而下沈﹐何以與浮脈相應耶﹖不知肺金𨿽沈﹐而所主者實陽气也。乃自淸濁肇分﹐天以气運於外而攝水﹐地以形居中而浮於水者也。是气也﹐卽天之謂也。人形象天﹐故肺主气﹐外應皮毛。陽爲外衛﹐非皮毛乎﹐此天之象也。其包裹骨肉腑臟於中﹐此地之象也。血行於皮裏肉腠﹐晝夜周流無端﹐此水之象也。合三者而觀﹐非水浮地﹑天攝水﹑地懸於中乎﹖所以聖人作易﹐取金爲气之象。蓋大气至淸至剛至健﹑屬乎金者也。非至剛不能攝此水﹐非至健不能營運無息﹐以舉地之重﹐故以气屬金﹐厥有旨哉﹗王叔和云「舉之有餘﹐按之不足。」最合浮脈象天之義。黎氏以爲如撚蔥葉﹐則混於芤脈矣。崔氏云「有表無裏﹐有上無下。」則脫然無根﹐又混於散脈矣。僞訣云「尋之如太過。」是中候盛滿﹐與浮之名義﹐有何干涉乎﹖須知浮而盛大爲洪﹐浮而軟大爲虛﹐浮而柔細爲濡﹐浮弦芤爲革﹐浮而無根爲散﹐浮而中空爲芤。毫釐疑似﹐相去千里矣。

卷三

沈脈﹝陰﹞

體象沈行筋骨﹐如水投石﹔按之有餘﹐舉之不足。

沈之爲義﹐如石之沈水底也。其脈近在筋骨﹐非重按不可得﹐有深深下沈之勢。

主病沈脈爲陰﹐其病在裏。左寸沈者﹐心寒作痛。沈在左關﹐气不得申。左尺得沈﹐精寒血結。

右寸沈者﹐痰停水蓄。沈在右關﹐胃寒中滿。右尺得沈﹐腰痛病水。

五臟屬陰﹐其應在裏﹐故沈主裏病也。心失煦燠之權﹐爲寒所制則痛。木失條達之性﹐爲寒所遏則結。腎主精血﹐若有陰而無陽﹐譬之水寒則凝。肺位髙脈浮﹐布一身之陰陽者也。倘使倒置﹐則眞气不運﹐而或痰或水爲害。脾胃喜溫﹐不浮不沈﹐是其候也。脈形偏於近下﹐則土位無母﹐何以營運三焦﹐熟腐五穀﹐中滿吞酸之證至矣。腰臍以下﹐皆腎主之。右腎眞火所寓﹐而元陽痼冷﹐則精血衰敗﹐腰腳因之不利。病水者﹐腎居下焦﹐統攝陰液﹐右爲相火﹐火旣衰熄﹐則陰寒之水不得宣泄。

兼脈無力裏虛﹐有力裏實。沈遲痼冷﹐沈數內熱。沈滑痰飲﹐沈澀血結。沈弱虛衰﹐沈牢堅積。

沈緊冷疼﹐沈緩寒濕。

無力裏原非實﹐但气不申﹔有力有物在裏。沈爲在裏而復遲﹐虛寒可必﹔沈爲在裏而加數﹐伏熱何疑﹖滑則陰凝之象也﹐見於沈分﹐宜有痰飲﹔澀則血少之徵也﹐按而後得﹐應爲積血。沈爲陰﹐弱爲虛﹐沈弱必主陰虛﹔沈爲裏﹐牢爲積﹐沈牢定爲痼冷。沈而緊則寒爲斂實﹐故冷痛也﹔沈而緩則陽不健行﹐故濕成焉。

按沈脈法地﹐重濁在下之象﹐在卦爲坎﹐在時爲冬﹐在人爲腎。《素問﹟玉機眞藏論》曰「黃帝曰﹕『冬脈如營﹐何如而營﹖』岐伯對曰﹕『冬脈﹐腎也﹐北方之水也﹐萬物所以合藏﹐其气來沈以軟﹐故曰營。其气如彈石者﹐此爲太過﹐病在外﹐令人解﹐脊脈痛而少气﹐不欲言。其虛如數者﹐此謂不及﹐病在中﹐令人心懸如饑﹐脛中淸﹐脊中痛﹐小腹痛﹐小便黃赤。』」《素問﹟平人气象論》曰「平腎脈來﹐喘喘累累如鉤﹐按之而堅﹐曰腎平。冬以胃气爲本。病腎脈來﹐如引葛﹐按之益堅﹐曰腎病。死腎脈來﹐發如奪索﹐辟辟如彈石﹐曰腎死。」楊氏曰「如綿裹砂﹐內剛外柔﹔審度名義﹐頗不相戾。」僞訣云「緩度三關﹐狀如爛綿。」則是弱脈而非沈脈矣。若緩度三關﹐尢不可曉。須知沈而細軟爲弱脈﹐沈而弦勁爲牢脈﹐沈而著骨爲伏脈﹐剛柔淺深之間﹐宜熟玩而深思也。

腎之爲藏﹐配坎應冬﹐萬物蟄藏﹔陽气下陷﹐冽爲雪霜﹔故脈主沈陰而居裏。若誤與之汗﹐則如飛蛾出而見湯矣。此叔和入理之微言﹐後世之司南也。

卷三

遲脈﹝陰﹞

體象遲脈屬陰﹐象爲不及﹔往來遲慢﹐三至一息。

遲之爲義﹐遲滯而不能中和也。脈以一息四至爲和平﹐遲則一息三至。气不振發﹐行不如度﹐故曰屬陰。

主病遲脈主藏﹐其病爲寒。左寸遲者﹐心痛停凝。遲在左關﹐結攣筋。左尺得遲﹐腎虛便濁﹐女子不月。右寸遲者﹐肺寒痰積。遲在右關﹐胃傷冷物。右尺得遲﹐藏寒泄瀉﹐小腹冷痛。

五臟爲陰﹐遲亦爲陰﹐是以主藏。陰性多滯﹐故陰寒之證﹐脈必見遲也。正如太陽隸於南陸﹐則火度而行數﹔隸於北陸﹐則水度而行遲﹔卽此可以徵陰陽遲速之故矣。《難經﹟九難》曰「遲者﹐藏也。」又曰「遲則爲寒。」《傷寒論》亦曰「遲爲在藏。」以陽气伏潛﹐不能健行﹐故至數遲耳。其所主病﹐與沈脈大約相同。但沈脈之病爲陰逆而陽郁﹐遲脈之病爲陰盛而陽虧。沈則或須攻散﹐遲則未有不大行溫補者也。

兼脈有力冷痛﹐無力虛寒。浮遲表冷﹐沈遲裏寒。遲澀血少﹐遲緩濕寒。

遲而有力﹐有壅實不通利之意﹐痛可想見。遲云陽伏而又無力﹐豈非虛寒。浮則表之候也﹐沈則裏之候也﹐兼遲而爲寒可必。血得熱則行﹐濕得熱則散﹐遲乃寒象﹐何以養營而燥濕乎。

按遲脈之象﹐上中下候皆至數緩慢。僞訣云「重手乃得。」是沈脈而非遲脈矣。又云「狀且難。」是澀脈而非遲脈矣。一息三至﹐甚爲分明﹐而云「隱隱」﹐是微脈而非遲脈矣。遲而不流利則爲澀脈﹐遲而有歇止則爲結脈﹐遲而浮大且緩則爲虛脈。至於緩脈﹐絕不相類。夫緩以寬縱得名﹐遲以至數不及爲義。故緩脈四至﹐寬緩和平﹔遲脈三至﹐遲滯不前。然則二脈迥別﹐又安可混哉﹗以李瀕湖之通達﹐亦云小駛於遲作緩。持以至數論緩脈﹐是千慮之一失也。叔和曰「一呼一至曰離經﹐二呼一至曰奪精﹐三呼一至曰死﹐四呼一至曰命絕﹐此損之脈也。一損損於皮毛﹐二損損於血脈﹐三損損於肌肉﹐四損損於筋﹐五損損於骨。」是知脈之至數愈遲﹐此時正气已無﹐陰寒益甚﹐不過燼燈之餘焰﹐有不轉眼銷亡者乎﹗

卷三

數脈﹝陽﹞

體象數脈屬陽﹐象爲太過﹔一息六至﹐往來越度。

數之爲義﹐躁急而不能中和也。一呼脈再動﹐气行三寸﹐一吸脈再動﹐气行三寸﹐呼吸定息﹐气行六寸。一晝一夜﹐凡一萬三千五百息﹐當五十周於身﹐脈行八百一十丈﹐此經脈周流恆常之揆度。若一息六至﹐豈非越其常度耶﹗气行速疾﹐故曰屬陽。

主病數脈主府﹐其病爲熱。左寸數者﹐頭痛上熱﹐舌瘡煩渴。數在左關﹐目淚耳鳴﹐左顴發赤。

左尺得數﹐消渴不止﹐小便黃赤。右寸數者﹐咳嗽吐血﹐喉腥嗌痛。數在右關﹐脾熱口臭﹐胃反嘔逆。右尺得數﹐大便祕澀﹐遺濁淋癃。

火性急速﹐故陽盛之證﹐脈來必數。六腑爲陽﹐數亦爲陽﹐是以主府。《難經﹟九難》曰「數者﹐府也。」又曰「數則爲熱。」《傷寒論》亦曰「數爲在府。」此以遲數分陰陽﹐故卽以配臟腑﹐亦不過言其大槪耳。至若錯綜互見﹐在腑有遲﹐在髒有數﹐在表有遲﹐在裏有數﹐又安可以臟腑二字拘定耶﹖火亢上焦﹐淸陽擾亂而頭痛﹔舌乃心之苗﹐熱則生瘡而煩渴。肝開竅於目﹐熱甚而淚迫於外﹔耳鳴者﹐火逞其炎上之虐耳﹔左顴﹐肝之應也﹐熱乃赤色見焉。天一之原﹐陰水用事﹐熱則陰不勝陽﹐華池之水﹐不能直達於舌底﹐故渴而善飲﹐溲如膏油﹐便赤又其小者矣。肺屬金而爲嬌髒﹐火其仇讎﹐火來乘金﹐咳嗽之媒也﹔肺火獨熾﹐則咽喉時覺血腥﹐咽津則痛﹐乃失血之漸。脾胃性𨿽喜燥﹐若太過則有燥烈之虞﹔胃爲水谷之海﹐熱甚而釀成穢气﹐食入則吐﹐是有火也。腎主五液﹐饑飽勞役及辛熱濃味﹐使火邪伏於血中﹐津液少而大便結矣。

兼脈有力實火﹐無力虛火。浮數表熱﹐沈數里熱。

數而有力﹐聚熱所致﹔數而無力﹐熱中兼虛。浮脈主表﹐沈脈主裏﹐兼數則熱可知。

按數脈與遲脈爲一陰一陽﹐諸脈之綱領。僞訣立七表八里而獨遺數脈﹐止歌於心臟﹐其過非淺。數而弦急則爲緊脈﹐數而流利則爲滑脈﹐數而有止則爲促脈﹐數而過極則爲疾脈﹐數如豆粒則爲動脈。非深思不能辧別也。叔和云「一呼再至曰平﹐三至曰離經﹐四至曰奪精﹐五至曰死﹐六至曰命盡。」乃知脈形愈數﹐則受證愈熱。肺部見之﹐爲金家賊脈﹔秋月逢之﹐爲克令凶徵。

脈之爲道﹐博而言之﹐其象多端﹔約而言之﹐似不外乎浮﹑沈﹑遲﹑數而已。浮爲病在表﹐沈爲病在裏﹐數則爲病熱﹐遲則爲病寒。而又參之以有力無力﹐定其虛實﹐則可以盡脈之變矣。然有一脈而兼見數證﹐有一證而相兼數脈﹐又有陽證似陰﹐陰證似陽﹐與夫至虛有盛候﹐大實有羸狀﹐其毫釐疑似之間﹐淆之甚微﹔在發汗吐下之際﹐所系甚大。苟偏執四見﹐則隘焉勿詳。必須二十八字字字窮研﹐則心貫萬象﹐始而由粗及精﹐終乃從博反約﹐稱曰善診﹐其無愧乎﹗

卷三

滑脈﹝陽中之陰﹞

體象滑脈替替﹐往來流利﹔盤珠之形﹐荷露之義。

滑者﹐往來流利而不澀滯也。故如盤中之走珠﹐荷葉之承露﹐形容其旋轉輕脫之狀。

主病左寸滑者﹐心經痰熱。滑在左關﹐頭目爲患。左尺得滑﹐莖痛尿赤。右寸滑者﹐痰飲嘔逆。

滑在右關﹐宿食不化。右尺得滑﹐溺血經郁。

滑脈勢不安定﹐鼓蕩流利﹐似近於陽﹐故曰陽中之陰。不腐不化之物﹐象亦如之﹐故主痰液有物之類爲多。心主髙拱﹐百邪莫犯﹐如使痰入包絡﹐未免震鄰。東風生於春﹐病在肝﹐目者肝之竅﹐肝風內鼓則熱生﹐邪害空竅。腎气通於前陰﹐膀胱火迫﹐故莖痛尿赤。肺有客邪﹐積爲痰飲﹐則气不宣揚而成嘔逆。食滯於胃﹐脈必緊盛﹔滑則相近於緊﹐故脾胃見之﹐知其宿食。右尺火部﹐滑爲太過﹐血受火迫而隨溺出﹔經郁者﹐非停痰則气滯血壅相與爲病耳。

兼脈浮滑風痰﹐沈滑痰食。滑數痰火﹐滑短气塞。滑而浮大﹐尿則陰痛。滑而浮散﹐中風癱緩。

滑而沖和﹐娠孕可決。

鼓動浮越﹐風之象也﹐故滑而浮者兼風。沈下結滯﹐食之徵也﹐故滑而沈者兼食。熱則生痰﹐故流利之間而至數加以急疾。郁則气滯﹐故圓轉之際還呈短縮。浮大者膀胱火熾﹐尿乃作疼。浮散者風淫气虛﹐行坐不遂。滑伯仁曰「三部脈浮沈正等﹐無他病而不月者﹐爲有妊也。」故滑而沖和﹐此血來養胎之兆。夫脈者﹐血之府也﹐血盛則脈滑﹐故妊孕宜之。

凡痰飲﹑嘔逆﹑傷食等證﹐皆上中二焦之病﹐以滑爲水物兼有之象也。設所吐之物非痰與食﹐是爲嘔逆﹐脈必見澀也。溺血﹑經閉或主淋痢者﹐咸內有所蓄﹐血積類液﹐瘀凝類痰﹐須以意求耳。

按《素問﹟診要經終篇》曰「滑者﹐陰气有餘﹔陰气有餘﹐故多汗身寒。」僞訣云「胃家有寒﹐下焦蓄血﹐臍下如冰。」與經旨未全違背﹐第不知變通﹐禪家所謂死於句下。仲景以「翕﹑奄﹑沈」三字狀滑脈者﹐翕者合也﹐奄者忽也﹐當脈气合聚而盛之時﹐奄忽之間﹐卽以沈去﹐摩寫往來流利之狀﹐極爲曲至。又曰「沈爲純陰﹐翕爲正陽﹐陰陽和合﹐故令脈滑﹐關尺自平。」此言無病之滑脈也。若云「陽明脈微沈者﹐當陽部見陰脈﹐則陰偏勝而陽不足也。少陰脈微滑者﹐當陰部見陽脈﹐則陽偏勝而陰不足也。三部九候﹐各自不同。」僞訣云「按之卽伏﹐不進不退」﹐是不分浮滑﹑沈滑﹑尺寸之滑矣。仲景恐人誤認滑脈爲沈﹐下文又曰「滑者﹐緊之浮名也。」則知沈爲翕奄之沈﹐非重取乃得一定之沈也。而僞訣云「按之卽伏」﹐與翕奄之沈﹐何啻千里﹔云「不進不退」﹐與滑之象尢爲不合。夫血盛則脈滑﹐故腎脈宜之﹔气盛則脈滑﹐故肺脈宜之。此皆滑中之平脈。叔和言「關滑胃熱」﹐乃指與數相似﹐正《內經》所云「諸過者切之」之滑也。要之兼浮者毗於陽﹐兼沈者毗於陰﹐是以或寒或熱﹐從無定稱﹔惟衡之以浮沈﹐辧之以尺寸﹐始無誤耳。故善於讀書﹐則如僞訣「胃家有寒」諸說﹐亦可通之於經﹔不善讀書﹐《內經》「陰气有餘」一語﹐適足以成刻舟求劍之獘。脈豈易言也哉﹗

卷三

澀脈﹝陰﹞

體象澀脈蹇滯﹐如刀刮竹﹔遲細而短﹐三象俱足。

澀者﹐不流利之義。《素問﹟三部九候篇》曰「參伍不調者病。」謂其凝滯而至數不和勻也。《脈訣》以輕刀刮竹爲諭者﹐刀刮竹則阻滯而不滑也。通眞子以如雨沾沙爲諭者﹐謂雨沾金石則滑而流利﹐雨沾沙土則澀而不流也。時珍以病蠶食葉爲諭者﹐謂其遲慢而艱難也。

主病澀爲血少﹐亦主精傷。左寸澀者﹐心痛怔忡。澀在左關﹐血虛肋脹。左尺得澀﹐精傷胎漏。

右寸澀者﹐痞气自汗。澀在右關﹐不食而嘔。右尺得澀﹐大便艱祕﹐腹寒脛冷。

中焦取汁變化而赤﹐是謂血﹔壅遏營气令無所避﹐是謂脈。兩者同質異名。況血爲陰液﹐多則滑利﹐少則枯澀﹐勢所然也。精也﹐血也﹐皆屬於陰﹐故共主之。借以供神明之用者血也﹐血少則不能養心而痛作﹔積久而加以驚疑﹐則怔忡至矣。肝爲血海﹐血少則不能自榮﹐而所部作痛。腎傷則精無餘蓄﹐男子溲淋﹐婦人血敗胎漏﹐眞陽喪矣。肺家眞气旣虧﹐胸中不能營運﹐則爲痞塞﹔不能衛外而爲固﹐則汗時自出﹔出則液耗﹐謂之脫液﹔漏而不止﹐衛气散失四肢厥寒﹐謂之亡陽﹔陽亡液脫﹐故亦主澀。血少則脾陰弱而食減嘔作﹐甚而朝食暮吐﹐暮食朝吐﹐或隨食隨吐。胃無餘液﹐血少則津液枯﹐無由下致﹐而大便艱。腹寒脛冷﹐皆緣血少不獲隨眞陽之气以營運耳。

兼脈澀而堅大﹐爲有實熱﹔澀而虛軟﹐虛大炎灼。

澀本血少而再得堅大之形﹐乃邪火熾甚﹐陰不勝陽﹔若僅見虛軟﹐此屬無根之火燻灼耳。或因憂鬱﹐或因濃味﹐或因無汗﹐或因妄補﹐气騰血沸﹐淸化爲濁﹐老痰宿飲﹐膠固雜糅﹐脈道阻澀﹐不能自至﹐亦見澀狀。

若重取至骨﹐似有力而帶數﹐以意參之於證﹐驗之形气﹐但有熱證﹐當作痼熱可也。

按一切世間之物﹐濡潤者則必滑﹐枯槁者則必澀。故滑爲痰飲﹐澀主陰衰﹐理有固然﹐無足辧者。肺之爲髒﹐气多血少﹐故右寸見之爲合度之診。腎之爲髒﹐專司精血﹐故右尺見之爲虛殘之候。不問男婦﹐凡尺中沈澀者﹐必艱於嗣﹐正血少精傷之確證也。故女人懷子而得澀脈﹐則血不足養胎﹔如無孕而得澀脈﹐將有陰衰髓竭之憂。僞訣云「指下尋之似有﹐舉之全無。」則是微脈而非澀脈矣。叔和謂其「一止復來」﹐亦有疵病。蓋澀脈往來遲難﹐有類乎止而實非止也。又曰「細而遲﹐往來難﹐且散者。」乃浮分多而沈分少﹐有類乎散﹐而實非散也。須知極細極軟﹑似有若無爲微脈﹐浮而且細且軟爲濡脈﹐沈而且細且軟爲弱脈。三者之脈﹐皆指下模糊﹐有似乎澀﹐而實有分別也。然一脈澀也﹐更有外邪相襲﹐使气分不利而成滯澀﹐衛气散失﹐使陽衰不守而成虛澀﹔腸胃燥渴﹐津液亦亡﹐使血分欲盡而成枯澀﹔在診之者自爲靈通耳。

卷三

虛脈﹝陰﹞

體象虛合四形﹐浮大遲軟﹔及乎尋按﹐幾不可見。

虛之爲義﹐中空不足之象﹐專以軟而無力得名者也。

主病虛主血虛﹐又主傷暑。左寸虛者﹐心虧驚悸。虛在左關﹐血不營筋。左尺得虛﹐腰膝痿痺。

右寸虛者﹐自汗喘促。虛在右關﹐脾寒食滯。右尺得虛﹐寒證蜂起。

《脈經》曰「血虛脈虛。」而獨不言气虛者何也﹖气爲陽﹐主浮分﹐血爲陰﹐主沈分。今浮分大而沈分空﹐故獨主血虛耳。若夫肺脈見之﹐又主气怯者﹐肺與乾天合徳﹐不浮而沈﹐气分欲竭之兆也。血少則不足以濟心主髙拱之權﹐而動見章皇。肝爲血海而主筋﹐虛則筋失其養。腰者﹐腎之府也﹔膝者﹐骨之屈申開闔處也﹔虛則不爲我用。陽气虛則不能衛外而自汗﹔眞气虛而喘促者﹐蓋由機緘不相接續。食滯者脾胃虛寒﹐乾健坤順﹐兩失其職。眞火衰而諸證畢集﹐非轉陽和之令﹐事何克濟乎﹗虛脈又主傷暑者﹐蓋暑爲陽邪﹐其勢足以爍石流金﹐幹於脾則吐利﹐幹於心則煩心﹐並於上則頭重﹐並於下則便祕﹔其見於脈也﹐不洪數而反見虛者﹐因暑性炎熱﹐使人表气易泄﹐故脈必虛耳。

按《脈經》曰「遲大而軟﹐按之豁豁然空。」此言最爲合義。𨿽不言浮字﹐而曰按之豁然空﹐則浮字之義已包含矣。崔紫虛以爲形大力薄﹐其虛可知﹐但欠遲字之義耳。僞訣云「尋之不足﹐舉之有餘。」是浮脈而非虛脈矣。浮以有力得名﹐虛以無力取象﹐有餘二字。安可施之虛脈乎﹖楊仁齋曰「狀爲柳絮﹐散漫而遲。」滑伯仁曰「散大而軟。」二家之言﹐俱是散脈而非虛脈矣。夫虛脈按之𨿽軟﹐猶可見也﹔散脈按之絕無﹐不可見也。虛之異於濡者﹐虛則遲大而無力﹐濡則細小而無力也。虛之異於芤者﹐虛則愈按而愈軟﹐芤則重按而仍見也。夫虛脈兼遲﹐遲爲寒象﹐大凡証之虛極者必挾寒﹐理勢然也。故虛脈行於指下﹐則益火之原﹐以消陰翳。更有浮取之而且大且數﹐重按之而豁然如無﹐此名內眞寒而外假熱﹐古人以附子理中湯冰冷與服﹐治以內眞熱而外假寒之劑也。

卷三

實脈﹝陽﹞

體象實脈有力﹐長大而堅﹔應指﹐三候皆然。

實爲邪盛有餘之象﹐旣大而且兼長﹐旣長大而且有力﹐旣長大有力而且浮中沈三候皆然﹐則諸陽之象﹐莫不畢備。

主病血實脈實﹐火熱壅結。左寸實者﹐舌彊气壅﹐口瘡咽痛。實在左關﹐肝火脇痛。左尺得實﹐便祕腹疼。右寸實者﹐嘔逆咽痛﹐喘嗽气壅。實在右關﹐伏陽蒸內﹐中滿气滯。右尺得實﹐臍痛便難﹐相火亢逆。

脈實必有大邪﹑大熱﹑大積﹑大聚。故《脈經》云「血實脈實。」又曰「气來實彊﹐是謂太過。」由是測之﹐皆主實熱。其所主病﹐大約與數脈相類﹐而實則過之﹐以其蘊蓄之深也。

按《素問﹟大奇論》曰「肝滿﹑腎滿﹑肺滿皆實﹐卽爲腫。」如肝雍兩滿﹐臥則驚﹐不得小便﹔腎雍下至少腹滿﹐脛有大小﹐髀大跛﹐易偏枯﹔肺之雍喘而兩滿之類。皆實脈也。實主邪气有餘﹐易於體象﹐所以叔和有「尺實則小便難」之說。乃僞訣謬以尺實爲「小便不禁」﹐何適相反。又妄謂「如繩應指來」﹐則是緊脈之形﹐而非實脈之象矣。夫緊脈之與實脈﹐𨿽相類而實相懸。但緊脈弦急如切繩﹐而左右彈人手﹔實脈則且大且長﹐三候皆有力也。緊脈者﹐熱爲寒束﹐故其象繃急而不寬舒﹔實脈者﹐邪爲火迫﹐故其象堅滿而不和柔。以證合之﹐以理察之﹐便昭昭於心目之間。又按張潔古惑於僞訣實主虛寒之說﹐而遂以姜附施治﹐此甚不可爲訓。或實脈而兼緊者﹐庶乎相當﹔苟非緊象﹐而大溫之劑施於大熱之人﹐其不立斃者幾希﹗以潔古之智﹐當必是兼緊之治法無疑耳。夫陰陽對偶﹐不可稍偏。陽气過旺﹐不戢有自焚之虞。今世宗丹溪者﹐以爲陽常有餘﹐喜用寒涼﹐乃致殺人如麻﹐恬不之怪。又有有激之論﹐爲劉朱之言不息﹐則軒岐之澤不彰﹐三吳兩浙﹐翕然成風﹐以姜附爲茶飯﹐其流毒更不可言。執一捨一﹐禍害相尋﹐可勝嘆哉﹗

卷三

長脈﹝陽﹞

體象長脈迢迢﹐首尾俱端﹐直上直下﹐如循長竿。

首尾相稱﹐往來端直也。

主病長主有餘﹐气逆火盛。左寸長者﹐君火爲病。長在左關﹐木實之殃。左尺見長﹐奔豚衝競。

右寸長者﹐滿逆爲定。長在右關﹐土郁脹悶。右尺見長﹐相火專冷。

長脈與數脈﹑實脈皆相類。而長脈應肝﹐肝屬木而生火﹐如上諸證﹐莫非東方熾甚﹐助南離之焰﹐爲中州之仇﹐須以平木爲急耳。

按《素問﹟平人气象論》曰「肝脈來軟弱招招﹐如揭長竿末梢﹐曰肝平。肝脈來盈實而滑﹐如循長竿﹐曰肝病。」故知長而和緩﹐卽合春生之气﹐而爲健旺之徵。長而硬滿﹐卽屬火亢之形﹐而爲疾病之應。長脈在時爲春﹐在卦爲震﹐在人爲肝。肝主春生之令﹐天地之气至此而發舒。《素問﹟脈要精微論》曰「長則气治。」李月池曰「心脈長者﹐神彊气壯。腎脈長者﹐蒂固根深。」皆言平脈也。如上文主病云云﹐皆言病脈也。舊說過於本位名爲長脈﹐久久審度﹐而知其必不然也。寸而上過則爲溢脈﹐寸而下過卽爲關脈﹔關而上過卽屬寸脈﹐關而下過卽屬尺脈﹔尺而上過卽屬關脈﹐尺而下過卽爲覆脈。由是察之﹐然則過於本位﹐理之所必無﹐而義之所不合也。惟其狀如長竿﹐則直上直下﹐首尾相應﹐非若他脈之上下參差﹐首尾不勻者也。凡實﹑牢﹑弦﹑緊四脈皆兼長脈﹐故古人稱長主有餘之疾﹐非無本之說也。

卷三

短脈﹝陰﹞

體象短脈澀小﹐首尾俱俯﹔中間突起﹐不能滿部。

短之爲象﹐兩頭沈下﹐而中間獨浮也。

主病短主不及﹐爲气虛證。左寸短者﹐心神不定。短在左關﹐肝气有傷。左尺得短﹐少腹必疼。

右寸短者﹐肺虛頭痛。短在右關﹐膈間爲殃。右尺得短﹐眞火不隆。

《素問﹟脈要精微論》曰「短則气病。」蓋以气屬陽﹐主乎充沛﹐若短脈獨見﹐气衰之確兆也。然肺爲主气之藏﹐偏與短脈相應﹐則又何以說也。《素問﹟玉機眞藏論》謂肺之平脈﹐厭厭聶聶﹐如落楡莢。則短中自有和緩之象﹐气仍治也。若短而沈且澀﹐而謂气不病可乎﹖按一息不運則機緘窮﹐一毫不續則穹壤判。僞訣以短脈爲中間有﹐兩頭無﹐爲不及本位。據其說則斷絕不通矣。夫脈以貫通爲義﹐若使上不貫通﹐則爲陽絕﹔下不貫通﹐則爲陰絕﹔俱爲必死之脈。豈有一見短脈﹐遂致危亡之理乎。戴同父亦悟及於此﹐而云「短脈只當見於尺寸﹐若關中見短﹐是上不通寸﹐下不通尺﹐爲陰陽絕脈而必死。」同父之說﹐極爲有見。然尺與寸可短﹐依然落於陰絕陽絕矣。殊不知短脈非兩頭斷絕也﹐特兩頭俯而沈下﹐中間突而浮起﹐仍目貫通者也。叔和云「應指而回﹐不能滿部。」亦非短脈之合論也。時珍曰「長脈屬肝宜於春﹐短脈屬肺宜於秋。但診肺肝﹐則長短自見。」故知非其時﹑非其部﹐卽爲病脈也。凡得短脈﹐必主气血虛損﹐僞訣指爲气壅者何也﹖潔古至欲以巴豆神藥治之﹐良不可解。

卷三

洪脈﹝陽﹞

體象洪脈極大﹐狀如洪水﹔來盛去衰﹐滔滔滿指。

洪脈﹐卽大脈也。如洪水之洪﹐諭其盛滿之象也。

主病洪爲盛滿﹐气壅火亢。左寸洪者﹐心煩舌破。洪在左關﹐肝脈太過。左尺得洪﹐水枯便難。

右寸洪者﹐胸滿气逆。洪在右關﹐脾土脹熱。右尺得洪﹐龍火燔灼。

按洪脈在卦爲離﹐在時爲夏﹐在人爲心﹐時當朱夏﹐天地之气﹐酣滿暢遂﹐脈者得气之先﹐故應之以洪。洪者﹐大也﹐以水諭也﹔又曰鉤者﹐以木諭也。夏木繁滋﹐枝葉敷布﹐重而下垂﹐故如鉤也。鉤卽是洪﹐名異實同。

《素問﹟玉機眞藏論》以洪脈爲來盛去衰﹐頗有微旨。大抵洪脈只是根腳闊大﹐卻非堅硬。若使大而堅硬﹐則爲實脈而非洪脈矣。《素問﹟脈要精微論》曰「大則病進。」亦以其气方張也。《玉機眞藏論》曰「『夏脈如鉤﹐何如而鉤﹖』岐伯曰﹕『夏脈﹐心也﹐南方火也﹐萬物所以盛長也﹐其气來盛去衰﹐故曰鉤。反此者病。』黃帝曰﹕『何如而反﹖』岐伯曰﹕『其气來盛去亦盛﹐此謂太過﹐病在外。其气來不盛去反盛﹐此謂不及﹐病在中。太過則令人身熱而膚痛﹐爲浸淫。不及則令人煩心﹐上見咳唾﹐下爲气泄。』」叔和云「夏脈洪大而散﹐名曰平。若反得沈濡而滑者﹐是腎之乘心﹐水之克火﹐爲賊邪﹐死不治。反得大而緩者﹐是脾之乘心﹐子之扶母﹐爲實邪﹐𨿽病自愈。反得弦細而長者﹐是肝之乘心﹐母之歸子﹐爲虛邪﹐𨿽病易治。反得浮澀而短者﹐是肺之乘心﹐金之陵火﹐爲微邪﹐𨿽病卽瘥。凡失血﹑下利﹑久嗽﹑久病之人﹐俱忌洪脈。」《素問﹟三部九候論》曰「形瘦﹑脈大﹑多气者死。」可見形證不與脈相合者﹐均非吉兆。

卷三

微脈﹝陰﹞

體象微脈極細﹐而又極軟﹔似有若無﹐欲絕非絕。

微之爲言﹐近於無也。仲景曰「瞥瞥如羹上肥。」狀其軟而無力也。「縈縈如蠶絲。」狀其細而難見也。古人「似有若無﹐欲絕非絕」八字﹐眞爲微脈傳神。

主病微脈模糊﹐气血大衰。左寸微者﹐心虛憂惕。微在左關﹐寒攣气乏。左尺得微﹐髓竭精枯。

右寸微者﹐中寒少气。微在右關﹐胃寒气脹。右尺得微﹐陽衰寒極。

按算數者以十微爲一忽﹐十忽爲一絲﹐十絲爲一毫﹐十毫爲一釐。由是推之﹐則一釐之少﹐分而爲萬﹐方始名微﹐則微之渺小難見可知。世俗未察微脈之義﹐每見脈之細者﹐輒以微﹑細二字並稱﹐是何其言之不審耶﹖輕取之而如無﹐故曰陽气衰﹔重按之而欲絕﹐故曰陰气竭。若細脈則稍稍較大﹐顯明而易見﹐非如微脈之模糊而難見也。𨿽其證所患略同﹐而其形亦不可不辧。時珍云「微主久虛血弱之病﹐陽微則惡寒﹐陰微則發熱。」自非峻補﹐難可回春。而僞訣所云「漩之敗血小腸虛。」何以置之微脈乎﹖若不兼他象﹐𨿽微而來去未亂﹐猶可圖存於百一。卒病得之﹐猶或可生者﹐謂邪气不至深重也。長病得之﹐多不可救者﹐正气將次絕滅﹐艸木之味難借以支持耳。

在傷寒證惟少陰有微脈﹐他經則無。其太陽膀胱爲少陰之府﹐才見脈微惡寒﹐仲景早從少陰施治﹐而用附子﹑漧薑矣。蓋脈微惡寒﹐正陽气衰微所至。詩云「彼月而微﹐此日而微﹔今此下民﹐亦孔之哀。」在天象之陽且不可微﹐然則人身之陽顧可微哉﹗腎中旣已陰盛陽微﹐寒自內生﹐復加外寒斬關直入﹐其人頃刻云亡。故仲景以爲卒病﹐而用辛熱以回一綫眞陽於重泉之下也。卒中寒者﹐陽微陰盛﹐最爲危急。

《素問﹟調經論篇》曰「陰盛生內寒。」因厥气上逆﹐寒气積於胸中而不泄﹐則溫气去﹐寒獨畱﹐畱則血凝﹐血凝則脈不通﹐其脈盛大以澀﹐故中寒。夫旣言陰盛生內寒矣﹐又言故中寒者﹐豈非內寒先生﹐外寒內中之耶﹗經旣言血脈不通矣﹐又言其脈盛大以澀者﹐豈非以外寒中﹐故脈盛大﹐血脈閉﹐故脈澀耶﹗此中深有所疑﹐請申明之。一者﹐人身衛外之陽最固﹐太陽衛身之背﹐陽明衛身之前﹐少陽衛身之兩側﹐今不由三陽而直中少陰﹐豈眞從天而下﹖蓋厥气上逆﹐積於胸中﹐則胃寒﹔胃寒則口食寒物﹐鼻吸寒气﹐皆得入胃。腎者﹐胃之關也﹐外寒斬關直入少陰腎臟﹐故曰中寒也。此經隱而未言者也。一者﹐其脈盛大以澀﹐𨿽曰中寒﹐尙非卒病﹐卒病中寒﹐其脈必微。蓋經統言傷寒﹑中寒之脈﹐故曰盛大以澀。仲景以傷寒爲熱病﹐中寒爲寒病﹐分別言之。傷寒之脈﹐大都以大浮數動滑爲陽﹐沈澀弱弦微爲陰﹐陽病而見陰脈且主死﹐況陰病卒病﹐必無反見陽脈盛大之脈。若只盛大以澀﹐二陽一陰﹐亦何卒急之有哉﹗此亦經所隱而難窺者也。

卷四

緊脈﹝陰中之陽﹞

體象緊脈有力﹐左右彈人﹔如絞轉索﹐如切緊繩。

緊者﹐繃急而兼絞轉之形也﹐多梟動夭矯之勢。《素問》曰「往來有力﹐左右彈人手。」則剛勁之槪可掬。

主病緊主寒邪﹐亦主諸痛。左寸緊者﹐目痛項彊。緊在左關﹐脇肋痛脹。左尺緊者﹐腰臍作痛。

右寸緊者。鼻塞膈壅。緊在右關﹐吐逆傷食。右尺得緊﹐奔豚疝疾。

緊爲收斂之象﹐猶天地之有秋冬﹐故主寒邪。陽困陰凝﹐故主諸痛。

兼脈浮緊傷寒﹐沈緊傷食。急而緊者﹐是謂遁屍。數而緊者﹐當主鬼擊。

浮緊有力﹐無汗﹐發熱﹐惡寒﹐頭項痛﹐腰脊彊拘急﹐體痛﹐骨節疼﹐此爲傷寒邪在表也。獨右關緊盛爲飲食內傷﹐兩手脈俱緊盛卽是夾食傷寒。遁屍鬼擊者﹐皆屬陰邪之气卒中於人﹐邪正交爭﹐安得不急數乎﹖中惡祟乘之﹐脈而得浮緊﹐謂邪方熾而脈無根也﹔咳嗽虛損之脈而得浮緊﹐謂正已虛而邪方痼也。咸在不治。

按天地肅殺之气﹐陰凝收斂﹐其見於脈也爲緊。較之於弦﹐更加挺勁之異。仲景曰「如轉索無常。」叔和曰「數如切繩。」丹溪曰「如紉綫﹐譬如以二股三股糾合爲繩﹐必旋絞而轉﹐始得緊而成繩。」可見緊之爲義﹐不獨縱有挺急﹐抑且橫有轉側也。不然﹐左右彈手及轉索諸諭﹐將何所取義乎﹗古稱熱則筋縱﹐寒則筋急﹐此惟熱郁於內而寒束其外﹐崛彊不平﹐故作是狀。緊之與遲﹐𨿽同主乎寒﹐遲則气血有虧﹐乃脈行遲緩而難前﹔緊則寒邪凝襲﹐乃脈行夭矯而搏擊。須知數而流利則爲滑脈﹐數而有力則爲實脈﹐數而絞轉則爲緊脈。形狀畫一﹐不可紊也。崔氏但言如綫﹐亦窺見梗槪﹐第未言之透快耳。緊之一字﹐已經古人工於摹寫﹐而僞訣妄曰「寥寥入尺來。」思之幾同寐語。夫緊脈猶之行路﹐不惟足髙气揚﹐履聲接踵﹐抑且左右恣意﹐而竟比之一龍鐘衰老舉步不前之態﹐其比擬失倫﹐肆口無忌﹐何至於此。庸工猶以爲金鍼也﹐吁﹐可怪矣﹗

卷四

緩脈﹝陰﹞

體象緩脈四至﹐來往和勻﹔微風輕﹐初春楊柳。

緩脈以寬舒和緩爲義﹐與緊脈正相反也。故曰﹐緩而和勻﹐不浮不沈﹐不大不小﹐不疾不徐﹐意思欣欣﹐悠悠揚揚﹐難以名狀者﹐此眞胃气脈也。

兼脈主病緩爲胃气﹐不主於病。取其兼見﹐方可斷證。浮緩傷風﹐沈緩寒濕。緩大風虛﹐緩細濕痺。緩澀脾薄﹐緩弱气虛。左寸澀緩﹐少陰血虛。左關浮緩﹐肝風內鼓。左尺緩澀﹐精宮不及。

右寸浮緩﹐風邪所居。右關沈緩﹐土弱濕侵。右尺緩細﹐眞陽衰極。

《素問﹟玉機眞藏論》﹕「岐伯曰﹕脾者﹐土也﹐孤藏以灌四旁者也。善者不可見﹐惡者可見。」是故緩脈不主疾病。惟考其兼見之脈﹐乃可斷其爲病。浮而且緩﹐風上乘也﹔沈而且緩﹐濕下侵也。緩而且大﹐風虛內盛﹔緩而且細﹐濕痺外乘。緩而且澀﹐脾不能統血也﹔緩而且弱﹐肺不能主气也。

按緩脈在八卦爲坤﹐在五行爲土﹐在時爲四季之末﹐在人身爲足太陰脾。若陽寸陰尺上下同等﹐浮大而軟無偏勝者﹐和平之脈也。故張太素又比之「如絲在經﹐不捲其軸﹔應指和緩﹐往來甚勻。」蓋土爲萬物之母﹐中气調和﹐則百疾不生﹐緩之於脈大矣哉﹗《素問﹟玉機眞藏論》曰「其來如水之流者﹐此爲太過﹐病在外﹔如鳥之喙﹐此謂不及﹐病在中。太過則令人四肢沈重不舉﹐不及則令人九竅壅塞不通。」《脈經》云「脾王之時﹐其脈大阿阿而緩﹐名曰平脈。

反得弦細而長者﹐是肝之乘脾﹐木之克土﹐爲賊邪﹐死不治。反得浮澀而短者﹐是肺之乘脾﹐子之扶母﹐爲實邪﹐𨿽病自愈。反得洪大而散者﹐是心之乘脾﹐母之歸子﹐爲虛邪﹐𨿽病易治。反得沈濡而滑者﹐是腎之乘脾﹐水之陵土﹐爲微邪﹐𨿽病卽瘥。」僞訣以緩脈主脾熱﹑口臭﹑反胃﹑齒痛﹑夢鬼諸證﹐似乎緩脈主實熱有餘之證﹐杜撰如此。

卷四

芤脈﹝陽中陰﹞

體象芤乃艸名﹐絕類慈蔥﹔浮沈俱有﹐中候獨空。

芤艸狀與蔥無異。假令以指候蔥﹐浮候之﹐著上面之蔥皮﹐中候之﹐正當蔥中空處﹔沈候之﹐又著下面之蔥皮。

主病芤狀中空﹐故主失血。左寸芤者﹐心主喪血。芤在左關﹐肝血不藏。左尺得芤﹐便紅爲咎。

右寸芤者﹐相傅陰亡。芤在右關﹐脾血不攝。右尺得芤﹐精漏欲竭。

衛行脈外﹐營行脈中﹐凡失血之病﹐脈中必空﹐故主證如上。

按芤之爲義﹐兩邊俱有﹐中央獨空之象。劉三點云「芤脈何似﹖絕類慈蔥﹔指下成窟﹐有邊無中。」叔和云「芤脈浮大而軟﹐按之中央空﹐兩邊實。」二家之言﹐已無遺蘊。戴同父云「營行脈中﹐脈以血爲形。芤脈中空﹐脫血之象。」僞訣云「兩頭有﹐中間無。」以頭字易叔和之邊字﹐則是上下之脈劃然中斷﹐而成陰絕陽絕之診矣。又云「寸芤積血在胸中﹐關內逢芤腸裏癰。」是以芤爲蓄血積聚之實脈﹐非失血虛家之空脈矣。時珍亦祖述其言﹐豈曾未精思耶﹗僞訣又云「芤主淋瀝﹐气入小腸。」與失血之候﹐有何干涉。

卽叔和云「三部脈芤﹐長病得之生﹐卒病得之死。」然暴失血者脈多芤﹐而謂卒病得之死可乎﹖其言亦不能無疵也。至劉肖齋所引諸家論芤脈者﹐多出附會﹐不可盡信。若周菊潭謂生平診脈﹐未有芤象者﹐抑何其言之不審耶﹗虞徳恆治一人﹐潮熱微似瘧﹐小腹右邊一塊﹐大如雞卵作痛﹐右腳不能申縮。虞診其脈﹐左寸芤而帶澀﹐右寸芤而洪實﹐兩尺兩關俱洪數。曰「此大小腸之間欲作癰耳。」虞說仍沿僞訣﹐以寸尺相爲表裏耳。然芤者﹐中空之象﹐帶澀猶可並﹐曰帶洪實﹐實則不芤﹐而芤則不實﹐豈虞之辧證﹐乃別有據﹐姑托於脈以明其術耶﹖否則於理亦不可解矣。

卷四

弦脈﹝陽中之陰﹞

體象弦如琴弦﹐輕虛而滑﹔端直以長﹐指下挺然。

弦之爲義﹐如琴弦之挺直而略帶長也。弦脈與長脈皆主春令﹐但弦爲初春之象﹐陽中之陰﹐天气猶寒﹐故如琴弦之端直﹐而挺然稍帶一分之緊急也。長爲暮春之象﹐純屬於陽﹐絕無寒意﹐故如木幹之迢直以長﹐純是發生气象也。

主病弦爲肝風﹐主痛主瘧﹐主痰主飲。左寸弦者﹐頭痛心勞。弦在左關﹐痰瘧瘕。左尺得弦﹐飲在下焦。右寸弦者﹐胸及頭疼。弦在右關﹐胃寒膈痛。右尺得弦﹐足攣疝痛。

膽爲甲木﹐肝爲乙木。自北而東﹐在肝爲厥陰而陰盡﹐在膽爲少陽而陽微。初春之象﹐逗气尙少﹐升如一縷﹐有弦義焉。風屬木而應春﹐弦是其本脈﹐生於風則象風﹐故脈自弦。弦寒斂束﹐气不舒暢﹐故又主痛瘧之作也。邪正交爭﹐或寒而熱﹐熱而寒﹐寒熱往來﹐正邪出入﹐樞主於中。《素問﹟陰陽離合論》曰「少陽爲樞」﹐故脈亦當弦。飲者﹐痰之類也。弦直而斂﹐無鼓蕩之力﹐故飲畱焉。頭乃六陽所聚﹐陽虛不能張大﹐或致外邪所乘﹐安得不痛。瘧疾寒熱往來﹐常在少陽經﹐故曰「瘧脈自弦」﹐又曰「無痰不成瘧」。瘕處於其地﹐則邪正不敵﹐小腹沈陰之位﹐受寒乃痛。肺家陽气衰微﹐更受陰寒﹐或右邊頭痛﹐或胸次作疼。木來乘土﹐胃寒不化﹐眞火不足﹐無以溫暖肝木﹐攣痛之自來也。

兼脈浮弦支飲﹐沈弦懸飲。弦數多熱﹐弦遲多寒。陽弦頭疼﹐陰弦腹痛。單弦飲癖﹐雙弦寒痼。

飲停在上不在胃﹐而支畱於心胸﹔飲停在下不在胃﹐而懸畱於腹脇。故一弦而浮﹐一弦而沈也。數則爲熱﹐弦而兼數者﹐病亦兼熱。遲則爲寒﹐弦而兼遲者﹐病亦兼寒。陽弦者﹐寸弦也。邪在三陽﹐三陽走頭﹐故頭疼。陰弦者﹐尺弦也。邪在三陰﹐三陰走腹﹐故腹痛。單弦則止爲飲癖。若脈見雙弦﹐已具純陰之象﹐若不能食﹐爲木來克土﹐必不可治。

按弦脈在八卦爲震﹐在五行爲木﹐在四時爲春﹐在五臟爲肝。《素問﹟玉機眞藏論》曰「春脈﹐肝也﹐東方木也﹐萬物之所以始生也。故其气來軟弱﹐輕虛而滑﹐端直以長﹐故曰弦。反此者病。其气來而實彊﹐此爲太過﹐病在外﹔其气來不實而微﹐此爲不及﹐病在中。太過則令人善怒﹐忽忽眩冒而巓疾﹔不及則令人胸脇痛引背﹐兩脇滿。」《素問﹟平人气象論》曰「平肝脈來﹐軟弱招招﹐如揭長竿末梢﹐曰肝平。春以胃气爲本。病肝脈來﹐盈實而滑﹐如循長竿﹐曰肝病。死肝脈來﹐急益勁﹐如新張弓弦﹐曰肝死。」戴同父云「弦而軟﹐其病輕。弦而硬﹐其病重。」深契《內經》之旨。《素問﹟玉機眞藏論》云「端直以長。」叔和云「如張弓弦。」巢氏云「按之不移﹐察察如按琴瑟弦。」戴同父云「從中直過﹐挺然指下。」諸家之論弦脈﹐可謂深切著明。而僞訣乃言「時時帶數」﹐又言「脈緊狀繩牽」﹐則是緊脈之象﹐安在其弦脈之義哉﹗弦亦謂其主痰。然以飲較痰尙未結聚﹐所以弦不似滑之累累替替之有物形也。

卷四

革脈﹝陽中之陰﹞

體象革大弦急﹐浮取卽得﹔按之乃空﹐渾如鼓革。

恰如鼓皮﹐外則繃急﹐內則空虛也。故浮取於鼓面而已卽得﹐若按之則虛而無物矣。

主病革主表寒﹐亦屬中虛。左寸革者﹐心血虛痛。革在左關﹐疝瘕爲祟。左尺得革﹐精空可必。

右寸革者﹐金衰气壅。革在右關﹐土虛而疼。右尺得革﹐殞命爲憂。女人得之﹐半產漏下。

脈如皮革﹐表邪有餘﹐而內則不足。惟表有寒邪﹐故弦急之象先焉﹔惟中虧气血﹐故空虛之象顯焉。男人諸病﹐多由精血不足之故。女人半產漏下者﹐亦以血驟去﹐故脈則空也。

按革者﹐皮革之象也。浮舉之而弦急﹐非繃急之象乎﹖沈按之而豁然﹐非中空之象乎﹖仲景曰「脈弦而大﹐弦則爲減﹐大則爲芤﹔減則爲寒﹐芤則爲虛﹔虛寒相搏﹐此名爲革。」此節正革脈之注腳也。革如皮革﹐急滿指下。今云「脈弦而大」﹐只此四字可以盡革脈之形狀矣。「弦則爲減」以下﹐又發明所以爲革之義也。叔和云「三部脈革﹐長病得之死﹐新病得之生。」時珍云「此芤﹑弦二脈相合﹐故爲亡精失血之候。

諸家脈書皆以爲卽牢脈也。故或有革無牢﹐或有牢無革﹐混淆莫辧。不知革浮牢沈﹐革虛牢實﹐形與證皆異也。」《甲乙經》曰「渾渾革革﹐至如湧泉﹐病進而色獘﹔綿綿其去如弦絕者死。」謂脈來混濁革變﹐急如泉湧﹐出而不返也。觀其曰「湧泉」﹐則浮取之不止於弦大﹐而且數﹑且搏﹑且滑矣。曰「弦絕」﹐則重按之不止於豁然﹐而且絕無根蒂矣。故曰「死」也。王貺以爲溢脈者﹐因《甲乙經》有「湧泉」之語﹐而附會其說也。不知溢脈者﹐自寸而上貫於魚際﹐直衝而上﹐如水之沸而盈溢也﹐與革脈奚涉乎﹖丹溪曰「如按鼓皮。」其於中空外急之義﹐最爲切諭。伯仁以革爲變革之義誤矣。若曰變革﹐是怪脈也﹐而革果怪脈乎﹖則變革之義何居耶﹖

卷四

牢脈﹝陰中之陽﹞

體象牢在沈分﹐大而弦實﹔浮中二候﹐了不可得。

深居在內之象也。故樹本以根深爲牢﹐蓋深入於下者也﹔監獄以禁囚爲牢﹐深藏於內者也。仲景曰「寒則牢固。」又有堅固之義也。

主病牢主堅積﹐病在乎內。左寸牢者﹐伏梁爲病。牢在左關﹐肝家血積。左尺得牢﹐奔豚爲患。

右寸牢者﹐息賁可定。牢在右關﹐陰寒痞癖。右尺得牢﹐疝瘕痛甚。

牢脈所主之證﹐以其在沈分也﹐故悉屬陰寒﹔以其形弦實也﹐故咸爲堅積。積之成也﹐正气不足﹐而邪气深入牢固。心之積﹐名曰伏梁﹔肝之積﹐名曰肥气﹔腎之積﹐名曰奔豚﹔肺之積﹐名曰息賁﹔脾之積﹐名曰痞气。

及一切按之應手者曰﹔假物成形者曰瘕﹔見於肌肉間者曰﹔結於隱癖者曰癖。經曰「積之始生﹐得寒乃生﹐厥乃成積。」故牢脈咸主之。若夫失血亡精之人﹐則內虛而當得革脈﹐乃爲正象﹔若反得牢脈﹐是脈與證反﹐可以卜短期矣。

按沈氏曰「似沈似伏﹐牢之位也。實大弦長﹐牢之體也。牢脈不可混於沈脈﹑伏脈﹐須細辧耳。沈脈如綿裹砂﹐內剛外柔﹐然不必兼大弦也。伏脈非推筋至骨﹐不見其形。在於牢脈﹐旣實大﹐才重按之便滿指有力﹐以此爲別耳。」叔和云「似沈似伏﹐猶不能作畫一之論也。」吳艸廬曰「牢爲寒實﹐革爲虛寒﹐安可混乎﹖」僞訣云「尋之則無﹐按之則有。」但依稀仿佛﹐卻不言實大弦長之形象﹐是沈脈而非牢脈矣。又曰「脈入皮膚辧息難。」更以牢爲死亡之脈﹐其謬可勝數哉﹗

卷四

濡脈﹝陰中之陰﹞

體象濡脈細軟﹐見於浮分﹔舉之乃見﹐按之卽空。

濡者﹐卽軟之象也。必在浮候見其細軟﹐若中候沈候﹐不可得而見也。叔和比之「帛浮水面」﹐時珍比之「水上浮漚」﹐皆狀其隨手而沒之象也。

主病濡主陰虛﹐髓竭精傷。左寸濡者﹐健忘驚悸。濡在左關﹐血不榮筋。左尺得濡﹐精血枯損。

右寸濡者﹐腠虛自汗。濡在右關﹐脾虛濕侵。右尺得濡﹐火敗命傾。

按浮主气分﹐浮取之而可得﹐气猶未敗﹔沈主血分﹐沈按之而如無﹐此精血衰敗。在久病老年之人﹐尙未至於必絕﹐爲其脈與證合也﹔若平人及少壯及暴病見之﹐名爲無根之脈﹐去死不遠。叔和言「輕手相得﹐按之無有。」僞訣反言「按之似有舉之無。」悖戾一至於此耶﹗且按之則似有﹐舉之則還無﹐是弱脈而非濡脈矣。濡脈之浮軟﹐與虛脈相類﹐但虛脈形大而濡脈形小也。濡脈之細小﹐與弱脈相類﹐但弱在沈分而濡在浮分也。濡脈之無根﹐與散脈相類﹐但散脈從浮大而漸至於沈﹐濡脈從浮小而漸至於不見也﹔從大而至沈者全凶﹐從小而之無者爲吉凶相半也。又主四體骨蒸﹐蓋因腎气衰絕﹐水不勝火耳。

卷四

弱脈﹝陰﹞

體象弱脈細小﹐見於沈分﹔舉之則無﹐按之乃得。

沈而且細且小﹐體不充﹐勢不鼓也。

主病弱爲陽陷﹐眞气衰弱。左寸弱者﹐驚悸健忘。弱在左關﹐木枯攣急。左尺得弱﹐涸流可徵。

右寸弱者﹐自汗短气。弱在右關﹐水谷之。右尺得弱﹐陽陷可驗。

夫浮以候陽﹐陽主气分﹐浮取之而如無﹐則陽气衰微﹐確然可據。夫陽气者﹐所以衛外而爲固者也﹔亦以營運三焦﹐熟腐五穀者也。柳氏曰「气虛則脈弱。寸弱陽虛﹐尺弱陰虛﹐關弱胃虛。弱脈呈形﹐而陰霾已極﹐自非見﹐而陽何以復耶﹖」《素問﹟玉機眞藏論》曰「脈弱以滑﹐是有胃气。脈弱以澀﹐是爲久病。」愚謂弱堪重按﹐陰猶未絕﹔若兼澀象﹐則气血交敗﹐生理滅絕矣。仲景云「陽陷入陰﹐當惡寒發熱﹐久病及衰年見之﹐猶可維援﹔新病及少壯得之﹐不死安待﹗」按《脈經》曰「弱脈極軟而沈細﹐按之乃得﹐舉手無有。」何其彰明詳盡也。僞訣謂「輕手而得」﹐明與叔和相戾﹐且是濡脈之形﹐而非弱脈之象。因知僞訣誤以濡脈爲弱﹐弱脈爲濡﹐其鹵莽特甚。卽黎氏浮漚之譬﹐亦踵髙陽之獘﹐不可不詳加考據也。

卷四

散脈﹝陰﹞

體象散脈浮亂﹐有表無裏﹔中候漸空﹐按則絕矣。

自有漸無之象﹐亦散亂不整之象也。當浮候之﹐儼然大而成其爲脈也﹔及中候之﹐頓覺無力而減其十之七八矣﹔至沈候之﹐杳然不可得而見矣。

主病散爲本傷﹐見則危殆。左寸散者﹐怔忡不臥。散在左關﹐當有溢飲。左尺得散﹐北方水竭。

右寸散者﹐自汗淋漓。散在右關﹐脹滿蠱壞。右尺得散﹐陽消命絕。

按漸重漸無﹐漸輕漸有﹐明乎此八字﹐而散字之象恍然矣。故叔和云「散脈大而散﹐有表無裏。」字字斟酌。崔氏云「渙漫不收。」蓋渙漫卽浮大之義﹐而不收卽無根之義﹔𨿽得其大意﹐而未能言之鑿鑿也。柳氏云「無統紀﹐無拘束﹐至數不齊﹐或來多去少﹐或去多來少﹐渙散不收﹐如楊花散漫之象。」夫楊花散漫﹐卽輕飄而無根之說也。其言至數不齊﹐多少不一﹐則散亂而不能整齊嚴肅之象也。此又補叔和未備之旨﹐深得散脈之神者也。戴同父云「心脈浮大而散﹐肺脈短澀而散﹐皆平脈也。心脈軟散爲怔忡﹐肺脈軟散爲汗出﹐肝脈軟散爲溢飲﹐脾脈軟散爲腫﹐皆病脈也。腎脈軟散﹐諸病脈代散﹐皆死脈也。」古人以代散爲必死者﹐蓋散爲腎敗之徵﹐代爲脾絕之徵也。腎脈本沈﹐而散脈按之不可得見﹐是先天資始之根本絕也。脾脈主信﹐而代脈歇至不愆其期﹐是後天資生之根本絕也。故二脈獨見﹐均爲危殆之候﹔而二脈交見﹐尢爲必死之符。

卷四

細脈﹝陰﹞

體象細直而軟累累縈縈﹔狀如絲綫﹐較顯於微。

小也﹐細也﹐狀如絲也。比之於微﹐指下猶尙易見﹐未至於舉按模糊也。

主病細主气衰﹐諸虛勞損。左寸細者﹐怔忡不寐。細在左關﹐肝血枯竭。左尺得細﹐泄痢遺精。

右寸細者﹐嘔吐气怯。細在右關﹐胃虛脹滿。右尺得細。下元冷憊。

細脈﹑微脈俱爲陽气衰殘之候。夫气主之﹐非行溫補﹐何以復其散失之元乎﹖常見虛損之人﹐脈已細而身常熱﹐醫者不究其元﹐而以涼劑投之﹐何異於惡醉而彊酒﹖遂使眞陽散敗﹐飲食不進﹐上嘔下泄﹐是速之使斃耳。《素問﹟陰陽別論》云「壯火食气﹐少火生气。」人非少火﹐無以營運三焦﹐熟腐五穀。未徹乎此者﹐安足以操司命之權哉﹗然虛勞之脈﹐細數不可並見﹐並見者必死。細則气衰﹐數則血敗﹐气血交窮﹐短期將至。叔和云「細爲血少﹐亦主气衰。有此證則順﹐無此證則逆。」故吐利失血﹐得沈細者生。憂勞過度之人﹐脈亦多細﹐爲自戕其气血也。春夏之令﹐少壯之人﹐俱忌細脈。謂其不與時合﹐不與形合也。秋冬之際﹐老弱之人﹐不在禁忌之例。

按絲之質最柔﹐絲之形最細﹐故以形容細脈。王啟玄曰「狀如莠蓬。」正於柔細之態﹐善摩巧擬﹐恍在目前。僞訣失其柔軟之意﹐而但云極細則可移於微脈﹐而豈能獨標細脈之體象乎﹗微﹑細二脈﹐或有單指陽衰﹐或有單指陰竭﹐或有兼陰陽而主病﹐則非畫一之論矣。大都浮而細者屬之陽分﹐則見自汗﹑气急等證﹔沈而細者屬之陰分﹐則見下血﹑血痢等證。

卷四

伏脈﹝陰﹞

體象伏爲隱伏﹐更下於沈﹔推筋著骨﹐始得其形。

伏之爲義﹐隱伏而不見之謂也。浮中二候﹐絕無影響﹔𨿽至沈候﹐亦不可見﹔必推筋至骨﹐方始得見耳。

主病伏脈爲陰﹐受病入深。左寸伏者﹐血郁之愆。伏在左關﹐肝血在腹。左尺得伏﹐疝瘕可驗。

右寸伏者﹐气郁之殃。伏在右關﹐寒凝水谷。右尺得伏﹐少火消亡。

其主病多在沈陰之分﹐隱深之地﹐非輕淺之劑所能破其垣也。諸證莫非气血結滯﹐惟右關﹑右尺責其無火。蓋火性炎上﹐推筋至骨而形始見﹐積衰可知。更須以有力無力細爲分辧﹐則伏中之虛實燎然矣。

按《傷寒論》中以一手脈伏爲單伏﹐兩手脈伏曰雙伏﹐不可以陽證見陰脈爲例也。火邪內郁﹐不得發越﹐乃陽極似陰。故脈伏者﹐必有大汗而解﹐正如久旱將雨﹐必先六合陰晦一回﹐雨後庶物咸蘇也。又有陰證傷寒﹐先有伏陰在內﹐而外復感冒寒邪﹐陰气壯盛﹐陽气衰微﹐四肢厥逆﹐六脈沈伏﹐須投姜﹑附及灸關元﹐陽乃復回﹐脈乃復出也。若太﹑衝陽皆無脈者﹐則必死無疑。劉玄賓云「伏脈不可發汗。」爲其非表脈也﹐亦爲其將自有汗也。乃僞訣云「徐徐發汗。」而潔古欲以附子細辛麻黃湯發之﹐皆非伏脈所宜也。僞訣論形象則妄曰「尋之似有﹐定息全無」﹐是於中候見形矣﹐於伏之名義何居乎﹖

卷四

動脈﹝陽﹞

體象動無頭尾﹐其形如豆﹐厥厥動搖﹐必兼滑數。

動脈厥厥動搖﹐急數有力﹐兩頭俯下﹐中間突起﹐極與短脈相類。但短脈爲陰﹐不數﹑不硬﹑不滑也﹔動脈爲陽﹐且數﹑且硬﹑且滑也。

主病動脈主痛﹐亦主於驚。左寸動者﹐驚悸可斷。動在左關﹐驚及拘攣。左尺得動﹐亡精失血。

右寸動者﹐自汗無疑。動在右關﹐心脾疼痛。右尺得動﹐龍火奮迅。

陰陽不和﹐气搏擊則痛﹐气攛迸則驚。動居左寸﹐心主受侮﹐驚悸至矣。肝膽同居﹐肝主筋而膽主震定﹐動則皆病。人之根蒂在尺﹐動則陽不能衛﹐陰不能守﹐亡精失血﹐可立而待。肺家主气。動則外衛不密﹐汗因之泄。陰陽相搏﹐心脾不安﹐動乃痛作。右尺眞陽潛伏之所﹐而亦見動象﹐則陽气不得蟄藏﹐必有非時奮迅之患。

按關前爲陽﹐關後爲陰。故仲景云「陽動則汗出。」分明指左寸之心﹐汗爲心之液﹔右寸之肺﹐肺主皮毛而司腠理﹐故汗出也。又曰「陰動則發熱。」分明指左尺見動﹐爲腎水不足﹔右尺見動﹐謂相火虛炎﹐故發熱也。因是而知舊說言動脈只見於關上者﹐非也。且《素問》曰「婦人手少陰心脈動甚者﹐爲妊子也。」然則手少陰明隸於左寸矣﹐而謂獨見於關可乎﹖成無己曰「陰陽相搏而虛者動。故陽虛則陽動﹐陰虛則陰動。以關前爲陽主汗出﹐關後爲陰主發熱。」豈不精妥。而龐安常彊爲之說云「關前三分爲陽﹐關後二分爲陰﹐正當關位半陰半陽﹐故動隨虛見。」是亦泥動脈只見於關之說也。僞訣云「尋之似有﹐舉之還無。」是弱脈而非動脈矣。又曰「不離其處﹐不往不來﹐三關沈沈。」含糊謬妄無一字與動脈合義矣。詹氏曰「如鉤如毛。」則混於浮大之脈﹐尢堪捧腹。王宇泰曰「陽生陰降﹐二者交通﹐上下往來於尺寸之內﹐方且沖和安靜﹐焉睹所謂動者哉﹗惟夫陽欲降而陰逆之﹐陰欲升而陽逆之﹐兩者相搏﹐不得上下﹐擊鼓之勢﹐隴然髙起﹐而動脈之形著矣。」此言不啻與動脈寫照。

卷四

促脈﹝陽﹞

體象促爲急促﹐數時一止﹔如趨而蹶﹐進則必死。

促之爲義﹐於急促之中﹐時見一歇止﹐爲陽盛之象也。黎氏曰「如蹶之趨﹐徐疾不常。」深得其義。叔和云「促脈來去數﹐時一止﹐復來。」亦頗明快。

主病促因火亢﹐亦因物停。左寸促者﹐心火炎炎。促在左關﹐血滯爲殃。左尺得促﹐遺滑堪憂。

右寸促者﹐肺鳴咯咯。促在右關﹐脾宮食滯。右尺得促﹐灼熱爲定。

按人身之气血貫注於經脈之間者﹐刻刻流行﹐綿綿不息﹐凡一晝夜當五十營﹐不應數者﹐名曰狂生。其應於脈之至數者﹐如鼓應桴﹐罔或有忒也。藏气乖違﹐則稽畱凝泣﹐阻其營運之機﹐因而歇止者﹐其止爲輕﹔若眞元衰憊﹐則陽弛陰涸﹐失其揆度之常﹐因而歇止者﹐其止爲重。然促脈之故﹐得於藏气乖違者十之六七﹐得於眞元衰憊者十之二三。或因气滯﹐或因血凝﹐或因痰停﹐或因食壅﹐或外因六气﹐或內因七情﹐皆能阻遏其營運之機﹐故𨿽當往來急數之時﹐忽見一止耳。如止數漸稀﹐則爲病瘥﹔止數漸增﹐則爲病劇。所見諸癥﹐不出血凝气滯﹐更當與他脈相參耳。促脈隨病呈形﹐僞訣但言「並居寸口」﹐已非促脈之義﹔且不言時止﹐猶爲矣。

卷四

結脈﹝陰﹞

體象結爲凝結﹐緩時一止﹔徐行而怠﹐頗得其旨。

結而不散﹐遲滯中時見一止也。古人譬諸徐行而怠﹐偶羈一步﹐可爲結脈傳神。

主病結屬陰寒﹐亦由凝積。左寸結者﹐心寒疼痛。結在左關﹐疝瘕必現。左尺得結﹐痿之。

右寸結者﹐肺虛气寒。結在右關﹐痰滯食停。右尺得結﹐陰寒爲楚。

熱則流行﹐寒則停凝﹐理勢然也。夫陰寒之中﹐且挾凝結﹐諭如隆冬天气嚴肅﹐流水冰堅也。少火衰弱﹐中气虛寒﹐失其幹健之運﹐則血气痰食﹐互相糾纏﹐浮結者外有痛積﹐伏結者內有積聚。故知結而有力者﹐方爲積聚﹔而無力者﹐是眞气衰弱﹐違其運化之常﹐惟一味溫補爲正治。越人云「結甚則積甚﹐結微則气微。」是知又當以止歇之多寡﹐而斷病之重輕也。

按營運之機緘不利﹐則脈應之而成結。仲景云「累累如循長竿﹐曰陰結。藹藹如車蓋﹐曰陽結。」叔和云「如麻子動搖﹐旋引旋收﹐聚散不常爲結。」則結之體狀﹐有非淺人所領會也。夫是三者﹐𨿽同名爲結﹐而義實有別。浮分得之爲陽結﹔沈分得之爲陰結﹔止數頻多﹐三五不調﹐爲不治之癥。由斯測之﹐結之主癥﹐未可以一端盡也。僞訣云「或來或去﹐聚而卻還。」律以緩時一止之義﹐全無相涉。豈欲仿佛叔和旋引旋收之狀﹐而詞不達意乎﹖此著述之所以不可易易也。

卷四

代脈﹝陰﹞

體象代爲禪代﹐止有常數﹔不能自還﹐良久復動。

代亦歇止之脈。但促﹑結之止﹐內有所礙﹐𨿽止而不全斷﹐中有還意﹔代則止而不還﹐良久復止﹐如四時之禪代﹐不愆其期也。又促﹑結之止﹐止無常數﹔代脈之止﹐止有定期。

主病代主藏衰﹐危惡之候。脾土敗壞﹐吐利爲咎。中寒不食﹐腹疼難救。

止有定期者﹐蓋脾主信也。故《內經》以代脈一見﹐爲藏气衰微﹐脾气脫絕之診。

按代脈之義﹐自各不同。如《素問﹟宣明五气篇》曰「脾脈代。」《靈樞﹟邪气臟腑病形篇》曰「黃者其脈代。」皆言藏气之常候﹐非謂代爲止也。《素問﹟平人气象論》曰「長夏胃微軟弱曰平﹐但代無胃曰死」者﹐蓋言無胃气而死﹐亦非以代爲止也。若脾王四季﹐而隨時更代者﹐乃气候之代﹐卽《宣明五气》等篇所云者是也。若脈平勻﹐而忽彊忽弱者﹐乃形體之代﹐卽《宣明五气》等篇所云者是也。脈無定候﹐更變不常﹐則均爲之代﹐須因變察情。如雲五十動而不一代者﹐是乃至數之代。大抵脈來一息五至﹐則肺﹑心﹑脾﹑肝﹑腎五臟之气皆足﹐故五十動而不一止﹐合大衍之數﹐謂之平脈。反此則止乃見焉。腎气不能至﹐則四十動一止﹔肝气不能至﹐則三十動一止﹔脾气不能至﹐則二十動一止﹔心气不能至﹐則十動一止﹔肺气不能至﹐則四五動一止。至當自遠而近﹐以次而短﹐則由腎及肝﹐由肝及脾﹐由脾及心﹐由心及肺。故凡病將死者﹐必气促以喘﹐僅呼於胸中數寸之間。此時眞陰絕於下﹐孤陽浮於上﹐气短已極﹐醫者猶欲平之散之﹐未有不隨撲而滅者。戴同父云「三部九候﹐候必滿五十動﹐出自《難經》﹐而僞訣五臟歌中﹐皆以四十五動準﹐乖於經旨。又云﹕『四十一止一藏絕﹐卻後四年多命沒。』荒疵尢甚。夫人豈有一藏旣絕﹐尙活四年。叔和亦曰﹕『脈來四十動而一止者﹐一藏無气﹐卻後四歲春艸生而死。』未知《靈樞﹟根結篇》但言動止之數﹐以診五臟無气之候﹐何嘗鑿言死期耶﹖」滑伯仁曰「無病而羸瘦﹑脈代者﹐危候也。有病而气血乍損﹐只爲病脈。」此伯仁爲暴病者言也。若久病而得代脈﹐冀其回春﹐萬不得一矣。

傷寒心悸﹐有中气虛者﹐停飲者﹐汗下後者。中气虛則陽陷﹐陽受气於胸中﹐陽气陷則不能上充於胸中﹐故悸。停飲者﹐飲水多而停於心下也。水停心下﹐水气上淩﹐心不自安﹐故悸。汗後則裏虛矣。況汗乃心液﹐心液耗則心虛﹐心虛故悸。諸悸者﹐未必皆脈代﹔若脈代者﹐正指汗後之悸﹐以汗爲心液﹐脈爲心之合耳。

女胎十月而產﹐腑臟各輸眞气資以培養。若至期當養之經虛實不調﹐則胎孕爲之不安﹐甚則下血而墮矣。當三月之時﹐心包絡養胎。《靈樞﹟經脈篇》云「心包主脈。」若分气及胎﹐脈必虛代。在《靈樞﹟五臟生成篇》曰「心合脈。」蓋心與心包﹐𨿽分二經﹐原屬一藏故耳。代脈主病﹐但標脾臟虛衰﹐而不及他癥﹐故附列焉。

卷四

疾脈﹝陽﹞

體象疾爲疾急﹐數之至極﹔七至八至﹐脈流薄疾。

六至以上﹐脈有兩稱﹐或名曰疾﹐或名曰極。總是急速之形﹐數之甚者也。

主病疾爲陽極﹐陰气欲竭。脈號離經﹐虛魂將絕。漸進漸疾﹐旦夕殞滅。毋論寸尺﹐短期已決。

陰陽相等﹐脈至停均。若脈來過數而至於疾﹐有陽無陰﹐其何以生﹗是惟傷寒熱極﹐方見此脈﹐非他疾所恆有也。若癆瘵虛憊之人﹐亦或見之﹐則陰髓下竭﹐陽光上亢﹐可與之決短期矣。陰陽易病者﹐脈常七八至﹐號爲離經﹐是已登鬼者也。至夫孕婦將產﹐亦得離經之脈﹐此又非以七八至得名。如昨浮今沈﹐昨大今小﹐昨遲今數﹐昨滑今澀﹐但離於平素經常之脈﹐卽名爲離經矣。心肺諸證﹐總之眞陰消竭之兆。譬如繁弦急管﹐樂作將終﹐烈焰騰空﹐薪傳欲盡。夫一息四至﹐則一晝一夜約一萬三千五百息﹐通計之當五十周於身﹐而脈行八百一十丈﹐此人身經脈流行之常度也。若一息八至﹐則一日一夜周於一身者﹐當一百營﹐而脈遂行一千六百餘丈矣﹐必至喘促聲嘶﹐僅呼吸於胸中數寸之間﹐而不能達於根蒂﹐眞陰極於下﹐孤陽亢於上﹐而气之短已極矣。夫人之生死由於气﹐气之聚散由乎血﹐凡殘喘之尙延者﹐只憑此一綫之气未絕耳。一息八至之候﹐則气已欲脫﹐而猶冀以艸木生之﹐何怪其不相及也。

卷五

小序病有不盡憑於脈者﹐然憑脈以斷者﹐十居其九﹐乃取其宜忌者而標示焉﹐使不啻影之隨形﹐以戒世之僥幸於萬一﹐遺師其咎者也。

脈之主病﹐有宜不宜﹔陰陽順逆﹐吉凶可知。

有是病則有是脈﹐與病相宜則順﹐不相宜則逆。逆之與順﹐何從區別﹐是又在陰陽耳。如表病見表脈﹐裏病見裏脈﹐實病見實脈﹐虛病見虛脈﹐陽病見陽脈﹐陰病見陰脈之類﹐皆順而相宜者也。反此則逆。逆順一分﹐而病之吉凶從可推矣。

中風之脈﹐卻喜浮遲﹔數大急疾﹐兼見難支。

中風之脈﹐各有所兼。蓋新風挾舊邪﹐或外感﹐或內傷﹐其脈隨之忽變。兼寒則脈浮緊﹐兼風則脈浮緩﹐兼熱則脈浮數﹐兼痰則脈浮滑﹐兼气則脈沈澀﹐兼火則脈盛大﹐兼陽虛則脈微亦大而空﹐兼陰虛則脈數亦如細絲﹐陰陽俱虛則微數或微細。虛滑爲頭中痛﹐緩遲爲營衛衰。大抵陽浮而數﹐陰濡而弱﹐浮滑沈滑﹐微虛散數﹐皆爲中風。風性空虛﹐中之於表﹐虛浮遲緩﹐𨿽爲正气不足﹐猶可補救。急大數疾﹐邪不受制﹐必死無疑。可見大數而猶未至急疾者﹐尙不可謂其必死也。

傷寒熱病﹐脈喜浮洪﹔沈微澀小﹐證反必凶﹐汗後脈靜﹐身涼則安﹔汗後脈躁﹐熱甚必難。陽證見陰﹐命必危殆﹔陰證見陽﹐𨿽困無害。

《素問﹟熱論》曰「今夫熱病者﹐皆傷寒之類也。」又曰「人之傷於寒也﹐則爲病熱﹐熱𨿽甚不死。」觀此則知傷寒𨿽是陰寒之邪襲人﹐正气與之抗拒﹐鬱蒸成熱﹐亦理勢之必然者。抗拒在表故脈浮﹐鬱蒸成熱故脈洪。熱病得此陽脈﹐知正气不陷縮而能鼓發﹐勝邪必矣﹐故喜焉。若沈微澀小﹐是皆陰類﹐證陽脈陰﹐表病見裏﹐證與脈反﹐邪盛正衰﹐凶之兆也。至若汗後邪解正復﹐此時脈躁盛者亦應寧靜﹐身體自然涼和。設脈仍躁而熱加甚﹐是正气已衰﹐邪气更進﹐必難乎其爲生矣。卽《素問﹟評熱論》所謂「有病溫者﹐汗出輒復熱而脈躁疾﹐不爲汗衰﹐狂言﹐不能食﹐病名陰陽交」也。陽證見陰者﹐見陰脈也﹐卽上文所云熱病而得沈微澀小之類﹐言證與脈反﹐故亦危殆。陰證見陽者﹐見陽脈也﹐亦似與證相反﹐惟傷寒則不然。傷寒自表入裏﹐從陽之陰﹐刻刻侵搏﹐層層漸入。今陰病得陽脈﹐是轉寒凜而變溫和﹐起深沈而出浮淺﹐死陰忽作生陽﹐病𨿽困篤﹐自當無害。故仲景云「陰病見陽脈者生﹐陽病見陰脈者死。」傷暑脈虛﹐弦細芤遲﹔若兼滑實﹐別證當知。

經曰「脈虛身熱﹐得之傷暑。」《甲乙經》曰「熱傷气而不傷形﹐所以脈虛者是也。」若《難經﹟四十九難》曰「其脈浮大而散。」殊有未然。夫脈大而散﹐乃心之本脈﹐非病脈也。故仲景不言﹐但補其偏曰「弦細芤遲。」芤卽虛豁也。弦﹑細﹑遲卽熱傷气之應也。統而言之曰虛﹐分而言之曰弦﹑細﹑芤﹑遲﹐其不以浮大之脈混入虛脈之中﹐稱爲病暑之脈﹐慮何周耶。若面垢身熱﹐傷暑之證已見﹐而脈反滑實﹐將兼痰與食矣。

勞倦內傷﹐脾脈虛弱﹔汗出脈躁﹐死證可察。

動而生陽﹐身固不宜太逸。東垣論升陽益胃湯方後云「小役形體﹐使胃气與藥得以轉運升發。」此卽動而生陽之義也。若煩擾而過於勞﹐則肢體轉旋﹐四肢舉動﹐陽气張亂﹐無往非脾气之傷﹐故脾脈虛弱爲順也。如汗出而脈反躁疾﹐則爲逆矣﹐安得不死。

瘧脈自弦﹐弦數者熱﹐弦遲者寒﹐代散者絕。

《素問﹟瘧論》曰「夫瘧皆生於風。」故瘧因風暑之邪﹐客於風木之府﹐木來乘土﹐脾失轉輸﹐不能運水谷之精微﹐遂多停痰畱飲。弦應風木﹐又主痰飲﹐無痰不成瘧﹐故曰「瘧脈自弦」。數熱﹑遲寒﹐自然之理。

獨見代散之脈﹐則正气虛脫﹐不續不斂之象﹐邪盛正衰﹐定主凶折。

泄瀉下痢﹐沈小滑弱﹔實大浮洪﹐發熱則惡。

泄痢見於下部﹐無論因之內外﹐總屬傷陰耗裏之虛證﹐沈小滑弱﹐乃爲相宜。若實大浮洪則惡矣。實大與虛反﹐浮洪與裏反﹐邪盛正衰﹐不言可諭。再加發熱﹐則陰气彌傷﹐而裏气彌耗﹐不至躁亡不已。

嘔吐反胃﹐浮滑者昌﹔弦數緊澀﹐結腸者亡。

嘔吐反胃﹐上焦之病也。浮爲虛﹐滑爲痰﹐是其正象﹐可以受補﹐故曰昌也。脈弦者﹐虛也。木來乘土﹐胃气無餘﹐土將奪矣。數則爲熱﹐熱當消穀﹐而反吐谷﹐乃知數爲虛數﹐虛則不運﹐數則气促﹐嘔吐不止﹐胃將漸敗。

《金匱要略》云「陽气微﹐膈气虛﹐脈乃數。」緊則爲寒﹐無陽以運﹐故上出而嘔吐。澀脈枯澀﹐吐亡津液之所致。水谷之海枯﹐遂致糞如羊屎﹐必死不治。

霍亂之候﹐脈代勿訝﹔厥逆遲微﹐是則可嗟。

霍亂之證﹐揮霍撩亂﹐不能自持﹐因一時淸濁混亂﹐卒吐暴下﹐臨時不能接續﹐非死脈也。厥逆而舌捲囊縮﹐脈至遲微﹐陽衰陰盛﹐眞元漸絕之象。暴脫者能漸生﹐而漸絕者又何能暴起哉﹗嗽脈多浮﹐浮濡易治﹔沈伏而緊﹐死期將至。

嗽乃肺疾﹐脈浮爲宜。兼見濡者﹐病將退也。沈則邪已入裏﹐緊則寒邪不散﹐均主病危。

喘息擡肩﹐浮滑是順﹔沈澀肢寒﹐皆爲逆證。

喘證無非風與痰耳。浮爲陽﹐爲表﹐爲風﹔滑爲陽中之陰﹐而爲痰﹐爲食。若能散其邪﹐則機關可利﹔推其物﹐則否塞可通﹔故曰順。脈沈爲陰﹐爲裏﹐爲下部﹔澀爲陰﹐爲虛。乃元气不能接續﹐豈能充四肢乎﹖是以喘息擡肩﹐而四肢又寒也。若更見散脈﹐則元眞將隨喘而散﹐死亡必矣﹐故曰逆。

火熱之證﹐洪數爲宜﹔微弱無神﹐根本脫離。

病熱而有火證﹐火則脈應洪數。若得沈微之陰脈﹐是無火矣。無火而仍病熱則知爲無根之陽﹐虛見熱象也。故主危殆。

骨蒸發熱﹐脈數爲虛﹔熱而澀小﹐必殞其軀。

骨蒸者﹐腎水不足﹐壯火僭上﹐虛﹑數二脈﹐是其本然。蒸熱而見澀小之脈﹐澀則精血少﹐小則元气衰﹐眞陰日損﹐邪火日增﹐所謂發熱脈靜﹐不可救藥耳。

勞極諸虛﹐浮軟微弱﹔土敗雙弦﹐火炎則數。

勞極損傷﹐气血日耗﹐形體漸衰﹐所見之脈﹐隨病呈象﹐如空虛之浮﹐不鼓之軟﹐欲絕之微﹐無力之弱﹐𨿽云病脈﹐然與病猶相宜也。至若雙弦乃知土敗﹐急數定爲火炎。蓋弦爲肝木﹐雙弦則木太盛﹐久病之土﹐何堪其侮﹐故知其必敗也。數已爲熱﹐急數則躁疾直彊﹐略無半點和柔﹐邪火炎炎﹐眞陰自絕﹐六至以上﹐便不可治。

失血諸證﹐脈必現芤﹔緩小可喜﹐數大堪憂。

芤有中空之象﹐失血者宜爾也。緩小脈順爲可喜。脈數而大﹐邪盛正衰﹐爲火爍眞陰﹐誠爲可憂。

蓄血在中﹐牢大卻宜﹔沈澀而微﹐速愈者希。

血蓄於內﹐瘀凝不行﹐瘀凝則脈大﹐不行則脈牢﹐亦因病呈象也。逐之使去﹐巢穴一空﹐而致新不難矣。設脈沈小澀微﹐是病有餘而脈反不足﹐病有物而脈若無物﹐旣不能自行其血﹐又難施峻猛之劑﹐安望其速愈耶﹖三消之脈﹐浮大者生﹐細微短澀﹐形脫堪驚。

三消皆燥熱太過﹐惟見浮大之脈爲吉耳。若脈細微短澀﹐則气血之虛衰枯槁﹐不言可知。再加身體瘦悴﹐是謂形脫﹐卽戴人所云燔木則爲炭﹐燔金則爲液﹐燔石則爲灰﹐煎海水則爲鹽﹐鼎水形气兩敗﹐豈直可驚已哉﹗小便淋閉﹐鼻色必黃﹔數大可療﹐澀小知亡。

熱乘津液﹐則水道不利。水道不利而有熱﹐必鬱蒸而外發黃色﹐見於鼻者﹐以鼻爲肺竅耳。數大爲火象﹐火證見之﹐又何妨乎﹖若逢澀小﹐爲精血敗壞﹐死亡將亟矣。

癲乃重陰﹐狂乃重陽﹔浮洪吉象﹐沈急凶殃。

癲狂旣分陰陽﹐而脈皆取浮洪者﹐蓋浮洪者屬陽﹐在陽狂者得之﹐固與證相宜﹔卽陰癲者得之﹐亦將從陰轉陽﹐自裏達表之象﹐故均爲吉兆。若沈而急﹐沈則入陰迫裏﹐急則彊急不柔﹐是無胃气之脈也。不論狂癲﹐凶殃立至。

癇宜虛緩﹔沈小急實﹐或但弦急﹐必死不失。

癇本虛痰﹐脈來虛緩﹐自應然也。若沈小急實﹐或虛而弦急者﹐肝之眞藏脈見矣﹐安望其生耶﹖疝屬肝病﹐脈必弦急。牢急者生﹐弱急者死。

疝爲肝病﹐弦急﹐肝脈之常也。況弦斂急直﹐气不鼓暢者﹐咸主痛脹﹐疝則未有不痛不脹者﹐故弦急而牢﹐見積聚之有根﹐亦見原本之壯實。疝系陰寒之咎﹐牢主裏寒之脈﹐最爲相合。若急則邪盛﹐弱則正衰﹐必有性命之憂矣。

脹滿之脈﹐浮大洪實﹔細而沈微﹐岐黃無術。

脹滿屬有餘之證﹐宜見有餘之脈﹐浮大洪實是也。沈細而微﹐知元气已衰﹐證實脈虛﹐無復他望矣。

心腹之痛﹐其類有九﹔細遲速愈﹐浮大延久。

心腹痛而脈見細遲﹐是气減舒徐﹐厥邪欲退﹐理應從吉。設或浮大﹐重則邪气方張﹐裏證而得表脈﹐大非所宜﹔輕亦爲中虛之證﹐不能收捷得之效也。

頭痛多弦﹐浮緊易治﹔如呈短澀𨿽救何及。

弦爲陰脈﹐乃陽虛不能張大﹐或致外邪所乘。況頭乃諸陽之府﹐而爲邪束於外﹐使陽气遏郁﹐故脈多近弦。或浮或緊﹐不出風寒﹐初起者散之則愈。若短則陽脫於上﹐澀則陰衰於下﹐至於手足厥寒至節者﹐與眞心痛無異﹐必死不治。

腰痛沈弦﹐浮緊滑實﹔何者難療﹐兼大者失。

足三陰從足入腹﹐脈來沈弦者﹐沈爲在裏﹐弦爲主痛。然何以又兼浮象乎﹖乃沈弦者﹐中有泛泛欲上之勢﹐因風厥陰所謂腰中如張弓弦者是也。故狀其風邪虛浮之性﹐非言在表之浮也。緊則兼寒﹐滑爲痰聚﹐實因閃挫﹐本乎外因﹐𨿽困無害。如房室過度﹐煩勞不節﹐以致精力耗竭﹐腰膂空虛。夫腰者﹐腎之府﹐力出於膂﹐而腰者膂所系﹐其爲痛也﹐轉側呻吟﹐屈伸不得﹐膝酸脛冷﹐腰寒面黑﹐行則傴僂﹐不能久立﹐此腎臟虛衰之極﹐無可收斂﹐反見空松﹐故按之豁然而大﹐自不作靖﹐咎將誰執。壯盛者猶可挽回﹐中年以後﹐最爲難治。

香港腳有四﹐遲數浮濡﹔脈空痛甚﹐何可久持。

香港腳發於三陽者輕﹐發於三陰者重。以三陰屬髒﹐經絡居裏﹐若非藏气大虛﹐邪不易及。陳無擇謂風寒暑濕四邪﹐皆能成病﹐則遲數浮濡﹐猶與證合。痛則日盛而脈乃空虛﹐邪盛正衰﹐比之傷寒身涼脈躁﹐勢則相反﹐而咸非吉兆﹐總以病脈背馳耳。

五臟爲積﹐六腑爲聚﹔實彊可生﹐沈細難愈。

積也﹐聚也﹐皆實證也。實脈彊盛﹐邪正相搏﹐一以徵元本之壯實﹐從府從陽﹐故曰可生。其脈沈細者﹐陰脈也﹐一以徵邪气之深入﹐故曰難愈。

中惡腹脹﹐緊細乃生﹔浮大維何﹐邪气已深。

人之正气。自內達表﹐自胸腹而達四肢者﹐其常也。卒中外邪﹐則正气不能達外﹐而反退縮於中﹐則气機斂實﹐而緊細之脈象見矣﹐腹安得不脹﹖藥力一助﹐正气必張﹐邪气必散﹐緊者仍舒﹐細者仍充﹐而本來之面目可還也﹐故知其生。若脈浮大﹐則正先散越﹐散越於外則裏更虛﹐裏更虛則邪必深入﹐而欲爲之治﹐不亦難乎﹖鬼祟之脈﹐左右不齊﹔乍大乍小﹐乍數乍遲。

鬼祟犯人﹐左右二手脈象不一﹐忽大忽小﹐忽數忽遲﹐無一定之形也。

五疸實熱﹐脈必洪數﹔過極而亢﹐渴者爲惡。

五疸實熱﹐濕與熱郁﹐外不得通﹐內不得泄﹐蒸成黃﹐故曰實熱。脈來固應洪數﹐然洪數太過﹐則必發渴。

黃爲表蒸﹐渴爲裏熱﹐表裏亢熱﹐陰何以堪﹖況疸爲濕郁﹐而汗溺不通﹐渴則更加之飲﹐愈增其病矣。

水病之狀﹐理必兼沈﹔浮大出厄﹐虛小可驚。

水病有陰有陽﹐諸種不一﹐而沈則在在皆兼﹐卽气水﹑風水之在表﹐而脈應浮者﹐亦必有沈沈欲下之勢。

蓋沈下者﹐水之性也。此則專以狀言。如指浮者﹐則以位言耳。水脈浮大﹐知水气漸散﹐災厄將出之象。若脈虛小﹐則正衰邪存﹐誠可驚也。

癰疽之脈﹐浮數爲陽﹐遲則屬陰﹐藥宜酌量。癰疽未潰﹐洪大爲祥﹔若其已潰﹐仍舊則殃。

其脈浮數者﹐以血泣而气復從之﹐邪與正郁﹐郁則化熱﹐故數也。在表﹑在陽﹐故浮也。正爲邪搏﹐則宣暢外衛之力薄﹐故復惡寒。據脈證似與傷寒表證無異﹐但傷寒𨿽有痛﹐或在頭﹐或在身體﹐或在骨節﹐未有痛止於一處者。今痛止一處而脈數﹐此處必化熱爲膿﹐正癰疽所發之處也。卽《傷寒論﹟辧脈法》所謂「諸脈浮數﹐當發熱而灑淅惡寒﹐若有痛處﹐飲食如常者﹐蓄積有膿」是也。如此者﹐乃爲陽毒。若脈不數﹐身不熱﹐所患之處不疼﹐是邪客陰分﹐不能鼓發﹐多致內陷﹔然必兼有煩懊嘔逆﹑胸膈不安等證﹐否則不熱不疼﹐脈又不數﹐是一不病患也﹐何得謂之陰瘡﹐而反重於陽證耶﹖方癰疽之未潰也。無論成膿與否﹐熱邪郁蓄﹐外不疏通﹐脈之鼓湧洪大﹐是其宜也。至於已潰﹐則熱泄邪解﹐而洪大之脈宜衰矣。潰而不衰﹐一派熱邪﹐正從何復﹐誠爲大可懼者。與《素問﹟評熱病論》所謂「病溫者﹐汗出輒復熱﹐而脈躁疾﹐不爲汗衰﹐病名陰陽交」而陽飛越﹐𨿽治無益。

肺癰已成﹐寸數而實﹔肺痿之形﹐數而無力。肺癰色白﹐脈宜短澀﹐浮大相逢﹐气損血失。腸癰實熱﹐滑數可必﹔沈細無根﹐其死可測。

肺癰而寸口數實﹐知膿已成矣。肺葉焦痿﹐火乘金也﹐是以數而無力。肺癰旣作﹐則肺气虛損﹔白者西方本色﹐所謂一臟虛則一臟之本色見也。短澀者﹐秋金之素體﹔若逢浮大﹐是謂火來乘金﹐克我者爲賊邪﹐血气敗壞之證也。腸癰﹐實也。沈細﹐虛也。證實脈虛﹐死期將至矣。

喉痺之脈﹐遲數爲常﹔纏喉﹑走馬﹐微伏則難。

十二經脈與經別多過於此﹐卽不然亦在其前後左右。其脈多數﹐數則爲熱故耳。間遲脈者﹐乃是外邪襲經﹐經气不利﹐郁滯於所過之處﹐故亦爲痺。脈來或遲﹐亦與病合。若腫痛麻癢之纏喉風﹐須臾閉絕之走馬疳﹐二者俱火中挾風﹐凶暴急烈﹐脈應浮大洪數﹐而反見微伏﹐是正衰邪盛﹐補瀉罔從﹐不亦難乎﹖中毒之候﹐尺寸數緊﹔細微必危﹐旦夕將殞。

數緊者﹐因毒瓦斯盤郁而搏擊也。一見細微﹐知其正气已虛﹐毒邪深入﹐其能久乎﹖金瘡出血﹐脈多虛細﹐急實大數﹐垂亡休治。

受創血去已多﹐脈空自宜沈細﹐而反見急數﹐陰欲盡矣﹐治之何用。

婦人之脈﹐以血爲本﹔血旺易胎﹐气旺難孕。少陰動甚﹐謂之有子﹔尺脈滑利﹐妊娠可喜。滑疾不散﹐胎必三月﹔但疾不散﹐五月可別。左疾爲男﹐右疾爲女﹔女腹如箕﹐男腹如釜。

此言女人胎前之脈也。女爲陰﹐陰主血﹐故女人以血爲本﹐本足而成胎亦易﹔气旺則血反衰﹐是爲本不足﹐未有理失常而能孕者也。少陰動甚者﹐心手少陰之脈動甚也。心主血﹐動甚則血旺﹐血旺易胎﹐故云有子﹐卽《素問﹟平人气象論》所謂「婦人手少陰脈動甚者妊子也。」心臟主血﹐故胎結而動甚﹐乃往來流利之義﹐非厥厥如豆之動也。尺脈者﹐左右腎脈也。腎爲天一之水﹐主子宮以系胞﹐孕胎之根蒂也。

滑利則不枯澀﹐而且有替替含物之象﹐故喜其妊娠﹐卽《素問﹟陰陽別論》所謂「陰搏陽別﹐謂之有子。」蓋寸爲陽﹐尺爲陰﹐言尺陰之脈搏指而動﹐與寸陽之脈迥然分別也。卽此滑利之脈﹐應指滑而不散﹐滑爲血液疾﹐而不散乃血液斂結之象﹐是爲有胎三月矣。若但疾而不散﹐是從虛漸實﹐從柔漸剛﹐血液堅凝﹐轉爲形體﹐故不滑耳﹐此妊娠五月之脈。其疾左勝於右﹐是爲男孕﹐以男屬陽居左﹐胎气鐘於陽﹐故左勝。右勝於左﹐是爲女孕﹐以女屬陰居右﹐胎气鐘於陰﹐故右勝。勝者﹐甚不甚之謂﹐非左疾右不疾也。

更視其腹如箕者爲女胎﹐如釜者爲男胎。蓋男女之孕於胞中﹐女則面母腹﹐男則面母背﹐𨿽各肖父母之形﹐亦陰陽相抱之理。女面腹則足膝抵腹﹐下大上小故如箕﹔男面背則背脊抵腹﹐其形正圓故如釜。

按男女之別﹐叔和《脈經》曰「左疾爲男﹐右疾爲女。」又曰「左手沈實爲男﹐右手浮大爲女。」又曰「尺脈左偏大爲男﹐右偏大爲女。」又曰「得太陰脈爲男﹐得太陽脈爲女。太陰脈沈。太陽脈浮。」自後凡言妊脈者﹐總不出此。及滑伯仁則曰「左手尺脈洪大爲男﹐右手沈實爲女。」近代徐東臯則曰「男女之別﹐須審陰陽。右脈盛﹐陰狀多﹐俱主弄瓦。左尺盛﹐陽狀多﹐俱主弄璋。」備察諸義﹐固已詳盡﹔然多彼此矛盾﹐難爲憑據﹔若其不易之理﹐則在陰陽二字。以左右分陰陽﹐則左爲陽﹐右爲陰。以脈體分陰陽﹐則鼓搏沈實爲陽﹐虛浮沈澀爲陰。諸陽實者爲男﹐諸陰虛者爲女﹐乃爲一定之論。更當察孕婦之彊弱老少﹐及平日之偏左偏右﹐尺寸之素彊素弱﹐斯足以盡其法耳。

欲產之脈﹐散而離經。新產之脈﹐小緩爲應﹔實大弦牢﹐其凶可明。

此言產中之脈也﹐其脈與十月懷妊平常見者忽異。假如平日之脈原浮﹐臨產則脈忽沈﹔平日之脈遲﹐臨產則脈忽數﹔至如大小滑澀﹐臨產皆忽然而異。蓋十月胎气安定﹐一旦欲落﹐气血動蕩﹐胞胎迸裂﹐自與經常離異﹐而脈亦非平昔之狀貌矣。及其已產也﹐气血兩虛﹐其脈宜緩滑。緩則舒徐﹐不因气奪而急促﹔滑則流利﹐不因血去而澀枯﹔均吉兆也。若脈實大弦牢﹐非產後气血俱虛者所宜。實爲邪實﹐大爲邪進﹐弦爲陰斂而宣布不能﹐牢爲堅著而瘀凝不解﹐是皆相逆之脈﹐設外有證﹐又豈能順乎﹖小兒之脈﹐全憑虎口﹔風﹑气﹑命關﹐三者細剖。

虎口者﹐食指內側連大指作虎口形﹐故曰虎口。此處肌皮嫩薄﹐文色顯明﹐卽肺手太陰經脈之盡處﹐諸脈大位之地也。𨿽無五部之分﹐而有三關之別。指初節曰風關﹐二節曰气關﹐三節曰命關﹐男左女右側看之。文色見風關者輕﹔再進則上气關爲重﹔再進則直透命關爲最重﹐甚則主死。由風邪而幹正气﹐正气不能勝而迫及於命﹐漸進漸深之象也。

其色維何﹖色赤爲熱﹐在脈則數﹔色白爲寒﹐在脈則遲﹔色黃爲積﹐在脈則緩﹔色靑黑痛﹐在脈沈弦。

三歲以下小兒﹐純陽之體﹐形質小﹐脈之周行而應指疾﹔故若大法則以七至爲平﹐其太過爲數爲熱﹐不及爲遲爲寒﹐此其大較矣。然而脈至七八﹐來往速而數息難﹐恐醫者一時不能得病之情狀。在五臟之列於面﹐各有定部﹐如左腮屬肝﹐右腮屬肺﹐額上屬心﹐鼻屬脾﹐頦屬腎是已。諸邪之見於三關﹐亦各有定色﹐如上所列。識本知源﹐錯綜體認﹐存乎其人耳。

紫熱傷寒。靑則驚風。白爲疳病。黃乃脾困。黑多赤痢﹐有紫相兼﹐口必加渴。虎口紋亂﹐气不調和。紅黃隱隱﹐乃爲常候﹔無病之色﹐最爲可喜。至夫變態﹐由乎病甚。因而加變﹐黃盛作紅﹐紅盛作紫﹐紫盛作靑﹐靑盛作黑﹐黑而不雜﹐藥又何及﹗此以色合病也。

三歲以上﹐便可憑脈。獨以一指﹐按其三部﹔六至七至﹐乃爲常則。增則爲熱﹐減則爲寒。脈來浮數﹐乳癇風熱。虛濡驚風。緊實風癇。弦緊腹痛。弦急气逆。牢實便祕。沈細爲冷。乍大乍小﹐知爲祟脈。或沈或滑﹐皆由宿食。脈亂身熱﹐汗出不食﹐食已卽吐﹐必爲變蒸。浮則爲風。伏結物聚。單細疳勞。气促脈代。散亂無倫﹐此所最忌﹐百難必一。

三歲以上﹐便可切脈斷證。但小兒正屬純陽﹐陽盛必數﹐故以六七至爲常也。小兒三部狹小﹐故以一指診之。

所有死證﹐𨿽治無成﹔眼上赤脈﹐下貫瞳神。

赤脈屬心﹐瞳神屬腎﹐乃心火勝腎水﹐水漧則不生木﹐致腎肝皆絕也。

囟門腫起﹐兼及作坑。

顱囟者﹐精神之門戶﹐關竅之橐﹐气實則合﹐气虛則開。諸陽會於首﹐外生風邪而乘諸陽﹐所以腫起。風气乘於陽﹐陽極則散﹐散則絕。所以陷者死。

鼻漧黑燥。

鼻者肺之竅﹐肺金燥則不能生腎水﹐故鼻漧黑燥則死。

肚大靑筋。

土被木克﹐以致脾虛而欲絕﹐故腹脹現靑筋者死。

目多直視﹐睹不轉睛。

戴眼者﹐精不轉而返視﹐此是太陽已絕。

指甲靑黑。

肝之合筋也﹐其榮爪也。爪甲乃肝之華﹐肝絕而不能榮﹐故色黑。

忽作鴉聲。

人之言語出於肺﹐肺屬金﹐扣之則響。肺金旣絕﹐故欲語而不成聲﹐但如鴉鳥之啞啞而已。

虛舌退場門。

舌者﹐心之苗。心气已絕﹐故舌縱而不收。

嚙齒咬人。

齒者﹐骨之餘也。腎臟精而主骨。腎气已絕﹐齒多咬嚙。心爲陽﹐腎爲陰﹐陰陽相離﹐安得不死。

魚口气急﹐啼不作聲。

魚口﹐張而不合也﹐是謂脾絕。气急作喘﹐哭而無聲﹐是謂肺絕。

蛔虫旣出﹐必是死形。

蛔虫生於胃﹐藉谷食以養。胃絕而谷食不食﹐虫乃出也。

按《素問﹟通評虛實論》﹕「帝曰﹕『乳子而病熱﹐脈懸小者﹐何如﹖』岐伯曰﹕『手足溫則生﹐寒則死。』﹝此統言小兒之內外證也。病熱脈懸小者﹐陽證陰脈﹐本爲大禁。但小而緩者﹐陽之微也﹐其愈則易﹔小而急者﹐邪之甚也﹐爲可慮耳。脈𨿽小而手足溫者﹐以四肢爲諸陽之本﹐陽猶在也﹐故生﹔若四肢寒冷﹐則邪勝其正﹐元陽去矣﹐故死。﹞帝曰﹕『乳子中風熱﹐喘鳴肩息者﹐脈何如﹖』岐伯曰﹕『喘鳴肩息者﹐脈實大也。

緩則生﹐急則死。』」﹝此言小兒之外感也。風熱中於陽分﹐爲喘鳴肩息者﹐脈當實大。但大而緩﹐則胃气存﹐邪漸退﹐故生﹔實而急﹐則眞藏見﹐病日進﹐故死。﹞

經文二節之義﹐可見古人之診小兒者﹐未嘗不重在脈﹐卽𨿽初脫胞胎﹐亦自有脈可辧。何后世幼科﹐如《水鏡訣》及《全幼心鑑》等書﹐別有察三關之說。及徧考《內經》並無其名﹐惟《靈樞﹟經脈篇》有察手魚之色者﹐若乎近之﹐乃槪言診法﹐非獨爲小兒也。然則三關之說﹐特後世之別名耳。夫三關又爲手陽明之浮絡﹐原不足以候臟腑之气﹔且凡在小兒﹐無論病與不病﹐此脈皆紫白而兼乎靑紅﹐𨿽時有濃淡之異﹐而四色常不相離﹐何以辧其紫爲風﹐紅爲寒﹐靑爲驚﹐白爲疳﹐又何以辧其爲雷驚﹑人驚﹑水驚﹑獸驚之的確乎﹖此說自正。但餘見富貴之家﹐兒女嬌弱﹐一見醫者﹐動輒喊哭﹐若將握手診視﹐勢必推阻百端﹐宛轉悲啼﹐汗流浹背。父母姑息﹐惟恐因哭受傷﹐不覺從旁蹙額。況因近來止看虎口一法﹐相沿成俗﹐則病家反以診脈爲迂。總之幼科大者﹐曰痘﹑曰痧﹐雜證曰吐﹑瀉﹑驚﹑疳之類﹐其發也莫不先有昭然之形證可據﹐不須布指切脈﹐而用藥未致懸殊﹐則虎口一說﹐原可借用﹐正不以古今爲限也。因備錄虎口之說﹐以通診法旁門云耳。

脈之指趣﹐吉凶先定﹔更有圓機﹐活潑自審。從證捨脈﹐從脈捨證﹔兩者畫然﹐藥無不應。

脈之合證﹐是其常也。又有不當執者﹐更不可不知﹐於傷寒尢爲喫緊。如脈浮爲表﹐治宜汗之﹐是其常也﹐而亦有宜下者焉。仲景云「若脈浮大﹐心下硬﹐有熱﹐屬髒者﹐攻之﹐不令發汗」是也。脈沈爲裏﹐治宜下之﹐是其常也﹐而亦有宜汗者焉。「少陰病﹐始得之﹐反發熱而脈沈者﹐麻黃附子細辛湯微汗之」是也。脈促爲陽﹐當用葛根芩連淸之矣。若脈促厥冷爲虛脫﹐非灸非溫不可﹐此又非促爲陽盛之脈也。脈遲爲寒﹐當用漧薑附子溫之矣。若陽明脈遲﹐不惡寒﹐身體汗出﹐則用大承气。此又非遲爲陰寒之脈矣。四者皆從證不從脈也。世有切脈而不問證﹐其失可勝言哉﹗表證汗之﹐此其常也。仲景曰「病發熱頭痛﹐脈反沈﹐身體疼痛﹐當救其裏﹐用四逆湯。」此從脈之沈也。裏證下之﹐此其常也。「日晡發熱者﹐屬陽明﹐脈浮虛者﹐發汗﹐用桂枝湯。」此從脈之浮也。結胸證具﹐當以大小陷胸下之矣。「脈浮大者﹐不可下﹐下之則死。」是宜從脈而治其表也。身疼痛者﹐當以桂枝﹑麻黃解之矣。然「尺中遲者﹐不可汗﹐以營血不足故也。」是宜從脈而調其營矣。此皆從脈不從證也。世有問證而忽脈者﹐得非仲景之罪人乎﹖

卷六

小序奇經爲十二經之總持﹐故云﹐醫不知此﹐罔探病機﹐誠重之也﹐誠難之也﹐玆編洞若觀火﹐學者能精求之﹐進乎技矣。倘曰﹐吾問病而發藥﹐稱良工焉﹐毋暇論脈﹐又何有於奇經﹖則非予所知者。予知有其道而已。

別有奇經﹐常脈之外﹔無與配偶﹐所當細察。

奇經者﹐在十二經脈之外﹐無臟腑與之配偶﹐故曰奇。夫臟腑之脈﹐寸關尺有定位﹐浮中沈有定體﹐弦鉤毛石有定形﹔此則另爲一脈﹐形狀固異﹐而隧道亦殊﹐病證不同﹐而延醫自別。

奇經之數﹐共得其八。陰維﹑陽維﹑陰蹺﹑陽蹺﹐衝﹑任﹑督﹑帶。諸脈所決。

時珍云「人身二十七气﹐相隨上下﹐如泉之流﹐不得休息﹐終而復始﹐其流溢之气﹐入於奇經﹐轉相灌漑﹔而奇經八脈﹐陰維也﹐陽維也﹐陰蹺也﹐陽蹺也﹐衝也﹐任也﹐督也﹐帶也﹐不拘制於十二經﹐正經之脈隆盛﹐則溢於奇經﹐故秦越人比之天雨降下﹐溝渠溢滿﹐沛妄行﹐流於湖澤。醫而知乎八脈﹐則十二經十五絡之大旨得矣。仙而知乎八脈﹐則虎龍升降﹑玄牝幽微之竅妙得矣。陰維起於諸陰之交﹐由內踝而上行於營分﹔陽維起於諸陽之會﹐由外踝而上行於衛分﹔所以爲一身之綱維也。陰蹺起於跟中﹐循內踝上行於身之左右﹔陽蹺起於跟中﹐循外踝上行於身之左右﹔所以使機關之蹺捷也。衝脈起於會陰﹐夾臍而行﹐直衝於上﹐爲諸脈之衝要﹐故曰十二經脈之海。任脈起於會陰﹐循腹而行於身之前﹐爲陰脈之承任﹐故曰陰脈之海。督脈起於會陰﹐循背而行於身之後﹐爲陽脈之總督。帶脈則橫圍於腰﹐狀如束帶﹐所以總約諸脈。是故陽維主一身之表﹐陰維主一身之裏﹐以乾坤言也﹔陽蹺主一身左右之陽﹐陰蹺主一身左右之陰﹐以東西言也﹔督主身後之陽﹐任﹑衝主身前之陰﹐以南北言也﹔帶脈橫束諸脈﹐以六合言也。」尺外斜上﹐至寸陰維。尺內斜上﹐至寸陽維。胸脇刺痛﹐寒熱眩僕。

從右手手少陽三焦斜至寸上手厥陰心包絡之位﹐是陰維脈也。從左手足少陰腎經斜至寸上手太陽小腸之位﹐是陽維脈也。斜上者﹐不由正位而上﹐斜向大指﹐名爲尺外﹐斜向小指﹐名爲尺內。陰維爲病﹐心痛﹑胸腹刺築者﹐以陰維維絡一身之陰﹐陰主營﹑主裏﹐不能維陰﹐則陰無約束﹐而營气因之不和﹐故在裏則心痛﹔又營主血﹐血合心﹐故心痛也。其脈气所發﹐陰維之﹐名曰築賓﹐﹝足少陰﹐內踝上。﹞與足太陰會於腹哀﹐﹝足太陰﹐乳下。﹞又與足太陰﹑厥陰會於府捨﹑﹝足太陰﹐少腹下。﹞期門﹐﹝足厥陰﹐乳下﹞與任脈會於天突﹑﹝任脈﹐喉下。﹞廉泉。觀此﹐則知本脈之維於胸腹諸陰﹐無一不到。其脈不榮﹐則不能維。在胸脇失所維﹐則動築而刺痛矣。陽維維絡一身之陽﹐陽主衛﹑主气﹑主表﹔病則不能維陽﹐是陽無護持﹐而衛气亦因之不固﹐故在表則生寒熱。其脈气所發﹐別於金門﹐﹝在足太陽外踝下。﹞以陽交爲﹐﹝足少陽﹐外踝上。﹞與手足太陽及蹺脈會於兪﹐﹝手太陽﹐肩後。﹞與手足少陽會於陽白﹐﹝足少陽﹐眉上。﹞上於本神及臨泣﹐﹝俱在足少陽眉上。﹞上至正營﹝足少陽﹐目窗上。﹞及腦空﹐﹝足少陽﹐枕骨下。﹞下至風池﹐﹝足少陽﹐顳後。﹞與督脈會於風府﹑﹝督脈﹐項後髮際。﹞

啞門。﹝督脈﹐風府後。﹞觀此﹐則知本脈之維於頭目手足頸項肩背諸陽﹐無一不到。

其脈不榮﹐則不能維。在頭目無維則眩﹐在頸項肩背無維則僵﹐在手足無維則僕矣。

尺左右彈﹐陰蹺可別﹐陽緩陰急。寸左右彈﹐陽蹺可決﹐陰緩陽急。二蹺同源﹐病亦互見。癲癇螈﹐寒熱恍惚。

《難經﹟二十八難》曰「陽蹺脈起於跟中﹐陰蹺亦起於跟中﹐而又同終於目。」《靈樞﹟脈度篇》曰「蹺脈者﹐少陰之別﹐起於然骨之下上內踝之上﹐直上循陰股﹐入陰﹐上循胸裏﹐入缺盆﹐上出人迎之前﹐入﹐屬目內﹐合於太陽﹑陽蹺而上行。气並相還﹐則爲濡目。」﹝濡潤營養於目。﹞又曰「男子數其陽﹐女子數其陰。

當數者爲經﹐不當數者爲絡。」觀此﹐則知二蹺之脈﹐𨿽以男女分陰陽﹐而實則疊爲經絡﹐是一本也。故其爲病﹐亦不似他經逐經分屬。本文以癲癇﹑螈﹑寒熱﹑恍惚﹐總系二經之下﹐以二經均可病此。證𨿽云四﹐而病機可分爲八﹐陰陽緩急之義﹐自是顯然。夫人之身﹐背爲陽﹐腹爲陰﹔開爲陽﹐闔爲陰﹔外爲陽﹐內爲陰﹔熱爲陽﹐寒爲陰。癲則目閉俯首。陽緩而陰急也。癇則目直僵僕﹐陰緩而陽急也。筋脈掣向裏拘﹐陽緩而陰急也。筋脈縱從外弛﹐陰緩而陽急也。寒則气收斂﹐從裏從陰。陽緩而陰急也。熱則气散漫﹐從表從陽﹐陰緩而陽急也。《素問﹟謬刺論》曰「邪客於足陽蹺之脈﹐令人目痛從內始。」且合太陽上行而並濡於目﹐病屬目而從外﹐陽蹺之病﹐陰緩而陽急也。惚者﹐胸中惚﹐若有所失。《靈樞﹟脈度篇》曰「蹺脈者﹐少陰之別﹐起於然骨之後﹐循陰股﹐入陰﹐上循胸裏﹐入缺益。」《二十八難》曰「陰蹺脈者﹐亦起於跟中﹐循內踝上行﹐至咽喉﹐交貫衝脈。」病屬胸腹而從內﹐陰蹺之病﹐陽緩而陰急也。二脈一爲經﹐一爲絡﹔病在經則經急絡緩﹐病在絡則經緩絡急。總之皆可言經﹐皆可言絡﹐但以男女分陰陽之所屬緩急﹐證病邪之所在﹐則得其義矣。

直上直下﹐尺寸俱牢﹐中央堅實﹐衝脈昭昭。胸中有寒﹐逆气裏急﹐疝气攻心﹐支滿溺失。

衝脈起於胞中﹐後行於背﹐前行於腹﹐上行於頭﹐下行於足﹐以至溪谷肌肉﹐無處不到﹐誠十二經內外上下之要衝也。爲經絡之海﹐亦名血海。其浮而外者﹐亦循腹上行﹐會於咽喉﹐別而絡唇口﹐彊半與任脈同。

《素問﹟骨空論》曰「衝脈者﹐起於气沖﹐並足少陰之經﹐挾臍上行﹐至胸中而散。」《難經﹟二十八難》則曰「起於气沖﹐並足陽明之經﹐挾臍上行﹐至胸中而散。」《痿論》亦曰「衝脈者﹐經脈之海﹐主滲灌溪谷﹐與陽明合於宗筋。」二論所並﹐𨿽有少陰﹑陽明之不同﹐要知自臍至胸﹐與陽明則並於前﹐與少陰則並於後也。故與陽明皆得稱五臟大腑之海。脈來直上直下﹐弦長相似﹐尺寸俱牢﹐亦兼弦長。气不順﹐血不和﹐則胸腹之气循經壅逆而裏急矣。疝气攻心﹐正逆急也。支滿者﹐脹也。溺失者﹐衝脈之邪於腎也。

按督﹑任﹑衝三脈﹐直行上下﹐發源最中﹐故見於脈亦皆直上直下也。直上直下者﹐卽三部俱長透之義。若直上下而浮﹐則气張揚﹐陽象也﹐故屬督。若直上下而緊﹐則勢斂束﹐陰象也﹐故屬任。若直上下而牢﹐則體堅實﹐有餘之象也﹐故屬衝。

寸口丸丸﹐緊細實長﹐男疝女瘕﹐任脈可詳。

任脈總諸陰之位﹐其脈起於胞中﹐循腹裏﹐爲經絡之海。其浮而外者﹐循腹裏上行於咽喉﹐別而絡唇口。

《難經》亦云「起於中極之下﹐以上毛際﹐循腹裏﹐上關元﹐至咽喉。」蓋七疝之發﹐多起於前陰少腹之間﹐任脈所經之地﹔卽或屬他經﹐未有不以任脈爲原者。瘕乃女子之病﹐發亦在任脈界分。此云寸口者﹐統寸關尺三部言也。丸丸﹐動貌。緊細實長﹐寒邪盛而實也。男疝女瘕﹐則苦少腹繞臍下引陰中切痛等證。

直上直下﹐尺寸俱浮﹐中央浮起﹐督脈可求。腰背疆痛風癇爲憂。

潔古云「督者﹐都也﹐爲陽脈之都綱。其脈起於少腹以下骨中央﹐女子入系庭孔之端﹐絡陰器﹐繞篡﹐繞臀﹐至少陰。其男子循莖下至篡﹐與女子等。其少腹直上者﹐貫臍中央﹐上貫心﹐入喉﹐上頤環唇﹐上系兩目之下中央。其脈之別﹐名曰長彊﹐挾脊上項﹐散上頭﹐下當肩脊﹐抵腰中﹐入循膂﹐絡腎。自目內上額﹐下循膂﹐絡腎﹐皆合太陽而並行者也。與太陽﹑少陰合入股內﹐貫脊﹐屬腎。與太陽起目內﹐上額交巓﹐上入絡腦﹐還出別下項﹐循肩膊內﹐夾髀左右﹐別走太陽﹐入貫臀。」《二十八難》亦曰「督脈者﹐起於下極之兪﹐並於脊裏﹐上至風府﹐入屬於腦。」由是觀之﹐則督亦與太陽合行者十九﹐故邪客則脊彊。以其實脊也。督與太陽皆主表﹐而督爲諸陽之總﹐太陽爲諸陽之長﹐又曰巨陽。風邪從類傷陽﹐表必先受﹐故畱則爲癲癇疾也。癲癇時發時止﹐或筋脈牽引﹐或項背反張﹐𨿽云風傷督脈﹐亦太陽主筋故耳。脈來直上直下﹐則弦長矣。尺寸俱浮﹐中央亦浮﹐則六部皆浮﹐又兼弦長﹐故其見證皆屬風家。大抵衝脈主裏﹐督脈主表也。

帶脈周回﹐關左右彈。帶下臍痛﹐精失不安。

帶脈起於季脇﹐回身如帶﹐在人腰間﹐故應於關。臟腑十二經絡﹐皆過於此。或濕熱下流﹐或風入胞宮﹐帶脈不任﹐與邪俱陷﹐則赤白之證見。《素問﹟痿論》曰「帶脈起於季脇章門﹐前則當臍上。」故或爲臍痛。

《靈樞﹟經別篇》曰「腎足少陰當十四椎出屬帶脈。」蓋腎主藏精﹐帶固腰膂﹐虛則一不能藏﹐一不能固﹐而精有自失者矣。

諭嘉言曰「人身有經脈絡脈﹐直行曰經﹐旁支曰絡。絡者﹐兜絡之義﹐卽十二經之外城也。經凡十二﹐手之三陰三陽足之三陰三陽是也。絡乃有十五者因十二經各有一別絡﹐《難經》以陽蹺﹑陰蹺及脾之大絡足成之。後世遂爲定名﹐反遺《內經》『胃之大絡﹐名曰虛裏﹐貫膈絡肺﹐』喫緊一段。人知之而不敢翻越人之案﹐遂曰宜增爲十六絡﹐是十二經有四大絡矣。嘗謂《難經》以二蹺爲絡之名原誤﹐當是胃之一大絡﹐脾之一大絡﹐共指奇經八者爲一大絡﹐配爲十五絡﹐始爲確耳。如十二經旣各有一絡﹐共十二絡矣。此外有胃之一大絡﹐繇胃下直貫膈肓﹐統絡諸絡脈於上。復有脾之一大絡﹐繇脾外橫貫脇腹﹐統絡諸絡脈於中。復有奇經之一大絡﹐繇奇經環貫諸經之絡於周身上下。總之﹐十二絡以絡其經﹐三大絡以絡其絡也。何以知陽蹺﹑陰蹺之不當言絡也。蓋嘗推奇經之義﹐督脈督諸陽而行於背﹐任脈任諸陰而行於前﹐不相絡也。衝脈直衝於胸中﹐帶脈橫束於腰際﹐不相絡也。陽維﹑陰維一起於諸陽之會﹐一起於諸陰之交﹐名𨿽曰維﹐乃是陽自維其陽﹐陰自維其陰﹐非交相維絡也。至於陽蹺﹑陰蹺同起於足跟﹐一循外踝﹐一循內踝﹐並行而斗其捷﹐全無相絡之意。設陽蹺﹑陰蹺可言二絡﹐則陽維﹑陰維何不可言二絡乎﹖推展之而督﹑任﹑衝﹑帶﹐何不可言八絡乎﹖況《難經》有云﹕『奇經之脈﹐如溝渠滿溢﹐流於深湖﹐故聖人不能圖。』細推其意﹐乃則以奇經明等之一大絡。不然﹐夫豈有大經如江如湖之水﹐而反擬之溝渠者哉﹖又云﹕『人脈隆盛﹐入於八脈而不環周﹐故十二經亦不能拘。』此全是經盛入絡﹐而其溢蓄者止在於絡﹐不能環漑諸經也。合兩說而通會其意﹐奇經乃自共爲一大絡﹐更復何疑﹗若時珍以任﹑督二絡爲據者﹐恐亦未當。」張紫陽云「衝脈在風﹐府穴下﹐督脈在臍後﹐任脈在臍前﹐帶脈在腰﹐陰蹺脈在尾閭前陰囊下﹐陽蹺脈在尾閭後二節﹐陰維脈在頂前一寸三分﹐陽維脈在頂後一寸三分。凡人有此八脈﹐俱屬陰神﹐閉而不開﹔惟神仙以陽气沖開﹐故能得道。八脈者﹐先天大道之根﹐一气之祖﹐采之惟在陰蹺爲先﹐此脈才動﹐諸脈皆通。陰蹺一脈﹐散在丹經﹐其名頗多﹐曰天根﹐曰死戶﹐曰復命關﹐曰生死根。有神主之﹐名曰桃康﹐上通泥丸﹐下徹湧泉。倘能知此﹐使眞气聚散﹐皆從此關竅﹐則天門常開﹐地戶永閉﹐尻脈周流於一身﹐和气自然上朝﹐陽長陰消﹐水中火發﹐雪裏花開﹐身體輕健﹐容衰返壯﹐昏昏嘿嘿﹐如醉如癡。要知西南之鄕﹐在坤地尾閭之前﹐膀胱之後﹐小腸之下﹐靈龜之上﹐乃天地逐日所生气根﹐產鉛之地也。醫家不知有此。」按丹書論陽精﹑河車﹐皆以任﹑衝﹑督脈﹑命門﹑三焦爲說﹐未有專指陰蹺者。而紫陽《八脈經》所載經脈﹐稍與醫家不同﹐然內景惟返觀者能知。或不謬也。

脈有反關﹐動在臂後﹔別由列缺﹐移於外絡﹐兄乘弟位。

反關者﹐非無脈也。謂寸口脈不應指﹐而反從尺傍過肺之列缺﹑大腸之陽﹐刺斜出於外絡。其三部定位﹐九候淺深﹐俱與平常應見於寸口者無異。若兄固有之位﹐弟竊而乘之。以其不行於關上﹐故曰反關。

在十萬中僅見一二人。令人覆手診之﹐方可見耳。一說男左女右﹐得之者貴﹐試之勿驗也。

病脈旣明﹐吉凶當別。常脈之外﹐又有眞脈。眞象若見﹐短期可決。

以上正文之論脈﹐首先源派﹔次及流行﹔次則左右﹐男女定位﹔次則五臟﹐陰陽合時。寒熱則屬之遲數﹐內外則別之浮沈﹐以至虛實異形﹐正邪各狀﹐因脈知病﹐因病識脈。病則該於瘡瘍女幼﹐脈則窮於奇經反關﹐可謂明且詳矣。然而諸脈之外﹐更有所謂眞脈者﹐大關生死﹐故又審別於卷末焉。夫人稟五行而生﹐則五行原吾身之固有﹐外與天地通﹐內與谷神合﹐得以默運潛行﹐而不顯然彰露。設五臟之元眞敗絕﹐谷神不將﹐則五行之死形各隨藏而見矣。死亡之期﹐可計日而斷。

心絕之脈﹐如操帶鉤轉豆躁疾﹐一日可憂。

《素問﹟平人气象論》曰「死心脈來﹐前曲後居﹐如操帶鉤﹐曰心死。」前曲者﹐謂輕取則堅彊而不柔﹔後居者﹐謂重取則牢實而不動。如持革帶之鉤﹐全失沖和之气。但鉤無胃﹐故曰心死。轉豆者﹐卽《素問﹟玉機眞藏論》所謂「如循薏苡子累累然」﹐狀其短實堅彊﹐眞藏脈也。又曰「心絕一日死。」又曰「壬日篤﹐癸日死。死於亥子時﹐水能克火也。」肝絕之脈﹐循刀責責﹔新張弓弦﹐死在八日。

《素問﹟玉機眞藏論》曰「眞肝脈至﹐中外急如循刀刃。」《素問﹟平人气象論》曰「脈來急益勁﹐如新張弓弦﹐曰肝死。」又曰「肝絕八日死。」又曰「庚日篤﹐辛日死。死於申酉時﹐金能克木也。」脾絕雀啄﹐又同屋漏﹔一似水流﹐又同杯覆。

《素問﹟平人气象論》曰「死脾脈來﹐銳堅如烏之喙﹐如屋之漏﹐如水之流。」謂歇歇而再至﹐如烏喙之啄﹐狀其硬也。或良久一至﹐有如屋漏﹐狀其不能相接。至如水流杯覆﹐則精气已脫﹐往而不返﹐傾而不扶﹐其可生乎﹖又曰「脾絕四日死。」又曰「甲日篤﹐乙日死。死於寅卯時﹐木能克土也。」肺絕維何﹖如風吹毛﹔毛羽中膚﹐三日而號。

《素問﹟平人气象論》曰「死肺脈來﹐如風吹毛﹐曰肺死。」《素問﹟玉機眞藏論》曰「眞肺脈至﹐如以毛羽中人膚。」皆狀其散亂無緒﹐但毛而無胃气也。又曰「肺絕三日死。」又曰「丙日篤﹐丁日死。死於午未時﹐火能克金也。」腎絕伊芳何﹖發如奪索﹔辟辟彈石﹐四日而作。

《素問﹟平人气象論》曰「死腎脈來﹐發如奪索﹐辟辟如彈石﹐曰腎死。」索如相奪﹐其勁必甚﹔辟辟彈石﹐其堅必甚。又曰「腎絕四日死。」又曰「戊日篤﹐己日死。死於辰戌丑未時﹐土能克水也。」命脈將絕﹐魚翔蝦遊﹔至如湧泉﹐莫可挽畱。

浮時忽一沈﹐譬魚翔之似有似無﹔沈時忽一浮﹐譬蝦遊之靜中一躍﹔狀類如泉之湧﹐浮數於肌肉之上﹐而乖違其就下之常﹔神已欲脫﹐何恃而能生乎﹖統而論之﹐使其在心﹐則前曲後居﹐柔滑全無﹐如轉豆躁疾﹐則所謂累累如連珠﹑如循瑯者無有也。使其在肝﹐則彊勁弦急﹐按之切手﹐如循刀責責﹐則所謂軟弱輕虛而滑﹑端直以長者無有也。使其在脾﹐則堅銳連屬如雀啄粒﹐許久一滴﹐二脈乍數乍疏﹐如屋之漏﹐去而不返﹐如水之流﹐止而不揚﹐如杯之覆﹐所謂和柔相離﹑如雞踐地者無有也。使其在肺﹐上則微茫下則斷絕﹐無根蕭索﹐所謂厭厭聶聶﹑如落楡莢者無有也。使其在腎﹐解散而去﹐欲藏無入﹐去如解索彈搏而來﹐所藏盡出﹐來如彈石﹐則所謂喘喘累累如鉤﹑按之而堅者無有也。在命門右腎與左腎同﹐但內涵相火﹐故其絕也﹐忽爾靜中一躍﹐如蝦之遊﹐如魚之翔﹐火欲絕而忽焰之象也。在膀胱泛濫不收﹐至如湧泉﹐以其藏津液而爲州都之官﹐故絕形如此。蓋脈之和柔得體者﹐胃气與之俱耳。胃气若少﹐卽已成病﹔何況於無﹐則生生之根本先絕﹐而五臟其能持久哉﹗再察色證以決之﹐理當不爽也。見眞藏之脈可決短期者是矣。而《素問﹟玉機眞藏論》曰「急虛身中卒至﹐五臟絕閉﹐脈道不通﹐气不往來﹐譬於墮溺﹐不可爲期。其脈絕不來﹐若人一息五六至﹐其形肉不脫﹐眞藏𨿽不見﹐猶死也。」乃知有急病不必眞藏脈見而卜其死者﹐可拘於時日哉﹗按《難經﹟十五難》所載平脈﹑死脈﹐與本經互有異同。如以厭厭聶聶﹐如循楡葉爲春平﹔如雞舉足爲夏病﹔藹藹如車蓋﹐按之而益大曰秋平﹔按之蕭索﹐如風吹毛曰秋死﹔上大下兌﹐濡滑如雀之啄曰冬平﹔啄啄連屬﹐其中微曲曰冬病﹔來如解索﹐去如彈石﹐曰冬死﹔此皆與本經之不同者也。至於如引葛﹐如奪索﹐如烏之喙﹐如鳥之距﹐軟弱招招如揭長竿末梢﹐喘喘累累如鉤而堅之類﹐又皆不載。《難經》之義﹐原出本論﹐而異同若此﹐意者必有誤歟。

醫之診脈﹐將決死生。展轉思維﹐務欲其精。窮搜博采﹐靜气凝神。得心應手﹐澤及後昆。勉哉同志﹐相與有成。熟讀深思﹐如見古人。

夫人命至重﹐故醫者非仁愛不可托也﹐非聰明不可任也﹐非淳良不可信也。古之爲醫﹐必上通天道﹐使五運六气變化郁復之理﹐無一不精﹔中察人身﹐使十四經絡﹐內而五臟六腑之淵涵﹐外而四肢百骸之貫串﹐無一不徹﹔下明物理﹐使昆虫艸木之性情气味﹐無一不暢。及乎診視之際﹐滌除嗜欲﹐虛明活潑﹐貫微達幽﹐不失細小﹐其智能宣暢曲解旣如此﹐其徳能仁恕博愛又如彼﹐而猶不敢以爲是﹐諦察深思﹐務期協中﹐造次之際﹐罔敢或肆者也。學人肯虛衷求益﹐則承蜩運斤﹐許入岐黃之室矣。當共勉其志﹐以克底於大成也。

卷七

小序望聞問切﹐古所謂四診也。知切矣而略於三者﹐猶欲入戶而闔門﹐其可得哉﹗扁鵲稱聖醫﹐見齊桓而卻步﹐先得於望也。予本於經而條晰之﹐附以仲景之說﹐四診之法始全。學人尢當熟玩而深味焉。

卷七

望診

善診察色﹐變化相移﹔得失在望﹐斷之不疑。

《素問﹟陰陽應象大論》曰「善診者﹐察色按脈。」《素問﹟移精變气論》曰「理色脈而通神明﹐變化相移﹐以觀其妙。」《素問﹟玉機眞藏論》曰「凡治病察其形气色澤。形气相得﹐謂之可治﹔色澤已浮﹐謂之易已﹔形气相失。謂之難治﹔色夭不澤﹐謂之難已。」大都气盛形盛﹐气虛形虛﹐是相得也﹐故可治。气色明潤﹐血气相營﹐故易已。若形與气兩不相得﹐色夭枯而不明潤﹐何以圖存乎﹖視色之道﹐積神屬意﹔往今新故﹐可以自必。《靈樞﹟五色篇》曰「積神於心﹐以知往今﹐故相气不微﹐不知是非﹐屬意勿去﹐乃知新故。」凡已往來今新病故疾﹐先本乎視色﹐不過凝靜精一﹐扁鵲豈有他技乎。

合色脈之法﹐聖神所最重﹐治病之權輿也。色者目之所見﹐脈者手之所持﹐而兩合之﹐下合五行休旺﹐上副四時往來﹐要未可與中人以下者道也。合之維何﹖五臟之色在王時見者﹐春蒼﹐夏赤﹐長夏黃﹐秋白﹐冬黑。五臟所主外榮之常﹐白當肺當皮﹐赤當心當脈﹐黃當脾當肉﹐靑當肝當筋﹐黑當腎當骨。五臟之脈﹐春弦﹐夏鉤﹐秋毛﹐冬石﹐彊則爲太過﹐弱則爲不及。四時有胃曰平﹐胃少曰病﹐無胃曰死。有胃而反見所勝之脈﹐甚者今病﹐微者至其所勝之時而病﹐此非顯明易推者乎﹖五臟六腑﹐各有部分﹐額至闕庭﹐上屬咽喉。闕循鼻端﹐五臟之應。內挾鼻﹐下至承漿﹐屬於六腑。表裏各別。自顴下頰﹐肩背所主﹐手之部分。牙車下頤﹐屬股膝脛﹐部分在足。

《靈樞﹟五色篇》曰「自額而下闕庭上﹐屬咽喉之部分也。自闕中循鼻而下鼻端﹐屬五臟之部分也。

自內挾鼻而下至承漿﹐屬六腑之部分也。自顴而下頰﹐屬肩背手之部分也。自牙車以下頤﹐屬股膝足之部分也。」臟腑色見﹐一一可徵。庭者首面。闕上咽喉。闕中者肺。下極爲心。直下者肝。肝左爲膽。肝下屬脾。方上者胃。中央大腸。挾大腸者﹐北方之腎。當腎者臍。面王以上﹐則爲小腸。面王以下﹐膀胱﹑子處。

《靈樞﹟五色篇》曰「庭者﹐首面也。闕上者﹐咽喉也。闕中者。肺也。下極者﹐心也。直下者﹐肝也。肝左者﹐膽也。下者﹐脾也。方上者﹐胃也。中央者﹐大腸也。挾大腸者﹐腎也。當腎者﹐臍也。面王以上者﹐小腸也。面王以下者﹐膀胱﹑子處也。」庭者﹐顏也﹐額也﹐天庭也﹐位最髙危﹐見於此者﹐上應首面之疾﹐闕在眉心﹐眉心之上﹐其位亦髙﹐故應咽喉。

眉心﹐中部之最髙者﹐故應肺。下極者﹐在兩目之間﹐心居肺之下﹐故下極應心。下極之下爲鼻柱﹐肝在心之下﹐故直下應肝。膽附於肝之短葉﹐故肝左應膽﹐在鼻柱左右。鼻柱之下﹐卽準頭也﹐是爲面王﹐亦曰明堂。準頭屬土﹐居面之中央﹐故以應脾。準頭兩旁迎香之上﹐鼻隧是也。脾與胃爲表裏﹐脾居中而胃居外﹐故方上應胃。面肉之中央﹐迎香之外﹐顴骨之下﹐大腸之應也。挾大腸﹐頰之上也。四藏皆一﹐惟腎有兩﹔四藏居腹﹐惟腎附脊。故四藏次於中央﹐而腎獨應於兩頰。腎與臍對﹐故當腎之下應臍而主鼻準也。小腸爲府﹐應挾兩顴。故面王之上﹐兩顴之內﹐小腸之應也。面王以下者﹐人中也﹐是爲膀胱﹑子處之應。

更有肢節﹐還須詳察。顴應乎肩。顴後爲臂。臂下者手。目內上﹐屬於膺乳。挾繩而上﹐爲應乎背。循牙車下﹐爲股之應。中央者膝。膝下爲脛。當脛下者﹐應在於足。巨分者股。巨屈膝臏。

《靈樞﹟五色篇》曰「顴者﹐肩也。顴後者﹐臂也。臂下者﹐手也。目內上者﹐膺乳也。挾繩而上者。背也。循牙車以下者﹐股也。中央者﹐膝也。膝以下者﹐脛也。當脛以下者﹐足也。巨分者﹐股裏也。巨屈者﹐膝臏也。此五臟六腑肢節之部也。」部分已精﹐須合色脈。五色外見﹐爲气之華。如帛裹朱﹐赤色所尙。若使如赭﹐其凶難治。白如鵝羽﹐不欲如鹽。靑如蒼璧﹐藍色可憎。羅裹雄黃﹐中央正色。設如黃土﹐敗絕之應。黑如重漆﹐所慮地蒼。五色吉凶﹐求之勿失。

夫气由髒發﹐色隨气華。如靑﹑黃﹑赤﹑白﹑黑者﹐色也。如帛裹朱﹐如鵝羽﹐如蒼璧﹐如羅裹雄黃﹐如重漆﹐或有鮮明外露﹐或有光潤內含者﹐皆气也。气至而色彰﹐故曰欲﹐曰生。若赤如赭﹐白如鹽﹐靑如藍﹐黃如土。黑如地蒼﹔甚則靑如艸玆﹐黃如枳實﹐黑如﹐赤如血﹐白如枯骨﹐或晦黯不澤﹐或悴槁不榮﹐敗色雜呈﹐气於何有﹖故曰不欲﹐且曰死。由此觀之﹐則色與气固不可須臾離也。然而外露者不如內含﹐內含則气藏﹐外露則气泄。亦猶脈之弦鉤毛石﹐欲其微﹐不欲其甚。故如上文所云﹐正取五色之微見﹐方是五臟之外榮。否則過於彰露﹐與弦鉤毛石之獨見而無胃气﹐名曰眞藏者﹐何以異乎﹗白當肺辛﹐赤當心苦﹐靑當肝酸﹐黃當脾甘﹐黑當腎咸。白則當皮﹐赤則當脈﹐靑則當筋﹐黃則當肉﹐黑則當骨。

此《五臟生成篇》所載﹐以五色分發五臟及皮﹑脈﹑筋﹑肉﹑骨也。白則當皮者﹐以肺色屬白﹐肺主皮毛。餘仿此。

五臟之色。皆須端滿﹔如有別鄕﹐非時之過。

《靈樞﹟五色篇》曰「靑黑赤黃白﹐皆端滿有別鄕。別鄕赤者﹐其色赤大如楡莢﹐在面王爲不日。」此言五色之正端滿合時日者﹐是謂無邪。有別鄕者﹐猶言王色之外﹐別部又見一色也。如赤見於面王﹐則非其部﹔不當見而見﹐又非其時矣。

其色上銳﹐首空上向﹔下銳下向﹐左右如法。

《靈樞》論從色觀向。凡邪隨色見﹐各有所向﹐而尖銳之處﹐卽其乘虛所進之方。故上銳者﹐以首面正气之空虛﹐而邪則乘之上向也。下銳亦然。其在左在右﹐皆同此法。

五臟五色。皆見於面﹔相應於脈﹐寸尺是踐。

《難經﹟十三難》曰「色之與脈﹐當參相應﹐爲之柰何﹖然﹐五臟有五色﹐皆見於面﹐亦當與寸口尺內相應。」假令色靑﹐脈當弦急。如色見赤﹐浮大而散。色黃緩大。色白之徵﹐浮澀而短。其色黑者﹐沈濡而滑。

《十三難》曰「假令色靑﹐其脈當弦而急。色赤﹐其脈浮大而散。色黃﹐其脈中緩而大。色白﹐其脈浮澀而短。色黑﹐其脈沈澀而滑。」此言見其色而知其脈也。髒位於內﹐色見於面﹐脈見於寸口尺內。夫醫者之言診視也﹐視者視其色﹐診者診其脈﹐二者當參相應。

色靑浮澀﹐或大而緩﹐名爲相勝。浮大而散﹐若小而滑﹐名爲相生。

靑者﹐肝色也。浮澀而短者﹐肺之脈也。大而緩者﹐脾之脈也。浮大而散者﹐心之脈也。小而滑者﹐腎之脈也。

假令肝之色而得肺之脈﹐脈勝色矣﹔得脾之脈﹐色勝脈矣﹔得心之脈﹐色生脈矣﹔得腎之脈﹐脈生色矣。一臟之色﹐其相勝相生﹐有如是夫餘仿此。

沈濁爲內浮澤爲外。

內爲髒﹐外爲腑﹐以沈浮別之。然在色上看﹐非心領不能得。

察其浮沈﹐以知淺深。察其澤夭﹐以觀成敗。察其散摶﹐以知遠近。視色上下﹐以知病處。

浮則病淺﹐沈則病深。澤則成全﹐夭則敗亡。散解者新近﹐摶聚者久遠。上則在上﹐下則在下。皆以色形知病也。

色明不顯﹐沈夭爲甚﹔若無沈夭﹐其病不甚。

明澤不粗顯而但見沈夭﹐病必甚也。若無沈夭﹐𨿽不明澤﹐病亦不甚。

黃赤爲風﹐靑黑爲痛﹐白則爲寒﹐黃則爲膏﹐潤則爲膿﹐赤甚爲血。

此以五色合病也。然《靈樞﹟五色篇》曰「其色散駒駒然未有聚﹐其病散而气痛﹐聚未成也。」蓋言駒爲小馬奔逸不定﹐其色散無定所﹐气𨿽聚而痛未成形。故凡診視者﹐病之淺深或殊﹐則色之聚散靡定﹐萬不可輕視妄言也。

卷七望診

面部

面上白點﹐腹中虫積。如蟹爪路﹐一黃一白﹐食積何疑。兩顴時赤﹐虛火上炎。面無血色﹐又無寒熱﹐脈見沈弦﹐將必衄血。病患黃色﹐時現光澤﹐爲有胃气﹐自必不死﹔漧黃少潤﹐凶災立應。赤現兩顴﹐大如拇指﹐病𨿽小愈﹐必將卒死。黑色出庭﹐拇指相似﹐不病卒亡。冬月面慘﹐傷寒已至。紫濁時病。色白而肥﹐气虛多痰。黑而且瘦﹐陰虛火旺。

卷七望診

目部

目赤色者﹐其病在心。白病在肺。靑病在肝。黃病在脾。黑病在腎。黃而難名﹐病在胸中。白睛黃淡﹐脾傷泄痢。黃而且濁﹐或似煙燻﹐濕盛黃膽。黃如橘明﹐則爲熱多。黃兼靑紫﹐脈來必芤﹐血瘀胸中。眼黑頰赤﹐乃系熱痰。眼胞上下﹐有如姻煤﹐亦爲痰病。眼黑步艱﹐呻吟不已﹐痰已入骨﹐徧體酸痛。眼黑面黃﹐四肢痿痺﹐聚沫風痰﹐隨在皆有。目黃心煩﹐脈大病進﹔目黃心煩﹐脈和病愈。

目睛暈黃﹐衄則未止。目睛黃者﹐酒疸已成。黃白及面﹐眼胞上下﹐皆覺腫者﹐指爲谷疸﹐心下必脹。明堂眼下﹐靑色多欲﹐精神勞傷﹐不爾未睡。面黃目靑﹐必爲傷酒。面無精光﹐齒黑者危。瘰赤脈﹐貫瞳者凶﹔一脈一歲﹐死期已終。目間靑脈﹐膽滯掣痛。瞳子髙碩﹐太陽不足。病患面目﹐俱等無。面黃目靑﹐面黃目赤﹐面黃目白﹐面黃目黑﹐此有胃气﹐理皆不死。面赤目白﹐面靑目黑﹐面黑目白﹐面赤目靑﹐此無胃气﹐皆死何辭。眼下靑色﹐傷寒挾陰。目正圓者﹐太陽經絕﹐病不治。色靑爲痛。色黑爲勞。色赤爲風。色黃溺難。鮮明畱飲。﹝鮮明者﹐俗言水汪汪也。俱指白珠。﹞目睛皆鈍﹐不能了了﹐鼻呼不出﹐吸而不入﹐气促而冷﹐則爲陰病。目睛了了﹐呼吸出入﹐能往能來﹐息長而熱﹐則爲陽病。

卷七望診

鼻部

鼻頭微黑﹐爲有水气。色見黃者﹐胸上有寒。色白亡血。微赤非時﹐見之者死。

察色精微﹐莫先於目下之精明﹐鼻間之明堂。經謂「精明五色者﹐气之華也」﹐是五臟之精華﹐上見爲五色﹐變化於精明之間﹐某色爲善﹐某色爲惡﹐可先知也。仲景更出精微﹐尢要在中央鼻準﹐毋亦以鼻準在天爲鎭星﹐在地爲中獄﹐木金水火四藏﹐气必歸並於中土耶﹗其謂「鼻頭色靑﹐腹中苦冷者死」﹐此一語獨創千古。後人每恨《卒病論》亡﹐莫由仰溯淵源﹐不知此語正其大者。蓋厥陰肝木之靑色﹐挾腎水之寒威﹐上徵於鼻﹐下徵於腹﹐是爲暴病﹐頃之亡陽而卒死耳。其謂「鼻頭色微黑者有水气」﹐又亙上句之意﹐見黑𨿽爲腎陰之色﹐微黑且無腹病﹐但主水气而非暴病也。謂「色黃者胸上有寒」﹐寒字《傷寒論》中多指爲痰﹐言胸有積痰也。謂「色白者亡血」﹐白者肺之色﹐肺主上焦以行營衛﹐營不充則鼻色白﹐故知亡血也。謂「設微赤非時者死」﹐火之色歸於土﹐何遽主死﹖然非其時而有其气。則火非生土之火﹐乃克金之火﹐又主髒燥而死矣。

鼻頭色黃﹐小便必難。﹝鼻頭黃色﹐又主胸中有寒﹐寒則水谷不運﹐故小便難。﹞余處無恙﹐鼻尖靑黃﹐其人必淋。

鼻靑腹痛﹐舌冷者死。鼻孔忽仰﹐可決短期。鼻色枯槁﹐死亡將及。鼻冷連頤﹐十無一生。﹝鼻者屬土﹐而爲肺气之所出入。肺胃之神機已絕﹐故枯槁而冷﹐顧其能活乎﹗﹞

卷七望診

血脈

診血脈者﹐多亦多熱﹔多靑多痛﹔多黑久痺﹔赤黑靑色﹐皆見寒熱。﹝血脈卽絡脈﹐肌皮嫩薄者﹐視之可見。﹞臂多靑脈﹐則曰脫血。﹝絡中血脫﹐故不紅而多靑。﹞

卷七望診

毛髮

發枯生穗﹐血少火盛。毛髮墮落﹐衛疏有風﹔若還眉墮﹐風證難愈。頭毛上逆﹐久病必凶。﹝血枯不榮﹐如枯艸不柔順而勁直﹐小兒疳病多此﹐亦主有虫。﹞

卷七望診

形體

大體爲形﹐形充者气。形勝气者﹐必主夭亡。﹝肥白而气不充。﹞气勝形者﹐壽考之徵。﹝修長黑色有神。﹞气實形實﹐气虛形虛。形盛脈細﹐气難布息﹐已瀕於危。形瘦脈大﹐胸中多气﹐可斷其死。肥人中風﹐形濃气虛﹔痰壅气塞﹐火衝暴厥。瘦人陰虛﹐血液衰少﹔相火易亢﹐故多勞嗽。病患形脫﹐气盛者死。﹝正虛則形脫﹐邪實則气盛。﹞

形體充大﹐皮膚寬緩﹐定臻耄耋﹔形體充大﹐皮膚緊急﹐當爲夭折。形盛气虛﹐气盛形虛﹐形澀脈滑﹐形大脈小﹐形小脈大﹐形長脈短﹐形短脈長﹐形滑脈澀﹐肥人脈細﹐羸人脈躁﹐俱爲凶候。﹝言反常也。﹞

血實气虛﹐則體易肥﹔气實血虛﹐則體易瘦。肥者能寒﹐﹝能讀耐。﹞瘦者能熱。美髯及胸﹐陽明有餘﹔髯少而短﹐陽明不足。坐垂一腳﹐因有腰痛。行遲者痺﹐或表素彊﹐或腰腳痛﹐或有麻木﹐漸成風疾。

裏實護腹﹐如懷卵物﹐心痛之證。持脈而欠﹐知其無病。﹝經云﹐陽引而上﹐陰引而下﹐則欠。陰陽相引﹐故云無病﹐病亦卽愈。﹞息搖肩者﹐心中堅急。息引胸中﹐上气者咳。息而張口﹐必乃短气﹐肺痿吐沫。掌寒腹寒﹐掌熱陰虛。診時病人﹐叉手捫心﹐閉目不言﹐心虛怔忡。倉廩不藏﹐門戶不要。水泉不止﹐膀胱不藏。頭傾視深﹐精神將奪。背曲肩隨﹐府將壞矣。腰難轉搖﹐腎將憊矣。膝爲筋府﹐屈伸不能﹐行則僂俯﹐筋將憊矣。骨爲髓府﹐不能久立﹐行則振掉﹐骨將憊矣。眼胞十指﹐腫必久咳。

卷七望診

死證

屍臭舌捲﹐囊縮肝絕。口閉脾絕。肌肉不滑﹐唇反胃絕。發直齒枯﹐遺尿腎絕。毛焦面黑﹐直視目瞑﹐陰气已絕。眶陷系傾﹐汗出如珠﹐陽气已絕。病後喘瀉﹐脾脈將絕。目若正圓﹐手撒戴眼﹐太陽已絕。聲如鼾睡﹐吐沫面赤﹐面黑唇靑﹐人中腫滿﹐唇反出外﹐發眉衝起﹐爪甲肉黑﹐手掌無紋﹐臍凸跗腫﹐面靑欲眠﹐目視不見﹐汗出如油﹐肝絕之期﹐在於八日。眉傾膽死﹐手足甲靑﹐或漸脫落﹐呼罵不休﹐筋絕之期﹐亦如於肝。肩息直視﹐心絕立死。發直如麻﹐不得屈伸﹐自汗不止﹐小腸絕也﹐六日而死。口冷足腫﹐腹熱臚脹﹐泄利無時﹐乃爲脾絕﹐五日而死。脊痛身重﹐不可反復﹐乃爲胃絕﹐五日而死。耳幹背腫﹐溺血屎赤﹐乃爲肉絕﹐九日而死。口張气出﹐不能復返﹐乃爲肺絕﹐三日而死。泄利無度﹐爲大腸絕。齒枯面黑﹐目黃腰折﹐自汗不休﹐乃爲腎絕﹐四日而死。齒黃枯落﹐乃爲骨絕。

卷七望診

五臟絕證

五臟已奪﹐神明不守﹐故作聲嘶。循衣摸牀﹐譫語不休﹐陽明已絕。妄語錯亂﹐不語失音﹐則爲熱病﹐猶或可生。脈浮而洪﹐身汗如油﹐喘而不休﹐乃爲肺絕。﹝汗膩不流﹐脈洪而喘不休﹐眞气外散。﹞陽反獨畱﹐形如煙燻﹐直視搖頭﹐乃爲心絕。﹝心爲火藏﹐故陽熱獨存。煙燻﹐火極焦灼之象。﹞唇吻反靑﹐汗出﹐乃爲肝絕。﹝唇吻屬脾﹐而靑色屬木﹐木乘土﹐故曰反。﹞環口黎黑﹐柔汗發黃﹐乃爲脾絕。﹝水色淩土﹐冷汗身黃﹐脾眞散越。﹞溲便遺失﹐狂言直視﹐乃爲腎絕。﹝溲便﹐二陰腎臟所司。遺失則門戶不閉﹐水精敗絕﹐目背瞳人。﹞

陰气先絕﹐陽气後竭﹐臨死之時﹐身面必赤﹐腋溫心熱。﹝陰先脫﹐陰絕於後﹐故赤色見。余陽未卽盡﹐故腋溫心熱。﹞

水漿不下﹐形體不仁﹐乍靜乍亂﹐乃爲胃絕。﹝胃納水谷﹐合肌肉故。﹞六腑气絕﹐足冷腳縮。五臟气絕﹐便利不禁﹐手足不仁。

手太陰絕則皮毛焦。

太陰者﹐肺也﹐行气溫於皮毛者也。故气不榮﹐則皮毛焦而津液去﹐津液去則皮節傷﹐皮節傷則皮枯毛折﹐毛折者則毛先死﹐丙日篤﹐丁日死。

手少陰絕﹐則脈不通。

手少陰﹐心也。心主脈﹐故手少陰气絕則脈不通﹐脈不通則血不流﹐血不流則色澤去﹐故面色黑如黧。此血先死﹐壬日篤﹐癸日死。

足太陰絕﹐口唇不榮。

口唇者﹐肌肉之本也。脈不榮﹐則肌肉不滑澤﹐肌肉不滑澤則肉滿﹐肉滿則唇反﹐唇反則肉先死﹐甲日篤﹐乙日死。

足少陰絕﹐則骨髓枯。

少陰者﹐冬脈也﹐伏行而溫於骨髓。故骨髓不溫﹐則肉不著骨﹐骨肉不相親﹐則肉濡而卻﹐肉濡而卻﹐故齒長而垢﹐發無潤澤﹐無潤澤者則骨先死﹐戊日篤﹐己日死。

足厥陰絕﹐筋縮引卵﹐漸及於舌。

厥陰者﹐肝也﹔肝者﹐筋之合也﹔筋者﹐聚於陰器而絡於舌本﹔故脈不榮則筋縮急﹐筋縮急則引卵與舌﹐故舌捲囊縮。此筋先死﹐庚日篤﹐辛日死。

三陰俱絕﹐眩轉蒙目。

蒙者爲失志﹐失志則志先死﹐死則目蒙也。

六陽俱絕﹐陰陽相離﹔腠理泄絕﹐汗出如珠﹔旦占夕死﹐夕占旦死。

卷七望診

診病新久

診其脈小﹐色不奪者﹐乃爲新病。其脈不奪。其色奪者﹐乃爲久病。脈色俱奪﹐乃爲久病。俱不奪者﹐乃爲新病。

卷七望診

詐病

向壁而臥﹐聞醫驚起﹐而目視﹐三言三止﹐脈之咽唾﹐此爲詐病。﹝若脈和平﹐當言此病須鍼灸數處﹐服吐下藥﹐然後可愈。欲以嚇其詐﹐使彼畏懼﹐不敢言病耳。﹞

卷七

聲診

肝呼應角﹐心言應徵﹐脾歌應宮﹐肺哭應商﹐腎呻應羽。五臟五聲﹐以合五音。

《素問﹟陰陽應象大論》曰「視喘息﹐聽音聲﹐而知所苦。」蓋病苦於中﹐聲發於外﹐有不可誣者也。故《難經﹟六十一難》曰「聞其五音以別其病。」此之謂也。

大笑不止﹐乃爲心病。喘气太息﹐乃爲肺病。怒而罵詈﹐乃爲肝病。气不足息﹐乃爲脾病。欲言不言語輕多畏﹐乃爲腎病。前輕後重﹐壯厲有力﹐乃爲外感。倦不欲言﹐聲怯而低﹐內傷不足。攢眉呻吟﹐必苦頭痛。叫喊呻吟﹐以手捫心﹐爲中脘痛。呻吟身重﹐轉卽作楚﹐乃爲腰痛。呻吟搖頭﹐攢眉捫腮﹐乃爲齒痛。呻吟不起﹐爲腰腳痛。診時吁气﹐爲屬鬱結。﹝凡人吁則气郁得以少伸也。﹞搖頭而言﹐乃爲裏痛。

喉中有聲﹐謂之肺鳴﹔火來乘金﹐不得其平。形羸聲啞﹐咽中有瘡﹐肺被火囚。﹝肺主聲故耳。﹞聲音暴啞﹐風痰伏火﹔曾系喊傷﹐不可斷病。聲嘶色敗﹐久病不治。气促喉聲﹐痰火哮喘。中年聲濁﹐痰火之殃。

獨言獨語﹐言談無緒﹐思神他寄﹐思慮傷神。傷寒壞證﹐啞爲狐惑﹐上唇有瘡﹐虫食其髒﹔下唇有瘡虫食其肛。

風滯於气﹐機關不利。出言蹇澀乃爲風病。气短不續﹐言止復言﹐乃爲奪气。衣被不斂罵詈親疏﹐神明之亂﹐風狂之類﹔若在熱病﹐又不必論。欲言復寂﹐忽又驚呼病深入骨。

語聲寂寂然者﹐不欲語而欲默也。則病本緘默﹐而何以忽又驚呼﹐知其專系厥陰所主﹐何也﹖靜默統屬之陰﹐而厥陰在志爲驚﹐在聲爲呼﹐況骨節中屬大筋﹐筋爲肝合﹐非深入骨節之病﹐不如此也。

聲音低渺﹐聽不明徹﹐必心膈間有所阻礙。

空能傳聲﹐气無阻礙﹐礙則聲出不揚﹐必其胸中大气不轉﹐出入升降之機艱而且遲﹐可知病在胸膈間矣。細心靜聽﹐其情乃得。

啾然細長﹐頭中之病。

啾啾然細而長者﹐謂其聲自下焦陰分而上﹐緣足太陽主气﹐與足少陰爲表裏﹐所以腎邪不劑頸而還﹐得從太陽部分達於巓頂。腎之本病爲呻吟﹐腎气從太陽經脈直攻於上﹐則腎之呻並從太陽變動而啾喞細長﹐爲頭中病也。大都濕气混其淸陽之气所致耳。仲景只此三段而上中下三焦受病之處﹐妙義可徹。蓋聲者﹐气之從喉舌而宣於口者也。新病之人聲不變﹐小病之人聲不變﹐惟久病苛病其聲乃變。古人間隔垣之呻吟而知其病﹐覺無法乎﹖

卷七聲診

息

桑楡子曰「精化爲气﹐气化而神集焉。故曰﹐神能禦气﹐則鼻不失息。」譚紫霄曰「神猶母也﹐气猶子也。

以神召气﹐如以母召子。凡呼吸有聲者﹐風也﹐非息也。守風則散。𨿽無聲而鼻中澀滯者﹐喘也﹐非息也。守喘則結。不聲不滯﹐而往來有迹者﹐气也﹐非息也。守气則勞。所謂息者﹐不出不入之義。綿綿密密﹐若存若亡﹐心不著境﹐無我無人﹐更有何息可調﹖至此則神自返﹐息自定﹐心息相根據﹐水火相媾﹐息息歸根﹐金丹之母。」丘長春云「息有一毫之未定﹐命非己有。」以此言之。息之所關於人大矣哉﹗故較之於聲﹐尢所當辧也。

气來短促﹐不足以息﹐呼吸難應﹐乃爲虛甚。素無寒熱﹐短气難續﹐知其爲實。

無寒熱則陰陽和平﹐而亦短气不能布息﹐此中焦有礙﹐或痰火爲害。

吸而微數﹐病在中焦。

中實吸不得入﹐還出復入﹐故脈來微數﹐亦系實證﹐非痰卽食﹐可以攻下。

實則可生﹐虛者不治。

實則可下。中虛吸不盡入而微數者﹐肝腎欲絕﹐焉能救乎﹖上焦吸促﹐下焦吸遠﹐上下暌違﹐何以施療﹖病在上焦﹐气宜通下﹔病在下焦﹐气宜達上。上下交通﹐病斯愈矣。今上焦者吸促而不能通下﹐下焦者吸遠而不能達上﹐上下不交通﹐病豈易治乎﹗至於呼吸動搖﹐振振而气不載形者﹐必死之證矣。

天積气耳﹐地積形耳﹐人气以成形耳。惟气以成形﹐气聚則形存﹐气散則形亡﹐气之關於形也﹐豈不巨哉﹗然而身形之中﹐有營气﹐有衛气﹐有宗气﹐有臟腑之气﹐有經絡之气﹐各爲區分。其所以統攝營衛臟腑經絡﹐而令充周無間﹐環流不息﹐通體皆靈者﹐全賴胸中大气主持。夫臟腑大經小絡﹐晝夜循環不息﹐必賴胸中大气斡旋其間。大气一衰﹐則出入廢﹐升降息﹐神機化滅﹐气立孤危矣。若夫息出於鼻﹐其气布於膻中。膻中宗气主上焦息道。恆與肺胃關通﹐或淸而徐﹐或短而促﹐足以占宗气之盛衰。所以《素問﹟平人气象論》曰「乳之下其動應衣﹐宗气泄也。」人顧可奔迫無度﹐令宗气盛喘數急﹐有餘反成不足耶﹗此指呼出爲息之一端也。其謂「起居如故﹐而息有音﹐此肺之絡脈逆也。不得臥而息有音者﹐是陽明之逆也。」蓋見布息之气﹐關通肺胃﹐又指呼出爲息之一端也。呼出心肺主之﹔吸入腎肝主之﹔呼吸之中﹐脾胃主之。故惟脾胃所主中焦爲呼吸之總持。設气積賁門不散﹐兩阻其出入﹐則危急存亡非常之候。善養生者﹐使賁門之气傳入幽門﹐幽門之气傳二陰之竅而出﹐乃不爲害。其上焦下焦﹐各分呼出吸入﹐未可以息之一字統言其病矣。此義惟仲景知之。謂「息搖肩者﹐心中堅。息引胸中上气者﹐咳。息張口短气者﹐肺痿唾沫。」分其息專主乎呼而不與吸並言﹐似乎創說。不知仲景以述爲作﹐無不本之《內經》﹐卽前所擬呼出爲息﹐二端不足盡之。蓋心火乘肺﹐呼气奔促﹐勢有必至。呼出爲心肺之陽﹐自不得以肝腎之陰混之耳。息搖肩者﹐肩隨息動﹐惟火故動也。息引胸中上气咳者﹐肺金收降之令不行﹐上逆而咳﹐惟火故咳也。張口短气﹑肺痿唾沫﹐又金受火刑不治之證。均以出气之粗名爲息耳。然則曷不徑以呼名之耶﹖曰﹐呼中有吸﹐吸中有呼﹐剖而中分﹐聖神所不出也。但以息之出者主呼之病﹐而息之入者主吸之病﹐不待言矣。《素問﹟通評虛實論》謂﹕「乳子中風熱﹐喘鳴肩息。」以及息有音者不一而足﹐惟其不與吸並言﹐而吸之病轉易識別。然尙恐後人未悉﹐復補其義云「吸而微數﹐其病在中焦實也﹐當下之卽愈﹐虛者不治。在上焦者其吸促﹐在下焦者其吸遠﹐此皆難治。呼吸動搖振振者不治。」見吸微且數﹐吸气之往返於中焦者速﹐此必實者下之﹐通其中焦之壅而卽愈。若虛則肝腎之本不固﹐其气輕浮﹐脫之於陽﹐不可治矣。前所指賁門幽門不下通﹐爲危急存亡非常之候者﹐此也。在上焦者其吸促﹐以心肺之道近﹐其眞陰之虛者﹐則從陽火而升﹐不入於下﹐故吸促。是上焦未嘗不可候其吸也。下焦者其吸遠﹐肝腎之道遠﹐其元陽之衰者﹐則因於陰邪所伏﹐卒難升上﹐故吸遠。此眞陰元陽受病﹐故皆難治。

若呼吸往來振振動搖﹐則營衛往返之气已索﹐所存呼吸一綫耳﹐尙可爲哉﹗學人先分息之出入﹐以求病情。旣得其情﹐合之不爽。若但統論呼吸﹐其何以分上中下三焦所主乎﹖意微矣。

卷七

問診

入國問俗﹐何況治病﹖本末之因﹐了然胸臆﹔然後投劑﹐百無一失。

醫﹐仁術也。仁人篤於情﹐則視人猶己﹐問其所苦﹐自無不到之處。《靈樞﹟師傳篇》曰「入國問俗﹐入家問諱﹐上堂問禮﹐臨病患問所便。」使其受病本末﹐胸中洞然﹐而後或攻或補﹐何愁不中乎﹗

卷七問診

人品起居

凡診病者﹐先問何人﹐或男或女。

男女有陰陽之殊﹐脈色有逆順之別﹐故必辧男女而察其所合也。

或老或幼。

年長則求之於腑﹐年少則求之於經﹐年壯則求之於髒。

或爲僕外家。

在人下者﹐動靜不能自由。

寡婦師尼。

遭逢不偶﹐情多郁滯。

形之肥瘦。

肥人多濕﹐瘦人多火之類﹐此宜在望條。然富貴之家﹐多處重幃﹐故須詳問。若不以衣帛覆手﹐則醫者見其手﹐亦可得其形之大略矣。

次問得病起於何日。

病之新者可攻﹐病之久者可補。

飲食胃气。

肝病好酸﹐心病好苦﹐脾病好甘﹐肺病好辛﹐腎病好咸。內熱好冷﹐內寒好溫。安谷則昌﹐絕谷則亡。

夢寐有無。

陰盛則夢大水恐懼﹐陽盛則夢大火燔灼﹐陰陽俱盛則夢相殺毀傷。上盛則夢飛﹐下盛則夢墮。甚飽則夢予﹐甚饑則夢取。肝气盛則夢怒﹐肺气盛則夢哭。短虫多則夢聚眾﹐長虫多則夢自擊毀傷。

卷七問診

嗜欲苦藥

問其嗜欲﹐以知其病。

物性不齊﹐各有嗜欲。聲色臭味﹐各有相宜。

好食某味﹐病在某歲。當分順逆﹐以辧吉凶。

淸陽化气出乎天﹐故天以五气食人者﹐臊气入肝﹐焦气入心﹐香气入脾﹐鮏气入肺﹐腐气入腎也。濁陰成味出乎地﹐故地以五味食人者﹐酸先入肝﹐苦先入心﹐甘先入脾﹐辛先入肺﹐鹹先入腎也。凡髒虛必求助於味﹐如肝虛者欲食酸是也。此謂之順應者﹐易治。若心病而受鹹﹐肺病而欲苦﹐脾弱而喜酸﹐肝病而好辣﹐腎病而嗜甘﹐此謂之逆候﹔病輕必危重者必死。

心喜熱者﹐知其爲寒﹔心喜冷者知其爲熱。好靜惡動﹐知其爲虛﹔煩躁不寧﹐知其爲實。傷食惡食﹐傷風惡風﹐傷寒惡寒。

此顯然可證者﹐尢須詳問。惟煩躁不寧者亦有屬虛﹐然必脈來無神﹐再以他證參之。

或常縱酒。

縱酒者不惟內有濕熱﹐而且防其乘醉入房。

或久齋素。

淸虛固保壽之道﹐然亦有太枯槁而致病者。或齋素而偏嗜一物﹐如麵筋﹑熟栗之類﹐最爲難化﹐故須詳察。

始終境遇須辧三常。

《素問﹟疏五過論》曰「診有三常。」謂常貴賤﹑常貧富﹑常苦樂也。

封君敗傷﹐及欲侯王。

封君敗傷者﹐追悔已往。及欲侯王者﹐妄想將來。皆致病之因也。

常貴後賤﹐𨿽不中邪﹐病從內生﹐名曰脫營。

常貴後賤者﹐其心屈辱﹐神气不伸﹐𨿽不中邪﹐而病生於內。營者﹐陰气也。營行脈中﹐心之所主。心志不舒﹐則血無以生﹐脈日以竭﹐故爲脫營。

常富後貧﹐名曰失精﹔五气流連﹐病有所並。

常富後貧者﹐憂煎日切﹐奉養日廉﹐故其五臟之精﹐日加消敗﹐是謂失精。精失則气衰﹐气衰則不運﹐故爲畱聚而病有所並矣。

常富大傷﹐斬筋絕脈﹔身體復行﹐令澤不息。

大傷﹐謂甚勞甚苦也。故其筋如斬﹐脈如絕﹐以耗傷之故也。𨿽身體猶能復舊而行﹐然令澤不息矣。澤﹐精液也。息﹐生長也。

故傷敗結﹐畱薄歸陽﹐膿積寒炅。

故﹐舊也。言舊之所傷﹐有所敗結﹐血气畱薄不散﹐則郁而成熟﹐歸於陽分﹐故膿血蓄積﹐令人寒熱交作也。

暴樂暴苦﹐始樂後苦﹐皆傷精气。精气竭絕﹐形亦尋敗。

樂則喜﹐喜則气緩。苦則悲﹐悲則气消。故苦樂失常﹐皆失精气﹐甚至竭絕而形體毀阻矣。

暴怒傷陰﹐暴喜傷陽。

怒傷肝﹐肝藏血﹐故傷陰。喜傷心﹐心藏神﹐故傷陽。

厥气上行﹐滿脈去形。

厥气﹐逆气也。凡喜怒過度而傷其精气者﹐皆能令人气厥逆而上行。气逆於脈故滿脈﹐精脫於中故去形。

形樂志苦﹐病生於脈﹐治以灸刺。

形樂者身無勞﹐志苦者心多慮。心主脈﹐深思過慮﹐則脈病矣。脈病者當治結絡﹐故當隨其宜而灸刺之。

形樂志樂﹐病生於肉﹐治以鍼石。

形樂者逸﹐志樂者閒。飽食終日﹐無所運動﹐多傷於脾。脾主肌肉﹐故病生焉。肉病者或爲衛气畱﹐或爲膿血聚﹐故當用鍼石取之。

形苦志樂﹐病生於筋﹐治以熨引。

形苦者身多勞﹐志樂者心無慮。勞則傷筋﹐故病生於筋。熨以藥熨﹐引謂導引。

形苦志苦﹐病生咽嗌﹐調以甘藥。

形苦志苦﹐必多憂思。憂則傷肺﹐思則傷脾。脾肺气傷﹐則虛而不行﹐气必滯矣。脾肺之脈上循咽嗌﹐故病生焉。如人之悲憂過度﹐則喉嚨咽哽﹐食飲難進﹔思慮過度﹐則上焦否隔﹐咽中核塞﹔卽其徵也。

《靈樞﹟邪气臟腑病形篇》有「調以甘藥」。《終始篇》曰「將以甘藥﹐不可飲以至劑。」若《素問﹟血气形志篇》則曰「治之以甘藥」者﹐誤也。

形數驚恐﹐經絡不通﹐病生不仁﹐按摩醪藥。

形體勞苦﹐數受驚恐﹐則亦不樂﹐其經絡不通﹐而不仁之病生﹐如重不知寒熱痛癢也。當治以按摩﹐及飲之酒藥﹐使血气宣暢。

起居何似﹖起居﹐凡一切房室之燥濕﹐坐臥之動靜﹐所包者廣。如肺病好曲﹐脾病好歌﹐腎病好吟﹐肝病好叫﹐心病好妄言之類﹐當一一審之。

曾問損傷。

或飲食不當﹐或勞欲不時﹐或爲庸醫攻補失宜。

便利何如﹖熱則小便黃赤﹐大便硬塞﹔寒則小便澄白﹐下利淸谷之類。

曾服何藥﹖如服寒不驗﹐服熱不靈﹐察證與脈﹐思當變計。

有無脹悶﹖胸腹脹悶﹐或气﹐或血﹐或食﹐或寒﹑或虛﹐皆當以脈合之。

性情常變﹐一一詳明。

病者大都喜怒攺常。

卷七問診

病證

問病不答﹐必系耳聾。卽當詢之﹐是素聾否﹖不則病久﹐或經汗下﹐過傷元气。問而懶答﹐惟點頭者﹐是中气虛。昏憒不知﹐問是暴厥﹐抑是久病。婦女僵厥﹐多是中气﹐須問怒否。婦人凡病﹐當問月水﹐或前或後。師尼寡婦﹐气血凝滯﹐兩尺多滑﹐不可言胎﹐室女亦同。心腹脹痛﹐須問舊新。產後須問﹐坐艸難易﹐惡露多少﹐飲食遲早﹐生子存亡﹐飲食失節。若問病處﹐按之而痛止者爲虛。

按之而痛甚者爲實。痛而不易﹐知爲死血。痛無定者﹐知其爲气。凡問百病﹐晝則增劇﹐夜則安靜﹐气病血否﹔夜則增劇﹐晝則安靜﹐血病气否。晝熱夜靜﹐陽气獨旺﹐入於陽分﹔晝靜夜熱﹐陽气下陷﹐入於陰中。晝夜俱熱﹐重陽無陰﹐亟瀉其陽﹐而補其陰﹔晝夜俱寒﹐重陰無陽﹐亟瀉其陰﹐而補其陽。四肢作痛﹐天陰轉甚﹐必問以前﹐患黴瘡否﹖

卷七

附辧舌

張三錫曰「《金鏡錄》載三十六舌﹐辧傷寒之深淺吉凶﹐可稱詳備。然細討究﹐不過陰陽﹑表裏﹑寒熱﹑虛實而已。」陶節庵曰「傷寒邪在表﹐則舌無胎。熱邪在表﹐則胎漸生﹐自白而黃﹐黃而黑﹐甚則黑裂矣。黑胎多凶。若根黑或中黑或尖黑﹐或屬裏熱﹐全黑則熱極而難治。常見白胎燥渴﹐虛而微熱﹐或不得汗﹐或胃中少有飲而不行﹐宜溫解。」白滑胎虛寒冒寒﹐陽气不振﹐宜溫。

白胎起芒刺津液不足﹐胃中有物﹐宜運動。

黃胎微熱﹐熱漸入裏﹐或燥渴之象﹐宜淸解。

灰色胎胃中有物﹐中气虛熱﹐渴而不能消飲者﹐宜溫解。

黑色胎熱入裏實燥濃者﹐宜下。滑潤者﹐水困火﹐宜溫。𨿽黑而潤﹐所謂水極似火也﹐不燥爲異。

凡傷寒辧舌者﹐以舌屬心而主火﹐寒爲水也。水寒淩火﹐外感挾內傷﹐宿食重而結於心下者﹐五六日舌漸黃﹐或中幹而邊潤﹐名中焙舌。此則裏熱尙淺。若全幹﹐無論黃黑﹐皆屬裏證﹐分輕重下之。若曾經下或屢下不減﹐乃宿滯結於中宮也。詢其脈之虛實﹐及中气何如。實者潤而下之。虛人神气不足﹐當生津固中气﹐有用生脈散對解毒湯而愈者﹐有用附子理中湯冷服而愈者。一則陰極似陽﹐一則陽極似陰﹐不可不辧。

白胎屬寒﹐外證煩躁﹐欲坐臥於泥水中﹐乃陰寒逼其無根失守之火而然。脈大不鼓﹐當從陰證治。若不大躁﹐嘔吐者﹐從食陰治之。

產後辧舌者﹐以心主血也。經云「少陰气絕﹐則血不行。」故舌紫黑者﹐爲血先死。

凡見黑舌﹐要問曾食酸甜咸物否﹖能染成黑色。凡視舌色﹐𨿽有成見﹐亦必細審兼證﹐及脈之虛實。不爾﹐恐有毫釐千里之謬。

卷八

小序運气之說微矣﹐得其指歸者﹐不數見焉。是編撮其大綱﹐爲初學人階梯云耳。第曰某年爲某政﹐執某藥以治之﹐是守株而待兔也。嗚呼﹗麒麟鳳凰不常有﹐世治則見﹔日月薄蝕有常度﹐徳盛則免。通於其說者﹐可以論運气矣。

運气之教﹐先立其年。幹分五運﹐支立司天。

五運者﹐金木水火土也。六气者﹐風寒暑濕燥火也。南北二政﹐運有不同。上下陰陽﹐脈有不應。先立其年者﹐如甲子﹑乙丑之類﹐左右應見﹐乃可以言死生之逆順也。其法合十干爲五運﹐對十二支爲六气。六气者﹐有主有客。天以六气動而不息﹐上應乎客﹔地以五行靜而守位﹐下應乎主。經曰「先立其年﹐以明其气。」是知司天在泉﹐上見下臨﹐爲之始也。

天干甲﹑乙﹑丙﹑丁﹑戊﹑己﹑庚﹑辛﹑壬﹑癸。

地支子﹑丑﹑寅﹑卯﹑辰﹑巳﹑午﹑未﹑申﹑酉﹑戌﹑亥。

土運甲己﹐金運乙庚﹐水運丙辛﹐木運丁壬﹐火運戊癸﹐土君余臣。

太古占天之始﹐察五气﹐紀五天﹐而所以立五運也。謂望气之時﹐見天之土气﹐經於心﹑尾﹑角﹑軫四宿之上﹐下臨甲己之方﹐此甲己之所以合爲土運也。素天之金气。經於亢﹑氐﹑昴﹑畢四宿之上﹐下臨乙庚之方﹐此乙庚之所以合爲金運也。見玄天之水气﹐經於張﹑翼﹑婁﹑胃四宿之上﹐下臨丙辛之方﹐此丙辛之所以合爲水運也。見丹天之火气﹐經於牛﹑女﹑壁﹑奎四宿之上﹐下臨戊癸之方﹐此戊癸之所以合爲火運也。惟土運爲南政﹐蓋土位居中﹐面南行令故也。金木水火四運﹐皆以臣事之﹐北面受令故爲北政。土之與金木水火﹐猶之有君臣之分耳。

風寒暑濕燥火者﹐天之陰陽﹐三陰三陽上奉之。木火土金水者﹐地之陰陽﹐生長化收藏下應之。戊己﹐土也。然化气必以五﹐故甲己化土而居其首。土生金﹐故乙庚次之﹐金生水﹐故丙辛次之。水生木﹐故丁壬次之。木生火﹐故戊癸次之。此化气之序也。

司天在泉圖天之五運化圖《素問﹟天元紀大論》曰「甲己之歲土運統之。乙庚之歲﹐金運統之。

丙辛之歲﹐水運統之。丁壬之歲﹐木運統之。戊癸之歲﹐火運統之。」《素問﹟五營運大論》義亦同。

五天五運圖五天歌木蒼危室柳鬼宿﹐火丹牛女壁奎邊﹐土心尾軫角度﹐金素亢氐昴畢前﹐水玄張翼婁胃是。下爲運气上經天。

司天分例。六化圖推。少陽之右﹐陽明治之。陽明之右﹐太陽治之。太陽之右﹐厥陰治之。厥陰之右﹐少陰治之。少陰之右﹐太陰治之。太陰之右﹐少陽治之。

此言客气陰陽之次序也。如上乃少陽司天﹐則下乃厥陰在泉﹐自南面而觀之﹐則太陰在左﹐而陽明在右。餘仿此。司天在泉﹐疊爲遷轉﹐故上下異而左右殊也。

《素問﹟天元紀大論》曰「夫五運陰陽者﹐天地之道也。」又曰「在天爲气﹐在地成形﹐形气相感﹐而化生萬物矣。」又曰「神在天爲風﹐在地爲木。在天爲熱﹐在地爲火。在天爲濕﹐在地爲土。在天爲燥﹐在地爲金。在天爲寒。在地爲水。」夫六气之合於三陰三陽者﹐分而言之﹐則天地之化﹐有气有形﹔合而言之﹐則陰陽之理﹐標由乎本。﹝所謂標本者﹐六气爲本﹐三陰三陽爲標。有本標中气圖。﹞如主气之交司於四時者﹐春屬木爲風化﹐夏初君火爲熱化﹐盛夏相火爲暑化﹐長夏屬土爲濕化﹐秋屬金爲燥化﹐冬屬水爲寒化﹐此六化之常﹐不失其序﹐卽所謂當其位則正也。如客气之有盛衰逆順者﹐則司天主上﹐在泉主下﹐左右四間﹐各相專王﹐不時相加﹐以爲交合﹐此六化之變﹐變有不測﹐卽所謂非其位則邪也。故正則爲徳化政令﹐邪則爲災變HT傷﹐大者之至徐而常﹐少者之至暴而亡﹐而凡爲淫勝邪勝﹑相勝相復等變﹐亦何莫非天地六化之气所致歟﹗子午之上﹐少陰君火。丑未之上﹐太陰濕土。寅申之上﹐少陽相火。卯酉之上﹐陽明燥金。辰戌之上﹐太陽寒水。巳亥之上﹐厥陰風木。

天地六气之圖如子與午對﹐俱爲君火。丑與未對﹐俱爲濕土。寅與申對﹐俱爲相火。卯與酉對﹐俱爲燥金。辰與戌對﹐俱爲寒水。巳與亥對﹐俱爲風木是也。運則五年一周﹐气則六期環會。

六气分上下左右而行天令﹐十二支分節令時日而司地化。然以六气而加於十二支﹐則有正化對化之不同。如厥陰之所以司於巳亥者﹐以厥陰屬木﹐木生於亥﹐故正化於亥﹐對化於巳也。少陰所以司於子午者﹐以少陰爲君火﹐當正南離位﹐故正化於午﹐對化於子也。太陰所以司於丑未者﹐以太陰屬土居中﹐王於西南﹐故正化於未﹐對化於丑也。少陽所以司於寅申者﹐以少陽屬相火﹐位卑於君火﹐生於寅﹐故正化於寅﹐對化於申也。陽明所以司於卯酉者﹐以陽明屬金﹐酉爲西方金位﹐故正化於酉﹐對化於卯也。太陽所以司於辰戌者﹐太陽爲水﹐辰戌屬土﹐然水行土中﹐而戌居西北﹐爲水漸王鄕﹐是以洪範五行以戌屬水﹐故正化於戌﹐對化於辰也。一曰正司化令之實﹐對司化令之虛。一曰正化從本生數﹐對化從標成數。皆以言陰陽之衰盛﹐合於十二辰以爲動靜消息者也。此說詳具玄珠﹐今錄之以備參考。

六气正化對化之圖少陰正化午﹐對化子。太陰正化未﹐對化丑。少陽正化寅﹐對化申。陽明正化酉﹐對化卯。太陽正化戌﹐對化辰。厥陰正化亥﹐對化巳。

圖《素問﹟天元紀大論》云「子午之歲﹐上見少陰。丑未之歲﹐上見太陰。寅申之歲﹐上見少陽。卯酉之歲﹐上見陽明。辰戌之歲﹐上見太陽。巳亥之歲﹐上見厥陰。少陰所謂標也﹐厥陰所謂終也。」標者﹐猶所謂上首也。

圖《素問﹟天元紀大論》曰「厥陰之上﹐風气主之。少陰之上﹐熱气主之。太陰之上﹐濕气主之。少陽之上﹐相火主之。陽明之上﹐燥气主之。太陽之上。寒气主之。所謂本也。是謂六元。」南北二政﹐其面不同。司天在泉﹐移位相從。甲己之歲﹐是爲南政。三陰司天﹐則寸不應。三陰在泉﹐則尺不應。乙庚丙辛﹐丁壬戊癸﹐斯八歲者﹐皆曰北政。三陰司天﹐則尺不應。三陰在泉﹐則寸不應。

南北政者﹐卽甲己爲南政﹐余爲北政是也。《素問﹟至眞要大論》曰「陰之所在﹐寸口何如﹖岐伯曰﹕『視歲南北可知之矣。』」謂南政之年﹐南面行令﹐其气在南﹐所以南爲上而北爲下﹐司天在上﹐在泉在下﹐人气應之故寸爲上而尺爲下﹐左右俱同。北面受令﹐其气在北﹐所以北爲上而南爲下﹐在泉應上﹐司天應下人气亦應之﹐故尺應上而寸應下。司天應兩尺﹐在泉應兩寸。地之左間爲右寸﹐右間爲左寸。天之左間爲左尺﹐右間爲右尺。正與男子面南受气﹐女子面北受气之理同也。

南北政圖南政之歲﹐厥陰司天﹐則右不應﹔太陰司天﹐則左不應。

脈有不應者﹐謂陰之所在﹐脈乃沈細﹐不應本脈也。

天地之間五行﹐金木水火土而已。經所謂二火者﹐君相二火也。君火以名﹐相火以位。君火不用事﹐相火代君行令者也。故南政厥陰司天﹐則君火在右﹐故右寸不應﹔太陰司天﹐則君火在左﹐故左寸不應。

北政之歲﹐厥陰在泉﹐則右不應﹔太陰在泉﹐則左不應。

厥陰在泉﹐則君火在右﹐故右寸不應﹔太陰在泉﹐則君火在左﹐故左尺不應。

南政年脈不應圖甲己年爲南政。

北政年脈不應圖乙丁辛癸丙戊庚壬年爲北政。

排山掌法南北政指掌圖其法以南政子年起中指端﹐北政子年起中指根﹐俱逆行輪之。凡年辰所值之處﹐卽其不應之位。如南政子起中指端﹐卽兩寸不應。丑年左寸﹐寅年左尺﹐右數到底﹐皆南政不應之位。北政子年起中指根﹐如前右數到底﹐皆北政不應之位。司天爲上﹐其位在南﹐則面必北﹔其分左右﹐左西右東。

司天在上﹐故位南面北﹐而命其左右之見。左﹐西也。右﹐東也。

在泉爲下﹐其位在北﹐則面必南﹔其分左右﹐左東右西。

下者卽言在泉﹐故位北面南﹐而命其左右之見﹐是爲在泉之左右間也。左﹐東也。右﹐西也。司天在泉﹐上下異而左右殊也。

按右二節﹐陰陽六气﹐疊爲遷轉。如巳亥年厥陰司天﹐明年子午則左間少陰來司天矣。又如初气厥陰用事﹐則二气少陰來相待矣。六气循環無已﹐此所以上下左右陰陽逆順有異﹐而見气候之變遷也。

司天在泉左右間气圖司天歌子午少陰爲君火﹐丑未太陰臨濕土﹐寅申少陽相火王﹐卯酉陽明燥金所﹐辰戌太陽寒水邊﹐巳亥厥陰風木主。初气起地之左間﹐司天在泉對面數。

不應之位﹐皆少陰也。諸部不應﹐反診較之。

脈來不應者﹐沈細而幾於不可見也。不應之脈﹐皆在兩寸兩尺﹐一爲手少陰心經﹐一爲足少陰腎經也。

凡南政之應在寸者﹐則北政應在尺﹔北政之應在寸者﹐則南政應在尺。反其診者﹐謂南北相反而診之﹐則或尺或寸之不應者﹐皆可見矣。或爲覆病者之手而診之則脈見﹐未盡其解也。值此不應之脈﹐乃歲運合宜﹐命曰天和之脈﹐不必求治。若誤治之﹐反伐天和矣。

陰之所在﹐其脈不應。諸家之注按﹐謂六气以少陰爲君﹐君象無爲﹐故少陰所至﹐其脈不應。此說殊謬。夫少陰旣爲六气之一﹐又安有不主气乎﹖蓋因《素問﹟至眞要大論》言少陰不司气化﹐殊不知所言不司气化者﹐言君火不主五運之化﹐非言六气也。如子午之歲﹐上見少陰﹐則六气分主﹐天地各有所司﹐何謂不立歲气乎﹖且君爲大主﹐豈寄空名於上者乎﹖夫三陰三陽者﹐天地之气也。如《素問﹟太陰陽明論》曰「陽者﹐天气也﹐主外﹔陰者﹐地气也﹐主內。故陽道實﹐陰道虛。」自然之道也。第以日月証之﹐則日爲陽﹐其气常盈。月爲陰﹐其光常缺﹐是以潮汐之盛衰﹐隨月消長﹐此陰道當然之義﹐爲可知矣。人之經脈﹐卽天地之潮汐也。故三陽所在者﹐脈無不應﹐气之盈也。三陰所在﹐脈有不應者﹐以陽气有不及﹐气之虛也。

而三陰之中﹐又惟少陰獨居乎中﹐又陰中之陰也。所以少陰所在爲不應﹐蓋亦應天地之虛耳。

﹝南政﹞少陰司天﹐甲子﹑甲午二年﹐兩寸脈不應。

少陰在泉﹐己卯﹑己酉二年﹐兩寸脈不應。

太陰司天﹐己丑﹑己未二年﹐左寸脈不應。

太陰在泉﹐甲辰﹑甲戌二年﹐左尺脈不應。

厥陰司天﹐己巳﹑己亥二年﹐右寸脈不應。

厥陰在泉﹐甲寅﹑甲申二年﹐右尺脈不應。

﹝北政﹞太陰司天﹐﹝乙丁辛癸﹞丑未八年﹐左尺脈不應。

太陰在泉﹐﹝丙戊庚壬﹞辰戌八年﹐左寸脈不應。

厥陰司天﹐﹝乙丁辛癸﹞巳亥八年﹐右尺脈不應。

厥陰在泉﹐﹝丙戊庚壬﹞寅申八年﹐右寸脈不應。

少陰司天﹐﹝丙戊庚壬﹞子午八年﹐兩尺脈不應。

少陰在泉﹐﹝乙丁辛癸﹞卯酉八年﹐兩寸脈不應。

《靈樞﹟禁服篇》曰「寸口主中﹐人迎主外﹐兩者相應﹐俱往俱來﹐若引繩大小齊等﹐春夏人迎微大﹐秋冬寸口微大﹐如是者名曰平人。」夫曰微大﹐則脈之和可知矣。《素問﹟至眞要大論》曰「帝曰﹕『陰之所在﹐寸口何如﹖』」夫使陰脈來現沈而不應﹐則與大小齊等之義拂矣。五運以甲己土運爲尊﹐六气以少陰君火爲尊。凡脈之司天在泉不應者﹐皆以少陰而論之。故北政之歲﹐人气面北﹐而寸北尺南﹐地左間之气在右寸﹐右間之气在左寸﹔天左間之气在右尺﹐右間之气在左尺。故乙卯﹑乙酉﹑丁卯﹑丁酉﹑辛卯﹑辛酉﹑癸卯﹑癸酉乃少陰在泉也﹐則兩寸之脈俱不應。而北政少陰在泉亦兩寸不應者﹐乃從君不從臣也。故不以尺爲主﹐而以寸爲主耳。《運气全書》所謂根據南政而診尺寸者是也。北政之歲﹐丙寅﹑丙申﹑戊寅﹑戊申﹑庚寅﹑庚申﹑壬寅﹑壬申乃厥陰在泉﹐其左間則少陰﹐右間則太陽也﹐宜右寸之脈不應。北政厥陰在泉亦右寸之脈不應者﹐亦從君而不從臣也。故不以尺爲主﹐而以寸爲主耳。北政之歲﹐丙辰﹑丙戌﹑戊辰﹑戊戌﹑庚辰﹑庚戌﹑壬辰﹑壬戌太陰在泉﹐其左間則少陽﹐右間則少陰也﹐宜左寸之脈不應。南政太陰司天﹐則左寸不應﹐北政太陰在泉而亦左寸不應者﹐從君而不從臣也。若使北政三陰司天而不在泉。

則其不應者不在寸而在尺矣。故曰「北政之歲三陰在下﹐則寸不應﹔若三陰在上﹐則尺不應」者此也。

南政之歲﹐如甲子﹑甲午乃少陰司天﹐則兩寸之脈俱不應﹐如前所云者是也。南政之歲﹐如己巳﹑己亥乃厥陰司天﹐其左間則少陰﹐右間則太陽﹐宜右寸之脈不應﹐如前所云者是也。南政之歲﹐如己丑﹑己未乃太陰司天﹐其左間則少陽﹐右間則少陰﹐宜左寸之脈不應﹐如前所云者是也。若使南政三陰在泉而不司天﹐則其不應者不在寸而在尺矣。故曰「南政之歲﹐三陰在天﹐則寸不應﹔若三陰在泉。則尺不應」者此也。所謂諸不應者﹐卽南北二政而相反以診之﹐則南政主在寸者北政主在尺﹐而南政主在尺者北政主在寸﹐則其脈自明矣。

南政少陰司天脈圖南政厥陰司天脈圖南政太陰司天脈圖南政少陰在泉脈圖南政厥陰在泉脈圖南政太陰在泉脈圖北政少陰司天脈圖北政厥陰司天脈圖北政太陰司天脈圖北政少陰在泉脈圖北政厥陰在泉脈圖北政太陰在泉脈圖《素問﹟五營運大論》曰「不當其位者病﹐疊移其位者病止。」南政少陰司天在泉﹐北政少陰司天在泉﹐曰「失守其位者危。」論南北二政內行運法甲己爲南政﹐餘四運爲北政。南政司天在泉﹐皆行土運。

其餘北政﹐皆以在泉行運。如北政巳亥厥陰司天﹐則行在泉少陽火運﹔又如寅申﹐少陽司天﹐則行在泉厥陰木運。餘仿此。惟有北政﹐辰戌年太陽司天﹐當行在泉土運﹐緣北政以臣不敢行君之令﹐故行金運﹐是土之子﹐以足木火金水之四運焉。

尺寸反死﹐陰陽交危。謂之反者﹐不應而應﹐應而不應﹐尺寸反也。謂之交者﹐隅位相交﹐陰當在左﹐交之於右﹔陽當在右﹐交之左也。

如尺當不應而反浮大﹐寸當浮大而反沈細﹔寸當不應而反浮大﹐尺當浮大而反沈細﹔是謂尺寸反。

《素問﹟五營運大論》曰﹔「尺寸反者死。」如右當不應而反浮大﹐左當浮大而反沈細﹔左當不應而反浮大﹐右當浮大而反沈細。經曰「左右交者死。」如其年少陰在左﹐當左脈不應﹐而反見於右﹔陽脈本在右﹐而反互移於左﹔是少陰所易之位﹐非少陽則太陽脈也。故曰「陰陽交﹐交者死。」惟辰戌丑未寅申巳亥八年有之。如其年少陰在尺﹐當尺不應﹐而反見於寸﹔陽本在寸﹐而反移於尺。故曰「尺寸反﹐反者死。」惟子午卯酉年有之。然必也尺寸俱反﹐陰陽俱交。始爲危殆。若但本位當應而不應者﹐乃陰气之不應也﹐止疾而已﹐不在陰陽交﹑尺寸反之例﹐不可膠柱鼓瑟也。

南政少陰司天尺寸反者圖南政少陰在泉尺寸反者圖北政少陰司天尺寸反者圖北政少陰在泉尺寸反者圖《素問﹟天元紀大論》曰「尺寸反者死。」止以南北二政少陰司天在泉論。

南政厥陰司天陰陽交者圖南政厥陰在泉陰陽交者圖南政厥陰司天陰陽交者圖南政太陰司天陰陽交者圖南政太陰在泉陰陽交者圖北政厥陰司天陰陽交者圖北政厥陰在泉陰陽交者圖北政太陰司天陰陽交者圖北政太陰在泉陰陽交者圖《素問﹟五營運大論》曰「陰陽交者死。」除少陰司天在泉﹐止以厥陰﹑太陰司天在泉論。詳按後世諸圖﹐悉宗仲景﹐然多不合經旨﹐未知果出仲景否也。若他書有圖無說﹐其義益晦﹐餘一以經旨爲主而補之。

卷八

太過有餘之歲

土運甲歲。水運丙歲。火運戊歲。金運庚歲。木運壬歲。

卷八

不及不足之紀

水連辛歲。火運癸歲。土運己歲。金運乙歲。木運丁歲。

卷八

天符說

天符者﹐假如丙戌歲﹐丙辛水運﹐歲之本位辰戌﹐太陽寒水司天﹐司天是水﹐又合水運﹐故曰天符。

卷八

歲會說

歲會之圖歲會者﹐中運與年支同其气化也。如木運臨卯木﹐火運臨午火之類共八年。

按八年之外﹐有四年壬寅皆木﹐庚申皆金﹐是二陽年﹐癸巳皆火﹐辛亥皆水﹐是二陰年﹐亦是運與年辰相會﹐而不爲歲會者﹐謂不當四年正中之會故也。除二陽年﹐則癸巳﹑辛亥二陰年𨿽不名歲會﹐亦上下五行相佐﹐皆爲平气之歲﹐物在脈應﹐皆必合期無先後也。

歲會者﹐謂運與歲相會。假如甲己化土運﹐而遇辰戌丑未歲是也。餘仿此推之。

卷八

同天符

同天符同歲會圖同大符同歲會者﹐中運與在泉合其气化也。陽年曰同天符﹐陰年曰同歲會。如甲辰年陽土運而太陰在泉﹐則爲同天符﹔癸卯年陰火運而少陰在泉﹐則爲同歲會﹔共十二年。

太過之運﹐加地气曰同天符。假如庚子﹑庚午年﹑運同陽明燥金。

卷八

同歲會

不及之運﹐加地气曰同歲會。假如辛丑﹑辛未年﹐運同太陽寒水。

卷八

順化訣

天气生運曰順化。假如甲子年甲己化土﹐子午少陰君火﹐火下生土運。餘仿此推之。

卷八

天刑訣

天气克運曰天刑。假如庚子年乙庚化金﹐子午少陰君火﹐火下克金運。餘仿此推之。

卷八

小逆訣

運生天气曰小逆。假如壬子﹑壬午年丁壬化木﹐子午少陰君火﹐木上生下火。餘仿此推之。

卷八

不和訣

運克天气曰不和。假如丙子﹑丙午﹑丙丁﹐俱是三江水﹐子午君火﹐水上克下火。餘仿此推之。

卷八

太乙天符

天符之圖天符者﹐中運與司天相符也。如丁年木運﹐上見厥陰風木司天﹐卽丁巳之類共十二年。

太乙天符者﹐如戊午年以火運火支﹐又見少陰君火司天三合爲治也﹐共四年。

天符歲會相合曰太乙天符。戊午﹑乙酉﹑己未﹑己丑﹐六十年有此四年太乙天符。

卷八

支徳符

運與四孟月同曰支徳符。假如寅屬木﹐春孟月也﹐壬寅歲水運臨之。巳屬火﹐夏孟月也﹐癸巳年火運臨之。六十年有此四年。餘仿此。

六十年气運相臨之圖六十年中紀運歌﹐運克气者爲不和﹐气如生運名順化﹐運被气克天刑多﹐小逆見之運生气﹐气運合則天符過。

卷八

幹徳符

運與交司日相合曰幹徳符﹐甲與己﹑乙與庚之類。一年遇此二幹﹐天地徳合﹐亦爲平气之歲也。

卷八

六气加臨上下

五運六气﹐相摩相蕩﹐上加下臨﹐六十年之紀不能齊。

太過之紀有五﹕木曰發生﹐火曰赫曦﹐土曰惇阜﹐金曰堅成﹐水曰流衍。

不及之紀有五﹕木曰委和﹐火曰伏明﹐土曰卑監﹐金曰從革﹐水曰涸流。

平气之紀有五﹕木曰敷和﹐火曰升明﹐土曰備化﹐金曰審平﹐水曰靜順。

太過則乘己所勝而侮所不勝﹐侮反受邪﹐寡於畏也。不及則勝己者來欺之﹐子必爲母復仇也。

卷八太過之紀

木曰發生之紀

﹝生气宣發﹞

謂壬子﹑壬午﹑壬寅﹑壬申﹑壬辰﹑壬戌六年也。歲木太過﹐風气流行﹐脾土受邪﹐偃木飛砂﹐艸木早生﹐歲星明見。民病腹痛﹐濡泄飲食﹐上走兩脇﹐膈噎不通﹐胃脘當心而痛﹐甚則忽忽眩冒巓疾。

卷八太過之紀

火曰赫曦之紀

﹝陽光盛明﹞

謂戊子﹑戊午﹑戊寅﹑戊申四年也。歲火太過﹐熱气流行﹐肺气受邪陽焰沸騰﹐山川赤地﹐熒惑星明見。民病咳逆喘嗽﹐肺痿寒熱﹐血溢血泄﹐甚則身熱膚痛。

卷八太過之紀

土曰惇阜之紀

﹝土余髙濃﹞

謂甲子﹑甲午﹑甲寅﹑甲申﹑甲辰﹑甲戌六年也。歲土太過﹐濕气流行﹐腎水受邪﹐淫雨水潦﹐田蚊土駒﹐鎭星明見民病七疝驚溏甚則腹大腫滿。

卷八太過之紀

金曰堅成之紀

﹝气爽成物﹞

謂庚辰﹑庚戌二年也。歲金太過﹐燥气流行﹐肝木受邪﹐艸木晚生﹐不時霜降﹐太白星明見。民病脇痛善恐﹐如人將捕之狀﹐甚則皮膚皴揭。

卷八太過之紀

水曰流衍之紀

﹝流行洋溢﹞

謂丙子﹑丙午﹑丙寅﹑丙申﹑丙辰﹑丙戌六年也。歲水太過﹐寒邪流行﹐心火受邪﹐雪霜凜冽﹐水澤冰堅﹐辰星明見。民病心懸如病饑﹐堅痞甚痛﹐甚則厥逆禁固。

卷八不及之紀

木曰委和之紀

﹝委屈少用﹞

謂丁丑﹑丁未﹑丁卯﹑丁酉四年也。歲木不及燥气妄行。肝反受邪﹐艸木晚生﹐黃落凋隕﹐太白光芒。民病肋痛支滿﹔復則火令大舉﹐肺气受制﹐民病咳逆唾血。

卷八不及之紀

火曰伏明之紀

﹝陽气潛藏﹞

謂癸丑﹑癸未﹑癸卯﹑癸酉四年也。歲火不及寒气妄行﹐心反受邪﹐雪霜時降﹐寒气凜冽﹐辰星光芒。民病吐痢腥穢﹐食已不饑﹔復則溫令大舉﹐腎水受制﹐民病膝痛脛腫。

卷八不及之紀

土曰卑監之紀

﹝監化權弱﹞

謂己卯﹑己酉﹑己巳﹑己亥四年也。歲土不及﹐風气妄行﹐脾反受邪﹐雨水愆期﹐大風數舉﹐肝木受制民病脇痛。

卷八不及之紀

金曰從革之紀

﹝從順革易﹞

謂乙巳﹑乙亥二年也。歲金不及﹐熱气妄行﹐肺反受邪﹐艸木焦黃﹐天暑地熱﹐熒惑光芒。民病肺痿寒熱咳血﹔復則寒令大舉﹐心火受制﹐民病厥心痛。

卷八不及之紀

水曰涸流之紀

﹝流注漧涸﹞

謂辛丑﹑辛未﹑辛巳﹑辛亥四年也。歲水不及﹐濕气妄行﹐腎反受邪﹐陰雨淋潰﹐雪霜晚降﹐鎭星光芒。民病膝痛脛腫﹔復則風令大舉﹐脾土受制﹐腹痛濡泄。

卷八平气之紀

木曰敷和之紀

﹝布和榮物﹞

謂丁巳﹑丁亥二年也。木本不及﹐上逢天符助之﹐得其平也。气化均。民病少。

卷八平气之紀

火曰升明之紀

﹝火气髙明﹞

謂戊辰﹑戊戌二年也﹐火本太過﹐上逢天刑克之﹐而得其平也。癸巳﹑癸亥二年﹐火本不及﹐上逢順化﹐天气生之﹐助而得其平也。气化均﹐民病少。

卷八平气之紀

土曰備化之紀

﹝廣被化气﹞

謂己丑﹑己未二年也。上逢太乙天符助之﹐得其平也。气化均﹐民病少。

卷八平气之紀

金曰審平之紀

﹝气淸平定﹞

謂庚子﹑庚午二年也﹐上逢君火﹔庚寅﹑庚申二年﹐上逢相火﹐天刑克之﹐減而得其平也。乙丑﹑乙未二年﹐上逢順化生之乙卯年逢天符乙酉年逢太乙天符助之﹐得其平也。气化均﹐民病少。

卷八平气之紀

水曰靜順之紀

﹝體淸順物﹞

謂辛卯﹑辛酉二年也。上逢順化生之﹐得其平也。气化均﹐民病少。

太過不及平運之圖發生﹑委和﹑敷和角﹑赫曦﹑伏明﹑升明徵﹐惇阜﹑卑監﹑備化宮﹐流衍﹑涸流﹑靜順羽﹑堅成﹑從革﹑審平商﹐太過不及平气紀。

地理之應六節圖此圖上者右行﹐下者左行﹐自初至終﹐乃爲地之主气﹐靜而守位者也。

逐年主气圖此逐年主气之位次也。六气分主四時﹐歲歲如常﹐故曰主气。

逐年客气圖此逐年客气也。如子午年則太陽爲初气﹐厥陰爲二气﹐少陰爲司天爲三气。太陰爲四气﹐少陽爲五气﹐陽明爲在泉爲六气﹔丑未則厥陰爲初气﹐以次而轉。餘可仿此類推也。

子午二年客气定局熱化之圖丑未二年客气定局濕化之圖寅申二年客气定局火化之圖卯酉二年客气定局燥化之圖辰戌二年客气定局寒化之圖巳亥二年客气定局風化之圖六气分合六部時日診候之圖一六气分合六部時日診候之圖二此六气分合六部時日診候之圖﹐家先生所自定者也﹐實具六气至理﹐乃古今未發之祕﹐須精思而熟玩之。

以平治之紀爲例﹐若太過之紀﹐其气未至而至﹐從節前十三日爲度。不及之紀﹐其气至而未至﹐從節後十三日爲度。太過之歲﹐從左尺浮分起立春﹐不及之歲﹐從左關中分起立春﹐根據次而推之﹐淸心調息﹐逐部細究﹐則時令之病﹐可以前知。診得六部俱平則已﹐若有獨大獨小﹐獨浮獨沈﹐獨長獨短﹐與各部不同﹐根據圖斷之﹐無不驗者。假如左關中候脈獨弦大﹐已知雨水後驚蟄邊有風熱之病﹐蓋弦主風而大主熱也﹐且左關又爲風木之令故也。如右尺沈分脈獨緩滯而實大﹐已知芒種後夏至邊有濕熱之病﹐蓋緩滯主濕﹐而實大主熱。若緩滯而虛大﹐乃濕熱相火爲患﹐蓋緩滯爲濕﹐而虛大爲相火也﹔且在沈分﹐沈亦主濕﹐又在相火之位故也。久病之人六脈俱見濁滯﹐惟右寸中候脈來從容和緩﹐淸淨無滯﹐已知霜降後冬至邊必愈﹐蓋中候而從容和緩﹐爲胃气之佳脈﹔且右寸爲肺金之位﹐土來生金故也。餘仿此而精推之百不失一矣。

卷九

小序醫之有案﹐如奕者﹐之譜﹐可按而覆也。然使失之晦與冗﹐則胡取乎﹖家先生之醫案等身矣﹐語簡而意明﹐洵足以盡脈之變。謹取數十則殿之﹐由此以窺軒岐之診法焉﹐千百世猶旦暮也。

新安吳文邃﹐眩暈者三載戰栗惡寒居幃帳之內﹐數外家擁之﹐當五月而向火。姜﹑桂屢投﹐病勢日劇。千里延余。爲診其脈﹐浮之細小﹐沈之搏堅。是郁火內伏﹐不得宣越也。以山梔三錢﹐黃連二錢﹐黃柏一錢五分﹐柴胡一錢﹐甘艸五分﹐生薑五片﹐乘熱亟飲之。移時而惡寒少減﹐再劑而輟去火鑪﹐逾月而起。更以六味丸加知﹑。人參湯送﹐兩月全安。所以知文邃病者﹐𨿽惡寒而喜飲熱湯﹐𨿽脈細而按之搏指﹐灼然爲內眞熱而外假寒﹐熱極反兼勝己之化。以涼藥熱飲者﹐內眞寒而外假熱之劑也。

制臺張石林﹐脛膝腫痛﹐赤如塗丹。用檳榔﹑木通﹑牛膝﹑苡仁等藥﹐繼用蒼術﹑黃柏﹐毫末無功。余診之曰﹐尺大而軟﹐責在少陰。遂用人參﹑地黃各三錢﹐麥冬二錢﹐丹皮﹑牛膝﹑枸杞各三錢﹐沈香一錢。連服四劑瘥減﹐二月而康復。

蘇松道尊髙玄圃﹐神气不充﹐兩足酸軟。或與安神壯骨﹐或與補腎養陰﹐或與淸熱去濕﹐卒不效也。召余診之。六脈波和﹐獨有中州澀而無力。是土虛不能制水﹐濕气注於下焦。以補中益气湯加蒼術﹐旬日卽愈。夫脈虛下陷之證﹐誤服牛膝﹑苡仁﹑黃柏等下行之劑則愈陷﹐此前藥所以無功也。

車駕郎趙諱昌期﹐兩臂痛甚﹐兩手灼熱。諸醫皆謂脾主四肢﹐與之淸胃健脾﹐至三日而溺色如泔。余曰﹐六脈俱澀﹐喉有喘呼。《內經》云「肺所生病者﹐上气喘滿﹐臂痛﹐掌中熱﹐溺色變。」今諸證咸顯﹐若合符節。遂與枳殼﹑桔梗各三錢﹐茯苓﹑知母各二錢﹐甘艸一錢。一劑而痛減。再劑而溺淸﹐三劑且霍然矣。

太常卿胡慕東﹐形神俱勞﹐十晝夜目不得瞑﹐自服歸脾湯數劑﹔中夜見鬼﹐更服蘇合丸無功。

余曰﹐脈大而滑﹐痰气膠固也。二陳湯加枳實﹑蘇子﹐兩日進四劑﹐未獲痊可。更以人參湯送滚痰丸﹐下痰積甚多﹐因而瞑眩﹐大劑六君子湯﹐服一月乃安。

內臣趙榮庵﹐忽然昏僕﹐胸腹硬滿﹐气口獨彊﹐此食厥也。以枳實﹑橘紅二兩﹐煎湯四碗﹐加食鹽少許﹐探吐頗多。更用香砂平胃散﹐數劑始安。

沔陽州學憲錢長玉夫人﹐腹痛腸鳴﹐或以怒傷肝气治﹐或以虫積血積治。余往視之身傴僂而气喘呼﹐脈弦而細﹐此女子之疝也。靑木香﹑廣木香各一錢五分﹐川楝子﹑木通﹑肉桂﹑茴香各一錢﹐當歸﹑甘艸各八分。一劑知﹐四劑已。

新安吳聲宏﹐荒於酒色﹐起立輒眩僕。余診之﹐兩尺如爛綿﹐左關弦且急。病得之立而使內﹐筋與骨並傷也。聲宏鼓掌曰﹐先生胸中有鏡﹐指下有神﹐古之扁倉勿是過也。幸善以救吾。與萆蠲痺湯加龜版﹑虎骨﹑鹿茸﹐服兩旬而痛若失。

維揚孝廉王偉然﹐喜讀書﹐不以寒暑廢。忽嘔血碗﹐許不藥而愈。偶坐談次乞﹐余診視。余曰﹐尊恙𨿽愈﹐元本日虧﹐須兢兢保任﹐過長夏乃安耳。偉然不以餘言爲意。余謂其弟張甫曰﹐今長公神門欲脫﹐水不勝火﹐炎赫之令﹐將不祿矣。張甫曰﹐尙可圖否﹖余曰﹐陽躁而不鼓﹐陰衰而欲絕﹐𨿽有智者﹐靡所適從。果至六月十九日嘔血而絕。

丹陽邑尊王維凝﹐染患傷寒﹐汗下後邪已解矣﹐時時灼熱。或曰﹐汗後不爲汗衰﹐邪气深重。禁其飲食﹐且與淸劑。困倦已極﹐求治於余。診其脈小﹐按其腹濡。此邪气已盡﹐正气未復﹐穀气不加﹐陽明失養﹐非病也﹐饑也。病者不能言﹐但首肯不已。以糜粥徐徐進之﹐日進五六次。居五日﹐弗藥而愈。

吳門僉憲郭履臺﹐春秋已髙﹐少外家入房﹐昏倦不食。醫者咸知其虛﹐投補中湯加姜﹑桂﹐不效。遣使迎余。兼夜而往視之﹐目不能瞬﹐口不能言﹐肌體如烙。或謂此人參﹑姜﹑桂之毒也。余捧腹曰﹐脈大而鼓﹐按之如無﹐眞气欲絕﹐正嫌病重而藥輕耳。遂以人參三兩﹐熟附三錢﹐煎液﹐半日飲盡﹐目乃大開。再作劑如前﹐至旦日飲盡﹐口能言矣。數日而神气漸復﹐更以大劑補中﹐兼服八味丸計五十日而起。

相國方禹修﹐足瘡浸淫﹐綿延三載。若解毒。若燥濕﹐若淸熱祛風﹐靡不徧嘗﹐而勢不少衰。余曰﹐脈大無力﹐气虛之候也。气虛則下陷﹐日與疏利﹐有愈趨而愈下矣。以補中益气加萆﹑蒼術服﹐外以當歸白術膏和二妙散塗之﹐膿水漸幹﹐更以六味丸加蒼術﹑黃柏﹐間服一載而愈。

新安吳修予令侄﹐煩躁發熱﹐肌體骨立﹐沈困著牀﹐目不得瞑者已三年矣。大江以南﹐迎醫幾徧﹐求一刻安臥﹐竟不可得也。余診其肝脈沈而堅﹐此怒火久伏﹐木郁宜達也。以柴胡五錢﹐白芍藥﹑丹皮﹑梔子各三錢﹐甘艸﹑桂枝各五分。日晡方進劑﹐未抵暮而熟寐﹐至旦日午後未寤。伊芳兄衷伯大爲憂懼。余曰﹐臥則魂歸於肝。三歲不歸﹐疲勞已極﹐譬如久熱得涼﹐樂而忘返﹐無庸慮也。至夜分方醒﹐喜不自禁。遺書致謝曰﹐積患沈深﹐揣無生理。三年之疾﹐一劑而起之﹐人非木石﹐刻骨感衷﹐當與江河俱永耳。

相國方禹修夫人﹐觸於驚恐身靄靄如在車船﹐開目則眩﹐起立欲僕。眾議補虛化痰﹐屢投弗效。余爲察脈﹐左獨沈牢。是驚气入心﹐蓄血爲祟。用大黃﹑穿山甲﹑歸尾﹑桃仁﹑降眞﹑蘇木﹑郁金﹐一劑而血下﹐再劑而復下數升﹐尋愈。

邵武邑宰何金陽令郎﹐久耽書癖﹐昕夕窮神﹐而不自節。气暴陰傷﹐形瘁於勞﹐精搖於夢﹐汗出乎寐﹐而柴閘極其中。餌藥歷歲﹐毫末無功。不遠數千里﹐以乞刀圭﹐余比至而病益進矣。診其脈﹐大而數﹐按之極軟。此中气積虛﹐反爲涼劑所苦。乃以歸脾湯入桂一錢﹐人參五錢。當晚得熟寐。居二十日而汗斂精藏。更以還少丹與補中益气間服﹐數月而康。

南都許輪所孫女﹐十八歲﹐患痰喘羸弱。四月初診之﹐手太陰脈搏指﹐足少陰脈如爛綿﹐水衰而火乘金也。余曰﹐金以火爲讎﹐今不浮澀而反洪大﹐賊脈見矣。腎水不能救﹐秋令可憂。至八月初五日診之﹐肺之洪者變而爲細﹐腎之軟者變而爲大。歲在戊午﹐君火司天﹐法當兩尺不應。今尺當不應而反大﹐寸當浮大而反細。經曰「尺寸反者死。」況肺脈如絲﹐懸懸欲絕。經云「脈至懸絕﹐十二日死。」予之短期﹐當在十六日。然安谷者逾期﹐不安谷者不及期﹐以食不斷﹐故當逾期。況十六﹑十七二日皆金。助其一綫之气﹐安得遽絕﹗十八日交寒露節﹐又值火日。經曰「手太陰气絕﹐丙日篤﹐丁日死。」寅時乃气血注肺之時﹐不能注則絕﹐必死於十八日寅時矣。輪所聞之﹐潸然淚下。以爲能食﹐猶不肯信。果至十八日未曉而終。

閩中周東志﹐形羸善飯﹐忽脹滿。眾皆泥其食太多﹐不能運化治以檳﹑枳﹑楂﹑芽﹑神曲﹑濃朴﹐脹勢轉增。余以其右手洪滑﹐知爲胃火﹐用石膏﹑黃連﹑山梔﹑木香﹑陳皮﹑酒蒸大黃﹐二劑而脹止。

閩中太學張仲輝﹐縱飲無度﹐兼嗜瓜果﹐忽患泄瀉﹐自中夜至黎明﹐洞下二十餘次。先與分利﹐不應﹔繼與燥劑﹐轉見沈劇。余以其六脈俱浮﹐因思經云「春傷於風﹐夏生飧泄。」非大汗之﹐不能解也。麻黃﹑升麻﹑漧葛﹑甘艸﹑生薑煎服。原醫者笑云﹐書生好奇妄行險峻。麻黃爲重劑﹐𨿽在傷寒﹐且勿輕用﹐斯何證也﹐而以殺之耶﹗仲輝惑之。已而困甚﹐嘆曰﹐吾命將盡﹐姑服此劑﹐以冀萬一。遂服而取汗﹐泄瀉頓止。

白下姚越甫﹐乙卯秋二子俱以癆瘵斃﹐悲痛不已。蒸熱咳嗽﹐兩目不明﹐腰肢無力﹐口吐淸涎﹐唇有白點。或與滋陰﹐或與開郁﹐或與補中﹐或與淸火﹐藥無遺用﹐病日益深。夜夢亡父語之曰﹐汝病已深﹐時醫束手﹐非士材先生不能療也。醒時漏下四鼓﹐張燈扣門乞治。余診視之﹐左脈數大無倫﹐右脈沈緩無力。此爲傳屍﹐有惡虫蝕藏﹐若不取去﹐決無生理。爲治加味芎歸血餘散加甘遂﹑天靈蓋﹐共爲末﹐以東引桃枝煎湯。於八月初二天未明時﹐空心調服。至辰巳時﹐下虫如小鼠者三枚﹐兩頭尖者數枚。以病者困頓﹐亟與人參一兩煎服。薄暮又服參一兩。明日四鼓﹐更以末藥減半服﹐又下兩頭尖虫數枚。所下之虫﹐烈火過﹐雄黃末研勻﹐入瓶封固﹐埋於僻地絕人行處。另用峻補半載漸瘥。

江右給諫晏懷泉如夫人﹐盛暑腹痛﹐自汗淋漓。治之以淸火行气﹐俱無當也。余診其左脈澀﹐右脈濡。此气弱不能營運﹐血因以阻耳。與參﹑﹑姜﹑桂﹑桃仁﹑歸尾﹑蘇木﹑玄胡索﹑郁金﹐二劑而痊。

當盛暑而行姜﹑桂﹐捨時從證也。

吏部少宰蔣恬庵﹐目中岐視﹐手足麻痺。或滋陰﹐或補土﹐或化痰﹐湯液屢更﹐迄無功驗。余診其寸口獨大﹐兩尺獨淸﹐是心腎不交也。以六味地黃丸料配補心丹作煎液﹐計進六劑而岐視收﹐一月而麻痺釋然。更以十全大補丸服數斤﹐遂不復發。

給諫章魯齋﹐肌體癢且麻﹐逾三日乃發黑塊如博棋子﹐大便痛楚﹐嘔惡。一歲之中﹐必四五發。

醫者以熱毒治之﹐絕不取效。余診其脈﹐舉之則大﹐按之則緩﹐濕與風俱也。荊芥﹑防風﹑羌活﹑獨活﹑蒼術﹑白術﹑茯苓﹑木通﹑川芎﹑當歸﹑黃﹑桔梗﹑甘艸﹐十劑旋效。更以酒糊爲丸﹐人參湯送﹐以杜其根蒂。

襄陽郡侯於鑑如﹐酒後腹痛﹐久而痛處漸堅。余曰﹐脈大而長﹐且搏指矣﹐必有堅積。然兩尺濡軟﹐不敢峻攻。先以四君子湯補完胃气﹐然後與攻積丸﹐下十數行﹐皆黑而韌者﹐腹中之痛猶未盡也。經曰「大積大聚﹐其可犯也﹐衰其半而止。」但以補中益气加蓬術爲丸﹐服兩月而霍然。

休邑吳文哉﹐傷寒發躁﹐面赤足冷時時索水﹐卻不能飲。伊芳弟日休問余決短期。手揚足擲﹐難以候脈。五六人制之﹐方得就診。脈大而無倫﹐按之如無餘曰﹐浮大沈小﹐陰證似陽﹐謂之陰躁與附子理中湯﹐當有生理。日休駭曰﹐醫者十輩至﹐不曰柴胡﹑承气﹐則曰三黃﹑石膏﹐今反用熱劑﹐烏乎敢哉﹗余曰﹐內眞寒而外假熱﹐服溫補猶救十中之七﹔若用寒涼﹐立見敗壞矣。日休卜之吉。遂用人參四錢﹐熟附一錢﹐白術二錢﹐漧薑一錢﹐甘艸八分﹐煎成﹐冰冷與飲。甫一時許﹐而狂躁稍定。數劑而神淸气爽。

京卿須日華﹐暴怒傷陰﹐吐血甚多。餘思《內經》云「大怒則血菀於上﹐令人薄厥。」今血厥而嘔數升﹐金气大虛﹐而木寡於畏也。以人參一兩﹐培養金宮。且木欲實﹐金當平之。又況血脫益气﹐治其母也。以沈香三錢制肝木﹐更以炮姜少許爲向導之兵。再進而血始定。然脈法則已違度矣。經云「至如頹土﹐按之不得﹐是肌气予不足﹐白髮而死。」言木克土也。及期果驗。

江右袁啟莘﹐居恆勞心﹐遇事沈滯。時當仲夏﹐溲便不通。五苓﹑六一﹐累進無功。診其兩寸洪大﹐知爲心火刑金﹐故气化不及州都也。黃連﹑知﹑﹑麥冬﹑牛膝﹑茯苓﹑人參﹐兩劑而小便如泉。

金陵朱修之﹐八年痿廢﹐更醫殆徧﹐卒無中病者。千里招余。診其六脈有力﹐按之搏指。猶是彊飯。此心陽獨亢﹐壯火炎蒸﹐古稱脈痿者是也。以承气下數行﹐右足展舒。再下之﹐手中可以持物。更以芩﹑連﹑山梔﹑酒蒸大黃蜜丸﹐以參湯送。一月之內﹐積滯盡去﹐四肢皆能屈伸。余曰﹐今積滯旣祛﹐眞元虛憊。與三才膏十斤﹐盡劑而康復﹐如是元气之實﹐如是治法之峻﹐如是相信之專﹐皆得未曾有﹐不可以爲訓也。

文學顧六吉﹐胸中有奇痛﹐不吐則不安者﹐已歷兩載。偶爲怒觸﹐四十日不進漿粥﹐三十日不下溲便﹐面赤如緋﹐神昏如醉。終事畢備﹐以爲旦夕死矣。余視其脈﹐舉之則濡﹐接之則滑﹐是胃中有火﹐膈上有痰﹐浸淫不已﹐侵犯膻中﹐壅遏心竅﹐故迷昧乃爾。以沈香﹑海石﹑膽星﹑瓦楞子﹑牛黃﹑雄黃﹑天竺黃﹑朱砂﹑冰﹑麝爲細末﹐薑汁﹑竹瀝和沸湯調送。初進猶吐其半﹐繼進乃全納矣。隨服六君子加星﹑香﹑姜﹑瀝﹐兩日而溲便通﹐三日而糜飲進。調攝百餘日﹐遂復其常。

徵君陳眉公﹐患三日瘧﹐浹气未瘥。素畏藥餌﹐尢不喜人參。余診其脈﹐浮之則濡﹐沈之則弱﹐營衛俱窮﹐故綿延不已。因固請曰﹐素不服參者﹐天畀之丰也。今不可缺者﹐病魔之久也。正气虛憊﹐脈如懸絲﹐而可拘以常乎﹖變通趨時﹐不得失也。先服錢許﹐口有津生﹐腹無煩滿。乃色喜云﹐素所膠而不化者﹐今日發吾覆矣。敢以性命委重﹐惟兄所命耳。遂以人參一兩﹐何首烏一兩﹐煎成﹐入生薑汁一鐘。甫一劑而勢減七八﹐再進而瘧遂截。

給諫許霞城﹐悲郁之餘﹐陡發寒熱﹐腹中滿悶。醫者謂爲外感風而內挾食也。余獨以爲不然。

舉之無浮盛之象﹐按之無堅搏之形﹐安在其內傷外感乎﹖不過郁傷中气耳。以補中益气加木香﹑白蔻﹐十劑而復其居處之常。

別駕施笠澤﹐兩足腫重﹐痛若虎嚙﹐叫號徹於戶外。自用四物湯加檳榔﹑木通﹑牛膝﹑苡仁﹐數飲之﹐病不少殺。余曰﹐陰脈細矣﹐按之至骨則堅﹐未可竟以虛責也。況兩膝如緋﹐拊之烙手﹐當以黃柏五錢爲君﹐木通四錢爲佐﹐檳榔一錢爲使﹐日進兩劑﹐可使遄已。笠澤頷餘言﹐遂遵服之。

十餘劑後﹐竟安適如常矣。

文學朱文哉﹐徧體如虫螫﹐口舌糜爛﹐寅卯時必見二鬼執盤餐以獻。向余慟哭曰﹐餘年未滿三十﹐髙堂有垂白之親﹐膝下無承歡之子﹐一旦抱﹐二鬼來侵﹐決無生理。倘邀如天之賜﹐得以不死﹐卽今日之秦越人矣。遂叩頭流血。診其寸脈﹐乍大乍小﹐亦意其爲祟矣。細察兩關﹐弦滑且大﹐遂斷定爲痰飲之。投滚痰丸一服﹐微有所下﹐而病患如故。更以小胃丹下痰及積﹐身痛減半﹐至明日而鬼亦不見矣。更以參﹑術煎湯送小胃丹﹐復下數行﹐病若失矣。

內侄陸文蔚之內﹐自上脘抵少腹奇痛欲絕﹐有以山梔﹑枳﹑朴爲治者﹐痛反彌甚。余曰﹐脈誠數矣﹐獨不察其沈則軟乎﹖不第土憊﹐抑且火衰。六君子加姜﹑桂大劑飲之﹐痛且應手減矣。而原醫者猶曰﹐是火證也﹐復以火助之﹐痛得劫而暫伏﹐未幾將不可知已。文蔚鄙其言竟信余勿疑。調治一月﹐而康復如常。

門人薜曇孚之內﹐十五歲﹐腹痛異甚﹐面黃體瘦。幼科與之淸熱﹐女科與之通經疏气﹐大方與之補血養气﹐越一月而腹痛轉劇。余察其皮膚甲錯﹐左尺獨數﹐是小腸有癰。今脈數﹐知膿已成﹐當以藥潰之。與葵根一兩﹐皂角刺二錢﹐陳皮三錢﹐兩劑而膿血大下。更以太乙膏爲丸﹐參﹑湯送﹐一月而愈。

光祿卿吳玄水夫人﹐腹滿而痛﹐喘急不能食。或以中滿治之﹐無效。余診其脈﹐右尺偏大﹐皮膚甲錯。余曰﹐此大腸癰也。先與黃﹑白術﹑陳皮﹑當歸﹑白芷托裏﹐三日而脈始數﹐數則膿已熟矣。

用黃﹑皂刺﹑白芷﹑穿山甲加葵根五錢﹐連投兩劑而膿潰如注﹐昏暈不能支。卽飲獨參一兩﹐更以八珍湯補養一月始康。

邑宰夏彜仲太夫人﹐年屆八帙。因彜仲還任閩中﹐憂思成疾﹐忽發熱頭疼。諸醫誤作傷寒﹐奪其飲食﹐恣行發散。才一劑而汗出如洗﹐气促而喘﹐神昏而倦﹐業已治凶具矣。始問治於余﹐診其脈﹐大而無力。余曰﹐卽令進食而投參﹑﹐猶懼或失之﹔反奪其食而攻之﹐未遽絕者幸耳。用人參﹑黃各五錢﹐白術三錢﹐橘﹑半各一錢五分﹐甘艸六分﹐煨姜三錢。諸醫皆曰﹐喘爲气壅﹐參﹑入口﹐卽不可救。餘百口陳辧。賴許霞城至﹐力贊決之。甫一劑而喘汗瘥減。倍用參﹑術至一兩﹐證愈七八﹐惟食未彊耳。此火衰不能生土﹐加熟附二錢﹐漧薑一錢﹐服二月乃痊。

儒者吳君明﹐傷寒六日﹐譫狂笑語﹐頭痛有汗﹐大便不通﹐小便自利。眾議承气下之。余診其脈﹐浮而大﹔察其腹﹐不硬不痛。因思仲景云「傷寒不大便六七日﹐頭疼有熱﹐小便淸﹐知不在裏﹐仍在表也。」方今仲冬嚴寒﹐宜與桂枝湯。眾皆咋舌云﹐譫狂爲陽盛﹐桂枝入口必死。余笑曰﹐汗多神昏﹐故有妄語。𨿽不大便﹐腹無所苦﹐和其營衛﹐必自愈耳。遂違眾用之。及夜而笑語皆止﹐明日大便自通。故夫病變多端﹐不可膠執。旣有譫語﹐而能察爲表證者﹐百不得一也。向使病家狐疑﹐誤行下劑﹐其不立斃者幾希。

醫者王月懷﹐傷寒五六日以來﹐下利日數十行﹐懊目脹。一時名醫共議以山藥﹑苡仁補之。

且曰﹐不服是藥﹐瀉將脫矣。余獨曰﹐脈沈且數﹐按其腹便攢眉作楚﹐此協熱自利﹐謂之旁流﹐非正糞也﹐當有燥屎。飲以承气湯﹐果得結糞數枚﹐利乃止﹐懊乃定。

明經兪元濟﹐背心一點痛﹐久而漸大。每用行气和血﹐絕不取效。余問之曰﹐遇天陰覺痛增否﹖元濟曰﹐天陰痛卽甚。余曰﹐脈旣滑而遇陰輒甚﹐其爲濕痰無疑。以胃苓湯加半夏三錢﹐數劑而不知痛所在矣。

刑部主政徐淩如﹐勞與怒並﹐遂汗出昏倦﹐語言錯亂﹐危篤殆甚。迎余視之﹐脈滑而軟﹐爲气大虛而痰上湧﹐以補中益气湯加半夏﹑附子﹐四日而稍蘇。更以六君子加薑汁﹑熟附﹐幾兩月而病乃卻。

文學張方之﹐久憂暴驚﹐遂發顚妄。或補心神﹐或逐痰涎﹐均無裨也。求治於余。余曰﹐六脈結而有力﹐非大下其痰﹐無由痊也。先服寧志膏三日﹐遂以小胃丹下之。三月之內﹐服小胃丹數次﹐去痰積始盡。更以歸脾﹑妙香加牛黃﹑龍骨爲丸﹐劑畢而康。向使不與下之﹐或𨿽下之未必屢屢下之﹐以盡其痰﹐遂成痼疾矣。

邑侯張孟端夫人﹐憂憤交乘﹐食下輒噎﹐胸中隱隱痛。余診曰﹐陽脈滑而陰脈搏﹐痰血互凝之象也。以二陳湯加歸尾﹑桃仁﹑郁金﹑五靈脂﹐連進四劑﹐證猶未衰。因思人參與五靈脂同劑﹐善於浚血。卽以前劑入人參二錢﹐倍用五靈脂﹐再劑而血從大便出﹐十劑而噎止﹐彌月而竟安矣。

金元之之內患噎﹐胸腹有奇痛。以經阻故﹐諸醫咸以瘀血處療。余察其脈﹐細爲气衰﹐沈爲寒痼﹐反與攻血﹐豈非加霜於雪乎﹖況自上及下處處皆痛﹐明徵非血矣。參﹑﹑術各二錢﹐木香﹑姜﹑桂各一錢﹐煎成﹐和醇酒進之。甫入口便快﹐半月而痛去如掃矣。自是歲服理中湯﹐數年弗輟。

顧淡之﹐勞神之後﹐躁熱異甚﹐頭角掣痛﹐時作時止。醫者奪其食而與之解表﹐越四日而熱不衰﹐議將攻裏。余細視之﹐脈不浮緊﹐安得表耶﹖又不沈實﹐安得裏耶﹖只有少陰大而無力﹐爲勞神太過﹐乃虛煩類傷寒也。若禁其食﹐卽益其疾耳。便以糜粥與之﹐且與大劑歸脾湯﹐不十日安矣。

錢臺石年近六帙﹐肢體不能轉側﹐昏倦不能語言﹐鼻竅不利﹐二便俱祕。是心肺俱虛﹐爲類中風也。日伐其气﹐並攻其痰﹐已瀕於危矣。比余診之﹐六脈洪盛﹐按之搏指。此至虛有盛候﹐以形色驗之灼然也。法當從證不從脈﹐補中爲主﹐方可回生。舉家惑於他言﹐兩日不決。余曰﹐今日不進藥﹐將爲性命憂矣。若補之而病進﹐余獨任其咎。乃以補中益气加秦艽﹑天麻﹑竹瀝﹑薑汁﹐再劑而神淸﹐十日而轉側利便。珍攝半載﹐始獲全愈。

大宗伯董玄宰少外家﹐吐血喘嗽﹐蒸熱煩心。先與淸火﹐繼進補中﹐藥餌雜投﹐竟無少效﹐而後乞治於余。余曰﹐兩尺沈且堅﹐小腹按之卽痛﹐此有下焦瘀血﹐法當以峻劑行之。若與平和之劑行血﹐則堅血不得行也。以四物湯加郁金﹑穿山甲﹑虫﹑大黃﹐武火煎服。一劑而黑血下二碗。

而痛猶未去。更與一服﹐又下三四碗而痛方止。遂以十全大補丸四斤﹐而康復如常。

文學顧明華﹐十年哮喘﹐徧治無功﹐始向余叩首乞哀﹐淚潸然下。余診其兩寸俱澀﹐餘部俱實。

澀者痰凝之象﹐實者气壅之徵。非吐利交行﹐則根深蒂固之痰﹐何能去耶﹖幸其恪遵餘言﹐半載之間﹐吐者五次﹐下者七次﹐更以補中之劑加雞子﹑秋石﹐期年而永絕其根。

王邃初﹐老於經商﹐患哮喘者二十年矣。偶值舟次談及﹐問余尙可治否﹖余曰﹐年望六旬﹐困頓日久﹐恐不可治。姑與診之﹐喜其脈尙有神﹐右寸浮滑﹐是風痰膠固於太陰之經。以杏仁﹑防風﹑甘﹑桔﹑白芥子﹑麻黃﹐連進三劑﹐而病狀大減。因以丹溪治哮丸與之﹐仍日進六君子湯。喜其不畏藥餌﹐連服無間﹐經歲而痊。

張遠公﹐久嗽。得藥如水﹐委命待盡。一日以他事晤談﹐自謂必不可治﹐姑乞診之。余曰﹐饑時胸中痛否﹖遠公曰﹐大痛。視其上唇有白點﹐痛發則口角流涎﹐此虫嚙其肺﹐故咳嗽耳。用百部﹑烏梅煎膏與服。居十日而痛如失﹐嗽竟止矣。令其家人從淨桶中索之﹐得寸白虫數十條﹐自是永不復發。

上捨宋敬夫﹐心腹大痛﹐傴僂不可以仰。日與行气和血﹐無益也。余診其左寸滑而急﹐視其气不能以息﹐偶得一咳﹐攢眉欲絕。此爲心疝無疑。亟令其以醬姜進粥。乃取小茴香﹑川楝子﹑靑木香﹑廣木香﹑茱萸﹑木通﹑玄胡索﹑歸身﹑靑皮﹐一服而痛減﹐五日而安。

先兄念山﹐謫官浙江按察﹐鬱怒之餘又當炎暑﹐小便不通﹐气髙而喘。以自知醫﹐頻服胃苓湯不效。余曰﹐六脈且大且結﹐乃气滯也。但以鹽炒枳殼八錢﹐木通三錢﹐生薑五大片﹐急火煎服。

一劑遂通﹐四劑霍然矣。

邑宰章生公﹐南都應試。時八月初五日﹐心脾痛甚﹐食飲皆廢。診其兩寸﹐澀而無力。與大劑歸脾湯加人參三錢﹐官桂二錢。生公曰﹐嘗聞痛無補法﹐驟補實所不敢﹐得無礙場期乎﹖余曰﹐第能信而服之﹐敢力保其無礙。若誤投破气與寒涼﹐其礙也必矣。遂煎服之﹐不超時而痛減﹔續進一劑﹐痛竟止﹐而場事獲峻。

陳邃玄令郎﹐年十六歲﹐發盡脫落﹐無一莖存者。其脈數而大。余曰﹐腎之合骨也﹐其榮發也。多食甘則骨痛而發落﹐此《內經》之言也。揣其股髀間骨﹐果覺大痛。遂以還少丹加生地﹑當歸作丸﹐日服一兩。兼進淸胃湯。半載之間﹐發盡出矣。

孝廉兪彥直﹐肌膚灼熱﹐神气昏悶﹐聞食卽嘔﹐彊進卽吐﹐困憊不能支。醫者欲與溫補﹐而眾論撓之。彼告彥直云﹐必延李士材商之。比余至﹐按之熱處在骨間﹐脈亦沈而搏﹐此伏火也。不敢徇情面而違至理。乃以黃連一錢五分﹐山梔﹑黃柏各一錢﹐枳殼﹑陳皮各二錢﹐甘艸五分﹐煎成入薑汁三匙。服之四劑而痊。更以六味丸加生脈散﹐調攝浹歲。

章仲輿令嬡﹐未出閣時﹐困於邪祟﹐終日譫妄。日與安神化痰祛邪辛香之劑﹐已無遺用﹐病不少間也。余曰﹐六脈忽大忽小﹐忽浮忽沈﹐確爲祟象。內服八毒赤丸。外以帛緊拴兩臂﹐復以二拇指相並紮定﹐以小艾炷於兩介甲側肉處灼之。甫十壯而乞哀願去。更與四壯﹐旦日復報七壯﹐而祟遂絕矣。

鞠上捨﹐有所抑鬱﹐蒸熱如焚﹐引飲不休。奄奄牀褥﹐喃喃囈語。每言戶外事﹐歷歷如見。始則指爲傷寒﹐繼則疑爲鬼祟。藥餌日投﹐病且日進﹐方來乞治於余。診得肝脈浮濡﹐肺脈沈數。余曰﹐木性𨿽浮﹐肝則藏血藏魂﹐而隸於下焦﹐脈當沈長而弦。金性𨿽沈﹐肺則主气藏魄﹐而居乎至髙﹐脈當浮短而澀。肺燥而失其相傅之權﹐則肝爲將軍之官﹐無所畏制﹐遂飛揚而上越﹐不能自藏其魂耳。嘗聞魄彊者魂安﹐今魄弱而魂不肯退藏﹐乃逐虛陽而放蕩﹐此名離魂。魂旣離矣﹐則出入無時﹐故戶外事皆能聞且見也。當急救肺金之燥﹐使金气足而肝木有制﹐則歸魂不難耳。因以淸燥湯加減﹐人參﹑黃﹑天冬﹑麥冬﹑五味子﹑當歸以潤肺養气﹐芍藥﹑棗仁﹑梔子﹑甘艸以攝肝歸魂﹐橘紅﹑沈香使九天之陽下降﹐升麻﹑柴胡使九地之陰上升。兩劑而囈語頓止﹐十劑而煩渴皆除。攝治一月﹐而病魔永遁。

燕都王湛六兄﹐以脾泄求治﹐神疲色瘁。診得促脈﹐或十四五至得一止﹐或十七八至得一止。

余謂其原醫者曰﹐法在不治。而醫者爭之曰﹐此非代脈﹐不過促耳﹐何先生之輕命耶﹖余曰﹕是眞元敗壞﹐陰陽交窮﹐而促脈呈形﹐與稽畱凝泣而見促者﹐不相侔也。醫者﹐唯唯。居一月而果歿。

善化令黃桂巖﹐心疼奪食﹐脈三動一止﹐良久不能自還。原醫云五臟之气不至﹐法當旦夕死。

余曰﹐古人謂痛甚者脈多代。周梅屋云「少得代脈者死﹐老得代脈者生。」今桂巖春秋髙矣﹐而胸腹負痛﹐𨿽有代脈﹐安足慮乎﹖果越兩旬而桂巖起矣。故欲窮脈之變者﹐非博學人不能也。

卷十

小序經絡藏象﹐稍關診法者﹐靡不疏解於前矣。又恐初學記誦爲難﹐乃悉摹其形於右﹐使一覽無遺﹐亦古人左圖右史之意也。若臟腑之輕重﹐悉準之經文。至人之大小不齊﹐未可執一而論﹐要不過示其大略耳。折衷前賢之說以釋焉﹐間附臆見﹐惟識者鑑之。

卷十經絡

十二經歌

﹝附十二經臟腑圖。﹞

十二經臟腑圖太陽小腸足膀胱﹐陽明大腸足胃當﹔少陽三焦足膽配﹐太陰手肺足脾鄕﹔少陰心經足爲腎﹐厥陰包絡足肝方。

此歌上者爲手。

卷十經絡

十二經臟腑表裏圖

十二經臟腑表裏圖

卷十經絡

十二經納甲歌

﹝此歌諸腑配陽﹐諸髒配陰。﹞

甲膽乙肝丙小腸﹐丁心戊胃己脾鄕﹐庚屬大腸辛屬肺﹐壬屬膀胱癸腎臟。三焦陽府須歸丙。

包絡從陰丁火旁。

舊云「三焦亦向壬中寄﹐包絡同歸入癸方。」𨿽三焦爲決瀆﹐猶可言壬﹔而包絡附心主﹐安得云癸﹖且二髒表裏皆相火也。今攺正之。

卷十經絡

十二經气血多少歌

多气多血惟陽明﹐少气太陽同厥陰﹐二少太陰常少血﹐六經气血須分明。

卷十經絡

經絡周流解

人身正脈﹐十有二經。每於平旦寅時﹐營气始於中焦﹐上注手太陰肺經﹐自胸中而出於中府﹐至於少商。以次行於手陽明大腸等十二經﹐終於足厥陰肝經﹐而復始於太陰之肺也。凡手之三陰﹐從髒走手﹔手之三陽﹐從手走頭﹔足之三陽﹐從頭走足﹔足之三陰﹐從足走腹。周流不息﹐如環無端。前三圖者﹐誦後十二經營行次序逆順歌﹐則其首尾一貫﹐按圖可悉矣。

卷十經絡

十二經營行次序逆順歌

肺大胃脾心小腸﹐膀腎包焦膽肝續﹔手陰髒手陽手頭﹐足陰足腹陽頭足。﹝此臟腑相傳之序﹐及上下所行之次也。﹞

卷十經絡

經絡次序

﹝出《十四經發揮》。﹞

﹝經絡十二經臟腑表裏圖十二經納甲歌十二經气血多少歌經絡周流解十二經營行次序逆順歌經絡次序﹞

十二經絡﹐始於手太陰。其支者﹐從腕後出次指端﹐而交於手陽明。手陽明之支者﹐從缺盆上挾口鼻﹐而交於足陽明。足陽明之支者﹐從跗上出大指端﹐而交於足太陰。足太陰之支者。從胃別上膈﹐注心中﹐而交於手少陰。手少陰無支者﹐直自本經少衝穴而交於手太陽。手太陽之支者﹐別頰上至目內﹐而交於足太陽。足太陽之支者﹐從膊內左右別下合中﹐下至小指外側端﹐而交於足少陰。足少陰之支者﹐從肺出注胸中﹐而交於手厥陰。手厥陰之支者﹐從掌中循小指次指出其端﹐而交於手少陽。手少陽之支者﹐從耳後出至目銳﹐而交於足少陽。足少陽之支者﹐從跗上入大指爪甲﹐出三毛﹐而交於足厥陰。足厥陰之支者﹐從肝別貫膈﹐上注肺﹐入喉嚨之後﹐上額循巓﹐行督脈﹐絡陰器﹐過毛中﹐行任脈﹐入缺盆﹐下注肺中﹐而復交於手太陰也。

卷十經絡

十二經脈起止歌

﹝附十二經脈起止圖。﹞

經始太陰﹐而厥陰最後。穴先中府﹐而終則期門。原夫肺脈﹐胸中始生﹐出腋下而行於少商﹐絡食指而接乎陽明。大腸起自商陽﹐終迎香於鼻外。胃歷承泣而降﹐尋厲兌於足經。脾自足之隱白﹐趨大包於腋下。心由極泉而出﹐注小指之少衝。小腸兮起端於少澤﹐維肩後上絡乎聽宮。膀胱穴自睛明﹐出至陰於足外。腎以湧泉發脈﹐通兪府於前胸。心包起乳後之天池。絡中衝於手中指。三焦始名指之外側﹐從關衝而絲竹空。膽從瞳子穴﹐連竅陰於足之四指。肝因大惇而上﹐至期門而復於太陰肺經。

十二經脈起止圖

卷十經絡

周身經絡部位歌

脈絡周身十四經﹐六經表裏督和任。陰陽手足經皆六﹐督總諸陽任總陰。諸陽行外陰行裏﹐四肢腹背皆如此。督由脊骨過齦交﹐臍腹中行任脈是。足太陽經小指藏﹐從跟入會尻旁﹐上行夾脊行分四﹐前系睛明脈最長。少陽四指端前起﹐外踝陽關﹑環跳裏﹐從脇貫肩行曲鬢﹐耳前耳後連尾。大指次指足陽明﹐三里﹑天樞貫乳行﹐腹第三行通上齒﹐環唇俠鼻目顴迎。

足有三陰內聯廉﹐厥中少後太交前。腎出足心從內踝﹐俠任胸腹上廉泉。太厥兩陰皆足拇﹐內側外側非相聯。太陰內側衝門去﹐腹四行兮挨次編。厥陰毛際循陰器﹐斜絡期門乳肋間。

手外三陽誰在上﹐陽明食指肩向﹐頰中鉆入下牙牀﹐相逢鼻外迎香傍。三焦名指陽明後﹐貼耳周回眉竹湊。太陽小指下行低﹐肩後盤旋耳顴遘。還有三陰行臂內﹐太陰大指肩前配﹐厥從中指腋連胸﹐極泉小內心經位。手足三陽俱上頭﹐三陰穴止乳胸遊﹔惟有厥陰由顙後﹐上巓會督下任流。經脈從來皆直行﹐絡從本部絡他經。經凡十四絡十六﹐請君切記須分明。

十六絡者﹐自十五絡之外﹐復有胃之大絡﹐名曰虛裏也。

卷十經絡

十二經流注時序歌

肺寅大卯胃辰宮﹐脾巳心午小未中﹐膀申腎酉心包戌﹐亥三膽子丑肝通。

此歌出子午流注等書及張世賢等注釋。其以十二時分發十二經﹐似乎近理。然而經之長短﹐穴之多寡﹐大相懸絕﹐又安能按時分發﹖且失五十周於身之義。今亦錄之﹐以俟辧正。

卷十經絡

手太陰肺經

﹝左右共二十二穴。以下十四經﹐共六百七十穴。﹞

中府雲門天府俠白尺澤孔最列缺經渠太淵魚際少商肺者﹐相傅之官﹐治節出焉。其形四垂﹐附著於脊之第三椎中﹐有二十四空﹐行列分布﹐以行諸藏之气﹐爲藏之長﹐爲心之蓋。是經常多气少血。其合皮也。其榮毛也。開竅於鼻。《難經》曰「肺重三斤三兩﹐六葉兩耳﹐凡八藥﹐主藏魄。」華元化曰「肺者﹐生气之原﹐乃五臟之華蓋。」肺葉白瑩﹐謂爲華蓋﹐以覆諸髒。虛如蜂窠﹐下無透竅﹐吸之則滿﹐呼之則虛﹐一呼一吸﹐消息自然﹐司淸濁之運化﹐爲人身之橐。

肺者﹐市也﹐百脈朝會之處所也。凡飲食入胃﹐不敢自專﹐地道卑而上行﹐上朝於肺﹔肺乃天道﹐下濟而光明﹐水精四布﹐五經並行﹐下輸膀胱﹐小便自利。豈以肺如都市﹐聚他處之物﹐而仍散之他處﹐故字從肉從市。

卷十經絡

手陽明大腸經

﹝左右共四十穴。﹞

南陽二間三間合谷陽偏歷溫澑下廉上廉三里曲池肘五里臂肩巨骨天鼎扶突禾迎香大腸者﹐傳道之官﹐變化出焉。回腸當臍左回十六曲﹐大四寸﹐徑一寸寸之少半﹐長二尺一寸。受谷一斗﹐水七升半。廣腸傅脊以受回腸﹐乃出滓穢之路。大八寸﹐徑二寸寸之大半﹐長二尺八寸。受谷九升三合八分合之一。是經多气多血。《難經》曰「大腸重二斤十二兩﹐肛門重十二兩。」按回腸者﹐以其回疊也。廣腸者﹐卽回腸之更大者。直腸者﹐又廣腸之末節也﹐下連肛門﹐是爲穀道後陰﹐一名魄門。

總皆大腸也。

大腸爲傳道之官﹐有變易之義﹐上受胃家之糟粕﹐下輸於廣腸﹐舊谷出而新谷可進﹐故字從肉從易。又暢也﹐通暢水谷之道也。

大腸上口﹐卽小腸下口。

卷十經絡

足陽明胃經

﹝左右共九十穴。﹞

承泣四白巨地倉大迎頰車下關頭維人迎水突气捨缺盆气戶庫房屋翳膺窗乳中乳根不容承滿梁門關門太乙滑肉門天樞外陵大巨水道歸來气沖髀關伏兔陰市梁丘犢鼻三里上巨虛條口下巨虛丰隆解衝陽陷谷內庭厲兌脾胃者﹐倉廩之官﹐五味出焉。胃者﹐水穀气血之海也。胃大一尺五寸﹐徑五寸﹐長二尺六寸﹐橫屈。受水谷三斗五升。其中之谷常畱二斗﹐水一斗五升而滿。是經多气多血。《難經》曰「胃重二斤一兩。」胃者匯也﹐飲食匯聚於此﹐而爲谷之府也。

胃之上口﹐名曰賁門。飲食之精气﹐從此上輸於脾肺﹐宣播於諸脈。胃之下口﹐卽小腸上口﹐名幽門。

卷十經絡

足太陰脾經

﹝左右共四十二穴。﹞

隱白大都太白公孫商丘三陰交漏谷地機陰陵泉血海箕門衝門府捨腹結大橫腹哀食竇天胸鄕周榮大包脾者﹐倉廩之官﹐五味出焉﹐形如刀鐮﹐與胃同膜﹐而附其上之左兪﹐當十一椎下。聞聲則動﹐動則磨胃而主運化。其合肉也﹐其滎唇也。開竅於口。是經常多气少血。《難經》曰「脾重二斤三兩﹐廣扁三寸﹐長五寸﹐有散膏半斤。主裹血﹐溫五臟﹐主藏意與智。」滑氏曰「掩乎太倉。」華元化曰「脾主消磨五穀﹐養於四傍。」脾者﹐卑也。在胃之下﹐裨助胃气以化谷也。

《遺篇﹟刺法論》曰「脾爲諫議之官﹐知周出焉。」

卷十經絡

手少陰心經

﹝左右共十八穴。﹞

極泉靑靈少海靈道通裏陰神門少府少衝心者﹐君主之官神明出焉。心居肺管之下﹐膈膜之上﹐附著脊之第五椎。是經常少血多气。其合脈也。

其榮色也。開竅於耳﹐又曰舌。《難經》曰「心重十二兩﹐中有七孔三毛﹐盛精汁三合。主藏神。」心象尖圓﹐形如蓮蕊﹐其中有竅﹐多寡不同﹐以導引天眞之气﹔下無透竅﹐上通乎舌。共有四系﹐以通四髒。心外有赤黃裹脂﹐是爲心包絡。心下有膈膜﹐與脊脇周回相著﹐遮蔽濁气﹐使不得上燻心肺﹐所謂膻中也。

心字移右之一點於下之左﹐卽火字也。心主火。

四髒皆系於心。心者﹐惺也。言心气旺﹐則能惺惺而運其神明也。

卷十經絡

手太陽小腸經

﹝左右共三十八穴。﹞

少澤前谷後腕骨陽谷養老支正小海肩貞兪天宗秉風曲垣肩外兪肩中兪天窗天容顴聽宮小腸者﹐受盛之官﹐化物出焉。小腸後附於脊﹐前附於臍﹐上左回疊積十六曲﹐大二寸半﹐徑八分分之少半﹐長二丈二尺。受谷二斗四升﹐水六升三合合之大半。小腸上口在臍上二寸﹐近脊﹐水谷由此而入。復下一寸﹐外附於臍﹐爲水分穴﹐當小腸下口﹐至是而泌別淸濁﹐水液滲入膀胱﹐滓穢流入大腸。是經多血少气。《難經》曰「小腸重二斤十四兩。」小腸上口卽胃之下口。小腸下口卽大腸上口﹐名闌門。

卷十經絡

足太陽膀胱經

﹝左右共一百三十四穴。﹞

睛明攢竹眉衝曲差五處承光通天絡卻玉枕天柱大杼風門肺兪厥陰兪心兪督兪膈兪肝兪膽兪脾兪胃兪三焦兪腎兪气海兪大腸兪關元兪小腸兪膀胱兪中膂兪白環兪上次中下會陽附分魄戶膏肓神堂噫嘻膈關魂門陽綱意捨胃倉肓門志室胞肓秩邊承扶殷門浮委陽委中合陽承筋承山飛揚跗陽昆侖僕參申脈金門京骨束骨通谷至陰膀胱者﹐州都之官﹐津液藏焉﹐气化則能出矣。膀胱當十九椎﹐居腎之下﹐大腸之前﹐有下口無上口。當臍上一寸水分穴處﹐爲小腸下口﹐乃膀胱上際﹐水液出此﹐別回腸﹐隨气泌滲而入。其出其入﹐皆由气化。

入气不化﹐則水歸大腸而爲泄瀉﹔出气不化﹐則閉塞下竅而爲癃腫。後世諸書有言其有上口無下口﹐有言上下俱有口者﹐皆非。是經多血少气。《難經》曰「膀胱重九兩二銖﹐縱廣九寸﹐盛溺九升九合﹔口廣二寸半。」膀者﹐言其橫於前陰之旁以通水也。胱者﹐言其質之薄而明也。合而言之﹐以其由虛而實﹐旁通水道也。

下聯前陰﹐溺之所出。

卷十經絡

足少陰腎經

﹝左右共五十四穴。﹞

湧泉然谷太大鐘水泉照海復澑交信築賓陰谷橫骨大赫气穴四滿中注肓兪商曲石關陰都通谷幽門步廊神封靈墟神藏中兪府腎者﹐作彊之官﹐伎巧出焉。腎附於脊之十四椎下。是經常少血多气。其合骨也﹐其榮發也。開竅於二陰。《難經》曰「腎有兩枚﹐重一斤二兩。主藏精與志。」華元化曰「腎者。精神之舍﹐性命之根。」腎有兩枚﹐形如豇豆﹐相並而曲附於脊之兩傍﹐相去合一寸五分。外有黃脂包裹。各有帶二條﹐上條系於心﹐下條趨脊下大骨﹐在脊骨之端如半手許﹐中有兩穴﹐是腎帶經過處﹐上行脊髓﹐至腦中﹐連於髓海。

腎﹐任也。主骨而任周身之事。故彊弱系之。

卷十經絡

手厥陰心包絡經

﹝左右共一十八穴。﹞

天池天泉曲澤門間使內關大陵勞宮中衝心包一藏﹐《難經》言其無形。滑伯仁曰「心包一名手心主﹐以藏象稜之﹐在心下橫膜之上。豎膜之下﹐其與橫膜相粘而黃脂裹者﹐心也。脂漫之外﹐有細筋膜如絲﹐與心肺相連者﹐心包也。」此說爲是。凡言無形者非。又按《靈蘭祕典論》有十二官﹐獨少心包一官﹐而多「膻中者﹐臣使之官﹐喜樂出焉」一節。

今考心包藏居膈上﹐經始胸中﹐正值膻中之所﹔位居相火﹐代君行事﹐實臣使也。此一官者﹐其卽此經之謂歟。

包絡者﹐護衛心主﹐不使濁气幹之﹐正由君主云有宮城也。

卷十經絡

手少陽三焦經

﹝左右共四十六穴。﹞

關衝液門中渚陽池外關支溝會宗三陽絡四瀆天井淸冷淵消濼會肩天天牖翳風脈顱息角孫耳門和絲竹空三焦者﹐決瀆之官﹐水道出焉。是經少血多气。

《中藏經》曰「三焦者﹐人之三元之气也﹐總領五臟六腑﹑營衛經絡﹑內外左右上下之气。三焦通則內外左右上下皆通﹐其於周身灌漑﹐和內調外﹐營左養右﹐導上宣下﹐莫大於此。」三焦者﹐統上中下而言﹐故曰三﹔切近於臟腑﹐故曰焦。

上焦出於胃上口﹐主內而不出。中焦當胃之中脘﹐主腐熟水谷﹐蒸津液﹐化精微﹐上注於肺﹐化而爲血﹐以奉生身。下焦起闌門之下﹐主出而不內。

卷十經絡

足少陽膽經

﹝左右共八十八穴。﹞

瞳子聽會上關頷厭懸顱懸釐曲鬢率角天衝浮白竅陰完骨本神陽白臨泣目窗正營承靈腦空風池肩井淵液輒筋日月京門帶脈五樞維道居環跳風市中瀆陽關陽陵泉陽交外丘光明陽輔懸鐘丘墟臨泣地五會俠竅陰膽者﹐中正之官﹐決斷出焉。《難經》曰「膽在肝之短葉間﹐重三兩三銖﹐長三寸﹐盛精汁三合。」是經多血少气。華元化曰「膽者﹐中淸之府﹐號曰將軍。」主藏而不寫。

膽者﹐擔也。言其有力量﹐善擔當者也。

《六節藏象論》曰「凡十一藏皆取決於膽也。」

卷十經絡

足厥陰肝經

﹝左右共二十八穴。﹞

大惇行間太衝中封蠡溝中都膝關曲泉陰包五里陰廉急脈章門期門肝者﹐將軍之官﹐謀慮出焉。肝居膈下﹐上著脊之九椎下。是經常多血少气。其合筋也﹐其滎爪也。主藏魂。開竅於目。其系上絡心肺﹐下亦無竅。《難經》曰「肝重二斤四兩﹐左三葉﹐右四葉﹐凡七葉。」《刺禁論》曰「肝生於左。」滑氏曰「肝之爲髒﹐其治在左﹔其髒在右脇﹐右腎之前﹐並胃﹐著脊之第九椎。」肝者﹐幹也。其性多動而少靜﹐好干犯他髒者也。

卷十經絡

任脈

﹝二十四穴。﹞

會陰曲骨中極關元石門气海陰交神闕水分下脘建裏中脘上脘巨闕鳩尾中庭膻中玉堂紫宮華蓋璇璣天突廉泉承漿

卷十經絡

督脈

﹝二十八穴。﹞

長彊腰兪陽關命門懸樞脊中中樞筋縮至陽靈臺神道身柱陶道大椎啞門風府腦戶彊間後頂百會前頂囟會上星神庭素水溝兌端齦交

卷十經絡

任督解

任督二脈﹔爲人身陰陽之綱領。任行於腹﹐總諸陰之會﹐故爲陰脈之海。督行於背﹐統諸陽之綱﹐故爲陽脈之海。二脈皆起於會陰。啟玄子曰《甲乙經》《圖經》以任脈循背者﹐謂之督脈﹔自少腹上者﹐謂之任脈﹐亦謂之督脈。則是以背腹陰陽別爲名目耳。然衝脈亦起於胞中﹐並足少陰而上行﹐是任脈﹑督脈﹑衝脈﹐乃一源而三岐者。故人身之有腹背﹐猶天地之有子午﹔任督之有前後﹐猶二陸之分陰陽也。」

卷十經絡

十六絡穴圖

十六絡穴圖《經脈篇》止十五絡。《平人气象論》曰「胃之大絡﹐名曰虛裏。」是共十六絡也然足太陰絡曰公孫﹐而復有脾之大絡曰大包﹔足陽明絡曰丰隆﹐而復有胃之大絡曰虛裏﹔故諸經之絡皆一﹐而惟脾胃之絡皆二。

卷十經絡

宗營衛三气解

宗气積於胸中﹐出於喉嚨﹐以貫心脈而行呼吸。《決气篇》曰「上焦開發﹐宣五穀味﹐燻膚充身澤毛﹐若霧露之漑者﹐是謂宗气。」宗之爲言大也。

營气者﹐陰气也﹐水谷之精气也。其精气之行於經者﹐爲營气。營气出於中焦﹐並胃中﹐出上焦之後﹐上注於肺﹐受气取汁﹐化而爲血﹐以奉生身﹐莫貴於此。其行始於太陰肺經﹐漸降而下﹐而終於厥陰肝經﹐隨宗气而行於十二經隧之中。故曰「淸者爲營﹐營行脈中。」衛气者﹐陽气也﹐水谷之悍气也。其浮气之疾滑利而不循於經者﹐爲衛气。衛气出於下焦﹐漸升而上﹐每日平旦陰盡﹐陽气出於目之睛明穴﹐上行於頭﹐晝自足太陽始﹐行於六陽經﹐以下陰分﹔夜自足少陰始﹐行於六陰經﹐復注於腎。晝夜各二十五周﹐不隨宗气而自行於各經皮膚分肉之間。故曰「濁者爲衛﹐衛行脈外。」

卷十經絡

面部分位

《五色篇》曰「明堂者﹐鼻也。闕者﹐眉間也。庭者﹐顏也。蕃者﹐頰側也。蔽者﹐耳門也。其間欲方大﹐去之十步皆見於外﹐如是者壽必中百歲。

「明堂骨髙以起﹐平以直﹐五臟次於中央﹐六腑挾其兩側﹐首面上於闕庭﹐王宮在於下極﹐五臟安於胸中。眞色以致﹐病色不見﹐明堂潤澤以淸﹐五官惡得無辧乎﹗」

卷十經絡

臟腑色見面部

庭者﹐首面也。闕上者﹐咽喉也。闕中者﹐肺也。下極者﹐心也。直下者﹐肝也。肝左者﹐膽也。下者﹐脾也。方上者﹐胃也。中央者﹐大腸也。挾大腸者﹐腎也。當腎者﹐臍也。面王以上者﹐小腸也。面王以下者﹐膀胱﹑子處也。

「男子色在於面王﹐爲小腹痛﹐下爲卵痛﹐其圓直爲莖痛﹔在女子爲膀胱﹑子處之病。散爲痛﹐摶爲聚。」

卷十經絡

肢節色見面部

「顴者﹐肩也。顴後者﹐臂也。臂下者﹐手也。目內上者﹐膺乳也。挾繩而上者﹐背也。循牙車以下者﹐股也。中央者﹐膝也。膝以下者﹐脛也。當脛以下者﹐足也。巨分者﹐股裏也。巨屈者﹐膝臏也。此五臟六腑肢節之部也。」

卷十

脈案圖式

脈案者﹐竊公案之義。凡醫者治病察脈﹐譬諸老吏斷獄﹐一字莫移﹐使病家洞然信從﹐始可以接從上之道﹐塞紛紜之口。吳鶴臯向有此式﹐余爲訂定﹐以質之同志焉。

