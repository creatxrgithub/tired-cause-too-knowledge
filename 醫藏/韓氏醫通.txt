韓氏醫通韓懋

自序

《醫通》艸成﹐幾欲焚去。今年家兄命謂﹕先君序集有效方手澤﹐豈容勿傳。乃補葺分九章﹐凡九十五則﹐釐爲上﹑下二卷。讀且數過﹐心動顏汗﹐向兄不能語者久之﹐而後語曰﹕人有定壽﹐醫善折之﹐聖智不能加多也。病有气機﹐醫每失之﹐造化不容有鑿也。兄謂弟誠能醫乎哉﹗夫孔門學農圃者小之﹐而老氏妄言罔象﹐又奚醫之爲也。是編聊爲醫之徹上徹下語而已爾。

嘉靖攺元壬午六月朔飛霞子韓天爵自序

卷上

緒論章第一

﹝凡一十一則﹞

飛霞子曰﹕天地萬物﹐气成形也。不位不育﹐病之時也。人之養气踐形而致中和者﹐醫之道也。失而至於鍼砭﹑藥餌﹐第二義矣。《易﹟無妄﹟九五》曰﹕無妄之疾﹐勿藥有喜。

孔子曰﹕無妄之藥﹐不可試也。此最上義也。得醫之最上義者﹐气之衝﹐神之化﹐皆此身之眞息以踵也。盧扁指豎子﹐華佗剖腸腑﹐白玉蟾呵臀癰﹐藥餌云乎哉﹖鍼砭云乎哉﹖土爲沖气﹐脾胃爲穀气。沖气寄旺﹐穀气輔運﹐無一刻之停﹐此所謂眞息也﹐而以踵焉。至虛之地﹐气之樞而神之舍也。故曰萬物負陰而抱陽﹐沖气以爲和。夫然後知醫之造化裁成﹐胥此焉出矣。《易》曰﹕神而明之﹐存乎其人。

神農嘗百艸﹐𨿽非經見﹐理或有之。軒岐﹑尹咸多古書﹐要難盡信。《周禮》大司巫掌醫卜﹐則醫之爲道也﹐技焉爾矣﹗秦漢以前﹐有說無方﹐故《內經》諸書﹐鄭重縷﹐亦多累世附會竄雜之言。漢魏而下﹐有方無說﹐非無說也﹐言愈多而理愈晦也。自張﹑劉﹑戴﹑李諸君子出﹐立法分類﹐原病處方。而後經旨燦然。丹溪朱彥修乃能集名醫之大成﹐尊《素》《難》如六經﹐以諸子爲羽翼﹐醫之爲技﹐庶乎其顯著矣﹗今之日﹐諸書充棟﹐學人望洋﹐安得起羣公而就正﹐刪述一番。有經﹑有傳﹑有史﹐俾醫道不淪於遠泥﹐而有以達中和極致之功﹐然後爲快耶﹗人在气交中﹐如魚在水﹐气能令人病不病﹐如水能令魚嘉與餒也。故醫運化機﹐天地且不能違矣。況於人乎﹖況於鬼神乎﹖五運六气﹐𨿽準節令﹐久之歲差。一日之間﹐四序實寓。學人善識天時﹐則一時有一時之運气﹐豈惟歲哉﹖風土異宜﹐自然气隔。古分南北二政﹐自今輿圖﹐以河界南北﹐而江之東﹑關之西可類從矣。南北云者﹐陰陽之軌﹐四方之轂﹐八風之輻湊也。

熱生風﹐寒生濕﹐風生火﹐濕生痰﹐火生暑﹐痰生燥﹐乃人身中之五運六气﹐一息不停者。金形白色﹑洪聲﹑宮音之類。又身之風土﹐而父子不能相易者。故人之稟賦﹐三天兩地﹐一气流行而已。气失其平之謂疾﹐疾甚之謂病。三才相因之謂機﹐機動之謂時。《陰符經》曰﹕天發殺機﹐移星易宿﹔地發殺機﹐龍蛇起陸﹔人發殺機﹐天地反復。又曰﹕食其時﹐百骸理﹔動其機﹐萬物安。又曰﹕三才旣宜﹐三盜旣安。嗚呼﹗此可以契醫之三昧矣乎﹗醫之理﹐可比《周易》。鍼砭﹑藥餌﹐卽卜筮法也。丹溪云﹕冷生气﹐髙陽生之謬言。

予謂冷生气是復卦HT﹐熱生風是卦HT。卽天根月窟之化機。《內經》所謂﹕「亢則害﹐承乃制」者也。故王安道論曰﹕《易》者﹐造化之不可常者也。惟其不可常﹐故神化莫能以測。《易》曰﹕一陰一陽之謂道﹐陰陽不測之謂神。世之工醫卜而自小焉者何也自開辟來﹐五气乘承﹐元會運世﹐自有气數﹐天地萬物舉不能逃。近世當是土運﹐是以人無疾而亦疾﹐此與勝國時多熱不同矣。如俗稱楊梅瘡﹐自南行北﹐人物雷同。土濕生黴﹐當曰黴瘡。讀醫書五運六气﹑南北二政﹐何以獨止於一年一時﹐而頓忘世運元會之統耶﹖宋儒謂爲人子者不可不知醫。又謂不爲良相﹐當爲良醫﹐惜人不能以皆能也。則東坡蘇氏有言﹕擇醫之特出者﹐先告以病狀﹐然後使脈以合之。吾但欲愈吾之病爾﹐何必考其術。

此深得用醫之法。然醫書有望﹑聞﹑問﹑切之說﹐被近世熊宗立者妄注﹐予乃爲六法兼施之案﹐庶幾盡神聖工巧之用云。

卷上

六法兼施章第二

﹝凡四則﹞

式云某處有某人某年月日。塡醫案一宗。

望形色﹕圖一圖二聞聲音﹕圖三問情狀﹕何處苦楚﹖何因而致﹖何日爲始﹖晝夜孰甚﹖寒熱孰多﹖喜惡何物﹖曾服何藥﹖曾經何地﹖切脈理﹕左部寸浮本位中取沈候關浮取中候沈本位尺浮候中取沈本位右部寸浮本位中候沈取關浮取中本位沈候尺浮應上焦中應右關沈應肝腎論病原﹕某人素稟孰盛﹖其病今在何類﹖標本孰居﹖畢竟何如﹖﹝按﹕此句是論吉凶順逆易治難治。﹞

服藥宜如何將息﹖病疾沈痼今在何際﹖治方術﹕主治用何法﹖先後用何方﹖六法者﹐望﹑聞﹑問﹑切﹑論﹑治也。凡治一病﹐用此式一紙爲案。首塡某地某時﹐審風土與時令也﹔次以明聰望之﹑聞之﹐不惜詳問之﹐察其外也﹔然後切脈﹑論斷﹑處方﹐得其眞也。各各塡注﹐庶幾病者持循待續﹐不爲臨敵易將之失﹐而醫之心思旣竭﹐百發百中矣。

予旣立兼施式﹐有刑名家過而言曰﹕望﹑聞卽兩造具備﹐察言觀色之時﹐問而筆之供詞也﹐切則考鞫親切﹐而論治爲招判發落矣。其言𨿽謔﹐足以解惑云。

或曰﹕六法兼施﹐得無瑣瑣乎﹖予應之曰﹕醫藥﹐人之司命﹐爲謀弗忠﹐非仁術矣。病有不治之條﹐醫有股之念﹐誠如是而不救焉﹐彼𨿽命爾﹐吾猶以爲未精吾技而誤於人人也。若夫輕疾小恙﹐𨿽不塡案可也﹐畏其瑣而並棄之﹐非予志矣。

卷上

脈訣章第三

﹝凡一十則﹞

《脈訣》左寸下指法如六菽﹝大豆也﹞之重﹐﹝仍以其人之肥瘦爲別﹞爲心本位。﹝在指頂爲陰﹑爲心﹐在指節爲陽﹑爲小腸。餘皆仿此﹞。五菽以下﹐七菽以上﹐皆心與小腸絡脈也。關以十二菽爲肝膽本位﹐尺以至骨爲腎﹑膀胱本位﹔右寸三菽爲肺﹑大腸本位﹐關以骨肉之間爲並仿前例推之。

浮大而散﹐心之平。弦而長﹐肝之平。按至骨﹐舉指來疾而實者﹐腎平也。肺平浮澀短﹐脾胃平緩而滿指。凡下指本位不平﹐便可尋詳病情矣。

切脈至右尺部﹐必兩手並診消息之。取三焦應脈﹐浮爲上焦﹐與心肺脈合﹔中爲中焦﹐與脾胃合﹔沈爲下焦﹐與肝腎合。不合﹐則气必亂而脈不眞﹐須再切也。蓋此部命門之火﹐系於心包﹐而三焦之位﹐實在五臟部位之中虛處﹐一气流行﹐綿綿不息﹐所謂呼吸之根﹐性命之蒂也。男子喜滿指沈實﹐似弱而無數滑﹐女人喜滿指浮泛﹐似盛而不伏澀。故云女人反此背看之﹐尺脈第三同斷病。

髙陽生﹐五代時入﹐著爲《脈訣歌括》﹐托爲王氏叔和。而今本雜以潔古「傷寒脈入式歌」﹐又被熊宗立妄注﹐大爲俗學之疑。叔和﹐晉人﹐自有《脈經》﹐猶復抵牾﹐大段古書難盡信也。脈家書甚多﹐要不出七表﹑八里﹑九道之外﹐求脈之明﹐爲脈之晦。獨滑伯仁《診家樞要》﹐以浮﹑沈﹑遲﹑數﹑滑﹑澀六者爲提綱。予補以有力﹑無力二者。丹溪以血﹑气﹑痰﹑水爲病之提綱﹐則脈滑在血分﹐而有餘爲痰﹐凡有形者從之﹔澀在气分﹐而有餘爲火﹐凡無形者從之。浮在表﹐沈在裏﹐﹝非三部九候之浮沈﹐此爲脈勢﹐彼爲指法。﹞遲爲寒﹐數爲熱﹐有力爲實﹐無力爲虛。執此提綱﹐脈可得而明矣。

《入式歌括》是以傷寒脈爲例而作﹐不然﹐陽弦頭痛定無疑﹐凡弦脈皆頭痛乎﹖《脈經》謂﹕性急人脈急﹐緩人脈緩。夫脈者﹐气血之營運於呼吸者也。血稟偏勝必多緩﹐陰之靜也﹔气稟偏勝必多急﹐陽之躁也。以此論其血分﹑气分孰爲不足可也﹐豈情性之謂哉﹖重大之病﹐一日三脈多變﹐難治。沈日日脈不移﹐難治。痼疾歲月不攺﹐難治。

本脈皆平﹐絡脈否者﹐宜攻擊之。卻未有本脈病而絡脈獨平者也。

伏經脈最難求﹐如積熱之久﹐脈反沈細﹐而外證又寒﹐苟非兼施之法﹐何可得也﹖世俗諱疾試醫﹐醫復諱情妄臆﹐而豪貴婦女往往不得望﹑聞﹐豈不大錯﹖初學切脈﹐覆藥羅﹐畫三部於絹上﹐教者襯以琴弦驗弦﹐以小粟驗滑﹐以括竹痕驗澀﹐以截蔥管驗芤﹐以敗絮驗濡。任意手法﹐令學人輕重按之﹐消息尋取﹐久之自眞。《脈訣》七表八里圖形是也。

齊有《褚氏遺書》﹐謂女脈逆行﹐右尺爲心﹐左爲肺。蓋以地道右轉﹐女生於申﹐推論其意爾﹗夫天地男女﹐气而已﹐气有動靜﹐故有遲﹑速﹑順﹑逆﹑左﹑右之別﹐其實非二也。諸脈書皆無此說﹐夫有所授之耶﹖抑丹溪諸公未見其書耶﹖

卷上

處方章第四

﹝凡七則﹞

男八歲至六十四﹐女七歲至四十九﹐卽大衍自然之數。有病者主精血﹐過此以往﹐有消無息﹐是爲老人﹐宜專調气﹐不可以病例治矣。然自澆漓以來﹐男尢先涸﹐故四十﹑五十﹐卽中壽之年﹐雅宜補劑。壯年色勞者﹐惟退熱不必補。孀尼不能無情﹐怨曠多情﹐先散其郁。而凡病久者﹐必循行經絡﹐反從其邪﹐然後對癥﹐此皆病情之肯綮﹐處方之心印也。

論病必分兼經﹑專經﹑錯經﹑伏經﹐始有賓主﹐而後分標本以處方。兼經並發﹐如兩感﹔專經獨發﹐如太陽表證﹔錯經亂髮﹐如狐惑﹔伏經反發﹐如熱極似冰。

諸病處方遵古法﹐仲景外感﹐東垣內傷﹐河間攻擊﹐丹溪之大成﹐以爲典要。以運气﹑風土﹑稟賦爲之權衡。且如朔漠之人﹐有《惠民局方》﹐多辛熱腦﹑麝之劑﹐北人本气自寒﹐食專鮏羴﹐與之宜也。丹溪僻處東南﹐辧論不置。予嘗比病爲《易》卦﹐方爲爻詞﹐占者有吉凶悔吝之殊﹐夫然後醫不執方之義明矣。

閱古方﹐必如親見其人稟賦與當時運气風土﹐始可以得作者之意。有可爲典要者﹐處方之律令也﹔有一時權衡者﹐處方之參考也。全在眞知藥性﹐灼見病情。予每以夜央跏坐﹐爲人處方﹐有經旬不能下筆者。

病如橐﹐方如龠﹐萬龠一橐﹐反爲橐害矣。世有經驗一方﹐而遞相偶中者﹐遂不自審度而輕用之﹐何也﹖君臣佐使之外﹐有一標使。如劑中合從辛以達金﹐則取引經一味﹐辛者倍加之﹐故其效速。

處方正不必多品﹐但看仲景方﹐何等簡淨﹗丹溪謂東垣多多益善﹐豈醫固有材耶﹖

卷上

家庭醫案章第五

﹝凡五則﹞

先府君自成化丁酉徵蠻﹐感雪﹐致香港腳﹐夏亦暖襪。宏治戊午任東路將臺﹐有先夫人之哀﹐增劇。兒始畱心醫學﹐師表舅氏華恆岍﹐金華王山人﹐以事吾親﹐以自差胎病﹐以施試於眾人﹐粗若有得。一日府君命史錄日常湯藥之方成集﹐賜名曰《韓氏有效方》﹐親爲之序﹐兒謹藏之。歲己巳﹐兒孤矣。荏苒星霜﹐兒忘哀矣﹗手澤之悲﹐天荒地老。戊寅之夏﹐伯兄蒼雪翁偶見而復序之﹐且並兄嫂試嘗方集﹐續爲三卷﹐仍舊名﹐繕本藏於家。竊伏自念之不肖﹐事親從兄﹐不能立乎其大者﹐而區區偶然﹐重蒙賜錄如此﹐悲感何勝﹗謹奉移文序於左﹐而略其方云。

韓氏有效方序愚稟質气弱﹐自幼多病﹐竊祿三十餘載﹐𨿽蠻煙瘴地﹐無不供事。迨宏治丙辰齒落﹐至今去者其五﹐自是而後﹐須髮漸白﹐衰弱愈侵﹐已嘗陳情告休﹐第當途者不允。今𨿽勉彊視政﹐柰何精神不逮。次子﹐隨在邊任﹐專湯藥之侍﹐以其用藥粗知﹐乃請瀘衛華正科來宦舉發﹐湯藥之飲﹐無有不效。則專志醫道﹐吾之衰朽賴焉。宏治庚申七月八日﹐疾又大作﹐不能視政。遠遊小河﹐軍醫庸劣﹐不能知其藥味﹐恐君臣佐使失宜﹐反遭其害。吾在病榻中﹐以所患病癥書報與﹐且備說與第五子恕。檢平日所注方藥﹐根據法修制﹐初服二帖﹐二服三帖。三服一帖﹐減去琥珀。四服初服之劑一帖﹐大覺十過八﹑九。七月二十九日﹐得書知病﹐欲走不及﹐先具藥方﹐曰加味六黃湯﹐曰淸气飲子﹐曰參茯半夏湯﹐曰加減三和散﹐曰醒脾湯﹐曰瀉白散﹐曰齒疼噙藥﹐曰歸苓分痛散。其制法﹑加減﹑數目﹑分兩﹐一分備錄。憑首服加味六黃湯﹐連三帖﹐愈加大好。至八月初九日﹐又服歸苓分痛散﹐歷歷有效﹐以地方爲慮﹐於十一日視政。噫﹗仰戴復載之恩﹐育養之仁﹐殘喘多病﹐幸有子職湯藥﹐得以調攝。不泯用藥有效之功﹐編錄成集﹐名曰《韓氏有效方》﹐並以記歲月云。

時宏治庚申仲秋之吉石隱翁書於小河將臺。

書有效方後捨弟遠遊﹐予親藥裹﹐檢醫書﹐偶見先總兵府君在東路日集所呈方﹐自序於前﹐標抹有手澤焉。涕泗交下﹐連日不成寢食。嗚呼﹗醫之術欲以壽人也﹐而愚兄弟不能壽吾二親﹐也。謹命弟恕念編次﹐列爲上卷﹐取嘗集治愚夫婦並奇效方﹐附其中下﹐刊以傳之。在羣子弟中﹐最爲明敏。受胎時﹐先夫人病瘧﹐生甚羸﹐辛酉病痰席舍下﹐學醫榮昌華氏﹑金華王氏﹐得武夷仙翁黃鶴老人啟其精微。北溯時﹐變易姓名爲白自虛﹐號飛霞子﹐遊走半天下﹐醫頗馳名白飛霞云。正徳戊寅六月之吉。

四川都司署都指揮僉事致仕韓恩書。

兄雪翁素稟脾燥肝偏﹐脈多弦長﹐左大而右弱﹐非卽事親治家﹐兩居患難﹐頻切喪哭﹐故年四十始仕已衰﹐戎馬六年﹐食祿才四年有奇爾。歲丙子乞骸旋裏﹐而亦歸自遠遊﹐侍病火湯藥﹐有間﹐復遭誣獄﹐忿恚﹐背發疣如豆﹐幾至危頓。小丹人乳﹐疣無虞。今年忽被詔起﹐乃上疏云﹕賴弟韓折肱成醫﹐百般救療。嫂淑人素苦不育﹐血甚虛。甲子歲﹐侍亡陽之疾之時﹐兄嫂儲予子爲嗣﹐客尙有爲是危言阻止者﹐不意翁頃歲著直說二條﹐將以刊先君賜集也。只今二老眉壽﹐兩郎玉立﹐固徳徵爾。弟何預﹗弟何預﹗用錄所著於此﹐備醫案云。

直說三弟喪﹐予哭之哀﹐成疾﹐飲食全絕﹐筋骨﹑百節﹑皮膚無一處不痛﹐而腰爲甚。一醫云腎虛宜補﹐一醫云風寒宜散。四弟告我妻曰﹕兄亦危矣。其脈澀﹐正東垣先生所謂非十二經中正疾﹐乃經絡奇邪之疾﹐必多憂愁郁抑而成。若痰上﹐殆矣﹗補則滯其气﹐散則耗其气﹐決不保。小子專主淸燥湯﹐惟嫂張主。吾妻誓曰﹕叔非誤兄者。遂連進三甌﹐不以告予也。予遂困﹐睡至五更﹐無痰﹐覺少解﹐自恐不保﹐謳詩畱別。弟聞聲﹐請曰﹕何如﹖予曰﹕似解。脈之﹐果去十之三。專主淸燥湯而加減之﹐十劑而愈。予平賊後﹐在官守﹐但覺頭重﹑眼昏﹑耳聾﹑牙痛﹐便腳如不著地﹐絕無知爲何疾者。致仕歸﹐四弟亦自北歸。一日﹐予梳洗畢﹐腹痛﹐少間﹐手足俱不能舉。弟脈﹐驚曰﹕兄素無此疾﹐何以致此﹖蓋平生心勞﹐近數年從徵﹐形亦勞矣。此火癥也。檢《玉機微義》﹐余始一一知之。期辛散之劑十帖。第恐有消渴﹑痿痺﹑瘡瘍之患﹐移居江園。弟每夜半自煮藥﹐候予醒﹐進之﹐屏喧嘩靜坐﹐果十劑﹐耳如人呼﹐體如蟣虱發癢﹐成疙瘩﹐然後知頭在我而腳踏地﹐亟入山靜養之。偶以不得致仕文移﹐怒火一發﹐遂渴﹐如欲狂者﹐一日瓜梨泉水無計。弟告曰﹕此非艸木之藥可扶矣。不卹物議﹐偏求人乳﹐日進十盞﹐旬餘渴減。又偶以家事發怒﹐手足不舉﹐如一軟物﹐臥四日﹐乃服乳無數而瘥。脈之﹐心經澀。曰﹕瘡作矣﹗幸不生大毒。患馬眼膿疥﹐八閱月乃止﹐能徒步登山。再以駐顏小丹助之﹐遂復完如少時。近年惟脾胃不壯﹐又以沖和丸食後服。吁﹐可悲哉﹗非捨弟﹐吾死矣夫﹗因念士夫中多心勞﹐有如區區火證者﹐此藥方不可不知也。遂表集以傳云。

正徳戊寅端午日雪翁識山妻年三十餘﹐十八胎﹐9HT8夭。會先君松藩難作﹐賤兄弟皆西奔﹐妻驚憂過甚﹐遂昏昏不省人事﹐口唇舌皆瘡﹐或至封喉﹐下部虛脫﹐白帶如注。如此四十餘日﹐或時少醒﹐至欲自縊﹐自悲不能堪。醫或投涼劑解其上﹐則下部疾愈甚﹐或投熱劑及以湯藥燻蒸其下﹐則熱暈欲絕。四弟還﹐脈之﹐始知爲亡陽證也。大哭曰﹕宗嗣未立﹐幾誤殺余嫂。卽以鹽煮大附子九錢爲君﹐制以薄荷﹑防風﹐佐以姜﹑桂﹑芎﹑歸之屬﹐水煎﹐入井﹐冰冷與之。未盡劑﹐鼾鼻熟睡﹐通宵覺﹐卽能識人。時止一嗣子二女﹐相抱痛哭﹐疏戚皆悲。執友趙憲長驚曰﹕君何術也﹖弟曰﹕方書有之﹐假對假﹑眞對眞爾﹐上乃假熱﹐故以假冷之藥從之﹔下乃眞冷﹐故以直熱之藥反之。斯上下和而病解矣。繼後主以女金丹﹐錯綜以二三方﹐不但去其病﹐且調治元气。庚午生一子﹐今應襲矣。壬申生一子﹐去年又患瘧疾十三日﹐亦主以養元气﹐調生气﹐待飲食大進﹐然後劫以毒藥﹐吐下塊物甚多﹐授以附子湯三錢而愈。不責效旦暮間。其用女金丹﹐卽勝金丸也。得之異人﹐倍加香附﹐而視气血之偏者﹐又加姜黃﹑條芩﹐倍川芎之屬﹐取效甚多。予念無子者﹐往往有之﹐翻思予得子之難﹐其苦何如﹖乃次第錄其方並女金丹﹐以濟人云。

卷下

懸壺醫案章第六

﹝凡一十五則﹞

予在胎﹐爲女醫誤。生來略具人形﹐無病不歷﹐無日不藥。太夫人妊瘧﹐多病﹐早棄養﹐固不孝之奉累也。歲辛酉﹐病作席捨﹐死而復蘇。父兄乃訴罷生員業﹐旣而走家難﹐技醫給旅﹐重遊南北。慨惟病軀﹐又爲人謀夫康寧﹐亦罔也。職此之由﹐得尙友天下﹐而縉紳人豪﹐往往恕予疏狂﹐與之詩酒藥物﹐似未爲此生之不遇矣。或曰﹕子之醫道﹐市井尋常間﹐恐未盡解。惟土大夫孰無愼疾之心﹐而亦有感子之愈其親﹑活其幼者﹐何必孜孜入山之念也。予不對。然予素貧﹐凡贖藥之﹐僅了婚嫁﹐嘗思濃祿故人﹐恆饑稚子之嘆﹐固與城都賣卜﹑道旁賣履者有間矣。是以懸壺醫案滋多﹐今姑記其要領於後。

三士人求治其親﹐髙年咳嗽﹐气逆痰痞﹐甚切。予不欲以病例﹐精思一湯﹐以爲甘旨﹐名三子養親湯。傳梓四方。有太史氏爲之贊曰﹕夫三子者﹐出自老圃﹐其性度和平芬暢﹐善佐飲食奉養﹐使人親有勿藥之喜﹐是以仁者取焉。老吾老以及人之老﹐其利博矣。《詩》曰﹕孝子不匱﹐永錫爾類。此之謂也。

兩在北方﹐遇夏秋久雨﹐天行咳嗽﹑頭痛﹐用古方益元散﹝滑石五兩﹐甘艸一兩﹞﹐姜﹑蔥湯調服﹐應手效。日發數十斤﹐經以徹夜。此蓋甲巳士運濕令﹐痰壅肺气上竅﹐但泄其膀胱下竅而已﹐不在咳嗽例也。

戊年楚春瘟﹐人不相弔﹐予以五瘟丹投泉水﹐率童子分給﹐日起數百人。

朝貴有東南人﹐素畏熱藥。病痰﹐輒云火痰﹐加芩﹑連。一日﹐冬雪寒冽﹐眩嘔以死。

予以黑附子一片﹐砒一分﹐舂入薑汁劫之﹐大吐﹐又服暖藥一劑而愈。此蓋地气束人﹐豈可拘執自誤。況痰生於濕﹐濕生於寒乎﹗一士人肥形白色﹐因《明醫雜著》所載補陰丸﹐以爲人皆陰不足﹐服至數年﹐胖至短气。予反之以霞天膏﹐入辛熱劑﹐決去滯余﹐而燥其重陰﹐然後和平無恙。此則未達方書﹐而往往自誤﹐不可不戒也﹗貴人鼻中肉贅﹐臭不可近﹐痛不可搖﹐束手待斃。予但以白礬末加砂少許吹其上﹐頃之﹐化水而消﹔與勝濕湯加瀉白散﹐二帖愈。此濃味擁濕熱﹐蒸於肺門﹐如雨霽之地﹐突生芝菌也。治此等病頗多﹐人每稱奇﹐不知只此理爾﹗凡沈痼疾﹐癲狂風癇﹐痞積瘡瘍﹐一切有形之病及婦人瘕﹐皆用霞天膏﹐投所宜煎劑﹐汗﹑吐﹑下攻去污敗濁物﹐無不成功。頗有獨得之妙﹐如斫輪云。

癱瘓﹑蠱證年淺﹐元气未盡傷者﹐亦以霞天膏入兩證煎劑攻治。湖海中曾起十餘人。近時黴瘡﹐亦以膏入防風通聖散治愈。別著《楊梅瘡論治方》一卷﹑《滇壺簡易方》一紙﹐爲遠近所傳﹐用者輒效。

治色勞﹐先以古方地仙散﹝薄荷葉﹑地骨皮﹑防風﹑甘艸梢﹑烏梅肉各等分﹞煎劑退潮熱﹐次以外鹿髓丸摩其腰﹐漸以內鹿髓丸或鹿之丸復其元﹐其功頗烈。柰何鹿品難辦﹐不過循葛可久十藥神方而斟酌之耳﹗八歲以下小兒﹐予戒投藥。有疾﹐但以所宜藥爲細末﹐調香油﹐令人熱蘸﹐按摩患處﹐或水調成膏貼之﹐或煎湯﹐用絹帛染拭﹐任意活法﹐但使藥气由毛孔穴絡燻蒸透達。如不能檢方用藥﹐以油潤手按摩牽引﹐手舞足蹈﹐未嘗不愈其疾也。

將養小兒﹐制七味保嬰湯﹐以應湯飲。家兄刊而論曰﹕幼幼之心﹐人所易發﹐老老之心﹐人或味焉。長長者宜乎寡矣。使愛親如子﹐信人子盡曾參矣。又如司馬君實愛兄如父焉﹐予不能不三嘆乎著方之餘也。

懸壺輕﹕百病黃鶴丹﹑婦人科靑囊丸﹐小兒科天一丸﹐隨宜引用。人見小效﹐疑有異常﹐探索不已﹐殊可笑也。今並著他章﹐用之者﹐當思法外意云。

古鍼法﹐似與今者不同﹐予有志而無師授﹐而今者未之學焉。古砭無傳﹐令之灸﹐賴有精者﹐予常加藥末入艾爲炷﹐且以人气煨養灸痕﹐恐不可爲典要﹐故不著。曾見貴人有木拐按節法﹐其亦砭之遺意歟﹖治殊方白虎歷節風﹐久臥﹐尙巫而不能藥者﹐以霞天膏和白芥子末作墨書字﹐入水﹐頓服一缶﹐吐利交作﹐去膠涎臭汁數斗而起。謂予之符水有神。因思古有祝由科﹐全賴巫覡﹐莫亦仁人出奇以活人﹐而遂失眞者耶﹖並記吾過於此。

卷下

藥性裁成章第七

﹝凡十二則﹞

藥有成性﹐以材相制﹐味相洽而後達。夫藥性﹐古書備本艸﹐括《湯液》《珍珠》諸篇﹐予不能悉記也。而二五之升沈﹐鹹苦酸辛甘者﹐觸物在焉。姑列凡數﹐可推其餘。

標病攻擊﹐宜生料﹐气全力彊﹔本病服餌﹐宜制煉調劑。大凡試病在元气﹐宜醇淡。味性純一﹐醇也﹔出五味外﹐淡也。太羹元酒。﹝疑有缺文﹞

人參煉膏﹐回元气於無何有之鄕﹐王道也。黑附子回陽﹐霸功赫奕。甘艸調元﹐無可無不可。

當歸主血分之病﹐川產力剛可攻﹐秦產力柔宜補。凡用本病酒制﹐而痰獨以薑汁浸透﹐導血歸源之理。熟地黃亦然。血虛以人參﹑石脂爲佐﹔血熱以生地黃﹑姜黃﹑條芩﹐不絕生化之源﹔血積配以大黃。婦人形肥﹐血化爲痰﹐二味姜浸﹐佐以利水道藥。要之﹐血藥不容捨當歸﹐故古方四物湯以爲君﹐芍藥爲臣﹐地黃分生熟爲佐﹐川芎爲使﹐可謂典要云。

香附主气分之病﹐香能竄﹐苦能降﹐推陳致新﹐故諸書皆云益气﹐而俗有耗气之訛﹐女科之專非也。治本病略炒﹐兼血以酒煮﹐痰以薑汁﹐虛以童便浸﹐實以鹽水煮﹐積以醋浸水煮。婦人血用事﹐气行則無痰。老人精枯血閉﹐惟气是資。小兒气日充﹐形乃日固。大凡病則气滯而餒﹐故香附於气分爲君藥﹐世所罕知。佐以木香﹐散滯泄肺﹔以沈香﹐無不升降﹔以小茴香﹐可行經絡﹔而鹽炒則補腎間元气。香附爲君﹐參﹑爲臣﹐甘艸爲佐﹐治气虛甚速。佐以濃朴之類﹐決壅積﹔莪﹑稜之類﹐攻其甚者。予嘗避諸香藥之熱﹐而用檀香佐附﹐流動諸气﹐極妙﹗痰分之病﹐半夏爲主。脾主濕﹐每惡濕﹐濕生痰﹐而寒又生濕。故半夏之辛﹐燥濕也。

然必造而爲曲﹐以生薑自然汁﹑生白礬湯等分﹐共和造曲﹐楮葉包裹﹐風漧﹐然後入藥。風痰﹐以豬牙皂角煮汁去渣﹐煉膏如餳﹐入薑汁。火痰黑色﹐老痰如膠﹐以竹瀝或荊瀝入薑汁。濕痰白色﹐寒痰淸﹐以老姜煎濃湯﹐加白礬三分之一﹝如半夏三兩﹐礬一兩﹞﹐俱造曲如前法。予又以霞天膏加白芥子三分之二﹐薑汁﹑礬湯﹑竹瀝造曲﹐治痰積沈痼者﹐自然能腐敗隨大小便出﹐或散而爲瘡﹐此半夏曲之妙也。古方二陳湯﹐以此爲君﹐世醫因辛﹐反減至少許﹔而茯苓滲濕﹐陳皮行气﹐甘艸醒脾﹐皆臣佐使﹐而反多其銖兩﹐蓋不造曲之過。觀法制半夏﹐以姜﹑礬制辛﹐卽能大嚼是也。佐以南星﹐治風痰﹔以薑汁酒浸炒芩﹑連及栝蔞實﹐香油拌曲略炒之類﹐治火痰﹔以麩炒枳殼﹑枳實﹐薑汁浸蒸大黃﹑海粉之類﹐治老痰﹔以蒼術﹑白術俱米泔薑汁浸炒﹐甚至漧薑﹑烏頭﹐皆治濕痰。而常有脾泄者﹐以肉豆蔻配半夏曲﹐加神曲﹑麥芽作丸﹐尢有奇效。濃養之人﹐酒後多此﹐而苦痰爲病者﹐十常八九也。

方書謂天下無逆流之水﹐人身有倒上之痰。气亂血餘化而爲痰﹐故治痰以行气殺血爲要。

火分之病﹐黃連爲主。五臟皆有火﹐平則治﹐病則亂。方書有君火﹑相火﹑邪火﹑龍火之論﹐其實一气而已。故丹溪云﹕气有餘便是火。分爲數類。凡治本病﹐略炒以從邪﹐實火以朴硝湯﹐假火酒﹐虛火醋﹐痰火薑汁﹐俱浸透炒﹔气滯火以茱萸﹐食積泄黃土﹐血瘕痛漧漆﹐俱水拌同炒﹐去萸土漆﹔下焦伏火以鹽水浸透拌焙﹔血疾以人乳浸蒸﹐或點或服。生用爲君﹐佐官桂少許﹐煎百沸﹐入蜜﹐空心服﹐能使心腎交於頃刻。入五苓﹑滑石﹐大治夢遺。以土﹑姜﹑酒﹑蜜四炒者爲君﹐使君子爲臣﹐白芍藥酒煮爲佐﹐廣木香爲使﹐治小兒五疳。以茱萸炒者﹐加木香等分﹐生大黃倍之﹐水丸﹐治五痢。以薑汁酒煮者爲末﹐和霞天膏﹐治癲癇﹑諸風﹑眩暈﹑瘡瘍﹐皆神效。非彼但云瀉心火﹐而與芩﹑柏諸苦藥例稱者比也。

予治沈﹐先循經絡者﹐卽諸古書所載引經報使藥﹐貴識眞爾﹗如心經﹐以人參益气﹐石脂補血﹐朱砂鎭火﹐天竺黃去痰﹐澤瀉瀉熱﹐而蓮肉﹑茯神﹑赤茯苓﹑遠志﹑益智﹑酸棗之屬利心竅以安神識。中間制煉﹐如以苦焦之味達本經﹐咸引所畏﹐辛避所勝﹐酸益其母﹐而甘泄其子﹐皆裁成藥性之道。

粳米造飯﹐用荷葉煮湯者寬中﹐芥菜葉者豁痰﹐紫蘇葉者行气解肌﹐薄荷葉者淸熱﹐淡竹葉者避暑。造粥則白粥之外﹐入茯苓酪者淸上實下﹐薯蕷粉者理胃﹐花椒汁者解嵐瘴。姜﹑蔥﹑豉汁者發汗。與夫古方豬腎﹑羊腎之類﹐無非藥力也。一人淋﹐素不服藥﹐予教以專啖粟米粥﹐絕他味﹐旬餘減﹐月餘痊﹐此五穀治病之理。

梨汁疏風豁痰﹐蒸露治內熱。藕汁研墨止吐血﹑鼻衄。研桃仁調酒破血積。胡桃仁佐破故紙鹽水糊丸﹐治腰濕痛如神。大棗煮汁去渣煉膏﹐救小兒脾虛胃寒不能藥者。蓮肉作末﹐蘇噤口痢。柿蒂加杵頭糠﹐止轉食。凡此予以應驕習之家﹐亦五果治疾之理。

韭白愈淋﹐子澀精。大蔥汁和五倍子末澀虛脫之痢﹐非虛脫不可用。莧煮汁愈初痢。蘿卜風漧愈傷食嗽。白扁豆益脾淸暑。蒜汁煮香附﹐加蓽茇﹑大黃﹐治瘴鄕中毒。諸菜俱能治病﹐貴專啖爾。

黃牛肉補气﹐與綿黃同功。羊肉補血﹐與熟地黃同功。豬肉無補﹐而人習之化也。惟連貼於脾﹑肚於胃﹑腰子於腎﹑脊髓於骨﹑心於血﹐可引諸藥入本經。實非其甫。鹿則全體大補﹐異時每欲以肉汁煉膏﹐如霞天膏小刀圭之法﹐恨不多得﹐黃牛連貼﹐用朴硝作脯。消痞塊﹐骨髓煎油擦四肢之損。禽則鵝善疏風﹐雞稚補損﹐老作羹起衰。虫則蜣螂裹燒熟﹐與兒食﹐治疳﹐蚋皮作丸。大治驚癇疳痢﹐以上予治濃養之人多用之﹐亦從其化也。獨犬之壯陽﹐俗夫所尙﹐古方戊戌酒﹐蓋爲虛寒病設爾。或云﹕士無故不殺犬豕﹐則古人以羞於珍矣﹐意者黃黑二色﹐足補脾腎﹐亦可如小刀圭法爲之﹐以治虛怯勞瘵﹐而戒恣欲之非﹐價廉工省﹐可濟貧乏云。﹝按﹕蜣螂當是螳螂蚋皮當是蚵皮。﹞

史惠生按﹕小兒疳積﹐腹大便瀉﹐當以蟑螂炒香與食﹐頗效。

卷下

方訣無隱章第八

﹝凡二十二則﹞

卷下方訣無隱章第八

三子養親湯

紫蘇子﹝主气喘咳嗽﹞白芥子﹝主痰﹞蘿卜子﹝主食痞兼痰﹞

上三味各洗淨﹐微炒﹐擊碎﹐看何證多﹐則以所主者爲君﹐余次之﹐每劑不過三錢﹐用生絹小袋盛之﹐煮作湯飲﹐隨甘旨﹐代茶水啜用﹐不宜煎熬太過。若大便素實者﹐臨服加熟蜜少許﹐若冬寒﹐加生薑三片。

卷下方訣無隱章第八

霞天膏

此方卽倒倉法﹐傳自西域。有人指予投煎劑治痰﹐而逐推展之。

黃牯牛﹝一具﹐選純黃肥澤無病才一二歲者﹞

上洗淨﹐取四腿項脊﹐去筋膜﹐將精肉切成塊子如栗大﹐秤三十斤﹐或四五十斤﹐於靜室﹐以大銅鍋﹝無則新鐵鍋﹞加長流水煮之﹐不時攪動﹐另以一新鍋煮沸湯﹐旋加﹐常使水淹肉五六寸﹐掠去浮沫﹐直煮至肉爛如泥﹐漉去渣﹐卻將肉汁以細布漉小銅鍋﹐用一色桑柴文武火候﹐不住手攪﹐不加熟水﹐只以汁漸如稀餳﹐滴水不散﹐色如琥珀﹐其膏成矣。﹝此節火候最要小心﹐不然壞矣。﹞大段每肉十二斤﹐可煉膏一斤爲度﹐瓷器盛之﹐是名霞天膏也。用調煎劑﹐初少漸多﹐沸熱自然溶化。若用和丸劑﹐則每三分﹐攙白面一分﹐同煮成糊﹐或同煉蜜調勻﹐寒天久收﹐若生黴﹐用重湯煮過﹐熱天冷水窨之﹐可畱三日。

卷下方訣無隱章第八

鹿丸

﹝以下四方王師祕授﹕音催。尊𨿽切。赤子陰也。見《老子》。﹞

鹿稟純陽﹐一名斑龍。者﹐天地初分之气﹐牝牡相感之精也。醫書稱鹿茸﹑角﹑血﹑髓﹐大補益於人﹐此則入神矣。其法用初生牡鹿三五雙﹐苑囿馴養﹐每日以人參煎湯﹐同一切藥艸﹐任其飲食。久之﹐以硫黃細末和入﹐從少至多。燥則漸減﹐周而復始。大約三年之內﹐一旦毛脫筋露﹐气勝陽極﹐卻別以牝鹿隔苑誘之﹐欲交不得﹐或泄精於外﹐或令其一交﹐卽設法取其精﹐收置瓷器﹐香粘如餳﹐是爲也。

隨人所宜補藥﹐古方如八味地黃丸﹑補陰丸﹑固本丸之類。以此加煉蜜三分之一﹐同和丸劑﹐或以和鹿角霜一味爲丸﹐空心鹽酒送下。用起虛瘵危疾尢捷。予之胎羸﹐賴此再造﹐願與人人共之。

卷下方訣無隱章第八

斑龍宴

此鹿不拘初生﹐但馴養牡鹿﹐或一﹑二隻﹐每日煎人參一兩湯飲之﹐渣和艸料飼之。每用預夜減食﹐次晨空心﹐以布縛鹿於牀﹐首低尾昂﹐用三稜鍼刺眼大前毛孔﹐名天池穴。

銀管三寸許﹐插向鼻梁﹐吮其血﹐和以藥酒﹐﹝任意﹐或八珍散加沈香﹑木香煮者。﹞盡量。

月可一度﹐鹿無恙。若有屠刺鹿血﹐乘熱和酒一醉﹐亦妙。

卷下方訣無隱章第八

內鹿髓丸

與宴之鹿﹐腦髓﹑骨髓﹑脊髓盡取同煎成油﹐漉淨。秤每一兩加煉蜜二兩﹐又煉相得﹐瓷器封收。每服補藥﹐不拘何方﹐用以和劑﹐如鹿法。

卷下方訣無隱章第八

外鹿髓丸

不拘獵﹑家﹑屠市所有﹐鹿之脛骨髓煎作油﹐漉淨加蜜﹐如前煉法。每用和古方摩腰膏﹑九陽丹之類﹐老姜湯化少許﹐以擦摩腎兪﹐大補元气。凡骨節痛﹐屬虛寒者﹐其效如神。

卷下方訣無隱章第八

黃鶴丹

此方銖衣翁在黃鶴樓所授﹐懸壺輕﹐故名。

香附﹝气失其平則爲疾﹐此爲君﹐此爲用矣。﹞黃連﹝凡疾之所在爲邪火﹐單用生心﹐固非瀉心火例矣。﹞

二味香附爲主﹐黃連減半﹐俱選擇淨料﹐共制爲極細末﹐水糊爲丸梧子大。假如外感﹐姜蔥湯下﹔內傷﹐米飲下﹔血病﹐酒下﹔气病﹐木香湯下﹔痰病﹐姜湯下﹔火病﹐白湯下。

餘可類推。

卷下方訣無隱章第八

靑囊丸

此方邵眞人禱母病﹐感方士所授﹐予則受於女醫某。

香附子﹝略炒﹐不拘多少﹐爲主﹞烏藥﹝略泡﹐減附三分之一。﹞

上爲細末﹐水醋煮和爲丸梧子大。隨證用引﹐如頭痛茶下﹐痰姜湯之類。多用酒下爲妙。

卷下方訣無隱章第八

天一丸

﹝此方自制﹞

燈芯﹝用十斤﹐以米粉漿染﹐曬漧﹐研末﹐入水澄之﹐浮者爲燈芯﹐取出﹐又曬漧入藥﹐用二兩五錢。而沈者爲米粉﹐不用矣。﹞赤白茯苓﹝去皮﹐兼用茯神去木五兩﹞滑石﹝水飛過漉淨﹐煉湯成膏﹐如糖餳﹐用以和膏。﹞

一方人參用六兩﹐白術六兩﹐甘艸四兩﹐同熬膏﹐亦妙。

上燈芯等五味﹐各爲細末﹐以人參膏和成丸﹐如龍眼大﹐朱砂爲衣﹐貼金箔。每用一丸﹐任病換引。大段小兒生理向上﹐本天一生水之妙。凡治病﹐以水道通利爲快捷方式也。

卷下方訣無隱章第八

異類有情丸

﹝此方自制﹞

鹿角霜鹿茸龜板﹝八字文具者。醇酒浸七日﹐酥炙透黃﹞虎脛骨﹝新而眞者﹐長流水浸七日﹐蜜酥和炙透﹞

上霜﹑板各三兩六錢﹐茸﹑脛各二兩四錢﹐重羅極細﹐用水火煉白蜜﹐入豬脊骨髓九條﹐同舂劑爲丸如梧子大。每空心鹽湯下五﹑七十丸﹐周而復始。丈夫中年覺衰﹐便可服餌。此方﹐鹿純陽也﹐龜純陰也﹐血气有情﹐各從其類﹐非金石艸木例也。如濃味善飲之人﹐可加豬膽汁一﹑二合於和劑中﹐以寓降火之義。

卷下方訣無隱章第八

女金丹

﹝此古方勝金丸﹐武夷翁授予配制之法。﹞

本當歸赤石脂﹝赤白均可﹞白芍藥人參白薇川芎﹝不見火﹞牡丹皮桂心白芷白術白茯苓元胡索沒藥甘艸﹝以上各一兩﹞

十五味﹐除石脂﹑沒藥另研外﹐餘皆以醇酒浸三日﹐烘曬漧﹐爲細末﹐足十五兩。

香附子﹝去皮毛﹐以米醋浸三日﹐略炒。爲細末﹐足十五兩﹞

上十六味﹐和合﹐重羅數過﹐煉蜜丸如彈子大﹐瓷器封收。每取七丸﹐虔心雞未鳴時服一丸。先以薄荷湯或茶灌漱咽喉﹐後細嚼﹐以溫酒或白湯送下﹐食物﹑幹果壓之。服至四十九丸爲一劑﹐以癸水調下受妊爲度。妊中三日一丸﹐產後二日一丸﹐百日止。盡人事而不育焉﹐天矣。人爲一鹵莽﹐諉曰天之命。予玆爲世之乏嗣者惜焉﹗

卷下方訣無隱章第八

駐陽小丹煉法

﹝此本古方﹐主烏須不驗。方外一衲﹐因予小惠﹐報以煉法。﹞

茯神﹝四兩﹐去心﹞赤石脂﹝火存性﹐四兩﹞辰砂﹝水飛﹐二兩﹞乳香﹝二兩﹐燈芯研﹞川椒﹝二兩﹐淨﹐以炭燒黃土地至通紅﹐掃淨﹐置椒於上﹐以瓦缶掩之﹐令爲出汗﹞

上五味﹐爲細末﹐以人乳和稀劑﹐入鵝﹑鴨蛋殼內﹐糊封完固﹐加以絳袋﹐令體潔婦人帶於胸乳之間﹐四十九日﹐日夕不離﹐取出幹透則成﹐否則壞。再研﹐用棗肉和爲丸綠豆大。每日空心人乳送下﹐或人參﹑麥門冬湯代之﹐臥時酒下亦可。凡心血不足﹐怔忡﹑健忘等疾皆宜。

卷下方訣無隱章第八

固本丸制法

﹝此方多謂效遲﹐而有痰者﹐往往泥膈﹐遂生厭心﹐殊不知古人制方﹐眞有口訣。﹞

生地黃﹝懷慶新肥者﹐竹刀切﹞麥門冬﹝去心﹐二味各一斤半﹐淡酒浸一日﹐鹽點湯浸三日﹞熟地黃天門冬﹝去心膜﹐二味各一斤半﹐生薑自然汁浸二日﹐醇酒浸一日﹞

上四味﹐但不犯鐵﹐浸足﹐同磨﹐或擂﹐以渣盡爲度﹐旋加水﹐亦如造漿粉之法﹝少加杏仁﹐則易澄腳矣﹞。其澄底藥泥﹐曬漧﹐乳缽成末﹐加面﹐取淨一斤﹐用人參﹐另爲細末﹐四兩。五味共加煉蜜爲丸﹐常服酒下。

卷下方訣無隱章第八

枳術丸燒飯法

易水張氏制此方﹐東垣晚年始悟用荷葉中虛之義。詎意東南人不識北方炊飯無甑﹐類呼爲燒﹐遂訛爲荷葉包飯入灰火燒煨﹐𨿽丹溪亦未之辧。古詩云瓶中有醋堪燒菜﹐是也。

白術﹝君﹐去梗及油者六兩﹞枳實﹝臣﹐用鵝眼者﹐以冷水浸軟﹐切片﹐略炒四兩﹞

上爲末﹐先用新碧荷葉數十﹐煮湯去葉﹐入粳米﹐亦如尋常造飯之法﹐甑內以荷鋪蓋﹐北方無甑﹐亦隨宜用﹐但米入湯﹐自然透綠﹐方全气味。飯成﹐乘熱以藥末揉拌成劑爲丸。

食後﹐任引下。

卷下方訣無隱章第八

五瘟丹

﹝此方自制﹐冬至日修合。﹞

黃芩﹝乙庚之年爲君﹞黃山梔﹝丁壬年君﹞黃柏﹝丙辛年君﹞黃連﹝戊癸年君﹞甘艸﹝甲己年君﹞

此五味﹐各隨運气爲君者﹐多用一倍也。餘四味又與香附子﹑紫蘇爲臣者﹐減半也。

上七味﹐皆生用﹐爲細末﹐用錦紋大黃三倍﹐煎濃湯﹐去渣﹐熬膏﹐和丸如雞子大﹐用朱砂﹑雄黃等分爲衣﹐貼金。每用一丸﹐取泉水浸七碗﹐可服七人。凡天行瘟病去處﹐有力之家﹐合以施給﹐陰徳無量。

卷下方訣無隱章第八

滇壺丹

﹝夢感滇人相授﹐治黴瘡甚驗。﹞

白僵蠶﹝略炒﹐三錢﹞全蠍﹝一錢五分﹐酒洗瓦焙﹞大黃﹝生用﹐五錢﹞

上爲細末。雞未鳴時﹐蜜湯調下三﹑五匙﹐午後粥補﹐明日又服﹐以虫出瘡幹爲度。以蜜湯旋和末爲丸亦可。

卷下方訣無隱章第八

八仙茶

﹝此得之武當山人。﹞

粳米黃粟米黃豆赤小豆綠豆﹝五者炒香熟﹐各一升﹞細茶﹝一斤﹞脂麻﹝淨﹐五合﹞花椒﹝淨﹐一合﹞小茴香﹝淨﹐二合﹞幹白姜﹝泡﹐一兩﹞白鹽﹝炒﹐一兩﹞

以上十一味俱爲極細末﹐和合一處﹐外加麥麵﹝炒黃熟﹐與前十一味等分拌勻﹐瓷罐收藏。﹞胡桃仁﹑南棗﹑松子仁﹑瓜仁﹑白砂糖之類﹐任意加入。每用二﹑三匙﹐白湯點服。

卷下方訣無隱章第八

小刀圭

﹝此方士所授﹐與古方小異。﹞

黃牛犢一隻﹐用未知陰陽者﹐肥嫩純黃色﹐先期辦後開藥料。至臘月初八日或本月戊己日﹐宰取血﹐毛畱皮﹐碎切﹐臟腑分寸不遺﹐用長流水大鍋煮至半熟﹐加後項藥。﹝用鹿代之更妙。﹞

人參﹝約牛十斤用二兩﹞茯苓﹝去皮﹐約牛十斤用三兩﹞綿黃﹝刮淨﹐約牛十斤用五兩﹞良姜﹝去梗﹞肉桂﹝去粗皮﹐約牛十斤用五錢﹞陳皮﹝畱白﹐約牛十斤用一兩五﹞

甘艸﹝去皮﹐約牛十斤用一兩﹞花椒﹝去目﹐約牛十斤用一兩﹞白鹽﹝臨漉時斟酌用﹞醇酒﹝二斗上下上件同牛﹐文武火煮﹐旋添熟水﹐當以八分爲節﹐取牛肉爛如泥﹐槌骨內之髓﹐煎化入汁中﹐漉去滓﹐但存稠汁﹐有如稀餳﹐待冷﹐入蜜甕﹐掘黃土坑﹐埋齊甕口﹐封固。凡早餐不拘何樣飲食﹐加此數匙調和﹐人事勞苦並房欲之後﹐醇酒調服。造酒至來之日﹐加此甚佳。﹝曾見飛霞先煉蜜﹐候膏成﹐入蜜攪勻﹐才收甕內。﹞

卷下方訣無隱章第八

長松酒方

﹝此方廬山休休子傳。﹞

長松﹝此酒中聖藥﹐產太行西北支諸山﹐似獨活而香﹐用一兩半﹞黃﹝蜜炙﹞生地黃﹝各七錢﹞熟地黃﹝與生地俱酒浸﹐八錢﹞蒼術﹝三錢﹐米泔浸﹞陳皮﹝去白﹐七錢﹞枳殼﹝四錢﹞當歸身﹝五錢﹞白芍藥﹝煨﹐五錢﹞半夏﹝姜制﹐三錢﹞濃朴﹝五錢﹞菊花﹝五錢﹞天門冬﹝三錢﹞麥門冬﹝三錢﹞砂仁﹝三錢﹞木香﹝二錢﹞人參﹝四錢﹞點椒﹝二錢﹞酥﹝七錢﹞黃柏﹝五錢﹞黃連﹝二錢﹞胡桃仁﹝去皮﹐二錢﹞

小紅棗﹝去核﹐八个﹞老米﹝一撮﹞燈芯﹝五寸長﹐一一料分十劑﹐絹袋盛之。凡米五升﹐造酒一樽。煎一袋﹐窨久乃飲。

卷下方訣無隱章第八

枸杞酒

﹝此爲家兄火證制。酒性熱﹐三藥制之﹐可通用。煮如前法。﹞

枸杞子﹝五錢﹞黃連﹝炒﹐三錢﹞綠豆﹝一錢﹞

卷下方訣無隱章第八

水火煉蜜法

金華師最惡以鍋煎煉﹐非古法﹐授此。以白砂蜜一斤﹐大瓷碗盛重湯煮﹐不住攪﹐文武火﹐湯幹加水﹐以蜜滴水不散爲度。大率一斤煉成半斤。罐埋土七日。凡和丸劑﹐止以藥末一半﹐入蜜﹐舂萬杵﹐幹再糝﹐以布包裹﹐入甑內蒸軟﹐又加未盡之末﹐如此三次﹐則丸劑可以久收﹐不復回潤。

卷下方訣無隱章第八

七味保嬰湯

﹝說見第六章

﹞

老大米﹝主淸胃﹞黃土﹝養脾﹐炒﹞苦竹葉﹝去熱﹞蘿卜子﹝去食積﹞薄荷葉﹝去熱﹞

燈艸﹝主夜啼﹞麥芽﹝和脾胃﹞

上隨證所主者多用﹐其餘次之。每服不過三錢﹐袋盛煮湯﹐任意渴飲﹐或加蜜少許。

卷下

同類勿藥章第九

﹝凡九則﹞

《參同契》云﹕同類易施功﹐非種難爲巧。𨿽云丹法﹐移之治病﹐雅有神化。予嘗考古今養生家千條萬訣﹐莫要於人壞人補之一語﹐卽《內經》﹕形不足者﹐溫之以气也。漫述數條﹐勿藥有喜﹐庶醫之完技云﹗凡肩背﹑肢節﹑骨腕﹑筋會之處注痛﹐多屬痰凝气滯。不拘男女﹐但取神旺气長者﹐令以口對患處﹐隔絹綿進气﹐不呵不吹﹐極力努气﹐使入透﹐覺暖至熱﹐又易一人﹐以愈爲度。

多病善養者﹐每夜令僕擦足心﹐至極熱﹐甚有益。三里﹑腎兪﹐皆不可缺。

腎虛腰痛﹐令少陰掌心摩擦﹐每至萬餘﹐或令進气於腎兪之穴。丹田冷者﹐亦摩擦而進於臍輪﹐其功尢烈。

有痿痺疾者﹐偎臥患處於壯陰之懷﹐久之生气和浹﹐病气潛消。

老人尢宜與少艾偎臥。予戚有諭千戶者﹐行此﹐年九十餘﹐康健。

凡小疾有痛處﹐卽令壯夫揩擦至熱﹐或按之拿之﹐令气血轉移﹐其疾可卻。

服人乳﹐大能益心气﹐補腦﹐治消渴證﹐治風火證﹐養老尢宜。每用一吸﹐卽以指塞鼻孔﹐按唇貼齒而漱﹐乳與口津相和﹐然後以鼻內引上吸﹐使气由明堂入腦﹐方可徐徐咽下。

凡五﹑七吸爲一度﹐不漱而服﹐何異止於腸胃爾﹗丹溪云﹕房中補益之術﹐非聖賢之心﹐神仙之骨﹐不能行也。蓋言聖賢能以理制欲﹐神仙天性﹐對景忘情爾。世有以此﹐實恣淫欲﹐爲泥水金丹﹐而祕相授受﹐卒至喪亡者﹐深可惡也﹗深可惡也﹗

