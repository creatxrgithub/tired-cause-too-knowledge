脈訣闡微淸陳士鐸

鬼眞君脈訣序

《脈訣》自王叔和傳後﹐世鮮其人﹐誰知叔和止注脈經﹐誤傳有《脈訣》也。叔和旣無《脈訣》﹐何傳訣而不傳經﹖以《脈經》之多不及《脈訣》之約也。然《脈訣》始於髙陽生﹐非叔和原文也。鐸遇雲中逸老於燕市﹐傳法之備﹐而不傳《脈經》者﹐以《素問》《靈樞》二書言脈之多也。𨿽然﹐於多之中而求其約﹐安在必求脈於《靈》《素》哉﹖鬼眞君名臾區﹐雲中逸老弟子也。貌甚奇﹐面長尺有一寸﹐發短而鬈﹐深目身髙﹐耳垂下且大﹐非凡近士也。且歧天師備傳方法﹐何不傳脈於鐸。因授是書﹐皆切脈法也。夫眞君爲天師之徒﹐天師傳道之備﹐胡眞君傳脈之約乎﹖蓋病分臟腑﹐若脈則傳髒而不及腑﹐寧脈與病異哉﹖不知病必兼髒﹐而脈不可兼髒也。《靈》《素》二書﹐有時合而言之﹐何今傳《脈訣》獨與病殊乎﹖以髒病而腑亦病﹐腑病而髒亦病﹐故治髒而腑在其中﹐切髒而腑亦在其內﹐又何必合言之。所以單言髒而不及腑也。眞君之傳﹐𨿽出於天師﹐亦眞君之獨見也。傳止五篇﹐其言約矣。然皆言髒之文﹐治髒不可通之治腑哉﹖

山陰陳士鐸敬之甫別號遠公題於文筆峯之小瑯琊

第一篇

脈理甚微﹐原非一言可盡﹐人病多變﹐又豈一脈能包。論其陰陽﹐別其生死﹐察其臟腑﹐觀其癥候﹐旣上中下之宜分﹐必寸關尺之自定。左寸心﹐左關肝﹐火木寧無至性﹔右寸肺﹐右關脾﹐土金本有深情。惟兩尺爲腎﹐水火實難分配﹐中間是命﹐左右還可同觀。三焦別上中下以相診﹐余經合寸關尺而共視。蓋部位烏容倒置﹐辧貴分明﹐而表裏何必細分﹐不宜拘執。𨿽按指以三部爲法﹐數息便悟斷經﹐顧看脈以五臟爲主﹐知髒卽通治腑。察四時之節气﹐春夏異於秋冬﹔審一日之晷時﹐寅卯殊於申酉。大約逢克則凶﹐逢生可救﹐我生則緩﹐我克難醫。因五行而推斷﹐舉一隅而可知。弦似乎緊﹐澀似乎微﹐浮與芤相反﹐沈與伏寧殊。洪同實狀﹐弱帶濡形﹐辧之旣淸﹐病將安遁。故急則爲痛﹐弦則爲風﹐緊則爲邪﹐緩則爲虛﹐微則爲冷﹐數則爲熱﹐滑則痰多﹐澀則郁塞﹐洪爲火旺﹐大爲血幹﹐沈爲陰寒﹐遲爲困乏﹐小者气衰﹐細者血涸﹐浮者气升﹐伏者脈結﹐芤多失血﹐實多壅气﹐弱者陰虧﹐濡是濕犯﹐長是正气之和﹐短是邪气之克﹐代爲正气之衰﹐革爲正气之脫﹐結爲邪气之搏﹐促爲正气之耗﹐動有變動之機﹐靜有安寧之喜。毛主火之將旺﹐石乃水之極沈﹐耎是力薄﹐堅乃邪深﹐鉤爲气血之和﹐躁爲气血之燥﹐搏擊指而有太過之虞﹐散去指而無可畱之狀。脈嫌其絕脈﹐脈貴其平。旣知各脈之異同﹐可斷諸癥之常變。然而診脈必須得時﹐要在日之平旦。按指原無異法﹐貴取气之甚淸﹐自然虛實易明﹐盛衰易辧矣。

陳士鐸曰﹕脈理之不明也﹐久矣。以致看病不眞﹐用藥寡效﹐是脈之精微不可不講也。然而精微出於淺近﹐過求乎窈杳﹐反致失之。此鬼眞君脈訣之妙﹐妙在淺近﹐使人人易知而深入也。

又曰﹕脈有陰陽之不同﹐王叔和分七表八里﹐似乎切脈之分明﹐不知無一脈無陰陽﹐非浮爲陽而沈爲陰﹐遲爲陰而數爲陽也。陰中有陽﹐陽中有陰﹐於中消息﹐全在臨癥明察之﹐心可意會﹐非筆墨能繪畫耳。

又曰﹕十二經各有脈﹐分十二經看之﹐自然玄妙入神。然而過求其精﹐反失其約。蓋五臟之脈﹐能統攝七腑﹐腑病治髒﹐髒安而腑自安。故脈訣止消言髒﹐而不必言腑也。

又曰﹕切脈以呼吸爲準。一呼脈二動﹐一吸脈二動﹐爲平人無病之脈﹐有餘不足皆病也。世人切脈﹐多以三指齊按於寸關尺以候各脈﹐焉得備觀其陰陽虛實邪正之分哉。必須先以一指觀其左寸﹐後及左關﹐又及左尺﹐然後又及右寸﹐又及右關﹐又及右尺﹐逐步分別﹐再以三指準之﹐則何異何同﹐始了然於胸中。見浮言其風﹐見沈言其積﹐見遲言其痛﹐見數言其熱﹐自能陰陽莫逃﹐邪正有別﹐虛實不淆矣。

又曰﹕春夏秋冬長夏各有定脈﹐《內經》已詳言之。春主弦﹐夏主鉤﹝鉤卽微洪之意﹞﹐秋主毛﹐冬主石﹐長夏主軟弱﹐太過不及均是病徵﹐尢不可見者﹐克我之脈。如春宜弦而見毛﹐夏宜鉤而見石﹐及至秋冬未有不病者﹐餘可類推。

又曰﹕脈隨血而行﹐而血隨時而運。病脈行至克我之脈﹐則病必重﹐行至生我之脈﹐則病必輕。蓋金脈逢金時必旺﹐木脈逢金時必衰﹐故木病值寅卯則當其令﹐逢申酉則失其時。觀寅卯申酉之旺衰﹐卽知金木病情癥候矣。卽一木而可通之火土水金﹐卽寅卯申酉而可通之子午亥辰戌丑未也。

又曰﹕臟腑之病𨿽各不同﹐要不外五行之生克﹐逢生則病易愈也﹐逢克則病難痊也﹐我生則瀉我之气﹐我克則勞我之神﹐臟腑爲戰爭之地﹐胸腹爲角鬥之場﹐敵𨿽掃除﹐而斬殺甚多﹐傷損必過﹐調停於生克之間﹐和解於敗亡之內﹐仍於金木水火土而善用也。

又曰﹕脈有相似而實不相同者﹐尢宜分辧。蓋脈似相同而病實各異﹐一經錯認﹐死生反掌﹐可不愼歟。

又曰﹕脈之祕訣﹐大約三十八字盡之。而每字實有祕要﹐非一言可盡也﹐旣非一言可盡﹐而鬼眞君何以每一字皆用一言以詔示天下﹐豈脈訣貴少而不貴多乎﹖不知訣不必太多﹐而論訣正不可太少也。

又曰﹕急則爲痛﹐言見急脈卽爲痛病也。急似乎數而未至於數也﹐急似乎緊而未至於緊也﹐有不可緩之狀﹐乃气與火相鬥﹐邪與正相爭也。

又曰﹕弦則爲風﹐弦乃春天之正脈﹐春天見弦脈﹐正風木之得令﹐非病也﹐苟見於夏秋冬季﹐則弦爲風矣。

又曰﹕緊則爲邪﹐邪者﹐亦風之類﹐但風邪感之甚驟﹐則脈必現緊耳。

又曰﹕緩則爲虛﹐虛者﹐重按之不能鼓指也﹐鼓指亦非太勁之謂﹐言其不能微微鼓指耳﹐最宜活看。

又曰﹕微則爲冷﹐冷者寒也﹐不論何部﹐見微多是寒癥。

又曰﹕數則爲熱﹐熱乃火病﹐火性炎上﹐其性最速﹐故數脈作熱論也。但數不同﹐有陰數陽數之異﹐有初數久數之分﹐然而熱則一也。

又曰﹕滑則痰多﹐天下至滑者﹐無過於水﹐痰亦水也﹐水多則痰﹐生痰多則滑宜見也。然而水病不一﹐滑脈不常﹐何故單以痰多屬滑也﹖不知水未結痰﹐其體靜﹐水旣結痰﹐其體動也﹐動極則滑極﹐脈見滑矣﹐非痰多而何。

又曰﹕澀則郁塞﹐澀脈乃往來不甚舒暢也。此陰陽不合﹐气血不達﹐外感於風寒﹐內阻於憂鬱﹐抑塞而不通也﹐郁而未發之狀﹐六部見此象﹐具能成病﹐尢於肝經不宜。一見澀脈﹐卽以解郁通塞之藥急治之﹐隨手奏功也。

又曰﹕洪爲火旺﹐洪者來大而去數也。洪與大有分﹐按指若大久之而不見其大﹐止見其數﹐重按之不見其數﹐而仍見大者爲洪也。夏見此脈爲宜﹐否則皆火旺之極也。

又曰﹕大爲血幹﹐大者重按而仍洪也。火之有餘﹐乃血之不足﹐血不能制火﹐乃見大脈。在夏天則猶非大忌﹐然見大脈卽宜補血滋陰﹐以水伏火之爲得耳。

又曰﹕沈爲陰寒﹐沈者至深之象。深則未有不陰﹐陰則未有不寒者也﹐入石洞而陰寒逼人者﹐正以其深沈耳。

又曰﹕遲爲困乏﹐遲者言俟之而不能深進也﹐行百里者半九十﹐非遲之謂乎。是其力乏神困﹐欲進而不能﹐非可進而不肯進也。

又曰﹕小者气衰﹐小脈言气之小而不能大也﹐气之不充故耳。

又曰﹕細脈言脈之細而不能粗也﹐江河細流﹐正水之縮也﹐人身之血少﹐自然脈細矣。

又曰﹕浮脈按指卽得﹐气舉而升之也。

又曰﹕伏脈按指始終不可得﹐或隱隱約約﹐或有或無者也。是邪气搏結正气而不能出也﹐用藥出之者生﹐然出之驟﹐亦非佳兆。

又曰﹕芤脈中空如無也﹐血失則內無血養﹐安得不中空乎。

又曰﹕實脈不獨按指有力﹐且有不可止抑之狀﹐非正气之有餘﹐乃邪气之有餘也﹐邪气有餘﹐自然壅塞正气矣。

又曰﹕弱脈不能彊旺之狀﹐陰虛而不敢與陽气相爭也。

又曰﹕濡脈言其濡滯也﹐濕則沾濡﹐非歟。

又曰﹕長脈之現正气之和也﹐有胃气則脈自修長﹐有從容和緩之象。

又曰﹕短脈者﹐欲長而不能﹐欲速而不達﹐因邪气之克犯正气﹐正負邪勝也。

又曰﹕代脈之現﹐正气之衰﹐不得不止以息其气也﹐有痰气壅膈不散﹐亦現代脈者﹐然正气不衰﹐痰安能作祟﹐使脈中止而不還乎。

又曰﹕革脈﹐脈來渾渾而濁亂擊指者是﹐蓋正气之欲脫也。

又曰﹕結脈其來則緩﹐而時有現止﹐是力不能不止也。明是正气甚衰﹐不敢與邪相鬥﹐邪气搏結於一身耳。

又曰﹕促脈急遽之狀﹐气耗而勢難寬舒也。

又曰﹕動脈有不能安靜之勢﹐動極生變也。

又曰﹕靜脈與動脈相反﹐不動則不變﹐自有寧靜之福矣。

又曰﹕毛脈言如羽毛之拂體﹐乃有餘之象﹐火將浮而又息之狀。夏秋間之正脈也﹐在夏則生气之旺也﹐在秋則旺气之衰也﹐在他時則熱气之盛也﹐宜於活看。

又曰﹕石脈乃沈脈之至﹐藏之極也﹐冬時正脈﹐余時見之爲寒冷矣。

又曰﹕耎脈不能剛健之狀﹐明是力之不勝耳。

又曰﹕堅脈至硬之狀﹐邪气深入﹐勞不可破也。

又曰﹕鉤脈洪而不大之象﹐如鉤之有畱也﹐乃胃脈和平﹐火不盛而司其令﹐夏日見之尢爲平脈也。

又曰﹕躁脈似動而非動﹐似數而非數﹐似促而非促﹐似急而非急﹐若有漧枯煩擾之狀。

又曰﹕搏脈者﹐擊指之謂也﹐各脈皆能擊指﹐皆屬太過。

又曰﹕散脈者﹐卽解索之兆﹐乃欲畱而不能畱﹐欲存而不能存也。

又曰﹕絕脈者﹐言脈之將斷而未斷﹐可續而不續也﹐死亡之時﹐必現此脈。

又曰﹕平脈者﹐言各脈得其平也﹐如浮不甚浮﹐沈不甚沈﹐遲不甚遲﹐數不甚數耳﹐人現平脈﹐多系胃气之全也﹐胃气無傷﹐又寧有疾病哉﹐此脈之所以貴得其平耳。

又曰﹕鬼眞君脈訣﹐止得三十八字﹐然而人之疾病﹐已盡括於其內﹐要在辧其異中之同﹐與同中之異﹐則因常可以通變﹐遇變可以用常﹐隨時隨地隨癥隨人無不可以起死回生矣﹐又何必拘拘於日之平旦﹐乘人之淸气診病哉。

又曰﹕五臟七腑各有脈﹐俱在寸關尺觀之﹐內經分三部之內外前後上下以細察其部位﹐何其詳也。而鬼眞君獨重五臟﹐將七腑略而不言﹐止將三焦命門以示世﹐又皆不專屬之腎﹐何其略也﹖不知髒可以包腑﹐而腑不可以包髒﹐論府太詳﹐必至反遺夫髒矣。不若專言五臟﹐治髒而治府在其中矣﹐三焦乃府之一﹐何獨舉而言之﹖因世錯認三焦在於腎中﹐故特指明也。命門爲十二經之主﹐世人不知﹐而以右尺觀之﹐恐失命門之義﹐故鬼眞君辧明之也。

又曰﹕或曰王叔和脈訣﹐因遺落心包﹐遂至傳疑千載﹐今鬼眞君之訣﹐將七府全然不講﹐不更滋甚乎﹖然而切脈止可切五臟也。七腑部位﹐內經𨿽分﹐似乎有一定之理﹐而究難別髒府之異。不若單切五臟﹐論其五行之生克﹐病情反無可遁也。此鬼眞君不言七腑﹐眞是至捷之法﹐亦是至玄之機﹐幸勿作王叔和遺落心包一例而並譏之也。

又曰﹕脈貴知微﹐然而得其微又甚難﹐暗中摸索而欲使髒府之疾病了然於手指之間﹐易乎﹐不易乎﹖𨿽然切脈必須問癥﹐癥是府病﹐卽以髒之脈合之﹐髒之脈不病﹐卽是府病也﹐治府而病可愈。癥是髒病亦以髒之脈合之﹐髒之脈病﹐是非府病也﹐治髒而病亦愈矣。苟知此法﹐又何微之不可得哉。

又曰﹕凡人之脈﹐多不相同﹐不可以此人之脈﹐槪論諸彼人也。看人之脈﹐當取其左右兩手之脈一一而消息之﹐辧其何部獨異﹐乃斷何經之病﹐庶幾得之。

又曰﹕看脈須看有神無神﹐實是祕訣。而有神無神何以別之﹐無論浮沈遲數滑澀大小之各脈﹐按指下若有條理﹐先後秩序不亂者﹐此有神之至也。若按指充然有力者﹐有神之次也。其餘按指而微微鼓動者﹐亦謂有神。倘按指而散亂者﹐或有或無者﹐或來有力而去無力者﹐或輕按有力﹐重按絕無者﹐或時而續時而斷者﹐或欲續而不能﹐或欲接而不得﹐或沈細之中倏有依稀之狀﹐或洪大之內忽有飄渺之形﹐皆是無神之脈。脈至無神﹐卽爲可畏﹐當用大補之劑救之﹐倘因循等待﹐必變爲死脈﹐而後救之晚矣。

又曰﹕人有天生細微之脈﹐不可動曰虛弱﹐當統六部同觀之。倘一脈獨旺﹐一脈獨急﹐余脈皆現細微﹐此非虛弱之脈也﹐旺乃火盛﹐而急乃邪侵也﹐以此消息﹐斷然不差。

又曰﹕切脈貴先調息﹐吾息調而後可以察病人之息。蓋病人之息﹐呼吸不到﹐未有能調者也。倘醫者之息不平﹐又何以知病人之息哉。蓋學醫者平日學導引之法﹐則呼吸之間無太過不及﹐自然下指之時﹐息數可以分別﹐可以察病人之脈也。

又曰﹕看脈必須看癥﹐蓋癥所以印證夫脈也。夫人之脈不同﹐有天生陰脈﹐不現於皮毛之內﹐又將何處看脈。故必觀其癥候之若何﹐而癥候正難辧也。或看其起居之靜躁﹐靜爲陰而躁爲陽也﹔看其飲食之寒熱﹐喜寒爲熱喜熱爲寒也﹔問其大小便之燥濕短長﹐燥短而實﹐而濕長爲虛也﹔辧其口舌之黃白峭滑﹐黃峭爲邪盛﹐而白滑爲正衰也。是觀癥所以濟切脈之窮﹐而切脈所以輔觀癥之妙耳。

第二篇

鬼眞君曰﹕人身之病﹐變遷原非一致﹐人身之脈﹐紛紜必有殊形。故六部之中﹐每顯各異之狀﹐一經之內﹐常呈兼見之端。浮而弦﹐浮而數﹐多無定象﹐沈而細﹐沈而遲﹐不少同觀﹐必須統論其精微﹐始可獨斷其眞僞。故浮而兼滑也﹐必是風痰之盛﹔浮而兼大也﹐絕無气血之邪﹔浮而兼遲也﹐虛風之害﹔浮而兼濡也﹐濕气之侵﹔浮而兼細也﹐血隨气而上升﹔浮而兼洪也﹐火得气而更旺﹔浮而兼芤﹐定爲血泛之虞﹔浮而兼緊﹐決至邪重之苦﹔浮而兼急﹐必疼痛於上焦﹔浮而兼弱﹐必萎靡於下部﹔浮而兼長﹐气𨿽升而不傷其正﹔浮而兼短﹐气欲結而難散其邪﹔浮而兼結﹐邪搏於經絡之間﹔浮而兼革﹐正脫於髒府之內﹔浮而兼代﹐邪居於胸膈之處﹔浮而兼促﹐正傷於營衛之中﹔浮而兼動﹐气有變遷﹔浮而兼靜﹐气將寧息﹔浮而兼毛﹐气得火而上騰於頭目﹔浮而兼躁﹐火因气而上炎於咽喉﹔浮而兼鉤﹐气升之和﹔浮而兼搏﹐气浮之極﹔浮而兼耎﹐气虛之甚﹔浮而兼散﹐气不可收﹔浮而兼平﹐气乃無病。

沈而兼遲也﹐寒虛之至﹔沈而兼澀也﹐郁滯之深﹔沈而兼滑也﹐寒痰之不舒﹔沈而兼小也﹐冷气之難發﹔沈而兼實也﹐气得寒而不揚﹔沈而兼微也﹐精因冷而欲脫﹔沈而兼細也﹐血逢陰凝之象﹔沈而兼緊也﹐邪乘寒冷之徵﹔沈而兼急﹐小腹有寒邪之痛﹔沈而兼濡﹐兩足多水脹之侵﹔沈而兼長﹐气陷而正尙未傷﹔沈而兼短﹐精冷而邪將不渙﹔沈而兼結﹐邪搏於至陰﹔沈而兼革﹐正脫於髓海﹔沈而兼代﹐命門將絕而可危﹔沈而兼促﹐元陽欲脫而可畏﹔沈而兼靜﹐陽寒能守﹔沈而兼石﹐陰固不遷﹔沈而兼耎﹐腹冷而有痛楚之苦﹔沈而兼散﹐精寒有涸絕之危。

更有濡遲兼見﹐無非濕犯乎虛﹔濡滑同來﹐尢是痰成乎水﹔濡中兼大﹐濕因血耗以相侵﹔濡中兼小﹐水乘气衰以相犯﹔濡而兼弦﹐風水之患深﹔濡而兼芤﹐痰血之癥急﹔濡而兼長﹐水濕易散﹔濡而兼革﹐水濕難消﹔濡而兼動﹐水有泛濫之盛﹔濡而兼靜﹐水有浸潤之微﹔濡而兼耎﹐水邪乘虛而相生﹔濡而兼散﹐正气隨濕而欲脫。

遲而兼澀﹐郁中以成弱﹔遲而兼滑﹐濕內以招虛﹔遲而兼大﹐气血皆居漧燥﹔遲而兼小﹐精神必至伶仃﹔遲而兼微﹐虛寒之气﹔遲而兼細﹐匱乏之身﹔遲而兼弦﹐內傷之風﹔遲而兼芤﹐內傷之血﹔遲而兼長﹐病不足畏﹔遲而兼短﹐癥實可愁﹔遲而兼代﹐必至損傷脾胃﹔遲而兼革﹐定然渙散精華﹔遲而兼石﹐气寒將侵於骨﹔遲而兼耎﹐血衰少養乎心﹔遲而兼散﹐寒極而气飛﹔遲而兼靜﹐陰微而精固。

數而兼滑﹐亢炎之痰﹔數而兼大﹐沸騰之火﹔數而兼實﹐气壅於熱﹔數而兼弦﹐火助乎風﹔數而兼洪﹐熱有燎原之盛﹔數而兼緊﹐邪有風火之傳﹔數而兼芤﹐吐血何狂﹔數而兼代﹐喪軀必速﹔數而兼革﹐走陽可許﹔數而兼促﹐消正堪憂﹔數而兼動﹐恐有發狂之變﹔數而兼毛﹐定有消渴之成﹔數而兼搏﹐火刑金而喉舌無津﹔數而兼躁﹐火燒心而脾胃生焰。

澀中兼小﹐气血虧而郁志莫伸﹔澀中兼實﹐气血壅而思想難遂﹔澀中兼微﹐气寒而滯﹔澀中兼細﹐血少而愁﹔澀中兼洪﹐鬱怒不解﹔澀中兼急郁痛安禁﹔澀中兼結﹐邪搏於兩脇之間﹔澀中兼促﹐正虧於半表之際﹔澀中兼革﹐气欲脫於腎肝﹔澀中兼代﹐气將絕於脾胃﹔澀中兼石﹐寒郁不宣﹔澀中兼堅﹐風郁難出﹔澀中兼搏﹐郁甚莫解﹔澀中兼靜﹐郁急安移。

滑而兼大﹐痰借血以爲災﹔滑而兼小﹐痰借气而作祟﹔滑而兼實﹐气塞於痰中﹔滑而兼微﹐痰冷於胸次﹔滑而兼細﹐痰旺而血枯﹔滑而兼弦﹐水盛而風急﹔滑而兼洪﹐濕熱成黨﹔滑而兼芤﹐痰血爲病﹔滑而兼緊﹐邪得濕以助威﹔滑而兼急﹐邪乘濕而增痛﹔滑而兼濡﹐濕盛恐邪气之增脹﹔滑而兼革﹐水多防正气之難收﹔滑而兼動﹐水畜致腸腹之鳴﹔滑而兼毛﹐火沸召痰涎之吐﹔滑而兼耎﹐濕痰積而不消﹔滑而兼堅﹐濕邪畱而不散﹔滑而兼搏﹐痰有傾盆之嘔﹔滑而兼散﹐水如走石之崩。

余脈俱可類推﹐各經正當細晰。總以脾胃之气爲要﹐更以平緩之脈爲先﹐倘下指之時﹐均有寧靜之致﹐庶幾藥餌之用﹐可許健康之祥矣。

陳士鐸曰﹕凡人之病﹐變遷不常﹐而脈亦因病殊形﹐必非一狀。大約一經之中﹐必現二脈以相兼也﹐合二脈以論癥﹐而癥始出焉。合二脈以用藥﹐而藥始當焉。但二脈兼見甚多﹐不止浮沈遲數澀滑濡也﹐然苟知兼見之大旨﹐則以七脈爲綱﹐以余脈爲紀﹐又何病之不可推測哉。

又曰﹕脈有同中之異﹐亦有異中之同。同是浮脈﹐而何以有各脈之異﹖同是沈脈﹐而何以有各脈之殊﹖蓋脈無一定之形﹐必兼兩脈而並見也。兩脈旣然並見﹐合兩脈以治一病﹐自易見功﹐然而兩脈之現﹐必察其異同﹐知其同中之異﹐竟治其異而不必顧其同﹔知其異中之同﹐竟治其同而不必顧其異﹐從此消息﹐醫道烏得不神哉。

又曰﹕千態萬狀者﹐病也﹔千變萬化者﹐脈也。鬼眞君以三十八字盡脈之理﹐毋乃太簡乎﹖故又取兼見之脈以示世﹐似乎克盡其變矣。然而兼見之脈﹐止取浮沈遲數澀滑濡之七脈﹐而其餘三十一脈不言兼見﹐或疑其訣之不全﹐而立法之未善也。不知脈之大綱﹐止浮沈遲數澀滑之六字耳。舉其大綱﹐而餘可類推﹐又何必瑣細之盡告哉。吾意於浮沈遲數澀滑之外﹐引濡脈之兼見者﹐亦可無事重宣耳。鬼眞君惟恐人之拘執而不通也﹐故略舉一濡脈以訓世也。

又曰﹕兼見之脈﹐須先看七脈爲主。旣得七脈﹐而後辧其兼見之形﹐則同中之異與異中之同﹐無難細得也﹐以七脈爲綱﹐以兼見爲緯﹐實切脈之權輿也。

又曰﹕切脈實難﹐而辧其異同不尢難乎﹐然而無難也。知浮沈遲數澀滑濡之七脈﹐而其餘之三十一脈兼而察之﹐則病可意會也﹐況鬼眞君又明告乎。細讀此訣﹐而何患脈之難知而病之難識也。

又曰﹕人疑兼見之脈﹐不止鬼眞君所示﹐寥寥數語不足以包萬病也。殊不知脈訣言愈多而脈愈晦﹐鬼眞君之訣﹐妙在於少也﹐以少勝多﹐非便世人之習誦也﹐實以其脈訣神奇﹐足以包舉萬病耳。

又曰﹕脈理甚微﹐須辧其同中之異﹐異中之同。同中之異者﹐如寸關尺各現大小虛實之異﹐而浮脈則同也。上中下各現遲數澀滑之異﹐而沈脈則同也。知其同中之異﹐則竟治其異﹐知其異中之同﹐則不必治其同﹐於此消息﹐何患脈理之不精哉。

第三篇

鬼眞君曰﹕五臟之病﹐必以寸關尺爲憑﹐七府之癥﹐亦以寸關尺爲據﹐然不分析其精微﹐又何能盡知其玄妙。試觀其寸口也﹐左寸見浮﹐風熱上越而頭痛﹔右寸見浮﹐咽喉中燥而鼻塞﹔左寸見芤﹐胸難藏血而嘔吐﹔右寸見芤﹐胃多瘀血而痛疼﹔左寸見滑﹐熱痰入心而舌彊﹔右寸見滑﹐熱痰入肺而鼻折﹔左寸見實﹐火焚心而面赤﹔右寸見實﹐火生胃而唾幹﹔左寸見弦﹐風入體必多頭痛﹔右寸見弦﹐風入腸定有筋攣﹔左寸見緊﹐邪盛而心痛﹔右寸見緊﹐气嗽而肺傷﹔左寸見洪﹐心胸起熱悶之燒﹔右寸見洪﹐頭腦生炎蒸之楚﹔左寸見微﹐心寒而虛弱何辭﹔右寸見微﹐气冷而崩陷難免﹔左寸見沈﹐心君失相火之助﹔右寸見沈﹐肺金招寒气之侵﹔左寸見澀﹐心脈火郁而未舒﹔右寸見澀﹐肺金金郁而莫達。

左寸見遲﹐膻中虛乏而難以衛心﹔右寸見遲﹐上焦損傷而難以生气﹔左寸見伏﹐气匿於脇間﹔右寸見伏﹐气積於脘內﹔左寸見濡﹐膀胱水畜而不消﹔右寸見濡﹐皮毛汗泄而未止﹔左寸見弱﹐無血以養心﹔右寸見弱﹐乏气以生胃﹔左寸見大﹐心經血燥而怔忡﹔右寸見大﹐肺經血幹而閉結﹔左寸見小﹐驚悸時生﹔右寸見小﹐怯弱日甚﹔左寸見虛﹐心中恍惚﹔右寸見虛﹐胃內衰微﹔左寸見細﹐運行乏力﹔右寸見細﹐言語無神﹔左寸見微﹐包絡有寒邪之入﹔右寸見微﹐胸脘有陰气之招﹔左寸見急﹐心疼不免﹔右寸見急﹐喉痛安辭﹔左寸見短﹐三焦之气怯﹔右寸見短﹐再宿之食難消﹔左寸見代﹐心痛勿訝﹔右寸見代﹐痰塞何妨﹔左寸見結﹐邪搏於心包﹔右寸見結﹐邪蟠於胃脘﹔左寸見促﹐積聚有煩悶之苦﹔右寸見促﹐畱滯興痞滿之憂﹔左寸見革﹐心气散漫而不收﹔右寸見革﹐肺气飛躍而不返﹔左寸見動﹐歡娛妊子之祥﹔右寸見動﹐飲食傷气之兆﹔左寸見毛﹐心火動而將刑肺金﹔右寸見毛﹐肺火起而將克肝木﹔左寸見鉤﹐心气安而魂夢適﹔右寸見鉤﹐肺气肅而膀胱通﹔左寸見堅﹐邪犯心而呼號﹔右寸見堅﹐邪侵肺而咳嗽﹔左寸見躁﹐無血養神﹔右寸見躁﹐無精定魄﹔左寸見搏﹐火太過而焚心﹔右寸見搏﹐火太過而爍肺﹔左寸見石﹐陰寒直搗於膻中﹔右寸見石﹐冷气逼居於脘內﹔左寸見散﹐心有無可柰何之象﹔右寸見散﹐肺有但出無入之悲。

試觀其關中也﹐左關見浮肝犯風而眼赤﹔右關見浮胃入風而渴生﹔左寸見芤必肝傷而失血﹔右關見芤必腸毒而便膿﹔左關見滑﹐頭目腫痛堪嗟﹔右關見滑﹐脾胃熱焚甚苦﹔左關見實﹐痎癖可徵﹔右關見實﹐心腹多痛﹔左關見弦﹐肝旺生風﹔右關見弦﹐脾崩不食﹔左關見緊﹐筋脈急拘﹔右關見緊﹐嘈雜嘔吐﹔左關見洪﹐眼目生花﹔右關見洪﹐心腹結痛﹔左關見沈﹐必陰寒之癖積﹔右關見沈﹐定冷气之難安﹔左關見澀﹐風寒邪閉因气郁有餘﹔右關見澀﹐飲食傷殘實血虛之不足﹔左關見遲﹐兩脇多寒﹔右關見遲﹐中焦微冷﹔左關見伏﹐關格收藏﹔右關見伏﹐霍亂吐瀉﹔左關見濡﹐癉癥將成﹔右關見濡﹐水臌可畏﹔左關見弱﹐筋痿宜防﹔右關見弱﹐气短須補﹔左關見數﹐肝火盛而目紅﹔右關見數﹐胃火旺而口渴﹔左關見大﹐怒气傷肝﹔右關見大﹐狂陽傷胃﹔左關見小﹐肝膽气衰﹔右關見小﹐脾胃血少﹔左關見虛﹐必益其血﹔右關見虛﹐須補其津﹔左關見微﹐溫其下元之憊﹔右關見微﹐暖其气海之寒﹔左關見細﹐慮腳膝之酸﹔右關見細﹐恐肚腹之瀉﹔左關見急﹐肝痛而不能眠﹔右關見急﹐脾傷而自難臥﹔左關見代﹐肝絕而痛則無妨﹔右關見代﹐肝絕而安則無救﹔左關見結﹐胸滿而痰結於中﹔右關見結﹐脾傷而气滯於下﹔左關見促﹐肝無腎水之滋﹔右關見促﹐脾無腎火之養﹔左關見革﹐气脫於木旺之時﹔右關見革﹐气脫於土崩之侯﹔左關見動﹐兩脇有气痛之愁﹔右關見動﹐中焦有火焚之懼﹔左關見毛﹐肝木旺而生風﹔右關見毛﹐胃土盛而動火﹔左關見耎﹐無病之人﹔右關見耎﹐加餐之客﹔左關見鉤肝血之足﹔右關見鉤﹐脾气之安﹔左關見靜﹐優遊享無事之福﹔右關見靜﹐舒暢享彊食之愉﹔左關見石﹐筋得寒而拘攣﹔右關見石﹐胃因冷而泄瀉﹔左關見堅﹐邪必畱戀於經絡﹔右關見堅﹐邪必會聚於臟腑﹔左關見躁﹐必苦血幹而多怒﹔右關見躁﹐必苦液涸而善嘔﹔左關見搏﹐防太盛之中風﹔右關見搏﹐慮過旺之狂病﹔左關見散﹐筋遲而不能收﹔右關見散﹐肢懈而不能舉。

試觀其尺下也﹐浮見尺左﹐水虧而雙耳齊聾﹔浮見尺右﹐火旺而大腸自祕﹔芤見尺左﹐小遺多膿血之災﹔芤見尺右﹐大便下赤紅之嘆﹔滑見尺左﹐水入腰而作楚﹔滑見尺右﹐痰流足以成災﹔實見尺左﹐膀胱水閉而不通﹔實見尺右﹐尿瀝火澀而難出﹔弦見尺左﹐腰腹重滯生疼﹔弦見尺右﹐腎臟風邪作耗﹔緊見尺左﹐耳似蟬鳴﹔緊見尺右﹐臍同虫咬﹔洪見尺左﹐水熬幹而消渴﹔洪見尺右﹐火炎上而夢遺﹔微見尺左﹐盜汗淋漓﹔微見尺右﹐腸鳴泄瀉﹔沈見尺左﹐精冷如冰﹔沈見尺右﹐腰寒若水﹔澀見尺左﹐陰寒疝結﹔澀見尺右﹐逆冷腸崩﹔遲見尺左﹐下焦寒冷﹔遲見尺右﹐小腹陰凝﹔伏見尺左﹐陽气不升﹔伏見尺右﹐陰气更閉﹔濡見尺左﹐寒濕侵腎﹔濡見尺右﹐冷痿中腰﹔弱見尺左﹐雙足骨酸﹔弱見尺右﹐雙腿气乏﹔大見尺左﹐腎涸於遺精﹔大見尺右﹐命殘於作用。

小見尺左﹐水耗無多﹔小見尺右﹐火衰不旺﹔虛見尺左﹐心腎不交﹔虛見尺右﹐水火皆乏﹔微見尺左﹐冷入關元﹔微見尺右﹐寒通腹裏﹔細見尺左﹐髓冷脛枯﹔細見尺右﹐命寒精泄﹔數見尺左﹐水少而火沸爲痰﹔數見尺右﹐火炎而水隨作喘﹔急見尺左﹐痛入陰丸﹔急見尺右﹐疼添小腹﹔短見尺左﹐自無延齡之福﹔短見尺右﹐定含怯戰之羞﹔代見尺左﹐精敗欲絕﹔代見尺右﹐火息將亡﹔結見尺左﹐邪襲水而不散﹔結見尺右﹐邪襲火而不離﹔促見尺左﹐髓耗而足不行步﹔促見尺右﹐火衰而气不通心﹔革見尺左﹐玉關不閉﹔革見尺右﹐河車俱焚﹔動見尺左﹐定然魂夢多遺﹔動見尺右﹐定然陽彊不倒﹔毛見尺左﹐精耗而龍火將興﹔毛見尺右﹐焰騰而命門自熱﹔耎見尺左﹐腎弱相宜﹔耎見尺右﹐火衰當助﹔鉤見尺左﹐陰平之士﹔鉤見尺右﹐守眞無疑﹔石見尺左﹐精無傾失之慨﹔石見尺右﹐陽有退藏之慶﹔堅見尺左﹐邪入於骨髓﹔堅見尺右﹐邪居於腰膝﹔躁見尺左﹐腎難上交於心﹔躁見尺右﹐陽且髙越於膈﹔搏見尺左﹐膀胱有熱閉之淋﹔搏見尺右﹐咽喉長瘡蛾之腫﹔散見尺左﹐腎水欲絕於須臾﹔散見尺右﹐元陽將逃於頃刻。

陳士鐸曰﹕脈有兼見以觀其變﹐必有獨現以顯其常﹐常變之道不可不分觀之也。鬼眞君先言其變﹐示變之宜知也﹐再言其常﹐示常之宜諳也。知常而後達變﹐又寧至有治常之失哉。

又曰﹕脈不分觀部位﹐則病情不可得而知﹐此寸關尺必須分觀其脈也。

又曰﹕脈有寸關尺無脈﹐而脈見於列缺之間者。世人以爲反關脈也﹐此乃經脈虛而絡脈盛也﹐經脈虛故不現於寸關尺三部﹐絡脈盛故現於列缺之間。蓋直行爲經﹐而旁行爲絡﹐列缺正絡脈之穴也﹐在兩手交叉食指盡處﹐兩筋骨罅中﹐屬肺經之絡﹐別走陽明之絡也。此中原有動脈﹐宜細動不宜大動﹐今寸關尺三部無脈﹐而此處之脈大動﹐亦現三部之象﹐是陽勝於陰也﹐千金翼謂陽脈逆反大於寸口三倍﹐正言反關脈也。亦當分觀其動﹐以別疾病耳。

又曰﹕寸關尺分上中下也﹐心肺居上而以寸觀之﹐象天也﹔肝脾居中而以關觀之﹐象人也﹔腎居下而以尺觀之﹐象地也。醫道必須統天地人以論醫﹐則醫無剩義﹐脈訣亦必合天地人以示法﹐則法無遁情。非好作廣大之語也﹐實有不如此則其法不爲備耳。

又曰﹕寸關尺分上中下切之﹐是矣。然其中有上而兼中者﹐有中而兼下者﹐有中而兼上下者﹐又不可不知之也。如寸脈浮而連於關﹐關脈數而連於尺﹐如關脈大而連於寸尺者是也。此又當合寸關尺而同觀﹐又不可專主於寸而不及於關﹐專主於關而不及於尺﹐又在臨癥切脈而變通之也。

又曰﹕脈宜分觀以別虛實﹐然亦有合寸關尺以分虛實者﹐大約左之寸關尺齊旺者﹐乃外感居多﹐右之寸關尺齊旺者﹐乃內傷居多﹐非但左寸旺爲外感﹐右寸旺爲內傷也。

又曰﹕寸關尺分觀之後﹐又宜合觀﹐不分觀不知其細﹐不合觀不得其合。故分觀之時﹐當以一指切其脈﹐合觀之時﹐又當以三指切其脈也。

又曰﹕看寸關尺三部之脈﹐當先切關脈﹐而後看寸脈﹐而後看尺脈﹐左右相同。

又曰﹕今人看脈﹐男先看左﹐女先看右﹐男女之脈何嘗有異﹐正不必如此拘拘也。

又曰﹕凡人之脈﹐貴有胃气。胃气者﹐平气也﹐毋論寸關尺﹐下指之時覺有平和之象﹐卽是有胃气也﹐非獨右關平和始有胃气耳。

又曰﹕脾與胃爲表裏﹐胃病則脾必病﹐脾病則胃亦病﹐病則安有胃气哉。故脾脈與胃脈同觀﹐所以脾胃之脈皆在右關切之耳。

又曰﹕胃旺而脈愈微﹐胃衰而脈愈盛。故右關太旺﹐反是胃气之虛也。然而右關之旺﹐又由左關之旺也﹐左關旺而右關不能衰﹐此木來克土之象﹐又不可不知也。

又曰﹕三部之脈﹐前人以尺脈爲根﹐似乎切脈重在尺也﹐不知本實先拔﹐固然枝葉難榮﹐然而過於摧殘﹐如狂風大雨拔木折枝﹐根亦隨竭﹐此脈必統三部而觀之也。

又曰﹕寸關尺各有內外之分﹐尺外尺裏﹑關外關裏﹑寸外寸裏皆從左右以分內外﹐而非上下以分內外也。余注內經﹐已詳哉言之矣。而鬼眞君不言及此者﹐蓋舉要以示人耳。

又曰﹕脈分三部﹐上寸也﹐中關也﹐下尺也。寸之內又分左右左﹐寸候心而包絡膻中統其內﹐右寸候肺而胸脘咽喉統其內﹔關之內又分左右﹐左關候肝而膽脇膈則統其內﹐右關候脾而胃則統其內﹔尺之內又分左右﹐左尺候腎中之水﹐而小腸膀胱小腹股膝統其內﹐右尺候腎中之火﹐而大腸腰脛胻統其內﹔三焦有上焦中焦下焦之異﹐上焦屬於寸﹐中焦屬於關﹐下焦屬於尺﹐不可於右腎候之也﹐命門爲十二經之主﹐不屬於右腎而不得不候之於右腎也﹐部位旣明切脈自無疑。

又曰﹕鬼眞君所分部位﹐一皆準於內經﹐與王叔和所定大相懸殊﹐世人見之未有不驚異者也。然而鬼眞君正恐人驚異﹐單言五臟而不言七腑﹐鐸慮部位不明﹐又將何以診脈﹐故於前條細列以問世﹐第推鬼眞君之意﹐但知五臟之脈﹐正不必又及七腑之脈也﹐鐸重言之﹐似乎饒舌矣。

又曰﹕五臟各有表裏﹐心則與小腸爲表裏也﹐肝則與膽爲表裏也﹐肺則與大腸爲表裏也﹐脾則與胃爲表裏也﹐腎則與膀胱爲表裏也﹐表病則裏病﹐原相關切﹐故治里正所以治表也﹐何必分表是表﹐而不屬之髒﹐裏是裏﹐而不屬於腑也。

第四篇

鬼眞君曰﹕診脈宜分生死﹐決日當定時辰。傷寒熱病﹐洪大生而沈細死﹔產後熱病﹐緩滑吉而弦急凶﹔頭痛之屙﹐生於浮滑而死於短澀﹔腹脹之癥﹐死於虛小而生於大浮﹔下痢活於微小﹐浮洪反有難療之嘆﹔癲狂全於實大﹐沈細轉興莫救之憂﹔消渴數大有生機﹐虛小愁其陰盡﹔霍亂浮洪無死法﹐微遲慮彼陽亡﹔中風最喜遲浮﹐急實者何能起死﹔中惡偏宜緊細﹐浮大者不易回生﹔心疼沈細非比浮大之難醫﹐水气大浮不似沈細之莫療﹔吐血鼻衄沈弱沈細者生﹐實大浮大俱爲亡兆﹔中毒腸癖洪大滑大者吉﹐微細滑細各是危徵﹔喘急宜浮滑﹐短澀云亡﹔咳嗽尙浮濡﹐沈伏決斃﹔久瀉反宜微細﹐浮洪者多致歸陰﹔新產切忌大弦﹐緩滑者寧憂辭世﹔嘔吐虛細者吉﹐實大則艱於奏功﹔癆瘵浮滑者佳﹐細數則難以取效﹔盜汗惟嫌緊數﹐虛小無愁﹔失血止慮浮洪﹐細弱可喜﹔內實者吉在浮洪﹐沈細有變遷之禍﹔內虛者吉在沈細﹐浮大無存活之祥﹔痺癥尢嫌浮大﹐細澀長延﹔厥病更忌緊弦﹐洪數卽解﹔癥瘕見細微而可喜﹐弦滑者危﹔眩冒見浮滑而相宜﹐沈澀者危﹔黃疸不宜急數﹐遲滑易於分消﹔白淋偏貴濡遲﹐澀弱艱於止遏﹔便閉生於細微﹐洪大有陰盡之傷﹔發汗生於虛小﹐弦洪有陽亡之失﹔腹痛沈伏﹐多入泉臺﹔脇痛芤大﹐定趨死路﹔脫癥結代﹐難畱人世﹔喘癥促革﹐易走冥途﹔關格澀浮﹐常登鬼錄﹔癰疽滑大﹐轉慶生緣﹔結胸現沈緊﹐半寄於死亡﹔髒結現浮滑﹐速痊於淹滯﹔直中陰經﹐喪淪代結﹔忽成熱病﹐全活浮洪﹔發斑洪大未是死徵﹐噎膈數細實非生气﹔偏枯之癥﹐弦滑何愁﹔歪斜之屙﹐數大可治﹔噤口之痢﹐結澀不易療﹔中暑之癥﹐沈浮不須驚﹔循衣摸牀﹐細小尢堪救援﹔遺尿撒手﹐促革必至喪捐﹔筋靑囊縮﹐微短隕沒﹔舌黑髮直﹐數大焦枯﹔臍突唇裂﹐結代應歿﹐口張足腫﹔短促何延﹔呃逆不止﹐短散就木﹔懊﹝忄農﹞無休﹐微弱加餐﹔血暈散促﹐頃刻歸陰﹔腸結搏堅﹐旦夕歌露。

更有代鉤之象﹐心死可定九日﹔彈石之狀﹐腎死必絕於七朝﹔弓弦之張﹐肝死定亡於十八﹔釜沸之亂﹐脾死可絕於四三﹔浮水之景﹐肺死應喪於十二也。尙有祕法﹐可以罄傳於萬年。如見前形﹐不必問現於何髒﹐見蝦遊而斷八日之必死﹐見雀啄而決七日之必亡﹐見吹毛而言四日之必危﹐見奪索而許一日之必逝﹐見屋漏而定五日之必隕﹐其餘死亡可據推斷。

陳士鐸曰﹕死亡之脈不盡於此﹐然而得此正易決存亡也。

又曰﹕《素問》《靈樞》載死亡之脈甚備﹐二書參觀更無差錯。

又曰﹕死亡之脈﹐全在看脈之有神無神﹐有神者有胃气也﹐無神者無胃气也﹐故有胃气﹐𨿽現死脈而可生﹐無胃气卽現生脈而必死﹐又在臨癥而消息之也。

又曰﹕脈現死亡﹐不可輕斷死期﹐往往有用藥得宜﹐𨿽不能起死爲生﹐然延畱數日亦其常也﹐訣中篇末有決日之法﹐愚以爲終非定論﹐但斷其必死﹐而不必先定其日期﹐當與髙明共商之。

又曰﹕死亡之脈﹐現之於驟者易救﹐以臟腑初絕﹐尙有根可續也﹐倘時日已久﹐𨿽有人參又何以生之於無何有之鄕哉﹐有無可如何者矣。

又曰﹕脈有細微欲絕者﹐多是死亡之脈﹐然脈有伏而不出﹐似細微欲絕﹐其實絕而未絕也。一出脈而細微之象如失﹐此等之脈最難辧別﹐又當合癥而參之﹐未可全恃夫切脈也。

又曰﹕脈有生死之各別﹐如魚遊雀啄之類﹐彈石解索屋漏水流吹毛之狀﹐自是死脈無疑﹐見此等之脈卽可決其必亡。苟無此等之脈現﹐似乎不宜遽言其死﹐不知脈貴有神﹐倘浮沈遲數之間﹐澀滑大小之際﹐初按若有﹐再按若無﹐或散或亂或來或去全無神气﹐𨿽非旦夕之云亡﹐必至歲月之難久﹐何嘗非死脈哉。倘代結之脈﹐按之有神﹐不過痰涎之壅塞﹐寒痛之遏抑﹐暫時之病﹐未嘗非生也﹐故決人生死﹐全要看脈之有神無神爲貴耳。

第五篇

婦人小兒之脈

鬼眞君曰﹕陰陽原無二道﹐男女何有殊形﹐五臟相同﹐不必兩分彼此﹐三部亦一﹐寧須各論參差。惟受妊成胎獨殊男子﹐故辧妊論孕更別婦人。尺中脈滑﹐女經不調且有帶淋之病﹔關中脈澀﹐天癸已斷寧非郁塞之屙﹔左寸滑而左尺大﹐懷子之兆﹔左尺數而左關微﹐有兒之徵﹔左寸帶縱﹐兩男之祥﹔右寸帶縱﹐兩女之喜﹔左關左尺脈皆大﹐心脈流利必三男﹔右關右尺脈皆大﹐心脈流利必三女﹔然三部有一部之滯﹐未宜遽許爲胎﹔各脈無一脈之順﹐何敢輕言是孕﹔子死母存﹐尺浮而寸沈﹔母亡而子活﹐尺澀而寸伏﹔蓋子系於腎﹐尺浮則子無生气﹔母系於肺﹐寸沈則母有生機﹔子系於尺﹐尺澀而子之气不散﹔母系於寸﹐寸浮而母之根已離﹔沈細之脈﹐胎欲離經﹔浮滑之脈﹐胞將卽產﹔腹疼腰痛﹐定然卽降﹔漿來胞破﹐未可言生﹔身重體寒﹐面目又靑﹐脈無可畏﹔心煩血燥﹐舌兼黑脈斷堪憂﹔子母難畱﹐唇口沫出﹔娘兒全活﹐面鼻顏黃﹔新產脈緩﹐自存胃气﹔新產脈滑﹐未損脾陰﹔實大旣形﹐定非佳信﹔弦急兼現﹐豈是庥祥﹔沈小實爲順候﹐澀促半作逆觀﹔脈微何足害﹐尙可回陽﹔脈洪反宜愁﹐最嫌逆冷﹔婦人之脈若此﹐小兒之診若何﹖三部不妨俱數﹐只慮沈遲﹔六經各喜均長﹐翻嫌細小﹔惟弦緊不可驟揚﹐恐來風邪之祟﹔更虛濡不宜常見﹐虞多水气之殃﹔急脈形於指下﹐嘔吐而腹痛難痊﹔大脈浮於關前﹐瀉痢而心驚不救﹔見此已可通彼﹐知偏何難悟全哉。

陳士鐸曰﹕男女之病﹐彼此相同﹐原無反背﹐故有病而可同斷也。惟胎產前後少異男子﹐故鬼眞君又傳此篇﹐而於論孕娠獨詳也。至於小兒﹐原不必切脈﹐以气血未全﹐各脈不十分準。鬼眞君之論小兒﹐亦約略之辭﹐然而小兒純陽﹐所生之病多是飲食之傷﹐驚疳吐瀉之癥。得此數言﹐以括其全﹐所謂要言不煩也。

又曰﹕婦人之脈少異於男子者﹐左尺多旺耳。男子左尺旺﹐實非佳兆。女子左尺旺﹐此陰血有餘﹐轉是佳祥﹐蓋易於受胎也。

又曰﹕婦人之病最難治者﹐以其性情多郁耳﹐郁則气血卽不流通﹐經輒閉塞﹐而左關隨現澀脈矣。故看婦人之脈﹐貴切肝脈﹐辧其澀與不澀﹐是第一祕法。𨿽各經皆有澀脈﹐而左關不澀是其郁未甚也。

又曰﹕小兒之脈﹐弦緊急俱是外邪﹐除此之外﹐皆內傷也。治內傷之法﹐補脾健胃爲先﹐卽治外邪﹐亦當顧正﹐𨿽純脈現弦緊弦急﹐未可單爲祛邪也。

