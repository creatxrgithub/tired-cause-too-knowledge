

《本經疏證》

序

鄒潤安先生傳

例言

總目

序

卷一

丹沙

雲母

礬石

消石

朴消

芒消

滑石

禹餘糧

紫石英

靑石赤石黃石白石黑石脂等

赤石脂

白石脂

菊花

人

天虋冬

卷二

甘艸

漧地黃

生地黃

朮

女萎﹝萎蕤﹞

茈胡

麥虋冬

獨活

防風

卷三

薯蕷

薏苡仁

澤

細辛

芎藭

黃連

黃芪

卷四

蒲黃

五味子

蛇牀子

茵蔯蒿

王不畱行

升麻

牡桂

箘桂

柏實

柏葉

茯苓

茯神

酸棗

檗木

漧漆

卷五

發髲

亂髮

人尿

婦人襠

龍骨

阿膠

雞屎白

石蜜

牡蠣

文蛤

橘柚

大棗

麻子

飴餹

冬葵子

葵根

瓜蔕

卷六

雄黃

石膏

凝水石

漧薑

生薑

葛根

栝蔞根

苦

當歸

卷七

麻黃

通艸

芍藥

瞿麥

百合

知母

母

黃芩

紫菀

冬花

敗醬

紫

石韋

白薇

艾葉

卷八

王瓜

海藻

防己

紅藍花

牡丹

白前

桑根白皮

竹葉﹝竹葉﹞

吳茱萸

梔子

枳實

厚朴

秦皮

山茱萸

紫葳

豬苓

卷九

馬通

羊肉

露蜂房

甲

蠐螬

蜚虻

蟅虫

梅實

大豆黃卷

赤小豆

酒

米

小麥

大麥

淡豆豉

蔥實

薤

蘇

卷十

伏龍肝

鉛丹

代赭石

戎鹽

大鹽

食鹽

鍛竈灰

漿水潦水甘瀾水麻沸湯泉水井花水

附子

烏頭

烏喙

天雄

半夏

卷十一

大黃

葶藶

桔梗

旋覆花

藜蘆

射幹

蜀漆

甘遂

白斂

大戟

澤漆

蕘花

牙子

商陸

白頭翁

葦莖

連翹

陸英

蒴藋

芫花

卷十二

巴豆

蜀椒

皂莢

訶梨勒

梓白皮

豬膽

蜘蛛

水蛭

蜣螂

鼠婦

衣魚

新絳

桃核仁

杏核仁

李核仁

醋

《本經續疏》

總目

序

卷一

石鍾乳

黃精

菖蒲

菟絲子



充蔚子

車前子

木香

遠志

龍膽

石斛

巴天

赤箭

捲柏

藍實

絡石

蒺藜子

肉蓯蓉

卷二

續斷

大小薊根

大薊

漏盧

營實

丹

茜根

蘭艸

忍冬

地膚子

杜若

豆蔻

肉豆蔻

白豆蔻

沙

石龍芻

薇銜

槐實

槐花

枸杞

琥珀

楡皮

楮實

五加皮

蔓荊實

辛夷

卷三

桑上寄生

杜仲

女貞實

雞舌香

丁香

沈香

麝香

牛黃

白膠

龜甲

桑螵蛸

石決明

蠡魚

鯉魚膽

鮑魚

藕實莖

雞頭實

蓬虆

覆盆子

胡麻

靑蘘

白冬瓜

白瓜子

白芥

卷四

磁石

陽起石

鐵落

耳實

元

秦艽

白芷

淫羊藿

狗脊

茅根

前胡

白鮮

萆薢

大靑

惡實

水萍

地楡

澤蘭

髙良姜

紅豆蔻

百部

蘹香子

姜黃

郁金

補骨脂

縮沙蜜

益智子

莎艸根

霍香

鱧腸

卷五

桑耳

檳榔

烏藥

龍眼

衛矛

鹿茸

羚羊角

犀角

虎骨

蚱蟬

烏賊魚骨

白殭蠶

木瓜實

柿

枇杷葉

穭豆

秫米

米

麥

穬麥

扁豆

菉豆

韭

假蘇

香薷

薄荷

卷六

虎掌

艸蒿

靑葙子

貫眾

何首烏

威靈仙

萹蓄

馬兜鈴

骨碎補

白附子

夏枯艸

馬勃

海金沙

棟實

郁李仁

鉤藤

獺肝

白頸蚯蚓

鯪鯉甲

苦瓠

《本經序疏要》

總目

序

卷一

序例

療風通用

風眩

頭面風

中風腳弱

久風濕痺

賊風攣痛

暴風瘙癢

傷寒

大熱

勞復

溫瘧

卷二

中惡

霍亂

轉筋

嘔

大腹水腫

腸澼下利

大便不通

小便淋

小便利

溺血

卷三

消渴

黃疸

上气欬嗽

嘔吐

痰飲

宿食

腹脹滿

心腹冷痛

腸鳴

卷四

心下滿急

心煩

積聚癥瘕

鬼疰屍疰

驚邪

癲癇

喉痺痛

噎病

卷五

鯁

齒痛

口瘡

吐唾血

鼻衄血

鼻齆

耳聾

鼻息肉

目赤熱痛

目膚

聲暗啞

面皯皰

發禿落

滅瘢

金瘡

卷六

踒折

瘀血

火灼

癰疽

惡瘡

漆瘡

癭癅

瘻瘡

五痔

脫肛



蚘虫

寸白

卷七

虛勞

陰痿

陰

囊濕

泄精

好眠

不得眠

腰痛

婦人崩中

月閉

無子

安胎

墮胎

難產

卷八

產後病

下乳汁

中蠱

《藥對》主療﹝掌氏補﹞

出汗

止汗

驚悸心气

肺痿

下气

蝕膿

女人血閉腹痛

女人血气歷腰痛

女人腹堅脹

解百藥及金石等毒

服藥食忌

藥不宜入湯酒者

跋

《本經疏證》

序

醫道之見於載籍者﹐《靈樞》《素問》《難經》而上﹐《神農本經》爲最古。諸經所論在審病﹐《本經》所論在主治﹐道實相爲表裏﹐惜其傳授姓氏不可考﹐人遂以爲漢人所假托﹐然秦人焚書﹐醫藥之書不毀﹐其爲上古所遺無疑﹐後之繼是書而作者﹐陶隱居《別錄》爲最善﹐乃宋金元以來著本艸書者十數家﹐其言愈多﹐其道愈歧﹐其說愈新﹐其旨愈晦﹐則皆求勝於《本經》﹐求加於《別錄》﹐而失之龐雜蕪穢者也。世醫相沿承用不知其非﹐卽號稱名醫者﹐又止講臨證習方書﹐而於《本經》與《別錄》則以尋常本艸書視之﹐不能參互考訂﹐疏其文﹐而證其解﹐故古人用藥之意與藥之所以愈病﹐其說隱晦淹塞﹐以至於今。不知一病有一病之方﹐一方有一方之藥﹐一藥有一藥之效﹐不能審藥何以定方﹐不能定方何以治病﹐此閏庵鄒君所以有《本經疏證》之作也。

閏庵籍隸武進﹐爲鄒道鄕先生後裔﹐惇行誼﹐通儒術而隱於醫﹐性耽著述﹐所撰雜文甚多﹐其爲是書也﹐以《本經》爲主﹐以《別錄》爲輔﹐而取《傷寒論》《金匱要略》《千金方》《外臺祕要》與《唐本》《圖經》﹐兼取六經﹑五雅﹑諸史﹑《說文》﹐旁及道經﹑佛書﹑羣芳譜﹑名人著作﹐凡有關於論藥者爲之疏解辧證﹐或論病之所宜藥﹐或論藥之所宜病﹐與夫當用﹑不當用之故﹐務求其精﹐毋失於麤﹐務求其眞﹐毋惑於似﹐反復校勘﹐一掃本艸諸家尨雜蕪穢之言﹐而歸於至當﹐使藥品之美畢彰﹐而《本經》之旨益著。由是而審證用藥﹐審藥定方﹐安有不起之病哉﹗至於唐以後之書﹐或引焉﹐或缺焉﹐或仍焉﹐或駁焉﹐或取之而不盡取焉﹐要以明《本經》之主治者爲準爾。

湯子卿鹺尹與君莫逆交﹐素工岐黃術﹐篤嗜此書﹐欲謀刊布而以問余﹐余受其書而讀之﹐例則箋疏之例﹐體則辧論之體﹐思則幽邈之思﹐識則卓越之識﹐絕非近世醫書可比爰﹐乃商諸同志捐貲集腋以成其事﹐余素不知醫﹐余以信湯君者信鄒君﹐則其書之必傳於後可知也﹐其它所撰述之文﹐必傳於後亦可知也﹐則鄒君之藉以不朽者﹐其在於此歟﹗抑不僅在於此歟﹗

古歙洪上庠敍

鄒潤安先生傳

先生諱澍﹐字潤安﹐晚號閏庵﹐姓鄒氏﹐道鄕先生二十六世孫也。曾祖諱應智﹐祖諱協鳳﹐父諱汝奎﹐代有隱徳。前母陳氏﹐母馬氏﹐繼母惠氏﹐先生年十六失恃﹐哀毀骨立﹐事父及繼母甚孝﹐閱六載﹐又遭繼毋喪﹐哀毀如喪所生。家故貧﹐艱於就傅﹐勤苦自勵﹐於書無所不窺﹐𨿽沍寒盛暑﹐披覽不輟。其於日月之疾徐盈縮﹐星辰之遲畱伏逆﹐江淮河漢之脈絡條理﹐南朔東西之阨塞險要﹐皆能洞悉原委﹐曉暢機宜﹐故其發於詩古文詞者﹐卓然可傳。皇上道光元年詔舉山林隱逸﹐鄕先輩議以先生名上於朝﹐先生聞之寓書建議者曰﹕『某徳薄能鮮﹐長爲鄕人以沒世﹐乃其分耳﹐若抗迹邱園﹐釣弋華譽﹐鄕黨自好者不爲﹐而子謂我願之乎﹗』議者遂止。張太守丹邨﹑程太守芝圃咸引重之﹐嘗諷之曰﹕『以君之學﹐出而問世﹐誰與相頡頏者﹐薄此不爲﹐毋乃已甚。』先生曰﹕『某賦性迂緩﹐局於展舒﹐苟膺薦牘﹐非特失己行且玷君矣﹐敢固辭。』嗚呼﹗此可以觀先生之所守矣﹐先生隱於醫﹐藉以事畜﹐父旣沒弟顯又以疾卒﹐通負絫千數﹐一以身任之﹐娶陳氏無子﹐以弟顯之子夢龍爲子﹐先生生於乾隆五十五年三月二十九日己酉﹐以道光二十四年八月十六日庚戌卒﹐年五十有五﹐所著有《明典》五十四卷﹑《本經疏證》十二卷﹑《本經續疏》六卷﹑《本經序疏要》八卷﹑《傷寒通解》四卷﹑《傷寒金匱方解》六卷﹑《醫理摘抄》四卷﹑《契桅錄》四卷﹑《醫經書目》八卷﹑《醫書敍錄》一卷﹑《醫經雜說》一卷﹑《沙溪艸堂文集》一卷﹑《沙溪艸堂雜著》一卷﹑《沙溪艸堂詩集》一卷。

論曰﹕『先生以積學惇庸行﹐爲世通儒﹐獨溫溫無所試﹐人多惜之﹐然卽其所就﹐藏之名山﹐傳之其人﹐其所以嘉惠後學者非淺鮮也﹐而世徒以醫知先生﹐豈眞知先生者哉﹗』

同裏周儀顥撰

例言

一﹑是編爲潛江劉氏《本艸述》而發﹐潛江博極羣書﹐研精薈萃﹐積三十年始成﹐書中多引東垣﹑丹溪﹑海藏﹑潔古。而於張長沙﹑孫眞人略焉﹐故先生專由《本經》抉發精蘊﹐《別錄》則主張長沙﹑孫眞人爲多﹐補苴罅漏﹐足爲劉氏功臣。

二﹑先生底本以朱墨分寫《本經》《別錄》﹐今用陰陽文別之﹐便於一覽暸然。

三﹑是編引證淵博﹐凡經史子集﹑釋典﹑道藏﹑泰西域外之書﹐佐引無遺﹐間有不能解者﹐未敢點竄﹐寧存其眞﹐勿失之誣。

四﹑是編用意已詳自序﹐其中推闡盡致﹐指實叩虛﹐一言再言﹐往復不已﹐誠如自序所云。若人終不諭者﹐蓋其意專欲人之能諭也﹐閱者勿嗤詞費焉。

五﹑先生疏證藥味﹐六年始畢﹐其疏證藥味年月分著卷首﹐庶後之閱者知先生用心之專且久﹐如此﹐故不以重復爲嫌。

六﹑是編系門下士抄錄﹐先生未及訂正而卒﹐底本如虋冬之虋﹐人之﹐茈胡之茈﹐澤之皆書作門參柴瀉﹐今依《說文》《爾雅》攺正﹐此外字畫訛誤亦隨時點定。

總目

◎卷一

丹沙雲母礬石消石芒消赤消滑石禹餘糧紫石英

赤白石脂菊花人天虋冬

◎卷二

甘艸地黃朮女萎茈胡麥虋冬獨活防風

◎卷三

薯蕷薏苡仁澤細辛芎藭黃連黃芪

◎卷四

蒲黃五味子蛇牀子茵蔯蒿王不畱行升麻桂柏葉實茯苓酸棗檗木漧漆

◎卷五

發髲人尿襠龍骨阿膠雞屎白雞子黃雞子白石蜜

牡蠣文蛤橘柚大棗麻子仁飴餹冬葵子瓜蔕瓜子

上品﹐石十一味﹐艸二十四味﹐木六味﹐人三味﹐獸二味﹐禽三味﹐虫魚三味﹐果二味﹐谷二味﹐菜三味。

◎卷六

雄黃石膏凝水石漧薑生薑葛根栝樓根栝樓實苦當歸

◎卷七

麻黃通艸芍藥瞿麥百合知母母黃芩紫菀

冬花敗醬紫石葦白薇艾

◎卷八

王瓜海藻防己紅藍花牡丹白前桑根白皮竹葉竹筎

吳茱萸梔子枳實厚朴秦皮山茱萸紫葳豬苓

◎卷九

馬通羊肉露蜂房甲蠐螬蜚虻蟅虫梅實大豆黃卷

赤小豆酒米小麥曲大麥豆豉蔥薤蘇

中品﹐石三味﹐艸二十八味﹐木十一味﹐獸二味﹐虫五味﹐果一味﹐谷八味﹐菜三味。

◎卷十

伏龍肝鉛丹代赭石戎鹽大鹽鍛竈下灰漿水潦水甘瀾水

麻沸湯泉水附子烏頭天雄半夏

◎卷十一

大黃葶藶桔梗旋覆花藜蘆射幹蜀漆甘遂白斂大戟

澤漆蕘花牙子商陸白頭翁葦莖連翹陸英蒴藋芫花

◎卷十二

巴豆蜀椒椒目皂莢訶梨勒梓白皮豬膽豬膏豬膚

蜘蛛水蛭蜣螂鼠婦衣魚新絳桃仁杏仁甘李根皮醋

下品﹐石水十一味﹐艸二十三味﹐木六味﹐獸三味﹐虫六味﹐果三味﹐谷一味。

三品﹐總石二十五味﹐艸七十五味﹐木二十三味﹐人三味﹐獸七味﹐禽三味﹐虫魚十四味﹐果六味﹐榖十一味﹐菜六味﹐凡百七十三味。

序

曰﹕予治《傷寒論》《金匱要略》﹐用屬辭比事法﹐於不合處求其義之所在﹐沿郤尋窾﹐往往於古人見解外別有會心﹐然每論用藥則不能稍有異同也。友人楊君穆如﹐《本經》之學素深﹐壬辰秋偶因過訪﹐叩其治《本經》法﹐楊君甚稱《本艸述》精博﹐《本艸述》者﹐予蓋曾讀焉而苦其冗蔓者也。楊君言劉潛江文筆萎薾﹐用意甚深﹐能熟讀之﹐略其繁蕪﹐則精博自見。因講芍藥一味﹐予爲心醉﹐歸而朝夕誦之﹐覺其旨淵然無盡﹐然微嫌其用力於張長沙﹑孫眞人猶少也﹐因以己意﹐取《本經》《別錄》爲經﹐《傷寒論》《金匱要略》《千金方》《外臺祕要》爲緯﹐交互參證而粗織之﹐務疏明其所以然之故。是年冬疏證藥六味﹐求正楊君﹐楊君深以爲善﹐但謂似獨爲漢唐時用藥發者﹐實則後世纘論﹐悉有精詣不可廢也﹐予敬諾焉。

思夫古今至遠﹐賢哲至眾﹐一簣之加﹐詎謂必無﹐第大經大法旣已森然﹐縱繼長增髙﹐恐終未能超軼於規矩準繩外也。爰將仲景所用藥百七十味先究心焉﹐凡六易寒暑﹐克成是編。嗚呼﹗炎軒二帝開物成務於前﹐南陽華原紹志述事於後﹐其旨博大淵微﹐淺學後生詎能洞徹底蘊﹐顧就彼此契合求其所以同﹐後先齟齬求其所以異﹐期於心有所得﹐用有所徵﹐斯已矣﹐敢曰爲古聖賢闡發義理哉﹗從子豫春學於予﹐於是編討論校錄之力不少﹐玆欲次第而編輯之﹐爰書其緣起如此。

道光十七年首夏鄒澍序

編輯旣定﹐再四校覆﹐書中疵累不一﹐摘其最大而有悖古人體制者四端﹐謹疏於首。一曰攛攺古書﹐以成己意也。楊君穆如初旨欲邀諸同人將《本艸述》汰蕪存眞﹐各爲刪本﹐間日出以相示﹐互爲印證﹐以期毫無遺撼﹐時和其說者有餘君敏求﹑魏君培之。予則謂劉潛江不全體《本經》《別錄》﹐卽及之﹐亦視同海藏﹑東垣而於金元諸家﹐無論是非﹐必欲令成一貫﹐以是左牽右挽﹐馴至辭費﹐若加刪汰﹐定至轉失本眞﹐何如卽其聯合之法﹐取以聯合《本經》《別錄》《傷寒論》《金匱要略》《肘後》《千金》《外臺》﹐諸君咸謂爲然﹐遂以此見推﹐因有是作。篇中述潛江語﹐並芟攺所餘﹐職是故耳﹐要之潛江及盧氏父子﹐皆於此中實有所得﹐誠可謂好學深思﹐心知其意者﹐故不敢避攛亂古書之妄云。二曰譬諭冗雜﹐不就軌範也。梅勿庵治算學﹐凡拈一義必反復曲折﹐務推明其故﹐一若人終不諭者﹐圓球之外譬以圓燈﹐甚至堵陽馬﹐立錐臑﹐無不指實課虛﹐推闡盡致﹐因自謂章繁句復﹐往復諄然﹐必如此始可自信﹐以信於古人。予於此篇﹐無論村夫圃叟﹐婦孺臧獲﹐凡於物理有關﹐無不詢訪厥由﹐苦思力索﹐期於有補﹐展捲自觀﹐罕譬曲諭﹐誠有如勿庵所云者﹐拘滯固陋﹐貽誚通方﹐眞不免矣。聵者與人言﹐每髙其聲﹐惟恐聰者不聞也﹐體其用心亦良苦哉﹗三曰任情馳騁﹐渾忘畛域也。論藥論方論病﹐各有界限﹐第方以一味出入﹐而所主迥絕﹐以羅列殊致﹐而治效略同﹐不從異同闡抉﹐於何明藥之底蘊﹖病有絲毫變異﹐頓別陰陽﹐有寒熱互陳﹐須嫻操縱﹐不執兩端究詰﹐於何識處方之化裁﹖以是篇中每緣論藥﹐竟直論方﹐並成論病﹐越畔之思固難免矣。但果能有益於明哲﹐亦何嫌引罪於顓蒙﹐所期大雅之裁成﹐不愧芻蕘之獻納﹐是則區區之微忱矣。四曰疏密錯出﹐不歸一律也。古人著書體制旣定﹐自能首尾相稱﹐決不彼此參差。從未有密﹐則辧析黍銖﹐疏或大綱未舉﹐相間錯雜﹐如不出一手者﹐此編殆不免焉。區區之私﹐嘗謂古人之書﹐苟非經典﹐吾以爲師﹐不以爲法。師者﹐仿其用心﹔法者﹐奉爲楷則。明哲之士倘能以用心知我﹐篇中原頗有指南﹐特文字考據﹐積習未除﹐一章之中﹐自爾行所當行﹐止所當止﹐及統會全局﹐反致不能規規繩墨耳。年齒未盡﹐誓尙補苴﹐若得同心﹐證其不逮﹐尢不能無望也。

六年夢夢﹐一旦爽然﹐至今日芟夷槎﹐抉摘疵颣﹐自以爲昭然矣。焉知後日視之﹐不仍爲夢夢耶﹖爰書起訖之所自如左﹐俾後之悼今﹐不忘今之悼昔也。

道光壬辰九月始﹐竟其年冬﹐疏證藥九味。

人黃芪甘艸桔梗桂芎藭芍藥當歸牡丹

癸巳緣族中纂修家乘﹐終歲未暇﹐至甲午夏﹐疏證藥十一味。

麥虋冬漧地黃朮黃連黃芩知母麻黃細辛茈胡獨活防風

乙未春﹐疏證藥十五味。

紫菀冬花瞿麥冬葵子王不畱行連翹葶藶敗醬

牙子澤漆蕘花大黃大戟甘遂芫花

乙未秋﹐疏證藥十味。

附子烏頭天雄五味子半夏紫葳射幹商陸藜蘆蜀漆

乙未孟冬﹐疏證藥十一味。

葛根栝樓根栝樓實王瓜天虋冬防己通艸白斂澤海藻石韋

丙申仲春﹐疏證藥十四味。

米小麥曲大麥麻子赤小豆薏苡仁大豆黃卷

淡豆豉飴餹酒醋蔥薤

丙申季秋﹐疏證藥十二味。

漧薑生薑百合薯蕷橘柚大棗蜀椒椒目梅實桃核仁杏核仁李根白皮

丙申仲冬﹐疏證藥十七味。

瓜蔕瓜子枳實厚朴柏葉實酸棗仁山茱萸吳茱萸

訶梨勒桑根白皮檗木漧漆梔子梓白皮秦皮皂莢巴豆

丁酉孟春﹐疏證藥二十二味。

茯苓豬苓竹葉竹筎襠石蜜露蜂房鼠婦衣魚蜣螂蜚虻水蛭蟅虫

蠐螬蜘蛛甲文蛤雞屎白雞子黃雞子白龍骨牡蠣

丁酉仲春﹐疏證藥二十一味。

發髲人尿豬膽豬膏豬膚羊肉馬通阿膠丹沙

雲母礬石消石朴消芒消鉛丹伏龍肝水五種

丁酉季春﹐疏證藥三十一味。

滑石禹餘糧紫石英赤白石脂雄黃石膏凝水石菊花母升麻蛇牀子

茵蔯蒿蒲黃女萎苦紫白薇代赭石大鹽戎鹽鍛竈下灰新絳艾

蒴藋蘇葦莖旋覆花白頭翁白前紅藍花

卷一

上品﹐石十一味﹐艸三味。

丹沙

味甘﹐微寒﹐無毒。主身體五臟百病﹐養精神﹐安魂魄﹐益气﹐明目﹐通血脈﹐止煩滿﹑消渴﹐益精神﹐悅澤人面﹐殺精魅邪惡鬼﹐除中惡﹑腹痛﹑毒气﹑疥瘻﹑諸瘡。久服通神明﹑不老﹑輕身﹑神仙。能化爲汞﹐作末名眞朱﹐光色如雲母﹐可析者良。生符陵山谷﹐采無時。﹝惡磁石﹐畏咸水。﹞

丹沙生深山石崖間穴地﹐數十丈始見﹐其苗乃石也﹐謂之朱沙牀。沙生石上﹐大者如雞子﹐小者如石橊子﹐狀若芙蓉頭﹑箭鏃連牀者﹐紫黯若鐵色而光明瑩徹﹐碎之嶄巖﹐作墻壁。又似雲母片﹐可析者爲上﹐其非生於牀上者多雜土石﹐卽淘淨亦不如也。﹝節《圖經》﹞

凡藥﹐所以致生气於病中﹐化病气爲生气者也。凡用藥取其稟賦之偏﹐以救人陰陽之偏勝也﹐是故藥物之性﹐無有不偏者。徐洄溪曰﹕『藥之用﹐或取其气﹐或取其味﹐或取其色﹐或取其形﹐或取其質﹐或取其性情﹐或取其所生之時﹐或取其所成之地。』愚謂丹沙則取其質與气與色爲用者也。質之剛是陽﹐內捨汞則陰﹔气之寒是陰﹐色純赤則陽。故其義爲陽抱陰﹐陰承陽﹐稟自先天﹐不假作爲。人之有生已前﹐兩精相摶卽有神﹐神依於精乃有气﹐有气而後有生﹐有生而後知識具以成其魂﹐鑑別昭以成其魄﹐故凡精神失所養﹐則魂魄遂不安﹐欲養之安之﹐則舍陰陽緊相抱持﹐密相承接之丹沙而誰取矣。然謂「主身體五臟百病﹐養精神﹐安魂魄﹐益气﹐明目」何也﹖夫固以气寒﹐非溫煦生生之具﹐故僅能於身體五臟百病中﹐養精神﹑安魂魄﹑益气﹑明目耳。若身體五臟百病﹐其不必養精神﹑安魂魄﹑益气﹑明目者﹐則不得用丹沙。卽精神當養﹐魂魄當安﹐气當益﹐目當明﹐而無身體五臟百病者﹐用丹沙亦無益也。血脈不通者﹐水中之火不繼續也。煩滿﹑消渴者﹐火中之水失滋澤也。中惡﹑腹痛﹐陰陽不相保抱﹐邪得乘間以入。毒气﹑疥瘻﹑諸瘡﹐陽不畜陰而反灼陰﹐惟得藥之陽抱陰﹐陰涵陽者治之﹐斯陽不爲陰賊﹐陰不爲陽累﹐諸疾均可已矣。是丹沙主治之義也。

丹沙之品甚尊﹐丹沙之用極博﹐乃仲景僅於寒气厥逆赤丸中用之﹐但得《別錄》中惡腹痛一端耳。舉凡「身體五臟百病﹑養精神﹑安魂魄﹑益气﹑明目」諸大用﹐盡遺之﹐何也﹖是固古今醫學分合所系﹐不可不知者也。考班氏《藝文志》﹐方技之別有四﹕一曰醫經。二曰經方。三曰房中。四曰神僊。太古之醫有岐伯﹑兪拊﹐中世有扁鵲﹑秦和﹐漢興有倉公﹐咸能盡通其旨。迨漢中葉﹐學重師承﹐遂判而爲四﹐自是各執一端﹐鮮能相通﹐卽天縱仲景﹐於醫幾聖﹐其所深慨﹐亦止在不求經旨﹐斯須處方﹐是明明融洽醫經﹑經方合爲一貫。故於六淫之進退出入﹐陰陽之盛衰錯互﹐皆辧析黍銖﹐於房中神僊則咸闕焉。《本經》則太古相承﹐師師口授﹐該四而一焉者也。故仲景非特於精神魂魄等義﹐不備細研究以示人﹐卽所謂輕身﹑益壽﹑不老﹑神僊者﹐豈復一言述及耶﹖僅於《五臟風寒積聚篇》曰﹕『邪入﹝《金匱》本是哭字﹐據注家攺正﹞使魂魄不安者﹐血气少也。血气少者﹐屬於心﹐心气虛者﹐其人則畏﹐目合欲眠﹐夢遠行而精神離散﹐魂魄妄行。』是歸結其旨於气血﹐但使气血充盈﹐精神魂魄自然安帖耳﹐仲景焉有不知精神魂魄之理哉﹗其輕身﹑益壽﹑不老﹑神僊等義﹐皆不敢彊解﹐遵仲景之志也。

雲母

味甘﹐平﹐無毒。主身皮死肌﹐中風﹐寒熱﹐如在舟車上﹐除邪气﹐安五臟﹐益子精﹐明目﹐下气﹐堅肌﹐續絕﹐補中﹐療五勞七傷﹑虛損少气﹐止痢。久服輕身﹑延年﹑悅澤﹑不老﹑耐寒暑﹑志髙﹑神仙。一名雲珠﹐色多赤﹔一名雲華﹐五色具﹔一名雲英﹐色多靑﹔一名雲液﹐色多白﹔一名雲沙﹐色靑黃﹔一名燐石﹐色正白。生泰山山谷﹑齊廬山及瑯琊北定山石間﹐二月采。﹝澤爲之使﹐畏鮀甲及流水。﹞

雲母生云所出處土石間﹐作片成層﹐可析﹐明滑光白者佳﹐其片有絕大而瑩潔者尢善。﹝《圖經》﹞

《素問。陰陽應象大論》謂﹕『地气上爲云﹐天气下爲雨。』是已。何以又謂云出天气﹐雨出地气也﹖夫非天之气交於地﹐地之气何以得爲云﹐非地之气交於天﹐天之气何以得爲雨。是故地之气交於天﹐天气不應則霜露墜焉﹔天之气交於地﹐地气不應﹐此雲母所以生也。𨿽然﹐非天气不得晶瑩﹐非地气不得堅韌﹐雲母爲物﹐實兼是二者﹐而謂不得地气可乎﹗夫固曰地气不應也。若不得地气﹐非但不能堅韌﹐並不得晶瑩﹐請觀自地已上﹐無非天气充布﹐其得晶瑩者﹐亦賴日月之光而已。試當晦夕﹐有能自晶瑩者乎﹗故雲母者﹐天气旣交乎地﹐適遇晴爽﹐云無由升﹐遂結於下耳。究其旨﹐蓋猶得天气少地气多﹐何則﹖𨿽晶瑩而光不能徹﹐其一也﹔煆之不焦﹐不過經時﹐埋之土中﹐則百年不腐﹐又其一也。卽以其所治﹐論身皮死肌﹐不言其處﹐則決非一指一節間而已﹐乃皆能愈之。其所感者微﹐所應者眾﹐非其驗之一端耶﹗天气輕﹐地气重﹐故治重著必以得天气多者﹐此則治中風寒熱如在車船上﹐可見其神情搖曳不定﹐定當以得地气多者鎭之﹐非其驗之又一端耶﹗五臟別論曰﹕『腦﹑髓﹑骨﹑脈﹑膽﹑女子胞﹐此六者﹐地气之所生也﹐皆藏於陰而象於地﹐故藏而不瀉。胃﹑大腸﹑小腸﹑三焦﹑膀胱﹐此五者﹐天气之所生也﹐故瀉而不藏。』今者偏益統於腦髓之子精﹐而安藏而不瀉之五臟﹐謂非協於地徳﹐能若是乎﹗蓋天地絪縕﹐山川出云﹐方其會合之時﹐陽气稍盛則曳而升﹐陰气稍盛斯凝而聚。其聚也﹐必自下而上﹐層層相疊﹐以地質而吸天光﹐謂其不重﹐則堅韌靡加﹐謂其不徹﹐則能通光曜。故凡肌肉之气不與皮毛相浹者﹐其取義爲在中之土气﹐自內而外﹐無不周至。若邪气句擾﹐神識飛騰者﹐其取義爲使地气得吸﹐天气遂能澄定。若陽不歸陰者﹐其義爲藉其凝聚﹐引以還原。若光明不爽者﹐在外取其可析之而去﹐在內取其充暢而透達。卽是可證仲景於蜀漆散中﹐同蜀漆﹑龍骨爲用者﹐乃取其與龍骨固護神气﹐以成蜀漆快吐之功﹐使痰涎之壅於中者﹐決去淨盡﹐而火自依於土﹐金自吸於土。火者﹐心气而主神。金者﹐天气而主魂。神與魂之不咸﹐卽所謂中風寒熱如在舟車上者也。

礬石

味酸﹐寒﹐無毒。主寒熱﹐泄利﹐白沃﹐陰蝕﹐惡瘡﹐目痛﹐堅骨齒﹐除固熱在骨髓﹐去鼻中息肉。煉餌服之﹐輕身﹐不老﹐增年。岐伯云﹕『久服傷人骨﹐能使鐵爲銅。』一名羽﹐一名羽澤。生河西山谷及隴西﹑武都﹑石門﹐采無時。﹝甘艸爲之使﹐惡牡蠣。﹞

礬石初生是石﹐燔煉則烊沸而成小塊﹐以光瑩如水晶者良。﹝《綱目》﹞

劉潛江云﹕『礬石气寒﹐味鹹少而酸濇多。』夫是之謂舉寒水之气味﹐盡該於酸濇。酸者﹐下之陽未能達陰也。濇者﹐上之陰未能和陽也。下之陰旣不得達﹐上之陽遂無以和﹐則礬石者﹐祇能成其潤下之用矣﹐何以復云燥哉﹗夫燥金屬肺﹐爲陽中之陰﹐其气濇而能生腎﹐與礬石之質色气味無不有合焉。夫如是﹐則其本燥金以成水化﹐而專歸於下可知也。第人身陰陽欲其交﹐若是者不似使陰離於陽乎﹗夫礬非使陰離於陽﹐乃使陰離陽邪之化風﹐以劫液爲痰﹐而轉耗陰者耳。蓋人身惟寒水爲至陰之气﹐而至陽出焉。陰中至陽升於上以行其化﹐亦端賴陰精隨之以資其宣發﹐如六淫七情﹐一有以傷其陰﹐則陽孤無以行其化﹐淫而爲風﹐旣以鼓陽爲厲﹐復以劫陰化痰。於斯時也﹐不消痰則風仍不靖﹐不靖風則陽仍不化﹐惟收陰歸元﹐俾離於陽﹐方得使陰有主﹐不化爲痰﹐由痰消而風靖﹐由風靖而陽化﹐眞陽眞陰得自相依﹐以歸其元也。人身至陽本出於陰中﹐而此反全至陰於陽中﹐人身陰陽以相合﹐而神其分之用﹐而此反似由離而效其合之用﹐統參斯義﹐則礬石主治可以得其大都矣。以其能歸元陰於初發之地﹐以裕陰化而暢元陽﹐陽暢則陰可達﹐陰裕則陽得和﹐陽和則寒熱自已﹐陰達則泄利白沃自除﹐且陰裕陽和﹐津液充暢﹐陽更何能蝕陰以生惡瘡哉﹗目痛者﹐陰之迫於陽邪也。骨齒不堅者﹐陽邪之混於陰也。一使陰離於陽邪而皆可已矣。

浣豬腸者﹐以礬揉之﹐取其殺涎滑也。腌萵苣者﹐以礬拌之﹐取其劫黏汁也。攪濁水者﹐礬屑摻之﹐則滓自澄而下墜。制采箋者﹐礬汁刷之﹐則水不滲而之他。凡一切花瓣漬之以礬﹐則花中苦水盡出﹐花之色香不損。凡欲木石相連者﹐熬礬焊之﹐則搖曳不動。蓋緣礬之爲物﹐得火則烊﹐遇水卽化。得火則烊﹐故能使火不入水中爲患﹔遇水卽化﹐故能護水使不受火之患。是其質卻雙綰於陰陽﹐其功實側重於治水﹐此其於淖澤則澄而淸之﹐於沈濁則劫而去之﹐固善於陰中固气﹐水中禦火矣。寒熱者﹐陽迫陰而陰不爲之下也。泄利﹑白沃者﹐水不固﹐被火劫而流也。陰蝕﹑惡瘡者﹐陰有隙﹐陽得入而蠶食之也。目者﹐水之精。齒骨者﹐水之幹。能使不爲火侵則痛者自除﹐搖動者自堅矣。卽是以推仲景之用礬於礬石湯﹐比之焊木石﹔於礬石丸﹐比之殺涎滑﹔於侯氏黑散﹐比之澄濁淖﹔於消石礬石散﹐比之刷采箋。是知神聖用意﹐亦只在人情物理間﹐非必別求奧妙也。

消石

味苦﹑辛﹐寒﹑大寒﹐無毒。主五臟積熱﹐胃脹閉﹐滌去蓄結飲食﹐推陳致新﹐除邪气﹐療五臟十二經脈中百二十疾﹑暴傷寒﹑腹中大熱﹐止煩滿﹑消渴﹐利小便及瘻蝕瘡。煉之如膏﹐久服輕身。天地至神之物﹐能化成十二種石。一名芒消﹐生益州山谷及武都﹑隴西﹑西羌﹐采無時。﹝火爲之使﹐惡苦﹑苦菜﹐畏女菀。﹞

朴消

味苦﹑辛﹐寒﹑大寒﹐無毒。主百病﹐除寒熱﹑邪气﹐逐六腑積聚﹑結固﹑畱癖﹑胃中食飲﹑熱結﹐破畱血閉絕﹑停痰痞滿﹐推陳致新﹐能化七十二種石。煉鉺服之﹐輕身神仙﹐煉之白如銀﹐能寒能熱﹐能滑能濇﹐能辛能苦﹐能咸能酸﹐入地千歲不變。色靑白者佳﹐黃者傷人﹐赤者殺人。一名消石朴﹐生益州山谷有咸水之陽﹐采無時。﹝畏麥句姜。﹞

芒消

味辛﹑苦﹐大寒。主五臟積聚﹐久熱﹐胃閉﹐除邪气﹐破畱血﹑腹中痰實結摶﹐通經脈﹐利大小便及月水﹐破五淋﹐推陳致新﹐生於朴消。﹝石葦爲之使﹐惡麥句姜。﹞

朴消生斥鹵之地﹐刮埽煎汁﹐經宿結成﹐狀如末鹽﹐再以水煎﹐化澄去腳﹐入蘿卜數枚同煮熟﹐傾入盆中﹐經宿則結成白消﹐如冰如蠟。其在上生細芒如鋒者﹐爲芒消。其生牙如圭角﹐作六稜縱橫﹐玲瓏洞徹可愛者﹐爲馬牙消。以似白石英亦謂之英消。二消之底則通名朴消也。其再三以蘿卜煎煉至去鹹味﹐爲甜消。置風日中吹去水气﹐則輕白如粉﹐爲風化消。同甘艸煎過﹐鼎罐升煆則爲元明粉。消石亦產鹵地﹐秋冬間徧地生白霜﹐埽去煎煉而成﹐亦再三煎煮﹐傾盆中﹐其上亦有芒有牙﹐其底則通爲消石。惟朴消得水便化﹐消石得火焰發﹐斯爲異耳﹐故朴消謂之水消﹐消石謂之火消。﹝《綱目》﹞

盧子繇曰﹕『朴消﹑消石咸生鹵地﹐假水火二大以爲形質﹐但勝劣有異﹐故水火之用迥別。』楞嚴云﹕『火騰水降﹐交發立堅﹐濕爲巨海﹐幹爲洲潬。』以是義故﹐彼大海中火光常起﹐彼洲潬中江河常注﹐交妄發生﹐遞相爲種。用是思維﹐彼水消者﹐火勢劣水﹐故火體似藏而水用獨著。彼火消者﹐水劣火勢﹐故水體似藏而火用獨著。觀其主治﹐思過半矣。

劉潛江云﹕『朴消﹑消石水火攸分﹐然同源於水﹐同歸於治熱﹐何歟﹖夫水消治熱之結﹐結則多屬血分﹐所謂陰不降﹐陽不化者也。能行陰中之陽結﹐則陰降陽自化矣。火消乃治熱之郁﹐郁者多屬气分﹐所謂陽不升﹐陰不暢者也。能達陽中之陰鬱﹐則陽化陰自暢矣。卽就其味辧之﹐則亦有大異者﹐水消以咸勝﹐卻帶微苦﹐本於咸而就下﹐卽以歸火之原也。火消以辛勝﹐亦有咸﹐但大遜於水消﹐苦則稍加﹐本於辛以上際﹐正以達火之用也。火消投之火中則焰生﹐水消則否。入火生焰者﹐與火同气也﹔入火不諧者﹐水固勝火也。但二物均以消得名﹐則俱能破堅開結。緣天地間生人生物﹐未有不本於水火者﹐生之者水火﹐化之又能外水火乎﹗第各就其孰爲宜降而行﹐孰爲宜升而散﹐審證察脈﹐貴有攸當﹐所謂適事爲故可耳。卽如水消之能以寒化熱﹐以咸化堅﹐固不徒純陰而已。夫孤陰豈能化陽之結耶﹗推之火消亦猶是矣。

凡藥之爲物﹐有理焉﹐有情焉。理者﹐物之所鍾﹔情者﹐物之所向﹐而適與病機會者也。盧氏﹑劉氏所言﹐物之理耳﹐其情則猶有不止如是者。夫火消﹐《本經》以主五臟積熱﹐胃脹閉﹔水消﹐《本經》以逐六腑積聚﹑結固﹑畱癖。是分明指火消入髒﹐水消入腑矣。髒藏精而不瀉者也﹔腑傳化物而不藏者也。藏而不瀉﹐則所積者皆無形﹐倘啟斂不以時﹐而有盛滿之患﹐遂仍移於六腑﹐故其積者惟熱﹐而能使胃脹閉。曰﹕『滌去蓄結飲食﹐推陳致新。』則去胃之脹閉也。胃之脹閉去﹐五臟積熱自已矣。傳化物而不藏﹐則所積皆有形﹐倘輸導不以時﹐亦有盛滿之患﹐遂致移於軀體﹐故其積者﹐胥飲食﹑痰涎﹑血液﹐皆能固結成癖。曰﹕『主百病﹐除寒熱﹑邪气。』則其移於軀體者也。結固畱癖下﹐軀體百病亦已矣。所以然者﹐火消性向陽﹐故解自陰而陽之盛熱﹔水消性向陰﹐故逐伏在陽中之實結。然皆卽於物而化物﹐故能所入無間﹐所當必摧﹐此其一也。凡病之虛者﹐必自陽入陰﹔實者﹐多自裏出外。二消原治實之物﹐妙在一則遇焰輒發﹐一則逢水卽化﹐故一能發陽之郁於陰中﹐一能化陰之結於陽內﹐此又其一也。𨿽然火非滌物者﹐水非逐物者﹐乃《本經》著兩消去病之功﹐在火消曰滌﹐在水消曰逐﹐何也﹖夫固不必拘﹐滌以水﹐逐以物矣。蓋滌者溥詞﹐如大黃之蕩滌腸胃﹐是在腸胃之病﹐無不蕩滌淨盡。特彼曰蕩﹐則有動之義﹐今祇曰滌﹐則僅澣濯之而已。以明凡病不受泛治者﹐不得用也。逐者單詞﹐如漧薑之逐風濕痺﹐山茱萸之逐寒濕痺﹐地黃之逐血痺﹐黃芩﹑苦之逐水﹐白頭翁之逐血﹐水蛭之逐惡血﹐皆特指一節﹐示不他及﹐則此亦僅能於六腑中﹐去積聚之結固畱癖者﹐以明凡病散而未結者﹐不得用也。試更參仲景之用二消﹐消石礬石散之治﹐非髒中郁熱耶﹗大承气湯﹑調胃承气湯﹑茈胡加芒消湯之治﹐非腑中結熱耶﹗大陷胸湯丸﹑木防己去石膏加茯苓芒消湯之治﹐非腑中畱癖耶﹗是皆其性之所向﹐徵之於理﹐固不悖﹔體之於情﹐尢脗合者也。而所謂適與病機會者﹐則更有精密焉﹐如芒消豈能治渴﹐己椒藶黃丸偏加之以治渴﹔芒消安能止利﹐小茈胡湯偏加之以止利是也。蓋津液與固癖結﹐遂不得上潮爲渴﹐去其固癖﹐正使津液流行﹔積聚結於中﹐水液流於旁爲下利﹐去其積聚﹐正所以止其下利耳。又豈有他奇也哉﹗

赤消﹐想卽朴消之赤者﹐據《別錄》能殺人﹐仲景甲煎丸用之﹐且與爲君之甲同用至十二分﹐豈以服之最少﹐不厭其毒耶﹗抑欲其入血化堅開結﹐必不可闕耶﹗亦無從臆斷其是否矣。

滑石

味甘﹐寒﹑大寒﹐無毒。主身熱﹐泄澼﹐女子乳難﹐癃閉﹐利小便﹐蕩胃中積聚﹑寒熱﹐益精气﹐通九竅﹑六腑津液﹐去畱結﹐止渴﹐令人利中。久服輕身﹑耐饑﹑長年。一名液石﹐一名共石﹐一名脫石﹐一名番石。生赭陽山谷及泰山之陰﹐或掖北白山﹐或捲山﹐采無時。﹝石葦爲之使﹐惡曾靑。﹞

滑石潔白如雪﹐膩滑如脂﹐其初出時柔似泥﹐久漸堅彊成石者﹐以在地中气熱故也。一切布帛凡著油污﹐卽屑滑石其上﹐熾炭熨斗中烙之﹐油污遂盡﹐布帛竟能無迹﹐此與天虋冬之挼水浣縑素同。第天虋冬僅能令縑素柔白﹐此則無論何色均堪復故﹐且一用水一用火﹐故天虋冬裕肺腎精气﹐此則通六腑九竅津液也。六腑者﹐胃爲之長﹐非胃中積污﹐無有內旣爲泄爲澼﹐外仍身熱者。藉其外之身熱﹐爲熨斗中熾炭﹐使滑石者浥去其污﹐從下竅而出﹐則利小便﹐蕩胃中積聚寒熱﹐均在此矣。女人乳爲衝脈之所屆﹐衝脈者﹐隸於陽明。乳難癃閉﹐陽明衝脈之病﹐與胃有污﹐而小便不利者﹐同一理也。由是推之﹐滑石之運化上下﹐開通津液﹐除垢存新﹐端借病勢之身熱﹐爲藥力之助﹐若身不熱者﹐恐未必能奏績矣。

《本經》於藥之去病﹐不肯輕用蕩字﹐惟大黃﹑巴豆﹑滑石則有之。蕩﹐蕩也﹐排蕩去垢穢也﹝《釋名》釋言語﹞﹐動也﹝《文選》西京賦薛注﹞﹐搖也﹝左僖三年賈注﹞﹐放也﹝《漢書》丙吉傳注﹞﹐散也﹝《後漢書》馮衍傳注﹞。若於辭气間分輕重﹐則蕩練﹝巴豆﹞﹑蕩滌﹝大黃﹞自應作排蕩觀。若徒云蕩﹐則動搖放散之謂矣。況蕩練者能徧五臟六腑﹐蕩滌者猶及腸胃﹐徒蕩則僅去胃中積聚寒熱耳。且開通閉塞﹝巴豆﹞﹐推陳致新﹝大黃﹞﹐皆實有物堵於其間。今若但曰積聚﹐則尙似有其物者。乃積聚之下﹐卽緊承曰寒熱﹐是決以有气無形視之矣。去有气無形者﹐而命之曰蕩﹐謂非動搖放散之義可乎﹗故復足其詞曰益精气﹐明系滓穢去而淸光來﹐斷斷不容與巴豆﹑大黃一往無前者﹐同日而語。𨿽然胃中積聚寒熱﹐何由知其不從大便去﹐而從小便泄也。夫曰積聚﹐則非一朝一夕之故矣。寒熱已久畱﹐若能從大便去﹐則亦因泄澼而病可愈﹐旣泄澼而仍身熱﹐尙非當必從小便去耶﹗所以用滑石者﹐爲滑石初如泥而旋堅結﹐爲以土化金﹐主肅降者﹐於土中行肅降﹐此所謂利小便﹐一也。金性凝重﹐其得下流﹐必從火化。滑石初出如泥﹐正以地中气暖﹐今卽借積聚寒熱所化之身熱﹐爲滑石之暖气﹐又焉得不气變柔而下流﹐迨其下流﹐气已變柔﹐則必不從大便去﹐此所謂主身熱泄澼﹐二也。色白爲金﹐味甘爲土﹐气寒則降﹐土隨金降﹐非味歸形﹐形歸气﹐气歸精而何﹖此所謂益精气﹐三也。乳者色白味甘﹐化於血而性寒﹐恰有合於滑石﹐非气歸精﹐精歸化而何﹖此所謂主女子乳難癃閉﹐四也。然《別錄》曰﹕『通六腑九竅津液。』何也﹖夫通者﹐有無相濟之詞也。觀上文《本經》之所主泄澼者﹐有餘於大腸﹐不足於膀胱。乳難者﹐有餘於胃﹐不足於乳﹐皆津液之變而不循其常也。使之輸其有餘﹐以濟不足﹐不謂之通而何﹖曰﹕『令人利中。』何也﹖夫壅於大腸﹐涸於膀胱﹐艱於乳﹐滯於胃﹐非中之不利耶﹗通膀胱而小便利﹐乳道利而胃中和﹐則𨿽不謂之利中不可。曰﹕『通九竅六腑津液。』滑石之能也。曰﹕『令人利中。』滑石之功也。惟其有能﹐乃得建功。

仲景於「陽明病﹐脈浮﹐發熱﹐渴欲飲水」﹐豬苓湯中用滑石﹐則誠所謂「胃中積聚﹐寒熱﹐身熱﹐口渴﹐小便不利」矣。其治他病﹐不能若是之備也﹐亦有說以通之歟﹖夫亦惟細意較量其證﹐而可得之矣。豬苓湯證在少陰﹐卽不云有身熱﹐然曰心煩不得眠﹐則𨿽不熱於表﹐其裏之熱不可謂不劇﹐況兼下利而渴﹐尙非身熱﹑泄澼耶﹖風引湯治「熱癱﹐癇縱﹐無身熱」﹐亦不能謂非熱證。滑石代赭湯與百合同用﹐夫百合固主「邪气﹑腹脹﹑心痛」者﹐亦焉能因病體之如寒無寒﹐如熱無熱﹐而謂旣遭攻下﹐必不得有熱哉﹗矧皮水「脈浮﹐胕腫﹐按之沒指﹐不惡風」﹐其中豈得無熱﹖中有熱而四肢復厥﹐其爲熱能不更甚耶﹗其治小便不利﹐觀其或合蒲灰﹐或合亂髮﹑白魚﹐均非溫熱之品﹐則必謂無熱所不能矣。大抵仲景之書詞簡意深﹐故有反復推明病候﹐不出方者﹐則令人循證以識方﹐有但出方不推究病源者﹐則令人由方以求病﹐如枳實薤白桂枝湯之與人湯並主「胸痺﹐心中痞﹐畱气結在胸﹐胸滿﹐脇下逆搶心」﹐則必一虛而一實。茯苓杏仁甘艸湯與橘枳生薑湯並主「胸痺﹐胸中气塞﹐短气」﹐則必一熱而一寒。今均爲小便不利﹐而上文用栝樓瞿麥丸中有附子﹐則此之蒲灰散﹑滑石白魚散﹐必爲栝樓瞿麥丸之對照無疑矣。況防己茯苓湯所治之皮水﹐但四肢聶聶動﹐而蒲灰散所主者則厥﹐核之以厥深熱深之義﹐其爲熱又何逃焉。「百合病變發熱者﹐百合滑石散主之。」旣已明明標發熱矣。因其下後僅多代赭一味﹐則遂不熱﹐有是理歟﹖要之滑石非治身熱也﹐以身熱而神其用耳﹐故爲煩﹑爲渴﹐皆可以當熱。滑石非止泄澼也﹐水气因小溲利﹐自不入大腸耳﹐故咳者﹑嘔者﹐亦得以水气下趨而遂止﹐明乎此而推廣之﹐蓋其用有不止於是數端者矣。

禹餘糧

味甘﹐寒﹑平﹐無毒。主欬逆﹐寒熱﹐煩滿﹐下赤白﹐血閉﹐癥瘕﹐大熱﹐療小腹痛結﹑煩疼。煉餌服之﹐不饑﹐輕身﹐延年。一名白餘糧。生東海池澤及山島中﹐或池澤中。

禹餘糧外以石爲殼﹐形如鵝鴨卵﹐生黃粉如蒲黃﹐無沙者佳。其極好者乃如牛黃﹐重重甲錯﹐甚者紫色靡靡如面﹐嚼之無復。﹝隱居﹞

流行坎止﹐水之性也。然必各當其可﹐斯爲至順﹐若流行仍復坎止﹐坎止不廢流行﹐卽爲至逆。人身之水至於不順而逆﹐將胥一身之气悉引之使逆矣﹐尙得折之以冀其平哉﹗夫人身除气以外﹐凡若血若津若液﹐以及腦髓精唾涕泗淚溺﹐無非水也﹐設止一件逆而難馴﹐猶非大患。苟日引一件﹐漸漸諸件俱逆﹐必至正气反不足以主持﹐是人尙得食息起居耶﹗治此者﹐惟使生气竟與病連衡﹐隨於其中﹐挽病气爲生气﹐其理較之逆折爲深﹐其勢較之逆折則順﹐此《本經》禹餘糧之主治也。

咳逆﹑寒熱者﹐涕唾痰涎之逆也。煩滿﹑下赤白者﹐津液之逆也。血閉﹑癥瘕﹑大熱者﹐血之逆也。涕唾痰涎之逆旣已上出﹐仍復橫溢﹔津液之逆旣已下漏﹐仍復中阻﹔血之逆旣已內結﹐仍復外發。不似水之不廢流行﹐乃猶坎止耶﹗治水之道﹐防土爲先﹐滲泄爲要﹐而諸證者﹐中阻內結﹐土气並未崩潰﹐下赤白﹐外大熱﹐上咳逆﹐滲泄未嘗無路﹐又何從防﹖何從滲﹖而誰知有生於水中﹐得成爲土之禹餘糧﹐能深入水中﹐化水气爲土气者耶﹗夫禹餘糧系水中之石﹐石中有水﹐久則幹成黃粉﹐居於水而不流﹐生於水而不濡﹐味甘恰合土徳﹐气寒能平暴化﹐其得治因血阻結而轉爲熱﹐津液阻而更滲漏﹐痰涎逆而復橫出﹐亦何疑哉﹗

或曰赤石脂治一源二歧之病﹐今禹餘糧亦復似之。則赤石脂禹餘糧湯者﹐以其性相同而疊用之耶﹖曰﹕『此蓋不然。』夫赤石脂綴兩气之違﹐禹餘糧化一气之盛﹐其病原「心下痞﹐下利不止」﹐已飲湯藥﹐繼服瀉心﹐因復攻下﹐更與理中﹐並非雜藥亂投﹐實亦循規蹈矩。而痞如故﹐泄利難除﹐則非因痞而利﹐乃因利而痞﹐前此紛紛治法﹐皆因痞而利之劑﹐故不效也。蓋肺主气而下絡大腸﹐大腸主津而上承肺﹐肺以津而後能降﹐大腸以气而後能固。今大腸之津盡下曳﹐無以上供﹐則肺气壅於中﹐無以下固﹐其病不在大腸而何在﹖故曰﹕『利在下焦也。』赤石脂者﹐黏肺與大腸之不相顧。禹餘糧者﹐鍾土气於水中。水中有土﹐津自上承﹐津得上承﹐气自下固﹐气旣下固﹐痞自通﹐利有仍不止者﹐則上下之气已聯﹐特下澑之津﹐或有不受化者﹐必使從小便去﹐而小便不利已久﹐不能以气機轉而乍通﹐故須復利小便﹐斯徹上徹下﹐無一處隔礙也。可曰以功相似而疊用之耶﹖

然則小便已陰疼者﹐猶是水之逆耶﹗而得用禹餘糧丸﹐何也﹖夫汗者非他﹐腎之液也。腎之液入於心﹐乃爲汗。汗家而重發汗﹐心气旣非能固﹐腎亦重遭迫劫。恍惚心亂者﹐心病。小便已陰疼者﹐腎病。心腎俱病﹐詎非津液上引﹐遂成熟路﹐尋常就下之道﹐反不順耶﹗不謂水气逆而誰謂矣。然則陰疼不於小便前﹐乃於小便後﹐何也﹖夫陰疼於小便前﹐則爲淋證﹐是溺已至﹐膀胱道濇而不得出﹐猶系順中有阻﹐不爲逆也。惟其津液習於上行﹐偶得下順﹐旋卽掣曳而上﹐此所以爲痛﹐此所以爲逆耳。其用禹餘糧於水中生土以鎭之﹐猶是旣下而復上之意﹐並不他歧也﹐故獨用焉。且以爲丸﹐並其質服之﹐精之至﹐專之至﹐正以表是物之能矣。

紫石英

味甘﹑辛﹐溫﹐無毒。主心腹欬逆﹑邪气﹐補不足﹐女子風寒在子宮﹐絕孕﹐十年無子﹐療上气﹑心腹痛﹑寒熱﹑邪气﹑結气﹐補心气不足﹐定驚悸﹐安魂魄﹐塡下焦﹐止消渴﹐除胃中久寒﹐散癰腫﹐令人悅澤。久服溫中﹑輕身﹑延年。生泰山山谷﹐采無時。﹝長石爲之使﹐得茯苓﹑人﹑芍藥共療心中結气﹐得天雄﹑菖蒲共療霍亂﹐畏扁靑﹑附子﹐不欲鮀甲﹑黃連﹑麥句姜。﹞

紫石英其色淡紫不勻﹐其質明澈如水晶﹐隨其大小皆五稜﹐兩頭如箭鏃。﹝《嶺表錄異》參《衍義》﹞

此所謂以形質與色爲治者。夫石土之剛﹐金之未成者也。五﹐土數也。明澈晶瑩﹐水光也﹐石也﹐而無論大小﹐咸具五稜﹐明澈晶瑩﹐兩端皆銳如箭鏃﹐則其爲自中土而上至肺金﹐下抵腎水矣。紫﹐赤黑相兼之色﹐水中有火﹐火中有水之象也。水火者﹐陰陽之徵兆。陰者﹐比於不足﹔陽者﹐比於有餘。而明澈晶瑩﹐固無與於麤濇穢濁之處矣。能於心腹咳逆邪气間補不足﹐非入肺而治有餘中不足乎﹗能於女人絕孕十年間除子宮風寒﹐非入腎而治不足中有餘乎﹗但其所以然﹐則當歸其效於溫中﹐其所以溫中﹐則爲其味甘气溫也。他石藥皆慓悍﹐明澈晶瑩者﹐必不慓悍﹐故須久服乃有益耳。𨿽然從中宮而上至肺﹐下抵腎﹐其所過豈無藏匿精華之所﹐顧遂不能兼治之與。故《別錄》於上﹐則有補心气不足﹐定驚悸﹐安魂魄之功﹔於下﹐則有塡下焦﹐止消渴之功。然亦皆水中有火﹐火中有水之證也﹐統而參之﹐則其理有比於是者﹐無不可以意融會而用之矣。

靑石赤石黃石白石黑石脂等

味甘﹐平。主黃疸﹐泄利﹐腸澼膿血﹐陰蝕﹐下血赤白﹐邪气﹐癰腫﹐疽痔﹐惡瘡﹐頭瘍﹐疥瘙。久服補髓﹑益气﹑肥健﹑不饑﹑輕身﹑延年。五石脂各隨五色補五臟。生南山之陽山谷中。

赤石脂

味甘﹑酸﹑辛﹐大溫﹐無毒。主養心气﹐明目﹐益精﹐療腹痛﹑泄澼﹑下利赤白﹑小便利及癰疽瘡痔﹐女子崩中﹑漏下﹐產難﹐胞衣不出。久服補髓﹑好顏色﹑益智﹑不饑﹑輕身﹑延年。生濟南射陽及泰山之陰﹐采無時。﹝惡大黃﹐畏芫花。﹞

白石脂

味甘﹑酸﹐平﹐無毒。主養肺气﹐厚腸﹐補骨髓﹐療五臟驚悸﹑不足﹑心下煩﹐止腹痛﹐下水﹐小腸澼﹐熱溏﹐便膿血﹐女子崩中﹑漏下﹑赤白沃﹐排癰疽瘡痔。久服安心﹑不饑﹑輕身﹑長年。生泰山之陰采無時。﹝得厚朴並米汁飲止便膿﹐鷹屎爲之使﹐惡松脂﹐畏黃芩。﹞

劉潛江述盧子繇之言謂﹕『石中之脂如骨中之髓﹐故揭兩石中取之。又必用黏綴唇舌者﹐以證《本經》之補髓益气﹐以謂髓者精气所化﹐气化所凝﹐從陰中畜陽爲化而歸於凝﹐凝而未離於化。是以取石中精气有若凝爲脂者﹐以對待渙散之气不能翕聚而爲病﹐是不特取意於脂﹐且取其化脂之气﹐能爲渙散之气用耳。』予謂似此體帖物情﹐固已最爲精密﹐然尙有考索未盡者﹐則所謂揭兩石中取之也。夫石爲藥物﹐或卽石取用﹐或生於石中﹐或生於石上﹐或自石而下垂﹐或倚石而旁贅﹐從未有謂揭兩石中取之者﹐旣已有之﹐安得不求其故。夫云兩石﹐則必同根歧出而相並。云揭其中取之﹐則必分開兩石﹐脂卽在其中。若然﹐則是脂者﹐卽黏合兩石之膠矣﹐故其用宜帖切於气之同本異趨﹐相違而不相浹以爲病者。就補髓益气而言﹐則髓是气之凝﹐气是髓之釋。假使气不日凝爲髓﹐髓不日釋爲气﹐則將髓自髓﹐气自气﹐不相聯而爲病也。補髓﹑益气者﹐補髓卽所以益气﹐益气卽所以補髓也。就其它主治而言﹐曰黃疸﹑泄利﹐夫黃疸者﹐濕熱內蘊也。濕熱內蘊而能泄利﹐宜乎鬱蒸不甚﹐不得成疸矣﹐乃竟成疸﹐則非所蘊之濕熱﹐欲自表出而不達﹐欲由裏下而不遂耶﹗用石脂使之表裏相聯﹐端可從一路而去也。曰腸澼膿血﹐夫腸澼是病在气﹐下膿血是病在血﹐病旣兼害其气血﹐而不能相並﹐則治气必遺其血﹐治血必遺其气﹐縱气血兼治﹐而無物以聯絡之﹐其間終有所格而不相謀﹐何如使之相並﹐亦從一路去之爲愈也。其餘若陰蝕而下血﹐旣有赤者﹐復有白者﹔邪气在身而癰腫﹐旣有疽﹐復有痔﹔頭有疕瘍﹐復有疥瘙。無非同本歧趨﹐不能歸一之疾﹐藉此得匯於一處﹐乃能專力以化之矣。

就仲景用石脂四方而言。在赤石脂禹餘糧湯﹐心下痞與下利不止爲歧﹐用瀉心﹑用下﹑用理中﹐皆置若罔聞﹐則以二物成湯而使並之﹐設尙不愈﹐其病已合於一﹐但利其小便自能獲效也。在桃花湯﹐少陰病與小便不利爲歧﹐下利不止與便膿血亦爲歧﹐是以非特用赤石脂﹐且半整而半末焉﹐以並其歧中復有歧﹐而使漧薑﹑米化之也。在風引湯﹐癱癇以引與縱爲歧﹐熱以起與落爲歧﹐是以非特用赤石脂﹐且復以白石脂焉﹐亦以並其歧中之歧﹐而仍用漧薑﹑桂枝輩去其寒﹐石膏﹑寒水石輩去其熱﹐且以諸石焊其浮越也。在烏頭赤石脂丸﹐心痛與背痛爲歧﹐則亦並之﹐而復以烏頭與附子﹐气本相屬者溫其內﹐卽使應於外﹑通其外﹐隨使應於中﹐領椒姜以除其沈痼堅牢也。然則病之同源而並出爲害者﹐何止是數端也﹐夫亦更究其气味情性矣。石脂悍而燥﹐惟水與痰與濕則能治之﹐凡火也﹑燥也﹑風也﹐皆非所宜矣﹐況其質黏能綴唇舌﹐則凡不任連綴者﹐得之反足以句畱病邪矣。

菊花

味苦﹑甘﹐平﹐無毒。主風﹐頭眩﹐腫痛﹐目欲脫﹐淚出﹐皮肉死肌﹐惡風﹐濕痺﹐療腰痛去來陶陶﹐除胸中煩熱﹐安腸胃﹐利五脈﹐調四肢。久服利血气﹑輕身﹑耐老﹑延年。一名節花﹐一名日精﹐一名女節﹐一名女華﹐一名女莖﹐一名更生﹐一名周盈﹐一名傅延年﹐一名陰成。生雍州川澤及田野﹐正月采根﹐三月采葉﹐五月采莖﹐九月采花﹐十一月采實﹐皆陰漧。﹝水﹑枸杞根﹑桑根白皮爲之使。﹞

菊宿根生苗﹐春初卽芽﹐莖有稜﹐嫩時柔﹐老則﹐髙有至丈餘者。葉綠形如木槿﹐尖長而香﹐性喜陰惡水﹐種須髙地﹐初秋烈日尢其所畏﹐九月開花其色不一﹐其味亦不一﹐入藥取色黃白味甘者﹐花開最久﹐葉枯不落﹐花萎不零。﹝《綱目》參《埤雅》﹞

菊古作鞠﹝《大戴記。夏小正》「榮鞠」﹐《小戴記。月令》「鞠有黃華」﹐釋文「鞠﹐本又作菊」﹞。鞠﹐窮也﹝《尙書。盤庚中》「爾惟自鞠自苦」傳﹐又《毛詩。南山》「曷又鞠止」傳﹞。菊曷爲其義爲窮﹐將無以花事之盡耶﹗則不可爲木芙蓉﹑冬等花言矣。得無以其不結實耶﹗則不可爲宿根繁生言矣。然則窮果安在﹐蓋窮於上者必反下。「剝」固九月之卦﹐菊正以九月花﹐過是卽爲「復」矣。而婆娑剝盡之在上者﹐縱枯且萎﹐仍無所謂零與落焉﹐則謂能使窮於上之風﹐若火自熄﹐而反其脇從之津液於根柢﹐詎不可歟﹗此《本經》主「風﹐頭眩﹐腫痛﹐目欲脫﹐淚出」之義也。菊𨿽宿根重生﹐然至三月已後﹐新根旣成﹐舊根遂爛﹐則謂其因新根堅固枯萎自脫不可歟﹗此《本經》主皮膚死肌之義也。菊之苗﹐烈日暴之則萎﹐潦水漬之則萎﹐最喜風爲之疏蕩﹐濕爲之滋養﹐則謂能使風與濕之相侵者反成相養不可歟﹗此《本經》主惡風濕痺之義也。菊之气無間莖葉根花﹐菊之津尢能上通下達﹐此久服之所以能利血气﹐而仲景於侯氏黑散以之爲君﹐治大風四肢煩重心中惡寒不足﹐則風之窮於外而不歸﹐與窮於上而不歸者﹐其旨固不殊也﹐卽一端而擴充之﹐其用不可量矣。

人

味甘﹐微寒﹑微溫﹐無毒。主補五臟﹐安精神﹐定魂魄﹐止驚悸﹐除邪气﹐明目﹐開心﹐益智﹐療腸胃中冷﹑心腹鼓痛﹑胸脇逆滿﹑霍亂吐逆﹐調中﹐止消渴﹐通血脈﹐破堅積﹐令人不忘。久服輕身﹑延年。一名人銜﹐一名鬼蓋﹐一名神艸﹐一名人微﹐一名土精﹐一名血﹐如人形者有神。生上黨山谷及遼東﹐二月﹑四月﹑八月上旬采根﹐竹刀刮曝漧﹐無令見風。﹝茯苓爲使﹐惡溲疏及藜蘆﹐又云馬藺爲使﹐惡咸鹵。﹞

人春生苗﹐多於深山背陰近椵漆樹下濕潤處﹐初生小者三四寸許﹐一椏五葉﹐四五年後生兩椏﹐尙未有花莖﹐至十年後方生三椏﹐年深者生四椏﹐各五葉﹐中心生一莖﹐三月﹑四月開花﹐細小如粟﹐蕋如絲﹐紫白色﹐秋後結子﹐或七八枚如豆﹐生靑熟紅﹐自落。根如人形者有神。﹝《圖經》﹞

凡物之陰者﹐喜髙燥而惡卑濕﹔凡物之陽者﹐惡明爽而喜陰翳。人不生原隰污下而生山谷﹐是其體陰﹐乃偏生於樹下而不喜風日﹐是爲陰中之陽。在人身五臟之气﹐以轉輸變化爲陽﹐藏而不泄爲陰﹐何者﹖肺主出气﹐腎主納气﹐心主運量﹐肝主疏泄﹐此髒气之變化也。肺藏魄﹐肝藏魂﹐心藏神﹐腎藏精﹐此髒气之藏守也。惟人爲陰中之陽﹐其力厚﹐其性醇﹐故舉安精神﹑定魂魄而補五臟之徵驗具矣。然人自有生已後﹐皆賴後天以培先天。精神魂魄﹐稟於先天者也﹔轉輸變化﹐得於後天者也。人參𨿽力厚气醇﹐終不能越後天直入先天﹐且其色黃味甘﹐气涼質潤﹐正合中土脾臟之徳﹐故首入脾而倉廩崇矣。次入肺而治節行矣。次入腎而作彊遂矣。次入肝而謀慮定﹐驚悸除﹐目明矣。次入心而神明固﹐心開智益矣。愈傳效愈著者﹐則以先得者尙麤﹐彌久而益精也。

人參之治﹐《別錄》以《本經》「除邪气」一語宣譯之。在仲景書﹐則如茯苓四逆湯﹑吳茱萸湯﹑附子湯﹑烏梅丸之主腸胃中冷也。黃連湯﹑大建中湯﹑茈胡桂枝湯﹑九痛丸之主心腹鼓痛也。厚朴生薑甘艸半夏人參湯﹑人參湯之主胸脇逆滿也。四逆加人參湯﹑理中丸之主霍亂也。漧薑黃連黃芩人參湯﹑竹葉石膏湯﹑大半夏湯﹑橘皮竹茹湯﹑麥虋冬湯﹑漧薑半夏人參丸﹑竹葉湯之主吐逆也。半夏生薑二瀉心湯﹑薯蕷丸之主調中也。白虎加人參湯﹑小茈胡加人參湯之主消渴也。炙甘艸湯﹑通脈四逆湯﹑溫經湯之主通血脈也。旋覆花代赭石湯﹑甲煎丸之主破堅積也。似盡之矣而未也﹐如桂枝新加湯﹑小茈胡湯﹑小茈胡諸加減湯﹑侯氏黑散﹑澤漆湯終不可不謂之除邪气耳。然有邪气而用人參者﹐其旨甚微﹐故小茈胡湯證﹐若外有微熱則去人參﹐又桂枝湯加人參﹑生薑﹐不曰桂枝湯加人參﹐而曰新加﹐則其故有在矣。

徐洄溪曰﹕『古人曲體病情﹐至精至密﹐知病有分有合。合者﹐邪正並居﹐當專於攻散﹔分者﹐邪正相離﹐有虛有實。實處宜瀉﹐虛處宜補﹐一方之中兼用無礙﹐且能相濟。』觀論中「發汗後﹐身疼痛﹐脈沈遲」及「外有微熱」二語﹐則執其兩端﹐病情已無可逃矣。夫始本不用人參﹐以下後虛甚邪微﹐邪因虛陷而用之﹐是始合而終分也﹔本應用人參﹐因外有微熱而不用﹐是尙合而未分也。𨿽然小茈胡湯證何以知爲邪與正分﹖蓋亦以外有微熱知之。夫寒時但寒不熱﹐熱時但熱不寒﹐寒熱分明﹐謂之往來寒熱。若外有微熱﹐則寒時仍有微熱﹐熱時仍有微寒﹐此所謂表證不罷﹐邪气尙混合不分﹐邪气混合不分﹐而可用人參哉﹗此表證用參之微旨﹐所當深察明辧者。

有表證者﹐不得用人參﹐旣知之矣。白虎加人參湯證﹐一則曰時時惡風﹐再則曰背微惡寒﹐獨非表證耶﹖然此亦可以分合言也。在小茈胡證云﹕『渴者﹐去半夏加人參半倍。』夫表證不渴﹐渴則風寒已化﹐邪正分矣。矧往來寒熱﹐但惡熱不惡寒﹐較之發熱惡寒者﹐本自有間﹐焉得不爲邪正已分。故曰﹕『傷寒﹐脈浮﹐發熱﹐無汗﹐其表不解者﹐不可與白虎湯。渴欲飲水﹐無表證者﹐白虎加人參湯主之。』可見白虎加人參湯之治﹐重在渴也。時時惡風﹐則非常常惡風矣。背微惡寒﹐則非徧身惡寒矣。常常惡風﹐徧身惡寒者﹐謂之表證﹔時時惡風﹐背微惡寒者﹐表邪已經化熱﹐特尙未盡耳﹐謂之無表證可也。然據此則熱邪充斥﹐津液消亡﹐用栝樓根生津止渴可也﹐何得必用人參﹖《靈樞。決气篇》﹕『腠理發泄﹐汗出溱溱﹐是謂津。』津爲水﹐陰屬也﹐能外達上通﹐則陽矣。夫是之謂陰中之陽﹐人參亦陰中之陽﹐惟其入陰故能補陰﹐惟其爲陰中之陽﹐故能入陰﹐使人陰中之气化爲津﹐不化爲火﹐是非栝樓根可爲力矣。

表裏相混難分﹐莫過於桂枝人參湯證﹔裏證寒熱難分﹐莫過於黃連湯證。而皆用人參﹐則以中气不能自立故也。夫中气者﹐脾气也﹐五味入胃﹐俱賴脾气爲之宣布。溫涼寒熱﹐各馴其性﹔酸苦辛鹹﹐各得其歸。今者寒自爲朋﹐熱自結隊﹐如桂枝人參湯証之外熱內寒﹐黃連湯証之上熱下寒﹐各據一所而不相合﹐若非漧薑﹑甘艸之振作中陽﹐卽繼人參之沖和煦育﹐何以使之和合耶﹗夫始不相合﹐則終必相離﹐𨿽有桂枝之驅寒﹐黃連之泄熱﹐不得其樞以應環中﹐仍必寒與熱相攻﹐正與邪俱盡﹐潰敗決裂﹐不死不已矣。理中丸下加減法云﹕『腹痛者加人參。』今黃連湯證有腹痛﹐而桂枝人參湯證反無﹐則以再三下後﹐寒气內陷﹐正如霍亂之寒多﹐而無事別腹之痛與不痛矣。《別錄》曰﹕『療腸胃中冷﹑心腹鼓痛。』可見腸胃中不冷﹐𨿽心腹鼓痛﹐亦非人參所宜也。

用人參之道﹐非特表邪不分者不可用﹐凡表證已罷﹐內外皆熱﹐虛實難明者﹐尢不可用。在《傷寒論》中﹐三陽合病用白虎湯證及小茈胡湯胸中煩而不嘔兩條﹐可按也。夫人參於熱盛而虛者可用﹐實者不可用﹐「腹滿﹐身重﹐難以轉側﹐口不仁而面垢」﹐則非虛矣﹐故但用白虎不用人參。煩者﹐邪聚於上﹔嘔者﹐邪得泄越。邪聚於上而得泄越﹐不可謂實﹔邪聚於上不得泄越﹐烏可謂虛﹖故用小茈胡湯必去半夏﹑人參﹐加栝樓實矣。要之﹐凡用人參必究病之自表自裏﹐病自表者﹐避忌之旨如上。其不由表者﹐若霍亂之寒多﹐用理中丸﹐腹痛更加之﹐𨿽頭身疼痛﹑發熱﹐無所顧忌。如胸痺之心中痞气﹐气結在胸﹐胸滿﹐脇下逆搶心﹐亦絕不懼補益。此仲景深明《本經》除邪之妙奧﹐學者可不深體之乎﹗

辛卯夏初﹐予治兩人病﹐一人脾腎本虛﹐動輒气逆痰湧而厥﹐是時偶感寒濕﹐微熱惡寒﹐他醫與九味羌活湯﹐遂厥﹐厥蘇後﹐下利﹐呃逆﹐煩躁不得眠。予與茯苓四逆湯三劑﹐後轉爲陽明證﹐壯熱﹐煩渴﹐腹滿﹐得大便而解。一人腎亦虛﹐得風濕相搏﹐徧身疼痛證﹐醫與搜風補腎﹐痛益劇。予與桂枝附子湯二劑﹐痛已而形候大虛﹐气才相屬﹐重與理中湯加附子﹐得大汗而解。門人問此二病﹐始皆治表非法致變﹐其後旣得溫通﹐又何一傳陽明﹐一從太陽解也。予謂此卽汗後﹑下後之別。從太陽解者﹐其先本未嘗誤﹐特調劑未得當耳﹐故恃溫托之力﹐邪復外越矣。其一本感寒濕﹐以生地﹑黃芩﹑梔子更益其寒﹐烏能不下利﹖旣已下利﹐則表邪已從之陷﹐表邪旣陷﹐焉能復出於表﹐不傳陽明如何得解。是本不得用人參﹐但其人過虛﹐不藉人參﹐不能禁附子之辛烈走竄﹐然所以傳陽明者﹐實人參有以致之也。不當用之中﹐有當用焉如此者。

新加湯﹑白虎加人參湯﹑小茈胡湯﹑桂枝人參湯﹑半夏瀉心湯﹑生薑瀉心湯﹑吳茱萸湯﹑漧薑黃芩黃連人參湯﹑理中丸﹑竹葉石膏湯證﹐因有表證而用人參三兩﹐甚者加至四兩半。旋覆花代赭石湯﹑黃連湯﹑炙甘艸湯﹑附子湯﹐用人參二兩。茈胡加龍骨牡蠣湯﹑茈胡桂枝湯﹐一兩半。厚朴生薑甘艸半夏人參湯﹑茯苓四逆湯﹑四逆加人參湯﹐一兩。茈胡加龍骨牡蠣湯及茈胡桂枝湯﹐以小茈胡之半者不論﹐其餘皆虛多於邪﹐用之反少者。少用壅滯﹐多用宣通之說﹐豈誠有所本耶﹗是殆不然。邪盛則開解藥亦多﹐人參若少則不足以駕馭﹐此所以多也。在補劑中﹐止欲其與他物相稱﹐偏重則必有所壅遏﹐謂之宣通可乎﹗藉人參之宣通﹐在《傷寒論》中莫過於通脈。試觀炙甘艸湯治脈結代﹐通脈四逆湯治利止脈不出﹐四逆加人參湯治脈微﹐皆不尙多﹐槪可知矣。𨿽然白通湯﹑白通加豬膽汁湯不用人參﹐則以下利故。下利何以不用人參﹖則以通脈四逆湯﹑白通湯﹑白通加豬膽汁湯證﹐皆陰气內盛爲下利﹐格陽於外爲面赤﹐是因陰逆而陽衰﹐較之中陽自衰者有間﹐故利止旋卽加參﹐若早用人參﹐正恐其入陰﹐化陰中之陽爲津﹐如止小茈胡証之渴者﹐豈不正相反耶﹗

漧薑黃連黃芩人參湯﹑半夏瀉心湯﹐嘔者用人參多﹐欲嘔者用人參少﹐是人參之治嘔有專長矣。故凡嘔而胸滿者﹝吳茱萸湯證﹞﹐嘔而腸鳴心下痞者﹝半夏瀉心湯證﹞﹐嘔而發熱者﹝小茈胡湯證﹞﹐胃反嘔吐者﹝大半夏湯證﹞﹐皆用人參﹐抑皆不少﹝用至三兩﹞。況旋覆代赭湯﹑生薑瀉心湯以干噫而用﹐橘皮竹茹湯以干噦而用﹐吳茱萸湯以干嘔而用。何獨甘艸瀉心湯證﹐有漧嘔不用人參﹖是許氏內臺方甘艸瀉心湯中有人參﹐爲不韙矣。嘔家不用人參﹐有表邪方實者﹝葛根湯證﹞﹐裏熱正盛而不渴者﹝黃芩加半夏生薑湯證﹞﹐飲在膈上者﹝小半夏湯﹑豬苓湯等證﹞。且陽明證及妊娠﹐例不用人參﹐惟嘔則用之﹝吳茱萸湯﹑漧薑半夏人參丸證﹞。蓋嘔者﹐脾胃虛弱﹐更觸邪气也。人參色黃气柔﹐味甘微苦﹐惟甘故補益中宮﹐惟苦故於虛中去邪﹐嘔之必用人參以此。「服桂枝湯﹐大汗出後﹐大煩渴不解﹐脈洪大者﹐白虎加人參湯主之。」「少陰病﹐身體痛﹐手足寒﹐骨節疼﹐脈沈者﹐附子湯主之。」則寒邪熱邪之盛﹐皆可用人參矣。「大病差後﹐喜唾﹐久不了了者﹐胃上有寒﹐當以丸藥溫之﹐宜理中丸。」「傷寒解後﹐虛羸少气﹐气逆欲吐者﹐竹葉石膏湯主之。」則病後陰虛陽虛﹐皆可用人參矣。蓋惟其气沖和而性渾厚﹐能入陰化陽﹐故入寒涼隊中﹐則調中止渴﹐入溫熱隊中則益气定逆也。乃偏執一見者﹐或以謂肺熱還加傷肺﹐則必不可用﹐或以謂養正邪自除﹐則無不可用﹐左右之者﹐入主出奴﹐使人無可適從﹐或者調停其間﹐謂人參能治虛熱﹐不能治虛火﹐仍是模稜之說。豈知在上病之動者﹐寒熱皆治之﹐如白虎加人參湯﹑理中丸﹑竹葉石膏湯等證﹐有渴﹑吐及唾﹐皆動也。在下病之靜者亦治之﹐如附子湯証之不動是也。在上病之靜者不治﹐如諸在表當發汗解肌證﹐及結胸﹑痞气﹑停飲等候是也﹝如半夏瀉心﹑旋覆花代赭石湯等證﹐以嘔﹑噫而用﹞。在下病之動者亦不治﹐如諸下利證是也﹝四逆﹑白通﹑赤石脂禹餘糧﹑桃花﹑白頭翁﹑黃芩﹑眞武等湯﹐四逆散證﹐皆不用﹐惟通脈四逆湯下加減云﹕『利止﹐脈不出者﹐加人參。』乃其證也﹞。惟旣吐且痢者多治之﹝如四逆加人參﹑理中﹑吳茱萸湯等證﹞。則以上下不守﹐屬中宮潰敗﹐須急急用參﹐不可以上下動靜﹐一槪論也。

凡論藥之用﹐有求之本處可通﹐他處不可通者﹔有求之傷寒可通﹐雜證不可通者。惟人參所謂上動下靜者﹐則無是也。「火逆上气﹐咽喉不利﹐止逆下气﹐麥虋冬湯主之。」「胸痺﹐心中痞气﹐气結在胸﹐胸滿﹐脇下逆搶心﹐人參湯亦主之。」「胸中大寒痛﹐嘔不能飲食﹐腹中寒﹐上衝皮起﹐出見有頭足﹐上下痛不可觸近者﹐大建中湯主之。」非病在上而動者乎﹗諸下利气﹐气利﹐下利膿血﹐下利淸榖﹐熱利下重﹐下利欲飲水證﹐非病在下而不靜者乎﹗獨九痛丸治九種心疼﹐其病在上﹐不可不謂之靜﹐但所與共者﹐狼牙﹑巴豆皆非常用之品﹐則不得以常情測之。矧其方下注云﹕『治連年積冷﹐流注﹐心胸痛並冷衝上气﹐落馬墜車血疾等。』則仍不得不謂之動矣。蓋其用人參﹐乃使跋扈者將兵﹐而以純厚長者監之之術也。

烏梅丸﹑侯氏黑散﹑薯蕷丸﹑竹葉石膏湯﹑溫經湯皆有人參﹐但其任退在偏裨﹐似不得與他方並論﹐然亦有可言者。烏梅丸中居君藥三之一﹐侯氏黑散十二之一﹐薯蕷丸四之一﹐竹葉石膏湯亦三之一﹐謂之偏裨可也。溫經湯仍居三之二﹐謂之偏裨可乎﹗𨿽然其入气藥中﹐則和合而生气﹔入血藥中﹐則歸陰而化气﹔入風藥中﹐則隨所至而布气。終不得謂之偏裨也。且烏梅丸中用寒藥爲君﹐竹葉石膏湯中用寒藥甚多﹐而溫經湯以熱藥爲君﹐薯蕷丸之補瀉錯雜﹐侯氏黑散之收散並行﹐非人參則其力不齊﹐而互相違拗者﹐有之矣。

天虋冬

味苦﹑甘﹐平﹑大寒﹐無毒。主諸暴風濕偏痺﹐彊骨髓﹐殺三虫﹐去伏屍﹐保定肺气﹐去寒熱﹐養肌膚﹐益气力﹐利小便﹐冷而能補。久服輕身﹑益气﹑延年﹑不饑。一名顚勒﹐生奉髙山谷。二月﹑三月﹑七月﹑八月采根﹐暴漧。﹝垣衣﹑地黃爲之使﹐畏曾靑。﹞

天虋冬春生蔓﹐大如釵股﹐髙至丈餘﹐葉如茴香﹐極尖細而疏滑﹐有逆刺﹐亦有澀而無刺者﹐則其葉如絲而細散﹐其實一物也。夏生細白花﹐亦有黃色﹑紫色者。秋結黑子﹐在其根枝旁﹐入伏后則無花暗結子矣。根白色或黃紫色﹐圓實如手指﹐長二﹑三寸大者爲勝﹐一科一﹑二十枚同撮﹐頗與百部根相類﹐洛中出者大葉麤幹﹐嶺南出者無花﹐余無他異。挼根入湯﹐可以澣縑素﹐白如絨紵。﹝參《博物志》《圖經》﹞

花實者﹐艸木功能遂就之秋﹐花爲其極盛﹐實則其收藏也。然種類旣繁﹐稟性自別﹐而體致遂殊﹐故有花而不實者﹐有不花而實者。從未有隨時隨地﹐如天虋冬之當其時則花而實﹐過其時則不花而實﹐植於此乃不花而實﹐植於彼又花而實者。夫曰入夏開花﹐屆秋結子﹐若至伏時則不花而實﹐又隨地皆花而實﹐獨在嶺南則不花而實。夏者﹐陽气最暢之時﹔入伏﹐則暢已極而將退矣。百粵近赤道下﹐陽終歲不藏﹐爲海气所混﹐故𨿽值酷暑﹐抵暮亦涼﹐終不如內地之充暢收藏﹐各盡其致﹐則可知是物偏能收功於陽气最橫絕無忌憚之所﹐卽使用不及時﹐陽气斂退﹐猶能不待冠屨﹐急足先趨﹐不馘其元不已矣。枝葉者﹐艸木獻伎效能之象﹐枝爲行气之道﹐葉則性所著見也。故凡物之性潤者﹐必其枝滑澤而葉柔﹐從未有根本枝葉性適相違。如天虋冬爲極柔潤之物﹐而枝葉不生逆刺﹐則澀而細散者。夫刺者﹐根橫於中﹔澀者﹐膚戟於外﹐乃能任其中外之橫且戟﹐不閡其生气之優遊充沛﹐而乘陽气之暢﹐以敷榮以成實焉﹐則又可知是物非芒消﹑大黃之開﹐又非甘遂﹑葶藶之瀉﹐偏能使其滋柔滑澤之气﹐流行條暢﹐無梗不拔﹐無塞不通﹐而引其純粹淸明﹐以積精化气﹐積气全生矣。暴風濕偏痺熱之著於體﹐三虫伏屍气之隱於中﹐旣遇此刺﹐不能凝澀不能阻之物﹐涵泳以導化之。著者隨之而行﹐隱者隨之而散﹐則百骸順遂﹐津液充盈﹐骨髓又烏能不彊也。

風濕偏痺之上著一暴字﹐以及三虫曰殺﹐伏屍曰去﹐最是耐人玩索。夫風濕之中人也﹐或著於陽﹐或著於陰。在陽者命曰風﹐在陰者命曰痺﹐然風與痺未必中而卽發也。蓋待其人陽气之怒﹐不肯容邪﹐欲抉而去之﹐斯時所中之邪﹐適亦化熱﹐將欲猖獗﹐遂與正交搏而病作焉。邪正交搏之時﹐正病之暴起也﹐其能與正相搏﹐則其勢方盛﹐其熱方熾﹐於時不乘其隙﹐以天虋冬之滑澤通達者﹐導正气﹐逐邪气﹐馴至末傳寒中﹐天虋冬遂非所宜用矣。謂之暴﹐正以明病之久者不可用也。巢元方云﹕『三虫﹐蚘虫﹑赤虫﹑蟯虫也。蚘虫動則吐淸水﹐出則心痛﹐貫心則死。赤虫動則腸鳴。蟯虫多則爲痔﹐極則爲癩﹐因人瘡處以生癰疽癬瘻瘑疥齲﹐無所不爲。』又云﹕『人身自有三尸諸虫﹐與人俱生﹐此虫忌血﹐能與鬼靈相通﹐常接引外邪爲人患害。』蓋諸虫之種﹐確與人俱生﹐其得生息繁蕪﹐多由大气有阻﹐濕停熱聚。生類旣眾﹐遂與人爲梗﹐殺之之術﹐諒非一端﹐其屬熱博气阻﹐肺腎陰虛者﹐自當以天虋冬殺之﹐謂之殺﹐正以明爲病之物﹐有形有生﹐若旣死方累累出者﹐非所宜矣。巢氏又云﹕『伏尸之病﹐隱伏在人五臟內﹐積年不除﹐未發之時身體平調﹐都如無患﹐若發動則心腹刺痛﹐脹滿喘急。』《外臺祕要》述蘇遊論曰﹕『傳尸之疾﹐相克而生﹐毒气內傳﹐周徧五臟﹐漸就羸瘦﹐以至於死。其初半臥半起﹐號爲殗。气急咳嗽﹐名曰肺痿。骨髓中熱﹐稱爲骨蒸。或由淋瀝﹐或由勞極﹐隨其所起﹐以相克而傳﹐各有形證﹐傳盡則死。』夫病之始候﹐爲肺痿﹐爲骨蒸﹐若非屬熱﹐又將何屬。旣肺痿矣﹑骨蒸矣﹐復五臟以克相傳﹐是亦熱之極﹐涸之極矣。且肺痿肺病﹐骨蒸腎病﹐肺腎之熱涸﹐適合天虋冬之治。滋其涸則枯澀去﹐淸其熱則病气去﹐謂之去﹐正以明其病句畱之久﹐伏而不去﹐確與風濕偏痺之暴者對照矣。凡此之或久或暫﹐宜用不宜用﹐正病機之消息所關。天虋冬之情性所在﹐蓋外感之候﹐多始傳熱中﹐末傳寒中﹔內傷之候﹐初耗眞气﹐繼耗眞精。天虋冬之用﹐外感不厭其早﹐內傷不厭其遲﹐然外感惡寒尙在﹐內傷陽气委頓﹐是又非其所宜。觀《傷寒論》麻黃升麻湯之用天虋冬﹐於金一物﹐天虋冬釀酒﹐及大八風散﹑小八風散之治拘攣歷節﹐可以明治暴病之法。觀《外臺祕要》延年枸杞子煎﹑崔氏落腎散﹑《古今錄驗》通命丸﹑彭祖丸之治虛勞﹐可以明治久病之法矣。

甚矣﹐天虋冬之挼根入湯﹐可以澣縑素令潔白也。夫質本非白﹐澣之未必能白。質本潔白﹐又烏容澣﹖蓋惟其質本白﹐或不純而糙﹐或被染而污﹐方賴澣以復其初。人之身白者﹐肺也﹐肌肉也﹐骨髓也﹐腸胃也﹐膀胱也。凡爲火熱燥濕染而爲病﹐咸可屬天虋冬澣之。在肺﹐則《別錄》所謂保定肺气也﹔在肌肉及骨﹐則《本經》所謂暴風濕偏痺﹐《別錄》所謂養肌膚去寒熱也﹔在腸胃﹐則《本經》所謂殺三虫去伏屍也﹔在膀胱﹐則《別錄》所謂利小便也﹔在髓﹐則《本經》所謂彊骨髓也。然數者之間出語各有深意﹐曰主﹐曰殺﹐曰去﹐曰利﹐則除病之詞也。曰彊﹐曰保定﹐曰養﹐則又不可與除病同觀。夫彊云者﹐能增益而使之彊盛。保定云者﹐僅能使之不耗。養云者﹐能滋育之不能使之有爲。蓋天虋冬之爲物﹐質柔潤﹐性滋膩﹐惟與腎爲最宜﹐故於其所主之髓最能效力。肺爲嬌髒﹐喜淸潤而惡溫燥﹐則次之。顧能爲之除病而已﹐以爲補劑﹐宜斟酌之。

卷二

上品﹐艸八味。

甘艸

味甘﹐平﹐無毒。主五臟六腑寒熱﹑邪气﹐堅筋骨﹐長肌肉﹐倍力﹐金瘡腫﹐解毒﹐溫中﹐下气﹐煩滿﹐短气﹐傷髒欬嗽﹐止渴﹐通經脈﹐利血气﹐解百藥毒﹐爲九土之精﹐安和七十二種石﹐一干二百種艸。久服輕身延年。一名蜜甘﹐一名美艸﹐一名蜜艸﹐一名蕗艸。生河西川谷﹑積沙山及上郡。二月﹑八月除日﹐采根暴漧﹐十日成。﹝朮﹑漧漆﹑苦爲之使﹐惡遠志﹐反大﹑芫花﹑甘遂﹑海藻。﹞

甘艸春生苗﹐莖葉悉如槐﹐髙一二尺﹐葉端微尖而糙濇﹐似有白毛﹐七月開紫花似柰冬﹐結實結角如相思。角作一本﹐生至熟時﹐角拆子出﹐扁如小畢豆﹐極堅﹐囓之不破﹐根長者至三四尺﹐麤細不定﹐皮赤色﹐上有橫梁﹐梁下皆細根也。﹝參《圖經》《綱目》﹞

甘艸春苗夏葉﹐秋花冬實﹐得四气之全。其色之黃﹐味之甘﹐迥出他黃與甘之上﹐以是協土徳﹐和眾气﹐能無處不到﹐無邪不祛﹐此所謂主五臟六腑寒熱邪气也。土爲萬物母﹐凡物無論妍媸美惡﹐莫不生於土﹐及其敗也﹐又莫不歸於土﹐化爲生生之气﹐則所謂能解百藥毒﹐安和七十二種石﹐千二百種艸也。人之气猶物之气﹐和順者﹐其妍美也﹔急疾者﹐其媸惡也。盡化急疾爲和順﹐經脈自然通調﹐血气自然滑利﹐於是肌骨堅﹐肌肉長﹐气力倍矣。特甘性緩﹐甘彌甚者﹐緩亦彌甚。凡一身之气因急疾爲患者能調之﹐縱弛而阻滯者﹐非所宜也。

《傷寒論》《金匱要略》兩書中﹐凡爲方二百五十﹐用甘艸者至百二十方。非甘艸之主病多﹐乃諸方必合甘艸﹐始能曲當病情也。凡藥之散者﹐外而不內﹝如麻黃﹑桂枝﹑靑龍﹑茈胡﹑葛根等湯﹞。攻者﹐下而不上﹝如調胃承气﹑桃仁承气﹑大黃甘艸等湯﹞。溫者﹐燥而不濡﹝四逆﹑吳茱萸等湯﹞。淸者﹐洌而不和﹝白虎﹑竹葉石膏等湯﹞。雜者﹐眾而不羣﹝諸瀉心湯﹑烏梅丸等﹞。毒者﹐暴而無制﹝烏梅湯﹑大黃蟅虫丸等﹞。若無甘艸調劑其間﹐遂其往而不返﹐以爲行險僥幸之計﹐不異於破釜沈舟﹐可勝而不可不勝﹐詎誠決勝之道耶﹗

甘艸中黃皮赤﹐入脾而兼入心﹐此瀉火之說所由來也。瀉火之說﹐在仲景書有二端。一者﹐「發汗﹑吐﹑下後﹐虛煩不得眠﹐若劇者﹐必反復顚倒﹐心中懊﹐少气﹐梔子甘艸豉湯主之。」一者﹐「少陰病﹐二三日﹐咽痛者﹐可與甘艸湯。不差者﹐與桔梗湯。」夫太陽病懊者﹐宜梔子豉湯﹐少气則加甘艸﹐然何以知少气之不爲虛乎﹗其說在東垣書﹐所謂心火急而乘脾者﹐𨿽不得爲實﹐亦不可謂虛。譬如饑極﹐則胸中熱且煩﹐欲動作不得﹐此之謂少气﹐其用甘艸﹐竟可謂之補虛。喉嚨﹐少陰直脈所循也。少陰病﹐僅二三日卽咽痛﹐明其急疾之至﹐謂非少陰之熱﹐循直脈之從腎貫肝膈﹐入肺中﹐循喉嚨﹐挾舌本而上者﹐不可。其用甘艸﹐卽可謂之緩中﹐甘艸緩之至﹐而治急疾之病﹐著效甚速﹐故𨿽實爲緩中補虛﹐而謂之瀉火也可。卽如《別錄》所謂溫中下气﹐治煩滿短气也﹐亦無不可。或謂甘艸解毒﹐恐卽是和藥性之一端﹐𨿽亦有是理﹐然其中別有精妙﹐非和藥性所能盡者﹐如前所謂﹐凡物無論美惡﹐入土卽化者﹐此其一也。《金匱要略》云﹕『凡諸毒多是假毒以損元﹐知時﹐宜煮甘艸薺苨汁飲之﹐通治諸藥毒。』忠可徐氏謂﹕『一綫之毒﹐何能殺人﹐乃假些微毒气滲入﹐元气反爲毒气作使﹐至不可療﹐所謂星星之火﹐勢極燎原也。』𨿽然補元气之物多矣﹐必取甘艸者﹐則以上文云﹕『凡煮藥飲汁以解毒﹐𨿽云救急﹐不可熱飲﹐諸毒病得熱更甚﹐宜冷飲之。』旣欲其甘緩元气之急﹐又欲其涼不使助毒﹐捨甘艸其何從﹐此又其一矣。予嘗治一人暑月煩懣﹐以藥搐鼻﹐不得嚏﹐悶極﹐遂取藥四﹑五錢匕服之﹐煩懣益甚﹐昏不知人﹐不能語言﹐蓋以藥中有生南星﹑生半夏等物也。予謂南星﹑半夏之毒﹐須得薑汁乃解﹐盛暑煩懣﹐烏可更服薑汁﹖勢必以甘艸解之。但甘艸味極甘﹐少用則毒气不解﹐服至一﹑二錢﹐卽不能更多﹐因以甘艸一斤蒸露飲之﹐飲盡而病退。是知孫眞人云﹕『甘艸解百藥毒如湯沃雪。』不我欺也。

金創之爲病﹐旣傷則患其血出不止﹐旣合則患其腫壅爲膿。今曰金創腫﹐則金創之腫而未膿﹐且非不合者也。《千金方》治金創﹐多系血出不止﹐箭鏃不出﹐故所用多雄黃﹑石灰﹑艸灰等物﹐不重甘艸。惟《金匱要略》王不畱行散﹐王不畱行﹑蒴藋細葉﹑桑東南根皆用十分﹐甘艸獨用十八分﹐餘皆更少﹐則其取意正與《本經》脗合矣。甘艸所以宜於金創者﹐蓋暴病則心火急疾赴之﹐當其未合則迫血妄行﹐及其旣合則壅結無所泄﹐於是自腫而膿﹐自膿而潰﹐不異於癰疽﹐其火勢鬱結﹐反有甚於癰疽者。故方中𨿽已有桑皮之續絕合創﹐王不畱行之貫通血絡者﹐率他藥以行經脈貫營衛﹐又必君之以甘艸之甘緩解毒瀉火和中。淺視之﹐則曰﹕『急者制之以緩。』其實泄火之功爲不少矣。金創血病﹐血病不多用血藥﹐反以气藥爲君﹐則以气固血之帥﹐血去气隨﹐則陽隨陰壅﹐陰爲陽潰而死矣。方下血而用王不畱行﹐則血遂不可止﹐已成膿而用川椒﹑漧薑﹐則痛不可忍。不後不先﹐正當金創腫時而用是方﹐此仲景深入《本經》﹐非他人所能及者也。

甘艸之用生﹑用炙確有不同﹐乃兩書百二十方﹐《傷寒論》用生甘艸者不及十之一﹐《金匱要略》用炙甘艸者亦不及十之一﹐甚有同一方在《傷寒論》則炙用﹐在《金匱要略》則生用者﹐是知古書傳訛者多矣。如《本經》《別錄》主治﹐大率「除邪气﹑治金創﹑解毒」﹐皆宜生用﹔「緩中﹑補虛﹑止渴」﹐宜炙用。消息意會之可矣。炙甘艸之任莫重於復脈湯﹐其用在通經脈﹐利血气﹐可無論矣﹐而《金匱要略》附《千金翼方》﹐治「虛勞不足﹐汗出則悶﹐脈結悸﹐行動如常」﹐非所謂煩滿﹑短气乎﹗又附《外臺方》﹐治「肺痿﹐涎唾多﹐心中溫溫液液者」﹐非所謂傷髒咳嗽乎﹗特脈之動而中止﹐不能自還﹐因而復動者有三﹐曰代﹑曰結﹑曰促。解之者曰﹕『脈數而止﹐謂之促﹔緩而止﹐謂之結﹔止有定時﹐謂之代。』乃炙甘艸湯但治結﹐而不治代﹑促﹐其義何居﹖曰﹕『此非甘艸不治代﹑促﹐乃非治代﹑促之湯也。』觀論中桂枝去芍藥湯證﹝脈促胸滿﹞﹐葛根黃連黃芩湯證﹝脈促下痢﹞﹐下後欲解證﹝脈促不結胸﹞﹐皆不忌甘艸﹐卽可知其旨不在甘艸矣。

其次則甘艸漧薑湯﹑芍藥甘艸湯﹐一和脾﹐一和肝。和脾者﹐安中宮陽气之怫亂﹔和肝者﹐通木髒陰气之凝結。𨿽系漧薑﹑芍藥之力﹐然此重彼輕﹐則又可見中央之病﹐中央藥主之。漧薑﹑芍藥力𨿽大﹐然保泰定功﹐不能不歸於甘艸也。故兩湯之治﹐曰﹕『便厥﹐咽中幹﹐煩躁﹐吐逆﹐兩脛拘急。』是陽明內結也。與甘艸漧薑湯﹐厥愈足溫﹐重與芍藥甘艸湯﹐爾乃脛伸。夫陽結爲厥﹐陰結爲拘﹐漧薑能破陽﹐芍藥能破陰﹐破陰破陽﹐能愈拘愈厥﹐不能愈咽漧﹐止煩躁﹐此保泰定功之所在矣。夫中者﹐上下之樞。《金匱要略》云﹕『肺痿﹐吐涎沫而不咳者﹐其人不渴﹐必遺尿﹑小便數。所以然者﹐上虛不能制下也。此爲肺中冷﹐甘艸漧薑湯以溫之。』是由中以益上制下也。一變而爲理中湯﹐治上吐下利﹐是由中以兼制上下矣。再變而爲桂枝人參湯﹐治外熱內寒﹐表裏不解﹐是由中以兼制內外矣。又一變而爲四逆湯﹐治下利淸谷﹐是由中以制下矣。再變而爲通脈四逆湯﹐治下利面赤﹐內寒外熱﹐是由中及下﹐兼制內外矣。甘艸漧薑湯制上中以及下﹐能擴充以至外﹔芍藥甘艸湯則制中下以及外﹐能擴充以至內。如桂枝湯之治風﹐黃芩湯之治熱﹐芍藥甘艸附子湯之治寒﹐莫不連類及者﹐亦可悟甘艸居中安土之大凡矣。

其次﹐則甘艸瀉心湯與半夏瀉心湯﹐同因甘艸分兩重﹐遂別出方名也。柯韻伯曰﹕『瀉心湯卽小茈胡去茈胡加黃連﹑漧薑湯也。小茈胡湯七味﹐五味皆可加減﹐惟茈胡﹑甘艸無可加減﹐以安內攘外﹐不容偏廢也。其變爲瀉心湯多由誤下﹐誤下則內益不安﹐此瀉心湯中甘艸可加而不可減所取義矣。而瀉心湯三方﹐又有來自三陽之別﹐曰﹕『茈胡湯癥具﹐以他藥下之﹐心下遂滿而不痛者﹐從少陽來者也。』曰﹕『汗出解後﹐心下痞﹐幹噫﹐下利者﹐從太陽來者也。』曰﹕『醫反下之﹐下利日數十行﹐心下痞而滿﹐漧嘔﹐心煩﹐不得安﹐從陽明來者也。』從太陽﹑少陽來者﹐用甘艸本未嘗輕﹔從陽明來﹐旣心下痞矣﹐乃以爲病不盡而復下之﹐致痞益甚﹐其爲胃虛何疑﹗是知甘艸治胃虛之的藥﹐胃愈虛用之愈重。成無己曰﹕『汗後胃虛﹐是外傷陽气﹐故於瀉心湯加生薑﹔下後胃虛﹐是內損陰气﹐故於瀉心湯加甘艸。』是知甘艸補胃﹐爲補胃中之陰矣。

治血痺﹐用桂枝黃芪五物湯﹐治黃汗﹐用桂枝加黃芪湯﹐相去僅一味﹐所治之病大有不同﹐斯可悟《素問》制方之旨﹐仲景得之爲最深矣。曰﹕『血痺﹐陰陽俱微﹐寸口關上微﹐尺中小緊﹐外證身體不仁﹐如風痺狀。』微者虛之所在﹐緊者病之所在﹐不治其病﹐虛無由復﹐是則治下制方宜急﹐急則去甘艸而多其分數﹐此桂枝黃芪五物湯分數較之桂枝加黃芪湯爲多也。曰﹕『黃汗爲病﹐兩脛自冷﹐從腰已上汗出﹐下無汗﹐腰髖弛痛﹐如有物在皮中狀﹐劇者不能食﹐身疼重﹐煩躁﹐小便不利。』在上汗﹐在下痛﹐不治其汗﹐痛無由復﹝以汗非尋常之汗也﹞﹐是則治上制方宜緩﹐緩則加甘艸而減其分數也。矧血痺之源﹐因尊榮人骨弱肌膚盛﹐疲勞汗出﹐臥不時動搖﹐加被微風﹐皆傷下之候﹐故其治曰﹕『宜鍼引陽气﹐令脈和緊去則愈。』則謂其治下不謬。黃汗﹐身體腫﹐不惡風﹐小便通利﹐爲上焦有寒﹐其口多涎﹐能不謂病在上哉﹗是故兩方之相去𨿽以甘艸﹐然其義實有非甘艸所能盡者。《至眞要大論》曰﹕『急則气味厚﹐緩則气味薄。』適其至所﹐此之謂也。王太僕云﹕『治上補上﹐方迅急則止不住而迫下﹔治下補下﹐方緩慢則滋道路而力又微。制急方而气味薄﹐則力與緩等﹔制緩方而气味厚﹐則勢與急同。如是爲緩不能緩﹐急不能急﹐厚而不厚﹐薄而不薄﹐則大小非制﹐輕重無度﹐虛實寒熱﹐臟腑紛撓﹐無由致治﹐是知分數不可不定也。』

漧地黃

味甘﹑苦﹐寒﹐無毒。主折跌﹐絕筋﹐傷中﹐逐血痺﹐塡骨髓﹐長肌肉﹐作湯除寒熱﹑積聚﹐除痺﹐主男子五勞﹑七傷﹐女子傷中﹑胞漏﹑下血﹐破惡血﹑溺血﹐利大小腸﹐去胃中宿食﹐飽力斷絕﹐補五臟內傷不足﹐通血脈﹐益气力﹐利耳目﹐生者尢良。

生地黃

大寒。主婦人崩中﹑血不止﹐及產後血上薄心悶絕﹐傷身﹐胎動﹐下血﹐胎不落﹐墮墜﹐踠折﹐瘀血﹐畱血﹐衄鼻﹐吐血﹐皆搗飲之。久服輕身不老。一名地隨﹐一名芐﹐一名芑。生咸陽川澤﹐黃土地者佳﹐二月﹑八月采根﹐陰漧。﹝得麥虋冬﹑淸酒良﹐惡母﹐畏蕪荑。﹞

地黃二月生葉﹐布地似莗前﹐葉上有皴紋而不光。髙者及尺餘﹐低者三﹑四寸﹐其花似油麻花﹐紅紫色亦有黃花者。其實作房如連翹﹐中子甚細﹐沙褐色。根如人指﹐色黃。﹝《圖經》﹞

盧芷園曰﹕『地黃《本經》主治首舉傷中﹑逐血痺﹐卽繼塡骨髓﹑長肌肉﹑續絕筋。夫痺者﹐閉而不通也﹐隨其血之不通而爲病。如在目則赤﹐在齒則痛﹐在肉裏則癰腫﹐在心則昏煩﹐在肺則咳血。壅遏而爲身熱﹐枯耗而爲燥濇痿﹐泛濫而爲吐衄崩漏。血痺頗廣﹐當各以類推之。』逐者﹐俾其流通者也。性惟潤下﹐功力到時﹐得二便通利﹐以爲外候。《千金方》黑膏用治熱積所成之斑﹐《肘後方》拌雞蒸汁用治寒積所成之疝﹐咸從血痺所生耳。血中有痺﹐則骨髓不滿﹐肌肉不長﹐筋脈斷絕﹐均謂傷中。若塡滿﹐若生長﹐若接續﹐皆克成血液之流通者也。

劉潛江云﹕『地黃之用﹐在《本經》卽首歸其功於血。夫血本天一之眞陰﹐資中五之土气以生者也。夫萬物莫不資生化於土﹐惟此味之取精於土者最專且酷﹐故種植之地﹐土便焦苦﹐十年後方得轉甜﹐得謂此味不專主中焦之營气哉﹗』﹝《乘雅》云﹕『種地黃一年其土便苦﹐次年止可種﹐再二年可種山藥﹐足十年土味方轉甜﹐始可復種地黃﹐否則味苦形瘦﹐不堪入藥矣。』﹞夫旣資沖气以化生﹐獨以涼血歸之者何﹖蓋脾統血﹐其爲髒也﹐體柔用升﹐升爲陽﹐血屬陰﹐設其所統之陰不繼﹐不足以柔其體﹐而其用之升者自升﹐於是陽益盛﹐陰益虛﹐馴至其脾爲約。經曰﹕『至陽盛則地气不足。』此之謂也。於斯時也﹐不以得地气之最精且專者裕其所統﹐又何以柔其體而善其後耶﹗第所謂傷中者﹐義又云何﹖夫中者﹐陰陽之會也。無陽則陰何由而升﹐無陰則陽無所從而降﹐升降之樞﹐生气生血之源也。血乃眞陰之化醇﹐陽能化則血何自而痺﹖陰能固﹐則血無緣而漏。故凡病於陰不濟陽﹐陽气不能化血者﹐用地黃則爲宣劑﹐卽《本經》所謂「逐血痺﹐除寒熱﹑積聚」是也。凡病於陰不勝陽﹐陽迫血而陰不固者﹐用地黃又爲攝劑﹐卽《別錄》所謂「治胞漏下血﹐崩中血不止」是也。方書治虛勞﹐有雲實熱實極者﹐均用地黃﹐旣云虛勞矣﹐又何以雲實也﹖經曰﹕『精气奪則虛﹐邪气盛則實。』因精气之虛以致邪气之實﹐因邪气之實益致精气之虛﹐故用地黃瀉其實在邪者﹐卽救其虛在精者。如補勞劣之味﹐乃在其後﹐是不可悟「塡骨髓﹐長肌肉﹐療跌折﹑絕筋」之義耶﹗

古人服藥皆有法律﹐故爲丸爲散爲湯﹐當各得其宜﹐而效始著。如《本經》此條宜作兩層讀﹐「主傷中﹐逐血痺﹐塡骨髓﹐長肌肉﹐療跌折﹑絕筋」﹐丸散之功也﹔「除寒熱﹑積聚﹐除痺」﹐湯飲之功也。不然若茺蔚之可作浴湯﹐葡萄之可作酒﹐當歸之煮汁飲﹐何以皆署於簡末﹐而此作湯二字﹐獨間於中耶﹗故仲景兩書用地黃者八方﹐爲丸者三﹐爲湯者五。炙甘艸湯之續絕傷。防己地黃湯﹑百合地黃湯之除寒熱﹑積聚。黃土湯﹑芎歸膠艾湯之除痺。薯蕷丸之治傷中﹐長肌肉。大黃蟅虫丸之逐血痺。腎气丸之塡骨髓。俱若合符節。

予嘗治地黃醴飲先君﹐醴盡而地黃枵然如故也。暴之令幹﹐則其質輕虛﹐剔而破之﹐則其中脂液已盡。在外層者﹐懸空包裹如栝蔞之殼﹔其在內者﹐縱橫牽引如絲瓜之筋。因是悟地黃之用﹐在其脂液﹐能榮養筋骸﹑血絡﹐幹者﹑枯者﹐能使之潤澤矣。進乎此﹐則因漧枯而斷者﹐得潤澤而仍能續﹐故地黃之用不在能通﹐而在能養﹐蓋經脈筋絡幹則收引﹐潤則弛長﹐是養之卽所以續之。《本經》療跌折絕筋﹐仲景治脈結代﹐胥是意也。地黃分數獨甲於炙甘艸湯﹐而《傷寒》《金匱》所主﹐絕無血病﹐蓋是湯所主﹐重在復脈﹐故亦名復脈湯。脈者源於腎而主於心﹐心血枯槁則脈道泣澀﹐此《傷寒論》所以脈結代與心動悸並稱﹐《金匱要略》又以脈結悸與汗出而悶並述﹐至肺痿之「心中溫溫液液﹐涎唾多」﹐則陰皆將盡之孤注﹐陽僅膏覆之殘焰。乃炙甘艸湯者﹐非他﹐卽桂枝湯去芍藥加地黃﹑麥冬﹑人參﹑阿膠﹑麻仁也。行血之功𨿽大﹐列於行气通營劑中﹐則猶之地黃之滓﹐增其殼內絡外之脂液耳。然地黃之用不僅此也﹐其妙尢在血液被迫﹐不能不去﹐乃不禁其去﹐而惟生且長之﹐使夫受病之故者不畱﹐方生之新者不去﹐斯則有病遂爲無病﹐此黃土湯﹑芎歸膠艾湯﹐一治脾不統血﹐一治肝不藏血﹐佐使𨿽殊﹐用地黃之理則一也。

百合地黃湯﹑大黃蟅虫丸﹐一不用攻瘀﹐而云下大便當如漆﹐一疊用攻瘀﹐而反不及當下血﹐於此見緩急輕重之間﹐又有意義存乎其中矣。均之兩證﹐皆熱在血分也﹐然百合地黃証之熱散漫﹐大黃蟅虫丸之熱結聚。散漫者則欲其去﹐結聚者僅欲其行。百合地黃湯生搗地黃﹐取汁一升﹐少煎而急飲之﹐此緩劑急授也。大黃蟅虫丸用地黃止十兩﹐不及全方十分之一﹐丸如小豆﹐酒服五丸﹐日三度﹐則所服些微﹐故能行而不能下﹐此急劑緩授也。緩劑急授﹐急劑緩授﹐其意義𨿽不盡在地黃﹐然百合地黃湯用地黃之多﹐大黃蟅虫丸全系攻伐﹐獨地黃爲補劑﹐則兩方之意義﹐謂盡由地黃可也。

百合地黃湯﹑防己地黃湯二方均是取汁﹐但一則藥和而地黃淺煮﹐一則藥峻而地黃久蒸。生者其鋒迅﹐熟者其力厚。故防己地黃湯﹐地黃之用在補﹔百合地黃湯﹐地黃之用在宣﹐此義不可不知也。或問腎气丸之用地黃爲補耶﹖爲宣耶﹖曰﹕『觀仲景以之利小便﹐則行痺著﹑利水道者爲宣﹐崇土气﹑益精血者爲補矣。』譬如薯蕷丸主「虛勞諸不足﹐風气百疾」﹐旣有桂枝﹑防風﹑大豆黃卷﹑茈胡﹑白蘞等在矣﹐其餘則皆益虛勞諸不足者也。

朮

味苦﹑甘﹐溫﹐無毒。主風寒濕痺﹐死肌﹐痙﹐疽﹐止汗﹐除熱﹐消食。主大風在身面﹐風眩﹐頭痛﹐目淚出﹐消痰水﹐逐皮間風水﹑結腫﹐除心下急滿及霍亂吐下不止﹐利腰臍間血﹐益津液﹐暖胃﹐消穀﹐嗜食。作煎餌﹐久服輕身﹑延年﹑不饑。一名山薊﹐一名山姜﹐一名山連。生鄭山山谷﹑漢中﹑南鄭。二月﹑三月﹑八月﹑九月采根﹐暴漧。﹝防風﹑地楡爲之使。﹞

朮葉葉相對﹐上有毛﹐方莖﹐莖端生花﹐淡紫碧紅數色﹐根作椏生。﹝《圖經》﹞

朮气溫味甘苦而辛﹐甘能補中﹐苦能降泄﹐辛能升散﹐於人身脾與胃﹐皆具稼穡作甘之徳。脾主升舉淸陽﹐胃主通降濁陰﹐皆屬土而畏濕。朮之爲物﹐開花於初夏﹐結實於伏時﹐偏於濕气彌漫之際﹐顯其有猷有爲﹐確可知其入脾胃﹐能內固中气﹐外禦濕侮矣。風寒濕痺﹑死肌﹑痙﹑疽不得盡謂脾病﹐而以朮爲主劑者﹐則以濕爲脾所主﹐濕能爲患﹐固屬脾气不治﹐一也。脾主肌肉﹐介在皮毛筋骨中﹐痺與痙病在肌肉內﹐死肌及疽病在肌肉外﹐旁病則當取中﹐二也。筋骨皮毛均非駐濕之所﹐惟肌肉間爲可駐濕﹐三也。知此﹐則凡痺﹑死肌﹑痙﹑疽之系乎風寒濕者﹐皆朮主之矣。

仲景治風寒濕痺﹐方多有不用朮者﹐則用朮者當必有故矣。《痺論》﹕『風寒濕三气雜至合而成痺﹐其風气勝者爲行痺﹐寒气勝者爲痛痺﹐濕气勝者爲著痺。』白朮之效﹐於風勝﹑濕勝者爲最宜﹐寒勝者爲差減﹐何以知之﹖蓋風勝必煩﹐濕勝必重﹐檢《金匱要略》中治痺諸方﹐其用朮者非兼煩必兼重。如麻黃加朮湯﹐下云身煩疼﹔防己黃芪湯﹐下云身重﹔桂枝附子湯去桂加白朮湯﹐下云身體疼煩﹔甘艸附子湯﹐下云骨節煩疼﹐掣痛或身微腫﹔甘幹苓朮湯﹐下云腹重如帶五千錢﹔桂枝芍藥知母湯﹐下云肢節疼痛﹐腳腫如脫﹔附《近效方》朮附湯﹐下雲頭重。其它若麻黃杏仁薏苡甘艸湯﹑烏頭湯﹑抵當烏頭桂枝湯﹑大烏頭煎等方﹐何嘗不治痛治痺﹐絕不用朮﹐𨿽然謂朮功擅於風與濕則可﹐謂於寒有所忌則不可。《傷寒。少陰篇》附子湯治身體疼﹐手足寒﹐骨節痛﹐不煩不重﹐亦用白朮。蓋濕流關節﹐云骨節痛則未有不兼濕者。矧風濕二者﹐必挾寒始成痺﹐不然則否﹐《素問》之旨可驗也。

或問理中丸以吐多去朮﹐乃五苓散﹑豬苓散﹑茯苓澤湯偏有吐而用朮﹐以下多而還用朮﹐乃桂枝附子去桂枝加白朮湯偏以大便而用朮﹐其義何居﹖夫亦當察其所因也。《金匱要略。嘔吐篇》云﹕『先嘔卻渴者﹐此爲欲解﹔先渴卻嘔者﹐爲水停心下﹐此屬飲家。』今云﹕『中風﹐發熱﹐六七日﹐不解而煩﹐有表裏證﹐渴欲飲水﹐水入則吐者﹐名曰水逆﹐五苓散主之。』曰﹕『嘔吐而病在膈上﹐後思水者解﹐急與之。思水者﹐豬苓散主之。』曰﹕『胃反﹐吐而渴欲飲水者﹐茯苓澤湯主之。』三證皆有渴﹐皆欲飲水﹐而理中丸條則曰﹕『霍亂﹐頭痛﹐發熱﹐身疼痛﹐熱多﹐欲飲水者﹐五苓散主之。寒多﹐不欲水者﹐理中丸主之。』夫熱多欲水而用五苓﹐中仍有朮﹔寒多不欲水而用理中﹐亦不離乎朮。惟因吐多而去之﹐可見嘔吐之於朮﹐渴是一大關鍵﹐必持是定其用捨﹐不然同爲霍亂證﹐何以五苓散下不曰吐多去朮耶﹗卽理中丸下亦云﹕『渴欲得水者加朮。』可驗也。𨿽然用朮治渴﹐爲嘔吐者言之耳﹐朮究非治渴之物也。如桂枝附子去桂加白朮湯曰﹕『傷寒﹐八九日﹐風濕相搏﹐身體疼煩﹐不能自轉側﹐不嘔﹐不渴﹐脈浮虛而濇者﹐桂枝附子湯主之。若其人大便﹐小便自利者﹐去桂加白朮湯主之。』獨提不嘔不渴二者﹐與嘔而渴者﹐恰相對照。柯韻伯曰﹕『風寒濕三气雜至﹐合而成痺﹐故身體煩疼﹐不能轉側﹐病只在表者﹐用桂枝附子湯驅風散寒﹐三气自平﹐營衛自和。若其人又兼裏气不和﹐大便反﹐小便反利﹐此非胃家實﹐乃脾家虛也。蓋脾家實﹐腐穢當自去﹐此濕流肌肉﹐因脾土失職不能制水﹐故大便反見燥化﹐不嘔不渴是上焦之化源淸﹐故小便自利耳。病本在脾﹐法當培土以勝濕﹐故以白朮代桂枝。』夫脾虛則濕勝而不運﹐濕流於內﹐能使大便不實﹐濕流於表﹐更能使大便不濡﹐脾健則能制水﹐水在內能使下輸膀胱而大便實﹐水在外能使還入胃中而大便濡﹐此理中丸所以下多還用朮﹐而桂枝附子湯以大便小便自利而將朮易桂也。

白朮治眩﹐非治眩也﹐治痰與水耳。有痰與水何以能使人眩﹖蓋眩者神之動﹐神依於心﹐心惡水﹐水盛則心神搖曳爲眩﹐譬如人在舟中能發眩也。𨿽然人在舟中未必盡眩﹐不在舟中未必不眩﹐所以眩證不必盡用朮﹐用朮之飲證﹑水證﹐亦未必盡眩﹐夫亦各因乎其人耳。飲證﹑水証之兼眩者﹐在《傷寒論》有「心下逆滿﹐气上衝胸﹐起則頭眩」之苓桂朮甘湯證。有「汗出不解﹐仍發熱﹐心下悸﹐頭眩﹐身動﹐振振欲擗地」之眞武湯證。在《金匱要略》有「胸脇支滿﹐目眩」之苓桂朮甘湯證。有「支飲﹐眩冒」之澤湯證。有「瘦人臍下悸﹐吐涎沫而顚眩」之五苓散證。其有飲﹑有水﹐不眩而用朮者﹐則指不勝屈。其有飲﹐眩而不用朮者﹐亦多。則系證與朮有忌耳。卽如「卒嘔吐﹐心下痞﹐膈間有水﹐眩悸者﹐小半夏加茯苓湯主之。」則以心下痞故﹐正與理中丸下注云﹕『腹滿者去朮。』同一理也。臍上築者﹐腎气動也﹐去朮加桂。夫腎气動亦不過作賁豚﹐气從少腹上衝心耳。賁豚﹐水气也﹐土能制水﹐白朮補土健脾﹐何不可使爲中流之柱﹐橫截於中﹐令水气不上衝心耶﹖是蓋不然。夫土能防水﹐止能防其下泄﹐不能防其上湧。下泄者﹐水之性﹔上湧者﹐非水之性﹐必有激之使然者﹐除其激之之源﹐水自歸壑矣。古之人有治堤者﹐隨築隨潰﹐皆緣水從下上湧﹐則鎔鐵汁灌之﹐堤乃得成﹐以桂易朮﹐正此意耳。苓桂朮甘湯證有「心下逆滿﹐气上衝心﹐脈沈緊﹐身振振搖」﹐病未嘗不涉腎﹐而不忌朮﹐僅因發汗後﹐臍下悸﹐用苓桂棗甘湯﹐旋卽以棗易朮﹐可見朮之於腎﹐確有所忌。矧霍亂爲病﹐旣吐且利﹐正系水土反乘﹐若更以所忌者橫梗於中﹐令病與藥相拒相爭﹐不至潰敗決裂不止矣。要之桂能降﹐朮亦能降﹐特桂之降能使在下之水气化﹐朮止能使在中之水气化﹐故五苓散之水﹐上下兼阻﹐則不得不桂朮並行。如「服桂枝湯﹐或下之﹐桂枝證仍在﹐無汗﹐心下滿微痛﹐小便不利者﹐用桂枝湯去桂加茯苓白朮。」可見在上之水气不化﹐而用桂枝﹐則反嫌其性兼旁行﹐不能速下﹐用白朮﹑茯苓﹐則徑情直行﹐抉去其病而後已。明乎以朮易桂﹐則以桂易朮者﹐可了然矣。

白朮之止汗除熱﹐非如桂枝湯之治中風﹐能止汗除熱也。亦多系風濕相搏之證﹐發熱汗出體痛身重者﹐得白朮而悉蠲耳。夫中風證﹐有汗出﹑發熱﹐無身體重痛。傷寒證﹐有發熱﹑身體重痛﹐而不汗出。三者相兼﹐惟風濕有之。故「傷寒﹐汗出而渴者」用五苓散﹐「風濕﹐風水﹐身重﹐汗出﹐惡風者」用防己黃芪湯﹐「風濕相搏﹐骨節煩疼﹐汗出﹐短气者」用甘艸附子湯。方中皆有朮﹐是白朮止汗除熱之明驗也。然仍有「汗出而渴﹐身痛﹐發熱」﹐爲濕溫之候者﹐又不得用朮。是必驗其惡風﹑惡寒與否﹐若不惡寒反惡熱者﹐則朮在所忌矣。

於白朮主治觀之﹐尢可證濕與水與飲﹐一源三歧之非妄矣。以仲景書而言防己黃芪湯﹑桂枝附子去桂加白朮湯﹑麻黃加朮湯﹑甘艸附子湯﹑腎著湯﹑桂枝芍藥知母湯﹐治濕之劑也。五苓散﹑眞武湯﹑豬苓湯﹑茯苓澤湯﹑茯苓戎鹽湯﹑越婢加朮湯﹐治水之劑也。桂枝去桂加茯苓白朮湯﹑苓桂朮甘湯﹑《外臺》茯苓飲﹑澤湯﹐治飲之劑也。以《本經》《別錄》言「風寒濕痺﹐死肌﹐痙﹐疽﹐止汗﹐除熱」﹐是治濕證。「逐皮間風水﹑結腫」﹐是治水證。「消痰水﹐除心下急滿」﹐是治飲證。先聖後聖﹐遙相印合如此。

五苓散﹑理中丸皆有白朮﹐則白朮執霍亂之兩端﹐爲必用之物矣。而去朮﹐還用朮﹐更加朮﹐紛紛無定。統而觀之﹐其用朮﹑加朮之意﹐總在使脾气散精﹐上歸於肺﹐通調水道﹐下輸膀胱而已。吐多者胃病﹐胃旣作吐﹐則不能遊溢精气﹐上輸於脾﹐脾無所受精﹐於何輸肺。下多者脾病﹐脾旣下陷﹐不能循其上朝之職﹐若非有以扶之﹐則樞機於何轉。於此見朮能舉脾之陷﹐不能定胃之逆也。渴者胃之虛﹐渴必多飲﹐飲多則縱使吐逆﹐亦能波及於脾﹐脾有所受而不能舉﹐則下必更甚。腹滿者脾實﹐脾實不能上輸﹐卽下泄﹐而不減其滿﹐勢必由下逆上﹐自腹及胸﹐吐更加甚。於此見朮能治脾胃虛﹐不能治脾胃實也。爲上爲下﹐爲實爲虛﹐情勢不同﹐而旣吐且利則一。旣吐且利﹐渴欲飲水﹐斯朮爲必需﹐故《霍亂篇》治法凡六﹐爲方亦六﹐除吐利已止用桂枝湯和表者不論外﹐惟理中﹑五苓二方有「渴欲得水」之文﹐其餘不脈微則厥冷﹐均是沈寒痼冷之候﹐其所用四逆﹑四逆加人參﹑通脈四逆加豬膽汁多不用朮﹐可見旣吐且利﹐有屬太陰者﹐有屬少陰者。屬太陰者﹐朮在可用﹑可不用之列﹐在少陰則無用朮之理﹐故於脈微﹑厥冷二者最宜著眼﹐不可以《別錄》「霍亂﹐吐下不止」一語﹐而無所分晰也。

劉潛江曰﹕『朮以除濕益气爲功。』然則凡濕皆可用朮乎﹖曰﹕『否。』夫濕當分寒熱﹐屬於寒者﹐是陽郁陰中而不升﹔屬於熱者﹐是陰困陽中而不降。陽郁於陰﹐是气之虛﹔陰困於陽﹐是气之實。气虛卽陽虛﹐气實卽陽盛﹐是虛實皆屬气﹐而气之虛實皆化濕也。夫濕者﹐地气也﹐陽郁於陰﹐是地气因天气之郁而不化﹔陰困於陽﹐是地气受天气之並而不化﹐皆能爲濕。爲濕者皆陰﹐陰所以化濕者﹐皆本於陽不能化﹐故一虛一實﹐投治迥殊。虛者﹐補正以益气﹐白朮﹑茯苓是也﹔實者﹐除邪以益气﹐連﹑柏﹑梔﹑黃是也。夫气者水谷所生﹐液者气所化﹐當生而生﹐當化而化﹐何濕之有﹖如气虛而不能化﹐補其陽而液自化﹔气實而不能化﹐必先除其所傷之邪。故抑陽則陰化﹐陰化則液行﹐液行則濕除﹐濕除則气已受益矣。是气與濕不能相離﹐而除濕益气亦不能相離﹐特益气除邪﹐貴於適事爲故耳。是言也﹐與《別錄》益津液﹐暖胃﹐消穀﹐嗜食之旨﹐適相脗合。

《靈樞。決气篇》﹕『中焦受气﹐變化取赤是爲血。』朮爲中焦之藥﹐切之有膏液而色赤﹐是朮𨿽气分補中除濕之劑﹐又確有功於血分﹐且治濕治血﹐初無二理﹐蓋朮能益津液者﹐血勝正同濕勝﹐而脾不能舉其職﹐則气之淸濁何由別﹐气之淸濁無所別﹐則津於何上騰﹐血於何受气。世之人動輒稱白朮﹑黃芩安胎聖藥﹐而疏其義者﹐不過謂白朮健脾﹐黃芩泄熱﹐殊不知健脾泄熱之物﹐豈特白朮﹑黃芩。夫婦人之病多半涉血﹐矧妊娠尢賴血气之調﹐方得母子均安。初妊之時﹐胎元未旺﹐吸血不多﹐則下焦血旺﹐致气反上逆﹐是爲惡阻。惡阻﹐則中焦之气不變赤而爲水﹐是白朮在所必需矣。血盛能致气盛﹐气盛能生火﹐黃芩泄气分之火而不傷血者也。厥後胎气日充﹐吸血漸多﹐血自盤旋而下﹐气亦隨之盤旋於下。胎之所吸﹐乃血之精者﹐而其餘與气相搏﹐能仍化爲水﹐阻於腰臍之間﹐故妊娠至五﹑六月時﹐多有子腫之證﹐是白朮又爲必需之劑﹐而無所事黃芩於其間﹐《別錄》所謂「利腰臍間血者」此也。考仲景書桂枝去桂加茯苓白朮湯﹑眞武湯﹑附子湯﹑桂枝芍藥知母湯﹑薯蕷丸皆與芍藥同用﹐皆治胸腹間有水气。則於《婦人妊娠篇》之白朮散﹐與芎藭同用﹐當歸芍藥散﹑當歸散﹐與芍藥﹑當歸﹑芎藭同用者﹐不可知其爲除水气﹐而利腰臍間血哉﹗又仲景每出治法﹐必先指其所治何病﹐其病因何而致﹐尙恐後人誤用﹐又必反復申明所以然之故。惟此數方則槪之曰﹕『妊娠宜常服。』曰﹕『妊娠養胎。』曰﹕『婦人腹中諸疾痛。』僅於當歸芍藥散標之曰﹕『婦人懷妊﹐腹中痛。』則凡白朮散﹑當歸散﹐皆有病可服﹐無病亦可服。總之﹐血分之源不淸﹐則血气不能和﹐而附血之濕﹐血盛之火﹐皆爲胎前所有之常患﹐故出此不必甚爲別擇之常方﹐學者尢當會意而用之也。

女萎﹝萎蕤﹞

味甘﹐平﹐無毒。主中風﹐暴熱﹐不能動搖﹐跌筋﹐結肉﹐諸不足﹐心腹結气﹐虛熱﹐濕毒﹐腰痛﹐莖中寒﹐及目痛﹐眥爛﹐淚出。久服去面黑﹐好顏色﹐潤澤﹐輕身不老。一名熒﹐一名地節﹐一名玉竹﹐一名馬燻。生泰山山谷及邱陵﹐立春後采﹐陰漧。﹝畏鹵咸。﹞

萎蕤莖幹彊直似箭簳而有節﹐葉狹而長﹐表白裏靑﹐三月開靑花﹐結圓實﹐其根橫行如荻根及菖蒲節﹐槪平直而有須﹐宂密宛如冠纓下垂之綏﹐最多脂液﹐至難燥﹐卽燥亦柔﹐移根種之﹐極易繁茂。﹝參《圖經》《綱目》《本艸述》﹞

凡有節有液之物皆能通﹐故竹瀝通風火阻經﹐菖蒲通風痰阻竅﹐萎蕤則通風熱阻絡者也。原夫气﹐人身之陽也﹔津唾血液﹐人身之陰也。若病邪以漸而來﹐彼此徐徐相引﹐或化爲寒﹐或化爲熱﹐久則自相朋比。倘受邪旣驟﹐感化甚速﹐則陽之從之也易﹐陰之卽之也難﹐且陰原系泄澤骨節之物﹐勢常依巖附險﹐乃適遭中風暴熱﹐陽已與之俱化﹐陰猶倚勢爲梗﹐則陰之阻﹐正足以助熱之熾﹐陽之畱﹐正足以戕陰之結﹐兩不相通而均不相下﹐近骱之短絡遂痺﹐機械因之廢弛矣﹐又何自能動搖耶﹗妙在萎蕤气味甘平﹐節節有須﹐宂密滑澤﹐不徒使絡中之液能柔熱之暴﹐且可使肌肉間熱能化液之結。骨節旣通﹐陽施陰化﹐血脈膚腠自爾和暢﹐濈然其汗出﹐於是乎治跌筋結肉者。巢氏云﹕『人手足邊忽生如豆﹐或如結筋﹐五十相連﹐肌理麤彊於肉﹐謂之疣目﹐系風邪搏於肌肉而生。』此非精與气相遇﹐遂互結不解而何﹖曰﹕『不足﹐明非津與气之有餘﹐治以萎蕤﹐實與才所云云不殊矣。他如津滯而面生皯皰﹐津枯而面不潤澤﹐又何異於是哉﹗』

茈胡

味苦﹐平﹑微寒﹐無毒。主心腹﹐去腸胃中積气﹑飲食﹑積聚﹑寒熱﹑邪气﹐推陳致新﹐除傷寒心下煩熱﹐諸痰熱結實﹐胸中邪逆﹝一本作气﹞﹐五臟間遊气﹐大腸停積﹐水脹及濕痺拘攣﹐亦可作浴湯。久服輕身﹑明目﹑益精。一名地燻﹐一名山菜﹐一名茹艸葉﹐一名蕓蒿﹐辛香可食。生宏農川谷及冤句﹐二月﹑八月采根﹐暴漧。﹝得茯苓﹑桔梗﹑大黃﹑石膏﹑麻子仁﹑甘艸﹑桂﹐以水一煮取四升﹐入消石三方寸匕﹐療傷寒﹐寒熱﹐頭痛﹐心下煩滿。半夏爲之使﹐惡皂莢﹐畏女菀﹑藜蘆。﹞

茈胡二月生苗﹐甚香﹐莖靑紫堅硬﹐微有細綫﹐葉似竹葉而細緊﹐七月開黃花﹐根淡赤色。﹝《圖經》﹞

劉潛江云﹕『經曰「五臟者﹐藏精气而不瀉﹔六腑者﹐傳化物而不藏。」又曰「腦﹑髓﹑骨﹑脈﹑膽﹑女子胞﹐此六者地气之所生也﹐皆藏於陰而象於地﹐故藏而不瀉。」是膽𨿽爲腑﹐實不與胃﹑大小腸﹑三焦﹑膀胱同爲天气之所生﹐傳化物而不藏矣。居陽之位﹐稟陰之體﹐是以爲陽之少﹐倡率五腑﹐根陰達陽。然五腑達陽﹐其用在瀉﹔膽達陽﹐其用在不瀉。恰象春生之气﹐首暢萬化﹐奮決而出﹐出乎陽﹐未離乎陰﹐是以爲半表半里也。』茈胡於仲冬根生白蒻﹐於仲春生苗﹐於仲夏極茂﹐於仲秋成實﹐隨陽气始生而萌﹐至陰气旣平而萎﹐其香徹霄﹐其質柔﹐全有合乎少陽之義﹐此所以爲半表半里和解之劑﹐能助膽行上升生發之气﹐爲十一臟所取決矣。然則茈胡旣以升陽爲用﹐將無與於比陰之病歟﹖曰﹕『陰陽分於動靜﹐靜中有動﹐動中有靜。茈胡於仲冬根生白蒻﹐是靜中有動也﹐識此義則所云能達陰中之陽者﹐何止舉陽之透陰而出哉﹗卽舉陰之包陽而藏者﹐悉皆托出矣。必陽上徹而陰未能須臾與離﹐用此升舉乃爲無獘。蓋茈胡非徒暢陽﹐實能舉陰﹐非徒能暢郁陽以化滯陰﹐並能俾陽唱陰隨﹐是以心腹腸胃之間﹐無結不解﹐無陳不新﹐譬之春气一轉﹐萬化攺觀﹐自有不期然而然者矣。夫然﹐則六气因郁而升降之機阻者﹐將可並用茈胡以轉其樞乎﹗

夫肝膽陽升陰卽隨之者﹐以脾腎之陰原至於肺也。肺爲陽中少陰﹐三陰之气至於陽中之陰自降﹐陽亦隨之降矣。蓋下之陰裕﹐必藉陽之先導﹐以爲上際﹔上之陽裕﹐亦必資陰之先導﹐以爲下蟠﹐故三陰之經脈上行﹐三陽之經脈下行﹐固有爲之先導者而得通也。其或升降不前﹐如有窒之者﹐宜細參其陰陽之虛實以爲主治矣。當導陽而下者﹐必陽實陰虛者也﹔當導陰而上者﹐必陰實陽虛者也。如下之陰不足以納陽﹐上之陽不足以化陰﹐則升降之原已戾﹐可期其升降相因推移气化乎﹗卽是思之﹐則茈胡爲用必陰气不紓﹐致陽气不達者﹐乃爲恰對﹐若陰气已虛者﹐陽方無依而欲越﹐更用升陽﹐是速其斃耳可乎﹗故凡元气下脫﹐虛火上炎及陰虛發熱﹐不因血凝气阻爲寒熱者﹐近此﹐正如鴆矣。

仲景著小茈胡湯之效﹐曰﹕『上焦得通﹐津液得下﹐胃气因和﹐身濈然而汗出解。』以是知茈胡證皆由於上焦不通﹐上焦不通則气阻﹐气阻則飲停﹐飲停則生火﹐火炎則嘔吐﹐半夏﹑生薑能止吐蠲飲﹐然不能徹熱﹐黃芩能徹熱﹐然不能通上焦﹐能通上焦者﹐其惟茈胡乎﹗故往來寒熱爲小茈胡主證﹐而往來寒熱悉本於上焦不通。蓋惟痰凝气滯﹐升降之機始阻。當升不升﹐則陽怫怒爲熱﹔當降不降﹐則陰鴟張爲寒。治其阻者﹐固不可無﹐而伐樹尋根﹐終必求其致阻之因﹐以拔其本﹐則謂非茈胡之力不可也。𨿽然茈胡證仍有不往來寒熱者﹐何居﹖柯韻伯曰﹕『茈胡爲樞機之劑﹐凡風寒不全在表﹐未全入裏者皆可用。』夫傷寒則嘔逆﹐中風則漧嘔﹐凡傷寒中風無麻黃桂枝證﹐但見喜嘔一證﹐則𨿽發熱者﹐便可用茈胡湯﹐不必具往來寒熱也。發熱而嘔﹐則人參當去﹐桂枝亦非所宜矣。其目赤﹐耳聾﹐胸滿而煩者﹐去參﹑夏加栝蔞實。脈弦細﹐頭痛﹐發熱者﹐去人參加桂。故曰﹕『證不必悉具。』方亦遂無定品也。愚按嘔固是上焦不通﹐特仍有不往來寒熱﹐不嘔﹐用茈胡湯者﹐亦終有上焦不通形象爲據﹐如心下滿﹑脇下滿﹑胸脇滿﹑脇下滿﹑心下支結﹑胸脇滿微結﹑心下急鬱鬱微煩是也。乃仍有非上焦不通而用茈胡﹐如「陽脈濇﹐陰脈弦﹐腹中急痛」之用小茈胡﹐「少陰病﹐四逆﹐或欬﹐或悸﹐或小便不利﹐或腹中痛﹐或泄利下重」之用四逆散﹐則又當揣其義者。夫茈胡之通上焦似乎主降﹐不知其所以降﹐實系升之之力。蓋肺不得肝膽之陽上暢﹐則無以使陰下歸﹐復其升降之常。「陽脈濇﹐陰脈弦﹐腹中急痛」是陽郁陰中﹐陰爲陽累﹐旣用小建中湯調其肝﹐不愈﹐勢必舉其陽﹐陰則隨之以轉﹐此小茈胡在所不得不投矣。「欬﹑悸﹑小便不利」不降也﹐「腹中痛﹐泄利下重」不升也﹐病同一源﹐或爲不升﹐或爲不降﹐亦可見其爲中樞不旋矣。旋其中樞﹐捨茈胡其誰與歸﹗或謂天道下濟而光明﹐地道卑而上行﹐人身似之。故陰常上朝﹐陽常下潛﹐今責其陽升陰降﹐得無與此違乎﹗蓋陰中有陽﹐陽中有陰﹐陰不得陽﹐何以上朝﹐陽不得陰﹐何以下濟。特欲其上之陽﹐與欲其降之陰﹐此陰陽之麤也。上朝下潛之陰陽﹐陰陽之精也﹐故曰﹕『陰者﹐藏精而起亟也﹔陽者﹐衛外而爲固也。』又曰﹕『陰精所奉﹐其人壽﹔陽精所降﹐其人夭。』

觀甲煎丸﹑薯蕷丸二方﹐知古人用意深遠﹐未容淺窺也。夫甲煎丸其意在攻堅﹐堅去而樞機不轉﹐則病邪與气血相混﹐必復結於他所爲患。薯蕷丸其意在補虛﹐虛復而樞機不轉﹐則新受之補與宿存之病相搏﹐必轉結而爲患。有餘而往﹐不足隨之﹐不足而往﹐有餘隨之﹐此其旨矣。兩方皆用桂枝﹐皆用茈胡﹐蓋太陽者﹐諸陽之長也﹔少陽者﹐陰陽之軸也。虛勞﹑癥癖病深在內﹐𨿽無與於諸陽﹐然病气深伏﹐不使從陽分消﹐以殺其勢﹐欲專精畢力﹐羣萃攻之﹐曠日持久﹐未見其成﹐猝爲他气所乘﹐以致敗者﹐蓋亦多矣。太陽實統營衛﹐營衛行於身﹐日夜共五十周﹐無間不入﹐無微不至﹐太陽旣治﹐營衛經由病所﹐病必避而讓之﹐此其時豈不能稍稍帶去病根﹐積微成著﹐未見其必無功也。何況少陽能轉陰陽之樞機﹐使升降各得其所﹐不更能帶去病邪耶﹗兩者相較﹐欲補虛者﹐通營衛爲長﹔欲攻堅者﹐轉樞機爲要﹐故甲煎丸用茈胡得君藥十分之五﹐桂枝得君藥四分之一。薯蕷丸桂枝得君藥三分之一﹐茈胡得君藥六分之一也。

寇宗奭氏極詬世以茈胡治勞﹐李東璧氏又詬寇氏之說﹐謂爲不足憑﹐詰難紛紛於茈胡之用﹐略未得其綱領﹐卽其所謂勞﹐亦無當於古人之旨。仲景之言曰﹕『男子平人﹐脈大爲勞﹐極虛亦爲勞。』夫脈大﹐陰虛也﹔極虛﹐陽虛也。勞有兩途﹐陰虛﹑陽虛盡之矣﹐而可用茈胡耶﹗寇氏之說似矣﹐然所謂「虛勞﹐諸不足﹐風气百疾﹐薯蕷丸主之。」中有茈胡﹐此又何說哉﹗李氏引東垣之言謂有熱則加﹐無熱則不加﹐仲景論勞﹐陰虛至於「渴及亡血﹐虛煩不眠」﹐陽虛至於「陰寒精出﹐酸削難行﹐裏急」﹐並不言發熱﹐其言有涉於熱者﹐曰手足煩熱止矣。手足煩熱﹐亦非茈胡可治也﹐夫茈胡之爲物﹐其用在陽爲陰蠱。陽爲陰蠱﹐陽非不足﹐陰亦非有餘﹐故爲之開其痼﹐解其縛﹐於是陽得暢﹐陰亦隨之以和。假使陽乘陰位﹐陰逼陽浮而用之﹐則禍患之來捷於桴鼓﹐寇氏之言未爲誣也。設使陽累於陰﹐痺俠背行﹐腸鳴﹐馬刀俠癭﹐且兼寒熱﹐李氏之說可盡廢乎﹗卽如寇氏言﹐苟無實熱必不得用﹐旣爲虛勞何得更有實熱﹐兩家之言﹐多爲似勞非勞者誤耳。何謂似勞非勞﹐卽《金匱》所謂「五臟虛熱」者也。徐忠可曰﹕『五臟虛熱當與。』凡傷於寒則爲病熱對看﹐蓋傷寒邪自外來﹐外來之邪病在經絡爲實邪﹐故此言五臟以別於表也。曰虛熱﹐以別於實邪也﹐謂五臟之間爲虛邪所襲﹐因致血气滯而不暢﹐則表裏之間虛邪作熱﹐惟虛邪故四時皆有之﹐惟虛邪不若表邪之傳經更變﹐故可以一方隨時加減治之。茈胡爲半表半里和解之品﹐且能暢發少陽生生之气﹐四時鹹用焉。後人逍遙散等方﹐此其嚆矢也﹐而謂之勞﹐則亦失其實矣。

甲煎丸用茈胡﹐小茈胡湯治婦人熱入血室﹐必以爲茈胡亦入血分矣。不知所謂血者﹐卽前所云能爲陽累之陰也。仲景曰﹕『血弱气盡﹐腠理開﹐邪气因入﹐與正气相搏結於脇下﹐邪正分爭﹐往來寒熱﹐休作有時﹐默默不欲飲食。臟腑相連﹐其痛必下﹐邪髙痛下﹐故使嘔也。』夫邪髙謂其所從來﹐痛下謂其所當及。髙者謂脇﹐下者謂肝﹐肝與膽地逼气通﹐勢相連屬﹐故邪气自募入腑者﹐必由腑及髒﹐及髒則病連血分矣﹐以其源本系血弱气盡也。𨿽然少陽之气振則自能庇護﹐使邪不相侵﹐腑且不相侵﹐又何侵髒之虞﹐是𨿽名治血﹐實則治气也。癥瘕病皆屬肝﹐甲煎丸攻堅消積﹐飛走靈動﹐已略具矣。其拔本塞源則系於茈胡﹐以是知茈胡仍爲气結用也。曰﹕『婦人中風﹐七八日﹐續得寒熱﹐發作有時﹐經水適斷者﹐此爲熱入血室﹐其血必結﹐故使如瘧狀。』夫血去則熱隨血行﹐血止則熱與血結﹐結之久則爲癥爲瘕﹐其暫者亦不過適與相聚﹐原未根深蒂固也。拔去其邪﹐熱與誰結﹐此仲景治病不異庖丁解牛﹐批郤導窾﹐兩無所傷﹐不必泥於治血﹐血分之病自無不愈矣。

麥虋冬

味甘﹐平﹑微寒﹐無毒。主心腹結气﹐傷中﹐傷飽﹐胃絡血絕﹐羸瘦﹐短气﹐身重﹐目黃﹐心下支滿﹐虛勞﹐客熱﹐口漧﹐燥渴﹐止嘔吐﹐愈痿蹷﹐彊陰益精﹐消穀﹐調中﹐保神﹐定肺气﹐安五臟﹐令人肥健﹐美顏色﹐有子。久服輕身﹑不老﹑不饑。秦名羊韭﹐齊名愛韭﹐楚名馬韭﹐越名羊蓍﹐一名禹葭﹐一名禹餘糧﹐葉如韭﹐冬夏長生﹐生函谷川谷及堤肥土石間久廢處。二月﹑三月﹑八月﹑十月采﹐陰漧。﹝地黃﹑車前爲之使﹐惡冬﹑苦瓠﹐畏苦﹑靑蘘。﹞

麥虋冬淩冬不雕﹐葉似莎艸﹐長及尺餘。四月開淡紅花﹐如紅蓼花。實圓而碧﹐如靑珠。根黃白色﹐有須在根﹐如連珠形。﹝《圖經》﹞

人之有生﹐全恃納谷﹐谷入於胃﹐爲之敷布一身﹐使徧而不﹐常而有制﹐則藉乎肺。《經脈別論》曰﹕『食气入胃﹐濁气歸心﹐淫精於脈。脈气流經﹐經气歸於肺。肺朝百脈﹐輸精於皮毛。毛脈合精﹐行气於腑。腑精神明﹐畱於四髒。气歸於權衡﹐權衡以平。气口成寸﹐以決死生。』但胃之爲腑﹐多气多血﹐凡有變動﹐每患其實﹐不比於虛。設使胃气偏盛﹐所納遂多﹐轉輸稍不循序﹐則气之壅結所不能免﹐是心腹結气﹑傷中﹑傷飽所由來也。胃絡脈絕﹐當以仲景「胃气生熱﹐其陽則絕」爲解﹐蓋心腹旣有結气﹐則輸送之機更滯﹐是以中气無權﹐不患傷饑﹐每爲飽困﹐由是胃气益盛﹐孤陽生熱﹐漸致脈絡不與心肺相通﹐則食入不得爲榮﹐形羸气短﹐諸恙叢生矣。

麥虋冬質柔而韌﹐色兼黃白﹐脈絡貫心﹐恰合胃之形象。其一本間根株累累﹐四旁橫出﹐自十二至十六之多﹐則有似夫與他臟腑脈絡貫注之義。其葉隆冬愈茂﹐靑蔥潤澤﹐鑑之有光﹐則其吸土中精气上滋莖葉﹐絕勝他物可知﹐且其味甘﹐甘中帶苦﹐又合從胃至心之妙。是以胃得之而能輸精上行﹐自不與他臟腑絕。肺得之而能敷布四髒﹐灑陳五腑﹐結气自爾消鎔﹐脈絡自爾聯續﹐飲食得爲肌膚﹐谷神旺而气隨之充也。是證也﹐農皇軒岐唱之於前﹐仲景思邈和之於後﹐旣已彰彰顯著矣。乃金元以來﹐凡遇此者﹐不曰補中消運﹐則曰淸火泄熱﹐夢夢者幾五百年﹐賴香巖葉氏起而明之﹐曰﹕『知饑不能食﹐胃陰傷也。』曰﹕『太陰濕土得陽始運﹐陽明燥土得陰乃安。』所制益胃陰方﹐遂與仲景甘藥調之之義合﹐嗚呼﹗但知讀《靈》《素》﹐不能參究《本經》《傷寒》《金匱》以合之﹐乃謂能取之左右逢源﹐吾不信也。

《傷寒論》《金匱要略》用麥虋冬者五方﹐惟薯蕷丸藥味多﹐無以見其功外﹐於炙甘艸湯﹐可以見其陽中陰虛﹐脈道泣澀。於竹葉石膏湯﹐可以見其胃火尙盛﹐谷神未旺。於麥虋冬湯﹐可以見其气因火逆。於溫經湯﹐可以見其因下焦之實﹐成上焦之虛。𨿽然下焦實證﹐非見「手掌煩熱﹐唇口漧燥」不可用也。上气因於風﹐因於痰﹐不因於火﹐咽喉利者﹐不可用也。虛羸气少﹐不气逆欲吐﹐反下利者﹐不可用也。脈非結代微而欲絕者﹐不可用也。蓋麥虋冬之功在提曳胃家陰精﹐潤澤心肺﹐以通脈道﹐以下逆气﹐以除煩熱。若非上焦之證﹐則與之斷不相宜﹐故脈微欲絕﹐是四逆湯證。少气下利﹐是理中湯證。風痰上气﹐是小靑龍湯證。有瘀血而不煩熱﹐是下瘀血湯﹑大黃蟅虫丸證也。

劉潛江云﹕『麥虋冬四季不雕﹐然采其根必在夏至之前﹐是爲以至陰效至陽之用。』心肺﹐至陽也﹐不能離至陰﹐以陽不得陰則亢﹐而不能化陰﹐故虛勞以爲要藥。如黃連淸心﹐黃芩淸肺﹐均不得與於此數﹐何者﹖其甘苦之味﹐潤澤之質﹐由胃至心﹐使脈气流經﹐經气歸於肺﹐肺朝百脈﹐使天气下降﹐地气以生﹐是豈芩連所能任哉﹗然治虛勞是矣。又以客熱並言﹐何也﹖蓋下焦陰虛爲熱者﹐謂之虛勞﹔上焦陰虛爲熱者﹐謂之客熱﹐以對待言也。惟是上焦之熱﹐若因陽盛致陰虛者﹐直攻其陽之盛而陰自復﹐可以芩﹑連之屬治之。若因陰虛以致陽亢﹐投之芩﹑連﹐則非特不能和其陽之無依﹐並致絕其陰之化源﹐豈得不以麥虋冬治之耶﹗蓋麥虋冬之袪熱﹐不比於苦寒之品﹐惟以淸和之性﹐潤澤之質﹐能回陰燥﹐通脈气﹐使亢陽得依於陰﹐是所謂散肺伏火也。使逆气得入於經﹐是所謂益肺气也。𨿽然潤澤者與燥气對﹐柔膩者與亢陽對﹐若有熱而胃兼有濕滯﹐卽不可施。卽有熱而胃气居於卑弱﹐亦不可施。若施之得宜﹐則所謂「彊陰﹐益精﹐補心气不足﹐保定肺气」者﹐昔人豈欺我哉﹗

獨活

味苦﹑甘﹐平﹑微溫﹐無毒。主風寒所擊﹐金瘡﹐止痛﹐賁豚﹐癇﹝音熾﹞﹐女子疝瘕﹐療諸賊風﹐百節痛風無久新者。久服輕身﹑耐老。一名羌活﹐一名羌靑﹐一名護羌使者﹐一名胡王使者﹐一名獨搖艸﹐此艸得風不搖﹐無風自動。生雍州川谷或隴西南安﹐二月﹑八月采根﹐暴漧。﹝豚實爲之使。﹞

防風

味甘﹑辛﹐溫﹐無毒。主大風﹐頭眩痛﹐惡風﹐風邪﹐目盲無所見﹐風行周身﹐骨節痛痺﹐煩滿﹐脇痛﹐脇風﹐頭面去來﹐四肢攣急﹐字乳﹐金瘡﹐內痙。久服輕身。葉﹐主中風﹐熱汗出。一名銅蕓﹐一名茴艸﹐一名百枝﹐一名屏風﹐一名簡根﹐一名百蜚。生沙苑川澤及邯鄲﹑瑯琊﹑上蔡。二月﹑十月采根﹐暴漧。﹝得澤﹑本療風。得當歸﹑芍藥﹑陽起石﹑禹餘糧療婦人子髒風。殺附子毒﹐惡漧薑﹑藜蘆﹑白蘞﹑芫花。﹞

獨活春生苗﹐葉如靑麻。六月開花作叢﹐或黃或紫。結實時﹐葉靑黃不等。防風莖葉俱靑綠色﹐莖深而葉淡﹐似靑蒿而短小﹐春初時嫩紫紅色。五月開細白花﹐中心攢聚作房。實似胡荽子而大。根土黃色。﹝《圖經》﹞

劉潛江云﹕『《易》曰「本乎天者親上﹐本乎地者親下。」《素問》曰「辛甘發散爲陽﹐酸苦湧泄爲陰。」先哲曰「非辛無以至天﹐非苦無以至地。」防風﹑獨活气味俱薄﹐性浮以升﹐而防風先辛後甘﹐辛勝於甘﹐故其爲義﹐本於辛以上升﹐乃合甘而還中土﹐以暢其散發之用。獨活先苦次辛﹐苦多辛少﹐辛後有甘﹐故其爲義﹐本於苦以入陰﹐變爲辛以上行﹐得甘之助而气乃暢。故防風自上達於周身﹐獨活則自下達於周身矣。夫「大風﹐頭眩痛﹐惡風﹐風邪﹐目盲無所見」是在上之病﹐在上之病其治應降﹐升則一往不返矣。「賁豚﹐癇﹐﹐女子疝瘕」是在下之病﹐在下之病其治應升﹐降則順流而下矣。惟防風具升之體﹐得降之用﹔獨活具降之體﹐得升之用。所謂升中有降﹐降中有升﹐是以獨活能達气於水中﹐而散陰之結﹔防風能暢气於火中﹐而散陽之結。上行極而下﹐下行極而上﹐斯陰陽得交﹐愈後無餘患也。𨿽然風行周身﹐骨節疼痛及百節痛風﹐非特風病﹐亦必兼濕﹐玆二味者﹐固亦能兼治濕歟﹗蓋風非濕不生﹐濕非風不化﹐譬之長夏鬱蒸﹐旋起大風。鬱蒸者﹐本由風而成﹔大風者﹐亦由鬱蒸而起。故獨活能治風﹐然其所治之風﹐是濕化風﹐本於陰者也。防風亦能治濕﹐然其所治之濕﹐是風化濕﹐本於陽者也。獨活散濕以化風﹐然時與防風合奏散風之功﹔防風袪風以行濕﹐然時與獨活協爲除濕之助。若僅以謂風能勝濕﹐風能燥濕者﹐亦淺之乎二味之治矣。

金瘡痛者﹐經脈以血去而濇﹔四肢攣者﹐經脈以濕釀而拘。經曰﹕『經脈者﹐所以行血气﹐營陰陽﹐濡筋骨﹐利關節者也。』夫營行脈中﹐每患於濕﹐以爲血病﹐血病則邪气惡血住畱﹐住畱則傷經絡﹐經絡傷則不能行血气營陰陽﹐故患爲諸痺。甚者且不得濡筋骨﹐利關節﹐致骨節酸痛﹐機關不得屈伸且拘攣矣。其脊痛項彊﹐不可回顧﹐腰似折﹐項似拔﹐又皆由濕以化風。蓋眞陽不暢﹐水郁卽濕生﹐濕郁又能化風﹐獨活暢水中之陽﹐以杜濕之根﹔防風通陽中之陰﹐卽除濕以絕風之源﹐此所以無間久新之百節痛風﹐及骨節痛煩滿﹐由於風行周身者﹐均可分析治之矣。獨活暢陰以達陽﹐防風散陽以畜陰。暢陰以達陽者﹐俾陽出陰中以上際﹐其升之機藉於肝。散陽以畜陰者﹐俾陽依陰中以下蟠﹐其降之機舉在肺﹐故曰﹕『金木者﹐生成之終始。』是獨活之用在肝﹐防風之用在肺﹐不可胥於是見耶﹗

在上之气﹐上主之﹔在下之气﹐下主之。獨衛气出於下焦﹐而偏爲肺所主﹐此其間則有故﹐而獨活﹑防風功能因可得其慨矣。蓋衛气者非他﹐乃水谷入胃﹐旣已致其精微﹐淫於五臟矣。其麤者﹐更順流下抵小腸﹐濟泌別汁﹐分入大腸膀胱﹐復有气出於外而上行﹐其气最悍又最疾﹐頃刻周徧一身。《營衛生會篇》旣以酒之後谷而入﹐先谷而液出﹐諭其質矣。其俄頃頭面手足徧身盡赤﹐獨不可諭其慓悍滑疾耶﹗是气有所畱住﹐則隨地皆著爲疾。《衛气失常篇》﹕『黃帝曰「衛气之畱於腹中﹐蓄積不行﹐莞蘊不得常所﹐使人支脇胃中滿﹐喘呼﹐逆息。」伯髙曰「其气積於胸者﹐上取之﹔積於腹者﹐下取之。」』今之「賁豚﹐癇﹐﹐女子疝瘕」﹐非積於下者耶﹗「大風﹐頭眩痛﹐惡風﹐風邪﹐目盲無所見」非積於上者耶﹗「風寒所擊﹑金瘡」﹐泄其一處﹐諸處護衛皆疏也﹐浚其源﹐使來者自盛﹐則護衛仍密矣﹐故其功系之獨活。「風行周身﹐骨節疼痛﹐煩滿」﹐諸處皆有阻﹐非一處之病也﹐若更浚其源﹐使來者益甚﹐不更慮其阻亦益甚耶﹗故必導其流﹐使之暢行無閡﹐其功不得不屬防風矣。更核之《金匱要略》侯氏黑散﹑桂枝芍藥知母湯﹑薯蕷丸﹑竹葉湯之用防風﹐《千金》三黃湯之用獨活﹐其義不益可明哉﹗曰﹕『大風﹐四肢煩重﹐心中惡寒不足。』曰﹕『支節疼痛﹐身體尪羸﹐腳腫如脫﹐頭眩短气﹐溫溫欲吐。』曰﹕『虛勞諸不足﹐風气百疾。』曰﹕『產後中風﹐發熱﹐面正赤﹐喘而頭痛。』其病皆弛﹐其本皆虛﹐虛者宜益﹐弛者宜張﹐宜益宜張﹐則有合乎防風辛甘之陽。曰﹕『中風﹐手足拘急﹐百節疼痛﹐煩熱﹐心亂﹐惡寒﹐經日不欲飲食。』其病頗急﹐其本不虛﹐不虛而急者﹐宜追逐擊散之﹐則有合乎獨活之苦辛自陰及陽矣。大率獨活气峻﹐防風气緩﹐緩者比於補益﹐峻者比於攻伐﹐補劑多自下及上﹐防風者偏自上而至下﹐是以得爲補劑之佐﹐獨活者偏自下而及上﹐是以專爲攻劑之佐﹐體相似而用不同﹐職此故耳。

卷三

上品﹐艸七味。

薯蕷

味甘﹐溫﹑平﹐無毒。主傷中﹐補虛羸﹐除寒熱﹑邪气﹐補中﹐益气力﹐長肌肉。主頭面遊風﹐頭風﹐眼眩﹐下气﹐止腰痛﹐補虛勞羸瘦﹐充五臟﹐除煩熱﹐彊陰。久服耳目聰明﹐輕身﹐不饑﹐延年。一名山芋﹐秦楚名玉延﹐鄭越名土藷。生蒿髙山谷﹐二月﹑八月采根﹐暴漧。﹝紫芝爲之使﹐惡甘遂。﹞

薯蕷春間或以其宿根頭﹐或取其子﹐以黃沙和牛糞作畦種之。四月生苗﹐延蔓紫莖﹐緣物而長﹐葉有三尖﹐似白牽牛而光厚潤澤。五﹑六月開花成穗﹐淡紅色﹐結莢成簇﹐莢凡三稜合成﹐堅而無仁﹐其子別結於一旁﹐狀似鈴﹐大小不一﹐皮黃肉白﹐其根亦然﹐剖開有滑涎﹐亦有野生者入藥爲勝﹐夏間宜常漑﹐又不得大濕。﹝參《圖經》《綱目》﹞

予家有薯蕷一本﹐莖長至三﹑四丈﹐春夏綠葉扶疎﹐屆秋垂實累累者﹐有年矣。會辟地治室﹐乃掘去之﹐根大如臂﹐攀磚附石至三﹑四尺﹐究未窮其所止﹐蒸而茹之﹐甚甘美﹐因是悟古人所謂種薯蕷者﹐先杵地作孔﹐則薯蕷隨孔之大小以爲大小﹐是欲其肥不欲其長也。若野生者﹐隨地下之隙而直下焉﹐迨年月深久﹐仍能橫擴爲肥﹐入藥取此﹐卽以其入土深﹐善附磚石耳。其爲物也﹐有皮有筋﹐而肉最勝﹐又皮黃肉白﹐筋卽仿其肉之色﹐又可悟其致厚肉之气於皮﹐以爲之體而合皮﹝本爲肺主而屬金﹐色黃則土金相生而和合矣。﹞與肉﹝本爲脾之所主屬土﹐色白亦爲金土和合。﹞之气﹐致之於筋﹐以爲之用。肺者气之所由行﹐肝者力之所由作﹐气與力之受益﹐其端皆系於能補中﹐而肉最厚之物﹐此不可謂「補中﹐益气力﹐長肌肉」乎﹗或曰﹕『主傷中﹐補虛羸﹐卽補中﹐益气力也。』而《本經》復言之何故﹖此蓋當連下句讀﹐「主傷中﹐補虛羸﹐除寒熱﹐邪气」云者﹐猶云補傷中而致之虛羸﹐除傷中而受之寒熱邪气也。夫虛必有一處爲先﹐他處乃連類及之者﹐邪所湊𨿽云其气必虛﹐然亦有陰陽之分﹐五臟六腑之異﹐譬之水決﹐定因其地窪下而灌之﹐乃泛濫及於他所。薯蕷所主之虛之邪﹐須審定其由﹐傷中傷气﹐方得無誤。不然﹐傷血及他傷亦能致虛羸﹐成寒熱﹐又何別焉。《別錄》所主「補虛勞羸瘦﹐充五臟﹐除煩熱」﹐正與《本經》相印﹐惟「下气﹐止腰痛﹐彊陰」三項爲特出﹐此則以野生者益善下行﹐最喜攀附磚石也。至於頭面遊風﹑頭風﹑眼眩﹐唐以來醫家不甚用此味﹐故無從參其底裏﹐然質之仲景治風气百疾﹐《本經》除寒熱﹑邪气﹐亦可默會其旨矣。

仲景書中凡兩用薯蕷﹐一爲薯蕷丸﹐一爲腎气丸。薯蕷丸﹐脾肺之劑也﹔腎气丸﹐肺腎之劑也。觀《經脈別論》﹐食气者先歸肝心﹐乃及於肺﹐飲气則先歸脾﹐而亦及於肺﹐至肺而後布其精﹐瀉其麤﹐惟不言至於腎﹐蓋腎固藏精泄濁之總匯也。風气百疾者﹐心肝脾之气懈於朝肺﹐肺遂不能輸精於皮毛﹐斯外邪乘而客之﹐是其責𨿽在肺﹐而其咎究在脾﹐故薯蕷丸以薯蕷帥補气藥爲君﹐補血藥爲臣﹐驅風藥爲佐使。少腹有故﹐小便不調者﹐肺之气怠輸精於皮毛﹐毛脈不能合精以行气於腑﹐斯淸濁兩者﹐或泛其源﹐或塞其流﹐是其責𨿽在肺家輸瀉之不肅﹐而其咎實當歸於腎家翕受之不鹹﹐故腎气丸以薯蕷隨地黃﹑茱萸﹑牡丹﹑附子﹑桂枝﹐以撥正其翕受之機﹐又以薯蕷帥茯苓﹑澤以開通其輸瀉之道。曰腎气丸者﹐明腎之气固當畱其精而瀉其麤也。曰薯蕷丸者﹐明脾之气固當散其精而歸於肺也。是薯蕷丸𨿽謂之脾气丸也可﹐腎气丸𨿽謂之地黃丸也亦無不可﹐是皆穀气﹑谷精不充暢流動之咎也。薯蕷體滑多涎﹐黏稠色白﹐其似肉中之脂液耶﹗不然何以生搗可消熱腫也。其似腎所藏之精耶﹗不然何以能彊陰也。凡物功能固莫不由形色性味而發﹐然能此復能彼﹐又莫不有一貫之理存乎其間﹐消肉中熱腫之與彊陰﹐其義非可相直也﹐何哉﹖夫腫非一端而曰熱腫﹐則固當得陰濟乃能解矣。矧不在皮膚﹐不在血脈﹐不在筋骨而在肉﹐斯固爲肉中之气運掉不靈﹐致有所壅也。得厚肉多脂不爽生气之物﹐其壅何能不解﹐且彊陰非益精也﹐玩《金匱》之用薯蕷﹐蓋可以得其槪矣。夫以陰中所由而言﹐則精自精﹐溺自溺﹐其源不同﹐其所由化亦異﹐何以腎气一丸﹐在虛勞﹑在轉胞則治小便不利﹐在消渴則治小便過多﹐然惟此方可見溺能閡精﹐精亦能閡溺也。《金匱眞言論》﹕『北方黑色﹐入通於腎﹐開竅於二陰。』《水熱穴篇》曰﹕『腎者﹐胃之關也。關門不利﹐故聚水而從其類也。』是故精化爲气﹐方有以司開闔而無不禁之虞﹐壅塞之患。水精四布﹐五經並行﹐方有以容气之遊行﹐而開者遂其開﹐闔者遂其闔﹐此統二竅而言之者也。若就一竅而言﹐則此竅過通﹐彼竅必塞﹐如下利則溺短﹐小便多則大便﹐何獨於精與溺而疑之耶﹗故曰﹕『味歸形﹐形歸气﹐气歸精﹐精歸化。』此由麤以致精也。曰﹕『精食气﹐形食味﹐化生精﹐气生形。』此精虛而挹麤以益之也。曰﹕『味傷形﹐气傷精﹐精化爲气﹐气傷於味。』則麤者不能益精﹐反足以害精矣。由此而觀﹐則以濕熱下注而遺精﹐以精气壅遏而溺澀﹐精溺雜下而爲濁﹐及以溺多而劫精﹐以溺塞而爍精﹐其源皆由脾胃之不咸。夫固曰﹕『腎者﹐胃之關耳。』夫不咸之始﹐必本於胃气之不充﹔不咸之成﹐必歸於脾气之不治。脾胃一臟一腑皆在中宮並主出納﹐而其性情則異﹐胃司降而喜涼﹐脾司升而喜溫﹐薯蕷溫平之物﹐不寒不熱﹐不潤不燥﹐爲脾胃之所均喜﹐故其用爲能致胃津於脾﹐而脾胃以和﹐故《經脈別論》謂﹕『食气入胃﹐則散精於肝﹐而歸濁气於心。』惟飲入於胃﹐則輸精於脾﹐此不可易之常理也。

薏苡仁

味甘﹐微寒﹐無毒。主筋急﹐拘攣﹐不可屈伸﹐久風濕痺﹐下气﹐除筋骨邪气﹑不仁﹐利腸胃﹐消水腫﹐令人能食。久服輕身﹑益气﹐其根下三虫﹐一名解﹐一名屋菼﹐一名起實﹐一名。生眞定平澤及田野﹐八月采實﹐采根無時。

薏苡二﹑三月宿根生苗葉﹐如初生芑芽﹝白苗之黍曰芑﹞。五﹑六月抽莖﹐髙三﹑四丈。開紅白花﹐作穗結實。有二種﹐一種尖而殼薄黏牙者﹐薏苡也﹐其米靑白色如糯米。一種圓而殼厚堅者﹐菩提子也﹐但可作數珠。並九﹑十月霜後采﹐根白色大如匙柄﹐結而味甘。﹝《圖經》參《綱目》﹞

《靈樞。經筋篇》謂﹕『筋寒則收引﹐熱則縱弛。』與《素問。生气通天論》所謂﹕『濕熱不攘﹐大筋軟短﹐小筋弛長者。』不合﹐蓋筋之爲物﹐寒則堅勁﹐堅勁則短縮﹐熱則軟緩﹐軟緩則弛長﹐此爲不挾濕者言也。若挾濕則大筋橫脹﹐橫脹則軟短﹐小筋縱伸﹐縱伸則弛長。遇濕遂脹﹐凡物皆然﹐特能短而不能勁﹐此所以與因寒而縮者異。𨿽然寒收熱縱者﹐理之常﹐故其應速﹔大縮小伸者﹐理之變﹐其應必遲﹐何也﹖則以「濕熱不攘」句見之﹐蓋因於濕﹐首如裹﹐此時尙未挾熱也。濕性最遲﹐至其化熱﹐已非一朝一夕之故﹐旣已化熱﹐尙不除而去之﹐以漸而漬於筋﹐至筋被濕而脹焉﹐則蓋遲之又久矣。玩《本經》「久風濕痺」﹐「久」字正與是義相孚﹐何者﹖夫筋急拘攣不可屈伸﹐焉知其不緣被寒而收引﹐乃可更用微寒之薏苡。惟筋急拘孿不能屈伸之屬於久風濕痺者﹐方見其不因於寒﹐以始傳寒中﹐末傳熱中﹐原外感之常理耳。𨿽然以從容不迫之薏苡﹐而主筋急拘攣不能屈伸之久風濕痺﹐得毋貽養癰之咎歟﹖夫物性亦各有當矣。薏苡作穗結實於插禾之前﹐而釆掇必於獲稻之後﹐衝冒濕熱﹐以成其體﹐飽吸秋肅﹐以煉其質﹐惟其久而成就﹐是以專治積漸而致之病。積漸之病﹐決難速愈﹐又豈得以貽患誚之。比之天虋冬治暴風濕偏痺﹐所謂各行其是﹐功足相侔者也。夫勝濕以燥﹐驅熱以涼﹐斂脹以肅﹐且筋屬於肝﹐筋病則肝病﹐肝病者必以肺勝之﹐是薏苡之色白气涼性降者﹐可不謂非肺之象形﹐惟其象肺﹐是以又能下气耳。

劉潛江云﹕『胃爲五臟六腑之海﹐其淸气上注於肺﹐以通呼吸﹐其所以能上注於肺者﹐實由於脾。脾气合於腎以至肺﹐肺气合於心以歸腎﹐如環無端﹐乃能運血气營陰陽﹐若胃气虛則脾不上升﹐濕盛化熱﹐還湊於胃脘之陽﹐以傷气﹔胃陽亢則肺不下降﹐熱盛生濕﹐還迫於脾臟之陰﹐以傷血。傷气者﹐肺受之﹐故或阻其气爲胸痺偏緩﹐或損其陰爲肺痿肺癰﹐或肆其所勝爲筋急拘攣。傷血者﹐脾受之﹐故或下陷爲泄﹐或旁溢爲水﹐或滲壅經絡爲久風濕痺﹐或澑阻下部爲頹疝重墜。薏苡生於平澤﹐气寒味甘﹐是水土合徳﹐乃結實於盛夏﹐是潤下之气還就炎上﹐而采實期於秋末﹐是熱浮之气反歸涼降﹐有合於胃達地气﹐而後不病於濕之化熱﹔更合於胃達天气﹐而後不病於熱之化濕﹐舉前證胥能治之。故寇氏曰﹕『脾健則能運化陰陽﹐脾之不健﹐多困於濕﹐薏苡健脾﹐惟使脾肺腎之气得暢﹐使濕不畱而已﹐故去濕卽能淸熱﹐所謂陰陽合而气生﹐陰陽和而气行是也。』

論者謂益气除濕﹐和中健脾﹐薏苡與朮略相似﹐而不知其有毫釐之差﹐千里之謬也。蓋以云乎气﹐則朮溫而薏苡微寒﹔以云乎味﹐則朮甘辛而薏苡甘淡﹐且朮气味俱厚﹐薏苡气味俱薄爲迥不相侔也。此其義蓋見於《金匱要略。痙濕暍篇》曰﹕『濕家﹐身煩疼﹐當與麻黃加朮湯發其汗爲宜﹐愼勿以火攻之。』曰﹕『病者一身盡疼﹐發熱﹐日晡所劇者﹐此名風濕﹐此病傷於汗出當風﹐或久傷取冷所致也﹐可與麻黃杏仁薏苡甘艸湯。』夫身煩疼者﹐濕而兼寒﹔一身盡疼者﹐濕而兼風。寒從陰化﹐風從陽化。故身煩疼者屬太陽﹐發熱日晡所劇者屬陽明。屬太陽者﹐宜發汗﹔屬陽明者﹐宜淸熱。發汗所以泄陽邪﹐淸熱所以折陽邪﹐質之以用朮用桂者爲發汗﹐薏苡則爲淸熱矣。𨿽然薏苡旣治風濕﹐又主筋急拘攣不能屈伸﹐彼「風濕相搏﹐骨節疼煩﹐不得屈伸」﹐「風濕相搏﹐身體疼煩﹐不能自轉側」﹐獨不用薏苡何耶﹖夫適固言之矣。薏苡是治久風濕痺﹐非治暴風濕痺者也﹐然則麻黃杏仁薏苡甘艸湯證﹐非暴病耶﹖玩「汗出當風﹐久傷取冷」之因﹐決知其似暴病﹐實非暴病也。發熱﹐日晡所劇﹐風與濕勢將化熱﹐故以薏苡合麻黃﹑杏仁﹑甘艸迎其機而奪之﹐彼「風濕相搏」者上旣冠以「傷寒﹐八九日已」﹐可知其非久病﹐下出所治之方﹐或有取乎附子﹑生薑﹐或有取乎附子﹑桂枝﹐且俱用朮﹐其不能雜入薏苡決矣。朮與薏苡非相反相惡也﹐旣用此卽不用彼者無他﹐朮性急薏苡性緩﹐合而用之﹐恐其應速﹐則嫌於緩﹐應遲又傷於躁也。

胸痺緩急者﹐薏苡附子散主之。注家於緩急二字﹐或指爲筋之引縱﹐或指爲痛之休作﹐殊不知痛僅胸痺中一證﹐胸痺者不必盡痛﹐筋之系頭項手足者﹐卽爲引縱﹐未必竟由胸痺。胸痺而並有筋病﹐亦非引則縱﹐非縱則引﹐又未必乍縱乍引﹐故注緩急者﹐當闡明緩急之故﹐確指緩急之據﹐然後其證可得而明也。夫胸痺緩急在《素問》《靈樞》固無及之者﹐言他証之緩急則有矣。《寒熱篇》曰﹕『陰蹻陽蹻﹐陰陽相交﹐陽入陰﹐陰出陽﹐交於目銳眥。陽气甚則瞋目﹐陰气盛則瞑目。』《二十九難》﹕『陰蹻爲病﹐陽緩而陰急﹔陽蹻爲病﹐陰緩而陽急。』此可見二蹻之緩急系於目矣。《經筋篇》﹕『足陽明頰筋﹐有寒則急﹐引頰移口﹔有熱則筋弛縱﹐緩不勝收而爲澼﹐治之以馬膏。膏其急者﹐以白酒和桂塗﹔其緩者﹐以桑鉤鉤之。』此可見陽明之緩急系於口矣。今但曰胸痺而不言痛﹐是其無痛可知。曰緩急﹐則又可知如蹻之於目﹐陽明之於口﹐有急處﹐有緩處矣。何以知之﹖巢元方曰﹕『寒气客於五臟六腑﹐因虛而發﹐上衝胸間則胸痺。甚者﹐肌肉苦痺﹐絞急如刺﹐不得俛仰。』孫眞人蓋亦云然。夫陽明之口頰﹐未必一中於寒﹐一中於熱﹐左右並時也。必其寒中於左﹐逼熱於右﹔寒中於右﹐逼熱於左﹐故一緩一急﹐同時俱發耳。然則五臟六腑之寒气﹐因虛而上衝於胸膈間者﹐何能不衝於此﹐逼熱於彼乎﹗寒衝於左﹐逼熱於右﹐則左急而右緩﹔寒衝於右﹐逼熱於左﹐則左緩而右急。附子治急者也﹐薏苡治緩與急者也﹐使合而治之﹐不畏治急多治緩少耶﹖玩方中二味成劑之意﹐薏苡固不能驅上衝之寒﹐而附子確足以助被逼之熱﹐故不稍殺其熱﹐則附子之治寒不專﹔不振散其寒﹐則薏苡之淸熱難恃。且薏苡原能下气﹐附子本以逐痺﹐寒旣自下而上升﹐故下气之物不嫌倍於逐痺﹐熱緣被逼而偏駐﹐故逐痺之物何妨峻於下气。因制劑之料量﹐洞識爲病之根由﹐卽注家之籠統含糊﹐均可於此察之矣。

然則薏苡附子敗醬散之治腸癰﹐亦有緩急可言耶﹖夫身甲錯是急之微﹐腹皮急是急之甚﹔按之濡是緩之形﹐如腫狀是緩之著。蓋濕气﹑瘀血盤踞於內﹐勢將釀熱成癰﹐而先格寒於外﹐故其病爲內緩而外急也。夫腹無積聚是內熱未甚﹐身無熱則外寒方猖﹐正格熱於內﹐內熱將甚之兆也﹐故其脈爲數。不然﹐焉有腸內生癰﹐猶可用附子之理哉﹗𨿽然濕與血踞於腸﹐終竟內有根而外無根﹐無根者易傾﹐有根者難拔﹐故附子之追寒破結僅十七分之二﹐而淸熱去濕之薏苡旣有十分﹐又益之以敗醬五分﹐俾解熱毒而鍾生气於瘀濁垢穢之中﹐生气昌﹐斯瘀濁垢穢行矣。或謂腸癰脈數用附子﹐腫癰脈遲緊反用消黃﹐何故﹖蓋玩兩條之旨﹐腸癰病在小腸﹐小腸者﹐水谷雜居﹐故爲太陽寒水之腑﹔腫癰病在大腸﹐大腸者﹐有滓穢而無水﹐故爲陽明燥金之腑。太陽者﹐多血少气﹔陽明者﹐多气多血。气屬陽﹐血屬陰﹐則陽明之易爲燥熱﹐較之太陽殊矣﹗然則何以證其爲太陽與陽明﹖夫身無熱脈數﹐太陽也﹔發熱﹐汗自出﹐小便自調﹐陽明也。服藥後小便當下﹐小腸也﹔服之﹐有膿當下﹐無膿當下血﹐大腸也。以燥金之府最易化熱之區﹐而所用者消黃﹐猶不可證以薏苡爲君﹐附子爲佐者﹐非欲其入寒水之腑﹐多血少气﹐最難化燥之區耶﹖薏苡非入小腸之物﹐小腸有濕熱則用之﹐此可見某藥入某經某髒某腑之爲鑿矣。

澤

味甘﹑鹹﹐寒﹐無毒。主風寒濕痺﹐乳難﹐消水﹐養五臟﹐益气力﹐肥健﹐補虛損﹑五勞﹐除五臟痞滿﹐起陰气﹐止泄精﹑消渴﹑淋瀝﹐逐膀胱三焦停水。久服耳目聰明﹑不饑﹑延年﹑輕身。面生光﹐能行水上。扁鵲云﹕『多服病人眼。』一名水﹐一名及﹐一名芒芋﹐一名鵠。生汝南池澤﹐五月﹑八月采根﹐陰漧。﹝畏海蛤﹑文蛤。﹞

葉﹐味鹹﹐無毒。主大風﹐乳汁不出﹐產難﹐彊陰气﹐久服輕身﹐五月采。

實﹐味甘﹐無毒。主風痺﹐消渴﹐益腎气﹐彊陰﹐補不足﹐除邪濕﹐久服面生光﹐令人無子﹐九月采。

澤春生苗﹐多在淺水中﹐葉狹而長似牛舌﹐獨莖直上﹐秋時開白花作叢似谷精艸﹐秋末采根﹐暴漧。﹝《圖經》﹞

張隱庵曰﹕『凡水艸﹑石艸皆屬腎﹐其性主升﹐蓋天气下降﹐地水之气上升﹐自然之理也。凡物之本乎上者性升﹐本乎下者性降。』澤形圓﹐無下行之性矣。春時叢生淺水之中﹐獨莖直上﹐秋時白花作叢﹐腎之肺藥也。《易》曰﹕『山澤通气。』能行在下之水﹐隨澤气而上升﹔復使在上之水﹐隨气通調而下瀉﹐故名澤。

陳修園曰﹕『澤气寒﹐水之气也。味甘無毒﹐土之味也。生於水中而上升﹐能啟水陰之气﹐上滋中土也。五臟主藏陰﹐而脾爲五臟之原﹐一得水精之气則能灌漑四旁﹐俾五臟循環受益﹐不特肥健消水不饑﹐見本髒之功﹐而肺得水精之气而气益﹔心得水精之气而力益﹔肝得水精之气而目明﹔腎得水精之气而耳聰﹔且形得水精之气而全體輕﹔色得水精之气而面生光澤﹔一生得水精之气而延年。所以然者﹐久服之功﹐能行在下之水使之上也。此物形圓﹐一莖直上﹐無下行之性﹐故其功效如此。』

或曰澤自古未有言其上行者﹐今但據張隱庵﹑陳修園之說﹐能無畏其杜撰歟﹖曰﹕『淡滲之物﹐其能去水﹐必先上行而後下降。』是說起於李瀕湖﹐非張隱庵﹑陳修園創說也。故夫水飲爲病﹐除大腹水腫不論外﹐其小者在上爲喘﹑欬﹑悸﹑眩﹑渴﹑嘔﹑吐﹑噦﹔在下爲腸鳴﹐泄瀉﹐小便不利。行水之物﹐卽仲景所用者﹐有防己﹑木通﹑蕘花﹑芫花﹑大戟﹑甘遂﹑半夏﹑滑石﹑葵子﹑白魚﹑葶藶﹑瞿麥﹑蔏陸﹑澤漆﹑海藻﹑赤小豆﹑薏苡仁﹑文蛤﹐莫不各有所主﹐惟嘔吐﹑口渴及悸﹑眩者多屬之茯苓﹑豬苓﹑澤﹐是皆淡滲之物也。《傷寒論》《金匱要略》兩書用澤者六方﹐內與豬苓﹑茯苓同用者﹐五苓散﹑豬苓湯。與茯苓同用者﹐腎气丸﹑茯苓澤湯。不與二苓同用者﹐祇牡蠣澤散﹑澤湯二方而已。二方所主之證﹐一曰﹕『病後﹐腰以下有水气。』一曰﹕『心下有支飲﹐其人苦冒眩。』則亦可知。凡利水者當計其水之生熟矣﹐何謂生熟﹖夫已經輸脾歸肺者﹐熟水也﹔未經輸脾歸肺者﹐生水也。熟水已曾泌別精華﹐但存水質﹐故直達之使下出可矣。生水者﹐天眞未離﹐精華未去﹐故必引之使上而後下﹐乃不失其常耳。淡滲之物﹐皆行生水者也﹐較之直使下降者不同﹐蓋水之生者﹐就其性則歸壑趨海而走極下﹐逆其性則過顙在山而反極上﹐從無橫溢墾嚙於中而爲患者﹐故小便不利﹑嘔﹑渴﹑悸﹑眩者﹐多用二苓﹑澤﹐第更當別其猛怯之殊﹐怯者依土作祟﹐則以二苓得气化於中土者﹐治之可也﹔其猛者﹐則所謂過顙赴壑﹐非得澤生於水中﹐得气化於水﹐出生气以上朝﹐究復反本還原者不可。心下有支飲﹐是沿路攔截﹐生水肆其威於上﹐所謂過顙者也。大病差後﹐腰以下有水气﹐是中無統攝而陷窪者也。二者均未經气化而停﹐又何能不使先就上而後下趨哉﹗其理固如是﹐非張隱庵﹑陳修園所能撰也。且是義也﹐核之於《本經》﹐亦無有不合者﹐蓋惟其無一滴生水不化﹐斯無一滴熟水不行﹐遂無一滴精微不歸於所當歸之處。馴至肺得之而气裕﹐肝得之而力彊﹐脾得之而肥﹐腎得之而健﹐乳得之而通﹐耳得之而聰﹐目得之而明﹐面得之而生光﹐莫非精微之奉養﹐至風寒濕痺得之而解﹐水得之而消﹐又莫非滓質之流行。曰﹕『久服能不饑﹐延年﹐輕身﹐行水上。』殆非虛語也。

夫水惟化而後能潤﹐有水气而仍渴﹐卽可見水之不化。矧渴則飲水﹐水入口卽吐﹐五苓散之所主也﹐猶不可見水之不輸脾歸肺耶﹗是水有生熟之說﹐不爲謬矣。然五苓散﹑茯苓澤湯渴而嘔﹔豬苓湯﹑腎气丸渴而不嘔﹔牡蠣澤散﹑澤湯不嘔不渴﹐此其間又必有故﹐蓋嘔乃茯苓﹑豬苓所主﹐非澤所主也。夫嘔爲中焦病﹐澤水中物﹐爲下焦藥﹐是以於此無所關涉。至於渴則中焦病有之﹐下焦病亦有之﹐故牡蠣澤散不渴。何以用栝蔞﹖惟其用栝蔞而後知澤不如茯苓﹑豬苓之能治渴耳﹗夫澤爲物不生於深水﹐而生於淺水﹐是以知其僅能引水上輸﹐不能引津液上朝。不用其苗而用其根﹐是以知其力之所始必起於水中。其苗能出水面上與天气相接﹐是以知其力之所竟﹐可至於極上。腰以下有水气﹐水底之病也﹔冒眩﹐極上之病也﹐舉此兩端澤之功可明矣。且腎气云者﹐能似腎之气也﹐腎气之極上者﹐開竅於耳﹐腎气丸中有上及耳之物否耶﹖是能上及耳者﹐澤也﹐卽此又可以知上行之說爲非無據矣。

細辛

味辛﹐溫﹐無毒。主欬逆﹐頭痛﹐腦動﹐百節拘攣﹐風濕痺痛﹐死肌。溫中﹐下气﹐破痰﹐利水道﹐開胸中﹐除喉痺﹑齆鼻﹑風癇﹑癲疾﹐下乳結﹐汗不出血不行﹐安五臟﹐益肝膽﹐通精气。久服明目﹑利九竅﹑輕身﹑長年。一名小辛﹐生華陰山谷﹐二月﹑八月采根﹐陰漧。﹝曾靑﹑棗根爲之使﹐得當歸﹑芍藥﹑白芷﹑芎藭﹑牡丹﹑本﹑甘艸共療婦人﹐得決明﹑鯉魚膽﹑靑羊肝共療目痛﹐惡狼毒﹑山茱萸﹑黃芪﹐畏消石﹑滑石及藜蘆。﹞

細辛葉似小葵﹐柔莖細根﹐直而色紫﹐味極辛。﹝《綱目》﹞

細辛色紫﹐紫者赤黑相兼也。赤爲心色﹐黑爲腎色﹐心與腎皆屬少陰﹐兩少陰經皆短而直。細辛一枝直上﹐體細柔勁﹐似之少陰者﹐又皆水火相依。細辛體𨿽細﹐味極烈似之﹐故凡風气寒气依於精血﹑津液﹑便溺﹑涕唾以爲患者﹐並能曳而出之﹐使相離而不相附﹐則精血﹑津液﹑便溺﹑涕唾各復其常﹐風气寒气自無所容﹐如《本經》所載主治﹐欬逆者﹐風寒依於胸中之飲。頭痛腦動者﹐風寒依於腦中之髓。百節拘攣者﹐風寒依於骨節屈伸泄澤之液。風濕痺痛死肌者﹐風寒依於肌肉中之津。推而廣之﹐隨地皆有津液﹐有津液處風寒皆能依附焉﹐故在胸爲痰爲滯結﹐在喉爲痺﹐在乳爲結﹐在鼻爲齆﹐在心爲癲癇﹐在小腸爲水﹐在气分爲汗不出﹐在血分爲血不行﹐此《別錄》之與《本經》一貫不異者也。然須審定風寒果否零亂細碎倚著於津液者宜之﹐若風寒徧被一身﹐及與營衛相搏者﹐自有他味爲治﹐與細辛無預也。

細辛能提出依附津液之風寒﹐不能使津液復其常﹐且不能使津液中气不隨提曳以出﹐故其治欬每與五味子﹑漧薑爲耦﹐如小靑龍湯﹑眞武湯﹑厚朴麻黃湯是也。若射幹麻黃湯則不用漧薑用生薑﹐四逆散﹑小茈胡湯則但用漧薑﹑五味子不用細辛﹐蓋水气與風寒相搏﹐有飲有濕有水﹐隨人異﹐亦隨證異﹐則兼嘔者有之﹐兼滿者有之﹐兼喘者有之﹐不可但因其欬﹐混同施治也。特風寒將化﹐則細辛不可用﹐小茈胡湯證﹐半化半未化者且然﹐何況全化者耶﹗四逆散證﹐𨿽以四逆系之少陰﹐然終外寒內熱﹐故其治欬﹐漧薑﹑五味可用﹐細辛不可用矣。

「少陰病﹐始得之﹐反發熱﹐脈沈者﹐麻黃附子細辛湯主之。」「少陰病﹐得之二﹑三日﹐麻黃附子甘艸湯微發汗﹐以二﹑三日無裏證﹐故微發汗也。」夫以不用細辛爲微發汗﹐則用細辛爲大發汗矣。以無裏證不用細辛﹐則細辛爲裏證用矣。裏證謂何﹖吐利﹑手足厥冷是也。細辛非治吐利﹑手足厥冷之物﹐少陰病始得卽用之者﹐蓋始得病卽脈沈發熱﹐沈爲在裏病﹐已決在少陰﹐若少蹉跎﹐必至吐利手足厥冷﹐故乘其外有發熱用麻黃﹑附子﹐一治其內﹐一治其外﹐然不得細辛自陰精中提出寒邪﹐則溫者溫﹐散者散﹐猶未能絲聯繩貫﹐使在內之邪直從外解也。若至二三日猶無吐利手足厥冷﹐則直是內本髒寒﹐外被寒著﹐互相勾引﹐勢將入內﹐故不必細辛之提曳陰寒﹐但以甘艸緩其內入﹐能得微汗卽便愈矣。然則細辛治吐利手足厥冷亦有據歟﹖是其義在當歸四逆湯﹑烏梅丸二證可驗也﹐特彼二證是寒邪附於血﹐此則寒邪附於精耳。然則少陰吐利四逆證﹐有用吳茱萸湯者﹐有用四逆湯者﹐有用附子湯者﹐有用白通湯者﹐有用通脈四逆湯者﹐皆不兼用細辛﹐豈其寒非著陰精耶﹖是又不然。夫諸證皆無外熱﹐是以不得用細辛﹐惟通脈四逆湯證有之﹐又系陽已虛不可汗者﹐故𨿽亦欲通陽﹐不過至用蔥﹑用生薑﹑用桔梗已耳﹐則直欲其汗﹐故與麻黃比而奏功也。然則當歸四逆湯﹑烏梅丸亦欲其汗耶﹖是蓋有說焉。欲其藉汗分消﹐非純欲其從汗愈也。之二癥者﹐𨿽皆手足厥冷﹐皆有寒﹐復有熱﹐若以四逆湯等溫之﹐則寒旣去而熱遂猖﹐故當歸四逆湯中仍有桂枝湯在內﹐以其寒邪內有所著﹐用細辛助桂枝﹐是猶與向者之助麻黃同一理也。若烏梅丸則鳥梅﹑黃連爲君﹐益以黃蘗沈寒﹐附子﹑細辛僅得君藥三之一﹐是其大致爲淸劑﹐以餘寒尙有所附﹐恐其熱去寒生﹐故以細辛提之使出﹐以附子﹑漧薑化之﹐遂寒熱俱消﹐太和復舊耳。要之藥之功能非有異﹐而調處之多方﹐制劑之各別﹐遂使之若有異者﹐故旣不得捨藥性論方﹐又不容捨方義論藥矣。

《金匱》桂姜甘棗麻辛附子湯所治之气分爲寒著於何所耶﹖然其在內者﹐曰﹕『心下堅大如盤﹐邊如旋杯。』其在外者﹐曰﹕『手足逆冷﹐腹滿﹐脇鳴﹐身冷﹐骨疼。』其脈﹐在寸口曰遲濇﹐在趺陽曰微遲﹐則其寒爲與胸腹之津液相搏矣。是病也﹐上則心陽不紓﹐下則腎陽難達﹐是故桂枝湯暢心陽之劑也﹐麻黃附子細辛湯鼓腎陽之劑也。二方諸味分數皆與《傷寒論》無異﹐惟細辛則多用一兩﹐與小靑龍湯同﹐麻黃較之小靑龍湯少用一兩﹐是則其中有故矣﹐夫補上治上制以緩﹐補下治下制以急﹐小靑龍湯其治在上﹐則此湯其治在下可知矣。且腎主分布五液於五臟﹐寒邪之依津液者﹐𨿽在上在下不同﹐然其本莫不根於腎﹐細辛本入腎﹐能提散依附津液之邪﹐安得不重之耶﹗是証之解也﹐仲景著其義曰﹕『陰陽相得﹐其气乃行﹐大气一轉﹐其气乃散。』又著其狀曰﹕『服藥後﹐當汗出如虫行皮中。』夫欲其陽回陰戢﹐諸味所能也﹐欲其陰陽相得﹐非細辛不能也﹐欲其汗出﹐亦諸味所能也﹐惟然﹐則聯二方而重細辛﹐非無故矣。「欬逆﹐倚息﹐不得臥﹐服小靑龍湯後﹐多唾﹐口燥﹐气從少腹上衝咽胸﹐面翕熱如醉狀﹐小便難﹐時復冒﹐於小靑龍湯去麻黃﹑芍藥﹑漧薑﹑半夏﹑細辛﹐加茯苓治其气沖﹐服湯已﹐沖气低﹐反更欬﹑胸滿﹐則去桂還用細辛﹑漧薑治其欬滿﹐欬滿止則當渴﹐反不渴且冒而嘔﹐則還用半夏蠲其飲。」此亦小靑龍加減法也﹐而其關鍵實在細辛﹑漧薑﹐蓋邪之中人﹐無所依附則其去必速焉﹐有綿延遷變如是哉﹗惟飲爲邪窟宅﹐邪爲飲凶鋒﹐互相勾畱﹐故其治𨿽至變端疊出﹐復加杏子加大黃﹐麻黃﹑桂枝可不復用﹐漧薑﹑細辛終不可去也。夫小靑龍本以欬爲主證﹐以渴爲欲解﹐致渴之物﹐方中無如漧薑者。然漧薑能熯飲﹐不能去附飲之邪﹐附飲之邪不去﹐縱使飲已消﹐而邪固在﹐亦終不渴﹐此則細辛之功遠在漧薑之右矣。況才以口燥﹑沖气﹑面熱﹐恐其陽勝气逆﹐暫撤二物﹐隨卽欬且胸滿﹐是二物者可不急復用耶﹗故下文云﹕『細辛﹑漧薑爲熱藥﹐服之應遂渴﹐乃渴反止。』則二物之始終不可去﹐尙何疑矣。方以加減而用益長﹐藥以出入而旨益明﹐審夫欬與渴之離合﹐細辛﹑漧薑之用﹐遂無誤矣。

「風濕﹐脈浮﹐身重﹐汗出﹐惡風者﹐防己黃芪湯主之。若其人下有陳寒者﹐加細辛。手足厥寒﹐脈細欲絕者﹐當歸四逆湯主之。若其人內有久寒者﹐加吳茱萸﹑生薑。」久寒﹑陳寒﹐一也。上條加細辛已足﹐下條旣有細辛﹐又加吳茱萸﹑生薑﹐吳茱萸﹑生薑豈猛於細辛哉﹖蓋上條之病﹐在上在外者多﹐其下但有些微陳寒﹐加用細辛引之外達﹐其寒自隨﹑朮﹑甘艸﹑姜﹑棗以透達。若下條﹐其病原在內在下﹐細辛本不可無﹐加以素有久寒﹐非細辛﹑桂枝所能悉解﹐如吳茱萸是劫散其寒﹐加生薑是協桂枝﹑甘﹑棗﹐使病從外出也。是故上條不加細辛﹐則治法有上無下﹐不能保風濕去而寒復猖﹐下條若但恃細辛﹐則治法有下無中﹐不能保陽已布而寒仍不達﹐可見細辛究是治下之劑﹐能直上直下﹐不能徹內徹外﹐是下條有細辛﹐猶上條有生薑﹐乃病機形勢不能不然﹐非有猛劣之殊也。故凡鑿然謂某藥治某病﹐不知揣切其病情﹐聯絡其形勢者﹐可語一勞永逸耶﹗其某藥治某病﹐其間猶有如何則可用﹐如何則不可用﹐審其不可用﹐則可用者遂不誤矣。如細辛《本經》主欬逆上气﹐小靑龍湯治欬逆上气之劑也﹐而曰﹕『服湯已渴者﹐寒去欲解也。』則欬逆上气而渴者﹐細辛不當用矣。又主百節拘攣﹐侯氏黑散﹑《千金》三黃湯治百節拘孿之劑也﹐而此曰﹕『惡寒。』彼亦曰﹕『惡寒。』則百節拘攣而不惡寒者﹐細辛非所宜矣。又主風濕痺痛﹐防己黃芪湯治風濕痺痛之劑也﹐而曰﹕『下有陳寒者加之。』則風濕痺痛下無陳寒者﹐細辛無能爲力矣。推而廣之﹐仲景𨿽無治頭痛腦動之方﹐然曰﹕『頭痛腦動。』則頭痛腦不動者﹐細辛其可用耶﹗總之﹐細辛惟治寒乃爲恰合。惡寒者﹐寒之方猖﹔口渴者﹐寒之已化﹔腦動者﹐寒與在上之陽戰﹐而陽欲負。下有陳寒﹐則必惡寒可見矣。曰﹕『脇下偏痛﹐發熱﹐其脈弦緊﹐此寒也﹐當以溫藥下之﹐宜大黃附子湯。』曰﹕『寒气厥逆﹐赤丸主之。』二者一溫以附子﹐下以大黃﹔一溫以烏頭﹐利以茯苓﹑半夏。一使其從大便解﹐一使從小便解。皆以細辛聯絡其間﹐不然﹐則溫自溫﹐下自下﹐利自利﹐終不能使寒气徹底澄淸耳。

於《金匱》﹐求大便通利者﹐有大黃附子湯﹐於《傷寒論》﹐求利止者﹐有烏梅丸﹐可知細辛能已後陰諸疾矣。至《千金》治鼻塞﹑耳聾﹑齒痛諸方﹐用細辛者甚多﹐至口鼻目病﹐則幾乎無方不用﹐豈《本經》所謂明目﹑利九竅者﹐誠不必別擇﹐盡可用之耶﹖然卽此亦可窺其嚴於去取之意矣。觀於目病﹐有勞者﹐息肉生者﹐有障翳者﹐有赤白膜膚者﹐生珠管者﹐皆不用﹐眼暗者﹐淚出者﹐眥赤者多用之﹐則目病用細辛有去取矣。鼻病生息肉者﹐衄血者皆不用﹐鼻塞者﹐鼻齆者多用之﹐則鼻病用細辛有去取矣。口病惟口臭齒痛多用之﹐耳病惟外治多用之﹐惟前陰病則絕無用者﹐曾謂九竅不利於細辛毫無別擇哉﹗《素問》曰﹕『六經爲川﹐腸胃爲海﹐九竅爲水注之气。』細辛𨿽善治著水之寒﹐然著於小者能治之﹐著於川﹐著於海則非所長矣。前陰者﹐汪洋大水之出路﹐故非細辛所能與也。

芎藭

味辛﹐溫﹐無毒。主中風入腦﹐頭痛﹐寒痺﹐筋攣緩急﹐金瘡﹐婦人血閉﹑無子。除腦中冷動﹐面上游風去來﹐目淚出﹐多涕唾﹐忽忽如醉﹐諸寒冷气﹐心腹堅痛﹐中惡﹐卒急腫痛﹐脇風痛﹐溫中內寒。一名胡窮﹐一名香果。其葉名蘼蕪。生武功川谷﹑斜谷﹑西嶺。三月﹑四月采根﹐暴漧。﹝得細辛療金瘡止痛﹐得牡蠣療頭風吐逆﹐白芷爲使。﹞

芎藭淸明後宿根生苗﹐分其枝橫埋之﹐則節節生根﹐葉似水芹作叢而莖細﹐七﹑八月開碎白花﹐如蛇牀子花。根堅瘦黃黑﹐其形塊重實﹐作雀腦狀者佳。﹝參《圖經》《綱目》﹞

凡物之性燥味辛﹐能升發陽气者﹐必能消耗陰气﹐惟芎藭透苗出土﹐必至淸明已後﹐則其不爲溫和未盛之气所能鼓動可知。旣而取枝橫埋土中﹐能節節作根生苗﹐則其於盛陽之气﹐無壅不宣﹐無間不達﹐亦可知。至八月每節根下皆結芎藭﹐九﹑十月釆之﹐過其時卽虛劣﹐則其遇盛陽﹐固無不升發﹐感陰收﹐復能退藏於密﹐又可知。且其遇陰而藏者﹐卽以供遇陽而發﹐特收釆當值退藏方固之時﹐乃得發中有收之益﹐此劉潛江「芎藭能達陽於陰中﹐卽能貫陰於陽中」二語所以不可易也。𨿽然人身不止血分爲陰﹐凡物能於陰中達陽者﹐應不止能達血分之陽﹐乃芎藭祇入血者何義﹖蓋凡髒气之本降者﹐不受下陷之累﹐惟其气本升﹐今不能升﹐斯爲累耳。髒气本升者﹐非肝而何﹖肝不他藏﹐獨藏夫血﹐斯與升麻等物﹐升脾中之气者異矣﹐此芎藭所以入肝臟﹐升血分中陽气也。抑芎藭非專入血也﹐觀《本經》主「寒痺及筋攣緩急」﹐《別錄》主「諸寒冷气﹐心腹堅痛﹐中惡﹐卒急腫痛」皆非血分之病﹐然陽气不能禦寒則爲痺﹐陽气不能運行則爲心腹堅痛﹐以及卒急筋攣﹐無非涉肝之病﹐以此類推﹐則芎藭之所主仍不約矣。

玩《本經》《別錄》芎藭之治﹐可悟气血必相輔而行也。夫气本乎天者也﹐血本乎地者也﹐本乎天者親上﹐本乎地者親下﹐則血應不至頭﹐气應不至足矣﹐乃若云蓬蓬然膚寸而合﹐不終朝而雨﹐何不出於澤而出於山也。抑若泉涓涓然﹐引而匯之﹐遂成江湖﹐何不出於隰而亦出於山也。在人﹐發爲血餘﹐乃居體之極上﹐目得血而成視﹐又居竅之最髙﹐以是知血不至之處﹐气亦不至﹐气不至則客气乘之﹐此「中風入腦﹐頭痛﹐腦中冷動﹐面上游風去來﹐目淚出﹐多涕唾﹐忽忽如醉」皆陽气不至也。陽气不至﹐何又責其血不至﹐則以其用芎藭而知﹐蓋肝爲陰中之陽﹐主升發陽气﹐故其脈上入頏顙﹐連目系﹐上出額﹐與督脈會於巓﹐血其體也﹐气其用也﹐體以範用﹐故血至則气無不至﹐气至則頭腦面目何得爲風寒侵耶﹗然則仲景於頭項彊痛﹐何絕不用芎藭﹖則以《本經》《別錄》之風寒入腦﹐但頭痛而身不痛﹐不惡風寒﹐是知仲景所治在營衛﹐不專在頭﹐是可悟芎藭之治﹐不能統主一身之气血不相維﹐獨能提發陽气陷於血分﹐斯一隅之與周身所宜著眼矣。

芎藭《本經》治婦人血閉無子﹐然則陽陷亦能血閉耶﹖此非陽陷﹐乃《金匱要略》所謂﹕『婦人之病﹐因虛﹑積冷﹑結气爲諸病﹐經水斷絕﹐至有歷年﹐積血胞門者也。』夫陽欲其暢﹐陰欲其和﹐不暢不和﹐𨿽實而成虛矣。積冷﹑結气皆陽不入也﹐蓋亦未嘗無陽﹐無陽則死矣。譬之火爲濕物所遏﹐則暖气不出﹐而光耀不彰﹐撥使焰通﹐旋卽濕物轉燥﹐爲火所矣。火猶是火也﹐人身能行血中之陽者肝﹐肝不行陽﹐則經水絕﹐用芎藭使肝气行﹐積冷自消﹐月事自下﹐是《別錄》所謂「溫中內寒」者也。然則厥陰傷寒﹐何以但用當歸﹐不用芎藭﹐蓋「厥陰之爲病﹐消渴﹐气上撞心﹐心中疼熱」其常也﹔「咽燥﹐唾血﹐口傷爛赤」其變也。觀此﹐則厥陰傷寒是陽逆血分﹐非陽陷血分﹐在上之陽未嘗不足﹐故僅用當歸之橫散﹐不取芎藭之升發。然則少陰有下利膿血證﹐何以不用芎藭﹖夫病邪能入陰分﹐以下焦根柢不足也﹐是以止宜溫托﹐不宜升發﹐如「心中煩﹐不得寐﹐面赤﹐戴陽」皆少陰所有﹐是其陽本浮散﹐更用芎藭﹐不謂之盛盛不可﹐卽如太陰之腹滿時痛﹐亦未始非邪入血分﹐亦止用芍藥之開﹐可知三陰皆忌升矣。芍藥﹑當歸﹑芎藭皆去血中之病﹐觀乎此﹐又何不可知三物各有所主﹐斷難混同施用耶﹗

芎藭仲景用之最少﹐如侯氏黑散﹑薯蕷丸﹑賁豚湯﹑芎歸膠艾湯﹑當歸芍藥散﹑當歸散﹑溫經湯等方﹐與諸血藥同用﹐不足見制方之長﹐惟白朮散有心下毒痛﹐倍芎藭一語﹐可略窺一斑。若夫酸棗仁湯之用芎藭﹐則可得而論矣﹐夫曰﹕『虛勞﹐虛煩不得眠﹐心病也。』心屬火而藏神﹐火者畏水﹐神則宜安﹐用茯苓可矣﹐更用知母之益水﹐芎藭之煽火﹐是何爲者﹖殊不知心於卦象「離」﹐中含一陰﹐外包二陽﹐陽本有餘﹐陰本不足﹐況勞者火炎陰竭之候﹐故值此者﹐宜益陰以配陽﹐不宜泄陽以就陰。然陰被陽隔於中﹐爲益陰藥所不能及﹐芎藭者﹐所以達隔陰之陽﹐陽舒而知母遂與離中一陰浹﹐而安神利水﹐繼之以奏績。是二味者﹐𨿽列佐使﹐實爲此方樞機矣。說者謂知母益水以濟火﹐芎藭平木以生火﹐而不知是方直截簡當﹐無取乎隔二隔三﹐此仲景所以爲可貴也。

《古驗胎方》﹕『經三月不行者﹐用芎藭細末濃煎﹐艾葉湯空心調服二錢﹐覺腹內微動爲有胎﹐不然是經滯。』後人緣是以芎藭動胎﹐孕婦遂不敢服﹐豈知仲景用於胎前之微義哉﹗夫水澄之則淸﹐淆之則濁者﹐無源渟蓄之水也。大江﹑黃河一瀉千里﹐無所爲澄﹐亦無所爲淆﹐卒之淸濁並流﹐淤澱俱去者﹐气爲之帥也﹐人身之血何獨不然。婦人經以月一行爲常﹐旣有身而不月﹐胎元之吸之者﹐始寡後多﹐不能一定﹐淤澱之患由是生矣。《妊娠篇》十方用芎藭者四﹐四方之中與當歸同者三﹐惟白朮散獨用芎﹐且系之曰﹕『心下毒痛﹐倍加芎藭良。』以心脾皆於血有關﹐血有病則藏之者固先受殃﹐肝受其殃﹐次遂及心及脾﹐故當歸散﹑當歸芍藥散﹑白朮散咸有取於白朮﹑芎藭﹐豈非以谷旺气行﹐血遂不壅耶﹗血壅則胎病﹐血行則胎安﹐而行者尢當上通下達﹐故白朮散不用當歸﹐並倍芎藭﹐則歸之橫行﹐芎之上行﹐其功可識。橫行者無論矣﹐上行者因行血而除心痛﹐則向於酸棗仁湯所謂治心﹐非治肝者﹐不爲臆說也。

黃連

味苦﹐寒﹑微寒﹐無毒。主熱气﹐目痛﹐眥傷﹐泣出﹐明目﹝《禦覽》引云﹕『主莖傷。』大觀本無﹞﹐腸澼﹐腹痛﹐下痢﹐婦人陰中腫痛﹐五臟冷熱﹐久下泄澼膿血﹐止消渴﹑大驚﹐除水﹐利骨﹐調胃﹐厚腸﹐益膽﹐療口瘡。久服令人不忘﹐一名王連。生巫陽川谷及蜀郡太山﹐二月﹑八月采。﹝黃芩﹑龍骨﹑理石爲之使﹐惡菊花﹑芫花﹑玄﹑白鮮﹐畏冬﹐勝烏頭﹐解巴豆毒。﹞

黃連苗髙一尺﹐葉似甘菊﹐一莖三葉﹐淩冬不雕﹐四月開花黃色﹐六月結實似芹子﹐色亦黃。根有二種﹐一種粗而無毛﹐有珠如鷹爪﹐堅實﹐色深黃。一種無珠有毛﹐而中虛﹐黃色亦淡。﹝參《蜀本》《圖經》《綱目》﹞

徐洄溪曰﹕『苦屬火性﹐皆熱者﹐常理也。黃連至苦而反至寒﹐則得火之味與水之性﹐故能除水火相亂之病。』水火相亂者﹐濕熱是也﹐是故「熱气﹐目痛﹐眥傷﹐淚出﹐目不明」﹐乃濕熱在上﹐「腸澼﹐腹痛﹐下利」﹐乃濕熱在中﹐「婦人陰中腫痛」﹐乃濕熱在下者﹐悉能除之矣。凡藥能去濕者﹐必增熱﹔能除熱者﹐必不能去濕﹐惟黃連能以苦燥濕﹐以寒除熱﹐一舉而兩得焉。

黃連根株叢延﹐蔓引相屬﹐有數百株共一莖者﹐故名連﹐其治亦多蔓延淹久之證﹐如浸淫瘡﹐黃連粉主之是矣。夫名浸淫﹐則非初起暴得之疾﹐亦非一治可瘳之候﹐故《傷寒論》《金匱要略》兩書從未有新得之病用黃連者。

黃連根黃花黃實黃﹐皆具土色﹐四月開花﹐六月結實﹐七月根緊﹐適逢太陰濕土﹑陽明燥金主令時﹐宜乎爲入脾胃之藥矣﹐乃仲景諸瀉心湯以之爲關鍵何歟﹖夫仲景溯諸瀉心証之源﹐曰﹕『病發於陽而反下之﹐熱入因作結胸﹔病發於陰而反下之﹐因作痞。』結胸稱熱入﹐痞不稱熱入﹐可見所入之邪非陽邪矣。陰邪結於陽位﹐心下痞﹐非心病而何﹖心自病不能熯土﹐土遂不運﹐而幹噫食臭﹐漧嘔﹐心煩﹐下利矣。腹中雷鳴者﹐心气被遏﹐不能上行﹐下走腸間也﹝觀《本經》桔梗﹑丹參之治可見﹞。夫心之爲體﹐於卦象「離」﹐今被邪逼則外陽內伐﹐內陰騰沸﹐故半夏﹑甘艸﹑生薑三瀉心湯治陰邪之未化者也。大黃黃連﹑附子二瀉心湯﹐治陰邪之已化者也。陰邪已化﹐不逼心陽﹐則在內之沸亂略定﹐惟在外之邪气尙阻﹐則取二黃之泄熱蕩去其邪﹐邪去正自安矣。惡寒汗出者﹐在上之陰邪才化﹐在下之陰气復逆﹐故輕取二黃之气﹐以蕩熱除穢﹐重任附子之威﹐以追逐逆陰﹐使之異趨同歸﹐相成而不相背也。其未化者﹐陽餒朒於陽位而恣肆於陰分﹐邪盤踞於淸道﹐而潰泄於下焦﹐非漧薑﹑半夏﹑生薑之振散陰霾﹐不足以廓淸心之外郭﹔非人﹑黃連之養陰泄熱﹐不足以安擾心之內訌。然則直謂之補心可也﹐而曰瀉心何哉﹖夫稱謂當循其實﹐補者益其虛﹐瀉者泄其實﹐今者明因邪气入伐﹐致心臟內訌﹐若曰補則嫌於無邪矣﹐顧可乎﹗《本經》所謂「腸澼﹐腹痛﹐下利」者﹐與此心同﹐蓋腸澼腹痛下利多發於夏秋濕熱之交﹐盛暑之時﹐心气發舒﹐其驗在汗﹐所謂汗爲心液也﹐當此之時﹐或由口食寒膩﹐阻遏其發舒之气﹐或由乘風取涼﹐使汗不得暢﹐於是火郁於中﹐陰凝於外﹐因遂生濕﹐濕復生熱﹐寒熱與濕﹐輾轉膠固﹐故後世所制香連﹑姜連等法﹐均仿此意爲之。

「傷寒﹐胸中有熱﹐胃中有邪气﹐腹中痛﹐欲嘔吐者﹐黃連湯主之。」「少陰病﹐二﹑三日以上﹐心中煩﹐不得臥﹐黃連阿膠湯主之。」二方皆以黃連爲君﹐二證皆發於心﹐可見黃連爲瀉心火之劑矣。成無己曰﹕『陰不得升﹐獨治於下﹐爲腹中痛﹔陽不得降﹐獨治於上﹐爲胸中熱﹐欲嘔吐。』夫陰之升﹐其體由腎﹐其用由肝﹔陽之降﹐其源由肺﹐其責由心。然脾胃爲升降之樞﹐脾提腎肝之气以升﹐胃曳心肺之气而降﹐故治陰之不升﹐必兼治脾﹔治陽之不降﹐必兼治胃。是於黃連湯﹐又可參黃連爲心胃之劑﹐嘔吐爲胃病﹐故後世治嘔用黃連其效最捷﹐蓋上升皆火之變見﹐人身之火惟欲其降﹐升則爲病﹐卽所謂「諸嘔吐酸﹐諸逆衝上﹐皆屬於火者也。」尢在涇曰﹕『陽經之寒變爲熱﹐則歸於气﹔陰經之寒變爲熱﹐則歸於血。』陽經之熱﹐或有歸於血者﹐惟陰經之熱﹐則必不歸於气﹐故三陰有熱結證﹐不用調胃承气﹑小承气而獨用大承气。諸下利證不已﹐必便膿血是其驗也。心中煩﹐不得臥﹐熱證也。至二三日以上﹐乃心中煩﹐不得臥﹐則非始卽屬熱矣。始卽屬熱﹐心中煩﹐不得臥者﹐爲陰虛﹐陰虛則不得瀉火﹐今至二三日以上始見﹐則爲陽盛﹐陽盛則宜瀉火。然致此陽盛﹐亦必其陰本虛﹐故阿膠﹑芍藥﹑雞子黃無非救陰之品﹐瀉火則惟恃芩連﹐而芩止一兩﹐連乃四兩﹐此黃連之任﹐獨冠一方﹐無可議矣。通二方而觀﹐又可悟黃連一味﹐在黃連湯爲溫劑中寒藥﹐在黃連阿膠湯爲補劑中瀉藥矣。

五臟六腑之精气皆上注於目而爲之精﹐精之窠爲眼﹐骨之精爲瞳子﹐筋之精爲黑眼﹐血之精爲絡﹐其窠气之精爲白眼﹐肌肉之精爲約束﹐裹擷筋骨血气之精與脈並爲系﹐上屬於腦﹐後出於項中。是故瞳子﹑黑眼法於陰﹐白眼﹑赤脈法於陽﹐陰陽合揣而爲精明﹐以是知目疾非一經之病。黃連所主之目痛﹐必兼眥傷泣出﹐又須識其目痛眥傷泣出﹐必因於熱气所爲﹐乃爲的對之劑。此何以故﹖如上文所云﹕『痛有因於瞳子者﹑黑睛者﹑白眼者﹐則非矣。眥傷有因約束裹擷者﹐泣出有因風者﹑寒者﹑虛者﹐皆不得用矣。』蓋惟傷在胞之內﹐白睛之外﹐始爲赤絡之病。泣出隨眵﹐始爲濕熱相搏。熱者傷心﹐赤脈屬心﹐《千金》《外臺》諸方﹐用黃連爲君者﹐其所敷陳諸病﹐如大棗煎之目熱眥赤﹐生赤脈侵睛。洗眼湯之目熱痛﹐汁出。乳汁煎之淚出﹐眥赤癢。黃連煎之眼赤痛。除熱莫不與《本經》相脗合﹐仍不外淸心火﹑除濕熱二者而已。

古書語簡而意深﹐讀之者愼勿艸艸﹐如此條所謂婦人陰中腫痛者是也。夫陰中腫痛﹐丈夫亦有之﹐何獨於婦人﹖卽婦人陰中爲病﹐亦不止腫痛一端﹐《金匱要略》𨿽無明文﹐《千金》《外臺》所臚列者﹐如陰蝕﹑陰疳﹑陰中爛傷﹑陰癢痛﹑陰中有虫﹑陰下脫﹑陰挺皆不用黃連﹐而獨於腫痛則間用之。大抵陰中之疾﹐皆始於小便﹐小便不利則濕壅熱生﹐濕與熱相搏不得泄則腫﹐婦人前陰又爲血潮汐之常道﹐於是遂涉血爲痛﹐理固然矣。黃連非能治腫痛也﹐陰中腫痛須用之者﹐蓋陰中腫痛必由濕熱﹐而燥濕之物多足以助熱﹐淸熱之物多足以滋濕﹐惟黃連旣能燥濕又能淸熱﹐他處腫痛有因風者﹐有因寒者﹐有因火者﹐不必盡由於濕﹐故《本經》獨標出婦人也。𨿽然丈夫陰中諸疾﹐亦無不由濕熱﹐黃連之治獨標出婦人者何居﹖蓋惟丈夫多不涉及於血﹐卽使停濕生熱﹐且涉及於血﹐亦宜通利﹐宜滋淸﹐如導赤等方﹐而不宜燥。夫甘爲濕化﹐苦爲燥化﹐故凡味之甘者﹐𨿽性燥亦能壅气爲濕﹔味之苦者﹐縱如黃連之寒﹐獨不能因燥以激發其火耶﹗是知黃連之治濕治熱須分別觀之。濕証之急者可用﹐緩者不可用﹐蓋濕緩者熱不盛﹐熱不盛則惡黃連之气寒也。熱証之緩者可用﹐急者不可用﹐蓋熱證急者濕不盛﹐濕不盛則惡黃連之性燥矣。又黃連之治血熱﹐亦宜分別觀之﹐蓋惟气分之熱涉及血者可用﹐血分自生熱者不可用﹐以血似水而性主流動﹐黃連之寒恐其凝血﹐而其燥又恐涸血也。

或問黃連入心淸熱燥濕﹐子旣言之鑿鑿矣。獨不思烏梅丸﹑漧薑黃連黃芩人參湯任黃連皆重﹐而所治皆肝病乎﹖曰﹕『篇中凡言入某髒某腑者﹐解釋其義如此耳﹐非鑿鑿言之也。試觀《本經》《別錄》止言某藥治某病﹐而不言入某髒某腑﹐解之者不推明某病關系某髒某腑﹐何由知其病之所以然﹐而仲景書亦止以某病屬某經﹐某方主治某病﹐並不言某方治何髒何腑之病。譬如太陽病有惡風惡寒而喘﹐非肺病乎﹗心憒憒﹑心惕惕﹑心中悸﹐非心病乎﹗大義之所在﹐講論之所及﹐原不可一途論也。子以烏梅丸﹑漧薑黃連黃芩人參湯病爲肝病﹐獨不思「厥陰之爲病﹐气上撞心﹐心中疼熱」能不關於心乎﹗是二方之君黃連﹐《別錄》蓋已確然言之矣。曰﹕『黃連主五臟冷熱﹐久下泄澼膿血是也。』夫冷熱天淵﹐何能久相守而不相入﹐必也君主之火令不行﹐斯冷是冷而熱是熱﹐冷是冷熱是熱﹐斯一身所有津液﹐每日所增水谷﹐悉不化爲精純以上騰﹐而紛紛墜累而下。冷多者爲泄﹐熱多者爲澼﹐澼甚者爲膿血﹐冷輕者爲痰飲﹐故烏梅丸治久利膿血。漧薑黃連黃芩人參湯治寒格吐下﹐白頭翁湯治熱利下重﹐小陷胸湯治飲滯停中﹐無不有藉於黃連﹐其病之輕重髙下﹐系於冷熱孰多孰少﹐故或配以附子﹑漧薑﹑桂枝﹐或配以漧薑﹑人參﹐或配以秦皮﹑黃檗﹐或配以栝樓﹑半夏﹐不全藉黃連﹐是可知黃連之治﹐未必在肝﹐烏梅丸證﹑漧薑黃連黃芩人參湯證﹐未必不系心矣。𨿽然「五臟冷熱﹐久下泄澼膿血」一語讀之﹐當字字較量﹐觀下利圊谷者與四逆湯﹐下痢便膿血者與桃花湯﹐皆不用黃連﹐又可知泄澼膿血之未久者﹐及久而但關乎五臟之冷﹐不關乎五臟之冷熱相兼者﹐均與黃連不宜矣。

《千金方》之論消渴﹐曰﹕『凡積久飲酒﹐未有不成消渴。』大寒凝海而酒不凍﹐明酒性酷熱﹐物無以加。脯炙鹽咸﹐酒客耽嗜﹐不離其口﹐三觴之後﹐制不由己﹐飲噉無度﹐咀嚼酢醬﹐不擇酸鹹﹐積年長夜﹐酣飲不解﹐遂使三焦猛熱﹐五臟漧燥﹐木石猶且焦枯﹐在人何能不渴。《外臺祕要》方述《古今錄驗方》曰﹕『消渴病有三。一﹑渴而飲水多﹐小便數﹐有脂似麩片甜者﹐消渴也。二﹑喫食多﹐不甚渴﹐小便少﹐似有油而數者﹐消中也。三﹑渴飲水不能多﹐但腿腫﹐腳先瘦小﹐陰痿弱﹐數小便者﹐腎消也。消渴者﹐倍黃連。消中者﹐倍栝蔞。腎消者﹐加芒硝。』由《千金》而言﹐酒是濕熱相兼之物﹐因酒致病必系濕熱爲源﹐所以宜用黃連也。由《外臺》而言﹐消渴略相似之病﹐有此三種﹐消中﹑腎消與黃連不宜﹐所以別乎可用黃連之的證也。反復乎此二書﹐則庶幾欲用黃連止消渴者﹐知有別擇矣。

劉潛江云﹕『說者謂黃連能除濕熱﹐卽是厚腸胃。然黃芩亦除濕熱﹐何以不然。蓋黃連性燥﹐故入心而燥﹐卽寓味苦气寒中﹐足陽明胃﹑手陽明大腸皆屬燥金﹐同气相求﹐是卽厚之意也。惟黃連苦寒而燥﹐黃芩𨿽苦寒而不燥矣。是以不得以厚腸胃屬之。』愚謂《別錄》謂黃連調胃厚腸﹐不得混而稱之﹐曰厚腸胃也。夫腸胃中皆有脂膜一道包裹其內﹐所以護導滓穢使下行者﹐若有濕熱混於其間﹐則脂膜消鎔隨滓穢而下﹐古人謂之腸澼﹐後人目爲刮腸痢﹐亦曰腸垢。胃體廣大﹐容垢納污﹐𨿽有所畱﹐亦未必剝及脂膜﹐故但和其中之所有﹐邊際自不受傷﹐故曰「調」。腸勢曲折盤旋﹐惟其曲折盤旋之處﹐更爲濕气畱聚﹐濕阻熱益生﹐熱阻脂膜益消﹐去其所阻﹐則消爍之源絕﹐而薄者厚矣﹐故曰「厚」。凡人所食之物﹐不論靑黑白赤﹐至胃悉變而黃﹐不得謂不象黃連之色。又人之臟腑有獨治一處者﹐有兩相連屬者﹐從無似大腸之於小腸﹐小腸之於胃﹐胃之於咽嗌﹐三腑相通﹐徹上徹下﹐連屬無隔。如此者﹐不得謂不像黃連之形﹐是黃連之調胃厚腸﹐原廣有意義﹐不必隘之以同气相求一語也。惟「苦寒而燥」一語﹐實足貫徹黃連功能﹐如膽中淸之腑﹐爲濕熱所擾﹐則其中不淸﹐故曰「益膽」。水濕流關節而生熱﹐則骨骱不利﹐故曰「除水利骨」。是在用之者意會焉可已。

黃芪

味甘﹐微溫﹐無毒。主癰疽﹐久敗瘡﹐排膿止痛﹐大風﹐癩疾﹐五痔﹐鼠瘻﹐補虛﹐小兒百病﹐婦人子髒風﹐邪气﹐逐五臟間惡血﹐補丈夫虛損﹑五勞﹑羸瘦﹐止渴﹑腹痛﹑泄利﹐益气﹐利陰气﹐生白水者冷補。其莖葉﹐療渴及筋攣﹑癰腫﹑疽瘡。一名戴糝﹐一名戴椹﹐一名獨椹﹐一名芰艸﹐一名蜀脂﹐一名百本。生蜀郡山谷﹐白水﹐漢中。二月﹑十月采﹐陰漧。﹝惡龜甲。﹞

黃芪十月種子﹐如種菜法﹐獨莖而生﹐枝榦去地二﹑三尺﹐葉扶疏似槐葉而微尖小﹐又似蒺藜葉而稍闊大﹐靑白色﹐開黃紫花﹐大如桃花﹐結小尖角﹐長寸許﹐根長二﹑三尺﹐柔韌如綿﹐皮褐色﹐內層白﹐中心黃﹐緊實如箭簳者良。﹝參《圖經》《綱目》﹞

黃芪根莖皆旁無歧互﹐獨上獨下﹐其根中央黃﹐次層白﹐外層褐﹐顯然三層界畫分明﹐又其味甘﹐其气微溫﹐直入中土而行三焦﹐故能內補中气﹐則《本經》所謂「補虛」﹐《別錄》所謂「補丈夫虛損﹐五癆﹐羸瘦﹐益气」也。能中行營气﹐則《本經》所謂「主癰疽﹐久敗瘡﹐排膿止痛﹐大風﹐癩疾」﹐《別錄》所謂「逐五臟間惡血」也。能下行衛气﹐則《本經》所謂「五痔﹐鼠瘻」﹐《別錄》所謂「婦人子髒風﹐邪气﹐腹痛﹐泄利」也。《癰疽篇》﹕『寒邪客於經絡之中﹐則血泣不通﹐衛气歸之﹐不得復反﹐故癰腫。寒气化爲熱﹐熱勝則肉腐爲膿。』《素問。風論》﹕『風气與太陽俱入﹐行諸脈兪﹐散於分肉﹐與衛气相干﹐其道不利﹐故使肌肉憤有瘍﹐衛气有所凝﹐故肉有不仁﹐營气熱胕不淸﹐故使鼻柱壞而色敗﹐名曰癘風。』《生气通天論》﹕『營气不從﹐逆於肉理﹐乃生癰腫。』歷歷明徵﹐莫非營衛之病﹐而營衛所以屬三焦﹐三焦所以屬中土者。《靈樞。營衛生會篇》﹕『上焦出於胃上口﹐貫膈﹐並咽﹐布胸中﹐以發呼吸而行營衛﹐是爲中气。中焦亦並胃中﹐出上焦之後﹐此所受气﹐泌糟粕蒸津液﹐上注於肺﹐乃化爲血﹐是爲營气。下焦別回腸﹐濟泌別汁﹐注於膀胱﹐是爲衛气。』三者皆本於水谷﹐是三焦爲營衛之本﹐脾胃之蒸腐變化﹐又爲三焦之本。黃芪一源三派﹐浚三焦之根﹐利營衛之气﹐故凡營衛間阻滯無不盡通﹐所謂源淸流自潔者也。

黃芪《別錄》云利陰气者﹐何謂也﹖不識卽前之行營气歟﹖抑卽逐五臟間惡血歟﹖行營气﹐逐惡血﹐固亦是利陰气﹐而利陰气決非僅行營气逐惡血也。《素問。生气通天論》﹕『陰者﹐藏精而起亟也﹔陽者﹐衛外而爲固也。陰不勝陽﹐則脈流薄疾並乃狂﹔陽不勝陰﹐則五臟气爭﹐九竅不通。』亟﹐數也。精藏於陰﹐𨿽湛然常靜﹐然爲命火所溫養﹐气遂蒸變而出﹐是气亟起﹐卽陽之衛外爲固者也﹐故曰衛出下焦﹐而衛陽之升﹐實本於濁陰之降。黃芪送蒸腐之水谷﹐使歸下焦﹐卽還反生衛﹐與並出於上﹐下行迅﹐則起亟自迅﹐起亟迅則內外安和。是故陰不勝陽者﹐非黃芪所能爲力﹔陽不勝陰﹐則陽不上而五臟气爭﹐陰不下而九竅不通。蓋陰之降﹐實本於脾胃之陽旺﹐故總微論以黃芪一味治小便不通耳。李東垣云﹕『內傷者﹐上焦陽气下陷爲虛熱﹐非黃芪不可。』劉潛江云﹕『治虛損﹐膀胱有熱﹐尿血不止者﹐於蒲黃丸中用黃芪固下焦之衛﹐然後地黃﹑麥冬始得合而奏淸熱之功﹐亦藉其升陽以達表﹐而水府之熱乃以投淸寒而除﹐是可明於陽气下陷之義。蓋陽不得正其治於上﹐斯陰不能順其化於下﹐旨哉言矣。

仲景《傷寒論》絕不用黃芪﹐卽如汗出陽亡﹐似與黃芪之彊衛固表相宜﹐亦終不及﹐何也﹖蓋陽加於陰謂之汗﹐其系衛陽盛蒸逼營陰。陰气泄爲汗者﹐用黃芪則旣能使營陰充不受陽蒸逼﹐又能使衛陽不蒸逼營陰可矣。若傷寒汗多陽亡﹐則系陰气逼陽外泄﹐必以附子振其陽﹐陰霾始散﹐汗乃得止﹐與黃芪之止汗適相反也﹐然亦有兼兩義﹐如附湯者﹐則又別有故焉。夫陽被迫欲亡﹐虛固不待言矣﹐陰離位而迫陽﹐亦非循常度者也﹐不得謂之充裕。但傷寒則有外感陰邪相雜﹐雜病則無挾陰邪者﹐自宜外振威武﹐內淸姦宄﹐故四逆湯若用黃芪﹐謂之閉門逐賊。無陰邪者﹐乃陽先越而陰繼之﹐故附湯若用漧薑﹐是救焚潑膏也﹐故其用黃芪非特藉以固外﹐實恃以和陰﹐使不迫於陽﹐仲景治傷寒不用黃芪義實在此﹐其後人止汗諸方﹐如當歸六黃湯﹑黃芪建中湯﹑玉屏風散﹐亦莫不仿此爲法﹐特陰陽屈伸之理旣別﹐佐使自不同耳。

愚嘗謂濕﹑飲﹑水三者相似而實不同﹐故《金匱要略》分爲三篇﹐蓋濕者﹐彌漫霧露之气也。飲者﹐貯於器中者也。水者﹐洋溢四射者也。是故水飲有質而濕無質﹐然有質者由生而化﹐無質者由化而生﹐化者化之﹐生者發之﹐其治固有別矣。然《濕病篇》云﹕『風濕﹐脈浮﹐身重﹐汗出﹐惡風者﹐防己黃芪湯主之。』《水气篇》云﹕『風水﹐脈浮﹐身重﹐汗出﹐惡風者﹐防己黃芪湯主之。』水與濕不侔﹐防己黃芪湯之治不異﹐其義何居﹖夫風激水而嚙土﹐濕從風而頹土﹐爲病者不同﹐受病者無以異﹐防己黃芪湯白朮守中﹐黃芪行外﹐防己除病﹐甘艸調劑。其分數﹐調劑居二﹐守中居三﹐除病居四﹐行外居五﹐所以然者﹐土主人身之肌肉屬脾﹐黃芪與白朮皆脾藥也﹐用以自本而行標﹐用朮因在標而防本﹐病正在標﹐自宜治標者三﹐治本者二﹐然但知守而不知戰﹐則病何由去﹐此驅病之防己所以介乎其中矣。要之風濕﹑風水之爲病﹐動病也﹐朮靜而動﹐故任重朮任輕。防己﹑黃芪之爲劑﹐汗劑也。黃芪能行而不能發﹐故之任非特重於朮﹐且更以姜棗佐之﹐蓋防己驅逐水濕﹐水濕勢必下行﹐下行過急﹐仍恐土嚙且頹﹐病旣在表﹐不如發之﹐使近從表出爲愈也。

「風濕﹐風水﹐脈浮﹐身重﹐汗出﹐惡風者﹐防己黃芪湯主之。」「皮水﹐四支腫﹐水气在皮膚中﹐四支聶聶動者﹐防己茯苓湯主之。」以是知黃芪非止汗者﹐特能行營衛中气﹐營衛中气行﹐邪气遂無以干﹐則汗自止耳。何以言之﹖夫水气在皮膚中﹐則從汗出爲便﹐今去姜﹑棗與朮﹐加桂枝﹑茯苓﹐則不欲其解於汗﹐欲其解於小便矣。本不汗出﹐且欲水气從小便解﹐而仍用黃芪﹐尙以黃芪爲止汗耶﹖𨿽然兩方𨿽皆用黃芪﹐其旨終不同也。防己黃芪湯證病本向外﹐則乘勢壯營衛之气﹐使水濕從標而解﹐是用以厚表气﹐故分數甲於一方。防己茯苓湯證病不向外﹐則通其水道從本而解﹐是用以利陰气﹐故分數退居茯苓下與桂枝並。防己黃芪湯中焦之劑﹐防己茯苓湯下焦之劑﹐從本從標﹐猶只在太陽膀胱﹐此異而同者也。或言四支屬脾﹐肌肉亦屬脾﹐四支聶聶動與身重﹐病皆本於脾﹐治法乃從太陽﹐何也﹖夫太陽秉寒水之气﹐水者克土﹐故病見於脾﹐非脾自病也﹐脾自病﹐則防己黃芪湯應朮多於﹐防己茯苓湯不應去朮矣。兩方視重而朮輕﹐以行脾之標﹐朮崇脾之本﹐是以知風水﹑皮水乃脾之標病﹐非脾之本病也。

黃芪非能降也﹐亦非能升也。營衛者﹐水谷之气﹐三焦受气於水谷﹐四支稟气於三焦﹐營衛微則三焦無气﹐四屬失養﹐由是精微不化於上﹐陰濁獨注於下。《金匱》云﹕『營气不通﹐衛不獨行﹐營衛俱微﹐三焦無所禦﹐四屬斷絕﹐身體羸瘦﹐獨足腫大﹐黃汗出﹐脛冷﹐假令發熱﹐便爲歷節﹐若不發熱﹐腰以上汗出﹐下無汗﹐腰臗弛痛﹐如有物在皮中狀﹐身疼重﹐小便不利﹐此爲黃汗。歷節﹐烏頭湯主之。黃汗﹐桂枝加黃芪湯主之。』兩者病皆在下﹐並治以黃芪﹐則似黃芪能降﹐乃其汗出並在上體﹐又似黃芪能升﹐殊不知黃芪專通營衛二气。升而降﹐降而復升﹐一日一夜﹐五十周於身﹐升卽降之源﹐降卽升之根。凡病營衛不通﹐上下兩截者﹐惟此能使不滯於一偏﹐此卽非升非降之謂也。

黃芪非止汗也﹐亦非發汗也﹐止汗如所謂營衛和汗自止是矣﹐發汗如「諸黃家﹐但利其小便﹐假令脈浮﹐當以汗解﹐宜桂枝加黃芪湯。」夫脈浮爲病在營衛﹐旣以桂枝湯和營衛矣﹐又加黃芪者何﹖蓋桂枝能逐營衛中邪﹐不能益營衛中气﹐能通營衛之流﹐不能浚營衛之源。病暫者﹐治其流則已﹔病緩者﹐必追其源﹐是故發汗仍有桂枝湯在﹐其用黃芪﹐非助發汗也。防己茯苓湯證曰水气在皮膚中﹐桂枝加黃芪湯證曰如有物在皮中狀﹐是皮膚中病﹐黃芪皆治之矣。「陽明病﹐反無汗﹐其身如虫行皮中狀」何以不用﹖按此當辧其病根何在。皮水﹑黃汗病本在外﹐脾胃中气無所堵塞﹐若陽明病系胃家實﹐是內實外虛﹐彼用黃芪﹐是治內虛外實﹐與此適相反﹐不可用也。

卷四

上品﹐艸六味﹐木六味。

蒲黃

味甘﹐平﹐無毒。主心腹﹑膀胱寒熱﹐利小便﹐止血﹐消瘀血。久服輕身﹐益气力﹐延年﹐神仙。生河東池澤﹐四月采。

香蒲春初生淺水中﹐出水時紅白色茸茸然﹐名曰蒻葉﹐似莞而褊﹐有脊而柔﹐至夏抽梗於藂葉中﹐花抱梗端﹐如武士棒杵﹐俗謂之蒲槌﹐亦曰蒲萼。蒲黃卽花中蕊屑也﹐細若金粉﹐當欲開時﹐便取之。﹝《圖經》參《綱目》﹞

凡生水中之物﹐皆以水爲父﹐而聽其消漲﹐以爲榮枯。矧蒲黃又生於四﹑五月﹐大火得令時﹐能吸火气以媾於水﹐而成中五之色者﹐是能合水火之精以成土者也。人身惟水火不諧﹐方小便不利﹐而爲心腹膀胱寒熱。蒲黃象土﹐本可防水﹐又生於水﹐用之使調和水火寒熱﹐於以解小便﹐遂自利柔化之功﹐可反速於剛制也。若夫熱傍水勢而迫血妄行﹐熱阻水行而停血成瘀﹐則亦行者能止﹐瘀者能消﹐而均可無慮其梗而難制矣。

《金匱要略》用蒲灰散利小便﹑治厥﹐而皮水解者﹐或以爲香蒲﹐或以爲蒲席燒灰。香蒲但能淸上熱﹐不云能利水。敗蒲席《別錄》主筋溢﹑惡瘡﹐亦非利水之物﹐蒲黃《本經》主利小便﹐且《本事方》《芝隱方》描述其治舌脹神驗﹐予亦曾治多人﹐黍銖無爽﹐不正有合治水之腫於皮乎﹗夫皮水爲膚腠間病﹐不應有厥。厥者﹐下焦病也﹐膀胱與腎爲表裏﹐膀胱以水气歸皮﹐致小便不利﹐气阻而成寒熱﹐則腎亦承其獘﹐爲之陰壅而陽不得達﹐遂成厥焉。病本在外﹐非可用溫﹐又屬皮水﹐無從發散﹐計惟解心腹膀胱之寒熱﹐使小便得利﹐又何厥逆之有﹖以是知其爲蒲黃無疑也。曰蒲灰者﹐蒲黃之質固有似於灰也﹐趙以徳《金匱衍義》亦云。

五味子

味酸﹐溫﹐無毒。主益气﹐欬逆﹐上气﹐勞傷﹐羸瘦﹐補不足﹐彊陰﹐益男子精﹐養五臟﹐除熱﹐生陰中肌。一名會及﹐一名玄及﹐生齊山山谷及代郡。八月采實﹐陰漧。﹝蓯蓉爲之使﹐惡萎蕤﹐勝烏頭。﹞

五味子春初生苗﹐引赤蔓於髙木﹐其長六﹑七尺﹐葉光圓﹐似杏葉。三﹑四月開黃白花﹐類蓮花狀。七月成實﹐莖端作房﹐如落葵子﹐大如蘡子﹐生靑熟紅紫﹐中有核似豬腎。以根種者﹐當年卽旺﹐若二月種子﹐須次年乃旺。﹝參《唐本》《圖經》《綱目》﹞

劉潛江云﹕『五味之皮肉﹐初酸後甘﹐甘少酸多﹐其核先辛後苦﹐辛少苦多。然俱帶鹹味﹐大約五味鹹具之中﹐酸爲勝﹐苦次之﹐而生苗於春﹐開花於春夏之交﹐結實於秋﹐是發於木﹐盛於火﹐告成於金也。气告成於金﹐酸味乃勝﹐是肺媾於肝也。肺媾於肝﹐肝因媾肺而至脾﹐脾仍合肺以歸腎﹐是具足三陰之气收之以降﹐陰亦隨之矣﹐气依味至腎﹐腎非納气者歟﹗此《本經》主治所以首益气﹐卽繼以欬逆上气也。第所云「勞傷﹐補不足﹐彊陰﹐益精」者何﹖蓋腎者主受五臟六腑之精而藏之﹐肺亦統五臟六腑之气而主之。腎气原上際於肺﹐肺气亦下歸於腎﹐蓋以一气自爲升降者也。若六淫七情有以耗散之﹐致肺失其降而不歸﹐不歸則元气遂耗散以日虛﹐歸腎則眞气還其本源以日益。五味子能收諸气入腎﹐入腎卽爲五臟六腑之精﹐腎受而藏之矣。《陰陽應象大論》曰﹕『气歸精﹐精化爲气。』又曰﹕『精食气﹐气生形。』是非气盛則精盈之驗乎﹗或曰五味子治欬﹐何以舉寒熱皆得用之﹖曰﹕『陽中之陰气以能降爲主﹐在熱者﹐陽邪傷乎陰﹔寒者﹐陰邪傷乎陽﹐原亦病乎陰﹐故涼其陽邪而收陰﹐五味子之用固最宜矣。散其陽邪以暢陽﹐能不寓收陰之義於其間耶﹗以肺固陽中有陰﹐其職同天气﹐且司降者也。』王宇泰曰﹕『人知調气﹐調其陽而已﹐惡知五運所主之病機﹐本一气變動而分陰陽者也﹐臟腑之气何獨不然。故凡治肺气之病﹐如嗽如喘﹐須先識陽中陰降之本﹐更審病機之所生﹐其爲外淫爲內傷﹐或由陽而傷陰﹐或由陰而傷陽﹐適其所因以爲治﹐如陽邪傷陰﹐此固的治矣。然陽邪方熾而遽收﹐不畏錮其邪乎﹖陰邪傷陽者﹐此固不宜矣。然陰邪已除﹐乃陽气因解散而虛﹐不當寓收陰於益陽中﹐使陽有所依乎﹗是五味子之用﹐在識其機﹐審其勢﹐當其時﹐又何寒熱之當分矣。

問《傷寒論》中﹐凡遇欬﹐總加五味子﹑漧薑﹐豈不嫌其表裏無別耶﹖曰﹕『經云「脾气散精﹐上歸於肺。」是故欬𨿽肺病﹐其源實主於脾﹐惟脾家所散上歸之精不淸﹐則肺家通調水道之令不肅﹐後人治欬但知潤肺消痰﹐殊不知潤肺則肺愈不淸﹐消痰則僅能治脾﹐於畱肺者究無益也。漧薑溫脾肺﹐是治欬之來路﹐來路淸則欬之源絕矣。五味使肺气下歸於腎﹐是開欬之去路﹐去路淸則气肅降矣﹐合兩物而言﹐則爲一開一闔。當開而闔﹐是爲關門逐賊﹔當闔而開﹐則恐津液消亡。故小靑龍湯﹑小茈胡湯﹑眞武湯﹑四逆散之兼欬者皆用之﹐不嫌其表裏無別也。

五味子所治之證﹐《傷寒》僅言欬逆﹐《金匱要略》則兼言上气﹐如射幹麻黃湯之「欬而上气﹐喉中水雞聲」﹐小靑龍加石膏湯之「肺脹﹐欬逆﹐上气﹐煩躁而喘」也。夫傷寒有傷寒之關鍵﹐無論其爲太陽﹑少陽﹑少陰﹐凡欬者均可加入五味子﹑漧薑。雜證自有雜証之體裁﹐卽「欬而脈浮﹐厚朴麻黃湯主之」一語﹐已通槪全書大旨﹐試觀《金匱要略》中有脈沈而用五味子者否﹖蓋五味子原只能收陽中之陰气﹐余則皆非所宜﹐故收陰中之陽气者﹐必以附子﹑漧薑。收陰气者﹐必以地黃﹑阿膠。收陽中之陽气者﹐必以龍骨﹑牡蠣。傷寒爲陽病﹐則傷陽中之陰气爲最易﹐故不必審其脈之爲浮爲沈﹐如眞武湯病之脈必沈無疑也。雜證者﹐或起於陽﹐或發於陰﹐則五味子之用須審脈浮﹐斷斷不容孟浪。蓋雜証之起於陽者多灼陰﹐起於陰者多消陽。灼陰而更以五味收其陰﹐則陰遂竭﹐消陽之陰更以五味收之﹐是誠認賊作子矣﹐故射幹麻黃湯﹑厚朴麻黃湯﹑桂苓五味甘艸湯諸證﹐皆爲上焦陽病﹐皆有停飲﹐則當執脈浮不渴爲據﹐而後五味可用﹐其義見於桂苓五味甘艸加漧薑細辛湯下﹐曰﹕『細辛﹑漧薑爲熱藥﹐服之當遂渴﹐渴反止者﹐爲支飲也。』此則與「服小靑龍湯已﹐渴者﹐爲寒去欲解」「服小茈胡湯已﹐渴者﹐爲屬陽明」同條共貫﹐無傷寒雜証之分也已。要之小靑龍湯證未必不上气﹐厚朴麻黃湯證原不言上气﹐故上气不上气﹐不足爲用五味扼要﹐惟脈浮不渴﹐乃其眼目所在耳。

或曰﹕『子言欬逆上气而不渴﹐爲用五味子的據﹐頗似近理﹐特《千金方》治消渴偏有用五味子者﹐其說遂不可通矣。』曰﹕『《千金方》論消渴﹐其源有四﹕一曰渴利﹐後人謂之上消。二曰內消﹐後人謂之中消。三曰彊中。四曰消渴﹐此二種後人謂之下消。五味子之用﹐在彊中者一方﹐曰「治腎气不足﹐消渴﹐小便多﹐腰痛﹐增損腎瀝湯。」在消渴者二方﹐曰「治虛勞﹐渴﹐無不效﹐骨塡煎。」曰「治虛熱﹐四肢羸乏﹐渴﹐熱不止﹐消渴﹐補虛茯神散。」渴利﹑內消者﹐絕不用﹐及亦可以知與治欬逆之在上者﹐風馬牛不相及矣。夫欬逆在上﹐當防其有邪有火﹐若在下之火﹐正欲其引上焦陽中之陰以相濟﹐柰何與在上者﹐視同一例耶﹗』

閱《本經》五味子主治﹐而後知古今之治病大相懸絕也。古人治病每於實病中求虛﹐虛病中求實。實病中求虛﹐如《傷寒論》所載是也﹐病機錯雜﹐邪气方盛之時﹐才見一種虛像﹐便卽人參﹑白朮﹑阿膠﹑地黃放膽用之。虛病中求實﹐如《金匱要略》所載是也﹐五勞虛極羸瘦乃主以大黃蟅虫丸﹐且美其稱曰緩中補虛。今人治病則不然﹐見實治實﹐見虛治虛﹐自以爲得之矣﹐而補之瀉之﹐卒不能稱吾意之所出﹐此無他﹐未能確切研究於農軒仲景耳。孫眞人極深研幾於農軒仲景者也﹐今以《千金方》核之﹐與《本經》仲景其符合乃爾﹐何也﹖蓋五味子之治欬逆上气﹐治欬逆上气之當益气者也。其治勞傷羸瘦﹐治勞傷贏瘦之當補不足者也。故其所列諸方﹐如治上气欬逆方﹐以蘇子﹑麻黃﹑細辛﹑生薑﹑半夏諸溫散之物﹐恐其不僅散陽中之邪﹐驅陽中之飲﹐並傷陽中之陰﹐用五味子以保之矣。治气上不得臥神祕方﹐雜五味子於橘皮﹑生薑﹑紫蘇中﹐其命意亦同。安食下气﹐理胸脇﹐並治客熱人參湯﹐則人參﹑黃芪﹑甘艸﹑大棗以益气﹐當歸﹑芍藥以和血﹐溫者如漧薑﹑桂心﹑半夏﹐涼者如麥虋冬﹐利者如茯苓﹐下者如枳實﹐誠恐其補不勝泄﹐涼不勝溫﹐故用五味子於中﹐使泄不傷正﹐溫不劫津﹐則補自得力耳﹐此不與葶藶大棗瀉肺湯之上气者異耶﹗至補下劑中﹐有治男子風虛勞損兼肺气方之用五味子。溫補劑中﹐有治內勞少气﹐寒疝裏急﹐腹中喘逆﹐腰脊痛﹐塡骨萬金煎之用五味子。潤補藥中﹐有通治百病虛瘠羸乏牛髓丸之用五味子。鎭攝劑中﹐有補養肺气白石英丸之用五味子。其它如治男子五勞七傷之人參湯。治男子五勞六極之內補散。治虛勞百病之腎瀝散。又有治男子五勞﹑七傷。八風﹑十二痺方。補丈夫一切病不能具述﹐薯蕷散。治五勞六極七傷虛損﹐治諸虛勞百損﹐無比薯蕷丸。治男子女人虛損勞絕﹐頭目眩﹐骨節煩疼﹐飲食減少﹐羸瘦百病﹐大薯蕷丸者。指不勝屈﹐莫不各有五味子﹐可見於大黃蟅虫丸之虛勞者異矣。引而伸之﹐觸類而長之﹐其廣大乃爾﹐宜《本經》可以兩言槪之也。

「彊陰」昔之人多作益陰解﹐惟陳修園謂﹕『能治陰痿。』最是。「益男子精」張隱庵謂﹕『女子不足於血﹐男子不足於精﹐故益男子精。』最非是。夫不曰益陰气而曰彊陰﹐則爲彊宗筋無疑﹐若謂男子之精﹐猶女子之血﹐則未聞女子血有特益之物。或曰﹕『然則女子之精與男子何以異﹖』古人𨿽未及此﹐泰西家則言之矣﹐其略曰﹕『質具之徳﹝西人稱精曰質具﹞。』有二絡﹐由周身大血絡吸取歸腎及睪丸﹐女人與男子無異﹐特女子睪丸在腹內﹐則距腎之道近﹐故其絡短。男子睪丸垂腹下﹐則距腎遠﹐故其絡長。質具者﹐非吸引血絡之時﹐卽旣成而藏之也﹐蓋吸取歸腎以後所行之絡﹐皺而曲折以煉成﹐絡短則益皺而曲折加甚﹐故質具易於備辦。其自睪丸以上以及於陰﹐則爲激發之絡﹐攜帶質具至於陰﹐爲傳生之用。女人之陰縮於內﹐其形圓大中空﹔男子之陰出於上﹐其道擠緊狹窄。故激發之絡﹐益有短長猛怯之殊﹔質具之體﹐遂有溫暖緩燥之異。此其言未經先哲道﹐無可質其是非﹐第以《本經》五味子主彊陰益男子精﹐明其無與於女人而言﹐則亦有可通者﹐蓋五味子之鹹﹐貫於酸苦甘辛之中﹐則爲自上而下﹐由肺歸腎無疑者。旣以其皮肉之甘酸鹹﹐爲斂五臟之气歸腎﹐其核遂以苦發之﹐以辛竄之﹐甚有當於激發之義﹐其僅能彊陰益男子精﹐無與於婦人﹐以婦人無取乎苦辛激發也。世所常用壓取酒醴豉汁者﹐曰搾。潑水救火﹐曰龍搾。以長圓木桶﹐於端鑿一孔﹐嵌竹管承之﹐以囊盛其糟粕置桶中﹐施蓋於上﹐取可入桶爲度﹐以巨木杠垂石﹐壓蓋而擠之﹐則淸汁自竹管出﹐囊僅存其滓矣。龍亦用長圓木桶﹐鎔鑞爲腸﹐置於其中﹐其腸爲鑞筒二﹐低於桶口者三之一﹐下承以鑞管﹐自桶底彎環而上﹐垂及桶口遂匯爲一﹐別以鑞管螺旋而鑲接焉。漸上漸窄﹐髙倍於桶而止﹐其用之也﹐亦以巨木杠長三倍於桶者﹐中懸兩杵﹐正如鑞筒之分﹐杵端纏以布﹐才及鑞筒之口而稍殺﹐滿水於桶﹐旋淺旋增﹐杠之兩端﹐數十人持之﹐將杠一提﹐則鑞筒水滿﹐隨卽一抑﹐則杵入筒﹐水由彎環激出於上﹐隨提隨抑﹐則水下灑如驟雨﹐且加甚焉。其水之上潑髙者﹐可及五丈﹐巖墻薄壁才遇卽傾﹐由是觀之﹐質具之體﹐其始固同﹐待至擠緊激發之處﹐所經之途旣殊﹐則其性有不能不異者。故《千金。雜補方》皆益腎者﹐方凡三十首﹐用五味者十六方﹐其男子女人並提者無一焉﹐則西人之言﹐或亦能得其情矣。

《千金》用五味子之最難解者﹐無如《吐血門》之治噫止唾血方。《膀胱虛實門》之治膀胱虛冷﹐不欲飲食﹐面黑如炭﹐腰脇疼痛方。《水腫門》之治虛滿﹐通身腫﹐利三焦通水道豬苓散﹐然亦可紬繹而得其旨者也。夫胃虛客气上逆則爲噫﹐噫非重病也﹐且旣止﹐何復唾血耶﹗可見其不當止而止矣。夫非重病又止後復唾血﹐則噫已除﹐惟唾血現在﹐不必以噫止冠於唾血之上矣。窺其所用方﹐蓋方胃虛客气上逆之時﹐適值肺家下降之力正雄﹐彊壓客气﹐使不得上﹐上下相爭﹐則非特傷气兼且傷血矣。治噫止唾血方﹐卽厚朴麻黃湯去細辛﹐以生薑易漧薑也。彼治脈浮欬逆﹐是肺脹而气上湧﹔今治噫止吐血﹐是肺脹而气下墜。上湧﹐故益細辛使之透達無餘﹔下墜﹐故以生薑易漧薑﹐欲其橫散﹐不欲其守中。又噫止唾血方中有一越婢半夏湯﹐僅少大棗﹑甘艸二味﹐越婢半夏湯﹐治肺脹之劑也﹐是以知其病由肺脹而起矣。黑﹐水色也﹐黑而至於面﹐其勢旣不亞過顙在山﹐況如炭又黑之至﹐其尙能欲飲食耶﹗𨿽然面黑如炭不欲飲食﹐何以知其爲膀胱虛冷﹐則以腰脇疼痛故。夫腰者腎之都﹐膀胱者腎之府﹐腎與膀胱蓋所謂陰陽表裏上下雌雄相輸應者也﹐焉有膀胱病若此﹐腎之都會不震驚戰惕哉﹗然腎固屬水﹐何以面黑如炭﹐腰脇疼痛﹐尙非腎病而爲膀胱病。夫亦以陰主形﹐陽主气﹐假使腎家水气泛濫﹐若是則必徧身浮腫﹐四肢厥逆矣﹐又何能僅僅不欲飲食﹐腰脇疼痛。今僅僅不欲飲食﹐腰脇疼痛﹐是以知爲膀胱虛冷﹐水气騰湧耳。治形者應以實﹐實則宜溫宜通﹔治气者應以虛﹐虛則導之使歸而已。磁石﹑白石英是導肺家水气歸﹐白朮﹑茯苓是導脾家水气歸﹐然歸而气無所行﹐又必變生別故﹐故以黃芪使由下焦入衛﹐徧行於一身。猶恐其旣歸﹐隨小便而盡泄也﹐故以五味子﹑杜仲監之﹐使當行者行﹐當畱者畱﹐是則病機治法﹐全以气爲用﹐學者可以觸無窮之悟。三焦者﹐決瀆之官﹐水道出焉﹐屬膀胱﹐是孤之府也﹐故三焦爲病﹐多緣膀胱﹐膀胱不利爲癃﹐不約爲遺溺。虛滿﹐通身腫﹐膀胱不利之咎也﹐故利膀胱必利三焦。赤小豆﹑豬苓﹑澤﹐利三焦之藥也﹐葶藶﹑大﹑狼毒﹐通三焦之藥也﹐桂心﹑漧薑﹑椒目﹐溫三焦之藥也﹐人參﹑甘艸﹐和三焦之藥也﹐防風﹑女曲﹑元參﹐解利三焦之藥也。然有利有通﹐有溫有和﹐有解利﹐遂使三焦之气往而不返乎﹗故必有以攝之﹐而後不當往者能返也﹐是故五味子攝上焦之藥也﹐白朮攝中焦之藥也﹐蓯蓉攝下焦之藥也。統三者觀之﹐以治气法治血之用五味子﹐恐气耗而血益無所依也。恐收气者耗气之用五味子﹐欲其復出於所當行之路也。欲於瀉陰中收陰之用五味子﹐懼其傾盡底裏﹐邪盡而元气亦隨之盡也。三方皆用五味子﹐而五味子皆非君藥﹐然益可見五味子監制成方之妙矣。

蛇牀子

味辛﹑甘﹐平﹐無毒。主婦人陰中腫痛﹐男子陰痿濕癢﹐除痺气﹐利關節﹐癲癇﹐惡瘡﹐溫中﹐下气﹐令婦人子髒熱﹐男子彊陰。久服輕身﹐好顏色﹐令人有子。一名蛇粟﹐一名蛇米﹐一名虺狀﹐一名思益﹐一名繩毒﹐一名棗棘﹐一名墻蘼。生臨淄川谷及田野﹐五月采實﹐陰漧。﹝惡牡丹﹑巴豆﹑母。﹞

蛇牀三月於下濕地生苗﹐髙二﹑三尺﹐葉靑碎﹐作叢似蒿枝﹐每枝上有花頭百餘﹐結同一顆﹐如碎米﹐攢簇似馬芹類。四﹑五月乃開花白色﹐似傘子狀﹐子兩片合成﹐黃褐色﹐有細稜如黍米﹐至輕虛。﹝《圖經》參《綱目》﹞

盧子繇曰﹕『蛇粟﹑蛇米﹑蛇牀者﹐以蛇虺喜臥於其下﹐且喜食之也。蛇性竄疾﹐獨居隱僻﹐稟風木善行數變之體用﹐與蛇牀功用靡不脗合﹐設非气性相似﹐詎得爲其所嗜耶﹗男子陰痿濕癢﹐婦人陰中腫痛﹐正厥陰隱僻之地﹐气閉不通所致。蛇牀宣大風力﹐鼓舞生陽﹐則前陰疏泄竄疾自如﹐並可伸癲癇之气逆於髒﹐與關節之壅閉不開﹐眞堪作把握陰陽之良劑也。』

徐洄溪曰﹕『蛇牀生陰濕卑下之地﹐而芬芳燥烈﹐不受陰濕之气﹐故入於人身﹐亦能於下焦濕气所歸之處﹐逐邪而補正也。』

六气惟濕最蹇滯﹐惟風最迅疾。蛇牀子生陰濕地而得芬芳燥烈之性味﹐是爲於濕中鍾風化﹐能於濕中行風化﹐則向所謂濕者﹐已隨風气鼓蕩而化津﹑化液矣。男子之陰痿濕癢﹐婦人之陰中腫痛﹐何能不已耶﹗至於肌肉中濕化而痺气除﹐骨骱中濕化而關節利﹐膚腠中濕化而惡瘡已﹐皆一以貫之﹐無事更求他義也。惟治癲癇一節﹐則似正病乎風﹐而更助以風藥者﹐殊不知風因痰生﹐人因風病﹐若變因痰而生之風﹐如濕中所鍾風化﹐能鼓蕩濕气化津化液﹐則此痰此風﹐早將變爲氤氳流行之生气﹐尙何癲癇之足虞﹖以是知化病气爲生气﹐原非臆說也。

茵蔯蒿

味苦﹐平﹑微寒﹐無毒。主風濕﹐寒熱﹐邪气﹐熱結﹐黃疸﹐通身發黃﹐小便不利﹐除頭熱﹐去伏瘕。久服輕身﹑益气﹑耐老﹑面白悅﹐長年。白兔食之仙。生泰山及邱陵坡岸上﹐五月及立秋采﹐陰漧。

茵蔯二月因舊苗而生﹐其莖如艾﹐葉如淡色靑蒿而背白﹐葉歧緊細而扁整﹐九月開細花黃色﹐結實大如艾子。﹝《綱目》﹞

風濕寒熱﹐邪气新感者也﹐熱素有者也。新感之邪爲素有之熱結成黃疸﹐此證已所謂因陳矣﹐故《傷寒》《金匱》二書﹐幾若無疸不茵蔯者。然梔子檗皮湯證﹐有外熱而無裏熱。麻黃連軺赤小豆湯證﹐有裏熱而無外熱。小建中湯證﹐小便自利。小茈胡湯證﹐腹痛而嘔。小半夏湯證﹐小便色不變而噦。桂枝加黃芪湯證﹐脈浮。梔子大黃湯證﹐心中懊。消石礬石散證﹐額上黑﹐日晡發熱。則內外有熱﹐但頭汗出﹐齊頸而還﹐腹滿﹐小便不利﹐口渴﹐爲茵蔯蒿湯證矣。第腹滿之治在大黃﹐內熱之治在梔子﹐惟外復有熱﹐但頭汗出﹐小便不利﹐始爲茵蔯的治﹐其所以能治此者﹐豈不爲新葉因陳幹而生﹐淸芬可以解郁熱﹐苦寒可以泄停濕耶﹗蓋陳幹本能降熱利水﹐復加以葉之如絲如縷﹐挺然於暑濕蒸逼之時﹐先艸木而生﹐後艸木而雕﹐不必能發散﹐而淸芳揚溢﹐气暢不斂﹐則新感者遂不得不解﹐自是汗出不止於頭矣。故曰﹕『發熱﹐汗出﹐此爲熱越﹐不能發黃也。』

王不畱行

味苦﹑甘﹐平﹐無毒。主金瘡﹐止血﹐逐痛﹐出刺﹐除風痺內塞﹐止心煩﹐鼻衄﹐癰疽﹐惡瘡﹐瘻乳﹐婦人難產。久服輕身﹑耐老﹑增壽。生泰山山谷﹐二月﹑八月采。

王不畱行多生麥地中﹐苗髙一﹑二尺﹐三﹑四月開小花﹐如鐸鈴狀﹐紅白色﹐結實如燈籠艸子﹐殼有五稜﹐殼內包一實﹐大如豆﹐實內細子大如菘子﹐生白熟黑﹐圓如細珠。﹝《綱目》﹞。

王不畱行多生麥地﹐且其成實適與麥熟同時﹐故每雜於麥中﹐凡麥中有此則面不能純白﹐故須檢去之。檢之之法﹐墊漆幾令欹側﹐傾麥其上﹐以手撫之﹐則紛紛自下﹐以其形渾圓也。凡物之渾圓者﹐皆轉旋極速而不滯﹐王不畱行名義大率亦不外此。人身周流無滯者﹐血也﹐觀《本經》《別錄》取治金瘡血出﹑鼻衄﹐仍治婦人難產﹐可見其能使諸血不旁流逆出。其當順流而下者﹐又能使之無所畱滯﹐內而隧道﹐外而經脈﹐無不如之﹐則癰疽﹑惡瘡﹑瘻乳﹐皆緣血已順流﹐自然輕則解散﹐重則分消矣。血流於脈﹐風阻之爲風痺﹐內塞血不流暢﹐血中之气內薄爲心煩﹐能治之者﹐亦總由血分通順﹐故並克取效也。仲景用治金瘡﹐義蓋本此﹐後人仿此義﹐用之治淋﹐亦大有見解。

升麻

味甘﹑苦﹐平﹑微寒﹐無毒。主解百毒﹐殺百精﹑老物﹑殃鬼﹐辟瘟疫﹑瘴气﹑邪气﹐蠱毒入口皆吐出﹐中惡﹐腹痛﹐時气﹐毒癘﹐頭痛﹐寒熱﹐風腫諸毒﹐喉痛﹐口瘡。久服不夭﹑輕身﹑長年。一名周麻﹐生益州山谷﹐二月﹑八月采根﹐日幹。

升麻春生苗﹐髙三尺以來﹐葉似麻黃葉﹐並靑色。四﹑五月著花﹐似粟穗﹐白色。六月以後結實﹐黑色。根如蒿根﹐多須﹐外紫黑內白﹐緊實者佳。﹝《圖經》《綱目》﹞

中惡﹑腹痛﹐毒之在下者也。時气﹑毒癘﹑頭痛﹑寒熱﹑風腫﹑諸毒﹐毒之在中者也。喉痛﹑口瘡﹐毒之在上者也。升麻所以能解如許多毒者﹐蓋以其根內白外黑﹐莖葉皆靑﹐復花白實黑﹐是爲金貫水中﹐水從木升﹐仍發越金气以歸功於暢水也。水者何﹖嚴厲之寒气也。金者何﹖收肅之熱气也。以嚴厲之寒包收肅之熱﹐陽欲達而被陰束﹐是所以爲毒也﹐使隨木升而暢發焉﹐卽所謂解毒矣。觀所臚諸證﹐𨿽得之不同其源﹐爲病不一其狀﹐歸結其旨﹐均熱收於中﹐寒束於外。在外者固是病﹐在內者亦未始非病﹐譬如傷寒﹑中風﹐𨿽亦系外寒內熱﹐然惟外寒是病﹐內熱乃身中陽气﹐故時气及頭痛﹑寒熱﹐皆與傷寒﹑中風相近﹐而治此不治彼﹐則可以知之矣。

牡桂

味辛﹐溫﹐無毒。主上气﹐欬逆﹐結气﹐喉痺吐吸﹐心痛﹐脇風﹐脇痛﹐溫筋通脈﹐止煩﹐出汗﹐利關節﹐補中益气。久服通神﹑輕身﹑不老。生南海山谷。

箘桂

味辛﹐溫﹐無毒。主百病﹐養精神﹐和顏色﹐爲諸藥先騁通使。久服輕身﹑不老﹑面生光華﹐媚好常如童子。生交址﹑桂林山谷巖崖間﹐無骨正圓如竹﹐立秋采。

《本經》桂有兩種﹐有牡桂﹐有箘桂﹐諸家論之紛如﹐愚謂皆有所未確﹐蓋古人采藥﹐必以其地﹐必按其時﹐決不以非法之物施用﹐乃後世專嘐嘐於此﹐不知古人每以形似名物﹐按「菌﹐大竹也」﹐桂之本根﹐去心而畱皮者象之﹐今所謂肉桂是也。牡對牝而言﹐門之軸所藉以辟闔者﹐曰門牡﹐箘桂去心而捲似牝﹐則桂之尖但去麤皮而不去心者﹐象牡矣﹐今所謂桂枝是也。仲景書用桂﹐而不云枝者二處﹐一﹑桂枝加桂湯﹐一﹑理中丸去朮加桂。一主臍下悸﹐一主臍下築﹐皆在下之病。東垣曰﹕『气之薄者﹐桂枝也﹔气之厚者﹐桂肉也。』气薄則發泄﹐桂枝上行而發表﹔气厚則發熱﹐桂肉下行而補腎。此天地親上親下之道也。劉潛江曰﹕『親下者﹐趨陰也﹐以消陰翳而發陽光﹔親上者﹐歸陽也﹐以達陽壅而行陰化。』又曰﹕『气之厚者親下﹐卽走裏而入陰分﹐凡在裏之陰滯而陽不足者﹐皆可治也﹔气之薄者親上﹐卽走表而入陽分﹐凡在表之陽壅而陰不和者﹐皆可治也﹐則桂枝﹑桂肉之用﹐豈不彰明較著哉﹗

凡藥須究其體用﹐桂枝色赤條理縱橫﹐宛如經脈系絡﹐色赤屬心﹐縱橫通脈絡﹐故能利關節﹑溫經通脈﹐此其體也。《素問。陰陽應象大論》曰﹕『味厚則泄﹐气厚則發熱。辛以散結﹐甘可補虛。』故能調和腠理﹐下气散逆﹐止痛除煩﹐此其用也。蓋其用之之道有六﹐曰和營﹐曰通陽﹐曰利水﹐曰下气﹐曰行瘀﹐曰補中﹐其功之最大﹐施之最廣﹐無如桂枝湯﹐則和營其首功也。夫風傷於外﹐壅遏衛气﹐衛中之陽與奔迸相逐﹐不得不就近曳營气爲助﹐是以營气弱衛气彊﹐當此之時﹐又安能不調和營气﹐使散陽气之郁遏﹐通邪气之相迸耶﹗﹝桂枝湯﹑桂枝麻黃各半湯﹑桂枝二麻黃一湯﹑桂枝二越婢一湯﹑桂枝加葛根湯﹑桂枝加厚朴杏仁湯﹑桂枝加附子湯﹑桂枝去芍藥湯﹑桂枝去芍藥加附子湯﹑葛根湯﹑葛根加半夏湯﹑麻黃湯﹑大靑龍湯﹑小靑龍湯﹑桂枝新加湯﹑茈胡桂枝湯﹑茈胡桂枝榦姜湯﹑桂枝人參湯﹑桂枝附子湯﹑甘艸附子湯﹑桂枝加芍藥湯﹑當歸四逆湯﹑當歸四逆加吳茱萸生薑湯﹑半夏散及湯﹑瓜蔞桂枝湯﹑麻黃加朮湯﹑侯氏黑散﹑風引湯﹑《古今錄驗》續命湯﹑白虎加桂湯﹑黃芪桂枝五物湯﹑桂枝加龍骨牡蠣湯﹑薯蕷丸﹑小靑龍加石膏湯﹑《千金》桂枝去芍藥加皁莢湯﹑厚朴七物湯﹑黃芪芍藥桂酒湯﹑桂枝加黃芪湯﹑《外臺》黃芩湯﹑竹葉湯﹑小茈胡去人參加桂湯﹞。心爲眾陽之主﹐體陰用陽﹐其陽之依陰﹐如魚之附水﹐寒則深藏隱伏﹐暖則踔躍飛騰﹐古人謂有介類伍之﹐乃不飛越﹐故凡有風寒﹐汗之﹐下之﹐火之﹐或不得法﹐則爲悸﹐爲煩﹐爲叉手冒心﹐爲起臥不安﹐於是以桂枝引其歸路﹐而率龍骨﹑牡蠣介屬潛之也﹝桂枝甘艸湯﹑茈胡加龍骨牡蠣湯﹑桂枝去芍藥加蜀漆龍骨牡蠣救逆湯﹑桂枝甘艸龍骨牡蠣湯﹑炙甘艸湯﹑防己地黃湯﹑桂枝芍藥知母湯﹑四逆散﹞。水者﹐火之對。水不行﹐由於火不化﹐是故飲入於胃﹐由脾肺升而降於三焦﹑膀胱。不升者﹐心之火用不宣也﹔不降者﹐三焦﹑膀胱之火用不宣也。桂枝能於陰中宣陽﹐故水道不利﹐爲變非一﹐或當滲利﹐或當泄利﹐或當燥濕﹐或當決塞﹐惟決塞者不用桂枝﹐余則多藉其宣化﹐有汗出則病愈者﹐有小便利則病愈者﹐皆桂枝導引之功也﹝茯苓桂枝甘艸大棗湯﹑茯苓桂枝白朮甘艸湯﹑五苓散﹑茯苓甘艸湯﹑木防己湯﹑木防己去石膏加茯苓芒消湯﹑防己茯苓湯﹑茵蔯五苓散﹑茯苓澤湯﹑桂枝湯去桂加茯苓白朮湯﹑桂枝加桂湯﹑理中丸﹞。若夫赤能入血﹐辛能散結﹐气分之結散﹐則當降者自降﹝桃核承气湯﹑烏梅丸﹑澤漆湯﹑桂枝生薑枳實湯﹑烏頭桂枝湯﹑桂苓五味甘艸湯﹑蜘蛛散﹑竹皮大丸﹑枳實薤白桂枝湯﹑四逆散﹑防己黃芪湯﹑桂苓五味甘艸去桂加漧薑細辛湯﹞。血分之結散﹐則當行者自行﹐皆自然而然﹐非可勉彊者﹝甲煎丸﹑桂枝茯苓丸﹑溫經湯﹑土瓜根散﹞。至補中一節﹐尢屬義精妙而功廣博﹐蓋凡中气之虛﹐有自餒而成者﹐有爲他藏克制而成者。自餒者﹐參朮艸所主﹐非桂枝可施﹐惟土爲木困﹐因气弱而血滯﹐因血滯而气愈弱者﹐必通血而气始調﹐气旣調而漸能旺﹝小建中湯﹑黃連湯﹑黃芪建中湯﹑桂甘姜棗麻辛附子湯﹑《千金》內補當歸建中湯﹞。此其所由﹐又非直一補气可槪也。

愚謂窺古人用藥之意﹐於加減間尢其親切﹐今計兩書中除桂枝加桂湯﹑理中丸已具論外﹐其餘小茈胡以不渴﹐外有微熱加﹐四逆散以悸加﹐防己黃芪湯以上气加﹐其和營通陽下气之功﹐已顯然無可疑矣。若夫「服桂枝湯或下之﹐仍頭項彊﹐翕翕發熱﹐無汗﹐心下滿微痛﹐小便不利者﹐桂枝湯去桂加茯苓白朮湯主之。」「服桂苓五味甘艸湯後﹐沖气低﹐反更欬﹐胸滿者﹐桂苓五味甘艸湯去桂加細辛漧薑以治其欬滿。」二條﹐前一條表證明明未罷而去之﹐後一條沖气僅低亦去之﹐頗爲費解﹐殊不知甘能增滿﹐則兩條皆有胸滿也﹐且病之互相牽屬者﹐必並力解其一面﹐則所畱一面﹐自無所依﹐不能爲大患﹐如前條之表邪也﹐水飲也﹐是水飲爲表邪之根﹐故去其飲﹐邪遂無所容。後條之上气也﹐支飲也﹐是上气由支飲而發﹐故但溫宣其飲﹐上气可不論矣。可見治病用藥﹐貴乎審其前後緩急﹐經服何劑﹐不得執一藥之气味功能﹐而遂用之。若二病者﹐非忌桂枝﹐實用桂枝後﹐權其不得更用﹐故不用也。

或問﹕『桂枝與白虎﹐寒熱天淵﹐安可兼用﹐且論中諄諄以表不解禁用白虎﹐旣可兼用則何不加此﹐而必待表解耶﹖』曰﹕『表不解不可與白虎條﹐上文言「脈浮﹐發熱﹐無汗。」乃麻黃證﹐非特不得用白虎﹐且不得用桂枝矣。白虎證者﹐脈大也﹐汗出也﹐煩渴欲飲水也﹐三者不兼卽非是。今云其脈卽平﹐身無寒﹐但熱﹐時嘔﹐皆非白虎證﹐亦未必可用桂枝﹐特旣與白虎﹐則三者必具﹐再加骨節疼煩之表﹐則無寒不得用茈胡﹐有汗不得用麻黃﹐熱證多又不得用附子﹐不用桂枝和營通絡而誰用哉﹗且古人於病有分部﹐非如後世多以陰陽五行生克爲言。傷寒有傷寒用藥之例﹐溫瘧有溫瘧用藥之例﹐蓋傷寒自表入裏﹐故有一毫未入﹐則有一毫未化之寒﹐卽不可與全入者並論﹐溫瘧自內出外﹐裏旣全熱﹐但有骨節疼煩一種表證﹐卽不得全認爲熱而單用白虎﹐則兼用桂枝使之盡化﹐又何不可耶﹗是白虎加桂枝湯之用桂枝﹐不過和營﹐並無甚深妙義也。』

水气不化之因甚多﹐利水之物亦甚多﹐當審其何因﹐觀其所用何藥﹐而後藥之功能可見也。統觀兩書中﹐凡豬苓湯﹑茵蔯蒿湯﹑梔子檗皮湯﹑眞武湯﹑澤湯﹑己椒藶黃丸﹑小半夏加茯苓湯﹑十棗湯﹑栝蔞瞿麥丸﹑蒲灰散﹑滑石白魚散﹑茯苓戎鹽湯﹑葵子茯苓湯﹑大黃甘遂湯等方﹐莫不利水﹐皆不用桂枝﹐則或由熱阻﹐或由血阻故也。桂枝之利水﹐乃水爲寒結而不化﹐故用以化之﹐使率利水之劑以下降耳﹐是故水气不行﹐用桂枝者﹐多兼表證﹝如五苓散﹑茯苓甘艸湯等是也﹞及悸﹝桂枝加桂湯﹑茯苓桂枝甘艸大棗湯等是也﹞﹑上气﹝苓桂朮甘湯﹑木防己湯等是也﹞﹑振﹝苓桂朮甘湯﹑防己茯苓湯等是也﹞等候﹐不如是﹐槪不足與也。以是知用桂枝者﹐仍用其和營通陽下气﹐非用其利水也。

攻瘀之方不皆用桂枝﹐淺言之﹐則云﹕『瘀因寒阻則用﹐因熱阻則不用。』殊不知有不然者﹐觀《傷寒》攻瘀僅三方﹐除抵當湯﹑抵當丸品味相同外﹐其一則桃仁承气湯也。桃仁承气湯證諄諄以表證未罷﹐爲不可用﹐抵當湯反有表證仍在之文﹐則可知因寒而用﹐爲不然矣。夫抵當湯丸似峻而實不峻﹐桃仁承气似不峻而實峻﹐何者﹖水蛭﹑虻虫究爲血肉之品﹐較之芒消﹑桂枝反有去邪不傷正之能﹐故《金匱要略》諸方﹐凡瘀血之涉於虛者﹐皆不用桂枝﹐如大黃蟅虫丸﹑下瘀血湯可驗也。其桂枝茯苓丸之有癥﹐溫經湯之因瘀生熱﹐皆非虛證﹐蓋惟有餘﹐故能成形且生火也。桃仁承气證云﹕『血自下﹐下者愈。』桂枝茯苓丸證云﹕『妊娠血不止者﹐癥不去也。』土瓜根散證云﹕﹕『少腹滿痛﹐經一月再見。』以此知非特血盛乃能結﹐惟其血盛乃能旣結而仍行﹐此桂枝專破血𨿽行而結自若者也。

或問﹕『「酒客不喜甘﹐故不可與桂枝湯﹐得湯則嘔。」則嘔吐者不可用桂枝湯矣。又「凡服桂枝湯吐者﹐其後必吐膿血也。」又「嘔家不可用建中湯。」乃五苓散證﹑烏梅丸證﹑桂枝芍藥知母湯證﹑茯苓澤湯證皆有嘔吐﹐皆用桂枝﹐何故﹖』夫用藥當審病之大端﹐大端當用則不得顧小小禁忌﹐猶之大端不當用﹐不得以小小利益遂用之也。大端不當用﹐如前之桂枝去桂加茯苓白朮湯證﹑桂苓五味甘艸去桂加漧薑細辛湯證﹐不以桂枝和營下气之能﹐牽掣宣飲專壹之力是也。大端當用﹐如桂枝湯證﹑桂枝芍藥知母湯證﹐不當因其鼻鳴漧嘔﹐溫溫欲吐﹐而忘其和營通經之大力是也。若夫位居佐使﹐則自有主持是方者﹐爲之棄其瑕而用其長﹐此烏梅丸所以用桂枝也。五苓散證﹑茯苓澤湯證亦然﹐二方淡滲多而甘緩少﹐又豈能使吐膿血哉﹗且《金匱要略。嘔吐篇》已發凡起例於前矣﹐曰﹕『先嘔卻渴者﹐此爲欲解﹔先渴郤嘔者﹐爲水停心下。』嘔家本渴﹐若有支飲﹐則得溫藥反不渴﹐於此見藥隨時用﹐𨿽不可犯其所忌﹐亦不可守禁忌而失事機﹐又不可不明君臣佐使間有去短從長之妙矣。

柏實

味甘﹐平﹐無毒。主驚悸﹐安五臟﹐益气﹐除風濕痺﹐療恍惚﹑虛損吸吸﹐歷節﹐腰中重痛﹐益血﹐止汗。久服令人潤澤﹑美色﹑耳目聰明﹑不饑﹑不老﹑輕身﹑延年。生泰山山谷。柏葉尢良。

柏葉

味苦﹐微溫﹐無毒。主吐血﹐衄血﹐痢血﹐崩中﹐赤白﹐輕身﹐益气﹐令人耐寒暑﹐去濕痺﹐止饑﹐四時各依方面采﹐陰漧。﹝牡蠣﹑桂﹑瓜子爲之使﹐畏菊花﹑羊蹏﹑諸石及面曲。﹞

柏爲百木之長﹐其樹聳直﹐其皮薄﹐其肌膩﹐三月開花﹐其花細瑣﹐八月結子﹐其貫成球﹐狀如小鈴﹐霜後四裂﹐中有數子﹐大如麥粒﹐芬香可愛。其葉扁圓﹐尖銳不一﹐然皆西指。﹝參《圖經》《綱目》﹞

劉潛江云﹕『凡木皆向陽﹐柏獨西指﹐是木气與金气媾。夫金木者﹐生成之終始﹐木稟春生﹐金稟秋成﹐人之肝肺應之。肝合乎肺而化﹐則陰生﹐而血之化源裕﹐於是陰降陽隨﹐所謂金之降不窮﹐則木之升亦不窮也。肺合乎肝而化﹐則陽生﹐而气之化源裕﹐於是陽升陰隨﹐所謂木之升不窮﹐則金之降亦不窮也﹐其升降有窮﹐皆由於不相合以爲化耳。柏之爲物﹐陽合陰而化﹐陰由化而生﹐於是陰自降﹐陽自隨﹐其功不同於苦寒之直折﹐故於逆順之血類能治之。然其實與葉主治又有不同﹐何也﹖夫葉之四時不易者﹐木已化於金﹐爲收降之气﹐故味苦而性燥。至實之花於春﹐成於秋﹐𨿽稟金气亦厚﹐然木之生气系焉﹐蓋僅合於金而未化於金﹐爲沖和之气﹐故味甘而性潤。苦燥者象火﹐甘潤者象水﹐甘潤卽孕於苦燥之中﹐所謂血源於水而成於火。血源於水而成於火﹐正藉金以爲用也。惟木能和於金﹐而後金能和於火﹐俾眞水之液因鼓煽以化血焉﹐於是盡舉益心血諸藥﹐遂無逾此者﹐是卽《別錄》所謂益血﹐而《本經》定驚悸安五臟諸功﹐胥於是在矣。抑卽繼之以益气者何﹖蓋心﹐離也。中之血旣益﹐則外之气自充﹐心气充肺﹐乃得貫心脈而行呼吸﹐此所謂益气也。肝和於肺而心血生﹐肝卽合於肺之陰﹐輸血以歸血海。肺和於心而心气暢﹐肺卽合於心之陽﹐以歸命門。是柏實於後天气血之化源﹐若有盡得其機緘者﹐是卽《別錄》所謂「療恍惚﹐虛損吸吸﹐腰中重痛」者也。

陰符經云﹕『禽之制在气。』觀於磁之引鍼﹐柏之西指﹐其气固然有非人力所能彊者﹐揣其故則曰﹕『磁爲鐵母﹐則柏之西指﹐獨不似子之向母乎﹗』西爲金方﹐人之身屬金者肺﹐肺則主朝百脈行治節者也。凡血得歸經﹐自不溢爲吐﹑衄與利﹐柏葉之治吐血﹑衄血﹑利血﹐蓋欲血受肺之節制﹐分布諸經﹐俾不溢耳﹐故《金匱》於柏葉湯著「吐血不止」句﹐以見血之不歸經也。𨿽然煩﹑喘气﹐火之向心肺也﹐乃竹皮大丸主「婦人乳後中虛﹑煩亂﹑嘔逆」者﹐以此而加柏實﹐柏實非結於柏葉間者耶﹗何以柏葉能令血西指﹐柏實又能禁气西指也﹖曰﹕『是誠有故焉。』夫實之於葉﹐猶葉之於西﹐气之與血﹐猶葉之與實也。請試以人諭﹐人之向母﹐本無時或已﹐迨有子﹐其心遂有所分注。柏之實始而色靑﹐久而色金黃﹐則仍木與金相媾而生者也。气之與血﹐亦互相化﹐彼此相生﹐婦人乳後中虛﹐煩亂﹐嘔逆﹐則血虛而气亂四射矣﹐射於心則煩﹐射於肺則喘﹐治之以柏實者﹐挽其西指之气﹐使其瀠洄而化血耳。然則柏葉以何定爲入血耶﹖夫縱橫燦列而不比連﹐經緯有緒而不紊亂﹐任值何所而終向肺﹐則非經絡而何﹖經絡中之所有﹐又非血而何﹖是柏葉之治血脈﹐會其意兼取其形矣。惟其實三月已開花﹐延至八月乃結﹐則又有可深思者。蓋凡花者﹐木之精神﹐昌沛發榮於外者也。實者﹐气之凝結﹐韞藏於內者也。八月爲金气昌沛之時﹐木气已榮者﹐感之乃得媾而成實﹐故其爲用咸在金木不媾之候﹐其性又潤﹐金木媾而生潤﹐則亦惟血耳。血之元旣調﹐气自流轉受益﹐五臟各得安和。病發驚駭者﹐其本在肝﹐以血不歸肝也。風與濕著人皮肉筋骨﹐必其間血脈气機不鹹﹐血脈气機鹹﹐則凡著於陰者必出陽﹐著於陽者必出表﹐更以他風濕藥治之﹐有何不解散者哉﹗

茯苓

味甘﹐平﹐無毒。主胸脇逆气﹐憂恚﹐驚邪﹐恐悸﹐心下結痛﹐寒熱﹐煩滿﹐欬逆﹐口焦﹐舌漧﹐利小便﹐止消渴﹐好睡﹐大腹﹐淋瀝﹐膈中痰水﹐水腫﹐淋結﹐開胸府﹐調髒气﹐伐腎邪﹐長陰﹐益气力﹐保神﹐守中。久服安魂﹑養神﹑不饑﹑延年。一名茯菟。其有抱根者﹐名茯神。

茯神

平。主辟不祥﹐療風眩﹐風虛﹐五勞﹐口漧﹐止驚悸﹐多恚怒﹐善忘﹐開心益智﹐安魂魄﹐養精神。生泰山山谷大松下﹐二月﹑八月采﹐陰漧。﹝馬藺爲之使﹐得甘艸﹑防風﹑芍藥﹑紫石英﹑麥虋冬共療五臟﹐惡白蘞﹐畏牡蒙﹑地楡﹑雄黃﹑秦艽﹑龜甲。﹞

茯苓出松樹根下﹐在土底作塊﹐大者至數斤﹐似人形及龜鳥者佳。皮黑肉有赤白等色﹐無苗葉花實。或云﹕『是多年松脂流入土中變成。』或云﹕『假松气於本根上生﹐令人釆法。』山中古松﹐久爲人斬伐﹐其枯折槎﹐不生枝葉者爲茯苓。撥見之﹐卽於四面丈餘地內﹐以鐵頭錐刺地﹐如有茯苓﹐則錐固不可拔﹐於是掘土取之。其撥大者﹐茯苓亦大﹐皆自作塊﹐不附著根上﹐其抱根而生者爲茯神。然則假气而生者﹐其說勝矣。﹝《圖經》﹞

劉潛江云﹕『茯苓本古松靈气淪結成形。』盧子繇謂﹕『其精英不發於枝葉﹐返旋生气吸伏於踵﹐一若眞人之息。』則但視爲利濕﹐殆有未然。蓋松之淩冬不雕﹐非以其稟眞陽之性耶﹗乃其气入土﹐久而結茯苓﹐是其質成於陰﹐气稟於陽也。陶隱居曰﹕『性無朽蛀﹐埋地中三十年﹐猶色理無異。』不可見其堅貞哉﹗第淡滲之物俱先上行而後下降﹐其說猶非始於李瀕湖也。前乎此者﹐有謂味淡爲天之陽﹐陽當上行﹐气薄爲陽中之陰﹐陰主下降。後乎此者﹐有謂參天之陽回返而團結於陰﹐其義爲陽有餘而下趨於陰﹐故其气專﹐專則從淸陽以化濁陰﹐又爲陽有餘而下合於陰﹐故其气和﹐和則引至陰以歸至陽﹐其說皆精確不磨﹐可證瀕湖不妄矣。且甘先入脾﹐淡主養胃﹐是其功在中土而升淸陽﹐就其升陽﹐卽以爲泄濁之用﹐故在上焦而同益气同驅痰﹐在下焦而同導水同健脾﹐莫不以是爲升﹐卽升致降﹐固未可徒以下滲槪之﹐此《本經》主「胸脇逆气﹐心下結痛﹐寒熱﹐煩滿﹐欬逆」之義也。至其主「憂恚﹑驚邪﹑恐悸」﹐非治心乎﹗主「口漧﹑舌焦﹑利小便」﹐非治腎乎﹗則但謂其升淸降濁﹐似尙未盡悉其物之理﹐與其治之能者。夫淸濁本之陰陽﹐陰陽兆於水火﹐水火屬之心腎﹐心內陰外陽而位於上﹐腎內陽外陰而位於下。茯苓之用﹐能於陰中吸陽以歸陰﹐又能於陽中引陰以歸陽﹐是故在上者﹐陰宅陽中﹐則火有所主而下交於水﹐水中之火自從地气而蟄藏﹔在下者﹐陽宅陰中﹐則水有所主而上交於火﹐火外之水自從天气而發育﹐是所謂神足則气充﹐气充而精盈﹐精盈而气固﹐憂恚﹑驚邪﹑恐悸﹑口漧﹑舌焦﹐又何自爲患哉﹗故其升淸降濁﹐特從陽吸陰﹐由陰歸陽之餘事耳﹐至若茯神入土較淺﹐故止能入心﹐以得陽厚﹐得陽中之陰不厚也。

大凡物之生必陰陽相抱﹐若茯苓則水土之陰交於正陽而生者也﹐其攝於陽則有气無質﹐其鍾於陰則有質無气﹐故能於無形中煉有形﹐有形中吸無形。無形中煉有形﹐則上焦之以气化陰也﹔有形中吸無形﹐則下焦之從陰引陽也。上焦之气能化陰﹐則所謂滓穢去而淸光來﹐結者自開﹐逆者自降矣。下焦之陰能引陽﹐則所謂宇泰定而天光發﹐焦者自蘇﹐幹者自澤矣。《靈樞。決气篇》曰﹕『上焦開發﹐宣五穀味﹐燻膚充身澤毛﹐若霧露之漑﹐是爲气。』於此見若焰若煙﹐若霜霰﹐若霖雨﹐皆非气之正﹐故夫气以潤而行﹐水以气而運﹐水停卽气阻﹐气阻則水淤。茯苓者﹐純以气爲用﹐故其治咸以水爲事﹐觀於仲景書其顯然可識者﹐如隨气之阻而宣水﹝茯苓甘艸湯﹞﹐隨水之淤而化气﹝五苓散﹞﹐气以水而逆﹐則冠以導水﹐而下气隨之﹝茯苓桂枝甘艸大棗湯﹑茯苓桂枝白朮甘艸湯﹞﹐水以气而湧﹐則首以下气﹐而導水爲佐﹝桂枝五味甘艸及諸加減湯﹞﹐水與气並壅於上﹐則從旁泄﹐而慮傷無過﹝茯苓杏仁甘艸湯﹑茯苓戎鹽湯﹑茯苓澤湯﹞﹐气與水偕溢於外﹐則從內挽而防脫其陽﹝防己茯苓湯﹞﹐气外耗則水內迫﹐故爲君於啟陽之劑﹝茯苓四逆湯﹞﹐气下阻則水中停﹐故見功於妊娠之屙﹝桂枝茯苓丸﹑葵子茯苓散﹞﹐凡此皆起陰以從陽﹐布陽以化陰﹐使淸者條鬯﹐濁者自然退聽﹐或從下行﹐或從外達﹐是用茯苓之旨﹐在補不在泄﹐茯苓之用﹐在泄不在補矣。

四逆散證﹐小便不利者加茯苓﹔理中丸證﹐悸者加茯苓。夫水不下行則必上壅﹐原屬一貫﹐茯苓色白象肺﹐緣水土之陰﹐吸陽气而成﹐故其治爲自上及下﹐直浚其源﹐非開導而使之泄也。然則小茈胡湯證﹐「心下悸﹐小便不利者﹐去黃芩﹐加茯苓」﹔小靑龍湯證﹐「小便不利﹐少腹滿者﹐去麻黃﹐加茯苓。」其去黃芩何耶﹖其去麻黃又何耶﹖黃芩本治因熱生濕﹐麻黃亦治因水阻气。濕﹐气也。水﹐質也。以濕而能使心下悸﹑小便不利﹐則有形矣﹐又豈得以黃芩治之﹐易以茯苓﹐直下其已化之水﹐非追討其未化以前濕熱也。麻黃治水﹐就其在上﹐橫開毛竅以驅之﹐今水滿於少腹﹐自當就其在下﹐引停畜水气﹐並從小便而出﹐是皆因勢而導之耳。𨿽然諸證自有本源﹐水气特其條目耳﹐惟眞武湯證﹐則以水气爲正病﹐乃曰﹕『小便利者﹐去茯苓。』豈小便利尙有水气爲病者哉﹗蓋眞武證正病﹐固系水气﹐但水气之所被﹐不止在直道中﹐觀其內自腹外及四支﹐上爲嘔欬﹐則小便不利者﹐亦其末病耳。是證主腦﹐在坎中之陽不能鎭攝水气﹐非水道不利致病也﹐若仍用茯苓﹐則於橫溢上逆者無干﹐反足以耗直道之津液﹐故去之耳﹐以是推之﹐茯苓之化气導水﹐止能在直道中矣。然則「服桂枝湯或下之﹐仍頭項彊痛﹐翕翕發熱﹐無汗﹐心下滿微痛﹐小便不利」及「膈間支飲﹐喘滿﹐心下痞堅﹐面色黧黑﹐脈沈緊﹐服木防己湯愈﹐卽復發者」﹐病似不僅在中道﹐非茯苓主治也﹐胡爲一主以桂枝去桂加茯苓白朮湯﹐一主以木防己去石膏加茯苓芒消湯耶﹗此病固不僅在中道﹐病之根卻據於中道﹐致使應証之方﹐宜效而不效﹐故卽就其原治之方﹐增入披根之物﹐根荄旣動﹐枝葉自摧也。

用茯苓方﹐桂苓五味去桂加姜辛半夏湯﹑腎气丸﹑栝蔞瞿麥丸﹐皆治渴。小半夏加茯苓湯﹑豬苓散﹑茯苓澤湯﹑五苓散﹑豬苓湯﹐皆治渴而兼嘔。正合《本經》所謂「口焦﹐舌漧﹐利小便矣。」乃茯苓甘艸湯﹑幹甘苓朮湯﹐則指明不渴乃用﹐何哉﹖夫水與飲本系兩端﹐其大本大源處﹐仲景未嘗不分之極嚴﹐如痰飲水气之不同篇是也。至支流之所及﹐則仲景每混稱之﹐如《痰飲篇》之水在心﹐水在肺是也。蓋能排臟腑廓肌膚之謂水﹐懸於一處客於一隅之謂飲﹐水是已化之飲﹐飲是未化之水。茯苓能化故能治飲﹐非以治水﹐而飲之所在﹐或畱於中﹐或據於旁。畱於中者能渴能嘔﹐據於旁者不能渴不能嘔。茯苓之行直道﹐則治畱於中者﹐故兼嘔兼渴者皆隸焉﹐他若𨿽在直道而不在中﹐如「厥而心下悸」﹐則病在上不在中矣﹐「腰以下冷痛﹐腰中如帶五千錢」﹐則病在下不在中矣。所以然者﹐水在上原足以潤喉舌﹐水在下原無妨於中焦輸化﹐惟其有時在中﹐礙脾之輸﹐斯得竭肺之化﹐不能輸不得化﹐於何而不渴﹐渴則引水自救﹐水溢而化機仍窒﹐於何能不嘔﹖嘔與渴本是證所波及﹐非茯苓所的主也。若夫《本經》所謂口焦舌漧﹐則當於諸補益方參之﹐如腎气丸治男子消渴小便反多﹐是用桂附蒸動下焦直行不化之水﹐使茯苓守於中以化之也。如酸棗仁湯治虛煩不得眠﹐是用知母益下焦之水﹐酸棗仁啟而上之﹐亦使茯苓守於中以化之也。試觀茯苓四逆湯﹑附子湯未嘗有水﹐亦並無渴﹐其用茯苓又可以爲疑乎﹖夫二湯所主之候﹐皆系陰壅陽微﹐故振其陽可愈﹐然徒振其陽﹐恐致求直反曲﹐陽𨿽轉而陰液消亡﹐故用茯苓以轉陽樞而化陰﹐又恐茯苓不足獨當其任﹐故益以人參於陰中化津者爲之殿﹐於此見茯苓不特能使陰隨陽化﹐並能使陽藥不至耗陰﹐陰藥不至抑陽﹐其斡旋之妙﹐有非他物所能並者。

「卒嘔吐﹐心下痞﹐膈間有水﹐眩悸者﹐小半夏加茯苓湯主之。」姜能止嘔吐﹐夏能開痞滿﹐而欲其行水﹐則恐非所擅也。能行水而止眩悸者﹐其惟茯苓乎﹗況苓桂朮甘湯﹑葵子茯苓散﹐皆以茯苓治眩。茯苓桂枝甘艸大棗湯﹑茯苓甘艸湯﹑理中丸﹐皆以茯苓治悸﹐卽「太陽病﹐發汗﹐汗出不解﹐其人仍發熱﹐心下悸﹐頭眩﹐身動﹐振振欲擗地者﹐眞武湯主之。」方中茯苓之任亦甚重﹐宜茯苓爲眩悸之主劑矣。乃桂枝甘艸湯﹑小建中湯﹑炙甘艸湯﹑四逆散之治悸﹐皆賴桂枝﹐半夏麻黃丸之治悸﹐又賴半夏何哉﹖夫悸之用桂枝與用茯苓﹐有心中﹑心下之分﹐其說見於飴餹﹔其用半夏與用茯苓﹐又有膈間﹑臍下之異﹐其說見於半夏。惟其治眩﹐則澤湯之因「心下支飲而冒眩」﹐葵子茯苓散之「妊娠﹐水气﹐身重﹐小便不利﹐灑淅惡寒﹐起卽頭眩」兩者﹐均系水气﹐一仗澤﹐一仗茯苓﹐其義自應有別。然「身重﹐小便不利」自當屬之下﹐「心下有支飲」自當屬之上﹐則茯苓﹑澤之治眩﹐又顯有上下之別矣﹐於此見悸與眩之病根在心已下者﹐皆爲茯苓所宜﹐又可證茯苓之性﹐爲由脾及肺﹐而《本經》於「憂恚﹑驚邪﹑恐悸」之下著「心下結痛」一語﹐非無故矣。

賁豚﹑沖气盡水气之所爲耶﹗則不可爲不用茯苓者解矣。賁豚﹑沖气非水气之所爲耶﹗則不可爲用茯苓者解矣。或曰﹕『賁豚﹑沖气﹐卽《別錄》所謂腎邪者也。腎邪之動有挾水者﹐有不挾水者﹐挾水者用茯苓﹐不挾水者不用茯苓﹐此言是也﹐而嫌未推其所以然之故。「發汗後﹐其人臍下悸者﹐欲作賁豚﹐茯苓桂枝甘艸大棗湯主之。」此用茯苓者也。「燒鍼令其汗﹐鍼處被寒﹐核起而赤者﹐必發賁豚﹐與桂枝加桂湯。」此不用茯苓者也。發汗後動水﹐燒鍼後不動水﹐其所以然安在﹖夫發汗動水﹐《難經。四十九難》所謂腎主五液﹐入心爲汗者也。燒鍼不動水﹐《金匱要略》所謂從驚恐得之者也。病皆涉心﹐故茯苓可不用﹐桂枝不可不用。《靈樞。五色篇》曰﹕『腎乘心﹐心先病﹐腎爲應是已。』若夫沖气﹐則所謂「傷寒﹐若吐若下後﹐心下逆滿﹐气上衝胸﹐起則頭眩﹐脈沈緊﹐發汗則動經﹐身爲振振搖者﹐茯苓桂枝白朮甘艸湯主之。」「靑龍湯下已﹐多唾口燥﹐寸脈沈﹐尺脈微﹐手足厥逆﹐气從少腹上衝胸咽﹐手足痺﹐其面翕熱如醉狀﹐因復下流陰股﹐小便難﹐時復冒者﹐與茯苓桂枝五味甘艸湯治其气沖。」亦俱用茯苓﹑桂枝。第在吐後下後﹐則因中虛致水气上逆﹐故需朮之堵禦﹐在汗後則水气先動﹐沖气隨之﹐故需五味之降攝。然病終由腎﹐則緣證加減﹐祇可去桂枝﹐不可去茯苓﹐而兩証之標﹐其所以用茯苓者﹐仍不離乎悸眩﹐是悸眩究系用茯苓之眉目矣。

非水飲用茯苓﹐其責亦非輕者﹐尢不可不察也。夫茯苓之用﹐在气水轉化之交﹐故補劑中用之﹐使脾交於肺﹝薯蕷丸﹞﹔風劑中用之﹐使陰從陽化﹝侯氏黑散﹞。上焦用之﹐則化陽歸陰﹝酸棗仁湯﹞﹔下焦用之﹐則從陰引陽﹝腎气丸﹞。譬諸郵傳之遞接﹐過往之廨捨﹐非是不足以濟道路之窮﹐聯遠近之迹也。其顯然可異者﹐尙有在上主气﹐在下主血之能。曰﹕『胸痺﹐胸中气塞﹐短气﹐茯苓杏仁甘艸湯主之。』曰﹕『婦人咽中如有炙臠﹐半夏厚朴湯主之。』兩者脾气俱已上行而肺爲之阻﹐一則礙其直道﹐故升降不靈。一則礙其橫絡﹐故呼吸不利。病異方異﹐用意並異﹐茯苓之轉升爲降則同。曰﹕『婦人宿有癥病﹐經斷未及三月﹐得漏下不止﹐胎動在臍上者﹐桂枝茯苓丸主之。』曰﹕『婦人懷妊﹐腹中痛﹐當歸芍藥散主之。』兩者心肺俱已下行﹐而肝爲之阻﹐一則滯气凝血﹐隔胎元之吸引﹐故當停反漏。一則流痰宿飲﹐混養胎之陰血﹐故𨿽動不漏。然茯苓之辟阻爲通﹐則又無不同﹐其在上之功﹐則所謂通調水道﹐下輸膀胱﹐在下之功﹐則所謂水精四布﹐五經並行﹐絕非治水﹐其功實附於治水。蓋人身之經衢﹐惟气血爲之運行﹐血自有營气之流轉﹐气則賴津液以行故也。

酸棗

味酸﹐平﹐無毒。主心腹寒熱﹑邪結﹑气聚﹐四肢酸疼﹐濕痺﹐煩心﹐不得眠﹐臍上下痛﹐血轉久泄﹐虛汗﹐煩渴﹐補中﹐益肝气﹐堅筋骨﹐助陰气﹐令人肥健。久服安五臟﹑輕身﹑延年。生河東川澤﹐八月采實﹐陰漧﹐四十日成。﹝惡防己。﹞

酸棗卽棘也﹐生坡城壘則小﹐生平地則易大。小者名棘﹐多刺﹐大則刺少﹐其木髙及三尺便開花結子﹐大者至數丈﹐徑圍一﹑二尺﹐木心赤色﹐理極堅細﹐皮亦細﹐文似蛇鱗﹐莖葉俱靑﹐花似棗﹐八月結實﹐圓小而味酸﹐核微圓﹐仁稍長而扁。﹝參《圖經》《拾遺》﹞

古來於大棗﹑酸棗﹑棘刺﹑棗仁﹐紛紛聚訟﹐或以爲酸棗卽大棗之酸者﹐或以爲酸棗亦大木﹐或以爲噉酸棗能醒睡﹐或以爲服棗仁治不眠﹐殊不知皆是也﹐而皆非也。夫喬生曰棗﹐叢生曰棘﹐是一類二種﹐設使棗叢生﹐亦不得不爲棘﹐棘卽養而大之﹐終不得爲棗。如橘年久則葉生刻而變爲枳﹐不聞枳得培植亦可變爲橘﹐物類之性﹐固如是耳。試以《本經》大棗主治與酸棗主治較之﹐惟其喬生則气生厚﹐惟其叢生遂气力薄﹐厚則甘﹐薄則酸。《陰陽應象大論》云﹕『辛甘爲陽﹐酸苦爲陰。』又曰﹕『味薄則泄﹐厚則通。气薄則發泄﹐厚則發熱。』故大棗主心腹邪气﹐是振其中而使之外達﹔酸棗主心腹寒熱邪結气聚﹐是疏其中而導之外泄。大棗主四支重﹐是助其經气﹐使其轉接之間﹐阻礙不生﹔酸棗主四支酸疼濕痺﹐是鼓其經气﹐使其轉接之間﹐畱著解散。惟其力厚﹐則旣助十二經之行﹐仍能使全气內轉﹐故復補少气﹑少津液﹑身中不足﹔力薄﹐則鼓蕩經气使外達遂﹐不能復歸﹐致衛气行於陽﹐不得入於陰﹐此陶隱居謂噉之能醒睡﹐不爲無故矣。由此觀之﹐《本經》酸棗主治﹐是酸棗之功能﹐非酸棗仁之功能。酸棗自醒睡﹐酸棗仁自治不眠﹐故《本經》於酸棗气味上並不著仁字﹐而隱居亦不言噉其仁﹐可見《別錄》主治﹐乃酸棗仁之主治﹐卽其味甘而不酸﹐可證也。杏爲心果﹐其仁入肺而宣气﹔桃爲肺果﹐其仁入肝而宣血﹔則棗爲脾果﹐其仁入腎而宣水決矣。𨿽然棗仁用酸棗之仁﹐不用大棗之仁﹐何也﹖蓋大棗補而仁則泄﹐酸棗泄而仁則補。《別錄》云﹕『陳棗核中仁﹐味苦﹐燔之主腹痛邪气。』酸棗仁則甘﹐以是酸棗仁之用廣於大棗仁矣。煩心不得睡﹐水不上濟於心也。臍上下痛﹐水不宣而停於所治也。血轉久泄者﹐肝無所藉而不藏。虛汗煩渴者﹐心無所資而不潤。水气能涵木﹐木得涵而筋骨遂堅﹐筋骨堅而陰气有所守﹐陰气有所守﹐則陽亦充於外而肌肉丰气力優矣。

「心中煩﹐不得臥﹐黃連阿膠湯主之。」「虛煩﹐不得眠﹐酸棗仁湯主之。」同是心煩﹐同是不寐﹐兩方無一味之同﹐豈不得臥﹑不得眠有異耶﹗抑心中煩與虛煩固不同耶﹗夫寐﹐謐也﹐靜謐無聲也﹝《釋名》﹞。眠﹐猶瞑也﹝《後漢書。馮衍傳》注﹐《玉篇》「眠﹐瞑同」﹞﹐泯也﹐泯泯無知也﹝《釋名》﹞。臥﹐猶息也﹝《後漢書。隗囂傳》注﹞﹐僵也﹝《廣雅釋詁》﹞。是寐者能臥而未必安靜﹐眠者且能熟寐而無知﹐不得臥則或起或寢﹐並不能安於牀席矣﹐於此見虛煩不得眠﹐𨿽亦靜謐﹐但時多擾亂也﹐心中煩不得臥﹐則常多擾亂﹐且不得靜謐矣。夫寐系心與腎相交﹐能靜謐而時多擾亂﹐乃腎之陰不繼﹐不能常濟於心。常多擾亂而不得靜謐﹐乃邪火燔盛﹐縱有腎陰相濟﹐不給其爍。況一爲傷寒﹐本系急疾之病﹐且少陰病僅在二三日以上﹐其急疾抑又可想。一爲虛勞﹐則本緩屙虛證﹐故其治法瀉火滋陰﹐相去霄壤。一以阿膠﹑雞子黃安心定血﹐而外並主以苦燥之芩連﹐開陰之芍藥。一以酸棗仁﹑茯苓啟水上滋﹐而外更益以甘潤之知母﹐開陽之芎藭。豈可同日語哉﹗故後世用酸棗仁諸方﹐始終只治不睡﹐並無他歧相攪﹐乃立異者或以爲生用能醒睡﹐是牽合陶隱居之說﹐以簡要濟眾一方爲據﹐不知其方用酸棗仁止一兩﹐用蠟茶至二兩﹐且以生薑汁塗炙﹐是以茶醒睡﹐用酸棗仁爲反佐﹐若據此爲醒睡之典﹐則麻黃湯中有治中風自汗之桂枝﹐亦可謂爲止汗耶﹗或以爲酸棗仁治不寐﹐乃治邪結气聚之不寐﹐是牽合《本經》之文﹐且謂未有散邪結气聚之物﹐能使衛气入髒而就安寢者﹐不思仲景用酸棗仁湯﹐明明著「虛勞﹐虛煩不得眠」之語﹐虛煩不得眠猶可目爲邪結气聚耶﹗虛勞亦豈邪結气聚可成者耶﹗縱邪結气聚亦可成虛勞﹐則此不得眠﹐且將與梔子豉湯證相比矣。若謂衛气不得歸髒﹐又與半夏秫米湯相比矣。仲景又何別用酸棗仁湯爲哉﹗

檗木

味苦﹐寒﹐無毒。主五臟腸胃中結熱﹐黃疸﹐腸痔﹐止泄痢﹐女子漏下赤白﹐陰傷蝕瘡﹐療驚气﹑在皮間肌膚熱赤起﹐目熱赤痛﹐口瘡。久服通神﹐一名檀桓。生漢中山谷及永昌。﹝惡漧漆。﹞

檗樹髙數丈﹐葉似吳茱萸﹐亦如紫椿﹐經冬不雕﹐皮外白裏深黃色﹐緊而厚至二﹑三分﹐其根結塊如松下茯苓。﹝《蜀本》《圖經》﹞

凡艸木之根成球結塊者﹐其气必向下﹐縱苦寒而不泄。凡物之苦寒不泄者﹐其性必燥﹐能搜剔隱伏之熱。檗木根結如茯苓﹐皮色鮮黃﹐味苦﹐气寒﹐性燥﹐故其爲治﹐能使在內之伏熱解﹐而肌肉﹑九竅之病盡除。第《本經》主治所謂五臟腸胃中結熱者﹐當作五臟之熱結於腸胃中解﹐若謂五臟腸胃中結熱徧能治之﹐則檗之功似宜更廣﹐所治之證必不若是之狹矣。惟其所主「腸痔﹑泄利﹑女子漏下﹑赤白﹑陰傷蝕瘡」均系九竅﹐斯不可謂九竅不和﹐乃腸胃之所生病耶﹗劉潛江云﹕『腎之陰气不足﹐則熱自結於胃﹐胃壅結熱﹐則濕土之陰气無從施化而還病於濕。』此由腎及胃之徵﹐率是推之﹐則腸胃因五臟熱結而病於濕熱者不少矣﹐詎獨在腎﹖況腸痔﹑泄利﹑女子漏下﹑赤白﹑陰傷蝕瘡﹐何一非挾濕爲病﹐不僅是熱耶﹗特《本經》所主﹐皆下竅之病﹐且俱屬濕。《別錄》所主﹐則上竅之病俱不屬濕﹐何哉﹖夫濕本下澑﹐火則上出﹐濕病於下與火相合﹐但火能升﹐津不能升﹐故病於九竅之下者多涉濕﹐病於九竅之上者多聯燥﹐理固宜然﹐無足怪也。第五臟之間﹐病連心與肝者必雜血﹐連脾與腎者濕尢劇耳。檗之治﹐解濕熱之爲病於腸胃﹐則其源之自五臟來者能淸﹐其流之及九竅者皆罷。緣其色黃﹐固入胃﹐气寒能勝熱﹐性燥可已濕也。至驚气﹑在皮間肌膚熱赤﹐則肝家之气已入肌肉而化熱﹐尙未礙津液之流行致化濕也﹐故尢能治之﹐則气之來自五臟﹐至於胃而熱甚生濕﹐爲更可信矣。

或曰子治《本經》﹐證以仲景﹐大抵欲明藥之所以用也。譬如檗皮﹐仲景以梔子檗皮湯治黃疸﹐用之於身黃發熱者﹐則似檗皮於黃疸﹐不離發熱以爲治矣﹐乃大黃消石湯中用之﹐則不必以發熱也。其以白頭翁湯治下利﹐用之於熱利下重者﹐則似檗皮於下利﹐亦不離發熱以爲治矣。烏梅丸中亦用之﹐又不必以發熱矣。又何從確然指其所以哉﹖予謂黃疸與下利之候甚多﹐而表裏寒熱錯雜﹐其孰多孰少﹐不可不辧也。凡黃疸之屬裏屬寒者不論﹐舉其屬表屬熱者言之﹐則麻黃連軺赤小豆湯證﹐其標見於太陽。小茈胡湯證﹐其標見於少陽。梔子大黃湯﹑茵蔯蒿湯﹑大黃消石湯﹑梔子檗皮湯證﹐其標皆見於陽明。陽明者有在經在腑之分﹐「發熱﹐懊﹐汗出」皆經證也﹐「腹滿﹐小便不利」皆腑證也。梔子大黃湯證經多而腑少﹐茵蔯蒿湯證有腑而無經﹐梔子檗皮湯證有經而無腑﹐大黃消石湯證經少而腑多。試於梔子檗皮湯證﹐以黃疸爲裏﹐則發熱爲表﹔於大黃消石湯證﹐以腹滿﹑小便不利爲裏﹐則汗出爲表。是汗出爲表和﹐則發熱爲裏和﹐而檗皮之用﹐正在表裏之間﹐濕熱壅於肌肉﹐是胃中結熱爲疸者也。下利之所屬尢多﹐然白頭翁湯﹑烏梅丸證只在厥陰一經﹐厥陰尢寒熱錯雜之所﹐則寒與熱之多少﹐尙可循其數以証之也。其厥逆無脈﹐汗出身冷﹐純屬寒者無論﹐若兼煩兼嘔﹐脈大脈數﹐語欲飲水﹐則屬熱矣。試以脈大脈數煩且嘔者爲寒熱參半﹐則漧薑黃連黃芩人參湯之寒差輕﹐烏梅丸之寒差重。若以語欲飲水爲純乎熱﹐則白頭翁湯之熱比於虛﹐小承气湯之熱比於實。下利之虛者﹐寒熱參半﹐其寒多而參用溫者﹐皆用檗皮﹐則檗皮之用﹐正在五臟間有以和其熱﹐使其熱不移於腸胃而已。要之﹐九竅之病﹐無不本於腸胃﹐腸胃之熱有不系五臟所移者﹐則非檗皮所主﹐統觀黃疸﹑下痢二証之用檗皮者﹐皆比於虛﹐則檗之治熱必虛而挾濕者﹐始爲當耳。

漧漆

味辛﹐溫﹐無毒﹑有毒。主絕傷﹐補中﹐續筋骨﹐塡髓腦﹐安五臟﹐五緩六急﹐風寒濕痺﹐療欬嗽﹐消瘀血﹑痞結﹐腰痛﹐女子疝瘕﹐利小腸﹐去蚘虫。生漆去長虫。久服輕身﹑耐老。生漢中川谷﹐夏至後采﹐幹之。﹝半夏爲之使﹐畏雞子﹐又忌油脂。﹞

漆樹如柿﹐髙二﹑三丈﹐皮白﹐葉似椿﹐花似槐﹐子若牛李﹐六﹑七月以剛斧斫其皮開﹐釘竹筒其中承之﹐汁滴則成漆在筒子內。幹者﹐黑如﹝﹐美石黑色﹞﹐堅若鐵石者佳。﹝《圖經》參《綱目》﹞

漆﹐木液也﹐𨿽出自皮﹐而上自巓杪﹐下及根荄﹐徹內徹外之液﹐無乎不具﹐且其質黏﹐其狀若水﹐斷者得之可續﹐離者得之能合﹐又必著於物﹐方有以施其用﹐此主「絕傷﹑補中﹑續筋骨﹑塡髓腦」取其形以爲治也。一處旣動﹐全身悉赴﹐行而不畱﹐如此又何患其五臟不安﹐或緩或急﹐致成風寒濕痺哉﹗此則取其意以爲治也。形質者﹐物之體﹔气味者﹐物之用。漆爲木液﹐已具木水之體﹐體之有益於人身﹐《本經》主治已盡之矣﹐而其味辛气溫﹐又有合於金火之用。夫金者﹐旣成物而難壞﹐必得乎火方能攺焉﹐此《洪範》所謂從革者也﹐惟其質似水而味辛﹐故得爲難成難敗之液﹐惟其質似水而味辛﹐流行以趨於火而從革﹐不又似中焦受气取汁變化而赤者耶﹗故其爲物就溫燥處﹐則蕩漾而常似水﹐就寒濕處﹐則凝結而堅如石﹐不又似血之遇熱則行﹐遇寒則凝耶﹗此仲景於大黃蟅虫丸﹐取以治幹血爲得其用之神矣。𨿽然信斯言也﹐則《本經》用其實處﹐應是漧漆﹐仲景用其虛神﹐應是生漆﹐乃俱用漧漆何哉﹖夫用物之道﹐亦取其生機而已。漆非干不得炒﹐不炒則有毒﹐能害臟腑﹐如人聞生漆气則生瘡﹐而居漧漆室中未聞有生瘡者﹐惟其炮制之當﹐斯能避害而獲利﹐其機旣動﹐气血自從﹐何得硜硜爲穿鑿之見耶﹗且漆亦何嘗終幹﹐旣爲末而入於胃﹐亦隨諸藥爲滓穢﹐惟其气其味流轉於臟腑筋骨間﹐以成其塡補運化之功耳。然則漧漆通血﹐宜隨熱藥以爲治﹐大黃蟅虫丸中均系寒藥﹐豈不畏其遇寒則凝耶﹖夫熱自在人身﹐故藥得用寒﹐假使因漆而以熱治﹐則漆之功效未見﹐藥之爲害已深。譬如蟹何嘗不是寒物﹐漆若遇之竟化爲水﹐不復能凝﹐此又何故﹖特物性之相制有如是耳。說者或謂蟹外剛內柔﹐其黃應月盈虧﹐爲稟金水之質﹐故能敗木火之用﹐或謂漆辛溫﹐蟹鹹寒﹐寒能克溫﹐咸爲辛子﹐子從母化則其气自解﹐或謂蟹能逐血﹐漆之气化似血﹐故爲之敗。其然豈其然乎﹖

卷五

上品﹐人三味﹐獸二味﹐禽三味﹐虫魚三味﹐果三味﹐谷二味﹐菜三味。

發髲

味苦﹐溫﹑小寒﹐無毒。主五癃﹐關格不通﹐利小便水道﹐療小兒癇﹐大人﹐仍自還神化﹐合雞子黃煎之消爲水﹐療小兒驚熱。

亂髮

微溫。主欬嗽﹐五淋﹐大小便不通﹐小兒驚癇﹐止血。鼻衄燒之吹內立已。

發髲﹐乃翦髢下發。亂髮﹐乃梳櫛下發。﹝《綱目》﹞

發以血生﹐血由火成﹐心者屬火而主血﹐以發還生其血﹐以血還養其心﹐此之謂仍自還心合小腸。小腸者﹐受盛之府﹝《本輸篇》﹞﹐下連膀胱。膀胱者﹐州都之官﹐津液藏焉﹐气化則能出矣﹝《靈蘭祕典論》﹞。水火合徳而化气﹐此之謂神化﹐所以能利小便水道也。腎之華在發﹝《六節藏象論》﹞。水出髙原﹐發者血之餘﹐水者血之類﹝滑攖寧注﹞。涕唾淚溺皆同源於腎﹐一涸則無不涸﹐一通則無不通﹐所以主五癃關格不通也。小兒之驚﹐責在心气之怯﹔大人之﹐責在脈絡之空。咳嗽者﹐心失養而火上炎﹔鼻衄者﹐血爲火挾以上出。燒爲灰迎血至而吹之﹐亦可謂仍自還神化者矣。𨿽然血與水旣爲同類﹐乃發遇血則止之﹐遇水則通之﹐何也﹖蓋血與水同源於肺。其精者﹐爲心火蒸逼而赤﹐遂統於脾﹐藏於肝﹐則謂之血﹐以其行於陰也。其麤者﹐下三焦﹐歸小腸﹑膀胱﹐則謂之水﹐以其行於陽也。倘心火不精蒸變﹐無由盡出於陽﹐水道何能不淤﹐血亦何能不少﹐此發之用﹐謂之血源浚而水自通。倘心火蒸逼﹐水液化血四出﹐水道何能不涸﹐血又何能不溢﹐此發之用﹐謂之水道利而血自止。仲景於豬膏發煎﹐所以榮血而利水﹐於滑石白魚散﹐所以通水而和血。用發則一﹐命意自殊﹐非與《本經》同條共貫﹐不能如此隨手更化也。

人尿

療寒熱﹐頭疼﹐溫气。童男者尢良。

李瀕湖謂人尿入胃﹐輸脾﹐歸肺﹐下通水道﹐入膀胱﹐皆其舊路﹐據此則能利水已矣。何以能療寒熱﹑頭痛﹑溫气也﹖蓋中焦者﹐營衛所會﹐卽水道之化源也。水道化源遲滯﹐阻營衛之交會﹐營病卽惡寒﹐衛病卽發熱矣。頭痛由乎溫气﹐旣忌散又無從淸﹐則導水下行之法﹐卽降火下泄之法。仲景於「脈微﹐下利﹐與白通湯」﹐應利止脈旺﹐乃「反厥逆﹐無脈﹐漧嘔而煩」﹐則上有浮陽﹐能合溫劑而生火﹐下陽愈虛﹐浮陽愈猖矣。下焦之陰方逆﹐猶可稍用寒涼以助之耶﹖其加此於白通湯中﹐亦治頭痛﹑溫气類耳﹐後人擴充其旨﹐用治血因火逆﹐亦可謂善體古人者。

婦人襠

主陰易病﹐當陰上﹐割取燒末﹐服方寸匕﹐童女益佳。若女患陽易﹐卽須男子也。﹝《本艸拾遺》﹞

女病新差﹐男與合而染之﹐謂之陰易﹔男病新差﹐女與合而染之﹐謂之陽易。其證身體重﹐少气﹐少腹裏急﹐或引陰中拘攣﹐熱上衝胸﹐頭重﹐不欲舉﹐眼中生花﹐膝脛拘急﹐病似甚重﹐何以用燒散卽可愈耶﹖不知始病者旣愈﹐本無甚大邪﹐不過餘熱未淸而染病者﹐系無病之人﹐乃緣精气泄後﹐熱由虛入﹐擾於精道﹐致使阻礙小便﹐小便旣阻﹐熱遂上行﹐而有陰中拘攣等候。其身重少气﹐少腹裏急等事﹐苟非彊壯之人﹐房室後常有之﹐不出半日愈矣。主以燒散者﹐病從是來﹐卽使之從是去也。或曰條中並不言小便不利﹐此何以增之﹖蓋溺管卽是精竅﹐若交接才已﹐小便隨通﹐其熱原得乘之而泄。其得熱上衝胸﹐必系小便反爲熱气所阻﹐否則方下何以特注小便卽利句﹐且曰陰頭微腫則愈﹐豈非以來路作去路之證乎﹗於此見人身服物常著何處者﹐卽與何處之气相吸引﹐推而廣之﹐蓋有無限妙用他物矣。

龍骨

味甘﹐平﹑微寒﹐無毒。主心腹鬼疰﹑精物﹑老魅﹐欬逆﹐泄利膿血﹐女子漏下﹐癥瘕堅結﹐小兒熱气﹑驚癇﹐療心腹煩滿﹐四肢痿枯﹐汗出﹐夜臥自驚﹐恚怒﹐伏气在心下﹐不得喘息﹐腸癰﹐內疽﹐陰蝕﹐止汗﹐縮小便﹑溺血﹐養精神﹐定魂魄﹐安五臟。白龍骨﹐療夢寐﹐泄精﹐小便泄精。齒﹐主小兒大人驚癇﹐癲疾﹐狂走﹐心下結气﹐不能喘息﹐諸痙﹐殺精物﹐小兒五驚十二癇﹐身熱不可近﹐大人骨間寒熱﹐又殺蠱毒。﹝得人﹑牛黃良﹐畏石膏。﹞角﹐主驚癇﹐瘛瘲﹐身熱如火﹐腹中堅及熱泄。久服輕身﹑通神明﹑延年。生晉地川谷及泰山巖水岸土穴中死龍處﹐采無時。﹝畏漧漆﹑蜀椒﹑理石。﹞

論龍骨者﹐紛紛異辭﹐彼此辧詰﹐予則謂均不足信﹐何者﹖醢龍龍斃﹐卽古誠有是事﹐其骨亦決難入藥﹐乃《圖經》復證以北夢瑣言﹐謂龍實有死者﹐若必待龍死乃得其骨﹐則千百年罕覯之物矣。蛻骨之說似屬可信﹐然龍之骨豈誠如麋鹿之角﹐蛇之皮﹐蟹之螯耶﹗角可蛻﹐皮可蛻﹐螯可蛻﹐骨又焉可蛻。況凡骨必其中有空隙﹐今之龍骨無有也﹐是誠龍之骨耶﹗不知龍純乎气之物﹐秋冬則隨地皆蟄﹐是故濱海之區﹐龍蟄水底﹔無水之地﹐龍蟄土中﹐至春啟蟄﹐則出土上騰﹐其所伏處﹐土遂黏埴似石﹐而形實龍﹐人得之謂爲龍骨﹐其理平實﹐又何異焉。或者疑雨爲陰﹐謂龍能行雨﹐必與陰爲類。不知龍陽物也﹐其能噴火﹐固陽之性﹐而雨則陽之所化﹐是故龍噓气成云﹐必於上而不於下﹔其安居屈伏﹐則不於上而於下﹐亦可見陽之用𨿽在升﹐陽之體則宜伏﹐彼龍骨固盛陽伏而息焉之窟宅也。其本體是土﹐土爲萬物生長收藏之所本﹐若爲龍所曾蟄之土﹐則更爲水火發斂起伏之所由。斂甚者能起而發之﹐發甚者能斂而伏之﹐此其用之神﹐有非他物可比擬者。其在於人﹐火離於土而不歸﹐則驚癇癲狂﹔水離於土而不藏﹐則溲多泄利。陰不附土而陽逐之﹐則遺精溺血﹔陽不附土而陰隨之﹐則汗出身熱。心下伏气﹐癥瘕堅結﹐蟄而不能興也﹔夜臥自驚﹐恚怒﹐咳逆﹐興而不能蟄也。種種患恙﹐一皆恃夫龍骨以療之﹐則其取義於土之能發斂水火﹐又何疑焉。彼「譫妄﹑狂易﹑汗出﹑煩渴」之不用龍骨﹐正以盛陽之結根於土也﹔「下痢圊谷﹑裏寒外熱」之不用龍骨﹐正以陰水之汨夫土也。因是知龍骨之用﹐固爲水火不依土設﹐然又必水違土而有火之相迫﹐火違土而有水之相尾者﹐乃爲恰合也。

阿膠

味甘﹐平﹑微溫﹐無毒。主心腹內崩﹐勞極﹐灑灑如瘧狀﹐腰腹痛﹐四肢酸疼﹐女子下血﹐安胎﹐丈夫小腹痛﹐虛勞羸瘦﹐陰气不足﹐腳酸不能久立﹐養肝气。久服輕身益气﹐一名傅致膠。生東平郡﹐煮牛皮作之﹐出東阿。﹝畏大黃﹐得火良。﹞

諸家論阿膠者﹐於阿井水黑驢皮津津言之﹐類多中窾﹐但以合之《本經》《別錄》主治﹐《傷寒》《金匱》功能﹐殊有不盡符者。予則謂阿膠能浚血之源﹐潔水之流﹐何則﹖夫不因經產﹐非關六淫﹐而生血之所﹐气潰敗以不繼﹐血奔溢以難止﹐內則五臟之气不凝﹐外則經絡之血不榮﹐所謂「心腹內崩﹐勞極﹐灑灑如瘧狀」者﹐則仗其取肺所主之皮﹐腎所主之水﹐以火煎熬﹐融洽成膠﹐恰有合於膻中火金水相媾生血之義﹐導其源而暢其流﹐內以充臟腑﹐外以行脈絡也。痰與飲皆爲水屬﹐血亦水屬﹐水非熱不濁﹐非撓亦不濁﹐水濁於中則滓停於四畔﹐及窪坎不流之處﹐所謂腰腹痛﹐四肢酸疼者﹐則仗其取气燻津灌之皮﹐假水火烹煉成膠﹐膠成之後﹐隨亦水消火熄﹐恰有合於澄水﹐使淸各歸其所。俾外廓之气﹐悉會於中﹐中宮之津得行四末﹐流澈則源自淸﹐外安則內自定也。云安胎﹐則定系婦人﹐治女子下血﹐爲婦人安胎﹐亦疏其源以裕其流。云丈夫﹐則無與童稚﹐童稚天眞﹐小腹無因火痛者﹐故惟治丈夫小腹痛﹐亦潔其流以通其源耳。其虛勞羸瘦﹐陰气不足﹐卽心腹內崩所致。腳酸不能久立﹐卽腰腹痛﹑四肢酸疼之互文也。肝藏血﹐血衰則肝家之气失所戀而耗散﹐血復則气得所養而充旺矣。

《千金翼》炙甘艸湯之治﹐曰﹕『虛勞不足﹐汗出而悶。』《外臺》炙甘艸湯之治﹐曰﹕『涎唾多﹐心中溫溫液液﹐皆胸中津不流也。』黃連阿膠湯證無濕在中﹐何以用芩連﹖黃土湯證無濕在中﹐何以用白朮﹑附子﹑甘艸﹑黃土﹖統是觀之﹐阿膠固欲其澄水使淸歟﹗抑亦不止於是也。津液在中﹐蹇滯不化﹐則非激射外泄﹐必咳逆外吐﹐浚化血之源﹐俾有去路﹐則壅者自消﹐尙何激射咳逆之有。名曰導液﹐實以益血﹐一舉而兩利存焉矣。火燔於上﹐有濕不足以濟之﹐是以徒見火之燎原﹐不見濕之停伏﹐在今日不過煩擾難安﹐而他日下利膿血﹐卽鍾於是矣。濕郁於上﹐有火不足以宣之﹐是以徒見濕之下澑﹐而無火之熨煦﹐在今日不過便後下血﹐而他日土崩瓦解﹐已兆於是矣。阿膠隨芩連﹐是化陰以濟陽﹔隨朮附﹐是和陽以存陰。名曰益血﹐實以導液﹐亦一舉而兩利存焉者也。若夫邪气牢固﹐劫气血而結癥瘕﹐則用厚朴﹑烏扇﹑半夏﹑桂枝行气﹐而使人參防其太濫﹐用紫葳﹑牡丹﹑桃仁﹑蟅虫通血﹐而使阿膠挽其過當﹐羸瘦過甚。气血空而風气襲之﹐則用薯蕷﹑白朮﹑甘艸益气﹐以人參率之。用地黃﹑芎藭﹑芍藥﹑當歸和血﹐以阿膠導之﹐此甲煎丸﹑薯蕷丸之任阿膠﹐亦不爲輕矣。

「陽明病﹐脈浮﹐發熱﹐渴欲飲水﹐小便不利」「少陰病﹐下利﹐咳而嘔渴﹐心煩不得眠」皆用豬苓湯﹐其中有阿膠﹐當以何者爲用阿膠確證﹐兩者所患絕異﹐惟渴則均有之﹐得毋緣渴而用之歟﹖殆非也。夫五苓散無阿膠亦能治渴﹐陽明病豬苓湯證有「怵惕﹐煩躁不得眠」﹐少陰病又有「心煩不得眠」﹐再証之以「心中煩不得臥」﹐黃連阿膠湯用阿膠﹐則阿膠當爲不得眠設矣。然「太陽病﹐虛煩不得眠﹐梔子豉湯。」「虛勞﹑虛煩不得眠。酸棗仁湯。」皆不用阿膠何也﹖夫固曰﹕『阿膠治有津液﹐有水濕﹐不能化血之候。』梔子豉湯證有火無陰﹐酸棗仁湯證陰虛有火﹐何可與用阿膠者比也。人臥則血歸於肝﹐血以枯濇﹐不歸肝者有之﹔血爲火擾﹐不歸肝者有之。若阿膠所主﹐則有化血之物停而不化﹐反致無血歸肝者也。譬如豬苓湯證有發熱﹐溫經湯證暮卽發熱﹐白頭翁加甘艸阿膠湯證亦應有熱﹐甲煎丸證寒熱不止﹐則發熱亦可謂應用阿膠之證耶﹖溫經湯證﹐至唇口漧燥﹐且不言渴﹔黃連阿膠湯證﹐至用芩連﹐亦不言渴﹔炙甘艸湯疊用滋補﹐並不言渴。渴者非用阿膠之據也。

血是水之淳﹐水是血之漓。血𨿽欲其流﹐不欲其泄﹐水但欲其澤﹐不欲其停。《經脈別論》所謂﹕『飲入於胃﹐遊溢精气﹐上輸於脾﹐脾气散精﹐上歸於肺。』此其共源也。所謂﹕『通調水道﹐下輸膀胱﹐水精四布﹐五經並行。』《決气篇》所謂﹕『中焦受气取汁﹐變化而赤。』此其分源也。故血之病多在泄﹐泄則不流﹐化源反竭﹔水之病多在停﹐停則不澤﹐反能生火﹐水停而生火﹐則豬苓湯﹑黃連阿膠湯﹑炙甘艸湯﹑白頭翁加甘艸阿膠湯﹑溫經湯﹐皆其治也。血不流而化源竭﹐若芎歸膠艾湯所治之胞阻﹐甲煎丸所治之瘧母﹐溫經湯所治之少腹瘀血﹐大黃甘遂湯所治之血室瘀血。一似用阿膠行血者﹐殊不知惟其流﹐是以生生不已。惟其生﹐是以畜泄有常﹐能不妄行。惟其妄行﹐是以畜泄無常而有瘀。惟其有瘀﹐是以不流而化源反不繼。阿膠者﹐取千里伏流﹐不潰不決之濟水﹐熬統護血肉之皮以成。皮者﹐肺之合﹔火者﹐心之合﹔水者﹐腎之合。三合相聚﹐不正似血之化源乎﹗化源已續﹐斯瘀自行﹐瘀者行則決泄自止﹐猶可謂之行血乎﹗𨿽然瘀之爲瘀﹐有非阿膠所能通者﹐何則﹖如傷寒之畜血﹐虛勞之幹血﹐產後之瘀血﹐帶下之少腹滿痛﹐所以不用阿膠者﹐良以阿膠止能浚血之源﹐倘中焦無汁可化﹐則非其所能任。他如因熱邪而畜者﹐熱邪去而畜自行﹔因捨空而畱者﹐逐其所畱﹐道自無阻﹐本無藉於阿膠耳。玩大黃甘遂湯證﹐水與血俱結﹔溫經湯證﹐已下利數十日﹐仍入暮發熱﹐種種耗陰之候﹐乃僅唇口漧燥﹐能終不渴。可知阿膠之用﹐屬陰不虧而不化血者﹐不治血之化源涸也。

雞屎白

微寒。主消渴﹐傷寒寒熱﹐破石淋及轉筋﹐利小便﹐止遺溺﹐滅瘢痕。雞子﹐主除熱﹐火瘡﹐癇﹐可作虎魄神物。卵白﹐微寒﹐療目熱赤痛﹐除心下伏熱﹐止煩滿﹐欬逆﹐小兒下泄﹐婦人產難﹐胞衣不出。酰漬之一宿﹐療黃疸﹐破大煩熱。

小便非因火煎熬﹐不能成沙石﹔手足非因寒收引﹐不得爲轉筋。二病之本猶霄壤﹐其可以一物治之耶﹖夫石淋﹑轉筋其流也﹐其源則有消渴﹑傷寒﹑寒熱在﹐何則﹖以傷寒而論﹐消渴是厥陰病﹐不得有寒熱﹐寒熱是少陽病﹐縱渴亦不得爲消。二者本自難並﹐此文蓋有朱黑誤書之咎﹐非消渴至轉筋﹐全系《本經》﹐卽全系《別錄》﹐方有條理可尋﹐義致可疏也。夫淋者﹐小便如粟﹐小腹弦急﹐痛引臍中﹔轉筋者﹐其人臂腳直﹐脈上下行微弦。兩病者﹐消渴可兼有﹐傷寒寒熱亦可兼有也。飲水多﹐小便亦多﹐謂之消渴﹐水入不能化陰而已渴﹐是必其气橫溢﹐橫溢則气不得下而爲淋﹐或筋胖脹﹐手足難以屈伸。傷寒陰陽相爭謂之寒熱﹐爭而得汗﹐其气乃泄﹐倘不得汗﹐亦遂橫溢﹐小便爲難﹐或狹有濕則成轉筋﹐治之以雞屎白者﹐獸有小便故無塘糞﹐禽無小便其糞多溏。然未有幹溏雜出者﹐獨雞食精則便稀﹐食麤則便幹﹐屎白則得於幹者少﹐得於稀者多。惟其原消堅韌者爲稀﹐是以能使本稀而結成堅韌者化小便之如粟者﹐旣化則橫溢者自順﹐水道自通﹐非特石淋可破﹐卽轉筋亦並可已矣。𨿽然飲水多而小便難﹐不出三﹑五日﹐不成水腫﹐必爲泄瀉。傷寒寒熱如不得汗﹐必至傳經﹐豈能待而施治﹐殊不知下文云﹕『利小便﹐止遺溺。』蓋惟遺溺﹐故小便不利﹔惟小便不利﹐乃轉筋。止遺溺原以利小便﹐利小便適以止遺溺﹐向之不水腫﹐不泄瀉﹐不傳經者﹐正以其遺溺。今之破石淋及轉筋者﹐正以其小便利耳。不然﹐則《素問。腹中論》所謂鼓脹者﹐旣心腹滿矣﹐何以復能旦食耶﹗故惟淸气能升﹐濁气乃降﹐旦則淸明之時﹐心腹𨿽滿﹐淸气藉此猶能升舉﹔暮則濁陰用事﹐滿必愈增﹐故能旦食不能暮食也。雞食精則升降靈﹐遂滌蕩濁陰而有白﹔食麤則橫脹﹐濁遂裹淸而白不可見﹐不用其濁乃用其淸﹐原欲使其直達﹐直達正以救橫溢也。在內結成如石者猶可消﹐則消在外之瘢痕﹐又何難之與有﹗

嘗見雞所抱卵未成而斃者﹐剖其殼觀之﹐毛骨已具﹐則白無有﹔腹未全﹐則黃尙存。是他日之飛揚騫舉者﹐皆白﹔飲啄遺育者﹐皆黃。是白爲其陽﹐黃爲其陰﹐宜乎白性溫黃性涼矣。乃白微寒黃微溫何耶﹖𨿽然白爲毛骨﹐黃爲腹髒﹐凡卵皆然﹐非特雞也。白微寒﹐黃微溫﹐則雞乃如是耳。蔣漢房先生云﹕『雞之似巽不一﹐其冠上髙厚廣大﹐下則短小雙垂。其鳴先發雙短小聲﹐繼則髙朗且長﹐所以然者﹐巽一陰居下浸長﹐二陽在上反衰休﹐故體質與眾鳥同﹐飛騫不如眾鳥之健﹐以陰方生之力厚也。夫然則卵黃非溫﹐以气厚故﹔卵白非涼﹐以气退而將椒故。於此見黃有涵淹孕育之功﹐白有解散浮陽之效。熱火灼爛瘡者﹐外有所傷﹐內火奔而赴之﹐兩火相湊乃久爛難痊。癇者﹐在內凝固之陰爲在外浮陽引動﹐且前且卻也。雞子之用﹐分而言之﹐則黃能固其內﹐白能淸其外。合而言之﹐黃與白本同一气﹐原相和洽﹐內不助外﹐則外之浮陽自騫舉飛越﹔外不牽內﹐則內之神魂自安定凝固矣。再析而言之﹐則白之主「目熱赤痛﹐心下伏熱﹐煩滿﹐咳逆及咽中傷﹐生瘡﹐不能語言﹐聲不出」何﹖莫非內固而外不靖。黃之主「心中煩﹐不得臥﹐百合病吐後膿水不凝」何﹖莫非外靖而中不安哉﹗白主小兒下泄者﹐因火而泄﹐恃血肉渾淪之气﹐淸以解之﹐使其無苦寒淸泄之傷也。主婦人產難胞衣不出者﹐卵殼之內有膜﹐雛旣出則膜亦卽離殼而出也。

石蜜

味甘﹐平﹑微溫﹐無毒。主心腹邪气﹐諸驚癇﹐安五臟諸不足﹐益气﹐補中﹐止痛﹐解毒﹐除眾病﹐和百藥﹐養脾气﹐除心煩﹑食飲不下﹐止腸澼﹑肌中疼痛﹐口瘡﹐明耳目。久服彊志﹑輕身﹑不饑﹑不老﹑延年﹑神仙。一名石飴﹐生武都山谷﹑河源山及諸山石中﹐色白如膏者良。

蜂居山谷﹐蜜結石巖者﹐名石蜜。其居叢林﹐結樹木上者﹐名木蜜。皆以色白如膏者佳﹐若人家作局收養割取者﹐爲家蜜﹐最勝。春分節後﹐蜂采花心之粉﹐置之兩髀而歸﹐醞釀成蜜﹐從上下垂﹐不著邊際﹐其厚若指﹐故曰蜜脾。如遇牡丹﹑蘭蕙之粉﹐或負於背﹐或戴於首﹐歸以供王﹐蜂王所居層疊如臺﹐有君臣之義﹐寒冬無花﹐深藏桶內﹐以蜜爲食﹐春暖花朝後﹐復出采花也。﹝參《本艸崇原》﹞

蜜之質如稠漿﹐具遇隙則下之體﹐其脾從上下垂﹐四旁及下皆無所著﹐又具決不可停之勢﹐乃片片相比﹐𨿽不相連屬﹐而厚薄短長整齊光潔﹐絕不下澑﹐推其用﹐當爲固護陽中之陰﹐各安其分﹐不使泄降矣﹐顧此猶爲蜜之未去蠟者言耳。考蠟之用﹐《本經》主「下利膿血﹐補中﹐續絕傷﹐金瘡﹐不饑﹐耐老」﹐是其固津液之流﹐大都在蠟﹐蠟與蜜旣已煉使相離﹐則蜜之用以其形體象脾﹐旁無倚著﹐爲能益气補中﹐以其潤澤丰腴﹐凝定充滿﹐爲能安五臟諸不足。釀蜜之所﹐風雨不能傷﹐蜂之釀蜜﹐𨿽常若擾攘﹐卒不亂其行﹐卽有震而驚之﹐詟而懾之者﹐亦旋亂旋定﹐此所以於心腹邪气﹐諸驚癇中﹐安五臟諸不足也。止痛解毒者﹐甘醇之功﹐除眾病和百藥﹐則緩中之效耳。第甘受和白受采﹐蜜甘蠟淡﹐釀於一處﹐煉而別之﹐則甘者自甘﹐淡者自淡﹐不知爲蜜﹐不受和耶﹗抑蠟不受和耶﹗是誠有至理﹐當切究也。《陰陽應象大論》曰﹕『辛甘爲陽﹐酸苦爲陰。鹹爲陰﹐淡爲陽。』統而論之﹐則甘與淡皆陽﹐析而言之﹐則淡之陽勝於甘﹐所謂白受釆也。是故蠟之用多在六腑﹐其辟穀止利﹐俱有大驗。蜜則主入五臟﹐其潤澤滑利﹐亦有殊功。𨿽然初成之蜜﹐未始不甘﹐旣煉之蠟﹐毫無甘味﹐則爲蠟不受和無惑矣。惟其受和﹐故性寬緩﹐能益能和﹐故性專一﹐能止能濇也。《別錄》蜜主腸澼﹐仲景豬膚湯﹑甘遂半夏湯﹐皆以治下利﹐則蜜者信可主下利歟﹗然不可爲蜜煎導法言矣。蜜煎導法之滑潤大便﹐非假借也﹐則蜜者信可滑潤腸胃歟﹖然又不可爲治下利之理中丸言矣。蓋仲景之用蜜﹐旨𨿽甚廣﹐其要實在蜜煎導法中﹐所謂津液內竭是也。夫津會於胸﹐液著於骨﹐在胸之津盡摶於飲﹐則飲去而津亦亡﹐故逐飲劑中馭之以蜜﹐使飲去而津不大傷也﹝大陷胸丸﹑甘遂半夏湯﹞。在胸之津爲陰所霾﹐則熇其陰而津必耗﹐故溫中之劑和之以蜜﹐使陰見晛而津不耗也﹝理中丸﹑薯蕷丸﹞。邪痺於液﹐或爲骨節屈伸不利﹐或爲牽引結急﹐欲開其痺﹐轉恐閡其液﹐則以蜜監之﹐使痺開而液無所與﹝烏頭湯﹑大烏頭煎﹞。血﹐液屬也。痺而不行而欲開之﹐亦宜蜜之監﹐使瘀去而新畱﹝大黃蟅虫丸﹑下瘀血湯﹞﹐若夫腸澼﹐亦惟久利腸胃液涸﹐滯轉難通之一端耳﹐又豈能泛主諸利。不然﹐則豬膚湯﹑甘艸粉蜜湯﹐僅豬膚﹑甘艸一味之別﹐且止心煩﹑心痛之不甚異﹐並無下利之同﹐又可以爲典據耶﹖是蜜者﹐能治津液不足之心煩﹑心痛﹐卽《本經》所謂安五臟諸不足者。諸驚癇﹐卽可於是而測其用矣。

仲景諸法﹐有和蜜入藥﹐化蜜入藥﹐化藥入蜜﹐化蜜入水﹐四者之殊。和蜜入藥者﹐泄藥得之﹐緩其泄﹔毒藥得之﹐緩其毒﹔熱藥得之﹐和其燥﹔寒藥得之﹐和其洌﹔補藥得之﹐俾畱戀而不速行﹔散藥得之﹐俾行徐而不盡量。如兩書諸以蜜爲丸者是也。化蜜入藥者﹐或固護其陰液﹐或滑澤其途徑﹐或資其芳香潤中以啟脾胃﹐或假其至甘以化陰火﹐如兩書諸藥成更化入蜜者是也。若夫化藥入蜜﹐惟烏頭湯﹑大烏頭煎二方神矣。蓋藥之過燥﹐使化爲潤﹐則無燔灼之虞﹔藥之過健﹐使化爲緩﹐則無孟浪之患。以形而論﹐正似骨節屈伸泄澤之液﹔以用而論﹐則能驅風寒濕雜合而成之痺。不然蜜非治痺﹑治疝之物﹐何用之而不爽耶﹗至化蜜入水﹐惟大半夏湯爲然﹐則更神矣﹐夫化蜜入水﹐欲水之不衝激也﹐揚之欲其水縱上湧仍就下也﹐以多水煎消其五之四﹐欲其純化爲气﹐以噓枯澤槁也﹐故用治胃反。胃反者﹐巢氏所謂營衛俱虛﹐血气不足﹐停水積飲在胃脘則髒冷﹐髒冷則脾不磨﹐脾不磨則宿谷不化﹐其气逆而成胃反﹐朝食暮吐﹐暮食朝吐﹐心下牢大如杯﹐往往寒熱﹐甚者食已卽吐﹐其脈緊而弦。緊則爲寒﹐弦則爲虛﹐虛寒相搏﹐故食已卽吐﹐名爲胃反。因知胃反非飲不成﹐化蜜入水﹐揚之二百四十徧﹐以水一斗二升煮取二升半﹐皆所以治飲者也。

牡蠣

味鹹﹐平﹑微寒﹐無毒。主傷寒寒熱﹐溫瘧灑灑﹐驚恚﹐怒气﹐除拘緩﹐鼠瘻﹐女子帶下赤白﹐除畱熱在關節﹑營衛﹐虛熱去來不定﹐煩滿﹐止汗﹐心痛气結﹐止渴﹐除老血﹐澀大小腸﹐止大小便﹐療泄精﹑痿痺﹑欬嗽﹑心脇下痞熱。久服彊骨節﹐殺邪鬼﹐延年。一名蠣蛤﹐一名牡蛤﹐生東海池澤﹐采無時。﹝母爲之使﹐得甘艸﹑﹑遠志﹑蛇牀良﹐惡麻黃﹑吳茱萸﹑辛夷。﹞

牡蠣假水沫之依於面南石上而成﹐其首向東﹐有牡無牝﹐始生如拳﹐四面漸長﹐能至數丈﹐嶄巖如山﹐磈礧如房﹐房中有肉﹐大者如馬蹏﹐小者如指面。潮來房開﹐潮退房合﹐合時納小虫以充腹。剔去肉﹐用其殼﹐煮鹽家取而煆之﹐以其灰泥釜﹐雲耐水火不破漏。﹝參隱居《圖經》《綱目》﹞

劉潛江云﹕『牡蠣鹽水結成﹐塊然不動﹐無情者也。』然潮漲則開﹐潮落則合﹐極似有情者﹐何以故﹖《宣伯聚潮候圖說》云﹕『圓則之運﹐大气舉之﹔方儀之靜﹐大水承之。气有升降﹐地有浮沈﹐故月有盈虛﹐潮有起伏﹐是以盈於朔望﹐虛於兩弦﹐息於眺朒﹐消於朏魄。月爲陰精﹐水之所生﹔日爲陽宗﹐水之所從。故晝潮之期﹐月常加子﹔夜潮之候﹐月必在午﹔卯酉之月﹐陰陽之交。故潮大於餘月﹐朔望之後﹐天地之變﹐故潮大於餘日﹐一晦一明﹐再潮再汐﹐月經於天﹐水緯於下﹐進退消息﹐相爲生成﹐斯天地之至信也。』牡蠣之結﹐緣水沫爲潮所蕩而依於石﹐因是漸漸生長﹐假無成有﹐幻泡作堅﹐因潮而生﹐斯情系於潮﹐其與潮爲吐納也固宜。夫水陰中之陽﹐潮則陽之動也﹐迎其漲則開以納之﹐是召乎陽以歸陰也。迨其退則合以茹之﹐是化其陰以淸陽也。惟其召陽歸陰﹐故陰得陽以化﹐惟其化陰以宅陽﹐故陽由陰而淸。愚謂人之生本於水﹐水之所以灌漑一身周流無滯者﹐又端賴夫火﹐假使水不納火﹐則汪洋而無統攝﹔火不入水﹐則燔熾而能物。水火之相離合﹐陰陽之相激蕩﹐必休作有時﹐消長有度﹐如傷寒之寒熱﹐溫瘧之灑灑者矣。驚者气之散而不收﹐恚者气之憤而難達﹐怒气者气之欲達而不得暢。傷寒寒熱溫瘧灑灑﹐象潮來之候﹐驚恚怒气﹐象潮漲之形﹐以牡蠣迎而納之﹐消而息之﹐是知牡蠣非治傷寒寒熱溫瘧灑灑也﹐治傷寒寒熱﹐溫瘧灑灑中之驚恚怒气耳。潮漲似緩﹐潮落似拘﹐牡蠣者偏能於緩時納物果腹﹐以濟拘時之饑﹐則其除拘緩之義可識矣。聚沫而成塊礧﹐卽鍾生气於塊礧中﹐比之聚痰而生瘻﹐遂致瘻中血脈不行動者﹐正相反也﹐使其中吐納生气﹐鼠瘻自消﹐亦實理之所在耳。婦人帶下﹐有胎產乳字等故﹐不比女子﹐一皆由經水不調﹐但使天癸應時如潮之起落不爽﹐又何赤白帶下足慮耶﹗主傷寒寒熱﹐溫瘧灑灑﹐驚恚怒气﹐所謂化陰以淸陽也。除拘緩鼠瘻﹐則所謂召陽以歸陰也。《傷寒》《金匱》兩書用龍骨者七方﹐用牡蠣者十二方﹐龍骨﹑牡蠣同用者五方﹐用龍骨不用牡蠣者二方﹐用牡蠣不用龍骨者七方。夫不參其同用﹐不足知其相聯之奧妙﹔不參其獨用﹐不足顯其主治之功能。欲參其獨用之最親切有味者﹐在外感﹐莫如蜀漆散﹑牡蠣湯之並治牡瘧﹔在內傷﹐莫如天雄散之治虛勞﹐白朮散之養胎气。夫瘧之發必由痰固於中﹐痰則水爲火搏而成者也。邪火搏痰﹐身中之火與俱﹐斯外達無從﹐𨿽表間但患寒多﹐而不知正患熱盛也﹐故仗蜀漆吐去痰涎﹐以鏟其根﹐以雲母﹑龍骨使陽返於土﹐邪達於外﹐當畱者畱﹐當去者去。倘若外更束寒﹐毛竅痺阻﹐則必用麻黃﹑甘艸大開其外﹐以散其寒。然蜀漆之吐﹐僅使陽從土達﹐雲母﹑龍骨引陽使還土而已﹐麻黃則使陽從水達﹐故當易以牡蠣﹐使當返本之陽歸水中﹐而不得用龍骨矣。以是知龍骨之用﹐在火不歸土而搏水﹔牡蠣之用﹐在陽不歸陰而化气也。人之精气稟於有生之先﹐旣已損削﹐必賴後天方能生長﹐以故天雄於至陰中壯陽﹐白朮於淖濕中助气﹐苟徒倚以入腎﹐適足以耗陰﹐乃欲其生气生精﹐無是理也。用龍骨足斂二物之气入脾﹐使脾充而气旺﹐气旺而精生矣。妊娠者﹐鍾陰於下﹐吸陽於上﹐故每經信乍阻﹐胎元尙稚﹐吸取不多﹐則陰陽交阻於土﹐爲胸痛﹑嘔﹑渴﹐夯者見此﹐未免用淸﹐殊不知削其陽﹐正以傷其胎耳。豈若芎藭於血中出其不合盛之陽﹔白朮於中宮扶其不合衰之土﹐蜀椒以降陽气下歸﹐牡蠣以召入陰中之爲愈乎﹗於是又知龍骨之引火歸土﹐可藉以化气生精﹔牡蠣之召陽歸陰﹐可藉以平陽祕陰矣。

龍骨﹑牡蠣聯用之證﹐曰驚狂﹐曰煩驚﹐曰煩躁﹐似二物多爲驚與煩設矣﹐而所因不必盡同﹐何也﹖蓋驚怖火邪皆從驚發得之﹐故太陽傷寒加溫鍼必驚﹐少陽吐下則悸而驚﹐是知驚者不必泰山崩於前﹐見聞駭於驟也﹐隨證可致﹐隨處異源。善哉﹗《素問。舉痛論》曰﹕『心無所依﹐神無所歸﹐慮無所定。』數言括盡驚之狀﹐是則心無所依﹐神無所歸﹐慮無所定﹐卽可謂之驚﹐豈必別有他故也﹖然曰﹕『傷寒脈浮﹐醫以火迫劫之﹐謂之亡陽﹐治以救逆﹐豈救逆湯遂可與四逆比耶﹖』夫心也﹐神也﹐慮也﹐皆陽之作用也。無所依﹐無所歸﹐無所定﹐是陽不守舍矣。非陽亡而何﹖𨿽然陽之亡有別﹐以發汗而致者﹐先動其陰后動其陽﹐故陽動而陰逆﹐僅止陰之逆﹐陽气乃得奠安。以驚而致者﹐先動其陽﹐僅曳動其陰﹐故陽𨿽動而陰不逆﹐則安其陽﹐召使歸陰﹐自弭帖矣。是故脈浮更遭火迫以致亡陽﹐迥非發汗多或重發汗可比﹐桂枝去芍藥加蜀漆牡蠣龍骨救逆湯又豈可與四逆同日語哉﹗然此可爲太陽溫鍼﹐少陽吐下者言耳。若虛勞之桂枝加龍骨牡蠣湯﹐中風之風引湯﹐其可以是爲說耶﹖夫桂枝加龍骨牡蠣之證曰﹕『脈芤動微緊﹐男子失精﹐女子夢交。』芤動者﹐陽之越。微緊者﹐陰之結。惟其陽不歸陰﹐是以陰气爲結﹐惟其陰愈結﹐斯陽愈不歸。土者﹐生陰之源﹔水者﹐元陽之配。土不藏陽﹐水不攝陽﹐則陽之無所依﹐無所歸﹐無所定﹐與因驚者不異矣。和其外之陽﹐使受攝於內﹐奠其陽之窟﹐使吸引於外﹐一轉移間﹐安內攘外﹐彊榦弱枝之義備焉﹐絕不因驚與因驚之證﹐無有不合矣。若夫風引湯之除熱癱癇﹐仍緣邪郁生驚﹐因驚而甚﹐其與茈胡加龍骨牡蠣湯黍銖不爽者也。大率龍骨﹑牡蠣﹐推挽空靈之陰陽﹐與他發斂著物之陰陽者異﹐故桂枝﹑茈胡﹑承气湯無不可會合成劑﹐而攝陽以歸土﹐據陰以召陽﹐實有聯絡相應之妙﹐此所以治內傷﹐治外感﹐均可隨地奏功﹐無顧此失彼之隔閡也。

小茈胡湯﹑茈胡桂枝榦姜湯﹐以胸脇滿結而用牡蠣﹐所謂主傷寒寒熱﹑溫瘧灑灑中驚恚怒气者﹐然驚恚怒气所以爲胸脇滿結﹐何故﹖夫當潮盛漲之時﹐其气正如怒而不泄﹐惟其怒而不泄﹐斯噴沫聚泡湧於水上﹐乃遂不與水化﹐而隨水激蕩﹐倘適與崖石相著﹐日久遂成有生之物﹐以與水相吞吐。人之陰盛漲而寒﹐陽盛漲而熱﹐其飆舉風發之時﹐豈無怒气當先﹐如噴沫﹐如聚泡者﹐其混處寒熱中者﹐仍隨寒熱爲聚散﹐其適著於窔奧之區﹐則遂凝結不散而滿且矣﹐治之以牡蠣是欲致生气於其間﹐使仍與寒熱相化而俱消也。然則腰已下水气﹐百合病渴不已﹐亦豈噴沫聚泡所可擬耶﹖是則不然﹐是皆病在下而其源在上。牡蠣澤散證﹐水畜於下﹐上焦之气不能爲之化﹐故類萃商陸﹑葶藶以從上下降﹐澤﹑水藻以啟水中淸气上行﹐栝蔞﹑牡蠣則一以上濟其淸﹐一以下召其濁﹐而使之化耳。況栝蔞牡蠣散證﹐原系百合病﹐旣歷久變渴﹐又彌久不差﹐則爲上已化而下不化﹐用栝蔞生上之陰以和其渴﹐用牡蠣爲下之橐鑰﹐吸已化之陽﹐使下歸而化陰﹐濟上之亢﹐通下之道﹐俾溺時得快然﹐百合病遂淨盡無餘﹐又何不可。惟侯氏黑散之治四肢煩重﹐心中惡寒﹐不足﹐是陽气困於內而浮越於四末﹐旣以桂﹑朮﹑細辛﹑漧薑振作其中陽矣﹐召四末之陽使歸於內者誰耶﹖則牡蠣之用可知矣。因是識召陽歸陰非止一端﹐凡上爲陽﹐則下爲陰﹐外爲陽﹐則內爲陰﹐均可以是推之者也。

文蛤

味鹹﹐平﹐無毒。主惡瘡蝕﹐五痔﹐欬逆﹐胸痺﹐腰痛﹐脇急﹐鼠瘻﹐大孔出血﹐崩中﹐漏下。生東海﹐表有文﹐取無時。

文蛤卽海蛤之有文理者﹐大者圓三寸﹐小者圓五六分﹐卽今吳人所食花蛤也。其形一頭大﹐一頭小﹐殼有花斑。﹝參《唐本》《夢溪筆談》﹞

夏小正﹐季秋之月﹐雀入於海爲蛤。安氏﹝名吉﹐無錫人﹐嘉慶中著有《夏時考》﹞曰﹕『雀﹐羽虫也。羽虫屬火﹐火炎上﹐故鳥上飛﹐曷爲入海而爲蛤。』蓋九月火伏於戌﹐十月純陰金水之令﹐故羽虫感之而化也。蛤屬水﹐水性下﹐故下潛﹐秋冬水勝火﹐雀爲蛤﹐象火之伏於水也。又離爲火爲雉爲蚌﹐雀雉之類﹐蛤蚌之類﹐外剛內柔﹐皆離之變化也﹐因而思《傷寒論》「病在陽應以汗解之﹐反以冷水噀之﹐若灌之﹐其熱被劫不得去﹐彌更益煩﹐肉上粟起﹐意欲飲水﹐反不渴者。」非火厄於水而何﹖《金匱要略》云﹕『吐後﹐渴欲得水而貪飲﹐微風﹐脈緊頭痛者。』非火之溺於水而何﹖惟其火在水中而病﹐故以火入水中而生者治之。然厄於水者惡水﹐惡水則火與水未相浹也﹐故直以是使水中之火﹐仍暢茂得生而可已。溺於水者喜水﹐喜水則火與水漸相浹矣﹐故必合麻黃杏仁甘艸石膏湯加姜棗以淸發之﹐乃能已也。惡瘡者﹐火爲津液所裹。五痔者﹐至陰之處爲火所伏﹐生動其火﹐正欲其得出於水也。則夫咳逆﹑胸痺﹑腰痛﹑脇急﹑鼠瘻﹐義皆附此矣。夫血亦水屬也﹐倘使火得入其中而迫逐焉﹐致男子爲大孔出血﹐女子爲崩中漏下﹐亦必令火有生气﹐乃能不與血爲患也。

橘柚

味辛﹐溫﹐無毒。主胸中瘕熱﹑逆气﹐利水谷﹐下气﹐止嘔欬﹐除膀胱畱熱﹑停水﹐五淋﹐利小便﹐主脾不能消穀﹐气沖胸中﹐吐逆﹐霍亂﹐止泄﹐去寸白。久服去臭﹑下气﹑通神﹑輕身﹑長年。一名橘皮﹐生南山川谷﹐生江南﹐十月采。

橘樹髙丈許﹐其性直竦﹐枝葉不相妨﹐又畏霜﹐洞庭四面皆水﹐水气上騰能辟霜﹐故生是者爲最佳。枝多刺﹐其葉兩頭尖綠靑色﹐面大寸餘﹐長二寸許﹐四月著小白花甚香﹐結實至冬黃熟﹐包中有瓣﹐相向橫砌﹐瓣中有核﹐圓白而微尖﹐種類不一﹐以不接而種成者爲上。﹝參《事類合璧》《嘉佑雜誌》《文昌雜錄》﹞。

張隱庵曰﹕『橘實形圓色黃﹐臭香﹐肉甘﹐脾之果也。其皮气味苦辛﹐性主溫散﹐筋膜似絡脈﹐皮形似肌肉﹐棕眼如毛孔﹐乃從脾胃大絡外出於肌肉毛孔之藥也。若中宮濁气畱聚﹐則假气成形而爲瘕熱逆气﹐則橘皮能達胃絡之气出於肌腠﹐而中之畱聚自通﹐若脾不能爲胃散精布气﹐則水谷之气遂有壅滯而不利。橘皮著肉之膜﹐宛如脾胃相連之絡﹐藉其芳香辛苦以通達之﹐水谷自利矣。』

劉潛江云﹕『橘皮味苦辛﹐適均而气溫﹐若但據其苦泄辛散溫行﹐以爲與他行滯气之物等則誤矣﹐《本經》於此獨取其利水谷。夫後天之气﹐卽水穀气合於眞气以充身者也。水谷利﹐則水谷之气暢茂﹐而眞气得其助。』盧氏謂﹕『上焦開發﹐宣五穀味﹐燻膚充身澤毛﹐若霧露之漑﹐橘皮有焉。』夫气生化於脾肺﹐本以流行爲無病﹐寒熱升降﹐或愆常度﹐皆能滯著爲病﹐橘皮則無間寒熱升降補瀉之劑﹐胥得合之以奏績﹐而水谷之气所以充於身者﹐亦能盡其常矣。愚按二家論橘皮之所以然﹐善矣﹐特張氏僅及胸中气而未盡「瘕﹑熱﹑逆」三字之義﹐夫瘕則有形﹐熱則非寒﹐逆則上衝﹐必盡此三義﹐胸中瘕熱逆气方確切也。瘕之爲病﹐借气聚以成形﹐依物象而成質﹐迨气散物消﹐則形質亦隨而消散﹐故仲景書有所謂固瘕者﹐有所謂癥瘕者﹐有所謂寒疝瘕者﹐皆其物在上﹐以瘕字足之。此則瘕在熱上﹐亦可見因气聚而成瘕﹐因瘕停而生熱﹐與中寒多食大便不通之固瘕﹝《陽明篇》﹞﹐寒熱整月不罷之癥瘕﹝《瘧病篇》﹞﹐趺陽脈緊腹中痛之寒疝瘕﹝《水气篇》﹞﹐爲不同矣。大率瘕之在下者多依寒﹐在中者多依血﹐故固瘕必大便初硬後溏﹐寒疝瘕下之﹐方胸滿短气﹐而癥瘕爲寒熱難止﹐與瘕熱之在上者﹐多因气而其病爲逆气者﹐又自不同也。因熱而瘕﹐則其治在熱﹔因癥瘕而熱﹐則其治自應在气﹐气散則非特熱解﹐卽逆气亦隨以平﹐不然味辛性溫之物﹐又豈治熱治逆者耶﹗觀仲景於橘皮僅用以治胸痺﹑胸中气塞﹑短气﹝橘枳生薑湯﹞﹐若干嘔噦手足厥﹝橘皮湯﹞﹐若噦逆﹝橘皮竹茹湯﹞﹐而不以治瘕治熱﹐亦良以瘕熱由气積而成﹐其著象自仍在气﹐但得气通且平﹐卽瘕之與熱﹐又何所容哉﹗

大棗

味甘﹐平﹐無毒。主心腹邪气﹐安中養脾﹐助十二經﹐平胃气﹐通九竅﹐補少气﹐少津液﹐身中不足﹐大驚﹐四肢重﹐和百藥﹐補中﹐益气﹐彊力﹐除煩悶﹐療心下懸﹐腸澼。久服輕身﹑長年﹑不饑﹑神仙。一名漧棗﹐一名美棗﹐一名良棗﹐八月采﹐暴榦。葉覆麻黃能令出汗﹐生河東平澤。﹝殺烏頭毒。﹞

棗木赤心有刺﹐四月生小葉﹐尖觥光澤﹐其地須牛馬履踐令堅實﹐荒穢則生虫害棗矣。五月開小花白色﹐微靑時大蠶方入簇﹐以竹枝擊其枝間﹐振去狂花﹐花繁則不成實﹐六月結實﹐色靑白﹐至八月全紅則撼而落之﹐以暴漧者爲上。正月一日日出時﹐反斧斑駁椎之﹐名曰嫁棗﹐不椎則花而無實﹐斫則子萎而落。﹝參《齊民要術》《綱目》﹞

大棗木紅生刺﹐實熟必丹﹐詎非全稟火徳﹐而味甘性緩臭香﹐又純乎屬土﹐以是確爲以火生土之物。夫火之生土﹐豈以凡火遇物輒令灰燼成土類哉﹗亦良以气相嬗耳﹐蓋棗本聯木火之徳﹐成合火土之用者也。夫以味甘性緩臭香之物﹐苟無火气運用其間﹐則能滯物而不能動物﹐惟有火气運用﹐則以補中﹐遂能托心腹之邪﹔以安中﹐遂能行十二經之气﹔以平胃﹐遂能通九竅之出納矣。是何也﹖寒邪著人﹐中气不足以逐之﹐緣少气也﹝桂枝湯﹑小茈胡湯之類﹞。熱邪著人﹐中气不足以逐之﹐緣少津液也﹝黃芩湯﹑越婢湯之類﹞。脈結代﹐心動悸﹐十二經之气不足也。火逆上气﹐咽喉不利﹐津液不足﹐而胃气不平﹐九竅不和也﹝炙甘艸湯﹑麥虋冬湯﹞。推安中之極功﹐能使气之亂者收﹐則除大驚矣。推助十二經之極功﹐能使經气嬗代者無畱滯﹐則除四肢重矣。入散劑﹐以安中養脾平胃﹔入補劑﹐以助經气際邪气﹐則謂之和百藥也﹐實與甘艸之解百藥毒殊﹐又與石蜜之和百藥異矣。或曰﹕『火土相合則土燥而非生物之土矣。』曰﹕『此則言火土之相爍而非相合也。』日﹐火之最盛﹔地﹐土之最盛﹐而土潤溽暑﹐大雨時行﹐偏系日在北陸﹐與地對衝時。其時也﹐萬物暢茂﹐艸木森蔚﹐可謂土燥不生萬物乎﹗棗肉厚含津﹐津液緊帖於肉﹐不能擠泌而分﹐非如他物可壓而取汁也﹐不似土之潤耶﹗卽投於火而燔之﹐則液隨火消而成燼﹐不似溽暑之濕在熱中耶﹗而其時之气﹐雲龍升降也﹐風雷激蕩也﹐以愈閟而愈伸﹐不似棗之質滯膩而性疏通耶﹗則《別錄》所謂「益气彊力﹐除煩悶﹑心下懸」者﹐亦已得其最奧之旨矣。腸澼者﹐津液敗而流﹐不緊帖土中也﹐故亦能治之。

《傷寒論》《金匱要略》兩書用棗者五十八方﹐其不與姜同用者十一方而已。大率姜與棗聯爲和營衛之主劑﹐姜以主衛﹐棗以主營﹐故四十七方中﹐其受桂枝湯節制者二十四﹐受小茈胡湯節制者六﹐所以然者﹐桂枝﹑小茈胡俱調和營衛之劑也。桂枝湯治邪之軒輊於營衛﹐小茈胡湯治邪之出入於營衛﹐曰﹕『病常自汗出者﹐此爲營气和﹐營气和者﹐外不諧﹐以衛气不共營气和諧故爾﹐復發其汗﹐營衛和則愈。』非邪之軒輊耶﹖曰﹕『本茈胡證﹐反下之﹐茈胡證仍在者﹐復與茈胡湯。此𨿽已下之﹐不爲逆﹐必蒸蒸而振﹐卻發熱汗出而解。』非邪之出入耶﹗邪之軒輊﹐彼此輕重之謂也。邪之出入﹐則無彼此輕重。第不能禦而阻之﹐任其欲來則來﹐欲往則往爾﹐其可同用姜棗﹐何也﹖蓋營者﹐榮養也。衛者﹐捍衛也。榮養者非能禦而阻之﹐欲其禦而阻之﹐不望捍衛者而誰望。病常自汗出者﹐視其外似衛盛而營虛﹐究其實則營和而衛疎﹐故再進一步﹐則曰﹕『發汗後﹐身疼痛﹐脈沈遲﹐則加生薑矣。』蒸蒸而振者﹐淺窺之﹐似營彊而能托﹐深揣之則衛壯而能振﹐故再退一步﹐則曰﹕『脇下痞﹐則去大棗矣。』是何也﹖以邪在營衛之間﹐固欲其出﹐不欲其入也。然姜棗之和營衛﹐姜優而棗劣歟﹖則又非矣。觀夫不同姜用之方﹐若當歸四逆湯﹑茯苓桂枝甘艸大棗湯。同姜用之方﹐若炙甘艸湯﹑橘皮竹茹湯皆用棗﹐較之茈胡桂枝爲重﹐則以能安中故爾。夫中不安則營烏能和﹐衛烏能振﹐且衛之振﹐正以營和之力﹐此實用姜棗之界畫﹐棗之安中和營﹐尙不可見耶﹖果如是﹐則與姜同用之十七方﹐不受桂茈節制者﹐遂無與於營衛歟﹖此蓋有二焉﹐皆有涉於營衛。一者營衛之气爲邪阻於外﹐欲開而出之﹐又恐其散之猛也﹐則麻黃劑中加用之﹐以防其太過﹝大靑龍﹑麻黃連軺赤小豆﹑越婢﹑桂甘姜棗﹑麻辛附子﹑文蛤等方﹞。一者營衛之气爲邪阻於內﹐欲補而達之﹐又恐其補之壅也﹐則人參劑中加用之﹐以助其不及﹝生薑瀉心﹑旋覆代赭﹑吳茱萸﹑橘皮竹茹﹑炙甘艸等方﹞。防之於外者﹐欲其力勻稱﹐故分數仍桂枝﹑茈胡之法﹔助之於內者﹐欲其和裏之力優﹐而後外達能銳﹐故棗重於姜﹐此實用姜棗之權輿﹐棗之功能尢於是足見者也。其它𨿽癰膿之在腠理﹐疼痛之在腹內﹐似誠無與於營衛矣﹐而欲排而出之﹐調而達之﹐則仍不能不藉營衛之通行﹝排膿﹑小建中等方﹞﹐可曰用姜棗者無涉於營衛哉﹗然則離姜論棗﹐當無涉於營衛矣﹐豈知轉有以帖切於營气者。棗之爲木﹐肌理膩致﹐體質堅嫩﹐宜爲至靜之物矣﹐乃令節元辰﹐偏宜斧斤椎擊之﹐非至靜偏喜動耶﹗其花靑白幽潔﹐繁茂星布﹐宜爲至密之物矣﹐乃開放盛時﹐偏宜杖竹振而落之﹐非至密偏喜疏耶﹗故其實皮寬肉厚﹐味甘性緩气平﹐俱應乎靜﹐偏能主病之動者。營之爲气亦靜矣﹐然其自中焦受气變赤以來﹐首於胸中行手太陰﹐以次而手陽明﹑足陽明﹐遞至手足厥陰﹐復轉於手太陰﹐潛行暗轉﹐內徧臟腑﹐外徹骨節﹐無一息暫停﹐可謂與靜而喜動有合否﹖其不宜盛不宜衰﹐須恰當其可﹐倘過盛則壅爲癰膿﹐溢爲吐衄﹐墜爲崩漏﹐甚至結爲癥瘕﹐滯爲臌脹﹐可謂與密而喜疏有合否﹖津液之爲物﹐周徹上下﹐徧敷內外﹐實與營气通連﹐是故崩漏吐衄﹐或至盈盆成桶而未止﹐人之血不若是之多也﹐其所以然者﹐則曳津液皆爲血耳。人之汗出或至衣被透濕﹐接連時日而未止﹐人之津液不若是之多也﹐其所以然者﹐則曳血皆爲津液耳。夫棗配姜而論﹐則治血者也﹔離姜而論﹐則治津液者也﹐何也﹖夫血主於心﹐津液匯於腹﹐棗固主心腹不正之气者也﹐欲其外行﹐恐其太泄越﹐則以棗輔散發之物﹐使循經由軌﹐潛行暗達﹐無一往無前之決裂。欲其內守﹐恐其太凝滯﹐則以棗輔補益之品﹐使展布灑陳﹐不遺不濫﹐無壅淤泛濫之積獘﹐此棗之所以爲棗﹐與他緩中補益之藥不同者也。𨿽然棗之爲棗﹐其功遂盡於此哉﹗上吐下利﹐倉皇奔迫﹐得此則守其津液之外馳﹝半夏瀉心湯﹑甘艸瀉心湯﹞。水飲壅淤﹐勢宜峻逐﹐得此則抑藥性之太過﹐固元气之遺余﹝十棗湯﹑葶藶大棗瀉肺湯﹞。水不化津﹐液不澤槁﹐下气上逆﹐得此則緩其迫促﹐調其衝激﹝苓桂甘棗湯﹑麥虋冬湯﹞。邪气內橫﹐欲越不達﹐欲泄不利﹐得此則馴其急躁﹐消其衝突﹝黃連湯﹑黃芩湯﹞。其它聯補藥散藥之不和﹝薯蕷丸﹞。通病情治法之相梗﹝附子米湯﹞。具涵育性情之標韻﹝甘麥大棗湯﹞。其功偉矣﹐卽反而溯其所以治營衛津血之故﹐又豈有他致哉﹗

小茈胡湯證﹐若脇下痞者﹐去大棗加牡蠣﹐甘艸瀉心湯﹑生薑瀉心湯﹑旋覆花代赭石湯證﹐皆心下痞而用大棗﹐何也﹖夫《本經》固曰主心腹邪气﹐不曰主脇下邪气﹐正可見《本經》字字不苟﹐仲景絲絲入蔻耳。且主心腹邪气者﹐豈謂泛主心腹間邪停气滯哉﹗必心腹間因邪气而中不安﹐脾失養﹐方是大棗所主。今三証之痞﹐特於甘艸瀉心條注云﹕『此非結熱﹐但以胃中虛﹐客气上逆﹐故使。』是豈特於安中養脾有合﹐不又於平胃气有合耶﹗然則痞硬與痞滿何別﹖小茈胡證多有脇下痞﹑脇下滿﹐而不去大棗者﹐又何故﹖夫痞滿﹐陽邪也。痞﹐陰邪也﹐是故大黃黃連瀉心湯之痞﹐曰按之濡﹔生薑﹑甘艸兩瀉心湯之痞﹐曰痞。胸中﹐陽位也。脇下﹐陰位也。陰邪踞陽位﹐自必以體陰性動者﹐輔正以袪邪﹔陰邪踞陰位﹐則當以體陽性靜者治之矣﹝牡蠣有牡片而無牝片﹐是爲純陽﹐而其體質如石﹐又爲陰﹞﹐若夫陽邪踞陰位﹐則猶之乎陰邪踞陽位也。是故脇下痞﹑脇下滿非以棗治之也﹐特不如脇下痞之忌棗耳﹐棗之治自在中﹐《本經》之訓可案也。然則火逆上气﹐非气之有餘耶﹖懸飲內痛﹐非津液之有餘耶﹖而麥虋冬湯﹑十棗湯偏用大棗何也﹖夫气不下歸而上逆﹐津液不宣布而懸結﹐猶得爲有餘哉﹗惟其不足﹐故至是耳﹐且此兩者猶有不同處﹐未可一律論也。麥虋冬湯是養脾气不足﹐平胃气上逆﹐欲使其由營气而流轉一身。十棗湯是用藥過峻﹐恐不特泄去其飲﹐將盡人之津液胥泄之﹐故以棗約束營气而存津液也。物之性豈拘拘於一偏﹐明者用之﹐自當任材器使﹐而不局不濫斯可矣。

《金匱要略》曰﹕『病有賁豚﹐有吐膿﹐有驚怖﹐有火邪﹐此四部病皆從驚發得之。』據《本經》大棗主大驚﹐宜無不可用矣﹐而不必悉用﹐何哉﹖夫《本經》固言之矣﹐曰「身中不足﹐大驚」﹐不可截去「身中不足」﹐僅以「大驚」二字槪之也。其有非身中本不足而用棗者﹐必緣誤治﹐其義只在《傷寒論》﹐曰﹕『少陽不可吐下﹐吐下則悸而驚。』是故茈胡加龍骨牡蠣湯﹐下後證也﹔桂枝加桂湯﹐發汗及燒鍼後證也﹔茯苓桂枝甘艸大棗湯﹐發汗後證也。賁豚湯證則未經誤治﹐故獨不用棗﹐若夫《千金》風虛驚悸二十三方﹐用棗十一方﹐其方有用獨活﹑細辛﹑羌活﹑白蘚皮﹑銀屑﹑大黃﹑石膏﹑蜀椒﹑菖蒲﹑防己﹑鐵精﹑麻黃者﹐卽不用棗﹐於此見棗之治驚﹐但治實中之虛﹐虛中之虛﹐而虛中有實者﹐則其所不能任。若實中之實﹐又所不待言矣。

麻子

味甘﹐平﹐無毒。主補中益气﹐中風汗出﹐逐水﹐利小便﹐破積血﹐復血脈﹐乳婦產後餘疾﹐長髮﹐可爲沐藥。久服肥健﹑不老﹑神仙。九月采﹐入土者損人﹐生泰山川谷﹝畏牡蠣﹑白薇﹐惡茯苓。﹞

麻子一類二種。斑黑者實饒﹐而皮縷麤惡﹐名曰苴。白色者無實﹐而皮縷韌密﹐名曰枲﹐其花謂之勃。苴黃枲白﹐苴以采實供籩豆實及作油﹐枲以剝皮析縷作布﹐皆欲得良田﹐不用故墟。夏至前布種出大科﹐長三﹑四尺﹐莖方有稜﹐葉狹而長﹐如益母艸﹐一莖七葉或九葉﹐宜以流水澆之﹐無流水而用井水﹐則宜曝之以殺其寒。六月放勃﹐隨卽結實﹐若欲采實﹐卽宜拔去白花者﹐否則子不成實。實有殼極難去﹐當以帛包置沸湯中﹐浸至冷出之﹐垂井中一夜﹐勿令著水﹐次日日中暴漧﹐就新瓦上挼去殼﹐簸揚取仁﹐則粒粒皆完。﹝參《齊民要術》《禮疏》《綱目》﹞

劉潛江謂﹕『《爾雅翼》言「麥黃種枲﹐枲黃種麥。」是麻生於木火正旺之時﹐成於金水方饒之日﹐故麻子仁之爲用﹐能於木火焦殺中﹐生金水柔滋之化﹐卽能於金水滂沛中﹐成木火通明之功。惟其金水克諧﹐水火疊化﹐是以中土升淸降濁之機栝不愆﹐一身皆受其蔭﹐《本經》謂其補中益气﹐久服肥健﹐良由乎此。是誠能揭麻子仁功用之要﹐神農經奧窔之祕矣﹐特《別錄》所載破積血﹐復血脈﹐乳產餘疾﹐沐髮長潤﹐功能多半在血﹐謂皆由於气充血乃調﹐容或有未盡然者。夫中焦受气爲血﹐《決气篇》不誣矣﹐不可爲心主血之驗乎﹗心爲丁火﹐下交壬水而化爲木﹐不可爲益乙肝之气之證乎﹗乙肝受益﹐下交大腸而化爲金﹐以行其柔滋之气﹐而通降者不滯﹐是卽血能行气之源﹐仲景制麻仁丸治脾約取裁之所在矣。《決气篇》又曰﹕『上焦開發爲气。』气不主於肺乎﹗肺爲辛金﹐下交丙火而化爲水﹐不可爲益癸腎之血之證乎﹗癸腎受益﹐上交戊土而化君火﹐以行其明爽發越之气﹐而升者不滯﹐是卽气能調血之源﹐仲景制炙甘艸湯以復脈取法之所在矣。惟丁壬能化木則肝木澤﹐其所藏之血自行而不積﹐產乳自無餘疾。惟辛丙能化水﹐則腎水彊﹐其所藏之水自不至因气乖而腫﹐因气阻而溺塞矣。治風先治血﹐緣血不行招風取中者﹐尢宜仗澤血液之物。發乃血之餘﹐緣血不榮心而枯短者﹐允當用復血脈之劑﹐此《別錄》宣闡藥物之詳﹐確能補《本經》之未備者也。

麻仁與地黃皆最能拔地力﹝《齊民要術》所謂「種苴欲得良田﹐不用故墟」是也﹞﹐故亦最能生陰津﹐其相比入炙甘艸湯﹐則以地黃善宣陰津於陰分﹐麻仁善宣陰津於陽分也。其在麻仁丸與芍藥同用﹐則以芍藥善破陰結﹐布陽气﹐麻仁善行陽滯﹐布陰气也。入陰入陽者﹐物之生理﹐所謂性也。破結行滯﹐宣布陰陽者﹐物之能事﹐所謂情也。性之與情﹐猶輿馬相輔而行﹐是何也﹖麻仁丸中有小承气湯﹐卽不用麻仁﹑芍藥﹑杏仁﹐不患其大便不通。炙甘艸湯有人參﹑麥冬﹑地黃﹐卽不用麻仁﹐不患其脈不復。然復脈通便是二方作用之一端﹐不能會二病之全局﹐故麻仁在炙甘艸湯爲人參﹑麥冬﹑地黃之先聲﹐以其气鍾於至陽﹐易入上焦﹐引亢陽爲生陽﹐人參繼之爲鼓元气之﹐麥冬繼之以生胃脈之絕﹐地黃繼之以行脈中之血也。其在麻仁丸﹐又爲小承气湯之後勁﹐以枳實﹑厚朴銳而行气﹐大黃﹑芍藥破而通血﹐皆舉轡疾馳﹐絕無停軌﹐治胃實之不大便有餘﹐治脾約之大便難不足﹐非得杏仁之潤降﹐麻仁之滑澤﹐脾必暫展而復約也﹐此是物之情﹐若其性則極柔之物﹐稟生气於至陽﹐原系物之常理。第麻仁不僅屬陰﹐以其有雌有雄﹐雄之用在皮﹐雌之用在實﹐若槪以根實升降之義﹐則其能伸陽於中﹐充陰於外無疑矣。若夫種苴須雜以枲﹐及當開花又將枲拔盡﹐是其初則能令陰陽相守﹐繼則能令陰津長裕無疑矣。其葉之數不以四不以六﹐惟七之少陽﹐九之老陽﹐是其用之所在。譬之於人﹐體气偏陰者﹐嗜溫﹔體气偏陽者﹐嗜涼。稟陽剛者﹐其作爲爽直﹔稟陰柔者﹐其作爲廉靜﹐以是知麻仁爲物﹐其秉賦𨿽陰﹐功效悉在陽矣。至其殼之堅韌難去﹐須先迫之以熱﹐乃再激之以寒﹐後復暴而幹之﹐挼而去之易易耳﹐不又可知其所謂柔者﹐必伏剛中﹔其所謂剛者﹐必寒熱交和而後代耶﹗善體物者宜識之。

飴餹

味甘﹐微溫。主補虛乏﹐止渴﹐去血。

飴﹐凡谷之黏者皆可爲之。漬過蒸熟﹐每一石用大麥一斗八升﹐和水磨汁傾入其中﹐少假卽生飴如蜜而稀﹐色如膠﹐所謂膠飴是也。其稍幹者﹐謂之餳﹐其熬令幹﹐牽而色白者﹐謂之餹。

盧芷園曰﹕『米作飴﹐宛似水谷入胃﹐醞釀作汁﹐出入未定之時也。可以澄飲﹐可以成血﹐然甘能緩中﹐投之不當﹐反致濡滯。』

陶隱居云﹕『酒與餹並米麥所爲﹐而品分中上﹐良緣餹以和潤而優﹐酒以醺亂而劣。』愚謂﹕『曲𨿽皆麥所爲﹐然曲先屑粉而後盦造﹐爲拗折其生气。浸令生芽而後磨粉﹐爲引動其生機。然皆令消米質使成液也。酒﹐釀久方成﹔糖﹐片時便就。久釀者﹐性反迅﹔速成者﹐性反緩﹐何歟﹖夫拗折者﹐郁彌久而性益猖﹔生發者﹐萌旋達而气已暢﹐故酒爲緩物之報使﹐餹實急劑之柔佐也。然虛煩﹑虛痞﹑虛腫﹑虛滿﹐俱有確證可指﹐其籠統言之者﹐有虛勞﹑虛損﹑虛羸﹑虛弱﹐能知熇熱之爲勞﹐傳變之爲損﹐尪瘠之爲羸﹐疲之爲弱﹐則乏之爲乏﹐亦可擬議得之。夫行而無資謂之乏﹐人身之行者﹐非气血而何﹖夫反正爲乏﹐非气血之當行不行而何﹖人身一天地也﹐噓故納新﹐環周不休﹐气之道也。十二經脈﹑十五大絡﹐血之道也。其資皆稟於脾﹐則虛乏者不可謂非脾气不給矣。脾气不給﹐參朮艸皆能助之資﹐此獨何藉於飴餹﹖夫補虛乏已下﹐遂繼之以止渴去血﹐則朮者皆與渴無干﹐且朮能去濕不能滋燥﹐能充外不能充內﹐參艸能充內且滋燥矣﹐又與血無干﹐以是見此虛此乏﹐斷非參朮艸所能補矣。𨿽然虛乏而气不能行﹐且渴者固多﹐又何以知有當去不去之血﹖夫仲景用飴餹多在建中湯﹐建中湯證多有腹痛﹐此血當行不行之驗也﹐是故飴餹非能去瘀血也﹐能治血當行不行爲腹痛者耳﹐故《傷寒論》《金匱要略》用建中處甚多﹐然止云治腹痛﹐不云下瘀血。

或謂「本太陽病﹐醫反下之﹐因爾腹滿時痛者﹐桂枝加芍藥湯主之。」則治腹痛者﹐芍藥之功﹐非飴餹之力也。此誠有辧焉﹐何則﹖「傷寒﹐陽脈濇﹐陰脈弦﹐法當腹中急痛者﹐先與小建中湯。」「虛勞裏急﹐悸﹐衄﹐腹中痛﹐夢失精﹐四肢酸疼﹐手足煩熱﹐咽漧口燥﹐小建中湯主之。」「虛勞裏急﹐諸不足﹐黃芪建中湯主之。」「婦人產後﹐虛羸不足﹐腹中刺痛﹐吸吸少气﹐或苦少腹中急攣﹐痛引腰背﹐內補當歸建中湯主之。」「婦人腹中痛﹐小建中湯主之。」是知桂枝加芍藥湯所主是滿痛﹐小建中湯所主是急痛矣﹐桂枝加芍藥湯﹐卽小建中湯少飴餹耳。下後邪气內傳爲滿痛是實﹐虛勞產後腹痛是虛﹐僅飴餹一味之轉移﹐治證遂虛實不侔﹐猶不可見飴餹善補虛乏耶﹗桂枝湯在傷寒所治證多矣﹐玆則吸吸少气也﹐咽漧口燥也﹐裏急腹痛也﹐腹中刺痛也﹐少腹急攣也﹐皆非桂枝湯所曾治﹐以是知卽飴餹之功矣。蓋土滯以木而疏﹐土虛以木而困﹐故少气﹑咽漧﹑口燥是脾乏穀气﹐裏急腹痛乃肝气侮脾﹐飴餹之柔潤芳甘﹐正合脾家土徳﹐而卽以緩肝之急﹐以肝固罷極之本﹐虛乏之所從來也。是故桂枝加芍藥湯無飴餹卽不名建中﹐桂枝加黃芪湯不加芍藥不用飴餹﹐卽不名黃芪建中﹐而蜀椒﹑漧薑﹑人參協以飴餹﹐卽名大建中﹐是知建中固以飴餹得名耳。然則其所謂大小者究何義耶﹖夫以勢合勢分分大小﹐則小建中用芍藥﹑桂﹑甘﹑生薑得十五兩﹐又益大棗十二枚。大建中用人參﹑漧薑僅五兩﹐止益以蜀椒二合﹐乃同用飴餹一升﹐則飴餹在大建中湯獨多而勢合﹐在小建中湯體均而勢分﹐此一說也。若以力專力薄分大小﹐則辛甘爲陽﹐酸苦爲陰。大建中純用甘辛﹐則力厚气專﹔小建中兼用酸苦﹐則力敵气薄﹐此又一說也。總之兩建中皆以飴餹爲君﹐君尊而臣從命﹐則爲大﹔君卑而臣擅命﹐則爲小。此實大小得名之確指歟﹗而飴餹之所以尊於此﹐益可徹悟矣。

「太陽病﹐小便利者﹐以飲水多﹐必心下悸。小便少者﹐必苦裏急也。」解此者﹐謂緣飲水多乃心下悸﹐故悸皆爲飲水侵心﹐殊不思小建中湯所治之悸﹐亦可以水飲言乎﹖故夫悸有心中自動者﹐心液虛也。有他處動而連及心者﹐水飲也。而水與飲又復有別﹐則以下焦外連衛气﹐其地曠蕩﹐水飲居之﹐則能上衝外薄﹐渺無涯際﹐故爲水。上焦之約束嚴﹐水飲若在﹐終不能肆﹐故僅爲飲。稽之《傷寒論》所謂﹕『傷寒﹐厥而心下悸者﹐當先治水﹐宜服茯苓甘艸湯。卻治其厥﹐不爾﹐水漬入胃﹐必作利。』『太陽病﹐發汗﹐汗出不解﹐其人仍發熱﹐心下悸﹐頭眩﹐身動﹐振振欲擗地者﹐眞武湯主之。』是上焦之悸也。『發汗後﹐其人臍下悸者﹐欲作賁豚﹐茯苓桂枝甘艸大棗湯主之。』是下焦之悸也。兩者一曰心下悸﹐一曰臍下悸﹐皆系他處連及之文﹐故均爲水飲。至『傷寒﹐二﹑三日﹐心中悸而煩者﹐小建中湯主之。』『傷寒﹐脈結代﹐心動悸者﹐炙甘艸湯主之。』不曰心下﹑臍下﹐而直曰心中﹐固可知爲心之虛矣﹐蓋心之用在陽而體屬陰﹐故其取象﹐協於兩陽外麗﹐一陰內守之「離」。自動之悸﹐爲內陰欲出而陽不安﹐連及之悸﹐爲外陰內侵而陽不安﹐同爲陽不安而驗於自動與連及﹐猶不豁然可覩耳。但炙甘艸之悸與小建中之悸又何以異也﹖夫曰脈結代心動悸﹐是陽之躓﹐曰心中悸而煩﹐是陽之盛。陽躓者﹐當滑澤其道路﹔陽盛者﹐當開辟其途徑。滑澤其道路﹐則地黃﹑麥冬之功﹔開辟其途徑﹐則重用芍藥之力﹐而其能使陰陽巽而相入。在炙甘艸湯﹐則麻仁﹑阿膠﹔在小建中湯﹐則膠飴之爲功大矣。麻仁﹑阿膠能使水定而火凝﹔飴餹則能使火靜而水生。此則煩與不煩爲炙甘艸湯﹑小建中湯界畫者也。然觀於「發汗過多﹐其人叉手自冒心﹐心下悸﹐欲得按」﹐用桂枝甘艸湯﹐可以知心液虛之故﹐卽可以知炙甘艸﹑小建中皆用桂枝﹑甘艸之故﹐特彼以汗後液隨汗泄﹐此不注明治後﹐且獨標二﹑三日﹐可見爲心液自虛耳。

冬葵子

味甘﹐寒﹐無毒。主五臟六腑寒熱﹐羸瘦﹐五癃﹐利小便﹐療婦人乳難內閉。久服堅骨﹑長肌肉﹑輕身﹑延年。生少室山﹐十二月采之。﹝黃芩爲之使。﹞

葵根

味甘﹐寒﹐無毒。主惡瘡﹐療淋﹐利小便﹐解蜀椒毒﹐葉爲百菜主﹐其心傷人。

盧芷園曰﹕『葵有多種﹐冬茂者曰冬葵﹐字從癸從冬﹐皆屬於腎﹐其子易生﹐用治胎產﹐自然入神﹐其花向日而傾﹐有返顧衛根之義。觀其能通小便﹐又能治多溺﹐蓋可見矣。﹝《外臺祕要》消中﹐日夜溺七八升﹐用冬葵根五斤﹐水五斗﹐煮三斗﹐每日平旦服二升。﹞《本經》主「五臟六腑寒熱﹐羸瘦﹐五癃」﹐蓋寒熱𨿽欲其通﹐然過通則五臟六腑之气不藏﹐能致肌肉羸瘦﹐水气𨿽欲其藏﹐然過藏則溺道泣濇﹐能致小溲閉塞。葵性滑養竅﹐能使藏者通﹐返顧衛根﹐使能通者藏﹐若病屬久藏而發者﹐如淋﹐如帶﹐如痘疹﹐如死胎﹐如丹石毒﹐如消渴﹐如癰腫沒頭﹐如腸癰﹑胃疽﹐如肉錐怪證﹐皆有奇徵﹐第有風疾宿病﹑天行病後﹑曾被犬傷者忌之。世人但知其能發宿疾﹐不知其能使宿疾不畱﹐免他日卒中之虞﹐正其功耳。

凡物之生各有至理﹐葵多子性滑﹐多子者歸腎﹐性滑者利竅﹐又其花向日而傾﹐返顧其本﹐故仲景於「妊娠有水气﹐小便不利﹐頭眩」﹐用葵子茯苓散。夫他物利水﹐徑情直行﹐豈復返顧﹐則當防其導胎下墜﹐且小便不利在極下﹐頭眩在極上﹐焉能聯絡爲一﹐一味之用﹐具此兩義﹐其精有如此者。至《別錄》所主婦人乳內閉腫痛﹐亦取其滑以開閉﹐其色白衛根﹐仍不外返顧血海之義。擴而充之﹐其功蓋不止是二者而已。

瓜蔕

味苦﹐寒﹐有毒。主大水﹐身面四肢浮腫﹐下水﹐殺蠱毒﹐欬逆﹐上气﹐及食諸果病在胸腹中皆吐下之﹐去鼻中息肉﹐療黃疸。生嵩髙平澤﹐七月七日采﹐陰漧。

甜瓜仲春種之﹐掊坑大如斗﹐納瓜子四枚﹐大豆三枚﹐瓜旣出土﹐生數葉﹐則搯去豆﹐以初生蔓弱﹐須假豆扶以出土﹐若豆長又恐搧瓜也。地須多鋤﹐則子饒引蔓延生長﹐或以丈計﹐葉大數寸﹐五﹑六月開黃花﹐六﹑七月瓜熟﹐形色不一﹐用瓜蔕須團而短﹐色靑綠者良﹐收子須拌鹽藏方不死。﹝參《齊民要術》《綱目》﹞

盧子繇曰﹕『瓜象實﹐在須蔓間也。蔕﹐瓜之綴蔓處也。性偏蔓延﹐末繁於本﹐故少延輒腐。《爾雅》云﹕『其紹瓞。』疏云﹕『繼本曰紹﹔形小曰瓞。』故近本之瓜常小﹐近末之瓜轉大也。凡實之吮抽津液﹐惟瓜稱最﹐而吮抽之樞惟蔕。是以瓜蔕具徹下炎上之用﹐乃蔕味苦而瓜本甘﹐以見中樞之所以別於上下內外﹐誠湧泄之宣劑﹑通劑也。』

劉潛江曰﹕『瓜以二月下種﹐蔓延而生﹐是由風木以達水﹐花於五﹑六月﹐其色黃﹐是秉火气以致土﹐乃吐。花卽有蔕﹐蔕味苦﹐實卽結於蔕上而味甘﹐是又爲達水气以至土﹐其所以捨甘而獨用苦者﹐正以苦能達甘之用也。甘之用云何﹖蓋不止達水以至土﹐更先能達水以至火也。故蔕之苦﹐其气本於火﹔瓜之寒﹐其气暢於水﹐觀其末大本小﹐可知厚孕於水气。火原在水中﹐至夏而火畢達﹐火之畢達﹐正水之畢達也。夫土之甘本備四气﹐而以水火爲用﹐至於水火畢達﹐則土之用乃得際於極上﹐胃气之至於肺﹐以布四髒﹐皆由此也。卽是以思﹐則其療諸証之功﹐如火能達﹐則風與熱之爲患者俱散﹔水能達﹐則濕與寒之爲患者俱散。水火旣達﹐土亦自達矣﹐何況濕熱﹑黃疸﹐其病原在土之體﹐又何不達之有哉﹗

觀病如「桂枝證﹐頭不痛﹐項不彊﹐寸脈微浮﹐胸中痞﹐气上衝咽喉﹐不得息者﹐此爲胸有寒也﹐當吐之。」「病人手足厥冷﹐脈乍緊者﹐邪結在胸中」「心中滿而煩﹐饑不能食者﹐病在胸中﹐當須吐之」皆瓜蔕散主之。「太陽病﹐中暍﹐身熱疼重而脈微弱﹐此以夏月傷冷水﹐水行皮中所致﹐宜一物瓜蔕湯。」則知瓜蔕之治胸中實矣。觀「少陰病﹐飲食入口卽吐﹐心中溫溫欲吐﹐復不能吐﹐始得之手足寒脈弦遲者﹐此胸中實﹐不可下﹐當吐之。若膈上有寒飲﹐漧嘔者﹐不可吐﹐當溫之。」則知𨿽胸中實﹐但兼漧嘔﹐遂不可用矣。觀「胸上諸實﹐胸中鬱鬱而痛﹐不能食﹐欲使人按之﹐反有涎唾﹐下利日十餘行﹐其脈反遲﹐寸口脈微滑﹐此可吐之﹐吐之利卽止。」則知𨿽喜按下利﹐但胸中實而痛﹐卽可用矣。觀「太陽病﹐當惡寒。不惡寒﹐關上脈細數﹐爲吐之過。」則知凡胸中未痞者﹐皆不可吐矣。所以然者﹐瓜蔕屬火﹐爲土防水之門閾﹐乃抽吮土气之物﹐非抽吮水气之物﹐故主吸地中滋潤以益瓜。凡栽瓜者﹐必使其蔓不著田塍﹐若田塍燥則蔕反浥瓜中脂液以救蔓﹐田塍有水則蔓爛蔕落﹐此瓜蔕之僅能抽吮寒气﹑熱气﹑濕气﹐而於水飲則忌之﹐於土之燥者益忌之。是「吐後腹中饑﹐口不能食﹐不喜糜粥﹐欲食冷食。」所由見也。然則宿食在上者宜吐之﹐則非寒熱濕而與水飲同爲有形之物矣﹐此又當作何解﹖夫吐水多系虛證﹐吐食多系實證﹐以土著水則淖﹐非若他物之著土﹐但去其物﹐土猶夫故者比也。

瓜瓣卽瓜子。《唐本》注稱其主腹內結聚﹑破潰膿血﹐最爲腸胃脾內壅要藥﹐核之《金匱》治腹裹膿血之腫癰﹐《千金》治咳吐膿血之肺癰﹐若合符節。蓋瓜之中裹大津液爲瓤﹐子卽依於瓤內﹐瓤善潰爛﹐子終不因之爛﹐則其能於腐敗之中自全生气﹐卽善於气血腐敗之中全人生气矣。予嘗仿是意﹐用治痰之濃厚色黃者多有效﹐由是推之﹐其可用處亦不少矣。

卷六

中品﹐石三味﹐艸七味。

雄黃

味苦甘﹐平﹑寒﹑大溫﹐有毒。主寒熱﹐鼠瘻﹐惡瘡﹐疽﹐痔﹐死肌﹐療疥虫﹐瘡﹐目痛﹐鼻中息肉及絕筋破骨﹐百節中大風﹑積聚﹑癖气﹐中惡﹐腹痛﹐鬼疰﹐殺精物﹑惡鬼﹑邪气﹑百虫毒﹐勝五兵﹐殺諸蛇虺毒﹐解藜蘆毒﹐悅澤人面。煉食之﹐輕身伸仙。餌服之﹐皆飛入人腦中﹐勝鬼神﹐延年益壽﹐保中不饑。得銅可作金﹐一名黃食石。生武都山谷﹐燉煌之陽﹐采無時。

石爲從土化金﹐雄黃尢松脆易解﹐是質僅似金﹐土性未除﹐且成塊時赤如雞冠﹐有光曄曄﹐旣研爲末﹐則黃如鵝喙﹐黯淡無華﹐其能解土中浮火著於皮膚者何疑﹖凡土中之火﹐必濕與熱久相醞釀乃成﹐故得以雄黃剛土性寒治之﹐而其味辛﹐辛生皮毛﹐故僅能主其在外者﹐卽土中實結之火﹐非所能治也。觀《金匱》面赤斑斑如錦文者﹐名曰陽毒﹐則用之﹔若面目靑者﹐名曰陰毒﹐則去之。可證雄黃能治中土之火著於外者﹐又卽可證陽毒﹑陰毒爲由土中濕熱醞釀而成矣﹐卽雄黃善殺蛇﹐蛇獨非土中濕熱醞釀以成者乎。巢元方云﹕『鼠瘻者﹐由飲食不擇﹐毒物所化﹐入於腑臟﹐出於脈﹐稽畱脈內不去﹐使人寒熱。』又非由內及外﹐久蓄而成者耶﹗言惡瘡﹑疽﹑痔﹑死肌而不及癰者﹐以癰裹大膿血﹐潰決而出﹐不得爲死肌也。死肌不必盡由惡瘡疽痔﹐惡瘡疽痔不必盡爲死肌﹐惟由惡瘡疽痔而爲死肌者﹐方是由中及外﹐久蓄而成之毒﹐乃得以雄黃主之也。若有虫蝕肛﹐𨿽亦濕熱所化﹐由內至外﹐第旣在外而內無他患﹐則取此外治燻而殺之斯已矣。

石膏

味辛甘﹐微寒﹑大寒﹐無毒。主中風寒熱﹐心下逆气﹐驚喘﹐口漧舌焦﹐不能息﹐腹中堅痛﹐除邪鬼﹑產乳﹑金瘡﹐除時气頭痛﹑身熱﹐三焦大熱﹐皮膚熱﹐腸胃中隔气﹐解肌﹐發汗﹐止消渴煩逆﹐腹脹﹐暴气﹐喘息﹐咽熱。亦可作浴湯﹐一名細石﹐細理白澤者良﹐黃者令人淋。生齊山山谷及齊盧山﹑魯蒙山﹐采無時。﹝雞子爲之使﹐惡莽艸﹑馬目毒公。﹞

石膏生於石中﹐大塊作層﹐如壓扁米糕﹐每層厚數寸﹐色白潔淨﹐細文短密如束鍼﹐正如凝成白蠟﹐松易碎﹐燒之卽白爛如粉。﹝《綱目》﹞

凡物重則應堅﹐澤則應韌﹐辛則多竄﹐寒則多膩。石膏體質最重﹐光明潤澤﹐乃隨擊卽解﹐紛紛星散而絲絲縱列﹐無一縷橫陳﹐故其性主解橫溢之熱邪也。蓋惟其寒﹐方足以化邪熱之充斥﹔惟其辛﹐方足以通上下之道路﹔惟其澤﹐方足以聯津液之灌輸﹔惟其重﹐方足以攝浮越之亢陽。譬之溽暑酷烈﹐萬物喘息僅屬﹐不敢自保﹐惟淸飆乍動﹐肅降乃行﹐而化隨爽潔﹐於是欣欣然始有有生之樂焉。人病中風而至心下逆气﹑驚喘﹑口漧﹑舌焦﹑不能息者﹐可以異是。病寒熱而至心下逆气﹑驚喘﹑口漧﹑舌焦﹑不能息者﹐又何以異是。《別錄》之治暴气喘﹑咽熱﹐卽《本經》所謂心下逆气﹑驚喘也。止消渴﹑煩逆﹐卽《本經》所謂口漧﹑舌焦﹑不能息也。身熱﹑三焦大熱﹑皮膚熱﹐解肌發汗﹐又所以明熱之散漫充斥也。惟《本經》之腹中堅痛﹐《別錄》之腸胃中結气及腹脹﹐似熱不僅散漫矣﹐夫熱邪旣盛﹐內外相連﹐久延不解﹐焉能不與气結﹐故暫時散漫﹐繼遂脹滿而堅痛﹐然曰腹中堅痛﹐曰結气腹脹﹐明其尙未與滓穢相結﹐猶可解以石膏也﹐若不待解肌發汗而汗自出﹐腹中滿痛﹐小便自利﹐則其熱已與滓穢摶聚﹐非承气不爲功矣。石膏又烏能爲﹖

「心下有水气﹐肺脹﹐咳﹐上气而喘﹐脈浮」﹐皆小靑龍湯證也。多一煩躁則爲小靑龍加石膏湯證﹐核之以大靑龍湯之不汗出而煩躁﹐白虎湯之大煩渴不解﹐竹皮大丸之中虛煩亂﹐是石膏爲煩設矣。但《傷寒》《金匱》用石膏者十一方﹐此才得其四﹐其不煩而用者何多也﹐夫陰气偏少陽气暴勝﹐外有所挾內有所虧﹐或聚於胃﹐或犯於心﹐乃爲煩﹐煩之由來不一﹐本非石膏所主﹐化其暴勝之陽﹐解其在胃之聚﹐非治煩也。越婢加半夏湯候曰﹕『肺脹﹐咳而上气﹐其人喘﹐目如脫狀。』小靑龍加石膏湯候曰﹕『肺脹﹐咳而上气﹐煩躁而喘。』木防己湯候曰﹕『膈間支飲﹐其人喘滿﹐心下痞堅。』麻杏甘膏湯候曰﹕『汗出而喘﹐無大熱。』是石膏者爲喘而設歟﹖夫喘有虛有實﹐虛者無論﹐實者必邪聚於气﹐軒舉不降﹐然邪又有不同﹐玆四喘者﹐皆熱盛於中﹐气被逼於上﹐則石膏所主﹐乃化其在中之熱﹐气自得下﹐非治喘也。然則石膏气寒而形津潤﹐《本經》以主口漧﹑舌焦﹑不能息﹐宜乎必治渴矣﹐乃《傷寒》《金匱》兩書用石膏方並不言渴﹐越婢湯治風水﹐並證明不渴﹐白虎湯之治渴者必加人參﹐其不加人參證﹐亦並不言渴﹐豈石膏之治熱﹐必熱而不渴者乃爲恰當乎﹗是可知石膏止能治六淫所化之熱矣。故仲景用石膏者十一方﹐同麻黃用者六﹐同大黃用者一﹐同防己用者一﹐同桂枝白薇用者一﹐可同人參用者僅二方﹐而一方可同可不同﹐惟竹葉石膏湯卻必與參同用﹐是石膏之治熱﹐乃或因風鼓蕩而生之熱﹐或因水因飲蒸激而生之熱﹐或因寒所化之熱﹐原與陰虛生熱者無干﹐其《本經》所謂口漧﹑舌焦﹐乃心下逆气驚喘之餘波﹐故下更著不能息爲句﹐蓋心下旣有逆气而遇驚輒甚﹐則其口張不翕﹐焉得不幹不焦﹐然又當驗其能息與否﹐能息則口尙有翕時﹐幹與焦亦有間時矣。他如竹葉石膏証之欲吐﹐竹皮大丸之嘔逆﹐皆適與用石膏相值﹐亦可知爲熱致虛﹐因虛气逆﹐解熱气自平﹐气平嘔吐自止﹐非石膏能治嘔治吐矣。

說者謂麻黃得石膏則發散不猛﹐此言𨿽不經見﹐然以麻杏甘膏湯之汗出而喘﹐越婢湯之續自汗出証之﹐則不可謂無據矣。麻黃爲用﹐所以從陰通陽﹐然陽厄於陰﹐其源不一﹐有因寒凝﹐有因熱壅﹐故其佐之者﹐不用桂枝﹐則加石膏。桂枝文理有縱有橫﹐石膏則有縱無橫﹐縱者象經﹐橫者象絡﹐經絡並通與及經不及絡者﹐其優柔猛烈﹐自是不同。況因寒者﹐所謂體若燔炭汗出而散﹝從丹溪章句﹞﹐固其所當然也﹔因熱者﹐乃陽猖而陰不與交﹐欲使陰交於陽﹐非泄熱不可。第徒泄其熱﹐正恐陰反肆而迫陽﹐故一面任石膏泄熱﹐隨手任麻黃通陰﹐使陰之郁勃者隨陽而泄﹐柔和者與陰相交。是以石膏協麻黃﹐非特小靑龍加石膏湯﹑厚朴麻黃湯﹑越婢加朮湯﹑越婢加半夏湯﹑文蛤湯﹐其禁忌較之大靑龍湯﹑麻黃湯爲弛﹐卽如所謂麻杏甘膏湯﹑越婢湯者﹐並有汗亦治之﹐可見其汗乃盛陽之加於陰﹐非陰陽交和而成﹐亦非營弱衛彊而有矣。矧証之以《千金》用越婢加朮湯治肉極熱﹐則身體津脫﹑腠理開﹑汗大泄﹐顧何謂耶﹖夫亦以熱盛於中﹐內不與陰和﹐而外迫逐津液﹐與才所論者無異﹐特恐通其陰而陰遂逆﹐故凡兼惡風者﹐卽於湯中加附子耳﹐尙不可信麻黃石膏並用可治汗出耶﹗然則桂枝二越婢一證﹐謂之無陽者﹐又當作何解﹖夫發熱者﹐太陽之標﹔惡寒者﹐太陽之本。熱多寒少﹐標盛本微矣﹐而脈反微弱﹐則非因陽不足﹐乃表陽內伏也﹐表陽之所以內伏﹐正爲其本寒將盡﹐無事與相拒於外耳﹐故曰無陽。然陽者津液之所從化﹐汗之所由出也﹐不泄其標熱﹐而從陰中通其內伏之陽﹐表气於何而和﹐營衛於何而調﹖故取桂枝之二以解外﹐取越婢之一以通中﹐此其義也。

風寒摶熱﹐用麻黃石膏泄熱通陽﹐旣知之矣。水飲與熱﹐其不相入﹐正同冰炭﹐何亦能合爲患耶﹗不知寒與熱猶本異而末同﹐水與熱更本同而末異﹐何也﹖夫寒在人身﹐被陽气激而化熱﹐旣化則一於熱﹐不更爲寒﹐水則本屬太陽﹐原能盛熱﹐是以寒旣化熱﹐熱已而寒無存﹐水中挾熱﹐熱去而水尙在﹐其同用麻黃﹐在寒化之熱﹐止欲其通陽﹔在水挾之熱﹐更欲其去水矣。𨿽然水與飲固有分﹐且同爲水﹐復有近表近裏之分﹐曰﹕『風水﹐惡風﹐一身悉腫﹐脈浮不渴﹐續自汗出﹐無大熱﹐越婢湯主之。』此比於大靑龍者也﹐故麻黃分數多。曰﹕『吐後﹐渴欲得水而貪飲者﹐文蛤湯主之﹐兼主微風﹐脈緊﹐頭痛。』此比於麻杏甘膏者也﹐故麻黃分數少。曰﹕『裏水﹐越婢加朮湯主之。』此則比於麻黃附子甘艸湯矣。以其是水與熱而非寒﹐故不用附子而用白朮﹑石膏﹐是二證近表﹐一證近裏﹐旣彰彰然矣。若夫飲﹐則非如水之無畔岸﹐可隨處橫溢也﹐則必著臟腑而後爲患。曰﹕『咳而上气﹐此爲肺脹﹐其人喘﹐目如脫狀﹐脈浮大者﹐越婢加半夏湯主之。』此著於上者也。曰﹕『膈間支飲﹐其人喘滿﹐心下痞堅﹐面色黎黑﹐其脈沈緊。得之數十日﹐醫吐下之﹐不愈者﹐木防己湯主之。』此著於中者也。著於上者﹐比於表﹐故用麻黃﹔著於中者﹐比於裏﹐故不用麻黃﹐石膏則皆不可闕者也。然服木防己湯﹐虛者卽愈﹐實者復發﹐則去石膏加茯苓﹑芒消。夫曰實乃去石膏﹐不去人參﹐似其助實﹐反在石膏矣﹐然膈間支飲﹐則喘滿色黑﹐固其宜也﹐其關節只在「心下痞堅﹐脈沈緊」二者﹐痞猶可以桂枝下之﹐堅則非芒消不爲功矣。痞由於飲﹐猶可專以防己通之﹔飲而至堅﹐則非兼用茯苓不爲功矣。其用人參﹑石膏取義原與白虎加人參同﹐欲其泄熱生津﹐爲已病數十日﹐曾經吐下也。屢經剝削﹐繼得和養﹐自然立能應手﹐然終以痞堅而脈沈緊﹐非剝削已極之徵。第初投之能獲效﹐必飲中之熱得淸而解﹐其再發也﹐縱有熱亦殺於前﹐況經再與前方不愈﹐則病𨿽不去而熱未必復畱矣﹐故於前方去石膏加茯苓﹑芒消﹐不去人參者﹐一則尙緣剝削之餘﹐一則所以馭防己﹑芒消之暴也。

凝水石

味辛﹑甘﹐寒﹑大寒﹐無毒。主身熱﹐腹中積聚﹑邪气﹐皮中如火燒﹐煩滿﹐水飲之﹐除時气熱盛﹑五藏伏熱﹑胃中熱煩滿﹐止渴﹐水腫﹐小便痺。久服不饑。一名白水石﹐一名寒水石﹐一名淩水石。色如雲母﹐可析者良﹐鹽之精也。生常山山谷﹐又中水縣及邯鄲。﹝解巴豆毒﹐畏地楡。﹞

凝水石生於鹵地積鹽之下﹐精液滲入土中﹐年久至泉結而成石﹐大塊有齒稜如馬牙消﹐淸瑩如水晶﹐亦有帶靑黑色者﹐皆至暑月回潤﹐入水浸久亦化。﹝《綱目》﹞

水必死而後咸﹐借土爲倚伏﹐則生气復著矣。其有受烹於火﹐日結爲鹽者﹐性遂轉溫﹐其有才經烹煉﹐自滲入地﹐得成晶瑩如石者﹐歲久火退﹐旣未接乎黃泉﹐尙鍾气於膏壤﹐以形體論則金也。然其源本水﹐其所趨亦水﹐故𨿽伏土中﹐遇水能化。陶隱居云﹕『末置水中﹐夏月可使爲冰。是其陰凝之甚﹐肅厲之嚴﹐純乎寒化﹐似非他物能間﹐而其味乃辛﹐則仍能外達皮毛﹐非僅寒中一節已也。身熱﹑腹中積聚邪气是內爲本外爲標﹐皮中如火燒﹑煩滿是外爲本內爲標﹐均可以是化水飲之者﹐蓋是物之生原﹐貫徹水土標本﹐當其爲水之死﹐固已背陰向陽﹐迨與土化烹煉爲鹽﹐則轉而溫﹐乃不肯保其溫﹐復澑於下以變爲寒﹐仍與水化而味猶辛﹐則其假散而聯爲聚﹐卽聚而復爲散﹐昭然矣。身熱皮中如火燒﹐散也﹔腹中積聚邪气煩滿﹐聚也。聚而能散﹐則在內者釋散而終不能聚﹐則在外者已﹐又何必究其爲標與本哉﹗風引湯入此於中﹐以治外熱內滿﹐亦可見其滿之不僅爲實﹐而熱則已造其極﹐故與大黃﹑石膏﹑滑石伍以勝外熱﹐而內之滿終不能廢漧薑﹑桂枝矣。

漧薑

味辛﹐溫﹑大熱﹐無毒。主胸滿﹐欬逆﹐上气﹐溫中﹐止血﹐出汗﹐逐風濕痺﹐腸澼﹐下痢﹐寒冷腹痛﹐中惡﹐霍亂﹐脹滿﹐風邪諸毒﹐皮膚間結气﹐止唾血﹐生者尢良。

生薑

味辛﹐微溫。主傷寒﹐頭痛﹐鼻塞﹐欬逆﹐上气﹐止嘔吐。久服去臭气﹐通神明。生犍爲川谷及荊州﹑揚州。九月采。﹝秦椒爲之使﹐殺半夏﹑莨菪毒﹐惡黃連﹑黃芩﹑天鼠糞。﹞

姜宜原隰沙地﹐四月取母姜種之﹐五月生苗如初生嫩蘆﹐髙二﹑三尺﹐葉如竹兩兩對生﹐辛香可愛。秋社前後﹐新芽頓長﹐如列指狀﹐色黃尖紫﹐謂之紫姜﹐亦曰子姜﹐釆食無筋﹐自此以漸充壯﹐霜後則老﹐謂之宿姜﹐卽母姜也。姜惡沮洳﹐又畏日畏熱﹐凡秋熱則無姜﹐故六月間須作葦屋蓋之。﹝參《齊民要術》《圖經》《綱目》﹞

作漧薑法﹐取白淨堅結者﹐水淹三日﹐去皮﹐置長流水中六日﹐更刮去皮﹐曬漧﹐置瓷缸中釀﹐三日乃成。﹝弘景﹞

物之燥者﹐不惡濕﹐爲恃其气足以禦之也﹔物之濕者﹐不畏熱﹐爲假其气足以助之也。姜則偏生沙燥之地﹐厭惡沮洳﹐且復畏日﹐至爲蓋葦棚以避酷暑﹐又曰秋熱則無姜﹐是何故哉﹖蓋四時遞嬗﹐六气流遷﹐百物生長收藏其間﹐拈一物而諦審之﹐似若气依物爲轉旋﹐究其實理﹐則何物非因气觸動也耶﹗姜以中夏發生﹐是感火气以動矣﹐故其性溫﹐乃旋交濕令﹐而姜枝葉長茂﹐根株橫溢﹐是感土气以昌盛矣﹐故其色黃﹐於是金經一气以培以充﹐迨交燥令﹐而气乃全﹐用乃具﹐故其味辛﹐統而計之﹐則火者其稟﹐土者其體﹐金者其用﹐貫而屬之﹐則具火性於土中﹐宣土用於金內﹐姜之能事盡矣。蓋土者﹐脾也﹐胃也﹐以厚徳載物﹐而敷布一身。金者﹐肺也﹐大腸也﹐以節宣諸气而泌淸泄濁﹐假使中宮淸气阻遏而不至肺﹐則气壅於上﹐胸滿咳逆上气之病生。濁气扞格而不至大腸﹐則气滯於下﹐腸澼下利之患作﹐原其所以阻遏扞格者非他﹐則以中土無火﹐故使土用乖﹐而金不效其節宣之職﹐火之所以生土﹐土之所以生金﹐考厥機緘﹐端在是也。𨿽然肺爲嬌髒﹐旣惡痰涎之裹﹐尢畏炎之鑠﹐與姜之性誠有酷肖者矣﹐獨肺喜淸肅﹐姜非致淸肅者也。以謂土之生金﹐其機在是﹐不更有說乎﹖夫仲景曰﹕『太過可怪﹐不及亦然。』論脈也﹐髒气何獨不爾。姜之用﹐前固曰緣火不生土﹐土遂不生金﹐此中土之火不及也。設土中之火太過﹐豈能保其不礙生金乎﹗病果如是﹐原非姜所能治矣。姜有生者﹑幹者之別﹐前人謂姜之皮涼﹐故畱皮者辛溫差減﹐止能散發是已﹐而猶有未盡者。姜桂之性﹐老而彌辣﹐漧薑受气足﹐足則上達肺﹐下通大腸﹐外及皮毛﹐中鎭沸逆。生薑受气微﹐微則僅能由中及上﹐故止散外感﹐止嘔吐耳﹐不然漧薑所主﹐《本經》謂其逐風濕痺﹐《別錄》謂其治皮膚間結气﹐其病鹹在皮毛肌肉間﹐此何說耶﹖以五味﹑漧薑治咳﹐於五味子條詳言之矣﹐猶有未盡﹐則用五味不用漧薑也﹐漧薑分數不等也。用五味不用漧薑﹐其旨在射幹麻黃湯﹐曰﹕『咳而上气﹐喉中水難聲。』是痰﹐非飲與水矣。觀小靑龍湯﹑小靑龍加石膏湯﹑眞武湯﹐皆曰心下有水﹐苓甘五味諸加漧薑法﹐又皆隸於痰飲﹐則可見漧薑所治﹐爲在中之水飲﹐非在上之痰矣。至其分數之不等﹐是愈下則愈少﹐愈上則愈多﹐故用一兩者止眞武湯﹐二兩則小茈胡湯﹑厚朴麻黃湯﹑苓甘五味加姜辛半夏湯﹐余則盡用三兩矣。𨿽然眞武湯本不用漧薑﹐豈不因方中有生薑乎﹗小靑龍﹑苓甘五味諸劑﹐其寒水之不化﹐正在胸中﹐合之《本經》﹐漧薑主治咳逆上气﹐前冠胸滿二字﹐爲不虛設矣﹐猶不可知姜爲脾肺藥耶﹗

或問傷寒﹐病之莫急者也﹐傷寒至陽亡陰逆﹐尢病傷寒之莫急者也。仲景用漧薑於漧薑附子湯﹑茯苓四逆湯﹑白通湯﹑眞武湯﹑四逆湯﹐皆用之至少﹐反於非傷寒之大建中湯﹑甘幹苓朮湯用之最多﹐何也﹖曰﹕『此正仲景神明不測處也。夫病根有深淺﹐用法有機勢﹐得其間則批郤導窾﹐刃不傷鋩﹐當其銳﹐則髙城深池﹐守猶難固。人傷於寒﹐則爲病熱﹐是固陰傷局也﹐乃不勝治法之紊﹐致陽越陰搏焉﹐豈誠陽之虛﹐陰之盛耶﹗故曰脈微﹐曰下利﹐曰煩躁﹐曰頭眩身﹐其陽之衰也驟﹐陰之橫也飄忽﹐而無所附﹐固不得僅用漧薑﹐必並以附子﹐但漧薑旣得附子﹐一主其中﹐一主其下﹐一主守﹐一主走﹐若輕車﹐若熟路﹐風行雷動﹐所當必摧﹐所擊必散﹐陰散斯陽歸﹐陽歸斯病已﹐又何恃乎用之重﹐重則不懼﹐有後患耶﹗此其義見於論中﹐所謂「下利﹐腹脹滿﹐身體疼痛者﹐先溫其裏﹐乃攻其表﹐溫裏宜四逆湯﹐攻表宜桂枝湯。」者也﹐夫旣用四逆治裏矣﹐仍有桂枝治表在後﹐設使用姜附重﹐則向所未攻之表證能保其不變爲裏證耶﹗惟傷寒「少陰病﹐下利圊谷﹐裏寒外熱﹐手足厥逆﹐脈微欲絕﹐身反不惡寒﹐其人面赤色者」﹐陽已浮於外﹐陰已逆於內﹐各自樹勢﹐兩不相下﹐故仲景於通脈四逆湯﹐附子仍依四逆之數﹐漧薑倍焉﹐何則﹖其勢相侔﹐其鋒相敵﹐病旣植根中气之虛而中寒﹐自非倍其數不可﹐是仲景於回陽逐陰﹐又非輕用姜者比矣。若夫「心胸中大寒痛﹐嘔不能飲食﹐腹中上衝皮起﹐出見有頭足﹐上下痛﹐不可觸近」﹝大建中湯證﹞。「身體重﹐腰中冷﹐如坐水中﹐形如水狀﹐不渴﹐小便自利﹐飲食如故﹐勞輒汗出﹐衣裏冷濕﹐久則腰已下冷痛﹐腹重如帶五千錢」﹝甘幹苓朮湯證﹞﹐其沈寒痼冷﹐一在於中﹐一在於下﹐一動而猖﹐一靜而勁﹐動者四出剽掠﹐其勢向上爲多。凡向上者𨿽陰﹐其中必有陽﹐實中必有虛﹐則旣不得用附子爲尾逐之師。靜者僻居一處﹐食飲二便尙嫻節制﹐然汗出至衣裏濕﹐其寒不衰﹐是𨿽用附子攻衝之﹐亦決不能驟解﹐故大建中湯治動﹐乃鎭以靜﹐而抑之使平﹐是條侯堅壁於梁。甘幹苓朮湯治靜﹐乃撫其循良﹐銷其梗化﹐是姬公毖頑於洛。總之﹐前後諸方皆從溫中起見﹐而擊烏合﹐則宜銳不宜多﹐討積猾﹐則宜圍不宜攻﹐權衡其輕重﹐稽核其利鈍﹐而治法可推﹐推治法之委婉曲折﹐而方義可識﹐識方義之絲聯繩貫﹐而漧薑之用了然如在心目間矣。

然則白通﹑四逆等方其於溫中盡之乎是﹖殆非也。夫諸方注意﹐大半在於溫下﹐故其所主證下利及旣吐且利者居多﹐則取法實兼《本經》之溫中﹑腸澼﹑下利﹐《別錄》之霍亂﹐特附子以走下﹐漧薑以守中﹐有姜無附﹐難收斬將搴旗之功﹐有附無姜﹐難取堅壁不動之效﹐是漧薑之治在溫中﹐非諸方之治在溫中也。大建中湯﹑甘幹苓朮湯注意在溫中矣﹐乃一則藥協蜀椒﹐一則證原腰冷﹐是其微旨﹐仍不盡在中也。微旨盡在中者﹐其惟理中湯乎﹗理中湯所主﹐在《傷寒論》曰﹕『旣吐且利﹐寒多不欲飲水。』在《金匱要略》曰﹕『胸痺﹐心中痞﹐畱气結在胸﹐胸滿﹐脇下逆搶心。』一者由中而潰決四出﹐一者由上下而並湊於中﹐惟其中無所守﹐是以外者能內﹐內者能外﹐內外可以易位﹐生死不可遂判乎﹗方中參甘气味柔和﹐能羈內出外入之駛﹐不能制內出外入之令。白朮剛乎參甘﹐能制其出入矣﹐猶不能不令出入。惟漧薑味辛气溫﹐能令外不敢入﹔性守不走﹐能令內不敢出﹐蓋惟中虛﹐是以客气得入﹔惟中寒﹐是以不能逐而使出﹐故理中補虛﹐卽其制出之權﹔其驅寒﹐卽其制入之威﹐於是加以桂枝﹐則治內寒外熱﹐內虛外實﹐心下痞﹐利下不止﹐表裏不解﹝桂枝人參湯證﹞。雜以薯蕷及諸補散﹐則治虛勞諸不足﹐風气百疾﹝薯蕷丸證﹞。間以半夏而去朮﹑艸﹐則治妊娠嘔吐不止﹝漧薑人參半夏丸證﹞。增以旋覆花﹑代赭石﹑半夏﹑大棗而去朮﹐則治心下痞﹐噫气不除﹝旋覆花代赭石湯證﹞。莫非分理中之半﹐恃姜爲卻寒散滿之長城﹐卽對待以寒涼﹐如半夏瀉心湯﹑生薑瀉心湯﹑甘艸瀉心湯﹑黃連湯﹑漧薑黃連黃芩人參湯﹐按而察之﹐猶有理中之參﹑艸﹑漧薑在其中﹐而恃漧薑不淺矣。

「太陽病﹐脈浮緊﹐不發汗﹐因致衄者﹐麻黃湯主之。」「吐血不止者﹐柏葉湯主之。」「少陰病﹐下利﹐便膿血者﹐桃花湯主之。」「病金瘡﹐王不畱行散主之。」「婦人陷經﹐漏下﹐黑不解﹐膠姜湯主之。」夫云因不發汗﹐則知苟發汗必不動血﹔云不止不解﹐則知曾有以止之解之而不應﹔云膿血﹐則與純血有間﹔云下黑﹐則與鮮赤自別﹔云病金瘡﹐則因去血而病﹐非因病而去血。蓋失治者﹐其咎爲養癰貽患﹐故病甚於此﹐能轉攻於彼﹔誤治者﹐其咎爲無益有損﹐故非以已之﹐適以激之。而血之爲物﹐遇寒則凝﹐遇熱則散﹐摶於陽則得火之色﹐摶於陰則得水之色﹐推是而言﹐則凡病乎血﹐用姜以止之者﹐莫不有確據可尋也。其在於經﹐則《榮衛生會篇》有「奪血無汗﹐奪汗無血」之文。脈要精微論有「肺脈搏堅而長﹐當病唾血」之文。《邪气臟腑病形篇》有「肺脈微急﹐爲肺寒熱﹐怠惰﹐咳唾血」之文。《脈解篇》有「少陰所謂咳則有血者﹐爲陽脈傷﹐陽气未盛於上而脈滿﹐滿則咳﹐故血見於鼻」之文。陰陽別論有「結陰者﹐便血一升﹐再結二升﹐三結三升」之文。此皆可以姜治者也﹐其在《千金》﹐則凡婦人崩漏之少腹弦急或苦絞痛﹝愼火艸散﹞﹐五臟空虛﹐失色黃瘦﹝增損禹餘糧丸﹞﹐腰背痛﹐四肢沈重﹝大牛角中人散﹞﹐虛羸少气﹝治崩中下血方﹞者﹝已上在四卷﹞﹐吐血之胸中塞痛﹝治吐血中塞痛方﹞﹐上气﹐面如土色﹝柏葉湯﹞﹐胸腹煩滿疼痛﹝漧地黃丸﹞者﹝已上十二卷﹞﹐血利之腹痛﹝龍骨丸﹞﹐五內絞切痛﹝治熱毒下黑血方﹞﹐赤滯下血﹐連月不瘥﹝白頭翁湯﹞﹐羸篤垂死﹝茯苓湯﹞﹐赤白利﹝黃連湯﹞者﹝已上十五卷下﹞﹐並用漧薑﹐其諸病之兼寒熱者﹑嘔吐者並用生薑﹐則姜之止血﹐可以循類而求﹐按證以施﹐又何疑於辛溫也哉﹗

「生者尢良」句綴於主治之末﹐其意甚混﹐豈以凡治胸滿咳逆上气等病﹐均生者優於幹者耶﹗則何不直名之曰生薑﹐而標其目曰漧薑也。抑以生者不便致遠久藏﹐姜非隨地皆產﹐故槪之曰漧薑﹐可爲不產姜處法耶﹗則孔子曰﹕『不撤姜食﹐常可爲蔬。』是隨處皆產也。愚意生者有生者之功能﹐幹者著幹者之實效﹐仲景於生薑瀉心湯中﹐生薑﹑漧薑並用﹐眞武湯有生薑﹐又可加入漧薑﹐以是知《本經》漧薑主治當分作兩截讀。曰「漧薑﹐味辛﹐溫。主胸滿﹐咳逆﹐上气﹐溫中﹐止血」爲一截。「出汗﹐逐風濕痺﹐腸澼﹐下利﹐生者尢良」爲一截﹐以是合之仲景之用生薑﹐凡桂枝﹑小茈胡諸加減法﹐皆所謂出汗﹐桂枝附子湯﹑白朮附子湯﹑桂枝芍藥知母湯﹑桂枝黃芪五物湯﹑抵當﹑烏頭桂枝湯﹐皆所謂逐風濕痺。惟腸澼下利無明文﹐然桂枝湯證﹑小茈胡湯證多有兼下利者﹐焉知其不指此耶﹗推而類之﹐則《別錄》之「風邪諸毒﹐傷寒﹐頭痛﹐鼻塞」﹐卽桂枝﹑茈胡之用。其桂枝麻黃各半湯治身癢﹐白朮附子湯治風濕相搏﹐初服其人如痺﹐繼而如冒﹐又豈非去皮膚間結气耶﹗

仲景之用生薑﹐卽承《本經》出汗之旨固矣﹐特《傷寒論》用生薑方凡三十有五﹐而協棗者至二十有九﹐《金匱要略》用生薑方﹐除經見《傷寒論》者﹐猶三十有二﹐其協棗者亦一十有八﹐統而計之﹐其不同棗用者僅十之三﹐生薑大棗之相比﹐淺而言之﹐則棗甘姜辛﹐所謂辛甘發散是已﹐殊不知棗之主「心腹邪气﹐通九竅﹐助十二經﹐補少气」﹐則其注意不在甘緩羈辛之駛也。《宣明五气篇》曰﹕『辛走气﹐气病毋多食辛。』凡邪中於表﹐必表气之虛也﹐但知去邪不知崇正﹐邪去正傷﹐致生他患者不少矣﹐奚如隨剿卽撫之愈耶﹗且卽棗之功用而論﹐亦已可知守中有走﹐姜之生者𨿽散﹐迨幹則能守矣﹐是不可謂走中之守乎﹗故凡汗後表邪裏邪未解者﹐多不忌姜﹐如厚朴生薑甘艸半夏人參湯證﹑桂枝去桂加茯苓白朮湯證﹑茯苓甘艸湯證﹐皆曾有汗﹐甚至新加湯且加重焉﹐又可見姜之不純乎散﹐協棗尢能治汗後虛邪勢將入裏者矣﹐玩生者尢良句﹐以見無生薑處﹐出汗亦可任漧薑﹐卽漧薑亦可出汗﹐意其於通行經絡中﹐寓走中有守﹐守中有走之義﹐又何疑哉﹗

近世論漧薑﹑生薑者﹐多曉曉置辧於去皮﹑畱皮之別。予嘗取生薑刮去皮﹐暴而幹之﹐則但存其筋﹐無所爲姜矣﹐因是知姜非在地中至極老﹐不足爲漧薑﹐不去皮不漬不釀﹐亦不足爲漧薑。蓋凡暴物之道﹐難碎者易幹﹐易碎者難幹﹐以其有老嫩之殊也。莩甲厚者易幹﹐莩甲薄者難幹﹐以皮受爍﹐則引在內之津潤以滋之也﹐若姜惟皮與筋爲有形﹐其肉則遇水能化﹐故搗姜和水去皮筋﹐澄之可以成粉﹐是漧薑所以必去皮﹐必漬水﹐必盦釀﹐乃得暴漧而肉仍如故也﹐是生薑之走﹐漧薑之守﹐系於老與嫩﹐不系於去皮畱皮。其去皮畱皮﹐系於使之任暴不任暴﹐不系於使之守使之走矣。蓋嘗細咀兩姜﹐幹者與生者不特味有厚薄﹐卽气亦有厚薄。《陰陽應象大論》曰﹕『味厚則泄﹐薄則通。气薄則發泄﹐厚則發熱。』惟其發且通﹐斯能走﹔惟其泄且熱﹐斯能守。非泄何以能除胸滿咳逆上气﹐非熱何以能溫中止血﹐非發何以能出汗﹐非通何以能逐風濕痺﹐此生薑﹑漧薑之分矣﹐特《本經》不言姜治嘔﹐而《別錄》以治嘔屬之生薑﹐仲景於嘔則或以漧薑﹐或以生薑﹐是豈無故。蓋嘗檢仲景兩書﹐漧薑治嘔者一十六方﹐生薑治嘔方亦僅與之相埒﹐何以見治嘔必系生薑﹐但注不嘔而用漧薑者有漧薑附子湯﹑茈胡桂枝榦姜湯等方﹐生薑則無之。以嘔而加生薑者﹐有黃芩加半夏生薑湯﹑梔子生薑豉湯﹑眞武湯﹑通脈四逆湯﹑理中丸等方﹐漧薑則無之﹐此足見漧薑之治嘔爲兼及他證而用﹐生薑則專治嘔。其嘔而不用生薑﹐則因與他證忌﹐夫亦以生薑得夏气多﹐故功主橫散﹔漧薑得秋气多﹐則功兼收斂。橫散則上逆無力﹐收斂則气不四馳﹐然姜之體性究系橫生﹐則非特能禁其上﹐能禁其下﹐並能禁其旣上且下﹐此生薑瀉心湯﹑眞武湯所以漧薑﹑生薑並用﹐爲一定不易矣。

用生薑最重莫如生薑半夏湯及當歸生薑羊肉湯之寒多者﹐皆至一斤。夫胸中似喘不喘﹐似嘔不嘔﹐似噦不噦﹐徹心中憒憒然無柰﹐系寒邪挾飲逼迫气分﹔或寒疝腹痛﹐或脇痛裏急﹐或產後腹中痛﹐系寒邪乘虛逼迫血分。气分者﹐心肺爲主﹐故病在上﹔血分者﹐肝脾爲主﹐故病在下。飲爲有形﹐故絞取有形之汁﹐少煎而使其銳﹔虛乃無形﹐故連質合煎﹐多煮而欲其緩﹐是又一用藥法例﹐可槪眾藥﹐不特施之生薑者也。其次莫如厚朴生薑甘艸半夏人參湯﹑當歸四逆加吳茱萸生薑湯﹐皆至八兩。夫發汗後腹脹滿﹐是脾家津气不宣﹐手足厥寒﹐脈細欲絕﹐內有久寒﹐是肝家陰邪欲逆﹐蓋旣因發汗而增病矣﹐乃復重用生薑﹐生薑非散劑耶﹖陰邪橫及四肢於理宜行姜附﹐乃僅用生薑﹑吳茱萸﹐生薑﹑吳茱萸豈能代漧薑﹑附子耶﹖原人身不外陰陽﹐邪气亦不外陰陽﹐病發於陽者﹐必客於胸中﹐胸中以肺爲都會﹐肺者體陽用陰﹐故受寒發熱﹐仍不能不畏寒。麻黃湯宣達肺气﹐邪旣得行﹐設肺气宣達﹐脾不與之灌輸相續﹐肺遂不能節宣諸气﹐脾家津液橫溢不升﹐用生薑者豈非令繼參甘之益气﹐厚朴之下气﹐就其橫以運津液盡余邪耶﹗病發於陰者﹐必客於腹中﹐腹中以肝爲都會﹐肝者體陰用陽﹐故𨿽因內有久寒﹐至手足厥逆﹐脈細欲絕﹐仍不能無消渴與心中疼熱。吳茱萸降在上之熱以就下﹐生薑散在下之寒而使之橫達﹐不然﹐熱就上爲咳吐膿血﹐寒就下爲下利厥寒﹐豈四逆輩啟生陽於腎中可比耶﹗是生薑在上可以止逆﹐在下可以挽澑﹐在中又可以定傾頹﹐行津液﹐一皆取其橫散之功。

於吳茱萸湯重用生薑﹐可以知生薑能治肝病。於桂枝黃芪五物湯重用生薑﹐可以知生薑又能治腎病﹐何者﹖吳茱萸湯證陽在上而陰在下﹐「食穀欲嘔﹐吐利」「漧嘔﹐吐涎沫」「頭痛﹐嘔而胸滿」﹐則陽盡在中不能安於中﹐且欲上出矣。「手足厥逆﹐煩躁欲死」﹐則僅能擾於中﹐不得達於外矣﹐所以致此者非在下陰邪搏之而何﹖然據於中而不越於上﹐泄於外﹐可知其陰自肝而不自腎矣。吳茱萸湯首吳茱萸﹐是導陽下達﹐然僅導陽下達而不剿撫其陰﹐則陽𨿽下﹐陰仍得與之敵﹐是故參棗所以撫定其陰﹐生薑則能使陰邪橫散﹐不與陽爲敵者也。然則生薑非治肝﹐乃散自肝上引之陰邪耳。桂枝黃芪五物湯證﹐則爲陰外裹而在內之陽不振。身體不仁如風痺狀﹐陰邪也。寸口關上微﹐陽不振也。惟尺中小緊﹐方知受邪之所﹐在下而不在上中﹐桂枝黃芪五物湯卽和營衛驅風寒之桂枝湯﹐以受邪不在中﹐而在中气之衛於外者﹐故易甘艸以黃芪﹐以不頭項彊痛﹐身體不仁﹐則邪非上入而爲橫束﹐故倍生薑﹐倍生薑是不欲其上行下達﹐欲其橫散也﹐然則生薑非治腎﹐乃逐在外之陰邪束縛﹐使腎陽外布爾。於此見凡系陰邪搏陽﹐當使陰橫散﹐陽乃通暢者﹐生薑皆能主之。無論在下在上﹐但在上則任之輕﹐在下則用之重﹐遂可辟某藥入某經之不廣矣。

《金匱》附方《千金》內補當歸建中湯﹐若無生薑以漧薑代之﹐是生薑﹑漧薑可混用也。《千金》治心實熱﹐半夏瀉心湯﹐客熱以生薑代漧薑。治小兒利﹐《千金》牛黃湯﹐嫌兒熱者用生薑代漧薑﹐是生薑﹑漧薑不可混用也。由諸條核之﹐則調中可混用﹐解外不可混用﹐《傷寒論》小茈胡湯﹐咳者去生薑加漧薑﹔生薑瀉心湯﹐漧薑﹑生薑並用﹔眞武湯﹐下利者加漧薑。《金匱要略》以姜夏爲劑﹐用生薑者﹐名小半夏湯﹑生薑半夏湯﹔用漧薑者﹐名半夏漧薑散﹐是漧薑﹑生薑之條理明晰者也。當歸四逆湯證﹐若其人內有久寒者﹐加生薑﹔理中丸﹐寒者更加漧薑﹔厚朴七物湯﹐寒多者加生薑﹔當歸生薑羊肉湯﹐若寒多者更加生薑﹔《千金》治婦人虛損﹐甘艸丸﹐胸中冷者增漧薑﹔治諸風﹐金芽酒﹐冷加漧薑﹔《肝臟門》巴天酒﹐腹中冷加漧薑﹐先患冷者亦加漧薑﹔《腎臟門》五補丸﹐冷加漧薑。是漧薑﹑生薑之不明晰者也。由諸條核之﹐曰寒者﹐多用生薑﹐曰冷者﹐多用漧薑﹐寒與冷古今無異詁﹐以愚意度之﹐則散者曰寒﹐著物者曰冷。總而繹之﹐則漧薑可代生薑﹐生薑不可代漧薑﹐其故何也﹖夫調可常也﹐守可常也﹐散不可常也﹐走不可常也。嘔者多用生薑﹐間亦用漧薑﹔咳則必用漧薑﹐竟不得用生薑﹐蓋咳爲肺腑病﹐肺主斂不主散也。

漧薑《本經》《別錄》不言炮用﹐仲景則僅用於甘艸漧薑湯﹐蓋其「厥逆﹐咽漧﹐煩躁﹐吐逆及頭眩﹐多涕唾﹐小便數」諸證皆上虛不能制下﹐但用漧薑尙嫌其橫溢而肺益虛﹐故必炮用之﹐較小茈胡以咳而用漧薑易生薑者﹐更進一籌矣。況生者味辛﹐炮者味苦﹐辛通而苦降﹐所以抑其性使下也。生者色黃白﹐炮者色黑﹐所以別自肺及脾及腎也﹐此之謂以上制下﹐後人每每擴充用之。善夫劉潛江之言曰﹕『漧薑有生用﹑炮用之異。生用者﹐盡金之性﹐以全火之用﹔炮用者﹐存火之體﹐以全金之性。』蓋气者﹐火之靈﹐生於火而統於金﹐故生者金之气暢﹐火之用乃暢﹔炮者﹐火之體守﹐金之气乃存﹐抑其能引血藥入气分而生血也。夫心﹐陽中之太陽也﹔肺﹐陽中之少陰也。心中原有水﹐腎中原有气﹐肺得腎气之上至者﹐下降入心﹐火中之水得此﹐如紅鑪點化﹐合於胃中之鼓搧﹐其血乃成﹐所以炮用者﹐斂金之性﹐歸火之用﹐使火中之水藉母气而生化耳。至止唾血利血而炮用者﹐蓋火從水化﹐使浮陽不僭﹐以守中者入涼血劑中﹐使寒不凝血乃和耳﹐故曰﹕『生者熱而猶散﹐炮者熱而善守也。』炮姜又有黑﹑不黑之殊﹐不黑者治血分虛寒而無熱﹐若產後血虛發熱之類﹔黑者﹐治中气虛而化熱以傷血﹐如唾血利血之類﹐然治化熱傷血者﹐須同童子小便炮爲宜。

葛根

味甘﹐平﹐無毒。主消渴﹐身大熱﹐嘔吐﹐諸痺﹐起陰气﹐解諸毒﹐療傷寒中風﹐頭痛﹐解肌發表﹐出汗﹐開腠理﹐療金瘡﹐止痛﹐脇風痛。生根汁﹐大寒﹐療消渴﹐傷寒壯熱。葛谷﹐主下痢十歲以上。葉﹐主金瘡﹐止血。花﹐主消渴。一名雞齊根﹐一名鹿霍﹐一名黃斤。生汶山川谷﹐五月采根﹐暴漧。﹝殺野葛﹑巴豆﹑百藥毒。﹞

葛春生苗﹐引蔓延長至數丈﹐紫色而有細刺﹐三尖如楓葉﹐面靑背淡﹐七月著花成穗﹐累累相綴﹐紅紫色似豌豆花﹐結莢如小黃豆﹐莢亦有毛﹐其子綠色﹐扁如鹽梅子核﹐生嚼鮏气﹐深秋采之﹐《本經》所謂葛谷是也。根形大如手臂﹐外紫內白﹐有至七﹑八尺者﹐以入土深者爲良。﹝參《圖經》《綱目》﹞

葛與栝蔞﹑土瓜同入土深而引蔓長﹐爲使中气上達之物﹐但二物結實﹐聚而成瓜﹐葛則散而成谷﹐是其功能遂有專與溥之分。又二物得酸苦湧泄之陰﹐葛得辛甘發散之陽﹐是其力之所至﹐有入內入外之別。又二物之實似心﹐味苦亦應乎心﹐是其量僅及胸中﹔葛則根白气平味辛﹐無一不似肺﹐是其量可反肺至心者通血脈﹐故彼二物有滑澤徑道之功﹐至肺者開皮毛﹐故葛有散發腠理之效。《本經》三物主治均以消渴爲首﹐推其根柢﹐槪可想見矣﹐特三物皆自下而上﹐乃葛則散發陽邪﹐而曰起陰气。二物能潤滑枯槁﹐反不曰起陰气何哉﹖蓋陽以引陽﹐陰以引陰﹐陰主形﹐陽主气﹐脾爲陰﹐胃爲陽﹐故二物者﹐止能引脾家有形之津液﹐不能引胃家無形之气﹐且陰宜升﹐陽宜降﹐胃气之升不能自至於肺﹐必因於脾乃能至也﹐是其由胃入脾﹐遂曳脾陰以至肺﹐陰陽並至﹐津气兼升﹐故《本經》特書其功曰起陰气﹐不可誣也。身大熱者﹐胃脘之陽郁遏不能宣達。嘔吐者﹐胃气不由於脾﹐自逆於肺。諸痺者﹐脾陰不得胃陽衝發而閉塞也。凡諸毒物中人﹐多假人元气作使而猖獗﹝說見甘艸﹞﹐胃家正多气之鄕﹐能助毒者莫此爲便﹐亦莫此爲甚﹐提開胃气﹐使由正道交於脾肺﹐毒勢又焉能不孤﹐毒勢孤﹐正气行﹐又何患其不解耶﹗諸痺諸毒皆宜活看﹐譬如某物主寒濕痺﹐某物主風痺﹐某物主埜葛毒﹐某物主鴆鳥毒﹐則爲特指之詞﹐此則凡痺凡毒﹐皆可兼他藥以治之云。

劉潛江云﹕『《六微旨大論》曰「陽明之上﹐燥气治之﹐中見太陰。」《至眞要大論》曰「陽明不從標本﹐從乎中。」從乎中者﹐以中气爲化也﹐蓋燥气爲陽明之本﹐陽明爲燥气之標﹐然卻不從燥而從太陰之濕土以化﹐故曰從中也。葛根之用﹐卽《本經》「起陰气」一語﹐正合於從太陰之濕土﹐以行其化﹐提胃中郁熱﹐鼓舞其陽﹐從以上行﹐觀其首主消渴可知矣。《太陰陽明論》曰「脾主爲胃行其津液。」《陰陽別論》曰「所謂陽者﹐胃脘之陽。」然陽必根於陰﹐故起陰气卽達胃陽﹐能達胃陽﹐則胃之郁遏散﹐而頭面肌肉腠理之表﹐凡因胃陽不暢﹐勾畱不散者﹐均無不由汗解矣。其止脇風痛﹐又似能治肝者﹐蓋陰气之起固與厥陰風木無異﹐第達胃脘之陽﹐則木气亦暢﹐故治脇下風气作痛者用之﹐卽由於悲傷煩惱﹐致肝抑鬱而脇痛者﹐亦同諸藥用之﹐則知其能發土气以達木气﹐極有妙理﹐豈徒在驅風以論其功哉﹗

葛根之用﹐妙在非徒如栝蔞但浥陰津﹐亦非徒如升麻但升陽气﹐而能兼擅二者之長﹐故「太陽陽明合病﹐自下利者」﹝葛根湯證﹞﹐「太陽被下﹐利遂不止﹐脈促﹐喘汗者」﹝葛根芩連湯證﹞﹐咸用之﹐蓋兩者之利爲陽盛於外﹐不與陰交﹐陰遂不固而下澑﹐起其陰气﹐使與陽浹﹐得曳以上行﹐則非但使利止﹐並能使陽之遏於外者﹐隨胃陽鼓蕩而散矣。又「太陽病﹐項背彊幾幾﹐無汗﹐惡風者」﹝葛根湯證﹞﹐「太陽病﹐項背彊幾幾﹐反汗出惡風者」﹝桂枝加葛根湯證﹞亦咸用之﹐斯二者又良以撓萬物莫疾乎風﹐燥萬物莫熯乎火﹐風不兼火﹐能疼痛﹐不能牽彊﹔火不兼風﹐能惡熱不能惡風﹐惟其風挾火威﹐火乘風勢﹐經絡之間陰液被耗﹐所謂骨節屈伸泄澤者﹐遂不能如其常矣。然病之大體究系太陽中風﹐本應項彊幾幾﹐然卽項彊之尢者﹐只此一端﹐萌芽是火﹐又何能捨其大體﹐但顧此微末哉﹗能鼓正陽驅逐邪風﹐又妙能曳帶陰精﹐澤滋燥火者﹐捨葛根其誰與歸﹗其有汗無汗﹐則委麻黃之去取可耳。𨿽然葛根湯亦治﹐之項背彊幾幾者﹐反不用葛根﹐何故﹖夫栝蔞桂枝湯所治之項背彊幾幾是柔也﹐以之燥過於徒有風寒者﹐故用藥遂較退一層﹐當用葛根湯者降而用栝蔞桂枝湯﹐若進葛根湯一層﹐卽系大承气湯﹐夫「剛者﹐胸滿﹐口噤﹐臥不著席﹐腳攣急﹐齘齒」是也﹐今葛根湯所治之﹐無汗且小便少﹐旣不得外達﹐又不得下泄﹐其勢不能不至气上衝胸﹐口噤不得語﹐气旣衝胸﹐其去胸滿有幾﹐旣已口噤﹐其去齘齒又有幾﹐所爭者﹐臥不著席﹐腳攣急一間耳。何況气旣上衝﹐其腳已將攣急﹐口旣噤不得語﹐其勢亦將臥不著席耶﹗故曰欲作剛﹐欲作云者﹐猶言將成未成也﹐是葛根之解陽邪﹐卽所以免枳朴之破泄﹔其起陰气﹐卽所以免消黃之滌蕩﹐名曰開發﹐實所以存陰﹐可見機勢不同﹐治法遂表裏殊異﹐爭此一綫機勢﹐使裏解化爲表解﹐豈非暗保元气哉﹗或謂病古人皆作挾濕﹐玆則以爲挾燥得無戾歟﹖考謂挾濕始於孫眞人﹐然驗之《金匱要略》﹐則不容有濕﹐其論病之源三條﹐一曰「太陽病﹐發汗太多﹐因致。」一曰「風病﹐下之則﹐復發汗必拘急。」一曰「瘡家﹐𨿽身疼痛不可發汗﹐汗出則。」三者何處可攙入濕耶﹖要之挾濕自有挾濕之﹐解仲景書﹐則不必闌入濕耳。或曰賁豚湯治气上衝﹐竹葉湯治喘﹐方中皆有葛根﹐適與治病之气上衝胸者合﹐且葛根气平主降﹐向謂鼓胃陽﹐泄脾陰﹐得毋猶有疵乎﹖曰﹕『論方甚難﹐但舉方中一味而論尢難﹐何則﹖一方所主之病不止一端﹐所用之藥不止一味﹐欲以一味牽合一端﹐𨿽亦往往而符﹐然有求之他處卒不可通者﹐如子之所問﹐謂賁豚湯證﹑竹葉湯證正有合於葛根湯所治之﹐則極有至理﹐若以其有上气有喘﹐遂目葛根爲降气之劑﹐則斷斷然不可矣。賁豚湯之證曰「賁豚﹐气上衝胸﹐腹痛﹐往來寒熱」﹐竹葉湯之證曰「產後中風﹐發熱﹐面正赤﹐喘而頭痛﹐若項彊﹐則附子用大者」﹐是一則气上衝胸﹐一則面赤項彊﹝病﹐頭熱﹐面赤﹐目赤﹞﹐皆深有合於矣﹐而處方之旨則不然。夫往來寒熱﹐茈胡證也。气上衝胸﹐則可見腸胃中無結﹐不必用茈胡。腹痛﹐則知其血分必有結﹐而當比用芎藭﹑當歸﹑芍藥﹐又腹痛去脇痛無幾﹐則大棗宜去﹐𨿽不言心煩與否﹐然用李根皮之止煩逆﹐則又可知其必煩﹐人參亦當去矣。夫如是﹐則遂可謂葛根代茈胡爲一方主哉﹗殊不知賁豚本气上衝之候﹐用茈胡更疏土气﹐則上衝之气道愈空﹐適足以增其熱﹔用葛根則胃陽振﹐而能遏其衝﹐脾陰順而不助其熱﹐辛甘能散﹐寒熱自除﹐肺气通調﹐衝逆自定﹐此其不可同日語者也。中風﹑發熱﹑喘而頭痛﹐桂枝證也。若面戴陽則爲下虛﹐遂不可用芍藥﹐而宜加附子﹐又陽不蠖屈於下而蟠於上﹐則不能不以竹葉淸之﹐桔梗開之﹐如火之旣煙焰﹐不能復返於薪也。然旣有先聲﹐必有踵至﹐陽之離根而上者﹐未必遽因附子遂猝然止也﹐故用防風﹐使之隨衛气外達而行一身﹐藉其發散﹐卽藉其捍護。用人參﹐使安輯中气﹐內顧根本﹐藉爲腹心﹐卽藉爲禦侮。夫如是﹐葛根又協桂枝爲一方偏主矣﹐乃孰知桂枝之止逆解肌﹐僅僅行血脈以和津液﹐其起脾陰滋肺气﹐俾治節不失其常而降令流通﹐灌漑無缺者﹐又豈得以葛根與桂枝並列而言哉﹗是葛根烏得爲降﹐特脾旣散精上歸於肺﹐肺又何能不和調四髒灑陳六腑耶﹗然則𨿽謂之降﹐亦無不可。』

栝蔞根

味苦﹐寒﹐無毒。主消渴﹐身熱﹐煩滿﹐大熱﹐補虛﹐安中﹐絕續傷﹐除腸胃中痼熱﹐八疸﹐身面黃﹐唇漧口燥﹐短气﹐通月水﹐止小便利。一名地樓﹐一名果臝﹐一名天瓜﹐一名澤姑。實﹐名黃瓜﹐主胸痺﹐悅澤人面。莖﹑葉﹐療中熱﹐傷暑。生宏農川谷及山陰地﹐入土深者良﹐生鹵地者有毒。二月﹑八月采根﹐暴漧﹐三十日成。﹝枸杞爲之使﹐惡漧薑﹐畏膝﹑漧漆﹐反烏頭。﹞

栝蔞三﹑四月生苗引蔓﹐葉如甜瓜葉而窄作叉﹐背面俱有白毛。六﹑七月開花﹐似壺蘆花﹐淺黃色。實結花下﹐大如拳﹐生時碧如瓜﹐至九月黃熟則如熟柿﹐內結重蔞。子扁攢簇蔞中﹐殼褐色﹐仁綠色﹐多脂﹐作靑气。根直下生﹐入土深者愈良﹐年久者至長數尺﹐大數圍。秋深掘者有粉﹐夏月掘得便多筋絡﹐無粉﹐不堪用。﹝參《圖經》《綱目》﹞

盧芷園曰﹕『《本經》栝蔞主治不分根實﹐《別錄》推廣「實主胸痺﹐悅澤人面」﹐遂有根實之分﹐故《圖經》別出「天花粉﹐主煩滿﹐消渴」﹐夫煩滿﹑消渴﹑胸痺﹐皆胸部病也。《釋名》云「消渴者﹐腎气不周於胸也。」經云「煩滿﹑胸痛引背﹐胸痺也。」病名𨿽異﹐因證則同﹐但所施略分輕重耳。腎气不周胸中﹐於腎爲絕傷﹐於胸中爲不安爲虛﹐則能使胸中腎气得周者﹐於外爲除煩滿﹑消渴﹑胸痺﹔於內爲安中﹑補虛﹑續絕傷﹐又豈有二哉﹗』

盧子繇曰﹕『气味苦寒能治火熱﹐體質濡潤能治燥涸﹐故或因液燥涸致熱結聚﹐或因熱結聚致液燥涸﹐而身熱煩滿﹐遂成消渴者﹐悉宜用之。胸中者﹐熱搏則煩滿﹔筋絡者﹐燥涸則斷絕。熱搏者﹐熱卻則中安﹔燥涸者﹐濡潤則連續﹐究之卻熱潤燥﹐皆益液之功﹐故安中﹑續絕傷必歸本於補虛矣。根實功用稍有異同﹐實主郁遏不能分解﹐根主消渴失於容平﹐靡不以熱爲因﹐燥爲證﹐顧天花瑞雪之名﹐則思過半矣。』

張隱庵謂﹕『艸木之根荄﹐其性上行﹔實則性復下降。』栝蔞蔓延﹐結實之時﹐根粉盡消﹐結實旣成﹐根復生粉﹐是以根能啟陰气上滋﹐實能導痰膩下降﹐此言最是得理。愚謂﹕『凡物之根荄﹐骨肉渾成﹐卽可使揭而開﹐亦不過如遠志﹑黃芪﹑續斷等物﹐肉是肉﹐骨是骨耳﹐未有如栝蔞根﹐浸而搗之﹐則肉盡成粉﹐所餘但存筋脈者﹐此之謂散質簇爲聚質。凡瓜瓠之屬﹐旣已結子成熟後﹐或外皮成殼﹐子畱於中﹐外內皆燥﹐其有脂液難燥者﹐又多連穰及殼﹐自內潰爛而出﹐未有如栝蔞實之外皮成殼﹐內結重蔞﹐子攢聚於其間而脂液附焉者﹐此之謂無形附於有形﹐散質簇爲聚質﹐性復主升﹐故能使津液上潮。主燥涸之煩渴﹐無形附於有形﹐性復主降﹐故能裹痺著下澑。主黏膩之結痛﹐下者能上﹐上者還下﹐如環無端﹐造物之妙於斯極矣。』

栝蔞根入土最深﹐且能久在土中﹐生气不竭﹐故歲歲引蔓﹐發葉開花成實﹐而味苦性寒﹐恰有合於脾臟之徳﹐而能爲效其用﹐其止渴也﹐則所謂脾气散精上歸於肺者也。腸胃皆隸於脾﹐脾陰效用﹐則腸胃中痼熱又烏能畱﹖黃疸者﹐脾津被熱約而不流﹐以致蒸盦而成者也﹐脾熱旣解﹐疸亦何能不除。短气﹐肺陰虛也。小便過利﹐肺火盛也。衝脈隸於陽明﹐爲月水所從降﹐若因脾胃陰虛而血涸﹐或因熱結而不流﹐得此涼潤之劑﹐自然涸者滋﹐結者解﹐不通者轉而能通﹐《別錄》之治固與《本經》理無二致矣。

栝蔞根實諸本艸家咸謂功用略同﹐稍有差別。愚則謂其大相徑庭﹐何也﹖栝蔞根主升﹐實主降﹐前且言之詳矣。夫升卽寓補﹐降卽寓瀉﹐故仲景用實多治結﹑治痛﹑治痺阻﹑治逆搶﹐隱然一下藥也。根則專治渴﹐凡陰虛火熾﹐肺腎津液不相交濟者咸用之﹐此不可爲一補一瀉之驗乎﹗甚者﹐同一小花胡湯證﹐煩者加實去人參﹐渴者加根更加人參。夫人參之爲物﹐和緩沖融﹐表未解者不用﹐裏未虛者不用﹐乃一則與之爲伍﹐一則不與之爲伍﹐亦可以得其物之情矣。《五常政大論》曰﹕『陰精所奉﹐其人壽﹔陽精所降﹐其人夭。』故同一物也﹐升則爲陽﹐降則爲陰﹐陽則主生﹐陰則主殺﹐𨿽然此亦以性寒者言耳﹐若气味溫和﹐又不當作如是論矣。

𨿽然栝蔞實非能治實也﹐亦不治虛。觀仲景之用栝蔞實在小陷胸湯﹐曰﹕『小結胸病﹐正在心下﹐按之則痛。』在栝蔞薤白白酒湯﹐曰﹕『喘息﹐咳唾﹐胸背痛﹐短气。』而其脈一則曰﹕『浮滑。』﹐一則曰﹕『寸口沈遲﹐關上小緊數。』是皆陰中有陽﹐且踞於陽位者也。夫胸背痛較按之方痛則甚﹐痺則較結爲輕。咳唾喘息﹐是其勢爲上衝﹐而居於心下。按之才痛﹐似反靜而不動﹐此其機總緣气與飲相阻﹐寒與熱相。熱甚於寒者﹐其束縛反急而爲結﹔寒甚於熱者﹐其蔽塞自盛而爲痺﹐是故結胸之病伏﹐胸痺之病散。伏者宜開﹐散者宜行﹐故一則佐以連夏之逐飲泄熱﹐一則佐以薤酒之滑利通陽。栝蔞實之裹無形﹐攢聚有形﹐使之滑潤而下﹐則同能使之下﹐自是治實之方﹐僅能使之下﹐不能使其必通﹐又非純乎治實之道矣。何以知不能使之必通﹖蓋有停飲痛甚﹐至不得臥﹐卽當加半夏﹔若兼胸滿脇下逆搶心﹐則仍加枳﹑朴﹑桂枝﹐若竟能通﹐又何必如是哉﹗是知栝蔞實之治﹐大旨在火與痰結於陽位﹐不純乎虛﹐亦不純乎實者﹐皆能裹之而下﹐此其擅長矣。

栝蔞根亦非能治虛也﹐觀小靑龍湯﹑小茈胡湯﹑茈胡桂枝榦姜湯中用之﹐皆不過以渴不得用半夏﹐而爲之代耳。半夏非治虛者也﹐𨿽然渴不得用半夏﹐何物不可用﹐乃處處代以栝蔞根﹐蓋胸中者淸虛之府﹐中气之所貯。中气者﹐精明純粹﹐不寒不熱﹐不濕不燥﹐不受纖翳之侵者也。體中受邪﹐胸中焉能毫無所犯﹐其所犯者﹐非寒卽熱﹐非濕卽燥。寒且濕之動﹐爲嘔爲噦﹔熱且燥之動﹐爲煩爲渴﹐兩者之不相兼﹐猶冰炭之不能相入也﹐是故嘔噦者﹐用半夏以止逆﹐使寒與濕不與中气久混而難解﹔煩渴者﹐用栝蔞根以滋液﹐使熱與燥不與中气相爍而難復﹐所以栝蔞根與半夏𨿽非相畏相忌相反﹐而始終不相並﹐此其旨在《傷寒論》《金匱要略》中可尋繹而知者也。曰﹕『服小靑龍湯已﹐渴者﹐寒去欲解也。』曰﹕『服小茈胡湯已﹐渴者﹐屬陽明也﹐以法治之。』曰﹕『嘔家﹐渴爲欲解﹐其有支飲者﹐縱得熱藥﹐不渴。』以是知半夏﹑栝蔞根功用實相反﹐而適相同也﹐其所以不得爲補劑者﹐則以是物𨿽曰滋液﹐亦僅能啟脾家陰津上潮﹐不能使腎家陰津灌注﹐以其入土能深﹐皮黃肉白﹐且其肉聚則成塊﹐散則成粉﹐種種不離土象﹐是爲能益液而不能浥其源﹐又烏得爲補。然則諸湯之配藥﹐何不取浥腎之物直浚其源﹐而取乎僅啟脾陰者也﹖夫煩渴之煎爍中气﹐其望陰液之滋﹐蓋不啻歲旱之望云霓也﹐若待浚腎陰滋之﹐其何能及﹐且凡物之取給於近者易成亦易消﹐遠者難待亦難解﹐假使胸中僅爲無形之燥熱所爍﹐遠浥有形之腎陰救之﹐燥熱旣熄﹐汪洋之水繼至﹐不慮其熱病才已﹐寒病復起耶﹗

若是﹐則栝蔞桂枝湯得毋亦與此同耶﹗栝蔞桂枝湯與小靑龍湯﹑小茈胡湯同有表邪﹐同宜解外﹐同有裏熱﹐其有不同者﹐小靑龍﹑小茈胡證皆未經誤治﹐栝蔞桂枝湯證則因誤治而致﹐一也。太陽病證備﹐脈反沈遲﹐爲陽證見陰脈﹐非小靑龍﹑小茈胡所有﹐二也。𨿽然篇中但言太陽證備﹐並不提及誤治﹐陽證見陰脈﹐其病已危﹐乃用從容不迫之桂枝湯﹐此互文以見意也。篇中首述病狀﹐旋訂病源﹐縷縷可晰﹐其述病源不曰感受何邪﹐而曰﹕『太陽病﹐發汗太多﹐因致。』曰﹕『風病下之則﹐復發汗必拘急。』曰﹕『瘡家﹐𨿽疼痛﹐不可發汗﹐汗出則。』歷敍三條﹐總因汗下﹐其非感觸卽得﹐亦復何言。特者﹐方經汗下﹐內則陰液暴脫﹐外仍經絡壅滯﹐以云乎陰液暴脫﹐且見陰脈﹐則外證不得仍備太陽﹐今太陽證仍備﹐且項背彊幾幾然﹐則沈爲陽不入交於陰﹐遲爲脈道泣澀不前矣。夫陽欲入陰而陰不承﹐則陰與陽烏能交﹐則陰何自而化﹐陽何自而生。太陽證備﹐還治以治太陽之法﹐陰不承陽﹐則必取生陰之速者﹐以益上中之液﹐使得與陽交。生陰之速﹐益上中之液者﹐捨栝蔞根其誰取耶﹗是知栝蔞桂枝湯之用栝蔞﹐蓋使獨當一面﹐其任較之小靑龍﹑小茈胡﹐以渴而去半夏加入者爲倍重﹐蓋陰在內爲陽之守﹐陽在外爲陰之使﹐明乎此﹐則將作剛之用葛根湯﹐以起陰而泄陽﹐旣作剛之用大承气﹐以存陰而承陽﹐一以貫之矣。

用栝蔞根最索解不得者﹐無如栝蔞牡蠣散﹐蓋百合病不成內傷﹐又非徒外感﹐絕無五臟菀熱八風五痺之實候﹐只在病人意中輾轉不適﹐又不能明言其所以然﹐及從其艸蛇灰綫處迹而尋之﹐其理似亦有可窮者。夫「欲臥不得臥﹐欲行不得行﹐飲食或有美時﹐或有不欲聞食臭時﹐如寒無寒﹐如熱無熱﹐得藥則劇吐利﹐如有神靈」等﹐全在不可捉摸處。「口苦﹐小便赤﹐其脈微數」則在有形迹處﹐及至一月不解而變成渴﹐則形迹遂大著﹐何況以百合湯洗之而仍不差﹐則病气爲傷中上之陰無可疑者。𨿽然僅曰渴﹐不曰欲飲水﹐且不煩不熱﹐究竟病本無駐足處﹐僅渴之一端爲得所依藉耳﹐於此見昔之百脈一宗悉致其病者﹐今則上焦已化而在下者尙未化也。上焦已化﹐百脈之病已蠲其半﹐百合遂無所用之﹐而下焦之未化者﹐不得不選用牡蠣﹐使之召陽歸陰﹐而其主腦尢在治上焦之已化者﹐故方中配以從陽化陰之栝蔞根﹐兩物等分﹐標名則升栝蔞於牡蠣之上﹐爲一方之統攝也。是方也﹐最無意味之中﹐意味萃焉﹐由是思之﹐則栝蔞根之用﹐不得僅以治外感煩渴一端目之矣。

其次牡蠣澤散之用栝蔞根﹐亦甚不易解﹐以栝蔞根多爲渴用﹐牡蠣澤散證則並不言渴也﹐𨿽然此有說焉。栝蔞瞿麥丸則渴而用栝蔞根矣﹐又何以用附子﹐此固當與牡蠣澤散對待而觀者也。夫牡蠣澤散之證﹐曰﹕『從腰已下有水气。』栝蔞瞿麥丸之效﹐曰﹕『腹中溫。』爲知腰者在後﹐腹者在前﹐後者陽气所由升﹐前者陰气所由降﹐若爲水气所隔﹐則當升者不升﹐當降者不降。陽不升﹐則下𨿽郁熱﹐上仍不渴﹔陰不降﹐則上縱化熱﹐下則仍寒﹐譬之冬月嚴寒﹐陽气伏於下﹐則井中水溫﹐出井則冷。夏月酷暑﹐陰气伏於內﹐則井中水冷﹐出井則溫﹐故牡蠣澤散證不渴﹐而比投寒泄﹔栝蔞瞿麥丸證𨿽渴﹐而終用溫暖﹐其並用栝蔞根﹐一則以助上之陰爲寒泄諸藥守禦﹐俾得有恃不恐。一則以安上之擾﹐使溫暖諸藥下達﹐俾無反顧之憂。於栝蔞瞿麥丸﹐其功在正面﹐在正面﹐故其名居一方之首而不愧﹔於牡蠣澤散﹐其功在根柢﹐在根柢﹐故不居其名而悶﹐於此又可見栝蔞根之爲物﹐旣能應上焦假熱之渴﹐又能應下焦眞熱之不渴﹐謂之能益陰津可﹐謂之能補眞陰﹐亦無不可。

苦

味苦﹐寒﹐無毒。主心腹結气﹐癥瘕﹐積聚﹐黃疸﹐溺有餘瀝﹐逐水﹐除癰腫﹐補中﹐明目﹐止淚﹐養肝膽气﹐安五臟﹐定志﹐益精﹐利九竅﹐除伏熱﹑腸澼﹐止渴﹐醒酒﹐小便黃赤﹐療惡瘡﹑下部﹐平胃气﹐令人嗜食﹑輕身。一名水槐﹐一名苦﹐一名地槐﹐一名菟槐﹐一名驕槐﹐一名白莖﹐一名虎麻﹐一名岑莖﹐一名祿白﹐一名陵郎。生汝南山谷及田野﹐三月﹑八月﹑十月采根﹐暴漧。﹝玄爲之使﹐惡母﹑漏蘆﹑兔絲﹐反藜蘆。﹞

苦參根黃色﹐長五﹑七寸﹐大兩指許﹐三﹑五莖並生﹐苗髙三﹑四尺﹐葉碎靑色﹐極似槐﹐春生冬雕﹐花黃白色﹐七﹑八月結角﹐子生角內﹐凡二﹑三粒如小豆而堅。﹝《圖經》《綱目》﹞

苦參能止溺有餘瀝﹐又能止淚﹐則是收攝水气之物﹐何以又曰逐水﹖蓋苦參爲物本乎土﹐而受疏於木者也﹐惟本乎土﹐故根色黃﹐而三﹑五並生﹔受疏於木﹐故莖幹獨而色靑﹐與脾土之气結於中﹐而爲患於他處不一者﹐但得肝膽之气﹐疏而逐之﹐使攝歸脾土所當輸泄之道﹐其理毫無以異﹐是所謂以收攝爲流通者也。人身之屬水者﹐血以流通經脈﹐津以榮養諸竅﹐液以滑澤骨節﹐濕以燻膚充身。假使血被火結而成癥瘕﹐津被火結而爲積聚﹐液被火結而爲癰腫﹐濕被火結而爲黃疸﹐其咎皆在土之不能防水。苦參味苦气寒﹐正除火之附於水者﹐且復借肝之疏﹐成土之防﹐而爲水之治﹐故美其功曰補中﹐非補中也﹐去中土所生之患﹐則中已受益也。然則苦參究竟爲利水乎﹗爲攝水乎﹗夫苦參非利水亦非攝水﹐而正與利水攝水同﹐使水不爲患於他處﹐是功同攝﹔使水歸脾統領﹐復其輸瀉之常﹐是功同利。在仲景書濕熱生虫者﹐苦參湯洗之﹐亦系攝水之效。「妊娠﹐小便難﹐當歸母苦參丸主之。」則利水之效矣。

當歸

味甘﹑辛﹐溫﹑大溫﹐無毒。主欬逆﹐上气﹐溫瘧﹐寒熱洗洗在皮膚中﹐婦人漏下﹐絕子﹐諸惡瘡瘍﹑金瘡。煮飲之﹐溫中﹐止痛﹐除客血內塞﹐中風﹐﹐汗不出﹐濕痺﹐中惡﹐客气虛冷﹐補五臟﹐生肌肉。一名幹歸﹐生隴西川谷﹐二月﹑八月采根﹐陰漧。﹝惡茹﹐畏菖蒲﹑海藻﹑牡蒙。﹞

當歸春生苗﹐綠葉有三瓣﹐七﹑八月開花似蒔蘿﹐淺紫色﹐根黑黃色﹐以肉厚而不枯者爲勝。﹝《圖經》﹞

凡用卉艸﹐其發芽放葉時﹐可悟其力之所始。其吐花結實時﹐可知其力之所竟。以一歲配五臟﹐則冬腎﹑春肝﹑夏心﹑長夏脾﹑秋肺﹐以五臟配軀體﹐則肺皮毛﹑心血脈﹑脾肌肉﹑肝筋﹑腎骨。當歸發芽於仲春﹐開花於仲秋﹐其功始於肝﹐終於肺。始於肝終於肺﹐其物應升而反降者﹐則以體者其性﹐气味者其用﹐當歸體滑潤﹐故不能升﹐气厚爲陽﹐味薄爲陰中之陽﹐陰足以撓陽﹐用不能違體﹐故遂展轉牽率﹐祇能上至於肺﹐外達於皮毛矣。其專入血分﹐則以肝藏血﹑脾統血﹑心主血﹐皆在所部之內﹐又其體滑潤﹐象血之質﹐花嫣紅﹐象血之色﹐故其爲用﹐一言以蔽之﹐曰﹕『治陽气躓於血分。』盡之矣。陽气躓於上焦血分﹐則呼吸迫促﹐爲咳逆上气﹔陽邪躓於營衛血分﹐則經脈爭道﹐寒熱洗洗在皮膚中﹔陽气躓於下焦血分﹐則血海不安﹐漏下﹐絕子。中風﹑中惡﹑客气虛冷﹐皆气爲血撓之所致也。衝脈上行﹐主血以時下﹐當歸之气升體降似之﹐故治逆气裏急﹔帶脈之性﹐不升不降﹐橫束一身﹐當歸之體用相撓﹐祇能橫行者似之﹐故治腰溶溶如坐水中。

劉潛江曰﹕『當歸味甘﹐次苦﹐次辛﹐又復甘。苦爲火而屬心﹐歸於血之所主矣。苦而有辛﹐是金火相合以孕水也。火因金而和於水﹐則气化﹔金孕水而親於火﹐則血生。其始甘者﹐所謂谷入於胃﹐以傳於肺也﹔其終仍甘者﹐所謂中焦並胃中出上焦之後﹐此所受气泌糟粕津液﹐化其精微﹐上注於肺﹐乃化爲血是也。肺合於心而气化﹐爲血脈之所由始﹔肺合於脾而血化﹐爲經脈之所由通﹐故血所不足處﹐卽有血之生气以裕之潤之﹔血所乖阻處﹐卽有血之化气以和之行之。旣能養血﹐又能和血﹑行血﹐隨所引而莫不各歸其所當歸﹐斯言也﹐實得古聖命名之微義﹐於是物之體性備矣﹐而其用亦不外乎是﹗蓋血所不足﹐則气襲而居之﹐行其气而且裕之潤之﹐則血生矣。血性常流行﹐而乖阻卽气爲之也﹐和之行之﹐則气不爲血礙矣。气通利而血流行﹐則各歸其所當歸之謂也。

少陽之往來寒熱﹐蓋如《素問。瘧論》所謂「陰並陽則熱﹐陽並陰則寒」者﹐庶幾是矣。厥陰之厥深熱深﹐其亦猶此乎﹐而不知非也。夫仲景治少陽﹐一於和解﹐故熱去寒亦解﹐寒解熱亦除。厥陰之治﹐則有溫有淸﹐以是知熱退避寒則厥﹐寒退避熱則熱也﹐然退舍之際﹐寒熱何所匿耶﹖夫气陽血陰﹐陽不勝陰﹐則寒匿於气分﹐陰不勝陽﹐則熱匿於血分。夫然﹐故治寒必仍照顧血分之熱﹐此當歸四逆湯以當歸爲君也。治熱必仍照顧气分之寒﹐此白頭翁湯以白頭翁爲君也。凡藥能於气分中開陰气者多﹐能於血分中開陽气者少﹐故《厥陰篇》列六方用當歸者至四﹐而四方皆以治厥﹐則當歸能開血分所郁之陽气可知矣。矧厥陰熱証之極致﹐曰口傷爛赤﹐曰下利膿血﹐曰必發癰膿﹐無不關乎血分。他如赤小豆當歸散之目赤如鳩眼﹐陽毒﹑陰毒之喉痛﹐亦與此類耳﹐然當歸之短不可不知也﹐烏梅丸中有當歸而主久利﹐則以退在偏裨也﹔麻黃升麻湯中有當歸﹐則與他物權均力侔也。他凡大便不固者﹐究與滑潤之物不相能﹐此則所宜深計也。

古人有治風先治血之論﹐豈漫然血藥足以當之﹐蓋必擇辛甘發散者用之﹐風乃能解﹐則芎藭﹑當歸其物也。芎藭治風陷於血﹐當歸治風躓於血﹐欲血中之風上行而散者﹐宜芎藭﹔欲血中之風旁行而散者﹐宜當歸﹐以風性喜升喜流蕩故也。然仲景治風不用二物﹐卽至厥陰亦僅用歸不用芎者﹐則以二物能治羈畱之風﹐不能治鼓蕩之風。風𨿽陽邪﹐其驟也﹐止能揚血使沸騰﹐不能入於血﹔其緩也﹐方乘間抵罅入之﹐其至厥陰﹐厥陰性本升﹐血分有熱正慮其升爲喉痺﹐爲口傷爛赤﹐焉得復用芎藭。要知當歸四逆湯﹑烏梅丸﹑麻黃升麻等方用當歸﹐亦止藉其托出血分﹐卽繼以他藥推送使解﹐不全委以驅除之任﹐卽如桂枝附子湯﹑白朮附子湯﹑甘艸附子湯證至骨節煩疼﹐掣痛不能屈伸﹐邪亦未始不及血分﹐特以風本兼濕﹐濕忌滑潤﹐故遂置之不用﹐則治血之言﹐非特不可漫聽﹐卽使宜於血分之物﹐如芎如歸﹐尙不得浪用﹐槪可見矣。侯氏黑散治「大風四肢煩重﹐心中惡寒﹐不足者」﹐「虛勞﹐諸不足﹐風气百疾﹐薯蕷丸主之。」治風先治血之楷模﹐蓋在乎此。菊花﹑防風﹑細辛﹑桂枝﹐是侯氏黑散中驅逐風邪物也。桂枝﹑防風﹑黃卷﹑茈胡﹑白蘞﹐是薯蕷丸中驅逐風邪物也。其侯氏黑散之芎藭﹐薯蕷丸之地黃﹑芎藭﹑芍藥﹐是與當歸並駕齊力者也﹐而菊花﹑薯蕷分數多至十倍﹐參﹑朮﹑甘艸亦不啻倍蓰﹐明明以之督率眾品﹐駕馭羣才﹐若泥先治血一言﹐使以血藥爲長﹐則豈復成方耶﹗卽如賁豚湯﹐芎歸芍疊用﹐以治气上衝胸﹐腹痛﹐住來寒熱﹐似乎其旨在和血袪風矣﹐不知袪風自有生葛﹑生薑﹐不過因其气上衝﹐必飲邪憑借厥陰風木之威﹐故臣以半夏﹑甘艸之滌飲緩中﹐仍取芎歸與芍開解血分以和肝﹐實乃偏裨之資﹐不可與他物並論也。𨿽然气機旣已上衝﹐風木勢難自屈﹐設不以芍之開結﹐歸之解散﹐芎之升發﹐使不佐威煽虐﹐則散者𨿽散﹐衝者自衝﹐不至元气竭盡不止﹐此疊用之意所在﹐不可不知者也。

《本經》當歸治諸惡瘡瘍﹑金瘡﹐《別錄》主溫中止痛﹐皆得爲陽躓血中﹐乃《金匱要略》治肺癰之葶藶大棗瀉肺湯﹑桔梗湯﹑白散﹑葦莖湯﹐腸癰之薏苡附子敗醬散﹑大黃牡丹皮湯﹐諸瘡瘍之排膿散﹑排膿湯﹐金瘡之王不畱行散﹐腹滿痛之附子米湯﹑厚朴三物湯﹑大茈胡湯﹑大建中湯﹑大黃附子湯﹑大烏頭煎﹐皆置不用﹐於此可見仲景之用藥批郤導窾﹐悉中肯綮之妙也。夫气阻血中必有致阻之由﹐知其由﹐遂拔其本﹐塞其源﹐若從血中通其阻﹐因出其被阻之气﹐是循流逐末之計矣。气上而不下﹐則阻於上﹔下而不上﹐則阻於下﹔壅而不宣﹐則阻於中﹔外而不內﹐則阻於外。上者下之﹐下者上之﹐壅者宣之﹐外者泄之﹐又何暇待當歸﹐且痛多屬寒﹐寒者陰气﹐更投滑潤之物﹐徒足以泄陽光致下利﹐如當歸生薑羊肉湯﹐亦未嘗不用﹐又何嘗不以之爲君耶﹗於此觀之﹐當歸於陽畱血分﹐未與血相得者﹐能治之﹔已與血相得﹐而成膿者﹐非其所司也。《本經》云云﹐殆其始爾於陽躓血分之痛能治之﹐陰气結而痛者﹐亦非其所司也。

當歸能治血中無形之气﹐不能治有形之气﹐故癰腫之已成膿者﹐癥癖之已成形者﹐古人皆不用﹐獨於胎產諸方﹐用之最多﹐則以胎元固血分中所鍾之陽气也。特旣已成形﹐則月事不行﹐月事不行﹐則气滯於血者非一端矣。檢胎產諸方﹐用當歸者六方﹐其與他物並駕齊驅爲領袖者﹐當歸母苦參丸﹔當歸散一方﹐其肩隨他物爲督率者﹔芎歸膠艾湯﹑當歸芍藥散﹑溫經湯三方﹐其所主證﹐若气因血滯爲胞阻﹐爲痛﹐熱因血郁爲便難﹐气阻於血而生熱﹐無非血分中無形之蓄聚﹐是以气行血卽安。惟當歸生薑羊肉湯之治男子寒疝﹑腹中痛﹑脇痛﹑裏急﹑婦人產後腹中痛﹐全似陰寒結於血分﹐特痛與急痛有別﹐脇痛裏急又與腹痛裏急相殊﹐以是知爲气阻血中﹐乃气之虛﹐非气之實也。

卷七

中品﹐艸十五味。

麻黃

味苦﹐溫﹑微溫﹐無毒。主中風﹐傷寒﹐頭痛﹐溫瘧﹐發表出汗﹐去邪熱气﹐止欬逆﹑上气﹐除寒熱﹐破癥堅積聚﹑五臟邪气﹐緩急風﹐脇痛﹐字乳餘疾﹐止好唾﹐通腠理疎﹐傷寒﹐頭痛﹐解肌﹐泄邪惡气﹐消赤黑斑毒。不可多服﹐令人虛。一名卑相﹐一名龍沙﹐一名卑鹽。生晉地及河東﹐立秋采莖﹐陰漧令靑。﹝厚朴爲之使﹐惡辛夷﹑石韋。﹞

麻黃春生苗﹐至五月長及一尺﹐梢上有黃花﹐結實如百合瓣而小﹐又似皂莢子﹐味甜﹐外皮紅﹐裏仁黑﹐根皮黃赤色﹐長者近尺餘。﹝《圖經》﹞

麻黃之實﹐中黑外赤﹐其莖宛似脈絡﹑骨節﹐中央赤外黃白。實者先天﹐莖者後天﹐先天者物之性﹐其義爲由腎及心﹔後天者﹐物之用﹐其義爲由心及脾肺。由腎及心﹐所謂腎主五液﹐入心爲汗也﹔由心及脾肺﹐所以分布心陽﹐外至骨節肌肉皮毛﹐使其間畱滯無不傾囊出也﹐故栽此物之地﹐冬不積雪﹐爲其能伸陽气於至陰中﹐不爲盛寒所凝耳。夫與天之寒﹐聲相應﹐气相求者﹐於地爲水﹐於人身爲精血津液﹐故天寒則地中之水皆凝爲冰而不流﹐人身亦然。精被寒凝﹐則陽气沸騰﹐鼓蕩於外﹐爲傷寒﹑溫瘧﹐邪熱在表而無汗﹔津液被寒﹐則其質凝聚爲水﹐而其中之气奔迸上迫﹐爲欬逆上气﹔血被寒﹐則脈絡不通爲癥堅積聚。麻黃气味輕淸﹐能徹上徹下﹐徹內徹外﹐故在裏則使精血津液流通﹐在表則使骨節肌肉毛竅不閉﹐在上則欬逆頭痛皆除﹐在下則癥堅積聚悉破也。

昔人泥於《傷寒。脈法篇》脈浮而緊一節﹐遂謂寒必傷營﹐風僅中衛﹐附以「傷寒無汗﹐中風汗出」二語﹐以爲麻黃﹑桂枝二湯方柄﹐至大小靑龍二湯﹐則旣不可隸之寒傷營﹐又不容隸之風傷衛﹐遂別立風寒兩傷營衛一門﹐以爲鼎峙﹐殊不知風則傷衛﹐寒則傷營﹐仲景之言也﹐風寒兩傷營衛﹐非仲景之言也。夫寒非風何以能及人之身﹐風非寒何以能中人之衛﹐是風與寒﹐寒與風﹐一而二﹐二而一者也。柯韻伯曰﹕『太陽中風﹐脈浮緊﹐不汗出而煩躁。陽明中風﹐脈弦浮大﹐不得汗。』合而觀之﹐不得以無汗爲非中風矣。「太陽病﹐或未發熱﹐或已發熱﹐必惡寒﹐體痛﹐嘔逆﹐脈陰陽俱緊者﹐名曰傷寒。」而未嘗言無汗。「太陽病﹐頭痛﹐發熱﹐身疼腰痛﹐骨節疼痛﹐惡風﹐無汗而喘者﹐麻黃湯主之。」此不冠以傷寒﹐亦不言惡寒﹐又「傷寒﹐脈浮﹐自汗出﹐微惡寒。」合而觀之﹐不得以有汗爲非傷寒矣。今人但據桂枝証之自汗﹐不究傷寒亦有自汗者﹐但以麻黃証之無汗﹐不究中風最多無汗者﹐謂傷寒脈浮緊﹐中風脈浮緩﹐不知傷寒亦有浮緩﹐中風亦有浮緊者。仲景之論變動不居﹐後人偏爲分疆畫界﹐致使執滯難通﹐傷寒中風之說拘﹐則麻黃﹑桂枝之用混﹐何如無汗不得用桂枝﹐有汗不得用麻黃﹐直捷了當也。善夫劉潛江之論麻黃桂枝二湯也﹐曰﹕『麻黃旣以主气名﹐然寒傷營者用之﹐營則屬血也。桂枝旣以主血﹐然風傷衛者用之﹐衛則屬气也。』營在脈中﹐傷之則邪入深﹐是豈止營病﹐且並衛病矣﹐故麻黃湯驅營中之邪﹐使之發越自衛而出﹐衛在脈外﹐傷之則邪入猶淺﹐然風邪干陽﹐陽气不固﹐必由衛不與營和﹐斯汗出耳﹐故桂枝湯散表外之邪﹐引衛气與營气諧和。𨿽然麻黃何以能由營通衛﹐《本經》謂麻黃苦溫﹐夫苦爲在地之陰﹐是發於陰﹐出於陽矣﹐猶助以杏仁之疏衛﹐乃能遂其由陰達陽之用。桂枝何以能由衛和營﹐《本經》謂桂辛熱﹐夫辛爲在天之陽﹐是發於陽入於陰矣﹐且助以白芍之通營﹐乃能遂其由陽和陰之用。蓋風寒旣傷於外﹐營衛本皆乖戾﹐特傷之重者無汗﹐無汗則以麻黃從陰中達陽﹐營气乃通﹔傷之輕者有汗﹐有汗則以桂枝從陽中召陰﹐衛气乃和﹐謂桂枝不入營﹐麻黃不由衛﹐可乎﹗夫寒著人則水气郁﹐水气郁則由衛及營﹐其害有不僅至營而止者﹐非如麻黃之气味輕揚﹐出入無間﹐能使在地之水不凝﹐出地之陽亦不壅者﹐何以使血脈利營气通耶﹗是營衛之義﹐不可不明﹐麻黃桂枝之用﹐斷不必泥於在營在衛。《脈法篇》所謂脈浮而緊﹐浮則爲風﹐緊則爲寒﹐風則傷衛﹐寒則傷營﹐營衛俱病﹐骨節煩疼﹐當發其汗者﹐不爲虛設矣。

或謂麻黃治外寒固矣﹐然必謂外寒與身中水气相應爲病﹐則不有佐使用寒藥者乎﹖曰﹕『凡用麻黃以寒藥爲佐使者﹐大靑龍湯﹑麻黃杏仁甘艸石膏湯﹑越婢湯﹑《古今錄驗》續命湯﹑文蛤湯﹐皆用石膏﹐麻黃升麻湯用知母﹑石膏黃芩﹐桂枝芍藥知母湯用知母﹐《千金》三黃湯用黃芩。然大靑龍湯﹑《古今錄驗》續命湯﹑《千金》三黃湯治風寒﹐越婢湯治風水﹐文蛤湯治水气﹐桂枝芍藥知母湯治風濕﹐仍系外寒水气交關爲害﹐惟麻黃杏仁甘艸石膏湯﹑麻黃升麻湯﹐外寒未盡﹐裏已化熱﹐絕不與水气相干﹐但一則曰﹕『汗下後﹐不可更行桂枝湯﹐汗出而喘﹐無大熱。』一則曰﹕『大下後﹐手足厥冷﹐咽喉不利﹐吐膿血﹐泄利不止。』則皆已服他藥。夫已服他藥﹐何以知其發病時不系外寒與身中水气爲病耶﹗且麻黃杏仁甘艸石膏湯﹐冠以不可更行桂枝湯﹐麻黃升麻湯﹐冠以傷寒﹐則其始爲外寒無疑矣﹐而服藥後旣已變證﹐仍不離乎傷寒﹑中風﹐此最當著眼者也。』

有汗不得用麻黃﹐斯言信矣﹐然麻黃杏仁甘艸石膏湯﹑越婢湯二證﹐皆有汗出﹐汗出更用麻黃﹐獨不畏其亡陽耶﹖𨿽然汗多亡陽﹐爲佐使用溫藥者言耳。夫寒邪外著﹐熱气騰沸﹐原因身中陰气痺阻﹐不與陽交﹐故麻黃﹑靑龍等湯義﹐在使陰交於陽﹐陽气旣和﹐遂和於外著之陰寒爲汗﹐設服之過劑﹐則陽才外泄﹐陰卽內爭﹐此汗多亡陽之謂矣。玆二證者﹐旣已有汗﹐陽猶甚盛﹐不與陰和﹐故或逼陰於外爲汗﹐或逐陰於上爲喘﹐或陽郁不宣爲風水﹐或阻气於上爲肺脹﹐故曰﹕『汗下後﹐不可更行桂枝湯。若汗出而喘﹐無大熱者﹐可與麻黃杏仁甘艸石膏湯。』曰﹕『風水﹐惡風﹐一身悉腫﹐脈浮﹐不渴﹐續自汗出﹐無大熱﹐越婢湯主之。』曰﹕『欬而上气﹐此爲肺脹﹐其人喘﹐目如脫狀﹐脈浮大者﹐越婢加半夏湯主之。』曰﹕『《千金》用越婢加朮湯治肉極熱﹐則身體津脫﹐腠理開﹐汗大泄﹐厲風气﹐下焦腳弱。』可見皆陰與陽爭﹐不能勝陽﹐陽結聚而陰散漫﹐陽上薄而陰不下輸﹐如是而不用麻黃髮其陽﹐陽終不能布﹐不用石膏泄陽通陰﹐陰終不能歸﹐故兩方者非特用麻黃﹐且多用﹝麻黃杏仁甘艸石膏湯﹞﹐且倍用焉﹝越婢湯﹞﹐然終以陰陽不能相交﹐刻刻慮其陰勝陽負﹐故越婢湯下云﹕『惡風者﹐加附子一枚。』其中仍有生薑三兩﹐可見𨿽發其陽泄其陽﹐仍不忘夫亡陽矣。

然則大靑龍湯用石膏倍麻黃﹐義莫比於此否﹖曰﹕『大靑龍湯與越婢湯對待﹐固可以知表气疏密﹔與小靑龍湯對待﹐尢可以知裏气虛實。』夫麻黃由表實而用﹐用麻黃彌重者表彌實﹐用麻黃至六兩已矣﹐乃大靑龍之不汗出﹐與越婢之續自汗出﹐固可同日而語歟﹗夫皮毛者﹐肺之合﹐肺主衛﹐衛者一身極外之捍衛也﹐故表气實者不聚於營衛皮毛﹐卽聚於肺。心者﹐覆於肺下﹐表邪旣聚於肺﹐心气無從發舒﹐故不汗出而煩躁者﹐大靑龍主之﹐如盛寒之邪聚於皮毛營衛﹐𨿽至一身悉腫﹐在內之心气猶可發舒﹐故無大熱﹐續自汗出者﹐越婢湯主之﹐聚於上則欲其通於營衛﹐爲汗外泄耳。若在營衛皮毛爲腫﹐則不必桂枝之通﹐毋庸杏仁之降﹐此大靑龍﹑越婢之殊也。若小靑龍寒水之化聚於中﹐與大靑龍之聚於上﹐又適相對照﹐蓋聚於上能束縛胸中之陽爲內熱﹐聚於中則侵損胸中之陽爲內寒。內熱則煩躁﹐內寒則喘欬嘔噦﹐煩躁故佐以石膏﹐內寒故佐以細辛﹑漧薑﹐然熱比於實﹐寒比於虛﹐實者治宜急﹐急者倍麻黃﹐不急恐石膏增寒於內﹔虛者治宜緩﹐緩者半麻黃﹐不緩恐麻黃﹑細辛亡陽於外﹐此又小靑龍﹑大靑龍所攸分也。

中風見寒脈﹐傷寒見風脈﹐此之謂風寒兩傷營衛﹐主持是說者非一人。柯韻伯﹑尢在涇非之﹐今之說又與柯氏﹑尢氏所說者異﹐不合大靑龍兩條﹐比類而疏通之﹐則是說終爲無據矣。大靑龍扼要爲寒水之化聚於上﹐寒水之化有風甚於寒者﹐有寒甚於風者。風性急疾﹐故脈緊急絞轉﹔寒性凝重﹐故脈宛轉不暢。風甚者﹐內侵亦甚﹐則不汗出而煩躁﹔寒甚者﹐障蔽亦甚﹐則身不疼而但重。充其類﹐風甚者能內爲實熱﹐寒甚者能外爲腫脹﹐其源同則其治亦同﹐而其趨向少有不同﹐則其變必不能同﹐故急治之﹐急治之﹐故用麻黃至六兩也。柯氏之說善矣﹐然於下條必增入「發熱﹐惡寒﹐無汗﹐煩躁」句﹐其理始可通﹐尢氏之說亦甚當﹐然但疏加石膏﹐不及倍麻黃﹐於大靑龍意義﹐終未爲熨貼。今之說又遺卻「無少陰證」句﹐亦未爲全璧也﹐夫少陰證﹐非他﹐煩躁是也﹐煩躁﹐非少陰證也。「傷寒一日﹐太陽受之﹐脈若靜者爲不傳。頗欲吐﹐若煩躁﹐脈數急者爲傳。」是煩躁爲太陽證矣。夫曰煩躁爲傳﹐煩躁乃多見於《少陰篇》﹐是以知煩躁者﹐實太陽﹑少陰兩經接界證也。是上下兩條者﹐皆鍼鋒相對﹐無少滲漏﹐上條冠以「太陽中風﹐乃脈浮緊﹐發熱﹐惡寒﹐不汗出而煩躁」﹐則與太陽中風應服桂枝湯者異。下條冠以「傷寒﹐乃脈浮緩﹐身不疼但重﹐且乍有輕時」﹐又與太陽傷寒應用麻黃湯者異﹐惟其病屬麻黃﹐證見桂枝﹔病屬桂枝﹐證見麻黃﹐斯合兩方爲一方矣。中風證不應煩躁而煩躁﹐是風性善生熱﹐亟亟乎將入少陰﹐故不得不以石膏從陰通陽﹐從陽引陰﹐截於中道﹐使從太陽解﹐然不倍麻黃﹐則散發無力﹐恐陰旣通陽﹐陽隨陰化﹐熱證未已﹐寒證復起﹐是適以害之也。傷寒證應煩躁而不煩躁﹐是寒性善凝聚﹐故身重而將入太陰﹐不得不倍麻黃以發其凝聚﹐然不加石膏則陰無所守﹐恐陽邪散陰亦隨之以竭﹐是適以殺之矣。觀乎《金匱要略》之論飲﹐曰﹕『飲水流行﹐歸於四肢﹐不汗出﹐身體疼重﹐謂之溢飲。』曰﹕『病溢飲者﹐當發其汗﹐大靑龍湯主之。』亦可思身重之所以矣。

麻黃非特治表也﹐凡裏病可使從表分消者皆用之﹐如小續命湯﹑葛根湯之治風﹐麻黃附子細辛湯﹑麻黃附子甘艸湯之治寒﹐麻黃加朮湯﹑麻黃杏仁薏苡甘艸湯之治濕﹐麻黃連軺赤小豆湯﹑麻黃醇酒湯之治黃﹐桂枝麻黃各半湯﹑桂枝二麻黃一湯﹑桂枝二越婢一湯﹑牡蠣湯之治寒熱﹐則猶有表證﹐有表證者用麻黃﹐《本經》所謂「發汗﹐去邪熱﹐除寒熱」也。若烏頭湯之治風﹐射幹麻黃湯﹑厚朴麻黃湯之治欬﹐甘艸麻黃湯﹑文蛤湯之治水﹐則無表證矣﹐無表證而用麻黃﹐則《本經》所謂「止欬逆上气﹐破癥堅積聚」者。然所謂從表分消者謂何﹖曰﹕『欬而上气﹐喉中水雞聲。』曰﹕『欬而脈浮。』是病聚於肺﹐肺者皮毛之合﹐從皮毛而泄之﹐所以分消肺病也。曰﹔『裏水。』曰﹕『吐後﹐渴欲得水﹐脈緊﹐頭痛。』是病仍在上及皮毛﹐與風寒不殊矣。惟心下悸一證﹐絕不見可用麻黃蹤迹﹐主以半夏麻黃丸﹐其義最爲難釋﹐蓋悸者水飲侵心﹐心气餒縮﹐固應半夏之治飲﹐然用麻黃通心﹐不用桂枝者﹐則以桂枝僅能通血脈﹐不能發舒心陽﹐然究病輕藥峻﹐不宜急治﹐故止服如小豆者三丸﹐日三服以漸去之﹐於此見用麻黃﹐仍欲使之和緩有如此者。

凡用麻黃髮汗治欬逆﹐皆可知其治肺矣。治心者﹐除半夏麻黃丸外﹐猶有可證者乎﹗然《傷寒》《金匱》除此卻無明文﹐而在《千金》《外臺》者可考也。《千金》治「心熱滿煩悶﹐驚恐﹐安心散﹐調心泄熱」﹐治「心脈厥大﹐寸口小腸熱﹐齒齲﹐嗌痛﹐麻黃湯」﹝十三卷﹞﹐《外臺》刪繁療「心勞﹐實熱﹐好笑無度﹐自喜﹐四肢煩熱﹐止煩﹐下气﹐麻黃湯」﹐刪繁療「脈極熱﹐傷風﹐損脈﹐爲心風。心風狀多汗﹐無滋潤﹐消虛熱極﹐止汗﹐麻黃湯」﹝十六卷﹞。範汪療「心腹積聚﹐寒中痛﹐又心胸滿﹐脇下急﹐繞臍痛﹐通命丸」﹝十二卷﹞﹐皆以麻黃爲君﹐則麻黃之通心陽﹐散煩滿可見矣。然則在腎﹐獨無用麻黃者乎﹗是亦有之﹐《金匱》曰﹕『病歷節﹐不得屈伸﹐疼痛﹐烏頭湯主之。』《千金》有治「腎勞熱﹐陰囊生瘡﹐麻黃根粉方」﹐亦有治「精極﹐五臟六腑俱損傷﹐虛熱徧身﹐煩疼﹐骨中痛﹐煩悶方」﹝十九卷﹞﹐《外臺》有刪繁療「勞熱﹐四肢腫急﹐少腹滿痛﹐顏色黑黃﹐關格不通﹐甲湯」﹝十六卷﹞﹐皆有麻黃﹐則麻黃之於腎﹐蓋治气閉精凝﹐虛熱內作之證矣﹐且過者﹐功之對也﹐用麻黃而過﹐在肺則有厥逆筋惕肉﹔在心則有叉手自冒心﹐心下悸﹐欲得按﹔在腎則有臍下悸﹐循其過而稽其功﹐則前所謂麻黃下能通腎气﹐而上能發心液爲汗﹐及除肺家欬逆上气者﹐爲不虛矣。

《本經》謂麻黃除寒熱﹐仲景亦有用麻黃治寒熱之方﹐而治寒熱主劑﹐實爲茈胡﹐是則茈胡所治寒熱﹐與麻黃所治寒熱﹐當必有別矣。《傷寒論》曰﹕『太陽病﹐八九日﹐如瘧狀﹐發熱﹐惡寒﹐熱多寒少﹐一日二三度發﹐脈微而惡寒﹐面有熱色﹐身癢﹐宜桂枝麻黃各半湯。』曰﹕『服桂枝湯後﹐形如瘧﹐日再發者﹐宜桂枝二麻黃一湯。』曰﹕『太陽病﹐發熱﹐惡寒﹐熱多寒少﹐脈微弱者﹐宜桂枝二越婢一湯。』夫茈胡所主之寒熱﹐曰﹕『往來寒熱﹐休作有時。』則與麻黃所主之「寒熱﹐一日二三度發﹐日再發者」有別矣﹐且此則曰惡寒﹐小茈胡證則曰外有微熱﹐可見寒熱彼此皆有休時﹐惟茈胡證則不惡寒但有微熱﹐麻黃證則無熱而但惡寒﹐知此則兩証之異昭昭然無可疑矣。

通艸

味辛﹑甘﹐平﹐無毒。主去惡虫﹐除脾骨寒熱﹐通利九竅﹑血脈﹑關節﹐令人不忘﹐療脾疸常欲眠﹐心煩﹐噦出音聲﹐療耳聾﹐散癰腫﹐諸結不消及金瘡﹐惡瘡﹐鼠瘻﹐踒折﹐齆鼻﹐息肉﹐墮胎﹐去三虫。一名附支﹐一名丁翁。生石城山谷及山陽﹐正月采枝﹐陰漧。

木通蔓生﹐莖幹大者至徑三寸﹐莖有細孔﹐兩頭皆通﹐含一頭吹則气出彼頭﹐每節有二﹑三枝﹐枝頭有五葉﹐頗類石韋﹐又似芍藥﹐二葉相對。夏秋開紫花﹐亦有白花者。結實如小木瓜﹐長三四寸﹐核黑瓤白﹐食之甘美﹐其莖亦有紫白二色﹐紫者皮厚味辛﹐白者皮薄味淡﹐實一物也。﹝參《唐本》《圖經》《綱目》﹞

張隱庵曰﹕『防己﹑木通皆屬空通蔓艸﹐防己取用在下之根﹐則其性自下而上﹐從內而外﹔木通取用在上之莖﹐則其性自上而下﹐自外而內﹐此根升梢降﹐一定不易之理﹐後人用之利小便﹐須知小便之利﹐亦必上而後下﹐外而後內也。』

劉潛江云﹕『木通之用﹐世類知其通水道。《本經》所載主治﹐一若悉主於血﹐無與乎水者﹐殊不知《決气篇》曰「中焦受气是爲血。」則水乃血之母﹐血乃水之精﹐源同派別者也﹐且《本經》所載木通主治﹐核之《素問》《靈樞》﹐如所謂九竅爲水注之气者﹐脈爲血之府者﹐營爲水谷之精气﹐和調於五臟﹐灑陳於六腑﹐乃能入於脈者。經脈所以行血气﹐營陰陽﹐濡筋骨﹐利關節者﹐並未嘗水血分言﹐然則踞其源﹐治水卽能治血﹐治血卽能治水矣。矧又言津液已行﹐營衛大通﹐糟粕以次傳下﹐一若水谷入胃已後﹐苟津液未行﹐營衛未通﹐其糟粕不能下者﹐蓋胃中水谷之精气﹐上注於肺﹐肺泌其淸中之淸者﹐歸於心以生血脈﹐營一身﹔泌其淸中之濁者﹐仍歸於胃﹐以輸降於小腸﹑膀胱﹐試取《本經》首言除脾胃寒熱﹐次及通利九竅﹑血脈﹑關節﹐則知木通於肺胃之交﹐眞能爲之承接疏瀹﹐使其气化通﹐血化利者﹐卽其莖小孔中通﹐兩頭貫徹﹐不有合於主脈之心﹐化血之包絡乎﹗不又有合於自胃而小腸﹐自小腸而膀胱﹐絕無阻隔乎﹗誠使气化通﹐血化利﹐淸者升﹐濁者降﹐則在上之竅﹐自無礙神明之遊行﹐在下之竅﹐自能濟糟粕之輸瀉﹐則所謂通利九竅血脈關節者﹐與通利水道﹐又豈有別耶﹗是《本經》舉其全﹐後世祇得其一節耳。抑後人多謂木通瀉小腸者何居﹖夫心主血脈而合小腸﹐小腸者心臟傳化之腑也﹐故先哲有云﹕『小腸通利﹐則胸膈血散﹔膻中血聚﹐則小腸壅滯。』是則血脈通利﹐卽其通利小腸之本﹔小腸通利﹐正其通利血脈之功也。以是細參之﹐但在下則陽生陰中﹐在上則陰生陽中﹐其機無二﹐上而火中之水在小腸者﹐旣和而能化﹐則在下水中之火屬膀胱者﹐亦應之而能化﹐其機亦無二也。但不可謂其專司小腸﹐無與於膀胱﹐又不可謂其旣入小腸﹐又入膀胱也﹐特病因於膀胱者﹐不得專主此耳。

然則仲景當歸四逆湯之用木通也﹐爲利水道設乎﹖爲通血脈設乎﹖蓋古人之用藥也﹐宜於此不宜於彼者勿用﹐與他物不相和洽者勿用﹐功不兩就者勿用﹐夫惟手足厥寒﹐脈細欲絕﹐豈無陰邪水飲阻隔陽气而然﹐且非水與寒勾﹐不用細辛﹐卽桂枝亦導飲下气之物﹐其與茯苓﹑澤同用者﹐不僅一處也﹐特化气化血﹐各有攸分。手足厥寒﹐脈細欲絕﹐气息之微極矣﹐斯時苟助陽壯气用附子﹑漧薑等劑﹐原不防廁茯苓﹑澤於其間﹐使生者生﹐化者化﹐乃推其源﹐不由气之不煦﹐而由血之不濡﹐則當歸四逆湯者﹐旣不能助陽壯气﹐反用茯苓﹑澤以化其气爲水而通利焉﹐可不謂重虛其虛乎﹗是茯苓﹑澤於此﹐𨿽宜於通利﹐不宜於气息之微﹐與細辛﹑桂枝洽﹐不與當歸﹑芍藥洽﹐昭昭然矣。然則通脈之物﹐不有人﹑麥門冬乎﹖夫惟血脈之行固以气﹐亦有血不澤而气不行者﹐故古人於經脈流通﹐每比之風與水﹐用漧薑﹑附子以振陽﹐猶之熱盛而風生也。用當歸﹑芍藥﹑桂枝以生脈﹐猶之決渠以通道也。人之通脈﹐爲鼓其橐鑰無論已。麥門冬之通脈﹐𨿽亦比於滑澤水道﹐然究協於土之焦枯而不通﹐終未洽乎源之不浚而不達﹐故浚血之源﹐非理心之用不可﹔欲通心之用於十二經十五絡﹐非直探中焦受气取汁變化而赤之本不可﹐欲探其本﹐捨木通其誰哉﹗且人﹑麥門冬﹐能使其流﹐不能分其派也﹐能使其來﹐不能竟其委也﹐則所謂功克兩就者﹐其又捨木通而奚屬耶﹗

芍藥

味苦﹑酸﹐平﹑微寒﹐有小毒。主邪气腹痛﹐除血痺﹐破堅積﹑寒熱﹑疝瘕﹐止痛﹐利小便﹐益气﹐通順血脈﹐緩中﹐散惡血﹐逐賊血﹐去水气﹐利膀胱大小腸﹐消癰腫﹐時行寒熱﹐中惡﹐腹痛﹐腰痛。一名白朮﹐一名余容﹐一名犁食﹐一名解倉﹐一名鋋。生中嶽川谷及邱陵﹐二月﹑八月采根﹐暴漧。﹝雷丸爲使﹐惡石斛﹑芒硝﹐畏硝石﹑甲﹑小薊﹐反藜蘆。﹞

芍藥十月生芽﹐正月乃長﹐出土色紅﹐漸大漸轉而靑﹐作叢﹐莖上三枝五葉﹐似牡丹而狹長﹐髙一﹑二尺﹐夏初開花﹐其色不一﹐結子﹐入藥用根。﹝參《圖經》《綱目》﹞

芍藥十月生芽﹐三月放花﹐破陰寒凝沍而出﹐乘陽气全盛而榮﹐故能破陰凝布陽和﹐蓋陰气結則陽不能入﹐陰結破則陽气布焉﹐是布陽和之功﹐又因破陰凝而成也。特其味苦酸﹐苦者能降不能開﹐故凡陰沍之結於上﹐非開無以致其力者忌之﹐酸則能破能收﹐故凡陰結旣破﹐不欲其大泄降者宜之﹐此則所宜分別者也。統計兩書﹐用芍藥者六十四方﹐其功在合桂枝﹐以破營分之結﹔合甘艸﹐以破腸胃之結﹔合附子﹐以破下焦之結﹐其餘合利水藥則利水﹐合通瘀藥則通瘀。其體陰﹐則旣破而又有容納之善﹔其用陽﹐則能布而無燥烈之虞。𨿽必合他藥始能成其功﹐實有非他藥所能兼者﹐世之人徒知其能收﹐而不知其收實破而不泄之功也。

《素問。陰陽應象大論》曰﹕『陽之汗﹐以天地之雨名之﹔陽之气﹐以天地之疾風名之。』張子《正蒙》云﹕『陽爲陰累﹐則相持爲雨而降﹔陽在外不得入﹐則周旋不捨而爲風。』是故營陰結於內﹐衛陽不得入﹐則嗇嗇惡寒﹐淅淅惡風﹐翕翕發熱﹔營與衛周旋不捨﹐則鼻鳴漧嘔﹔營與衛相持而終不相捨﹐則汗出矣﹐與桂枝湯。芍藥﹑桂枝一破陰﹐一通陽﹐且佐以生薑﹐解其周旋不捨之維﹔使以甘棗﹐緩其相持之勢﹐得微似有汗﹐諸證遂止﹐此實和營布陽之功﹐斷斷非酸收止汗之謂也。蓋用陽藥以破陰結﹐則有便厥﹑咽漧﹑腳攣急之患﹔徒通陽气不破陰結﹐則有汗多亡陽之禍﹐玆則芍藥之功能﹐非他所克代矣。

芍藥之任莫重於小建中湯﹐其所治「若煩﹐若悸﹐若裏急﹐若腹滿痛」﹐爲陰气結無疑﹐惟其治黃﹐則有不可解者﹐蓋小便自利﹐卽不能發黃﹐仲景固言之矣。今云小便自利﹐何以得成黃耶﹖用小建中﹐夫是以知芍藥能入脾開結也﹐胃能納受﹐膀胱能輸泄﹐水谷之道一若無恙﹐乃病於黃﹐則獨爲脾病矣。黃者﹐水谷之精﹐郁於中而變見於外也。小便不利爲黃﹐是水谷之气皆不化﹐水谷之气皆不化﹐是陰陽互結。陰陽互結者﹐其不得用芍藥審矣﹐今小便自利而爲黃﹐是水气化﹐穀气不化﹐水气化而穀气不化﹐是陰結而陽不布。食入於陰﹐不長气於陽﹐與濕熱成黃﹐蓋有虛實之判矣﹐夫如是﹐焉得不用建中﹐焉得不重芍藥﹐抑非特此也。《虛勞篇》之「衄﹐失精﹐四肢酸疼﹐咽漧﹐口燥」似皆桂枝﹑芍藥所宜﹐而不知皆由陰气結﹐陽不得入﹐故浮游四射耳。陰气開﹐陽气入﹐則浮火歸元矣﹐非芍藥之功哉﹗仲景於是篇著一小建中湯證﹐於《虛勞篇》著一大黃蟅虫丸證﹐可見實證中有虛﹐虛證中有實﹐學者最宜體察也。「太陽病﹐下之後﹐脈促胸滿者﹐桂枝去芍藥湯主之。」「本太陽病﹐醫反下之﹐因爾腹滿時痛者﹐桂枝加芍藥湯主之。」同一滿也﹐而芍藥有去取之殊何哉﹖芍藥之用在痛不在滿﹐亦以滿爲陽﹐痛爲陰耳﹐夫然故建中芍藥最重﹐當歸芍藥散尢重﹐職是故也。且皮有分部﹐脈有經紀﹐焉得上下無別乎﹗胸中者﹐陽之府﹐天气主之﹔腹中者﹐陰之府﹐地气主之﹐結於上者多屬陽﹐結於下者多屬陰﹐譬之腸胃中燥結則用承气﹐心下燥結則用陷胸。承气用硝黃﹐陷胸亦用硝黃﹐然必兼蠲飲﹝如甘遂﹑葶藶之類﹞﹐故腹中滿痛多用芍藥﹝如《腹滿篇》中﹐大柴胡湯﹑抵當﹑烏頭桂枝等湯是也。﹞心下滿痛﹐則在所不用﹝如《胸痺篇》之桂枝生薑枳實湯﹑烏頭赤石脂丸﹑九痛丸等是也。﹞宜忌之旨槪可見矣。抑滿者气之盛也﹐陽气盛於陽位則滿﹐陰气盛於陰位亦滿﹐其見於內者﹐有上下之分。陽盛則脈促﹐陰盛則脈弦澀﹐據部位﹐按脈象﹐別痛否﹐則芍藥當用不當用﹐豈不了如指掌哉。

小茈胡湯﹑通脈四逆湯﹑防己黃芪湯﹐皆以腹痛加芍藥﹐前言不爲謬矣。桂枝加芍藥湯﹑脾約麻仁丸﹐則似用芍藥爲下藥者﹐蓋因陰結而地道不行﹐得此卽可通降故也。乃眞武湯則以下利去之﹐甘遂半夏湯則以下利用之﹐何哉﹖夫用芍藥以開結爾。甘遂半夏湯證曰﹕『脈伏﹐其人利反快。』利而能快﹐畱飲欲去﹐何必更用芍藥﹑甘遂﹐惟心下續堅滿﹐則開結行水在所必須矣。眞武湯何獨不然﹐旣利而水气行﹐腹痛止﹐則不必用芍藥﹐若痢而腹痛不止﹐則芍藥尙在必用﹐此可意會而得者也。《太陰篇》云﹕『脈弱﹐其人續自便利﹐設當行大黃﹑芍藥者﹐宜減之。』夫不曰不可用﹐而曰宜減之﹐則因陰結而腹痛﹐因腹痛而下痢﹐不得不用芍藥者在此﹐潔古制芍藥湯治痢﹐爲有所本矣。

「脈得諸芤動微緊﹐男子失精﹐女子夢交﹐桂枝龍骨牡蠣湯主之。」「火邪者﹐桂枝去芍藥加蜀漆牡蠣龍骨救逆湯主之。」二證迥乎不同﹐二湯相異僅芍藥一味﹐其同其異﹐必能別之﹐而後芍藥之用可著也。夫「失精家﹐少腹弦急﹐陰頭寒﹐目眩﹐發落﹐脈極虛芤遲﹐爲淸谷﹑亡血﹑失精。」「太陽病﹐以火燻之﹐不得汗﹐其人必躁﹐到經不解﹐必圊血﹐名爲火邪。」其同亡血也﹐其異少腹弦急也。亡血之因甚多﹐此則陰不交陽﹐陽气四射﹐逼血外出﹐急變則亡陽﹐緩變則勞瘵﹐治此之法﹐當審其陰何以不與陽交﹐若少腹弦急﹐則陰結也﹐其不由陰結者﹐必因驚怖﹐陽气上出﹐陰气下流也。陰气下流﹐復用芍藥﹐是爲更虛其虛﹐必至陰气亦溢﹐追逐陽气﹐陽气無所駐足﹐拔隊外亡﹐不爲牡蠣﹑龍骨而收﹐不爲桂枝﹑生薑而通﹐不爲甘艸﹑大棗而緩矣。其由陰結者﹐則以陽不得入也﹐若用芍藥﹐陰結旣破﹐陽气遂布﹐陰陽和調﹐气日生而血自益﹐諸證遂不作矣﹐夫豈非一味之攸系耶﹗

天道下濟而光明﹐是故陽欲其下﹔地道卑而上行﹐是故陰欲其升。陽不下濟﹐則旁出四射﹔陰不上行﹐則堅凝寒沍。然有陽不交陰者﹐有陰不交陽者﹐陽不交陰﹐陰遂寒沍﹐法當引陽就陰﹐四逆﹑吳茱萸等證是也。陰不交陽﹐陽遂旁出﹐法當破陰布陽﹐附子﹑眞武等證是也﹐是於用芍藥﹐不用芍藥﹐可以窺其際焉。不用芍藥者﹐由陽气自離窟宅﹐可無論矣﹐用芍藥者﹐又有水與寒之分。水性流動﹐故激射四出﹔寒性堅凝﹐故定止不移。動﹐故或欬﹐或利﹐或嘔﹐則應之以生薑﹐使追逐四出之邪﹔不動﹐故身體疼﹐手足寒﹐骨節痛﹐則應之以人﹐使居中而禦侮﹐白朮﹑附子之溫燥﹐以布陽光消陰翳﹐茯苓之通利﹐以開其出路﹐而賴芍藥開通凝結則同﹐蓋陰不開﹐陽不入﹐反足以助泄越者有之矣﹐詎非此一味爲之樞機耶﹗

芍藥能開陰結﹐濕痺之骨節疼煩﹑掣痛﹐水气之聚水成病﹐獨非陰結耶﹗皆不用何也﹖蓋芍藥外能開營分之結﹐不能解筋骨間結﹐內能開下焦肝脾腎之結﹐不能開上焦心肺之結也。何以故﹖夫外而營分﹐內而肝脾腎﹐皆血所常流行宿止者也﹐芍藥璀璨之色﹐馥鬱之气﹐與血中之气相宜﹐不與水谷之气爲伍﹐則能治血分之陰气結﹐不能治霧露水谷之陰气結﹐故濕痺﹑水气𨿽爲陰結﹐非芍藥所能開也﹐然則血瘀豈非陰結之尢者﹐而有用有不用﹐其義何居﹖蓋芍藥能治血之定﹐不能治血之動﹝桂枝龍骨牡蠣湯﹑桂枝救逆湯﹑柏葉湯﹑黃土湯﹑赤小豆當歸散﹑瀉心湯﹑旋覆花湯﹐𨿽爲血分之病﹐乃因陽气逼逐而然﹐不關陰結﹐故不用。﹞能治血中气結﹐不能治血結﹝桃仁承气湯﹑抵當湯丸﹑下瘀血湯﹑大黃甘遂湯﹑礬石丸﹑紅藍花酒等證﹐皆爲血結﹐非血中之气結﹐故不用。﹞辧此之法﹐气主煦之﹐血主濡之﹐不濡爲血病﹐不煦爲气病﹐是以芍藥所主之血證﹐多拘急腹痛也。

「太陰病﹐脈弱﹐其人續自便利﹐設當行大黃﹑芍藥者﹐宜減之﹐以胃气弱﹐易動故也。」夫芍藥豈大黃之儔歟﹗殊不知芍藥開陰結﹐大黃開陽結﹐品物迥殊﹐開胃和中則同﹐故以相提並論耳。曰﹕『若胃气不和語者﹐少與調胃承气湯。』曰﹕『以小承气湯少與微和之。』是視大黃不甚重也。曰﹕『若厥愈足溫者﹐重與芍藥甘艸湯。』曰﹕『防己黃芪湯證﹐胃中不和者加芍藥。』是視芍藥不爲輕矣。曰﹕『發汗後﹐惡寒者﹐虛故也﹐芍藥甘艸附子湯主之。不惡寒但熱者﹐實也﹐當和胃气﹐與調胃承气湯。』其寒熱虛實之機﹐用大黃﹑芍藥之義﹐不昭昭然若發蒙乎﹗然則芍藥甘艸附子湯﹐芍藥﹑附子孰爲主﹐蓋兩物功齊力侔者也。芍藥﹑甘艸得桂枝湯之半﹐盡太陽未盡之風邪﹔附子﹑芍藥得眞武湯之半﹐抑少陰方興之水气。太陽病熱邪未除﹐將合少陽者﹐於芍藥甘艸湯中加黃芩﹔寒熱未除﹐將入少陰者﹐於芍藥甘艸湯中加附子﹐以此言之﹐則發縱指示者﹐芍藥﹔其附子﹑黃芩不過追逐得獸之力耳。

瞿麥

味苦﹑辛﹐寒﹐無毒。主關格﹐諸癃結﹐小便不通﹐出刺﹐決癰腫﹐明目﹐去﹐破胎﹐墮子﹐下閉血﹐養腎气﹐逐膀胱邪逆﹐止霍亂﹐長毛髮。一名巨句麥﹐一名大菊﹐一名大蘭﹐生泰山川谷﹐立秋采實﹐陰漧。﹝蓑艸﹑牡丹爲之使﹐惡螵蛸。﹞

瞿麥苗髙一尺﹐葉尖小﹐靑色﹐似地膚葉﹐又似初生竹葉。莖纖細有節﹐梢間開花﹐大如錢﹐紅紫粉白數色﹐根紫黑色﹐形如細蔓菁﹐子頗似麥﹐用其蕋殼。﹝參《圖經》《綱目》﹞

凡花色斑斕﹐味苦气寒者﹐大都爲火化。瞿麥花開午月﹐亦適得火令之正﹐但用其蕋殼﹐不用其實﹐是宜治火腑之病矣﹐乃其實凡至幹爆﹐則迸出不畱﹐故物之不當畱者﹐皆能決而去之。小腸多血爲泌別水谷之腑﹐其所存畱不過蓄血與宿水耳。此《本經》主治所以首關格﹑諸癃結﹑小便不通﹐而以破胎﹑墮子﹑下閉血爲殿也。肉中之刺及癰腫﹑目中之﹐皆非所宜畱者﹐遇此能不奔迫悉去耶﹗至《別錄》膀胱邪逆﹑霍亂﹐仍是宿水停畱爲害﹐至養腎气﹑長毛髮兩語﹐則別有意義﹐蓋無宿水攪混﹐則腎水淸靜﹐腎水淸靜則精气充彊﹐古人謂須下生屬水﹐眉橫生屬木﹐發上生屬火。瞿麥本從火也﹐而花色燦爛﹐是亦同气相求之意耳。

「脈浮﹐小便不利﹐微熱﹐消渴者﹐五苓散主之。」「脈浮﹐發熱﹐渴欲飲水﹐小便不利者﹐豬苓湯主之。」「小便不利﹐有水气﹐其人若渴﹐栝蔞瞿麥丸主之。」夫均用利水﹐則皆有水气可知﹐且同爲小便不利而渴﹐其用藥殊異乃爾﹐何也﹖然此固有傷寒雜証之分﹐亦卽此可見豬苓﹑澤能治動而不化之水﹐瞿麥則能治停而不行之水矣。夫五苓散證﹐其上有「太陽病﹐發汗後﹐大汗出﹐胃中幹﹐煩躁不得眠」之源﹐可見系胃干求助於水﹐水不行而爲患﹐病自寒來﹐仍不能離辛甘發散之旨。豬苓湯證其上有「陽明病﹐脈浮緊﹐發熱﹐汗出﹐不惡寒﹐反惡熱﹐身重」之源﹐可見亦系胃熱飲水而停﹐特以陽明屬燥金﹐不比太陽寒水之化﹐故辛甘不用﹐攺參入鹹味﹐湧泄以除熱也。栝蔞瞿麥丸證固系水停爲患﹐特其方下注云「以腹中溫爲知」﹐又可見其爲本寒標熱矣。本寒標熱用辛甘﹐則嫌於助熱﹐用咸湧又嫌其助寒﹐故別出淸上溫下之法﹐以瞿麥﹑茯苓二味抉作病之由﹐此固難與前兩證並言者也﹐以是知水之動而不定者﹐非瞿麥所能治矣。

百合

味甘﹐平﹐無毒。主邪气﹐腹脹﹐心痛﹐利大小便﹐補中﹐益气﹐除浮腫﹑臚脹﹑痞滿﹑寒熱﹑通身疼痛及乳難﹐喉痺﹐止涕淚。一名重箱﹐一名磨羅﹐一名中逢花﹐一名彊瞿。生荊州川谷﹐二月﹑八月采根﹐暴漧。

百合根如大匙﹐色白﹐數十百片相裹﹐以其辦種之﹐三月生苗﹐髙二﹑三尺﹐一莖直上﹐四向生葉﹐似短竹葉色靑﹐近莖處微紫﹐至四﹑五月莖端開白花﹐長五寸﹐六出﹐垂紅蕋﹐結實似馬兜鈴。此有數種﹐惟白花者入藥。﹝參《圖經》《綱目》﹞

於邪气﹑腹脹﹑心痛之候﹐能利其大小便以愈之﹐似爲通利之物矣﹐何以復能補中益气耶﹖不知惟於通利中能補中益气﹐方足爲百合﹐而其用可明也。夫百合之根味甘色白﹐是土金合徳也。其葉四指﹐其花六出﹐是金水相生也。花葉者﹐凡物發舒之气﹔根荄者﹐凡物復命之源。今發舒者四指六出而外射﹐復命者十百相攢而內抱﹐故曰百合﹐百者﹐推數之極也。小便者﹐化於肺而出於膀胱﹐金水之相接也。大便者﹐化於胃而出於大腸﹐土金之相接也。設使陽不化陰﹐大小便不利焉﹐其治固無與於百合矣﹔若陰不濟陽﹐𨿽化而不能出﹐則捨百合其誰與歸﹗然須審定其滴滴歸源之故﹐未可謂大小便不利﹐凡緣陰不濟陽者﹐皆可用百合也﹐且大便不通則气阻於下而腹脹﹐小便不通則飲停於上而心痛者﹐比比也。豈遂盡可以百合治之乎﹗𨿽然大腸燥熱﹐大便不通﹐則小便必利﹔膀胱不化﹐小便不利﹐則大便必溏﹐故夫大小便俱不通﹐旣腹脹復心痛者﹐方得爲土不生金﹐金不化水﹐於是而百合遂爲確然不可易之物矣。引土气以就金﹐導金气而下注﹐茯苓﹑豬苓﹑澤之功偉矣﹐而無與於大便﹔土郁奪之﹐金郁泄之﹐大黃﹑芒硝﹑枳實﹑厚朴之能事盡矣﹐而無與於小便。若大戟﹑芫花﹑甘遂﹑葶藶能大小便俱通矣﹐而不能補中益气﹔能補中益气﹐復大小便俱通﹐吾知無與百合並者矣﹐何則﹖根荄﹐其體也。花葉﹐其用也。其用外出﹐黃體內抱﹐以是知其所通利者邪气﹐而正气仍不失內顧也。𨿽然吾猶有說焉﹐凡通降之物直行者多﹐此則橫行﹐何也﹖蓋其葉四指而不昂﹐其花六出而下垂﹐其根千百相攢而橫疊﹐善夫《經脈別論》之論小便﹐曰﹕『水精四布﹐五經並行。』是知水气自肺抵膀胱﹐元非一綫直行者也。

然則百合病治法﹐輾轉不離百合﹐論中不言有邪气﹐何耶﹖夫此固不待言有邪而可諭者也。《傷寒論》凡言太陽病吐之後﹑下之後﹑發汗後則甚多﹐未有吐之後﹑下之後﹑發汗後更加一「者」字之例。曰吐之後者﹑下之後者﹑發汗後者﹐可見其病發於汗吐下後矣﹐倘不有邪何以施汗吐下耶﹗玩百合知母湯﹐可以見汗則傷气﹐邪搏於气分﹐爲消渴﹑熱中也。玩百合代赭湯﹐可以見下則傷血﹐邪搏於血分﹐爲血脈中熱也。玩百合雞子湯﹐可以見吐則傷上﹐邪擾於心﹐爲煩懊不寐也。玩百合地黃湯﹐可以見不經吐下發汗﹐則系百脈一宗悉致其病﹐無气血上下之偏矣。所謂百脈一宗者何﹖《平人气象論》曰﹕『胃之大絡名曰虛裏﹐出於左乳下﹐其動應衣﹐爲脈宗气。』是最近於心﹐乃著邪焉。是以「意欲食復不能食﹐常默默﹐欲臥不得臥﹐欲行不得行﹐飲食或有美時﹐或有不欲聞食臭時﹐如寒無寒﹐如熱無熱」﹐皆心中輾轉不適之狀﹐「口苦﹐小便數﹐身形如和﹐其脈微數」﹐皆心中熱鬱气悗之徵﹐以此例之邪气腹滿心痛﹐蓋有若合符節者﹐而治法始終不外百合﹐則以心本不任受邪﹐心而竟爲邪擾﹐則不責將之謀慮不審﹐卽責相之治節不行。今邪阻於上而不下行﹐爲肺之不主肅降無能遁矣﹐故欲徵其愈期﹐亟宜驗其小便﹐凡溺時必肺气下導﹐小便乃出﹐今气拄於頭﹐卽欲下行﹐上先有故﹐則肺形之軒舉不垂﹐气之支結不降﹐亦又何疑。乃頭中之不適﹐復分三等﹐其最甚者﹐至气上拄而爲痛﹐其次則不痛而淅淅然﹐又其次則因小便通而快然﹐卽此驗其軒舉支結之淺深微甚﹐旣了然如指掌矣。況合之以百合地黃湯下云﹕『大便當如漆。』百合滑石散下云﹕『微利者止服﹐熱則除。』則百合之能利大小便﹐又豈有殊於《本經》之旨哉﹗要之百合病之邪是余邪﹐以其多在發汗吐下後也。百合所治之邪是虛邪﹐以其利大小便﹐仍不失返顧根本也。百合之性﹐從橫行而下行﹐以其形也。百合之用﹐能使痰涎別於津液﹐以其漬之則白沫自出也﹐卽《別錄》所謂「除浮腫﹑臚脹﹑痞滿﹑寒熱﹑通身疼痛﹑乳難﹑喉痺」﹐何莫非邪阻肺气﹐能橫不能下。止涕淚﹐又莫非津液能上不能下耶﹗百合之能事盡矣。

知母

味苦﹐寒﹐無毒。主消渴﹑熱中﹐除邪气﹑肢體浮腫﹐下水﹐補不足﹐益气﹐療傷寒﹑久瘧﹑煩熱﹑脇下邪气膈﹑中惡及風汗﹑內疸﹐多服令人泄。一名蚳﹝音岐﹞母﹐一名連母﹐一名野蓼﹐一名地﹐一名水﹐一名水浽﹐一名貨母﹐一名蝭﹝音匙﹐又音提﹞母﹐一名女雷﹐一名女理﹐一名兒艸﹐一名鹿列﹐一名韭逢﹐一名兒踵﹐一名東根﹐一名水須﹐一名沈燔﹐一名﹝杜捨切﹐臣禹錫等謹按《唐本》﹐一名昌文﹞。生河內川谷﹐二月﹑八月采根﹐暴漧。

知母形如菖蒲而柔潤﹐葉至難死﹐掘出隨生﹐四月開靑花如韭花﹐八月結實。﹝參隱居《圖經》﹞

陶隱居云﹕『知母形似菖蒲﹐根白色﹐葉至難死﹐掘出隨生﹐須枯燥乃已﹐則其具金之色﹐秉至陰之性﹐與土極相浹者。惟其具金質而與土浹﹐故陰气有餘﹐遂能生水﹐此其入肺腎胃二髒一腑爲不可易矣。』

劉潛江云﹕『味甘而苦﹐苦復兼辛﹐𨿽苦居其勝﹐然以甘始﹐以辛終﹐且其四月花﹐則气暢於火﹔八月實﹐則气孕於金﹐是不謂其入肺胃气分不可也。』予按主消渴﹐此其入肺也﹔熱中﹐此其入胃也。夫然﹐故陽明火刑太陰﹐大熱煩渴者﹐在所必需。第消渴之病﹐小便少者﹐古人謂之消渴﹔小便多者﹐謂之渴利。消渴者﹐多用知母而兼行水﹔渴利者﹐多不用知母而兼溫通。蓋小便少者﹐多由胃熱﹐胃熱則下焦反無陽﹐不能化水﹔小便多者﹐多由腎熱﹐腎熱則吸引水精直達於下﹐髒攝其气﹐府瀉其質爲至速矣。兩者審証之權衡﹐用藥之精理也。

知母能益陰﹑淸熱﹑止渴﹐人所共知﹐其能下水﹐則以古人用者甚罕﹐後學多不明其故﹐蓋水能爲患﹐正以火用不宣也。火用不宣﹐更用知母﹐是以水濟水﹐益增泛濫矣﹐不知病變之極﹐難以常理論也。夫人之所恃以爲生者﹐曰气血﹐所以播遷鼓舞﹐使气血互相生化者﹐曰陰陽。陰陽之徵兆﹐曰水火﹐無火﹐則水汪洋四射﹔無水﹐則火爍石流金者﹐其常也﹐然不有火盛水反不流者乎﹗每土潤溽暑大雨時行之際﹐溝澮多盈﹐及淸風戒寒﹐水遂以涸。夫人豈無因熱而渴﹐因渴而引飲﹐因飲多水不化而腫者﹐故《千金》《外臺》兩書用知母治水气各一方﹐《千金》曰﹕『有人患水腫﹐腹大﹐其堅如石﹐四肢細﹐少勞苦足脛卽腫﹐少飲食便气急﹐此終身之疾﹐服利下藥不瘥者﹐宜服此藥﹐微除風濕﹐利小便﹐消水谷﹐歲久服之﹐乃可得力﹐瘥後可常服。』其所用藥﹐則加知母於五苓散中﹐更增鬼箭羽﹑丹﹑獨活﹑秦艽﹑海藻也。《外臺》曰﹕『《古今錄驗》澤漆湯﹐療寒熱﹐當風﹐飲多﹐暴腫﹐身如吹﹐脈浮數者。』其所用藥﹐則澤﹑知母﹑海藻﹑茯苓﹑丹﹑秦艽﹑防己﹑豬苓﹑大黃﹑通艸﹑木香也。其曰﹕『除風濕﹐利小便。』曰﹕『療寒熱當風﹐飲多暴腫。』可見《本經》所著下水之效﹐見於除肢體浮腫﹐而知母所治之肢體浮腫﹐乃邪气肢體浮腫﹐非泛常肢體浮腫比矣。正以寒熱外盛﹐邪火內著﹐渴而引飲﹐火气不能化水﹐水遂泛濫四射﹐治以知母是泄其火﹐使不作渴引飲﹐水遂無繼﹐蓄者旋消﹐由此言之﹐仍是治渴非治水也。於此見﹐凡腫在一處﹐他處反消瘦者﹐多是邪气勾畱﹐水火相阻之候﹐不特《千金方》「水腫﹐腹大﹐四肢細」﹐卽《金匱要略》中桂枝芍藥知母湯治「身體尪羸﹐腳腫如脫」亦其一也。《金匱方》邪气水火交阻於下﹐《千金方》邪气水火交阻於中。阻於下者﹐非發散不爲功﹔阻於中者﹐非滲利何由泄﹐此《千金方》所以用五苓散﹐《金匱》方所以用麻黃﹑附子﹑防風﹐然其本則均爲水火交阻﹐故其用桂﹑朮﹑知母則同也。桂﹑朮治水之阻﹐知母治火之阻﹐於此遂可見矣。

或問寒熱者﹐气﹔水火者﹐質也﹐气有相阻﹐兩不相下者矣。質則原相制克﹐兩者相值﹐不火涸水﹐卽水滅火﹐未有能相守不相賊者。今曰﹕『水火交阻。』得無於理有不可通乎﹖曰﹕『气者﹐質之帥也。气至﹐質則隨之。』是故暴病之所至者﹐气﹔久病之所至﹐則質﹐且人身之气﹐本欲其相制﹐相制則兩相守而不相離﹐故曰﹕『相火之下﹐水气承之。君火之下﹐陰精承之。』今者﹐一則腹脹﹑堅大如石﹐而四肢細﹐一則身體尪羸而腳腫。蓋病有標本﹐一處有病﹐則一身之气赴而救之﹐故本旣病﹐延及於標﹐然本者其力必厚﹐旣能爲患於一處﹐復足以浮游四出﹐騷擾他處﹐如玆二證者﹐火之力尙優遊﹐水之力僅足以相距﹐且欲卻焉﹐則但治其水﹐不治其火﹐病烏能已﹖不然﹐古人治病最不肯誅伐無過﹐旣爲水病﹐水病者﹐惟土勝﹑火勝乃能愈﹐又安可投助陰之知母耶﹗二方知母分數在《金匱方》居第二等﹐則以「頭眩﹑短气﹑溫溫欲吐」皆火爲患也。在《千金方》居第三等﹐則「少勞苦足脛卽腫」爲水稍能自立。於此見長沙﹑華原心心相印有如此者。

母

味辛﹑苦﹐平﹑微寒﹐無毒。主傷寒﹐煩熱﹐淋瀝﹐邪气﹐疝瘕﹐喉痺﹐乳難﹐金瘡﹐風痙﹐療腹中結實﹑心下滿﹑洗洗惡風寒﹑目眩﹑項直﹑欬嗽﹑上气﹐止煩熱﹑渴﹑出汗﹐安五臟﹐利骨髓。一名空艸﹐一名藥實﹐一名苦花﹐一名苦菜﹐一名商艸﹐一名勤母。生晉地﹐十月采根﹐暴漧。﹝厚朴﹑白薇爲之使﹐惡桃仁﹐畏秦艽﹑礬石﹑莽艸﹐反烏頭。﹞

母二月生苗﹐葉隨苗出﹐莖細靑色﹐葉亦靑﹐似蕎麥。七月開花﹐碧綠色﹐形如鼓子花﹐斜懸向下﹐上有紅脈﹐有子在根下﹐內心外瓣﹐瓣形如聚貝﹐黃白色﹐四方連累相著而有分解﹐苗枯則根亦不佳。﹝《圖經》﹞

劉潛江云﹕『母八月采﹐取其受金气之專﹐其味苦勝辛﹐微辛在苦後﹐是苦合於气之微寒﹐以歸於辛﹐皆二陰至肺之處也﹐況其白象金乎﹗第苦合微寒﹐是在地之陰也﹐焉能遽至於在天之陽以治肺﹐則當參其葉隨苗出之義﹐而體其但有直透更無濡畱矣。但有直透能開熱之結﹐更無濡畱能達肺之郁。』此言也﹐與說詩者謂善療鬱結之疾合﹐以諸气憤郁固屬於肺也﹐但予有說焉﹐陽性開發﹐陰性凝聚﹐陰聚之﹐陽且散之﹐今云在天之陽不得在地之陰﹐乃結熱而成郁﹐則容或有不然者﹐況《本經》所臚主治﹐均屬陽爲陰鬱之候耶﹗是皆誤於以母爲其根﹐而遺卻其附根以生﹐連累相著﹐且有分解一層矣﹐故以其葉隨苗出﹐證其性之速而無濡畱則可﹔以爲能從地而直透於天﹐則不可。若謂苗自此透﹐其性必升﹐則附子亦附根而生﹐苗自此出﹐且其味辛性溫﹐气復雄健絕倫﹐遂可謂升之至者乎﹗若謂藥物入胃﹐必藉升始能及上﹐則性降者入胃﹐能不藉胃气宣發﹐遂可直從胃降乎﹗試思「傷寒﹐煩熱﹐淋瀝﹐邪气﹐疝瘕﹐喉痺﹐乳難﹐金瘡﹐風痙」﹐何一非陰結而陽不舒散﹐故皆當得陰鬱散而陽乃伸﹐此夫人能知者矣﹐故予以片言決之﹐曰﹕『母善橫解心胸間鬱結之疾。』何者﹖卽物言物﹐則母固心微而辦厚﹐心在中而瓣在旁﹐此所謂橫解也。母固附根而生﹐連累相著﹐且有分解﹐以其入肺﹐故能治附肺而結之气﹐此所以不曰肺﹐而曰心胸間也。夫郁﹐積也﹝《詩》「晨風郁彼北林」傳﹞﹐聚也﹝《漢書。揚雄傳》注﹞﹐滯也﹝左昭二十九年「郁湮不育」注﹞﹐結束也﹝《釋名》釋姿容﹞﹐縛也﹝《文選。西京賦》「置羅之所結」注﹞﹐謂收斂之也﹝《曲禮。上》「徳車結旌」注﹞。無與有形﹐焉得爲積﹐爲聚爲滯﹐無與於陰﹐何者爲束爲縛﹐爲之收斂﹐且心胸間陽之都會也﹐陽縱盛﹐無所謂郁與結﹐比之腸胃間﹐陰𨿽盛﹐祇能痛能泄﹐不得爲鬱結﹐理正同也﹐故腸胃中善病陽郁﹐郁則成燥﹔心胸中善病陰鬱﹐郁則聚涎唾﹐是故母者﹐治涎唾之藥也﹐惟心胸間聚涎唾﹐斯陰不下降﹐而傷寒有煩熱淋瀝之候﹔咽嗌間聚涎唾﹐斯有邪气者﹐陽難上達﹐而有喉痺之候﹔不化血歸衝﹐而有乳難之候。疝瘕者﹐涎唾自心胸﹐阻任脈之行也﹔風痙者﹐涎唾聚心胸﹐督脈不得陰以灌漑也。惟金瘡則無與於涎唾﹐然血出旣多﹐陰匱而無以續﹐气聚而不及化﹐則反鬱結於心胸間﹐爲涎爲唾者﹐有之矣﹐主以母使之速化﹐化則能變而赤也﹐或曰「涎唾」二字﹐在《金匱要略》﹐則曰﹕『多唾口燥。』在《千金方》﹐則曰﹕『涎唾多﹐心中溫溫液液。』而《說文》《玉篇》《廣韻》皆謂爲口液﹐則《金匱》《千金》所指當在口中之液﹐又烏得聚心胸間﹐縱使聚心胸間矣﹐其與痰飲水气何異﹐而《金匱。肺痿肺癰欬嗽上气篇﹑痰飲篇》咸不用母何也﹖曰﹕『口之液﹐固生於口中﹐卽貯於口中者歟﹗抑亦分夫輸脾歸肺之津﹐而上以滋於口者也。』生於口而卽貯口﹐決無之理﹐則其生也﹐捨心胸間更在何處。惟其不隨气﹐以燻膚充身澤毛﹔不爲液以注於骨﹐使骨節屈伸潤澤﹔不爲津﹐使腠理發泄﹐汗出溱溱﹔不變爲赤而入營中﹐以周行經脈。此所以爲陰鬱﹐此所以爲陽不化耳。痰飲水气則與是異﹐蓋皆劫水之未化者爲之。其被火爍而稠者﹐謂之痰﹔其遇窪則停而稀者﹐謂之飲﹔其漫無拘束而隨處浸溢者﹐謂之水。气與涎唾屬已爲肺化而不宣布者﹐自迥不相侔。如之﹐何可以肺痿痰飲等篇之治﹐槪母之用耶﹗未化之水宜化﹐故其治法﹐近外則散﹐著裏卽溫﹐稍下則利﹔已化之水宜分﹐恐因其滓濁而遂及其精微﹐此母之開解鬱結﹐正以使淸者歸淸﹐濁者歸濁﹐護淸而不畱濁﹐去濁而不傷淸﹐試證以白散之治﹐是護其淸者﹐不使巴豆劫爍無餘也。當歸母苦丸之治﹐是分其濁者﹐隨苦而泄入於下也。

黃芩

味苦﹐平﹑大寒﹐無毒。主諸熱﹐黃疸﹐腸澼﹐泄痢﹐逐水﹐下血閉﹐惡瘡﹐疸﹐蝕﹐火瘍﹐療痰熱﹑胃中熱﹑小腹絞痛﹐消穀﹐利小腸﹑女子血閉﹑淋露﹑下血﹑小兒腹痛。一名腐腸﹐一名空腸﹐一名內虛﹐一名黃文﹐一名經芩﹐一名妬婦。其子﹐主腸澼膿血。生秭歸川谷及冤句﹐三月三日采根﹐陰漧。﹝得厚朴﹑黃連止腹痛﹐得五味子﹑牡蒙﹑牡蠣令人有子﹐得黃芪﹑白斂﹑赤小豆療鼠瘻﹐山茱萸﹑龍骨爲之使﹐惡蔥實﹐畏丹沙﹑牡丹﹑藜蘆。﹞

黃芩苗長尺餘﹐莖幹麤如箸﹐葉從地四面作叢生﹐類紫艸葉﹐細長靑色﹐兩兩相對﹐六月開紫花﹐根長四﹑五寸﹐色靑黃﹐老則中空。﹝《圖經》﹞

徐洄溪曰﹕『金之正色白而非黃﹐但白爲受色之地﹐乃無色之色耳﹐故凡物之屬金者﹐往往借土之色以爲色﹐卽五金亦以黃金爲貴﹐子肖其母也。艸木至秋﹐感金气則黃落﹐故諸花實中﹐凡色黃耐久者﹐皆得金气爲多。』愚按人之臟腑中空者﹐惟肺與腸胃。黃芩中空色黃﹐恰有合於金與土之徳﹐其生苗布葉﹐開花成實﹐皆當陽盛之時﹐則其性屬陰﹐其气薄﹐其味厚﹐故又爲陰中之陰。气薄則發泄﹐味厚則泄﹐故不爲補劑而爲泄劑。肺主气﹐泄肺者無非泄气分之熱﹔腸胃主通調水谷﹐泄腸胃者﹐無非泄水谷中濕熱。血者﹐因气調而行﹐因气滯而阻﹐故凡气以熱滯﹐致血緣气阻者﹐得气之調則行﹐此黃芩之專司也。

劉潛江曰﹕『黃芩主諸熱﹑黃疸﹑腸澼﹑泄利﹑逐水﹐是《本經》固以治濕熱。』推之與張潔古所謂「瀉肺火﹐治脾濕」者不殊矣﹐乃羅天益謂「肺主气﹐熱傷气﹐黃芩能瀉火益气利肺」﹐則其說不同﹐何歟﹖曰﹕『黃芩專主上焦陽中之陰者也。』蓋惟下焦陰中有陽而气生﹐故陰恆由命門以升﹔上焦陽中有陰而气化﹐故陽恆由膻中以降﹐今者上焦陽實陰虛﹐則气無由化﹐气不化則熱阻生濕﹐故《本經》所謂指陽實言也﹐潔古所謂指陰虛气不化言也。齊其本末﹐約其初終﹐皆爲熱搏於气﹐與羅氏所謂瀉火利肺者﹐豈有異耶﹗肺之熱除﹐則陰下降入心﹐心气旣和﹐斯惡瘡﹑疸﹑蝕﹑火瘍悉消﹐於是膻中之陰﹐自和胃以浹於脾﹐脾得陰濟﹐遂能復其健運﹐而黃疸泄利能已。胃得陰和﹐遂能復其通降而痰熱胃熱自除﹐且能消穀。大腸者﹐肺之合﹔小腸者﹐心之合。上竅阻則下竅亦阻﹐上竅通則下竅悉通﹐腸澼﹑水气能不解耶﹗如此則黃芩能淸气分之熱是已﹐乃亦能治血分之病﹐何歟﹗蓋黃芩所主血分諸病﹐本由乎气﹐上焦陽中之陰治﹐肺得降陰於心﹐血分之源浚矣﹐源旣浚則流自淸﹐又何患血閉及淋露下血耶﹗夫陽中之陰化﹐气化乃行﹐气化行﹐水道乃暢﹐故《本經》逐水下﹐卽繼之以下血閉﹐血與水一而二﹐二而一者也﹐𨿽然黃芩於肺熱屬气虛者卽不可妄投﹐以气虛卽陽虛﹐陽虛更用黃芩﹐是虛虛也﹐故黃芩治气分之熱爲專功﹐大腸次之﹐淸心胃之熱者﹐由肺而推及之﹐未有肺熱﹐心胃能淸者也。小腸﹑膀胱又因心胃旣治﹐而推及之﹐未有心胃畱熱而血能和﹐血不和而水道能淸者也。

仲景用黃芩有三耦焉。气分熱結者﹐與柴胡爲耦﹝小柴胡湯﹑大柴胡湯﹑柴胡桂枝榦姜湯﹑柴胡桂枝湯﹞﹐血分熱結者﹐與芍藥爲耦﹝桂枝柴胡湯﹑黃芩湯﹑大柴胡湯﹑黃連阿膠湯﹑甲煎丸﹑大黃蟅虫丸﹑奔豚湯﹑王不畱行散﹑當歸散﹞﹐濕熱阻中者﹐與黃連爲耦﹝半夏瀉心湯﹑甘艸瀉心湯﹑生薑瀉心湯﹑葛根黃芩黃連湯﹑漧薑黃芩黃連人湯﹞。以柴胡能開气分之結﹐不能泄气分之熱﹔芍藥能開血分之結﹐不能淸迫血之熱﹔黃連能治濕生之熱﹐不能治熱生之濕。譬之解鬭﹐但去其鬭者﹐未平其致鬭之怒﹐鬭終未已也﹐故黃芩協柴胡能淸气分之熱﹐協芍藥能泄迫血之熱﹐協黃連能解熱生之濕也。

小柴胡證﹐腹中痛者去黃芩加芍藥。心下悸﹑小便不利者﹐去黃芩加茯苓。夫腹中痛未必非气血之結﹐而心下悸﹑小便不利﹐亦何以決知其非气熱而生之水﹐且《本經》明言黃芩能逐水﹐《別錄》明言黃芩能除小腹絞痛﹑利小腸﹐而遽去之﹐何耶﹖殊不知治腹滿痛﹑腹痛﹑繞臍痛﹑少腹痛﹐有可用寒藥者﹐惟腹中痛者必無中熱之理。仲景是以於《厥陰篇》特標其旨﹐曰﹕『腹中痛﹐若轉气下趨少腹者﹐此欲自利也。』其它如眞武湯之腹痛﹑小便不利﹐小建中湯之腹中急痛﹐附子米湯之腹中寒气﹑雷鳴﹑切痛﹐當歸生薑羊肉湯之腹中痛及脇痛裏急﹐抵當烏頭桂枝湯之腹中痛﹑逆冷﹑手足不仁﹐致痛𨿽殊﹐治痛亦異﹐用溫藥則同﹐以是知腹痛下一「中」字﹐則與凡痛有別﹐用黃芩諸方﹐必無此矣。彼小腹絞痛者﹐乃熱气迫血﹐血結少腹而痛﹐與甲煎丸﹑大黃蟅虫丸﹑王不畱行散之用黃芩不殊也。小便不利﹐原不必忌黃芩﹐小便不利而心下悸﹐則不容更用黃芩﹐何則﹖仲景云﹕『太陽病﹐小便利者﹐以飲水多必心下悸﹐小便少者﹐必苦裏急也。』彼𨿽論血結﹐此亦可借以諭气結﹐曰﹕『飲水多﹐而心下悸。』則非熱阻所化之水矣。熱阻所化之水﹐可以黃芩逐﹐飲水而停蓄者﹐其可以黃芩逐之耶﹖蓋水气淩心爲悸﹐必寒水乃然﹐若熱化之水气﹐則脾家上升彌蒙之气﹐中焦變化取赤之汁﹐終日周流於膻中﹐而稟命於心君﹐若均能致悸﹐則無病人有不悸時耶﹗李瀕湖言﹕『有人素多酒欲﹐少腹絞痛不可忍﹐小便如淋﹐諸藥不效﹐偶用黃芩﹑木通﹑甘艸三味﹐煎服遂止。』王海藏言﹕『有人因虛服附子藥﹐多病小便閟﹐服芩連藥而愈。』大抵黃芩之用﹐凡气分有餘﹐挾熱攻衝他所者﹐乃爲的對﹐若他所自病﹐不系熱气攻衝者﹐則不可服﹐服之必益虛其气﹐他所之病﹐反足以攻衝於气矣。

或問﹕『黃芩湯治何等證﹐其證腹痛與否﹐若腹痛何以用黃芩﹖若腹不痛何以用芍藥﹖』曰﹕『其證身熱不惡風﹐亦不惡熱﹐或下痢﹐或嘔﹐腹則不痛。』蓋芍藥﹑甘艸﹑大棗﹐桂枝湯裏藥也﹐以不惡風﹐故不用姜﹑桂。黃芩﹑甘艸﹑大棗﹐小柴胡湯裏藥也﹐以不往來寒熱﹐故不用柴胡﹐以其常熱﹐故不用人﹐若不嘔﹐則並不用半夏﹑生薑。至芍藥﹐則並不因腹痛而用﹐以桂枝湯證原無腹痛也﹐亦不心下痞硬﹐以不去大棗也。夫芍藥甘艸湯治「傷寒﹐汗出﹐誤服桂枝湯後﹐足脛拘急」﹐已見其能破陽邪於陰分矣﹐加以黃芩﹐不益可見陽分之熱甚盛﹐攻於陰分爲利﹐非陰中自有愆陽之結耶﹗仲景於《厥陰篇》云﹕『傷寒﹐脈遲﹐與黃芩湯除其熱﹐腹中則冷﹐不能食。』可知黃芩湯証之脈必數﹐黃芩所治之熱必自裏達外﹐不治但在表分之熱矣。黃芩治自裏達外之熱﹐《千金》歷有明文﹐芍藥湯治「產後虛熱﹐頭痛」﹐若通身發熱者加黃芩﹔愼火艸散治「崩中﹑漏下赤白靑黑﹐腐臭不可近」﹐熱多者加知母﹑黃芩﹔道人深師增損腎瀝湯治「風虛勞損挾毒﹐腳弱疼痛﹐下焦虛冷﹐胸中有熱」﹐其熱多者加黃芩﹐又可知陰虛气盛熱自內出者﹐黃芩亦能治之﹐而不但治感觸所化韞中達外之熱矣。李瀕湖自緣感冒欬嗽旣久﹐且犯戒﹐遂病骨蒸發熱﹐膚如火燎﹐每日吐痰盈碗﹐暑月煩渴﹐寢食旣廢﹐脈浮洪﹐偏服柴胡﹑麥虋冬﹑荊﹑瀝諸藥月餘﹐益劇﹐皆以爲必死﹐其尊人以謂李東垣治肺熱如火燎﹐煩躁引飲﹐晝甚者﹐宜一味黃芩以瀉肺經气分之火﹐遂按方用黃芩一兩煎服﹐次日身熱盡退﹐痰嗽皆愈﹐於此益可知黃芩所治﹐必肺經气分之熱﹐肺經气分之熱﹐必晝甚於夜也。

黃芩《本經》主黃疸﹑腸澼﹑泄利﹐《金匱要略》及《傷寒論》發黃證皆不用。泄利證﹐兩書除諸瀉心湯外亦絕不用﹐今以《千金方》參合而考之﹐亦頗有意義可尋也。《千金》治黃方﹐凡有黃芩者﹐多雲一身面目悉黃。《金匱要略》中所載﹐有身體盡黃者﹐有額上黑者﹐有面靑目黑者﹐可知疸證非一身面目悉黃者不可用矣。《千金》治熱利﹑冷利﹑疳﹑濕利﹑小兒利﹐用黃芩方多有壯熱一語﹐可知泄利無熱者不可用矣。大抵气主充周﹐無處不到﹐凡病有彼此不相侔者﹐必非气分之病﹐黃芩主气分之熱﹐於此不可以相證乎﹗

《千金》治小兒核腫﹑壯熱有實方﹐及治小兒熱毒入膀胱中﹐忽患小便不通﹐欲小便則澀痛不出﹐出少如血﹐須臾復出﹐地膚子湯。治小兒落牀墮地﹐如有瘀血﹐腹中陰陰寒熱﹐不肯乳哺﹐但啼哭叫喚﹐蒲黃湯。皆有黃芩﹐考玆數證﹐均爲气熱攻血﹐亦徹其病本之治﹐《別錄》所謂黃芩治小兒腹痛者﹐於此可明其旨矣﹐卽其治小腹絞痛﹐亦當與此不異﹐蓋《傷寒》《金匱》兩書僅有腹痛去黃芩之文﹐大率黃芩所治之小腹絞痛﹐必煩熱﹐必口渴﹐必小便有異於常﹐捨此則非所宜矣。

紫菀

味苦﹑辛﹐溫﹐無毒。主欬逆﹐上气﹐胸中寒熱﹑結气﹐去蠱毒﹑痿蹷﹐安五臟﹐療欬唾膿血﹐止喘悸﹐五勞﹐體虛補不足﹐小兒驚癇。一名紫蒨﹐一名靑苑。生房陵山谷及眞定﹑邯鄲﹐二月二日采根﹐陰漧。﹝款冬爲之使﹐惡天雄﹑瞿麥﹑雷丸﹑遠志﹐又畏茵蔯蒿。﹞

紫菀三月內布地生苗﹐其葉二四相連﹐紫色﹐本有白毛﹐五﹑六月開黃白紫花﹐結黑子﹐根甚柔細。﹝參隱居《圖經》﹞

盧芷園曰﹕『菀卽古郁字﹐故治鬱結﹐其色不一﹐取色紫味苦者﹐以治胸中寒熱結气。』夫胸中者﹐肺之部分也﹐肺中有火﹐內郁而爲欬喘﹐肺熱葉焦﹐外發而爲痿躄﹐所以致五臟不安﹐用其色以行肺之用﹐用其气以散肺之結﹐用其味以順火之性﹐而助肺之降﹐以諸气憤郁皆屬肺也﹐倘無結气而用之﹐未免亡走肺之津液矣。

劉潛江云﹕『經曰「宗气積於胸中﹐出於喉嚨﹐以貫心脈而行呼吸。」是非金火合徳﹐气乃行乎﹗』夫肺爲气主﹐胸中固肺所治也﹐然必貫心脈以行呼吸者﹐緣心爲脈主﹐脈乃血捨﹐由離中有坎﹐故火出於水而气生﹐水至於火而血化﹐是元气呼吸之本﹐實下根於腎﹐上主於心﹐非肺气所能獨治也。設使水不至於火而气不能化血﹐於是火遂不爲金用而肺虛﹐肺虛則欬逆上气作矣﹐更火不合於金而刑於金﹐輕則喘欬﹐重則欬唾膿血﹐且有虛而成勞者矣。紫菀色紫質柔﹐爲水與火合﹝紫者﹐赤黑相兼也。凡物煮之則柔﹐是爲水火合徳﹞﹐其味苦勝辛劣﹐爲火爲金用﹐水旣與火合﹐火旣爲金用﹐寧有胸中寒熱結气不散﹐欬逆上气不除者耶﹗抑痿蹷屬何因﹐亦以紫菀療之也。《痿論》曰﹕『肺者﹐髒之長﹐心之蓋也。』有所失亡﹐所求不得﹐則發肺鳴﹐鳴則肺熱葉焦﹐發爲痿蹷。夫有所亡失則思﹐所求不得則慮﹐舉是二端以類推﹐其煩心﹑耗血皆能致肺之陰气消而葉焦舉矣。《舉痛論》曰﹕『悲則心系急﹐肺布葉舉﹐上焦不通﹐營衛不散﹐熱气在中﹐故气消矣。』是不可證肺之熱而葉舉者﹐皆由於心歟﹗然則肺所以主气而行營衛治陰陽者﹐豈徒恃有八葉﹐葉中有二十四空﹐行列分布﹐以行諸髒之气哉﹗蓋亦以心主﹐其下有心包絡之生血﹐不致因熱鬱蒸﹐令陽中之陰﹐上與淸虛之肺合﹐故能行營衛治陰陽耳。知此﹐則紫菀之所以安五臟療痿蹷者﹐固的系火爲金用矣。𨿽然紫菀所主治尙當推尋其故﹐使輔之者各得其當﹐乃收全功﹐如在上熱壅﹐以致包絡陰傷﹐則宜淸熱﹔在下陰傷﹐相火並於包絡﹐則宜益陰﹐若肺之陰气不足﹐陽气益微﹐則宜補益﹐不得以切於治而徒手使之則善矣。

冬花

味辛﹑甘﹐溫﹐無毒。主欬逆﹐上气﹐善喘﹐喉痺﹐諸驚癇﹑寒熱﹑邪气﹑消渴﹑喘息﹑呼吸。一名橐吾﹐一名顆凍﹐一名虎須﹐一名菟奚﹐一名氐冬。生常山山谷及上黨水傍﹐十一月采花﹐陰漧。﹝杏仁爲之使﹐得紫菀良﹐惡皂莢﹑硝石﹑元﹐畏母﹑辛夷﹑麻黃﹑黃芪﹑黃芩﹑黃連﹑靑葙。﹞

款冬花根紫色﹐葉似萆薢﹐叢生﹐十二月於根畔開花﹐黃靑紫﹐萼去土一﹑二寸﹐初出如菊花萼﹐通直而無子。﹝《圖經》﹞

劉潛江云﹕『《易。系辭》曰「一陰一陽之謂道。」《素問。陰陽應象大論》曰「積陽爲天﹐積陰爲地。」故在天則陽爲主而生陰﹐在地則陰爲主而生陽﹐然天之陽不得陰和﹐則爲亢陽﹐不能化陰以降﹔地之陰不得陽和﹐則爲窮陰﹐不能化陽以升。人气應之﹐故腎爲陰中之陽﹐能上際乎天﹔肺爲陽中之陰﹐能下極於地﹐然肺必得腎气至而降﹐腎必得肺气至而升。腎不升則水气腫滿之患作﹐肺不降則欬逆﹑上气﹑喘息﹑喉痺之病生﹐是故欬逆﹑上气﹑喘息﹑喉痺者﹐陰中之陽不上朝﹐以致陽中之陰不下降也。款冬花气得天之溫﹐味其辛甘發散﹐本爲至陽之物﹐特當隆冬﹐天地閉塞之候﹐以堅冰爲膏壤﹐吸霜雪以自濡﹐且其花不麗於莖端﹐不緣於葉際﹐偏附近於赤黑相兼之根﹐則不謂「其能在陽吸陰﹐以歸於下而從陰生陽」不可。驚癇者﹐陽不依陰也。寒熱邪气者﹐陰陽不和而相爭也。治諸驚癇﹑寒熱﹑邪气﹐言凡陰陽不和﹐陽不依陰﹐陰不附陽之證﹐得此在陽吸陰﹐從陰生陽之物﹐則陰陽自相依附而和也。』

紫菀﹑款冬花仲景書他處不用﹐獨於《肺痿上气欬嗽篇》射幹麻黃湯中用之﹐射幹麻黃湯卽小靑龍湯去桂枝﹑芍藥﹑甘艸加射幹﹑紫菀﹑款冬花﹑大棗也﹐小靑龍湯蓋卽麻黃湯﹑桂枝湯合方去杏仁﹑大棗﹑生薑﹐加細辛﹑五味﹑漧薑﹐外以發表﹐內以下气消飲者。今欬而上气﹐喉中水雞聲﹐則爲風寒混於气﹐水飲混於痰﹐痰礙其气﹐气觸其痰﹐上焦心肺之間﹐勢將郁而生火﹐故生薑易漧薑以熯飲爲散飲﹐紫菀易桂枝以通營爲化營﹐款冬易芍藥以破陰爲吸陰﹐大棗易甘艸以緩中爲補中﹐加射幹協五味以下气﹐仍是小靑龍局法﹐已化峻爲和﹐寓補於散矣。紫菀﹑款冬𨿽不得爲是方主劑﹐然局法之轉移﹐實以紫菀﹑款冬變﹐故《千金》《外臺》凡治欬逆久嗽並用紫菀﹑款冬者﹐十方而九﹐則於此方亦不可不爲要藥矣。然二物者﹐一則開結使中焦之陰化血﹐一則吸陰下歸﹐究之功力略同﹐而其異在《千金》《外臺》亦約略可見﹐蓋凡唾膿血失音者﹐及風寒水气盛者﹐多不甚用款冬﹐但用紫菀。款冬則每同溫劑﹑補劑用者爲多﹐是不可得其大旨哉﹗

敗醬

味苦﹑鹹﹐平﹑微寒﹐無毒。主暴熱﹐火瘡﹐赤气﹐疥瘙﹐疽﹐痔﹐馬鞍熱气﹐除癰腫﹑浮腫﹑結熱﹐風痺不足﹐產後產痛。一名鹿腸﹐一名鹿首﹐一名馬艸﹐一名澤敗。生江夏川谷﹐八月采根﹐暴漧。

敗醬春初生苗﹐深冬始雕﹐初時葉布地似菘菜而狹長﹐有鋸齒﹐綠色﹐面深背淺﹐夏秋莖髙二﹑三尺而柔弱﹐數寸一節﹐節間生葉﹐四散如傘。顚頂開白花成簇﹐結小實﹐其根白紫頗似柴胡。﹝《綱目》﹞

醬之爲物﹐以谷蒸盦而成﹐已與生气絕遠﹐然晝被日迫﹐夜吸露華﹐與天地之生气相吐納﹐則又別著生趣﹐迨其陳且敗﹐則𨿽未至臭穢﹐特於生意遂無絲髮可系矣。是物之根﹐作陳敗醬色﹐卽其气亦復似之﹐偏生於早春﹐至深冬始雕﹐是無論生長收藏﹐溫涼寒熱﹐俱不能閡其欣欣向榮之性﹐所謂極無生气之中﹐偏具無限生機者也。人身血液津唾被寒熱逼爍﹐至成一切癰疽疥痔﹐日漸敗壞﹐此物偏能引致生气俾寓於其中﹐以漸化死爲生﹐亦可爲元之又元矣。

余敏求曰﹕『醬緣日逼而成﹐夏月成之尢速﹐俗傳暑候酷日﹐暴之之水有毒﹐取作浴湯必生瘡癰。』則醬豈能無毒﹐是物能敗醬中之毒﹐故以爲名。《本經》取治火瘡﹑赤气﹑疥瘙﹑疽﹑痔之因暴熱而成者﹐其義正與此合。暴系日暴之暴﹐不作疾速解也。徽人以是物作齏﹐云食之不生瘡癤。

紫

味苦﹑辛﹐寒﹑微寒﹐無毒。主心腹積聚﹑寒熱﹑邪气﹐通九竅﹐利大小便﹐療腸胃大熱﹑唾血﹑衄血﹑腸中聚血﹑癰腫﹑諸瘡﹐止渴﹐益精。一名牡蒙﹐一名眾戎﹐一名童腸﹐一名馬行。生河西及冤句山谷﹐三月采根﹐火炙使紫色。﹝畏辛夷。﹞

紫苗長一﹑二尺﹐莖靑而細﹐葉似槐。五月開花﹐色白似蔥花﹐亦有紅紫似水葒者。根淡紫黑色﹐如地黃狀﹐肉紅白色。﹝《圖經》﹞

古人於《本經》不置解釋﹐經旨自明﹐近人於《本經》多爲疏箋﹐經旨反晦。蓋古人於經熟讀﹐紬繹其意﹐自然貫串聯絡﹐而精粹處遂躍然心目間﹐近人則先有一種意見牢固於中﹐如所謂苦能降復能通﹐寒能勝熱復能滑泄者﹐是以經文飾我意見﹐非以我學識破析經義﹐迎而悉之也。如紫《本經》主治﹐卽以前數語敷衍之﹐誰曰不可﹐然心腹積聚﹑寒熱﹑邪气﹐柴胡亦能主之。九竅﹐菖蒲亦能通之。大小便﹐大黃亦能利之。究亦何必紫﹐此經旨所以晦也﹐若謂心腹積聚﹑寒熱﹑邪气以利大小便而可解﹐則近之矣。然以「通九竅」一語橫梗於中﹐又屬何故﹐豈在上之七竅亦可爲心腹積聚﹑寒熱﹑邪气出路耶﹗是其旨仍晦﹐而無可與﹐於深思力索﹐心知其故矣。予蓋因《別錄》而有悟焉﹐夫紫味苦气寒﹐必心腹積聚寒熱邪气旣已化爲大熱者方得用之﹐以其能使從九竅泄也。夫腸胃大熱﹐其勢欲上行者﹐必過於通﹔欲下行者﹐必過於塞﹐故在上之病﹐爲唾血﹐爲衄血﹐皆可證其過於通﹔在下之病﹐爲腸中聚血﹐爲癰腫﹑諸瘡﹐皆可證其過於塞。過於通者﹐化其气而病自除﹔過於塞者﹐必去其質而後已﹐此所以云利大小便﹐不云利涕唾泗洟也。夫邪非本輕﹐決不上行﹔邪非重濁﹐必不下壅﹐各因其性而通利之﹐所謂適事爲故耳。紫根包紫黑﹐外深內淺﹐固已可見其入血﹐而花或白如蔥﹐或赤如蓼﹐可見其遇血在上﹐能化其气以止之﹔遇血在下﹐能逐其質以通之矣。卽如仲景用紫兩方﹐一則欬而脈沈﹐是病在上而徵見於下。一則下利肺通﹐是病在下而急反於上。豈非用其旣淸化在上之標﹐則藉其通在下之本耶﹗知此則凡病在血﹐而上下雙當其患者﹐爲紫之的主﹐可一言決矣。

石韋

味苦﹑甘﹐平﹐無毒。主勞熱﹐邪气﹐五癃閉不通﹐利小便水道﹐止煩﹐下气﹐通膀胱滿﹐補五勞﹐安五臟﹐去惡風﹐益精气。一名石﹐一名石皮。用之去黃毛﹐毛射人肺﹐令人欬不可療。生華陰山谷石上﹐不聞水及人聲者良。二月采葉﹐陰漧。﹝滑石﹝《蜀本》作絡石﹞﹑杏仁爲之使﹐得菖蒲良。﹞

石韋生陰崖險罅處﹐其葉如柳﹐長者近尺﹐闊寸餘﹐柔韌如皮﹐背有黃毛而多斑點﹐淩冬不雕。﹝參《圖經》《綱目》﹞

盧子繇曰﹕『石者﹐山骨﹐韋爲之皮﹐秉水之用﹐火之體﹐從堅凝閉密中暢達敷布﹐故主勞熱﹑邪气致五癃者。』蓋假石性之栗悍﹐宣通水道﹐捷於影響。

石性至剛﹐縱使火煆金鉆﹐能通其質﹐不能通其气﹐𨿽然端溪之硯﹐蓄水不冰﹐此水之溫气漬於石也﹐丹硫之穴﹐其水可浴﹐此石之溫气貫於水也﹐故夫至柔方能馳聘至剛﹐老氏之者不吾欺矣。夫此猶爲石溫﹑水溫久積漸使然者言耳﹐若石旣稟陰剛之性﹐所處又陰崖險罅﹐水聲人迹不經之所﹐宜乎爲陰之尢矣﹐乃偏生極柔極韌之石韋﹐何哉﹖且其味苦屬陰﹐气平復屬陰﹐若論陰陽交和而後生气得鍾﹐豈有此物生於此處之理﹐殊不知苦原火化﹐平本秋容﹐化於火而能柔﹐是以得鍾生气於至剛之處﹐出於夷而自險﹐是以能存危栗於巉仄之區﹐意之所洽﹐卽理之所在理之所在﹐卽功效之所自矣。熱而曰勞﹐且附以邪气﹐則其內倚巉巖之骨可知。癃閉不通﹐兼五則因勞熱而气化遂失其樞﹐致水气頑礦如石﹐可見此時若以寒劑泄其熱﹐則水勢愈湧﹐熱仍不除﹔若以熱劑通其閉﹐則適助其熱﹐气化仍不能轉﹐故必以稟陰气﹐而萌芽於堅頑巉削之石中者﹐使附骨之陰气發生而勞熱消﹐勞熱消而气化遂得轉﹐一舉而無微不入﹐無患不除焉。古聖人之因物揣情﹐因情度勢﹐因勢除獘﹐又豈後人廣絡原野﹐顧此失彼之智﹐可同日語耶﹗

或問五癃﹐唐以前人無疏及此者﹐後世多以五淋目之﹐特五淋皆小便不通之候﹐古人文尙簡﹐《本經》旣曰五癃閉不通矣﹐復曰利小便水道﹐得無有復﹐而其間有剩義歟﹖曰﹕『稽之《素問。宣明五气篇》「膀胱不利爲癃」﹐《五常政大論》「其病癃閟」﹐王注癃爲小便不通﹐則以五癃爲五淋﹐蓋亦未爲非是﹐若更証之以《奇病論》之「有癃者﹐一日數十溲」﹐《甲乙經》之「气癃﹐虛則遺溺」似有漏義焉。』蓋熱冷气沙勞五淋者﹐皆小便之不通﹐而別其源﹐徵其象﹐有此五種也﹐若《靈樞。五癃津液別篇》之「溺也﹐气也﹐汗也﹐泣也﹐唾也」﹐則所該者廣﹐五淋僅溺之一端矣。訓詁之書《說文》最爲近古﹐其於癃下不詁爲小便不利﹐而詁爲罷病﹐亦可見癃之爲病﹐非暴病非實病矣。故夫癃之虛者﹐溺多﹑汗多﹑泣多﹑唾多﹐气出而不反也﹔實者﹐溺祕﹑汗祕﹑目幹﹑舌燥﹐气結而不解也。凡診病之道﹐虛中當求其實﹐實中當求其虛﹐癃本罷病﹐罷病之中﹐又有虛實如此者焉﹐於此見《本經》石韋主治勞熱爲虛﹐邪气爲實﹐邪气著於勞熱﹐是虛中有實﹔癃爲虛﹐閉不通爲實﹐五癃閉不通亦是虛中有實。石韋之爲物﹐惟其稟質柔﹐是以能治虛熱﹔惟其發生於剛悍﹐是以能通閉結﹔惟其性平﹐是以能下行﹐利小便水道之功爲尢擅﹐於此又可見﹐凡气虛熱結目漧口燥無汗便閉者﹐石韋均能治之﹐而於通小便爲最善﹐以是較之訓五癃爲五淋者﹐其義豈不廣且博耶﹗卽推之《千金》治血淋之石韋散﹐治虛勞渴無不效之骨塡煎﹐及治五勞七傷八風十二痺方﹐可以思矣。

白薇

味苦﹑鹹﹐平﹑大寒﹐無毒。主暴中風﹐身熱﹐肢滿﹐忽忽不知人﹐狂惑﹐邪气﹐寒熱﹐酸疼﹐溫瘧洗洗髮作有時﹐療傷中﹑淋露﹐下水气﹐利陰气﹐益精。一名白幕﹐一名薇艸﹐一名春艸﹐一名骨美。久服利人﹐生平原川谷﹐三月三日采根﹐陰漧。﹝惡黃芪﹑大黃﹑大戟﹑漧薑﹑漧漆﹑山茱萸﹑大棗。﹞

白薇莖葉俱靑﹐頗類柳葉﹐六﹑七月開紅花﹐八月結實﹐根黃白色﹐類牛膝而小﹐八月采。﹝《圖經》﹞

中風而至身熱肢滿﹐忽忽不知人﹐狂惑﹐決非一朝一夕之故矣﹐乃曰暴﹐豈暴中風者﹐固能如是乎﹗許學士曰﹕『凡人平居無疾苦﹐忽如死人﹐身不動搖﹐默默不知人﹐目間不能開﹐口啞不能者﹐或微知人﹐惡聞人聲﹐但如眩冒﹐移時方寤﹐此由身汗過多﹐乃至血少气屏於血﹐陽獨上而不下﹐气壅塞而不行﹐故身如死狀﹐气過血還﹐陰陽復通﹐故移時方寤﹐名曰鬱冒﹐亦名血厥﹐婦人多有之﹐宜白薇湯。』此正與《本經》主治固少有參差者﹐惟《本事方》不言身熱﹑肢滿﹐可見一有邪﹐一無邪耳。

夫有餘而往﹐不足隨之﹔不足而往﹐有餘從之﹐故血暴虛而气代之充﹐液暴衰而陽襲以入﹐原理之常無足深怪。第當其時而偶中風邪﹐則更引動一身之气﹐傾國之陽以敵邪﹐名曰﹕『禦外侮。』實則內已竭﹐然究以其得病之暴﹐受邪必微﹐設使徒緣外狀﹐不辧夙因﹐而施之以或散或淸﹐是不異於操刀殺之矣。於斯時也﹐解外更無庸急﹐安內斷不可緩﹐故須藉白薇之遇春輒發者﹐一若使之專力解外﹐而不知正賴其味苦且鹹﹐一徑直下﹐純乎降而絕無升者﹐以返其陽气於浮越失據矣。試參《爾雅》名之曰葞﹐曰春艸﹐謂其絕無與於取透發之微﹐或弭亂之大﹐不可也。更參其根似牛膝﹐柔易曲﹐謂其於導陽下返﹐尙系彊制也﹐可乎﹗邪气﹑寒熱﹑酸疼﹐汗出後受濕也。溫瘧洗洗髮作有時﹐汗出熱乃盛也。故仲景於婦人乳中虛﹑煩亂﹑嘔逆者﹐竹皮大丸中用此﹐而有熱者更倍之。

艾葉

味苦﹐微溫﹐無毒。主灸百病﹐可作煎﹐止下利﹑吐血﹑下部瘡﹑婦人漏血﹐利陰气﹐生肌肉﹐辟風寒﹐使人有子。一名冰臺﹐一名醫艸。生田野﹐三月三日采﹐暴漧﹐作煎勿令見風。

艾二月宿根生苗成叢﹐其莖直生﹐白色﹐髙四﹑五尺。葉四布狀如蒿﹐分爲五尖﹐椏上復有小尖﹐面靑背白﹐有茸而柔厚。七﹑八月葉間出穗如車前﹐細花﹐結實累累盈枝﹐中有細子﹐霜後始枯﹐五月五日連莖刈取﹐暴榦﹐收葉。﹝《綱目》﹞

張茂先曰﹕『積艾三年後燒之﹐津液下流成鉛﹑錫。』夫是之謂藉陽通陰﹐又曰﹕『削冰令圓﹐舉以向日﹐艾承其影則有火。』夫是之謂隔陰化陽。藉陽通陰﹐以艾灸病之法也﹔隔陰化陽﹐以艾入湯之例也。《異法方宜論》中「髒寒生滿病者﹐其治宜灸﹔痛生於內者﹐其治宜毒藥。」仲景於陰壅陽微者﹐每用灸法﹐而湯中入艾必挾寒劑﹐在《傷寒論》《金匱要略》可循其緒而推之也。曰﹕『脈浮﹐熱盛﹐反灸之﹐此爲實﹐實以虛治﹐必咽燥﹑唾血。』曰﹕『微數之脈﹐愼不可灸﹐因火爲邪則爲煩逆﹐追虛逐實﹐血散脈中﹐火气𨿽微﹐內攻有力。』此可見灸之爲法﹐能治陽虛陰蔽﹐而追虛逐實﹐行血脈中者也。曰『吐血不止。』曰﹕『婦人有漏下﹐有半產後下血不絕﹐有妊娠下血。』假令妊娠腹中痛爲胞阻﹐柏葉湯有漧薑﹑馬通之溫﹐柏葉之寒﹔膠艾湯有阿膠﹑地芍之寒﹐芎﹑歸之溫﹐此可見皆以艾隔陰而化其陽矣。𨿽然灸法猶易明也﹐隔陰而化陽柰何﹖蓋陰蔽而格陽﹐陽浮而不入陰﹐斯時也﹐以陽藥通陰﹐則助浮陽之焰﹔以陰藥攝陽﹐則增陰滯之凝﹐設非以此交而通之﹐承而化之﹐無十全法矣。譬如《別錄》所列﹐主治吐血﹑婦人漏血﹐其義旣已可識﹐而下利﹑下部瘡﹐不謂之濕在中﹐而陽不得下﹐不可也﹐以是參之﹐然乎﹗否耶﹗

卷八

中品﹐艸六味﹐木十一味。

王瓜

味苦﹐寒﹐無毒。主消渴﹐內痺﹐瘀血﹐月閉﹐寒熱﹐酸疼﹐益气﹐愈聾﹐療諸邪气﹑熱結﹑鼠瘻﹐散癰腫﹑畱血﹐婦人帶下不通﹐下乳汁﹐止小便數﹑不禁﹐逐四肢骨節中水﹐療馬骨刺人瘡。一名土瓜。生魯地平澤田野及人家垣墻間﹐三月采根﹐陰漧。

王瓜三月生苗﹐其蔓多須﹐葉圓如馬啼而有光﹐面靑背淡﹐濇而不光。六﹑七月開五出小黃花成簇。結子累累﹐殼亦粗濇﹐徑寸長二寸許﹐上微圓下尖長。七﹑八月熟﹐有紅黃二色﹐殼中子如螳螂頭﹐人謂之赤雹子﹐其根卽土瓜根也。如栝蔞根之小者﹐於細根上又生淡黃根﹐三五相連﹐須深掘二﹑三尺﹐乃得正根﹐澄粉甚白膩。﹝參《衍義》《綱目》﹞

王瓜與栝蔞種種頗同﹐故其性情亦多相近者﹐特栝蔞實中結蔞﹐子攢蔞上﹐故爲啟脾陰以奉極髙之心肺﹐王瓜蔓上多須﹐根根疊接﹐三五相連﹐故爲行脾精以輸經絡隧道。又栝蔞之蔓光滑﹐王瓜之蔓麤濇﹔栝蔞之子酸﹐王瓜之子酸苦﹐是其性有純駁之分﹐純者主益﹐駁者主行﹐故栝蔞功用多在滋養﹐王瓜則專事通行﹐似適相反﹐然亦有相並而不相背者。蓋胸膈能漧涸枯澀﹐經絡間豈不能漧涸枯澀﹐但胸膈緣枯澀而不行者﹐必系燥痰凝結﹔經絡間緣枯澀而不行者﹐必系瘀血敗液﹐觀其不但曰消渴﹐而曰消渴內痺﹐不曰血閉癥瘕﹐而曰瘀血月閉﹐寒熱酸疼。又如《別錄》所謂「婦人帶下不通﹐小便數﹑不禁﹐四肢骨節中水」﹐並推挽備見之辭﹐可見其致病之源﹐皆有物畱著﹐而其物僅能畱而不能結﹐又烏可謂非緣所行之道枯澀不通﹐如舟之阻淺者耶﹗

《經脈別論》所列飲入胃至下輸膀胱﹐周回曲折乃爾﹐其經由之道﹐豈能不藉滋漑。而有所耗減者﹐乃消渴之爲病﹐則飲水一斗﹐小便亦一斗﹐飲已卽溺﹐是其必不回環而徑情直行﹐不使他處得滋且漑可見矣﹐則向之所謂四布並行之地﹐庸詎非因內痺而不納耶﹗又庸詎非因不得滋且漑﹐而遂內痺耶﹗《五臟生成篇》「諸血者﹐皆屬於心。人臥則血歸於肝﹐肝受血而能視﹐足受血而能步﹐掌受血而能握﹐指受血而能躡。臥出而風吹之﹐血凝於膚爲痺﹐凝於脈爲泣﹐凝於足爲厥。」彼其風吹之能凝﹐則熱爍之亦能濇﹐濇則太衝脈不通﹐月事遂不能應﹐然究系濇而非結﹐結則近在一處﹐濇則徧體皆然。在一處者﹐爲癥﹐爲瘕﹐爲痃﹐爲癖已耳﹔徧體皆然﹐則气道不利﹐陰陽相軋﹐而陰勝陽爲寒﹐陽勝陰爲熱﹐濕阻爲酸﹐熱阻爲疼矣。脾陰旣周﹐徑道滑澤﹐何濇不利﹐何阻不通﹐譬之行舟阻淺﹐縱纖挽棹揚﹐百夫齊奮竭平生之力﹐不見其功﹐一朝水溢舟浮﹐踴躍歡騰﹐揚帆遠引﹐舟中之人盡色飛神旺﹐意气百倍﹐而謂水溢爲益气﹐又寧有愧詞哉﹗愈聾亦愈气道不能滑利之聾﹐因泣濇而聰气不自腎上潮﹐聲聞不自耳下達者耳﹐非老年精气衰竭之聾也。𨿽然消渴﹑月閉之因不少矣﹐何以的知其爲內痺﹑泣濇而致者﹖夫內痺泣濇﹐亦必有外候可尋﹐如消渴則《病源》所謂﹕『大渴數飲﹐其人必眩背寒而嘔。』《千金》所謂﹕『日就羸瘦﹐咽哽唇口焦燥﹐吸吸少气﹐不得多語﹐心煩熱﹐兩腳酸。』《外臺》所謂﹕『口漧﹐數飲水﹐腰腳弱﹐膝冷﹐小便數﹐用心力卽煩悶﹝鈔廣濟方﹞。』是也﹐月閉則《金匱要略》所謂﹕『帶下﹐經水不利﹐小腹滿痛﹐經一月再見。』是也﹐且血結則不能通﹐通則不得爲結﹐血結月閉而發熱者有之矣﹐未有血結月閉而寒熱者﹐縱使有之﹐若酸疼則終非血之所能兼矣。總之土瓜根之治﹐大率皆似通而實不通之候﹐故《別錄》所載﹐旣云﹕『婦人帶下。』緊接以『不通﹐四肢骨節間有水﹐小便仍利。』與《金匱》所謂經水不利﹐月事一月再行者﹐若合符節﹐卽陽明津液內竭﹐大便不通之不容下者﹐以此導之﹐則亦可知其旨趣之所在矣。

海藻

味苦﹑鹹﹐寒﹐無毒。主癭癅气﹐頸下核﹐破散結气﹑癰腫﹑癥瘕﹑堅气﹐腹中上下鳴﹐下十二水腫﹐療皮間積聚﹑暴﹑畱气﹑熱結﹐利小便。一名落首﹐一名藫。生東海池澤﹐七月七日采﹐暴漧。﹝反甘艸。﹞

海藻有二種﹐一種馬尾藻﹐生淺水中﹐如短馬尾﹐細黑色。一種大葉藻﹐生深海中﹐葉如水藻而大。﹝《拾遺》﹞

凡水艸皆鍾生气於水中﹐特菖斛之屬﹐托根於水底之碎石﹔藻則托根於水底之泥﹔蒲荷之屬﹐托根於泥矣﹐其枝葉能出水。藻則搖曳水中﹐縱能及水面而不能出水﹐且藻之爲物﹐其枝葉非兩兩對生﹐則節節連生﹐其莖柔而不脆﹐其葉碎而不亂。夫水者﹐象人之血及津液涕唾﹐水之中﹐象身﹔水之上﹐象頭﹔石﹐象骨﹔泥﹐象肉。能出水者﹐其義爲從血液涕唾而出行於淸空﹔不能出水者﹐其義爲僅通行血液涕唾中﹐而不能及頭。至於兩兩相對﹐節節相連﹐柔而韌﹐碎而整﹐其義舍人身之經脈而誰擬哉﹗此猶凡藻皆同者也。若夫海藻﹐則魄力更大﹐气味更雄﹐且其气寒﹐寒則勝熱﹐其味苦鹹﹐苦則降泄﹐鹹則湧泄﹐降而湧者﹐行水之術也。苦爲火味﹐鹹爲水味﹐水火相結﹐最難解者無如痰﹐是以爲治經脈間熱痰鬱結最宜之物。癭癅爲气結﹐硬核爲痰結﹐痛及癱腫爲熱結﹐《靈樞。寒熱篇》黃帝問於岐伯曰﹕『寒熱瘰癧在頸腋者﹐何气使生﹖』岐伯曰﹕『此寒熱毒气畱於脈而不去者也。』帝曰﹕『去之柰何﹖』岐伯曰﹕『鼠瘻之本﹐皆在於髒﹐其末上出於頸腋之間﹐浮於脈中﹐未著於肌肉﹐外爲膿血。』是癭癅瘰癧𨿽根於五臟﹐其患止能及頸腋﹐不能上頭者﹐正爲海藻之所主﹐較之於荷於蒲﹐專治頭目之疾者﹐可對待觀矣。癥瘕爲病﹐其因不一﹐其治之者亦不一﹐夷考《本經》禹餘糧主癥瘕大熱﹐龍骨主癥瘕堅結﹐甲主破癥瘕﹐牡丹皮主癥瘕﹑瘀血畱捨腸胃﹐甲主癥瘕堅積﹐蜚虻主癥瘕寒熱﹐蜚廉主癥堅寒熱﹐蟅虫主血積癥瘕﹐白堊主寒熱癥瘕﹑目閉﹑積聚﹐附子主癥堅﹑積聚﹑血瘕﹐蜀漆主癥堅﹑痞結﹑積聚﹐雚菌主癥瘕﹑諸虫﹐巴豆主癥瘕﹑結聚﹑堅積。其餘主癥瘕積聚者﹐有曾靑﹑苦﹑桑黑耳﹑鳶尾﹑葶藶﹑大黃﹑甘遂。主癥瘕血閉者﹐有太乙餘糧﹑捲柏﹑紫葳。主癥瘕結气者﹐有陽起石﹑殷孽。今海藻所主者﹐曰癥瘕結气﹐則可知非虫非血﹐無寒熱﹐無積聚﹐在腹中而不在腸胃﹐在經脈而經脈不結﹐是爲气而堅者矣。至腹中鳴﹐其因亦不一﹐在丹﹐曰腸鳴幽幽如走水。在桔梗﹐曰腹滿腸鳴幽幽。今海藻﹐則曰腹中上下鳴。夫幽幽者﹐其聲細以暗﹐若但曰鳴﹐則轟轟然聲大矣。且彼在腸﹐此在腹﹐腸中之聲必曲折斷續﹐腹中之聲必砰訇直遂。又一則如走水﹐是其流澌之狀可稔﹐一則兼腹滿﹐是其嗚嗚難達之意可知﹐而此上下於腹中﹐是其或由上而下﹐或由下而上﹐來往循環﹐相連不斷﹐又可想矣。至十二水腫﹐又有蕘花亦下十二水者﹐但彼曰十二水﹐則十二經脈有水﹐非必腫也﹐觀於小靑龍去麻黃加蕘花是矣。此則下十二水腫﹐可見必十二經脈有水﹐已經外見浮腫﹐乃可用矣。𨿽然癭癅硬核﹐但不上頭耳﹐不能必結於經脈所至之處﹐卽以經脈所至之處而起﹐及其漸大﹐亦不能不旁溢及他﹐癥瘕﹑腹鳴﹐則斷斷非經脈間病。十二水者﹐謂腫起於十二經之水則可﹐謂水但腫於十二經脈則不可﹐若此者又將何說以通之﹐卽夫經脈必有起訖﹐《靈樞。經脈篇》歷敍十二經脈始於手太陰終於足厥陰。曰肺手太陰之脈起於中焦﹐肝足厥陰之脈從肝貫膈注於肺﹐是脈之起訖﹐在中下二焦。中焦者﹐結癥瘕之常所﹔下焦﹐則聚水之窟穴也。癥瘕若結於下﹐焉知其不涉及血﹔水若聚於中焦﹐焉知其不爲嘔且泄﹐猶可以苦降咸湧之海藻治之耶﹖中焦爲陽之會﹐下焦爲陰之歸。气者陽﹐水者陰。陽病於陽位﹐陰病於陰位﹐理宜然矣﹐故仲景於海藻僅治腰已下水气﹐牡蠣澤散中用之﹐以傷寒暴病﹐水能堅﹐气未必能堅耳﹗

防己

味辛﹑苦﹐平﹑溫﹐無毒。主風寒﹐溫瘧﹐熱气﹐諸癇﹐除邪﹐利大小便﹐療水腫﹑風腫﹐去膀胱熱﹐傷寒﹐寒熱﹐邪气﹐中風﹐手腳攣急﹐止泄﹐散癰腫﹑風腫﹑惡結﹐諸瘑疥癬虫瘡﹐通腠理﹐利九竅。一名解離﹐文如車輻﹐理解者良。生漢中川谷﹐二月﹑八月采根﹐陰漧。﹝殷孽爲之使﹐殺雄黃毒﹐惡細辛﹐畏萆薢。﹞

防己莖如葛﹐蔓延而甚嫩﹐苗葉小﹐類牽牛﹐折其莖一頭﹐吹之﹐气從中貫而出彼頭。根外白內黃如桔梗﹐實而香﹐內有黑紋如車輻解﹐其靑白虛軟气腥﹐皮皺上有丁足子者不堪用。﹝參《藥錄》《圖經》﹞

主風寒溫瘧熱气﹐猶言但治此病之熱气﹐以明倘有他气﹐當更兼他物以治之也。諸癇除邪﹐猶言但能爲此病除邪﹐以明若有他故﹐亦當更兼他物以治之也。利大小便﹐猶言此熱此邪用此物治﹐不從汗泄﹐不從吐越﹐必從大小便而出也。所以然者﹐防己味辛主通﹐气平主降﹐根白象肺﹐肉黃象脾﹐紋黑象腎﹐肺主皮毛﹐脾主肌肉﹐腎主水液﹐其紋象車輻之解﹐內自中出﹐外不及皮﹐其義爲病自腎出外抵肌肉者﹐凡所臚證悉能治之也﹐然則溫瘧與癇皆腎病乎﹖夫《瘧論》曰﹕『溫瘧者得之冬中於風﹐藏於骨髓之間﹐因遇大暑﹐邪气與汗皆出。』此病藏於腎﹐其气從內出於外﹐則所謂自腎及肌肉者非耶﹗《千金》曰﹕『病先身熱﹐掣瘲﹐驚啼﹐叫喚﹐而後發癇﹐脈浮者﹐爲陽癇﹐病在六腑﹐外在肌膚﹐猶易治也。病先身冷﹐不驚掣﹐不啼呼﹐病發頻率沈者﹐爲陰癇﹐病在五臟﹐內在骨髓﹐極難治也。』又曰﹕『癇有三種﹐有風癇﹐有驚癇﹐有食癇。風癇者﹐緣衣暖汗出﹐風因入也﹐初得之時﹐先屈指如數物者﹐風癇也。驚癇者﹐起於驚怖﹐大啼乃發作也。食癇者﹐其先不欲乳﹐哺而吐﹐先寒後熱﹐乃發癇也。』蓋非腎气上淩﹐不至卒倒無知﹐非腎气挾帶痰涎﹐上蒙乎心﹐外貫血脈﹐不至手足搐搦﹐筋脈掣瘲﹐且陽癇外抵肌膚﹐陰癇內鍾骨髓﹐猶可謂非內自腎﹐外及肌肉之病乎﹗至《別錄》所謂﹕『傷寒﹐寒熱﹐邪气﹐通腠理。』則猶之主寒熱溫瘧之熱气也。『中風﹐手腳攣急。』則猶之爲諸癇除邪也。『去膀胱熱﹐利九竅﹐止泄。』卽所謂利大小便也。『癰腫﹐惡結﹐諸瘑疥癬虫瘡。』皆濕壅於肌肉而成。風腫﹑水腫亦風水郁於肌肉之屙﹐均《本經》主治之餘波矣。

防己之爲物﹐有黑紋貫於黃肉中﹐其用爲治水侵於脾無惑矣。然仲景治風水﹑皮水﹐所謂「身重﹐汗出﹐惡風﹐水气在皮膚中﹐四肢腫﹐聶聶動」者﹐均與此合﹐以身重固系脾病﹐四肢爲脾之合故也。獨木防己湯之膈間支飲﹐己椒藶黃丸之腸間水气﹐一在上﹐一在下﹐似不關乎脾者﹐亦皆用之﹐何也﹖蓋此上下盡病﹐治其中也﹐夫支飲不關乎下﹐何以用芒硝﹔腸間有水气不關乎上﹐何以用葶藶﹐故脈沈緊﹑面色黧黑﹐卽病根於下之徵﹔口舌漧燥﹐乃病及於上之驗。支飲之心下痞堅﹐腸間水气之腹滿﹐𨿽於脾有略上略下之差﹐然究竟不得不爲脾病﹐且病在上﹐吐之則愈﹔在下﹐下之則愈。吐下之不愈﹐病不在中而何在哉﹗此可見水飲等病﹐在經脈肌肉者多虛﹐在胸膈腸胃者多實﹐在胸膈者猶實中之虛﹐惟在腸胃乃爲實中之實耳﹐然虛者反挾熱﹐實者反挾寒﹐此其間則亦有出。蓋惟其虛與熱﹐斯飄於外﹐舉於上﹔惟其實與寒﹐斯著於內﹐沈於下﹐此防己黃芪湯﹑防己茯苓湯所以用芪用朮﹐木防己湯所以用參﹐己椒藶黃丸所以用椒目也。

防己地黃湯地黃最重﹐防風﹑桂枝次之﹐防己﹑甘艸最少﹐偏以防己名湯﹐且冠於地黃之上何歟﹖夫固因証之主爲之名耳。《靈樞。顚狂篇》曰﹕『狂言﹐驚亂﹐善笑﹐好歌樂﹐妄行不休者﹐得之大恐﹐取手陽明﹑太陽﹑太陰。』《素問。舉痛論》曰﹕『恐則精卻﹐卻則上焦閉﹐閉則气還﹐還則下焦脹﹐故气不行。』今曰病如狂狀﹐妄行﹐獨語不休﹐不與精卻而上焦閉者合乎﹗用地黃是治精之卻也﹐用防己是治上焦之閉﹐下焦之脹也。曰無寒熱﹐恐其誤以爲外感也。曰其脈浮﹐恐其直以爲內傷也。夫气之乍動﹐上下拂逆顚倒﹐命曰傷﹐而實未有所去﹐命曰無所傷﹐則方之奉我生者﹐且倒戈反與我爲難矣。然與我爲難之气﹐終不能復奉我以生﹐如火之旣煙焰﹐則不能復反於薪﹐而旣煙焰之薪中非不有未燃者在也﹐故治之之道﹐以補爲行﹐以行爲補。以補爲行﹐是地黃之潤下使得大便而已下焦之脹﹐卽藉以益精髓而安其居﹐使不卻也。以行爲補﹐是防己逐腎气之貫於肌肉血脈者﹐使潤其道而通且降。防風使气之可復反者還於衛﹐以布一身﹐則血脈肌肉中得其常﹐不反攻以淩於心也。如此又何能不以二物名湯﹐又安得不以防己冠地黃耶﹗《傷寒論》曰﹕『發汗過多﹐其人叉手自冒心﹐心下悸欲得按者﹐桂枝甘艸湯主之。』彼因汗多心虛﹐胸中飲气淩心﹐此則血脈中水气淩心﹐然胸中之飲乃實有是物﹐血脈中水則但有其气並無其質﹐故一則實煎與之﹐一則以酒浸取汁亦僅取其气也。

防己之莖如木﹐故名木防己﹐後世以其出漢中﹐故又名漢防己﹐非二物也。故仲景但以防己名湯﹐則曰木防己湯﹐連他物以爲名﹐則除去木字﹐以便稱謂耳﹐後人以莖爲木﹐以根爲漢﹐及治風治水之用﹐均可弗論。

紅藍花

味辛﹐溫﹐無毒。主產後血運﹐口噤﹐腹內惡血不盡﹐絞痛﹐胎死腹中﹐並酒煮服﹐亦主蠱毒。

紅藍花冬月布種﹐至春生苗﹐葉如藍﹐夏乃有花﹐花下作梂匯多刺﹐花出梂上﹐乘露采之﹐釆已復出﹐至盡而罷。梂中結實﹐白顆如小豆大﹐其花釆得﹐熟搗﹐以水淘之﹐絞去黃水者再三﹐乃捏成餅﹐陰漧入藥﹐搓碎用。

紅藍花初搗﹐出水色黃﹐黃水去盡﹐方有紅色﹐以染布帛﹐其紅甚鮮澤﹐而味辛性溫﹐其有力於行血固宜﹐《開寶》所臚產後血運口噤﹐正與仲景六十二種風合﹐蓋口噤非風不能成也﹐腹內惡血不盡絞痛﹐又與腹中血气刺痛合﹐蓋但瘀作痛﹐定而不移﹐曰絞﹐曰刺﹐仍是气爲之也。治血者﹐因其始黃終赤﹐徳協火土﹐故能徹上徹下﹔治气者﹐因其味辛性溫﹐辛則能散﹐溫則能通。因是而思﹐則其有異於他物之通瘀矣。

牡丹

味辛﹑苦﹐寒﹑微寒﹐無毒。主寒熱﹐中風﹐瘈瘲﹐痙﹐驚癇﹐邪气﹐除癥堅﹑瘀血畱捨腸胃﹐安五臟﹐療癰瘡﹐除時气﹑頭痛﹑客熱﹑五勞﹑勞气﹑頭腰痛﹑風噤﹑癲疾。一名鹿韭﹐一名鼠姑。生巴郡山谷及漢中﹐二月﹑八月采根﹐陰漧。﹝畏兔絲子。﹞

牡丹於二月宿梗上生芽發葉﹐三月開花﹐五月結子﹐黑色﹐如雞頭子大﹐根黃白色﹐可長五﹑六寸﹐大如筆管。﹝《圖經》﹞

心爲牡藏﹐牡丹色丹屬心﹐气厚味薄爲陽中之陰﹐心者體陰用陽﹐其所主血脈。今有物焉﹐入其體﹐調其用﹐而宣通其所主﹐則不謂其入心而何哉﹖味辛則能通﹐气寒則能降﹐是以不爲補劑而爲通劑。凡血之所至﹐气必至焉﹐血不宣則气亦壅﹐气壅則不能衛外而爲固﹐於是陽與陰相爭﹐气與血相薄﹐而爲寒熱。血宣气行﹐外入者不解自去﹐此牡丹之首功﹐在甲煎丸所由取重也。大抵牡丹入心﹐通血脈中壅滯﹐與桂枝頗同﹐特桂枝气溫﹐故所通者血脈中寒滯﹔牡丹气寒﹐故所通者血脈中熱結。桂枝究系枝條﹐其性輕揚﹐故凡沈寒痼冷﹐未必能通﹔牡丹則本屬根皮﹐爲此物生气所踞﹐故積熱停瘀﹐𨿽至成膿有象﹐皆能削除淨盡﹐此則非特性寒性熱之殊矣。牡丹有枝有葉﹐有花有實﹐皆所不用﹐獨用其根者﹐則以凡物有實﹐則生气系於實﹐根株遂朽﹐此𨿽成實生條布葉之具﹐仍在於根﹐是其气全在根﹐非莖條花葉所能該耳。是其微義﹐不可不觸類旁通者也。

嘗讀《素問。大奇論》而疑之﹐謂﹕『心脈滿大﹐癇瘛筋攣﹔肝脈小急﹐癇瘛瘲攣。』肝心同爲血髒﹐滿大小急之殊﹐不啻霄壤﹐何以發病正相同也。解之者曰﹕『心屬火﹐火有餘則脈滿大而血漧涸﹔肝屬木﹐木感寒則脈小急而气窘迫。』不知癇因於驚﹐驚則气血亂﹐气亂則入於經脈﹐心气爲之滿大﹔血亂則出於血室﹐肝气爲之小急﹐是心之盛與肝之衰﹐理實相連﹐不可分也﹐𨿽然此非牡丹所能治也。由驚而癇﹐由癇而瘛瘲﹐或由中風而瘛瘲﹐此則牡丹之所能治矣。《本經》言牡丹主「中風﹐瘛瘲﹐驚癇﹐邪气」﹐明瘛瘲有由於中風者﹐有不由於中風者。曰中風瘛瘲﹐則與瘛瘲之不由中風者有別矣。驚癇有有邪气者﹐有無邪气者﹐曰驚癇邪气﹐則與驚癇之無邪气者有別矣。再証之以《別錄》所主「時气﹐頭痛﹐客熱﹐五勞﹐勞气﹐頭腰痛﹐風噤﹐癲疾」﹐則凡風熱之中﹐血分者爲牡丹所專治無可疑矣。獨是牡丹入心﹐通行血分﹐能行血中久痼瘀結﹐𨿽至化膿﹐亦所擅長﹐假如血結不流﹐不有血脈虛而縱弛者乎﹗不有脈隨血聚而拘急者乎﹗不有因血結而熱生﹐因熱燻而驚癇者乎﹗由此以觀﹐則牡丹之用﹐未爲不廣也。

巢元方曰﹕『寒溫失節﹐致臟腑虛弱﹐食飲不消﹐聚結在內﹐漸染生長﹐塊段盤牢﹐不動移者爲癥﹐言其形狀可徵驗也。』又曰﹕『冷熱不調﹐飲食不節﹐積在腹中或腸胃之間﹐與髒相結﹐搏其牢彊﹐推之不移﹐曰癥。』又曰﹕『產後髒虛﹐余血不盡﹐爲風冷所乘﹐血則凝結成癥。』由是推之﹐癥堅不必皆由瘀。特動者爲在气﹐不動者爲在血﹐故癥不能不謂爲血分之病﹐則病癥堅者不必不有瘀﹐特瘀有不爲癥堅者﹐故曰﹕『癥堅﹐瘀血也。』癥堅瘀血有捨於臟腑之隙者﹐有畱於經絡之交者﹐不能盡在腸胃﹐惟在腸胃者爲牡丹所主﹐故曰﹔『治癥堅瘀血畱捨腸胃也。』何以知其在腸胃耶﹗蓋在胃必妨食飲﹐在小腸必妨溲溺﹐在大腸必妨大解。气血旣結﹐則不能流動之气血聚而歸之﹐故腹中旣有形兼嘔血者﹑溺血者﹑下血者﹐皆爲牡丹所宜﹐以此類推﹐百無一失矣。

仲景治癥堅瘀血用牡丹者﹐推桂枝茯苓丸﹑溫經湯兩方﹐兩方所主之證﹐不得云在腸胃也﹐其亦有說歟﹖夫桂枝茯苓丸證﹐胎動在上﹐漏下不止﹐是爲癥在小腸﹐故血從前陰下也。溫經湯證﹐少腹裏急﹐腹滿﹐煩熱﹐唇幹﹐下痢﹐是瘀在大腸﹐故穀道窘急而痢也。且病有暫有常﹐自其同者觀之﹐則熱迫衝任而下血﹐滯積腸胃而腸澼﹐計亦不甚相遠也﹔自其異者觀之﹐則妊娠下血﹐必不久而胎墮﹐決不能按期自行自止至三月矣。腸澼暮卽發熱﹐不劇必差﹐未有常常如是能至數十日者﹐此何以故﹖則以下血腸澼爲暴病故也。若癥堅瘀血積久方病﹐旣病亦不驟愈﹐故𨿽同在腸胃而有久暫之殊﹐遂使治有天淵之別﹐《本經》於癥堅瘀血在腸胃﹐必下「畱捨」二字者此也。或謂瘀在大腸未必下痢﹐或者阻礙水道﹐故小水入大腸而下痢歟﹖非也。夫滯在大腸亦能下痢﹐瘀何獨不然﹐若小便則必不以瘀而礙。《傷寒論》云﹕『小便不利者﹐爲無血也。小便自利者﹐血證諦也。』以小便由气化﹐气分無病﹐小便必調爲可據矣。溫經湯證﹐暮卽發熱﹐手掌煩熱﹐唇口漧燥。大黃牡丹湯證﹐時時發熱﹐自汗出﹐復惡寒﹐可知瘀血癰膿在大腸者﹐必兼表證﹐蓋大腸與肺爲表裏﹐大腸病必延及肺﹐肺主皮毛則寒熱矣。溫經湯證﹐少腹裏急﹐腹滿下痢﹐而不云小便不利﹔大黃牡丹湯證﹐少腹痞﹐按之卽痛﹐如淋﹐小便自調﹐又可知大腸𨿽逼處膀胱﹐但气不病﹐終不爲膀胱害也。牡丹《本經》主療癰瘡﹐《金匱要略》中排膿散﹑排膿湯﹑王不畱行散皆不用﹐腸癰二方﹐則一用一不用﹐《千金方》治諸疔腫癰疽瘡漏皆不用﹐腸癰三方畢用之﹐可知牡丹爲物﹐非特主癥堅瘀血畱捨腸胃﹐卽癰膿亦必涉及腸胃方可用矣﹐然牡丹何以獨能去腸胃中壅結瘀積也﹖蓋心屬火而主降﹐牡丹气寒味辛微苦﹐辛則能開﹐苦則能降﹐故心交於腎而膀胱之化行﹐若有所隔礙者﹐牡丹在所必須﹐此腎气丸用之也。非特此也﹐胃者受盛之府﹐腸者傳化之府﹐旣受而盛﹐則非火莫化﹐旣化而用﹐則非火莫行。牡丹非能助火之行也﹐凡火結不行者﹐牡丹能開降之﹐此所以專主畱捨腸胃中癥堅瘀血也。

腎气丸之治﹐在《金匱要略》中有四﹐而皆涉及小便﹐與牡丹無涉者也﹐牡丹果何爲者哉﹖《金匱眞言論》云﹕『北方黑色﹐入通於腎﹐開竅於二陰。』《水熱穴篇》云﹕『腎者﹐胃之關﹐關門不利﹐故聚水而從其類也。』夫腎兼畜水火﹐火不宣則水不行﹐水不行則火益餒﹐於是不行之水郁而生熱﹐益餒之火暗而不燃。水中有熱﹐則小便反多﹔火中有寒﹐則小便不利。水中有熱﹐火中有寒﹐非牡丹色丹气寒味辛苦者﹐孰能治之﹐此附桂之壯陽﹐地黃之滋水﹐𨿽能爲之開闔﹐不能爲轉其樞﹐則牡丹之功不小矣。是方也﹐養陰之力𨿽厚﹐振陽之力亦雄﹐養陰之力厚﹐恐其水中之熱延畱﹐故必以牡丹泄陰中之陽者佐之。振陽之力雄﹐恐其燥急而難馴﹐故以山茱萸於陰中攝陽者輔之也。

白前

味甘﹐微溫﹐無毒。主胸脇逆气﹐欬嗽﹐上气。

白前生洲渚沙磧上﹐苗髙尺許﹐其葉似柳﹐根白色似牛膝﹑白薇輩﹐但比白薇麤長堅直﹐脆而易斷。﹝參《開寶》《蒙筌》﹞

劉潛江云﹕『《別錄》白前主治首言胸脇逆气﹐夫胸中固肺所治﹐脇則陰陽升降之道路也。次言欬嗽上气﹐气升降之相隨﹐卽陰陽之分而合者也。升多降少﹐則或陰或陽﹐皆能病之﹐如下之眞陰不足﹐卽無以召上之陽而气不降﹔上之眞陽不足﹐卽不能生下之陰﹐而气亦不降﹐此皆屬虛﹐固非白前輩所能治﹐惟後天之病﹐外邪所感﹐如痰熱上壅﹐賁豚上衝之類﹐所謂上實下虛﹐下實上虛者﹐隨其所主而以是爲先導﹐庶幾近之﹐此其所當然﹐固如是矣。其所以然﹐卒未明也。』予謂﹕『白前與白薇形本相似﹐故其功能亦復相似﹐但一𨿽柔軟﹐以其味鹹苦﹐更加以气平﹐故力反能自上抵下。一則麤長堅直﹐絕似力益猛者﹐然脆而易折﹐究竟進銳退速﹐且味甘微溫﹐自然降力覺緩﹐是其形質受牽制於气味﹐卽遂其所欲詣﹐亦不過自上及中止矣。𨿽然方其胸脇逆气欬嗽上气之際﹐縱使鹹苦而平﹐直達於下之白薇﹐終不能參一臂之助﹐以其柔軟故也﹐而此則堅剛俊爽﹐一往無前﹐不過不能耐久﹐乘興而行﹐興盡卽止耳。若如澤漆湯之治欬而脈沈﹐在上並以生薑之橫散﹐紫參之下泄﹔在下並以桂枝之止逆﹐澤漆之收水﹐偏得成其治下之功﹐又可謂僅及中乎﹗剪裁之妙﹐輔相之宜﹐原用藥之權衡也。』

桑根白皮

味甘﹐寒﹐無毒。主傷中﹐五勞﹐六極﹐羸瘦﹐崩中﹐脈絕﹐補虛﹐益气﹐去肺中水气﹐唾血﹐熱渴﹐水腫﹐腹滿﹐臚脹﹐利水道﹐去寸白﹐可以縫金瘡﹐采無時﹐出土上者殺人。葉﹐主除寒熱﹐出汗。生犍爲山谷﹐六月多雨時采﹐卽暴漧。

或曰桑根白皮﹐《本經》以之主「傷中﹐五勞﹐六極﹐羸瘦﹐崩中﹐脈絕﹐補虛﹐益气」﹐舉天下之虛證幾盡治之﹐宜補劑無與匹者矣﹐乃後賢視之﹐其功一若甚狹﹐何哉﹖予則謂不然﹐考《千金》於五臟之勞﹐大旨以《四气調神大論》中逆四時之气一節爲主﹐因分析其輾轉虛實致使關格生勞﹐於六極﹐則以《陰陽應象大論》天气通於肺至治五臟者半死半生爲總論﹐分列《風論》《痺論》。五臟四時所受病﹐於筋脈肉气骨五極之下﹐以《髒气法時論》五臟虛實見象綴之。惟精極﹐則以謂通主五臟六腑之病候﹐獨歸重於腎﹐是勞不盡屬於虛﹐極有以異於竭﹐旣有盛有衰﹐有虛有實﹐又有四時之邪繩貫其間﹐其爲虛證已無幾矣。況勞極之病﹐有由傷中者﹐有由傷外者﹐有羸瘦者﹐有不羸瘦者﹐桑根白皮之所主﹐僅傷中之五勞六極且羸瘦者﹐不旣已不廣歟﹖所以然者﹐桑根白皮爲物﹐甘辛而寒﹐寒者其气下歸於腎﹐甘辛者其味上達於肺脾。肺脾者﹐水津運化之通衢﹔腎者﹐水津歸宿之廬舍。上焦運化不愆﹐則中之傷者以漸可瘳﹔下焦歸宿有方﹐則外之羸者以漸能旺。且其物堅致韌密﹐潔淨無瑕﹐剔其皮爲紙﹐則牢固難敗﹐以其葉飼蠶﹐則吐絲連續﹐故於崩中脈絕之候﹐又能補虛益气﹐明其於內崩則能補虛﹐而去者可復﹔於脈絕則能續气﹐而斷者可聯也。曰﹕『桑根白皮還瘦爲丰﹐固有諸矣。』《別錄》以之去肺中水气﹐肺中有水必面浮﹐又以療水腫﹑腹滿﹑臚脹﹐非過不羸瘦乎﹗夫惟其不羸瘦﹐轉有以知其嬴瘦矣。水爲有形之物﹐必其胸腹中有空隙乃能容之﹐如其肌肉丰盈﹐气道充滿﹐則水更居何所﹖且脾肺之气化連屬﹐水道之通降得常﹐所以治羸瘦者﹐正其所以治水﹐又豈有二致哉﹗惟其葉甘寒之外﹐不兼辛而兼苦﹐則有異於根皮﹐而淸虛肅降之气過之。故主寒熱病之汗出者﹐斯不得牽連前說耳。

竹葉﹝竹葉﹞

味苦﹐平﹑大寒﹐無毒。主欬逆﹐上气﹐溢筋急﹐惡瘍﹐殺小虫﹐除煩熱﹐風痙﹐喉痺﹐嘔吐。根﹐作湯﹐益气﹐止渴﹐補虛﹐下气﹐消毒。汁﹐主風。皮﹑筎﹐微寒﹐主嘔﹐溫气﹐寒熱﹐吐血﹐崩中﹐溢筋。生益州。

竹類甚多﹐入藥惟取竹﹑淡竹﹑苦竹三種。竹堅而促節﹐體圓質勁﹐皮白如霜。苦竹有白有紫。甘竹似篁﹐卽淡竹也﹐江河之南甚多﹐北則鮮有﹐冬春苞筍土中﹐聞雷則發﹐旬日間卽落籜而成竹。莖有節﹐節有枝﹐枝復有節﹐節有葉﹐枝必兩﹐葉必三﹐愈近根則節愈促而管益厚。根有雌有雄﹐雌者多筍﹐當自根下第一節

觀之﹐只者爲雄﹐雙者爲雌﹐其根喜向西南行﹐故必取根之西南者栽園之東北隅﹐耐濕耐寒﹐然不宜水淹﹐淹卽死﹐故但得覆以泥而不可澆水也。﹝《齊民要術》《圖經》《志林》《綱目》﹞

憶聞諸蔣漢房先生﹝先生名云﹐一蓉龕﹐侍禦從孫諸生﹐精於易﹐爲博物窮理之學者。﹞曰﹕『震爲蒼筤竹﹐其取象﹐爲陽在下﹐奮迅振動﹐陰在上﹐飄零解散。又上坎下兌﹐曰節﹐其取象則根爲陽﹐莖爲陰﹐節爲陽﹐管爲陰﹐葉則陰之陰﹐根則陽之陽。』故其出土時最有力﹐此義於竹之用﹐甚確切有味﹐何者﹖惟其陽出而陰散﹐陰旣散而陽遂暢﹐陽旣暢而天气淸明﹐此非春夏雷雨之象乎﹗蓋其先數日必有暴暖鬱蒸﹐木津礎潤﹐隨繼以翛然之風﹐雷雨乃作﹐是故欬逆上气﹐不似陰爲陽擊﹐飄揚於上乎﹗溢筋急﹑惡瘍不似木石之津潤﹐或遂潰爛乎﹗益气止渴﹐補虛下气者﹐陽振而能蒸津液以上滋也。主風者﹐使經脈不爲濕熱所攘而拘急也。夫陽不能暢﹐乃爲鬱蒸﹔陽之不暢﹐以陰爲之累也。陰累陽者﹐或發其覆﹐或披其郤﹐然皆以淸陽之無力﹐陰翳之膠固﹐斯不得已而出此。若夫陽旣有力﹐陰復輕微﹐徒割雞而用牛刀﹐所累者𨿽散﹐豈不畏其所伸者遂倔彊莫制耶﹗是故竹葉所主之欬逆上气﹐非風寒閉塞之欬逆上气﹐亦非气不歸根之欬逆上气﹐乃微陰累陽之欬逆上气﹐譬如暑月行人在烈日之中反不喘﹐驟入林下稍得涼爽喘反作者是也。其所主溢筋急﹐非寒則收引之筋急﹐亦非水漬胖脹之筋急﹐乃陽不伸而津阻之筋急﹐譬如鬱蒸之令﹐筋膠諸物𨿽置髙燥處﹐亦能橫脹短縮者是也。竹葉爲物飄蕭﹐輕舉灑然﹐微陰正欲解散之餘﹐取其陽遂透﹐陰遂消﹐是故《金匱》竹葉湯治「產後﹐中風﹐發熱﹐面正赤﹐喘而頭痛」﹐乃陽無根而上泛﹐復爲陰翳所累﹐遂以桂枝﹑附子﹑人﹑甘艸﹑大棗﹑生薑回其陽﹐用竹葉率葛根﹑防風﹑桔梗以解散其陰﹐蓋風寒所著之陰與爲陽累之陰﹐固自不同﹐不得全仗葛根﹑防風﹑桔梗而能解也。《傷寒論》竹葉石膏湯治「大病解後﹐虛羸少气﹐气逆欲吐」﹐乃彊陽旣未全衰於中﹐微陰不能無擾於上﹐徒以石膏﹑人﹑半夏﹑麥門冬﹑米﹑甘艸安其中﹐又恐其陰隨寒藥入內﹐不如以柔潤者﹑和陽輕淸者散陰之爲愈﹐蓋正旺之陽與方衰之陽﹐原自有別﹐非若白虎湯證可徑情直行也。至若皮茹﹐原系運輸津液上朝之道路﹐其中𨿽有屬陽之節爲阻﹐其外實一在綫行﹐並無畱滯﹐內之阻正以外之通而得生﹐故治中气之有阻而逆者﹐如相激爲嘔﹐相爭爲寒熱﹐相迫爲吐血﹐相逐爲崩中﹐何莫非以陽格陰﹐陰不流通﹐奔突外出之候﹐若在外得通﹐在內自可轉旋﹐卽不能自致通暢﹐更爲或和其陰﹐或和其陽﹐亦自有力而少隔閡﹐如橘皮竹茹湯之治噦逆﹐乃於中宮用陽和陰﹔竹皮大丸之治婦人乳中虛煩亂嘔逆﹐乃於中宮用陰和陽﹐皆一舉可平﹐故目其功能曰安中益气。以是知竹皮之功﹐全從在外轉旋在內之气﹐比之竹葉從在上解陰翳而暢在中之陽者﹐又不侔矣。

吳茱萸

味辛﹐溫﹑大熱﹐有小毒。主溫中﹐下气﹐止痛﹐欬逆﹐寒熱﹐除濕血痺﹐逐風邪﹐開腠理﹐去痰冷﹐腹內絞痛﹐諸冷實不消﹐中惡﹐心腹痛﹐逆气﹐利五臟。根﹐殺三虫。一名藙。生上谷川谷及冤句﹐九月九日采﹐陰漧。﹝參實爲之使﹐惡丹參﹑硝石﹑白堊﹐畏紫石英。﹞

吳茱萸木髙丈餘﹐皮靑綠色﹐枝柔而肥﹐葉似樁闊厚而皺﹐紫色。三月開紅紫細花﹐七﹑八月結實於梢頭﹐累累成簇而無核﹐嫩時微黃﹐熟則深紫﹐顆粒緊小。﹝參《圖經》《綱目》﹞

一歲气候﹐從溫而熱﹐從涼而寒﹐如晷斯移﹐以漸而進﹐不容駐足﹐此其常也。獨可異者﹐芒種以後﹐屆乎小暑﹐自溫轉熱之際﹐气候反寒﹐或者以爲由於濕也。然濕亦何事獨盛於是時哉﹗殊不知寒與熱﹐由日道之發斂﹐從前歲冬至日﹐自南陸以漸北移﹐其气發揚昌明﹐遞至夏至﹐行北陸已極﹐乃轉移就斂而南﹐斯時也﹐气之發揚於外者﹐將收而不及驟就軌範﹐由是天地屢交﹐霪霖作焉。霪霖已後﹐气才就範﹐但爾時陽气盡浮於地﹐不得上升﹐又不能下降﹐以是酷熱之時﹐气多彌漫不暢﹐《記》曰﹕『土潤溽暑﹐大雨時行。』正紀此也﹐人气應此﹐由腎而肝﹐由肝而脾﹐脾爲水谷之會﹐气至於是﹐必偕其精微以上行﹐苟有所阻﹐則非特上者不能上﹐並下者亦不能下矣。是其所由阻者﹐水谷之陰﹐阻而不得遂其升降﹐則陽气也。吳茱萸柔條綠樹﹐開花暮春﹐儼然木火通明之秀質﹐乃花後直至七﹑八月間﹐已過濕熱气交之候﹐始結實焉﹐又必至季秋收斂已甚才熟﹐是其質稟於木火﹐用宣於燥金﹐偏於陰陽濕熱交阻難分難解之處﹐批大郤導大窾﹐因其固然﹐猶之以無厚入有間﹐恢恢乎若有餘地﹐故能使水升火降﹐以復其運用之常。蓋痛者﹐阻而不動也。欬逆者﹐因阻而上搏也。寒熱者﹐因阻而相爭也。內阻則外閉﹐故腠理不開﹐風邪得客也。則吳茱萸主治﹐所謂「下气﹐止痛﹐欬逆﹐寒熱﹐逐風邪﹐開腠理」者﹐一由溫中之功﹐以是而巍然冠於前也。𨿽然除濕血痺者﹐亦豈由溫中之力耶﹗夫血之所由生﹐非中焦受气變化而赤者乎﹗以濕困脾﹐遂無可取气﹐以變化血﹐痺而不化﹐脾乃轉受其困﹐則非溫中孰能治之。然濕血痺之證云何﹖大凡脾滯於中﹐斯食積痰飲無不由此而阻﹐阻則气不行而血隨之﹐故中焦有物﹐始無形而繼有形者皆是也。𨿽然味辛气溫之物於理固升﹐玆何以獨謂其升陰而降陽﹖夫吳茱萸之辛﹐其中有苦﹐且以苦始﹐又以苦終﹐惟其苦轉爲辛﹐而知其能升陰﹔辛歸於苦﹐而知其能降陽﹐原系理之常﹐無足怪也。

據仲景之用吳茱萸﹐外則上至顚頂﹐下徹四支﹔內則上治嘔﹐下治痢﹐其功幾優於附子矣。不知附子﹑吳茱萸功力各有所在﹐焉得並論。附子之用以气﹐故能不假系屬﹐於無陽處生陽﹔吳茱萸之用以味﹐故僅能撥開陰霾﹐使陽自伸﹐陰自戢耳。歷觀吳茱萸所治之證﹐皆以陰壅陽爲患﹐其所壅之處﹐又皆在中宮﹐是故「漧嘔﹐吐涎沫﹐頭痛﹐食穀欲嘔」﹐陰壅陽於上﹐不得下達也。「吐利﹐手足逆冷﹐煩躁欲死﹐手足厥寒﹐脈細欲絕」﹐陰壅陽於中﹐不得上下﹐並不得外達也。《傷寒論》中但言其所以﹐而未及抉其奧﹐《金匱要略》則以一語點明之﹐曰﹕『嘔而胸滿。』夫不壅何以滿﹐謂之胸滿則與不滿有間﹐可知不在他所矣。然則溫經湯獨不以吳茱萸爲主歟﹗何以其滿在腹﹐且云少腹裏急也﹖此蓋有在气在血之不同﹐故所處之地亦不同﹐然其系於壅一也。夫手掌煩熱﹐非太陰證所謂四肢煩疼乎﹗卽其主證唇口漧燥﹐核之六節藏象論﹐所謂「脾﹑胃﹑大小腸﹑三焦﹑膀胱爲倉廩之本﹐營之居﹐而其華在唇四白」者﹐亦豈能外於中土乎﹗惟其在血則不得不在下﹐是卽《本經》所謂濕血痺者也。或曰古之人皆以吳茱萸爲肝藥﹐今若子言則似脾藥矣﹐不旣顯相背耶﹖予謂中品之藥以疏通气血而治病﹐烏得以五臟六腑印定之﹐且土壅則木不伸而爲病﹐土气疏通﹐則木伸而病已﹐蓋其施力之所在脾﹐所愈者實肝病也﹐謂之爲肝藥﹐又何不可之有與﹖

梔子

味苦﹐寒﹑大寒﹐無毒。主五內邪气﹐胃中熱气﹐面赤﹐酒皰﹐鼻﹐白癩﹐赤癩﹐瘡瘍﹐療目赤熱痛﹐胸心大小腸大熱﹐心中煩悶。一名木丹﹐一名越桃。生南陽川谷﹐九月采實﹐暴漧。

梔子木髙七﹑八尺﹐葉似兔耳﹐厚而深綠﹐春榮秋瘁﹐入夏開小白花﹐大如酒杯﹐六出﹐中有黃蕋甚芬芳﹐結實如訶子﹐生靑熟黃﹐中仁深紅可染帛。一云染梔子﹐花六出﹐𨿽香不濃鬱。山梔子﹐花八出一株﹐可香合圃﹐入藥用山梔子﹐皮薄圓小﹐刻房七稜至九稜者佳﹐其樹喜濕而畏寒﹐故園中宜穿井頻灌漑之﹐冬月於北面厚夾籬以蔽風寒。﹝參《圖經》《山谷詩話》﹞

盧芷園曰﹕『梔子有色﹐故主色變﹐凡苦寒之物能下能堅﹐惟梔子反使堅結者解而上出﹐火空則發之義也﹐故並作湧泄之劑﹐如五內邪气﹑胃中熱气﹐結而未實者﹐易於分解﹐已成燥堅者﹐非所宜矣。』

五內邪气之後﹐繼以胃中熱气﹐則所謂邪者﹐未必盡熱矣。胃中熱气以前﹐冠以五內邪气﹐則所謂熱者未必有邪矣。梔子苦寒湧泄﹐其可治非熱之邪﹐無邪之熱耶﹗不知五內邪气而能爲面赤﹑酒皰﹑鼻﹑白癩﹑赤癩﹑瘡瘍﹐又烏得云無熱。胃中熱气乃竟致面赤﹑酒皰﹑皻鼻﹑白癩﹑赤癩﹑瘡瘍﹐又決非勞傷虛熱。仲景云﹕『凡用梔子湯﹐病人舊微塘者﹐不可與服。』則可見五內寒邪﹐胃中虛熱﹐乃非梔子可勝耳﹐據此則五內邪气﹑胃中熱气﹐皆爲面赤﹑酒皰﹑鼻﹑白癩﹑赤癩﹑瘡瘍﹐述病由而廬氏主色變之說﹐遂不可易矣。夫盧氏之言誠無以易﹐第有當分析者﹐不可不知也。梔子味苦气寒﹐稟性嚴肅﹐乃偏開花結實於陽气極盛時﹐固有以知其體陰而效用於陽矣。其花白蕋黃仁赤﹐五色之中惟具其三﹐故所主面赤﹑酒皰﹑鼻﹑白癩﹑赤癩亦惟此三色﹐其它若靑黑痣斑之類﹐槪不能治﹐是亦與茜艸﹑紅花﹑蘇方木﹐色赤而治血者無異矣。然世俗搗梔子敷傷﹐經夕之後﹐敷處僅變靑黑﹐不爲黃白﹐與赤又曷故哉﹖夫梔子非能治傷﹐特傷之淺未及筋骨僅在肌肉者﹐則或气阻生火﹐將變爲紫﹐將變爲赤﹐乃至閡血成膿﹐故急以解煩慍之物敷之﹐俾火不生而气行﹐竟無變赤變紫之咎﹐則靑黑者卽勝夫赤紫之色也。連類而推﹐則仲景以之治黃﹐均貫於此矣。

𨿽然論色之義﹐猶有當細意體貼者。夫五气之遞運﹐靑而赤﹐赤而黃﹐黃而白﹐白而黑﹐黑而靑﹐梔子則以白花而結黃實﹐黃實旣成﹐中有赤心﹐是與四時之序適相逆也。五色之中﹐獨闕相屬之靑黑﹐乃其葉當火土金主令時﹐則靑黑光滑﹐屆冬及春初﹐則萎黃而仍不雕﹐是與四時之色﹐又適相逆也﹐與四時之序逆﹐不可附會收淸肅之气於土中﹐以除其煩懊乎﹗與四時之色相逆﹐不可附會於溽暑鬱蒸中﹐偏能鼓蕩其暢茂嚴肅之用乎﹗不然何以其木頻喜漑沃﹐酷畏風寒也。仲景用梔子﹐實具此二義﹐於熱邪煩懊證﹐取其於土中收淸肅之气以勝之﹐則梔子豉湯﹑梔子甘艸豉湯﹑梔子生薑豉湯﹑枳實梔子豉湯皆是也。於濕熱成黃證﹐取其於郁中鼓暢發之气而開之﹐則茵蔯蒿湯﹑梔子大黃湯﹑大黃硝石湯皆是也。特於淸肅中﹐偏同豆豉之散發﹐於暢發中偏協大黃之蕩滌﹐何歟﹖夫煩懊非特上焦陽盛也﹐蓋下焦陰亦逆而阻陽之降焉﹐用豆豉泄其下焦之陰﹐使交鬱蒸之陽於以供梔子淸肅下行之化也。試卽離豆豉未離梔豉局之梔子厚朴湯﹑梔子漧薑湯觀之﹐一以寒下而中宮气壅﹐則佐以枳朴之開泄。一以溫下而陽气不羈﹐則佐以漧薑之守中﹐亦以湊梔子之淸肅耳。發黃者﹐火迫於中﹐津液不能自行﹐則蒸盦而成焉﹐用大黃推其火以遠於津液﹐卽津液中火有未盡﹐則藉梔子之嚴厲以暢其機也。試卽不用大黃之梔子檗皮湯觀之﹐則於黃疸中並兼發熱﹐發熱則其陽猶足達於外而結於內者未深﹐遂不必大黃之峻利﹐但用梔子淸肅暢達之可耳。於此見梔子於煩燠之火﹐是化之而非析之﹐於黃疸之火是暢之而非瀉之也。

旣曰﹕『凡用梔子湯﹐病人舊微溏者﹐不可與服。』又曰﹕『下痢後﹐更煩﹐按之心下濡者﹐爲虛煩也﹐梔子豉湯主之。』何也﹖夫下痢有熱證﹑實證﹐便溏則一於虛寒而已﹐梔子豉湯治熱證不治實證﹐下痢後煩可見﹐非虛寒證矣﹐矧加一「更」字﹐益可見下痢時本煩﹐及痢止而煩愈甚﹐熱證已定矣﹐然尙恐其屬實也﹐故必按之﹐按之而者﹐小承气證也﹐必按之濡﹐始審爲梔子豉湯證焉﹐是兩條之義相去殊遠非混也。然則便舊微溏者﹐誤服梔子湯應何如﹖夫固曰﹕『梔子於熱濕燥得令時﹐反能暢茂條達﹐而葉本靑黑﹐於寒與風得令時﹐則蓄縮黃瘁﹐其遇中虛中寒﹐亦惟气萎敗而傷土﹐增其下痢已耳。』然則同以梔﹑豉﹑枳實﹑大黃成方﹐治差後勞復挾宿食者﹐則曰枳實梔子豉湯。治酒疸﹐心中懊或熱痛者﹐則曰梔子大黃湯。且枳實梔子豉湯枳實僅三枚﹐而反以名湯﹔梔子大黃湯枳實用五枚﹐而反讓梔子居首﹐何也﹖夫治煩非治黃比﹐前固曰一取其淸肅﹐一取其暢達耳。梔子大黃湯則並煩與黃悉治之﹐若仍用梔豉煎法﹐先煮枳實﹑梔子﹐後入豆豉﹐則嫌於治煩熱而非治黃﹐故不分先後﹐四味同煎﹐若別出方名﹐則嫌於治黃﹐不治煩熱﹐故仍以梔子稱首﹐曰梔子大黃湯﹐正以其不盡合梔豉法也﹐枳實梔子豉湯盡合梔豉法矣。以勞復加枳實﹐復以宿食加大黃﹐本無黃證可治﹐又有煩熱可憑﹐詎可別出方名不謂之梔豉耶﹗譬如梔子厚朴湯﹑梔子漧薑湯無豆豉﹐而仍以梔子冠方﹐以梔子冠方爲其有煩也。茵蔯蒿湯﹑大黃硝石湯何嘗不治黃﹐何嘗無梔子﹐而方名不出梔子﹐則梔子者爲治煩之要劑歟﹗

梔子爲治煩要劑﹐仲景治煩不必以梔子﹐各有故焉。蓋煩非一類﹐所當審察辧明而後梔子之用可無誤也。夫病在表有煩熱﹐在裏有煩躁﹐與梔子所治之煩天淵﹐固無庸辧﹐若夫小建中所治之煩悸﹐小茈胡所治之煩嘔﹐瓜蒂散所治之煩滿﹐饑不能食﹐黃連阿膠所治之煩不得臥﹐豬膚湯所治之下痢﹑咽痛﹑胸滿﹑心煩﹐烏梅丸所治之得食而嘔又煩﹐桂枝所治之解後復煩﹐白虎所治之煩渴﹐亦與梔子所治之煩有別﹐而無庸辧。曰﹕『發汗﹑吐﹑下後﹐虛煩不得眠﹐若劇者﹐必反復顚到﹐心中懊。』此方是梔子所治之煩﹐夫發汗吐下後﹐是陽邪內入也﹐陽邪內入﹐不因汗吐下後﹐則爲裏實﹐故曰﹕『陽明病﹐不吐不下﹐心煩者﹐可與調胃承气湯。』若夫汗吐下後﹐有漧嘔煩者﹐有脈浮數煩渴者﹐有胸滿煩驚者﹐又非梔子所宜﹐則梔子所治之煩﹐必系誤治以後﹐胸中煩滿而不不下痢者﹐方爲合劑也。

然則大茈胡湯證爲下後有煩有嘔﹐與梔子生薑豉湯證究有何異﹖蓋此中分別﹐相去徑庭﹐亦何難辧﹖夫若嘔之與嘔不止﹐心下急之與虛滿﹐鬱鬱微煩之與反復顚倒﹑心中懊﹐已不啻天淵﹐況茈胡證仍在耶﹗且論病必先理其本末﹐茈胡證仍在﹐句中含無限兼證﹐嘔不止所以別於喜嘔﹐心下急所以別於胸脇滿﹐鬱鬱微煩所以別於心煩喜嘔耳﹐豈得與煩滿懊而或嘔之梔子生薑豉湯比﹐若此可相比﹐則下後汗後之晝日煩躁不得眠者﹐亦可相比乎﹗不揣本而齊末﹐此之謂矣。

枳實

味苦﹑酸﹐寒﹑微寒﹐無毒。主大風在皮膚中如麻豆苦癢﹐除寒熱結﹐止利﹐長肌肉﹐利五臟﹐益气﹐輕身﹐除胸脇痰癖﹐逐停水﹐破結實﹐消脹滿﹐心下急﹐痞痛﹐逆气﹐脇風痛﹐安胃气﹐止溏泄﹐明目。生河內川澤﹐九月﹑十月采﹐陰漧。

厚朴

味苦﹐溫﹑大溫﹐無毒。主中風﹐傷寒﹐頭痛﹐寒熱﹐驚悸﹐气血痺﹐死肌﹐去三虫﹐溫中﹐益气﹐消痰﹐下气﹐療霍亂及腹痛脹滿﹑胃中冷逆﹑胸中嘔不止﹑泄利﹑淋露﹐除驚﹐去畱熱﹑心煩滿﹐厚腸胃。一名厚皮﹐一名赤朴。其樹名榛﹐其子名逐折﹐療鼠瘻﹐明目﹐益气。生交址﹑冤句﹐三﹑九﹑十月采皮﹐陰漧。﹝漧薑爲之使﹐惡澤﹑寒水石﹑硝石。﹞

枳木如橘而差小﹐髙五﹑七尺﹐枝間多刺﹐葉亦如橘﹐但橘葉兩頭尖﹐枳葉有兩刻耳。春生白花﹐至秋成實﹐八月采。﹝《圖經》﹞

厚朴木髙三﹑四尺﹐徑一﹑二尺﹐葉似槲葉﹐四季不雕﹐五﹑六月開細紅花﹐結實如冬靑子﹐生靑熟紅﹐其中有核﹐七﹑八月熟﹐甚甘美﹐皮鱗皺而厚﹐膚白肉紫﹐多液者佳。﹝參《圖經》《綱目》﹞

橘踰淮北變而爲枳﹐卽在江南﹐但年歲久亦葉生刺﹐遂不可食﹐故江南有橘有枳﹐淮以北則有枳無橘﹐是枳與橘本一類二種。橘乘陽明宣發之气﹐則味辛甘﹔枳秉陰冽斂降之气﹐則味苦酸。辛甘﹐故主胸已上逆气﹔苦酸﹐故主胸已下滯气﹐同爲入中﹐有宣泄之殊矣。夫人身之气﹐陽欲其下藏﹐陰欲其上朝﹐迨有病則陽上逆而陰下泄﹐若上逆下泄皆不得透達﹐則中宮之病也。中宮之病﹐尙偏於有餘者多﹐故病於上者﹐隨其性以宣發之﹐气不能無傷﹐病則已去﹐是橘皮所以主瘕熱﹑逆气﹑止欬嘔﹑利水谷也。病於下者﹐亦順其性以泄降之﹐是枳實所以主除寒熱結﹑止痢﹐且利五臟也。寒熱結之義云何﹖人之受熱感寒﹐乘於陽則發﹐乘於陰則結﹐比於表气則發﹐比於裏气則結。發者﹐開之使出﹐宜解散不宜降泄﹔結者﹐導之使行﹐則宜降泄不宜解散﹐所謂病在陰應攻其裏也。若久結不解畱於中﹐則肌肉損削﹐澑於下則下痢結滯﹐結滯能下﹐斯腸胃流通﹐气機暢茂﹐此枳實所以有止利﹑長肌肉之功也。利五臟之義云何﹖脾胃主行穀气於五臟﹐五臟稟穀气而後能周流無滯﹐脾胃滯則五臟皆滯﹐滯於中則痞痛﹑脹滿﹐滯於旁則痰澼﹑停水﹐腸胃通則脾气宣﹐穀气行﹐此枳實所以有「除胸脇痰澼﹐脇風痛﹐逐停水﹐破結實﹐消脹滿﹐心下急﹐痞痛」之功也。獨大風在皮膚中﹐形如麻豆苦癢﹐世俗所謂風疹者﹐是宜解散﹐豈降泄所能愈﹐乃反推爲枳實首功何耶﹖試思風本流動之邪﹐皮膚中又營衛所在﹐爲環周不休之處﹐兩動相合﹐猶能爲如麻如豆之形而不散﹐此非寒熱結而何﹖夫形諸外必有諸內﹐皮膚中者﹐正肌肉之間﹐胃脾所主也。脾胃本有寒熱﹐相結肌肉間﹐气自不能流轉﹐風復襲之﹐於是內外相引﹐表裏相通﹐屈伸進退﹐𨿽如麻如豆﹐而或起或伏﹐正以其根於內也。拔其根﹐枝葉又焉所附﹐治裏之物﹐偏有此解表之能﹐不推之爲首功可乎﹗

中風﹑傷寒﹑頭痛﹑寒熱﹐正三陽表證也。厚朴非表藥何以獨推爲首功耶﹖夫厚朴固非表藥﹐驚悸﹑气血痺﹑死肌又豈盡表證也﹐《本經》之旨﹐蓋謂厚朴主傷寒﹑中風﹑頭痛﹑寒熱之或驚悸﹐或气血痺﹐且有死肌者耳。劉潛江謂﹕『艸木能四時不雕者﹐或得於純陰﹐或得於純陽。』如厚朴則所謂純陽者﹐故取木皮爲用﹐而气味苦辛﹐色性赤烈也。夫味之苦者﹐應於花赤皮紫﹐是味歸形也﹔形色紫赤者﹐應於气溫﹐是形歸气也。苦能下泄﹐然苦從乎溫﹐則不下泄而爲溫散﹐若苦從乎寒﹐則直下泄﹐如枳實是已。且气之生化在中土﹐此物𨿽味苦﹐苦後覺有微甘﹐所以直歸中土而散結气﹐斯言也﹐可爲治傷寒中風根於中土者之確據也。夫傷寒﹑中風變幻𨿽多﹐大旨不越乎傷陰傷陽二者﹐傷陰爲燥化則驚悸﹐傷陽爲濕化則气血痺。驚悸實包譫妄﹑煩懊等候﹐气血痺實包脹滿﹑嘔泄等候﹐兩候者皆與表邪連橫﹐表以裏爲根柢﹐但散其表不究其裏﹐則枝葉不能復生﹔裏以表爲應援﹐但通其裏不究其表﹐則外邪因之內陷﹐此厚朴不必治傷寒﹑中風而傷寒﹑中風內外牽連者﹐必不可無厚朴﹐此所以推爲首功歟﹗所謂死肌當與他死肌有別﹐後世論證有謂之麻者﹐有謂之木者﹐仲景無是也﹐在仲景書﹐則麻曰虫行皮中﹐木曰不知痛處。麻爲表气久虛之候﹐木爲陽气拂郁之候﹐此條死肌當作木解﹐斯厚朴之用可無惑。

劉潛江曰﹕『枳實味苦而辛﹐苦多辛少﹐苦中又含酸意。』夫苦酸湧泄﹐其气又寒﹐且結於降令﹐故本下行之性﹐乘降令之旺以就陰﹐最烈而速。厚朴始嘗之苦﹐苦中微微有甘﹐最後有辛意﹐非辛也﹐乃苦溫之餘烈﹐俗所云麻味也。然則厚朴從苦溫以散結者﹐不若枳實從苦寒以泄滯歟﹖夫气以溫熱爲升爲補﹐苦甚者轉從升補以散之﹔以寒涼爲泄爲降﹐苦甚者轉從降泄以導之﹐故厚朴之治﹐宜於寒或宜於濕﹔枳實之治﹐宜於熱或宜於燥﹐各從其對待以投之﹐反是則厚朴施於燥熱之結者﹐猶可借從治以奏功。若枳實誤施於寒濕﹐是气本下而復降之﹐不惟無盈且有害矣。

或曰仲景於枳朴每多聯用﹐說者謂其善泄胸中至髙之邪﹐乃今一斷之曰治中﹐得無有戾於古人耶﹖予謂至髙之用﹐決非枳朴可治﹐何則﹖枳朴所泄者气﹐上焦气分有病必兼停飲﹑宿水故也。夫上焦爲化陰之所﹐其氤氳之气主變爲津而下漑﹐下焦乃能化气﹐气於是乎爲柔和不爲剛烈﹐以上焦原系脾肺太陰所主﹐太陰本濕土之化也。若上焦不化陰﹐則氤氳之上湊者﹐咸壅遏而爲痰爲水﹐故仲景治上焦多用杏仁﹑桔梗﹑葶藶﹑甘遂﹐陷胸等湯可按矣。若夫中焦𨿽水谷雜居﹐而傳化物而不藏﹐譬土之於水﹐立能治之使盡﹐以胃與大腸俱屬陽明﹐陽明本燥金之化也﹐苟中焦有壅滯不化﹐但以峻藥導之﹐滯𨿽去而滯之所燻蒸畱於腸胃者未去﹐則豈不能勾引新谷新邪﹐據舊滯之位以爲患﹐故仲景治中焦﹐縱已投硝黃﹐亦必協枳朴﹐承气等湯可驗已。兩書中用枳實之方十有七﹐用厚朴之方十有四﹐而枳朴聯用者八方﹐八方之中與大黃同用者六﹐譬之西人之制火器焉﹐大黃則藥﹐枳朴則木炭也。譬之古人之制勁弩焉﹐大黃則矢﹐枳朴則機栝也﹐故夫枳朴聯用﹐不同大黃者僅二方﹐曰枳實薤白桂枝湯﹐曰梔子厚朴湯二證者﹐一由表邪方熾而誤下﹐故心腹煩滿﹐臥起不安﹐乃卻欲出表而不得﹐故方名但出厚朴﹐不出枳實﹐以厚朴之性原向表也。一由裏气壅逆﹐故心中痞﹑畱气結在胸﹐胸滿﹐脇下逆搶心﹐乃气欲下歸而不得﹐故方名但出枳實﹐不出厚朴﹐以枳實之性原向下也﹐於此可見枳朴之同而異。「發汗不解﹐腹滿痛者﹐宜大承气湯。」「腹滿不減﹐宜大承气湯。」「腹脹﹐不大便者﹐宜大承气湯。」「其熱不潮﹐未可與承气湯﹐若腹大滿不通者﹐可與小承气湯﹐微和胃气﹐勿令大泄下。」「病腹滿﹐發熱﹐十日﹐脈浮而數﹐飲食如故﹐宜厚朴七物湯。」「腹滿﹐痛而閉者﹐宜厚朴三物湯。」「支飲﹐胸滿者﹐宜厚朴大黃湯。」是枳朴明爲脹滿設矣﹐而方中分數﹐惟小承气湯枳朴最少﹐厚朴七物湯﹑厚朴三物湯卽小承湯﹐惟以枳朴多用易其名﹐且表證多者厚朴多﹐表證少者厚朴少﹐於此可見枳朴之異而同﹐同異之間﹐枳實之所以泄滿﹐厚朴之所以已脹者﹐可窺矣。

於枳朴二味之不相聯者﹐又有以見其用與表藥連屬者多﹐與裏藥連屬者少也﹐蓋兩者一系木之皮﹐又味苦气溫﹐一系橘之變種﹐又气疏峻而性泄降﹐輔裏藥則爲發蹤指使﹐輔表藥則爲搜捕反側。發蹤指使者﹐必謀之審而處之當﹐故宜聯用﹔搜捕反側者﹐必持以靜而發以猝﹐故不宜聯用。觀夫表證方盛﹐裏復不和者﹐恃以降﹐泄其裏而表亦和﹝大茈胡湯﹞。病屬於陰﹐邪系夫陽者﹐恃以泄其陽而陰自達﹝四逆散﹞。病起由表﹐反復由裏者﹐恃以廓淸其裏而表方得開﹝枳實梔子豉湯﹞。气阻於上不得升降者﹐恃以開泄而升降復常﹝橘枳生薑湯﹞。气逆於上﹐不得下﹐反內逼者﹐恃以下其气而內不擾﹝桂枝生薑枳實湯﹞﹐此枳實之用與表藥相聯者也。麻黃﹑半夏﹑漧薑﹑五味子﹑細辛爲小靑龍湯。麻黃﹑石膏﹑杏仁爲麻黃杏仁甘艸石膏湯﹐合二方更加厚朴﹐遂主脈浮而欬。夫脈浮爲在表﹐二方本皆表劑﹐小靑龍本主欬﹐必加厚朴﹐並以首冠方名者﹐則以散斂溫涼﹐欲各抵其所而不能﹐皆緣邪聚﹐致胸中逼仄﹐不有寬而廓之者﹐則諸藥難盡其能﹐此首功之所在﹐縱首列其名﹐亦有何媿﹝厚朴麻黃湯﹞。或下或未下﹐桂枝證不罷而喘﹐仍與桂枝湯﹐但加厚朴﹑杏仁﹐以杏仁能使上衝之气達於絡脈﹐厚朴能使上衝之气達於表分﹐所以聯絡桂枝之解肌﹐俾幾陷腸胃之邪﹐仍回營衛﹝桂枝加厚朴杏仁湯﹞﹐此厚朴之用與表藥相連者也。𨿽然枳實﹑厚朴皆與桂枝相連﹐枳實則連茈胡﹐不連麻黃﹔厚朴則連麻黃﹐不連茈胡﹐何也﹖蓋連桂枝者﹐欲其下气散飲﹐此枳朴皆有之功能。連麻黃者﹐欲其橫出開表﹔連茈胡者﹐欲其通中泄裏﹐以枳實無橫出之權﹐厚朴無直達之技也。

枳朴二物﹐仲景不甚令與補劑並用﹐有之則所謂「心中堅﹐大如盤﹐邊如旋杯﹐水飲所作﹐枳朮湯主之。」「發汗後﹐腹脹滿者﹐厚朴生薑甘艸半夏人湯主之。」是也。兩證者﹐一則中有形﹐外不言脹滿。一則外脹滿﹐中不言有形。﹑朮補中之辧﹐於此可測其奧﹔枳朴之分﹐亦因可了然矣。夫兩証之由﹐皆系中虛﹐而虛復有微甚之別﹐其候又有久暫之殊﹐枳朮湯證緣脾气濡滯﹐所受於胃之精微﹐不能速化以上輸﹐停於心中﹐日積月累﹐以至成形。厚朴生薑甘艸半夏人湯證﹐緣汗後肺气外薄﹐失於吸引脾津﹐致脾气隨津橫溢四出﹐若能聚而不散﹐猶是虛中之實﹐散而不能聚﹐允系虛中之虛﹐惟其爲虛中之虛﹐故縱重用泄滿化飲﹐然必久煎使之气淳而力優柔﹝厚朴生薑甘艸半夏人湯﹐以水一斗煮取三升﹞。爲虛中之實﹐故縱用補中而不重﹝枳朮湯﹐枳實用七枚﹐白朮止用一兩﹞﹐且必少煎﹐使其气銳而力雄猛﹝以水五升﹐煮取三升﹞﹐而注之曰腹中軟﹐卽可見其患不患滿也。藉此又可見古人治病﹐每因勢利導﹐不加逆折。腹滿者﹐其機橫溢﹐故用厚朴隨橫溢以泄其滿﹔中堅者﹐其機根固﹐故用枳實隨根固而泄其堅﹐一橫一直之用﹐卽枳朴至理之所在矣。

二物之用﹐厚朴偏於外﹐枳實偏於內﹐厚朴兼能治虛﹐枳實惟能治實﹐旣言之詳矣。若夫厚朴始終只在气分﹐枳實卻能兼入血分﹐則於王不畱行散﹑厚朴半夏湯﹑枳實芍藥散﹑排膿散見之。蓋金瘡者﹐血去旣多﹐自無瘀滯﹐故但流通血分﹐縫紉瘡口﹐提去熱毒﹐旣皆有其物矣。惟疏導气機者﹐能不屬之厚朴耶﹗咽中帖帖如有炙肉﹐吐之不出﹐吞之不下﹐乃气著於咽﹐惟其帖於旁﹐不哽於中﹐斯可用著表之疏气藥﹐惟其有所帖﹐方足見爲有形之痰﹐於是小半夏加茯苓湯遂與著表疏气之厚朴伍矣﹐此所謂只在气分者也。腹痛﹑煩滿﹑不得臥是小承气證﹐若在產後則非特爲气分壅結﹐血分且必有畱滯。破陰結﹐布陽气﹐芍藥能利血中之气﹔破熱結﹐墜堅气﹐枳實能利气中之血。气利而滿減﹐血利而痛已﹐此枳實芍藥散制劑更狹於小承气﹐其效反有過於小承气者。若加桔梗﹑雞子黃爲排膿散﹐則內有物象形而托其膿﹝雞子黃象膿﹞﹐外有以會意而達於表﹝桔梗味辛色白﹐爲歸肺與皮毛﹞﹐此所謂兼入血分者也。統而言者﹐厚朴利气﹐利气之著於外者也﹔枳實利气﹐利气之懸於中者也。厚朴除滿﹐是除脹滿﹔枳實除滿﹐是除堅滿。枳實除滿而且除痛﹐厚朴除滿而不治痛﹐不徒偏內偏外兼虛兼實已耳。

秦皮

味苦﹐微寒﹑大寒﹐無毒。主風寒濕痺﹐洗洗寒气﹐除熱﹑目中靑白膜﹐療男子少精﹐婦人帶下﹐小兒癇﹐身熱﹐可作洗目湯。久服頭不白﹐輕身﹐皮膚光澤﹐肥大有子。一名岑皮﹐一名石檀。生廬江川谷及冤句﹐二月﹑八月采皮﹐陰漧。﹝大戟爲之使﹐惡吳茱萸。﹞

秦皮其木小而髙似檀﹐枝榦皆靑綠色﹐葉如匙頭許而不光﹐並無花實﹐根如槐﹐其皮有白點而不麤錯﹐取以漬水﹐水便碧色。﹝《唐本》《圖經》﹞

凡艸木稟地力偏厚﹐銳欲接於天﹐則喬聳而瘦﹔稟天气偏厚﹐頻資漑於地﹐則圓短而大﹔稟天地之气俱厚﹐則髙大﹔稟天地之气俱薄﹐則叢生。凡物气稟乎天﹐味稟乎地﹐色與香則𨿽出於物﹐亦不能不囿於气味﹐故香麗於气﹐色麗於味。其入於人身﹐則得於天者行陽﹐得於地者行陰﹐所謂從其類也。𨿽然气之寒者涼者﹐從陽入陰﹔味之辛者甘者﹐從陰入陽。色之靑者赤者﹐不能不上行﹔臭之腥者臊者﹐不能不下降。秦皮者﹐髙聳而小﹐味苦气寒﹐色靑以碧﹐爲稟陰气厚而行於陽。夫色之靑碧﹐暢茂盛長之應也﹔气味之苦寒﹐嚴厲肅殺之應也。《本經》之於「風寒濕痺﹐洗洗寒气﹐除熱」﹐是於嚴厲肅殺中行暢茂盛長之化也。仲景之於厥陰病治渴欲飲水之熱利﹐是於暢茂盛長中振嚴厲肅殺之威也﹐而其用在皮。凡木之皮主抽吮津液以上行﹐故肝膽之火上行而水不繼者服之有功。其皮又靑而有白點﹐皮者肺之合﹐目之白睛爲肺所主﹐故白晴有靑白膜者﹐服之亦有功。少精者﹐地气不吸於天也。帶下者﹐陰精不返於陽也。引其陰以交於陽﹐致其陽以行於陰﹐卽《陰陽應象大論》所謂精食气﹐精化爲气者是也。

山茱萸

味酸﹐平﹑微溫﹐無毒。主心下邪气﹐寒熱﹐溫中﹐逐寒濕痺﹐去三虫﹑腸胃風邪﹑寒熱﹑疝瘕﹑頭風﹑風气去來﹑鼻塞﹑目黃﹑耳聾﹑面皰﹐溫中﹐下气﹐出汗﹐彊陰﹐益精﹐安五臟﹐通九竅﹐止小便利。久服輕身﹑明目﹑彊力﹑長年。一名蜀棗﹐一名雞足﹐一名鬾實。生漢中山谷及瑯琊﹑冤句﹑東海﹑承縣﹐九﹑十月采實﹐陰漧。﹝蓼實爲之使﹐惡桔梗﹑防風﹑防己。﹞

山茱萸木髙丈餘﹐葉似楡﹐二月開白花如杏﹐四月結實﹐未幹時如酸棗赤﹐旣幹皮甚薄﹐中有核。﹝《圖經》﹞

李瀕湖謂山茱萸﹑吳茱萸甚不相類﹐未審何緣同名﹖予則謂惟其同類﹐是以同名耳。蓋至九﹑十月之交﹐萬象簫索﹐惟三種茱萸﹝吳﹑山﹑食﹞累然朱實﹐燦爛可觀﹐且三物者榮茂最早﹐收成反遲﹐均爲善物。朱者﹐丹也。臾者﹐善也﹝《廣韻》云﹞。以是得名﹐詎不允協耶﹗且山茱萸於气交濕令﹐與吳茱萸俱有行所無事之槪﹐惟吳茱萸則旣開花﹐而於是時不結實﹔山茱萸則旣結實﹐而於是時不長茂﹐並作遊行跌蕩之態﹐故其主病關中上﹐且在心下者﹐尢爲異曲同工。第結實於秋者﹐其性嚴烈﹐故辛竄而峻﹔結實於春者﹐其性醇和﹐故酸潤而溫。惟其酸潤而溫﹐故气深穩而力優柔﹐不然則心下旣有邪气寒熱﹐在外復有寒濕成痺﹐譬如天下之事已至內外云擾﹐又何可以溫中解之﹐以溫中而能悉解內外云擾﹐必其秉疏通之智﹐其鎭定之識﹐施練達之才﹐行惇厚之政者也。故山茱萸之主心下邪气﹑寒熱﹑逐寒濕痺也﹐以遊行無礙於中土之資﹐入其中而據之﹐乃施其春和發越之令﹐俾出於外﹐則隨汗而能泄﹐俾入於腸胃﹐則隨下而能通﹐在於中者旣行﹐閉於外者又安得而不動﹐是知所謂邪气寒熱與寒濕痺者﹐必系肝以虛而失其疏通之職﹐土遂磽瘠不能運邪﹐肌肉應之﹐亦爲寒濕所著而痺阻﹐此《本經》之旨﹐皆論其因於中者耳﹐若夫《別錄》則又參出陰虛而火浮於上﹐陽弱而水脫於下兩節。夫陰以靜爲職﹐陽以密爲功﹐故《生气通天論》曰﹕『陰者﹐藏精而起亟也﹔陽者﹐衛外而爲固也。』陰不起亟﹐則徒火在上﹐而頭風﹑風气去來﹑鼻塞﹑目黃﹑耳聾﹑面皰﹔陽不衛外﹐則小便多﹑汗出。惟得溫和潤澤之物鎭於中﹐更以酸味招而收之﹐斯浮於上者回﹐脫於下者固﹐旣回旣固﹐气自含蓄於中﹐陰又安得不彊﹐精又安得不固﹐陰彊精固﹐五臟又焉得不安﹐九竅又焉得不開闔合節耶﹗總之﹐山茱萸之長﹐在結實於春而備受夏秋冬之气﹐不吐不茹﹐能常保其酸溫之气味﹐常布其煦育之淸標﹐在陰則能使陰諧而陽不僭﹐在陽則能使陽祕而陰不耗﹐山茱萸之功力畢於此矣。或言山茱萸瀕湖謂五月采實﹐不得竟泥元古之《別錄》。夫自《別錄》《千金翼》《外臺祕要》至《圖經》﹐均云九月﹑十月采﹐惟《圖經》載一云五月采﹐與此小異﹐明明別著一說﹐不可爲憑。王摩詰山茱萸詩云﹕『朱實山下開﹐淸香寒更發﹐幸與叢桂花﹐窗前向秋月。』則於五月釆之說更何如耶﹗

紫葳

味鹹﹐微寒﹝大觀本作酸﹐微寒。太平禦覽引作咸。今嘗此物味實鹹﹐故從禦覽攺正。﹞﹐無毒。主婦人產乳餘疾﹐崩中﹐癥瘕﹐血閉﹐寒熱﹐羸瘦﹐養胎。莖葉﹐味苦﹐無毒﹐主萎蹷﹐益气。一名陵苕﹐一名茇華﹐生西海川谷及山陽。

紫葳﹐淩霄花也﹐野生蔓才數尺﹐得大木依附而上﹐卽髙數丈﹐年久者藤大如杯﹐春初生枝﹐一枝數葉﹐光長有齒﹐深靑色﹐自夏至秋開花﹐一枝十餘朵﹐大如牽牛﹐花頭開五瓣﹐赭黃色﹐有細點﹐秋深更赤。八月結莢如豆莢﹐長三寸者﹐其子輕薄如楡仁﹑馬兜鈴仁。其根長亦如兜鈴根狀﹐秋後釆之。﹝《綱目》﹞

紫崴附木而生﹐直上顚頂﹐其象爲入肝﹐其花先黃後赤﹐燦爛彌久﹐其象如血﹐故所主多肝家血分之疾﹐然其治崩中也﹐止治產乳餘疾之崩中﹔其治寒熱贏瘦也﹐又止治癥瘕血閉之寒熱羸瘦﹐且治癥瘕血閉矣。則其性似行血之物也﹐乃偏能治崩中﹐又善養胎﹐何也﹖夫紫葳性寒﹐寒則能涼血﹔味鹹﹐鹹則能凝血。蓋嘗見宰豕羊雞鶩者﹐必先取器貯水與鹽﹐以承其血﹐攪和而煮之﹐則血凝爲塊﹐旣能涼血復能凝血﹐又何患其不能養胎。產乳之餘﹐血气潰亂剽疾﹐故爲崩中﹐若他崩中﹐則不必血不凝矣﹐寒以涼之﹐鹽以凝之﹐其能止不凝之崩中亦易易耳。惟癥瘕爲病﹐有血閉者﹐有血不閉者﹐然皆屬裏﹐與表無與﹐則不必有寒熱﹐癥瘕﹑血閉而有寒熱且羸瘦﹐則必血與邪熱相攪﹐血欲凝而不得﹐邪欲出而不能﹐因以內結癥瘕﹐外相淩薄﹐气日耗而肌肉日漸消瘦﹐若用紫葳﹐實一舉兩得焉。仲景甲煎丸﹐行气消瘀﹐和中解外﹐各有其物所以必用紫葳﹐正由此也。

豬苓

味甘﹑苦﹐平﹐無毒。主痎瘧﹐解毒﹑蠱疰﹑不祥﹐利水道。久服輕身﹑耐老。一名豭豬屎。生衡山山谷及濟陰﹑冤句﹐二月﹑八月采﹐陰漧。

豬苓生楓樹下﹐其皮至黑﹐作塊似豬矢﹐肉白而實者佳。﹝隱居﹞

松下有茯苓﹐竹下有雷丸﹐楓下有豬苓﹐則凡樹下皆有苓﹐未爲妄也。第凡樹皆有寄生﹐皆有螵蛸﹐而入藥必取在桑者﹝張隱庵﹞﹐則豬苓之必取在楓者又何疑焉﹗然《本經》主治多有不必穿鑿解者﹐如延年益壽﹑輕身神仙等無論矣﹐有謂能行水上者﹑與鬼神通者﹐則神聖之言﹐該括眾理﹐非淺學所可彊明﹐如此味所謂「主痎瘧﹐解毒﹑蠱﹑疰﹑不祥」均有偏於鬼神之感應而言﹐測其意旨﹐豈不以豬苓出自楓下﹐而楓者泥之可以致雨﹝《爾雅疏》﹞﹐歲久能生癭癅﹐遇暴雨驟雨能暗長三﹑五尺﹐謂之楓人。越巫取之作術﹐有通神之驗﹐取之不以法﹐能自化去﹝《南方艸木狀》﹞﹐老者能爲人形﹝《述異記》﹞﹐化爲羽人﹝《化書》﹞﹐而其木無風自動﹐天雨則止﹝《物類相感志》﹞﹐其癭又有風神居之﹝《埤雅》《述舊記》﹞﹐旣具此種種靈異﹐又系得其餘气﹐生於幽隱之地下者﹐能不益著奇功﹐驅鬼魅之老瘧﹐解邪惑之毒蠱與疰﹐而召休徵哉﹗獨利水道一語﹐乃實理所在﹐有非迷離倘怳之說所能解者﹐蓋凡艸木所生之物﹐入土卽放芽發葉﹐其有不放芽發葉者﹐則感地下陰濕﹐潰爛無餘。惟茯苓﹑豬苓得木气而生於地下﹐旣不茁萌挺莖﹐又不潰腐消敗﹐是其卻濕可知﹐乃復久而不變﹐則非特能卻濕﹐且能化濕气爲生气矣。𨿽然茯苓可利水道﹐豬苓亦利水道﹐則凡木之苓皆能利水道﹐是豬苓不必定以生楓下者﹐且茯苓﹑豬苓盡可混用﹐乃仲景書中茯苓﹑豬苓各自爲功﹐又每相連爲用﹐似若斷難相混者﹐何哉﹖蓋亦可察物理而知之矣。夫松之槪﹐挺拔勁正﹔楓之槪﹐柔弱易搖。松之理麤疏﹐楓之理堅細﹔松之葉至冬益蒼翠而不雕﹐楓之葉至冬遂鮮赤而卽落。是其一柔一剛﹐顯然殊致。茯苓屬陽﹐治停蓄之水不從陽化者﹔豬苓屬陰﹐治鼓蕩之水不從陰化者﹐是故仲景以豬苓名方者﹐其所治之證﹐曰﹕『陽明病﹐脈浮﹐發熱﹐渴欲飲水﹐小便不利者﹐豬苓湯主之。』曰﹕『少陰病﹐下利﹐欬而嘔﹑渴﹐心煩不得眠者﹐豬苓湯主之。』曰﹕『諸病在髒欲攻之﹐當隨其所得而攻之﹐如渴者﹐與豬苓湯。』曰﹕『嘔吐而病在膈上﹐後思水者﹐豬苓散主之。』統而核之﹐莫不有渴﹐若五苓散則其治有渴者﹐有不渴者﹐至茯苓入他方所治之病﹐則不渴者居多。蓋渴者﹐水气被陽逼迫欲得陰和而不能也﹐與之豬苓﹐使起陰气以和陽化水﹐譬之楓葉已丹﹐遂能卽落也﹐或曰豬苓之化水﹐與茯苓異﹐是則然矣。凡淡滲之物皆上行而復下降﹐澤亦其一也﹐所以與豬苓﹑茯苓異者﹐其旨安在﹖是其義已見澤條中﹐所謂澤能使水中生气上朝﹐二苓則能化之者是也﹐惟五苓散﹑豬苓湯用澤﹐使未熟之水就上矣﹐乃旣用茯苓使從陽化﹐又用豬苓使從陰化﹐此則不能不剖其疑。夫水旣曰生﹐則不使從陽化﹐何以令其熟﹐若使徒從陽化﹐又置渴於何所﹐此亦淺顯易明﹐不勞深釋者也。

卷九

中品﹐獸二味﹐虫魚五味﹐果一味﹐谷八味﹐菜三味。

馬通

微溫。主婦人崩中﹐止渴及吐下血﹑鼻衄﹑金創血。

史記大宛多善馬﹐馬汗血﹐其先天馬子也﹐是知馬之气最盛者﹐能使血隨汗出﹐卽劣亦能不使血停於中﹐散之以行脈絡矣。然獨用其通﹐何也﹖蓋馬通之治﹐治血之因寒而停﹐遇隙以溢者﹐何以知之﹖則以《別錄》謂其微溫﹐仲景用於柏葉湯知之。夫血緣火迫溢出﹐必不用性溫者爲治﹐且不使與漧薑﹑艾葉爲伍矣。馬一身之物﹐非性寒卽有毒﹐均非能鍾生气於人身者﹐惟通則性溫而爲養馬一身之餘﹐縱使一切性寒有毒之骨肉臟腑﹐皆賴此以生長﹐則人之身其因寒因傷而血停﹐因血停而吐衄﹑崩漏者﹐均能行以散之﹐不容其再停矣﹐然謂其止渴﹐何也﹖夫惟「止渴」一語﹐獨隸於婦人崩中之下﹐亦可知崩中﹐則一身津液隨血而流﹐遂不足以上滋﹐固無與於吐衄﹑金創﹐小小下血者矣。

羊肉

味甘﹐大熱﹐無毒。主緩中﹐字乳餘疾及頭腦大風﹐汗出虛勞﹑寒冷﹐補中﹐益气﹐安心﹐止驚。

論羊肉者多以《金匱眞言論》﹕『南方赤色﹐入通於心﹐其畜羊。』爲證﹐謂火畜性熱﹐可以已虛寒﹐又爲血肉﹐可以補形之不足。若以周官六畜之分隸﹐司徒主牛﹐宗伯主雞﹐司馬主馬及羊﹐司寇主犬﹐司空主豕而言﹐誠不得不謂之火畜。然馬亦隸夏官﹐同爲火畜﹐非無血肉﹐獨不可已虛寒而補形乎﹗且《賈子。胎教篇》不謂羊爲西方之牲乎﹗《淮南子。時則訓注》不謂羊爲土畜乎﹗不又謂羊爲土木之母乎﹗《呂覽。孟春注》不謂羊屬土乎﹗是又當作何說矣。《易》兌爲羊﹐兌之爲卦﹐二陽在下﹐一陰居上﹐陽牽於陰﹐𨿽奮而不剛﹐陰比於陽﹐柔和而力厚﹐象羊之性﹐抵很難移﹝《易》夬注﹐又《史記。項羽本紀》「很如羊﹐貪如狼」﹞。羊之體馴擾易制﹐爲發於火﹐充於土﹐其究爲適口可悅之物﹐故首主緩中﹐緩者急之對﹐急卽仲景所謂「寒疝﹑脇痛﹑裏急﹑產後腹中痛」者﹐藉其陽足以抉陰﹐而陰仍比陽﹐不受陽之傷也。西北彌寒﹐生羊彌丰肥﹐南方所生則瘠而味劣﹐故又能於虛勞寒冷中補中益气﹐藉其气之生長宜於寒也。胎生之易者﹐無逾於羊﹐故又主字乳餘疾﹐字乳必傷血肉﹐乃有餘疾﹐藉血肉之充以補之也。羊目無神﹐反有遠視﹝《五行傳》注﹐羊畜之遠視者﹞﹐是其陽直達於上﹐以與陰濟而能遠燭﹐故又主頭腦大風﹑汗出﹐藉其陽能和陰﹐不使陽加於陰也。安心止驚﹐則無羊之詩﹐所謂「矜矜兢兢﹐不騫不崩﹐馴擾之得宜﹐眠食之得所」﹐固有與人相從而無忤者﹐亦取其意爲虛弱之軀﹐思患預防之治耳。

露蜂房

味苦﹑鹹﹐平﹐有毒。主驚癇﹐瘈瘲﹐寒熱﹐邪气﹐癲疾﹐鬼精﹐蠱毒﹐腸痔﹐火熬之良﹐又療蜂毒﹑毒腫。一名蜂腸﹐一名百穿﹐一名蜂。生牂牁山谷﹐七月七日采﹐陰漧。﹝惡漧薑﹑丹參﹑黃芩﹑芍藥﹑牡蠣。﹞

露蜂房古人多謂須用如甕如桶者﹐今肆中蓋不多覯﹐惟用木上者﹐大則如盌﹐小則如甌﹐其形如蓮房﹐十百攢簇﹐界畫渾圓﹐大小均稱﹐其質似紙﹐外包褐色﹐中管靑白﹐其蒂以漆系於木枝而倒懸焉﹐大率皆木皮水土醞釀而成者也。三月諸花盛開時﹐蜂始營構﹐旋構旋生子於中﹐夏則子成小蜂﹐猶子母皆聚於是﹐深秋則蜂去﹐至明歲蜂來則別營他枝﹐不戀舊巢也。﹝《箸錄》﹞

巢氏云﹕『小兒壯熱者﹐是小兒血气盛﹐五臟生熱﹐燻發於外﹐故令身體壯熱﹐大致與溫熱相似而有小異﹐或挾伏熱﹐或挾宿寒所致。若不歇則變爲驚﹐極重者亦變癇﹐或搖頭弄舌﹐或睡裏驚掣﹐數嚙齒﹐是欲發癇。其已發者﹐或口眼相引﹐目睛上搖﹐或手足掣縱﹐或背脊彊直﹐或頸項反折。十歲已上爲癲﹐十歲已下爲癇。』《潛夫論。貴忠篇》「哺乳太多﹐則必掣縱而生癇」﹐由是而言﹐瘛瘲卽掣縱也﹝《說文》「瘛瘲﹐小兒病」﹞。掣﹐收引也。縱﹐弛放也。瘛瘲者﹐熱甚而手足一掣一縱﹐相連不已也。《素問。玉機眞藏論》﹕『疝瘕弗治﹐腎傳之心﹐病筋脈相引而急﹐名曰瘛。』則瘛爲收引﹐又何疑焉。以是知《本經》露蜂房所主驚癇﹑瘛瘲﹐小兒伏熱宿寒之所爲也。寒熱﹑邪气﹑癲疾﹐成人受邪郁伏之所爲也﹐是皆得於气血素盛之人﹐其以露蜂房主之之故﹐則有說焉。夫蜂房縱風搖而能常安常定﹐遇酷暑而偏以生以育﹐且其界限分明﹐秩然有序﹐其孔一直到底並無歧互﹐似經脈經筋所容之隙。是其於酷熱之中﹐反鍾生气﹐不畏生風﹐能約束一身秩然有序之孔道﹐使經脈間气血不至橫溢﹐經筋自無引縱弛縮之患矣﹐𨿽然巢氏不又云﹕『風癲者﹐由血气少﹐則心虛精神離散﹐魂魄妄行。』因爲風邪所傷﹐故邪入於陰成癲疾乎﹗則是物必又能於陰中拔出風邪也。夫蜂靈迅飛揚﹐色黃且赤﹐其物固應屬陽﹐其所營之房﹐己卻不能入內﹐惟生子於其間﹐迨子旣成蜂﹐亦卽出而不能入。風本陽邪﹐恰似蜂之飛揚不定﹐而鍾其气於艱入難出之陰中﹐仍涵煦淹育﹐使其所鍾還象己之飛揚﹐外出不能復入﹐可不謂於陰中拔出風邪之驗耶﹗要之蜂性自陽﹐蜂子自陰﹐故本艸載諸蜂子皆言性涼﹐癲癇等疾﹐其根鍾於內者屬陰﹐其發見於外者皆陽。《素問。大奇論》曰﹕『心脈滿大﹐癇瘛筋攣﹔肝脈小急﹐癇瘛筋攣』。又曰﹕『二陰急爲癇厥﹐二陽急爲驚。』可見驚病於上﹐癇病於下﹐今之所主﹐原因驚致癇﹐爲由外而內﹐用露蜂房之意﹐在內則使之外出﹐在外則使其出有序﹐而不得亂行列也。

用露蜂房之義止兩端﹐一者病從外入﹐使仍從內出﹐此會意也。《別錄》同蛇皮﹑亂髮燒灰酒服﹐治諸惡疽﹑附骨癰﹐根在臟腑﹐曁歷節腫﹐出丁腫﹑惡脈﹑諸毒是也。一者病客於燦然排歷之處﹐能除去之﹐此象形也。《外臺》同細辛含﹐治牙齒風﹑虫痛﹐《肘後》炙焦酒服﹐治鼻中外渣癅是也。然仲景於甲煎丸用之爲會意耶﹗爲象形耶﹗夫亦兩者皆兼之矣。瘧病自經入﹐此爲象形﹐而結根於內﹐此爲會意。烏季韶曰﹕『凡痘出點粒漫渾﹐顆界不明﹐用露蜂房﹐隨卽顆粒秩然﹐痘亦從內外出之候﹐欲其界畫顯明者。』卽此亦可悟其功能矣。

甲

味鹹﹐平﹐無毒。主心腹癥瘕﹑堅積﹑寒熱﹐去痞﹑息肉﹑陰蝕﹑痔﹑惡肉﹐療溫瘧﹑血瘕﹑腰痛﹑小兒脇下堅。肉﹐味甘﹐主傷中﹐益气﹐補不足。生丹陽池澤﹐取無時。﹝惡礬石。﹞

水居陸生﹐穹脊連脇﹐其甲四圍有肉裙﹐故曰肉裹甲﹐無耳﹐以目爲聽﹐純雌無雄﹐與蛇及黿爲匹。夏日生卵於涯﹐渡河隔水望之﹐卵自孚化而出﹐性畏隙光﹐暴之日中無恙﹐置隙光之下輒死﹐又畏蚊﹐噆之經夕則死。﹝《綱目》﹞

無雄﹐以蛇爲匹﹐蛇迅疾善竄﹐則蹣跚不前而色靑﹐是斂風於木也。無耳﹐以視爲聽﹐是並水於木也。夫熱不以風不淸﹐風不以雨不息﹐以熱生風者﹐因雨而遂和﹐此其性謂之水木之化。肉者﹐柔也﹐陰也。甲者﹐剛也﹐陽也。以肉裹甲﹐此其形爲柔中有剛﹐陰中有陽。水木之化﹐乃鍾於柔中有剛﹐陰中有陽之內﹐是故癥瘕堅積之在心腹者可除﹐痞疾之外有寒熱者可去。凡竅之能開能闔者﹐屬陽﹐口目是也﹔不能開闔者﹐屬陰﹐耳鼻前後陰是也。鼻生息肉﹐後陰生痔核﹐前陰遭蝕腐﹐非柔中有剛﹐陰中有陽而何﹗故亦能去之。

仲景用藥﹐在處宗法《本經》﹐又在處別出心裁﹐擴充物理精奧﹐以啟悟後學﹐如病於外﹐根據於內者﹐用甲煎丸﹐煮甲令泛爛如膠漆﹐然後同諸藥熬令成丸﹐是化剛爲柔法﹐欲使剛者不倚巖附險﹐隨柔俱盡也。邪盛於中﹐達於上而不得泄﹐用升麻甲湯﹐則甲與諸藥不分次第﹐一槪同煎﹐是以剛摧柔法﹐欲使柔者隨剛通降也﹐何則﹖𨿽結爲癥瘕﹐所苦仍在瘧之不止﹐則可知昔日之有外無內﹐今日之重外輕內者﹐他時必至重內輕外﹐有內無外也﹐故於外仍不離桂枝湯﹑大茈胡湯﹑小茈胡湯﹑大承气湯之治。其葶藶﹑石韋﹑瞿麥之通水﹐四虫﹑桃仁﹑紫葳﹑牡丹之通血﹐猶不過隨行逐隊﹐去其閉塞﹐未有能使內者仍外﹐分者仍合者﹐故主以堅之物﹐煮令稀稠﹐統率眾品﹐並歸於外之寒熱﹐寒熱遂亦差也。熱毒壅結無論在陰在陽﹐皆咽與喉俱痛﹐惟驗其面發赤﹐斑斑如錦文﹐且唾膿血者﹐爲在陽﹔面目靑﹐且身痛者﹐爲在陰﹐並用升麻甲湯治之者﹐以其病𨿽由於气不得升降﹐其源實由於血壅結不行。升麻之通﹐通其气耳﹐故必以水木並化﹐自下而上﹐直通於目之甲以並之﹐且其味鹹性平﹐淸血熱而主降主開﹐但得喉中之結解﹐則上下通和﹐邪熱自然透達也。於此更可悟血以熱結不通﹐熱以血阻更增者﹐並宜甲主之﹐推之後人所謂補陰補气除癖行瘀﹐莫不由此矣。

蠐螬

味鹹﹐微溫﹑微寒﹐有毒。主惡血﹐血瘀﹐痺气﹐破折血在脇下堅滿痛﹐月閉﹐目中淫膚﹑靑﹑白膜﹐療吐血在胸腹不去及破骨﹑踒折﹑血結﹑金瘡內塞﹑產後中寒﹐下乳汁。一名蟦蠐﹐一名齊﹐一名齊。生河內平澤及人家積糞艸中﹐取無時﹐反行者良。﹝蜚蠊爲之使﹐惡附子。﹞

蠐螬狀如蠶而大﹐身短節促﹐足長有毛。生糞土中者﹐外黃內黑﹔生舊茅屋土者﹐外白內黯﹐以背滚行﹐乃駛於腳。春末夏初﹐輒縮短而殼硬﹐漸成蟬形﹐中夏已後剖背而出﹐化爲蟬。﹝參《拾遺》《綱目》﹞

或問莊子﹐戶內之煩壤﹐雷霆處之﹐當作何解﹖夫亦當知春夏者陽必暢而後寧﹐苟有遏抑﹐則激薄有聲﹐是爲雷霆。屋宇之下﹐天之陽與地之陽旣艱於相接已﹐加以糞埽之穢積而不除﹐斯地之陽益祕郁難達﹐能不奮決砰訇﹐激射而出耶﹗夫是謂至陰之中必有至陽﹐由此推之﹐則理之所同然。蓋有指不勝屈者﹐卽蠐螬一物﹐亦所謂至穢之中必有至淸者也。夫糞壤穢气﹐抑遏淸化﹐化爲蠐螬﹐俄而爲蟬﹐嘹喨聲淸﹐吸風飲露﹐如是則蠐螬之用﹐宜乎下除穢濁﹐上透淸陽矣。而《本經》云云﹐猶在中不在上下﹐在血不在气﹐何也﹖夫未化蠐螬已前﹐固最穢濁﹐旣蛻爲蟬以後﹐始最淸潔﹐當其爲蠐螬﹐則已雜乎濁﹐未至乎淸﹐人身之有形可按﹐有迹可尋﹐已離乎濁﹐未至乎淸者﹐捨血更何似矣。血仍至淸者也﹐惡血瘀血破折所傷之血﹐則淸而未離乎濁矣﹐況血生自中焦﹐脇下者方離中焦猶未甚遠﹐正在化源所近﹐遂變濁焉﹐則不以離濁向淸者治之而誰以﹐故曰﹕『主惡血﹐血瘀﹐痺气﹐破折在脇下堅滿痛﹐月閉』也。𨿽然以蠐螬泛治瘀血﹐在中不在上下﹐猶非善計﹐何者﹖惟瘀血在中而痺气﹐致淸气不上朝者﹐方爲大合之劑﹐故下著「目中淫膚﹑靑﹑白膜」句。仲景所用通瘀﹐不下一﹑二十味﹐獨於兩目黯黑之幹血證用躋螬﹐後人循此而識之﹐蠐螬可無誤用矣。

蜚虻

味苦﹐微寒﹐有毒。主逐瘀血﹐破下血積﹑堅痞﹑癥瘕﹑寒熱﹐通利血脈及九竅﹐女子月水不通﹐積聚﹐除賊血在胸腹五臟者﹐及喉痺結塞。生江夏川谷﹐五月取﹐腹有血者良。

蜚虻大如蜜蜂﹐腹凹褊﹐微黃綠色﹐善瞰牛馬血。﹝《衍義》﹞

說見水蛭下。

蟅虫

味鹹﹐寒﹐有毒。主心腹寒熱洗洗﹐血積﹐癥瘕﹐破堅下血閉﹐生子大良。一名地﹐一名土。生河東川澤及沙中﹐人家墻壁下﹐土中濕處﹐十月暴漧。﹝畏皂莢﹑菖蒲。﹞

蟅虫似鼠婦而大﹐形扁如﹐甲有斷紋似鱗﹐但自左及右﹐通連無直紋也。生鼠壤及屋壁下濕處﹐小有臭气。﹝參《唐本》《圖經》﹞

繆仲醇云﹕『蟅虫生下濕土壤中﹐得幽暗之气﹐故其味鹹气寒﹐以刀斷之﹐中有白汁如漿﹐湊接卽連﹐復能行走﹐故今人用之治跌撲損傷﹑續筋骨有奇效。』夫血者﹐灌漑百骸﹐周流經絡者也。血若凝滯﹐則經絡不通﹐陰陽之用互乖﹐寒熱洗洗生焉。鹹寒能入血堅﹐故主心腹血積﹑癥瘕﹑血閉諸證。血和則營衛通暢﹐寒熱自除﹐經脈調勻﹐月事時至﹐遂令婦人有子也。劉潛江云﹕『仲景治畜血用水蛭﹑虻虫﹔治幹血則復加蟅虫﹑蠐螬﹐爲其能化血導血﹐助水蛭﹑虻虫以成功﹐而不濟其悍以致決裂。』爲幹血因於虛勞故也。試觀甲煎丸止用蟅虫﹑蜣螂﹐而置虻虫﹑水蛭﹐則可知破血之功不在蟅虫﹑蠐螬矣。產後瘀血腹痛仍用抵當湯﹐內之大黃﹑桃仁﹐卻以蟅虫代虻虫﹑水蛭﹐其義亦可思矣。愚謂參土瓜根散﹐蟅虫之用益可知也﹐夫經一月再見而曰不利﹐乃桂枝所主﹐所謂通中不通者也。滿痛不在脇下﹑腹中而在少腹﹐乃芍藥所主﹐所謂陰結陽不布也。二病者由於帶下﹐則因帶而經絡泣澀﹐用土瓜根﹐是滑澤其塗徑﹐用蟅虫是連絡其斷續也。且通而謂之不利﹐必其經脈仍通﹐泣澀則在絡﹐土瓜根本治絡中泣澀之物﹐蟅虫則治絡中斷續之物矣。陸農師謂﹕『蟅虫於申日過街﹐故名曰過街虫。』夫曰過則從橫穿可知﹐直行曰經﹐橫行曰絡﹐絡固經之橫者也。蟅虫之主絡中泣澀斷續﹐其亦取象於此歟﹗

梅實

味酸﹐平﹐無毒。主下气﹐除熱﹑煩滿﹐安心﹐止肢體痛﹐偏枯不仁﹐死肌﹐去靑黑志蝕﹑惡肉﹐止下利﹑好唾﹑口漧。生漢中山谷﹐五月采﹐火幹。

梅先眾木而花﹐花似杏﹐其老幹如杏﹐嫩條綠色﹐葉似杏﹐有長尖﹐樹最耐久﹐性潔喜曬﹐澆以塘水則茂﹐忌肥水。其實亦如杏﹐初生靑﹐至小滿前脆嫩﹐過後則黃而爛。造烏梅法﹐以梅子核初成時摘取﹐籠盛﹐於突燻之令幹﹐卽成矣。﹝參《齊民要術》《陸氏詩疏》《廣羣芳譜》﹞

廬子繇曰﹕『梅先春而花﹐吸冰雪以自濡﹐色靑味酸入厥陰肝﹐肝色靑﹐肝味酸也﹐故主吮泄腎液以潤筋膜。』經云﹕『味過於酸﹐肝气以津。』談說酢梅﹐口中酸出﹐吮泄之力可徵矣﹐是以對待水液焦涸﹐致熱煩滿悶﹐及上气令心不安﹐與偏枯不仁致肢體痛﹐及死肌﹑惡肉﹑靑黑志者﹐咸可濡以潤之﹐藉子母更相生耳。

梅之花﹐苞於盛冬﹐開於先春。梅之實﹐結於初春﹐成於初夏。故梅之用﹐能吸寒水﹐以成制相火之功。其所以吸﹐則厥陰風木爲之體﹔所以制﹐則少陰君火爲之用。是何也﹖風木者﹐宣發之气﹐而其味酸則主乎收。君火者﹐昌明之气﹐而屬少陰﹐則主乎靜。今夫因气逆亂不收﹐爲上气﹐爲滿﹐相火隨之以逆爲煩﹐皆緣心不靜﹐不能禦諸气而使之降﹐又不能使相火聽命而定而不動也。梅之實當君火主令時﹐安詳不擾而毓其眞﹐遂以長而成﹐且至於熟。安於是時者﹐必見宜於是時﹐是以能致心之安﹐心安則諸气相火鹹惟命是聽﹐上气﹑熱煩滿均毋敢作矣。𨿽然上气﹐肺病也﹐煩滿﹐胃病也﹐梅非治肺﹐治胃者也﹐是又何說焉﹖夫肝屬木﹐木得津潤﹐遂暢茂條達﹐一身之壅塞皆除﹐其有不津則气亂爲逆﹐逆於肺則爲上气﹐逆於胃則爲煩滿﹐治之以梅亦直探其源耳。水衰不能養木﹐內因也﹔火逼而致津枯﹐外因也﹐無間內外﹐皆可治以梅耶﹖然﹐則梅能吸人之气以爲津﹐不吸外來之寒濕﹐故因津枯而爲煩爲滿﹐則內外因一也﹐亦又何別﹐特腎陰虛不能上濟者﹐不得用此耳。其能治肢體痛﹐何也﹖是蓋宜連下二句讀﹐謂梅能主肢體痛﹑偏枯不仁之死肌也。夫死肌有肢體不痛﹐不偏枯不仁者﹐是津气凝滯﹐不主滑澤膚腠也。則有肢體痛﹑偏枯不仁者﹐不可知爲津气枯﹐膚腠不得滑澤耶﹗試觀古今方書有用梅治肢體痛﹑偏枯不仁之方否﹖此無他﹐肢體痛﹑偏枯不仁是液枯﹐死肌則津枯也。夫液﹐所謂「谷入气滿﹐淖澤注於骨﹐骨屬屈伸﹐泄澤補益腦髓﹐皮膚潤澤」者﹔津﹐所謂「腠理發泄﹐汗出溱溱」者。梅之爲物﹐能撮气以爲津﹐不能撮谷以爲液﹐彰彰可見也﹐則其治﹐止能吸气化津﹐通在外之死肌﹐又何疑焉﹗且証之以下文「靑黑志」﹐與死肌何異﹖其與在內之肢體痛﹑偏枯不仁﹐可彊使之同耶﹗卽此可以知梅之用矣。

《本經》菊花主「皮膚死肌」﹐朮主「風寒濕痺﹐死肌」﹐細辛主「風濕痺痛﹐死肌」﹐雄黃主「惡瘡疽痔﹐死肌」﹐枲耳主「周痺﹐四肢拘攣痛﹐惡肉﹐死肌」﹐白蘚主「濕痺﹐死肌﹐不可屈伸」﹐厚朴主「气血痺﹐死肌」﹐礬石主「鼠瘻﹐蝕瘡﹐死肌」﹐靑瑯玕主「癰傷﹐疥瘙﹐死肌」﹐白芨主「癰腫﹐惡瘡﹐敗疽﹐傷陰﹐死肌」﹐茹主「蝕惡肉﹐敗瘡﹐死肌」﹐地膽主「鼠瘻﹐惡瘡﹐死肌」﹐斑貓主「惡瘡﹐疽蝕﹐死肌」﹐蜀椒主「逐骨節皮膚死肌」﹐麋脂主「癰腫﹐惡瘡﹐死肌」。由是觀之﹐死肌之爲物﹐因於瘡癰十之六﹐因於風寒濕痺十之四﹐未有無因而致者也。有之﹐則藜蘆之去死肌也。夫癰腫疽瘡﹐血滯也。風寒濕痺﹐气閉也。藜蘆之所去痰停也。則津枯與三者﹐不如四維之恰相配合耶﹗然則化爲津之物多矣﹐乃何獨取諸梅﹐蓋以渴者言及梅而津溢﹐化气爲津﹐無有速於此者﹐且本有津而能致之者﹐他物或猶能之﹐若於最濁最涸之餘﹐欲思甘露之滋﹐捨此誠無可他求矣。且麥門冬﹑天門冬﹑地黃非不生津﹐然其功也溥﹐欲令專至一處而去些微之死肌﹐不能也。人﹑黃芪非不能行气致津﹐然其力也緩﹐欲其不助肢體痛而不可﹐又何能治偏枯不仁之死肌。譬之堪大受者﹐不得以小知使之﹐惟梅技有專長﹐效有偏至﹐恰於諸木雕殘已極之候﹐獨吐气而揚其英焉﹐是則因梅可以明死肌之故﹐因死肌可以見梅之用者也。

仲景用藥多緊帖《本經》﹐獨於梅似若未盡其功能﹐而取以治厥治蚘﹐又非《本經》所載﹐殊不知只消渴﹑气上撞心﹐已該「下气」﹐而心中疼熱饑不欲食﹐又該「除熱煩滿﹐安心」矣。何則﹖梅實生靑﹐半熟紅﹐全熟黃﹐腌之則白﹐蒸之則黑﹐能具五色之全﹐而靑時酸﹐紅時甘酸﹐黃時甘多於酸﹐白者鹹苦﹐黑者苦酸﹐五味又具其四﹐其所以用烏梅者﹐豈不以能從肝而媾心腎乎﹗夫黑而酸﹐水生木也﹐酸緣蒸熟而變苦﹐木生火也﹐故凡「脈微而厥﹑膚冷﹑其人躁無暫安時」﹐卽非所宜﹐若「病者本靜﹐乃復時煩﹐須臾復止﹐得食而嘔﹐又煩」﹐斯爲合用。是知厥爲陽气不伸﹐吐蚘爲陽气因不伸﹐內爍津气﹐致蚘無所吸受而上出﹐故曰﹕『蚘聞食臭出。』厥非髒寒﹝從《醫宗金鑑》﹞﹐其實仍是气上撞心﹐心中疼熱之現據。其用梅仍是吸水以濟火﹐非有他也﹐然則謂仲景用梅﹐但得《本經》之一節則可﹐若謂治厥治蚘非《本經》之旨﹐則誤矣。擴而充之﹐後人以之治吐治利﹐何莫非因仲景烏梅丸推類及之﹐若夫白梅之蝕惡肉﹐仍是去死肌靑黑志之旨﹔黃梅漿之解暑渴﹐仍是安心除煩滿下气之用。特其變酸爲鹹苦﹐則致津之外﹐自有軟堅去之功﹔變酸爲甘﹐則致津之中﹐更有調燮陰場之效。循是以思﹐梅之功蓋猶未盡乎此﹐而所以啟人元悟﹐尙是仲景用梅﹐有以誘之耳。

大豆黃卷

味甘﹐平﹐無毒。主濕痺﹐筋攣﹐膝痛﹐五臟不足﹐胃气結積﹐益气﹐止毒﹐去黑皯﹐潤澤皮毛。

大豆黃卷以黑大豆於壬癸日浸井華水中﹐候生芽﹐長五寸﹐取出陰漧﹐或取皮用。﹝《別錄》參《綱目》﹞

盧子繇曰﹕『大豆作黃卷﹐比之種於土而生芽者異矣。始生之日黃﹐黃而捲﹐曲直之木性備矣。木之爲物﹐髒眞通於肝﹐肝藏筋膜之气也。夫筋聚於膝﹐膝屬溪谷之府﹐故主濕痺筋攣膝痛者﹐象形從治法也。』

惟稻與菽並喜於水中放芽﹐特稻喜水養﹐菽宜漧燥﹐故種稻者浸水中﹐俟其有萌而後布種﹐菽則直種於土﹐以稻稟金水之气而成﹐菽飽火土之气而熟﹐性元不同﹐培養自宜異耳。濕痺者﹐生气爲濕所閉﹐不能宣達也。閉於水中﹐暢發生气之物﹐宜乎能治之矣。乃不以稻而以菽者何﹖夫濕痺而筋攣膝痛則爲下部病矣﹐濕閉於下者宜升﹐稟金水之气者則降﹐故必以飽火土之气者升而散發之﹐濕不閉則筋自舒﹐筋旣舒則膝自不痛﹐比之稻善使痰濕食滯下行者﹐正相對照耳。舒筋之物﹐有木瓜﹑薏苡﹑牛膝﹐何以玆獨取大豆黃卷﹖夫木瓜治轉筋﹐非治筋攣﹔薏苡治筋急拘攣﹐不治筋攣﹔牛膝治筋攣﹐能降而不能升﹐旣治筋攣又欲其濕升者﹐捨大豆黃卷無別物矣。所以者何﹖濕流關節﹐關節之大者無如膝﹐而又最近於腹﹐濕旣痺於此﹐勢不能下﹐又不能升﹐與其逐而下之﹐仍無出路﹐莫若就近使上於腹﹐或從小便﹐或從汗出而解。仲景薯蕷丸治風气百疾﹐取此與茈胡﹑桂枝﹑防風﹑白斂爲伍﹐亦豈不以其能發耶﹗

赤小豆

味甘﹑酸﹐平﹐無毒。主下水腫﹐排癰腫﹑膿血﹐寒熱﹐熱中﹐消渴﹐止泄痢﹐利小便﹐吐逆﹐卒澼﹐下腹脹滿。

赤小豆夏至後下種﹐苗髙尺許﹐葉本大末尖﹐圓峭而小。至秋開花﹐淡銀褐色﹐有腐气。結莢長二﹑三寸﹐皮色微白帶紅﹐豆形緊小平頂﹐以赤黯色者入藥。其稍大而鮮紅﹑淡紅色者﹐並不治病。﹝《綱目》﹞

人身陽非陰不生﹐陰非陽不化。水火者﹐陰陽之徵兆﹐故火貫水中則水用宣﹔水藏火中﹐則火體靖。水用宣﹐則五液各歸其所﹐而無水溢之患﹔火體靖﹐則諸气各由其道﹐而無煎灼之屙。癰腫膿血﹐火反灼水也﹔水腫者﹐火不行水也。𨿽然癰腫膿血是血分病﹐水腫是气分病﹐何以赤小豆均能治之﹖蓋气血皆源於脾﹐以是知血與水同源而異派﹐浚其源﹐其流未有不順者矣。穀气者歸脾﹐豆又以象形爲腎谷﹐赤小而緊﹐則又被心气於腎﹐所謂貫火气於水中﹐蓄水气於火內﹐乃其要﹐則在乎本歸脾﹐能吸火精防水溢也﹝吸火精﹐火生土也。防水溢﹐土克水也。﹞。然凡物之於人﹐能抑其盛者﹐不必能起其衰﹔能起其衰者﹐不必能抑其盛。癰腫膿血爲火之有餘﹐水腫則火之不足﹐赤小豆兩者兼治﹐旣損其盛﹐又補其衰﹐洵神已乎﹗而不知有餘而往﹐不足隨之﹔不足而往﹐有餘從之﹐故其湊於陰者﹐卽不足於陽也。矧气血同以谷而化﹐化谷同以火爲用﹐設使陰陽不平﹐火隨化機而滯於血﹐則气分之火自衰﹐而爲患於此﹐卽不爲患於彼﹐故气分爲水腫﹐亟提血分之火﹐使轉而和陽﹐則腫已。血分爲癰膿﹐便撮其中之熱﹐轉隨陽分而泄﹐則癰亦已﹐以同爲脾家化气化血之火也。試觀仲景之用赤小豆瓜蒂散﹐豈不以火入陰中﹐水無所藉以行﹐遂結於胸乎﹗麻黃連翹赤小豆湯豈不以火蒸於中﹐不能化外之濕﹐濕盛於外﹐不得交在中之陽以相化乎﹗赤小豆當歸散豈不以熱迫於血﹐而陽分反無熱乎﹗亦良以凡豆均鍾生气於晚春﹐告成實於早秋﹐獨此則布種生苗於中夏﹐成實必至秋盡﹐是其色紅體小﹐稟气於火者﹐偏徘徊涼風淸露之中而成其質﹐則其偏能引火气達於火退之處﹐而拔火气之正盛以轉就涼爽之區﹐又何疑焉﹗予以赤小豆治腫﹐凡陽水益見其功﹐因悟及此。

渴有虛實﹐渴而小便多者﹐虛渴也﹔渴而小便不利者﹐實渴也。兩者均於消渴病見之﹐傷寒中仍有飲水不化﹐水停生熱而渴者﹐尢實中之實﹐此其驗當以脈浮數﹐或水入卽吐﹐或自汗出爲憑。蓋腸胃之受盛有限﹐水入之無節難量﹐故滿則泄則溢矣﹐此則以傷寒而論。若雜病亦有水與熱相搏而不相入者﹐則水不能化津﹐火適足以耗液﹐相搏則寒熱﹐不相入則消渴﹐或陽結於上﹐陰澑於下爲泄利﹐或不泄利爲腹脹滿﹐或反逆於上爲吐﹐或入於幽隱成澼﹐皆可以利水已之。但察其水系未化者﹐以五苓散治之﹐使其上而後下。若其已化﹐則直以赤小豆通之可也。

酒

味苦﹑甘﹑辛﹐大熱﹐有毒。主行藥勢﹐殺百邪惡毒气。

酒用稻米精鑿﹐浸七日﹐蒸成飯﹐攤一夕﹐每米一石﹐入小麥曲屑二斗﹐水一石﹐酵一小杯﹐踹和密蓋﹐二日性發﹐則其中如沸﹐然後揭蓋以木耙攬之﹐日二﹑三次﹐候糟沈酒浮乃止﹐滿百日遂無完飯﹐壓去糟﹐取酒﹐煎熟﹐盛甕﹐泥封﹐愈陳久者愈佳。

世之於酒﹐不謂其引藥性上行﹐卽謂其引藥性入血。不曰性熱而驅寒﹐卽曰性速能行气。然《別錄》主治﹐不曰引藥性助藥力﹐而曰行藥勢﹐豈不以是藥本治是病﹐特其機勢不張﹐藉此以行之耶﹗不曰解散邪毒﹐而曰殺百邪惡毒气﹐豈不以邪與毒之躁烈者﹐受解散而不受殺﹐惟沈痼及積冷非解散所能治者﹐必以此劫而行之耶﹖夫稻米之性本熱且滯﹐而郁而激之﹐變濡遲爲迅烈﹐觀其隆冬沍寒之際﹐不假烹煉﹐自然如鼎之沸﹐使其質如粥之糜﹐以漸而消﹐不可謂其不行气散結也。以穀而竟消成汁﹐始則變白爲黃﹐久則變黃爲赤﹐其性復動蕩不羈﹐不可謂其不行血去瘀也﹐而其大旨所在﹐則有不僅是焉。請以仲景之用酒言之﹐《傷寒論》《金匱要略》兩書﹐凡水酒合煮之湯三﹐炙甘艸湯用酒七升水八升﹐當歸四逆加吳茱萸生薑湯酒水各六升﹐芎歸膠艾湯酒三升水五升﹐卽此可見補陰劑中以此通藥性之遲滯﹐散寒劑中以此破伏寒之凝結﹐而用之復有輕重之差矣。凡以下丸者五﹐下散者六﹐薯蕷丸﹑腎气丸﹑天雄散是藉以行補藥之滯﹔九痛丸﹑赤丸﹑侯氏黑散是藉以通邪气之結﹔大黃蟅虫丸﹑土瓜根散是藉以逐隧道之濇﹔當歸芍藥散﹑當歸散﹑白朮散是藉以和血脈之壅矣。凡以洗藥者三﹐則爲抵當湯﹑調胃承气湯﹑大承气湯之大黃﹐是駛者復益之以駛﹐欲其過而不畱﹐去病而不傷正耳﹗而去邪者﹐復有防己地黃湯之防己﹑防風﹑桂枝﹑甘艸﹐漬四物絞取其汁﹐合地黃汁服之﹐不取其助補劑之行﹐反取其增散藥之烈﹐是欲其合散藥﹐隨補藥以驅邪﹐仍不傷正也。紅藍花酒之但漬一味﹐寓驅風於行血之中﹐卽行血於驅風之內﹐是欲其血和風自滅也。其用意微而情最曲屈者﹐莫如甲煎丸之煎甲爲膠﹐合諸藥成丸﹐下瘀血湯之煮丸而服﹐一則用於最先﹐一則用於極後。是則破癥堅邪气者﹐欲其自內而外﹔去癥瘕積血者﹐欲其自上而下﹐故其所取﹐有在藥內﹐有在藥外之別也。能深研乎此﹐可以知行藥勢之說矣。

白酒﹐酒之新篘者也﹐其色白﹐其味甘辛﹐其气輕揚﹐故爲用在上焦之肺而治胸痺﹐詳見薤白下。

米

味甘﹑苦﹐平﹐無毒。主益气﹐止煩﹐止泄。

許叔重謂﹕『禾爲嘉谷﹐二月生﹐八月熟﹐得時之中。』又謂﹕『禾﹐木也。木王而生﹐金王而死。』則禾之實正與麥相反﹐何以能養人若出於一也﹖夫惟人原具中和之气﹐養之之物豈得一途﹐且與麥性不同﹐亦不但生熟之時﹐如麥喜幹惡濕﹐則谷雨浸種﹐卽在水中﹐迨三伏酷暑﹐天气愈熱﹐則禾愈茂引水愈多﹐甚至每株每日消水數升﹐一交立秋﹐必放去其水﹐暴令土燥作坼﹐至處暑節﹐復淋以水﹐使之浸潤﹐始漸漸從秀而實﹐是其備得木土之生成﹐水火之烹煉﹐以就於金而成化育﹐較之於麥﹐蓋有偏全之不侔。麥則外寒內溫﹐則表裏如一﹐更有純駁之殊﹐故其功效益气﹑止煩﹑止泄與麥略同﹐而麥之養肝气﹐止煩渴﹐消穀﹐止利﹐未免各有所止矣。蓋五臟六腑皆有气﹐肺心肝皆能爲煩﹐脾腎皆能爲泄﹐益則諸气皆益﹐止則諸煩諸泄皆止﹐惟其不言何髒之气﹐及何處所發之煩之泄﹐愈以見其用之普也。抑藥物之性﹐有宜協於寒者﹐有宜協於溫者﹐有宜協於補者﹐有宜協於泄者﹐惟則仲景用於寒劑中﹐如竹葉石膏湯﹑白虎湯﹑白虎加人湯﹔用於溫劑中﹐如桃花湯﹑附子米湯﹔用於補劑中﹐如麥門冬湯。獨於泄劑中不用﹐爲與甘艸殊科﹐惟其與甘艸殊科﹐是以不同甘艸之滯中﹐不同甘艸之壅气﹐得爲日用尋常不可缺﹐取材尢富矣。

或問仲景用米者六方﹐煮法凡分三等。於白虎湯﹑白虎加人湯﹑麥門冬湯﹑附子米湯﹐則米藥俱下﹐米熟湯成﹔於桃花湯﹐則先煮米汁﹐後入他藥﹔於竹葉石膏湯﹐則先煮藥物﹐後方入米。其中亦具意義乎﹗曰﹕『據《別錄》稱米益气﹑止煩﹑止泄。』竹葉石膏湯證曰﹕『虛羸少气﹐是取其益气。』桃花湯證曰﹕『下利﹐便膿血。』是取其止泄。白虎湯證﹑白虎加人湯證﹐皆有煩渴﹔麥門冬湯之火逆上气﹐咽喉不利﹔附子米証之胸脇逆滿﹐嘔吐。不可謂無煩﹐是三等煮法﹐適合《別錄》三件功能矣。然其所以先煎後入﹐而取其止泄益气﹐則又必有故﹐蓋後入則所煮之時少﹐煮時少則得味寡而得气全﹔先煎則煮時多﹐煮時多則气散而味全。《陰陽應象大論》曰﹕『陽气出上竅﹐陰味出下竅。』夫虛羸少气固上竅病﹐下利則下竅病也。《至眞要大論》曰﹕『補上治上﹐制以緩﹔補下治下﹐制以急。』急則气味厚﹐緩則气味薄﹐以適其所至﹐是故桃花湯用米一升﹐竹葉石膏湯止用半升﹐非此之謂乎﹗若夫煩𨿽中央之病﹐然終近於上﹐故麥門冬湯用米三合﹐白虎湯﹑白虎加人湯六合﹐附子米湯半升﹐未有如桃花湯數者。至其與藥同入﹐不分前後﹐則又欲其同寅協恭﹐各擅其事﹐無相奪倫﹐斯誠理紛治劇之規模矣。

小麥

味甘﹐微寒﹐無毒。主除客熱﹐止煩渴﹑咽燥﹐利小便﹐養肝气﹐止漏血﹑唾血。以作曲﹐溫﹐消穀﹐止利。以作面﹐溫﹐不能淸熱止煩。

大麥

味鹹﹐微寒﹐無毒。主消渴﹐除熱﹐益气﹐調中。

造麥曲法﹐用小麥連皮﹐井水淘淨曬漧﹐六月六日磨碎﹐以淘麥水和作塊﹐楮葉包紮﹐懸風處﹐七十日可用。﹝《綱目》﹞

李瀕湖云﹕『《素問》麥屬火﹐心谷也。』鄭康成曰﹕『麥有孚甲﹐屬木。』許叔重云﹕『麥屬金﹐金王而生﹐火旺而死。』三說各異﹐《別錄》麥養肝气與鄭說合﹐孫眞人云麥養心气與《素問》合﹐夷考其功﹐除煩止渴﹐收汗﹐利溲﹐止血﹐皆治心病﹐當以《素問》爲準﹐蓋許以時﹐鄭以形﹐《素問》以功﹐故立論不同。愚謂此非確論也﹐夫感金气而生﹐其性不能不淸涼收肅﹔得木气而長﹐其用不能不條達舒和﹐及火气通明﹐遂爾成熟﹐則其功能自然同气相求﹐歸之於心矣﹐是何也﹖蓋古人種麥之候﹐早則白露﹐晚則秋分﹝《齊民要術》﹞﹐今東南晚寒﹐槪以霜降徧種﹐的爲金气正王之時﹐旣已下種﹐放芽田中﹐猶無妨騰踏﹐𨿽至折萌露根﹐無害也。才過立春﹐卽勾撥田塍之土蓋之﹐謂之削麥﹐削麥之後﹐滿田皆土﹐不覩麥芽﹐斯時方行根入土﹐其基乃固﹐及至淸明﹐麥苗尙僅寸餘﹐自是日漸繁茂﹐然屆立夏﹐尙不過尺許﹐旣過立夏﹐遂勃然挺發﹐不及一月﹐已苗而秀﹐秀而實﹐實且綻滿堅結矣。故夫遲重者﹐金性之驗﹔挺發者﹐木用之兆﹔速成者﹐火體之符也。且爲金爲木﹐亦不必《禮疏》《說文》也﹐如《金匱眞言論》﹕『東方靑色﹐入通於肝﹐其穀爲麥。』猶不可謂之屬木。《藏气法時論》﹕『肺色白﹐宜食苦﹐麥羊肉杏薤皆苦。』猶不可謂之屬金。惟《五常政大論》﹕『升明之紀﹐其穀麥﹔從革之紀﹐其穀麻麥﹔赫曦之紀﹐其穀麥。』是亦正以平气從其當﹐偏气藉其助﹐卽《六元正紀大論》所謂﹕『歲谷﹑閒谷者也。』夫歲谷者得其歲气之當而生﹐如升明之紀之於麥是矣﹐故食之者﹐以全其眞﹐安其气﹐而閒谷則爲他歲之气﹐宜能輔本歲之偏勝﹐故食之者﹐或賴以去其邪﹐或賴以保其精﹐或賴以避虛邪﹐是乃屬火入心之的據矣。若更欲他援以證屬金屬木﹐則又不僅《禮疏》《說文》《淮南。時則訓》「食麥與羊」﹐注「麥﹐金穀也。」《地形訓》「麥秋生﹐夏死」注「麥﹐金也。」《春秋。說題辭》「麥之爲言﹐殖也。寢生觸凍而不息﹐精舍刺直。」故麥合芒事且立也。卽《說文》亦不止「麥金也﹐金王而生﹐火王而死」一義。如來一來二﹐縫象芒束之形﹐又不可附會其爲木乎﹗考《別錄》所載小麥主治「客熱﹐煩渴﹐咽燥﹐小便不利」﹐可謂其非肺病﹐「漏血﹐唾血」﹐可謂其非心病﹐「養肝气」﹐可謂其不入肝﹐遡仲景諸用小麥方﹐用白朮散養胎﹐若心煩吐痛不能食飲者﹐加細辛﹑半夏﹐若嘔者以醋漿水服﹐復不解者以小麥汁服﹐是入心而其用在肝。欬而脈浮﹐用厚朴麻黃湯。婦人髒躁﹐悲傷欲哭﹐數欠伸﹐用甘麥大棗湯﹐是入肺而其用在心。以麥粥下枳實芍藥散﹐主癰膿﹐是入肝而其用在心。若必欲求其所以入肺﹑入心﹑入肝之故﹐則旣非影響揣度所能得﹐並不僅其生長後速先遲所能該﹐蓋猶之於人﹐五官百骸﹐外廓也﹔智巧勇力﹐內藏也。人之生也﹐五官百骸具於前﹐智巧勇力成於後﹐具於前者﹐承父母之體气﹔成於後者﹐效師友之作爲。天之四時五行﹐萬物所由稟受以生﹐效法以成者也。夫小麥旣稟淸涼收肅之气﹐以具其外廊﹐謂之入肺可已﹐而不知淸涼則火不燔﹐收肅則木不肆。是其體入金﹐用在心肝矣。及其勃然挺發﹐暢茂條達﹐以遂其長﹐謂之入肝可已﹐而不知暢茂則火用宣﹐條達則憤郁解﹐是其體入肝﹐用在心肺矣。乃至倏爾成實﹐圓渾堅綻﹐以底於成﹐謂之入心可已﹐而不知圓渾能和木﹐堅綻能益金﹐是其體歸心﹐用仍在肺肝矣。故後世有麩涼麨平面溫之別﹐主治各殊﹐卽《別錄》亦謂作曲則性溫﹐消穀止利﹔作面則更溫﹐不能淸熱止煩﹐皆可深思熟計者也。

或問曲《別錄》只言其消穀耳﹐至後世乃以之消障翳﹑消瘀血﹑消胎气﹑消癥結者何﹖且仲景處方專精畫一﹐非如後世旣欲其食﹐又畏其者也。乃薯蕷丸補劑復沓之中﹐更用消散﹐後人之智﹐豈作俑於此乎﹗曰藥物之專精者﹐誠非一端可盡﹐譬如解則無所不解﹐柴胡是也﹔散則無所不散﹐麻黃是也﹔下則無所不下﹐大黃是也﹔通則無所不通﹐通艸是也。何獨於曲疑之﹖夫曲之爲物﹐原系日用尋常﹐培人生气之麥﹐乃拗折其性﹐使異於飪之類﹝《玉篇》「﹐蜀人呼蒸餅爲」「飪﹐大熟也。」﹞﹐不能生人元气﹐又異於豉醬之類﹐不能發人郁遏﹐何則﹖以彼蒸熟﹐此生盦也﹐故蒸熟者﹐助人已化之元气﹐發人已化之郁遏﹔生盦者﹐以其能不化自化﹐是故《別錄》著其功曰﹕『消穀﹑止利。』夫穀不消而爲利﹐正其病欲不化自行耳﹐得不化自化之曲﹐焉有不愈者哉﹗取此類推﹐則障翳也﹐瘀血也﹐癥結也﹐皆生气之不化而爲患者﹐與胎气正同﹐有以別於凡障翳﹐凡瘀血﹐凡癥結之日引月長﹐牢固堅凝者。總以穀不消而利爲準﹐則曲之性之用﹐可得而窺矣。若夫仲景處方補中有消﹐正其精義入神之處﹐如其以硝黃之峻攻﹐爲調胃承气而用益气之甘艸﹐以諸虫﹑桃仁﹑漧漆﹑大黃之通瘀﹐爲大黃蟅虫而獨重益血之地黃。假使薯蕷丸補气補血之物無所不備﹐倘無散風消聚之藥佐助其間﹐則臟腑塡實﹐气血不行﹐又何以發生生之機爲轉旋陰楊之本﹐且其方原爲虛勞諸不足風气百疾設耶﹗方中薯蕷三十分爲君藥無論已﹐其﹑苓﹑朮﹑艸﹑漧薑﹑大棗之補气﹐不啻倍於君藥﹐其芎﹑歸﹑地﹑芍﹑麥冬﹑阿膠之補陰僅四十五分﹐而桂枝﹑防風﹑黃卷﹑柴胡﹑白斂之驅風至三十三分﹐可見其意之所在﹐爲使血藥佐風藥以去邪﹐气藥輔君藥以扶正﹐扶正之物過多﹐未免嫌其不能靈活﹐故用十一分之杏仁﹑桔梗以開肺而出治節﹐更用十分之曲以啟脾而納糧儲﹐豈如後人補則連篇塡塞﹐運則累牘峻削之可比哉﹗

至於大麥播種之時與小麥同﹐及其收獲早於小麥者半月﹐而性情遂種種不同。大麥芒甲連心帖肉﹐與小麥之稍振卽離﹐異一也。大麥色靑者與小麥之色赤﹐異二也。大麥理疏質獷﹐屑粉麤脆﹐與小麥之肌粉肥膩﹐異三也。大麥味鹹與小麥之味甘﹐異四也。是其稟金水之气以生正同﹐迨接木令則勃然長茂爲尢盛﹐蓋不至火王﹐已自成熟﹐其爲性寒气降﹐助木疏土﹐無異議矣﹐故其功效曰﹕『主消渴﹐除熱。』夫惟有兼熱之消渴﹐不兼熱之消渴﹐兼熱者火𨿽郁遏而其機外向﹐故藥用得金水之化者﹐仍不妨雜以木土之用﹐使淸和之中﹐具發越之義。不比不兼熱者﹐一於陰竭陽亢﹐非特必取金水之淸寒滋潤﹐且當以助火蒸化津液之品爲佐﹐使陰從陽化矣。又曰﹕『益气調中。』夫惟調中者﹐未必能益气﹐益气者多足以滯中﹐玆則其疏暢之徳﹐究屬穀气﹐終足以生中气和脾胃﹐明此所益之气爲中气﹐與小麥之養肝气有別。仲景以大麥粥下白朮散﹐治妊娠之渴﹐又以之下硝礬散﹐治女勞成疸﹐並於治肝腎劑中﹐偏寓和胃之義也。

或問﹕『胎前宜涼﹐服白朮散至渴﹐尙不轉用涼劑﹐乃僅以大麥粥止渴﹐豈以大麥粥之寒﹐能敵蜀椒之溫耶﹖女勞成疸宜補﹐乃偏不用補﹐以大麥粥下硝礬散﹐豈以大麥之益气﹐能勝硝礬之破泄耶﹖』曰﹕『胎前宜涼﹐爲火下迫胎者言耳﹐曾謂胎火上浮﹐上熱下寒者﹐亦可涼乎﹗女勞宜補﹐爲恣縱傷陰者言耳﹐曾謂恣縱之後﹐有濕熱乘虛襲入﹐猶可治以補乎﹗譬之初生之兒綿裹不宜太厚﹐然又不可竟使凍也。房室已後﹐勿刺勿泄﹐未聞敗精瘀血﹐凝塞隧道﹐亦可補也。故徐忠可之論白朮散﹐曰「取椒性純陽﹐以陰爲歸者﹐使攝上焦气分之熱下達﹐亦除腹中偶感之寒而使平。然猶入陰而不能養陰﹐故以牡蠣气化純雄﹐性偏陰之物﹐使散凝結以和陰。」其論硝礬散曰「硝能散虛郁之熱﹐體輕脫而寒不傷脾﹐礬能卻水﹐所到之處邪不復侵﹐如紙旣礬﹐卽不受水滲。」是二方者﹐一以化上逆之陽﹐一以禦下侵之濕﹐一片神機﹐非寒熱之可論﹐無補瀉之可別﹐則亦當以寒不傷胃﹐補不滯中之大麥爲粥飲﹑散﹐而使之入胃以分布焉。彼散者僅服方寸匕﹐而粥極少亦飲一升﹐是其粥多散少﹐𨿽謂在白朮散中能敵蜀椒之熱﹐在硝礬散中能勝硝礬之泄﹐無不可已。』

淡豆豉

味苦﹐寒﹐無毒。主傷寒﹐頭痛﹐寒熱﹐瘴气﹐惡毒﹐煩躁﹐滿悶﹐虛勞﹐喘吸﹐兩腳疼冷﹐殺六畜胎子諸毒。

造淡豉法﹐以黑大豆﹐六月內淘淨﹐水浸一宿﹐瀝漧蒸熟﹐取出攤席上﹐候微溫﹐蒿覆﹐每三日一看﹐候黃衣上徧﹐不可太過﹐取曬﹐簸淨﹐以水拌幹濕得所﹐以汁出指間爲準﹐置甕中築實﹐桑葉蓋﹐厚三寸﹐密封泥﹐於日中曬七日﹐取出曝一時﹐又以水拌入甕﹐如此七次﹐再蒸過﹐攤去火气﹐甕收築封卽成矣。﹝《綱目》﹞

大豆爲物﹐皮黑肉黃﹐故其用能致陰气於土﹐而貫土气於陰。觀《別錄》以之「除胃中熱痺﹑傷中﹑淋露﹐散五臟結積﹑內寒」盡之矣。然水不得土則漫溢不行﹐土不得水則不黏易潰﹐能使土遂黏而不潰﹐則《本經》以之塗癰腫是也。能使水得防而易行﹐則《別錄》以之逐水气是也。其性本重﹐入水卽沈﹐浸之水而使爲黃卷﹐則益重而下行﹐善發極下之閉郁﹔蒸之火﹐而使爲豆豉﹐則變輕而上行﹐善發上焦之韞結。張隱庵曰﹕『豆爲腎谷﹐色黑性沈﹐熟而成輕浮﹐主啟陰藏之精上資是矣。』故其治煩躁滿悶也﹐非特由於傷寒﹑頭痛﹑寒熱者可用﹐卽由於瘴气﹑惡毒者亦可用也﹐蓋煩者陽盛﹐躁者陰逆﹐陽盛而不得下交﹐陰逆而不能上濟﹐是以神不安於內﹐形不安於外﹐最是仲景形容之妙﹐曰﹕『反復顚倒﹐心中懊。』惟其反復顚倒﹐心中懊﹐正可以見上以熱盛不受陰之滋﹐下因陰逆不受陽之降﹐治之不以他藥﹐止以豆豉﹑梔子成湯﹐以梔子能泄熱下行﹐卽可知豆豉能散陰上逆矣。《生气通天論》曰﹕『陽气者﹐靜則神藏﹐躁則消亡。』故陽與陰和﹐則相合相媾而不相離﹔不和﹐則相擊相拒而不相入﹐陰之所在﹐卽陽之所在也。虛勞喘於吸﹐不喘於呼﹐此陰之拒陽﹔兩腳俱疼而冷﹐此陰不含陽﹐散其陰之郁遏﹐使陽得達乎其中﹐此豆豉之秉土徳宣水化﹐而輕揚導達之功爲不淺矣。

曰﹕『仲景用豆豉多於汗吐下後。何也﹖』曰﹕『豆豉之功﹐在除煩躁﹑滿悶﹐煩躁﹑滿悶非汗吐下後不多見也。』𨿽然汗吐下後兼煩躁﹑兼滿悶者不少矣﹐於何定其爲梔豉湯證﹖夫汗後有亡陽證﹐則煩躁而不滿悶﹔有內熱證﹐有內實證﹐則煩而不躁﹔下後有結胸證﹐有痞證﹐則滿悶而不煩躁﹔吐後有煩滿而無躁。蓋煩躁則非實﹐滿悶則非虛﹐惟其虛實之間﹐斯爲發越泄降所宜用於此﹐猶不可定豆豉爲開發上焦郁抑﹐倡導陰濁逗𨖻耶﹗然則葛稚川取蔥豉湯治傷寒初起﹐非歟﹖夫稚川固言之矣﹐曰﹕『凡初覺頭痛身熱﹐脈洪﹐一二日﹐便以蔥豉湯治之。』則其爲熱邪非寒邪﹐在陽明不在太陽﹐明甚﹐何則﹖寒邪應惡風惡寒﹐此但言身熱﹔寒邪當脈數脈緊﹐此則言脈洪。証之以仲景所謂﹕『傷寒三日﹐陽明脈大者。』詎非若合符節﹐且梔子與蔥白﹐一系泄熱﹐一系通陽。泄熱者縱﹐通陽者衡﹐縱則能通上下之道﹐此所以宜於汗吐下後﹐表邪已減之時﹔衡則能達外內之情﹐此所以宜於病初起﹐卒難辧識之際。是在先在後﹐關梔子﹑蔥白﹐不關豆豉﹐又可明矣。曰﹕『梔子煎湯證﹐亦未見必有滿悶也。』此則論中所載多矣。曰胸中窒﹐曰心中結痛﹐非滿悶之謂耶﹗特「按之心下濡」句切宜著眼﹐究恐煩滿爲實熱證也。

若論煩躁則在陰者多﹐在陽者少。如少陰有「吐利﹐躁煩﹐四逆」者﹐有「自利﹐躁煩﹐不得臥」者﹐有「吐利﹐手足逆冷﹐煩躁欲死」者。厥陰有「熱少厥微﹐指頭寒﹐默默不欲食﹐煩躁」者﹐有「脈微﹐手足厥冷﹐煩躁」者。皆以有脈微﹑四逆而無滿悶﹐知其非陽經證﹐不得治以豆豉矣﹐然陽經之煩躁﹐陰經之煩躁﹐其因究有別也﹐應如何而審之﹖夫煩未有非陽盛者﹐躁無有非陰逆者﹐特陽經之煩躁是陰陽相搏﹐陰經之煩躁是陰陽相逐。相搏者﹐其力足相敵而兩不相下﹔相逐﹐則陽旣敗北﹐陰復追之也。是故陽經之煩躁﹐𨿽輕揚之豆豉﹐散其陰逆有餘﹔陰經之煩躁﹐卽沈重之姜附﹐輔其陽弱不足也。𨿽然豆豉味苦气寒本屬陰﹐以之治陰逆則寒因熱用﹐熱因寒用﹐非歟﹗夫气寒气涼﹐治以寒涼﹐行水漬之﹐此《五常政大論》文也﹐注家謂熱湯浸漬﹐則寒涼之物能治寒涼﹐試檢《傷寒論》諸用豆豉湯﹐皆不以生水煮﹐甚者枳實梔子豉湯先空煮淸漿水﹐更入枳實﹑梔子﹐再下豉﹐僅須五六沸﹐卽已成湯。如《金匱要略》梔子大黃湯﹐以治陽而非治陰﹐遂入藥不分先後﹐是其秉經訓何如嚴耶﹗又如瓜蒂散證﹐在太陽曰胸有寒﹐在少陰曰手足寒脈弦遲﹐在厥陰曰手足厥冷脈緊﹐更明明爲寒﹐非如諸梔子豉湯証之並未言寒也﹐而瓜蒂苦寒﹐豆豉又苦寒﹐亦以熱湯下豉煮汁﹐和瓜蒂﹑赤小豆末服﹐正與以寒治寒之旨相符﹐其證爲邪與痰飲﹐因陰陽相搏而結於胸中﹐斷可識矣。

於此見陰翳之所在﹐卽陽气之所阻﹐驅散其陰翳﹐陽气自伸﹐此豆豉之功。陽气旣伸﹐其實者隨卽引而越之﹐使不經無病之所﹔虛者隨卽抑而下之﹐使不傷未敗之气﹐此瓜蒂與梔子之力﹐夫故曰胸中實﹐曰虛煩﹐而用豆豉可並行不背也。說者謂仲景之六經是區分地面﹐所該者廣﹐𨿽以脈爲經紀﹐凡風寒濕熱內傷外感﹐自表及裏﹐寒熱虛實無乎不包。《素問。皮部論》曰﹕『皮有分部﹐脈有經紀。其生病各異﹐別其部分﹐左右上下﹐陰陽所在﹐諸經始終。』此其立說之源也﹝柯韻伯《六經正義》﹞。觀於廣濟療骨蒸肺气﹐每至日晚卽惡寒﹐壯熱﹐顏色微赤﹐不能下食﹐日漸贏瘦﹐方用豆豉﹑蔥白﹑生地黃﹑甘艸﹑童子小便。張文仲療虛損﹐慘顇不食﹐四體勞彊﹐時翕翕熱﹐無气力作骨蒸﹐方用豆豉﹑梔子﹑杏仁﹑童子小便﹐服後四體益熱﹐卽服豆豉﹑蔥白﹑生薑﹑生地黃﹑童子小便﹐仍不離陽明蔥豉法。﹝《外臺》十六卷﹞刪繁療膽腑實熱﹐精神不守﹐瀉熱梔子煎﹐方用豆豉﹑梔子﹑甘竹筎﹑大靑﹑橘皮﹑赤蜜。《千金》療心實熱﹐或欲吐不出﹐悶﹐喘急﹐頭痛﹐瀉心湯﹐方用豆豉﹑梔子﹑小麥﹑石膏﹑地骨皮﹑茯苓﹑淡竹葉﹐仍不離太陽陽明梔豉法。信然以是類推﹐則刪繁之以理中茯苓湯治脈實熱極﹐血气傷心﹐使心好生赫怒﹐口爲變赤﹐言語不快﹐消熱﹐止血气﹐調脈。以甲湯治勞熱﹑四肢腫急﹑少腹滿痛﹑顏色黑黃﹑關格不通者﹐並用豆豉。甚者《千金》以豆豉﹑地黃二味搗散酒服﹐治虛勞冷﹑骨節痛﹑無力。崔氏枸杞酒取豆豉﹐以枸杞湯淋秋麻子粉﹐煮汁﹐取半浸曲﹐取半浸米和地黃蒸飯釀成酒﹐治五內邪气﹐消渴﹐風濕﹐下胸脇間气﹐頭痛﹐堅筋骨﹐彊陰﹐利大小腸﹐塡骨髓﹐長肌肉﹐破除結气﹐五勞七傷﹐去胃中宿食﹐利耳目﹐鼻衄﹐吐血﹐內濕﹐風疰﹐補中逐水﹐破積瘀﹑膿﹑惡血﹑石淋﹐長髮﹐傷寒痺气﹐煩躁﹐滿悶﹐虛勞喘吸﹐逐熱破血﹐及腳气腫痺﹐亦悟《別錄》虛勞喘吸﹐兩腳疼冷之旨矣。蓋上者陽之所治﹐下者陰之所治。陰翳於上﹐則陽與陰搏爲煩躁﹔陰翳於下﹐則陰勝陽伏爲疼冷。豉之爲用﹐在上則取蒸盦已後之輕揚﹐在下則取其本體之色黑性沈﹐能於極下拔出陰翳﹐變沈伏爲輕揚﹐其實一理也。

蔥實

味辛﹐溫﹐無毒。主明目﹐補中不足。其莖蔥白﹐平。可作湯﹐主傷寒﹐寒熱﹐中風﹐面目浮腫﹐能出汗﹐傷寒﹐骨肉碎痛﹐喉痺不通﹐安胎﹐歸目﹐除肝中邪气﹐安中﹐利五臟﹐益目睛﹐殺百藥毒。蔥根﹐主傷寒頭痛。蔥汁﹐辛﹐溫。主溺血﹐解藜蘆毒。

蔥之爲物﹐其下層層緊裹而色白﹐其上空中銳末﹐而色靑﹐其實又含孕兩者而白黑﹐若求象形﹐於人身捨目又誰似哉﹗則能補目中不足無惑矣。莖﹐蔥之去葉者也。汁﹐搗全蔥而絞出者也。莖性平﹐汁性溫﹐則陶隱居白冷靑熱之說不虛矣。然其一主發表﹐一主止血者﹐何居﹖夫其層層緊裹之中﹐莫不莖葉悉具﹐特旣出爲葉則溫﹐未出內含則平﹐此其間自有精義﹐可容思索。蓋內苞者爲陽涵於陰﹐旣已透達則純平陽矣。傷寒﹑寒熱﹑骨肉痛是陽气外出﹐與所中之風寒爭而不勝也﹔中風﹑面目腫﹑喉痺不通是陽气爲風寒所束縛﹐欲透達而不能也。蔥莖中飽﹐具從陰達陽之葉﹐直至根柢﹐其數難稽﹐躍躍欲透而仍未透﹐乃復中含稠涎﹐外包緊束﹐是其發表也﹐能使陽仍不離於陰﹐則與他物之發散異矣。血亦气之汁﹐從气而化﹐隨气而行﹐內陰外陽﹐上頂下踵﹐周流灌漑﹐無有已時﹐此其常性也。乃或上而不下﹐則爲吐爲衄﹔下而不上﹐則爲溺爲利。設使邪火內停﹐正當中焦受气變赤之處﹐則迫气化血﹐迫津化血﹐就近則湧陽明爲衄﹐就便則澑太陽爲溺。蔥汁正上下流通﹐出陰貫陽之液﹐其辛溫之性味﹐又足以驅散內停之邪火﹐使化者循常﹐行者復故﹐是以不特《別錄》著其止溺血﹐後世且復闡其止衄血矣。肝者﹐陰中之陽。胎者﹐靜中之動。不使陽羈於陰﹐而肝家畱邪﹐其用在蔥之气﹔不使動閡其靜﹐而胎气不寧﹐其用在蔥之液。能如是﹐則謂其安中利五臟也﹐夫何恧焉。

蔥至難死﹐任憑藏﹐但置陰處﹐未曾浥爛﹐臨風日不至枯極﹐寸根著土卽便森然。夫生气皆陽气也﹐死气皆陰气也﹐於死陰中得一綫生陽﹐卽可栽培扶植﹐使之回於黍谷﹐則仲景通脈四逆湯﹑白通湯用蔥之義矣。蓋病至「下利圊谷﹐裏寒外熱﹐手足厥逆﹐脈微欲絕﹐身反不惡寒﹐面赤色」一段﹐陰寒景象﹐僅僅「外熱﹑面赤﹑身不惡寒」數事﹐可以知陽之未盡﹐然亦已離根而浮於外矣。「下利﹐厥逆﹐無脈﹐漧嘔而煩」﹐陽之尙不澌滅﹐亦祇一綫之煩﹐而陰寒下盛逼陽上越﹐已經昭著﹐乃均賴難死之蔥莖﹐培種微陽﹐卽以剔去陽中依附﹐揣情合理於仲景微意﹐不旣確切而熨帖耶﹗特通脈四逆湯證﹐腹痛者去蔥加芍藥﹐此則猶有說焉。夫陰經下利﹐無用芍藥者﹐何則﹖「太陰病﹐脈弱﹐其人續自便利﹐設當行大黃﹑芍藥者﹐宜減之﹐以胃气弱易動故。」故眞武湯證﹐若下利者去芍藥加漧薑﹐其它則僅有桃花湯證﹐腹痛而又下利﹐於此可見純陰下利之候﹐本無腹痛也。蓋陰之逼陽﹐有散有結﹐論其證則渙散者盛﹐結聚者微﹐故其治法﹐散者直隨陽之所在而使生根﹐不然則陰陽遂離散矣。結則尙可破散其陰﹐冀陽得轉﹐而布於其間﹐較之隨地培陽者爲猶易也﹐此芍藥與蔥之異致﹐芍藥與蔥之性卽可於此識之。

《本經》《別錄》所載蔥之目﹐有實有莖﹐有根有汁﹐是其用各有偏勝而不得相混﹐仲景用蔥凡五處﹐在白通湯﹑白通加豬膽汁湯﹑旋覆花湯皆但曰蔥﹐至言其數則曰幾莖﹐亦可知卽《本經》之蔥莖矣。而《本經》其莖已下﹐《別錄》卽緊注之曰蔥白﹐則五方所用均蔥白也﹐更夷考《本經》《別錄》四目﹐則蔥白者﹐下不連根﹐上須去管﹐何則﹖以別著根而其名爲白﹐則必不兼用其靑也﹐乃今之用旋覆花湯者﹐動曰蔥管﹐積習相沿﹐蓋不知何人作俑矣。旋覆花湯之證﹐在《五臟風寒積聚篇》曰﹕『肝著﹐其人常欲蹈其胸上﹐先未苦時﹐但欲飲熱。』在《婦人雜病篇》曰﹕『寸口脈革﹐婦人半產漏下。』夫革者﹐外兼有餘﹐內純不足也。常欲蹈﹐可見肝之著而气不得條達。不曰渴而曰欲飲﹐且所欲飲者不喜寒而喜熱﹐更中插「先未苦時」句﹐則令欲蹈時﹐已不欲熱飲﹐則肝之著非他﹐乃外寒內熱﹐陰蓄陽﹐陽不得達耳。再証之以脈弦而大之革﹐亦爲外陰逼迫﹐內陽虛憊﹐此猶不以旋覆花去其在內堅韌之陰﹐蔥白通其在內敝疲之陽﹐以緋帛之新者﹐和其血絡而誰恃哉﹗故蔥之爲用﹐仍是《別錄》「除肝中邪气」一語﹐無他甚奧微義﹐則不用白而用靑者﹐其意究何居耶﹗

薤

味辛﹑苦﹐溫﹐滑﹐無毒。主金瘡﹐瘡敗﹐輕身﹐不饑﹐耐老﹐歸於骨﹐除寒熱﹐去水气﹐溫中﹐散結气﹐作羹食﹐利病人﹐諸瘡中風﹐寒水气腫搗塗之。生魯山平澤。

薤八月栽根﹐正月分蒔﹐最宜肥壤﹐數枝一本﹐則茂而根大。葉狀似韭﹐韭葉中實而扁﹐有劍脊。薤葉中空似細蔥而有稜﹐至滑澤﹐露不能貯﹐二月開細花紫白色﹐根如小蒜﹐一本數顆﹐相依而生。五月葉靑則掘之﹐否則肉不滿也。﹝參《衍義》《綱目》﹞

或謂金瘡瘡敗有二義﹐一者金瘡﹐則肌肉旣敗而成瘡﹐瘡敗則先瘡而更敗﹐是分疏《本經》之義。一者金瘡因風寒而潰敗﹐是附《別錄》義於《本經》。愚意兩說皆是﹐而究未能鑿然指所以用薤之故也。夫薤味辛性溫﹐體滑气燻﹐凡辛溫者類﹐躁烈而不能滑澤﹐惟此滑澤之至﹐露且難畱﹐故取其辛溫以開之﹐滑澤以行之﹐「溫中散結」四字﹐實用薤之主腦矣﹐以此義傅之金瘡瘡敗﹐遂可見金瘡不敗則非薤之所主﹐其所以敗非更著風寒而何﹖《別錄》更廣其旨﹐卽他瘡之敗由風寒者﹐莫不可治以是物﹐藉其溫中有行﹐蓋血畱而气不能行﹐無金瘡他瘡之殊也﹐特他瘡則血因滯阻﹐金瘡則血方出驟止﹐爲異耳。血畱气阻﹐必生郁熱﹐風寒又入之﹐斯寒熱相搏而潰敗﹐試思血气畱阻﹐郁熱昌熾之際﹐庸得以味辛性溫者治之耶﹗故《別錄》復申其義曰﹕『搗塗之。』明其可敷而不可服﹐猶嫌辛溫足以助火﹐爲風寒在外﹐郁火在內也。寒熱者﹐陰陽相搏。水腫者﹐水火相搏。陰陽水火相搏而成寒熱水腫者多矣﹐當以何者爲用薤之準耶﹗是則宜以《金匱要略》之栝樓薤白白酒湯﹑《傷寒論》之四逆散而究其歸耳﹗夫「胸痺﹐喘息﹐欬唾﹐胸背痛﹐短气﹐寸口脈沈而遲﹐關上小緊數」﹐可見其寒在上﹐熱在中而不能相入。「少陰病﹐四逆﹐泄利﹐下重」﹐可見其寒在中﹐熱在下而不能相交。辛溫散寒之中﹐復有滑澤焉﹐足以使兩不相下之气相交而相入﹐猶不可悟除寒熱去水气之旨耶﹗然則曰歸於骨者﹐其義何居﹖夫骨以液之滑澤﹐利其屈伸之用﹐薤之爲物滑澤極矣﹐又復有辛溫之性﹐可驅內著之風寒﹐是其能歸於骨﹐豈剩語哉﹗

薤之爲物﹐胎息於金﹐發生於木﹐長成於火﹐是以其功用能於金中宣發木火之气。金者﹐肺與大腸也。「喘息﹐欬唾﹐胸背痛﹐短气」﹐非肺病而何﹖「泄利﹐下重」非大腸病而何﹖善夫徐忠可之言﹐曰﹕『人之胸中如天﹐陽气用事﹐故淸肅時行﹐呼吸往還﹐不愆常度﹐津液上下﹐潤養無壅﹐痺則虛而不充﹐其息遂不勻﹐喘唾乃隨欬而生。』胸爲前﹐背爲後﹐中气側則前後皆痛﹐上之气不能常下﹐則下之气不能時上而短﹐更驗之以寸口沈遲﹐關上小緊數之脈﹐遂鑿然爲陽壅於脾而不布﹐陰凝於肺而不宣﹐用栝樓以踞脾﹐而流動凝結之陰﹐用薤白以踞肺﹐而招徠壅滯之陽﹐尢妙在白酒之爲物﹐方從谷中泌出淸液﹐味甘辛而色白﹐爲自脾入肺﹐動蕩不羈之品﹐使於脾肺之間疏通浚瀹﹐令陰陽巽而相入﹐蓋以肺原嬌髒﹐受柔不受剛故耳。泄利矣則不應下重﹐旣泄利而仍下重﹐是去者自去﹐畱者自畱﹐不得但以去者爲病矣。矧四逆本系脾胃中陰寒凝結﹐不能布陽气於四末耶﹗是故四逆泄利爲少陰病﹐而下重則當究其下焦有熱﹐下焦之熱隨泄而不能和中焦之寒﹐中焦之寒徒泄而不能濟下焦之熱﹐此其間必有結滯在腸胃中﹐隔蔽陰陽使不能通也。𨿽然四逆散中﹐柴胡疏腸胃中結滯﹐芍藥開陰結﹐布陽气﹐重以甘艸之和﹐枳實之破﹐不患其結滯不去﹐中下不交矣﹐又必重用薤白﹐何歟﹖蓋方其兩相拒﹐未必卽能兩相洽也。順其滑泄之性﹐而其中仍寓辛溫開解﹐於是陽之中得以納陰﹐陰旣入陽﹐又去其風寒附會爲戾者﹐則陽亦伸而與陰浹矣。世之論胸痺之用薤白﹐曰滑利通陽。泄利下重之用薤白﹐曰滑可去著﹐而不知其間條理委曲周密有如此者。

蘇

味辛﹐溫。主下气﹐除寒中。其子尢良。

蘇以二﹑三月下種﹐或宿子在地自生﹐其莖方﹐其葉圓而有尖﹐旁有鋸齒而背皆紫者佳。八月開細紫花成穗﹐作房結子﹐細如芥子﹐色黃赤﹐葉以五﹑六月采﹐莖子以九月采。﹝《綱目》﹞

盧子繇曰﹕『詳紫蘇之色香气味﹐體性生成﹐致新推陳之宣劑﹑輕劑也。故气下者可使之宣發﹐气上者可使之宣攝。葉則偏於宣散﹐莖則偏於宣通﹐子則兼而有之。』

張隱庵曰﹕『庭前植紫蘇﹐見其葉﹐朝挺暮垂﹐因悟艸木之性﹐感天地陰陽之气而爲開闔者也。蘇色紫赤﹐枝葉空通﹐其气朝出暮入﹐有如經脈之晝行於陽夜行於陰。是以其葉能發汗者﹐血液之汗也。枝莖能通血脈﹐故易思蘭用其莖﹐通十二經之關竅﹐治胸膈飽悶﹐通大小便﹐止下利赤白。』予亦常用其細莖﹐不切斷﹐治反胃膈食﹐吐血下血﹐多奏奇功﹐蓋食气入胃﹐散精於肝﹐濁气歸心。肝藏血﹐心主脈﹐血脈疏通﹐則食飲自化。陽絡傷則吐血﹐陰絡傷則下血﹐通其脈絡﹐使血有所歸﹐吐下自止﹐是言最有體物之致﹐但毘陵爲紫蘇之所產﹐其朝挺暮垂誠然﹐但緣日暴所致﹐非有他故﹐設其日天陰則不暮垂矣﹐且凡霍香﹑薄荷﹑豨簽皆然﹐不獨紫蘇也。其色紫中空能入血脈﹐則韙矣﹐然劉潛江之言﹐其入气分猶有進於是者﹐紫蘇莖葉味辛有甘﹐辛勝甘劣﹐以二﹑三月下種﹐八﹑九月收成﹐而釆其葉則於五﹑六月﹐當未吐花時﹐夫以大火之令而釆味辛之物﹐豈不以全火之用金乎﹗金爲火用則气化﹐以火原出水中﹐而金固爲水母﹐陽不得陰﹐不能化也﹐故其爲用之大槪﹐曰下气除寒中﹐正以其色赤入心﹐心火固气之靈﹔味辛入肺﹐肺金固气之主﹐金火合徳﹐其气溫和﹐是心肺合而營諸陽也。若然﹐則自能歸脾胃﹐所以其味辛後有甘也﹐乃子繇不特取其宣發﹐且有藉其宣攝者﹐其義亦甚精當﹐蓋肺爲陽中之少陰﹐陽不得陰則气不化﹐金爲火用則气化﹐气化則極其宣發﹐此易知也。惟陰爲陽守﹐陽無陰則火僭而气亦不宣﹐金爲火用則宣中有攝﹐究之攝亦所以成其宣耳。是以外而六淫可藉宣而驅﹐內而七情亦可藉宣而開﹐謂之溫中達表﹐詎不然歟﹗此仲景於厚朴半夏湯用之﹐以治婦人咽中如有炙臠﹐確取其能宣气也。

卷十

下品﹐石六味﹐水五味﹐艸四味。

伏龍肝

味辛﹐微溫。主婦人崩中﹑吐血﹐止欬逆﹐止血﹐消癰腫﹑毒气﹐竈中對釜月下黃土也。﹝隱居﹞

竈之體爲土﹐其用則烹飪。烹飪之主在水火﹐然水火與釜金﹑薪木同受土範﹐則竈者悉具五行﹐而土爲之綱者也。凡烹飪者﹐欲令水與物和﹐然必盛之以金﹐煉之以火﹐物始與水相浹焉。是成物之和在水﹐成水之用在火﹐蔽火之爍以金﹐資火之燃以木﹐而均稟節制於土﹐則是土者豈僅伍生物之功﹐抑且攢簇五行﹐交媾水火﹐以全其用﹐而奉生人﹐爲最要矣。人身之水﹐其受化於火﹐範於金土﹐而蔭於木﹐以奉人身爲最切者﹐捨血其奚似﹖是以婦人崩中﹑吐血﹐止欬逆﹐止血﹐胥賴之矣。𨿽然竈中黃土治何等崩中﹑吐血﹐此所當急知者也。夫血主於心﹐統於脾﹐藏於肝。主﹐猶領也﹝《史記》《天官書》「太白主中國」正義﹞。統﹐猶本也﹝《禮祭》統釋文﹞。制﹐治也﹝《荀子。彊國篇》「然其所以統之」注﹞。藏﹐懷抱之也﹝《禮學記》「藏焉修焉」注﹞。是故不能領攝者﹐病在心﹐如《本經》心腹內崩﹐崩中脈絕等治是也﹝阿膠﹑桑根白皮﹞。不能制治者﹐病在脾﹐如《本經》崩中﹑下血﹐崩中下血五色等治是也﹝石膽﹑鮀魚甲﹞。不能懷抱者﹐病在肝﹐如《本經》崩中﹑漏下﹐及凡言漏下﹑赤白等治是也﹝丹雄鷄﹞﹐則竈中黃土所主﹐乃脾病而崩中者也。夫以土爲血本者﹐如興雲致雨必由於地﹔以土而制治血者﹐如江河之行﹐必循於地。苟地蔽其气﹐則生長無源﹔若失其防﹐則潰決四出﹐下則爲崩爲泄﹐上則爲欬爲吐﹐則竈中黃土之用﹐乃脾不能制治夫血也﹐土之所以不能防水者﹐或以土之不埴﹐或以水力過猛﹐或以久濕濘淖﹐觀仲景黃土湯治血在便後﹐與甘艸﹑地黃﹑白朮﹑附子﹑阿膠﹑黃芩並用﹐則竈中黃土之功﹐能於脾家調運水火者也。夫土得濕則濘﹐復暴以熱則憤起﹐比之於癰腫﹐恰無以異﹐以常燔而不傷之土气浥之﹐則向之憤者消矣﹐卽此亦可並證血病者也。

鉛丹

味辛﹐微寒。主吐逆﹐胃反﹐驚癇﹐癲疾﹐除熱下气﹐止小便利﹐除毒熱﹐臍攣﹐金瘡﹐溢血。煉化還成九光﹐久服通神明。一名鉛華﹐生於鉛。生蜀郡平津。

炒鉛丹法﹐用鉛一斤﹐土硫黃十兩﹐消石一兩﹐鎔鉛成汁﹐下醋點之﹐待沸時下硫一塊﹐少頃下消少許﹐沸定再點醋﹐依前下硫﹑消﹐待爲末則成丹矣。若轉丹爲鉛﹐則用連須蔥白汁﹐拌丹慢煎﹐煆成金汁﹐傾出則還爲鉛。﹝《綱目》述《丹房鑑源》﹞

吐逆﹑胃反﹐陰隨陽升也。驚癇﹑癲疾﹐陽劫陰亂也。其證迥異﹐其源同乎﹖是蓋有同焉者矣。夫火之气勝則能消水﹐水之力厚則能滅火﹐假使火𨿽盛而水力不衰﹐水𨿽旺而火能驅迫﹐其相激蕩相追逐﹐而彼此不相下﹐不至兩敗﹐不已矣。吐逆﹑胃反者﹐火𨿽能激水於中﹐而下之陽旣已無主。驚癇﹑癲疾者﹐陽𨿽能攪陰於外﹐而中之陽亦已散亂﹐病有在中在下之不同﹐其源於兩不相下則一也。鉛丹之物﹐其妙在質﹐本色黑屬水之鉛﹐以硫消幻變成丹﹐則攺屬火﹐比之水爲火激而升﹐陰爲陽攪而亂﹐無異也。但水本潤下﹐以火迫故﹐遂喜升而不就下﹔陰本凝定﹐爲陽攪故遂拂亂而不向安﹐此其始固由於火與陽之驅迫﹐及其繼不能不責水與陰之樂從﹐惟是物𨿽被硫消威脇﹐鎔煉成丹﹐然終能不失重鎭下墜之性﹐一加煎沸﹐還復爲鉛﹐定靜堅凝﹐依然故物﹐施之於水火陰陽之相搏﹐其有不陽斂而陰復其位﹐火歸而水遂其潤乎﹗除熱下气﹐總言其功能之所竟也﹐然惟陰陽水火𨿽爭﹐而兩皆不虧﹐兩皆未敗者宜之﹐若施之於乏極而動﹐及一勝一負者﹐正亦禍不旋踵﹐故仲景用之﹐惟雜茈胡承气之間乃爲當耳。

代赭石

味苦﹑甘﹐寒﹐無毒。主鬼疰﹐賊風﹐蠱毒﹐殺精物﹑惡鬼﹐腹中毒邪气﹐女子赤沃漏下﹑帶下百病﹐產難﹐胞衣不出﹐墮胎﹐養血气﹐除五臟血脈中熱﹐血痺﹐血瘀﹐大人小兒驚气入腹及陰痿不起。一名須丸﹝出姑幕者名須丸﹐出代郡者名代赭。﹞一名血師。生齊國山谷﹐赤紅靑色如雞冠有澤﹐染指甲不渝者良﹐采無時。﹝畏天雄。﹞

代赭石體重質堅而色赤﹐確是金從火化﹐金從火化﹐非血而誰﹖僧贊寧曰﹕『代赭石煮以酒醋﹐插鐵釘於內﹐扇之能成汁﹐此其證矣。』夫血者﹐流行經絡﹐臥則歸肝﹐於以分布五藏﹐灑陳六府﹐而中焦金火之交媾﹐則其化源也。設金火交媾之際﹐乃有熱焉﹐斯受气不淸﹐迨歸肝而日遺其熱﹐積銖累寸﹐不至爲腹中毒邪气不止﹐在女子則因是衝任不固﹐惡露綿綿﹐如沃泉之懸出而下漏。

代赭石之質之色﹐正帖切其化源﹐而味苦气寒﹐能去其熱﹐源淸則流自潔﹐斯其所以爲主治歟﹗夫肝爲風木之藏而藏魂﹐其病發驚駭﹐其經入毛際﹐繞少腹﹐環陰器。賊風者﹐肝熱盛而生。鬼疰﹑精物﹑惡鬼則肝熱而魂不安﹐幻爲種種形象耳。卽《別錄》所謂「帶下百病﹐產難﹐胞衣不出﹐陰痿不起」諸候﹐莫不在肝部分﹐血痺﹑血瘀又莫非肝之運量不靈﹐而其最要是「除五藏血脈中熱」一語﹐是一語者實代赭石徹始徹終功能也。仲景用代赭石二方﹐其一旋覆花代赭石湯﹐是邪在未入血脈已前。其一滑石代赭湯﹐是邪入血脈已久﹐蓋同爲下後痞於心下﹐則熱𨿽在化血之所而未入脈﹐若入脈則其气散漫不能上﹐爲噫矣﹐惟其不見聚熱之所﹐而輾轉不適焉。斯所以爲百脈一宗﹐悉致其病也﹐玩「百脈一宗﹐悉致其病」﹐核之「除五藏血脈中熱」﹐可不謂若合符節也哉﹗

戎鹽

味鹹﹐寒﹐無毒。主明目﹐目痛﹐益气﹐堅肌骨﹐去毒蠱﹐心腹痛﹐溺血﹐吐血﹐齒舌血出。一名胡鹽。生胡鹽山及西羌北地﹑酒泉﹑福祿城東南角﹐北海靑﹐南海赤﹐十月采。

戎鹽生河涯山之陰土石間﹐蓋海潮澆山石﹐經久而凝著石上者﹐形塊方稜成垛﹐明瑩而靑黑色。﹝參《唐本》《圖經》﹞

戎監藉水而結﹐嵌土石間﹐似目晴一。狀如累碁﹐層疊包裹﹐似目晴二。鹵水必濁﹐戎鹽則瑩﹐似目睛三。色惟靑黑﹐似目晴四。鹹能使火降﹐寒能使火淸﹐是以允爲明目﹐治目痛﹐淸火降火之物矣。其堅肌骨正與食鹽同﹐而其所以異者﹐食鹽則劫痰涎而使吐﹐戎鹽則挽血液而使凝也。夫食鹽未嘗不能凝血﹐而終滲泄津液﹔戎鹽未嘗不滲泄津液﹐而終凝血者。良亦以食鹽假火日烹煉﹐其成易﹐其化入津液亦易﹔戎鹽自然而生﹐其成難﹐其化入津液則難。其爲鹽能凝血𨿽同﹐而傷津液﹑不傷津液則相徑庭矣﹐故《別錄》以之主溺血﹑吐血﹑齒舌血出﹐仲景以之利小便。止血者﹐止血之因火迫而散亂﹔利水者﹐利水之不歸壑而漫於土也。然則戎鹽所主之心腹痛﹐食鹽所主之心腹卒痛﹐同乎﹗否乎﹗夫固可以一「卒」字而較二鹽之情性矣。且凡心腹痛之宜於鹽者﹐定系畱痰停飲﹐惟其飲之稀﹐力能攻衝擊撞﹐乍發乍止﹐故以食鹽劫而吐之﹐飲去而卒者遂已。惟其痰之稠﹐勢則凝固膠粘﹐久畱不動﹐故以戎鹽化而滲之﹐痰去而不卒者能已。若欲驗諸其外﹐則除卒與不卒﹐尙有緩急二者可憑﹐急者必有欲吐不得﹐欲下不能等狀﹔緩者必有欬吐而仍畱﹐泄利而不去等候﹐不可不察也。

大鹽

味甘﹑鹹﹐寒﹐無毒。主腸胃結熱﹐喘逆﹐胸中病﹐令人吐。生邯鄲及河東池澤。﹝漏蘆爲之使。﹞

食鹽

味鹹﹐溫﹐無毒。主殺鬼﹑蠱﹑邪疰﹑毒气﹐下部瘡﹐傷寒寒熱﹐吐胸中痰癖﹐止心腹卒痛﹐堅肌骨﹐多食傷肺喜欬。

成鹽之法不一﹐大率海鹽乘潮漬土﹐取土承鹵﹐煎煉而成﹐此長蘆﹑登萊﹑兩浙﹑閔﹑廣所同也。鹵鹽則刮土煎煉而成。池鹽則引池水於鹵地﹐恃南風吹結而成﹐此河北﹑山西所同也。井鹽不經土﹐但取井水煎成﹐此滇﹑蜀所同也。兩淮﹑海丰取鹵與海鹽同﹐惟不取煎煉﹐亦不恃風﹐以日曬而成。陜甘之間﹐鹽生於崖﹐並不藉煎煉風日矣。數者皆食鹽也。

蘇子瞻曰﹕『江河泉澤之水﹐凡通者皆甘﹐惟入海則咸。人身津液皆甘﹐惟溺則咸﹐以是知咸𨿽水味﹐然水至咸必往而不反﹐非通流之水矣﹝參天慶觀乳泉賦意﹞。』往而不反之水﹐死水也。煮鹽者無論池井與海﹐並取往而不反者﹐令其先與土洽﹐繼以火熸﹐則遂成鹽﹐變水成金﹐易寒爲溫﹐此其槪耳。鹽不必盡以水也﹐凡斥鹵之處﹐地中之气卽可成鹽﹐淮南取鹽惟擇不毛之地﹐墾治成場﹐築而堅之﹐灑以海水﹐令其透濕﹐上蓋以灰﹐不一二日﹐運灰入池﹐沃之以水﹐鹵遂漫出矣。鹽不必盡以火也﹐淮北之成鹽以日﹐河東之成鹽以風﹐然日固火气之宗﹐南風之烈亦火气之化。大抵鹽者非他﹐皆不能流通之水﹐不生艸木之土﹐用火炙治以成﹐而其性溫﹐則於人亦治水與土之頑礦而已。然觀乎《別錄》所主「傷寒寒熱﹐胸中痰癖﹐心腹卒痛」皆以吐而奏功﹐鹽亦何自能令人吐哉﹗夫《圖經》之言可信也﹐曰﹕『鹵盛之候﹐秉炬以照﹐炬爲鹵气所衝﹐隨卽熄滅。』其气上行槪可見矣。葛稚川曰﹕『傷寒﹑時气溫病﹐頭痛﹐壯熱﹐脈大﹐取鹽一升﹐以湯送之﹐腹中當絞而吐﹐更覆取汗﹐便差。』又曰﹕『卒腹痛﹐用食鹽一大把﹐多飲水送之﹐忽當吐卽差。』又曰﹕『取上好鹽﹐先以大豆少許﹐含口中勿咽﹐須臾水當滿口﹐至水近齒﹐更用方寸匕抄鹽內口中﹐令與水一時咽﹐療「暴得熱病﹐頭痛目眩﹐卒心腹痛及欲霍亂﹐痰飲﹐宿食﹐气滿﹐喘息﹐久下赤白﹐積聚﹐吐逆﹐乏气少力﹐顏色痿黃﹐瘴瘧諸風」。』以是察之﹐鹽入人口﹐能令人津液升而裹之﹐於是復多飲水以激之﹐乃能作吐﹐非鹽能令人吐也﹐其能耗精泣血﹐卽在此矣。然則所謂下部瘡﹐堅肌骨者﹐亦當吐而獲效耶﹗則仲景之言尢可信也。曰﹕『頭風﹐用大附子一枚炮﹐鹽等分爲散﹐沐了﹐以方寸匕摩疾上﹐令藥力行﹐其爲摩治亦槪可見矣。』《藥性論》曰﹕『下部蝕瘡﹐炒鹽布裹坐熨之。』葛稚川曰﹕『下利﹐肛痛不可忍者﹐熬鹽包坐熨之。』《千金翼》曰﹕『瘡癬初生者﹐嚼鹽頻擦之。』《外科精義》曰﹕『潰癰作癢﹐以鹽摩其四圍卽止。』由是察之﹐鹽摩人身能令風火消除﹐肌肉堅固﹐不必其服之也﹐其能令人欬﹐肌肉胝皺﹐亦卽此矣。陶隱居謂﹕『以鹽腌魚肉則能經久不敗﹐以沾布帛則易致朽爛。』而未申明其所以然。陳訒齋曰﹕『是能使易朽爛者不敗﹐反使不敗者易朽爛也。』夫鹽入口則劫津液而聚之﹐聚之卽所以散之矣。血肉之物能不敗者﹐取其散去津液﹐而受日暴火炙也。布帛之類﹐能致敗者﹐因其鹵气濕浥﹐縱日暴火炙﹐益易朽爛也﹐是可見其功亦可見其過矣。

鍛竈灰

主癥瘕堅積﹐去邪惡气。

陶隱居云﹕『鍛鐵竈中灰爾。兼得鐵气﹐療暴癥大有功。』案鐵有二種﹐鑄鐘鼎釜鑊者曰生鐵﹐作刀劍器械者曰熟鐵。生鐵被火則流﹐熟鐵被火能而不能流﹐故治生鐵曰冶﹐治熟鐵曰鍛﹐而熟鐵爲器﹐必以椎擊去其落﹐欲其厚薄屈曲﹐亦須錐擊乃就﹐故訓詁書多以鍛爲椎擊之義﹝《廣雅》釋詁「鍛﹐椎也。」《莊子》列禦寇釋文「鍛﹐謂錐擊之。」﹞是鍛乃治熟鐵之名﹐不得與冶混也。所以然者﹐冶能使鐵流﹐鍛能使鐵柔﹐不可不分矣。鐵竈畜火﹐古人用木炭﹐木炭之灰﹐今人謂之鑪灰﹐以濯油污﹐煉生絲。矧鍛鐵者﹐元摧剛而令柔﹐使柔而不使流﹐益能化堅癥無疑矣﹐故《別錄》以主癥瘕堅積﹐去邪惡气者﹐卽浣垢污之義也。仲景甲煎丸取和甲與酒煮﹐令泛濫如膠﹐是先消藥之堅﹐然後消病之堅﹐理之中復有理焉﹐可謂神而明之矣。

漿水潦水甘瀾水麻沸湯泉水井花水

炊粟米熟﹐投冷水中浸五六日﹐味酢生白花﹐名曰漿。水煎枳實梔子豉湯﹑礬石湯﹐服蜀漆散﹑赤小豆當歸散﹑半夏漧薑散﹑白朮散皆用之﹐谷少水多﹐多從少變﹐其義爲谷化於水﹐水行穀气﹐故凡病谷不從水化﹐及水不能化物者用之。暴雨驟降﹐未歸窪下﹐漫流地面者﹐名曰潦水﹐此暫未歸壑﹐非卽刻就下﹐則不久自幹﹐麻黃連軺赤小豆湯用之﹐取其濕熱不久注於土﹐黃卽愈也。急流水置大盆內﹐以杓揚之水﹐上有珠子相逐﹐取珠子用之﹐名曰甘瀾水﹐隨激上泛﹐隨停卽消﹐凡水气不受土防而上逆者﹐取其潤下之性﹐縱遭激揚﹐縱有形迹﹐亦卽消散﹐復其就下之性也﹐故茯苓桂枝甘艸大棗湯﹑大半夏湯以之煮水令沸如麻﹐名曰麻沸湯。水中之气正揚﹐取其得藥物之气薄﹐且先上行而後就下也﹐故大黃黃連瀉心湯﹑附子瀉心湯﹐所以解心下濡而痞﹐以假借气味應假病也。凡水皆就土流﹐獨泉水從土出而土不隨之以汨﹐亦不隨之以流﹐諸百合病皆溺時頭有所苦﹐故以之煮諸百合湯﹐取其令溺時頭不痛﹑不淅淅然﹑不眩也。井中平旦第一次所汲爲井花水﹐井水本畱而不行﹐且以經宿之澄﹐尢淸且潔﹐以至定至靜之淸寒﹐平至定至靜之熱癱瘓﹐此風引湯所以有取乎是也

附子

味辛﹑甘﹐溫﹑大熱﹐有大毒。主風寒﹐欬逆﹐邪气﹐溫中﹐金瘡﹐破癥堅積聚﹑血瘕﹐寒濕踒躄﹐拘攣﹐膝痛﹐腳疼冷弱﹐不能行步﹐腰脊風寒﹐心腹冷痛﹐霍亂轉筋﹐下利赤白﹐堅肌骨肉﹐彊陰又墮胎﹐爲百藥長。生犍爲山谷及廣漢。冬月采爲附子﹐春采爲烏頭。﹝地膽爲之使﹐惡蜈蚣﹐畏防風﹑黑豆﹑甘艸﹑黃芪﹑人﹑烏韭。﹞

烏頭

味辛﹑甘﹐溫﹑大熱﹐有大毒。主中風﹐惡風﹐洗洗出汗﹐除寒濕痺﹐欬逆上气﹐破積聚﹑寒熱﹐消胸上痰冷﹐食不下﹐心腹冷疾﹐臍間痛﹐肩胛痛不可俛仰﹐目中痛不可久視﹐又墮胎。其汁煎之名射罔﹐殺禽獸。射罔味苦﹐有大毒。療屍疰癥堅及頭中風痺痛。一名奚毒﹐一名卽子﹐一名烏喙。

烏喙

味辛﹐微溫﹐有大毒。主風濕﹐丈夫腎濕陰囊癢﹐寒熱﹐歷節掣引﹐腰痛不能行步﹐癰腫膿結﹐又墮胎。生朗陵山谷﹐正月﹑二月采﹐陰漧﹐長三寸已上爲天雄。﹝莽艸爲之使﹐反半夏﹑栝樓﹑母﹑白斂﹑白芨﹐惡藜蘆。﹞

天雄

味辛﹑甘﹐溫﹑大溫﹐有大毒。主大風寒濕痺﹐歷節痛﹐拘攣緩急﹐破積聚﹑邪气﹐金瘡﹐彊筋骨﹐輕身健行﹐療頭面風去來疼痛﹐心腹結積﹐關節重不能行步﹐除骨間痛﹐長陰气﹐彊志﹐令人武勇﹐力作不倦﹐又墮胎。一名白幕。生少室山谷﹐二月采根﹐陰漧。﹝遠志爲之使﹐惡腐婢。﹞

附子每歲以上田熟耕作壠﹐十一月播種﹐春月生苗﹐其莖類野艾而澤﹐其葉類地麻而厚﹐其花紫瓣黃蕤長苞而圓﹐實類桑椹子﹐細且黑﹐九月釆根﹐其品凡七﹐本同而末異﹐其初種之母爲烏頭﹐附烏頭旁生者爲附子﹐又左右附而偶生者爲鬲子﹐種而獨生無附﹐長三﹑四寸者爲天雄。附而尖者爲天錐﹐附而上出者爲側子﹐附而散生者爲漏藍子﹐𨿽皆脈絡貫注﹐相須而不相連。附子以花白者爲上﹐鐵色者次之﹐靑綠者爲下﹐其形以蹲坐正節角少者爲上﹐有節多鼠乳者次之﹐形不正而傷缺風皺者爲下。天雄﹑烏頭皆以丰實盈握者爲勝﹝《楊天惠附子記》參《乘雅半偈》﹞。

烏頭老陰之生育已竟者也。天雄孤陽之不能生育者也。附子卽烏頭﹑天雄之種﹐含陰苞陽者也。老陰生育已竟者﹐其中空﹐以气爲用﹔孤陽不能生育者﹐其中實﹐以精爲用。气主發散﹐精主斂藏。發散者能外達腠理﹐故上「中風﹐惡風﹐洗洗出汗﹐欬逆上气」﹔斂藏者能內入筋骨﹐故主「歷節痛﹐拘攣緩急﹐筋骨不彊﹐身重不能行步」﹐而味辛性銳兩物略同﹐故除風寒濕痺﹐破積聚邪气之功亦同﹐附子則兼備二气﹐內充實﹐外彊健﹐且其物不假系屬﹐以气相貫而出﹐故上則風寒﹑欬逆﹑上气﹐中則癥堅﹑積聚﹑血癖﹐下則寒濕﹑踒躄﹑拘攣﹑膝痛不能行步﹐無一不可到﹐無一不能治﹐惟其中畜二物之精﹐斯能兼擅二物之長﹐其用較二物爲廣矣。凡物之性﹐𨿽曰水流濕﹐火就燥﹐然陽祇能引而上﹐陰祇能引而下﹐乃附子獨能使火就下者﹐其義何居﹖蓋譬之爇燭兩條﹐使上下參相直﹐先熄下燭之火﹐則必有濃煙一縷自燭心直衝而上﹐比抵上燭﹐則上燭分火隨煙倏下﹐下燭復燒。附子味辛烈而气雄健﹐又偏以气爲用﹐確與火後濃煙略無殊異﹐能引火下歸﹐固其宜矣。惟恐在下膏澤已竭﹐火無所鍾﹐反能引在上之火升騰飛越耳﹐故夫膏饒則火聚﹐火聚則蒸騰變化﹐莫不由是而始。《生气通天論》曰﹕『陽气者﹐靜則神藏﹐躁則消亡。』又曰﹕『陽气者﹐精則養神﹐柔則養筋。』此生气生血﹐貫百骸﹐運四末之所由也。曰﹕『開闔不得﹐寒气從之。』此癥堅﹑積聚﹑血瘕之所由也。气通則積散﹐積散則火歸﹐火歸則腐熟五穀﹐以之泌別淸濁﹐以之蒸騰津液﹐使燻膚充身澤毛﹐亦以之易陰霾爲晴朗﹐轉乖戾爲太和﹐均無不以之矣。《元史》載蒙古人治金瘡垂斃者﹐急剖牛腹裹其人於中輒活﹐假牛之熱血以焊人之生气﹐其亦附子治金瘡之遺意也歟﹗

劉潛江云﹕『先哲謂附子能益火之源﹐以消陰翳﹐夫陰翳者陽不足﹐陰不能運化也。故有眞陽虛﹐則外來之寒邪以同气相感而病者﹐如三陰傷寒﹑中寒﹑寒疝之類﹔有眞陽虛﹐本身之陰气不得合化而病者﹐如脾虛腫脹﹑藏寒﹑脾泄之類。所因固殊﹐陽虛陰壅非異﹐故均可用附子助陽以逐陰﹐是卽所謂消陰翳﹐是卽所謂補虛散壅也。𨿽然其補眞陽﹐豈特以散壅爲功﹐陽之虛而上浮者﹐卽能於極上收之﹐如腎厥頭痛之類。陽之虛而筋節緩﹐機關弛者﹐卽能於筋節機關彊之堅之﹐如腰腳冷弱之類。種種爲功﹐直似澤槁爲潤﹐轉剝爲復者矣。更可思者﹐據其大辛大熱﹐旣恐其消陰﹐乃虛寒下血者﹐偏以之固血﹔又恐其助陽﹐乃陽淫化風者﹐偏以之散風。蓋血橐於气聚﹐气守而血自止﹐風淫於陽浮﹐陽歸而風自散﹐功眞理當﹐又何費解之有哉﹗特是物爲入陰中之陽﹐如用於水虛火熾者固禍不旋踵矣﹐卽用於水不足而火不生者﹐謂非倒行逆施可乎﹗化原不滋﹐漫曰使陰生於陽﹐是混於陽中之陰之物﹐而論其爲憒憒甚矣。』

「少陰四逆﹐泄利下重﹐用四逆散﹐若腹中痛者加附子。」「中風﹐手足拘急﹐百節疼痛﹐煩熱﹐心亂﹐惡寒﹐不欲飲食﹐用《千金》三黃湯﹐若先有寒者加附子。」「風水﹐惡風﹐一身悉腫﹐脈浮不渴﹐續自汗出﹐無大熱﹐用越婢湯﹐若惡風者加附子。」「產後中風﹐發熱﹐面正赤﹐喘而頭痛﹐用竹葉湯﹐若頸項彊者加附子。」附子之治風寒﹐非直治風寒也﹐陽气不榮﹐風寒侵侮﹐陽振而風寒自退。附子之利關節﹐非直利關節也﹐筋得寒則攣﹐得熱則弛﹐筋弛而關節自舒﹐與麻黃﹑桂枝﹑茯苓﹑白朮有異矣。「心下有水气﹐漧嘔﹐發熱而欬﹐用小靑龍湯﹐若者去麻黃加附子。」「霍亂旣吐且利﹐寒多不欲飲水﹐用理中丸﹐若腹滿者去朮加附子。」附子之治水﹐非直治水也﹐水寒相搏爲﹐是中寒非外寒也﹐去中寒而水無與搏矣。附子之治滿﹐非直治滿也﹐濁气上則脹﹐是陰逆非气盛也﹐陽見晛則陰翳消矣﹐此又與甘遂﹑大黃有異也。「腹痛﹐自利﹐小便不利﹐四肢沈重疼痛﹐用眞武湯﹐若嘔者去附子加生薑。」夫水本趨下﹐過顙在山﹐非其性也﹐必有激之使然﹐能激水使上﹐非陽不能﹐故嘔病必胃中有火。胃中有火者﹐宜散不宜行﹐是又附子﹑生薑味辛性溫同﹐而其用有不同也。

《傷寒論》用附子之方凡二十﹐可加入之方二﹐內用生附子者﹐惟漧薑附子湯﹑茯苓四逆湯﹑附子湯﹑白通湯﹑通脈四逆湯﹑四逆湯六方﹐六方之中﹐漧薑附子湯﹑茯苓四逆湯﹑四逆湯三證爲表病誤治而致﹐餘皆少陰自病﹐而漧薑附子湯﹑茯苓四逆湯﹑通脈四逆湯三證外皆有熱﹐以愚觀之﹐則凡用生附子者﹐無論有熱無熱﹐外皆兼有表證﹐何則﹖白通湯無表證﹐何以用蔥白﹐卽通脈四逆湯可推而知者也﹐若附子湯之身體痛骨節疼﹐可謂非表證否﹗且背微惡寒者﹐對身有微熱而言。夫手足逆冷﹐不待病人自言﹐他人可按而知者也。背惡寒﹐則病人不言﹐他人何從知之。若病人不有微熱而徧身寒﹐譬之冬月嚴寒﹐但知畏之﹐不能指定何處矣。《本經》附子主風寒邪气﹐殆卽生附子之用也。兼有表證者﹐用生附子宜乎﹗合表藥用者﹐皆生附子矣﹐而桂枝加附子湯﹑桂枝去芍藥加附子湯﹑桂枝附子湯﹑白朮附子湯﹑甘艸附子湯﹑麻黃附子細辛湯﹑麻黃附子甘艸湯﹑桂甘姜棗麻辛附子湯﹐並用炮附子﹐其猶有說歟﹗夫諸證者皆表病盛﹐裏病僅見一端﹐故方中皆表藥多﹐僅用附子以帖切其裏。漧薑附子湯﹑茯苓四逆湯﹑附子湯﹑白通湯﹑通脈四逆湯﹐則純乎裏證矣﹐純乎裏證﹐僅見表證一斑﹐故絕不用表藥﹐惟附子用生者以示開導解散之義﹐謂嫌於無表藥也。於是知權衡表裏之道﹐重獨見不重叢多﹐引而伸之﹐則寒熱也﹐虛實也﹐上下也﹐皆可以此類推﹐生附子之用﹐又不可泥於專治表證一面矣。

病以傷寒名﹐宜乎以附子治之﹐最確矣。殊不知寒水之气﹐隸於太陽﹐旣曰太陽﹐則其气豈止爲寒﹐故其傷之也﹐有發於陰者﹐有發於陽者﹐其傳變有隨熱化者﹐有隨寒化者﹐烏得盡以附子治之﹐惟其气爲寒折﹐陰長陽消﹐附子遂不容不用矣。𨿽然气爲寒折﹐陰長陽消﹐其爲機甚微﹐而至難見﹐請以數端析之﹐知其機﹐得其竅﹐則附子之用﹐可無濫無遺矣。曰﹕『下之後﹐復發汗﹐晝日煩躁不得眠﹐夜而安靜﹐不嘔不渴﹐脈沈微﹐身無大熱者﹐漧薑附子湯主之。』曰﹕『發汗﹐若下之﹐病仍不解﹐煩躁者﹐茯苓四逆湯主之。』二証之機皆在煩躁﹐下條煩躁已外﹐不言他證﹐良亦承上而言﹐惟下條則晝夜煩躁﹐上條則入夜猶有間時﹐其它則不嘔不渴﹐無表證﹐脈沈微﹐是可知無表證而煩躁﹐則附子必須用也。曰﹕『太陽病﹐下之後﹐脈促﹐胸滿者﹐桂枝去芍藥湯主之。若微惡寒者去芍藥﹐方中加附子湯主之。』曰﹕『傷寒﹐醫下之﹐續得下利圊谷不止﹐宜四逆湯。』夫不當下而下﹐其气不爲上衝﹐必至下陷。上衝者仍用桂枝﹐以胸滿惡寒故加附子﹔下陷者無不下利﹐但系圊谷﹐則宜四逆﹝若非圊谷﹐脈促胸滿而喘﹐乃葛根芩連湯證﹞。則下後陰盛﹐不論上衝下泄﹐皆須用附子也。曰﹕『太陽病﹐發汗﹐遂漏不止﹐其人惡風﹐小便難﹐四肢微急﹐難以屈伸者﹐桂枝加附子湯主之。』曰﹕『發汗後﹐惡寒者﹐芍藥甘艸附子湯主之。』曰﹕『太陽病﹐發汗﹐汗出不解﹐其人仍發熱﹐心下悸﹐頭眩﹐身動﹐振振欲擗地者﹐眞武湯主之。』夫發汗本以扶陽﹐非以亡陽也﹐故有「汗出後﹐大汗出﹐大煩渴不解﹐脈洪大者﹝白虎湯證﹞」。有「發汗後﹐不惡寒﹐反惡熱者已﹝調胃承气湯證﹞」。今者仍惡寒惡風﹐則可知陽泄越而陰隨之以逆﹐於是審其表証之罷與不罷﹐未罷者仍和其表﹐已罷者轉和其裏﹐飲逆者必通其飲﹐皆以附子主其劑﹐是可知汗後惡風﹑惡寒不罷者﹐捨附子無能爲力也。過汗之咎﹐是以陽引陽﹐陽亡而陰繼之以逆﹐誤下之咎﹐是以陰傷陽﹐陽傷而陰復迫陽。陽亡者﹐表終未盡﹐故多兼用表藥﹔陽傷者﹐邪盡入裏﹐故每全用溫中﹐此又用附子之機括矣。其有不由誤治﹐陰气自盛於內者﹐曰﹕『傷寒﹐表不解﹐心下有水气﹐漧嘔﹐發熱﹐欬且者﹐小靑龍去麻黃加附子湯主之。』曰﹕『少陰病﹐始得之﹐反發熱脈沈者﹐麻黃附子細辛湯主之。』曰﹕『少陰病﹐得之二三日﹐麻黃附子甘艸湯微發汗﹐以二三日無裏證﹐故微發汗也。』是三者陰气盛而陽自困。曰﹕『傷寒﹐八九日﹐風濕相搏﹐身體疼煩﹐不能自轉側﹐不嘔﹐不渴﹐脈浮虛而濇者﹐桂枝附子湯主之。』曰﹕『若其人大便﹐小便自利者﹐白朮附子湯主之。』曰﹕『若其人汗出﹐短气﹐小便不利﹐惡風不欲去衣﹐或身微腫者﹐甘艸附子湯主之。』是三者陰濕盛而困陽﹐均之用附子以伸陽﹐用表藥以布陽﹐不緣亡陽﹐其義實與亡陽爲近﹐卽《本經》所謂主「風寒﹐欬逆﹐邪气﹐寒濕踒躄﹐拘攣﹐膝痛不能行步」者也。其附子湯﹑眞武湯﹑通脈四逆湯﹑白通湯﹑白通加豬膽汁湯﹑四逆加人湯﹑四逆加豬膽汁湯﹑四逆散等所主﹐皆系陽衰陰逆﹐均之用附子以振陽﹐用姜艸以止逆﹐不緣傷陽﹐其義實與傷陽爲近﹐卽《本經》所謂溫中者也。總之﹐汗後下後用附子證﹐其機在於惡寒否﹐則無表證而煩躁﹐未經汗下用附子證﹐其機在於脈沈微﹐是則其大旨矣。

漧薑附子湯證曰﹕『不嘔不渴。』桂枝附子湯證亦曰﹕『不嘔不渴。』眞武湯證曰﹕『若嘔者﹐去附子﹐加生薑。』嘔者胃熱﹐渴者陰傷﹐胃熱陰傷﹐宜乎不得用附子矣。然而白通加豬膽汁湯﹑通脈四逆湯証之漧嘔﹐四逆湯﹑烏梅丸証之吐﹐桂枝芍藥知母湯証之溫溫欲吐﹐附子米湯証之嘔吐﹐腎气丸証之消渴﹐栝樓瞿麥丸之渴﹐均不廢附子﹐何耶﹖蓋有聲有物曰嘔﹐有物無聲曰吐﹐有聲無物曰漧嘔。有聲者有火﹐無聲者無火﹐有物者實﹐無物者虛。實而無火者用之﹐《本經》所謂破積聚者也﹔虛而有火者亦用之﹐《本經》所謂溫中也。是故非干嘔﹑非吐﹑非嘔吐者﹐仲景不用附子﹐以嘔系實而有火﹐𨿽眞武湯本宜用者且去之﹐此其驗矣。渴之與嘔﹐情本相違﹐故曰﹕『先嘔卻渴者﹐此爲欲解﹔先渴卻嘔者﹐爲水停心下。』於此見非但嘔者不用附子﹐嘔而渴者益不用附子矣。腎气丸證﹑栝樓瞿麥丸証之渴﹐非陰傷也﹐陽衰不能化陰也。夫人之身﹐水非火不能蒸騰﹐火非水不能螫藏﹐腎气丸﹑栝樓瞿麥兩證﹐水下澑而火逆衝﹐正賴附子之性溫下趨﹐使水得溫而上﹐火得溫而歸﹐非特與傷寒之渴不同﹐並與他証之渴均不同矣。

六气感人﹐不能純一﹐其有相兼﹐又多殊致﹐故有相連此者﹐有相乖錯者。相連此者﹐燥與火﹐濕與寒之類也。相乖錯者﹐濕與火﹐寒與燥之類也。若夫濕與燥﹐寒與熱﹐則終不能相兼﹐風則隨气﹐皆可相混﹐故曰風爲百病長矣。其有連比最廣﹐近則爲患最迫﹐遠則爲害最深者﹐莫如痺﹐蓋痺以風寒濕三气相合而成﹐風以動之﹐寒以凝之﹐濕以滯之。動則目前有切骨之痛﹐凝與滯則刻下無舉手之效﹐故仲景用附子﹐他處常不過一枚﹐惟桂枝附子湯﹑白朮附子湯用至三枚﹐甘艸附子湯﹑附子湯二枚﹐桂枝芍藥知母湯二兩﹐此其間不爲無故矣。然「身體疼煩﹐不能自轉側﹐脈浮虛而濇﹐且不嘔不渴﹐或大便﹐小便自利」﹐表證多而裏證少。「骨節疼煩﹐不得屈伸﹐近之則痛劇﹐汗出短气」與「身體痛﹐手足寒﹐骨節疼﹐脈沈」及「諸肢節疼痛﹐身體尪羸﹐腳腫如脫﹐溫溫欲吐」﹐則表證少而裏證多﹐何以附子之用﹐反重於表輕於裏耶﹖蓋風寒濕之气﹐惟其在表﹐斯爲尢猛﹐故「諸肢節疼痛﹐不得屈伸﹐近之痛劇」﹐皆猶有間時﹐猶有間處﹐若夫「身體疼煩﹐不能轉側」﹐則一身筋骨悉痺而無間矣﹐且惟其爲表病﹐斯目前𨿽急迫﹐愈期反可早冀﹐何則﹖在裏則入之深﹐入之深則出不能速﹐故桂枝附子湯﹑白朮附子湯下注云﹕『三服盡﹐其人如冒狀﹐勿怪﹐此以朮附並走皮內﹐逐水气﹐未得除﹐故使之爾。』而他方下則不言冒﹐可見兩方取效﹐視諸證爲捷矣。若夫濕中有熱復有寒﹐則寒著气分﹐熱著血分﹐气寒血熱﹐則脾必下陷。凡脾气下陷﹐气血兼病﹐則必下血﹐气血旣已分科﹐先後自當審察﹐故大便堅者必便在血後﹐大便泄者必血在便後﹐此可的知其先血後便爲實﹐先便後血爲虛矣。實者﹐利濕和血﹐病自可痊﹔虛則必溫涼兼用﹐燥潤兼施﹐故黃土湯用附子﹑白朮﹑黃土﹑甘艸除气分之寒﹐地黃﹑阿膠﹑黃芩療血分之熱﹐其理自不可易也﹐然是方也﹐以黃土爲君﹐而濡血三味﹐煦气三味﹐似乎任均力侔﹐而不知仲景於他味用三兩爲常事﹐惟地黃止用三兩﹐附子用至三兩﹐皆絕無僅有﹐則附子之用於他物﹐不又可因此而識耶﹗制方之最奇者﹐無如附子瀉心湯﹐然玩「濡痞﹐惡寒﹐汗出」之文﹐卽可知眞假對待之證﹐遂施以眞假對待之治﹐又可知惡寒汗出﹐爲附子之確治矣。配合之最不侔者﹐無如大黃附子湯﹐然玩「脇下偏痛﹐發熱﹐脈弦緊」之文﹐卽可知寒熱對待之證﹐遂施以寒熱對待之治﹐又可知驅寒不避虛實﹐爲附子之確功矣。方相似﹐所治之病極不相似者﹐無如薏苡附子散﹑薏苡附子敗醬散﹐然一則曰胸痺緩急。一則曰「身甲錯﹐無熱﹐腹皮急濡如腫﹐無積聚﹐脈數」﹐此爲腸內有癰。夫無積聚同也﹐無身熱同也﹐而一痺於胸﹐一腫於腹﹐痺於胸者有緩處有急處﹐腫於腹者﹐其皮𨿽急﹐按之則濡﹐亦可見胸中爲淸虛之府﹐縱有畱著﹐不過寒熱痰涎﹐無結爲癰膿之理。腹中則濁陰所歸﹐气血痰滯無不可畱著﹐遂結爲癰﹐癰而成膿﹐其脈必數﹐是以胸痺不言脈﹐腸癰則言脈數也﹐又可見附子之除癥堅﹑積聚﹑血瘕﹐必或緩或急﹐縱腫急而按之則濡﹐斯其有以異於他物矣。表裏之錯雜者﹐無如竹葉湯﹐然發熱頭痛﹐桂枝湯證﹐兼喘則桂枝加厚朴杏仁湯證﹐再兼一面赤﹐何遂不用杏朴﹐並斥芍藥﹐復入人參﹑附子之溫補﹐桔梗之開提﹐葛根﹑防風之發散﹐竹葉之淸熱耶﹗不知面赤有表證有裏證﹐表證者二陽並病也﹐必微汗出﹐不惡寒﹐此爲陽气怫郁在表﹔裏證者﹐戴陽證也﹐必下利圊谷﹐手足厥熱﹐脈微欲絕﹐身反不惡寒﹐此爲裏寒外熱。今者謂爲表證則不得有喘﹐謂爲裏證則無厥逆下利﹐病由產後中風﹐裏虛外實﹐若以里治則嫌於有表證﹐以表治又嫌於裏虛﹐遂於通脈四逆湯以熟附易生附﹐以生薑易漧薑﹐桔梗者仍是方中治咽痛之劑﹐於桂枝湯則去芍藥之開陰結﹐易以附子之治陰逆﹐人參者仍合乎新加之義﹐更加竹葉﹑葛根﹑防風﹐使在表者爲寒爲熱﹐淨盡無餘﹐淺視之爲補散錯雜之方﹐細揣之則通脈四逆湯﹑桂枝湯合方也﹐於此又可見附子主風寒﹑欬逆﹑邪气﹐自有治風寒﹑欬逆﹑邪气之道矣。用附子之方極平正通達者﹐惟腎气丸﹑附子米湯﹐而腎气丸之用甚廣﹐附子梗米湯僅一用﹐此義亦不可不思也。腎气丸《金匱要略》中用者凡五處﹐其在《中風篇》則曰﹕『腳气上入﹐少腹不仁。』在虛勞﹐則曰﹕『腰痛﹐少腹拘急﹐小便不利。』在飲家﹐則曰﹕『短气﹐有微飲﹐當從小便去者。』在消渴﹐則曰﹕『小便反多。』在婦人雜證﹐則曰﹕『轉胞不得溺。』合五者而觀﹐不言小便則言少腹﹐小便者聚於少腹﹐轉輸於膀胱。《靈蘭祕典論》曰﹕『膀胱者﹐州都之官﹐津液藏焉﹐气化則能出矣。』能化气者﹐非附子而誰﹖是腎气丸之用𨿽廣﹐其因陽不足不能化陰﹐陰不足不能化陽﹐則一也。至於附子米湯之用𨿽隘﹐然亦不可不旁通而測識之﹐蓋腹中雷鳴﹐胸脇逆滿﹐嘔吐﹐甘艸瀉心湯證也﹐不下利﹐則瀉心證不備。多腹痛﹐則可知其爲寒。胸脇逆滿﹐嘔吐﹐小茈胡湯證也﹐無寒熱﹐則茈胡證不備。多腹中雷鳴切痛﹐則可知其有裏證﹐無表證﹐有寒證﹐無熱證﹐於是溫中之法﹐遂不能不施矣。然其溫中不用理中而用附子梗米﹐是又必有故﹐夫理中守而不走之劑也。以漧薑較附子﹐則此動而彼靜﹐以大棗﹑梗米較參﹑朮﹐則此和而彼補﹐又以半夏之能升能降﹐可滑可燥﹐主持於中﹐幾何其不有天淵之異耶﹗

天雄仲景書惟天雄散中用之﹐而天雄散又不言所主何病﹐但附於桂枝龍骨牡蠣湯後﹐實使人無以測知其故﹐𨿽然細意紬繹上文﹐亦可得其槪矣。夫云﹕『男子平人﹐脈大爲勞﹐極虛亦爲勞。』以下凡六節僅出一桂枝龍骨牡蠣湯﹐湯後卽附天雄散方﹐豈不以六節之中﹐其證何者合用桂枝龍骨牡蠣﹐何者合用天雄散﹐令人自擇之耶﹗夫曰男子﹐則不可以婦人混之矣。曰平人則不可以病人混之矣。蓋六節中有云﹕『陰寒精自出﹐酸削不能行者。』有云﹕『精气淸冷﹐無子者。』有云﹕『陰頭寒者。』是卽天雄之所主歟﹗天雄乃附子之類﹐其性爲陽气充實於中而不他化者﹐精之爲物﹐遇陰則凝﹐遇陽則行﹐今陰旣寒而精自行﹐又焉得不以陽气充實不泄者治之耶﹗以此推《本經》附子﹑天雄主治略同之處﹐凡欲其走者以附子爲佳﹐欲其守者以天雄爲善﹐大致亦可識矣。烏頭之用﹐大率亦與附子略同﹐其有異者﹐亦無不可條疏而件比之也。夫附子曰﹕『主風寒﹐欬逆﹐邪气。』烏頭曰﹕『中風﹐惡風﹐洗洗出汗﹐欬逆﹐邪气。』明明一偏於寒﹐一偏於風﹐一則沈著而回浮越之陽﹐一則輕疏而散已潰之陽﹐於此見附子沈﹐烏頭浮矣。附子曰﹕『除寒濕﹐踒躄﹐拘攣﹐膝痛不能行步。』烏頭曰﹕『除寒濕痺。』一主治踒﹐一主治痺。踒躄拘攣是筋因寒而收引﹐陽气柔則能養筋﹐又何患其不伸。寒濕痺是气因邪而阻閉﹐陽气彊則能逐邪﹐又何患其不開﹐於此見附子柔烏頭剛矣。夫惟其沈方能柔﹐惟其散則爲剛﹐沈而柔者無處不可到﹐無間不可入。散而剛者﹐無祕不可開﹐無結不可解﹐故附子曰﹕『破癥堅積聚血瘕。』烏頭曰﹕『破積聚寒熱。』於此可見其一兼入血﹐一則止及气分矣。

《金匱要略》烏頭赤石脂丸聯用附子﹑烏頭治心痛徹背﹐背痛徹心﹐其義最爲微妙。沈明宗曰﹕『邪感心包﹐气應外兪則心痛徹背﹔邪襲背兪﹐气從內走則背痛徹心。兪藏相連﹐內外之气相引﹐則心痛徹背﹐背痛徹心﹐卽經所謂寒气客於背兪之脈﹐其兪注於心﹐故相引而痛是也。』夫藏爲兪气之所根﹐兪爲藏气之所駐﹐謂其連屬﹐則諸兪總在足太陽一經﹐經脈與藏並不相通也。故治兪者未必能及藏﹐治藏者未必能及兪﹐附子﹑烏頭以气相屬﹐系不相連而同施並投焉。則可知兩物爲用﹐溫藏之寒﹐卽能外及兪之痛﹔治兪之痛﹐卽能內及藏之寒﹐故方中蜀椒﹑漧薑﹑赤石脂皆用一兩﹐並附子﹑烏頭二物﹐亦僅及其數﹐可見𨿽用二物﹐原若只用一味而其感通呼吸之理﹐已寓於其間矣。引而伸之﹐觸類而長之﹐則栝樓根實並用﹐蘼蕪﹑芎藭並用﹐蜀漆﹑恆山並用﹐古人皆必有意義於其間﹐所當深長思者也。

大烏頭煎治寒疝﹐只用烏頭一味﹐令其气味盡入蜜中﹐重用專用﹐變辛爲甘﹐變急爲緩﹐實烏頭之主方矣。且篇中論脈甚詳﹐尢在涇釋之尢妙﹐曰﹕『弦緊脈皆陰也﹐而弦之陰從內生﹐緊之陰從外得。弦則衛气不行﹐惡寒者﹐陰出而痺其外之陽也。緊則不欲食者﹐陰入而痺其胃之陽也。衛陽與胃陽並衰﹐外寒與內寒交盛﹐由是陰反無畏而上衝﹐陽反不治而下伏﹐所謂邪正相搏﹐卽爲寒疝﹐此用烏頭之脈也。』曰﹕『寒疝﹐繞臍痛﹐自汗出﹐手足厥冷。』曰﹕『拘急不得轉側﹐發作有時﹐陰縮。』此用烏頭之證也。此外用烏頭之法﹐猶有二證﹐一則曰﹕『病歷節﹐不可屈伸﹐疼痛者﹐烏頭湯。』一則曰﹕『寒疝﹐腹中痛﹐逆冷﹐手足不仁﹐若身疼痛﹐灸刺諸藥不治者﹐抵當烏頭桂枝湯。』烏頭湯比於麻黃﹐抵當烏頭桂枝湯比於桂枝﹐尢可知烏頭爲治陽痺陰逆之要劑矣。夫不可屈伸而疼痛者﹐陰之實彊者也﹔逆冷手足不仁者﹐陽之大痺者也。陰實彊而仍知疼痛﹐則陽猶彊而能與之對待﹔陽大痺而至手足逆冷不仁﹐則全乎陰用事﹐陽遂不能與之爭矣。是故烏頭湯用麻黃以兼泄其陽﹐抵當烏頭桂枝湯則用桂枝以伸其陽。用麻黃者﹐仍輔以黃芪補气行三焦﹐欲令其陽气不傷﹔用桂枝者﹐仍輔以姜棗和外﹐欲令其陰气不泄。麻黃爲峻劑﹐峻則如大烏頭煎法﹐使甘緩之蜜﹐變其鋒銳之厲﹔桂枝爲緩劑﹐緩則無事更緩﹐故令與桂枝另煎合服﹐以收相合而不相爭奪之功﹐此用猛將之權輿﹐實使烏頭之妙諦也。至赤丸治寒气厥逆﹐烏頭之任﹐在茯苓﹑半夏之下﹐細辛之上﹐可知其病由飲作﹐飲停則陽痺﹐陽痺則陰逆﹐陰逆則寒生而厥矣﹐其用烏頭亦不外如右諸方之旨矣。

半夏

味辛﹐平。生微寒﹐熟溫﹐有毒。主傷寒寒熱﹐心下堅﹐下气﹐喉咽腫痛﹐頭眩﹐胸脹﹐欬逆﹐腸鳴﹐止汗﹐消心腹胸膈痰熱滿結﹐欬嗽﹐上气﹐心下急痛堅痞﹐時气﹐嘔逆﹐消癰腫﹐墮胎﹐療痿黃﹐悅澤面目。生令人吐﹐熟令人下﹐用之湯洗﹐令滑盡。一名守田﹐一名地文﹐一名水玉﹐一名示姑。生槐裏川谷﹐五月﹑八月采根﹐暴漧。﹝射幹爲之使﹐惡皂莢﹐畏雄黃﹑生薑﹑漧薑﹑秦皮﹑龜甲﹐反烏頭。﹞

半夏二月生苗﹐一莖莖端三葉﹐淺綠色﹐頗似竹葉而光﹐亦似芍藥葉。根相重生﹐上大下小﹐皮黃肉白﹐五月釆者虛小﹐八月釆者實大﹐以圓白陳久者爲佳。﹝《圖經》﹞

半夏味辛气平﹐體滑性燥﹐故其爲用﹐辛取其開結﹐平取其止逆﹐滑取其入陰﹐燥取其助陽﹐而生於陽長之會﹐成於陰生之交。故其爲功﹐能使人身正气自陽入陰﹐能不使人身邪气自陽入陰。使正气自陽入陰﹐則內經所謂「衛气行於陽﹐不得入於陰﹐爲不寐﹐飲以半夏湯﹐陰陽旣通﹐其臥立至」是也。不使邪气自陽入陰﹐則《傷寒論》所謂「若能食不嘔﹐爲三陰不受邪」﹐半夏則止嘔專劑也。傷寒寒熱﹐陽證也﹐傷寒寒熱而心下堅﹐則陽去入陰證矣。欬逆﹐裏證也﹐胸脹而欬逆﹐則表裏參半證矣。頭爲諸陽之會﹐陽爲陰格則眩﹔咽喉爲羣陰之交﹐陰爲陽搏﹐則腫痛。腸鳴者﹐陽已降而不得入。气逆者﹐陽方升而不得降。汗出者﹐陽加於陰﹐陰不與陽和。凡此諸證﹐不必委瑣求治﹐但使陰不拒陽﹐陽能入陰﹐陰陽旣通﹐皆可立已。是故半夏非能散也﹐陰不格陽﹐陽和而气布矣。半夏非能降也﹐陽能入陰﹐陰和而飲不停矣。不容殫述之功﹐贅此數言﹐孰曰尙有遺義哉﹗

大小茈胡湯﹑茈胡加芒硝湯﹑茈胡加龍骨牡蠣湯﹑茈胡桂枝湯﹐治傷寒寒熱心下堅之劑也。小靑龍湯﹑小靑龍加石膏湯﹑射幹麻黃湯﹑厚朴麻黃湯﹑澤漆湯﹑越婢加半夏湯﹑桂苓五味甘艸去桂加漧薑細辛半夏湯﹐治胸脹欬逆之劑也。小半夏加茯苓湯﹐治頭眩之劑也。苦酒湯﹑半夏散及湯﹐治咽喉腫痛之劑也。半夏瀉心湯﹑生薑瀉心湯﹑甘艸瀉心湯﹐治腸鳴之劑也。葛根加半夏湯﹑黃芩加半夏生薑湯﹑竹葉石膏湯﹑麥門冬湯﹑大半夏湯﹐下气之劑也。《本經》主治惟「止汗」一語﹐仲景無專方﹐余則悉相印合。

或問﹕『半夏傷寒寒熱﹐非心下堅者不用﹐欬逆非胸脹者不用﹐以及咽腫﹑腸鳴﹐無不可屬之下气。今以葛根加半夏﹑黃芩加半夏生薑等湯系之﹐豈治嘔卽所謂下气歟﹖』曰﹕『他物下气﹐未必不止嘔﹐如《本經》橘柚﹑吳茱萸之類是也﹔他物下气﹐未必盡止嘔﹐如《本經》旋覆花﹑杏核仁之類是也。半夏下气﹐未必盡因止嘔﹐如心下堅﹑胸脹﹑咽腫﹑腸鳴是也﹔半夏止嘔﹐又未必不盡因下气﹐如《金匱要略》厚朴七物湯﹑白朮散﹑竹葉湯是也。蓋非气逆則不嘔﹐故《千金方。婦人虛損篇》遠志湯﹐若其人心胸气逆者加半夏﹔淡竹筎湯﹐气逆者加半夏﹔竹葉湯﹐气逆者加半夏﹔小柴胡湯﹐胸中煩而不嘔者去半夏。可見嘔緣气逆﹐气逆由水與气相激﹐則半夏允爲的對之劑矣。』曰﹕『然則《本經》著他物之功﹐凡曰上气者與此蓋有別矣。其所以別者安在﹖』曰﹕『考《本經》菖蒲﹑五味子﹑牡桂﹑射幹﹑芫花﹑杏核仁﹐皆著其功曰主上气﹐然未有不連及欬逆者﹐是知凡主上气之病﹐皆能使逆气自上焦而降。』半夏等主下气﹐則僅能使气不自中焦逆﹐爲其別矣。𨿽然《金匱要略》曰﹕『火逆上气﹐咽喉不利﹐止逆下气者﹐麥門冬湯主之。』論證則曰上气﹐論治則曰下气﹐又可見諸气湊於肺者﹐謂之上气﹔气自中焦上逆﹐不必至肺﹐卽謂之上气亦無不可﹐特半夏主中焦气逆﹐不治諸气奔迫於肺也。且《本經》於杏核仁﹐旣曰主欬逆上气﹐又曰下气﹐則又可見上气﹑下气終不可混。上气﹑下气終不可混﹐則半夏下气之功﹐斷在中而不在上﹐又何可混耶﹗

問﹕『小靑龍湯渴者去半夏﹐小柴胡湯胸中煩而不嘔者去半夏。渴者去半夏﹐豈煩而不嘔口渴者﹐遂盡無用半夏者乎﹖』曰﹕『是不然。蓋證必有因﹐因水與气相軋而成者﹐皆不得有渴及不嘔而煩。若其因有不同﹐則溫經湯所主「婦人下利﹐暮卽發熱﹐少腹裏急﹐腹滿﹐手掌煩熱﹐唇口漧燥」﹐舉一病三者胥犯之矣﹐何者﹖其病之因﹐緣瘀血在少腹故也。夫气主煦之﹐血主濡之﹐气畱而不行﹐是气有餘﹔血壅而不濡﹐是血有餘。气有餘便是火﹐血有餘亦生火。特气分之火能消水耗陰﹐血分之火不能消水耗陰。能消水耗陰者﹐見證在正面﹔不能消水耗陰者﹐見證只在側面。故不曰「身熱心煩」﹐而曰「手掌煩熱」﹐不曰「口渴引飲」﹐而曰「唇口漧燥」﹐則又何害其中宮水停气搏﹐可用半夏哉﹗若夫气分之病﹐嘔與渴本相背馳﹐故曰﹕『先嘔卻渴者﹐此爲欲解﹔先渴卻嘔者﹐爲水停心下﹐此屬飲家。嘔家本渴﹐今反不渴者﹐以心下有支飲故也﹐此屬支飲。』又曰﹕『支飲者﹐小半夏湯主之。』半夏之治嘔﹐其反復推明也如此﹐至嘔渴並見之候﹐如豬苓湯之欬而嘔渴﹐五苓散之小便不利﹐渴欲飲水﹐水入卽吐﹐均不用半夏﹐其嚴又如此。卽「嘔家有癰膿﹐不可治嘔﹐膿盡自愈」一節﹐𨿽不言及半夏﹐而不用半夏之旨﹐已隱然陰寓於其中。蓋半夏爲治嘔專劑﹐今者嘔病中兼患癰膿﹐癰者脈必數﹐脈數者口必渴﹐則知其嘔緣火气犯胃﹐非復气與飲搏矣。擴而充之﹐則非特嘔而渴者不用半夏﹐𨿽謂之萬病見渴則均不與半夏﹐相宜可矣。』

靑龍﹑柴胡﹑陷胸﹑承气﹑建中﹑半夏方名﹐皆有大小之稱﹐將以寒涼爲大耶﹗律之靑龍則可﹐易而之他﹐則不可通矣。將以溫熱爲大耶﹗律之建中則可﹐易而之他﹐又不可通矣。柴胡之大不以能和﹐半夏之大反以能和。陷胸之大﹐取以當病之急﹐承气之大﹐最忌用之不審﹐又他當用大者﹐不可先試以小﹐而承气獨以是垂法﹐他旣用小者﹐不可更繼以大﹐而柴胡偏以是建功。旣無一定之例可援﹐又無對待之義可審﹐是六方者將無偶粘以大小之名﹐竟無絲粟意義於其間耶﹗是蓋不然。夫靑龍興雲致雨者也﹐陷胸摧堅搜伏者也﹐承气以陰配陽者也﹐建中砥柱流俗者也。是四方者以功命名﹐則當大任者爲大﹐當小任者爲小﹐惟柴胡與半夏則以藥命名﹐以藥命名則柴胡主疏﹐主疏則疏之大者爲大﹐疏之小者爲小。半夏主和﹐主和則和之大者爲大﹐和之小者爲小﹐𨿽然諸嘔谷不得下﹐未得爲小﹔胃反嘔吐﹐未必爲大﹐而用大小半夏湯﹐將毋倒置耶﹖是又不然﹐蓋嘔而谷不得下﹐病在胃﹐胃反嘔吐﹐病亦在胃﹐第谷不得下之嘔﹐是胃逆有火﹐可見胃猶有權﹐至於朝食暮吐﹐暮食朝吐﹐宿谷不化﹐胃幾於無權矣。故小半夏湯劫散其火﹐胃中自安﹔大半夏湯則將轉磽瘠爲膏腴﹐用人參不足﹐又益以白蜜﹐卽水亦須使輕揚泛濫﹐不欲其性急下趨﹐化半夏之辛燥爲宛轉滋浥之劑。小半夏湯是耕耘頑礦而疏通之﹐使生气得裕﹔大半夏湯是沃潤不毛而肥饒之﹐使生气得鍾於此。見半夏之和﹐有大有小﹐可潤可燥﹐不拘拘然局於化飲定中﹐又可見小半夏湯﹐所謂駟馬駕輕車就熟路﹐王良造父爲之先後者也。大半夏湯所謂何意﹖百煉剛化爲繞指柔者也。

同以姜夏二味成方﹐或爲小半夏湯﹐或爲半夏漧薑散﹐或爲生薑半夏湯﹐此姜夏之殊性可測識﹐姜夏之功能可循按也。夫姜夏同以味辛爲用﹐姜之性主於橫散﹐夏之性主於降逆。嘔也﹐噦也﹐喘也﹐莫非上逆之病﹐特嘔者有聲有物﹐漧嘔與噦皆有聲無物。有物者爲實﹐無物者爲虛﹐漧嘔與噦又有虛實之殊﹐蓋漧嘔者气動而不寧﹐噦者气定而相搏﹐是漧嘔者虛中之虛﹐噦則虛中之實矣。觀小半夏湯主「諸嘔谷不得下」﹐主「支飲不渴」﹐主「黃疸﹐小便色不變﹐欲自利﹐腹滿而喘﹐因除熱爲噦」。半夏漧薑散主「漧嘔﹐吐逆﹐吐涎沫」。生薑半夏湯主「病人胸中似喘不喘﹐似嘔不嘔﹐似噦不噦﹐徹心中憤憤然無柰」。一則气逆而實﹐一則气逆而虛。實者佐以走而不守之生薑﹐虛者佐以守而不走之漧薑﹐又夏之性烈於姜之性﹐然姜適足以制夏之烈﹐故實者夏倍於姜﹐虛則夏姜相等﹐此小半夏湯與半夏漧薑散非特意義不同﹐抑且制劑迥別。實則多與而疊與焉﹐虛則僅服方寸匕﹐又用漿水煎之以和其性﹐固難並日語矣。若夫生薑半夏湯證﹐全在病人意中﹐而不見諸形象﹐迷悶之極﹐諒不能以降逆一途冀其發越﹐故倍生薑搗治取汁﹐先煎半夏而後內之﹐使姜之气銳﹐夏之气醇﹐散力迅疾﹐降力優柔﹐其與小半夏湯用意正相胡越﹐尢斷斷不能相提並論矣。凡以半夏下气者﹐須識此裁成輔相之宜﹐乃不貽膠柱鼓瑟之誚。

半夏之用﹐惟心下滿及嘔吐爲最多﹐然心下滿而煩者不用﹐嘔吐而渴者不用﹐前旣言之詳矣。其治咽喉﹐猶有在少陰喉痛外者乎﹗其亦有宜用不宜用者乎﹗夫「咽中傷﹐生瘡﹐不能語言﹐聲不出者﹐苦酒湯。」但「咽中痛者﹐半夏散及湯。」此少陰證也。「欬而上气﹐喉中水雞聲﹐射幹麻黃湯。」「火逆上气﹐咽喉不利﹐止逆下气者﹐麥門冬湯。」「婦人咽中如有炙臠者﹐半夏厚朴湯。」此則非少陰證也。炙臠言其形﹐水雞言其聲﹐生瘡不能語言﹐聲不出﹐言其痛楚之狀﹐不利言其有所阻礙﹐於此可見半夏所治之喉痛﹐必有痰有气阻於其間﹐呼吸食飲有所格閡﹐非如甘艸湯﹑桔梗湯﹑豬膚湯徒治喉痛者可比矣。非特其治咽喉有宜忌也﹐卽其治眩治腸鳴﹐亦莫不各有宜忌﹐如曰﹕『卒嘔吐﹐心下痞﹐膈間有水气﹐眩悸者﹐小半夏加茯苓湯。』曰﹕『假令瘦人臍下有悸﹐吐涎沫﹐顚眩者﹐五苓散。』於此卽可見眩因於水﹐乃爲半夏所宜﹐然水在膈間則用﹐水在臍下則不用﹐此眩之宜忌矣。半夏瀉心湯﹑生薑瀉心湯﹑甘艸瀉心湯﹐皆有腸鳴﹐皆兼下利﹐則知腸鳴而不下利者﹐非半夏所宜矣。

「發汗後﹐腹脹滿者﹐厚朴生薑甘艸半夏人參湯主之。」「先渴後嘔﹐爲水停心下﹐小半夏加茯苓湯主之。」「卒嘔吐﹐心下痞﹐膈間有水﹐眩悸者﹐小半夏加茯苓湯主之。」「妊娠嘔吐不止﹐漧薑人參半夏丸主之。」「婦人咽中如有炙臠﹐半夏厚朴湯主之。」傷寒固與雜證不同﹐表已解者亦與雜證不異﹐妊娠又與雜證不同﹐然有病者亦何能大異於無妊之病﹐是故四方者﹐其中皆有小半夏湯在﹐乃所治之病﹐迥不相侔﹐何耶﹖夫小半夏湯治中宮气水相忤﹐欲逆於上之劑也。水勝於气則加茯苓﹐气虛水逆則加人參﹐气水並盛結而阻閡胃脘則加厚朴﹑紫蘇﹑茯苓﹐原理密相貫﹐半夏之功用並未異於常也。若夫傷寒表解裏未和﹐其气旣不上衝﹐又不下泄﹐徒脹滿於胸中﹐不日晡潮熱﹐不繞臍痛﹐不口燥咽漧﹐不汗出﹐不小便自利﹐則不得爲陽明而用承气。不手足自溫﹐不脈緩﹐不時痛時止﹐則不得爲太陰而用理中。然徒脹滿﹐則於太陰爲近﹐陽明爲遠﹐蓋气無約束則脹﹐水無約束則滿﹐旣脹且滿﹐又何能不上逆爲嘔﹐下泄爲利耶﹗加理中之半於小半夏湯中﹐使半夏﹑生薑斡旋中宮﹐俾勿上逆﹔使人參﹑甘艸塡補中宮﹐俾勿下泄﹐然又恐其補勝於和也﹐故於承气中擇厚朴之除滿者﹐與補相對待焉﹐不得爲補劑﹐亦不得爲泄劑﹐又不得爲汗劑﹐實爲和中之劑﹐其著力處全在小半夏湯﹐半夏之用﹐神明變化極矣。

「病發於陽而反下之﹐熱入因作結胸﹔病發於陰而反下之﹐因作痞。所以成結胸者﹐以下之太蚤故也。」同爲邪气自外至內﹐而結胸言熱入﹐痞不言下蚤﹐可見病發於陰者之非熱﹐始終不可下矣。始終不可下者﹐反蚤下之﹐則陰邪必自外入內﹐陰邪自外入內﹐其澑於下部者﹐無論已﹐其竊踞於陽位者﹐治法捨半夏其誰與歸﹗是故半夏瀉心湯﹑生薑瀉心湯﹑甘艸瀉心湯﹑旋覆花代赭石湯﹐皆莫不有半夏﹐是半夏者﹐陰邪竊踞陽位之要劑也。

蓋凡陰陽相協﹐乃成生气﹐故物性之熱者﹐多生於沍寒﹔其性寒者﹐多生於暄暖。半夏生於三陽開泰之後﹐成於一陰才姤之時﹐則其鍾陰气達初陽可知矣。能達初陽﹐則𨿽陰而不能潤﹐惟鍾陰气﹐故𨿽燥而仍能入陰﹐稟此陰陽相間之徳﹐滑燥悉具之能﹐又何得不從陽入陰﹐治踞於陽位之邪哉﹗𨿽然痞仍有不用半夏者﹐大黃黃連瀉心湯﹑附子瀉心湯是也。結胸亦有用半夏者﹐小陷胸湯是也。夫惟有所入則必有所挾﹐所入旣有陰陽﹐所挾亦必有陰陽﹐設所入旣爲熱﹐所挾又爲熱﹐兩熱相合﹐其鋒必盛﹔所入旣爲寒﹐所挾復爲寒﹐兩寒相並﹐其凜必深。故治熱不嫌大黃﹑芒硝之峻﹐治寒不厭人參﹑漧薑之溫﹐特其所踞之地﹐不可不究。胸中𨿽陽位﹐實飲之所聚﹐故縱用消黃﹐仍不能離甘遂﹑葶藶﹐卽用參﹑姜﹐仍不失兼半夏﹑芩﹑連也。若夫所入系寒﹐所挾則熱﹔所入系熱﹐所挾則寒﹐於是不能不以輕銳無著之寒﹐泄其所挾之熱﹔以寒溫錯雜之制﹐治其所挾之寒﹐此大黃黃連瀉心湯﹑小陷胸湯之所以主也。譬之水性﹐河最橫﹐淮次之﹐江則寬廣安行者也。乃今日者﹐淮之地見奪於河﹐其水反入於江﹐則淮之地旣爲河所占﹐則不能不以治河之法治之﹔淮之當治者﹐以旣入於江﹐反不必治矣。半夏之病﹐是陰邪踞於陽位﹐陽位之邪﹐無論其自外而入﹐自內而合﹐凡現在所見之證﹐不屬夫陰﹐則不得槪用﹐於此不可見耶﹗

「傷寒﹐發汗﹐若吐若下﹐解後﹐心下痞﹐噫气不除﹐旋覆花代赭石湯主之。」「傷寒﹐胸中有熱﹐胃中有邪气﹐腹中痛﹐欲嘔吐者﹐黃連湯主之。」半夏之所與﹐其剽勁乃爾。「傷寒﹐解後﹐虛贏少气﹐气逆欲吐者﹐竹葉石膏湯主之。」「火逆﹐上气﹐咽喉不利﹐止逆下气者﹐麥門冬湯主之。」「胸痛不得臥﹐心痛徹背者﹐栝樓薤白半夏湯主之。」「胃反嘔吐者﹐大半夏湯主之。」半夏之所與﹐又澹宕如是。在剽勁中﹐正賴其驅飲醒中﹐不得儕卑賤卒伍也﹔居澹宕中﹐尢仗其下气和脾﹐則允爲監制劇職矣。夫物貴因時﹐用須審勢﹐諸湯所主﹐頭緒𨿽繁﹐然撮其要﹐不過「胸痞﹑嘔吐﹑上气﹑心痛」已耳。胸痞尙濡﹐寧用大黃黃連瀉心湯﹐不用半夏。嘔吐至食入口卽出﹐需用漧薑黃連黃芩人參湯﹐不用半夏。上气莫甚於肺癰﹐喘不得臥﹐乃葶藶大棗瀉肺湯﹐不藉有此。心痛最劇是心痛徹背﹐背痛徹心﹐烏頭赤石脂丸﹐豈藉加玆。以是而論﹐則半夏遂可無用乎﹗殊不知半夏之妙﹐正在不用處﹐有以見其用耳。合乎溫燥隊中﹐見煩則不用﹐見渴則不用﹐合於淸潤隊中﹐偏爲煩與渴之良劑﹐如竹葉石膏湯﹑麥門冬湯﹐𨿽不言煩渴﹐用淸甘若是其多﹐則豈盡能無﹐而大半夏湯中﹐人參﹑白蜜以補以潤﹐決非絕無煩與渴者﹐審乎此﹐則爲剛劑中鋒銳﹐柔劑中斷制﹐其功豈可泯耶﹗

卷十一

下品﹐艸十九味。

大黃

味苦﹐寒﹑大寒﹐無毒。主下瘀血﹐血閉﹐寒熱﹐破癥瘕﹑積聚﹑畱飲﹑宿食﹐蕩滌腸胃﹐推陳致新﹐通利水榖﹐調中化食﹐安和五藏﹐平胃﹐下气﹐除痰實﹑腸間結熱﹑心腹脹滿﹑女子寒血閉脹﹑小腹痛﹑諸老血畱結。一名黃良。生河西山谷及隴西﹐二月﹑八月采根﹐火幹。﹝得芍藥﹑黃芩﹑牡蠣﹑細辛﹑茯苓﹐療驚恚怒﹐心下悸气。得硝石﹑紫石英﹑桃仁﹐療女子血閉。黃芩爲之使﹐無所畏。﹞

大黃正月內生靑葉似萆麻﹐大者如扇﹐根如芋﹐大者如盌﹐長一﹑二尺﹐其細根如牛蒡﹐小者亦如芋﹐四月開黃花﹐亦有靑紅似蕎麥花者﹐莖靑紫色﹐形如竹根﹐黃色中貫赤紋﹐切之有黃汁。﹝參《唐本》《圖經》﹞

盧芷園曰﹕『大黃稱將軍﹐將軍者﹐所以行君令﹐戡禍亂拓土地者也。味大苦﹐气大寒﹐似得寒水正化﹐而炎上作苦﹐苦性走下﹐不與上炎者反乎﹖參同契云「五行相克﹐更爲父母。」《素問》云「承乃制﹐制則生化。」是故五行之體﹐以克爲用。其潤下者﹐正炎上之用乎﹗則凡心用有所不行﹐變生疢難者﹐捨同類之苦巽以入之﹐不能彰其用矣。蓋心主夏主熱﹐火主神﹐主血脈﹐主病在五臟﹐主心腹部位﹐若腸胃之間﹐心腹之分﹐夏气熱火之郁﹐神情血脈之結﹐瘀閉宿畱﹐致成癥瘕積聚﹐變生寒熱脹滿者﹐皆心用不行﹐大黃能蕩滌之﹐是謂推陳﹐推陳者﹐正所以行君之令﹔辟土地﹐安人民﹐阜生物﹐是謂致新﹐致新者﹐正所以調中化食﹐安和五臟者也。或曰開土地﹐滌腸胃﹐利水谷﹐皆脾所司﹐何爲行火用也﹖曰﹕『火有用而靈﹐正當生土﹔火無用而息﹐正當瀉土。顧其名自得之矣。』

大黃之用﹐人槪知其能啟脾滯﹐通閉塞﹐蕩積聚而已。予以謂盧芷園「行火用」一語﹐實得火能生土之機括﹐何者﹖大黃色黃气香﹐固爲脾藥﹐然黃中通理﹐狀如綿文﹐質色深紫﹐非火之貫於土中耳。《千金。諸風門》仲景三黃湯﹐心近熱者加大黃。《肝臟門》犀角地黃湯﹐喜忘如狂者﹐加大黃。《解五石毒門》人參湯﹐嗔盛者﹐加大黃。以此見土气必得火气貫入﹐而後能行﹐火气必得土气之通﹐而後能舒。火用不行﹐則積聚﹑脹滿﹑癥瘕遂生﹔土气不行﹐則煩懊﹑譫妄﹑嗔恚並作。兩相濟而適相成﹐胥於此識之矣。或謂如是﹐則《本經》首推大黃通血﹐固不妄矣。乃仲景偏以爲承气﹐何哉﹖曰﹕『自金元﹐人以順釋承﹐是理遂不可通爾。』試以《六微旨大論》「亢則害﹐承乃制」之義參之﹐則承气者非血而何﹖夫气有餘卽是火﹐而火不徒燃﹐必著於物﹐是故津﹑液﹑精﹑唾﹑便﹑溺﹑涕﹑洟﹑畱飲﹑宿食及血﹐皆火之膏也。因火盛而膏耗﹐膏耗則火愈燃﹐火愈燃則膏更易竭﹐故必增膏以配火﹐斯火復而膏亦復﹐然其所著不一﹐故爲病亦不一。治之者﹐黃芩﹑知母﹑門冬﹑地黃﹐皆所以增膏靖火者也。其所著之物不一﹐則其所著之處亦不一﹐故黃芩主著肺與脾者﹐知母主著肺﹑腎與胃者﹐門冬主著心﹑肺與胃者﹐然諸味所治﹐皆火僅著津液精唾﹐未必涉血﹐其同爲著於血﹐又同歸心與脾者﹐惟地黃與大黃爲然﹐特地黃气薄味厚爲陰中之陰﹐大黃气味並厚爲陰中之陽﹐故地黃所主是血虛火盛﹐大黃所主是火盛著血。緣血虛而盛者﹐究系無根之火﹐故能著血﹐能著津液精唾﹐不能著畱飲﹑宿食﹐若夫火盛而能著血﹐則無處不可著矣。故著隧道則爲血閉﹑寒熱﹐著橫絡則爲癥瘕﹑積聚﹐著腸胃則爲畱飲﹑宿食。大黃通血閉﹐貫火用於土中﹐在隧道則隧道通﹐在橫絡則橫絡通﹐在腸胃則停滯下。《本經》著其功曰﹕『蕩滌腸胃﹐推陳致新﹐通利水谷﹐調中化食﹐安和五臟』﹐詎有濫歟﹗乃或者以其推逐迅疾﹐斤斤然計較其不可用之處﹐累牘連篇﹐殊不知執定緣火盛著物﹐非緣「陰虛陽亢」二語﹐又豈有他歧之誤耶。

桃核承气湯﹑抵當湯﹑抵當丸﹑下瘀血湯﹐下瘀血者也。柴胡加龍骨牡蠣湯﹑甲煎丸﹐除血閉寒熱者也。大黃蟅虫丸﹑大黃牡丹湯﹐破癥瘕積聚者也。大陷胸湯﹑大陷胸丸﹑己椒藶黃丸﹑大黃甘遂湯﹑桂苓五味甘艸加姜辛半杏大黃湯﹐袪畱飲者也。厚朴七物﹑厚朴三物湯﹑厚朴大黃湯﹐推宿食者也。火有微盛﹐著有淺深﹐宜緩宜急﹐爲湯爲丸﹐審而處之﹐而後知用大黃之法也。

血液﹑津溺﹑涕唾﹐人身已化之水气也﹔飲﹐人身未化之水气也。火气著於血液津溺涕唾﹐則血液津溺涕唾結而不行﹐遂不能泄澤骨節﹐滑利諸竅﹐用大黃去著於血液津溺涕唾之火﹐使血液津溺涕唾得復其常可已。未化之飲﹐非血液津溺涕唾比也﹐火亦著之﹐仍可以大黃去其結耶﹖是則不然。蓋大黃之用﹐惟在火結於人身實有之物﹐飲之爲飲﹐𨿽已在人身﹐未與人身浹﹐則猶在虛處﹐未在實處也。未在實處之物﹐縱爲火著﹐卽以大黃去火﹐火去﹐飲能仍畱爲患﹐故大陷胸湯丸﹑己椒藶黃丸﹑大黃甘遂湯﹐皆有藉乎甘遂﹑葶藶﹐不全恃大黃已。然則濕熱發黃者﹐亦用大黃。夫濕又非飲比﹐乃彌漫霧露之气也﹐又何能與火結﹖而茵陳蒿湯﹑梔子大黃湯﹑大黃硝石湯﹐均不離大黃之峻且速耶﹖是又不然。蓋發黃之濕﹐非外感之濕﹐所謂彌漫霧露者也。考《傷寒》《金匱》所載疸證﹐一則曰﹕『但頭汗出﹐余處無汗﹐齊頸而還﹐小便不利﹐則當發黃。』再則曰﹕『發熱﹐汗出﹐此爲熱越﹐不能發黃。』夫汗卽津也﹐小便乃溺也﹐所謂濕乃緣津與溺﹐外不得越﹐下不得泄而生﹐則仍是人身實有之物﹐反非如飲之未化者矣。𨿽然觀所謂谷疸者﹐曰﹕『食飽則微煩﹐頭眩﹐小便難。』曰﹕『風寒相搏﹐食穀卽眩﹐穀气不消﹐胃中苦濁﹐濁气下流﹐小便不通﹐陰被其寒﹐熱流膀胱。』曰﹕『食卽頭眩﹐心胸不安。』是谷疸者兼有食而非徒濕矣。酒疸曰﹕『小便不利﹐胸中熱﹐足下熱。』曰﹕『腹滿欲吐﹐鼻燥﹐脈沈弦。』曰﹕『心中懊或熱痛。』是酒疸之熱之盛﹐又非谷疸可比矣。於此見大黃之用﹐火不盛者必滯兼實滯﹐乃爲得當也。或曰﹕『柯韻伯曰「厚朴倍大黃爲大承气﹐大黃倍厚朴爲小承气。」是承气者在枳朴﹐應不在大黃矣。』曰﹕『此說亦頗有理﹐但調胃承气湯不用枳朴﹐亦名承气﹐則不可通耳。』三承气湯中有用枳朴者﹐有不用枳朴者﹐有用芒硝者﹐有不用芒硝者﹐有用甘艸者﹐有不用甘艸者﹐惟大黃則無不用﹐是承气之名﹐固當屬之大黃。況厚朴三物湯卽小承气湯﹐厚朴分數且倍於大黃﹐而命名反不加承气字﹐猶不可見承气不在枳朴乎﹗夫气者血之帥﹐故血隨气行﹐亦隨气滯﹐气滯血不隨之滯者﹐是气之不足﹐非气之有餘﹐惟气滯並波及於血﹐於是气以血爲窟宅﹐血以气爲禦侮﹐遂連衡宿食﹐蒸逼津液﹐悉化爲火﹐此時惟大黃能直搗其巢﹐傾其窟穴。气之結於血者散﹐則枳朴遂能效其通气之職﹐此大黃所以爲承气也﹐不然﹐驗其轉失气﹐何以反贅於小承气下﹐不責之倍用枳朴之大承气耶﹗

柯韻伯謂﹕『凡藥之生者﹐气銳而先行﹔熟者﹐气純而和緩。』故大承气之用﹐仲景欲使芒硝先化燥屎﹐大黃繼通地道﹐而後枳朴除其痞滿﹐此言是也。夫緩則久畱﹐銳則退速﹐故大陷胸湯先煎大黃﹐後入他物。茵陳蒿湯先煎茵蔯﹐後入大黃﹑梔子。一以結胸熱實﹐按之石﹐且脈沈緊﹐從心下至少腹滿﹐痛不可近﹐是上下皆痺﹐𨿽用甘遂﹑芒硝之銳﹐猶恐其暫通復閟﹐則反使大黃當善後之任﹐變峻劑爲緩劑﹔一以濕熱不越﹐瘀熱於裏﹐渴飲水漿﹐小便不利﹐是內外皆痺﹐究之一身面目悉黃﹐勢必不能一下皆退﹐故爲內急外緩﹐則大黃﹑梔子當前茅﹐茵陳爲後勁。峻者任其峻﹐緩者益其緩﹐一物而處以權﹐則其物應之而適當病情﹐更可知藥之性固所宜究﹐用藥之巧尢所宜參矣。惟《傷寒論》以瀉心湯治心下痞﹐《金匱要略》以瀉心湯治心气不足﹑吐血﹑衄血。痞者﹐實證﹐大黃用麻沸湯絞汁﹔吐血﹐虛證﹐大黃與他藥同煮。豈不以實非眞實﹐故銳藥銳用﹐能使其無所畱戀﹔虛則眞虛﹐故銳藥緩用﹐能使其從容不迫耶﹗然究兩証之源﹐似皆不得指爲實熱﹐而並用大黃者﹐其義何居﹖魏念庭曰﹕『病本陰邪入裏﹐何以反用寒藥﹖蓋關上脈浮﹐其陽勃勃欲出﹐是陽爲陰格也﹐故名之曰气痞。气痞﹐陽也﹐若以陽藥濟之﹐陽益浮於上﹐不幾成關格乎﹗惟急瀉其陰﹐陽亦隨之以降﹐陰邪凝結者去﹐眞陽於是流布矣。此《傷寒論》之義也。』盧芷園曰﹕『瀉心者﹐瀉血分有餘之邪﹐使之相平乎不足之气也。』心有不足﹐血無所主﹐兼並舊畜之瘀﹐郁遏盛甚﹐而致暴焚﹐載血上行﹐倉皇洊妄﹐非下有形﹐安克效哉﹗顧苦寒下法﹐似乎降火﹐不知火之成患﹐正在不得上炎﹐有形者去﹐火空斯發﹐心气無虞不足矣﹐故知心气不足之從來﹐實在堅凝閉密之寒﹐火得疏通﹐安問堅凝閉密者乎﹗則奚爲治火﹐實是治寒﹐此《金匱要略》之義也。二者﹐一以气分虛痞﹐故取其气不取其味。一以血分瘀結﹐故气味兼取焉。一方而气血虛實之轉旋咸備﹐明乎此則用藥遂無滯義矣。

仲景用大黃﹐每諄諄致戒於攻下﹐而於虛實錯雜之際﹐如柴胡加龍骨牡蠣湯﹑甲煎丸﹑風引湯﹑大黃蟅虫丸等方﹐反若率意者。今之人則不然﹐於攻堅破積則投之不遺餘力﹐而凡涉虛者則畏之如鴆﹐殊不知病有因實成虛﹐及一証之中有虛有實﹐虛者宜補﹐實者自宜攻伐﹐乃撤其一面﹐遺其一面﹐於是虛因實而難復﹐實以虛而益猖﹐可治之候﹐變爲不治﹐無怪乎醫理之元﹐今人不及古人遠甚也。柴胡加龍骨牡蠣湯﹑風引湯﹐濇劑也﹐濇劑用大黃﹐似乎相背﹐不知仲景用藥必不浪施。夫柴胡加龍骨牡蠣湯爲證﹐暴﹔風引湯爲證﹐緩﹐暴病旣以柴桂解外﹐人姜棗益中﹐龍蠣鉛丹鎭內﹐則大黃似可不用矣。然解外﹐可以已一身盡重不可轉側﹔益中鎭內﹐可以已煩驚﹔胸滿﹑語﹐非大黃不爲功﹔小便不利﹐非茯苓烏能通。是大黃﹑茯苓﹐實一方之樞紐﹐必不因此礙龍蠣之濇矣。緩證旣用桂甘龍蠣﹐又益之滑石﹑石膏﹑赤白石脂﹑寒水石﹑紫石英﹐於五臟間似亦网羅良備矣。然癱癇而曰熱﹐必其風聚熱生﹐挾木侮土﹐故脾气不行﹐積液成痰﹐流注四末﹐如上諸物止及肺心肝腎﹐作病之本最要在脾﹐捨脾何以行气四旁﹐故大黃者﹐所以蕩滌脾家所聚﹐而漧薑之守而不走﹐實以反佐大黃﹐使之當行者用﹐當止者止﹐是大黃﹑漧薑﹐又一方之樞﹐不閡夫濇者也。甲煎丸﹑大黃蟅虫丸﹐攻劑也。攻劑用大黃﹐似乎適當其可﹐不知二證者﹐一由外感﹐一由內傷﹐然皆有所結。內傷者﹐自血以及气﹐故先有幹血而延及气﹔外感者﹐自气以及血﹐故寒熱不止而後爲癥瘕﹐皆有所聚﹐又皆聚於血。故大黃率諸飛走靈動之物以攻堅則同﹐但自於气者﹐窮其源﹐以人﹑漧薑益之﹔自於血者﹐探其本﹐以芍藥﹑地黃濟之﹐亦非徑情直行﹐孟浪以投之者也。大黃固將軍﹐隨所往而有所督率﹐烏得以卒伍卑賤視之哉﹗後之人鑑乎此﹐則知大黃實斡旋虛實﹐通和气血之良劑﹐不但以攻堅破積責之矣。

大黃之用﹐至賾而不可惡﹐於四方見之矣。他如六气之中﹐風引湯治風﹔大黃附子湯治寒﹔茵蔯蒿湯﹑大黃硝石湯﹑梔子大黃湯治濕﹔調胃承气湯﹑麻仁丸治燥﹔大陷胸湯丸﹑大黃甘遂湯治水。六經之中﹐調胃承气湯﹑大陷胸湯丸治太陽﹔大小承气湯﹑茵蔯蒿湯﹑麻仁丸治陽明﹔大柴胡湯治少陽﹔桂枝加大黃湯治太陰﹔大承气湯治少陰。气血之中﹐大小承气湯﹑厚朴七物湯﹑厚朴三物湯﹑厚朴大黃湯治气﹔桃仁承气湯﹑抵當湯丸﹑甲煎丸﹑大黃蟅虫丸﹑大黃牡丹湯﹑下瘀血湯治血﹐亦可謂至動而不可亂矣。𨿽然於此中﹐猶當舉一以反三焉﹐如厚朴三物湯﹑厚朴大黃湯﹑小承气湯﹐藥味同而方名異﹔茵蔯蒿湯﹑大黃硝石湯﹑梔子大黃湯﹐均治黃而佐使殊﹐皆不可不辧其所以然﹐得其所以然﹐而用大黃之精意愈顯矣。原夫三物成湯﹐其制方之意﹐豈不以大黃通其陰﹐枳朴通其陽乎﹗然就通陽之中﹐又有朴通上枳通下之別﹐小承气湯較之大承气湯﹐大黃之分數同﹐厚朴得大承气四之一﹐枳實得二之一。厚朴三物湯則與大承气同。在承气湯﹐則曰其熱不潮未可與承气湯﹐若腹大滿不通可與小承气湯﹐微和胃气﹐勿令大泄下。在厚朴三物湯﹐則曰痛而閉﹐夫痛而閉與腹大滿不通﹐亦非大相徑庭﹐何以陽藥之多﹐至於此極﹐蓋陰主痛﹐陽主滿﹐言滿不言痛﹐是陽病陰不病﹔言痛不言滿﹐是陰病陽不病。病者爲不足﹐不病者爲有餘﹐重泄其有餘以就不足﹐輕泄其不足以配有餘﹐觀小承气之三物同煎﹐則欲大黃之有餘力。厚朴三物湯之先煎枳朴﹐後納大黃﹐是欲大黃之無餘威﹐非特小承气用大黃多﹐厚朴三物用枳朴多﹐且可證惟其治血乃爲承气矣。若夫厚朴大黃湯之治是飲﹐飲在陰而陽亦滯﹐不能爲之運動﹐與諸結胸證不殊﹐故大陷胸湯用大黃六兩﹐大陷胸丸用大黃八兩﹐此亦用六兩﹐爲非無因矣﹐明乎此方﹐可知大黃分數之宜愼。梔子大黃湯之候曰﹕『酒疸﹐心中懊或熱痛。』茵蔯蒿湯之候曰﹕『谷疸﹐寒熱不能食﹐食卽頭眩﹐心胸不安。』大黃硝石湯之候曰﹕『腹滿﹐小便不利而赤﹐此表和裏熱。』懊﹐太陽證也﹐故佐以梔豉﹔谷疸﹐陽明經證也﹐故佐以茵蔯﹔表和裏實﹐陽明府證也﹐故佐以硝石﹑黃檗。府證者倍大黃﹐陽明經證半之﹐太陽證又半之﹐明乎此﹐又可知大黃佐使之宜﹐擇斯二者﹐俱了然豁然﹐則大黃功能庶幾無餘蘊矣。

問《金匱要略。嘔吐篇》旣曰﹕『病人欲吐﹐不可下矣。』又曰﹕『食已卽吐。』與大黃甘艸湯不自相矛盾乎﹗按此蓋當分別觀之﹐夫欲吐者其人意中欲吐﹐仍未得吐﹐不由食與不食﹔食已卽吐﹐可見不食則不吐矣。王太僕曰﹕『內格﹐嘔逆﹐食不得入﹐是有火也。病嘔而吐﹐食久反出﹐是無火也。』食久反出﹐且爲無火﹐何況欲吐﹐仍無所出耶﹗是其一有火﹐一無火。有火者﹐實﹔無火者﹐虛。實者宜下﹐虛者不可下﹐章章明矣。然則《傷寒論》之食入口卽吐﹐本篇諸嘔吐﹐谷不得下﹐與此正同﹐何以一用漧薑黃芩黃連人湯﹐一用小半夏湯﹐此獨用大黃之峻重耶﹖然食入口卽吐﹐食才入口﹐未嘗及咽也。嘔吐﹐谷不得下﹐能入咽而不能下也。食已卽吐﹐能及食竟﹐則已下矣﹐而不能畱也。三者﹐一系寒熱相格﹐內外交鬭﹐故應機病發﹐不待及其鋒鍔﹔一系停飲在中﹐內方盛滿﹐納物卽溢﹐故可入不可下﹔一系下脘爲物壅塞﹐無從傳化﹐故不能畱而反出焉。然此與反胃亦無以異﹐乃胃反﹑嘔吐諸條﹐何以仍不用下﹖蓋胃反是脾不磨﹐故朝食暮吐﹐暮食朝吐﹔此是胃气不納﹐故食已卽吐。夫胃能納﹐脾不能運﹐其病猶緩﹐胃且不納﹐定不能遊溢精气﹐上輸於脾﹐所謂「胃气生熱﹐其陽則絕」者﹐詎不勢迫且切﹐而急以大黃瀉陽以救陰耶﹗大凡峻藥多治急病﹐急病在人身﹐每伏於不可見知之處﹐如此証之用大黃﹐亦其一也。他如柴胡加龍骨牡蠣湯證﹐僅以胸滿﹑語而用﹔少陰大承气湯證﹐僅以口燥﹑咽漧而用﹔大黃蟅虫丸證﹐僅以肌膚甲錯﹐兩目黯黑而用﹔芩甘五味加姜辛半杏大黃湯證﹐僅以面熱如醉而用。皆其機甚微﹐其勢甚猛﹐如鹵莽艸率﹐鮮不以爲不急之務而忽之。

葶藶

味辛﹑苦﹐寒﹑大寒﹐無毒。主癥瘕﹐積聚﹐結气﹐飲食﹐寒熱﹐破堅逐邪﹐通利水道﹐下膀胱水﹑伏畱熱气﹐皮間邪水上出面目浮腫﹐身暴中風﹐熱疿﹝音沸﹞癢﹐利小腹。久服令人虛。一名丁歷﹐一名蕇﹝音典﹞蒿﹐一名大室﹐一名大適。生城平澤及田野﹐立夏後采實﹐陰漧﹐得酒良。﹝楡皮爲之使﹐惡殭蠶﹑石龍芮。﹞

葶藶冬卽萌芽﹐初春生苗﹐葉髙六﹑七寸似薺﹐根白色﹐枝莖俱靑﹐三月開花微黃﹐結角子﹐扁小如黍粒﹐微長﹐黃色。﹝《圖經》﹞

葶藶根白子黃﹐味辛气寒﹐恰合從肺至脾之用﹐其萌芽於寒水﹐得潤下之性﹐長茂於風木﹐具通達之能﹐收成於火令﹐擅速急之長﹐從肺及脾自上抵下﹐通達遠急﹐又何憂乎癥瘕不消﹐積聚不散﹐結气不化﹐飲食停滯﹐得爲寒熱哉﹗然此猶上脘﹑中宮之患也﹐其最切近於肺﹐爲極上之害者﹐尢莫如水。《水熱穴篇》曰﹕『夫水其本在腎﹐其末在肺﹐故肺爲喘呼﹐腎爲水腫﹐肺爲逆不得臥﹐分爲相輸俱受者﹐水气之所畱也。』蓋水𨿽就下﹐滿則必溢﹐溢則盛於皮毛﹐攻其所合而反上動下寧﹐若欲循其本﹐從下泄之﹐其畱於上與外者﹐必不能隨之順流而下﹐故當從上泄之﹐此《本經》主治﹐所以及破堅逐邪﹐通利水道﹐《別錄》主治所以及皮間邪水﹐上出面目浮腫也。《淮南子》云﹕『大戟去水﹐葶藶愈脹。』於此可見腫而不脹﹐非上气喘逆者﹐非葶藶所宜矣。

「肺癰﹐喘不得臥」「肺癰﹐胸滿脹﹐一身面目浮腫﹐鼻塞﹐淸涕出﹐不聞香臭﹑酸辛﹐欬逆上气﹐喘鳴迫塞﹐支飲不得息者。」皆與葶藶大棗瀉肺湯。水證「胃家虛煩﹐咽燥欲飲水﹐小便不利﹐水谷不化﹐面目手足浮腫﹐與葶藶丸下水。」則葶藶之用﹐前說不可云不善矣。惟是牡蠣澤散﹐治腰以下水气﹔甲煎丸﹐治瘧母﹔己椒藶黃丸﹐治腸間水气﹐其病皆不在上﹐又何以用之殊﹖不知葶藶《本經》原主「癥瘕﹐積聚﹐結气﹐破堅逐邪﹐通利水道」﹐故凡水气堅畱一處﹐有礙肺降者﹐宜用之﹐如腰下水气﹐瘧母條中﹐原不具證﹐惟腸間有水气者﹐明摘腹滿﹑口舌漧燥爲據﹐猶不可識腸爲肺合﹐爲水所畱﹐能使气阻化熱﹐致口舌漧燥﹐則葶藶之功﹐不難卽此窺之矣。矧大戟﹑芫花﹑甘遂等﹐非不治堅癖難下之水﹐特其水皆汪洋四射﹐不比葶藶所治之水上不下﹐故古人多以泄气閉﹐目之也。尢在涇曰﹕『大陷胸之治在胃﹐大承气之治在大小腸。大承气專主腸中燥糞﹐大陷胸並主心下水食。燥糞在腸﹐必藉推逐之力﹐故須枳朴﹔水食在胃﹐必兼破飲之長﹐故用甘遂。』愚謂甘遂僅著驅飲之效﹐葶藶更兼蕩食之功﹐故大陷胸湯但用甘遂﹐大陷胸丸並用葶藶也。

桔梗

味辛﹑苦﹐微溫﹐有小毒。主胸脇痛如刀刺﹐腹滿﹐腸鳴幽幽﹐驚恐﹐悸气﹐利五藏腸胃﹐補血气﹐除寒熱﹐風痺﹐溫中﹐消穀﹐療咽喉痛﹐下蠱毒。一名利如﹐一名房圖﹐一名白藥﹐一名梗艸﹐一名薺苨。生嵩髙山谷及冤句﹐二﹑八月采根﹐暴漧。﹝節皮爲之使﹐得牡蠣﹑遠志療恚怒﹐得硝石﹑石膏療傷寒﹐畏白芨﹑龍眼﹑龍膽。﹞

桔梗春生苗﹐莖髙尺餘﹐葉似杏葉而長垂﹐四葉相對而生﹐夏開小花﹐紫碧色﹐頗似牽牛花﹐秋後結子﹐根大如指﹐白色。﹝《圖經》﹞

《素問。皮部論》曰﹕『在陽者主內﹐在陰者主出﹐以滲於內。』气海﹑腸胃之气﹐在陽者也﹔五臟間出納之气﹐在陰者也。在五臟者﹐肺主出气﹐腎主納气﹐肺不出气﹐則气逆亂於气海﹐而腎無由納﹔腎不納气﹐則气逗𨖻於腸胃﹐而肺愈無由出。胸脇痛如刀刺﹐是气海中气不行也﹔腹滿腸鳴幽幽﹐是腸胃中气不行也。气海﹑腸胃之气皆不行﹐於是驚恐與悸作焉。驚者﹐气亂也。恐者﹐气下也。悸者﹐气不行﹐則水內侵心也。桔梗色白得肺金之質﹐味辛得肺金之用﹐而苦勝於辛﹐苦先於辛﹐辛者主升﹐苦者主降﹐已降而還升﹐是開內之滯﹐通其出之道也。六府之气舒﹐五臟之气達﹐上焦之痛﹐中焦之滿﹐下焦之鳴﹐何患不一舉而盡除﹐三焦之患除﹐又何患其气之亂﹐且下飲之聚哉﹗惟气怫於內﹐故邪畱於外。寒熱﹐邪畱於陽也﹔風痺﹐邪畱於陰也。五臟腸胃旣利﹐气血旣和﹐在外之邪又烏能容﹐故可不著意而自除﹐气通則陽旺陰消﹐故納谷自加﹐蠱毒自下矣。

海藏﹑東垣﹑丹溪皆謂桔梗入腎﹐豈不以仲景治少陰喉痛耶﹗殊不知桔梗主喉痛﹐仍是治肺﹐非治腎也。夫足少陰直者﹐從腎上貫肝膈﹐入肺中﹐循喉嚨﹐挾舌本﹐支者從肺注心中。腎家邪熱循經而上﹐肺不任受﹐遂相爭競﹐二三日邪熱未盛﹐故可以甘艸瀉火而愈﹐若不愈是肺竅不利﹐气不宣泄也。以桔梗開之﹐肺竅旣通﹐气遂宣泄﹐熱自透達矣﹐𨿽然此舉其暫者言耳﹐曰﹕『欬而胸滿﹐振寒﹐脈數﹐咽漧不渴﹐時出濁唾鮏臭﹐久久吐膿如米粥。』者﹐非气停﹐卽飲停﹐飲停卽熱生﹐气血爲之潰腐耶﹗亦主以桔梗湯﹐而注其效曰﹕『再服則吐膿血。』豈非火淸則熱行﹐气宣則腐去也。由此而推﹐謂腎家之熱爲肺所阻者﹐其一端也。肺家有熱﹐气不宣泄﹐何獨不能阻腎之气﹐使熱復生於下哉﹗又曰﹕『亦主血痺。』血痺之脈﹐寸口關上微﹐尺中小緊﹐是病亦關於腎﹐蓋血痺由於气痺﹐气開則血開﹐上竅通﹐下竅自通也。通脈四逆湯﹐咽痛者去芍藥加桔梗﹐利止脈不出者去桔梗加人參。芍藥開陰結﹐止腹痛下利﹔桔梗開陽結﹐亦止腹痛下利﹐可知戴陽之候﹐有結於陽﹐有結於陰﹐桔梗﹑芍藥之用﹐隱然相對待矣。利止必腹痛先已﹐腹痛已則結已開﹐無所事芍藥﹐並無所事桔梗﹐況結旣開﹐正嫌其虛﹐又烏可復用開泄﹐人參之補肺﹐桔梗之開肺﹐又隱然相對待矣。於此知桔梗之苦先於辛﹐苦歸於辛﹐苦者以開提腸胃畜積﹐辛者使從肺泄爲出路﹐諸家謂爲升提﹐謂爲舟楫﹐似矣﹐其實又有故焉如此者。

寒實結胸無熱證者﹐治以白散﹐散中用桔梗爲疏通气分之主。夫開導胸中之气﹐仲景於大承气湯﹑小承气湯﹑梔子厚朴湯﹐莫不用枳朴﹐此偏不用何哉﹖蓋病有上下﹐治有操縱﹐結在上者﹐宿痰﹑停飲也﹐故凡結胸無論熱實﹑寒實﹐寧用甘遂﹑葶藶﹑巴豆﹐不用枳朴﹐如大陷胸湯丸﹑白散是也。結在中下﹐始熱與實浹﹐气隨熱化﹐則於蕩滌邪穢中﹐疏利其與邪爲伍之气﹐大小承气等湯是也。況桔梗之用﹐使气上越而不使气下泄﹐今病在至髙﹐固宜操上而縱下﹐不使中下無過之地﹐橫被侵淩﹐故曰﹕『病在膈上必吐﹐在膈下必利也。』熱邪與停飲結﹐治以瓜蔞而佐之者反用半夏﹑黃連﹔寒邪與停飲結﹐治以巴豆而佐之者反用桔梗﹑母﹐於寒因熱用﹐熱因寒用之中﹐反佐以取之﹐可謂精義入神﹐以致用者矣。

排膿散卽枳實芍藥散加桔梗﹑雞子黃也﹔排膿湯卽桔梗湯加姜﹑棗也。排膿何必取桔梗﹐蓋皮毛者肺之合﹐桔梗入肺﹐暢達皮毛﹐膿自當以出皮毛爲順也。散之所至者﹐深﹔湯之所至者﹐淺。枳實芍藥散本治產後瘀血腹痛﹐加桔梗﹑雞子黃爲排膿﹐是知所排者﹐結於陰分血分之膿。桔梗湯本治肺癰吐膿喉痛﹐加姜棗爲排膿湯﹐是知所排者陽分气分之膿矣。二方除桔梗外﹐無一味同﹐皆以排膿名﹐可見排膿者必以桔梗﹐而隨病之淺深以定佐使﹐是桔梗者排膿之君藥也。

旋覆花

味鹹﹑甘﹐溫﹑微溫﹑冷利﹐有小毒。主結气﹐脇下滿﹐驚悸﹐除水﹐去五藏間寒熱﹐補中﹐下气﹐消胸上痰結﹐唾如膠漆﹐心脇痰水﹐膀胱畱飲﹐風气濕痺﹐皮間死肉﹐目中眵﹐利大腸﹐通血脈﹐益色澤。一名戴椹﹐一名金沸艸﹐一名盛椹。其根主風濕。生平澤川谷﹐五月采花﹐日幹﹐二十日成。

旋覆花﹐二月生苗﹐多在水旁﹐大似紅藍而無刺﹐長一﹑二尺﹐莖細葉似柳﹐六月開花如菊﹐圓而覆下﹐七﹑八月采花。﹝《圖經》﹞

蘄陽李氏謂﹕『旋覆花俗傳露水滴下卽生﹐蓋亦不然。』新城王氏﹝名象晉﹐著有《羣芳譜》﹞則謂﹕『花梢頭露滴入土﹐卽生新根。』嘗劚地驗其根﹐果不相聯屬﹐是說也﹐予亦親試之矣。凡花梢露本從根出﹐而帖於上以敵日暴﹐比之水從腎而布於五臟爲五液者何異﹐其還下滴得土而別生根﹐比之五液下注﹐而或滲於膀胱﹐或行於衛气﹐或入於營气者何異﹖況黃通於脾﹐鹹先入腎﹐恰合水隨低窪而歸壑﹐气由三焦而下行之義。以是則稱之曰﹕『補中﹐下气﹐除水﹐去五臟間寒熱。』詎不可也。第補中之物必味甘性平﹐旋覆花則咸﹐咸者水之去而不返者也﹐故其爲用惟堪俾從小便出﹐所謂補中﹐不過爲其必歸於土﹐任土之宣布輸送﹐不若甘遂﹑葶藶輩﹐一往無前﹐有傷中气而已。兩脇者﹐陰陽之道路﹐升降之要樞﹐水不歸土而結滯於气道﹐則爲驚爲悸﹐主結气及脇下滿﹑驚悸﹐卽下气除水之功也。然則仲景以之治在上之心下痞﹐噫气不除﹐在下之半產漏下﹐何也﹖蓋水能從下行﹐則气道可暢﹐而參甘大棗得以施其補中之力﹔气能下返﹐則血源遂裕﹐而蔥與新絳得以逞其通絡之功﹐絡通則血澤﹐气順則痞除﹐原無甚深妙義也。

藜蘆

味辛﹑苦﹐寒﹑微寒﹐有毒。主蠱毒﹐欬逆﹐泄痢﹐腸癖﹐頭瘍﹐疥瘙﹐惡瘡﹐殺諸虫毒﹐去死肌﹐療噦逆﹐喉痺不通﹐鼻中息肉﹐馬刀爛瘡﹐不入湯。一名蔥苒﹐一名蔥菼﹐一名山蔥。生泰山山谷﹐三月采根﹐陰漧。﹝黃連爲之使﹐反細辛﹑芍藥﹑五參﹐惡大黃。﹞

黎蘆三月生者﹐葉靑似初出﹐心又似車前﹐莖似蔥白﹐靑紫色﹐髙五﹑六寸﹐有黑皮裹莖﹐似皮﹐根似馬腸﹐根長四﹑五寸許﹐黃白色﹐二月﹑三月采根﹐陰漧。﹝《圖經》﹞

靑紫爲心腎肝膽之色﹐黑爲腎色﹐黃白爲脾肺之色。靑屬木﹐於病應風﹔紫爲赤黑相兼﹐屬水火﹐於病應痰與熱﹔黑屬水﹐於病亦應水。以靑紫黑裹之莖﹐采於二月﹑三月﹐正當莖槁﹐大气返於黃白之根﹐將透發而未透發﹐其象爲舉肝膽心腎之風水痰熱﹐盡從脾肺而宣﹐自下而上﹐自內而外﹐非吐劑而何﹖欬逆者﹐風水痰熱之客於脾也﹐舉肺脾之風水痰熱而盡除之﹐又何憂乎欬逆與腸澼﹑泄利哉﹗頭有瘍及疥瘙﹑惡瘡是風水痰熱在上﹐病關乎肺﹐非上湧之品不爲功。虫系風水痰熱醞釀而成﹐其病關脾气之在內者。死肌系風水痰熱漸漬而致其病﹐關脾气之在外者。脾家風水痰熱被藜蘆一掃而淸﹐則諸病焉能不瘳耳﹗不入湯用者﹐湯則降﹐散則升﹐又湯取气﹐散取質﹐用質則應病速﹐而去亦亟﹐湯則恐其气味畱連腸胃間﹐其毒足以累人元气耳。

藜蘆味辛入肺﹐去風气寒﹐除痰熱﹐而性主湧吐﹐故凡風痰之壅於上者﹐用之可令隨病除病﹐無誅伐無過之咎。仲景以藜蘆甘艸湯﹐治手指臂腫動﹐其人身體者﹐夫手指臂爲手陽明﹑太陰兩經經由之地﹐腫則爲濕﹐動則爲風﹐謂非風與痰壅於肺部可乎﹗者﹐動之微﹔動者﹐潤之著。則惟己獨知﹐動則人皆可見﹐當其風痰上壅﹐其所主之經旣已躍動昭彰﹐人身之气血脈絡無不應之﹐蓋亦將自而動矣。吐去風痰﹐肺家已治且安﹐所主之經絡自然通暢﹐一身之與相應而欲效之者悉除矣。

徐洄溪曰﹕『凡有毒之藥﹐皆得五行剛暴偏雜之性以成﹔人身气血﹐乃天地中和之气所結﹐故服毒藥者﹐往往受傷。瘡疥等疾﹐久而生虫﹐亦與人身气血爲類﹐故人服之有傷气血者﹐必能殺虫。惟用之得其法﹐乃有利無獘﹐否則必至兩傷﹐不可不愼也。』又云﹕『毒藥﹑解毒各有所宜﹐如燥毒之藥能去濕邪﹐寒毒之藥能去火邪﹐辧證施治﹐神而明之﹐非僅「以毒攻毒」四字可了也。』

射幹

味苦﹐平﹑微溫﹐有毒。主欬逆﹐上气﹐喉痺﹐咽痛﹐不得消息﹐散結气﹐腹中邪逆﹐食飲大熱﹐療老血在心脾間﹐欬唾﹐言語气臭﹐散胸中熱气﹐久服令人虛。一名烏扇﹐一名烏蒲﹐一名烏翣﹐一名烏吹﹐一名艸姜。生南陽川谷田野﹐三月三日采根﹐陰漧。

射幹春生苗﹐葉似蠻姜而狹﹐橫長﹐疏如翅羽﹐故一名烏翣﹐其中抽莖﹐髙二﹑三尺﹐似萱艸而彊硬﹐疏長正如長竿。六月開花六出﹐或黃或紫或紅﹐而以紫色者爲勝﹐狀如蝴蝶﹐瓣上有細紋﹐其色白﹐故名紫蝴蝶花﹐花後結房大如拇指﹐房四隔﹐一隔十餘子﹐大如胡椒﹐色紫極﹐咬之不破。﹝參《圖經》《綱目》﹞

射幹紫花六出﹐上界白文﹐恰似水火相結於金之界域﹐所用又其還原反本之根﹐而味苦主降﹐气平復下降﹐降之甚者﹐非特下行且能橫散﹐故其所主﹐首爲欬逆上气﹐喉痺﹐咽痛不得消息。蓋旣有喉痺復兼咽痛﹐且無止息之時﹐則非水火相結於肺之部位而何﹖肺屬金﹐火者金之所畏﹐水者金之子﹐能泄金之气﹐《易通卦驗》云﹕『冬至射幹生。』可知因水气盛而動之物﹐則必能動水气﹐其開花以四月﹐又可知因火气盛而舒展之物﹐亦必能舒展火气﹐乃至七月卽莖葉盡槁﹐其气復返於根﹐則可知其動水气舒火气﹐均能使從金之界域各歸其所自來﹐此所以治欬逆﹐上气﹐喉痺﹐咽痛﹐不得消息也﹐此所謂散逆气也。腹中者﹐大腸所居﹐大腸亦屬金﹐腹中邪逆﹐明逆气自大腸而上也。食飲大熱者﹐水谷之气不下行﹐又不旁出﹐壅於胸中爲患﹐卽《別錄》所謂因胸中熱气而欬唾﹐言語气臭﹐得此亦能下行且解散也。夫胸中水谷之气﹐本系精微﹐原供上奉以敷布五臟﹐灑陳六腑﹐若上有肺部之結﹐則不能引其淸者於上﹐下有大腸之逆﹐則不能傳糟粕於下﹐於是胸中之气﹐淸不得爲淸﹐濁不得爲濁﹐居淸虛之位﹐偏化爲重濁之味﹐暫則但涉气﹐久則將涉血﹐凡似此者﹐非咎肺不降﹐大腸不宣﹐而誰咎哉﹗上竅不通則下竅亦不通﹐上竅通則下竅自通﹐卽用射幹之微旨也。

《別錄》「療老血在心脾間」一語﹐最是耐人思索﹐將主統之不善而有所畱耶﹗則主血統血云者﹐調劑運量之謂﹐非若肝之實有所藏也。惡乎得有所畱﹐將經之不畱轉而有所畱耶﹗則手少陰從髒走手﹐足太陰從髒走足﹐不在髒間則在手足間﹐皆非畱血之地﹐縱手足間有老血﹐又決非射幹之所能治也。將絡間有所畱耶﹗則橫行曰絡﹐卽有所瘀﹐亦決非射幹直行者所能治﹐蓋讀仲景《金匱要略》而後知心脾間卽內經所謂募原者也。夫心气自左而降﹐脾气由中而升﹐升降交錯之間﹐正受气變赤之地﹐設升降之源不淸﹐則所受之气自濁﹐或不能變﹐聚爲痰涎﹐或旣變赤﹐不能敷布灑陳﹐於是凝結臟腑空隙之所﹐脂膜之間﹐其處在中之左﹐左之中﹐則非左脇而誰﹐故《素問。瘧論》曰﹕『瘧間日發者﹐由邪气內薄於五臟﹐橫連於募原也。其道遠﹐其气深﹐其行遲﹐不能與衛气偕行﹐不得皆出﹐故間日乃作也。』《金匱要略》曰﹕『瘧當瘥不瘥者﹐此結爲癥瘕﹐名曰瘧母﹐用甲煎丸。』其中正有烏扇﹐二者與《別錄》射幹療老血在心脾間正相脗合﹐於此見心脾間老血﹐由於結气﹐气之結由於腹中邪逆﹐腹中邪逆由於飲食大熱﹐飲食大熱之見於外者爲欬吐﹐言語气臭﹔其見於內者﹐爲胸中熱气。是致病之由﹐診病之法﹐悉舉無遺﹐《本經》《素問》《金匱要略》均一以貫之矣。

喉中水雞聲比之喉痺﹑咽痛﹑不得消息﹐同乎﹖否耶﹖蓋气必因痺而阻﹐喉中必由阻而有聲﹐且其聲不他似﹐獨似水雞﹐則決可知爲气與水阻矣。气與水阻之候﹐其正治在小靑龍﹐特無表證而又不腫﹐故以射幹﹑紫苑﹑款冬花﹑大棗易桂枝﹑芍藥﹑甘艸﹐俾散爲和﹐以收爲降﹐𨿽紫苑﹑款冬大擅其功﹐然號無邪而實有飲﹐謂涉虛尙屬實﹐終不能不仗射幹降气開結之猛力﹐故其名獨冠一方之首﹐是亦可悟射幹與麻黃合而名方之義矣。善夫徐忠可曰﹕『肺痿﹐有欬﹐有涎沫﹐無上气﹐喘逆。』則凡遇上气喘逆及有臭痰者﹐爲肺癰。無臭痰﹐只水雞聲者﹐爲火吸其痰﹐然水乃潤下之物﹐何以逆上作聲﹐近見拔火罐者﹐以火入缾罨人患處﹐立將內塞吸起甚力﹐始悟火性上行。火聚於上﹐气吸於下﹐勢不容已﹐上气水聲亦此理耳﹐此非瀉肺何以愈之﹐故治此病以加射幹開結下水爲上也。

蜀漆

味苦﹐平﹑微溫﹐有毒。主瘧及欬逆﹐寒熱﹐腹中癥堅﹑痞結﹑積聚﹐飛气﹐蠱毒﹐鬼疰﹐療胸中邪結气吐出之。生江林山川谷及蜀﹑漢中。常山﹐苗也。五月采葉﹐陰漧。﹝栝樓爲之使﹐惡貫眾。﹞

常山汴西﹑淮浙﹑湖南州郡出者﹐莖圓有節﹐髙者不過三﹑四尺﹐葉似茗而狹長﹐兩兩相當﹐二月生白花﹐靑萼﹐五月結實靑圓﹐三子爲房。海州出者﹐葉似楸葉﹐八月有花﹐紅白色﹐子碧色﹐似山楝子而小。蜀漆﹐是其莖也。八月﹑九月采之﹐其艸暴燥﹐色靑白者可用﹐若陰漧便黑爛郁壞矣。﹝參《唐本》《圖經》﹞

凡藥物非鱗介飛走﹐未有雲气腥者﹐惟仲景用蜀漆必注曰洗去腥﹐則可見其气之惡劣異於他艸木矣﹐而以二月生﹐九月收其花﹐又色白萼靑﹐故其功能爲自肺及肝﹐凡惡劣之气結爲病者﹐皆能從而入之﹐所謂同聲相應﹐同气相求也。人身惡劣之气鍾爲病者﹐在肺無如痰涎﹐在腸胃之間無如募原之邪﹐在肝膽之間無如積聚。故痰涎之發爲欬逆﹑寒熱﹐募原之發爲瘧﹐積聚之凝爲腹中癥堅與痞﹐蜀漆並能治之﹐在上在中者以吐而除﹐在下者以利而解﹐亦各從其類也。楊仁齋云﹕『常山治瘧﹐人皆薄之﹐瘧家多畜痰涎黃水﹐或停瀦心下﹐或結澼脇間﹐乃生寒熱﹐法當吐痰逐水﹐豈容不用。水在上焦則能吐之﹐水在脇下則能破其澼而下其水﹐但須有所佐助﹐必克收功﹐其有純熱發瘧﹐或蘊熱內實之證﹐投以是物﹐大便點滴而下﹐似泄不泄者﹐須得大黃爲佐﹐泄利之而愈矣。則知是物之用﹐正欲其吐且下﹐今人每每欲以他物制之使不吐﹐未免違其所長﹐然𨿽不吐﹐終能直抵病所﹐激之使動﹐則亦未可厚非也。』

瘧病之本﹐由夏傷於暑熱﹐气盛藏於皮膚之內﹐腸胃之外﹐營气所捨之處﹐遂令人汗空疏﹐腠理開﹐因得秋气﹐汗出遇風﹐及或以浴水﹐气捨於皮膚之間與衛气並居﹐衛气行至畜邪之所﹐則兩邪相薄﹐先則陽邪從陰爲寒﹐繼則陰邪並陽爲熱﹐先寒後熱﹐此爲寒瘧。其有先中之邪捨之深者﹐內薄於五臟﹐橫連於募原﹐則其道遠﹐其出遲﹐不能日與衛气相從﹐故有間日作者﹐有間兩日作者。甚有病因與是反者﹐則先熱後寒﹐爲溫瘧。有陽邪獨發﹐不返於陰﹐則但熱不寒爲癉瘧。大率邪之深者﹐痰涎必多﹐痰涎愈多則寒益盛﹐故《金匱》用蜀漆散治多寒之牡瘧﹐更加蜀漆則治溫瘧﹐附《外臺》牡蠣湯方亦治牡瘧﹐卽三法以觀蜀漆之用﹐及用蜀漆之法﹐均可窺矣。蓋痰涎深伏幽隱﹐非蜀漆和漿水湧吐之法無以發越﹐更須龍骨﹑雲母﹐使不當去之火有所歸﹐斯陽從龍起﹐陰隨湧泄﹐庶胸次得以廓然﹐其痰涎益深﹐則寒气亦益深﹐甚且寒反居後﹐則蜀漆更加半分。至牡蠣湯中牡蠣﹐卽蜀漆散中龍骨之義。蜀漆得雲母專去陽邪依陰﹐故以龍骨爲佐。牡蠣湯中麻黃﹐卽蜀漆散中雲母之義。蜀漆得麻黃﹐專開陰邪之固閉﹐故以牡蠣爲輔﹐升降得宜﹐收放由我﹐此用蜀漆之權宜﹐亦用諸毒藥之通義也。

「傷寒﹐脈浮﹐醫以火迫劫之﹐亡陽﹐必驚狂﹐起臥不安者﹐桂枝去芍藥加蜀漆牡蠣龍骨救逆湯主之。」其加蜀漆也﹐成聊攝謂﹕『是山澤通气﹐取以泄陽熱之气。』方中行謂﹕『是散火邪之錯逆。』張隱庵謂﹕『是從陰達陽以淸火熱。』魏念庭謂﹕『去芍藥加此爲奏迅疾之效。』黃元禦謂﹕『是吐瘀腐而療狂。』尢在涇謂﹕『是去胸中邪結气。』徐五成謂﹕『是辛散火邪。』諭嘉言﹑程郊倩並不解及於此。愚按泄熱正須芍藥﹐辛散豈無生薑﹐通陽豈無桂枝﹐惟吐腐去結庶爲近理。然同一火逆也﹐前此曰﹕『火逆下之﹐因燒鍼煩躁者﹐桂枝甘艸龍骨牡蠣湯主之。』夫吐之與下﹐必吐傷甚而下差緩﹐與其吐之而仍治以桂枝甘艸龍骨牡蠣﹐何如下後亦不過用此之愈乎﹗曰﹕『脈浮﹐熱甚﹐反灸之﹐此爲實﹐實以虛治﹐因火而動﹐必咽燥唾血可見。脈浮被火﹐應至吐血﹐今更吐之﹐是速其血耳。矧《千金》《外臺》兩書非痰非瘧不用是物﹐則是方之有舛訛無疑﹐故愚不敢彊爲附會云。』

甘遂

味苦﹑甘﹐寒﹑大寒﹐有毒。主大腹疝瘕﹐腹滿﹐面目浮腫﹐畱飲﹐宿食﹐破癥堅積聚﹐利水榖道﹐下五水﹐散膀胱畱熱﹐皮中痞﹐熱气腫滿。一名甘﹐一名陵﹐一名陵澤﹐一名重澤﹐一名主田。生中山川谷﹐二月采根﹐陰漧。﹝瓜蒂爲之使﹐惡遠志﹐反甘艸。﹞

甘遂苗似澤漆﹐莖短小而葉有汁﹐根皮赤肉白﹐作連珠狀﹐大如指﹐實重者良。﹝參《唐本》《蜀本》《圖經》﹞

甘遂根皮赤肉白﹐金就火裹﹐何憂不流﹐而味苦下趨﹐气寒協水﹐實重者其性著﹐裏如連珠﹐則節節疏通﹐𨿽有挾束﹐仍能開縱﹐故專行著裏之水﹐無問頑堅也。《水熱穴篇》之論水曰﹕『水病者﹐下爲胕腫﹑大腹﹐上爲喘呼。』故腎爲之本﹐肺爲之標﹐大腹腹滿﹐面目浮腫﹐標本俱病矣。尢在涇之論陷胸證曰﹕『胃爲都會﹐水谷並居﹐淸濁未分﹐邪气入之﹐夾雜痰食﹐相結不解﹐則成結胸。』大小腸者﹐精華已去﹐糟粕獨居﹐邪气入之﹐但與穢物結成燥糞而已。大承气專主腸中燥糞﹐大陷胸並主心下水食糞﹐在腸必藉推逐﹐故須枳朴﹔水食在胃﹐必兼破飲﹐故須甘遂。畱飲宿食去﹐則水谷之道利矣。《金匱要略》用甘遂半夏湯治「𨿽利﹐心下續堅滿」﹐又用大黃甘遂湯治「水與血結於血室」﹐於此見水能爲疝瘕癥堅積聚之根﹐並可見泄利者﹐大黃不得用﹐甘遂仍可用。蓋其性徑情直行﹐不稍畱戀﹐故非特能行停蓄泛濫之水﹐卽徘徊瞻顧欲行不行之水﹐並其所長矣。

白斂

味苦﹑甘﹐平﹑微寒﹐無毒。主癰腫疽瘡﹐散結气﹐止痛﹐除熱﹑目中赤﹑小兒驚癇﹑溫瘧﹑女子陰中腫痛﹐下赤白﹐殺火毒。一名菟核﹐一名白艸﹐一名白根﹐一名昆侖。生衡山山谷﹐二月﹑八月采根﹐暴漧。﹝代赭爲之使﹐反烏頭。﹞

白斂二月生苗﹐多在林中﹐作蔓赤色﹐葉如小桑﹐五月開花﹐七月結實﹐根如雞鴨卵而長﹐三﹑五枚同一窠﹐皮黑肉白。一種赤斂﹐花實功用皆同﹐但表裏俱赤爾。﹝《圖經》﹞

昔人多謂白斂以能斂瘡得名﹐此義終覺未妥。夫癰腫瘡疽或有當斂而解者﹐結气不可斂而散也﹔熱不可斂而除也﹔帶下赤白不可斂而止也。然則其根色白屬肺﹐气平屬金﹐味苦象心﹐赤蔓象血脈﹐得無與肺朝百脈之義合否﹗蓋尙未然﹐若眾赤蔓共成一白實則合矣。眾白根共生一赤蔓﹐又可以爲肺朝百脈乎﹗《四气調神大論》曰﹕『秋三月﹐此爲容平。』玩容平二字﹐正合斂字之意﹐蓋方經夏三月﹐散發已極﹐如人意得志滿﹐諸事惟所欲爲﹐一旦遇尊嚴有道之人﹐不自知其不能肆意遂志﹐而心爲之斂﹐气爲之消﹐容爲之平﹐此豈有道之人呵叱之束縛之﹐而使之然耶﹗今夫涼飆倏動﹐暑意默消﹐鳴蛩吟階﹐白露被野﹐向日盈溢之溝渠﹐溽潤之土地﹐又孰使之不漲﹐又孰使之淨潔﹐推其故﹐則謂之諸物就斂﹐然斂之爲斂﹐果可與聚斂﹑厚斂同日語哉﹗不得已以一字解之﹐曰肅。肅者﹐淸肅也﹐淸肅气振則暑熱自消﹐結聚自解﹐故夫暑熱之气壅於血﹐則爲癰腫疽瘡﹔壅於气﹐則爲結气﹔壅精明之光耀﹐則爲目赤﹔壅神气之遊行﹐則爲驚癇﹔壅營衛之周流﹐則爲溫瘧。內與血壅﹐則爲陰中腫痛﹔內有濕壅﹐則爲帶下赤白。莫非凝血脈之流行而然﹐是則淸肅之白气累累者﹐不一貫通於赤蔓之中﹐以消散其蘊隆﹐開解其菀結﹐此《本經》白斂主治之義也。𨿽然壯年不有驚癇﹑溫瘧乎﹗男子不有陰腫﹑淋瀝乎﹗獨稱小兒﹑女子何也﹖夫惟嗜欲之失節﹐思慮之過度﹐營求之不遂﹐皆能生火而閡血之流﹐气之行﹐小兒則無是也。衝任之不咸而气逆裏急﹐內結七疝﹐婦人則無是也。夫然﹐則知循經而阻之熱﹐與气血間熱﹑臟腑間熱﹑腸胃間熱﹑骨節間熱﹑肉腠間熱﹑皮膚間熱皆有異矣。

《金匱》薯蕷丸類萃補益以爲君﹐復類萃開結消導以爲臣﹐虛勞諸不足之治﹐古之人固如是也。獨風气百疾﹐桂枝以行皮腠﹐大豆黃卷以行肌肉﹐防風以行筋骨﹐柴胡以行腸胃﹐惟結於血脈間者﹐不能不用白斂也。任爲最輕﹐職爲最下﹐故其分數殿一方之末。

大戟

味苦﹑甘﹐寒﹑大寒﹐有小毒。主蠱毒﹐十二水﹐腹滿急痛﹐積聚﹐中風﹐皮膚疼痛﹐吐逆﹐頸腋癰腫﹐頭痛﹐發汗﹐利大小腸。一名卬巨。生常山﹐十二月采根﹐陰漧。﹝反甘艸。﹞

大戟春生紅芽﹐漸長叢髙﹐莖直中空﹐葉長狹如柳﹐折之有白汁﹐三﹑四月開黃紫花﹐團圓似杏花及蕪荑花﹐根似細苦參﹐皮黃肉黃白﹐有紫色者浸於水中﹐水色靑綠。﹝參《蜀本》《圖經》《綱目》﹞

十二經皆屬於五臟﹐大戟芽紅﹐莖中汁白﹐花黃紫﹐根皮或黃或紫﹐漬水則靑﹐具五行之色。味苦气寒﹐功專降泄﹐而合徳於水﹐是以十二經皆有水。至腹滿急痛而成積聚者能治之﹐其莖中空﹐惟其中空﹐斯能外達﹐是以中風在表難泄而至皮膚疼痛者﹐亦能治之。水滿則上溢﹐風急則上冒﹐故爲吐逆。水行風息﹐吐逆之根已拔﹐是以亦能治之。

澤漆

味苦﹑辛﹐微寒﹐無毒。主皮膚熱﹐大腹﹐水气﹐四肢面目浮腫﹐丈夫陰气不足﹐利大小腸﹐明目﹐輕身。一名漆莖﹐大戟苗也。生泰山川澤﹐三月三日﹑七月七日采根葉﹐陰漧。﹝小豆爲之使﹐惡薯蕷。﹞

澤漆一名貓兒眼睛艸﹐一名綠葉綠花艸﹐一名五鳳艸。江湖原澤平陸多有之﹐春生苗﹐一科分枝成叢﹐柔莖如馬齒莧﹐綠葉如苜蓿葉﹐葉圓而黃綠﹐頗似貓睛﹐故名貓兒眼。莖頭凡五葉中分﹐中抽小枝五莖﹐每枝開細花靑綠色﹐復有小葉承之﹐齊整如一﹐故名五鳳艸﹑綠葉綠花艸。搯莖有白汁黏人﹐其根白色有骨﹐方家用治水蠱﹑腳气有效﹐尢與《神農本經》文合。自《別錄》以莖有白汁﹐誤以爲大戟苗﹐故諸家襲之爾。﹝《綱目》﹞

凡物之行水者﹐必能傷陰。養陰者﹐未必能行水﹐何則﹖水﹐陰屬也。气不燻身﹐充膚澤毛﹐泄澤骨節屈伸﹐而化爲水﹐則旣已傷矣。若又使往而不返﹐能無倍其傷乎﹗養陰者﹐能使陰滋﹐不能使陰若霧露之漑﹐使陰滋者﹐適足助水之瀾﹐決非浚水之源以導其流﹐能變懷山襄陵爲膏壤埴墳者也。若旣行水﹐而又妙能使陰气不至不足者﹐其惟澤漆乎﹗何以言之﹐夫腎主五液﹐入心爲汗﹐入肺爲涕﹐入肝爲淚﹐入脾爲涎﹐自入爲唾﹝四十九難﹞﹐不似澤漆之白汁貫莖﹐徹下徹上﹐一本在下﹐五歧在上﹐歧端各生燦爛之花乎﹗腎者﹐主受五臟六腑之精而藏之﹐故五臟盛乃能瀉﹝《上古天眞論》﹞﹐不似澤漆之五歧原出一莖﹐收花成實已後﹐則精气原歸於本乎﹗惟其能使方爲大腹水气﹑四肢面目浮腫之水﹐仍歸於分布五液之腎﹐使腎旣平均﹐方瀉其有餘﹐則水消之後﹐又豈致陰气不足耶﹗夫然﹐則凡病水者胡不皆用此﹐免事後之周章﹐乃古人不常用何哉﹖蓋腎家之水與火同居﹐故惟與火同病之水﹐澤漆能化之能行之﹐否則不能矣﹐何謂與火同病﹖則皮膚熱是也。水病者不皆皮膚熱﹐惟皮膚熱之水病﹐則澤漆所專治矣﹐然則大腹水气﹑四肢面目浮腫且皮膚熱之病﹐婦人亦應有之﹐條中特提丈夫者何﹖夫丈夫之腎﹐以气爲權衡﹔婦人之腎﹐以血爲權衡。澤漆者﹐能化气不能化血﹐倘婦人病此而用澤漆﹐水气旣回於腎﹐腎家或值血實﹐或值血虛﹐實則水與血混﹐虛則水入血中﹐𨿽兩者並仍可治﹐然至水血攸分﹐恐腎气不能無不足之患也。

《金匱要略》曰﹕『欬而脈沈者﹐澤漆湯主之。』夫但曰欬而脈沈﹐似未足盡病之情狀﹐何以見定當用澤漆湯﹐按此亦發凡起例處也。欬之爲病﹐木與水气相連﹐故大靑龍湯﹑小靑龍湯﹑越婢湯﹑射幹麻黃湯﹐均防欬之能爲水﹐而水仍有陰陽內外之分﹐陽且外者﹐不外如龍之興雲致雨﹐以汗而解﹔陰且內者﹐水徵𨿽見﹐欬究未除﹐終不可忘在上之病源﹐但顧在下之水气﹐故厚朴麻黃湯治欬而脈浮﹐仍是大小靑龍加減﹐若脈沈者﹐終不得與五苓﹑十棗同科。澤漆湯用澤漆爲君﹐使水气還歸於腎﹐先煎久煎﹐使其力緩厚﹐然後以和陽化飲﹐復入其間﹐當歸者歸﹐當散者散﹐不似治水﹐亦不似治欬﹐欬無不止﹐水亦無不行﹐所謂脈得諸沈﹐當責有水者也。誠使水猖於欬﹐原不能不治水﹐若欬甚於水﹐亦焉可不專力治欬﹐故曰﹕『欬而脈浮者﹐厚朴麻黃湯主之。欬而脈沈者﹐澤漆湯主之。』似乎泛指之詞﹐實欲治病者得風便轉﹐使不滯於當前﹐而能以證參脈﹐相與爲推移者矣。學者於此等處﹐非特不容忽﹐且尢不可泥。

歷考澤漆治水﹐非不暫與防己﹑大黃﹑葶藶﹑甘遂輩相合成方而決壅瀉實﹐然終其人參﹑白朮﹑茯苓﹑桂心﹑薏苡等﹐治因虛成水者居多﹐如《千金》與鯉魚﹑人參﹑甘艸﹑生薑﹑赤小豆﹑茯苓﹑麥虋冬同用﹐治或從消渴﹐或從黃疸﹐致內虛不足﹐營衛不通﹐血气不化﹐气實皮膚中﹐徧身洪腫﹐四肢無堪﹐喘息不安﹐腹中向向脹滿﹐眼不得視。崔氏與白朮﹑生薑﹑橘皮﹑桑根白皮﹑元參﹑郁李仁﹑杏仁同用﹐治水腫盛滿﹐气急喘欬﹐小便濇如血。《古今錄驗》與鯉魚﹑人參﹑甘艸﹑茯苓﹑麥虋冬同用﹐治水在五臟﹐令人欬喘﹐上气﹐腹大向向﹐兩足腫﹐目下臥蠶﹐胸滿隱痛﹐吸吸寒熱﹐小便數少甚。至《古今錄驗》與鯉魚﹑人參﹑甘艸﹑茯苓﹑澤﹑杏仁同用﹐治緣三焦決漏﹐精液不通﹐水气都行﹐致通身手足面目腫﹐食飲減少﹐且云﹕『年八十病大困者﹐服此亦差。』可見澤漆所治之大腹水气﹐四肢面目浮腫﹐必兼喘欬上气﹐小便不利者。澤漆誠行水中﹐返顧根本之劑哉﹗

蕘花

味苦﹑辛﹐寒﹑微寒﹐有毒。主傷寒﹐溫瘧﹐下十二水﹐破積聚﹑大堅﹑癥瘕﹐蕩滌腸胃中畱癖﹑飲食﹑寒熱﹑邪气﹐利水道﹐療痰飲﹑欬嗽。生咸陽川谷及河南中牟﹐六月采花﹐陰漧。

蕘花苗似胡荽﹐髙二尺許﹐莖無刺﹐花細黃色﹐六月收。﹝參《唐本》《蜀本》﹞

「傷寒表不解﹐心下有水气﹐漧嘔﹐發熱而欬﹐若微利者﹐去麻黃加蕘花﹐如雞子大﹐熬令赤色。」注云﹕『下利者﹐不可攻其表﹐汗出必脹滿。去麻黃﹐惡發汗。』夫太陽與陽明合病下利者﹐與葛根湯﹐其中未嘗無麻黃﹐不慮其脹滿何哉﹗蓋葛根湯所治證﹐其表但有風寒﹐風寒者標在外﹐本亦在外。小靑龍湯證則本𨿽風寒﹐標已化水﹐風寒𨿽仍在外﹐水飲則已內連﹐若徒發其外﹐則在外之風寒才散﹐內連之水气必隨出於表﹐於是水入經隧爲脹滿﹐不可與葛根湯同論也。𨿽然治水之出於表者﹐有防己﹐有大戟。治水之爲欬喘者﹐有芫花。此則用蕘花者何﹖蓋防己主傷寒﹑溫瘧﹑熱气﹐此則未化爲熱也。大戟治風與水在皮膚疼痛﹐此則不疼痛也。芫花治因水欬者﹐僅能下气﹐不能治利﹐故主以蕘花。然主治惟與芫花爲近﹐故後世或有以芫花代者焉﹐於此見蕘花與芫花功用略同﹐而芫花惟下气行水﹐蕘花兼破飲食積聚﹑利水道﹐差有別矣。

牙子

味苦﹑酸﹐寒﹐有毒。主邪气﹐熱气﹐疥瘙﹐惡瘍﹐瘡﹐痔﹐去白虫。一名狼牙﹐一名狼齒﹐一名狼子﹐一名大牙。生淮南川谷及冤句﹐八月采根﹐暴漧。中濕腐爛生衣者殺人。﹝蕪荑爲之使﹐惡地楡﹑棗肌。﹞

狼牙苗似蛇莓而厚大﹐深綠色﹐根黑若獸之牙。﹝《蜀本》﹞

牙者其形﹐狼者其性﹐狼腸直鳴則後竅皆沸﹐是物能通中﹐且專治陰中之疾﹐其形似牙﹐故以狼牙目之。凡物生濕地者多燥﹐狼牙出淮南﹑冤句﹑江東污下處川谷﹐性偏不燥﹐善治因濕爲病者﹐則以其生气鍾於濕中﹐卽能轉濕气爲生气﹐又味苦化濕﹐气寒勝濕熱﹐故凡系邪气熱气所生之疥瘙﹑惡瘍﹑瘡痔咸賴之爲治矣。𨿽然邪熱所生之恙﹐但去邪淸熱﹐無不可愈﹐何爲獨取狼牙﹖蓋嘗以《金匱要略》參之﹐知狼牙所治疥瘙﹑惡瘍﹑瘡痔之必由虫也。曰﹕『少陰脈滑而數﹐陰中蝕瘡爛者﹐以此洗之。』夫脈滑數而瘡爛﹐自是濕熱爲病﹐但曰蝕則非虫不能已。陰中生瘡可以有虫﹐則疥瘙﹑惡瘍﹑瘡痔﹐何者不可有虫﹖陰瘡中有虫可以狼牙治﹐則疥瘙﹑惡瘍﹑瘡痔有虫﹐何者不可以狼牙治耶﹗然殺虫之物亦多﹐惟取狼牙必又有故﹐蓋諸疾者非一殺虫能了﹐與其兼用淸熱化濕殺虫﹐何如用一物三者並擅其長之爲愈乎﹗且人之肌肉因濕熱而潰腐﹐虫卽借人之潰腐以爲生气﹐狼牙者固借濕熱之气爲生气者也﹐同气相求﹐以毒攻毒﹐用藥之巧莫逾於是﹐捨其便利而委曲繁複﹐是求農黃之智不出此也。特九痛丸雜狼牙於附子﹑漧薑﹑吳萸﹑巴豆﹑人參中﹐治連年積冷流注﹐心胸痛﹐冷衝上气﹐及腹脹痛﹐口不能言﹐豈諸辛熱者必藉玆苦寒爲之導乎﹗不知所謂狼牙者﹐正以其性似狼﹐鳴則後竅皆沸也。夫冷滯至口不能言﹐則在中機鍼閉矣﹐設但攻其積﹐積去機鍼仍不能開﹐又當用何法開之﹖則何如用鳴則通﹐通則鳴之物爲善乎﹗

商陸

味辛﹑酸﹐平﹐有毒。主水脹﹑疝﹑瘕﹑痺﹐熨除癰腫﹐殺鬼精物﹐療胸中邪气﹐水腫﹐痿痺﹐腹滿洪﹐直疏五臟﹐散水气。如人形者有神﹐一名根﹐一名夜呼。生咸陽川谷。

商陸春生苗﹐髙三﹑四尺﹐葉靑如牛舌而長﹐莖靑赤至柔脆﹐夏秋開花作朵﹐根如蘿卜而長。赤花者赤根﹐白花者白根﹐赤者不可用﹐八月采。﹝參《蜀本》《圖經》﹞

劉潛江云﹕『商陸春生苗﹐夏秋開花﹐八﹑九月乃采其根。《本經》用以主水腫疝瘕痺﹐熨除癰腫﹐豈非取其導陽入陰﹐歸於陰中气分﹐以散結消腫耶﹗』卽《別錄》所謂「療胸中邪气﹐水腫﹐痿痺﹐腹滿洪﹐直疏五臟﹐散水气」﹐夫亦自胸而腹﹐遂並見其由心肺而及肝腎﹐方得謂之直疏。夫水陰也﹐腎納五臟之陰者也﹐直疏五臟气以歸腎﹐令水气散﹐以腎能聚水生病﹐則使水或畱或行﹐宜消宜散﹐不爲病者亦惟腎耳。𨿽然檢古方書有治石水之檳榔散﹐及治陽水之疏鑿飲子﹐均用商陸﹐豈不嫌其漫無別擇乎﹗不知兩者之用商陸﹐所謂急則治標之義﹐皆取其導陽气以化陰邪﹐疏陰邪以導陽气耳。蓋陽水之本由於陰虛﹐陽不能化而標病之甚者﹐乃陰邪也﹔陰水之本由於陽虛﹐陰不能化而標病之甚者﹐亦陰邪也。同是陰邪爲之標﹐舍气實能食之時﹐不因其小大不利﹐以取其水而救其標﹐乃漫云治本﹐逡巡畏縮﹐緩不及事﹐直待正气盡化爲水﹐馴至不治﹐則所謂羊已亡而計補牢﹐果何益之有歟﹗卽其敷貼石癰﹝堅硬不作膿者﹐張文仲方商陸根搗擦﹐燥則易﹐取爲度﹐亦治濕漏諸癤。﹞腹中暴癥﹝有物如石﹐痛刺呼﹐不治﹐百日死。《千金方》多取商陸根﹐搗汁或蒸之﹐以布藉腹上﹐安藥勿覆﹐久卽易﹐晝夜勿息。﹞痃癖如石﹝在脇下堅硬﹐《聖惠方》取生商陸根汁一升﹐杏仁一兩浸去皮﹐搗如泥﹐以商陸汁絞杏泥﹐火煎如餳﹐每服棗許﹐空腹熱酒服﹐以利下惡物爲度。﹞胥能散之﹐就其能散成形之物於陰分﹐則其疏五臟之气而散陰結者﹐固可不言諭矣。卽《本經》所謂治疝瘕痺及熨除癰腫者﹐不又可於此見之耶﹗

異哉李瀕湖謂商陸沈降而陰﹐其性下行﹐專於治水﹐與大戟﹑甘遂異性同功也。夫所貴於治《本經》者﹐爲能審名辧物﹐知其各有所宜耳﹐若商陸之功﹐不過與大戟﹑甘遂埒﹝埒﹐等也﹞﹐則用大戟﹑甘遂已耳﹐又何取於商陸哉﹗夫大戟﹑甘遂味苦﹐商陸味辛﹐苦者取其降﹐辛者取其通﹐降者能行逆折橫流之水﹐通者能行壅淤停畜之水﹐取義旣殊﹐功用遂別﹐豈得以此況彼也。仲景書中﹐十棗湯用大戟﹑甘遂﹐大陷胸湯﹑甘遂半夏湯﹑大黃甘遂湯均用甘遂不用大戟﹐則甘遂之與大戟固自有異矣。獨於大病差後﹐腰已下有水气者﹐牡蠣澤散中偏取商陸﹐謂非商陸有異於大戟﹑甘遂乎﹗商陸不用赤花赤根﹐獨有取於白花白根者﹐蓋以其色之白恰配其味之辛﹐以爲攻堅破頑之用。下病者上取﹐上病者下取﹐牡蠣澤散治腰以下水气不行﹐必先使商陸﹑葶藶﹐從肺及腎開其來源之壅﹐而後牡蠣﹑海藻之堅﹐蜀漆﹑澤之開泄方能得力﹐用栝樓根者﹐恐行水之气過駛﹐有傷上焦之陰﹐仍使之從脾吸陰還歸於上﹐與常山之蛇﹐擊其首則尾應﹐擊其尾則首應者﹐不殊也。是故商陸之功﹐在決壅導塞﹐不在行水疏利﹐明乎此﹐則不與他行水之物同稱混指矣。

白頭翁

味苦﹐溫﹐無毒﹑有毒。主溫瘧﹐狂易﹐寒熱﹐癥瘕﹐積聚﹐癭气﹐逐血止痛﹐療金瘡﹑鼻衄。一名野丈人﹐一名胡王使者﹐一名柰何艸。生髙山山谷及田野﹐四月采。

白頭翁正月生苗作叢﹐狀似白薇而柔細稍長﹐葉生莖端如杏葉﹐上有細白毛而不滑澤﹐近根處有白茸﹐根紫色深﹐如蔓菁﹐其苗有風則靜﹐無風則搖。﹝《圖經》﹞

溫瘧爲病﹐緣《素問》論證與《金匱要略》不同﹐其旨遂歧﹐而以爲罕有之候。殊不知《素問》與《金匱要略》本無所異﹐《素問》是述其所以然﹐《金匱要略》遂補其所當見﹐正可謂若合符節者矣。《瘧論》曰﹕『溫瘧者﹐得之冬中於風﹐藏於骨髓之中﹐至春則陽气大發﹐邪气不能自出﹐因遇大暑﹐腦髓爍﹐肌肉消﹐腠理發泄。或有所用力﹐邪气與汗皆出﹐故熱﹐熱已則气反入而寒。』《金匱要略》曰﹕『溫瘧者﹐其脈如平﹐身無寒但熱﹐骨節疼煩﹐時嘔﹐白虎加桂枝湯主之。』夫冬中於風﹐必隨陽气之伏而入也﹐陽气發矣﹐何以尙不能自出﹐蓋惟應時而動﹐故曰陽气﹔惟不肯應時而動﹐故曰邪气﹐曰﹕『腦髓爍﹐肌肉消﹐腠理發泄。』明明所依者漸不足恃﹐方浩然有去志﹐然尙不去也﹐遇大汗出乃始出焉﹐始終只與陰連﹐故汗出熱作﹐汗收熱止。其所謂寒者﹐必不如寒瘧之寒栗鼓頷﹐故曰﹕『身無寒﹐但熱。』而邪依於陰旣久﹐遂相浹洽﹐故脈如平﹐若使脈不平﹐原爲「汗出輒復熱﹐脈躁疾」之陰陽交﹐非溫瘧矣。骨節疼煩﹐正以見邪之藏於骨髓﹔嘔正與汗同﹐亦陽隨陰出也﹐故主以白虎加桂枝湯。白虎湯固治汗後身大熱者也﹐如此猶不可明溫瘧者﹐病以時發﹐汗出而熱乃作﹐夏間常有之病也﹐然則不與癉瘧無別乎﹖夫癉瘧熱止則無寒﹐今必稍有寒也﹔癉瘧者﹐無端而熱作﹐此必汗出而始熱﹐此其所以別矣。白頭翁根色紫﹐紫爲赤黑相兼﹐正與熱依於骨髓合而﹐近根處有白毛﹐毛爲肺所主﹐白又其色﹐是使水中之火達於金從皮毛而解也﹐故曰主溫瘧﹑狂﹑寒熱﹝偏考字書﹐並無字﹐《玉篇》有字﹐注云「犬張耳貌」。《後漢書。陳忠傳》「狂易殺人」﹐注「狂易﹐狂而易性也」﹐當是狂易之誤。﹞苦本主降﹐性溫則主發故也﹐他如熱依於血爲癥瘕﹐依於飲爲積聚﹐依於痰爲癭气﹐依於腸胃中脂液而腹痛者﹐並能主之。曰逐血者﹐承癥瘕而言也﹔不曰逐飲痰脂液者﹐色紫之物﹐原能入血﹐不能入飲痰脂液﹐且附飲痰脂液之熱旣去﹐則病自可除﹐不必更逐也。他如因血出而熱隨出者﹐爲金瘡﹐爲鼻衄﹔因津液下澑而熱隨出者﹐爲毒利﹐亦並能主之﹐故仲景於厥陰熱利﹑產後下利皆用之﹐正其旨耳。

葦莖

《別錄》止載蘆根而不及葦莖﹐大率生水中者多與水爲事﹐其根能啟水精上滋﹐治消渴客熱﹐則其莖必系導痰熱下流而治肺癰矣。凡有節之物﹐能不爲津液隔閡者﹐於津液之隔閡而生患害﹐尢能使之通行﹐此《千金》所以有葦莖湯歟﹗

連翹

味苦﹐平﹐無毒。主寒熱﹐鼠瘻﹐瘰癧﹐癰腫﹐惡瘡﹐癭癅﹐結熱﹐蠱毒﹐去白虫。一名異翹﹐一名蘭華﹐一名折根﹐一名軹﹐一名三廉。生泰山山谷﹐八月采﹐陰漧。

連翹有兩種﹐大翹生下濕地﹐葉狹長如水蘇﹐花黃﹐子似樁實之未開者﹐作房翹出眾艸。小翹生岡原上﹐葉花實皆似大翹而小。﹝《唐本》﹞

廬子繇曰﹕『《本經》所列連翹主治﹐合陰陽內外而言﹐誠開闔之樞鍵也。故主熱結在中﹐爲寒熱﹑鼠瘻﹑瘰癧﹐其本在髒﹐其末在頸腋間也。若蠱毒則但沈於髒﹐癭癅﹑癰腫則但浮於脈﹐咸屬寒熱爲病﹐因熱結爲形證者也。其功力與夏枯艸相等﹐但夏枯艸偏於從本﹐秉寒水化令﹐故上徹顚頂﹐下及趺踵。連翹偏於從末﹐秉容平气味﹐故外彌膚腠﹐內徧五中﹐至解邪熱結於心﹐理則一矣。』

連翹赤莖獨上﹐秋來結萼﹐莖端花後﹐分瓣作房﹐中含黑子﹐幹則振之皆落而不著莖﹐其房剖之卽解﹐片片相比﹐气甚淸馥﹐其形屬火﹐其气屬金﹐當夫溽暑之候﹐諸气懈弛﹐血脈僨湧﹐懈弛者﹐多顚躓﹔僨湧者﹐易壅淤。僻仄徑折﹐最善顚躓之所也﹐故鼠瘻﹑瘰癧﹐气多於血之候﹐恆生於頸腋﹔平原曠蕩﹐尢善壅淤之地也﹐故癰腫﹑惡瘡﹐血多於气之候﹐恆生於背腹。及夫結爲癭﹐漫爲癅﹐又何﹖莫非气遭炎而顚躓壅淤﹐迨至涼飆倏動﹐萬象淸明﹐庶類遂剝落紛紜﹐頓然攺舊﹐故艸雕於上﹐葉辭於樹﹐水涸於瀆﹐與連翹之治寒熱鬱結﹐何以異哉﹗𨿽然《本經》以寒熱起﹐以熱結終﹐而臚列諸證﹐其間當亦必有意義。蓋鼠瘻﹑瘰癧無偏寒偏熱之證﹐癰腫﹑惡瘡﹑癭癅則有但因寒結者﹐故宜以「寒熱﹑鼠瘻﹑瘰癧」爲句﹐以「癰腫﹑惡瘡﹑癭癅﹑熱結」爲句﹐而用連翹斯無誤矣。

《傷寒論》傷寒瘀熱在裏﹐身必發黃﹐麻黃連軺赤小豆湯主之。因「瘀熱在裏」句﹐適與連翹功用不異。郭景純《爾雅注》﹕『一名連苕﹐苕軺聲同字異耳。』而今本《傷寒論》注曰﹕『連軺卽連翹根。』遂以《本經》有名未用翹根當之。陶隱居云﹕『方藥不用﹐人無識者。』故《唐本艸》去之﹐豈仲景書有此﹐六朝人皆不及見﹐至王好古忽見之耶﹗噫亦必無之事矣。

陸英

味苦﹐寒﹐無毒。主骨間諸痺﹐四肢拘攣疼酸﹐膝寒痛﹐陰痿﹐短气不足﹐腳腫。生熊耳川谷及冤句﹐立秋采。

蒴藋

味酸﹐溫﹐有毒。主風瘙﹐癮疹﹐身癢﹐濕痺。可作浴湯﹐一名蓳艸﹐一名芨。生田野﹐春夏采葉﹐秋冬采莖根。

蒴藋或謂卽是《本經》陸英﹐或云非是。瀕湖氏亦不能主持其說﹐今疏《本經》陸英如右﹐而附以《別錄》蒴藋條﹐旣不能的指其物﹐世又並無用者﹐姑從闕疑。

芫花

味辛﹑苦﹐溫﹑微溫﹐有小毒。主欬逆上气﹐喉鳴﹐喘﹐咽腫﹐短气﹐蠱毒﹐鬼瘧﹐疝瘕﹐癰腫﹐殺虫魚﹐消胸中痰水﹐喜﹝音戲﹞唾﹐水腫﹐五水在五臟皮膚﹐及腰痛﹐下寒毒﹑肉毒﹐久服令人虛。一名去水﹐一名毒魚﹐一名杜芫。其根名蜀桑﹐根療疥瘡﹐可用毒魚。生淮源川谷﹐三月日采花﹐陰漧。﹝決明爲之使﹐反甘艸。﹞

芫花宿根舊枝生﹐莖紫﹐正月﹑二月開花﹐有紫赤黃碧白數種﹐作穗似紫荊花﹐實落後方生葉﹐色靑﹐厚則黑﹐根皮黃似桑根﹐入土三﹑五寸﹐有白似楡根者﹐收釆當及花時﹐葉生花落﹐卽不堪用。﹝參《蜀本》《圖經》﹞

張隱庵曰﹕『艸木根荄之在下者﹐性欲上行﹔花實之在上者﹐性復下降。此物理之自然也﹐芫花气味辛溫﹐花開赤白﹐稟金火之气化﹐主行心肺之气下降﹐故治欬逆上气﹐喉鳴而喘﹐以及咽腫而短气。稟火气﹐故治蠱毒﹑鬼瘧﹔稟金气﹐故治疝瘕﹑癰腫。辛溫有毒﹐故殺虫魚。』愚謂所注甚當﹐惟以開花赤白爲稟金火之气﹐猶爲牽合﹐以花不止赤白兩色也。夫開花成實者﹐收藏之气也。生枝發葉者﹐生長之气也。凡物莫不旣生長而後收藏﹐芫花獨花實在前﹐枝葉在後﹐偏具收藏於散發之先﹐是謂以斂降爲體﹐開解爲用﹐故確與肺合徳﹐主肺病最多﹝肺在極上﹐所主皮毛又在極外﹐乃偏屬金而主收藏。欬逆上气﹐喉鳴﹐喘﹐咽腫﹐短气﹐皆肺病也﹞。其發葉生枝﹐反退居於斂降之後﹐而當火令之始﹐又可不謂得火气而榮﹐準之於此﹐或庶幾矣。

仲景於飲之劇者﹐類萃甘遂﹑大戟﹑芫花爲十棗湯﹐解之者咸謂病旣急迫﹐用藥不嫌其峻是已﹐然終無以三味之殊﹐體帖病情而爲之說者。夫謂不嫌峻﹐則驅飲之物豈止三味﹐若謂以其功用相近﹐則一味足矣﹐何必三味。愚因此細參﹐而後知三味之蠲逐飲邪用各不用﹐其與病情甚爲帖切也。夫甘遂用根﹐且須形類連珠﹐體實重者﹐是其性爲著裏﹐再核之以甘遂半夏湯治「𨿽利﹐心下續堅滿」﹐不可知其爲飲在裏﹐縱不利而不減者用乎﹗大戟用根皮﹐其莖中空﹐是其性爲著表﹐再參之以治「一身十二經之水﹐及中風﹐皮膚疼痛﹐吐逆」﹐又不可知其爲飲在表﹐而兼吐逆者用乎﹗芫花用花﹐且其物先花後葉﹐是其性爲著上﹐再其主治爲「欬逆上气﹐喉鳴﹐喘﹐咽腫﹐短气」﹐更不可知其爲飲橫於上者用乎﹗曰﹕『太陽中風﹐下利﹐嘔逆﹐表解者乃可攻之。其人汗出﹐發作有時。頭痛﹐心下痞硬滿﹐引脇下痛﹐漧嘔﹐短气﹐汗出﹐不惡寒者﹐十棗湯主之。』夫上爲吐﹐下爲利﹐外爲汗出﹐內仍心下痞硬滿引脇下痛﹐自非甘遂﹑大戟﹑芫花﹐何以使淨盡無餘﹐而後知仲景之用藥﹐決非漫無分別也。

卷十二

下品﹐木六味﹐獸三味﹐虫魚六味﹐果三味﹐谷一味。

巴豆

味辛﹐溫﹝生溫熟寒﹞﹐有大毒。主傷寒﹐溫瘧﹐寒熱﹐破癥瘕﹑結聚﹑堅積﹑畱飲﹑痰癖﹑大腹水脹﹐蕩練五臟六腑﹐開通閉塞﹐利水榖道﹐去惡肉﹐除鬼毒﹑蠱疰﹑邪物﹐殺虫﹑魚﹐療女子月閉﹑爛胎﹑金瘡﹑膿血﹐不利丈夫陰﹐殺班貓毒﹐可練餌之﹐益血脈﹐令人色好﹐變化與鬼神通。一名巴椒。生巴郡川谷﹐八月采﹐陰漧﹐用之去心皮。﹝芫花爲之使﹐惡蘘艸﹐畏大黃﹑黃連﹑藜蘆。﹞

巴豆木髙一﹑二丈﹐葉如櫻桃而厚大﹐初生靑色﹐久漸黃赤﹐季冬漸雕﹐仲春漸發﹐仲夏舊葉落盡﹐新葉齊生﹐卽開花成穗﹐其色微黃﹐五﹑六月結實作房﹐七﹑八月成熟﹐漸漸自落﹐一房二瓣﹐一瓣一子或三子﹐子仍有殼﹐以殼上有縱紋﹐隱起如綫﹐一道至兩﹑三道者﹐爲金綫巴豆﹐最爲上等。﹝《圖經》﹞

巴豆﹑大黃均峻逐委積之劑﹐徐之才則謂巴豆畏大黃何也﹖夫《本經》稱述兩物之功能﹐在大黃曰﹕『蕩滌腸胃﹐推陳致新。』在巴豆曰﹕『蕩練五臟六腑﹐開通閉塞。』已明明一則許以如水濯物﹐一則許以如火爓物矣﹝《釋名》釋帛「練﹐爛也﹐煮使委爛也。」﹞火旣見水焉﹐得而不畏﹐然則三物備急丸並用之﹐何也﹖是緣沈寒錮熱﹐膠固臟腑空隙處﹐猶物之垢污牢著﹐非徒濯徒爓所能潔﹐必水火合而烹焉﹐捨是更無他法可使淨耳。𨿽然《本經》稱之﹐仲景用之﹐其義極精極審﹐不得艸艸讀過也。何者﹖夫曰練﹐則非堅韌不克任矣﹔曰滌﹐則非浮泛不能去矣﹔曰五臟六腑﹐見其所入之徧有一處﹐不任其練者﹐卽不可施﹔曰腸胃﹐見其止能至此﹐而不及乎他﹔曰推陳致新﹐則滓穢去而淸光來﹐去其陳正以保其新也﹔曰開通閉塞﹐則僅能鑑孔使通﹐其因通而出者﹐不能別擇可否也﹐故在《傷寒論》斤斤分別於但下與丸下之別耳。所以然者﹐大黃貫火用於土中﹐僅關取義已靈迅如是﹐況巴豆气熱味辛﹐誠如烈火性峻﹐十倍於大黃﹐且隱起金綫縱繞其殼﹐則不特直行下泄﹐橫行之勢有更猛者﹝張隱庵曰﹕『凡服巴豆﹐卽從胸脇﹐大熱達於四肢﹐出於皮毛﹐然後復從腸胃而出。』﹞﹐惟其橫行﹐故首主傷寒﹑溫瘧﹑寒熱﹔惟其直行﹐故繼破癥瘕﹑結聚﹑堅積﹑畱飲﹑痰癖﹑大腹﹑水脹﹐無一非沈錮深邃難找之患。蓋卽其代葉之由﹐可以深思而得之者﹐夫至季冬始漸雕﹐然猶不落也﹐及仲春新葉發﹐故葉才去﹐然猶不盡落也﹐是其陽剛之至﹐不畏寒沍﹐已可槪見。至四月全脫﹐開花結實﹐卽於是時﹐其爲乘陽气而暴烈迅發﹐有莫禦之勢﹐無疑也。迨至八月始熟﹐則其性向金水﹐又斷斷乎可識矣。是故仲景用之﹐諦審極詳﹐在傷寒治寒實結胸﹐則佐以气力單薄之母﹑桔梗﹐導其機而緩其勢﹐又必以熱粥﹑冷粥劑量其間﹐使之當行則行﹐當止則止。在卒暴﹑中惡﹐則旣同大黃以爲牽制﹐復用漧薑守住其脾﹐不使傾笥倒篋﹐盡出無餘。《外臺》因之﹐如九痛丸之並以漧薑﹑附子﹑人參﹔走馬湯之合以杏仁﹐亦一寒一熱﹐一補一輕﹐正得仲景家法﹐故均得附入《金匱要略》中﹐編書采方者﹐亦可謂詳愼之至矣。

蜀椒

味辛﹐溫﹑大熱﹐有毒。主邪气﹐欬逆﹐溫中﹐逐骨節皮膚死肌﹐寒濕痺痛﹐下气﹐除六腑寒冷﹐傷寒﹐溫瘧﹐大風﹐汗不止﹐心腹畱飲﹐宿食﹐腸澼﹐下痢﹐泄精﹐女子字乳餘疾﹐散風邪﹑瘕結﹑水腫﹐黃疸﹐鬼疰﹐蠱毒﹐殺虫魚毒。久服之頭不白﹐輕身﹐增年﹐開腠理﹐通血脈﹐堅齒髮﹐調關節﹐能耐寒暑﹐可作膏藥﹐多食令人乏气﹐口閉者殺人。一名巴椒﹐一名蓎毅。生武都川谷及巴郡﹐八月采實﹐陰漧。﹝杏仁爲之使﹐畏款冬。﹞

椒樹髙三﹑四尺﹐似茱萸而小﹐有鍼刺﹐葉堅而滑﹐四月結子﹐無花﹐但生枝葉間﹐顆如小豆而圓﹐皮紫赤色﹐八月采﹐徧處皆有﹐惟蜀中生者﹐肉厚皮皺﹐其仁光黑如人之瞳人﹐故謂之椒目。﹝參《圖經》《綱目》﹞

金凝重而不動﹐火炎上而不降﹐其常性也。試熾炭於鑪﹐投金於火﹐久則金鎔就下﹐若水流矣﹐火亦隨之而流﹐金火之相鍛有如是哉﹗椒不花而結紅實於四月﹐是其直稟陽剛火徳﹐而飽吸濕土燥金之气﹐至內膜白﹐子光黑﹐乃爲成就﹐是其以陽熯濕﹐以火煉金﹐昭然可見﹐且其子光黑渾圓﹐旋轉如珠﹐則又象水。斯所以爲從在上之肺﹐挾火直抵於腎﹐無惑也。然則凡火不歸下﹐皆可以椒引之使歸歟﹗是又非矣。夫紅皮之內﹐白膜之表﹐不有黃肉在其間乎﹗請觀分金之鑪﹐必有土爲之範﹐量其髙下之差﹐分爲數道﹐以就金銀銅鐵之所貯。重者歸於極下﹐輕者以次而上﹐設無此範﹐則五金就窪﹐仍雜一處﹐金不能極其所至﹐火又何能自往耶﹗以是知椒之引火下歸﹐必藉土爲之範也。土﹐脾胃之气也。胃主降﹐胃病則吐逆﹔脾主升﹐脾病則泄利。泄利者﹐火不在下﹔吐逆者﹐火反上逆。能使火不上逆而下歸﹐是金之挾火下流﹐以就土之範也﹐是椒之能事也。

由是言之﹐則中宮有邪成欬逆者﹐治以椒﹐使肺金得降﹐气火不升﹐痰涎開拓﹐固猶拔刺雪污矣。下文則多有難明者﹐曰﹕『溫中﹐逐骨節皮膚死肌。』骨節間得有死肌耶﹗不知此當連下句讀﹐言能逐骨節間寒濕痺痛﹐亦能逐皮膚間有死肌者寒濕痺痛也。夫風气盛者爲行痺﹐寒气勝者爲痛痺﹐濕气勝者爲著痺。痺而偏重於骨節﹐或在皮膚﹐且有死肌﹐是之謂著﹐而由於濕﹐又皆痛﹐是由於寒﹐故曰﹕『逐骨節皮膚死肌﹐寒濕痺痛。』明其無與於風也。椒本行中道﹐以能溫中﹐故其量得及於骨節皮膚﹐然於骨節皮膚間﹐祇能使凝重者行﹐不能使流動者行﹐惟痺旣流動﹐則必中气有權﹐能鼓舞邪气﹐俾不著而爲患也。若更溫其中﹐是徒以損陰耗气而無當矣。然旣云寒與濕矣﹐其間豈有火耶﹖椒固善治火者也。夫惟痛則固有火矣﹐蓋寒與濕均火之所畏﹐況旣痺著於物﹐火至此而爲之阻﹐則兩相搏而痛﹐所謂諸痛皆屬火﹐有寒方痛者也。𨿽然「逐」字之上﹐首以溫中﹐則中不受溫者﹐縱有痛痺﹑著痺不可用矣。痛之末殿以下气﹐則痛痺﹑著痺之不必下气者﹐不可用矣﹐是所當意會者也。

病者靜而時煩﹐須臾復止﹐得食而嘔﹐又煩﹝烏梅丸證﹞。痛﹐嘔不能飲食﹐腹中寒﹐上衝皮起﹐出見有頭足﹐上下痛不可觸近﹝大建中湯證﹞﹐非動病耶﹗又何以用椒也。夫靜﹐固寒也。時煩得食卽嘔﹐非火耶。痛﹐固寒也。有頭足能上下﹐非火耶。二者均嘔﹐均不能飲食﹐則寒與火交戰於中﹐逆而上行﹐爲不受土之範矣。椒固就火以致金﹐使火因金以歸下者也。火歸則土安﹐寒無與軋﹐遂自就戢而旋退﹐可不謂之返動爲靜耶﹗然則椒固下降之物﹐烏梅丸何以能主久利也﹖夫利豈止一端﹐硝與大黃皆能治之﹐椒之治利﹐則非以其降﹐蓋火能生土﹐土能防水﹐致火以熯土﹐使水不就窪﹐下沁而入焉﹐以成其生化﹐謂非治利之善法可乎之﹗二證者皆嘔﹐核之以厥陰心中疼熱﹐則又皆痛﹐是椒之治﹐必痛嘔相兼﹐始得用矣。乃烏頭赤石脂丸證﹐有痛而無嘔﹔王不畱行散﹑白朮散﹐則痛嘔皆無﹐是又何說哉﹖殊不知妊娠於嘔爲常候﹐以衝脈不降﹐致胃气逆上也﹐屢逆豈能不痛﹐金瘡詎有不痛者耶﹗惟烏頭赤石脂丸旣有附子﹐則不應有嘔﹐而方中烏﹑附﹑漧薑﹑蜀椒外﹐又加以赤石脂﹐則焉知其無利﹖核之以烏梅丸之除久利﹐則胸痛而利者﹐亦椒之所主歟﹗卽王不畱行散中﹐非特蜀椒﹐並有漧薑﹑厚朴﹐則不但痛而胸滿﹐且必有嘔﹐又均有黃芩﹑芍藥﹐豈得謂必無利耶﹗是在明者以意消息之耳。

己椒藶黃丸旣用防己﹑葶藶﹑大黃﹐𨿽無椒目﹐腸中之水亦不能不去﹐何俟有此﹖夫旣雲有水气﹐則不得口舌漧燥﹐有水气又口舌漧燥﹐且腹滿﹐明明气與熱阻於中﹐津隨水澑於下也。熱者陽邪﹐水者陰類﹐陰承於陽﹐則陽必上出﹐是口舌漧燥者﹐其初見之微徵﹐過此以往﹐在上之熱﹐方將熾而未肯衰﹐昭昭可見。逐其畱中之熱﹐大黃固立能裁決﹐除自中以上之熱﹐自中以下之水﹐葶藶﹑防己亦誼所不辭﹐特前此上引之熱﹐不知盡熱邪耶﹖抑亦有身中陽气雜於其間也。腸間有水而口舌漧燥﹐則爲有津液雜於其間﹐設但逞一下之快﹐不計正气之累及﹐則在中之熱﹐在下之水𨿽去﹐身中之陽與陰亦且不克自支。椒者自火而歸於水﹐其目之漆黑光澤而渾圓﹐則水象之確著者也﹐故能使從水中泛出之火﹐原歸水中﹐於以燻蒸水中所雜之津﹐仍朝口舌。蜜丸僅與一丸﹐先食而服焉﹐用藥已急中有緩﹐服法尢緩中之緩﹐正慮克削人元气耳。卽方後口中有津液﹐渴者加芒硝是﹐在土之津不下澑﹐而攻下可益峻矣。於此猶不可悟椒目之用耶﹗

或曰﹕『昔之人皆謂椒爲肝家物﹐而子獨以色紅味辛謂爲得金火之用﹐似絕無與於肝者。《傷寒論》祇烏梅丸中用椒實爲治厥陰之方﹐其說猶可通耶﹖』予曰﹕『是說也﹐得五行之一端而未及乎全體也。今夫彌大地之用皆在土﹐而土之翕受敷施﹐由於日之發斂﹐然不得金以耕﹐則土自土﹐日自日﹐猶不能生物﹐是成土之用在金與火﹐土旣耕矣﹐物旣生矣﹐而不得日﹐則𨿽有水而物不受其滋。土之所生者無他﹐惟木耳﹐是見土之用﹐惟木與水﹐故夫金火者﹐所以致土之翕受﹔木水者﹐所以致土之敷施。試觀《本經》所主諸證﹐土气不守中﹐則邪气襲而欬逆生﹔土气不運外﹐則寒濕停而痛作。是厥陰病之气上撞心﹐心中疼熱﹐煩躁﹐吐蚘﹐下利﹐何一事非土乏金火之助﹐遂不能布水气於木﹐木乃燥裂彊梗耶﹗由是而推﹐可以知《別錄》之所主﹐凡六腑寒冷﹐心腹畱飲﹐宿食﹐腸澼﹐下利﹐水腫﹐黃疸﹐莫非土气之不守中﹔凡傷寒﹐溫瘧﹐大風﹐汗不出﹐風邪瘕結﹐莫非土气之不外運。但使火隨金﹐金就土﹐土得盡當然之用﹐則又何患之不除。特治泄精及女子字乳餘疾兩事﹐似有難明者﹐然核《千金》之治「虛勞﹐寒澼﹐飲在脇下決決有聲﹐飲已﹐如一邊下有頭足衝皮起﹐引兩乳內痛裏急﹐善夢﹐失精﹐气短﹐目惚惚﹐多忘」﹐大建中湯。治「五勞﹐七傷﹐百病﹐補虛﹐益精」﹐大通丸。治「虛勞不起﹐囊下癢﹐汗出﹐小便淋瀝﹐莖中數痛﹐溺時赤黃﹐甚者失精﹐劇苦溺血﹐目視﹐見風淚出﹐莖中冷﹐精气衰﹐兩膝腫不能久立﹐起則目眩」﹐補虛方﹝卷十九﹞。及治「產後大寒冷﹐所爲心痛」﹐蜀椒湯。治「產後餘疾﹐寒下凍膿﹐裹急﹐胸脇滿痛﹐欬嗽﹐嘔血﹐寒熱﹐小便赤黃﹐大便不利」﹐澤蘭湯。治「產後下利」﹐藍靑圓。治「產後虛冷﹐下利」﹐赤石脂圓。治陰下挺出方﹝卷三﹞﹐總不過火不燠土﹐土不防水﹐水或泛濫妄行﹐或就窪停淤之候﹐則其用椒之意﹐亦不能大遠於前所云云矣。』

皂莢

味辛﹑鹹﹐溫﹐有小毒。主風痺﹐死肌﹐邪气﹐風頭﹐淚出﹐利九竅﹐殺精物﹐療腹脹滿﹐消穀﹐除欬嗽﹑囊結﹑婦人胞不落﹐明目﹐益精﹐可爲沐藥﹐不入湯。生雍州川谷及魯鄒縣﹐如豬牙者良﹐九月﹑十月采莢﹐陰漧。﹝柏實爲之使﹐惡麥門冬﹐畏空靑﹑人參﹑苦參。﹞

皂樹髙大﹐葉如槐﹐瘦長而尖﹐枝間多刺﹐夏開細黃花﹐結實有多種﹐以長且肥厚﹐多脂而黏者爲勝。其樹多刺難上﹐采時以篾箍其樹﹐一夜莢悉落。有不結實者﹐鑿樹爲孔﹐入生鐵三﹑五斤﹐泥封之卽結莢。以鐵槌樹卽自損﹔鐵碾碾之﹐久則成孔﹔鐵鍋爨之﹐多爆片落。﹝《綱目》﹞

盧芷園曰﹕『皂莢喜鐵﹐得鐵卽有所生。鐵器遇之而壞﹐有吸鐵精華之能﹐然皂爲北方之色﹐鐵爲五金之水﹐味辛且鹹﹐子母相生﹐默相感召如此。如肺有寒邪﹐黑痰膠固不可拔﹐而爲喘欬﹐膺胸﹑咽喉之疾者宜之。凡嚏則肺气通於鼻﹐皂莢一嗅輒嚏﹐若磁之吸鐵﹐其亦肺邪之出路歟﹗』

劉潛江云﹕『皂有不結實者﹐鑿孔貫以生鐵﹐便能結莢﹐是此木之生化原在金也。夫風木變眚﹐皆由於不得化﹐風木屬陽﹐陽極於上﹐不得陰以化﹐則陰從之﹐此上竅壅塞之所由﹐若陽實而陰不化﹐斯下竅壅塞之所由﹐皆風木之化窮也。惟皂莢得金之辛﹐歸水之咸﹐是木得金化以趨水﹐乃孕育而無窮﹐所謂有化乃有生。他風劑之以驅散爲功者﹐固萬萬不侔也。』予謂﹕『皂莢之治始終只在風閉﹐風閉之因有二端﹐一者外閉毛竅﹐如風痺﹑死肌﹑邪气。一者內壅九竅﹐如風頭淚出是已。故劉潛江但釋風所以閉竅之義﹐全體自明﹐第「陽不化而陰從﹐陽實而陰不化」兩語﹐尙宜辧析。以壅上竅者﹐多挾痰涎﹔壅下竅者﹐多系燥化故也。夫生人之陰本上行﹐陽本下降﹐況陽冒於上﹐不化陰而化火﹐則陰必上救﹐上救之陰不能濟陽﹐徒被陽爍﹐變爲痰涎﹐益生壅阻﹐以淸明七竅﹐本屬坎離之化故也。陽下沈而爲實﹐縱使陰亦下澑﹐惟被其蒸逼﹐倏而遂幹﹐以腸胃本皆陽明燥化故也。𨿽然是皆陽气耳﹐又何以指之爲風﹖夫惟上竅本淸陽之出入﹐下竅本濁陰之所泄﹐使但爲陽气﹐又何以生壅阻﹐且旣上至心肺﹐未有不從陰化者﹐苟不從陰化﹐則非風而何﹖其陰之澑下至於腎﹐亦未有不從陽化者﹐苟不從陽化﹐亦只是風而已。況毛竅之間﹐得津則通﹐不得津則痺﹐痺而且有死肌﹐斯津之不至明矣。亦非風之搧﹐何以得至於此﹐故《本經》他處於痺﹐有謂之濕痺者﹐有謂之風濕痺者﹐有謂之寒濕痺者﹐有謂之風寒濕痺者﹐惟此則但曰風痺﹐而仲景之用皂莢﹐則惟皂莢丸一方﹐所治乃欬逆上气﹐時時唾濁﹐但並不得眠﹐亦可見其气自上而痰自隨﹐气不從陰化﹐痰不從陽化矣。更徵以《千金》桂枝去芍藥加皂莢湯方﹐治肺痿吐涎沫﹐不必開陰以布陽﹐卻宜從金以化木﹐又可見其陰與陽之相從﹐徒相軋而不相入矣。用是物者尙其識之。』

訶梨勒

味苦﹐溫﹐無毒。主冷气﹐心腹脹滿﹐下食。生交愛州。﹝《唐本艸》﹞

訶梨勒株似木梡﹐花白﹐實如梔子﹐靑黃色﹐皮肉相著﹐七月﹑八月實熟時采﹐六稜﹐黑色﹐肉厚者良。﹝《圖經》﹞

凡艸木果實旣已暴漧﹐猶皮肉相著者﹐獨訶梨勒爲最﹐惟其皮肉相著﹐方得似脾與肺緊相帖也。脾緊承於肺而上輸﹐斯胸中無痰涎冷气之停﹐肺緊接於脾而下降﹐斯腹中無宿滯脹滿之阻。況溫則能升﹐苦則能降﹐苦則主泄﹐溫則能開﹐故爲「宿物痰涎上壅則喘﹐下壅則利」之妙劑。如《金匱》爲散治气利﹐《千金》爲丸治「气滿閉塞﹐不能食﹐喘息」﹐可徵也。夫下利气者﹐當利其小便﹐蓋气之所阻﹐卽痰涎之所畱﹐而痰涎尢爲柔滑之物﹐能阻气不能錮气﹐故气有時得自泄而終不能通﹐此所爲气利者也。非小便利則痰涎不能行﹐气終難暢﹐故當利其小便﹐然竟不出利小便方﹐乃緊接以訶梨勒散。訶梨勒豈利小便者哉﹗不知惟脾緊承於肺﹐肺緊接於脾﹐則小便之源如弓矢之已彀滿﹐如勁弩之已發機﹐其勢有不能不利者﹐且服散必以粥﹐粥卽最利小便之物也﹐𨿽然此爲痰畱於上﹐气阻於下者言耳。若夫痰畱於下﹐气阻於上﹐則其上爲喘息﹐與下爲气利一也。其服丸以食者﹐病人方不能食﹐反以食爲治﹐何哉﹗蓋大小腸𨿽皆傳化之腑﹐然泌其淸而入膀胱﹐其權主於脾﹔別其濁而入大腸﹐其權司於胃﹐然皆總統於肺。是食之自入而出﹐由於胃﹔飲之自入而出﹐由於脾。脾與胃同宮相偶﹐皆聽命於肺﹐訶梨勒之由脾而肺﹐卽可知亦由胃而肺也。不然下文云﹕『不忌得利。』夫食豈能致利﹐訶梨勒亦非致利者﹐其以彊令食爲治﹐或者不能無利﹐卽利正是痰涎已順﹐气得通之候也﹐故曰卽止。

梓白皮

味苦﹐寒﹐無毒。主熱﹐去三虫﹐療目中疾﹐葉搗傅豬瘡﹐飼豬肥大三倍。生河內山谷。

梓皮疎理色白﹐其木細膩堅﹝同糯﹞﹐爲百木之長﹐以木莫良於梓也。生子著角中﹐其角細長如箸﹐長且近尺﹐冬後葉落﹐角猶在樹。﹝參《詩義疏》《爾雅翼》﹞

梓內堅結而外疎理﹐味苦气寒﹐其色白。白﹐無色也﹐故主有熱有色而當解外之證。《傷寒論》「傷寒﹐瘀熱在裏﹐身體發黃﹐麻黃連軺赤小豆湯」中用之﹐取其助解表﹐變黃色爲無色也。《肘後》「傷寒及時气溫病﹐頭痛﹐壯熱﹐脈大﹐生梓木白皮湯。」取其解散﹐變赤色爲無色也。方中並不言赤色﹐然得病一日卽壯熱脈大﹐焉有色不赤者哉﹗

豬膽

主傷寒﹐熱渴。肪﹑膏﹐主煎諸膏藥﹐解斑貓﹑芫靑毒。

五臟皆滿﹐惟肺差空﹔六腑皆空﹐惟膽獨滿。五臟之精﹐均相灌輸﹐六腑之物﹐均相傳化﹐惟膽有汁﹐澄之不淸﹐撓之不濁﹐故爲木中之水﹐所以資木使生者。惟其爲水木相連﹐斯上可以泄火气之昌熾﹐下可以定水气之憑陵﹐水火相濟之源﹐實具於此矣。乃人有五志﹐一事感觸﹐五者殽亂﹐賴膽以決之﹐是故熱則不眠﹐寒則減食﹐壯則橫溢﹐怯則畏葸﹔豬獨不然﹐自生至壯﹐眠食已外﹐更無他營﹐可見其膽之淸靜﹐非尋常可比。傷寒熱渴者﹐土中之火昌獗也。厥逆無脈﹐漧嘔煩者﹐水見潰決與火相背也﹐惟其火達於水﹐而水流更駛﹔惟其水不濟火﹐而火焰批根﹐呼吸之際﹐危亡立臻﹐苟不因物付物﹐取極近極親之豬膽汁﹐銳而入焉﹐則孤陽在上﹐能與姜附抗﹐而陰方奔迫﹐不隨人尿攺出前陰矣。是何也﹖蓋木應春﹐爲生生之所自始﹐卻浥水上行﹐故能苦寒而不助泄﹐水之上正可濟火之違﹐故能除嘔止煩。其回陽復脈﹐固無藉於玆﹐而扶危定傾﹐端有資於反佐也。至陽明津液燥極﹐取是以通大便﹐則但用其苦寒滑潤﹐無甚深妙義矣。

曹靑巖問﹕『陰吹證﹐所謂穀气之實者﹐得無脾胃之虛歟﹖』予謂﹕『不然﹐脾虛則谷入不運而泄瀉﹐胃虛則嘔吐而谷不得入﹐又何得爲穀气之實。』曰﹕『然則當作何解﹖其用豬膏發煎﹐又何義﹖』曰﹕『《髒气法時論》云「五穀爲養﹐五果爲助﹐五畜爲益﹐五菜爲充。」在彊健﹐藜藿輩但得穀气足恃﹐脾胃固已旺矣。稍近膏粱者﹐其穀气必得助而後流動﹐得益而後滑澤﹐得充而後傳化﹐徒恃穀气﹐斯有壅遏之獘矣。《論語》謂﹕「肉𨿽多不使勝食气。」《孟子》則謂﹕「七十非肉不飽。」正爲食气﹑肉味不可偏廢也。予嘗見有先樂後苦﹐年髙溏泄者﹐得肉食則便反堅﹔有常丰暫儉者﹐偶蔬食則𨿽飽不適﹔有本苦偶腴者﹐一得肉食﹐泄瀉便作。可見肉食與穀气﹐必使劑量得中﹐方可無病。故《五常政大論》謂﹕「谷肉果菜當食養盡之﹐倘若過之則傷其正。」況六淫之迫於外﹐七情之擾於中﹐其間苟有調處不當﹐焉能不變生患害耶﹗陰吹而正喧者﹐穀气厚而肉食不足以滑澤之也。然何以獨病婦人而不兼及男子﹐蓋男子近前陰處窄而滿﹐縱施泄已後﹐亦不容穀气流入﹔女子近前陰處寬而空﹐若經後產後﹐穀气之實者襲而據焉﹐繼乎此者遂源源而至﹐以是小便爲之不利﹐故其下注者乃如失气﹐並有聲而喧焉。豬膏﹐肉之至肥至澤者也﹐以之調和穀气﹐卽以潤大便﹐是直探其源。病原涉及血分﹐且小便不利﹐佐亂髮以利小便﹐且使血之被傷者﹐仍自還神化﹐是兼澈其流﹐義之明暸可識者也。試觀其治諸黃﹐諸黃中有谷疸﹐其源正與此同﹐惟其不大便﹐是以得爲陽明病﹔惟其非火迫津枯﹐是以脈遲微煩。頭眩者﹐气猶上衝也﹐正與陰吹正喧對。陰吹正喧﹐是以不爲黃﹔微煩頭眩﹐是以尙未爲黃﹐小便難﹐則致谷疸﹑致陰吹之本也﹐兩者脗合如此﹐又何疑榖气之實﹐豬膏之用哉﹗脂在腰﹐曰肪﹝《文選》與鍾大理書注﹞。膏﹐卽脂也﹐以有角無角﹐異其稱耳﹝家語執轡注。脂﹐羊屬﹔膏﹐豚屬。﹞肪﹑膏解蝕肉虫之毒﹐乃以肉之極厚者餌之﹐使不蝕人也。至《金匱要略》陰吹證﹑豬膏發煎導之必有誤﹐蓋證甚奇特﹐方極和平﹐服之乃得有濟導之﹐則其力又烏能及耶﹗』

豬膚緣本艸不載﹐說遂多歧﹐有謂宜用燖豬時所起皮外毛根之薄膚﹝方中行﹞。駁之者謂其簽劣無力﹐且與熬香之說不符﹐宜用其外皮去內層之肥白﹝諭嘉言﹞。或謂膚周於身﹐水以濟火﹐能內通外達﹝張隱庵﹑張令韶﹞﹐或謂其性寒﹐故能退熱散邪﹝方中行﹞﹐或謂能潤燥﹝周禹載﹞﹐或謂能滋土﹝程郊倩﹞﹐或謂其除客熱﹝成無己﹑尢在涇﹞﹐或謂豬之津液﹐在病能治上焦虛浮之火﹝柯韻伯﹞﹐甚有謂其入腎滋陰﹐透表散邪者﹝魏念庭﹞﹐吁亦甚矣。淸利肥甘之物﹐滋潤或有之﹐通利或有之﹐謂退熱散邪﹐則斷不能通者也。予嘗讀少陰用大承气三證而有會心焉﹐蓋「下利﹐咽痛﹐胸滿﹐心煩」卽急下三証之涉虛者﹐何以言之﹖夫咽漧卽咽痛也﹐第虛者刻入膚內﹐實者燔熾膚外耳。下利卽自利淸水也﹐所結旣堅﹐則爲純靑﹐結之未堅﹐止言其利耳。心下痛﹐卽心煩也﹐夫火侵爍乃盛爲痛﹐虛火遊衍則僅爲煩耳。腹脹﹐卽胸滿也。不大便﹐故气盛於下﹔旣下利﹐則气盛於上耳。少陰邪結太盛﹐累及陽明﹐陽明旣堅﹐則竟治陽明﹐陽明淸﹐斯少陰之邪亦泄﹐正餒邪微﹐𨿽亦累及陽明﹐陽明所結不堅﹐則當一面撤少陰之火﹐一面逐陽明之實﹐如豬膚在少陰則淸入膚內燥﹐在陽明則調穀气之實﹔合白蜜﹐在少陰則除心腹之邪﹐在陽明則增腸胃之液﹔其用白粉﹐正猶調胃承气之用甘艸﹐原欲豬膚調穀气之實而推送之﹐遂以穀气之精者令先與之相得﹐使協成厥功也。淺而視之﹐莫不謂邪結﹐烏得爲少陰下利﹐終未可爲陽明﹐而孰知證固有連類及之者﹐故脈浮而遲﹐表熱裏寒﹐下利圊谷﹐及食穀欲嘔均得隸之陽明。少陰病有瓜蒂散證﹐有豬苓湯證﹐況虛火遊衍之的系少陰﹐穀气不流之確屬陽明耶﹗然則此之下利﹐緣何證其涉及陽明﹖夫少陰下利﹐兼煩者有之﹐兼咽痛者有之﹐未有兼胸滿者﹐以胸滿﹐故知其涉陽明也﹐且少陰通篇無滿字﹐惟豬膚及大承气湯證有之﹐尙不可爲據歟﹗以是觀之﹐則豬膚之用﹐仍不外乎豬膚﹐特較之豬膏﹐則輕薄而及外耳。

蜘蛛

微寒。主大人小兒﹐及小兒大腹丁奚﹐三年不能行者。七月七日取其网﹐療喜忘。

《說文》「隤﹐下隊也。」《玉篇》「﹐下腫也。」《釋名》「陰腫曰隤﹐气下隤也。」又曰﹕『疝亦言詵也﹐詵詵引少腹急痛也。』《廣雅》「﹐陰病也。」巢氏云﹕『者﹐陰核气結腫大也。差者﹐陰核偏腫大也。皆緣气擊於下所致﹐气偏乘虛而行﹐故偏結腫也。』愚按疝與本不同類﹐疝系於心﹐系於肝﹐故《金匱》寒疝列之腹滿宿食間﹐狐疝列之趺蹶﹑手指臂腫﹑轉筋﹑蚘虫間。《聖濟總錄》曰﹕『陰气積於內﹐復爲寒气所加﹐使營衛不調﹐血气虛弱﹐故風冷入腹成寒疝﹐邪气聚於陰﹐陰器腫大則成陰疝。一名頹疝。』又曰﹕『小兒哺食過度﹐脾胃尙弱﹐不能消磨﹐則水谷之精減損﹐無以榮其气血﹐致肌肉消瘠﹐腹大﹐頸小﹐黃瘦﹐謂之丁奚。若兼發熱者﹐謂之哺露。』說莫詳矣﹐皆不用蜘蛛﹐則宜體會全文以証之。夫《別錄》曰﹕『主大人小兒。』統詞也﹐故仲景則曰﹕『陰狐疝气偏有大小。』是與寒疝有間矣。其要尢在時上時下﹐其用蜘蛛﹐正爲其時上時下也。曰小兒大腹丁奚﹐分詞也﹐明大人無此證也。然其所以用蜘蛛﹐則爲三歲不能行故﹐何則﹖夫瘦削骨立﹐頸小腹大﹐正似蜘蛛之形。蜘蛛之行﹐正賴其大腹﹐其腹中本無絲﹐行輒絲隨之﹐至欲所詣處﹐仍能收絲於腹﹐使相引而直架﹐有遂循絲以往來上下﹐是其騰踔盤空﹐非腹中之絲不可﹐較之用足﹐蓋誠十百其功。丸服蜘蛛必泄﹐泄則能行﹐此所以治丁奚不能行矣。若治陰狐疝气﹐則以其晝隱夜現﹐時時上下﹐爲桂枝向導﹐且其營構必自左右旋﹐右爲上﹐左爲下﹐則欲其上而不下也。結网必自外而內﹐得食則自內而外﹐以之監桂枝﹐是欲其外而不內也。要之疝與相較﹐則疝屬寒屬气﹐是蜘蛛之能宣气也。丁奚與脹相較﹐則脹爲實中之虛﹐丁奚爲虛中之實﹐是蜘蛛之能泄虛中實也﹐而其所入則必在極下﹐則又兩者同之矣。

水蛭

味鹹﹑苦﹐平﹑微寒﹐有毒。主逐惡血﹑瘀血﹐月閉﹐破血瘕﹑積聚﹐無子﹐利水道﹐又墮胎。一名蚑﹐一名至掌。生雷澤﹑池澤﹐五月﹑六月采﹐暴漧。

在山野者名山蜞﹐在艸中者名艸蛭﹐在泥水中者名水蛭。大者謂之馬蜞﹐今名馬蟥。入藥取在水中之小者。﹝《崇原》﹞

徐洄溪曰﹕『凡人身瘀血方阻﹐尙有生气者﹐易治﹔阻之久則無生气﹐而難治。』蓋血旣離經﹐與正气全不相屬﹐投之輕藥則拒而不納﹐藥過峻又能傷未散之血﹐故治之極難。水蛭最喜食人之血﹐而性又遲緩善入﹐遲則生血不傷﹐善入則堅積易破﹐借其力以攻積久之滯﹐自有利無害也。

後人以虻虫﹑水蛭﹐仲景每兼用之﹐遂以謂攻堅破瘀﹐莫過二味﹐試問攻堅破瘀者甚多﹐獨抵當湯﹑抵當丸﹑大黃蟅虫丸﹐何以用此二味﹐又何以並聯用此二味﹐至桃核承气湯﹑甲煎丸﹑下瘀血湯﹐亦未嘗不欲其攻堅破瘀﹐又何以二味俱不用﹐成氏所見進乎是矣﹐云﹕『咸勝血﹐血畜於下﹐勝血者必以咸爲主﹐故以水蛭爲君﹔苦走血﹐血結不行﹐破血者﹐必以苦爲助﹐故以虻虫爲臣。』此二味聯用之故也﹐而未及所以用此之故。張隱庵﹑張令韶之見更進乎是矣﹐云﹕『虻虫﹑水蛭一飛一潛﹐皆吮血之虫也。在上之熱﹐隨經而入﹐飛者抵之﹔在下之血﹐爲熱所瘀﹐潛者當之。』此二味所以並用之故也﹐而未及所以不用此之故。夫虻虫固治血積﹑堅痞﹑癥瘕﹑寒熱﹐似與瘧久不愈相當矣﹐而不用者﹐則以甲煎丸之瘕結於脇下﹐今抵當湯﹑抵當丸﹑大黃蟅虫丸曰少腹硬滿﹐曰少腹﹐曰腹滿﹐則可見虻虫之所主在腹與少腹﹐不在脇下也﹐然則腹中有瘀﹐血著臍下﹐宜用虻虫之至矣。乃下瘀血湯方後注云﹕『當新血下如豚肝。』是其瘀尙新﹐則虻虫止治腹中﹑臍下已凝之瘀﹐不能治新瘀矣。水蛭者﹐《本經》固言其能利水道﹐抵當湯丸證水道本利﹐故假此使血隨水下。桃仁承气湯證不言小便自利﹐並不言腹滿﹐是非特水蛭不得用﹐虻虫亦不得用矣。合而推之﹐虻虫之性飛揚﹐故治血結於下而病在上者﹔水蛭之性下趨﹐故治血結於上﹐欲下達而不能。其逐瘀破積兩者相同﹐而一爲搜剔之劑﹐一爲滑利之品﹐惟其滑利﹐故能墮胎﹐惟其搜剔﹐故治喉痺結塞耳。

蜣螂

味鹹﹐寒﹐有毒。主小兒驚癇﹑瘈瘲﹑腹脹﹑寒熱﹐大人癲疾﹑狂易﹐手足端寒﹐肢滿﹐賁豚。一名蛣蜣﹐火熬之良。生長沙池澤﹐五月五日取﹐蒸藏之﹐臨用當炙﹐勿置水中﹐令人吐。﹝畏羊角﹑石膏。﹞

蜣螂頭扁﹐鼻髙﹐目深﹐背有甲黑而光﹐腹翼下有小黃子﹐附母而行﹐晝懦夜猛﹐見燈光則飛﹐觸物卽墜﹐以土包糞轉而成丸﹐雄曳雌推﹐置於坎中﹐覆之而去﹐數日有小蜣螂出﹐蓋孚乳於中也。﹝參《拾遺》《蜀本》《綱目》﹞

蜣螂喜撲火﹐且善取糞爲丸﹐包以土﹐推曳而埋之坎中﹐得毋以是二者遂謂能息腸胃之火﹐去是宿滯﹐而已大人癲疾﹑狂易耶﹗則於小兒驚癇﹑瘛瘲﹑腹脹﹑寒熱﹐又當作何解﹖諸說者謂與癇不甚相遠﹐之胸滿﹐口噤﹐臥不著席﹐腳攣急﹐齘齒者﹐可大承气湯﹐與驚癇﹑瘛瘲﹑腹脹﹑寒熱亦不甚相遠也。以病患有久暫之殊﹐正气有盛衰之異﹐故有承气﹑蜣螂之別爾﹗然則承气﹑蜣螂竟可混稱並視耶﹖不知承气之「汗出﹐小便自利﹐轉失气」﹐皆用蜣螂者所無﹐《別錄》所云蜣螂「治手足端寒﹐肢滿﹐賁豚」﹐又爲承气證所不有﹐以是爲別﹐猶不可乎﹗夫是﹐亦豈不有理。第承气與蜣螂爲用懸殊﹐其可不相比而證明之耶﹗驚癇﹐癲狂﹐神識必不慧﹐然必與陽明語有別﹔腹脹與腹滿痛有別﹔寒與熱與潮熱又有別﹐所以然者﹐承气證是邪傷陽明之陰﹐蜣螂證是邪傷陽明之陽。傷其陰﹐故蒸逼津液四射而出﹔傷其陽﹐故脈道泣澀﹐四肢寒滿。四肢者﹐諸陽之本﹐寒則非火﹐滿則爲虛﹐自與四肢實能登髙者有間也。蜣螂者﹐味鹹气寒﹐巢至不潔之地﹐其性見火則怒﹐怒則飛﹐飛之力甚猛﹐撲火旣息﹐猶不已也﹐必觸物乃墮﹐是其秉气於陰﹐以追赴撲滅陰中之陽邪﹐仍折旋反復﹐畱生气於腸胃糞穢之中﹐不使決裂潰敗﹐又恰與久瘧結根於下﹐陰陽戰亂於上者有似﹐故仲景於甲煎丸用之。其風溫被火﹐有驚癇﹑瘛瘲﹔太陽被火﹐有驚狂﹑起臥不安﹐皆非是物所宜﹐正以其病在陽﹐而不結根於陰﹐故也。

鼠婦

味酸﹐溫﹑微寒﹐無毒。主气癃不得小便﹐婦人月閉﹑血瘕﹑癇﹑寒熱﹐利水道。一名負蟠﹐一名蛜蝛﹐一名蜲。生魏郡平谷及人家地上﹐五月五日取。

鼠婦似衣魚形﹐而其色如蚓﹐背有橫紋蹙起﹐多足﹐大者長三﹑四寸﹐生下濕處﹑甕器底及土坎中﹐家無人則生。﹝參《衍義》《圖經》《綱目》﹞

五癃之外﹐別有气癃﹐五癃說已見石韋﹐气癃則《甲乙經》所謂﹕『足厥陰脈動﹐喜怒不時﹐發頹疝﹐遺溺﹐癃者也。』夫足厥陰之脈﹐從腘內廉﹐循股陰﹐入毛中﹐過陰器﹐抵少腹﹐從極幽隱處上出﹐乍喜乍怒﹐則气有所壅﹐脈有所停﹐阻礙水道﹐以水道之行﹐正在是下行也。鼠婦生極幽隱之所﹐極下濕之處﹐且喜居壅器之底﹐通地气﹐不通天气者﹐又必其室無人迹往來﹐以人往來則天气行也﹐故主气癃﹐以其生气正在極淖濕祕悶中也。「婦人月閉﹑血瘕﹑癇﹑寒熱﹐利水道」言能於月閉﹑血瘕﹑癇﹑寒熱諸證中利水道﹐形容其必於血气閉塞之中﹐且因壅淤而上行旁出之候也。鼠婦利水﹐白魚亦利水﹐又皆气血交阻﹐但白魚所主是寒濕阻气﹐因而及血﹔鼠婦所主﹐是气阻及血﹐因壅濕熱﹐故有異云。

衣魚

味鹹﹐溫﹐無毒。主婦人疝瘕﹐小便不利﹐小兒中風﹐項彊背起摩之﹐又療淋﹐墮胎﹐塗瘡滅瘢。一名白魚﹐一名蟫。生咸陽平澤。

衣魚出久藏衣帛書紙中﹐其形稍似魚﹐尾分二歧﹐能蠹衣帛書紙﹐始則靑﹐老則有白粉觸手﹐卽落斷之如銀。﹝參《拾遺》《圖經》《綱目》﹞

浮假而痛﹐推移則動﹐謂之疝瘕。是病在男子﹐惟寒濕間於气分爲然﹔在婦人﹐不能不波及於血。蓋病正當隱處﹐且屬有形﹐若經候來盛﹐則𨿽有所襲﹐亦能乘勢而除﹐惟其去者過多﹐環陰之血道空虛﹐斯所襲者異﹐以奠居爲梗﹐此所以異於男子也。然曰婦人﹐則尙有異於女子﹐其故亦當考也﹐夫女子多郁﹐經事不暢者有之﹐火載血升者有之﹐旣無胎產之去﹐復少崩漏之證﹐祇嫌血去不及﹐不畏血去太過﹐斯環陰之血無從空虛﹐而疝瘕所以獨標婦人也。但傷寒畜血﹐必小便自利﹐今病涉下焦之血﹐小便反不利者﹐何故﹖夫畜血是純血病﹐疝瘕是气阻血分﹐仍屬气病﹐不然則推移不能動矣。此婦人疝瘕﹐小便不利﹐旣異於女子﹐又異於男子﹐𨿽病涉血﹐仍爲气病者也。衣帛書紙﹐木之餘气﹔色白善鉆﹐金之銳气﹐此白魚之性﹐能於木气閉塞中﹐爲穴以通之之故矣。而衣帛書紙必遭浥濕﹐始生白魚﹐燥則無矣﹐故白魚之性﹐又能於木气閉塞中﹐化濕气使流行﹐從穴而得達環陰之血室。脈絡皆足厥陰肝所主者也﹐血室之濕旣去﹐厥陰之脈遂通﹐則非特小便利﹐並疝瘕亦能愈矣。仲景於小便不利連出三方﹐而不言證﹐其蒲灰散﹑茯苓戎鹽湯無論﹐惟滑石白魚散中用白魚﹑亂髮﹐均從血中通利﹐其亦欲使人循方而知其所以治之證歟﹗至摩項彊背起﹐不明其故﹐不敢彊解。

新絳

諸本艸皆不載此味﹐惟《本艸拾遺》於虫魚部下品附有故緋帛。緋帛等味所主﹐大率多瘡腫諸患﹐蓋取其出自蠶﹐故入虫部﹐而染緋必以紅藍花﹐故能入血﹐合而繹之﹐則通絡之物也。新絳之義應不外此﹐其所以協蔥與旋覆花﹐主婦人半產漏下﹐則以其本系血肉而染絳﹐爲能行絡中之血而不傷矣。

桃核仁

味苦﹑甘﹐平﹐無毒。主瘀血﹐血閉瘕﹐邪气﹐殺小虫﹐止欬逆﹑上气﹐消心下堅﹐除卒暴擊血﹐破癥瘕﹐通月水﹐止痛。七月采取仁﹐陰漧﹐生泰山川谷。

杏核仁

味甘﹑苦﹐溫﹑冷利﹐有毒。主欬逆上气﹐雷鳴﹐喉痺﹐下气﹐產乳﹐金瘡﹐寒心﹐賁豚﹐驚癇﹐心下煩熱﹐風气去來﹐時行頭痛﹐解肌﹐消心下急﹐殺狗毒。五月采之﹐其兩仁者殺人﹐可以毒狗﹐生晉山川谷。﹝得火良﹐惡黃芩﹑黃芪﹑葛根﹐解錫毒﹐畏蘘艸。﹞

盧子繇謂﹕『杏爲心果﹐心主脈﹐故杏有脈絡。桃爲肺果﹐肺主毛﹐故桃有膚毛。』此言解杏與桃是矣。第果之與仁﹐終應有異﹐且杏仁﹑桃仁《本經》主治﹐仲景用法﹐皆不謂杏主脈﹐桃主毛也﹐然則將奚從﹖愚按《素問》五常政等論﹐論運气太過不及﹐而約以谷食所宜﹐當有彼此取捨之殊﹐蓋气有偏旺偏衰﹐谷食所主亦有彼此肥瘠耳。要而言之﹐則《藏气法時論》所謂五穀爲養﹐五果爲助﹐原爲平人察藏气之偏﹐而裒多益寡﹐稱物平施﹐以底於無過不及﹐非爲治病立論也。是故杏有脈絡﹐則以之助心﹔桃有膚毛﹐則以之助肺﹐然果是一物造就之功能﹐仁是一物所鍾之生气﹐凡物惟不偏不倚﹐相制相援﹐生理乃具。使杏有脈絡﹐仁遂助脈絡﹔桃有膚毛﹐仁亦助膚毛﹐偏倚極矣﹐無相制相援之妙﹐又何得爲生理所鍾哉﹗夫血無气不流﹐气無血不澤。血不流﹐則脈絡阻﹐而气先湧逆﹔气不澤﹐則腠理塞﹐而血遂壅淤﹐故杏主助脈絡﹐仁卽主通脈絡之气﹔桃主助膚腠﹐仁卽主疏膚腠之血﹐是杏之生气鍾於金﹐成於火﹔桃之生气鍾於木﹐就於金﹐金必鍛冶﹐乃能爲物﹔木必斲削﹐始克成材﹐實理如是﹐非附會也。是故論治病者﹐但取其杏有脈絡﹐仁則主降气﹔桃有膚毛﹐仁則主疏瘀。斯降气爲降﹐何等之气﹐疏瘀爲疏﹐何等之瘀﹐皆可了然﹐不必牽連杏爲心果﹐桃爲肺果矣。《本經》桃仁所主瘀血﹐是通血之物皆能治者也﹐血閉而成瘕且雜邪气﹐則非尋常血閉﹐爲因气不行﹐血遂阻滯者矣。杏仁所主欬逆﹑上气﹑賁豚﹐是下气之物皆能治者也﹐雷鳴由於喉痺﹐且當下气﹐則可知其非尋常上气﹐爲血絡不通﹐气被壅逆者矣。更推以仲景之用桃仁﹐無不與是脗合者。

《本經》曰桃仁主瘀血﹑血閉瘕﹑邪气﹐似乎凡由血閉而成瘕﹐其無邪气者﹐不足當之矣﹐乃仲景用桃仁承气湯﹑抵當湯丸﹑甲煎丸﹑大黃牡丹湯所治證﹐誠因邪气而致。若大黃蟅虫丸﹑桂枝茯苓丸﹑下瘀血湯﹐亦可謂因邪气而致者乎﹖愚以爲是亦皆因邪气而致者也。夫五勞﹑虛極﹑羸瘦﹐至腹滿不能飲食﹐肌膚甲錯﹐兩目黯黑﹐非積年累月不能成﹐而推原其本﹐曰﹕『食傷﹑飲傷﹑饑傷﹑勞傷﹑經絡營衛气傷。』無不由於外因﹐非本實之先撥也﹐惟憂傷﹑房室傷﹐爲七情內因之咎﹐然能至積年累月。不過﹐腹滿不能飲食﹐肌膚甲錯﹐兩目黯黑﹐則亦未免因憂因房室致外感耳。若夫內有宿癥﹐苟一身之生气皆爲血阻﹐則不應有孕﹐有癥仍能得孕﹐非因邪气之入內與血結僅阻於一處﹐不害生气之流行闔辟耶﹗至產婦腹痛﹐其因惡血未盡﹐與枳實芍藥散而必可瘳﹐其不瘳而血反瘀於臍下焉。若不由邪入﹐斷無此病﹐細探而力索之﹐則仲景之用桃仁與《本經》之所主﹐有不爽銖黍者矣。蓋桃仁以今日所鍾生气而言﹐气薄則泄﹐味厚則發﹔以他日所造就而言﹐花色紅潤﹐實有膚毛﹐其泄且發﹐遂爲內自血分﹐外達肌腠矣。前聖之因物品能﹐後聖之開來繼往﹐息息相貫﹐心心相印﹐有如此者。

然桃仁所主血閉瘕﹑邪气﹐皆內證也。其外候云何﹖然此可考核而知者也。仲景書並《千金》附方用桃仁者凡九﹐其方中同用之物﹐旣因大黃﹑芒硝﹑虻虫﹑水蛭﹐可知其爲附於裏證矣。不可因瓜瓣﹑丹皮﹑桂枝﹑芍藥﹐而可知其爲附於表證耶﹗是故用桃仁証之外候有三﹐曰表證未罷﹐曰少腹有故﹐曰身中甲錯﹐何以言之﹖蓋桃仁承气湯證曰﹕『太陽病不解。』抵當湯證曰﹕『表證仍在。』抵當丸證曰﹕『傷寒有熱。』葦莖湯證曰﹕『欬而有微熱。』甲煎丸證曰﹕『瘧一月不解。』大黃牡丹皮湯證曰﹕『時時發熱﹐自汗出﹐復惡寒。』以是知其必由表證來也。桃仁承气湯證曰﹕『少腹急結。』抵當湯證曰﹕『少腹滿。』抵當丸證曰﹕『少腹滿。』大黃蟅虫丸證曰﹕『腹滿不能飲食。』大黃牡丹皮湯證曰﹕『少腹腫痞。』下瘀血湯證曰﹕『腹中有瘀血著臍下。』以是知其少腹必有故也。大黃蟅虫丸證曰﹕『皮膚甲錯。』葦莖湯證曰﹕『胸中甲錯。』大黃牡丹皮湯証之前條曰﹕『腸癰之爲證﹐其身甲錯。』以是知其身中必有甲錯處也。𨿽然風寒爲病﹐皆有表證﹔畜水停痰﹐皆能腹滿。腸癰並不用桃仁﹐用桃仁者乃腫癰﹐是三者果可爲確據耶﹗夫固有辧矣。曰﹕『太陽病﹐六七日﹐表證仍在﹐脈微而沈﹐其人發狂者﹐以熱在下焦﹐少腹當滿。小便自利者﹐下血乃愈。』曰﹕『傷寒有熱﹐少腹滿﹐應小便不利﹐今反利者﹐爲有血也。』是知表證未罷﹐必少腹滿﹐乃得窺桃仁証之一斑。少腹滿矣﹐必小便利﹐乃得爲桃仁証之確據。腸癰𨿽不用桃仁﹐然前條起首云腸癰之爲病﹐明系發凡起例之詞﹐下條起首云腫癰者﹐明謂腫癰卽腸癰之別。腸癰可該腫癰﹐則腫癰亦可有甲錯矣。況三者謂不必比連而見﹐得其二卽用桃仁可也。若三者一件不見﹐竟用桃仁﹐則必無之事矣﹐循是而求桃仁之所當用﹐又豈有他歧之惑哉﹗

麻黃湯﹑大靑龍湯﹑麻黃杏仁甘艸石膏湯﹑麻黃加朮湯﹑麻黃杏仁薏苡甘艸湯﹑厚朴麻黃湯﹑文蛤湯﹐皆麻黃﹑杏仁並用﹐蓋麻黃主開散﹐其力悉在毛竅﹐非藉杏仁伸其血絡中气﹐則其行反濡緩而有所傷﹐則可謂麻黃之於杏仁﹐猶桂枝之於芍藥﹐水母之於蝦矣。然用麻黃者不必盡用杏仁﹐在《傷寒》《金匱》兩書可案也。惟「喘家﹐作桂枝湯加厚朴杏子湯佳。」凡麻黃湯證多兼喘﹐則凡用杏仁皆可謂爲喘設矣﹐乃小靑龍湯偏以喘﹐去麻黃加杏仁﹐其故何歟﹖此其義蓋見於《金匱。痰飲篇》﹐夫支飲冒而嘔﹐旣以服桂苓五味甘艸去桂加姜辛半夏湯﹐水去嘔止矣﹐則不應腫﹐腫而無水﹐卽所謂無水虛腫﹐爲气水也。气水﹐發其汗卽已﹐誼得用麻黃﹐乃不用麻黃而用杏仁﹐云以其人血虛﹐則其故有在矣。然則杏仁遂爲補血之劑歟﹖斯殆非也。夫杏仁外苞血絡﹐內韞生機﹐無水虛腫爲气水﹐分明气乘血絡之虛﹐襲而入之﹐遂爲腫也﹐得杏仁致生气於血絡﹐推而行之﹐於以化腫气爲生气﹐於以除壅遏而得節宣﹐腫遂愈矣。喘者﹐腫之根﹔腫者﹐喘之漸﹐治腫以是﹐治喘卽以是﹐猶不可知杏仁之所治﹐乃气入血絡﹐壅腫而不得外達之喘耶﹗曰﹕『太陽病﹐下之後﹐其气上衝者﹐可與桂枝湯。若不上衝﹐則不得與。』又曰﹕『太陽病﹐下之微喘者﹐表未解也﹐桂枝加厚朴杏仁湯主之。』汗能傷陰﹐下後气上衝﹐𨿽是邪還陽分﹐然欲由外解﹐必經血絡而後及於肌膚。多恐血絡旣虛﹐則邪入之﹐遂生壅腫﹐故加厚朴﹑杏仁﹐一從直道下降﹐一從血絡外出﹐仍與治腫同一理也。𨿽然麻黃協杏仁﹐所治之證多有不喘者﹐蓋亦皆以血絡壅遏﹐不能外達用之。玩麻黃連軺赤小豆湯證﹐所謂「傷寒﹐瘀熱在裏﹐身必發黃」條﹐只一瘀字﹐其關於血絡可知矣。

然則大陷胸丸﹑麻仁丸﹑茯苓杏仁甘艸湯﹑礬石丸之用杏仁﹐盡以其能行血絡之气耶﹖蓋亦有之而稍異。夫旁通直降﹐杏仁之性﹐兩者兼備﹐是以合麻桂而播其先聲﹐協硝黃而壯其後勁﹐且大陷胸湯證猛於大陷胸丸證﹐麻仁丸證劣於小承气湯證。大陷胸丸中全有﹐大陷胸湯不必杏仁﹑葶藶而可通﹔麻仁丸中全有﹐小承气湯不必麻仁﹑杏仁﹑芍藥乃能降﹐所以然者﹐大陷胸湯所主無心已上證﹐小承气所主無不足證。假使大陷胸丸證用大陷胸湯﹐則結胸縱解﹐項彊如柔難除﹔麻仁丸證用小承气湯﹐則脈浮𨿽愈﹐枯檣難澤延於下後。能保其在上與不足之餘患﹐不幻爲他變耶﹗是故項彊如柔者﹐結胸餘威乘血絡虛而溢於上也。脈濇者﹐大便﹐小便自利之消耗﹐旣使胃中液乏﹐復能吸傷血絡也。是杏仁在大陷胸丸﹐爲葶藶引導﹐以剿捕餘黨﹔在麻仁丸﹐則爲麻仁引導﹐以安帖反側﹐均爲善後起見耳。觸類而長之﹐則產乳旣傷其內﹐金瘡復傷其外﹐血液內外交泄﹐脈絡勢將中絕之候﹐不可知杏仁乃添補血液劑中開通內外之使耶﹗胸痺﹐胸中气塞﹐短气﹐是飲閉於上。經水閉不利﹐髒堅癖不止﹐中有幹血﹐下白物﹐是濕閉於下。飲閉於上﹐能使水液皆化痰涎﹔濕閉於下﹐能使血液皆成白物。在上者宜利之﹐利之而橫溢者﹐不能全去也﹔在下者宜卻之﹐卻之而方來者﹐猶將化也﹐故茯苓杏仁甘艸湯中用杏仁﹐乃爲茯苓旁搜溢入之飲﹔礬石丸中用杏仁﹐乃爲礬石直通血脈之气﹐其一橫一直之間﹐已足見杏仁在直劑中能橫﹐在橫劑中能直。已引而伸之﹐則欬逆爲由下而上逆﹐喉痺爲由橫而阻中﹐以至金瘡﹑賁豚無非一橫一直﹐亦無非自下而上﹐不又可見杏仁原一綫直達之物﹐而善帶曳橫阻之邪以出﹐本非能橫行者耶﹗

或問﹕『《傷寒》《金匱》兩書﹐何以獨大黃蟅虫丸一方桃仁﹑杏仁並用﹖』曰﹕『夫仁﹐生气之鍾於極內者也。核﹐其骨也。果﹐其肉也。溫分肉﹐澤筋骨﹐斷藉仁中之生气﹐至理所在﹐毋可易也。然其气之出於外面﹐溫澤分肉筋骨﹐必先剛而後柔﹐乃桃則肉白而骨赤﹐杏則肉黃赤而骨白﹐於此可見桃仁入血分而通气﹐杏仁入气分而通血脈矣。幹血之爲物﹐非气血並堅癖不能成﹐若气煦血濡﹐有一件足自立﹐必不致血之幹﹐且阻气之行﹐而至虛極贏瘦﹐腹滿不能食矣。大黃蟅虫丸澤血通血﹐搜血消血﹐旣皆有其物﹐非桃仁之入阻血中「行气」﹐杏仁之入阻气中「行血」﹐又何以使兩者成和﹐而化幹物爲潤物﹐起死物爲生物耶﹗觀礬石丸所主﹐曰「婦人經水閉不利﹐藏堅癖不止﹐中有幹血﹐下白物。」盡血病也﹐偏用杏仁。《千金》葦莖湯所主「欬有微熱﹐煩滿﹐胸中甲錯」盡气病也﹐偏用桃仁﹐其故亦可思矣。』

李核仁

味苦﹐平﹐無毒。主僵僕躋﹐瘀血﹐骨折。根皮﹕大寒﹐主消渴﹐止心煩﹑逆奔气。實﹕味苦﹐除痼熱﹐調中。

李樹大者髙丈許﹐枝榦如桃﹐葉綠而多﹐性最耐久﹐得三十年。老𨿽枝枯﹐子亦不細﹐與桃並時花﹐花小色白﹐淡泊纖穠﹐香雅潔密﹐夜間尢艷。實熟稍後於桃﹐種類甚多﹐味甘酸苦濇不一﹐色亦靑赤白不一﹐大率皮赤肉靑﹐味甘苦帶濇者爲多。﹝參《齊民要術》《格物叢話》﹞

《別錄》李核仁主治﹐瀕湖不得其解﹐攺爲「僵僕﹑踒折﹑瘀血﹑骨痛」。余因是徧訂宋元槧本及《千金翼》﹐均與今大觀本同﹐蓋《廣韻》「躋﹐同隮」﹐《書微子》「今爾無指﹐告予顚隮。」馬注「隮﹐猶墜也。」言因升髙而墜也。疊云﹕『僵僕躋者﹐所以別於躓與蛤也。』躓與蛤﹐卽今所謂傾跌﹑蹉跌也。傾跌﹑蹉跌者﹐曲身或側身著地﹔僵僕與登髙而墜﹐則俱直身。凡人至跌﹐無有不曲身側身﹐期能自立而免者﹐有之則必眩暈﹐昏昧不自知也。從髙下墮﹐不自主也。是僵僕躋之跌與傾跌﹑蹉跌之跌有以異矣﹐此其異柰何﹖夫委屈以思自免者﹐其气血聚而遭震驚以散﹐則其傷與瘀反甚﹔不自知不自主者﹐其气血𨿽有宿恙﹐而不震驚﹐則其傷與瘀反不甚。李核仁援以杏核仁﹑桃核仁之例﹐爲肝之果﹐而其用在脾。脾者﹐生气生血之源﹐以其傷不甚﹐無事過於攻通﹐則亦浚其源而流自順﹐𨿽至骨折亦或可無妨也。惟其入脾﹐故實能調中﹐惟其味甘苦气平﹐故除中宮痼熱﹐而根則其所自本﹐凡花實核仁﹐莫非由此而發﹐且萌於極寒之時﹝《說文》﹐伐木余也﹞﹐是其性必有所同然﹐故爲大寒。大寒之物而主運津上升﹐故主消渴與心煩逆。津不隨气﹐斯气急促而奔突﹐故又能主奔气﹐仲景於賁豚湯用甘李根皮佐最重之生葛﹐以運津而緩气之逆﹐其義蓋取諸此。

醋

味酸﹐溫﹐無毒。主消癰腫﹐散水气﹐殺邪毒。

米醋三伏時用倉米一斗﹐淘淨﹐蒸飯攤冷﹐盦黃﹐曬簸﹐水淋淨﹐別以倉米二斗蒸飯和勻﹐入甕﹐以水淹過﹐密封暖處﹐三七日成矣。﹝《綱目》﹞

劉潛江云﹕『醋之用﹐類以爲取其酸收﹐然主消癰腫﹐除癥塊﹐諸證酸收者﹐何以能爾﹖蓋《尙書》木曰曲直﹐曲直作酸﹐本屬陽﹐陽郁則發﹐此作酸之義也。』夫木本陰中之陽﹐陽在陰中奮決欲出﹐而尙不能離陰﹐是就陽畜陰中﹐卽有陰得陽舒之妙﹐乃天地人物之出機也。然則酸味之物﹐其功悉能若是耶﹖蓋惟米醋爲能然也。夫米大益胃气﹐沁心肺﹐以爲生血化气之源﹐用以醞釀爲醋﹐使合徳於肝﹐能收卽能散﹐斂其陽之淫以歸於陰﹐還以奪其陰之壅﹐以舒其陽之用﹐蓋血者本於心之能化﹐而後有脾胃之生﹐本於脾胃之生﹐而後有肝之藏﹐他物能如是哉﹗愚謂﹕『惟其抑心脾之生化﹐使歸肝臟﹐是以肝木充沛﹐能效疏土之職。』癰腫者﹐土之結滯也。水气者﹐土之痺窪也。邪毒者﹐土之不宣也。其消之散之殺之﹐大率功效多在脾土所主之肌肉﹐故在《傷寒論》協半夏﹑雞子白治喉間生瘡﹐在《金匱要略》合黃芪﹑芍藥﹑桂枝治黃汗﹐可以悟其旨之所在矣。用漬烏梅蒸之米上﹐是挽酸泄使入土中﹔和以膽汁用爲導法﹐是引苦降﹐俾泄中有收。後世擴充其治﹐使同雀糞潰癰疽﹐同釜底墨消舌腫﹐同泥消火傷﹐沃炭淸血暈﹐焠石塗乳癰﹐煮熟沃疔腫﹐亦無過於散脾心肝三家熱壅而已。

《本經續疏》

總目

◎卷一

石鍾乳黃精菖蒲菟絲子茺蔚子車前子木香遠志

龍膽石斛巴天赤箭捲柏藍實絡石蒺黎子肉蓯蓉

◎卷二

續斷﹝大小薊附﹞漏盧營實丹茜根蘭艸忍冬地膚子

杜若﹝艸豆蔻肉豆蔻白豆蔻附﹞沙石龍芻薇銜槐實﹝槐花附﹞

枸杞琥珀楡皮楮實五加皮蔓荊實辛夷

◎卷三

桑上寄生杜仲女貞實丁香沈香麝香牛黃白膠龜甲桑螵蛸石決明蠡魚

鯉魚膽鮑魚藕實莖雞頭實蓬﹝覆盆子附﹞胡麻﹝靑蘘附﹞白冬瓜﹝白瓜子附﹞

白芥子

上品﹐石一味﹐艸三十四味﹐木十四味﹐獸三味﹐虫六味﹐果四味﹐谷二味﹐菜三味。

◎卷四

磁石陽起石鐵落耳實元秦艽白芷淫羊藿狗脊茅根前胡白鮮皮

萆薢大靑惡實水萍地楡澤蘭髙良姜﹝紅豆蔻附﹞百部根蘹香子

姜黃﹝郁金附﹞補骨脂縮沙蜜﹝益智子附﹞莎艸根藿香鱧腸

◎卷五

桑耳檳榔烏藥龍眼衛矛鹿茸﹝鹿角附﹞羚羊角犀角虎骨蚱蟬烏賊魚骨

白殭蠶木瓜柿枇杷葉穭豆秫米米扁豆菉豆韭假蘇香薷薄荷

中品﹐石三味﹐艸二十七味﹐木五味﹐獸五味﹐虫三味﹐果三味﹐谷五味﹐菜四味。

◎卷六

虎掌艸蒿靑葙子貫眾何首烏威靈仙萹蓄馬篼鈴骨碎補白附子夏枯艸

馬勃海金沙楝實郁李仁鉤藤獺肝白頸蚯蚓鯪鯉甲苦瓠

下品﹐艸十三味﹐木三味﹐獸一味﹐虫二味﹐菜一味。

三總﹐石四味﹐艸七十四味﹐木二十二味﹐獸九味﹐虫十一味﹐果七味﹐谷七味﹐菜八味﹐凡一百四十二味。

序

曰﹕『蓍婆學醫七年﹐師見其勤且敏也﹐一日與劚藥盛藥具﹐令徧察國中﹐凡艸木不中藥用者﹐悉爲取來。蓍婆求之不獲﹐空器以復其師﹐師大稱賞焉。』佛氏主宏悟﹐予以爲非是﹐《本經》爲神農親定﹐設如彼所云﹐則凡典章法度經世大則﹐在黃帝時規模略具﹐何以歷唐虞三代﹐其制乃備﹐孔子猶欲兼收節取﹐如虞樂夏時殷輅周冕也。夫肖物刻範﹐因獘設防﹐究之未事已前﹐証之成驗已後﹐經制固應如是﹐藥物豈獨不然。蓋一人效技﹐必備數十百藥而用始周﹐一藥意旨﹐必歷數十百人而情乃確﹐如果學七年所見﹐竟無非藥﹐一日嘗藥﹐至遇七十毒﹐則今所傳《本經》者﹐蓋可旦募明之而旬日間得期於通矣。曾謂其易如是哉﹗陰陽紓斂﹐期之以時日﹐終不能無愆髙下燥濕﹐限之以方罫﹐猶恐其有忒。何況取以研核物之形色气味﹐用以衡量人之彊弱疾厄﹐自宜積歲月乃得要領﹐以故歷數十年始增一物﹐更千百年得一會歸。不然﹐周秦以上三百六十五味固托始神農﹐漢魏以下﹐迄於齊梁﹐藥物已倍﹐何不聞又有神農耶﹖自是以降﹐增至三百餘種者﹐有《拾遺》《綱目》﹔增百餘種者﹐有《唐本》《開寶》。其嘉佑《圖經》皆至七十餘種﹐不及五十種者指不勝屈。善夫﹗宇文虛中稱唐愼微爲士人治病槪不受酬﹐但以名方祕錄爲請﹐以故士人於經史書中得一藥名一方論﹐必錄以告﹐遂積成卷軸爲《證類本艸》。噫﹗古人之勤乃爾﹐訂《本經疏證》訖﹐豫春復以常用之藥爲請﹐續疏如右﹐自知詒誚﹐然固有所本﹐與憑空增藥異矣。

鄒澍識

卷一

上品﹐石一味﹐艸十七味。

石鍾乳

味甘﹐溫﹐無毒。主欬逆﹐上气﹐明目﹐益精﹐安五藏﹐通百節﹐利九竅﹐下乳汁﹐益气﹐補虛損﹐療腳弱疼冷﹑下焦傷竭﹐彊陰。久服延年﹑益壽﹑好顏色﹑不老﹑令人有子﹐不煉服之令人淋。一名公乳﹐一名蘆石﹐一名夏石。生少室山谷及泰山﹐采無時。﹝蛇牀爲之使﹐惡牡丹﹑玄石﹑牡蒙﹐畏紫石英﹑蘘艸。﹞

鍾乳系山洞石穴中陰處澑汁所成﹐凡仰視石脈湧起處﹐卽有乳狀下垂如倒生山峯﹐峯端漸銳且長如冰柱﹐柱端輕薄中空如鵝翎﹐系石液滴瀝﹐且滴且凝而成﹐以色潔白微紅﹐碎之如爪甲﹐中如雁齒﹐光明者爲善。﹝參《桂海志》《吳氏本艸》《圖經》﹞

乳與泉皆山石中潤澤之气所結﹐而性體不同﹐爲用迥殊者﹐以乳得其陰而化於陽﹐泉得其陽而化於陰耳。惟得其陽﹐故專行流動旋轉空隙之地﹔惟化於陰﹐故仰出而性寒。惟得其陰﹐故專行嶄巖犖確艱阻之所﹔惟化於陽﹐故俯出而性溫。其在人身﹐一則似溺似津﹐行陽道而質淸冽﹐一則似液似精﹐行陰道而質稠黏也。質稠黏而性溫﹐形中空而有竅﹐體潔白而通明﹐何能不「明目﹐益精﹐通百節﹐利九竅﹐下乳汁」。石屬金而性下行﹐何能不主欬逆上气。五臟主藏精而不瀉﹐精旣充盈﹐且能彼此輸灌﹐五臟又何能不安。特味甘气溫﹐其用在補﹐則祇有合於肺虛且寒﹐气餒不降﹐絕無與於風寒熱濕之客爲欬逆上气者矣。﹝故《千金》於肺虛冷﹐有補肺湯第二方﹑第四方﹑第五方。於气極﹐有鍾乳散。於欬嗽﹐有鍾乳七星散﹐又七星散大都合溫補藥用之。﹞是明目﹐爲明精气不充﹐神光昏暗之目﹔益精﹐爲益陰寒酸削﹐气化淸冷之精﹔安五臟﹐爲安气失聯絡﹐不相裒益之五臟﹔通百節﹐爲通骨屬乏澤﹐屈伸不利之百節﹔利九竅﹐爲利气道窘濇﹐開闔不便之九竅﹔下乳汁﹐爲下衝脈旣上﹐無陽以化之乳汁﹐其與一切外感及他內傷均無涉也。夫補之爲補﹐於無形易﹐有形難。精乃五臟液之至粹﹐其成尢不易﹐乃觀鍾乳功力多在補精﹐且若不甚難者。﹝《千金》治陰痿精薄而冷方﹐云﹕『欲多精﹐倍鍾乳。』是鍾乳之益精甚速也。﹞殊不知有形之生長消歇﹐皆視無形爲指使。《陰陽應象大論》所謂﹕『精食气﹐精化爲气。』則气爲精母﹐古訓甚明﹐卽以泰西所謂質具之徳﹐傳生之用﹐而論其義﹐亦爲气聚生火﹐火盛迫液﹐盡可頃刻而成﹐初非難事。卽鍾乳之所以生﹐原石中潤澤之气被陽气蒸逼而流﹐旣已液中有气﹐气中具陽﹐其蒸騰變化﹐亦又何難﹖況觀於《別錄》之義﹐尢有遞相補綴之妙﹐譬如調兵剿狄﹐則令禁兵守要害﹐腹裏之兵防邊﹐以易邊兵出塞﹐爲其風土合宜﹐人情不甚相遠耳﹐鍾乳之用﹐具有此義﹐調在上未虛之陽﹐和在下失偶之陰﹐而恃其甘溫气味踞守於肺﹐使源源繼進﹐務令火下歸而水上濟﹐成不偏不倚﹐平治之功﹐此益气之下﹐所以復贅「補虛損」一言﹐而「腳弱疼冷﹐下焦傷竭﹐彊陰」均一以貫之矣。乃世俗所謂補精﹐動以質膩性寒者當之﹐名曰以類相求﹐豈知無陽則陰何由生﹐是以不阻於中﹐卽滯於下﹐初爲胃減﹐續爲便溏﹐馴至心之化物無權﹐肺之治節失職而斃﹐宜乎視補精爲甚難之事也﹐孰知以陽生陰﹐推近及遠﹐爲易易耶﹗

黃精

味甘﹐平﹐無毒。主補中益气﹐除風濕﹐安五臟。久服輕身﹑延年﹑不饑。一名重樓﹐一名菟竹﹐一名雞格﹐一名救窮﹐一名鹿竹。生山谷﹐二月采根﹐陰漧。

黃精三月生苗﹐髙一﹑二尺﹐葉如竹葉﹐不尖而短﹐兩兩對生﹐莖梗柔脆頗似桃枝﹐本黃未赤﹐四月開靑白花﹐狀如小豆花﹐結子白如黍粒﹐亦有無子者。根橫行如嫩生薑﹐亦如萎蕤﹐黃色﹐蒸熟則黑。﹝參《圖經》《綱目》﹞

黃精根旣黃﹐幹復本黃末赤﹐是其歸根復命的在火土之化﹐以爲補中益气﹐確鑿無疑。或謂其獻技效能在靑白之花﹐靑以勝土而除濕﹐白以勝木而除風﹐予則以爲牽彊附會。謂靑屬木﹐獨不可以助風乎﹗謂白屬金﹐獨不可以凝濕乎﹗安在其能除風濕也﹐且黃精之補中益气﹐本爲除風濕耳﹐非補中益气﹑除風濕兩分功效也。蓋黃精之寬緩猶夷﹐決非治外受風濕之物﹐所謂風必淫於外而不反之陽﹐所謂濕必滯於內而不化之气。惟气滯於內而不化津化血﹐斯陽淫於外而不反本還原﹐此風濕是一气之不諧﹐非兩气之互合矣﹐不然﹐烏得以補中益气之物治之耳。且气血陰陽皆綱維於中焦﹐惟其脾輸心化﹐方足供一身運動﹐然脾輸賴肝之疏﹐心化藉肺之布﹐倘肺不布﹐則心所化之陽﹐淫於外而爲風﹐肝不疏﹐則脾所輸之精﹐滯於中而爲濕。靑者風气﹐白者燥气﹐風濕之病得風燥之化行﹐濕遂不能拒風於外﹐風遂不能旋濕於中﹐風則仍爲陽气而內歸﹐濕則化爲津血而外布﹐此靑白之用﹐所以密托於本黃末赤之體﹐而脾之力﹐尢在行气於四末﹐此其兩兩相對之葉﹐又確然象人之手與足。黃精功用在四支酸疼遲重﹐不爲風雨而增﹐不因晴明而減﹐又復中气虛餒者﹐卽輕身不饑﹐亦一以貫之矣。

菖蒲

味辛﹐溫﹐無毒。主風寒濕痺﹐欬逆﹐上气﹐開心孔﹐補五藏﹐通九竅﹐明耳目﹐出音聲﹐主耳聾﹐癰瘡﹐溫腸胃﹐止小便利﹐四支濕痺不得屈伸﹐小兒溫瘧﹐身積熱不解﹐可作俗湯。久服輕身﹑聰耳﹑明目﹑不忘﹑不迷惑﹑延年﹑益心智﹑髙志﹑不老。一名昌陽。生上洛池澤及蜀郡嚴道﹐一寸九節者良。露根不可用﹐五月﹑十二月采根﹐陰漧。﹝秦皮爲之使﹐惡地膽﹑麻黃。﹞

菖蒲生水石間﹐葉如韭﹐中心有脊﹐無花實﹐經冬不雕﹐根盤屈有節﹐一根旁引三﹑四根﹐旁根節尢密﹐釆之初虛﹐乾方堅實﹐折之中心色微赤﹐嚼之辛香少滓。﹝《圖經》﹞

火媾於土﹐變而爲金﹐其已趨於金﹐未離於土者爲石。石之異於金﹐以擊之能碎而有火也﹔石之異於土﹐以堅剛而不化於水也。惟然﹐則設有石者﹐淸於水而水不能入﹐含夫火而火不能出﹐陰與陽相拒而不相謀﹐水與火相守而不相化﹐下之气不能交乎天﹐上之气不能交乎地﹐又何自沾生趣﹐而爲物賴以發育耶﹗人身靈明﹐猶火蓄石中﹔人身軀體﹐猶石能蓄火。假使軀體爲寒水所蒙﹐靈明爲痰涎所壅﹐則運動不周﹐視聽不協﹐可謂非因內不能出﹐而外遂不化乎﹗菖蒲者不藉纖毫土气﹐生於水底碎石之間﹐隔水能通﹐以無竅爲有竅﹐自地接天﹐以不聯爲聯﹐且其气芳烈味辛溫﹐有陽畢達﹐有陰悉布﹐劉潛江所謂﹕『非至陰之貞﹐不能發至陽之光﹔發至陽之光﹐乃益暢至陰之用者。』信矣。否則外有風寒濕痺﹐內爲欬逆上气者﹐何以不治痺﹐亦不治欬而用此﹐況補五臟者﹐非一開心孔可了事﹐而明耳目﹑出音聲﹐又豈通九竅所堪致也﹐蓋視聽言動﹐皆靈明之用﹐然靈明猶燈﹐藉膏乃燃。火者﹐气之靈﹔气者﹐火之使﹐而气曳水以行﹐水由气而阻﹐行气卽所以行水﹐行水卽所以浚靈明﹐靈明暢而气條達﹐气條達而水流通﹐水流通而靈明遂有所依。曰﹕『開心孔﹐補五臟﹐利九竅﹐明耳目﹐出音聲』一而已﹐更何憂乎風寒濕痺中之欬逆上气哉﹗至《別錄》所增﹐主「癰瘡﹐溫腸胃﹐小兒溫瘧﹐身積熱不解」﹐皆火爲水遏﹐欲出不得﹐與前旨不異﹐惟於痺則專及四支不得屈伸﹐於九竅則偏止小便過利﹐又獨重耳聾﹐何也﹖夫固因其節數耳。津液之流﹐不爲節礙﹐倘使無節﹐不將傾瀉淨盡乎﹗是故菖蒲需促節者﹐一有取於節宣﹐一有取於節制。宣則不壅﹐所以主四肢濕痺不得屈伸也﹔制則不濫﹐所以止小便利也。不壅則濁去﹐不濫則淸澄﹐澄澈淸瑩﹐映物所以能明﹐而耳遂不聾。要之菖蒲﹐不可徒視爲開邪﹐亦不可徒視爲崇正﹐邪開而正自崇者有之﹐正崇而邪自開者有之﹐故凡水液渾濁爲神明之翳者﹐咸有取於是也。

菟絲子

味辛﹑甘﹐平﹐無毒。主續絕傷﹐補不足﹐益气力﹐肥健﹐汁去面﹐養肌﹐彊陰﹐堅筋骨。主莖中寒﹐精自出﹐溺有餘瀝﹐口苦﹐燥渴﹐寒血爲積。久服明目﹑輕身﹑延年。一名菟蘆﹐一名菟縷﹐一名蓎蒙﹐一名玉女﹐一名赤网﹐一名菟累。生朝鮮川澤田野﹐蔓延艸木之上﹐色黃而細爲赤网﹐色淺而大爲菟累﹐九月采實﹐暴漧。﹝得酒良﹐薯蕷﹑松脂爲之使﹐惡雚菌。﹞

菟絲子初夏生苗﹐亦有根﹐苗如絲綜﹐及長﹐延著艸木﹐其根自斷﹐無葉有花﹐白色微紅﹐香亦襲人﹐六﹑七月結實極細﹐如蠶子﹐土黃色﹐九月收采。﹝參《圖經》《綱目》﹞

兔無雄﹐陰獸也。然狡獪若猿﹐竄疾若蛇﹐則其用皆陽矣。兔﹐微物也﹐故諸獸與遇﹐皆欲得爲餐﹐兔或無可遁﹐則聳尻伏地﹐他獸近而搏焉﹐則環後足以蹏之﹐他獸多反傷﹐兔已乘蹏遁﹐是其絕有力處﹐深伏於踵﹐所用之陽皆在是。菟絲之根猶其踵也﹐爲四月盛陽所迫﹐屈蠖之陰﹐並從陽化﹐如絲如縷﹐宣布無方﹐則猶其狡獪竄疾也。迨至七月﹐感受初陰﹐遂結爲實﹐實中無他﹐不過稠黏絲縷﹐屈曲蟠繞於中﹐則猶其抵穴伏處也。陰者﹐陽之種﹐乃遇陽輒化而宣布﹔陽者﹐陰之用﹐乃遇陰輒屈而歸根。是其能聯屬浮越無根之气﹐化爲生陽以媾於陰﹐而返本還元﹐歸於窟宅﹐爲不動之陽﹐故其治可分爲四端﹐曰不激則不化﹐是《別錄》療口苦燥渴之義也。不空則不布﹐是《本經》主「續絕傷﹐補不足」之義也。不媾則不結﹐是《本經》主「明目﹐益气力﹐肥健」﹐《別錄》主「養肌﹐彊陰﹐堅筋骨」之義也。不遇窟則不伏﹐是《別錄》主「莖寒精自出﹐溺有餘瀝﹐寒血爲積」之義也。遇陽斯布﹐卽以布爲歸﹐遇陰斯屈﹐便用屈爲發﹐如環無端﹐正似其絲上結實﹐實中藏絲﹐所以爲上品要藥。𨿽然《傷寒》通脈四逆証之面赤戴陽﹐茯苓四逆証之身有微熱﹐皆浮越之陽﹐何不用是物﹐化爲生陽而使之歸也﹖夫太和之元气﹐固有陰有陽﹐以相播蕩而爲生化﹐與駁戾之邪气﹐亦有寒有熱﹐以相激逐而爲患害者﹐烏可同日語﹐則菟絲者﹐焉能以優柔溫潤之气﹐折暴戾嚴肅之陰﹐而令陽得歸耶﹗



味苦﹑酸﹐平﹐無毒。主寒濕痿痺﹐四支拘攣﹐膝痛不可屈伸﹐逐血气﹐傷熱﹐火爛﹐墮胎﹐療傷中少气﹑男子陰消﹑老人失溺﹐補中續絕﹐塡骨髓﹐除腦中痛及腰脊痛﹐婦人月水不通血結﹐益精﹐利陰气﹐止發白。久服輕身﹑耐老。一名百倍。生河內川谷及臨朐﹐二月﹑八月﹑十月采根﹐陰漧。﹝惡螢火﹑陸英﹑龜甲﹐畏白前。﹞

牛膝秋收子﹐至春種之﹐其苗方莖暴節﹐髙二﹑三尺﹐靑紫色﹐節如鶴膝﹐又如牛膝﹐葉皆對生﹐頗似莧而長且尖﹐秋月於節上生花作穗﹐結子如鼠婦﹐有濇毛﹐皆帖莖倒生﹐九月采根﹐以極長﹐大至三尺而柔潤者佳﹐中有白汁。﹝《圖經》參《綱目》﹞

寒濕能成痺﹐不能成痿﹐痺能爲四支拘攣﹐膝痛不可屈伸﹐痿則不能。曰﹕『寒濕痿痺﹐四支拘攣﹐膝痛不可屈伸。』將痿痺﹐遂可無別耶﹗且《素問》於二者各自爲論﹐皆辧之明且晰﹐不言其因有同焉者﹐何也﹖蓋痿與痺皆筋節間病﹐而寒濕有已化有未化﹐未化則浸淫筋節爲病﹐已化則燻灼筋節爲病。《素問》論痺多病於浸淫﹐論痿多起於燻灼。《痺論》曰﹕『其畱連筋骨間者﹐疼久。』曰﹕『在於筋則屈不伸。』《痿論》曰﹕『肝气熱則膽泄﹐口苦﹐筋膜幹。筋膜幹則筋急而攣。』以是知「四支拘攣﹐膝痛不可屈伸」﹐細體之原有分別﹐槪目之則固有因同者在矣。牛膝之治此﹐妙在不必問其已化未化﹐但執定其病在筋節間﹐痛而不可屈伸者﹐皆能已之。蓋其體柔韌似筋﹐而一綫直下﹐上生之莖有節﹐下達之根無節﹐不用其莖但用其根﹐是可知筋節間病﹐凡自下而上者﹐則以此自上而下﹐長於下短於上者。因其上行轉而下達﹐且柔則可屈﹐直則可伸﹐安在其有不合也。然則曰﹕『逐血气﹐傷熱﹐火爛。』何也﹖夫熱火爍烙肌肉﹐血气沸騰。其應自上而下者﹐必爲之阻﹐反逆而上出﹔其應自下而上者﹐遂爲之吸引﹐以入於其中。上出者遇筋節亦能停畱﹐上引者在下遂由是漧涸。停畱者﹐可致四肢拘攣﹔漧涸者﹐能得膝痛不可屈伸。以是知「血气﹐傷熱﹐火爛」﹐亦四肢拘攣﹐膝痛不可屈伸之源﹐與因寒濕爲痿痺者﹐所傷𨿽殊﹐然推類至盡﹐原有不異者在矣。牛膝之治此﹐妙在其味苦﹐本系火化﹐其體柔潤中有白汁﹐上短下長﹐又協水形﹐是爲納火气於水中﹐化炎上爲潤下。火者受傷之本﹐水者制火之資﹐能使火隨水而下﹐水抑火而平﹐則血气被熱火傷爛﹐又安有不除也。況胎者原系火養水中﹐水澄而不流﹐火定而不搖者也。驅其水使流﹐引其火使隨﹐水又焉有不墮者哉﹗然則《別錄》續增所主﹐皆融會《本經》之旨而擴充者也。大率彊者使柔﹐槁者使潤﹐上者使下﹐斷者使連﹐阻者使通﹐盡抑火令就水﹐助水令充行之治﹐獨「老人失溺」一語正相背﹐此無他﹐不過火不入水﹐而气不攝溺﹐仍是苗短根長﹐凝陽於陰之治耳﹝詳見秦艽下﹞。惟莖色靑紫﹐葉皆對出﹐開花節間﹐又有濇毛帖莖倒生﹐當明其賴水火之交混﹐始不閡於關節﹐就關節之阻撓﹐爲收成之所自﹐卽欣榮以向長﹐覩逆折已具形﹐於是牛膝之功能性味﹐盡在隱約中呈露其天眞矣。

充蔚子

味辛﹑甘﹐微溫﹑微寒﹐無毒。主明目﹐益精﹐除水气﹐療血逆﹐大熱頭痛﹐心煩。久服輕身。莖主癮疹癢﹐可作浴湯。一名益母﹐一名益明﹐一名大札﹐一名貞蔚。生海濱池澤﹐五月采。

茺蔚喜生近水濕處﹐春初生苗如嫩蒿﹐入夏長三﹑四尺﹐莖方如黃麻﹐莖葉如艾而背靑﹐一梗三葉﹐葉有尖歧﹐寸許一節﹐節節生穗﹐叢簇抱莖﹐四﹑五月間穗內開小花﹐紅紫色亦有微白色者﹐每萼內有細子四粒﹐粒大如同蒿子﹐有三稜﹐褐色﹐其艸生時有臭气﹐夏至後卽枯﹐其根白也。﹝《綱目》﹞

火是气之靈﹐水是气之粹﹐气和則火麗於水爲精明﹐气乖則水拂於火爲水气﹐水气盛而精明衰﹐益精明正以除水气﹐除水气卽以益精明。茺蔚子得水之餘也﹐而能會神聚精於火也﹐子是气之精﹐莖是气之道﹐气盛則血順而流行﹐气衰則血違而畱滯﹐畱滯於節而癮疹癢﹐去癮疹正以行气血﹐行气血卽以除癮疹。茺蔚之莖得木之條達﹐而偏開花結實於節也﹐蓋嘗讀《易》而玩夫節焉﹐節者陰陽適均之分限﹐而在下者整﹐在上者微﹐此其取象也。節者陽上出以化陰﹐而下者猶麤﹐上者愈精﹐此其義旨也。乃茺蔚者﹐開花結實﹐不上不下﹐適當其節﹐是子爲遇陰陽之相值﹐以翕其和﹔莖爲就陰陽之相續﹐以致其通。彼陰陽欲相續而不通﹐爲癮疹作癢﹔陰陽旣相值而不和﹐爲水泛目暗﹐得此何能不和且通耶﹗𨿽然世之視茺蔚也﹐美厥名曰益母﹐任以職曰行瘀。行瘀是已血行﹐不止者又復資之﹐婦孺咸知﹐村野廣用﹐而實堪取效﹐乃《本經》絕無一言道及﹐豈古人之智不若今耶﹗曷不究夫《別錄》乎﹗試觀盛夏蘊隆﹐日近如炙﹐土焦如渴而水反盛漲﹐在人則津液消耗而百脈反憤盈﹐是何故哉﹖以諸陰盡爲陽所劫持也。不然﹐血旣逆矣﹐烏得更爲大熱﹐而心煩﹑頭痛﹐絕似外感之所爲耶﹗婦人當胎產時﹐血亦已傷矣﹐而種種患害﹐復皆本於血﹐血旣爲逆﹐則一身所聚之水气及津液涕唾便溺﹐何者不可從血以爲患。益母者不及盛暑﹐已告收成﹐明明不與浮陽爲伍﹐且當夏气初動﹐隨卽處處會精聚神於陰陽交屆之節﹐是益母行瘀﹐非行瘀也﹐取其未及盛滿﹐先畱餘地也。益母止血﹐非止血也﹐取其不劫持陰气﹐盡化爲血也。由是言之﹐則莖葉所主﹐仍是其子除水之功﹐特通暢條達﹐令其行所當行﹐止所當止﹐奏效更長耳。

車前子

味甘﹑鹹﹐寒﹐無毒。主气癃﹐止痛﹐利水道﹐小便﹐除濕痺﹐男子傷中﹐女子淋瀝﹐不欲食﹐養肺﹐彊陰﹐益精﹐令人有子﹐明目﹐療赤痛。久服輕身﹑耐老。葉及根﹐味甘﹐寒﹐主金瘡﹐止血﹐衄鼻﹐瘀血﹐血瘕﹐下血﹐小便赤﹐止煩﹐下气﹐除小虫。一名當道﹐一名芣苜﹐一名蝦蟆衣﹐一名牛遺﹐一名勝畱。生正定平澤邱陵道中﹐五月五日采﹐陰漧。

車前子春初生苗﹐葉布地如匙面﹐中抽數莖﹐作長穗如鼠尾﹐花甚細密﹐色靑微赤﹐五月結實如葶藶﹐赤黑色。﹝《綱目》﹞

或問車前之子治气﹐根葉治血﹐同一本也﹐而二其徳﹐且顯然有彼此之殊﹐其故安在﹖夫車前疏利水道之物也﹐气水相阻而結濇﹐血水相隨而流蕩﹐得此則行者行﹐順者順﹐恰似治气治血﹐若究其實﹐子亦何嘗治气﹐根亦何嘗治血。善夫﹗徐洄溪之言曰﹕『凡多子之物皆應屬腎。』腎者﹐人之子宮也。車前多子﹐自當隸腎﹐特質滑气薄﹐則不能補而爲輸泄﹐人身賴腎以輸泄者﹐非水道而何﹖且葉又先莖而生﹐莖又先葉而槁﹐然葉終不如莖之髙﹐莖終不如葉之廣﹐一則透空而出﹐一則帖地而生﹐正似气呼吸於中﹐血盤旋於外﹐气易成易傷﹐血難長難竭也。又其物不生於耕撥空松之土﹐亦不生於築治堅實之土﹐獨於道旁﹐人畜所踐而不常踐處則出﹐根𨿽不長入土甚固﹐欲拔其莖﹐一撮卽起﹐欲拔其根﹐必全引其葉﹐用力拔之﹐方得離土﹐苟一葉不在引中﹐則餘葉皆脫﹐根仍在土兀然不動﹐而根色白﹐葉深靑﹐莖靑白﹐子黑﹐不又似生於金土膠固之中﹐適被四月正陽火化﹐乃各分道揚鑣﹐歸於色靑色黑之肝腎耶﹗是可知其功能所由﹐在虛處之土與火﹐其作用境界﹐在實處之肝與腎﹐而上則發始於胸膈﹐下則直竟於前陰矣。𨿽然《千金》《外臺》子多入於補劑﹐葉僅恃之疏泄﹐何也﹖夫其味甘固近於補﹐气寒則終歸於泄﹐兩者本無異﹐特水流气順則下益於精﹐血蕩水隨﹐系上釀有火﹐故子之治非特气癃而痛﹐水道不利而溺濇﹐因濕而痺者可除﹐卽目赤痛而不明者亦可已﹐蓋水與气相阻則火生﹐火在水中﹐於是一身宜得水之益者﹐反遭火之累。气順水流﹐斯火淸﹐火淸斯還受益而不受累﹐故充類之極功﹐曰﹕『養肺﹐彊陰﹐益精』也。根葉之治﹐非特血行之金瘡﹑衄鼻可除﹐卽血停之瘀血﹑血瘕﹑下血亦可已﹐蓋惟血之流蕩忘反﹐必緣火迫﹐火旣迫血﹐血無以繼﹐則水隨之﹐於是水亦竭而小便爲之赤﹐能去血中之火﹐正以其能去水中之火﹐故充類之極曰﹕『止煩﹐下气』也。反而觀之﹐則水道不利﹐證任是「溺濇﹐气癃﹐濕痺﹐目赤」﹐凡不痛者則非車前子可治﹐其「金瘡﹐血不止﹐衄鼻﹐瘀血﹐血瘕﹐下血」﹐凡小便不赤﹑不煩﹑不气逆者﹐皆不得用車前根葉矣。

木香

味辛﹐溫﹐無毒。主邪气﹐辟毒疫﹑溫鬼﹐彊志﹐主淋露﹐療气劣﹑肌中偏寒﹐主气不足﹐消毒﹐殺鬼精物﹐溫瘧﹐蠱毒﹐行藥之精。久服不夢寤魘寐﹑輕身﹑致神仙。一名蜜香。生永昌山谷。

木香形如枯骨﹐味苦黏牙者良。﹝《圖經》﹞

彊志之義﹐具見遠志。木香气溫味辛苦﹐其气芳郁﹐宜乎性剛而散發者﹐豈亦能凝神於精﹐攝陽於陰耶﹖夫燈燭之譬﹐在於遠志原諭以芯﹐剔翳沁膏﹐厥功懋矣﹐然膏中有故﹐獨不能使燈不明乎﹗卽膏中有故﹐系滓厚而沈濁者﹐猶非木香能爲力也。燈旣張矣﹐飛蛾靑虫集焉﹐漬於膏而難出﹐將死未死﹐宛轉蠕動﹐膏蕩搖﹐燈亦爲之不明﹐非剛者挑而去之不可﹐此木香所爲彊志也。夫木香之首功爲主邪气﹐則明非膏中所自有矣﹐曰毒曰鬼﹐皆陰也﹐必麗於陰。然毒而曰疫﹐鬼而曰溫﹐不猶麼麼之類﹐𨿽屬夜出﹐然能飛揚者乎﹗是木香之治﹐治陰厲之气﹐反受質於陽。善飛揚而著人身之陰者﹐則導而出之於陽﹐以成其神﹐不搖於精﹐陽自攝於陽而不耗夫陰之功。能入於陰﹐以其似枯骨也。能去陰中之客陽爲累﹐以其气溫味辛也。能不耗降﹐以其質粘牙也。故夫淋露者﹐火在水中﹐致水流濇﹔夢寤魘寐者﹐神歸陰分﹐爲熱所擾﹐皆陰中不靖﹐棲陽不穩之病﹐與遠志之使陽歸陰﹐而陽不受翳累者﹐原大相徑庭﹐至於《別錄》所增治療﹐若主气不足﹐致毒鬼溫邪之伏於陰﹔气劣不行﹐致陽之不得徧於外﹐皆注《本經》而推廣之詞﹐獨「行藥之精」一語﹐他味不常有。夫藥物行陽行陰者多矣﹐若陰中行陽﹐陽中行陰者則較寡﹐而此非特於陰中行陽﹐且能於陰中行陰﹐藥之精微使合於陽而成化育﹐則亦以其味辛在苦中﹐而其質粘牙而不粘舌﹐比之龍骨粘舌而不粘牙者爲不侔﹐以彼之攝火於土﹐則知此爲攝火於水﹐仍能使交於火矣。

遠志

味苦﹐溫﹐無毒。主欬逆﹐傷中﹐補不足﹐除邪气﹐利九竅﹐益智慧﹑耳目﹐聰明不忘﹐彊志﹐倍力﹐利丈夫﹐定心气﹐止驚悸﹐益精﹐去心下膈气﹑皮膚中熱﹑面目黃。久服輕身﹑不老﹑好顏色﹑延年。葉名小艸﹐主益精﹐補陰气﹐止虛損﹑夢泄。一名棘菀﹐一名葽堯﹐一名細艸。生泰山及冤句川谷﹐四月采根葉﹐陰漧。﹝得茯苓﹑冬葵子﹑龍骨良﹐殺天雄﹑烏頭﹑附子毒﹐畏珍珠﹑藜蘆﹑蜚蠊﹑齊蛤。﹞

遠志有大葉小葉二種﹐大葉者似大靑而小﹐小葉者似麻黃而靑﹐亦似畢豆葉﹐三月開花﹐亦有紅白二色。紅者屬大葉也﹐根長及一尺﹐色黃黑﹐去心用。﹝參《圖經》《綱目》﹞

或問劉潛江於遠志自詡「陰中醒﹝本作發﹞陽﹐陽中宅陰」兩語爲中肯﹐不知當否﹖予謂﹕『譬之燈膏盈而火闇者﹐必挑其芯﹐此陰中醒陽之意也。譬之燭必芯具而膏始得附﹐必火然而膏始得融﹐此陽中宅陰之意也。兩語者誠爲扼要﹐且人之智能﹑聰明﹑記憶﹑志力﹑運動皆火﹐其精血﹑津液﹑涕唾﹑泗洟﹑便溺皆膏﹐火以化膏爲用﹐膏以資火爲用﹐而火之餘燼不可使畱﹐以翳夫火﹐故隨其所翳挑而剪之。』遠志者﹐苗短根長﹝苗名小艸根長尺餘﹞﹐根之長有以見其入膏之深﹐苗之短有以見其剪翳之淨﹐此益智慧﹑耳目聰明﹑不忘﹑彊志﹑倍力之說也。陽之所在卽陰之所隨﹐陰之所資卽陽之所運﹐兩者必膠黏融液﹐並無乖隔﹐斯得運動靈﹐開闔利﹐苟有纖塵幹於其間﹐卽機關窒彊矣。遠志者根似牛膝﹐葉似麻黃﹐惟其入陰者深﹐出陽者淺﹐外出之力爲入下之性所掣﹐是以不能如麻黃之大發其陽﹐隨竅皆透﹐而僅能去九竅之翳累﹐此除邪气利九竅之說也。震動於上﹐能使陽離於陰﹔泄澼於下﹐能使陰離於陽。離之甚者﹐上傷及下﹐下傷及上﹔離之淺者﹐則僅傷中。若上久震動﹐在中津液遂漓﹐而有陰不攝陽之兆﹐惟使陽能入陰﹐陰從陽化﹐乃得兩气復相聯聚。遠志者﹐從上下下﹐最爲有力﹐猶不能及泉﹔從下上上﹐終不能及其根之分寸﹐故僅能使由上病而傷中者復﹐此欬逆﹑傷中﹑補不足之說也。三項之中最精微者﹐置之極後﹐極籠統者﹐反著最前﹐何也﹖是蓋順病之髙下以爲言﹐且以明遠志之用𨿽廣﹐而其實在由陽病以累及陰﹐其於由陰病而累及陽者﹐猶隔膜也。至若《別錄》所著﹐皆《本經》注腳﹐曰﹕『去心膈气﹑皮膚中熱﹑面目黃。』卽所謂「欬逆﹑傷中﹑補不足」也。曰﹕『定心气﹐止驚悸。』卽所謂「益智慧﹑耳目聰明﹑不忘﹑彊志」也。

古今注本艸家﹐類以遠志《本經》有不忘彊志之文﹐《別錄》有益精之文﹐遂互相牽合﹐謂惟能益精﹐故有不忘彊志之效﹐不知味苦气溫性燥之物﹐豈是益精之品﹐必也精本不虧﹐而運精之神有翳累﹐故撥去其翳累而神自淸﹐神淸而精自融液﹐謂爲益精可也。《本神篇》曰﹕『腎藏精﹐精舍志。』又曰﹕『腎盛怒而不止則傷志﹐志傷則喜忘其前言。』明明因暴怒引火上浮﹐致神離於精耳﹐精亦何從驟虧﹐惟引其火使歸於精﹐精與神相合而自復﹐又何必益精。《千金。雜補門》治陰痿精薄而冷方﹐後注「欲多房室﹐倍蛇牀。欲堅﹐倍遠志。欲大﹐倍鹿茸。欲多精﹐倍鍾乳」﹐亦可見用遠志者爲堅志意﹐非益其精之謂也。遠志何以能堅其志﹐蓋房室之事源發於心﹐心有所憶謂之意﹐意之所存謂之志﹐其志不回﹐則其火不散﹐而陰不泄﹐此卽與不忘﹑彊志﹑倍力之經文一貫矣。於此見善忘卽志不堅﹐志之不堅卽神之注於精不純﹐一其取義仍在遠志之苗短根長﹐自上下下﹐苦溫以醒發其火耳﹐益精云乎哉﹗

龍膽

味苦﹐寒﹑大寒﹐無毒。主骨間寒熱﹐驚癇﹐邪气﹐續絕傷﹐定五臟﹐殺蠱毒﹐除胃中伏熱﹑時气溫熱﹐熱泄下利﹐去腸中小虫﹐益肝膽气﹐止驚惕。久服益智不忘﹑輕身﹑耐老。一名陵遊。生齊朐山谷及冤句﹐二月﹑八月﹑十二月采根﹐陰漧。﹝貫眾爲之使﹐惡防葵﹑地黃。﹞

龍膽宿根黃白色﹐下抽根十餘本﹐大類牛膝﹐直上生苗﹐髙尺餘﹐四月生葉似柳葉而細﹐亦如嫩蒜﹐莖如小竹枝﹐七月開花如牽牛花﹐作鈴鐸形﹐靑碧色﹐冬後結子﹐苗便枯。﹝《圖經》﹞

龍膽至苦極寒﹐論其性體﹐定能逢熱則淸﹐遇火則折﹐宜乎降泄無餘﹐堪與大黃鬭技爭捷矣﹐乃其功效不曰蕩滌﹐不曰推逐﹐而曰﹕『主骨間寒熱﹐驚癇﹐邪气﹐續絕傷﹐安五臟。』一若自內達外者何﹖夫無平不陂﹐無往不復﹐惟其苦寒屆至極﹐斯不泄不降已寓其間﹐蓋苦本主發﹐龍膽苦之至而兼濇﹐濇者至苦之中有至酸也。酸稟春之發育﹐苦稟夏之暢達﹐乃相聯屬焉﹐則其寒非極泄而爲極入矣。味陰而气陽﹐陽唱則陰隨﹐故味之暢發不能違气之深入﹐然進銳者退必速﹐气寒旣引味苦以深入﹐而寒力先退苦力方優﹐能不謂其功爲暢發極內之火邪耶﹗極內者何﹖在軀體爲骨﹐在五志爲神﹐則龍膽之用﹐在驅體爲除骨間寒熱﹐在五臟爲除驚癇邪气﹐又何疑焉。極內所藏自極精微﹐其行止動作皆暗相輸灌﹐默相交會﹐而有邪气幹於其間﹐則有形者爲斷絕﹐無形者爲不安﹐曰﹕『續絕傷﹐安五臟者。』卽「骨間寒熱﹐除驚癇﹐邪气散」之效驗也。𨿽然深中有淺﹐淺中亦有深﹐皮毛血脈固不得爲深矣。在軀體之內﹐豈無捨五臟間神志外﹐亦有深焉者乎﹗《別錄》緣其如此﹐故又補出「驅六腑間邪熱」一層﹐六腑中气之極深者﹐第一則膽中淸淨之气﹐其次則腸胃三焦中水谷運行之气﹐熱邪干膽中淸淨之气則爲熱泄下利﹐幹腸胃三焦中水谷運行之气﹐則爲胃中伏熱﹐腸中小虫。熱泄下利之上﹐又冠以時气溫熱者﹐明下利非由時气溫熱﹐其故則在水谷不得爲熱泄也。龍膽之功﹐由淺及深﹐在淺則去著物之熱﹐在深則除不著物之熱。《陰陽應象大論》曰﹕『陽化气﹐陰成形。』此天地之規模﹐以生人生物者也﹐惟此能於陽分﹐和化气之樞﹐於陰分﹐去成形之累﹐猶不可謂鍾生气於病中﹐化病气爲生气耶﹗《本經》列之上品﹐治非無由﹐而後人視爲苦寒峻利﹐殊失厥旨﹐故其續增主治如「黃疸﹐狂煩﹐疥瘡﹐癰腫﹐喉痛」等證﹐盡是有形間病﹐然能於水中求火之所在﹐則亦不能不服其苦思深得也。

石斛

味甘﹐平﹐無毒。主傷中﹐除痺﹐下气﹐補五藏虛勞羸瘦﹐彊陰﹐益精﹐補內絕不足﹐平胃气﹐長肌肉﹐逐皮膚邪熱﹑疿气﹐腳膝疼冷痺弱。久服厚腸胃﹑輕身﹑延年﹑定志﹑除驚。一名林蘭﹐一名禁生﹐一名杜蘭﹐一名石遂。生六安山谷水傍石上﹐七月﹑八月采莖﹐陰漧。﹝陸英爲之使﹐惡凝水石﹑巴豆﹐畏殭蠶﹑雷丸。﹞

石斛叢生石上﹐其根斜結甚繁﹐幹則白﹐五月生莖似小竹節﹐節間出碎葉﹐生皆靑色﹐幹則黃﹐七月開花紅色﹐十月結實﹐節上自生根須﹐人亦折下以沙石栽之﹐或以物盛掛屋下﹐頻澆以水﹐經年不死。﹝參《圖經》《綱目》﹞

凡水土媾乃生木。艸﹐木類也。未有艸藉水石而生﹐不資纖土者﹐有之則石斛是。凡水石相漬﹐縱千百年﹐水不爛石﹐石不耗水﹐惟旣生斛﹐則若石挹水以灌斛﹐斛因石以引水。石屬金﹐內應乎肺﹐水則內應乎腎﹐是石斛者﹐引腎陰以供肺﹐通調下降者也。斛以五月生﹐其時則陰姤於下而勢浸長﹐陽拔隊而浮於土。以十月實﹐其時則陽復於下而力頗厚﹐陰連引而際於天。是其功用究竟爲助肺降﹐而泄陽使下﹐引腎升而交陰於天。夫陰沈於下而不動﹐陽痺於中而不散﹐气結於上而不降﹐其中之傷爲何如﹖但使陰濟於上﹐相和而下交﹐陽歸於下﹐成化而上濟﹐斯可謂主傷中﹑除痺﹑下气否耶﹗脾肺腎旣受益﹐則心與肝自不能不受益﹐五臟皆受益﹐斯虛勞羸瘦何能不復﹐而其歸著則盡由於彊陰﹐蓋斛固得金水之專精﹐而莖生靑漧黃﹐花紅﹐原具五藏之全也。「益精﹐補內絕不足﹐除腳膝冷疼痺弱」﹐此其故皆在肺腎不連。「平胃气﹐長肌肉﹐逐皮膚邪熱﹐疿气﹐定志﹐除驚」﹐此其故皆在熱气中痺。得《別錄》一證﹐《本經》益明﹐而用者遂有可遵循﹐此古人用意深處所宜細繹者也。要之石斛﹐自是補劑﹐然其調處陰陽﹐交聯上下﹐有扶危定傾之槪﹐遂不得但目爲補劑﹐故施之於外感﹐凡火痺於中﹐气結於上﹐陰伏於下者﹐尢見收功莫測﹐以意消息而用之也可。

巴天

味辛﹑甘﹐微溫﹐無毒。主大風邪气﹐陰痿不起﹐彊筋骨﹐安五臟﹐補中﹐增志﹐益气﹐療頭面遊風﹑小腹及陰中相引痛﹐下气﹐補五勞﹐益精﹐利男子。生巴郡及下邳山谷﹐二月﹑八月采根﹐陰漧。﹝覆盆子爲之使﹐惡朝生﹑雷丸﹑丹參。﹞

巴戟天生山林者﹐葉似茗﹐生內地者﹐葉似麥虋冬而厚大﹐至秋結實﹐經冬不枯﹐根如連珠﹐宿根靑﹐新根白紫﹐用之皆同﹐以連珠多肉厚者爲勝。﹝《唐本》參《圖經》﹞

夫風邪之於人﹐其始能令人毫毛畢直﹐其繼能令人多汗惡風已耳。陰痿不起﹐豈大風邪气所能致耶﹗不知陰痿不起﹐非外中之風﹐猶口燥舌漧﹐非外受之燥也。然內涸之燥﹐有口燥舌漧可憑﹐陰痿不起﹐非風所能致﹐何以知其由大風邪气﹐此則有說焉﹐三百六十五日分爲七十二候﹐凡羽毛鱗介艸木﹐生壯老死於其間者何限﹐而獨著爲生殺之表率者。在立春第一候﹐曰東風解凍﹔在立秋第一候﹐曰涼風至﹐是風爲生殺統領。物當生壯﹐設遇涼風必遭抑遏﹔物垂老死﹐設遇東風亦緩顦顇﹝《玉篇》「顦顇﹐憂貌」﹞。惟物有屆時難挽之期﹐故風無久違气候之異﹐此夏令風從西北﹐冬令風自東南胥有之﹐特終未見積月累旬不能休止也。人自生至病﹐原不得常以陰痿不起爲病﹐適當二八已後﹐八八已前﹐不因精血之虧﹐不緣元气之損﹐而肢體疲罷﹐筋骨懈弛﹐志气虺頹﹐觀其狀似蒲柳之易衰﹐究其歸實樞機之完密﹐豈不似物當生壯﹐忽值涼飆﹐惟旋轉其風﹐則以厲階爲榮資﹐譬之行舟﹐適才石尢打頭﹐極費纖挽﹐忽而揚帆鼓枻﹐不由人力﹐是巴戟天之主「陰痿不起﹐彊筋骨﹐安五臟﹐補中﹐增志﹐益气」﹐不必謂之治風﹐直謂之轉風可也。𨿽然巴戟天能轉蕭索爲溫茂﹐其故安在﹐蓋惟其色紫。紫者﹐陽入陰中﹐陰隨陽唱之驗也﹐而紫中間白﹐白則符於蕭索﹐然間歲則變靑﹐靑非鼓動陽風之色乎﹗紫之多不能泯白﹐白之少非特不化於紫﹐且能轉而爲靑﹐是蕭索實溫茂之所由﹐溫茂乃蕭索之所發﹐有紫色爲根柢﹐而此則發其機耳。鍾陽气於陰中﹐而陰賴以化﹔布陽气於一身﹐而陰隨以生﹐此小腹陰中相引作痛﹐及頭面遊風所以並能療也。設使火原偏旺﹐水原偏衰﹐縱有陰痿不起﹐少腹引痛﹐𨿽昧者亦不恃此爲救援矣。

赤箭

味辛﹑溫。主殺鬼﹑精物﹑蠱毒﹑惡气﹐消癰腫﹐下支滿﹑疝﹐下血。久服益气力﹑長陰﹑肥健﹑輕身﹑增年。一名離母﹐一名鬼督郵。生陳倉川谷﹑雍州及泰山少室﹐二月﹑四月﹑八月采根﹐暴漧。

赤箭春生苗﹐初出如芍藥﹐獨抽一莖﹐挺然直上﹐髙三﹑四尺﹐莖中空﹐色正赤﹐帖莖杪之半﹐微有尖小紅葉﹐四月梢頭成穗作花﹐灰白色﹐宛如箭簳且有羽。有風不動﹐無風自搖﹐結實如楝子﹐核有六稜﹐中仁如面﹐至秋不落﹐卻透空入莖中﹐還筒而下﹐下潛生土內﹐根如芋﹐去根三﹑五寸﹐有遊子十二枚﹐環列如衛﹐皆有細根白須﹐𨿽相須而實不相連﹐但以气相屬耳。根大者重半斤﹐或五﹑六兩﹐皮色黃白﹐卽天麻也。赤箭是其苗。﹝《乘雅》﹞

或曰﹕『陽極變陰﹐發轉爲斂﹐天麻之莖實有焉﹐宜乎能出陽入陰﹐爲功甚巨。今觀《本經》《別錄》所著﹐一若殊狹﹐何哉﹖』曰﹕『循環之數﹐天地僅足自主﹐不能制物也。火然而難離﹐水流而莫返﹐能使不淨盡無餘﹐其用已不小﹐何況水火之相遭﹐火金之相鑠﹐餘燼遺鏐﹐珍藏什襲﹐不令同腐敗者均爲棄物﹐其功詎不大哉﹗肌肉以火而丰﹐陰以火而彊﹐力以火而大﹐气以火而盛﹐然皆具往而不返之機﹐其取義猶赤莖之直上﹐支節不生﹐而孰知竟其所至﹐轉陽爲陰﹐遂生六稜之實﹐且不墮他所﹐仍入莖中而歸根復命﹐是其往而能返﹐謂之益气力﹑長陰﹑肥健不亦可乎﹗』然則有遊子十二﹐圍環其根﹐又何義﹖夫以環於中而言﹐則脾胃也。以十二而言﹐則臟腑之數也﹐經脈之數也。臟腑經脈以气血而環周一身﹐气之所歸﹐气海也﹐血之所歸﹐血海也﹐气旋繞於上﹐則支滿﹔旋繞於下﹐則爲疝﹐气血離而旋繞他所﹐則下血﹔气血並而旋繞他所﹐則癰腫﹐皆瘦削陰痿無力少气之根﹐得歸其所當歸﹐不旋繞其不當旋繞﹐則不特益气力﹑長陰﹑肥健﹐且消癰腫﹑支滿﹑疝﹑下血焉﹐是《本經》述其正面﹐《別錄》抉其底蘊矣。主蠱毒﹑惡气者﹐俾正气不助爲虐﹐是取其功用﹔殺鬼﹑精物者﹐彤矢爲陰類所畏﹐是取其形象也。

劉潛江云﹕『天麻在方書云療風﹐惟羅氏謂其治風﹐大明謂其助陽气。』兩說不相謀﹐果孰是耶﹗夫人身惟陰陽合和以爲气﹐而風木由陰以達陽﹐故陰虛則風實﹐陽虛則風虛﹐助陽气者﹐正所以補風虛也。是故虛風爲病﹐有緣於淸陽不升濁陰不降﹐致肝木生發之气不得暢而生者﹐有因脾胃有病﹐致土敗木侮而生者。天麻爲物﹐根則抽苗直上﹐有自內達外之理。苗則結子下歸﹐有自表入裏之象﹐卽其有風不動﹐無風自搖﹐乃暢其風之郁﹐而不使濫﹔靜鎭其風之變﹐而不使羣動。暢風郁﹐乃自內達外之功﹔鎭風變﹐乃自表入裏之效﹐就其一往一來而已﹐能使靜作動﹐返動爲靜﹐是其功用斷在根而不在苗。風爲六气之首﹐人身元气﹐通天之本也。元气出於地﹐風化卽與之並育並行﹐故其治小兒驚气風癇﹝《開寶》﹞﹐眩暈頭痛﹝元素﹞﹐皆風虛之不能達於陽也﹐可謂自內達外﹐然亦不外乎自表入裏之體﹔其治諸風濕痺﹝《開寶》﹞﹐冷气痺癱緩不隨﹝甄權﹞﹐可謂自表入裏﹐然卽具有自內達外之用。是則天麻之用﹐殆亦侈乎﹗所云木乘土虛﹐是木居其實矣﹐何以亦曰風虛﹖蓋胃者五臟六腑之本﹐食气入胃﹐首卽散精於肝中﹐土虛則風木之化源傷﹐可不謂風虛乎﹗就風气之能達﹐是爲宣陰﹔挽風气之能回﹐是爲和陽﹐和陽則所謂自表入裏者也﹐宣陰則所謂自內達外者也。

捲柏

味辛﹑甘﹐溫﹑平﹑微寒﹐無毒。主五藏邪气﹐女子陰中寒熱痛﹐癥瘕﹐血閉﹐絕子﹐止欬逆﹐治脫肛﹐散淋結﹐頭中風眩﹐痿蹷﹐彊陰﹐益精。久服輕身﹑和顏色﹑令人好容顏。一名萬歲﹐一名豹足﹐一名求股﹐一名交時。生常山山谷石間﹐五月﹑七月采﹐陰漧。

捲柏宿根紫色多須﹐春生苗似柏葉而細碎﹐拳攣如雞足﹐靑黃色﹐髙三﹑五寸﹐無花子﹐多生石上﹐去下近石有沙土處用之。﹝《圖經》﹞

味辛气溫之物﹐性秉於陽﹐計其狀當魁梧奇偉﹐而胡爲其攣拳曲跽也。攣拳曲跽之物﹐卽使治攣拳曲跽之病﹐且何故哉﹖說者謂﹕『春分之時﹐陰方離於陽﹐是物以發﹐故能使陰與陽交合﹐而主至陰之地爲邪所薄者。』予謂不然。友人陸君子全﹐幼時畜此爲戲﹐具言其幹時黃萎拳曲﹐絕無可愛﹐但漬之水中﹐則挺發森秀之槪﹐扶搖動蕩之致﹐蒨翠蒼碧之色﹐片晌間炫目驚人﹐及去水令幹﹐黃萎拳曲猶故﹐屢漬屢幹﹐不爲敗壞﹐且徐氏《藥對》謂其生於立冬﹐爲桑螵蛸﹑陽起石使﹐是其能於至陰中﹐熨帖以醒陽﹔於至陽中﹐委曲以和陰。試觀《本經》《別錄》所主﹐何莫非陰中之陽不達﹐陽中之陰不順耶﹗則是物爲體陽而就陰﹐用陰以起陽﹐無疑矣。

藍實

味苦﹐寒﹐無毒。主解諸毒﹐殺蠱蚑疰鬼螫毒。久服頭不白﹑輕身。其葉汁殺百藥毒﹐解狼毒﹑射罔毒。其莖葉可以染靑。生河內平澤。

藍種頗多﹐然不離乎生甚晚而長最速﹐以夏茂而饒汁。盧子繇謂﹕『肝主色﹐自入爲靑﹐靑出於藍而深於藍﹐則以色用爲入肝矣。其多汁而气寒﹐則爲及腎﹐味苦而性通徹﹐則爲及心。』劉潛江謂﹕『其取精於水﹐長養於火﹐以達其木之用﹐木用達則水火合和之气畢達舉﹐五臟之郁爲火者﹐皆由此而達。正气流行﹐邪气渙釋﹐故曰解毒。毒固熱入人身﹐而脇人正气爲附從者﹐正气不爲所脇而自行所當行﹐毒又焉能爲患﹐有不解散者哉﹗』予謂如此疏藍﹐亦旣明徹矣。第其所以內理痰火﹐外療盛熱者﹐謂何﹖夫木盛遇熱則津生﹐天地之軌則也。人身則有壯熱而陰反耗﹐陰耗而熱益猖者﹐投以寒涼﹐正患其拒而相搏﹐攺與滋養﹐又恐其壅而不化﹐惟此津隨熱極而生﹐熱以津濟而解者﹐豈不適相當耶﹗此其療盛熱也。至如痰火﹐則上之陽不入陰而與之化﹐反灼陰而使之消﹐若增陰則徒能隨陰以消﹐暫延一時之涸竭﹐若散火則並陰使盡﹐且不與陰濟之火﹐又焉能化而得散﹐此其充熱以津﹐化津入熱﹐爲至理所注矣。然急難稍延者﹐用藍汁﹔緩能及濟者﹐用藍實﹔微而未猖者﹐用靑黛﹐各擇其宜焉可矣。

絡石

味苦﹐溫﹑微寒﹐無毒。主風熱﹐死肌﹐癰傷﹐口漧﹐舌焦﹐癰腫不消﹐喉舌腫不通﹐水漿不下﹐大驚入腹﹐除邪气﹐養腎。主腰臗痛﹐堅筋骨﹐利關節。久服輕身﹑明目﹑潤澤﹑好顏色﹑不老﹑延年﹑通神。一名石鯪﹐一名石磋﹐一名略石﹐一名明石﹐一名領石﹐一名懸石。生泰山川谷﹐或石山之陰﹐或髙山巖石上﹐或生人間﹐正月采。﹝杜仲﹑牡丹爲之使﹐惡鐵落﹐畏母﹑菖蒲。﹞

絡石生陰濕處﹐冬夏常靑﹐其蔓折之有白汁﹐葉圓如橘﹐正靑色。其莖蔓延﹐莖節著處卽生根須包絡石上﹐花白子黑。﹝參《唐本》《圖經》﹞

石者﹐土欲化金而未成也﹐於藏气爲帖緊相承之脾肺。絡石者﹐木水土相參之化也﹐於藏气爲間於脾腎之肝。肝主疏泄暢達者也﹐乃絡石疏泄暢達獨於帖緊相承之脾肺﹐依附甚固﹐則凡脾肺所主肌肉皮毛間﹐倘有邪气附著﹐生气不榮﹐吸攝津液﹐以資啟漑﹐致津液漧涸﹐仍無濟於生气者﹐得此疏泄暢達焉﹐不特枯竭轉而榮茂﹐且漧涸轉而潤澤矣。何則﹖以脾肺本主津液相輸灌也。惟然﹐則於「死肌﹑癰傷﹑口漧﹑舌焦﹑癰腫不消﹑喉舌腫﹑水漿不下」固有會矣﹐特謂其主於風熱﹐何也﹖夫不因風熱﹐則「死肌﹑癰傷﹑口漧舌焦﹑癰腫不消﹑喉舌腫﹑水漿不下」又何自而來﹐但其味苦溫﹐苦溫非治風熱者﹐玆則所宜闡明者矣。蓋諸證者﹐火結非假﹐津涸非眞﹐乃陽劫陰以自資﹐陰被劫而不得化﹐故惟陽能入之﹐陰則不能入也。設使用寒﹐必被陽格﹐用熱又屬耗陰﹐惟苦以發之﹐溫以散之﹐相比成功。仍是冬夏不雕﹐寒暑皆榮之物﹐生乎陰而長於陽﹐絡於陰而伸夫陽者﹐《至眞要大論》所謂「微者逆之﹐甚者從之」是矣。𨿽然《別錄》所系「大驚入腹﹐除邪气」﹐則气亂而邪從以入也﹐其所謂「養腎﹐主腰臗痛﹐堅筋骨﹐利關節」不與他主治大相徑庭耶﹗蓋人气升降如環無端﹐第下者必化於腎而後能升﹐上者必化於肺而後能降。絡石之於肺﹐𨿽邪阻气撓﹐顚連如石﹐亦能化而通之﹐行而降之。若是假使在上已無病﹐而下之機關猶未轉﹐則盡利其上﹐其在下者能常自窒乎﹗矧絡石原生於陰濕處﹐則其機關本自下而上﹐其奏功則自上而下耳。徑庭云乎哉﹗

蒺藜子

味苦﹑辛﹐溫﹑微寒﹐無毒。主惡血﹐破癥結積聚﹐喉痺﹐乳難﹐身體風癢﹐頭痛﹐欬逆傷肺﹐肺痿﹐止煩﹐下气﹐小兒頭瘡﹑癰腫﹑陰﹐可作摩粉。其葉主風癢﹐可煮以浴。久服長肌肉﹑明目﹑輕身。一名旁通﹐一名屈人﹐一名止行﹐一名豺羽﹐一名升推﹐一名卽藜﹐一名茨。生馮翊平澤或道傍﹐七月﹑八月采實﹐暴漧。﹝烏頭爲之使。﹞

蒺藜葉如初生皂角葉﹐齊整可愛﹐刺蒺藜狀如菠稜子及細菱﹐三角四刺﹐實有仁。白蒺藜結莢長寸許﹐內子大如芝麻﹐狀如羊腎而帶綠色。﹝《綱目》﹞

蒺藜子鋒穎四出﹐堅銳銛利﹐謂非象金不可﹐而其味苦其气溫﹐則又皆屬乎火﹐是之謂金與火遇﹐火在金中。夫金與火之接也﹐始則相守﹐繼則就鎔﹐終則交流。相守﹐則金之蕪雜難消者消﹔就鎔﹐則金之凝重不動者動﹔交流﹐則火之炎上不下者下。凝重者動﹐謂之形隨性化﹔炎上者下﹐謂之性隨形化。其在人身﹐性本於气﹐形充於血﹐兩者不咸﹐則有性與形違﹐而爲積聚﹑喉痺者﹔有形與性違﹐而爲惡血﹑癥結﹑乳難者﹐得此交相化而適相成之物﹐又烏能不已耶﹗而《別錄》又恐後人誤會《本經》用蒺藜泛治腹中惡血﹑癥結﹑積聚也﹐故其命意措辭﹐若謂就金言金﹐在上治上焉者。夫曰身體風癢﹐則疾必不在分肉筋骨而在肌膚﹐皮毛固肺之合也。又況「頭痛﹑欬逆傷肺﹑肺痿」皆火守於金之病﹐火與金本相仇﹐因相仇而致病﹐則以相守而生長之物﹐化病气爲生气﹐猶不可謂極允帖之治乎﹗而後人識透此關﹐莫妙於《大明》﹐以此益精﹐療水藏冷﹑小便多﹐止遺瀝﹑泄精﹑溺血。夫火金相仇爲病於上﹐但得其就鎔下流﹐則並化爲水﹐且非冷水而爲暖水﹐又何水藏精溺二道之不受益也。夫然﹐故沙苑蒺藜之刺在莖而不在實﹐實形正似腎者﹐則金火之交鎔向下﹐並在莖中﹐而實遂大擅益下之功於精溺二道﹐更著良猷矣。

肉蓯蓉

味甘﹑酸﹑咸﹐微溫﹐無毒。主五勞七傷﹐補中﹐除莖中寒熱痛﹐養五臟﹐彊陰﹐益精气﹐多子﹐婦人癥瘕﹐除膀胱邪气﹑腰痛﹑止痢。久服輕身。生河西山谷及代郡﹑雁門﹐五月五日采﹐陰漧。

肉蓯蓉二月叢生大木間及土塹垣中﹐生時似肉﹐皮如松子﹐有鱗甲﹐苗下有根﹐廣扁柔潤﹐長尺餘。色紫黑﹐浸挼去黑水﹑咸﹑酸味﹝《六書故》「挼﹐按揉也」﹞﹐宛如殷紙折疊成捲﹝殷﹐赤黑色﹞。﹝參《圖經》﹞

陽翳於陰﹐其气終伸﹐陽蠱於陰﹐其气則撓﹐何也﹖翳陽之陰冽而易摧﹐蠱陽之陰柔而難破也。然蠱於陰而不必於陰﹐則其性常欲伸﹐惟伸者自伸﹐蠱者自蠱﹐故推其源爲陰蠱陽﹐究其實已陰隨陽矣﹐於此而有物似焉﹐其入於人身﹐能不伸陰中之陽﹐而撓陽以毓陰耶﹗河西﹝今甘肅﹞最寒沍﹐八月已冰﹐二月未泮﹐大木間及土塹垣中又日光所不屆﹐適當其時﹐在地之陽奮然欲出﹐上無所引﹐旁有所撓﹐於是生蓯蓉﹐質柔而屬陽﹐气溫而主降﹐乃火爲水制﹐故色紫黑而味甘酸鹹﹐陽不遂其升﹐陰方幸其固﹐乃不直伸而橫溢﹐故形廣扁而皮有鱗甲。須陰漧者﹐炙之以火﹐恐陰消於陽也。必浸去酸鹹味者﹐欲全陽之用也。夫然﹐故味酸可去﹐咸可去而甘不可去﹐色紫可去﹐黑可去而殷不可去﹐遂可知其義取於陰蠱﹐其用惟在陽伸﹐去其陰之蠱﹐正以佐其陽之伸。五勞七傷者﹐或因用力而劫陽於外﹐或因用心而耗陰於內﹐俾陽就陰範﹐陽供陰使﹐是爲補中﹐因其衰而彰之之治也。莖中陽盛而陰爲所迫﹐則熱且遺﹔陰盛而陽不相下﹐則寒且痛﹐助其陽卽以和其陰﹐而痛自除﹐因其重而減之之治也。陰陽相浹﹐精气相抱﹐斯藏精而不瀉之五臟自安﹐五臟旣安而精何能不充﹐陰何能不彊﹐而施化遂非浪舉矣。婦人癥瘕﹐亦陰不柔而陽遭困者方宜。

黃帝問五勞七傷於髙陽負﹐負曰﹕『一曰陰衰﹐二曰精淸﹐三曰精少﹐四曰陰消﹐五曰囊下濕﹐六曰腰﹝一作胸﹞脇苦痛﹐七曰膝厥痛冷不欲行﹐骨蒸﹐遠視淚出﹐口漧﹐腹中鳴﹐時有熱﹐小便淋瀝﹐莖中痛或精自出﹐有病如此﹐所謂七傷。一曰志勞﹐二曰思勞﹐三曰心勞﹐四曰憂勞﹐五曰疲勞﹐此爲五勞。』﹝見《千金》石韋丸下﹞孫眞人曰﹕『五勞者﹐一曰志勞﹐二曰想勞﹐三曰憂勞﹐四曰心勞﹐五曰疲勞。七傷者﹐一曰肝傷善夢﹐二曰心傷善忘﹐三曰脾傷善飲﹐四曰肺傷善痿﹐五曰腎傷善唾﹐六曰骨傷善饑﹐七曰脈傷善嗽。凡遠思彊慮傷人﹐憂恚悲哀傷人﹐喜樂過度傷人﹐忿怒不解傷人﹐汲汲所願傷人﹐戚戚所患傷人﹐寒暄失節傷人﹐故曰五勞七傷也。』﹝《千金。腎臟門》補腎論﹞其述五勞略同﹐七傷則有異﹐卽孫眞人之論亦有兩端。蓯蓉所主究以何者爲是﹖夫此固不必深求其合﹐第別其用力用心可矣﹐且蓯蓉須補中者乃可用﹐設中气自旺而不必補則非所宜﹐如善飲善饑等候﹐何嘗不蒸騰有力﹐運化有權﹐猶可以味甘性溫之物與之乎﹗與之是使渴者益渴﹐饑者益饑也。然則宜補中者果安在﹖夫蓯蓉之生精固優﹐故能撓夫气﹐气固旺故不致汨於精﹐五勞七傷名目𨿽多﹐約其歸不越傷气﹑傷精二種。傷气者﹐如燭之然﹐芯盡而膏亦竭也﹔傷精者﹐如舟之行﹐水涸而棹難鼓也﹐是故或精枯於下而火浮於上﹐或火熾於上而引精自資。中央者﹐須火下畜﹐其气乃生﹐生乃固﹐火旣違順﹐容納自拙﹐得此以气致精﹐藉精行气之蓯蓉﹐使火回精聚﹐則在中之生气又何能不受益耶﹗就使善飲善饑﹐亦難保無精竭火離﹐仍須補中者﹐是故謂補中於五勞七傷﹐僅得治法之一節則可﹐謂蓯蓉於補中猶有所隔閡則不可﹐謂蓯蓉之補中僅得施於五勞七傷則可﹐謂凡補中者皆得用蓯蓉則不可﹐以《本經》固云主五勞七傷補中﹐不云補中主五勞七傷也。

蓯蓉之用﹐以陰涵陽則陽不僭﹐以陽聚陰則陰不離﹐是其旨一近乎滑潤﹐一近乎固攝。《別錄》所謂止利者﹐爲取其滑潤耶﹖抑取其固攝耶﹖夫《別錄》固不但云止利﹐而云除膀胱邪气﹑腰痛﹑止利﹐是亦可識其故矣。誠分而言之﹐則利有泄瀉﹑腸澼﹔腰痛有气血痺阻﹔膀胱邪气有淋濁﹑畜血﹐爲寒爲濕爲熱﹐均無不可﹐若遽與蓯蓉是使陽錮而終難伸﹐陰敝而終難化﹐可治之疾不反致難治歟﹗惟合而言之﹐則因其气之本相連屬﹐欲就陰而陰不容﹐遂轉隸於陽而還攻夫陰﹐陰復不受﹐則或乘勢累墜下迫﹐或痛甚不止﹐故曰除膀胱邪气﹑腰痛﹑止利﹐不曰除膀胱邪气﹑腰痛﹑下利也。此痛不常有﹐惟久病久利始見之﹐《千金方》冷利增損健脾丸﹐治丈夫虛勞﹐五臟六腑傷敗受冷﹐初作滯下﹐久則變五色﹐赤黑如爛腸﹐極腥穢者﹐中用蓯蓉可證矣。其不利者﹐亦必腰痛而小便有故﹐方與之宜。

卷二

上品﹐艸十七味﹐木九味。

續斷

味苦﹑辛﹐微溫﹐無毒。主傷寒﹐補不足﹐金瘡﹐癰傷﹐折跌﹐續筋骨﹐婦人乳難﹐崩中﹐漏血﹐金瘡血內漏﹐止痛﹐生肌肉﹐及踠傷﹐惡血﹐腰痛﹐關節緩急。久服益气力。一名龍豆﹐一名屬折﹐一名接骨﹐一名南艸﹐一名槐。生常山山谷﹐七月﹑八月采陰漧。﹝地黃爲之使﹐惡雷丸。﹞

大小薊根

味甘﹐溫。主養精保血。

大薊

主女子赤白沃﹐安胎﹐止吐血﹑衄鼻﹐令人肥健。五月采。

續斷三月以後生苗﹐幹四稜似薴麻﹐葉兩兩相對而生﹐四月開花﹐紅白色似益母花﹐根如大薊﹐黃白色﹐節節斷﹐皮黃皺。小薊二月生苗﹐四月髙尺餘﹐多刺﹐心中出花﹐頭如紅藍花而靑紫色。大薊苗根與此相似﹐但肥大耳﹐四月釆苗﹐九月釆根﹐並陰漧用。﹝《圖經》﹞

續斷與薊不獨其根形相似﹐並有治血之功﹐卽薊之訓亦可作續﹝《小戴記》《樂記》「封黃帝之後於薊」﹐注「薊﹐或作續」。﹞是其物原一類二種﹐以其根之斷不斷爲別可也。斷不斷旣有別﹐則其義自已分﹐故《別錄》於續斷所主之血﹐曰漏﹔於大薊所主之血﹐曰沃。漏者對斷而言﹐是有所傷而漏泄也。沃者對不斷而言﹐是沃於此而滲出也。受傷而漏泄者﹐器也﹔受沃而滲出者﹐土也。欲土之不易滲﹐必使之厚﹔欲器之不易傷﹐必使之堅。甘者固以厚土﹐而苦原善堅裏也。則二物之同工﹐二物之異調﹐旣可舉其槪矣。況斷者折之不能斷﹐以其筋膜堅韌也﹔不斷者﹐折之反易斷﹐以其肌肉丰腴也﹐故續斷之功能﹐曰續筋骨﹔大薊之功能﹐曰令人肥健﹐是猶不可識其體用之全乎﹗兩物之根皆黃白﹐兩物之花俱帶紅﹐是脾輸精以歸肺﹐肺奉津以從心﹐心受之而化爲血。血者﹐周流無滯之物﹐挾苦則主降﹐挾甘則主緩﹐降則其功止能及下﹐緩則上下皆得受益﹐故續斷主治並系下焦﹐大薊主治並該吐衄﹐此其同中之異也。胎以奉養丰澤而安﹐乳以血脈疏通而易﹐移其疏通使及乎他﹐則機關可利﹐惡血可行﹐斷傷能續﹐腰痛能止﹔移其丰澤使奉乎他﹐則血可保﹐精可養。然恃以疏通者﹐气﹔恃以丰澤者﹐血﹐血是已化之气﹐气是未化之血﹐血者難成﹐气則易續﹐兩物花時不甚相懸﹐而兩物之生幾間二月﹐則气以疏通而速﹐血以濡緩而遲﹐其實原歸一本﹐此其異中之同也。誠如是言﹐則續斷之《本經》《別錄》﹐薊之大者小者﹐皆可混而無別乎﹖夫續斷《本經》但言味苦﹐原取其堅則相續﹐故傷寒不足處﹐邪气乘而橫梗焉﹐續其經脈﹐依法流行﹐俾無空隙﹐而橫梗者自不能容。金而生瘡﹐癰而致傷﹐跌而爲折﹐气有斷而血亦有所不繼也﹐立其气血之幹﹐斷者自續﹐不繼者自源源而至﹐然當橫梗不續而能入﹐則必有通之者存﹐故《別錄》更推其味必有辛﹐辛者通也。而注其因傷而漏者﹐必由內﹐惟其由內﹐故楨榦立而枝節自成﹐此續斷之《別錄》原以注《本經》而暢其義﹐非有所增飾﹐舉其粹以疏之﹐亦不得爲混矣。

薊之養精保血﹐原不獨言小者﹐特大者力雄乎外﹐小者力聚於內。舉其大者而小者自可知﹐非小者不能止沃與吐衄﹐大者不能養與保也。是《別錄》於大小薊根之養精保血﹐原未嘗不混﹐以養精保血屬小薊﹐則後世之瓊森分別耳。要而言之﹐養精者能養之不能充之﹐保血者能充之且能固之﹐血充且固自得令人肥﹐精有所養自足令人健。然筋骨非精莫續﹐斷折非血莫聯﹐旣能續筋骨﹐復堪聯斷折﹐豈反不得爲精之充﹐血之固耶﹗是固元气之受傷有輕重﹐而物之功能遂有難易也﹐且充固之力而僅得補罅漏﹐是其功在內而不見乎外﹐原無罅漏而更得充且固﹐是其驗遂著於外矣﹐故續斷之力在內而不顯﹐薊之力在外而得彰﹐在內者補中有行﹐在外者行中有補。劉潛江之言本未嘗無謂﹐特以形用之物﹐自當論其形﹐不必斤斤然攀附於陰陽﹐攛攺其气味耳。

漏盧

味苦﹑鹹﹐寒﹑大寒﹐無毒。主皮膚熱﹐惡瘡﹐疽痔﹐濕痺﹐下乳汁﹐止遺溺﹐熱气﹐瘡癢如麻豆﹐可作浴湯。久服輕身﹑益气﹑耳目聰明﹑不老﹑延年。一名野蘭。生喬山山谷﹐八月采根﹐陰漧。

漏廬俗名莢蒿﹐莖葉如白蒿﹐花黃生莢端﹐莖長似細麻如許﹐有四五瓣﹐七月﹑八月後皆異黑於眾艸﹐蒿之類也。常用其莖葉及子﹐未見用根。﹝《唐本》﹞

漏廬體狀大似白蒿﹐凡以蒿名者不一而足﹐漏盧旣似蒿﹐何獨「靳」一字稱謂不以相假耶﹗不知諸蒿與漏盧﹐莫不生以春中﹐瘁以秋杪﹐惟蒿於夏秋之交﹐繁盛馥鬱﹐一若助陽明燥金之化﹐掃太陰濕土之軌者﹐故於濕熱紛之候﹐最所擅長﹐專以气爲用﹐遂以气爲名。漏廬則气不芳烈﹐但於初生之時﹐已顯陽明之白於陽明之令﹐又顯太陽之黑﹐故不以气名而以色稱﹝《體祭義》「焄蒿淒愴」﹐注「蒿﹐气蒸出貌。」《釋名》釋「地土黑﹐曰盧。盧然﹐解散也。」﹞。曰漏盧者﹐固謂其能使濕滲泄而熱解散也。夫濕與熱比﹐原未嘗必爲人患﹐試想中宮絪縕之气﹐所以輸脾歸肺者爲何﹖豈不藉以奉生身轉气化哉﹗特偶有所偏﹐則相遭而不相下﹐或濕壅熱而不行﹐或熱劫濕而就燥﹐故在膚腠則爲風瘙疥癢﹐在肌肉則爲癰疽瘡痔﹐在筋節則爲痺痛拘緩﹐在骨骱則爲疼重攣急。此皆諸蒿得爲力其間﹐藉气之蒸出﹐足以透達其濕﹐性之耗散﹐足以消除其熱矣﹝《國語。晉語》「使民蒿然忘其安樂」。注「蒿﹐耗也。」﹞。苟濕壅於內﹐欲蒸出而不能﹔熱熾於外﹐欲消耗而莫及。爲惡瘡疽痔濕痺而皮膚熱焉﹐則蒿遂無所施技﹐而當導其濕﹐使就太陽寒水气化﹐然後耗散之性﹐能達於皮膚﹐是蒿令濕熱並合而除﹐盧令濕熱分背而散﹐若目以蒿﹐詎不枉盧之所以爲盧也。然則《本經》謂其下乳汁﹐《別錄》謂其止遺溺﹐旨適相反﹐何歟﹖夫溺以溫化而通﹐乳以淸純而下﹐遺溺因乎熱﹐乳不下亦因乎熱﹐非有二也﹐惟其利水由於除熱﹐是以能使不應行者歸於應行﹐而應行者不得﹐應行而不行﹐則漏廬者謂爲瘍證逐濕之劑可也。

營實

味酸﹐溫﹑微寒﹐無毒。主癰疽﹐惡瘡﹐結肉﹐跌筋﹐敗瘡﹐熱气﹐陰蝕不瘳﹐利關節。久服輕身﹑益气。根﹐止泄利﹐腹痛﹐五藏客熱﹐除邪逆气﹑疽癩﹑諸惡瘡﹑金瘡﹑傷撻﹐生肉﹐復肌。一名墻薇﹐一名墻麻﹐一名牛棘﹐一名牛勒﹐一名薔蘼﹐一名山棘。生零陵川谷及蜀郡﹐八月﹑九月采﹐陰漧。

營實﹐薔薇子也。薔薇野生林塹間﹐春抽嫩蕻﹝《唐韻》「蕻﹐艸菜心長也」﹞﹐小兒搯去皮刺食之。旣長則成叢似蔓﹐而莖硬多刺﹐小葉尖薄有細齒﹐四﹑五月開花﹐四出黃心﹐有白色粉紅二種﹐結子成簇﹐生靑熟紅﹐其核有白毛如金櫻子核﹐八月釆之。根釆無時。﹝《綱目》﹞

凡艸木之叢生者﹐非一根生多莖﹐則每根各生莖﹐未有莖多根多而離地之所自匯爲一者﹐則薔薇是。是其莖之气並於下﹐根之气並於上﹐必有交互之理﹐凡艸木生刺於莖者﹐必刺根深在莖中﹐莖皮連蒙刺上﹐縱削去之﹐莖必有節﹐未有才剝卽刺脫﹐非特脫去無傷皮之痕﹐卽削去其皮﹐莖間並無刺根之迹者﹐亦惟薔薇是。是其贅於外者﹐可使離於內﹔脫於外者﹐可使不傷其內。交互之理﹐蓋卽寓於此矣。其理云何﹖曰實主歸藏﹐則收功於內﹔根主發散﹐則收功於外而已。何以言之﹖夫癰疽﹑惡瘡﹑結肉﹑跌筋﹑敗瘡﹑熱气﹑陰蝕不瘳﹐病根皆在關節之外﹐而致關節不利﹐則是邪從外擾﹐用能使內者安而外者自脫﹐非所謂病在外而使收功於內乎﹗五臟客熱﹑邪逆气﹑疽癩﹐諸惡瘡﹑金瘡﹑傷撻﹐病根咸在肌肉之內﹐而致肌肉久不斂﹐則是邪從內外達﹐能使外者斂而內者自和﹐非所謂病在內而使收功於外乎﹗不然﹐則泄利必隨腹痛﹐未有腹痛不瘳﹐泄利先止者﹐自當曰止腹痛泄利矣﹐而曰止泄利腹痛何哉﹖營實方書用者甚罕﹐薔薇根皮則《千金》《外臺》於口瘡爲必需之物﹐亦可見爲病發於內而甚於外﹐外不差則內決無可安之理者所倚藉矣。

丹

味苦﹐微寒﹐無毒。主心腹邪气﹐腸鳴幽幽如走水﹐寒熱積聚﹐破癥除瘕﹐止煩滿﹐益气﹐養血﹐主心腹痼疾﹐結气﹐腰脊彊﹐腳痺﹐除風邪畱熱。久服利人。一名郤蟬艸﹐一名赤﹐一名木羊乳。生桐柏山川谷及泰山﹐五月采根﹐暴漧。﹝畏咸水﹐反藜蘆。﹞

丹參二月生苗﹐髙一尺許﹐莖方有稜﹐靑色﹐一枝五葉﹐葉相對如野蘇﹑薄荷﹐背尖皺且有毛﹐三月至九月開小花成穗如蛾﹐紫色﹐中有細子﹐根大者如指﹐皮丹肉紫﹐長尺餘﹐一苗數根。﹝參《圖經》《綱目》﹞

「腸鳴幽幽如走水﹐寒熱積聚﹐癥瘕﹐煩滿」﹐不必盡由心腹邪气﹐而冠以心腹邪气者﹐見諸證若不由心腹邪气﹐則不得用丹參也。心腹邪气不僅爲腸鳴幽幽如走水﹑寒熱積聚﹑癥瘕﹑煩滿﹐而首揭心腹邪气者﹐見諸證外若更有他病﹐縱系乎心腹邪气﹐亦不得用丹參也。然則《別錄》所載諸證﹐若心腹痼疾﹑結气﹑風邪﹑畱熱﹐固與《本經》相應而相發明矣﹐惟養血及腰脊彊﹑腳痺﹐豈亦可系於心腹邪气耶﹗系乎心腹邪气者﹐尙除腸鳴幽幽如走水﹑寒熱積聚﹑癥瘕﹑煩滿外﹐不得用丹參﹐況不系心腹邪气﹐烏乎可用﹖殊不知養血﹑主腰脊彊﹑腳痺﹐正所以發明腸鳴幽幽如走水﹑寒熱積聚﹑癥瘕﹑煩滿﹐系心腹邪气所爲耳﹐何以言之﹖夫腹而冠以心﹐則非胸中﹑腹中之謂﹔邪气而揭以心腹﹐則非表邪﹑裏邪之謂。心者主運量血脈﹐腹者主容受水谷。血脈者﹐水谷精微之所由敷布﹔水谷者﹐血脈運量之所以資藉。不正之气結於兩處﹐所資旣滯﹐運量遂不靈﹐而極滑利道遠之所﹐先受其殃﹐彊者彊﹐痺者痺矣﹐故惟腰脊彊﹑腳痺而不發熱﹑不酸疼﹐方可以知病在血脈而系乎心﹐故有煩﹔惟心煩而不發熱﹑不酸疼﹐方有以知病在水谷之气滯﹐而系乎腹﹐故有滿。旣煩且滿﹐則气之環周不休者﹐將盡爲之痺﹐而尋其治遂不得不求之於能養血者矣。丹參之養血在取其色﹐丹參之色外丹而內紫﹐紫者赤黑相兼﹐水火並形之色也。水火並形而和﹐原系太和之象﹐惟其內𨿽紫而外則丹﹐丹不能入﹐紫不能出﹐則紫爲寒熱﹑積聚﹐丹爲致生气於寒熱積聚之象﹐惟能致生气於寒熱積聚中﹐故逢春半而苗莖勃發﹐數根而共一苗﹐一苗而發多枝﹐一枝而標五葉﹐葉必相對﹐且皺而有文有毛﹐是其內引肝脾所統所藏之血﹐一歸心之運量﹐敷布於兩兩相對之經脈﹐且外及乎皮毛。尢可貴者﹐三月開花﹐九月乃已﹐他物之發揚底蘊無有過於此者﹐惟其如是﹐方有合乎﹗血旣盛而華遂不易衰﹐則其能使在內之血﹐方與熱爲水谷之气所搏﹐激而爲聲﹐凝而成塊者﹐無不血復爲流動之血﹐熱化爲溫煦之气﹐而敷布周浹﹐豈復有腸鳴幽幽如走水之寒熱積聚與癥瘕﹑煩滿之患哉﹗曰益气者﹐正詡其流動溫煦之功﹐否則味苦气寒﹐安能益气。

茜根

味苦﹐寒﹐無毒。主寒濕風痺﹐黃疸﹐補中﹐止血﹐內崩﹐下血﹐膀胱不足﹐踒跌﹐蠱毒。久服益精气﹑輕身。可以染絳。一名地血﹐一名茹藘﹐一名茅搜﹐一名倩。生喬山川谷﹐二月﹑三月采根﹐暴漧。﹝畏鼠姑。﹞

茜艸十二月生苗﹐蔓延數尺﹐生艸木上﹐方莖中空有筋﹐外有細刺﹐數寸一節﹐每節五葉﹐葉如烏藥葉而糙濇﹐面靑背綠﹐七﹑八月開花﹐結實如小椒大﹐中有細子﹐根紫赤色。﹝《綱目》﹞

桂枝附子湯﹑白朮附子湯﹑甘艸附子湯爲寒濕風痺﹑補中者也。茵陳五苓散﹑小建中湯﹑小半夏湯爲黃疸﹑補中者也。柰何茜根亦能爲寒濕風痺﹑黃疸﹑補中﹖夫惟入必有蹤﹐守必有界﹐使寒濕風外據﹐气遂應之而成痺﹔濕熱內蘊﹐又招外邪而爲疸﹐樞機悉在气化﹐患害不出筋骨﹐則欲爲之補中﹐誠無踰於諸方矣。孰知能爲痺者﹐豈但筋骨﹐凡膚腠﹑肌肉﹑血脈皆能致之﹐卽如血脈有壅﹐營气遂痺而不與衛諧﹐衛失營歡﹐捍禦弛縱﹐如是外有寒濕風﹐則得而乘之﹐內有濕熱﹐則不得而驅之﹐此其所謂補中﹐固宜有異於气化爲之者﹐而必以茜根之色赤莖空者﹐爲行其壅而通血脈矣。𨿽然此其功在行壅﹐則謂能通血者有之﹐而《別錄》偏以之止血﹐主內崩下血﹐何耶﹖夫脈絡結濇﹐則血不四周﹐血不能四周﹐則不爲內崩下血﹐且將何往﹖通其脈絡﹐正以使血不內崩﹐此最淺近易明者也﹐特驗証之法﹐主治之所以然﹐尙宜明晰體究耳。茜以十二月生苗﹐二月﹑三月釆根﹐七月﹑八月開花結實﹐是取其气方行於莖時也。其根紫赤﹐其莖緣物中空﹐不似血之行於脈乎﹗莖上有刺﹐不似脈之有絡乎﹗數寸一節﹐每節五葉﹐不似脈之有穴有會乎﹗葉糙濇而不光﹐不似血之結濇乎﹗能使血行於脈﹐且偏使結濇漧涸之所自通﹐停頓會聚之所不滯﹐是主治之所以然也﹐若驗証之方﹐則《別錄》固已言之矣﹐曰踒跌是也﹐蓋絡脈不澤﹐則機關必有弛處﹐行動之時﹐遂善跌矣。然則膀胱不足﹐何也﹖《血气形志篇》曰﹕『太陽常多血少气﹐夫足太陽膀胱者﹐州都之官﹐津液藏焉﹐气化則能出矣。』是其用重在气也﹐而其經支別之多﹐穴會之多﹐甲於十二經。幸其灌輸相通﹐呼吸相濟﹐猶足以自立﹐而血且結濇焉﹐尙能爲有餘哉﹗

蘭艸

味辛﹐平﹐無毒。主利水道﹐殺蠱毒﹐辟不祥﹐除胸中痰癖。久服益气﹑輕身﹑不老﹑通神明。一名水香。生大吳池澤﹐四月﹑五月采。

蘭喜生陰地幽谷﹐葉如麥虋冬而闊且韌﹐長及一﹑二尺﹐四時皆靑﹐花黃綠色﹐中間瓣上有細紫點﹐根土黃色﹐一本數十株﹐大如頭﹐虯曲而耎﹐形似續斷﹐故名土續斷﹐其花初冬卽發﹐春仲乃開﹐畏寒惡熱﹐最利和風疏蕩﹐灌水宜令常濕﹐又不得沮洳。﹝參《本艸衍義》﹞

《素問。奇病論》﹕『帝曰「有病口甘者﹐病名爲何﹐何以得之﹖」岐伯曰「此五气之溢﹐名曰脾癉。夫五味入口﹐藏於胃﹐脾爲之行其精气﹐津液在脾﹐故令人口甘﹐此肥美之所發也。此人必數食而多肥。肥者令人內熱﹐甘者令人中滿﹐故其气上溢﹐轉爲消渴﹐治之以蘭﹐除陳气也。」』津液在脾﹐不輸化而上溢﹐自關水道不利﹐積久相因。陽盛者﹐爲內熱中滿﹔陽虛者﹐爲胸中痰癖﹐故宜以辛平气味不燥復不滋者﹐引而利之﹐除而去之﹐水道旣通﹐肥甘自化﹐《本經》《素問》原默相印合無二致也。畜蘭家論漑灌之法﹐曰﹕『凡水須用雨水﹑河水﹑皮屑水﹑魚鮏水﹑雞毛水﹑浴湯﹔尢善積久陳水﹐上生綠苔者。大忌井水﹑雪霜﹐尢忌春雪﹐一滴著葉﹐則一葉焦枯。』觀此則病之受淸洌者﹐與此不相宜矣。其論位置之法﹐曰﹕『不宜太髙﹐髙則衝陽﹐亦不可太低﹐低則隱風﹐地不必曠﹐曠則有日﹐亦不可太狹﹐狹則蔽气。』觀此則著於四畔之病﹐亦與此不宜矣。其論趨向之法﹐曰﹕『前宜面南﹐後宜背北﹐蓋欲通南燻而障北吹也。右宜近林﹐左宜近野﹐欲延東日而避西陽也。』觀此則病之偏寒偏熱者﹐又與此不宜矣。惟其獨標淸化﹐不厭肥甘﹐飽飫肥甘﹐偏培淸化﹐可謂鍾淸化於肥甘﹐引肥甘從淸化者非耶﹗此《素問》之旨也。惟其愛趨陽和﹐乃嫌烈日﹐最喜疏蕩﹐復惡寒風﹐可謂延溫煦以化陰﹐引陰凝使隨陽者非耶﹗此《本經》之旨也。蔣漢房曰﹕『他艸他花芳者﹐皆得收藏以爲香﹐獨蘭陳則絕無香味﹐故取其新鮮以化陳腐。有貴者喜蘭﹐畜百千本﹐命僮司之﹐其僮竊取花瓣露珠﹐積成盈甌﹐一夕啜之﹐覺沁入徧體皆爲爽然﹐而口气淸芳者﹐經時歷月﹐因致多壽。』是其化陳爲新之功﹐固何如乎﹖李瀕湖等毒口詆蘭﹐以爲盜竊蘭名﹐而以孫兒菊爲眞蘭﹐不知所謂眞蘭者﹐其功能果得與《素問》《本經》切合如此否也。

忍冬

味甘﹐溫﹐無毒。主寒熱身腫。久服輕身﹑長年﹑益壽。十二月采﹐陰漧。

忍冬藤生覆艸木上﹐莖苗紫赤色﹐宿蔓有薄皮膜之﹐其嫩蔓有毛﹐對節生葉﹐葉似薛荔而靑﹐有濇毛﹐三﹑四月開花﹐長寸許﹐一蔕兩花二瓣﹐一大一小如半邊狀﹐長蕋﹐花初開者蕋瓣俱色白﹐經二﹑三日則變黃色﹐新舊相參﹐黃白相映﹐故呼金銀花﹐气甚芬芳﹐花四月采。﹝參《唐本》《綱目》﹞

李瀕湖謂忍冬古人稱其治風除脹﹐而後世不知﹐後世稱其消腫散毒﹐而昔人未言﹐乃知古今之理萬變不同﹐不可一轍論也。嗚呼﹗以寒熱身腫爲瘡癰﹐猶之諭日形以銅盤﹐諭日光以燭也。以寒熱爲風﹐以腫爲脹﹐則扣盤得聲﹐捫鑰得形﹐而謂爲日矣。《金匱要略》曰﹕『諸浮數脈﹐應當發熱﹐而反灑淅惡寒﹐若有痛處﹐當發其癰。師曰諸癰腫欲知有膿無膿﹐以手掩腫上﹐熱者爲有膿﹐不熱者爲無膿。』前則言痛而不言腫﹐後則言腫而不言痛﹐亦可謂之風痛膿脹乎﹗是知言痛則腫在其中﹐言腫則痛在其中﹐互文見義﹐無不可者。則寒熱身腫非癰膿而何﹖且古人措意命物﹐必有精詣﹐從紫莖以開白花﹐從白花而轉黃色﹐不似由血脈生腫腐﹐卽腫腐致潰膿耶﹗人身气血以是而變生爲死﹐卽使艸木精神以是而變瘁爲榮者與之﹐此所謂鍾生气於病中﹐化病气爲生气者也。故其所主﹐不出於由寒熱而身有腫處﹐由腫而遂痛﹐由痛而肉腐﹐由腐而潰膿。善夫﹗後人之以是治熱毒﹑下利膿血也﹐亦以血脈遇熱而腫痛而腐潰而下膿血。然究其源﹐亦必始於寒熱乃當﹐則所謂寒熱身腫者﹐古今不易之理﹐未嘗稍變﹐謂爲萬變不同﹐不可一轍論也﹐冤矣。

地膚子

味苦﹐寒﹐無毒。主膀胱熱﹐利小便﹐補中﹐益精气﹐去皮膚中熱气﹐散惡瘡﹐疝瘕﹐彊陰。久服耳目聰明﹑輕身﹑耐老﹐使人潤澤。一名地葵﹐一名地裂。莖葉搗絞取汁﹐主赤白利﹐洗目去熱暗﹑雀盲﹑濇痛。苗灰主利亦善。生荊州平澤及田野﹐八月﹑十月采實﹐陰漧。

地膚子根獨條叢﹐每根發二﹑三十莖﹐莖有赤有黃﹐柔若不勝舉﹐一條之上﹐復發多枝﹐葉靑而細﹐七月開黃花﹐旋卽結子。﹝《圖經》參《唐本》﹞

盧芷園曰﹕『地膚子味苦气寒﹐得太陽寒水气化﹐蓋太陽之气上及九天﹐下徹九泉﹐外彌膚腠﹐故地膚之功﹐上及頭而聰耳明目﹐下入膀胱而利水去疝﹐外去皮膚熱气而令潤澤。』劉潛江曰﹕『膀胱與腎爲表裏而屬太陽﹐太陽者主統陽气護衛一身﹐所謂衛出下焦爲陰中之陽者也。膀胱有熱而小便不利﹐固病於府之陽不得宣﹐然其源莫不成於藏之陰不能濟﹐於《本經》以「補中﹐益精气」踵於「主膀胱熱﹐利小便」之後﹐遂確可知在府之陽和﹐則在藏之陰淸﹐在藏之陰淸﹐則在府之陽宣﹐陰陽合同以化爲气矣。但觀其去根不多﹐隨卽分枝莖葉﹐周遭四出﹐層擁而上﹐非其不離陰之厚以爲陽之茁者乎﹗原從陰之厚以宣陽﹐還從陽之宣以歸陰﹐故方書用之治淋與目疾不一而足也。』予謂信如此﹐則似地膚子之性﹐主上行者無如太陽本下行﹐衛气之發韌也亦下行﹐惟其下行極而上﹐少陰遂曳之復升﹐是利水去熱助太陽之降﹐而補中益精气則資少陰之升之謂也。試核以張隱庵「根莖升﹐子降」之義﹐則莖葉搗汁主利﹐治目熱暗﹐子主利水﹐兩俱諧適﹐於星羅碁布中引陰﹐以除膀胱之熱﹐卽從絪縕化育中引气﹐以承少陰之行﹐於以上徹耳目﹐外達皮毛﹐咸得其益﹐可謂補中益精气也。不然苦寒斷非補中之品﹐疏利決無益精之能﹐何可恃耶﹗

杜若

味辛﹐微溫﹐無毒。主胸脇下逆气﹐溫中﹐風入腦戶﹐頭腫痛﹐多涕淚出﹐眩倒﹐目﹐止痛﹐除口臭气。久服益精﹑明目﹑輕身﹑令人不忘。一名杜蘅﹐一名杜連﹐一名白連﹐一名白芩﹐一名若芝。生武陵川澤及冤句﹐二月﹑八月采根﹐暴漧。﹝得辛夷﹑細辛良﹐惡柴胡﹑前胡。﹞

豆蔻

味辛﹐溫﹐無毒。主溫中﹐心腹痛﹐嘔吐及口臭气。生南海。﹝《別錄》﹞

肉豆蔻

味辛﹐溫﹐無毒。主鬼气﹐溫中﹐治積冷﹐心腹脹痛﹐霍亂﹐中惡﹐冷疰﹐嘔沫﹐冷气﹐消食﹐止泄﹐小兒乳霍。生胡國﹐名迦拘勒。﹝宋附﹞

白豆蔻

味辛﹐大溫﹐無毒。主積冷气﹐止吐逆﹐反胃﹐消穀﹐下气。出伽古羅國﹐呼爲多骨﹐七月采。﹝宋附﹞

杜若生陰地﹐苗似廉姜﹐葉似姜而有文理﹐根似髙良姜而細﹐又似旋覆花﹐殆欲相亂﹐味辛香﹐花黃子赤色。大如棘子﹐中似荳蔻。﹝參隱居《唐本》《蜀本》﹞

荳蔻卽今艸荳蔻也﹐苗似蘆﹐葉似山姜﹑杜若輩﹐根似髙良姜﹐當春花作穗﹐嫩葉捲之而生﹐初如芙蓉﹐穗頭深紅色﹐葉漸展﹐花漸出而色漸淡﹐亦有黃白色者。實若龍眼子而銳﹐皮無鱗甲﹐中子若石橊瓣﹐十月采。﹝《圖經》參《唐本》《蜀本》﹞

肉荳蔻春生苗﹐實以荳蔻而圓小﹐皮紫緊薄﹐中肉辛辣﹐六月﹑七月采。﹝《圖經》﹞

白荳蔻苗類芭蕉﹐葉似杜若﹐長八﹑九尺﹐冬夏不雕﹐花淺黃色﹐子作朵如葡萄﹐初出微靑﹐熟則變白。﹝《拾遺》《圖經》﹞

詠美人香艸者﹐古雲杜若﹐不云荳蔻﹐今云荳蔻﹐不雲杜若。《蜀本》云﹕『杜若子如荳蔻。』則杜若者荳蔻之根﹐荳蔻者杜若之用﹐至艸荳蔻﹑肉荳蔻﹑白荳蔻則皆荳蔻之別種矣。其所以古今異尙者﹐蓋取气爲用之物﹐愈南愈佳﹐邃古以來僻壤未通﹐土產之物何由識拔﹐故杜若者《別錄》謂生武陵﹐後世聲教日擴﹐沅湘已南遂有百粵﹐百粵已外聯及島夷﹐故艸荳蔻生於閔﹐肉荳蔻生於粵﹐而白荳蔻則自番舶來﹐非是者不中藥用也。且肆志者﹐今甚於古﹔恬澹者﹐古勝於今。恬澹者爲病﹐多取乎藥物之發﹔肆志者爲病﹐多取乎藥物之降。根者本發﹐實者本降﹐故根之功用日泯﹐實之功用日著﹐始自人情之趨向﹐遂感搔客之雅懷﹐今時杜若無有識者﹐荳蔻則人多囊貯爲爽口之需﹐此藥物興滅之由﹐卽世道升降之會也。杜若今人不用﹐且無有識者而仍疏之﹐亦使人知諸荳蔻爲杜若之類﹐非古人不知用也﹐且根之用﹐今時仍有髙良姜﹐髙良姜子卽紅荳蔻﹐所謂講明杜若之用﹐卽可以擴充髙良姜之用。至根實之異﹐以云乎味﹐則辛者在根爲升﹐在實爲通﹔苦者在根爲發﹐在實爲降﹔甘者在根爲緩中﹐在實爲橫散。以云乎气﹐則溫者在根爲煦﹐在實爲疏﹐是故以根而言杜若﹐於中則主胸脇下气﹑溫中﹐以胸脇下气結而不解多由水飲﹐芳香流气之物使飲與气和斯解﹐以明中無從寒而化者﹐則不受溫﹐遂非杜若之所可治也﹔於上則主風入腦戶﹑頭腫痛﹑多涕淚出﹐以涕淚由風鼓而出﹐芳香流气之物使風不鼓津乃解﹐以明上無涕淚﹐𨿽頭腫痛則不勝升煦﹐亦非杜若所可治也。所以上則關風木﹐而中則關寒水者﹐以風原飄揚而上﹐水原順流而下﹐寒主凝水﹐風主激水﹐杜若之治﹐則上可及巓﹐而下止及胸脇﹐自腹已下𨿽有水飲與气相結﹐非杜若可爲力﹐以杜若原主升也。以實而言﹐則諸荳蔻之味極後皆涼﹐涼者收肅之象也。白荳蔻之味惟辛﹐故其治最在上﹐爲自肺及胃﹐疏滯去冷之用﹐曰﹕『主積冷气﹑止吐逆﹑反胃﹑消穀﹑下气。』皆系上焦之患。艸荳蔻辛後有微甘﹐則其治在中﹐爲脾胃間疏滯去冷之用﹐曰﹕﹕『主溫中﹑心腹痛﹑嘔吐。』皆系中焦之患。肉荳蔻辛中帶苦﹐故其治最在下﹐爲自胃及大腸疏滯去冷之用﹐曰﹕﹕『主溫中﹑治積冷﹑心腹脹痛﹑霍亂﹑中惡﹑冷疰﹑嘔沫﹑消食﹑止泄。』皆從中及下之患。大率三物之所長﹐而與眾疏滯去冷不同者﹐惟在味後之涼﹐涼爲收肅﹐故上中得之則止嘔吐﹐中下得之則止泄利﹐皆以其收肅也。疏在前而收在後﹐亦順气中良劑哉﹗無怪乎嗜者之多也。別有艸果者﹐因瀕湖混於艸荳蔻條中﹐後人遂以艸荳蔻主治當之﹐詳其味極辛﹐其气猛而臭似斑蝥﹐以驅脾胃寒濕郁滯﹐辟嶺南瘴癘猶可﹐若屬以溫中﹑心腹痛﹑嘔吐﹐用不勝任﹐徒削人元气﹐用者審之。

沙

味苦﹐微寒﹐無毒。主血積﹐驚气﹐除寒熱﹐補中﹐益肺气﹐療胸痺﹑心腹痛﹑結熱﹑邪气﹑頭痛﹑皮間邪熱﹐安五藏﹐補中。久服利人。

沙參二月生苗﹐葉如初生小葵葉﹐而團扁不光﹐八﹑九月抽莖﹐髙一﹑二尺﹐莖上之葉則尖長如枸杞葉而小﹐有細齒﹐秋月葉間開小紫花﹐長二﹑三分﹐狀如鈴鐸﹐五出白蕋﹐亦有白花者﹐並結實大如冬靑﹐實中有細子﹐霜後苗枯﹐其根生沙地者長尺餘﹐大一虎口﹐黃土地者短而小﹐根莖皆有白汁﹐深秋釆者白而實﹐春月釆者微黃而虛小。﹝《綱目》﹞

气者﹐物之陽﹔味者﹐物之陰。沙參於气得其陰﹐於味得其陽﹝苦屬火﹐甘屬土﹞。所謂質陰用陽者﹐人身質陰用陽惟脾與肺﹐以其體柔而動﹐性降而處髙也﹐而沙參發於早春﹐釆於深秋﹐偏膺酷暑餘化﹐開紫色之花﹐不似肺挹土气以供火气之化乎﹗抑其任炎之逼爍﹐終白汁之流漓﹐不似中焦之化津化血﹐並行不悖﹐無相奪倫乎﹗曰補中益肺气﹐明所以益肺气者﹐由於補中也。曰血積﹑驚气﹑除寒熱者﹐何謂﹖能於兩項病中除寒熱爾。蓋寒熱皆由陰陽相爭﹐血積則阻气之行﹐气亂則礙血之流﹐多有成寒熱者。沙參藏白汁而開紫花﹐開紫花而仍藏白汁。气亂者﹐按而收之﹐優而柔之﹔血積者﹐迎而化之﹐條而行之﹐則血與气隧道順而暢達﹐寒熱有不止者哉﹗此言其因也﹐若其狀則《別錄》所謂者是。夫胸痺本气病﹐然有心痛而無腹痛﹐胸痺而心腹俱痛﹐則涉於血矣。惟假气之澤﹐滑血之流﹐血之積者自隨气而化﹐而气之阻者自隨血而行﹐此津枯血阻﹐气遂不利之胸痺也。頭痛﹑皮間熱本外感證﹐然未有不惡風惡寒者﹐卽但熱無寒爲陽明熱病﹐始得之一日亦必惡寒﹐今頭痛﹑皮間熱乃結熱邪气所成﹐旣明無與於風寒﹐則其爲气亂而生熱﹐熱蒸而血沸矣。惟布津以柔气﹐順气以定血﹐气之亂者自隨血而化﹐血之沸者自隨气而化﹐此津枯气入﹐血因沸逆之頭痛﹑皮間熱也。气行血隨﹐血澄气靜﹐此之謂五臟安。溯五臟之所以安﹐能外於補中乎﹗气血之不利因此而利﹐則气血之利者因此則爲利下矣﹐故曰久服利人。

石龍芻

味苦﹐微寒﹑微溫﹐無毒。主心腹邪气﹐小便不利﹐淋閉﹐風濕﹐鬼疰﹐惡毒﹐補內虛不足﹐痞滿﹐身無潤澤﹐出汗﹐除莖中熱痛﹐殺鬼疰﹑惡毒气。久服補虛羸﹑輕身﹑耳目聰明﹑延年。一名龍須﹐一名艸續斷﹐一名龍朱﹐一名龍華﹐一名懸莞﹐一名艸毒。九節多味者良。生梁州山谷濕地﹐五月﹑七月采莖﹐暴漧。

龍須叢生﹐狀如粽心艸及鳧茈﹐苗直上﹐夏月莖端小穗開花結細實﹐並無枝葉。﹝《綱目》﹞

凡物之生必與天地之气相呼吸﹐旣與天地之气相呼吸﹐則必獻技效靈﹐以昭秉畀之所自在﹐動物則革角爪牙﹐在植物則枝葉气味是也。獨石龍芻者﹐無枝無葉﹐味淡气微﹐森然叢立於風日雨露中﹐謂其不與天地之气相呼吸﹐則亦開花結實﹐謂其與天地之气相呼吸﹐則漠然無鍾賦之情狀可紀﹐此物之祕其气而不發泄者﹐然惟如此乃發泄愈甚耳。夫無葉之艸﹐麻黃﹑木賊皆爲發泄之尢﹐然猶有枝﹐鳧茈之苗﹐足與此類﹐然其用猶在根﹐此則不用其根與花與實﹐但有取於不生枝葉之莖直﹐已兼麻黃﹑木賊之發泄遏郁﹐鳧茈之消磨通降﹐而胥擅之矣。蓋其外似毛﹐色白而甚纖﹐發泄之驗也﹔中似穰﹐彌疏而有間﹐通降之驗也。第通牽於發﹐發掣於通﹐則力不純﹐气不猛﹐故凡心腹邪气緣內虛不足﹑痞滿﹑身無潤澤而應汗者﹐取六分之發﹐四分之通﹔小便不利﹑淋閉﹑風濕﹑鬼疰﹑莖中熱痛而應利者﹐取六分之通﹐四分之發。以正气實則邪並﹐正气虛則邪漫﹐惟其並而後可或發或通﹐徑情直行﹐解一面則面面自然消渙﹐惟其漫則僅可發中寓通﹐通中寓發﹐兩路開導﹐邪气方得流行﹐且取其無葉無枝﹐不至別出他歧﹐更生患害﹐此摧剛以柔﹐用分爲合之權衡也。

薇銜

味苦﹐平﹑微寒﹐無毒。主風濕痺﹐歷節痛﹐驚癇﹐吐舌﹐悸气﹐賊風﹐鼠瘻﹐癰腫﹐暴癥﹐逐水﹐療痿蹷。久服輕身﹑明目。一名糜銜﹐一名承膏﹐一名承肌﹐一名無心﹐一名無顚。生漢中川澤及冤句﹑邯鄲﹐七月采莖葉﹐陰漧。﹝得秦皮良。﹞

薇銜叢生似茺蔚﹑白頭翁﹐其葉有毛﹐莖赤花黃﹐根赤黑色﹐有風不動﹐無風獨搖。﹝參《唐本》《蜀本》《水經注》﹞

气鼓津溢﹐火動水隨。科其咎﹐固系鼓動之非宜﹔究其歸﹐應思隨從之何易。薇銜根黑兼赤﹐𨿽已火攪水中﹐然發莖但赤﹐則僅火動而水不動﹐故卒能花開黃色﹐下足以致水气之轉輸﹐上卽可吸火气爲生气而收縮。夫陰陽兼操乎動靜﹐是其有風不動﹐爲不受病气憑陵﹐而無風獨搖﹐爲暗使元气生長矣。夫風濕痺﹐靜病也﹐風濕痺而歷節痛﹐則其患在動矣。悸气﹐水病也﹐悸气而爲驚癇之掣縱﹐吐舌之伸縮﹐則其患在火矣。卽鼠瘻癰腫﹐固亦靜病﹐乃實由於賊風之動﹐動者能使之不動﹐不動者能使之動﹐竟已可制病之變幻﹐而況化火气爲生气﹐浥水气得灌輸﹐以大會於中黃﹐和調於上下﹐則癥之暴者﹐爲適動而才靜﹔水之可逐者﹐爲方靜而今動﹔痿蹷之得受療者﹐爲上逆而欬所發﹝《素問。生气通天論》﹞﹐猶不可以皆已乎﹗爛醉受風酒之气﹐隨風气而外飄揚﹔酒之質侵脾家﹐而中遲鈍。是以身熱懈惰﹐汗出如浴﹐惡風少气﹐治其中﹐治其質﹐則朮與澤優爲之﹔治其外﹐治其气﹐則惟薇銜是賴矣。

槐實

味苦﹑酸﹑鹹﹐寒﹐無毒。主五內邪气熱﹐止涎唾﹐補絕傷﹐五痔﹐火瘡﹐婦人乳瘕﹐子藏急痛﹐以七月七日取之﹐搗取汁﹐銅器盛之﹐日煎﹐令可作丸﹐大如鼠矢﹐內竅中﹐三易乃愈。又墮胎。久服明目﹑益气﹑頭不白﹑延年。枝主洗瘡及陰囊下濕癢。皮主爛瘡。根主喉痺寒熱。生河南平澤﹐可作神燭。﹝景天爲之使。﹞

槐花

味苦﹐平﹐無毒。治五痔﹐心痛﹐眼赤﹐殺腹藏虫及熱﹐治皮膚風並腸風瀉血﹐赤白利並炒服。葉﹐平﹐無毒。煎湯治小兒驚癇﹐壯熱﹐疥癬及丁腫﹐皮莖用同。﹝宋附﹞

槐極髙大﹐其木材堅重﹐有靑白黃黑等色﹐其葉有大而黑者﹐有細而靑綠者﹐有晝合夜開者﹐並以季春五日而兔目﹐十日而鼠耳﹐更旬而始規﹐二旬而葉成﹐四月﹑五月開黃花﹐當未開時狀如米粒﹐花以是時采﹐六月﹑七月結實﹐作角連珠﹐中有黑子﹐以子連多者爲好﹐十月上巳日釆之。﹝《圖經》參《綱目》﹞

陽淫於上﹐不與陰浹﹐則津自不攝﹔陽實於下﹐不與陰浹﹐則血自不藏﹐而陽則咸化爲風﹐特在上爲風虛﹐在下爲風燥﹐斯其異耳。風虛且津不攝﹐則五內邪气熱而目暗﹔風燥且血不藏﹐則五痔火瘡而絕傷。然欲求其本﹐皆當責之於肝﹐所謂木熱則津溢﹐肝熱則血漏是也。肝木之熱何以取治於槐﹖《周禮》「四時攺火﹐冬取槐檀」﹐非以其能生木耶﹗且開花於陽之極盛﹐結角於陽之未衰﹐而得味爲苦﹐得气且寒﹐可不謂當至陽之化育﹐得鍾純陰之性味乎﹗血者源於水而成於火﹐正與是相肖﹐故爲入肝涼血之劑無惑也﹗然其花與實之別何在﹖蓋花者開散之告終﹐實者生發之能始﹐故婦人乳瘕﹑子藏急痛﹐病之在內者﹐則於子有專功。治皮膚風﹑腸風瀉血﹑赤白利﹐病之連外者﹐則於花爲獨效﹐同爲涼血﹐而用有內外之殊﹐是其別矣。

枸杞

味苦﹐寒﹑根大寒﹑子微寒﹐無毒。主五內邪气﹐熱中﹐消渴﹐周痺﹐風濕﹐下胸脇气客熱﹐頭痛﹐補內傷﹑大勞噓吸﹐堅筋骨﹐彊陰﹐利大小腸。久服堅筋骨﹑輕身﹑不老﹑耐寒暑。一名杞根﹐一名地骨﹐一名枸忌﹐一名地輔﹐一名羊乳﹐一名卻暑﹐一名仙人杖﹐一名西王母杖。生常山平澤及諸邱陵阪岸﹐冬采根﹐春夏采葉﹐秋采莖實﹐陰漧。

枸杞二月生葉如石橊葉而薄﹐五月再生﹐七月復發﹐隨開小紅紫花﹐便結紅實﹐形微長如棗核﹐其根皮如遠志。﹝《圖經》﹞

晷度愈西﹐收肅愈甚﹐枸杞爲物﹐葉歲三發﹐木气最暢﹐乃當收肅之候﹐且花且實﹐此之謂以金成木。色赤屬火﹐火衰畏水﹐火盛耗水﹐枸杞之實﹐內外純丹﹐乃飽含津液﹐嚴寒不墜﹐此之謂從火制水。以金成木﹐是於祕密中行生發﹐故主五內邪气﹔從火制水﹐是於焦涸中化滋柔﹐故主熱中﹑消渴。此一根之功﹐一實之效﹐已明晰曉示無復遺義。然所謂周痺﹑風濕者﹐卻宜何所取裁﹖夫周痺在血脈之中﹐隨脈以上﹐隨脈以下﹐由風寒濕客於外分肉之間﹐迫切而爲沫﹐沫得寒則聚﹐聚則排分肉而分裂﹐分裂則痛。因邪而成沫﹐以沫而致痛﹐謂不似其實之嵌紅色於津液中﹐包津液於紅裹內不可。夫惟津液與紅釀成一體﹐是以能使風與濕相攜而化﹐不相逐以爭﹐曰周痺﹑風濕者﹐以味苦气寒之資﹐不能已寒﹐特可治周痺之屬風濕者。𨿽然《別錄》所著「下胸脇气﹑客熱﹑頭痛」﹐是升而有降之功﹔「補內傷﹑大勞﹑噓吸﹑堅筋骨﹑彊陰﹑利大小腸」﹐是降而得升之益。仍可一系之根﹐一系之實者﹐又緣何而有此效﹖夫實主退藏﹐根主生發﹐原艸木之恆性。則實﹐際水土而轉生發﹔根﹐極暢茂而轉退藏。獨非艸木常理乎﹗特枸杞者﹐其水木之气﹐究竟須得金火乃能致功﹐就下胸脇气﹑治客熱﹑頭痛﹐固呈效於至髙﹐而補內傷﹑大勞﹑噓吸者﹐又豈不在心肺。蓋水木之用成於金火﹐然火之所以麗﹐金之所以位﹐卻終賴水火之精華奉養﹐乃克就昌明治節之勛﹐往還相承﹐周旋相濟﹐而實有益於形體者﹐則曰堅筋骨﹑彊陰是已。後人所謂枸杞根能退有汗之熱﹐枸杞實能益心中之液﹐不甚有意乎﹗

琥珀

味苦﹐平﹐無毒。主安五臟﹐定魂魄﹐殺精魅﹑邪鬼﹐消瘀血﹐通五淋。生永昌。

琥珀乃松樹枝節榮盛時﹐爲炎日所灼﹐流脂入土﹐歲久爲土所滲泄﹐而光瑩之體獨存﹐其地有琥珀﹐則旁無艸木。入土淺者五尺﹐深者八﹑九尺﹐取純赤晶瑩﹐摩呵吸艸者佳。﹝《本艸別說》參《衍義》﹞

松脂能流入地﹐遂可謂通五淋乎﹗琥珀自黃變赤﹐遂可謂消瘀血乎﹗淺之乎論琥珀矣﹗夫豈不曰松脂入地﹐千年乃成琥珀耶﹗松脂爲物﹐遇熱能流﹐得火能燃﹐惟淪入地中﹐日久化成﹐其能燃之性被水養而至難燃﹐能流之性被土養而至難流﹐遂火化爲色﹐水化爲光﹐故其殷赤是火麗於水也﹐其晶瑩是水凝於火也。火阻水而成淋﹐水違火而爲瘀﹐不藉之可消可通耶﹗且消瘀血非行瘀血﹐通五淋非利小便﹐曰消﹐則可見能化死爲生﹔曰通﹐則可見能使止爲行﹐是故欲知非行瘀非利水之故﹐則當審所謂消瘀血通五淋者﹐必在五藏不安﹐魂魄不定中﹐施其作爲﹐而後此義可明。魂﹐神之凝於气者也﹔魄﹐神之凝於精者也。五臟有所不安﹐精气有所不攝﹐則魂魄遂不定﹐蓋魄藏於肺﹐肺不安則治節失職而火阻夫水。魂藏於肝﹐肝不安則疏泄失宜﹐而水違於火﹐此其證必精神恍惚﹐夢寐紛紜﹐驚惕不安﹐語言少序﹐卽使有瘀而不得行攻伐﹐有阻而不得極導泄之候﹐故以此呼吸噓植其精神﹐膠黏其水火而後可消可通也﹐若因瘀滯而成瘕癖﹐因邪火而致淋瀝者﹐原非所宜用。

楡皮

味甘﹐平﹐無毒。主大小便不通﹐利水道﹐除邪气﹐腸胃邪熱气﹐消腫﹐性滑利。久服輕身﹑不饑。其實尢良﹐療小兒頭瘡﹑痂疕。花主兒癇﹑小便不利﹑傷熱。一名零楡。生穎川山谷﹐二月采皮﹐取白﹐暴漧﹐八月采實﹐並勿令中濕﹐中濕傷人。

小便數﹐大便必﹔大便溏﹐小便必難﹐此通塞之由陽分也。津液饒﹐大小便俱利﹔津液竭﹐大小便俱祕﹐此通塞之由陰分也。然有大小便不利﹐但得大便通﹐小便卽隨之行者﹔有得小便行﹐大便乃隨之通者﹐此又不得以陰陽言﹐蓋大腸盛滿能使膀胱亦阻﹐膀胱盛滿能使大腸亦阻耳﹐此其故當驗之於虛實﹐實者須先通大便﹐虛者宜先行小便﹐𨿽未必盡能準此﹐以是體之﹐亦思過半矣。曰﹕『主大小便不通﹐利水道﹐除邪气。』非先通小便乎﹗楡皮所以能於大小便俱不通證﹐先行小便﹐何故﹖夫凡木之液﹐多由其皮輸引津液﹐故去皮輒死﹐楡則去皮仍生﹐可見其內外皆能輸引也﹐是通小便中﹐寓通大便意﹐特皮之力終優於木﹐且正服其皮﹐所以小便應先行也。然木皮輸引津液﹐本以上資非以下漑﹐而謂能行小便﹐詎不悖哉﹗《周官》曰﹕『以滑養竅。』《戴記》曰﹕『堇亙枌楡﹐兔薨滫髓以滑之。』則楡者以滑竅而使之通耳﹐非通利也﹐且大小便之通滓穢﹐固欲其下﹐津气卻欲其升﹐非必相偕盡下﹐不得爲悖也。然則滑竅耳﹐又烏得云除邪气﹖夫邪气者﹐不過下文《別錄》所注腸胃邪熱气而已﹐腸胃有邪熱气而大小便不通﹐但大小便得通﹐邪熱气且能自解﹐何況以竅濇而致不通﹐腸胃間因畜邪熱﹐則通後邪熱气又爲所據耶﹗然則其仁《養生論》謂令人善瞑﹐《別錄》則僅謂療小兒頭瘡痂疕﹝疕﹐頭瘍﹐又謂禿也﹞﹐何也﹖夫楡當春先生莢以成實﹐至莢乃生葉﹐是就生气爲收气也。旣能就生气爲收气﹐定能卽收气中延生气﹐小兒生气最盛﹐頭尢當生气之衝﹐而爲瘡且結痂疕﹐有不脫者哉﹗若令人瞑﹐則固生气之收﹐能毓生气而不傷﹝毓﹐同育﹞﹐得初春便實之物﹐自然隨發涵毓﹐與收中寓鬯何異﹝鬯﹐同暢﹞。

楮實

味甘﹐寒﹐無毒。主陰痿﹐水腫﹐益气﹐充肌膚﹐明目。久服不饑﹑不老﹑輕身。生少室山﹐一名榖實﹐所在有之﹐八月﹑九月采實﹐日幹﹐四十日成。葉﹐味甘﹐無毒。主小兒身熱﹐食不生肌﹐可作浴湯﹐又主惡瘡生肉。樹皮﹐主逐水﹐利小便。莖﹐主癮疹癢﹐單煮洗浴。皮間白汁﹐療癬。

楮有兩種﹐雄者皮斑而葉無椏叉﹐三月間開花成長穗﹐如柳狀﹐不結實。雌者﹐皮白而葉有椏叉﹐亦開碎花﹐結實如楊梅﹐初靑綠色﹐至六七月漸深紅色﹐乃成熟﹐八﹑九月采﹐水浸﹐去皮穰﹐取子用﹐樹極易生﹐葉多澀毛﹐摘斷其枝葉﹐均有白汁。﹝《綱目》參《圖經》﹞

水不爲火用而不充周一身﹐火不能驅水而畜縮委頓﹐是非水盛﹐亦非火衰﹐直二气不相濟耳。濟之柰何﹖則取水周一身之物﹐被火逼而生﹐生且最速者﹐引動其機括﹐於是陽起而不痿﹐水行而不腫﹐水火旣交﹐气道遂順而流行有力﹐於以充上而目明﹐充外而肌膚澤﹐詎非理之合﹐情之當哉﹗楮生極速﹐三年可成大樹﹐而其布種之時﹐必雜以麻﹐使其同出於地﹐冬則賴之以幛嚴厲﹐春則焚之以資發育﹝《齊民要術》種楮法﹕取子和麻漫散之﹐屆冬畱麻勿刈﹐爲楮作暖﹐明年正月初﹐附地芟殺﹐放火燒之﹐若不和麻種﹐率多凍死﹐不燒者﹐楮瘦而長亦遲。﹞迨其成樹也﹐則白汁貫中﹐徹上徹下﹐隨取而隨有﹐隨去而隨盈﹐及其結實也﹐則味甘气寒﹐以致生气於畜縮之火中﹐藉火以植其生﹐浚水以交於火而起陰痿﹑去水腫﹑益气﹑充肌膚﹑明目﹐非治外感也﹐亦非治內傷也﹐乃撥動關鍵﹐使不替其素所常行已耳。夫水之充周﹐火之化物﹐不僅一端﹐隨處異名﹐隨地致用。自其體言﹐不能不謂之一气貫注﹔自其用言﹐則彼此相制界劃截然﹐故楮之實﹑葉﹑莖﹑皮白汁﹐《別錄》各推所主﹐如療癬﹑癮疹癢﹑逐水﹑利小便﹑惡瘡生肉﹑小兒身熱﹑食不生肌﹐細尋其故﹐究不外於《本經》數語。大率使陰气順則陽不郁﹐陽气暢則陰自行﹐然汁主皮裏膜外之屙﹐莖除水火不和之病。水在皮而腫﹐則因皮以行水﹔火在上而壅﹐則用葉以散火﹐並欲聯兩气而和﹐不使偏一隅而滯﹐卽後人以之治血﹐亦可於是而擴其旨矣。

五加皮

味辛﹑苦﹐溫﹑微寒﹐無毒。主心腹疝气﹐腹痛﹐益气﹐療躄﹐小兒不能行﹐疽瘡﹐陰蝕﹐男子陰痿﹑囊下濕﹑小便餘瀝﹐女人陰癢及腰脊痛﹐兩腳疼痺風弱﹐五緩﹐虛羸﹐補中﹐益精﹐堅筋骨﹐彊志意。久服輕身﹑耐老。一名犲漆﹐一名犲節。五葉者良。生漢中及冤句﹐五月﹑七月采莖﹐十月采根﹐陰漧。﹝遠志爲之使﹐畏蛇皮﹑元。﹞

五加春月於舊枝上抽條﹐苗葉俱靑﹐莖轉赤色﹐似藤而作叢﹐有刺如薔薇﹐髙三﹑五尺﹐有至一丈者﹐葉生五枚﹐作簇者良﹐每一葉下生一刺﹐三﹑四月開白花﹐結靑子﹐至六月漸黑色﹐根若荊根﹐骨硬皮輕脆芬香﹐皮黃黑﹐肉白﹐取皮入藥。﹝參《圖經》《綱目》﹞

按《素問。脈要精微論》中﹕『診得心脈而急﹐此名心疝﹐心爲牡藏﹐小腸爲之使﹐故少腹當有形也。』王注﹕『心爲牡藏﹐其气應陽﹐今脈反寒﹐故爲疝。』則心腹疝气﹑腹痛﹐乃陰之遏陽矣。痿論曰﹕『肺熱葉焦﹐則皮毛虛弱急薄﹐著則生痿躄。』王注﹕『躄﹐謂攣躄﹐足不得伸以行﹐肺熱則腎受熱气故耳。』則躄不能行﹐乃陽之劫陰。五加皮一物﹐旣能主陰遏陽﹐又能主陽劫陰。劉潛江曰﹕『腎肝气虛﹐故病於濕。濕者﹐陰之淫气也﹐陰淫則陽不化而爲風。風者﹐陽之淫气也﹐陽淫則陰愈不化﹐而更病於濕﹐至病濕固已陰錮陽﹐陽蝕陰而成濕熱矣。』《生气通天論》曰﹕『濕熱不攘﹐大筋緛短﹐小筋弛長。緛短﹐故迫促而气詵詵上行﹔弛長﹐故懈緩而不能束骨﹐利機關。』則疝之與躄﹐皆歸一本。五加皮气味辛苦及溫﹐散其陽實之淫气﹐行其滯窒之陰气﹐是其袪風淫﹐以宣濕者﹐卽賴其逐濕淫﹐以淸气也。所以然者﹐根皮之黃黑﹐顯然水土和於下﹔肉之白﹐又顯然邪气淨於內﹐而骨之﹐不更可見和於外淨於內﹐而其中遂不得不彊乎﹗此行於下者也。其行於上者﹐莖則赤而有刺﹐子則靑而變黑﹐不又顯然下旣彊而陽上行﹐陽旣行而邪遂解﹐邪旣解而陰乃復順乎﹗五色分絢﹐五葉交加﹐是謂五加﹐覩名可思義也。曰益气﹐曰堅筋骨﹐曰彊志意﹐皆身半已上事﹔曰疽瘡﹑陰蝕﹐曰囊下濕﹑小便餘瀝﹐皆身半已下事﹐惟五加之莖柔﹝以似蔓故﹞﹐而根﹐於上則以柔而濟其彊﹐於下則以剛而勝其濕﹐曰風弱﹑五緩﹑虛贏﹑補中﹑益精﹐當觀其所以除邪﹐而後可以明其崇正矣。

蔓荊實

味苦﹑辛﹐微寒﹑平﹑溫﹐無毒。主筋骨間寒熱濕痺拘攣﹐明目﹐堅齒﹐利九竅﹐去白虫﹑長虫﹐主風頭痛﹐腦鳴﹐目淚出﹐益气。久服輕身﹑耐老﹑令人光澤脂致。小荊實亦等。﹝惡烏頭﹑石膏。﹞

蔓荊苗莖髙四尺﹐小弱如蔓﹐對節生枝﹐初春因舊枝而生葉﹐類小楝﹐至夏盛茂﹐開花作穗﹐淺紅色﹐蕋黃色﹑白色﹐花下有靑萼﹐至秋結實斑黑﹐如梧子﹐大而輕虛﹐八月﹑九月采。﹝《圖經》參《綱目》﹞

筋骨間寒熱而爲濕痺拘攣﹐其邪定聚於關節﹐欲去關節間寒熱與濕﹐一當使行﹐一當使散﹐蔓荊實蓋均有焉。柔條似蔓﹐就舊發新﹐生必對節﹐似經脈之周行無間﹐過節不停﹐所謂行也。開花成簇﹐瓣淺紅﹐蕋黃白﹐萼靑﹐似關節之流行﹐屈伸泄澤筋骨﹐所謂散也。兩者之所以然﹐尢在味苦而气微寒﹐苦主發﹐寒主泄。耳目者﹐精神之簇於一處者也。齒者﹐形質之簇於一處者也。精神混以邪气﹐則昏暗﹔形質混以邪气﹐則動搖。行其邪﹐散其邪﹐精神形質遂復其常﹐故在目曰明﹐在齒曰堅﹐目與齒卽九竅之三﹐旣利其三﹐遂推夫余﹐再合以《別錄》之風頭痛﹑腦鳴而利九竅之故﹐並可識矣。𨿽然盡蔓荊實所治之證﹐皆病形不病气﹐舉蔓荊實之性情功用﹐皆在血不在气﹐而《別錄》誇之曰益气﹐其義何居﹖劉潛江曰﹕『至陰虛則天气絕﹐蔓荊實成於涼降﹐故能涼諸經之血﹐以湊夫陽之所在﹐使陽得陰以化而陽道行﹐所謂以陰達陽﹐由陽徹陰者也。』是故气之虛者欲補﹐而此能淸其气以達之﹔气之戾者欲散﹐而此能淸其气以化之﹐旣於气有造﹐謂爲益气可也。試核之頭痛則腦鳴﹐目暗則泣出﹐非津不凝於气耶﹗津得凝於气﹐气自健於行﹐不可云與气無涉也。

辛夷

味辛﹐溫﹐無毒。主五藏身體寒熱﹐風頭腦痛﹐面﹐溫中﹐解肌﹐利九竅﹐通鼻塞涕出﹐治面腫引齒痛﹐眩冒﹐身兀兀如在車船之上者﹐生須髮﹐去白虫。久服下气﹑輕身﹑明目﹑增年﹑耐老﹐可作膏藥﹐用之去心及外毛﹐毛射人肺令人欬。一名辛矧﹐一名候桃﹐一名房木。生漢中川谷﹐九月采實﹐暴漧。﹝芎藭爲之使﹐惡五石脂﹐畏菖蒲﹑蒲黃﹑黃連﹑石膏﹑黃環。﹞

辛夷木髙三﹑四丈﹐其枝繁茂﹐正﹑二月開花﹐紫白色﹐花落乃生葉﹐夏初復生花﹐初出枝頭苞長半寸而尖銳﹐儼如筆頭﹐重重有靑黃茸毛順鋪﹐長半分許﹐經伏歷冬﹐葉落則苞漸大﹐至來年正﹑二月﹐則苞坼花開﹐似蓮花而小如盞﹐紫苞紅焰﹐作蓮及蘭花香﹐當苞未坼時采用之。﹝《蜀本》參《綱目》﹞

無五臟身體寒熱而風頭腦痛者﹐是陽淫極上﹐不得陰交而化風﹐非辛夷所可治也。五臟身體寒熱而不風頭腦痛者﹐是邪連中外﹐不隨陽气而透達﹐亦非辛夷所可治也。惟風頭腦痛之屬五臟身體寒熱者﹐乃可以辛夷治﹐蓋辛溫本主開發﹐且其樹雜植眾木間﹐必髙於眾木然後止。而其花不開於枝﹐不附於葉﹐而獨出於木杪﹝杪﹐小也﹐木細枝﹞﹐況不待葉發而花先開﹐不待葉雕而花先茁﹐自今夏及來歲之春﹐𨿽日生日長﹐皆甲而不坼﹐必至四序並經﹐乃刳苞以出﹐而所用者﹐卽其方開未坼之花。以是知所謂五臟身體寒熱風頭腦痛者﹐必腦本有宿風﹐營爲巢窟﹐凡表間感寒感熱﹐五內任疚任勞﹐均不外發不下泄﹐而獨出於上﹐引動宿風爲頭腦痛﹐則取其歷久不開﹐今始開之气﹐以發越之﹐而覆其巢﹐不使易種。於玆卽所謂面亦於此取義﹐大抵病之所營﹐卽正气之所注﹐而神亦於是乎萃。曰眩冒﹑身兀兀如在車船之上﹐正疏其病根及病未發時情狀也。由是推之﹐則小小有勞﹐水小感冒﹐隨卽鼻塞﹑涕出﹑面腫引齒痛﹐發而卽愈﹐不久復作﹐經年積歲﹐無有已時者﹐正與此相符。曰溫中﹑解肌﹑利九竅﹐則其巢之所由覆﹐邪之所由去﹐固已了如指掌矣。

卷三

上品﹐木五味﹐獸三味﹐虫六味﹐果四味﹐谷二味﹐菜三味。

桑上寄生

味苦﹑甘﹐平﹐無毒。主腰痛﹐小兒背彊﹐癰腫﹐安胎﹐充肌膚﹐堅髮齒﹐長須眉﹐主金瘡﹐去痺﹐女子崩中﹐內傷不足﹐產後餘疾﹐下乳汁﹐其實明目﹑輕身﹑通神。一名寄屑﹐一名寓木﹐一名宛童﹐一名蔦。生宏農川谷﹐桑樹上﹐三月三日采莖﹐陰漧。

桑寄生從桑枝節間生﹐葉似橘而厚﹐莖似槐枝而肥脆﹐三﹑四月開花﹐黃白色﹐六月﹑七月結實﹐黃色﹐如小豆﹐斷其莖色深黃﹐擠其實中有稠黏者爲眞。﹝《圖經》﹞

寄生必假桑之餘气而成耶﹖何他樹亦有寄生﹐枝葉狀態如一也。凡樹皆有寄生﹐枝葉狀態如一﹐則應自有種﹐然未見有不寄他樹能自獨生者﹐此蓋猶人婉孌柔媚﹐而無特操﹐不能自立者﹐故《爾雅》載其別字曰宛童﹐然托身得地﹐亦能有所作爲﹐故張隱庵謂爲餘气寄生之物﹐善治餘气寄生之病﹐若肌膚爲皮肉之餘﹐齒爲骨之餘﹐發眉須爲血之餘﹐胎爲身之餘﹐而能充之堅之長之安之﹐是亦最善體會矣。予則更有說焉﹐果木截接不能兩生﹐此則旣有寄生﹐復不礙樹﹐蓋截接者出於人力之勉彊﹐寄生者出於天地之自然。勉彊者﹐原欲竭滋液以奉所接﹔自然者﹐僅分餘波以資所寓﹐然其力出於本根則一也。人身本根非腎而何﹐以能滋贅疣之物﹐而主腰痛及小兒背彊﹐是又可知此腰痛背彊非因乎虛﹐非因乎痺﹐乃腎中滋液不敷布﹐以潤所當潤﹐資所當資﹐而畱於中﹐反礙气之流行矣。得此婉孌柔媚之物﹐本專爲寄豭者引其气﹝豭﹐牡豬﹞﹐使潤所當潤﹐資所當資﹐豈不兩俱安善哉﹗然何以必欲得在桑上者﹖夫桑本柔涼潤澤﹐其气上及巓頂﹐旁抵四肢﹐觀《圖經》述桑枝本主「上气﹑眼運﹑肺气﹑欬嗽﹑徧體風癢﹑漧燥﹑水气﹑腳气﹑風气﹑四肢拘攣」﹐再以其上所寄生者而推之﹐是必尢能發其餘澤以漑其所贅矣。托滋液而團結於上者﹐非目而何﹖其實主明目﹐毋容詳釋也。

杜仲

味辛﹑甘﹐平﹑溫﹐無毒。主腰脊痛﹐補中﹐益精气﹐堅筋骨﹐彊志﹐除陰下癢濕﹐小便餘瀝﹐腳中酸疼不欲踐地。久服輕身﹑耐老。一名思仙﹐一名思仲﹐一名木綿。生上虞山谷及上黨漢中﹐二月﹑五月﹑六月﹑九月采皮。﹝惡蛇蛻皮﹑元。﹞

杜仲木髙數丈﹐葉如辛夷亦類柘﹐其皮類厚朴﹐折之內有白絲相連﹐江南人謂之。﹝《圖經》﹞

杜仲之治﹐曰主腰脊痛﹐別於因風寒濕痺而爲腰脊痛也。曰補中﹑益精气﹑堅筋骨﹑彊志﹐以能主腰脊痛而究極言之也。蓋木皮之厚無過於杜仲﹐猶人身骨肉之厚無過於腰脊。木皮皆燥﹐獨杜仲中含津潤﹐猶腰脊之中實藏腎水﹐腎者藏精而主作彊﹐此所以得其惇厚津潤﹐以補其中之精﹐並益其精中之气﹐而痛自可已。然惇厚津潤﹐气象衝容﹐魄力和緩﹐何筋骨之能堅﹐志之能彊﹖殊不知味之辛﹐卽能於衝容和緩中發作彊之機﹐而於惇厚津潤中行堅彊之勢﹐且其皮內白絲纏聯﹐緊相牽引﹐隨處折之﹐隨處密布﹐是其能使筋骨相著﹐皮肉相帖﹐爲獨有之槪﹐非他物所能希也。𨿽然堅筋骨﹑彊志﹐皆腰脊以內事﹐謂之補中益精气可矣。陰下癢濕﹐小便餘瀝﹐腰脊以外事﹐何又能除﹖夫腎固主收攝一身水气﹐分布四藏﹐以爲泣爲涎爲汗爲涕爲唾﹐而伸其變化云﹐爲是之謂作彊﹐是之爲技巧﹐假使所居之境﹐所治之地而滲漏不已﹐關鍵無節﹐又安得筋骨之能堅﹐志之能彊﹐故惟能除陰下癢濕﹐小便餘瀝而後筋骨可堅﹐志可彊﹐實皆腰脊以內事﹐不得云在腰脊外也。卽《別錄》所注「腳中酸疼﹐不欲踐地」﹐尙是腰脊以內事﹐蓋惟下一「欲」字已﹐可見其能而不欲﹐非欲而不能也。夫腳之用力皆出於腰﹐設使欲而不能﹐是腳不遵腰令﹐今曰不欲﹐則猶腰之令不行於腳﹐故曰尙是腰脊以內事。

女貞實

味苦﹑甘﹐平﹐無毒。主補中﹐安五藏﹐養精神﹐除百疾。久服肥健﹑輕身﹑不老。生武陵川谷﹐立冬采。

女貞因子自生﹐最易長﹐葉厚而柔﹐長四﹑五寸﹐面靑背淡﹐淩冬不雕。五月開細花甚繁﹐靑白色。結子累累滿樹﹐黑色﹐九月實熟﹐其木肌白膩﹐今人以放蠟虫﹐故曰蠟樹。﹝《綱目》參《圖經》﹞

或謂《本經》於女貞實﹐旣謂中虛可補﹐五藏可安﹐精神可養矣。更謂百疾可除﹐似近誇誕﹐試於凡中之虛﹐五藏之不安﹐精神之失養﹐百疾之不可名狀者﹐咸不究而投之﹐鮮不敗事﹐又何能冀其有功﹖予則謂不揣本而齊末﹐卽目之爲誇誕也﹐亦何不可。夫女貞之放蠟虫也﹐惟恐虫不在樹﹐甚且樹下不得有寸艸﹐有則虫居艸間﹐不肯復上﹐須棲止葉底﹐徧樹周行而嚙其皮﹐咂其脂液﹐乃得生花剔蠟以爲用。設使他樹遭此蠹蝕﹐不及一載﹐定致枯槁﹐惟女貞則能經三年﹐祇須停放三年﹐又復如故﹐且其所成之蠟﹐遇火遂爇﹝爇﹐同﹐燒也﹞﹐蓋燭不淋﹐而其光之淸﹐迥非他膏他脂能及﹐則所用之實﹐全具此理﹐不卽可尋思其功用乎﹗自春夏秋當生長之會﹐乃常蝕肌吮血﹐身無完膚﹐仍不廢開花結實﹐至嚴寒飆烈﹐他艸木剝落無餘﹐猶獨逞翠揚華﹐挺然繁秀﹐是所補之中﹐必被火气剝蝕﹐之中所安之五藏﹐必被熱气騷擾之五藏﹐所養之精神﹐必气被火耗不能化育之精神﹐而所除之百疾﹐必火熱遊行無定﹐或內或外﹐或上或下﹐變幻無方之百疾。夫相火之下﹐陰精承之﹐故凡火之病人﹐賴有陰精相應以爲康復之階﹐苟所病不止一處﹐則陰精𨿽欲應而不能徧及﹐於是得之東又失之西﹐向乎南又遺夫北。蘇長公云﹕『使人左手運斤﹐右手執削﹐目數飛鴻﹐耳節鳴鼓﹐首肯旁人﹐足識梯級﹐𨿽大智有所不暇﹐及夫燕坐﹐心念凝默﹐湛然朗照﹐縱物無不接﹐接則有道以禦之。』而女者﹐如也﹝《大戴記。本命》﹞。貞者﹐定也。精定﹐不動惑也。﹝《釋名》釋言語﹞定於中而不動惑於外﹐猶之湛然朗照之中﹐自有道以禦夫物﹐任物之奔馳變幻而無容心焉﹐則所耗遂不能敵其所生﹐病𨿽百變﹐不能爲人大害﹐是之謂補中﹑安五藏﹑養精神﹐何誇誕之有哉﹗自於精而言﹐則當日之剝削﹐不能礙今日之充盈﹔自於火而言﹐則今日之充盈﹐正以供他時之朗照﹐女貞實全體大綱﹐具於是矣。

雞舌香

微溫。療風水毒腫﹐去惡气﹐療霍亂﹑心痛。﹝《別錄》﹞

丁香

味辛﹐溫﹐無毒。主溫脾胃﹐止霍亂﹐壅脹﹐風毒﹐諸瘡﹐齒疳慝﹐能發諸香。其根﹐療風熱毒腫。生交﹑廣﹑南番﹐二月﹑八月采。﹝宋附﹞

丁香樹髙丈餘﹐類桂﹐葉似櫟﹐淩冬不雕。花圓細﹐紫白色﹐二﹑三月開﹐至七月方成實﹐出枝蕋上﹐形如丁子。大者爲母丁香﹐小者爲公丁者﹐均紫色。﹝《圖經》參《海藥》﹞

丁香花於春﹐其色紫白﹐是於生發中成和水火﹝紫爲水火相間之色﹞﹐而致其用於收也﹝白爲金色﹐金主收斂﹞。實於秋﹐其色紫而味辛气溫﹐是於收斂中成和水火﹐而致其用於發也﹝辛溫爲發﹞。夫非發不腫﹐非斂則風水毒不結﹐而惡气不畱﹐霍亂不心痛矣。是故發中有收﹐所以使邪去而正不傷﹔收中有發﹐所以使正旺而邪難駐﹐然用其實而不用其花﹐究似斂多而發少﹐殊不知生長收藏機會﹐是物之先天﹐而气味乃物之見在﹐味辛气溫﹐豈有過斂之理﹐特其中機括﹐自有非純發可能該者﹐才得識其於風水﹑毒腫﹑惡气﹑心痛﹐能行邪气之結而充正气之威矣。𨿽然據《別錄》《宋本》參附而論﹐則所謂霍亂﹑心痛者﹐壅脹也。所謂風水﹑毒腫者﹐諸瘡也。齒疳﹐慝也。壅腫用辛溫固其宜矣﹐諸瘡及齒疳慝﹐可以辛溫治之歟﹖不知《宋本》固有「溫脾胃」句冠其首矣。夫中宮輸運遲鈍﹐蓄水成痰﹐因痰生熱﹐其變見於外者﹐自有熱而無寒﹐然徒淸其熱﹐則根柢濕痰必復層疊外透。若得標遂知其本﹐何如直剿其本之爲愈耶﹗故知痰濕阻中﹐有礙气道者﹐縱有熱徵﹐亦不妨恃此爲求本之治矣。

沈香

微溫﹐療風水﹑毒腫﹐去惡气。

沈香其木類椿櫸﹐多節﹐葉似橘﹐花白﹐子似檳榔﹐大如桑椹﹐紫色﹐味辛﹐若斷其積年老木根﹐經年其皮幹俱朽爛﹐其木心與枝節不壞者﹐卽香也。堅黑爲上﹐黃色次之。﹝《綱目》﹞

木能沈水﹐必堅致而不易敗﹐若易敗則粗疎﹐而不沈水矣。沈香爲物﹐豈特堅致沈水﹐且筋節之剛勁﹐肌理之韌密﹐詎易敗壞﹐乃曰斷其木根﹐經年卽皮幹俱朽爛﹐何如是之速哉﹖然則朽爛者﹐其粗疎之皮幹。堅致者﹐皆朽爛所不及﹐而存然剛勁韌密於內﹐似可恃中保外﹐以緩朽爛。朽爛敗壞於外容﹐或由外累中﹐以損堅致﹐乃朽爛自朽爛﹐堅韌自堅韌﹐兩不相及﹐亦兩不相顧﹐何其界畫淸析﹐因是知嶺表天地气候﹐有異於中夏。夜必寒﹐是海气之彌漫也﹔晝必熱﹐是日道之密邇也。濕以日迫而不得散﹐日以濕蒙而不得熯﹝熯﹐幹貌《說文》﹐火盛貌《玉篇》﹞﹐故液樠之木﹐惟此地爲多。液樠倘緣傷蠹﹐若得泄者﹐則流而爲脂膏﹐其不得泄﹐則祕而爲潰腐﹐原其未傷蠹時﹐則皆木中之生气也﹐流而不潰腐﹐則精气在脂膏﹝如乳﹑沒﹑血竭﹑蘇合之類﹞。祕而遂潰腐﹐則精气自在不可潰腐者﹝卽沈香是﹞。理勢然矣﹐然則脂膏者﹐治在外血脈之病﹔不可潰腐者﹐治在內气道之病﹐又何疑焉。療風水毒腫者﹐取其精內凝﹐不隨外病而沸溢也。去惡气者﹐取其气內守﹐不受外病之侵擾也。精內凝﹐气內守﹐而復芳香流動﹐旣不遲滯﹐又不破削﹐自能使當上者上﹐當下者下﹐非特爲气之領隊﹐抑能爲精與神之領隊﹐而運轉於中﹐不致偏畱於一處。凡用必取其堅而黑者﹐殆以是夫﹗

麝香

味辛﹐溫﹐無毒。主辟惡气﹐殺鬼精物﹐溫瘧﹐蠱毒﹐癇﹐去三虫﹐療凶邪﹑鬼气﹑中惡﹐心腹暴痛﹑脹急﹑痞滿﹐風毒﹐婦人產難﹐墮胎﹐去面﹝﹐面黑《玉篇》﹞﹑目中膚翳。久服除邪﹑不夢寤魘寐﹑通神仙。生中臺川谷及益州﹑雍州山谷﹐春分取之﹐生者益良。

麝藏香處﹐艸遂不生﹐若故有艸則黃瘁﹐持過花下﹐花爲萎謝﹐倘近瓜果﹐瓜果立枯。是其散敗生气﹐捷於俄頃﹐則麝有香宜卽倒斃﹐乃不礙其奔馳狡迅。夫固當究物之動植以爲說也。植物者﹐形多於气﹔動物者﹐形气相侔。香本麝食香艸毒物而結﹐若因香因毒﹐能致倒斃﹐亦何待已結成者﹐且結不在淸虛之所﹐只附筋骸之外﹐肌肉之間﹐又在下體﹐是故有香之麝﹐𨿽形骸柴瘠而峻健自如﹐可知能散附形醞釀之气﹐不能散呼吸氤氳之气矣。附形醞釀之气﹐物所自贅者也﹔呼吸氤氳之气﹐吐納天地者也。夫苟能散與天地吐納之气﹐將艸木瓜果遇之﹐當連根盡劚﹝劚同斸﹐斫也《說文》﹞﹐不生者永不生﹐不花者永不花﹐不實者永不實﹐奚但斃麝耶﹗故《本經》《別錄》載其所主﹐皆屬客气依附有形﹐相媾而成之病﹐絕無上體淸空气分之屙﹐就溫瘧之風藏骨髓虫蠱之毒﹐入腸胃癇之熱﹐依血脈胎元之形﹐具子宮及繩之附面﹐翳之附睛﹐數端可識。若凶惡鬼邪徑犯淸虛﹐爲神明翳累者﹐可決定其不得用矣。更玩「中惡﹑心腹暴痛﹑脹急﹑痞滿」一節﹐又宜識凡病非來之暴﹐一時無所措手﹐非候之急﹐百藥無可效靈者﹐亦不輕用。𨿽則曰驅除附形之邪﹐不礙無形之所﹐然附形有邪﹐尙嫌峻利﹐倘誤認無形爲有形﹐無邪爲有邪﹐豈不立夭人命耶﹗用以治內病者審之。

牛黃

味苦﹐平﹐有小毒。主驚癇﹐寒熱﹐熱盛﹐狂﹐除邪逐鬼﹐療小兒百病﹐諸癇熱﹐口不開﹐大人狂癲﹐又墮胎。久服輕身﹑增年﹑令人不忘。生晉地平澤﹐於牛膽得之﹐陰漧百日﹐使自燥﹐無令見日月光。﹝人參爲之使﹐得牡丹﹑菖蒲利耳目﹐惡龍骨﹑地黃﹑龍膽﹑蜚蠊﹐畏牛﹝﹐膝本字﹞。﹞

凡牛有黃則身上夜有光﹐眼如血色﹐時復鳴吼﹐恐懼人﹐又好照水﹐人以盆水承之﹐伺其吐出乃喝迫之﹐卽墮水中﹐取得形如雞子黃﹐重疊可揭拆成片﹐輕虛而气香者佳。﹝《圖經》﹞

方春疫癘﹐牛飲其毒則結爲黃﹐和气流行則牛無黃﹐宗忠簡之言是也。﹝《宋史。本傳》澤知萊州中﹐使索牛黃澤云云。﹞然黃非爲牛病者﹐特爲牛禦病耳﹐是何以然﹖蓋疫癘之著物﹐必乘其瑕而不攻其堅﹐故凡志意僻﹐則入於內﹔筋骨弛﹐則薄於外。惟牛則穿勒內禦﹐能順而不能僻﹔鞭策外加﹐能健而不能弛﹐乃口鼻卻已噓吸夫邪﹐並不得出入﹐其不適爲何如﹖然以內與外相較﹐其性順而力健﹐故病駸駸欲入於內﹐觀其多鳴吼恐懼人可知也﹐乃以其用力最純﹐始終無間。健能資順﹐而順不愆於度﹔順能隨健﹐而健得循其常﹐是邪欲入終不能入﹐欲出終不能出﹐而順與健早已撮其精气之英華﹐鎭於中以消弭之﹐則黃是已。人身之病寒熱﹑熱盛﹐外因也﹔驚癇狂﹐內因也﹐惟其志意有僻﹐是以外因得乘﹐惟其外因已乘志意﹐是以情智乖舛﹐惟旣情智乖舛﹐而肢體有愆常度﹐是以不可但攻六淫而遺內患。譬如傷寒亦有從寒熱而熱盛﹐因熱盛而譫妄狂走者﹐然終不兼驚惕﹑瘛瘲﹑背彊反張也。夫然﹐則凡病如傷寒﹐而其來不驟﹐如昏而肢體牽縮者﹐牛黃之所主也。

白膠

味甘﹐平﹑溫﹐無毒。主傷中﹐勞絕﹐腰痛﹐羸瘦﹐補中﹐益气﹐婦人血閉﹑無子﹐止痛﹐安胎﹐療吐血﹑下血﹑崩中不止﹑四肢酸痛﹑多汗淋露﹑折跌傷損。久服輕身﹑延年。一名鹿角膠。生雲中﹐煮鹿角作之。﹝得火良﹐畏大黃。﹞

鹿角寸截﹐外削粗皮﹐內去淤血﹐浸滌極淨﹐熬煉成膠﹐浮越囂張之气﹐頑梗木彊之資﹐一變而爲淸純和緩﹐凝聚膠固﹐自然其用在中﹐收四出浮游之精血﹐煉純一無雜之元气﹐於以爲彊固之基﹐施化之本也。試舉一端而言﹐如《本經》以之主婦人血閉﹐《別錄》以之療崩中不止﹐治閉宜通﹐治崩宜塞﹐一物耳﹐云何通塞並擅﹖不知腎者主水﹐聚五臟六腑之精而藏之﹐故五臟盛乃能瀉﹐五臟盛而不瀉﹐五臟不盛而瀉﹐五臟不盛而不瀉﹐皆病也。以故不瀉者正所以成其瀉﹐瀉者必早有不瀉者可恃﹐血非水屬歟﹗以止崩中爲通月閉初基﹐又焉得爲並擅﹐若以爲並擅﹐則通閉與安胎﹐腰痛與肢疼﹐多汗與淋露﹐吐血與下血﹐皆不容兼有其功﹐總推極其兩端﹐以令人得所主腦耳。咸能收集津液﹐甘善敷布精微﹐鹿角之咸旣成白膠則轉而甘。甘以咸爲先天﹐則敷布有序而不至傾盡底裏﹔咸以甘爲化身﹐則收集有度而不至慳吝嗇施。試思傷中之候﹐旣已勞絕贏瘦﹐從何收集﹐無所收集將何敷布﹐無所敷布贏瘦又焉能復﹐勞絕又何能續耶﹗惟其卽集爲布﹐藉輸作收﹐徑道旣澤﹐中權有資﹐而化生气於空蒙﹐充形骸以膏潤﹐曾謂補中益气爲廋詞哉﹗要之一物也﹐蹐駁則行﹝蹐﹐小步也《說文》。駁﹐龐雜也﹞﹐淸純則補﹔一病也﹐蹐駁者實﹐淸純者虛﹐卽鹿角所治之惡血﹑畱血﹑癰腫﹐較白膠所治之吐血﹑下血﹑崩中﹐言其同自有純駁之殊﹐言其異則又皆系血﹐是藥物之炮制﹐煎煮之久暫﹐遂別有所專長﹐於此可見。

龜甲

味鹹﹑甘﹐平﹐有毒。主漏下赤白﹐癥瘕﹐痎瘧﹐五痔﹐陰蝕﹐濕痺﹐四支重弱﹐小兒不合﹐頭瘡難燥﹐女子陰瘡及驚恚气﹐心腹痛﹐不可久立﹐骨中寒熱﹐傷寒勞復﹐或肌體寒熱欲死﹐以作湯良。久服輕身﹑不饑﹑益气﹑資智﹐亦使人能食。一名神屋。生南海池澤及湖水中﹐采無時﹐勿令中濕﹐中濕有毒。﹝惡沙參﹑蜚蠊。﹞

水族離水則殭﹐陸虫沒水輒斃﹐惟龜常湛於水可生﹐終令居陸亦生﹐此所以能治水之病人﹐亦能治火之病人﹐並能治水火相嚙而病人也。輕狡者﹐遲重則殆﹔遲重者﹐不能輕狡。惟龜背腹自遲重﹐首尾四支自輕狡﹐此所以能治中病應外﹐外病應中﹐並能治中外有病而不相謀也。衷甲者﹐以其堅爲蔽﹐以其裹爲衛﹐惟龜𨿽有甲而縱橫成理﹐片片可﹐𨿽可而上下緊裹無稍罅隙﹐此所以能治當開不開之病﹐當闔不闔之病﹐並能治開闔參爭之病也。漏下赤白﹐小兒不合﹐非不闔乎﹗癥瘕﹐非不開乎﹗痎瘧﹐非開闔之參爭乎﹗五痔陰蝕﹐非水火之相嚙乎﹗濕痺四支重弱﹐非中外病之相應乎﹗此《本經》之所臚也﹐若《別錄》之所增「骨中寒熱﹑傷寒勞復﹑肌體寒熱欲死﹑驚恚气﹑心腹痛﹑不能久立」﹐猶中外之相應矣。頭瘡難燥﹐女子陰瘡﹐猶水火之相嚙矣。𨿽然舉《本經》《別錄》所列之證﹐均可不別其因﹐盡用龜甲治之歟﹗則非矣。夫龜生理之異﹐在乎無間水火﹐而人之一身無不以水火爲樞機﹐諸證者能審明水火之參差進退以爲患﹐則又何不可知其所主之病之別耶﹗蓋气張而體不隨之開者﹐此能助之開﹔气翕而體不隨之闔者﹐此能助之闔。火無水養而亡命奔迸者﹐得此能使水存於中而招火外歸﹔水爲火格而延緣遊溢者﹐得此能使火熄於外而引水內濟﹐以至水停關節﹐而火之途徑難通﹐火燔骨榦﹐而水之滋漑難及﹐均藉此以交互聳動之﹐曰龜甲善滋陰﹐亦淺視龜甲甚矣。

桑螵蛸

味鹹﹑甘﹐平﹐無毒。主傷中﹐疝瘕﹐陰痿﹐益精生子﹐女子血閉﹐腰痛﹐通五淋﹐利小便水道﹐又療男子虛損﹐五藏气微﹐夢寐﹐失精﹐遺溺。久服益气﹑養神。一名蝕。生桑枝上﹐螳螂子也。二月﹑三月采﹐蒸之﹐當火炙﹐不爾令人泄。﹝得龍骨﹐療泄精。畏旋覆花。﹞

螳螂驤首奮臂﹐修頸大腹﹐二手四足﹐善緣而捷﹐以須代鼻﹐喜食人發﹐能翳葉捕蟬﹐深秋乳子作房黏著枝上﹐卽螵蛸也。房長寸許﹐大如拇指﹐其內重重有隔房﹐每房有子如蛆卵﹐至芒種節後一齊出﹐故《月令》云﹕『仲夏螳螂生。』﹝《綱目》﹞

螳螂作窠生子於深秋﹐成形出見於仲夏﹐可謂隨陰之斂謐而藏﹐隨陽之昌熾而出﹐何以《本經》《別錄》所列功能﹐殊不與是意符也。蓋螳螂本微物﹐而其不自量力﹐賈勇效能﹐有若彊陽之不可遏者﹐則深秋之所藏﹐是令陽入陰中﹔仲夏之所出﹐是令陽從陰出也。於陰痿之候﹐能爲益精而使生子﹐非其陽入陰中﹔於女人之病﹐能行血閉而不腰痛﹐非其陽從陰出耶﹗疝瘕本陰气之結﹐因傷中而爲疝瘕﹐則是陽气之結矣。水道不利本陽气不化﹐因五淋而水道不利﹐則是陽陷陰中。而此曰﹕『主傷中﹐疝瘕﹐通五淋﹐利小便水道。』不可謂非使陽入陰中﹐陽從陰出矣。𨿽然疝瘕之屬傷中者﹐陰痿之屬陽不入陰者﹐腰痛五淋之屬陽陷於陰者﹐當與。凡疝瘕﹐凡陰痿﹐凡腰痛﹑五淋有異而後可用是物﹐於何別之﹖《別錄》所謂虛損﹑五臟气微是傷中之狀也。所謂夢寐﹑失精﹑遺溺﹐是陰痿之源也。由是而推﹐腰痛﹑五淋﹐亦必有傷中﹑陰痿之象兼見焉﹐則其別亦旣了然矣。要之是物之气平味鹹﹐固具下行歸腎之機﹐其必取諸桑上者﹐又具自肺而下之槪﹐一在極上﹐一在極下﹐盤旋交引﹐中气自得靈通﹐於是陽之出入﹐陰之闔辟﹐自合度焉。因是知傷中二字﹐實爲諸證綱領﹐由中及外之病﹐而先轉在外之樞﹐以定其中﹐是亦可謂妙於化裁矣。

石決明

味鹹﹐平﹐無毒。主目障﹐翳痛﹐靑盲。久服輕身。生南海。

石決明形長如小蚌而扁﹐外皮甚麤﹐內則光明煥發。一邊背側一行如穿成者﹐緣行列孔﹐以七孔﹑九孔者佳。一邊帖於石崖之上﹐海人乘其不意泅水得之﹐爲其所覺則緊黏難脫矣。﹝《綱目》參《圖經》﹞

障﹐目病總稱也。多屬痰﹐痛多屬火﹐痰火阻於精明之道﹐上引之气遂不能達精明﹐而反達痰火﹐於目所以爲痛也﹐此爲外障。靑盲則精明虧乏﹐無以上榮﹐故黑白分明﹐瞳子無異﹐直不能鑑物耳﹐此爲內障。然是二者﹐致病有先後之殊﹐或由痰火久混﹐精明遂不上朝﹐或由精明衰減﹐痰火乘機上擾。今曰目障﹑翳痛﹑靑盲﹐乃因痰火而致靑盲﹐非因靑盲而痰火竊出。石決明之麤皮外蒙﹐正如痰火之隔蔽﹐去粗皮而光耀煥發﹐正如精明之遂得上朝。目者﹐肝竅。目中精明﹐則腎家陰中之陽﹐故其光藏於黑珠之內﹐肝特襄以發生升舉之气而奉之於目耳﹐是則石決明之用﹐不過撥蕪累而發精光﹐乃目之曰鎭肝淸肺﹐其意何謂﹖

蠡魚

味甘﹐寒﹐無毒。主濕痺﹐面目浮腫﹐下大水﹐療五痔﹐有瘡者不可食﹐令人瘢白。一名鮦魚。生九江池澤﹐取無時。

蠡魚卽鯉魚﹐形長體圓﹐首尾相等﹐細鱗黑色有斑點﹐花文頗類腹蛇﹐有舌﹐有齒﹐有肚背﹐腹有鬣連尾﹐尾無歧﹐形狀可憎﹐气息鮏惡﹝鮏﹐魚臭也《說文》﹞﹐食品所卑。﹝《綱目》﹞

鯉魚膽

味苦﹐寒﹐無毒。主目熱赤痛﹐靑盲﹐明目。久服彊悍﹑益志气。肉﹐味甘﹐主欬逆上气﹐黃疸﹐止渴﹐生者主水腫﹐腳滿﹐下气。骨﹐主女子帶下赤白。齒﹐主石淋。生九江池澤﹐取無時。

鯉魚脇鱗一道﹐從頭至尾﹐無大小皆三十六鱗﹐每鱗有一小黑點。﹝《圖經》﹞

二魚在水中與其類奔突擊撞﹐均非能安居游泳者﹐然鱧魚縱遭水涸﹐能伏處泥中﹐久而不死﹐是其性向下。鯉魚力躍懸流﹐乘霧飛行空際﹐是其性向上。乃鱧魚偏主在上之水﹐鯉魚偏主在下之水﹐何耶﹖夫固因其性下﹐故能使在上之水行﹔性上﹐故能使在下之水動也。他魚死則鱗無光澤﹐惟鯉魚𨿽腌而成鮓﹝以鹽米釀之使如葅熟而食之也《釋名》﹞﹐鱗間金色猶閃爍﹐是其得水之精﹐能資火之照者﹐而其膽之精气本通於目﹐爲善治目病因水不滋而火遂熾者矣。

鮑魚

味辛﹑臭﹐溫﹐無毒。主墜墮﹐骽蹷﹝骽﹐與腿同《廣韻》﹐股也《玉篇》﹞﹐踠折﹐瘀血﹐血痺在四支不散者﹐女子崩中血不止﹐勿令中咸。

腥物欲其幹必以腌者﹐爲鹽能滲去其津液也。鮑魚不因腌而暴漧﹐則津液未嘗滲去﹐故臭耳。凡魚津液在而气臭﹐餒敗隨之﹐乃偏不餒敗﹐且其味甚鮮﹐是明明能使不流行之津液﹐气變而質不變﹐血遭傷折﹐不去而瘀﹐非气變質不變乎﹗得此同類之物﹐鼓舞其機﹐斡旋其气﹐气仍行﹐血仍活矣。女子崩中血不止﹐是致生气於已離經而未行之血中﹐猶之轉瘀血爲活血矣。然則校是物之長﹐亦頗有益於人﹐而《素問》謂爲利腸中且傷肝﹐則反以克削目之﹐其故何歟﹖夫《腹中論》之論鮑魚汁﹐原謂其有利於腸中及肝之受傷者﹐正以其能使腸中津液﹐肝家藏血已變而未敗者﹐皆得轉死爲生耳。不然﹐豈有气竭肝傷之病﹐復利其腸﹐傷其肝耶﹗

藕實莖

味甘﹐平﹑寒﹐無毒。主補中﹐養神﹐益气力﹐除百疾。久服輕身﹑耐老﹑不饑﹑延年。一名水芝丹﹐一名蓮。生汝南池澤﹐八月采。藕﹐主熱渴﹐散血﹐生肌﹐久服令人心歡﹝歡﹐與歡同﹐喜也《廣韻》﹞。

藕生池澤﹐以蓮子種者生遲﹐藕芽種者易發﹐淸明時於藕節間穿泥成白蒻﹝蒻﹐土下白莖也﹞﹐並生二枝﹐一爲藕荷﹐其葉帖水﹐其下旁行生藕﹐至四﹑五月復出﹐亦必二枝。一爲擎荷﹐其葉出水﹐其一旁莖作花﹐花開於六﹑七月﹐有紅白等色﹐心有黃須﹐須內卽蓮房﹐花褪後房中成菂﹝菂﹐蓮實﹞﹐菂在房如蜂子在窠﹐房枯子黑﹐其堅如石﹐八﹑九月收心去黑殼﹐謂之蓮肉。肉中生薏﹝薏﹐蓮心﹞﹐具葉二枝﹐從上下生﹐倒折向上﹐若種蓮者﹐此卽一爲帖水﹐一爲藕荷矣。藕色白有孔有絲﹐大者如肱如臂﹐凡五﹑六節。花紅者蓮佳﹐花白者藕佳。﹝《綱目》﹞

荷之爲物﹐若分析而言﹐根則藕與節﹐莖則帖水與出水﹐實則菂與薏﹐取義皆應有別﹐而《本經》乃槪之曰藕實莖﹐一似可任其相混而不必分者﹐何哉﹖夫實之從上倒生﹐先具花葉之莖﹐而獨無藕質﹔根之從下挺出﹐先成藕之質﹐而花最後期﹐𨿽以次長養﹐究一气回環﹐故蒔蓮者不能不先生藕而後發花﹝蒔﹐更種也﹞﹐蒔藕者亦不能不葉先茁而藕續成﹐是《本經》之主「補中﹐養神﹐益气力﹐除百疾」者﹐斷不嫌其混。《別錄》之主「熱渴﹐散血﹐生肌」者﹐又不嫌其析。蓋以气言﹐則菂之生藕爲自陽入陰﹐藕之生菂爲從陰出陽﹐陰陽回環﹐遞相生化﹐實所以開水土之黏固。花發時遇烈日則挺拔﹐遇陰翳則萎瘁﹐曳至陰以媾至陽﹐凝至陽而成化育﹐又所以聯火土之相生﹐曰補中養神﹐則亦何庸析也。若以血言﹐則花葉之得以交於陽﹐全藉莖藕之引於陰﹐藕非水不能生﹐莖非藕無所浥﹐而色赤之花﹐獨據其物生長斂藏之會﹐一如中焦之受气取汁﹐長藕者以是而終﹐結蓮者以是而始﹐故凡血以熱結﹐津以熱耗者﹐咸賴此布散調劑﹐以通徹其陰陽﹐交宣其水火﹐曰﹕『主熱渴﹑散血﹑生肌。』則又何可不析也。要之血以气之煦﹐故不至滯而不行﹐行而妄出﹔气以血之濡﹐故不至化火劫陰﹐陰隨火竭。然血而痼气﹐終成滅頂之凶﹔气縱耗陰﹐猶有遺荄之結﹐此水漲沒荷﹐則根莖花葉無有不死﹔而水竭土坼﹐則僅枝葉槁而藕難卒壞﹐是其托命於陰﹐畏陰之橫而不畏陽之熾﹐斷可識矣。蓮者﹐不偶也﹔藕者﹐不連也。藕本自連﹐因節界之而不連﹔蓮本不連﹐因相攢聚而連﹐是陰陽𨿽出於偶奇﹐然實陰根於陽﹐陽源於陰矣。乃奇者外開而中有物﹝蓮肉劈之﹐則成兩瓣﹐而中含薏﹞﹔偶者外連而中無物﹐是據於上者爲坎﹐蹲於下者爲離﹐人之身不坎系腎﹐而離系心乎﹗今且反之﹐則所謂取坎塡離﹐以離濟坎者﹐兩端之用已諧﹐其所受益自必在中﹐而命爲補中養神無慚矣。劉潛江之言曰﹕『主水土相交而出地者﹐陰中少陽也﹐其性主升﹐陽升而陰隨者﹐則水气達而土气亦達﹐乃成上行之地道焉﹐斯爲補中﹐以水得交於火也。主水火相媾而下歸者﹐陽中少陰也﹐其性主降﹐陰降而陽隨之﹐則火气暢而土气亦暢﹐乃成下濟之天道焉﹐斯爲補中﹐以火得交於水也。』夫其鍾天一之靈﹐以透發地二之徳﹐自初生之蒻﹐以及出水之荷﹐無不隨其莖而有經緯﹐隨其節而有貫串﹐不獨成藕者﹐脈絡井然﹐竅穴洞徹也﹐且其出水生花者﹐由花生芷﹐芷生蓮﹐蓮生菂﹐菂生薏﹐頓其數種色相﹐卽一花實之中﹐有終其水中之火以上行﹐始其火中之水以下徹者。蓋蓮從藕根抽莖開花﹐以至結實﹐皆自下而上﹐而實中之薏﹐包含根莖花葉﹐形復倒垂﹐有歸根復命之義﹐而細驗其經緯貫串﹐𨿽些微而具全體。觀其始而黃﹐黃而靑﹐靑而綠﹐綠而黑﹐中含白肉﹐內隱靑心﹐是或火土相生﹐土木相合﹐金木相媾﹐致水土之气達﹐而終其經緯條達之化﹐火土之气暢﹐而始其經緯條達之化者﹐皆在此一花實中﹐故蓮實非特交水火以益土﹐更卽土而能行水火之升降﹐若藕及藕節﹐荷葉及蔕﹐後人類用以活血﹐不知能達水中之气卽是和血﹐血固源於水而成於火者也。達水者﹐自下而上﹐以資血之始﹔暢火者﹐自上而下﹐以資血之生。水气不得化而血病者﹐猶其從上下生一綫生機﹐具藕全體﹐乃能裕血化源﹐爲血證利益耳。

雞頭實

味甘﹐平﹐無毒。主濕痺﹐腰脊﹐膝痛﹐補中﹐除暴疾﹐益精气﹐彊志﹐令耳目聰明。久服輕身﹑不饑﹑耐老﹑神仙。一名雁喙實﹐一名芡。生雷澤池澤﹐八月采。

芡莖三月生葉﹐帖水大於荷﹐皺紋如縠﹝縠﹐縐紗﹞﹐蹙衄如沸﹐面靑背紫﹐莖葉皆有刺﹐其莖長至丈﹐中亦有孔有絲﹐五﹑六月生紫花﹐花開向日結包﹐外有靑刺如蝟及栗球﹐花在包頂如雞喙﹐剝開內有斑駁肉﹐裹子累累如珠璣﹐殼內白米狀如魚目﹐其根狀如三稜﹐煮食如芋。﹝《綱目》﹞

芡莖不弱於荷莖﹐其長且倍焉。然任蠖屈於水中而葉終不離水面者﹐地之气能隔水以交天﹐天之气不能越水以交地﹐則承接於天者﹐究在水而不在土也﹐故夫芡開花向日﹐向日結包與天上之陽相噓吸而成實﹐則爲秉气於陽矣。夫水中之气不能出水﹐又何異腰脊與膝爲濕所蔽不得交於陽耶﹗乃芡者偏能共水外之陽﹐噓吸以鍾生趣﹐故主爲濕痺﹑腰脊膝痛﹑補中。腰脊膝固皆系屬水藏﹐而資陽气以運動者也﹐被水气蔽而爲痛﹐則受陽之益而痛已矣。資始於水下之土﹐資生於水外之火﹐火土相鍛則成金﹐而偏在水中﹐具堅剛之性﹐潔白之色﹐不受泥之污﹐日之暴﹐則受日暴泥污以爲病者﹐均藉此可已。曰除暴疾正對主濕痺腰脊膝痛補中而言﹐非特能致陽於陰﹐並能起陰禦陽也。心之志﹐耳目之聰明﹐皆陰中之生气而注於陽者﹐能於精中益气以交陽﹐則志之彊﹐耳之聰﹐目之明﹐正有不期然而然者﹐特精盈而气不能攝之以交於陽者則可﹐精不足而有是﹐則無益矣。

蓬虆

味酸﹑鹹﹐平﹐無毒。主安五藏﹐益精气﹐長陰﹐令人彊志﹑倍力﹑有子﹐又療暴中風﹐身熱﹐大驚。久服輕身﹑不老。一名覆盆﹐一名陵虆﹐一名陰虆。生荊山平澤及冤句。

覆盆子

味甘﹐平﹐無毒。主益气﹐輕身﹐令發不白。五月采。

蓬用根﹐覆盆子用實﹐本系一類而有二種。一種藤蔓繁衍﹐莖有倒刺﹐逐節生葉﹐葉大如掌狀﹐類小葵面靑背白﹐厚而有毛﹐六﹑七月開花小白﹐就蔕結實﹐三﹑四十顆成簇﹐生則靑黃﹐熟則紫黯﹐微有黑毛﹐狀如熟椹而扁﹐冬日苗葉不雕﹐𨿽枯敗而枝梗不散者﹐蓬也。一種蔓小於蓬﹐亦有鉤刺﹐一枝五葉﹐葉小而面背皆靑﹐光薄無毛﹐開白花﹐四﹑五月結實﹐亦小於蓬而稀疏﹐生靑黃熟烏赤﹐亦頗同﹐冬月苗雕者﹐覆盆也。﹝參隱居《綱目》﹞

蓬之義爲叢﹝《山海經。海內經》「元狐蓬尾」注﹞﹐短而不暢﹝《莊子。逍遙遊》《釋文》引向注﹞﹐非直達者也﹝《莊子。逍遙遊》「夫子猶有蓬之心也夫」注﹞。累﹐系也﹝《漢書。司馬遷傳》集注。案﹐《爾雅疏》所引本艸皆作﹐《詩》「樛木葛藟累之南有嘉魚﹐甘瓠累之」《釋文》皆云作﹞。蓬猶蓬累﹐蓬累猶扶持﹝《史記。老莊申韓列傳》「則蓬累而行」索隱﹞。謂其短曲相簇﹝《圖經》云﹕『苗短不盈尺。』﹞﹐牽引連屬﹐作互爲扶持之狀也。其莖﹐戟刺外銳﹐體質內柔﹐其葉厚而有毛﹐淩冬光澤﹐其花白﹐其气平﹐是皆有合於金之降。金降者﹐火必隨﹐故所結之實先靑黃而後紫黯﹐味且酸鹹﹐又甚有合於金曳火以歸水﹐水承火以滋木矣。金降火歸﹐水溫木茂﹐上下之轉旋順常﹐根柢之精神牢固﹐不可不曰安五臟﹑益精气矣。五藏安﹐精气益﹐自然火凝於水而志彊﹐水資於火而力倍﹐長陰有子特餘事耳。曰﹕『療暴中風﹑身熱﹑大驚』者﹐《別錄》恐人徒認爲補益之品﹐無與於外感而言之也﹐蓋根固主發﹐如上功能𨿽皆比於斂藏﹐然以發爲藏﹐決不至連邪气而胥斂之矣。暴中風﹑身熱﹑大驚﹐則邪客於外﹐气因誤治而亂於中也﹐譬如太陽燒鍼則驚﹐少陽吐下則驚﹐是邪已被劫而零落僅存矣﹐卽用是以安擾亂之气﹐而不助未盡之邪﹐𨿽於龍骨﹑牡蠣外別樹一幟﹐又何恧焉﹐特當析其火不歸土﹐陽不就陰﹐斯屬龍骨﹑牡蠣﹐若气不歸精﹐則屬是可耳。至覆盆子𨿽與是同類異物﹐然體狀之同﹐固不能該其吸受之異﹐吸受之異卻善承其秉賦之同﹐則其根於發中寓藏﹐而子卽於藏中用發。夫其體狀不異﹐花色實色並同﹐惟一結實於三秋﹐一成熟於五夏﹐則根之發不能禁其子之收﹐而收之盡爲作用於下﹐若子之媾金體﹝質狀似金﹞木用﹝得气是木﹞﹐以歸火﹐火金復相鎔煉﹐自必下流﹐且其下流正爲來年生發之基﹐能不謂降中有升耶﹗故其所主之益气﹑輕身正同﹐而力獨優於令發不白﹐是其挽气下歸﹐復爲上發之地者﹐更魁羣絕倫﹐非蓬之所能及矣。

胡麻

味甘﹐平﹐無毒。主傷中虛羸﹐補五內﹐益气力﹐長肌肉﹐塡髓腦﹐堅筋骨﹐療金瘡﹐止痛及傷寒﹐溫瘧﹐大吐後虛熱羸困。久服輕身﹑不老﹑明耳目﹑耐饑渴﹑延年。以作油﹐微寒﹐利大腸﹐胞衣不落。生者摩瘡腫﹐生禿發。一名巨勝﹐一名狗虱﹐一名方莖﹐一名鴻藏。葉名靑蘘。生上黨川澤。

靑蘘

味甘﹑苦﹐無毒。主五藏邪气﹐風寒濕痺﹐益气﹐補腦髓﹐堅筋骨。久服耳目聰明﹑不饑﹑不老﹑增壽。巨勝苗也。生中原川谷。

胡麻卽脂麻也﹐有黑白赤三色﹐其莖皆方﹐秋開白花亦有帶紫艷者﹐節節結角﹐長者寸許﹐有四稜﹑六稜者﹐房小而子少﹐七稜﹑八稜者﹐房大而子多﹐皆隨土肥瘠而然﹐其莖髙者三﹑四尺﹐有一莖獨上者﹐角纏而子少﹔有開枝四散者﹐角繁而子多﹐皆因苗之稀稠而然也。其葉有本團而末銳者﹐有本團而末分三丫如鴨掌形者﹐故古人多謂其種不一云。﹝《綱目》﹞

胡麻﹐谷食也﹐而味甘气平臭香﹐悉合土之徳﹐宜乎其主傷中﹐然曰主傷中虛羸﹐則似與傷中而不虛羸者無與也。虛羸與否﹐於傷中果有異乎﹖夫胃剛而靜﹐脾柔而動﹐剛者主容納﹐柔者主運用﹐中虛之病縱少容納﹐但能運用得宜﹐未必遽至虛羸﹐以脾固善撮一身之陰陽﹐而裒益調劑之也﹐若運用不靈﹐𨿽容納猶濟﹐則不爲壅閼﹐必至泄澼﹐於是素仰資給者﹐遂無所藉而連比受傷﹐不至气餒形瘠不止﹐於此可見「肌肉削﹑气力萎﹑五內損」﹐是脾病而非胃病﹐能「補五內﹑益气力﹑長肌肉」﹐是治脾而非治胃﹐冠以傷中﹐隨贅以虛羸﹐非無故矣。然則胡麻之能﹐是爲通壅閼乎﹖爲止泄澼乎﹖夫壅則不泄﹐泄則不壅﹐通其壅正以止其泄耳。通其壅柰何﹖蓋脾之職在敷布津液以上升。壅﹐不敷布也﹔泄﹐不上升也﹔气餒形瘠﹐乏津液也。胡麻爲物﹐植必上旬﹐必截雨腳﹐自生及長﹐以至成實﹐徧體無不滑澤﹐結角上聳﹐𨿽實滿而不垂﹐不似他谷穗中有實卽俯首也。實排角中﹐不易剔去﹐須角口開﹐乃倒豎而抖擻之﹐已還藂之﹝藂﹐叢也﹞﹐三日一抖擻﹐四五徧乃能盡﹝《齊民要術》﹞。是其飽含脂液之實﹐性善帖上而不肯下﹐恰有切於脾之用﹐脾用旣宣﹐又有何壅﹐性善及上﹐烏能作泄﹐是以《本經》命曰塡髓腦﹐又非無故矣。然則胡麻之益陰如是﹐而不能除煩止渴何也﹖夫除煩止渴是津之用﹐今者所主是液之用﹐夫腠理發泄﹐汗出溱溱﹐是爲津。谷入气滿﹐淖澤注於骨﹐骨屬屈伸泄澤﹐補益腦髓﹐肌膚潤澤﹐是爲液。液屈伏於極內﹐津宣發於極外﹐故生津之物﹐若蔗梨菱藕﹐其汁易出﹐與胡麻之液﹐非磨蒸擠壓不得出者不同也﹐又烏能除煩﹑止渴哉﹗𨿽然參《別錄》所主而稔其有互相關會者﹐蓋津比於气﹐液比於血﹐故气行則津隨﹐津至則气達﹐液充則血盛﹐血衰則液耗﹐然觀奪血無汗﹐奪汗無血﹐血原未嘗不能濟津之不繼﹐滲灌溪谷﹐滑澤骨節﹐血又烏得不浥液之有餘﹐此金瘡血去濇痛者﹐用胡麻止痛﹐是引液以補血之脫也。傷寒﹑溫瘧大吐後﹐用胡麻治虛熱羸困﹐是引血濟津而使與液相噓吸也。二者勢𨿽不同﹐而理則一﹐一者何因﹐陰去而陽遂困也﹐是仍不外冠首之傷中虛贏句矣。若夫靑蘘自較其實輕浮而達外﹐藉其潤澤宣發以滑利邪气之痺而不行﹐是可知其風寒濕痺必腠膚燥濇﹐而久駐不解者。

白冬瓜

味甘﹐微寒。主除小腹水脹﹐利小便﹐止渴。

白瓜子

味甘﹐平﹑寒﹐無毒。主令人悅澤好顏色﹐益气不饑。久服輕身﹑耐老。主除煩滿不樂。久服寒中﹐可作面脂﹐令面澤。一名水芝﹐一名瓜子。﹝上旣標白瓜子矣﹐此處何又有是句﹐上下必有衍文。﹞生嵩髙平澤﹐冬瓜仁也﹐八月采。

冬瓜三月生苗﹐引蔓﹐大葉﹐圓而有尖﹐莖葉皆有刺毛﹐六﹑七月開黃花﹐結實大者﹐徑尺餘﹐長三﹑四尺﹐嫩時綠色有毛﹐老則蒼色有粉﹐其皮堅厚﹐其肉肥白﹐其瓤白虛如絮﹐可浣練衣服﹐其子在瓤中成列﹐霜後采之。﹝《綱目》﹞

劉潛江謂﹕『冬瓜﹑苦瓠皆行水﹐僅有宣陽達陰之分。』予則謂兩物已大相徑庭﹐兩物所治﹐尢不可同日語。蓋苦瓠苦寒﹐冬瓜甘寒﹐苦瓠之肉能幹﹐冬瓜之肉不能幹﹐苦瓠用瓤子﹐冬瓜用肉﹐其意固迥別矣。苦瓠治大水﹑四支面目浮腫﹐冬瓜治小腹水脹﹐浮腫與水脹固皆气水兼病﹐然浮腫在外﹐水脹在內﹐且一能上及面目﹐一祇下在小腹﹐不又分隔天淵。況一曰﹕『下水令人吐。』可見其水不擇大小便而下﹐猶或不及﹐則在上者並自吐去﹐是其急疾何如。一曰﹕『利小便﹑止渴。』可見必化其水﹐小便始利﹐而當其化時﹐猶能泌其淸者上朝爲津﹐是其宛轉若何﹐而可一律視之歟﹗蓋凡物之津潤者﹐類不堪久藏﹐惟此屆冬方釆之物﹐自然經歲不至浥爛﹐譬如腌菹幹肉﹐必以冬成﹐方得經久耳。然用其外廓而能化在內之气與水﹐何故﹖夫冬瓜初實﹐其瓤亦如一切瓜瓠﹐裹大津液充滿無間﹐及其飽經霜露﹐瓤子空懸於中﹐其津液旣未外泄又非內耗﹐乃盡浥於肉中﹐而晝受暴煉﹐夕蔭露漿﹐已盡拔其浮濁﹐乃獨畱其精純﹐斯能久而不壞也。人身津气在肌肉間者﹐非衛气而何﹖衛气者起於下焦﹐上行以護衛一身﹐剽悍急疾﹐晝夜五十周﹐不自暫駐。冬瓜者﹐旣挹小腹間水中之气﹐行於肌肉﹐隨衛气敷布﹐且能上止其渴矣﹐其所餘水能不自化﹐隨小便以出耶﹗苦瓠﹑冬瓜功用﹐其分界在此﹐然所治之腫與脹﹐皆屬熱而不屬寒﹐則其孚合處不可竟指爲同﹐又不可全辟爲異﹐以其气均寒也﹐至其子之治煩滿不樂﹐則更有說焉。夫含漿裹液而生者必不樂幹﹐然不幹又不堪作種﹐惟冬瓜之子初生於盛津包襭之中﹐續成於漲落津消之後﹐而以十月收采﹐卽以十月種植﹝見《齊民要術》﹞﹐究竟並未嘗幹﹐乃亦隨卽萌達﹐溯其在瓜之日﹐磬懸於中﹐系絡於肉﹐足見其當津液盛漲時﹐能由絡以輸其肉﹐及至消落已後﹐又能隨絡以吸取於外﹐是其常與津液相往來﹐不必論其幹與澤者。煩﹐是水之不足﹔滿﹐是水之有餘﹐能使滿通於外﹐卽已水交於內﹐而煩與滿並除矣﹐其可爲面澤﹐亦卽引津外敷之效耳。

白芥

味辛﹐溫﹐無毒。主冷气。子﹐主射工及疰气﹐上气﹐發汗﹐胸膈痰冷﹐面黃﹐生河東。﹝宋附﹞

白芥八﹑九月下種﹐冬生可食﹐至春深莖髙二﹑三尺﹐其葉花而有丫如花。芥葉靑白色﹐莖易起而中空﹐亦有中實而大者﹐性脆最畏狂風﹐三月開黃花甚香郁﹐結角如芥角﹐其子大如梁米﹐黃白色。﹝《綱目》﹞

白芥子布種於秋盡﹐采實於夏初﹐以生以長咸在冬春﹐而於夏秋反若無所與者﹐殊不知發生於冬﹐長養於春﹐皆其胚胎之際﹐而夏秋則其原始要終之會也。味之辛得於秋盡﹐气之溫得於夏初﹐是辛感於水而生﹐溫孕於寒而育﹐溫不能離辛﹐辛不能離溫﹐則辛溫之用皆萃於水矣。辛者所以通﹐溫者所以發。痰冷阻中﹐則气難橫達﹐而一於上行爲上气﹔气難橫達﹐則痰冷益無所泄﹐而惟畱於胸膈﹐於是礙脾之磨蕩﹐而黃髮於面。一溫而胸膈痰冷無不發越﹐一辛而气機上逆無不宣通﹐皆由橫達之功﹐並非泄降之力﹐故後世稱其能除皮裏膜外之痰﹐四支骨節之痛亦爲此耳。然得謂凡痰凡痛皆可治以是歟﹖蓋亦有界限矣。夫大則空虛﹐小則堅實﹐他物之恆情﹐惟白芥之莖小者反中空﹐大者反中實﹐仍系一類二種﹐可同爲用。中空者﹐象痰之逼窄气道﹔中實者﹐象痰之壅腫徑隧﹐是故用以治內﹐其證必兼上气﹔用以治外﹐其證必兼腫痛。則凡痰在骨節及皮裏膜外之候﹐必裏有痰而外爲腫痛已久﹐而按之不空者﹐方與此宜﹐以是爲其畛域可也。

卷四

中品﹐石三味﹐艸二十七味。

磁石

味辛﹑鹹﹐寒﹐無毒。主周痺﹐風濕﹐肢節中痛﹐不可持物﹐洗洗酸痟﹐除大熱﹑煩滿及耳聾﹐養腎藏﹐彊骨气﹐益精﹐除煩﹐通關節﹐消癰瘇﹐鼠瘻﹐頸核喉痛﹐小兒驚癇﹐煉水飲之令人有子。一名玄石﹐一名處石。生泰山川谷及慈山山陰﹐有鐵處則生其陽﹐采無時。﹝茈胡爲之使﹐殺鐵毒﹐惡牡﹑莽艸﹐畏黃石脂。﹞

磁石色紫黑而濇﹐其中有孔﹐孔中黃赤色﹐其上有細毛﹐性吸鐵﹐能虛聯數十鍼﹐或一﹑二斤刀器﹐回旋不落者佳。﹝參《圖經》《衍義》﹞

周痺不僅由風濕﹐風濕不盡爲周痺﹐特肢節中痛﹐周痺有之﹐風濕亦有之﹐若云風濕﹑周痺﹐則嫌於但由風濕之周痺﹐而無與於未成周痺﹐但因風濕之肢節中痛矣。周痺者﹐在血脈之中﹐隨脈以上﹐隨脈以下﹐徧身皆可及也﹐而曰肢節中痛﹐得毋無與於身歟﹖肢節中痛﹐則四末皆可及也﹐而曰不可持物﹐得毋無與於足歟﹖肢節中痛不可持物﹐則暴病宿病皆可有也﹐而曰洗洗酸削﹐得毋無與於新病歟﹖夫《靈樞。周痺篇》之言可稽也﹐曰﹕『風寒濕气客於外分肉之間﹐迫切而爲沫﹐沫得寒則聚﹐聚則排分肉而分裂也。』今不得寒則不聚﹐不聚則不外排分肉﹐而內入骨節矣。曰﹕『分裂則痛﹐痛則神歸之﹐神歸之則熱﹐熱則痛解﹐痛解則厥﹐厥則他痺發。』今不分裂而內向﹐則不熱不厥﹐而但洗洗酸削矣。曰﹕『此內不在藏﹐外未發於皮。』此周痺﹑風濕所共也。曰﹕『獨居分肉之間。』則與風濕不同矣﹐所以然者﹐磁石所主﹐旣能於眞气不周之證使之周﹐卽未至於眞气不周者亦治之。蓋磁石者以質而論﹐則取其有毛之石﹐石中有孔﹐爲重墜下降﹐自肺及腎也﹔以色而論﹐則取其石色黑﹐孔中黃赤而獨無靑﹐爲有降無升也﹐自肺及腎﹐倘腎家不空﹐如石中無孔﹐則𨿽降亦無所用此﹐所以不能治軀體之痛矣。有降無升﹐倘痛在足膝﹐如石已至地﹐則於何更墜﹐此所以止能治肘腕中痛矣。然重墜者﹐僅得直行﹐肘腕者﹐理須旁及﹐在旁之病從直道治之﹐能有濟耶﹖不知臂有六經﹐其在內廉則太陰爲之長﹐在外廉則陽明最居前。太陰﹑陽明﹐表裏也﹐太陰病﹐則陽明爲之開其去路﹔陽明病﹐則太陰爲之浚其來源﹐總欲使其得至胸中﹐則自能遂其降矣﹐何況肘腕之病之根﹐何必不在胸中﹐胸中通則肘腕何必不自舒耶﹗曰﹕『刺周痺者﹐必先循其下之六經﹐視其虛實及大絡之血結而不通﹐及虛而脈陷空者﹐而調之﹐熨而通之﹐其瘛堅轉引而行之。』而磁石則治虛之法備矣。然又謂除大熱煩滿及耳聾﹐何也﹖夫曰及﹐則不得作一綫觀﹐亦不得作兩截觀﹐蓋凡耳聾之大熱煩滿者治之﹐大熱煩滿而不耳聾者亦治之﹐內以別於腎气竭絕之耳聾﹐外以別於風熱暑濕之大熱煩滿也。聽之爲義﹐如水影物﹐無水而物無影﹐此原難復之候。有水而物無影﹐則由水濁﹔有影而並無物﹐則由風狂。磁石之所主﹐蓋治水濁之屙﹐何者﹖水所以濁﹐或由濕蒸土浮﹐或由郁熱水泛而大熱煩滿﹐則由肺動而腎隨之﹐且過中不懼所主之脾﹐抵上不淩所畏之心﹐此其病似實而非實﹐似虛而非虛﹐是《經脈篇》所謂所生病者也。母病本輕﹐緣子救而轉盛﹔子原無病﹐因救母而生災﹐是以手太陰之煩與心胸滿﹐足少陰之口熱舌漧﹐遂相湊爲大熱煩滿矣。得此以石吸金﹐自肺及腎之物﹐焉能不水靜其波而歸其壑﹐金遂其重而下漑耶﹗於是知《別錄》所稱「彊骨气﹐除煩﹐通關節」﹐皆卽《本經》之所主其養腎气益精﹐乃自腎吸肺﹐憑恃母气之功。小兒驚癇﹐則金水相安﹐火自不之效。消癰膿﹑鼠瘻﹑頸核﹑喉痛﹐又水不上泛﹐火遂淸靜之功。況煉之爲水﹐則朝肺之百脈﹐皆隨之順流而下漑﹐以養腎而榮精﹐能不令人有子哉﹗

陽起石

味鹹﹐微溫﹐無毒。主崩中﹐漏下﹐破子藏中血﹐癥瘕﹐結气﹐寒熱﹐腹痛﹐無子﹐陰痿不起﹐補不足﹐療男子莖頭寒﹐陰下濕癢﹐去臭汗﹐消水腫。久服不饑﹐令人有子。一名白石﹐一名石生﹐一名羊起石﹐雲母根也。生齊山山谷及瑯琊﹐或雲山﹑陽起山﹐采無時。﹝桑螵蛸爲之使﹐惡澤﹑箘桂﹑雷丸﹑蛇蛻皮﹐畏兔絲。﹞

陽起石﹐雲母根也。所出之山常有溫暖气﹐盛冬大雪﹐獨此不積﹐其形似雲頭雨腳﹐松如狼牙﹐色黃白而赤﹐猶帶雲母者爲上﹐置雪中倏然沒者爲眞﹐寫紙上日中揚之﹐飄然飛舉者乃佳。﹝參《圖經》《綱目》《庚辛玉冊》﹞

主崩中﹑漏下﹐是欲血之止。破子藏中血﹑癥瘕﹑結气﹐是欲血之行。以陽起石一物而兩操血之行與止﹐其故何歟﹖陽起石﹐雲母根也。天之气交於地﹐而地气不應﹐則從乎地而生雲母﹔天之气交於地﹐而地气應者﹐則從乎天而成陽起石。夫當絪縕相感之際﹐原冥漠無眹﹝眹﹐目精也﹞﹐惟其凡感斯應﹐故質陰而常從﹐夫陽遇陽則起﹐惟其有茹必吐﹐故性陽而不離乎陰﹐逢陰輒消﹐主崩中﹑漏下者﹐起其迫血之陽而血自止﹐卽書之於紙﹐見日則飛之義也。破子藏中血﹑癥瘕﹑結气者﹐釋其凝血之陰而血自行﹐卽縱使大雪﹐其處不積之義也。𨿽然吐衄﹑便利﹑金瘡﹐獨不可起其陽迫而止之乎﹖水與血摶﹐內有幹血﹐獨不可釋其陰凝而行之乎﹖奚爲惟崩中漏下之止﹐子藏中血癥瘕結气之行也。夫以大地絪縕萬物化醇之气之結﹐化男女媾精萬物化生之處之病﹐旣精且專﹐不假他求﹐則亦不能他及﹐故寒熱﹑腹痛﹑無子﹐是子藏中陰凝而陽與爭也。陰痿不起﹑補不足﹐是陰莖中陰凝而陽不起也。兩者皆在交感之所﹐惟其不預他處病﹐是以能不遺本處病﹐可貴者惟此﹐期必效者亦惟此。

鐵落

味辛﹑甘﹐平﹐無毒。主風熱﹐惡瘡瘍﹐疽瘡﹐痂疥﹐气在皮膚中﹐除胸膈熱气﹐食不下﹐止煩﹐去黑子。一名鐵液﹐可以染皂。生牧羊平澤及祊城或析城﹐采無時。

《素問。病能篇》﹕『怒狂者﹐因陽气暴折而難決也﹐使服生鐵落爲飲﹐以其气疾也。』《本經》鐵落主「風熱﹑惡瘡瘍﹑疽瘡﹑痂疥﹐气在皮膚中」﹐一者病在內﹐一者病在外﹐其源𨿽同﹐然流之異者治必異﹐可以一物治之乎﹖夫內有熱而不能化﹐若外有阻滯處﹐則歸並於阻滯﹐隨所在而成瘡。若外無阻滯﹐表气完固﹐則盛壅於內﹐引气上逆而爲怒﹐本固同而末亦未嘗異也﹐不可以一物治之乎﹖鐵落者﹐鐵中之粗礦也﹐不被火鍛則不出﹐其落愈出﹐其鐵愈精﹐鐵無火不精﹐火非鐵不凝。風熱﹑惡瘡瘍﹑疽瘡﹑痂疥﹐是鐵之不精也。怒狂﹐是火之不凝也。去其粗﹐而精自純﹐火自凝﹐謂爲兩端可哉﹗然則《別錄》曰﹕『除胸膈中熱气﹐食不下﹐止煩。』不正與《素問》「奪其食則已」相背戾歟﹖夫《素問》固曰﹕『陽明者常動﹐巨陽﹑少陽不動﹐不動而動﹐大疾則爲怒狂。』非正以陽明並操巨陽﹑少陽之權耶﹗奪其食則陽明餒﹐巨陽﹑少陽得復秉其操矣﹐若不奪食﹐則以鐵落下其气可也。若本不能食﹐而胸膈中熱气亦盛﹐則陽明之气本非因食而旺﹐則𨿽不食﹐猶當下其气矣﹐不然則奪其食矣﹐又何更下其气爲哉﹗

耳實

味苦﹑甘﹐溫。葉﹐味苦﹑辛﹐微寒﹐有小毒。主風頭寒痛﹐風濕﹐周痺﹐四肢拘攣痛﹐惡肉﹐死肌﹐膝痛﹐溪毒。久服益气﹑耳目聰明﹑彊志﹑輕身。一名胡﹐一名地葵﹐一名葹﹐一名常思。生安陸川谷及六安田野﹐實熟時采。

耳實卽蒼耳子﹐莖髙四﹑五尺﹐有黑色斑點﹐葉如葵﹐四畔寬紐﹐七﹑八月開細白花﹐結實如婦人耳璫﹐外殼韌﹐刺毛密布﹐中列兩仁﹐宛如人腎。﹝《乘雅》﹞

蒼耳枝節繁茂﹐離奇屈曲﹐末盛於本﹐縱橫四布﹐似蔓非蔓﹐實結於巓﹐剖而出之﹐宛如人腎。腎所主者﹐液也﹐液之所至﹐上出於腦爲髓﹐旁行於肢體爲骨節屈伸泄澤﹐外行於肌腠爲汗出溱溱﹐無非腎气所屆﹐乃蒼耳子之象腎形者﹐偏在其末﹐故能隨液之所至﹐布气以驅風寒濕也。𨿽然其味甘﹐其气溫﹐謂之益液﹐亦何不可﹐僅謂能布气而驅風寒濕﹐視之無乃太隘耶﹗則補精益液之物﹐必滋柔﹐而玆則彊梗也﹔必味勝﹐而玆則气勝也﹐且其莖枝色靑﹐則有合於發生之木气﹔靑中間黑色斑點﹐則有合於雜風寒濕﹐在發生中仍不礙其榮茂﹐故謂行精液中气以資發生則可﹐謂竟補益精液則不可。矧靑者應風﹐黑者應寒是其莖﹐白者應燥是其花﹐舉靑與黑之精英﹐盡宣布於色白之花而成實﹐故曰能驅風寒濕﹐目之以補精益液烏乎可﹗是故風頭寒痛者﹐腦間固有風﹐復因寒激也。風濕﹑周痺﹑四肢拘攣痛者﹐風寒濕著其液﹐窒礙其滑澤也。惡肉﹑死肌者﹐風濕著其津﹐腠理遂不通也。使腦髓津液中气行而不滯﹐去而不畱﹐則諸患又何能不除耶﹗卽後人所擴充﹐亦可以此意會悟而無不合矣。

元

味苦﹑鹹﹐微寒﹐無毒。主腹中寒熱﹐積聚﹐女子產乳餘疾﹐補腎气﹐令人目明﹐主暴中風﹐傷寒﹐身熱﹐支滿﹐狂邪﹐忽忽不知人﹐溫瘧灑灑﹐血瘕﹐下寒血﹐除胸中气﹐下水﹐止煩渴﹐散頸下核﹐癰腫﹐心腹痛﹐堅癥﹐定五臟。久服補虛﹑明目﹑彊陰﹑益精。一名重臺﹐一名元臺﹐一名鹿腸﹐一名正馬﹐一名咸﹐一名端。生河間川谷及冤句﹐三月﹑四月采根﹐暴漧。﹝惡黃﹑大棗﹑山茱萸﹐反藜蘆。﹞

元二月生苗﹐髙四﹑五尺﹐莖方而大﹐作節若竹﹐色紫者有細毛﹐葉生枝間﹐四四相值﹐形似芍藥﹐七月開花﹐白色或淡紫色﹐花端叢刺﹐刺端有鉤﹐最堅且利﹐八月結子黑色。一種莖方而細﹐色靑紫﹐葉似脂麻對生﹐又尖長似槐﹑柳﹐邊有鋸齒﹐開花靑白﹐子黑褐﹐亦如其時﹐根都科生﹐一根五﹑七枚﹐生時靑白﹐幹卽紫黑。﹝《本艸述》﹞

大寒者﹐固密嚴厲之寒﹐火气遇之則折﹔微寒者﹐輕揚飄灑之寒﹐火气遇之則化。苦﹐發气者也﹔鹹﹐泄气者也。元味苦鹹而气微寒﹐故能於火气之郁伏者發而化之﹐散漫者泄而化之﹐其所由然﹐則以其根生時靑白﹐幹卽紫黑耳。靑白者﹐萬物成始成終之色也﹐乃忽發紫赤之莖﹐見水火之互形﹐寒熱之錯雜﹐且其葉衝決四出﹐其花鉤棘堅利﹐徒具傷害之態﹐絕無沖和之槪向﹐所謂成始成終者﹐竟成寒熱交戰之禍災﹐將不獲其終﹐幸而火旣西流﹐露已降白﹐鉤棘堅利之花﹐仍爲肅降形色而結實﹐不赤不紫﹐獨得爲黑﹐則無成有終者在此﹐卽其根生則靑白﹐幹則變黑者﹐義亦在此矣。其在於人﹐靑者﹐溫升也﹔白者﹐肅降也。溫升之气媾於上﹐則爲肅降之資﹐以歸於腎﹐倘上媾而不爲之化﹐新者不化﹐陳者遂不能復上﹐陳陳相因﹐積聚於中﹐是其气發於陰而亂於陽﹐出於血分而交互於气分﹐故在婦人產乳之後尢多有之。惟宣其飄灑輕揚之化﹐則降者自降﹐歸者自歸﹐是元之功﹐《本經》所謂補腎气者在此﹐《別錄》所謂定五臟者亦在此矣。

盧子繇曰﹕『元味苦爲已向於陽﹐气寒爲未離於陰。云補腎气者﹐是補腎气作用之樞機﹐非補腎臟主藏之形質也。』劉潛江曰﹕『元所療﹐皆本於气之化熱﹐故爲熱所結之气﹐不限上下﹐不分虛實﹐皆可肅淸矣。』夫實爲邪實﹐除邪不能全藉元﹐則假元化气之並於邪者﹔虛爲正虛﹐補虛尢不可全藉元﹐則假元助气之歉於正者。惟然﹐故凡血液﹑痰飲﹑六淫﹑七情已離乎陰﹐未盡著於陽﹐趨於熱﹐遂與熱俱化者﹐服此能使化於熱者仍轉﹐趨於陽者仍歸﹐邪勢不能誘引正气爲附從﹐正气卽能抵拒邪气之侵犯﹐此《別錄》所列功能﹐均可以此義裁之矣。

秦艽

味苦﹑辛﹐平﹐微溫﹐無毒。主寒熱﹐邪气﹐寒濕﹐風痺﹐肢節痛﹐下水﹐利小便﹐療風無問久新﹐通身攣急。生飛鳥山谷﹐二月﹑八月采根﹐暴漧。﹝菖蒲爲之使。﹞

秦艽根土黃色﹐而羅紋相交﹐長一尺以來﹐麤細不等﹐枝榦髙五﹑六寸﹐葉婆娑連莖梗俱靑色﹐如萵苣葉﹐六月中開花紫色﹐似葛花﹐當月結子﹐以文左旋者爲良。﹝《圖經》﹞

秦艽主寒熱﹐邪气﹐寒濕風痺﹐且將胥六淫而盡治之﹐所不及兼者惟燥耳﹐其所造就抑何廣耶﹖夫是條之讀﹐當作主於寒熱邪气中﹐下水利小便﹐又主於寒濕風痺肢節痛中﹐下水利小便。蓋惟寒熱邪气證﹐可以下水利小便愈者﹐無幾﹔寒濕風痺肢節痛證﹐可以下水利小便愈者﹐亦無幾﹐此秦艽之功﹐殊不爲廣﹐然必於兩證中求其的可以下水利小便愈者﹐而後秦艽之用得明﹐則已費推敲矣。況下水利小便﹐復不得作一串觀﹐是秦艽所主確亦實繁且殷也。凡苗短根長之物﹐皆能攝陽就陰﹐凝陽於陰﹐如遠志者可驗﹐特彼則著於神志﹐玆則隸於六淫。著神志者﹐攝火於水而精自靈動﹔隸六淫者﹐化邪於水而溺自流通。惟測識其有水可以化邪﹐此邪能從水化﹐有溺可以泄水﹐此水得隨溺通﹐斯秦艽之用方無誤也﹐但屬寒邪﹐𨿽有水气﹐祇可使水從寒化﹐不得化寒爲水﹐如小靑龍湯證﹑眞武湯證是也。風寒濕三气雜至合而成痺﹐其驟者﹐𨿽有水气﹐亦祇可令從溫泄﹐不得化水而泄﹐如白朮附子湯證﹑甘艸附子湯證﹑桂枝附子湯證是也。惟寒邪已與熱搏﹐其勢兩不相下﹐兼有水停於中﹐是其趣向本亦將從水化﹐與夫痺已經久﹐但行於外而絕於中﹐則均當使其合一﹐就而下之﹐縱使小便不利﹐亦自能去。不然寒熱邪气之下﹐何以不系他證﹐而肢節痛亦寒濕風痺所固有﹐亦何必更系此三言於下耶﹗特通身攣急之候﹐則不必更論其新久﹐以寒濕風气旣徧於身﹐則已與中聯絡﹐遂不得俟其但肢節痛而後與秦艽﹐以秦艽原羅紋密織徧网合身也。後世以之治黃疸﹐是寒熱邪气中有水之明驗﹔以之治煩渴﹐是寒濕風痺中有熱之確據。

白芷

味辛﹐溫﹐無毒。主女人漏下赤白﹐血閉﹐陰腫﹐寒熱﹐風頭侵目淚出﹐長肌膚﹐潤澤﹐可作面脂﹐療風邪﹐久渴吐嘔﹐兩脇滿﹐風痛﹐頭眩﹐目癢﹐可作膏藥麵脂﹐潤顏色。一名芳香﹐一名白﹝﹐音芷﹐香艸《玉篇》。虈也﹐齊謂之﹐楚謂之離《說文》﹞﹐一名囂﹐一名莞﹐一名苻蘺﹐一名澤芬﹐葉名蒚麻﹐可作浴湯。生河東川谷下澤﹐二月﹑八月采根﹐暴漧。﹝當歸爲之使﹐惡旋覆花。﹞

白芷根長尺餘﹐白色﹐麤細不等﹐枝榦去地五寸已上﹐春生紫葉﹐相對婆娑﹐闊三指許﹐花白微黃﹐入伏后結子﹐立秋後苗便枯﹐以黃澤者爲佳。﹝《圖經》﹞

苗短根長﹐本主攝陽入陰以行陰中之化﹐遠志﹑秦艽莫不如是﹐惟白芷則以其味辛色白﹐性芳潔而專象陽明燥金﹐故宜歸陽明。第陽明主腸胃﹐爲穢濁之所叢集﹐而性潔者喜行淸道﹐則其最相近而相隸屬者﹐莫如血海﹐故其用爲入衝脈爲之行其陽﹐用以去其穢濁蕪翳﹐陰之旣成形者。水火之屬﹐血也﹐淚也﹐涕泗也﹐津也﹐溺也﹐今觀夫水﹐一若流行坎止﹐任其自然﹐絕無爲之推挽者﹐然試思其所處之勢﹐或平坦曠蕩而常停不動﹐若無風以澄泌其間﹐則凡納垢入污﹐必不終日而泥滓騰揚﹐淤濁泛濫﹐或髙下懸絕而傾瀉無餘﹐誠有風以宣障其間﹐則仍能傾者平﹐瀉者畜﹐如潮汐之逆行﹐如東風之溢漲﹐則亦可知其故矣。「女人漏下赤白﹐風頭侵目淚出﹐肌膚枯槁」﹐非水無風以宣障耶﹗「血閉﹐陰腫﹐寒熱」﹐非水無風以澄泌耶﹗是皆陽明血分所屬﹐上則陽明經脈所及﹐下則衝任所行也。𨿽然衝任者上行﹐陽明者下行﹐以爲有所隸屬﹐是何言歟﹖蓋惟其相並而相違﹐斯可以爲節宣﹐若相並而相順﹐則直推送已耳﹐故《素問。骨空論》之述衝脈也﹐曰﹕『挾少陰而上行。』《難經》二十八難之述衝脈也﹐曰﹕『並足陽明之經﹐夾臍上行。』惟其相違乃所以相攝﹐且此以論脈絡而無與於藥也。若夫白芷辛溫﹐則其气味爲上行﹐苟並脈而論﹐則陽明下而此則上﹐衝脈上而陽明偏下﹐一順一逆之間﹐可見陽明能致衝脈不咸﹐而白芷則宣陽明之流﹐是漏下赤白者﹐陽明穢濁墜於衝﹐而衝遂爲之逆也。血閉﹑陰腫﹑寒熱者﹐衝脈气盛﹐陽明不能勝也。衝脈能鼓陽明之气於上以和陰﹐則自無風頭侵目淚出之屙﹔陽明能運衝脈之血於外以和陽﹐則肌膚自長而潤澤。是白芷之用﹐爲其善致陽明之气於衝脈﹐善調衝脈之血隨陽明﹐而其功只在去陽明之濁翳﹐致衝脈之淸和矣。

淫羊藿

味辛﹐寒﹐無毒。主陰萎﹐絕傷﹐莖中痛﹐利小便﹐益气力﹐彊志﹐堅筋骨﹐消瘰癧﹑赤癰﹐下部有瘡洗出虫。丈夫久服令人無子。一名剛前。生下郡陽山山谷。﹝薯蕷爲之使。﹞

淫羊藿生大山中﹐根紫色有須﹐一根數莖﹐莖如粟稈而細如綫﹐髙一﹑二尺﹐一莖三椏﹐一椏三葉﹐葉長二﹑三寸如杏葉﹐靑色﹐又如豆藿﹐面光背淡﹐甚薄而細齒﹐有微刺﹐四月開白花﹐亦有紫花者﹐經冬不雕﹐生處不聞水聲者良。﹝參《圖經》《綱目》﹞

諸疏《本經》家類視陰痿爲陽不充﹐淫羊藿之性偏寒則難於置說﹐以故攺寒爲溫﹐辛溫之物治陰痿固當矣﹐不知於「陰痿﹑絕傷﹑莖中痛﹑小便不利」亦有當否耶﹖夫絕之訓爲過﹝《後漢書。郭泰傳》注﹞﹐陽過盛陰不得與接﹐陰過盛陽不得與接之謂也。又訓爲斷﹝《廣雅釋詁》﹞﹐陽道斷不得至其處﹐陰道斷不得至其處之謂也。假云陰過盛陽不得與接﹐則莖中痛。云陰道斷不得至其處﹐則小便不利﹐有是理乎﹗陰痿﹑絕傷﹑莖中痛﹑小便不利者﹐陽盛於下﹐陰不能與相濟也。陽盛則吸水以自資﹐故小便不利﹔陽壅則溺道阻塞﹐故莖中痛。淫羊藿爲物﹐妙能於盛陽之月開白花﹐是致涼爽於陽中也。其一莖之所生必三枝九葉﹐是導水聯木以向金也。﹝一﹐水數。三﹐木數。九﹐金數。﹞導水以接火則火聚﹐聯木以生火則火安﹐致金以就火則爲火劫而停者﹐皆應火金融液而下游。火聚則陰不痿﹐火安則莖中不痛﹐傍火之物下流則小便利﹐不可謂無是理也。益气力﹑彊志正與遠志之彊志﹑倍力對﹐彼則陽爲陰翳﹐此則陽盛格陰﹔彼去翳而陽光舒﹐此陰入而陽光斂。陽舒則力寬裕而優厚﹐故曰倍﹔陽斂則力宛展而不衰﹐故曰益。《本經》之所主皆有理可通﹐若云性溫主眞陽不足﹐縱使有說能辧﹐亦決不得一綫貫注如此﹐卽如《別錄》所載瘰癧﹑赤癰﹐能消下部有瘡﹐能洗出虫﹐又豈性溫補眞陽者可爲力哉﹗是以丈夫久服令人無子﹐必更爲有子而後可通矣﹐明者自能稔之。

狗脊

味苦﹑甘﹐平﹑微溫﹐無毒。主腰背彊﹐關機緩急﹐周痺﹐寒濕膝痛﹐頗利老人﹐療失溺不節﹐男子腳弱﹐腰痛﹐風邪淋露﹐少气﹐目闇﹐堅脊﹐利挽仰﹐女子傷中﹐關節重。一名百枝﹐一名彊膂﹐一名扶蓋﹐一名扶筋。生常山川谷﹐二月﹑八月采根﹐暴漧。﹝萆薢爲之使﹐惡敗醬。﹞

狗脊根黑色﹐長三﹑四寸﹐大兩指許﹐或有金黃色毛﹐或有黑須簇之。大似狗之脊骨﹐肉靑綠色﹐苗尖細碎﹐靑色﹐髙一尺以來﹐葉兩兩對生﹐正似大葉蕨﹐又似貫眾﹐葉細而有齒﹐面背皆光。﹝參《圖經》《綱目》﹞

凡獸之脊﹐負重者﹐坳帖而不撓﹔行遠者﹐平挺而矢發絕﹔有力者﹐穹突而傾前。狗則便儇狡捷之尢也﹐故其脊坳突隨時﹐折旋任意﹐奔竄則挻﹐捕逐則傾﹐回轉如風﹐蹲起如浪﹐乃艸之根有以似其形﹐則能通關節可知矣。黑主腎﹐靑主肝﹐腎者作彊之本﹐伎巧所由出﹔肝者罷極之本﹐屈伸所由發。相連而周運一身﹐出於下者爲堅彊﹐出於上者爲便捷﹐乃艸根之皮肉有以似其色﹐則能利機括可知矣。人之脊爲骨之長﹐凡骨之屈伸以節﹐節之能屈伸以脫﹐脫則屈伸之機括﹐究在筋而不在骨﹐惟脊寸寸有節﹐節皆不脫﹐仍能屈伸﹐是骨也而含筋之用﹐爲一身關機之所屬。狗脊者﹐皮黑肉靑綠﹐律以肝主筋腎主骨之義﹐絕似骨含筋用。周痺者﹐風寒濕之气﹐內不在髒﹐外未發於皮﹐致眞气不能周也﹐故其治在刺法﹐則痛從上下者﹐先遏其下﹐後脫其上﹔從下上者﹐先遏其上﹐後脫其下﹐是截其流以探其源。狗脊之所治﹐腰背彊﹐是其源﹔關機緩急﹐寒濕膝痛﹐是其流。關機緩急﹐所謂左緩右急﹐右緩左急者也﹔寒濕膝痛﹐所以別濕熱膝痛﹐風濕膝痛也。夫眾痺之痛各在其處﹐更發更止﹐更起更居﹐以右應左﹐以左應右﹐是以不得爲周﹐今曰關機緩急﹐則非以右應左﹐以左應右矣﹐曰寒濕膝痛﹐則必更發更止﹐更起更居﹐各在其處矣﹐故關機緩急冠於周痺之前﹐而寒濕膝痛系於周痺之後﹐以明寒濕膝痛之非周痺﹐惟關機緩急乃爲周痺﹐而腰背彊﹐則狗脊之主證﹐爲兩病之所均有也﹐此《本經》之最明析周詳﹐遙應《靈樞。周痺篇》﹐黍銖無漏者也。𨿽然味苦气平﹐則性專主降﹐惟其苦中有甘﹐平而微溫﹐乃爲降中有升。降中有升﹐是以下不能至地﹔本專主降﹐是以上不能至天﹐而盤旋於中下之際﹐爲活利之所憑借﹐非補虛亦非泄邪﹐有邪者能活利﹐無邪者亦能活利﹐是以「頗利老人」句著於周痺膝痛兩証之外﹐以見其不專治邪耳﹗其《別錄》以療失溺不節﹐更治男女有異﹐何也﹖蓋溺𨿽出於膀胱﹐而啟閉由於腎﹐啟閉之以時﹐猶關節之以利﹐利者過利﹐必有不利者過於不利﹔利者以時﹐則不利者利矣。所以然者﹐腎固主藏五臟六腑之精而敷布於周身百節者也﹐故以啟閉之機關﹐可驗屈伸之機關﹔以屈伸之機關﹐可揣啟閉之機關。用是知狗脊所治之失溺不節﹐必機關有倔彊之萌者矣。治痿者獨取陽明﹐陽明者主宗筋﹐宗筋主束骨而利機關﹐病涉宗筋﹐男女自應有別﹐腳弱俛仰不利﹐痿之似而緩急之根﹔關節重﹐則痺之似而亦緩急之根﹐其源於濕一也。特宗筋縱者﹐其病也疾﹔宗筋縮者﹐其病也徐﹐故男子用狗脊﹐遇弱而無力卽應投之﹔女子用狗脊﹐𨿽至關節已重﹐可也。

茅根

味甘﹐寒﹐無毒。主勞傷﹐虛羸﹐補中﹐益气﹐除瘀血﹑血閉﹑寒熱﹐利小便﹐下五淋﹐除客熱在腸胃﹐止渴﹐堅筋﹐婦人崩中。久服利人。其苗主下水﹐一名蘭根﹐一名茹根﹐一名地菅﹐一名地筋﹐一名兼杜。生楚地山谷田野﹐六月采根。

茅春生苗﹐布地如鍼﹐三﹑四月開花作穗﹐茸白如絮﹐隨結子﹐至秋乃枯﹐根牽連長冗﹐經寸成節﹐柔白如筋﹐甘甜如蔗﹐幹之夜視有光﹐腐則變爲螢火。﹝《乘雅》參《崇原》﹞

王輔嗣易注﹕『茅之爲物﹐拔其根而相牽引﹐故曰茹。茹﹐相牽引之貌。』今觀夫茅皆生墳壤﹐凡欹傾處有茅則不崩潰﹐以其互相牽引﹐能使土相屬也。低窪積水之地則不生﹐有茅處則不積水﹐以其體滑能瀉水也﹐然生於燥土而偏多津﹐榮於春夏而偏色白﹐花茸茸然白而有光﹐偏開於初夏﹐葉枯後猶挺然殷赤﹐𨿽至得火卽燎﹐亦不萎﹐是其於至陽中得濃陰﹐於至陰中得堅陽。惟其於至陽中得濃陰﹐故凡勞傷﹑虛羸證中﹐能爲之補中益气也﹔於至陰中得堅陽﹐故凡瘀血﹑血閉證中能爲之除寒熱也。夫勞傷﹑虛羸之須補中益气者﹐定系火爍夫土﹐而土不黏﹔瘀血﹑血閉之能爲寒熱者﹐必是陽翳夫陰﹐而陰不服。土不黏卽崩析之初階﹐陰不服卽戰陽之著象﹐得生於剛土﹐十百比連﹐互相牽引﹐而多津之物﹐使陰行於中﹐陽散於外﹐斯土遂受益而成發育之功﹐陰得和陽而解鬭爭之擾﹐名曰補虛﹐非補虛也﹐濟陰气於陽中﹐則陽自不偏剛﹐而不能化气耳﹔名曰通血﹐非通血也﹐和陽气於陰分﹐則陰自不蓄怒而與陽相爭耳。不然﹐《別錄》是爲《本經》點睛者也﹐其應「勞傷﹑虛羸﹑補中﹑益气」﹐則曰﹕『除客熱在腸胃﹐止渴﹐堅筋。』其應「瘀血﹑血閉﹑寒熱」﹐則曰﹕『婦人崩中』耳。利小便者﹐卽其不受積水之能事﹐其苗下水者﹐卽利小便之尢有力耳。

劉潛江云﹕『白茅初春而芽﹐屆夏而花﹐用其根﹐采以六月﹐豈非以其始於木﹐暢於火﹐成於土乎﹗故味爲甘﹐甘者專乎土也﹐然當火土司令時﹐偏不稟其燥熱﹐而獨全其甘寒﹐是能於至陽中稟淸和之陰﹐卽以淸和之陰轉達其至陽之化者也。』觀《本經》所主﹐非以其裕陰和陽乎﹗固非謂其以通利爲能﹐然亦不以止畜爲功﹐蓋其能行能止者﹐皆陽從外而依陰﹐陰從中而起陽﹐流行坎止﹐得應自然之節耳。卽謂其甘寒能和血﹐血和而通塞不爽其度者﹐猶淺之乎視先聖之言也。其扼要只在熱散而陰和﹐陰和而陽愈宣﹐蓋在天之陽無陰﹐則無以化﹐猶在地之陰無陽﹐則亦無以化也。

前胡

味苦﹐微寒﹐無毒。主療痰滿﹐胸脇中痞﹐心腹結气﹐風頭痛﹐去痰實﹐下气﹐治傷寒寒熱﹐推陳致新﹐明目﹐益精。二月﹑八月采根﹐暴漧。﹝半夏爲之使﹐惡皂莢﹐畏藜蘆。﹞

前胡春生苗﹐靑白色似斜蒿﹐初出時有白芽﹐長三﹑四寸﹐味甚香美。苗髙一﹑二尺﹐葉如野菊而細瘦﹐七月內開黲白花與蔥花相類﹝黲﹐音慘﹐淺靑黑也《說文》﹐暗《廣韻》﹞﹐又類蛇牀子花﹐八月結實﹐實紫色或皮黑肉白﹐有香气。﹝《圖經》參《綱目》﹞

陶隱居曰﹕『茈胡﹑前胡爲療﹐殆欲同之。』李瀕湖曰﹕『茈胡主升﹐前胡主降﹐爲不同。』予謂﹕『言其同﹐正足見古人立言深渾﹐言其升降有殊﹐𨿽亦未可厚非﹐然立言之旨不如古人﹐亦於此可見。』蓋二月生苗﹐初出時有白芽﹐七月開花﹐气香味苦﹐兩物正同﹐故其去結气﹐除痰﹐推陳致新﹐明目益精亦同﹐惟茈胡主腸胃中結气﹐前胡主心腹結气﹔茈胡主飲食積聚﹐前胡主痰滿﹑胸脇中痞﹐足以見茈胡之阻在下﹐前胡之阻在上﹐在下則有礙於升﹐在上則有礙於降﹐去其阻而气之欲升者得升﹐欲降者得降﹐但舉目前而名之﹐曰升曰降﹐於理固不爲悖﹐特其功能並不在升與降﹐效驗乃在升與降耳。夫在下之阻﹐必系陽爲陰遏﹐茈胡之治能暢陽而仍不離於陰﹐故陰亦得隨陽而暢﹔在上之阻﹐定因陰不從陽﹐前胡之治能化陰而復不擾夫陽﹐故陽亦得同陰以化。陽暢則升﹐陰化則降﹐迹𨿽異而理則同﹐命之曰同﹐誨後學之眞摯也﹔命之曰異﹐啟發後學之警悟也。吾輩從事於此﹐正宜領其啟迪之益﹐𨿽然爲學貴有心得﹐主持勿眩陳言﹐前胡主治以「療」字系痰滿於前﹐以「治」字格傷寒於後﹐得無痰滿云云者﹐皆非外感﹐傷寒云云者﹐皆非內因歟﹗而云風頭痛則仍不離於外因﹐云推陳致新則仍不離於內積也。夫陰隨陽化﹐陽從陰降﹐是爲胸中太和之气。痰者﹐陽爲陰裹﹐陰從陽滯也﹐至滿於胸脇以爲痞﹐結於心腹而阻气﹐在內無同心協力之气以拒邪﹐則在外自有陰寒肅厲之气相干犯。是內因者﹐卽招外邪之根柢﹔外邪者﹐卽托內因之枝節也。前胡旣能以仲春發育之气﹐化陰寒爲溫煦﹐復能以初秋涼爽之气﹐不使陽熾陰窮﹐故相裹而不相離﹐相持而不相下者﹐得此遂相和洽而無相奪倫﹐痞者爲之開﹐結者爲之解﹐固無論矣。卽緣內乖所招外侮﹐旣無根柢可憑﹐更於何處托迹﹐曰﹕『風頭痛﹐去痰﹐下气﹐治傷寒寒熱﹐推陳致新』言惟痰气在中﹐斯風得乘之而爲頭痛﹔惟宿熱在內﹐斯寒得與相爭而爲寒熱﹐去其在裏之勾引﹐而在外者自無所容﹐是治字者﹐界於兩語之中﹐以爲間隔﹐非提曳全文而爲領袖也。然則所謂「傷寒寒熱﹐推陳致新」者﹐得無嫌於推去舊熱﹐招引新寒乎﹖夫惟服攻下之劑﹐方能推送在中陳腐﹐新邪遂乘而內入﹐前胡气味形體均在解散之列﹐焉能引邪入裏。推陳致新者﹐解散相因積聚之熱﹐招徠新化和煦之陽﹐使拒外相侵陵之寒之謂也。

白鮮

味苦﹑鹹﹐寒﹐無毒。主頭風﹐黃疸﹐欬逆﹐淋瀝﹐女子陰中腫痛﹐濕痺﹐死肌﹐不可屈伸起止行步﹐療四肢不安﹐時行腹中大熱﹐飲水太呼﹝欲走二字應在此下﹞﹐小兒驚癇﹐婦人產後欲走﹝欲走二字應在前大呼下﹞余痛。生上谷川谷及冤句﹐四月﹑五月采根﹐陰漧。﹝惡螵蛸﹑桔梗﹑茯苓﹑萆薢。﹞

白鮮苗髙尺餘﹐莖靑﹐葉稍白如槐﹐亦如茱萸﹐四月開花﹐淡紫色似小蜀葵﹐子累累如椒﹐根似蔓菁﹐皮黃白而心實﹐其气息都似羊膻。﹝《圖經》﹞

凡艸之根﹐多於花實後﹐津气返本﹐方自堅實﹐獨白鮮於花實後則虛耗﹐豈非取其極升長時津气反下行乎﹗凡艸之气無論香臭腥臊﹐多發於枝葉花實﹐獨白鮮藏羴气於根﹐豈非取其剔幽隱之邪乎﹗故气之因下蔽而致上泄﹐病之因內不通而致外結窒者能主之。蓋物莫能兩大﹐優於此必絀於彼﹐頭面多汗﹐欬吐痰涎﹐究竟所去者少﹐小便不通不爽﹐詎非所壅者多﹐此黃疸﹑淋瀝所由成﹐惟極於上者能使之下﹐斯上者解而下者亦解矣﹐且治病之法﹐兩源而歸並一處﹐則當兩路剿除﹐兩歧而共出一源﹐則須直探一致。今內之結腫能緣隙而外溢﹐外之彊直不得破結而內訌﹐此女子濕痺﹑死肌﹑不可屈伸起止行步﹐只源於陰中腫痛者﹐可以專攻其內而外自解也。凡上擾者多風﹐則下結者爲濕﹐內壅者惟熱﹐則外溢者是風。臭之膻者﹐本屬風﹐旣已藏於根柢﹐則可除上冒外迸之風﹔味之苦者本化燥﹐气之寒者本已熱﹐旣已托於體質﹐則可除內郁下蔽之濕熱﹐此其所致𨿽有兩途﹐然濕熱遏甚而拒風﹐風气阻礙而生濕熱﹐在白鮮功用原可視同一轍﹐此四肢不安﹑小兒驚癇﹑婦人產後余痛之屬風﹐時行腹中大熱﹑飲水大呼欲走之屬濕熱﹐不妨舉一物而盡治矣。

萆薢

味苦﹑甘﹐平﹐無毒。主腰背痛﹐彊骨節﹐風寒濕周痺﹐惡瘡不瘳﹐熱气﹐傷中恚怒﹐陰痿﹐失溺﹐關節老血﹐老人五緩。一名赤節。生眞定山谷﹐二月﹑八月采根﹐暴漧。﹝薏苡爲之使﹐畏葵根﹑大黃﹑茈胡﹑牡蠣。﹞

萆薢作蔓生﹐苗葉俱靑﹐葉作三叉﹐似山薯﹐又似綠豆葉﹐花有黃紅白數種﹐亦有無花結白子者﹐根黃白色多節﹐三指許大。莖有刺者﹐根白實﹔無刺者﹐根虛。者爲勝﹐春秋釆根﹐暴漧。﹝《圖經》參《唐本》﹞

或謂劉潛江於萆薢約「化陰導陽」四字爲宗旨﹐推而廣之﹐誠得左右逢源之妙﹐不知萆薢何以爲化陰導陽﹐而《本經》《別錄》所主﹐何因可以化陰導陽愈也。予謂﹕『能化陰者﹐以其或不花而實也﹔能導陽者﹐以其根多節也。』夫物之與气必相感化而發﹐又必相感化而藏﹐感化之候卽其極榮之際。艸木當花﹐非其時乎﹐而萆薢者不硜硜於花﹐亦不硜硜於不花﹐卽花亦其色不一﹐均無礙得成歸根復命之實﹐味苦秉火﹐气平秉金﹐金火相媾﹐其所趨向﹐蓋不問可知其必在陰矣。何況節之義爲陽出於陰﹐陽阻於陰而終能上出﹐又且疊出疊微﹐陰陽因得相稱﹐是其象明著於節卦﹐猶不可爲趨於陰而化﹐導於陽而伸證耶﹗是故化陰能使陰气化也﹐導陽能使陽气伸也。腰背痛﹑骨節不彊﹑陰痿﹑失溺﹑老人五緩﹐非陰不化而陽不伸乎﹗風寒濕周痺及惡瘡不瘳之熱气﹐傷中﹑恚怒﹑關節老血﹐非陽不伸而陰不化乎﹐若恃他物﹐則化陰者未必能導陽﹐導陽者未必能化陰﹐縱兼取而並收焉﹐亦已彼此各效其長﹐而不能一气聯絡矣﹐又何以利機緘調緩急耶﹗惟導陽卽以化陰﹐化陰卽以導陽﹐斯視陰陽如一气﹐平偏側爲太和﹐而止者自行﹐行者自利矣。善夫潛江之言﹐謂萆薢爲足三陰藥﹐而足三陰卽足三陽化原﹐如陽虛則陰必實﹐能化陰而導陽以達﹐詎非補陽之助乎﹗若陰亦不足難遽補陽﹐亦惟益其陰气而借化陰者以導於陽耳﹐更如益血而不有此以化陰導陽﹐則驟補之血不將與亢陽桿格乎﹗故亦須是以轉其樞﹐蓋腎爲至陰﹐脾爲太陰﹐而肝則陰中少陽經﹐所謂一陰爲樞者﹐固化陰導陽之關鍵也﹐卽如後世咸謂此能分淸濁。夫陰化則淸升﹐陽導則濁降﹐故能止小水之數﹐又療小水數而莖中痛﹐是非其化陰而淸升者﹐乃所以止便數﹔導陽而濁降者﹐乃所以療莖痛乎﹗然又何以見其入足三陰也。夫有花有實﹐有莖有葉﹐而獨用其根﹐故有以知取其入下矣。況莖有刺者﹐根白實﹔莖無刺者﹐根虛。而虛者爲勝﹐不更可知取其松發於內而條帖於外哉﹗抑其團結於下而扶疏於上﹐又確然其根與莖之槪﹐且葉必三叉﹐則其底裏之具於中﹐效驗之著於外﹐捨足三陰其孰克似之﹐卽其化陰而不致陰虧﹐導陽而不使陽亢﹐亦於此可尋其端矣。

大靑

味苦﹐大寒﹐無毒。主療時气頭痛﹐大熱﹐口瘡。三月﹑四月采莖﹐陰漧。

大靑春生靑紫莖﹐圓似石竹﹐髙二﹑三尺﹐葉長三﹑四寸﹐面靑背淡﹐對節而生﹐八月開小花成簇﹐紅紫色﹐似馬寥亦似芫花。結靑實大如椒顆﹐九月色赤根黃。﹝參《圖經》《綱目》﹞

時气頭痛﹑大熱﹐所謂太陽病不惡寒者也。太陽病不惡寒者﹐得有口渴﹐不得有口瘡。口渴者﹐熱只在气分﹐口瘡則熱於依形矣。《金匱眞言論》曰﹕『中央黃色﹐入通於脾﹐開竅於口﹐藏精於脾。』是口瘡者﹐熱依脾胃也。巢氏曰﹕『發汗下後﹐表裏俱虛﹐毒气未盡而燻於上﹐故喉口生瘡。』則口瘡者不得發於病初起時﹐是頭痛﹑大熱﹑口瘡爲發汗下後﹐病仍不去牽連表裏之候﹐非太陽初得病卽能並見此也。大靑所以治此者﹐爲其靑葉發於紫莖﹐紫花結爲靑實﹐紫者火依於水之象﹐靑則從內達外之色﹐故能使在內附於津液之熱傾裏透達也﹐且其開花以八月﹐結實以九月﹐而釆之以三月﹑四月﹐是取其鋒湧外出之气﹐不發泄於艸而發泄於人身也。況其實見霜便赤﹐又可見熱在內蒸騰外出﹐倘遇寒遏而熱勢益劇﹐至成斑疹﹐或爲喉痺者﹐亦惟此能發之矣。

惡實

味辛﹐平。主明目﹐補中﹐除風傷。根﹑莖﹐療傷寒寒熱﹐汗出中風﹐面腫﹐消渴﹐熱中﹐逐水。久服輕身﹑耐老。生魯山平澤。

惡實卽牛蒡子也﹐一名鼠黏子。三月生苗﹐起莖髙者三﹑四尺﹐葉大如芋葉而長﹐四月開花成叢﹐淡紫色﹐結實如栗球而小﹐萼上細刺百十攢簇﹐一球有子數十顆﹐其根大者如臂﹐長者近尺﹐其色灰黲﹐七月釆子﹐十月釆根。﹝《綱目》參《圖經》﹞

惡實明目以象形也﹐其象形柰何﹐則以其殼象目之胞﹐胞上有刺象目之睫﹐然則謂補中除風傷何也﹖夫以惡實明目﹐正爲其能補中﹑除風傷耳。風气通於肝﹐風傷卽肝傷﹐肝傷則中無所疏泄而亦傷﹐中傷斯上注之气不精﹐而目之明減矣。惡實以木气盛時生苗起莖﹐以初交火令開花紫色﹐不正似肝家升發之气﹐挾血上注爲精明乎﹗在水谷之气﹐其升發精微也﹐亦賴以淸濁攸分而不混﹐是中之受益固已矣。能不謂因除風傷而補中﹐因補中而目明乎﹗𨿽然此皆風傷已後﹐陰陽乖錯情景也﹐不審知風傷當時形狀﹐何以見目之不明﹐中之不足由風傷乎﹗夫風傷時形狀非他﹐卽下文根莖之所主是已。傷寒﹑寒熱﹑汗出﹐內風與外邪相搏﹐兩不相下也。中風面腫﹐內風不受外風也。消渴﹑熱中﹑逐水﹐內風外風相拒難解﹐遂化熱而致水漲也﹐此非皆本身風气受傷之源耶﹗味辛者擅通﹐气平者擅降﹐況是開花結實後﹐气已退藏於密﹐將爲他日生發之基者﹐其能不使內風受驅逐外風之傷﹐而使外風遂無所應﹐不能內侵以爲傷﹐又何疑矣。後世不用根莖﹐惟取其實以治若此等證﹐於理𨿽亦有可通者﹐但欲述是物之所以然﹐不得不如是界域分明耳。

水萍

味辛﹑酸﹐寒﹐無毒。主暴熱身癢﹐下水气﹐勝酒﹐長須髮﹐止消渴﹐下气﹐以沐浴生毛髮。久服輕身。一名水花﹐一名水白﹐一名水蘇。生雷澤﹑池澤﹐三月采﹐暴漧。

水萍俗名浮萍﹐季春生池澤止水中﹐或云楊花所化。一葉經宿卽生多葉﹐葉下有微須﹐卽其根也。有背面皆綠者﹐有面靑背紫赤若血者﹐謂之紫萍﹐入藥爲良。﹝《綱目》﹞

時至季春﹐天气晴暖﹐楊花始飄﹐萍非必生於楊花﹐然適生楊花後﹐暖气正盛﹐晴爽方多﹐陽欲畢達﹐以隔水而未諧﹔水欲漲溢﹐以值旱而未得。﹝《夏小正》三月時則有小旱﹐四月越有大旱。﹞乃不生於流水而生於止水者﹐以流水順化﹐止水軋化。軋化正以其隔陽气也﹐隔陽气何以生萍﹖則以值旱而水不得漲溢也﹐故其爲狀﹐外帖水面﹐內含血絡﹐乘夫陽而發於陰﹐引水气而交於火﹐轉不相續爲聯絡﹐致兩相拒爲成和﹐故能於人身凡水不化於陽﹐而外不得澤肌腠﹐上不得潤咽嗌﹐下不得通調膀胱﹐爲暴熱﹑身癢﹑水气﹑消渴者﹐使陰際陽而化﹐火交水而和﹐上奉下通﹐外彌徧體﹐且不特淪浹無間﹐卽須髮亦藉此以鬱蔥蓬勃矣。獨謂其勝酒﹐酒气悍以淸﹐能後谷而入﹐先谷而液出﹐且更勝之速﹐何如也﹖夫勝酒兩言﹐列於暴熱﹑身疾﹑下水气﹑長須髮﹑止消渴之間﹐可見其行於外﹐行於下﹐能不讓酒之速﹐特酒以气爲用﹐則熱與水𨿽去而气亦傷﹐故凡酒後溺多汗多者口必渴﹐萍則以質爲用﹐熱與水去而陰液反裕﹐並能止消渴﹐亦可知萍之帖水而平﹐能使水气生動而不使水气消耗﹐觀於暴萍者﹐必下承以水始得幹﹐萍幹而水不耗﹐不可識其性耶﹗

地楡

味苦﹑甘﹑酸﹐微寒﹐無毒。主婦人乳痛﹐七傷﹐帶下病﹐止痛﹐除惡肉﹐止汗﹐療金瘡﹐止膿血﹐諸瘻惡瘡﹐熱瘡﹐消酒﹐除消渴﹐補絕傷﹐產後內塞﹐可作金瘡膏。生桐柏及冤句山谷﹐八月采根﹐暴漧。﹝得發良﹐惡麥虋冬。﹞

地楡宿根三月內生苗﹐初生布地﹐獨莖直上﹐髙三﹑四尺﹐對分出葉﹐葉似楡而稍狹細長﹐如鋸齒狀﹐靑色。七月開花如椹﹐子紫黑色﹐根外黑裏紅似柳根﹐道家燒作灰能爛石。﹝《圖經》﹞

凡物之色﹐赤應火而黑應水﹐何以火誠赤而水無色也。人之身﹐气似火而血似水﹐何以血反赤而气無色也。夫亦所謂積厚流光耳。星星之然於燈燭﹐涓涓之盛於桮杓﹝桮﹐俗作杯﹐通作杯《說文》﹞﹐又何嘗赤﹐又何嘗黑。惟其勃發燎原﹐回光返照﹐斯不勝其赤﹔幽元深邃﹐驀地無見﹐乃不勝其黑。試分之挹之﹐猶赤固非赤﹐黑亦非黑﹐是故無色乃色﹐有色乃非色也。人色之著於形體何﹖莫非以赤驗火﹐以黑驗水﹐至於周流之气血﹐不有火盛而血益赤﹐火衰而血遂澹乎﹗是知有色者系火胎水中﹐無色者乃水交於火﹐以故气鼓血行﹐血隨气順﹐爲生人之符﹔气違血散﹐血窒气壅﹐爲病人之本。地楡之根﹐黑外赤內﹐水火不相入﹐而偏際風木之極盛時生﹝三月﹞﹐遇風木之受制時榮﹝七月﹞﹐不似气血之相違﹐乘間插入風邪以爲病﹐乃轉能化風气爲生气﹐以開紫黑色花﹐遂可驗气已入血﹐血已隨气耶﹗夫紫黑固水火相間之色也。婦人乳病甚多﹝此乳字當作生產解﹐漢以前生產皆謂爲乳。曰產後者﹐始自《金匱要略》也。﹞不被風者不﹝《金匱要略》曰﹕『新產血虛﹐多汗出﹐喜中風﹐故令病。』﹞不必皆痛﹐故產後不必盡可以地楡治﹐惟而且痛﹐乃地楡所專主也。以是推之﹐七傷﹑帶下病亦非風不痛﹝巢元方曰﹕『婦人帶下六極之病﹐脈浮則腸鳴﹑腹滿﹔脈緊卽腸中痛﹔脈數則陰中癢痛﹑生瘡﹔脈弦則陰疼掣痛。浮緊數弦皆有風象者也。』﹞則地楡者不治別因之帶下﹐並不治七傷﹑帶下病之不痛者﹐惟能爲七傷﹑帶下病止痛﹐又可見矣。何況血去气散﹐風乘虛入﹐而爲惡肉。風乘營衛之相遭而鼓蕩﹐爲汗。金瘡被風﹐而痛不可瘳。不皆爲地楡所屬耶﹗《別錄》之「止膿血﹐諸瘻惡瘡﹐熱瘡﹐產後內塞﹐作金瘡膏」﹐皆於《本經》推類言之﹐惟「消酒﹐除消渴﹐補絕傷」﹐則其義若別有在者﹐然气盛而鼓風入血﹐何異血虛而風乘以入﹔風入而更耗其血﹐何異風入而大耗其津液﹔風橫梗於气血之間﹐何異气血之不相續﹐則仍是血虛气違爲根本﹐風气攪擾於其間乃爲病﹐而治之以化風气爲生气﹐致气血使調和﹐得巽而相入矣。

澤蘭

味苦﹑甘﹐微溫﹐無毒。主乳婦內衄﹐中風餘疾﹐大腹水腫﹐身面四肢浮腫﹐骨節中水﹐金瘡﹐癰腫﹐瘡膿﹐產後金瘡內塞。一名虎蘭﹐一名龍棗﹐一名虎蒲。生汝南諸大澤旁﹐三月三日采﹐陰漧。﹝防己爲之使。﹞

澤蘭生水旁下濕地﹐二月宿根再發﹐紫莖素枝﹐赤節綠葉﹐葉對節生﹐光澤有歧﹐八﹑九月漸老﹐枝頭成穗﹐作花紅白﹐狀似雞蘇﹐久之花瓣轉白﹐絨裂如球﹐球中有子一粒﹐絨著子上﹐色黑味苦﹐臭香气烈﹐卽千金花也。佩蘭﹑澤蘭同類異種﹐但以莖圓節長而葉光有歧者爲佩蘭﹐莖微方節短而葉有毛者爲澤蘭﹐气味俱疏淡而功用自別。﹝《乘雅》﹞

紫者﹐水火相間也。白者气也﹐赤者血也。紫莖素枝赤節﹐明明水火相混於內﹐逼气於外﹐有血爲之阻也。誠如此者﹐阻於中﹐則爲大腹水腫﹔阻於外﹐則爲身面四肢浮腫﹔阻於軀體﹐則爲骨節中水﹐若澤蘭者𨿽已如是﹐乃非特不閡其生全﹐且難禁其芳烈﹐而色綠光澤之葉相對以生﹐層出無已﹐復開花成實焉。可謂鍾生气於血阻气滯所成之水腫﹐使阻閡自阻閡﹐生發自生發﹐而水腫自能消解者非耶﹖𨿽然血何以阻气﹐气何以爲血所阻﹐蓋气傷而無以推行夫血﹐則血滯﹔血傷而無以滑澤夫气﹐則气阻。气已阻矣﹐而血復隔閡之﹐幾何其不化水而成腫也﹐故乳婦內衄﹑中風餘疾﹐皆气血並傷之餘﹐復气傷未至餒敗﹐血傷未至枯涸﹐則紛紛零亂之气血﹐踞於流行之衢﹐橫於四達之隘﹐而血阻气滯﹐气阻血滯﹐實不足也﹐而已翻成有餘﹐旣無從下﹐又不可補﹐捨象形之物致生气於其中﹐而誰恃哉﹗再徵之以金瘡﹑癰腫﹑瘡膿﹐亦復何異﹐皆爲其虛中有內塞之者耳。火衰則化水﹐火盛則化膿﹐曾無甚分別也。

髙良姜

大溫。主暴冷﹐胃中冷逆﹐霍亂腹痛。﹝《別錄》﹞

紅豆蔻

味辛﹐溫﹐無毒。主腸虛﹐水瀉﹐心腹攪痛﹐霍亂﹐嘔吐酸水﹐解酒毒﹐不宜多服﹐令人舌麤﹐不思飲食﹐是髙良姜子也。﹝宋附﹞

髙良姜春生莖葉如姜苗﹐而大瘦如碧蘆﹐髙一﹑二尺許﹐花紅紫色如山姜花﹐春末始發﹐初開花抽一干﹐有大籜包之﹝籜﹐竹皮也《類篇》﹞﹐籜坼花見﹐一穗數十蕋﹐鮮妍如桃杏花色﹐蕋重則下垂如葡萄﹐又如火齊瓔珞﹐及翦釆鸞枝之狀﹐每蕋有心兩瓣﹐其子名紅豆蔻﹐似艸豆蔻﹐微帶紅色﹐二月﹑三月釆根用。﹝《圖經》參《桂海志》﹞

凡味辛气溫芳香之物類﹐取其陰中通陽﹐而用其根﹐則有取於從土外達。凡根采掇於花實後者類﹐取其收藏﹔釆掇於花實前者類﹐取其散發﹔若釆掇於臨花發時﹐則一取其去病之速﹐一取其去驟來之病也。髙良蔓以春末開花﹐采根於二﹑三月﹐而所主是暴冷﹐斯其義詎能外是哉﹗𨿽然暴冷與痼冷又何別耶﹗夫痼冷於人身已有奠居之所﹐人身元气已有附從之者﹐不比暴來之冷﹐破空而入﹐主客之勢旣未相親﹐格拒之形又已著見﹐試觀下文所謂胃中冷逆﹑霍亂﹑腹痛者﹐爲何如證乎﹖若胃肯受其冷﹐冷以胃爲窟者﹐則必下泄﹐決不上逆。若霍亂﹑手足厥者﹐縱自吐利﹐必不腹痛﹐爲非浸淫潰敗之由﹐此暴冷之所可徵﹐髙良姜之所可用也。至其子則性向下矣﹐故其功能在下﹐而亦與根不甚相差。

百部

根微溫。主咳嗽﹐上气。

百部根春生苗作藤蔓﹐葉大而尖長﹐頗似竹葉﹐面靑色而有光﹐根下作撮如芋子﹐一撮乃十五﹑六枚﹐黃白色。二月﹑三月﹑八月釆﹐暴漧。﹝《圖經》﹞

百部主欬嗽﹑上气﹐按其形象﹐當謂似肺朝諸經脈﹐得經脈之軿輳﹐集其益而病已矣。殊不知根下撮如芋子﹐至十五六枚之多﹐咸黃白色﹐白爲肺本色﹐黃乃脾色﹐則似肺致脾气以布於他矣。尙得謂諸脈朝於肺乎﹗蓋欬嗽﹑上气旣已習熟﹐遂難倏止﹐則向之引風寒痰熱爲欬者﹐至無所資﹐則轉引脾家輸肺之精以爲賴藉。百部根當能於肺朝百脈時﹐各令帶引精气輸於皮毛﹐於是毛脈合精﹐行气於府﹐府精神明﹐畱於四藏而气歸於權衡﹐欬嗽上气焉有不止者﹐此其欬嗽上气爲何如欬嗽上气﹐可憬然悟矣。

蘹香子

味辛﹐平﹐無毒。主諸瘻﹐霍亂及蛇傷。﹝唐附﹞

蘹香深冬宿根生苗作叢﹐肥莖絲葉﹐五月莖粗﹐髙三﹑四尺。六﹑七月開花﹐頭如傘蓋﹐似蛇牀花而色黃﹐結子大如麥粒﹐輕而有細稜﹐靑色。八﹑九月釆實﹐陰漧。﹝參《圖經》《綱目》﹞

蘹香子之主諸瘻﹐非以其葉至莖杪﹐轉卽下垂耶﹗諸瘻之在頸腋﹐原以痰气不得上下故耳。蘹香子之主霍亂﹐非以其葉上出不矗﹐過莖端下垂﹐不重引莖屈耶﹗霍亂之爲吐利﹐原以中宮不支﹐遂致崩潰故耳。古人曲體物情﹐深諳病本﹐徵理按旨﹐帖切求合者蓋如此﹐學者所宜三致意也。然是物也﹐唐人始筆之書﹐而《千金方》於霍亂僅一﹑二用﹐於諸瘻則不用。《外臺祕要》方於諸瘻常一﹑二用﹐於霍亂則不用。自日華子著其有治幹濕腳气﹑腎勞﹑頹疝﹑陰痛﹑開胃下气之功﹐後之人遂一以爲治疝之劑﹐非特忘其能主諸瘻﹑霍亂﹐並所謂幹濕腳气﹑腎勞﹑陰痛胥弁髦置之矣。用蘹香子者﹐世宗《日華》﹐則當究《日華》所以用之之故﹐凡物感深冬之气﹐區萌達櫱﹐其屬陽者﹐定非天之陽。凡藥物能生發地中之陽者甚多﹐然其爲用不過驅陰霾﹐助蒸騰﹐彊陽气﹐行脾著﹐有一端已耳。惟蘹香則自生長至成實﹐經歷四時﹐蔚然長靑﹐生气蔥鬱而枝枝挺直﹐葉葉倒垂如絲如縷﹐極淸析而不亂﹐是其伸於上者﹐皆行於下之先機﹐比之腎中有陽﹐乃萎頓而不伸﹐遂致下部陰气盤旋屈伏﹐比連壅腫者﹐適相反對﹐而其味辛气平﹐不剛不燥﹐伸其固有之陽﹐開其障蔽之气﹐行於下而不冒於上﹐試思腳气﹑頹疝﹑陰疼有一病在腎之上否﹖曰腎勞者﹐明腎因勞而陽不伸﹐因陽不伸而濁气遏之﹐遂使淸气不能周於下也。疝病非一﹐有寒疝﹐有頹疝。寒疝者寒勝﹐頹疝者气勝﹐寒疝病於少腹﹐頹疝病於睪丸。玆曰腎勞頹疝﹐亦可知其疝之非因寒而爲腹中痛者矣。開胃下气者﹐緣其气之平而芳﹐味之辛後有甘也﹐於此更可見諸痿之升不能升﹐降不能降﹐與霍亂之過於升﹐並過於降﹐爲一體﹐其用蘹香可愈﹐均以其能開胃下气﹐而諸气自條達升降合度耳。

姜黃

味辛﹑苦﹐大寒﹐無毒。主心腹結積﹐疰﹐忤﹐善下气﹐破血﹐除風﹐消癰腫﹐功力烈於郁金。﹝唐附﹞

郁金

味辛﹑苦﹐寒﹐無毒。主血積﹐下气﹐生肌﹐止血﹐破惡血﹐血淋﹐尿血﹐金瘡。﹝唐附﹞

姜黃宿根春末生﹐先花次葉﹐花生於根與苗俱出﹐紅白色﹐入夏花卽爛而無子﹐葉靑綠﹐長一﹑二尺許﹐闊三﹑四寸﹐有斜文如紅蕉葉而差小﹐秋末漸雕﹐於八月釆根﹐切片暴漧用。根盤屈黃色﹐類生薑﹐圓而有節。﹝《唐本》參《圖經》﹞

郁金四月初生苗﹐似姜黃﹐花白質紅﹐末秋出莖﹐心無實﹐根黃赤﹐取四畔子根﹐去皮火幹用之。﹝《唐本》參《圖經》﹞

血結而气違﹐血脫而气濇﹐此其病固在血﹐而其咎實在血中之气與大气相混淆也。血中之气謂何﹖卽中焦之營气﹐所以帶引血液行於脈中者也。此其气淸純﹐𨿽與水谷之悍气同出中焦﹐然一則直達上下﹐一則周流表裏﹐設淸气混於悍气﹐隨而直達﹐則上爲嘔血﹑吐血﹑衄血﹐下爲大便下血。悍气混於淸气﹐不隨而周流﹐則滯爲惡血﹐結爲積血﹐陷爲血淋﹑尿血﹐溢爲金瘡常破﹐不能生肌。大率血之結且滯者﹐必與气違﹐故血積必下气﹐血之陷者﹐气因之遂濇﹐故血淋﹑尿血必爲痛也﹐郁金何以能治﹖蓋以其本行血中之气﹐又其取用者爲四畔之子根﹐固系屬於正根﹐而實不與正根混連者﹐爲淸純與剽悍﹐原各鍾生趣﹐𨿽呼吸相通而有別也。獨郁金主治並不言能除風熱﹑消癰腫﹐姜黃主治則云破血﹑除風熱﹑消癰腫﹐功力烈於郁金﹐何也﹖互文見義﹐其理可徹也。心腹結積﹑疰﹑忤﹐不關血分﹐不爲下气﹔風熱﹑癰腫不結於血﹐不必冠以破血﹐此其於姜黃﹐蓋取其根盤結而有節也。气與血相阻﹐卽气與血相違﹐气因血而盤旋﹐血得气而固結﹐一若有節以礙其流行者﹐殊不知流行自若﹐轉因有節而生气得鍾﹐花在葉前﹐透達精英甚猛﹐比於郁金行血中之气者爲更速。大抵二物均以春盡方芽﹐屆秋便殞﹐有花無實﹐花白而紅﹐皆秉火金之气化而榮﹐遇土金之气化而歸於土﹐一似心肺之媾於上而生血﹐遂順流於中而稟脾之統轄﹐其能浚血分之源﹐行血中之气﹐又何疑矣。特一則卽根而盤錯﹐一則離根而圓渾﹐見其气稟有純獷之殊﹐故其趨向有上下之別。大凡气結血中作痛下气﹐在上而不見血者﹐用姜黃﹔气陷血中作痛下气﹐在下而見血者﹐用郁金庶無誤矣。

補骨脂

味辛﹐大溫﹐無毒。主五勞﹐七傷﹐風虛冷﹐骨髓傷敗﹐腎冷精流﹐及婦人血气﹐墮胎。一名破故紙。生廣南諸州及波斯國﹐舶上來者最佳。﹝宋附﹞

補骨脂莖髙三﹑四尺﹐葉小似薄荷﹐花微紫色﹐實如麻子﹐圓扁而黑﹐九月采。﹝《圖經》﹞

骨髓﹑腎精﹐皆水屬也。凡水遇寒則凝﹐得熱斯流﹐今曰腎冷精流﹐於理已不合﹐加之骨髓傷敗而冠以風虛冷﹐風虛冷者果能使骨髓傷敗﹑腎冷精流乎﹖夫惟風虛冷﹐乃能爲骨髓傷敗﹑腎冷精流﹐固也。然有二義焉﹐一者風冷而水遂涸也。一者風虛而水不漲也。風冷而水遂涸﹐驗之於四時之序﹔風虛而水不漲﹐驗之於潮汐之候。夫風從西北者爲冷風﹐風從後來者曰虛風﹐一歲之中﹐熱則水漲﹐寒則水消。一潮之上﹐東南風則水漲﹔西北風則水不漲。蓋凝則成形﹐釋則成气者﹐陽也﹔凝則成气﹐釋則成形者﹐陰也﹐故曰﹕『陽化气﹐陰成形。』此水所以盛於夏減於冬也。至陰之气﹐當冬令閉密嚴厲﹐則水凝爲寒也﹔轉瞬春融﹐不必霖雨﹐水自能盈﹐則寒釋爲水也﹐天气且然﹐何況人身當五勞﹑七傷之餘﹐遭簫索飄零之局﹐髓之充於骨﹐精之藏於腎者﹐何能不化而爲肅殺嚴厲以應之﹐於是靜而不動者爲之傷敗焉﹐動而不靜者爲之流散焉。於斯時也﹐得不以溫和之气踞於水中﹐轉冷風爲融風﹐自然傷敗者復完﹐冷流者復聚﹐此則必有取於花紫而實黑﹐且味辛气熱之補骨脂矣。補骨脂何以能踞水中而轉融風﹐夫花紫固已赤黑相兼﹐水火相入﹐且黑實正是水色﹐而味辛气熱卽伏其中﹐則辛之通﹐熱之行﹐直如風自東南來﹐解凍澤物﹐轉寒气爲溫气也。婦人血气墮胎者﹐承上之詞﹐亦以血气虛冷傷敗而不能系胎元也﹐此物當與天雄之治陰寒精自出﹐巴天之治大風邪气﹑陰痿不起﹐互參也。

縮沙蜜

味辛﹐溫﹐無毒。主虛勞﹐冷瀉﹐宿食不消﹐赤白泄利﹐腹中虛痛﹐下气。生南地﹐八月采﹝宋附﹞

益智子

味辛﹐溫﹐無毒。主遺精﹐虛漏﹐小便餘瀝﹐益气﹐安神﹐補不足﹐安三焦﹐調諸气。夜多小便者﹐取二十四枚入鹽同煎服有奇驗。生昆侖國。﹝宋附﹞

縮沙蜜苗莖似髙良姜﹐髙三﹑四尺﹐葉靑長八﹑九寸﹐闊半寸以來﹐三月﹑四月開花在根下﹐五﹑六月成實﹐五﹑七十枚作一穗﹐狀似白豆蔻﹐皮緊厚而皺如粟文﹐外有刺﹐黃赤色﹐皮間細子﹐一團八隔﹐可四十餘粒﹐如黍米大﹐微黑色。﹝《圖經》﹞

益智子葉似蘘荷﹐長丈餘﹐其根旁生小枝﹐髙八﹑九寸如竹箭﹐無葉﹐二月花萼作穗連著﹐實叢生莖上﹐五﹑六月實熟大如棗﹐中瓣黑﹐皮白﹐核中仁細者佳。﹝《圖經》參《南方艸木狀》﹞

或曰詳觀縮沙蜜﹑益智子形象气味﹐不過與諸豆蔻等致用土金已耳﹐而核本艸主治﹐若一能宣火之用於水﹐一能攝水之气於火﹐其義何居﹖曰﹕『以形象言﹐則二物皆挺發髙大﹐而一則系實於根﹐一則別系低枝﹐花實皆蓄縮於下﹐是其導气使歸﹐不與諸豆蔻之導气以行者同﹐此其一也。以气味言﹐則气之香者屬土﹐天地間水火﹐無土不能相入﹐味之辛者屬金﹐人間水火﹐無金不能互交。導之行者﹐升降自由金木﹔導之歸者﹐往返自隨水火﹐是其交通陰陽﹐不與諸豆蔻之分理陰陽者同﹐此又其一也。』然二物各有親切著裏之理﹐在縮沙蜜則皮黃赤而核微黑﹐味兼酸且鹹也﹐是火土之效用﹐卻固護夫水﹔辛通之循職﹐卻歸根於水。故曰﹕『主虛勞﹐冷瀉﹐宿食不消﹐赤白泄利﹐腹中虛痛﹐下气。』皆火土之气隔礙﹐不能下交於水﹐而水無防範﹐恣性橫流之候也。在益智子則皮黑核白﹐味兼微苦也﹐是水之衛乎外﹐能致火之斂於內﹐苦降之﹐循其職能致水﹐遂滋火而火明﹐故曰﹕『主遺精﹐虛漏﹐小便餘瀝﹐益气﹐安神﹐補不足﹐利三焦﹐調諸气。』皆水气不斂﹐不能上交於火﹐而火萎餒不能自持之候也。以大致而言﹐則諸豆蔻主通﹐二物主攝﹔就二物而言﹐則縮沙蜜主降﹐益智子主升。然縮沙蜜之降﹐乃去其有形以歸無形﹔益智子之升﹐乃致其有形以稟無形。而其歸根復命之元﹐實亦與諸豆蔻等﹐爲恃其辛涼收肅之力。蓋南國气候﹐冬月類無退藏嚴密之令﹐而夏月之發越多晝酷暑而夜卽涼爽﹐是諸物之毓秀於是者﹐皆發中寓斂﹐與中土之發者自發﹐斂者自斂﹐又不同也。

莎艸根

味甘﹐微寒﹐無毒。主除胸中熱﹐充皮毛。久服利人﹑益气﹑長須眉。一名薃﹐一名侯莎﹐其實名緹。生田野﹐二月﹑八月采。

莎艸根卽今香附子﹐其葉如老韭葉而﹐光澤﹐有劍脊稜﹐五﹑六月中抽一莖﹐三稜中空﹐莖端復出數葉﹐開靑花成穗﹐如黍中有細子﹐其根有須﹐須下結子一﹑二枚﹐轉相延生﹐子上有細黑毛﹐大者如羊棗而兩頭尖﹐采得燎去毛﹐暴漧用。﹝《綱目》﹞

理有常然﹐物莫兩大。戴角者無齒﹐附翼者兩足﹐無可妄增減也。乃莎艸者﹐旣挺莖成穗﹐結實如黍﹐復根引連續﹐實如羊棗﹐上已葉發繁茂﹐下更根縷猥多﹐其气可謂盛矣。然益當究其所由﹐旣無偉岸之莖﹐又乏魁碩之根﹐而繁盛如是﹐可知其生气獨鍾於根與葉之間﹐比之人身﹐則胸中也。縷析之根﹐則縈洄臟腑之脈絡也。條秩之葉﹐則周浹一身之經脈也。惟內行之气不縷析瀠回﹐外行之气不條秩周浹﹐斯胸中爲熱﹐充气於皮毛而熱已﹐是除胸熱﹐卽以充皮毛﹐充皮毛正由除胸熱。气聚於內而不達﹐气餒於外而不繼﹐則皮毛爲悴﹐內气得達則爲益气﹐外气得繼則爲長須眉﹐是益气卽以長須眉﹐長須眉正由气益﹐𨿽然是皆气爲之病﹐調气卽以除病也﹐柰何后之人皆謂爲血中气藥。气主煦﹐血主濡﹐煦者能生而不能澤﹐濡者能澤而不能生﹐故但啟發胸中之熱﹐使出皮毛而無血介於其間﹐何以稱充﹖但透達在內之气﹐使抵須眉而無血介於其間﹐何以稱長﹖曰充曰長﹐非爲其血隨气行﹐气曳血展﹐气不耗血﹐血不阻气耶﹗所以然者﹐正由其根絲縷曲屈而生實生毛﹐其葉光澤柔韌而不折不撓也。要而言之﹐是物之槪鍾於下者﹐陽﹔澤於上者﹐陰。故後世以之治气﹐多郁而不達之气﹔以之治血﹐多下而不上之血。言其兩到﹐則有升降之殊﹔言其獨詣﹐則擅闔辟之能矣。

霍香

微溫。療風水毒腫﹐去惡气﹐療霍亂﹐心痛。

霍香二月生苗﹐莖方有節中虛﹐作叢甚密﹐葉似桑而小薄﹐七月擢穗作花似蓼﹐房似假蘇﹐子似茺蔚﹐五﹑六月未擢穗時﹐釆莖葉暴漧﹐踰時則性緩無力矣。﹝《圖經》參《綱目》《乘雅》﹞

霍之爲言﹐護也。太陽用事﹐護養萬物也﹝《白虎通》徳論巡狩﹞。霍者﹐萬物盛長﹐垂枝布葉﹐霍然而大﹝《風俗通》山澤﹞﹐香土之臭也﹝《小戴記》月令注﹞。由是言之﹐則霍香乃得火之發舒暢茂﹐得土之惇厚化育者也。旣能發舒暢茂﹐則惡毒陰厲者逢之輒消﹔旣能惇厚化育﹐則惡毒陰厲者遇之輒化。緣於乘春以生﹐遇夏卽茂﹐屆秋擢穗開花﹐體天地之正令﹐而體方有節﹐叢密虛衷﹐又具天地之嚴整。惟其气味不內存而外馳﹐故終爲倡導良劑﹐能剿除亂略﹐以扶危定傾﹐不能坐鎭雅俗﹐以消化頑梗。不然﹐其能豈止於爲風水去毒腫﹐爲霍亂去惡气﹑心痛耶﹗𨿽然風水﹑霍亂﹐仲景述之甚析﹐辯之甚明﹐《傷寒論》《金匱要略》可考也。乃風水證並無毒腫﹐霍亂證並無心痛﹐何也﹖夫惡毒之气與六淫之偏勝﹐固是有別﹐而人身元气﹐則原有常被其傷犯者﹐皆猝然之間﹐閡其機關也﹐非俄頃之故﹐則殊途而同歸者﹐終不能有纖微分辧於其中﹐故風水本系風病﹐若間有腫而難移之處﹐則當明其爲毒﹔霍亂本系寒病﹐若兼心痛﹐則當知爲惡气。惡气與毒﹐無風寒之引﹐原不能深入人身臟腑﹔風寒無惡气與毒﹐則僅能爲風水﹑霍亂﹐而不得有腫及心痛﹐是故仲景只道其常﹐至其兼候變遷﹐要令人深思旁搜以應之﹐此古人之書所以疏而該也。若使《霍亂篇》《水气篇》必羅致瑣屑﹐如此則𨿽百倍其籍﹐且不能備﹐卽霍香之用﹐亦緣此可明﹐若厥逆無脈之霍亂﹐身重汗出惡風之風水﹐不以之治矣。

鱧腸

味甘﹑酸﹐平﹐無毒。主血利﹐鍼灸瘡發﹐洪血不可止者﹐傅之立已﹐汁塗須眉生速而繁。生下濕地。﹝唐附﹞

鱧腸苗似旋覆花﹐葉似柳而光澤﹐莖似馬齒莧﹐髙一﹑二尺許﹐花細而白﹐實若小蓮房﹐其苗實皆有汁出﹐須臾變黑﹐俗謂之旱蓮艸﹐亦謂之金陵艸﹐八月采﹐陰漧。﹝《圖經》﹞

黑固水色﹐水卻不黑﹐其有黑者﹐東海著黑水之洋﹐則水之極窪﹐不更他引處也。禹貢雍州黑水﹐則水之極僻不通他流處。黑﹐殆引水使歸之壑﹐不更移徒之窟歟﹗說者謂天本蒼蒼而目之爲元﹐則以其幽遠不可窮﹐然則極下者黑﹐極髙者亦黑﹐是黑者﹐陰陽之廓而不可踰越已。旱蓮質本不黑﹐卽其汁亦何嘗黑﹐乃出之俄頃遽變爲黑﹐此則方才踰越﹐遂止不行之驗也﹐故其所主之證﹐只長須眉一端已﹐可證其以黑護血爲甚固﹐以血澤黑爲甚速也﹐而血液之妄出﹐若吐若衄﹐若金瘡﹐均中無黑者﹐惟下利則有如污泥﹐如敗醬﹐皆緣色黑之物潰﹐血液遂隨之以出﹐況鍼灸瘡痂必黑﹐至發而洪血﹐必黑者已破﹐是可見黑敗而汁不固者﹐須以汁出而能變黑者止之。血屬水而載火以行﹐黑非能止水﹐乃以拒火者也﹐以黑物止血須識此義﹐而用旱蓮則當以中見黑爲準。

卷五

中品﹐木五味﹐獸五味﹐虫三味﹐果三味﹐谷五味﹐菜四味。

桑耳

味甘﹐有毒。黑者﹐主女子漏下赤白汁﹐血病﹐癥瘕﹐積聚﹐陰痛﹐陰陽﹝按當作傷﹞﹐寒熱﹐無子﹐療月水不調。其黃熟陳白者﹐止久泄﹐益气﹐不饑。其金色者﹐治癖飲﹐積聚﹐腹痛﹐金瘡。一名桑菌﹐一名木麥。五木耳名檽﹐益气﹐不饑﹐輕身﹐彊志。生犍爲山谷﹐六月多雨時采﹐卽暴漧。

木耳生朽木上﹐無莖葉﹐並無根株﹐帖生於樹﹐體似薄革﹐形彎曲如人耳之邊﹐其良毒悉隨木之性﹐今僅有黑者﹐其黃白金諸色﹐絕無有也。﹝參《綱目》﹞

朽木之气﹐上結爲諸菌﹐其液上結爲木耳﹐猶松之气﹐下淪爲茯苓﹐其脂下淪爲琥珀也。琥珀利水消瘀﹐其性下通﹐則木耳止漏除癥﹐其性上出。夫血生於气﹐气生於谷﹐而血注於經﹐凡多血之經皆主下行﹐惟衝任起於下流極處而主上行﹐血至於是﹐賴衝以容之﹐任以妊之﹐挹引而入﹐儲蓄經月﹐二脈旣滿﹐乃得下出﹐故曰血海﹐言爲眾流所歸﹐應期以生潮汐也。然肺以朝諸脈﹐心以攝諸脈﹐朝之而不能布政令﹐歸之而不能定約束﹐則衝失其容﹐任失其妊﹐遂不上朝不歸往矣。於是不由政令之气﹐不遵約束之血﹐如巵無當而系系延延﹐不竭不爽﹐名曰漏下赤白汁﹐以見與整月乃行之經﹐稠黏不斷之帶﹐均有異也。桑耳者﹐取其肅降綢繆之气化﹐以入肺而布政令﹐更取其挹液變色之形質﹐以入心而定約束﹐政令旣均﹐約束不愆﹐則諸脈諧暢和調﹐非特不上稟而下滲漏者可已﹐卽不滲漏而結成癥瘕﹐釀成積聚者亦可通﹐以女子帶下癥聚﹐固並屬任脈爲病也。陰痛﹑陰傷而成寒熱﹐亦由气火挾血下注而不上承﹐致气血爭道﹐陰陽交戰耳。要而言之﹐結爲耳者﹐木之液也﹔致液爲耳者﹐木之气也。不結於別時而獨生於盛夏多雨時者﹐大地間生气﹐收藏發越﹐由微至者﹐無一息暫停﹐卽使枯木朽株﹐偶剩精英﹐不致徒歸泯沒﹐乃復隨气賦形﹐因色達用﹐其入於人身﹐有感斯通﹐故𨿽枯槁之餘﹐气不盛不能致液﹐液不靈不能變色﹐皆以時令之發越﹐雨露之濡潤﹐媾合以成形﹐溯源以成色。黃者入脾以止泄﹐金者入肺以除飲﹐且並有益气不饑之功焉。非气之盛﹐液卽隨之以布耶﹗特市肆所售﹐恐非釆自桑者﹐卽不皆釆自桑﹐亦終有益气不饑之功矣。

檳榔

味辛﹐溫﹐無毒。主消穀﹐逐水﹐除痰癖﹐殺三虫﹑伏屍﹐療寸白。生南海。

檳榔木大如桄榔﹐髙五﹑七尺﹐正直無枝﹐皮似靑桐﹐節如桂枝﹐葉生木巓﹐大如楯頭﹐又似芭蕉﹐其實作房從葉中出﹐旁有刺﹐若棘鍼重疊其下﹐一房數百實﹐狀如雞子﹐皆有皮殼﹐春生夏熟﹐肉滿殼中﹐色正白﹐肉易爛﹐不耐數日﹐以灰煮熟﹐燻焙令幹﹐始可久畱。﹝《圖經》﹞

艸木有節﹐必因中空﹐中不空必因有枝﹐不中空又無枝蘗而有節者﹐則惟檳榔。艸木之葉叢生者必由地起﹐不由地起亦必有枝蘗﹐旣非地起又無枝蘗而發於木杪者﹐亦惟檳榔。是其葉間所生之果﹐上行極而下者﹐非特行於內無或畱阻﹐卽行於外﹐縱有畱阻之迹﹐亦不礙其流轉之气。然檳榔之通行節間無復畱礙﹐而主消穀﹑逐水﹐何竟與甘遂之有節中實﹐除畱飲﹑宿食﹐破癥瘕﹑積聚﹐利水穀道者同其理﹖蓋根是生發所攸系﹐故主升﹔實爲退藏所歸著﹐故主降。甘遂艸根﹐檳榔木實﹐甘遂旣可因味苦气寒而下趨﹐檳榔又何不可因味辛气溫而上出﹐況一株直上﹐旁無歧互﹐至五﹑七丈方得發葉﹐是其气之坌湧上出甚烈﹐但以歸根復命﹐其升甚者降亦必甚﹐故其實爲下行﹐特旣沾水土﹐旋可上生﹐則降之後仍復能升﹐本不必以其味辛气溫也。是故消穀者﹐引谷下行﹐及抵土中使之消磨﹐還能令气上出﹔逐水者﹐導水下行﹐俾及通調之道﹐還能令精微上奉﹐是其行中道之功﹔除痰癖者﹐搜剔之﹐疏通之﹐不使隱處遐僻﹐是其行旁側之力。水谷通調﹐气機流鬯﹐自無邪气敢幹其間﹐生虫作祟﹐若一於降而總爲破泄﹐有如甘遂﹐則人之比於果實﹐終日咀囓﹐何不見猝有大害耶﹗可以知其故矣。

烏藥

味辛﹐溫﹐無毒。主中惡﹐心腹痛﹐蠱毒﹐疰忤﹐鬼气﹐宿食不消﹐天行疫瘴﹐膀胱腎間冷气攻衝背膂﹐婦人血气﹐小兒腹中諸虫。其根葉嫩時采﹐作茶片炙碾煎服﹐能補中益气﹐偏止小便滑數。生嶺南邕容州及江南﹐樹生似茶﹐髙丈餘﹐一葉三椏﹐葉靑陰白﹐根色黑褐﹐作車轂形﹐狀似山芍藥根﹐又似烏樟根﹐自余直根者﹐不堪。一名旁其﹐八月采根。﹝宋附﹞

治宿食宜消﹐治溲滑宜固﹐消之與固﹐顯相背馳﹐決非一物所堪兼有﹐而本艸著錄﹐方家循用﹐實能並擅其長﹐何也﹖夫腎爲陰藏而中有陽﹐膀胱寒水之府而號太陽﹐是其實皆體陰而用陽者。烏藥色黑﹐乃气味辛溫﹐且開花結實均以夏月﹐不正體陰用陽者乎﹗《金匱眞言論》曰﹕『北方黑色﹐入通於腎﹐開竅於二陰。』卽本艸云﹕『主膀胱腎間冷气。』皆推本之論﹐蓋惟此陰中之陽﹐徳協地下之暖﹐他日生發之气於是而化﹐盛長之气於是而始。中惡﹑心腹痛﹑蠱毒﹑疰忤﹑鬼气﹐盛長之气所擊散也﹔宿食不消﹑天行疫瘴﹐生發之气所化導也。夫然﹐則膀胱腎間冷气旣攻衝背膂而親乎上者﹐不猶烏藥之從黑根而生樹﹐卻已轉冷气爲發育條達之气耶﹗特宜知溫而辛﹐非溫而甘苦酸鹹者﹐此僅能使陰中有陽﹐而不條鬯者發﹐不能使陰中無陽者生﹐此則大有徑庭﹐不得混合。至其偏止小便滑數﹐則巢氏曰﹕『小便利多者﹐由膀胱虛寒﹐胞滑。』又曰﹕『小便數者﹐膀胱與腎俱虛﹐而有客熱乘之故也。』是可知滑是滑﹐數是數﹐滑數兼稱﹐自系水藏﹑水府虛寒﹐客熱乘之之故﹐不得但作虛觀。是透發其固有之陽﹐以拒夫外來之熱﹐化導而使之散耳﹗特本艸明言用葉﹐而後人所制縮泉丸﹐卻仍用根﹐或者猝不得葉﹐而根則肆中所常備﹐究以其出於一本﹐气味不甚相遠﹐亦可借用歟﹗

龍眼

味甘﹐平﹐無毒。主五藏邪气﹐安志﹐厭食﹐除蠱﹐去毒。久服彊魂﹑聰明﹑輕身﹑不老﹑通神明。一名益智﹐其大者似檳榔。生南海山谷。

龍眼木髙二丈許﹐似荔枝而葉小﹐淩冬不雕﹐春末夏初生細白花﹐七月而實成﹐殼靑黃色﹐圓如彈丸﹐核若木梡子而不堅﹐肉白有漿甚甘美﹐其實極繁﹐每枝常三﹑二十枚﹐白露後采。﹝《圖經》﹞

甘肥黏厚之物決難治邪﹐藉云治邪﹐又豈堪安志。安志矣﹐何以復厭食。夫厭讀爲壓﹐抑也﹐謂壓抑穀气﹐使淫气輸精入於經脈也。諸脈者皆屬於心﹐心有所憶謂之意﹐意之所存謂之志﹐脈气諧暢﹐經隧流通﹐所憶旣端﹐所存胡妄﹐五臟間遂气攝於液﹐志凝於精﹐如金城湯池之不可攻﹐尙何邪气更敢幹哉﹗所以然者﹐龍眼殼色靑黃﹐固象以木疏土。肉本潔白﹐轉而紅紫﹐又象金火交媾﹐化汁爲赤。味甘且厚﹐恰大展力於中﹐五臟之邪不能幹﹐與志之安﹐總賴中之宣布﹐則厭食爲是物之功能主腦矣。不然﹐厭食而不及飲﹐是安志而非定志﹑彊志﹐主五臟邪气而非除五臟邪气﹐又何爲者耶﹖竊嘗論之﹐五志統於神﹐而神行於气﹐气復囿於精﹐所以精減則气耗﹐气耗則神衰﹐神衰則志慮絀也。如是者﹐𨿽補救有方﹐綴聯有物﹐凡含气於味者﹐能從精而益气﹔寓味於气者﹐能從气而安神﹐仍有鉗气於精﹐攝神於气者﹐然皆僅能通其一節﹐而不能統會其全體﹐如龍眼者﹐由脾而血脈﹐由血脈而心﹐上不能關鍵於肺﹐下不能帖著於腎肝﹐又何以云不使五臟得受邪气耶﹗不知五穀爲養﹐五果爲助﹐五畜爲益﹐五菜爲充﹐原非治病之物。曰厭食﹐則明明取爲食之助以奉生﹐非可恃以攻堅補缺者也。柰之何欲與藥石並列而言哉﹗但凡居處之致愼﹐飲食之合節﹐能補偏救獘於日用尋常之間﹐俾有所生而無所損﹐則所謂主五臟邪气者在此。古人重治未病﹐周官所以列食醫於疾醫﹑瘍醫前也。

衛矛

味苦﹐寒﹐無毒。主女子崩中下血﹐腹滿﹐汗出﹐除邪﹐殺鬼毒蠱疰﹐中惡﹐腹痛﹐去白虫﹐消皮膚風毒腫﹐令陰中解。一名鬼箭。生霍山山谷﹐八月采﹐陰漧。

鬼箭生巖間﹐小株成叢﹐三月生嫩條﹐長四﹑五尺﹐條上三面如鋒刃如箭羽﹐黃褐色﹐若柏皮。葉似野茶﹐對生﹐四月開碎花﹐黃綠色。結實如冬靑子﹐削取皮羽入藥。﹝參《圖經》《拾遺》《綱目》﹞

下血汗出而不腹滿﹐是產後鬱冒虛證。汗出腹滿而不下血﹐是傷寒陽明實邪。腹滿下血而汗不出﹐是癥瘕瘀血在中。惟其崩中﹑下血﹑腹滿﹑汗出並見﹐所以虛不成虛﹐實不成實﹐爲邪因虛而難越﹐虛因邪而益劇矣﹐然此邪得以衛矛而除﹐顧名思義﹐則當得於已虛未虛之際。夫捍衛不疎﹐邪不得入﹐不自警覺﹐不護以戈矛﹐惟其虛方伊始﹐失於防範﹐是以懼實邪之踵增禦侮耳。所謂禦侮柰何﹖蓋衛矛之外向者乃其皮﹐莖之在中則猶圓也﹐然苟盡其皮之圍以廓於外﹐仍其莖之度而懸於中﹐則外內不相接﹐气力不相連﹐不得云衛且無所爲矛矣﹐惟其皮折疊於外﹐而其莖著帖於中﹐斯呼吸相續﹐還往相資﹐在人身猶气不因血之漏而汗出不休﹐血不因气之越而崩下不止﹐遂有以使其在中之滿消﹐而邪得除。試以貫之鬼毒蠱疰﹐何莫非正有間而邪得入﹐邪旣入而正遂虛﹐卽更合於《別錄》所主之中惡﹑腹痛﹑白虫及皮膚風毒腫﹐《千金》《外臺》每以此治心痛﹐皆可以知其所由矣。

鹿茸

味甘﹑酸﹐溫﹑微溫﹐無毒。主漏下惡血﹐寒熱﹐驚癇﹐益气﹐彊志﹐生齒﹐不老﹐療虛勞灑灑如瘧﹐羸瘦﹐四肢酸疼﹐腰脊痛﹐小便利﹐泄精﹐溺血﹐破畱血在腹﹐散石淋﹐癰腫﹐骨中熱疽﹐養骨﹐安胎﹐下气﹐殺鬼精物﹐不可近陰令痿。久服耐老。四月﹑五月解角時取﹐陰漧﹐使自燥。﹝馬勃爲之使。﹞角﹐味鹹﹐無毒。主惡瘡﹐癰腫﹐逐邪惡气﹐畱血在陰中﹐除小腹血急痛﹐腰脊痛﹐折傷﹐惡血﹐益气。七月采。﹝杜仲爲之使。﹞

血非與熱搏﹐不爲惡血﹑癰腫﹐猶可以性溫者治之乎﹖豈知鹿角之自下上上﹐歧中出歧﹐兩兩相參﹐燦然並列﹐絕似足三陰經也。夫脾肝腎聯處中下﹐均主引精血上奉﹐其有藏气不鹹﹐無以蒸騰精血﹐而或爲畱熱﹐或至滲泄﹐若不用性溫之物何﹐以使畱者行﹐陷者舉耶﹗縱使惡瘡﹑癰腫﹑邪惡气﹑畱血在陰中有挾熱者﹐不妨以他物別除其熱。鹿角則仍引其中未敗之血﹐隸原統之經而上縈焉﹐以免誅伐無過之咎﹐至於折傷﹑血瘀﹐或血脈不續而腰脊痛﹐或血脈畱阻而少腹急痛者﹐正須此通其流行之路﹐而後病可已。惟其性溫﹐是以能致气行﹐惟其气行﹐是以能動畱血﹐故《別錄》歸結其功而美之曰益气﹐無慚也已。凡獸血皆不能至角﹐惟鹿則角中有血﹐是本能引血至上者﹐況茸乃當舊角才解﹐積血岔湧﹐將欲作角之時﹐逞其曳引之力﹐正厚取其推送之勢方張﹐而下澑者轉而上供﹐餒怯者易而雄駿﹐斯不特漏下惡血可止﹐卽驚癇寒熱中﹐且能爲益其气﹑彊其志矣。齒爲骨之餘﹐與角爲骨之餘﹐則能生角者不能轉而生齒乎﹗《別錄》所謂虛勞灑灑如瘧﹐正以擴充《本經》驚癇寒熱之旨見﹐不但能益气﹑彊志已耳﹐就寒熱灑灑如瘧而羸瘦者﹐或兼有四肢酸疼﹐或兼有腰脊痛﹐或小便不固﹐或精自遺泄﹐或溺中有血﹐則此灑灑如瘧者﹐不得徒以寒熱視之﹐當知其精血不充﹐陰陽相賊害﹐宜建其作彊之機﹐益其雄壯之勢矣。其它主治則猶角之所能﹐而此更加靈耳。

羚羊角

味鹹﹑苦﹐寒﹑微寒﹐無毒。主明目﹐益气﹐起陰﹐去惡血注下﹐辟蠱毒﹑惡鬼﹑不祥﹐安心气﹐常不魘寐﹐療傷寒﹑時气﹑寒熱﹐熱在肌膚﹐溫風注毒伏在骨間﹐除邪气﹑驚夢﹑狂越﹑僻謬及食噎不通。久服彊筋骨﹑輕身﹑起陰﹑益气﹑利丈夫。生石城山谷及華陰山﹐采無時。

羚羊角中胎似木﹐其象疏以直﹐外廓似革﹐其象勁而曲﹐然直不能穿曲而上出﹐曲不能遮直使中止。卒至直者愈出愈微﹐曲者愈銳愈厚而後已。是直載曲以行﹐曲包直至竟﹐乃色白味鹹气寒﹐出於火畜之巓則爲溫暖﹐間發金水淸寒之化上出﹐而濟木火之窮矣。木火之窮柰何﹖在《本經》則目不明也﹐心气不安也﹐常魘寐也﹐《別錄》則邪气﹑驚夢﹑狂越﹑僻謬也。蓋火出於上﹐必得陰濟然後能明﹐猶燈之燃﹐終賴有膏﹐膏乏則燈暗﹐而遇風輒矣。起陰於至下﹐以交陽於極上﹐謂之益气亦何愧哉﹗凡陰墜陽中﹐能從陽化﹐非金水淸寒之气﹐隨其所在而醒之﹐又何能上出而與陽交﹐惟難挽其下澑之性﹐定至五液注漏而後已。醒其陰﹐使隨木气而上出﹐此惡血注下所以止也。陽居陽位﹐最易灼陰﹐非金水淸寒之气﹐隨其所在而濟之﹐又何能下歸而從陰化﹐惟難攺其上炎之性﹐必至格拒飲食而後止。濟其陽使化津液而下潤﹐此食噎不通所以止也。傷寒時气﹐陰化陽之病也。溫風注毒﹐陽灼陰之病也。陰化陽而熱僅在肌膚﹐則起其陰使與陽浹﹔陽灼陰而熱伏在骨間﹐則導其气使出於表﹐不皆得相濟而相化耶﹗信斯言也﹐則羚羊角者必將胎溫廓寒﹐外疏內勁而後可。今者寒無內外之分﹐且偏疏內而勁外﹐又何說以通之耶﹖蓋傷寒時气寒熱﹐熱僅在肌膚﹐此厥陰厥熱相循之候也。溫風注毒﹐熱伏在骨間﹐溫瘧熱隨汗發之候也。夫以厥深熱亦深而言﹐則必熱盛寒亦盛﹐惟其熱中有寒﹐則寒中必復有熱﹐是緣表裏不相聯而不解﹐使之聯而欲其解﹐正用其疏內且性寒也。以汗出熱發而言﹐則必汗止熱亦止矣﹐惟其熱因汗作﹐汗出熱隨﹐是緣表裏相聯而不解﹐使之聯而欲其解﹐正用其勁外且性寒也。夫惟勁外以濟其流﹐疏內以鏟其本﹐本撥而流易淸﹐流淸而本遂徹﹐總因其體有歧而性無歧也。

犀角

味苦﹑酸﹑咸﹐寒﹑微寒﹐無毒。主百毒﹐蠱疰﹐邪鬼﹐瘴气﹐殺鉤吻﹑鴆羽﹑蛇毒﹐除邪﹐不迷惑魘寐﹐療傷寒溫疫頭痛寒熱諸毒气。久服輕身﹑駿健。生永昌山谷及益州。﹝松脂爲之使﹐惡雚菌﹑雷丸。﹞

犀之於艸﹐不辧良毒﹐於木專啖棘刺﹐抑皆能化之﹐其解毒已可見矣。而其靈異﹐若夜有光﹐若分水﹐若辟塵﹐若蠲忿﹐若驚飛禽走獸﹐若駭雞﹐則又何蠱疰能中﹐邪鬼能侵﹐瘴气能染﹐而尙迷惑魘寐之有哉﹗《本經》所著功效﹐帖切近裏﹐如是柰何﹖《別錄》復以爲傷寒溫疫頭痛寒熱證中﹐療諸毒气也。且諸者不一之詞﹐傷寒溫疫頭痛寒熱證中﹐有幾種毒气﹐亦當明析以示也。《金匱要略》曰﹕『面赤斑斑如錦文﹐咽喉痛吐膿血者﹐名陽毒。』曰﹕『面目靑﹐身痛如被杖﹐咽喉痛者﹐名陰毒。』則凡有表證而皮膚間有故者﹐卽爲毒﹐然有陽毒﹑陰毒而不用犀角者﹐以無表證也。其用犀角者﹐如《古今錄驗》蒲黃湯﹑小品芍藥地黃湯之動血﹑面黃﹝並見《外臺祕要》二卷﹞﹔延年大靑湯之發瘡如豌豆﹝《外臺祕要》三卷﹞﹔《古今錄驗》犀角丸之皮膚淫淫液液﹐延年蒴藋膏﹔延年牡丹膏之身癢風騷癮疹﹔犀角竹瀝膏之熱毒疹癢﹝《外臺祕要》十三卷﹞﹐皆外有表證而兼肌膚有故﹐是可以爲據乎﹗李瀕湖曰﹕『犀角文如魚子形﹐謂之粟文﹐文中有眼﹐謂之粟眼﹐黑中有黃花者爲正透﹐黃中有黑花者爲倒透﹐花中復有花者爲重透。』惟其外發花文﹐性本苦寒﹐故能治內壯熱而外復有所發矣。其內壯熱而外咽喉有故者﹐亦同此例﹐則如廣濟療喉痺急疼悶妨不通方﹔《古今錄驗》療喉痺塞射幹丸﹑射幹湯﹔療喉痛腫結毒气沖心胸﹐羚羊角豉湯﹝並見《外臺祕要》二十三卷﹞是也﹐而其取義則又不在花文。陳藏器曰﹕『犀角長而且銳﹐中有白星能徹其端﹐並堪通气﹐是以佳者名曰通天。』是又會意於能自中而徹於巓﹐以去其阻礙矣﹐以是解《別錄》之諸毒气﹐尙有此義否乎﹖其餘若腳气﹐若寒熱瘰癧及諸瘻﹐並多用此﹐均可以是義推之也。

犀角《本經》《別錄》無詞組及治血﹐乃後人偏以之治血﹐且不特治血已耳﹐如《外臺祕要》《古今錄驗》蒲黃湯治吐血﹔小品芍藥地黃湯兼治衄血﹝並見二卷﹞﹔近效黃連犀角湯﹝見五卷﹞﹑刪繁升麻湯並治利血﹝見六卷﹞。舉凡血證吐衄﹑下利﹑崩中已耳﹐而犀角者但「崩中不主」外﹐胥吐衄﹑下利而盡主之﹐其功亦不淺矣﹐《本經》《別錄》槪不一及何耶﹖夫《本經》《別錄》所謂毒﹐蓋已該气血於其間矣。夫犀角苦寒﹐所治者熱﹐熱至可稱爲毒﹐其奔衝攻突於人身﹐又有何擇﹐況所謂吐衄﹑下利者﹐並兼見於傷寒﹑溫病﹑天行﹑疫毒﹑瘧利中﹐則又與療傷寒溫疫頭痛寒熱諸毒气何異﹗總以其自根至頂﹐一綫直通﹐原無上下可分﹐且有表證可驗﹐但去其熱毒﹐是鏟病之根本﹐非治血也﹐而又安問其吐衄與利耶﹖是可知捨《本經》《別錄》所主而浪稱治血﹐乃金元已後人作俑﹐漢唐無此法也。

故友魏君培之嘗戲語予曰﹕『犀角是倒大黃﹐知子之乎﹖』予問其所以﹐則曰﹕『《千金》云「如無犀角﹐以升麻代之。﹝《傷寒。雜治門》木香湯下云「毒盛者﹐加犀角﹐無犀角代以升麻。」﹞」升麻能於外寒內熱之毒﹐使悉舉上行而散﹐則犀角於內外皆熱之毒﹐亦使悉舉上行而散﹐猶大黃之下熱毒也﹐可不謂大黃之倒者乎﹗』予玩其言﹐蓋殊有味也。夫升麻之用﹐在金貫水中﹐水從木升﹐以發越金气而歸功於暢水。犀角之黑質黃花﹐非土貫水中乎﹗其白星在中﹐從根至頂﹐一綫直透﹐非水從金達乎﹗而咂而呼吸者﹐可通气出入﹐非土金之气皆由此發越﹐以歸功於暢水乎﹗然气寒固屬水﹐而味苦卻屬火﹐寒載苦歷土抵金而直達於上﹐則水之所至﹐火皆與浹﹐而無所謂相搏相擊焉﹐是水之暢卽火之和﹐水火暢和﹐卽金土無不諧﹐以是知所謂毒﹐卽火之依於金土者也。試更思古人用以治气噎﹐可謂火之依於金乎﹝救急療咽喉中气噎方﹐在《外臺祕要》八卷﹞﹗治胸膈气脹﹝廣濟枳實丸﹞﹑心腹刺痛﹝廣濟麝香散﹞﹑久心痛腹痛﹝《古今錄驗》犀角丸並在《外臺祕要》七卷﹞﹐可謂火之依於土乎﹗甚而至療頭面熱風﹐頭旋﹐眼濇﹝廣濟方在《外臺祕要》一十五卷﹞﹐眼赤頭痛﹝延年竹葉飲在《外臺祕要》二十一卷﹞﹐耳腫﹝廣濟方在《外臺祕要》二十二卷﹞﹐可謂不直達於頂乎﹗𨿽然小品犀角湯﹑張文仲犀角湯治下惡血﹐猶可謂火依土金乎﹗深師黃連犀角湯﹑範汪麝香散﹝並見《外臺祕要》二卷﹞﹐猶可謂向上之治乎﹗夫火不依土﹐何以血遂變色而利﹐不使火毒上出﹐何以療下部瘡﹐謂非性向上而去依附金土之熱不可也。由此推之﹐則大黃僅能除自中及下之火﹐犀角能使火之自下及上﹐並透泄無餘﹐又大黃是蕩滌﹐犀角是分解﹐且有使與水相浹之義焉。魏君可謂深知犀角者矣﹐內自腑臟外及肌膚﹐上至巓頂﹐無毒不解﹐無熱不除﹐則犀角者可謂至陰之精歟﹖非也。夫首爲陽﹐人物一也﹐矧出於首之端﹐且堅剛不撓者﹐安得爲陰﹐況非特其體陽﹐卽其致用亦在陽﹐特成功則在以陰濟陽耳。何謂致用在陽﹐蓋其解毒除熱﹐非令毒與熱﹐如水之涸﹐如火之熄﹐如金之鎔﹐如木之燼也﹐乃於毒使毒散﹐於熱使熱透耳。何謂以陰濟陽﹖蓋可以犀角治者﹐其毒與熱必著陰﹐苟非透達﹐所著不散﹐設使浪散﹐其陰必耗﹐惟犀角則能旣散所著﹐復不耗陰耳﹐𨿽然此其功用﹐上文皆已宜闡﹐更有可爲據而未及發者焉。《外臺祕要》之用犀角治中風是也﹝見十四卷﹞﹔近效薏苡仁湯﹐則曰﹕『療暴風手足癱廢﹐或四肢痺。』延年獨活湯﹐則曰﹕『療歷節﹐風流入腰腳。』《古今錄驗》防風湯﹐則曰﹕『主身體四肢節解﹐疼痛如墮脫腫﹐按之皮急。』《千金》排風湯﹐則曰﹕『手足腫。』廣濟犀角丸﹝此在十五卷﹞﹐則曰﹕『四肢煩。』夫頭爲諸陽之會﹐四肢則諸陽之本也。陽之所以化風者﹐在上則獨亢而不與陰交﹐在四旁則壅閒而不得陰濟也。壅閼而不得陰濟﹐則陽盛而癱廢﹑痺﹑節解﹑腫急﹑疼煩生焉。癱廢等患﹐得犀角而可解﹐則可見陽所壅閼處﹐犀角必至而達之﹐並不徒達之﹐必且裕其陰以續陽﹐而使陽達矣。所謂四肢爲諸陽本者﹐爲陽脈皆起於四肢也﹐而陰脈則皆終於四肢﹐是陽之壅而不行﹐實緣陰之斷而不至也。則所謂致用在陽﹐成功在以陰濟陽者﹐豁然可明。

虎骨

主除邪惡气﹐殺鬼疰毒﹐止驚悸﹐主惡瘡鼠瘻﹐頭骨尢良。膏﹐主狗嚙瘡。爪﹐辟惡魅。肉﹐主惡心欲嘔﹐益气力。

假猛厲之威﹐驅隱賊之毒﹐操制勝之气﹐厭素伏之禽。《別錄》虎骨主療﹐似只如是﹐並無甚難明者。特今世用虎骨﹐全注意甄權治「筋骨毒風﹐攣急﹐屈伸不得﹐走注疼痛」一節﹐得無以其能生風者之骨﹐矯彊悍疾﹐若是﹐正所以使筋骨因風遂不能動搖者起歟﹗然筋骨因風濕而攣急致不能屈伸﹐較之因風者﹐其多不啻倍蓗。因濕而用虎骨﹐詎非大害﹐亦何以的知其不因濕而必因風耶﹗夫固當以「走注疼痛」一句﹐足之矣。濕系遲滯之气﹐能阻於一處爲病﹐不能走注而痛也。驗之更有一法﹐風以動生﹐濕由動去﹐凡攣急之候﹐搖動而痛甚者爲風﹐痛緩者爲濕﹐何如﹖

蚱蟬

味鹹﹑甘﹐寒﹐無毒。主小兒驚癇﹐夜﹐癲病﹐寒熱﹐驚悸﹐婦人乳難﹐胞衣不出﹐又墮胎。生楊柳上﹐五月采﹐蒸漧之﹐勿令蠹。

蚱蟬卽蠐嘈所化也﹐方首廣額﹐兩翼六足﹐以脇而鳴﹐吸風飲露﹐溺而不便﹐性畏日﹐仲夏始化﹐三十日而死。蟬蛻﹐是蠐螬化蟬時所蛻殼也。﹝《乘雅》﹞

穢濁彌漫﹐遏抑淸化﹐淸化無以自伸﹐乃旋與相噓吸﹐變死爲生﹐得成蠐螬。潔白爲體﹐蠕動其形﹐然不能出於穢濁之表﹐猶气淸而質濁者也。由是而煉淸於中﹐蛻濁於外﹐淸旣足以自立﹐濁遂結而成衣﹐剖背以出﹐一旦而髙騫於樹﹐嘹喨揚聲﹐則已復厥淸化矣﹐是其淸化於人﹐爲陰中之陽﹐所以發聰明應萬殊者也。假使因風因痰而生熱﹐因熱因恐而致驚﹐因驚因熱而爲癇爲癲﹐則固恃以動靜云爲者﹐且爲之閉郁而不得自主﹐以此神具理足之物﹐導其噓吸之機﹐浚其騫揚之路﹐而授以煉蛻之方﹐陰中之淸陽旣達﹐裹纈之穢濁自消。然《本經》不直曰主癇癲﹐而曰﹕『主小兒驚癇﹐夜﹐癲病﹐寒熱。』何也﹖夫蠐螬與蟬皆化於春夏﹐被遏者固屬陽﹐所遏者亦非陰也。假使淸陽爲至陰所遏﹐亦能化蠐螬而成蚱蟬耶﹗故夜﹑寒熱﹐皆淸气之欲伸而不得伸﹐濁气之欲閉而不得閉﹐有陰陽相爭﹐淸濁相干之道焉。特小兒欲竇未啟﹐思慮貞淳﹐濁气幹之而不能入﹐大人則情緒紛綸﹐神志龐雜﹐濁气幹之而竟能入﹐故有煩擾與不慧之分。惟小兒堅固於神﹐懦弱於气﹐大人蕪累於神﹐昌沛於气﹐故夜者神之作用﹐寒熱者气之作用﹐更當知以夜者﹐寒熱必於晝﹐以夜則濁之於愈甚﹐而晝則气之昌有加也。至婦人乳難﹐胞衣不出﹐則會意其善蛻﹐並無甚深妙義﹐然卽此推之﹐其用蓋有不止此者﹐擴而充之可也。

烏賊魚骨

味鹹﹐微溫﹐無毒。主女子漏下赤白經汁﹐血閉﹐陰蝕腫痛﹐寒熱﹐癥瘕﹐無子﹐驚气入腹﹐腹痛環臍﹐陰中寒腫﹐令人有子﹐又止瘡多膿汁不燥。肉﹐味酸﹐平。主益气﹐彊志。生東海池澤﹐取無時。﹝惡白蘞﹑白芨﹑附子。﹞

烏賊魚生海中﹐形若革囊﹐口在腹下﹐八足聚生口旁﹐其背上只有一骨﹐厚三﹑四分﹐狀如小舟﹐形輕虛而白﹐又有兩須如帶甚長﹐遇風波卽以須下粘石如纜﹐腹中血及膽正如墨﹐可以書字﹐但逾年則迹滅耳。皮黑色﹐肉白色﹐九月寒烏入水則化﹐此過小滿則形縮小。﹝《圖經》﹞

海舟遇風﹐勢虞漂覆﹐則下。魚非畏漂覆者﹐何以亦下﹐不知魚固優遊涵泳於水﹐若掀舞簸蕩﹐非所樂也。況云九月寒烏入水所化﹐過小滿則形縮小﹐是烏本以不勝風力﹐故下而爲魚﹐𨿽旣爲魚﹐豈忘風猛且思休息﹐若不下﹐終無休息之期。小滿已後﹐風力自微﹐而此物防範勇敢之气亦遂懈﹐是以形轉小不曰瘠﹐而曰縮。人身之气猶風也﹐血猶水也﹐血由气而化﹐以气而行气﹐由血而澤﹐以血而安﹐若血有所脫﹐則气遂獨勝而激揚飄驟﹐不能絪縕相感而相化﹐於是怒則促血妄出而成漏巵﹐弛則任血結聚而爲癥瘕﹐得此輕虛潔白骨之似气者﹐旣能從空際下於水而爲魚﹐轉危殆爲安居﹐復能水中下於石﹐更便安居牢固焉。可會意夫攝气入血﹐固气卽所以固血﹐气順而血不能不順矣﹐若命曰濇﹐或命曰通﹐其理均有所隔。觀其肉能益气﹑彊志﹐不可爲攝陽入陰之證耶﹗

白殭蠶

味鹹﹑辛﹐平﹐無毒。主小兒驚癇﹑夜﹐去三虫﹐滅黑﹐令人面色好﹐男子陰瘍病﹐女子崩中赤白﹐產後余痛﹐滅諸瘡瘢痕。生穎川平澤﹐四月取自死者﹐勿令中濕﹐濕有毒不可用。

論蠶者當從其﹐屢化著意﹝﹐作倮﹐謂蠶也﹞﹐蓋當其爲卵﹐不厭霜雪﹐及至成蠶﹐並忌西風﹐此其在陽固蠕動靈活﹐在陰則堅貞不搖之一驗也。其自有生以至成繭﹐僅二十二日之暫﹐乃眠起三次﹐起則饕食無度﹐眠則噤口停茹﹐此其動必返靜﹐以靜攝動之一驗也。一眠祇六﹑七日﹐始生色黑﹐繼而白﹐白而靑﹐靑而復白﹐白而黃﹐黃而更白﹐黃則停飼﹐白則慢食﹐靑則緊餵。是白爲靑黃關鍵﹐此其能事終始之一驗也。至其所以致殭之故﹐或因熱而驟令風涼﹐或因不除沙而沙中生熱﹐或因小時陰气蒸損﹐究竟直而不撓﹐白而不涅﹐此其縱自捐驅不遭污染之一驗也。然其驕稚難養﹐動輒罹患﹐非特畏寒暖之侵迫﹐更劇畏聲色之非常﹐與小兒之易熱易驚何異。受熱受驚而搔擾﹐則以受熱受驚至死而不騷擾者應之﹐可知其無與於口噤反張﹐手足彊直之驚癇矣。能滅黑﹐卽不違污染也。令人好顏色﹐卽屢變而終歸於白也。惟男子陰瘍﹐女子崩中赤白﹐產後余痛﹐則應更體會。夫已上諸病﹐皆陰在上﹐不隨陽化﹐故致陽跌蕩而陰凝滯﹐用之是使陰隨陽化也。若陰在下而陽不與化﹐則陰焉能不或如泥淖之難釋﹐或如漏巵之無當﹝巵﹐酒器《玉篇》﹞﹐但究是物之所食葉間豈得無津﹐𨿽則食而不飲者﹐固應便而不溺﹐此則縱使食中含飲﹐然其津液終畱於中﹐供他日密縷聯綿之化而無所謂溏便焉。是亦可知其漏之所以止﹐淖之所以釋矣﹐又豈陽盛而驅陰﹐陰窮而自敗者可並耶﹗夫三眠之蠶﹐化已不一﹐然其成繭之後﹐復有變蛾退連等化﹐則其性气又異﹐惟其自此而化止者﹐則莫如殭而不腐﹐白而不污者﹐爲恰如其當﹐此所以有取於白殭蠶也歟﹗

木瓜實

味酸﹐溫。主濕痺﹐邪气﹐霍亂﹐大吐下﹐轉筋不止。其枝亦可煮用。

木瓜狀如柰﹐春末開花深紅色﹐入夏綴實如小瓜而有鼻﹐鼻乃花脫處﹐非蔕也。皮薄色黃﹐香而甘酸﹐津潤﹐不木者佳。﹝參《綱目》﹞

木瓜發葉開花於春﹐成實於夏﹐其气且溫﹐似全秉木火之化者﹐無如其味酸甘﹐其質津潤﹐其皮始而終黃﹐其肉先白而後赤﹐是其用又全在血液﹐故兼核其體用﹐爲假木火之盛焰﹐行血液之柔滋。夫柔滋生於木火﹐則非陰膩可比﹐威焰宣於血液﹐又非固益能儔。用陽攝陰﹐使陰不得澌盡﹔以陰和陽﹐令陽迫逐流亡﹐木瓜功力大槪具於是矣。𨿽然濕痺無非邪气﹐邪气已爲濕痺﹐而疊稱濕痺邪气何也﹖夫陽以陰痺而窮﹐陰以陽窮而痺﹐合之則似陰陽相膠﹐分之又似陰陽相軋﹐惟攝其陰以從陽﹐宣其陽以布陰﹐斯邪气化而濕痺開﹐濕痺開而邪气退﹐方足徵木瓜之功﹐見木瓜之用而疊稱之不爲無故矣。然則霍亂吐下間以大字﹐轉筋之下綴以不止﹐其故何歟﹖夫霍亂卽是吐下﹐吐下便名霍亂﹐但小小吐下未必遂致轉筋﹐霍亂大吐下﹐則中气潰敗﹐血液暴亡﹐筋失所養而絞旋收引焉。若僅見於手足者﹐猶系血液不能遠及四末﹐如在四末不急施治﹐則由外及中﹐病遂危殆﹐故轉筋入腹則死也。然曰轉筋不止﹐則又可見吐下止而轉筋不止﹐何者﹖上文之稱大﹐正所以截吐下使成句﹐惟霍亂大吐下句與下文不屬﹐則不止者僅轉筋﹐非吐下亦不止矣。霍亂旣止﹐血液當復﹐轉筋自應漸止﹐乃猶不止﹐始用木瓜﹐則以霍亂者其源﹐轉筋則其流耳。古人治病貴求其本﹐故仲景於霍亂﹐理中﹑五苓﹑四逆加參加豬膽汁﹐並料及過經傳外﹐且有桂枝小和諸法﹐亦不爲不備矣。而無用木瓜者﹐以本未嘗言轉筋也﹐譬如應用理中﹑五苓時﹐原不必有轉筋﹐卽有轉筋亦當急救其本﹐無暇泛及其標﹐倘至四逆﹑桂枝時﹐又焉能必不有轉筋﹐有轉筋則四逆﹑桂枝中何妨加入木瓜耶﹗如入木瓜﹐所以收合血液之餘﹐宣布筋骸之養也。說者謂惟酸能集津液﹐而梅與木瓜爲尢甚﹐故談梅可以已渴﹐呼木瓜名﹐書木瓜字﹐可以止轉筋﹐二者畢竟如何分別﹐不得互爲用﹖蓋酸者﹐陽在陰中﹐蠕蠕以動之義也﹐但气平者靜而降﹐气溫者柔而行。《生气通天論》曰﹕『陽气者﹐靜則養神﹐柔則養筋。』惟其養神﹐故主安心﹑下气﹑除熱煩滿﹔惟其養筋﹐故主霍亂大吐下﹑轉筋不止。神者﹐行於血脈﹐血脈不咸則爲死肌﹔筋者﹐絡於骨節﹐骨節不利﹐則爲濕痺﹐是其不得互相爲用處﹐且梅究得春气多夏气少﹐木瓜則得春气少夏气多。春气者﹐撮陰以榮陽﹐夏气者用陽以宣陰。撮陰以榮陽﹐故主自內而外出﹔用陽以宣陰﹐故主由中而旁推﹐此其分別矣。

柿

味甘﹐寒﹐無毒。主通鼻耳气﹐腸澼不足。火柿﹐主殺毒﹐療金瘡﹑火瘡﹐生肉﹐止痛。熟柿﹐解酒熱毒﹐止口漧﹐壓胃間熱。

柿髙樹大﹐葉圓而光澤﹐四月開小花﹐黃白色﹐結實靑綠﹐至八﹑九月乃熟﹐生柿置器中﹐紅熟者爲烘柿﹐卽火柿也。樹上自熟者爲軟柿﹐其核形扁﹐狀如木子﹐仁而堅硬﹐其根甚固﹐謂之柿盤。﹝《綱目》﹞

柿生色靑而味濇﹐熟色紅而味甘。色靑味濇﹐象金木之相戛擊﹔色紅味甘﹐象火土之相煎爍。木能與金戛擊則病必在金﹐火乃與土煎爍則病必在土。曰通耳鼻气﹐主腸澼不足﹐非肺與大腸病而何﹖曰解酒熱毒﹐止口漧﹐壓胃間熱﹐非脾與胃病而何﹖緣金本制木﹐木無所畏﹐乃金爲熱壅而令不行﹐火原生土﹐土不受生﹐系濕郁成熱﹐遂反畏火也。所以然者﹐靑則宜發而濇反收﹐紅則宜急而甘反緩﹐是謂色與味相軋﹐相軋則其物應消敗﹐乃生生之理﹐偏寓於相軋之中﹐斯病之因通而反塞﹐因塞而反通﹐應行而不行﹐不應行而行者﹐皆能使卽相軋而化爲相生矣。何則﹖有肺熱形證自應喘促﹐乃偏不喘促而塞於耳鼻﹐大府不通﹐自應腹滿﹐乃偏不腹滿而爲腸澼﹐此之謂因通反塞﹐因塞反通。酒气流行最速﹐乃偏聚熱成毒而爲口漧﹐後谷而入﹐先谷而溺出﹐則其气應下行﹐乃偏自胃而上湧﹐此之謂應行而不行﹐不應行而行。淸肺熱而耳鼻通﹐壓胃熱而口漧止﹐其治在彼﹐其效在此﹐曰化相軋爲相生﹐何不可也。火柿者﹐不由本分﹐以人力彊靑爲赤﹐彊濇爲甘﹐斯其功用自應較狹﹐然所謂療金瘡﹑火瘡﹐生肉止痛者﹐仍是治肺與胃﹐以金瘡﹑火瘡必系皮毛肌肉間病也。至其蒂﹐孟氏《食療》謂能主咳逆﹑噦气﹐其味濇而性平。仲景云﹕『傷寒大吐大下之極虛﹐復汗出者﹐其人外气佛郁﹐復與之水以發其汗﹐因得噦﹐所以然者﹐胃中寒冷故也。』夫已大吐﹑大下﹑大汗出矣﹐表气何因尙是怫郁﹐必其吐下皆不合法﹐病在表而反治其內也。當其吐下時﹐表病原未嘗不內入﹐此爲極虛矣﹐乃病終連於表﹐及吐下之威已殺﹐則仍勃然而發於外﹐表气更自怫郁﹐無如醫者﹐但見其外之熱﹐不究其中之虛﹐復與之水﹐冀其汗出﹐孰知反增其寒﹐於是外之熱欲內濟其寒而不能﹐內之寒欲外逐其熱而不得﹐寒熱相擊﹐遂呃呃作聲而噦作焉。柿之蔕當初夏卽生﹐旣於盛暑時﹐能吸酷熱之气入柿﹐以化爲寒﹐又於三秋﹐能吸淸肅之气入柿﹐以變赤。是其交通陰陽﹐轉旋寒熱之功爲何如﹖抑可知其不治但寒之噦﹐亦不治但熱之噦﹐卽咳逆亦可於是而得悟其治矣。

枇杷葉

味苦﹐平﹐無毒。主卒不止﹝﹐漧嘔﹐呃逆﹞﹐下气。

枇杷木髙丈餘﹐肥枝長葉﹐大如驢耳﹐背有黃毛陰密﹐婆娑可愛﹐四時不雕﹐盛冬開白花﹐至三﹑四月成實作球生﹐大者如雞子﹐小者如龍眼﹐熟時色如黃杏﹐微有毛皮﹐肉甚薄﹐核如茅栗﹐黃褐色。四月釆葉﹐暴漧用。﹝《圖經》參《綱目》﹞

劉潛江曰﹕『冬气閉藏﹐夏气蕃秀﹐艸木花實多應其時﹐惟枇杷於盛冬作花﹐仲夏綴實﹐是陽藏於陰之候而反陽出於陰﹐陽出於陰之候而反陽凝於陰﹐爲陰盛時能使陽舒﹐陰微時能使陽畜。是其下气﹐乃和陽以就陰﹔其止﹐乃暢陰以從陽。』予謂﹕『間於中﹐上云卒而下云不止﹐是來驟而去不速也。』枇杷開花﹐何妨稍遲﹐結實不嫌稍疾﹐乃竟於嚴厲閉密中吐英揚秀﹐一似有所促迫而不得遲者﹐有卒之義焉。旣花已後﹐直俟六陽盡浮﹐一陰初姤時﹐實方成熟﹐一似有所推挽而不得疾者﹐有不止之義焉。卒不止者﹐陰不和陽﹐陽不入陰也﹐取其花能陰和於陽﹐實能陽入於陰﹐以治有气不下﹐不止者哉﹗𨿽然其取義在花實﹐而所用在葉何也﹖夫花仍有主頭風﹑鼻流淸涕之功﹐實原有止渴﹑下气﹑利肺气﹑止吐逆之效﹐但花不耐采﹐實不任藏﹐以其易浥爛也。獨葉堅厚靑翠﹐四時不雕﹐隨用隨采﹐無須儲蓄﹐蓄亦甚易﹐且惟不雕﹐是以得气充爲花實所系﹐而效其靈﹐若花實則效靈於气者也﹐又何可並﹐特不能如花之入極上﹐實之能潤燥耳。

穭豆

味甘﹐溫﹐無毒。炒令黑及熱﹐投酒中漸漸飲之﹐去賊風﹐風痺﹐婦人產後冷血。生田野﹐小而黑。﹝《拾遺》﹞

穭豆除顆粒緊小外﹐其皮黑肉黃﹐正與黑大豆同﹐故其致陰气於土﹐貫土气於陰﹐本原不異﹐惟大豆之箕而爲梗﹐穭豆之苗柔而成蔓﹐大豆田中有艸則不蕃﹐穭豆則偏不特生﹐惟喜攀附他艸﹐故一則沈著﹐一則輕揚。沈著者﹐行水道﹔輕揚者﹐行血脈﹐理固然矣。夫陰气之被於土﹐土气之鼓夫陰﹐其頓然蓬勃生發﹐以輸肺行三焦致通降者﹐𨿽藉資於火而實忌火之盛﹐以火盛則耗陰而適以礙其流也﹐其泌別精純於輸肺之餘﹐灌漑於心﹐以盤旋屈曲經隧間者﹐固最喜涼和﹐然宜陽有以煦之﹐設使無陽﹐則如寒令之水消而停﹐被風而凝﹐故大豆性平﹐治水道因熱而受傷﹐所謂胃中熱痺﹑傷中﹑淋露﹑癰腫﹑水气皆是也。穭豆性溫﹐則主血絡不動而招侮﹐所謂賊風﹑風痺﹑產後冷血皆是也。𨿽然《衍義》有豆淋酒方﹐治產後百病﹐則用大豆熬﹐熱酒沃﹐與此略同﹐如何謂大豆不治血脈間病及因風致病耶﹖夫彼方所治﹐原謂﹕『余血﹑水气﹑背彊﹑口噤﹑煩熱﹑瘛瘲﹑口渴﹑身頭皆腫﹑身癢﹑嘔逆﹑直視﹑手足頑痺﹑頭旋眼眩。』並系虛熱中風﹐而此則爲冷血﹐且彼牽連一身﹐此則僅在一處﹐所以謂之賊風﹑風痺﹐況皆恃酒﹐酒固善行藥勢者也。因是思一豆之用﹐不特小大之異﹐專溥之殊﹐要當參其性之溫與平﹐莖之柔與剛﹐始能得其確﹐勿以俱聯酒爲用﹐漫無區別也。

秫米

味甘﹐微寒。止寒熱利﹐大腸瘡﹐漆瘡。

秫卽粟之糯者。粟﹐梁屬﹐顆粒較小於梁。梁穗大而毛長粒粗﹐粟穗小而毛短粒細﹐苗俱似茅﹐種植之時﹐燥濕之宜﹐把勞之法﹐一同於谷。收刈欲晚﹐以其性不零落﹐早刈則損實也。﹝《綱自》參《齊民要術》﹞

《靈樞。邪客篇》伯髙之論半夏湯也﹐曰﹕『補其不足﹐瀉其有餘﹐調其虛實而去其邪﹐陰陽已通﹐其臥立至。』湯僅秫米﹑半夏兩味耳﹐何者爲補﹐何者爲瀉﹐補瀉難稔﹐陰陽何由可通耶﹖夫邪之客人也﹐必乘其虛﹐气之不能入也﹐必畏其實﹐譬之兩軍相對﹐欲戰未能﹐欲和不果﹐髙壘深溝﹐孰肯相下﹐勝負未分﹐師老糧匱。於斯時也﹐忽得一介通問﹐相諭以勢﹐相導以理﹐謂一逞之難恃﹐行成之可貴﹐知己知彼而許成焉﹐乃鏟壘湮溝﹐通盟誓而釋嫌隙﹐補瀉之意亦如是矣。半夏生於陽長之會﹐成於陰生之交﹐能使人身正气自陽入陰﹐能不使人身邪气自陽入陰﹐則秫米生於陰姤之前﹐成於陽復之會者﹐能使臟腑陰气通於陽而接夫陽﹐能不使臟腑邪气據於陰而遏夫陽。流水力逆則揚以緩之﹐葦薪火熱則徐以持之﹐爰以八升之水取其淸五升﹐煮取止一升半﹐旣令其八之三隨濁而棄﹐復令其十之七隨火而化﹐僅取其十六之三以爲劑﹐則皆淸濁別白﹐陰陽相入之餘﹐又與心輸气平之鏟壘湮溝何異﹐不可謂決瀆壅塞﹐經絡大通﹐陰陽和得者耶﹗𨿽然合半夏而論﹐因未嘗不有理﹐但論秫米則僅以其生成之時﹐竟謂其通陽而不遏陽﹐凡物以生以成﹐合是時者亦多﹐何足遽信其能﹖夫食以養陰﹐說在《禮經》﹐食气入胃﹐隨卽淫精﹐淫气入脈入筋﹐載在《素問》﹐則其气之入陰﹐有非他物急足爭先能及其速者﹐且凡糯皆溫﹐而此則微寒﹐協乎之黏﹐而齊乎之涼﹐同於之暢﹐而異於糯之壅。者入於陰而行於陽﹐糯則行於陽而滯夫陰﹐試思飯與酒之於人可知已﹐而秫者作飯則同﹐釀酒亦同﹐是其從暢而不從壅﹐和陽而更益陰﹐亦又何疑﹖卽其植蒔不異﹐而收獲偏遲且不零落﹐尢可見其堅帖夫陰而待陽之至矣。寒熱者﹐陰陽相爭也。大腸不利者﹐陰陽相拒也。觀《千金》治瘧三方﹝治瘧間發﹑夜發﹐乃梔子湯﹑恆山湯。﹞及食鴨肉成病方﹐則其所謂止寒熱﹑利大腸者可知矣。

米

味甘﹑苦﹐無毒。主寒中﹐下气﹐除熱。﹝《別錄》﹞

麥

主溫中﹐下气﹐開胃﹐止霍亂﹐除煩﹐消痰﹐破癥結﹐催生落胎。﹝宋附﹞

穬麥

溫中﹐消食﹐和中。﹝《別錄》﹞

盧子繇曰﹕『稻黍稷麥菽曰五穀﹐皆可區萌達也。』者生不以時﹐人力可爲﹐是從止而動﹐由終而始矣。經云﹕『五穀爲養﹐各有所入。』則者亦當各從其類﹐蓋五穀本具水火土金木五行﹐升出中降入五气﹐故宣五穀味﹐開發上焦﹐與上焦開發﹐宣五穀味﹐事同而理異。木火金水當建土爲本﹐土者﹐行之長也﹐升出降入﹐當標中爲樞﹔中者﹐气之機也﹐其所以爲本爲樞﹐主宰陽出陰入者﹐人身中黃之生气也﹐中黃之生气出則谷味宣﹐宣則開發上焦﹐燻膚充身澤毛﹐若霧露之漑﹐中黃之生气入則谷味成﹐成則淫气於五臟而五臟安﹐散精於五形而五形駐﹐斯腑精神明﹐畱於四髒﹐气歸權衡﹐權衡以平﹐气口成寸矣。然中黃生气固爲正气之主﹐亦須行气均平﹐始得承生气之出以出﹐生气之入以入﹐以互爲關鍵﹐設正气稍有廢弛﹐則亦爲之少息﹐是必察何髒之有歉﹐何行之失和﹐而以專司之谷養之充之﹐卽以成其所自始﹐亦卽以成其所自終也。如麥實有莩甲爲肝穀﹐黍莠善舒散爲心谷﹐稷長五穀爲脾穀﹐稻粒如秋霜爲肺谷﹐菽實莩甲堅爲腎谷。五穀爲五臟養﹐則五爲形气充﹐充之養之﹐正承中黃生气以出以入耳﹐然則谷功力﹐豈獨快脾健胃消食化積而已乎﹗

扁豆

味甘﹐微溫。主和中下气。葉﹐主霍亂吐下不止。

扁豆二月下種﹐蔓生延纏﹐葉大如杯﹐團而有尖。八月開花﹐其花狀如小蛾﹐或白或紫﹐有翅尾形。莢生花下﹐嫩時可爲菜茹﹐霜後則收子﹐入藥用白花而實潔白者。﹝《圖經》《綱目》﹞

豆體橢圓﹐然首大尾小﹐輕重有殊﹐凡布種必重者向下﹐及旣茁萌則首轉向上﹐觀其出土已後﹐首連尾分兩瓣﹐橫披下垂可知矣。惟扁豆則須粒粒插之﹐使首向上﹐不然則浥爛土中不能生發﹐以其體肥重不能轉身也。肥重之物﹐自應歸脾﹐而色白法金﹐則性主向下﹐結子多則宜歸腎﹐益脾气而性向下及腎﹐謂之和中下气﹐猶不恰當耶﹗然則仲景云﹕『扁豆﹐寒熱者不可食。』何也﹖毋亦因其肥重能壅肌肉間气﹐致邪不得泄歟﹖非也。夫扁豆花白實白﹐實間藏芽處﹐更有一條﹐其形如眉﹐格外潔白﹐蓋棚引蔓﹐其上枝葉遇日﹐愈烈愈矗立不撓﹐自有一種嚴肅之槪﹐故俗謂﹕『久避暑豆棚下﹐能作瘧。』有寒熱者不可食﹐蓋爲此耳﹗然則枝葉陰森而結實溫﹐又何故﹖夫不有蘊隆﹐何由嚴肅﹐是故陰森之气緊承暑後﹐而豆者枝葉之種也。惟其溫是以引蔓大﹐惟其引蔓大能蔽日光﹐故爲陰森﹐此其入於人身﹐非特益脾气﹐且納使歸腎﹐並可見其能由腎而布陰气於彌際矣。霍亂者本應吐下﹐云吐下不止﹐見其外已現表﹐而裏仍吐下﹐應止猶不止也﹐用其葉者﹐蓋使陰邪之在內爲吐下者﹐盡蔓延敷布於外﹐並裏證爲表證﹐且不畏酷烈之日也。

菉豆

味甘﹐寒﹐無毒。主丹毒﹐煩熱﹐風疹﹐藥石發動熱气﹐奔。生研絞汁服﹐亦煮食﹐消腫﹐下气﹐壓熱﹐解毒。用之勿去皮﹐去皮令人小壅﹐當是皮寒肉平。圓小綠者佳。﹝宋附﹞

菉豆四月下種﹐苗髙尺許﹐葉小而有毛﹐至秋開小花﹐莢如赤豆﹐以緊小兩頭平﹐色鮮綠者爲佳。﹝《綱目》﹞

生則冷痢﹐熟則和平﹐食物恆性也。乃菉豆稟气固寒﹐生研絞汁服﹐反不若煮食之下行者何﹖蓋菉豆皮寒肉平﹐其寒本自向外﹐生研絞汁其气最全﹐且停頓於中﹐彼丹毒煩熱﹑風疹﹑藥石發動熱气﹑奔﹐固系向上向外之火﹐得此汁狙伺於外達之地﹐隨其熱而化之導之﹐濟剽疾以柔和﹐緩勁突之衝逆﹐似取義在肉之平﹐不知實賴皮之寒﹐配外出之火也。若煮熟則其性寒性平者﹐旣以相和而互相入矣﹐不與熱隨水結而成腫﹐气爲熱激而上出者﹐正同乎﹗藉其素不相入之寒與平﹐已得相化而和洽者﹐就其結與激處以解釋之﹐而腫消﹑气下﹑熱壓﹑毒解﹐由是觀之﹐熟者下行﹐非下行也﹐去其相拒而自下耳﹗生者外出﹐非外出也﹐順其飆發以緩之耳﹗所由然者﹐菉豆生枝作葉於濕熱磅礡之會﹐開花結實於涼飆肅降之餘﹐其平足以耐煩燠﹐其寒足以靖浮焰﹐又屬谷食﹐其味且甘﹐故凡病發下中而上達外出者﹐可恃以開釋而化導之﹐假使倚物之實火﹐無根之虛陽﹐原非所能治也。

韭

味辛﹑微酸﹐溫﹐無毒。歸心﹐安五藏﹐除胃中熱利病人﹐可久食。子﹐主夢泄精溺白。根﹐主養發。

《齊民要術》曰﹕『種韭者﹐治畦欲極深﹐爲其根性上跳也。』又曰﹕『治畦畢以升盞﹐合地爲度﹐布子於圍內。注「韭內生不向外長﹐圍種令科成也。」』夫惟上跳﹐是以根養發﹐而莖葉除胃中熱利爲病於人。惟其內生﹐是以莖葉歸心而安五臟﹐子止夢泄精溺白。又云﹕『一種永生。』注「韭﹐久也。」惟其一種永生﹐是以可久食矣。𨿽然歸心者未必能安五臟﹐能歸心安五臟者﹐未必能除胃中熱﹑利病人﹐以髒自髒﹐腑自腑也。能止夢泄精者﹐未必能止溺白﹔能止溺白者﹐未必能止夢泄精﹐以溺道自溺道﹐精道自精道也。陶隱居曰﹕『韭殊辛臭﹐𨿽煮食之﹐便出猶燻灼。』以余所知﹐韭非特穿胃過腸﹐其气尙烈也﹐卽其質亦不化﹐故《千金》治誤吞釵方﹐暴韭令萎﹐蒸熟勿切﹐食一束卽出﹐是其能纏裹釵以出耳。胃中積物化熱成利﹐病人能更堅韌於釵乎﹗況其質在腑﹐其气歸心﹐所謂食气入胃﹐濁气歸心﹐淫精於脈﹐脈气流經﹐經气歸於肺﹐肺朝百脈﹐輸於皮毛﹐毛脈合精﹐行气於腑﹐腑精神明畱於四髒者﹐是不特歸心﹑安五臟﹐本此而無臟腑之分。卽後世藉以治胃脘瘀血者﹐亦本於此矣。巢氏曰﹕『小便利多者﹐由膀胱气寒﹐胞滑故也。』腎爲髒﹐膀胱腎之腑﹐其爲表裏﹐而俱主水腑﹐气不能溫髒﹐故小便白而多。《金匱要略》曰﹕『夫失精家﹐少腹弦急﹐陰頭寒﹐目眩﹐發落﹐脈極虛芤遲。』是知陰陽本宜相稱﹐若陽不足﹐陰遂無所衛而不固﹐亦無精溺之分矣。《生气通天論》曰﹕『陰者﹐藏精而起亟也。陽者﹐衛外而爲固也。』夫起亟﹐起陽也﹐爲固﹐固陰也﹐是陰陽有交相濟之道焉﹐是故陽之固在乎聚而不在乎盛﹐陽之聚在乎不散而不在乎堅牢。觀夫韭之布子四圍而科生於中﹐足以見其陽之聚﹐其翦之則不期而復﹐故不翦亦不能格外加長﹐足以見其不助陽之盛﹔根久盤結則不茂﹐足以見其不使陽堅牢﹔任自熬煮﹐可萎縮而不可糜爛﹐足以見其藏精不泄﹐則起亟爲固﹐功用尙不可知其故乎﹗

假蘇

味辛﹐溫﹐無毒。主寒熱﹐鼠瘻﹐瘰癧﹐生瘡﹐破結聚气﹐下瘀血﹐除濕痺。一名鼠蓂﹐一名姜芥。生漢中川澤。

假蘇卽荊芥也﹐二月布子生苗﹐辛香可茹﹐方莖細葉似獨帚﹐葉而狹小淡黃綠色。八月開小花﹐作穗成房﹐房如紫蘇﹐房內有細子如葶藶子狀﹐黃赤色﹐連穗收采用之。﹝《綱目》﹞

《諸病源候論》曰﹕『瘰﹑瘻病之生﹐或因寒暑不調﹐故气血壅結﹐或由飲食乖節﹐故毒流經脈﹐皆能使血脈結聚﹐寒熱相交﹐久則成膿而潰漏。』又曰﹕『瘰﹑癧﹑瘻者﹐由風邪毒气客於肌肉﹐隨虛處停結﹐如梅李棗核等大小﹐兩兩相連在皮間﹐時發寒熱﹐此言其因也。』《靈樞。寒熱篇》曰﹕『瘰癧﹑鼠瘻在於頸腋者﹐皆寒熱之毒气畱於脈而不去。』此言其處也。又曰﹕『鼠瘻之本﹐皆在於髒﹐其末出於頸腋之間﹐浮於脈中﹐末著於肌肉﹐而外爲膿血。』此言其本也。夫在前曰喉嚨﹐在後曰項背﹐今曰頸腋則在側矣﹐喉嚨屬陽明﹐項背屬太陽﹐頸腋則屬少陽。少陽者﹐陰未盡化﹐陽气尙稚﹐已出乎陽﹐未離乎陰也。未離乎陰﹐故風入則搏血﹔已出乎陽﹐故血結則畱濕﹔陽气尙稚﹐故气易結聚﹔陰未盡化﹐故血易壅瘀。荊芥爲物﹐妙在味辛而轉涼﹐气溫而不甚﹐芳香疏達﹐可使從陽化陰﹐而气中結聚得破。從血驅風﹐而血中壅瘀得行﹐濕痺得去。气不結聚﹐血不壅瘀﹐濕不停著﹐則寒熱除﹐而鼠瘻﹑瘰癧之在頸腋者﹐𨿽至已潰成瘡﹐旣無來源﹐則亦烏能不已。善夫劉潛江之言﹐曰﹕『荊芥以春令布子生苗﹐歷夏及秋方開花結子﹐故全乎辛之味者﹐以成其溫升之气也。』然嘗之先辛後苦﹐俱帶涼味﹐是又升中復兼降矣。本乎气之溫﹐成乎味之辛者﹐合春和之升舉﹐是爲能達陰气﹐俾陽得乘陰以出也。而血藏之﹐風遂不病﹐出乎餘味之苦﹐更成於轉味之涼者﹐合秋爽之肅降﹐是爲能和陽气﹐俾陰得先陽以暢也。而風藏之﹐血亦不病﹐蓋以气味全似挹天气以接引地气﹐能升而達在地之郁陰﹐卽能降而化在天之亢陽﹐故𨿽不專主於溫升﹐然佐升散得宜﹐不特外因風寒而陽郁﹐卽內之七情致血分有滯以涸陽者﹐皆得仗此紓陰以達之。𨿽亦不專主於涼降﹐然佐淸降得宜﹐不特內因肝熱而陽僭﹐卽外之六淫致血分有熱以迫陽者﹐皆得仗此裕陰以和之。蓋風藏不離乎血﹐原相因以爲病﹐惟此則能相因以爲功﹐所以不可與他風劑例視﹐而欲達陽必思所以紓陰﹐欲和陽必思所以裕陰﹐則庶幾善用此而獲成效矣。

香薷

味辛﹐微溫。主霍亂﹐腹痛﹐吐下﹐散水腫。

香薷四月生﹐方莖尖葉似白蘇而細﹐有刻缺﹐亦似黃荊葉而小﹐九月開紫花成穗﹐有細子﹐十月采。﹝參《圖經》《綱目》﹞

霍亂系水之潰決﹐水腫系水之停漲﹐通塞迥殊﹐狀候絕異﹐乃一物並可治之﹐則兩病本有聯合之理。《千金方》以兩病並隸於三焦﹐良以三焦者﹐決瀆之官﹐水道出焉﹐水道不通﹐汪洋無制﹐若嚙土而頹﹐則爲霍亂﹐若充廓而停﹐則爲水腫﹐原理之常無甚異也。特香薷一物﹐能兼治二者﹐則應究其所以用﹐《經脈別論》曰﹕『飲入於胃﹐遊溢精气﹐上輸於脾﹐脾气散精﹐上歸於肺﹐通調水道﹐下輸膀胱﹐水精四布﹐五經並行﹐合於四時﹐五臟陰陽﹐揆度以爲常也。』則似水道之行﹐全由脾﹑肺﹑膀胱﹐絕無與於三焦者﹐不知其遊溢散精﹐通調下輸﹐皆三焦爲之也﹐何以故﹖《營衛生會篇》曰﹕『上焦出於胃上口﹐並咽﹐貫膈而布胸中﹐走腋﹐循太陰﹐還至陽明。』是非其輸脾之道乎﹗又曰﹕『中焦亦並胃口﹐出上焦之後﹐此所受气﹐泌糟粕﹐蒸津液﹐化其精微﹐上注於肺脈﹐乃化爲血。』是非其歸肺之道乎﹗又曰﹕『下焦者﹐別回腸﹐注於膀胱而滲入焉。』是非其下輸膀胱之道乎﹗合於四時﹐五臟陰陽﹐揆度以爲常者﹐卽《五癃津液別篇》所謂﹕『天暑衣厚爲汗﹐天寒衣薄爲溺與气是也。』則三焦者詎非導水之江河耶﹗夫三焦屬少陽﹐少陽爲相火﹐故其決嚙爲病﹐停蓄成災﹐厥由有二﹐一者陰霪﹐一者暖漲﹐陰霪者﹐火衰不能激水﹔暖漲者﹐火盛反致水溢﹐香薷則治暖漲者也。夫暖漲不似夏月之溝澮皆盈乎﹐而復土潤溽暑﹐大雨時行﹐苟無日以烜之﹐風以蕩之﹐其爲決嚙﹐匪難爲停蓄﹐則固然也。獨香薷者﹐偏以四月感相火而生﹐歷屆濕土燥金以暢茂條達﹐至寒水得令﹐乃告成功。一似乎輸脾歸肺導入膀胱之旨﹐直截了當不假炫飾﹐而其味辛气微溫﹐卽具天暑衣厚爲汗﹐天寒衣薄爲溺與气於其中。三焦運化旣通﹐停蓄且不能﹐則又何從決嚙耶﹗世人於香薷類以爲發汗﹐或以爲利水﹐究竟問其於何發汗﹖於何利水﹖則亦終是渺茫﹐孰知《別錄》於霍亂證下下「腹痛」兩字﹐卽是利水之端﹐於水腫證上冠一「散」字﹐卽是發汗之旨。試思仲景辧論霍亂最詳﹐何以獨無腹痛。《外臺祕要》列水腫之用香薷者﹐曰﹕『水病﹐洪腫气脹。』曰﹕『風水﹐暴水﹐气水。』曰﹕『卒腫滿﹐身面皆洪大。』則可知其浮於外而不行者則能爲之汗﹐阻於下而不行者則能爲之利﹐是其治水爲行火土中化﹐乃目爲夏月麻黃。夫麻黃𨿽能治水﹐然實行金水中化者﹐無從混稱亂指也。

薄荷

味辛﹑苦﹐溫﹐無毒。主賊風﹐傷寒﹐發汗﹐惡气﹐心腹脹滿﹐霍亂﹐宿食不消﹐下气﹐煮汁服﹐亦堪生食﹐人家種之﹐飲汁發汗﹐大解勞乏。﹝唐附﹞

薄荷宿根經冬不死﹐二月生苗﹐淸明前後分之﹐方莖赤色﹐其葉對出﹐初蒔形長兩頭圓﹝蒔﹐移植﹐栽種﹞﹐及長則尖﹐凡收薄荷須隔夜以糞水澆之﹐雨後乃悉刈收則味涼﹐不爾不涼也。﹝《綱目》參《物類相感志》﹞

吐下則脹滿應減﹐下气則宿食應行﹐卽不減不行﹐亦宜以寬中理气﹐消導順降爲治﹐何取於薄荷﹖不知薄荷之涼﹐大有似乎豆蔻輩﹐原能寬中理气﹐消導順降者也﹐特其芳烈外發﹐不似豆蔻輩內藏﹐所以重在散發而治內不專耳。設使惡气宿食旣已內擾﹐仍復托根於表﹐則非薄荷之內解其結﹐外劚其根﹐何以使表裏盡除﹐略無遺患耶﹗傷寒發汗自有專劑﹐又何取於薄荷﹖不知寒之來系賊風所引﹐則與凡傷寒異。曰賊風者﹐冬之南﹐夏之北﹐春之西﹐秋之東風也。曰賊風傷寒﹐則定是夏令傷北風之寒﹐其乘虛也甚﹐其入人也深﹐非麻黃﹑桂枝﹑葛根﹑靑龍調解營衛者所能治﹐薄荷之辛溫芳烈﹐足與假蘇﹑香薷等原能開散風寒者也﹐況其轉味之涼﹐又能和中調气。假使賊風傷寒﹐𨿽從外入﹐內已成窟﹐則非薄荷之外剿其從﹐內覆其穴﹐何以能一舉兩得耶﹗所以然者﹐此物產於南﹐不產於北﹐莖方赤色﹐葉相對生﹐中春而發﹐秋盡乃萎﹐原具夏气之全﹐足發沍寒之覆﹐是以於滯气之外有所連﹐客感之內有所據者﹐均能使拔茅連茹﹐不勞再舉﹐但驗其根不畏寒﹐苗不畏暑﹐則可以得其消息之所在矣。

卷六

下品﹐艸十三味﹐木三味﹐獸一味﹐虫二味﹐菜一味。

虎掌

味苦﹐溫﹑微寒﹐有大毒。主心痛﹐寒熱﹐結气﹐積聚﹐伏梁﹐傷筋﹐痿﹐拘緩﹐利水道﹐除陰下濕﹐風眩。生漢中山谷及冤句﹐二月﹑八月采﹐陰漧。﹝蜀漆爲之使﹐惡莽艸。﹞

虎掌初生根如豆大﹐漸長大似半夏而扁。累年者﹐其根圓及寸﹐大者如雞卵﹐周回生圓芽二﹑三枚﹐或五﹑六枚。三月﹑四月生苗﹐髙尺餘﹐獨莖﹐上有葉如爪﹐五﹑六出﹐分布尖而圓。一窠生七﹑八莖時﹐出一莖作穗﹐直上如鼠尾﹐中生一葉如匙﹐裹莖作房﹐旁開一口﹐上下尖﹐中有花﹐微靑褐色﹐結實如麻子大﹐熟卽白色﹐自落布地﹐一子生一窠﹐九月苗殘﹐取根用。大者爲虎掌﹐又名天南星﹐小者爲由跋﹐乃一種也。﹝《圖經》參《綱目》﹞

病有少腹盛﹐上下左右皆有根﹐名曰伏梁﹐裹大膿血﹐居腸胃之外﹐治之﹐每切按之致死﹐此下則因陰必下膿血﹐上則迫胃脘生鬲﹐俠胃脘內癰也。居臍上爲逆﹐居臍下爲從﹐勿動亟奪﹝《腹中論》﹞。人有身體髀股皆腫﹐環臍而痛﹐是曰伏梁﹐此風根也。其气溢於大腸而著於肓﹐肓之原在臍下﹐故環臍而痛﹐不可動之﹐動之爲水溺濇之病﹝《奇病論》﹞。心之積名曰伏梁﹐起臍上﹐大如臂﹐上至心下﹐久不愈令人煩心﹐以秋庚辛日得之。腎病傳心﹐心當傳肺﹐肺以當旺不受邪﹐心復欲還腎﹐腎不肯受﹐故畱結爲積﹝五十六難﹞。據此則腸胃癰之類也﹐病始於腎﹐本系水液挾邪﹐爲心所不勝﹐若肺能受之﹐則咳逆吐痰﹐病斯已矣。此亦不必心爲之傳﹐肺之職故應爾爾﹐乃肺不任此﹐欲上不得﹐欲下不能﹐逗𨖻腸胃之外﹐燻蒸水谷之气﹐衝於上則爲心痛寒熱﹐澑於下則爲溺道結濇﹐浸淫於下體則髀股胥腫﹐此時正皆天南星所主矣。天南星何以能主此﹐則以其色白入肺﹐性燥劫液﹐使癰中水液化以爲气而布散焉。正猶肺之肯受邪﹐俾從咳逆吐痰可愈也。然此當在未與血結之先﹐苟已與血結﹐𨿽亦可藉以分消气分之結則已﹐不能不仗佐使之妥適矣。不然《千金》抵當湯治婦人月經不利﹐腹中滿時自減﹐男子膀胱滿急方﹐何以於《傷寒》抵當湯退蝱虫而進是耶﹝《婦人月經不調篇》﹞﹗然則治風癲之鴆頭丸﹐及令霍亂永不發方﹐皆有是﹐何也﹖盧芷園曰﹕『天南星名色性气合屬燥金﹐味苦气溫又得火化﹐爲肺之用藥﹐與《易》稱熯萬物者合其徳﹐固當治風﹐第可平諸疾生風﹐不可平風生諸疾﹐以其體堅實細膩﹐非眞燥﹐故其治諸暴彊直﹐支痛裏急﹐筋縮戾﹐皆風從燥已也。』劉潛江曰﹕『南星四月生苗﹐九月采根﹐是火之气歸於金﹐取火爲金用者也。火爲金用而金之气益烈﹐卽以同气相求者﹐直相從而破其所結之戾气﹐故其所治非陰虛而陽不能化之風﹐乃陽虛而陰不得化之風﹐是其旨皆在散陰結於暢陽。霍亂之發﹐癲之爲風﹐陰結而陽不得暢﹐陽虛而陰不得化也﹐是可知因痰而生風者﹐去其痰而風自不得生﹐特陰虛之燥痰﹐畏此正如鴆耳。』

艸蒿

味苦﹐寒﹐無毒。主疥瘙痂癢﹐惡瘡﹐殺虱﹝虱當作虫﹞﹐畱熱在骨節間目。一名靑蒿﹐一名方潰。生華陰川澤。

艸蒿卽今靑蒿﹐二月生苗﹐莖粗如指而肥﹐與葉並深靑色﹐葉似茵蔯而面背皆靑﹐至夏髙四﹑五尺﹐七﹑八月間開花細黃﹐花下便結子﹐大如麻子﹐中有細子﹐九月采﹐其根白﹐根﹑莖﹑子﹑葉皆有香气﹐俱堪入藥。﹝《綱目》參《圖經》﹞

疥瘙本濕熱爲病﹐至結痂而癢﹐則濕已化燥矣。惡瘡亦濕熱病也﹐而至生虫﹐則已濕迸流漓﹐燥遂在內矣。瘡旣劫濕之具﹐疥復生虫之橐﹐則主疥瘙﹑痂癢﹑惡瘡者﹐不遂爲治燥熱之劑乎﹗然苦寒之物﹐治濕熱者有之﹐如芩﹑連是也﹐玆獨苦寒而治燥熱﹐則以其芳者﹐說者謂芳香實能助燥﹐烏能治燥﹐是不明陽明燥金所以繼太陰濕土之故耳。濕浮於外﹐內本已燥﹐加以淸飆蕩滌﹐余暑倏消﹐則外浮者亦散﹐遂純乎爲燥﹐是誠在轉瞬間﹐不然﹐別气相續必漸致此﹐何獨緊相承﹐踵相接耶﹗卽以芳香論﹐在春夏時﹐芳香之物應時生長者不一﹐然其气皆發揚而玆獨斂肅﹐是其爲由夏屆秋﹐由濕轉燥﹐而畱有遺熱在內者之的劑矣。卽驗其立秋已後﹐定節節生虫﹐旣已生虫﹐仍不妨開花結子﹐其虫又不嚙梗致敗﹐不蠹節潰出﹐但自循梗而下﹐入土化他物﹐故凡取虫者﹐過時卽無﹐亦可見此是夏間陽气遺畱在內所化﹐合之於治畱熱在骨節間﹐豈不符哉﹗

靑葙子

味苦﹐微寒﹐無毒。主邪气﹐皮肉中熱﹐風瘙﹐身癢﹐殺三虫﹐惡瘡﹐疥虱﹐痔蝕﹐下部瘡。子名艸決明﹐療唇口靑。一名艸蒿﹐一名萋蒿。生平穀道傍﹐三月采莖葉﹐陰漧。五月﹑六月采子。

靑箱二月生苗﹐長三﹑四尺﹐葉闊似柳而﹐莖似蒿靑紅色。六月﹑七月開花如雞冠﹐花上紅下白﹐但雞冠花穗或有大而扁﹐或團者﹐此則梢間出花穗﹐尖長四﹑五寸﹐狀如兔尾。子在穗﹐光黑而扁﹐與雞冠子﹑莧子不殊﹐根亦似蒿根而白﹐獨莖直下生根﹐八月采子。﹝參《圖經》《綱目》﹞

靑葙形象生長與靑蒿頗同﹐特其收成較蚤﹐蓋當濕熱盡浮﹐內方轉燥之際﹐故其爲用似同於靑蒿﹐實戾於靑蒿。夫邪之在人﹐原欲同气相引﹐豈肯鬱鬱獨居﹐第阻隔旣成﹐追攀莫及﹐則有遺畱之患﹐若邪正在表﹐外熱方昌﹐則在內者孰不欲就我同岑﹐共商畱去﹐斯所以俱患身癢﹐但視其一則疥已成痂﹐惟餘不盡﹐一則風方擾﹐肌膚豎裂﹝﹐瘙同﹐皮起也﹞﹐已可測其或爲畱熱在骨節間﹐或爲邪气在皮膚中。畱熱在骨節間﹐因斂肅而及﹐故就其斂肅而消之﹔邪气在皮膚中﹐因散發而用﹐故就其散發而驅者。是靑蒿助行秋令﹐靑箱猶逞夏時﹐一采於秋末﹐一釆於夏初﹐而就其長以足其勢﹐固已示人區別之方﹐利導之旨矣。要而言之﹐邪气﹑皮膚中熱系發汗證﹔以風瘙﹑身癢﹑惡瘡﹑疥虱﹐則不可發汗﹐所謂「瘡家𨿽身疼痛﹐不可發汗﹐汗出則」是也。虫系可攻證﹔以邪气﹑皮膚中熱則不可攻﹐所謂「病人表未解者不可攻﹐攻之利遂不止而死」是也。《活人書》云﹕『病之候﹐齒無色﹐舌上白﹐甚者唇黑有瘡﹐其初得或如傷寒﹐或因傷寒所致。』則此之唇口靑﹐當卽轉黑之機﹐而邪气﹑皮膚中熱正合傷寒之候。《千金》有靑葙子丸治傷寒後結熱﹐《活人》有雄黃銳散治﹐統而觀者﹐則凡瘡癢而外候如傷寒者﹐爲不可易之劑矣。

貫眾

味苦﹐微寒﹐有毒。主腹中邪熱气﹐諸毒﹐殺三虫﹐去寸白﹐破癥瘕﹐除頭風﹐止金瘡。花﹐療惡瘡﹐令人泄。一名貫節﹐一名貫渠﹐一名百頭﹐一名虎捲﹐一名扁苻﹐一名伯萍﹐一名藥藻﹐此謂艸鴟頭。生元山山谷及冤句﹑少室山﹐二月﹑八月采根﹐陰漧。﹝雚菌爲之使。﹞

貫眾春生赤苗﹐葉大如蕨﹐靑黃色﹐面深背淺﹐兩兩對生﹐如狗脊而無鋸齒﹐莖三稜﹐大如﹐其涎滑﹐有黑毛叢生。四月花白﹐七月實黑﹐根連捲而生﹐皮黑肉赤﹐曲屈而有尖觜﹝觜﹐通嘴﹞﹐黑須攢簇﹐大如伏鴟﹐其苗隨處透出﹐無論縱橫﹐一根百十頭﹐經冬不死。﹝參《吳氏本艸》《圖經》《綱目》﹞

貫眾之根裹纈層疊﹐莖須錯出四射﹐恰有合於腹中﹔其初出莖須頑梗麤濇﹐恰有合於邪气﹔其外黑內赤﹐味苦气寒﹐恰有合於爲寒所束之熱气。然其四射之莖﹐無不可生靑放葉﹐卽皆生理之所敷﹐則其義爲重疊包裹之邪气﹑熱气﹐自隨所過經絡四散﹐而導發於外。諸毒者﹐邪熱久祕﹐不得宣泄之所成也﹐邪熱旣散﹐毒於何有。虫者﹐緣濕熱而出﹐遇隙而居﹐善伏於生气不屆之地。貫眾隨處孔隙﹐隨處生機岔湧﹐一任沈於水﹐委於冰雪﹐皆不閡其生全﹐苟使臟腑空隙鍾气盡能如是﹐虫何由居。況頑梗粗濇之莖須𨿽發於外﹐而根於裹纈層疊之極內﹐《千金》《外臺》以之治虫﹐專治腎家之虫﹐爲非無所本矣。且其功能豈僅在是﹐形連捲而不密﹐則可以疏癥瘕中气血﹐葉對生而不只﹝只﹐獨也﹞﹐則可以去頭風之偏。內之赤不能越外之黑﹐則可以止金瘡之血﹔外之黑終能限內之赤﹐則可已崩漏衄血。皆以其旣喜生於山﹐又必近於水﹐置燥處而不枯﹐浸水中而不爛﹐爲具剛體而行柔化﹐畜滑潤而出頑梗﹐而治喉痺﹐治物哽﹐解藥毒﹐消頑腫﹐均於此取裁矣。

何首烏

味苦﹑澀﹐微溫﹐無毒。主瘰癧﹐消癰腫﹐療頭面風瘡﹐五痔﹐止心痛﹐益血气﹐黑髭鬢﹐悅顏色。久服長筋骨﹐益精髓﹐延年不老﹐亦治婦人產後及帶下諸疾。本出順州南河縣﹐今嶺外江南諸州皆有﹐蔓紫﹐花黃白﹐葉如薯蕷而不光﹐生必相對﹐根如大拳﹐有赤白二種﹐赤者雄﹐白者雌。一名野苗﹐一名交藤﹐一名夜合﹐一名地精﹐一名陳知白。春夏采﹐臨用之以苦竹刀切﹐米泔浸﹐經宿暴漧﹐木杵臼搗之﹐忌鐵。﹝宋附﹞

何首烏春生苗﹐葉相對如山芋而不光澤﹐其莖蔓延竹木墻壁間﹐秋開黃白花似葛勒花﹐結子有稜似蕎麥而細小﹐才如粟大﹐根大者如拳﹐各有五稜﹐瓣似小甜瓜﹐此有二種﹐赤者雄﹐白者雌﹐其藤夜則相交﹐晝則解﹐故有交藤﹑夜合之名。﹝《圖經》﹞

劉潛江云﹕『何首烏之用﹐或取效於气血之結而經脈壅者﹝如主瘰癧﹐消癰腫﹐療頭面風瘡﹐五痔﹐止心痛是也﹞﹐或取效於血气之劣而形器損者﹝如益气血﹐黑髭鬢﹐悅顏色﹐長筋骨﹐益精髓是也﹞。』何其病之迥異而同歸於治歟﹗何首烏傳贊曰﹕『雌雄相交﹐夜合晝疏。』盧子繇曰﹕『觀其夜合晝疏﹐則通於晝陽之辟則辟﹐夜陰之闔則闔矣。』夫气血皆一陰一陽之所化也﹐陽爲開之﹐陰爲闔之﹐則气血之結者﹐以開爲功﹐而卽具有闔之用﹔气血之劣者﹐以闔爲功﹐而卽具有開之用﹐惟開闔盡其神﹐而气血之生化乃得不竭﹐豈非不易之元理乎﹗蓋他藥得陰陽之分﹐而此獨得陰陽之合。他藥得其分者﹐不必出於合﹔此味之得其合者﹐以其能出於分也。或曰此味與地黃同其畏忌﹐將無與之並能益陰歟﹖曰﹕『陰陽之開闔﹐此味全具﹐謂其補陰與地黃同功亦何不可﹐但不與地黃同其沈滯者﹐其義所當參也。』蓋陰陽之開闔﹐其於腎﹐若地黃則能爲陰之闔﹐不能爲陽之開也。又肝膽根於至陰﹐達於至陽﹐亦本開闔以行气血之生化﹐玆味合於元﹐始握其樞機﹐在風實者﹐陰不能致於陽而使闔也﹔風虛者﹐陽不能達乎陰而使開也﹐旣合於至陰爲闔﹐至陽爲開﹐則風之療也﹐安能不首推玆味乎﹗

威靈仙

味苦﹐溫﹐無毒。主諸風﹐宣通五藏﹐去腹內冷滯﹐心膈痰水久積﹐癥瘕﹐痃癖﹐气塊﹐膀胱宿膿﹑惡水﹐腰膝冷疼及療折傷。一名能消。久服之無瘟疫瘧。出商州上洛山及華山並平澤﹐不聞水聲者良。生先於眾艸﹐莖方﹐數葉相對﹐花淺紫﹐根生稠密﹐歲久益繁。冬月丙丁﹑戊己日采﹐忌茗。﹝宋附﹞

威靈仙莖梗如釵股四稜﹐葉似柳葉作層﹐每層六﹑七葉﹐如車輪﹐有六層至七層者。七月內生花﹐淺紫或碧白色﹐作穗如莆薹子﹐亦有似菊花頭者。實靑﹐根稠密多須似谷﹐每年旁引﹐年深轉茂﹐一根叢須數百條﹐長者二尺許﹐初時黃黑色﹐幹則深黑﹐故俗稱鐵腳威靈仙。﹝《圖經》參《綱目》﹞

味苦气溫﹐火也﹐而生於早春﹐釆於深冬﹐將毋假火之性气﹐能伸木之屈曲﹐泮水之冰凝歟﹖不惟是也。其釆後於眾艸﹐效則捷於眾艸﹐非效捷也﹐百卉未萌﹐是先挺發﹐似風之播揚鼓蕩﹐驅馳獨疾﹐故曰主諸風也。遇木而莖爭先﹐歸水而根稠密﹐乃屆火令﹐反不花不實﹐濡滯畱連﹐非濡滯畱連也﹐不浪作葉﹐必六﹑七葉排比齊生﹐周圍四出﹐狀如車輪﹐是爲一層﹐層出不已﹐至於六﹑七﹐似臟腑間結壅非止一處﹐故曰宣通五臟也。是豈徒伸木泮冰而已哉﹗夫曰諸風﹐則其發必驟﹐曰宣通五臟﹐則其因必久﹐況五臟之待宣者﹐非他﹐卽所謂「腹內冷滯﹐心膈痰水久積﹐癥瘕﹐痃癖﹐气塊﹐膀胱宿膿﹑惡水﹐腰膝冷痛」者是。是五臟者不得率爾宣通﹐諸風者又難遲遲責效﹐惟威靈仙旣具賁育之勇﹐復有慶忌之捷﹐而不爲揚幹之亂行﹐甚嫻不識之部伍﹐皆緣其根荄色本爲黑﹐形復似須﹐稠密而長﹐年深轉茂﹐無非水象倚於水而行气﹐以行气爲化水﹐層層決排﹐縷縷疏瀹﹐使陰不化而陽淫爲風者﹐息﹔則陽不和而陰淤爲澱者﹐通。是主諸風卽所以宣五臟﹐宣五臟卽所以主諸風﹐而不卽不離﹐不疾不徐﹐頓然脫釋﹐惟其能息﹐是以能通﹐若諸風緣五臟漧澀不通而成者﹐得此立貽殃禍。

萹蓄

味苦﹐平﹐無毒。主浸淫﹐疥瘙﹐疽﹐痔﹐殺三虫﹐療女子陰蝕。生東萊山谷﹐五月采﹐陰漧。

萹蓄春中布地﹐生道旁﹐苗似瞿麥﹐葉細綠如竹﹐赤莖如釵股﹐節間開花甚微細﹐靑黃色﹐根如蒿根。﹝《圖經》﹞

劉潛江曰﹕『浸淫﹐疥瘙﹐疽﹐痔及虫﹐皆濕熱病也。萹蓄類能治者﹐得弗爲通利之劑乎﹗』然盧子繇謂其﹕『引蔓促節﹐節節開花﹐若封而辟﹐辟而封﹐復不得目以通利﹐似有逐節以爲通﹐能通而必循其節者﹐不失之駛疾﹐不致有遺﹐更爲搜微抉隱之善劑哉﹗抑當爲血分之气藥﹐卽其多主殺虫而言。虫從風化﹐卻本於濕不化而從風﹐如斯所長﹐不使血分聚濕而風自平﹐此所以能治自濕化之風熱而殺虫也。』予謂﹕『蓄﹐聚也。天子升車之石﹐貌之曰扁﹝詩白華有扁斯石傳﹞﹐則自卑斯髙之階也。然積少致多之文﹐類從扁。篇﹐編是也。充狹致廣之文﹐亦從扁。偏﹐徧是也﹐此其中有浸淫之義焉。從浸淫而疥瘙﹑疽﹑痔與虫生焉﹐則以聚爲患﹐自卑而髙﹐自少而多﹐自狹而廣﹐匪節莫駐﹐歷階不愆者﹐此能治之﹐故號曰萹蓄。』

馬兜鈴

味苦﹐寒﹐無毒。主肺熱咳嗽﹑痰結﹑喘促﹐血痔﹐瘻瘡。生關中﹐藤繞樹而生﹐子狀如鈴﹐作四﹑五瓣。﹝宋附﹞

馬兜鈴春生苗如藤蔓﹐葉如山芋葉﹐六月開黃紫花﹐頗類枸杞花﹐七月結實﹐棗許大如鈴﹐作四﹑五瓣﹐其根名雲南﹐根似木香﹐小指大﹐赤黃色﹐七月﹑八月釆實﹐暴漧。﹝《圖經》﹞

肺熱咳嗽﹑痰結﹑喘促﹐厥由甚多﹐堪以馬兜鈴治者將必有據。如劉潛江所述﹕『因於寒濕﹐久而痰滯﹐气道迫隘﹐亦痰結喘促者﹐固無人不知﹐非所可用矣。』卽其所引楊氏云﹕『虛勞少血﹐津液內耗﹐心火自焚﹐遂使燥熱乘肺﹐咯唾膿血﹐上气痰潮﹐嗽連續不已』者﹐亦豈有必用是之理乎﹗予以謂﹕『其於春夏﹐布蔓發葉﹐由於木火以達者﹐必繞樹而升﹔其於秋冬﹐系鈴成實﹐由於金水以成者﹐必象金而降。則其所治之熱﹐爲緣木而升之熱﹔其所治之痰﹐爲附金而壅之痰。』木者﹐金所侮也﹐由木之熱至能傷金﹐則所謂侮反受邪。侮而受邪﹐寡於畏也﹐木以無道侵淩所畏﹐亦必已外彊中漧﹐其气升其血亦必動﹐於是肺受其熱﹐遂失職於治節﹐而壅結於痰涎﹐痰以火而膠黏﹐血緣痰而乖錯﹐謂此爲肺熱咳嗽﹑痰結﹑喘促﹐然乎﹖否乎﹖若血不乖錯﹐何以下爲血痔﹐痰不壅結何以上爲瘻瘡。觀其匪能自立﹐偏出髙巓﹐如鐸如鈴﹐率皆下向。下向者﹐卽他日上出之發蹤﹔上出者﹐卽後時下向之根柢﹐而苗春花夏﹐結實非晚﹐偏至霜降已後﹐葉已盡脫﹐鈴已四裂﹐累累駢懸﹐猶傲睨寒風﹐浸淫霜雪而不墜﹐此其苦寒爲何如苦寒﹐亦可見其𨿽下向而用不在降泄﹐不在降泄則痰結何由解﹐喘促何由平﹐殊不知痰之所以結者因乎火﹐火緣木而升者因乎郁﹐郁極斯升之火﹐譬之荏弱者﹐聲素難髙﹐行素難遠﹐一旦受侮彌深﹐情極激發﹐有不自知其聲之髙﹐行之遠者﹐郁固由此而伸﹐結亦由此而解矣。故似此象形之物﹐先理其郁發之源﹐次解其浮越之火﹐而因火壅結之痰自隨气而化﹐津液因痰逼迫之喘促﹐自隨火而下歸﹐烏在其藉降泄而痰結得解﹐喘促得平﹐肺熱罷﹐咳嗽遂不作耶﹗

骨碎補

味苦﹐溫﹐無毒。主破血﹐止血﹐補傷折。生江南﹐根寄樹上﹑石上﹐有毛葉如庵﹐江西人呼爲胡孫姜。一名石庵﹐一名骨碎布。﹝宋附﹞

骨碎補生木上或石上﹐多在背陰處﹐引根成條﹐扁長略似姜形﹐上有黃赤毛及短葉附之﹐又抽大葉成枝﹐有椏缺﹐頗似貫眾﹐面靑綠色﹐上有黃點﹐背靑白色﹐上有赤紫點。春生葉﹐至冬漧黃﹐無花實。﹝《圖經》﹞

折之不死﹐插之輒生﹐翦枝移續﹐劚根重栽﹐皆艸木恆性﹐詎足爲異﹐未可以療傷折也。然則倒插亦生﹐橫埋亦生﹐𨿽切之成塊﹐暴之至枯﹐摘其一葉﹐分其一瓣﹐無不可生者﹐遂可以療傷折乎﹗此不過水與土正相媾﹐艸木偶得之﹐遂乘此生發耳﹗又烏足以療傷折﹐且傷之爲傷﹐豈無差別﹐在皮肉曰傷破﹐在筋脈曰傷斷﹐惟在骨乃曰傷折。傷旣在骨而遠望水土之滋凝﹐艸木之聯屬﹐其傷處敗壞久矣﹐惟骨碎補者﹐寸寸折之﹐寸寸皆生﹐處處折之﹐處處有汁﹐無藉根株之系﹐不致血液之漏﹐故曰主破血﹑止血﹑補傷折﹐言能不使瘀結者畱滯﹐不使流動者妄行﹐而補苴傷折﹐如未嘗傷折也。所以然者﹐苦本堅裏而內含水﹐自應腎之體﹔溫本生發而能運水﹐自應腎之用。此後人所以察其幾微而謂爲補腎﹐以除耳鳴﹑齒病﹐皆可以是義推之矣。

白附子

主心痛﹐血痺﹐面上百病﹐行藥勢。生蜀郡﹐三月采。

白附子生沙中﹐獨莖似鼠尾艸﹐穗細﹐葉周生於穗間﹝﹐環繞﹞﹐根形似天雄﹐長寸許﹐幹者皺文有節如竹。﹝參《唐本》《蜀本》《綱目》﹞

白附子所主﹐其旨在節﹐節之爲物﹐以體象論則爲陰陽之限﹐以變動論則爲用陽布陰。而其威之所竟﹐力之所加﹐又爲在下者厚﹐愈上乃愈微也。在下者厚﹐則主心痛﹑血痺之謂。愈上愈微﹐則爲面上百病﹐行藥勢存焉。蓋血痺由尊榮人骨弱肌膚盛重﹐因疲勞汗出﹐臥不時動搖﹐加被微風而爲身體不仁如風痺狀﹐則其始病於血脈﹐以漸內應於主血脈之心﹐乃爲痛矣。當未痛時﹐原不妨用黃桂枝五物湯可愈﹐旣至心痛﹐則不得不藉白附子之陽气布散﹐血脈中陰邪仍有限制﹐不相侵越﹐徧檢《千金方》用白附子﹐惟《堅癥積聚篇》小狼毒圓一方可服﹐余則盡系外敷﹐外敷之中﹐除一齲齒﹑虫痛方外﹐余則盡爲面藥。夫皰黶﹐皆濕熱滯气之所爲﹐气旣滯而不生光華﹐澤復澀而反增晦黯﹐則行气宣澤之中﹐斷不能不有用陽布陰之物駕馭其間﹐以行藥勢﹐其爲治﹐固甚精微﹐而其功力亦云微矣。以是二義而擴充之﹐則在上用之以气行津﹐在下用之以气行血與痰濕﹐皆可無微不入矣。

夏枯艸

味苦﹑辛﹐寒﹐無毒。主寒熱﹐瘰癧﹐鼠瘻﹐頭瘡﹐破癥﹐散癭結气﹐腳腫﹐濕痺﹐輕身。一名夕句﹐一名乃東﹐一名燕面。生蜀郡山谷﹐四月采。﹝土瓜爲之使。﹞

夏枯艸冬至後生苗﹐至春髙一﹑二尺﹐莖微方﹐葉對節生﹐似旋覆葉而長大﹐有細齒﹐背白﹐三﹑四月於莖端作穗﹐長一﹑二寸﹐穗中開淡紫小花﹐似丹參花﹐結子亦作穗﹐一穗四子﹐交夏至便枯﹐於未枯前釆之。﹝《綱目》參《唐本》﹞

劉潛江曰﹕『人身之陽在上則化陰﹐在下則化於陰﹔人身之陰在下則生陽﹐在上則生於陽。』夏枯之種在地陰也﹐而遇一陽則生苗焉。由是以漸﹐挺莖發葉﹐結穗開花成實﹐皆爲陽效其用矣。而遇一陰則枯瘁﹐猶不可謂陰在下能生陽﹐陽在上能化陰乎﹗結癥﹑腳腫﹑濕痺﹐皆陰陷於下﹐不生陽也。瘰癧﹑癭气﹑鼠瘻﹑頭瘡﹐皆陽極於上不化陰也。得此又烏能不愈乎﹗況有陰以成陽﹐則陽之用不窮﹐用陽以化陰﹐則陰之源遂裕。陽用窮則無以生血﹐陰源裕則有以化气﹐故古人稱其治目珠疼至夜輒甚﹐及點苦寒藥劇者﹐苦寒止能折陽﹐此並能化血也。又稱其治失血後不寐﹐仿半夏湯意代以夏枯艸﹐半夏僅能導陽入陰﹐此又能使陽從陰化也。後世擴充其旨﹐如用以補肝明目﹐治女子血崩﹑產後血暈﹐當識此義。

馬勃

味辛﹐平﹐無毒。主惡瘡﹐馬疥。一名馬庀。生園中久腐處。

馬勃生濕地及腐木上﹐於五﹑六月卒然而發紫色﹐虛﹐狀如狗肺﹐彈之粉出﹐夏秋釆之﹐有大如斗者﹐衡之不過錢許。﹝參隱居《蜀本》﹞

劉潛江曰﹕『五﹑六月時﹐火土極盛﹐百昌踴躍﹐旣傾盡底裏矣。卽已腐已化者﹐偶有生气遺畱其間﹐亦乘之以成形。彈之粉出﹐可知偶然假聚﹐不久仍歸消化耳。故藉以對待浮而在上﹐偶寄而未卽化之證﹐使歸於無何有也。』斯爲妙於取裁。

海金沙

主通利小腸﹐得梔子﹑馬牙硝﹑硼沙﹐共療傷寒狂熱。出黔中郡﹐七月收采﹐生作小株﹐才髙一﹑二尺﹐收時全科於日中暴之﹐令小幹﹐紙襯﹐以杖擊之﹐有細沙落紙上﹐旋收之﹐且暴且擊﹐以沙盡爲度﹐用之或丸或散。﹝宋附﹞

劉潛江曰﹕『海金沙無花實﹐其气專鍾於葉而成沙﹐則不同於吐其華而凝其元﹐惟得气之流散者﹐以致其自然之化機而已。』然如蒲黃而色黃赤﹐則有可參者﹐夫腎主水而脾主濕﹐是腎水之用寄於脾也﹐此其治必在於色黃者。小腸行水而合於心﹐心主血﹐血乃水之化﹐血和而水化自行﹐此其治必在於色赤者。方書但知其治血淋﹑膏淋﹑石淋等證﹐詎知其種種所患﹐皆本於濕土之气不能運也﹐而又有火以合之﹐乃結聚於水道﹐有如是乎﹗要知此物﹐是於土中布其流散之用﹐而並達火之麗於土﹐以病於水者﹐則可以思其功之所在﹐固不徒在行水之臟腑而已。

棟實

味苦﹐寒﹐有小毒。主溫疾﹐傷寒﹐大熱﹐煩狂﹐殺三虫﹐疥瘍﹐利小便水道。根﹐微寒﹐療蚘虫﹐利大腸。生荊山山谷。

楝實木髙丈餘﹐其長甚速﹐葉密如槐而長﹐三﹑四月開花﹐紅紫色﹐芬香滿庭﹐實如彈丸﹐生靑熟黃﹐十二月釆。﹝《圖經》參《綱目》﹞

凡物耐寒者﹐必畏熱﹔耐熱者﹐必畏寒。惟楝實屆夏已生﹐迄冬在樹﹐故世俗之訕﹐不甚長進﹐不易傾覆者﹐曰楝樹子。整年如此﹐是則其遇暑而不浥爛﹐逢寒而不拆裂﹐擬定守正﹐遂可謂堅持元气之補劑歟﹖殆非也。夫楝實在夏﹐則核嫩裹津充滿於殼﹔在冬﹐則津消核斂﹐表裏相懸﹐裹津待暑﹐是布陰以使陽和﹐卽其主溫疾﹑傷寒﹑大熱﹑煩狂也。斂核禦寒﹐是戢陰以讓陽通﹐卽其利小便水道也。濕不混於熱﹐熱已化於水﹐水逞陽通而下行﹐曾何虫之不除﹐疥瘍之不瘳耶﹗卽後世專以之治疝﹐疝獨非陰縛其陽﹐陽困於陰乎﹖陰旣戢而陽得伸﹐陽垂和而陰已布﹐亦無非賴小便之利﹐水道之通﹐與前義不相悖﹐卽其止上下部腹痛義﹐亦豈能外哉﹗

郁李仁

味酸﹐平﹐無毒。主大腹水腫﹐面目四支浮腫﹐利小便﹑水道。根主齒齗腫﹐齲齒﹐堅齒﹐去白虫。一名爵李﹐一名車下李﹐一名棣。生髙山川谷及丘陵上﹐五月﹑六月采根。

郁李木髙五﹑六尺﹐枝條花葉皆若李﹐惟子小如櫻桃﹐赤色味甘酸﹐核隨子熟﹐六月釆根並實﹐取核中仁用。﹝《圖經》﹞

郁李性潔﹐最喜和風暖日﹐漑宜淸水而不欲肥﹝《廣魏芳譜》﹞。其木色正白﹐皆金化也﹐而開花粉紅﹐結實正赤﹐是爲金從火化﹐人身金從火化者﹐非由肺行三焦之水道耶﹗大腹水腫﹐面目四支浮腫﹐由於水道不行﹐小便不利﹐則水壅於火而還病於金矣。猶能不更浚其源﹐使金復由火而化水﹐遂自三焦而通哉﹗曰利小便水道﹐正以使其水不從汗泄﹐不向下混行也。然則其气味之酸平﹐又作何解﹖夫酸者﹐木之發育也。平者﹐气之順降也。核中之仁本以生發夫木﹐而木之生發本以條鬯諸气﹐惟酸則有曲直之義。曲直者﹐不徒一於升舉﹐又不肯一於卑俯﹐應伸則伸﹐應屈則屈﹐正其生理之從容而不彊梗﹐且兼得气之平﹐是其盤旋潤澤於上﹐條達通輸於下。精者自不混濁以泄﹐麤者自不附淸而畱﹐澄其源乃欲順其流耳。至根則潔白﹐爽肅之气安於土中﹐自能使在中濕熱﹐不混經气﹐上病於齗齒﹐以立堅固之本者也。

鉤藤

微寒。主小兒寒熱﹐十二驚癇。

鉤藤狀如葡萄藤﹐中空而通﹐長八﹑九尺﹐或一﹑二丈﹐大如拇者置酒甕中﹐以气吸之則酒涓涓出﹐莖間有刺﹐正如鉤﹐鉤紫色﹐葉細長。﹝參《衍義》《綱目》﹞

《大奇論》曰﹕『心脈滿大﹐癇瘛筋攣﹔肝脈小急﹐癇瘛筋攣﹔肝脈騖暴﹐有所驚駭﹔肝腎並小弦﹐欲驚﹔二陽急﹐爲驚。』夫盛滿偏於一處﹐則他處之不足可知﹔弦急偏於一處﹐則他處之縱弛又可知。巢氏曰﹕『小兒血气不和﹐熱實在內﹐心神不定﹐所以發驚﹐甚或搖頭弄舌﹐或睡裏驚掣﹐或數嚙齒﹐則爲欲癇。若口眼相引﹐目晴上搖﹐手足掣縱﹐背脊彊直﹐頸項反折﹐則爲癇。』又曰﹕『驚癇者﹐因驚怖大﹐乃發也。』夫相引掣縱﹐應弦急﹔彊直反折﹐應盛滿﹐謂非气血至此﹐忽被牽掣﹐遂與他處不相流通﹐若倒鉤逆注者﹐然可乎﹖《舉痛論》曰﹕『驚則心無所倚﹐神無所歸﹐慮無所定﹐故气爲亂。』況發於寒熱後者﹐非特正方以玆逆注﹐邪且難免拘畱﹐此所以有取於鉤藤之紫色空中﹐任是處處倒鉤逆注﹐而脈絡決不因之以塞。紫者﹐水火相參之色﹐凡陰陽﹑气血﹑寒熱皆於此取義焉可也。色紫而气寒﹐則協和气血分解寒熱之用﹐已具於中矣。矧復中空﹐則交通陰陽﹐調劑上下之徳﹐抑又可泯乎﹖不然﹐則《別錄》僅以之治一病﹐後人遂不可因此爲三隅之反矣。

獺肝

味甘﹐有毒。主鬼疰﹐蠱毒﹐卻魚鯁﹐止久嗽﹐燒服之。

獺狀似靑狐而小﹐毛色靑黑似狗﹐膚如伏翼﹐長尾短足﹐水居食魚﹐能知其歲水之大小﹐可驗穴而得之﹐他獸肝葉皆有定數﹐惟此則一月一葉﹐其間又有退葉也。﹝《綱目》參《圖經》﹞

巢氏云﹕『「注」之言「住」也﹐言其連滯停住也。人有先無他病﹐忽被鬼排擊﹐當時或心腹刺痛﹐或悶絕倒地﹐如中惡然﹐得差之後﹐餘气不歇﹐停住積久﹐有時發動﹐連滯停住﹐乃至於死﹐死後注易旁人﹐故謂之鬼注﹐所以可用獺肝治者﹐其注必在臟腑﹐臟腑皆有定所定數﹐獺肝獨應月增無定﹐靈變之气爲鬼所駭﹐遂不敢停也。』又云﹕『蠱是合聚虫蛇之類﹐以器皿盛之﹐任其相噉﹐存其生者卽名爲蠱。能變化爲毒害﹐遺毒於飲食間﹐以爲人害﹐食人腑臟﹐其狀心切痛如被物嚙﹐面目靑黃。驗此之法﹐須病人唾﹐水中沈者是蠱﹐浮者卽非﹐此其毒必藏匿津液中﹐所以可用獺肝治者﹐獺入水剿捕諸魚﹐凡水居者見之鹹遁﹐而肝尢其靈異所萃﹐故益爲之懼也。』寇氏云﹕『常縻置獺大水甕中﹐獺於水中旋轉如風﹐而水爲之成旋攏起﹐四圍髙舉﹐中心凹下﹐觀者駭目。』咳久不止者﹐水飲上湊所爲也﹐得旋轉水而使中心凹下之物﹐飲亦成旋下趨而咳止矣。至卻魚鯁﹐則因其所畏以制之。

白頸蚯蚓

味鹹﹐寒﹑大寒﹐無毒。主蛇瘕﹐去三虫﹐伏屍﹐鬼疰﹐蠱毒﹐殺長虫﹐仍自化作水﹐療傷寒﹐伏熱﹐狂謬﹐大腹﹐黃疸。一名土龍。生平土﹐三月取﹐陰漧。

水土合徳爲蚓﹐以其食水土而生也。然其始也﹐便土而不溺水﹔其竟也﹐化水而不化土﹐則是資气於土﹐資形於水﹐無怪乎其似水之曲折﹐似土之遲滯矣。曳水以輳上﹐則土濡潤﹔假土以範水﹐則水安流。傷寒狂謬﹐是土不濡潤也﹔大腹黃疸﹐是水不安流也﹐然傷寒狂謬﹐非熱不成﹔大腹黃疸﹐非水不作﹐以水土相黏之病﹐而投以水土相黏之物﹐幾何不增之焰而益其猖耶﹖夫不究其气味爲鹹寒乎﹗咸能使水不爲土範﹐寒能使土不爲火困﹐乃取其竟之化﹐非取其始之合也。然則柰何不據其始﹐而要其終﹖蓋他物𨿽死﹐猶或得全而難毀﹐惟蚓則無論炮制生用﹐迨至成劑可服﹐定已化水﹐並無得全之道﹐又焉能遺其已化﹐取其未化哉﹗且所謂蛇瘕﹑諸虫﹐皆假濕熱之气而成﹐截血液以爲資者﹐其有取乎此﹐亦用以釋假合之气﹐而全血液之流行耳。若取其未化﹐則直以虫養虫已矣﹐又成何理耶﹗𨿽然《衍義》謂爲腎風下注﹐病不可闕﹔《圖經》謂爲腳風﹐藥中必須﹐是又增治風一節﹐何哉﹖夫陽盛而不與陰交﹐陰停而不從陽化﹐皆風也。蚓性下行﹐從土中致水﹐以化其熱﹐熱消則風熄﹐陰暢則陽和矣。非特此也﹐蚓之出地必以夜﹐而其便土也﹐不於地下而於地上﹐則是在下能化無形之熱﹐致有形之水﹔在上能去有形之滯﹐退無形之熱﹐故凡其治耳聾﹑鼻瘜﹑舌腫﹑牙疼﹑喉痺﹑頭風﹐可一貫推之矣。

鯪鯉甲

微寒。主五邪﹐驚﹐悲傷﹐燒之作灰﹐以酒或水和方寸匕﹐療蟻瘻。

鯪鯉似鼉而短小﹐色黑似鯉而有四足﹐能陸能水﹐日中出岸﹐開鱗甲如死﹐令蟻入其中﹐蟻滿閉甲而入水﹐蟻遂浮出﹐因接而食之。﹝《圖經》﹞

五邪﹐五臟偏駁不調之气﹝駁﹐混雜﹞﹐以非气之正﹐故謂之邪耳。五邪何以能致驚﹑悲傷﹐驚﹑悲傷何以可用鯪鯉甲治。蓋气固偏駁不調﹐加以非習見習聞之事﹐分不應受之愆﹐驟相委致﹐遂至驚而﹐驚而﹐則其气共並於肺﹐肺爲邪並而滿﹐外因泣出而虛﹐是其傷不能不責之於悲﹐而其實則究由於气之並﹐使來源不甚逼迫﹐則去路自有程度。肺屬金石﹐金之未純者﹐鯪鯉能穿而過之﹐此其取裁之所在也。至於瘻﹐則巢氏所謂由飲食之毒入於腑臟﹐隨腑臟而行於所主之脈﹐稽畱脈內不去﹐使人成種種患害﹐甚至壅潰成瘡﹐外漏而中仍結阻﹐亦豈非五邪畱於內﹐五液傷於外者耶﹗若夫由癰腫不潰﹐肌內憤盈者﹐則取其潰陽之旨﹐決而通焉。特裹大膿血之候﹐外旣潰則內無結﹐故潰後不得用也。

苦瓠

味苦﹐寒﹐有毒。主大水﹐面目四支浮腫﹐下水﹐令人吐。生晉地川澤。

瓠以正﹑二月下種﹐生苗引蔓延緣﹐其葉似冬瓜葉而稍團﹐有柔毛﹐嫩時可食﹐五﹑六月開白花結實﹐子列瓤上﹐整齊白而長﹐謂之瓠犀﹐霜降後采。﹝參《綱目》﹞

瓠結蔓間﹐幾經兩時﹐在夏則自小而大﹐在秋則自濕而幹。自小而大者﹐凡物皆然﹔自濕而幹﹐則瓠有異於他物矣。惟當其濕也﹐固是津气之溢﹐以故肉厚瓤滿﹐充塞無罅﹐迨交秋令﹐漸幹漸堅﹐以至瓤懸於中﹐肉殼於外﹐當日之津﹐遂淨盡無餘﹐而其殼則堅若衷甲﹐入水而輕舉不沾﹐瓤則微如縷絮﹐列其子而燦然不亂﹐有濟於用﹐人顧取其殼﹐生气所系物實在於瓤﹐然抽吮津气以資其長﹐運量津气以成其堅﹐則其蔕其蔓不無有力焉。蔕原在瓠之上者也﹐其在於人﹐湯飲入而汪洋不流﹐滋膩入而黏著不化﹐以致津與气相混充於皮肉﹐廓於腑臟﹐腑臟不能行气於外﹐皮肉無以輸津於內﹐而爲大水﹑面目四肢浮腫﹐則取其瓤子﹐制劑服之﹐以其曾經若此﹐而能蕩練津气﹐從濕至幹﹐從浮至斂﹐內猶生气燦然﹐外竟皮肉堅固者﹐其理旣若合符節﹐其效自應如桴鼓矣。內外气交﹐自然淸升濁降﹐特恐一時不能順從向下﹐或如瓠之仍由蔕蔓而消﹐則能令人吐耳﹐若他瓜蓏之屬﹐有能堅而不能幹者﹝南瓜之類﹞﹐有能幹而不能堅者﹝栝蔞之類﹞﹐有能幹能堅而脆薄易敗者﹝絲瓜之類﹞。其始非不充沛如瓠﹐其成卻不相等﹐惟此獨異﹐則惟此獨擅其功﹐但當知其所抽吮者﹐系夏月之津气﹐乃陽中之陰﹐水𨿽陰類而病於陽者宜之﹐若水證而見脈沈﹑肢冷﹑舌白溏泄者﹐服此非特不能行水﹐且適足以戕陽﹐觀於其味苦其气寒槪可識矣。

《本經序疏要》

總目

◎卷一

療風通用風眩頭面風中風腳弱久風濕痺賊風攣痛暴風瘙癢傷寒大熱勞復

溫瘧

◎卷二

中惡霍亂轉筋嘔大腹水腫腸澼下痢大便不通小便淋小便利溺血

◎卷三

消渴黃疸上气咳嗽嘔吐痰飲宿食腹脹滿心腹冷痛腸鳴

◎卷四

心下滿急心煩積聚癥瘕鬼疰屍疰驚邪癲癇喉痺痛噎病

◎卷五

鯁齒痛口瘡吐唾血鼻衄血鼻齆耳聾鼻息肉目赤熱痛目膚聲喑啞

面皯皰須禿落滅瘢金創

◎卷六

踒折瘀血火灼癰疽惡瘡漆瘡癭癅瘻瘡五痔脫肛蚘虫寸白

◎卷七

虛勞陰痿陰囊濕泄精好眠不得眠腰痛婦人崩中月閉無子安胎

墮胎難產

◎卷八

產後病下乳汁中蠱出汗止汗驚悸心气肺痿下气蝕膿女人血閉腹痛

女人血气歷腰痛女人腹堅脹解百藥及金石等毒服藥食忌藥不宜入湯酒者

序

曰﹕『班氏《蓺文志》謂﹕「醫經者﹐原人血脈﹑經絡﹑骨髓﹑陰陽﹑表裏﹐以起百病之本﹐死生之分﹐而用度鍼石﹐湯火所施﹐調百藥齊﹐和之所宜。經方者﹐本艸石之寒溫﹐量疾病之淺深﹐假藥味之滋﹐因气感之宜﹐辧五苦六辛﹐致水火之齊﹐以通閉解結﹐反之於平。」蓋自是醫經經方遂分﹐連絡之者﹐《本艸經》則其樞紐矣﹐乃志不載其書﹐然《帝紀。平帝》元始五年﹐徵天下通知逸經﹑古記﹑天文﹑歷算﹑鍾律﹑小學﹑史篇﹑方術﹑本艸﹐及以五經﹑《論語》《孝經》《爾雅》教授者所在﹐爲駕一封﹐軺傳遣詣京師﹐至者數千人。《樓護傳》護少隨父爲醫長安﹐誦醫經﹑本艸﹑方術數十萬言﹐世不忽其書﹐故習而傳之者﹐代不乏人﹐其得至今存者﹐惟梁貞白先生陶氏書爲最古。今案其文﹐旣歷載《本經》總序於前﹐復患諸藥一種𨿽主數病﹐而性理有偏著﹐立方或致疑混﹐赴急抄撮﹐恐不皆得研究﹐故將《本經》序大病之主已下一節﹐循其所列剖而析之﹐分爲八十三項件﹐系主治藥於下﹐方贅之序末﹐是陶氏實注《本經》而得《本經》與醫經經方連絡交會處矣。予治仲景書﹐旣由不明藥物主病之所以﹐然用力《本經》﹐有《本經疏證﹑續疏》之作矣。繼治孫眞人﹑王太守書﹐覺與仲景書猶未相承接﹐遂立志究竟病名古今相沿之準﹐病證彼此不侔之故﹐而證以藥物主治之由﹐得是編以爲鵠﹐反復尋繹﹐參互研訂﹐然後知一證也。隸之此病則屬虛﹐隸之彼病更屬實﹐一藥也投之彼病則逐實﹐投之此病反補虛﹐於仲景書以此推其緒﹐於孫眞人﹑王太守書以此要其歸。蓋自是而漢人唐人醫學醫經經方旨趣﹐得連爲一貫焉﹐篇中附北齊徐氏﹑唐蘇氏﹑蜀韓氏﹑宋唐氏所增其精詣﹐幾與陶氏捋﹐而徐氏所續九項﹐實有稗補證明之功﹐亦隨例詮釋而不削也。』

道光二十年九月五日武進鄒澍序

貞白先生名宏景﹐梁時隱居茅山﹐自號華陽﹑隱居﹐實始集《別錄》附入本艸經中。徐氏名之才﹐北齊尙書令﹐封西陽王﹐著《藥對》。蘇氏名恭﹐顯慶中與長孫無忌﹑許敬宗等修定本艸﹐李績表上之﹐今名《唐本艸》。韓氏名保升﹐孟蜀重廣《唐本艸》﹐並稍增注釋﹐名《蜀本艸》。掌氏名禹錫﹐宋嘉佑時奉詔重修本艸﹐名《嘉佑補注本艸》。唐氏﹐宋大觀時蜀人﹐取諸家本艸匯而集之﹐並采入經史中言醫事﹐隨類附入﹐名《證類本艸》。

卷一

序例

謹按諸藥一種﹐𨿽主數病﹐而性理亦有偏著﹐立方之日或致疑混﹐復恐單行徑用﹐赴急抄撮﹐不必皆得研究﹐今宜指抄《病源》所主藥名﹐便可於此處療﹐若欲的尋亦兼易解﹐其甘苦之味可略﹐有毒無毒易知﹐惟冷熱須明﹐今依《本經》《別錄》注於本條之下﹐其有不宜入湯酒﹑宜入湯酒者﹐亦條於後。﹝《唐本》以朱點爲熱﹐墨點爲冷﹐無點爲平﹐多有差悞。宋人於逐藥之下﹐依《本經》《別錄》而注焉。﹞

凡藥稟賦絕類﹐則功用廣博﹐然推其端緒﹐要有歸著﹐譬如麻黃﹐其異在所產之地﹐冬不積雪﹐則其歸著在鼓發陽气﹐衝散陰邪﹐故凡束縛難伸之風﹝賊風攣痛﹞﹐蔽錮盛熱之寒﹝傷寒﹞﹐乍揚更抑之熱﹝溫瘧﹞﹐迫隘不順之气﹝上气咳气﹞﹐皆所能療﹐誠得謂一種可主數病矣。然不能治筋骨懈弛之風﹐陽气漏泄之寒﹐鼓蕩不羈之熱﹐隨火衝逆之气。稽其效曰出汗﹐亦僅能令霾中見晛﹐不能令旱處致霖。曰下气﹐卻祇能於橫中辟道﹐不能於直下鑿渠﹐又可謂性理有偏著否耶﹗「太陽病﹐項背彊幾幾﹐汗出惡風者﹐桂枝加葛根湯。反無汗﹐惡風者﹐葛根湯。」用麻黃﹑不用麻黃﹐其別在汗。「咳而脈浮者﹐厚朴麻黃湯﹔沈者﹐澤漆湯。」用麻黃﹑不用麻黃﹐其別又在脈。立方之日﹐不洞曉是理﹐易致疑混。陶氏序《肘後百一方》云﹕『常居閒佚﹐乃可披檢方書﹐或從祿外邑﹐將命遐徵﹐或宿直禁闈﹐晨宵隔絕﹐或急速戎陣﹐城柵嚴阻﹐忽遇疾厄﹐拱手相向﹐搢紳君子且然﹐何況貧家野居﹐能不向單行經用﹐赴急抄撮以求活﹐此時而欲研究方書﹐探討經義﹐證其非是﹐豈特不能且不暇矣。爲此編者﹐筆墨省減﹐病名旣得原委﹐藥味遂可別擇﹐循證求病﹐因病得藥﹐從藥檢宜﹐誠可謂探之囊笥﹐庸豎均可成醫者。嗟夫﹗世風遞易﹐遵守殊規﹐徒知寒可攻熱﹐熱得療寒﹐補槪益虛﹐泄能除滿﹐欲適燕而北其轅﹐固不爲非是﹐殊不知自吳直往﹐定抵海濱﹔從滇徑䢐﹐輒歸西域。遂致韌發坦途﹐詣終茅塞﹐惟古人所指示﹐曲盡攸宜﹐縱使羊腸鳥道﹐循是遄徵﹐必可屆四通八達﹐此昔日之僻徑﹐卽今日之廣衢﹐而今日所謂廣衢﹐乃金元已來所別辟也。甘苦之義﹐其旨淵微﹔冷熱之宜﹐其情直遂。注此於下﹐相得益彰﹐意簡要而用專精矣。』

療風通用

﹝﹞爲本經气性。沒有﹝﹞爲別錄气性。鈄體爲別錄藥物﹐本經無。

【防風】﹝溫﹞。主大風﹐頭眩痛﹐風行周身﹐骨節疼痺﹐煩滿。

【防己】﹝平﹞溫。療風腫及中風手足攣急。

【秦艽】﹝平﹞微溫。療風無問久新﹐通身攣急。

【獨活】﹝平﹞微溫。治中諸風﹐濕冷﹐奔喘﹐逆气﹐皮肌苦癢﹝《藥性論》﹞。

【芎藭】﹝溫﹞。主中風入腦﹐頭痛﹐寒痺。

【羌活】﹝平﹞微溫。主賊風﹐失音不語﹐多癢﹐血癩。﹝《藥性論》﹞

【麻黃】﹝溫﹞微溫。治身上毒風﹐痺﹐皮肉不仁﹝《藥性論》﹞。

蜀本

【鹿藥】溫。主風血﹐去諸冷﹐益老﹐起陽。

【天麻】平。治諸風濕痺﹐四肢拘攣。

【海桐皮】平。主腰腳不遂﹑頑痺﹐腿膝疼痛﹝《海藥》﹞。

【蛜祁】平。

【威靈仙】溫。主諸風﹐宣通五藏﹐去腹內冷滯﹑心隔痰水。

藥對

【楓香】平。治疹癢毒﹝臣﹞。

【薏苡仁】微寒。主風﹐筋攣急﹐屈伸不得﹝君﹞。主風濕痺﹐下气。

【萎蕤】平。治中風暴熱﹐不能轉動者﹝君﹞。

【巴戟天】微溫。治風邪气﹝君﹞。治一切風。﹝《日華》﹞

【側子】大熱。治濕風﹐大風拘急﹝使﹞。治冷風濕痺﹐大風筋骨攣急。﹝《藥性論》﹞

【頭血】治口僻﹝臣﹞。

【山茱萸】平。治風气﹝臣﹞。主頭風﹐風气去來﹐鼻塞﹐目黃﹐耳鳴﹐面皰。

【淡竹瀝及葉】大寒。主風疾﹝臣﹞﹝﹐心意病也《集韻》﹞。

【牛膝】平。主風攣急﹝君﹞。

【細辛】溫。主風擘急﹝君﹞。主風濕﹐痺痛﹐死肌。

【菖蒲】溫﹝君﹞。並桂心大熱吹鼻中﹐主風瘖﹝君﹞。

【梁上塵】微寒。以小豆大吹鼻中﹐治中風﹝使﹞。

【葛根】平。治暴中風﹝臣﹞。治金創﹐中風﹐欲死﹐煮汁飲之﹐口噤不開﹐多服生葛根自愈。﹝《肘後》﹞

【白鮮皮】寒。治風不得屈伸﹐風熱﹝臣﹞。主頭風﹐治一切風痺﹐筋骨弱乏﹐通小腸水气。﹝《日華》﹞

【白薇】大寒。治暴風熱﹐四肢急滿﹐不知人﹝臣﹞。

證類

【天虋冬】平﹑大寒。主諸暴風濕偏痺﹐彊骨髓。

【附子】溫﹑大熱。腰脊風寒。

【杜若】微溫。主風入腦戶﹐頭腫痛﹐多涕淚出。

【麥虋冬】平﹑微寒。

【羚羊角】溫﹝應作寒﹞﹑微寒。治一切熱毒風攻注﹝《藥性論》﹞。主中風筋攣﹐附骨疼痛﹐生摩和水塗腫上﹝孟詵﹞。

【犀角】寒﹑微寒。散風毒﹝《藥性論》﹞。治中風失音﹐熱毒風﹝《日華》﹞。

【本】溫﹑微寒。除風頭痛﹐能治一百六十種惡風﹐鬼疰流入﹐腰痛冷﹐能化小便﹐通血。﹝《藥性論》﹞

【天雄】溫﹑大溫。主大風寒濕痺﹐歷節痛﹐拘攣緩急。

【黃】微溫。主大風癩疾。

【蒺藜子】微寒。治諸風﹐癧瘍﹐破宿血。﹝《藥性論》﹞

【耳實】溫﹐葉微寒。主風頭寒痛﹐風濕周痺﹐四肢拘攣痛﹐惡肉﹐死肌。

【菊花】平。主四肢遊風﹐利血脈。﹝《日華》﹞

【狗脊】平﹑微溫。治男子女人毒風﹐腳﹐邪气﹐濕痺。﹝《藥性論》﹞

【莽艸】溫。主風頭癢﹐可用沐﹐勿令入眼。

【柏子仁】平。主風濕痺﹐治風﹐潤皮膚。﹝《日華》﹞

【蔓荊子】微寒﹑微溫。治賊風。﹝《藥性論》﹞

【當歸】溫﹑大溫。主惡血內塞﹐中風﹐﹐汗不出。

【烏喙】微溫。主風濕﹐寒熱﹐歷節掣引腰痛﹐不能行步。

【萆薢】平。主冷風痺﹐腰腿不遂﹐手足驚掣。﹝《藥性論》﹞

【躑躅】溫。主賊風在皮膚中淫淫痛。

【欒荊】溫。主大風﹐頭面手足諸風。

【辛夷】溫。主風頭腦痛。

【小天蓼】溫。主一切風虛羸冷﹐手足痺疼﹐無論老幼輕重﹐浸酒及煮汁服之。

【幹蠍】溫。療諸風癮疹﹐及中風半身不遂﹐口眼喎斜﹐語澀﹐手足抽掣。

【烏蛇】溫。主諸風瘙﹐癮疹﹐皮膚不仁﹐頑痺。

【天南星】溫。主中風﹐除痰﹐麻痺﹐下气﹐破堅積。

【烏頭】溫﹑大熱。主中風惡風﹐洗洗出汗﹐除寒濕痺。

【白花蛇】溫。主中風﹐濕痺不仁﹐筋脈拘急。

【酸棗仁】平。主筋骨風﹐研末作湯服之。﹝《藥性論》﹞

【鼠黏子】平。除風傷。

【牛黃】平。療中風失音﹐口噤。﹝《日華》﹞

【枳殼】微寒。主風癢﹐麻痺﹐通利關節。

【牡刑子】微寒﹑平。根﹐主心風﹐頭風﹐肢體諸風﹐解肌發表。﹝《唐本》引《別錄》﹞

風之病人也﹐大率有三。有感而卽發者﹔有旣入人身﹐盤旋气血間﹐久乃成病者﹔有人身陽气自應風化爲患者。感而卽發﹐如傷寒﹑溫熱﹑時气等類是已。旣入人身﹐盤旋气血間﹐久乃成病﹐如風眩﹑頭面風等類是已。此篇大旨爲諸病提綱挈領﹐獨於人身陽气自應風化爲病者加詳﹐何謂﹖人身陽气自應風化﹐蓋陰性凝聚﹐陽性發散﹐陰聚之﹐陽必散之﹐則陰陽固互相爲用矣。然不有陰气凝聚﹐陽在內不得出﹐奮擊爲雷霆者乎﹗不又有陰气凝聚﹐陽在外不得入﹐周旋不捨而爲風者乎﹗是故風者﹐陽气之變眚也﹐其卦爲巽﹐巽者陰初凝而完聚﹐陽始退而嬌彊。彊者力不能散聚之紉密﹐聚者偏不受彊之提撕﹐於是相搖相曳﹐相摩相蕩﹐而周旋不捨焉﹐而抑揚飄驟焉﹐必得雨而風乃息﹐雨固陰陽之旣翕而化焉者也。故夫人身之陽﹐在上則欲其與陰化而下歸﹐在下則欲其化陰而上出﹐設使在上不與陰化﹐在下不能化陰﹐斯陽亢無以升降﹐於是爲出柙之虎﹐失系之猿﹐而窮而無歸﹐咆哮狡獪﹐百變不已。窺篇中大意﹐陽之郁者伸之﹐陽之勁者緩之﹔陰之結者破之﹐陰之竭者濡之。隨其所在而澤陽﹐因其所近而招陰﹐增膏以定火之﹐漑水以拯木之枯。總不出用陰和陽一語﹐就病以徵藥﹐卽藥以審病﹐紛紜膠擾之中﹐未始不可隨處洞徹源委也。

風眩

【菊花】﹝平﹞。主風頭眩﹐腫痛﹐目欲脫﹐淚出。

【飛廉】﹝平﹞。主頭眩﹐頂重。

【躑躅】﹝溫﹞。

【虎掌】﹝溫﹞微寒。主風眩。主風眩目轉﹝《藥性論》﹞。

【杜若】﹝微溫﹞。主風入腦戶﹐頭腫痛﹐多涕淚出﹐眩倒﹐目。

【茯神】平。療風眩﹐風虛。

【茯苓】﹝平﹞。

【白芷】﹝溫﹞。主頭眩﹐目癢。

【鴟頭】平。主頭風眩﹐顚倒﹐癇疾。

蜀本

【伏牛花】主風眩﹐頭痛。

藥對

【芎藭】溫﹝臣﹞。

【防風】微溫。主頭眩顚倒﹐火風濕痺﹝臣﹞。主大風﹐頭痛﹐惡風。

【人】微溫。主頭眩轉﹝君﹞。

【兔頭骨】平﹝臣﹞。主風眩﹐巓疾。

證類

【蔓荊實】微寒。主風頭痛﹐腦鳴﹐目淚出。

【薯蕷】溫﹑平。主風頭﹐眼眩。

【朮】溫。主風眩﹐頭痛﹐目淚出。

【蘼蕪】溫。頭中久風﹐風眩。

陽在上不與陰化﹐在下不能化陰﹐均之風也。何以在下之風﹐有腸風﹑胃風﹐則爲飧泄也﹐又有風祕﹑風燥﹐則爲便艱也。在上之風﹐有卒僕無知﹐痰涎湧逆也﹐又有頭風眩痛﹐涕洟唾淚也。此不特有淺深之殊﹐抑亦有開閉之異。蓋陰之錮者﹐陽必郁﹐則陰固錮陽﹐而陽亦爍陰也。陰之漏者﹐陽必動﹐則陰固背陽﹐而陽復迫陰也﹐故夫閉者益閉﹐開者愈開﹐閉者之致斃﹐是陰竭陽亡﹔開者之及危﹐乃陰離陽決。𨿽然閉之獘﹐斷有甚於開﹐試思風頭眩痛﹐非卒倒無知之輕者乎﹗痰涎湧逆﹐非涕洟唾淚之甚者乎﹗然參繹前篇與此篇義旨﹐又有以知閉者宜醒陰﹐導陰以濟陽。開者宜順陰﹐和陰以平陽﹐爲同中之異矣。順陰﹑和陰以平陽柰何﹖試以燭則淚垂﹐波蕩則舟旋証之。夫燭淚垂者﹐咎在陽而不在陰﹔波蕩舟旋者﹐咎在陰而不在陽﹐但風息則非特燭不﹐卽波亦不蕩矣。是豈不可並合而論﹐然不有膏不堅而燭垂淚者乎﹗不有水激搏而舟旋轉者乎﹗水激搏而舟旋轉﹐是地勢之傾欹也﹔膏不堅而燭垂淚﹐是气候之過暖也。療風無藉乎崇土﹐此篇偏疊隸以﹑朮﹑薯蕷﹔療風何資於滲痢﹐此篇乃並列以茯神﹑茯苓。而菊花之苦平而降﹐蔓荊之辛寒而升﹐朮之苦溫而守﹐性殊楚越﹐而收淚之功則同﹐其可謂順陰气使就下﹐和陰气使歸壑﹐平陽气使寧謐者非耶﹗考仲景治眩多著意於水與飲﹐故苓桂朮甘湯﹑眞武湯﹑五苓散﹑澤湯﹐均不得謂爲治風﹐則風眩之必兼治水從可識矣。

頭面風

【芎藭】﹝溫﹞。除面上游風去來﹐目淚﹐多涕唾﹐忽忽如醉。

【薯蕷】﹝溫﹞平。主頭面遊風。

【天雄】﹝溫﹞大熱。療頭面風去來﹐疼痛。

【山茱萸】﹝平﹞微溫。除面上瘡﹐主能發汗﹝《藥性論》﹞。

【莽艸】﹝溫﹞。

【辛夷】﹝溫﹞。治面腫引齒痛。

【牡荊子】溫。

【蔓荊子】﹝微寒﹞平﹑溫。久服令人光澤脂致。

【本】溫﹑微溫﹑微寒。長肌膚﹐悅顏色﹐辟霧露﹐潤澤﹐可作沐藥﹑面脂。

【蘼蕪】溫。

【耳】溫。

蜀本

【何首烏】微溫。療頭面風。

藥對

【皂莢】溫。主風眩﹝使﹞。

【巴戟天】微溫。主頭面風﹝君﹞﹐療頭面遊風。

【白芷】溫。主頭面風﹝臣﹞﹐可作面脂。

【防風】溫。主頭面來去風气﹝臣﹞。

【蜂子】微寒﹑微溫。主面目黃﹐久服令人光澤好顏色。

證類

【杜若】

【耳實】溫﹐葉微寒。

頭面風亦在上之風也﹐其主治多用溫升﹐核以陽在上﹐不與陰化之義相悖否﹗夫豈知頭面風固在上﹐其所以然卻在下哉﹗《靈樞。邪气臟腑病形篇》﹕『黃帝曰「首面與身形﹐屬骨連筋﹐同血合气﹐天寒則裂地淩冰﹐或手足懈惰﹐然而其面不衣何也﹖」岐伯對曰「十二經脈﹐三百六十五絡﹐其血气皆上於面而走空竅﹐其精陽气上走於目而爲睛﹐其別气走於耳而爲聽﹐其宗气上出於鼻而爲臭﹐其濁气出於胃走唇舌而爲味﹐其气之津液皆上燻於面﹐而皮又厚﹐其肉堅﹐故天熱甚﹐寒不能勝之也。」』是豈非其末在上﹐其本在下歟﹗巢氏曰﹕『頭面風者﹐諸陽經脈爲風所乘也。諸陽經脈上走於頭面﹐運動勞役﹐陽气發泄﹐腠理開而受風﹐謂之首風。』是豈非招風取中之故歟﹗觀篇中﹐一則曰遊風﹐再則曰去來﹐詎非其病旣不常在﹐亦不竟除﹐來本無期﹐去亦無迹。其來也﹐或目淚﹐或涕唾多﹐或忽忽如醉﹐或頭痛﹐或生瘡﹐或腫﹐或不光澤﹐或面目黃色。其去也﹐倏然若失﹐則其陽气暫弛而病生﹐稍張而病罷﹐猶可不使陽化在下之陰﹐令上出而爲光澤脂致﹐以長肌膚﹑潤顏色乎﹗是其於風眩﹐一則水乘風以上激﹐一則火委頓而不上炎﹐烏可同日語也。然機關旣在下﹐何以不病於下而病於上﹖夫適所謂陽不固而非陽衰﹐陽衰則病於下矣。然至用天雄不可不謂陽衰﹐是則有說焉。夫遠行勞力﹐汗出於腎﹐經有明文﹐運動勞役﹐而至陽气發泄﹐不能不謂傷自腎始﹐而陽之發泄有多端﹐其已發而未泄者﹐則因其上而越之矣。若已發已泄﹐繼踵而不止﹐慓悍而難禁者﹐能不按而收之乎﹗若發泄過甚﹐根柢將傾者﹐能不因其衰而彰之乎﹗夫固難以一途論也。充陽以運陰滯﹐散火以靖陽气﹐息風以奠陽位﹐和陰以達陽光﹐名曰治陽﹐實以治陰中之陽﹐名曰治下﹐實以使自下而上﹐推其變而會其元﹐古人之用意密矣哉﹗

中風腳弱

【石斛】﹝平﹞。主腳膝疼冷痺弱。

【石鍾乳】﹝溫﹞。療腳弱疼冷﹐下焦傷竭。

【殷孽】﹝溫﹞。主腳冷疼弱。

【孔公孽】﹝溫﹞。主腰冷﹐膝痺﹐毒風﹝《藥性論》﹞。

【石硫黃】﹝溫﹞大熱。主腳冷疼弱無力。

【附子】﹝溫﹞大熱。腳弱冷疼﹐不能行步。

【豉】寒。主虛勞喘吸﹐兩腳冷疼。

【丹】微寒。腰脊彊﹐腳痺﹐除風邪﹑畱熱。

【五加皮】﹝溫﹞微寒。療躄﹐小兒不能行﹐女人腰脊痛﹐兩腳疼痺﹐主賊風傷人﹐腳﹐酸﹝《藥性論》﹞。

【竹瀝】大寒。

【大豆】﹝平﹞。豆黃﹐主濕痺膝痛﹝孟詵﹞。

【天雄】﹝溫﹞大溫。主關節重不能行步﹐除骨間痛。

【側子】大熱。風痺﹐歷節﹐腰腳疼冷。

藥對

【木防己】平。治攣急﹝臣﹞。治男子肢節中風﹐毒風﹐不語﹐主散結气擁腫﹝《藥性論》﹞。

【獨活】微溫。主腳弱﹝君﹞。主手足攣痛﹐勞損﹝《藥性論》﹞。

【松節】溫。治腳膝弱﹝君﹞。主久風﹐風虛﹐腳痺疼痛。

【牛膝】平。治痛痺。治腰膝怯冷弱﹝《藥性論》﹞。

證類

【胡麻】平。

中風腳弱之候與頭面風適相對照﹐其治自應推在上之陽﹐回入陰中以彊之已耳﹐乃復列入性寒通利者過半﹐是何故歟﹖夫旣曰弱﹐則非拘急攣縮可比﹐卻甚有似於痿﹐旣曰腳﹐則非頭項身體盡然﹐又不全系於風﹐何則﹖風性善行不能但駐一處﹐弱者筋弛而不束骨也。《生气通天論》曰﹕『濕熱不攘﹐大筋緛短﹐小筋弛長。緛短爲拘﹐弛長爲痿。』又曰﹕『有傷於筋縱﹐其若不容。』《痿論》曰﹕『心气熱則下脈厥而上﹐上則下脈虛﹐虛則生脈痿﹐樞折挈筋﹐縱而不任地。』果爾﹐則行濕以去熱﹐使陰得以上濟﹔通血以導气﹐使陽得以下蟠﹐而自上下下之化通矣﹐又烏得但恃引火回陰之一端耶﹗然則直曰痿可矣﹐何得命之曰中風﹖夫風﹐固陰性凝聚﹐陽在外不得入﹐則與之周旋不捨而爲者耳。特凝聚之中﹐果何气哉﹗試思气交之令﹐天气迷蒙﹐地气抑遏﹐土木生潤﹐階礎流漿﹐非陰之凝聚濕與熱耶﹗而旋卽雷雨洊至﹝洊﹐同瀳﹐水至也《說文》﹞﹐必首禦以風﹐是風非濕與熱凝聚而生者耶﹗乃是時也﹐膠柔弦弛﹐任是堅脆之物必轉濕潤焉。則所謂中風腳弱﹐非飄揚淒揜之風﹐亦非掀天刮地之風﹐直是醞釀於濕與熱中﹐欲出而未得出﹐欲息而不得息者。彼痿則𨿽間﹐亦有挾濕如所謂肉痿者﹐余則均系熱灼陰消﹐皮毛﹑血脈﹑肌肉﹑筋膜﹑骨髓直漧枯焉耳﹐此風與痿之所攸分﹐卽本書不載痿之由已。再核篇中凡性溫者﹐所主必云冷云痛﹐間有性平性寒者﹐所主亦有疼與冷焉。是其轉移陰陽之浮滯﹐散發陰陽之抑鬱﹐暢達生气之畱連﹐撥正經脈之違逆﹐具握化機﹐力專效捷﹐自有常理於中﹐而非可以常情測者﹐尢宜具眼觀也。

久風濕痺

【菖蒲】﹝溫﹞平。主風寒濕痺。

【茵芋】﹝溫﹞微溫。諸關節風濕痺痛。

【天雄】﹝溫﹞大溫。主大風﹐寒濕痺﹐歷節痛﹐拘攣緩急。

【附子】﹝溫﹞大熱。主寒濕踒躄﹐拘攣﹐膝痛。

【烏頭】﹝溫﹞大熱。除寒濕痺。

【細辛】﹝溫﹞。主風濕痺痛﹐死肌。

【蜀椒】﹝溫﹞大熱。逐骨節皮膚死肌﹐寒濕痺痛。

【牛膝】﹝平﹞。主寒濕踒痺。

【天虋冬】﹝平﹞大寒。主諸暴風濕偏痺。

【朮】﹝溫﹞。主風寒濕痺。

【丹】﹝微寒﹞。除風邪﹐畱熱。

【石龍芮】﹝平﹞。主風寒濕痺﹐心煩﹐邪气。

【茵陳蒿】﹝平﹞微寒。主風濕﹐寒熱﹐邪气。

【松葉】溫。主風濕﹐瘡﹐生毛髮。

【松節】溫。主百節久風。

【側子】大熱。主風痺﹐歷節。

藥對

【薏苡仁】微寒。主中風﹐濕痺﹐筋攣﹝君﹞。

【躑躅】溫。治風﹝使﹞。主賊風在皮膚中淫淫痛。

【柏子仁】平。主風濕痺﹝君﹞。益气﹐除風濕痺。

【獨活】微溫。治風﹐四肢無力拘急﹝君﹞。

證類

【天虋冬】平﹑大寒。

【耳實】溫﹐葉微寒。主風濕周痺﹐四肢拘攣痛。

【蔓荊子】微寒﹑微溫。主濕痺拘攣。

痺之訓爲冷疾﹝《荀子。解蔽篇》注﹞﹐爲濕病﹝《說文》﹞﹐則風者其冷濕之所化歟﹖是蓋不然﹐若本無風而風爲冷濕所化﹐則《痺論》不得云有風气勝者矣。然則此篇但云風濕﹐而不云寒﹐則寒者得無風濕之所化歟﹖是又不然﹐《痺論》云﹕『風寒濕三气雜至﹐合而成痺。』則爲病之由﹐固三者兼受矣。曰雜至﹐謂錯雜而至﹐不拘孰先孰後也。曰勝﹐謂其气較之他气爲盛也。曰行曰痛曰著﹐則病之情狀已該其中矣。然則篇中以緩急﹑淫淫周痺爲風勝﹔以拘攣﹑歷節﹑偏痺爲濕勝﹔以痛爲寒勝﹐而治風以散﹐治寒以熱﹐治濕以滲可矣﹐何爲乎寒熱雜陳﹐通補互用﹐豈痺亦有屬虛屬熱者哉﹖夫風爲陽﹐寒爲陰﹐濕爲陽中之陰﹐則邪旣有陰陽矣﹐何況人身亦有體質之不齊﹐陰陽之偏旺﹐气候之勝復﹐而感觸動蕩於其間﹐豈能執一以爲則﹐而無臟腑之違從﹐气血之消長耶﹗故曰痛者寒气多也。病久入深﹐營衛之行澀﹐經絡不疏則不通﹐皮膚不營則爲不仁。陽气少﹐陰气多﹐與病相益﹐故爲痺寒﹔陽气多﹐陰气少﹐病气勝﹐陽遭陰﹐故爲痺熱。其逢濕甚者﹐陽气少﹐陰气盛﹐兩气相感﹐故汗出而濡也。又曰﹕『痺在於骨則重﹐在於脈則血凝不流﹐在於筋則屈不伸﹐在於肉則不仁﹐在於皮則寒﹐具此五者則不痛。』凡痺之類﹐逢寒則急﹐逢熱則縱﹐據此則又豈得按其始以定治乎﹗然則何以不及五臟諸痺之治﹖夫篇中除煩﹑平喘﹑通利血脈﹑養營定驚﹑伸引筋骨﹑下气止嘔之物﹐亦何嘗闕﹐顧謂不治五臟痺耶﹗或謂仲景云﹕『風之爲病﹐當半身不遂﹐或但臂不遂者﹐此爲痺。』其辧嚴矣。何以篇中治痺之物﹐盡治風之物﹖夫此則邪之力有大有小耳。譬諸寇盜力大者﹐徑情直行﹐無敢與忤﹔力小者﹐誘引相得﹐萃於一隅。然正其治化之端﹐通其出入之道﹐招徠其脇從﹐殲戮其巨魁﹐剿大剿小一也﹐焉用別乎﹗特風多猝然而至﹐痺每積漸乃成﹐故以久風濕痺標名﹐非謂更有驟風濕痺相對照也。

賊風攣痛

【茵芋】﹝溫﹞微溫。療諸關節風濕痺痛。

【附子】﹝溫﹞大熱。主寒濕踒躄﹐拘攣膝痛。

【側子】大熱。治冷風濕痺﹐大風﹐筋骨攣急。

【麻黃】﹝溫﹞微溫。主五藏邪气﹐緩急﹐風脇痛。

【芎藭】﹝溫﹞。主寒痺﹐筋攣﹐緩急。

【杜仲】﹝平﹞溫。治腎勞﹐腰脊攣傴﹝《日華》﹞。

【萆薢】﹝平﹞。主腰背痛彊﹐骨節風寒濕周痺。

【狗脊】﹝平﹞微溫。主腰背彊﹐機關緩急﹐周痺。

【白鮮皮】﹝寒﹞。主濕痺﹐死肌﹐不可屈伸。

【白芨】﹝平﹞微寒。主賊風﹐鬼擊﹐痱緩不收。

【耳】﹝溫﹞。主風濕周痺﹐四肢拘攣痛。

【豬椒】溫。主風寒濕﹐歷節疼。

證類

【石斛】平。逐皮肌風痺﹝《藥性論》﹞。

【漢防己】平﹑溫。主中風手足攣急。

《靈樞。賊風篇》﹕『黃帝曰「夫子嘗言賊風邪气令人病﹐今有不離屏蔽﹐不出室穴﹐卒然病者﹐何也﹖」岐伯對曰「此皆嘗有所傷於濕气﹐若有所墮墜﹐惡血畱於內而不去﹐卒然喜怒不節﹐飲食不適﹐寒溫不時﹐腠理閉而不通﹐其開而遇風寒則血气凝結﹐與故邪相襲而爲寒痺。其有熱則汗出﹐汗出則受風﹐𨿽不遇賊風邪气﹐必有因加而發焉。」帝曰「夫子之所言﹐皆病人所自知也﹐其毋所遇邪气﹐又毋怵惕之所志﹐卒然而病者﹐何也﹖惟因有鬼神之事乎﹖」岐伯對曰「此亦有故﹐邪畱而未發﹐因而志有所惡及有所慕﹐血气內亂﹐兩气相搏﹐其所從來者微﹐視而不見﹐聽而不聞﹐故似鬼神。」』據此則賊風者卒然而發﹐正與風濕痺之積久乃成者相反矣。顧賊風未必盡爲攣急﹐攣急未必盡由賊風﹐則賊風攣急者﹐其如飛屍﹐如鬼擊﹐不假有因﹐卒然而發之攣急歟﹖然前此種種﹐《諸風篇》未必竟無攣急﹐此篇種種諸證﹐又未嘗皆攣急。謂前此諸攣急非卒然而得則可﹐謂今此卒然得者﹐𨿽不攣急﹐亦得命爲賊風攣急﹐可乎﹖然核此篇﹐僅痱緩不收﹑皮肌風痺﹐兩者無攣急﹐余則不可屈伸﹐機關緩急﹐緩急風脇痛﹐關節風濕痺痛﹐皆攣急也。矧痱緩不收上﹐明著賊風﹑鬼擊耶﹗惟卒然得者與不卒然得者﹐所主藥物大同小異﹐是則宜參究耳。𨿽然論病則當嚴別所由﹐論治卻宜實據現在﹐使風以陰陽不合化而病者﹐必推前此五載十年曾患感冒以爲據﹐是猶歷家之推歷元﹐縱有合而無相干涉也。但是見气之壅滯﹐則調其气﹔見血之泣澀﹐則和其血﹔見痰之湧逆﹐則利其痰﹔見濕之阻礙﹐則行其濕。風之由外入者﹐鼓舞元气以驅而散之﹔風之由內成者﹐提曳陰陽以和而息之。縱是驟然而得﹐積久而成﹐能外是哉﹗且前此諸篇﹐有和血者矣﹐有行濕者矣﹐而未宣明其所以然﹐得此《賊風篇》一證﹐而後所以和血﹐所以行濕﹐乃能了如指掌。則所謂喜怒不節﹐飲食不適﹐寒溫不時﹐及志有所惡或有所慕﹐檢前此諸篇﹐亦未嘗不有互相脗合者﹐總在臨時進退推移以求其合﹐而無失之拘執﹐無失之附會﹐斯可矣。

暴風瘙癢

【蛇牀子】﹝平﹞。主大風身癢﹐煎湯浴之﹝《藥性論》﹞。

【蒴藋】溫。主風癢﹐癮疹﹐身癢﹐濕痺。

【烏喙】微溫。主丈夫腎濕陰囊癢。

【蒺藜子】﹝溫﹞微寒。主身體風癢。

【景天】﹝平﹞。主風疹﹐惡癢。

【茺蔚子】﹝微溫﹞微寒。莖主癮疹癢﹐可作浴湯。

【靑葙子】﹝溫﹞寒。主邪气﹐皮膚中熱﹐風瘙﹐身癢。

【楓香脂】平。主癮疹﹐風癢。

【藜蘆】﹝寒﹞微寒。主頭瘍﹐疥瘙﹐惡瘡。

蜀本

【烏蛇】平。主諸風瘙疹疥﹐皮膚不仁﹐頑痺﹐諸風。

藥對

【葶藶子】寒。主暴風﹝使﹞。主暴中風熱﹐疿癢。

【枳實】微寒。主大風在皮膚中癢﹝君﹞。主大風在皮膚中如麻豆苦癢。殼莖﹐主身癮疹﹐煮水洗﹝臣﹞。

證類

【枳殼】微寒。主風癢﹐麻痺。

仲景云﹕『太陽病﹐得之八九日﹐如瘧狀﹐發熱惡寒﹐熱多寒少﹐脈微﹐面反有熱色者﹐未欲解也。以其不得小汗出﹐身必癢。』又云﹕『寸口脈遲而緩﹐遲則爲寒﹐緩則爲虛﹐營緩則爲亡血﹐衛緩則爲中風﹐邪气中經則身癢而癮疹。』又云﹕『脈浮而洪﹐浮則爲風﹐洪則爲气﹐風气相搏﹐風彊則爲癮疹。身體爲癢﹐癢則爲泄風﹐久爲痂癩。气彊則爲水﹐難以俯仰。』巢氏云﹕『遊風在於皮膚﹐逢寒則身體疼痛﹐遇熱則瘙癢。』又云﹕『人身皮膚虛﹐爲風邪所折﹐則起癮疹。』據是則風瘙癢證均系營衛有邪﹐或寒爲熱折﹐熱爲寒折﹐欲內不得﹐欲出不能﹐故耳。夫心主營﹐肺主衛﹐熱折者病關於心營﹐故血脈不咸而爲癩﹔寒折者﹐病關於肺衛﹐故气機沸逆而爲水。此篇中所列﹐除諸治下體濕癢外﹐餘皆行心肺之物矣。然行气者倍多﹐利血者絕少﹐則以諸痛癢瘡𨿽屬心火﹐但癢究在皮膚﹐皮膚間气旣行﹐病气已難駐趾﹐任是血脈間尙有邪气湧出﹐亦可隨气而行﹐竟使不能更聚﹐惟其瘙癢本涉於陰﹐借陽分爲藏納者﹐則宜從陽分透達其陰滯﹐以爲掃地無餘之計﹐且病原系暴起﹐則若是者﹐本無多耳。要之暴風瘙癢與賊風攣急均是暴病﹐而一病於陽﹐一病於陰。病於陰﹐故用搜逐之物多﹔病於陽﹐故用疏利之物多﹐已屬兩相對待﹐又相並而對待。夫久風濕痺爲卒然而得﹐積久乃成之規模﹐治風者七篇﹐其脈絡條理如此﹐統會而觀之﹐則非特久暫之分可明﹐卽上下內外之別﹐均了如指掌矣。

傷寒

【麻黃】﹝溫﹞微溫。中風﹐傷寒﹐發表﹐出汗﹐去邪熱气。

【葛根】﹝平﹞。傷寒﹐中風﹐頭痛﹐解肌﹐發表﹐出汗﹐開腠理。

【杏仁】﹝溫﹞。時行﹐頭痛﹐解肌﹐心下惡。

【前胡】微寒。傷寒﹐寒熱﹐推陳致新。

【茈胡】﹝平﹞微寒。傷寒﹐心下煩熱﹐諸痰熱結實﹐胸中邪逆。

【大靑】大寒。時气﹐頭痛﹐大熱口瘡。

【龍膽】﹝寒﹞大寒。時气﹐溫熱﹐熱泄下利。

【芍藥】﹝平﹞微寒。時行寒熱。

【燻艸】平。主傷寒﹐頭痛﹐上气﹐腰痛。

【升麻】平﹑微寒。時气﹐毒癘﹐頭痛﹐寒熱。

【牡丹】﹝寒﹞微寒。時行﹐頭痛﹐客熱。

【虎掌】﹝溫﹞微寒。

【朮】﹝溫﹞。

【防己】﹝平﹞溫。傷寒﹐寒熱﹐邪气﹐利大小便。

【石膏】﹝微寒﹞大寒。時气﹐頭痛﹐身熱。

【牡蠣】﹝平﹞微寒。傷寒﹐寒熱﹐驚恚怒气。

【母】﹝平﹞微寒。傷寒﹐煩熱﹐淋瀝﹐邪气。

【甲】﹝平﹞。

【犀角】﹝寒﹞微寒。傷寒﹐溫疫﹐頭痛﹐寒熱﹐諸毒气。

【羚羊角】﹝寒﹞微寒。傷寒﹐時气﹐寒熱﹐熱在皮膚﹐溫風注毒﹐毒在骨間。

【蔥白】平。傷寒﹐頭痛。

【豉】寒。傷寒﹐頭痛﹐寒熱﹐煩躁﹐滿悶。

【人溺】寒。寒熱﹐頭疼﹐溫气。

【芒消】大寒。主時疾﹐壅熱﹝《藥性論》﹞。

【生薑】微溫。傷寒﹐頭痛﹐鼻塞。

藥對

【栝蔞】寒。主煩熱﹐渴﹐發黃﹝臣﹞。莖葉﹐療中熱﹐傷暑。

【蔥根】寒。主頭痛﹐發表﹝臣﹞。

【大黃】大寒﹝使﹞。溫瘴﹐熱疾﹐利大小便﹝《日華》﹞。

【雄黃】平﹝君﹞。

【白鮮皮】寒。主時气﹐出汗﹝臣﹞。主時行﹐腹中大熱﹐飲水大呼欲走。

【射幹】微溫。治時气病﹐鼻寒﹐喉痺﹐陰毒﹝使﹞。

【茵蔯蒿】平﹑微寒。主發黃﹝臣﹞。通關節﹐去熱滯﹐傷寒用之﹝《拾遺》﹞。

【梔子】大寒﹝臣﹞。主時疾﹐除熱及消渴﹐口漧﹐目赤﹐腫痛﹝《藥性論》﹞。

【靑竹茹】微寒。主頭痛﹝臣﹞。溫气﹐寒熱﹐吐血﹐崩中﹐筋溢。

【寒水石】大寒。主五內大熱﹝臣﹞。主時气熱盛﹐五臟伏熱﹐胃中熱﹐煩滿﹐止渴。

【水牛角】平。主溫病﹝使﹞。療時气﹐寒熱﹐頭痛。

【紫艸】寒。主骨肉中痛﹝臣﹞。

【耳】微寒﹝臣﹞。主中風﹐傷寒﹐頭痛﹝孟詵﹞。

【虎骨】平。主傷寒。療傷寒﹐濕气。

證類

【知母】寒。療傷寒﹐久瘧﹐煩熱﹐脇下邪气。

【半夏】微寒。主傷寒﹐寒熱﹐心下堅。

仲景纂《傷寒論》﹐用藥幾至百品﹐今且未得其半﹐果足盡傷寒之治耶﹖殆有說焉。《傷寒論》是曲鬯其流﹐而此則疏瀹其源也。詳《傷寒論》兼證﹐有風濕痺﹐有風眩﹐有水气﹐有下痢﹐有大便難﹐有小便不利﹐有黃疸﹐有咳逆﹐有痰飲﹐有宿食﹐有腹脹滿﹐有腹中鳴﹐有心下急結﹐有心煩﹐有喉痛﹐有吐血﹐有衄血﹐有耳聾﹐有目赤﹐有瘀血﹐有好眠﹐有不得眠。一一推明其傳變之由﹐處以確當之治﹐玆則已各分門類﹐可別尋而得矣。惟溯其得之之病﹐曰傷寒﹐曰時行﹐曰中風﹐曰瘟疫﹐曰寒熱﹐曰溫瘴﹐曰溫病﹐曰傷暑﹐以別其受病之故﹐而推其始得病時所隸之證﹐曰頭痛﹐曰心下惡﹐曰胸中邪逆﹐曰大熱﹑口瘡﹐曰熱泄﹑下痢﹐曰驚恚怒气﹐曰淋瀝﹑邪气﹐曰諸毒气﹐曰筋溢﹐曰骨中痛﹐以審定其緣何而連引及是﹐以訂其治則而利導其陰陽﹐馴擾其偏駁﹐使不至傳變無方﹐與《傷寒論》實互相爲用而適相成者也。夫以寒遏陽而陽暴張﹐以熱劫陰而陰驟耗﹐當其正气未動﹐固不難發越其寒以安陽﹐解散其熱以存陰也。無如其來也﹐非一途﹔其宅也﹐非一處﹐何況勾引之者﹐藏匿之者﹐皆人身平昔失職之气血﹐乃相與合從連衡﹐根株蔓引﹐苟不分昆岡玉石﹐直謂將而必誅﹐則旣患病之人﹐其無愆之陰陽﹐有幾能不決裂潰敗哉﹗故據其源令轉相化﹐誘而使滯者開﹐郁者解﹐外者徹﹐內者通﹐就其素相入而入﹐因其故相和而和﹐於是不相浹者浹﹐不相容者容﹐以致乎陽能納陰﹐陰能附陽﹐而復其太和焉。試核篇中陳藥﹐凡四十一味﹐其未經《傷寒論》用者﹐得二十一味﹐參二十一味之性情功用﹐皆在溫暑﹑瘴疫﹑痰濕﹑毒火中﹐與傷寒之源迥別。其《傷寒論》常用而篇中闕如者﹐除諸兼證可別尋主治外﹐皆系溫補塡攝之物﹐則亦可悟﹐源異者﹐不可混施﹐以求合﹔流同者﹐不必引繩以致歧。六淫之外加﹐二气之內戾﹐總在直據當時﹐無泥陳迹﹐則揚扢疏瀹﹐各盡其長耳。謂此篇補《傷寒論》之闕也可﹐謂此篇闡《傷寒論》之義也亦無不可。

大熱

【凝水石】﹝寒﹞大寒。腹中積聚邪气﹐皮中如火燒。

【石膏】﹝微寒﹞大寒。口漧舌焦﹐不能息。

【滑石】﹝寒﹞大寒。身熱泄澼。

【黃芩】﹝平﹞大寒。諸熱。

【知母】﹝寒﹞。消渴﹐熱中。

【白鮮皮】﹝寒﹞。時行﹐腹中大熱﹐飲水。

【元】﹝微寒﹞。狂邪﹐忽忽不知人。

【大黃】﹝寒﹞大寒。腸間結熱﹐心腹脹滿。

【沙】﹝微寒﹞。皮間邪熱。

【苦】﹝寒﹞。除伏熱。

【茵蔯蒿】﹝平﹞。除頭熱。

【鼠李根皮】微寒。

【竹瀝】大寒。

【梔子】﹝寒﹞大寒。胸心大小腸大熱﹐心中煩悶﹐胃中熱气。

【蛇苺】大寒。

【人糞汁】寒。

【白頸蚯蚓】﹝寒﹞大寒。傷寒﹐伏熱﹐狂謬﹐大腹﹐黃疸。

【芒消】大寒。五藏積聚﹐久熱胃閉。

藥對

【梓白皮】寒。除熱﹝使﹞。煎湯洗小兒壯熱﹐一切瘡疥皮膚瘙癢。

【地膚子】寒。主五內熱﹐利小腹﹝君﹞。主皮膚中熱气。

【小麥】微寒。主胃中熱﹝使﹞﹐除熱﹐止躁渴﹐咽漧。

【木蘭皮】寒。主身大熱﹐暴熱﹐面皰﹝臣﹞。主身大熱在皮膚中﹐去面熱赤皰。

【水中萍】寒。主暴熱身癢﹝臣﹞。主暴熱身癢﹐下水气。

【理石】寒﹝君﹞。除營衛中大熱﹐結熱﹐解煩毒。

【石膽】寒。主肝臟中熱﹝臣﹞。

【牛黃】平。主小兒熱癇﹐口不開﹝君﹞。主驚癇﹐寒熱﹐熱盛狂。

【羚羊角】微寒。主熱在肌膚﹝臣﹞。

【垣衣】大寒。主發瘡。主暴熱在腸胃。

【白薇】大寒﹝臣﹞。主暴中風﹐身熱﹐肢滿﹐忽忽不知人。

【景天】平。主身熱﹐小兒發熱﹐驚气﹝君﹞。主大熱﹐火瘡﹐身熱煩﹐邪惡气。

【升麻】微寒。主熱毒﹝君﹞。除心肺風毒熱壅﹝《藥性論》﹞。

【龍齒角】平。主小兒身熱﹝臣﹞。角主驚癇瘛瘲﹐身熱如火。

【葶藶】寒。主身暴熱﹐利小便﹝使﹞。主身暴中風﹐熱疿癢﹐利少腹。

【藍葉實】寒。主五心煩悶﹝君﹞。主天行熱狂﹝《日華》﹞。

【蜣螂】寒。主狂語﹐頭發熱﹝使﹞。主小兒驚癇﹑瘛瘲﹑腹脹﹑寒熱﹐大人癲疾﹑狂易﹑手足端寒。

【楝實】寒。作湯浴通身熱。主溫病﹝使﹞。主溫疾﹐傷寒﹐大熱﹐煩狂。

【荊瀝】大寒。主胸中痰熱﹝臣﹞。去心中煩熱﹐小兒心熱﹑驚癇﹝《拾遺》﹞。

大熱卽《傷寒論》所謂身熱不惡寒﹐反惡熱者也。果爾﹐則應隸之傷寒﹐不得別爲條目﹐且陽明病𨿽「身熱﹐不惡寒﹐反惡熱﹐其始得之一二日﹐必惡寒也。」然則諸病皆有熱﹐惟此病之熱獨盛﹐他病不足與侔者﹐方可謂大熱歟﹗果爾﹐則仍應諸病爲綱﹐而熱乃其中一證。今觀篇中所主均系熱盛而他病生﹐非他病居先而熱續增也﹐故夫大熱者﹐𨿽有所在之不同﹐所本之或異﹐然終不惡寒無休息﹐縱兼他病﹐然推其故﹐總由此而累及﹐乃得獨標一目﹐自成一證耳。觀夫內有所因而熱獨著於外﹐外有所因而熱獨逼於內﹐上有所因而熱獨伏於下﹐下有所因而熱獨浮於上﹐𨿽同爲熱而已各殊其分矣。何況內者﹐有在腸﹑在髒﹑在胃﹑在肝﹑在心肺﹑在胸中之異﹔外者﹐有在肌膚﹑有在皮間﹑有身癢﹑有發瘡﹑有肢滿之異﹔上者﹐有頭熱﹑有口漧舌焦之異﹔下者﹐有伏熱﹑有泄澼﹑有大腹黃疸﹑有小便不利之異。若不因其輕而揚﹐因其重而減﹐有形者導之於內﹐有邪者漬形爲汗﹐而但執寒因熱用爲治﹐可乎﹖𨿽然大熱者﹐火盛也﹐火盛必濟之以水﹐乃篇中病因有緣濕而熱盛者﹐治法有利水而熱除者﹐豈濕與水非但不足以息火之怒﹐而反足以資火之燃耶﹖夫水火之相濟也﹐必其相和而後能相受﹐不和則兩相拒而不相下﹐不受則兩相賊而適相殘﹐故病本不盛﹐以相拒而增﹐以相賊而劇﹐惟導去其相拒相賊者﹐而病於以減焉﹐非反也﹐所謂適事爲故耳。然則均之濕熱也﹐水自行而火自盛﹐如身熱泄澼者﹐此又何說哉﹖夫身熱泄澼者﹐垢污因熱而積於中也。垢污因熱而積於中﹐則澼者非特可滌垢﹐亦且可泄熱﹐乃垢不去﹐熱又不減﹐則其故不在流行之水火﹐而在畱著之形質﹐陽無所入而轉盛﹐陰無所交而自行﹐故其治必使形質能隨气化﹐而後气化得行焉﹐又不可與尋常濕熱並論也。寒者熱之﹐熱者寒之﹐固經訓也﹐第以謂如火之熯水﹐水之沃火則非矣﹐何以言之﹖夫人身之陰陽﹐相須以爲生﹐相違而致病﹐設病乎水者﹐以火熯之﹐水未竭則離火﹐而水仍病﹐水已竭則死矣﹔病乎火者﹐以水沃之﹐火未熄則水漧﹐而火仍燃﹐火已熄則亦死矣﹐故治病之道﹐貴乎能使陰陽相入而相濟以成和﹐相入之道無他﹐在乎能巽順耳﹐故《易大傳》曰﹕『巽﹐入也。』試核此篇之旨﹐或全陰以配陽﹐或化陰以從陽﹐或浥水以滋火﹐或迎火以致水。陰格陽而陽怒者﹐抉其陰而陽自暢﹔陽蝕陰而陰消者﹐裕其陰而陽自飫﹐甚且引其至故所經行之道而陽通﹐導其至故所舒散之化而陽泰﹐而無一味逆折之意於其間﹐對待而觀之﹐則以熱治寒之道可知矣。推而廣之﹐則宜補而用塡塞之方﹐宜泄而行罄盡之計﹐救涸轍之鮒而抉西江之水﹐療七年之病而求三年之艾﹐均可謂不識時宜﹐鹵莽滅裂者矣。柰何從事於此者﹐不思絲絲入蔻耶﹗或謂陰陽必相入而後得成和﹐是固然矣。第相入不徒恃巽順也﹐如《易大傳》𨿽以巽爲入﹐《春秋傳》之入猶可以順釋之歟﹖是何不可之與有。夫外之師而克入﹐必其內有釁﹔內之人旣出而復得入﹐必其內有應。今試以篇中實證附之外師之入﹐虛證附之出者之入﹐焉有無釁而可攻﹐無應而得還者歟﹖釁者﹐民心之不順其上而固結焉者也。應者﹐民心之不忘於我而系戀焉者也。因其不順而損之﹐因其不忘而益者﹐非巽順以入之之謂歟﹗說者謂堯舜是順民之心﹐湯武是逆取順守﹐然《易大傳》不又曰﹕『湯武革命﹐順天而應人』乎﹗是知成和必以相入﹐相入必以順也。

勞復

【鼠糞】微寒。時行﹐勞復。

【豉】寒。

【竹瀝】大寒。胸中大熱﹐煩悶。

【人糞汁】寒。時行﹐大熱﹐狂走﹐解諸毒。

蜀本

【大黃】大寒。

【蔥白】平。

【犀角】寒。

【防己】平。

【虎掌】溫。

【牡蠣】微寒。除營衛虛熱﹐去來不定。

【生薑】微溫。

【芒消】大寒。主時疾擁熱。

證類

【甲】平。

【茈胡】平﹑微寒。

【麥虋冬】平﹑微寒。

差後勞復﹐元气正傷﹐病體增病﹐自宜益劇﹐則堵禦之方﹐補救之術﹐應加廣矣。柰何仲景弁髦視之寥寥數則﹐且並陰陽易差後﹑勞復﹑食復之治胥在焉﹐可不謂太簡乎﹗殊不知傷寒正病﹐外別六淫﹐內析六經﹐推極其變﹐固已毫無罅漏﹐但旣系病愈復病﹐則必有復病著象﹐故更隨象設法﹐以示人就地鏟除之義。蓋六經正文﹐已要其終﹐此則更原其始耳﹐倘不應時獲驗而更變幻披猖﹐不仍有六經正文在乎。是篇繼述仲景之志﹐剖析仲景之義﹐尢妙在不卽不離間﹐直謂全在藕斷絲連﹐艸蛇灰綫處﹐遺下陰陽偏勝﹐隨所激動而觸發焉。故此數味之中﹐汗下淸和無非當時對証之治﹐而跬步不離病後復病之旨﹐觀其於由痰由濕﹐由熱由蔽﹐在气在血﹐總若因陳幹而發新枝者﹐可不謂脫胎仲景﹐別樹新義者耶﹗要之復病之流﹐詎止於是﹐儻別現他證﹐仍隨證索治可矣。

溫瘧

【常山】﹝寒﹞微寒。溫瘧﹐胸中痰結﹐吐逆。

【蜀漆】﹝平﹞微溫。瘧﹐腹中堅癥痞結。

【牡蠣】﹝平﹞微寒。溫瘧灑灑﹐驚恚怒气。

【甲】﹝平﹞。溫瘧﹐血瘕﹐腰痛。

【麝香】﹝溫﹞。溫瘧﹐辟惡气。

【麻黃】﹝溫﹞微溫。溫瘧﹐去邪熱气。

【大靑】大寒。

【防葵】﹝寒﹞。溫瘧﹐驚邪狂走。

【豬苓】﹝平﹞。咳瘧﹐利水道。

【防己】﹝平﹞溫。溫瘧﹐熱气﹐利大小便。

【茵芋】﹝溫﹞微溫。溫瘧﹐發作有時﹝《藥性論》﹞。

【巴豆】﹝溫﹞生溫熟寒。溫瘧﹐癥瘕﹐結聚﹐堅積﹐畱飲﹐痰癖。

【白頭翁】﹝溫﹞。溫瘧﹐狂﹐寒熱。

【女靑】﹝平﹞。溫瘧﹐辟不祥。

【芫花】﹝溫﹞微溫。鬼瘧。

【白薇】﹝平﹞大溫。溫瘧灑灑﹐發作有時。

【松蘿】﹝平﹞。痰熱﹐溫瘧﹐可爲吐湯。

蜀本

【天靈蓋】平。

【蕘花】寒。主傷寒﹐溫瘧。

【茵蔯蒿】平。主瘴瘧﹝《日華》﹞。

藥對

【龜甲】平﹝臣﹞。療痎瘧。

【小麥】微寒。

【躑躅】溫﹝使﹞。主溫瘧。

【白斂】微寒。主溫瘧﹐寒熱﹝使﹞。主小兒驚癇﹐溫瘧。

【蒴翟根】溫﹝使﹞。

【當歸】溫。主瘧寒熱﹝君﹞。主溫瘧﹐寒熱﹐灑灑在皮膚中。

【竹葉】平。合常山煮﹐主孩子久瘧極良。雞子黃和常山爲丸﹐用竹葉湯下﹐主久瘧。

證類

【桃仁】平。

【烏梅】平。治瘧方多用之。

【雄黃】平﹑大溫。

【菖蒲】溫。小兒溫瘧﹐身積熱不可解﹐可作浴湯。

【莽艸】溫。

目標溫瘧﹐舉痎瘧﹑瘴瘧﹑鬼瘧﹑瘧寒熱而胥附焉﹐何也﹖夫痎瘧﹑瘴瘧﹑鬼瘧﹑瘧寒熱之混於溫瘧﹐猶時行﹑瘟疫﹑瘴熱之混於傷寒矣。古人別病極嚴﹐凡相似而析者不徒析也﹐必其同中有異﹔不相似而合者不徒合也﹐必其異中有同。是故傷寒﹑時行﹑瘟疫﹑瘴熱之合﹐以其皆屬陰陽相拒。溫瘧﹑痎瘧﹑瘴瘧﹑鬼瘧﹑瘧寒熱之合﹐以其皆屬陰陽相爭耳。夫陰陽相爭﹐則分理其陰陽可矣﹐乃劫痰行水利濕之物且居其半﹐何者哉﹖不知此正分理陰陽微意所在也。《素問。瘧論》大旨﹐邪藏骨髓之中﹐不與陽俱出﹐而隨陰偕行﹐出則並於陽﹐以與陰爭爲熱﹐復入則並陰﹐以與陽爭爲寒者﹐爲溫瘧。陽加於陰﹐陽逐陰行者﹐謂之汗﹐則溫瘧之邪﹐固依水爲行止者也。淒愴寒水﹐藏於腠理﹐復感於風﹐兩气相搏﹐伏衛气經行之所﹐屆衛气來﹐先受者先動﹐則風並於水而寒﹐後感者後動﹐則水並於風而熱者﹐爲瘧寒熱﹐必得汗而熱始解﹐則瘧寒熱之邪﹐亦依水爲行止者也。特溫瘧之汗當其始﹐瘧寒熱之汗當其終耳。《靈樞。五癃津液別篇》謂﹕『天暑衣厚爲汗﹐天寒衣薄爲溺與气。』則汗與小水﹐本系一气所化﹐而翕張於外﹐則有去有來﹐通輸於下﹐則往而不反﹐是治瘧者多半以劫痰﹑行水﹑利濕﹐又何疑焉。觀篇中卽非劫痰﹑行水﹑利濕者﹐其旋轉陰陽﹐每於闔辟翕張之處﹐緩其陽之怒以撓陰﹐而於結聚痞滿之中﹐泄其陰之阻以激陽﹐其使外達者﹐又每跬步設防﹐俾能出不能復入﹐以就其徹底畢達之功。其與他外感爲寒熱者﹐界劃分明﹐無少混淆﹐是其綱舉目張﹐有條不紊﹐爲何如哉﹗若夫瘴瘧﹑鬼瘧﹐卽瘧寒熱之偶兼他癘者。痎瘧﹐卽瘧寒熱之久而不已者。皆陰陽相爭者之支流余派﹐如癉瘧𨿽亦起落有時﹐卽不入焉﹐則以其單熱無寒﹐非陰陽相爭耳﹐故斥之。

然則明人所創治瘧方﹐謂使邪離於陰陽者﹐非極善之法歟﹖夫其所謂用風藥之甘辛气淸者﹐以升陽气﹐使離於陰而寒已﹔用苦甘寒﹐引陰气下降﹐使離於陽而熱已者﹐是使陰陽相離﹐非使邪與陰陽相離也﹐使邪與陰陽相離猶可﹐言人身陰陽可使之相離乎﹗且《瘧論》明言﹐瘧由暑熱气藏於營气之舍﹐寒水气捨於皮膚之內﹐而其所用甘辛气淸風藥﹐茈胡﹑升麻﹑葛根﹑羌活﹑防風﹐果可使藏於營气之舍者離乎﹗其所用苦甘寒﹐石膏﹑知母﹑甘艸﹑米﹐果可使捨於皮膚之內者離乎﹗吾正恐其在外之陰邪愈加蔽痼﹐在內之陽邪益難升發﹐兩气互阻馴﹐至寒不成寒﹐熱不成熱﹐決裂潰敗耳。烏得云極善之法哉﹗嗟嗟﹗土苴古法﹐芻狗經方﹐非一日矣。「太陽病﹐得之八九日﹐如瘧狀﹐發熱﹐惡寒﹐熱多寒少﹐一日二﹑三度發﹐身癢者﹐與桂枝麻黃各半湯。服桂枝湯後﹐形如瘧﹐日再發者﹐汗出必解﹐宜桂枝二麻黃一湯。」之文﹐何嘗不在《傷寒論》﹐何嘗不使邪气與陰陽相離。茈胡去半夏加栝蔞根湯﹐治瘧病發渴﹐亦治勞瘧。茈胡桂枝榦姜湯﹐治瘧多寒微有熱﹐或但寒不熱之文﹐何嘗不在《金匱要略》﹐亦何嘗不使邪與陰陽相離。擴而充之﹐則皮膚之內邪气盛者﹐大小茈胡﹑茈胡桂枝﹑小茈胡加芒消﹑加龍骨牡蠣﹐亦何者不可用。予每於瘧來時先嘔者﹐用半夏瀉心﹔吐瀉交作者﹐用生薑瀉心﹔胸痞下痢者﹐用甘艸瀉心﹔汗多腹脹滿者﹐用厚朴生薑甘艸半夏人﹔腹滿痛者﹐用桂枝加芍藥﹐皆應如桴鼓﹐若更參此篇以逗引其陰陽﹐抉摘其巢窟﹐當益便利如指﹐而必杜撰成方﹐以示古法經方之可唾棄耶﹗且夫邪之陰陽與人身之陰陽不能不相從﹐猶水之必流濕﹐火之必就燥﹐不能彊之使達也。況邪能與陰陽相並﹐而爲旋轉之樞耶﹗相並者能相入也﹐能相入﹐原系人身陰陽生化之機﹐故瘧𨿽久多不致死﹐特能相入而不能相和﹐故每連月浹旬﹐不能驟解﹐以其開者自爲開﹐闔者自爲闔﹐而不能相顧耳。倘使闔中有開﹐能拒邪而不拒正﹔開中有闔﹐能入正而不入邪。斯開闔之間﹐陰陽日相聯絡﹐邪气日益零落﹐愈病之機遂可把握﹐故本篇之用介類﹐實皆取意於翕辟之中以挫其邪﹐較之取意於使邪與陰陽相離者﹐明眼觀之﹐自有以知其不侔矣。

卷二

中惡

【麝香】﹝溫﹞。中惡﹐心腹暴痛﹐脹急﹐痞滿。

【雄黃】﹝平﹞寒﹑大溫。中惡﹐腹痛﹐鬼疰。

【丹沙】﹝微寒﹞。中惡﹐腹痛﹐毒气。

【升麻】平﹑微寒。中惡﹐腹痛。

【漧薑】﹝溫﹞大溫。中惡﹐霍亂﹐脹滿。

【巴豆】﹝溫﹞生溫熟寒。

【當歸】﹝溫﹞大溫。中惡﹐客气﹐虛冷。

【芍藥】﹝平﹞微溫。中惡﹐腹痛﹐腰痛。

【吳茱萸】﹝溫﹞大熱。中惡﹐心腹痛﹐逆气。

【鬼箭】﹝寒﹞。中惡﹐腹痛。

【桃梟】微溫。中惡﹐腹痛﹐殺精魅。

【桃皮】平。中惡﹐腹痛﹐胃中熱。

【桃膠】微溫。中惡﹐疰忤﹝《唐本》﹞。

【烏頭】﹝溫﹞大熱。

【烏雌雞血】平。中惡﹐腹痛。

蜀本

【海桐皮】平。主霍亂﹐中惡。

【肉豆蔻】溫。主中惡﹐冷疰﹐嘔沫﹐冷气。

【蓬莪朮】溫。主心腹痛﹐中惡﹐疰忤﹐鬼气。

藥對

【牛黃】平﹝君﹞。主卒中惡。

【芎藭】溫﹝臣﹞。主中惡﹐卒急腫痛。

【苦】寒﹝君﹞。主中惡﹐腹痛﹝《藥性論》﹞。

【梔子】大寒﹝臣﹞。主中惡﹐通小便﹝《藥性論》﹞。

【枲耳葉】微寒﹝臣﹞。

【桔梗】微溫﹝臣﹞。主中惡。

【桃花】平﹝使﹞。治惡气﹝《日華》﹞。

巢氏云﹕『中惡者﹐卒然心腹刺痛﹐悶亂欲死也。』按此與賊風均爲卒發之病﹐第風系陰陽之偶愆﹐故鍾於音聲﹐發爲飄驟﹐由腠理入筋脈而阻人營衛。此是陰陽之偏駁﹐故鍾於臭味﹐發爲激射﹐由口鼻入胸腹而隔人气血耳。其已中人也﹐又或爲嘔吐﹐或爲腸澼下痢﹐或爲腹脹﹐或爲霍亂﹐自當各按見證而求治。惟或著於陰而錮陽﹐或著於陽而逼陰﹐或著於血而閉气﹐或著於气而動血﹐種種不同﹐是以投其間抵其隙﹐或崇陽以化陰﹐或由陰以起陽﹐或通气以調血﹐或和血以行气﹐大率用苦辛溫烈爲主治﹐間之推蕩以開其蔽﹐佐之升發以揚其遏﹐率之辟惡以奪其魄﹐雜之調和以緩其急﹐因其欲上而上之﹐因其欲下而下之﹐因其欲外而外之﹐因其欲行而行之﹐盡矣。第此與心腹冷痛大同﹐不過彼系積漸而成﹐此由卒暴而得﹐以冷原大地之正气﹐惡是天地之沴气。正气與正气自能彼此相容﹐不久可化﹐乃痛而不已焉﹐則其人正气之不足尢盛﹐故治之者多以補而溫。沴气與正气本不能相入﹐故隨卽激而發病﹐而治之者必相度其勢而疏瀹利導之也。柰何世之診視二者﹐不目爲急痧﹐卽調爲肝气﹐急痧則用金石開泄之劑﹐猶可開通閉塞﹐抉去穢气﹔肝气則用骳利气之物﹝骳﹐屈曲也﹞﹐不能去病﹐適以導病遊行他所﹐治病貴乎先正病名﹐厥有旨哉。

霍亂

【人】﹝微寒﹞微溫。霍亂﹐吐逆﹐調中。

【朮】﹝溫﹞。霍亂﹐吐下不止。

【附子】﹝溫﹞大熱。心腹冷痛﹐霍亂轉筋。

【桂心】大熱。霍亂轉筋

【漧薑】﹝溫﹞大熱。霍亂脹滿。

【橘皮】﹝溫﹞。气沖胸中﹐吐逆﹐霍亂﹐止泄。

【厚朴】﹝溫﹞大溫。霍亂﹐腹痛脹滿。

【香薷】微溫。霍亂﹐腹痛﹐吐下。

【麕舌】微溫。主霍亂﹐腹痛﹐吐逆﹐心煩。

【髙良姜】大溫。胃中冷逆﹐霍亂腹痛。

【木瓜】溫。霍亂大吐下﹐轉筋不止。

蜀本

【小蒜】溫。歸脾腎﹐主霍亂﹐腹中不安。

【雞屎白】微寒。

【豆葉】主霍亂﹐吐下不止。

【雞舌香】微溫。療霍亂心痛。

【豆蔻】溫。山姜去惡气﹐溫中﹐中惡﹐霍亂﹐心腹冷痛﹐功用如姜。

【楠材】微溫。主霍亂﹐吐下不止。

【蓬莪朮】溫。主霍亂﹐冷气﹐吐酸水。

【肉豆蔻】溫。主霍亂﹐中惡﹐冷疰﹐嘔沫﹐冷气。

【海桐皮】平。主霍亂﹐中惡。

藥對

【吳茱萸】大熱﹝臣﹞。主霍亂﹐瀉痢﹝《日華》﹞。

證類

【丁香】溫脾胃﹐止霍亂擁脹。

旣云嘔吐﹐而病名霍亂矣。復云﹕『病發熱﹐頭痛﹐身疼﹐惡寒﹐吐痢者﹐名霍亂。』是霍亂之證﹐不特吐痢﹐必且兼有表證矣。又云﹕『痢止﹐復更發熱。』又云﹕『卻四五日至陰經上﹐轉入陰必痢。』又云﹕『似欲大便而反失气﹐仍不痢者﹐屬陽明。』見霍亂之證﹐吐痢止後有表證﹐不止者且有實﹐則入陽明﹐虛則入三陰者矣。《傷寒論。霍亂篇》寥寥數策﹐而外自三陽﹐內至三陰﹐貫通周浹﹐傳變分明﹐治法詳盡﹐如此何容復贅一辭﹐乃玆篇更以藥二十餘味﹐命爲通治霍亂﹐而仲景所不用者﹐十居其八﹐是果於仲景之書有關會否耶﹗蓋嘔吐曁下痢﹐有因傷寒而致者﹐有不因傷寒而致者﹐則霍亂亦必如是矣。霍亂之有因傷寒而致﹐有不因傷寒而致﹐於何別哉﹖巢氏曰﹕『霍亂者﹐揮霍之間﹐便致繚亂也。由人溫涼不調﹐陰陽淸濁相干﹐亂於腸胃﹐變發則心腹絞痛﹐心痛者先吐﹐腹痛者先痢﹐心腹並痛則吐痢俱發。實者﹐身發熱﹐頭痛﹐體痛﹔虛者﹐但吐痢而已。其別有飲酒食肉腥膾生冷過度者﹐有居處不節者﹐有露臥濕地者﹐有當風取涼風冷襲之者﹐皆歸於三焦﹐傳於腸胃而作也。』惟此則不特霍亂之或因傷寒﹐或不因傷寒﹐旣可曉然﹐卽此篇藥品所主﹐亦將思過半矣。蓋補虛有調中和中之物﹐去實有利气疏气之物﹐驅濕有散發滲利之物﹐達外有開拓經絡之物﹐以及解酒辟腥﹐卻寒除水﹐槪欲腸胃間陰陽相順而不相干﹐使廩於三焦﹐輸於膀胱﹐是不特竟霍亂之委﹐抑且徹霍亂之源矣﹐於仲景書又何悖焉。

轉筋

【小蒜】溫。

【木瓜】溫。

【橘皮】﹝溫﹞。

【雞舌香】溫。

【楠材】微溫。轉筋﹝《日華》﹞。

【豆蔻】溫。

【香薷】微溫。轉筋﹐可煮汁頓服半升﹝孟詵﹞。

【杉木】微溫。

【豆】微溫。

【姜】﹝微溫﹞。﹝掌氏曰﹕『《本經》朱字「漧薑溫」﹐墨字「生薑微溫」﹐若從朱字則是漧薑﹐卽不當言微溫﹔若從微溫﹐則是生薑﹐卽當作墨字。然二姜俱不主轉筋﹐難以攺正。』﹞

霍亂有因傷寒而致﹐有不因傷寒而致﹐固然矣。轉筋有因霍亂而致﹐有不因霍亂而致﹐亦不易之理也。柰何此篇所陳藥品﹐檢竅《本經》《別錄》﹐多無主轉筋明文﹐率有主霍亂名目﹐則一似轉筋並由霍亂來者可乎﹗蓋巢氏之言可徵矣﹐云﹕『大吐下後﹐陰陽俱虛﹐血气皆極﹐則手足逆冷而營衛不理﹐冷搏於筋﹐筋遂爲之轉。』云﹕『足太陽下﹐血气皆少則喜轉筋﹐喜踵下痛﹐以血气少則易虛﹐虛而風冷乘之故也。』是以時俗之發轉筋﹐止有兩端﹐一者由霍亂﹐一者老人夜臥足間不暖﹐而二者之來﹐一系吐下後﹐一系無病﹐又一則足筋轉手筋亦轉﹐一則及足不及手﹐皎然可辧也。惟篇中所列祇及霍亂轉筋﹐而不及老人轉筋﹐此則應有說焉。夫曰冷搏之﹐冷乘之﹐是冷气能及筋﹐筋畏冷气爲之絞轉﹐非冷能入之也。而皆云因血气之少﹐營衛之虛﹐則護衛失於外﹐葸餒存乎中﹐其情益著矣。然其虛也﹐有方病方不病之殊﹐方病者摘去其病源﹐病已而轉筋不能不已。方不病者﹐亦必求其所以虛之由﹐自當核諸虛勞腰痛等篇﹐若以虛勞腰痛等篇﹐暖下補益之物混於此中﹐則似霍亂轉筋亦有溫補之治。以霍亂者必轉筋﹐老人者不皆轉筋﹐故其治自宜界晝分明耳。《霍亂篇》尙兼用補益﹐惟此篇則消暑袪濕溫中利气﹐獨不及補益﹐可見霍亂固有因虛而作者﹐第因虛而作者﹐多不必轉筋﹐則此篇𨿽寥寥數味﹐又豈不足取證於《別錄》《本經》﹐豈竟遂無間隙可尋﹐義旨可按耶﹗

嘔

【厚朴】﹝溫﹞大溫。胃中冷逆胸中﹐嘔不止。

【香薷】微溫。

【麕舌】微溫。

【雞舌香】微溫。

【附子】﹝溫﹞大熱。

【小蒜】溫。

【楠材】微溫。

【髙良姜】大溫。暴冷﹐胃中冷逆。

【木瓜】溫。

【桂】大熱。欬逆結气﹐擁痺。

【橘皮】﹝溫﹞。胸中瘕熱﹐逆气沖胸中﹐吐逆。

蜀本

【枇杷葉】平。卒不止﹐下气。

【麝香】溫。

【肉豆蔻】溫。中惡﹐冷疰﹐嘔沫﹐冷气。

藥對

【靑竹茹】微寒。主嘔﹝臣﹞。

【蘆根】寒。生主﹐開胃﹐除噎噦不止﹝《藥性論》﹞。

【通艸】平。主﹝臣﹞。心煩﹐噦﹐出音聲。

【生蘡薁根汁】寒。

證類

【人】微寒﹑微溫。胸脇逆滿。

【丁香】溫。

【朮】溫。

《說文》《玉篇》《廣韻》皆無字﹐字始於《難經》第十六難﹐曰﹕『其病煩心﹐心痛﹐掌中熱而﹐有是者心也。』滑氏注云﹕『﹐漧嘔也。』夫之義爲漧嘔﹐而此篇之目曰嘔﹐若合爲一貫﹐則嘔連稱﹐於義不可通﹐若分作兩層剖﹐嘔與漧嘔爲二項﹐則嘔又與下文嘔吐條犯復矣。《諸病源候論》嘔之目有六﹐曰漧嘔﹐曰嘔噦﹐曰噦﹐曰嘔吐﹐曰噫酢﹐曰惡心。是漧嘔不能與嘔同稱之證﹐其諸爲嘔噦之歟﹖《廣韻》噦字讀呼會切者﹐其義爲鳥聲﹐於此無涉﹔讀於月切者﹐其義爲逆气。而凡宛傍之黦菀字﹐讀於月紆物於歇等切﹐則噦以聲相近而爲省體稔矣。況本篇通艸下﹐《藥對》云主﹐而《別錄》則謂心煩噦出音聲﹐非確不可移之證耶﹗嘔噦云何﹖巢氏曰﹕『胃受邪气則嘔﹐脾受邪气則脹而气逆﹐遇冷折之﹐气不通則噦。』《靈樞。口問篇》曰﹕『谷入於胃﹐胃气上注於肺﹐今有故寒气與新穀气俱還入胃﹐新故相亂﹐其邪相攻﹐气並相逆﹐復出於胃﹐故爲噦。』是嘔者﹐气上逆而有物﹔噦者﹐气上逆而有聲﹐或先有聲而繼之以物﹐或旣有物而復續之以聲者﹐命曰嘔噦﹐何爲不可乎﹗以是知嘔噦有因气者﹐有因寒者﹐有因火者﹐有因水者﹐有因虛者﹐導气更橫開直降﹐散泄通順之不同﹐逐寒又溫中暖下﹐開結通陽之各異﹐至於益津調中以退火﹐開解滲利以驅水﹐益气泄濕以補虛﹐篇中莫不隨事而制宜﹐因利而乘便﹐要之皆直揭其原而浚其流﹐斯無盛盛虛虛之獘耳。《傷寒論》云﹕『傷寒﹐大吐大下之﹐極虛復極汗出者﹐以其人外气怫郁﹐復與之水以發其汗﹐因得噦。所以然者﹐胃中寒冷故也。』云﹕『傷寒噦而腹滿﹐視其前後﹐知何部不利﹐利之則愈。』《金匱要略》云﹕『病人胸中似喘不喘﹐似嘔不嘔﹐似噦不噦﹐徹心中憒憒然無柰者﹐生薑半夏湯主之。』云﹕『漧嘔噦﹐若手足厥者﹐橘皮湯主之。噦逆者﹐橘皮竹筎湯主之。』夫以水火相軋而病﹐以陰開陽入而愈﹐其常也而不知縷析條分﹐源同派異﹐有如本篇者﹐又焉得不揣切本篇義旨﹐而爲仲景擴充微蘊耶﹗

大腹水腫

【大戟】﹝寒﹞大寒。十二水﹐腹滿急痛。

【甘遂】﹝寒﹞大寒。大腹﹐疝瘕﹐腹滿﹐面目浮腫。

【澤漆】﹝微寒﹞。皮膚熱﹐大腹﹐水气﹐四支面目浮腫。

【葶藶】﹝寒﹞大寒。邪水上出面目浮腫﹐下膀胱水。

【芫花】﹝溫﹞微溫。消胸中痰水﹐喜唾。

【巴豆】﹝溫﹞生溫熟寒。畱飲﹐痰癖﹐大腹水脹。

【豬苓】﹝平﹞。

【防己】﹝平﹞溫。水腫﹐風腫。

【澤蘭】﹝微溫﹞。大腹水腫﹐身面四支浮腫﹐骨節中水。

【桑根白皮】﹝寒﹞。水腫﹐腹滿﹐臚脹﹐利水道。

【商陸】﹝平﹞。水腫﹐痿痺﹐腹滿洪﹐直疏五臟﹐散水气。

【澤】﹝寒﹞。逐膀胱三焦停水。

【郁李仁】﹝平﹞。大腹水腫﹐面目四支浮腫﹐利小便水道。

【海藻】﹝寒﹞。腹中上下鳴﹐十二水气。

【昆布】寒。十二水腫。

【苦瓠】﹝寒﹞。大水﹐面目四支浮腫﹐下水﹐令人吐。

【小豆】﹝平﹞。下水﹐利小便。

【瓜蔕】﹝寒﹞。大水﹐身面四支浮腫﹐下水。

【蠡魚】﹝寒﹞。濕痺﹐面目浮腫﹐下大水。

【鯉魚】﹝寒﹞。水腫﹐腳滿﹐下气。

【大豆】平。逐水脹﹐除胃中熱痺。

【蕘花】﹝寒﹞微寒。下十二水﹐利水道。

【黃牛溺】寒。水腫腹脹﹐腳滿﹐利小便。

蜀本

【海松子】小溫。散水气。

藥對

【香薷】微溫。主水腫﹝臣﹞﹐散水腫。

【穀米】微寒。主逐水腫﹐利小便﹝臣﹞。

【通艸】平。主利水腫及小便﹝臣﹞。

【麥門冬】微寒﹝臣﹞。身重﹐目黃﹐心下支滿。

【椒目】寒。主除風水滿﹝使﹞。

【柳花】寒。主腹腫﹝使﹞﹐風水﹐黃疸﹐面熱黑。

【雄黃】平﹝君﹞。

【白朮】溫。逐風水結腫﹝君﹞。

【秦艽】微溫。主下大水﹝臣﹞。

水腫一證﹐支派甚多﹐在《素問》有腎風﹑風水﹑湧水之別。在《靈樞》有膚脹﹑鼓脹﹑腸覃﹑石瘕﹑石水之別。在《金匱要略》﹐有風水﹑皮水﹑正水﹑石水﹑气水﹑血分﹑气分之別。在《諸病源候論》有水分﹑毛水﹑疸水﹑燥水﹑濕水﹑水癥﹑水瘕﹑水蠱﹑水澼之別。今以藥三十三物槪之﹐謂可挈其要領而盡其變歟﹗是固不可﹐然其命意所在﹐亦實有甚廣大而極精微者﹐不可不察也。蓋水者節制於肺﹐輸引於脾﹐敷布於腎﹐通調於三焦膀胱﹐此其分焉者也﹔一處有病﹐則諸處以漸窒礙﹐乃遂成水﹐此其合焉者也。自其分者而言﹐則或始於喘呼﹐或始於脛腫﹐或廓於皮膚﹐或充於腸胃﹐或繃急於外而中空﹐或堅結於裏而中實。自其合者而言﹐則均之一身支體面目紅腫已矣。就其合遡其分﹐而別其勢之靜與動﹐虛與實﹐驗其機之上與下﹐出與入焉﹐以迎而奪之﹐適事爲故﹐非已得其要領﹐遂貫其條目也耶﹗或謂《湯液醪醴論》所謂開鬼門潔淨府者﹐是治水之大綱﹐詳篇中所列藥品﹐大都皆屬潔淨府而於開鬼門僅略及焉﹐不可謂偏而不全乎﹗夫論治﹑論藥自是二端﹐無容相混﹐就如《金匱要略。水气篇》﹐何嘗不麻黃﹑桂枝﹑細辛﹑生薑間用﹐其黃﹑附子﹑甘艸﹑石膏﹑芍藥﹑杏仁﹑枳實用之﹐亦不一而足﹐又如《千金方》《外臺祕要》等以兼喉中鳴而加白前﹑半夏﹐兼欬上气而加五味﹑漧薑﹐兼小便癃閉而加石韋﹐兼癥瘕及澼而加麝香﹑牽牛﹑藜蘆﹑苦﹑狼毒﹑烏頭﹑野葛﹑雄黃﹐兼滿而加厚朴﹐兼結而加射幹﹐兼熱而加黃芩﹑大黃﹐用過其當﹐未嘗不奏捷也。而目之謂主水腫可乎﹗蓋治必以方﹐方必該一病之全﹐藥須求主﹐主必抵一病之隙﹐歷繹自唐以前方書﹐固有治水而不用此篇之藥者矣﹐未有他證不兼有水而用此篇之藥者也﹐則彼此交互之處﹐豈無意義寓於其間乎﹗水證必小便不利﹐茯苓爲利小便統領﹐《本經》載之﹐仲景遵用之﹐《別錄》且一謂其主大腹淋瀝﹐二謂其主水腫淋結﹐此獨屏不載入﹐豈無故哉﹗夫松當生長之際﹐其气上行則質疏而葉散﹐色靑而不雕﹐及斬伐之餘﹐其气下淪則疏變爲堅﹐散變爲整﹐故若松脂之主疽瘡﹐松實之主風痺﹐松葉之主風濕﹐松節之主久風﹐皆病淫於軀體而不能散者﹐至茯苓之利水﹐則病結於中而不能下者。觀其上行之气﹐於色爲靑﹔下行之气﹐於色則白﹐靑主升而白主降﹐其能利水審矣。第茯苓之利水﹐固降水之結於中而不下者﹐若水而過顙在山﹐汪洋盈溢﹐則非其所能降也。篇中諸味所主之證﹐不曰﹕『面目四肢浮腫。』則曰﹕『腹滿臚脹急痛。』盡向上向橫之水﹐是豈茯苓所能利﹐故《別錄》所列不合之﹐曰大腹水腫﹐而分之曰大腹淋瀝﹑水腫﹑淋結。夫淋者﹐小便濇也﹐結則閉而難通﹐瀝則通而不爽﹐大腹則气盛於水﹐水腫則水盛於气﹐曰大腹淋瀝﹐見气不能化水﹐曰水腫淋結﹐見水不從气化。茯苓者﹐專行直道﹐令水道气通﹐使水隨气化而下﹐是固的對相符之劑矣。而本篇不載﹐非漏也﹐亦非佚也﹐見其所主者淋而非主大腹水腫也﹐若載之﹐豈不嫌於能主上出橫出之水乎﹗是故大腹水腫而淋瀝淋結用之可也﹐不淋瀝淋結用之無益也﹐此其不載之故歟﹗

然則澤﹑豬苓﹐非茯苓儔歟﹗且其經文絕不及大腹水腫﹐乃得並列篇中﹐何也﹖夫水不畏其難於決泄﹐而畏其旁溢上出﹔不患其不從陽宣﹐而患其不從陰化﹐故凡水病﹐仲景收列之方﹐後人獲效之法﹐用溫用補者何限﹖此篇槪不及焉﹐非匿也﹐蓋以日暴水﹐以火熯水﹐原夫人知之﹐無煩更諄諄耳。良以水體陽而用陰﹐性動而好靜﹐試觀天下巨川﹐凡歸壑處必先匯爲大浸﹝浸﹐澤之總名﹞﹐復束而狹之﹐則其奔流就下﹐自無阻滯﹐不畏其更淤濁而澱矣﹝澱﹐淺水也《玉篇》﹞。豬苓所治之水﹐平流漶漫﹝漶漫﹐不分別貌﹞﹐不攪亦濁﹐澄亦不淸者也﹐而欲其從陰化﹐是猶使匯爲澤﹐乃加束縛焉﹐以助其湍疾耳﹐是《本經》利水道之謂也。凡水中有熱﹐則趨下必梗﹐以熱欲上而水欲下也﹐其在人而應之以濁﹐並可見其非特熱不得伸﹐水亦不得升矣﹐惟澤善使水中之气出於水上﹐气伸而水亦升﹐水中之精微升則其體質降矣﹐故《本經》稱之曰消水﹐《別錄》稱之曰主消渴﹐而更謂爲逐膀胱三焦停水也。夫膀胱屬太陽﹐三焦屬少陽﹐少陽爲樞﹐太陽爲開﹐惟陽盛而不開﹐緣樞折而不轉﹐則其所苦非熱其誰﹐水以熱停而欲逐者﹐自宜先轉其樞﹐樞轉而升降自遂矣。要而論之﹐澤所主﹐是水中之气不化﹐故於大腹水腫爲要劑﹔豬苓﹑茯苓所主﹐是水不從气化﹐故應次之﹐而茯苓是水蓄於陰不從陽化﹐豬苓是水漫於陽不從陰化。以兩者相較﹐則不從陽化者﹐其常﹔不從陰化者﹐其變。以是常者可略﹐變者不應略耳。

腸澼下利

【赤石脂】腹痛﹐泄澼﹐下利赤白。

【龍骨】﹝平﹞微寒。泄利膿血。

【牡蠣】﹝平﹞微寒。澀大小腸﹐止大小便。

【漧薑】﹝溫﹞大熱。腸澼下利。

【黃連】﹝寒﹞微寒。腸澼﹐腹痛﹐下利。

【黃芩】﹝平﹞大寒。腸澼﹐泄利﹐逐水。

【當歸】﹝溫﹞大溫。止利﹐腹疼﹝《藥性論》﹞。

【附子】﹝溫﹞大熱。下利赤白。

【禹餘糧】﹝寒﹞。煩滿﹐下赤白﹐小腹痛結﹐煩疼。

【藜蘆】﹝寒﹞微寒。泄利﹐腸澼。

【檗木】﹝寒﹞。止泄利。

【雲實】﹝溫﹞。泄利﹐腸僻。

【礬石】﹝寒﹞。寒熱﹐泄利﹐白沃。

【阿膠】﹝平﹞微溫。療風﹐止泄。

【熟艾】微溫。止赤白利。

【陟釐】大溫。溫中消穀﹐彊胃气﹐止泄利。

【石硫黃】﹝溫﹞大熱。

【蠟】﹝微溫﹞。下利膿血。

【白蠟】久泄澼﹐後重見白膿。

【烏梅】平。除冷熱利。

【石橊皮】平。療下利。

【枳實】﹝寒﹞微寒。止利。

蜀本

【使君子】溫。療濕利。

【金櫻子】平﹑溫。療脾泄﹐下利。

藥對

【白石脂】平。主水利﹝臣﹞。止腹痛﹐下水﹐小腸澼﹐熱溏﹐便膿血。

【牛角】溫。治利﹝臣﹞。止冷利﹐瀉血﹝《藥性論》﹞。

【滑石】寒。主澼下﹝君﹞。身熱﹐泄僻。

【地楡】微寒。止血利。

【桂心】大熱。主下利﹝君﹞。

【吳茱萸】大熱。主冷下泄﹝臣﹞。

【鯽魚頭】溫。主下利﹐作鱠﹐主久赤白利。

【厚朴】溫。主下泄﹐腹痛﹝臣﹞。泄利。

【白朮】溫。主胃虛冷利﹝君﹞。

【蜜】平。主赤白利﹝君﹞﹐止腸澼。

【龜甲】平。主下泄﹝臣﹞﹐漏下赤白。

【久蜆谷】寒。在下利﹝使﹞。

【薤白】主下赤白利﹝臣﹞。

【白頭翁】溫。主毒利﹐止痛﹝使﹞。

【蝟皮】平。主赤白利﹝臣﹞。腸風﹐瀉血。

【蚺蛇膽】寒。主下虫﹝使﹞。

【柏葉】微溫。主血利﹝君﹞。

【蒲黃】平。主下血﹝臣﹞。

【小豆花】平。主下利﹝使﹞。

【曲】溫。主腹脹﹐冷積﹐下利﹝臣﹞。消穀﹐止利。

【豬懸蹄】微寒。主下漏泄﹝使﹞。

【雞子】平。主下利。卵白﹐主小兒下泄。

【貝子】平。主下血。

【白蘘荷】微溫。主赤白利﹝臣﹞。

【葛谷】平。主十年赤白利﹝臣﹞。

【赤羊脂】溫。主下血﹝臣﹞﹐合腎爲羹﹐療勞利﹝《唐本》﹞。

【蓯蓉】微溫。主赤白下利﹝臣﹞﹐除膀胱邪气﹐腰痛﹐止利。

【赤白花鼠尾艸】微寒。主赤白下利﹝使﹞﹐下利膿血不止。白花者﹐主白。赤花者﹐主赤。

證類

【赤地利】平。赤白冷熱諸利。

【桃花石】溫。大腸中冷﹐膿血利。

腸澼下利﹐顯不同科﹐《釋名》云泄利﹐言其出漏泄而利也。下重而赤白曰﹝﹐赤白痢也《玉篇》﹞﹐言厲而難也。是一病於通﹐一病夫塞﹐烏得以一物兩綰之耶﹝綰﹐貫也﹐系也﹞﹗殊不知塞與通皆由於結。陰結而陽不足以破之﹐是以病乎通﹔陽結而陰不足以入之﹐是以病乎塞﹐故治利治澼﹐不容苟同﹐解結辟途﹐仍歸一轍。此篇中用溫劑燠寒滯﹐泄劑逐水停﹐所以旣堪挽其過通﹐卽得開其蔽塞也。而其批郤導窾﹐卻又別有經緯﹐蓋讀《傷寒論》《金匱要略》而知其部署分析各有區域焉﹗曰久利﹐曰暴利而已矣。治久利者﹐烏梅丸是也﹔暴利者﹐復宜分上中下三停﹐所謂「傷寒服湯藥﹐下利不止﹐心下痞硬﹐服瀉心湯已﹐復以他藥下之﹐利不止﹐醫以理中與之﹐利益甚。理中者﹐理中焦﹐此利在下焦﹐赤石脂禹餘糧湯主之。復利不止者﹐當利其小便是也。」合四方一法﹐而本篇原所載藥已十得八九矣。再核之以熱利﹑气利﹑淸谷利﹑厥逆利﹐旣吐且利﹐實結利﹐此中豈復更有餘蘊哉﹗惟一篇之中﹐別有所因﹐一証之內﹐更有罅隙﹐故不得不窮其流﹐而指以歸束﹐如病在血者﹐及開闔之不遂者﹐食物之不化者﹐徑道之枯濇者﹐自當各有的對之治焉。其它兼外邪者﹐解其表而利自寧﹐因勞乏者﹐補其虛而漏自止﹐則又不待言而可識矣。

水利﹑久水利﹑赤利﹑久赤利﹑血利﹑久血利﹑赤白利﹑久赤白利﹑疳利﹐久疳利﹐此《外臺祕要》方條目也。熱利﹑冷利﹑疳濕利﹐此《千金方》條目也。「太陽病﹐桂枝證﹐醫反下之﹐利遂不止。」「太陽中風﹐下利﹐嘔逆。」「太陽與陽明合病﹐必自下利。」「太陽與少陽合病﹐下利。」「傷寒﹐發熱﹐汗出不解﹐心中痞硬﹐嘔吐﹐下利。」「陽明少陽合病﹐必下利。」「太陰爲病﹐腹滿而吐﹐食不下﹐自利甚益﹐時腹自痛。」「自利不渴者﹐屬太陰。」「少陰病﹐脈微﹐下利。」「少陰病﹐下利淸谷﹐裏寒外熱。」「厥陰病﹐下之﹐利不止。」「傷寒﹐先厥後發熱而利者﹐必自止﹐見厥復利。」「傷寒﹐始發熱六日﹐厥反九日而利﹐後三日脈之﹐其熱續在者﹐期之旦日夜半愈。」此《傷寒論》條目也。統而繹之﹐一言新久﹐一言冷熱﹐一言表裏﹐其何以合之是篇而使有所適從乎﹗夫是篇者﹐所以盡其常﹐三書者﹐所以極其變。無是篇諸藥﹐不足定下利之指歸﹔無三書推原﹐不足知下利之委曲﹐此三書與是篇互相發明﹐還相成就處也。至三書旨趣﹐似若猶有歧者﹐然《千金》不云乎﹕『利方萬千﹐撮效七八﹐宏之在人。陟釐丸﹑烏梅丸﹑松皮散﹐暴利服之﹐何有不瘥。溫脾湯﹑建脾丸﹐久利得之﹐焉能不愈。』而陟釐等法﹐載在熱利﹐溫脾等方﹐隸諸冷利﹐是已可就新久而分冷熱矣。況在《傷寒》《金匱》﹐玄機妙諦﹐如走盤珠﹐毫無窒礙﹐如植芎藭﹐逐節生根﹐而其歸著仍有大綱挺然對峙﹐則曰自利﹐因下而利也。自痢者﹐不乘裏不虛﹔因下而利者﹐不連表難治。何以故﹖曰﹕『下利﹐脈沈弦者﹐下重也。脈大者﹐爲未止。脈微弱數者﹐爲欲自止﹐𨿽發熱不死。』曰﹕『下痢﹐有微熱而渴﹐脈弱者﹐今自愈。』曰﹕『下利﹐脈數﹐有微熱汗出﹐今自愈。設復緊﹐爲未解。』此自利乘裏﹐可治之候也。曰﹕『下利﹐手足厥冷﹐無脈﹐灸之不還﹐反微喘者﹐死。』曰﹕『少陰病﹐惡寒﹐身蜷而利﹐手足逆冷者﹐不治。』此自利乘裏﹐不可治之候也。曰﹕『太陽病﹐下之後﹐其气上衝者﹐可與桂枝湯﹐如前法。』曰﹕『太陽病﹐下之﹐仍頭項彊痛﹐翕翕發熱﹐無汗﹐心下滿﹐微痛﹐小便不利﹐桂枝去桂加茯苓白朮湯主之。』此𨿽下而連表之候也。曰﹕『動气在下﹐不可下﹐下之則腹脹滿﹐卒起頭眩﹐食則下淸谷﹐心下痞。』曰﹕『咽中閉塞﹐不可下﹐下之﹐則上輕下重﹐水漿不下﹐臥則欲蜷﹐身急痛﹐下利日數十行。』此因下而不連表之候也。𨿽然利之支流﹐庸詎止是﹐如膿血利﹑水飲利﹑寒熱錯雜利﹑熱利﹑協熱利﹐甚者有應下之利﹐且不一端焉﹐何也﹖蓋病之情不一﹐病之變不一﹐病之遷延不一﹐病之駐足不一﹐若因乎熱﹐因乎實而止者不行﹐行者不止﹐以至水不資火﹐火不運水﹐則舍下何以使熱去而水得浥土﹐水旣浥土而火遂暢朗耶﹗夫然﹐故下證多矣﹐多不云急下﹐而惟下利之當下者﹐每稱急下﹐此可憬然悟也。若夫以寒已熱﹐以錯雜對待錯雜﹐其理皆甚易明﹐以驅飲除水﹐俾水去而利自止者﹐更不煩言矣。更有一言可明全局者﹐曰《千金方》之以利屬脾臟也。夫脾不爲土乎﹗利者﹐水土之不膠黏也。《素問。經脈別論》﹕『食气入肝﹐散精於肝﹐淫气於筋﹐食气入胃﹐濁气歸心﹐淫精於脈﹐脈气流經﹐經气歸於肺﹐肺朝百脈﹐輸精於皮毛﹐毛脈合精﹐淫气於腑﹐腑精神明﹐畱於四髒﹐气歸於權衡﹐權衡以平﹐气口成寸﹐以決死生。』流轉髒气﹐偏沾所合而不及脾腎﹐是可證食入於陰﹐气長於陽矣。『飲入於胃﹐遊溢精气﹐上輸於脾﹐脾气散精﹐上歸於肺﹐通調水道﹐下輸膀胱﹐水精四布﹐五經並行﹐合於四時五臟﹐陰陽揆度以爲常。』則獨重脾腎﹐夾輔以肺於三焦﹝三焦﹑肺﹐通膀胱之道也﹞而偏行陽道以澤陰﹐是可明飲入於陽﹐气長於陰矣。故《小戴禮。郊特牲》曰﹕『凡食養﹐陰气也。飲養﹐陽气也。』不可互相發明耶﹗土之於水也﹐能浥而後布﹔水之於土也﹐就範而後流。猶江河必行於地﹐設使地不足以堤水﹐爲害者固水也﹐受害者其誰耶﹗土卑靡則水爲窪積﹐而至盈必潰﹐捨培土何以使之相和﹐土剛磽則水不沾﹐泄而無畱必燥﹐捨撥土何以使之相入。大寒凝沍﹐淩結於上﹐土燥於下﹐捨溫煦無從就和﹔大暑溽潤﹐土旣饜飫﹐水遂漫溢﹐捨涼肅決難消落﹐此篇中用寒用溫﹐厚土疏土﹐所以並行不悖。至若土之髙下驟殊﹐水之奔駛莫挽﹐宜於置閘以蓄之﹔水之衝激所向﹐土之抵禦難周﹐宜於加堤以護之﹐此篇中用濇用固之旨。更若土平水漫﹐待涸無期﹐何能不鑿渠以導水﹐低土燥盼澤維艱﹐何能不抑戽爲資﹐此篇中用疏泄﹐用滋柔之方也。他如緣虫聚而水礙流﹐因食滯而水被阻﹐血結亦能致气濇﹐气濇遂足離水土之交﹐气漓亦能致血漓﹐血漓盡足解鍵鐍而潰﹐烏能不一一涉及脾腎哉﹗

大便不通

【大黃】﹝寒﹞大寒。蕩滌腸胃﹐推陳致新﹐通利水谷。

【巴豆】﹝溫﹞生溫熟寒。蕩練五藏六府﹐開通閉塞﹐利水穀道。

【石蜜】﹝平﹞微溫。

【麻子】﹝平﹞。初食利大小腸﹐久食則否。﹝陳士良﹞

【牛膽】《大寒》。利大小腸﹝《藥性論》﹞。

【豬膽】微寒。

證類

【朴消】寒﹑大寒。逐六府積聚﹑結固﹑畱癖。

【芒消】大寒。五臟積聚﹐久熱胃閉。

【大戟】寒﹑大寒。利大小腸。

【檳榔】溫。逐水﹐除痰癖。

【牽牛子】寒。治痃癖﹐气塊﹐利大小便﹝《藥性論》﹞。

【郁李仁】平。治腸中結气﹐關格不通﹝《藥性論》﹞。

以大便不通而用篇中諸味﹐皆可無藉思索﹐立得成驗者﹐豈遂徑情直行竟投之乎﹗抑猶當瞻顧詳審乃用之也。予則謂下藥終不可浪投﹐觀仲景諄諄於不可下﹐至反復煩碎﹐而所謂當下之急下之者﹐脫口而出﹐又若斷不容遲﹐則其故必有在矣。夫當下之證﹐莫多於《陽明篇》﹐以陽明之病爲胃家實﹐正大便不通之謂也。然猶汗出多者不可下﹐小便多者不可下﹐不能食者不可下﹐脈緩弱者不可下﹐何況咽中閉塞者不可下﹐諸外實者不可下﹐脈浮大者不可下﹐病欲吐者不可下﹐諸四逆厥者下可下﹐面合赤色者不可下﹐心下硬滿者不可下﹐又疊載於《不可下篇》耶﹗𨿽然旣已識其不可用﹐卽不失其所當用﹐故夫大便不通而無以上諸證旁見側出者﹐遂徑情直行而用之﹐何患焉﹖以是觀之﹐則篇中所載﹐已覺其謹嚴不苟甚矣。夫推寒蕩熱﹐兩物之雄爽峻健﹐旣已並峙於前﹐余非潤以滑之﹐則血肉之品﹐苦以泄之而已﹐下藥何限﹖豈獨此區區哉﹗卽唐氏所續﹐軟堅逐水﹐導气開結﹐又豈無功相似﹐性相近者﹐可以羅列備采耶﹗「太陽病﹐寸緩關浮尺弱﹐其人發熱﹐汗出﹐不惡寒而渴者﹐此轉屬陽明也。小便數者﹐大便必硬﹐不更衣﹐十日無所苦也。渴欲得水﹐少少與之﹐但以法救之。渴者﹐宜五苓散。」「傷寒﹐五﹑六日﹐頭汗出﹐微惡寒﹐手足冷﹐心下滿﹐口不欲食﹐大便硬﹐脈細者﹐此爲陽微結﹐必有表復有裏也﹐可與小茈胡湯。」「陽明病﹐本自汗出﹐醫更重發汗﹐病已瘥﹐尙微煩不了了者﹐此大便必硬﹐故也。以亡津液﹐胃中漧燥﹐故令大便硬﹐當問其小便日幾行﹐若本小便日三四行﹐今日再行﹐故知大便不久出﹐今爲小便數少﹐以津液當還入胃中﹐故知不久必大便也。」仲景於大便不通不下之下﹐不治之治如此﹐後人尋思於此而擴充之﹐卽此篇治法亦自在矣。

小便淋

【滑石】﹝寒﹞大寒。通九竅六府津液﹐去畱結﹐止渴。

【冬葵子及根】﹝寒﹞。主五癃﹐利小便。

【白茅根】﹝寒﹞。利小便﹐下五淋。

【瞿麥】﹝寒﹞。關格﹐諸癃結﹐小便不通。

【楡皮】﹝平﹞。大小便不通﹐利水道。

【石葦】﹝平﹞。五癃閉不通﹐利小便水道。

【葶藶】﹝寒﹞大寒。下膀胱水﹐伏畱熱气。

【蒲黃】﹝平﹞。心腹膀胱熱﹐利小便。

【麻子】﹝平﹞。逐水﹐利小便。

【琥珀】平。通五淋。

【石蠶】﹝寒﹞。主五癃﹐破石﹐解結气﹐利水道﹐除熱。

【蜥蜴】【寒】。主五癃邪結﹐破石淋﹐下血﹐利小便水道。

【胡燕屎】﹝平﹞。破五癃﹐利小便。

【衣魚】﹝溫﹞。婦人疝瘕﹐小便不利﹐又療淋。

【亂髮】微溫。五癃﹐關格不通﹐利小便水道。

蜀本

【林石暖】主石淋。水磨服之﹐當得碎石隨溺出。

藥對

【車前子】寒。主淋﹐主气癃﹐止痛﹐利水道小便。

【茯苓】平。主淋﹐利小便﹝君﹞。

【黃芩】大寒。主利小便﹝臣﹞﹐逐水﹐利小腸。

【澤】寒。主淋﹐利三焦停水﹝君﹞﹐消渴﹐淋瀝﹐逐膀胱三焦停水。

【敗豉皮】平。主利小便﹝臣﹞。

【冬瓜】微寒。主淋﹐小便不通﹝君﹞。利小便﹐止渴。

【桑螵蛸】平。主五淋﹐利小便﹝臣﹞﹐通五淋﹐利小便水道。

類證

【豬苓】平。利水道。

【石燕】寒。以水煮汁飲之﹐治淋有效。

【海蛤】平。治水气﹐浮腫﹐下小便﹝《藥性論》﹞。

【木通】平。通利九竅。

【貝齒】平。主五癃﹐利水道。

說者謂《靈蘭祕典論》言膀胱者州都之官﹐津液藏焉﹐气化則能出矣。故利小便者﹐在用溫通﹐以化膀胱之气﹐而巢氏則謂﹕『腎虛﹑膀胱熱乃爲淋。』兩說正相歧也。夫巢氏固云﹕『水入小腸﹐下於胞﹐行於陰﹐爲溲便。腎气通於陰﹐陰爲津液下流之道﹐若腑臟不和﹐則腎虛而膀胱熱﹐熱則津液溲﹐便遂數且澀﹐淋瀝不宣﹐故謂之爲淋矣。』而泰西家則言﹐腎之情﹐熱與濕﹔膀胱之情﹐冷與燥﹐且言腰體之內﹐有一穴以膜皮圍用﹐爲吸取血絡﹑脈絡﹑綁縛絡﹐使溺液流通﹐乃以腰之驅徳進於溺液之吸徳﹐下至膀胱而瀉焉﹐則出𨿽由於膀胱﹐而化气則系於腎﹐腎之熱濕﹐正所以和膀胱之冷燥﹐且腎曰驅﹐膀胱曰吸﹐則是一臟一腑緊相接遞相和者也。若驅徳不濟﹐吸徳遂優﹐於是熱與濕者移於膀胱而道路不順﹐津液內溢﹐故小便如粟狀。小腹弦急﹐痛引臍中﹐以是篇中溫劑竟少﹐而性寒者類以淸膀胱之熱﹐平者類以助腎之驅﹐斯亦知彼說𨿽異而無不可可通矣。然謂淋家不可發汗﹐發汗必便血﹐何也﹖請卽篇中所列衣魚﹑亂髮論之﹐夫血水同源﹐並藉心火蒸化﹐其精者行於陰分爲血﹐粗者行於陽分爲溺﹐汗亦心之所布﹐而徵之腎者也﹐故曰腎主五液﹐入心爲汗﹐今心以彊迫之劑﹐必欲作汗而徵諸腎﹐腎方困於膀胱之吸而不能驅﹐其何能更輸將不爽﹐於是心暴斂於下﹐膀胱不勝誅求﹐致所聚之熱﹐所蓄之溺﹐並蒸迫化血下行矣。亂髮之用﹐能使水火合徳而化气﹐故血源浚而水自通﹐水道利而血自止﹔衣魚之用﹐能化水濕於木气閉塞中﹐使從竅穴而達﹐故去疝瘕﹐卽以通水道﹐利水道卽以消疝瘕﹐淋家緣發汗而溺血﹐惟以是耳。

自其疲罷而言﹐謂之癃﹔自其艱阻而言﹐謂之淋。癃﹐罷病也﹝《說文》﹞。淋﹐懍也﹐小便難﹐懍懍然也﹝《釋名》﹞。癃之虛者﹐溺多﹑汗多﹑泣多﹑唾多﹐气出而不反﹐其實者﹐溺祕﹑汗祕﹑目幹﹑舌漧﹐气結而不解﹐此其所以然﹐旣見於疏證石葦下矣﹐而《病源》復列五淋之目﹐曰熱﹐曰冷﹐曰气﹐曰沙﹐曰勞﹐病則似不相兼﹐治則多容相濟者﹐蓋癃之虛近於淋之勞與熱﹐淋之沙與冷又近於癃之實﹐且兩端皆有因气成病者﹐則本篇之並列五癃﹑五淋非疊出亦非混淆矣。況言治癃之下不言治淋﹐言治淋之下不言治癃耶﹗惟曰利小便﹐曰利水道﹐曰利小便水道﹐曰逐曰下﹐則不得不縷析而鬯其義焉。夫小便者﹐水道之委﹔水道者﹐小便之源。宜利小便者﹐必源淸而委不順﹔宜利水道者﹐必委道而源不繼。利小便水道﹐則通徹源委之謂也﹐又何難竟其義哉﹗下﹐降﹝平聲﹞也﹝《史記。陳涉世家》蘄下索隱﹞。調﹐降之也﹝《史記。酈食其傳》令下足下正義﹞。逐﹐從也﹝《楚詞》河伯乘白黿兮逐文魚注﹞。馳﹐逐也﹝《文選。南都賦》羣上放逐注﹞。流﹐蕩也﹝《荀子。儒效篇》故風之所以不逐者注﹞。以是論之﹐下者因其不順﹐脇之使順也。逐者﹐因其無力﹐助之推送也。然則曰通曰利﹐又何以別之﹖夫通者﹐對不通而言﹐利者能通而不能便利如指也。是以篇中凡言下言通者﹐其物多有力而迅﹐言利言逐者﹐其物多宛轉而和﹐以此權衡藥之緩急﹐卽以此科度病之虛實﹐則爲癃爲淋之差別自明﹐而三焦﹑膀胱之通塞順逆自見矣。

《素問。六節藏象論》《靈樞。終始篇﹑禁服篇》咸謂﹕『人迎脈大四倍曰格﹐寸口脈大四倍曰關﹐關爲溢陰﹐格爲溢陽﹐人迎气口脈並大四倍曰關格﹐關格之脈﹐羸不能極於天地之精則死。』皆言脈而不言證。《難經》三難曰﹕『關以前者﹐陽之動﹐遂上魚爲溢﹐爲外關內格﹐此陰乘之脈也﹔關以後者﹐陰之動﹐遂入尺爲覆﹐爲內關外格﹐此陽乘之脈也。』三十七難曰﹕『邪在六腑則陽脈不和﹐陽脈不和則气畱之﹐气畱之則陽脈盛矣。邪在五臟則陰脈不和﹐陰脈不和則血畱之﹐血畱之則陰脈盛矣。陰气太盛則陽气不得相營﹐故曰格﹔陽气太盛則陰气不得相營﹐故曰關。關格者﹐不能盡其命而死。』此則明其理而猶未言其證﹐仲景曰﹕『寸口脈浮而大﹐浮爲虛﹐大爲實﹐在人爲關﹐在寸爲格﹐關則不得小便﹐格則吐逆。趺陽脈伏而濇﹐伏則吐逆﹐水谷不化﹐濇則食不得入﹐名曰關格。』則言其證矣﹐而與本篇所治尙未盡符。巢元方曰﹕『關格者﹐大小便不通也。大便不通謂之內關﹐小便不通謂之外格﹐二便俱不通爲關格﹐由於陰陽气不和﹐營衛不通﹐故關格則陰陽气痞結﹐腹內脹滿﹐气不行於大小腸﹐則大小便不通﹐又風邪在三焦﹐三焦約則小腸痛﹑內閉﹑大小便不通﹐日不得前後。』《外臺祕要》曰﹕『集驗云「關格之病﹐腸中轉痛﹐不得大小便。」葛氏云「卒關格﹐大小便不通﹐支滿欲死﹐二三日則殺人。」姚氏云「風寒冷气入腸﹐忽痛堅急﹐如吹狀﹐大小便不通﹐或小腸有气結如升大脹起﹐名爲關格。」』則詳於證﹐且與本篇之治合矣。卻又不及乎脈﹐紛紛諸說﹐遂可聯脈證爲一貫耶﹗自其淺而言﹐則脈較大四倍爲何如狀﹖不能極天地之精爲何如候﹖豈得以大小便不通一節槪之﹐殊不知由大小便不通而脹滿﹐由脹滿而大小便益不通﹐上不得入﹐下不得出﹐又安能呼吸天地精气以爲生﹐卽葛氏亦謂二三日則殺人﹐又何能更盡其期以死﹐若是猶以爲輕渺﹐必立斃之證乃得爲甚耶﹗𨿽然此非篇中瞿麥﹑亂髮所治之關格也﹐欲求瞿麥﹑亂髮所治之關格﹐則仲景所論其庶乎﹗蓋寸口之脈浮爲气虛﹐大爲陽實﹐在上則陽越而气無以攝﹐在下則气餒而陽無以泄﹐所謂陽實而不能化气者也﹐故曰﹕『在尺爲關﹐在寸爲格﹐關則不得小便﹐格則吐逆。』觀漧薑﹑黃連﹑黃芩﹑人之治格﹐卽可以悟治關之法矣。而不曰不大便﹐自固與脈偏大四倍以上者異也。跗陽之脈伏爲陽郁﹐濇爲絡虛﹐陽郁而欲達不得達則吐﹐絡虛而陽不爲之行﹐則脘中幹而食不得入﹐曰此爲關格﹐則並不重在小便之不利﹐而重在吐逆矣。絡虛而气不行﹐陽實而气不化﹐其病皆涉於火。瞿麥﹐開火之腑气者也﹔亂髮﹐化火之髒气者也﹐髒气化則血源浚而水自通﹐火府開則水气淸而火自散﹐故凡兩物之用﹐固在脈之偏大偏小而實不得以四倍以上爲準﹐其效固在通小便﹐又實不得以大小便並不通爲準﹐且二物於關格之下﹐並繼以不通字樣﹐則凡篇中別物﹐下言其病曰不通﹐言其效曰通者﹐皆可以關格類推矣。

小便利

【牡蠣】﹝平﹞微寒。澀大小腸﹐止大小便。

【龍骨】﹝平﹞微寒。縮小便。

【鹿茸】﹝溫﹞微溫。主小便利。

【桑螵蛸】﹝平﹞。夢寐﹐失精﹐遺溺。

【漏蘆】﹝寒﹞大寒。止遺溺。

【土瓜根】寒。止小便數﹐不禁。

【雞胵】微寒。主小便利﹐遺溺﹐除熱﹐止煩。

【雞腸艸】微寒。止小便利。

藥對

【菖蒲】溫。止小便﹝君﹞。止小便利。

【蒟醬】溫。主尿不節﹝臣﹞。

證類

【山茱萸】平。通九竅﹐止小便利。

小便利實該小便多﹑小便不禁﹑小便數﹑遺尿四證﹐而四證者﹐惟小便數爲有熱﹐余則皆屬陽衰。陽衰之中﹐又宜分作兩端﹐如孩提之善遺尿﹐是陽气之未充也﹔老人之苦溺多﹐至夜尢是﹐是陽之已竭也。大抵小便者﹐根於腎﹐行於膀胱﹐膀胱者﹐以气爲用﹐气盛則中熱而有紀律﹐經行者不敢不受其節制﹔气弱則中寒而不能自振﹐經行者遂不受約束﹐直達而過焉﹐是故小便數者﹐約束太過也﹔小便利者﹐徑情直行也﹔小便不禁者﹐醒而不能約束也﹔遺尿者﹐昏而不能約束也﹐昏而不能約束﹐猶可俟醒﹐醒而不能約束﹐則直陽之憊矣。然此皆常病﹐可於方書核證檢方以求愈者也﹐此篇所載則更有啟發元悟﹐醒惕靈機者在焉。篇中大旨﹐小便之行固恃夫陰陽之相化﹐尢喫緊在土之浥滲﹐蓋惟其浥﹐是以精華必畱﹔惟其滲﹐是以形質必去。惟其當浥﹐是以有藉夫陽﹔惟其當滲﹐是以有藉夫陰。陰者﹐所以召陽使歸﹐而行所當行﹐止所當止﹔陽者﹐所以布陰﹐使漑而內沾五臟﹐外透皮毛﹐且客熱恃陰以消﹐孤陰恃陽以化﹐相裒相益以底乎成﹐此不更於《病源》《千金》《外臺》前加一曳綱振領乎﹗況以水中多節之物﹐制水之無節﹐便而不溺之物﹐轉溺而不便之爲病。引而伸之﹐觸類而長者﹐醫中關鍵不益明暸哉﹗𨿽然小便利之候﹐不得兼渴也﹐若兼渴則是消渴病﹐而非小便利矣。

漏廬﹐夫人知其能利水﹐此則曰止遺溺﹑小便利者﹐其患必在竅之通﹐此則曰山茱萸能通九竅﹐止小便利﹐又通五淋﹑利小便水道者﹐必與遺溺相違﹐惟桑螵蛸兩者兼治是焉﹐知其能不適相反耶﹗是三者皆當詳其兼證﹐按其气化而明之。夫漏廬春夏色白﹐屆秋變黑﹐能化金爲水﹐固治濕熱之物也﹐乃主皮膚熱而有惡瘡﹑疽﹑痔﹑濕痺﹐是外之熱不能入內以逐其濕﹐內之濕不能及外以和其熱矣。膀胱者﹐腎之表而肌膚又膀胱之表﹐倘其病表裏不相符﹐而水道不利者﹐是腎虛膀胱熱﹐用此正以除表熱而逐裏濕﹔遺溺者﹐是膀胱虛冷不能約水﹐用此正以挽外熱歸裏而約水。山茱萸花於仲春﹐實於初夏﹐必屆冬乃成﹐味酸性平﹐是能挽金水以涵木﹐回下降以爲升之物也﹐乃主心下邪气﹑寒熱﹑逐寒濕痺﹐是取其收中有發﹐發中有收矣﹐而更治頭風﹐風气去來﹐鼻塞﹐目黃﹐耳聾﹐面皰而遺溺﹐是其一竅過通而諸竅皆閉﹐通其諸竅卽所以治一竅之過通。桑螵蛸深秋生子﹐仲夏成形﹐是隨陰之斂謐而藏﹐隨陽之昌熾而出矣。《本經》以通五淋﹑利小便水道列於傷中﹑疝瘕﹑陰痿﹑血閉之下﹐是欲其化陰之斂謐而從陽以出﹐《別錄》以止失精﹑遺溺列於男子虛損﹑五藏气微之下﹐是欲其化陽之昌熾而從陰以藏﹐三者𨿽同工而異調﹐而中實有理焉如此。

溺血

【戎鹽】﹝寒﹞。心腹痛﹐溺血。

【蒲黃】﹝平﹞。利小便﹐止血﹐消瘀血。

【龍骨】﹝平﹞微寒。主溺血。

【鹿茸】﹝溫﹞微溫。主溺血。

【漧地黃】﹝寒﹞。主溺血﹐利大小腸。

蜀本

【蔥涕】平。主溺血。

證類

【牛膝】平。逐惡血畱結﹝《藥性論》﹞。

【車前子】寒。葉﹐主血瘕﹐下血﹐小便赤﹐止煩﹐下气。

【柏子並葉】平﹑溫。

世之引經義言溺血者﹐莫不以《气厥論》「胞移熱於膀胱」爲據。特旣曰癃溺血﹐則屬血淋﹐非但溺血也。血淋必溺濇﹐溺血必溺自如。巢氏曰﹕『心主血﹐血之行身﹐通偏經絡﹐循環腑臟﹐勞甚則散失其常經﹐溢滲入胞而成血淋﹐是熱淋之甚者。』推其源﹐𨿽溺血之所由﹐原不外是﹐別其類﹐實通塞之殊致矣。然則《痿論》所謂「悲哀太過則胞絡絕﹐胞絡絕則陽气內動﹐發則心下崩數溲血」者﹐可爲經義之準歟﹗是固脈痿之源﹐卻亦溺血之鵠矣。然因勞悴而生火﹐與因七情而動陽﹐其所從來﹐縱有久暫之殊﹐而以陽搏陰﹐實無彼此﹐況胞脈者屬心而絡於胞中﹐證旣不能離胞﹐情又不能離熱﹐遂謂其竟相懸絕可乎﹖夫解結釋縛﹐必摘其綱﹐別嫌明微﹐須窮其目﹐事固有本協黍銖﹐末殊尋丈者﹐此血淋溺血證必不可不別﹐而治原無不可相同﹐況溺血已久﹐續以急濇﹐急濇先愈﹐旋復溺血者甚多耶﹗在此歸之理﹐固不必以此而費辭﹐但欲明病之所由然﹐則終不得不詳乎此耳﹗蓋血與水本同源﹐而有凝釋之殊﹐其不篇經絡而自甘與水爲伍﹐隨其流行坎止者﹐不特化源有愆常度﹐必擁衛之土气﹐受盛之木气﹐均有不循其職焉﹐何但陰陽薄蝕﹐水火迫蕩已哉﹗是故從水以凝之﹐從土以浥之﹐從陰以除其熱迫﹐從陽以塡其漏巵﹐而土浥之中﹐復分從火中使之收攝﹐從水中使之和諧兩塗﹐其所以如此者﹐緣靈素於此旣言之未詳﹐後世復無有推明之者。《千金》《外臺》𨿽列多方﹐然亦不述其源﹐惟孫氏於第一方提明房勞傷中尿血﹐夫房勞而致傷中﹐必亦祇系胞脈之不咸﹐彼之悲哀動中者﹐能使胞脈閉而月事不來﹐則此之胞脈開而血常自下者﹐自必因恣樂之過極﹐不參核至是﹐恐不特不能了此篇之旨﹐卽《千金》《外臺》諸方亦未能取之左右逢源矣﹐溺血云乎哉﹗

卷三

消渴

【白石英】﹝微溫﹞。主消渴﹐陰痿不足。

【石膏】﹝微寒﹞大寒。止消渴﹐煩逆﹐口漧﹐舌焦﹐不能息。

【茯神】平。風眩﹐風虛﹐五勞﹐口漧。

【麥虋冬】﹝平﹞大寒。虛勞﹐客熱﹐口漧﹐燥渴。

【黃連】﹝寒﹞微寒。止消渴。

【知母】﹝寒﹞。主消渴﹐熱中﹐除邪气。

【栝蔞根】﹝寒﹞。主消渴﹐身熱﹐唇幹﹐口燥﹐短气。

【茅根】﹝寒﹞。止渴。

【枸杞根】﹝大寒﹞。熱中﹐消渴。

【小麥】微寒。止燥渴﹐咽漧﹐利小便。

【竹葉】大寒。根作湯﹐益气﹐止渴﹐補虛﹐下气。

【土瓜根】寒。主消渴﹐內痺。

【葛根】﹝平﹞。主消渴﹐身大熱﹐起陰气。

【李根】大寒。主消渴﹐止心煩﹐逆奔气。

【蘆根】寒。主消渴﹐客熱﹐止小便利。

【菇根】大寒。主腸胃痼熱﹐消渴﹐止小便利。

【冬瓜】微寒。止渴。

【馬乳】冷。止渴。

【牛乳】微寒。補虛羸﹐止渴。

【羊乳】溫潤心肺。止消渴﹝《藥性論》﹞。

【桑根白皮】﹝寒﹞。熱渴﹐水腫。

藥對

【茯苓】平。主口漧﹝君﹞。

【理石】寒。主口漧﹐消熱毒﹝君﹞。解煩毒﹐止消渴。

【兔絲子】平。主口漧﹐消渴﹐口苦﹐燥渴。

【牛膽】大寒。主渴利﹐中焦熱﹝君﹞﹐口焦燥。

【薴汁】寒。止渴﹝使﹞。漬薴汁療渴。

【古屋瓦苔】寒。主消渴。

【兔骨】平。治熱中﹐消渴﹝臣﹞。

【豬苓】平。主渴利﹝使﹞。

或謂石藥﹑肥甘﹑酒﹑鹽四者﹐皆致消渴。隋唐以來﹐巢氏﹑孫氏﹑王氏言之極詳﹐然咸謂其性熱助火已耳﹐其能治致水所難制之火則未及也。況《釋名》云﹕『消渴﹐系腎气不周於胸中。』腎气不周於胸中﹐豈特火之所爲耶﹗予謂﹕『四十九難曰「腎主五液﹐以布五臟﹐在肝爲泣﹐在心爲汗﹐在脾爲涎﹐在肺爲涕﹐自在爲唾。」則胸中津潤所以漑喉舌而滋呼吸者﹐獨非腎之所布乎﹗』《寶命全角論》曰﹕『鹽之味鹹者﹐以其气令器津泄。』夫鹽得水可化﹐得火復成﹐此其令消渴在乎合水則行而不畱﹐遇火則結而不散矣。《營衛生會篇》曰﹕『酒者﹐熟谷之液﹐其气悍以淸﹐故能後谷而入﹐先谷而液出。』此其令消渴﹐在乎气系於上而不去﹐質傾於下而不停矣。何況石藥者入水不濡﹐入火則赤。肥甘者﹐遇水便浮﹐著火能燃﹐此其蟠踞於人身﹐但應火而不應水﹐且使臟腑不浥不沾﹐又何論夫周﹖是其涸竭之患﹐豈但胸中﹐蓋將徧有焚如之害﹐固非特火之所爲也。諸家之論𨿽詳﹐大率巢氏之消渴﹑渴利﹑內消三者最爲明爽﹐曰消渴者﹐渴而小便不多也。渴利者﹐隨飲卽溲也。內消者﹐不渴而小便多也。今以是篇核之渴飲而小便不多﹐非有所出﹐卽有所停﹐寒而燥者﹐以治泄於下﹐寒而達者﹐以治泄於外﹔散而淸者﹐以治停於上﹐寬而利者﹐以治停於下者也。隨飲卽溲者﹐非四旁不沾﹐卽直道無節﹐故凡通內痺﹐行脈絡﹐皆以使其沾厚土气﹐助燻蒸﹐皆以使其節。至不渴而小便過利﹐自有《小便利篇》可按﹐然篇中往往列止小便利之物﹐不在《小便利篇》者﹐豈不可彼此參伍﹐求所以分所以合耶﹗若夫不渴不利﹐善食易消﹐古人謂之食﹐與消渴無涉也。

《素問。气厥論》﹕『心移熱於肺﹐肺消﹔心移熱於肺﹐膈消。』熱能爲消﹐是固然矣﹐寒亦可爲消乎﹗此可証之《金匱要略》者也。假使寒不能消﹐何得治之以八味腎气丸耶﹗曰﹕『寸口脈浮而遲﹐浮卽爲虛﹐遲卽爲勞﹐虛則衛气不足﹐勞則營气竭。』由是觀之﹐非寒則脈何以遲。夫心本不任受寒﹐心所謂寒﹐蓋在所主之血脈中﹐其移肺﹐亦由榮泛及衛耳﹐且非外中之寒﹐亦非卒受之寒﹐乃陽气之不營於外﹐而直升直降於內者也。營衛旣失其樞﹐資稟遂不合度﹐故內而陽气熾盛﹐常藉水以自救﹐外而營衛無所汲引﹐則其水直澑而下且曳﹐一身津液並而泄焉﹐故曰﹕『肺消者﹐飲一溲二﹐死不治。』此卽前所謂不沾者﹐其於病源﹐實兼渴利﹑內消者也。曰﹕『趺陽脈浮而數﹐浮卽爲气﹐數則消穀而大堅﹐气盛則溲數﹐溲數則堅。』由是觀之﹐數﹐熱徵也。夫膈以隔蔽淸濁﹐而非匿寒藏熱之所﹐心肺以熱相移﹐淸道陽气熾盛﹐遂不變化取汁爲赤﹐以分布灑陳而一歸於三焦﹑膀胱焉﹐故曰﹕『堅數相搏﹐卽爲消渴。』此卽前所謂不畱﹐其於病源﹐則所謂渴利者也。統而計之﹐陽宗於心﹐陰根於腎﹐心所以移寒移熱﹐皆由腎陰不上交於陽﹐而肺遂失其節宣﹐裒益以底於平﹐是則責之所攸歸耳。八味腎气丸攝土中水气﹐以浚陰之源﹝地黃拔土气最力﹐薯蕷入土中最深而喜攀磚附石﹐山茱萸於季春結實至初冬乃成﹐亦吸土气以濟水者﹞﹐動水中火气以振陽之本﹝附子﹑桂枝﹞﹐而使天一之水﹐由下以及上﹝澤﹞﹐由上以歸下﹝茯苓﹞﹐浮游之火﹐鬱結之血﹐藉此遂周流而不滯焉﹝牡丹﹞﹐得非能降火升水﹐使兩相濟而稱物平施者耶﹗有是以通本篇之不逮﹐卽由本篇以通仲景之所及﹐如治消渴之用五苓散﹑豬苓湯﹑白虎加人湯﹑白頭翁湯﹐其中石膏﹑知母﹑黃連﹑豬苓﹑茯苓﹐固皆列於是矣。肺消﹑膈消獨不可由彼而更求於此篇哉﹗

然則食亦可以是篇之義通之乎﹖此則不可。郊特牲曰﹕『食養陰﹐飲養陽﹐髒陰也﹐腑陽也。』《气厥篇》論消渴之源在五臟﹐食之源在六腑﹐五臟之不咸則無以制通﹐而病反在陽﹐故本篇之藥多主气而輕淸。六府之不調則無以制髒﹐而病反在陰﹐故《聖濟總錄》食諸方多主味而沈著﹐惟其流異﹐是以不可通﹐非特此也﹐凡因消渴而致之水气﹐治法遂絕不同﹐惟其源同﹐是以可通﹐凡不與消渴類之彊中﹐治法乃殊不異﹐卽此可明其指矣。

黃疸

【茵蔯蒿】﹝平﹞微寒。風濕寒熱﹐邪气﹐熱結﹐黃疸﹐通身發黃﹐小便不利。

【梔子】﹝寒﹞大寒。通小便﹐解五種黃病。﹝《藥性論》﹞

【紫艸】﹝寒﹞。主心腹邪气﹐五疸。

【白鮮皮】﹝寒﹞。主黃疸。

【生鼠】微溫。

【大黃】﹝寒﹞大寒。

【豬屎】寒。主寒熱﹑黃疸﹑濕痺。

【瓜蒂】﹝寒﹞。療黃疸。

【栝蔞】﹝寒﹞。除腸胃中痼熱﹐八疸﹐身面黃。

【秦艽】﹝平﹞。差五種黃病。

唐本

【黃芩】大寒。主諸熱﹐黃疸。

證類

【牡鼠】微寒。

小茈葫湯﹑小半夏湯﹑小建中湯﹑瓜蒂散﹑五苓散﹑桂枝加黃湯﹑豬膏發煎﹐皆治他證爲本﹐黃疸爲標﹐他證愈﹐黃自不能不愈也。大黃消石湯﹑梔子大黃湯﹑消石礬石散﹑梔子檗皮湯﹑麻黃連軺赤小豆湯﹐則黃疸爲本矣﹐而標病猶盛﹐不能竟捨標從本﹐故宜有輔佐以擊動其標﹐其本乃能釋也。惟茵蔯蒿湯乃爲黃疸正劑﹐知茵蔯蒿湯爲黃疸正劑﹐則身黃如橘子色﹐小便不利﹐腹微滿爲黃疸主候。發熱﹐不惡寒﹐但頭汗出﹐余無汗﹐齊頸而還﹐渴飲水漿﹐小便不利﹐爲黃疸正因矣。發熱﹐不惡寒﹐反惡熱﹐是爲陽明病﹐而承气證爲陽明病之正出﹐茵蔯蒿證﹐則陽明病之對出﹐以一有汗﹐一無汗﹐一小便過利﹐一小便不利﹔汗出多﹐小便利﹐所以成乎燥﹐汗不出﹐小便不利﹐則本燥末濕﹐所以祇對化耳。不然﹐凡脈遲﹐食難用飽﹐飽則微煩﹐頭眩﹐小便難﹐縱下之﹐腹滿如故﹐必其中先硬後溏﹐非特不能全成燥證﹐且駸駸乎將全成濕證者﹐何以亦用茵蔯蒿湯耶﹖此全從傷寒外邪立論者﹐若更參以《金匱》雜證﹐則不必有外邪﹐但系本燥末濕者﹐均得成黃﹐故夫酒者气燥而質濕﹐受其傷則心中懊而熱﹐不能食﹐時欲吐﹐遂爲酒疸﹑房勞。甚者﹐陰已泄﹐陽不得越﹐遂與已化未成之陰精結﹐怫郁於中﹐欲出不得﹐𨿽微汗出﹐小便自利﹐而不免薄暮手足中熱﹐膀胱急而爲女勞疸﹐更益之黃汗﹐所謂五疸具矣。篇中義旨﹐亦明明推茵蔯蒿湯爲督率﹐核以《傷寒》《金匱》所隸治黃諸方﹐無非由此﹐而因候加味合成成方﹐如因懊則合入梔子豉﹑小承气而爲梔子大黃湯。因小便不利﹐則合入五苓﹐而爲茵蔯五苓散。因表利裏實﹐則合入調胃承气﹐而爲大黃消石湯是也。獨調胃承气湯用水消﹐此用火消﹐更核消石礬石散亦用火消﹐似其中必有故者﹐蓋火消是曳陰向陽﹐乃攜濕以就燥而散﹔水消是化陰濟陽﹐乃剖燥以凝濕而行於此﹐卽可以悟陽明病之正出對出矣。

至於篇中白蘚﹑秦艽﹑栝蔞根﹑黃芩﹐仲景𨿽未嘗用治黃﹐而葛氏《肘後》﹑孫氏《千金》﹑王氏《外臺》諸方多用之﹐揣其意旨亦非貿貿然徒用之而已也﹐蓋於此有以窺黃証之微焉。夫黃根於濕熱﹐客於脾胃﹐固不待言矣﹐然非必上罩下承﹐面面周密圍也﹐定有一端滲泄處焉﹐惟滲泄不敵其摶聚﹐是以蒸鬱而成耳。不然﹐則所謂陽明中風﹐脈弦浮大而短气﹐腹都滿﹐脇下及心痛﹐久按之气不通﹐鼻幹不得汗﹐嗜臥﹐一身及面目悉黃﹐小便難﹐有潮熱﹐時時噦﹐耳前後腫﹐刺之小差﹐外不解之候﹐何以見不尿﹑腹滿加噦者﹐遂爲不治耶﹗一端滲泄者何如﹖栝蔞根之主小便利﹐是其黃必仍小便通矣。黃芩主諸熱﹑黃疸﹑腸澼﹑泄利﹐是其黃必大便泄矣。白蘚主頭風﹑黃疸﹐是其黃必頭面多汗惡風矣。秦艽主寒濕風痺﹐是其黃必骨骱煩疼矣。倘不依證尋治﹐馴致病气連橫﹐不至水气脹滿不已﹐故曰﹕『疸而渴者﹐其疸難治﹔疸而不渴者﹐其疸可治。』蓋疸病至渴﹐則濕已盡從熱化﹐燻熨元气﹐元气不支求助於水駐﹐見水日增而火日熾﹐如潑膏以救燎﹐愈益其不能息耳。況其病不愈則劇﹐自有定期﹐不容遷延耽緩﹐所謂當以十八日爲期﹐治之十日以上﹐瘥。反劇者﹐爲難治耶﹗十八日者﹐四季土旺用事日數也。土之所用﹐僅能及此﹐過是以往﹐力遂不勝﹐則將轉移他處﹐而木金水火皆非藏受濕熱之所﹐無力推傳﹐則土困頓而崩頹矣。曷若及早驗其所向﹐因勢以利導之耶﹗是故頭面汗多﹐是風舉濕於上﹐則令其沈於下﹐俾其气徹底而隨之化焉﹝白蘚根藏羴气。羴气者﹐木气也﹞。骨骱煩疼﹐是風拒濕於外﹐則令其連於內﹐俾其气疏通而爲之化焉﹝秦艽羅紋密織﹐盡從左旋﹐是化風歸水﹐自上下下之治也﹞。小便自利者﹐其病不在濕而在熱﹐則滋化土中之熱﹐使與濕離而自已﹝栝蔞根澄之則散而成粉﹐味苦气寒能使土中濕熱離散﹞。大便泄利者﹐其熱有所歸﹐緣濕滯之而不爽﹐則淸化腸中之濕﹐使隨熱泄而病除﹝黃芩形如腐腸﹐治因熱生濕﹐故能淸利腸中濕熱﹞。經方用藥﹐總在定六气以見病原﹐隨形色性味以爲治﹐則非後世漫云以寒治熱﹐以利泄濕﹐籠統不切於病機病情﹐毫無關照者比也。

黃汗一證﹐自巢氏隸之黃病門﹐後世遂視爲黃病支流。據《金匱》﹐則證鄰於歷節﹐目列於水气﹐蓋黃病與黃汗﹐本異而末亦不同﹐黃汗與歷節乃異派而同源也。何以言之﹖夫黃病之甚﹐動云有曲塵﹐然未聞有能染衣至黃者。黃汗則汗本不黃﹐至沾衣乃如檗汁。以黃病屬脾家﹐脾爲土﹐土之生物﹐不倚他助﹔黃汗屬心家﹐心爲火﹐火之燔燎﹐必著他物﹐是其一病於肌肉﹐一病於血脈﹐爲殊絕也。至其所由然﹐則與歷節並因「汗出入水中﹐如水傷心」﹐故黃汗脈自沈﹐歷節脈沈弱﹐黃汗汗黃﹐歷節亦汗黃﹐黃汗發熱﹐歷節亦發熱﹐第歷節支節疼﹐或疼痛如掣﹐黃汗則僅重而酸﹔歷節身體羸瘦﹐獨足腫大﹐黃汗則身體洪腫﹐四肢面目皆腫﹐而胸中窒﹐不能食﹐反聚痛﹐口多涎﹐暮躁不得眠﹐乃歷節所絕無﹐是同爲水傷心﹐而有甚﹐有不甚。甚卽所謂小便通利﹐上焦有寒者也。統三者計之﹐皆爲濕不得泄﹐然惟黃病爲尢甚。黃病分歧於肌肉﹐歷節分歧於骨節﹐固不待言矣。乃黃汗旣有汗而小便又利﹐獨爲最有去路﹐反至化濕成水﹐何也﹖夫水气亦何嘗不從濕化﹐然惟火能爲之倡導﹐則無此獘。黃汗者﹐因𨿽從外及內﹐病實從內外出﹐是火之不宣已明著矣﹐況祇有身黃之水气﹐並無黃汗而身黃。水气而身黃者﹐內本能宣﹐由外郁遏不得開﹐故越婢湯中用麻黃﹔黃汗本自有汗﹐且小便利﹐則外本無所阻﹐而內之倡導不力﹐故桂枝加黃湯﹑芍桂酒湯﹐並賴有桂枝矣。由是言之﹐隸於黃病﹐嫌於未似相同也﹐而殊不同﹔隸於歷節﹐嫌於本相同也﹐而末卻大異﹐何如就證論證﹐隸之水气之爲愈哉﹗

上气欬嗽

【麻黃】﹝溫﹞微溫。止欬逆上气。

【杏仁】﹝溫﹞。欬逆上气﹐雷鳴﹐喉痺。

【白前】微溫。胸脇逆气﹐欬嗽上气。

【橘皮】﹝溫﹞。主胸中瘕熱﹐逆气﹐下气﹐止嘔欬。

【紫菀】﹝溫﹞。主欬逆上气﹐胸中寒熱結气。

【桂心】大熱。主欬嗽。

【款冬花】﹝溫﹞。主欬逆上气﹐善喘﹐喉痺。

【五味子】﹝溫﹞。主益气﹐欬逆上气。

【細辛】﹝溫﹞。主欬逆﹐溫中﹐下气﹐破痰﹐利水道﹐開胸中。

【蜀椒】﹝溫﹞大熱。邪气欬逆﹐溫中。

【半夏】﹝平﹞﹐生微寒熟溫。喉咽腫痛﹐欬逆﹐腸鳴。

【生薑】微溫。傷寒﹐頭痛﹐鼻塞﹐欬逆上气﹐止嘔吐。

【桃仁】﹝平﹞。止欬逆上气﹐消心下堅。

【紫蘇子】溫。下气﹐寒中。

【射幹】﹝平﹞微溫。欬逆上气﹐喉痺﹐咽腫不得消息﹐散結气。

【芫花】﹝溫﹞微溫。欬逆上气﹐喉鳴﹐喘﹐咽腫﹐短气。

【百部根】微溫。主欬嗽上气。

【漧薑】﹝溫﹞大熱。胸滿﹐欬逆上气﹐溫中。

【母】﹝平﹞微溫。欬逆上气﹐止煩熱渴﹐出汗。

【皂莢】﹝溫﹞。除欬嗽。

蜀本

【蛤蚧】平。療欬嗽。

【縮沙蜜】溫。下气。

藥對

【鍾乳】溫。主上气﹝臣﹞。主欬逆上气。

【獺肝】平。主气嗽﹝使﹞。止久嗽。

【烏頭】大熱。主嗽逆上气﹝使﹞。主欬逆上气﹐消胸中痰冷。

【藜盧】微寒。主嗽逆﹝使﹞。欬逆﹐泄利。

【鯉魚】平。燒末主欬嗽﹝臣﹞。肉﹐主欬嗽上气﹐黃疸﹐止渴。

【淡竹葉】大寒。主嗽逆气上﹝臣﹞。

【海蛤】平。上气﹝臣﹞。主欬嗽上气﹐喘息﹐煩滿。

【硫黃】大熱。主气嗽﹝臣﹞。欬嗽上气﹐腳弱冷疼﹐無力。

上气者不必欬嗽﹐欬嗽者不盡上气。論欬嗽者何不但標欬嗽﹐則所謂暴嗽﹑久嗽﹑冷嗽﹑熱嗽﹑呷嗽﹑五臟欬嗽者﹐咸可隸於其中耶﹖夫諸嗽者﹐欬嗽之支分﹐上气欬嗽者﹐肺痿﹑肺癰﹑肺脹﹑支飲﹑風水與致嗽之並界也。旣云欬嗽﹐則諸嗽原隸於中﹐不因兼標上气而有礙﹐已標上气則肺痿﹑肺癰﹑肺脹﹑支飲﹑風水之稍涉疑似﹐學者遂不得不細心體究以分析之耳。不然﹐《金匱要略》部分諸病最爲嚴密﹐旣有《肺痿肺癰﹑欬嗽上气篇》矣﹐乃疊出《痰飲﹑欬嗽篇》耶﹐然則柰何細心體究分析之﹐夫風捨於肺﹐其人卽欬﹐是欬嗽主腦也。欬唾膿血﹐脈數虛者﹐爲肺痿﹔數實者﹐爲肺癰﹔上气喘而躁者﹐爲肺脹﹔欬逆倚息不得臥者﹐爲支飲﹔頸脈動﹐時時欬﹐目窠下微腫﹐按其手足﹐上陷而不起者爲風水﹐是欬嗽之條目也﹐核篇中列藥三十味﹐試舉治肺痿之甘艸漧薑湯﹑炙甘艸湯﹑《千金》桂枝去芍藥加皂莢湯﹔治肺癰之桔梗白散﹑葦莖湯。治肺脹之越婢加半夏湯﹑小靑龍加石膏湯﹔治支飲之木防己湯﹑小半夏湯﹑十棗湯﹑小靑龍湯﹑桂苓五味甘艸湯及諸加味﹔治風水之越婢湯﹐咸藉本篇之味以成方者﹐卻逾篇中三分之一﹐卽專主欬嗽﹑上气﹐縱如皂莢丸﹑射幹麻黃湯﹑厚朴麻黃湯﹑澤漆湯﹐幾全賴此成方者﹐亦不過得篇中之半﹐則諸証之與欬嗽原經界相連﹐犬牙相錯﹐曾謂可捨此綱領﹐而徒別其支派耶﹗試再核之《千金》﹐如百部根湯之治嗽不得臥﹐兩眼突出﹔蜀椒圓之治上气欬嗽﹔杏仁飲子之治暴熱嗽﹝橘皮﹞﹔蘇子煎之治上气欬嗽﹔款冬圓又方之治三十年上气欬嗽﹐唾膿﹐喘息不得臥﹝鍾乳﹑烏頭﹞﹐則欬嗽之支流竟矣。更參之《外臺》﹐如深師麻黃湯之治卒嗽﹔延年母煎之主暴熱欬﹔深師漧薑湯之療冷逆欬﹔深師立愈丸﹑款冬花丸﹑《古今錄驗》麻黃湯之治久欬﹐則欬嗽之派別明矣。更參之《聖濟》﹐如紫菀丸之治肺欬﹐丹沙半夏丸之治心欬﹐木乳散之治肝欬﹐半夏陳皮湯之治脾欬﹐四味散之治腎欬﹐鹿角膠湯之治大腸欬﹐人散之治膀胱欬﹐檳榔丸﹑皂莢丸之治三焦欬﹐亦莫不有篇中之物錯雜其用﹐則欬嗽之所從駐﹐又了然矣。不應合而合之﹐足以見病源之不異﹐應合而不別﹐足以見病變之非歧﹐明乎此篇﹐則欬嗽之主治已彰﹐參乎經方﹐斯欬嗽之分殊有在﹐而後欬嗽之爲欬嗽﹐遂無遁情也。

然則《欬論》之義遂可置之勿講歟﹗是又烏可﹐夫肺痿﹑肺癰﹑支飲﹐卽《欬論》所謂多涕唾也。肺脹﹑風水﹐卽《欬論》所謂面浮腫气逆也。斯二者皆聚於胃﹐關於肺﹐而本於五臟之邪﹐以傳六腑﹐其該甚博﹐其變甚煩﹐不僅肺痿﹑肺癰﹑肺脹﹑支飲﹑風水已也﹐就其初傷在气﹐久乃涉血﹐筋骸之牽引﹐身體之疼痛﹐甚者爲嘔逆﹑吐蚘﹐爲遺矢﹑遺溺﹐是其再變而爲膈噎﹑胃反﹐爲下利﹑洞泄﹐爲霍亂﹑轉筋不難矣。特他病則自陽入陰﹐而此獨以髒傳腑﹐所宜體究焉﹐蓋論中所謂髒病皆經病﹐腑病則入內矣﹐所以然者﹐論中固言之曰﹕『皮毛者﹐肺之合﹐皮毛先受邪气﹐邪气隨從其合﹐此病從外受者也。其寒飲食入胃﹐從肺脈上至於肺則肺寒﹐肺寒則外內合邪﹐此病從內受者也。』兩皆歸並於肺﹐故爲肺欬。非特此耳﹐其心值夏﹑脾值長夏﹑腎值冬﹑肝值春受邪﹐而肺家適有內受之寒﹐如向所云者﹐當其邪乘脈絡以朝肺﹐因之外內合邪﹐亦能爲欬﹐則心欬﹑脾欬﹑腎欬﹑肝欬作矣﹐故病必關肺﹐病因不必關肺﹐病因必由寒﹐病不盡寒。不然欬之淺者惟肺與心﹐宜乎病入未深﹐變化未定﹐寒气應仍在者﹐而胡爲乎反見唾血及咽腫﹑喉痺﹐諸不盡屬寒之證耶﹗至髒欬不已﹐反移於腑者﹐以髒主髒而不瀉﹐其守堅﹔腑主瀉而不髒﹐其罅疏﹐病在經絡﹐久而不愈﹐勢必內入﹐內入之始﹐未有不從疏而從堅者﹐故久欬不已﹐至移於三焦﹐則腹滿不欲食飲﹐遂將移於髒矣。不然欬久而成癆瘵者﹐亦豈在經在腑之病哉﹗此篇𨿽無治臟腑諸欬明文﹐然有可以意會而得其旨者﹐如降气者﹐皆治上之劑也﹔守中者﹐皆治中之劑也﹔攝气者﹐皆治下之劑也﹔散結者﹐皆治心肺之物也﹔聚飲者﹐皆治肝腎之物也﹔通利者﹐皆治小腸膀胱之物也﹔醒豁者﹐皆治胃與大腸之物也。卽是以推﹐能謂其與經旨絕不相涉耶﹗

嘔吐

【厚朴】﹝溫﹞大溫。胸中嘔不止。

【橘皮】﹝溫﹞。下气﹐止嘔欬。

【人】﹝微寒﹞微溫。

【半夏】﹝平﹞生微寒熟溫。時气﹐嘔逆。

【麥冬】﹝平﹞微寒。止嘔吐。

【白芷】﹝溫﹞。療風邪﹐久渴吐嘔﹐兩脇滿。

【生薑】微溫。止嘔吐。

【鉛丹】﹝微寒﹞。主吐逆﹐反胃。

【雞子】微寒。煉之主嘔逆﹝《藥性論》﹞。

【薤白】﹝溫﹞。

【甘竹葉】大寒。除嘔吐。

蜀本

【旋覆花】溫。開胃﹐止嘔逆﹐不下食。﹝《藥性論》﹞

【白豆蔻】大溫。主積冷气﹐止吐逆﹐反胃。

藥對

【附子】大熱。主嘔逆﹝使﹞。

【竹筎】微寒。主榦嘔﹝臣﹞。

同爲水谷逆出也﹐吐可植躬﹐嘔須曲脊。﹝《釋名》嘔﹐傴也。將有所吐﹐脊曲傴也。﹞吐猶器滿而溢﹐毋庸勉彊﹐嘔已沸騰於中﹐出反不易﹐故吐如棄物﹐可隨手拋擲﹝《一切經音義》引《倉頡篇》﹐吐﹐棄也。﹞嘔遭迫脇﹐必聲揚物先﹝《山海經。東山經》膏水其中多薄魚﹐其音如嘔。注「如嘔」﹐如人嘔吐聲也。﹞則吐爲陰﹐嘔爲陽﹐吐有寒﹐嘔有熱﹐吐屬虛﹐嘔屬實矣。然吐非無實熱證﹐但系有因決非自作﹝如服桂枝湯而吐﹐其後必吐膿血等證﹞。嘔亦有虛寒證﹐則能自致﹐不關誤治矣﹝如嘔而脈弱﹐嘔而胸滿等證﹞。故曰﹕『病人脈數﹐不消穀引食﹐而反吐者﹐胃中虛冷故也。』脈數且然﹐何況不數。曰﹕『傷寒﹐發熱﹐嘔不能食﹐而反汗出濈濈然者﹐是轉屬陽明也。』有汗如此﹐何況無汗﹐蓋陽之出﹐多奮迅﹐其所以奮迅﹐則以陰格之也﹔陰之出﹐多慘栗﹐其所以慘栗﹐則以陽先潰也。故凡嘔而利者無一虛證﹝十棗湯證﹑大茈胡湯證﹞﹐旣吐且下者﹐無一實證﹝四逆湯證﹑吳茱萸湯證﹞﹐餘如傷寒三陽證﹐則多嘔而少吐。胃反證﹐則言吐而不言嘔﹐循是以尋其緒﹐余本篇所載之物﹐不湛然可明哉﹗特篇中藥物寥寥﹐且大段治嘔﹐似於兩證偏有側重﹐殊不知嘔吐原有並見者﹐如黃連湯證﹑小半夏加茯苓湯證﹑小半夏湯證﹑豬苓散證﹑大半夏湯證是也。今篇中兩證並提者﹐本有四味﹐提吐不及嘔者﹐亦有兩味﹐全篇僅臚藥一十五味﹐則其多寡之間﹐𨿽似有偏重﹐然於本書中核以《霍亂篇》治吐下之物﹐於本書外參以治胃反之物﹐則較於嘔翻有若稍羸者﹐惟篇中偏以大溫之附子主嘔逆﹐則其理所當究耳﹗夫此乃在下陰霾陵逼中陽﹐而中陽卼臲震蕩之候也﹐是其證在仲景書曰﹕『嘔而脈弱﹐小便復利﹐身有微熱﹐見厥者難治﹐四逆湯主之。』曰﹕『腹中寒气﹐雷鳴切痛﹐胸脇逆滿﹐嘔吐者﹐附子梗米湯主之。』此與旣吐且利之候正同﹐第彼旣下有漏泄﹐則中陽敗散﹐祇能滂沱四漬﹔是證下無漏泄﹐則中陽但上不下﹐猶能衝激作聲﹐用附子者正以散其上逼之陰霾﹐回其離窟之生陽也。然四逆湯證與附子米湯證又復不同﹐一則在下亦有聲﹐是陽猶能與陰爲梗﹐故須佐以調和﹐爲一成不敗之計﹔一則小便復利﹐是陰陽不相堵禦﹐故更助以溫守﹐而陽之回不回﹐陰之定不定﹐尙在不可知之天﹐曰難治者以此﹐而其用附子之意則一耳。由是言之﹐應用附子之嘔﹐是嘔之敗局﹐用附子治嘔﹐是治之急著﹐遇非常之證﹐自不得以常法禦之﹐固難與凡嘔凡治並論者也。

嘔吐噦自《金匱要略》以下皆連綴一處﹐惟玆則剖隸兩篇﹐曰嘔﹐曰嘔吐﹐不知者必以爲妄分畛域﹐孰知均胃病也﹐而有脾不濟胃﹐胃不從脾之別焉。巢氏曰﹕『新谷未及傳化﹐故谷之气與相干犯胃气則逆﹐胃逆則脾脹气逆﹐遇冷折之則噦﹐風邪在胃則嘔﹐膈間有停飲﹐胃內有久寒則嘔而吐。』是噦由气﹐嘔吐由質﹐气者應恃脾之磨而消﹐質者應恃胃之輸而化﹐气不消是脾不濟胃也﹐質不化是胃不從脾也。不然﹐何以噦僅有聲而嘔吐兼有物耶﹗試以兩篇所列之藥較之﹐相同者五﹝厚朴﹑橘皮﹑人﹑附子﹑竹茹﹞。嘔餘十五味而九物之用在气﹝香薷﹑雞舌香﹑小蒜﹑髙良姜﹑桂﹑麝﹑肉豆蔻﹑丁香﹑朮﹐皆用其气﹞。嘔吐餘十味而七物之用在味﹝半夏﹑麥冬﹑生薑﹑鉛丹﹑雞子﹑甘竹葉﹑旋覆花等﹐皆用其味﹞。若然﹐則合之者以其相類﹐分之者以其相差﹐循軌以導其行﹐溯流以求其本﹐務欲後人識顚末知向方則一也。

漧嘔與停飲而吐恰相反對﹐蓋漧嘔有火﹐卻系虛火﹐停飲有水﹐全非實水﹐故「服白通湯後﹐厥逆無脈﹐漧嘔煩者﹐白通加豬膽汁人尿湯。」通脈四逆湯證﹐漧嘔者加生薑。「漧嘔﹐吐涎沫﹐頭痛者﹐吳茱萸湯。」「漧嘔﹐吐逆﹐吐涎沫﹐半夏漧薑散。」「漧嘔﹐噦﹐手足厥者﹐橘皮湯。」「中風發﹐六七日不解而煩﹐有表裏證﹐渴欲飲水﹐水入則吐者﹐五苓散。」「欬而嘔﹐渴﹐心煩不得眠者﹐豬苓湯。」「胃反﹐吐而渴欲飲水者﹐茯苓澤湯。」「吐後﹐渴欲得水者﹐文蛤湯。」「卒嘔吐﹐心下痞﹐膈間有水气﹐悸眩者﹐小半夏加茯苓湯。」「嘔吐﹐谷不得下者﹐小半夏湯。」「嘔吐﹐病在膈上﹐後思水者﹐豬苓散。」「胃反﹐嘔吐者﹐大半夏湯。」夫火不能卻陰而反被陰迫逐﹐气不能化水而反任水停瀦﹐是陰陽之悖亂﹐水火之相射矣﹐則不得以治嘔常法治之﹐故破其陰卽以助其陽﹐降其火卽以和其陰﹐化其水卽以調其气﹐降其气卽以逐其水﹐迥與篇中之義不相符矣。𨿽然篇中亦何嘗不計及此﹐凡橘皮﹑生薑﹑附子者果何爲列哉﹗卽水气一面﹐篇中亦未嘗不思行水下气﹐第吐本因水﹐自不應濫列多品﹐占水飲地步﹐故將旋覆花﹑半夏二味﹐微逗端倪﹐使人觸類引伸﹐推尋有法﹐庶無越畔之嫌﹐仍得兼濟之益耳。識得虛者爲眞﹐實者是僞﹐則嘔吐之爲嘔吐﹐全局大抵屬虛﹐間有大黃甘艸湯﹑十棗湯﹑大茈胡湯﹐數證自是絕無僅有﹐故曰﹕『傷寒﹐嘔多﹐𨿽有陽明證﹐不可攻。』吁可畏哉﹗

痰飲

【大黃】﹝寒﹞大寒。除痰實﹐腸間結熱﹐心腹脹滿。

【甘遂】﹝寒﹞大寒。主畱飲﹐宿食。

【芒消】大寒。腹中痰實結搏。

【茯苓】﹝平﹞。膈中痰水。

【茈胡】﹝平﹞微寒。除諸痰熱結實。

【芫花】﹝溫﹞微溫。消胸中痰水﹐喜唾。

【前胡】微寒。療痰滿﹐胸脇中痞。

【朮】﹝溫﹞。消痰水。

【細辛】﹝溫﹞。溫中下气﹐破痰。

【旋覆花】﹝溫﹞。消胸上痰結﹐吐如膠漆﹐心脇痰水。

【厚朴】﹝溫﹞大溫。消痰﹐下气。

【人】﹝微寒﹞微溫。

【枳實】﹝寒﹞微寒。主胸脇痰癖。

【橘皮】﹝溫﹞。

【半夏】﹝平﹞生微寒熟溫。消心腹脇膈痰熱滿結。

【生薑】微溫。

【甘竹葉】大寒。

【蕘花】﹝寒﹞微寒。療痰飲﹑欬嗽。

蜀本

【威靈仙】溫。主心膈痰水。

藥對

【射幹】微溫。主胸中結气﹝使﹞。

【烏頭】大熱。主心下寒冷﹐不下食﹝使﹞。

【吳茱萸】大熱。主痰熱﹐腹內諸冷﹝臣﹞。

【朴消】大寒。主痰滿停結﹝君﹞。

【巴豆】溫。主痰飲畱結﹐利水谷﹐破腸中冷﹐破畱飲痰癖。

證類

【髙良姜】大溫。

尢潛溪曰﹕『谷入而胃不能散其精﹐則凝爲痰﹔水入而脾不能輸其气﹐則蓄爲飲。』蓋惟其以谷化﹐故質稠﹔惟其以水化﹐故質稀。質稠﹐故能藏寒匿熱﹐而至當用烏頭﹑吳茱萸﹑髙良姜﹑蕘花﹑甘竹葉﹔能蘊實釀虛﹐而至當用大黃﹑芒消﹑朴消﹑巴豆﹑厚朴﹑枳實﹑人﹑朮﹑茯苓。質稀﹐故能內沈外溢而爲裏堅表腫﹐能徹上徹下而爲眩冒凔泄﹐又惟其谷入於陰而以質用﹐故痰每流於隱僻而注於窪下﹐水入於陽而以气用﹐故飲能歸於四肢偏於身體﹐此四飲分支﹐惟痰飲可獨當一面﹐而三飲者祇可並之而相對待矣。𨿽然痰與飲相殊﹐稱謂自應有別﹐測其所當別﹐則似飲可稱水﹐痰不得稱水者﹐而曰水走腸間瀝瀝有聲﹐謂之痰飲可乎﹖夫谷非由水調不堪食﹐水非由谷出不成痰﹐是其根本原未始非水﹐以水呼之又何不可﹐特旣化入谷中﹐還從谷中化出﹐則其搏引稠黏合爲同類﹐自與未曾經化者殊﹐且旣有「素盛今瘦」句冠於其端﹐益可知爲久病而非暴病。夫暴病何嘗不有痰飲﹐第觀篇中所列茈胡﹑前胡﹑細辛﹑生薑﹑威靈仙﹑射干等物﹐又豈久病而成者所可用耶﹗蓋惟其暴病﹐則水爲火逼而成﹐久病則陰隨陽澑而成﹐仲景所謂當以溫藥和之者﹐久病之治也。篇中所羅性峻刻而注有痰字者﹐則暴病之治矣。然則篇目雙標﹐《痰飲篇》中所列﹐備悉搜釆《本經》《別錄》主治﹐但稱飲者止一味﹐痰水痰飲並稱者僅七味﹐但稱痰者至十味﹐不雲水飲及痰者七味﹐則偏重於痰極矣﹐此又何爲者耶﹖夫飲變見之證極多﹐比連之證亦極多﹐凡嘔吐﹑欬嗽﹑上气﹑大腹水腫皆是也。痰則僅在是篇﹐若使與諸證諸治相乘除﹐恐反不及飲之多矣﹐寧反謂爲少耶﹗

仲景於飲與水﹐分之極嚴﹐呼之甚亂﹐如《痰飲篇》大半稱飲爲水是也﹐飲固可呼之爲水耶﹗夫飲本水也﹐特有受約束﹐不受約束之分耳。受約束者﹐縱能變化﹐不離畛域﹔不受約束者﹐橫流直衝﹐過隙卽就。故《痰飲篇》曰水在某﹐《水气篇》曰某水﹐明明一指爲注於何髒之水﹐一指爲何髒所發之水矣。𨿽然兩篇之旨﹐猶當更有推明者焉﹐曰﹕『水在心﹐心下堅築﹐短气﹐惡水﹐不欲飲。水在肺﹐吐涎沫﹐欲飲水。水在脾﹐少气身重。水在肝﹐脇下支滿﹐嚏而痛。水在腎﹐心下悸。』曰﹕『心水者﹐其身重而少气﹐不得臥煩而躁﹐其人陰腫。肝水者﹐其腹大不能自轉側﹐脇下腹痛﹐時時津液微生﹐小便續通。肺水者﹐其身腫﹐小便數﹐時時鴨溏。脾水者﹐其腹大﹐四支苦重﹐津液不生﹐但苦少气﹐小便難。腎水者﹐其腹大﹐臍腫﹐腰痛不得溺﹐陰下濕如牛鼻上汗﹐其足冷﹐面反瘦。』合而觀之﹐欲飲不欲飲﹑嚏﹑悸﹑少气﹐病皆系於上﹔陰濕﹑陰腫﹑小便難﹐病皆系於下。其諸阻於上者謂之飲﹐阻於下者謂之水歟﹖夫上是水之來源﹐下是水之去路﹐來源𨿽阻﹐去路猶通﹐於何能不受約束﹐濫及他處。若來源通而去路塞﹐則時有所益﹐日有所增﹐水從何往而欲其不衝溢他處﹐依規就範﹐得乎﹗是以治水之物﹐通多而化少﹔治飲之物﹐通少而化多。檢核篇中惟芫花﹑甘遂﹑蕘花﹑巴豆﹑朮與《大腹水腫篇》同用﹐其餘則各有所當矣。水聚於上﹐而論其欲飲﹑不欲飲﹔水聚於下﹐而論其津液生不生﹐似甚難解﹐然不知阻於上者欲其化﹐阻於下者欲其通﹐旣化旣通﹐則淸光來而滓穢去﹐夫固曰津液微生﹐小便續通矣。是故篇中所具行經絡解客感﹐皆引淸光之物也﹐下畱結浚壅淤﹐皆去滓穢之物也。

《內經》未嘗言及痰飲﹐《金匱要略》則詳論之矣﹐然及飲多而及痰少﹐《千金》《外臺》則已痰飲參半﹐沿至後世乃飲日少而痰日多﹐何哉﹖此又世道升降之會也﹐蓋維元古飲與食﹐庖治無不精詳﹐飲湯飲水各按其時﹐則入陽而資气化﹐荼寥稻黍各佐其肉﹐則入陰而養元精。傳曰﹕『肉𨿽多﹐不使勝食气。』肉中旣有食气勝之矣﹐於何能入陰而成痰﹖經曰﹕『漿人掌其六﹐飲﹑水﹑漿﹑醴﹑涼﹑醫馳。』水中旣有冷熱節之矣﹐於何能入陽而成飲﹖中古制禦多失其方﹐是以痰飲並興﹐然緣烹茶之度甚精﹐則旣能導飲不畱﹐復能運食不滯﹐及夫近世﹐茶惟點啜﹐則未得其气之全﹔肉務煎﹐則反增其味之厚﹐於是水入成飲﹐肉入生痰﹐駸駸乎無病不以是棘其治矣。況更爇澹巴菇之葉﹐常吸其煙﹐豈知此實劫飲化痰之妙劑哉﹗歷考經方並無引飲令吐之法﹐有之自金元四家始﹐子和在前﹐專工劫掠﹐景嶽繼述﹐稍務平和﹐然實爲今日吸煙作俑﹐倘無神聖闡別痰飲界域於前﹐勢必將遇痰卽逐﹐試觀今人之痰﹐果堪逐否耶﹗篇中𨿽未嘗不用逐﹐而妙在解痰之爲窟容邪﹐去痰之連衡瘀滯﹐痰隨气結﹐開气卽以行痰﹐痰與熱壅﹐化痰卽以淸熱。釋寒之縛痰﹐脫火之膠痰﹐補其虛而痰自退舍聽命﹔攻其實﹐而痰自隨迹消除﹐化痰之法盡矣。學者更能擴充於此而權衡其輕重焉﹐益可不治痰而痰自無不順矣。

宿食

【大黃】﹝寒﹞大寒。破畱飲宿食﹐蕩滌腸胃﹐推陳致新。

【巴豆】﹝溫﹞生溫熟寒。開通閉塞﹐利水穀道。

【朴消】﹝寒﹞大寒。胃中食飲熱結。

【茈胡】﹝平﹞微寒。去腸胃中結气﹐飲食﹐積聚。

【朮】﹝溫﹞。消食。

【桔梗】﹝微溫﹞。溫中﹐消穀。

【厚朴】﹝溫﹞﹑大溫。宿食不消﹝《藥性論》﹞。

【皂莢】﹝溫﹞。療腹脹滿﹐消穀。

【曲】溫。消穀﹐止利。

【】溫。

【檳榔】溫。主消穀﹐逐水﹐除痰。

宿食不徒停也﹐蓋必有所挾焉。《外臺祕要》方目所載﹐有傷寒宿食不消方﹐有畱飲宿食方﹐有因食飲水上气方﹐有食不消成癥積方﹐有積聚宿食寒熱方﹐有食癥及魚肉成癥方﹐有冷利食不消方﹐有下利淸谷方﹐有下利食完出方。大率體气實者﹐食因病而用﹐病據食爲橐﹔體气虛者﹐食遺病以泄﹐病因食遂殆。所以仲景書捨攻下溫補無別法﹐獨於差後勞復出一枳實梔子豉湯﹐而曰有宿食者加大黃。遂可見其因病治病﹐卽於中挾入利導之治﹐不別立間架畛域﹐竟指爲一病也﹐而今者特建標題爲病綱領﹐何哉﹖推其微義﹐蓋亦以經方值此﹐大抵用攻﹐第因病而致食畱不去﹐病而食可行乎﹗故首列三品﹐原系經方正治﹐無從遺漏﹐此外則因邪而結者﹐疏其邪﹔因气而滯者﹐調其气﹔因肥膩而膠黏者﹐卽爲消其脂膏﹔因痰水而勾畱者﹐卽爲行其瀦蓄。甚至折其生气﹐而使難消者消﹔發其生气﹐而使難化者化。同曲與者﹐蓋亦神乎治矣。於此見本書特立是篇﹐正爲別樹一義﹐羽翼仲景﹐救後人遇食卽攻之失乎﹗

腹脹滿

【麝香】﹝溫﹞。中惡﹐心腹暴痛脹急痞滿。

【甘艸】﹝平﹞。煩滿﹐短气。

【人】﹝微寒﹞微溫。胸脇逆滿。

【朮】﹝溫﹞。除心下急滿。

【漧薑】﹝溫﹞大熱。霍亂脹滿。

【百合】﹝平﹞。邪气腹脹﹐心痛﹐浮腫﹐臚脹﹐痞滿﹐寒熱。

【厚朴】﹝溫﹞大溫。腹痛脹滿。

【痷閭子】﹝微寒﹞微溫。腹中水气﹐臚脹﹐畱熱。

【枳實】﹝寒﹞微寒。消脹滿﹐心下結痞痛﹐逆气。

【桑根白皮】﹝寒﹞。水腫﹐腹滿﹐臚脹﹐利小便。

【皂莢】﹝溫﹞。療腹脹滿﹐消穀。

【大豆黃卷】﹝平﹞。五藏胃气結積。

唐本

【捲柏】溫。

蜀本

【蓽澄茄】溫。主心腹間气脹﹐令人能食。

藥對

【忍冬】溫。主腹滿﹝君﹞。主寒熱﹐身腫。

【射幹】微溫。主脇下滿急﹝使﹞﹐散結气腹中邪气。

【香葇】微溫。主腹滿水腫﹝臣﹞。

【旋覆花】溫。主脇下寒熱﹐下水﹝臣﹞。主結气﹐脇下滿。

證類

【訶梨勒】主冷气﹐心腹脹滿﹐下食。

【艸豆蔻】

直溢曰滿﹐橫充曰脹﹐皆气有所向而不遂也。脹與弛對﹝左成十年脹陷而卒﹐作張﹞﹐則知其欲寬緩而不能矣。滿與減對﹐則知其欲降泄而不能矣。夫气之濁者不降﹐則淸者不升﹐行者不舒﹐則駐者自急﹐故滿多實﹐而脹多虛。在仲景書﹐則脹滿而按之痛者爲實﹐不痛者爲虛﹔脹滿而時能減者爲寒﹐不能減者爲熱。厚朴生薑甘艸半夏人姜湯﹑大建中湯﹑附子米湯﹐虛而寒者之治也。大承气湯﹑大茈胡湯﹑厚朴七物湯﹑厚朴三物湯﹐實而熱者之治也。本篇意義大旨似異﹐根柢究同﹐觀其言痛者寥寥﹐而別著《心腹冷痛篇》﹐是其注意不全在實﹔气寒﹑气平者與气溫者參半﹐是其設法不全在寒﹐如其用百合﹑庵閭﹑桑皮﹑黃卷﹑忍冬﹑香葇﹑旋覆﹐治邪而非偏寒偏熱之邪。用麝香﹑皂莢﹑蓽澄茄﹑射幹﹑訶梨勒﹑艸豆蔻﹐行气而非偏實偏虛之气。獨理中湯全方端然首列﹐則知其病本屬虛﹐而夾輔以枳實之泄滿﹐厚朴之除脹﹐於是唐人之枳實理中﹑厚朴理中都可識經方與是篇恰合之故﹐且行水除痰﹐燠寒淸熱備﹐又可見脹滿之因不一而足矣。

心腹冷痛

【當歸】﹝溫﹞大溫。溫中﹐止痛。

【人】﹝微寒﹞微溫。療腸胃中冷﹐心腹鼓痛。

【芍藥】﹝平﹞微寒。疝瘕﹐止痛﹐中惡﹐腹痛。

【桔梗】﹝微溫﹞。胸脇痛如刀刺。

【漧薑】﹝溫﹞大熱。寒冷腹痛。

【桂心】大熱。腹內冷气﹐痛不可忍。

【蜀椒】﹝溫﹞大熱。除六府寒冷。

【附子】﹝溫﹞大熱。心腹冷痛。

【吳茱萸】﹝溫﹞大熱。去痰冷﹐腹內絞痛。

【烏頭】﹝溫﹞大熱。心腹冷疾﹐臍間痛。

【朮】﹝溫﹞。止嘔逆﹐腹內冷痛﹝《藥性論》﹞。

【甘艸】﹝平﹞。腹中冷痛﹝《藥性論》﹞。

【礜石】﹝大熱﹞生溫熟熱。破積聚﹐痼冷﹐腹痛。

蜀本

【膃肭臍】大熱。心腹痛。

【肉豆蔻】溫。積冷﹐心腹脹痛。

【零陵香】平。心腹痛滿﹐下气。

【紅豆蔻】溫。心腹攪痛。

【胡椒】大溫。除藏府中風冷。

藥對

【芎藭】溫﹝臣﹞。諸寒冷气﹐心腹堅痛。

【黃芩】大寒﹝臣﹞。胃中熱﹐小腹絞痛。

【戎鹽】寒﹝臣﹞。心腹痛。

【厚朴】溫﹝臣﹞。腹痛脹滿。

【萆薢】平﹝臣﹞。

證類

【蒜】溫。主霍亂﹐腹中不安。

【髙良姜】大溫。霍亂腹痛。

【蜂子】平﹐微寒。心腹痛。

【蓬莪朮】心腹痛。

心腹冷痛﹐次於宿食腹脹滿之下﹐以《金匱要略》原屬一篇也﹐第其目增一「心」字﹐則似連胸痺之痛者亦在其中﹐中間一「冷」字﹐則似無與於熱﹐然胸痺之治﹐如栝蔞薤白白酒湯﹑栝蔞薤白半夏湯﹑桂枝生薑枳實湯﹐凡言痛者﹐皆不於此中取材﹐而不言痛之人湯﹐反全數在焉。若云無與於熱﹐則黃芩固已列篇中﹐又何以爲解矣﹖殊不知治法固有用熱無犯寒﹐用寒無犯熱者﹐亦有用熱不遠寒﹐用寒不遠熱者。《別錄》載黃芩之用﹐曰﹕『胃中熱﹑小腹絞痛。』則焉知非胃中之熱不下濟﹐反隔礙腸中之寒﹐致無以泄而痛者﹐卽如脇下偏痛﹐發熱﹐脈緊弦﹐明明已指爲寒﹐謂宜溫藥下之﹐附子﹑細辛已隸方中矣﹐其復用大黃何耶﹖惟其有寒﹐故以熱藥爲君﹐惟其寒爲熱激而痛﹐則以寒藥爲臣。《藥對》於黃芩大寒之下﹐原未嘗不注臣字﹐又何不可用之與有﹐以此觀之﹐凡心腹間以冷而痛者﹐其用藥大旨不出此篇之中﹐胸痺不盡屬寒﹐其屬寒者﹐固宜以此篇之藥爲治。寒疝則盡屬寒矣﹐故凡大烏頭煎﹑當歸生薑羊肉湯﹑抵當烏頭桂枝湯﹐大半皆藉此成方。不特是也﹐傷寒於理中湯﹑四逆湯﹑吳茱萸湯﹑當歸四逆湯﹐𨿽不皆言腹痛﹐惟其所用盡取給於此﹐則亦不能決其必無痛矣。豈特規規於《腹滿寒疝篇》之附子米湯﹑大建中湯﹐而後謂此方是腹滿痛證哉﹗腹脹滿與心腹冷痛分隸兩篇﹐原不在屬虛屬實上起見﹐前篇已言之﹐第旣曰冷﹐則其以屬寒屬熱﹐而分不可泯矣。第兩篇同列之藥﹐偏在理中湯及厚朴﹐豈理中﹑厚朴寒熱均可用者耶﹖夫理中﹑厚朴固不可治熱﹐然所謂胸痺﹑心中痞气﹑气結在胸﹑胸滿﹑脇下逆搶心者﹐不知果屬寒否﹐如果屬寒﹐則不得云﹕『枳實薤白桂枝湯主之﹐人湯亦主之』矣。惟其如是﹐是以此篇載之﹐彼篇亦載之耳﹐蓋有不痛爲虛﹐痛者爲實之言﹐故但脹滿而不痛者﹐焉能無虛證。然𨿽不痛而有水﹑有痰﹑有寒熱﹑有逆气﹐其中又何能無實證﹐則克削之物自多用矣。虛者比於寒﹐實者比於熱﹐故旣脹滿而復痛者﹐焉能無實證﹐然𨿽痛而僅系寒冷所爲﹐則不能不直以溫藥逐之﹐而克削之物自少用矣。此其交互之間﹐正兩証之邊際﹐而犬牙相錯者﹐明乎此而後其分其合﹐方有執持也。

篇中積藥二十七味﹐注冷者十有三﹐是標目𨿽曰冷﹐實與不冷者相參半﹐則其章旨重在痛矣。痛之分派八﹐論形象者二﹐曰脹滿痛﹐曰絞痛﹔論所在者四﹐曰心腹痛﹐曰腹痛﹐曰胸脇痛﹐曰臍間痛﹔更有言痛不言處﹐言處不言痛二項﹐其大略可相校也。治脹滿痛者三味﹐言冷者一﹔治絞痛者亦三味﹐言冷者亦一﹔心腹痛七味﹐言冷者三﹔腹痛七味﹐言冷者五﹔胸脇痛一味﹐不言冷﹔臍間痛一味﹐言冷﹔言痛不言處四味﹐言冷者二﹔言處不言痛一味﹐不言冷。足見臍間痛無不因寒﹐腹痛因寒者多﹐不因寒者少﹐但言痛及心腹痛﹐則因寒﹑不因寒參半﹐脹滿痛﹑絞痛猶間有因寒者﹐惟胸脇痛則絕不因寒矣﹐所以然者﹐寒托气於水﹐故就下則不傍撓﹐歸壑則不上激。況篇中凡治寒者勢皆向下﹐惟芎藭一味兼寓升提﹐則血分之寒固應出就气分而解﹐無從與泛治寒者並論﹐且凡入血之物﹐偏能兼主疝瘕﹑堅積﹐在篇中可稽也。惟「本太陽病﹐下之﹐因爾腹滿時痛者﹐桂枝加芍藥湯主之。」則芍藥應止滿痛﹐今乃言痛不言滿﹔「霍亂﹐寒多不用水者﹐理中丸主之。吐多者去朮。」今乃以嘔吐而用朮﹐似與仲景相悖﹐不知吐多雲者﹐原未嘗不利﹐特較之吐爲少也。凡兩面奔馳之證﹐欲其止則俱止﹐作則相稱﹐如一面止一面加﹐則證益危矣。朮本止利﹐今旣利少於吐而更止之﹐是使爲全吐之敗證矣﹐是以去之﹐非爲有礙於吐也。故下文曰﹕『下多者﹐還用朮。』下多雲者﹐見吐𨿽多而下亦多﹐勢不偏重也﹐勢不偏重則無須去朮矣。況嘔吐而用朮者甚多﹐奚啻如右﹐然証之以五苓散﹑茯苓澤湯﹑豬苓散﹐則皆爲有水﹐則今之治痛而嘔吐﹐亦爲水非爲痛也。本太陽病﹐因下轉入太陰﹐部位𨿽易﹐卻未易邪﹐自還當以太陽之治治之矣。無如桂枝證所受之邪﹐陽邪也﹔桂枝證所據之地﹐軀幹也﹐以軀幹之邪而移入腹中﹐爲陽邪陷於陰位﹐陽邪據於陽﹐自宜治以寒熱停勻之法﹐旣已入陰﹐陰將蔽之而不使出﹐此腹所以滿﹐陽又不甘爲蔽而與相支持﹐此所以時痛﹐故必以比於陰而不附陰不助陰者﹐使之入陰﹐以操同室之戈﹐拔陷入之陽邪﹐仍使從表出耳﹗倘陰不欲蔽陽﹐僅爲陽入陰中而與陰角﹐則但痛而不滿矣。勿拘拘於滿而不痛﹐不滿而痛﹐此猶脹滿﹑冷痛分爲兩篇之旨也。

腸鳴

【丹】﹝微寒﹞。主心腹邪气﹐腸鳴幽幽如走水。

【桔梗】﹝微寒﹞。腹滿﹐腸鳴幽幽。

【海藻】﹝寒﹞。腹中上下鳴。

【昆布】寒。

證類

【半夏】生微寒﹐熟溫。胸脹﹐欬逆﹐腸鳴。

「傷寒﹐汗出解之後﹐胃中不和﹐幹噫食臭﹐脇下有水气﹐腹中雷鳴﹐下利者﹐生薑瀉心湯主之。」「傷寒中風﹐醫反下之﹐其人下利日數十行﹐谷不化﹐腹中雷鳴﹐心下痞硬而滿﹐漧嘔﹐心煩不得安﹐此非結熱﹐但以胃中虛﹐客气上逆故也﹐甘艸瀉心湯主之。」「嘔而腸鳴﹐心下痞者﹐半夏瀉心湯主之。」「腹中寒气﹐雷鳴切痛﹐胸脇逆滿﹐嘔吐﹐附子米湯主之。」可見水火不相激﹐不爲腸鳴﹐陰陽能相交﹐腸鳴自已﹐然此皆因他病中有腸鳴﹐不得以腸鳴爲病本也。惟此數味者所主之腸鳴﹐乃爲病之本﹐然亦同爲陰陽不交﹐水火激射﹐所異者﹐並無他病﹐乃水爲气束而難行﹐气爲痰格而難達﹐淹蹇抑鬱﹐莫名其狀﹐而惟腸自鳴耳﹐𨿽然還宜察其聲﹐以求其故也。幽幽者﹐微而和﹔上下者﹐回而轉﹔欬逆者﹐不欬逆則不鳴﹐此其差等﹐卽有陰不奉陽﹐陽不化陰﹐水不濟火﹐火不布水之咎﹐而在气在血﹐在上在下在中之分﹐誠析其理而投之效矣。

卷四

心下滿急

【茯苓】﹝平﹞。心下結痛。

【枳實】﹝寒﹞微寒。心下急﹐痞痛﹐逆气。

【半夏】﹝平﹞生微寒熟溫。心下急痛堅痞。

【朮】﹝溫﹞。除心下急滿。

【生薑】微溫。和半夏主心下急痛﹝《藥性論》﹞。

【百合】﹝平﹞。除心下急滿痛﹝《藥性論》﹞。

【橘皮】溫。和杏仁蜜丸﹐主心下結﹝孟詵﹞。

藥對

【庵閭子】微寒。主心下堅﹐療心下堅﹐膈中寒熱。

【杏仁】溫。主心下急滿﹝臣﹞﹐消心下急。

【石膏】大寒。主心下急﹝臣﹞﹐心下熱气驚喘。

心下滿急﹐卽胸痺之類歟﹖不然何以篇中有橘枳生薑湯﹑茯苓杏仁甘艸湯也。心下滿急﹐卽水飲之所爲歟﹖不然何以篇中有枳朮湯﹑小半夏湯﹑小半夏加茯苓湯也。夫心下滿急之气結不行﹐固有類於胸痺﹐其爲病之根﹐固不出於水飲﹐第言其處則曰心下﹐言其狀則曰滿急﹐能不推求其故﹐混同胸痺﹑水飲治之乎﹗夫曰心下﹐則其處狹於胸中﹐曰滿急﹐則其狀甚於脹痛﹐蓋貯物充盛毫無空隙謂之滿﹐急如弦張謂之急﹝《通評虛實論》王注﹞﹐非特不波及於腹﹐且不徧於胸。以爲胸痺﹐則胸痺有緩有急﹐此則但急不緩﹔以爲支飲﹐則支飲在傍﹐此則在中﹐所據之地甚微﹐所憑之勢甚猛﹐自是胸中之气爲水飲所格﹐急切不能升降。《金匱要略》曰﹕『病人胸中似喘不喘﹐似嘔不嘔﹐似噦不噦﹐徹心中憒憒然無柰者﹐生薑半夏湯主之。』彼則言其所欲不能之迹﹐此則言其爲病之根﹐若生薑半夏湯則正煌煌列於篇中者也。更詳篇中之義﹐此證系以陰困陽﹐特其陽有盛有衰﹐其最衰者宜化陰以伸之﹐其次則導陰以舒之﹝百合﹑庵閭子﹞﹐其最盛者𨿽困於中﹐仍能劫陰以助陽﹐卻宜通陽以救陰者﹝石膏﹞﹐其等限不可紊也。篇中僅臚藥十味﹐與《腹脹滿篇》同者四﹐與《痰飲篇》同者六﹐與《上气咳嗽篇》同者四﹐祇石膏一味無同焉﹐以其病固與腹脹滿同狀而部位異﹐與痰飲同體而動靜異﹐與上气咳嗽同源而趨向異耳。

心煩

【石膏】﹝微寒﹞大寒。止消渴﹐煩逆。

【滑石】﹝寒﹞大寒。除煩熱﹐心躁。

【杏仁】﹝溫﹞。心下煩熱。

【梔子】﹝寒﹞大寒。心中煩悶。

【茯苓】﹝平﹞。心下結痛﹐寒熱﹐煩滿。

【母】﹝平﹞微寒。傷寒煩熱﹐咳嗽上气﹐止煩熱渴。

【通艸】﹝平﹞。療脾疸常欲眠﹐心煩。

【李根】大寒。止心煩逆﹐奔气。

【竹瀝】大寒。暴中風﹐風瘴﹐胸中大熱﹐止煩悶。

【烏梅】平。主下气﹐除熱煩滿。

【雞子】微寒。除心下伏熱﹐煩滿﹐欬逆。

【豉】寒。傷寒頭痛﹐寒熱瘴气﹐惡毒﹐煩躁﹐滿悶。

【甘艸】﹝平﹞。煩滿﹐短气。

【知母】﹝寒﹞。傷寒﹐久瘧﹐煩熱。

【尿】寒。療血悶﹐熱狂﹝《日華》﹞。

蜀本

【盧會】寒。主熱風﹐煩悶﹐胸隔間熱气。

【天竺黃】寒。

【胡黃連】平。大人五心煩熱﹝《唐本》﹞。

藥對

【王不畱行】平。主心煩﹝君﹞。止心煩﹐鼻衄。

【石龍芮】平。主心煩﹝君﹞。止煩滿。

【玉屑】平。主胸中熱﹐心煩﹝君﹞。除胃中熱﹐喘息﹐煩滿﹐止渴。

【雞胵】微寒。除熱﹐主煩熱﹝君﹞。除熱止煩。

【寒水石】大寒。主煩熱﹝臣﹞。皮中如火燒﹐煩滿。

【藍汁】寒。主煩熱﹝君﹞。止心煩躁﹝《藥性論》﹞。

【楝實】寒。主大熱狂﹝使﹞。傷寒大熱煩狂。

【廩米】溫。止煩熱﹝臣﹞。主下气﹐除煩渴。

【敗醬】微寒。主煩熱﹝臣﹞。除疹﹐煩渴﹝《藥性論》﹞。

【梅核仁】平。主煩熱﹝臣﹞。

【蒺藜子】微寒。主心煩﹝君﹞。止煩﹐下气。

【龍齒角】平。主小兒身熱﹝臣﹞。

【牛黃】平。主小兒癇熱﹐口不開﹐心煩﹝君﹞。

【酸棗】平。主心煩。煩心不得眠﹐虛汗﹐煩渴。

煩之訓爲勞﹝《禮記》《樂記》注﹞﹐爲劇﹝《周官。司隸》注﹞﹐爲擾﹝《廣雅釋詁》﹞﹐爲亂﹝《考工記。弓人》注﹞﹐爲多﹝《淮南。俶眞訓》注﹞﹐爲眾﹝《大戴記。少問》注﹞﹐似與病之煩不相當者﹐而不知煩﹐心病也。凡心之爲用﹐由外入者﹐自此而藏於中﹐由中出者﹐自此而暴於外。設有熱蕪累於其間﹐則中外攪擾﹐於是平昔之以爲﹐與目之所見﹐耳之所聞﹐未嘗思而忽來﹐欲剖決而不得﹐一事未已﹐一事復起﹐憧憧往來﹐歷碌難稽﹐此可爲「眾﹑多﹑擾﹑亂﹑劇﹑勞」否耶﹗𨿽然是在方書﹐溯其源則一出於熱﹐揆其派則爲虛熱爲實熱已耳﹐及歷稽是篇所隸﹐而後知熱之所由化﹐熱之所挾持﹐熱之所停頓﹐不一而足﹐並有不必由熱者﹐觀之天可知﹐夫天之所以使人煩者﹐非濕熱鬱蒸﹐卽蘊隆亢旱﹐然不有山川崇卑﹐彼此之相殊乎﹗不有夏秋春冬﹐節序之早晚乎﹗就其推移﹐溯其遷化﹐已指不勝屈﹐況卽鬱蒸亢旱而論﹐民之所以徒避望救者﹐且必審髙下向背以求卽於安﹐此治煩之所以﹐熾盛者折﹝石膏﹑楝實﹑寒水石﹑藍汁﹞﹐衝逆者抑﹝杏仁﹑梔子﹑竹瀝尿﹑烏梅﹑蒺藜﹞﹐相持者解﹝母﹑李根皮﹑豉﹞﹐壅遏者通﹝通艸﹑滑石﹑茯苓﹑王不畱行﹞﹐疲罷者和﹝甘艸﹑廩米﹞﹐焦涸者滋﹝知母﹑雞子﹑酸棗仁﹑玉屑﹞﹐頑劣者化﹝牛黃﹑敗醬﹞﹐散漫者收﹝龍齒﹞﹐突致病之源﹐隨所在卽所據而利而導之﹐慰而安之﹐治煩之法於是乎擴充﹐然謂已盡則未也。

煩非重病也﹐故「太陽病﹐欲自解者﹐必當先煩﹐乃有汗而解。」「陽明不吐不下﹐心煩者﹐可與調胃承气湯﹐病已差﹐尙微煩不了了者﹐不過大便硬。」「太陰中風﹐四支煩疼﹐爲欲愈。」「少陰病﹐𨿽煩﹐下利必自愈。」「惡寒而蜷﹐時自煩﹐欲去衣被者可治。」「厥陰病﹐厥而嘔﹐胸脇煩滿者﹐其後僅便血。」寸口脈陰陽俱緊證﹐至「其人大煩﹐目重瞼﹐內際黃﹐爲欲解」﹐皆以煩乃從陰出陽之候也。惟其兼躁則爲自陽入陰﹐乃是重病﹐故「太陽病躁煩者﹐爲欲傳。」「傷寒六七日﹐躁煩者﹐爲陽去入陰。」而「少陰病﹐吐利﹐躁煩﹐四逆者死。自利﹐煩躁不得臥者﹐死。」亦良以煩屬於心﹐躁屬於腎耳。考躁之訓爲動﹝《淮南。主術》注﹞﹐爲疾﹝《廣雅釋詁》﹞﹐爲狡﹝《淮南。原道》注﹞﹐爲不安靜﹝《論語》季氏集解引鄭注﹞﹐爲暴急﹝《荀子。富國》注﹞﹐爲好變動﹝《周書謚法》﹞。是煩爲心動﹐躁爲體動﹐心動猶是陽不容陰﹐體動則是陰不容陽﹐故且煩且躁者𨿽系死徵﹐猶有可救﹐若僅躁不煩﹐則陽亦無以自容﹐故「陽微﹐發汗則躁不得眠。」「少陰病﹐不煩而躁者﹐死。」「傷寒﹐發熱﹐下利﹐厥逆﹐躁不得臥者﹐死。」「脈微而厥﹐膚冷﹐躁無暫安時者﹐爲藏厥。」則皆必死之證矣。𨿽然煩亦不盡由心﹐然必病應於心乃煩﹔躁固不由於體﹐然必病應於體乃躁﹐故濕家有身體煩疼﹐關節煩疼﹔脾病有腹中煩重﹔谷疸﹐飽則發煩﹐頭眩﹔黃疸有四支苦煩﹔婦人雜病有腹滿﹐手掌煩熱。而躁之義﹐更有如物旣燥﹐乃動而飛揚者﹝《釋名》﹞﹐則系陽不浹陰﹐陰不入陽﹐陽燥而欲飛動﹐陰非特不能使之攝納﹐且將迸而逐之矣。𨿽然欲知煩之所以然﹐斷須擴充斯義﹐若注此篇之煩﹐則毋庸論計及此﹐何者﹖篇目固曰心煩也﹐形容心煩之狀﹐莫妙如反復顚倒﹐心中懊者﹐此篇梔子豉湯咸具焉﹐故曰煩非重病也。然亦非實病﹐如「心中悸而煩」「心中煩不得臥」「下利﹐咽痛﹐胸滿﹐心煩」「下利﹐欬而嘔渴﹐心煩不得眠」﹐可知矣。而其主治頗取裁於是篇﹐則此篇之不可列極寒﹑極溫﹑極補﹑極泄﹐正爲此矣﹐似與仲景書各途而實一貫之大指也。

積聚癥瘕

【空靑】﹝寒﹞大寒。破堅積。

【朴消】﹝寒﹞大寒。逐六府積聚﹐固結畱癖﹐破畱血﹐閉絕﹐停痰﹐痞滿。

【芒消】大寒。主五藏積聚﹐久熱胃閉﹐破畱血﹐腹中痰實結搏。

【石硫黃】﹝溫﹞大熱。療心腹積聚﹐冷癖在脇。

【粉錫】﹝寒﹞。去瘕。

【大黃】﹝寒﹞大寒。破癥瘕積聚﹐畱飲宿食。

【狼毒】﹝平﹞。破積聚飲食寒熱水气﹐脇下積癖。

【巴豆】﹝溫﹞生溫熟寒。破癥瘕結聚﹐堅積畱飲﹐痰癖。

【附子】﹝溫﹞大熱。破癥堅積聚﹐血瘕。

【烏頭】﹝溫﹞大熱。破寒熱積聚。

【苦】﹝寒﹞。主心腹結气﹐癥瘕。

【茈胡】﹝平﹞微寒。去腸胃中結气﹐飲食積聚﹐諸痰熱結實。

【甲】﹝平﹞。主心腹癥瘕﹐堅積﹐寒熱﹐溫瘧﹐血瘕。

【蜈蚣】﹝溫﹞。療心腹寒熱結聚。

【赭魁】平。主心腹積聚。

【白馬溺】微寒。破癥堅積聚﹐男子伏梁﹐積疝﹐婦人瘕疾。

【鮀甲】微溫。主心腹癥瘕﹐伏堅﹐積聚﹐寒熱。

【礜石】﹝大熱﹞生溫熟熱。一本作礬石。掌氏曰﹕『礬石條並無主療積聚癥瘕之文﹐一本作礬石者﹐爲非。』

【芫花】﹝溫﹞微溫。掌氏曰﹕『唐《蜀本》作蕘花﹐今據《本經》。蕘花破積聚癥瘕而芫花非的主﹐當作蕘花。』

【鰡魚】微溫。掌氏曰﹕『《唐本》《蜀本》云「鮀魚甲微溫。」無此鰡魚一味﹐徧尋本艸並無鰡魚﹐上已有鮀甲﹐此鰡魚爲文誤﹐不當重出。』

蜀本

【續隨子】溫。主婦人血結月閉﹐癥瘕﹐痃癖﹐瘀血﹐除痰飲積聚﹐下惡滯物。

【京三稜】平。主老癖﹑癥瘕﹑結塊。

【太陰玄精】溫。心腹積聚﹐冷气。

【威靈仙】溫。久積癥瘕﹐痃癖﹐气塊。

藥對

【牡蒙】平。主心腹積聚﹐寒熱邪气。

【蜀漆】平。主癥結癖气﹝使﹞。腹中癥堅痞結積聚。

【貫眾】微寒。主腸中邪气積聚﹝使﹞。破癥堅。

【甘遂】寒。主破癥結積聚﹝使﹞。破癥堅積聚﹐利水穀道。

【天雄】大熱。主破癥結積聚﹝使﹞。破積聚﹐邪气﹐心腹結積。

【理石】寒。主除熱結﹐破積聚。破結聚。

【消石】寒。主破積聚堅結﹝君﹞。去蓄結飲食﹐推陳致新。

證類

【豬肚】微溫。

五十五難曰﹕『積者陰气﹐聚者陽气﹐故陰沈而伏﹐陽浮而動﹐气之所積名曰積﹐气之所聚名曰聚。積者五藏所生﹐聚者六府所成。積者﹐其始發有常處﹐其痛不離其部﹐上下有所終始﹐左右有所窮處。聚者﹐其始發無根本﹐上下無所畱止﹐其痛無常處。』巢元方曰﹕『癥者﹐由寒溫失節﹐致府藏之气虛弱而食飲不消﹐聚結在內﹐漸染生長塊段﹐盤牢不移動者是也。瘕者由寒溫不適﹐飲食不消﹐與藏气相搏﹐積在腹內結塊。瘕痛隨气移動﹐虛假不牢者是也。』觀此則積聚由气﹐癥瘕由物﹐積定而聚移﹐癥牢而瘕散﹐截然四項﹐不可混矣。乃今不特篇題合而爲一﹐所列之藥竟有一物而四項並主之者﹝大黃﹑巴豆﹑附子﹑白馬溺﹑鮀甲﹑續隨子﹑甘遂﹞﹐有並主三項者﹝蜀漆﹑貫眾﹑天雄﹐主積聚癥﹔甲﹑威靈仙﹐主積聚瘕﹞﹐有並主二項者﹝朴消﹑芒消﹑石硫黃﹑狼毒﹑烏頭﹑茈胡﹑赭魁﹑元精石﹑牡蒙﹑理石﹑消石﹐主積聚﹔苦﹑京三稜﹐主癥瘕﹞﹐其僅主一項者﹝空靑主積﹐蜈蚣主聚﹐粉錫主瘕﹞﹐又不四證皆有﹝癥無主者﹞﹐不竟與《難經》《病源》不相應歟﹖𨿽然气能阻物﹐物亦能阻气﹐則因積聚可以生癥瘕﹐因癥瘕可以致積聚矣。聚者﹐气有聚散﹔瘕者﹐物可動移﹐故積可兼癥瘕﹐聚不可兼癥瘕﹐積聚可兼癥不可兼瘕﹐是其篇目正合以類相從﹐其論治正合緣異生別﹐謂之爲混﹐適當因混而得析﹐謂爲不相應﹐正賴此乃得互相印證﹐其果混耶﹗其果不相應耶﹗是已可無措意所宜。措意者﹐部分也﹐物類也﹐細核篇中部分之目有三﹐曰心腹﹝蜈蚣﹑石硫黃﹑赭魁﹑苦﹑鮀魚甲﹞﹐曰脇下﹝狼毒﹞﹐曰腸胃﹝茈胡﹞。物類之目有五﹐曰痰﹝朴消﹑巴豆﹑續隨子﹞﹐曰水﹝狼毒﹑甘遂﹞﹐曰飲﹝狼毒﹑消石﹑大黃﹑續隨子﹞﹐曰食﹝狼毒﹑消石﹑大黃﹑甘遂﹞﹐曰血﹝朴消﹑芒消﹑甲﹑附子﹑續隨子﹞。皆以詔後人因病何在﹐而求藥之所抵﹐因物何屬﹐而取藥之所當﹐爲反三之舉一焉。故就是中而言﹐則任六淫皆可致積聚﹐而茈胡﹑烏頭可以治風﹔附子﹑天雄﹑石硫黃可以治寒﹔苦﹑貫眾﹑理石可以治暑﹑治火﹔諸消﹑空靑﹑大黃可以治燥﹔威靈仙﹑甘遂﹑狼毒可以治濕。出乎外而言﹐則任隨物皆能成癥瘕﹐而狗屎可治魚肉癥﹔敗篦﹑敗梳可治虱癥﹔雞屎白可治米癥﹔油可治發癥﹐莫不圓陀陀活潑潑﹐更出其外而究之﹐且無不可矣。

積聚癥瘕以互相援引而成﹐則互相牽制爲治﹐其用也有體焉﹐益當知之﹐則其所以然﹐自可識也。夫曰﹕『气爲積聚﹐物爲癥瘕。』然不有气而竟成癥瘕﹐物而僅成積聚者乎﹗物而僅成積聚﹐則《金匱要略》所謂宿食者﹐明系食物結而不行﹐惟憑吐下﹐不謂癥瘕是也。气而竟成癥瘕﹐則《諸病源候論》所謂積聚痼結者﹐明系气聚﹐復因邪气重沓牢痼﹐久卽成癥是也。若是﹐則積聚癥瘕益似混而難定﹐而孰知如此乃益可定耶﹗請以四言決之﹐曰﹕『形而上者爲積聚﹐形而下者爲癥瘕。積聚者﹐以物之死气阻人生气﹔癥瘕者﹐已自鍾生气﹐而用人生气爲使。』盡之矣。何謂形而上者爲積聚﹖仲景曰﹕『脈緊如轉索無常者﹐宿食也。』又曰﹕『脈緊﹐頭痛﹐惡風寒﹐腹中有宿食不化也。』見風寒之脈﹐風寒之證﹐而並無風寒﹐止系宿食爲患﹐故𨿽實有物而僅得爲積聚﹐不謂爲癥瘕﹐以其見證形於上﹑形於外﹐所以知其因气爲害也。何謂形而下者爲癥瘕﹖仲景曰﹕『妊娠六月動者﹐前三月經水利時﹐胎也。下血者﹐後斷三月﹐衃也﹐所以血不止者﹐其癥不去﹐故也。』又曰﹕『陽明病﹐中寒﹐不能食﹐小便不利﹐手足濈然汗出﹐欲作固瘕﹐必大便初後溏﹐以胃中冷﹐水谷不別故也。』證屬傷寒﹐寧汗出而不得小便﹐已結胎元﹐寧漏下而不以養胎﹐故𨿽實無物而竟目爲癥瘕﹐不謂爲積聚﹐以其見證形於下﹑形於內﹐所以知其因物爲害也。何謂以物之死气阻人生气﹖則如以上宿食諸證是也。何謂其物自鍾生气﹐用人生气爲使﹖則如《千金》《外臺》諸書所論發癥嗜油﹐食癥嗜食﹐魚肉癥嗜魚肉﹐米癥嗜米﹐此非人所欲食﹐乃物使然也。

然則癖也痃也﹐獨非有形堪與積聚癥瘕匹者乎﹗篇中所列藥物﹐明載治是兩病者﹐且四之一﹐特同類得以相該而於目不繁贅耳。欲釋此者﹐猶可不別其同中之異耶﹗巢氏曰﹕『三焦否膈﹐則腸胃不宣﹐因飲水漿過多﹐便令停滯不散﹐更遇寒气積聚成癖。癖謂僻側﹐在兩脇之間﹐有時而痛苦﹐經久不差﹐結聚成形段而起﹐按之水鳴則爲久癖﹐若兩脇之側轉動便痛﹐不耐風寒﹐不欲食而短气﹐又爲水癖。』由是觀之﹐積聚癥瘕有在偏旁者﹐然不終在偏旁﹐癖則無在中者﹔積聚癥瘕有因水漿者﹐然不皆因水漿﹔癖則無不因水漿者﹐以此爲別﹐庶可知其異矣。至於痃﹐諸書皆不言其狀﹐惟《外臺祕要》凡治痃方悉云﹕『兩肋相引﹐弦急脹滿則是癖之屬﹐而兼脹滿弦急者。』蓋癖惟由飲﹐痃則兼气﹐故本篇藥物主治於癖﹐則曰冷﹐曰飲﹐曰痰﹐曰畱。惟兼痃則曰瘀血﹝續隨子﹞﹐曰气塊﹝威靈仙﹞﹐是其所以分﹐猶不可意會得耶﹗且《外臺》主治方目有酒癖﹐有痰癖﹐有飲癖﹐有癖飲﹐有療癖有癖結﹐有寒癖﹐有久癖﹐有癖贏瘠﹐有痃癖﹐有痃气﹐有痃癖不能食﹐有癥癖﹐有癖硬如石﹐腹滿﹐有癥癖痃气灸法。癖不稱气﹐而痃則稱气﹐亦可證前言之不謬也。條而鬯之﹐按而則之﹐治癖治痃﹐思過半矣。

鬼疰屍疰

【雄黃】﹝平寒﹞大溫。主鬼疰﹐殺精物惡鬼。

【丹沙】﹝微寒﹞。殺精魅邪惡鬼。

【金牙】平。主鬼疰﹐毒蠱﹐諸疰。

【野葛】﹝溫﹞。殺鬼疰。

【馬目毒公】﹝溫﹞微溫。主鬼疰﹐精物﹐辟惡不祥。

【女靑】﹝平﹞。逐邪惡气﹐殺鬼﹐溫瘧﹐辟不祥。

【徐長卿】﹝溫﹞。主鬼物百精。

【虎骨】平。除邪惡气﹐殺鬼疰毒。

【貍骨】溫。主風疰﹐屍疰﹐鬼疰﹐毒气在皮膚中淫躍如鍼刺﹐心腹痛走無常處。

【鸛骨】主鬼蠱﹐諸毒﹐五屍﹐心腹疾。

【獺肝】平。主鬼疰﹐蠱毒。

【芫靑】微溫。主風疰﹐鬼疰。

【白殭蠶】﹝平﹞。

【鬼臼】﹝溫﹞微溫。掌氏曰﹕『《神農本艸》鬼臼一名馬目毒公﹐今此療鬼疰﹑屍疰﹐藥雙出二名﹐據本艸說爲重﹐當刪去一條﹐然詳陶隱居注鬼臼條下﹐以鬼臼與馬目毒公爲一物﹐及古方多有兩用處﹐今且並存之。』

【白鹽】﹝寒﹞。掌氏曰﹕『《本經》言鹽有食鹽﹑光明鹽﹑綠鹽﹑鹵鹽﹑大鹽﹑戎鹽六條﹐並無白鹽之名﹐徧檢諸鹽皆不主鬼疰﹑屍疰﹐惟食鹽主殺鬼蠱邪疰﹐又陶隱居注戎鹽條下﹐述虜中鹽有九種﹐云「白鹽﹐食鹽常食者。」則白鹽乃食鹽之類﹐而食鹽主殺鬼蠱邪疰﹐疑此白鹽乃食鹽耳﹐卽當爲溫﹐又不當爲寒也。』

蜀本

【天靈蓋】平。

【膃肭臍】大熱。主鬼气﹑屍疰﹐夢與鬼交﹐﹝鬼狐﹞魅心腹。

藥對

【麝香】溫﹝君﹞。殺鬼精物﹐療凶邪鬼气。

【捲柏】溫﹝臣﹞。治屍疰﹑鬼疰﹑腹痛﹐去百邪﹑鬼魅﹝《藥性論》﹞。

【敗天公】平﹝君﹞。主鬼疰精魅。

【牛黃】平。除邪逐鬼。

【龍齒】平﹑微寒。殺精物。骨﹐主心腹鬼疰﹐精物老魅。

【雷丸】寒﹑大寒。

【安息香】平。主心腹惡气鬼疰。

【代赭】寒。主鬼疰﹐殺精物惡鬼﹐腹中毒邪气。

世無識鬼疰﹑屍疰者﹐以余揣之﹐其病頗有﹐皆緣醫不加察﹐漫認爲勞﹐投以寒涼滋補﹐無不斃者﹐遂更傳其親串﹐病復如是﹐甚至闔門並逝﹐殊可悲憫也。巢氏曰﹕『疰之言住也﹐謂邪气居住人身﹐由陰陽失守﹐經絡空虛﹐風寒暑濕勞倦所致。』言其連滯停住也。夫屍者﹐人之體魄﹔鬼者﹐人之精靈﹐人之與人﹐本系同類而相親﹐是以中尸气者﹐令人寒熱淋瀝﹐沈沈默默﹐不的知所苦﹐而無處不惡﹐或腹痛脹滿﹐喘急不得气息﹐上衝心胸﹐旁攻兩脇﹐或螺塊踴起﹐或攣引腰脊﹐或舉身沈重﹐精神錯雜昏謬﹐是病於人軀體爲多。中鬼气者﹐令人心腹刺痛﹐或悶絕倒地﹐得差之後﹐餘气不歇﹐積久停住﹐發動有時﹐是病於人府藏者爲多﹐其不傳染他人而專貽親串﹐則以晝夜陪伺﹐調護憂傷之餘﹐患气燻灼之久故耳。觀篇中用意﹐皆假變幻靈通之質﹐威厲猛烈之性﹐芳香走竄之气﹐沈雄惡毒之味﹐按其爲中軀體﹐爲中藏府﹐循隙析理而投之﹐以震驚其居住之堅牢﹐鈐制其止發之自由﹐靜則誘引而搜剔之﹐動則乘勢以驅逐之﹐不涉於補﹐不流於瀉﹐其境與虛勞迥異﹐知其異而按其則以爲治焉﹐非特愈一人疾厄已也。

𨿽然此爲疰病不傳變者言耳﹐逮其傳變則不得以此律之矣。詳哉蘇遊之論也﹐其言曰﹕『疰病初得半臥半起﹐號爲殗﹔气急欬者﹐名曰肺痿﹔骨髓中熱﹐稱爲骨蒸﹔內傳五藏﹐名之伏連。假如男子因虛損得之﹐名爲勞極﹔吳楚云淋瀝﹐巴蜀云極勞﹔死訖復易家親一人﹐故曰傳屍﹐亦名轉疰。』是殗﹑肺痿﹑骨蒸﹑伏連﹑淋瀝﹐各有其治而無與於篇中諸藥物矣。特旣可名勞極﹐則是去勞極爲近﹐究何以析之。夫勞之爲病﹐《金匱要略。虛勞篇》論之詳矣﹐疰病仍當以蘇遊之論爲別﹐曰﹕『傳尸之候﹐心胸滿悶﹐背髆煩疼﹐兩目精明﹐四肢無力﹐𨿽知欲臥﹐睡常不著﹐脊膂急痛﹐膝脛酸寒﹐多臥少起﹐狀如佯病﹐每至旦起﹐卽精神尙好﹐欲似無病﹐從日午以後﹐卽四體微熱﹐面好顏色﹐喜見人過﹐常懷忿怒﹐才不稱意﹐卽欲嗔恚。行立腳弱﹐夜臥盜汗﹐夢與鬼交通﹐或見先亡﹐或多驚悸﹐有時气急﹐有時欬嗽﹐𨿽思想飲食而不能多食﹐死在須臾而精神尙好﹐或兩脇虛脹﹐或時微利﹐鼻漧口燥﹐常多粘唾﹐有時唇赤﹐有時欲睡﹐漸就沈羸﹐猶如水涸﹐不覺其死。』此其與虛勞大異者也。至其分析傳變五藏之形﹐曰其源先從腎起﹐初受之气﹐兩脛酸疼﹐腰脊拘急﹐行立腳弱﹐食飲減少﹐兩耳颼颼似風聲﹐夜臥夢泄﹐陰汗痿弱﹐腎旣受已﹐次傳於心﹐心初受气﹐夜臥心驚﹐或多忪悸﹐心懸乏气﹐吸吸欲盡﹐夢見先亡﹐有時盜汗﹐食無滋味﹐口內生瘡﹐心常煩熱﹐惟欲眠臥﹐朝輕夕重﹐兩頰唇口悉紅赤如傅胭脂﹐又時手足五心皆熱。心旣受已﹐次傳於肺﹐肺初受气﹐時時咳嗽﹐气力微弱﹐有時喘气﹐臥卽更甚﹐鼻口漧燥﹐不聞香臭﹐假令得聞﹐惟覺朽腐物气﹐有時惡心﹐憒憒欲吐﹐肌膚枯燥﹐或時刺痛﹐或似虫行﹐幹皮細起﹐狀若麩片。肺旣受已﹐次傳於肝﹐肝初受气﹐兩目膜膜﹐面無血色﹐常欲顰眉﹐視不及遠﹐目常漧澀﹐又時赤痛﹐或復睛黃﹐朝暮瞢矓﹐常欲合眼﹐及至於臥﹐睡還不著。肝旣受已﹐次傳於脾﹐脾初受气﹐兩肋虛脹﹐食不消化﹐又時渴利﹐熟食生出﹐有時肚痛﹐腹脹雷鳴﹐唇口焦漧﹐或生瘡腫﹐毛髮幹聳﹐無有光潤﹐或復上气﹐擡肩喘息﹐利赤黑汁﹐至此候者﹐將死之證也﹐能悉乎此﹐斯不與虛勞混﹐彼此悞治矣。

《千金》之隸是於肺病項下也﹐將無以其气從鼻吸入耶﹗抑以其能變肺痿骨蒸耶﹗然皆小焉者也。其大處則以是病﹐乃壞人之精魄﹐致魂無所依﹐气無所主﹐血無所朝而死。魄非肺之所藏耶﹖魄者﹐金水之精﹐譬之於鏡﹐能映物而不能燭物﹐遇寒則淸﹐逢熱則昏﹐故《千金》之論曰﹕『凡諸心腹痛﹐服眾方熱藥入腹﹐寂然不動﹐但益气息急者﹐此屍疰病也。』試觀前蘇遊所列病狀﹐有一堪用熱藥者乎﹗篇中所列諸藥物﹐有一大溫大熱者乎﹗曰﹕『屍疰初覺﹐先與甘艸汁一升﹐消息少時﹐服瞿麥湯盡一劑﹐得下﹐便覺稍寬。』亦可知其從鼻吸入﹐卽布於胃而化熱﹐遂盤旋於血分水道。水道者﹐肺气所由通調﹔血分者﹐肺家爲所朝會﹐入其所主之竅﹐窒其敷布之節﹐而鏟削其所客之神﹐消耗其所治之气﹐始終與肺爲患﹐謂爲肺病不亦宜哉﹗然篇中所列藥物﹐謂爲治肺﹐不可也﹐其理何在﹖夫病在何藏﹐卽從何藏治﹐是金元已來所長﹐苟其當理﹐則不必更勤求古訓矣。是固宜別其所感何气﹐觀其所化何似﹐揣其所向何方﹐決其所成何患﹐則篇中藥物﹐味味靈通﹐絲絲順理﹐不治肺而肺家所入邪卻﹐肺藏治節之職復﹐旣不使邪惡之气化熱而附水道侵精魄﹐詎非的當之至歟﹗倘但知邪气何屬﹐而不知邪气之化﹐邪气所在﹐而不知邪气之傳﹐均可謂執中無權﹐舉一廢百﹐此有明後葉之獘﹐貽害於今者也。

驚邪

【雄黃】﹝平寒﹞大溫。

【丹沙】﹝微寒﹞。

【紫石英】﹝溫﹞。補心气不足﹐定驚悸﹐安魂魄﹐塡下焦。

【茯神】平。止驚悸﹐多恚怒﹐善忘。

【龍齒】平。驚癇癲疾﹐狂走﹐心下結气﹐不能喘息。

【龍膽】﹝寒﹞大寒。主驚癇邪气。

【防葵】﹝寒﹞。癲癇﹐驚邪﹐狂走。

【馬目毒公】﹝溫﹞微溫。

【升麻】平﹑微寒。小兒風驚癇﹝《藥性論》﹞。

【麝香】﹝溫﹞。小兒驚癇﹐客忤﹐鎭心安神﹐合丹沙水灌下。

【人】﹝微寒﹞微溫。安精神﹐定魂魄﹐止驚悸。

【沙】﹝微寒﹞寒。除血積﹐驚气。

【桔梗】﹝微溫﹞。驚恐悸气。

【白薇】﹝平﹞大寒。療驚邪﹐風狂﹐疰病﹝隱居﹞。

【遠志】﹝溫﹞。定心气﹐止驚悸。

【柏實】﹝平﹞。主驚悸﹐安五藏﹐益气。

【鬼箭】﹝寒﹞。

【鬼督郵】平。

【小艸】﹝溫﹞。

【捲柏】﹝溫﹞平﹑微寒。鎭心﹐治邪啼泣。

【紫菀】﹝溫﹞。小兒驚癇。

【羚羊角】﹝寒﹞微寒。除邪气﹐驚夢﹐狂越﹐僻謬。

【鮀甲】﹝微溫﹞。五邪涕泣﹐時驚。

【丹雄鷄】﹝微溫﹞微寒。

【犀角】﹝寒﹞微寒。止驚﹐安五藏﹝《日華》﹞。

【羚羊角】﹝溫﹞微寒。止驚悸。

【茯苓】﹝平﹞。憂恚驚邪恐悸﹐心下結痛。

【蚱蟬】﹝寒﹞。小兒驚癇夜啼。

蜀本

【縮沙蜜】溫。

證類

【鬼臼】掌氏說﹝見《鬼疰屍疰篇》﹞

搐搦牽掣﹐抽縱也﹐古人名之曰瘛瘲﹐其病在筋脈﹔振顫震動﹐戰栗也﹐古人名之曰振﹐其病在肌肉﹐皆由於外﹐而無與於神志﹐驚則病在神志而發自中﹐時若有所見聞﹐有所恐怖﹐其形體手足掣而不縱﹐動而不栗。所以然者﹐心以陽舍陰﹐以靜攝動﹐驟有恐迫﹐陽縮入陰﹐動混於靜﹐不能自振﹐則肝起爲禦侮﹐於是陽錯行而气遂亂。《舉痛論》曰﹕『驚則心無所倚﹐神無所歸﹐慮無所定﹐故气亂。』《奇病論》曰﹕『有所大驚﹐气上不下﹐精气並居。』《金匱眞言論》曰﹕『肝病﹐發驚駭。』《大奇論》曰﹕『肝脈騖暴﹐有所驚駭。』又曰﹕『腎肝並﹐小弦欲驚。』並與是義帖切﹐故篇中所列諸品﹐皆取乎奠安陽中之陰﹐扶翼動中之靜﹐此猶朝廷綱紀紊亂﹐則方面並起﹐名曰勤王﹐實以觀釁﹐但得內庭整肅﹐則方面自然退聽﹐是以第交媾陰陽﹐調燮水火而不顓顓於治心治肝﹐誠可謂以無厚入有間也矣。然不曰驚而曰驚邪﹐則以驚有因邪而致者﹐與因驚而生邪者異也。因邪而致驚柰何﹖《金匱要略》曰﹕『病有奔豚﹐有吐膿﹐有驚怖﹐有火邪﹐此四部病皆從驚發得之。』不但言驚而繼以發﹐見病𨿽固有﹐然不應致此﹐所以致此﹐則因乎驚也。《傷寒論》曰﹕『太陽傷寒﹐加溫鍼必驚。少陽不可吐下﹐吐下則悸而驚。』是因邪致驚之由。茈胡加龍骨牡蠣湯﹑桂枝去芍藥加蜀漆牡蠣龍骨救逆湯﹑桂枝加桂湯﹑茯苓桂枝甘艸大棗湯﹑奔豚湯﹐是因邪致驚之治﹐其因驚而致邪﹐則下篇所列癲癇是矣。癲癇旣別爲篇﹐柰何玆篇重列治之之物﹖亦以癲癇𨿽因驚而致﹐然亦有因邪而驚﹐因驚復癲癇者﹐故篇中凡節《本經》《別錄》諸物主治﹐涉及癲癇者﹐並與《癲癇篇》復﹝龍齒﹑防葵﹑升麻﹑蚱蟬等是也﹞﹐見驚邪﹑癲癇𨿽分門別戶﹐然驚邪不解仍得爲癲癇﹐癲癇之內仍有因驚邪者﹐疏其派﹐正以各會其全﹐非復也﹐亦非混也﹐至篇中驚邪治法與《傷寒論》《金匱要略》迥不相謀﹐則以前所論諸湯皆治傷寒者也。夫邪亦何常之有﹐有正邪﹐有虛邪﹐有賊邪﹐有雜邪﹐風有八﹐痺有五﹐豈得槪而言者﹐所論諸湯僅一奔豚湯自系雜邪﹐餘者並屬正邪變幻﹐不有此篇拾遺補闕﹐焉得治驚邪全體哉﹗

本篇諸藥物主治除驚癇﹑癲疾外﹐多曰驚悸﹐曰驚狂﹐蓋又有陰迫陽﹐陽迫陰之別焉﹗夫水停爲悸﹐火盛爲狂﹐驚悸驚狂究其來歷﹐𨿽絕不由水停火盛﹐徵其見在﹐則有非水停火盛不爲驚悸驚狂者﹐其故可約略而言也。曰﹕『傷寒八九日﹐下之﹐胸滿煩驚﹐小便不利﹐語﹐一身盡重﹐不可轉側者﹐柴胡加龍骨牡蠣湯主之。』非水停耶﹗曰﹕『傷寒﹐脈浮﹐醫以火迫劫之﹐亡陽必驚狂﹐起臥不安者﹐桂枝去芍藥加蜀漆龍骨牡蠣救逆湯主之。』非火盛耶﹗然以火盛而曰陽亡﹐以水停而用大黃﹐緣誤治耳。設不因誤治而陽迫陰﹐陰迫陽﹐則水停者﹐當思浚其道﹔火盛者﹐當思熄其焰﹐卽指誤治者言﹐水停仍須茯苓﹐火盛猶賴蜀漆﹐其旨不可窺見哉﹗況本是虛邪﹑雜邪﹐曁夫不因邪者﹐故篇中藥物下所系主治﹐凡言驚悸者﹐無性寒之品﹐言驚狂者﹐無性熱之品﹐就是而推﹐不旣思過半歟﹗觀其安陰於陽中﹝雄黃﹑丹沙﹑人﹑紫石英﹑柏實﹑紫菀﹞﹐淸火於水中﹝龍膽﹞﹐攝火以歸土﹝龍齒﹞﹐導水以就窪﹝茯神﹑茯苓﹞﹐撥陰之遏陽﹝升麻﹞﹐舉陽使出陰﹝蚱蟬﹞﹐挽陽以入陰﹝遠志﹞﹐辟陽以通陰﹝犀角﹞﹐於陰中伸陽﹝丹雄鷄﹞﹐就陽中益陰﹝沙﹞﹐鑿陰之閉陽﹝麝香﹞﹐開陽之拒陰﹝桔梗﹞﹐帖陰陽之違從﹐施擒縱俾就理﹐曾謂治驚﹐尙有遺義哉﹗

癲癇

【龍齒角】平。齒﹐主大人小兒驚癇﹐癲疾﹐狂走。角﹐主驚癇﹐瘛瘲﹐身熱如火。

【牛黃】﹝平﹞。小兒諸癇熱﹐口不開﹐大人狂癲。

【防葵】﹝寒﹞。欬逆﹐溫瘧﹐癲癇﹐驚邪﹐狂走。

【白斂】﹝平﹞微寒。小兒驚癇﹑溫瘧。

【牡丹】﹝寒﹞微寒。驚癇﹐邪气。

【茛菪子】﹝寒﹞。療癲狂﹐風癇﹐顚倒拘攣。

【雷丸】﹝寒﹞微寒。主癲癇﹐狂走。

【鉤藤】微寒。主小兒寒熱﹐十二驚癇。

【白殭蠶】﹝平﹞。小兒驚癇﹐夜啼。

【蛇牀子】﹝平﹞。癲癇﹐惡瘡﹐溫中﹐下气。

【蛇蛻】﹝平﹞。主小兒百二十種驚癇﹐瘛瘲﹐癲疾﹐寒熱。

【蜣蜋】﹝寒﹞。主小兒驚癇﹐瘛瘲﹐腹脹﹐寒熱﹐大人癲疾狂易。

【白馬目】﹝平﹞。主驚癇﹐腹滿﹐瘧疾。

【鉛丹】﹝微寒﹞。驚癇﹐癲疾﹐除熱﹐下气。

【蚱蟬】﹝寒﹞。小兒驚癇夜啼﹐癲病﹐寒熱。

【白狗血】溫。主癲疾發作。

【豚卵】﹝溫﹞。主驚癇﹐癲疾。

【豬牛犬等齒】平。

【熊膽】寒。

蜀本

【盧會】寒。主熱風煩悶﹐胸膈間熱气﹐小兒癲癇驚。

【玳瑁】寒。止驚癇﹝《日華》﹞。

藥對

【白馬懸蹄】平﹝臣﹞。主驚邪瘛瘲。

【淡竹瀝】大寒﹝臣﹞。

【蛇銜】微寒。主寒熱﹝臣﹞。主驚癇﹐寒熱﹐邪气﹐除熱。

【秦白皮】微寒﹑大寒。小兒癇﹐身熱。

【頭髮】溫。小兒驚癇。

【雞子】平。主發熱。主熱火瘡﹐驚癇。

【狗糞中骨】平﹝臣﹞。主寒熱﹐小兒驚癇。

【露蜂房】平﹝使﹞。驚癇﹐瘛瘲﹐寒熱﹐邪气﹐癲疾。

【白鮮皮】寒﹝臣﹞。小兒驚癇。

【雀甕】平﹝使﹞。主小兒驚癇﹐寒熱結气。

【甘遂】寒﹝使﹞。

【升麻】微寒﹝君﹞。小兒風驚癲﹝《藥性論》﹞。

【大黃】大寒﹝使﹞。

證類

【銀屑】與銀薄同主定志﹐去驚癲﹐小兒癲疾狂走。

巢氏曰﹕『癇者﹐小兒病也。十歲已上爲癲﹐十歲已下爲癇。』予以爲不盡然﹐《奇病論》曰﹕『人有生而病癲者﹐得之在母腹﹐時母有所大驚﹐气上而不下﹐精气並居﹐故令子發爲癲疾也。』小兒有癲﹐則大人不可有癇乎﹗案備列癲病形象﹐莫詳於《甲乙經》﹐其目但標癲者不兼瘛瘲﹐癲狂並舉則每兼之﹐而癇則口眼相引﹐目睛上搖﹐手足掣縱之謂﹐是癲不必掣縱﹐癇必掣縱﹐癲而狂亦掣縱﹐癇而癲或不掣縱﹐非癲癇之確別歟﹗柰世人見此二證而均不識也。凡卒僕無知﹐痰涎湧出者﹐無論掣縱與否﹐皆謂之癇﹐而以神識不慧﹐語言錯亂者爲癲﹐不知《甲乙經》所載﹐除因外邪寒熱﹐此外如僵僕﹑嘔沫﹑目妄見﹑口喎喎﹑悸﹑耳鳴﹑頰腫﹑吐舌﹑吐血﹑羊鳴﹑戾頸﹑短气﹑胸背痛﹑痿厥﹑洞泄﹑煩滿﹑悲泣﹑轉筋﹑目﹑鼽衄皆癲之兼證﹐《病源》所載癇證如搖頭弄舌﹐睡中驚掣﹐數嚙齒﹐屈指如數﹐背脊彊直﹐頸項反折等﹐與痰絕不相同﹐癇之與癲豈果難分耶﹗𨿽然玩篇中所摘《本經》《別錄》主治﹐則混稱固不可﹐過析亦不可﹐要須深明其故也。觀治癇者﹐每比於驚﹐可知其气之亂而伏行經隧矣﹔治癲者﹐每比於狂﹐可知其气之並而郁勃難達矣。而《難經》﹝二十難﹞曰﹕『重陽者狂﹐重陰者癲。』是當析者也。《靈樞。邪气藏府病形篇》曰﹕『心脈緩甚爲狂笑﹐微濇爲癲疾。』其不析何也。《素問。脈解篇》﹕『太陽所謂甚則狂癲疾者﹐陽盡在上而陰气從下﹐下虛上實﹐故狂癲。』蓋均是相並﹐陰盛於下則癲﹐陽盛於上則狂﹐陰陽互並而相搏則癲狂﹐此《甲乙經》多癲狂並提之證﹐本篇多狂癲並治之藥也﹐而驚與癇之析者有「二陰急爲癇厥﹐二陽急爲驚」之文﹐其混者有「心脈滿大癇瘛筋攣﹐肝脈小急癇瘛筋攣﹐腎肝並小弦欲驚」之文﹝並《素問。大奇論》﹞。《病源》曰﹕『气血不和﹐熱實在內﹐心神不定﹐所以發驚﹐甚者掣縮攣癇。』蓋心主血脈﹐熱气輳於本則驚﹐輳於標則癇﹐此驚癇本相連屬﹐古書所以多連稱而本篇亦多驚癇並治之藥也。試不析癲癇﹐而但舉其所兼之疾﹐則有身熱﹝龍角﹑鉛丹﹑秦皮﹑牛黃﹞﹐有溫瘧﹝防葵﹑白斂﹞﹐有寒熱﹝鉤藤﹑蛇蛻﹑蜣蜋﹑白馬目﹑蚱蟬﹑蛇銜﹑露蜂房﹑雀甕﹑狗糞中骨﹞﹐有風邪﹝牡丹﹑蘆會﹑升麻﹞﹐有惡瘡﹝蛇牀子﹑雞子﹞﹐有脹滿﹝蜣蜋﹑白馬目﹑蘆會﹞﹐有拘攣﹝茛菪子﹞﹐凡得全篇十之五﹐若析癲癇﹐無論所兼所因者﹝龍角﹑牡丹﹑白斂﹑鉤藤﹑白殭蠶﹑白馬目﹑鉛丹﹑玳瑁﹑白馬懸蹄﹑蛇銜﹑秦皮﹑頭髮﹑狗糞中骨﹑雞子﹑白鮮皮﹑雀甕治驚癇﹐僅白狗血治癲﹞﹐亦得全篇十之五﹐余則均可治癲狂﹐復可治驚癇者﹐準是而論﹐析之亦何益矣。卽以兩味並提﹐大人小兒者爲十歲以上爲癲﹐十歲以下爲癇之證﹐則篇中特提小兒而癲癇皆治者﹐且三之一﹐此又何說焉﹖總之﹐比其兼證﹐別其寒溫﹐而揣其上下﹐以定取捨﹐是用此篇治癲癇之大綱﹐亦分癲癇之微旨矣。

驚癇﹑癲狂旣每相連爲患﹐本篇固爲癲癇正治﹐驚則前有《驚狂篇》﹐亦旣詳論治矣﹐至於狂﹐則捨與癲相連者﹐外遂可無治法乎﹗夫狂有四端﹐有陽郁﹐有七情﹐有火邪﹐有瘀血。陽郁者﹐《病能論》曰﹕『陽气者因暴折而難決﹐故爲怒狂。』則所謂多與癲連者也。七情者﹐《癲狂篇》曰﹕『狂始生﹐先自悲也。喜忘﹑苦怒﹑善恐者﹐得之憂饑。狂言﹑驚﹑善笑﹑好歌樂﹑妄行不休者﹐得之大恐。狂者多食﹐善見鬼神。善笑而不發於外者﹐得之大喜。狂﹐目妄見﹑耳妄聞﹑善呼者﹐少气所生。』此皆宜循其端以導之﹐或鍼治﹐或如《陰陽應象大論》所謂「悲勝怒﹐恐勝喜﹐怒勝思﹐喜勝憂﹐喜勝恐﹐消息其意而調之」可也。火邪者﹐《傷寒論》曰﹕『傷寒﹐脈浮﹐醫以火迫劫之﹐亡陽必驚狂﹐起臥不安者﹐桂枝去芍藥加蜀漆龍骨牡蠣救逆湯主之。』是也。瘀血者﹐《傷寒論》曰﹕『太陽病不解﹐熱結膀胱﹐其人如狂﹐血自下﹐下者愈。其外不解者﹐尙未可攻﹐當先解外﹐外解已但少腹急結者﹐乃可攻之﹐宜桃核承气湯。』『太陽病﹐六七日表證仍在﹐脈微而沈﹐反不結胸﹐其人發狂者﹐以熱在下焦﹐少腹當硬滿﹐小便自利者﹐下血乃愈。所以然者﹐以太陽隨經瘀熱在裏故也﹐抵當湯主之。』是也。曾謂不與癲連者﹐遂無治法乎﹗然則神識不慧﹐語言錯亂﹐世俗所謂癲者﹐又何從治﹖是在《金匱》可按也。曰﹕『防己地黃湯﹐治病如狂狀﹐妄行﹐獨語不休﹐無寒熱﹐其脈浮。』旣無外感﹐復無掣縱﹐如狂非狂﹐似癲非癲﹐其治如此﹐則與之類者﹐可推測而知其槪矣。

孫眞人《千金方》﹑王太守《外臺祕要》於驚癇癲狂﹐皆加以風字。《千金方》又於《風癲論》中附載《素問。厥論》全篇﹐其義趣皆當深考者也。夫陰陽在人﹐互相維系乃生﹐兩相背馳則死﹐可卽而不可離﹐然有乍相激而遂相離者﹐有久相拒而仍相維者﹐無他﹐一則積漸使然﹐一則卒然乘之耳。夫癲癇與傷寒﹐其陰陽之偏頗無異﹐然而傷寒勝負不過十餘日而決裂﹐癲癇相持有至數年數十年不愈亦不死者﹐此其故自有在矣。譬之漢楚鏖鬭五載而亡﹐七國媾爭二百餘年未已﹐且其間齊﹑成﹑田氏﹐晉室三分﹐他國終不能遂吞並之謀﹐由其素與民浹不肯相離也﹐是故癲由厥成﹐風從厥化﹔癇以驚作﹐驚爲風生。風煽火熾﹐火爍狂發﹐驚癇癲狂﹐烏得不加風字﹐而其所謂風﹐在《厥論》固足寒則火上逆而生風爲狂﹐足熱則風痰上湧而爲癲﹐而厥成爲癲疾﹝《脈要精微論》﹞﹐精气並居於上爲癲﹝《奇病論》﹞﹐陽盡在上﹐陰气從下﹐下虛上實﹐爲狂癲﹝《脈解篇》﹞﹐陽盛則四支實﹐能登髙棄衣而走﹐且妄言罵詈﹐不避親疏﹝《陽明脈解篇》﹞﹐無不可一以貫之。是其以漸相並之勢﹐積微成著之機﹐或以陰輳陽而陽愈盛﹐如燈燭之燃脂﹔或引陽就陰而陽愈牢﹐如薪槱之蓄火。豈猶冰炭之相迫﹐水火之相沃﹐能不眨眼而澌盡哉﹗故曰﹕『癲疾厥狂﹐久逆之所生﹝《通評虛實論》﹞。』是其酷似七雄之爭﹐非如鴻溝之鬭也。使盡檢《千金》《外臺》﹐凡風狂﹑風驚恐﹑風邪﹑五邪風﹑驚悸風﹑驚恐﹑風癲﹑五癲﹑風癇﹑風眩﹑風旋諸方﹐合之本篇所用﹐所未及用者﹐止十四味﹐而在附錄者止八味﹐蓋已得十分七八矣。苟以意消息之﹐猶有不能用之物哉﹗

癲者﹐陽搏陰而難通﹔狂者﹐陽絕陰而無制﹐皆陽窮化風﹐與驚癇之陽爲風煽者異﹐柰何藥物能並主之也﹖夫合而言之﹐則驚狂掣縱﹐卒倒無知之際﹐但見風陽之擾亂﹐遑定本末於由來﹐並治之物﹐急所當需﹐特苦僅得四味耳。就四味而言﹐如龍齒角攝水火於土而不使相逐﹐牛黃除蓄熱於土而兼淸內外﹐蜣蜋納穢濁於土而撲火之焰﹐防葵出土最早而得水能沈﹐均無論內傷外感﹐皆可施用者﹐又何陽化風﹐風煽陽之別﹐而有所隔礙耶﹗分而言之﹐則驚邪旣有專條﹐狂走又多別故﹝如瘀血﹑大熱等病中﹐皆可尋狂之治則﹞。是篇所重獨在癲癇﹐故所列多直探病本﹐不假旁推側擊﹐而發表去邪者﹐絕迹難求﹐於此可悟《靈樞。癲狂篇》有骨癲﹑筋癲﹑脈癲而無肉癲﹑皮癲﹐如有肉癲﹑皮癲﹐則外發之物在所必用矣。《通評虛實論》曰﹕『癲疾脈搏大滑﹐久自已﹐陽中有陰也。脈小堅急﹐死不治﹐陰之拒陽也。虛則可治﹐陰可合陽﹐陽可合陰也﹔實則死﹐陰陽不可相入也﹝篇中生而病癲﹐厥成爲癲﹐癲字《內經》皆作巓﹐故王注咸謂爲首疾。今從《甲乙經》《千金方》﹐引用以皇甫士安﹑孫眞人皆在太僕前也﹞。』

喉痺痛

【升麻】平﹑微寒。風腫諸毒﹐喉痛﹐口瘡。

【射幹】﹝平﹞微溫。喉痺﹐咽痛﹐不得消息。

【杏仁】﹝溫﹞。雷鳴﹐喉痺﹐下气。

【蒺藜子】﹝溫﹞微寒。主喉痺。

【棘鍼】寒。掌氏曰﹕『《本經》白棘一名棘鍼﹐不主喉痺痛。棘刺花條

末云又有棗鍼﹐療喉痺不通﹐此棘鍼字當作棗鍼。』

【絡石】﹝溫﹞微寒。喉舌腫不通﹐水漿不下。

【百合】﹝平﹞。除喉痺。

【竹葉】大寒。除喉痺。

【莽艸】﹝溫﹞。療喉痺不通。

【苦竹葉】大寒。

唐本

【細辛】溫。開胸中﹐除喉痺。

藥對

【豉】寒。治喉開不通﹝使﹞。主喉痺卒不語﹐煎一升服﹐覆取汗。

【當歸】溫。切﹐醋熬﹐傅腫上﹐亦主喉閉不通﹝君﹞。

曹靑巖曰﹕『喉嚨主天气﹐咽嗌主地气﹐蓋咽主納谷﹐喉主出气。天气者﹐肺气﹔地气者﹐胃气也。天气爲邪所阻﹐則心主三焦之施化不行﹐故濁結於上而爲痺。』《病源》曰﹕『喉痺﹐喉裏腫塞痺痛﹐水漿不得入﹐令人壯熱﹐惡寒﹐七八日不治則死。』邪客於喉﹐則人陰陽之气不能出於肺﹐循喉而上下是也。地气爲邪所阻﹐則脾胃之轉輸不利﹐故濁蒸於上而爲腫﹐《靈樞。癰疽論》﹕『猛疽發於嗌中﹐不治。化爲膿塞嗌中﹐半日死。膿得瀉者﹐飲以豕膏﹐三日已。』是也。然痺則無膿﹐有朝發夕死者﹔腫則有膿﹐有數日不死者。蓋喉爲气道﹐气道阻則津液畱而不化﹐結爲痰涎﹐阻塞竅隧﹔嗌爲食道﹐食道阻則胃气餒而化熱﹐蒸爲膿血﹐阻遏气機﹐故瀉膿易而撤痰難也。痺腫皆邪气所爲﹐有上受而結者﹐下傳而結者﹐故凡內腫及外﹐外腫涉內﹐內腫外不腫﹐外腫內不腫﹐或曰喉閉﹐或曰喉風﹐是皆痺之類。更有上熱下寒﹐腫白而赤﹐汗出﹐喘逆爲陽之內竭﹔喘渴吐血﹐閉不能飲﹐煩擾壯熱﹐爲陰之內竭﹐是皆不治。又如嗌上下左右﹐或奇或偶﹐結腫爲膿曰癰﹐不爲膿曰蛾﹐爲腐曰疳﹐是皆嗌腫之類。實則熱痛俱盛而神淸﹐虛則熱痛俱微而神倦﹐竭則如痺而死矣﹐更婦人女子有所結於內﹐亦發於喉﹐或腫或腐﹐遇勞怒卽發﹐不甚爲楚﹐男子間亦有之﹐室孀發者特甚﹐是卽少陰咽痛也。少陰主唾﹐熱則唾不上供﹐利少陰之气﹐卽致少陰之唾﹐非勞極之唾爲熱涸而音喑喉蝕比也。

據此則喉痺重在閉﹐嗌腫重在痛矣。然《厥論》曰﹕『手陽明﹑少陽厥逆﹐喉痺嗌腫。』《欬論》曰﹕『心欬則喉中介介如梗﹐甚則咽腫喉痺。』則腫之甚者亦痺﹐痺之甚者亦腫﹐腫而至痺﹐痺而至腫﹐皆絕證也。故推原治法﹐定恃痛與閉孰甚﹐所以篇中標痛者二﹐其散發皆於陽分﹔標不通者四﹐其斡旋皆在陰中而均系開解﹐其餘則盡下气之物矣。是治咽喉大旨﹐不外降散兩端﹐更別以寒熱之殊宜﹐較以輕重之得所﹐猶有遁而之不可爲哉﹗

噎病

【羚羊角】﹝寒﹞微寒。除食噎不通。

【通艸】﹝平﹞。

【靑竹茹】微寒。

【頭垢】微寒。治噎﹐酸漿水煎膏用之﹝《藥性論》﹞。

【蘆根】寒。能解大熱﹐開胃﹐治噎﹝《藥性論》﹞。

【牛齝】平。按《拾遺》云﹕『牛口中齝﹐艸絞取汁服﹐止噦。』不云治噎。《日華》云﹕『牛涎﹐止反胃﹐嘔吐﹐治噎。要取則以水洗口後﹐鹽塗之﹐涎自出。』

【舂杵頭細糠】平。主卒噎。

藥對

【鸕鶿頭】微寒。主噎不通﹐頭主噎及鯁﹐燒末服。

《說文》曰﹕『噎﹐飯窒也。』《詩正義》曰﹕『噎者﹐咽喉蔽塞之名。』此言噎之狀。《病源》曰﹕『噎由憂恚所致﹐憂恚則气結﹐气結則不宣流使噎。噎者﹐噎塞不通也。』又曰﹕『陰陽不和﹐則三焦隔絕﹐三焦隔絕﹐則津液不利﹐故令气塞不調理也。』此言噎之由﹐蓋憂爲肺志﹐腎家之水賴肺以輸﹐脾家之精賴肺以布﹐因憂气結不能循職﹐則津液結濇﹐气道不澤﹐食入遂窒塞焉。篇中之治﹐或因其津液內窒而通之於外﹝竹茹﹑蘆根﹞﹐或因其气機外窒而通之於內﹝羚羊角外革抅曲﹐而內之木直遂﹞﹐或因其不降而通之於下﹝通艸﹞﹐或因其不升而通之於巓﹝頭垢﹞﹐或直達其阻塞﹝杵糠﹞﹐或曲肖其食物﹝牛涎﹑顱鶿頭﹞﹐不泥執其由來﹐但歆動其生气﹐古人治病往往如此﹐擴而充之﹐則母之解郁﹐萱艸之忘憂﹐均可爲三隅之反也﹐若因其气與食窒﹐而用香燥開通﹐苦寒克降﹐則不勝其夯而病遂由此增劇矣。𨿽然《千金方》述《古今錄驗》云﹕『五噎﹐气噎﹑憂噎﹑勞噎﹑食噎﹑思噎也。』气噎者﹐心悸﹐上下不通﹐噎噦不徹﹐胸脇苦痛﹔憂噎者﹐天陰苦厥逆﹐心下悸動﹐手足逆冷﹔勞噎者﹐苦气膈﹐脇下支滿﹐胸中塡塞﹐令手足逆冷﹐不能自溫﹔食噎者﹐食無多少﹐惟胸中苦塞﹐常痛不得喘息﹔思噎者﹐心悸動﹐喜忘﹐目視。凡若是者﹐猶可但以篇中諸藥治之歟﹖夫特據其始﹐自理歸一致﹔曁推其變﹐則分遂殊異。津液結而不流﹐能使陽气痺而不宣﹐亦能使陰气凝而不釋﹐陽痺不宣則蒸而生熱﹐陰凝不用則滯而爲寒﹐寒熱相搏則激而成實﹐寒熱相淩則削而成虛﹐故仲景曰﹕『寸口脈浮大﹐醫反下爲大逆﹐浮則無血﹐大則爲寒﹐寒气相搏則爲腸鳴。醫乃不知﹐令飲冷水﹐汗遂大出﹐水得寒气﹐冷必相搏﹐其人卽噎。』曰﹕『跗陽脈浮﹐浮則爲虛﹐浮虛相搏﹐故令气噎。』言胃气虛竭也。曰﹕『小靑龍湯證﹐若噎者﹐小靑龍湯去麻黃加附子主之。』斯足以窺其際矣。更竅之以《千金》五噎丸﹑漧薑湯之溫﹐竹皮湯﹑羚羊角湯之寒﹐猶不可識其流耶﹗特走竄攻下﹐《千金》《外臺》終不及用﹐此則常極加意耳。

有膈證者﹐每緣噎所致﹐《靈樞》僅列其名﹐《素問》推言其由﹐《外臺》𨿽列其治﹐卻甚不可明﹐本篇及《千金》並不載其目。膈者﹐病之末傳﹐大證也﹐死證也﹐可不條理其緒﹐俾人識其端﹐或者十中可全二三乎﹗夫膈淺言之﹐則《靈樞》一語盡其槪﹐曰﹕『气爲上膈。』是也。分言之﹐則有上傳下傳焉。《素問。陰陽別論》曰﹕『一陽發病﹐少气﹐善欬﹐善泄﹐其傳爲心掣﹐其傳爲膈。』此上傳也﹐一陽爲膽與三焦﹐宜直達而不宜抑遏﹐抑遏則气機窒塞而難通﹐難通則運用於中者寡﹐上下間出者多﹐於是心不舒爲掣﹐食難入爲膈﹐此卽由噎致者也。曰﹕『三陽結﹐謂之膈。』此下傳也﹐三陽爲小腸﹑膀胱﹐有經過而無滯畱﹐畱則逆﹐逆則滿於中而反上出﹐此由反胃致者也。自金元已降﹐噎膈﹑反胃𨿽皆混稱﹐然亦頗有見到語﹐曰﹕『噎在上脘﹐膈在中脘﹐反胃在下脘是也。』但未檢《病源》﹐所謂﹕『胸中气結﹐煩悶﹐津液不通﹐飲食不下﹐羸瘦﹐不爲气力﹐爲憂膈﹔心下苦實滿﹐噫輒酢心﹐食不消﹐心下積﹐結牢在胃中﹐大小便不利﹐爲恚膈﹔胸脇逆滿﹐噎塞﹐胸膈不通﹐噫聞食臭﹐爲气膈﹔心腹脹滿﹐欬逆﹐腹上苦冷﹐雷鳴﹐繞臍痛﹐食不消﹐不能食肥﹐爲寒膈﹔藏有熱气﹐五心中熱﹐口爛生瘡﹐骨煩﹐四支重﹐唇口漧燥﹐身體頭面手足或熱﹐腰背疼痛﹐胸痺引背﹐食不消﹐不能多食﹐羸瘦短气及癖﹐爲熱膈。』且寒熱外因﹐必連脹滿憂恚﹐內因亦須便祕﹐其膈乃成﹐可見結在上而下仍通﹐結在下而上不闔﹐皆不能爲隔﹐惟上下交鎖﹐郁滯連衡﹐始得就耳﹐故噎﹑不便祕僅可謂噎﹐反胃﹑自嘔不過反胃﹐倘反胃不嘔又不能食﹐噎且便祕﹐胸腹不通﹐斯則膈矣。「趺陽脈浮而濇﹐浮則爲虛﹐濇則傷脾﹐脾傷則不磨﹐朝食暮吐﹐暮食朝吐﹐宿谷不化﹐名曰胃反。」虛且傷脾﹐是中焦病不得云下脘也。然「胃反﹐吐而渴欲飲水者﹐茯苓澤湯主之。」其方較五苓散多生薑﹑甘艸而少豬苓﹐不可見病確在中﹐實由在下水道不宣歟﹗不與三陽結爲膈相連屬歟﹗是反胃與嘔同形異治﹐反胃與噎膈異病同情也﹐然則《外臺》治膈八方﹐蜀椒﹑遠志﹑漧薑﹑桂心﹑細辛﹐無方不用﹐何義﹖夫膈旣方成﹐胸腹閉塞﹐自非溫開不能通達﹐通達之後自有條理可尋﹐乃更換證檢方﹐鏟除病本﹐試思八方何無一方作湯服者﹐丸如彈子﹐僅服一丸﹐如梧子者﹐服四五丸﹐至多以十丸爲率﹐亦可見其意之所在矣。

卷五

鯁

【貍頭骨】溫。按《藥性論》貍頭骨燒末治噎病﹐不通食飲﹐不云治鯁﹐蓋治野獸骨鯁﹐可以意會者也。

【獺骨】平。卻魚鯁。

【鶴鶿骨】微寒。

《千金》論曰﹕『凡療病者﹐皆以其類﹐至如治鯁之法﹐豈宜以鸕鶿主魚哽﹐貍虎治骨哽耶﹗至於竹篾﹑薤白﹐嚼筋綿蜜等事﹐乃可通爲諸哽治耳。』明一物一制者﹐其用隘﹐非其所制則不能爲力﹐由其天賦止於如此﹐兼制諸物者﹐其用廣﹐𨿽非所制﹐亦能爲力﹐由械智旣周﹐物莫能遁﹐此爲人巧﹐可奪天工。觀《外臺祕要》列諸哽才三十五首﹐誤吞物方一十七首﹐其大意可剖析而論焉。大率有用其滑者﹝如多食半脂肥肉能引釘箭鍼鐵之類﹞﹐有用其黏者﹝如飴餹能出鐶釵之類﹞﹐有用其縛者﹝如薤葉﹑麥葉能裹鐶釵之類﹞﹐有用其引者﹝如磁石能吸鐵鍼之類﹞﹐有用其類者﹝如以所餘燒灰末水服﹐及以發灰還治吞發繞喉之類﹞﹐有用其拔者﹝如吞鹿筋﹑竹篾等﹐令至哽處﹐動其所哽之類﹞﹐皆人巧也。其用其劫者﹝如魚笱須﹑魚网治魚骨哽之類﹞﹐有用其服者﹝如汞能銀之類﹞﹐有用其制者﹝卽鸕鶿治角﹐貍虎治骨之類﹞﹐有用其魘者﹝如刀鋸漬酒治竹木哽之類﹞﹐皆天工也。夫物情局曲﹐病變多方﹐乍視之則參差不齊﹐一若終難相接者而不知﹐或迎其首﹐或隨其尾﹐或憑其腰領﹐或截其行蹤﹐總須使之相值﹐尢要在馴其暴﹐遂其欲而不激其怒。故一病也﹐而在甲則微﹐在乙則甚﹔一物也﹐施之於始不效﹐施之於終乃效﹐苟能得其機﹐尋其緒﹐遂無不可批之郤﹐不可導之窾矣。𨿽然物情能勿察乎﹐體气勿顧乎﹐譬如深師用薔薇灰療哽及刺不出﹐以薔薇之刺不連根於梗也。《千金》以瞿麥療哽及刺﹐以瞿麥子熟則奔迸自出也。《肘後》以布刀故鋸燒淸酒中﹐調婦人指甲灰﹐治誤吞木竹釵﹐以釵慣熟婦人手拔也﹐此之謂察物情。《備急》以豬羊及肥肉治吞鍼箭鏃金鐵﹐假使不耐肥﹐人豈能服之﹐又以生艾蒿水酒煮服﹐治諸肉骨哽﹐假使津液竭者﹐豈能服之﹐此之謂顧體气﹐非特治哽宜然也﹐一切病能外是哉﹗

齒痛

【當歸】﹝溫﹞大溫。治牙疼﹐痛不可忍﹐患人虛冷加而用之﹝《藥性論》﹞。

【獨活】﹝平﹞。主風毒﹐齒痛。

【細辛】﹝溫﹞。除齒痛。

【蜀椒】﹝溫﹞大熱。堅齒髮。

【芎藭】﹝溫﹞。單用唅咀治口齒疾﹝《藥性論》﹞。

【附子】﹝溫﹞大熱。

【莽艸】﹝溫﹞。濃煎湯﹐淋風﹑牙痛﹝《日華》﹞。

【礬石】﹝寒﹞。堅骨齒﹐除固熱在骨髓﹐久服傷人骨。

【蛇牀子】﹝平﹞。療齒痛﹝《藥性論》﹞。

【生地黃】大寒。主齒痛﹝《食療》﹞。

【茛菪子】﹝寒﹞。主齒痛﹐出虫。

【雞舌香】微溫。風毒﹐諸瘡﹐齒疳。

【車下李根】寒。掌氏曰﹕『都李根也。』主齒齗腫﹐齲齒﹐堅齒。

【馬懸蹄】﹝平﹞。主齲齒。

【雄雀糞】溫。療齒齲痛有虫﹐綿裹塞齒孔﹝《外臺祕要》﹞。

蜀本

【楓香脂】平。主浮腫﹐齒痛。

藥對

【金釵】火燒鍼齒痛卽止。

【烏頭】大熱﹝使﹞。治齒痛﹝《藥性論》﹞。

【白頭翁】溫﹝使﹞。治齒痛﹝《藥性論》﹞。

【酒漬枳根】微寒。

有齒痛﹐有齗痛﹐凡唇頰腫﹐齗爛赤﹐能嚙能嚼者﹐齗痛也﹔不得嚙且嚼﹐齗頰唇如常者﹐齒痛也﹐故治齒痛可溫可補﹐齗痛宜淸宜泄﹐蓋以齒之體連於骨而主於腎﹐齗則手足陽明所縈絡也。腎病有內因有外因﹐外因者﹐濕熱生虫﹐從外而蝕﹐篇中凡用雄烈殺虫者是﹝莽艸﹑雞舌香﹑車下李根﹑馬懸蹄﹑雄雀糞﹑茛菪子﹞。內因者﹐寒閉血液不能榮骨﹐篇中凡用升降水火者是﹝當歸﹑芎藭﹑附子﹑蜀椒﹑烏頭﹑白頭翁﹞。陽明病有風有火﹐風則肌肉膹腫﹐開闔不利﹐篇中凡用開發行气者是﹝獨活﹑細辛﹑蛇牀子﹑楓脂香﹑枳根﹞﹐火則糜爛气穢﹐致成膿血﹐則篇中所列寥寥﹐蓋於血證﹑癰疽﹑惡瘡﹑者﹐均可彷佛其治﹐故不多載﹐而說者謂﹕『上齒屬少陰﹐下齒屬陽明。』非也。少陰之脈僅循喉嚨﹐挾舌本﹐不能至齒﹐惟手陽明之脈﹐入下齒﹐足陽明之脈﹐入上齒﹐亦無當齒痛大義。然惟如是﹐益可見痛關陽明﹐在經脈肌肉﹐而無涉於骨﹐若《靈樞。雜病篇》所謂﹕『齒痛﹐不惡淸飲﹐取足陽明。惡淸飲﹐取手陽明則劇。』所當思矣。夫陽明爲燥金之經﹐其髮齒痛﹐非津液壅滯﹐卽津液焦枯。焦枯者﹐欲飲未必欲淸﹐壅滯則欲淸飲矣﹐所以然者﹐焦枯是虛﹐壅滯是實﹐實者猶火之附薪﹐虛者猶物之失養﹐卽是觀之﹐則凡篇中之物燥烈者﹐止可治實﹔滋澤者﹐方堪治虛﹐而病涉少陰﹐則非特不欲淸﹐並不欲飲﹐皆可見矣。

口瘡

【黃連】﹝寒﹞微寒。療口瘡。

【檗木】﹝寒﹞。主口瘡。

【龍膽】﹝寒﹞大寒。

【升麻】平﹑微寒。喉痛﹐口瘡。

【大靑】大寒。療時气頭痛﹐大熱﹐口瘡。

【苦竹葉】大寒。療口瘡。

【石蜜】﹝平﹞微溫。主口瘡。

【酪】寒。

【酥】寒。利大腸﹐主口瘡。

【豉】寒。

藥對

【漧地黃】平。

題作口瘡﹐於《千金。七竅門》﹐實該口舌唇三者﹐若《外臺祕要》之緊唇﹑瀋唇﹑瘡爛﹑口瘡﹑口吻瘡﹑舌本縮﹑舌上瘡皆應隸此﹐乃檢其所主之方﹐所用之藥﹐較是何啻倍蓰﹐而以此寥寥數味者﹐昭列於篇﹐毋乃不徧不該歟﹗而不知彼倍蓰之方之藥﹐有不能不於此取裁者﹐蓋心主舌﹐脾主口﹐心者外陽內陰﹐脾者體靜用動﹐故口之與舌﹐其開闔轉掉﹐咸在津唾之常承﹐則其爲病﹐非患於津唾之不足承﹐必患於津唾中挾有熱﹐是以兩書中方法𨿽多﹐然每方中必有是篇一二味者十居七八﹐篇中所載僅十一味﹐分而言之﹐入水以淸火者六﹐入陽以澤陰者五﹐觀其命意所在﹐猶當以火因濕而出﹝黃連﹞﹐火因濕而用﹝黃檗﹞﹐火不羈於水中﹝龍膽﹞﹐水抑遏於火上﹝升麻﹞﹐火附水以外發﹐則充其水而使之畢發﹝大靑﹞﹐水迫火以上升﹐則解其火而使之開散﹝竹葉﹞﹐而或澤其上﹝酪﹞﹐或澤其中﹝蜜﹞﹐或澤其下﹝酥﹞﹐或解其結而津自行﹝豉﹞﹐或濡其礦頑而陰自復﹝地黃﹞﹐莫不秩然有序﹐界劃攸分﹐不特可爲一病之規模﹐並可覘凡病之取裁矣。然其治水中之火﹐多注意於藏﹔治陰不承陽﹐反注意於府﹐一若府當補﹐藏當泄者﹐不幾與凡病之藏病多虛﹐府病多實者﹐適相戾歟﹗夫藏者藏精气而不瀉﹐府者轉化物而不藏。惟其藏﹐故火得與津偕藏﹐其治非泄也﹐乃剔去津中火耳﹔惟其瀉﹐故津背火而自瀉﹐其治非補也﹐乃益津以配火耳。是故以津而言﹐則藏實而府虛﹔以火而言﹐則府實而藏虛﹐正與傷寒之少陰證﹑陽明證同一例也。獨其火或搏於津﹐津或違於火﹐所以不爲他重病而僅僅口瘡﹐是當深研其義﹐得其所以然﹐則變換在手﹐萬化生心矣。

吐唾血

【羚羊角】﹝寒﹞微寒。

【白膠】平﹑溫。療吐血﹐下血。

【戎鹽】﹝寒﹞。吐血﹐齒舌血出。

【柏葉】微溫。主吐血﹐衄血。

【艾葉】微溫。止吐血。

【水蘇】﹝微溫﹞。主吐血。

【生地黃】大寒。吐血搗飲之。

【大小薊】溫。止吐血。

【蠐螬】﹝微溫﹞微寒。療吐血在胸腹不去。

【飴餹】微溫。止渴﹐去血。

【伏龍肝】微溫。主吐血。

【黃土】平。

蜀本

【鐺墨】主吐血﹐研末以酒或水溫服之。

藥對

【馬通】微溫﹝使﹞。止渴及吐下血。

【小麥】微寒﹝使﹞。止漏血﹑唾血。

【麥句姜】寒﹝君﹞。天名精也。止血﹝《藥性論》﹞。

證類

【牛膝】

【桑根白皮】主吐血﹑熱渴。

吐唾血者﹐吐而唾間有血也。若但云吐血﹐則牙宣者﹑口舌裂者﹑欬嗽者﹑嘔者皆有血可吐﹐不必雜在唾間矣。惟云吐唾血﹐則牙宣者當質之齒痛門﹐口舌裂者當質之口瘡門﹐欬嗽者當質之欬嗽上气門﹐嘔者當質之嘔吐門﹐而無所混。然則吐唾血之由柰何﹖《千金》載廩邱之說云﹕『吐血有三種﹐有內衄﹐有肺疽﹝巢氏作胏疽﹞﹐有傷胃。內衄者﹐出血如鼻衄﹐但不從鼻孔出﹐是近從心肺間津液出﹐還流入胃中﹐或如豆羹汁﹐或如切血﹐凝停胃中﹐因滿悶卽便吐﹐或數斗至一石﹐得之於勞倦飲食過常也。肺疽者﹐或飲酒之後毒滿悶﹐吐之時﹐血從吐後出﹐或一合﹑半升﹑一升是也。傷胃者﹐因飲食大飽之後﹐胃中冷不能消化﹐不能消化便煩悶﹐彊嘔吐使所食之物與气共上衝蹙﹐因傷裂胃口﹐吐血色鮮正赤﹐腹絞痛﹐汗出﹐其脈緊而數者爲難治也。』《諸病源候論》曰﹕『吐血者﹐皆由大虛損及飲酒勞損所致也。』肺爲五藏上蓋﹐心肝又主於血﹐上焦有邪則傷諸藏﹐藏傷血則下於胃﹐胃得血則滿悶气逆﹐气逆故吐血﹐以是知唾間之血﹐非緣火迫不由衝激﹐乃上焦自有所傷﹐血久已流於胃﹐胃滿遂溢於上﹐故雜唾而出﹐其出也甚易﹐不假嘔逆﹐無須欬嗽﹐則治之者竟不在平气﹑止逆﹑行痰﹑泄火﹐可直推其何以聚於中﹐而從其中以化之﹑導之﹑滲之﹑泄之矣。夫陽明多气多血者﹐非滿盛气血於胃中也﹐以其受納較他藏府爲能容﹐其決泄較他藏府爲難竭耳﹗卽能容﹑難竭亦非所素有也﹐以其盛則必有所掣﹐衰則必有所曳耳。今者血瀦於中﹐至隨唾而吐﹐是其掣與曳﹐定有所窒而不靈﹐從篇中所列以窺其微﹐則不靈之故蓋有在矣。血以榮肌肉﹐肌肉者土也﹐土之納潤﹐必以陽煦﹐陽不煦則水不入土矣﹐故須煦而納之﹝艾葉﹑伏龍肝﹑黃土﹑水蘇﹞﹐若土頑礦則亦不受潤矣﹐故須濡而納之﹝地黃﹑飴餹﹞﹐血以行經脈﹐漓則不入經脈矣﹐故須凝而入之﹝戎鹽﹑白膠﹞﹐經脈通始能受血﹐窒則血不能入矣﹐故須通而入之﹝牛膝﹑蠐螬﹑大小薊﹞﹐其餘若血阻而生熱﹐則淸以通之﹝羚羊角﹞﹐血停而化水﹐則滲使下之﹝桑根白皮﹞﹐超超元箸﹐全從順化﹐令流而不瀦起﹐見洵與欬﹑嘔﹐有血者異。

吐唾血由血聚胃中﹐致血聚胃中﹐由飲食醉飽﹐固已如上矣﹐欲驗其果否血聚胃中﹐當徵之於經。《脈要精微論》曰﹕『肺脈搏堅而長﹐當病吐血。』《邪气藏府病形篇》曰﹕『肺脈微急爲肺寒熱﹐怠惰﹐欬唾血。』謂之堅謂之急﹐而定其部分於肺﹐則是實非虛﹐在上不在下可見﹐然吐唾血者﹐詎能絕無虛證﹐卽篇中地黃﹑飴餹﹑小麥﹑牛膝﹐謂其必因飲食醉飽而用可乎﹗則《邪气藏府病形篇》曰﹕『心脈微澀爲血溢。』《經脈篇》曰﹕『足少陰是動則病饑不欲食﹐欬唾有血﹐喝喝而喘。』夫以主血之鄕而見澀﹐沈靜之處而見動﹐其爲因虛無疑﹐則地黃等物﹐皆爲是用歟﹗要其爲血聚於中則一也。驗之之道﹐凡欬血者必兼膿濁﹐嘔血者必挾胃汁﹐此則稠而不散﹐醇而不厚﹐滿而無形﹐熱而不燥﹐皆可證矣。獨其與瘀血頗似相涉﹐但瘀血凝而此不凝﹐此動而瘀血不動﹐要其歸﹐則篇中之物亦可治瘀血﹐《瘀血篇》所載亦可治吐唾血﹐以意消息之可耳。

鼻衄血

【礬石】﹝寒﹞。療鼻衄﹝《藥性論》﹞。

【蒲黃】﹝平﹞。止鼻衄﹝《藥性論》﹞。

【蝦蟆藍】﹝寒﹞。掌氏曰﹕『天名精﹐一名蝦蟆藍。』鼻衄不止。

【雞蘇】﹝微溫﹞。掌氏曰﹕『水蘇﹐一名雞蘇。』主衄血。

【大薊】溫。止衄鼻。

【艾葉】微溫。治心痛﹐鼻洪﹝《日華》﹞。

【桑耳】平。搗熬塞鼻﹐治少小鼻衄﹐遇勞輒出﹝《肘後》﹞。

【竹茹】微寒。按《別錄》第云﹕『皮茹﹐治溫气﹐寒熱﹐吐血。』不云治鼻衄。

【蝟】平。皮燒末吹﹐主鼻衄﹝《藥性論》﹞。

【溺垽】平。療鼻衄。

【藍】寒。主鼻洪﹐吐血﹝《日華》﹞。

【狗膽】平。

【燒亂髮】微溫。止血﹐鼻衄﹐燒之吹內立已。

藥對

【熱馬通】微溫。傅頂止衄﹝使﹞。主鼻衄。

證類

【生地黃】大寒。衄鼻﹐搗飲之。

詳核是篇治血中之水﹝蝦蟆藍﹑溺垽﹑礬石﹑蒲黃﹞﹐及自裏達表如絲如縷者﹝竹筎﹑蝟皮﹑亂髮﹞﹐十居七八﹐因悟《金匱要略》所謂「尺脈浮﹐目睛暈黃﹐衄未止。暈黃去﹐目晴慧了﹐知衄今止」者﹐爲有合也。夫尺部爲水所居﹐水之精微上出爲目瞳子﹐水中沈濁釀火﹐隨經而上焉。斯尺脈浮﹐瞳子不慧而黑轉暈黃﹐知衄當未止矣﹐是治血中之水者﹐泄其本根之濁﹔自裏達表﹐如絲如縷者﹐除治其所由之道﹐不使隨地有所脇從耳﹗蓋衄從淸道﹐淸道者必自陰及陽﹐如六陽之脈皆上於頭﹐然其起咸在四末是矣﹐故不特陰中之火上冒淸空能爲衄也﹐卽如寒薄於下﹐激陽不靖亦能致之﹐則曰﹕『病人面無色無寒熱﹐脈沈弦者﹐衄。』非《金匱》之文歟﹗不過尺浮在當衄之際﹐沈弦在旣衄已後﹐然張后必翕焉﹐知尺浮不轉爲沈弦﹔翕後更張﹐可見沈弦能再爲尺浮﹐但就事論事﹐見景生情﹐則沈弦之治﹐端有異於尺浮﹐而篇中所載性溫及開發者﹝雞蘇﹑大薊﹑艾葉﹑馬通﹞﹐斷注意在是矣。不然脈浮者何以計較其旨不止﹐設使不衄﹐不必論其止﹐沈弦何以言其面無色無寒熱﹐假令才衄﹐面豈遽無色耶﹗此衄皆自內發﹐其自外因成者﹐曰﹕『太陽病﹐脈浮緊﹐發熱﹐身無汗﹐自衄者﹐愈。』『傷寒﹐脈浮緊﹐不發汗﹐因致衄者﹐麻黃湯主之。』『太陽病﹐脈浮緊﹐無汗﹐發熱﹐身疼痛﹐八九日不解﹐表證仍在﹐此當發其汗﹐麻黃湯主之。服藥已微除﹐其人發煩﹑目瞑﹐劇者必衄﹐衄乃解。』『陽明病﹐口燥﹐但欲漱水﹐不欲咽者﹐此必衄。』『脈浮﹐發熱﹐口漧﹐鼻燥﹐能食者則衄。』則凡衄不特內因有異﹐卽外因且隨經殊狀焉。夫陰中非乏水不生火﹐陽中非气盛不成熱﹐乏水故火能升而不能降﹐气盛故熱欲外而不欲內﹐假使火而能降﹐原如環斯旋﹐決不別趨歧徑﹐熱而得外﹐已遂所向往﹐豈更妄作阻撓。是故內因之衄﹐由乎陰經漧涸﹐火升而水不相濟﹔外因之衄﹐由乎陽經盛滿﹐血降而气不相隨﹐此內外因之殊也。太陽之熱充溢動蕩﹐陽明之熱蓄聚蒸騰﹐蓄聚則能礙降﹐充溢則能助升﹐故曰﹕『從春至夏﹐衄者太陽﹐正以其助升﹔從秋至冬﹐衄者陽明﹐正以其礙降。』此獨外因之殊也。由此以推﹐則衄證可分六經論﹐何則﹖三陰在內﹐三陽在外﹐皆有開闔及樞﹐觀乎陽應開而因不開爲患﹐乃助之開﹐則陰應升而因礙升爲患者﹐則當引之升矣﹝助開者﹐麻黃湯。引升者﹐自裏達表諸味﹞。陰因闔而不化者﹐旣導之使下﹐則陽之因闔不化者﹐亦導之使下﹐可見其在兩樞﹝在陰治血中之水﹐則在陽當治血中之火﹞﹐旣有性溫開發之治陽﹐則《虛勞篇》目暝悸衄之治爲治陰﹐又不可泯矣。予嘗謂仲景之書非疏﹐爲有經方補苴斯不疏﹐而此篇者非不全﹐以補苴仲景書而遂全﹐此之謂也。

古有「吐行濁道﹐衄行淸道」之說﹐而不言其理。今玩此兩篇﹐其理遂可明﹐第吐唾血爲血聚胃中﹐有唐人之說爲據。衄血之所由來與據﹐實亦所當申明者﹐不然空演六經﹐無謂也。夫《靈樞。經脈篇》曰﹕『足太陽之脈﹐起目內眥﹐上額交巓﹐一支從巓入絡腦﹐還出別下項﹐一支從巓至耳上角。足陽明之脈﹐起鼻﹐交額中﹐旁納太陽之脈﹐下循鼻外﹐上入齒。足少陽之脈﹐起目銳眥﹐上抵頭角﹐下耳後﹐從耳後入耳中﹐出走耳前﹐至目銳眥。足太陰之脈﹐連舌本﹐散舌下。足少陰之脈﹐循喉嚨﹐挾舌本。足厥陰之脈﹐上入頏顙﹐連目系﹐上出額與督脈會於巓﹐其支從目系下頰。』而仲景云﹕『衄家﹐不可發汗﹐汗出必額上陷﹐脈急緊﹐直視不能眴﹐不得眠。』則衄所從出﹐皆額上鼻旁﹐與系於目之脈﹐從淸空之道而出﹐謂之淸道不亦可乎﹗然二道之治有相同焉者﹐何也﹖蓋天名精主瘀與小便不利﹐大薊主腫與熱﹐水蘇主下气殺谷﹐馬通主止血及疼痛﹐生地黃主血上薄。夫停卽爲瘀﹐而所以停﹐則或以穀气之燻蒸﹐或以水熱之上迫﹐陽不下通則小便不利﹐陰不相浹則爲腫爲痛﹐此病於淸道者可有﹐病於濁道者亦可有也﹐故不害其爲同﹐況吐與衄﹐皆血上薄之所致乎﹗此其同中仍有界限而非漫同﹐異中具有條理而非絕異處也。

鼻齆

【通艸】﹝平﹞。除齆鼻。

【細辛】﹝溫﹞。除齆鼻。

【桂心】大熱。主鼻齆。

【蕤核】﹝溫﹞微寒。主齆鼻。

【燻艸】平。

【瓜蔕】﹝寒﹞。主腦寒﹐熱齆。

鼻之病多矣﹐曰鼽﹝鼻寒塞也﹞﹐曰﹝今所謂鼻流淸涕﹞﹐曰淵﹝鼻液常流而有穢气也﹞﹐曰幹﹝鼻燥也﹞。齆特其一端耳﹐何以諸病咸不載而獨裁是耶﹗夫鼽者﹑者﹑幹者皆乘六淫之激而成﹐故隨外感爲消長﹐外感愈則其病自瘳﹐無從別標治則。淵﹐則據險附巖﹐能爲勞傷外感樹幟矣﹐然終乍作乍輟﹐遇勞而發﹐勞復輒平﹐因感病來﹐感解亦去﹐玆固可治其勞與感﹐不必別分門類也。齆﹐乃有壅之義焉﹐較之於鼽﹐則通而非塞。﹐則濁而不淸。幹﹐則潤而不燥。淵﹐則常而不輟﹐𨿽通而气常不暢﹐有涕而長壅不流﹐甚則聲如從室中出﹐而鼻且日腫大﹐色赤﹐此其根柢有風﹑有濕﹑有火﹑有寒﹐可以歷年不瘳﹐可以畢生不愈﹐斯其獨標一目﹐並立治法也固宜﹐然則何以不用香藥宣通而用是﹖夫香藥宣通﹐仍是治塞﹐不是治齆﹐蓋在竅而言﹐塞是從外窒內﹐壅是從內障外﹐故篇中諸味﹐但玩蕤核之主心腹邪結气﹐及破心下結痰痞气﹐燻艸之去臭惡气﹐細辛之溫中下气﹐破痰﹐利水道﹐開胸中﹐卽可見鼻气之齆﹐必系胸中臭惡邪气﹐結痰宿水﹐翳障气機之所爲﹐而通艸之逐水﹐桂之利肝肺气﹐瓜蔕之抽吮濕熱﹐無不可一以貫之﹐爲治齆之本﹐非治齆之標矣。

耳聾

【磁石】﹝寒﹞。除大熱﹐煩滿及耳聾。

【菖蒲】﹝溫﹞平。主耳聾。

【蔥涕】平。

【雀腦】主耳聾。

【白鵝膏】主耳卒聾﹐以灌之。

【鯉魚膽】滴耳中﹐主耳聾﹝《拾遺》﹞。髓煮粥服﹐治暴聾﹝《日華》﹞。

【絡石】﹝溫﹞微寒。

【白頸蚯蚓】﹝寒﹞大寒。鹽沾爲汁﹐療耳聾。

藥對

【生麻油】微寒﹝君﹞。

【烏賊魚骨】微溫﹝臣﹞。治耳聾﹝《藥性論》﹞。

【土瓜】寒。益气愈聾。

【烏雞膏】寒。肪主耳聾。

證類

【龍腦】微寒。膏主耳聾。

耳目之似天地﹐《大戴記。曾子天圓篇》曰﹕『天道圓﹐地道方﹐方曰幽﹐圓曰明﹐明者吐气故外影﹐幽者含气故內影。』外影﹐火與日也。內影﹐金與水也﹐此似耳目之體﹐吐气者施﹐含气者化﹐故陽施而陰化。陽之精气曰神﹐陰之精气曰靈﹐神靈者﹐品物之本﹐此似耳目之用。目之說見後﹐以耳而言﹐則幽者其分﹐含气者其才﹐內影者其徳﹐然體非用不見﹐用非體不立﹐則非化﹐無以見含气之無滓﹔非靈﹐無以見內影之有朕﹐惟其有朕而靈﹐故能爲含气之歸﹐致含气使化﹐納含气於幽﹐而聾之內因﹑外因皆可於此驗矣。夫靈之爲言﹐空也﹝《廣雅》靈﹐空也﹞﹐昭也﹝《左傳》「鄭昭宋聾」﹐《莊子。天地》「大愚者﹐終身不靈」﹐釋文引司馬注「靈﹐昭也」﹞﹐不空能令不昭﹐不昭亦能令不空﹐不空之聾爲外因﹐以含气中有蕪雜也﹔不昭之聾爲內因﹐以朕兆中不光澤也。夫固曰金與水爲內影也﹐請假金水兩行﹐諭耳聾之內外因﹐按《考工記》「攻金分職﹐鑑燧所需﹐偏資下劑」鄭注謂﹕『金多錫則刃白且明。』亦以多金則堅剛﹐多錫則白耐久而明耳。而金久煉不渝﹐錫乃久煉可毀﹐則錫似精而金似气﹐金錫參半﹐精气適勻﹐精藉气以爲空﹐气藉精以爲昭﹐設使精不給﹐斯爲內因﹔气蕪雜﹐斯爲外因﹐理不可誣也。水爲坎﹐坎之二陰外附﹐正取其空﹐一陽內藏﹐確似其朕﹐而水者濁則無影﹐𨿽淸而深且窅則亦無影﹐求水之能照﹐正猶求金之能照﹐質欲其淸﹐體欲其薄﹐不淸則不昭﹐不薄則不空矣。篇中內因治則﹐滋膏以膏之飛走之腴﹐偏選其蔬食﹐或不害生類者﹐不求昭中有求空乎﹗外因治則﹐荄蘇以薙之﹐辛苦之烈﹐偏選其味薄﹐或體含滋汁者﹐不求空中有求昭乎﹗而磁石之引金合水﹐尢爲至元至妙﹐以是悟用藥治病﹐參病掄藥﹐昭昭然道也﹐進乎技矣。

鼻息肉

【藜蘆】﹝寒﹞微寒。療鼻中息肉。

【礬石】﹝寒﹞。去鼻中息肉。

【地膽】﹝寒﹞。蝕鼻中息肉﹐散結气。

【通艸】﹝平﹞。療息肉。

【白狗膽】平。主鼻齆﹐鼻中息肉﹝《藥性論》﹞。

藥對

【細辛】溫﹝君﹞。

【桂心】大熱。治鼻息肉﹝《藥性論》﹞。

【瓜蔕】寒﹝臣﹞。去鼻中息肉。

證類

【雄黃】平﹑大溫。療鼻中息肉。

王太僕謂息爲死肉﹝《病能篇》「夫癰﹐气之息者。」注﹞﹐蓋惡肉贅疣之類也。而息之詁可爲生﹝《史紀。孔子世家》「自大賢之息」索隱「息者﹐生。」﹞﹐又可爲滅﹝《禮記。中庸》「則其政息」﹐注「息﹐猶滅也。」﹞﹐則其物能不假擁腫而生﹐無藉潰膿而滅﹐潛滋暗長﹐如所謂息壤者﹝《山海經。海內經》「鯀竊帝之息壤以湮從水」注「息壤者﹐言土自長息無限。」﹞﹐卻又不礙起居﹐無妨飲食﹐隨其所因以生﹐屆其分遂﹐已有寧靜休止之義焉﹝左昭八年「臣必致死禮以息楚」注「息﹐寧靜也。」《禮記。樂記》著「不息者﹐天也」注「息﹐猶休止也。」﹞。所因柰何﹖巢氏云﹕『肺气通於鼻﹐肺藏爲風冷所乘﹐則鼻气不和﹐津液壅塞而爲鼻齆。冷搏於血气﹐停結鼻內﹐故變生息肉是也。』其分柰何﹖篇中羅列藥物所該主治是也﹐蓋惟其與鼻齆同源﹐故篇中所列九味﹐僅異其五﹐惟其鼻齆言風﹐故病及津液﹐此不言風而言血﹐故病及肌肉。夫均冷也﹐從風搧則散﹐被血攝則凝﹐散者宜隨而逐之﹐凝者宜搜而剔之﹐以故劫痰﹝藜蘆﹞﹐劫火﹝雄黃﹞﹐卻濕﹝礬石﹞﹐散結﹝地膽﹞﹐去瘀﹝白狗膽﹞﹐無一善類﹐較之與鼻齆同用之物﹐良劣殊不相侔﹐蓋取其鍼孔相符於去惡肉﹑死肌﹐又取其帖切於橫梗气道之惡肉﹑死肌﹐此古人治病專著意處﹐若今人則通肺﹑化痰﹑利濕﹑淸火﹑開結﹑去瘀泛遴混使﹐以爲隔膜之治﹐無怪獲效之難也。𨿽然鼻息肉非要病也﹐非急病也﹐其全備此篇藥治之乎﹗抑逐一徧試之乎﹗是又非矣。蓋必盡其兼病應用之物﹐而引以此篇一二味﹐與病證偏重處逼眞的對者﹐其庶乎如桴鼓云。

目赤熱痛

【黃連】﹝寒﹞微寒。主熱气﹐目痛﹐眥傷﹐泣出﹐明目。

【蕤核】﹝溫﹞微寒。主明目﹐目赤痛傷﹐淚出。

【石膽】﹝寒﹞。主明目﹐目痛。

【空靑】﹝寒﹞大寒。主靑盲﹐明目﹐療目赤痛﹐去膚。

【曾靑】﹝小寒﹞。主目痛﹐止淚出。

【決明子】﹝平﹞微寒。主靑盲﹐目淫﹐膚赤﹐白膜﹐眼赤痛﹐淚出。

【檗木】﹝寒﹞。療目熱赤痛。

【梔子】﹝寒﹞大寒。療目熱赤痛。

【薺子】溫。主明目﹐目痛。

【苦竹葉】大寒。主目痛﹐明目﹐利九竅。

【雞子白】微寒。療目熱﹐赤痛。

【鯉魚膽】﹝寒﹞。主目熱﹐赤痛﹐靑盲﹐明目。

【田中螺】大寒。主目熱﹐赤痛﹐止渴。

【車前子】﹝寒﹞。明目﹐療赤痛。

【菥蓂子】﹝微寒﹞。主明目﹐目痛﹐淚出。

藥對

【細辛】溫。明目﹝君﹞﹐止眼風淚下。

【銅靑】寒。主風爛淚出﹐明目﹐去膚赤。

【秦皮】微寒。主目赤﹐熱淚出﹐去肝中久熱﹐兩目赤腫疼痛﹐風淚不止。

【石橊皮】溫。主目赤痛﹐淚下﹝使﹞。取汁止目淚下。

【白薇】大寒。主目赤熱。

據《大戴記。曾子天圓篇》之義以言目﹐則明者其分﹐吐气者其才﹐外影者其徳﹐而目熱赤痛爲其外因﹐目膚爲其內因矣﹐惟內因故不痛﹐惟外因故無不痛﹐然就痛之中﹐仍有發於內襲於外者當析焉。發於內者﹐六淫已著於藏府﹐藏府气血不鹹﹐蘊釀而及目﹔襲於外者﹐六淫先著於眥眶﹐眥眶被灼﹐潰腐而及目。就巢氏《病源》稽之﹐則凡傷爛腫脹﹐皆外襲者也﹔焮赤淚出﹐皆內發者也。然目固火也﹐六淫何以並能病火﹐六淫之中何以火復病火者居多﹐蓋目以明爲本﹐明以燭物爲功﹐其不明固當屬內因矣﹐若火自明﹐緣隔蔽不能及物﹐遂無明之用﹐則六淫何者不可爲﹐且惟同气相投之火﹐尢足譸張﹐何則﹖燭物之火猶燈﹐燈惟藉膏﹐膏者木於土中浥水精所爲也﹐尢貴其量輕重遠近與火悉稱﹐燈光乃淸﹐光淸矣。苟燔燎之火﹐燻炙之火﹐置於其旁﹐煙焰騰湧﹐最能隔蔽﹐至濕气之彌漫﹐風气之簸搧﹐均無異也。而惟寒气憑陵﹐能縮其威﹐不能蒙其照﹐理固如是﹐能不謂六淫所爲哉﹗請析篇中腫脹爲濕﹐傷爛爲濕火﹐淚出爲風﹐痛爲火。言痛赤者爲兼涉血分﹐言明目者爲兼及內因﹐而核其物潤燥之性﹐散泄之宜﹐升降之能﹐補瀉之用﹐更匯而論之﹐遂昭昭然可知其目之病狀﹐而無漫投徧試之獘矣。夫瀉火本以救火﹐已甚難乎爲繼﹐況治寒須熱﹐治濕須燥﹐治風須散﹐又欲其不助火之焰﹐致火之﹐故必令柔巽而入﹐先與之帖切﹐近已周旋排解﹐然後從而誘掖之﹑化導之﹐俾各自順從解釋﹐明者復明﹐而無一味克制逆折之物於其間﹐觀乎其用淸者避滋﹐用滋者避膩﹐用開者以消散﹐用逐者以通順﹐又妙在卽中空之淸汁﹐益中空之陰气﹐而解浮蘊就中貯之寒气﹐發中貯之陰气而除煩懊﹐要在使其吐气而已﹐世皆憎治目疾者善投寒涼﹐若用寒涼而措思及此﹐又何可憎哉﹗

目膚

【秦皮】﹝微寒﹞大寒。除熱﹐目中靑白膜。

【細辛】﹝溫﹞。久服明目。

【眞珠】﹝寒﹞。粉點目﹐主膚障膜。

【貝子】﹝平﹞。主目。

【石決明】平。主目障痛﹐靑盲。

【麝香】﹝溫﹞。去目中膚。

【馬目毒公】﹝溫﹞微溫。去目中膚。

【伏翼】﹝平﹞。主目瞑﹐癢痛﹐明目﹐夜視有精光。

【靑羊膽】平。主赤障﹐白膜﹐風淚﹐點睛中。

【蠐螬】﹝微溫﹞微寒。目中淫膚﹐靑白膜。

【兔絲子】﹝平﹞。久服明目。

蜀本

【石蟹】寒。主靑盲﹐目淫膚及丁。

藥對

【丹沙】微寒。益气明目。

目膚視﹐目熱赤痛﹐爲病在內矣。然猶多由外邪﹐其純屬內因者﹐又非此篇藥物所能治﹐凡《金匱。虛勞篇》所爲「目瞑」﹐《千金》《外臺》肝腎虛寒所謂「目無所見及失明﹑眼闇﹑靑盲」盲者是也。而目膚之支流﹐又有暈﹐有淫膚﹐有膜﹐有障﹐有丁﹐其大較在《病源》曰﹕『陰陽皆上注於目﹐若風邪痰气乘於腑臟﹐腑臟之气虛實不調﹐遂衝於目而不散﹐晴上有物如蠅翼﹐名曰膚。若肝藏不足爲風熱所幹﹐晴亦生﹐久不散﹐漸漸侵覆瞳子。若肝藏血气蘊積﹐衝發於眼﹐津液結聚﹐遂成珠管。若藏府虛風﹐隨目系入腦﹐則令腦轉目系急﹐目眴而眩。若肝虛受風﹐搏於精气﹐致精气聚於白睛﹐繞於黑睛﹐精采昏濁﹐黑白不分﹐謂之暈。若肝經虛爲風熱所乘﹐致血脈生於白睛﹐謂之飛血。』皆其類也。篇中亦旣分析昭列每味下矣﹐然其旨趣﹐確誠注意在肝﹐肝卽前篇所謂木浥土中﹐水精以爲膏者﹐而此類病則皆膏中蕪雜﹐致燈不明之候也。膏中蕪雜不澄﹐泌其內而磨鑢其外﹐不澡雪其外﹐而淸肅其中﹐則亦良以病𨿽根內﹐內猶散而外已著。若刈艸然﹐根魁碩者劚﹐葉丰茂者薙﹐固宜如是耳。觀其磨之物﹐外𨿽礦而內則明﹝眞珠﹑貝子﹑丹沙﹑石決明﹑石蟹﹞﹐淸肅之物﹐性𨿽寒而气則散﹝秦皮﹞﹐委曲內臟者﹐飛觸蠕動﹐以使其內出﹝伏翼﹑靑羊膽﹑蠐螬汁﹞﹐堅牢難拔者﹐割剝燻燎﹐以使其外揭﹝麝香﹑馬目毒公﹞﹐仍不忘招徠安奠之意﹐微逗其間﹝兔絲子﹞﹐使人知舉一反三﹐而精衰光散者﹐猶得有所遵循也。

聲暗啞

【菖蒲】﹝溫﹞平。出音聲。

【石鍾乳】﹝溫﹞。能通聲﹝《藥性論》﹞。

【孔公孽】﹝溫﹞。能使喉聲圓亮﹝《藥性論》﹞。

【皂莢】﹝溫﹞。治中風口噤﹝《藥性論》﹞。

【苦竹葉】大寒。瀝﹐中風失音不語﹝《藥性論》﹞。

【麻油】微寒。

藥對

【通艸】平。利九竅﹐出聲﹝臣﹞。出音聲。

聲以詔聰﹐聰以納聲﹐是故暗啞與聾﹐源同而派別﹐第聲主發﹐聰主受﹐故聲者資乎水而發乎金﹐聰者因乎金而受乎水﹐以鑑諭聰﹐卽可以鐘諭聲﹐乃其質則鐘出上劑﹐鑑出下劑﹐此爲異矣﹝金多於錫爲上劑﹐六分其金而錫居一﹐謂之鐘鼎之劑﹐金錫半謂之鑑燧之劑﹞。鑄金之狀﹐黑濁之气竭﹐黃白次之﹔黃白之气竭﹐靑白次之﹔靑白之气竭﹐靑气次之﹐然後可鑄。夫錫易毀﹐金難銷﹐功候旣屆純靑﹐恐無論上劑下劑﹐其錫皆已竭矣。而善化气者水﹐善範气者金﹐則音聲者必使水盡化入金﹐然後從金而出﹐故曰資乎水而發乎金﹐正與聰之藉道於金﹐而並化於水者﹐適相對也。然病於聲者不一﹐何以皆不列治﹐惟喑啞特著哉﹗蓋彼焦殺亢厲者﹐湮郁不暢者﹐湫隘曲細者﹐急遽迫促者﹐此所謂薄厚之所震動﹐淸濁之所由出﹐侈弇之所由興﹝侈﹐微張貌﹞﹐已厚則石﹐已薄則播﹐侈則柞﹝除艸曰芟﹐除木曰柞﹞﹐弇則郁﹐長甬則震﹐大而短則疾而短聞﹐小而長則舒而遠聞﹐此猶鐘﹐然由稟賦之不齊﹐非病也﹐非藥之所能治也。若醫經之聲嘶﹑聲嗢﹑聲亂﹑咽嘶﹑舌痿﹑聲不得前﹑聲嗄﹐經方之因病失音不語﹐皆緣他患連累及聲﹐非聲獨自爲病﹐他患愈﹐聲亦隨之愈﹐故皆不得列治﹐而惟暗啞之不由他累者﹐得特著焉。然暗之與啞﹐又應分別﹐暗者無聲﹐啞者有聲﹐觀篇中有並提聲音者﹐有獨標聲﹐獨標音者。大率聲者音之槪﹐音者聲之成﹐聲發於水﹐音成於金﹐是聲爲本﹐音爲標﹐故治水者其力全﹐治金者其功偏也。至如誤服毒藥而失音﹐叫囂竭力而聲啞﹐是又在似病非病間﹐治之自別有道﹐卽不治亦能自復﹐又不可與是並論矣。

面皯皰

【兔絲子】﹝平﹞。汁去面。

【麝香】﹝溫﹞。去面。

【熊脂】﹝微寒﹞微溫。去面皯皰﹐治面上及治瘡﹝《藥性論》﹞。

【女萎】﹝平﹞。久服去面黑﹐好顏色﹐潤澤。去皰﹝《藥性論》﹞。去皮膚疵皯﹐酒﹐粉刺﹝《日華》﹞。

【本】﹝溫﹞微寒。長肌膚﹐悅顏色﹐辟霧露﹐潤澤。

【木蘭】﹝寒﹞。去面熱﹐赤皰﹐酒。

【梔子】﹝寒﹞大寒。胃中熱气﹐面赤﹐酒皰﹐鼻。

【紫艸】﹝寒﹞。以合膏﹐療面。

【白瓜子】﹝平﹞寒。令人悅澤好顏色﹐去皮膚風剝﹐黑﹐潤肌膚﹝《日華》﹞。

藥對

【蜂子】微寒﹝君﹞。酒漬傅面﹐令面白悅。

【白斂】平。主光澤﹐治面上皰瘡﹝《藥性論》﹞。

【白朮】溫﹝君﹞。主面光悅﹐駐顏﹐去﹝《藥性論》﹞。

【山茱萸】平﹝臣﹞。去面皰﹐除面上瘡﹝《藥性論》﹞。治酒﹝《日華》﹞。

證類

【冬瓜子】平﹑寒。卽白瓜子﹐不知何故重出。

【白殭蠶】平。滅黑﹐令人顏色好。

【蜀葵花】平。

【白附子】平。面上百病﹐行藥勢。

巢氏云﹕『面皰者﹐謂面上有風﹐熱气生皰﹐頭如米大﹐亦如谷大。白色者是面皯。者﹐由風邪客於皮膚﹐痰飲漬於府藏﹐故生於面皮﹐或如烏麻﹐或如雀卵上之色者是。面者﹐由飲酒﹐熱勢衝面而遇風冷相搏﹐令面鼻生赤皰﹐然者是。』曰風熱气﹐曰風邪客於皮膚﹐曰飲酒後熱气在面遇風冷相搏﹐則均外感也。外感何以不發於徧身﹐而獨生於面部哉﹖夫固有故矣。蓋任禦邪者惟陽气﹐頭面固諸陽所共至﹐亦陽气停頓處也﹐何則﹖手三陽皆終於面﹐足三陽皆始於面﹐經脈所終始﹐分支必多﹐多則力分而行不迅﹐其遲畱伏匿固宜﹐何況一身皆裹﹐面獨不衣﹐是其受感自當較易﹐且其邪不流於榮衛爲發熱惡寒﹐不行於經脈爲汗出惕﹐不入於肌肉爲身體煩重﹐不攢於筋骨爲疼彊牽掣﹐而獨滯於皮膚。面皮本最厚﹝《靈樞。邪气藏府病形篇》「諸气之津液皆上燻於面而皮又厚。」﹞﹐故尢能藏邪匿滯﹐是以不布於周身耳。然觀篇中用藥不重搜風﹐不重去滯﹐而惟取其色白及潤者﹐居十八九﹐何也﹖考《玉篇》「皯﹐面黑气也。」「﹐面黑也。」「﹐黑也。」「皻﹐皰也﹐今作。」「﹐鼻上皰。」「皰﹐面皮生气也。」因是知《病源》所謂如米如谷者﹐皆言其大小﹐非言其髙突﹐故又云﹕『或如烏麻﹐或如雀卵。』皆言其色﹐非言其形。就舉篇中所列藥味主治而言﹐則黑星﹑黑點﹐爲斑﹑爲暈﹐或疏或密﹐固已十得八九矣。色黑則治以白﹐气滯則治以潤滑﹐謂非的對可乎﹗況但云皰者寥寥﹐然亦爲面皮生气﹐是亦不能逃滑潤之治矣。卽其本𨿽爲風﹑爲熱﹑爲痰﹑爲滯﹐然旣成是病﹐獨著是形﹐卻又不能捨去現在而專討論已往﹐且散風淸熱﹐除痰疏滯之物﹐固自有在耶﹗

發禿落

【桑上寄生】﹝平﹞。堅髮齒﹐長須眉。

【秦椒】﹝溫﹞生溫熟寒。堅髮齒。

【桑根白皮】﹝寒﹞。椹﹐變白髮爲黑﹐又拔去白者﹐以堪汁點孔中﹐卽生黑者。

【麻子】﹝平﹞。長髮﹐益毛髮﹝《日華》﹞。

【桐葉】﹝寒﹞。沐髮﹐去頭風﹐生發滋潤﹝《藥性論》﹞。

【豬膏】微寒。和生鐵煮沸塗發﹝《千金翼》﹞。

【雁肪】﹝平﹞。長毛髮﹐須眉。

【馬髻膏】平。主生發。

【松葉】溫。生毛髮。

【棗根】

【雞肪】掌氏曰﹕『《藥對》云寒。』﹞

【荊子】﹝微寒﹞溫。掌氏曰﹕『《本經》有蔓荊﹑牡刑﹐此只言荊子。據朱字合是蔓荊子﹐及據《唐本》云「味苦辛。」故定知非牡荊子矣。』﹞蔓荊實能長須髮﹝《藥性論》﹞。

禿有兩端﹐一者虛人發不向長﹐或病後發落不更生。一者因瘡發墮﹐《說文》云﹕『禿﹐無發也。﹐鬢禿也。』《釋名》云﹕『禿﹐無發。沐﹐禿也。毼﹐頭生創也。頭有瘡曰瘍﹐毼亦然也。』是漢魏之間﹐猶有分別。巢氏云﹕『人血盛則榮於頭﹐故須髮美﹐若血气衰弱﹐經脈虛竭﹐不能榮潤﹐故須髮禿落。』又云﹕『蟯虫發動﹐最能生瘡﹐乃成疸﹑癬﹑瘑﹑疥。白禿者﹐由此虫在頭生瘡﹐結白痂﹐甚癢﹐其上發並禿落不生﹐謂之白禿。若無白痂而有汁﹐皮赤而癢﹐則謂之赤禿。』是隋唐間𨿽有分別﹐然謂之禿則均矣。因虫之治﹐當求之《惡瘡篇》﹐此篇則因虛因病之禿﹐而禿與落又當兩途視之﹐蓋禿者不長茂也﹐落者不更生也﹐然玩篇中所載諸物主治﹐又不止兩途﹐曰堅則能使其不落﹐曰長則因其所有而長之﹐曰生則因其所無而生之。若地於艸木然﹐欲其不雕須培﹐欲其長茂須灌﹐苟欲其生﹐則不直培之灌之而已﹐將必布之種焉。故篇中於生之一類﹐不特令人憬悟﹐且將解頤也。

沈存中謂﹕『發屬心﹐稟火气﹐故上生。須屬腎﹐稟水气﹐故下生。眉屬肝﹐故側生。』斯言似甚合理﹐孰知《靈樞。二十五人篇》言之尢詳﹐曰﹕『足陽明之上﹐血气盛則髯美長﹝在頤曰須﹐在頰日髯﹞﹐血少气多則髯短﹐气少血多則髯少﹐血气皆少則無髯。足陽明之下﹐血气盛則下毛美長至胸﹐血多气少則下毛美短至臍﹐血气皆少則無毛﹐有則枯悴。足少陽之上﹐气血盛則通髯美長﹐血多气少則通髯美短﹐血少气多則少須﹐血气皆少則無須。足少陽之下﹐血气盛則脛毛美矣﹐血多气少則脛毛美短﹐血少气多則胻毛少。足太陽之上﹐血气盛則美眉﹐眉有亳毛﹐血多气少則眉惡。手陽明之上﹐血气盛則髭美﹝髭﹐口上須也《說文》﹞﹐血少气多則髭惡﹐血气皆少則無髭。手陽明之下﹐血气盛則腋下毛美。手少陽之上﹐血气盛則眉美以長。手太陽之上﹐血气盛則有多須。』皆與沈說不同﹐蓋沈自據理﹐《靈樞》則指經脈所屆而言﹐以愚意權之﹐則指經脈所屆而言﹐乃有補於徵驗﹐據理而言﹐則眉惡而補肝﹐須少而補腎﹐恐終無益。但《靈樞》獨不言發之美惡長短﹐則頗缺漏﹐倘欲例此而續之﹐在《素問》則六節藏象論曰﹕『腎者﹐精之處也﹐其華在發。』若據經脈所屆言﹐則督脈也﹐足太陽也﹐足厥陰也﹐皆至於發之根。再據前說﹐血盛者美﹐气盛者長﹐又可推見﹐不生者血气皆少﹐生而不長者气少﹐長而不澤者血少﹐然此皆言其故﹐非言其治也。若據此而爲之補血﹑補气﹐誠可謂鍼孔植須矣。總之﹐事補益﹐循經絡﹐皆不可廢﹐尢不可鑿﹐要當於此篇之中﹐咀其味﹐摘其元﹐化而裁之﹐如以發爲藥物﹐則能利小便﹑止血﹐仍自還神化﹐則固小便﹑充血脈者﹐均可有濟於發矣。擴而充之﹐例以馬膏﹐則凡多髯獸之膏﹐均可增須之美﹐例以松葉﹐則凡根繁之艸木﹐類可益須之長﹐宗此意而讀《千金方》《外臺祕要》方﹐發人神智不少也。

或曰﹕『人本老則發墮﹐而眉反長﹐何也﹖』夫惟於此﹐尢可見《靈樞》《素問》之說爲長矣。蓋人之易盡者陰也﹑血也﹐而气則必不息﹐息則死矣。天癸之至與竭﹐以《上古天眞論》而言﹐其主皆在腎﹐以《六節藏象論》而言﹐發爲腎之華。是故腎气漸衰﹐則天癸日減於下﹐而發遂日耗於上﹐其致一也。眉則主於足太陽﹑手少陽﹐是二經根本﹐專司消息水火於下﹐自幼而壯﹐壯而老﹐同出一轍﹐不易衰也。況老人頤養如法者﹐旣無嗜欲之火攪亂於中下﹐而火益順﹐水益淸﹐其反長也固宜。

滅瘢

【鷹屎白】平。主傷撻滅瘢。

【白殭蠶】平。滅諸瘡瘢痕。

【衣魚】溫。塗瘡滅瘢。

【白附子】平。主一切冷气﹐面皯﹐瘢疵。

證類

【蜜陀僧】平。治金創面上瘢皯﹐面膏藥用之。

《聖濟總錄》謂﹕『風熱諸毒畱於府藏﹐發於肌肉而爲瘡癤﹐病已瘡愈﹐餘毒未殄﹐故瘡痂落而瘢痕不滅。』治法旣有塗澤膏潤之劑﹐亦須賴榮衛平均﹐肌溫气應﹐外宜愼風冷也﹐據此以核本篇﹐則所列之外調榮衛﹐溫肌肉﹐尢爲要著矣。若但據本篇而言鷹屎白主撻傷瘢﹐蜜陀僧主金瘡瘢﹐白附子主冷瘡瘢﹐則白殭蠶主風瘡瘢﹐衣魚主濕瘡瘢矣。數瘡之外遂無瘡乎﹗他瘡之愈能無瘢乎﹗說者謂﹕『白殭蠶縱死不浥爛變色﹐衣魚隨行皆有迹而拭之輒滅﹐鷹所食物其色皆濃厚而屎且白﹐均可爲泯迹之用﹐而白附子之助藥勢﹐蜜陀僧之鏟壘突﹐任諸瘡奇幻均可已之是矣。』然諸物皆色白﹐倘本白而染他色用之固宜﹐設黃赭蒼黧者﹐緣患瘡而餘白瘢﹐猶得以是滅之乎﹗且諸物者﹐其力皆行於面﹐今但曰滅瘢﹐則不特面瘢而已﹐一身之瘢皆可以是滅之乎﹗以是知猶系舉一反三之旨﹐欲人循此自多讀書而悟會焉耳。不然﹐獺髓滅瘢﹐白玉平痕﹐昭然在冊﹐乃皆不可信耶﹗

金瘡

【石膽】﹝寒﹞。治金瘡。

【墻薇】﹝溫﹞微寒。金瘡傷撻﹐生肉復肌。

【地楡】﹝微寒﹞。療金瘡﹐止膿血。

【艾葉】微溫。幹者煎治金瘡﹝《食療》﹞。

【王不畱行】﹝平﹞。主金瘡﹐止血﹐逐痛。

【白頭翁】﹝溫﹞。逐血﹐止痛﹐療金瘡。

【釣樟根】溫。皮主金瘡﹐止血。

【石灰】﹝溫﹞。止金瘡血﹐和雞子白﹑敗船筎甚良﹝《藥性論》﹞。

【狗頭骨】平。主金瘡﹑止血。

蜀本

【薤白】溫。主金瘡﹐止痛瘡﹐中風水腫﹝臣﹞。

【車前子】寒。止血。葉及根﹐主金瘡止血。

【當歸】溫﹝君﹞。主金瘡。

【蘆籜】寒。主金瘡﹐生肉﹝使﹞。

【桑灰湯】平﹝臣﹞。按桑灰﹐孟詵云﹕『煉五金家用。』不云治金瘡﹐惟桑白皮主縫金瘡﹐桑葉治撲損瘀血耳。

【蛇銜】微寒﹝臣﹞。主金瘡。

【葛根】平﹝臣﹞。療金瘡﹐止痛。

證類

【水楊花】寒。柳花﹐主金瘡。

【突厥白】寒。主金瘡生肉止血﹐補腰續筋。

《聖濟總錄》曰﹕『金刃所傷﹐瘡有微甚﹐生死所系﹐要在原經絡所在﹐觀變動之形﹐察微妙之脈。』葛稚川曰﹕『天窗﹑眉角﹑腦戶﹑臂裏跳脈﹑髀內陰股﹑兩乳上下﹑心﹑鳩尾﹑小腹及五藏六府兪﹐皆不可傷。』此所謂原經絡所在也。『腦破出血﹐戴眼直視﹐不能語言﹐咽中傷﹐聲嘶急﹐舌出﹐兩手妄舉﹐肌肉不生﹐按之幹急﹐或靑黃汁出﹐或瘡邊寒靑﹐肉消殠敗﹐或先出赤血後出黑血﹐或血出不止﹐白汁隨出﹐皆不可療。』此所謂觀變動之形也。『胗其脈虛細小者生﹐微細遲者生﹐反此爲難治。』此所謂察微妙之脈也。而《病源》載其分析﹐有血出不止﹐有內衄﹐有筋急相引痛﹐不得屈伸﹐有傷筋斷骨﹐有中風發痙﹐有驚痙﹐有驚悸﹐有煩﹐有欬﹐有渴﹐有虫出﹐有著風﹐有著風腫﹐有癰腫﹐有風水﹐甚者有斷腸﹐有腸出﹐有金刃不得出﹐有下血虛竭﹐有久不差﹐不可以一二端窺也。獨柰何以不足二十物者﹐印定人眼目﹐爲治金瘡通用哉﹗且照證科分﹐指明某物治某證﹐猶之可矣﹐乃偏列藥十有八味﹐而止血者居其八﹐生肉者居其三﹐止痛者居其四﹐混云治金瘡者居其五﹐而於前所臚兼證﹐僅及中風﹑水腫及補腰續筋數端﹐謂爲備﹐則疏漏已甚﹐謂爲不備﹐偏又有一支一節存於其間﹐是果何說也哉﹗殊不知驚悸者﹐煩者﹐渴者﹐虫出者﹐癰者﹐水者﹐旣有專門﹐皆曾列治﹐惟其血出不止﹐不可與吐衄並論﹐疼痛筋攣﹐不可仿濕痺爲治﹐而斷折而刃畱﹐皆他病不能兼有者﹐至中風則與中於腠理者異﹐水入則與水停者不同﹐故微逗其義﹐略引其端﹐使人知循病本之絕殊﹐參病情之究異﹐俾求治法於他門﹐不至刻舟求劍﹐與泛常關於此﹐備於彼者﹐爲迥不侔矣。𨿽然其中具寒溫與平之性﹐行气行血之殊﹐散逐補苴之宜﹐去敗生新之效﹐詎可任拈一物﹐浪治一證哉﹗亦自有鍼孔相符處﹐但觀其一物兼列數效者﹐可差識其緒矣。再試思《金匱要略》王不畱行散爲治金瘡第一經方﹐僅得是篇二味﹐其餘寒如黃芩﹑芍藥﹐熱如蜀椒﹑漧薑﹐並與金瘡無涉﹐卻故用之何也﹖又思《肘後》《外臺》每每單拈一味使治金瘡﹐並非是篇所有﹐卻又何故﹖譬如甘艸﹐《本經》明明載主金瘡尰而未列此篇﹐欲使人舉一反三﹐從中會悟耳。

卷六

踒折

【生鼠】微溫。牡鼠﹐療踒折﹐續筋骨﹐搗敷之。

【生龜】平。身腫﹐踒折﹝《食療》﹞。

【生地黃】大寒。主墮墜﹐踠折﹐瘀血﹐畱血。

【烏雄鷄血】平。主踒折﹐骨痛。

【烏骨雞】平。

【李核仁】平。主僵僕躋﹐瘀血﹐骨痛。

蜀本

【自然銅】平。療折傷﹐散血﹐止痛。

【木子】溫。主折傷﹐散結腫。

【骨碎補】溫。補傷折。

【無名異】平。主金瘡﹐折傷﹐內損﹐止痛﹐生肌肉。

藥對

【續斷】微溫﹝臣﹞。主金瘡癰傷﹐折跌﹐續筋骨﹐金瘡血﹐內漏﹐止痛。

踒﹐《說文》《玉篇》皆云足跌也。踒折﹐後人或謂之被打﹝《千金》﹞﹐或謂之腕傷﹝《病源》﹞﹐或謂之傷折﹝《聖濟》﹞﹐或謂之跌僕損傷﹝今人﹞﹐其意皆無踒折二字之周﹐蓋爲人所侮﹐不過力不相及﹐在傷者本無病也﹐而有气憤之兼﹐暴折之歉﹐若但蹉跌﹐則或以眩暈﹐或以驚觸﹐或以下弱﹐或以失足﹐或從車覆﹐或從騎蹶﹐或因道滑﹐或因巉巖。當時之情景不同﹐則受傷之淺深自別﹐而气血之違從遂殊﹐曰足跌而致折﹐則人之相加﹐己之失誤﹐並宿疾之發動﹐無不由之矣﹐故謂之周。然其間派別﹐猶有頭破腦出﹑折骨傷筋﹑壓迮墮墜﹑內損中風﹑發痙﹑發腫諸異﹐除此之外﹐則無不有瘀﹐而瘀又有新者久者﹐皆按篇中可循條理而得其緒。夫在血曰瘀﹐曰內漏﹐曰止﹐曰散﹐可想見其傷折後血之情形﹔在跌曰墮墜﹐曰僵僕躋﹐可想見致傷折之景狀﹔在痛曰骨﹐曰腕﹐曰腫﹐曰折﹐可想見受傷折之部位。而所列之物﹐偏選其跌而不傷者﹝鼠﹞﹐開而能闔者﹝龜﹞﹐折而可聯者﹝雞﹞﹐外𨿽斷而中仍連者﹝地黃﹑續斷﹞﹐擊之可碎﹐鎔之可合者﹝自然銅﹞﹐紫爛於外﹐靑白其中者﹝李﹞﹐皆使元气不隨傷而傷﹐不因折而折耳。至因是而幻成他候﹐則仍有本類可稽﹐取治則於彼焉。

瘀血

【蒲黃】﹝平﹞。消瘀血。

【琥珀】平。消瘀血﹐通五淋。

【羚羊角】﹝寒﹞微寒。去惡血﹐注下。

【牛膝】﹝平﹞。逐血气﹐傷熱﹐婦人月水不通﹐血結﹐逐惡血畱結﹝《藥性論》﹞。

【大黃】﹝寒﹞大寒。主下瘀血﹐血閉﹐寒熱。

【漧地黃】﹝寒﹞。逐血痺﹐破惡血﹐通血脈。

【朴消】﹝寒﹞大寒。破畱血閉絕。

【紫參】﹝寒﹞微寒。療腸中聚血﹐散瘀血﹐主心腹堅脹﹝《藥性論》﹞。

【桃仁】﹝平﹞。主瘀血﹐血閉瘕﹐邪气。

【虎杖】微溫。破畱血癥結。

【茅根】﹝寒﹞。除瘀血﹐血閉﹐寒熱。

【蟅虫】﹝寒﹞。破瘀﹐下血閉。

【虻虫】﹝微寒﹞。木虻﹐主瘀血﹐血閉。蜚虻﹐主賊血在胸腹。

【水蛭】﹝平﹞微寒。逐惡血﹐瘀血﹐月閉﹐破血瘕積聚。

【蜚蠊】﹝寒﹞。主瘀血﹐通利血脈。

蜀本

【天南星】利胸膈﹐散血。

藥對

【鮑魚】溫。主踒跌。除瘀血痺在四肢不散。

【飴餹】微溫。去血病﹝臣﹞。止渴去血。

【神屋】平。主血。

【敗龜】治血麻痺。

【庵閭子】微寒。主藏血﹐身中有毒﹝臣﹞。主五藏瘀血﹐心下堅。

【芍藥】微寒。主逐賊血。除血痺﹐通順血脈﹐緩中﹐散惡血﹐逐賊血。

【鹿茸】溫。主血流在腹﹝臣﹞。

【車前子】寒。主瘀血痛。葉及根﹐主瘀血﹐血瘕﹐下血。

【牡丹】微寒。主除畱血﹝使﹞。主癥堅﹐瘀血畱捨腸胃。

【射幹】微溫。主除畱血﹐老血﹝使﹞。療老血在心脾間﹐欬唾﹐言語气臭。

【藕汁】寒。主消血。破產後血悶。

【天名精】地菘是也。寒。主瘀血﹐血瘕欲死。

玩篇中端緒甚繁﹐第一先剖其瘀之情狀﹐則濡遲有待曰畱﹝篇中凡朴消﹑牡丹﹑射幹皆治畱血﹞﹐壅塞不通曰閉﹝大黃﹑茅根﹑蟅虫﹑虻虫﹑桃仁皆治血閉﹞﹐積久而朽曰老﹝射幹主老血﹞﹐困垢穢曰惡﹝羚羊角﹑牛膝﹑漧地黃﹑水蛭皆治惡血﹞﹐敗類害良曰賊﹝虻虫﹑芍藥皆主賊血﹞。其次當究其瘀之部分﹐則在內曰腸中﹝紫參療腸中聚血﹞﹐曰腹中﹝鹿茸主血流在腹﹞﹐曰胸腹﹝蜚虻除賊血在胸腹﹞﹐曰心脾﹝射幹主老血在心脾間﹞﹐曰心腹﹝紫參散瘀血主心腹堅脹﹞﹐曰胸膈﹝天南星利胸膈散血﹞﹐在外曰血脈﹝漧地黃主通血脈﹐蜚蠊主利血脈﹐芍藥主通順血脈﹞﹐曰四肢﹝鮑魚主血痺在四肢﹞。其次當審其瘀之爲病﹐則曰寒熱﹝大黃﹑茅根皆主血閉寒熱﹞﹐曰淋﹝琥珀主消瘀通五淋﹞﹐曰注下﹝羚羊角主惡血注下﹞﹐曰渴﹝飴餹主止渴去血﹞﹐曰麻痺﹝敗龜主血麻痺﹞﹐曰癥瘕﹝桃仁主血閉瘕邪气﹐虎杖主畱血癥結﹐水蛭主血瘕積聚﹐車前根葉主血瘕下血﹐牡丹主癥堅瘀血畱捨腸胃﹐天名精主血瘕欲死﹞﹐曰月水不通﹝牛膝主月水不通血結﹐水蛭主瘀血月閉﹞﹐曰踒跌﹝鮑魚主踒跌﹞﹐條分件析﹐皆有循緒以通﹐特已後經方治是﹐均附載他門﹐不別標統領﹐遂使內有瘀血﹐無以悉其外見情形﹐是蓋當細核焉。夫仲景書𨿽云不無疏漏﹐要其徹源徹委處﹐未嘗不綱舉目張﹐何爲源﹐病因是也﹔何爲委﹐病處是也。病形則有內外之殊﹐內因者﹐所謂食傷﹑憂傷﹑飲傷﹑房室傷﹑饑傷﹑勞傷﹑經絡榮衛傷﹔外因者﹐瘀或比於風﹝桃仁承气湯證﹞﹐或比於熱﹝抵當湯丸證﹞﹐或比於水﹝大黃甘遂湯證﹞﹐皆所經見於書者也。病處則有上下之別﹐在上者爲肌膚甲錯﹐兩目黯黑﹝大黃蟅虫丸證﹞﹐爲其人咳﹐口漧﹐喘滿﹐咽燥不渴﹐多唾濁沫﹐時時振寒﹐熱之所過﹐血爲凝滯﹐畜結癰膿﹐唾如米粥﹝肺癰證﹞。在下者爲著臍下腹痛﹝下瘀血湯證﹞﹐在少腹不去﹝溫經湯證﹞﹐少腹滿如惇狀﹐小便微難而不渴﹝大黃甘遂湯證﹞﹐經水閉不利﹐藏堅癖不止﹐下白物﹝礬石丸證﹞﹐亦所經見於書者也。但其所陳﹐不若此篇之備﹐然據所謂﹕『如狂喜忘﹐少腹滿而小便自利﹐脈微而沈。』『脈沈結﹐屎𨿽硬﹐大便反易﹐其色黑﹐無表裏證。』而『發熱﹐脈浮數﹐𨿽下之﹐脈數不解﹐消穀善饑。』其景其情﹐在內在外﹐固已略備其槪矣。而其最有致者﹐曰﹕『病人胸滿﹐唇痿﹐舌靑﹐口燥﹐但欲嗽水不欲咽﹐無寒熱﹐脈微大來遲﹐腹不滿﹐其人言我滿﹐爲有瘀血。』曰﹕『病者如有熱狀﹐煩滿﹐口燥而渴﹐其脈反無熱﹐此爲陰伏﹐是瘀血也。』曰﹕『婦人年五十﹐所病下利數十日不止﹐暮卽發熱﹐少腹裏急﹐腹滿﹐手掌煩熱﹐唇口漧燥﹐此曾經半產﹐瘀血少腹不去。』統而言之﹐已見熱標而無熱證﹐脈無熱象者﹐瘀也。有所阻則應有所不通﹐有所阻而气化仍通者﹐瘀也。並無所阻而自謂若有所阻者﹐瘀也。有燥象而不渴﹐不應渴而反渴者﹐瘀也。蓋气以化而行﹐血以行而化﹐气已行而結者猶結﹐則非气病﹐況血應濡而不濡﹐實未枯而似枯﹐是非有瘀﹐何由得此哉﹗故曰﹕『仲景書𨿽似疏﹐然得爲是編之綱﹔是編𨿽密﹐僅能爲仲景書之目者此也。』

火灼

【柏白皮】微寒。主火灼爛瘡。

【生胡麻】﹝平﹞。潤五藏﹐主火灼﹝《食療》﹞。

【鹽】﹝寒﹞。

【豆醬】寒。湯火燒灼﹐未成瘡﹐用汁點之。

【井底泥】寒。治湯火燒瘡用之。

【醋】溫。

【黃芩】﹝平﹞大寒。下血閉﹐惡瘡疽﹐熱火瘍。

【牛膝】﹝平﹞。主傷熱火爛。

【梔子】﹝寒﹞大寒。

《集驗》云﹕『凡被火燒者﹐初愼勿用冷水﹑冷物並井下泥﹐火創得冷﹐卽熱气更深﹐轉入至骨﹐爛壞人筋﹐攣縮者良由此也。』《病源》《千金》亦云然﹐《聖濟總錄》亦深禁冷物淋搨﹐又云﹕『水火之气﹐當因其勢而利導之﹐湯火誤傷﹐毒方熾﹐通導而泄其气可也。』本非气血所生病﹐故治不及於湯液﹐特在乎塗敷膏浴﹐治其外而已﹐乃本篇直列井底泥於中何哉﹖夫《別錄》固謂爲湯火燒創用之矣﹐核之以豆醬下之「未成瘡用汁點之」之語﹐則固用於後而非用於初者也。大抵齊梁及唐皆尊信是編﹐而是編者又祇列其物﹐而不下其物注腳﹐則恐後人宗之者﹐漫拈以取快一時﹐不計後日深害耳﹐其實有何不可用哉﹗然據此已足見已成瘡﹑未成瘡﹐宜分兩途治矣。再考《千金》《外臺》﹐凡治此者﹐多以膏油調敷﹐幾乎無方不然﹐而本篇所載僅止九物﹐醞釀蒸暴而成者﹐鹽﹑醬及醋已得其三﹐卽井底泥之柔冷難燥﹐柏皮﹑胡麻之多脂﹐又得其三﹐其餘則牛膝以遏其上游﹐梔子以醒其變色﹐黃芩以界其腐潰耳。而居其前者﹐果何爲者耶﹗夫蒸盦不至臭敗﹐暴炙不爲消泯﹐反能成淨潔之質﹐芳香之气﹐以助人元气者﹐何不可救人被蒸盦暴炙之害﹐且能耐蒸盦暴炙者﹐惟滋膏潤澤耶﹗是二端者﹐一以其受成艱苦﹐化患害於方殷﹔一以其秉賦丰腴﹐拒侵軼之盛熾﹐曾謂無故也哉﹗而《千金》《外臺》意卽可於是徵之矣。

癰疽

【絡石】﹝溫﹞。主風熱﹐死肌﹐癰傷﹐口漧﹐舌焦﹐癰腫不消。

【黃】﹝微溫﹞。主癰疽﹐久敗瘡﹐排膿止痛。

【白斂】﹝平﹞微寒。主癰腫﹐疽瘡﹐散結气﹐止痛﹐除熱。

【烏喙】微溫。主癰腫膿結。

【通艸】﹝平﹞。散癰腫﹐諸結不消。

【敗醬】﹝平﹞微寒。主癰腫﹐浮腫﹐結熱。

【白芨】﹝平﹞微寒。主癰腫﹐惡瘡敗﹐傷陰﹐死肌。

【大黃】﹝寒﹞大寒。傅一切瘡癤癰毒﹝《日華》﹞。

【半夏】﹝平﹞生微寒熟溫。消癰腫。

【元】﹝微寒﹞。散頸下核﹐癰腫。

【薔蘼】微寒。主癰腫﹐惡瘡﹐敗瘡﹐熱气﹐陰蝕不廖。

【鹿角】﹝溫﹞微溫。主惡瘡﹐癰腫﹐逐邪惡气﹐畱血在陰中。

【蝦蟆】﹝寒﹞。主癰腫﹐陰瘡。

【土蜂子】﹝平﹞。主癰腫﹐嗌痛。

【伏龍肝】微溫。與醋調塗癰腫。

【甘焦根】大寒。主癰腫﹐結熱。

藥對

【礪石】火燒於苦酒中淬破﹐醋和﹐帖之卽消。﹝《北史。方技馬嗣明傳》「練石法﹐以麤黃色石﹐如鵝鴨卵大﹐猛火燒令赤﹐內醇醋中﹐自有石屑落醋裏﹐頻燒至石盡﹐取石屑曝漧﹐搗﹐下簁﹐和醋以塗腫上﹐無不愈。」﹞

【烏賊魚骨】微溫﹝臣﹞。主陰蝕腫痛。

【鹿茸】溫﹝臣﹞。散癰腫﹐骨中熱疽癢。

【升麻】微寒。帖諸毒﹝君﹞。療癰腫﹐水煎綿洗拭瘡上。

【赤小豆】平。主帖腫易消﹝臣﹞。排癰腫膿血。

【側子】大熱。主癰腫。

曹靑巖曰﹕『癰疽𨿽寒熱邪气所爲﹐實因气血壅瘀而致﹐故內無壅﹐則邪气侵襲僅生疾病﹐內有瘀﹐則邪气依附遂發癰疽。』《病源》曰﹕『六府主表﹐气行經絡而浮﹐不和則邪气乘而爲疽。』是癰邪淺而輕﹐疽邪深而重﹐然《靈樞。癰疽篇》有名癰而深重﹐名疽而淺輕者﹐是癰疽之名不必泥﹐淺深之致亟當辧也。蓋邪結輕淺﹐𨿽血肉腐壞﹐瀉膿可瘳﹔邪結深重﹐則經脈敗漏﹐傷藏以死。治外實者開之﹐治內虛者托之﹐血瘀則通﹐气壅則宣﹐所謂因其輕而揚之﹐因其重而減之﹐責虛取實﹐適事爲故也。

予不善治瘍﹐然嘗聞之治瘍猶治傷寒也。傷寒首論外解未解﹐瘍則先分已潰未潰﹔傷寒次審裏實不實﹐再察有無虛像﹐瘍則亦然﹐是故瘍之始治﹐自有條理﹐與傷寒迥殊﹐若其初作已挾虛﹐方膿而挾實﹐與夫內搏而傳陰﹐外開而不闔﹐種種與傷寒同﹐卽以傷寒法治之可也。今觀篇中﹐皆始條理事﹐而其委曲周折﹐當異於傷寒處﹐剖析綦詳﹐如分別部位﹐則曰頸﹐曰嗌﹐曰陰﹐是其所至之上下可見矣。研核久暫﹐則曰散曰消﹐無非開首之治﹔曰排曰止痛﹐無非成膿之治﹐皆在未潰之前﹐是其所在之淺深可見矣。至諦審名目﹐則曰腫曰結﹐腫則有浮有堅﹐結則有气有熱有膿﹐此亦未潰前事﹐是其所受之來源可見矣。推究極盡﹐則曰敗曰傷﹐皆已潰後事﹐是其所畱之禍患可知矣﹐而又不遺傅帖之術﹐膏摩之方﹐蓋亦明明示人以除是已外﹐盡可同他疾一例治也。𨿽然題曰癰疽﹐篇中列藥二十二味﹐乃疽字祇兩見﹐余則盡屬治癰﹐未免偏重不均。夫是亦傷寒例耳﹐回檢《傷寒篇》起首之治﹐卽無桂枝外解而後﹐凡爲補爲溫﹐纖悉不載﹐以傷寒實證正治﹐原已具於篇中﹐調和溫補乃借虛証之治以治傷寒﹐非傷寒正法也﹐則於此篇遂可識疽證純宜用補﹐無他別法﹐卽其僅一見於黃﹐再見於鹿茸﹐可以會悟矣。若其入後之治﹐本與癰同﹐癰且不載補劑﹐疽更何勞獨出﹐不又有例可循耶﹗

惡瘡

【雄黃】﹝平寒﹞大溫。主惡瘡﹐疽﹐痔﹐死肌。

【雌黃】﹝平﹞大寒。主惡瘡﹐頭禿﹐痂疥﹐下部瘡。

【粉錫】﹝寒﹞。療惡瘡。

【石硫黃】﹝溫﹞大熱。主婦人陰蝕﹐疽﹐痔﹐惡血及惡瘡﹐下部瘡﹐止血﹐殺疥。

【礬石】﹝寒﹞。陰蝕﹐惡瘡。

【松脂】﹝溫﹞。主疽﹐惡瘡﹐頭瘍﹐白禿﹐疥瘙﹐風气。

【蛇牀子】﹝平﹞。主惡瘡。

【地楡】﹝微寒﹞。主惡瘡﹐熱瘡。

【水銀】﹝寒﹞。主疥﹐瘻﹐痂﹐瘍﹐白禿。

【蛇銜】﹝微寒﹞。主惡瘡﹐頭瘍。

【白斂】﹝平﹞微寒。主癰腫﹐疽瘡﹐散結气﹐止痛。

【漏蘆】﹝寒﹞大寒。主皮膚熱﹐惡瘡﹐疽﹐痔。作浴湯主熱气﹐瘡癢如麻豆。

【檗木】﹝寒﹞。主陰傷﹐蝕瘡﹐口瘡。

【占斯】溫。主寒熱﹐疽瘡﹐惡瘡﹐癰腫。

【雚菌】﹝平﹞微溫。去長患白瘑疽。﹝同癬﹞

【莽艸】﹝溫﹞。主風頭﹐癰腫﹐乳癰﹐除結气﹐疥瘙。

【靑葙子】﹝微寒﹞。主邪气﹐皮膚中熱﹐風瘙﹐身癢﹐惡瘡﹐疥虱﹐下部瘡。

【白芨】﹝平﹞微溫。主癰腫﹐惡瘡敗﹐傷陰﹐死肌。

【楝實】﹝寒﹞。主疥瘍。

【及己】平。主諸惡瘡﹐疥痂﹐及牛馬諸瘡。

【狼跋】平。主惡瘡﹐瘑疥。

【桐葉】﹝寒﹞。主惡賊瘡著陰。

【虎骨】平。主惡瘡。

【豬肚】微溫。

【茹】﹝寒﹞微寒。主蝕惡肉﹐敗瘡﹐死肌﹐排膿惡血。

【藜蘆】﹝寒﹞微寒。主頭瘍﹐疥瘙﹐惡瘡。

【石灰】﹝溫﹞。主疽瘡﹐疥瘙﹐熱气﹐惡瘡﹐癩疾﹐死肌﹐墮眉﹐療髓骨疽。

【貍骨】溫。主惡瘡。

【鐵漿】平。治時气病﹐骨中熱﹐生皰瘡﹑豌豆瘡﹐飲之差﹝梅師方﹞。

蜀本

【野駝脂】主頑痺﹐風瘙﹐惡瘡﹐毒腫﹐死肌﹐筋皮攣縮。

藥對

【苦】寒。主諸惡瘡﹐軟癤﹝君﹞。療惡瘡﹐下部。

【白石脂】平。主疽﹐痔﹐惡瘡﹝臣﹞。

【蔞】平。主積年惡瘡﹝臣﹞。

【本】溫﹝臣﹞。治皮膚疵﹐酒﹐粉刺。

【菖蒲】溫。主風瘙﹝君﹞。主癰瘡。治惡瘡﹐疥瘙。

【艾葉】微溫。苦酒煎﹐主除癬及下部瘡﹝臣﹞。療下部瘡。

【槲皮】平﹝臣﹞。治惡瘡﹐煎湯洗之﹝《藥性論》﹞。

【葵根】寒﹝君﹞。主惡瘡。

【柳華】寒。主馬疥﹐惡瘡﹐煮洗立差﹝使﹞。痂疥﹐惡瘡。

【五加皮】微寒。主疳瘡﹝使﹞。主疽瘡﹐陰蝕。

【梓葉】微寒﹝使﹞。主爛瘡。

【薴根】寒。主小兒赤丹﹝使﹞。

【谷葉】平。洗之令生肉﹝臣﹞。

【萹竹】平。主浸淫﹐疥﹐惡瘡﹝使﹞。主浸淫﹐疥瘙﹐疽﹐痔﹐女子陰蝕。

【大麻】平﹝臣﹞。嚼塗治小兒疳瘡﹝《子母祕錄》﹞。

【孔公孽】溫。主男女陰蝕瘡﹝臣﹞。主邪結气﹐惡瘡﹐疽﹐瘻﹐痔。

【紫艸】寒。主小兒面上瘡﹝使﹞。

【馬鞭艸】平。主下部瘡﹝臣﹞。主下部瘡。

曹靑巖曰﹕『癤﹑疽﹑癬﹑疥﹐皆惡瘡也。』《病源》曰﹕『肺主皮毛﹐脾主肌肉﹐气虛腠疏﹐則濕邪乘入﹐化爲熱毒﹐侵食肌膚﹐浸漬血脈。癤﹑疽則或腫或腐﹐疥﹑癬則爲痛爲癢﹐延擾日久﹐變化生虫﹐淺則外淫﹐深則內薄﹐旣宜化其濁穢﹐又當潔其膿腐﹐然毒本散漫﹐藥峻則傷气血﹐藥緩則邪淹畱﹐欲弭其患﹐必於宣逐之中﹐寓以抵罅補隙﹐則邪气去而絡隧寧矣。』

按本篇除異名同患﹐異文同義﹐如卽癬﹝《釋名》「癬﹐徒也。」侵淫移徙日廣﹐故靑徐謂癬爲徙也﹐《音義》引此作﹞﹐瘙卽疥之所苦﹝《釋名》「疥﹐齘也。」癢搔之齒。﹐齘也﹞﹐癢卽瘙之所由﹝《釋名》「癢﹐揚也。」其气在皮膚中﹐欲得發揚﹐使人搔發之而揚出也﹞﹐痂卽創之所結﹐外曰疽﹐曰禿﹐曰﹐曰瘑﹐曰癩﹐曰癤﹐曰丹﹐《病源》曰﹕『體虛受風熱濕毒﹐與气血相搏﹐則發惡瘡﹐癢痛焮腫而多汗﹐身體壯熱。』癬者﹐風濕邪气客於腠理﹐復值寒濕與血气相搏﹐則血气否澀﹐皮肉隱胗如錢文﹐漸漸增長﹐或圓或斜﹐有匡郭﹐裏生虫﹐搔之有汁﹐有幹蘚﹐有濕癬﹐有風癬﹐有白癬﹐有牛癬﹐有圓癬﹐有狗癬﹐有雀眼癬﹐有久癬。疥者﹐皮內隱起發如﹐極癢﹐搔之汁出﹐旋作幹痂﹐皆有虫﹐有馬疥﹐有水疥﹐有幹疥﹐有濕疥。疽者﹐瘑之類﹐多發於支節腳脛﹐相對﹐作細孔﹐如鍼頭﹐其裏有虫﹐瘙痛﹐搔之黃汁出﹐隨差隨發﹐有甲疽﹐有查疽﹐有頑疽﹐有根疽﹐非癰疽之疽也。禿見前《發禿落篇》﹐見後《篇》。瘑瘡者﹐風濕之气折於血气﹐結聚所生﹐多著手足間﹐遞相對如新生茱萸子﹐痛癢﹐抓搔﹐黃汁出﹐浸淫生長拆裂﹐時瘥時劇﹐變化生虫﹐有燥瘑創﹐濕瘑瘡﹐久瘑創。癩者﹐多從風起﹐初入皮膚﹐流通四支﹐潛於經脈﹐或在五藏﹐眉睫墮落﹐鼻柱崩壞﹐語聲變散﹐耳鳴啾啾﹐皮肉頑痺﹐不覺痛癢﹐有烏癩﹐有白癩。癤者﹐人運役勞動﹐陽气發泄﹐遇風冷濕气折之﹐經絡之血結澀不通﹐乃生核如梅李。丹者﹐風熱惡毒所爲﹐令人身體忽然焮赤﹐如丹塗之象。諸患者﹐其來有自﹐其制有物﹐則其間自有鍼孔相符處﹐可人人領會而不必縷述者也。第其植根非深﹐而瑣碎淹蹇﹐倏忽以至﹐遷延不退﹐積久內伐﹐仍可斃人﹐所當比諸內證﹐闡發其理者。蓋癰疽旣猶傷寒﹐此類則猶瘧痢﹐瘧痢者根連內外﹐此類之根未嘗不亦連內外。傷寒乃傷榮衛﹐槪從气分鼓蕩﹔瘧痢則傷經隧﹐每傍血脈消長﹐是瘧痢爲著形體而傷寒反僅礙气機矣。是做礙气機者易進易退﹐𨿽奔騰踴躍張甚﹐而可決其生死﹔瘧痢則縣延反復遲滯﹐而難斷其違從﹐譬之天降時雨﹐縱傾盆倒峽﹐每多生物之功﹐惟淫霖彌逆﹐積日累旬者﹐傷害禾稼實甚也。篇中諸病﹐大率由濕﹑火﹑痰﹑虫﹑風醞釀以成﹐受之者多在血脈﹐而濕乃浸淫之濕﹐可由逐而去﹐風非外中之風﹐可由散而息﹐從濕生火﹐火與濕搏而成痰﹐從濕熱生風﹐風與濕熱媾而生虫﹐故篇中藥物除濕者幾居其半﹐卽治風﹑治火﹑治痰﹐亦必關照驅濕通血脈﹐此其大綱矣。

漆瘡

【蟹】﹝寒﹞。敗漆﹐愈漆瘡。

【茱萸皮】﹝溫﹞大熱。吳茱萸皮能療漆瘡。

【苦芙】微寒。主面目通身漆瘡。

【雞子白】微寒。治漆瘡塗之。

【鼠查】見杉材注。洗漆瘡。

【井中苔萍】大寒。主漆瘡﹐熱瘡。

【秫米】微寒。療漆瘡。

【杉材】微溫。療漆瘡﹐削作柹﹐煎湯﹝隱居﹞。

蜀本

【石蟹】寒。主漆瘡。

【漆姑葉】微寒。療漆瘡。﹝見杉材注隱居云﹞

藥對

【芒消】大寒。傅漆瘡﹝君﹞。湯漬芒消令濃﹐洗漆瘡。

證類

【黃櫨木】洗湯火漆瘡及赤眼。

曹靑巖曰﹕『漆之爲物﹐濡濕則幹﹐風燥反潤﹐投以咸鹵則消化爲水﹐人著其气則腫而爲瘡。』《病源》曰﹕『漆瘡者﹐瘙癢腫起﹐先發赤﹐後生細粟。厲者﹐腫膿焮痛極而爲痂癩。然有不畏者﹐終日播弄了無他苦﹐畏者遠襲其气輒發。輕者至七八日不治自差﹐重者治以相制之物﹐亦必七八日始已。』或曰﹕『其人本有濕熱﹐感漆气之竄烈則爲瘡。』每見易生瘡疥者﹐染气卽發﹐遇漆則固無恙也﹐是稟賦之畏惡﹐非濕熱之感召也明矣。

按治漆瘡者﹐惟化患害爲護衛﹐其義最精且盡美盡善﹝杉材柹﹞﹐其次去結聚﹝茫消﹞﹐淸熱毒﹝井中苔萍﹞﹐其次充土气﹝秫米﹞﹐澤肌膚﹝雞子白﹞美矣。若夫任敗漆之物﹝蟹﹑石蟹﹞﹐漆气固爲之解散﹐其質將柰之何﹐是又可證仍有去滓消毒之物爲之佐使﹐以善其後也。惟漆之爲物﹐《本經》列諸上品﹐謂爲無毒﹐《別錄》則增有毒於下﹐其理所當究焉。夫人乖常理曰姦﹐物戾常情曰妖﹐在人視之爲妖﹐在物所具則爲毒﹐漆之毒以其得燥反漓﹐得濕反凝耳。然則《本經》何以著其主絕傷﹑續筋骨﹑塡髓腦之功﹖夫正以其止能於血液盛滿之軀﹐續筋骨﹑塡髓腦也﹐故《本經》不曰主絕竭﹑絕涸﹐而曰絕傷﹐正爲其人血液盛滿時﹐忽遭傷損﹐致斷絕不續耳。旣知其如是﹐不遂可知其於血液燥涸人﹐則能劫血液使漓﹐揚血液使沸耶﹗故患漆創者﹐多嬌怯白嫩之人。蟹鹹寒散血﹐漆能劫之則蟹能散之﹐漆能揚之則蟹能止之﹐所以爲第一的對之劑﹐篇中諸物欲盡識其用意所在﹐卽以是推之可也。

癭癅

【小麥】微寒。

【海藻】﹝寒﹞。主癭癅气﹐頸下核﹐破散結气。

【昆布】寒。主癭癅﹐聚結气。

【文蛤】﹝平﹞。

【半夏】﹝平﹞生微寒熟溫。除癭癅气﹐虛而有痰气加用之﹝《藥性論》﹞。

【母】﹝平﹞微寒。與連翹同治頸下癭癅﹝《藥性論》﹞。

【通艸】﹝平﹞。根治項下癭癅﹝《藥性論》﹞。

【松蘿】﹝平﹞。主項上癭癅。

【連翹】﹝平﹞。主癭癅﹐結熱。

【白頭翁】﹝溫﹞。主積聚﹐癭气。

【海蛤】﹝平﹞。治項下癭癅﹝《藥性論》﹞。

【生薑】微溫。

藥對

【元】微寒。主散頸下腫核﹝臣﹞。

【杜蘅】溫﹝臣﹞。主項間癭癅﹝《藥性論》﹞。

曹靑巖曰﹕『癭癅﹐皆气結疾也。』《靈樞。刺節眞邪論》曰﹕『有所結﹐气歸之﹐津液邪气凝結日甚﹐連以聚居爲昔癅。』是癭癅悉緣積累而也。癭專主气﹐癅兼主血。癭不治則能妨咽﹔癅不治惟日大而無痛癢﹝聚沙曰﹞﹐故《病源》有「癭可破﹐癅不可破」之戒﹐恐气血外竭而致斃也。二候初覺﹐但宜解結气﹐通津液﹐使不連聚大﹐化熱爲膿則善矣。

按古人謂險阻气多癭﹝《淮南。墜形訓》﹞﹐輕水所多禿與癭人﹝《呂覽。盡數》﹞﹐何哉﹖蓋生其地者癭其气﹐食其畜者踐其形。气應上達﹐血應潛趨﹐當達不達﹐以其地勢有以攖之也﹝攖﹐拈也﹐亂也﹞﹔當趨不趨﹐以其力微不能前進也。是二說者﹐一似言癭﹝《淮南》﹞﹐一似言癅﹝《呂覽》﹞﹐以癭與癅本系同類﹐特隨處結聚曰癅﹐但居頸項曰癭。以義言之﹐嬰﹐繞抱也﹝《淮南。要略訓》「以與天和相嬰薄」注﹞﹔畱﹐滯守也﹝《莊子》「山木無畱居」注﹞﹐滯守者不能擇地﹐繞抱者必倚險要﹐故曰癭頸癅也﹝《說文》﹞。癭﹐嬰也﹐在頸。嬰﹐喉也﹝《釋名》﹞。癅﹐肉起疾也﹝《廣韻》﹞。癅﹐流也﹐气血流聚而生腫也﹝《釋名》﹞。猶不可見泛稱則爲癅﹐在頸則爲癭耶﹗卽癭專主气﹐癅兼主血﹐亦於此可識矣。血有定屆﹐气無定行﹐則宜癅有常處﹐癭無常處﹐乃適相反。又气能鼓激﹐聚則迫急﹐血主流行﹐聚止盈科﹐則應癭急癅寬﹐癅垂癭突﹐乃復相反﹐何哉﹖夫成癭者﹐非有餘之气﹐爲癭者﹐乃气阻之血。气緣不足﹐故不能通達而陷於險﹔血緣气阻﹐故反能鳩合而結爲壘﹐則癭如纓絡之垂﹐癅似橊球之湛﹐非無由也。𨿽然气本因疲乏﹐不盡欲行之量﹔血亦因气滯﹐乃故違流動之趨。是其責皆應在气﹐故本篇少獨治癭癅之物﹐有之﹐惟一味耳﹝白頭翁﹞﹐且見頸項字樣者﹐十四味中復居其七﹐是可曉行气則血自流﹐解郁則血自順﹐開結則血自通﹐化痰則血自利﹐除火則血自寧耳﹐曾謂竟不治血哉﹗

瘻瘡

【雄黃】﹝平寒﹞大溫。主寒熱﹐鼠瘻。

【礬石】﹝大熱﹞生溫熟熱。主寒熱﹐鼠瘻。

【常山】﹝寒﹞微寒。主鼠瘻。

【狼毒】﹝平﹞。主惡瘡﹐鼠瘻﹐疽蝕。

【側子】大熱。寒熱﹐鼠瘻。

【連翹】﹝平﹞。主寒熱﹐鼠瘻﹐瘰癧。

【昆布】寒。主結气﹐瘻瘡。

【貍骨】溫。主鼠瘻﹐惡瘡。

【王不畱行】﹝平﹞。主瘻乳。

【斑描】﹝寒﹞。主鼠瘻﹐疥癬。

【地膽】﹝寒﹞。主鬼疰﹐寒熱﹐鼠瘻﹐惡瘡。

【甲】﹝平﹞。

藥對

【蟾蜍】寒﹝臣﹞。治鼠漏﹐惡瘡﹝《藥性論》﹞。

【附子】大熱﹝使﹞。

【漏蘆】寒。主諸瘻﹐療諸瘻疥﹐久服甚益人﹝隱居﹞。

【白礬】寒。主瘻﹐惡瘡﹐瘰癧﹝使﹞。治鼠漏﹐瘰癧﹝《藥性論》﹞。

【雌黃】平。主諸瘻﹐惡瘡﹝臣﹞。

【車前子】寒。

【蛇銜】微寒。主鼠瘻﹝臣﹞。

證類

【蝦蟆】寒。蝦蟆卽蟾蜍也﹐重出。

曹靑巖曰﹕『瘻瘡之源凡三﹐《素問。生气通天論》曰「陷脈爲瘻﹐畱連肉腠。」是緣瘍久不斂而成者。《靈樞。寒熱篇》曰「鼠瘻之本在藏。」是因情志拂郁而發者。又曰「浮於脈中﹐未著肌肉﹐外爲膿血。」是受虫鳥之毒而生者。』夫虫鳥之毒﹐或自飲食染其精液﹐或自居處襲其毒气﹐內則決而逐之﹐外則蝕而去之﹐所謂從本引末以去之也。瘍久不斂﹐或瘍生筋骨空陷之處﹐外闔而內不聯﹐或以气血虛乏﹐腐去而肉不長﹐所謂補虛易而塞漏難也。情志拂郁﹐則精血內沮﹐他藏之損不若肝藏之專﹐男子每發於莖﹐婦人歷生於乳﹐經方所謂瘻﹑乳瘻是也﹐亦有發於頸掖者﹐所謂狼瘻是也。其成每至數年﹑數十年﹐其潰每至於死而後已﹐近世名之曰失榮﹑乳巖﹑陰巖﹐治者善於補救﹐尙爾無裨﹐攻蝕則適促其生也。

按陷脈爲瘻﹐卽所謂漏也。本在於藏﹐上出項腋間者﹐卽所謂瘰癧﹐是其未潰者也。浮於脈中未著肌﹐卽外爲膿血者﹐卽所謂鼠瘻﹐是瘰癧之已潰者也。漏者﹐當求諸癰疽治虛之法﹔瘰癧者﹐當順气開結﹔鼠瘻者﹐當殺虫解毒。癰疽治虛﹐順气開結﹐自宜依指他求﹐若解毒殺虫﹐則此篇備矣。凡曰瘰癧﹐及言瘻不言鼠者﹐皆解毒者也。言鼠瘻﹑惡創者﹐皆殺虫者也﹐而順气開結﹐亦多寓焉。蓋惟專順是气﹐專開是結者﹐皆不假取諸他篇也。𨿽然鼠﹑蠅﹑蜂﹑蟻﹑蛇﹑蛙﹑虫﹑蠔﹑蚍蜉﹑蠐螬﹑蜣螂﹑蚯蚓﹑蝦蟆﹑螲蟷﹑鵰﹑烏鶴﹐撅旣遺精於食﹐旣中毒於人﹐何以不爲內患﹐而反流於經脈﹐發諸皮腠﹐且能不著肌肉耶﹖夫惟如此﹐方可用篇中諸物而不嫌其毒也。蓋人藏府充實﹐毒本難幹﹐設藏府不虛﹐第經脈懈弛﹐則毒不內犯而外流﹐故藥物亦得以毒化毒耳。假使毒內蘊而發病﹐寧得尙攻伐耶﹗就是而循其所列之物﹐察其气性之異﹐合夫克化之理﹐推其生制之宜﹐而更佐以抵隙補罅之資﹐期歸於成平﹐帖服而後已﹐詎不可哉﹗且《靈樞。寒熱篇》岐伯答帝治鼠瘻﹐《千金》《外臺》皆作「請從其末﹐引其本」﹐今本乃作「請從其本﹐引其末」﹐唐人所引﹐詎無所本﹐況非止一處也﹐不與本篇之旨脗合耶﹗

五痔

【白桐葉】﹝寒﹞。皮﹐主五痔。

【萹蓄】﹝平﹞。療疽﹐痔。

【蝟皮】﹝平﹞。主五痔﹐陰蝕﹐下血赤白。

【豬懸蹄】﹝平﹞。主五痔﹐伏熱在腸。

【黃】﹝微溫﹞。主五痔﹐鼠瘻。

蜀本

【五靈脂】溫。

【五倍子】平。療五痔﹐下血不止。

藥對

【龜甲】平。主五痔﹝臣﹞。

【赤石脂】大溫﹝君﹞。療癰疽﹐瘡﹐痔。

【檗木】寒。主腸痔。

【榧子】平﹝臣﹞。主五痔﹐去三虫。

【槐子】寒﹝君﹞。補絕傷﹐五痔﹐火瘡。

【蛇脫】平。寒熱﹐腸痔。

【臘月鴝鵒】平。作屑主五痔。主五痔﹐止血。

【甲】平。主五痔﹝臣﹞。主蝕痔﹐惡肉。

【腐木糯】寒﹝臣﹞。

【竹茹】微寒﹝臣﹞。治五痔﹝《藥性論》﹞。

【耳】微寒﹝臣﹞。爲末水服治五痔﹝《千金翼》﹞。

【槲脈】平。燒作散主痔。槲若﹐主痔止血。

證類

【槐鵝】微溫。治五痔。槐花鵝見《簡要濟眾方》。

【柏葉】平。

【艾葉】微溫。治五藏痔﹐瀉血﹝《藥性論》﹞。

曹靑巖曰﹕『痔侯凡五﹐皆下血﹐有瘡。』《生气通天論》曰﹕『因而飽食﹐經脈橫解﹐腸澼爲痔。』《病源》曰﹕『醉飽合陰陽﹐致血气勞擾﹐經脈流溢﹐滲漏腸間﹐衝發爲痔。』據此﹐則痔因气勞擾而下注﹐血卽隨注而滲泄﹐泄而不暢﹐則瘀滯變熱而結腫﹐滲而不已﹐則經脈滑澑而爲澼﹐腫久爲膿則成痿﹐澼久乏气則脫肛。腫而熱者﹐化其熱﹔虛而滑者﹐固其脈。必補益其气﹐使樞軸旋不阻﹐斯治法之善也。

按崔氏曰﹕『五痔肛邊﹐生肉如鼠乳﹐出孔外﹐時時濃血出者﹐牡痔。肛邊腫痛生創者﹐酒痔。肛邊有核﹐痛﹐寒熱者﹐腸癖。大便輒淸血者﹐血痔。大便難﹐肛良久乃肯入者﹐气痔。』《集驗》曰﹕『气痔﹐溫寒濕勞卽發﹐蛇脫皮主之。牡痔生肉如鼠乳﹐在孔中﹐頗見外﹐妨於更衣﹐甲主之。牡痔從孔中起﹐外腫﹐五六日自潰出膿血﹐蝟皮主之。腸痔﹐更衣挺出﹐久乃縮﹐豬左懸蹄甲主之。脈痔﹐更衣出淸血﹐蜂房主之。』兩說者參差不齊﹐大同小異﹐更核之《病源》《千金》﹐又或小有不同﹐蓋突於外者爲牡﹐苞於內者爲牝﹐著於腸者爲腸。血者﹐血之不攝﹔气者﹐气之不舉﹐則牡者爲腫﹐牝者爲痛﹐便艱者爲腸﹐重墜者爲气﹐流血者爲血﹐而腫者有濕有火﹐痛者有熱有瘀﹐便堅者有燥有火﹐重墜者有濕有熱﹐流血者有瘀有虛。篇中解熱﹑淸火﹑燥濕﹑滲濕﹑舉气﹑調气﹑通瘀﹑止血﹑滋燥﹑淸燥﹐非特一面周到也﹐皆可就其病之偏重爲之調劑﹐俾歸於平焉。欲使知此病之解熱﹑淸火等義﹐絕與治他病者不同﹐一若預燭後人將必有以陰陽﹑表裏﹑虛實籠統大槪之說﹐爲治病標準者﹐詔之﹐俾息其喙﹐是書之微義也。

脫肛

【頭】平。頭血塗脫肛﹝《藥性論》﹞。

【捲柏】﹝溫﹞平微寒。治脫肛。

【鐵精】﹝微溫﹞。療脫肛。

【東壁土】平。主下部瘡﹐脫肛。

【蝸牛】寒。大腸下脫肛﹐筋急。

【生鐵】微寒。主治下部及脫肛。

刪繁云﹕『肛者﹐主大便道﹐肺與大腸之合也﹐號爲通事令史。若髒傷熱卽脫﹐閉塞﹐大便不通﹐或腫﹐縮入生創﹔若府傷寒﹐則肛寒﹐大便洞瀉﹐肛門凸出﹐良久乃入。』《病源》云﹕『脫肛者﹐肛門脫出也﹐多因久利後大腸虛冷所爲﹐肛門爲大腸之候﹐大腸虛而傷於寒﹐利用气而气下衝﹐則肛門脫出。』卽已如是﹐豈有用寒涼之理﹐乃篇中列藥六味﹐寒涼者三﹐重墜者二﹐此曷故哉﹖夫固當體藏府情性﹐而審其耐寒耐溫之所以然矣。試檢《千金。大腸虛冷篇》﹐其證則謂「胸中喘﹐腸鳴﹐虛渴﹐唇幹﹐目急﹐善驚」﹐其治則用灸爲多﹐其用藥則黃連補湯﹐其物則黃連﹑茯苓﹑芎藭﹑石橊皮﹑伏龍肝﹑地楡﹐何嘗有一味溫補﹐而曰﹕『治大腸虛冷﹐利下淸白﹐腸中雷鳴相逐。』是誠何故﹖乃治大腸實熱之生薑泄腸湯﹐反生薑﹑白朮﹑桂心連用﹐是知《千金方》五藏六府虛冷實熱諸篇﹐非泛泛設﹐乃藏府耐藥性情精理所系矣。故刪繁療肛門寒則洞瀉凸﹐用豬肝散方﹐豬肝﹑黃連﹑阿膠﹑芎藭﹑艾葉﹑烏梅亦不濫用溫劑﹐兩相印證無異義也。本篇大旨﹐寒涼三味具伸而能縮之機﹐重墜二味取墜可轉升之理﹐蝸之伸縮﹐不待言﹐卽捲柏亦得水則舒﹐暴漧仍捲﹐猶是此意﹐鐵則本重而浥取精气於水﹐不已化爲輕乎﹗至東壁土則緣水過下趨爲禍﹐始還以防水之物爲堤埂之幹耳。超超元理﹐益人神智如是。



【靑葙子】﹝微寒﹞。主下部瘡。

【苦】﹝寒﹞。療下部。

【蚺蛇膽】寒。主瘡。

【腹蛇膽】微寒。心腹慝痛﹐下部瘡。

【大蒜】溫。散癰腫瘡。

【戎鹽】﹝寒﹞。

藥對

【艾葉煎】微溫﹝臣﹞。療下部瘡。

證類

【馬鞭艸】平。主下部瘡。

蚘虫

【薏苡根】﹝微寒﹞。下三虫。煮汁作糜食香﹐去蚘虫效﹝隱居﹞。

【雚菌】﹝平﹞微溫。去蚘虫﹐寸白。

【漧漆】﹝溫﹞。利小腸﹐去蚘虫。

【楝根】微寒。療蚘虫﹐利大腸。

【茱萸根】﹝溫﹞大熱。根白皮﹐殺蟯虫。

【艾葉】微溫。汁殺蚘虫﹝隱居﹞。

藥對

【石橊根】平﹝使﹞。療蚘虫。

【檳榔】溫﹝君﹞。殺三虫。

證類

【鶴虱】平。主蚘蟯虫﹐用爲散﹐肥肉臛汁方寸匕。

【龍膽】寒﹑大寒。去腸中小虫。

寸白

【檳榔】溫。療寸白。

【蕪荑】﹝平﹞。逐寸白﹐散腸中嗢嗢喘息。

【貫眾】﹝微寒﹞。去寸白。

【狼牙】﹝寒﹞。去白虫。

【雷丸】﹝寒﹞微寒。白虫﹐寸白﹐自出不止。

【靑葙子】﹝微寒﹞。殺三虫。

【橘皮】﹝溫﹞。止泄﹐去寸白。

【茱萸根】﹝溫﹞大熱。治寸白虫﹝《藥性論》﹞。

【石橊根】平。療寸白。

【榧子】平。去三虫。

藥對

【桑根白皮】寒﹝臣﹞。利水道﹐去寸白。

曹靑巖曰﹕『濕熱之气﹐變化生瘡﹐蝕爛孔竅﹐卽《金匱》之狐惑﹐《病源》之疳也。傷寒熱病﹐邪不盡達﹐燻蒸腹中﹐浸淫孔竅﹐令人下部或咽喉生瘡﹐喜睡惡食﹐微熱利血﹐甚則胃虛﹐气逆嘔噦﹐每有致死者。嗜甘之人﹐脾胃气緩﹐虫動侵食﹐亦能爲之﹐但宜化導郁勃之气﹐蓋欲復窪聚之流﹐先瀹湮遏之源是也。』又曰﹕『九虫之害﹐蚘與寸白爲多﹐皆溺熱化生者也。蚘處胃中﹐每有上逆吐出者﹔寸白處腸中﹐但從大便出者。蚘依於血﹐寒則內動而致腹痛﹔寸白附於液﹐熱則滋生而致疳蝕。其生也﹐藉藏府之濕熱﹔其出也﹐憑糟粕之黏裹。蚘則必待血滯通而後行﹐寸白必待凝液化而始出﹐蚘性畏苦﹐寸白性畏辛﹐得其性而制之﹐流毒可冀免矣。』

按﹑蚘﹑寸白﹐所由不同﹐趨向殊異﹐而均爲虫者﹐以脾胃失職﹐濕熱蘊隆則同也。狐惑屬心﹐心者火﹐火逢空斯發﹐故主面目乍赤﹑乍黑﹑乍白﹐著物卽燃﹐故主蝕。蚘屬肝﹐肝者木﹐木上聳下朻﹝朻﹐木下曲《說文》﹞﹐故主上下皆出﹐喜潤惡燥﹐故主煩。寸白屬脾﹐脾者土﹐土藏垢納污﹐故主津液凝濁﹐生物繁庶﹐故主羣。又狐惑連表而裏不靖﹐故狀如傷寒﹐默默欲眠﹐目不得閉﹐臥起不安﹐不欲飲食﹐惡聞食臭。蚘病在陰而陽不振﹐故主脈微而厥﹐膚冷﹐靜復時病﹐須臾復止﹐得食而嘔又煩。寸白諸書皆少言其外候﹐惟《千金》謂脾勞熱﹐則有白虫在脾中爲病﹐令人好嘔。本篇謂腸中嗢嗢喘息﹐虫自出不止﹐則陽不運陰而反激陰之候也。又肝藏血﹐故蚘每倚血爲起伏﹐篇中薏苡根﹑漧漆﹑楝實﹑艾葉皆屬血藥而能殺虫者。脾生津﹐故寸白必凝津爲窠臼﹐篇中貫眾﹑橘皮﹑榧子﹑桑皮皆於津液中殺虫者。蚘服苦﹐篇中誠有沈苦之列﹔寸白服辛﹐篇中不乏辛烈之廁。質之於﹐則辛苦並陳﹐津血並利﹐而與寸白同用靑葙﹐已可見其淸濕熱可瘳﹐與蚘同用艾葉﹐又可見其行血液乃伏。然執此而不知權變﹐猶執一也。權變惟何﹖《傷寒論》之烏梅丸﹑《金匱要略》之甘艸粉蜜湯﹑甘艸瀉心湯﹑苦洗﹑雄黃燻是也。說者謂﹕『虫生於風﹐故風字從虫。』此言良是﹐第此風若系外中內生﹐其咎應不止此﹐是必別有故﹐試思濕盛則爲痺爲攣﹐水停則爲痰爲飲﹐又安得生虫﹐惟其中有熱﹐則陽气不得入而與之交化﹐於是陽气與濕熱錯而相摩蕩焉。《正蒙》所謂﹕『陰气凝聚﹐陽在外不得入﹐則周旋不合而爲風者是也。』是知生虫之濕與水﹐非盛滿停瀦﹐乃飲食精微之餘﹐不隨陽化者﹐仍系生气之萌﹐故成有生之物﹐確似風而實非風也。或者又謂﹕『與寸白﹐人不常有﹔蚘則夫人有之﹐故多﹐別無大病﹐稍稍怫逆卽見於吐者是已。』蓋天之與地﹐無所不包﹐陰陽交化而孕育者﹐無物不有﹐則人腹之有虫﹐又何疑焉﹗古人亦以泛辭置之曰﹕『人不必盡有﹐有亦不必盡多﹐或偏有﹐或偏無﹐皆依腸胃之間。若府藏實則不爲害﹐虛則侵蝕焉﹐隨其虫之動而能變成諸患也。』《病源》云。

卷七

虛勞

【丹沙】﹝微寒﹞。

【空靑】﹝寒﹞大寒。益肝气。

【石鍾乳】﹝溫﹞。安五藏﹐益气﹐補虛﹐療下焦傷竭﹐彊陰。

【紫石英】﹝溫﹞。補心气不足。

【白石英】﹝微溫﹞。益气﹐補五藏。

【磁石】﹝寒﹞。養腎藏﹐彊骨气。﹝《藥性論》云﹕『能補男子腎虛﹑風虛﹑身彊﹑腰中不利。』蓋攝治節於作彊中也。﹞

【龍骨】﹝平﹞微寒。養精神﹐定魂魄﹐安五藏。

【茯苓】﹝平﹞。調气﹐伐腎邪﹐長陰﹐益气力﹐保神守中。

【黃】﹝微溫﹞。補丈夫虛損﹐五勞羸瘦。

【漧地黃】﹝寒﹞。主男子五勞七傷﹐女子傷中胞漏。

【茯神】平。療風眩﹐風虛﹐五勞。

【天虋冬】﹝平﹞大寒。保定肺气。

【薯蕷】﹝溫﹞平。主傷中﹐補虛羸勞瘦﹐充五藏﹐除煩熱﹐彊陰。

【石斛】﹝平﹞。主傷中﹐補五藏虛勞﹐羸瘦﹐彊陰。

【沙】﹝微寒﹞。補中﹐益肺气。

【人】﹝微寒﹞微溫。補五藏。

【元】﹝微寒﹞。補腎气。

【五味子】﹝溫﹞。主益气﹐勞傷﹐羸瘦﹐補不足﹐彊陰﹐益男子精。

【肉蓯蓉】﹝微溫﹞。主五勞七傷﹐補中﹐養五藏﹐彊陰益精。

【續斷】﹝微溫﹞。助气﹐調血脈﹐補五勞七傷﹝《日華》﹞。

【澤】﹝寒﹞。補虛損五勞。

【牡丹】﹝寒﹞微寒。安五藏。

【芍藥】﹝平﹞微寒。

【牡桂】﹝溫﹞。補中益气。

【遠志】﹝溫﹞。主傷中﹐補不足。

【當歸】﹝溫﹞大溫。補五藏﹐生肌。

【牡蠣】﹝平﹞微寒。

【五加皮】﹝溫﹞微寒。五緩﹐虛羸﹐補中益精。

【白棘】寒。療丈夫虛損﹐陰痿精自出﹐補腎气﹐益精髓。

【覆盆子】平。主益气。

【巴戟天】﹝微溫﹞。安五藏﹐補中﹐增志﹐益气。

【牛膝】﹝平﹞。療傷中﹐少气。

【杜仲】﹝平﹞溫。補中﹐益精气。

【柏實】﹝平﹞。安五藏﹐益气﹐療恍惚虛損吸吸。

【桑螵蛸】﹝平﹞。療男子虛損﹐五藏气微。

【石龍芮】﹝平﹞。平腎胃气﹐補陰气不足。

【石南】﹝平﹞。主養腎气﹐內傷﹐陰衰。

【桑根白皮】﹝寒﹞。主傷中﹐五勞﹐六極﹐羸瘦﹐補虛﹐益气。

【地膚子】﹝寒﹞。補中﹐益精气。

【車前子】﹝寒﹞。養肺﹐彊陰﹐益精。

【麥虋冬】﹝平﹞微寒。療虛勞﹐客熱﹐口漧﹐燥渴。

【漧漆】﹝溫﹞。主絕傷﹐補中﹐安五藏。

【兔絲子】﹝平﹞。主續絕傷﹐補不足﹐益气力﹐肥健。

【蛇牀子】﹝平﹞。令婦人藏熱﹐男子陰彊。

【枸杞子】微寒。補內傷﹐大勞噓吸。

【大棗】﹝平﹞。補中﹐益气。

【枸杞根】大寒。

【麻子】﹝平﹞。主補中益气。

【胡麻】﹝平﹞。主傷中﹐虛羸﹐補五內﹐益气力﹐長肌肉﹐塡骨髓。

唐本

【葛根】平。起陰气。

蜀本

【補骨脂】大溫。主五勞﹐七傷﹐風虛冷。

藥對

【甘艸】平。補益五藏﹐下气﹐長肌肉﹐制諸藥﹝君﹞。

【黃雌雞】平。主續絕﹝臣﹞。補益五藏﹐療勞﹐益气。

【萎蕤】平。補不足﹐除虛勞﹐客熱﹐頭痛﹝君﹞。

【甘菊】平。補中﹐益五藏﹝君﹞。

【紫菀】溫。主勞气﹝臣﹞。五勞﹐體虛﹐補不足。

【狗脊】平。補益丈夫﹝臣﹞。

【藕實】寒。補中﹐養气﹝君﹞。主補中養神﹐益气力﹐除百疾。

【蜂子】微寒。補虛冷﹝君﹞。補虛羸﹐傷中。

【蕪靑﹑蘆菔】溫。益五藏﹐輕身﹝君﹞。主利五藏﹐輕身﹐益气。

【赤石脂】大溫。主養心气﹝君﹞。

【薔薇】微寒。主五藏寒熱﹝君﹞。

【雲母】平。主气﹐益精﹝君﹞。安五藏﹐補中﹐療五勞七傷﹐虛損少气。

【枳實】微寒。主虛羸少气﹝君﹞。利五藏﹐益气。

【防葵】寒﹝君﹞。療五藏﹐虛气。

虛由於自然﹐勞因於有作﹐譬諸器物﹐虛者制造之薄劣﹐勞者使用之過當。仲景論虛勞﹐凡言勞者必主脈大﹐云脈浮﹑脈浮弱而濇﹑脈虛弱細微﹑脈沈小遲﹐皆不謂勞﹐則可見勞者脈必大﹐虛者脈必小﹐遂可知勞者精傷而气鼓﹐虛者气餒而精違﹐而其間節目﹐虛有陰陽之不同﹐勞有傷損之殊異﹐是其治則遂覺煩多﹐以篇中校之﹐大率曰補曰安﹐皆治勞之技﹔曰益曰養﹐咸治虛之法。以其所至之處﹐察其所乘之機﹐剖而析之﹐曲而帖之﹐可以得其當也。夫大熱﹑消渴﹑鬼疰﹑屍疰﹑吐唾血﹑上气﹑咳嗽﹑下利﹑聲暗﹑瘻﹑﹑陰痿﹑泄精﹑不得眠﹑腰痛﹑婦人崩中﹑月閉皆可爲虛勞兼有﹐𨿽不能不合於諸証之治要﹐須與是相符而不相乖﹐更核是篇須與彼相卽而不相舛﹐乃能曲當。苟泥諸證常治﹐恐犯虛虛之戒﹐徒執本篇所見﹐又防盛盛之嫌﹐故篇中不憚縷析條陳﹐合而言之﹐則曰安五藏﹝石鍾乳﹑龍骨﹑牡丹﹑巴戟天﹑柏實﹑漧漆﹑雲母﹞﹐補五藏﹝白石英﹑石斛﹑人﹑當歸﹞﹐補益五藏﹝甘艸﹑黃雌雞﹞﹐充五藏﹝薯蕷﹞﹐養五藏﹝肉蓯蓉﹞﹐五藏气微﹝桑螵蛸﹞﹐補五內﹝胡麻﹞﹐益五藏﹝甘菊花﹑蕪靑﹞﹐五藏寒熱﹝薔薇﹞﹐五藏虛气﹝防葵﹞﹐調藏气﹝茯苓﹞﹐利五藏﹝蕪靑﹑枳實﹞﹐五勞﹝黃﹑茯神﹑澤﹑桑白皮﹑紫苑﹐但主五勞﹞﹐七傷﹝漧地黃﹑續斷﹑補骨脂﹑雲母﹐兼主五勞七傷﹞﹐補中﹝沙﹑牡蠣﹑五加皮﹑牡桂﹑巴戟天﹑杜仲﹑地膚子﹑漧漆﹑大棗﹑麻子﹑甘菊花﹑藕實﹑雲母﹞﹐莫不具列章程。分而言之﹐則曰肝﹝空靑益肝气﹞﹐心﹝紫石英補心气不足﹐赤石脂養心气﹞﹐肺﹝天虋冬保定肺气﹐沙益肺气﹐車前子養肺﹞﹐腎﹝磁石養腎气﹐元﹑白棘補腎气﹐石南養腎气﹞﹐益气﹝石鐘乳﹑白石英﹑覆盆子﹑巴戟天﹑柏實﹑桑白皮﹑黃雌雞﹑蕪靑﹑枳實﹑續斷﹞﹐益气力﹝茯苓﹑兔絲子﹑胡麻﹑藕實﹞﹐羸瘦﹝黃﹑薯蕷﹑石斛﹑五味子﹑五加皮﹑桑白皮﹑蜂子﹑枳實﹑兔絲子令肥健﹐胡麻﹑甘艸長肌肉﹐當歸生肌肉﹞﹐傷中﹝地黃﹑薯蕷﹑石斛﹑遠志﹑牛膝﹑桑白皮﹑胡麻﹑蜂子﹞﹐彊陰﹝石鍾乳﹑薯蕷﹑石斛﹑五味子﹑肉蓯蓉﹑車前子﹑蛇牀子﹑磁石﹐彊骨气﹐石南主陰衰﹞﹐益精﹝五味子﹑肉蓯蓉﹑五加皮﹑白棘﹑杜仲﹑地膚子﹑車前子﹑胡麻﹞﹐莫不各分條理。校他病之用補益者﹐毫不相同﹐其灼然尢可明者﹐無如除熱一法﹐不加散發﹐不投淸泄﹐其命意更屬天淵﹝薯蕷除煩熱﹐麥虋冬主客熱口漧燥渴﹐萎蕤平客熱頭痛﹐薔薇主五藏寒熱﹞﹐是其因地制宜爲何如哉﹗柰何挽近論治虛勞﹐輒曰滋陰淸火養血除熱﹐旣不按病治病﹐復不遵循仲景﹐凡桂枝龍骨牡蠣﹑小建中﹑黃建中﹑天雄散等物治之者﹐槪視爲畏途﹐漫不加省馴﹐至胃減便溏﹐益復寒涼滋肝﹐致不可捄而止﹐無怪乎是篇更弁髦置之矣﹐而不知是篇宗旨確有稗補仲景者﹐請試言其一二﹐如益精而去精中之蕪累﹝地膚子﹑車前子﹑五加皮﹞﹐彊陰而召不羈之浮陽﹝石鍾乳﹑薯蕷﹑石斛﹑五味子﹞﹐因傷中而反求諸上下﹝桑白皮﹑牛膝﹞﹐因羸瘦而轉事消耗﹝桑白皮﹑枳實﹞﹐補中者益脾﹐益气亦益脾﹐而寓治體治用於其間﹝補中諸物是益脾體﹐益气諸物是益脾用﹞﹐不然則四藏皆有專補﹐而脾獨闕如也。安五藏﹑補五藏﹑補益五藏﹑充五藏﹑養五藏﹑益五藏皆以聯絡五藏﹐而寓動靜升降於其間﹐不然諸物之功﹐未見若是其溥也。要而言之﹐篇中列藥六十五味﹐無非補精補气兩端﹐推而極之﹐則其間性溫者二十﹐性平者二十有六﹐微寒者七﹐寒者十有二﹐又不過丹沙﹑空靑﹑磁石﹑天虋冬﹑澤﹑白棘﹑桑白皮﹑地膚子﹑車前子﹑枸杞根﹑藕實﹑防葵等物﹐治虛勞大旨﹐猶不可窺見一斑乎﹗

陰痿

【白石英】﹝微溫﹞。主消渴﹐陰痿不足。

【陽起石】﹝微溫﹞。陰痿不起﹐補不足﹐男子莖頭寒﹐陰下濕癢。

【巴戟天】﹝微溫﹞。主陰痿不足。

【肉蓯蓉】﹝微溫﹞。主莖中寒熱痛﹐彊陰﹐益精气。

【五味子】﹝溫﹞。彊陰﹐益男子精。

【蛇牀子】﹝平﹞。男子陰痿﹐濕癢﹐能令陰彊。

【地膚子】﹝寒﹞。彊陰。與陽起石同服﹐主丈夫陰痿不起﹐補气益力﹝《藥性論》﹞。

【鐵精】﹝微溫﹞。治產後陰下脫。

【白馬莖】﹝平﹞。主傷中脈絕﹐陰不起。

【兔絲子】﹝平﹞。彊陰﹐主莖中寒﹐精自出﹐溺有餘瀝。

【原蠶娥】熱。主益精气﹐彊陰道﹐交接不倦。

【狗陰莖】﹝平﹞。主傷中﹐陰痿不起﹐令彊熱大。

【雀卵】﹝溫﹞。主男子陰痿不起﹐彊之令熱多精。

藥對

【樗雞】平﹝使﹞。主心腹邪气﹐陰痿﹐益精﹐健志﹐生子﹐好色。

【五加皮】微寒。主陰痿﹐下濕﹝使﹞。男子陰痿﹐囊下濕癢﹐小便餘瀝。

【覆盆子】平。能長陰﹝臣﹞。主陰痿﹐能令堅長。

【牛膝】平。主陰消﹝君﹞。男子陰消﹐婦人失溺。

【石南】平﹝使﹞。主養腎气﹐內傷﹐陰衰。𨿽能養腎﹐令人陰痿﹝《藥性論》﹞。

【白芨】微寒。主陰痿﹝使﹞。

【小豆花】主陰痿不起﹝使﹞。

證類

【山茱萸】平﹑微溫。彊陰益精。

【天雄】溫﹑大溫。長陰气﹐令人彊志﹐助陽道﹐暖水藏﹝《日華》﹞。

虛勞已下﹐自陰痿至腰痛七證﹐連屬在虛勞﹐足見下虛者多在七證﹐七證皆虛勞支別﹐而陰痿尢切近﹐故首及焉。陰痿與虛勞切近﹐其義在《金匱。虛勞篇》﹐一則曰陰寒精自出﹐再則曰精气淸冷﹐曰陰頭寒﹐蓋非精無以蓄陽﹐非陽無以化物﹐生气生血之本遂絀。動靜云爲之節皆乖﹐虛勞之成多由於此﹐是以《本經》藥物復虛勞者恰半﹐而皆彊陰益精和暖資育之品﹐以存少火而成脾胃轉運之功﹐非爲媾精設﹐祈似續計也。𨿽然二莖﹑蠶娥﹑雀卵實亦因是而用﹐夫恢復之役﹐積儲易而發機難﹐𨿽溫煦培植而機括未靈﹐仍同堆垛﹐不足以轉發生气象﹐譬諸釜底益薪﹐縱多不燃﹐何由得暖﹐必且以炬引之﹐是其驗矣。其它則一若突中除濕﹝五加皮﹞﹐竈下噓薪﹝陽起石﹞﹐障暖气之旁泄﹝天雄﹞﹐伸气機之窒礙﹝山茱萸﹞﹐並可引類而推﹐此所以𨿽似虛勞附庸﹐實是虛勞鄰境﹐各辟都鄙﹐別建城郭﹐而不相統攝者也。惟治痿獨取陽明﹐陽明虛﹐宗筋縱者﹐則與是迥殊﹐不得混同而論。

陰

【海藻】﹝寒﹞。暴﹐畱气﹐熱結﹐利小便。

【鐵精】﹝微溫﹞。﹝見陰瘻﹞

【貍陰莖】溫。主男子陰﹐燒之﹐以東流水服之。

【狐陰莖】微寒。小兒陰﹐卵腫。

【蜘蛛】微寒。主大人小兒。

【蒺藜】﹝溫﹞微寒。陰﹐可作摩粉。

【鼠陰】平。

藥對

【蝦衣】寒。主陰腫。﹝車前子也﹐然不云治陰腫。﹞

【地膚子】寒。治陰卵疾﹐去熱風﹐可作湯沐浴﹝《藥性論》﹞。

【槐皮】煮汁。主陰腫。淋陰囊墜气痛﹝《藥性論》﹞。

痿者﹐疲垂不起。者﹐木腫不靈。疲垂不起爲虛勞支別﹐宜矣﹐木腫不靈亦爲虛勞支別乎﹖不知《素問。陰陽別論》曰﹕『三陽爲病﹐發寒熱﹐下爲癰腫及爲痿厥﹐其傳爲索澤﹐其傳爲疝。』夫太陽陽之至盛也﹐偏稟气於寒水﹐而其气下行﹐賴足少陰腎之經遞接而復上出﹐假使腎气不給﹐不克傳宣﹐斯寒水﹑盛陽郁勃於上﹐而沸騰湧逆﹐交戰肌表﹔抑澑於下﹐而浸淫漸漬﹐潰敗血脈。由是而在外之潤澤﹐日以簫索﹐由是而在下之靈機﹐日以虺隤﹐病若是者﹐可爲虛勞支別否耶﹗是故本疝類﹐而與疝源不用﹝說見《本經疏證》蜘蛛下﹞﹐陰與陰痿不同﹐而其源卻不甚異﹐此古人編書相次之微旨也。陰﹐隱祕醜惡之疾﹐以不甚害起居食息﹐較之凡反爲可耐﹐故多忍之﹐不肯宣播﹐然觀篇中所用藥物﹐則其間兼證亦殊不一﹐如用蜘蛛則有時經時減者矣﹐用海藻則有堅頑難馴者矣﹐用鐵精則有重墜迫切者矣﹐用蝦衣則有小溲不利者矣﹐用地膚子則有肌熱者矣﹐用蒺藜則有癢者矣﹐用槐皮則有痛者矣﹐用三種陰莖則有而並痿者矣。要之﹐痿則有虛無邪﹐則虛邪錯雜﹐凡則邪多於虛﹐陰則虛甚於邪﹐然皆緣少陰腎不能泌別淸濁﹐化陰使從陽﹐舉陽使載陰﹐盤旋以上濟所致﹐故分正羨引陰陽﹐自應支貫條析而佐以彊陰益腎﹐皆可因彼而識此也。

囊濕

【五加皮】﹝溫﹞微寒。男子囊下濕﹐女人陰癢。

【槐枝】一作槐皮。洗瘡及陰囊下濕癢。

【檗木】﹝寒﹞。

【虎掌】﹝溫﹞微溫。除陰下濕。

【庵閭子】﹝微寒﹞微溫。

【蛇牀子】﹝平﹞。主男子陰痿﹑濕癢。浴男女陰﹐去風冷﹝《藥性論》﹞。陰汗濕癢﹝《日華》﹞。

【牡蠣】﹝平﹞微寒。和蛇牀子﹑麻黃根﹑漧薑爲粉﹐主陰汗﹝《拾遺》﹞。

宣濕﹑淸濕﹑劫濕﹑熯濕﹑化濕矣﹐而又緊切於陰囊以治囊濕﹐尙何容論哉﹗第此微末之屙﹐似若不足爲虛勞支別者﹐殊不知亦虛勞支別也。所知錢君叔和因下血致虛勞﹐多服補益巨劑始瘥﹐瘥後遂成囊濕﹐苟才燥輒復下血﹐而虛證叢集﹐間亦陰腫﹐必仍服溫補大劑﹐但囊得濕病卽愈矣。巢元方曰﹕『大虛勞損﹐腎气不足﹐故陰汗﹑陰冷﹑液自泄﹐風邪乘之則搔癢﹐豈不信然。』

泄精

【韭子】溫。主夢泄精﹐溺白。

【白龍骨】﹝平﹞微寒。療夢寐泄精﹐小便泄精。

【鹿茸】﹝溫﹞微溫。小便利﹐泄精﹐溺血。

【牡蠣】﹝平﹞微寒。療泄精。

【桑螵蛸】﹝平﹞。主男子虛損﹐五藏气微﹐夢寐失精。

【車前子葉】﹝寒﹞。治泄精﹝《藥性論》﹞。

【澤】﹝寒﹞。止泄精﹐消渴﹐淋瀝。

【石橊皮】平。實﹐止漏精。

【麞骨】微寒。主虛損泄精。

藥對

【五味子】溫。主泄精﹝臣﹞。

【棘刺】寒﹝使﹞。

【兔絲子】平。主精自出﹝君﹞。主莖中寒﹐精自出﹐溺有餘瀝。

【燻艸】平﹝臣﹞。

【石斛】平﹝君﹞。益精﹐補內絕不足。

【鍾乳】溫﹝臣﹞。主泄精﹐寒嗽﹐扶元气﹐健益陽事﹝《藥性論》﹞。

【麥虋冬】微寒﹝臣﹞。主泄精﹝《藥性論》﹞。

《陰陽應象大論》曰﹕『陽爲气﹐陰爲味。味歸形﹐形歸气﹐气歸精﹐精歸化。精食气﹐形食味。化生精﹐气生形。味傷形﹐气傷精﹐精化爲气﹐气傷於味。』據此則陰陽互根﹐彼此遞化﹐而精爲陰之至醇﹐陽之歸宿矣。蓋惟其有陽歸宿﹐故能守而不離﹔惟爲陰之至醇﹐故亦感陽而動。《金匱要略。虛勞篇》論泄精蓋分兩種﹐一者陰寒精自出也。一者夢失精也。《病源》則分四種﹐曰失精﹐曰溢精﹐曰尿精﹐曰夢泄精。《外臺祕要》僅存其三而無溢精。夫固謂溢精爲見聞精出﹐則仍與夢泄精無異﹐原可不必別分條件﹐統而會之﹐尿精自別有故。夢泄精是感陽而動一例﹐陰寒精自出是陽不歸宿一例。桂枝龍骨牡蠣湯﹑小建中湯者﹐失精之治﹔天雄散者﹐陰寒精出之治﹐故《外臺》遂仿是布置焉。原夫人之生本水火相守局也﹐卽水所以湛然盈澄然潔者﹐豈徒恃堤岸鞏固哉﹗蓋必水無他歧之衝嚙﹐風無別道之激蕩﹐然尢畏寒气淩侵﹐潦消漲落﹐不期縮而縮﹐不期竭而竭﹐故治泄精者﹐首當使其水勢搏而弗散﹐內而弗外﹝韭子﹑五味子﹞﹐其次則使土攝水﹝龍骨﹞﹐使陽歸陰﹝牡蠣﹞﹐於是開渠以去旁歧之引而相從﹝車前子﹑澤﹞﹐聚气以防衝激之率而相離﹝桑螵蛸﹑石橊皮﹞﹐而煦陽以伸其機﹝鹿茸﹑鍾乳﹞﹐黏陰以助其固﹝兔絲子﹑石斛﹑麥虋冬﹞﹐則歷處可參入焉。要須核之《金匱》兩途﹐《外臺》三派﹐更合以《千金》補腎而融會貫通之﹐泄精治則寧尙有遺憾耶﹗

好眠

【通艸】﹝平﹞。療脾疸﹐常欲眠。

【孔公孽】﹝溫﹞。治常欲眠睡。

【馬頭骨】微寒。主喜眠﹐令人不睡。

【牡鼠目】平。燒作屑﹐魚膠相注目眥﹐則不眠﹝《千金方》﹞。

【茶茗】微寒。令人少睡。

證類

【沙】微寒。治常欲眠﹝《藥性論》﹞。

不得眠

【酸棗仁】﹝平﹞。主煩心﹐不得眠。

【楡葉】平。治不眠﹝《藥性論》﹞。

【細辛】溫。

藥對

【沙】微寒﹝臣﹞。

證類

【乳香】溫。

《靈樞。大惑論》曰﹕『衛气常以晝行陽﹐以夜行陰﹐行陽則寤﹐行陰則寐。若其人腸胃大﹐則衛气行畱久﹐皮膚濕﹐分肉不解則行遲﹐畱於陰也久﹐其气不精﹐則欲瞑﹐故多臥矣。其人腸胃小﹐皮膚滑以緩﹐分肉解利﹐則衛之畱於陽也久﹐故少瞑焉。』據《衛气行篇》﹐言其行自平旦出於目﹐行足太陽﹑手太陽﹑足少陽﹑手少陽﹑足陽明﹑手陽明﹐竟而復始﹐凡行二十五周﹐遂盡陽分﹐乃由足少陰注於腎﹐而心﹐而肺﹐而肝﹐而脾﹐亦如陽之二十五周﹐以復出於目﹐則當其在陽具建瓴之勢﹐行乎所不得行﹐固無干於好眠﹑不得眠也。惟入陰則穿貫府藏﹐經由分肉﹐寬則遠﹐窄則近﹐滑則疾﹐濇則徐﹐殆止乎所不得不止﹐好眠﹑不得眠因此生焉。𨿽然此其常也﹐不得爲病﹐無從求治﹐然病之好眠﹑不得眠倘不明此﹐則又無從求治﹐是故據兩病所列首味而言﹐則好眠是陰滯於陽﹐不得眠是陰不浹陽矣。治好眠當求其陽出陰中﹐今反陰滯於陽﹔治不得眠當求陽交於陰﹐今反陰不浹陽。是由出入之違常﹐徑道泥濘則行止濡遲﹐徑道淸肅則行止速疾﹐故治好眠以浣濯﹝茶茗﹞﹐治不得眠以黏滑﹝楡葉﹞。是由汗潔之背﹐度陰分有阻﹐陽不得入﹐則宜去陰中之阻﹝細辛﹞﹐陽分自曠陰不得出﹐則宜促畱陰之駕﹝孔公孽﹞﹐是由通塞之愆期﹐準此而會意焉﹐其它亦可不事縷述矣。獨沙一味﹐《藥對》謂其主不得眠﹐《證類》又言其主好眠﹐何也﹖夫沙治好眠﹐以能緩滑皮膚﹐解利分肉也﹔其治不得眠﹐則以能濕潤皮膚脂膏分肉也。試參之老人類少眠﹐以皮膚槁也。凡人茶飲多者﹐亦少眠﹐以分肉利也。故沙之治不得臥﹐是取其體气之舂容丰腴者類多臥﹐以分肉濇也。勞力者亦多臥﹐以汗易泄也。故沙之治好眠﹐是取其性味之滑澤﹐至腸胃之寬窄﹐似無涉於沙之治矣。然寬者行遲﹐不可使之滑澤而迅乎﹗窄者行疾﹐不可使之充滿而遲乎﹗是皆得以類擴充者也。

腰痛

【杜仲】﹝平﹞溫。主腰脊痛﹐補中﹐益精气﹐堅筋骨﹐彊志。

【萆薢】﹝平﹞。主腰背痛﹐彊骨節。

【狗脊】﹝平﹞微溫。主腰背彊機關緩急﹐周痺﹐男子腳弱﹐腰痛。

【梅實】﹝平﹞。療肢體痛。

【甲】﹝平﹞。療血瘕﹐腰痛。

【五加皮】﹝溫﹞微寒。主腰脊痛﹐兩腳疼痺。

【菝】平溫。主腰背疼痛。

【爵牀】﹝寒﹞。主腰脊痛﹐不得著牀﹐俯仰艱難﹐除熱﹐可作浴湯。

蜀本

【木子】溫。止腰痛。

藥對

【牡丹】微寒﹝使﹞。勞气﹐頭腰痛。

【石斛】平﹝君﹞。主男子腰腳軟弱﹝《藥性論》﹞。

【附子】大熱﹝使﹞。主腰脊風寒。

證類

【鹿角膠】主傷中勞絕﹐腰痛﹐羸瘦﹐補中益气。

【牛膝】平。除腰脊痛。

【鹿茸】溫﹑微溫。主羸瘦﹐四肢酸疼﹐腰脊痛﹐小便利。

【烏喙】微溫。主寒熱﹐歷節掣引腰不能行步。

【續斷】微溫。主腰痛﹐關節緩急。

《病源》云﹕『腰痛有五﹐一曰少陰﹐少陰腎也﹐由十月萬物陽气皆衰而痛。二曰風痺﹐由風寒著腰。三曰腎虛﹐由役用傷腎。四曰腎﹝﹐腰忽痛也《玉篇》﹞﹐由墜墮傷腎。五曰寢臥濕地。』又云﹕『腎主腰腳﹐腎經虛損﹐風冷乘之。』故腰痛諸證皆有因而無狀﹐惟云邪客於足少陰之絡﹐令人腰痛引少腹﹐不可以仰息﹐此可爲第一項注解。然《素問。刺腰痛篇》所謂「足少陰令人腰痛﹐痛引脊內廉」者﹐又與之稍有異同。此外﹐在《病源》則腰痛不得俯仰﹑風濕腰痛﹑卒腰痛﹑久腰痛﹑腎著腰痛﹐各標名目﹐在《素問》則六經腰痛﹑解脈腰痛﹑同陰腰痛﹑陽維腰痛﹑會陰腰痛﹑飛陽腰痛﹑昌陽腰痛﹑散脈腰痛﹑肉裏腰痛﹐別自樹幟﹐皆與下四項參差不合﹐惟《病源》云﹕『腰痛者﹐謂卒然傷損於腰﹐血搏背脊所爲﹐久不出﹐令人气息乏少﹐面無顏色。』《素問》云﹕『衡絡之脈﹐令人腰痛﹐不可以俯仰﹐仰則恐僕。得之舉重傷腰﹐衡絡惡血歸之。』此卻可爲第四項注解﹐且於篇中甲之治﹐確有合也。大率欲求五項之狀﹐亦匪甚難﹐一項﹑三項自屬內傷﹐然一項由天﹐三項由人﹐縱同爲虛軟痿疲﹐由天者必別無他涉﹐由人者自更覺困頓。二項﹑四項﹑五項同爲外傷﹐然由風寒則必牽掣﹐由濕則必沈重﹐至傷損則更自有異﹐此其畫然可分者也。至於《素問》所列尢廣﹐其狀益確﹐然解脈﹑陽維﹑衡絡﹑會陰﹑飛陽皆足太陽之別﹐同陰﹑肉裏皆足少陽之別﹐散脈爲足太陰之別﹐昌陽爲足少陰之別﹐均得仍隸六經﹐約其旨趣亦可分以陰陽兩端﹐並可槪以在陰者虛﹐在陽者實。徵之陽之痛﹐爲引項脊尻骨加重﹐爲如以鍼刺皮中﹐循循然﹐亦可俯仰﹐爲不可顧﹐顧如有見者﹐善悲﹔陰之痛﹐爲痛引脊內廉﹐爲腰中如張弓弩弦﹐蓋內外虛實的然有辧﹐不容杜撰矣。尋篇中所列補瀉﹐自是殊途﹐寒溫已別所屬﹐或驅風﹐或滲濕﹐或燠寒﹐或淸熱﹐均得因材器使﹐或疏气﹐或行血﹐或耐急﹐或茹剛﹐咸令隨事設施﹐而大旨則覷定補虛損﹐化濕痺﹐利機械﹐彊筋骨﹐以腰痛始終爲虛勞支別﹐虛者多﹐實者少也。

婦人崩中

【石膽】﹝寒﹞。主崩中下血。

【禹餘糧】﹝寒﹞平。主煩滿﹐下赤白﹐治崩中﹝《藥性論》﹞。

【赤石脂】大溫。主崩中﹐漏下。

【代赭】﹝寒﹞。女子赤沃﹐漏下﹐帶下百病。

【牡蠣】﹝平﹞微寒。療女子帶下赤白。

【龍骨】﹝平﹞微寒。主女子漏下。

【蒲黃】﹝平﹞。主女子崩中不住﹝《藥性論》﹞。

【白殭蠶】﹝平﹞。主女子崩中赤白。

【牛角】﹝溫﹞。主女人帶下血。

【烏賊魚骨】﹝微溫﹞。主女子漏下赤白經汁。

【紫葳】﹝微溫﹞。主婦人產乳餘疾﹐崩中。

【桑耳】﹝平﹞。主女子漏下赤白汁。

【生地黃】大寒。主婦人崩中血不止。

【檗木】﹝寒﹞。主女子漏下赤白。

【白茅根】﹝寒﹞。止婦人崩中。

【艾葉】微溫。止婦人漏血。

【鮀甲】﹝微溫﹞。主女子崩中﹐下血五色﹐小腹陰中相引痛。

【甲】﹝平﹞。治婦人漏下五色﹐羸瘦者燒令黃末之﹐淸酒服﹝《藥性論》﹞。

【馬蹄】平。白馬蹄療婦人白崩﹐赤馬蹄療婦人赤崩。

【白膠】﹝平﹞。療崩中不止﹐四肢酸疼﹐多汗。

【丹雄鷄】﹝微溫﹞微寒。主女子崩中﹐漏下﹐赤白沃﹐補虛﹐溫中﹐止血。

【阿膠】﹝平﹞微溫。主女子下血﹐安胎。

【鬼箭】﹝寒﹞。主女子崩中﹐下血﹐腹滿﹐汗出。

【鹿茸】﹝溫﹞微溫。主漏下惡血。

【大小薊根】溫。主女子赤白沃。

【馬通】微溫。主婦人崩中﹐止渴。

【伏龍肝】主婦人崩中﹐吐血。

【漧地黃】﹝寒﹞。主女子傷中﹐胞漏下血。

藥對

【柏葉】微溫。酒漬﹐主吐血及崩中赤白﹝君﹞。

【續斷】溫﹝臣﹞。主婦人崩中漏血。

【淡竹筎】微寒。主崩中溢筋。

【白芷】溫。主漏下赤白﹝臣﹞。

【蝟皮】平﹝臣﹞。下血赤白﹐五色汁不止。

【飴餹】微溫﹝臣﹞。

【地楡】微寒。主漏下赤血。主婦人七傷﹐帶下病。治月經不止﹐血崩﹝《日華》﹞。

《綱目。崩中》而目有崩﹑有漏﹑有沃﹑有帶﹐是其緩急輕重之勢﹐可從此參矣。崩如山冢崒崩﹝《毛詩》﹞﹐言其來甚驟﹐其勢重急也。漏猶漏師﹝《公羊》﹞﹐言自上下泄也。沃如沃泉懸出﹝《爾雅》﹞﹐言不假旁流﹐直漏而下也。帶之著衣﹐如物系蔕﹝《釋名》﹞﹐言其柔韌連續也。體狀一殊﹐情由立異﹐斯固宜循因索治﹐如治崩是治崩﹝石膽﹑禹餘糧﹑蒲黃﹑白殭蠶﹑紫葳﹑生地黃﹑茅根﹑鮀甲﹑馬蹄﹑白膠﹑鬼箭﹑馬通﹑伏龍肝﹑竹茹﹑柏葉﹞﹐治漏是治漏﹝龍骨﹑烏賊魚骨﹑桑耳﹑檗木﹑艾葉﹑甲﹑鹿茸﹑漧地黃﹑白芷﹞﹐治沃是治沃﹝大小薊根﹞﹐治帶是治帶﹝牡蠣﹑牛角﹑地楡﹞﹐柰何或並治崩漏﹝赤石脂﹑續斷﹞﹐或並治崩漏沃﹝丹雄鷄﹞﹐或並治沃漏帶耶﹝代赭石﹞﹐何況根本固迥異﹐如下赤白﹑下五色而有兼治赤白者﹝禹餘糧﹑牡蠣﹑殭蠶﹑烏賊魚骨﹑桑耳﹑檗木﹑馬蹄﹑丹雄鷄﹑大小薊﹑柏葉﹑白芷﹞﹐兼治五色者﹝鮀甲﹑甲﹑蝟皮﹞﹐此又何說﹐且赤白二端相兼者旣眾矣﹐而但治下血者頗不爲少﹝石膽﹑生地黃﹑艾葉﹑阿膠﹑鬼箭﹑鹿茸﹑漧地黃﹑續斷﹑地楡﹞﹐但治下白者乃僅止一味﹐且仍在兼治赤白中﹝白馬蹄﹞﹐是又何耶﹖仲景曰﹕『婦人之病﹐因虛積冷結气﹐爲諸經水斷絕﹐至有歷年。血積寒結胞門﹐寒傷經絡﹐凝堅在上﹐嘔吐涎唾﹐久成肺癰。形體損分﹐在中盤結﹐繞臍寒疝﹐或兩脇疼痛﹐與藏相連﹐或結熱中﹐痛在關元﹐脈數無瘡﹐肌若魚鱗﹐時著男子﹐非止女身﹐在下來多﹐經候不勻﹐令陰掣痛﹐少腹惡寒﹐或引腰脊下根﹐气沖气急痛﹐膝脛疼煩﹐奄忽眩冒﹐狀如厥巓﹐或憂慘悲傷多嗔﹐此皆帶下﹐非有鬼神﹐久則羸瘦﹐脈虛多寒﹐三十六病千變萬端﹐審脈陰陽虛實緊弦﹐行其鍼藥﹐治危得安﹐病𨿽同而脈源各異。』據此則千變萬端﹐皆緣於積冷結气兩者﹐而其爲病遂分三歧﹐在上則爲肺癰﹐在中則或爲寒疝或爲熱中﹐在下則惟帶下而已。《素問。骨空論》曰﹕『任脈爲病﹐男子內結七疝﹐女子帶下瘕聚』。蓋積冷結气在下﹐久而幻化阻隔﹐衝脈寒則凝其通降﹐而經閉不行﹐熱則激其機械﹐而漏下不止﹐不通降則澑於任而爲帶爲沃﹐被激迫則沸於衝﹐而爲崩爲漏﹐寒熱相薄則崩漏帶沃並行﹐並行旣有並行之由﹐斯並治自有並治之故矣。第因證易則﹐則不可不究﹐但觀其治崩漏外﹐有兼治他證﹐自宜著意﹐如煩滿﹝禹餘糧﹞﹐產乳餘疾﹝紫葳﹞﹐少腹陰中相引痛﹝鮀甲﹞﹐羸瘦﹝甲﹞﹐四肢酸疼多汗﹝白膠﹞﹐安胎﹝阿膠﹞﹐腹滿汗出﹝鬼箭﹞﹐渴﹝馬通﹞﹐吐血﹝伏龍肝﹑柏葉﹞﹐溢筋﹝竹茹﹞﹐與所謂「陰掣痛﹐少腹惡寒﹐气沖急痛﹐膝脛疼煩﹐奄忽時冒﹐悲傷多嗔」者﹐大都有合﹐故曰其病𨿽同﹐脈源各異﹐言病證同則治法同﹐縱淵源有異可勿論也。《千金》白堊丸治三十六病﹐十二癥倍禹餘糧﹑牡蠣﹑烏賊骨﹑白石脂﹑龍骨﹐九痛倍黃連﹑白斂﹑甘艸﹑當歸﹐七害倍細辛﹑本﹑丹皮﹐五傷倍大黃﹑石葦﹑瞿麥﹐三痼倍人。十二癥之藥﹐本篇悉備﹐其餘則闕如﹐所謂痛害傷痼﹐皆非下赤白﹐惟十二癥則曰如骨﹐如黑血﹐如紫汁﹐如赤肉﹐如膿痂﹐如荳汁﹐如葵羹﹐如凝﹐如淸血﹐血似水﹐如米泔﹐如月浣﹐乍前乍卻﹐及經度不應期﹐皆名曰癥﹐而實系帶﹐卽此又可識五色者﹐不必逐色審定﹐凡屬漏下均可隨證檢治矣。《陰陽應象大論》曰﹕『陽化气﹐陰成形。』是故在陽之病﹐聚則成形﹐散則成气﹔在陰之病﹐靜則爲瘕﹐動則爲帶。男女之分在此﹐上下之異亦不離此也。不然﹐何以病名曰癥﹐而病則爲崩漏沃帶哉﹗

月閉

【鼠婦】﹝微溫﹞微寒。主婦人月閉。

【蟅虫】﹝寒﹞。治月水不通﹐破畱血積聚。

【虻虫】﹝微寒﹞。蜚虫主女子月水不通﹐積聚。

【水蛭】﹝平﹞微寒。主逐惡血﹑瘀血﹐月閉。

【蠐螬】﹝微溫﹞微寒。主月閉。

【桃仁】﹝平﹞。通月水﹐止痛。

【貍陰莖】溫。主月水不通。

【土瓜根】﹝寒﹞。主瘀血﹐月閉。

【牡丹】﹝寒﹞﹝微寒﹞。治女子經脈不通﹐血瀝﹐腰痛。

【牛膝】﹝平﹞。主婦人月水不通﹐血結。

【占斯】溫。主血癥﹐月閉﹐無子。

【虎杖】微溫。主通利月水。

【陽起石】﹝微溫﹞。破子藏中血。

【桃毛】﹝平﹞。下血瘕﹐破堅閉。

【白堊】﹝溫﹞。主女子寒熱﹐癥瘕﹐月閉﹐積聚﹐陰腫痛﹐漏下﹐無子。

【銅鏡鼻】﹝平﹞。主女子血閉﹐癥瘕﹐伏腸﹐絕孕。

藥對

【白茅根】寒。主血閉﹝臣﹞。治瘀血﹐血閉。

【大黃】大寒。治月候不通﹝使﹞。主女子寒血閉脹﹐小腹痛﹐老血畱結。

【射幹】微溫﹝使﹞。通女人月閉﹐治气﹐消瘀血﹝《藥性論》﹞。

【捲柏】溫﹝臣﹞。主女子陰中寒熱痛﹐癥瘕﹐血閉﹐絕子。

【生地黃】大寒﹝君﹞。解諸熱﹐破血﹐通利月水閉絕不利﹝《藥性論》﹞。

【漧漆】溫。治血閉﹝臣﹞。主女人經脈不通。

【鬼箭】寒。破陳血﹝使﹞。通月經﹐破癥結﹝《日華》﹞。

【庵閭子】微寒﹝臣﹞。療婦人月水不通。

【朴消】大寒﹝君﹞。破畱血閉絕。

此篇乃《金匱要略。婦人雜病篇》﹐婦人因虛積冷結气﹐爲諸經水斷絕證﹐中焦屬熱者治法也。夫感受之初﹐寒與气固不相侔﹐其傳變亦自有異﹐及傳變旣定﹐則證𨿽有寒熱之異﹐而其因遂不顯寒熱之殊﹐然究其歸﹐猶大率寒少熱多﹐故中病有寒有熱﹐而上下病則不甚見屬寒者﹐蓋因寒爲病﹐仍見寒徵﹐是爲輕淺﹐可以應治速愈﹐不得爲沈痼至有歷年矣。下病之治見前《崩中篇》﹐上病之治見前《上气咳逆篇》﹐中病屬寒之治見前腹脹心腹冷痛等篇﹐此何以的知其爲中病屬熱者﹐爲篇中所列﹐皆气平﹑气寒故耳。中病屬熱證不可以「或結熱中﹐痛在關元﹐脈數無創﹐肌若魚鱗」數言﹐印證所列如許藥味也﹐則仍當求諸《金匱要略》﹐以本篇與《金匱要略》相較﹐則有下瘀血湯﹑抵當湯﹐全方於大黃蟅虫丸﹐僅少黃芩﹑甘艸﹑芍藥﹑杏仁﹔於土瓜根散﹐少桂枝﹑芍藥﹔於甲煎丸﹐亦幾得其半。大黃蟅虫丸證﹐肌膚甲錯﹐與肌若魚鱗又正合﹐除諸方所用外﹐僅餘少半且有各物專治﹐及情性可憑﹐則其通月閉﹐又何難曉焉。第月閉何以不爲上下病而屬中﹐則《素問。陰陽別論》曰﹕『二陽之病發心脾﹐有不得隱曲﹐女子不月。』《評熱病論》曰﹕『月事不來者﹐胞脈閉。胞脈者﹐屬心而絡胞中﹐气上迫肺﹐心气不得下通﹐故月事不來。』是其病爲在中而不可屬諸上下矣。𨿽然理難常執﹐事變無端﹐月閉非特因上因下無不有﹐卽因於寒者亦甚多﹐要在就證論治可矣。

無子

【紫石英】﹝溫﹞。女子風寒在子宮﹐絕孕﹐十年無子。

【石鍾乳】﹝溫﹞。令人有子。

【陽起石】﹝微溫﹞。寒熱﹐腹痛﹐無子。

【紫葳】﹝微寒﹞。

【桑螵蛸】﹝平﹞。益精﹐生子。

【艾葉】微溫。使人有子。

【秦皮】微寒﹑大寒。有子。

【捲柏】﹝溫﹞平微寒。主血閉絕子。

蜀本

【列當】溫。主男子五勞﹐七傷﹐補腰腎﹐令人有子。

藥對

【覆盆子】平﹝臣﹞。女子食之有子。

【白膠】溫﹝君﹞。婦人血閉無子。

【白薇】大寒﹝臣﹞。

子﹐孳也﹐滋生蕃衍也。不滋生者﹐能使之滋生乎﹗夫亦如漆園之論牧﹐去其害馬者而已﹐乃篇中所載﹐非特去害﹐此又何說﹖《易大傳》曰﹕『天地絪縕﹐萬物化醇﹐男女媾精﹐萬物化生。』解者謂絪縕交密之狀﹐醇厚而凝也﹐言气化者也﹐化生形化者也。夫不交至則不相結﹐猶不交密則不相凝﹐特气以化而釋﹐形以化而結。欲气之化須陽﹐欲形之化須火﹐故篇中之物﹐溫柔堅韌﹐大抵欲其靜生動﹐陰含陽﹐較之男子《陰痿篇》大同小異﹐在彼則希其挺拔直遂﹐在此則求其捲舒得宜﹐如是而已。然觀天地生物﹐饒有實理﹐卒不容彊﹐其幾微敏妙﹐莫可名狀﹐如生物之功恃雨﹐而所以致雨者不一﹐垂雨而中輟者亦不一﹐風急而雨﹐風息則止﹐無風而蒸雨﹐風生則止﹐風違時而雨﹐風轉則止﹐俄項之際﹐倏雨倏晴。次亦恃日﹐物生而無日煦則柔萎﹐不花不實﹐日常朗而乏雨露﹐則枯槁殭瘠﹐雨後日烈﹐又螟螣叢生﹐是節候之或晴或雨﹐物生之榮瘁判焉。在物則不期然而然也﹐況水生者惡日﹐陸生者惡水固矣﹐然荷芡之屬﹐沒頂卽斃﹔蒲柳之物﹐逢潦益茂。是特气有至﹑不至﹐遇﹑不遇﹐且堅脆或殊﹐厚薄互異﹐壽天成敗寓乎其間﹐體天道而盡人爲﹐惟當之者勿彊希﹐治之者勿邀功﹐無子者鑑玆可矣。

安胎

【紫葳】﹝微寒﹞。養胎。

【白膠】﹝平﹞溫。安胎。

【桑上寄生】﹝平﹞。安胎。

【鯉魚】寒。懷妊人胎不安。

【烏雌雞】﹝溫﹞。安胎。

【蔥白】平。安胎。

【阿膠】﹝平﹞微溫。安胎。

唐本

【生地黃】大寒。傷身﹐胎動下血﹐胎不落。

蜀本

【豬苓】平。﹝按《藥性論》云﹕『主腫脹滿﹐腹急痛。』當是水無陰不化而侵胎元者。﹞

藥對

【艾葉】微溫。安胎﹐止腹痛。

仲景於妊娠期列桂枝茯苓丸﹑膠艾湯﹑當歸芍藥散﹑漧薑半夏人丸﹑當歸母苦參丸﹑葵子茯苓散﹑當歸散﹑白朮散﹐刺瀉勞宮關元法﹐於產前可謂詳悉周至矣。乃於本篇藥物僅用三味﹝阿膠﹑生地黃﹑艾葉﹞﹐余則闕如﹐此有遺漏歟﹖抑仲景所見尙有未及歟﹖何相左也。不知兩書立意自是殊途﹐仲景篇目是治婦人妊娠病﹐本書篇目是安胎。妊娠之病亦系六淫外加﹝附子湯治寒﹐當歸芍藥散﹑葵子茯苓散治水﹐當歸母苦丸治濕﹐白朮散﹑當歸散治火﹞﹐七情內蘊﹐捨此而外﹐則實者有舊病不除﹐以妬害新結之生气﹐有新去過多﹐以陷溺才凝之元气﹐則桂枝茯苓丸﹑膠艾湯之用矣。且仲景書專治六淫﹐故於不得依尋常論者﹐特剔出治法﹐本篇乃據情立治﹐故不及兼病所應用﹐體各有當﹐意自異而旨實同﹐若胎則固以捆縕交密凝者﹐還當以絪縕交密長養之﹐故篇中諸物之義﹐終不過組織元气﹐俾其稠密﹐此之爲安﹐惟虛不任胎而應補﹐則兩途所公共﹐此膠﹑艾﹑地黃所以不能分彼此也。以是見本篇是膠黏帖著以固胎﹐仲景是防牖檢隙以護胎﹐然服湯中病卽止﹐丸散則久服﹑常服﹐乃仲景書除附子湯失傳外﹐惟膠艾湯是湯劑﹐除皆丸散﹐豈懷妊者補劑祇宜暫服﹐搜剔反當常用歟﹖夫胎元始結﹐質稚而吸引不多﹐月事旣停﹐則气有餘爲火﹐血有餘爲水﹐盤旋環繞與胎气爲難﹐及其質巨引多﹐則彼旣化水火者﹐不能仍復气血以餵胎﹐亦惟不羈於內以爲患﹐故仲景方中朮﹑茯苓﹑澤﹑黃芩﹑牡蠣﹑蜀椒等﹐少與漸與﹐以消摩之﹐倘有闕漏﹐則宜卽速補苴﹐防其水行舟動﹐豈得更自遲緩﹐此補劑宜急﹐搜剔宜緩之謂﹐非暫與常之謂也。況虛甚則气血本不能凝﹐旣能凝則虛必不甚﹐以故胎前無滲漏﹐原無補法﹐惟有餘气血化爲水火﹐譸張爲幻﹐則僅有免者﹐此篇三物用補之外﹐亦惟推極其理﹐以備急需﹐所以多用血肉之品歟﹗

墮胎

【雄黃】﹝平寒﹞大溫。

【雌黃】﹝平﹞大寒。

【水銀】﹝寒﹞。

【粉錫】﹝寒﹞。

【朴消】﹝寒﹞大寒。

【飛生虫】平。

【溲疏】﹝寒﹞微寒。

【大】﹝寒﹞大寒。

【巴豆】﹝溫﹞生溫熟寒。

【野葛】﹝溫﹞。

【牛黃】﹝平﹞。

【藜蘆】﹝寒﹞微寒。

【牡丹】﹝寒﹞微寒。

【牛膝】﹝平﹞。

【桂心】大熱。

【皂莢】﹝溫﹞。

【茹】﹝寒﹞微寒。

【躑躅】﹝溫﹞。

【鬼箭】﹝寒﹞。

【槐子】﹝寒﹞。

【薏苡】﹝微寒﹞。

【瞿麥】﹝寒﹞。

【附子】﹝溫﹞大熱。

【天雄】﹝溫﹞大溫。

【烏頭】﹝溫﹞大熱。

【烏喙】微溫。

【側子】﹝大熱﹞。

【蜈蚣】﹝溫﹞。

【地膽】﹝寒﹞。

【斑貓】﹝寒﹞。

【芫靑】微溫。

【亭長】微溫。

【水蛭】﹝平﹞微寒。

【虻虫】﹝微寒﹞。

【蟅虫】﹝寒﹞。

【螻蛄】﹝寒﹞。

【蠐螬】﹝微溫﹞微寒。

【蝟皮】﹝平﹞。

【蜥蜴】﹝寒﹞。

【蛇脫】﹝平﹞。

【爪】寒。

【芒消】大寒。

藥對

【擋根】大熱﹝使﹞。

【艸】溫﹝使﹞。

【牽牛子】寒﹝使﹞。

證類

【半夏】生微寒熟溫。

【虎掌】溫﹑微寒。

【鬼臼】

【代赭】

【蚱蟬】

【麝香】溫。

【桃仁】平。

【蕘花】寒﹑微寒。

【狼牙】寒。

【生鼠】微溫。

或謂墮胎豈醫者事﹐何爲摘其藥品詳列於篇﹖予則謂墮胎固非醫者事﹐然俾知其物能墮胎﹐縱使當用而不用﹐曷當非醫者事耶﹗或又謂有必不能不墮之胎﹐墮之以全形迹﹐胡爲非醫者事﹖予則謂凡若此者﹐自有專門名家﹐何必醫者﹐或於萬不得已之病﹐母子勢難兩全者﹐知其病必須某藥治﹐然性能墮胎﹐不得已冒禁而用之﹐縱使胎元傷而母獲安﹐庶幾其一端矣。特如篇中所列牡丹﹑牛膝﹑槐子﹑薏苡等﹐尋常施用之物﹐人所不經意者﹐尢宜念之不置﹐斯則可謂善讀是書者矣。

難產

【槐子】﹝寒﹞。墮胎。

【桂心】大熱。能墮胎。

【滑石】﹝寒﹞大寒。女子乳難。

【母】﹝平﹞微寒。主乳難。

【蒺藜】﹝平﹞微寒。催生﹐墮胎。

【皂莢】﹝溫﹞。婦人胞不落。

【酸漿】﹝平﹞寒。產難﹐吞其實立產。

【蚱蟬】﹝寒﹞。婦人乳難﹐胞衣不出﹐墮胎。

【螻蛄】﹝寒﹞。主產難。

【鼠】﹝微溫﹞。主墮胎﹐令易產。

【生鼠肝】平。牡鼠尾﹐主婦人墮胎易出。﹝按肝自系尾之誤。﹞

【鳥雄鷄冠血】溫。主乳難。

【弓弩弦】平。主難產胞衣不出﹐以縛腰上﹐並燒弩牙淬酒服﹝隱居﹞。

【馬銜】平。主難產﹐臨產時令產婦手持之。

【敗醬】﹝平﹞微寒。主催生﹐落胞﹝《日華》﹞。

【楡皮】﹝平﹞。

【蛇蛻】﹝平﹞。催生﹝《日華》﹞。

藥對

【麻油】微寒。治產難﹐胞不出﹝君﹞。

【澤】寒。治胞衣不出﹝君﹞。葉﹐主產難。

【牛膝】平。落死胎﹝《日華》﹞。

【陳姜】大熱。

【豬脂酒】各隨多少服。主產難﹐衣不出。胞衣不出﹐腹滿則殺人﹐但多服脂佳﹝《肘後》﹞。

證類

【飛生虫】平。令人易產﹐取其角﹐臨時執之。

【兔頭】平。頭骨和毛髓燒爲丸﹐催生落胞﹝《日華》﹞。

【海馬】寒。主婦人難產﹐帶之於身神驗。

【伏龍肝】催生﹐下胞。

【冬葵子】療婦人乳難﹑內閉。

凡藥能墮胎﹐類可治難產﹐今析爲二篇﹐篇中同者得三之一﹐不旣復歟﹖夫墮胎者﹐其物峻烈﹐足以搖動胎元﹐治難產者﹐胎本應動﹐緣機關窒彊﹐反不能動﹐故擇气味較醇﹐不甚剝害生气者﹐爲撥動機關之用。曰墮胎﹐是胎固未應下﹐因藥物气味逆觸而下﹐名爲拗折生气﹔曰難產﹐是胎應下不下﹐因藥物性情順導而下﹐名爲歆動生气。知此﹐則非特本篇藥物靈敏活潑﹐曄然呈顯﹐卽《墮胎篇》藥物爲避忌而列﹐不爲備用而列﹐尢可識矣。諺有之瓜熟者蒂落﹐夫瓜與蒂﹐其相系相藉不一端﹐略言之﹐則瓜恃蒂吮精液以供生長﹐然惟其蔓不跨田塍﹐乃能一意輸將﹐別無歧故﹐若蔓跨田塍﹐田塍燥則蔓焦枯﹐而蒂反引瓜中精液以救蔓﹐田塍濕則蔓浥爛﹐而蒂遂無以通抽吮﹐合於人之所以難產者﹐母子皆有故矣。抑觀於植物之布種﹐則種需自翻身﹐萌芽乃生﹐更觀於動物之抱鷇﹐則鷇已具﹐必自裂卵﹐衣乃出﹐再合於人之生﹐所以難產者﹐半在子不能自轉﹐試以此意核之篇中諸物﹐在母亦有气張而血不澤者﹐有血行而气不順者﹐在子則有養薄而轉側不靈者﹐有轉側靈而體過丰者﹐其治蓋咸備焉﹐乃復不專滯於性情气味﹐全從機勢以爲斡旋﹐其理微矣。

卷八

產後病

【漧地黃】﹝寒﹞。生地黃﹐主產後血上薄心悶絕。

【秦椒】﹝溫﹞生溫熟寒。主產後餘疾﹐腹痛﹐出汗﹐利五藏。

【敗醬】﹝平﹞微寒。主產後腹痛。

【澤蘭】﹝微溫﹞。主乳婦內衄﹐產後金創。

【地楡】﹝微寒﹞。婦人乳痛及產後內塞。

【大豆】﹝平﹞。

藥對

【大豆紫湯】溫。治產後中風﹐惡血不盡﹐痛。

【羖羊角】微寒。燒灰﹐酒服﹐主產後煩悶﹝臣﹞。主婦人產後余痛。

【羚羊角】微寒。主產後血悶﹝臣﹞。燒服之﹝《藥性論》﹞。

【鹿角散】溫。主墮娠血不盡﹝臣﹞。女子胞中血不盡欲死﹐淸酒和服﹝《食療》﹞。

【小豆散】平。主產後血不盡﹐煩悶﹝臣﹞。產後不能食﹐煩滿﹝《千金》﹞。

【三歲陳棗核】平。燒灰治產後腹痛﹝使﹞。

證類

【芍藥】主女人一切病﹐產前後諸疾﹝《日華》﹞。

【當歸】

【紅藍花】主產後血運﹐口噤﹐腹內惡血不盡﹐絞痛。

【豉】寒。

產後何病不可有﹐顧以區區者槪之﹐愚謂產後病凡可不必問其產後與否﹐直得見病治病者﹐可毋求諸此也﹐則產後之病﹐不旣少歟﹗詳檢篇中非治關於血及痛者不載﹐亦可知其故矣。然血有旣虛仍行﹐應行遽止之殊﹐痛有瘀惡未盡﹐去多內空之別﹐又確是因於產乳﹐並無涉於崩漏﹐是其條分縷析﹐跬步易形﹐仍有不可混不可濫﹐而當參他病以求其同﹐核本篇以抉其異﹐施諸此則可﹐用諸彼則不可者﹐所宜諦審焉。善夫﹗仲景之論婦人有三病﹐病﹑病鬱冒﹑病大便難。以新產血虛﹐多汗出﹐喜中風﹐故令。亡血﹐復汗﹐寒多﹐故令鬱冒。亡津液﹐胃燥﹐故令大便難。而其所用小茈胡﹑大承气湯﹐不外治傷寒方﹐當歸生薑羊肉湯不外治寒疝方﹐白頭翁湯不外治下利方﹐於此以求其同﹐則痙之治在桂枝加栝蔞根湯﹑葛根湯可見矣。治利用白頭翁湯﹐必加甘艸﹑阿膠。中虛煩亂﹐嘔逆﹐不用梔子豉湯﹑橘皮竹筎湯而用竹皮大丸。中風﹐發熱﹐面赤﹐喘而頭痛﹐不用麻黃湯而用竹葉湯。腹痛﹐煩滿﹐不得臥﹐不用小承气湯而用枳實芍藥散﹐於此以求其異﹐則本篇不盡列仲景所用之藥又可見矣。曰產後血上薄心悶絕﹐曰產後餘疾腹痛出汗﹐曰產後金創﹐曰產後內塞內衄﹐曰產後血運口噤﹐幸各檢其非產後有是證否﹖非產後而有是證﹐其治相同否﹖倘不相同﹐則更求其同病異治之故﹐愼勿艸艸置之。

下乳汁

【石鍾乳】﹝溫﹞。下乳汁。

【漏盧】﹝寒﹞大寒。下乳汁。

【蠐螬】﹝微溫﹞微寒。產後中寒﹐下乳汁。

【栝蔞】﹝寒﹞。子﹐下乳汁﹝《食療》﹞。

【土瓜根】﹝寒﹞。下乳汁。

【狗四足】平。四腳蹄﹐煮飲之﹐下乳汁。

【豬四足】小寒。下乳汁。

藥對

【葵子】寒。主奶腫﹐能下乳汁﹝《藥性論》﹞。

【豬】平﹝臣﹞。

證類

【木通】平。下乳﹝《日華》﹞。

凡值有病而乳汁不下者﹐治去其病﹐乳汁自下。有不下者﹐檢此中相當物﹐服之自下﹐其有別無病患而乳汁不下者﹐卽檢此中相當物服之可也。何謂相當﹖蓋人身气血流行無倦﹐全恃陰陽不相偏著﹐偏著卽令气機停滯﹐血脈壅瘀﹐譬於小便不行﹐有由陽不化者﹐有由陰不化者﹐卽本篇蠐螬之主產後中寒下乳汁﹐葵子之主奶腫下乳汁﹐可見循此理以推其餘﹐則鍾乳與栝蔞對﹝乳溫﹐蔞寒﹐皆象形也﹞﹐狗四足與豬四足對﹝狗平﹐豬寒﹐均會意也﹞﹐豬與土瓜根對﹝豬滑中濇﹐土瓜根濇中滑﹞﹐漏盧與木通對﹝廬黑﹐通白﹞﹐謂之通竅﹐則𨿽皆能通竅而實不著意其通竅﹐謂之利水而實不著意其利水﹐絕非行血而有行血之旨存乎其間﹐略不導气而有導气之效著乎其後。巢氏曰﹕『婦人旣產﹐則水血俱下﹐津液暴竭﹐經血不足﹐故無乳汁。』其經血盛者﹐𨿽水血俱下﹐而津液自有餘﹐故乳汁多而溢出﹐皆非此篇之物所能治也﹐其有津液非不足而不溢者﹐方與此篇之治相當。

中蠱

【桔梗】﹝微溫﹞。下蠱毒。

【鬼臼】﹝溫﹞微溫。殺蠱毒。

【馬目毒公】﹝溫﹞微溫。﹝掌氏說見鬼疰﹞

【犀角】﹝寒﹞微寒。主百毒﹐蠱疰。

【斑貓】﹝寒﹞。主寒熱﹐鬼疰﹐蠱毒。

【芫靑】微溫。主蠱毒﹐風疰﹐鬼疰。

【亭長】微溫。主蠱毒﹐鬼破﹐淋結﹐積聚。

【射罔】大熱。

【鬼督郵】平。赤箭一名鬼督郵﹐主殺鬼精物﹐蠱毒﹐惡气。

【白襄荷】微溫。主中惡及瘧。

【敗皮】平。主中蠱毒。

【藍實】﹝寒﹞。殺蠱蚑疰螫毒。

藥對

【赭魁】平﹝使﹞。

【徐長卿】溫﹝使﹞。主鬼物﹐百精﹐蠱毒。

【羖羊角】微寒﹝臣﹞。療蠱毒。

【野葛】溫﹝使﹞。殺鬼疰﹐蠱毒。

【羖羊皮】平﹝使﹞。

【獺肝】平﹝使﹞。主鬼疰﹐蠱毒。

【露蜂房】平﹝使﹞。主鬼精﹐蠱毒。

【雄黃】平﹝君﹞。殺蠱毒﹝《藥性論》﹞。

【槲樹皮】平。水煎膿汁除蠱。

世類以《病源》所云﹐蠱是變惑之气﹐人有故造作者﹐多取虫蛇之類﹐器皿盛貯﹐任其相噉殺﹐剩有一物獨在者﹐卽謂之蠱﹐便能變惑﹐隨逐酒食﹐爲人禍患。於他則蠱主吉利﹐所以不羈之徒畜事之﹐爲中蠱所由。按庶氏﹝讀如煮﹞掌除毒蠱﹐以攻說襘之﹐嘉艸攻之﹐凡毆蠱則令之比之。剪氏掌除蠹物﹐以攻禜攻之﹐以莽艸燻之。凡庶蠱之事﹐皆載於周官﹐夏殷之時寧已有是﹐周公顧設官以司之﹐況蠱毒之物疊見《本經》《本經》固出於漢﹐然非三代已來口授耶﹗不知古固有以惑亂人爲蠱者﹐如令尹子元欲蠱文夫人﹝左莊二十八年﹞﹐驪姬惑蠱君而誣國人﹝《國語。晉語》﹞﹐皆見於春秋時﹐或周公時已有﹐未可知也。蓋維邃古隆平﹐貴賤由乎徳﹐貧富由乎位﹐其等類均者﹐本無甚軒輊之獘﹐而政治公允﹐無畸輕畸重﹐致民相仇﹐有亦任人報之而司之官﹐以平曲直﹐必畜藏毒以害人利己殆少。惟男女相悅﹐蓋有不減﹐後世者任情造作﹐變惑人心﹐求遂己欲﹐子元振萬﹐驪姬妖媚﹐足以蠱人而絕無與於畜毒虫﹑聚蛇蠍﹐其蛇蠍之貽毒害人﹐則不由人爲而人偶中之﹐當時爲病﹐久後致斃﹐聖人知其然﹐預設官司專攻其事以救民﹐故《本經》藥物主治曰主療蠱毒﹑殺蠱毒﹐絕無被人行蠱之詞﹐本篇提綱曰中蠱﹐亦可見系人自中﹐非人賊害之也。《史記。秦本紀》徳公二年「初伏以狗禦蠱﹐張守節曰﹕『蠱者﹐熱毒﹑惡气爲害傷人﹐故磔狗以禦之。』」磔﹐禳也。狗﹐陽畜也。以狗張磔於郭四門﹐禳卻熱毒﹐則又爲气而非蠱。《封禪書》「磔狗邑四門以禦蠱菑。」司馬貞引樂彥云﹕『《左傳》皿蠱爲蠱﹐梟磔之鬼亦爲蠱。』故《月令》云﹕『大儺旁磔。』注云﹕『磔﹐攘也。』厲鬼亦爲蠱﹐將出害人﹐旁磔於四方之門﹐故此亦磔狗邑四門也。則亦爲气而非虫﹐或者气中於人卽能生蠱﹐亦未可知。其法𨿽與周官不同﹐然其間猶頗寓聖人微意﹐然則何者爲中蠱之狀﹖孫眞人曰﹕『蠱毒千品﹐種種不同﹐或下鮮血﹐或好臥闇室﹐不欲光明﹐或心性反常﹐乍嗔乍喜﹐或四肢沈重﹐百節酸疼。』又曰﹕『凡中蠱毒﹐令人心腹絞切痛﹐如有物囓﹐或吐下血﹐皆如爛肉。若不治﹐蝕人五藏致死。』又曰﹕『凡人患積年時﹐復大便黑如漆﹐或堅或薄﹐或微赤者﹐皆蠱也。』然當其時則已有人行蠱者矣﹐故有服藥知蠱主姓名等語﹐大抵始由天造﹐繼則人爲﹐萬事皆然﹐非特此也。𨿽然食虫之精液﹐僅生瘻於項腋﹔浮於脈而不去﹐其究不過潰爛﹔得虫之化源﹐僅生虫於咽肛﹔著其處而不去﹐充類不過聲嗄咽漧。蠱果得虫﹐何物乃能生虫﹐至食人府藏﹐移人心志耶﹗據庶氏賈疏「攻說襘之﹐去其神也﹔嘉艸攻之﹐去其身也」﹐則不特成虫之形軀﹐且具虫之靈幻矣。夫皿虫爲蠱﹐谷之飛亦爲蠱﹝左昭元年文﹞﹐玆二語者﹐一譬之於禾黍生虫﹐夫食苗心者止食心﹐食節者止食節﹐食葉者止食葉﹐食根者止食根﹐此之謂皿虫爲蠱﹐緣其物之所病﹐更感天地之气相媾而生﹐故於物食物﹐非其物則气不偶﹐而不能害物﹐不爲傷矣。一譬之於凡物之化虫﹐夫淫溺惑志﹐具逢罅夤緣﹐奮迅摩捋﹐而垂其腴以誘人﹐搧其翼以惑人者﹐此其機已全虫之能事﹐而常思效虫之鉆研﹐復感天地生虫之气﹐致遂生虫﹐此虫之伎倆﹐益靈幻怪惑﹐無所不爲矣。此之謂谷之飛亦爲虫﹐言本無所謂虫﹐而自願化虫以遂其欲也。不然《大祝》六﹐祈攻說居二﹐非其人自有所感召﹐胡爲臨之以神﹐攻其人之慝﹐而說其人使遷善攺過耶﹝《大祝》注「攻說﹐祭名﹐以辭責之是也。」﹞﹗惟篇中所列諸物﹐恐不足當嘉艸之譽﹐此則所當析者。夫事貴適情﹐論須切用﹐故槪而言之﹐則物無良劣﹐當病者嘉﹔分而言之﹐則兼傷正气爲毒﹐惟蝕邪气爲嘉。試思攻蠹之莽艸﹐殺之牡鞠﹐以無關於人﹐不傷夫元气﹐故不品以嘉毒而特出其名﹐若瘍醫輔劀殺之五毒﹐庶氏輔攻說之嘉艸﹐皆指其類而不出其名﹐良亦以旣當。創肉破骨﹐其邪乃出﹐又何能不傷及元气﹐則𨿽欲避毒而有所不能﹐若病在府藏府﹐藏旣爲邪累﹐焉能更耐毒攻﹐則𨿽欲用毒而有所不可﹐此治道不得不通乎醫﹐而醫道之不可違乎治道﹐亦易見矣。

《藥對》主療﹝掌氏補﹞

出汗

【麻黃】溫﹝臣﹞。主中風﹐傷寒﹐頭痛﹐溫瘧﹐發表出汗。

【杏仁】溫﹝臣﹞。發汗﹐主溫病﹐治心下急滿痛﹐除心腹煩悶﹐療邪气﹝《藥性論》﹞。

【棗葉】平﹝君﹞。覆麻黃能令出汗。

【蔥白】平﹝臣﹞。主傷寒寒熱﹐出汗﹐中風﹐面目腫。

【石膏】大寒﹝臣﹞。主時气頭痛﹐身熱﹐三焦大熱﹐皮膚熱﹐腸胃中膈气﹐解肌﹐發汗。

【母】微寒﹝臣﹞。止煩熱﹐渴﹐出汗。

【山茱萸】平﹝臣﹞。溫中﹐下气﹐出汗。

【葛根】平﹝臣﹞。療傷寒﹐中風﹐頭痛﹐解肌﹐發表﹐出汗﹐開腠理。

【桂心】溫﹑大熱。主頭痛﹐腰痛﹐出汗﹐止煩。

【漧薑】溫﹑大熱。出汗﹐逐風濕痺。

【附子】溫﹑大熱。主風寒﹐欬逆﹐邪气。

【生薑】微溫。主傷寒﹐頭痛﹐鼻塞﹐欬逆﹐上气。

【薄荷】溫。飲汁出汗﹐大解勞乏。

【蜀椒】溫﹑大熱。主傷寒﹐溫瘧﹐大風﹐汗不出﹐心腹畱飲﹐宿食。

【豉】寒。主時疾﹐熱病﹐發汗。

世類以驅除風寒之物爲出汗之劑而服之﹐顧汗不出﹐則以未深求夫寒所由招﹐風所由入故耳。今讀是篇﹐人於麻黃﹑葛根﹑蔥白﹑生薑﹑薄荷﹑豆豉六物外﹐類不知其能出汗之故﹐不敢施用﹐而孰知寒因虛集﹐風爲熱畱﹐气機不遂﹐𨿽欲出而莫由﹐盡去風寒﹐汗終不出﹐蓋汗𨿽出於肌膚﹐化實鍾於心液﹐心气擾而不定﹐心陰餒而不繼﹐心陽痿而不振﹐心血虛而不給﹐則不足鼓化汗之源﹐气機逆而不順經﹐脈濇而不利﹐肌肉痺而不宣﹐膚腠闔而不開﹐則不足通出汗之路﹐是豈驅風驅寒所能爲力﹐顧可獨恃以出汗耶﹗徐氏集《本經》《別錄》所曾言﹐體會曲鬯旁通所當道﹐摘其精粹﹐示以端倪﹐而詔人遵循﹐以補陶氏之未及﹐其亦深具苦衷已。予每見區區外感﹐醫甚忽之而不顧其內﹐徒會驅除風寒者﹐攻之外感不解﹐汗亦不出﹐然後更推裏証之所見爲疏析之﹐汗忽自出甚﹐有服驅除風寒劑多者﹐當時毫無災咎﹐及撥動其機﹐反至汗多亡陽﹐徐氏之續是篇也﹐倘亦有見於此夫﹗

止汗

【漧薑】大熱﹝臣﹞。

【柏實】平﹝君﹞。益血﹐止汗。

【麻黃根】並故扇末﹝臣﹞。杵末撲之﹝《藥性論》﹞。

【白朮】溫﹝君﹞。止汗﹐除熱。

【粢粉】雜豆豉熬末。

【半夏】生微寒熟溫﹝使﹞。止汗。

【牡蠣】微寒。雜杜仲﹝平﹞﹐水服。

【枳實】寒﹑微寒。

【松蘿】平。主瞋怒﹐邪气﹐止虛汗﹐頭風。

如前所言﹐則止汗者在寧其化源﹐濇其道路﹐不在防其肌腠矣。而十二物之間﹐外撲者四﹝麻黃根﹑故扇﹑粢粉﹑豆豉﹞﹐三停仍居其一﹐何耶﹖夫四物者﹐固亦寧化源濇道路者也﹐苟會其意境﹐觀其形似﹐揣其致用﹐則有執之而燠消﹝故扇﹞﹐窺之而中阻﹝麻黃根﹞﹐蒸盦之而性轉涼﹝豆豉﹞﹐磨礱之而麤變黏者﹝粢粉﹞﹐固得調防其肌腠者乎﹗《陰陽應象大論》曰﹕『陽之汗﹐以天地之雨名之﹔陽之气﹐以天地之疾風名之。』致雨以風﹐止雨亦以風﹐气之與汗猶是矣。是故守其在中之陽﹐不使隨驅而外漏﹝漧薑﹞﹔堵其必經之道﹐不使由內以出外﹝半夏﹞﹔隨所在而消弭之﹝朮能運肌肉中津液﹞﹔據其源而分布之﹝柏實能致血液於肺﹞。其尢妙者﹐藏津液於綿密堅固之中﹝杜仲﹞﹐淸陽气於泛溢流離之際﹝牡蠣﹞﹐益足使動者寧﹐亡者歸﹐化裁之神極矣。麤工妄爲當斂﹐黃攝衛﹐五味收津﹐較之於是﹐果何如耶﹖然必更核之於仲景﹐始爲直探其源﹐如四逆湯﹑通脈四逆湯之止汗﹐猶是篇之意也﹔桂枝加附子湯則進於是矣﹔白虎湯﹑葛根黃連黃芩湯﹑桂枝加葛根湯﹑麻黃杏仁甘艸石膏湯亦治汗出﹐則可謂識神駿於牝牡驪黃之外矣。

驚悸心气

【絡石】微寒。主大驚入腹﹝君﹞。

【人】微溫﹝君﹞。安精神﹐定魂魄﹐止驚悸。

【茯苓】平﹝君﹞。主憂恚﹐驚邪﹐恐悸﹐心下結痛。

【柏實】平﹝君﹞。主小兒驚癇。

【沙】微寒﹝臣﹞。主血積﹐驚气。

【龍膽】大寒。主驚傷五內﹝君﹞。益肝膽气﹐止驚惕。

【羖羊角】微寒﹝臣﹞。止驚悸。

【桔梗】微溫﹝臣﹞。主腹滿﹐腸鳴幽幽﹐驚恐悸气。

【小艸】溫﹝君﹞。

【遠志】溫﹝君﹞。定心气﹐止驚悸。

【銀屑】溫﹝君﹞。安心神﹐止驚悸。

【紫石英】溫﹝君﹞。補心气不足﹐定驚悸。

本篇所載藥味與驚邪同﹐所不同者兩物耳﹐其別出此篇以證驚邪所該者廣﹐凡此與癲癇等﹐皆其支流也。𨿽然《驚邪篇》能該驚不能該悸﹐驚與悸皆緣心气﹐而悸不皆兼驚﹐則徐氏之補是正可剖陶氏之渾成﹐而使眉目昭晰矣。「太陽傷寒﹐加溫鍼則驚」「少陽不可吐下﹐吐下則悸而驚」「風溫﹐被火﹐劇則如驚癇﹐時瘛瘲」「傷寒﹐二三日﹐心中悸而煩」「傷寒﹐脈結代﹐心動悸」「太陽病﹐小便利者﹐以飲水多﹐必心下悸」﹐皆驚悸也﹐皆不得爲驚悸心气﹐驚悸心气柰何﹖則盡在篇中﹐曰精神不安﹐魂魄不定﹐曰憂恚恐悸﹐心下結痛﹐曰血積﹐曰腸鳴幽幽﹐鹹是矣。心气因何而發驚悸﹖則《金匱眞言論》曰﹕『肝病發驚駭。』《陰陽別論》曰﹕『二陽一陰發病﹐主驚駭﹐背痛﹐善噫﹐善欠﹐名曰風厥。』《气交變大論》中歲水大過﹝六丙歲也﹞﹐寒气流行﹐民病身熱﹐煩心﹐躁﹐悸。《五常政大論》曰﹕『委和之紀﹝六丁歲不及之化﹞﹐其發驚駭。惇阜之紀﹝六甲年太過之化﹞﹐其變驚震。』《六元政紀大論》曰﹕『寅甲之紀﹐甲寅﹑甲申﹐其變震驚飄驟。』《至眞要大論》曰﹕『少陽之勝﹐善驚﹐譫妄。』詳此﹐是驚者火之偏盛﹐悸者水之偏盛。水偏盛則火被迫而搖﹐火偏盛則火披猖而熾。火披猖而熾者﹐著物輒先卻後肆﹔火被逼而搖者﹐於內卻無時不栗。此驚所以有發有罷﹐悸則常自跳動﹐此心气偏陰偏陽之分﹐卽心气發見爲病之驗也。心气偏陰偏陽﹐勢隔天淵﹐決不得同物爲治﹐且不得相提並論。今於十二味﹐並云止驚悸者居其七﹐旣可治偏陰﹐必不能復治偏陽﹐是果何說哉﹗而不知七者所主之偏﹐是調陰陽之精﹐非調其粗。調其粗者﹐見陰攻陽﹐見陽攻陰而已﹔調其精者﹐必其物本具陰陽相入之機﹐陰陽旣能相入﹐則彼此自能交化而不相勝矣。但觀其於陽中生陰﹝人﹞﹐於气中化水﹝茯苓﹞﹐於水中熄火﹝龍膽﹞﹐於火中引水﹝桔梗﹞﹐已可識其大槪矣。何況於陰中攝陽﹝遠志﹞﹐於水中含火﹝紫石英﹞者﹐更顯然示人以權度耶﹗蓋必先明乎心气能爲驚悸﹐而後知驚邪﹐旣能明驚邪與心气之驚悸有攸分﹐而後知爲癲爲癇之驚﹐與屬心气者殊絕﹝《癲癇篇》與《驚悸心气篇》所列無相同者﹞﹐此徐氏推研極細之功﹐𨿽謂更精於陶氏可也。

肺痿

【人】微溫。治肺痿﹝君﹞。消胸中痰﹐主肺痿吐膿﹝《藥性論》﹞。

【天虋冬】大寒。治肺痿﹝君﹞。療肺痿﹐生癰﹐吐膿﹝《藥性論》﹞。

【蒺藜子】微寒。治肺痿﹝臣﹞。主欬逆﹐傷肺﹐肺痿﹐止煩下气。

【茯苓】平﹝君﹞。主肺痿﹐痰結。

【白石英】微溫﹝君﹞。療肺痿﹐下气﹐利小便。

【薏苡仁】微寒。主肺。主肺痿﹐肺气﹐吐膿血﹐欬嗽﹐涕唾﹐上气﹝《藥性論》﹞。

【麥虋冬】微寒。治肺痿﹝臣﹞。治肺痿吐膿﹝《藥性論》﹞。

肺痿﹑肺癰爲病﹐實同而異﹐《金匱要略》詳闡其源﹐亦始出一致﹐初無歧﹐故特爲病時搏於虛爲痿﹐搏於實爲癰﹐是以肺痿吐涎沫﹐肺癰吐膿血﹐肺痿脈數虛﹐肺癰脈數實﹐而其兼證則均有咳﹐故治法大都仿咳爲規模﹐可以愈咳﹐卽可以已痿與癰也。獨是肺癰無不咳者﹐肺痿則有咳有不咳﹐觀於甘艸漧薑湯﹑炙甘艸湯﹑生薑甘艸湯﹑桂枝去芍藥加皂莢湯皆不言咳﹐此篇所列七物與《上气咳嗽篇》無一復者﹐是徐氏所以補此篇之意歟﹗蓋熱在上焦﹐因咳爲肺痿﹐其始終虛者﹐熱無所附﹐惟迫痰涎﹐亦有𨿽淪於虛﹐旋附於實﹐遂自痿而癰者﹐想不能無故﹐本篇謂天虋冬療肺痿生癰吐膿﹐而人﹑薏苡仁﹑麥虋冬均有吐膿字樣系於下﹐可見兩證者𨿽源同而派異﹐然亦可互相出入﹐中異而終同﹐其一定不移處﹐在與咳畫界限﹐不在與癰分彼此﹐此麥虋冬湯旣有此篇藥兩味﹐卽但主上气而不見咳字﹐以肺痿﹑肺癰之咳者﹐原有《上气咳嗽篇》藥可尋用也。肺痿﹑肺癰旣系互相連屬﹐肺痿之不咳者﹐已有是篇之藥爲準﹐其咳者﹐又有《上气咳嗽篇》之藥爲規﹐肺癰獨可無治乎﹗肺癰之治﹐咳甚者﹐亦規《上气咳嗽篇》﹐夫固言之矣﹐而有停飲爲膿源者﹐盡可逐飲﹐有膿盛致气阻者﹐自當蝕膿。苟如膿飲已蠲﹐元气難復﹐病患向愈﹐生陽不振﹐則又有《癰疽篇》之藥爲歸著。若之何其無治則耶﹗

《素問。痿論》歷數五藏皆有痿﹐自《金匱要略》已下﹐論證者止及肺病而不及余痿﹐論治者亦止及肺痿而不及余痿﹐豈脈痿﹑筋痿﹑肉痿﹑骨痿咸無足論耶﹗抑諸痿者皆不可治也。夫《痿論》固言之矣﹐曰﹕『五藏因肺熱葉焦﹐發爲痿躄。』是論痿之源﹐皆由於肺也。曰﹕『治痿獨取陽明。』是論痿之治﹐皆可責諸胃也。蓋痿者﹐軟罷難振之候﹐其始不過吐涎沫﹐身形疲弱耳﹐旣而脛縱不任地焉﹐筋急而攣焉﹐肌肉不仁焉﹐腰脊不舉焉﹐都在痿之分內。不如此不足以繪痿之傳﹐不如此不足以窮痿之變﹐不如此不足爲痿之敗﹐故在肺之痿時原可治﹐至脈痿﹑筋痿﹑肉痿﹐乃漸不可治﹐至骨痿遂系必敗之候﹐縱有治法﹐亦當推尋其源﹐仍從肺痿立則﹐故治痿者得獨陽明。論其所以然﹐則如《痿論》所言﹐其關系在經脈間﹔論其所當然﹐則胃固爲肺之母矣﹐然則諸痿之治﹐槪可質諸是篇歟﹖夫欲塞其流者﹐必推其源﹔欲溯其本者﹐須循其末。治宗肺痿﹐固其大本大源所在﹐第脛縱不任地﹐筋急而攣﹐肌肉不仁﹐腰脊不舉﹐豈遂可任之乎﹗是又當於《本經》逐味究之。

下气

【麻黃】溫﹝臣﹞。

【杏仁】溫﹝臣﹞。主雷鳴﹐喉痺﹐下气。

【厚朴】溫﹝臣﹞。消痰﹐下气。

【橘皮】溫﹝臣﹞。下气﹐止嘔欬。

【半夏】生微寒熟溫﹝使﹞。傷寒寒熱﹐心下堅﹐下气。

【白前】微溫﹝臣﹞。主一切气﹝《藥性論》﹞。

【生薑】微溫﹝臣﹞。主痰水﹐气滿﹐下气。

【前胡】微寒﹝臣﹞。去痰實﹐下气。

【李樹根白皮】大寒﹝使﹞。下气﹐主熱毒﹐煩躁。

【蘇子】溫﹝臣﹞。主下气﹐除寒中。

【石硫黃】大熱﹝臣﹞。能下气﹐治腳弱﹐腰腎久冷﹝《藥性論》﹞。

【白茅根】寒﹝臣﹞。

【蒺藜子】微寒﹝臣﹞。止煩﹐下气。

上气者﹐病之情形﹔下气者﹐藥之功效﹐故治上气病﹐必以下气之藥﹐此《下气篇》列藥十三﹐所以復於《上气篇》者七也。然在《上气篇》不有此復﹐則無以知上气與咳嗽猶有分科﹔在《下气篇》若盡皆復﹐則無以知下气之藥不必盡治上气﹐故夫因痰﹝厚朴﹑前胡﹞﹐因熱﹝李根白皮﹑茅根﹑蒺藜﹞﹐因寒﹝石硫黃﹞﹐當從下气而愈者﹐均可以是而識﹐由是而推矣。𨿽然病變萬殊﹐治遵一轍﹐卽全編而言﹐凡大腹水腫﹑嘔吐﹑腹脹﹑肺痿﹐皆可因上气而生咳嗽﹐痰飲皆本與上气爲伍﹐治之者必不可置其上气﹐但治他患﹐他患遂可除也﹐則下气之藥﹐竟是至要之物。就是篇而言﹐則中熱下寒﹐痰凝气滯﹐皆得以下气而除。第祇可推實以就虛﹐使气機得其平﹐決不可推虛俾就實﹐則非特實不濟虛﹐且虛已先自受戕而無從救矣﹐則下气之藥﹐斷難獨任﹐而須裁成輔相之得宜。統稽篇中﹐曰痰﹐曰嘔﹐曰心下堅﹐曰水﹐可以悟性溫者之下气﹐斷須執定病气之有形﹐曰熱毒﹐曰煩躁﹐又可悟性寒者之下气﹐斷須選擇淸利之品﹐如是則下气之物不敢濫投﹐削人元气矣﹐下气云乎哉﹗

蝕膿

【茹】寒。排膿。

【雄黃】平。

【桔梗】微溫。養血﹐排膿﹝《日華》﹞。

【龍骨】微溫。

【麝香】溫。蝕一切癰創膿﹝《藥性論》﹞。

【白芷】溫。能蝕膿﹝《藥性論》﹞。

【大黃】大寒。蝕膿﹝《藥性論》﹞。

【芍藥】微寒。能蝕膿﹝《藥性論》﹞。

【當歸】溫。

【藜蘆】寒。

【巴豆】溫。排膿消腫﹝《日華》﹞。

【地楡】微寒。蝕膿﹝《藥性論》﹞。

創癰之膿﹐猶傷寒之汗。汗者﹐正气伸而邪气解。膿者﹐新血生而惡血化。邪气本無形﹐故隨解而卽散﹐惡血固有用﹐故𨿽化而未去。是以有汗者﹐不必再汗﹐一汗亦且忌其多﹔潰膿者﹐仍當蝕膿﹐屢膿方得希其盡﹐此兩者之異同﹐實亦至理之所在也。徐氏患陶氏於創癰止言上截而遺潰﹐復恐後人一例認爲傷寒表解後﹐見病治病﹐內病𨿽差﹐膿水壅結﹐復有攻衝侵薄等事﹐卒至難期全效﹐久曠變生﹐因於膏摩薄帖外﹐詔示徹內徹外之法﹐剝蝕淨盡之計﹐庶幾腐退新生﹐血行肌滿﹐恢復之後﹐毫無闕漏﹐爲最要。篇中大半皆在皮膚肌肉血脈上著想﹐其有頑礦不化﹐仍不廢惡劣劫爍﹝大黃﹑藜蘆﹑巴豆﹞﹐及去火去濕﹝雄黃﹑地楡﹞﹐固犁庭掃穴﹐所不容緩者﹐而於血中導气﹝當歸﹞﹐气中導血﹝桔梗﹑白芷﹞﹐成和治之功﹐腐中引新﹝茹﹞﹐新中逐腐﹝麝香﹞﹐復流動之舊。由是意推廣之﹐蓋可信手拈來﹐頭頭是道﹐不推此數物者爲可用也﹐況猶有《金匱要略》排膿散﹑排膿湯之調爕其內耶﹗

女人血閉腹痛

【黃】微溫。主婦人子藏風邪气﹐逐五藏間惡血。

【芍藥】微寒。主婦人血閉不通﹝《藥性論》﹞。

【紫】寒。主婦人血閉不通。

【桃仁】平。主瘀血﹐血閉瘕﹐邪气。

【細辛】溫。主血不行。

【紫石英】溫。主女子風寒在子宮。

【漧薑】大熱。治血閉。

【桂心】大熱。主破血。

【茯苓】平。療心腹脹痛﹐婦熱淋﹝《藥性論》﹞。

血閉矣﹐月事能仍利乎﹗苟不利則與月閉復矣。月閉矣﹐腹能無痛乎﹗苟腹痛則與血閉腹痛復矣。夫亦因其甚相近絕相似﹐故特補此﹐使後人不得於血閉腹痛﹐未經月候者﹐浪用治月閉法治之耳。觀本篇藥物所主﹐一則曰婦人子藏風邪﹐再則曰瘀血﹑血閉瘕﹑邪气﹐屢屢曰風寒在子宮﹐曰心腹脹痛熱淋﹐可見血皆因邪而閉﹐因閉而痛﹐旣痛而邪未化﹐與因虛積冷結气﹐爲諸經水斷絕﹐已至結熱中而在關元者﹐迥不侔也。夫然﹐故《月閉篇》所用藥多寒﹐間有微溫﹐亦皆血肉之品﹐過而不畱之性﹐無他﹐恐其助熱益燥陰液也。此篇所用藥多溫﹐間有微寒﹐又系破陰布陽﹝芍藥﹞﹐拔邪離血﹝紫﹞﹐非他﹐以逐寒須及早﹐欲免其成月閉也。試更參其彼此俱用之一味﹝桃仁﹞﹐能旣治新邪﹐復攻舊積﹐則本篇爲治寒邪阻血﹐彼篇爲治邪血化熱﹐事有先後之殊﹐爲異中之同矣。然彼篇多用克削﹐本篇多用補益﹐豈暴病正反虛﹐久病正反實耶﹖夫破血之物何限﹐彼篇不皆采用﹐偏偏列血肉之物﹑空靈之品﹐其披郤導窾之意爲何如﹖而此爲之補﹐偏不補血而補气﹐是其命意又在﹖惟欲逐邪﹐乃暫崇正﹐非沾沾用補可同日語﹐是法有常哲之用﹐爲同中之異也﹐倘無此篇﹐不令人視血閉皆屬熱歟﹗然使僅有此篇﹐不令人謂月閉亦屬寒歟﹗徐氏之補﹐意固在是。

女人血气歷腰痛

【澤蘭】微溫。治婦人血瀝腰痛﹝《藥性論》﹞。

【當歸】溫。主婦人瀝血腰痛﹝《藥性論》﹞。

【甘艸】平。治婦人血瀝腰痛﹝《藥性論》﹞。

【細辛】溫。主血閉﹐婦人血瀝腰痛﹝《藥性論》﹞。

【柏實】平。治腰腎中冷﹝《藥性論》﹞。

【牡丹】微寒。主女子經脈不通﹐血瀝腰疼﹝《藥性論》﹞。

【牡蠣】微寒。

是篇病候﹐若依《藥性論》當作血漏而腰痛解﹐然《崩中篇》所該之漏甚多﹐所列之藥亦甚多﹐何無一證數味相同者﹐若謂是瘀在腰間作痛﹐則與《瘀血篇》又無一味相同。女人所以異於男子﹐不外血分之病﹐乃考之於血分諸證而稽其治﹐竟毫不可通﹐若分析核之﹐則得血閉腹痛之細辛﹐產後之澤蘭﹑當歸﹐月閉之牡丹﹐而當歸﹑甘艸﹑牡蠣﹑牡丹﹑柏實並連載於《虛勞篇》﹐其諸在下素虛﹐血气素滯﹐以滯歷虛﹐不勝踐踏﹐故爲痛歟﹗血气之滯柰何﹖蓋究澤蘭而知血中有水矣﹐究細辛而知血中有寒矣﹐究當歸﹑甘艸﹑牡丹﹑牡蠣而知血中有火矣。血之於人身﹐如歷鹿之不停﹝《方言》「繀車謂之轣轆」﹐《廣雅》作「歷鹿」﹞﹐惟在腰間﹐尢欲存駐﹐以當聽命於腎﹐腎主五液﹐血固液之屬也﹐乃布令萎餒﹐不速受事﹐倔彊多稽﹐於是遣者﹑行者互相齟齬推諉而爲痛﹐少項則已﹐片時復然﹐此所以與尋常腎虛﹑風濕痺﹑瘀血種種腰痛爲不同也。是故歷﹐傳也﹝《爾雅釋詁》﹞﹐經也﹝《文選。西京賦》「歷其彌光」薛注﹞﹐陟也﹝《後漢書。杜篤傳》注﹞﹐行也﹝《廣雅釋詁》﹞﹐過也﹝《楚詞》「天問河海何歷」注﹞﹐逢也﹝《離騷》「委厥美而歷玆」注﹞﹐謂經過則痛﹐過已卽止也。然是說也﹐於本篇則合矣﹐其如與《藥性論》不可合何﹖按漏﹐古人謂之歷﹐依義而言當曰瀝。瀝可爲歷﹝《釋名》釋疾病﹞﹐歷獨不可爲瀝乎﹗

女人腹堅脹

【芍藥】微寒。治心腹堅脹﹐婦人血閉不通﹝《藥性論》﹞。

【黃芩】大寒。治熱腹中痛﹐心腹堅脹﹝《藥性論》﹞。

【茯苓】平。療心腹脹滿﹐婦人熱淋﹝《藥性論》﹞。

解是篇者﹐孰不謂黃芩治熱堅脹﹐茯苓治濕堅脹﹐芍藥治陰陽相拒堅脹。夫熱與濕及陰陽相拒﹐何以得爲堅脹﹖則曰﹕『濕聚則化熱﹐熱盛能生濕﹐濕熱不行則脹。』其有素蓄熱﹐更被濕﹐或先停濕復受熱﹐客主不和洽﹐彼此不交也。因兩不相下﹐抵拒而爲脹﹐然何以能堅﹖則曰﹕『始原爲脹﹐久且成堅。』芍芩苓三者足治脹已耳﹐何以並能治堅﹖則曰﹕『黃芩初生表裏俱實﹐在地久則內腐而中虛。』癥瘕但因熱而堅脹﹐正外實中空﹐以其形似化﹐其病本堅脹﹐胡爲不已。芍藥破陰布陽﹐陽旣入而和陰﹐陰被和而隨化﹐陰陽互交﹐堅脹有何不已。至茯苓原吸气以蟠於下﹐𨿽在下終受气而不受濕﹐其利濕可知﹐正與气之下歸﹐被停濕阻而不能化者相對﹐以此入室操戈﹐堅脹自然得已。又不知三種堅脹恃何者爲驗而有攸分﹖則曰﹕『熱堅脹外必有熱﹐濕堅脹必小便不利﹐陰陽相拒堅脹必腹痛。』然男子亦應有之﹐何以獨標女人﹖蓋女人腹堅脹﹐鮮不似爲血分病﹐而三種腹堅脹止系常病﹐實無與於血﹐恐人錯會誤攻血分﹐故特詔人見病治病耳。若男子病﹐此原列於《腹痛﹑大熱﹑小便淋篇》﹐則《腹痛篇》之用芍藥﹐《大熱篇》之用黃芩﹐《小便淋篇》之用茯苓﹐皆可知其有腹堅脹矣。凡試古書者﹐宜會心焉。

解百藥及金石等毒

雄黃巴豆麝香丹沙漧薑﹣蛇虺百虫毒。

桑汁及煮桑根汁﹣蜈蚣毒。

藍靑麝香﹣蜘蛛毒。

蜂房藍靑汁﹣蜂毒。

杏仁礬石韭根人屎汁﹣狗毒。

犀角羚羊角雄黃麝香﹣惡風瘴毒。

升麻犀角射幹﹣喉痺腫﹐邪气惡毒入腹。

沈香木香燻陸香雞舌香麝香紫檀香﹣風腫﹐毒腫。

甘艸薺苨大小豆汁藍汁藍實﹣百藥毒。

藍汁大小豆汁竹瀝大麻子汁六畜血貝齒屑葍根屑蚯蚓屎藕芰汁﹣射罔毒。

雞子淸葛根汁甘艸汁鴨頭熱血豬膏﹝若已死口噤者﹐以大竹筒盛冷水注兩脇及臍上﹐暖卻易之﹐口須臾開﹐開則內藥﹐藥入口便活矣﹐用薺苨汁解之﹞﹣野葛毒。

豬膏大豆汁戎鹽藍汁鹽湯煮豬膏巴豆﹣斑貓﹑芫靑毒。

杏仁藍汁白斂鹽汁木占斯﹣狼毒毒。

梔子汁﹣躑躅毒。

煮黃連汁大豆汁生藿汁菖蒲屑汁煮寒水石汁﹣右巴豆毒。

雄黃煮蔥汁溫湯﹣藜蘆毒。

防己﹣雄黃毒。

大豆汁﹣甘遂毒。

葵子汁桂汁豉汁人溺冷水土漿食蒜雞毛燒吸煙及水調服﹣蜀椒毒。

生薑汁煮漧薑汁﹣半夏毒。

大豆汁白鵝膏﹣礜石毒。

防己防風甘艸桂汁﹣芫花毒。

大豆汁遠志防風棗肌飴餹﹣烏頭﹑天雄﹑附子毒。

薺苨甘艸汁犀角蟹汁﹣莨菪毒。

淸水﹣馬刀毒。

菖蒲汁﹣大戟毒。

白粥﹣桔梗毒。

藍子汁﹣杏仁毒。

掘地作坑﹐以水沃中﹐攪令濁﹐俄頃飲之﹝名曰地漿﹞﹣諸菌毒。

葵根汁﹝按防葵《本經》無毒﹐試用云無毒﹐今用葵根汁﹐凡是解狼毒浮者爾。臣禹錫等謹按《蜀本》云﹕『防葵傷火者不可服﹐令人恍惚。』故以解之。﹞﹣防葵毒。

土漿人糞汁﹣野芋毒。

醋﹣雞子毒。﹝同醇﹞

磁石﹣鐵毒。

生韭汁韭根燒末燒豬骨末頭垢燒犬屎酒服豉汁亦佳﹣食諸肉﹑馬肝﹑漏脯中毒。

服水銀數兩卽出鴨血雞子汁水淋雞屎汁﹣食金銀毒。

煮橘皮生蘆葦根汁大豆汁馬鞭艸汁燒末鮫魚皮大黃汁煮朴消汁﹣食諸魚中毒。

生藕汁煮幹蒜汁冬瓜汁﹝一云生紫蘇汁﹑藕屑及漧蘇汁﹞﹣食蟹中毒。

甘艸﹑貝齒﹑胡粉三種末水和服之﹐小兒溺乳汁服二升佳﹣食諸菜毒。

煮苦汁飲之令吐出卽止﹣飲食中毒﹐心煩滿。

白鴨屎汁人汁﹣服石藥中毒。

吞雞子黃藍汁水和胡粉地漿蘘荷汁米粉汁豉汁漧薑黃連屑飴餹水和葛粉飲﹣服藥過劑悶亂者。

服藥食忌

有朮勿食桃李及雀肉﹑胡荽﹑大蒜﹑靑魚鮓等物。

有藜蘆勿食貍肉。

有巴豆勿食蘆筍羹及野豬肉。

有黃連﹑桔梗勿食豬肉。

有地黃勿食蕪夷。

有半夏﹑菖蒲勿食飴餹及羊肉。

有細辛勿食生菜。

有甘艸勿食菘菜。﹝掌氏曰﹕『《唐本》並《傷寒論》《藥對》云「勿食海藻。」』﹞

有牡丹勿食生胡荽。

有商陸勿食犬肉。

有常山勿食生蔥﹑生菜。

有空靑﹑朱砂勿食生血物。

有茯苓勿食醋物。

有甲勿食莧菜。

有天虋冬勿食鯉魚。

服藥不可多食生胡荽及蒜雜生菜﹐又不可食諸滑物果實等﹐又不可多食肥豬犬肉﹑油膩﹑肥羹﹑魚鱠﹑臊等物。

服藥通忌見死屍及產婦淹穢事。

藥不宜入湯酒者

朱沙﹝熟入湯﹞雌黃雲母陽起石﹝入酒﹞鍾乳﹝入酒﹞

銀屑孔公孽﹝入酒﹞礜石﹝入酒﹞礬石﹝入酒﹞石硫黃﹝入酒﹞

銅鏡鼻白堊胡粉鈆丹鹵咸﹝入酒﹞石灰﹝入酒﹞藜灰

上一十七種石類。

野葛狼毒毒公蒴翟﹝入酒﹞莽艸巴豆躑躅﹝入酒﹞

鬼臼皂莢﹝入酒﹞雚菌藜蘆筎貫眾﹝入酒﹞

狼牙蕪夷雷丸鳶尾蒺藜﹝入酒﹞女苑耳紫葳﹝入酒﹞

薇銜﹝入酒﹞白芨牡蒙飛廉蛇銜占斯辛夷石南﹝入酒﹞

虎掌楝實虎杖﹝入酒單浸﹞蓄根羊桃﹝入酒﹞

麻勃苦瓠瓜蔕陟釐雲實狼跋﹝入酒﹞槐子﹝入酒﹞

地膚子靑葙子蛇牀子﹝入酒﹞茺蔚菥蓂子王不畱行兔絲子﹝入酒﹞

上四十八種艸木類。

蜂子蜜蠟白馬莖狗陰雀卵雞子雄鵲伏翼鼠婦樗雞螢火翳螉

殭蠶蜈蚣蜥蜴斑貓芫靑亭長地膽虻虫蜚蠊螻蛄馬刀赭魁

蝦蟆蝸牛生鼠生龜諸鳥獸﹝入酒﹞虫魚膏骨髓膽血屎溺

上二十九種虫獸類。

跋

《本經疏證》十二卷﹐《續疏》六卷﹐《序疏》八卷﹐鄒君潤庵澍撰﹐予年弱冠喜治岐黃家言﹐每日夕與潤庵會陳家酒壚﹐課日間所業﹐或舉今日治某家某癥立某方﹐互證得失以爲常﹐旣奔走皖豫燕趙者﹐垂二十年。道光壬辰重晤於中表趙於岡之約園﹐予醫學茫未有進而君蔚然爲世所宗﹐君爲人治病﹐必先單家而後巨室﹐非盛寒暑﹐未嘗乘輿﹐常疾夫世之號能名其家者破壞古法﹐羼雜私意﹐故每治人疾必引成方。予在山左時﹐常以玫瑰花﹑龍眼肉合成膏﹐愈吳洛生大令母脘痛﹐爲君所呵﹐予答言藥在中病﹐古方奚爲﹖君驟聞頗忿甚﹐立起辭去﹐予亦卽北行﹐乃未一年而君歸道山矣。君歿後五年﹐戊甲於岡始郵示此書﹐實能抉昔賢之閫奧﹐爲後學之津梁﹐悔從前率爾違牾﹐悲涕刻責﹐會江夏童公石塘﹑濂仁和武公蝶生﹐蒞莊見是書而愛之﹐力請集貲剞劂﹐以戊申八月開雕﹐斷手己酉三月﹐校定者﹐袁君坦齋﹑光裕魏君修鬯﹑裴莊君子久﹑延準揚君曉亭﹐欣而始終其事者﹐童武兩公之力爲多﹐用中得藉手補過﹐慰私恨於無窮﹐益滋愧矣。

道光己酉三月湯用中謹跋

