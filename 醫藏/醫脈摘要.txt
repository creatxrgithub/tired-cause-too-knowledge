

醫脈摘要

提要

本書上﹑下兩卷﹐署爲「蕭廉泉先生所著」。同社陳龍池君﹐從友人李宇仁君處錄示。李君酷嗜醫籍﹐亦在舊書肆中所得原署「希琴疊研齋主人手抄」﹐未刊稿也。其間﹐鑑別證候之疑似﹐並驗舌診脈之方法﹐附以時方歌﹑藥性賦﹐爲醫學入門之階梯﹐與第一集第五種《醫階辧證》互相發明。古今醫籍中不可多得之作﹐惜未審蕭先生何許人也有知者﹐應惠函相告﹐俾表揚以志勿諼。

《醫脈摘要》序

李君宇仁精於醫﹐生平以搜羅醫籍﹐爲藥且精於鑑別。偶見元明舊刻及前賢祕本﹐必重價購得之﹐𨿽質典﹐亦所不惜。自顏其齋曰「味異」﹐足見其所好之深也。予與李君有同嗜﹐朝夕過從﹐相與縱談醫學。往往夜深忘倦﹐而李君亦樂而忘返也。辛酉歲暮﹐朔風獵獵﹐細雨霏霏﹐予偶造其廬﹐見案頭置一冊﹐顏曰蕭廉泉《醫脈摘要》﹐下署「希琴疊硯齋主人手抄」。詢之﹐系新得之舊書市者。假歸一讀﹐其選摘辧別至精至當﹐後附時方歌﹑藥性賦﹐亦簡潔可喜﹐蓋亦醫學中之識途老馬也。亟錄一過﹐置諸案右﹐以供瀏覽。因志數語﹐以弁於簡端云。中華民國十一年壬戍春三月上完廣陵龍池氏陳宗轉識於守一齋醫脈摘要卷上

發熱辧

傷寒發熱﹐多兼惡寒﹐有仲景成法可循。惟雜病發熱﹐頗類傷寒﹐不可不辧。凡脈數﹑發熱﹑頭痛而身不痛﹑右脈或緊或滑而左脈平和者﹐傷食也。夏月﹐四肢發熱﹑身體沈重﹑胸膈煩悶﹑但不惡風﹑不頭痛者﹐濕熱相搏也﹔一身盡痛﹐發熱日哺時劇者﹐風濕也﹐身熱而煩﹐但頭不痛﹑脈不浮緊﹑不惡寒者﹐虛煩也。春夏之交﹐發熱而渴﹐或微惡寒﹑左脈大於右者﹐溫病也﹐身熱﹑頭痛﹑自污﹑多眠﹑陽脈浮數﹑陰脈濡弱者﹐風溫也。夏月﹐脈虛﹑身熱而喘乏者﹐傷暑也﹔四肢發熱﹐口唇漧燥﹑煩悶不寧﹑而身不熱者﹐脾熱也。每日晡時﹐憎寒壯熱﹑脈數盛而有痛處者﹐癰毒始發也。﹝原注﹕又有夜間發熱﹐天明則退﹐或自汗出者﹐乃血發熱﹐熱在榮分﹐故不作渴﹐也宜淸榮之劑。﹞

太陽爲先天之主陽﹐其熱發於榮衛﹐故一身手足壯熱。陽明乃太陽少陽相合之陽﹐其熱發於肌肉﹐故蒸蒸發熱。少陽爲半表半里之陽﹐其熱發於腠理﹐時開時合﹐故往來寒熱。此三陽發熱之分也。太陰爲至陰﹐無熱可發﹐因爲胃行津液以灌四旁﹐故得主四肢而發熱於手足﹐所以太陰傷寒﹐手足自溫﹔太陰中風﹐四肢煩疼耳。少陰爲封蟄之本﹐若少陰不藏﹐則坎陽無蔽﹐故有始受風寒﹐而脈沈反發熱者﹐或始無表熱﹐八九日來熱入膀胱﹐致一身手足盡熱者。厥陰當兩陰交盡一陽初生﹐其傷寒也﹐有從陰而先厥後熱者﹐有從陽而先熱後厥者﹐或陽進而熱多厥少﹐或陽退而熱少厥多或陰陽和而厥與熱相應。此三陰發熱之分也。

傷寒發熱﹐得汗則解。若汗出而熱不退﹐或爲風﹐或爲濕﹐或風濕相搏﹐或風溫不解﹐切勿專用發表之藥。初病時之熱﹐爲虛實熱﹐或表實或裏實也。大病後之熱﹐爲虛熱﹐或陽虛或陰虛也。

潮熱辧

潮熱有作有止﹐如潮水之來﹐不失其時。若每日申酉時發熱﹐此陽明胃實也﹐宜下之。若潮熱於寅卯﹐則屬少陽﹔潮熱於巳午﹐則屬太陽﹐宜分別治之。

有潮熱似瘧﹑胸膈痞塞﹑背心疼痛﹑气弱﹑脈弦﹐服補藥不效者﹐此痰飲隨气而潮﹐故熱亦隨飲而潮也﹐宜滌痰之劑。

有气口脈滑﹐當薄暮發熱﹐明日復止者﹐此內有宿食也﹐宜消食之劑。

有陰虛發熱﹐夜熱而朝退者﹐或產後下血過多﹐或內傷失血不止也﹐宜養陰而兼淸火。

小兒發熱辧

心熱者﹐額上先赤﹐心煩﹐心痛﹐掌中熱而噦﹐或壯熱飲水﹐巳午時甚。肝熱者﹐左頰先赤﹐便難﹐轉筋﹐尋衣撚物﹐多怒多驚﹐四肢困倦﹐寅卯時甚。脾熱者﹐鼻上先赤﹐怠惰嗜臥﹐身熱﹐飲水遇夜益甚。肺熱者﹐右頰先赤﹐手掐眉目喘咳﹐寒熱飲水﹐日酉熱甚。腎熱者﹐頦下先赤﹐兩足熱甚﹐骨節如虫蝕熱甚﹐不能起於牀﹐夜間益甚。仍當辧其虛實﹕實則面赤﹐气粗﹐口燥唇腫﹐作渴飲冷﹐大小便難﹐或掀衣露體﹐煩啼暴叫﹐仰面而臥﹐睡不露睛﹐手足指熱﹔虛則面色靑白﹐恍惚神緩﹐口中虛冷﹐噓气軟弱﹐喜熱惡寒﹐泄瀉多尿﹐或乍涼乍溫﹐怫郁驚惕﹐夜出虛汗﹐屈體而臥﹐睡露睛﹐手足指冷。大抵陰虛則內熱﹐陽盛則外熱。以手輕按之則熱﹐重按之不熱﹐此皮毛血脈之熱﹐熱在表也﹔重按之筋骨之分則熱﹐輕按則不熱﹐此筋骨之熱﹐熱在裏也﹔不輕不重按之而熱﹐此肌肉之熱﹐熱在表裏之間也。壯熱者﹐肢體大熱﹐熱不已則發驚癇﹔溫熱者﹐肢體微熱﹐熱不已則發驚搐。壯熱惡風寒﹐表之虛熱也﹔不惡風寒表之實熱也。壯熱飲湯﹐爲津液虧﹐裏之虛熱也﹔壯熱飲水﹐爲內火熾﹐裏之實熱也。

惡寒辧

發熱惡寒發於陽﹐無熱惡寒發於陰。病人身大熱反欲近衣者﹐熱在皮膚﹐寒在骨髓也﹔身大寒反不欲近衣者﹐寒在皮膚﹐熱在骨髓也。

陽乘陰者﹐腰以下至足熱﹑腰以上寒﹐宜梔子豆豉湯吐以升之﹐或用升陽散火湯以達之。若陰气上爭﹐心腹滿者﹐死。陰乘陽者﹐腰以上至頭熱﹑腰以下寒﹐桂苓丸以導之。若陽气上爭﹐得汗者﹐生。﹝原注﹕陽邪陷入陰分﹐陰邪上干陽位二層﹐爲辧證關鍵。﹞

內傷惡寒﹐得暖便減。外感惡寒﹐絮火不除。惡寒者﹐周身毛竅被寒遏郁﹐不得陽气以衛外﹐故皮毛灑淅﹐𨿽向火覆被﹐不能禦其寒也。人身八萬四千毛竅﹐太陽衛外之气也。若病在太陽之气﹐則通身惡寒。從頭項而至背膂﹐太陽循行之經也。若病在太陽之經﹐則背惡寒。惡寒之外﹐又有身寒﹐著衣重復而身尙冷﹐乃三焦火熱之气不能溫肌肉也﹐急溫之﹑灸之。

背惡寒者﹐背爲陽气行道﹐或陰邪凝滯﹐或陽極似陰﹐故惡寒也。若寒邪在裏﹐口中和而背惡寒者﹐屬少陰證﹐宜附子湯﹔陽邪陷內﹐口燥渴而背惡寒者﹐屬陽明證﹐宜人參白虎湯。若心下有畱飲﹐背寒冷如掌大者﹐宜十棗湯。若濕痰凝聚背心﹐時有一塊冷者﹐宜苓桂蒼術甘湯加半夏﹑南星﹑芥子。

寒熱辧

陽盛則熱﹐陰盛則寒。重寒則熱﹐重熱則寒。﹝原注﹕熱極生寒﹐寒極生熱﹐所謂亢則害也。﹞

陽虛則外寒﹐陰虛則內熱。陽盛則外熱﹐陰盛則內寒。

風气客於皮膚之間﹐內不得通﹐外不得泄﹐腠理開則灑然﹐寒閉則熱。而悶其寒也則減飲食﹐其熱也則消肌肉﹐使人R栗而不能食﹐名曰寒熱。

往來寒熱少陽證。寒熱相因﹐小柴胡。如瘧﹐寒熱三五發﹐太陽麻桂等湯除。

傷寒傷風辧

﹝原注﹕風傷衛﹐衛主气﹐陽也。寒傷榮﹐榮主血﹐陰也。﹞

傷寒郁而後發熱﹐傷風初起熱卽發。傷寒肢冷脈浮緊﹐傷風肢溫浮緩脈。傷寒惡食汗涕無﹐傷風能食汗涕出。﹝原注﹕風爲陽邪﹐寒爲陰邪。﹞風寒相因相離少﹐三陽俱有惡寒風﹐惡風屬陽法從表﹐三陰惡寒不惡風。

自汗

﹝原注﹔汗出而表不解者﹐或爲風邪未盡﹐或爲風濕相搏。﹞

自汗在太陽﹐爲風邪﹐桂枝湯證也﹔在陽明﹐爲熱越﹐白虎承气湯證也。若表虛自汗者﹐宜玉屏風散﹔陰虛盜汗者﹐宜當歸六黃湯。

頭汗

﹝原注﹕邪盛則汗﹐必熱。陽脫則汗﹐必冷。﹞

頭爲諸陽之會﹐瘀熱在裏﹐不能發越﹐故熱蒸於頭﹐但頭汗出也。有發熱而頭汗者﹐宜淸理濕熱。有水結而頭汗者﹐宜溫散水气。若火邪疫邪而頭汗者﹐或白虎湯淸之﹐或承气湯下之。惟虛陽上脫﹐汗出如珠者﹐不治。

手足汗

四肢者﹐諸陽之本﹐胃主四肢。今熱聚胃中﹐逼其津液旁達於四肢﹐故手足濈濈然汗出也﹐宜急下之。若虛寒已極﹐手足出冷汗者﹐宜四逆湯。

發汗有二法﹐濕邪用香燥藥發汗﹐卽以去濕燥病﹐用滋潤藥滋水﹐卽以作汗。凡脈微﹐汗冷如膏﹐手足厥逆而舌潤者﹐亡陽也﹐宜溫藥救陽﹔脈洪﹐汗熱不黏﹐手足溫和而舌漧者﹐亡陰也﹐宜涼藥救陰。﹝原注﹕止熱汗﹐用浮小麥一兩﹑大棗七枚﹐水煎服。﹞

頭痛

頭痛少陽盛兩邊﹐太陽連項厥陰巓﹐陽明在額眼眶甚﹐太少二陰痛亦連。

三陰經皆有頭痛﹑身必發熱﹐各隨其經治之。若無熱﹐漧嘔﹐吐涎沫而頭痛者﹐厥陰經證也﹐宜吳茱萸湯﹔若疫證頭脹痛如破者﹐胃家邪實﹐气不下降也﹐宜承气湯﹔若痰厥頭痛者﹐時重時輕﹐宜半夏白術天麻湯。

外感頭痛﹐痛甚不休﹔內傷頭痛﹐乍痛乍止。晝痛暮止者﹐气虛也﹔暮痛晝止者﹐血虛也。

身痛

身痛而發熱無汗者﹐表實也﹐宜麻黃湯。身痛而不能轉側者﹐風濕也﹐宜桂枝加附子湯。身痛如被杖者﹐陰證也﹐宜四逆湯。身痛而脈遲者﹐血虛也﹐宜黃耆建中湯。若勞傷﹐身痛﹑脈虛﹑體倦者﹐宜補中益气湯。

頭重

﹝原注﹕濁陰寒濕之邪﹐上干淸陽之位﹐故使人頭重。﹞

太陽項彊惡寒﹐而頭重不能舉者﹐表邪也﹐宜汗之。若陰陽易病﹐眼中生花者﹐宜燒軍散。若雜病﹐百節解散者﹐宜補劑。若濕痰隨气上升而頭重者﹐宜滌痰利濕。

頭眩

上虛則眩。頭旋者﹐爲眩運﹔頭昏者﹐爲眩冒。有因風﹑因痰﹑因火﹑因虛之不同。

項彊

項背兒兒﹝音殊﹞彊太陽﹐脈浮無汗葛根湯﹔有汗桂枝添葛入﹐脈沈括蔞桂枝方﹔結胸項彊如柔痙﹐大陷胸丸下必康﹔但見少陽休汗下﹐小柴去﹝半﹞夏入﹝栝﹞蔞良。

痙

痙病汗多血液傷﹐惡寒身熱脈弦長﹐頸項彊急面目赤﹐頭搖口噤背反張。

咽痛咽癢

咽痛有二﹐脈浮數﹑面赤﹑吐濃血而咽痛者﹐陽毒證也﹔脈沈遲﹑手足冷﹑或吐利而咽痛者﹐少陰證也。咽癢亦有二﹐或實火上攻﹐或虛火上衝﹐隨證治之。

耳聾

耳暴聾者﹐邪傳少陽之經也。未汗者﹐宜和解﹔已汗者﹐宜養陰。若脫精而耳聾者﹐虛極之候也﹐宜補中益气湯合六味地黃湯治之。

胸脇滿

邪气傳裏必先胸﹐由胸引脇少陽經。胸滿桂枝加杏仁﹐脇滿宜和小柴平。漧嘔潮熱胸脇滿﹐大柴加硝兩解行。

心下痞滿結胸髒結

不應下而下之﹐實邪畱結﹐則硬滿而痛﹐爲結胸﹝宜陷胸湯﹞。虛邪畱滯﹐則硬滿而不痛﹐爲痞气﹝宜瀉心湯﹞。熱微而頭汗者﹐水結胸也﹝宜半夏茯苓湯﹞。漱水不欲咽者﹐血結胸也﹝宜桃仁承气湯﹞。若未下而胸滿者﹐邪尙在表也﹐宜小柴胡湯加枳桔。若狀如結胸﹑舌胎白滑﹑飲食如故﹑時時下利者﹐藏結也﹐難治﹐宜用溫散之劑。

陽證痞硬爲熱痞﹐大黃黃連瀉心湯。汗出惡寒寒熱痞﹐附子瀉心芩連黃。

腹滿

﹝原注﹕滿而可按者﹐爲虛滿﹔而不可按者﹐爲實。﹞。

腹滿而痛者﹐爲裏實﹐當下之﹐宜承气湯。腹滿時減者﹐爲虛寒﹐當溫之﹐宜參夏朴姜甘艸湯。若吐利而腹滿者﹐屬太陰證﹐宜理中。﹝原注﹕藏寒生滿病。﹞

小腹滿

﹝原注﹕臍下爲小腹﹐小腹左右爲少腹。﹞

臍下滿而小便利者﹐畜血也﹔小便不利者﹐畜水也。若厥逆尿白者﹐陰寒凝結也﹐宜桂附吳萸。﹝原注﹕腎虛﹐則寒動於中﹐當溫之。﹞

煩躁

煩出於心﹐陽盛而內熱也。躁出於腎﹐陽浮而外熱也。太陽有不汗出之煩躁﹐宜大靑龍湯。陽明有心下硬滿之煩躁﹐宜大承气湯。少陰有吐利厥逆之煩躁﹐宜吳茱萸湯。若汗下之後身無大熱﹐脈沈微而晝臼煩躁者﹐陽虛也﹐宜附子漧薑湯。若不煩而躁﹐面赤身熱﹐欲入水而不能飲水者﹐陰盛格陽也﹝原注﹕戴陽證﹞﹐宜白通加人尿豬膽汁湯﹝原注﹕冷服﹞。惟結胸證具而煩躁﹑惡寒蜷臥而煩躁者﹐不治。

不得眠

﹝原注﹕凡病喜仰臥者﹐實熱﹔喜合面臥者﹐虛邪﹔喜向裏臥者陰證。﹞

夜以陰爲主﹐陽不入陰﹐故煩躁不得眠也。或汗後而心血大虛﹐或熱甚而神气不寧﹐或新愈而陰气未復﹐各隨見證治之。又有膽气虛而不眠者﹐宜棗仁湯﹔胃不和而不眠者﹐宜半夏秫米湯。﹝原注﹕開目欲見人者﹐陽證也。閉目不欲見人者﹐陰證也。目中不了了﹐睛不和﹐目赤﹑目黃﹑目眩﹐皆熱證。瞠目直視﹐目胞陷下﹐戴眼反折﹐皆難治。﹞

欲寐

﹝原注﹕足太陽之筋﹐爲目上綱。足陽明之筋﹐爲目下綱。熱甚而目不開者﹐筋縱也。寒甚而目不暝者﹐筋急也。﹞

陽虛則欲寐﹐脾虧則嗜臥。汗出﹑身重而鼾睡者﹐風溫也。唇黑﹑聲啞而多眠者﹐狐惑也。若汗下之後﹐身涼﹑脈靜而酣睡者﹐榮衛和也。

懊依

懊儂者﹐心中鬱悶也。或表邪內陷﹐或餘熱未淸﹐或汗下之後水火不交﹐當隨證治之。

衄血

﹝原注﹕陽經熱甚﹐迫血妄行﹐而上出於鼻也。﹞

陽明衄血熱在裏﹐太陽衄血熱瘀經。太陽頭痛目瞑兆﹐陽明漱水不咽徵。衄後身涼知作解﹐不解犀角地黃淸。未衄表實麻黃汗﹐裏熱犀角益連芩。

噦噫气

噦與漧嘔相似﹐其聲濁而長。蓋因胃气本虛或汗下太過﹐胃中虛冷﹔或恣飲冷水﹐水寒相搏﹐理中湯加半夏丁香主之。噫气者﹐中焦。不和﹐不能消穀﹐故气逆不降也﹐宜香砂六君子湯﹔兼痞硬者﹐宜代赭旋覆湯。﹝原注﹕連聲噦者﹐屬中焦。聲斷續﹐時微時甚者﹐屬下焦。﹞

呃逆

﹝原注﹕呃逆從臍下起者﹐腎气虛寒也。在胸臆間者﹐胃熱上衝也。﹞

呃逆者﹐气由腹中上衝﹐其聲連續也。有熱逆而呃者﹐以柿蒂枇杷葉﹝原注﹕二味燒灰存性﹐竹茹湯調下﹞治之。有寒逆而呃者﹐理中湯加丁香﹑半夏主之。若水停者﹐宜分利。食積者﹐宜消導。火盛者﹐宜涼膈。痰壅者﹐宜開豁。惟久病作呃﹐乃除中之候﹐不治。

喘短气

喘息喝喝數張口﹐短气似喘不擡肩。促難布息爲實證﹐短不續息作虛觀。表喘桂麻加杏朴﹐裏喘承气陷胸丸。水气正苓加葶藶﹐痰喘蘇葶二陳全。

嘔吐

﹝原注﹕朝食暮吐﹐脾寒也。食入卽吐﹐胃熱也。吐淸水者﹐爲寒。吐痰涎酸水者﹐爲熱。﹞

有聲無物曰漧嘔﹐有物無聲曰吐﹐有聲有物曰嘔吐﹐多由表邪傳裏﹑裏气上逆也。有胃熱而嘔吐者﹐脈弦數﹑口燥渴是也。有胃寒而嘔吐者﹐脈弦遲﹑手足冷是也。有水飲而嘔吐者﹐先渴後嘔﹐嘔而復渴是也。若太陽汗出而漧嘔者﹐宜桂枝湯﹔少陰下利而漧嘔者﹐宜四逆湯﹔厥陰吐涎沫而漧嘔者﹐宜吳茱萸湯。﹝淩波按﹕溫病作嘔用玉樞丹﹐亦可用於中毒﹞

口渴

三法傷津胃燥幹﹐陽往乘陰渴亦然。渴欲飲水少少與﹐莫使停畱飲病幹。太陽尿少五苓散﹐陽明大渴白虎先。少陽證具心煩渴﹐小柴去半加粉添。

若邪熱聚胃﹐耗其津液﹐以致口燥舌漧者﹐宜急下。若汗下太過﹐竭其津液﹐以致口燥咽漧者﹐宜救陰。

悸

﹝原注﹕火邪驚悸者﹐宜桂枝湯去芍藥﹐加龍骨﹑牡蠣。﹞

悸者﹐心中築築然﹐動而不能自安﹐卽怔忡也。有水停心下﹐心火畏水而不能安者﹐宜半夏茯苓湯。有發汗過多﹐液去心虛而無依者﹐宜歸脾湯。

振

振者聳然動搖﹐由汗﹑吐﹑下後﹐气血大虛也﹐或以眞武湯溫之﹐或以人參養榮湯補之。

戰栗

身動爲戰﹐心惕爲栗﹐陰陽相爭之象也。正气勝而戰者﹐得汗則解。陰气盛而栗者﹐助陽爲急。

發黃

濕熱發黃頭汗出﹐小便不利渴陽明。素有寒濕髮汗後﹐黃從濕化太陰經。陽色鮮明陰色暗﹐太陽血蓄並狂生﹐表實麻翹赤小豆﹝原注﹕加甘艸﹑杏仁﹑姜﹑棗﹑名麻黃連翹赤小豆湯﹞﹐裏實梔子大黃茵﹝原注﹕加黃柏﹑甘艸﹑名梔子大黃湯﹞﹐陰黃茵陳入四逆﹐便溏尿祕茵五苓。環口黎黑柔污﹝原注﹕冷汗也﹞死﹐體若煙薰陽絕徵。

發狂

﹝原注﹕陽邪並於陽﹐則狂。陰邪並於陰﹐則顚。﹞

神昏胃熱重陽狂﹐或用三承﹝气湯﹞或三黃﹝石膏湯﹞。蓄血發狂小便利﹐少腹滿痛屬太陽。陽明蓄血大便黑﹐其人如狂而喜忘。劫汗驚狂頻臥起﹐參﹝白﹞薇龍﹝骨﹞牡﹝蠣﹞茯神良。

發癍﹝附痧疹﹞

﹝原注﹕斑疹邪在血絡﹐只宜輕宣涼解﹐誤用升提則衄﹔或厥﹐或嗆咳﹐或昏痙﹐用壅補則霧亂。﹞

傷寒疹斑失汗下﹐感而卽出時气然。表邪伏郁榮衛分﹐外泛皮膚血熱纏。痧白疹紅如膚粟﹐癍紅如豆片連連。紅輕赤重黑多死﹐淡紅穢暗毒宜宣﹐化斑白虎去粳米﹝加元參犀角﹞﹐熱甚三黃石膏煎。﹝原注﹕咽喉腫痛者﹐宜射幹﹑牛蒡子﹑連翹﹑玄參。﹞

譫語鄭聲

﹝原注﹕譫語而直視者﹑喘滿者﹑下利者﹑脈短者﹐均不治。﹞

譫語爲實聲長旺﹐亂言無次數更端。鄭聲爲虛聲短細﹐頻言重復更呢喃。實主熱邪宜淸解﹐虛爲神散獨參煎。

胃有燥屎則譫語﹐邪熱盛極亦譫語。大便祕而譫語者﹐宜大承气湯。大便通而譫語者﹐宜三黃梔子湯。大下血而譫語者﹐宜補血湯。溫病譫語﹐宜淸榮湯。﹝原注﹕傷寒譫語﹐捨燥屎﹐無他證。溫病譫語﹐有因燥屎﹐有因邪陷心包。﹞

循衣摸牀撮空

一爲陽明熱極﹐宜承湯。然脈實則可下﹐虛則難治也。一爲汗下傷陰﹐宜獨參湯。然小便利則生﹐不利則死也。若久病見此﹐乃神散之候﹐卽死。

瘛瘲

瘛者筋脈急﹐急則引而縮也。瘲者﹐筋脈緩﹐緩則縱而伸也。伸縮不已﹐名曰瘈瘲﹐俗謂之搐。乃風痰爲病也﹐故癲癇證多有之。

拘急

有發熱﹑頭痛﹑身疼而四肢拘急者﹐爲表證。無身熱頭痛而倦臥不伸﹑四肢拘急者﹐爲陰證。若汗下後﹐筋惕肉困而見拘急不仁者﹐乃气血虛弱﹐不能榮養筋脈也。

鬱冒

郁者﹐鬱結而气不舒﹔冒者﹐昏冒而神不淸﹐多虛寒證也。若瘟疫蓄熱內迫而鬱冒欲死者﹐宜下之﹔新產惡露不行而鬱冒難禁者﹐宜行血。

怫郁

此證多因汗不徹﹐陽气郁於肌膚﹐故蒸於頭面﹐時赤時不赤也﹐宜微汗之。

搖頭

欲言而頭搖者﹐裏痛也。口噤而頭搖者﹐痙病也。若直視搖頭者﹐難治。

自利

三陽下利則身熱﹔太陰下利則手足溫﹔少陰﹑厥陰下利﹐則身涼無熱。大抵協熱利者﹐臍下必熱﹐渴欲飲水﹐發熱﹐脈數﹐泄下黃赤也﹔協寒利者﹐臍下必寒﹐自利不渴﹐惡寒﹐脈微﹐泄下淸谷也。

不大便

胃熱津耗者﹐宜下之。汗後津竭者﹐宜導之。若瘥後食多﹐胃气難運而不大便者﹐消導爲主﹔病後血少﹐腸胃燥結而不大便者﹐滋潤爲先。

小便不利

﹝原注﹕點滴俱無者﹐爲癃閉。﹞

陰虛則小便難﹐宜六味地黃湯﹝去山萸﹐加白芍﹞。膀胱熱則小便不利﹐宜五苓散。

小便數

小便頻數者﹐腎與膀胱俱虛﹐而客熱乘之也。虛則不能制水﹐熱則水道必澀。

遺溺

腎虛則膀胱之气不約﹐故小便出而不自知也。若熱甚﹑神昏而遺尿者﹐當淸心解熱﹔陰寒厥逆而遺溺者﹐當溫腎固气。惟直視遺溺﹐爲腎絕不治。

厥逆

手足寒冷爲四逆﹐冷至肘膝爲厥﹐由陽气內陷﹐不與陰气相順接也。始發熱﹐漸至壯逆不厥者﹐爲陽厥﹐必喜水飲﹐溺赤﹐口漧﹐脈沈而數也﹐宜白虎湯﹑承气湯。始不發熱而厥者﹐爲陰厥﹐必喜火熨﹐陰縮﹐爪靑﹐脈沈而遲也﹐宜四逆湯。若小兒之病又有食滯而厥者﹐宜消食﹔痰閉而厥者﹐宜豁痰。

陽气衰於下則爲寒厥﹐陰气衰於下則爲熱厥。凡陰厥脛冷則臂上冷﹐便利不渴﹐身倦嗜臥﹐神志尙淸﹔陽厥則脛冷而臂不冷﹐狂亂譫妄﹐神志昏憒。

筋惕肉﹝目閏﹞

過汗傷液﹐陽气大虛﹐筋肉失養﹐故惕然而跳﹑﹝目閏﹞然而動也﹐宜眞武湯。

蓄血

蓄血者熱結血瘀﹐故少腹急滿也。太陽蓄血﹐小便必利﹔陽明蓄血﹐大便必黑﹐其人如狂﹐善忘﹐桃仁承气湯主之﹝原注﹕瘟疫蓄血去桂枝﹐加黃連﹑黃芩﹑黃柏﹑梔子﹑丹皮﹞。

熱入血室

﹝原注﹕此證日輕夜重﹐譫語亦在夜間﹐由邪入陰分也。﹞

婦人傷寒中風﹐遇經水適來﹐邪隨而入﹐或經水適斷﹐血熱而結﹐其證寒熱如瘧﹐甚則譫語﹐宜小柴胡湯加生地﹑芍藥﹑丹皮。

狐惑

﹝原注﹕其證臥起不安﹑惡聞食臭﹑默默欲眠﹑聲啞者﹐宜甘艸瀉心湯﹔咽漧者﹐苦參水外洗之﹔食肛者﹐雄黃燒煙燻之﹔膿成者﹐宜赤小豆當歸散。﹞

虫蝕下部﹐爲狐。下唇有瘡﹐其咽漧﹐虫蝕其髒﹐爲惑。上唇有瘡﹐其聲啞﹐由熱深食少﹑腸胃空虛﹑三虫舉而求食也。其證目閉神倦﹐面色無常﹐桃仁槐子治之。

漱水不欲咽

一爲邪熱作衄﹐一爲瘀血停畱。若陰盛格陽﹐虛火上炎而假渴者﹐宜白通加人尿豬膽汁湯。﹝原注﹕陽明經熱﹐故欲漱水﹔熱不在胃﹐故水不下咽。經中熱甚﹐則迫血妄行﹐故必作衄。﹞

饑不欲食

胃气虛而客熱在胸﹐故饑而不欲食也。若吐蛔者﹐宜烏梅丸。

百合病

﹝原注﹕脈必微散。﹞

病後余邪百合成﹐先察溺時頭痛情。起居飲食不自主﹐藥投吐利似神靈。汗後百合知母潤﹐下後百合滑﹝石代﹞赭淸﹐吐後百合卵黃補﹐發熱百合滑石平﹐陰虛百合生地汁﹐渴用花粉牡蠣並。

發頤

傷寒頤毒郁熱成﹐失於汗下耳後生。紅俽熱痛宜消散﹐反此神昏命必傾。

食復勞復

新愈臟腑皆不足﹐衛榮腸胃未通和﹐多食過勞復生熱﹐枳實梔子六黃瘥。﹝脈﹞浮﹝有表當﹞汗﹝脈﹞沈﹝有裏當﹞下﹝無表裏證當用﹞小柴解﹐燥嘔竹葉石膏科﹐气虛補中益气主﹐陰虧六味倍參多。

陰陽易女勞復

大病新瘥﹐男女交合﹐互相傳者﹐爲陰陽易。但男病者﹐爲女勞復。其證少腹絞痛﹑肢節解散﹑頭重不舉﹑眼中生花﹐男子則卵縮入腹﹐婦人則痛引陰中﹐俱用燒裩禪散或竹皮湯治之﹐得小便利﹑陰處腫退爲愈。﹝原注﹕一用韭根一握﹐煎水送下五苓散﹐便利則愈。﹞

蛔厥

﹝原注﹕吐蛔虫而厥也。蛔色赤而活者﹐屬胃熱﹐猶可治之﹔蛔色白而死者﹐屬胃敗﹐不治。﹞

凡人胃脘忽痛忽止﹑身上乍熱乍涼﹑面色時赤時白﹑六脈倏亂倏靜﹑口中吐沫不食者﹐便是蛔厥之候﹐由胃虛邪盛﹑寒熱錯雜﹐宜烏梅丸。

漧嘔

太陽漧嘔﹐則有頭痛發熱。少陽漧嘔﹐則有胸滿脇痛。水气漧嘔﹐則有脇下引痛。若陰寒漧嘔﹐則外無表證﹐但脈沈肢厥﹐或吐涎沫﹐或下淸谷﹐各隨所見證治之。

戴陽

陽邪不解而面赤者﹐爲佛郁﹐必脈浮而手足溫。虛陽上浮而面赤者﹐爲戴陽﹐必脈虛而足脛冷。一宜桂枝湯小和之﹐一宜白通湯急溫之﹐或加入尿豬膽汁爲引。

合病

三陽合病口不仁﹐腹滿身重轉側難。譫語遺尿面垢汗﹐白虎生津益气原。太陽少陽﹝合病﹞芩芍艸﹐太陽陽明﹝合病﹞葛根﹝湯﹞煎﹐少陽陽明﹝合病﹞表裏急﹐大柴胡湯兩解焉。

兩感證

﹝原注﹕表裏俱病也。﹞

一日太陽少陰病﹐頭痛口漧渴而煩。二日陽明太陰病﹐滿不欲食身熱譫。三日少陽厥陰病﹐耳聾囊縮舌焦捲。水漿不入神昏冒﹐六日气盡命難全。

陽證陰證辧

陽證身輕气髙熱﹐目睛了了面唇紅﹐熱煩口燥舌漧渴﹐爪甲紅兮小便同﹝亦紅﹞。陰證身重息短冷﹐目不了了色不紅﹐無熱欲臥厥吐利﹐小便白兮爪甲靑。

陽證似陰

﹝原注﹕身𨿽冷而不欲近衣﹐神𨿽昏而气色光亮﹐脈必沈滑有力﹐乃假陰證也。﹞

陽盛格陰身肢厥﹐惡寒煩渴大便難。﹝脈﹞沈滑爪赤小便赤﹐汗﹝之﹞下﹝之﹞淸﹝之得﹞宜陰自完。

凡熱極失於汗下﹐陽气亢閉﹐反兼勝已之化於外﹐或手足厥逆﹐或身冷如冰﹐血凝靑紫成片﹐脈沈而伏甚則閉絕﹐似陰證矣。但煩渴﹑譫語﹑咽漧﹑唇裂﹑舌苔黃黑﹑心腹痞滿﹑小便短赤﹑大便燥結﹐知爲內熱。

陰證似陽

﹝原注﹕身𨿽煩躁而引衣自覆﹐口𨿽燥渴而漱水不下﹐脈必沈細無力﹐乃假陽證也。﹞

陰盛格陽色淺赤﹐發熱不渴厥而煩﹐下利尿淸爪靑白﹐﹝脈﹞浮微通脈﹝四逆湯以﹞復陽還。

凡陰盛於內﹐逼其浮游之火於外﹐面赤﹑煩躁﹑咽痛﹑身熱﹑大便陰結﹑小便淡黃﹑驚惶不定﹑時常鄭聲﹐似陽證矣。但脈沈微而遲﹑渴欲飲水而不能飲﹐知爲內寒。

太陰陽明見證

﹝原注﹕足太陰脾﹐足陽明胃。﹞

少陰﹑陽明俱屬土﹐同主中州﹐病則先形諸腹。陽明爲陽土﹐陽道實﹐故病則胃家實而非滿。太陰爲陰土﹐陰道虛﹐故病則腹滿而不能實也。凡風﹑燥﹑熱爲陽邪﹐多犯陽明﹔寒與濕爲陰邪﹐多犯太陰。陽邪犯陽﹐則飲食而不嘔﹔陰邪犯陰﹐則不能食而吐。陽邪犯陽﹐則不大便﹔陰邪犯陰﹐則自利。

傷寒溫病辧

﹝原注﹕傷寒傷人身之陽﹐故喜辛溫甘溫苦熱﹐以救其陽﹔溫病傷人身之陰﹐故喜辛涼甘寒甘鹹﹐以救其陰。﹞

傷寒由毛竅而入﹐自下而上﹐始足太陽。寒爲陰邪﹐陰盛必傷陽﹐故首郁遏太陽經中之陽气﹐而爲頭痛﹑身熱等證。溫病由口鼻而入﹐自上而下﹐始手太陰。溫爲陽邪﹐陽盛必傷陰﹐故首郁遏太陰經中之陰气﹐而爲咳嗽﹑自汗﹑口渴﹑頭痛﹑身熱﹑尺熱等證。﹝原注﹕傷寒之邪自表傳裏﹐溫熱之邪自裏達表。﹞

气盛身寒﹐得之傷寒。气虛身熱﹐得之傷暑。

中寒中暑中風辧

中寒卒然倒僕如中風者﹐乃嚴寒之气卒犯少陰﹐而厥逆無脈﹐此陽气大虛﹐不勝陰寒厲气也﹐必口鼻气冷而無痰聲。中暑卒然暈倒如中風者﹐乃酷暑之气鼓運其痰﹐壅塞心包﹐此腎水素虧不勝時火燔灼也﹐必喘乏而無痰聲。若中風卒倒﹐則必手足搐引﹐痰聲壅塞於喉中﹐甚則如拽鋸﹐於中風門求治法。

六腑病證歌

陽明胃病﹐腹脹面熱﹐當心而痛﹐牽引兩脇﹐食飲不下﹐气阻咽嗌。大腸病證﹐與胃相及﹐腸嗚濯濯﹐感寒卽泄﹐當臍而痛﹐不能久立。小腸有病﹐小腹拘牽﹐腰脊疼痛﹐控引睪丸﹐耳前肩上﹐獨熱獨寒。三焦病狀﹐腹气不宣﹐實則癃閉﹐小腹尢堅﹐水溢而脹﹐決導失官。病在膀胱﹐肩上獨熱﹐小腹偏腫﹐痛而不息﹐以手按之﹐欲使弗得。膽病唾多﹐喜發太息﹐口苦嗌漧﹐嘔出宿汁﹐心下澹澹﹐恐人捕獲。

五臟病證辧

心藏神﹐神有餘則笑不休﹐不足則悲。肺藏气﹐气有餘則喘咳上逆﹐不足則泄利少气﹐肝藏血﹐血有餘則怒﹐不足則恐。脾藏形﹐形有餘則腹脹﹑經溲不利﹐不足則四肢不用﹝原注﹕脾主四肢﹞。腎藏志﹐志其餘則腹脹飧泄﹝原注﹕腎者胃之關﹞﹐不足則厥。﹝原注﹕亦有脾虛而腹脹者﹐多因病﹐或誤服攻下之藥而成。﹞

肝脈有病﹐其外證面靑﹑好潔﹑善怒﹐其內證臍左有動气﹐按之牢若痛。其病四肢滿﹐閉淋溲﹐便難﹐頭痛﹐目眩﹐耳聾﹐頰腫﹑脇下痛引小腹。

心脈有病﹐其外證面赤﹑口漧﹑善笑﹐其內證臍上有動气﹐按之牢若痛。其病煩心﹐心痛﹐掌中熱而噦啘﹐胸脇支滿﹐兩臂內痛膺背肩胛間痛﹐脇下與腰相引而痛。﹝原注﹕心火並於肺則喜。﹞

脾脈有病﹐其外證面黃﹑善噫﹑善思﹑善味﹐其內證當臍上有動气﹐按之牢若痛。其病腹脹滿﹐食不消﹐體重﹐節痛﹐怠惰嗜臥﹐四肢不收﹐腸鳴飧泄﹐行善瘓﹐腳下痛。

肺脈有病﹐其外證面白﹑善嚏﹑悲愁不樂﹑欲哭﹐其內證臍右有動气﹐按之牢若痛。其病喘咳灑淅﹐寒熱汗出﹐嗌漧﹐肩背痛﹐尻﹑陰﹑股﹑膝﹑髀﹑喘﹑足皆痛。﹝原注﹕肺火並於肝則悲。﹞

腎脈得病﹐其外證面黑﹑善恐欠﹐其內證臍下有動气﹐按之牢若痛。其病逆气小腹急痛﹐泄而下重﹐足脛寒而逆﹐腹大脛腫﹐寢汗出﹐意不樂。

好哭者﹐肺病。好歌者﹐脾病。好狂者﹐心病。好叫呼者﹐肝病。好呻吟者﹐腎病。

心病者﹐舌短﹑顴赤。肝病者﹐眥靑。脾病者﹐唇黃。肺病者﹐喘息鼻張。腎病者﹐顴與顏黑。

肝熱小便黃﹐身熱驚且狂﹐肢煩脇滿痛﹐不得安臥牀。﹝原注﹕肝熱右頰先赤。﹞

心熱痛在心﹐善嘔頭痛頻﹐煩悶意不樂﹐面赤無汗蒸。﹝原注﹕心熱面顏先赤。﹞

脾熱先頭重﹐顏靑項頰痛﹐心煩腹滿泄﹐欲嘔身熱縱。﹝原注﹕脾熱鼻先赤。﹞

肺熱舌黃胎﹐喘咳皮毛寒﹐痛走胸膺背﹐身熱汗自來。﹝原注﹕肺熱右頰先赤。﹞

腎熱痛先腰﹐身熱苦渴焦﹐臍酸足下熱﹐項痛懶言嘲。﹝原注﹕腎熱丙頤先赤。﹞

憂愁恐懼則傷心﹐形寒飲冷則傷肺﹐墮墜盛怒則傷肝﹐飲食勞倦﹑汗出當風則傷脾﹐坐臥濕地﹑入房過度則傷腎﹐此正髒所傷也。﹝原注﹕久視傷血﹐久臥傷气﹐久坐傷肉﹐久立傷骨﹐久行傷筋﹐是謂五勞所傷。﹞

肺心有邪﹐其气畱於兩肘﹔肝有邪﹐其气畱於兩腋﹔脾有邪﹐其气畱於兩髀﹔腎有邪﹐其气畱於兩胴。此八虛者﹐機關之室﹐眞气血脈之所過也。邪气惡血住畱﹐則傷經絡骨節。機關不利﹐則屈伸不便。

飲食飽甚﹐汗出於胃。驚而奪精﹐汗出於心。持重遠行﹐汗出於腎。疾走恐懼﹐汗出於肝。搖體勞苦﹐汗出於脾。﹝原注﹕汗𨿽爲心之液﹐然五臟皆有汗也。﹞

色多靑﹐則痛。多黑﹐則痺。黃赤﹐則熱。多白﹐則寒。五色皆見﹐則寒熱也。

胃中熱﹐則消穀﹐令人懸心善饑﹐臍以上皮熱。腸中熱﹐則出黃如糜﹐臍以下皮寒。胃中寒﹐則腹脹。腸中寒﹐則腸鳴飧泄。胃寒腸熱﹐則脹而且瀉。腸寒胃熱﹐則疾饑﹑小腹痛脹。

大腸有寒者﹐便多鴨溏﹔有熱者﹐便濁垢。小腸有寒者﹐下重便血﹔有熱者﹐病痔。諸瘡痛癢﹐皆屬於心。諸風掉眩﹐皆屬於肝。諸濕腫滿﹐皆屬於脾。諸气憤郁﹐皆屬於肺。諸寒收引皆﹐屬於腎。

心气虛則悲﹐實則笑不休。肝气虛則恐﹐實則怒。脾气虛則四肢不用。五臟不安﹐實則腹脹經溲不利。肺气虛則鼻塞少气﹐實則胸滿喘喝。腎气虛則厥﹐實則脹。

內傷外感辧

傷於情欲﹑飲食﹐爲內傷。傷於風寒﹑暑濕﹐爲外感。內傷發熱﹐時熱時止﹔外感發熱﹐熱甚無休﹐內傷惡寒﹐得暖便解﹔外感惡寒﹐絮火不除。內傷頭痛﹐乍痛已歇﹔外感頭痛﹐連痛不停。內傷則手心熱甚﹐外感則手背熱甚。內傷則口淡無味﹐外感則鼻塞不通。內傷則气口脈盛﹐多屬不足﹐宜溫﹑宜補﹑宜和﹔外感則人迎脈盛﹐多屬有餘﹐宜汗﹑宜吐﹑宜下。蓋左人迎主表﹐右气口主裏﹔內傷則右脈大於左﹐外感則左脈大於右也。

時疫論

時疫之邪﹐皆由濕土鬱蒸穢气升騰而發。人觸之者﹐從口鼻入募原而至陽明之經﹐脈必右盛於左。蓋濕土之邪﹐以類相從﹐故犯胃最先也。初感一二日內﹐邪犯募原﹐但覺背微惡寒﹐頭額暈脹﹐胸膈痞滿﹐手指酸麻﹐此爲時疫之報使。至三日以後﹐邪乘表虛而外發﹐則有昏熱﹑頭汗﹑咽腫﹑發斑之患﹐邪乘裏虛而內陷﹐或挾飲食﹐則有嘔逆﹑痞滿﹑嘈雜﹑失血﹑自利﹑吐蛔之患。若其人平素津枯﹐兼有停滯﹐則有譫語﹑發狂﹑舌胎黃黑﹑大便不通之患﹔平日陰虛﹐則有頭面赤熱﹑足膝逆冷﹑至夜發熱之患﹔至於呃噦﹑冷汗﹑喘乏﹑煩擾﹑瘓瘋等證﹐皆由誤治所致也。大抵疫癘之邪﹐自陽明中道隨表裏虛實而發﹐不循經絡傳次﹐且邪气內伏﹐不能一發便盡。有得汗熱除﹐二三日復熱如前者﹔有得下裏和﹐二三日復見表熱者﹔有表和復見裏證者﹐皆余邪未盡耳。﹝原注﹕疫證最忌肉食﹐病𨿽小愈﹐食肉必復發熱變證。﹞

肝風論

肝爲風木之髒﹐相火內寄﹐體陰用陽﹐其性剛。主動主升﹐全賴腎水以涵之﹐血液以濡之﹐肺金淸肅下降之﹐令以平之﹐中宮惇阜之土气以培之﹐遂其條達之性﹐自無風燥之患。倘精液有虧﹐肝陰不足﹐血燥生熱﹐風陽上升﹐竅絡阻塞﹐頭目不淸﹐眩暈跌僕﹐甚則瘈瘲痙厥矣。是宜緩肝之急以息風﹐滋腎之液以驅熱﹐如虎潛丸﹑侯氏黑散﹑地黃飲子﹑滋腎丸﹑復脈等方加減。若思慮煩勞﹐風陽內擾﹐則榮熱心悸﹐驚怖不寐﹐脇下動躍﹐治以酸棗仁湯﹑補心丹加減﹐淸榮熱而斂心神。若因動怒郁勃﹐風火痰交熾﹐則宜二陳龍薈﹐甚至木旺克土﹐嘔逆不食﹐法用泄肝安胃﹐生地﹑阿膠﹑牡蠣﹑二冬﹑山茱﹑桑葉﹑丹皮﹑麻仁﹑茯苓﹑歸﹑芍﹑菊花﹑竹瀝﹑薑汁之類﹐擇而用之可也。

陰陽爲病

人身一陰陽也。陰平陽祕﹐精神乃治。陰气從足上行至頭﹐而下行從臂至指端﹔陽气從手上行至頭﹐而下行至足。陰根於陽﹐陰病極﹐則並傷其陽﹔陽病極﹐則並傷其陰。陽虛者﹐陰必走﹔陰虛﹐者陽必蕩。陽虛則外寒﹐陰虛則內熱。陽盛生外熱﹐陰盛生內寒。﹝原注﹕陽气不行﹐陰气乃結。﹞

陽受風气﹐風爲陽邪也。陰受濕气﹐濕爲陰邪也。陽病者﹐上行極而下﹔陰病者﹐下行極而上﹐故傷於風者﹐上先受之﹝原注﹕風爲天气﹐極則下行﹞﹔傷於濕者﹐下先受之。﹝原注﹕濕爲地气﹐極則上行。邪入千陽則狂﹐邪入於陰則痺。摶陽則爲癲﹐摶陰則爲薤。﹞

陰盛則陽病﹐陽盛則陰病。陽勝則熱﹐陰勝則寒。寒極生熱﹐熱極生寒。

陽气起於足五指之表。陽脈者﹐集於膝下而聚於膝上﹐故陽气衰陰气盛﹐則從五指至膝上寒﹐是爲寒厥。陰气起於足五指之裏。陰脈者﹐集於足下而聚於足心﹐故陰气衰陽气盛﹐則足下熱﹐是爲熱厥。

陽勝則身熱腠理閉﹐喘粗爲之俯仰﹐汗不出﹐齒幹﹐以煩冤腹滿死﹐耐冬不耐夏。陰勝則身寒﹐汗出﹝原注﹔陽虛不能衛外也﹞身常淸﹐數栗而寒﹐寒則厥﹐厥則腹滿死﹐能夏不能冬。

六气爲病

風勝則動﹐熱勝則腫﹐燥勝則幹﹐寒勝則浮﹝原注﹕寒變爲熱﹐神气乃浮﹞﹐濕勝則濡瀉。

冬傷於寒﹐春必病溫。春傷於風﹐夏生飧泄。夏傷於暑﹐秋必痃瘧。秋傷於濕﹐冬生咳嗽。

寒傷形﹐熱傷气﹐形傷則腫﹐气傷則痛。

邪气盛則實﹐精气奪則虛。淸气在下﹐則生飧泄﹔濁气在上﹐則生膜脹。

因於寒﹐起居如驚神﹐气乃浮。因於暑﹐自汗﹐煩則喘喝﹐靜則多言﹐體若燔炭﹐汗出而散。因於濕﹐首如裹﹝原注﹕頭目昏重也﹞。濕熱不攘﹐大筋軟短﹐爲拘﹔小筋弛長﹐爲痿。因於气﹐爲腫。

脾胃論

胃爲戊土﹐屬陽。脾爲己土﹐屬陰。胃爲陽腑﹐宜通。脾爲陰髒﹐宜藏。人之納食主胃﹐運化主脾。脾升則健﹐下陷則病矣。胃降則和﹐上逆則病矣。蓋太陰濕七﹐得陽始通﹐故脾喜漧燥也﹔陽明燥土﹐得陰自安﹐故胃气柔潤也。仲景急下存津﹐其治在胃﹔東垣大升陽气﹐其治在脾﹐脾陷者﹐宜補中益气湯﹐升陽益胃湯﹑理中湯﹔胃燥者﹐宜玉竹﹑石斛﹑麥冬﹑沙參﹑麻仁﹐甘蔗之類。

病後補虛有二法﹐一補脾﹐一補胃。如瘧痢後﹐脾气衰弱﹐飲食不能運化﹐宜補其脾﹔傷寒後﹐胃中津液久耗﹐新者未生﹐宜補其胃。補脾用補中﹑六君子等湯﹔補胃用二冬﹑生地﹑阿膠﹑梨汁﹑甘蔗之類。

凡外感之邪久﹐必歸陽明。邪重而有食﹐則結成燥矢﹐三承气湯主之﹔邪輕而無食﹐則凝爲熱痰﹐瀉心湯主之﹐仍視證爲加減。

傷寒六經定法

太陽經證

﹝原注﹕太陽爲寒水之經﹐主周身之气﹐又主皮毛﹐而爲膚表之第一層﹐故風寒必首傷太陽也。太陽病欲解﹐時從至巳未上。﹞

太陽之爲病﹐脈浮﹑頭痛﹑項彊﹐而惡寒﹐若發熱﹐汗出﹑脈緩﹑惡風﹑鼻鳴﹑漧嘔者﹐風中太陽之肌腠也﹐宜桂枝湯。若發熱﹑身痛﹑脈緊﹑無汗﹑嘔逆而喘者﹐寒傷陽之膚表也﹐宜麻黃湯。若無汗而煩躁者﹐宜大靑龍湯。若干嘔而咳﹝原注﹕有水气﹞﹐宜小靑龍湯。若項背彊幾幾﹑無汗﹑惡風者﹐宜葛根揚。若八九日不解﹐寒熱如瘧﹐面熱身癢﹐以不得小汗故也﹐宜桂枝麻黃各半湯。若服桂枝湯得汗後﹐形如瘧﹐日再發者﹐余邪未解也﹐宜桂枝二麻黃一湯。

太陽腑證

﹝原注﹕表邪不去﹐必入於裏。膀胱爲表中之裏也。﹞

太陽證﹐脈浮﹑口渴﹑煩躁﹐不得眠﹑小便不利﹑水入卽吐者﹐膀胱蓄水證也﹐宜五苓散。若脈沈﹑面赤﹑其人如狂﹑小腹硬滿﹑小便自利者﹐膀胱蓄血證也﹐宜桃仁承气湯。

太陽變證

﹝原注﹕汗下失宜﹐或虛其陽﹐則從少陰。陰化之證﹐多以太陽少陰爲表裏也。或傷其陰﹐則從陽明陽化之證﹐多以太陽陽明遞相傳也。﹞

太陽病發汗太過﹐遂漏不止﹐其人惡風﹑小便難﹑四肢微急﹑難以屈伸者﹐宜桂枝湯加附子。

發汗太過﹐其人仍發熱﹑心下悸﹑頭眩﹑身困動﹑振振欲擗地者﹐眞武湯主之。

不應下而下之﹐續得下利淸谷﹑身疼痛者﹐先宜四逆湯以救裏﹐後宜桂枝湯以解表。

太陽證誤下﹐遂協熱而利﹑心下痞硬﹑表裏不解者﹐桂枝理中湯主之。﹝原注﹕理中湯加桂枝。﹞

病發熱﹐頭痛﹐脈反沈﹐若汗之不差﹐身體疼痛﹐當救其裏﹐宜四逆湯。大汗﹑大下利而厥冷者﹐亦宜四逆湯。

發汗後病不解﹐反惡寒者﹐虛故也﹐宜芍藥甘艸附子湯。不惡寒﹐但熱者﹐實也﹐宜調胃承气湯。

太陽病誤下之﹐微喘者﹐表未解也﹐桂枝湯加厚朴﹑杏仁主之。

太陽病下之後﹐脈促﹑胸滿者﹐汗出微惡寒者﹝原注﹕陽虛也﹞﹐宜桂枝去芍藥加附子湯。

本桂枝證醫反下之﹐利遂不止﹑脈促者﹐表未解也。喘而汗出者﹐葛根芩連甘艸湯主之。

發汗後﹐無大熱而喘者﹐麻黃杏仁石膏甘艸湯主之﹐

發汗後﹐身疼痛脈沈遲者﹐桂枝湯加人參主之。﹝原注﹕此榮衛虛也。﹞

發汗過多﹐其人義手冒心﹑心下悸﹑欲得按者﹐歸芍桂枝甘艸湯主之。﹝原注﹕此汗傷心液也。﹞

發汗後﹐腹脹滿者﹐厚朴﹑生薑﹑半夏﹑甘艸﹑人參湯主之。﹝原注﹕此汗傷脾气也。﹞

發汗後﹐其人臍下悸﹐欲作奔豚﹐黃芩桂枝甘艸大棗湯主之。﹝原注﹕此汗傷腎气也。﹞

傷寒若吐若下後﹐心下逆滿﹑气上衝胸﹑起則頭眩﹑脈沈緊﹑發汗則動經﹑身爲振振搖者﹐苓桂術甘湯主之。﹝原注﹕此汗吐下傷肝臟也。﹞

誤服桂枝湯﹐汗出不解﹑大煩大渴﹑脈洪大者﹐人參白虎湯主之。

吐下後﹐七八日不解﹑表裏俱熱﹑時時惡風﹑大渴而煩﹑舌上干燥﹑欲飲水數升者﹐人參白虎湯主之。

傷寒不大便六七日﹐頭痛﹑有熱﹑外不解﹐由於內不通也。下之﹐裏和而表自解矣。與承气湯﹐病人煩熱﹐汗出則解。又如瘧狀﹐日哺所發熱﹐屬陽明也。脈實者﹐宜下之﹐與承气湯﹔脈虛者﹐宜發汗﹐與桂枝湯。

發汗後﹐心下痞硬﹑幹噫食臭﹑脇下有水气﹑腹中雷鳴﹑下利者﹐水停上焦也﹐宜生薑瀉心湯。若誤下﹐而瀉利不止﹑心下痞硬﹑漧嘔心煩者﹐水火不交也﹐宜甘艸瀉心湯。

病發於陽而反下之﹐熱入於裏﹐從心至小腹硬滿而痛不可近﹐脈遲者﹐爲大結胸﹐宜大陷胸湯。若結止在心下﹑按之始痛﹑脈浮滑者﹐宜小陷胸湯。若寒實結胸﹑無熱證者﹐宜三物白散。若心下痞硬﹑痛引脇下﹑漧嘔短气﹑汗出不惡寒者﹐水气在中焦也﹐宜十棗湯。

汗吐下後﹐虛煩不眠﹑胸中窒滯﹐甚則反覆顚倒﹑心中懊依﹐梔子豆豉湯主之。嘔者﹐加生薑。少气者﹐加甘艸。若煩而腹滿﹑臥起不安者﹐梔子﹑枳實﹑厚朴湯主之。若大下之後﹐身熱微煩者﹐水火不交也﹐梔子﹑漧薑湯主之。

傷寒六七日﹐發熱微惡寒﹑支節疼痛﹑微嘔。心下支結﹑外證未去者﹐柴胡桂枝湯主之。若汗下之後﹐胸脇微結﹑小便不利﹑渴而不嘔﹑往來寒熱﹑頭汗心煩者﹐柴胡桂枝榦姜湯主之。

汗吐下後﹐心下痞硬﹐噫气不除者﹐旋覆花代赭石湯主之。

太陽證諸方歌

桂枝湯治太陽風﹐芍藥甘艸姜棗同﹐桂麻相合名各半﹐太陽如瘧此爲功。麻黃湯中用桂枝﹐杏仁甘艸四般施﹐發熱惡寒頭項痛﹐傷寒服此汗淋漓。大靑龍湯桂麻黃﹐杏艸石膏姜棗藏﹐太陽無汗兼煩躁﹐風寒兩解此爲良。小靑龍湯治水气﹐喘咳嘔噦渴利慰﹐姜桂麻黃芍藥甘﹐細辛半夏兼五味。葛根湯內麻黃襄﹐二味加入桂枝湯﹐邪入經輸因無汗﹐有汗加葛去麻黃。五苓散治太陽腑﹐白術澤瀉豬茯苓﹐膀胱化气添官桂﹐利便消暑煩渴寧﹔除桂名爲四苓散﹐無寒但渴服之靈。豬苓湯除桂與術﹐加入滑阿渴熱平。桃仁承气五般奇﹐甘艸硝黃桂枝隨﹐熱結膀胱小腹脹﹐如狂蓄血最相宜。生薑瀉心艸連芩﹐半夏漧薑大棗參﹐除卻人參倍甘艸﹐甘艸瀉心虛熱平。大陷胸湯大黃硝﹐甘遂爲末二味調﹔小陷胸湯治小結﹐黃連半夏括蔞饒。三物白散巴豆熬﹐貝母桔梗倍用饒﹐白湯和服一錢七﹐膈上必吐膈下消。十棗湯治水气痞﹐芫花甘遂大戟與﹐三皆研末棗湯和﹐中焦水飲力能去。柴胡桂枝榦姜湯﹐花粉牡蠣芩艸襄﹐已經汗下胸脇滿﹐寒熱渴煩宜此方。旋覆代赭用人參﹐半夏艸姜大棗臨﹐重以鎭逆咸軟堅﹐痞硬噫气力能禁。

陽明經證

﹝原注﹕陽明主裏﹐外候肌肉﹐內候胃中。陽明病欲解﹐時從中至戌上﹐﹞

何謂陽明經證曰身熱﹑目痛﹑鼻幹﹑不得眠﹑脈浮長﹐不惡寒﹑反惡熱是也。若兼頭痛惡寒﹐是太陽證未罷也﹐宜葛根湯﹔若無頭痛惡寒﹐但見壯熱口渴者﹐是已罷太陽﹐爲陽明經本證也﹐宜白虎湯。

何謂陽明腑證曰潮熱譫語﹑手足腋下濈濈然汗出﹑腹滿痛﹑大便硬是也。

本太陽證治之失法﹐亡其津液﹐致太陽之標熱合陽明之燥气﹐脾中精液爲其所爍而窮約﹐謂之脾約﹐其證小便數﹑大便硬﹐此太陽陽明也﹐宜麻仁丸。

本少陽證治之失法﹐亡其津液﹐致少陽之火邪乘胃熱而轉屬陽明﹐大便爲難﹐此少陽陽明也﹐宜蜜煎豬膽汁導之。

病人陽气素盛﹐或有宿食﹐外邪傳入﹐遂歸胃腑﹐此正陽陽明也﹐宜三承气湯下之。

陽明下證

﹝原注﹕陽明證有嘔多者﹐有硬滿止在心下者﹐有陽气怫郁於表而面赤者﹐俱不可下。﹞

傷寒六七日﹐目中不了了﹑睛不和﹑大便難﹑身微熱者﹐急下之﹔陽明病發熱汗多者﹐急下之﹔發汗不解﹑腹滿痛者﹐急下之﹐俱宜大承气湯。若汗後而蒸蒸發熱﹑吐後而腹脹滿者﹐宜調胃承气湯。若汗吐下後﹐亡其精液﹑微煩﹑小便數﹑大便硬者﹐宜小承气湯。

陽明證諸方歌

白虎湯用石膏煨﹐知母甘艸粳米陪﹐益以人參生津液﹐躁煩熱渴舌生胎。大承气湯用芒硝﹐枳實大黃厚朴饒﹝原注﹕加人參﹑熟地﹐名黃龍湯﹞﹔去硝名爲小承气﹐痞硬譫狂在上焦﹝小承气湯﹞﹔益以羌活名三化﹝湯﹞﹐中風閉實服之消﹝小承气湯﹞﹔若加芍藥麻仁杏﹐脾約便難服之髙。

調胃承气硝黃艸﹐甘緩微和將胃保﹐不用枳朴傷上焦﹐中焦燥實服之好。

少陽經證

﹝原注﹕少陽主半表半里﹐不可汗下﹐法宜和解。少陽病欲解﹐時從寅至辰上。﹞

少陽之爲病﹐口苦﹑咽漧﹑目眩﹑脈弦是也。若寒熱往來﹑胸脇苦滿﹑默默不欲食。心煩喜嘔﹐爲虛火證﹐宜小柴胡湯。若心中痞硬﹑鬱鬱微煩﹐嘔不止者﹐爲實火證﹐宜大柴胡湯。嘔而誤下﹑痞滿不痛者﹐宜半夏瀉心湯。

胸中有熱而欲嘔﹑胃中有寒而腹痛者﹐宜黃連湯。

邪已入裏﹑膽火下攻於脾而自利者﹐宜黃芩湯。膽火上逆於胃而爲嘔者﹐宜黃芩湯加半夏﹑生薑。﹝原注﹕以上四證﹐皆寒熱相搏於中也。﹞

少陽證諸方歌

小柴胡湯和解供﹐半夏人參甘艸從﹐更用黃芩生薑棗﹐少陽百病此爲宗。大柴胡湯用大黃﹐枳實芍芩半夏將﹐煎加姜棗表兼裏﹐妙法內攻並外攘。半夏瀉心漧薑艸﹐芩連人參與大棗﹐誤下少陽發熱嘔﹐痞滿心煩服之巧。黃連湯內用漧薑﹐半夏人參甘艸藏﹐更入桂枝兼大棗﹐寒熱平調嘔痛亡。黃芩湯裏甘芍棗﹐少陽下利火邪擾﹐嘔益生薑與半夏﹐膽邪上逆能治療。

太陰經證

﹝原注﹕太陰爲濕土﹐純陰之髒也。太陰病欲解﹐時從亥至醜上信﹞

太陰邪從陰化之證﹐腹滿吐食﹑自利﹑不渴﹑手足自溫﹑脈沈遲是也﹐理中湯主之。不愈﹐宜四逆輩。﹝原注﹕凡利則津液下注﹐多見口渴﹐惟太陰濕土之病不渴。太陰邪從陽化之證﹐發汗後不解﹐腹痛﹐急下之﹐宜大承气湯﹔腹滿時痛時止者﹐桂枝湯加芍藥主之﹔大實痛者﹐桂枝湯加大黃主之。﹞

太陰證方歌

理中湯主理中鄕﹐甘艸人參術黑姜﹔吐利腹痛陰寒盛﹐或加附子總扶陽。﹝原注﹕理中湯加黃連﹑茯芩﹐名連理湯﹐治傷暑渴瀉。﹞

少陰經證

﹝原注﹕腎中水火同具﹐邪傷其經﹐或從水化﹐或從火化﹐故有寒熱二證。少陰病欲解﹐時從子至寅上。﹞

何謂少陰之邪從水化而爲寒曰﹕脈沈細而微﹑但欲寐﹑背惡寒﹑口中和﹑腹痛下利淸谷﹑小便白是也﹐用回陽法治之。

手足厥冷﹑吐利﹑小便復利﹑下利淸谷﹑脈微欲絕者﹐宜四逆湯。若內寒外熱﹑面赤咽痛﹐或漧嘔利止﹑脈不出﹑汗出脈微而厥者﹐宜通脈四逆湯。﹝原注﹕假熱證宜細認﹐於脈微﹑肢厥處辧之。﹞

少陰下利脈微者﹐宜白通湯。利不止﹑厥逆無脈﹑漧嘔而煩﹐白通加人尿豬膽汁湯主之。汗下後不解﹐煩躁者﹐茯苓四逆湯主之。

少陰病至四五日﹐腹痛﹑小便不利﹑四肢重腫﹑自下利﹐此水气也﹐宜眞武湯。

少陰病得之二三日﹐口中和﹑背惡寒者﹐宜附子湯。若脈沈﹑手足寒﹑一身骨節痛者﹐亦宜附子湯﹔上吐下利﹑手足逆冷﹑煩躁欲死者﹐吳茱萸湯治之。

何謂少陰之邪從火化而爲熱曰﹕脈沈細而數﹑但欲寐﹑內煩外躁﹑或不臥﹑口中熱﹑下利淸水﹑小便赤是也﹐用救陰法治之。

少陰病二三日﹐火逆咽痛者﹐宜甘艸桔梗湯。若咽中傷生瘡﹑不能言語﹑聲不出者﹐苦酒湯主之。若寒郁咽中痛者﹐半夏散主之。若下利﹑咽痛﹑胸滿心煩者﹐豬膚湯主之。﹝原注﹕豬膚四兩﹐水煎﹐去渣﹐加白蜜半盞﹑米粉二錢﹐熬勻﹐服。﹞

少陰病得之二三日以上﹐心中煩不得臥﹐黃連阿膠湯主之。

少陰下利六七日﹐咳而嘔渴﹑心煩不得眠者﹐豬苓湯主之。

少陰腹痛﹐小便不利﹑下利便膿血者﹐桃花湯主之。

少陰病四逆﹐或咳﹐或悸﹐或小便不利﹐或腹中痛﹐或泄利下重者﹐四逆散主之。

少陰病得之二三日﹐口燥咽漧者﹐急下之﹔六七日腹脹不大便者﹐急下之﹐自利淸水色純靑﹑心下痛﹑口漧燥者﹐急下之﹐俱宜大承气湯。﹝原注﹕此少陰急下三證也。﹞

少陰證諸方歌

四逆湯中姜附艸﹐三陰厥逆太陽沈﹔或益姜蔥參芍桔﹐通陽復脈力能任。白通姜附與蔥白﹐或加人尿豬膽汁﹔熱因寒用妙義深﹐陰盛格陽厥無脈。茯苓四逆人參艸﹐附子漧薑同煎好﹔已經汗下仍煩躁﹐用此回陽病自了。眞武湯壯腎中陽﹐茯苓術芍附生薑﹔少陰腹痛有水气﹐悸眩隅惕保安康。附子湯中術茯苓﹐人參芍藥共煎斟﹔少陰身疼骨節痛﹐手足厥寒六脈沈。吳茱萸湯人參棗﹐重用生薑溫胃好﹔陽明寒嘔少陰利﹐厥陰頭痛皆能保。少陰脈沈反發熱﹐麻黃附子細辛湯﹔若二三日無裏證﹐麻黃附子甘艸湯﹐苦酒湯將半夏煎﹐一枚雞子用黃添﹐半夏散兼桂枝艸﹐水煎冷服寒郁痊。黃連阿膠救陰傷﹐芩芍加入雞子黃﹐桃花湯用漧薑米﹐赤石脂末調服良。

厥陰經證

﹝原注﹕厥陰爲木之髒﹐從熱化者多﹐從寒化者少﹐以木中有火故也。厥陰病欲解﹐時從丑至卯上。﹞

厥陰之爲病﹐消渴﹐气上撞心﹐心中疼熱﹐饑而不欲食﹐食則吐蛔﹐下之利不止。吐蛔而厥者﹐烏梅丸主之。久利手足厥寒﹑脈微欲絕者﹐當歸四逆湯主之。吐下格陽﹐欲飲卽吐者﹐漧薑黃連黃芩人參湯主之。厥逆腹痛﹑泄利下重者﹐宜四逆散。熱利下重﹑欲飲水者﹐白頭翁湯主之﹝原注﹕白頭翁三錢﹐黃柏二錢﹐黃連一錢﹐秦皮錢半﹞。

脈滑而厥﹑欲飲水數升者﹐宜白虎湯。脈結代﹑心動悸者﹐宜炙甘艸湯。

傷寒陽脈澀陰脈弦﹐法當腹中急痛﹐先與小建中湯﹔不瘥者﹐小柴胡湯主之。傷寒厥而心下悸者﹐當先治水﹐宜茯苓桂枝甘艸生薑湯。

厥陰證諸方歌

烏梅丸用細辛桂﹝枝﹞﹐人參附子椒姜配﹐黃連黃柏及當歸﹐溫髒安蛔寒厥退。當歸四逆桂枝芍﹐細辛甘艸木通著﹐再加大棗治厥陰﹐脈細陽虛由血弱。內有久寒加姜茱﹐發表溫中通脈絡。

四逆散中用柴胡﹐芍藥枳實甘艸扶﹐此是陽邪成厥逆﹐養陰瀉熱在通疏。

炙甘艸湯桂枝參﹑麥冬生地大麻仁﹐姜棗阿膠加酒服﹐心虛脈代結如神。

小建中湯芍藥多﹐桂姜甘艸大棗和﹐加入飴糖補中气﹐陰虛腹痛服之瘥﹝原注﹕小建中湯加黃耆﹐名黃耆建中湯﹐治裏虛脈急﹔加當歸﹐名當歸建中湯﹐治血虛﹞。

《醫脈摘要》卷上終

醫脈摘要卷下

望面色

額屬心火﹔頤屬腎水﹔左頰肝木﹔右頰肺金﹔鼻居中央﹐脾土是應。靑是肝邪﹐白爲肺病﹐赤乃心熱﹐黃主脾敗。﹝原注﹕凡面色黃中見靑者﹐肝木乘脾土也﹐宜平肝扶脾。﹞若見黑色﹐腎損可慮。色周於面者﹐辧其有神無神﹔色分於部者﹐審其相生相克。暗淡者﹐病從內生﹔紫濁者﹐邪從外受﹔憔悴者﹐郁多﹔瘦黃者﹐病久﹔山根明亮﹐乃爲欲愈之屙﹔環口黑黧﹐休醫﹐已絕之腎。﹝原注﹕色靑爲痛﹐色黑爲勞﹐色赤爲風﹐色黃爲便難﹐色鮮明有畱飲。﹞至如舌捲﹐囊縮﹐口張﹐唇反﹐發直﹐齒枯﹐手撒﹐目盲﹐聲如鼾睡﹐口吐白沫﹐或直視而遺尿﹐或眉傾而爪脫﹐或陽絕而汗出如珠﹐或脾敗而泄利無度﹐皆不治之證也。﹝原注﹕惟熱證齒燥者﹐尙可淸﹑可下而愈。﹞

色靑白者風邪﹐風甚則手足瘈瘲。色靑黑者寒痛﹐寒極則舌捲﹑囊縮。發熱頭痛而面赤者﹐陽气怫郁也。煩渴多汗而面赤者﹐陽明熱甚也。足冷面赤者﹐戴陽也。午後顴赤者﹐虛火也。白主气虛﹐多是脫血之候。黑爲腎病﹐半系陰寒之徵。黃爲脾土正色﹐須有赤白相兼。黃而明者﹐濕熱也﹔黃而暗者﹐濕寒也。

望舌

﹝原注﹕凡舌腫﹑重舌﹑木舌﹐皆熱甚也。舌硬﹑舌彊﹑舌捲﹑舌短縮﹐皆危證也。若舌出數寸﹐舌邊如鋸齒者﹐不治。﹞

舌爲心苗連脾經﹐紅潤淡黃病不生﹐白胎表證黃黑裏﹐﹝黑﹞漧裂熱邪﹝黑﹞潤耗精。

白胎者邪傷气分﹐胸中有寒也。宜發表和解﹐不宜攻下。若白胎而燥渴者﹐溫熱病也﹔白胎如積粉者﹐時疫證也。邪入胃府﹐則白胎中黃﹔邪傳少陰﹐則白中變黑。白胎兼兩路黃者﹐合病也﹔白中兼兩路黑者﹐夾陰也。白胎多而黃黑胎少﹑滑潤而不燥渴者﹐表證多也﹔黑胎多而白胎少﹐或生芒刺漧燥者﹐裏證多也。或尖白根黃﹐或白根黑﹐或中心黃黑而滑潤﹐邊白﹐皆半表半里證也。又有傷寒壞病﹐厚白而燥裂者﹐邪耗津液也﹔胃陽素虛﹐純白而胎滑者﹐膈有寒飲也。惟白胎厚如煮熟色者﹐由裏挾寒物畱滯不散﹐心脾气虧而肺气乘之也﹐用枳實理中湯﹐間有生者。

黃胎者﹐陽明腑實也。黃而濕者﹐熱尙淺﹐不宜便攻。黃而燥者﹐熱已深﹐可以用下。若黃而生芒刺黑點﹐甚至辦裂者﹐乃熱極液幹﹐下證尢急也﹔有根黃而邊尖白﹑短縮不能伸出者﹐痰飲夾食也﹐小承气湯加生薑半夏主之。有胎厚而中靑紫﹑紋裂而舌不幹者﹐陰證夾食也﹐大承气合附子汁下之﹝原注﹕此溫下法也﹞。黑胎﹐乃少陰腎色。黑而焦裂者﹐火極似炭之熱胎也﹐宜下之。黑而滑潤者﹐水來克火之寒胎也﹐當溫之。若汗下傷陰﹑神昏耳聾﹑舌𨿽黑而無積胎者﹐此津枯血燥也﹐宜炙甘艸湯﹐或六味合生脈散。若夏月中暑﹐脈虛﹑口渴﹑舌中黑而邊紅潤者﹐此時火燔灼也﹐宜白虎湯加人參竹葉。﹝原注﹕津枯﹐舌黑而無積胎者﹐可用溫病中之復脈湯。﹞

灰黑色者﹐足三陰互病。如以靑黃和入黑中﹐則爲灰色也﹐始由白黃胎而灰黑﹐或生芒刺﹑黑點﹑紋裂漧燥者﹐下證也﹔淡灰色中起深黑重暈者﹐溫病熱病也﹐宜涼膈散﹑雙解散治之。若初病便見灰色﹐舌潤無胎﹐此內有寒食﹐水飲蓄血也﹐當隨證治之。又有感冒夾食﹐屢經汗下﹑消導﹐二便已通﹐而舌上灰黑未退﹑潤而不燥者﹐此津液過傷﹑虛火上炎之象也﹐急宜養陰。﹝原注﹕此證不知而再下﹐卽死。大抵傳經熱證﹐灰黑幹胎者﹐皆當攻下泄熱﹐直中三陰。灰黑無胎者﹐當溫經散寒。﹞

舌紅者﹐心之正色也。紅極而鮮﹐爲濕熱蘊於心胃及瘟疫熱毒內盛也﹐宜解毒湯﹑白虎湯。紅中有白胎者﹐夾寒也﹔紅中夾兩路灰胎者﹐溫熱夾食也﹔紅中有黑胎者﹐熱毒入少陰也﹔紅極有黃黑芒刺者﹐熱毒入腑也﹔紅極有紫黑斑及徧身發斑者﹐陽毒入心也﹔紅中有紫瘡﹑白皰﹑裂紋﹑星點者﹐皆火炎之象也。惟舌柔嫩如新生﹐望之似潤而實燥涸者﹐由汗下太過﹐津液耗竭也﹐急服生津等藥。

紫色者﹐酒色傷寒或熱瘀血分也。深紫而赤者﹐是陽熱酒毒宜用苦寒藥解之。淡紫而靑潤者﹐是肝腎陰寒﹐宜吳萸四逆湯溫之。若紫中有紅斑﹐或漧黃﹐或灰黑﹐或短縮者﹐宜涼膈散。若全紫而幹﹐如煮熱豬肝者﹐難治。

黴醬色胎者﹐夾食傷寒也﹐由食塡太陰﹐郁遏中焦﹐不得發越﹐久之﹐庵而成醬色矣。其證腹滿﹑時痛者﹐桂枝湯加枳朴橘半。因冷食者﹐加炮姜﹔痛甚者﹐加大黃。﹝原注﹕黴黃胎舌﹐由濕熱郁滯中宮﹞。

藍胎色者﹐肝臟純色也。病經汗下﹐胃气傷極﹐心火無气﹐脾土無依﹐則肺金不生﹐肝木無制﹐侮於脾土﹐故胎色如靛﹐不治之證。如略見藍紋而不甚深者﹐爲木受金傷﹐髒气未絕﹐脈不沈澀而微弦者﹐小柴胡湯去黃芩﹐加炮姜﹑肉掛主之。

望目

目喜開者﹐爲陽。目喜閉者﹐爲陰。眼胞漸腫﹐爲有水。目下灰色﹐爲寒飲。目痛﹐屬陽明表證。目赤﹐爲經絡熱甚。目不了了者﹐陽明腑實也。目無精光者﹐腎气素虛也。目瞑﹑鼻燥而漱水者﹐陽盛欲衄也。目黃﹑頭汗而惡食者﹐濕將發黃也。凡目暗﹑目瞠﹑目反﹑目正圓直視﹑戴眼反折﹐皆難治。

望鼻

鼻頭色靑﹑腹中冷痛者﹝原注﹕木克土也﹞﹐死。鼻頭色微黑者﹐有水气﹔色白者﹐亡血﹔色赤者﹐爲風﹔色黃者﹐胸膈有寒﹐穀气不化﹐而有痰積也﹔色黑枯者﹐爲勞。鼻流淸涕者﹐傷寒也。鼻鳴漧嘔者﹐傷風也。鼻孔幹而脈浮數者﹐欲衄也。鼻息鼾而語難出者﹐風溫也。鼻孔扇動﹐爲肺風。鼻如煙煤﹐爲陽毒。

望唇

唇赤而焦者﹐脾熱。唇赤而腫者﹐胃熱。靑黑者﹐爲陰寒。淡白者﹐爲气虛。唇口有瘡﹐爲狐惑。唇上燥裂﹐爲熱在肌肉。唇齒俱焦黑者﹐急下之。若唇吻反靑﹐環口黧黑﹐張口如魚﹐出气不復﹐唇口動顫不止﹐及人中反者﹐皆死證也。

聞聲

聲音淸朗不異平時者﹐𨿽病易愈。聲重鼻塞者﹐傷風也。聲如甕中出者﹐中濕也。語言遲澀者﹐風痰也。言將終乃復言者﹐气短也。罵詈不避親者﹐神亂髮狂也。出言懶怯﹐先輕後重﹐是內傷中气也。出言壯厲﹐先重後輕﹐是外感邪盛也。診時攢眉呻吟﹐苦頭痛也﹔呻吟不能行起﹐腰足痛也﹔叫喊以手按心中﹐脘痛也﹔診時吁气者﹐鬱結也﹔紐而呻者﹐腹痛也﹔形贏聲啞﹑癆瘵之不治者﹐咽中有肺花瘡也﹔暴啞者﹐風痰伏火﹑或暴怒叫喊所致也﹔坐而气促﹐痰火病也﹔久病气促﹐危證也。診時獨言獨語﹐首尾不應﹐神傷也﹔新病呃逆﹐非火卽寒也﹔久病呃逆﹐胃气欲絕也。﹝原注﹕病人語聲寂寂然﹐喜驚呼者﹐骨節間病﹔語聲暗暗然﹐不徹者﹐心膈間病﹔其聲啾啾然﹐細而長者﹐頭中病。﹞

問證

一問起自何日﹐二問惡寒與發熱﹐三問頭痛身腰痛﹐四問曾否傷食物﹐五問四肢冷與溫﹐六問嘔逆渴不渴﹐七問胸緊或腹痛﹐八問二便通與塞﹐九問口味何所宜﹐十問喜怒勞憂鬱。若診婦女再精詳﹐須問月信行與歇。問而懶答或點頭﹐不是耳聾卽虛怯。

《素問》《靈樞》脈要

人一呼脈再動﹐一吸脈亦再動﹐呼吸定息﹐脈五動﹐閏以太息﹐命曰平人﹝原注﹕呼出心與肺﹐吸入肝與腎。一呼脈行三寸﹐一吸脈行三寸﹐日夜一萬三千五百息﹞。一呼一動﹑一吸一動﹑曰少气﹝原注﹕《脈訣》以爲敗脈﹐《難經》以爲離經脈﹞。一呼脈三動﹐一吸脈三動﹐曰躁﹝原注﹕躁動印數脈之狀﹞。尺熱﹐曰病溫﹝原注﹕尺陰寸陽﹐陰陽俱熱﹞。尺不熱﹐脈滑﹐曰病風﹔脈澀﹐曰痺﹝原注﹕滑爲陽盛﹐澀爲血少﹞。一呼脈四動以上者﹝原注﹕《脈訣》以爲脫脈﹐《難經》以爲奪精脈﹞﹐脈絕不至者﹐脈乍疏乍數者﹐脈無胃气者﹝原注﹕無和緩之象﹞﹐皆主死。春脈如弦。春脈者肝也﹐東方木也﹐萬物之所以始生也﹐故其气來輕軟而滑。端直以長﹐曰弦。弦軟如揭長竿末稍﹐曰肝平﹔弦實如循長竿﹐曰肝病﹔弦勁如新張弓弦﹐曰肝死﹝原注﹕肝死藏浮之弱﹐按之如索不來﹐或曲如蛇行者﹐死﹞。夏脈如鉤。夏脈者心也﹐南方之火也﹐萬物之所以盛長也﹐故其气來盛去衰﹐曰鉤。累累如貫珠﹐曰心平﹔喘喘連屬﹐其中微曲﹐曰心病﹔前曲後居﹐如操帶鉤﹐曰心死﹝原注﹕眞心脈至堅而摶。如循薏苡子﹐曰死。心死藏浮之實﹐如麻豆﹐按之益躁疾者﹐死﹞。秋脈如浮。秋脈者肺也﹐四方金也﹐萬物之所以收成也﹐故其气來急去散﹐輕虛以浮﹐曰浮。浮緩如落楡莢﹐曰肺平﹔浮澀如循雞羽﹐臼肺病﹔浮虛如風吹毛﹐曰肺死﹝原注﹕肺死藏浮之虛﹐按之弱如蔥葉﹑下無根者﹐死﹞。冬脈如營。冬脈者腎也﹐北方水也﹐萬物之所以合藏也﹐故其气來沈以摶﹐曰營。累累如鉤﹐按之而堅﹐曰腎平﹔來如引葛﹐按之益堅﹐曰腎病﹔發如奪索﹐辟如彈石﹐曰腎死﹝原注﹕腎死藏浮之堅﹐按之亂如轉丸﹐益下入尺者﹐死﹞。脾脈者土也﹐孤藏以灌四旁者也﹐和柔相離﹐如雞踐地﹐曰脾平﹔實而盈數﹐如雞舉足﹐曰脾病﹔如鳥之喙﹐如屋之漏﹐如水之流﹐曰脾死﹝原注﹕脾死藏浮之大堅﹐按之如覆杯潔潔﹐狀如搖者﹐死﹞。五臟皆稟气於胃藏气﹐不能自致於手太陰﹐必因於胃气乃至於手太陰而行諸經﹐故脈以胃气爲本﹝原注﹕脈來和緩爲有胃气﹞。

脈從陰陽﹐病易已﹔逆陰陽﹐病難已﹝原注﹕陽病見陽脈﹐陰病見陰脈﹐爲順﹔陽病見陰脈﹐陰病見陽脈﹐爲逆﹞。春夏而脈沈澀﹐秋冬而脈浮大。或春得秋脈﹐夏得冬脈﹐秋得夏脈﹐冬得長夏脈﹐命曰逆四時﹐病難已。風熱而脈靜﹐泄而脫血﹐脈實﹐病在中﹔脈虛﹐病在外﹔脈澀堅者﹐皆難治。春不沈﹐夏不弦﹐冬不澀﹐秋不數﹐是謂四塞。﹝原注﹕己𨿽專旺﹐而母气已絕。﹞

經脈爲裏﹝原注﹕直行經隧之裏﹞﹐支而橫者爲絡﹐絡之別者爲孫。絡經脈不可見其虛實也﹐以气口知之﹝原注﹕气口一名寸口﹐乃百脈之大要會也﹞。

飲食入胃﹐遊溢精气﹐上輸於脾。脾气散精﹐上歸於肺。肺朝百脈﹐輸精於皮毛﹐通調水道﹐下輸膀胱。

脈者血之府也﹐長則气治﹐短則气病﹐數則煩心﹐大爲病進。上﹝原注﹕寸口也﹞盛﹐則气髙﹔下﹝原注﹕尺中也﹞盛﹐則气脹。代則气衰﹐細則气少﹐澀則心痛﹝原注﹕血少也﹞。脈至如湧泉﹐去如弦絕﹐均不治﹝原注﹕右气口急﹐脈大而數者﹐中下熱而湧﹐爲湧疝。越人﹞。

邪气盛則實﹐精气奪則虛。气熱脈滿是謂重實﹐滑則從﹐澀則逆也。尺寸皆虛﹐是謂重虛﹐滑則生﹐澀則死也。腸擗便血﹐身熱則死﹐寒則生﹔腸辯下沫﹐脈沈則生﹐浮則死﹝原注﹕痢疾忌身熱脈浮﹞﹔腸澼下膿血﹐脈懸絕則死﹐滑大則生。癲疾之脈﹐大滑自已﹐小堅不治。消癉病久﹐脈實大者可治﹐懸小堅者不治。

脈沈而堅者﹐病在中﹔浮而盛者﹐病在外。小弱以澀者﹐久病﹔浮滑而疾者﹐新病。脈急者﹐曰疝瘕。少腹痛﹐脈滑曰風﹐脈澀曰痺﹔緩而滑曰熱中﹐盛而緊曰脹。脈一日一夜五十營﹝原注﹕晝行陽二十五度﹐夜行陰二十五度﹞﹐以營五藏之精﹐五十動而不一代者﹐五藏皆受气也﹔四十動一代者﹐一藏無气﹔三十動一代者﹐二藏無气﹔二十動一代者﹐三藏無气﹔十動一代者﹐四藏無气﹔不滿十動一代者﹐五藏無气﹐預之短期﹐

腹脹身熱而脈大者﹐腹鳴而滿﹑四肢淸﹑泄而脈大者﹐衄不止而脈大者﹐咳且溲血脫形﹑脈小以勁者﹐咳且身熱脫形﹑脈小以疾者﹐皆逆脈也﹐不過十五日而死。腹大脹﹑四末淸﹑脫形﹑泄甚﹐一逆也﹔腹脹﹐便血﹐其脈大﹐時絕﹐二逆也﹔咳且溲血﹐形肉脫﹐脈搏三逆也﹔嘔血﹐胸滿引背﹐脈小而疾﹐四逆也﹔咳嘔﹐腹脹﹐飧泄﹐其脈絕﹐五逆也。如是者﹐卽死。

熱病而脈靜者﹐汗已出而脈盛躁者﹐病泄而脈洪大者﹐著痺﹑肉破身熱﹑而脈偏絕者﹐淫而奪形﹑色白身熱﹑下血衄者﹐寒熱奪形﹑脈堅搏者﹐皆爲逆脈。

內熱甚而脈反不鼓﹐是陽盛格陰於外也﹔內寒而脈反鼓甚是陰盛格陽於外也﹐是謂脈證相反﹝原注﹕脈大而實﹐其來難者﹐是厥陰之動﹐疝气客於膀胱﹐小腹腫也。越人﹞。

診候

診法﹕常以平旦﹑飲食未進﹑气血未亂﹐乃可診有過之脈。察之有紀﹐從陰陽始。始之有經﹐從五行生。生之有度﹐四時爲宜。持脈有道﹐虛靜爲保。春日浮﹐如魚之遊在波﹔夏日在膚﹐泛泛乎萬物有餘﹔秋日下膚﹐蟄虫將去﹔冬日在骨﹐蟄虫周密。尺外以候腎﹐尺裏以候腹﹝原注﹕左尺兼主小腸﹑膀胱﹑前陰之病﹐右尺兼主大腸﹑後陰之病。諭嘉言云﹕小腸當候於左尺﹐大腸﹑膀胱當候於右尺﹞﹔左關以候肝膈﹐右關以候脾胃﹔左寸候心與膻中﹔右寸候肺與胸中﹝原注﹕寸主上焦﹐以候咽喉﹔關主中焦﹐以候膈中﹔尺主下焦﹐以候腹中﹞。

浮取之而脈沈﹐心腹有積也﹔沈取之而脈浮﹐身有熱也﹝原注﹕沈之而大堅﹑浮之而大緊者﹐病主在腎﹞。上部盛而下無﹝原注﹕陽气升而不降也﹞﹐腰足淸也﹔下部盛而上無﹝原注﹕陽气降而不升也﹞﹐頭項痛也﹔按之至骨﹐脈气少者﹐腰脊痛而身有痺也。

脈分三部﹝原注﹕寸關尺也﹞﹐有九候﹝原注﹕浮中沈也﹞﹐必先度其形之肥瘦﹝原注﹕肥人脈常沈﹐瘦人脈常浮﹞﹐以調其气之虛實﹝原注﹕肥人血實气虛﹐瘦人气實血虛﹞。形盛﹑脈細﹑少气不足以息者﹐危﹔形瘦﹑脈大﹑胸中喘滿者﹐死﹔形气相得者﹐生﹔三五不調者病﹐獨小者病﹐獨大者病﹐獨疾者病﹐獨熱者病﹐獨寒者病﹐獨沈伏者病。九候皆沈細弦絕者﹐死﹔皆盛躁喘數者﹐死﹔乍疏乍數﹑乍遲乍疾者﹐死﹔九候𨿽調﹑形肉已脫者﹐死﹔目內陷者﹐死﹝原注﹕腎脈澀而不聯屬者﹐月事不下﹞。

脈浮而滑﹐謂之新病。脈小以澀﹐謂之久病。

尺膚熱甚﹑脈盛躁者﹐病溫也﹔盛而滑者﹐病且出也﹔尺膚寒﹑脈小者﹐泄﹑少气。

《難經》脈法

關以前者陽之動﹐浮過而直上魚者﹐爲溢。此陰乘陽位﹐爲外關內格也。病主外熱而液汗不通﹐內寒而腹滿吐食。關以後者陰之動﹐沈過而直入尺者﹐爲覆。此陽乘陰位﹐爲內關外格也。病主內熱而大小便閉﹐外寒而手足厥冷﹐均主死。

浮者﹑長者﹑滑者﹐陽也﹔沈者﹑短者﹑澀者﹐陰也。浮之損小﹑沈之實大者﹐陰盛陽虛也﹔沈之損小﹑浮之實大者﹐陽盛陰虛也。﹝原注﹕大槪脈浮緊者表邪﹐脈沈實者裏邪。﹞

至脈從下而上﹐損脈從上而下。一損皮毛﹐皮聚而毛落﹔二損血脈不榮臟腑﹔三損肌肉﹐肌肉消瘦﹐飲食不能爲肌膚﹔四損於筋﹐筋緩不能自收持﹔五損於骨﹐骨痿不能起於牀。損其肺者﹐益其气﹔損其心者﹐調其榮衛﹔損其脾者﹐調其飲食﹐適其寒溫﹔損其肝者﹐緩其中﹔損其腎者﹐益其精。

一呼三至﹑一吸三至﹐爲新病。前大後小﹑卽頭痛目眩。前小後大﹐卽腹滿气短。

一呼四至﹑一吸四至﹐爲病甚。脈洪大者﹐苦煩滿﹔沈細者﹐腹中痛﹔滑者﹐中熱﹔澀者﹐中濕。

一呼五至﹑一吸五至﹐其人當困若﹔乍大乍小者﹐難治。

一呼一至﹑一吸一至﹐名曰損。人𨿽能行﹐猶當著牀﹐血气皆不足故也。

一呼六至﹑一吸六至﹐及再呼一至﹑再吸一至﹐皆死脈也。

上部有脈﹐下部無脈﹐其人當吐不吐者﹐死﹔上部無脈﹐下部有脈﹐猶有生機。

病積聚者﹐脈結若伏。假令脈結伏者內無積聚﹐脈浮結者外無痼疾﹐或有積聚而脈不結伏﹐有痼疾而脈不浮結﹐爲脈不應病﹐難治。

脈居陰部而反陽脈見者﹐力陽乘陰脈。𨿽時沈澀而短﹐此謂陽中伏陰也。脈居陽部而反陰脈見者﹐爲陰乘陽脈。𨿽時浮滑而長﹐此謂陰中伏陽也。

重陽者狂﹐重陰者癲﹐脫陽者見鬼﹐脫陰者目盲。

病若閉目不欲見人﹐當得肝脈彊急而長﹐反得肺脈浮澀而短者﹐死也。

病若開目而渴﹑心下牢者﹐脈當緊實而數﹐反得沈濡而微者﹐死也。

病若吐血﹑鼽衄血者﹐脈當沈細而反浮大而牢者﹐死也。

病若譫語妄言﹐身當有熱﹐脈當洪大而反手足厥冷﹑脈沈細而微者﹐死也。

病若大腹而泄﹐脈當微細而澀﹐反緊大而滑者﹐死也。﹝原注﹕此五條俱脈證相反。﹞

《金匱》脈法節錄

病人脈浮者在前﹐其病在表﹔浮者在後其病在裏。若前後俱浮﹐則表裏兼病也。﹝原注﹕關前爲陽﹐表病主陽也。關後爲陰﹐裏病主陰也。﹞

風令脈浮﹐寒令脈急﹝原注﹕急卽緊之象﹞。霧傷皮腠﹐濕流關節﹐食傷脾胃﹐風傷皮毛﹐熱傷血脈﹐極寒傷經﹐極熱傷絡。

經脈動惕者﹐久而成痿。

夫脈當取太過不及。陽脈微﹐陰脈弦﹐卽胸痺而痛。所以然者﹐上焦陽虛而陰邪乘之也。

趺陽脈微弦﹐法當腹滿。不滿者﹐必便難﹐兩膚疼痛。此虛寒欲從下而上也﹐當以溫藥服之。﹝原注﹕此弦脈﹐寒從內生﹐陰邪不散﹐則陰竅不通﹐故便難。﹞

寸脈弦者﹐卽脇下拘急而痛其人嗇嗇惡寒也。﹝原注﹕此弦脈﹐寒從外至。﹞

脈數而緊乃弦。狀如弓弦﹐按之不移。脈數弦者﹐當下其寒。脈緊大而遲者﹐必心下堅痞﹔脈大而緊者﹐陽中有陰﹐可下之。﹝原注﹕下之當以溫藥。﹞

夫病人飲水多﹐必暴喘滿。凡食少飲多﹐水停心下﹐甚者﹐則悸﹔微者﹐短气﹔脈雙弦者﹐寒也﹐皆大下後裏虛。脈偏弦者﹐飲也。

脈得諸沈﹐當責有水。身體腫重﹑面目鮮澤﹑水病脈出者﹐死。

脈沈細而附骨者﹐積也﹐

脈訣歌

浮脈木漂水上如﹔遲風數熱緊寒居。浮而有力爲表實﹐無力而浮是表虛。水行潤下脈來沈﹐筋骨之間軟滑勻。沈遲寒痛沈數熱﹐水蓄气凝是病因。遲來一息至惟三﹐陽不勝陰气血寒﹐是司髒病多冷痛﹐莫把澀虛一例看。數脈一息六至間﹐陰微陽盛必狂煩﹐浮爲表熱沈裏熱﹐惟有兒童作吉看。滑脈如珠替替然﹐往來流利卻還前﹐浮滑多痰沈宿食﹐如脈調時有孕焉。澀脈短滯往來艱﹐散止依稀應指間﹐男主傷精而損血﹐女非胎病卽經難。﹝原注﹕如雨沾沙﹐如刀刮竹﹐曰澀。﹞

虛脈無涯類谷空﹐舉之遲大按之松﹐脈虛身熱爲傷暑﹐自汗驚悸又怔仲。實脈指間逼逼彊﹐浮沈皆得大而長﹐或爲陽毒或積食﹐譫語頻頻更發狂。長脈迢迢大小勻﹐反常爲病似牽繩﹐若非陽毒癲癇病﹐卽是陽明熱勢深。短脈惟尋尺寸中﹐兩頭縮縮气不松﹐浮爲血澀沈爲痞﹐寸主頭疼尺腹痛。脈來洪盛去還衰﹐滿指滔滔應夏時﹐病主陰虛陽熱甚﹐若兼瀉痢必難醫。﹝原注﹕洪數俱大而洪有力﹐微細俱小而微無力。﹞

微脈輕微瞥瞥乎﹐按之欲絕有如無﹐男爲勞極气虛候﹐女作崩中帶下醫。舉如轉索切如繩﹐脈象因之得緊名﹐總是寒邪來作寇﹐內爲腹痛外身疼。緩脈四至最從容﹐柳梢裊裊颮輕風﹐浮緩傷風項背彊﹐沈緩傷濕痿痺同。芤形外實中央空﹐軟而浮大類如蔥﹐火犯陽經血上溢﹐熱侵陰絡下流紅。弦脈迢迢端直長﹐肝經木旺土應傷﹐弦遲寒痛弦數熱﹐瘧疾陰疝總難當。﹝原注﹕弦爲陰爲寒。﹞

革脈形如按鼓皮﹐芤弦相合脈寒虛﹐女人半產並崩漏﹐男子營虛或夢遺。牢脈常居沈伏間﹐長而實大又微弦﹐此屬寒凝多腹痛﹐革虛牢實本相懸。濡脈浮細按須輕﹐水面浮棉力不禁﹐或爲血虛或受濕﹐急宜溫補救眞陰。弱來無力按之柔﹐柔細而沈不見浮﹐陽陷入陰气血損﹐惡寒發熱骨痿休。﹝原注﹕寸弱陽虛﹐關弱胃虛﹐尺弱陰虛。﹞

散似楊花散漫飛﹐去來無力至難齊﹔產爲生兆胎爲墜﹐久病逢之不必醫。細脈如絲應指來﹐多因勞損衛榮衰﹐虛人虛證原爲順﹐吐衄得之生可回。伏脈推筋著骨尋﹐指下裁動隱然深﹔傷寒欲汗陽將解﹐厥逆臍疼證屬陰。動脈搖搖數在關﹐無頭無尾豆形圓﹔陽動汗多陰動熱﹐爲痛爲驚不得安。促脈數而時一止﹐此爲陽熱欲亡陰﹐三焦郁火炎炎盛﹐急服淸涼脈自平。結脈緩而時一止﹐獨陰偏盛欲亡陽﹐浮爲气滯沈爲積﹐汗下分明在主張。動而中止不能還﹐復動因而作代觀。此是髒衰難應指﹐休將促結一例看。﹝原注﹕促結之止無定數﹐代則如期而止。﹞

七絕脈歌

雀啄連來三五啄﹝肝絕﹞﹐屋漏半日一點落﹝胃絕﹞﹐彈石硬來尋卽散﹝腎絕﹞﹐搭指散亂如解索﹝脾絕﹞﹐魚翔似有亦似無﹝心絕﹞﹐蝦遊靜中一跳躍﹝大腸絕﹞﹐更有釜沸湧如羹﹝肺絕﹞﹐旦占夕死不須藥。

婦人脈法

﹝原注﹕女子左關弦長而出魚際者﹐血盛﹑思男之候也﹞。

婦人兩尺盛於兩寸﹐常也。若腎脈沈澀﹐或肝脈沈緊者﹐經閉不調也。尺脈微遲﹐爲居經﹐月事三月一下﹐血气不足也。尺大而旺﹑搏指有力者﹐孕也。三部浮沈相等﹑無他病而經停者﹐亦孕也﹝原注﹕兩寸浮大﹑兩關滑利﹑兩尺滑實而帶數﹐此胎脈也﹞。左寸動滑﹐左尺實大﹐爲男﹔右寸動滑﹐有尺實大﹐爲女﹝原注﹕寸動男﹐尺動女。寸口滑實爲男﹐尺中滑實爲女。兩寸俱滑實﹐爲雙男。兩尺俱滑實﹐爲雙女。左寸右尺俱滑實﹐爲一男一女﹞。若體弱之婦﹐尺內按之不絕﹐便是有子。月斷病多﹐六脈不病﹐亦爲有子。婦人不月﹐脈滑而代者﹐兩月胎息也﹔滑疾而散者﹐胎已三月也﹔重手按之滑疾不散者﹐五月也﹔妊娠脈實大者﹐吉﹔沈細者﹐難產﹔脈革者﹐墜胎﹔離經者﹐產期。

小兒脈法

小兒五歲以下﹐气血未盛﹐經脈未充﹐無以別其脈象﹐故以食指絡脈之形於外者察之。食指第一節

寅位﹐爲風關﹔第二節

卯位﹐爲气關﹔第三節

辰位﹐爲命關。以男左女有爲則。紋色紫曰熱﹐紅曰傷寒﹐靑曰驚風﹐白曰疳疾﹐淡黃隱隱爲無病﹐黑色曰危。在風關爲輕﹐气關爲重﹐命關爲危。脈紋入掌爲內鉤紋﹐彎內爲風寒﹐彎外爲食積。及五歲以上﹐乃以一指取寸關尺之處。常以六至爲率﹐加則爲熱﹐減則爲寒﹐皆如診大人法。小兒脈亂﹑身熱﹑汗出﹑不食﹑食卽吐出﹐爲變蒸。四末獨冷﹐鼓栗惡寒﹐面赤气和﹐涕淚交至﹐必爲痘疹。半歲以下﹐於額前眉端髮際之間﹐以名中食三指候之﹐食指近發爲上﹐名指近眉爲下﹐中指爲中﹐三指俱熱﹐外感於風﹐鼻塞咳嗽﹔三指俱冷﹐外感於寒﹐內傷飲食﹐發熱吐瀉。食中二指熱﹐主上熱下寒﹔名中二指熱﹐主夾驚﹔食指熱﹐主食滯。

小兒驚紋主病歌

指紋何故忽然浮邪在皮膚未足愁。腠理不通爲表證﹐急行疏解汗之瘳﹝原注﹕紋直而細者﹐爲虛寒少气﹐難愈。粗而色顯者﹐爲邪干正气﹐易治。紋中有斷續如流珠形者﹐爲宿食﹞。

若見關紋漸漸沈﹐須知入裏病方深。莫將風藥輕相試﹐合向陽明證裏尋。身安定見紅黃色﹐紅艷多從寒裏得﹐淡紅隱隱本虛寒﹐莫把深紅認爲熱。關紋見紫熱之徵﹐靑色爲風木所稱﹐傷食紫靑痰气逆﹐三關靑黑禍難勝。指紋淡淡亦堪驚﹐總是先天稟賦輕。脾胃本虛中气弱﹐切防攻伐損胎嬰。關紋澀滯甚因由邪遏陰榮衛气畱。食郁中焦痰熱熾﹐不行推蕩更何求。紋形弓反裏﹐咳嗽感寒因。紋形弓反外﹐熱痰夾食驚。流珠與長珠﹐傷食腹痛頻。如槍或如鍼﹐熱痰風不寧。來蛇有濕熱﹐嘔逆成疳積。去蛇傷飲食﹐渴煩而吐瀉。形亂如魚骨﹐驚痰身發熱。形分如水字﹐飲食有停滯。透關射指中﹐風熱痰結胸。透關直射甲﹐肝旺脾受克。

名醫脈論

凡內傷證﹐左脈常細而澀﹐右脈多浮而大﹝原注﹕瘧病之脈﹐亦兩手不一﹞。蓋陽气下陷﹐不能生陰﹐故血枯而左脈細澀﹔脾胃虧損﹐不能生金﹐故气虛而右脈浮大。﹝張石頑﹞

凡虛損證脈浮大者﹐屬陽虛﹔細數者﹐屬陰虛。芤爲失血。若兩手俱芤﹐中有一部獨弦者﹐爲有瘀蓄未盡﹐當去其瘀﹔若見數大者﹐爲火旺﹔弦數者﹐爲骨蒸﹐均難治。﹝張石頑﹞

虛損轉潮熱﹑泄瀉﹐脈短數者﹐爲無胃气﹐不治﹔脈小而數者﹐亦不治。

尺中弦急者﹐必因房勞發熱﹐若關尺俱弦細而急者﹐不治。

脈微者薄也﹐爲陽气虛不能衛其外﹐宜通脈四逆湯﹔細者小也﹐爲陰血虛不能榮其中﹐宜當歸建中湯。﹝陳修園﹞﹝原注﹕尺脈微者爲裏急﹐禁汗﹐禁下。﹞

婦女之脈﹐兩尺澀而不連屬者﹐閉經之象也。

肺气素虛之人﹐及久嗽傷肺者﹐偶有感冒微發熱﹑頭疼﹐脈必浮大而虛﹐切忌服發散藥。一發則肺气耗散﹐不能安臥﹐只須蔥白豆豉湯足矣。

凡脈乍大乍小﹑時沈時浮者﹐乃血气虛而隨火用事也﹐宜歸脾加減調之。

風寒之脈﹐左手浮大而緊。溫病之脈﹐右手浮大而數。

凡房勞而眩暈者﹐左脈澀﹐而右手關尺必浮弦而長。﹝蕭廉泉﹞

凡左手寸關浮緩而弦﹑余脈如常者﹐乃上部有風熱也。

左寸浮大而散﹐右寸浮澀而短﹔左關弦軟而長﹐有關緩大而軟﹔兩尺沈滑而搏﹐皆平脈也。

浮脈要尺中有力﹐爲先天腎水可恃﹐發表無虞。沈脈要右關有力﹐爲後天脾胃可憑﹐攻下無虞。﹝盛啟東﹞

六部脈中﹐有少沖和之气者﹐卽是病脈。或反見他髒之脈﹐是本髒气衰﹐而他髒之气乘之也。如脾胃虛損﹐則肝木乘之﹐故肝彊脾弱﹐右關脈必弦也。﹝石頑﹞

貴人脈﹐常淸虛流利。富人脈﹐常和滑有神。賤者之脈﹐多壅濁。貧者之脈﹐多蹇澀。先富貴而後賤﹐則气郁血衰﹐脈必不能流利和滑也。﹝石頑﹞

富貴之人恆勞﹐心腎精血內戕﹐病脈多虛﹐縱有表裏客邪﹐不勝大汗大下﹐全以顧慮元气爲主。貧賤之人藜藿充腸﹐風霜切體﹐筋骸素慣疲勞﹐臟腑多系堅固﹐卽有病苦憂勞﹐不能便傷神志﹐一以攻發爲先。﹝石頑﹞

肥人肌肉丰厚﹐胃气沈潛﹐初感風寒﹐未得卽見表脈﹐但鼻塞聲重﹐涕唾稠黏卽是風寒所傷。若𨿽鼻塞聲重﹐而咳痰不出﹐極力咯之﹐乃得一綫黏痰﹐甚則咽齶腫脹者﹐乃風熱也。瘦人肌肉淺薄﹐胃气外泄﹐卽發熱頭痛﹐脈來浮數﹐多屬於火﹐但於辛涼發散之中當顧其陰。﹝石頑﹞

西北之人﹐慣受風寒﹐素食煤火﹐外內堅固﹐所以脈多沈實﹐一切表裏諸邪﹐不傷則已﹐傷則必重﹐非大汗大下不能中病。滇粵之人恆受瘴熱﹐慣食檳榔﹐表裏疏豁﹐所以脈多微數﹐按之少實﹐搏有風寒只宜淸解﹐不得輕用發散。江南之人稟賦最薄﹐脈多不實﹐且偏屬東方木﹐火最盛﹐故溫病爲多﹐搏發熱身痛﹐不可大發其汗﹐只宜輕劑解肌。﹝石頑﹞

新病𨿽各部脈脫﹐中部存者﹐是有胃气﹐可治。久病而右手關尺軟弱﹐按之有神﹐可卜精血之末艾﹐他部𨿽危﹐治之可生﹔若尺中弦急﹐按之搏指﹐或細弱脫絕者﹐不治。﹝石頑﹞

下指浮大﹐按久索然者﹐正气大虛之象。下指濡弱﹐久按搏指者﹐裏病表和之象。下指微弦﹐按久和緩者﹐久病問安之象。大抵病人之脈﹐下指𨿽見乏力﹐或弦細不和﹐按至十餘至漸和者﹐必能收功。若下指似和﹐按久微澀﹐不能應指﹐或漸覺弦硬者﹐必難取效。﹝石頑﹞

凡溫熱病﹐脈以數盛有力爲順﹐細小無力爲逆。得汗後﹐脈不衰﹐反盛躁﹐尢逆也。六陽之脈﹐偏於浮大﹐其沈候﹐卽在常脈之中候﹐非沈候﹐全無也。六陰之脈﹐偏於沈細﹐其浮候﹐卽在常脈之中候﹐非浮候﹐全無也。﹝費晉卿﹞

脈大而無力﹐爲陽虛。脈散而無力﹐有陰虛。﹝薛立齋﹞

凡脈弱而停至者﹐乃內傷之證﹐急宜補气血以調之﹐緩則不治。﹝蕭廉泉﹞

費晉卿脈法歌

脈乃命脈﹐气血統宗。气能率血﹐气行血從。右寸爲肺﹐所以主气﹔百脈上通﹐呼吸所擊。左寸爲心﹐生血之經﹔一气一血﹐賴以養形。其在右關﹐脾胃屬土﹐倉廩之官﹐水谷之府。其在左關﹐肝膽之部﹐風陽易動﹐不宜暴怒。右尺合門﹐釜下之火﹐日用必需﹐是可補助。左尺腎水﹐性命之根﹐與右尺火﹐並號神門。部位旣明﹐當知脈象﹔切脈之時﹐不宜盂浪。以我中指﹐先按關上﹐前後二指﹐寸尺相向。脈有七診﹐浮中及沈﹐左右判別﹐上陽下陰。九候之法﹐卽浮中沈﹐三而三之﹐分部推尋。別有一種﹐名曰斜飛﹐尺則猶是寸關相違。更有一種﹐正位全無﹐反出關後﹐大象模糊。男脈左大﹐女脈右盛﹔男子寸彊﹐女子尺勝。脈應四時﹐遞相判別﹐春弦夏洪﹐秋毛冬石。五臟之脈﹐各部分見﹐先能知常﹐方能知變。心脈浮大﹐肺脈浮澀﹐肝脈沈弦﹐腎脈沈實。脾胃之脈﹐和緩得中﹐右尺命火﹐與心脈同。臨診脈時﹐虛心靜气﹐虛則能精﹐靜則能細。以心之靈﹐通於指端﹐指到心到﹐會悟參觀。脈來太過﹐外感爲病﹔脈來不及﹐內傷之證。人之大气﹐積於胸中﹐呼吸出入﹐上下流通。呼出之气﹐由心達肺﹔吸入之气﹐肝腎相濟。呼吸定息﹐遲數可別﹐一息四至﹐和平之極﹔五至爲常﹐亦無差忒﹔三至爲遲﹐遲乃寒結﹔二損一敗﹐不可復活﹔六至爲數﹐數卽病熱﹔七至爲疾﹐熱甚危急﹔若八九至﹐陽竭陰絕。浮脈在上﹐輕按卽得﹐肌膚之間﹐百不失一。沈脈在下﹐主裏主陰﹐按至筋骨﹐受病最深。浮沈遲數﹐脈之大端﹐四者旣明﹐余脈詳看。大綱秩然﹐條目宜審﹐滑澀虛實﹐亦爲要領。浮脈上泛﹐如水漂木﹐輕取卽得﹐重按不足。芤脈如蔥﹐輕平而空﹐浮沈俱有﹐但虛其中。如按鼓皮﹐其名曰革﹐中沈俱空﹐陽亢陰竭。肌肉之下﹐其脈爲沈﹐重按乃得﹐病發於陰。弦大而沈﹐厥名曰牢﹐气凝血結﹐濁陰混淆。沈極爲伏﹐三候如無﹐气機閉塞﹐眞陽已孤。遲脈爲寒﹐气凝血滯﹐若損與敗﹐不可復治。遲而一止﹐其名曰結﹐气血錯亂﹐兼主冷積。結𨿽時止﹐至數無常。代則有定﹐气血消亡。數脈气熱﹐其陰必虛﹐若因風火﹐則爲有餘。熱甚則疾﹐一息七至﹐八九爲極﹐煩冤而死。數而一止﹐其脈爲促﹐多主肺癰﹐郁熱陽毒。滑脈宅痰﹐亦主諸气﹐气盛痰多﹐往來流利。動脈如豆﹐多見於關﹐若在寸尺﹐陰陽兩慳。澀爲血少﹐往來澀滯﹐血不養气﹐艱難而至。虛脈如何﹖往來無力﹐浮中如常﹐沈候虧缺。濡脈浮小﹐如水漂棉﹐輕取無力﹐重按豁然。微脈更虛﹐有無之間﹐气血虧損﹐病勢顚連。散脈無定﹐渙而不收﹐元气將敗﹐如水浮漚。弱脈在下﹐似弦非弦﹐沈細而軟﹐不宜壯年。細則更沈﹐如發如絲﹐行於筋骨﹐虛寒可知。短脈气病﹐見於寸尺﹐不能滿部﹐眞陽遏抑。實脈之來﹐三候有力﹐更大於牢﹐邪滯鬱結。洪脈上湧﹐與洪水同﹐泛泛不已﹐熱盛於中。大脈較闊﹐來剛去柔﹐正虛邪盛﹐病進可憂。弦脈勁直﹐如張弓弦﹐木旺克土﹐痰飲連綿。弦而彈轉﹐其脈爲緊﹐爲寒爲痛﹐浮沈宜審。寸尺之脈﹐有時而長﹐過於本位﹐毗陰毗陽。惟有緩脈﹐悠悠揚揚﹐是爲胃气﹐見之吉祥。別有一種﹐怠緩近遲﹐血虛气弱﹐積濕可知。一切病證﹐不外三因﹐何證何脈﹐辧之貴眞。不能殫述﹐自可引伸﹔神而明之﹐存乎其人。

附﹕時方歌

補可扶弱之劑﹝歌十首﹐方二十四﹞

四君子湯中和義﹐參術茯苓甘艸比﹐益以﹝半﹞夏陳﹝皮﹞名六君﹝子湯﹞﹐祛痰補气陽虛餌。除卻半夏名﹝五味﹞異功﹝散﹞﹐或加﹝木﹞香砂﹝仁﹞胃寒使。脾虛泄瀉宜七味﹝白術散﹞﹐霍﹝香幹﹞葛木香四君子﹝原注﹕四君子加黃耆﹑山藥﹐名正元丹﹞。

補中﹝益气湯人﹞參艸術歸陳﹐耆得升﹝麻﹞柴﹝胡﹞用更神﹔勞倦內傷功獨擅﹐陽虛外感亦堪珍。

血虛身熱有奇方﹐須用當歸補血湯﹐五倍黃耆歸一分﹐眞陰濡布在扶陽。

一切气虛保元湯﹐耆外參內艸中央﹐加﹝肉﹞桂能生命門气﹐痘瘡灰陷與淸漿。四物﹝湯生﹞地歸芍藥芎﹐血家百病此方通。八珍合入四君子﹐气血平調補化工。益以黃耆兼肉桂﹐十全大補﹝湯﹞補方雄。去芎加﹝五﹞味陳﹝皮﹞遠志﹐人參養榮﹝湯﹞法建中﹝原注﹕四物湯加參耆﹐名聖愈湯﹞。

天王補心﹝丹﹞元﹝參﹞丹﹝參人﹞參﹐生地﹝天麥﹞二冬柏子仁﹐遠志棗仁歸五味﹐茯苓桔梗朱砂尋。

六味地黃﹝丸﹞山茱肉﹐丹皮澤瀉苓山藥﹐火衰附子肉桂加﹝名桂附八味丸﹞﹐水虧黃柏知母著﹝名知柏地黃丸﹞。勞嗽﹝加﹞五味名都气﹝丸﹞﹐八仙長壽﹝丸﹞麥﹝冬五﹞味酌。桂附八味加車﹝前牛﹞膝﹐丸名腎气蠱脹作﹝原注﹕桂附八味丸加玄參﹑芍藥﹐名十味地黃丸﹐治上熱下寒﹞。

歸脾湯用術參耆﹐歸艸茯神遠志隨﹐酸棗木香龍眼肉﹐煎加姜棗益心脾。

托裏十宣﹝散﹞參耆芎﹐掛心白芷﹝厚﹞朴防風﹐甘桔﹝梗﹞當歸酒調服﹐瘍癰脈弱賴之充。

陰盛陽虛汗自流﹐腎陽欲脫附﹝子人﹞參求﹝名參附湯﹞﹐脾陽遏郁術和附﹝名術附湯﹞﹐若衛陽虛耆附投﹝名耆附湯﹞。﹝原注﹕木附湯加姜﹑棗﹑甘艸﹐名近效白木湯﹞。

重可鎭逆之劑﹝歌七首﹐方八﹞

磁朱丸最媾陰陽﹐神曲能俾穀气昌﹐內障黑花聾並治﹐若醫癲癇有奇長。﹝蘇子﹞降气湯中蘇半﹝夏生﹞姜﹐前﹝胡﹞陳﹝皮茯﹞苓朴艸沈香﹐風寒咳嗽痰涎喘﹐肺气不行宜此方。

﹝朱砂﹞安神丸劑在淸涼﹐歸艸朱﹝砂黃﹞連生地黃﹐昏亂怔忡時不寐﹐操存須令守此鄕。

四磨湯治七情侵﹐烏藥參檳﹝榔﹞及黑沈﹝香﹞﹐磨汁微煎調逆气﹐虛中實證此方尋。

鎭納浮陽黑錫丹﹐硫黃入錫結成團﹐胡蘆﹝巴破﹞故紙﹝小﹞茴沈﹝香﹞木﹝香﹞﹐﹝肉﹞桂附金鈴肉蔻丸。

鎭陰煎用熟地甘﹐附﹝子肉﹞桂牛膝澤瀉兼﹐全眞一气﹝湯入﹞參﹝麥﹞冬﹝五﹞味﹐附術﹝熟﹞地牛﹝膝﹞降火炎。

二加龍骨治虛勞﹐男子失精女夢交﹔牡蠣白薇兼附子﹐﹝白﹞芍甘﹝艸生﹞姜棗去浮囂。

輕可去實之劑﹝歌十七者﹐方十九﹞

人參敗毒﹝散﹞茯苓艸﹐枳﹝殼﹞桔柴前﹝胡﹞羌獨﹝活川﹞芎﹐薄荷少許姜三片﹐時行感冒有奇功。去參加入防﹝風﹞荊芥﹐荊防敗毒﹝散﹞消熱風﹔若入連翹金銀花﹐連翹敗毒﹝散﹞治瘡癰。﹝原注﹕本方加陳米﹐名倉廩散。﹞

九味羌活﹝湯﹐一名沖和湯﹞用防風﹐細辛蒼﹝術白﹞芷與川芎﹐黃芩生地同甘艸﹐三陽解表益姜蔥。

參蘇飲內用陳皮﹐枳殼前胡半夏隨﹐漧葛木香甘桔茯﹐內傷外感此方奇。

香﹝附﹞蘇飲內艸陳皮﹐汗顧陰陽用頗奇﹐荊芥芎防﹝風﹞秦艽蔓﹝荊字﹞﹐解肌輕劑虛人宜。

錢氏升麻葛根湯﹐芍藥甘艸合成方﹐陽明發熱兼頭痛﹐下利發癍痘疹良﹝原注﹕升麻葛根湯加人參﹑秦艽﹑桂枝﹑白芷﹑防風﹑蔥白﹐治中風口眼喁斜﹐名秦艽升麻湯﹞。

藿香正气﹝散﹞大腹蘇﹐芷桔二陳﹝湯﹞術朴俱﹐加入棗姜和胃土﹐感傷嵐瘴力能驅。

五積散治五般積﹐麻黃蒼﹝術白﹞芷芍歸芎﹐枳桔桂姜甘茯薄﹐陳皮半夏益姜蔥。

小續命湯桂﹝枝﹞附芎﹐麻黃參芍杏防風﹐薄荷半夏歸甘艸﹐風中諸經以此通。四時合病在三陽﹐柴葛解肌﹝湯﹞柴葛羌﹐白芷桔芩膏芍艸﹐利減石膏嘔﹝加﹞半姜。

蒼耳散中用薄荷﹐辛夷白芷四般和﹐姜蔥調服疏肝肺﹐淸升濁降鼻淵瘥。

川芎茶調散荊防﹝風﹞﹐﹝細﹞辛芷薄荷甘艸羌﹐目昏鼻塞風攻上﹐正偏頭痛悉平康﹝一加僵蠶﹑菊花﹞。

葛根湯內麻黃襄﹐二味加入桂枝湯﹐二陽合病自下利﹐無汗惡風項背彊。

雞鳴散是絕奇方﹐蘇葉吳萸桔梗﹝生﹞姜﹐﹝木﹞瓜橘檳﹝榔﹞煎冷服﹐腫浮腳气效彰彰。

普濟消毒﹝飲﹞板藍根﹐翹荷甘桔與玄參﹐僵蠶馬勃牛蒡子﹐荊芥銀花鮮葦烹。

辛涼平劑銀﹝花連﹞翹散﹐桔梗薄荷豆豉淡﹐竹葉牛﹝蒡﹞甘荊芥穗﹐淸肅上焦溫熱減。

升陽散火﹝湯﹞羌柴防﹐參苓加入升葛湯﹐胃虛食冷脾陽郁﹐發熱惡寒此劑良。

二陳﹝湯﹞平胃﹝散﹞威靈仙﹐柴苓靑皮檳﹝榔生﹞姜添﹐無汗﹝加﹞麻黃頭痛﹝加白﹞芷﹐濕寒瘧疾此方先。

宣可決壅之劑﹝歌三首﹐方五﹞

稀涎湯用皂﹝角﹞半﹝夏白﹞礬﹐卒中風痰姜湯添﹐更有通關﹝散細﹞辛皂末﹐吹來得嚏生可還。

逍遙散用當歸芍﹐柴苓術艸加姜薄﹐取郁除蒸功最奇﹐調經八味﹝逍遙散粉﹞丹﹝皮山﹞梔著。

眞人活命﹝飲﹞金銀花﹐防芷歸陳艸節加﹐貝母天化兼乳沒﹐穿山皂刺酒煎嘉。

通可行滯之劑﹝歌五首﹐方六﹞

導赤﹝散﹞生地與木通﹐艸稍竹葉四般攻﹔口糜莖痛兼淋瀝﹐瀉火功歸補水中。

五淋散用艸梔仁﹐歸芍燈心赤茯苓﹐熱入膀胱便不利﹐調行水道妙通神。

溺癃不渴下焦枯﹐知﹝母黃﹞柏同行肉桂扶﹐丸號通關能利水﹐又名滋腎補陰虛。

六一散中滑石甘﹐夏天中暑渴兼煩﹐益元﹝傲﹞再入朱砂研﹐瀉北玄機在補南。抑木和中﹝湯﹞白蒺藜﹐郁金二術靑陳皮﹐當歸砂半茯苓朴﹐佛手檀香木香隨。

泄可去閉之劑﹝歌五首﹐方六﹞

﹝幹﹞姜﹝巴﹞豆大黃備急丸﹐專攻閉痛及停寒﹐更療中惡人昏倒﹐陰結垂危得此安。

溫脾﹝湯﹞桂附與漧薑﹐朴艸同行佐大黃泄瀉流連知痼冷﹐溫通並用效非常。

防風通聖﹝散﹞大黃硝﹐荊芥麻黃梔芍翹﹐甘桔芎歸膏滑石﹐薄荷芩術解三焦﹝原注﹕加人參﹑熟地﹑黃柏﹑黃連﹑羌活﹑獨活﹑天麻﹑全蠍﹑細辛﹐名驅風至寶丹﹐治諸風熱﹞。

涼膈﹝散芒﹞硝黃梔子翹﹐黃芩甘艸薄荷饒﹐再加竹葉調蜂蜜﹐膈上如焚一服消。

失﹝笑﹞散蒲黃及五靈﹝脂﹞﹐血迷心竅酒煎斟﹐山楂一味﹝童﹞便﹝飴﹞糖入﹐獨聖﹝散﹞功專療血停。

滑可去著之劑﹝歌七首﹐方七﹞

初痢多宗芍藥湯﹐芩連歸艸桂﹝枝﹞檳﹝榔木﹞香﹐血多地楡槐花入﹐寒益黑姜熱大黃。

隱君遺下滚痰方﹐礞石﹝滚痰丸﹞黃芩及大黃﹐少佐沈香爲引導﹐頑痰怪證力能匡。

地黃飲子少陰痱﹐桂附蓯苓薄荷﹝山﹞萸﹐麥﹝冬五﹞味遠﹝志昌﹞蒲巴戰斛﹐舌喑足廢此方宜。

妄行獨語病如狂﹐無熱脈浮己地湯﹐防己防風桂枝艸﹐汁和生地療風揚。

脾緩中風解語湯﹐舌彊不語用羌防﹐天麻桂附羚羊角﹐甘艸棗仁竹瀝姜。

催生保產﹝無憂散﹞有良方﹐朴艾歸芎荊芥羌﹐耆芍菟絲枳貝艸﹐生薑煎服子母康﹝朴艾七分﹐耆芥八分﹐枳殼六分﹐川貝一錢﹐歸芎錢半﹐菟絲一錢四分﹐羌艸五分﹐芍錢二分﹐姜三片﹐催生去艾加紅花七分﹞。

侯氏黑散菊花芩﹐參術歸芎姜桂﹝枝細﹞辛﹐防風牡蠣礬苓桔﹐爲散塡空酒服靈。

澀可固脫之劑﹝歌九首﹐方十﹞

火炎盜汗六黃湯﹐二地芩連柏與當﹐倍用黃耆偏走表﹐苦堅妙用斂浮陽。

衛陽不固汗洋洋﹐急用黃耆附子湯﹐止汗又傳微汗出﹐玉屏風散術耆防。

下血淋漓治頗難﹐濟生遺下烏梅丸﹐僵蠶炒研烏梅搗﹐醋下幾回病卽安。

眞人養髒﹝湯﹞木香訶﹝子﹞﹐肉蔻當歸粟殼多﹐術芍桂參甘艸共﹐脫肛久痢卽安和。

斗門原有祕傳方﹐黑豆漧薑芍藥良﹐甘艸地楡罌粟殼﹐痢門逆證總堪嘗。

四神﹝丸﹞故紙與吳萸﹐肉蔻除油五味須﹐大棗生薑同煮爛﹐五更腎瀉火衰扶﹐

金鎖固精﹝丸﹞芡蓮胡﹐龍骨牡蠣沙蒺藜﹐連粉糊丸鹽酒下﹐澀精祕气止滑遺。妄夢遺精封髓丹﹐砂仁黃柏艸和丸﹐鹽湯調下交水火﹐封固腎藏夢魂安。

甲乙歸藏﹝湯治隔宵難睡﹞夜交藤﹐龍齒柴﹝胡類醋炒﹞簿柏子仁﹐生地芍歸眞珠母﹐棗沈夜合花丹參。

濕可潤燥之劑﹝歌三首﹐方三﹞

救肺湯中杏石膏﹐人參甘艸與阿膠﹐枇杷﹝脂﹞麻麥﹝冬﹞榦桑葉﹐解郁滋幹拯肺勞。

瓊玉膏中生地黃﹐參苓白蜜煉膏嘗﹐肺枯漧咳虛勞證﹐金水相滋效倍彰。

生脹﹝散﹞麥冬五味參﹐保肺淸心治暑淫﹐气少汗多兼口渴﹐病危脈絕急煎斟。

燥可去濕之劑﹝歌六首﹐方九﹞

幹胃散中蒼術朴﹐陳皮甘艸四般藥﹐除濕散滿驅瘴嵐﹐調味諸方從此擴。或合二陳﹝湯名乎陳湯﹞或五苓﹝散名胃苓湯﹞﹐硝黃麥﹝芽神﹞曲均堪著﹐若合小柴﹝胡湯﹞名柴平﹝湯﹞﹐煎加姜棗除食瘧。

葛花解酲﹝湯﹞木香砂﹝仁﹞﹐二苓參術蔻仁加﹐神曲漧薑陳滓瀉﹐溫中利濕酒傷瘥。

五皮飲用五般皮﹐陳茯姜桑大腹奇﹐或用五加易桑白﹐脾虛腹脹此方宜。

二陳湯中半夏陳﹐益以茯苓甘艸神﹐利气調中兼去濕﹐諸凡痰飲此爲珍。

萆薢分淸﹝飲﹞石菖蒲﹐艸稍烏藥智仁扶﹐或益茯苓鹽少許﹐遺精白濁化爲無。腰疼如帶五千錢﹐腎著湯方古所傳﹐甘艸茯苓漧薑術﹐補脾行水是眞詮。

寒能勝熱之劑﹝歌十三首﹐方十五﹞

瀉白﹝散﹞桑皮地骨皮﹐甘艸粳米四般宜。秋傷燥令成痰嗽﹐火气乘金此法奇。甘露﹝飲﹞二冬二地均﹐枇杷﹝葉黃﹞芩枳﹝殼石﹞斛茵陳﹐合和甘艸平虛熱﹐口爛齦糜吐衄珍。

﹝吳﹞茱﹝一分﹞連﹝六分﹞六一左金丸﹐肝郁脇疼吞吐酸﹐更有痢門通用劑﹐﹝木﹞香﹝黃﹞連丸子服之安。

溫膽湯方本二陳﹝湯﹞﹐竹茹枳實合和勻﹐不眠驚悸虛煩嘔﹐日暖風和木气伸。

龍膽瀉肝﹝湯木﹞通澤柴﹐車前生地艸歸偕﹐梔芩一派淸涼品﹐濕熱肝邪力可排。

黨歸蘆薈﹝丸﹞黛梔將﹐木麝二香及四黃﹝黃芩﹑黃連﹑黃柏﹑大黃﹞﹐龍膽共成十一味﹐肝經實火此丸攘。

犀角地黃﹝湯﹞芍藥丹﹝皮﹞﹐血升胃熱火邪干﹐斑黃陽毒皆堪治﹐或益柴芩總伐肝。

四生丸用葉三般﹐艾﹝葉側﹞柏﹝葉皆用鮮﹞鮮荷﹝葉大﹞生地斑﹐共搗成團入水化﹐血隨火降一時還。

黃連解毒湯四味﹐黃柏黃芩梔子備﹐燥狂大熱嘔不眠﹐吐衄斑黃均可使。若云三黃石膏湯﹐再益麻黃及豆豉﹐此系傷寒溫毒盛﹐三焦表裏相兼治。

淸骨散用銀柴胡﹐胡連秦艽鱉甲符﹐地骨靑蒿知母艸﹐骨蒸癆熱保無虞。

竹葉石膏湯人參﹐麥冬半夏與同斟﹐甘艸生薑兼粳米﹐暑煩熱渴脈虛尋。

地骨皮散四物﹝湯﹞兼﹐益以丹皮合三錢﹐陰虛火旺骨蒸熱﹐滋腎淸肝治不眠。

淸營湯用玄丹參﹐犀角黃連竹葉心﹐生地麥冬銀翹入﹐暑溫譫語急煎斟。

熱可制寒之劑﹝歌四首﹐方四﹞

回陽救急﹝湯﹞用六君﹐桂附漧薑五味羣﹐加麝三釐豬膽汁﹐三陰寒厥見奇勛。

益元﹝湯﹞艾附與漧薑﹐麥﹝冬五﹞味知﹝母黃﹞連參艸將﹐蔥白童便爲引導﹐內寒外熱是奇方。

三生飲用﹝天南﹞星附﹝子川﹞烏﹐三皆生用木香扶﹐加參對半扶元气﹐卒中痰迷服之蘇。

扶陽助胃﹝湯﹞吳茱萸﹐附﹝子肉﹞桂漧薑芍陳皮﹐艸蔻智仁甘﹝艸﹞白術﹐虛寒上逆胃痛除。

附﹕《藥性賦》三篇

廬陵蕭渙唐廉泉氏撰

甘性藥類﹝凡六十種﹞

﹝黃耆﹞達表補虛﹐﹝白術﹞健脾燥濕﹐﹝地黃﹞有滋腎塡髓之功﹐﹝人參﹞擅養陰生津之益。﹝甘艸﹞解毒而和中﹐﹝飴糖﹞益榮以止渴﹐助脾固腎﹝山藥﹞爲良﹐利水寧心﹝茯苓﹞難得。﹝龍骨﹞降逆而安神﹐﹝鹿茸﹞益精而生血﹐補中益气多服﹝鹿膠﹞﹐消痞軟堅無如﹝鱉甲﹞。﹝天門冬﹞除濕淸火﹐能療偏枯。﹝麥門冬﹞潤燥生津﹐兼通絡脈﹐鎭心宜用﹝朱砂﹞﹐定魄還須﹝珀琥﹞﹐﹝黑脂麻﹞潤肺通腸﹐﹝赤石脂﹞燥濕除熱。補脾益胃﹐久食﹝黃精﹞解毒﹐調中共推﹝白蜜﹞﹐固腎者﹝續斷﹞﹐彊陰者﹝蓯蓉﹞。﹝石斛﹞益脾淸肺﹐﹝葳蕤﹞除熱祛風﹐﹝使君子﹞消積健脾﹐﹝蒲公英﹞散腫治癰﹐﹝烏梅﹞斂肝而淸熱﹐﹝扁豆﹞下气以和中。養血安胎﹝阿膠﹞爲最﹐軟堅斂汗﹝牡蠣﹞有功。﹝白石英﹑紫石英﹞溫中無異﹐﹝兔絲子﹑覆盆子﹞益髓相同。﹝牛膝﹞治痿﹐﹝龜板﹞益陰﹐﹝杞子﹞滋腎﹐﹝棗仁﹞寧心﹐﹝杜仲﹞能健腰膝﹐﹝鎖陽﹞最壯骨筋。﹝土茯苓﹞治癰解毒﹐﹝山茱肉﹞斂火澀精。消毒祛風﹝銀花﹞爲上﹐安中益气﹝大棗﹞堪珍﹐﹝苡仁﹞理拘攣而除濕﹐﹝柏實﹞養心气而平驚。明目養肝﹐﹝益母﹑蒺藜﹞俱重﹐壯陽起痿﹐﹝胡蘆﹑巴戟﹞同稱。﹝豬苓﹞利水﹐﹝羊藿﹞益陰。補心脾者﹝益智﹞﹐澀精气者﹝金櫻﹞。﹝桑螵蛸﹞之固腎﹐﹝骨碎補﹞之彊筋。﹝五味﹞則肺气能斂﹐﹝木瓜﹞則腳气可平。﹝龍眼肉﹞補心神﹐暫時見效。﹝何首烏﹞止血脫﹐久瘧宜尋。

辛性藥類﹝凡八十二種﹞

散風先用﹝白芷﹞﹐發汗無如﹝麻黃﹞﹐追風者﹝羌活﹑獨活﹞﹐降气者﹝沈香﹑木香﹞。﹝葛根﹞退大熱而升胃气﹐﹝細辛﹞散逆邪而理濕傷。﹝蘇葉﹞疏暢肺脾﹐﹝梗﹞寬中而﹝子﹞下气﹔﹝桂枝﹞調和榮衛﹐﹝肉桂﹞達下而﹝桂心﹞通陽。﹝天麻﹞有除濕祛風之效﹐﹝升麻﹞擅解毒辟疫之長。發汗祛寒須加﹝蔥白﹞﹐散邪止嘔必用﹝生薑﹞﹐﹝桔梗﹑杏仁﹞瀉肺邪而喘止﹐﹝防風﹑荊芥﹞舒肝郁而痛亡。欲療肢節之拘攣﹐﹝秦艽﹞爲上﹔若治腰膝之痺痛﹐﹝狗脊﹞最良。﹝薄荷﹞散風消腫﹐浮於頭面﹐﹝香薷﹞淸暑定霍﹐亂於中髒。﹝附子﹞回陽﹐﹝半夏﹞降逆﹐﹝故紙﹞溫腎助脾﹐﹝漧薑﹞逐寒去濕﹐﹝橘皮﹞行气而消痰﹐﹝靑皮﹞破滯而散結。﹝吳萸﹑川椒﹞俱能下气溫中﹐﹝神曲﹑砂仁﹞總是理脾消食。﹝藿香﹞止嘔而辟邪﹐﹝丁香﹞調中而除噦。﹝白蔻﹑肉蔻﹞並溫胃陽﹐﹝麥芽﹑穀芽﹞皆消腸積。﹝艾葉﹞暖中而安胎﹐﹝芥子﹞豁痰而舒脇。﹝枳殼﹑香附﹞散郁滯以何難﹐﹝厚朴﹑檳榔﹞﹐除脹滿而有益。潤燥除濕者﹝貝母﹞﹐祛風燥痰者﹝南星﹞。﹝當歸﹞養血淸火﹐﹝川芎﹞活血調精。﹝麝香﹞通竅而治癇﹐﹝虎骨﹞辟邪而鎭驚。﹝天仙藤﹞疏气活血﹐﹝地膚子﹞利便通淋。﹝遠志﹞安心神能益智慧﹐﹝菖蒲﹞開心竅兼出聲音。﹝紅花﹞破血气之滯﹐﹝烏藥﹞散惡气之侵。利竅開關﹝皂角﹑木通﹞異用﹐下气行水﹐﹝腹皮﹑防己﹞並稱。﹝牽牛﹞則气腫能下﹐﹝僵蠶﹞則肝風可平。行血散瘀藥宜﹝澤蘭﹑胡索﹞﹐明目退翳﹐艸取﹝木賊﹑谷精﹞。﹝茴香﹞治疝气﹐﹝辛夷﹞治鼻淵﹐﹝蒼術﹞燥濕髮汗﹐﹝靈脂﹞散血通肝。﹝旋覆花﹞气結能下﹐﹝款冬花﹞喘咳能安。﹝沒藥﹑乳香﹞活血而消腫痛﹐﹝蕪夷﹑蘆薈﹞殺虫而治驚肝。久瘧非﹝常山﹞不截﹐冷積非﹝巴豆﹞不痊﹐是皆辛溫之味﹐實司攻散之端。

苦性藥類﹝凡九十二種﹞

﹝黃連﹞瀉心經之邪﹐﹝黃芩﹞除腸胃之熱。﹝知母﹞降火而滋陰﹐﹝黃柏﹞淸熱而燥濕。﹝括蔞﹞能解胸膺﹐﹝花粉﹞最生津液。﹝桃仁﹑茜艸﹞治心腹之血瘀﹐﹝芒硝﹑大黃﹞蕩臟腑之熱積。達少陽而平寒熱﹐﹝柴胡﹞無雙﹔淸陽明而止渴煩﹐﹝石膏﹞第。﹝芍藥﹞則行血乎肝﹐﹝丹皮﹞則除熱散結。利濕消水﹐﹝車前﹑澤瀉﹞同功﹐解毒淸心﹐﹝連翹﹑苦參﹞得力。﹝丹參﹞能去心邪﹐﹝紫苑﹞惟下气逆﹐﹝龍膽艸﹞能伐肝邪﹐﹝馬兜鈴﹞專散肺郁﹐欲淸頭目而降下﹐須用﹝菊花﹞﹔若通經絡以去煩﹐無如﹝竹瀝﹞。﹝竹茹﹞淸胃火﹐﹝桑皮﹞瀉肺金﹐﹝槐花﹞去邪療痔﹐柏﹝葉﹞涼血益陰﹐﹝瞿麥﹞逐膀胱濕熱﹐﹝篇蓄﹞治黃疸熱淋。血熱在下焦﹐﹝地楡﹞可去﹔水濕歸臟腑﹐﹝大戟﹞能幹。﹝茅根﹑蘆根﹞淸胃熱而嘔止﹐﹝通艸﹑燈艸﹞降心火而下行。﹝羚羊角﹞淸熱明目﹐﹝夏枯艸﹞散結消癭。﹝鶴虱﹑雷丸﹞能殺虫而消積﹐﹝牛黃﹑蟬蛻﹞最治癇而鎭驚。退骨蒸者﹝靑蒿﹞﹐解毒者﹝紫艸﹞。﹝蒲黃﹞能散血瘀﹐﹝滑石﹞最利水道。﹝靑黛﹞則肝熱能消﹐﹝白薇﹞則血厥可療。行消腫者﹐﹝甘遂﹑蕪花﹞﹔潤下軟堅者﹐﹝昆布﹑海藻﹞。辟邪解毒﹐﹝犀角﹞通靈。蠲痺祛風﹐﹝稀薟﹞最妙。﹝三稜﹑莪術﹞俱有伐肝之功﹐﹝郁金﹑姜黃﹞﹐均爲引血之艸。﹝山楂﹞之消肉食﹐﹝鉤藤﹞之治癇驚﹐﹝前胡﹞寬中下气﹐﹝萆蘚﹞去濁分淸。瀉肺气者﹝葶藶﹐﹞祛頭風者﹝蔓荊﹞。﹝元參﹞散火而滋腎﹐﹝沙參﹞益肺而淸心。﹝竹葉﹞則除煩解渴﹐﹝梔仁﹞則引熱下行。﹝白頭翁﹞主治熱痢﹐﹝靑箱子﹞最淸肝經。﹝五加皮﹞祛風活血﹐﹝五倍子﹞斂汗澀精。﹝茵陳﹞治疸黃﹐在除濕而淸熱﹐﹝訶子﹞止滑瀉﹐能斂肺以開音。﹝桑寄生﹞養血安胎﹐腰痛需用﹔﹝杜牛膝﹞散血解毒﹐喉痺急尋。﹝秦皮﹞解熱痢之毒﹐﹝小麥﹞除煩渴之嗟﹐﹝天竺黃﹞最淸心气﹐﹝地骨皮﹞專瀉腎邪。﹝郁李仁﹞散結有效﹐﹝枇杷葉﹞下逆堪誇。﹝穿山甲﹞善通經絡﹐﹝威靈仙﹞主治痺麻。﹝蓽撥﹞溫中而下陰气﹐﹝良姜﹞暖胃而散寒邪﹐喉腫咽漧﹐急須﹝豆根﹑牛蒡﹞﹐肝熱目翳﹐快用﹝決明﹑蒙花﹞。﹝代赭石﹞之淸心益腎並用﹐﹝烏賊骨﹞之和血除濕亦嘉。

右《藥性賦》三篇﹐宗《神農本艸》而添考唐宋諸家之說﹐舉其用而不及其體﹐便讀也。欲明其體﹐則有《本艸經》在。﹝廉泉識﹞

補遺﹝凡十種﹞阿魏消肉積﹐血竭散血瘀。冰片通竅散血﹐樟腦去濕殺虫。三七散血定痛﹐赤小豆散血治癰。浮萍滌水止癢﹐蛇牀子止癢殺虫。明礬殺虫除濕﹐藜蘆吐風痰治癇。《醫脈摘要》卷下終

