

劉河間傷寒醫鑑元馬宗素

傷寒醫鑑

天道有遭世而興﹐事有遇時而顯﹐此古今之常理﹐出於自然者也。且謂儒書衰滅﹐以後邪說蜂起﹐以淆亂六經之道﹐紅紫亂朱﹐無以折衷。孝武皇帝﹐舉用俊茂﹐罷黜百家之非﹐而六經之道始明。自漢而降﹐注述繁錯﹐醫書尢甚。況醫乃人之司命﹐所系尢重﹐殆非小智﹐所能及也。

惟昔黃帝﹑岐伯﹐難疑答問﹐上窮天道﹐下極地理﹐中盡人性﹐垂法萬世﹐以爲生民之壽域﹐是以名曰《素問》。於是守眞劉先生恐斯文將墜於地﹐民罹橫夭﹐於是天地﹑陰陽﹑剛柔﹑消長之理﹐察人生風气﹑血脈﹑寒熱之宜﹐逐一擬一篇﹐無不引《素問》﹐先標受病之本源﹐所處方用藥。注書有四焉﹐一者﹐明天地之造化﹐論運化之盛衰﹐目之曰《要旨論》一部﹐計三萬六千七百五十三字﹐一者﹐分君臣佐使﹐定奇偶之逆從﹐又作《宣明論》一部﹐計八千九百零三字﹐一者﹐又注傷寒六經傳受﹐《直格》一部﹐計一萬七千零九字﹐又取至眞要大論一篇﹐病機气宜之說﹐著《玄機原病式》一帙﹐計二萬餘言。又﹐先生歸世之後﹐恐庸醫不知樞要﹐於《宣明論》內﹐又集緊切藥方六十道﹐分爲六門﹐亦名《直格》。通計八萬餘言﹐可謂勤矣。

守眞曰﹕自昔以來﹐惟仲景著述遺文﹐立傷寒九十七法﹐合一百一十三方﹐而後學人﹐莫能宗之。謂如人病傷風﹐則用桂枝解肌﹐傷寒則用麻黃髮汗。傷風反用麻黃﹐則致項彊柔﹐傷寒反用桂枝﹐則作驚狂發斑﹐或誤用此二藥﹐則必死矣。故仲景曰﹕桂枝下咽﹐陽盛則斃﹐承气入胃﹐陰盛則亡是也。守眞爲此慮﹐恐麻黃﹑桂枝之誤﹐遂處雙解散。無問傷風傷寒﹐內外諸邪﹐皆能治療﹐從下證錯汗者﹐亦不爲害。如此﹐革誤人之獘﹐已不少矣。仲景處大承气湯﹑小承气湯﹑調胃承气湯﹐亦各有所宜。熱勢大者﹐大承气主之﹐微﹐小承气主之﹐腹中有痛﹐大便硬者﹐調胃承气主之。守眞又恐承气有三﹐恐有過焉不及之患﹐遂處三一承气以總之。又慮仲景所著之書﹐文深義奧﹐淺學難通﹐遂芟其根蔓﹐撮其根本﹐十去七八﹐將三百九十七法﹐一百一十三方﹐制三十二藥而總之﹐使人易於檢閱。一見此書﹐對形見影﹐了無障礙﹐得之對證用藥﹐人可自療﹐況醫家者流﹐業此者乎。兼仲景除《傷寒》之外﹐亦無雜病之論﹐是已備於仲景書也﹐故守眞首論《傷寒》之差謬。

故一切內外所傷﹐俱有受汗之病﹐名曰熱病﹐通謂之傷寒。今春溫﹑夏熱﹑秋涼﹑冬寒﹐是隨四時天气﹑所感輕重﹐及主療消息不等﹐合而言之﹐則一也。冬伏寒邪﹐藏於肌肉之間﹐至春變爲溫病﹐夏變爲暑病﹐秋變爲濕病﹐冬變爲正傷寒。冬冒其气﹐而內生怫熱﹐微而不病者﹐以至將來陽熱變動﹐或又感之﹐而成熱病也﹐經曰冬傷於寒﹐春必病溫﹐亦其義也。然其陰證者﹐止爲雜病﹐終不爲汗病﹐由是傷寒汗病﹐直言熱病﹐不言其寒也。三陰證者﹐邪熱在髒裏﹐以髒爲裏爲陰﹐當下者也。《素問》三篇﹕刺熱﹑評熱論論﹑熱論﹐論熱不說其寒﹐非無謂者也﹐熱論之外﹐《素問》更無說傷寒之證。熱論云﹕熱病者﹐皆傷寒之類也。又云﹕人之傷於寒也﹐則爲病熱。注云﹕寒者﹐冬气也。冬時嚴寒﹐萬類深藏固密﹐不傷於寒。觸冒之者﹐名曰傷寒。傷於四時之气皆能病﹐以傷寒爲毒者﹐最爲殺厲之气﹐中而卽病﹐名曰傷寒﹐不卽病者﹐寒毒藏於肌肉之間﹐久而不去﹐變爲熱病﹐故曰熱病者﹐傷寒之類也。

古聖訓陰陽爲表裏﹐此一經大節目﹐惟仲景深得其旨趣。後朱肱編《活人書》﹐將陰陽二字﹐釋作寒熱﹐此差之甚也﹐中間誤HT橫夭﹐嗟之何及﹗《素問》言人之臟腑陰陽﹐髒者爲陰﹐腑者爲陽﹐又四時陰陽﹐盡有經記﹐內外之應﹐皆表裏﹐其信然乎。六合爲十二經脈之合﹐太陰陽明爲一合﹐厥陰少陽爲一合﹐少陰太陽爲一合﹐手足之脈﹐是謂六合。表裏者﹐諸陽脈皆爲表﹐諸陰脈皆爲裏。以此驗之﹐是守眞之言不誣矣。然恐俗人不悟﹐朱肱《活人書》之謬﹐且略舉傷寒六經傳受一端而明之。肱書云﹕傷寒中病時﹐腠理寒﹐便入陰經﹐脈不微細﹐不經三陽也。三陰中寒﹐微則理中湯﹐稍厥或下利﹐卽甘艸漧薑湯。若陰毒已深﹐病勢困重﹐六脈附骨﹐浮之則有﹐按之則無﹐於臍中用蔥熨法。灸艾三五百壯以來﹐手足不溫者﹐不可治也。守眞曰﹕前三日﹐三陽病﹐在表﹐故當汗之﹐後三日﹐三陰病﹐在裏﹐故當下之。六經傳受﹐皆是熱證﹐非有陰寒之病也。《素問》云﹕傷寒未滿三日者﹐可汗而已﹐其滿三日者﹐可泄而已。由此言之﹐守眞之說﹐正合《素問》﹐肱書失之遠矣。又如身冷脈微﹐陽厥極深一證﹐肱書云﹕病患身冷﹐脈沈細而疾﹐或時鄭聲﹐指甲面色靑黑﹐陰毒已深。若服涼藥﹐則渴轉甚﹐躁轉急﹐須急服辛熱之藥。如得手足溫﹐更服前熱藥助之。若陰气散﹐陽气來﹐卽漸減熱藥而調之。守眞曰﹕傷寒下後熱不退﹐蓄熱在內﹐陽厥極深﹐以至陽气怫郁﹐不能營運於身表四肢﹐以至徧身靑冷。若急下之﹐殘陰暴絕﹐陽气俊竭而死﹐不下亦死。此際當以涼膈散或解毒養陰退陽。但欲蓄熱漸散﹐則心腹復暖﹐脈自漸生。至於脈復有力﹐方可三一承气湯下之。守眞復慮熱有兩感之說﹐復以《素問》証之曰﹕亢則害﹐承乃制。此則正謂陽厥極深﹐不能營運於四肢﹐以至身冷脈微也。此略舉一二端耳﹐餘者自可觸類。夫肱書﹐暴於當世﹐亦一代之名醫﹐其誤謬猶若是﹐況其餘碎雜不經之說﹐何可盡信﹗至論小兒﹐如閻孝忠曰﹕凡小兒瘡疹﹐當乳母愼口﹐不可令饑。及受風冷﹐歸腎變黑而難治。春夏病爲順﹐秋冬病爲逆。冬月腎旺寒盛﹐多歸腎變黑。若妄下之﹐則內虛﹐多歸於腎。此則直以瘡疹爲寒。守眞云﹕閻孝忠不詳錢氏本方﹐斑疹黑陷﹐牛李膏﹑百祥丸﹐寒藥下之﹐多獲痊﹐不救必死﹐爲熱豈不明哉﹗經云諸痛癢瘡瘍﹐皆屬心火﹐及斑疹黑陷﹐無不腹滿喘急﹐小便赤澀不通﹐豈非熱極使然耶﹗此閻孝忠所以失錢氏之意也。守眞如此分別﹐可謂醫者之龜鑑也。學人當詳其說﹐無妄謂傷寒有陰毒之證﹐便投姜附之藥﹐使實實虛虛﹐損不足﹐益有餘﹐以此誤人﹐不亦冤哉﹗每觀乎城翟公《序》曰﹕譬如宵行﹐冥冥迷路﹐不知其往。遇明燈炬火﹐正路昭然﹐此醫鑑之所作也。

然世俗惡寒好熱﹐蓋亦有說。守眞云﹕病勢輕微﹐以熱藥彊劫開發﹐誤中而獲效者有矣。

如中酒熱毒﹐而復飲熱酒以投之﹐令鬱結得開﹐而气液宣通﹐此謂以熱療熱﹐亦有痊者。世俗惑於病輕而易痊﹐謂大疾亦然﹐殊不知不中則反爲害也。熱病以熱藥治之者﹐譬如驕主得佞臣縱恣﹐禍及滅亡﹐更不覺佞臣之惡﹐惟其同好之可樂﹐使熱勢轉甚﹐以至陽厥﹐身冷脈微﹐反陽爲陰﹐𨿽死不悟。至於諸熱變證﹐十損八九﹐莫不皆然也。如下利不止﹐瘀熱在裏﹐若使火艾熨烙﹐無不悅者也。此世俗好熱惡寒﹐所以滋肱書之失也。

又﹐守眞云﹕病熱勢甚﹐根據法治之而不退者﹐或失寒涼﹐或因失下﹐或熨烙燻灸﹐使熱極而妄爲陽厥。切不可用銀粉﹑巴豆性熱大毒丸藥下之﹐反耗損陰气而衰竭津液﹐使熱勢轉甚﹐而懊﹑喘滿﹑結胸﹑腹痛﹑下利不止﹑血溢﹑血泄﹐或爲淋閉﹑驚狂譫妄﹐熱證蜂起﹐不可勝舉。由此爲瘕堅積之疾﹐誤人必多。然則世情亦不知醫者之過﹐未盡究守眞之奇效。

嘗聞守眞之言曰﹕正治者﹐以寒治熱﹐以熱治寒。病證輕微﹐可如此治之﹐若病危重﹐則當從反治之法。其反治者﹐亦名從治﹐蓋藥气從順於病气也﹐是故以熱治熱﹐以寒治寒﹐是謂反治。以熱治熱者﹐非謂病气熱甚﹐而更以熱性之藥治之﹐本謂寒性之藥﹐反佐而服之。蓋謂病气熱甚﹐藥气寒甚﹐拒其藥寒﹐則寒攻不入﹐寒熱交爭﹐則其病轉加也﹐故用寒藥﹐反熱佐而服之﹐令藥气與病气不相忤。其藥本寒﹐熱服下咽之後﹐熱體旣消﹐寒性乃發﹐由是病气隨愈。餘皆仿此。然正治之法﹐猶君刑臣過﹐逆其臣性而刑之﹐故病熱不甚﹐治之以寒﹐逆其病气﹐而病自愈矣。反治之法﹐猶臣諫君非﹐順其君性﹐而以悅之﹐其始則從﹐其終則逆﹐可以諫君去其邪而歸於正。王冰曰﹕病微猶救人火﹐火得木而﹐得火而燔﹐得水而滅。病濕猶救龍火﹐火得濕而﹐得水而燔﹐以人火不逐之﹐則其火自滅耳。此謂良醫之法也。夫逆治從治﹐皆是違性之藥﹐病患豈有不惡者。是藥病相爭﹐其气所以得固也。然十救其十﹐不爲醫之功﹐以謂人之有命也。

如身冷脈微﹐終不省蓄熱在內﹐設以涼膈﹑解毒之藥調治﹐無有不惡。又如患形﹐不至有經年﹐終不曉瘀熱在裏﹐設以承气。寒藥下之﹐無有不畏﹐𨿽得痊愈﹐尙不免於畏惡。病勢大﹐藥力小﹐而致死者﹐亦不知杯水救車薪之火爲非﹐只指爲涼藥之過。此二者無他﹐存於世人是非不明﹐而惡寒好熱也。

論脈證

《活人書》﹕陰毒﹐脈疾七至八至以上﹐疾不可數者﹐正是陰毒已深也﹐六脈沈細而疾﹐尺部斷小﹐寸口或大。若誤服涼藥﹐則渴轉甚﹐躁轉急。有此二證者﹐便急服辛熱之藥﹐一日或二日便安。若陰毒漸深﹐其候沈重﹐四肢首冷﹐腹痛轉甚﹐或咽喉不利﹐心下脹滿﹐結硬燥渴﹐虛汗不止﹐六脈但沈細而疾﹐一息七至以來。有此證者﹐速於气海關元二穴灸三百壯﹐以手足和暖爲效﹐仍兼服正陽散。守眞云﹕然旣脈疾﹐至七八至以上﹐疾不可數者﹐正是陽熱極甚之脈也。世俗妄傳陰毒諸證﹐以《素問》驗之﹐皆陽熱亢極之證﹐但熱於內﹐在裏極深﹐身表似其陰寒者也。及夫經云亢則害﹐承乃制也﹐謂五行之道﹐實甚則過極﹐則反似克己者也﹐是謂兼化。

如萬物熱極﹐反出水液﹐以火煉金﹐熱極而反化爲水﹐是以火極而反以水化也。《素問﹟脈要精微論》﹕長則气治﹐短則气病﹐數則心煩﹐大則病進。﹝注曰﹕數急則熱﹐故煩心也。﹞又﹐六節藏象論﹕人迎一盛﹐病在少陽﹐二盛病在太陽﹐三盛病在陽明﹐四盛以上爲格陽。﹝注云﹕謂人迎大於寸口脈一倍。余盛同法。又云﹕俱盛﹐謂大於平常之脈四倍也。﹞四倍以上爲關格﹐關格之脈羸﹐不能極於天地之精气﹐則死矣。

論六經傳受

《活人書》﹕太陰﹑少陰﹑厥陰﹐皆屬陰證也。少陰者﹐腎也﹐厥陰者﹐肝也﹐太陰者﹐脾也。何謂太陰﹖太陰者﹐脾之經﹐主胸膈脹。何謂少陰﹖少陰者﹐腎之經﹐主脈微細﹐主心煩欲寐。或自利而渴者﹐何也﹖謂中病時﹐腠理寒﹐便入陰經﹐不經三陽也。蓋寒入於太陽則發熱而惡寒﹐入於少陰﹐只惡寒而不發熱也。三陰中寒﹐微則理中湯﹐稍厥或中寒下利﹐卽甘艸漧薑﹐大段重者﹐四逆湯﹐無脈者﹐通脈四逆湯。何謂厥陰﹖厥陰者﹐肝之經也﹐厥陰之爲主﹐主消渴﹐气上衝心﹐心中痛熱﹐饑而不欲食﹐食則吐蛔﹐下之利不止也。若陰气獨盛﹐陽气暴絕﹐則爲陰毒﹐其證四肢逆冷﹐腹臍築痛﹐身如被杖﹐脈沈疾﹐或吐或利。當急灸臍下﹐服以辛熱之藥﹐令陽復而大汗矣。守眞曰﹕人之傷寒﹐則爲病熱﹐古今一同﹐通謂之傷寒病。前三日﹐巨陽﹑陽明﹑少陽受之﹐熱在於表﹐汗之則愈﹐後三日﹐太陰﹑少陰﹑厥陰受之﹐熱傳於裏﹐下之則愈。六經傳受﹐由淺至深﹐皆是熱證﹐非有陰寒之證。古聖訓陰陽爲表裏﹐惟仲景深得其義。

厥後朱肱《活人書》﹐特失仲景本義﹐將陰陽二字釋作寒熱。此差之毫釐﹐失之千里矣。《素問﹟熱論》云﹐黃帝問曰﹕熱病者﹐皆傷寒之類也﹐或愈或死﹐其死皆以六七日之間﹐其愈皆以十日以上者﹐何也﹖不知其解﹐願聞其故。岐伯曰﹕巨陽者﹐諸陽之屬也﹐其脈連於風府﹐故爲諸陽主气也。人之傷於寒也﹐則爲病熱﹐熱𨿽甚不死﹐其兩感於寒而病者﹐必不免於死。帝曰﹕願聞其狀。岐伯曰﹕傷寒一日﹐巨陽受之﹐故頭項痛﹐腰脊彊。二日陽明受之﹐陽明主肌肉﹐其脈夾鼻絡於目﹐故身熱﹑目痛﹑鼻幹﹐不得臥也。三日少陽受之﹐少陽主膽﹐其脈循脇絡於耳﹑故胸脇痛而耳聾。三陽經絡皆受其病﹐而未入於藏﹐故可汗而已。四日太陰受之﹐太陰脈布胃中﹐絡於嗌﹐故腹滿而嗌漧。五日少陰受之﹐少陰脈貫腎絡於肺﹐系舌本﹐故口燥舌漧而渴。六日厥陰受之﹐厥陰脈循陰器而絡於肝﹐故煩滿而囊縮。三陰三陽﹑五臟六腑皆受病﹐營衛不行﹐五臟不通﹐則死矣。其不兩感於寒者﹐七日巨陽病衰﹐頭痛少愈﹐八日陽明病衰﹐身熱少愈﹐九日少陽病衰﹐耳聾微聞﹐十日太陰病衰﹐腹減如故﹐則思飲食﹐十一日少陰病衰﹐渴止不滿﹐舌漧已而嚏﹐十二日厥陰病衰﹐囊縱﹐小腹微下﹐大气皆去﹐病日已矣。帝曰﹕治之柰何﹖岐伯曰﹕治之各通其髒脈﹐病日衰矣。其未滿三日﹐可汗而已﹐其滿三日﹐可泄而已。

論汗下

《活人書》云﹕陽明證宜下﹐少陰證宜溫。又曰﹕少陰病﹐一二日﹐口中和﹐其背惡寒者﹐宜著艾﹐並四逆湯。又云﹕三陽證宜下﹐三陰證宜溫。少陰病﹐發熱﹐脈沈﹐麻黃附子細辛湯主之﹐少陰病﹐二三日﹐當見少陰證﹐無陽者﹐宜麻黃附子甘艸湯﹐皆陰證表藥也。又云﹕發熱而惡寒者﹐發於陽也﹐麻黃﹑桂枝湯主之。守眞云﹕夫辧傷寒陰陽之理者﹐邪熱在表﹐腑病爲陽﹐邪熱在裏﹐髒病爲陰。世俗妄謂有寒熱陰陽之異﹐誤人多矣。寒病固有﹐然非汗病之謂也﹐止爲雜病﹐不可與汗病同科。且造化爲汗液之气者﹐乃陽熱之气﹐非陰寒之所能也﹐觀萬物熱極而反出水液﹐明可知矣。況法曰身熱爲熱在表﹐飲水爲熱在裏﹐其傷寒病﹐本末身涼不渴﹐及小便不黃﹐脈不數者﹐未之有也。𨿽仲景有四逆湯證﹐表熱裏和﹐誤以寒藥下之太早﹐表熱未入於裏﹐裏寒下利不止﹐及表熱裏寒自利﹐急以四逆湯溫裏﹐利止裏和者﹐急於解表也。故仲景四逆湯證後﹐復有承气湯寒藥下熱之說。由是傷寒汗病﹐經直言熱﹐而不言其有寒也。經言三陰證者﹑邪熱在髒在裏﹐以髒爲裏爲陰﹐當下熱者是也。按《素問》論傷寒熱病三篇﹐皆名曰熱﹐竟無寒說﹐兼以《靈樞》諸經運气之說推之﹐則名爲熱病﹐誠非寒也。《素問﹟熱論》云﹐帝曰﹕治之柰何﹖岐伯曰﹕治之各通其髒脈﹐病日衰矣。其未滿三日﹐可汗而已﹐其滿三日﹐可泄而已。此言表裏之大體也。﹝注曰﹕《正理傷寒論》脈大浮數﹐病在表﹐可發其汗﹐脈沈細數﹐病在裏﹐可下之。﹞由此﹐𨿽日數過多﹐但有表證﹐而脈浮數﹐猶宜發汗﹐日數𨿽少﹐卽有裏證﹐猶宜下之﹐正應脈證而汗下之也。

論陽厥極深

《活人書》云﹕傷寒﹐陰盛隔陽﹐病患身冷﹐脈細沈疾﹐煩躁而不飲水者。又云﹕大抵陰毒﹐因腎气虛寒﹐或因冷物傷脾﹐外感風寒﹐則陽气不守﹐遂發頭痛﹐腰重﹐腹痛﹐眼睛疼﹐身體倦怠﹐四肢逆冷﹐汗不止﹐或多煩渴﹐精神恍惚。若誤服涼藥﹐則渴轉甚﹐躁轉急。有此病者﹐便須急服辛熱之藥。或時鄭聲﹐指甲面色靑黑。若陰毒已深﹐病勢困重﹐六脈附骨﹐浮之則有﹐按之則無﹐但於臍中用蔥熨法﹐或著艾三百壯﹐以來手足不溫者﹐不可治也。守眞云﹕或下後熱不退﹐或蓄熱內甚﹐陽厥極深﹐以至陽气怫郁﹐不能營運於身表四肢﹐以致徧身淸冷﹐痛甚不堪﹐項背拘急﹐目睛赤痛﹐昏眩恍惚﹐咽漧或痛﹐燥渴虛汗﹐嘔吐下利﹐腹滿實痛﹐煩冤悶亂﹐喘急鄭聲﹐以其蓄熱極深﹐而脈道不利﹐以脈沈細欲絕者﹐俗未明其造化之理﹐而反傳爲陰毒。

或失下熱極﹐以致身冷脈微﹐而昏冒將死。若急下之﹐則殘陰暴絕﹐陽气後竭而立死﹐不下亦死。病患至此﹐命懸頃刻。然則治法當何如﹖曰﹕此當涼膈散﹐或黃連解毒湯﹐養陰退陽﹐但欲蓄熱漸漸宣散﹐則心腹復暖﹐脈漸以生。至於脈復有力﹐可以三一承气湯微下之﹐或解毒加大承气湯尢良。俗未明此故﹐認作陰證﹐是以失其治也。《素問﹟五營運大論》岐伯曰﹕气有餘則制己所勝而侮所不勝﹐不及則己所不勝乘而侮之﹐己所勝輕而侮之。木余則制土﹐輕侮於金﹐金气不爭﹐故木恃其餘而欺侮之也。又﹐木少金勝﹐土反傷木﹐以木不及﹐妄之也。四气本同。﹝侮﹐謂侮慢也﹐而淩忽之也。﹞又云﹕以火煉金﹐熱極反化爲水。又云﹕亢則害﹐承乃制。

論濕熱發黃

《活人書》云﹕一身盡痛﹐發熱身黃﹐小便不利﹐大便反快者﹐此名中濕。風雨襲虛﹐山澤蒸气﹐人多中濕。濕畱關節﹐須身體煩痛﹐其脈沈緩﹐內中濕也。主一身盡痛﹐發熱身黃﹐小便不利。又云﹕以寒濕在表不解﹐爲不可下也﹐可以術附湯主之。守眞云﹕發黃者﹐陽明裏熱極甚﹐煩渴熱郁﹐畱飲不散﹐以致濕熱相搏﹐而體發黃也。或言寒濕相搏而發黃者﹐色及苔膏也。

本傷寒失下﹐或誤汗之﹑溫之﹑灸之﹑熨之﹐或服銀粉﹑巴豆大毒熱藥下之﹐反以亡液﹐損其陰气﹐邪熱轉甚﹐或下太早﹐熱入不成結胸﹐但發黃者﹐或失於寒涼調治﹐或熱勢本惡﹐𨿽按法治之﹐而不能退其熱勢之甚者﹐或下後熱不退﹐皆爲發黃也。大抵本因熱郁極甚者﹐畱飲不散﹐濕熱相搏﹐而以術附湯主之﹐誤矣。《素問﹟平人气象論》云﹕食已如饑者﹐胃疸﹐則是胃熱也。熱則消穀﹐食已如饑。目黃者﹐陽怫於上﹐熱積胸中﹐陽气燔上﹐故目黃也。《素問﹟通評虛實論》云﹕足之三陽﹐從頭至足﹐然久厥逆而不下﹐以致怫積於上焦﹐故爲黃膽。

論不得眠

《活人書》云﹕下後復發汗﹐晝日煩躁不得眠﹐夜而安靜﹐不嘔不渴﹐無表證﹐脈沈微﹐身無大汗者﹐漧薑附子湯主之。守眞云﹕夫傷寒病﹐懊心煩﹐反復顚倒﹐不得眠者﹐燥熱怫郁於內﹐而气液不得宣通也﹐梔子豉湯主之。《素問﹟刺熱篇》云﹕肝熱甚﹐小便先黃﹐腹痛﹐多臥﹐身熱。熱爭則狂言及驚﹐脇滿痛﹐手足躁﹐不得安臥。

論嘔吐

《活人書》云﹕無陽則厥﹐無陰則嘔。卻言少陰下利﹐脈微者﹐與白通湯﹐利不止﹐厥逆無脈﹐漧嘔者﹐白通加豬膽汁湯主之。又云﹕膈上有寒痰﹐漧嘔者﹐不可吐﹐急溫之﹐宜四逆湯主之。守眞云﹕嘔者﹐火气上炎之象也﹐故胃熱甚則嘔也。又云﹕吐酸﹐肝木之味也﹐由火實制金﹐金﹐不能平木﹐肝木日甚﹐故爲吐酸也﹐則如飲食﹐則喜酸也。或言酸爲寒者﹐則如酒苦性熱﹐養於心火﹐故飲之則令人色赤气粗﹐脈洪大而數﹐語澀譫妄﹐歌唱悲笑﹐喜怒如狂﹐冒昧健忘﹐煩渴嘔吐﹐皆熱證也﹐其吐必酸﹐宿熱甚明矣。《素問﹟至眞要大論》云﹕諸嘔吐酸﹐暴注下迫﹐皆屬於熱。﹝注云﹕內格嘔逆噫﹐食不得人﹐是火也。﹞

論濕熱下利

《活人書》云﹕傷寒下利多種﹐須辧陰陽﹐勿令差互。大抵傷寒下利多種﹐須看脈與外證。下利脈大者﹐虛也。脈微弱者﹐爲自止。寒毒入胃﹐臍下必寒﹐腹脹滿﹐大便黃白﹐或靑﹐或黑﹐或下利淸谷。濕毒瓦斯甚﹐則下利腹痛﹐大便如膿血﹐或如爛肉汁也。得之寒毒入胃﹐四逆﹐理中湯﹑白通湯加附子﹑四逆湯等。若濕毒下膿血者﹐桃花湯﹑地楡湯主之。守眞云﹕下利膿血者﹐如世之谷肉果菜﹐濕熱甚﹐則自然腐爛潰發化爲水﹐故食於腹中﹐感人濕熱邪气﹐則自然化爲膿血。其熱爲赤﹐熱屬心火故也。其濕爲黃﹐濕屬脾土故也。燥郁爲白﹐屬於肺金故也。濕熱甚於腸胃﹐怫熱結也。濕主於痞﹐以气逆不能宣通﹐因而以成腸胃之濕也。濕熱相兼。蓋水火陰陽寒熱﹐猶權衡也﹐一髙則一下﹐一盛則一衰﹐豈能寒熱俱盛於腸中﹐而同爲利者乎。若此之謬﹐世傳多矣﹐則如熱生瘡瘍。《素問﹟大奇論》云﹕腸下血﹐爲少陰气不足﹐搏爲陽气乘之﹐熱在下焦﹐故下見血也。《素問﹟陰陽別論》云﹕陰結者﹐便血一升﹐﹝陰主血故也。﹞再結二升﹐三結三升。﹝注云﹕二升﹐謂之再結。三升﹐謂之三結。﹞

《素問﹟至眞要大論》云﹕大熱內結﹐注泄不止。熱宜寒療﹐結復須除﹐以寒藥下之﹐結散利止﹑則通因通用也。

論霍亂

《活人書》云﹕霍亂﹐嘔吐而利﹐熱多而不渴﹐寒多而不饑﹐理中丸主之。吐利汗出﹐發熱惡寒﹐四肢拘急﹐手足厥冷﹐四逆湯主之。吐利已﹐汗出而厥﹐四肢拘急不解﹐脈微欲絕者﹐通脈四逆加豬膽汁湯主之。錢氏吐瀉問難﹕廣親七太尉﹐七歲病吐瀉﹐是時七月﹐其證全不食而昏睡﹐睡覺而悶亂﹐吸气漧嘔﹐大便或有或無﹐不渴﹐眾醫以驚治之﹐疑睡故也。錢氏曰﹕先補脾﹐後退熱﹐石膏湯。次日又以水銀﹑硫黃末﹐生薑水調一字。八月十五日以後﹐吐瀉身冷﹐無陽也﹐不能乳﹐漧嘔﹐瀉淸褐水﹐當補脾﹐益黃散主之﹐不可下。守眞云﹕吐瀉霍亂﹐三焦爲水谷傳化道路﹐熱甚則傳化失常﹐而吐瀉霍亂﹐火性燥動故也。或云熱無吐瀉﹐只是寒﹐此說誤也。《素問﹟至眞要大論》云﹕諸病喘嘔吐酸﹐暴注下迫﹐轉筋﹐小便混濁﹐腹脹大如鼓﹐有聲如鼓﹐癰疽瘡疹﹐癅气結核﹐吐下霍亂﹐皆屬於火。

論好用寒藥

《活人書》云﹕傷寒﹐論家方論不一﹐獨伊芳尹﹑仲景之書﹐猶六經也﹐其餘諸子百家﹐時有一得﹐要之不可爲法。況有好涼藥者﹐附子﹑硫黃﹐笑而不喜用﹐𨿽隆冬﹐使人服三黃丸之類﹐又有好熱藥者﹐如大黃﹑芒硝﹐則畏而不敢用﹐𨿽盛暑﹐勸人灸病﹐服金液之類。非不知罪福﹐蓋緣偏見所趨然也。又云﹕近時用小柴胡湯﹐不問陰陽表裏﹐凡傷寒之家﹐皆令服此藥。蓋不可輕用﹐𨿽不若大柴胡湯﹑小承气湯緊要之藥﹐病不相當﹐其爲害也同﹐往往服小柴胡湯而成陰證者﹐甚多矣。又云﹕陰毒傷寒﹐心神煩躁﹐頭痛﹐四肢逆冷﹐返陽丹主之。此方甚驗﹐喘促嘔逆者﹐入口便住。若加小便不通﹐及陰囊縮入﹐小腹絞痛欲死﹐臍下二寸灸﹐仍與返陽丹﹑當歸四逆加吳茱萸生薑湯﹐愼勿與尋常利小便之藥。尋常利小便之藥者﹐多是冷滑藥﹐此陰毒瓦斯在小腹所致也。守眞云﹕大凡治病﹐必先明此寒暑燥濕風火六气﹐最爲要也。故曰其治病之法﹐以寒治熱﹐以熱治寒﹐以淸治溫﹐以濕治燥﹐乃正治之法也﹐又云﹕逆治﹐所謂藥气逆病之气也﹐其病輕微﹐則當如此治。其病重﹐當從反治之法﹐其反治者﹐亦名從治﹐所謂從順於病之气也﹐是故經曰以熱治熱﹐以寒治寒。治熱非謂病气熱甚﹐更以熱性之藥治之﹐本是寒性之藥﹐反熱佐而服之。所謂病气熱甚﹐藥气反寒﹐病熱極甚﹐而拒其藥寒﹐寒攻不入﹐寒熱相爭﹐則其病轉加也。故用寒藥﹐反熱佐而服之﹐令藥气與病气不相違忤﹐其藥性寒﹐熱服下咽之後﹐熱體旣消﹐寒性乃發﹐由是病气隨愈。其餘皆仿此。然正治之法﹐猶君刑臣過﹐逆其臣性而刑之矣﹐故熱病不甚﹐治之以寒﹐逆其病气﹐而病自除矣。反治之法﹐猶巨諫君非﹐順其君性而說之﹐其始則從﹐其終則逆﹐可以諫君失其邪而歸於正也。《素問﹟至眞要大論》云﹕寒者熱之﹐熱者寒之﹐從者逆之﹐順者從之。王冰注云﹕病微猶救人火﹐得木而﹐得火而燔﹐可以水滅之﹐故逆其性气而折之﹐病之气微﹐而攻之以寒。病濕猶救龍火﹐得濕而﹐遇水而燔﹐不知其性﹐以水折之﹐以濕攻之﹐適足以光焰詣天﹐物窮方止矣。識其性者﹐反常之理﹐以人火逐之﹐則焰灼自消﹐炎光撲滅。然逆之謂以寒攻熱﹐以熱攻寒﹐從之謂逆難入﹐從其性用﹐不必皆同﹐是以下又曰逆者正治﹐從其反治。從小從多﹐觀其事也﹐此之謂呼。

論小兒瘡疹

《活人書》云﹕小兒瘡疹﹐與傷寒相類﹐頭痛身熱﹐足冷脈數。疑似之間﹐只與升麻解肌﹐兼治瘡子﹐已發未發皆可服﹐但不可下﹐瘡疹發熱在表﹐尢不可轉瀉。世人不學﹐乃云初覺以藥利之﹐宜其毒也﹐誤矣。又云﹕疹痘已出﹐不可疏轉。出得已定﹐或膿血大甚﹐卻用疏利﹐亦非也。大抵瘡疹﹐首尾不可下。小兒身熱﹐耳尻冷﹐咳嗽﹐而用利藥﹐卽毒瓦斯入內﹐殺人﹗錢氏曰﹕瘡疹始出之時﹐五臟訶見﹐惟腎無候﹐但見平證耳﹐尻冷耳涼是也。論瘡疹﹐尻耳俱屬腎﹐其居北方﹐主冷也。若瘡黑陷﹐耳尻反熱者﹐爲逆是也﹐若用牛李膏﹑百祥丸各三服不愈者﹐死。病此瘡疹﹐當乳母愼口﹐不可令饑﹐受風冷﹐必歸於腎﹐變黑難治也。有大熱﹐利小便﹐有小熱﹐宜解毒。若黑紫幹陷者﹐百祥丸下之﹐不黑者﹐愼勿下。更時月輕重﹐故春夏爲順﹐秋冬爲逆﹐冬月腎旺﹐又盛寒﹐病多歸腎。變黑者﹐無問何時﹐十難救一。又曰﹕瘡疹始出﹐未有他證﹐不可下也﹐但當用平和之藥﹐頻用乳食﹐不受風冷耳。如瘡疹三日不出﹐出不快者﹐卽微發之。微發不出﹐卽加藥發之。加藥不出﹐卽大發之。出後不多﹐若反脈平無證者﹐卽瘡疹稀少﹐不可更發也。腎旺發薄﹐土不克水﹐故脾虛寒戰﹐則難治矣。所以百祥丸者﹐瀉膀胱之腑﹐腑若不實﹐髒自不盛也。何以不瀉腎﹖曰﹕腎主虛﹐不受瀉﹐故二服不效﹐反加寒而死矣。守眞云﹕小兒瘡疹未出﹐誤以熱藥汗之致陽气轉甚﹐則重密出不快﹐多致黑陷而死。恐是斑疹﹐未敢服藥﹐以誤小兒諸病多矣。亦不知古人畱寒涼之藥﹐通治驚風熱積。設是斑疹﹐使熱稍退而稀少出快﹐得痊除愈也﹐若用涼膈散﹐爲妙耳。《閻孝忠集﹟小兒論》未達錢氏本意﹐不明造化之理﹐反妄言黑陷爲寒﹐及云斑瘡始終不可服涼瀉之藥。後人因之﹐反致熱甚黑陷而死者。閻公豈不詳錢氏本方﹐治斑瘡黑陷者牛李丸﹑百祥丸﹐寒藥利之﹐而多獲痊可﹐不救必死﹐爲熱豈不明哉﹗夫斑瘡黑陷者﹐無不腹滿喘急﹐而小便赤而不通﹐豈非熱極者也﹐豈反能爲寒耶﹗《素問》云﹕諸痛癢瘡瘍﹐皆屬於火。

