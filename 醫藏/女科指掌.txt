女科指掌

淸葉其蓁撰。刊於1724年。本書分調經﹑種子﹑胎前﹑臨產﹑產後五門。作者博采前賢婦科著作中影響較大或頗具一得之見的有關論述﹐參以己見編成此書。敍述每種病癥。首先編成歌訣使讀者便於習誦。其次分析病證利用中醫辧證規律﹐求其病因病機﹑亦能入理﹔然後介紹歷代婦科大家的治療大法和方藥﹐堪爲初學者之津梁。惟書中雜有部分迷信論述。現存初刻本及其他刊本抄本﹑石印本等。

目錄

敍

凡例

卷之一調經門

女科指掌賦

婦人三十六病

帶下

白濁白淫

經候總論

經水愆期

經病疼痛

經病發熱

崩漏

經閉

夢與鬼交

積聚瘕腸覃石瘕

髒躁悲傷

咽中如炙

脬轉

陰中諸病

帶下方

調經方

經病疼痛方

經病發熱方

崩漏方

經閉方

積聚瘕方

卷之三胎前門

胎前用藥大法

胎前有三禁

胎前藥忌羣隊

胎前宜健脾養血開郁補腎

安胎飲加減活法

脈法

惡阻

子煩

煩躁口渴

子懸

胎水

子腫

子滿

子气

子癇

子喑

子嗽

喘息

子淋

心痛

胸腹痛

腰痛

妊娠傷寒

妊瘧

瀉痢

胎動不安

妊娠吐血

胎漏下血

胎上逼

胎不長

腹內鐘鳴兒在腹中哭

防胎自墜

雙胎一死一生

誤服毒藥

孤漿

鬼胎

小產

異產

敍

周禮醫師之政令邦有疾﹐則使分而治之﹐自四海九州莫不仰瞻其盛﹐所以民無夭札﹐並樂升平迨三代﹐降而廢棄不講﹐而《漢史》郭玉﹑《魏志》華佗﹑《晉》皇甫士安孫思邈得龍禁方﹐皆非常人也。五代至唐而恆不復世觀宜乎﹐居世之士不能畱神醫學﹐而斯道之難明也。

今吾聖天子廢政施仁﹐睿智好學﹐經史百家﹐博極羣書﹐特諭太醫將靈﹑素﹑金匱藥性定爲三書﹐一時醫林大振﹐教飭極其精﹐風雅極其盛﹐咸登春臺而躋壽域﹐被樂育而歌不老矣。甲辰春杪楚林王甥﹐挈伴心培葉子來京就試﹐葉子復出其尊人手著《脈鏡》及《十三科指掌》﹐纘緒《內經》方﹐法《金匱》﹐而藥性志在是矣。一覽明了﹐如指諸掌韻葉回言﹐使讀者開卷對鏡﹐心領神會﹐須眉相映﹐毫髮炳然﹐亦可云應運挺生仰體。

大聖人愛育黎元之至﹐意播九州四海﹐生生不已﹐豈僅民無夭札﹐抑爾共樂﹐休明之盛也夫。

雍正甲辰春五月成都張鵬翮書

凡例

是編首則總括一歌﹐次則序諸家之論﹐次則脈﹐次則方﹐使人一展捲焉。歌以志其大綱﹐論以詳其條目﹐脈以驗其相應﹐方以治其沈。歌論脈方﹐恍然在目﹐了無疑義﹐庶得附名於指掌云耳。

是編以女科爲首者﹐宗千金方也。蓋以婦人爲生化之源﹐自無而有﹐人道之始也。調經種子﹑胎前﹑臨產﹑產後凡五。其他傷寒雜證﹐另有全書﹐玆不多贅。

是集以帶下爲始者﹐尊扁鵲也。況帶下者﹐經必不調﹐亦調經中之一事也。而且婦人患帶下者﹐十居八九﹐但閏閣嬌羞﹐不以語人耳。

如經不調病名也﹐而所以致其不調者﹐則非一端﹐苟不辧其爲七情﹑爲六淫﹑爲寒﹑爲熱﹑爲虛﹑爲實﹑爲痰凝﹑爲气滯﹑爲思想﹑爲房勞﹑爲先天﹑爲病後﹐種種不同。如何用藥﹐寧無虛虛實實之獘乎﹐脈癥詳明﹐庶幾近理。

婦人每多慈戀﹑愛憎﹑恚怒﹐憂思﹐情性執著偏僻堅牢﹐所以比男子難療﹐遂致七情內傷六淫外侵﹐脾胃虧損﹐任苒成病﹐必須辧其在髒﹑在腑﹑在經絡﹑在血脈﹑在肌膚﹑在骨髓﹑在气分﹑在血分﹐有陰﹑有陽﹑有虛﹑有實﹐平時熟習諸書﹐自然見理分明﹐臨癥不模糊矣。

女科書之行於世者﹐惟《婦人良方》《濟陰綱目》《女科經綸》而已﹐此外不可多得。卽如《邯鄲遺稿》《產寶》《新書》《外臺祕要》《褚氏遺書》亦未易見。蓁不惜重價﹐求之數十年﹐始得寓目。更於大全書中﹐逐一拈出﹐參以己意﹐積成捲秩﹐因家貧不能全刻﹐刪去其半﹐如回生丹﹑資生湯﹑安產圖﹑藏衣法較之他書﹐自有徑庭﹐𨿽不敢杜撰遺譏亦不致隨風附和也。

無子者𨿽有年命相衝﹑風水所招二說﹐其實疾病使然耳﹐還宜服藥爲是﹐譬如田中芟去艸蔓﹐饒沃其土﹐及使下種﹐天雨旣降﹐五穀勃然而生矣。而其大要尢在行仁積徳﹐卽如傷胎破卵之細﹐亦物爲之。

臨產古有安產藏衣之法﹐今人盡皆刪去不思﹐誕降之時正陰陽交代之際﹐豈無鬼神運用於其間哉。今遵《外臺》補之﹐不惟便於采用﹐抑亦宗前啟後也﹐博雅之士﹐不厭其多。

產時服獨參湯﹑佛手散﹐極有神效。產後宜服資生湯﹑回生丹。蓁每用之﹐𨿽危險之癥﹐十救五六﹐嘗細究其方﹐原出羅謙甫所制﹐血極膏東垣稱爲女科聖藥﹐而又合琥珀散﹐又合二味參蘇飲﹐又合仲景紅藍花酒﹐是合四方而成一方﹐正所謂復方也。妙在攻補兼行﹐制度有法﹐何諸書失載不傳耶﹐今悉補之。

產育乃彜倫日用之常﹐人皆有之﹐每見分娩之際﹐倉忙無措﹐調理失宜而死者﹐指不勝屈豈皆正命。夫乃嚴墻﹐予婦亦羅其厄﹐於是摘聖賢之珠玉﹐發天地之靈奇﹐不惜物議﹐不量才力﹐刻以問世﹐志在濟人﹐好道君子置之案頭﹐朝夕玩熟﹐轉相救人﹐則其好生之徳﹐寧不在作者之上哉。

是集之後意﹐欲以十三科之書各集一套次第問世﹐但不知此身在天地間還有幾年﹐更不知仁人君子肯教我以相成否耶。

﹝卷之一調經門﹞女科指掌賦

嘗聞天地定位﹐陰陽運消長之機﹐家室和平﹐男女具生成之用﹐禮稱內則詩首關雎﹐書垂釐降之文﹐易尙乾坤之義﹐春秋鄭重。

夫王姬胎教肇始於太任﹐亙古迄今﹐其來尙矣。蓋洪未判以前﹐萬物皆太極渾淪於一元之內﹐淸寧旣奠之後﹐無物不托基於陰陽二气之中。五行𨿽發﹐水火不衰﹐四體未全﹐向導已具﹐乾道生男﹐坤道生女﹐二气相感﹐合而成人。𨿽曰兩精之相搏﹐實乃一理之周通﹐假如明月云淨﹐天之喜也。佳期生掌上之珠﹐迅雷疾風﹐天之怒也。

配合召腹中之怪﹐人但講有生之四柱﹐而鮮知未生之八字也。故曰天地﹐萬物化醇﹐男女媾精﹐萬物化生﹐化生者塞﹐化醇者頤。覆土之陵﹐積水之澤﹐艸木魚虫﹐孰形孰色﹐無極之眞﹐二五之精妙合而凝化。化生莫測﹐其神莫知﹐其能理之。所始數之﹐所起微乎﹐微乎其小﹐無形昭乎﹐昭乎其大無垠。上而日月星辰﹐下而水火土石。大而綱常名教﹐細而飲食居處。顯而春夏秋冬﹐微而權衡律呂。近而身心性命﹐遠而飛走動植。萬象𨿽殊﹐一理而已。若夫醫學之傳﹐首自黃農﹐女科之始﹐則由扁鵲邯鄲爲帶下之醫。史遷所載《產寶》著愈風之散﹐華佗所傳病機不等﹐巢元方之立論最詳精血攸關﹐褚待中之遺書甚善﹐熱入血室﹑髒燥悲傷﹐胃气下泄而陰吹﹐非張長孰能辧此。

三十六病﹐轉女爲男﹐巧奪造化之樞機﹐捨孫眞人其誰與歸。唐白敏中訪咎殷備﹐集驗方三百七十八首而爲《產寶》。宋郭稽中稱濮陽李師聖《產論》二十一篇以爲產方。作《大全》陳自明之勛最﹐補《醫按》薛立齋之功多。

髙實刻《便產須知》﹐杜著《產育寶慶》。朱丹溪之《百問》可傳﹐陳無擇之《三因》宜讀。搜羅眾善﹐王宇泰之《女科準繩》﹐分晰羣方﹐武叔卿之《濟陰綱目》。議論具備於《經綸》﹐方法謹承乎《家祕》。東垣河間各有名言﹐春甫養葵亦多妙義。夫如是則方書甚晰﹐何俟煩言﹐道理淵微﹐惡容輕述。蓋以經綸𨿽善﹐有論而無方﹐《產寶》相因太簡﹐而不備廣博者﹐皓首窮經﹐難於誦讀。約略者﹐空拳對癥苦缺施爲﹐是以不揣愚陋﹐妄撰數語﹐非敢問世﹐聊付及門學問思辧不辭﹐人十而已千﹐補瀉寒溫可卽一隅而反四﹐便於誦習﹐或取玆編﹐若要博通難忘原本﹐須溯流而窮源﹐勿捨本而逐末﹐正心誠意可感天地而通神明﹐格物致知﹐方徹顯微而推臟腑﹐無大過無不及﹐機權在我勿矜能﹐勿貪得施報﹐由人惟期行滿於三千﹐靑城可望﹐更惜功虧於二六﹐白首無成﹐最易誤人﹐不盡風塵之碌碌﹐曷勝長嘆無邊世事之悠悠。至如臨癥先識提綱﹐若要詳明﹐須通經絡。髒病腑病﹐有陰陽气血之殊﹐內因外因分表裏虛實之異﹐脈宗內難﹐更究諸家藥﹐照本經宜窮綱目﹐邪之所湊﹐其气必虛。審有餘不足之形﹐勢必先歲气無伐﹐天和推太過不及之流行。居經者﹐三月而一至﹐脫榮者﹐始富而終貧﹐若要調經先須去病﹐如雲求子﹐務積陰功﹐健脾養血。胎前可用淸涼﹑逐瘀生新﹐產後宜行溫補﹐產家三病﹐非仲景未易明言﹐安產全圖𨿽《準繩》何曾備載。帶下主於風冷﹐至丹溪而濕熱始明。崩中久則元虛﹐賴東垣而升提有法﹐經行異色﹐虛者淡﹐而熱者紫。月候愆期﹐枯則補﹐而澀則通。澀少過多宜辧﹐趕前落後須分。茯苓補心湯治虛勞而療咳嗽﹐金鎖正月丹安心腎而醫白淫。處女初經腹痛不寧﹐气喘促﹐心神恍惚﹐師尼不月﹐往來寒熱﹐內潛消相火奔騰。柏子丸﹑生地丸淸心而退熱。交加散﹑調經散止痛以祛寒。赤帶須尋龍骨散﹐白崩應服馬蹄丸。歸脾湯治血脫血虛﹐心脾有損。威喜丸療白淫﹑白濁﹑水火不交。失笑﹑烏賊止失血﹐心痛茯苓鹿角截。夢與鬼交﹐腹痛有寒熱﹐气血之不侔身熱分虛實﹐客潮之各異。吐嘔不同﹐嘔者頻而吐者頓。漏崩莫混﹐崩則急﹐而漏則徐。琥珀丸利水聖藥﹐破棺丹隔气神方。髒燥悲傷﹐仲景原傳甘麥飲。傳屍勞瘵﹐仙翁畱下獺肝丸。北斗符祛邪有驗﹐養榮湯補正最宜﹐白芷散﹑樗根丸兼除崩帶﹐烏雞丸﹑鱉甲散專補虛羸﹐龍膽瀉肝湯主下部濕熱之病﹐嚴氏抑气飲治上焦鬱結不舒。經閉有血滯﹑血枯﹐腫脹有血分﹑水分。千金桃仁散去瘕而破血﹐四制香附丸開鬱气以調經﹐五積散外邪第一﹐四神湯虛熱無雙。抑又聞不孝有三﹐無後爲大﹐精血乃化育之源﹐常須珍重﹐情欲是伐生之斧﹐愼勿貪嗔﹐佳期須之時﹐配合求先天之气。駢胎品胎由精血之旺。藥忌﹑食忌﹑戒口腹之愆﹐徐之才論逐月養胎之方﹐孫眞人有轉女成男之術﹐胎前眾疾安胎飲加減﹐咸宜保孕諸方﹐內補丸昔稱穩當。心痛﹐腹痛兮﹐乃气滯而經壅﹐子腫﹐子滿兮﹐由土虛而水泛。喘急者﹐防孕气上衝。腰痛者﹐恐胎亢下墜。達生散﹑束胎散滑胎有效﹐芎歸湯﹑獨參湯臨產如神。交骨不開﹐龜板﹑發灰同佛手。胞衣不下﹐木通﹑牛膝共芎﹑歸。致於產畢﹐气血大虛﹐飲食起居更宜謹愼﹐梳頭﹑刷齒恐血逆而致頭風﹐食麵吞鮮慮咳嗽而生泄瀉﹐入房太早致死﹐虛羸﹑生冷不除﹐必生腫脹。回生丹治產後百病。

失笑散主胸腹諸疼。表虛自汗容易中風﹐愈風紫豆最宜。胃弱化遲不難﹐停食﹐楂﹑桔﹑香附悉效。血虛發熱大忌寒涼﹐腹痛惡寒必需姜﹑桂。惡露不盡則潮熱﹐而便難量行桃核﹐新血未生必口漧而煩渴﹐戒食生梨。初產悶絕必是停瘀﹐蘇木﹑紅花﹑蕊石﹐淹畱日久則成內熱﹐當歸﹑羊肉﹑澤蘭。若要除根﹐月經再至如逢逆癥﹐切勿糊塗﹐瘀血入肺﹐面黑喘急而難治﹐孤陽欲脫﹐自汗﹐气促而必危。經傷則心痛而死﹐胃絕則吐沫而亡﹐三衝三急﹐死生在反掌之間﹐五實五虛在秋毫之際。嗟嗟﹐天命不齊﹐人謀亦異﹐幸則子母雙全﹐不幸則身家兩失﹐一念之差﹐千古遺憾﹐同志之士﹐蓋可忽乎哉。

﹝卷之一調經門﹞婦人三十六病

【歌】

三十六疾爲何生﹐七害相同十二癥﹐九痛五傷良有說﹐更兼三痼得其名。白膏黑紫赤如膿﹐豆汁葵羹凝血壅﹐淸血水來如米淸﹐愆期月浣是癥宗。九痛陰疼或淋瀝﹐溺時寒冷或臨經﹐汁流气滿如虫嚙﹐腸下腰胯痛不寧。七害孔痛中寒熱﹐小腹堅痛髒不仁﹐子門不端引背痛﹐愆期害吐得其眞。五傷兩脇支滿痛﹐心痛鬱結气不通﹐邪思泄利精神少﹐前後陰陽亦在中。三痼虛羸似﹑鶴形﹐從來絕產不添丁﹐更兼不月胞門閉﹐莫道醫方用不靈。食气冷勞房妊睡﹐亦名七害出準繩﹐據云產寶言如此﹐虛虎相傳或誤謄。

【論】

經曰﹕女子七歲腎气盛﹐齒更發長。二七而天癸至﹐任脈通﹐太衝脈盛﹐月事以時下。天者﹐天眞之气﹐癸者﹐壬癸之水。但壬爲陽水﹐配丁而化木﹐癸爲陰水﹐配戌而化火﹐女子陰類故得癸焉。衝爲血海﹐任主胞胎﹐二脈流通﹐經血漸盈﹐應時而下﹐天眞气降﹐故曰天癸。常以三旬一見﹐象月盈虧﹐不失其期﹐又名月信也。若遇經行﹐最宜謹愼﹐倘被驚恐﹐勞役﹑恚怒﹑風冷﹐則气血錯亂﹐經脈不行﹐多致肢體酸痛﹐頭目眩暈﹐咳嘔不寧﹐淋瀝無已﹐漸成勞瘵﹐不治者有矣。犯時微若秋毫﹐成病重如山嶽﹐可不畏哉。

張景嶽曰﹕婦人之病﹐因虛積冷結气爲患﹐經水斷絕﹐至有歷年﹐血寒積結胞門﹐寒傷經絡﹐凝結在上﹐嘔吐涎沫﹐久成肺癰﹐形體損分﹐在中盤結﹐繞臍寒疝﹐兩脇疼痛﹐與髒相連。或結熱中﹐痛在關元﹐脈數無瘡﹐肌若魚鱗﹐時著男子﹐非止女身。在下來多﹐經候不勻﹐令陰掣痛﹐少腹惡寒﹐或引腰脊下根﹐气街气沖急痛﹐膝脛酸痛﹐奄忽弦冒﹐狀如厥巓﹐或有憂慘悲傷多嗔﹐此皆帶下非鬼神﹐久則羸瘦﹐脈虛多寒。三十六病﹐千變萬端﹐審脈陰陽﹐虛實緊弦﹐行其鍼藥﹐治危得安﹐其𨿽同病﹐脈各異源﹐子當辧記。

孫眞人曰﹕三十六疾者﹐謂十二癥﹐九痛七害﹑五傷三痼是也。十二癥是所下之物一曰狀如膏﹐二曰如黑血﹐三曰如紫汁﹐四曰如赤肉﹐五曰如濃痂﹐六曰如豆汁﹐七曰如葵羹﹐八曰如凝血﹐九曰如淸血﹐血似水﹐十曰如米泔﹐十一曰如月浣乍前乍卻﹐十二曰經度不應期也。九痛者﹐一曰陰中痛傷﹐二曰陰中淋漓痛﹐三曰小便卽痛﹐四曰寒冷痛﹐五曰經來腹痛﹐六曰气滿痛﹐七曰汁出陰中如虫嚙痛﹐八曰脇下分痛﹐九曰腰胯痛。七害者﹐一曰窮孔痛﹐不利﹐二曰中寒熱痛﹐三曰小腹急堅痛﹐四曰髒不仁﹐五曰子門不端引背痛﹐六曰月浣乍多乍少﹐七曰害吐。五傷者﹐一曰兩脇支滿痛﹐二曰心痛引脇﹐三曰气結不通﹐四曰邪思泄利﹐五曰前後痛冷。三痼者﹐一曰羸瘦不生肌肉﹐二曰絕產乳﹐三曰經水閉塞﹐竅小不通。

【脈】

寸口脈微而澀﹐微則衛气不足﹐澀則榮血無餘﹐衛不足其息短﹐榮不足其形燥﹐榮衛俱虛﹐言語乏力。跌陽脈微而澀爲虛﹐虛則短气咽燥口苦﹐澀則津液少。少陰脈微遲而澀﹐微則無積﹐遲則陰中寒﹐澀則血不流而經閉。此爲居經三月一來﹐脈虛﹐气血俱虛﹐年少者﹐亡血也。脈微弱而澀﹐年少得此爲無子﹐中年得此爲絕產。六脈沈弦細數者﹐其病已成﹐元气榮衛俱虛。形衰神怯者﹐𨿽藥勿效。

孫眞人曰﹕婦人腹中十二疾﹐經水不時﹐經如淸水﹐經水不通﹐不周時﹐生不乳﹐絕無子﹐陰陽減少﹐瘕痛如刺﹐陰中冷﹐子門引背痛﹐經水凍如葵汁﹐腰急痛﹐凡此十二病皆因經內聯虛時﹐或冷水洗浴﹐或坐臥濕地﹐或當風取涼﹐或誤食生冷﹐或瘡痍未瘥便合陰陽﹐或早起作勞﹐衣單席薄﹐寒從外入也。

【方】

赤石脂丸

赤石脂﹝另研﹐二兩﹞半夏炮姜當歸防風丹參﹝各一兩﹞吳茱萸﹝鹽湯泡炒﹞蜀椒桂心萑蘆﹝各五錢﹞白蘞﹝一兩﹞爲末煉蜜丸﹐空心酒下十丸﹐日三服﹐不知稍加丸數﹐以知爲度。

千金白堊丸

白堊龍骨芍藥黃連當歸茯苓黃芩白蘞瞿麥石葦細辛牡蠣本甘艸甘皮附子大黃人參白石脂禹餘糧烏賊骨蜜丸餘下二十丸。十二癥倍牡蠣﹑龍骨﹑禹糧﹑石脂﹑烏賊骨。九痛倍黃連﹑白蘞﹑當歸﹑甘艸。七害倍細辛﹑本﹑甘皮加蜀椒﹑吳萸。五傷倍大黃﹑石葦﹑瞿麥。三痼倍人參加巴戟﹑石脂。

﹝卷之一調經門﹞帶下

【歌】

婦人帶下有多般﹐風冷驚痰濕熱寒﹐五臟三焦俱病此﹐七情六欲總相干。木乘土位因虛入﹐積滯胞門作實看﹐損耗精神形體瘦﹐重亡津液腎源幹。臨經房事傷衝任﹐恚怒悲衰動肺肝﹐升舉補中益气飲﹐澀敗樗白固眞元。莫言久病醫無效﹐識得樞機治不難﹐攻補寒溫隨癥用﹐不須九轉煉金丹。

【論】

《素問》曰﹕任脈爲病﹐男子內結七疝﹐女子帶下瘕聚。又曰﹕脾傳之腎﹐名曰疝瘕﹐小腸冤結而痛出白﹐名曰白虫﹐出白溲。又曰小腹冤熱﹐溲出白液﹐又曰思想無窮﹐所願不得意﹐淫於外﹐入房太甚﹐發爲白淫。

仲景曰﹕婦人年五十﹐病下利﹐暮卽發熱﹐腹滿小腹裏急﹐手掌煩熱﹐唇口漧燥﹐此屬帶下﹐曾經半產﹐瘀血在小腹不去﹐故唇口漧燥也﹐溫經湯。帶下經水不利﹐小腹滿痛﹐一月再見者﹐土瓜根散。婦人陷經漏下黑不解﹐膠姜湯﹐一作膠艾湯。婦人小腹滿如惇狀﹐小便微難而不渴﹔生後者﹐此爲水與血結在血室也﹐大黃甘遂湯。

婦人經水不利﹐下抵當湯。經閉不利﹐藏堅癖不止﹐中有幹血﹐下白物﹐礬石圓。六十二種風﹐腹中血气刺痛﹐紅藍花酒。婦人腹中痛﹐當歸芍藥散﹑小建中湯。

《良方》曰﹕帶下有五﹐由經行﹑產後風邪乘虛入內﹐傳於臟腑而致之﹐傷肝膽色如靑泥。傷脾胃黃如爛瓜。傷心﹑小腸色如赤津。傷肺﹑大腸形如白涕。傷腎﹑膀胱黑如血。

人有帶脈橫於腰間﹐如束帶之狀﹐因名曰帶﹐故《難經》曰﹕帶脈者﹐起於季脇﹐回身一周。帶脈爲病﹐腹滿腰溶溶﹐若坐水中。《產寶》曰﹕處女三病﹐一者經水初下﹐陰中熱﹐或當風臥。怖三者有一﹐後必帶下﹐神仙聚寶散。河間曰﹕帶下由任脈濕熱甚﹐津液溢而爲帶也。如火煉金﹐熱極反兼火化﹐六月熱極﹐則萬物反出津而潤澤。宜苦寒正治之﹐有用辛溫從治而愈者﹐辛能發散故也。丹溪曰﹕赤屬血﹐白屬气﹐俱是胃中濕痰積痰﹐流而下滲入膀胱﹐宜用升提﹐星﹑半﹑蒼術﹑海石﹑黃柏﹑靑黛﹑樗根皮之類。《家祕》曰﹕大腸主津﹐小腸主液﹐淸气上升﹐濁气下降﹐則津液化爲气血﹐而塡骨髓﹐養五臟﹐充肌膚﹐何疾之有。其或七情內傷﹐六淫外感﹐陰陽乘戾﹐淸濁不分﹐逆於經遂﹐流於衝任﹐津液不能四布﹐何以奉心化赤而爲血哉﹐故帶下也。宜補中益气湯送靑黛牡蠣雞子淸丸。

【脈】

右手寸平尺浮﹐浮爲陽﹐陽絕者﹐無子。若足冷帶下﹐輕則漏下﹐重則崩中﹐皆心不榮血﹐肝不藏血所致。帶下六極之病﹐脈浮則腸鳴﹑腹滿﹐緊則腹中痛﹐數則陰中生瘡﹐弦則掣痛。尺寸俱虛者﹐漏血帶下。帶下漏血脈浮惡寒者不治。

風

經行衝任已虛空﹐登廁乘涼易中風﹐浮緩頭痛流鼻涕﹐急尋蒼柏與辛芎。

蒼柏辛芎散。

涼

多悲不樂足如冰﹐腰腹時疼嘔帶崩﹐六脈沈遲或虛火﹐按之無力是寒徵。

酒煮當歸丸。

驚

血去心虛易著驚﹐精神恍惚不和平﹐木乘土位脾家弱﹐脈動虛浮帶已明。

歸脾湯。

痰

脈滑肌肥气不淸﹐濕痰下注帶如頃﹐頭眩嘔噦兼麻木﹐多是痰涎裏面生。

樗皮丸重者小胃丹主之。

濕

脈緩肌黃腳面浮﹐腰胯沈重帶長流﹐或時泄瀉偏難溺﹐嗜臥腸鳴濕上求。

四神丸雙白丸香附散。

熱

陽盛陰虛火易升﹐煎熬津液喪元精﹐形衰脈數皮膚燥﹐口苦咽漧耳內鳴。

三黃三白丸白術丸。

寒

寒脈沈遲比冷輕﹐惡寒腹痛食難行﹐或時吐利吞酸水﹐足冷腰疼色不榮。

大溫經丸。

虛

漏下多時內必虛﹐急宜補益莫躊躇﹐脈來細小芤微澀﹐烏骨雞丸載古書。

烏骨雞丸。

實

敗精濁血滯胞門﹐气積痰凝作實論﹐腹內堅疼脈弦實﹐石瘕癖及賁豚。

露丸。

漏帶

帶下如同經水來﹐半年三月一當災﹐健脾補气兼收澀﹐不禁安能得受胎。

白馬蹄丸樗皮丸。

附方

地楡膏治赤白帶骨立者。

鍼灸

三陰交穴在內踝上三寸﹐天樞在臍旁二寸﹐气海在臍下一寸半﹐血海二穴在膝臏上內廉﹐中樞在臍下四寸﹐丰隆在外踝上八寸﹐水道在天巨下三寸。

﹝卷之一調經門﹞白濁白淫

【歌】

不甚粘稠比帶輕﹐白淫白濁白崩名﹐眞元下陷脾虛損﹐龍火蟠騰水不升﹐多欲房勞明伐腎﹐邪思妄想暗傷情﹐要知經絡根源病﹐察脈觀形辧五行。

【論】

吳梅坡曰﹕婦人下赤白不甚稠者﹐名白淫﹐與男子白濁同﹐由於龍雷之擾而不澄淸也﹐屬足少陰﹑太陰﹐治當淸補。若有滑白稠粘者﹐名帶下﹐屬心包。手厥陰心包系於脊﹐絡於帶脈﹐通於任脈﹐治宜血肉之劑以培之﹐此探本窮源之論也。時人泥於常套作濕痰治﹐用兜澀升提之類﹐豈知本原傷損﹐以致腐敗而來彼澀滯不淸之物﹐則益加其滯﹐升提不正之气﹐則愈增其郁﹐惟宜六龍固本丸﹐十六味保元湯。

【脈】

陽急爲瘕﹐陰急爲疝﹐浮則腸鳴﹐緊則腹痛﹐數則生瘡﹐弦則筋掣﹐弦大虛芤﹐細小微澀﹐皆主下白。

心腎不交

深闔寂寞暗傷春﹐腳軟腰疫气不勻﹐白滑下流多惡夢﹐耳鳴目眩少精神。

金鎖正元丹。

思慮傷神

胸痞虛浮面色黃﹐多眠少食困野狼當﹐陰陽淸濁相干混﹐若欲釐淸四七湯。

怒气傷肝

往來寒熱不安寧﹐脇痛心煩面帶靑﹐口苦脈弦小便數﹐便知鬱怒在肝經。

加味逍遙丸。

固本調元

頭暈心嘈气血虧﹐四肢乏力屬於脾﹐時常麻木精神少﹐固本培元最合宜。

六龍固本元。

﹝卷之一調經門﹞經候總論

【歌】

婦人二七天癸至﹐衝任始通匝月行﹐恚怒憂思宜謹愼﹐陰陽气血自和平。𨿽由心統經遂液﹐還賴脾資水谷精﹐行後空虛勞卽病﹐初來恍惚易生驚﹐猛然撫髀長虛嘆﹐偶爾停鍼不作聲﹐便是桃夭思諷詠。應知雎鳥欲和鳴﹐脈弦出際三關透﹐情動於中百感生﹐舊血停畱還滲入﹐骨蒸潮熱癥非輕﹐乘涼登廁風吹入﹐飲冷形寒血不營﹐若要調經先去病﹐更推形色得其情﹐過期色淡知無血﹐帶紫趕前熱不淸。未至先疼因气滯﹐行過腹痛自虛明﹐平時發熱因勞積﹐熱在臨經血不盈﹐气亂錯經行口鼻﹐脾虛漏下若葵羹﹐去多不住宜滋養﹐來少無疼大補榮。經閉要分虛實看﹐血枯气隔熱痰名。

【論】

經曰﹕天地溫和則經水安靜﹐天寒地凍則經水凝泣﹐天暑地熱則經水沸溢﹐卒風暴起則經水波湧而隴起。

任脈通﹐衝脈盛﹐男則營運﹐女則停止。營運者﹐無積而不滿動也。停止者﹐有積而能滿靜也。不滿者﹐陽气隨時而行運。滿者﹐陰血以時而下溢。謂之信者﹐男子以气運﹐故陽气應日而一舉﹐女子以血滿﹐故陰血應月而一下。

褚侍中曰﹕男子精未通﹐而禦女以通其精﹐則五體有不滿之處﹐異日有難狀之疾。陰已痿而思色﹐以降其精﹐則精不出而內敗﹐小便道澀而爲淋﹐精已耗而復竭之﹐則大小便道牽痛﹐愈痛則愈便﹐愈便則愈痛也。女人天癸旣至﹐逾十年無男子合則不調﹐未逾十年思男子合亦不調﹐不調則舊血不出﹐新血誤行﹐或漬而入骨﹐或變而爲腫﹐後𨿽合而難子。又曰﹕合多則瀝枯﹐虛人產眾則血枯殺人﹐觀其精血思過半矣。

寡婦師尼異治

褚澄療尼姑﹑寡婦別制方法﹐蓋有謂也。此二種獨陰無陽﹐欲心萌而不遂﹐是以陰陽交爭﹐乍寒乍熱﹐全類溫瘧﹐久則爲勞。嘗讀《史記﹟倉公傳》﹐載濟北王侍人韓女﹐病腰背痛寒熱﹐眾醫皆以爲寒熱病﹐倉公曰﹕病得之欲男子而不得也。何以知之﹐診其脈﹐肝脈弦﹐出寸口﹐是以知之。蓋男子以精爲主﹐女人以血爲主﹐男子精盛則思室﹐女子血盛則懷胎也。夫肝藏血者也。厥陰肝脈弦﹐出寸口上魚際﹐則陰盛可知矣。大法宜《本事方》生地黃丸﹑柏子仁丸﹑衛生湯。

調經先去病

月水循環﹐百病不生而有子﹐若六淫外感﹑七情內傷﹐气血不調﹐心腹作痛﹐或引腰背﹐上下攻利﹐吐逆不食﹐或寒熱瘕﹐或潮熱腹痛﹐重則咳嗽﹐汗嘔泄瀉。蓋潮熱自汗則血液消耗﹐咳嗽嘔吐則气往上行﹐瀉則津泄於下﹐痛則積結於中﹐是以必先去病﹐爾後可滋血調經。若血滲入骨便爲骨蒸﹐血積於中﹐相搏則痛﹐血枯不能滋潤百骸﹐則熱蒸於外﹐血枯包絡火旺或挾外邪﹐變成勞瘵。

調經大法

婦人經病有月候不調者﹐有經水不通者﹐然不調不通之中﹐有兼疼痛者﹐有兼發熱者﹐此又分爲四也。四者細推之﹐不調之中有趕前者﹐有退後者﹐趕前爲熱﹐退後爲虛也。不通之中有血滯者﹐有血枯者。血滯宜破血﹐枯宜補也。疼痛之中﹐有常時作痛﹐有臨經作痛﹐常時痛爲气滯﹐臨經痛爲血病也。發熱之中﹐有常時發熱﹐有經行發熱﹐常時發熱爲血虛有積﹐臨經熱爲血虛有熱也。此又分而爲八也﹐大抵內因憂思忿怒﹐外則形寒飲冷﹐气血鬱結不行﹐此不調不通﹐疼痛發熱之由也。气行血行﹐气止血止﹐故治血病以行气爲先﹐香附之類是也。熱則流通﹐寒則凝結﹐故治血病以熱爲佐﹐姜桂是也。

經水異色

丹溪曰﹕經水者﹐陰血也。陰必從陽﹐故其色紅﹐稟火象也。血爲气之配﹐气熱則熱﹐气寒則寒﹐升降淸濁﹐因气而行﹐故成塊者﹐气之凝也。將行而痛者﹐气之滯也。行後痛者﹐气血虛也。錯經妄行者﹐气之亂也。色淡者﹐虛而有水混之也。紫者﹐气之熱也。黑者﹐熱甚也。今人見紫黑成塊作痛﹐指爲風冷乘之﹐用溫熱藥﹐禍不旋踵。

經曰﹕亢則害﹐承乃制。熱甚必兼水化﹐所以熱則紫黑也﹐四物加黃連﹑香附。淡白者﹐气虛也﹐芎﹑歸﹑參﹑﹑芍﹑附。多而色淡者﹐痰也﹐二陳芎﹑歸。如煙塵屋漏水者﹐濕也﹐二陳湯加秦艽﹑防風﹑二術。成塊作片﹐白不變者﹐气滯也﹐四物﹑枳殼﹑香附﹑延胡索﹑陳皮。

居經

月水一月一來﹐乃其常也。有三月一來者﹐謂之居經﹐气血不足故也。又有一年一來者﹐又有石女無經者﹐亦有頻年不來﹐一來卽孕者﹐皆其變也。亦如脈之有反關耳。

【脈】

脈微﹐气血俱虛﹐年少者﹐亡血也。乳子下利﹐則可否者﹐此爲居經三月一來。少陰脈微而遲﹐微則無精﹐遲則陰中寒﹐澀則血不來﹐此爲居經三月一來。寸口脈衛浮而大﹐榮反而弱﹐浮大則气彊﹐反弱則血少﹐孤陽獨呼﹐陰不能吸﹐二气不停﹐衛降榮竭。陰爲積寒﹐陽爲積熱﹐陰虛陽實故令少血。時發灑淅﹑咽燥﹑汗出﹐或溲稠數﹐多唾涎沫﹐此今重虛﹐津液濁泄﹐故知非軀﹐名曰居經。

經病血厥

血厥者﹐婦人平居無病﹐忽如死人﹐身不動搖﹐目閉口噤﹐重者不救﹐輕者移時乃寤﹐此名血厥。由汗多血少﹐陽气獨上﹐气塞不行﹐故身如死﹐气過血還﹐陰陽復通﹐故移時方寤。婦人多有此癥﹐比癇癥大不相同﹐但此條混見大方全書之內﹐未曾指出講明﹐所以卒然莫救﹐今特表而出之。經曰﹕諸乘寒者﹐則爲厥﹐鬱冒不仁﹐其脈微弱﹐初或嘔吐﹐便爾昏沈﹐陰陽乖隔﹐榮衛不和﹐比之中風﹐身不發熱﹐喉無痰聲﹐手不握搐﹐爲異耳。急宜握住頂心發﹐令人扶起﹐不得平臥﹐外用通關散吹鼻取嚏﹐有嚏則吉﹐無嚏則凶﹐或以鐵秤錘燒紅入碗內﹐以醋沃之﹐燻鼻下﹐醋气入內﹐透隔立蘇。口噤不能灌藥者﹐鍼少商及三陽﹐五會等穴。或以作筒吹其兩耳﹐或以童便灌之﹐切記不可灌熱湯﹐蓋灌熱湯則血得熱而泛濫。犯胃衝心﹐多致不救﹐心爲君主﹐心不受邪﹐一絲血入心卽死矣。經所謂經水波濤而湧起也﹐名曰血厥﹐治宜花蕊石散﹐童便調服﹐或蘇合香丸﹐醒後白薇湯﹑八珍散﹑歸脾湯調理也。《家祕》曰﹕經隧乖戾﹐血上衝心﹐所以神昏﹐緩則不救﹐治以八寶丹。

﹝卷之一調經門﹞經水愆期

【歌】

經水違期號曰愆﹐或多或少或流連﹐過期澀少因無血﹐熱盛脾虛則向前﹐乍熱乍痛須細審﹐適來適斷看風煙﹐逾期五十經還漏﹐室女停經有避年。

【論】

經曰﹕飲食入胃﹐遊溢精气﹐上輸於脾。脾气散精﹐上歸於肺﹐通調水道﹐下輸膀胱﹐水精四布﹐五經並行。故心脾和平﹐則經候如常矣。苟或飲食失節﹐起居違宜﹐脾胃虧損﹐則經不調也。

趙養葵曰﹕不及期來者﹐有火也﹐滋水則火自平矣﹐六味丸。如不及期而來多者﹐本方加海螵蛸﹑柴胡﹑白芍。如半月十日一來﹐屬气虛﹐補中湯。如過期不來者﹐無火也﹐本方加艾葉。脈遲色淡加炮姜﹑肉桂﹐此其大略耳。其間亦有不及期而無火者﹐過期而有火者﹐有過期而多者﹐不及期而少者﹐不可拘於一定﹐當辧脈之遲數﹐稟之虛實﹐形之彊弱﹐年之多寡而施治之。如肝脾熱者﹐四物加減。脾肺虛弱者﹐補中益气湯。肝脾鬱結者﹐歸脾湯。怒動肝火者﹐加味逍遙散。肝腎陰虛者﹐六味丸。蓋脾爲化生之源﹐心統諸經之血﹐而陽气生於陰精﹐故宜補心脾腎也。

【脈】

寸關脈調和如故﹐尺脈絕不至者﹐當患少腹痛引腰痛﹐气滯上攻胸臆也。寸口脈浮而弱﹐浮則爲虛﹐弱則無血。脈至狀如琴弦﹐苦小腹痛﹐月水不利﹐孔竅生瘡。少陰脈弱而微﹐微則少血﹐弱則發熱。肝脈沈﹐主月水不利﹐腹脹滿﹐腰間痛。

趕前

先期而至曰趕前﹐血熱陰虛土不堅﹐怒气傷肝及勞役﹐固經涼血始安然。

四物三補丸。

落後

只因血少故來遲﹐澀少無痛大補之﹐色淡脈虛皆不足﹐養榮歸芍及參。

滋血湯。

過多

陽气乘陰血去多﹐當歸飲子可調和﹐勞傷衝任宜膠艾﹐攝血參苓術莎。

澀少

澀少原來陰勝陽﹐或臨經脈著寒涼﹐若然不足宜滋補﹐气滯津虛另有方。

不通

行後如何又不通﹐冷凝熱結不相同﹐避年血少居經等﹐莫作尋常一例攻。

薛立齋曰﹕經水陰血也﹐屬衝任二脈﹐上爲乳汁﹐下爲月水﹐故其爲患﹐有脾虛不能生血者﹐調而補之。脾郁而血不行者﹐解而補之。胃火而血不成者﹐淸而補之。脾胃虛損而血少者﹐溫而補之。勞傷心血者﹐逸而補之。

怒气傷肝者﹐和而補之。肺气虛而不能行血者﹐補土以生金。腎水虛不能生肝而血少者﹐補脾肺以滋化源﹐而疾自愈。《難經》曰﹕損其肺者﹐益其气。損其心者﹐調其榮衛。損其脾者﹐調其飲食﹐適其寒溫。損其肝者﹐緩其中。

損其腎者﹐益其精。皆當審而治之。

不斷

經水淋濁不肯除﹐皆因气血本元虛﹐或緣房事傷衝任﹐鬱怒憂思亦載書。

固經丸。

逾期

七七陰陽數已終﹐如何經脈復流通﹐皆因憂怒兼勞役﹐邪气停畱在子宮。

芩心丸。

避年

斷續經期號避年﹐要知處女屬先天﹐一云經度隨年轉﹐气血循環合自然。

拱辰丹。

《脈經》曰﹕有婦人將一女子年十五來診﹐言年十四時經水自下﹐今經反斷﹐何也。師曰﹕若是夫人親女﹐必夫人年十四時亦以經水下後斷﹐所以此女亦至此而斷﹐是爲避年﹐後當自下。蓋其气尙怯﹐稟賦素弱而然也。李時珍曰﹕經水一年一度者﹐亦爲避年。

適來適斷

經水將行忽著寒﹐適來適斷不相安﹐觸經感冒柴胡治﹐更刺期門可瀉肝。

加味小柴胡湯。

婦人寒熱如瘧﹐晝則明白﹐夜則譫語﹐胸脇脹滿﹐乃因血去室空﹐風邪乘虛而入﹐名曰熱入血室。

當行不行

二七天癸任脈通﹐過期斷絕不來紅﹐風寒驚恐並思慮﹐養血淸心勿誤攻。

柏子仁丸。

大凡天癸至早者﹐性機巧至﹐遲者﹐性魯鈍。通行則無病﹐澀滯不行變成勞瘵者多矣。

﹝卷之一調經門﹞經病疼痛

【歌】

臨病疼痛有多般﹐不識根源治便難﹐未至先疼因實積﹐去空覺痛是虛寒﹐復庵治血先調气﹐產寶臨經莫嗜酸﹐气滯風寒兼血澀﹐更參脈證下湯丸。

【論】

經水者﹐行血气﹐通陰陽﹐以榮於身者也。若外虧衛气充養﹐內乏榮血灌漑﹐而被風寒勞役﹐經候欲行先身痛也。其或風冷客於胞中﹐而動衝任之脈﹐故腹痛也。

【脈】

沈緊細動皆主腹痛﹐陽弦頭痛﹐陰弦腹痛﹐肝脈若弦月水不利﹐腰腹疼痛﹐月水不通﹐繞臍寒疝痛。

其脈沈緊﹐此由血積不散﹐爲气所衝﹐新血與故血相搏故痛。

腹痛

腹痛𨿽云衝任傷﹐須分气血與陰陽﹐風寒濕熱參虛實﹐看脈推源用古方。

風冷﹕經來衝任傷風冷﹐腹內綿綿痛不停﹐足冷脈遲頻欲嘔﹐桂枝桃核及溫經。

溫經湯。

寒濕﹕經水如同豆汁形﹐腹中痛不安寧﹐脛浮兩尺皆沈細﹐四物湯煎合五苓。

血澀﹕臨經先有腹中疼﹐血澀因而卽不行﹐漸漸痛來移趨下﹐調榮順气可和平。

八物湯。

气滯﹕气滯胞門經不通﹐腹中疼痛往來攻﹐脈沈走注牽腰脇﹐抑气延胡大有功。

食積﹕婦女炎天臨月經﹐誤傷生冷忽然停﹐後來欲至先疼痛﹐琥珀延胡及胡苓。

小琥珀散。

虛痛﹕經來腰腹痛悠悠﹐過後緣何反不休﹐脈弱痛綿手可按﹐必然血少是根由。

八珍湯加延胡﹑香附﹑炮姜。

實痛﹕痛陣攻衝血不行﹐按之破滿手難迎﹐便知裏實宣通好﹐气血流行痛自平。

瓦壠子丸玉燭散。

頭痛

臨經頭痛著風寒﹐莫作尋常一樣看﹐發表必須兼養血﹐一七五積自能安。

身痛

臨經身痛如何斷﹐或冒風邪气血虛﹐調衛祛風兼補血﹐古方趁痛飲堪除。

腰痛

經病如何腰亦疼﹐只因兩腎系胞門﹐內經具載今拈出﹐化育根基在一元。

琥珀散。

失血心痛

失血心疼人罕知﹐只因血統在心脾﹐去多治本歸脾好﹐治標先將補血脾。

﹝卷之一調經門﹞經病發熱

【歌】

勞熱神思多困倦﹐客邪口燥及心煩﹐內傷有瘀成潮熱﹐外感無時熱又溫﹐平昔經前實積看﹐去多經後作虛論﹐實宜淸解虛溫補﹐寒熱譫言另立門。

【論】

王太僕曰﹕如大寒而甚﹐熱之不熱﹐是無火也。熱來復去﹐晝見夜伏﹐夜發晝止﹐是無火也﹐當治其心。如大熱而甚﹐寒之不寒﹐是無水也﹐當助其腎。心盛則生熱﹐腎盛則生寒﹐腎虛則寒動於中﹐心虛則熱伏於內。

李氏曰﹕潮熱有時爲內傷﹑爲虛熱﹐無時爲外感﹑爲實。虛者﹐大溫經湯。實者﹐四物湯加柴胡﹑黃芩。經閉者﹐滋血湯。骨蒸者﹐大胡連丸﹑烏雞丸。五心煩熱﹐四物加胡連﹑川連。無汗者﹐茯苓補心湯。有汗者﹐加味逍遙散。

【脈】

洪數有力是爲實熱﹐細數無力卽是虛熱。浮主外邪﹐沈乃裏熱﹐表裏虛實﹐以此分別﹐臟腑經絡﹐具在脈訣。

平時發熱

平時發熱必偏陽﹐人瘦陰虛火自狂﹐能戒五辛如淡食﹐勝如煎服地黃湯。

臨經發熱

血去陰虛內熱生﹐口漧煩躁不和平﹐行過初至須分治﹐客實虛潮另有名。

勞熱

因勞發熱爲勞熱﹐肢體酸痛盜汗多﹐煩躁不寧神困倦﹐急投良劑免沈。午前熱屬气分﹐淸心蓮子飲。午後熱屬陰分﹐地黃湯。若勞心者﹐天王補心丹。勞力者﹐加味逍遙散。

客熱

客熱皆由元气虛﹐衛家淺薄外邪居﹐心煩口渴肌膚燥﹐加味逍遙治有餘。《良方》曰﹕經行體虛﹐溫暖過度﹐外邪乘之﹐故曰客熱﹐其狀上焦胸膈之間虛熱﹐口燥心煩﹐手足壯熱是也。

潮熱

要知潮熱陽明實﹐熱至如潮不失期﹐若是太衝停瘀血﹐桃仁承气可行之。

實熱

脈洪有力名爲實﹐熱在先前經未行﹐便閉唇焦兼口渴﹐可煎玉燭把衣更。

虛熱

脈來無力便知虛﹐陰不足兮气有餘﹐必是去多經水後﹐六神補血自能除。

寒熱

寒熱𨿽云外中風﹐陰虛陽弱不相同﹐更尋气血分虛實﹐寒熱交爭又一宗。經曰﹕陽虛則惡寒﹐陰虛則發熱﹐陽不足則先寒後熱﹐陰不足則先熱後寒。陰陽不調之﹐故當分气血虛實治之。寸口脈微爲陽不足﹐則陰气上入於陽中﹐宜補中益气湯。尺部脈弱爲陰不足﹐則陽气下陷於陰中﹐宜益陰地黃丸。若怒動肝火者﹐小柴胡湯。寒熱交爭﹐生地黃丸。

﹝卷之一調經門﹞崩漏

【歌】

陰虛陽搏謂之崩﹐恚怒憂思風熱乘﹐陰絡受傷血內溢﹐脾家虧損外奔騰﹐悲哀太過心胞絕﹐涎滯中焦气不增﹐更有陰陽崩兩說﹐須參脈癥可爲憑。

【論】

經曰﹕陰虛陽搏謂之崩。又曰﹕悲哀太過則心系急﹐肺布葉舉而上焦不通﹐熱气在中﹐故血走而崩也。

忽然大下謂之崩﹐淋瀝不止謂之漏也。

【脈】

仲景曰﹕寸口脈微而緩﹐微者﹐衛气疏﹐疏則其膚空。緩者﹐胃弱不實﹐則谷消而水化。谷入於胃﹐脈道乃行﹐水入於經﹐其血乃成。榮盛則其膚必疏﹐三焦絕經﹐名曰血崩。寸口脈弦而大﹐弦則爲減﹐大則爲芤﹐減者爲寒﹐芤則爲虛﹐虛寒相搏﹐此名曰革﹐男子則亡血失精﹐婦人則半產漏下。尺脈急而弦大﹐風邪入少陰之經﹐女子則漏下赤白。漏血不止﹐脈小虛滑者生﹐大緊實數者死﹐日下赤白數升﹐脈急疾者死﹐遲者生﹐浮者不治。

陰虛陽搏

尺脈虛微陰不足﹐寸如弦急陽有餘﹐必然失血崩中癥﹐四物阿膠黑地楡。漏久而虛者﹐黑地黃丸。

勞傷衝任

衝任原來主月經﹐絡傷血溢不畱停﹐備金散子宜調服﹐大劑芎歸極有靈。

涎郁胸膈

痰涎凝滯郁胸中﹐壅遏經隧气不通﹐血不歸經因漏下﹐備金抑气可收功。

風熱乘肝

風熱乘肝血妄行﹐頭痛脇痛目羞明﹐莎柴四物焦荊芥﹐一服教君疾自平。

烏金散。

思慮傷脾

憂愁思慮總傷脾﹐倦怠貪眠食不思﹐坤土卑監難攝血﹐歸脾加減最相宜。

暴怒傷陰

怒气傷肝血不藏﹐忽然崩下甚徨﹐靑皮香附炮焦黑﹐白芍芎歸及地黃。

元气下陷

血脫多時气必虛﹐陽生陰長理相宜﹐肝能生血調脾胃﹐歸艸升柴參術。

補中益气湯。

﹝卷之一調經門﹞經閉

【歌】

二陽之病發心脾﹐血海無餘土已虧﹐气結痰凝良有說﹐肝勞心損亦須知。東垣指出三焦病﹐學人宜將五臟推﹐血滯血枯當有別﹐通經不可浪施爲。

【論】

經曰﹕月事不來者﹐胞脈閉也。胞脈者﹐屬心而絡於胞中﹐今气上迫肺﹐心气不得下通﹐故月事不來也。潔古云﹕宜先降心火之劑﹐後服五補丸﹑衛生湯﹐治脾以養其血。經曰﹕二陽之病﹐發於心脾﹐有不得隱曲﹐女子不月﹐其傳爲風消﹐爲息奔者死﹐不治。經曰﹕有病胸脇支滿﹐妨於食﹐病至則先聞腥臊臭﹐出淸液﹐四肢淸﹐目眩時時﹐前後血病﹐名曰血枯。東垣曰﹕經閉不行有三﹐脾胃久虛﹐形體羸瘦﹐气血俱衰﹐以致經水斷絕﹐或因勞心﹐心火上行﹐月事不來﹐胞脈閉也﹐治宜安心補血﹐瀉火則經自行﹐此上焦心肺有熱而不行﹐一也。或病中消﹐胃熱善饑﹐漸瘦﹐津液不生﹐蓋經乃血脈津液所化﹐津液旣爲熱爍﹐肌肉漸瘦﹐時見煩渴﹐血海漧枯﹐宜瀉胃之燥熱﹐補益气血﹐則經自行﹐此中焦胃熱而不行﹐二也。或心胞絡脈洪數﹐時見大便閉﹐小便難而經水斷絕﹐血海漧枯﹐治宜調血脈﹐除胞絡中相火﹐則經自行﹐此下焦胞絡熱結而經不行﹐三也。

【脈】

寸脈弦﹐關脈沈﹐是肝病也﹐兼主腹痛﹐孔竅生瘡。尺脈滑﹐气血實﹐經不利。尺脈絕不至﹐兼主少腹引腰痛﹐气攻胸臆也。少陰脈弱而微﹐微則少血。寸口脈浮而弱﹐浮則爲虛﹐弱則無血。脈來至如琴弦者﹐苦少腹痛﹐月水不利也。肝脈沈主月水不利﹐腰腹痛。尺脈來而斷續者﹐月水不利﹐腹不通﹐繞臍痛﹐其脈沈緊﹐此由寒气客於血室﹐血凝不行也。

血熱

淸熱瀉火出東垣﹐病屬三焦必熱煩﹐玉燭三和分上下﹐經水調後必調元。

三和湯玉燭散二气丸。

風冷

熱則宜通冷則凝﹐腹中瘕聚結如冰﹐或緣勞役兼驚恐﹐久則傷肝寒熱增。

千金桃仁丸露丸。

痰阻

痰滯胞門气不淸﹐久而食少熱寒生﹐肥人血海偏脂滿﹐去積消痰經自行。

瓦壠丸。

血結

血結胞中病郁陶﹐精神減少欲成勞﹐寒宜三壘三方治﹐熱用羅君血極膏。

气滯

婦女偏多執性情﹐哀懷隱曲不舒伸﹐停經大半由於此﹐琥珀當歸效若神。

琥珀散當歸散。

心虛

婺婦宮娥及女尼﹐心思散耗致肝虧﹐須培血脈調榮衛﹐柏子仁丸最合宜。

茯苓補心湯。

肝勞

肝勞支滿妨於食﹐時覺喉間有臭腥﹐脇痛目眩或唾血﹐蘆茹烏賊載於經。

經閉成勞

室女停經病不輕﹐漸成勞瘵熱寒並﹐急宜艾炎投符藥﹐若得經通疾自平。

澤蘭湯柏子仁丸生地黃丸。

勞瘵多端不等論﹐先須去病後調元﹐骨蒸冷熱傳屍﹐若要尋精另一門。秦艽鱉甲散﹑獺肝丸﹑北斗符﹑取勞虫方﹑灸四花穴﹑腰兪。

﹝卷之一調經門﹞夢與鬼交

【歌】

元神虛損被邪侵﹐鬼魅交通莫可禁﹐恍惚昏迷言語亂﹐調肝養血及淸心。

【論】

人稟五行秀气而生﹐五臟神气而養﹐若調理失節﹐气血衰微﹐或思想過度﹐神不守舍﹐則邪乘虛而入。

其癥隱避而不欲見人﹐時獨言笑﹐或時悲泣﹐面色不變是也。

【脈】

其脈沈遲而伏﹐或如鳥啄﹐或綿綿而來﹐不知度數﹐或乍大乍小﹐乍短乍長﹐皆邪脈也。

【方】

茯神散

茯神茯苓人參赤小豆石菖蒲水煎服。

妙香散

茯神茯苓黃遠志山藥﹝各一兩﹞甘艸人參桔梗﹝各五錢﹞朱砂﹝三錢﹞木香﹝二錢五分﹞麝香﹝一錢﹞酒服二錢。

鹿角散

生鹿角爲末﹐酒服三錢﹐日三服。

桃仁丸

辰砂檳榔當歸桃仁﹝各三錢﹞阿魏﹝一錢﹞沈香麝香﹝一錢﹞煉蜜丸梧子大﹐酒服十丸。

秦承祖灸鬼哭穴

病患兩手拇指相並﹐綫紮緊合縫處﹐半肉半甲間灸七壯﹐必要四人四角一齊默火方妙﹐孫眞人有十三鬼穴。

黃帝灸法﹕上唇裏而中央肉弦上一肚如小麥大。

﹝卷之一調經門﹞積聚瘕腸覃石瘕

【歌】

癖聚瘕痞疝癥﹐血凝痰气食兼成﹐難經五積由於髒﹐六聚相傳腑所生﹐腸覃經行气分病﹐石瘕不月血相並﹐靑黃燥血脂狐鱉﹐虱發蛇魚亦瘕名。

【論】

經曰﹕腸覃者﹐寒气客於腸外﹐與衛气相搏﹐气不得營﹐因而所系﹐癖而內著﹐惡气乃起﹐息肉乃生。其始大如雞卵﹐稍以益大﹐至其成﹐如懷子之狀﹐按之則堅﹐推之則移﹐月事以時下﹐此腸覃也﹐气病而血不病也。

露丸

石瘕者﹐生於胞中﹐寒气客於子門﹐子門閉塞﹐气不得通﹐惡血當瀉不瀉﹐以畱止﹐日以益大﹐狀如懷子﹐月事不以時下﹐二者皆生於女子﹐可導而下。

五積者﹐五臟所生﹐心曰伏梁﹐肝曰肥气﹐脾曰痞气﹐肺曰息賁﹐腎曰奔豚。六聚者﹐六腑所生也。生臍傍﹐癖在兩肋﹐痞在胸前﹐疝居小腹。食癥﹑血癥﹑气癖﹑瘧癖﹐又有龍蛇魚鱉肉發虱瘕等﹐皆事出偶爾﹐飲食間誤中之﹐畱聚腹中﹐假血而成﹐自有活性﹐如永徽僧病噎﹐腹中一物如魚之類是也。他如敗梳治虱瘕﹐銅屑治龍瘕﹐曲治米瘕﹐鍛石治酒瘕﹐茶泥治蛭瘕可以理解也。皆因飲食不節﹐起居失宜﹐臟腑虧損﹐气血乖戾﹐痰涎凝結﹐陰陽受傷﹐經絡隧道循行失度﹐所以發作則痛﹐甚則欲死﹐皆血之所爲也。

【脈】

寸口沈而橫﹐脇下有積痛。六脈沈澀﹐皆主積痛。浮牢數緊﹐亦主積聚。少陰浮緊﹐緊則腹痛﹐半產﹐浮則亡血﹑惡寒﹑絕產。弦急者可治﹐虛弱者不治。

【方】

瓦壠子丸五積丸桃仁煎露丸李子豫八毒赤丸太乙神明陷冰丸。

【鍼灸】

气海在臍下一寸半﹐天樞在臍旁二寸﹐三報在巨闕下一寸章門在季脇端﹐胃脘穴在臍上四寸。

﹝卷之一調經門﹞髒躁悲傷

【歌】

婦人無故忽悲傷﹐不是神靈不是狂﹐髒躁欠伸誰識得﹐長沙傳下麥甘湯。

【論】

婦人髒躁悲傷欲哭﹐像如鬼神所作﹐數欠身﹐甘艸小麥大棗湯主之。蓋心虛則悲傷﹐悲傷則心動﹐心動則宗脈感而液道開﹐令人欲哭﹐過甚則宗气消而榮衛不利﹐陰陽相引而作欠伸也。《產寶》曰﹕喜屬陽心主之﹐怒屬陰肝主之﹐婦人稟性陰柔﹐故喜常少而怒常多﹐或悲泣不止﹐皆陰類也。有似神靈所憑﹐皆因所欲不遂﹐思極傷心故也。

【脈】

精气並於肺則悲﹐脈必浮澀而短﹐設或洪大﹐肺被火克也。

【方】

甘麥大棗湯

甘艸﹝三兩﹞小麥﹝一升﹞大棗﹝十枚﹞水﹝六升﹞煮三升﹐去渣分三次服。

立齋曰﹕前癥有寒水攻心者﹐有肺受風邪者﹐治當審察﹐無執一方。

﹝卷之一調經門﹞咽中如炙

【歌】

只因經絡著風寒﹐痰結咽中吞吐難﹐久久不除成噎隔﹐早宜四七破棺丹。

【論】

仲景曰﹕婦人咽中炙﹐半夏濃朴湯主之。孫眞人曰﹕咽中帖帖如有炙肉﹐吐之不出﹐吞之不下﹐含生薑片五十日愈﹐以意逆之﹐當是寒傷經絡﹐气血不和﹐浮於咽中﹐婦人血分受寒多﹐積冷气﹐故有此癥。予用破棺丹噙化頻咽之﹐曾治數人多效。蓋喉侯也﹐喉出天气﹐咽者咽也﹐咽出地气﹐故喉爲呼吸之門﹐咽乃水谷之路﹐其或憂思內結﹐風冷外侵﹐痰气隔塞﹐逆於喉嚨﹐妨礙飲食﹐久之而成翻胃﹑噎隔者有矣。

【脈】

浮滑風痰﹐沈澀气郁﹐弦數緊澀﹐終爲不吉。

【方】

半夏濃朴湯

半夏﹝一升﹞濃朴﹝三兩﹞茯苓﹝四兩﹞生薑﹝五兩﹞紫蘇﹝二兩﹞水七升煮四升﹐分四服每日一服。

四七湯卽前方而分兩不同。

二气散

山梔﹝炒﹞漧薑﹝炮﹞等分爲末﹐砂仁湯下二錢。

﹝卷之一調經門﹞脬轉

【歌】

忍尿持重入房中﹐了戾膀胱溺不通﹐莫把藥湯增水泛﹐沈香琥珀有神功。

【論】

仲景曰﹕婦人病飲食如故﹐煩熱不得臥﹐而反倚息者﹐此轉脬不得溺也。以脬系了戾﹐故致此病﹐宜利小便則愈﹐腎气丸主之。夫脬受水液﹐气不轉行﹐則小腸滿脹﹐或忍小便﹐飽食用力﹐或忍便行房﹐或忍便疾行﹐或忍便持重﹐今脬系了戾﹐屈抑而不得舒張﹐故小便不下。其癥﹕臍下急痛﹐煩悶汗出﹐气逆奔迫﹐內外壅塞﹐脹滿不通﹐此脬系轉戾不通﹐非湯藥所能治﹐法當行其气﹐气化則能出矣。沈香琥珀丸主之﹐外用小麥桿煎湯燻洗。《甲乙經》曰﹕脬轉不得溺﹐關元主之。

【脈】

右手澀小左手急大者﹐蔥白葵子桔皮湯。

【方】

沈香琥珀丸

沈香牙皂琥珀等分爲末﹐飯丸﹐益元散爲衣﹐溫酒服二錢。

彊忍小便气逆不通困篤欲死方

滑石﹝二兩﹞發﹝一兩﹐燒﹞桃根白皮煎湯﹐調服一錢。

﹝卷之一調經門﹞陰中諸病

【歌】

厥陰肝脈入陰中﹐抵器連陰及子宮﹐作癢生瘡因濕熱﹐腫而堅痛受寒風﹐脾虛下陷宜升舉﹐鬱結攻衝可宣通﹐更有陰吹人不識﹐發膏煎子出張公。

【論】

立齋曰﹕陰病乃七情郁火傷損肝脾﹐濕熱下注。其外證有生瘡者﹐有陰中舒出如蛇﹐俗呼陰挺。有翻突如餅﹐俗呼陰菌。有如雞冠﹐俗呼陰痔。亦有生虫腫痛﹐濕癢潰爛出水﹐脹悶脫墜者﹐其內癥口漧內熱﹐體倦﹐經候不調﹐飲食無味﹐日晡潮熱﹐胸膈不利﹐小腹痞脹﹐小便淋漓。治法﹕腫痛者﹐四物湯加龍膽艸﹑柴胡﹑山梔﹑丹皮。濕癢者﹐歸脾加山梔﹑柴胡﹑丹皮。淋漓者﹐龍膽瀉肝湯加白術﹑丹皮。潰腐者﹐加味逍遙散。脹悶脫墜者﹐補中益气湯加山梔﹑丹皮﹐佐以外治法。脈數則陰中生瘡﹐弦則陰中掣痛。又曰﹕緊則腹痛﹐數則生瘡。少陰滑數﹐陰中生瘡。脈至如琴弦﹐苦小腹痛﹐月水不利﹐孔竅生瘡。

陰瘡

如何陰戶忽生瘡﹐相火淫精濕熱傷﹐外洗野狼牙敷杏麝﹐內煎龍膽瀉肝湯。

陰腫

寒傷形而熱傷气﹐气傷痛兮形傷腫﹐只因風冷入肝經﹐所以疾病生陰孔。

陰痛

從來諸痛皆爲實﹐惟有陰疼濕熱看﹐龍膽逍遙俱可服﹐要知此病屬於肝。

陰癢

陰癢三虫蝕不安﹐脾虛濕熱漬於肝﹐槐枝枸杞根湯洗﹐龍膽逍遙硫鯉丸。

陰挺

陰挺元虛濕熱侵﹐如蛇突出痛淋漓﹐補中龍膽兼燻洗﹐古法三茱一撚金。

陰痔

濕熱停畱又著風﹐如茄如菌結陰中﹐歸脾益气逍遙散﹐醋淬烏頭可外攻。

陰冷

勞傷子髒陰中冷﹐以是三陰元气虛﹐內服天冬鐘乳酒﹐外施牛膽食茱萸。

陰吹

胃實腸虛气下行﹐陰吹喧搏只聞聲﹐豬膏亂髮同煎服﹐腸胃和平自不鳴。

交接出血

少女頻交陰戶傷﹐血流肝腎火猖狂﹐發灰鍋黑敷俱好﹐洗用黃連甘艸湯。

尿血

小便行時渾血來﹐厥陰風熱浸徘徊﹐備金生地逍遙散﹐牛膝車前及發灰。

遺尿

膀胱不禁苦遺尿﹐睡裏流來不自知﹐萆雞肝同益智﹐白薇白芍亦相宜。

鍼灸

陰中諸病﹐照海穴在足內踝下﹐歸來在天樞下七寸。

【方】

﹝卷之一調經門﹞帶下方

補中益气湯

人參黃當歸白術陳皮柴胡升麻甘艸姜棗水煎。

固眞丸

白石脂﹝﹞柴胡﹝各二兩﹞炮姜黃柏白芍﹝各五錢﹞龍骨﹝酒煮曬研﹞當歸﹝各三兩﹞爲末酒糊丸﹐每服三十丸。

溫經湯

吳萸當歸川芎白芍﹝各三兩﹞人參桂枝阿膠丹皮生薑甘艸﹝各二兩﹞半夏﹝半升﹞麥冬﹝一升﹞水煎服。

大黃甘遂湯

大黃﹝四兩﹞甘遂阿膠﹝各二兩﹞水煎服。

抵當湯

水蛭﹝三十炙﹞虻虫﹝三十炙﹞桃仁﹝三十﹞大黃﹝三兩酒浸﹞爲末水煎服。

礬石丸

礬石﹝三兩燒﹞杏仁﹝一兩﹞爲末煉蜜丸棗核大﹐內下部。

紅藍花酒

紅藍花﹝一兩﹞酒一大升煮減半頓服。

當歸芍藥散

當歸﹝三兩﹞芍藥﹝一斤﹞茯苓﹝四兩﹞白術﹝四兩﹞澤瀉﹝八兩﹞川芎﹝八兩﹐一作三兩﹞爲末酒服方寸匕﹐日三。

小建中湯

桂枝甘艸﹝各三兩﹞白芍﹝六兩﹞姜﹝三兩﹞棗﹝十二﹞膠飴﹝一升﹞水七升煮三升﹐去渣加飴服一升﹐腹滿加茯苓。

神仙聚寶散

當歸木香琥珀沒藥﹝各一兩﹞滴乳﹝三錢﹞麝香﹝一錢﹞朱砂﹝三錢﹞爲末水丸龍眼核大﹐酒磨一丸服。

蒼柏辛芎散

蒼術黃柏辛荑川芎南星半夏牡蠣﹝﹞滑石黃芩爲末酒服二錢。

酒煮當歸丸

當歸﹝一兩﹞茴香﹝五錢﹞附子﹝炮﹞良姜﹝各七錢﹞酒﹝一升﹐煮酒盡﹞丁香﹝五錢﹞全蠍﹝三錢﹐酒淨炙﹞鹽﹝五錢﹐炒﹞升麻柴胡木香﹝各二錢﹞川楝﹝三錢﹞甘艸﹝二錢﹞玄胡索﹝五錢﹞酒糊丸淡醋湯下二十丸。

樗皮丸

樗根白皮﹝向東南方者去土取之﹐米泔洗去黑皮﹐曬干酒炒﹞陳皮茯苓半夏香附川芎蒼術黃柏炮姜地楡牡蠣醋糊丸飲下六十丸。

小胃丹

甘遂﹝五錢﹐面煨﹞芫花﹝五錢﹐醋拌﹐瓦器內炒黑﹐不可令焦﹞大戟﹝五錢﹐水煮﹐切片曬漧﹞黃柏﹝三兩﹐炒﹞大黃﹝一兩五錢﹐煨﹞糊丸麻子大﹐空心湯下五十丸﹐痰下後服白術丸。

白術丸

白術﹝二兩炒﹞黃芩﹝五錢﹞白芍﹝七錢﹞白葵花﹝二錢五分﹞爲末湯炮炊餅丸﹐每服五十丸﹐四物湯下。

四神丸

香附﹝四制﹐八兩﹞蒼術﹝米泔浸切﹐牡蠣粉炒﹞樗根白皮﹝酒炒﹞砂仁﹝各二兩。炒﹞黃米飯丸﹐酒下六十丸。

雙白丸

白茯苓﹝三兩﹞風化鍛石﹝一兩﹞糊丸飲下三錢。

又方

喬麥麵雞蛋白搗丸﹐空心淡鹽湯下百丸。

又方

白扁豆花香附﹝鹽炒﹐各一兩﹞小茴香﹝鹽炒﹞硫黃﹝各五錢﹞甘艸乳香沒藥﹝各三錢﹞爲末每用五分入雞蛋﹐蒸熟酒下。

又方

白豆蔻砂仁香附等分炒爲末﹐米酒調服二錢。

又方

白果肉﹝四兩﹞硫黃末﹝一錢﹞二味同炒熟﹐去黃不用﹐將熟白果肉空心嚼下﹐淡鹽湯過口。

三黃三白丸

黃連﹝炒﹞黃芩黃柏﹝各五錢。炒﹞白術﹝炒﹞白芍﹝各一兩﹞白芷﹝二兩﹐炒黑﹞香附﹝一兩﹐醋炒﹞扁柏﹝五錢﹐酒炒﹞樗根皮﹝二兩﹐酒炒﹞粥丸湯下七十丸。

大溫經丸

吳茱萸﹝一兩﹞當歸川芎白芍﹝各五錢﹞熟地﹝二兩﹞牡丹皮﹝五錢﹞石菖蒲﹝一兩﹞阿膠﹝五錢﹞人參﹝五錢﹞茯苓﹝一兩﹞肉桂﹝五錢﹞艾葉﹝一兩醋炒﹞琥珀﹝三錢另研﹞附子﹝七錢炮﹞朱砂﹝二錢另研﹞煉蜜丸飲下四十丸。

白馬蹄丸

白馬蹄﹝﹞鱉甲﹝炙﹞蜀椒磁石﹝﹞杜仲禹餘糧鯉魚鱗甘艸龜甲當歸萆附子﹝炮去皮臍﹞眞川芎桑耳續斷等分爲末﹐煉蜜丸桐子大﹐空腹酒下十丸﹐漸加至三十丸以知爲度。

馬蹄丸

白馬蹄﹝燒﹞禹餘糧﹝各四兩﹞龍骨﹝三兩﹞烏賊骨白姜蠶﹝水淨炒﹞赤石脂﹝各三兩﹞煉蜜丸酒下三十丸。

小牛角腮散

治帶下五賁失血。

牛角腮﹝一枚﹐燒令赤﹞阿膠﹝三兩﹞續斷﹝二兩﹞龍骨﹝一兩﹞當歸﹝二兩﹞赤小豆﹝炒﹞禹餘糧鹿茸漧薑烏賊骨﹝各二兩﹞酒服﹐蜜丸亦可。

龍骨散

治婦人十二病﹐絕產。一白帶﹐二赤帶﹐三經水不利﹐四陰冷﹐五臟堅﹐六髒癖﹐七陰陽痛﹐八內彊﹐九腹寒﹐十髒閉﹐十一五臟酸痛﹐十二夢與鬼交。

龍骨﹝三兩﹐﹞黃柏半夏桂心漧薑﹝炮﹞杜仲黃土﹝各二兩﹞石葦滑石﹝各一兩﹞烏賊骨﹝四兩﹞代赭石﹝四兩﹞白姜蠶﹝五十枚﹐炒﹞白多倍烏賊﹑僵蠶﹔赤多倍代赭﹔子髒堅倍姜﹑桂﹔末服酒下方寸匕﹐日二﹐服藥三月﹐有子卽住勿服。

金鎖正元丹

肉蓯蓉﹝酒淨曬﹞胡蘆巴﹝炒﹞巴戟天﹝各一斤﹞補骨脂﹝十兩﹐鹽酒炒﹞五倍子﹝八兩﹞白茯苓﹝六兩﹞朱砂﹝三兩﹐另研﹞酒糊丸﹐酒下三十丸。

威喜丸

黃蠟﹝四兩﹞茯苓﹝四兩作塊﹐同豬苓水煮汁盡爲度﹐取出曬漧﹐不用豬苓﹞將茯苓爲末﹐溶蠟丸彈子大﹐空心細嚼一丸﹐滿口生津徐徐咽下﹐以小便淸白爲度。忌米醋﹐尢忌使性气。

加味四七湯

半夏﹝一兩﹐制﹞濃朴﹝姜炒﹞茯苓﹝各五錢﹞香附﹝七錢﹐醋炒﹞紫蘇甘艸﹝各二錢﹞姜﹝十二片﹞琥珀﹝四錢﹐另研﹞分四帖水煎﹐去滓調琥珀服。

加味逍遙散

當歸白芍茯苓白術柴胡香附甘艸丹皮山梔薄荷

六龍固本丸

山藥巴戟萸肉﹝各四兩﹞人參黃蓮肉川楝補脂﹝各二兩﹞小茴川芎木瓜﹝各一兩﹞靑鹽﹝三錢﹞煉蜜加豬羊脊髓蒸熟同搗丸﹐飲下五十丸。

十六味保元湯

補骨脂管仲﹝各三錢﹞黃巴戟人參﹝各二錢﹞小茴香溫石斛山藥茯苓獨活蓮須當歸﹝各一錢﹞黃柏升麻甘艸﹝各七分﹞杜仲﹝二錢﹞加桂圓肉水煎。

鎖精丸

補骨脂白茯苓五味子靑鹽﹝各等分﹞爲末酒糊丸﹐空心服五十丸。

固精丸

牡蠣﹝﹞龍骨北五味桑螵蛸菟絲餅茯苓韭子﹝炒﹞白石脂酒糊丸淡鹽湯下七十丸。

單方

鯉魚一尾去腸不去鱗﹐入油發一團﹐泥固﹐炭火存性﹐去泥﹐爲末﹐陳酒調服一錢。鹿角霜末服。

女子漏下積年不斷危困方

鵲重巢柴燒灰爲末﹐酒服方寸匕﹐日三服﹐一月愈﹐頻年產鵲者是。

﹝卷之一調經門﹞調經方

生地黃丸

生地﹝四兩﹐摘碎曬漧﹞赤芍﹝二兩﹞柴胡黃芩秦艽﹝各一兩﹞煉蜜丸桐子大﹐烏梅湯下三十丸﹐日三服。

柏子仁丸

澤蘭葉﹝二兩﹞柏子仁牛膝捲柏﹝各一兩﹞加續斷﹝二兩﹞熟地﹝三兩﹞煉蜜丸飲下三十丸。

衛生湯

黃﹝三錢﹐蜜炙﹞當歸白芍﹝各二錢。酒炒﹞甘艸﹝一錢﹞水煎。

通關散

豬牙皂﹝一錢﹞細辛﹝二分﹞麝香﹝少許﹞爲末搐鼻取嚏。

倉公散

皂莢﹝一錢﹞藜蘆﹝五分﹞雄黃﹝三分﹞枯礬﹝少許爲末﹞吹鼻取嚏。

白薇湯

白薇當歸人參甘艸

八珍散

防風川芎生地細辛石菖蒲人參朱砂薄荷

蘇合香丸

訶黎勒白術香附犀角朱砂靑木香白檀香沈香丁香麝香蓽茇﹝各二兩﹞安息香﹝爲末酒熬膏﹞龍腦蘇合油﹝各一兩入安息膏內﹞爲末﹐安息香膏加煉蜜和丸﹐溫酒化服﹐姜湯亦可。

八寶丹

琥珀沒藥當歸赤芍細辛﹝各一兩﹞朱砂﹝五錢﹐另研﹞冰片麝香﹝各二分﹞煉蜜丸﹐芡實大﹐石菖蒲湯化服一丸。

琥珀調經丸

香附﹝一斤﹐四制﹞艾葉﹝八兩﹐醋制﹞琥珀﹝五錢﹐另研﹞四物﹝各二兩﹞醋糊丸﹐飲下七十丸。

烏骨雞丸

八珍加沈﹑木香香附砂仁濃朴海金砂柏葉姜蠶將雞去毛﹑腸﹑頭﹑足﹑翅﹐入藥在雞肚內﹐酒煮爛去骨﹐炙用其藥﹐肉搗曬重磨﹐余汁打糊丸。

烏雞丸

蛤粉炒阿膠穀芽麥芽蘇木龍衣艾葉用艾鋪石臼中﹐一層艾一層藥﹐鋪訖用火緩緩燒過存性﹐以缽蓋口﹐令密勿通風﹐待冷取出﹐爲末丸服。

鶴頂丹

艾葉﹝五兩﹐醋煮﹞牡蠣﹝﹞龍骨﹝各三兩﹐﹞當歸﹝二兩﹞附子﹝一兩炮﹞赤石脂﹝三兩研﹞醋糊丸﹐石脂爲衣﹐烏梅湯下五十丸。

四物三補丸

四物黃芩黃連黃柏山梔香附荊芥穗龜板炙爲末煉蜜丸。

滋血湯

四物湯加人參黃山藥茯苓

當歸飲

四物加白術黃芩地楡阿膠澀少四物湯加木香炮姜甘瀾水煎﹐空心頓服。

固經丸

白芍黃柏黃芩龜板﹝醋炙﹞香附﹝醋炒黑﹞樗根白皮﹝酒炒焦﹞酒糊丸。

芩心丸

條芩米醋浸七日炙幹﹐又浸又炙﹐七次﹐爲末醋糊丸﹐空腹酒下七十丸。

拱辰丹

孫琳方﹐葛丞相夫人年少時服之有效。

鹿茸﹝酥炙﹞山萸肉當歸﹝各四兩﹞麝香﹝三錢﹞酒糊丸﹐每服七十丸﹐溫酒淡鹽湯任下。

加味柴胡湯

小柴胡湯加紅花﹑牡丹皮

﹝卷之一調經門﹞經病疼痛方

交加地黃丸

生地﹝一斤﹐搗絞去汁﹐以薑汁浸曬漧﹞生薑﹝一斤﹐搗絞去汁﹐以汁浸生地渣﹐姜渣以生地汁浸曬漧﹞當歸延胡索川芎白芍﹝各一兩﹞香附﹝八兩﹞乳香﹝炙一兩﹞木香﹝一兩﹞桃仁人參﹝各五錢﹞醋糊丸﹐湯下七十丸。

交加散

生地生薑﹝各一斤﹐以薑汁浸生地﹐生地汁浸姜渣﹐曬漧﹞當歸白芍桂心延胡蒲黃﹝各一兩﹞紅花沒藥﹝各五錢﹐爲末﹞溫酒調服三錢。

失笑散

蒲黃五靈脂同炒爲末﹐淡醋湯服二錢﹐或用砂糖拌服﹐或用醋糊丸服。

溫經湯

當歸川芎白芍肉桂蓬術甘艸丹皮牛膝生薑

八物湯

四物加木香檳榔苦楝延胡索

抑气散

香附茯苓陳皮甘艸延胡索

小琥珀散

當歸烏藥蓬術﹝醋炒﹞爲末酒調二錢服。

八珍湯

加延胡索香附炮姜

瓦壠子丸

瓦壠子﹝紅色醋淬七次﹞香附桃仁丹皮川芎川大黃當歸紅花酒糊丸。

玉燭散

四物合調胃承气湯。

加味五積飲

蒼術濃朴陳皮甘艸芍藥人參半夏枳殼香附白芷桔梗麻黃當歸川芎茯苓肉桂木香加姜木瓜入鹽少許水煎。

趁痛飲

虎骨防風白芷續斷白術本茯苓白芍甘艸當歸姜棗

琥珀散

當歸身赤芍蒲黃官桂三稜蓬術熟地丹皮甘菊劉寄奴﹝各一兩﹞加烏藥﹑延胡索﹑黑豆一升﹑生薑八兩同丹皮﹑赤芍﹑寄奴﹑稜﹑蓬以米醋四升煮豆爛﹐曬漧共研爲末﹐每服二錢﹐溫酒調下﹐大能止痛﹐故名琥珀散。

三神丸

橘紅﹝二兩﹞當歸延胡索﹝各一兩﹐醋煮﹞酒糊丸﹐艾湯下百丸。

﹝卷之一調經門﹞經病發熱方

茯苓補心丹

生地當歸白芍川芎陳皮桔梗前胡半夏漧葛茯苓甘艸枳殼紫蘇生薑

大造丸

紫河車﹝一具﹐米泔淨去紅筋﹐砂鍋煮爛搗﹞敗龜板﹝童便浸﹐酥炙﹐二兩﹞黃柏﹝鹽酒炒﹐一兩五錢﹞杜仲﹝二兩﹐鹽炒﹞牛膝﹝二兩﹞地黃﹝三兩﹐酒煮﹐入砂仁六錢﹞茯苓﹝二兩﹞天冬﹝一兩二錢﹐去心﹞麥冬﹝一兩二錢﹐去心﹞五味﹝七錢﹞加當歸﹝二兩﹞爲末﹐搗河車﹑地黃膏﹐少加米糊丸﹐每服八十丸。

蓮子淸心飲

蓮肉黃芩麥冬車前子茯苓黃柴胡地骨皮人參甘艸

天王補心丹

當歸天冬柏子仁棗仁北五味﹝各一兩﹞人參茯苓桔梗丹參遠志元肉﹝各五錢﹞生地﹝四兩﹞黃連﹝二兩﹞煉蜜丸朱砂爲衣﹐燈心湯下三十丸。

桃仁承气湯

大黃桃仁甘艸芒硝桂枝

六神湯

四物加黃地骨皮

益陰地黃丸

六味加當歸北五味

補血湯

黃﹝一兩﹞當歸﹝五錢﹞水煎。

﹝卷之一調經門﹞崩漏方

備金散

香附﹝四兩﹐醋炒黑﹞當歸﹝二兩﹐炒﹞五靈脂﹝一兩﹐炒﹞飲調三錢﹐服加炒荊芥﹐醋炒地楡﹐名烏金散。

黑地黃丸

蒼術﹝半斤米泔浸黑芝麻同炒﹞熟地﹝八兩﹞北五味﹝四兩﹞炮姜灰﹝二兩﹞棗膏搗丸湯下七十丸。

﹝卷之一調經門﹞經閉方

玉燭散

四物加大黃芒硝甘艸

三和湯

四物加大黃芒硝黃芩山梔連翹薄荷甘艸

二气丸

大黃﹝四兩﹐爲末﹐醋熬膏﹞當歸白芍﹝各二兩﹐爲末﹞大黃膏丸湯下三十丸。

千金桃仁丸

桃仁﹝一兩﹐炒﹞大黃芒硝虻虫﹝五錢﹐炒黑﹞醋熬大黃膏丸空服﹐酒服五十丸﹐下惡血如雞肝。

血極膏

大黃﹝四兩﹞爲末醋熬成膏如雞頭大﹐每服一丸﹐酒化開服﹐大便利一﹑二行﹐經脈自下﹐一加當歸﹑香附﹐酒下五十丸。

琥珀散

烏藥﹝三兩﹞當歸﹝二兩﹞蓬術﹝一兩﹐醋炒﹞爲末酒下三錢。

當歸散

當歸蒲黃穿山甲﹝各五錢﹐炙﹞朱砂﹝一錢﹐另研﹞麝香﹝少許﹞爲末酒服二錢。

烏賊骨丸

烏賊骨﹝四兩﹞茹﹝一兩﹞爲末雀卵丸小豆大﹐每服十丸至五十丸﹐鮑魚湯以干厭飲咽之。

秦艽鱉甲散

秦艽鱉甲當歸知母銀柴地骨烏梅

﹝卷之一調經門﹞積聚瘕方

天冬鐘乳酒

鐘乳粉﹝四兩﹞天門冬五加皮漧薑蛇牀子丹參熟地杜仲續斷﹝各三兩﹞地骨皮﹝二兩﹞酒十五斤漬飲。

千金方

吳茱萸內牛膽中﹐陰漧百日﹐每用二七枚綿裹﹐齒嚼碎﹐內陰中﹐良久熱如火。

豬膏發煎

豬膏﹝八兩﹞亂髮﹝如雞子大三枚﹞煎之發消藥成﹐分二次服﹐病從小便出。

養榮湯

人參白術茯苓當歸白芍熟地遠志五味子甘艸黃陳皮

長生活命丹

人參﹝二錢﹞姜﹝二片﹞麥芽﹝五分﹐炒﹞蓮子﹝八个﹞鍋焦飯﹝研末﹞上四味水煎﹐每一種調飯末三五匙服﹐最能開胃﹐治產後脾虛傷食﹐或誤服消導﹐大傷脾胃﹐不能飲食。

﹝卷之三胎前門﹞胎前用藥大法

【歌】

婦人初妊最難看﹐惡食貪眠或嗜酸﹐母病則須先療母﹐因胎卽便把胎安。

【論】

王海藏曰﹕安胎之法有二﹐如母病以致動胎﹐但療母而胎自安也。若胎气不固﹐或有所觸動以致母病者﹐宜安胎則母自愈矣。胎前气血和平則百病不生﹐若气旺而熱﹐熱則耗血而胎不安﹐治當淸熱養血爲主﹐惟在起居飲食調理得宜﹐絕去嗜欲﹐安養胎气﹐𨿽有別癥﹐總以安胎爲主。

﹝卷之三胎前門﹞胎前有三禁

【歌】

胎前三禁要須知﹐利水相煎汗下時﹐只爲厥陰爲祖气﹐若能不犯始爲奇。

【論】

張潔古曰﹕婦女天癸未行屬少陰﹐天癸卽行屬厥陰﹐天癸旣絕屬太陰。故治胎前從厥陰者﹐是祖气生化之原也。厥陰與少陽相爲表裏﹐故治之無犯胃气及上下二焦。謂之三禁者﹐不可汗﹑不可下﹑不可利小便。若發汗則同傷寒下早證﹐利大便則脈數而動於脾﹐利小便則內亡津液而胃中枯燥﹐用藥能不犯此三禁﹐則榮衛和而寒熱自止矣。

﹝卷之三胎前門﹞胎前藥忌羣隊

【歌】

胎前最忌藥成羣﹐識者須將气血分﹐气病惟宜枳殼散﹐血虛內補可爲君。

【論】

張子和曰﹕治婦人病必先問月水及娠﹐不可純用破气行血之藥﹐恐傷胎於疑似之間也。許學士曰﹕妊娠惟在抑陽助陰﹐然胎前藥最忌羣隊﹐倘陰陽交錯﹐別生他病﹐惟南山道士枳殼散所以抑陽﹐四物湯所以助陰﹐但枳殼散少寒﹐單服之恐有胎寒腹痛之患﹐以內補丸佐之﹐則陽不致彊﹐陰不致弱﹐陰陽調和而胎自安矣。

【方】

內補當歸丸

當歸﹝三兩﹞熟地﹝二兩酒蒸﹞宜加杜仲續斷山藥砂仁﹝炒﹞蜜丸服。

﹝卷之三胎前門﹞胎前宜健脾養血開郁補腎

【歌】

脾腎𨿽分先後天﹐陰陽气血總相兼﹐瘦人過動宜淸理﹐自汗滋陰合自然﹐怒气傷肝常嘔逆﹐胎元不運懶多眠﹐惟宜開郁安胎气﹐養血和中疾自痊。

【論】

脾爲後天之長﹐腎爲先天之原。有孕則礙脾﹐以致運化遲而生濕﹐濕生熱﹐故用白術以健脾燥濕﹐黃芩以淸熱安胎﹐此形瘦血熱﹐營行過疾﹐胎常上逼﹐過動不安﹐食少面黃﹐倦怠無力者宜之。若火旺口漧﹐發熱自汗﹐煩躁腹痛者﹐又宜生地﹑歸﹑芍以養血也。若性急多怒﹐形實气盛﹐面黑胸滿﹐嘔逆腹痛﹐胎常不運者﹐又宜砂仁﹑香附以開之。腎爲衝任之根﹐男子以藏精﹐女子以系胞﹐若腎虛腰軟﹐腳膝無力﹐又宜六味丸去丹皮加杜仲﹑續斷。故健脾﹑養血﹑開郁﹑補腎﹐治𨿽不同﹐然五行相生﹐循環無端﹐一以貫之。總之使其气血和平﹐無過不及而已。

【方】

安胎飲

陳皮茯苓藿香砂仁當歸紫蘇甘艸白術黃芩大腹皮姜﹝三片﹞水煎服。惡阻倍藿香﹑陳皮加半夏。胸膈不寬加枳殼去白術。惡寒倍蘇葉﹐生薑﹐去黃芩。虛煩加麥冬﹑知母去白術。子腫加山梔﹑木通倍腹皮。咳嗽加桑皮﹑麥冬去白術。子淋加木通﹑淡竹葉﹑茯苓。頭痛加川芎﹑羌活﹑防風。腰痛加杜仲﹑續斷﹑補骨脂。痢疾加黃連﹑木香﹑木通。胸腹痛加香附﹑白芍﹑延胡。泄瀉加澤瀉﹑白術﹑茯苓。傷寒無汗加羌﹑防﹐去苓﹑術。寒熱往來加柴胡﹑蘇﹑姜。傷食加枳殼﹑砂仁﹐去苓﹑術。誤服毒藥加知母﹑白扁豆。胎動不安倍當歸﹑砂仁。胎不長加參﹑﹑歸﹑術。下血加阿膠﹑艾葉﹑芎﹑歸。胎太盛加黃楊腦﹑陳皮。胎气上逼加砂仁﹑蘇梗。不眠加茯神﹑棗仁﹑竹葉。胎气下墜加川芎﹑續斷。血虛加白芍﹐熟地。

瘧疾加柴胡﹑知母。胎欲墜加續斷﹑杜仲﹑芎﹑歸。臨產加川芎﹑當歸。

﹝卷之三胎前門﹞安胎飲加減活法

【歌】

安胎飲裏紫蘇甘﹐大腹砂仁桔藿堪﹐芩術歸苓薑水煮﹐胎前諸癥可相參。惡阻停痰半夏宜﹐茯苓甘艸藿陳皮﹐砂仁大腹同香附﹐蘇葉生薑功最奇。胸滿心疼號子懸﹐蔥頭枳殼可同煎﹐砂仁大腹甘蘇葉﹐白術黃芩應避嫌。口渴虛煩加麥冬﹐茯苓竹葉及防風﹐山梔知母歸生地﹐補血生津有大功。腫脹皆因濕熱多﹐健脾利水自安和﹐木通苓澤姜皮術﹐大腹陳皮及炒莎。腰痛皆因腎气虛﹐須防孕子絕衣裾﹐地黃杜脂芎山藥﹐續斷當歸總載書。咳嗽原來屬肺家﹐要分虛實莫塗鴉﹐虛將天麥阿膠等﹐實用蘇陳桑杏砂。往來寒熱屬於肝﹐血少風邪勿誤看﹐四物八珍醫血弱﹐柴胡加減療風寒。食傷水瀉損於脾﹐下痢稠粘作熱醫﹐熱則香連丸可治﹐四苓香附茯陳皮。不眠驚悸屬於心﹐怔忡虛煩汗不禁﹐遠志棗仁龍眼肉﹐茯神柏子及人參。觸犯胎元動不安﹐縮砂末服是神丹﹐或兼佛手同生地﹐膠艾加之治血幹。大抵胎前宜四物﹐川芎用早恐升提﹐地黃泥膈須加減﹐順气和中勿執迷。

﹝卷之三胎前門﹞脈法

《內經》曰﹕何以知懷子之且生也。曰﹕身有病而無邪脈也。又曰﹕婦人足少陰脈動甚者﹐妊子也。又曰﹕陰搏陽別﹐謂之有子。秦越人曰﹕三部浮沈正等﹐按之不絕者﹐有妊也。崔紫虛曰﹕陰搏於下﹐陽別於上﹐气血調和﹐有子之象。手之少陰其脈動甚﹐尺按不絕﹐此爲有孕。少陰屬心﹐心主血脈﹐腎爲胞門﹐脈應於尺﹐或寸脈微﹐關滑﹑尺數﹐流利往來如雀之啄﹐或診三部﹐浮沈一止﹐或平而虛﹐當問月水﹐婦人有病而無邪脈﹐此孕非病﹐所以不月。齊仲甫曰﹕陰搏陽別謂之有子﹐气血調和﹐陽施陰化也。王叔和曰﹕脈平而虛﹐妊子法也。診其脈左少陰動甚者﹐妊子也。夫少陰心也﹐心主血。足少陰腎也﹐腎主胞門﹐大抵少陰經左手屬心﹐右足屬腎﹐下主乎尺﹐尺中按之不絕者﹐有妊也。亦有元虛而微細濡弱或伏者。《脈訣舉要》曰﹕男女之別以左右取﹐左疾爲男﹐右疾爲女﹐沈實在左﹐浮大在右﹐左男右女﹐可以預剖。蓋左脈疾勝於右是爲男﹐以男屬陽居左﹐胎气鐘於陽﹐故左勝。右脈疾勝於左是爲女﹐以女屬陰居右﹐胎气鐘於陰﹐故右勝也。大抵沈實者爲男﹐沈細者爲女﹐右尺浮大者﹐固知其女﹐左尺浮大者﹐大約多男﹐沈細是女﹐沈實是男﹐卽所謂諸陽爲男﹐諸陰爲女也。右尺浮大爲女﹐左尺浮大爲男﹐卽所謂左疾爲男﹐右疾爲女也。又曰﹕中指一跳一止者﹐一月胎。二跳二止者﹐二月胎也。

妊娠之脈如何認﹐要辧陰陽衰與盛。陰陽俱盛滑而和﹐兩手調和數相應。其人能食身無熱﹐容色如常是妊定。

脈來左盛是男形﹐右手偏洪是女孕。孕眞帶嘔頭昏悶﹐此是停痰惡阻病﹐急宜正胃與消痰﹐固血安胎全兩命。若還腰腹具脹時﹐日暮咽漧潮熱盛﹐多眠惡食倦昏痰﹐此屬經凝卻非病。胃脈疾數胎三月﹐小腸但數五月母﹐指下動急在大腸﹐八月懷孕知其數﹐大綱孕婦類如斯﹐任意推詳審動靜。婦人經自斷而有軀﹐其脈反弦﹐恐其後必大下﹐不成軀也。脈來近去遠﹐故曰反以爲有軀而反斷﹐此爲有陽無陰故也。

﹝卷之三胎前門﹞惡阻

【歌】

惡阻生於二月時﹐心煩悶亂食難施。胚胎經隧多壅塞﹐濁气攻衝運化遲﹐气郁停痰兼胃實﹐虛寒肝火並憂思﹐大都止嘔調脾胃﹐順气和中最得宜。

【論】

惡阻者﹐謂妊娠吐嘔﹑惡心﹑頭眩﹑惡食﹑擇食是也。《產寶》謂之子病。巢氏謂之惡阻。陳良甫謂胃气怯弱﹐中脘停痰﹐脈息和順﹐但四肢沈重﹐頭眩擇食﹐惟嗜酸鹹﹐甚者寒熱嘔吐﹐胸膈煩滿﹐半夏茯苓丸。

張仲景曰﹕婦人得平脈﹐陰脈小弱﹐其人渴不能食﹐無寒熱﹐名妊娠﹐於法六十日當有此癥﹐設有醫者治逆卻一月加吐下者﹐則絕之。《金匱要略》曰﹕妊娠嘔吐不止﹐漧薑人參半夏丸。

【脈】

嘔吐痰水寸必沈滑﹐澀郁遲寒微虛數熱﹐怒气傷肝脈弦而弱﹐或虛或實有力無力。

痰水

惡阻多因胃有痰﹐飲隨气上亦相參﹐二陳砂藿堪和胃﹐若喜酸嘗主是男。戴復庵曰﹕胎前惡阻見物嘔吐﹐嗜酸鹹物﹐多臥少起﹐俗名病鬼。蓋其人宿有痰飲﹐血壅遏而不行﹐飲隨气上停滯肝經﹐故喜酸物﹐金能克木﹐以辛勝之﹐小半夏茯苓湯主之﹐或二陳湯﹑砂仁﹑藿香。

虛寒

胃虛令人常吐食﹐胃冷無緣納水漿﹐二者必然脈遲細﹐人參半夏與漧薑。

肝火

小腹平明气上衝﹐因而郁塞滿胸中﹐厥陰相火衝於胃﹐茹橘蘆根用總同。羅大無曰﹕妊娠三月嘔吐惡阻﹐每至寅卯時覺小腹有气上衝﹐然後膈滿而吐﹐此肝火挾衝脈之火上衝也﹐用沈香磨水﹐化抱龍丸一服﹐胸膈气不升吐自止也。

气郁

气郁中焦嘔吐生﹐頭眩胸滿脹非輕﹐脈來左手弦而弱﹐苓半煎湯下抑靑。朱丹溪曰﹕嘔吐暈眩﹐脈左弦而弱﹐此惡气因怒气所激﹐肝气傷乃挾胎气上逆﹐參術補之非也﹐宜半夏茯苓湯下抑靑丸﹐或砂仁炒爲末﹐淡姜湯調服二錢。

胃實

气血成胎二月間﹐中焦壅塞不能還﹐必然穢濁攻於胃﹐水谷如何得下關。蘆根湯。丹溪曰﹕妊娠嘔逆不食﹐心煩悶亂﹐乃是气血積聚以養胎元﹐精血內郁﹐穢濁之气上攻於胃﹐宜陳皮半夏湯。

用藥大法

李茂翁曰﹕左脈弱而嘔﹐服諸藥不止者﹐當服理血歸原藥則愈矣。經曰﹕無陰則嘔是也。歸原散。薛立齋曰﹕中脘停痰﹐二陳湯加枳殼﹐若飲食停滯﹐六君子湯加枳殼﹐若脾胃虛弱﹐異功散。胃气不足﹐人參桔皮湯。气惱加枳殼﹐胸脇痞悶加蘇梗﹐脇痛加柴胡﹐飲食少思六君子加枳殼﹑蘇梗﹐頭暈體倦六君子﹐脾胃虛弱﹐嘔吐不食﹐半夏茯苓湯加白術。蓋白術﹑茯苓﹑半夏﹑陳皮﹑砂仁善能安胎气﹐健脾胃﹐予常用驗矣。故王子亨白術散﹑局方人參丁香散﹑楊振人參桔皮湯﹑齊自明醒脾飲﹐不用半夏亦可。

【方】

半夏茯苓丸

茯苓半夏桔皮枳殼人參甘艸漧薑蜜丸每服二十丸。《肘後方》無姜﹑半。只五品。

漧薑人參半夏丸

漧薑人參﹝各一兩﹞半夏﹝二兩﹞生薑汁糊丸﹐砂仁湯下。

橘皮竹茹湯

橘皮竹茹茯苓半夏生薑水煎服忌羊﹑雞﹑魚﹑面。

蘆根湯

生蘆根桔皮生薑大腹皮枇杷葉水煎。

歸原散

人參白術茯苓陳皮半夏桔梗甘艸枳殼川芎當歸白芍丁香姜棗水煎。

半夏茯苓湯

半夏茯苓生薑桔皮人參旋復花白芍甘艸川芎桔梗細辛生地如熱去細辛加知母﹐瀉去生地﹐二服後﹐服茯苓丸。

二香散

香附﹝一兩﹞藿香﹝五錢﹞甘艸﹝二錢﹞爲末砂仁湯調服二錢。

﹝卷之三胎前門﹞子煩

【歌】

內心焦煩號子煩﹐金爲火爍是根源。心煩肺熱多消渴﹐若是胸煩嘔吐翻﹐鬱悶不舒胎气熱。但煩無疾是虛煩﹐若兼恍惚心驚悸﹐竹也門冬不可喧。

【論】

妊娠苦煩悶者﹐以四月受少陰君火以養精﹐六月受少陽相火以養气。若母心驚膽寒有鬱悶﹐名子煩也。

《產寶》曰﹕子煩有四證﹐有中心煩﹐有胸中煩﹐有產煩﹐有子煩﹐皆熱也。肺虛而火乘之﹐則心煩也。停痰積飲而嘔吐涎沫﹐惡聞食气﹐胸中煩也。但熱而煩﹐似無疾者﹐虛煩也。气血停積﹐虛熱相搏﹐气郁不舒﹐煩躁吐沫﹐劇則胎動不安﹐均爲子煩也。竹葉湯﹑麥門冬飲﹑气滯紫蘇飲﹑痰竹瀝湯。

【脈】

子煩屬熱﹐脈必洪數﹐沈气滑痰﹐虛則無力。

【方】

竹葉湯

防風黃芩麥冬茯苓竹葉山梔當歸《外臺祕要》有竹瀝無竹葉﹐一方有知母無梔﹑芩﹑當歸。

麥門冬飲

麥冬人參茯神生地黃芩犀角甘艸蓮心

竹瀝湯

竹瀝﹝一升﹞茯苓﹝四兩﹞麥冬防風黃芩﹝各三兩﹞水四升煮二升﹐入竹瀝分三服。知母丸一味爲末﹐棗肉丸服﹐治誤服藥而虛煩不安者。

﹝卷之三胎前門﹞煩躁口渴

【歌】

口漧煩躁熱而虛﹐架構陰陽气不舒﹐熱在心脾多有準﹐煎熬津液不如初﹐古方知母除胎渴﹐六一黃主气虛﹐又有血凝成神醫。﹝《耿隅載方書》﹞

【論】

陳良甫曰﹕妊娠煩躁口渴者﹐是足太陰脾經﹐其气通於口﹐手少陰心經﹐其气通於舌。若臟腑虛弱﹐營衛不和﹐以致陰陽失度﹐熱乘於心脾﹐則津液消爍﹐故煩躁口渴也。與子煩大同小異﹐宜知母散。虛熱﹐人參黃散﹐或黃六一湯。耿隅治孕婦暴渴﹐惟飲五味汁﹐曰﹕此血欲凝非疾也﹐已而果孕。古方有血欲凝而渴飲五味之癥﹐不可不知。

【方】

知母散

知母麥冬黃茯苓黃芩甘艸竹瀝水二盞煎八分﹐去渣衝竹瀝服。

人參黃散

人參黃知母麥冬葛根茯苓秦艽甘艸竹葉水煎服。

黃六一湯

黃﹝六錢﹞甘艸﹝一錢﹞水煎服。

﹝卷之三胎前門﹞子懸

【歌】

脹滿心胸病子懸﹐紫蘇餘子古人傳﹐自明停飲兼寒治﹐李氏胎升相火愆﹐下气湯同枳殼飲﹐瘦胎散共紫蘇煎﹐若還衝築昏迷悶﹐蔥白當歸可保全。

【論】

子懸者﹐胎气不和﹐上湊心腹﹐脹滿疼痛也。由素有寒气﹐致令停飲﹐觸寒發動與气相會﹐故心腹脹滿也。李氏曰﹕四五月以來﹐君相二火養胎﹐以致胎熱气逆湊心﹐心腹脹滿疼痛﹐宜嚴氏紫蘇飲加黃芩﹑山梔。

子懸火盛極一時﹐心气悶絕而死者﹐紫蘇飲速進救之。

【脈】

有兩尺脈伏而絕者﹐若勞役胎上脹痛水安者﹐紫蘇飲。若誤服動胎藥以致胎損者﹐芎歸湯。脈浮滑﹐蔥白湯。

【方】

紫蘇飲

紫蘇當歸川芎白芍陳皮人參大腹皮﹝洗淨﹞甘艸加姜蔥白砂仁一方有香附無人參。

當歸湯

當歸人參阿膠甘艸蔥白水煎服。

下气湯

蘇葉陳皮桑皮茯苓靑皮白芍大腹皮甘艸

枳殼飲

枳殼﹝二兩﹞黃芩白術﹝各一兩﹞每服五錢﹐水煎。

瘦胎飲

當歸白芍枳殼砂仁香附甘艸益智母艸

蔥白湯

蔥白連須十四根濃服﹐安生胎﹐落死胎。

﹝卷之三胎前門﹞胎水

【歌】

胎水原來是總名﹐土虛水泛橫流行﹐惡寒灑淅肌浮腫﹐喘息噓腹脹膨﹐逐水鯉魚遵古法﹐實脾白術斂全生﹐大都順气調脾胃﹐利水和中疾自平。

【論】

妊娠五六月﹐腹大異常﹐胸腹脹滿﹐手足面目浮腫﹐气逆不安﹐此由胞中蓄水﹐俗呼琉璃胎。不治令子手足軟短有疾﹐宜鯉魚湯或澤瀉散﹐或苓術湯。張仲景曰﹕妊脹有水气﹐身重小便不利﹐灑淅惡寒﹐起卽頭眩﹐葵苓散。

【方】

鯉魚湯

白術生薑﹝五兩﹞茯苓﹝四兩﹞當歸白芍﹝三兩﹞鯉魚﹝一尾二斤﹞先煮魚熟取汁澄淸﹐再煎藥五服。

白術散

白術茯苓澤瀉陳皮姜皮大腹皮木香爲末砂仁湯下。

苓術湯

茯苓白術﹝各四兩﹞黃芩杏仁﹝各三兩﹞旋復花﹝一兩﹞桔紅

葵苓散

葵子﹝半升炒﹞茯苓﹝三兩﹞爲末飲服方寸匕。

胎水總名也﹐其面目浮腫者﹐爲子腫。胸腹脹滿者﹐爲子滿。但腳腫者﹐爲子气也。名旣不同﹐輕重自見﹐治法亦因而已。

﹝卷之三胎前門﹞子腫

【歌】

子腫脾虛面目浮﹐風行水泛濕停畱﹐關門不利從其類﹐散表分消疾自瘳。

【論】

脾主肌肉﹐土气安和則能制水﹐水自傳化無有停積。

若脾胃气虛﹐經血壅閉則水飲不化﹐濕气泛溢﹐外攻形體﹐內注胞胎﹐始娠腫滿﹐兒未成實﹐必傷胎气。若臨月而腫﹐利小便自愈。

薛立齋曰﹕子腫﹐胸腹脹滿﹐小便不利﹐通身浮腫者﹐鯉魚湯。脾胃虛弱﹐四君子湯。面目浮腫﹐肢體如水气﹐全生白術散﹐未應﹐六君子湯。若脾虛濕熱﹐下部作腫﹐補中益气湯加茯苓。若飲食失節﹐嘔吐泄瀉﹐香砂六君子湯。若脾虛血少﹐气滯﹐加味歸脾湯。腳腫﹐陳景初天仙藤散。

【方】

白術散

白術茯苓陳皮大腹皮桑白皮姜皮一方去白術加木香米湯服三錢。

木通散

木通香茹蘇葉﹝各二錢﹞枳殼黃芩﹝各一錢﹞大腹皮﹝一錢﹞木香訶子皮﹝各五分﹞生薑皮砂仁水煎服。

單方

山梔一合﹐炒爲末﹐米飲調下﹐治妊娠通身浮腫。

﹝卷之三胎前門﹞子滿

【歌】

脹滿心胸气不舒﹐要分虛實漫躊躇﹐風邪水搏多因實﹐病後而成又屬虛。

【論】

《產寶》曰﹕妊娠經血壅閉養胎﹐或挾水气﹐水血相搏致令腫滿﹐皆由脾胃虛弱﹐不能制水﹐名曰子滿。若水停不去﹐浸漬入胎﹐則令胎壞。診其脈浮﹑腹脹﹑喘息者﹐胎必壞也。澤瀉散。妊娠心靜气和則胎自安穩﹐若中風寒﹐邪气或有觸犯﹐則隨邪生病。如經血壅閉養胎﹐忽然胸腹虛腫脹悶﹐是胎中挾水﹐脾主肌肉﹐肌肉空虛﹐水气泛濫﹐故令身腫。然其由或因泄瀉下利﹐虛損脾胃﹐或因內熱煩渴﹐引飲太過﹐或因關門不利﹐小便澀少﹐濕漬脾胃﹐皆致腫滿﹐大抵生於五六月之間。蓋胎大則腹滿而气浮矣。

【方】

澤瀉散

澤瀉枳殼茯苓木通大腹皮桑白皮姜皮加砂仁水煎服。

防己湯

桑白皮防己茯苓紫蘇木香砂仁薑水煎。

白術散

白術﹝一兩炒焦﹞陳皮姜皮大腹皮﹝各五錢﹞爲末﹐米飲調二錢。

﹝卷之三胎前門﹞子气

【歌】

子气先從腳面浮﹐涓涓不治恐長流﹐全生白術天仙散﹐利水扶脾厥疾瘳。

【論】

妊娠三月以後﹐兩腳面漸腫﹐行走艱難以致喘悶﹐飲食無味﹐似水气狀﹐腳趾間有黃水出﹐謂之子气﹐直至分娩方消。此原素有風寒濕气及脾虛者﹐𨿽不可妄投湯藥﹐亦慮將產之際有不測之虞。宜服天仙藤散以疏郁。

陳良甫曰﹕妊娠兩腳浮腫﹐名曰脆腳。因脾衰不能制水﹐水血相搏所致﹐宜全生白術散健脾土。齊仲甫曰﹕子气不可作水病治﹐反傷元气﹐有此者必易產﹐因胞中水血多故也。初妊者﹐胎必壞﹐育亦行遲痿。《名醫錄》曰﹕宋少主與徐文伯微行﹐見一妊足腫不能行﹐少主脈之曰﹕此女胎也。文伯診之曰﹕此男胎﹐在左而黑﹐少主怒﹐欲破之﹐文伯惻然曰﹕臣請鍼之。刺三陰交﹐胎遂墜﹐男形而黑色﹐此足腫多男之徵也。

【方】

天仙藤散

天仙藤香附陳皮甘艸紫蘇木瓜姜皮

全生白術散

白術﹝一兩炒﹞茯苓陳皮姜皮大腹皮﹝各五錢﹞爲末米飲下二錢。

﹝卷之三胎前門﹞子癇

【歌】

忽然昏冒不知人﹐有間蘇來發作頻﹐此是風邪肝木病﹐羚羊角散效如神。

【論】

《產寶》曰﹕風是四時八方之气﹐常以節气之日候之風﹐從其鄕來者﹐謂之虛邪賊風﹐逢人之虛而中之者﹐隨其所在而病也。夫五臟六腑之兪皆在於背﹐臟腑虛者感發難治。若傷太陽之經﹐復遇寒濕相搏﹐口噤脊彊﹐名曰風痙。妊娠而發者﹐昏冒不識﹐人須臾則醒﹐醒後復發﹐名曰子癇﹐又名子冒。久則發痙﹐宜千金羚羊角散﹐或葛根湯加竹瀝。

【方】

羚羊角散

羚羊角五加皮防風當歸酸棗仁白茯神獨活甘艸川芎木香姜引水煎。

葛根湯

葛根茯苓人參澤瀉甘艸防己防風當歸川芎獨活水煎﹐臨服加竹瀝半杯﹐薑汁兩匙。

﹝卷之三胎前門﹞子喑

【歌】

子喑言低不出聲﹐少陰絡壅不能鳴﹐淸心降火調心腎﹐分娩經通語自淸。

【論】

《內經》黃帝問曰﹕人有重身﹐九月而喑何也。岐伯對曰﹕胞之絡脈絕也。帝曰﹕何以言之。岐伯曰﹕胞絡者﹐系於腎少陰之脈﹐貫腎系舌本﹐故不能言。曰﹕治之柰何。曰﹕無治也﹐當十月復。馬玄臺曰﹕舌云九月腎經養胎﹐故喑似拘泥﹐但九月之時﹐兒體已長胞絡﹐宮之絡脈系於腎者﹐阻絕不通﹐故間有之。蓋腎之脈下貫於腎﹐上系舌本﹐脈道阻絕﹐則不能言﹐至分娩後能言也。博陵醫之神者曰﹕郝翁有一妊娠﹐喑嘿不能言﹐郝曰﹕兒大經壅﹐故不能言﹐兒生經通﹐自能言矣。蕭賡六曰﹕內經大奇論以胞精不足善言爲死﹐不言爲生﹐此可驗﹐九月而喑﹐非胞精之不足﹐故當十月而復也。

﹝卷之三胎前門﹞子嗽

【歌】

十二經中嗽不同﹐火痰濕熱寒風﹐七情六气分虛實﹐活法隨機可變通。

【論】

肺主乎气﹐外合皮毛﹐形寒飲冷傷肺則咳嗽也。有涎曰嗽﹐無痰曰咳。五臟六腑俱受气於肺﹐各以其時感之而成病也。秋則肺受之﹐冬則腎受之﹐春則肝受之﹐夏則脾受之﹐諸髒不已﹐冬傳其腑。妊娠嗽者﹐名曰子嗽。實者參蘇飲以散之﹐虛者天門冬湯以補之。若久嗽不已。恐傷胎气也。

薛立齋曰﹕咳嗽﹐秋間風邪傷肺﹐金沸艸湯。夏間火邪克金﹐平肺散。冬間寒邪傷肺﹐人參敗毒散。春間風邪傷肺﹐參蘇飲。然肺屬辛金生於已土﹐久嗽不已﹐多因脾虛不能生肺气﹐腠理不密﹐外感風邪。或因肺虛不能生水﹐致陰火上炎﹐治當補土生金﹐滋腎安胎爲要也。

【方】

參蘇飲

紫蘇陳皮桔梗前胡枳殼茯苓甘艸葛根加知母﹑砂仁。

天門冬湯

天冬紫菀知母桑皮北味桔梗一加阿膠

百合散

百合紫菀麥冬桔梗桑皮甘艸竹茹水煎服﹐加蜜三匙。

﹝卷之三胎前門﹞喘息

【歌】

髒气相乘並肺中﹐气爭肺溢不宣通﹐治宜順气兼淸肺﹐脈澀肢寒必見凶。

【論】

《產寶》曰﹕胎前喘息皆由榮衛之气流行失度。气經於髒﹐髒不能受﹐諸气上並於肺﹐肺隘而气爭﹐故喘息也。其始得之﹐或因恚怒﹐則精卻﹐上焦閉而气不行﹐則畱於肝﹐肝乘於肺﹐則喘出於肝也。或因驚恐﹐則心無所根據﹐神無所根據﹐气亂於中﹐心乘於肺﹐此喘出於心也。或因跌僕﹐腎气暴動﹐傷而不通﹐腎气上乘於肺﹐此喘出於腎也。或飽食過度﹐動作用力﹐穀气逆肺﹐此喘出於脾也。

【脈】

呂滄州治經歷哈散﹐侍人病喘不得臥﹐眾作肺受風邪﹐治勿效﹐呂診之﹐气口盛於人迎一倍﹐厥陰弦動而疾﹐兩尺俱短而離經﹐因告之曰﹕病得之毒藥動血以致胎死不下﹐奔迫上衝﹐故喘也。用催生湯加芎歸服之﹐果下一死胎而喘止。

【方】

馬兜玲散

馬兜玲蘇子枳殼桔梗甘艸桑白皮陳皮砂仁

﹝卷之三胎前門﹞子淋

﹝附胎壓膀胱﹞

【歌】

小便淋漓號子淋﹐胸煩悶亂熱乘心﹐津虛食熱娘爲病﹐气滯胎壅子見侵﹐澤瀉茯苓甘竹葉﹐木通梔子麥冬芩﹐膀胱胎壓宜升起﹐日久須當議補陰。

【論】

腎開竅於二陰﹐與膀胱爲表裏﹐妊娠胞系於腎﹐腎虛熱不能利水而小便淋漓﹐甚者心煩悶亂﹐名曰子淋﹐子淋散主之。腎虛不能司化﹐六味丸去丹皮加車前子。

萬密齋曰﹕子淋須分二癥﹐一則妊母自病﹐一則子爲母病。然妊婦自病又分二癥﹐有食辛辣咸物因生內熱者﹐有自汗自利津液不足者。子爲母病亦有二癥﹐有胎气壅熱﹐有胎形迫塞﹐癥旣不同﹐治亦各別。

景曰﹕妊娠小便難﹐飲食如故﹐當歸貝母苦參丸﹐蜜丸豆大﹐每服三丸。

【方】

子淋散

茯苓麥冬木通甘艸大腹皮淡竹葉水煎服。

附﹕胎壓膀胱﹐六脈細弱﹐气血俱虛﹐不能承載其胎﹐墜下壓住膀胱下口﹐因此溺不得出﹐令穩婆以香油塗手﹐自產門托起其胎﹐溺出如注﹐卻以補中益气湯升提之。或使一人對患者﹐皆仰臥以足抵其足﹐徐徐搖動其腿腹﹐而胎自上。

﹝卷之三胎前門﹞心痛

【歌】

心痛多端仔細占﹐風寒痰熱總相兼﹐火龍散共砂仁散﹐痛甚延胡及手拈。

【論】

大全曰﹕妊娠心痛乃气邪痰飲交結﹐若傷心正經爲眞心痛﹐則爪甲靑﹐旦發夕死﹐夕發旦死。若傷支絡﹐則乍安乍作﹐名厥心痛。若傷於子髒﹐則胎動而下血。妊娠心痛﹐非止一端﹐當審脈癥而治之。

【方】

火龍散

川楝子茴香﹝各三錢﹞艾葉﹝一錢五分﹐鹽水炒﹞水煎服。

手拈散

延胡索五靈脂艸果乳香沒藥末服一錢。

﹝卷之三胎前門﹞胸腹痛

【歌】

上下攻衝胸腹疼﹐陰陽邪正互相爭﹐當歸芍藥原方治﹐香附砂仁亦有能。

【論】

胸腹痛者﹐或宿有冷痛﹐或新觸風寒﹐皆由髒虛而致也。邪正相搏而並於气﹐隨气上下﹐上衝於胸則胸痛﹐下攻於腹則腹痛也。

張仲景曰﹕婦人懷娠腹中疼痛﹐當歸芍藥散。

【方】

當歸芍藥散

當歸﹝三兩﹞白芍﹝一斤﹞茯苓﹝四兩﹞白術﹝四兩﹞澤瀉﹝八兩﹞川芎﹝三兩﹞末服一錢。

縮砂飲

砂仁﹝炒﹞爲末酒調二錢﹐覺腹中熱胎卽安。

﹝卷之三胎前門﹞腰痛

【歌】

妊婦胞胎系腎經﹐一毫觸犯不安寧﹐靑蛾通气調肝腎﹐還恐胎元不久停。

【論】

何松庵曰﹕腰痛脈大而痛不已者﹐腎虛也﹐靑蛾丸。脈澀而日輕夜重者﹐气血凝滯也﹐縮砂飲。脈浮者﹐爲風邪所乘﹐大豆紫湯。脈實者﹐閃挫也﹐通气散﹐總以安胎爲主。

【方】

通气散

補骨脂炒爲末﹐嚼胡桃以酒服三錢。

靑娥不老丸

杜仲﹝一斤﹐姜炒﹞補骨脂﹝四兩﹐鹽酒炒﹞桃肉﹝十枚﹞蜜丸服。

鹿角散

鹿角長六寸﹐燒赤淬酒中﹐又燒又淬﹐取酒服。

﹝卷之三胎前門﹞妊娠傷寒

【歌】

妊娠傷寒先保胎﹐六經表裏次安排﹐若然不解生傳變﹐自有專科莫亂猜。

【論】

妊娠傷寒專以散風淸熱安胎爲主﹐如發表香蘇飲﹐半表半里黃龍湯﹐淸火黃連解毒湯﹐余詳傷寒本科。

【方】

香蘇飲

香附蘇葉陳皮甘艸砂仁薑水煎服。如太陽經加羌活﹑防風﹐陽明經加葛根﹑知母﹐少陽加柴胡。

黃連解毒湯

黃連黃芩山梔黃柏水煎。

黃龍湯

柴胡黃芩人參甘艸實熱去參加砂﹑桔。

﹝卷之三胎前門﹞妊瘧

【歌】

乍寒乍熱名爲瘧﹐榮衛陰陽气不和﹐汗少汗多行補散﹐若然和解用柴胡。

【論】

瘧者﹐寒熱交爭﹐皆因於風寒也。風爲陽邪﹐化气而爲熱﹐寒爲陰邪﹐化气而爲寒。陰陽交爭﹐寒熱更作﹐或陰並於陽﹐則陰實陽虛而惡寒。若陽並於陰﹐則陽實陰虛而發熱。先傷於寒後傷於風﹐則先寒後熱。先傷於風後傷於寒﹐則先熱後寒。初瘧無汗者﹐散之。久瘧多汗者﹐補之。

【方】

小柴胡湯

柴胡黃芩人參甘艸加茯苓﹑知母﹑陳皮﹑生薑。

﹝卷之三胎前門﹞瀉痢

【歌】

水谷不化屬脾虛﹐臭穢稠粘作熱醫﹐淸熱濃腸兼理气﹐和中理气更扶脾。

【論】

泄瀉者﹐痛腹腸鳴水谷不化﹐或喜歡嘔逆﹐協熱下利﹐並宜四苓散﹑黃芩白芍湯。若裏急後重﹐下痢赤白﹐稠粘臭穢﹐謂之滯下﹐宜香連丸。能食者輕﹐絕不食者死。壺公曰﹕有妊娠病痢不止﹐脈虛而滑﹐兩關脈澀。此胎气不和﹐相火上炎﹐似痢非痢也﹐用安胎藥而愈。

【方】

香連丸

川連﹝五錢﹐吳茱萸同炒﹐揀去吳茱萸不用﹞木香﹝一錢﹞神曲糊丸﹐米飲服一錢。

﹝卷之三胎前門﹞胎動不安

【歌】

妊娠胎動有多端﹐內熱房勞或著寒﹐舉重食傷皆致病﹐憂思恚怒總相干﹐保全散共安胎飲﹐佛手湯同膠艾丸﹐只恐胎傷因下墜﹐離經脈見保嬰難。

【論】

胎動不安﹐有因酒色過度者﹐有舉重觸犯者﹐有誤食毒物者﹐有勞役太過者﹐有喜怒不常﹐傷於心肝﹐觸動血脈者﹐有信服熱藥反爲藥害者﹐有血少不能養胎者﹐有胎元內熱者。大法因母病而胎動者﹐但治母其胎自安。

若胎熱血少不堅固者﹐但安胎母疾自愈。

胎動不安者欲知男女生死之法﹐令人摸之﹐如覆杯者﹐男也。如肘頭參差起者﹐女也。溫者爲生﹐冷者爲死。

【方】

保全散

當歸﹝一兩五錢﹞阿膠﹝五錢﹞甘艸﹝三錢﹞加連須蔥白三莖水煎。

縮砂飲

縮砂仁﹝炒熟去衣爲末﹞酒調服二錢﹐或艾湯調下﹐服此覺胎動處熱﹐是藥力到也。

佛手散

當歸川芎﹝各一兩﹞水煎頓服﹐生胎自安﹐死胎自下也。

﹝卷之三胎前門﹞妊娠吐血

【歌】

怒气傷肝血上衝﹐勞傷風熱不相同﹐須知實火宜淸理﹐虛火滋陰可奏功。

【論】

妊娠吐血者﹐皆由臟腑有傷而致也。或用心太過﹐或思慮傷脾﹐或怒气傷肝﹐气逆於上﹐血隨而溢﹐心悶胸滿﹐久而不已﹐多致墜胎。若心悶甚者不治。

薛立齋曰﹕血癥若肝火妄動﹐先用小柴胡去半夏加山梔﹑生地﹐次用四物加黑山梔﹐或加味逍遙散去丹皮。

若肝經風熱﹐防風子芩丸。心經有熱﹐朱砂安神丸。心气不足﹐補心湯。思慮傷心者﹐妙香散。胃經有火﹐犀角地黃湯。膏粱積熱﹐加味淸胃散。鬱結傷脾﹐加味歸脾湯。肺經有火﹐黃芩淸肺飲。气虛不能攝血﹐補中益气湯。

腎經虛火﹐地黃丸。但看虛實分治﹐實火可瀉﹐法當淸熱以養血﹐虛火可補﹐法當滋陰以補水﹐則當自安。若執尋常治血之法﹐而用行血消血之藥﹐則胎自墜矣。

﹝卷之三胎前門﹞胎漏下血

﹝激經胞阻濕胞﹞

【歌】

下血腹痛名胞阻﹐膠艾芎歸最有靈﹐非時卒下爲胞漏﹐月事根據期號激經﹐尿血溺時常有血﹐漏胞血去不曾停﹐更有肝風榮實癥﹐防風丸服與黃芩。

【論】

胎漏者﹐由衝任脈虛﹐不能約制手太陽﹑少陰之經血也。懷妊之人經水不行者﹐壅之以養胎﹐蓄之以爲乳也。若衝任气虛則胞內泄不能制其經血﹐故月水時下﹐亦名胞漏血﹐則盡人斃矣﹐此虛癥也。

張仲景曰﹕婦人宿有癥病﹐經斷未及三月而得漏下不止﹐胎動在臍上者﹐爲癥痼害。妊娠六月動者﹐前三月經水利時胎也。下血者﹐後斷三月胚也。所以血不止者﹐其癥不去故也﹐此宿病也。婁全善曰﹕妊娠經來不多﹐飲食精神如故﹐六脈和緩滑大無病者﹐血盛有餘也。兒大能飲自不來矣﹐此緩癥也。《百問》曰﹕胎息未實﹐勞力觸犯﹐或食毒物﹐或房勞驚恐﹐致令子宮虛滑﹐經血淋瀝﹐敗血湊心﹐子母難保﹐此急癥也。《產集》曰﹕肝經有風﹐榮經旣爲風所勝﹐則所下者﹐非養胎之血﹐作漏胎治則誤﹐宜防風黃芩丸﹐此實癥也。《金匱要略》曰﹕妊娠下血﹐腹中痛者﹐爲胞疽﹐芎歸膠艾湯。《千金方》曰﹕妊娠下血不止﹐名曰漏胞﹐胞幹便死﹐宜用生地黃八兩﹐以淸酒三升﹐煮減半﹐絞去滓服。《脈經》曰﹕婦人經水下但爲微少﹐師脈之反言有軀。其後審﹐然其脈何類﹐何以別之﹐師曰﹕寸口脈陰陽俱平﹐榮衛調和﹐按之滑浮之﹐則淸陽明﹕少陰﹐各如經法。身反灑淅﹐不欲食飲﹐頭痛心亂﹐嘔噦欲吐﹐呼則微數﹐吸則不驚﹐陽多气溢﹐陰滑血盛﹐滑則多實﹐立經養成﹐所以月見陰﹐見陽。精汁凝﹐胞散﹐散者損墜﹐設復陽盛雙妊二胎﹐今陽不足﹐故令激經也。曾有妊娠月信不斷而胎不損﹐產科熊宗古曰﹕婦人血盛气衰﹐其體必肥﹐是以月信來而胎不損﹐若作漏胎治﹐則胎必墜﹐若不作漏胎治﹐則胎未必墜﹐誠有旨也。

【方】

膠艾四物湯

當歸川芎生地白芍阿膠艾葉

防風黃芩丸

防風﹝一兩﹞黃芩﹝醋炙黑兩﹞末之酒糊丸米飲下三錢。

止漏散

幹生地﹝四兩﹞炮姜灰﹝二兩﹞爲末空心米湯調服﹐二錢服。

備金散

香附﹝醋炒黑﹞當歸五靈脂﹝炒黑﹞爲末米湯調服二錢﹐加炒黑荊芥﹐醋炒地楡尢妙。

﹝卷之三胎前門﹞胎上逼

【歌】

將養失宜胎上逼﹐若然气促必傾危﹐當歸蔥白阿膠艸﹐大腹砂仁功亦奇。

【論】

將養合宜﹐气血調和﹐則胎得其所而產亦順﹐否則胎气動逆上逼心肺﹐以致气塞不轉﹐悶亂喘促而死矣。薛立齋曰﹕气逆胎上﹐紫蘇飲。若飲食不甘﹐兼六君子。肝火內熱﹐加味逍遙散。胃火﹐四君加梔﹑芩。脾郁﹐加味歸脾。

【方】

當歸湯

當歸人參阿膠甘艸連須蔥白水煎服﹐或單用蔥白二十一莖水煎服﹐未死卽安﹐已死卽下。

﹝卷之三胎前門﹞胎不長

【歌】

气血兩虛胎不長﹐黃白術共當歸﹐鯉魚煮汁頻頻服﹐久久功成胎自肥。

【論】

《聖濟總錄》曰﹕調理失宜﹐飲食減少﹐气血虛弱﹐不能行榮衛化精微﹐養衝任﹐故令胎內弱﹐子气不足。若使脾胃和而能飲食﹐水谷化而運气血﹐何慮胎气之不長也。

【方】

黃湯

黃白術茯苓麥冬人參陳皮甘艸姜棗

白術丸

白術當歸阿膠地黃川芎牡蠣川椒蜜丸服三十丸。

集驗方

鯉魚長尺許﹐煮如食法﹐飲其汁則胎自長矣。

﹝卷之三胎前門﹞腹內鐘鳴兒在腹中哭

﹝附乳法﹞

【歌】

妊娠腹內似鐘鳴﹐或有嬰兒哭泣聲﹐鼠窟黃連𨿽主治﹐要知育後不長生。

【論】

妊娠腹內鐘鳴﹐用鼠窟中土爲末﹐入麝香少許﹐酒調服二錢﹐立愈。或以黃連濃煎汁﹐令母時常呷之。

《產寶》曰﹕腹中兒哭者﹐是臍帶上疙瘩兒含口中﹐因妊娠登髙舉臂脫出兒口﹐因此作聲。令妊婦曲腰﹐就地如拾物狀﹐仍入兒口卽止。又曰﹐其治法亦用前二方。薛立齋曰﹕黃連性寒﹐麝香開竅﹐當酌量用之。

一婦懷娠八月﹐因舉手掛窗﹐遂致兒在腹中哭﹐眾莫能治﹐一老穩婆教以大豆一升撒地﹐令孕婦拾之﹐果未及一半而愈。

妊娠無故忽然兩乳中滴出者﹐謂之乳。有此癥者﹐兒多不育。

﹝卷之三胎前門﹞防胎自墜

【歌】

三月七月數應奇﹐肝一心三五屬脾﹐七肺九腎皆在髒﹐傷胃中衝恐墜之﹐十月養胎遵古法﹐千金保孕獨稱奇﹐更宜愛護調神气﹐免使胎元不及期。

【論】

大金曰﹕陽施陰化﹐榮衛調和﹐經脈完固﹐十月而產。若气血虛損﹐不能養胎則墜也。凡腰痛者﹐多有墜胎之患。王海藏曰﹕墜胎之因有五﹐總由气血虛弱不能榮養胎元﹐或七情太甚﹐內火發動﹐火能消物而墜。

或遇傷勞役饑飽﹐動胎而墜﹐或遇於房事﹐觸犯其胎而墜。或跌僕閃挫﹐傷動其胎而墜。或大怒悲哀﹐傷動心肝之血而墜。然而小產甚於大產﹐由於胎髒損壞﹐胞系腐爛故也。

巢元方曰﹕受胎在腹﹐七日一變﹐墜胎在三﹑五﹑七月多﹐二﹑四﹑六月少。髒陰而腑陽﹐三月屬心﹐五月屬脾﹐七月屬肺﹐皆屬五臟﹐陰常易虧﹐故多墜耳。一月屬肝﹐怒則多墜﹐洗下體竅開亦墜﹐一次旣墜﹐肝脈受傷﹐下次亦墜﹐今之無子者﹐大半是一月墜胎﹐非盡不受孕也。

泰山磐石丸

人參黃白術當歸川芎白芍甘艸熟地續斷黃芩砂仁糯米爲丸服。

﹝卷之三胎前門﹞雙胎一死一生

【歌】

跌僕雙胎一死生﹐器中投鼠實難行﹐千金蟹爪膠甘桂﹐方出眞人價不輕。

【論】

陽施陰化﹐精血有餘﹐則成雙胎。若冷熱失宜﹐气血虧損則胎萎而不育﹐或過期而不產。若雙胎脈弱﹐經養不周﹐故偏傷也。候其胎上冷﹐是胎已死﹐如抱雞子﹐熱者爲生﹐冷者多濁物﹐理之自然者也。孫眞人曰﹕妊娠僵僕失據﹐胎動轉上搶心﹐甚者血從口出﹐逆不得息。或注下血一斗五升﹐胎不出﹐子死腹中﹐急如產狀﹐虛乏少气困頓欲死者。

【方】

蟹爪散

蟹爪﹝一升﹞阿膠﹝二兩﹐炒﹞甘艸﹝二尺﹞桂﹝半尺﹞東流水一斗﹐煮蟹爪﹑甘艸﹐取三升去滓內阿膠烊盡﹐能爲一服佳﹐不能者﹐食頃再服。若口噤不能飲者﹐格口灌之﹐藥下便活﹐與母俱生。若胎一死一生﹐則死者自下﹐而生者自安﹐若胎已死﹐獨母活也。煎藥宜用向東竈﹐以茅葦薪火煎之。

﹝卷之三胎前門﹞誤服毒藥

【歌】

誤服湯丸胎气傷﹐攻衝腹痛實徨﹐先煎甘豆湯頻服﹐知母芎歸亦可嘗。

【論】

立齋曰﹕妊娠誤服毒藥﹐胎動不安者﹐甘艸﹑黑豆﹑淡竹葉水濃煎服以解之。若頓僕﹐用阿膠散送知母丸。若下血腹痛﹐佛手散﹑子母丸。去血過多﹐八珍湯加益母。

【方】

阿膠散

生地當歸白芍阿膠黃艾葉甘艸砂仁

知母丸

知母﹝焙﹐爲末﹞棗肉丸如彈子大﹐每服化下一丸。

白扁豆散

扁豆﹝生﹐爲末﹞每服三錢﹐米飲調下。

﹝卷之三胎前門﹞孤漿

【歌】

娠妊水下曰孤漿﹐脾弱元虛气血傷﹐糯米黃湯早服﹐免教子母兩分張。

【論】

《脈經》曰﹕婦人懷軀六七月﹐暴下斗餘水﹐其胎必根據而墜﹐此非時孤漿預下﹐气血皆虛故也。大金曰﹕妊娠忽下黃汁如膠﹐或如豆汁﹐胎動腹痛者宜。

黃糯米湯

黃﹝六兩﹐炒﹞糯米﹝五合﹞一方有川芎﹐水七升煮三升﹐分四服﹐日三夜一。

﹝卷之三胎前門﹞鬼胎

【歌】

聞說鬼胎如抱甕﹐面靑脈澀腹如冰﹐雄黃斬鬼班玄散﹐先哲傳畱暗室燈。

【論】

人之臟腑調和﹐气血充實﹐則風邪鬼魅不能幹之﹐若榮衛虛損﹐精神衰弱﹐妖魅魍魎得入臟腑﹐狀如懷子﹐名曰鬼胎。虞天民曰﹕鬼胎屬思想所致﹐蓋晝之所思﹐卽夜之所見。凡男女之性淫而虛者﹐肝腎相火無時不起﹐故勞怯﹐人多夢與鬼交﹐故鬼者爲胎也。非實有鬼﹐神交接成胎也。故曰思想無窮﹐所願不遂﹐發爲白淫白濁﹐流於子宮﹐結爲鬼胎。本婦自己血液淫精結聚成塊耳。

【方】

雄黃丸

雄黃鬼白莽艸朱砂巴豆﹝去油各五錢﹞獺肝﹝炙黃八錢﹞蜥蜴﹝炙﹞蜈蚣﹝各一條炙﹞爲末煉蜜丸如梧桐子大﹐每服三丸空心溫酒下﹐頃下如蛇虫乃愈。

斬鬼丹

吳茱萸川芎秦艽柴胡芫花﹝醋炙﹞巴戟巴豆霜姜蠶蜜丸酒下七丸﹐出惡物愈。

班玄丸

斑蝥﹝炒﹞玄胡索﹝各三錢﹞末服五分酒下﹐酒糊丸服亦可。

﹝卷之三胎前門﹞小產

【歌】

婦人小產可寒心﹐或用芎歸或用參﹐去血過多宜大補﹐停痰昏悶服烏金。

【論】

《產寶》曰﹕凡驢馬有孕﹐牡者近身則蹄之﹐名曰護胎﹐所以絕無小產之患。人之胎﹐系胞中气血養之﹐靜則神藏﹐躁則消亡﹐欲火一動則精神走泄﹐火擾於中則胎墜矣。齊仲甫曰﹕小產有下血不止﹑血凝不出二癥﹐蓋血得寒則凝﹐得熱則行﹐若墜胎損經﹐其血不止﹐必煩悶而死。或因風冷墜胎﹐血冷相搏﹐气虛血逆﹐甚則血結不出﹐搶上攻心﹐悶絕而死。當溫經逐寒﹐其血自行。若血淋瀝不止﹐是衝任气虛﹐不能約束﹐宜膠艾湯。

大抵腹痛者爲實﹐按之更痛﹐手不可近者﹐宜逐瘀生新﹐芎歸湯﹑失笑散之類是也。不腹痛者爲虛﹐按之痛減者亦爲虛﹐宜用溫補﹐四神湯﹑炮姜﹑肉桂之類。

【方】

烏金散

好墨﹝二兩燒赤醋淬七次﹐又燒赤放冷研﹞沒藥血竭﹝各五錢﹞麝﹝一分﹞爲末每服溫酒調一錢﹐如血迷﹐童便調服二錢立醒。

當歸散

當歸﹝一兩五錢﹞阿膠﹝三兩﹞艾葉﹝一兩﹞川芎﹝一兩﹞每用四錢水煎入薑汁一匙﹐生地汁五合煎五六沸﹐溫服。

﹝卷之三胎前門﹞異產

【歌】

風雷晦冥合陰陽﹐惡气乘胎產異常﹐更有異中還異者﹐相期博學漫推詳。

【論】

李時珍曰﹕胎十月而生常理也。而有七月﹑八月生者﹐十二﹑三月生者﹐十四﹑五月生者﹐或雲气虛也。

《醫學正傳》言﹕有十七﹑八月至二十四﹑五月生者。劉敬叔異死言太源溫盤古﹐孕三年乃生﹐豈亦气虛耶。今孕七月生者多育﹐八月生者多夭﹐是七變而八不變也。《晉書》符堅母孕十三月而生﹐《漢書》堯及昭帝皆孕十四月生﹐劉聰母孕十五月而生﹐搜神記云黃帝孕二十五月而生﹐皆常中之異者也。胞門子髒爲奇恆之府﹐所以爲生人之戶﹐常理也。而有自脇產﹐自額產﹐自背產﹐自髀產者何也。豈子髒受气駁離﹐而其系有不同。如宋史所記﹐男陰生於脊﹐女陰生於頭之類耶。《史記》云﹕陸終氏娶鬼方之女﹐孕而左脇出三人﹐右脇出三人。如修已背坼而生禹﹐簡狄胸坼而生契也。魏黃初六年﹐孔羨表言汝南屈壅妻王氏生男﹐從右脇下小腹上出﹐子母全安。異死曰﹕晉時李宣妻樊氏義熙中懷孕不生﹐而額上有瘡﹐兒從瘡出。又趙宣母妊﹐股髀作癢﹐搔之成瘡﹐兒從瘡出。嵩山記陽翟有婦人妊三十月﹐兒從母背出﹐五歲便入山學道去。瑯琊鈔云成化中宿州﹐婦孕脇腫如癰﹐及期兒從癰出﹐瘡隨合﹐其子名佛記兒。隆慶五年二月唐山縣民婦有孕﹐左脇腫起﹐兒脇生﹐子母俱無恙﹐此皆產理異中之異者也。女子二七天癸至﹐任脈通﹐故有子。七七天癸絕﹐無子常理也。乃有十二歲而生子者﹐如褚記室所載﹐平江蘇達卿之女類是也。有婦人五十﹑六十而生子者﹐如遼史所載﹐亟普妻年六十生二男一女﹐此則異中之常者也。《玄珠密語》曰﹕人生三子主太平﹐人生三女主淫失﹐政人生十子﹐諸侯競位。人生肉塊﹐天下饑荒﹐此就人事而論﹐气化所感﹐別有所關也。如西樵野記載﹐嘉靖己酉橫涇傭農孔方忽患膨脹﹐憒憒幾數月﹐自脇產一肉塊﹐剖視之﹐一兒肢體﹐毛髮悉具也。又有人生於卵﹐生於馬之類﹐徐偃王之母產卵﹐棄之﹐孤獨老母取伏之﹐出一兒。漢末有馬生人﹐名曰馬異﹐此皆造化無窮之變異也。

