宋版《傷寒論》

序

論曰﹕余每覽越人入虢之診﹐望齊侯之色﹐未嘗不慨然嘆其才秀也。怪當今居世之士﹐曾不畱神醫藥﹐精究方術﹐上以療君親之疾﹐下以救貧賤之厄﹐中以保身長全﹐以養其生﹐但競逐榮勢﹐企踵權豪﹐孜孜汲汲﹐惟名利是務﹐崇飾其末﹐忽棄其本﹐華其外而悴其內﹐皮之不存﹐毛將安附焉。卒然遭邪風之气﹐嬰非常之疾﹐患及禍至﹐而方震慓﹐降志屈節﹐欽望巫祝﹐告窮歸天﹐束手受敗﹐賚百年之壽命﹐持至貴之重器﹐委付凡醫﹐恣其所措﹐咄嗟嗚呼﹗厥身以斃﹐神明消滅﹐變爲異物﹐幽潛重泉﹐徒爲啼泣。痛夫﹗舉世昏迷﹐莫能覺悟﹐不惜其命﹐若是輕生﹐彼何榮勢之云哉﹗而進不能愛人知人﹐退不能痛身知已﹐遇災值禍﹐身居厄地﹐蒙蒙昧昧﹐蠢若遊魂。哀乎﹗趨世之士﹐弛競浮華﹐不固根本﹐忘驅徇物﹐危若冰谷﹐至於是也。

余宗族素多﹐向餘二百﹐建安紀年以來﹐猶未十稔﹐其死亡者﹐三分有二﹐傷寒十居其七。感往昔之淪喪﹐傷橫夭之莫救﹐乃勤求古訓﹐博采眾方﹐撰用素問九卷﹐八十一難﹐陰陽大論﹐胎矑藥錄﹐並平脈辧證﹐爲傷寒雜病論合十六卷。𨿽未能盡愈諸病﹐庶可以見病知源﹐若能尋余所集﹐思過半矣。

夫天布五行﹐以運萬類﹐人稟五常﹐以有五藏﹐經絡府兪﹐陰陽會通﹐玄冥幽微﹐變化難極﹐自非才髙識妙﹐豈能探其理致哉﹗上古有神農黃帝歧伯伯髙雷公少兪少師仲文﹐中世有長桑扁鵲﹐漢有公乘陽慶倉公﹐下此以往﹐未之聞也。觀今之醫﹐不念思求經旨﹐以演其所知﹐各承家技﹐始終順舊﹐省疾問病﹐務在口給﹐相對斯須﹐便處湯藥﹐按寸不及尺﹐握手不及足﹐人迎趺陽﹐三部不參﹐動數發息﹐不滿五十﹐短期未知決診﹐九候曾無仿佛﹐明堂厥庭﹐盡不見察﹐所謂窺管而已。夫欲視死別生﹐實爲難矣。

孔子云「生而知之者上﹐學則亞之﹐多聞博識﹐知之次也。」余宿尙方術﹐請事斯語。

辧脈法

問曰﹕脈有陰陽﹐何謂也﹖答曰﹕凡脈大﹑浮﹑數﹑動﹑滑﹐此名陽也﹔脈沈﹑澀﹑弱﹑弦﹑微﹐此名陰也。凡陰病見陽脈者生﹐陽病見陰脈者死。

問曰﹕脈有陽結﹑陰結者﹐何以別之﹖答曰﹕其脈浮而數﹐能食﹐不大便者﹐此爲實﹐名曰陽結也﹐期十七日當劇。其脈沈而遲﹐不能食﹐身體重﹐大便反硬﹐名曰陰結也﹐期十四日當劇。

問曰﹕病有灑淅惡寒﹐而復發熱者何﹖答曰﹕陰脈不足﹐陽往從之﹐陽脈不足﹐陰往乘之。曰﹕何謂陽不足﹖答曰﹕假令寸口脈微﹐名曰陽不足﹐陰气上入陽中﹐則灑淅惡寒也。曰﹕何謂陰不足﹖答曰﹕尺脈弱﹐名曰陰不足﹐陽气下陷入陰中﹐則發熱也。陽脈浮﹐一作微。陰脈弱者﹐則血虛﹐血虛則筋急也。其脈沈者﹐榮气微也。其脈浮﹐而汗出如流珠者﹐衛气衰也。榮气微者﹐加燒鍼﹐則血畱不行﹐更發熱而躁煩也。

脈藹藹如車蓋者﹐名曰陽結也。一云秋脈。

脈累累如循長竿者﹐名曰陰結也。一云夏脈。

脈瞥瞥﹐如羹上肥者﹐陽气微也。

脈縈縈如蜘蛛絲者﹐陽气衰也。一云陰气。

脈綿綿如瀉漆之絕者﹐亡其血也。

脈來緩﹐時一止復來者﹐名曰結。脈來數﹐時一止復來者﹐名曰促。一作縱。脈陽盛則促﹐陰盛則結﹐此皆病脈。

陰陽相搏﹐名曰動。陽動則汗出﹐陰動則發熱。形冷惡寒者﹐此三焦傷也。若數脈見於關上﹐上下無頭尾﹐如豆大﹐厥厥動搖者﹐名曰動也。

陽脈浮大而濡﹐陰脈浮大而濡﹐陰脈與陽脈同等者﹐名曰緩也。

脈浮而緊者﹐名曰弦也。弦者﹐狀如弓弦﹐按之不移也。脈陰﹝緊﹞者﹐如轉索無常也。

脈弦而大﹐弦則爲減﹐大則爲芤﹐減則爲寒﹐芤則爲虛﹐寒虛相搏﹐此名爲革﹐婦人則半產漏下﹐男子則亡血失精。

問曰﹕病有戰而汗出﹐因得解者﹐何也﹖答曰﹕脈浮而緊﹐按之反芤﹐此爲本虛﹐故當戰而汗出也。其人本虛﹐是以發戰﹐以脈浮﹐故當汗出而解也。若脈浮而數﹐按之不芤﹐此人本不虛﹐若欲自解﹐但汗出耳﹐不發戰也。

問曰﹕病有不戰而汗出解者﹐何也﹖答曰﹕脈大而浮數﹐故知不戰汗出而解也。

問曰﹕病有不戰不汗出而解者﹐何也﹖答曰﹕其脈自微﹐此以曾發汗﹑若吐﹑若下﹑若亡血﹐以內無津液﹐此陰陽自和﹐必自愈﹐故不戰不汗出而解也。

問曰﹕傷寒三日﹐脈浮數而微﹐病人身涼和者﹐何也﹖答曰﹕此爲欲解也﹐解以夜半。脈浮而解者﹐濈然汗出也﹔脈數而解者﹐必能食也﹔脈微而解者﹐必大汗出也。

問曰﹕脈病欲知愈未愈者﹐何以別之﹖答曰﹕寸口﹑關上﹑尺中三處﹐大小浮沈遲數同等﹐𨿽有寒熱不解者﹐此脈陰陽爲和平﹐𨿽劇當愈。

師曰﹕立夏得洪一作浮大脈﹐是其本位﹐其人病身體苦疼重者﹐須發其汗。若明日身不疼不重者﹐不須發汗。若汗濈濈自出者﹐明日便解矣。何以言之﹖立夏脈洪大﹐是其時脈﹐故使然也。四時仿此。

問曰﹕凡病欲知何時得﹐何時愈﹖答曰﹕假令夜半得病者﹐明日日中愈﹐日中得病者﹐夜半愈。何以言之﹖日中得病﹐夜半愈者﹐以陽得陰則解也﹔夜半得病﹐明日日中愈者﹐以陰得陽則解也。

寸口脈浮爲在表﹐沈爲在裏﹐數爲在府﹐遲爲在藏﹐假令脈遲﹐此爲在藏也。

趺陽脈浮而澀﹐少陰脈如經者﹐其病在脾﹐法當下利。何以知之﹖若脈浮大者﹐气實血虛也。今趺陽脈浮而澀﹐故知脾气不足﹐胃气虛也。以少陰脈弦而浮一作沈才見﹐此爲調脈﹐故稱如經也。若反滑而數者﹐故知當屎膿也。《玉函》作溺。

寸口脈浮而緊﹐浮則爲風﹐緊則爲寒。風則傷衛﹐寒則傷榮﹐榮衛俱病﹐骨節煩疼﹐當發其汗也。

趺陽脈遲而緩﹐胃气如經也。趺陽脈浮而數﹐浮則傷胃﹐數則動脾﹐此非本病﹐醫特下之所爲也。榮衛內陷﹐其數先微﹐脈反但浮﹐其人必大便硬﹐气噫而除﹐何以言之﹖本以數脈動脾﹐其數先微﹐﹐故知脾气不治﹐大便硬﹐气噫而除。今脈反浮﹐其數攺微﹐邪气獨畱﹐心中則饑﹐邪熱不殺谷﹐潮熱發渴﹐數脈當遲緩﹐脈因前後度數如法﹐病者則饑﹐數脈不時﹐則生惡瘡也。

師曰﹕病人脈微而澀者﹐此爲醫所病也。大發其汗﹐又數大下之﹐其人亡血﹐病當惡寒﹐後乃發熱﹐無休止時﹐夏月盛熱﹐欲著復衣﹐冬月盛寒﹐欲裸其身。所以然者﹐陽微則惡寒﹐陰弱則發熱﹐此醫發其汗﹐使陽气微﹐又大下之﹐令陰气弱。五月之時﹐陽气在表﹐胃中虛冷﹐以陽气內微﹐不能勝冷﹐故欲著復。十一月之時﹐陽气在裏﹐胃中煩熱﹐以陰气內弱﹐不能勝熱﹐故欲裸其身。又陰脈遲澀﹐故知亡血也。

脈浮而大﹐心下反硬﹐有熱﹐屬藏者﹐攻之﹐不令發汗﹔屬府者﹐不令溲數﹐溲數則大便硬。汗多則熱愈﹐汗少則便難﹐脈遲尙未可攻。

脈浮而洪﹐身汗如油﹐喘而不休﹐水漿不下﹐形體不仁﹐乍靜乍亂﹐此爲命絕也。又未知何藏先受其災﹐若汗出發潤﹐喘不休者﹐此爲肺先絕也。陽反獨畱﹐形體如煙燻﹐直視搖頭者﹐此爲心絕也。唇吻反靑﹐四肢漐習者﹐此爲肝絕也。環口黧黑﹐柔汗發黃者﹐此爲脾絕也。溲便遺失﹐狂言﹑目反直視者﹐此爲腎絕也。又未知何藏陰陽前絕﹐若陽气前絕﹐陰气後竭者﹐其人死﹐身色必靑﹔陰气前絕﹐陽气後竭者﹐其人死﹐身色必赤﹐腋下溫﹐心下熱也。

寸口脈浮大﹐而醫反下之﹐此爲大逆﹐浮則無血﹐大則爲寒﹐寒气相搏﹐則爲腸鳴。醫乃不知﹐而反飲冷水﹐令汗大出﹐水得寒气﹐冷必相搏﹐其人卽﹝噎﹞音噎﹐下同。

趺陽脈浮﹐浮則爲虛﹐浮虛相搏﹐故令气﹝噎﹞﹐言胃气虛竭也。脈滑則爲噦﹐此爲醫咎﹐責虛取實﹐守空迫血﹐脈浮﹐鼻中燥者﹐必衄也。

諸脈浮數﹐當發熱而灑淅惡寒。若有痛處﹐飲食如常者﹐畜積有膿也。

脈浮而遲﹐面熱赤而戰惕者﹐六七日當汗出而解。反發熱者﹐差遲﹐遲爲無陽﹐不能作汗﹐其身必癢也。

寸口脈陰陽俱緊者﹐法當淸邪中於上焦﹐濁邪中於下焦。淸邪中上﹐名曰潔也﹔濁邪中下﹐名曰渾也。陰中於邪﹐必內栗也。表气微虛﹐裏气不守﹐故使邪中於陰也。陽中於邪﹐必發熱頭痛﹐項彊頸攣﹐腰痛脛酸﹐所爲陽中霧露之气。故曰淸邪中上﹐濁邪中下。陰气爲栗﹐足膝逆冷﹐便溺妄出。表气微虛﹐裏气微急﹐三焦相混﹐內外不通。上焦怫音佛下同。郁﹐藏气相燻﹐口爛食齗也。中焦不治﹐胃气上衝﹐脾气不轉﹐胃中爲濁﹐榮衛不通﹐血凝不流。若衛气前通者﹐小便赤黃﹐與熱相搏﹐因熱作使﹐遊於經絡﹐出入藏府﹐熱气所過﹐則爲癰膿。若陰气前通者﹐陽气厥微﹐陰無所使﹐客气內入﹐嚏而出之﹐聲嗢乙骨切。咽塞﹐寒厥相追﹐爲熱所擁﹐血凝自下﹐狀如豚肝。陰陽俱厥﹐脾气孤弱﹐五液注下。下焦不盍一作闔﹐淸便下重﹐令便數難﹐齊築湫痛﹐命將難全。

脈陰陽俱緊者﹐口中气出﹐唇口漧燥﹐踡臥足冷﹐鼻中涕出﹐舌上胎滑﹐勿妄治也。到七日以來﹐其人微發熱﹐手足溫者﹐此爲欲解﹔或到八日以上﹐反大發熱者﹐此爲難治。設使惡寒者﹐必欲嘔也﹔腹內痛者﹐必欲利也。

脈陰陽俱緊﹐至於吐利﹐其脈獨不解﹔緊去入安﹐此爲欲解。若脈遲﹐至六七日不欲食﹐此爲晚發﹐水停故也﹐爲未解﹔食自可者﹐爲欲解。病六七日﹐手足三部脈皆至﹐大煩而口禁不能言﹐其人躁擾者﹐必欲解也。若脈和﹐其人大煩﹐目重臉內際黃者﹐此欲解也。

脈浮而數﹐浮爲風﹐數爲虛﹐風爲熱﹐虛爲寒﹐風虛相搏﹐則灑淅惡寒也。

脈浮而滑﹐浮爲陽﹐滑爲實﹐陽實相搏﹐其脈數疾﹐衛气失度。浮滑之脈數疾﹐發熱汗出者﹐此爲不治。

傷寒咳逆上气﹐其脈散者死﹐謂其形損故也。

平脈法

問曰﹕脈有三部﹐陰陽相乘﹐榮衛血气﹐在人體躬。呼吸出入﹐上下於中﹐因息遊布﹐津液流通。隨時動作﹐效象形容﹐春弦秋浮﹐冬沈夏洪。察色觀脈﹐大小不同﹐一時之間﹐變無經常﹐尺寸參差﹐或短或長﹐上下乖錯﹐或存或亡。病輒攺易﹐進退低昂﹐心迷意惑﹐動失紀綱。願爲具陳﹐令得分明。師曰﹕子之所問﹐道之根源。脈有三部﹐尺寸及關﹐榮衛流行﹐不失衡銓。腎沈心洪﹐肺浮肝弦﹐此自經常﹐不失銖分。出入升降﹐漏刻周旋﹐水下百刻﹐一周循環。當復寸口﹐虛實見焉﹐變化相乘﹐陰陽相干。風則浮虛﹐寒則牢堅﹐沈潛水滀﹐支飲急弦。動則爲痛﹐數則熱煩﹐設有不應﹐知變所緣。三部不同﹐病各異端﹐大過可怪﹐不及亦然。邪不空見﹐終必有姦﹐審察表裏﹐三焦別焉。知其所捨﹐消息診看﹐料度府藏﹐獨見若神。爲子條記﹐傳與賢人。

師曰﹕呼吸者﹐脈之頭也。初持脈﹐來疾去遲﹐此出疾入遲﹐名曰內虛外實也。初持脈﹐來遲去疾﹐此出遲入疾﹐名曰內實外虛也。

問曰﹕上工望而知之﹐中工問而知之﹐下工脈而知之﹐願聞其說。師曰﹕病家人請云﹐病人苦發熱﹐身體疼﹐病人自臥﹐師到診其脈﹐沈而遲者﹐知其差也。何以知之﹖若表有病者﹐脈當浮大﹐今脈反沈遲﹐故知愈也。假令病人云腹內卒痛﹐病人自坐﹐師到脈之﹐浮而大者﹐知其差也。何以知之﹖若裏有病者﹐脈當沈而細﹐今脈浮大﹐故知愈也。

師曰﹕病家人來請云﹐病人發熱煩極。明日師到﹐病人向壁臥﹐此熱已去也。設令脈不和﹐處言已愈。設令向壁臥﹐聞師到﹐不驚起而盻視﹐若三言三止﹐脈之咽唾者﹐此詐病也。設令脈自和﹐處言此病大重﹐當須服吐下藥﹐鍼灸數十百處乃愈。

師持脈﹐病人欠者﹐無病也。脈之呻者﹐病也。言遲者﹐風也。搖頭言者﹐裏痛也。行遲者﹐表彊也。坐而伏者﹐短气也。坐而下一腳者﹐腰痛也。裏實護腹﹐如懷卵物者﹐心痛也。

師曰﹕伏气之病﹐以意候之﹐今月之內﹐欲有伏气。假令舊有伏气﹐當須脈之。若脈微弱者﹐當喉中痛似傷﹐非喉痺也。病人云﹐實咽中痛。𨿽爾﹐今復欲下利。

問曰﹕人恐怖者﹐其脈何狀﹖師曰﹕脈形如循絲累累然﹐其面白脫色也。

問曰﹕人不飲﹐其脈何類﹖師曰﹕脈自澀﹐唇口漧燥也。

問曰﹕人愧者﹐其脈何類﹖師曰﹕脈浮而面色乍白乍赤。

問曰﹕經說脈有三菽六菽重者﹐何謂也﹖師曰﹕脈人以指按之﹐如三菽之重者﹐肺气也﹔如六菽之重者﹐心气也﹔如九菽之重者﹐脾气也﹔如十二菽之重者﹐肝气也﹔按之至骨者﹐腎气也。菽者﹐小豆也。假令下利﹐寸口﹑關上﹐尺中﹐悉不見脈﹐然尺中時一小見﹐脈再舉頭一云按投者﹐腎气也﹔若見損脈來至﹐爲難治。腎爲脾所勝﹐脾勝不應時。

問曰﹕脈有相乘﹐有縱有橫﹐有逆有順﹐何謂也﹖師曰﹕水行乘火﹐金行乘木﹐名曰縱﹔火行乘水﹐木行乘金﹐名曰橫﹔水行乘金﹐火行乘木﹐名曰逆﹔金行乘水﹐木行乘火﹐名曰順也。

問曰﹕脈有殘賊﹐﹐何謂也﹖師曰﹕脈有弦﹑緊﹑浮﹑滑﹑沈﹑澀﹐此六脈名曰殘賊﹐能爲諸脈作病也。

問曰﹕脈有災怪﹐何謂也﹖師曰﹕假令人病﹐脈得太陽﹐與形證相應﹐因爲作湯﹐比還送湯﹐如食頃﹐病人乃大吐﹐若下利﹐腹中痛。師曰﹕我前來不見此證﹐今乃變異﹐是名災怪。又問曰﹕何緣作此吐利﹖答曰﹕或有舊時服藥﹐今乃發作﹐故爲災怪耳。

問曰﹕東方肝脈﹐其形何似﹖師曰﹕肝者﹐木也﹐名厥陰﹐其脈微弦濡弱而長﹐是肝脈也。肝病自得濡弱者﹐愈也。假令得純弦脈者﹐死。何以知之﹖以其脈如弦直﹐此是肝藏傷﹐故知死也。

南方心脈﹐其形何似﹖師曰﹕心者﹐火也﹐名少陰﹐其脈洪大而長﹐是心脈也。心病自得洪大者﹐愈也。假令脈來微去大﹐故名反﹐病在裏也。脈來頭小本大﹐故名覆﹐病在表也。上微頭小者﹐則汗出。下微本大者﹐則爲關格不通﹐不得尿﹐頭無汗者﹐可治﹐有汗者死。

西方肺脈﹐其形何似﹖師曰﹕肺者﹐金也﹐名太陰﹐其脈毛浮也。肺病自得此脈﹐若得緩遲者﹐皆愈。若得數者則劇。何以知之﹖數者﹐南方火﹐火克西方金﹐法當癰腫﹐爲難治也。

問曰﹕二月得毛浮脈﹐何以處言至秋當死﹖師曰﹕二月之時﹐脈當濡弱﹐反得毛浮者﹐故知至秋死。二月肝用事﹐肝屬木﹐脈應濡弱﹐反得毛浮脈者﹐是肺脈也。肺屬金﹐金來克木﹐故知至秋死。他皆仿此。師曰﹕脈肥人責浮﹐瘦人責沈。肥人當沈﹐今反浮﹐瘦人當浮﹐今反沈﹐故責之。

師曰﹕寸脈下不至關﹐爲陽絕﹔尺脈上不至關﹐爲陰絕﹐此皆不治﹐決死也。若計其餘命生死之期﹐期以月節克之也。

師曰﹕脈病人不病﹐名曰行屍﹐以無王气﹐卒眩僕不識人者﹐短命則死。人病脈不病﹐名曰內虛﹐以無谷神﹐𨿽困無苦。

問曰﹕翕奄沈﹐名曰滑﹐何謂也﹖師曰﹕沈爲純陰﹐翕爲正陽﹐陰陽和合﹐故令脈滑﹐關尺自平。陽明脈微沈﹐食飲自可。少陰脈微滑﹐滑者﹐緊之浮名也﹐此爲陰實﹐其人必股內汗出﹐陰下濕也。

問曰﹕曾爲人所難﹐緊脈從何而來﹖師曰﹕假令亡汗﹐若吐﹐以肺裏寒﹐故令脈緊也。假令咳者﹐坐飲冷水﹐故令脈緊也。假令下利以胃虛冷﹐故令脈緊也。

寸口衛气盛﹐名曰髙﹐髙者﹐暴狂而肥。榮气盛﹐名曰章。章者﹐暴澤而光。髙章相搏﹐名曰綱。綱者﹐身筋急﹐脈彊直故也。衛气弱﹐名曰惵。惵者﹐心中气動迫怯。榮气弱﹐名曰卑。卑者﹐心中常自羞愧。惵卑相搏﹐名曰損。損者﹐五藏六府俱乏气﹐虛惙故也。衛气和﹐名曰緩。緩者﹐四肢不能自收。榮气和﹐名曰遲。遲者﹐身體俱重﹐但欲眠也。緩遲相搏﹐名曰沈。沈者﹐腰中直﹐腹內急痛﹐但欲臥﹐不欲行。

寸口脈緩而遲﹐緩則陽气長﹐其色鮮﹐其顏光﹐其聲商﹐毛髮長。遲則陰气盛﹐骨髓生﹐血滿﹐肌肉緊薄鮮硬﹐陰陽相抱﹐榮衛俱行﹐剛柔相得﹐名曰彊也。

趺陽脈滑而緊﹐滑者胃气實﹐緊者脾气彊﹐持實擊彊﹐痛還自傷﹐以手把刃﹐坐作瘡也。

寸口脈浮而大﹐浮爲虛﹐大爲實﹐在尺爲關﹐在寸爲格﹐關則不得小便﹐格則吐逆。

趺陽脈伏而澀﹐伏則吐逆﹐水谷不化﹐澀則食不得入﹐名曰關格。

脈浮而大﹐浮爲風虛﹐大爲气彊﹐風气相搏﹐必成隱疹﹐身體爲癢。癢者﹐名泄風﹐久久爲痂癩。眉少發稀﹐身有幹瘡而鮏臭也。

寸口脈弱而遲﹐弱者衛气微﹐遲者榮中寒。榮爲血﹐血寒則發熱。衛爲气﹐气微者心內饑﹐饑而虛滿﹐不能食也。

趺陽脈大而緊者﹐當卽下利﹐爲難治。

寸口脈弱而緩﹐弱者陽气不足﹐緩者胃气有餘﹐噫而吞酸﹐食卒不下﹐气塡於膈上也。一作下。

趺陽脈緊而浮﹐浮爲气﹐緊爲寒﹐浮爲腹滿﹐緊爲絞痛﹐浮緊相搏﹐腸鳴而轉﹐轉卽气動﹐膈气乃下﹐少陰脈不出﹐其陰腫大而虛也。

寸口脈微而澀﹐微者衛气不行﹐澀者榮气不逮﹐榮衛不能相將﹐三焦無所仰﹐身體卑不仁。榮气不足﹐則煩疼口難言。衛气虛者﹐則惡寒數欠﹐三焦不歸其部﹐上焦不歸者﹐噫而酢吞﹔中焦不歸者﹐不能消穀引食﹔下焦不歸者﹐則遺溲。

趺陽脈沈而數﹐沈爲實﹐數消穀﹐緊者病難治。

寸口脈微而澀﹐微者衛气衰﹐澀者榮气不足。衛气衰﹐面色黃﹔榮气不足﹐面色靑。榮爲根﹐衛爲葉﹐榮衛俱微﹐則根葉枯槁而寒栗﹑咳逆﹑唾腥﹑吐涎沫也。

趺陽脈浮而芤﹐浮者胃气虛﹐芤者榮气傷﹐其身體瘦﹐肌肉甲錯﹐浮芤相搏﹐宗气微衰﹐四屬斷絕。四屬者﹐謂皮﹑肉﹑脂﹑髓。俱竭﹐宗气則衰矣。

寸口脈微而緩﹐微者胃气疏﹐疏則其膚空﹔緩者胃气實﹐實則谷消而水化也。谷入於胃﹐脈道乃行﹐水入於經﹐其血乃成。榮盛則其膚必疏﹐三焦絕經﹐名曰血崩。

趺陽脈微而緊﹐緊則爲寒﹐微則爲虛﹐微緊相搏﹐則爲短气。

少陰脈弱而澀﹐弱者微煩﹐澀者厥逆。

趺陽脈不出﹐脾不上下﹐身冷膚硬﹐

少陰脈不至﹐腎气微﹐少精血﹐奔气促迫﹐上入胸膈﹐宗气反聚﹐血結心下﹐陽气退下﹐熱歸陰股﹐與陰相動﹐令身不仁﹐此爲屍厥﹐當剌期門﹑巨闕。宗气者﹐三焦歸气也﹐有名無形﹐气之神使也。下榮玉莖﹐故宗筋聚縮之也。

寸口脈微﹐尺脈緊﹐其人虛損多汗﹐知陰常在﹐絕不見陽也。

寸口諸微亡陽﹐諸濡亡血﹐諸弱發熱﹐諸緊爲寒。諸乘寒者﹐則爲厥﹐鬱冒不仁﹐以胃無穀气﹐脾澀不通﹐口急不能言﹐戰而栗也。

問曰﹕濡弱何以反適十一頭﹖師曰﹕五藏六府相乘﹐故令十一。

問曰﹕何以知乘府﹖何以知乘藏﹖師曰﹕諸陽浮數爲乘府﹐諸陰遲澀爲乘藏也。

傷寒例

四時八節二十四气七十二候決病法

立春正月節斗指艮雨水正月中指寅

驚墊二月節指甲春分二月中指卯

淸明三月節指乙谷雨三月中指辰

立夏四月節指巽小滿四月中指巳

芒種五月節指丙夏至五月中指午

小暑六月節指丁大暑六月中指未

立秋七月節指坤處暑七月中指申

白露八月節指庚秋分八月中指酉

寒露九月節指辛霜降九月中指戌

立冬十月節指乾小雪十月中指亥

大雪十一月節指壬冬至十一月中指子

小寒十二月節指癸大寒十二月中指丑

《陰陽大論》云﹕春气溫和﹐夏气暑熱﹐秋气淸涼﹐冬气冰列﹐此則四時正气之序也。冬時嚴寒﹐萬類深藏﹐君子固密﹐則不傷於寒﹐觸冒之者﹐乃名傷寒耳。其傷於四時之气﹐皆能爲病﹐以傷寒爲毒者﹐以其最成殺厲之气也。中而卽病者﹐名曰傷寒。不卽病者﹐寒毒藏於肌膚﹐至春變爲溫病﹐至夏變爲暑病。暑病者﹐熱極重於溫也。是以辛苦之人﹐春夏多溫熱病者﹐皆由冬時觸寒所致﹐非時行之气也。凡時行者﹐春時應暖而反大寒﹐夏時應熱而反大涼﹐秋時應涼而反大熱﹐冬時應寒而反大溫﹐此非其時而有其气﹐是以一歲之中﹐長幼之病多相似者﹐此則時行之气也。夫欲候知四時正气爲病及時行疫气之法﹐皆當按斗曆占之。九月霜降節後宜漸寒﹐向冬大寒﹐至正月雨水節後宜解也。所以謂之雨水者﹐以冰雪解而爲雨水故也。至驚墊二月節後﹐气漸和暖﹐向夏大熱﹐至秋便涼。從霜降以後﹐至春分以前﹐凡有觸冒霜露﹐體中寒卽病者﹐謂之傷寒也。九月十月寒气尙微﹐爲病則輕﹐十一月十二月寒冽已嚴﹐爲病則重。正月二月寒漸將解﹐爲病亦輕。此以冬時不調﹐適有傷寒之人﹐卽爲病也。其冬有非節之暖者﹐名爲冬溫。冬溫之毒與傷寒大異﹐冬溫復有先後﹐更相重沓﹐亦有輕重﹐爲治不同﹐證如後章。從立春節後﹐其中無暴大寒又不冰雪﹐而有人壯熱爲病者﹐此屬春時陽气發於冬時伏寒﹐亦爲溫病。從春分以後至秋分節前﹐天有暴寒者﹐皆爲時行寒疫也。三月四月或有暴寒﹐其時陽气尙弱﹐爲寒所折﹐病熱猶輕。五月六月陽气已盛﹐爲寒所折﹐病熱則重。七月八月陽气已衰﹐爲寒所折﹐病熱亦微﹐其病與溫及暑病相似﹐但治有殊耳。十五日得一气﹐於四時之中﹐一時有六气﹐四六名爲二十四气。然气候亦有應至仍不至﹐或有未應至而至者﹐或有至而太過者﹐皆成病气也。但天地動靜﹐陰陽鼓擊者﹐各正一气耳。是以彼春之暖﹐爲夏之暑﹔彼秋之忿﹐爲冬之怒。是故冬至之後﹐一陽爻升﹐一陰爻降也﹔夏至之後﹐一陽气下﹐一陰气上也。斯則冬夏二至﹐陰陽合也。春秋二分﹐陰陽離也。陰陽交易﹐人變病焉。此君子春夏養陽﹐秋冬養陰﹐順天地之剛柔也。小人觸冒﹐必嬰暴疹。須知毒烈之气﹐畱在何經﹐而發何病﹐詳而取之。是以春傷於風﹐夏必飧泄﹔夏傷於暑﹐秋必病瘧﹔秋傷於濕﹐冬必咳嗽﹔冬傷於寒﹐春必病溫。此必然之道﹐可不審明之。傷寒之病﹐逐日淺深﹐以施方治。今世人傷寒﹐或始不早治﹐或治不對病﹐或日數久淹﹐困乃告醫﹐醫人又不依次第而治之﹐則不中病﹐皆宜臨時消息制方﹐無不效也。今搜采仲景舊論﹐錄其證候﹑診脈聲色﹑對病眞方有神驗者擬防世急也。

又土地溫涼﹐髙下不同﹐物性剛柔﹐飡居亦異。是故黃帝興四方之問﹐岐伯舉四治之能﹐以訓後賢﹐開其未悟者。臨病之工﹐宜須兩審也。

凡傷於寒﹐則爲病熱﹐熱𨿽甚不死。若兩感於寒而病者﹐必死。

尺寸俱浮者﹐太陽受病也﹐當一二日發。以其脈上連風府﹐故頭項痛﹐腰脊彊。

尺寸俱長者﹐陽明受病也。當二三日發。以其脈夾鼻絡於目﹐故身熱目痛鼻幹﹐不得臥。

尺寸俱弦者﹐少陽受病也﹐當三四日發。以其脈循脇絡於耳﹐故胸脇痛而耳聾。此三經皆受病﹐未入於府者﹐可汗而已。

尺寸俱沈細者﹐太陰受病也﹐當四五日發。以其脈布胃中﹑絡於嗌﹐故腹滿而嗌漧。

尺寸俱沈者﹐少陰受病也﹐當五六日發。以其脈貫腎絡於肺﹐系舌本﹐故口燥舌漧而渴。

尺寸俱微緩者﹐厥陰受病也﹐當六七日發。以其脈循陰器絡於肝﹐故煩滿而囊縮。此三經皆受病﹐已入於府﹐可下而已。

若兩感於寒者﹐一日太陽受之﹐卽與少陰俱病﹐則頭痛口漧﹑煩滿而渴。二日陽明受之﹐卽與太陰俱病﹐則腹滿身熱﹐不欲食﹐譫之廉切﹐又女監切﹐下同語。三日少陽受之﹐卽與厥陰俱病﹐則耳聾﹑囊縮而厥﹐水漿不入﹐不知人者﹐六日死。若三陰三陽﹐五藏六府皆受病﹐則榮衛不行﹐藏府不通﹐則死矣。其不兩感於寒﹐更不傳經﹐不加異气者﹐至七日太陽病衰﹐頭痛少愈也。八日陽明病衰﹐身熱少歇也。九日少陽病衰﹐耳聾微聞也。十日太陰病衰﹐腹減如故﹐則思飲食。十一日少陰病衰﹐渴止舌漧﹐已而嚏也。十二日厥陰病衰﹐囊縱﹐少腹微下﹐大气皆去﹐病人精神爽慧也。若過十三日以上不間﹐尺寸陷者﹐大危。若更感異气﹐變爲他病者﹐當依後壞病證而治之。若脈陰陽俱盛﹐重感於寒者﹐變成溫瘧。陽脈浮滑﹐陰脈濡弱者﹐更遇於風﹐變爲風溫。陽脈洪數﹐陰脈實大者﹐更遇溫熱﹐變爲溫毒﹐溫毒爲病最重也。陽脈濡弱﹐陰脈弦緊者﹐更遇溫气﹐變爲溫疫。一本作瘧。以此冬傷於寒﹐發爲溫病。脈之變證﹐方治如說。

凡人有疾﹐不時卽治﹐隱忍冀差﹐以成痼疾。小兒女子﹐益以滋甚。時气不和﹐便當早言﹐尋其邪由﹐及在腠理﹐以時治之﹐罕有不愈者。患人忍之﹐數日乃說﹐邪气入藏﹐則難可制。此爲家有患﹐備慮之要。凡作湯藥﹐不可避晨夜﹐覺病須臾﹐卽宜便治﹐不等早晚﹐則易愈矣。如或差遲﹐病卽傳變﹐𨿽欲除治﹐必難爲力。服藥不如方法﹐縱意違師﹐不須治之。

凡傷寒之病﹐多從風寒得之。始表中風寒﹐入裏則不消矣﹐未有溫覆而當不消散者。不在證治﹐擬欲攻之﹐猶當先解表﹐乃可下之。若表已解﹐而內不消﹐非大滿﹐猶生寒熱﹐則病不除。若表已解﹐而內不消﹐大滿大實堅有燥屎﹐自可除下之﹐𨿽四五日﹐不能爲禍也。若不宜下﹐而便攻之﹐內虛熱入﹐協熱遂利﹐煩躁諸變﹐不可勝數﹐輕者困篤﹐重者必死矣。

夫陽盛陰虛﹐汗之則死﹐下之則愈。陽虛陰盛﹐汗之則愈﹐下之則死。夫如是﹐則神丹安可以誤發﹐甘遂何可以妄攻﹗虛盛之治﹐相背千里﹐吉凶之機﹐應若影響﹐豈容易哉﹗況桂枝下咽﹐陽盛卽斃﹔承气入胃﹐陰盛以亡。死生之要﹐在乎須臾﹐視身之盡﹐不暇計日﹐此陰陽虛實之交錯﹐其候至微﹐發汗吐下之相反﹐其禍至速。而醫術淺狹﹐懵然不知病源﹐爲治乃誤﹐使病者殞沒﹐自謂其分。至令冤魂塞於冥路﹐死屍盈於曠野﹐仁者鑑此﹐豈不痛歟﹗

凡兩感病俱作﹐治有先後﹐發表攻裏﹐本自不同。而執迷用意者﹐乃云神丹甘遂合而飲之﹐且解其表﹐又除其裏。言巧似是﹐其理實違。夫智者之舉錯也﹐常審以愼﹐愚者之動作也﹐必果而速。安危之變﹐豈可詭哉﹗世上之士﹐但務彼翕習之榮﹐而莫見此傾危之敗﹐惟明者居然能護其本﹐近取諸身﹐夫何遠之有焉﹖

凡發汗溫煖湯藥﹐其方𨿽言日三服﹐若病劇不解﹐當促其間﹐可半日中盡三服。若與病相阻﹐卽便有所覺。病重者﹐一日一夜當晬時觀之﹐如服一劑﹐病證猶在﹐故當復作本湯服之。至有不肯汗出﹐服三劑乃解。若汗不出者﹐死病也。

凡得時气病﹐至五六日而渴欲飲水﹐飲不能多﹐不當與也。何者﹖以腹中熱尙少﹐不能消之﹐便更與人作病也。至七八日﹐大渴欲飲水者﹐猶當依證而與之。與之常令不足﹐勿極意也﹐言能飲一斗﹐與五升。若飲而腹滿﹐小便不利﹐若喘若噦﹐不可與之也。忽然大汗出﹐是爲自愈也。

凡得病﹐反能飲水﹐此爲欲愈之病。其不曉病者﹐但聞病飲水自愈﹐小渴者乃彊與飲之﹐因成其禍﹐不可復數也。

凡得病﹐厥脈動數﹐服湯藥更遲﹐脈浮大減小﹐初躁後靜﹐此皆愈證也。

凡治溫病﹐可刺五十九穴。又﹐身之穴三百六十有五﹐其三十穴灸之有害﹐七十九穴刺之爲災﹐並中髓也。

脈四損﹐三日死。平人四息﹐病人脈一至﹐名曰四損。

脈五損﹐一日死。平人五息﹐病人脈一至﹐名曰五損。

脈六損﹐一時死。平人六息﹐病人脈一至﹐名曰六損。

脈盛身寒﹐得之傷寒﹔脈虛身熱﹐得之傷暑。脈陰陽俱盛﹐大汗出不解者死。脈陰陽俱虛﹐熱不止者死。脈至乍數乍疏者死。脈至如轉索﹐其日死。譫言妄語﹐身微熱﹐脈浮大﹐手足溫者生﹔逆冷﹐脈沈細者﹐不過一日死矣。此以前是傷寒熱病證候也。

辧太陽病脈證並治上合一十六法﹐方一十四首

太陽之爲病﹐脈浮﹐頭項彊痛而惡寒。

太陽病﹐發熱﹐汗出﹐惡風﹐脈緩者﹐名爲中風。

太陽病﹐或已發熱﹐或未發熱﹐必惡寒﹐體痛﹐嘔逆﹐脈陰陽俱緊者﹐名爲傷寒。

傷寒一日﹐太陽受之﹐脈若靜者﹐爲不傳﹔頗欲吐﹐若躁煩﹐脈數急者﹐爲傳也。

傷寒二三日﹐陽明﹑少陽證不見者﹐爲不傳也。

太陽病﹐發熱而渴﹐不惡寒者爲溫病。若發汗已﹐身灼熱者﹐名風溫。風溫爲病﹐脈陰陽俱浮﹐自汗出﹐身重﹐多眠睡﹐鼻息必鼾﹐語言難出。若被下者﹐小便不利﹐直視失溲。若被火者﹐微發黃色﹐劇則如驚癇﹐時瘛瘲﹐若火燻之。一逆尙引日﹐再逆促命期。

病有發熱惡寒者﹐發於陽也﹔無熱惡寒者﹐發於陰也。發於陽﹐七日愈﹔發於陰﹐六日愈。以陽數七﹐陰數六故也。

太陽病﹐頭痛至七日以上自愈者﹐以行其經盡故也。若欲作再經者﹐鍼足陽明﹐使經不傳則愈。

太陽病欲解時﹐從巳至未上。

風家﹐表解而不了了者﹐十二日愈。

病人身大熱﹐反欲得衣者﹐熱在皮膚﹐寒在骨髓也﹔身大寒﹐反不欲近衣者﹐寒在皮膚﹐熱在骨髓也。

太陽中風﹐陽浮而陰弱﹐陽浮者﹐熱自發﹐陰弱者﹐汗自出﹐嗇嗇惡寒﹐淅淅惡風﹐翕翕發熱﹐鼻鳴漧嘔者﹐桂枝湯主之。方一。

桂枝三兩﹐去皮芍藥三兩甘艸二兩﹐炙生薑三兩﹐切大棗十二枚﹐擘

右五味﹐咀三味﹐以水七升﹐微火煮取三升﹐去滓。適寒溫﹐服一升。服已須臾﹐啜熱稀粥一升餘﹐以助藥力。溫覆令一時許﹐徧身漐漐微似有汗者益佳﹐不可令如水流漓﹐病必不除。若一服汗出病差﹐停後服﹐不必盡劑。若不汗﹐更服依前法。又不汗﹐服後小促其間﹐半日許﹐令三服盡。若病重者﹐一日一夜服﹐周時觀之。服一劑盡﹐病證猶在者﹐更作服。若汗不出﹐乃服至二三劑。禁生冷﹑粘滑﹑肉面﹑五辛﹑酒酪﹑臭惡等物。

太陽病﹐頭痛發熱﹐汗出惡風﹐桂枝湯主之。方二。用前第一方。

太陽病﹐項背彊幾幾﹐反汗出惡風者﹐桂枝加葛根湯主之。方三。

葛根四兩麻黃三兩﹐去節芍藥二兩生薑三兩﹐切甘艸二兩﹐炙大棗十二枚﹐擘桂枝二兩﹐去皮

右七味﹐以水一斗﹐先煮麻黃﹑葛根﹐減二升﹐去上沫﹐內諸藥﹐煮取三升﹐去滓。溫服一升﹐覆取微似汗﹐不須啜粥﹐餘如桂枝法將息及禁忌。臣億等謹按﹐仲景本論﹐太陽中風自汗用桂枝﹐傷寒無汗用麻黃﹐今證云汗出惡風﹐而方中有麻黃﹐恐非本意也。第三卷

有葛根湯證﹐云無汗﹑惡風﹐正與此方同﹐是合用麻黃也。此云桂枝加葛根湯﹐恐是桂枝中但加葛根耳。

太陽病﹐下之後﹐其气上衝者﹐可與桂枝湯﹐方用前法。若不上衝者﹐不得與之。四。

太陽病三日﹐已發汗﹐若吐﹑若下﹑若溫鍼﹐仍不解者﹐此爲壞病﹐桂枝不中與之也。觀其脈癥﹐知犯何逆﹐隨證治之。桂枝本爲解肌﹐若其人脈浮緊﹐發熱汗不出者﹐不可與之也。常須識此﹐勿令誤也。五。

若酒客病﹐不可與桂枝湯﹐得之則嘔﹐以酒客不喜甘故也。

喘家作桂枝湯﹐加厚朴杏子佳。六。

凡服桂枝湯吐者﹐其後必吐膿血也。

太陽病﹐發汗﹐遂漏不止﹐其人惡風﹐小便難﹐四肢微急﹐難以屈伸者﹐桂枝加附子湯主之。方七。

桂枝三兩﹐去皮芍藥三兩甘艸三兩﹐炙生薑三兩﹐切大棗十二枚﹐擘附子一枚﹐炮﹐去皮﹐破八片

右六味﹐以水七升﹐煮取三升﹐去滓。溫服一升。本云﹐桂枝湯今加附子。將息如前法。

太陽病﹐下之後﹐脈促﹐胸滿者﹐桂枝去芍藥湯主之。方八。促﹐一作縱。

桂枝三兩﹐去皮甘艸二兩﹐炙生薑三兩﹐切大棗十二枚﹐擘

右四味﹐以水七升﹐煮取三升﹐去滓。溫服一升。本云﹐桂枝湯今去芍藥。將息如前法。

若微寒者﹐桂枝去芍藥加附子湯主之。方九。

桂枝三兩﹐去皮甘艸二兩﹐炙生薑三兩﹐切大棗十二枚﹐擘附子一枚﹐炮﹐去皮﹐破八片

右五味﹐以水七升﹐煮取三升﹐去滓。溫服一升。本云﹐桂枝湯今去芍藥加附子。將息如前法。

太陽病﹐得之八九日﹐如瘧狀﹐發熱惡寒﹐熱多寒少﹐其人不嘔﹐淸便欲自可﹐一日二三度發﹐脈微緩者﹐爲欲愈也。脈微而惡寒者﹐此陰陽俱虛﹐不可更發汗﹑更下﹑更吐也。面色反有熱色者﹐未欲解也﹐以其不能得小汗出﹐身必癢﹐宜桂枝麻黃各半湯。方十。

桂枝一兩十六銖﹐去皮芍藥生薑切甘艸炙麻黃各一兩﹐去節大棗四枚﹐擘杏仁二十四枚﹐湯浸﹐去皮尖及兩仁者

右七味﹐以水五升﹐先煮麻黃一二沸﹐去上沫﹐內諸藥﹐煮取一升八合﹐去滓。溫服六合。本云﹐桂枝湯三合﹐麻黃湯三合﹐並爲六合﹐頓服。將息如上法。臣億等謹按﹐桂枝湯方﹐桂枝﹑芍藥﹑生薑各三兩﹐甘艸二兩﹐大棗十二枚。麻黃湯方﹐麻黃三兩﹐桂枝二兩﹐甘艸一兩﹐杏仁七十个。今以算法約之﹐二湯各取三分之一﹐卽得桂枝一兩十六銖﹐芍藥﹑生薑﹑甘艸各一兩﹐大棗四枚﹐杏仁二十三个零三分枚之一﹐收之得二十四个﹐合方。詳此方乃三分之一﹐非各半也﹐宜云合半湯。

太陽病﹐初服桂枝湯﹐反煩不解者﹐先刺風池﹑風府﹐卻與桂枝湯則愈。十一。

服桂枝湯﹐大汗出﹐脈洪大者﹐與桂枝湯如前法。若形似瘧﹐一日再發者﹐汗出必解﹐宜桂枝二麻黃一湯。方十二。

桂枝一兩十七銖﹐去皮芍藥一兩六銖麻黃十六銖﹐去節生薑一兩六銖﹐切杏仁十六个﹐去皮尖甘艸一兩二銖﹐炙大棗五枚﹐擘

右七味﹐以水五升﹐先煮麻黃一二沸﹐去上沫﹐內諸藥﹐煮取二升﹐去滓。溫服一升﹐日再服。本云﹐桂枝湯二分﹐麻黃湯一分﹐合爲二升﹐分再服。今合爲一方﹐將息如前法。臣億等謹按﹐桂枝湯方﹐桂枝﹑芍藥﹑生薑各三兩﹐甘艸二兩﹐大棗十二枚。麻黃湯方﹐麻黃三兩﹐桂枝二兩﹐甘艸一兩﹐杏仁七十个。今以算法約之﹐桂枝湯取十二分之五﹐卽得桂枝﹑芍藥﹑生薑各一兩六銖﹐甘艸二十銖﹐大棗五枚。麻黃湯取九分之二﹐卽得麻黃十六銖﹐桂枝十銖三分銖之二﹐收之得十一銖﹐甘艸五銖三分銖之一﹐收之得六銖﹐杏仁十五个九分枚之四﹐收之得十六个。二湯所取相合﹐卽共得桂枝一兩十七銖﹐麻黃十六銖﹐生薑﹑芍藥各一兩六銖﹐甘艸一兩二銖﹐大棗五枚﹐杏仁十六个﹐合方。

服桂枝湯﹐大汗出後﹐大煩渴不解﹐脈洪大者﹐白虎加人參湯主之。方十三。

知母六兩石膏一斤﹐碎﹐綿裹甘艸炙﹐二兩粳米六合人參三兩

右五味﹐以水一斗﹐煮米熟湯成﹐去滓。溫服一升﹐日三服。

太陽病﹐發熱惡寒﹐熱多寒少﹐脈微弱者﹐此無陽也﹐不可發汗﹐宜桂枝二越婢一湯。方十四。

桂枝去皮芍藥麻黃甘艸各十八銖﹐炙大棗四枚﹐擘生薑一兩二銖﹐切石膏二十四銖﹐碎﹐綿裹

右七味﹐以水五升﹐煮麻黃一二沸﹐去上沫﹐內諸藥﹐煮取二升﹐去滓。溫服一升。本云﹐當裁爲越婢湯﹑桂枝湯合之﹐飲一升。今合爲一方﹐桂枝湯二分﹐越婢湯一分。臣億等謹按﹐桂枝湯方﹐桂枝﹑芍藥﹑生薑各三兩﹐甘艸二兩﹐大棗十二枚。越婢湯方﹐麻黃二兩﹐生薑三兩﹐甘艸二兩﹐石膏半斤﹐大棗十五枚。今以算法約之﹐桂枝湯取四分之一﹐卽得桂枝﹑芍藥﹑生薑各十八銖﹐甘艸十二銖﹐大棗三枚。越婢湯取八分之一﹐卽得麻黃十八銖﹐生薑九銖﹐甘艸六銖﹐石膏二十四銖﹐大棗一枚八分之七﹐棄之。二湯所取相合﹐卽共得桂枝﹑芍藥﹑甘艸﹑麻黃各十八銖﹐生薑一兩三銖﹐石膏二十四銖﹐大棗四枚﹐合方。舊云﹐桂枝三﹐今取四分之一﹐卽當云桂枝二也。越婢湯方﹐見仲景雜方中﹐《外臺祕要》一雲起脾湯。

服桂枝湯﹐或下之﹐仍頭項彊痛﹐翕翕發熱﹐無汗﹐心下滿微痛﹐小便不利者﹐桂枝去桂加茯苓白術湯主之。方十五。

芍藥三兩甘艸二兩﹐炙生薑切白術茯苓各三兩大棗十二枚﹐擘

右六味﹐以水八升﹐煮取三升﹐去滓。溫服一升﹐小便利則愈。本云﹐桂枝湯今去桂枝﹐加茯苓﹑白術。

傷寒脈浮﹐自汗出﹐小便數﹐心煩﹐微惡寒﹐腳攣急﹐反與桂枝欲攻其表﹐此誤也﹔得之便厥﹐咽中幹﹐煩躁﹐吐逆者﹐作甘艸漧薑湯與之﹐以復其陽﹔若厥愈足溫者﹐更作芍藥甘艸湯與之﹐其腳卽伸﹔若胃气不和﹐譫語者﹐少與調胃承气湯﹔若重發汗﹐復加燒鍼者﹐四逆湯主之。方十六。

甘艸漧薑湯方

甘艸四兩﹐炙漧薑二兩

右二味﹐以水三升﹐煮取一升五合﹐去滓。分溫再服。

芍藥甘艸湯方

芍藥甘艸各四兩﹐炙

右二味﹐以水三升﹐煮取一升五合﹐去滓。分溫再服。

調胃承气湯方

大黃四兩﹐去皮﹐淸酒洗甘艸二兩﹐炙芒消半升

右三味﹐以水三升﹐煮取一升﹐去滓﹐內芒消﹐更上火微煮令沸。少少溫服之。

四逆湯方

甘艸二兩﹐炙漧薑一兩半附子一枚﹐生用﹐去皮﹐破八片

右三味﹐以水三升﹐煮取一升二合﹐去滓。分溫再服。彊人可大附子一枚﹑漧薑三兩。

問曰﹕證象陽旦﹐按法治之而增劇﹐厥逆﹐咽中幹﹐兩脛拘急而譫語。師曰﹕言夜半手足當溫﹐兩腳當伸。後如師言﹐何以知此﹖答曰﹕寸口脈浮而大﹐浮爲風﹐大爲虛。風則生微熱﹐虛則兩脛攣。病形象桂枝﹐因加附子參其間﹐增桂令汗出。附子溫經﹐亡陽故也。厥逆﹐咽中幹﹐煩躁﹐陽明內結﹐譫語煩亂﹐更飲甘艸漧薑湯﹐夜半陽气還﹐兩足當熱﹔脛尙微拘急﹐重與芍藥甘艸湯﹐爾乃脛伸﹔以承气湯微溏﹐則止其譫語﹐故知病可愈。

辧太陽病脈證並治中合六十六法﹐方三十九首﹐並見太陽陽明合病法。

太陽病﹐項背彊幾幾﹐無汗惡風﹐葛根湯主之。方一。

葛根四兩麻黃三兩﹐去節桂枝二兩﹐去皮生薑三兩﹐切甘艸二兩﹐炙芍藥二兩大棗十二枚﹐擘

右七味﹐以水一斗﹐先煮麻黃﹑葛根﹐減二升﹐去白沫﹐內諸藥﹐煮取三升﹐去滓。溫服一升﹐覆取微似汗﹐餘如桂枝法將息及禁忌。諸湯皆仿此。

太陽與陽明合病者﹐必自下利﹐葛根湯主之。方二。

太陽與陽明合病﹐不下利﹐但嘔者﹐葛根加半夏湯主之。方三。

葛根四兩麻黃三兩﹐去節甘艸二兩﹐炙芍藥二兩桂枝二兩﹐去皮生薑二兩﹐切半夏半升﹐洗大棗十二枚﹐擘

右八味﹐以水一斗﹐先煮葛根﹑麻黃﹐減二升﹐去白沫﹐內諸藥﹐煮取三升﹐去滓。溫服一升﹐覆取微似汗。

太陽病﹐桂枝證﹐醫反下之﹐利遂不止﹐脈促者﹐表未解也﹐喘而汗出者﹐葛根黃芩黃連湯主之。方四。

葛根半斤甘艸二兩﹐炙黃芩三兩黃連三兩

右四味﹐以水八升﹐先煮葛根﹐減二升﹐內諸藥﹐煮取二升﹐去滓。分溫再服。

太陽病﹐頭痛發熱﹐身疼腰痛﹐骨節疼痛﹐惡風無汗而喘者﹐麻黃湯主之。方五。

麻黃三兩﹐去節桂枝二兩﹐去皮甘艸一兩﹐炙杏仁七十个﹐去皮尖

右四味﹐以水九升﹐先煮麻黃﹐減二升﹐去上沫﹐內諸藥﹐煮取二升半﹐去滓。溫服八合﹐覆取微似汗﹐不須啜粥﹐餘如桂枝法將息。

太陽與陽明合病﹐喘而胸滿者﹐不可下﹐宜麻黃湯。六。用前第五方。

太陽病﹐十日以去﹐脈浮細而嗜臥者﹐外已解也。設胸滿脇痛者﹐與小柴胡湯。脈但浮者﹐與麻黃湯。七。用前第五方。

小柴胡湯方

柴胡半斤黃芩人參甘艸炙生薑各三兩﹐切大棗十二枚﹐擘半夏半升﹐洗

右七味﹐以水一斗二升﹐煮取六升﹐去滓﹐再煎取三升。溫服一升﹐日三服。

太陽中風﹐脈浮緊﹐發熱惡寒﹐身疼痛﹐不汗出而煩躁者﹐大靑龍湯主之。若脈微弱﹐汗出惡風者﹐不可服之﹐服之則厥逆﹐筋惕肉瞤﹐此爲逆也。大靑龍湯方。八。

麻黃六兩﹐去節桂枝二兩﹐去皮甘艸二兩﹐炙杏仁四十枚﹐去皮尖生薑三兩﹐切大棗

十枚﹐擘石膏如雞子大﹐碎

右七味﹐以水九升﹐先煮麻黃﹐減二升﹐去上沫﹐內諸藥﹐煮取三升﹐去滓。溫服一升﹐取微似汗。汗出多者﹐溫粉粉之。一服汗者﹐停後服。若復服﹐汗多亡陽遂虛﹐惡風煩躁﹐不得眠也。

傷寒﹐脈浮緩﹐身不疼﹑但重﹐乍有輕時﹐無少陰證者﹐大靑龍湯發之。九。用前第八方。

傷寒表不解﹐心下有水气﹐漧嘔﹐發熱而咳﹐或渴﹐或利﹐或噎﹐或小便不利﹑少腹滿﹐或喘者﹐小靑龍湯主之。方十。

麻黃去節芍藥細辛漧薑甘艸炙桂枝各三兩﹐去皮五味子半升半夏半升﹐洗

右八味﹐以水一斗﹐先煮麻黃﹐減二升﹐去上沫﹐內諸藥﹐煮取三升﹐去滓。溫服一升。若渴﹐去半夏﹐加栝樓根三兩﹔若微利﹐去麻黃﹐加蕘花﹐如一雞子﹐熬令赤色﹔若噎者﹐去麻黃﹐加附子一枚﹐炮﹔若小便不利﹑少腹滿者﹐去麻黃﹐加茯苓四兩﹔若喘﹐去麻黃﹐加杏仁半升﹐去皮尖。且蕘花不治利﹐麻黃主喘﹐今此語反之﹐疑非仲景意。臣億等謹按﹐小靑龍湯﹐大要治水。又按《本艸》﹐蕘花下十二水﹐若水去﹐利則止也。又按﹐《千金》﹐形腫者應內麻黃﹐乃內杏仁者﹐以麻黃髮其陽故也。以此証之﹐豈非仲景意也。

傷寒﹐心下有水气﹐咳而微喘﹐發熱不渴。服湯已渴者﹐此寒去欲解也。小靑龍湯主之。十一。用前第十方。

太陽病﹐外證未解﹐脈浮弱者﹐當以汗解﹐宜桂枝湯。方十二。

太陽病﹐下之﹐微喘者﹐表未解故也﹐桂枝加厚朴杏子湯主之。方十三。

桂枝三兩﹐去皮甘艸二兩﹐炙生薑三兩﹐切芍藥三兩大棗十二枚﹐擘厚朴二兩﹐炙﹐去皮杏仁五十枚﹐去皮尖

右七味﹐以水七升﹐微火煮取三升﹐去滓。溫服一升﹐覆取微似汗。

太陽病﹐外證未解﹐不可下也﹐下之爲逆﹐欲解外者﹐宜桂枝湯。十四。用前第十二方。

太陽病﹐先發汗不解﹐而復下之﹐脈浮者不愈。浮爲在外﹐而反下之﹐故令不愈﹔今脈浮﹐故在外。當須解外則愈﹐宜桂枝湯。十五。用前第十二方。

太陽病﹐脈浮緊﹐無汗發熱﹐身疼痛﹐八九日不解﹐表證仍在﹐此當發其汗。服藥已微除﹐其人發煩目瞑﹐劇者必衄﹐衄乃解。所以然者﹐陽气重故也。麻黃湯主之。十六。用前第五方。

太陽病﹐脈浮緊﹐發熱﹐身無汗﹐自衄者﹐愈。

二陽並病﹐太陽初得病時﹐發其汗﹐汗先出不徹﹐因轉屬陽明﹐續自微汗出﹐不惡寒。若太陽病證不罷者﹐不可下﹐下之爲逆﹐如此可小發汗。設面色緣緣正赤者﹐陽气怫郁在表﹐當解之燻之。若發汗不徹﹐不足言﹐陽气怫郁不得越﹐當汗不汗﹐其人躁煩﹐不知痛處﹐乍在腹中﹐乍在四肢﹐按之不可得﹐其人短气但坐﹐以汗出不徹故也﹐更發汗則愈。何以知汗出不徹﹖以脈澀故知也。

脈浮數者﹐法當汗出而愈。若下之﹐身重﹑心悸者﹐不可發汗﹐當自汗出乃解。所以然者﹐尺中脈微﹐此裏虛﹐須表裏實﹐津液自和﹐便自汗出愈。

脈浮緊者﹐法當身疼痛﹐宜以汗解之。假令尺中遲者﹐不可發汗。何以知然﹖以榮气不足﹐血少故也。

脈浮者﹐病在表﹐可發汗﹐宜麻黃湯。十七。用前第五方﹐法用桂枝湯。

脈浮而數者﹐可發汗﹐宜麻黃湯。十八。用前第五方。

病常自汗出者﹐此爲榮气和﹐榮气和者﹐外不諧﹐以衛气不共榮气諧和故爾。以榮行脈中﹐衛行脈外。復發其汗﹐榮衛和則愈﹐宜桂枝湯。十九。用前第十二方。

病人髒無他病﹐時發熱自汗出而不愈者﹐此衛气不和也﹐先其時發汗則愈﹐宜桂枝湯。二十。用前第十二方。

傷寒﹐脈浮緊﹐不發汗﹐因致衄者﹐麻黃湯主之。二十一。用前第五方。

傷寒﹐不大便六七日﹐頭痛有熱者﹐與承气湯。其小便淸者﹐知不在裏﹐仍在表也﹐當須發汗。若頭痛者﹐必衄。宜桂枝湯。二十二。用前第十二方。

傷寒﹐發汗己解﹐半日許復煩﹐脈浮數者﹐可更發汗﹐宜桂枝湯。二十三。用前第十二方。

凡病﹐若發汗﹑若吐﹑若下﹐若亡血﹑亡津液﹐陰陽自和者﹐必自愈。

大下之後﹐復發汗﹐小便不利者﹐亡津液故也。勿治之﹐得小便利﹐必自愈。

下之後﹐復發汗﹐必振寒﹐脈微細。所以然者﹐以內外俱虛故也。

下之後﹐復發汗﹐晝日煩躁不得眠﹐夜而安靜﹐不嘔﹐不渴﹐無表證﹐脈沈微﹐身無大熱者﹐漧薑附子湯主之。方二十四。

漧薑一兩附子一枚﹐生用﹐去皮﹐切八片

右二味﹐以水三升﹐煮取一升﹐去滓。頓服。

發汗後﹐身疼痛﹐脈沈遲者﹐桂枝加芍藥生薑各一兩人參三兩新加湯主之。方二十五。

桂枝三兩﹐去皮芍藥四兩甘艸二兩﹐炙人參三兩大棗十二枚﹐擘生薑四兩

右六味﹐以水一斗二升﹐煮取三升﹐去滓。溫服一升。本云﹐桂枝湯今加芍藥﹑生薑﹑人參。

發汗後﹐不可更行桂枝湯﹐汗出而喘﹐無大熱者﹐可與麻黃杏仁甘艸石膏湯。方二十六。

麻黃四兩﹐去節杏仁五十个﹐去皮尖甘艸二兩﹐炙石膏半斤﹐碎﹐綿裹

右四味﹐以水七升﹐煮麻黃﹐減二升﹐去上沫﹐內諸藥﹐煮取二升﹐去滓。溫服一升。本云﹐黃耳柸。

發汗過多﹐其人叉手自冒心﹐心下悸﹐欲得按者﹐桂枝甘艸湯主之。方二十七。

桂枝四兩﹐去皮甘艸二兩﹐炙

右二味﹐以水三升﹐煮取一升﹐去滓。頓服。

發汗後﹐其人臍下悸者﹐欲作奔豚﹐茯苓桂枝甘艸大棗湯主之。方二十八。

茯苓半斤桂枝四兩﹐去皮甘艸二兩﹐炙大棗十五枚﹐擘

右四味﹐以甘瀾水一斗﹐先煮茯苓﹐減二升﹐內諸藥﹐煮取三升﹐去滓。溫服一升﹐日三服。作甘瀾水法﹕取水二斗﹐置大盆內﹐以杓揚之﹐水上有珠子五六千顆相逐﹐取用之。

發汗後﹐腹脹滿者﹐厚朴生薑半夏甘艸人參湯主之。方二十九。

厚朴半斤﹐炙﹐去皮生薑半斤﹐切半夏半升﹐洗甘艸二兩人參一兩

右五味﹐以水一斗﹐煮取三升﹐去滓。溫服一升﹐日三服。

傷寒﹐若吐﹐若下後﹐心下逆滿﹐气上衝胸﹐起則頭眩﹐脈沈緊﹐發汗則動經﹐身爲振振搖者﹐茯苓桂枝白術甘艸湯主之。方三十。

茯苓四兩桂枝三兩﹐去皮白術甘艸各二兩﹐炙

右四味﹐以水六升﹐煮取三升﹐去滓。分溫三服。

發汗﹐病不解﹐反惡寒者﹐虛故也﹐芍藥甘艸附子湯主之。方三十一。

芍藥甘艸各三兩﹐炙附子一枚﹐炮﹐去皮﹐破八片

右三味﹐以水五升﹐煮取一升五合﹐去滓。分溫三服。疑非仲景方。

發汗﹐若下之﹐病仍不解﹐煩躁者﹐茯苓四逆湯主之。方三十二。

茯苓四兩人參一兩附子一枚﹐生用﹐去皮﹐破八片甘艸二兩﹐炙漧薑一兩半

右五味﹐以水五升﹐煮取三升﹐去滓。溫服七合﹐日二服。

發汗後﹐惡寒者﹐虛故也。不惡寒﹐但熱者﹐實也﹐當和胃气﹐與調胃承气湯。方三十三。

芒消半升甘艸二兩﹐炙大黃四兩﹐去皮﹐淸酒洗

右三味﹐以水三升﹐煮取一升﹐去滓﹐內芒消﹐更煮兩沸。頓服。

太陽病﹐發汗後﹐大汗出﹐胃中幹﹐煩躁不得眠﹐欲得飲水者﹐少少與飲之﹐令胃气和則愈。若脈浮﹐小便不利﹐微熱﹐消渴者五苓散主之。方三十四。

豬苓十八銖﹐去皮澤瀉一兩六銖白術十八銖茯苓十八銖桂枝半兩﹐去皮

右五味﹐搗爲散。以白飲和服方寸匕﹐日三服。多飲暖水﹐汗出愈。如法將息。

發汗已﹐脈浮數﹐煩渴者﹐五苓散主之。三十五。用前第三十四方。

傷寒﹐汗出而渴者﹐五苓散主之﹔不渴者﹐茯苓甘艸湯主之。方三十六。

茯苓二兩桂枝二兩﹐去皮甘艸一兩﹐炙生薑三兩﹐切

右四味﹐以水四升﹐煮取二升﹐去滓。分溫三服。

中風發熱﹐六七日不解而煩﹐有表裏證﹐渴欲飲水﹐水入則吐者﹐名曰水逆﹐五苓散主之。方三十七。用前第三十四方。

未持脈時﹐病人手叉自冒心﹐師因教試令咳而不咳者﹐此必兩耳聾無聞也。所以然者﹐以重發汗﹐虛故如此。發汗後﹐飲水多必喘﹐以水灌之亦喘。

發汗後﹐水藥不得入口爲逆﹐若更發汗﹐必吐下不止。發汗﹑吐下後﹐虛煩不得眠﹐若劇者﹐必反復顚倒﹐音到﹐下同。心中懊憹﹐上烏浩﹐下奴冬切﹐下同。梔子豉湯主之﹔若少气者﹐梔子甘艸豉湯主之﹔若嘔者﹐梔子生薑豉湯主之。三十八。

梔子豉湯方

梔子十四个﹐擘香豉四合﹐綿裹

右二味﹐以水四升﹐先煮梔子﹐得二升半﹐內豉﹐煮取一升半﹐去滓。分爲二服﹐溫進一服﹐得吐者﹐止後服。

梔子甘艸湯豉方

梔子十四个﹐擘甘艸二兩﹐炙香豉四兩﹐綿裹

右三味﹐以水四升﹐先煮梔子﹑甘艸﹐取二升半﹐內豉﹐煮取一升半﹐去滓。分二服﹐溫進一服﹐得吐者﹐止後服。

梔子生薑豉湯方

梔子十四个﹐擘生薑五兩香豉四合﹐綿裹

右三味﹐以水四升﹐先煮梔子﹑生薑﹐取二升半﹐內豉﹐煮取一升半﹐去滓。分二服﹐溫進一服﹐得吐者﹐止後服。

發汗﹐若下之﹐而煩熱﹑胸中窒者﹐梔子豉湯主之。三十九。用上初方。

傷寒五六日﹐大下之後﹐身熱不去﹐心中結痛者﹐未欲解也﹐梔子豉湯主之。四十。用上初方。

傷寒下後﹐心煩腹滿﹐臥起不安者﹐梔子厚朴湯主之。方四十一。

梔子十四个﹐擘厚朴四兩﹐炙﹐去皮枳實四枚﹐水浸﹐炙令黃

右三味﹐以水三升半﹐煮取一升半﹐去滓。分二服﹐溫進一服﹐得吐者﹐止後服。

傷寒﹐醫以丸藥大下之﹐身熱不去﹐微煩者﹐梔子漧薑湯主之。方四十二。

梔子十四个﹐擘漧薑二兩

右二味﹐以水三升半﹐煮取一升半﹐去滓。分二服﹐溫進一服﹐得吐者﹐止後服。

凡用梔子湯﹐病人舊微溏者﹐不可與服之。

太陽病發汗﹐汗出不解﹐其人仍發熱﹐心下悸﹐頭眩﹐身瞤動﹐振振欲擗一作僻。地者﹐眞武湯主之。方四十三。

茯苓芍藥生薑各三兩﹐切白術二兩附子一枚﹐炮﹐去皮﹐破八片

右五味﹐以水八升﹐煮取三升﹐去滓。溫服七合﹐日三服。

咽喉漧燥者﹐不可發汗。

淋家﹐不可發汗﹐發汗必便血。

瘡家﹐𨿽身疼痛﹐不可發汗﹐汗出則痓。

衄家﹐不可發汗﹐汗出必額上陷脈急緊﹐直視不能眴﹐音喚﹐又胡絹切﹐下同﹐一作瞬。不得眠。

亡血家﹐不可發汗﹐發汗則寒栗而振。

汗家﹐重發汗﹐必恍惚心亂﹐小便已陰疼﹐與禹餘糧丸。四十四。方本闕。

病人有寒﹐復發汗﹐胃中冷﹐必吐蛔。一作逆。

本發汗﹐而復下之﹐此爲逆也﹔若先發汗﹐治不爲逆。本先下之﹐而反汗之﹐爲逆﹔若先下之﹐治不爲逆。

傷寒﹐醫下之﹐續得下利﹐淸谷不止﹐身疼痛者﹐急當救裏﹔後身疼痛﹐淸便自調者﹐急當救表。救裏宜四逆湯﹐救表宜桂枝湯。四十五。用前第十二方。

病發熱頭痛﹐脈反沈﹐若不差﹐身體疼痛﹐當救其裏。四逆湯方。

甘艸二兩﹐炙漧薑一兩半附子一枚﹐生用﹐去皮﹐破八片

右三味﹐以水三升﹐煮取一升二合﹐去滓。分溫再服。彊人可大附子一枚﹑漧薑三兩。

太陽病﹐先下而不愈﹐因復發汗﹐以此表裏俱虛﹐其人因致冒﹐冒家汗出自愈。所以然者﹐汗出表和故也。裏未和﹐然後復下之。

太陽病未解﹐脈陰陽俱停﹐一作微。必先振慄汗出而解。但陽脈微者﹐先汗出而解。但陰脈微一作尺脈實者﹐下之而解。若欲下之﹐宜調胃承气湯。四十六。用前第三十三方。一云用大柴胡湯。

太陽病﹐發熱汗出者﹐此爲榮弱衛彊﹐故使汗出﹐欲救邪風者﹐宜桂枝湯。四十七。方用前法。

傷寒五六日﹐中風﹐往來寒熱﹐胸脇苦滿﹐嘿嘿不欲飲食﹐心煩喜嘔﹐或胸中煩而不嘔﹐或渴﹐或腹中痛﹐或脇下痞硬﹐或心下悸﹑小便不利﹐或不渴﹑身有微熱﹐或咳者﹐小柴胡湯主之。方四十八。

柴胡半斤黃芩三兩人參三兩半夏半升﹐洗甘艸炙生薑各三兩﹐切大棗十二枚﹐擘

右七味﹐以水一斗二升﹐煮取六升﹐去滓﹐再煎取三升。溫服一升﹐日三服。

若胸中煩而不嘔者﹐去半夏﹑人參﹐加栝樓實一枚﹔若渴﹐去半夏﹐加人參合前成四兩半﹑栝樓根四兩﹔若腹中痛者﹐去黃芩﹐加芍藥三兩﹔若脇下痞硬﹐去大棗﹐加牡蠣四兩﹔若心下悸﹑小便不利者﹐去黃芩﹐加茯苓四兩﹔若不渴﹐外有微熱者﹐去人參﹐加桂枝三兩﹐溫覆微汗愈﹔若咳者﹐去人參﹑大棗﹑生薑﹐加五味子半升﹑漧薑二兩。

血弱气盡﹐腠理開﹐邪气因入﹐與正气相搏﹐結於脇下。正邪紛爭﹐往來寒熱﹐休作有時﹐嘿嘿不欲飲食。臟腑相連﹐其痛必下﹐邪髙痛下﹐故使嘔也。一云臟腑相連﹐其病必下﹐脇膈中痛。小柴胡湯主之。服柴胡湯已﹐渴者﹐屬陽明﹐以法治之。四十九。用前方。

得病六七日﹐脈遲浮弱﹐惡風寒﹐手足溫。醫二三下之﹐不能食﹐而脇下滿痛﹐面目及身黃﹐頸項彊﹐小便難者﹐與柴胡湯﹐後必下重。本渴飲水而嘔者﹐柴胡湯不中與也。食穀者噦。

傷寒四五日﹐身熱惡風﹐頸項彊﹐脇下滿﹐手足溫而渴者﹐小柴胡湯主之。五十。用前方。

傷寒﹐陽脈澀﹐陰脈弦﹐法當腹中急痛﹐先與小建中湯﹐不差者﹐小柴胡湯主之。五十一。用前方。

小建中湯方﹕

桂枝三兩﹐去皮甘艸二兩﹐炙大棗十二枚﹐擘芍藥六兩生薑三兩﹐切膠飴一升

右六味﹐以水七升﹐煮取三升﹐去滓﹐內飴﹐更上微火消解。溫服一升﹐日三服。嘔家不可用建中湯﹐以甜故也。

傷寒中風﹐有柴胡證﹐但見一癥便是﹐不必悉具。凡柴胡湯病證而下之﹐若柴胡證不罷者﹐復與柴胡湯﹐必蒸蒸而振﹐卻復發熱汗出而解。

傷寒二三日﹐心中悸而煩者﹐小建中湯主之。五十二。用前第五十一方。

太陽病﹐過經十餘日﹐反二三下之﹐後四五日﹐柴胡證仍在者﹐先與小柴胡。嘔不止﹐心下急﹐一云嘔止小安。鬱鬱微煩者﹐爲未解也﹐與大柴胡湯﹐下之則愈。方五十三。

柴胡半斤黃芩三兩芍藥三兩半夏半升﹐洗生薑五兩﹐切枳實四枚﹐炙大棗十二枚﹐擘

右七味﹐以水一斗二升﹐煮取六升﹐去滓再煎。溫服一升﹐日三服。一方加大黃二兩﹔若不加﹐恐不爲大柴胡湯。

傷寒﹐十三日不解﹐胸脇滿而嘔﹐日晡所發潮熱﹐已而微利。此本柴胡證﹐下之以不得利﹐今反利者﹐知醫以丸藥下之﹐此非其治也。潮熱者﹐實也。先宜服小柴胡湯以解外﹐後以柴胡加芒消湯主之。五十四。

柴胡二兩十六銖黃芩一兩人參一兩甘艸一兩﹐炙生薑一兩﹐切半夏二十銖﹐本云五枚﹐洗大棗四枚﹐擘芒消二兩

右八味﹐以水四升﹐煮取二升﹐去滓﹐內芒消﹐更煮微沸。分溫再服﹐不解更作。

傷寒十三日﹐過經譫語者﹐以有熱也﹐當以湯下之。若小便利者﹐大便當硬﹐而反下利﹐脈調和者﹐知醫以丸藥下之﹐非其治也。若自下利者﹐脈當微厥﹐今反和者﹐此爲內實也﹐調胃承气湯主之。五十五。用前第三十三方。

太陽病不解﹐熱結膀胱﹐其人如狂﹐血自下﹐下者愈。其外不解者﹐尙未可攻﹐當先解其外﹔外解已﹐但少腹急結者﹐乃可攻之﹐宜桃核承气湯。方五十六。後云﹐解外宜桂枝湯。

桃仁五十个﹐去皮尖大黃四兩桂枝二兩﹐去皮甘艸二兩﹐炙芒消二兩

右五味﹐以水七升﹐煮取二升半﹐去滓﹐內芒消﹐更上火﹐微沸下火。先食溫服五合﹐日三服。當微利。

傷寒八九日﹐下之﹐胸滿煩驚﹐小便不利﹐譫語﹐一身盡重﹐不可轉側者﹐柴胡加龍骨牡蠣湯主之。方五十七。

柴胡四兩龍骨黃芩生薑切鉛丹人參桂枝去皮茯苓各一兩半半夏二合半﹐洗

大黃二兩牡蠣一兩半﹐熬大棗六枚﹐擘

右十二味﹐以水八升﹐煮取四升﹐內大黃﹐切如碁子﹐更煮一兩沸﹐去滓。溫服一升。本云﹐柴胡湯今加龍骨等。

傷寒﹐腹滿譫語﹐寸口脈浮而緊﹐此肝乘脾也﹐名曰縱﹐刺期門。五十八。

傷寒發熱﹐嗇嗇惡寒﹐大渴欲飲水﹐其腹必滿﹔自汗出﹐小便利﹐其病欲解。此肝乘肺也﹐名曰橫﹐刺期門。五十九。

太陽病二日﹐反躁﹐凡熨其背而大汗出。大熱入胃﹐一作二日內燒瓦熨背﹐大汗出﹐火气入胃。胃中水竭﹐躁煩必發譫語﹔十餘日﹐振栗自下利者﹐此爲欲解也。故其汗從腰以下不得汗﹐欲小便不得﹐反嘔﹐欲失溲﹐足下惡風﹐大便硬﹐小便當數﹐而反不數及不多。大便已﹐頭卓然而痛﹐其人足心必熱﹐穀气下流故也。

太陽病中風﹐以火劫發汗﹐邪風被火熱﹐血气流溢﹐失其常度。兩陽相燻灼﹐其身發黃﹐陽盛則欲衄﹐陰虛小便難﹐陰陽俱虛竭﹐身體則枯燥﹐但頭汗出﹐劑頸而還﹐腹滿微喘﹐口漧咽爛﹐或不大便。久則譫語﹐甚則至噦﹐手足躁擾﹐撚衣摸牀﹔小便利者﹐其人可治。

傷寒脈浮﹐醫以火迫劫之﹐亡陽必驚狂﹐臥起不安者﹐桂枝去芍藥加蜀漆牡蠣龍骨救逆湯主之。方六十。

桂枝三兩﹐去皮甘艸二兩﹐炙生薑三兩﹐切大棗十二枚﹐擘牡蠣五兩﹐熬蜀漆三兩﹐洗去腥龍骨四兩

右七味﹐以水一斗二升﹐先煮蜀漆﹐減二升﹐內諸藥﹐煮取三升﹐去滓。溫服一升。本云﹐桂枝湯今去芍藥加蜀漆﹑牡蠣﹑龍骨。

形作傷寒﹐其脈不弦緊而弱﹐弱者必渴。被火者必譫語。弱者﹐發熱脈浮﹐解之當汗出愈。

太陽病﹐以火燻之﹐不得汗﹐其人必躁﹐到經不解﹐必淸血﹐名爲火邪。

脈浮熱甚﹐而反灸之﹐此爲實﹐實以虛治﹐因火而動﹐必咽燥吐血。

微數之脈﹐愼不可灸﹐因火爲邪﹐則爲煩逆。追虛逐實﹐血散脈中﹐火气𨿽微﹐內攻有力﹐焦骨傷筋﹐血難復也。脈浮﹐宜以汗解之﹐用火灸之﹐邪無從出﹐因火而盛﹐病從腰以下必重而痺﹐名火逆也。欲自解者﹐必當先煩﹐煩乃有汗而解。何以知之﹖脈浮﹐故知汗出解。

燒鍼令其汗﹐鍼處被寒﹐核起而赤者﹐必發奔豚。气從少腹上衝心者﹐灸其核上各一壯﹐與桂枝加桂湯﹐更加桂二兩也。方六十一。

桂枝五兩﹐去皮芍藥三兩生薑三兩﹐切甘艸二兩﹐炙大棗十二枚﹐擘

右五味﹐以水七升﹐煮取三升﹐去滓。溫服一升。本云﹐桂枝湯今加桂滿五兩。所以加桂者﹐以能泄奔豚气也。

火逆。下之﹐因燒鍼煩躁者﹐桂枝甘艸龍骨牡蠣湯主之。方六十二。

桂枝一兩﹐去皮甘艸二兩﹐炙牡蠣二兩﹐熬龍骨二兩

右四味﹐以水五升﹐煮取二升半﹐去滓。溫服八合﹐日三服。

太陽傷寒者﹐加溫鍼必驚也。

太陽病﹐當惡寒發熱﹐今自汗出﹐反不惡寒發熱﹐關上脈細數者﹐以醫吐之過也。一二日吐之者﹐腹中饑﹐口不能食﹔三四日吐之者﹐不喜糜粥﹐欲食冷食﹐朝食暮吐﹐以醫吐之所致也。此爲小逆。

太陽病吐之﹐但太陽病當惡寒﹐今反不惡寒﹐不欲近衣﹐此爲吐之內煩也。

病人脈數﹐數爲熱﹐當消穀引食﹐而反吐者﹐此以發汗﹐令陽气微﹐膈气虛﹐脈乃數也。數爲客熱﹐不能消穀。以胃中虛冷﹐故吐也。

太陽病﹐過經十餘日﹐心下溫溫欲吐﹐而胸中痛﹐大便反溏﹐腹微滿﹐鬱鬱微煩。先此時自極吐下者﹐與調胃承气湯。若不爾者﹐不可與。但欲嘔﹐胸中痛﹐微溏者﹐此非柴胡湯證﹐以嘔故知極吐下也。調胃承湯。六十三。用前第三十三方。

太陽病六七日﹐表證仍在﹐脈微而沈﹐反不結胸﹐其人發狂者﹐以熱在下焦﹐少腹當硬滿﹐小便自利者﹐下血乃愈。所以然者﹐以太陽隨經﹐瘀熱在裏故也﹐抵當湯主之。方六十四。

水蛭熬虻虫各三十个﹐去翅足﹐熬桃仁二十个﹐去皮尖大黃三兩﹐酒洗

右四味﹐以水五升﹐煮取三升﹐去滓。溫服一升﹐不下更服。

太陽病﹐身黃﹐脈沈結﹐少腹硬﹔小便不利者﹐爲無血也﹔小便自利﹐其人如狂者﹐血證諦也﹐抵當湯主之。六十五。用前方。

傷寒有熱﹐少腹滿﹐應小便不利﹐今反利者﹐爲有血也﹐當下之﹐不可余藥﹐宜抵當丸。方六十六。

水蛭二十个﹐熬虻虫二十个﹐去翅足﹐熬桃仁二十五个﹐去皮尖大黃三兩

右四味﹐搗分四丸。以水一升﹐煮一丸﹐取七合服之﹐晬時當下血﹐若不下者﹐更服。

太陽病﹐小便利者﹐以飲水多﹐必心下悸﹔小便少者﹐必苦裏急也。

辧太陽病脈證並治下合三十九法﹐方三十首﹐並見太陽少陽合病法。

問曰﹕病有結胸﹐有藏結﹐其狀何如﹖答曰﹕按之痛﹐寸脈浮﹐關脈沈﹐名曰結胸也。

何爲藏結﹖答曰﹕如結胸狀﹐飲食如故﹐時時下利﹐寸脈浮﹐關脈小細沈緊﹐名曰藏結。舌上白胎滑者。難治。

藏結無陽證﹐不往來寒熱﹐一云寒而不熱。其人反靜﹐舌上胎滑者﹐不可攻也。

病發於陽﹐而反下之﹐熱入因作結胸﹔病發於陰﹐而反下之﹐一作汗出。因作痞也。所以成結胸者﹐以下之太早故也。結胸者﹐項亦彊﹐如柔痓狀﹐下之則和﹐宜大陷胸丸。方一。

大黃半斤葶藶子半升﹐熬芒消半升杏仁半升﹐去皮尖﹐熬黑

右四味﹐搗篩二味﹐內杏仁﹑芒消﹐合研如脂﹐和散。取如彈丸一枚﹐別搗甘遂末一錢匕﹐白蜜二合﹐水二升﹐煮取一升。溫頓服之﹐一宿乃下﹐如不下﹐更服﹐取下爲效。禁如藥法。

結胸證﹐其脈浮大者﹐不可下﹐下之則死。

結胸證悉具﹐煩躁者亦死。

太陽病﹐脈浮而動數﹐浮則爲風﹐數則爲熱﹐動則爲痛﹐數則爲虛﹐頭痛發熱﹐微盜汗出﹐而反惡寒者﹐表未解也。醫反下之﹐動數變遲﹐膈內拒痛﹐一雲頭痛卽眩。胃中空虛﹐客气動膈﹐短气躁煩﹐心中懊憹﹐陽气內陷﹐心下因硬﹐則爲結胸﹐大陷胸湯主之。若不結胸﹐但頭汗出﹐余處無汗﹐劑頸而還﹐小便不利﹐身必發黃。大陷胸湯。方二。

大黃六兩﹐去皮芒消一升甘遂一錢匕

右三味﹐以水六升﹐先煮大黃﹐取二升﹐去滓﹐內芒消﹐煮一兩沸﹐內甘遂末。溫服一升﹐得快利﹐止後服。

傷寒六七日﹐結胸熱實﹐脈沈而緊﹐心下痛﹐按之石硬者﹐大陷胸湯主之。三。用前第二方。

傷寒十餘日﹐熱結在裏﹐復往來寒熱者﹐與大柴胡湯﹔但結胸﹐無大熱者﹐此爲水結在胸脇也﹐但頭微汗出者﹐大陷胸湯主之。四。用前第二方

大柴胡湯方

柴胡半斤枳實四枚﹐炙生薑五兩﹐切黃芩三兩芍藥三兩半夏半升﹐洗大棗十二枚﹐擘右七味﹐以水一斗二升﹐煮取六升﹐去滓﹐再煎。溫服一升﹐日三服。一方加大黃二兩﹐若不加﹐恐不名大柴胡湯。

太陽病﹐重發汗而復下之﹐不大便五六日﹐舌上燥而渴﹐日晡所小有潮熱﹐一云﹐日晡所發心胸大煩。從心下至少腹﹐硬滿而痛不可近者﹐大陷胸湯主之。五。用前第二方。

小結胸病﹐正在心下﹐按之則痛﹐脈浮滑者﹐小陷胸湯主之。六。

黃連一兩半夏半升﹐洗栝樓實大者一枚

右三味﹐以水六升﹐先煮栝樓﹐取三升﹐去滓﹐內諸藥﹐煮取二升﹐去滓。分溫三服。

太陽病﹐二三日﹐不能臥﹐但欲起﹐心下必結﹐脈微弱者﹐此本有寒分也。反下之﹐若利止﹐必作結胸﹔未止者﹐四日復下之﹐此作協熱利也。

太陽病﹐下之﹐其脈促﹐一作縱。不結胸者﹐此爲欲解也。脈浮者﹐必結胸。脈緊者﹐必咽痛。脈弦者﹐必兩脇拘急。脈細數者﹐頭痛未止。脈沈緊者﹐必欲嘔。脈沈滑者﹐協熱利。脈浮滑者﹐必下血。

病在陽﹐應以汗解之﹐反以冷水潠之﹐若灌之﹐其熱被劫不得去﹐彌更益煩﹐肉上粟起﹐意欲飲水﹐反不渴者﹐服文蛤散﹔若不差者﹐與五苓散。寒實結胸﹐無熱證者﹐與三物小陷胸湯。用前第六方。白散亦可服。七。一云與三物小白散。

文蛤散方

文蛤五兩

右一味爲散﹐以沸湯和一方寸匕服﹐湯用五合。

五苓散方

豬苓十八銖﹐去黑皮白術十八銖澤瀉一兩六銖茯苓十八銖桂枝半兩﹐去皮

右五味爲散﹐更於臼中杵之。白飲和方寸匕服之﹐日三服﹐多飲暖水﹐汗出愈。

白散方

桔梗三分巴豆一分﹐去皮心﹐熬黑﹐研如脂貝母三分

右三味爲散﹐內巴豆﹐更於臼中杵之。以白飲和服﹐彊人半錢匕﹐羸者減之。病在膈上必吐﹐在膈下必利﹐不利﹐進熱粥一杯﹐利過不止﹐進冷粥一杯。身熱﹐皮粟不解﹐欲引衣自覆﹐若以水潠之﹑洗之﹐益令熱劫不得出﹐當汗而不汗則煩。假令汗出已﹐腹中痛﹐與芍藥三兩如上法。

太陽與少陽並病﹐頭項彊痛﹐或眩冒﹐時如結胸﹐心下痞硬者﹐當刺大椎第一間﹑肺兪﹑肝兪﹐愼不可發汗。發汗則譫語﹑脈弦﹐五日譫語不止﹐當刺期門。八。

婦人中風﹐發熱惡寒﹐經水適來﹐得之七八日﹐熱除而脈遲﹑身涼﹐胸脇下滿﹐如結胸狀﹐譫語者﹐此爲熱入血室也。當刺期門﹐隨其實而取之。九。

婦人中風七八日﹐續得寒熱發作有時。經水適斷者﹐此爲熱入血室﹐其血必結﹐故使如瘧狀﹐發作有時﹐小柴胡湯主之。方十。

柴胡半斤黃芩三兩人參三兩半夏半升﹐洗甘艸三兩生薑三兩﹐切大棗十二枚﹐擘

右七味﹐以水一斗二升﹐煮取六升﹐去滓﹐再煎取三升。溫服一升﹐日三服。

婦人傷寒﹐發熱﹐經水適來﹐晝日明了﹐暮則譫語﹐如見鬼狀者﹐此爲熱入血室。無犯胃气及上二焦﹐必自愈。十一。

傷寒六七日﹐發熱﹐微惡寒﹐支節煩疼﹐微嘔﹐心下支結﹐外證未去者﹐柴胡桂枝湯主之。方十二。

桂枝去皮黃芩一兩半人參一兩半甘艸一兩﹐炙半夏二合半﹐洗芍藥一兩半大棗六枚﹐擘生薑一兩半﹐切柴胡四兩

右九味﹐以水七升﹐煮取三升﹐去滓。溫服一升。本云﹐人參湯作如桂枝法﹐加半夏﹑柴胡﹑黃芩﹐復如柴胡法。今用人參作半劑。

傷寒五六日﹐已發汗而復下之﹐胸脇滿微結﹐小便不利﹐渴而不嘔﹐但頭汗出﹐往來寒熱﹐心煩者﹐此爲未解也﹐柴胡桂枝榦姜湯主之。方十三。

柴胡半斤桂枝三兩﹐去皮漧薑二兩栝樓根四兩黃芩三兩牡蠣二兩﹐熬甘艸二兩﹐炙

右七味﹐以水一斗二升﹐煮取六升﹐去滓﹐再煎取三升。溫服一升﹐日三服﹐初服微煩﹐復服汗出便愈。

傷寒五六日﹐頭汗出﹐微惡寒﹐手足冷﹐心下滿﹐口不欲食﹐大便硬﹐脈細者﹐此爲陽微結﹐必有表﹐復有裏也。脈沈﹐亦在裏也。汗出爲陽微﹐假令純陰結﹐不得復有外證﹐悉入在裏﹐此爲半在裏半在外也。脈𨿽沈緊﹐不得爲少陰病。所以然者﹐陰不得有汗﹐今頭汗出﹐故知非少陰也﹐可與小柴胡湯。設不了了者﹐得屎而解。十四。用前第十方。

傷寒五六日﹐嘔而發熱者﹐柴胡湯證具﹐而以他藥下之﹐柴胡證仍在者﹐復與柴胡湯。此𨿽已下之﹐不爲逆﹐必蒸蒸而振﹐卻發熱汗出而解。若心下滿而硬痛者﹐此爲結胸也﹐大陷胸湯主之。但滿而不痛者﹐此爲痞﹐柴胡不中與之﹐宜半夏瀉心湯。方十五。

太陽少陽並病﹐而反下之﹐成結胸﹐心下硬﹐下利不止﹐水漿不下﹐其人心煩。

脈浮而緊﹐而復下之﹐緊反入裏﹐則作痞。按之自濡﹐但气痞耳。

太陽中風﹐下利﹐嘔逆﹐表解者﹐乃可攻之。其人漐漐汗出﹐發作有時﹐頭痛﹐心下痞硬滿﹐引脇下痛﹐漧嘔短气﹐汗出不惡寒者﹐此表解裏未和也﹐十棗湯主之。方十六。

芫花熬甘遂大戟

右三味﹐等分﹐各別搗爲散。以水一升半﹐先煮大棗肥者十枚﹐取八合﹐去滓﹐內藥末。彊人服一錢匕﹐羸人服半錢﹐溫服之﹐平旦服。若下少﹐病不除者﹐明日更服﹐加半錢。得快下利後﹐糜粥自養。

太陽病﹐醫發汗﹐遂發熱惡寒﹐因復下之﹐心下痞﹐表裏俱虛﹐陰陽气並竭﹐無陽則陰獨。復加燒鍼﹐因胸煩﹐面色靑黃﹐膚瞤者﹐難治。今色微黃﹐手足溫者﹐易愈。

心下痞﹐按之濡﹐其脈關上浮者﹐大黃黃連瀉心湯主之。方十七。

大黃二兩黃連一兩

右二味﹐以麻沸湯二升漬之﹐須臾﹐絞去滓。分溫再服。臣億等看詳大黃黃連瀉心湯﹐諸本皆二味。又後附子瀉心湯﹐用大黃﹑黃連﹑黃芩﹑附子﹐恐是前方中亦有黃芩﹐後但加附子也。故後云附子瀉心湯﹐本云加附子也。

心下痞﹐而復惡寒汗出者﹐附子瀉心湯主之。方十八。

大黃二兩黃連一兩黃芩一兩附子一枚﹐炮﹐去皮﹐破﹐別煮取汁

右四味﹐切三味﹐以麻沸湯二升漬之﹐須臾﹐絞去滓﹐內附子汁。分溫再服。

本以下之﹐故心下痞。與瀉心湯﹐痞不解。其人渴而口燥煩﹐小便不利者﹐五苓散主之。十九。一方云﹐忍之一日乃愈。用前第七證方。

傷寒﹐汗出解之後﹐胃中不和﹐心下痞硬﹐幹噫食臭﹐脇下有水气﹐腹中雷鳴下利者﹐生薑瀉心湯主之。方二十。

生薑四兩﹐切甘艸三兩﹐炙人參三兩漧薑一兩黃芩三兩半夏半升﹐洗黃連一兩大棗十二枚﹐擘

右八味﹐以水一斗﹐煮取六升﹐去滓﹐再煎取三升。溫服一升﹐日三服。附子瀉心湯﹐本云加附子。半夏瀉心湯﹐甘艸瀉心湯﹐同體別名耳。生薑瀉心湯﹐本云理中人參黃芩湯﹐去桂枝﹑術﹐加黃連﹐並瀉肝法。

傷寒中風﹐醫反下之﹐其人下利﹐日數十行﹐谷不化﹐腹中雷鳴﹐心下痞硬而滿﹐漧嘔心煩不得安﹐醫見心下痞﹐謂病不盡﹐復下之﹐其痞益甚。此非結熱﹐但以胃中虛﹐客气上逆﹐故使硬也。甘艸瀉心湯主之。方二十一。

甘艸四兩﹐炙黃芩三兩漧薑三兩半夏半升﹐洗大棗十二枚﹐擘黃連一兩

右六味﹐以水一斗﹐煮取六升﹐去滓﹐再煎取三升。溫服一升﹐日三服。臣億等謹按﹐上生薑瀉心湯法﹐本云理中人參黃芩湯﹐今詳瀉心以療痞。痞气因發陰而生﹐是半夏﹑生薑﹑甘艸瀉心三方﹐皆本於理中也。其方必各有人參﹐今甘艸瀉心中無者﹐脫落之也。又按《千金》並《外臺祕要》﹐治傷寒﹟﹝匿虫﹞食﹐用此方皆有人參﹐知脫落無疑。

傷寒服湯藥﹐下利不止﹐心下痞硬。服瀉心湯已。復以他藥下之﹐利不止﹔醫以理中與之﹐利益甚。理中者﹐理中焦﹐此利在下焦﹐赤石脂禹餘糧湯主之。復不止者﹐當利其小便。赤石脂禹餘糧湯。方二十二。

赤石脂一斤﹐碎太一禹餘糧一斤﹐碎

右二味﹐以水六升﹐煮取二升﹐去滓。分溫三服。

傷寒吐下後﹐發汗﹐虛煩﹐脈甚微﹐八九日心下痞硬﹐脇下痛﹐气上衝咽喉﹐眩冒﹐經脈動惕者﹐久而成痿。

傷寒發汗﹐若吐﹐若下﹐解後﹐心下痞硬﹐噫气不除者﹐旋覆代赭湯主之。方二十三。

旋覆花三兩人參二兩生薑五兩代赭一兩甘艸三兩﹐炙半夏半升﹐洗大棗十二枚﹐擘

右七味﹐以水一斗﹐煮取六升﹐去滓﹐再煎取三兩。溫服一升﹐日三服。

下後﹐不可更行桂枝湯﹐若汗出而喘﹐無大熱者﹐可與麻黃杏子甘艸石膏湯。方二十四。

麻黃四兩杏仁五十个﹐去皮尖甘艸二兩﹐炙石膏半斤﹐碎﹐綿裹

右四味﹐以水七升﹐先煮麻黃﹐減二升﹐去白沫﹐內諸藥﹐煮取三升﹐去滓。溫服一升。本云黃耳杯。

太陽病﹐外證未除﹐而數下之﹐遂協熱而利﹐利下不止﹐心下痞硬﹐表裏不解者﹐桂枝人參湯主之。方二十五。

桂枝四兩﹐別切甘艸四兩﹐炙白術三兩人參三兩漧薑三兩

右五味﹐以水九升﹐先煮四味﹐取五升﹐內桂﹐更煮取三升﹐去滓。溫服一升﹐日再夜一服。

傷寒大下後﹐復發汗﹐心下痞﹐惡寒者﹐表未解也。不可攻痞﹐當先解表﹐表解乃可攻痞。解表宜桂枝湯﹐攻痞宜大黃黃連瀉心湯。二十六。瀉心湯用前第十七方。

傷寒發熱﹐汗出不解﹐心中痞硬﹐嘔吐而下利者﹐大柴胡湯主之。二十七。用前第四方。

病如桂枝證﹐頭不痛﹐項不彊﹐寸脈微浮﹐胸中痞硬﹐气上衝喉咽不得息者﹐此爲胸有寒也﹐當吐之﹐宜瓜蒂散。方二十八。

瓜蒂一分﹐熬黃赤小豆一分

右二味﹐各別搗篩﹐爲散已﹐合治之﹐取一錢匕。以香豉一合﹐用熱湯七合煮作稀糜﹐去滓。取汁和散﹐溫頓服之。不吐者﹐少少加﹐得快吐乃止。諸亡血虛家﹐不可與瓜蒂散。

病脇下素有痞﹐連在臍傍﹐痛引少腹﹐入陰筋者﹐此名藏結﹐死。二十九。

傷寒﹐若吐若下後﹐七八日不解﹐熱結在裏﹐表裏俱熱﹐時時惡風﹐大渴﹐舌上干燥而煩﹐欲飲水數升者﹐白虎加人參湯主之。方三十。

知母六兩石膏一斤﹐碎甘艸二兩﹐炙人參二兩粳米六合

右五味﹐以水一斗﹐煮米熟湯成﹐去滓。溫服一升﹐日三服。此方立夏後﹑立秋前乃可服﹐立秋後不可服。正月﹑二月﹑三月尙凜冷﹐亦不可與服之﹐與之則嘔利而腹痛。諸亡血虛家亦不可與﹐得之則腹痛利者﹐但可溫之﹐當愈。

傷寒無大熱﹐口燥渴﹐心煩﹐背微惡寒者﹐白虎加人參湯主之。三十一。用前方。

傷寒脈浮﹐發熱無汗﹐其表不解﹐不可與白虎湯。渴欲飲水﹐無表證者﹐白虎加人參湯主之。三十二。用前方。

太陽少陽並病﹐心下硬﹐頸項彊而眩者﹐當刺大椎﹑肺兪﹑肝兪﹐愼勿下之。三十三。

太陽與少陽合病﹐自下利者﹐與黃芩湯﹔若嘔者﹐黃芩加半夏生薑湯主之。三十四。

黃芩湯方

黃芩三兩芍藥二兩甘艸二兩﹐炙大棗十二枚﹐擘

右四味﹐以水一斗﹐煮取三升﹐去滓。溫服一升﹐日再夜一服。

黃芩加半夏生薑湯方

黃芩三兩芍藥二兩甘艸二兩﹐炙大棗十二枚﹐擘半夏半升﹐洗生薑一兩半﹐一方三兩﹐切

右六味﹐以水一斗﹐煮取三升﹐去滓。溫服一升﹐日再夜一服。

傷寒﹐胸中有熱﹐胃中有邪气﹐腹中痛﹐欲嘔吐者﹐黃連湯主之。方三十五。

黃連三兩甘艸三兩﹐炙漧薑三兩桂枝三兩﹐去皮人參二兩半夏半升﹐洗大棗十二枚﹐擘

右七味﹐以水一斗﹐煮取六升﹐去滓。溫服﹐晝三夜二。疑非仲景方。

傷寒八九日﹐風濕相搏﹐身體疼煩﹐不能自轉側﹐不嘔﹐不渴﹐脈浮虛而澀者﹐桂枝附子湯主之。若其人大便硬﹐一云臍下心下硬。小便自利者﹐去桂加白術湯主之。三十六。

桂枝附子湯方﹕

桂枝四兩﹐去皮附子三枚﹐炮﹐去皮﹐破生薑三兩﹐切大棗十二枚﹐擘甘艸二兩﹐炙

右五味﹐以水六升﹐煮取二升﹐去滓。分溫三服。

去桂枝加白術湯方

附子三枚﹐炮﹐去皮﹐破白術四兩生薑三兩﹐切甘艸二兩﹐炙大棗十二枚﹐擘

右五味﹐以水六升﹐煮取二升﹐去滓。分溫三服。初一服﹐其人身如痺﹐半日許復服之﹐三服都盡﹐其人如冒狀﹐勿怪。此以附子﹑術﹐並走皮內﹐逐水气未得除﹐故使之耳。法當加桂四兩﹐此本一方二法﹐以大便硬﹐小便自利﹐去桂也﹔以大便不硬﹐小便不利﹐當加桂。附子三枚恐多也﹐虛弱家及產婦﹐宜減服之。

風濕相搏﹐骨節疼煩﹐掣痛不得屈伸﹐近之則痛劇﹐汗出短气﹐小便不利﹐惡風不欲去衣﹐或身微腫者﹐甘艸附子湯主之。方三十七。

甘艸二兩﹐炙附子二枚﹐炮﹐去皮﹐破白術二兩桂枝四兩﹐去皮

右四味﹐以水六升﹐煮取三升﹐去滓。溫服一升﹐日三服。初服得微汗則解。能食﹐汗止復煩者﹐將服五合。恐一升多者﹐宜服六七合爲始。

傷寒脈浮滑﹐此以表有熱﹐裏有寒﹐白虎湯主之。方三十八。

知母六兩石膏一斤﹐碎甘艸二兩﹐炙粳米六合

右四味﹐以水一斗﹐煮米熟湯成﹐去滓。溫服一升﹐日三服。臣億等謹按﹐前篇云﹐熱結在裏﹐表裏俱熱者﹐白虎湯主之。又云﹐其表不解﹐不可與白虎湯。此云﹐脈浮滑﹐表有熱﹐裏有寒者﹐必表裏字差矣。又﹐陽明一證云﹐脈浮遲﹐表熱裏寒﹐四逆湯主之。又﹐少陰一證云﹐裏寒外熱﹐通脈四逆湯主之。以此表裏自差﹐明矣。《千金翼》云白通湯。非也。

傷寒脈結代﹐心動悸﹐炙甘艸湯主之。方三十九。

甘艸四兩﹐炙生薑三兩﹐切人參二兩生地黃一斤桂枝三兩﹐去皮阿膠二兩麥門冬半升﹐去心麻仁半升大棗三十枚﹐擘

右九味﹐以淸酒七升﹐水八升﹐先煮八味﹐取三升﹐去滓﹐內膠烊消盡。溫服一升﹐日三服。一名復脈湯。

脈按之來緩﹐時一止復來者﹐名曰結。又脈來動而中止﹐更來小數﹐中有還者反動﹐名曰結﹐陰也。脈來動而中止﹐不能自還﹐因而復動者﹐名曰代﹐陰也。得此脈者﹐必難治。

辧陽明病脈證並治合四十四法﹐方一十首﹐一方附﹐並見陽明少陽合病法。

問曰﹕病有太陽陽明﹐有正陽陽明﹐有少陽陽明﹐何謂也﹖答曰﹕太陽陽明者﹐脾約一云絡。是也﹔正陽陽明者﹐胃家實是也﹔少陽陽明者﹐發汗﹑利小便已﹐胃中燥﹑煩﹑實﹐大便難是也。

陽明之爲病﹐胃家實一作寒。是也。

問曰﹕何緣得陽明病﹖答曰﹕太陽病﹐若發汗﹐若下﹐若利小便﹐此亡津液﹐胃中漧燥﹐因轉屬陽明。不更衣﹐內實﹐大便難者﹐此名陽明也。

問曰﹕陽明病外證云何﹖答曰﹕身熱﹐汗自出﹐不惡寒﹐反惡熱也。

問曰﹕病有得之一日﹐不發熱而惡寒者﹐何也﹖答曰﹕𨿽得之一日﹐惡寒將自罷﹐卽自汗出而惡熱也。

問曰﹕惡寒何故自罷﹖答曰﹕陽明居中﹐主土也﹐萬物所歸﹐無所復傳﹐始𨿽惡寒﹐二日自止﹐此爲陽明病也。

本太陽﹐初得病時﹐發其汗﹐汗先出不徹﹐因轉屬陽明也。傷寒發熱﹐無汗﹐嘔不能食﹐而反汗出濈濈然者﹐是轉屬陽明也。

傷寒三日﹐陽明脈大。

傷寒脈浮而緩﹐手足自溫者﹐是爲系在太陰。太陰者﹐身當發黃﹔若小便自利者﹐不能發黃﹔至七八日﹐大便硬者﹐爲陽明病也。

傷寒轉系陽明者﹐其人濈然微汗出也。

陽明中風﹐口苦咽漧﹐腹滿微喘﹐發熱惡寒﹐脈浮而緊﹐若下之﹐則腹滿小便難也。

陽明病﹐若能食﹐名中風﹐不能食﹐名中寒。

陽明病﹐若中寒者﹐不能食﹐小便不利﹐手足濈然汗出﹐此欲作固瘕﹐必大便初硬後溏。所以然者﹐以胃中冷﹐水谷不別故也。

陽明病﹐初欲食﹐小便反不利﹐大便自調﹐其人骨節疼﹐翕翕如有熱狀﹐奄然發狂﹐濈然汗出而解者﹐此水不勝穀气﹐與汗共並﹐脈緊則愈。

陽明病欲解時﹐從申至戌上。

陽明病﹐不能食﹐攻其熱必噦。所以然者﹐胃中虛冷故也。以其人本虛﹐攻其熱必噦。

陽明病﹐脈遲﹐食難用飽﹐飽則微煩頭眩﹐必小便難﹐此欲作谷癉。𨿽下之﹐腹滿如故﹐所以然者﹐脈遲故也。

陽明病﹐法多汗﹐反無汗﹐其身如虫行皮中狀者﹐此以久虛故也。

陽明病﹐反無汗而小便利﹐二三日嘔而咳﹐手足厥者﹐必苦頭痛。若不咳不嘔﹐手足不厥者﹐頭不痛。一云冬陽明。

陽明病﹐但頭眩﹐不惡寒﹐故能食而咳﹐其人咽必痛。若不咳者﹐咽不痛。一云冬陽明。

陽明病﹐無汗﹐小便不利﹐心中懊憹者﹐身必發黃。

陽明病﹐被火﹐額上微汗出﹐而小便不利者﹐必發黃。

陽明病﹐脈浮而緊者﹐必潮熱發作有時。但浮者﹐必盜汗出。

陽明病﹐口燥﹐但欲漱水不欲咽者﹐此必衄。

陽明病﹐本自汗出﹐醫更重發汗﹐病已差﹐尙微煩不了了者﹐此必大便硬故也。以亡津液﹐胃中漧燥﹐故令大便硬。當問其小便日幾行﹐若本小便日三四行﹐今日再行﹐故知大便不久出。今爲小便數少﹐以津液當還入胃中﹐故知不久必大便也。

傷寒嘔多﹐𨿽有陽明證﹐不可攻之。

陽明病﹐心下硬滿者﹐不可攻之。攻之﹐利遂不止者死﹐利止者愈。

陽明病﹐面合色赤﹐不可攻之。必發熱﹐色黃者﹐小便不利也。

陽明病﹐不吐不下﹐心煩者﹐可與調胃承气湯。方一。

甘艸二兩﹐炙芒消半升大黃四兩﹐淸酒洗

右三味﹐切﹐以水三升﹐煮二物至一升﹐去滓﹐內芒消﹐更上微火一二沸。溫頓服之﹐以調胃气。

陽明病﹐脈遲﹐𨿽汗出不惡寒者﹐其身必重﹐短气﹐腹滿而喘﹐有潮熱者﹐此外欲解﹐可攻裏也。手足濈然汗出者﹐此大便已硬也﹐大承气湯主之。若汗多﹐微發熱惡寒者﹐外未解也﹐一法與桂枝湯。其熱不潮﹐未可與承气湯。若腹大滿不通者﹐可與小承气湯﹐微和胃气﹐勿令至大泄下。大承气湯。方二。

大黃四兩﹐酒洗厚朴半斤﹐炙﹐去皮枳實五枚﹐炙芒消三合

右四味﹐以水一斗﹐先煮二物﹐取五升﹐去滓﹐內大黃﹐更煮取二升﹐去滓﹐內芒消﹐更上微火一兩沸。分溫再服﹐得下﹐余勿服。

小承气湯方

大黃四兩厚朴二兩﹐炙﹐去皮枳實三枚﹐大者﹐炙

右三味﹐以水四升﹐煮取一升二合﹐去滓。分溫二服﹐初服湯當更衣﹐不爾者﹐盡飲之﹔若更衣者﹐勿服之。

陽明病﹐潮熱﹐大便微硬者﹐可與大承气湯﹐不硬者﹐不可與之。若不大便六七日﹐恐有燥屎﹐欲知之法﹐少與小承气湯﹐湯入腹中﹐轉失气者﹐此有燥屎也﹐乃可攻之。若不轉失气者﹐此但初頭硬﹐後必溏﹐不可攻之﹐攻之必脹滿不能食也﹐欲飲水者﹐與水則噦。其後發熱者﹐必大便復硬而少也﹐以小承气湯和之。不轉失气者﹐愼不可攻也。小承气湯。三。用前第二方。

夫實則譫語﹐虛則鄭聲。鄭聲者﹐重語也。直視﹑譫語﹑喘滿者死﹐下利者亦死。

發汗多﹐若重發汗者﹐亡其陽﹔譫語﹐脈短者死﹐脈自和者不死。

傷寒﹐若吐﹐若下後不解﹐不大便五六日﹐上至十餘日﹐日晡所發潮熱﹐不惡寒﹐獨語如見鬼狀。若劇者﹐發則不識人﹐循衣摸牀﹐惕而不安﹐一云順衣妄撮﹐怵惕不安。微喘直視﹐脈弦者生﹐澀者死。微者﹐但發熱譫語者﹐大承气湯主之。若一服利﹐則止後服。四。用前第二方。

陽明病﹐其人多汗﹐以津液外出﹐胃中燥﹐大便必硬﹐硬則譫語﹐小承气湯主之。若一服﹐譫語止者﹐更莫復服。五。用前第二方。

陽明病﹐譫語﹐發潮熱﹐脈滑而疾者﹐小承气湯主之。因與承气湯一升﹐腹中轉气者﹐更服一升﹐若不轉气者﹐勿更與之。明日又不大便﹐脈反微澀者﹐裏虛也﹐爲難治﹐不可更與承气湯也。六。用前第二方。

陽明病﹐譫語﹐有潮熱﹐反不能食者﹐胃中必有燥屎五六枚也﹔若能食者﹐但硬耳。宜大承气湯下之。七。用前第二方。

陽明病﹐下血﹑譫語者﹐此爲熱入血室。但頭汗出者﹐刺期門﹐隨其實而瀉之﹐濈然汗出則愈。

汗汗一作臥。出譫語者﹐以有燥屎在胃中﹐此爲風也。須下者﹐過經乃可下之。下之若早﹐語言必亂﹐以表虛裏實故也。下之愈﹐宜大承气湯。八。用前第二方﹐一云大柴胡湯。

傷寒四五日﹐脈沈而喘滿﹐沈爲在裏﹐而反發其汗﹐津液越出﹐大便爲難﹐表虛裏實﹐久則譫語。

三陽合病﹐腹滿身重﹐難以轉側﹐口不仁﹐面垢﹐又作枯﹐一云向經。譫語﹐遺尿。發汗則譫語﹐下之則額上生汗﹐手足逆冷。若自汗出者﹐白虎湯主之。方九。

知母六兩石膏一斤﹐碎甘艸二兩﹐炙粳米六合

右四味﹐以水一斗﹐煮米熟湯成﹐去滓。溫服一升﹐日三服。

二陽並病﹐太陽證罷﹐但發潮熱﹐手足漐漐汗出﹐大便難而譫語者﹐下之則愈﹐宜大承气湯。十。用前第二方。

陽明病﹐脈浮而緊﹐咽燥口苦﹐腹滿而喘﹐發熱汗出﹐不惡寒反惡熱﹐身重。若發汗則燥﹐心憒憒公對切反譫語。若加溫鍼﹐必怵惕﹑煩躁不得眠。若下之﹐則胃中空虛﹐客气動膈﹐心中懊憹﹐舌上苔者﹐梔子豉湯主之。方十一。

肥梔子十四枚﹐擘香豉四合﹐綿裹

右二味﹐以水四升﹐煮梔子取二升半﹐去滓﹐內豉﹐更煮取一升半﹐去滓。分二服﹐溫進一服﹐得快吐者﹐止後服。

若渴欲飲水﹐口漧舌燥者﹐白虎加人參湯主之。方十二。

知母六兩石膏一斤﹐碎甘艸二兩﹐炙粳米六合人參三兩

右五味﹐以水一斗﹐煮米熟湯成﹐去滓。溫服一升﹐日三服。

若脈浮﹐發熱﹐渴欲飲水﹐小便不利者﹐豬苓湯主之。方十三。

豬苓去皮茯苓澤瀉阿膠滑石碎﹐各一兩

右五味﹐以水四升﹐先煮四味﹐取二升﹐去滓﹐內阿膠烊消。溫服七合﹐日三服。

陽明病﹐汗出多而渴者﹐不可與豬苓湯﹔以汗多胃中燥﹐豬苓湯復利其小便故也。

脈浮而遲﹐表熱裏寒﹐下利淸谷者﹐四逆湯主之。方十四。

甘艸二兩﹐炙漧薑一兩半附子一枚﹐生用﹐去皮﹐破八片

右三味﹐以水三升﹐煮取一升二合﹐去滓。分溫二服。彊人可大附子一枚﹑漧薑三兩。

若胃中虛冷﹐不能食者﹐飲水則噦。

脈浮發熱﹐口漧鼻燥﹐能食者則衄。

陽明病﹐下之﹐其外有熱﹐手足溫﹐不結胸﹐心中懊憹﹐饑不能食﹐但頭汗出者﹐梔子豉湯主之。十五。用前第十一方。

陽明病﹐發潮熱﹐大便溏﹐小便自可﹐胸脇滿不去者﹐與小柴胡湯。方十六。

柴胡半斤黃芩三兩人參三兩半夏半升﹐洗甘艸三兩﹐炙生薑三兩﹐切大棗十二枚﹐擘

右七味﹐以水一斗二升﹐煮取六升﹐去滓﹐再煎取三升。溫服一升﹐日三服。

陽明病﹐脇下硬滿﹐不大便而嘔﹐舌上白胎者﹐可與小柴胡湯﹐上焦得通﹐津液得下﹐胃气因和﹐身濈然汗出而解。十七。用上方。

陽明中風﹐脈弦浮大而短气﹐腹都滿﹐脇下及心痛﹐久按之气不通﹐鼻幹﹐不得汗﹐嗜臥﹐一身及目悉黃﹐小便難﹐有潮熱﹐時時噦﹐耳前後腫﹐刺之小差。外不解﹐病過十日﹐脈續浮者﹐與小柴胡湯。十八。用上方。

脈但浮﹐無餘癥者﹐與麻黃湯。若不尿﹐腹滿加噦者﹐不治。麻黃湯。方十九。

麻黃三兩﹐去節桂枝二兩﹐去皮甘艸一兩﹐炙杏仁七十个﹐去皮尖

右四味﹐以水九升﹐煮麻黃﹐減二升﹐去白沫﹐內諸藥﹐煮取二升半﹐去滓。溫服八合﹐覆取微似汗。

陽明病﹐自汗出﹐若發汗﹐小便自利者﹐此爲津液內竭﹐𨿽硬不可攻之﹐當須自欲大便﹐宜蜜煎導而通之。若土瓜根及大豬膽汁﹐皆可爲導。二十。

蜜煎方。

食蜜七合

右一味﹐於銅器內﹐微火煎﹐當須凝如飴狀﹐攪之勿令焦著﹐欲可丸﹐並手撚作挺﹐令頭銳﹐大如指﹐長二寸許。當熱時急作﹐冷則硬。以內穀道中﹐以手急抱﹐欲大便時乃去之。疑非仲景意﹐已試甚良。

又﹐大豬膽一枚﹐瀉汁﹐和少許法醋﹐以灌穀道內﹐如一食頃﹐當大便出宿食惡物﹐甚效。

陽明病﹐脈遲﹐汗出多﹐微惡寒者﹐表未解也﹐可發汗﹐宜桂枝湯。二十一。

桂枝三兩﹐去皮芍藥三兩生薑三兩甘艸二兩﹐炙大棗十二枚﹐擘

右五味﹐以水七升﹐煮取三升﹐去滓。溫服一升﹐須臾﹐啜熱稀粥一升﹐以助藥力取汗。

陽明病﹐脈浮﹐無汗而喘者﹐發汗則愈﹐宜麻黃湯。二十二。用前第十九方。

陽明病﹐發熱汗出者﹐此爲熱越﹐不能發黃也。但頭汗出﹐身無汗﹐劑頸而還﹐小便不利﹐渴飲水漿者﹐此爲瘀熱在裏﹐身必發黃﹐茵陳蒿湯主之。方二十三。

茵陳蒿六兩梔子十四枚﹐擘大黃二兩﹐去皮

右三味﹐以水一斗二升﹐先煮茵陳﹐減六升﹔內二味﹐煮取三升﹐去滓。分三服。小便當利﹐尿如皂莢汁狀﹐色正赤﹐一宿腹減﹐黃從小便去也。

陽明證﹐其人喜忘者﹐必有畜血。所以然者﹐本有久瘀血﹐故令喜忘。屎𨿽硬﹐大便反易﹐其色必黑者﹐宜抵當湯下之。方二十四。

水蛭熬虻虫去翅足﹐熬各三十个大黃三兩﹐酒洗桃仁二十个﹐去皮尖及二仁者

右四味﹐以水五升﹐煮取三升﹐去滓。溫服一升﹐不下更服。

陽明病﹐下之﹐心中懊憹而煩﹔胃中有燥屎者﹐可攻﹔腹微滿﹐初頭硬﹐後必溏﹐不可攻之。若有燥屎者﹐宜大承气湯。二十五。用前第二方。

病人不大便五六日﹐繞臍痛﹑煩躁發作有時者﹐此有燥屎﹐故使不大便也。

病人煩熱﹐汗出則解。又如瘧狀﹐日晡所發熱者﹐屬陽明也。脈實者﹐宜下之﹔脈浮虛者﹐宜發汗。下之與大承气湯﹐發汗宜桂枝湯。二十六。大承气湯用前第二方。桂枝湯用前第二十一方。

大下後﹐六七日不大便﹐煩不解﹐腹滿痛者﹐此有燥屎也。所以然者﹐本有宿食故也﹐宜大承气湯。二十七。用前第二方。

病人小便不利﹐大便乍難乍易﹐時有微熱﹐喘冒一作怫郁。不能臥者﹐有燥屎也﹐宜大承气湯。二十八。用前第二方。

食穀欲嘔﹐屬陽明也﹐吳茱萸湯主之。得湯反劇者﹐屬上焦也。吳茱萸湯。方二十九。

太陽病﹐寸緩﹑關浮﹑尺弱﹐其人發熱汗出﹐復惡寒﹐不嘔﹐但心下痞者﹐此以醫下之也。如不下者﹐病人不惡寒而渴者﹐此轉屬陽明也﹔小便數者﹐大便必硬﹐不更衣十日﹐無所苦也。渴欲飲水﹐少少與之﹐但以法救之。渴者﹐宜五苓散。方三十。

豬苓去皮白術茯苓各十八銖澤瀉一兩六銖桂枝半兩﹐去皮

右五味﹐爲散。白飲和服方寸匕﹐日三服。

脈陽微﹐而汗出少者﹐爲自和一作如。也﹔汗出多者﹐爲太過。陽脈實﹐因發其汗﹐出多者﹐亦爲太過。太過者﹐爲陽絕於裏﹐亡津液﹐大便因硬也。

脈浮而芤﹐浮爲陽﹐芤爲陰﹐浮芤相搏﹐胃气生熱﹐其陽則絕。

趺陽脈浮而澀﹐浮則胃气彊﹐澀則小便數﹐浮澀相搏﹐大便則硬﹐其脾爲約﹐麻子仁丸主之。方三十一。

麻子仁二升芍藥半斤枳實半斤﹐炙大黃一斤﹐去皮厚朴一尺﹐炙﹐去皮杏仁一升﹐去皮尖﹐熬﹐別作脂

右六味﹐蜜和丸如梧桐子大。飲服十丸﹐日三服﹐漸加﹐以知爲度。

太陽病三日﹐發汗不解﹐蒸蒸發熱者﹐屬胃也﹐調胃承气湯主之。三十二。用前第一方。

傷寒吐後﹐腹脹滿者﹐與調胃承气湯。三十三。用前第一方。

太陽病﹐若吐﹐若下﹐若發汗後﹐微煩﹐小便數﹐大便因硬者﹐與小承气湯和之愈。三十四。用前第二方。

得病二三日﹐脈弱﹐無太陽柴胡證﹐煩躁﹐心下硬﹐至四五日﹐𨿽能食﹐以小承气湯﹐少少與﹐微和之﹐令小安﹐至六日﹐與承气湯一升。若不大便六七日﹐小便少者﹐𨿽不受食﹐一云不大便。但初頭硬﹐後必溏﹐未定成硬﹐攻之必溏﹔須小便利﹐屎定硬﹐乃可攻之﹐宜大承气湯。三十五。用前第二方。

傷寒六七日﹐目中不了了﹐睛不和﹐無表裏證﹐大便難﹐身微熱者﹐此爲實也﹐急下之﹐宜大承气湯。三十六。用前第二方。

陽明病﹐發熱汗多者﹐急下之﹐宜大承气湯。三十七。用前第二方﹐一云大柴胡湯。

發汗不解﹐腹滿痛者﹐急下之﹐宜大承气湯。三十八。用前第二方。

腹滿不減﹐減不足言﹐當下之﹐宜大承气湯。三十九。用前第二方。

陽明少陽合病﹐必下利﹐其脈不負者﹐爲順也。負者﹐失也﹐互相克賊﹐名爲負也。脈滑而數者﹐有宿食也﹐當下之﹐宜大承气湯。四十。用前第二方。

病人無表裏證﹐發熱七八日﹐𨿽脈浮數者﹐可下之。假令已下﹐脈數不解﹐合熱則消穀喜饑。至六七日不大便者﹐有瘀血﹐宜抵當湯。四十一。用前第二十四方。

若脈數不解﹐而下不止﹐必協熱便膿血也。

傷寒發汗已﹐身目爲黃﹐所以然者﹐以寒濕一作溫在裏不解故也。以爲不可下也﹐於寒濕中求之。

傷寒七八日﹐身黃如橘子色﹐小便不利﹐腹微滿者﹐茵陳蒿湯主之。四十二。用前第十三方。

傷寒﹐身黃發熱﹐梔子柏皮湯主之。方四十三。

肥梔子十五个﹐擘甘艸一兩﹐炙黃柏二兩

右三味﹐以水四升﹐煮取一升半﹐去滓。分溫再服。

傷寒﹐瘀熱在裏﹐身必黃﹐麻黃連軺赤小豆湯主之。方四十四。

麻黃二兩﹐去節連軺二兩﹐連翹根是杏仁四十个﹐去皮尖赤小豆一升大棗十二枚﹐擘生梓白皮切﹐一升生薑二兩﹐切甘艸二兩﹐炙

右八味﹐以潦水一斗﹐先煮麻黃再沸﹐去上沫﹐內諸藥﹐煮取三升﹐去滓。分溫三分﹐半日服盡。

辧少陽病脈證並治方一首﹐並見三陽合病法

少陽之爲病﹐口苦﹐咽漧﹐目眩也。

少陽中風﹐兩耳無所聞﹐目赤﹐胸中滿而煩者﹐不可吐下﹐吐下則悸而驚。

傷寒﹐脈弦細﹐頭痛發熱者﹐屬少陽。少陽不可發汗﹐發汗則譫語﹐此屬胃。胃和則愈﹐胃不和﹐煩而悸。一云躁。

本太陽病不解﹐轉入少陽者﹐脇下硬滿﹐漧嘔不能食﹐往來寒熱﹐尙未吐下﹐脈沈緊者﹐與小柴胡湯。方一。

柴胡八兩人參三兩黃芩三兩甘艸三兩﹐炙半夏半升﹐洗生薑三兩﹐切大棗十二枚﹐擘

右七味﹐以水一斗二升﹐煮取六升﹐去滓﹐再煎取三升。溫服一升﹐日三服。

若已吐下﹑發汗﹑溫鍼﹐譫語﹐柴胡湯證罷﹐此爲壞病。知犯何逆﹐以法治之。

三陽合病﹐脈浮大﹐上關上﹐但欲眠睡﹐目合則汗。

傷寒六七日﹐無大熱﹐其人躁煩者﹐此爲陽去入陰故也。

傷寒三日﹐三陽爲盡﹐三陰當受邪。其人反能食而不嘔﹐此爲三陰不受邪也。

傷寒三日﹐少陽脈小者﹐欲已也。

少陽病欲解時﹐從寅至辰上。

辧太陰病脈證並治合三方﹐方三首。

太陰之爲病﹐腹滿而吐﹐食不下﹐自利益甚﹐時腹自痛。若下之﹐必胸下結硬。

太陰中風﹐四肢煩疼﹐陽微陰澀而長者﹐爲欲愈。

太陰病欲解時﹐從亥至醜上。

太陰病﹐脈浮者﹐可發汗﹐宜桂枝湯。方一。

桂枝三兩﹐去皮芍藥三兩甘艸二兩﹐炙生薑三兩﹐切大棗十二枚﹐擘

右五味﹐以水七升﹐煮取三升﹐去滓。溫服一升﹐須臾﹐啜熱稀粥一升﹐以

助藥力﹐溫覆取汗。

自利不渴者﹐屬太陰﹐以其藏有寒故也﹐當溫之﹐宜服四逆輩。二。

傷寒脈浮而緩﹐手足自溫者﹐系在太陰。太陰當發身黃﹐若小便自利者﹐不能發黃。至七八日﹐𨿽暴煩下利﹐日十餘行﹐必自止﹐以脾家實﹐腐穢當去故也。

本太陽病﹐醫反下之﹐因爾腹滿時痛者﹐屬太陰也﹐桂枝加芍藥湯主之﹔大實痛者﹐桂枝加大黃湯主之。三。

桂枝加芍藥湯方

桂枝三兩﹐去皮芍藥六兩甘艸二兩﹐炙大棗十二枚﹐擘生薑三兩﹐切

右五味﹐以水七升﹐煮取三升﹐去滓。溫分三服。本云﹐桂枝湯今加芍藥。

桂枝加大黃湯方

桂枝三兩﹐去皮大黃二兩芍藥六兩生薑三兩﹐切甘艸二兩﹐炙大棗十二枚﹐擘

右六味﹐以水七升﹐煮取三升﹐去滓。溫服一升﹐日三服。

太陰爲病﹐脈弱﹐其人續自便利﹐設當行大黃﹑芍藥者﹐宜減之﹐以其人胃气弱﹐易動故也。下利者﹐先煎芍藥二沸。

辧少陰病脈證並治合二十三法﹐方一十九首。

少陰之爲病﹐脈微細﹐但欲寐也。

少陰病﹐欲吐不吐﹐心煩﹐但欲寐﹐五六日自利而渴者﹐屬少陰也。虛故引水自救。若小便色白者﹐少陰病形悉具。小便白者﹐以下焦虛﹐有寒﹐不能制水﹐故令色白也。

病人脈陰陽俱緊﹐反汗出者﹐亡陽也﹐此屬少陰﹐法當咽痛而復吐利。

少陰病﹐咳而下利。譫語者﹐被火气劫故也﹐小便必難﹐以彊責少陰汗也。

少陰病﹐脈細沈數﹐病爲在裏﹐不可發汗。

少陰病﹐脈微﹐不可發汗﹐亡陽故也。陽已虛﹐尺脈弱澀者﹐復不可下之。

少陰病﹐脈緊﹐至七八日﹐自下利﹐脈暴微﹐手足反溫﹐脈緊反去者﹐爲欲解也。𨿽煩﹐下利必自愈。

少陰病﹐下利﹐若利自止﹐惡寒而踡臥﹐手足溫者﹐可治。

少陰病﹐惡寒而踡﹐時自煩﹐欲去衣被者﹐可治。

少陰中風﹐脈陽微陰浮者﹐爲欲愈。

少陰病欲解時﹐從子至寅上。

少陰病﹐吐利﹐手足不逆冷﹐反發熱者﹐不死。脈不至者﹐至一作足。灸少陰七壯。

少陰病﹐八九日﹐一身手足盡熱者﹐以熱在膀胱﹐必便血也。

少陰病﹐但厥無汗﹐而彊發之﹐必動其血。未知從何道出﹐或從口鼻﹐或從目出者﹐是名下厥上竭﹐爲難治。

少陰病﹐惡寒﹐身踡而利﹐手足逆冷者﹐不治。

少陰病﹐吐利﹐躁煩﹐四逆者﹐死。

少陰病﹐下利止而頭眩﹐時時自冒者﹐死。

少陰病﹐四逆﹐惡寒而身踡﹐脈不至﹐不煩而躁者﹐死。一作吐利而躁逆者死。

少陰病六七日﹐息髙者﹐死。

少陰病﹐脈微細沈﹐但欲臥﹐汗出不煩﹐自欲吐﹐至五六日自利﹐復煩躁不得臥寐者﹐死。

少陰病﹐始得之﹐反發熱﹐脈沈者﹐麻黃細辛附子湯主之。方一。

麻黃二兩﹐去節細辛二兩附子一枚﹐炮﹐去皮﹐破八片

右三味﹐以水一斗﹐先煮麻黃﹐減二升﹐去上沫﹐內諸藥﹐煮取三升﹐去滓。溫服一升﹐日三服。

少陰病﹐得之二三日﹐麻黃附子甘艸湯微發汗。以二三日無證﹐故微發汗也。方二。

麻黃二兩﹐去節甘艸二兩﹐炙附子一枚﹐炮﹐去皮﹐破八片

右三味﹐以水七升﹐先煮麻黃一兩沸﹐去上沫﹐內諸藥﹐煮取三升﹐去滓。溫服一升﹐日三服。

少陰病﹐得之二三日以上﹐心中煩﹐不得臥﹐黃連阿膠湯主之。方三。

黃連四兩黃芩二兩芍藥二兩雞子黃二枚阿膠三兩﹐一云三挺。

右五味﹐以水六升﹐先煮三物﹐取二升﹐去滓﹐內膠烊盡﹐小冷﹐內雞子黃﹐攪令相得。溫服七合﹐日三服。

少陰病﹐得之一二日﹐口中和﹐其背惡寒者﹐當灸之﹐附子湯主之。方四。

附子二枚﹐炮﹐去皮﹐破八片茯苓三兩人參二兩白術四兩芍藥三兩

右五味﹐以水八升﹐煮取三升﹐去滓。溫服一升﹐日三服。

少陰病﹐身體痛﹐手足寒﹐骨節痛﹐脈沈者﹐附子湯主之。五。用前第四方。

少陰病﹐下利便膿血者﹐桃花湯主之。方六。

赤石脂一斤﹐一半全用﹐一半篩末漧薑一兩粳米一升

右三味﹐以水七升﹐煮米令熟﹐去滓。溫服七合﹐內赤石脂末方寸匕﹐日三服。若一服愈﹐余勿服。

少陰病﹐二三日至四五日﹐腹痛﹐小便不利﹐下利不止﹐便膿血者﹐桃花湯主之。七。用前第六方。

少陰病﹐下利便膿血者﹐可刺。

少陰病﹐吐利﹐手足逆冷﹐煩躁欲死者﹐吳茱萸湯主之。方八。

吳茱萸一升人參二兩生薑六兩﹐切大棗十二枚﹐擘

右四味﹐以水七升﹐煮取二升﹐去滓。溫服七合﹐日三服。

少陰病﹐下利﹐咽痛﹐胸滿﹐心煩﹐豬膚湯主之。方九。

豬膚一斤

右一味﹐以水一斗﹐煮取五升﹐去滓﹐加白蜜一升﹔白粉五合﹐熬香﹔和令相得。溫分六服。

少陰病二三日﹐咽痛者﹐可與甘艸湯﹐不差﹐與桔梗湯。十。

甘艸湯方

甘艸二兩

右一味﹐以水三升﹐煮取一升半﹐去滓。溫服七合﹐日二服。

桔梗湯方

桔梗一兩甘艸二兩

右二味﹐以水三升﹐煮取一升﹐去滓。溫分再服。

少陰病﹐咽中傷﹐生瘡﹐不能語言﹐聲不出者﹐苦酒湯主之。方一。

半夏洗﹐破如棗核﹐十四枚雞子一枚﹐去黃﹐內上苦酒﹐著雞子殼中

右二味﹐內半夏著苦酒中﹐以雞子殼置刀環中﹐安火上﹐令三沸﹐去滓。少少含咽之﹐不差﹐更作三劑。

少陰病﹐咽中痛﹐半夏散及湯主之。方十二。

半夏洗桂枝去皮甘艸炙

右三味﹐等分﹐各別搗散已﹐合治之。白飲和服方寸匕﹐日三服。若不能散服者﹐以水一升﹐煎七沸﹐內散兩方寸匕﹐更煮三沸﹐下火令小冷﹐少少咽之。半夏有毒﹐不當散服。

少陰病﹐下利﹐白通湯主之。方十三。

蔥白四莖漧薑一兩附子一枚﹐生﹐去皮﹐破八片

右三味﹐以水三升﹐煮取一升﹐去滓。分溫再服。

少陰病﹐下利﹐脈微者﹐與白通湯。利不止﹐厥逆無脈﹐漧嘔煩者﹐白通加豬膽汁湯主之。服湯﹐脈暴出者﹐死﹐微續者﹐生。白通加豬膽湯。方十四。白通湯用上方。

蔥白四莖漧薑一兩附子一枚﹐生﹐去皮﹐破八片人尿五合豬膽汁一合

右五味﹐以水三升﹐煮取一升﹐去滓﹐內膽汁﹑人尿﹐和令相得。分溫再服。若無膽﹐亦可用。

少陰病﹐二三日不已﹐至四五日﹐腹痛﹐小便不利﹐四肢沈重疼痛﹐自下利者﹐此爲有水气。其人或咳﹐或小便利﹐或下利﹐或嘔者﹐眞武湯主之。方十五。

茯苓三兩芍藥三兩白術二兩生薑三兩﹐切附子一枚﹐炮﹐去皮﹐破八片

右五味﹐以水八升﹐煮取三升﹐去滓。溫服七合﹐日三服。若咳者﹐加五味子半升﹑細辛一兩﹑漧薑一兩﹔若小便利者﹐去茯苓﹔若下利者﹐去芍藥﹐加漧薑二兩﹔若嘔者﹐去附子﹐加生薑﹐足前爲半斤。

少陰病﹐下利淸谷﹐裏寒外熱﹐手足厥逆﹐脈微欲絕﹐身反不惡寒﹐其人面色赤﹐或腹痛﹐或漧嘔﹐或咽痛﹐或利止脈不出者﹐通脈四逆湯主之。方十六。

甘艸二兩﹐炙附子大者一枚﹐生用﹐去皮﹐破八片漧薑三兩﹐彊人可四兩

右三味﹐以水三升﹐煮取一升二合﹐去滓。分溫再服。其脈卽出者愈。面色

赤者﹐加蔥九莖﹔腹中痛者﹐去蔥﹐加芍藥二兩﹔嘔者﹐加生薑二兩﹔咽痛者﹐去芍藥﹐加桔梗一兩﹔利止脈不出者﹐去桔梗﹐加人參二兩。病皆與方相應者﹐乃服之。

少陰病﹐四逆﹐其人或咳﹐或悸﹐或小便不利﹐或腹中痛﹐或泄利下重者﹐四逆散主之。方十七。

甘艸炙枳實破﹐水漬﹐炙漧柴胡芍藥

右四味﹐各十分﹐搗篩。白飲和服方寸匕﹐日三服。咳者﹐加五味子﹑漧薑各五分﹐並主下利﹔悸者﹐加桂枝五分﹔小便不利者﹐加茯苓五分﹔腹中痛者﹐加附子一枚﹐炮令坼﹔泄利下重者﹐先以水五升﹐煮薤白三升﹐煮取三升﹐去滓﹐以散三方寸匕﹐內湯中﹐煮取一升半。分溫再服。

少陰病﹐下利六七日﹐咳而嘔渴﹐心煩﹐不得眠﹐豬苓湯主之。方十八。

豬苓去皮茯苓阿膠澤瀉滑石各一兩

右五味﹐以水四升﹐先煮四物﹐取二升﹐去滓﹐內阿膠烊盡。溫服七合﹐日三服。

少陰病﹐得之二三日﹐口燥咽漧者﹐急下之﹐宜大承气湯。方十。

枳實五枚﹐炙厚朴半斤﹐去皮﹐炙大黃四兩﹐酒洗芒消三合

右四味﹐以水一斗﹐先煮二味﹐取五升﹐去滓﹐內大黃﹐更煮取二升﹐去滓﹐內芒消﹐更上火﹐令一兩沸。分溫再服﹐一服得利﹐止後服。

少陰病﹐自利淸水﹐色純靑﹐心下必痛﹐口漧燥者﹐可下之﹐宜大承气湯。二十。用前第十九方。一法用大柴胡湯。

少陰病﹐六七日﹐腹脹﹐不大便者﹐急下之﹐宜大承气湯。二十一。用前第十九方。

少陰病﹐脈沈者﹐急溫之﹐宜四逆湯。方二十二。

甘艸二兩﹐炙漧薑一兩半附子一枚﹐生用﹐去皮﹐破八片

右三味﹐以水三升﹐煮取一升二合﹐去滓。分溫再服。彊人可大附子一枚﹑漧薑三兩。

少陰病﹐飲食入口則吐﹐心中溫溫欲吐﹐復不能吐。始得之﹐手足寒﹐脈弦遲者﹐此胸中實﹐不可下也﹐當吐之。若膈上有寒飲﹐漧嘔者﹐不可吐也﹐當溫之﹐宜四逆湯。二十三。方依上法。

少陰病﹐下利﹐脈微澀﹐嘔而汗出﹐必數更衣反少者﹐當溫其上﹐灸之。《脈經》云﹐炙厥陰可五十壯。

辧厥陰病脈證並治厥利嘔噦附合一十九法﹐方一十六首

厥陰之爲病﹐消渴﹐气上撞心﹐心中疼熱﹐饑而不欲食﹐食則吐蛔﹐下之利不止。

厥陰中風﹐脈微浮爲欲愈﹐不浮爲未愈。

厥陰病欲解時﹐從丑至卯上。

厥陰病﹐渴欲飲水者﹐少少與之愈。

諸四逆厥者﹐不可下之﹐虛家亦然。

傷寒﹐先厥後發熱而利者﹐必自止﹐見厥復利。

傷寒﹐始發熱六日﹐厥反九日而利。凡厥利者﹐當不能食﹐今反能食者﹐恐爲除中。一云消中。食以索餅﹐不發熱者﹐知胃气尙在﹐必愈﹐恐暴熱來出而復去也。後日脈之﹐其熱續在者﹐期之旦日夜半愈。所以然者﹐本發熱六日﹐厥反九日﹐復發熱三日﹐並前六日﹐亦爲九日﹐與厥相應﹐故期之旦日夜半愈。後三日脈之而脈數﹐其熱不罷者﹐此爲熱气有餘﹐必發癰膿也。

傷寒脈遲六七日﹐而反與黃芩湯徹其熱﹐脈遲爲寒﹐今與黃芩湯復除其熱﹐腹中應冷﹐當不能食﹐今反能食﹐此名除中﹐必死。

傷寒﹐先厥後發熱﹐下利必自止﹐而反汗出﹐咽中痛者﹐其喉爲痺。發熱無汗﹐而利必自止﹐若不止﹐必便膿血﹐便膿血者﹐其喉不痺。

傷寒﹐一二日至四五日﹐厥者必發熱。前熱者後必厥﹐厥深者熱亦深﹐厥微者熱亦微。厥應下之﹐而反發汗者﹐必口傷爛赤。

傷寒病﹐厥五日﹐熱亦五日﹐設六日當復厥﹐不厥者自愈。厥終不過五日﹐以熱五日﹐故知自愈。

凡厥者﹐陰陽气不相順接﹐便爲厥。厥者﹐手足逆冷者是也。

傷寒脈微而厥﹐至七八日膚冷﹐其人躁無暫安時者﹐此爲藏厥﹐非蛔厥也。蛔厥者﹐其人當吐蛔。令病者靜﹐而復時煩者﹐此爲藏寒﹐蛔上入其膈﹐故煩﹐須臾復止﹐得食而嘔﹐又煩者﹐蛔聞食臭出﹐其人常自吐蛔。蛔厥者﹐烏梅丸主之。又主久利。方一。

烏梅三百枚細辛六兩漧薑十兩黃連十六兩當歸四兩附子六兩﹐炮﹐去皮蜀椒四兩﹐出汗桂枝去皮﹐六兩人參六兩黃柏六兩

右十味﹐異搗篩﹐合治之﹐以苦酒漬烏梅一宿﹐去核﹐蒸之五斗米下﹐飯熟搗成泥﹐和藥令相得﹐內臼中﹐與蜜杵二千下﹐丸如梧桐子大。先食飲服十丸﹐日三服﹐稍加至二十丸。禁生冷﹑滑物﹑臭食等。

傷寒﹐熱少微厥﹐指一作稍。頭寒﹐嘿嘿不欲食﹐煩躁﹐數日小便利﹐色白者﹐此熱除也﹐欲得食﹐其病爲愈。若厥而嘔﹐胸脇煩滿者﹐其後必便血。

病者手足厥冷﹐言我不結胸﹐小腹滿﹐按之痛者﹐此冷結在膀胱關元也。

傷寒﹐發熱四日﹐厥反三日﹐復熱四日﹐厥少熱多者﹐其病當愈。四日至七日﹐熱不除者﹐必便膿血。

傷寒﹐厥四日﹐熱反三日﹐復厥五日﹐其病爲進。寒多熱少﹐陽气退﹐故爲進也。

傷寒六七日﹐脈微﹐手足厥冷﹐煩躁﹐灸厥陰。厥不還者﹐死。

傷寒﹐發熱﹐下利﹐厥逆﹐躁不得臥者﹐死。

傷寒﹐發熱﹐下利至甚﹐厥不止者﹐死。

傷寒﹐六七日不利﹐便發熱而利﹐其人汗出不止者﹐死。有陰無陽故也。

傷寒五六日﹐不結胸﹐腹濡﹐脈虛﹐復厥者﹐不可下﹐此亡血﹐下之死。

發熱而厥﹐七日下利者﹐爲難治。

傷寒脈促﹐手足厥逆﹐可灸之。促﹐一作縱。

傷寒﹐脈滑而厥者﹐裏有熱﹐白虎湯主之。方二。

知母六兩石膏一斤﹐碎﹐綿裹甘艸二兩﹐炙粳米六合

右四味﹐以水一斗﹐煮米熟湯成﹐去滓。溫服一升﹐日三服。

手足厥寒﹐脈細欲絕者﹐當歸四逆湯主之。方三。

當歸三兩桂枝三兩﹐去皮芍藥三兩細辛三兩甘艸二兩﹐炙通艸二兩大棗二十五枚﹐

擘。一法﹐十二枚

右七味﹐以水八升﹐煮取三升﹐去滓。溫服一升﹐日三服。

若其人內有久寒者﹐宜當歸四逆加吳茱萸生薑湯主之。方四。

當歸三兩芍藥三兩甘艸二兩﹐炙通艸二兩桂枝三兩﹐去皮細辛三兩生薑半斤﹐切吳茱萸二升大棗二十五枚﹐擘

右九味﹐以水六升﹐淸酒六升和﹐煮取五升﹐去滓。溫分五服。一方﹐水酒各四升。

大汗出﹐熱不去﹐內拘急﹐四肢疼﹐又下利﹑厥逆而惡寒者﹐四逆湯主之。方五。

甘艸二兩﹐炙漧薑一兩半附子一枚﹐生用﹐去皮﹐破八片

右三味﹐以水三升﹐煮取一升二合﹐去滓。分溫再服。若彊人﹐可用大附子一枚﹑漧薑三兩。

大汗﹐若大下﹐利而厥冷者﹐四逆湯主之。六。用前第五方。

病人手足厥冷﹐脈乍緊者﹐邪結在胸中﹐心下滿而煩﹐饑不能食者﹐病在胸中﹐當須吐之﹐宜瓜蒂散。方七。

瓜蒂赤小豆

右二味﹐各等分﹐異搗篩﹐合內臼中﹐更治之。別以香豉一合﹐用熱湯七合﹐煮作稀糜﹐去滓取汁。和散一錢匕﹐溫頓服之。不吐者﹐少少加﹐得快吐乃止。諸亡血虛家﹐不可與瓜蒂散。

傷寒﹐厥而心下悸﹐宜先治水﹐當服茯苓甘艸湯﹐卻治其厥。不爾﹐水漬入胃﹐必作利也。茯苓甘艸湯。方八。

茯苓二兩甘艸一兩﹐炙生薑三兩﹐切桂枝二兩﹐去皮

右四味﹐以水四升﹐煮取二升﹐去滓。分溫三服。

傷寒六七日﹐大下後﹐寸脈沈而遲﹐手足厥逆﹐下部脈不至﹐喉咽不利﹐唾膿血﹐泄利不止者﹐爲難治﹐麻黃升麻湯主之。方九。

麻黃二兩半﹐去節升麻一兩一分當歸一兩一分知母十八銖黃芩十八銖萎蕤十八銖。一作菖蒲芍藥六銖天門冬六銖﹐去心桂枝六銖﹐去皮茯苓六銖甘艸六銖﹐炙石膏六銖﹐碎﹐綿裹白術六銖漧薑六銖

右十四味﹐以水一斗﹐先煮麻黃一兩沸﹐去上沫﹐內諸藥﹐煮取三升﹐去滓。分溫三服﹐相去如炊三斗米頃﹐令盡﹐汗出愈。

傷寒四五日﹐腹中痛﹐若轉气下趨少腹者﹐此欲自利也。

傷寒本自寒下﹐醫復吐下之﹐寒格﹐更逆吐下﹐若食入口卽吐﹐漧薑黃芩黃連人參湯主之。方十。

漧薑黃芩黃連人參各三兩

右四味﹐以水六升﹐煮取二升﹐去滓。分溫再服。

下利﹐有微熱而渴﹐脈弱者﹐今自愈。

下利﹐脈數﹐有微熱汗出﹐今自愈。設復緊﹐爲未解。一云﹐設脈浮復緊。

下利﹐手足厥冷﹐無脈者﹐灸之不溫﹐若脈不還﹐反微喘者﹐死。少陰負趺陽者﹐爲順也。

下利﹐寸脈反浮數﹐尺中自澀者﹐必淸膿血。

下利淸谷﹐不可攻表﹐汗出必脹滿。

下利﹐脈沈弦者﹐下重也﹔脈大者﹐爲未止﹔脈微弱數者﹐爲欲自止﹐𨿽發熱﹐不死。

下利﹐脈沈而遲﹐其人面少赤﹐身有微熱﹐下利淸谷者﹐必鬱冒汗出而解﹐病人必微厥。所以然者﹐其面戴陽﹐下虛故也。

下利﹐脈數而渴者﹐自愈﹔設不差﹐必淸膿血﹐以有熱故也。

下利後﹐脈絕﹐手足厥冷﹐晬時脈還﹐手足溫者生﹐脈不還者死。

傷寒﹐下利日十餘行﹐脈反實者﹐死。

下利淸谷﹐裏寒外熱﹐出而厥者﹐通脈四逆湯主之。方十一。

甘艸二兩﹐炙附子大者一枚﹐生﹐去皮﹐破八片漧薑三兩﹐彊人可四兩

右三味﹐以水三升﹐煮取一升二合﹐去滓。分溫再服﹐其脈卽出者愈。

熱利下重者﹐白頭翁湯主之。方十二。

白頭翁二兩黃柏三兩黃連三兩秦皮三兩

右四味﹐以水七升﹐煮取二升﹐去滓。溫服一升﹐不愈﹐更服一升。

下利﹐腹脹滿﹐身體疼痛者﹐先溫其裏﹐乃攻其表。溫裏宜四逆湯﹐攻表宜桂枝湯。十三。四逆湯﹐用前第五方。

桂枝湯方

桂枝三兩﹐去皮芍藥三兩甘艸二兩﹐炙生薑三兩﹐切大棗十二枚﹐擘

右五味﹐以水七升﹐煮取三升﹐去滓。溫服一升﹐須臾﹐啜熱稀粥一升﹐以助藥力。

下利﹐欲飲水者﹐以有熱故也﹐白頭翁湯主之。十四。用前第十二方。

下利﹐譫語者﹐有燥屎也﹐宜小承气湯。方十五。

大黃四兩﹐酒洗枳實三枚﹐炙厚朴二兩﹐去皮﹐炙

右三味﹐以水四升﹐煮取一升二合﹐去滓。分二服﹐初一服﹐譫語止﹐若更衣者﹐停後服﹐不爾﹐盡服之。

下利後更煩﹐按之心下濡者﹐爲虛煩也﹐宜梔子豉湯。方十六。

肥梔子十四个﹐擘香豉四合﹐綿裹

右二味﹐以水四升﹐先煮梔子﹐取二升半﹐內豉﹐更煮取一升半﹐去滓。分再服﹐一服得吐﹐止後服。

嘔家有癰膿者﹐不可治嘔﹐膿盡自愈。

嘔而脈弱﹐小便復利﹐身有微熱﹐見厥者﹐難治﹐四逆湯主之。十七。用前第五方。

漧嘔﹐吐涎沫﹐頭痛者﹐吳茱萸湯主之。方十八。

吳茱萸一升﹐湯洗七徧人參三兩大棗十二枚﹐擘生薑六兩﹐切

右四味﹐以水七升﹐煮二升﹐去滓。溫服七合﹐日三服。

嘔而發熱者﹐小柴胡湯主之。方十九。

柴胡八兩黃芩三兩人參三兩甘艸三兩﹐炙生薑三兩﹐切半夏半升﹐洗大棗十二枚﹐擘

右七味﹐以水一斗二升﹐煮取六升﹐去滓﹐更煎取三升。溫服一升﹐日三服。

傷寒﹐大吐大下之﹐極虛。復極汗者﹐其人外气怫郁﹐復與之水﹐以發其汗﹐因得噦。所以然者﹐胃中寒冷故也。

傷寒﹐噦而腹滿﹐視其前後﹐知何部不利﹐利之卽愈。

辧霍亂病脈證並治合六法﹐方六首。

問曰﹕病有霍亂者何﹖答曰﹕嘔吐而利﹐此名霍亂。

問曰﹕病發熱頭痛﹐身疼惡寒﹐吐利者﹐此屬何病﹖答曰﹕此名霍亂。霍亂自吐下﹐又利止﹐復更發熱也。

傷寒﹐其脈微澀者﹐本是霍亂﹐今是傷寒。卻四五日﹐至陰經上﹐轉入陰必利﹐本嘔下利者﹐不可治也。欲似大便﹐而反失气﹐仍不利者﹐此屬陽明也﹐便必硬﹐十三日愈﹐所以然者﹐經盡故也。下利後﹐當便硬﹐硬則能食者愈﹐今反不能食﹐到後經中﹐頗能食﹐復過一經能食﹐過之一日當愈。不愈者﹐不屬陽明也。

惡寒﹐脈微而復利﹐利止﹐亡血也﹐四逆加人參湯主之。方一。

甘艸二兩﹐炙附子一枚﹐生﹐去皮﹐破八片漧薑一兩半人參一兩

右四味﹐以水三升﹐煮取一升二合﹐去滓。分溫再服。

霍亂﹐頭痛發熱﹐身疼痛﹐熱多欲飲水者﹐五苓散主之﹔寒多不用水者﹐理中丸主之。二。

五苓散方

豬苓去皮白術茯苓各十八銖桂枝半兩﹐去皮澤瀉一兩六銖

右五味﹐爲散﹐更治之。白飲和服方寸匕﹐日三服。多飲暖水﹐汗出愈。

理中丸方下有作湯加減法。

人參漧薑甘艸炙白術各三兩

右四味﹐搗篩﹐蜜和爲丸﹐如雞子黃許大。以沸湯數合﹐和一丸﹐研碎﹐溫服之﹐日三四﹐夜二服﹔腹中未熱﹐益至三四丸。然不及湯﹐湯法﹐以四物依兩數切﹐用水八升﹐煮取三升﹐去滓﹐溫服一升﹐日三服。若臍上築者﹐腎气動也﹐去術加桂四兩﹔吐多者﹐去術﹐加生薑三兩﹔下多者﹐還用術﹔悸者﹐加茯苓二兩﹔渴欲得水者﹐加術﹐足前成四兩半﹔腹中痛者﹐加人參﹐足前成四兩半﹔寒者﹐加漧薑﹐足前成四兩半﹔腹滿者﹐去術﹐加附子一枚。服湯後如食頃﹐飲熱粥一升許﹐微自溫﹐勿發揭衣被。

吐利止﹐而身痛不休者﹐當消息和解其外﹐宜桂枝湯小和之。方三。

桂枝三兩﹐去皮芍藥三兩生薑三兩甘艸二兩﹐炙大棗十二枚﹐擘

右五味﹐以水七升﹐煮取三升﹐去滓﹐溫服一升。

吐利汗出﹐發熱惡寒﹐四肢拘急﹐手足厥冷者﹐四逆湯主之。方四。

甘艸二兩﹐炙漧薑一兩半附子一枚﹐生﹐去皮﹐破八片

右三味﹐以水三升﹐煮取一升二合﹐去滓﹐分溫再服。彊人可大附子一枚﹑

漧薑三兩。

旣吐且利﹐小便復利﹐而大汗出﹐下利淸谷﹐內寒外熱﹐脈微欲絕者﹐四逆湯主之。五。用前第四方。

吐已下斷﹐汗出而厥﹐四肢拘急不解﹐脈微欲絕者﹐通脈四逆加豬膽湯主之。方六。

甘艸二兩﹐炙漧薑三兩﹐彊人可四兩附子大者一枚﹐生﹐去皮﹐破八片豬膽汁半合

右四味﹐以水三升﹐煮取一升二合﹐去滓﹐內豬膽汁。分溫再服﹐其脈卽來。無豬膽﹐以羊膽代之。

吐利發汗﹐脈平﹐小煩者﹐以新虛不勝穀气故也。

辧陰陽易差後勞復病脈證並治合六法﹐方六首。

傷寒﹐陰易之爲病﹐其人身體重﹐少气﹐少腹裏急﹐或引陰中拘攣﹐熱上衝胸﹐頭重不欲舉﹐眼中生花﹐花﹐一作眵。膝脛拘急者﹐燒褌散主之。方一。

婦人中褌﹐近隱處﹐取燒作灰。

右一味﹐水服方寸匕﹐日三服﹐小便卽利﹐陰頭微腫﹐此爲愈矣。婦人病取男子褌燒服。大病差後﹐勞復者﹐枳實梔子湯主之。方二。

枳實三枚﹐炙梔子十四个﹐擘豉一升﹐綿裹

右三味﹐以淸漿水七升﹐空煮取四升﹐內枳實﹑梔子﹐煮取二升﹐下豉﹐更煮五六沸﹐去滓。溫分再服﹐覆令微似汗。若有宿食者﹐內大黃如博碁子五六枚﹐服之愈。

傷寒差以後﹐更發熱﹐小柴胡湯主之。脈浮者﹐以汗解之﹔脈沈實一作緊。者﹐以下解之。方三。

柴胡八兩人參二兩黃芩二兩甘艸二兩﹐炙生薑二兩半夏半升﹐洗大棗十二枚﹐擘

右七味﹐以水一斗二升﹐煮取六升﹐去滓﹐再煎取三升。溫服一升﹐日三服。

大病差後﹐從腰以下有水气者﹐牡蠣澤瀉散主之。方四。

牡蠣熬澤瀉蜀漆暖水洗﹐去腥葶藶子熬商陸根熬海藻洗﹐去咸栝樓根各等分

右七味﹐異搗﹐下篩爲散﹐更於臼中治之。白飲和服方寸匕﹐日三服。小便利﹐止後服。

大病差後﹐喜唾﹐久不了了﹐胸上有寒﹐當以丸藥溫之﹐宜理中丸。方五。

人參白術甘艸炙漧薑各三兩

右四味﹐搗篩﹐蜜和爲丸﹐如雞子黃許大。以沸湯數合﹐和一丸﹐研碎﹐溫服之﹐日三服。

傷寒解後﹐虛羸少气﹐气逆欲吐﹐竹葉石膏湯主之。方六。

竹葉二把石膏一斤半夏半升﹐洗麥門冬一升﹐去心人參二兩甘艸二兩﹐炙粳米半升

右七味﹐以水一斗﹐煮取六升﹐去滓﹐內粳米﹐煮米熟湯成﹐去米。溫服一升﹐日三服。

病人脈已解﹐而日暮微煩﹐以病新差﹐人彊與谷﹐脾胃气尙弱﹐不能消穀﹐故令微煩﹐損谷則愈。

