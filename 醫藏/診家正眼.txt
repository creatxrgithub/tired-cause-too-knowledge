

診家正眼明李中梓

卷一

脈之名義

《內經》曰「人受气於谷。谷入於胃﹐以傳於肺﹔五臟六腑﹐皆以受气﹔淸者爲營﹐濁者爲衛﹔營行脈中﹐衛行脈外。」﹝此明胃气爲脈道之根﹐臟腑之本﹐气血之所由出也。凡人之生﹐皆受气於谷﹐萬物資生之本也。凡谷之入﹐必先至於胃﹐萬物歸土之義也。坤土不敢自專﹐精微上輸於肺﹐蓋地道卑而上行也。肺爲幹金﹐所受精微﹐下漑臟腑﹐蓋天道下濟而光明也。金土互輸﹐地天交泰﹐淸而上升者爲營血﹐陰生於陽也﹔濁而下降者爲衛气﹐陽根於陰也。營血爲陰﹐故行脈中﹔衛气爲陽﹐故行脈外也。﹞

【按】審病察脈﹐以決死生﹐非指下了然﹐將安所憑借乎﹗深慨世醫不知脈爲何物。若以爲气乎﹐而气爲衛﹐衛行脈外﹐則知非气矣。若以爲血乎﹐而血爲營﹐營行脈中﹐則知非血矣。若以爲經隧乎﹐而經隧實繁﹐則知非經隧矣。然則脈果何物耶﹖余嘗於此深思﹐久而始悟其微。古之脈字﹐從血從�﹐謂气血流行﹐各有分派而尋經絡也。今之脈字﹐從肉從永﹐謂胃主肌肉﹐气血資生而永其天年也。夫人之生﹐惟是精與神而已。精气卽血气﹐而神則難見也。人非是神﹐無以主宰血气﹐保合太和﹐流行三焦﹐灌漑百骸﹐故脈非他﹐卽神之別名也。神超乎气血之先﹐爲气血之根蒂﹐善乎華元化曰「脈者﹐气血之先也」﹐气血之先﹐非神而何﹗然神根據於气﹐气根據於血﹐血資於谷﹐谷本於胃﹐所以古之論脈者云「有胃气則生﹐無胃气則死。」東垣亦曰「脈貴有神﹐正指胃气言也。」是知穀气充則血旺﹐血旺則气彊﹐气彊則神昌﹐神之昌與否﹐皆以脈爲徵兆。故脈也者﹐實气血之先也。先也者﹐主宰乎气血之神也。脈卽神之別名﹐此千古未剖之疑義也﹐特表而出之。

卷一

气口獨以爲五臟主

黃帝問曰「气口何以獨爲五臟主﹖」岐伯曰「胃者﹐水谷之海﹐六腑之大源也。五味入口﹐藏於胃﹐以養五臟气。气口﹐太陰也。是以五臟六腑之气味﹐皆出於胃﹐變見於气口。」﹝气口者﹐六部之總稱﹐非專指右關之前也。

【按】《素問﹟經脈別論》云「食气入胃﹐經气歸於肺。肺朝百脈﹐气歸於權衡。權衡以平﹐气口成寸﹐以決死生。」由是知气口卽寸口也。曰變見者﹐飲食所變之精微﹐皆顯見於手太陰之气口﹐而陰陽盛衰之象﹐莫不從此見矣。吳艸廬曰「兩手寸部俱名爲气口﹐不僅言右寸肺脈爲气口者也。」﹞

《難經》曰「『十二經皆有動脈﹐獨取寸口何謂也﹖』扁鵲曰﹕『寸口者﹐脈之大會﹐手太陰之動脈也。』」﹝肺爲五臟六腑之華蓋﹐位處至髙﹐受百脈之朝會﹐布一身之陰陽﹐故經曰「髒眞髙於肺﹐以行營衛陰陽」者是也。是以十二經皆有動脈﹐獨取肺家一經之動脈﹐可以見五臟六腑彊弱吉凶之徵兆也。﹞

卷一

脈辧至數

《內經》曰「人一呼脈再動﹐一吸脈亦再動﹐呼吸定息脈五動﹐閏以太息﹐命曰平人。﹝出气曰呼﹐入气曰吸。一呼一吸﹐謂之一息。動﹐至也。再動﹐再至也。常人之脈﹐一呼兩至﹐一吸亦兩至。呼吸定息﹐謂一息將盡﹐而換息未起之際﹐脈又一至﹐故曰五動。閏﹐余也﹐猶閏月之義。言平和之脈﹐若得五動﹐卽太過矣﹔惟當太息之際﹐亦爲平脈﹐何也﹖凡人之呼吸﹐三息後必閏以一息之長﹐五息再閏﹐謂之太息。故曰『閏以太息』﹐乃應歷家三歲一閏﹑五歲再閏之數也。此卽平人不病之常度。然則總計定息太息之間﹐大約一息脈當六至﹐故《五十營篇》曰﹐『呼吸定息﹐脈行六寸』﹐乃合一至一寸也。呼吸脈行丈尺﹐凡晝夜五十度﹐合一萬三千五百息﹐五十營气脈之數﹐以應周天二十八宿。人之經脈十二﹐左右相同﹐則爲二十四脈。加以蹺脈二﹐任﹑督脈二﹐共二十八脈﹐周身十六丈二尺﹐以分晝夜也。是爲常度。使五十營之數﹐常周備無失﹐則壽亦無窮﹐故得盡天地之壽矣。周行八百一十丈﹐晝夜五十營之總數也。﹞一呼脈一動﹐一吸脈一動﹐曰少气。﹝一呼一吸﹐脈各一動﹐則一息二至﹐減於常人之半﹐脈之遲者也。

遲主陰寒﹐陽气衰微也﹐故曰少气。《十四難》謂之離經脈。﹞一呼脈三動﹐一吸脈三動而躁﹐尺熱﹐曰病溫﹔尺不熱﹐脈滑曰病風﹐脈澀曰痺。﹝若不因定息太息﹐而呼吸各三動﹐是一息六至矣。《難經》亦曰『離經』。躁者﹔急疾之謂﹐陽盛陰衰﹐熱之象也。尺熱﹐言尺後近臂有熱﹐則必通身皆熱。脈來數躁﹐而身有熱﹐故知其病溫。數滑而尺不熱﹐陽邪內盛﹐當病內風。若使外感於風﹐寧有尺不熱之理乎﹗滑﹐不澀也。澀﹐不滑也。滑爲血實气壅﹐澀爲气滯血少﹐故當病痺。﹞

一呼脈四動以上曰死。脈絕不至曰死。乍疏乍數曰死。」﹝一呼四動﹐則一息八至矣﹐而況以上乎。《難經》謂之奪精。四至曰脫精﹐五至曰死﹐六至曰命盡。是皆一呼四至以上也﹐故死。脈絕不至﹐則元气已竭。乍疏乍數﹐則陰陽敗亂無主。三脈若見﹐不死安待。﹞

卷一

日夜五十營

《內經》曰「一日一夜五十營﹐以營五臟之精﹐不應數者﹐命曰狂生。﹝營﹐運也。經脈營運於身﹐一日一夜凡五十周﹐以營五臟之精气。夫周身上下前後左右﹐凡二十八脈﹐其長十六丈二尺。人之宗气﹐積於胸中﹐主呼吸而行經隧。一呼气行三寸﹐一吸气行三寸﹐呼吸定息﹐气行六寸。以一息六寸推之﹐則一日一夜凡一萬三千五百息﹐通計五十周於身﹐則脈行八百一十丈。其有太過不及而不應此數者﹐名曰狂生。狂者﹐妄也﹐言幸而生也。﹞所謂五十營者﹐五臟皆受气﹐持其寸口﹐數其至也﹐﹝五十營者﹐五臟所受之气也。持﹐診也。但診寸口而數其至﹐則臟腑之衰旺可知也。﹞五十動而不一代者﹐五臟皆受气。﹝代者﹐止而復來也。蓋髒有所損﹐則气有所虧﹐故不能營運也。若五十動而無止者﹐則終無止矣。五臟之气皆足﹐和平之脈也。﹞四十動而一代者﹐一臟無气。﹝《難經》曰﹕『吸者隨陰入﹐呼者因陽出。今吸不能至腎﹐至肝而還﹐故知一臟無气者﹐腎气先盡也。』然則五臟和者气脈長﹐五臟病者气脈短。

觀此一臟無气﹐必先乎腎﹐如下文所謂二髒﹑三髒﹑四髒﹑五臟者﹐皆當自遠而近﹐以次而短﹐則由腎及肝﹐由肝及脾﹐由脾及心﹐由心及肺。凡病將危者﹐必气促似喘﹐僅呼吸於胸中數寸之間﹐蓋其眞陰絕於下﹐孤陽浮於上﹐此气短之極也。庸工於此而尙欲平之散之﹐未有不隨撲而滅者﹐良可悲也。夫人之生死由乎气﹐气之聚散由乎陰﹐而殘喘得以尙延者﹐賴一綫之气未絕耳。此髒气之不可不察也如此。﹞三十動而一代者﹐二髒無气﹔二十動一代者﹐三髒無气﹔十動一代者﹐四髒無气﹔不滿十動一代者﹐五臟無气。予之短期﹐要在終始。﹝予﹐猶與也。短期﹐死期也。言死期已近也。終始者﹐十二經各有絕气先見﹐是名爲始也。詳見《靈樞﹟經脈篇》。﹞所謂五十動而不一代者﹐以爲常也﹐以知五臟之期。予之短期者﹐乍數乍疏也。」﹝以爲常者﹐無病之常脈也。因此可以知五臟之气。若欲決其死期﹐則在乍數乍疏也。不滿十至而代﹐則乍數乍疏矣。非代脈之外。別有乍數乍疏也。﹞

卷一

診貴平旦

《內經》曰「診法常以平旦﹐陰气未動﹐陽气未散﹐飲食未進﹐經脈未盛﹐絡脈調勻﹐气血未亂﹐乃可診有過之脈。」﹝平旦者﹐陰陽之交也。營衛之气﹐一晝夜五十周於身﹐晝則行陽﹐夜則行陰﹐迨至平旦﹐復會於寸口。

斯時也﹐平旦初寤之時﹐陰气將退而未退﹐陽气將盛而未散﹐飲食未進﹐穀气未行﹐故經脈未盛﹐而絡脈調勻﹐气血未至於擾亂﹐乃可診有過之脈。有過﹐猶言有病也。

若飲食入胃﹐則穀气流行﹐直行之經﹐往往彊盛﹐而橫行之絡﹐气先至者彊﹐气未至者弱﹐經絡之脈不能調勻﹐則气血之盛衰﹐未可盡憑矣。﹞

卷一

寸關尺之義

﹝增補﹞

《內經》曰「從魚際至髙骨﹐卻行一寸﹐名曰寸口。從寸至尺﹐名曰尺澤。故曰尺寸。寸後尺前﹐名曰關。」﹝大指從魚際穴至髙骨﹐得一寸﹐故名爲寸也。肘腕內廉尺澤穴至髙骨得一尺﹐故名爲尺也。正當髙骨之上﹐乃尺與寸交界之際﹐故名爲關也。其義豈苟哉﹗﹞扁鵲曰「尺寸者﹐脈之大要會也。從關至尺是尺﹐內陰之所治也。從關至魚際是寸口﹐內陽之所治也。」﹝要者﹐扼要也。會者﹐朝會也。尺寸皆肺之經脈﹐百脈皆來朝會﹐豈非扼要之所乎﹗腎肝爲陰﹐處乎尺內。心肺爲陽﹐處乎寸內。治﹐猶屬也。言所屬之位也。﹞

岐伯曰「人有三部﹐部有三候﹐以決死生﹐以處百病﹐以調虛實﹐而除邪疾。」﹝三部﹐上中下也。三候﹐天地人也。上古診脈﹐不獨寸口﹐於諸經之動脈皆診之。此云三部九候也。可見扁鵲之三部九候﹐大非經旨明矣。﹞帝曰「何謂三部﹖」岐伯曰「有上部﹐有中部﹐有下部。部各有三候﹐三候者﹐有天﹐有地﹐有人。

上部天﹐兩額之動脈﹔上部地﹐兩頰之動脈﹔上部人﹐耳前之動脈。中部天﹐手太陰也﹔中部地﹐手陽明也﹔中部人﹐手少陰也。

下部天﹐足厥陰也﹔下部地﹐足少陰也﹔下部人﹐足太陰也。故下部之天以候肝﹐地以候腎﹐人以候脾胃之气。」帝曰「中部三候柰何﹖」岐伯曰「亦有天﹐亦有地﹐亦有人。天以候肺﹐地以候胸中之气﹐人以候心。」帝曰「上部以何候之﹖」岐伯曰「亦有天﹐亦有地﹐亦有人。天以候頭角之气﹐地以候口齒之气﹐人以候耳目之气。三部者﹐各有天﹐各有地﹐各有人。三而成天﹐三而成地﹐三而成人。三而三之﹐合則爲九。」﹝以此推之﹐經衣冠文物指人身上中下動脈各有所候﹐以診諸髒之气﹐非獨以寸口爲言也。如仲景脈法﹐上取寸口﹐下取趺陽﹐正是此意。《難經》所云「三部者寸關尺﹐九候者浮中沈」﹐乃只以寸口而分三部九候之診﹐後世言脈者皆宗之﹐𨿽爲捷法﹐不無背謬經旨乎﹗【按】扁鵲曰「上部法天﹐主胸以上至頭之有疾。中部法人﹐主膈以下至臍之有疾。下部法地﹐主臍以下至足之有疾﹐仍宗經旨「上竟上﹑下竟下」之義。但九候之說﹐以寸關尺之三部而分浮中與沈之三候﹐得無又謬乎﹗若以扁鵲之說爲是﹐則軒岐之說爲非﹔軒岐之說爲是﹐則扁鵲之說爲非矣﹗故不得不置一喙於其間也。浮之與沈﹐固無庸議矣。中則止有浮之中耳﹐奚能有沈之中乎﹗浮而無中﹐固曰無根。沈則必無中矣﹐何僅以爲沈脈主裏﹐而全無必死之癥乎﹗蓋人但知有中正之中﹐而不知有中和之中。經云「眞髒脈見者死」﹐脈無胃气者﹐謂爲眞髒脈也。是除諸怪脈之外﹐皆得謂之有中脈耳。何棄其彰明較著之經文﹐而反以浮中與沈﹐索摸於不可知之陋習乎﹗此事之不可解者也。況診脈之法﹐或以手測﹐或以目視﹐而非僅從事於指按也。史稱扁鵲以診脈爲名﹐而倉公﹑仲景以下﹐有不競趨於名者哉﹗沿襲至今﹐而訛以傳訛﹐爲其所紛更者愈多矣。余嘗尋繹經文﹐得其旨趣。人迎止隸於喉旁﹐三部須兼乎手足。髒則候之於左手﹐腑則候之於右手。寸以候上﹐尺以候下﹐臟腑皆然﹐庶不使有纖毫之疑﹐而熒惑於其間也。彼七表﹑八里﹑九道之紛紜﹐智又出扁鵲下矣。世多識之﹐故不贅焉。﹞

【按】《內經》以三部各有天地人﹐三而三之﹐爲九候。上中下不定乎寸部之位﹐與扁鵲之寸上關中尺下不同。上部俱定於頭面兩額之動脈﹐卽下文天以候頭角之气﹐動應於指﹝此脈在額兩旁瞳子骨空處﹞﹔人以候兩頰之動脈﹝卽聽會穴等分﹞﹔地以候口齒之气﹐動應於指﹝此脈在鼻孔下旁﹐近巨穴之分﹞。是則面部不獨色診﹐且脈診矣。脈診則仍用七診﹐可以知頭面之詳矣﹝獨大﹑獨小﹑獨疾﹑獨遲﹑獨熱﹑獨寒﹑獨陷下也﹞。中部之三候﹐俱以寸診。其地候胸中之气﹐則气口也。本經《經脈篇》所謂行气於府﹐卽膻中气海穴也。下部之天﹐候於關之肝﹐地候於尺之腎﹐人候於脾胃之气。三部之候﹐天位乎上﹐人位乎中﹐地位乎下。獨下部人候反在天之上者﹐天气下降﹐接乎地之陰气﹐此地中之天﹐人髙於地﹐卽髙乎地中之天矣。三部以頭候頭之屬﹐以手候臟腑之屬﹐不及臍以下至足者﹐以足之四經﹐腎主骨﹐肝主筋﹐脾主四肢﹐胃主宗筋﹐與腎相連﹐並筋骨主之矣。是則手候臟腑之屬﹐並及臍以下至足﹐以諸脈皆系於手足﹐諸經足之脈亦連於手﹝上廉﹑下廉﹑前廉﹑後廉之類是也﹞﹐不可泥頭候頭之屬﹐遂泥當以手候手之屬﹐足候足之屬也。乃本篇之後復申言之云「以左手足上去踝五寸按之﹐庶右手足當踝而彈之﹐其應過五寸以上﹐蠕蠕然者不病﹔其應疾﹐中手渾渾然者病﹐中手徐徐然者病﹔﹝蠕蠕﹐微動貌。渾渾﹐不淸貌。徐徐﹐緩而遲也。﹞其應不能至五寸﹐彈之不應者死。」﹝此經文彈按﹐乃是刺法﹐與診脈互相發明其理。﹞手踝之上﹐手太陰肺經脈也﹐應於中部。﹝去踝五寸﹐手踝骨在下﹐從內廉至太淵﹐計有五寸。﹞足踝之上﹐足太陰脾經脈也﹐應於下部。﹝去內踝骨之上五寸﹐乃三陰交之上﹐漏谷之下也。蓋漏谷去踝六寸乃是。﹞則中部之三候﹐舉一手太陰﹐而可槪其餘。﹝手太陰者﹐百脈之所會﹐大中之中﹐故應中部。﹞下部之三候﹐舉一足太陰﹐而可槪其餘。﹝足太陰﹐陰土也。陰之與土﹐其气俱下﹐故應下部。﹞按而彈手足踝者﹐所以盡兩太陰脈之量﹐周悉無遺也。故可取之察吉凶也。﹝諸脈獨於兩太陰脈加意者﹐太陰屬坤﹐坤爲胃。手太陰之中部天而卽統乎中部之地與人﹐貴天之中也。是太陰之下部人而卽統乎下部之天與地﹐貴人之中也。天人之際得中﹐而地道自寧﹐不必揭地之中﹐且以知天人之中﹐卽胃之中﹐卽地之中也。﹞《內經》之旨﹐精奧淵微﹐非神聖不能窮其理﹐故扁鵲以寸關尺配上中下﹐猶未盡然也。

滑伯仁曰「診脈之道﹐先調自己气息。男左女右﹐先以中指取定關位﹐卻下前後二指。初輕候消息之﹐次中候消息之﹐次重候消息之。自寸關至尺﹐逐部尋究。一呼一吸之間﹐脈行四至爲率﹐閏以太息﹐五至爲平脈也。其有太過不及﹐則爲病脈﹐各以其部斷之。」﹝自己之气息調勻﹐則他脈之至數明辧﹐故凡診必先調息也。男子屬陽﹐故先診左手﹔女子屬陰﹐故先診右手也。

先以中指取定關部﹐然後下前後二指﹐則尺寸方準也。輕候消息﹐其名曰舉﹔中候消息﹐其名曰尋﹔重候消息﹐其名曰按。一息四至﹐爲和平之脈﹔若當太息﹐必以五至爲和平也。太過者﹐洪大有力﹔不及者﹐遲細無力也。各以五臟六腑察其微甚﹐審其從違﹐斷其吉凶生死之法如此也。﹞

又曰「臂長則疏下指﹐臂短則密下指。三部之內﹐大小﹑浮沈﹑遲數同等﹐尺寸﹑陰陽﹑髙下相符﹐男女﹑左右﹑彊弱相應﹐四時之脈不相戾﹐命曰平人。其或一部之內﹐獨大﹑獨小﹐獨疾﹑獨遲﹐左右﹑彊弱之相反﹐四時﹑男女之相背﹐皆病脈也。左手不和﹐爲病在表﹐爲陽﹐主四肢﹔右手不和﹐爲病在裏﹐爲陰﹐主腹髒。」﹝臂長脈亦長﹐故下指宜疏﹔臂短脈亦短﹐故下指宜密。同等者﹐不大不小﹑不浮不沈﹑不遲不數也。相符者﹐寸爲陽﹑爲髙﹐宜浮大﹔尺爲陰﹑爲下﹐宜沈小也。相應者﹐左大順男﹐右大順女﹔男子寸盛而尺弱﹐女子尺盛而寸弱也。不相戾者﹐春弦﹑夏洪﹑秋毛﹑冬石也。此四脈者﹐平人無病之脈也。其或大小獨見﹐遲數偏呈﹐左右相反﹐時令相戾﹐男女相違﹐皆知其爲病脈也。左屬陽﹐陽在表﹐與四肢相應﹔右屬陰﹐陰在裏﹐與腹髒相應也。餘可類推。﹞

又曰「察脈須識上下﹑來去﹑至止六字。不明此﹐則陰陽虛實不別也。上者爲陽﹐下者爲陰﹔來者爲陽﹐去者爲陰﹔至者爲陽﹐止者爲陰也。上者﹐自尺部上於寸口﹐陽生於陰也﹔下者﹐自寸口下於尺部﹐陰生於陽也。來者﹐自骨肉之分﹐而出於皮膚之際﹐气之升也﹔去者﹐自皮膚之際﹐而還於骨肉之分﹐气之降也。應曰至﹐息曰止也。」﹝上下者﹐以尺與寸相比度也。陽生於陰者﹐左尺水﹐生左關木﹔左關木﹐生左寸心火也。

右尺火﹐生右關土﹔右關土﹐生右寸肺金也。陰生於陽者﹐右寸肺金﹐生左尺腎水﹔左寸君火﹐分權於右尺相火也。來者﹐爲气之升﹐主乎陽也﹔去者﹐爲气之降﹐主乎陰也。《內經》以來盛去衰爲鉤脈﹐陽气盛滿之象。若去來皆盛﹐鉤之太過也﹔來不盛﹐去反盛﹐鉤之不及也。應者﹐尋常應手之脈也。止者﹐歇至不勻之脈也﹐如促結澀代之類是矣。﹞

卷一

三焦分發三部

岐伯曰「寸以候上焦﹐關以候中焦﹐尺以候下焦。」扁鵲曰「三焦者﹐元气之別使也﹐主通行於三气﹐經歷於五臟六腑。」華元化曰「三焦者﹐人身三元之气也﹐總領五臟六腑﹑營衛經絡﹑內外左右上下之气也。」【按】三說而細繹之﹐乃知脈本身中之元神﹐和會後天穀气﹐以周流於一身者也。蓋元神附於腎間之動气﹐出於下焦﹐合水谷之精气﹐謂之營气﹔升於中焦﹐合水谷之悍气﹐謂之衛气﹔升於上焦﹐營行脈中﹐衛行脈外﹐其宗气積於胸中﹐名曰气海。故三焦者﹐統領周身之气﹐而分隸於胸膈腹﹐卽分發於寸關尺﹐灼然無可疑者。乃伯仁亦承訛襲舛﹐而謂右尺云「手心主﹑三焦脈所出」﹐何其不稽於古﹐不衷於理耶﹗

卷一

重輕審察

扁鵲曰「初持脈﹐如三菽之重﹐與皮毛相得者﹐肺部也﹔如六菽之重﹐與血脈相得者﹐心部也﹔如九菽之重﹐與肌肉相得者﹐脾部也﹔如十二菽之重﹐與筋平者﹐肝部也﹔按之至骨﹐舉指來疾者﹐腎部也。」﹝由是推之﹐不獨以左右六部分候臟腑﹐卽指下輕重之間﹐便可測何經受病矣。粗工不察於此﹐而專分六部﹐則脈中之微妙﹐豈在是可盡其蘊耶﹗﹞

卷一

陰陽辧別

岐伯曰「言人之陰陽﹐則外爲陽﹐內爲陰﹔言人身之陰陽﹐則背爲陽﹐腹爲陰﹔言人身臟腑中陰陽﹐則髒爲陰﹐腑爲陽﹔肝﹑心﹑脾﹑肺﹑腎五臟爲陰﹐膽﹑胃﹑大小腸﹑三焦﹑膀胱六腑爲陽。

故背爲陽﹐陽中之陽﹐心也﹔陽中之陰﹐肺也。腹爲陰﹐陰中之陰﹐腎也﹔陰中之陽﹐肝也﹔陰中之至陰﹐脾也。此言陰陽表裏﹑內外雌雄相輸應也。」﹝心肺皆居上而屬陽﹐但心位乎南﹐故爲陽中之陽﹔肺位乎西﹐故爲陽中之陰也。腎肝皆處乎下而屬陰﹐但腎位乎北﹐故爲陰中之陰﹔肝位乎東﹐故爲陰中之陽也。脾土位卑爲陰﹐且爲孤髒而居乎內﹐又不主時令﹐而寄旺於四季之末﹐故爲陰中之至陰也。﹞

扁鵲曰「呼出心與肺﹐吸入腎與肝﹐呼吸之間﹐脾受穀气也﹐其脈在中。浮者陽也﹐沈者陰也。心肺俱浮﹐何以別之﹖然﹐浮而大散者﹐心也﹔浮而短澀者﹐肺也。腎肝俱沈﹐何以別之﹖然﹐牢而長者﹐肝也﹔舉之濡﹐按之來實者﹐腎也。脾主中州﹐故其脈在中﹐是陰陽之法也。」﹝呼出者﹐陽也﹐故心肺之脈皆浮也。心爲陽中之陽﹐故浮而且大且散也﹔肺爲陽中之陰﹐故浮而兼短澀也。吸入者﹐陰也﹐故腎肝之脈皆沈也。腎爲陰中之陰﹐故沈而且實也﹔肝爲陰中之陽﹐故沈而兼長也。脾爲中州﹐故不浮不沈﹐而脈在中也。﹞

卷一

內經分發臟腑定位

《素問﹟脈要精微論》曰「尺內兩旁﹐則季脇也。﹝季脇﹐小肋也。在脇下兩旁﹐爲腎所近之處也。﹞尺外以候腎﹐尺裏以候腹。﹝尺外者﹐尺脈前半部也。前以候陽﹐後以候陰。背爲陽﹐腎附背﹐故外以候腎。腹爲陰﹐故里以候腹。所謂腹者﹐凡大小腸﹑膀胱﹑命門﹐皆在其中矣。以下諸部﹐俱言左右﹐而此獨不分者﹐以兩尺皆主乎腎也。﹞中附上﹐左外以候肝﹐內以候膈。

﹝中附上者﹐言附尺之上而居乎中﹐卽關脈也。左外者﹐言左關之前半部也﹔內者﹐言左關之後半部也。肝爲陰中之陽﹐而亦附近於背﹐故外以候肝﹔內以候膈﹐舉一膈則中焦之膈膜﹑膽腑皆在其中矣。﹞

右外以候胃﹐內以候脾。﹝右關之前﹐所以候胃﹔右關之後﹐所以候脾。脾胃皆中州之官﹐而以表裏言之﹐則胃爲陽﹐脾爲陰﹐故外以候胃﹐內以候脾也。按寸口者﹐手太陰也。太陰行气於三陰﹐故曰﹐『三陰在手而主五臟』﹐所以本篇止言五臟﹐而不及六腑。然胃亦腑也﹐而此獨言之﹐何也﹖經所謂﹕『五臟皆稟气於胃﹐胃者﹐五臟之本也。髒气者﹐不能自致於手太陰﹐必因於胃气﹐乃至於手太陰也。』故胃气當於此察之。又《五臟別論》云﹕『五味入口﹐藏於胃﹐以養五臟气。气口﹐亦太陰也。是以五臟六腑之气味﹐皆出於胃﹐變見於气口。』然則此篇𨿽止言胃﹐而臟腑之气亦無不見乎此矣。﹞上附上﹐右外以候肺﹐內以候胸中。﹝上附上者﹐言上而又上﹐則寸脈也。五臟之位﹐惟肺最髙﹐故右寸之前以候肺﹐右寸之後以候胸中。胸中者﹐膈膜之上皆是也。﹞左外以候心﹐內以候膻中。

心肺皆居膈上﹐故左寸之前以候心﹐左寸之後以候膻中。膻中者﹐心包絡之別名也。

【按】五臟所居之位﹐皆五行一定之理。火旺於南﹐故心居左寸﹔木旺於東﹐故肝居左關﹔金旺於西﹐故肺居右寸﹔土旺於中﹐而寄位西南﹐故脾胃居右關。此卽河圖五行之次序也。

前以候前﹐後以候後。﹝此重申上下內外之義也。統而言之﹐寸爲前﹐尺爲後﹔分而言之﹐上半部爲前﹐下半部爲後。蓋言上以候上﹐下以候下也。﹞上竟上者﹐胸喉中事也。下竟下者﹐少腹腰股膝脛足中事也。竟﹐盡也。言上而盡於上﹐在脈則盡於魚際﹐在體則應乎胸喉也。下而盡於下﹐在脈則盡於尺部﹐在體則應乎少腹腰膝足也。

【按】此章首言尺﹐次言中附上而爲關﹐又次言上附上而爲寸﹐皆自內以及外者﹐蓋以太陰之脈從胸走手﹐以尺爲根本﹐寸爲枝葉也。故曰﹐凡人之脈﹐寧可有根而無葉﹐不可有葉而無根。又按﹕內外二字﹐諸家之注皆云內側外側。若以側爲言﹐必脈形扁闊矣﹐或有兩條亦可耳﹔不然﹐則於義不通矣。如前以候前﹐後以候後﹐上竟上﹐下竟下者﹐皆內外之義也。觀易卦六爻﹐自下而上﹐以上三爻爲外卦﹐下三爻爲內卦﹐則上下內外之義昭然矣。或曰﹐浮取乎外﹐沈取乎內﹐於義亦通。然如外以候肺﹐內以候胸中﹐外以候心﹐內以候膻中﹐是髒從外取﹐而腑從內候﹐則無是事矣。故不如從上下看爲穩當也。

推而外之﹐內而不外﹐有心腹積也。﹝推者﹐察也﹐求也。凡診脈必先推求於外。若但見沈脈而無浮脈﹐是有內而無外矣﹐故知其病心腹之有積也。﹞推而內之﹐外而不內﹐身有熱也。﹝推求於內﹐浮而不沈﹐則病在外而非內矣﹐惟表有邪﹐故身有熱也。﹞推而上之﹐上而不下﹐腰足淸也。﹝淸者﹐冷也。推求於上部則脈彊盛﹐下部則脈虛弱﹐此上盛下虛﹐故腰足淸冷也。上下有二義﹐以寸關尺言之﹐寸爲上﹐尺爲下也。﹞推而下之﹐下而不上﹐頭項痛也。﹝推求於下部﹐下部有力﹐上部無力﹐此淸陽不能上升﹐故頭項痛﹔或陽虛而陰湊之﹐亦頭項痛也。﹞

按之至骨﹐脈气少者﹐腰脊痛而身有痺也。」﹝按之至骨﹐腎肝之分也。脈气少者﹐言無力也。

腎水虛﹐故腰脊痛﹔肝血虧﹐故身有痺痛也。﹞

【按】五臟六腑以曁心包絡﹐共成十二經﹐分發於脈之六部﹐自有定理﹐莫可變亂﹐第詳玩《內經》﹐便昭然於心目矣。《內經》出胸﹑膈﹑腹三字﹐以分上中下而配寸關尺也。然腑不及膽者﹐寄於肝部也﹔不及大小腸﹐膀胱者﹐統於腹中也﹐髙陽生以大小腸列於寸上﹐不知大小腸皆在下焦腹中﹐乃欲越中焦而候之寸上﹐誤矣。彼不過因小腸脈絡於心﹐大腸脈絡於肺耳。然則腎之脈亦絡於心﹐而遂以左寸候腎可乎﹗膻中爲手厥陰經﹐卽心包絡也。故經曰「左外以候心﹐內以候膻中。」﹝外﹐上也。

內﹐下也。義見上文注中。﹞又曰「膻中者﹐心主之宮城也。」又曰「心包絡之脈﹐起於胸中﹐出屬心。」卽此三段經文而細繹之﹐則膻中卽是心包﹐心包實爲心府﹐昭確可據﹐而髙陽生候於右尺﹐不亦妄乎﹗以丹溪之敏﹐亦以包絡﹑膻中分爲二候﹐況其他哉﹗《內經》明稱左右皆腎﹐而命門居兩腎之中。考《明堂》《銅人》等經﹐命門一穴在督脈第十四椎下陷中﹐兩腎之間﹐且脈之應於指下﹐爲有經絡﹐循經絡朝會於寸口﹐而《內經》並無命門之經絡﹐妄以穴名爲髒﹐配列右尺﹐眞是蒙昧千秋矣。三焦者﹐中淸之府﹐通行人身三元之气。三焦通﹐則周身之气皆通。故經曰「上焦如霧﹐中焦如漚﹐下焦如瀆。」王叔和分發於寸關尺﹐乃至當也。而髙陽生分隸於右尺﹐尢爲謬妄﹐下文重言以申明之。

經曰「尺內兩旁﹐則季脇也。尺外以候腎﹐尺裏以候腹。中附上﹐左外以候肝﹐內以候膈﹔右外以候胃﹐內以候脾。上附上﹐右外以候肺﹐內以候胸中﹔左外以候心﹐內以候膻中。」此《內經》三部之候法也。腑不及膽者﹐寄於肝也。不及大小腸﹑膀胱者﹐統於腹中也。至髙陽生僞訣﹐以大小腸列於寸上﹐以三焦配於左尺﹐以命門列於右尺﹐及厥陰膻中﹐竟置而不言﹐又男女易位﹐故不可不爲之辧。夫寸主上焦﹐以候胸中﹔關主中焦﹐以候膈中﹔尺主下焦﹐以候腹中。此一身之定位﹐古今之通論也。大小腸皆在下焦腹中﹐僞訣越中焦而候之寸部﹐有是理乎﹖伯仁見及於此﹐以左尺主小腸﹑膀胱﹑前陰之病﹐右尺主大腸﹑後陰之病﹐可稱千古隻眼。僞訣之誤﹐特因心與小腸爲表裏﹐肺與大腸爲表裏﹐不知經絡相爲表裏﹐診候自有定位﹐何可混耶﹗叛經者一也。《靈樞》曰「上焦出於胃上口﹐並咽以上貫膈而布胸中。中焦亦並胃中﹐出上焦之後﹐泌糟粕﹐蒸津液﹐化精微而爲血。下焦者﹐別回腸﹐注於膀胱而滲入焉。水谷者﹐居於胃中﹐成糟粕﹐下大腸而爲下焦。」又曰「上焦如霧﹐中焦如漚﹐下焦如瀆。」由是則明以上中下分三焦矣。僞訣列於左尺﹐不亦妄乎﹖又曰「密理濃皮者﹐三焦濃﹔粗理薄皮者﹐三焦薄。」又曰「勇士者﹐三焦理橫﹔怯士者﹐三焦理縱。」由是則有形象矣。僞訣以爲無形﹐不亦妄乎﹖叛經者二也。《素問》曰「肝﹑心﹑脾﹑肺﹑腎五臟爲陰﹐膽﹑胃﹑大小腸﹑三焦﹑膀胱六腑爲陽。」此止十一經耳﹐則手厥陰一經竟何在乎﹖又曰﹕心者﹐君主之官﹐神明出焉。肺者﹐相傅之官﹐治節出焉。肝者﹐將軍之官﹐謀慮出焉。膽者﹐中正之官﹐決斷出焉。膻中者﹐臣使之官﹐喜樂出焉。脾胃者﹐倉廩之官﹐五味出焉。大腸者﹐傳導之官﹐變化出焉。小腸者﹐受盛之官﹐化物出焉。腎者﹐作彊之官﹐伎巧出焉。三焦者﹐決瀆之官﹐水道出焉。膀胱者﹐州都之官﹐津液藏焉﹐气化則能出矣。蓋以膻中足十二經之數﹐則配手厥陰經者﹐實膻中也。及《靈樞》敍經脈﹐又有包絡而無膻中。然曰「動則喜笑不休」﹐正與「喜樂出焉」之句相合。夫喜笑者﹐心火所司﹐則知膻中與心應﹐卽包絡之別名也。《靈樞﹟邪客篇》曰「心者﹐五臟六腑之大主﹐其髒堅固﹐邪弗能容﹔容之則心傷﹐心傷則神去﹐神去則死矣。故諸邪之在心者﹐皆在心之包絡。」獨膻中稱臣使者﹐君主之親臣也。由是察之﹐包絡卽爲膻中﹐斷無可疑。膻中以配心臟﹐自有確據。

乃僞訣竟不之及﹐則手厥陰爲虛懸之位矣。叛經者三也。心﹑肝﹑脾﹑肺俱各一候﹐惟腎臟而分兩尺之候者﹐爲腎有兩枚﹐形如豇豆﹐分列於腰脊之左右也。《刊誤》以兩尺候腎﹐深合經旨。《難經》《脈訣》俱以左尺候腎水﹐右尺候命門相火﹐誤矣。考《明堂》等經﹐命門一穴在督脈第十四椎下陷中兩腎間。𨿽兩腎水髒﹐而相火寓焉﹐蓋一陽居二陰之間﹐所以成乎坎也。獨不思脈之應於指下者﹐爲有經絡﹐循經朝於寸口。詳考《內經》並無命門之經絡也。旣無經絡﹐何以應診而可列之右尺乎﹖𨿽然﹐左陽右陰﹐天之常也。左水右火﹐地之理也。兩尺之脈﹐左尺主腎中之眞陰﹐右尺主腎中之眞陽﹐不可以左爲腎﹑右爲命門也。要知命門總主乎兩腎者也。﹝右尺診相火﹐亦通。﹞

卷一

六气分合六部時日診候之圖

六气分合六部時日診候之圖一六气分合六部時日診候之圖二此六气分合六部時日診候之圖﹐乃餘所自悟而自制﹐實六气至理﹐而古今所未發者。以平治之紀爲例﹐若太過之紀﹐其气未至而至﹐從節前十三日爲度﹔不及之紀﹐其气至而未至﹐從節後十三日爲度。太過之歲﹐從左尺浮分起立春﹔不及之歲﹐從左關中分起立春。根據次而推之﹐必於平旦﹐陰气未散﹐陽气未動﹐飲食未進﹐衣服未著﹐言語未吐之時﹐淸心調息﹐逐部細究﹐則時令之病﹐可以前知。診得六部俱平則已﹐若有獨大﹑獨小﹑獨浮﹑獨沈﹑獨長﹑獨短﹐與各部不同﹐根據圖斷之﹐無不驗者。假如左關中候脈獨弦大﹐已知雨水後﹑驚蟄邊有風熱之病。蓋弦主風﹐而大主熱也﹔且左關又爲風木之令故也。如右尺沈候﹐脈獨緩滯而實大﹐已知芒種後﹑夏至邊有濕熱之病。蓋緩滯主濕﹐而實大主熱也。若緩滯而虛大﹐乃濕熱相火爲患。蓋緩滯爲濕﹐而虛大爲相火也﹔且在沈分﹐沈亦主濕﹐又在相火之位故也。久病之人﹐六脈俱見獨滯﹐惟右寸中候脈來從容和緩﹐淸淨無滯﹐已知霜降後﹑立冬邊必愈。蓋中候而從容和緩﹐爲胃气之佳脈﹔且右寸爲肺金之位﹐土來生金故也。其餘各部﹐俱仿此而細推之﹐百不失一也。然亦須三四候之確然不渝﹐無不驗者﹐下文重言以申明之。

卷一

政運有不應之脈

不應者﹐沈細之脈也。甚至極沈極細﹐幾於不可見矣﹔第覆病者之手而診之則見。凡值此不應之脈﹐乃歲運合宜﹐命曰天和之脈﹐不必求治。若誤治之﹐反伐天和矣。

土運爲南政。蓋土位居中﹐面南行令故也。金木水火四運﹐皆以臣事之﹐北面受令﹐故爲北政。

甲己二年﹐爲土運南政。﹝南政之年﹐南面行令﹐故其气在南﹐所以南爲上而北爲下﹐故寸爲上而尺爲下﹐司天在上﹐在泉在下﹐人气應之﹐左右皆同。脈有不應者﹐謂陰之所在﹐脈乃沈細不應本脈也。

陰者﹐言六气有三陰三陽﹐而三陰之位﹐則少陰居中﹐太陰居左﹐厥陰居右。脈之不應﹐乃以三陰之中而以少陰所居之處言之﹐又分南北二政﹐定其上下也。如遇少陰司天﹐則兩寸不應。厥陰司天﹐則右寸不應。太陰司天﹐則左寸不應。如少陰在泉﹐則兩尺不應。

厥陰在泉﹐則右尺不應。太陰在泉﹐則左尺不應。﹞

乙丙丁戊庚辛壬癸八年﹐皆爲北政。﹝北政之年﹐北面受令﹐其气在北﹐所以北爲上而南爲下﹐在泉應上﹐司天應下﹐人气亦應之﹐故尺應下而寸應上。如遇少陰司天﹐則兩尺不應。厥陰司天﹐則右尺不應。太陰司天﹐則左尺不應。如少陰在泉﹐則兩寸不應。厥陰在泉﹐則右寸不應。太陰在泉﹐則左寸不應。如尺當不應而反浮大﹐寸當浮大而反沈細﹐寸當不應而反浮大﹐尺當浮大而反沈細﹐是爲尺寸反。經曰「尺寸反者死。」如右當不應而反浮大﹐左當浮大而反沈細﹐左當不應而反浮大﹐右當浮大而反沈細﹐是謂左右交。經曰「左右交者死。」﹞

卷一

人迎气口

﹝增補﹞

黃帝曰「寸口主中﹐人迎主外﹐兩者相應﹐俱往俱來﹐若引繩大小齊等。」又曰「三陽在頭﹐三陰在手。」《靈樞》曰「气口候陰﹐人迎候陽。﹝寸口者﹐卽气口也﹐手太陰肺脈也﹐故主在中之病。人迎脈在結喉兩旁一寸五分﹐陽明胃脈也﹐故主在外之病。蓋太陰行气於三陰﹐陽明行气於三陽﹔診三陽之气於人迎﹐診三陰之气於气口。所謂相應者﹐往來大小﹐若引繩之不爽也。故龐安常謂人迎气口﹐有喉手引繩之義。以《脈經》以左爲人迎﹐右爲气口﹐竟置陽明胃脈於烏有﹐大非經旨。況三陽在頭﹐三陰在手﹐其義亦謬。人迎謂足陽明之脈﹐不可以言於手明矣。然上古診法有三﹕一取三部九候以診通身之脈﹐一取太陰陽明以診陰陽之脈﹐一取左右气口以診臟腑之气。張介賓曰『初見《脈經》左爲人迎﹐右爲气口﹐不無搖惑﹐未敢遽辧。及見《綱目》之釋人迎气口﹐亦云人迎在結喉兩旁﹐足陽明之脈也。又見龐安常論脈曰﹐何謂人迎﹐喉旁取之。近又見徐東臯曰﹐《脈經》以左手關前一分爲人迎﹐誤也。若此者﹐皆覺吾之先覺矣。玆特引而正之﹐嗚呼﹗一言之舛﹐遺誤千載。以此授受﹐何時復正哉。立言者可不知詳愼考訂乎﹖不若吳艸廬之兩手俱名爲气口者無獘也。所以《內經》云﹐五臟六腑之气味皆出於胃﹐變見於气口。

气口卽寸口也。臟腑陰陽之盛衰﹐莫不由此而徵見也明矣。』﹞春夏人迎微大﹐秋冬气口微大﹐如是者命曰平人。」﹝春夏主陽故人迎之陽脈微大﹔秋冬主陰﹐故气口之陰脈微大。微大者﹐猶言略大也。﹞雷公曰「病之益甚與其方衰﹐如何﹖」黃帝曰「內外皆在焉。﹝言表裏俱當審察也。﹞切其脈口滑小緊以沈者﹐病益甚在中﹔人迎脈大緊以浮者﹐病益甚在外。﹝益甚﹐言病進也。脈口﹐卽太陰气口也﹐故曰在中主髒。人迎﹐陽明腑脈也﹐故曰在外主腑。脈口滑小緊沈者﹐陰分之邪也。人迎大緊以浮者﹐陽分之邪也。故皆益進日甚。﹞脈口浮滑者病日進﹔人迎沈滑者病日損﹝脈口爲陰﹐浮滑者﹐以陽加陰﹐故病日進。

人迎爲陽﹐沈滑者﹐陽邪漸退﹐故病日損﹐漸自減也。﹞脈口滑以沈者﹐病日進在內﹔人迎滑盛以浮者﹐其病日進在外。﹝脈口人迎﹐經分表裏﹐故其滑沈滑浮而病日進者﹐有在內在外之別也。﹞脈之浮沈及人迎與寸口脈小大等者﹐病難已。人迎气口之脈﹐其浮沈大小相等者﹐非偏於陽﹐則偏於陰﹐故病難已。

【按】《禁服篇》曰﹕『春夏人迎脈微大﹐秋冬寸口微大﹐如是者命曰平人。』其義則可知。病之在髒﹐沈而大者易已﹐小爲逆。病在腑﹐浮而大者易已。﹝病在髒者爲陰﹐陰本當沈﹐而大爲陽气充也﹐故易已﹔若見小脈﹐則眞陰衰而爲逆矣。病在腑者爲陽﹐陽病得陽脈爲順﹐故浮而大者病易已。故曰﹕『陰癥見陽脈者生﹐陽癥見陰脈者死。』﹞人迎盛堅者傷於寒﹐气口盛堅者傷於食。」﹝人迎主表﹐盛堅爲外感傷寒。气口主裏﹐盛堅爲內傷飲食。此古法也。今則止用寸口診法﹐不爲不妙﹐然本無以左右分內外之理。自叔和始以左爲人迎﹐右爲气口﹐其失表裏之義久矣。﹞

卷一

脈分四時六气

十二月大寒至二月春分﹐爲初之气﹐厥陰風木主令。經曰「厥陰之至其脈弦。」春分至小滿﹐爲二之气﹐少陰君火主令。經曰「少陰之至其脈鉤。」小滿至六月大暑﹐爲三之气﹐少陽相火主令。經曰「少陽之至大而浮。」大暑至八月秋分﹐爲四之气﹐太陰濕土主令。經曰「太陰之至其脈沈。」秋分至十月小雪﹐爲五之气﹐陽明燥金主令。經曰「陽明之至短而澀。」小雪至十二月大寒﹐爲六之气﹐太陽寒水主令。經曰「太陽之至大而長。」

卷一

脈分四方

東極之地﹐四時皆春﹐其气暄和﹐民脈多緩。

南極之地﹐四時皆夏﹐其气蒸炎﹐民脈多軟。

西極之地﹐四時皆秋﹐其气淸肅﹐民脈多勁。

北極之地﹐四時皆冬﹐其气凜冽﹐民脈多石。

東南卑濕﹐其脈軟緩﹐居於髙巓﹐亦西北也﹔西北髙燥﹐其脈剛勁﹐居於污澤﹐亦東南也。南人北脈﹐取气必剛﹔北人南脈﹐取气必柔。東西不齊﹐可以類剖。

卷一

脈分五臟

肝脈弦。心脈鉤。脾脈代。肺脈毛。腎脈石。

卷一

五臟平脈

肝脈來軟弱招招﹐如揭長竿末梢﹐曰肝平。﹝招招﹐猶迢迢也。揭﹐髙舉也。髙揭長竿﹐梢必和緩﹐乃弦長而兼和緩柔軟之象也。﹞

心脈來累累如連珠﹐如循瑯﹐曰心平﹝連珠瑯﹐皆狀其盛滿流行﹐而無太過不及之獘也。﹞

脾脈來和柔相離﹐如雞踐地﹐曰脾平。﹝和柔者﹐悠悠揚揚也。相離者﹐不模糊也。如雞踐地﹐諭其緩而不迫﹐胃气之妙也。﹞

肺脈來厭厭聶聶﹐如落楡莢﹐曰肺平。﹝厭厭聶聶﹐澀之象也。如落楡莢﹐毛之象也。輕浮和緩﹐爲和平之象。﹞

腎脈來喘喘累累如鉤﹐按之而堅﹐曰腎平。﹝喘喘﹑累累﹑如鉤﹐此三者﹐皆心脈之陽也﹔而濟之以沈石﹐則陰陽和平也。﹞

卷一

五臟病脈

肝脈來盈實而滑﹐如循長竿﹐曰肝病。﹝盈實而滑﹐弦之太過也。長竿無梢﹐則失其和緩之意﹐此弦多胃少﹐故肝病。﹞

心脈來喘喘連屬﹐其中微曲﹐曰心病。﹝喘喘連屬﹐急數之象。其中微曲﹐則尙未至於全曲﹐鉤多胃少之象也。﹞

脾脈來實而盈數﹐如雞舉足﹐曰脾病。﹝實而盈數﹐如雞之舉足﹐𨿽不能如踐地之和﹐亦不至如鳥距之疾﹐弱多胃少之象也。﹞

肺脈來不上不下﹐如循雞羽﹐曰肺病。﹝不上不下﹐澀之象也。如循雞羽﹐浮之象也。毛多胃少﹐肺金之病將見也。﹞

腎脈來如引葛﹐按之益堅﹐曰腎病。﹝引葛者﹐牽連引蔓之象也。按之益堅﹐則石多胃少﹐腎病將見也。﹞

卷一

五臟死脈

肝脈來急益勁﹐如新張弓弦﹐曰肝死。﹝曰勁曰急﹐彊急不和﹐比之新張弓弦﹐絕無胃气矣﹐安得不死。﹞

心脈來前曲後居﹐如操帶鉤﹐曰心死。﹝前曲者﹐輕舉而堅大也。後居者﹐重按而牢實也。

操帶鉤者﹐狀其彈指之象也。但鉤無胃者﹐其死必矣。﹞

脾脈來銳堅如鳥之喙﹐如鳥之距﹐如屋之漏﹐如水之流﹐曰脾死。﹝鳥喙者﹐狀其硬也。鳥距者﹐狀其急也。屋漏者﹐亂也。水流者﹐散也。沖和之气全無﹐中州之官已絕矣。﹞

肺脈來如物之浮﹐如風吹毛﹐曰肺死。﹝如物之浮﹐則無根矣。如風吹毛﹐則散亂矣。但毛無胃﹐則肺气絕矣。﹞

腎脈來發如奪索﹐辟辟如彈石﹐曰腎死。索而曰奪﹐則互引而疾急矣。石而曰彈﹐則堅勁而無倫矣。但石無胃﹐故曰腎死。

【按】《難經﹟十五難》與《內經》不同﹐或《內經》有而《難經》缺﹐或《難經》有而《內經》無。然《難經》本以《內經》爲宗﹐不知何以異同乃爾。學人惟當以《內經》爲主﹐無多岐之惑也。

卷一

五臟眞脈

﹝眞脈﹐眞髒脈也﹐卽死脈也。文有異同﹐義無差別﹐總之不見胃气之脈﹐乃名眞髒脈。﹞

眞肝脈至﹐中外急﹐如循刀刃責責然﹐如按琴瑟弦。

眞心脈至﹐堅而搏﹐如循薏苡子累累然。

眞脾脈至﹐弱而乍數乍疏。

眞肺脈至﹐大而虛﹐如毛羽中人膚。

眞腎脈至﹐搏而絕﹐如彈石狀辟辟然。

【按】凡持眞髒脈者﹐肝至懸絕﹐十八日死。心至懸絕﹐九日死。肺至懸絕﹐十二日死。腎至懸絕﹐七日死。脾至懸絕﹐四日死。

卷一

脈以胃气爲本

春胃微弦曰平﹐弦多胃少曰肝病﹐但弦無胃曰死。

夏胃微鉤曰平﹐鉤多胃少曰心病﹐但鉤無胃曰死。

長夏胃微軟弱曰平﹐弱多胃少曰脾病﹐但弱無胃曰死。

秋胃微毛曰平﹐毛多胃少曰肺病﹐但毛無胃曰死。

冬胃微石曰平﹐石多胃少曰腎病﹐但石無胃曰死。

蔡氏曰「不大不小﹐不長不短﹐不滑不澀﹐不浮不沈﹐不疾不遲﹐應手中和﹐意思欣欣﹐難以名狀者﹐胃气脈也。」

卷一

脈貴有神

東垣曰「有病之脈﹐當求其神。如六數七極﹐熱也。脈中有力﹐卽有神矣。爲泄其熱。三遲二敗﹐寒也。脈中有力﹐卽有神矣。爲去其寒。若數極遲敗﹐脈中不復有力﹐爲無神也。

而遽泄之去之﹐神將何根據耶﹗故經曰﹐脈者﹐气血之先﹔气血者﹐人之神也。」﹝按王宗正曰「診脈之法﹐當從心肺俱浮﹐腎肝俱沈﹐脾在中州。」卽王氏之言﹐而知東垣所謂「脈中有力」之中﹐蓋指中央戊己土﹐正在中候也。胃气未散﹐𨿽數不至於極﹐遲不至於敗﹐尙可圖也。故東垣之所謂有神﹐卽《內經》之所謂有胃气也。﹞

卷一

神門脈

兩手尺中﹐乃神門脈也。王叔和云「神門訣斷﹐兩在關後﹔人無二脈﹐病死不救。」詳考其論腎之虛實﹐俱於尺中神門以後驗之。蓋水爲天一之元﹐萬物賴以資始者也。故神門脈絕﹐先天之根本旣絕﹐決無回生之日也。而《脈訣》謂爲心脈者誤矣。彼因心經有穴名神門﹐正在掌後兌骨之端﹐故錯認耳。殊不知心在上焦﹐豈有候於尺中之理乎﹗

卷一

反關脈

脈不行於寸口﹐由列缺絡入臂後﹐手陽明大腸經也。以其不正行於關上﹐故曰反關。必反其手而診之﹐乃可見也。

卷一

衝陽太溪太衝

﹝增補﹞

衝陽者﹐胃脈也。﹝一曰趺陽﹐在足面大指間五寸﹐骨間動脈是也。﹞凡病勢危篤﹐當診衝陽以驗其胃气之有無。蓋土爲萬物之母﹐資生之本也。故經曰「衝陽絕﹐死不治。」太溪者﹐腎脈也。﹝在足內踝後跟骨上陷中動脈是也。﹞凡病勢危篤﹐當候太溪以驗其腎气之有無。蓋水爲天一之元﹐資始之本也。故經曰「太溪絕﹐死不治。」太衝者﹐肝脈也。﹝在足大指本節後二寸。﹞經曰「診病患太衝脈有無﹐可以決死生。」﹝《難經》曰「上部有脈﹐下部無脈﹐其人當吐﹔不吐者死。」﹞

卷一

男女脈異

﹝增補﹞

朱丹溪曰「昔者軒轅使伶倫截谷之竹﹐作黃鐘律管﹐以候天地之節气。使岐伯取气口﹐作脈法﹐以候人之動气。故黃鐘之數九分﹐气口之數亦九分﹐律管具而寸之數始形。故脈之動也﹐陽得九分﹐陰得一寸﹐吻合於黃鐘。天不足西北﹐陽南而陰北﹐故男子寸盛而尺弱﹐肖乎天也。地不滿於東南﹐陽北而陰南﹐故女子尺盛而寸弱﹐肖乎地也。黃鐘者﹐气之先兆﹐故能測天地之節候。气口者﹐脈之要會﹐故能知人命之死生。世之俗工﹐誦髙陽生之僞訣﹐欲以治疾﹐其不殺人也幾希。」﹝參黃子曰「男子陽爲主﹐兩寸常旺於尺﹔女於陰爲主﹐兩尺常旺於寸﹐乃其常也。反之者病。」﹞按褚澄《尊生經》﹐男脈一如叔和。

女則左手寸命門﹑三焦﹐關脾﹑胃﹐尺肺﹑大腸﹔右手寸腎﹑膀胱﹐關肝﹑膽﹐尺心﹑小腸。男尺常弱﹐初生微渺之气也。女尺常彊﹐太陽心火之位也。徧考諸家﹐褚論爲精。男女陰陽之分﹐妊則男抱母﹐女背母﹔溺則男面覆﹐女面仰。男命系腎﹐衰自下始﹐故小腹先垂﹔女命系乳﹐衰自上始﹐故乳房先槁。而男女尺寸盛弱﹐肖乎天地﹐越人以爲男生於寅﹐女生於申﹐三陰從地長﹐三陽從天生﹐謬之甚也。獨丹溪惟本律法﹐混合天人而辟之﹐使千載之下﹐一旦昭然﹐豈不韙哉﹗《脈經》曰「左大順男﹐右大順女。」

卷一

老少脈異

老弱之人﹐脈宜緩弱﹔若過旺者﹐病也。少壯之人﹐脈宜充實﹔若過弱者﹐病也。然又有說焉。老人脈旺而非躁者﹐此天稟之濃﹐引年之叟也﹐名曰壽脈﹔若脈躁疾﹐有表無裏﹐則爲孤陽﹐其死近矣。壯者脈細而和緩﹐三部同等﹐此天稟之靜﹐淸逸之士也﹐名曰陰脈﹔若細小勁直﹐前後不等﹐可以決死期矣。

卷一

因形气以定診說

﹝增補﹞

逐脈審察者﹐一定之矩也﹔隨人變通者﹐圓機之士也。肥盛之人﹐气居於表﹐六脈常帶浮洪﹔瘦小之人﹐气斂於中﹐六脈常帶沈數。性急之人﹐五至方爲平脈﹔性緩之人﹐四至便作熱看。身長宜疏下指﹔身短宜密下指。北人多實﹔南人多弱。酒後之脈常數﹔飯後之脈常洪。遠行必疾﹔久饑必虛。室女常濡﹔嬰兒常數。經曰「形气相得者生﹐三五不調者死。」其可不察乎﹗

卷一

脈無根有兩說

以寸關尺三部言之﹐尺爲根﹐關爲幹﹐寸爲枝葉。若尺部無神﹐則無根矣。以浮中沈三候言之﹐沈候爲根﹐中候爲幹﹐浮候爲枝葉。若沈候不應﹐則無根矣。

卷一

女人脈法

陰搏陽別﹐謂之有子。﹝謂尺中之陰脈搏大﹐與寸部之陽部迥別者﹐乃有子也。﹞陰虛陽搏﹐謂之崩。﹝陰虛﹐血衰於下﹐則陽火上亢矣。血爲火迫﹐不得而安其位﹐乃爲崩漏之疾。﹞手少陰脈動甚者﹐妊子也。﹝手少陰者﹐心脈也。動甚者﹐形如豆粒﹐急數有力也。心主血﹐血旺乃能成胎。心脈動甚﹐血旺之象﹐故當妊子。﹞

滑伯仁曰「三部脈浮沈正等﹐無他病而不月者﹐爲有妊也。得太陰脈爲男﹐得太陽脈爲女。太陰脈沈﹐太陽脈浮。左疾爲男﹐右疾爲女。左右俱疾﹐爲生二子。尺脈左大爲男﹐右大爲女。左右俱大﹐產二子。」「左手沈實爲男﹐右手浮大爲女。左右手俱沈實﹐猥生二男﹔左右手俱浮大﹐猥生二女。」「左右尺俱浮﹐爲產二男﹔不爾則女作男生。﹝謂一男一女之胎﹐女胎死而男胎生。﹞」左右尺俱沈﹐爲產二女﹔不爾則男作女生。

「婦人陰陽俱盛﹐曰雙軀。﹝言左右兩尺部俱大而有力也。﹞若少陰微緊者﹐血積凝濁﹐經養不周﹐胎則偏夭﹐其一獨死﹐其一獨生。不去其死﹐害母失胎。」「何以知懷子之且生也。岐伯曰﹕身有病而無邪脈也。」﹝有病﹐如腹痛拘急之類。無邪脈﹐謂無病脈也。﹞婦人欲生﹐其脈離經﹐夜半覺﹐日中則生也。

﹝離經者﹐謂離於經常之脈﹐如昨小今大﹐昨澀今滑﹐昨浮今沈之類。夜半覺﹐日中生子者﹐子午相衝也。﹞

婦人經斷有軀﹐其脈弦者﹐後必血下﹐不成胎也。﹝弦者﹐肝脈也。肝主疏泄。今見弦﹐則肝脈太過﹐不能藏血也。﹞

婦人尺脈微遲﹐爲居經﹐月事三月一下。﹝微遲者﹐虛寒之脈也。居經﹐猶云停經也。三月一下﹐爲血不足也。﹞

婦人尺脈微弱而澀﹐少腹冷﹐惡寒﹐年少得之爲無子﹔年大得之爲絕產。

新產傷陰﹐出血不止﹐尺脈不能上關者﹐死。

卷一

小兒脈法

小兒五歲以下﹐未可診寸關尺﹐惟看男左女右虎口。

食指第一節

寅位﹐爲風關﹐脈見易治﹔第二節

卯位﹐爲气關﹐脈見爲病深﹔第三節

辰位﹐爲命關﹐脈見爲命危。

紫脈爲熱。紅脈傷寒。靑脈驚風。白脈疳疾。黃脈隱隱﹐爲常候也。黑脈者多危。脈紋入掌爲內鉤﹐紋彎裏爲風寒﹐紋彎外爲食積。

五歲以上﹐以一指取寸關尺三部﹐六至爲和平﹐七八至爲熱﹐四五至爲寒。

半歲以下﹐於額前眉端髮際之間﹐以名中食三指候之。兒頭在左﹐舉右手候﹔兒頭在右﹐舉左手候。食指近發爲上﹐名指近眉爲下﹐中指爲中。三指俱熱﹐外感於風﹐鼻塞咳嗽。三指俱冷﹐外感於寒﹐內傷飲食﹐發熱吐瀉。食中二指熱﹐主上熱下冷。名中二指熱﹐主夾驚。食指熱﹐主食滯。

卷一

諸病宜忌之脈

傷寒未汗宜陽脈﹐忌陰脈。已汗宜陰脈﹐忌陽脈。

頭痛宜浮滑﹐忌短澀。

心痛宜浮滑﹐忌短澀。

中風宜浮遲﹐忌急數。

咳嗽宜浮濡﹐忌沈伏。

喘急宜浮滑﹐忌短澀。

水腫宜浮大﹐忌沈細。

虛勞宜微弱﹐忌洪數。

吐血宜沈小﹐忌實大。

衄血宜沈細﹐忌浮大。

脫血宜陰脈﹐忌陽脈。

癆瘵宜軟緩﹐忌細數。

消渴宜數大﹐忌虛小。

腹脹宜浮大﹐忌沈小。

腸宜沈小﹐忌數大﹐﹝卽痢疾﹞

下利宜沈細﹐忌浮大。﹝同泄瀉。﹞

霍亂宜浮大﹐忌微遲。

瘕宜沈實﹐忌虛弱。

痞滿宜浮大﹐忌沈小。

痿痺宜虛濡﹐忌緊急。

顚癇狂宜實大﹐忌沈細。

墮傷宜緊急﹐忌弱小。

金瘡宜微細﹐忌緊數。

中惡宜緊細﹐忌浮大。

癰疽宜微緩﹐忌滑數。

中毒宜洪大﹐忌微細。

新產宜沈滑﹐忌弦緊。

帶下宜虛遲而滑﹐忌疾急。

崩漏宜微弱﹐忌實大。

蝕宜虛小﹐忌緊急。

腹痛宜沈細﹐忌弦長。

卷一

怪脈

雀啄連三五至而歇﹐歇而再至﹐如雀啄食﹐脾絕也。

屋漏良久一至﹐屋漏滴水之狀﹐胃絕也。

彈石從骨間劈劈而至﹐如指彈石﹐腎絕也。

解索散亂如解繩索﹐精血竭絕也。

蝦遊沈時忽一浮﹐如蝦遊然﹐靜中一動﹐神魂絕也。

魚翔浮時忽一沈﹐譬魚翔之似有似無﹐命絕也。

釜沸如釜中水﹐火燃而沸﹐有出無入﹐陰陽气絕也。

卷一

七診

岐伯曰「察九候七診﹐﹝九候注見前。﹞獨小者病﹐獨大者病﹐獨疾者病﹐獨遲者病﹐獨熱者病﹐獨寒者病﹐獨陷下者病。﹝此言九候之中﹐有獨見之脈﹐而與他部不同﹐卽按其部而知其病之所在也。七者之中﹐旣言獨疾則主熱矣﹐旣言獨遲則主寒矣﹐而又言獨寒獨熱者﹐何也﹖必於陰部得沈微遲澀之脈﹐故又言獨寒也﹔必於陽部得洪實滑數之脈﹐故又言獨熱也。獨陷下者﹐沈伏而不起者也。﹞形肉已脫﹐九候𨿽調猶死。

﹝形肉脫去者﹐大肉盡去也。脾主肌肉﹐爲五臟之本﹐未有脾气脫而能生者。𨿽九候之中無獨見之七診﹐然終不免於死亡矣。﹞七診𨿽見﹐九候皆從者不死。」﹝從﹐順也。謂脈順四時之令﹐合五臟之常﹐及與病癥爲順也。旣得順候﹐𨿽有獨大﹑獨小等﹐不至於死也。﹞

卷一

必先問明然後診脈

《素問﹟徵四失篇》曰「診病不問其始﹐憂患飲食之失節﹐起居之過度﹐或傷於毒﹐不先言此﹐卒持气口﹐妄言作名﹐爲粗所窮﹐何病能中﹖」﹝此言不問其癥之所由起﹐先與切脈﹐未免模糊揣度﹐必不能切中病情者矣。﹞

《素問﹟疏五過篇》云「凡未診病者﹐必問嘗貴後賤﹐𨿽不中邪﹐病從內生﹐名曰脫營﹔嘗富後貧﹐名曰失精。」﹝脫營﹑失精﹐皆陰气虧損也。貴者忽賤﹐富者忽貧﹐未免抑鬱而下舒﹐气滯則血滯﹐久則新者不生﹐滯者成疾﹐故言脫﹑言失者矣。﹞

【按】古之神聖未嘗不以望聞問切四者互相參考﹐審察病情﹐然必先望其气色﹐次則聞其音聲﹐次則問其病源﹐次則診其脈狀﹐此先後之次第也。近世醫者旣自附於知脈﹐而病家亦欲試其本領﹐遂絕口不言﹐惟伸手就診﹐而醫者卽彊爲揣摩﹔若揣摩偶合﹐則信爲神手﹐而揣摩不合﹐則薄爲愚昧。噫嘻﹗此《內經》所謂「妄言作名﹐爲粗所窮」﹐如是而欲拯危起殆﹐何異欲其入室而反閉門耶﹗王海藏雲﹕「病患拱默﹐惟令切脈﹐試其知否。夫熱則脈數﹐寒則脈遲﹐實則有力﹐虛則無力﹐可以脈知也。

若得病之由﹐及所傷之物﹐豈能以脈知哉﹗故醫者不可不問其由﹐病者不可不說其故。」蘇東坡云「我有病狀﹐必盡告醫者﹐使其胸中了然﹐然後診脈﹐則疑似不能惑也。我求愈疾而已﹐豈以困醫爲事哉﹗」若二公之言﹐可以發愚蒙之聾矣。

卷一

望色

﹝增補﹞

《內經》曰「望而知之者﹐望見其五色﹐以知其病。」肝靑象木﹐肺白象金﹐心赤腎黑﹐脾土色黃﹐一或有病﹐色必變見於面庭矣。然肺主气﹐气虛則色白。腎屬水﹐水涸則面黎。靑爲怒气傷肝。赤爲心火炎上。痿黃者內傷脾胃。紫濁者外感風邪。憔悴黝黑﹐必郁悒而神傷。消瘦淡黃﹐乃久病而體憊。山根明亮﹐須知欲愈之。環口黎黑﹐休醫已絕之腎。蓋有諸內必形諸外﹐見其表以知其裏。眉目一占﹐肺肝斯見。

《內經》曰「能合色脈﹐可以萬全。五色者﹐气之華也。赤欲如帛裹朱﹐不欲如赭。白欲如鵝羽﹐不欲如鹽。靑欲如蒼璧之澤﹐不欲如藍。黃欲如羅裹雄黃﹐不欲如黃土。黑欲如重漆色﹐不欲如地蒼。靑如翠羽者生。赤如雞冠者生。黃如蟹腹者生。白如豕膏者生。黑如烏羽者生。」且夫五臟六腑之精華﹐上彰於明堂﹐而臟腑各有偏勝盈虛﹐若色若脈﹐亦必隨而應之﹐但當求其有神﹐𨿽困無害。然所謂神者﹐色中有光澤明亮是也。卽脈有胃气﹐同一理也。良工精而候之﹐可以先知﹐經所謂「望而知之謂之神」者是也。

《難經》曰「五臟有五色﹐皆見於面﹐亦當於寸口尺內相應。假令色靑﹐其脈當弦而急。

色赤﹐其脈浮大而散。色黃﹐其脈中緩而大。色白﹐其脈浮澀而短。色黑﹐其脈沈濡而滑。

脈數﹐尺之皮膚亦數。脈急﹐尺之皮膚亦急。脈緩﹐尺之皮膚亦緩。脈澀﹐尺之皮膚亦澀。脈滑﹐尺之皮膚亦滑。假令色靑﹐其脈浮澀而短﹐若大而緩﹐爲相勝﹔﹝色靑﹐脈澀而短﹐乃金克木﹔脈大而緩﹐乃木克土﹐皆爲相勝之脈。﹞浮大而散﹐若小而滑﹐爲相生也。」﹝浮大而散﹐心脈也﹐乃木生火﹔小而滑﹐腎脈也﹐乃水生木﹐皆爲相生之脈。﹞

《內經》曰「凡治病﹐察其形气色澤﹐脈之盛衰﹐病之新久﹐乃治之﹐無後其時。形气相得﹐謂之可治。色澤以浮﹐謂之易已。脈從四時﹐謂之可治。脈弱以滑﹐是有胃气﹐命曰易治﹐取之以時。形气相失﹐謂之難治。色夭不澤﹐謂之難已。脈實以堅﹐謂之益甚。脈逆四時﹐爲不可治。必察此四者﹐而明告之。」又曰「色味當五臟﹐白當肺辛﹐赤當心苦﹐靑當肝酸﹐黃當脾甘﹐黑當腎咸。故白當皮﹐赤當脈﹐靑當筋﹐黃當肉﹐黑當骨。」《靈樞》曰「五色各見其部。察其浮沈﹐以知淺深。察其澤夭﹐以觀成敗。察其散摶﹐﹝音團。﹞以知遠近。視色上下﹐以知病處。

積神於心﹐以知往今。不明不澤﹐其病不甚。其色散﹐駒駒然未有聚。﹝駒駒然﹐如馬之奔散。﹞其病散而气痛﹐則聚未成也。」浮沈淺深﹐皆內外陰陽之義。然細繹之﹐浮沈𨿽有內外之殊﹐而吉凶必以夭澤爲辧。如浮而澤者﹐浮則其病淺﹐澤則神有餘﹐𨿽病卽愈﹐吉之吉者也。若浮而夭者﹐其病𨿽淺﹐神气將衰﹐主病气漸重之兆﹐安得謂之吉乎﹖如沈而夭者﹐沈則其病深﹐夭則其神不澤﹐其病必死﹐凶之凶者也。若沈而澤者﹐其病𨿽深﹐神將復振﹐主病气漸退之兆﹐安得謂之凶乎﹖此只就一浮一沈之中而分順逆﹐若更以順色濃淡察之﹐則順又有輕重之別矣。至於察其散摶﹐以知遠近﹐未嘗不嘆色之聚散不定也。散者﹐如雲撤散而不聚﹐其色漸漸而散﹐先濃後淡﹐先定後行也﹐主病色漸退之兆﹐卽經所謂「其色散﹐駒駒然未有聚﹐其病散而气痛﹐聚未成也」﹐可見以色之聚散以爲驗。摶者﹐如物摶聚而不散﹐其色漸漸而聚﹐先淡後濃﹐先行後定也﹐主病气方來之機﹐卽經所謂「散爲痛﹐摶爲聚﹐左右內外各如其形色耳」。气色散者﹐爲痛而不至成聚。若摶聚不散﹐則成聚而不止於痛。由此觀之﹐病气方來﹐霍然之期尙遠﹔病气漸退﹐痊愈之日已近。夫如是﹐重病色逆﹐若兼撤散之形﹐未可卽決其凶﹔輕病而色順﹐如兼摶聚之形﹐未可卽言其吉。然不明不澤之色﹐𨿽非吉兆﹐乃不致沈夭﹐亦非必死﹐故曰其病不甚也。此皆軒岐言外之義﹐若不體認會悟其微﹐而決吉凶﹐一有不驗﹐言望色難憑﹐咎將誰歸﹖所云「各色各見其部﹐察其浮沈﹐以知淺深」﹐又將各部而察之﹐其條分縷析﹐如江海之通眾流﹐豈能以紙上之言盡者哉﹗黃帝曰「黃赤爲風﹐靑黑爲痛﹐白爲寒。黃而膏潤爲膿﹐赤甚爲血﹐痛甚爲攣﹐寒甚爲皮膚不仁。」又曰「黃赤爲熱。色貴明潤﹐不欲沈夭。夭然色不澤﹐其脈空虛﹐爲奪血。」鼻位中央﹐屬土﹐主脾﹔通呼吸﹐兼主肺﹐爲肺之官也。鼻色黃者﹐小便難。獨鼻尖靑黃者﹐其人必爲淋也。靑者腹中痛。微黑者有水气。白者亡血。黃白無澤﹐气虛有痰。紫濁時病。赤爲熱。鮮紅有畱飲。鼻孔漧燥﹐必衄血。鼻燥如煙煤﹐屬陽毒熱極﹔及鼻孔冷滑而黑﹐屬陰毒冷極。皆危。鼻塞濁涕是風熱。鼻流淸涕是肺寒。鼻孔痔脹﹐屬肺熱有風。顴色赤者﹐心病。顴與顏黃黑者﹐腎病。赤色出兩顴﹐大如拇指﹐病𨿽小愈﹐必卒死。傷寒汗不出﹐大顴發赤﹐噦者死﹔顴見靑气者死。面白顴赤﹐火克金也﹐爲賊邪﹐其病不治。肝熱病者﹐左頰先赤。肺熱病者﹐右頰先赤。耳間靑脈起掣病。耳痛﹐耳腫﹐耳聾﹐及耳前紅腫﹐皆系少陽之熱。人中平滿主有水﹐土敗唇反﹐甲篤乙死。唇舌者﹐肌肉之本也。脾病者唇黃。唇見五色者﹐病在脾。唇色如紅蓮光澤者﹐無病。舌漧唇燥爲脾熱﹐燥而紅者吉﹐燥而黑者凶。腫赤者熱極﹐靑黑者寒極。黃者血虛﹐白者失血。口苦膽熱﹐甜者脾熱﹐淡亦脾熱。口燥咽漧者﹐腎熱。舌漧口燥者﹐心熱。

口噤切牙者﹐痙病。唇口生瘡聲啞者﹐狐惑。齒燥無津﹐陽明熱極。齒燥脈虛是中暑。唇舌苔上有斷紋者﹐難治。唇靑舌捲﹐環口黧黑﹐口張气直﹐唇口顫搖者﹐死。舌短顴赤者﹐心病。少陰气上逆﹐厥則嚙舌。舌色鮮紅潤澤者吉﹐黑者凶。濕滑者吉﹐燥澀者凶。白苔者﹐胸中有寒﹐丹田有熱。苔白而滑﹐邪未入府﹐在半表半里﹐宜和解﹐苔黃者﹐邪入胃﹐宜下。苔燥黑生芒刺者﹐難治﹐法宜急下。身不熱﹐口不渴﹐苔黑而滑者﹐屬陰寒﹐法宜急溫。舌捲焦黑而燥者﹐陽毒熱極﹐宜急下。舌靑苔滑﹐無熱不渴者﹐陰毒寒極﹐宜急溫。舌紫黑者陰寒﹐赤紫者陽熱。舌硬﹐舌腫﹐舌捲﹐舌短﹐舌彊囊縮者﹐難治。若語言不淸﹐神昏脈脫者﹐死。陰陽易﹐舌出數寸死。夏令熱病﹐苔黑燥渴者﹐可治﹐不在必死之例。若黑苔刮不去﹐及去易生刺裂者﹐必死。冬月黑苔者﹐必死。婦人難產﹐唇舌俱靑者﹐母子俱死﹔面赤舌靑﹐子死母活﹔面靑舌赤﹐子活母死。面黃而淡﹐脾胃有傷﹐四肢痿弱﹐腹脹﹐面黃而濁如燻﹐濕盛黃膽。黃如橘色多熱。黃兼靑紫﹐脈芤者﹐瘀血在胃﹐或脇必有塊。面上白點﹐是虫積。面色靑黃白不常﹐及有如蟹爪路﹐一黃一白者﹐主食積。目黑頰赤﹐主痰熱。目胞黑者﹐痰也。眼黑行走呻吟者﹐骨節酸痛﹐痰入骨也。眼黑面黃﹐四肢痿痺﹐屈伸不便者﹐風痰也。傷寒眼下靑色﹐主挾陰。面黃目靑﹐爲傷酒。目睛黃﹐酒疸。面黃白﹐及腫連眼胞者﹐谷疸﹐其人必心下痞。目色赤者﹐病在心﹔白在肺﹔靑在肝﹔黑在腎﹔黃在脾﹔黃色不可名者﹐病在胸中。面黃目靑﹐及面黃目赤﹐面黃目白﹐面黃目黑者﹐皆不死。面赤目白﹐面靑目黑﹐面黑目白﹐面赤目靑者﹐皆死。面目有黃色﹐是有胃气﹐爲吉。病患鼻準明﹐山根亮﹐目黃光﹐爲有起色。目黃心煩﹐脈和者﹐病將愈。平人忽見黑气﹐起於口鼻耳目邊者﹐凶。明堂眼下靑色﹐多欲勞傷精神﹔不爾﹐卽夜未睡。黑而瘦﹐陰虛火旺。臂多靑脈﹐是脫血。心病傳肺﹐肝病傳脾﹐脾病傳腎﹐腎病傳心﹐肺病傳肝﹐俱死。五臟已奪﹐神明不守。五臟气絕﹐大小便不禁﹐手足不仁。三陰气絕﹐則目眩轉﹐目﹔目爲失志﹐失志則目者﹐死。三陽气絕﹐則陰與陽相離﹔陰陽相離﹐則腠理泄﹐絕汗乃出﹐大如貫珠﹐轉出不流﹐旦占夕死﹐夕占旦死。

卷一

形診

﹝增補﹞

人之大體爲形﹐形之所充者气。形盛气者夭﹐﹝肥白是也。﹞气盛形者壽。﹝修長黑瘦有神者。﹞形盛爲有餘﹐﹝邪气實也。﹞消瘦爲不足。﹝正气虛也。﹞气實形實﹐气虛形虛﹐形盛脈細﹐少气不足以息者﹐死﹔形瘦脈大﹐胸中多气者﹐死。形气相得者生﹐參伍不調者死。肥人多中風﹐以形濃气虛﹐難以周流﹐气滯痰生﹐痰則生火﹐故暴厥也。瘦人陰虛﹐血液衰少﹐相火易亢﹐故多勞嗽。病患形脫﹐而气盛者﹐死。﹝盛則喘促狂亂之類﹐是邪气實也。﹞形體充大﹐而皮膚寬緩者﹐壽。形體充大﹐而皮膚緊急者﹐夭。形气相失﹐謂之難治。形盛气虛﹐气盛形虛﹔形澀而脈滑﹐形滑而脈澀﹔形大而脈小﹔形長脈短﹐形短脈長﹔肥人脈細小輕虛如絲﹐羸人脈躁者﹔俱凶。血實气虛則肥﹐血虛气實則瘦。肥者能寒不能熱﹐瘦者能熱不能寒。髯美而長至胸﹐陽明血气盛﹔髯少血气弱﹔不足則無髯。美髯者太陽多血。坐而伏者﹐短气也。行遲者﹐痺也。坐而下一腳者﹐腰痛也。裏實護腹﹐如懷卵物者﹐心痛也。持脈時﹐其人欠者﹐無病也。息搖肩者﹐心中堅。息引胸中上气者﹐咳。息張口短气者﹐肺痿吐沫。掌中寒﹐腹中寒。

掌中熱﹐气不足﹐虛火盛。診時病患叉手摸心﹐閉目不言﹐必心虛怔忡。倉廩不藏者﹐門戶不要也。水泉不止者﹐膀胱不藏也。頭者﹐精明之府﹔頭傾視深﹐精神將奪。背者﹐胸中之府﹔背曲肩隨﹐府將壞矣。腰者﹐腎之府﹔轉搖不能﹐腎將憊矣。膝者﹐筋之府﹔屈伸不能﹐行將僂附﹐筋將憊矣。骨者﹐髓之府﹔不能久立﹐行則振掉﹐骨將憊矣。

凡診脈時﹐病患欠伸者﹐病詐。陽引而上﹐陰引而下﹐陰陽相引﹐故欠而病詐。及向壁臥﹐聞師到不驚起而目視﹐若三言三止﹐脈之咽唾﹐亦詐病也。其脈本和。當以危言動之﹐須服吐下藥﹐或鍼灸數十處乃愈﹐以試嚇之﹐得其眞情可也。甚有小兒女子﹐初則詐起﹐久則病眞﹐以人事糾結相左﹐其初詐病之情﹐則成實病﹐比比然也﹐不可不知。

卷一

聞聲

﹝增補﹞

《難經》曰「聞其五音﹐以知其病。」以五臟有五聲﹐以合於五音。謂肝呼應角﹐心言應徵﹐脾歌應宮﹐肺哭應商﹐腎聲應羽是也。然此義深奧﹐非尋常所能揣測者。

今以古人經驗簡易之法﹐列爲聲診。脈之呻者﹐痛也。﹝言診時之呻吟。﹞言遲者﹐風也。﹝遲則蹇澀﹐風痰之癥。﹞聲如從室中言﹐此中气有濕也。言將終乃復言者﹐此奪气也。﹝謂气不續﹐言未終止而又言之狀也。﹞衣被不斂﹐言語罵詈不避親疏者﹐神明之亂也。﹝狂。﹞出言懶怯﹐先輕後重﹐此內傷中气也。出言壯厲﹐先重後輕﹐是外感邪盛也。攢眉呻吟﹐苦頭痛。呻吟不能行起﹐腰足痛。叫喊以手按心﹐中脘痛。呻吟不能轉身﹐腰痛。搖頭以手捫腮唇﹐齒痛。行遲者﹐腰腳痛。診時吁气者﹐鬱結﹔紐身者﹐腹痛。形羸聲啞﹐勞瘵之不治者﹐咽中有肺花瘡也。暴啞者﹐風痰伏火﹐或暴怒叫喊所致。聲嘶血敗﹐久病不治。坐而气促﹐痰火哮喘。久病气促危。中年人聲濁﹐痰火。診時獨言獨語﹐首尾不應﹐是思慮傷神。傷寒壞病聲啞﹐爲狐惑。上唇有瘡﹐虫食其藏﹔下唇有瘡﹐虫食其肛。气促喘息﹐不足以息者﹐虛甚也。𨿽病其聲音淸亮如故者﹐吉。平日無寒熱﹐短气不足以息者﹐實也。﹝實者﹐是痰與火也。﹞

卷一

問診

﹝增補﹞

凡診病﹐必先問是何人﹐或男或女﹐或老或幼﹔次問得病之日﹐受病之因﹐及飲食胃气如何﹐大小便如何﹐曾服何藥﹐日間如何﹐夜寐如何﹐胸膈有無脹悶之處﹖問之不答﹐必耳聾。須詢其左右﹐平素如何﹖否則病久或汗下過傷致聾。問而懶答﹐或點頭﹐皆是中虛。昏憒不知人事﹐非暴厥﹐卽久病也﹔如婦人多中气。診婦人﹐必當問月信如何﹖寡婦气血凝滯﹐兩尺多滑﹐不可誤斷爲胎﹔室女亦有之。心腹脹痛﹐須問新久。凡診須問所欲何味何物﹐或葷素﹐或縱飲茶酒。喜甘脾弱﹐喜酸肝虛。頭身臂膊作痛﹐必須問曾生惡瘡否﹐曾服何藥否。臨診必審形志如何﹐或形逸心勞﹐或形勞志苦﹐或抑鬱傷中﹐或貴脫勢﹐病從內生﹐名曰脫營﹐﹝言耗散其營气也。﹞嘗富後貧﹐憂悲內結﹐名曰失精﹐﹝言其精神喪失也。﹞皮焦筋屈﹐痿痺爲攣﹐以其外耗於衛﹐內奪於營﹐良工診之﹐必知病情。再問飲食居處﹐暴樂暴苦﹐始樂後苦。暴怒傷陰﹐暴喜傷陽﹐形體毀沮﹐精華日脫﹐邪气內並。﹝謂邪乘其虛而並也。﹞

故聖人之治病也﹐必察天地陰陽﹐四時經紀﹔五臟六腑﹐雌雄表裏﹔刺灸砭石﹐毒藥所主﹔從容人事﹐以明經道﹔貴賤貧富﹐各異品理﹔問年少長﹐勇怯之性﹔審於部分﹐知病本始﹔七診九候﹐癥必副矣。

卷一

望舌

﹝增補﹞

張三錫曰「《金鏡錄》載三十六舌以辧傷寒之法已備﹐再三討論﹐不過陰陽﹑表裏﹑虛實﹑寒熱而已。」陶節庵曰「傷寒邪在表﹐則舌無苔﹔熱邪傳裏﹐舌苔漸生﹐自白而黃﹐黃而黑﹐甚則黑裂。黑苔多凶﹐如根黑﹑中黑﹑尖黑皆屬熱﹔全黑屬熱極﹐爲難治矣。」外感挾內傷宿食重而結於心下者﹐五六日舌漸黃﹔或中幹旁潤﹐名中焙舌﹐則裏熱未重﹔若全漧黃黑﹐皆爲裏癥﹐分輕重下之。如下之或再下之不減者﹐尙有宿垢結於中宮也。必切其脈之虛實﹐及中气之何如。

實者宜潤而下之﹐不可再攻。虛人神气不足﹐宜回其津液﹐固其中气﹐有用生脈散對解毒湯而愈者﹐此則陽極似陰之癥﹔有用附子理中湯冷服而愈者﹐此則陰極似陽之癥﹐不可不辧。

白苔屬寒﹐外癥煩躁﹐欲坐臥泥水中﹐乃陰寒逼其無根之火而然﹐脈𨿽大而不鼓﹐當從陰癥治﹔若不大躁者﹑嘔吐者﹐當從食陰治。

卷一

死候

﹝增補﹞

屍臭。﹝肉絕。﹞舌捲及囊縮。﹝肝絕。﹞口不合。﹝脾絕﹞肌腫唇反。﹝胃絕。﹞發直齒枯。﹝骨絕。﹞遺尿。﹝腎絕﹞毛焦。﹝肺絕。﹞

面黑直視。目瞑不見。﹝陰絕。﹞目眶陷﹐目系傾。汗出如珠。﹝陽絕。﹞

手撒戴眼。﹝太陽絕。﹞病後喘瀉。﹝脾肺將絕。﹞目正圓﹐痙。﹝不治。﹞

吐沫面赤。面靑黑。唇靑﹐人中滿。發與眉衝起。爪甲下肉黑。手掌無紋。臍突。足趺腫。聲如鼾睡。脈浮無根。面靑伏眠﹐目盲。汗出如油。﹝以上肝絕﹐八日死。﹞眉傾。﹝膽絕。﹞手足爪甲靑﹐或脫落﹐呼罵不休。﹝筋絕﹐八日死。﹞肩息回視﹝心絕﹐立死。﹞發直如麻﹐不得屈伸﹐自汗不止。﹝小腸絕﹐六日死。﹞口冷足腫﹐腹熱臚脹﹐泄利無時。﹝脾絕﹐五日死。﹞脊骨疼腫﹐身重不可轉側。﹝胃絕﹐五日死。﹞耳幹舌腫﹐溺血﹐大便赤泄。﹝肉絕﹐九日死。﹞

口張﹐气出不反﹝肺絕﹐三日死。﹞泄利無度。﹝大腸絕。﹞齒漧枯﹐面黑目黃﹐腰欲折﹐自汗。﹝腎絕。﹞

卷一

臟腑分發於面部

﹝增補﹞

《靈樞》曰﹕五臟六腑﹐各有部分﹔能別部分﹐萬舉萬當。庭者﹐首面也。﹝庭﹐天庭也﹐謂之首面。﹞

闕上者﹐﹝眉間上分。﹞咽喉也。闕中者﹐﹝眉之中。﹞肺也。下極者﹐﹝印堂。﹞心也。直下者﹐﹝山根。﹞

肝也。肝左者﹐﹝山根之左。﹞膽也。下者﹐﹝胃之下。﹞脾也。方上者﹐﹝方始上於脾。﹞胃也。中央者﹐﹝脾之下﹐壽之上。﹞大腸也。挾大腸者﹐腎也。﹝腎有兩﹐故挾大腸也。﹞當腎者﹐臍也。﹝腎與大腸﹑臍﹐俱在壽上。﹞面王以上者﹐﹝面王﹐準頭也。鼻爲面之王。﹞小腸也。﹝準頭上色黃﹐小便難。﹞

面王以下者﹐膀胱子處也。﹝準頭之部﹐又分上下﹐男小腹痛﹐卵痛﹔女子主膀胱子處病。﹞

顴者﹐肩也。顴後者﹐臂也。臂下者﹐手也。目內上者﹐膺乳也。挾繩而上者﹐背也。﹝耳旁爲繩﹐臂背爲外﹐膺乳爲內﹐故在目內。﹞循牙車以下者﹐股也。中央者﹐膝也。﹝膝居股脛之中。﹞膝以下者﹐脛也。脛以下者﹐足也。巨分者﹐股裏也。﹝巨﹐大也。上下牙牀大分處以候股。牙牀司開合﹐亦如股裏之任屈伸也。﹞巨屈者﹐膝臏也。﹝上下唇交接處是地倉穴﹐以唇口大爲屈轉﹐以候膝臏。又唇爲言語飲食之門戶﹐亦如膝臏爲屈伸奔走之關節﹐俱動而不休﹐故應候焉。﹞此五臟六腑肢節之部分也。

【按】《靈樞》此文﹐雷公問﹐黃帝答者。細繹經旨﹐自首面而至膀胱子處十四部﹐配於明堂者也。

自顴至膝臏十一部﹐配顴之左右及顴之下也。由此觀之﹐明堂爲內﹐兩顴爲外﹐一部之分﹐而有內外。

黃帝曰「明堂者﹐鼻也。闕者﹐眉間也。庭者﹐顏也。」此三者立內部。「蕃者﹐頰側也。蔽者﹐耳門也。」此二者別外部。又按五官之辧曰「明堂骨髙以起﹐平以直﹐五臟次於中央﹐六腑挾於兩側﹐首面上於闕庭﹐王宮在於下極。」前後互觀﹐臟腑配於明堂﹐肢體列於兩顴﹐上下左右﹐不更彰彰乎﹗

卷一

診脈要訣

《素問﹟脈要精微論》曰「持脈有道﹐虛靜爲保。」﹝切脈之道﹐貴於精誠﹐嫌其擾亂﹐故必心虛而無他想﹐身靜而不言動﹐然後可以察脈之微而不失病情也。保者﹐不失也。若躁動不安﹐瞻視不定﹐輕言談笑﹐亂說是非﹐不惟不能得脈中之巧﹐適足爲旁觀者鄙且笑也。﹞

卷一

決死生

黃帝曰「決死生柰何﹖」岐伯曰「形盛脈細﹐少气不足以息者危。﹝身形肥盛﹐而脈形細弱﹐且少气而不足以呼吸﹐則外有餘而內不足﹐枝葉盛而根本拔也。故曰﹐少气不足以息者危。﹞形瘦脈大﹐胸中多气者死。

﹝身形瘦削﹐而脈形洪大﹐且胸中多气者﹐陰不足而陽有餘也。孤陽不生﹐故知必死。﹞形气相得者生。

﹝形盛者脈亦盛﹐形小者脈亦小﹐則形與脈相得矣。相得者﹐相合也。﹞參伍不調者病。﹝參伍者﹐數目也。言其至數不勻﹐往來無常度﹐故知必病。﹞三部九候皆相失者死。﹝皆相失者﹐如應浮而沈﹐應小而大﹐違四時之度﹐失五臟之常者矣。﹞上下左右之脈相應如參舂者病甚。上下左右相失不可數者死。

﹝上下左右﹐卽兩手之三部九候也。參舂者﹐實大有力﹐如杵之舂﹐故曰病甚。若失其常度﹐至於急數而不可數﹐卽八九至之絕脈也﹐安得不死﹗﹞中部之候相減者死。」﹝眾部𨿽調﹐而中部獨不及者﹐爲根本敗壞﹐安得生乎﹗﹞

卷一

辧七表八里九道之非

謝縉翁曰「《脈經》論脈二十四種﹐初無表裏九道之目。其言芤脈爲陰﹐《脈訣》乃以芤爲七表之陽。仲景辧脈云﹕『浮大動數滑﹐陽也。沈澀弱弦微﹐陰也。』《脈訣》九道以動爲陰﹐七表以弦爲陽。似此之類頗多。」吳艸廬曰「脈之浮沈﹑虛實﹑緊緩﹑數遲﹑滑澀﹑長短之相反配匹﹐自不容易﹐況有難辧。如洪散俱大而洪有力﹐微細俱小而微無力。芤類浮而邊有中無﹐伏類沈而邊無中有。似豆粒而搖搖不定者動也﹐似鼓皮之如如不動者革也。俱對待也。又有促﹑結﹑代皆有止之脈﹐促疾結緩﹐故爲可對﹐代則無對。

總二十七脈﹐不止於七表八里九道二十四脈也。」戴同父曰「脈不可以表裏定名也。軒岐越人叔和皆不言表裏﹐《脈訣》竊叔和之名而立七表八里九道﹐爲世大惑。脈之變化﹐從陰陽生﹐但可以陰陽對待而言﹐各從其類﹐豈可以一浮二芤爲定序﹐而分七八九名之乎﹗廬山劉立云以浮沈遲數爲綱而教學人﹐𨿽似爲快捷方式﹐然必博而反約﹐乃能入妙﹐若以此爲足﹐亦自畫矣。」李時珍曰「《脈經》論脈只有二十四種﹐無長短二脈。《脈訣》之歌亦止二十四種﹐增長短而去數散﹐皆非也。《素》《難》仲景論脈﹐止別陰陽﹐初無定數。如《素問》之鼓搏喘橫﹐仲景之卑髙章剛損縱橫逆順之類是也。後世失傳﹐無所根據準﹐因立名爲之指歸耳。今之學人﹐按圖索驥﹐猶若望洋﹐而況舉其全旨乎﹗此艸廬公之獨得要領也。」滑伯仁曰「脈之陰陽表裏﹐俱以對待而言。髙陽生之七表八里九道﹐蓋穿鑿矣。求脈之明﹐反爲脈之晦。」

卷一

脈決死期

﹝《素問﹟大奇論》﹞

脈至浮合﹐浮合如數﹐一息十至以上﹐是經气予不足也﹔微見﹐九十日死﹐﹝浮合者﹐如浮萍之合﹐有表而無裏也。如數者﹐似數而非數熱之陽脈也。是經气衰極耳。微見者﹐初見也。初見此脈﹐便可決於九十日而死。時季攺易﹐天道更而人气從之也。十至當作七至。若果十至﹐則爲絕脈﹐死在旦夕﹐豈待九十日哉﹗故知錯誤無疑矣。﹞

脈至如火薪然﹐是心精之予奪也﹔艸幹而死。﹝脈如火熱﹐是洪大之極也。但見本髒之脈﹐無胃气以和之﹐則知心精之已奪矣。夏乃火令﹐猶未遽絕﹔至秋深而艸幹陽消之候﹐其死期必矣。﹞

脈至如散葉﹐是肝气予虛也﹔木葉落而死。﹝如散葉者﹐浮漂無根也。肝木大虛﹐違其沈弦之常矣。秋風動而木葉黃落﹐金旺則木絕﹐故死。﹞

脈至如省客﹐省客者﹐脈塞而鼓﹐是腎气之不足也﹔懸去棗華而死。﹝省者﹐禁也﹐故天子以禁中爲省中。塞者﹐沈而不利也。鼓者﹐搏而有力也。伏藏於內而鼓搏﹐正如禁賓客而不見﹐獨知於內而恣肆也。故曰如省客也。是腎气陰寒不安之狀也。

棗花去﹐則當長夏也。土旺水涸﹐腎虛者不能支也。﹞

脈至如丸泥﹐是胃精予不足也﹔楡莢落而死。﹝丸泥者﹐彈丸也。滑動有力﹐沖和之气蕩然矣。春深而楡莢始落﹐木令方張﹐弱土必絕。﹞

脈至如橫格﹐是膽气予不足也﹔禾熟而死。﹝橫格者﹐如橫木之格也。且長且堅﹐東方之眞髒脈見矣。禾熟於秋﹐金令乘權﹐木安得不敗。﹞

脈至如弦縷﹐是胞精予不足也。病善言﹐下霜而死﹔不言可治。

﹝弦縷者﹐如弦之急﹐如縷之細也。胞者﹐心也﹐心包絡也。言者﹐心聲也。

火過極而神明無以自持﹐則多言不寐也。夫脈細則反其洪大之常﹐善言則喪其神明之守﹐方霜下而水帝司權﹐火當絕矣。﹞

脈至如交漆﹐交漆者﹐左右旁至也﹔微見﹐三十日死。﹝交漆者﹐瀉漆也。左右旁至者﹐或左或右﹐不由正道也。微見此脈﹐以一月爲期﹐必不祿矣。﹞

脈至如湧泉﹐浮鼓肌中﹐太陽气予不足也﹔少气﹐味韭英而死。﹝湧泉者﹐如泉之湧﹐浮鼓於肌肉之上﹐而乖違乎就下之常﹐膀胱衰弱﹐陰精不能上奉﹐故少气耳。

韭英新發﹐木帝司命﹐則水官謝事矣。﹞

脈至如頹土之狀﹐按之不得﹐是肌气之不足也﹔五色先見黑﹐白壘發而死。

﹝虛大無根﹐按之卽不可得見﹐頹土之狀也。肌气﹐卽脾气﹐脾主肌肉也。黑爲水色﹐土虛而無所畏﹐反來乘之矣。壘卽也。蓬有多類﹐而白者發於春﹐當木旺之時﹐土安得而不敗。﹞

脈至如懸雍﹐懸雍者﹐浮揣切之益大﹐是十二兪之予不足也﹔水凝而死。﹝懸雍者﹐喉間下垂之肉也。浮揣之益大﹐卽知重按之而必空矣。浮短者﹐孤陽亢極之象也。十二兪﹐卽十二經之系也。水凝冰結﹐陰盛之時﹐而孤陽有不絕者乎﹗﹞

脈至如偃刀﹐偃刀者﹐浮之小急﹐按之堅大急﹐五臟菀熱﹐寒熱獨並於腎也﹔其人不得坐﹐立春而死。

﹝浮之小急﹐如刀口也。按之堅大急﹐卽刀背也。菀者﹐積結也。五臟結熱﹐故發寒熱也。陽旺則陰消﹐故獨並於腎也。腰者﹐腎之府。腎虛則不能起坐。迨立春而陽气用事﹐陰日以衰﹐安得不死也。﹞

脈至如丸滑不直手﹐不直手者﹐按之不可得也﹐是大腸气予不足也﹔棗葉生而死。﹝如丸者﹐短而滑也。短而無根﹐按之不得也﹐大腸之金气傷也。棗葉初生﹐新夏火旺﹐衰金從此逝矣。﹞

脈至如華者﹐令人善恐﹐不欲坐臥﹐行立常聽﹐是小腸气予不足也﹔季秋而死。

﹝華者﹐艸木之花也﹐在枝葉而不在根株﹐乃輕浮而虛也。小腸气通於心﹐善恐﹐不欲坐臥者﹐心神怯而不寧也。行立常聽者﹐恐懼多而生疑也。丙火墓於戌﹐故當九月季秋死。﹞

卷一

奇經八脈

督脈

尺寸中央俱浮﹐直上直下。

【按】潔古云「督者﹐都也﹐爲陽脈之都綱。」其脈起於下極之兪﹐並於脊裏﹐上至巓﹐極於上齒縫中齦交穴。其爲病也﹐主外感風寒之邪。《內經》以爲實則脊彊﹐虛則頭重。

王叔和以爲腰背彊痛﹐不得俯仰﹐大人癲病﹐小兒風癇。尺寸中央三部皆浮﹐且直上直下﹐爲弦長之象﹐故主外邪。

任脈

寸口脈緊細實長至關。又曰﹐寸口脈如丸。

【按】任脈起於中極之下﹐循腹上喉﹐至於齦交﹐極於目下承泣穴﹐爲陰脈之統會。其爲病也﹐男子內結七疝﹐女子帶下瘕聚。王叔和亦以爲少腹繞臍引陰中痛。又曰﹕寸口脈丸﹐主腹中有气如指上搶心﹐俯仰拘急。緊細實長者﹐中寒而气結也。寸口脈丸﹐卽動脈也。狀如豆粒﹐厥厥搖動﹐故主气上衝心。

衝脈

尺寸中央俱牢﹐直上直下。

【按】衝脈起於气街﹝在少腹毛中兩旁各二寸﹞﹐挾臍左右上行﹐至胸中而散﹐爲十二經之根本﹐故稱經脈之海﹐亦稱血海。《靈樞》曰「衝脈血盛﹐則滲灌皮膚﹐生毫毛。女子數脫血﹐不營其口唇﹐故髯須不生。宦者去其宗筋﹐傷其衝脈﹐故須亦不生。」越人曰「衝脈爲病﹐逆气而裏急」﹐或作躁熱﹐皆衝脈逆也﹐宜補中益气湯加知﹑柏。王叔和曰「衝督用事﹐則十二經不復朝於寸口﹐其人苦恍惚狂癡。」又曰「衝脈與督脈無異﹐但督脈浮而衝脈沈耳。」

陽蹺脈

寸部左右彈。

【按】陽蹺脈起於跟中﹐上外踝﹐循脇上肩﹐夾口吻﹐至目﹐極於耳後風池穴。越人曰「陽蹺爲病﹐陰緩而陽急。」王叔和注云「當從外踝以上急﹐內踝以上緩。」又曰「寸口前部左右彈者﹐陽蹺也﹐苦腰背痛﹐癲癇僵僕﹐惡風偏枯﹐痺體彊。」左右彈﹐卽緊脈之象。﹝音頑﹐麻木也。﹞

陰蹺脈

尺部左右彈。

【按】陰蹺脈起於跟﹐上內踝﹐循陰﹐自胸至咽﹐極於目內睛明穴。越人曰「陰蹺爲病﹐陽緩而陰急。」王叔和注曰「當從內踝以上急﹐外踝以上緩。」又曰「寸口脈後部左右彈者﹐陰蹺也﹐苦癲癇寒熱﹐皮膚淫痺﹐少腹痛﹐裏急﹐腰及髖下連陰痛﹐男子陰疝﹐女人漏下。」張潔古曰「蹺者﹐蹺疾也。二蹺之脈起於足﹐使人蹺捷也。陽蹺在肌肉之上﹐陽脈所行﹐通貫六腑﹐主持諸表。陰蹺在肌肉之下﹐陰脈所行﹐通貫五臟﹐主持諸裏。」﹝髖音寬﹐音料。﹞

帶脈

關部左右彈。

【按】帶脈起於季脇﹐圍身一周﹐如束帶然。越人曰「帶之爲病﹐腹滿﹐腰溶溶如坐水中。」﹝溶溶﹐緩縱之貌。﹞《明堂》曰「女人少腹痛﹐裏急螈﹐月事不調﹐赤白帶下。」楊氏曰「帶脈總束諸脈﹐使不妄行﹐如人束帶而前垂。此脈若固﹐則無帶下漏經之癥矣。」﹝螈音熾﹐音縱。﹞

陰維脈

尺外斜上至寸。

【按】陰維脈起於諸陰之交﹐發於內踝上五寸﹐循股﹐入小腹﹐循脇上胸﹐至頂前而終。叔和云「苦癲癇僵僕失音﹐肌肉痺癢﹐汗出惡風﹐身洗洗然也。」又曰「陰維脈沈大而實﹐主胸中痛﹐脇下滿﹐心痛。脈如貫珠者﹐男子脇下實﹐腰中痛﹐女子陰中痛﹐如有瘡。」﹝內踝上五寸築賓穴也。﹞

陽維脈

尺內斜上至寸。

【按】陽維脈起於諸陽之會﹐發於足外踝下一寸五分﹐循膝﹐上髀厭﹐抵少腹﹐循頭入耳﹐至本神而止。

叔和曰「苦肌肉痺癢﹐皮膚痛﹐下部不仁﹐汗出而寒﹐顚僕羊鳴﹐手足相引﹐甚者不能言。」潔古曰「衛爲陽﹐主表。陽維受邪﹐爲病在表﹐故作寒熱。營爲陰﹐主裏。陰維受邪﹐爲病在裏﹐故苦心痛。陰陽相維﹐則營衛和諧﹔營衛不諧﹐則悵然失志﹐不能自收持矣。」﹝髀音皮。外踝下一寸五分申脈穴。﹞

李時珍曰「人身有經脈絡脈﹐直行曰經﹐旁行曰絡。經凡十二﹐手之三陰三陽﹐足之三陰三陽是也。

絡凡十五﹐乃十二經各有一別絡﹐而脾又有一大絡﹐並任督二絡﹐爲十五也。共二十七气﹐相隨上下﹐如泉之流﹐不得休息。陰脈營於五臟﹐陽脈營於六腑﹐陰陽相貫﹐如環無端﹐其流溢之气﹐入於奇經﹐轉相灌漑。奇經之八脈﹐不拘制於十二正經﹐無表裏配合﹐故謂之奇。蓋正經猶溝渠﹐奇經猶河澤﹐正經之脈隆盛﹐則溢於奇經﹐故秦越人比之天雨溝渠溢滿﹐滂沛河澤﹐此《靈》《素》未發之旨也。」﹝凡經十二﹐每經各有一別絡﹐而脾又有一大絡﹐並任督二絡﹐共二十七气。﹞又曰「陽維起於諸陽之會﹐由外踝而上行於衛分﹔陰維起於諸陰之交﹐由內踝而上行於營分﹐所以爲一身之綱維也。陽蹺起於跟中﹐循外踝上行於身之左右﹔陰蹺起於跟中﹐循內踝上行於身之左右﹐所以使機關之蹺捷也。督脈起於會陰﹐循背而行於身之後﹐爲陽脈之總督﹐故曰陽脈之海。任脈起於會陰﹐循腹而行於身之前﹐爲陰脈之承任﹐故曰陰脈之海。衝脈起於會陰﹐夾臍而行﹐直衝於上﹐爲諸脈之衝要﹐故曰十二經脈之海。帶脈則橫圍於腰﹐狀如束帶﹐所以總約諸脈者也。是故陽維主一身之表﹐陰維主一身之裏﹐以乾坤言也。陽蹺主一身左右之陽﹐陰蹺主一身左右之陰﹐以東西言也。督脈主身後之陽﹐任衝主身前之陰﹐以南北言也。帶脈橫束諸脈﹐以六合言也。故醫而知此八脈﹐則十二經十五絡之大旨得矣。」

卷二

叔和《脈經》止論二十四種﹐若夫長短二脈﹐缺而不載﹔牢革二脈﹐混而不分﹔更有七至名極﹐卽爲疾脈﹐是指下恆見者﹐又何可廢乎﹖共得二十八脈﹐縷析而詳爲之辧﹐稍挾疑混者﹐悉簡其訛﹐從來晦蝕之義﹐今始得而昭明﹔然皆考據典章﹐衷極理要﹐終不敢以憑臆之說﹐罔亂千秋也。

卷二

浮脈﹝陽﹞

體象

浮在皮毛﹐如水漂木﹔舉之有餘﹐按之不足。

主病

浮脈爲陽﹐其病在表。寸浮傷風﹐頭疼鼻塞。左關浮者﹐風在中焦。右關浮者﹐風痰在膈。尺部得之﹐下焦風熱﹔小便不利﹐大便祕澀。

兼脈

無力表虛﹐有力表實。浮緊風寒﹐浮遲中風。浮數風熱﹐浮緩風濕。浮芤失血﹐浮短气病。浮洪虛熱﹐浮虛暑憊。浮澀血傷﹐浮濡气敗。

【按】浮之爲義﹐如木之浮水面也。浮脈法天﹐輕淸在上之象﹐在卦爲幹﹐在時爲秋﹐在人爲肺。

《素問》曰「其气來毛而中央堅﹐兩旁虛﹐此爲太過﹐病在外。其气來毛而微﹐此爲不及﹐病在中。」又曰「太過則气逆而痛﹐不及則喘﹐少气而咳﹐上气見血。」又曰「肺脈厭厭聶聶﹐如落楡莢﹐曰肺平。肺脈不上不下﹐如循雞羽﹐曰肺病。肺脈來如物之浮﹐如風吹毛﹐曰肺死。」王叔和云「舉之有餘﹐按之不足」﹐最合浮脈之義。黎氏以爲如撚蔥葉﹐則混於芤脈矣。崔氏云「有表無裏﹐有上無下」﹐則脫然無根﹐又混於散脈矣。僞訣云「尋之如太過」﹐是中候盛滿﹐與浮之名義有何干涉乎﹖須知浮而盛大爲洪﹐浮而軟大爲虛﹐浮而柔細爲濡﹐浮而無根爲散﹐浮而弦芤爲革﹐浮而中空爲芤﹐毫釐疑似之間﹐相去便已千里﹐可不細心體認哉﹗寸關尺俱浮﹐直上直下﹐或癲或癇﹐腰背彊痛﹐不可俯仰﹐此督脈爲病也。夫肺藏職秋金﹐天地之气﹐至秋而降﹐且金性重而下沈﹐何以與浮脈相應耶﹗不知肺金𨿽沈﹐然所主者實陽气也﹐況處於至髙﹐爲五臟六腑之華蓋﹐輕淸之用﹐與乾天合徳﹐故與浮脈相應耳。

卷二

沈脈﹝陰﹞

體象

沈行筋骨﹐如水投石﹔按之有餘﹐舉之不足。

主病

沈脈爲陰﹐其病在裏。寸沈短气﹐胸痛引脇﹔或爲痰飲﹐或水與血。關主中寒﹐因而痛結﹔或爲滿悶﹐吞酸筋急。尺主背痛﹐亦主腰膝﹔陰下濕癢﹐淋濁痢泄。

兼脈

無力裏虛﹐有力裏實。沈遲痼冷﹐沈數內熱。沈滑痰飲﹐沈澀血結。沈弱虛衰﹐沈牢堅積。沈緊冷疼﹐沈緩寒濕。

【按】沈之爲義﹐如石之沈於水底也。沈脈法地﹐重濁在下之象﹐在卦爲坎﹐在時爲冬﹐在人爲腎。黃帝曰「冬脈如營﹐何如而營﹖」岐伯曰「冬脈﹐腎也﹐北方之水也﹐萬物所以含藏﹐其气來沈以軟﹐故曰營。其气如彈石者﹐此爲太過﹐病在外﹐令人解﹐脊脈痛而少气﹐不欲言。其虛如數者﹐此謂不及﹐病在中﹐令人心懸如饑﹐中淸﹐脊中痛﹐少腹痛﹐小便黃赤。」又曰「脈來喘喘累累如鉤﹐按之而堅﹐曰腎平。冬以胃气爲本。脈如引葛﹐按之益堅﹐曰腎病。脈來發如奪索﹐辟辟如彈石﹐曰腎死。」楊氏曰「如綿裹砂﹐內剛外柔」﹐審度名義﹐頗不相戾。僞訣妄云「緩度三關﹐狀如爛綿」﹐則是弱脈而非沈脈矣。若緩度三關﹐尢不可曉。沈而細軟爲弱脈﹐沈而弦勁爲牢脈﹐沈而著骨爲伏脈﹐剛柔淺深之間﹐宜熟玩而深思也。

夫腎之爲髒﹐配坎應冬﹐萬物蟄藏﹐陽气下陷﹐烈爲雪霜﹐故其脈主沈陰而居裏。若誤與之汗﹐則如蟄虫出而見霜﹔誤與之下﹐則如飛蛾入而見湯。此叔和入理之微言﹐後世之指南也。

卷二

遲脈﹝陰﹞

體象

遲脈屬陰﹐象爲不及﹔往來遲慢﹐三至一息。

主病

遲脈主藏﹐其病爲寒。寸遲上寒﹐心痛停凝。關遲中寒﹐結攣筋。尺遲火衰﹐溲便不禁﹔或病腰足﹐疝痛牽陰。

兼脈

有力積冷﹐無力虛寒。浮遲表冷﹐沈遲裏寒。遲澀血少﹐遲緩濕寒。遲滑脹滿﹐遲微難安。

【按】遲之爲義﹐遲滯而不能中和也。脈以一息四至爲和平﹐若一息三至﹐則遲而不及矣。陰性多滯﹐故陰寒之癥﹐脈必見遲也。譬如太陽隸於南陸﹐則火度而行數﹔隸於北陸﹐則水度而行遲﹐卽此可以徵陰陽遲速之故矣。僞訣云「重手乃得」﹐是沈脈而非遲矣。又云「狀且難」﹐是澀脈而非遲矣。一息三至﹐甚爲分明﹐而誤云「隱隱」﹐是微脈而非遲矣。遲而不流利﹐則爲澀脈。遲而有歇止﹐則爲結脈。遲而浮大且軟﹐則爲虛脈。至於緩脈﹐絕不相類。夫緩以脈形之寬緩得名﹐遲以至數之不及爲義﹐故緩脈四至﹐寬緩和平﹐遲脈三至﹐遲滯不前﹐然則二脈各別﹐又安足混哉﹗以李瀕湖之通達﹐亦云「小快於遲作緩持」﹐以至數論緩脈﹐是千慮之一失也。

王叔和曰「一呼一至曰離經﹐二呼一至曰奪精﹐三呼一至曰死﹐四呼一至曰命絕﹐此損之脈也。

一損損於皮毛﹐二損損於血脈﹐三損損於肌肉﹐四損損於筋﹐五損損於骨。」是知脈之至數愈遲﹐則癥之陰寒益甚矣。

卷二

數脈﹝陽﹞

體象

數脈屬陽﹐象爲太過﹔一息六至﹐往來越度。

主病

數脈主腑﹐其病爲熱。寸數喘咳﹐口瘡肺癰。關數胃熱﹐邪火上攻。尺數相火﹐遺濁淋癃。

兼脈

有力實火﹐無力虛火。浮數表熱﹐沈數里熱。陽數君火﹐陰數相火。右數火亢﹐左數陰戕。

【按】數之爲義﹐躁急而不能中和也。一呼脈再動﹐气行三寸。一吸脈再動﹐气行三寸。呼吸定息﹐气行六寸。一晝一夜﹐凡一萬三千五百息﹐當五十周於身﹐脈行八百一十丈﹐此經脈周流恆常之揆度也。若一息六至﹐豈非越其常度耶﹗火性急速﹐故陽盛之癥﹐脈來必數也。僞訣云「七表八里」﹐而獨遺數脈﹐只歌於心臟﹐此其過非淺鮮也。數而弦急﹐則爲緊脈。數而流利﹐則爲滑脈。數而有止﹐則爲促脈。數而過極﹐則爲疾脈。數如豆粒﹐則爲動脈。古人云「脈書不厭千回讀﹐熟讀深思理自知。」只如相類之脈﹐非深思不能辧別﹐非熟讀不能諳識也。王叔和云「一呼再至曰平﹐三至曰離經﹐四至曰奪精﹐五至曰死﹐六至曰命盡﹐此至之脈也。」乃知脈形愈數﹐則受癥愈熱矣。肺部見之﹐爲金家賊脈﹔秋月逢之﹐爲克令凶徵也。

卷二

滑脈﹝陽中之陰﹞

體象

滑脈替替﹐往來流利﹔盤珠之形﹐荷露之義。

主病

滑脈爲陽﹐多主痰液。寸滑咳嗽﹐胸滿吐逆。關滑胃熱﹐壅气傷食。尺滑病淋﹐或爲痢積﹔男子溺血﹐婦人經郁。

兼脈

浮滑風痰﹐沈滑痰食。滑數痰火﹐滑短气塞。滑而浮大﹐尿則陰痛。滑而浮散﹐中風癱緩。

滑而沖和﹐娠孕可決。

【按】滑之爲義﹐往來流利而不澀滯也。陰气有餘﹐故脈來流利如水。夫脈者﹐血之府也。血盛則脈滑﹐故腎脈宜之。張仲景以翕奄沈爲滑﹐而人莫能解。蓋翕者﹐浮也。奄者﹐忽也。謂忽焉而沈﹐摩寫往來流利之狀﹐極爲曲至也。僞訣云「按之卽伏﹐三關如珠﹐不進不退」﹐與滑之名義﹐殊屬支離。曰伏﹐曰不進不退﹐尢爲怪誕。王叔和以關滑爲胃家有熱﹐僞訣以關滑爲胃家有寒﹐叔和以尺滑爲下焦蓄血﹐僞訣以尺滑爲臍下如冰﹐何相反悖謬一至此乎﹗又考叔和云「與數相似」﹐則滑必兼數﹔而李時珍以滑爲陰气有餘﹐是何其不相合耶﹗或當以浮沈尺寸爲辧耳。滑脈爲陽中之陰﹐以其形兼數也﹐故爲陽﹔以其形如水也﹐故爲陽中之陰。大抵兼浮者毗於陽﹐兼沈者毗於陰﹐是以或熱或寒﹐古無定稱也。衡之以浮沈﹐辧之以尺寸﹐庶無誤耳。

卷二

澀脈﹝陰﹞

體象

澀脈蹇滯﹐如刀刮竹﹔遲細而短﹐三象俱足。

主病

澀爲血少﹐亦主精傷。寸澀心痛﹐或爲怔忡。關澀陰虛﹐因而中熱。右關土虛﹔左關脇脹。尺澀遺淋﹐血痢可決﹔孕爲胎病﹐無孕血竭。

兼脈

澀而堅大﹐爲有實熱。澀而虛軟﹐虛火炎灼。

【按】澀者﹐不流利﹑不爽快之義也。《內經》曰「參伍不調」﹐謂之凝滯而至數不和勻也。《脈訣》以輕刀刮竹爲諭者﹐刀刮竹則阻滯而不滑也。通眞子以如雨沾沙爲諭者﹐謂雨沾金石﹐則滑而流利﹔雨沾沙土﹐則澀而不流也。李時珍以病蠶食葉爲諭者﹐謂其遲慢而艱難也。僞訣云「指下尋之似有﹐舉之全無」﹐則是微脈而非澀脈也。王叔和謂其一止復來﹐亦有疵病。蓋澀脈往來遲難﹐有類乎止﹐而實非止也。又曰「細而遲﹐往來難。」且澀者﹐乃浮分多而沈分少﹐有類乎散而實非散也。須知極軟似有若無爲微脈﹐浮而且細且軟爲濡脈﹐沈而且細且軟爲弱脈﹐三者之脈﹐皆指下模糊而不淸爽﹐有似乎澀而確有分別也。肺之爲髒﹐气多血少﹐故右寸見之﹐爲合度之診。腎之爲髒﹐專司精血﹐故左尺見之﹐爲虛殘之候。不問男婦﹐凡尺中沈澀者﹐必艱於嗣﹐正血少精傷之癥也。如懷子而得澀脈﹐則血不足以養胎。如無孕而得澀脈﹐將有陰衰髓竭之憂。

大抵一切世間之物﹐濡潤則必滑﹐枯槁則必澀﹔故滑爲痰飲﹐澀主陰衰﹐理有固然﹐無足疑者。

卷二

虛脈﹝陰﹞

體象

虛合四形﹐浮大遲軟﹔及乎尋按﹐幾不可見。

主病

虛主血虛﹐又主傷暑。左寸心虧﹐驚悸怔忡。右寸肺虧﹐自汗气怯。左關肝傷﹐血不營筋。

右關脾寒﹐食不消化。左尺水衰﹐腰膝痿痺。右尺火衰﹐寒癥蜂起。

【按】虛之爲義﹐中空不足之象也﹐專以軟而無力得名也。叔和云「虛脈遲大而軟﹐按之豁豁然空」﹐此言最爲合義。𨿽不言浮字﹐而曰按之豁豁然空﹐則浮字之義已包含具足矣。崔紫虛以爲形大力薄﹐其虛可知﹐但欠遲字之義耳。僞訣云「尋之不足﹐舉之有餘」﹐是浮脈而非虛脈矣。浮以有力得名﹐虛以無力取象。有餘二字﹐安可施之虛脈乎﹗楊仁齋曰「狀爲柳絮﹐散漫而遲。」滑氏曰「散大而軟。」二家之言﹐俱是散脈而非虛脈矣。夫虛脈按之𨿽軟﹐猶可見也。散脈按之絕無﹐不可見也。

虛之異於濡者﹐虛則遲大而無力﹐濡則細小而無力也。虛之異於芤者﹐虛則愈按而愈軟﹐芤則重按而仍見也。

王叔和曰「血虛脈虛」﹐而獨不言气虛者﹐何也﹖气爲陽﹐主浮分﹐血爲陰﹐主沈分﹔今浮分大而沈分空﹐故獨主血虛耳。

夫虛脈兼遲﹐遲爲寒象﹐大凡癥之虛極者必挾寒﹐理勢然也。故虛脈行指下﹐則益火之原﹐以消陰翳﹐可劃然決矣。更有浮取之而且大且軟﹐重按之而豁然似無﹐此名內眞寒﹑外假熱﹐古人以附子理中湯冰冷與服﹐治以內眞熱而外假寒之劑也。

卷二

實脈﹝陽﹞

體象

實脈有力﹐長大而堅﹔應指﹐三候皆然。

主病

血實脈實﹐火熱壅結。左寸心勞﹐舌彊气湧。右寸肺病﹐嘔逆咽疼。左關見實﹐肝火脇痛。右關見實﹐中滿气疼。左尺見實﹐便閉腹疼。右尺見實﹐相火亢逆。

兼脈

實而且緊﹐寒積稽畱。實而且滑﹐痰凝爲祟。

【按】實之爲義﹐邪气盛滿﹐堅勁有餘之象也。旣大矣而且兼長﹐旣長大矣而且有力﹐旣長大有力矣﹐而且浮中沈三候皆然﹐則諸陽之象﹐莫不畢備焉。見此脈者﹐必有大邪大熱﹐大積大聚﹐故王叔和《脈經》云「實脈浮沈皆得﹐脈大而長微弦﹐應指然。」又曰「血實脈實。」又曰「脈實者﹐水谷爲病。」又曰「气來實彊﹐是謂太過。」由是測之﹐則但主實熱﹐不主虛寒﹐較若列眉矣。故叔和有尺實則小便難之說。乃僞訣謬以尺實爲小便不禁﹐柰何與叔和適相反耶﹗又妄謂如繩應指來﹐則是緊脈之形﹐而非實脈之象矣。夫緊脈之與實脈﹐𨿽相類而實相懸﹔蓋緊脈弦急如切繩﹐而左右彈人手﹐實脈則且大且長﹐三候皆有力也。緊脈者熱爲寒束﹐故其象繃急而不寬舒﹐實脈者邪爲火迫﹐故其象堅滿而不和柔﹔以癥合之﹐以理察之﹐便昭然於心目之間﹐而不可混淆矣。

又按﹕張潔古惑於僞訣實主虛寒之說﹐而遂以姜﹑附施治﹐此甚不可爲訓也。或實脈而兼緊者﹐庶乎相當﹔苟非緊象﹐而大溫之劑施於大熱之人﹐其不立斃者幾希矣。以潔古之智﹐當必是兼緊之治無疑耳。

卷二

長脈﹝陽﹞

體象

長脈迢迢﹐首尾俱端﹔直上直下﹐如循長竿。

主病

長主有餘﹐气逆火盛。左寸見長﹐君火爲病。右寸見長﹐滿逆爲定。左關見長﹐木實之殃。

右關見長﹐土郁脹悶。左尺見長﹐奔豚衝兢。右尺見長﹐相火專令。

【按】長之爲義﹐首尾相稱﹐往來端直也。在時爲春﹐在卦爲震﹐在人爲肝。肝主春生之令﹐天地之气至此而發舒﹐脈象應之﹐故得長也。《內經》曰「長則气治。」李月池曰「心脈長者﹐神彊气壯﹔腎脈長者﹐蒂固根深﹐皆言平脈也。如上文主病云云﹐皆言病脈也。」《內經》曰「肝脈來軟弱招招﹐如揭長竿末梢﹐曰肝平。肝脈來盈實而滑﹐如循長竿﹐曰肝病。」故知長而和緩﹐卽合春生之气﹐而爲健旺之徵﹔長而硬滿﹐卽屬火亢之形﹐而爲疾病之應也。舊說過於本位﹐名爲長脈﹐久久審度﹐而知其必不然也。寸而上過﹐則爲溢脈﹐寸而下過﹐則爲關脈﹔關而上過﹐卽屬寸脈﹐關而下過﹐卽屬尺脈﹔尺而上過﹐卽屬關脈﹐尺而下過﹐卽屬覆脈。由是察之﹐然則過於本位﹐理之所必無﹐而義之所不合也。惟其狀如長竿﹐則直上直下﹐首尾相應﹐非若他脈之上下參差﹐首尾不勻者也。凡實牢弦緊﹐皆兼長脈﹐故古人稱長主有餘之疾﹐非無本之說也。

卷二

短脈﹝陰﹞

體象

短脈澀小﹐首尾俱俯﹔中間突起﹐不能滿部。

主病

短主不及﹐爲气虛癥。短居左寸﹐心神不定。短見右寸﹐肺虛頭痛。短在左關﹐肝气有傷。短在右關﹐膈間爲殃。左尺見短﹐少腹必疼。右尺見短﹐眞火不隆。

【按】短之爲象﹐兩頭沈下﹐而中間獨浮也。在時爲秋﹐在人爲肺。肺應秋金﹐天地之气﹐至是而收斂﹐人身一小天地﹐故畜縮之象相應﹐而短脈見也。《內經》曰「短則气病。」蓋以气屬陽﹐主乎充沛﹐若短脈獨見﹐气衰之確兆也。然肺爲主气之髒﹐偏與短脈相應﹐則又何以說也。《素問》曰「肺之平脈﹐厭厭聶聶﹐如落楡莢。」則短中自有和緩之象﹐气仍治也。若短而沈且澀﹐而謂气不病可乎﹗髙陽生以短脈爲中間有﹐兩頭無﹐爲不及本位。嘗衷之以至理﹐而知其說不能無獘也。蓋脈以貫通爲義﹐一息不運﹐則機緘窮﹐一毫不續﹐則穹壤判﹐豈有斷絕不通之理哉﹗假使上不貫通﹐則爲陽絕﹐下不貫通﹐則爲陰絕﹐俱爲必死之脈矣。戴同父亦悟及此﹐而云短脈只宜見於尺寸﹐若關中見短﹐是上不通寸﹐下不通尺﹐爲陰陽絕脈而必死。據同父之說﹐極爲有見。然尺與寸可短﹐依然落於陰絕陽絕矣﹐非兩頭斷絕也。特兩頭俯而沈下﹐中間突而浮起﹐仍自貫通者也。叔和云「應指而回﹐不能滿部」﹐亦非短脈之合論也。

李時珍曰「長脈屬肝﹐宜於春﹔短脈屬肺﹐宜於秋。但診肺肝﹐則長短自見。」故知非其時﹑非其部﹐卽爲病脈也。

卷二

洪脈﹝陽﹞

體象

洪脈極大﹐狀如洪水﹔來盛去衰﹐滔滔滿指。

主病

洪爲盛滿﹐气壅火亢。左寸洪大﹐心煩舌破。右寸洪大﹐胸滿气逆。左關見洪﹐肝木太過。右關見洪﹐脾土脹熱。左尺洪大﹐水枯便難。右尺洪大﹐龍火燔灼。

【按】洪脈﹐卽大脈也。如堯時洪水之洪﹐諭其盛滿之象。在卦爲離﹐在時爲夏﹐在人爲心。時當朱夏﹐天地之气﹐酣滿暢遂﹔脈者﹐气之先聲﹐故應之以洪。洪者﹐大也﹐以水諭也。又曰鉤者﹐以木諭也。夏木繁滋﹐枝葉敷布﹐重而下垂﹐故如鉤也。鉤卽是洪﹐名異實同。《素問》以洪脈爲來盛去衰﹐頗有微旨。

大抵洪脈﹐只是根腳闊大﹐卻非堅硬﹔若使大而堅硬﹐則爲實脈而非洪脈矣。《內經》謂大則病進﹐亦以其气方張也。黃帝問曰「夏脈如鉤﹐何如而鉤﹖」岐伯曰「夏脈心也﹐南方火也﹐萬物所以盛長也。其气來盛去衰﹐故曰鉤。反此者病。」黃帝曰「何如而反﹖」岐伯曰「其气來盛去亦盛﹐此謂太過﹐病在外。其气來不盛去反盛﹐此謂不及﹐病在中。太過則令人身熱而膚痛﹐爲浸淫。不及則令人煩心﹐上見咳唾﹐下爲气泄。」王叔和云「夏脈洪大而散﹐名曰平脈。反得沈濡而滑者﹐是腎之乘心﹐水之克火﹐爲賊邪﹐死不治。

反得大而緩者﹐是脾之乘心﹐子之扶母﹐爲實邪﹐𨿽病自愈。反得弦細而長者﹐是肝之乘心﹐母之歸子﹐爲虛邪﹐𨿽病易治。反得浮澀而短者﹐是肺之乘心﹐金之淩火﹐爲微邪﹐𨿽病卽瘥。凡失血﹑下利﹑久嗽﹐久病之人﹐俱忌洪脈。」《脈經》曰「形瘦脈大而多气者死」﹐可見形癥不與脈相合者﹐均非吉兆。

卷二

微脈﹝陰﹞

體象

微脈極細﹐而又極軟﹔似有若無﹐欲絕非絕。

主病

微脈模糊﹐气血大衰。左寸驚怯﹐右寸气促。左關寒攣﹐右關胃冷。左尺得微﹐髓絕精枯。右尺得微﹐陽衰命絕。

【按】微之爲言﹐若有若無也。其象極細極軟﹐古人以塵與微並稱﹐便可想見其細軟之極矣。張仲景曰「瞥瞥如羹上肥」﹐狀其軟而無力也。「縈縈如蛛絲」﹐狀其細而難見也。所以古人有言曰「似有若無﹐欲絕非絕。」惟斯八字﹐可爲微脈傳神。若診者心神浮越﹐未能虛靜﹐而卒然持之﹐竟不得而見也。世俗未察微脈之義﹐每見脈之細者﹐輒以微細並稱﹐是何其言之不審耶﹗輕按之而如無﹐故曰陽气衰﹔重按之而欲絕﹐故曰陰气竭。長病得之﹐多不可救者﹐謂正气將次滅絕也。卒病得之﹐猶或可生者﹐謂邪气不至深重也。李時珍曰「微主久虛血弱之病﹐陽微則惡寒﹐陰微則發熱﹐自非峻補﹐難可回春。」髙陽生曰「虛中日久爲崩帶﹐漏下多時骨亦枯」﹐尙未足以槪微之主病也。

算數者以十微爲一忽﹐十忽爲一絲﹐十絲爲一毫﹐十毫爲一釐。

由是推之﹐則一釐之少﹐分而爲萬﹐方始名微﹐則微之渺小難見﹐蓋可知矣。

卷二

細脈﹝陰﹞

體象

細直而軟﹐累累縈縈﹔狀如絲綫﹐較顯於微。

主病

細主气衰﹐諸虛勞損。細居左寸﹐怔忡不寐。細在右寸﹐嘔吐气怯。細入左關﹐肝陰枯竭。細入右關﹐胃虛脹滿。左尺若細﹐泄痢遺精。右尺若細﹐下元冷憊。

【按】細之爲義﹐小也﹐細也﹐狀如絲也。微脈則模糊而難見﹐細脈則顯明而易見﹐故細比於微稍稍較大也。僞訣乃云「極細」﹐則是微脈而非細脈矣。王啟玄曰「狀如莠蓬」﹐善摩其柔細之態也。王叔和《脈經》云「細爲血少气衰﹐有此癥則順﹐無此癥則逆。」故吐利失血﹐得沈細者生。憂勞過度之人﹐脈亦多細﹐爲自戕其气血也。春夏之令﹐少壯之人﹐俱忌細脈﹐謂其不與時合﹐不與形合也。秋冬之際﹐老弱之人﹐不在禁忌之例。

大抵細脈﹑微脈﹐俱爲陽气衰殘之候。《內經》曰「气主煦之」﹐非行溫補﹐何以復其散失之元乎﹗嘗見虛損之人﹐脈已細而身常熱﹐醫者不究其元﹐而以涼劑投之﹐何異於惡醉而彊酒﹖遂使眞陽散敗﹐飲食不進﹐上嘔下泄﹐是速之使斃耳。《素問》曰「壯火食气﹐少火生气。」人非少火﹐無以營運三焦﹐熟腐水谷。未徹乎此者﹐安足以操司命之權哉﹗然虛勞之脈﹐細數不可並見﹐並見者必死。細則气衰﹐數則血敗﹐气血交窮﹐短期將至﹐𨿽和緩投治﹐亦無回生之日矣。

卷二

濡脈﹝陰中之陽﹞

體象

濡脈細軟﹐見於浮分﹔舉之乃見﹐按之卽空。

主病

濡主陰虛﹐髓絕精傷。左寸見濡﹐健忘驚悸。右寸見濡﹐腠虛自汗。左關逢之﹐血不營筋。

右關逢之﹐脾虛濕侵。左尺得濡﹐精血枯損。右尺得之﹐火敗命乖。

【按】濡之爲名﹐卽軟之義也。必在浮候見其細軟﹔若中候沈候﹐不可得而見也。王叔和比之帛浮水面﹐李時珍比之水上浮漚﹐皆曲狀其隨手而沒之象也。《脈經》言「輕手相得﹐按之無有」﹐僞訣反言「按之似有舉還無」﹐悖戾一至此耶﹗且按之則似有﹐舉之則全無﹐是弱脈而非濡脈矣。濡脈之浮軟﹐與虛脈相類﹔但虛脈形大﹐而濡脈形小也。濡脈之細小﹐與弱脈相類﹔但弱在沈分﹐而濡在浮分也。濡脈之無根﹐與散脈相類﹔但散脈從浮大而漸至於沈絕﹐濡脈從浮小而漸至於不見也。從大而至無者﹐爲全凶之象﹔從小而之無者﹐爲吉凶相半也。

浮主气分﹐浮舉之而可得﹐气猶未敗。沈主血分﹐沈按之而全無﹐血已傷殘。在久病老年之人見之﹐尙未至於命絕﹐爲其脈與癥合也。若平人及少壯及暴病見之﹐名爲無根之脈﹐去死不遠矣。

卷二

弱脈﹝陰﹞

體象

弱脈細小﹐見於沈分﹔舉之則無﹐按之乃得。

主病

弱爲陽陷﹐眞气衰弱。左寸心虛﹐驚悸健忘。右寸肺虛﹐自汗短气。左關木枯﹐必苦攣急。

右關土寒﹐水谷之。左尺弱形﹐涸流可徵﹐右尺若見﹐陽陷可驗。

【按】弱之爲義﹐沈而細小之候也。叔和《脈經》云「弱脈極軟而沈細﹐按之乃得﹐舉手無有」﹐何其彰明詳盡也。僞訣乃借叔和之名以欺世者﹐而反以弱脈爲輕手乃得﹐是明與叔和相戾﹔且是濡脈之形﹐而非弱脈之象矣。因知髙陽生誤以濡脈爲弱﹐弱脈爲濡﹐不意欲立言之人﹐而不加考據乃爾耶﹗卽黎氏浮漚之諭﹐亦誤以濡脈爲弱脈矣。夫浮以候陽﹐陽主气分﹔浮取之而如無﹐則陽气衰微﹐確然可據。夫陽气者﹐所以衛外而爲固者也﹐亦所以營運三焦﹐熟腐五穀者也。弱脈呈形﹐而陰霾已極﹐自非見﹐而陽何以復耶﹗《素問》曰「脈弱以滑﹐是有胃气。

脈弱以澀﹐是爲久病。」愚謂弱堪重按﹐陰猶未絕﹐若兼澀象﹐則气血交敗﹐生理滅絕矣。仲景云「陽陷入陰﹐當惡寒發熱。久病及衰年見之﹐猶可維援。新病及少壯得之﹐必死安待。」柳氏曰「气虛則脈弱。寸弱陽虛﹐尺弱陰虛﹐關弱胃虛。」

卷二

緊脈﹝陰中之陽﹞

體象

緊脈有力﹐左右彈人﹔如絞轉索﹐如切緊繩。

主病

緊主寒邪﹐亦主諸痛。左寸逢緊﹐心滿急痛。右寸逢緊﹐傷寒喘嗽。左關﹑人迎﹐浮緊傷寒。右關﹑气口﹐沈緊傷食。左尺見之﹐臍下痛極。右尺見之﹐奔豚疝疾。

兼脈

浮緊傷寒﹐沈緊傷食。急而緊者﹐是爲遁屍。數而緊者﹐當主鬼祟。

【按】緊者﹐繃急而兼絞轉之形也。古稱熱則筋縱﹐寒則筋急﹔此惟熱郁於內﹐而寒束於外﹐故緊急絞轉之象﹐徵見於脈耳。《素問》曰「往來有力﹐左右彈人手」﹐則剛勁之槪可鞠。夫寒者﹐北方剛勁肅殺之气﹐故緊急中復兼左右彈手之象耳。仲景曰「如轉索無常。」叔和曰「數如切繩。」丹溪曰「如紉簟綫。譬如以二股三股糾合爲繩﹐必旋轉而絞﹐乃緊而成繩耳。」可見緊之爲義﹐不獨縱有挺急﹐抑且橫有轉側也。苟非橫有轉側﹐則《內經》之左右彈人﹐仲景之轉索﹐丹溪之紉綫﹐叔和之切繩﹐將何所取義乎﹗髙陽生僞訣未察諸家之說﹐而妄云「寥寥入尺來」﹐不知於緊之義何居乎﹗蓋緊之挺急而勁﹐與弦相類﹔但比之於弦﹐更有加於挺勁之異﹐及轉如繩綫之狀也。

中惡﹑祟乘之脈而得浮緊﹐謂邪方熾而脈無根也。咳嗽﹑虛損之脈而得沈緊﹐謂正已虛而邪已痼也。

咸在不治之例。

卷二

緩脈﹝陰﹞

體象

緩脈四至﹐來往和勻﹔微風輕﹐初春楊柳。

兼脈主病

緩爲胃气﹐不主於病。取其兼見﹐方可斷癥。浮緩風傷﹐沈緩寒濕。緩大風虛﹐緩細濕痺。緩澀脾薄﹐緩弱气虛。左寸澀緩﹐少陰血虛。右寸浮緩﹐風邪所居。左關浮緩﹐肝風內鼓。右關沈緩﹐土弱濕侵。左尺緩澀﹐精宮不及。右尺緩細﹐眞陽衰極。

【按】緩脈以寬舒和緩爲義﹐與緊脈正相反也。在卦爲坤﹐在五行爲土﹐在時令爲四季之末﹐在人身爲足太陰脾。若陽寸陰尺﹐上下同等﹐浮大而軟﹐無有偏勝者﹐和平之脈也。故曰﹐緩而和勻﹐不浮不沈﹐不大不小﹐不疾不徐﹐意气欣欣﹐悠悠揚揚﹐難以名狀者﹐此眞胃气脈也。又云﹐土爲萬物之母﹐中气調和﹐則百疾不生。又一切脈中皆須挾緩﹐謂之胃气﹔但得本髒之脈﹐無胃气以和之﹐則眞髒脈見﹐與之短期。又曰﹐有胃气則生﹐無胃气則死﹐緩之於脈大矣哉﹗是故緩脈不主疾病﹐惟考其兼見之脈﹐乃可斷其爲病耳。岐伯曰「脾者土也﹐孤髒以灌四旁者也。善者不可見﹐惡者可見。其來如水之流者﹐此爲太過﹐病在外﹔如烏之喙﹐此謂不及﹐病在中。太過則令人四肢沈重﹔不及則令人九竅壅塞不通。」王叔和《脈經》云「脾旺之時﹐其脈大﹐阿阿而緩﹐名曰平脈。反得弦細而長者﹐是肝之乘脾﹐木之克土﹐爲賊邪﹐死不治。反得浮澀而短﹐是肺之乘脾﹐子之扶母﹐爲實邪﹐𨿽病自愈。反得洪大而散者﹐是心之乘脾﹐母之歸子﹐爲虛邪﹐𨿽病易治。

反得沈濡而滑者﹐是腎之乘脾﹐水之淩土﹐爲微邪﹐𨿽病卽瘥。」髙陽生僞訣以緩脈主脾熱﹑口臭﹑反胃﹑齒痛﹑夢鬼諸癥﹐出自杜撰﹐與緩脈無涉也。

卷二

弦脈﹝陽中之陰﹞

體象

弦如琴弦﹐輕虛而滑﹔端直以長﹐指下挺然。

主病

弦爲肝風﹐主痛主瘧﹐主痰主飲。弦在左寸﹐心中必痛。弦在右寸﹐胸及頭疼。左關弦見﹐痰瘧瘕。右關弦見﹐胃寒膈痛。左尺逢弦﹐飲在下焦。右尺逢弦﹐足攣疝痛。

兼脈

浮弦支飲﹐沈弦懸飲。弦數多熱﹐弦遲多寒。弦大主虛﹐弦細拘急。陽弦頭痛﹐陰弦腹痛。單弦飲癖﹐雙弦寒痼。

【按】弦之爲義﹐如琴弦之挺直而略帶長也。在八卦爲震﹐在五行爲木﹐在四時爲春﹐在五臟爲肝。經曰「少陽之气溫和軟弱﹐故脈爲弦。」岐伯曰「春脈肝也﹐東方木也﹐萬物之所以始生也。故其气來濡弱﹐輕虛而滑﹐端直以長﹐故曰弦。反此者病。其气來實而彊﹐此爲太過﹐病在外﹔其气來不實而微﹐此爲不及﹐病在中。太過則令人善怒﹐忽忽眩冒而巓疾﹔不及則令人胸脇痛引背﹐兩脇脹滿。」又曰「肝脈來濡弱迢迢﹐如揭長竿末梢﹐曰肝平。」又曰「肝脈來盈實而滑﹐如循長竿﹐曰肝病。肝脈來急而益勁﹐如張弓弦﹐曰肝死。」弦脈與長脈﹐皆主春令﹐但弦爲初春之象﹐陽中之陰﹐天气猶寒﹐故如琴弦之端直而挺然﹐稍帶一分之緊急也﹔長爲暮春之象﹐純屬於陽﹐絕無寒意﹐故如木幹之迢直以長﹐純是發生之气象也。戴同父云「弦而軟﹐其病輕﹔弦而硬﹐其病重。」深契《內經》之旨。兩關俱弦﹐謂之雙弦﹔若不能食﹐爲木來克土﹐土已負也﹐必不可治。《素問》云「端直以長。」叔和云「如張弓弦。」巢氏云「按之不移﹐察察如按琴瑟弦。」戴同父云「從中直過﹐挺然指下。」諸家之論弦脈﹐可謂深切著明矣。髙陽生乃言「時時帶數」﹐又言「脈緊狀繩牽」﹐則是緊脈之象﹐安在其弦脈之義哉﹗

卷二

動脈﹝陽﹞

體象

動無頭尾﹐其動如豆﹔厥厥動搖﹐必兼滑數。

主病

動脈主痛﹐亦主於驚。左寸得動﹐驚悸可斷。右寸得動﹐自汗無疑。左關若動﹐驚及拘攣。

右關若動﹐心脾疼痛。左尺見之﹐亡精爲病。右尺見之﹐龍火奮迅。

【按】動之爲義﹐以厥厥動搖﹐急數有力得名也。兩頭俯下﹐中間突起﹐極與短脈相類﹔但短脈爲陰﹐不數不硬不滑也。關前爲陽﹐關後爲陰。故仲景云「陽動則汗出」﹐分明指左寸屬心﹐汗爲心之液﹐右寸屬肺﹐主皮毛而司腠理﹐故汗出也。

又曰「陰動則發熱」﹐分明指左尺見動﹐爲腎水之不足﹐右尺見動﹐謂相火虛炎﹐故發熱也。因是而知舊說言動脈只見於關上者﹐非也。且《素問》曰「婦人手少陰心脈動甚者﹐爲妊子也」﹐然則手少陰明隸於左寸矣﹐而謂獨見於關可乎﹗成無己曰「陰陽相搏﹐則虛者動﹐故陽虛則陽動﹐陰虛則陰動」﹐以關前爲陽﹐主汗出﹐關後爲陰﹐主發熱﹐豈不精妥﹗而龐安常彊爲之說云「關前三分爲陽﹐關後三分爲陰﹐正當關位﹐半陰半陽﹐故動隨虛見」﹐是亦泥動脈只見於關之說也。髙陽生僞訣云「尋之似有﹐舉之還無」﹐是弱脈而非動脈矣。又曰「不離其處﹐不往不來﹐三關沈沈」﹐含糊謬妄﹐無一字與動脈合義矣。

詹氏曰「如鉤如毛」﹐則混於浮大之脈﹐尢堪捧腹。

卷二

促脈﹝陽﹞

體象

促爲急促﹐數時一止﹔如趨而蹶﹐進則必死。

主病

促因火亢﹐亦因物停。左寸見促﹐心火炎炎。右寸見促﹐肺鳴咯咯。促見左關﹐血滯爲殃。

促居右關﹐脾宮食滯。左尺逢之﹐遺滑堪憂。右尺逢之﹐灼熱爲定。

【按】促之爲義﹐於急促之中時見一歇止﹐爲陽盛之象也。黎氏曰「如蹶之趣﹐徐疾不常」﹐深得其義。王叔和云「促脈來去數﹐時一止﹐復來」﹐亦頗明快。夫人身之气血﹐貫注於經脈之間者﹐刻刻流行﹐綿綿不息﹐凡一晝夜當五十營﹐不應數者﹐名曰狂生。其應於脈之至數者﹐如鼓應桴﹐罔或有忒也。髒气乖違﹐則稽畱凝泣﹐阻其營運之機﹐因而歇止者﹐其癥爲輕。若眞元衰憊﹐則陽弛陰涸﹐失其揆度之常﹐因而歇止者﹐其癥爲重。然促脈之故﹐得於髒气乖違者﹐十之六七﹔得於眞元衰憊者﹐十之二三。或因气滯﹐或因血凝﹐或因痰停﹐或因食壅﹐或外因六气﹐或內因七情﹐皆能阻遏其營運之機﹐故𨿽當往來急數之時﹐忽見一止耳。如止數漸稀﹐則爲病瘥﹔止數漸增﹐則爲病劇。僞訣但言「並居寸口」﹐已非促脈之義﹔且不言時止﹐尢爲矣。

燕都王湛六﹐以脾泄求治﹐神疲色瘁。診得促脈﹐或十四五至得一止﹐或十七八至得一止﹐余謂其原醫者曰「法在不治。」而醫者爭之曰「此非代脈﹐不過促耳﹐何先生之輕命耶﹖」余曰「是眞元敗壞﹐陰陽交窮﹐而促脈呈形﹐與稽畱凝泣而見促者﹐不相侔也。」醫者唯唯。

居一月﹐果歿。

卷二

結脈

體象

結爲凝結﹐緩時一止﹔徐行而怠﹐頗得其旨。

主病

結屬陰寒﹐亦因凝積。左寸心寒﹐疼痛可決。右寸肺虛﹐气寒凝結。左關結見﹐疝瘕必現。右關結形﹐痰滯食停。左尺結見﹐痿之。右尺見結﹐陰寒爲楚。

【按】結之爲義﹐結而不散﹐遲滯中時見一止也。古人譬之徐行而怠﹐偶羈一步﹐可爲結脈傳神。大凡熱則流行﹐寒則停滯﹐理勢然也。夫陰寒之中﹐且挾凝結﹐諭如隆冬天气嚴肅﹐流水冰堅也。少火衰弱﹐中气虛寒﹐失其幹健之運﹐則气血痰食﹐互相糾纏﹐營運之機緘不利﹐故脈應之而成結也。越人云「結甚則積甚﹐結微則气微。浮結者外有痛積﹐伏結者內有積聚。」故知結而有力者﹐方爲積聚﹔結而無力者﹐是眞气衰弱﹐違其運化之常﹐惟一味溫補爲正治也。仲景云「累累如循長竿﹐曰陰結。藹藹如車蓋﹐曰陽結。」王叔和云「如麻子動搖﹐旋引旋收﹐聚散不常﹐曰結﹐主死。」夫是三者﹐𨿽同名爲結﹐而義實有別。浮分得之爲陽結﹔沈分得之爲陰結﹔止數頻多﹐參伍不調﹐爲不治之癥。由斯測之﹐則結之主癥﹐未可以一端盡也。僞訣云「或來或去﹐聚而卻還。」律以緩時一止之義﹐幾同寐語矣。

卷二

代脈﹝陰﹞

體象

代爲禪代﹐止有常數﹔不能自還﹐良久復動。

主病

代主髒衰﹐危惡之候。脾土敗壞﹐吐利爲咎。中寒不食﹐腹疼難救。兩動一止﹐三四日死。四動一止﹐六七日死。次第推求﹐不失經旨。

【按】代者﹐禪代之義也。如四時之禪代﹐不愆其期也。結促之止﹐止無常數﹔代脈之止﹐止有常數。

結促之止﹐一止卽來﹔代脈之止﹐良久方還。《內經》以代脈一見﹐爲髒气衰微﹐脾气脫絕之診也。惟傷寒心悸﹐懷胎三月﹐或七情太過﹐或跌打重傷﹐及風家痛癥﹐俱不忌代脈﹐未可斷其必死耳。滑伯仁曰「無病而羸瘦脈代者﹐危候也。有病而气血乍損﹐只爲病脈。」此伯仁爲暴病者言也。若久病得代脈而冀其回春者﹐萬不得一也。《內經》曰「代則气衰。」又曰「代散者死。」夫代脈見而脾土衰﹐散脈見而腎水絕﹐二脈交見﹐𨿽在神聖﹐亦且望而卻走矣。大抵脈來一息五至﹐則肺心脾肝腎五臟之气皆足也。故五十動而不一止者﹐合大衍之數﹐謂之平脈。反此﹐則止乃見焉。腎气不能至﹐則四十動一止﹔肝气不能至﹐則三十動一止﹔脾气不能至﹐則二十動一止﹔心气不能至﹐則十動一止﹔肺气不能至﹐則四五動一止。戴同父云「三部九候﹐每候必滿五十動﹐出自《難經》﹐而僞訣五臟歌中﹐皆以四十五動爲準﹐乖於經旨。」僞訣又云「四十一止一臟絕﹐卻後四年多歿命。」荒疵越理﹐莫此爲甚。夫人豈有一臟旣絕﹐尙活四年之理哉﹗歷考《內經》﹐而知代脈之義﹐別自有說。如《宣明五气篇》曰「脾脈代。」《邪气臟腑病形篇》云「黃者其脈代。」皆言藏气之常候﹐非謂代爲止也。《平人气象論》曰「長夏胃微軟弱曰平﹐但代無胃曰死」者﹐蓋言無胃气而死﹐亦非以代爲止也。如雲「五十動而不一代」者﹐是乃至數之代也。若脈平勻而忽彊忽弱者﹐乃形體之代﹐卽《平人气象論》所言者是也。若脾旺四季﹐而隨時更代者﹐乃气候之代﹐卽《宣明五气》等篇所云者是也。脈無定候﹐更變不常﹐則均謂之代﹐各因其變而察其情﹐庶足以窮其妙耳。善化縣黃桂巖﹐心疼奪食﹐脈三動一止﹐良久不能自還。施笠澤云「五臟之气不至﹐法當旦夕死。」余曰「古人謂痛甚者脈多代。周梅屋云﹕『少得代脈者死﹐老得代脈者生。』今桂巖春秋髙矣﹐而胸腹負痛﹐𨿽有代脈﹐不足慮也。」果越兩旬而桂巖起矣。故醫非博覽﹐未易窮脈之變耳。

卷二

革脈﹝陽中之陰﹞

體象

革大弦急﹐浮取卽得﹔按之乃空﹐渾如鼓革。

主病

革主表寒﹐亦屬中虛。左寸之革﹐心血虛痛。右寸之革﹐金衰气壅。左關遇之﹐疝瘕爲祟。右關遇之﹐土虛爲疼。左尺之革﹐精空可必。右尺之革﹐殞命爲憂。女人得之﹐半產漏下。

【按】革者﹐皮革之象也。表邪有餘﹐而內則不足也。恰如鼓皮﹐外則繃急﹐內則空虛也。浮舉之而弦大﹐非繃急之象乎﹖沈按之而豁然﹐非中空之象乎﹖惟表有寒邪﹐故弦急之象見焉﹔惟中虧气血﹐故空虛之象顯焉。仲景曰「革脈弦而芤﹐弦則爲寒﹐芤則爲虛。虛寒相搏﹐此名爲革。男子亡血失精﹐女人半產漏下。」王叔和云「三部脈革﹐長病得之死﹐卒病得之生。」李時珍云「此芤弦二脈相合﹐故均主失血之候。

諸家脈書皆以爲卽牢脈也﹐故或有革無牢﹐或有牢無革﹐混淆莫辧﹐不知革浮牢沈﹐革虛牢實﹐形與癥皆異也。」《甲乙經》云「渾渾革至如湧泉﹐病進而色獘﹐綿綿其去如弦絕者死。」謂脈來混濁革變﹐急如泉湧﹐出而不返也。觀其曰湧泉﹐則浮取之不止於弦大﹐而且數且搏且滑矣﹔曰弦絕﹐則重按之不止於豁然﹐而且絕無根蒂矣﹐故曰死也。王貺以爲溢脈者﹐自寸而上貫於魚際﹐直衝而上﹐如水之沸而盈溢也﹐與革脈奚涉乎﹖丹溪曰「如按鼓皮」﹐其於中空外急之義﹐最爲親切之諭。

卷二

牢脈﹝陰中之陽﹞

體象

牢在沈分﹐大而弦實﹔浮中二候﹐了不可得。

主病

牢主堅積﹐病在乎內。左寸之牢﹐伏梁爲病。右寸之牢﹐息賁可定。左關見牢﹐肝家血積。

右關見牢﹐陰寒痞癖。左尺牢形﹐奔豚爲患。右尺牢形﹐疝瘕痛甚。

【按】牢有二義﹐堅牢固實之義﹐又深居在內之義。故樹木以根深爲牢﹐蓋深入於下者也。監獄以禁囚爲牢﹐深藏於內者也。仲景曰「寒則牢固」﹐又有堅固之義也。沈氏曰「似沈似伏﹐牢之位也。實大弦長﹐牢之體也。牢脈所主之癥﹐以其在沈分也﹐故悉屬陰寒﹔以其形弦實也﹐故咸爲堅積。若夫失血亡精之人﹐則內虛﹐而當得革脈﹐乃爲正象﹔若反得牢脈﹐是脈與癥相反﹐可以卜死期矣。」僞訣云「尋之則無﹐按之則有」﹐但依稀仿佛﹐卻不言實大弦長之形象﹐是沈脈而非牢脈矣。又曰「脈入皮膚辧息難」﹐更以牢爲死亡之脈矣﹐其謬可勝言哉﹗叔和《脈經》云「牢脈似沈似伏﹐實大而長﹐微弦」﹐可謂明盡其狀。至伏脈𨿽重按之亦不可見﹐必推筋至骨﹐乃見其形﹐而牢脈旣實大弦長﹐才重按之﹐便滿指有力矣﹐又何以謂之似伏乎﹖脈之義幽而難明﹐非字字推敲﹐展轉審辧﹐能無遺後學之疑惑哉﹗

卷二

散脈

體象

散脈浮亂﹐有表無裏﹔中候漸空﹐按則絕矣。

主病

散爲本傷﹐見則危殆。左寸見散﹐怔忡不寐。右寸見散﹐自汗淋漓。左關之散﹐當有溢飲。

右關之散﹐脹滿蠱疾。左尺見散﹐北方水竭。右尺得之﹐陽消命絕。

【按】散有二義﹐自有漸無之象﹐亦散亂不整之象也。當浮候之﹐儼然大而成其爲脈也﹔及中候之﹐頓覺無力而減其十之七八矣﹔至沈候之﹐杳然不可得而見矣。漸重漸無﹐漸輕漸有。明乎此八字﹐而散字之義得﹐散脈之形確著矣。故叔和云「散脈大而散﹐有表無裏」﹐字字斟酌﹐毫不苟且者也。崔氏云「渙漫不收」﹐蓋渙漫卽浮大之義﹐而不收卽無根之義﹔𨿽得其大意﹐而未能言之鑿鑿也。柳氏云「無統紀﹐無拘束﹐至數不齊﹐或來多去少﹐或去多來少﹐渙散不收﹐如楊花散漫之象。」夫楊花散漫﹐卽輕飄而無根之說也。其言至數不齊﹐多少不一﹐則散亂而不整齊嚴肅之象也。此又補叔和未備之旨﹐深得散脈之神者也。

戴同父云「心脈浮大而散﹐肺脈短澀而散﹐皆平脈也。心脈軟散而怔忡﹐肺脈軟散爲汗出﹐肝脈軟散爲溢飲﹐脾脈軟散爲腫﹐皆病脈也。腎脈軟散﹐諸病脈見散﹐皆死脈也。」古人以代散爲必死者﹐蓋散爲腎敗之徵﹐代爲脾絕之候也。腎脈本沈﹐而散脈按之不可得見﹐是先天資始之根本絕也。脾脈主信﹐而代脈歇至不愆其期﹐是後天資生之根本絕也。故二脈獨見﹐均爲危殆之候﹔而二脈交見﹐尢爲必死之符。

卷二

芤脈﹝陽中之陰﹞

體象

芤乃艸名﹐絕類慈蔥﹔浮沈俱有﹐中候獨空。

主病

芤脈中空﹐故主失血。左寸呈芤﹐心主喪血。右寸呈芤﹐相傅陰傷。芤入左關﹐肝血不藏。芤現右關﹐脾血不攝。左尺如芤﹐便紅爲咎。右尺如芤﹐火炎精漏。

【按】芤之爲義﹐兩邊俱有﹐中央獨空之象也。芤乃艸名﹐其狀與蔥無以異也。假令以指候蔥﹐浮候之著上面之蔥皮﹐中候之正當蔥之空處﹐沈候之又著下面之蔥皮﹐以是審察﹐則芤脈之名象﹐昭然於心目之間﹐確乎無可疑矣。劉三點云「芤脈何似﹐絕類慈蔥。指下成窟﹐有邊無中。」叔和云「芤脈浮大而軟﹐按之中央空﹐兩邊實。」二家之言﹐其於芤脈已無遺蘊矣。戴同父云「營行脈中﹐脈以血爲形。芤脈中空﹐脫血之象也。」僞訣云「兩頭有﹐中間無。」以頭字易《脈經》之邊字﹐未明中候獨空之旨﹐則是上下之脈劃然中斷﹐而成陰絕陽絕之診矣。又云「寸芤積血在胸中﹐關裏逢芤腸胃癰。」是以芤爲蓄血積聚之實脈﹐非失血虛家之空脈矣。以李時珍之博洽明通﹐亦祖述其言爲主病之歌﹐豈非千慮之一失乎﹖僞訣又云「芤主淋瀝﹐气入小腸。」與失血之候﹐有何干涉﹗種種邪訛﹐誤人不小﹐不得不詳爲之辧也。卽叔和《脈經》云「三部脈芤﹐長病得之生﹐卒病得之死。」然暴失血者脈多芤﹐而謂卒病得之死可乎﹖其言亦不能無疵也。至劉肖齋所引諸家論芤脈者﹐多出附會﹐不可盡信。

卷二

伏脈﹝陰﹞

體象

伏爲隱伏﹐更下於沈﹔推筋著骨﹐始得其形。

主病

伏脈爲陰﹐受病入深。伏犯左寸﹐血郁之癥。伏居右寸﹐气郁之。左關值伏﹐肝血在腹。右關值伏﹐寒凝水谷。左尺伏見﹐疝瘕可驗。右尺伏藏﹐少火消亡。

【按】伏之爲義﹐隱伏而不見之謂也。浮中二候﹐絕無影晌﹐𨿽至沈候﹐亦不可見﹐必推筋至骨﹐方始得見耳。故其主病﹐多在沈陰之分﹐隱深之處﹐非輕淺之劑所能破其藩垣也。在《傷寒論》中﹐以一手脈伏爲單伏﹐兩手脈伏曰雙伏﹐不可以陽癥見陰脈爲例也。火邪內郁﹐不得發越﹐乃陽極似陰﹐故脈伏者必有大汗而解﹐正如久旱將雨﹐必先六合陰晦﹐一回雨後﹐庶物咸蘇也。又有陰癥傷寒﹐先有伏陰在內﹐而外復感寒邪﹐陰气壯盛﹐陽气衰微﹐四肢厥逆﹐六脈沈伏﹐須投姜附及灸關元﹐陽乃復回﹐脈乃復出也。若太溪﹑衝陽皆無脈者﹐則必死無疑。劉玄賓云「伏脈不可發汗﹐爲其非表脈也﹐亦爲其將自有汗也。」乃僞訣云「徐徐發汗」﹐而潔古欲以附子細辛麻黃湯發之﹐皆非伏脈所宜也。僞訣論形象則妄曰「尋之似有﹐定息全無」﹐是於中候見形矣﹐在伏之名義何居乎﹗

卷二

疾脈﹝陽﹞

體象

疾爲急疾﹐數之至極﹔七至八至﹐脈流薄疾。

主病

疾爲陽極﹐陰气欲竭。脈號離經﹐虛魂將絕。漸進漸疾﹐旦夕殞滅。左寸居疾﹐弗戢自焚。右寸居疾﹐金被火乘。左關疾也﹐肝陰已絕。右關疾也﹐脾陰消竭。左尺疾兮﹐涸轍難濡。右尺疾兮﹐赫曦過極。

【按】六至以上﹐脈有兩稱﹐或名曰疾﹐或名曰極﹐總是急速之形﹐數之甚者也。是惟傷寒熱極﹐方見此脈﹐非他疾所恆有也。若勞瘵虛憊之人﹐亦或見之﹐則陰髓下竭﹐陽光上亢﹐有日無月﹐可與之決短期矣。

陰陽易病者﹐脈常七八至﹐號爲離經﹐是已登死籍者也。至夫孕婦將產﹐亦得離經之脈﹐此又非以七八至得名﹐如昨浮今沈﹐昨大今小﹐昨遲今數﹐昨滑今澀﹐但離於平素經常之脈﹐卽名爲離經矣。大都一息四至﹐則一晝一夜約一萬三千五百息﹐通計之當五十周於身﹐而脈行八百一十丈﹐此人身經脈流行之常度也。若一呼四至﹐則一日一夜周於身者當一百營﹐而脈遂行一千六百餘丈矣。必至喘促聲嘶﹐僅呼吸於胸中數寸之間﹐而不能達於根蒂﹐眞陰極於下﹐孤陽亢於上﹐而气之短已極矣。夫人之生死由於气﹐气之聚散由乎血﹐凡殘喘之尙延者﹐只憑此一綫之气未絕耳。一息八至之候﹐則气已欲脫﹐而猶冀以艸木生之﹐何怪乎不相及也﹗

卷二

脈法總論

脈狀頗多﹐未可以二十八字盡之也。然於表裏陰陽﹑气血虛實之義﹐已能括其綱要矣。如《內經》之所曰鼓者﹐且浮且大也。曰搏者﹐且大且彊也。曰堅者﹐實之別名也。曰橫者﹐洪之別名也。曰急者﹐緊之別名也。曰喘者﹐且浮且數也。曰躁者﹐且浮且疾也。曰疏者﹐且遲且軟也。曰格者﹐人迎倍大也。

曰關者﹐气口倍大也。此二脈者﹐後世不能深維《內經》之旨﹐而誤作病名﹐不知病因脈而得名也。曰溢者﹐自寸口上越魚際﹐气有餘也。曰覆者﹐自尺部下達臂間﹐血有餘也。如仲景論脈﹐曰縱者﹐水乘火﹐金乘木也。曰橫者﹐火乘水﹐木乘金也。曰逆者﹐水乘金﹐火乘木也。曰順者﹐金乘水﹐木乘火也。曰反者﹐來微去大﹐病在裏也。曰覆者﹐頭小本大﹐病在表也。曰髙者﹐衛气盛也﹐陽脈彊也。曰章者﹐營气盛也﹐陰脈彊也。曰綱者﹐髙章相搏也。曰者﹐衛气弱也﹐陽脈衰也。曰卑者﹐營气弱也﹐陰脈衰也。曰損者﹐卑相搏也。《內經》十二﹐仲景十二﹐凡得二十四脈﹐未嘗非辧証之旨訣﹐而世皆置若罔聞﹐則有於司命之職矣。𨿽二十八脈亦已含藏諸義﹐然不詳於二十四字之義﹐又安能入二十八字之奧哉﹗而猶不止此也。陰陽不可不分而剖﹐色脈不可不合而稽﹐尺膚不可不詳而考﹐主病不可不諳而識﹐四者得﹐而持脈之道思過半矣。《脈要精微論》云「微妙在脈﹐不可不察。察之有紀﹐從陰陽始。始之有經﹐從五行生。生之有度﹐四時爲宜。彼春之暖﹐爲夏之暑。彼秋之忿﹐爲冬之怒。四變之動﹐脈與之上下。是以聖人持脈之道﹐先後陰陽而持之。若陽動陰靜﹐陽剛陰柔﹐陽升陰降﹐陽前陰后﹐陽上陰下﹐陽左陰右﹔數者爲陽﹐遲者爲陰﹐表者爲陽﹐裏者爲陰﹐至者爲陽﹐去者爲陰﹐進者爲陽﹐退者爲陰﹐其恆經也。

或陰盛之極﹐反得陽象﹐或陽亢之極﹐反得陰徵﹐或陽窮而陰乘之﹐或陰窮而陽乘之﹐隨癥更遷﹐與時變易﹐此陰陽之不可不分而剖也。」岐伯曰「察脈動靜﹐以視精明﹐察五色﹐觀五臟有餘不足﹐六腑彊弱﹐形之盛衰﹐以此參伍﹐決死生之分。」又曰「形气相得﹐謂之可治。色澤以浮﹐謂之易已。脈從四時﹐謂之可治。脈弱以滑﹐是有胃气。」《靈樞》曰「色脈與尺如鼓桴相應﹐靑者脈弦﹐赤者脈鉤﹐黃者脈代﹐白者脈毛﹐黑者脈石。見其色而不得其脈﹐反得相勝之脈﹐則死矣﹔得相生之脈﹐則病已矣。」又曰「精明五色者﹐气之華也。赤欲如白裹朱﹐不欲如赭。白欲如鵝羽﹐不欲如鹽。靑欲如蒼璧﹐不欲如藍。黃欲如羅裹雄黃﹐不欲如黃土。黑欲如重漆色﹐不欲如地蒼。」此色脈之不可不合而稽也。《靈樞》曰「審尺之緩急大小滑澀﹐肉之堅脆﹐而病形定矣。目窠微腫﹐頸脈動﹐時咳﹐按之手足而不起﹐風水膚脹也。尺膚滑而淖澤者﹐風也。尺肉弱者﹐解安臥﹔脫肉者﹐寒熱不治。尺膚澀者﹐風痺也。尺膚粗如枯魚之鱗者﹐傷飲也。尺膚熱甚﹐脈盛躁者﹐病溫也。脈盛而滑者﹐病且出也。尺膚寒﹐脈小者﹐泄而少气。尺膚炬然﹐寒熱也。肘所獨熱者﹐腰以上熱﹔手所獨熱者﹐腰以下熱。肘後粗以下三四寸熱者﹐腸中有虫。掌中熱者﹐腹熱﹔掌中寒者﹐腹寒。魚上有靑脈者﹐胃中寒。尺炬然熱﹐人迎大﹐當奪血。尺堅大﹐脈小﹐少气﹐有加﹐立死。」又曰「脈急者尺膚亦急﹐脈緩者尺膚亦緩﹐脈小者尺膚亦減而少气﹐脈大者尺膚亦賁而起﹐脈滑者尺膚亦滑﹐脈澀者尺膚亦澀﹐此尺膚之不可不詳而考也。」《脈要精微論》曰「長則气治﹐短則气病。數則煩心﹐大則病進。上盛則气髙﹐下盛則气脹。代則气衰﹐細則气少﹐澀則心痛。渾渾革至如湧泉﹐病進而色獘。綿綿其去如弦絕者死。」《平人气象論》曰「脈短者頭疼﹐脈長者足脛痛﹐脈促上擊者肩背痛。脈沈而堅者病在中﹐脈浮而盛者病在外。脈沈而弱﹐寒熱及疝瘕﹐少腹痛。脈沈而橫﹐脇下有積﹐腹中有橫積痛。脈沈而喘曰寒熱。脈盛滑堅者病在外﹐脈小實而堅者病在內。小弱以澀﹐謂之久病﹔浮滑而疾﹐謂之新病。脈急者﹐疝瘕少腹痛。脈滑曰風﹐脈澀曰痺。緩而滑曰熱中﹐盛而緊曰脹。臂多靑脈曰脫血。尺脈緩澀﹐謂之解安臥。脈盛謂之脫血﹐尺澀脈滑﹐謂之多汗。尺寒脈細﹐謂之後泄。尺脈粗常熱者﹐謂之熱中。此主病之不可不諳而識也。」如上所述﹐不過大略耳。若欲達變探微﹐非精研《靈》《素》﹐博綜百家不可也。許胤宗曰「脈之候幽而難明﹐吾意所解﹐口莫能宣也。口且莫能宣﹐而筆又烏能寫乎﹖博極而心靈自啟﹐思深而神明自通﹐則三指有隔垣之照﹐二豎無膏肓之矣。」

