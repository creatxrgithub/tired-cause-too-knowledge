

異授眼科

明目論

人之兩目﹐猶天之日月﹐視萬物﹐察毫末﹐何處不至﹖日月有一時之晦昧﹐風雲雷雨之所致也﹔眼有一時之失明者﹐六欲七情之所害也。蓋目乃五臟之精華﹐爲一身之主宰﹐故五臟分爲五輪﹐八卦分爲八廓。五輪者配五行﹐金木水火土也。肝屬木﹐名風輪﹐在眼爲烏睛。肺屬金﹐名气輪﹐在眼爲白睛。脾屬土﹐名肉輪﹐在眼爲上下胞。心屬火﹐名血輪﹐在眼爲兩。腎屬水﹐名水輪﹐在眼爲瞳神。至於八廓﹐無位有名。膽之腑爲天廓﹐曰幹。膀胱之腑爲地廓﹐曰坤。命門之腑爲水廓﹐曰坎。小腸之腑爲火廓﹐曰離。大腸之腑爲山廓﹐曰艮。三焦之腑爲澤廓﹐曰兌。脾胃之腑爲雷廓﹐曰震。肺之腑爲風廓﹐曰巽。此爲眼目之根本﹐而藉之胞絡。故五臟蘊積風熱﹐或七情之气﹐鬱結不散﹐上攻於目﹐各於五臟而見之。或腫癢羞明而多淚﹐障膜昏暗而不明。其病有七十二癥﹐須究其源。若是風邪則驅散之﹐熱卽淸涼之﹐气結則調順之﹐切不可輕用鍼刀鉤割。偶得其愈﹐出乎僥幸﹐一或有誤﹐遂成終身之患。且又不可過用涼藥﹐恐冰其血輪﹐凝而不流﹐反成痼疾。更當量人之老幼﹐體其气血之虛實﹐方可用藥﹐無不應驗。假令人眼目無光﹐或生冷過多﹐須當用補藥以暖下元﹐益其腎水。北方之人﹐患眼最多﹐皆因日冒風沙﹐夜臥火坑﹐二气交蒸﹐使之然也。治之當用涼藥。所以北方稟气﹐與南方不同故也。凡小兒痘疹之後﹐毒瓦斯鬱結於心肝二經﹐發於眼目﹐傷害瞳神﹐素無治法。如浮於肺經﹐而障膜遮睛﹐可治也。竊聞孫眞人傳得仙方﹐濟人一眼﹐九世其昌。今此書眞有點石化金之奇﹐撥云見日之妙。凡患目者﹐宜看五輪﹐有餘則瀉﹐不足則補。且如肝者﹐木也﹐木能生火﹐火乃木之子也。木爲火之母﹐肝經虛也。虛則補其母﹐實則瀉其子。此良法也。治眼不過審其金木水火土﹐虛實子母﹐相生相克﹐宜補宜瀉。如此而已。七十二癥問答﹐簡而且明﹐宜珍視之。眞有神聖之功﹐手到病除之奇。

看眼訣圖

看眼訣圖大小屬心﹐病則赤。大赤則心實﹐小赤則心虛。或昏熱赤爛腫痛﹐多生浮翳。血貫瞳仁﹐若大先赤而傳小﹐左眼先病而傳右眼﹐其病在心。

黑睛屬肝﹐病則昏花黑暗﹐頭疼流淚﹐其病在肝。

上下瞼屬脾胃﹐病則胞腫。起肉﹐外廓生小塊﹐名偸鍼。又或拳毛倒睫﹐其病在脾。

白睛屬肺﹐病則白睛腫起﹐多生瘀肉有淚。或白膜侵睛﹐名曰气障﹐其病在肺。

瞳仁屬腎﹐病則目昏暗﹐瞳仁靑綠﹐頭疼﹐冷淚多﹐視物若堆煙﹐或靑盲內障﹐其病在腎。若瞳仁大而有窟者不治。

眼病歌訣

气上昏蒙不足﹐虛則珠內生花﹐熱則赤腫疼痛﹐風則腫癢更加﹐內障多因色欲﹐食毒眵膜來遮﹐上下拳毛倒睫﹐脾胃風熱堪嗟。扳睛肉突出﹐心肝爲酒傷也。

冷眼歌訣

心冷目昏气悶﹐肝冷時時淚零﹐脾冷隱澀難開﹐肺冷時昏光暈﹐膀胱冷生昏暗﹐胃冷視物不明﹐昏沈大腸之冷﹐腎冷大小瞳仁。

熱眼歌訣

心熱血貫瞳仁﹐肝熱肉扳睛﹐脾熱時時刺痛﹐胃熱膜翳時生﹐腎熱睛瞳疼痛﹐膀胱倒睫如鍼﹐大腸熱生赤膜﹐肺熱胞腫侵淫。

藥性光明賦

元參苦參能散血﹐大黃通利涼肝熱﹐退熱柴胡及前胡﹐歸尾白芷能破血﹐藿香順气並木通﹐防風荊芥能除風﹐去障羚羊牛蒡子﹐明目蜜花有大功﹐蒼術陳皮和脾胃﹐頭痛本及川芎﹐明目菊花谷精艸﹐淸神住淚眞爲寶﹐退翳蟬蛻石決明﹐涼肝紫蘇龍膽艸﹐止淚木賊桑白皮﹐治肺五味及黃﹐退熱黃連並黃柏﹐破血射幹葙子隨﹐搜風獨活連細辛﹐蔓荊濃朴可相親﹐幹弦止淚五倍子﹐香附紫蘇亦堪爾﹐目暈除風旋覆花﹐補虛菟絲牛膝加﹐梔子涼心當大用﹐補虛退熱豈爲差﹐遠志通心眞罕得﹐黃芩涼心眞頃刻﹐行血須知生地黃﹐退熱連翹居其旁﹐破血赤芍地骨皮﹐赤茯苓堪補虛勞﹐羌活谷精除風熱﹐退障訶子山楓葉﹐磨障車前石決明﹐涼心當知小冬靑﹐惟有枳殼寬腸疾﹐甘艸解毒可傳名﹐朱砂硼砂開障翳﹐熊膽善能掃風塵﹐木香麝香通孔竅﹐黃丹解毒如神妙﹐去障砂反掌神﹐牙硝琥珀豈等倫﹐白丁香能除冷障﹐止痛血竭如可親﹐虛實熱風及諸癥﹐空靑片腦要買眞﹐甘石安神能定目﹐從頭一一說與君。

五經虛

心虛﹐當歸﹑生地。肝虛﹐柴胡﹑紅花。脾虛﹐棗仁﹑白術﹑陳皮。肺虛﹐五味﹑麥冬。腎虛﹐蓯蓉﹑山萸﹑熟地﹑杜仲﹑枸杞。肺熱血盛﹐桑皮﹑丹皮。

瀉五經火

心火甘梢生地翹﹐獨引黃連犀角超。肺火桑皮麥冬梔﹐芷引元參杏石膏。脾火只連生地芩﹐麻引黃甘用要勤。肝火尾荊赤柏明﹐柴引薄荷補姜陳。腎火熟地知澤柏﹐獨活引經增大黃。胃火梔子膏漧葛﹐補胃白術與生薑。補心遠智茯苓鹽﹐提肺升麻白芷桔﹐補肺車天五味參﹐補肝姜枸芍芎熟﹐補腎斛柏知芍煎。杜枸牛絲戟破蓉﹐寬腸芒硝殼大黃﹐寬小木通及羌活﹐瀉膀胱芎羌活柏﹐瀉三焦兮柴胡芩。止吐藿香及生薑﹐止淚芥芩香附菊﹐更有決榔附子辛﹐陳皮朴硝麻黃並﹐去翳蒙葙款菊明﹐龍膽蛻賊及谷精﹐退膜榔賊及谷精﹐白蒺爲君用要勤﹐去風蒺藜白僵虫﹐防風蟬蛻亦相仿﹐退熱芩梔黃柏連﹐連翹大黃正相兼﹐破瘀芒硝丹大黃﹐槐紅桃實最相當﹐內障兩明蔓歸尾﹐朴硝葙子及大黃﹐外障菊花牛蒡蛻﹐石菖元細蒺藜芎﹐蔓羌艸決防黃柏﹐黃連葙子生地羚﹐犀角款冬白芷柏﹐赤芍車前覆盆楮﹐木賊谷精及菟絲﹐龍膽諸醫須要知。

眼目虛實冷熱論

一眼上午不痛﹐下午大痛﹐是虛熱也。

一眼上午大痛﹐下午不痛﹐是實熱也。

一眼淚多者是虛熱﹐少者是實熱也。

一眼淡白紅者﹐是虛熱也。

一眼不痛不疼﹐翳膜漸漸遮睛﹐冷也。

一眼內膜翳帶白色﹐冷也。

一眼有疼痛﹐翳膜漸漸遮睛﹐熱也。

一眼神腎水脫歸瞳子者﹐气連淸淨府也﹐午前爲陽﹐午後爲陰﹐冷也。

虛實寒熱歌虛熱淚多淡白紅﹐上午不痛下午痛。實熱淚少鮮紅腫﹐午後不痛午前痛。

不痛翳膜漸遮睛﹐翳帶白色冷可定。疼痛翳膜漸遮睛﹐更帶紅色熱始審。

點藥藥性

甘石﹐止痛淚。乳香﹑沒藥﹐止痛散血。

靑鹽﹐去障眵翳﹐能涼血。銅靑﹐去風障﹐正瞳神。

白丁香﹐去肉扳睛。石蟹﹐去脹眵﹐消腫。

朱砂﹐正瞳神。蕤仁﹐去障眵﹐解毒還睛。

明礬﹐去障風翳﹐硼砂﹐涼血去障。

枯礬﹐去風障幹爛弦。膽礬﹐去翳。

血竭﹐散血住痛。輕粉﹐住痛殺虫。

巴豆﹐去肉翳膜。水粉﹐止淚生光。

瑪瑙﹐去障。連末﹐解藥毒﹐通竅散血。

熊膽﹐分塵去垢﹐散血臀膜眵脹。琥珀﹐去障生光。

龍骨﹐去翳障膜止淚。珊瑚﹐去障塵。

砂﹐熟用去翳膜﹐生用爛肉。珍珠﹐生用傷爛肉﹐熟用去膜生光。

牛黃﹐正瞳生光﹐淸心止痛﹐去障膜。

炮煉法

珍珠﹐用人乳拌一宿﹐入豆腐內煮熟﹐熟者生光﹐生者傷睛。

瑪瑙﹐火醋淬三次。

礬石﹐燒過。

琥珀﹐生研。

石燕﹐用﹐醋淬四五次。

石蟹﹐用﹐醋淬四五次。

熊膽﹐用篾盛上下去鮮血﹐不斷絲者乃眞。

麝香﹐用手摻如綫者佳。

石決明﹐用靑鹽和泥包煨。

牛黃﹐如千層餅樣﹐一層黑一層黃者佳。

文蛤﹐一名海蛤﹐卽雲南錢﹐同甘石一樣。

硼砂﹐燒幹不制。

白砒﹐同明礬入瓦盆內﹐燒煙盡爲度。

乳香﹐用銅勺滚水煮之成塊﹐在篛上炙去油。

輕粉﹐燒過。

沒藥﹐篛上炙去油。

海螵蛸﹐三黃湯煮﹐黃連﹑黃柏﹑黃芩。

牙硝﹐蘿卜煮過﹐冷定取面上結浮者佳。

蛤粉﹐燒過。

銅靑﹐放在姜內﹐外以紙包﹐火煨過。

翠靑﹐卽靑黛﹐滚水泡過。

靑礬﹐若有砂﹐不可同用。

韶光炒。﹝韶光查無此藥恐有訛誤存參﹞

翠白﹐卽上好白瓷器﹐醋燒九次。

樟腦﹐要升過。

綠礬﹐濯水煮﹐再入瓦罐內煮幹。

雲母石﹐炒脆。

靑鹽﹐入艸決明內﹐鹽泥封固過用。

膽礬﹐用紅棗去核﹐入礬在內﹐火上燒﹐半生半熟。

雄黃﹐大者打開﹐內有一層粉﹐卽是雄精。

白丁香﹐卽麻雀糞﹐用水淘浮﹐於水上白者﹐是丁香﹐余不用。

蕤仁﹐熱水煮過﹐去油打粉。

夜明砂﹐水浸爛﹐用稀布袋盛之﹐內去粗泥﹐外存泥沙﹐又用夏布袋盛水中漂淨﹐如尖頭者眞。

海金砂﹐制如夜明砂法。

鵝不食艸﹐卽野芫荽﹐一名天芫荽﹐五月五日午時取來﹐陰榦爲末。

男女禁忌

子日不鍼﹐未日不藥。男忌除﹐女忌破。

看眼法

夫天地之五行﹐配人身之五臟﹐身之五臟﹐合目之五經也。如兩屬心﹐心屬火﹐其色紅也。黑珠屬肝﹐肝屬木﹐其色靑也。兩瞼屬脾﹐脾屬土﹐其色黃也。白珠屬肺﹐肺屬金﹐其色白也。瞳仁屬腎﹐腎屬水﹐其色黑也。

察其五色﹐觀其五臟﹐五經配於五臟者也。察乎五行﹐推其生克﹐審其所感所因﹐用藥醫治﹐無有不愈。但人之所稟有濃薄﹐病之所感有重輕。風寒暑濕﹐喜怒哀樂﹐無非有所因而發也。今以大槪述之﹐因气感者﹐當蒙昧而色濁﹔因血而感者﹐多羞澀而色淡。飲酒發者﹐色必盛而連珠帶赤﹔好色而發者﹐紅必鮮而睛光恍惚。痛極者熱而帶虛﹐癢極者熱而加風。如有兩感﹐必至重犯。此皆初發之疾﹐大略如此。至於時作時止﹐日積月累。遷延歲月﹐或成紅障﹑白膜﹑雀目﹑靑盲﹑痔蠹﹑肉﹑漏突﹑頂睛﹑物傷﹑跌撲﹑痘疔﹑癤潰﹐千態萬狀﹐不能枚舉。

但是睛珠無損﹐瞳仁不失﹐不過障翳侵掩﹐皆爲可治之癥。至於珠塌﹑睛懸﹑淚枯﹑瞳涸﹑旋螺紋點﹐黑白混雜﹐此皆破壞之疾﹐不治之證也。有障翳賊翳﹐對視不見﹐必須斜眇。有幹睛縮睛﹐目力難辧﹐必須借日。翳有堅浮濃薄﹐不過遲速﹐皆可去也。色有紅藍紫綠﹐不過傳變﹐皆是火也。拳毛倒睫﹐肺與脾而相搏﹐風熱有餘﹐瞼皮寬解﹐痰與气而相搏﹐寒濕尢多。轉睛斗睛﹐無非風熱彌深。遠視近視﹐當分陰陽偏勝﹐此皆目前所見﹐有所異常者﹐不能細述。參其一定之規﹐用我活變之法﹐盡望聞問切之心﹐必得神聖工巧之驗也。

演藥法

認得其病﹐必當用藥﹐如認不眞﹐必當用術。設有瞳色不變﹐障翳全無﹐但只不見﹐欲見光明者﹐何以處之。欲與養明﹐反生翳障﹐欲與去翳﹐又不可磨。必須先用輔藥七分﹐主藥三分﹐勤點兩三日﹐發出翳來﹐就與去之。如其無翳﹐當與斂光﹐覺得少有光明﹐便是生意。令病患愼守﹐內服降火養水之劑﹐外點散气養明之藥﹐漸漸光明﹐乃是效處﹐不宜急速攻之。如旬日之內﹐光不得轉﹐此爲廢疾﹐不可彊之。或有障翳漫布﹐黑白不分﹐睹物有影﹐欲求分明者﹐何以治之。急於去翳﹐必損餘光﹐一於養明﹐翳不得敷﹐必須先用主藥六分﹐輔藥四分﹐勤點五六日﹐翳不動而光略生﹐方施重劑。光不生而翳略薄﹐施藥何用。凡有不識之病﹐不可輕誑輕詐﹐以致誤人。少行演試之術﹐可行則行﹐可止則止﹐此乃善誘之意﹐不可拒絕人也。

點藥法

今人點藥於眼﹐皆以大爲根﹐不拘何證﹐皆點是處。殊不知大但肉可治﹐余不能除﹐不若揭起上弦瞼﹐以藥播入﹐緊閉良久﹐使藥周遭散漫﹐無處不到。睛珠瞼﹐藥無所間。至於磨翳﹐必傍翳點藥﹐隨其上下﹐方得翳去。不可間散施點﹐使藥不驗。

制藥法

砂﹑丹﹑蘆﹐不制有毒﹐螵蛸﹑磁石﹐不制難研﹐務須研細。揀擇停當﹐或火煉﹐或水飛﹐或投入藥汁者﹐必煉令蘇入汁﹐候幹再入。如火煉者﹐必用瓦放藥在上﹐以炭火罩漏旺扇者﹐火候不可太過﹐不可不及。如水飛者﹐必須研細﹐放入水中﹐攪沈數次﹐將上浮起者﹐另傾別器﹐澄出淸水﹐曬漧再研。其餘艸藥﹐不過煮浸淨洗而已。

煎膏法

凡用膏子﹐不拘官料艸藥﹐必要洗淨切細﹐或煎汁﹐或搗汁﹐皆要澄濾濁腳爲是。取上面淸者﹐入罐煎熬﹐十去七分﹐將三分存下﹐方入薄瓷器內﹐隔水燉濃﹐下蘆薈末收幹。要老要嫩﹐但憑所宜。然焦則無力﹐嫩則難收。

研藥法

珍珠﹑琥珀﹑瑪瑙﹑珊瑚﹐皆所難研者﹐古人有用火者﹐𨿽易碎﹐去其眞性﹐又近於燥﹐不可用。水磨者﹐蕩去細塵﹐虧者太過﹐又不可。不如用布數層包定﹐鐵錘打碎﹐放開﹐揀細者入抒缽內﹐輕輕慢研細篩﹐眞性不失﹐虧者不多也。

合藥法

務將合藥料﹐預先研細﹐稱定包好﹐煎定膏子﹐各用器盛定﹐無一不備。方將各末子稱準﹐並立一處﹐重篩去粗末﹐次將熟蜜入器內﹐次稱膏子入膏蜜化勻﹐次入細藥攪勻得所﹐方下黃丹﹑麝香﹐收定﹐連器下窖出火毒﹐然後入瓷罐收用﹐愈久愈佳。若驟用﹐則火猛耳。

用藥法

治眼之法﹐用藥最難﹐大熱則發﹐大寒則凝﹐所以冰片禁用﹐黃連少用。外點之藥﹐須以消熔斂光爲主﹐內服之藥﹐須以發散破气爲先。初發者降火消風﹐久病者蕩翳發光。若驟補驟瀉者﹐皆能損目﹐毋欲速﹐毋放肆﹐愼之。

服藥法

目疾眼藥﹐每每不得速應﹐故服藥者鮮矣。古云﹕鍋中點水﹐不如竈底抽薪﹐點藥服藥﹐此爲內應外合之意也。服於食前固不可﹐服於食後﹐皆是運動之際﹐藥行四散﹐亦不得取效。惟於臨臥之時﹐臥而服之﹐兩眼皆合﹐精神潛伏﹐藥性上升﹐必走空竅﹐故於兩目皆應。

禁忌

目疾一得﹐諸事宜戒。飲食﹑起居﹑房勞﹑人事﹐皆能損目。如酒助火﹐色喪神﹐蒜昏目﹐怒傷睛。辛辣性熱而動火﹐發物鮏羴而動气﹐𨿽愚人亦知戒矣。有合衣香者﹐因觸而喪明﹐有飲燒酒者﹐因醉而昏目。至於當風向火﹐冒暑迎寒﹐此皆致病之因。又有刀鍼磨刮﹐燻灸出血等件﹐不能禁忌﹐爲害不淺﹐皆庸醫騙人﹐尢當峻拒。

至於塵沙播揚﹐煙火燻蒸﹐目疾未愈者﹐尢當遠避。日月光輝﹐紅紫艷色﹐目力微弱﹐不可久視。惡香惡臭﹐不惟有觸發之患﹐抑且有損明之虞。知命者﹐當以養明保身﹐豈可輕生自戕。

主藥方

赤芍藥一兩﹐切碎煎膏收入。

牯牛膽一个﹐水牛膽與黃牛膽同功。如得黃牯牛膽爲佳﹐多尋數枚﹐收入黃柏膏內﹐煎老成丸﹐外以黃蠟包裹﹐能畱久遠﹐與牛黃無異。

眞熊膽一錢﹐篛炙研末﹐用槿樹梗搗汁收入。

黃連五錢﹐切細煎膏。

黃柏一兩﹐切細煎膏。

當歸五錢﹐切細煎膏。

硼砂四錢﹐揀大塊月色者佳﹐將竹瀝收二錢﹐蘿卜汁拌收二錢﹐令幹共細研入藥。

珍珠一錢五分﹐生研﹐白淨無油透者佳。

琥珀一錢。須吸燈艸起者佳﹐生研用。

血竭一錢﹐研極細﹐無砂者佳。

砂白淨明亮者﹐用楓樹皮搗汁﹐收制五分﹐研細入藥。

漏蘆煎膏五分﹐收入罐﹐雄鷄膽二个﹐雄鴨膽二个﹐入藥再煉。

銅靑一錢五分﹐要銅上刮下者佳﹐店中買者不用﹐恐假者反爲害。

蘆甘石四錢﹐黃連煎膏制一半﹐鉛汞制一半﹐後用蘇木膏三錢﹐入人乳半盞﹐收幹入藥。

蘆薈一錢﹐研細。

靑鹽一大塊﹐用甘艸水煮過﹐研細﹐入藥五分。

海螵蛸一片半﹐大而濃者佳﹐用槐花煎汁﹐研細﹐收入下藥。

朱砂四錢﹐辰州成塊者佳﹐細研無聲﹐水飛入藥。

乳香煎膏五分。

沒藥煎膏五分。

黃丹八分﹐湯泡再研細﹐水飛過。

麝香一分。

上各件﹐如法制過﹐用熟蜜四兩﹐收煉得所﹐下窖出火毒﹐入瓷罐內收用。

輔藥方

黃柏要黃濃滋潤者﹐去粗皮﹐切片﹐煎汁﹐入蘆薈末﹐隔水減熱﹐收於瓷罐內﹐用前方爲主藥﹐此爲輔藥﹐看病輕重﹐以藥相配﹐病重者用主多﹐病輕者用輔多。若去翳用主﹐加後輔藥﹐隨癥加減﹐逐一開列。

加減方

磁霜﹐要好瓷器打碎鋒芒是也。用炭火紅﹐取出淬童便中。如此數次﹐研細篩過﹐紙包聽用。如遇老翳﹐白丁香不能動者﹐略加些磨之﹐少得翳動卽止﹐間一日再用﹐此是猛藥﹐不可輕使。愼之。

螺﹐用田螺數个﹐去靨﹐每个加砂豆大一塊﹐仰放一宿﹐取出煎幹﹐再研末﹐如遇肉濃翳﹐用些加點﹐少動卽止﹐間或用之。

螺涎﹐取大田螺去靨﹐少加靑鹽﹐其涎自出。如用螺太過﹐以致昏目﹐用此涎合藥頻點則退。

飛丹﹐水飛過﹐細篩紙包聽用。如遇爛眶﹐加些頻點﹐爛之甚者﹐再加海螵蛸並用。

過蘆甘石﹐淚多有水翳﹐眶爛瞼爛﹐用丹並點。

蘿卜制硼砂﹐將硼砂研碎入水﹐加蘿卜片煮滚三四次﹐去蘿卜煎幹﹐去面末硼砂﹐研細篩過。如翳至薄不可施重藥﹐以此消溶引水﹐以蕩輕翳。

大靑石﹐研細﹐紙包。如翳薄光明不發者﹐加藥點之。

辰砂﹐研﹐紙包。如翳薄光恍惚者用此。

白丁香﹐卽麻雀糞﹐取外白者是丁香﹐黑者不用。甘艸水煮過﹐研細﹐紙包。若主藥點翳不動﹐以此攻之﹐翳薄除之﹐此藥有捲翳之力。

酸石﹐卽五味子煎汁﹐將過蘆甘石收幹﹐卽酸石也。如遇羞明之癥﹐用此藥以水調塗之。

上藥十味﹐驗如影響﹐但用者務要的當﹐不可輕忽。藥味俱要道地精選﹐並要虔誠修合﹐走徧江湖﹐無人敢敵。

此方亳州王振吾先生﹐因父病目將盲﹐出榜﹐願以三百金相酬﹐名醫羣集治療﹐不愈。有道人揭榜能醫﹐出藥點之﹐半月而愈。振吾以三百金相酬﹐道人分釐不取﹐闔家拜謝。道人遂授此書﹐令振吾制就施濟。遠近復明者﹐不可勝數。適有楊奉林者﹐與振吾相契甚濃﹐亦同病目。醫愈﹐求授此書﹐遂爲名醫。今有徽商王姓﹐其人與奉林爲至戚﹐得其眞本﹐而不肖因在其延醫診病﹐見其施藥如市﹐細叩其因﹐渠竟親筆相授﹐但惜力有不能。僅合後方﹐然亦甚效。倘制就時﹐萬祈普惠廣施﹐則功誠不淺矣。

上好羊腦蘆甘石八兩﹐打如蓮子大﹐一分爲重﹐則用新銅罐盛入童便﹐浸四十九日﹐濾去宿童便﹐再入新童便煮﹐一炷香咬鹹酸味﹐不必再煮。又不可煮老﹐研爲細末﹐用缸片一大塊﹐將藥放在上﹐用硬炭火﹐一炷香久。甘石漸漸轉如松花色﹐細心謹愼取起﹐總稱勻分﹐作四分﹐作四法制之﹐四制法開後。

一分用薑汁煮三次﹐候幹﹐細研篩過﹐名曰虎液膏。另用瓷罐盛之﹐不可出气。

一分用細辛﹑芥穗﹑薄荷各一兩﹐煮濃汁大半盅﹐亦煮三次﹐如前研細篩過﹐名曰鳳麟膏﹐另用瓷罐收貯。

一分用晚蠶沙三升﹐炒爲灰﹐滚水淋灰汁大半盅﹐亦煮三次﹐候幹研細﹐名曰靑龍膏。另用瓷罐收貯。

一分用童便再煮三次﹐候幹﹐研細﹐名曰羊腦玉。另用瓷罐收貯。

以上俱要如法修制﹐並要銅鍋煮方佳﹐研極細﹐各將瓷罐收貯聽用﹐用法開後。

一治內障﹐如迎風冷淚﹐怕日羞明﹐昏花等癥。用虎液﹝六分﹞羊腦玉﹝一分﹞鳳麟﹝二分﹞

冰片一分﹐合勻調點。

一治內障﹐肉扳睛﹐赤白翳膜爛弦等癥﹐用虎液﹝二分﹞羊腦玉﹝四分﹞靑龍﹝四分五釐﹞冰片﹝一分﹞﹐合勻調點。

一治時行火眼。用虎液﹝七分﹞羊腦玉﹝四分﹞

朱砂﹝五釐﹐細末水飛﹞﹐合勻調點。

一治年久云翳遮睛﹐不能行路﹐但見人影﹐如白衣人行。有血根扳睛可治者﹐用靑龍﹝六分﹞羊腦玉﹝四分﹞

每日骨簪點四五次﹐點後閉目﹐藥盡開眼﹐直點至翳開之後﹐再用虎液﹝二分﹞羊腦玉﹝四分﹞鳳麟﹝三分﹞

冰片﹝一分﹞珍珠﹝五釐﹐研細末﹞琥珀﹝五釐﹐不用制細末﹞﹐合勻﹐如法點。

以上照法調合點之﹐勿得配錯致誤﹐此非尋常可比也﹐珍之。

神效水眼藥方﹝治諸般目疾﹞

羊腦蘆甘石用童便浸﹐春五夏三﹐秋七冬十日﹐取出略打碎﹐用瓦片盛於火盆內﹐火二次﹐漂淨焙漧十兩。

辰砂研細水飛四兩﹐山東黃丹水飛焙漧十兩﹐麝香研細三錢﹐乳香去油細末四兩﹐硼砂研細二兩﹐沒藥熨去油細末四兩﹐海螵蛸去衣研細﹐水浸漂淨焙漧﹐十兩。

上藥各樣爲末極細﹐直研至無聲爲度﹐稱準不可多少﹐每藥末九兩﹐煉上好白蜜一斤﹐調成膏子﹐其蜜要用絹帕濾三次。其蜜𨿽要煉三次﹐可以不必滴水成珠﹐總是熬化濾過而已。合就用瓷罐收貯﹐蠟封過兩月方可用﹐愈久愈佳﹐經驗。

按五輪治療捷法

春來木旺之時﹐應在肝經。因嗔怒气逆﹐上而不下﹐則傷肝。肝傷則納肝血﹐肝乃膽之母﹐肝熱則生風﹐故眼熱赤腫﹐淚如雨﹐羞明怕日﹐不便開張﹐此肝經實熱之癥。肝乃東方甲乙木﹐在眼爲風輪﹐貫淸淨廓﹐通膽經﹐宜用瀉肝湯治之。

瀉肝湯

眼朦春月瀉肝先﹐柴薄梔芩歸芍添﹐陳艸荊防通滑石﹐大黃膽艸共黃連﹐先燻後食頻頻服﹐赤腫旋消喜自然﹐再合鎭肝丸子服﹐春時永絕舊根源。

鎭肝丸

蒼術﹝八兩﹐米泔水浸﹞谷精艸﹝三兩﹞黃芩﹝三兩﹞木賊﹝三兩﹐去節﹞石決明﹝一兩﹐﹞

皂角末﹝一兩﹞羊肝﹝一具﹐不落水以竹刀刮去膜﹐研爛如泥﹞

上將前藥末共搗千捶﹐丸梧桐子大﹐每淸茶送下三十丸。

補肝丸

治肝虛目暗﹐漸漸昏蒙﹐時見黑花﹐視一如二者。

菟絲子﹝酒煮搗爛﹞柏子仁﹝炒﹐各三兩﹞枸杞﹝三兩﹞山藥﹝三兩﹞白茯苓﹝二兩﹞防風﹝一兩﹞

枝子﹝一兩﹐炒﹞五味子﹝一兩﹞車前子﹝一兩﹐炒﹞細辛﹝五錢﹞甘艸﹝五錢﹞蕤仁﹝三錢﹞

川芎﹝一兩﹞

以上共爲細末﹐熟地三兩﹐兔肝一具﹐搗膏入藥。

上藥煉蜜爲丸﹐梧桐子大﹐燈艸煎湯送下二錢。忌蘿卜﹑蒜椒姜﹑魚鮏﹑犬羊﹑煎炒﹑油面﹑生冷之物。

夏來火旺之時﹐應在心經。凡人焦思不已﹐勞神動心﹐心不生血﹐血少不能養肝﹐故目無所視﹐兩眼四角爲大小。屬心﹐喜怒不常﹐思慮過度﹐房事恣意﹐水不能制火﹐上攻眼目﹐以致肉扳睛﹐熱血不止﹐刺痛難開﹐久而不治。翳生瞳仁﹐身熱口舌生瘡﹐其病在心﹐心屬南方丙丁火﹐在眼爲血輪﹐貫抱陽廓﹐通命門經。

瀉心湯

眼紅夏月瀉心經﹐通艸枝連生地停﹐甘滑荊防歸芍入﹐大黃紫艸效通神。

秋來金旺之時﹐而應在肺。蓋肺爲華蓋﹐位居在上﹐冷熱不調﹐故損肺經。肺損不能生水﹐火無水制﹐炎攻於目﹐故黑睛上起白翳﹐謂之金克木。肺屬西方庚辛金﹐在眼爲气輪﹐貫傳導廓﹐通大腸經。

瀉肺湯

秋時眼病肺宜淸﹐枳桔桑葶地骨芩﹐旋覆麻黃防共艸﹐佐加歸芍地黃尋﹐煎嘗酌量分深淺﹐三帖麻黃不必增。

冬來水旺之時﹐而應在腎。房勞酒色恣意﹐則眼生花﹐如飛蠅之狀。視人物如堆煙﹐視太陽若水花﹐久而不治﹐則爲靑盲也。腎屬北方壬癸水﹐在眼爲水輪﹐貫津液廓﹐通膀胱經。

瀉腎湯

冬時眼治腎之經﹐牛蒡芎歸與黑參﹐生地荊防柴芍藥﹐水煎溫服目還明。

夫脾胃者﹐屬中央戊己土﹐每季各旺十八日﹐在眼爲肉輪﹐貫水谷廓﹐通肺經。

瀉脾湯

瀉脾枝芍菊荊防﹐枳桔元翹膽細羌﹐甘附木通歸蔓子﹐宣壅疏土正堪嘗﹐消風丹點功還大﹐風熱全驅體自康。

消風丹

黃柏﹝五錢﹞秦艽﹝五錢﹞防風﹝五錢﹞細辛﹝五錢﹞黃連﹝五錢﹞木通﹝五錢﹞薄荷﹝一錢﹞

上研細末﹐水一盅﹐浸一宿去滓﹐加菊花一錢﹐白蜜四兩﹐熬成膏﹐出火毒調點。

一治眼多淚﹐用鯽魚膽﹝七个﹞人乳﹝一盅﹞

和勻﹐飯上蒸一二次點目﹐其淚自收。

四季加減煎藥方

當歸﹝八分﹞白茯苓﹝去皮﹐八分﹞艸決明﹝炒磨碎﹐八分﹞麥冬﹝去心﹐八分﹞黃芩﹝八分﹞

銀柴胡﹝八分﹞生地黃﹝八分﹞防風﹝八分﹞白芍﹝五分﹞羌活﹝五分﹞川芎﹝五分﹞粉艸﹝三分﹞

靑葙子﹝水淘去泥﹐磨碎﹐八分﹞

河水二盅﹐加竹葉燈心爲引。

春倍加柴胡羌活蔓荊荊芥減茯苓夏倍加黃柏黃連菊花山梔寒水石減柴胡秋倍加桑皮黃連黃芩麥冬白術赤芍減川芎白芍柴胡冬倍加黃柏﹝鹽水炒﹞知母﹝鹽水炒﹞菟絲山藥枸杞石決明﹝﹞

減黃芩羌活山枝飲酒過多﹐倍加榦葛山枝﹝炒﹞黃芩天花粉減茯苓柴胡受寒頭痛﹐倍加荊芥羌活薄荷本白芷石膏減黃芩麥冬受熱紅腫﹐倍加山枝羌活黃柏蔓荊荊芥大黃朴硝減甘艸柴胡惱怒目痛﹐倍加枳殼香附白蒺藜車前子旋覆花夢遺目痛﹐倍加山藥菟絲枸杞熟地天冬覆盆子勞神目腫﹐倍加當歸川芎茯苓遠志人參減羌活忌鮮魚﹑雞子﹑雞﹑燒酒﹑煎炒﹑生冷﹑麵食﹑酒﹑豬腦髓﹐戒怒惱﹑性急﹑焦躁﹐又忌桃﹑李﹑梅﹑瓜﹑菜﹐並滚水洗面。

眼有七十二癥醫治

第一問

目有兩睛﹐猶天之有日月也﹐平空昏者何故﹖答曰﹕皆因酒色過度﹐憂愁思慮悲哭﹐或醉飽﹐髒血不勻﹐肝經抑鬱﹐則爲患矣。宜點虎液珍珠膏﹐服明目流气飲。

明目流气飲

治目中障翳﹐隱澀難開﹐迎風冷淚﹐時時暴赤﹐視物不明﹐眼生黑花。

大黃﹝炮﹞牛蒡子﹝炒﹞川芎甘菊白蒺藜﹝炒去刺﹞細辛防風元參梔子﹝炒﹞荊芥穗蔓荊子﹝炒﹞甘艸黃芩木賊﹝去節﹞艸決明﹝炒﹐以上俱七分﹞蒼術﹝米泔水浸﹐六分﹞

水煎食後服﹐或爲末﹐臨臥時酒送二錢。一方加木通﹑白術﹑石決明。

眼有七十二癥醫治

第二問

目有赤腫者何故﹖答曰﹕五臟熱邪內攻﹐以致心火暴盛﹐皆酒之所致也﹐宜點靑龍虎液膏﹐服洗心散﹑羊肝丸。﹝方見七十一問﹞

洗心散

治肝熱傳於心經﹐積熱上攻﹐眼弦澀﹐睛疼﹐熱盛風多。

木通赤芍甘艸荊芥黃連薄荷當歸生地黃水煎食後服。﹝五問﹑六十三問其方俱與此不同﹞

眼有七十二癥醫治

第三問

目有赤而不痛者何故﹖答曰﹕肝實也。肝者﹐血髒也﹐肝實則血盛﹐盛則血气上攻﹐侵貫瞳仁﹐故赤而不痛。並痛至坐臥不得﹐宜點鳳麟﹑羊腦玉﹐服瀉肝散。

瀉肝散

大黃﹝五錢﹞荊芥﹝一兩﹞甘艸﹝一錢﹞

共爲細末﹐每用熱湯送二錢。

眼有七十二癥醫治

第四問

目有赤而昏暗﹐起黑雲﹐大角紅者何故﹖答曰﹕肝虛也。肝屬木﹐木生火﹐子盜母气﹐則昏暗。火發則木衰。若心火旺﹐則血有餘﹐貫大角﹐侵於瞳神﹐目旣赤而又昏也﹐宜點虎液膏。肝實者服瀉肝散。﹝方見三問。﹞膽虛者﹐服補膽散。心火旺者服瀉心散。

補膽散

治黑白內外障翳﹐膽虛者﹐膽以瀉爲補。

當歸羌活蒺藜蟬蛻荊芥甘艸﹝各二錢﹞

共爲末﹐每服二錢﹐米湯下。

瀉心散

治目赤疼痛﹐心火實者。

甘艸﹝二錢﹞澤瀉﹝五錢﹞黃連﹝三錢﹞

共爲末﹐每服二錢﹐燈心湯下。

眼有七十二癥醫治

第五問

目有大角赤痛者何故﹖答曰﹕心實也。大角屬心﹐南方火位之象﹐心火旺﹐則大角赤痛﹐宜點靑龍膏﹐服洗心散﹑三黃湯。

洗心散

﹝二問六十二問俱有此名方各不同﹞

生地薄荷荊芥防風羌活山梔黃連黃芩柴胡石羔甘艸川芎菊花龍膽艸淡竹葉﹝各等分﹐研細末﹞

上散﹐日進三服。

三黃湯

治熱淚傾出﹐沙澀睛疼﹐怕日羞明胞腫者。用黃連黃芩黃柏﹝各等分俱炒﹞

水煎服。

眼有七十二癥醫治

第六問

目有小角赤者何也﹖答曰﹕心虛也。心屬火﹐火能生土﹐故火乃土之母﹐土實則火虛﹐如子肥知母瘦也。

宜點虎液珍珠琥珀膏﹐服補心散。

補心散

治疼痛不已。

當歸﹝一兩五錢﹞芎﹝一兩﹞生地﹝一兩五錢﹞粉艸﹝一兩五錢﹞遠志﹝去心﹐一兩五錢﹞

柏子仁﹝三兩﹞酸棗﹝炒﹐二兩﹞人參﹝一兩﹞金箔﹝一帖﹞麝香﹝一分﹞琥珀﹝三錢﹞茯苓﹝七錢﹞

南星﹝五錢﹞半夏﹝五錢﹞石菖蒲﹝六錢﹞辰砂﹝五錢﹞

共爲末﹐蒸餅爲丸﹐如綠豆大﹐朱砂金箔爲衣﹐每服七分﹐拌津含化﹐姜湯下。

眼有七十二癥醫治

第七問

目有白翳多者何故﹖答曰﹕肺屬金﹐金能生水。水若過旺﹐面上卽見風膜﹐肺竅因塞﹐失其精華﹐致肺托落。﹝肺托落三字他書罕見存疑﹞肺因漧硬﹐故气澀之而爲翳。金若不旺﹐則不能生水﹐水不能生肺﹐亦有漧燥之病﹐宜點珍珠膏﹐服補肺散﹑洗心散。﹝洗心散方名互見﹐藥味不同。此不立方未便亂用﹐且其屬肺前洗心﹐二方似不相宜﹞

補肺散

當歸﹝五錢﹞黃芩﹝一兩﹞桔梗﹝四錢﹞赤芍﹝五錢﹞桑皮﹝一兩﹞麻黃﹝四錢﹞枳殼﹝四錢﹞

葶藶﹝五錢﹞地骨皮﹝八錢﹞甘菊﹝四錢﹞元參﹝八錢﹞白芷﹝四錢﹞生地﹝四錢﹞甘艸﹝四錢﹞

金銀花﹝四錢﹞

共爲細末﹐每服三錢。

眼有七十二癥醫治

第八問

目有翳而多淚不凝結者何故﹖答曰﹕卽是肺托落﹐肝虛也﹐宜點珍珠琥珀膏﹐服阿膠散﹑補肺散。﹝方見七問﹞

阿膠散

白茯苓﹝二錢﹞白術﹝二錢﹞川芎﹝二錢﹞阿膠﹝炒成珠﹐二錢﹞當歸﹝一錢﹞

姜三片﹐棗三枚﹐水煎﹐不拘時服。

眼有七十二癥醫治

第九問

目有怕日羞明何故﹖答曰﹕脾實也。脾屬土﹐土受濕气傳於肺﹐肺受心經邪火而傳於目﹐太陽受濕熱則勝脾土﹐土盛肌肉壅塞難開﹐乃是濕气相搏﹐故怕日羞明﹐宜點珍珠膏﹐服洗脾飲﹑密蒙丸。

洗脾飲

治胞腫赤痛。

當歸天花粉赤芍黃芩羌活穿山甲﹝炒﹞金銀花白芷連翹水煎將好﹐加大黃芒硝一二錢﹐卽取起﹐食後服。

密蒙丸

此方還有在後﹐看加減服。﹝此言還有在後﹐查後未見﹐疑系脫簡﹞

密蒙花菊花羌活石決明﹝鹽水浸炒﹞靑精石白蒺藜﹝炒去角﹞

上各等分爲末﹐煉蜜爲丸﹐桐子大﹐每服三十丸﹐食後服﹐日三服。

眼有七十二癥醫治

第十問

目有視物不眞者何故﹖答曰﹕脾虛也。脾屬土﹐肝屬木﹐木克土﹐靑黃相爭﹐黃不勝靑﹐故視物不眞。宜點珍珠膏﹐服蒼術湯﹑補腎丸。﹝方見十一問﹞

蒼術湯

蒼術﹝米泔浸炒﹐一錢二分﹞本﹝一錢﹞白芷﹝一錢﹞羌活﹝一錢﹞川芎﹝一錢﹞甘艸﹝一錢﹞

蔥姜煎服。

眼有七十二癥醫治

第十一問

目有黑花﹐如飛蟬蠅者何故﹖答曰﹕腎虛也。腎屬水﹐水若枯﹐則腎虛。宜點虎液﹑靑龍膏﹐服豬苓湯﹑補腎丸。

豬苓湯

五味子熟地豬苓肉蓯蓉﹝酒洗﹞枸杞子覆盆子不用引﹐水煎服。

補腎丸﹝五十四問﹑六十六問各有補腎丸﹐均相同﹞車前子﹝酒浸﹐一兩﹞石斛﹝去根﹐一兩﹞

靑鹽﹝二錢﹞磁石﹝醋淬七次﹐水飛﹐二錢﹞沈香﹝五錢﹐另研﹞菟絲子﹝酒煮打爛﹐二錢﹞

共爲末﹐煉蜜爲丸﹐梧桐子大﹐每服七十丸﹐空心鹽湯送下。

眼有七十二癥醫治

第十二問

目有迎風流淚者何故﹖答曰﹕腎虛也。肝木生風﹐腎水枯不能滋木﹐木乃腎之子﹐故見風流淚也。宜點鳳麟羊腦玉﹐服地黃丸。

明目地黃丸

﹝四十八問亦有地黃丸﹐其方不同﹐此卽薛氏選方減去石斛者﹞

生地﹝一斤﹐酒浸﹞熟地﹝一斤﹐酒浸九蒸﹞防風﹝四兩﹞枳殼﹝去瓤麩﹐炒﹐四兩﹞川牛膝﹝去蘆﹐四兩﹞杏仁﹝去皮尖﹐二兩﹞

共爲末﹐煉蜜爲丸﹐梧桐子大﹐每服五十丸。

眼有七十二癥醫治

第十三問

目有赤筋扳睛者何故﹖答曰﹕心火主血﹐肝木主筋。血侵於筋﹐肝心同源﹐相傳於目﹐故曰血眼。多生扳睛﹐宜服三黃湯﹐不退再服當歸散﹐點珍珠膏。﹝珍珠膏疑卽虎液等膏加珍珠琥珀之方﹞

三黃湯﹝以大黃易黃柏﹐卽三黃丸方﹐見後五十二問﹞

大黃﹝二錢﹐酒炒﹞黃芩﹝一錢五分﹞黃連﹝二錢五分﹞

當歸散

當歸白芷羌活甘艸梔子牛蒡﹝炒﹞

共爲末﹐滚水調服。

眼有七十二癥醫治

第十四問

目有白膜遮睛者何故﹖答曰﹕肺金克肝木﹐風邪在肺矣。金旺而木衰﹐故白膜遮睛。宜點珍珠膏﹐或點推雲散﹐服連翹飲﹑四順淸涼散。

連翹飲

連翹甘艸黃芩梔子薄荷大黃﹝酒炒﹞朴硝﹝以上各等分﹞

上共爲末﹐滚水下﹐或蜜丸亦可。

四順淸涼散

大黃﹝酒炒﹞川芎山梔赤芍沒藥﹝制去油﹞歸身枳殼香附﹝酒炒﹞生地甘艸﹝以上各等分﹞

共爲末﹐米湯下。

推雲散

蘆甘石﹝五分﹞珍珠﹝二分﹞瑪瑙﹝三分﹞朱砂﹝四分﹞熊膽﹝一分五釐﹞黃連﹝一分五釐﹞

乳香﹝六釐﹞沒藥﹝六釐﹞麝香﹝二釐﹞硼砂﹝三釐﹞

共爲細末點眼。

眼有七十二癥醫治

第十五問

目有遇風作癢者何故﹖答曰﹕肝經有風邪。肝屬木﹐一見風﹐躁動卽癢。宜點虎液膏﹐服荊芥散。

荊芥散

荊芥蔓荊子甘菊白芍香附蒼術﹝炒﹞艸決明﹝炒﹞甘艸﹝以上各等分﹞

共爲細末﹐每服一錢。黑豆湯下。

眼有七十二癥醫治

第十六問

目有早晨昏花者何故﹖答曰﹕此爲頭風注於目﹐頭乃諸陽之首﹐早晨昏則陽衰﹐陽气屬木﹐木旺寅卯辰時﹐故邪勝則生風﹐攻於目也。宜點羊腦玉﹐服蒺藜散。

蒺藜散

白蒺藜﹝炒﹞芍藥茯苓甘艸石決明﹝鹽水炒﹞川芎﹝炒﹞羌活當歸防風蒼術﹝米泔浸炒﹞

蟬蛻麻黃﹝以上各等分﹞

共爲細末﹐滚水送下。

眼有七十二癥醫治

第十七問

目有午後昏暗者何也﹖答曰﹕胃腦損也。

元气卽眞元也﹐流傳於陰道﹐不歸陽道﹐自午至戌之候﹐寒气漸生﹐故主腦損﹐以致臨晚目昏。宜點珍珠膏﹐服寬中散﹑太陽丹﹑瀉肺散﹐灸風府穴。﹝風府穴一名舌本穴﹐在頂後入髮際一寸處﹞

寬中散

靑皮﹝四兩﹞陳皮﹝四兩﹞丁香﹝四兩﹞甘艸﹝四兩﹞朴硝﹝四兩﹞細辛﹝五錢﹞濃朴﹝二兩﹐薑汁炒﹞白豆蔻﹝二兩﹞

共爲末﹐每服二錢﹐鹽湯下。

太陽丹

治太陽穴疼痛﹐名雷頭風。

大川烏﹝一兩﹞石膏﹝﹐一兩﹞白芷﹝一兩﹞甘菊﹝一兩﹞

共爲末﹐蜜和麵糊爲丸﹐朱砂﹑羌活一兩﹐甘艸二兩﹐細辛五錢﹐爲衣﹐每服八十丸﹐淡姜湯下。

瀉肺散

黑豆白芷澤瀉當歸枸杞苦參上藥各等分﹐水煎服﹐忌酒煎炒發物。

眼有七十二癥醫治

第十八問

目有昏花﹐迎風流淚﹐怕日羞明者何故﹖答曰﹕風熱上攻於目也。宜點虎液膏﹐服上淸丸。

上淸丸

羚羊角﹝鎊﹐一兩﹞犀角﹝鎊﹐一兩﹞牛黃﹝五錢﹞琥珀﹝三錢﹞濃朴﹝薑汁炒﹐一兩﹞黃芩﹝酒炒﹐一兩﹞川芎﹝五錢﹞白芷﹝五錢﹞菊花﹝八錢﹞防風﹝八錢﹞羌活﹝八錢﹞艸決明﹝一兩﹞

生地﹝七錢﹞熟地﹝七錢﹞防己﹝八錢﹞黑牽牛﹝八錢﹞蟬蛻﹝去頭足﹐七錢﹞地膚子﹝一兩﹞

滑石﹝一兩﹞

共爲末﹐蜜丸﹐梧桐子大﹐每服五十丸﹐食後服。

眼有七十二癥醫治

第十九問

目有日夜疼痛者何也﹖答曰﹕陽毒之气盛也。經云﹕靜則血气衰﹐注於陽道﹐寒邪克之﹐故日夜作疼。宜服撥云丸。

撥云丸

白蒺藜﹝炒去角﹞羌活獨活防風生地黃荊芥當歸蛇蛻金銀花蟬蛻赤芍甘艸水煎服。

眼有七十二癥醫治

第二十問

目有日中痛者何故﹖答曰﹕陽气盛也。經云﹕陰靜則陽盛。陽火盛則旺於日中﹐見陽气則痛﹐故知陰虛也。

宜服洗心散。﹝方見二問﹑五問。二問五問方各不同﹐余以病輕者服二問方﹐重者服五問方﹐似有區別﹞

眼有七十二癥醫治

第二十一問

目有浮眵白膜者何也﹖答曰﹕肺金受熱也。血盛則熱﹐气盛則寒﹐肺气盛則生膜﹐白乃肺之根也。肺受風邪﹐浮散於目﹐故有白膜遮之也。宜點虎液膏﹐服四順飲。﹝四順飲未立方﹐蓋卽十四問四順淸涼散也﹐存疑﹞

眼有七十二癥醫治

第二十二問

目有旋螺突出者何也﹖答曰﹕是積也。積乃臟腑之流毒﹐攻於外﹐發於目﹐血結於肝﹐木之積也。宜服蟬蛻無比散﹐點推雲散。﹝方見十四問﹞

蟬蛻無比散

蟬蛻﹝去頭足﹐一兩﹞蛇蛻﹝微炒﹐一兩﹞羌活﹝三兩﹞當歸﹝酒洗﹐三兩﹞川芎﹝鹽酒炙﹐三兩﹞

石決明﹝鹽水煉﹐三兩﹞防風﹝四兩﹞蒼術﹝米泔浸﹐二兩﹞茯苓﹝四兩﹞赤芍﹝二兩﹞炙甘艸﹝四兩﹞

白蒺藜﹝炒去刺﹐八兩﹞

共爲末﹐食後服三錢﹐米湯調下﹐忌生冷油面等物。

眼有七十二癥醫治

第二十三問

目有瞳仁倒者何也﹖答曰﹕五臟俱損也。外因五色﹐內因五味﹐精液妄行﹐以致腎水枯竭而傷肺肝﹐知五臟損也。宜點珍珠虎液膏﹐服菊花丸。

菊花丸

菊花﹝四兩﹞巴戟﹝一兩六錢﹞五味子﹝二兩﹞

肉蓯蓉﹝酒洗﹐一兩﹞枸杞﹝二兩﹞

共爲末﹐蜜丸梧桐子大﹐每服用鹽湯送下三十丸。

眼有七十二癥醫治

第二十四問

目有靑膜遮睛者何也﹖答曰﹕目乃腎水之源﹐精神之腑。五臟積熱﹐壅滯气血﹐衝擊肝木﹐故靑膜遮睛也。

宜點靑龍琥珀膏﹐服洗肝散。

洗肝散

薄荷葉川芎大黃當歸梔子防風羌活甘艸﹝以上各等分﹞

共爲末﹐每服三錢﹐食後服。

眼有七十二癥醫治

第二十五問

目有瞳仁黃者何也﹖答曰﹕黃風內障也。五行應變﹐升降爲先。若血气衰澀﹐不能應目﹐故瞳仁黃也。宜點珍珠散﹐服椒紅丸。

夜光椒紅丸

川芎﹝一兩﹞白蒺藜﹝炒﹐三錢﹞防風﹝五錢﹞蒼術﹝炒﹐二兩五錢﹞熟地﹝三兩﹞車前子﹝炒﹐三錢﹞元精石﹝五錢﹞羌活﹝一兩﹞當歸﹝一兩﹞川烏﹝一兩﹞陳皮﹝一兩﹞黃連﹝一兩﹞

珍珠﹝五錢﹞人參﹝五錢﹞川椒﹝五錢﹞

共爲末蜜丸﹐梧桐子大﹐每服四十五丸﹐木香湯下。

眼有七十二癥醫治

第二十六問

目有白星散亂﹐頭昏眼花黑暗者何也﹖答曰﹕气血衰也。气血者﹐周流百脈﹐百脈一衰﹐六陽俱起﹐頭卽昏眩﹐血脈不行﹐故生白星﹐昏花黑暗。宜服川烏散﹐點推雲散。﹝方見十四問﹞

川烏散

川烏﹝煨﹞細辛川芎防風生地當歸芍藥甘艸人參﹝以上各等分﹞

共爲末﹐每服二錢﹐酒送下。

石膏二川湯

﹝石膏二川湯法中未見﹐疑漏載﹞

石膏川烏川芎防風荊芥羌活連翹升麻水煎服。

眼有七十二癥醫治

第二十七問

目有粉靑而昏者何也﹖答曰﹕脾家風濕﹐瘀血滯精﹐宜服分昧散﹐點推雲散。﹝方見十四問﹞

分昧散

琥珀﹝一兩﹞防風﹝一兩﹞元參﹝一兩五錢﹞蔓荊子﹝炒﹐一兩五錢﹞艸決明﹝一兩五錢﹞甘艸﹝一兩﹞細辛﹝一兩﹞牛蒡子﹝炒﹐一兩五錢﹞蒼術﹝米泔浸﹐一兩﹞大黃﹝一兩﹞甘菊﹝一兩﹞

白蒺藜﹝炒﹐一兩五錢﹞

水煎或爲末﹐白湯調下﹐每服二錢。

老膜散

治翳膜極重者。﹝老膜散法中未見﹐忽附於此﹐前證用此未免過峻﹐施之翳膜極濃者可也﹞

珍珠﹝二分﹞熊膽﹝一分五釐﹞辰砂﹝一分五釐﹞陀僧﹝一分五釐﹞蕤仁﹝一分五釐﹞白丁香﹝一分五釐﹞荸薺粉﹝二分﹞砂﹝升過﹐一分﹞

共爲細末點之。

眼有七十二癥醫治

第二十八問

目有赤脈下垂而昏痛者何也﹖答曰﹕是肝家邪風所致。木生火﹐火乘風邪﹐故血妄行。宜服通血散。

通血散

艸決明防風荊芥赤芍當歸大黃山梔羌活木賊蒺藜甘艸共爲末﹐每服茶湯調服三錢。

眼有七十二癥醫治

第二十九問

目有赤腫﹐瞳仁痛者何也﹖答曰﹕腎水枯﹐心火旺﹐水不能勝火。宜服洗心散﹝方見二問五問﹞﹑補腎丸﹝方見十一問﹞。

眼有七十二癥醫治

第三十問

目有沙澀流淚者何也﹖答曰﹕脾家熱也。翻過眼皮﹐將鍼撥破紅點﹐銅烙熨之平復。若熱淚睛痛﹐怕日羞明﹐胞腫﹐宜點推雲散﹐﹝方見十四問。﹞服加味洗心散﹝方見二問五問。二問五問方各不同﹐見證斟酌用之﹞

眼有七十二癥醫治

第三十一問

目有白珠多紅者﹐及眵淚沙澀難開何也﹖答曰﹕患目之後﹐多受風寒﹐而气血不通﹐九竅閉塞﹐以致肺气衰弱﹐心火太旺﹐故心血欺淩肺金。宜點珍珠虎液膏﹐服和血補气飲。

和血補气飲

防風﹝一錢﹞黃芩﹝一錢﹞蔓荊子﹝一錢﹞白芷﹝一錢﹞柴胡﹝一錢﹞甘艸﹝五分﹞當歸﹝一錢五分﹞

升麻﹝六分﹞

水煎服。

眼有七十二癥醫治

第三十二問

目有眵淚如膿﹐赤腫而昏者何故﹖答曰﹕腎虛心虛﹐名曰龍虎交困。宜服坎離丸﹑補腎丸﹝方見十一問﹞﹐點推雲散﹝方見十四問﹞。

坎離丸

白術﹝土炒﹞細辛川芎艸決明﹝炒﹞羌活當歸五味防風官桂菊花元參白茯苓地骨皮靑葙子車前子甘艸人參苦參黃芩﹝以上各等分﹞

共爲末﹐煉蜜爲丸。每服四十丸﹐米湯下。

眼有七十二癥醫治

第三十三問

目有迎風冷淚﹐多膜而昏痛者何也﹖答曰﹕此肝木生心火﹐火旺而金衰﹐故不得克制肝木﹐名曰東西合戰。宜點推雲散﹝方見十四問﹞﹐宜服瀉肝散﹑補膽散﹝方見三問四問﹞

人參湯

﹝人參湯法中未見﹐蓋漏載﹐揣病原亦宜服﹞

人參﹝三錢﹞黃連﹝五錢﹞蔓荊子﹝炒﹐三錢﹞甘艸﹝二錢﹞白芍﹝二錢﹞黃柏﹝鹽水炒﹐二錢﹞

知母﹝鹽水炒﹐二錢﹞

水煎溫服。

眼有七十二癥醫治

第三十四問

左右目互相赤紅何也﹖答曰﹕血邪攻衝也。肝臟不足﹐爲風熱相爭﹐左右來往﹐脈有偏盛偏衰﹐故曰互相赤紅也。宜敷赤頭散﹐服蠶紙丸﹑芍藥湯。

蠶紙丸

晚蠶蛾蟬蛻菊花羌活谷精艸甘艸﹝各等分﹞

共爲細末﹐蜜丸﹐每服三十丸﹐茶下。

赤頭散

南星﹝二兩﹞赤小豆﹝三兩﹞

共爲末﹐淨水調敷眼眶﹐並太陽二穴。如幹以水潤之﹐取效。

眼有七十二癥醫治

第三十五問

目有暴生眵障﹐頭面腫痛何也﹖答曰﹕太陽火熱﹐受風邪也。宜點珍珠虎液膏﹐服川芎散﹑洗心散。﹝方見二問。川芎散漏未立方﹐按證用二問之洗心散﹐不如用五問之方效速﹐曾驗﹞

眼有七十二癥醫治

第三十六問

目有縱橫赤脈﹐沙澀眵膜多淚﹐怕日羞明者何也﹖答曰﹕飲食不節﹐損傷脾土﹐以致精神短少。況水屬太陽﹐其气生肝木﹐木旺則生風﹐風濕相搏﹐故怕日羞明。點珍珠虎液膏﹐服柴胡散﹑退血散。﹝退血散漏未載方可惜﹞

柴胡散

柴胡菊花元參甘艸地骨皮赤芍黃芩羚羊角共爲末﹐白湯下。

眼有七十二癥醫治

第三十七問

目有黑花﹐當時墮淚難開者何也﹖答曰﹕肝經不足﹐內受風熱﹐上攻於目﹐或血气時行﹐暴赤腫痛﹐宜點推雲散﹝方見十四問﹞﹐服明目流气飲。﹝方見一問﹞

眼有七十二癥醫治

第三十八問

目有沙澀流淚﹐爛弦赤痛者何也﹖答曰﹕宜用手法﹐將眼皮翻過﹐用鍼輕輕撥破班瘡﹐取三四次。宜服淸毒散﹐點推雲散。﹝方見十四問﹞

淸毒散

治風濕眼痛。

大黃荊芥牛蒡子甘艸水煎服。

眼有七十二癥醫治

第三十九問

目有年深月久﹐赤脈貫睛﹐淚出如傾者何也﹖答曰﹕心火未除﹐肺气相搏﹐故赤﹐宜服瀉肺散。

瀉肺散

桑白皮茯苓黃芩﹝炒﹞

共爲末﹐每服二錢﹐燈心湯下。

眼有七十二癥醫治

第四十問

目有肉扳睛﹐紅障壅上者何也﹖答曰﹕用靑龍膏一點﹐卽用手法取之﹐再點﹐如痛者﹐加茶調散。

茶調散

防風羌活柴胡甘艸當歸黃芩生地川芎天花粉﹝以上各等分﹞

共爲末﹐沙糖水茶調下。

眼有七十二癥醫治

第四十一問

目有烏睛突出而痛者何故﹖答曰﹕心肝二經受邪﹐以致毒瓦斯上攻﹐宜服洗心散﹝方五見問﹞﹐後服洗肝散。

洗肝散

赤芍細辛遠志防風桔梗甘艸人參羚羊角黃芩﹝以上各等分﹞

水煎服。

眼有七十二癥醫治

第四十二問

目有太陽穴如鍼刺腫痛﹐服藥不愈者何故﹖答曰﹕心經熱搏﹐上攻於腦﹐宜用淸淨膏。又外敷和雞子淸塗﹐數日再用手法取之。再點珍珠虎液膏﹐又外敷赤頭散﹝方見三十四問﹞﹐內服洗心散﹝方見二問﹞加川芎﹑羌活。

淸淨膏

南星薄荷荊芥白芍﹝以上各等分﹞

共爲末﹐用雞子淸調敷眼眶上。

眼有七十二癥醫治

第四十三問

目有兩角爛弦者何故﹖答曰﹕風邪外感﹐熱气內攻﹐先點推雲散﹝方見十四問﹞﹐後點虎液膏。

眼有七十二癥醫治

第四十四問

目有暴發赤腫﹐沙澀難開者何故﹖答曰﹕體虛脾弱﹐酒色過度﹐宜點珍珠虎液膏﹐宜服人參敗毒散﹐以散其熱。

人參敗毒散

人參前胡薄荷羌活桔梗枳殼陳皮川當歸川芎半夏茯苓黃連黃芩梔子生地水煎服。

眼有七十二癥醫治

第四十五問

目有棗花﹐形如鋸齒者何也﹖答曰﹕乃體濃而多熱﹐或飲酒而多濕﹐性多濕熱到肝﹐肝經傷﹐被風搖動﹐肝經有損故也。宜點鳳麟膏﹐服蟬蛻無比散﹝方見二十二問﹞﹐再服黃連敗毒散。

黃連敗毒散

黃連黃柏黃芩獨活羌活防風當歸連翹本桔梗人參蘇木甘艸黃﹝以上各等分﹞

水煎服。

眼有七十二癥醫治

第四十六問

目有臨臥而不見物者何也﹖答曰﹕雀盲﹐含糊模稜﹐非至理也。宜先服蒼術豬肝散﹑蛤粉散。

蒼術豬肝散

蒼術﹝米泔浸﹐炒﹐八兩﹞谷精艸﹝一兩﹞

共爲末﹐用豬肝一具煮爛﹐同前藥爲末﹐米飲下﹐食後服﹐或酒下。

蛤粉散

蛤粉﹝一兩﹞夜明沙﹝一兩五錢﹞

黃蠟化開爲丸﹐如棗子大﹐用豬肝一具﹐入丸於內﹐麻綫紮﹐井水煮熱﹐乘熱薰眼至溫﹐喫豬肝﹐並汁﹐以愈爲度。

眼有七十二癥醫治

第四十七問

目有太陽穴疼痛﹐日夜呻吟何也﹖答曰﹕七情之液盛﹐名曰頭風。宜點珍珠散﹐服太陽丹﹝方見十七問﹞﹐有翳點推雲散﹝方見十四問﹞。

眼有七十二癥醫治

第四十八問

目有拳毛倒睫﹐上皮搭下皮﹐有翳膜者何故﹖答曰﹕膀胱經熱也﹐宜夾起上皮﹐灸一壯﹐用鼻散﹐服地黃丸。如不用夾﹐只用粉霜敷上亦好。

鼻散

並治內外障。

麻黃﹝一錢﹞歸身﹝一錢﹞

共爲粗末﹐炒黑色﹐加乳香﹑麝香少許﹐再研細末﹐吹鼻中。

地黃丸

﹝十二問地黃丸與此不同﹞

熟地川芎人參當歸白蒺藜共爲細末蜜丸﹐食後茶下。

眼有七十二癥醫治

第四十九問

目有靑膜遮瞳仁﹐視物不明者何也﹖答曰﹕腎虛也。宜服巴菊枸杞丸。肝經虛熱﹐下弦白﹐曰冰眵障﹐服明目地黃丸﹝方見十二問﹞。先點老膜散﹝方見二十七問﹞﹐二三日點推雲散﹝方見十四問﹞﹐將愈﹐點珍珠虎液膏﹐戒酒色。

巴菊枸杞丸

川巴戟﹝去心﹐三兩﹞菊花﹝一兩﹞枸杞﹝六兩﹞肉蓯蓉﹝酒洗﹐四兩﹞

共爲末﹐蜜丸﹐每服五十丸﹐鹽湯下。

眼有七十二癥醫治

第五十問

目有斑點者何也﹐答曰﹕肝經邪熱也。風气相搏﹐宜服洗肝散﹝方見二十四問﹞﹑淸毒散﹝方見三十八問﹞。

詩曰﹕偶然气腫不分明﹐斑點如珠日夜疼﹐數粒茱萸無二樣﹐變來眞是蟹睛形﹐烏珠突出鍼鉤破﹐速備珍珠散更明。此是良醫無價寶﹐濟人陰徳不爲輕﹝金仙作傳記﹞。

眼有七十二癥醫治

第五十一問

目有小兒出痘﹐翳膜遮睛者何也﹖答曰﹕浮翳可治﹐若視之如粉墻白者不治。若障濃者﹐點老膜散一二次﹝方見二十七﹞﹐再點推雲散﹝方見十四問﹞﹐並服蟬蛻無比散﹝方見二十二問﹞。

眼有七十二癥醫治

第五十二問

目有二三歲孩童患之者何也﹖答曰﹕乳毒之故。若紅腫流淚者﹐宜服三黃丸。

三黃丸

黃柏黃連黃芩共爲末蜜丸﹐米湯下。

眼有七十二癥醫治

第五十三問

目有出痘﹐眼下皮漏膿者何也﹖答曰﹕痘之餘毒﹐用三稜鍼四圍撥破﹐出血爲度﹐將金鍼蘸淸淨膏點漏處﹝方見四十二問﹞﹐宜點珍珠虎液膏﹐服白薇散。

白薇散

白薇﹝二兩﹞生地﹝一兩﹞白蒺藜﹝一兩五錢﹞防風﹝一兩五錢﹞石橊皮﹝九錢﹞羌活﹝一兩﹞

共爲末﹐枸杞湯下。

眼有七十二癥醫治

第五十四問

目有珠上轉如月出東海之狀者何也﹖答曰﹕名爲扶桑翳﹐皆因肺被心火所傷﹐不安﹐心火炎炎﹐魄不守舍﹐肝家元气不安﹐宜點珍珠散﹑洗心散﹝方見五問﹞。服補腎丸﹝洗心散前應脫一服字。十一問﹑六十六問俱有補腎丸﹐與此各異。﹞

補腎丸

﹝白朱砂疑硼字誤作朱字﹐朱砂本無白色﹐且後用朱砂爲衣﹐更可證其誤﹞

菟絲子枸杞白朱砂靑鹽熟地破故紙石斛巴戟天丹皮酸棗仁肉蓯蓉茴香共爲末﹐蜜爲丸﹐梧桐子大﹐朱砂爲衣﹐鹽湯下。

眼有七十二癥醫治

第五十五問

目有如轉轆轤﹐漸生內障者何也﹖答曰﹕心腎虛耗﹐水火不交故也。宜點珍珠虎液膏﹐服加味羊肝丸﹑返睛丸。

加味羊肝丸

羊肝﹝一具﹐去筋膜﹐瓦焙漧﹞細辛﹝一兩﹞熟地﹝一兩五錢﹞羌活﹝一兩﹞五倍子﹝一兩﹞

白菊﹝一兩﹞防風﹝一兩﹞杏仁﹝去皮﹐一兩﹞菟絲子﹝一兩﹞茯苓﹝一兩﹞艸決明﹝炒﹐一兩﹞

枸杞﹝一兩﹞靑葙子﹝一兩﹞地膚子﹝一兩﹞茺蔚子﹝一兩﹞石決明﹝﹐一兩﹞

共爲末﹐煉蜜爲丸﹐每服五十丸﹐或鹽湯或酒下﹐日三服。

返睛丸

川芎﹝一兩﹞白蒺藜﹝五錢﹞白術﹝土炒﹐五錢﹞木賊﹝五錢﹞羌活﹝五錢﹞細辛﹝五錢﹞

防風﹝一兩﹞熟地﹝二兩﹞獨活﹝五錢﹞白芷﹝五錢﹞荊芥﹝五錢﹞枸杞﹝五錢﹞石決明﹝五錢﹞

甘艸﹝三錢﹞天麻﹝二兩﹞菊花﹝五錢﹞蕤仁﹝四錢﹞生地﹝五錢﹞車前子﹝炒﹐一兩﹞靑葙子﹝五錢﹞菟絲子﹝五錢﹞艸決明﹝五錢﹞

共爲末﹐蜜爲丸﹐每空心鹽湯下三五十丸。

眼有七十二癥醫治

第五十六問

目有患雞冠蜆肉者何也﹖答曰﹕五臟之熱血侵貫﹐待白露﹐或用刀割﹐宜點冰片虎液膏﹐服返睛丸﹐卽愈。

﹝方見五十五問﹞

眼有七十二癥醫治

第五十七問

目有小兒痘疹患目者何也﹖答曰﹕痘乃胎毒﹐宜服黑豆丸﹑兔兒丸。

黑豆丸

黑豆﹝一升﹞黃芩﹝一兩﹞黃連﹝一兩﹞大黃﹝一兩﹞甘艸﹝一兩﹞朴硝﹝一兩﹞密蒙花﹝一兩﹞

用水三碗﹐藥豆同煎﹐豆幹爲度﹐去藥﹐每服豆三十粒﹐細嚼米湯下。

兔兒丸

谷精艸﹝炒﹐五錢﹞黃連﹝五錢﹞人參﹝三錢﹞枝子﹝炒﹐五錢﹞當歸﹝七錢﹞薄荷﹝炒﹐五錢﹞

柴胡﹝四錢﹞升麻﹝四錢﹞菟絲子﹝炒﹐二兩﹞

共爲末﹐空心米湯送三錢﹐蜜丸亦可。

眼有七十二癥醫治

第五十八問

目有被物損壞其瞳者何也﹖答曰﹕瞳神不破﹐宜服退血散。又服蕤仁丸。﹝三十二問退血散亦未載方﹐是否二十八問通血散﹖通退字形原可訛﹐以此存疑﹞

蕤仁丸

蕤仁﹝去皮油﹐六兩﹞黃連﹝一兩﹞石決明﹝﹐一兩﹞元精石﹝﹐二兩﹞

共爲末﹐用黑羊肝一具﹐竹刀刮去筋膜﹐切片瓦上焙榦爲末﹐同前藥米糊爲丸。每服茶送七十丸﹐重者不過一月見效。

眼有七十二癥醫治

第五十九問

目有上下皮腫而硬者﹐服藥不退﹐用手法取之不效者何也﹖答曰﹕要用手法五七次﹐宜服升麻葛根湯。

升麻葛根湯

升麻芍藥甘艸葛根水煎服。

眼有七十二癥醫治

第六十問

目有不見黑白﹐一片烏者何故﹖答曰﹕是肝腎受風邪也。宜點珍珠虎液膏﹐服明目地黃丸﹝方見四十八問。﹞

眼有七十二癥醫治

第六十一問

目有紫色肉﹐堆滿眼者何也﹖答曰﹕肺肝之虛熱也。肝木生心火﹐使血侵於目﹐將上下眼胞﹐用法取之。

宜點推雲散﹝方見十四問﹞﹐服瀉肺散﹝方見三問﹞﹑補膽散﹝方見四問。瀉肺散肺字疑肝字之誤。﹞

眼有七十二癥醫治

第六十二問

目有白花如絮者何也﹖答曰﹕肺金不能上應也。因於脾胃太弱﹐不能生金﹐又兼心火太甚﹐灼乎肺金﹐气上升散﹐行於目故也。宜服補肺散﹝方見七問﹞﹐點推雲散﹝方見十四問﹞﹐服平胃散。

洗心散

﹝洗心散法中未見其方﹐與五問七問之洗心散迥不相同﹐揣其藥味似不應以洗心名之﹐定有錯誤﹐仍之存疑﹞

黃﹝蜜炙﹞甘艸當歸防風升麻荊芥白芷水煎服。

平胃散

黑豆﹝炒﹞澤瀉當歸枸杞白醜黃芩共爲細末服。

眼有七十二癥醫治

第六十三問

目有肉痣者何也﹖答曰﹕用手法微破之。點珍珠散﹐或在兩角﹐可取去血。點推雲散﹝方見十四問﹞﹐宜服地黃丸﹝方見四十八問﹞﹐服返睛丸﹝方見五十五問。珍珠散散字疑誤﹐蓋卽珍珠虎液膏前批明。﹞

眼有七十二癥醫治

第六十四問

目有睛上浮翳﹐與黑白不相粘者﹐何法治之﹖答曰﹕可用手法﹐將銅鉤鉤起上皮﹐系於鬢上﹐再點珍珠虎液膏﹐或點水眼藥。

眼有七十二癥醫治

第六十五問

目昏不痛﹐日日出暴淚者何也﹖答曰﹕腎陰虛﹐並心陽亦虛也。宜點珍珠散﹐服益陰腎气丸﹝珍珠散六十三問批明。﹞

益陰腎气丸

澤瀉茯神生地丹皮山藥當歸柴胡熟地人參山萸肉五味子遠志﹝以上各一錢﹞石菖蒲﹝四錢﹞

共末蜜丸﹐每服五十丸﹐空心鹽湯下﹐一日三服。

眼有七十二癥醫治

第六十六問

目有患花翳白陷者何也﹖答曰﹕肺金被心火克制﹐金虛不能平制肝木﹐木反侮金﹐腎水又枯﹐不能制火﹐火更旺而肺金益虛。宜服補腎丸﹐點水眼藥。

補腎丸

﹝十一問﹑五十四問之補腎丸與此俱異﹞

人參白蒺藜白術杏仁蒼術蛤蚧玉屑白石脂車前子金櫻子旋覆花五味子黃精﹝以上各等分﹞

共爲末﹐每服二錢﹐米湯下。

眼有七十二癥醫治

第六十七問

目有卒然淚出如傾﹐陡然翳膜花者何也﹖答曰﹕將錢合在上胞居中﹐用燈心火灸錢孔中一壯﹐將錢埋在竈前地下卽愈。

眼有七十二癥醫治

第六十八問

眼有野外忽然飛絲入目﹐疼痛不已﹐何法治之﹖答曰﹕可以服糖煎散﹐點玉露霜﹐一二次卽愈﹐或用京墨汁點。如麥稻芒屑入目內﹐大麥煮汁洗之。塵物入目﹐用食鹽沖水洗之。又天絲入目﹐用鱔魚血點入﹐以燈心捲出﹐卽愈﹝玉露霜後未載方存疑。﹞

糖煎散

防風大黃當歸赤芍荊芥甘艸牛蒡子川芎﹝以上各五錢﹞膽艸﹝四錢﹞

水煎﹐入砂糖調服。

眼有七十二癥醫治

第六十九問

目有順逆生翳﹐淚多羞明者何也﹖答曰﹕胃受寒﹐脾受熱﹐心腎兩虛﹐宜服補心散﹝方見六問﹞﹑補腎丸﹝方見十一問﹞﹐點推雲散﹝方見十四問。十一問補腎丸內用沈香取其气香入脾﹐溫不助火。﹞

眼有七十二癥醫治

第七十問

目中障如偃月而疼痛者何也﹖答曰﹕肝經不足﹐肺气太過﹐爲金克木。宜服湯泡散﹐又服補腎丸﹝方見六十六問﹐六十六問補腎丸內有旋覆五味﹐取其入肺也。﹞

湯泡散

當歸赤芍黃連蟬蛻共爲末﹐滚水泡﹐每服二錢﹐乘熱燻眼﹐溫服。

眼有七十二癥醫治

第七十一問

目有內障﹐一聚一散﹐如雲掩者何也﹖答曰﹕乃是五臟餘毒﹐風熱上攻﹐有進有退故也。宜服羊肝丸。點推雲散﹝方見十四問﹞﹐並點水眼藥。

羊肝丸

羊肝﹝一具﹐洗去筋膜﹞黃連﹝三兩﹞當歸﹝一兩﹞蕤仁﹝去油﹐一兩﹞

先將羊肝入砂鍋內煮爛﹐後入黃連等末﹐搗爲丸﹐桐子大﹐每服五十丸﹐米湯下。

眼有七十二癥醫治

第七十二問

目有障膜形如垂簾者何也﹖答曰﹕頭風引邪﹐不能四散﹐攻入於目﹐宜服二神散﹐點珍珠虎液膏。

二神散

車前子菟絲子﹝酒煮﹞五味子枳殼熟地當歸共爲末﹐蜜水調下。

以上七十二癥方治﹐俱系異授﹐審視明悉﹐對癥用藥﹐手到病除﹐眞有令人重見天日之功。

眼丹敗毒黃連丸

黃連甘艸連翹羌活﹝各一兩﹞

共末蜜丸﹐梧桐子大﹐服五十丸﹐白湯下。

上下眼丹流气飲

芍藥茯苓防風甘艸柴胡羌活獨活川芎靑皮紫蘇荊芥麥冬連翹石靑水煎飽時服﹝夏月加黃連﹞。

赤眼神效八寶丹

當歸﹝一兩﹞防風﹝一兩﹞川連﹝一兩﹞朴硝﹝二兩﹞杏仁﹝去皮尖﹐二十粒﹞銅靑﹝一錢﹞

白礬﹝五錢﹞郁李仁﹝去皮﹐四十九粒﹞

以上八味﹐俱要稱準分兩﹐以生絹包之﹐如梅子大﹐放碗內﹐傾水泡一時﹐再隔水燉熱燻洗﹐一日五次。

經驗奇方

七鍼丹

白菊花﹝三錢﹞花椒﹝三錢﹞靑鹽﹝二錢五分﹞銅綠﹝三錢五分﹞膽礬﹝三錢五分﹞烏梅﹝一个﹐去核﹞新花鍼﹝七口﹐用絲綫穿就﹞

前藥六味研碎﹐用淨水一飯碗拌勻﹐盛入深碗內﹐鍼置藥下﹐再加水二碗﹐綫頭露出碗沿﹐用大盤蓋就﹐隔水放鍋內蓋好﹐煮六時之久﹐木炭火須大﹐不失時候﹐隨時添火。鍼化丹成﹐用淨絹擠去藥渣﹐磁瓶裝之﹐放陰地一日﹐卽可取用。此藥永遠不壞﹐每用少許﹐搽眼外眶﹐內眼角﹐少閉片時﹐立可見功。凡煉此丹﹐總宜虔誠爲是。鍼化丹成﹐方能取驗。如煮至六時﹐鍼有未化﹐不可用﹐須另煮。按此丹傳自隨州陳茂才家﹐茂才樂善好施﹐年六十雙目成瞽﹐忽來一客﹐傳此丹而去。陳根據法試之﹐光明日見﹐未及半載﹐雙目復明。後遇有目疾者﹐治之無不神效。

治內障云翳神效方

愈者多人。

雄鷄化骨﹝三个﹞古銅錢﹝一个﹞新花鍼﹝三口﹞大烏梅﹝三个﹞大杏仁﹝七个﹞眞膽礬﹝三錢﹞

大靑鹽﹝一錢﹞砂仁﹝一錢﹞川椒﹝二錢﹐揀去閉口者﹞

上藥置瓷罐內﹐以水二茶杯浸之﹐封固過七日洗眼。其水春秋用溫﹐夏用涼﹐冬用開熱。每日用水洗眼眶外皮﹐次日卽效。

