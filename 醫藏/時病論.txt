

時病論淸雷丰

自序

甚矣﹐醫道之難也﹗而其最難者尢莫甚於知時論證﹐辧體立法。蓋時有溫﹑熱﹑涼﹑寒之別﹐證有表﹑裏﹑新﹑伏之分﹐體有陰﹑陽﹑壯﹑弱之殊﹐法有散﹑補﹑攻﹑和之異﹐設不明辧精確﹐妄爲投劑﹐鮮不誤人。然從古至今﹐醫書充棟﹐而專論時病者蓋寡。丰因謹承先志﹐不憚苦口﹐而特暢其說焉。

丰先君別署逸仙﹐好讀書﹐喜吟詠﹐嘗與武林許孝廉葉帆﹑龍邱余孝廉元圃﹑徐茂才月酌酒賦詩﹐疊相唱和﹐著有《養鶴山房詩稿》﹐旣而棄儒﹐從程芝田先生習岐黃術﹐遂行道龍邱。晚年曾集古人諸醫書﹐匯爲四十卷﹐名曰《醫博》﹐又自著《醫約》四卷﹐書中多有發前人之未發者﹐同人借抄者眾﹐無不稱善。咸豐十年春﹐鄰居虞拱辰明經助資勸登梨棗﹐甫議刊而������﹐倉皇出走﹐其書遂失。是時丰父子同返柯城﹐���﹐仍覓原書於借抄諸友處﹐使數十年心血所萃﹐不至湮沒無傳。乃未及兩載﹐先君溘然長逝。噫﹗禮云「父沒而不能讀父之書﹐手澤存焉耳。」丰求先君手澤而不可復得﹐淸夜自思﹐未嘗不泫然流涕﹐今僅畱方案數百條﹐皆隨侍時見聞所錄﹐其中亦有論時病者﹐悉以授之從學程曦﹑江誠﹐細加詳注﹐編成四卷﹐展誦之餘﹐猶仿佛趨庭問答時也。因憶先君嘗謂丰曰「一歲中雜病少而時病多﹐若不於治時病之法研究於平日﹐則臨證未免茫然無據。」丰謹志之﹐至今耿耿不忘﹐嗟乎﹗自先君見背﹐又二十餘年矣。丰歷覽諸家之書﹐引伸觸類﹐漸有心得﹐每思出鄙論以問世﹐俾世之知我者以匡不逮﹐又自慚一介布衣﹐才同襪綫﹐爲大雅所譏﹐輒復中止﹐柰同志者固請時病之論﹐刺刺不休﹐爰不揣譾陋﹐將《陰陽應象大論》「冬傷於寒﹐春必病溫﹔春傷於風﹐夏生飧泄﹔夏傷於暑﹐秋必瘧﹔秋傷於濕﹐冬生咳嗽」八句經文爲全部綱領﹐兼參先聖後賢之訓﹐成一書以塞責。首先論病﹐論其常也﹔其次治案﹐治其變也。竊謂能知其常﹐而通其變﹐則時病不難治矣﹐所望知時者按春溫﹐夏熱﹑秋涼﹑冬寒之候﹐而別新邪﹑伏气之﹐更審其體物理虛﹐而施散補之法﹐則醫道𨿽難﹐能難其所難﹐亦不見爲難﹐願讀是書者之無畏難也。是爲序。

光緒八年歲次壬午中秋前一日三衢雷丰少逸氏題於養鶴山房

小序

稿甫成﹐客有過而誚曰「子何人斯﹐積何學問﹐敢抗顏著書以問世﹐眞所謂不知慚者矣﹗」丰笑而謝曰「吾乃一介布衣﹐未嘗學問﹐成書數卷﹐聊以課徒﹐若云問世﹐則吾豈敢。」客曰「旣云課徒﹐自仲景以前有羲﹑農﹑軒﹑伯﹐以後有劉﹑李﹑朱﹑張及諸大家之書﹐不下數千百種﹐就中堪爲後學法程者﹐何可勝道﹐子必焉著《時病論》以授受﹐盡子之道﹐亦不過一時醫也﹐何許子之不憚煩耶﹖丰曰「由子之言﹐固非大謬﹐而以時醫爲輕﹐則又不然﹐丰請陳其說焉﹐子姑聽之。夫春時病溫﹐夏時病熱﹐秋時病涼﹐冬時病寒﹐何者爲正气﹐何者爲不正气﹐旣勝气復气﹐正化對化﹐從本從標﹐必按四時五運六气而分治之﹐名爲時醫。是爲時醫必識時令﹐因時令而治時病﹐治時病而用時方﹐且防其何時而變﹐決其何時而解﹐隨時斟酌﹐此丰時病一書所由作也。若夫以時運稱時醫﹐則是時至而藥石收功﹐時去而方術罔驗﹐病者之命﹐寄乎醫者之運﹐將不得乎時者﹐卽不得爲醫﹐而欲求醫者﹐必先觀行運﹐有是理乎﹖然則丰於斯道﹐業有二十餘年﹐誠恐不克副時醫之名也﹐子亦何病乎時醫﹖」言未畢﹐客蹙然攺容﹐恍然大悟﹐作而言曰「鄙人固陋﹐幸聆子言﹐昭然若發蒙矣。」客旣退﹐因述問答之辭弁諸簡端﹐並質之世之識時者﹐未知河漢丰言否也﹖少逸山人識於養鶴山房

凡例

一﹑是書專爲時病而設。時病者﹐乃感四時六气爲病之證也﹐非時疫之時也。故書中專論四時之病﹐一切溫疫槪不加載。倘遇瘟疫之年﹐有吳又可先生書在﹐玆不復贅。

一﹑諸論皆本《內經》﹑諸賢之說﹐毫不杜撰。但內有先宗其論﹐後棄其方﹐或先駁其偏﹐後存其法﹐非旣信又疑﹐蓋欲擇善而從。丰卽偶有一得﹐亦必自載明白﹐俾閱者了然﹐並以寓就正之意。

一﹑諸法皆丰所擬﹐乃仿古人之方稍爲損益。所用諸藥﹐僉細心參究﹐不敢隨意妄用以誤人。

每法之後﹐又詳加解釋﹐俾學人知一藥有一藥之用。

一﹑諸方悉選於先哲諸書﹐以補諸法所不及。但其中有過汗者過下者﹐偏寒偏熱者﹐不得不附敝意於後﹐非丰之敢妄議古人﹐誠恐學人泥古方﹐醫今病﹐不知化裁﹐致膠柱鼓瑟之誚。

一﹑諸案系丰臨證時所筆者。每見古人之案﹐載危病多﹐載輕病少。不知輕者危之漸﹐故聖人有不忽於細﹑必謹於微之訓﹐所以危病輕病並載﹐使醫者病者﹐預知防微杜漸耳。

一﹑是書以《陰陽應象大論》八句經旨爲綱﹐集四時六气之病爲目﹐總言之先聖之源﹐分論之後賢之本﹐餘論附於卷末。

卷之一

冬傷於寒春必病溫大意

經謂「冬傷於寒﹐春必病溫﹐」是訓人有伏气之爲病也。夫冬傷於寒﹐甚者卽病﹐則爲傷寒﹐微者不卽病﹐其气伏藏於肌膚﹐或伏藏於少陰﹐至春陽气開泄﹐忽因外邪乘之﹐觸動伏气乃發﹐又不因外邪而觸發者﹐偶亦有之。其藏肌膚者﹐都是冬令勞苦動作汗出之人﹔其藏少陰者﹐都是冬不藏精腎臟內虧之輩。此卽古人所謂最虛之處﹐便是容邪之處。何劉松峯﹑陳平伯諸公﹐皆謂並無伏气﹐悖經之罪﹐其何逭乎﹗據丰論春時之伏气有五﹕曰春溫也﹐風溫也﹐溫病也﹐溫毒也﹐晚發也。蓋春溫者﹐由於冬受微寒﹐至春感寒而觸發。風溫者﹐亦由冬受微寒﹐至春感風而觸發。溫病者﹐亦由冬受微寒﹐寒釀爲熱﹐至來春陽气弛張之候﹐不因風寒觸動﹐伏气自內而發。溫毒者﹐由於冬受乖戾之气﹐至春夏之交﹐更感溫熱﹐伏毒自內而發。晚發者﹐又由冬受微寒﹐當時未發﹐發於淸明之後﹐較諸溫病晚發一節也。此五者﹐皆由冬傷於寒﹐伏而不發﹐發於來春而成諸溫病者﹐當辧別而分治之。

程曦曰「推松峯與平伯﹐皆謂並無伏气﹐有由來也﹐一執《雲笈七簽》冬傷於汗之句﹐一執錢氏冬傷寒水之髒之文。殊不知兩家只顧一面文章﹐全罔顧春傷﹑夏傷﹑秋傷之訓﹐作何等解。思二先生天資髙邁﹐亦受其蒙﹐不正其訛﹐反助其說﹐毋怪後之醫者﹐統稱暴感﹐恣用發散﹐羌﹑防﹑麻﹑桂﹐逼汗劫津﹐誤人性命﹐固所不免﹐此不得不歸咎於作俑之人也。」

卷之一冬傷於寒春必病溫大意

春溫

考諸大家論春溫者﹐惟嘉言與遠公﹐精且密矣。嘉言以冬傷於寒﹑春必病溫爲一例﹐冬不藏精﹑春必病溫又爲一例﹐旣傷於寒﹑且不藏精﹑至春同時並發﹐又爲一例。舉此三例﹐以論溫病﹐而詳其治。遠公所論都是春月傷風之見證﹐分出三陽若何證治﹐三陰若何證治。觀二家之論﹐可謂明如指掌。然宗嘉言不合遠公﹐宗遠公不合嘉言﹐反使後人無從執法。其實嘉言之論﹐遵經訓分爲三例﹐意在伏气﹔遠公之論﹐皆系傷風見證﹐意在新感。總之春溫之病﹐因於冬受微寒﹐伏於肌膚而不卽發﹐或因冬不藏精﹐伏於少陰而不卽發﹐皆待來春加感外寒﹐觸動伏气乃發焉﹐卽經所謂「冬傷於寒﹐春必病溫﹔冬不藏精﹐春必病溫」是也。

其初起之證﹐頭身皆痛﹐寒熱無汗﹐咳嗽口渴﹐舌苔浮白﹐脈息舉之有餘﹐或弦或緊﹐尋之或滑或數﹐此宜辛溫解表法爲先﹔倘或舌苔化燥﹐或黃或焦﹐是溫熱已抵於胃﹐卽用涼解裏熱法﹔如舌絳齒燥﹐譫語神昏﹐是溫熱深踞陽明營分﹐卽宜淸熱解毒法﹐以保其津液也﹔如有手足螈﹐脈來弦數﹐是爲熱極生風﹐卽宜卻熱息風法﹔如或昏憒不知人﹐不語如屍厥﹐此邪竄入心包﹐卽宜祛熱宣竅法。春溫變幻﹐不一而足﹐務在臨機應變可也。

卷之一冬傷於寒春必病溫大意

風溫

風溫之病﹐發於當春厥陰風木行令之時﹐少陰君火初交之際。陳平伯謂春月冬季居多﹐春月風邪用事﹐冬初气暖多風﹐風溫之病﹐多見於此。其實大爲不然。不知冬月有熱渴咳嗽等證﹐便是冬溫﹐豈可以風溫名之﹗卽按六气而論﹐冬令如有風溫﹐亦在大寒一節﹐冬初二字﹐大爲不妥。推風溫爲病之原﹐與春溫仿佛﹐亦由冬令受寒﹐當時未發﹐腎虛之體﹐其气伏藏於少陰﹐勞苦之人﹐伏藏於肌腠﹐必待來春感受乎風﹐觸動伏气而發也。其證頭痛惡風﹐身熱自汗﹐咳嗽口渴﹐舌苔微白﹐脈浮而數者﹐當用辛涼解表法。倘或舌絳苔黃﹐神昏譫語﹐以及手足螈等証之變﹐皆可仿春溫變証之法治之。

或問曰﹕因寒觸動伏气爲春溫﹐初起惡寒無汗﹔因風觸動爲風溫﹐初起惡風有汗。二病自是兩途﹐豈可仿前治法﹖答曰﹕新感之邪𨿽殊﹐伏藏之气則一。是故種種變證﹐可同一治。必須辧其孰爲勞苦之輩﹐孰爲冬不藏精之人﹐最爲切要。試觀病勢由漸而加﹐其因於勞苦者可知﹔一病津液卽傷﹐變證疊出﹐其因於冬不藏精者又可知。凡有一切溫熱﹐總宜刻刻顧其津液﹐在陰虛者﹐更兼滋補爲要耳。又問﹕風溫之病﹐曷不遵仲景之訓爲圭臬﹖今觀是論﹐並未有脈陰陽俱浮﹑自汗出﹑身重多眠睡﹑鼻息必鼾﹑語言難出等證﹐豈非悖仲景之言以爲醫乎﹖曰﹕此仲景論風溫誤治之變證也﹐非常證也。曰﹕常證何﹖曰﹕太陽病發熱而渴﹐不惡寒者爲溫病﹐此常證也。又問﹕平伯論風溫一十二條﹐總稱暴感時气﹐肺胃爲病。鞠通雜於諸溫條中﹐分治三焦。試問以平伯爲然﹐抑亦以鞠通爲然﹖曰﹕總宜遵《內經》「冬傷於寒﹐春必病溫」之論﹐庶乎宜古宜今。見肺胃之證﹐卽爲肺胃之病﹔見三焦之證﹐卽爲三焦之病。

弗宜印定可也。又問﹕春溫﹑風溫﹐皆有伏气爲病。今時醫每逢春令見有寒熱咳嗽﹐並無口渴之證﹐便言風溫﹐可乎﹖曰﹕可。蓋春令之風﹐從東方而來﹐乃解凍之溫風也﹐謂風溫者﹐未嘗不可耳。其初起治法﹐仍不出辛涼解表之範圍也。

卷之一冬傷於寒春必病溫大意

溫病

嘗謂介賓之書﹐謂溫病卽傷寒﹐治分六要五忌﹔又可之書﹐謂溫病卽瘟疫﹐治法又分九傳﹐殊不知傷寒乃感冬時之寒邪﹐瘟疫乃感天地之厲气﹐較之伏气溫病﹐大相徑庭﹐豈可同日而語哉﹗推溫病之原﹐究因冬受寒气﹐伏而不發﹐久化爲熱﹐必待來年春分之後﹐天令溫暖﹐陽气弛張﹐伏气自內而動﹐一達於外﹐表裏皆熱也。其證口渴引飲﹐不惡寒而惡熱﹐脈形愈按愈盛者是也。此不比春溫外有寒邪﹐風溫外有風邪﹐初起之時﹐可以辛溫辛涼﹔是病表無寒風﹐所以忌乎辛散﹐若誤散之﹐則變證蜂起矣。如初起無汗者﹐只宜淸涼透邪法﹔有汗者﹐淸熱保津法﹕如脈象洪大而數﹐壯熱譫妄﹐此熱在三焦也﹐宜以淸涼蕩熱法﹔倘脈沈實﹐而有口渴譫語﹐舌苔漧燥﹐此熱在胃腑也﹐宜用潤下救津法。凡溫病切忌辛溫發汗﹐汗之則狂言脈躁﹐不可治也。然大熱無汗則死﹔得汗後而反熱﹐脈躁盛者亦死﹔又有大熱﹐脈反細小﹐手足逆冷者亦死﹔或見痙搐昏亂﹐脈來促結沈代者皆死。醫者不可不知。

劉松峯曰﹕《雲笈七簽》中﹐引作「冬傷於汗」甚妙。蓋言冬時過暖﹐以致汗出﹐則來年必病溫﹐余屢驗之良然。冬日嚴寒﹐來春並無溫病﹐以其應寒而寒﹐得時令之正故耳。且人傷於寒﹐豈可稽畱在身﹐俟逾年而後發耶﹖丰按﹐「冬傷於汗」。汗字欠妥﹐松峯反贊其妙。旣謂冬傷於汗﹐試問春夏秋三時所傷爲何物耶﹖又謂冬時過暖﹐來年病溫﹐此說是有伏气﹐又謂人傷於寒﹐豈可稽畱﹐此說又無伏气。片幅之中如此矛盾﹐誠爲智者一失耳。

卷之一冬傷於寒春必病溫大意

溫毒

溫毒者﹐由於冬令過暖﹐人感乖戾之气﹐至春夏之交﹐更感溫熱﹐伏毒自內而出﹐表裏皆熱。又有風溫﹑溫病﹑冬溫﹐誤用辛溫之劑﹐以火濟火﹐亦能成是病也。其脈浮沈俱盛﹐其證心煩熱渴﹐咳嗽喉痛﹐舌絳苔黃﹐宜用淸熱解毒法﹐加甘艸﹑桔梗治之。然有因溫毒而發斑﹑發疹﹑發頤﹑喉腫等證﹐不可不知。

蓋溫熱之毒﹐抵於陽明﹐發於肌肉而成斑﹐其色紅爲胃熱者輕也﹐紫爲熱甚者重也﹐黑爲熱極者危也﹐鮮紅爲邪透者吉也。當其欲發未發之際﹐宜用淸涼透斑法治之﹔如斑發出﹐神气昏蒙﹐加犀角﹑元參治之。《心法》云﹕疹發營分﹐營主血﹐故色紅。《棒喝》云﹕邪郁不解﹐熱入血絡而成疹。疹亦紅輕紫重黑危也。𨿽然邪郁未解﹐熱在營分﹐但其溫毒已發皮毛﹐與斑在肌肉爲大異。蓋肺主皮毛﹐胃主肌肉﹐所以古人謂斑屬足陽明胃病﹐疹屬手太陰肺病﹐疆界攸分﹐不容混論﹐鞠通混而未別﹐虛谷已駁其非﹐洵非謬也。

當其欲發未發之時﹐速用辛涼解表法﹐加細生地﹑綠豆衣治之﹐甚者加靑黛﹑連翹治之。又有溫熱之毒﹐協少陽相火上攻﹐耳下硬腫而痛﹐此爲發頤之病﹐頤𨿽屬於陽明﹐然耳前耳後﹐皆少陽經脈所過之地﹐速當消散﹐緩則成膿爲害﹐宜內服淸熱解毒法﹐去洋參﹑麥冬﹐加馬勃﹑靑黛﹑荷葉治之﹔連面皆腫﹐加白芷﹑漏蘆﹔腫硬不消﹐加山甲﹑皂刺﹔外用水仙花根﹐剝去赤皮與根須﹐入臼搗爛﹐敷於腫處﹐幹則易之﹐俟膚生黍米黃瘡爲度。又有溫熱之毒﹐發越於上﹐盤結於喉﹐而成腫痺。《內經》云「一陰一陽結﹐謂之喉痺。」一陰者﹐手少陰君火也﹔一陽者﹐手少陽相火也。二經之脈﹐並絡於喉﹐今溫毒聚於此間﹐則君相之火並起。蓋火動則生痰﹐痰壅則腫﹐腫甚則痺﹐痺甚則不通而死矣。急用玉鑰匙以開其喉﹐繼以淸熱解毒法﹐去洋參﹑麥冬﹐加僵蠶﹑桔梗﹑牛蒡﹑射幹治之。

溫毒之病﹐變證極多﹐至於斑﹑疹﹑頤﹑喉﹐時恆所有﹐故特表而出之。

卷之一冬傷於寒春必病溫大意

晚發

晚發者﹐亦由冬令受寒﹐當時未發﹐發於來年淸明之後﹐夏至以前﹐較之溫病晚發一節﹐故名晚發病也。其證頭痛發熱﹐或惡風惡寒﹐或有汗無汗﹐或煩躁﹐或口渴﹐脈來洪數者是也。

亦當先辧其因寒因風而觸發者﹐始可定辛溫辛涼之法治之。但其曩受之伏寒﹐必較溫熱之伏气稍輕﹐峻劑不宜孟浪。如無風寒所觸者﹐仍歸溫病論治。此宜淸涼透邪法﹐加蟬衣﹑梔﹑殼﹑治之。如有變證﹐可仿諸溫門中及熱病之法治之。但是病與秋時之晚發﹐相去云泥﹐彼則夏令之伏暑而發於秋﹐此則冬時之伏气而發於春﹐愼勿以晚發同名﹐而誤同一治耳。

或問曰﹕細考風溫﹑春溫﹐發於大寒至驚蟄﹔溫病﹑溫毒﹐發於春分至立夏﹐界限𨿽分﹐然與《內經》先夏至日爲病溫﹐不相符節。何獨晚發一病﹐發於淸明之後﹐夏至以前﹐偏與《內經》拍合何也﹖答曰﹕大寒至驚蟄﹐乃厥陰風木司權﹐風邪觸之發爲風溫﹔初春尙有餘寒﹐寒邪觸之發爲春溫﹔春分至立夏﹐少陰君火司令﹐陽气正升之時﹐伏气自內而出﹐發爲溫病﹑溫毒﹔晚發仍是溫病﹐不過較諸溫晚發一節也。

以上五證﹐總在乎夏至之先﹐誠與《內經》先夏至日爲病溫﹐皆不枘鑿矣。

卷之一

擬用諸法

辛溫解表法﹕治春溫初起﹐風寒寒疫﹐及陰暑秋涼等證。

防風﹝一錢五分﹞桔梗﹝一錢五分﹞杏仁﹝一錢五分﹐去皮尖﹐研﹞廣陳皮﹝一錢﹞淡豆豉﹝三錢﹞

加蔥白五寸煎。

是法也﹐以防風﹑桔梗﹐祛其在表之寒邪﹔杏子﹑陳皮﹐開其上中之气分﹔淡豉﹑蔥白﹐卽蔥豉湯﹐乃《肘後》之良方﹐用代麻黃﹐通治寒傷於表。表邪得解﹐卽有伏气﹐亦冀其隨解耳。

涼解裏熱法﹕治溫熱內熾﹐外無風寒﹐及暑溫冬溫之證。

鮮蘆根﹝五錢﹞大豆捲﹝三錢﹞天花粉﹝二錢﹞生石膏﹝四錢﹞生甘艸﹝六分﹞

新汲水煎服。

溫熱之邪﹐初入於胃者﹐宜此法也。蓋胃爲陽土﹐得涼則安。故以蘆根爲君﹐其味甘﹐其性涼﹐其中空﹐不但能去胃中之熱﹐抑且能透肌表之邪﹐誠涼而不滯之妙品﹐大勝尋常寒藥﹔佐豆捲之甘平﹐花粉之甘涼﹐並能淸胃除熱﹔更佐石膏﹐涼而不苦﹐甘艸瀉而能和﹐景嶽名爲玉泉飲﹐以其治陽明胃熱有功。

凡寒涼之藥﹐每多敗胃﹐惟此法則不然。

淸熱解毒法﹕治溫毒深入陽明﹐劫傷津液﹐舌絳齒燥。

西洋參﹝三錢﹞大麥冬﹝三錢﹐去心﹞細生地﹝三錢﹞元參﹝一錢五分﹞金銀花﹝二錢﹞

連翹﹝二錢﹐去心﹞

加綠豆三錢﹐煎服。

此法治溫熱成毒﹐毒卽火邪也。溫熱旣化爲火﹐火未有不傷津液者﹐故用銀﹑翹﹑綠豆﹐以淸其火而解其毒﹔洋參﹑麥冬﹐以保其津﹔元參﹑細地﹐以保其液也。

卻熱息風法﹕治溫熱不解﹐劫液動風﹐手足螈。

大麥冬﹝五錢﹐去心﹞細生地﹝四錢﹞甘菊花﹝一錢﹞羚羊角﹝二錢﹞鉤藤鉤﹝五錢﹞

先將羚羊角煎一炷香﹐再入諸藥煎。

凡溫熱之病﹐動肝風者﹐惟此法最宜。首用麥冬﹑細地﹐淸其熱以滋津液﹔菊花﹑羚角﹐定其風而寧抽搐﹔佐鉤藤者﹐取其舒筋之用也。

祛熱宣竅法﹕治溫熱﹑濕溫﹑冬溫之邪﹐竄入心包﹐神昏語﹐或不語﹐舌苔焦黑﹐或笑或痙。

連翹﹝三錢﹐去心﹞犀角﹝一錢﹞川貝母﹝三錢﹐去心﹞鮮石菖蒲﹝一錢﹞

加牛黃至寶丹一顆﹐去蠟殼化衝。

是法治邪入心包之證也。連翹苦寒﹐苦入心﹐寒勝熱﹐故瀉心經之火邪﹔經曰「火淫於內﹐治以鹹寒﹐」故兼犀角鹹寒之品﹐亦能瀉心經之火邪﹔凡邪入心包者﹐非特一火﹐且有痰隨火升﹐蒙其淸竅﹐故用貝母淸心化痰﹐菖蒲入心開竅﹕更用牛黃至寶之大力﹐以期救急扶危於俄頃耳。

辛涼解表法﹕治風溫初起﹐風熱新感﹐冬溫襲肺咳嗽。

薄荷﹝一錢五分﹞蟬蛻﹝一錢﹐去足翅﹞前胡﹝一錢五分﹞淡豆豉﹝四錢﹞

栝蔞殼﹝二錢﹞牛蒡子﹝一錢五分﹞

煎服。如有口渴﹐再加花粉。

此法取乎辛涼﹐以治風溫初起﹐無論有無伏气﹐皆可先施。用薄荷﹑蟬蛻﹐輕透其表﹔前胡﹑淡豉﹐宣解其風﹔葉香巖云﹕溫邪上受﹐首先犯肺。故佐蔞殼﹑牛蒡開其肺气﹐气分舒暢﹐則新邪伏气﹐均透達矣。

淸涼透邪法﹕治溫病無汗﹐溫瘧渴飲﹐冬溫之邪內陷。

鮮蘆根﹝五錢﹞石膏﹝六錢﹐煨﹞連翹﹝三錢﹐去心﹞竹葉﹝一錢五分﹞

淡豆豉﹝三錢﹞綠豆衣﹝三錢﹞

水煎服。

此治溫病無汗之主方﹐其伏气𨿽不因風寒所觸而發﹐然亦有有汗無汗之分。無汗者宜透邪﹐有汗者宜保津﹐一定之理也。凡淸涼之劑﹐涼而不透者居多﹐惟此法淸涼且透。蘆根中空透藥也﹐石膏气輕透藥也﹐連翹之性升浮﹐竹葉生於枝上﹐淡豆豉之宣解﹐綠豆衣之輕淸﹐皆透熱也。伏邪得透﹐汗出微微。溫熱自然達解耳。

淸熱保津法﹕治溫熱有汗﹐風熱化火﹐熱病傷津﹐溫瘧舌苔變黑。

連翹﹝三錢﹐去心﹞天花粉﹝二錢﹞鮮石斛﹝三錢﹞鮮生地﹝四錢﹞麥冬﹝四錢﹐去心﹞

參葉﹝八分﹞

水煎服。

此治溫熱有汗之主方。汗多者﹐因於裏熱燻蒸﹐恐其傷津損液﹐故用連翹﹑花粉﹐淸其上中之熱﹔鮮斛﹑鮮地﹐保其中下之陰﹔麥冬退熱除煩﹔參葉生津降火。

淸涼蕩熱法﹕治三焦溫熱﹐脈洪大而數﹐熱渴譫妄。

連翹﹝四錢﹐去心﹞西洋參﹝二錢﹞石膏﹝五錢﹐煨﹞生甘艸﹝八分﹞知母﹝二錢﹐鹽水炒﹞細生地﹝五錢﹞

加粳米一撮﹐煎服。

是法也﹐以仲聖白虎湯爲主﹐治其三焦之溫熱也。連翹﹑洋參﹐淸上焦之熱以保津﹔膏﹑甘﹑粳米﹐淸中焦之熱以養胃﹔知母﹑細地﹐瀉下焦之熱以養陰。

潤下救津法﹕治熱在胃腑﹐脈沈實有力﹐壯熱口渴﹐舌苔黃燥。

熟大黃﹝四錢﹞元明粉﹝二錢﹞粉甘艸﹝八分﹞元參﹝三錢﹞麥冬﹝四錢﹐去心﹞細生地﹝五錢﹞

流水煎服。

陽明實熱之證﹐當用大小承气﹐急下以存津液﹐但受溫熱之病﹐弱體居多﹐𨿽有是證﹐不能遽用是藥﹐故以仲聖調胃承气爲穩﹐且芒硝攺爲元明粉﹐取其性稍緩耳﹐合用鞠通增液湯方﹐更在存陰養液之意。

淸涼透斑法﹕治陽明溫毒發斑。

石膏﹝五錢﹐煨用﹞生甘艸﹝五分﹞銀花﹝三錢﹞連翹﹝三錢﹐去心﹞鮮蘆根﹝四錢﹞豆捲﹝三錢﹐井水發﹞

加新荷錢一枚﹐煎服﹐如無﹐用榦荷葉三錢亦可。

凡溫熱發斑者﹐治宜淸胃解毒爲主。膏﹑甘治之以淸胃﹐銀﹑翹治之以解毒。更以蘆根﹑豆捲﹐透發陽明之熱﹔荷錢者卽初發之小荷葉也﹐亦取其輕升透發之意。熱勢一透﹐則斑自得化矣。

卷之一

備用成方

葳蕤湯﹕治風溫初起﹐六脈浮盛﹐表實壯熱﹐汗少者﹐先以此方發表。

葳蕤白薇羌活葛根麻黃川芎木香杏仁石膏甘艸共十味﹐水煎﹐日三服。

丰按﹕風溫之病﹐因風觸發﹐發熱有汗﹐不可汗之。今謂汗少者﹐風必兼寒可知﹐故兼用羌﹑葛﹑麻黃﹐倘汗多者﹐不宜浪用。如春溫之病﹐因寒觸發﹐熱重無汗﹐體素盛者﹐此方權可用之﹐弱者尙嫌太猛耳。

銀翹散﹕治風溫溫病冬溫等證。

金銀花連翹苦桔梗薄荷荊芥穗淡豆豉牛蒡子竹葉生甘艸鮮蘆根湯煎服。

小定風珠方﹕治溫病厥而且呃﹐脈細而勁者。

生龜版眞阿膠淡菜雞子黃加童便一杯衝服。

大定風珠方﹕治溫熱爍陰﹐或誤表妄攻﹐神倦螈﹐脈气虛弱﹐舌絳苔少﹐時時欲脫者。

大生地生白芍眞阿膠麥冬生龜版生鱉甲生牡蠣雞子黃火麻仁五味子炙甘艸水煎服。

丰按﹕以上三方﹐皆鞠通先生所制。銀翹散﹐方極輕靈﹐風溫冬溫初起者﹐用之每多應手。至於大小定風珠﹐似乎膩滯﹐非脈證審確﹐不可輕用。

消毒犀角飲﹕治風熱之毒﹐喉腫而疼﹐發斑發疹。

防風荊芥牛蒡子甘艸犀角水煎服。如熱盛﹐加連翹﹑薄荷﹑黃芩﹑黃連。

連翹敗毒散﹕治時毒發頤。

連翹天花粉牛蒡子柴胡荊芥防風升麻桔梗羌活獨活紅花蘇木川芎歸尾粉甘艸水煎服。如兩頤連面皆腫﹐加白芷﹑漏蘆﹔堅腫不消﹐加皂刺﹑穿山甲﹔大便燥結﹐加酒炒大黃。

犀角地黃湯﹕治胃火熱盛﹐陽毒發斑﹐吐血衄血。

大生地生白芍牡丹皮犀角水煎服。熱甚如狂者﹐再加黃芩。

三黃石膏湯﹕治傷寒溫毒﹐表裏俱盛﹐或已經汗下﹐或過經不解﹐三焦大熱﹐六脈洪盛﹐及陽毒發斑。

黃連黃芩黃柏石膏梔子麻黃淡豆豉加姜﹑棗﹑細茶入煎﹐熱服。

涼膈散﹕治溫熱時行﹐表裏實熱﹐及心火亢盛﹐目赤便閉﹐胃熱發斑。

連翹梔子黃芩薄荷大黃芒硝甘艸加竹葉﹐煎服。一方加白蜜一匙。

丰按﹕以上五方﹐皆治時風溫熱之毒﹐而成發斑﹑發疹﹑發頤﹑喉腫等證﹐在體實者﹐皆可施之﹐虛者俱宜酌用。

九味羌活湯﹕治感冒四時不正之气﹐傷寒傷風﹐溫病熱病。

羌活防風細辛蒼術川芎白芷黃芩生地甘艸加生薑﹑蔥白煎。

丰按﹕張元素制是方者﹐必欲人增減用之。如傷寒傷風初起者﹐黃芩﹑生地斷斷難施。溫病熱病初發者﹐羌﹑細﹑蒼﹑防﹐又難輒用。可見醫方不能膠守﹐此所謂能使人規矩﹐不能使人巧也。

卷之一

臨證治案

春溫過汗變癥城東章某﹐得春溫時病﹐前醫不識﹐遂謂傷寒﹐輒用荊﹑防﹑羌獨等藥﹐一劑得汗﹐身熱退淸﹐次劑罔靈﹐復熱如火﹐大渴飲冷﹐其勢如狂。更醫治之﹐謂爲火證﹐竟以三黃解毒爲君﹐不但熱勢不平﹐更變神昏螈。急來商治於丰﹐診其脈﹐弦滑有力﹐視其舌﹐黃燥無津。丰曰﹕此春溫病也。初起本宜發汗﹐解其在表之寒﹐所以熱從汗解﹐惜乎繼服原方﹐過汗遂化爲燥﹐又如苦寒遏其邪熱﹐以致諸變叢生﹐當從邪入心包﹑肝風內動治之。急以祛熱宣竅法﹐加羚羊﹑鉤藤。服一劑﹐螈稍定﹐神識亦淸﹐惟津液未回﹐唇舌尙燥﹐守舊法﹐除去至寶﹑菖蒲﹐加入沙參﹑鮮地﹐連嘗三劑﹐諸恙咸安。

春溫甫解幾乎誤補三湘劉某之子﹐忽患春溫﹐熱渴不解﹐計有二十朝來﹐始延丰診﹐脈象洪大鼓指﹐舌苔灰燥而幹﹐旣以涼解裏熱法治之。次日黎明﹐復來邀診﹐詣其處﹐見幾上先有藥方二紙﹐一補正回陽﹐一保元斂汗。劉曰﹕昨宵變證﹐故延二醫酌治﹐未識那方中肯﹖卽請示之。丰曰﹕先診其脈再議。劉某伴至寢所﹐見病者覆被而臥﹐神气尙淸﹐汗出淋漓﹐身涼如水﹐六脈安靜﹐呼吸調勻。丰曰﹕公弗懼﹐非脫汗也﹐乃解汗也。曰﹕何以知之﹖曰﹕脈靜身涼﹐故知之也。倘今見汗防脫﹐投以溫補﹐必阻其旣解之邪﹐變證再加﹐遂難治矣。喬梓仍信丰言﹐遂請疏方。思邪方解之秋﹐最難用藥﹐補散溫涼﹐槪不可施﹐姑以蔞皮暢其气分﹐俾其餘邪達表﹔豆衣以皮行皮﹐使其盡透肌膚﹔蓋汗爲心之液﹐過多必損乎心﹐再以柏子﹑茯神養其心也﹔加沙參以保其津﹐細地以滋其液﹐米仁甘艸﹐調養中州﹔更以浮小麥養心斂汗。連服二劑﹐肢體回溫﹐汗亦收住。調治半月﹐起居如昔矣。

或問曰﹕先生嘗謂凡學時病﹐必先讀仲景之書。曾見《傷寒論》中﹐漏汗不止﹐而用附子。今見大汗身涼﹐而用沙參細地﹐能不令人駭然﹖請詳其理。答曰﹐用附子者﹐其原必寒﹐其陽必虛。今用沙﹑地者﹐其原乃溫﹐其陰乃傷。一寒一溫﹐當明辧之。又問﹕春溫之病﹐因寒觸動﹐豈無寒乎﹖曰﹕子何迂也﹗須知溫在內﹐寒在外。今大汗淋漓﹐卽有在外之寒﹐亦當透解﹐故不用附子以固其陽﹐而截其旣解溫邪之路﹐用沙﹑地以滋津液﹐而保其旣傷肺腎之陰。若執固陽之法﹐必使旣散之邪復聚﹐子知是理乎﹖風溫入肺胃誤作陰虛膩補增劇云岫孫某﹐平素淸﹐吸煙弱質﹐患咳嗽熱渴﹐計半月矣。前醫皆以爲陰虛肺損﹐所服之藥﹐非地﹑味﹑阿膠﹐卽沙參﹑款﹑麥﹐愈治愈劇﹐始來求治於丰﹐按其脈﹐搏大有力﹐重取滑數﹐舌絳苔黃﹐熱渴咳嗽﹐此明是風溫之邪﹐盤踞肺胃。前方盡是滋膩﹐益使气機閉塞﹐致邪不能達解﹐當暢其肺﹐淸其胃﹐用辛涼解表法﹐加蘆根﹑花粉治之。服二劑﹐胸次略寬﹐咳亦暢快﹐气分似獲稍開﹐復診其脈稍緩﹐但沈分依然﹐舌苔化燥而灰﹐身熱如火﹐口渴不寐﹐此溫邪之勢未衰﹐津液被其所劫也。姑守舊法﹐減去薄荷﹐加入石膏﹑知母。服至第三劑﹐則肌膚微微汗潤﹐體熱退淸﹐舌上津回﹐脈轉緩怠﹐繼以調補﹐日漸而安。

風溫誤補致死里人範某﹐患風溫時病﹐藥石雜投﹐久延未愈。請丰診視﹐視其形容憔悴﹐舌苔尖白根黃﹐脈來左弱右彊﹐發熱纏綿不已﹐咳嗽勤甚﹐痰中偶有鮮血﹐此乃賦稟素虧﹐風溫時气未罄﹐久化爲火﹐刑金劫絡﹐理當先治其標﹐緩治其本﹐遂以銀翹散﹐去荊芥﹑桔﹑豉﹐加川貝﹑兜﹑蟬﹐此𨿽治標﹐實不礙本﹐倘見血治血﹐難免不入虛途。病者信補不服﹐復請原醫﹐仍用滋陰涼血補肺之方﹐另服人參﹑燕窩。不知溫邪得補﹐益不能解﹐日累日深﹐竟成不起。嗚呼﹗醫不明標本緩急﹐誤人性命﹐固所不免矣。

風溫夾濕南鄕梅某﹐望七之年﹐素來康健﹐微熱咳嗽﹐患有數朝﹐時逢農事方興﹐猶是勤耕綠野﹐加冒春雨﹐則發熱忽熾﹐咳嗽頻頻﹐口渴不甚引飲﹐身痛便瀉。有謂春溫時感﹐有言漏底傷寒﹐所進之方﹐僉未應手。延丰延醫﹐按其脈﹐濡數之形﹐舌苔黃而且膩﹐前恙未除﹐尢加胸悶溺赤﹐此系風溫夾濕之證﹐上宜淸暢其肺﹐中宜溫化其脾﹐以辛涼解表法﹐去蔞殼﹐加葛根﹑蒼術﹑神曲﹑陳皮治之。服二劑﹐身痛已除﹐便瀉亦止﹐惟發熱咳嗽﹐口渴喜涼﹐似乎客濕已解﹐溫熱未淸﹐當步原章﹐除去蒼術﹑神曲﹐加入紹貝﹑蔞根﹑蘆根﹑甘艸。疊進三劑﹐則咳嗽漸疏﹐身熱退淨。復診數次﹐諸恙若失矣。

胃虛溫病海昌張某﹐於暮春之初﹐突然壯熱而渴﹐曾延醫治﹐胥未中機。邀丰診之﹐脈駛而躁﹐舌黑而焦﹐述服柴葛解肌及銀翹散﹐毫無應驗。推其脈證﹐溫病顯然﹐刻今熱勢炎炎﹐津液被劫﹐神識模糊﹐似有逆傳之局﹐急用石膏﹑知母﹐以祛其熱﹔麥冬﹑鮮斛﹐以保其津﹔連翹﹑竹葉﹐以淸其心﹔甘艸﹑粳米﹐以調其中。服之𨿽有微汗﹐然其體熱未衰﹐神識略淸﹐舌苔稍潤﹐無如又加呃逆﹐脈轉來盛去衰﹐斯溫邪未淸﹐胃气又虛竭矣。照前方增入東洋參﹑刀豆殼﹐服下似不齟齬﹐徧體微微有汗﹐熱勢漸輕﹐呃逆亦疏﹐脈形稍緩。繼以原法﹐服一煎諸恙遂退﹐後用金匱麥門冬湯爲主﹐調理匝月而安。

胃實溫病山陰沈某﹐發熱經旬﹐口渴喜冷﹐脈來洪大之象﹐舌苔黃燥而焦。丰曰﹕此溫病也。由伏气自內而出﹐宜用淸涼透邪法﹐去淡豉﹑竹葉﹑綠豆衣﹐加杏仁﹑蔞殼﹑花粉﹑甘艸治之。服一劑﹐未中肯綮﹐更加譫語神昏﹐脈轉實大有力﹐此溫邪熾盛﹐胃有燥屎昭然﹐攺用潤下救津法﹐加杏霜﹑枳殼治之。午前服下﹐至薄暮腹內微疼﹐先得矢气數下﹐交子夜始得更衣﹐有堅燥黑屎十數枚﹐繼下溏糞﹐色如敗醬﹐臭不可近﹐少頃遂熟寐矣﹐鼾聲如昔﹐膚熱漸平﹐至次日辰牌方醒﹐醒來腹內覺饑﹐啜薄粥一碗。復脈轉爲小軟﹐舌苔已化﹐津液亦生。丰曰﹕病全愈矣﹐當進淸養胃陰之藥。服數劑﹐精神日復耳。

程曦曰﹕斯二癥皆是溫病﹐見證似乎相仿﹐一得人參之力﹐一得承气之勛﹐可見學醫宜參脈證。一加呃逆﹐脈轉洪形﹐便知其爲胃气之虛﹔一加譫語﹐脈轉實大﹐便知其爲胃气之實。

論其常證﹐相去不遠﹐見其變證﹐虛實攸分﹐臨証之秋﹐苟不審其孰虛孰實﹐焉能迎刃而解耶﹗有孕發斑建徳孫某之妻﹐懷胎五月﹐忽發溫毒之病﹐延丰診之﹐已發斑矣。前醫有用辛溫發散﹐有用補養安胎﹐不知溫毒得辛溫愈熾﹐得補養彌盛﹐是以毒勢益張﹐壅滯肌肉而發爲斑﹐其色紫者﹐胃熱盛也﹐脈數身熱﹐苔黃而焦﹐此宜解毒淸斑﹐不宜專用安補。遂以石膏﹑蘆根﹐透陽明之熱﹔黃芩﹑鮮地﹐淸受灼之胎﹔佐連翹﹑甘艸以解毒﹐荷葉以升提。服一帖﹐身熱稍淸﹐斑色退淡﹑惟脈象依然數至﹐舌苔未見津回﹐仍守舊章﹐重入麥冬﹐少增參葉。繼服二帖﹐諸恙盡退。後用淸補之法﹐母子俱安。

溫毒發疹古越胡某之郎﹐年方舞象﹐忽患熱渴咳閉﹐已半月矣﹐前醫罔效﹐病勢日加沈重。遣人延丰延醫﹐詣其寓所﹐先看服過三方﹐皆是沙參﹑麥冬﹑桑皮﹑地骨﹐淸金止咳等藥。審其得病之時﹐始則發熱咳嗽﹐今更加之胸閉矣。診其脈﹐兩寸俱盛﹐此明系溫熱之毒﹐盤踞於上﹐初失宣气透邪之法﹐頓使心火內熾﹐肺金受刑﹐蓋肺主皮毛﹐恐溫毒外聚膚腠而發爲疹﹐遂令解衣閱之﹐果見淡紅隱隱﹐乘此將發未透之際﹐恰好輕淸透劑以治之﹐宜以辛涼解表法﹐去蔞殼﹐加荷葉﹑綠豆衣﹑西河柳葉。服下遂鮮紅起粒﹐再服漸淡漸疏﹐而熱亦減﹐咳亦平。繼以淸肅肺金之方﹐未及一旬﹐遂全瘥耳。

喉痺急證城東陳某之室﹐偶沾溫毒而成喉痺﹐來邀延醫﹐見其頸腫牙閉﹐不能納食﹐惟湯水略爲可咽﹐脈象浮中不著﹐沈分極數。丰曰﹕此溫毒之證﹐過服寒涼﹐則溫毒被壓﹐益不能化﹐索前方一閱果然﹐據愚意理當先用溫宣﹐解其寒涼藥气﹐俟牙松腫減﹐而後以涼劑收功。滿座皆曰﹕然。遂以谷精﹑紫菀開其喉痺﹔薄荷﹑荊芥宣散風邪﹔橘紅快膈化痰﹔甘艸瀉火解毒﹔桔梗載諸藥之性在上﹐仍能開暢咽喉﹔細辛治喉痺有功﹐且足少陰本藥﹐以少陰之脈﹐循喉嚨也。速令煎嘗﹐另用玉鑰匙﹐卽馬牙硝錢半﹐蓬砂五分﹐僵蠶三分﹐大泥冰片一分﹐擂細吹喉﹐令涎多出。

自日晡進藥﹐至二更時候﹐牙關略展﹐忽作咳嗽連聲。次日復邀診視﹐告以病情。丰曰﹕有生機也。脈形稍起﹐苔色純黃﹐此溫毒透達之象。攺以元參﹑細地﹑紹貝﹑牛蒡﹑參葉﹑射幹﹑大洞果﹑金果欖等藥。疊進三劑﹐頸腫盡消﹐咽喉暢利﹐咳嗽亦漸愈矣。

或問曰﹕觀先生數案﹐皆用法而不用湯。嘗見古人治斑疹頤喉﹐皆不出吳氏舉斑湯﹑錢氏升葛湯﹑活人玄參升麻湯﹑東垣普濟消毒飲等方﹐方內皆用升麻。竊思斑疹賴其透發﹐頤喉借其升提﹐今先生捨而不用者﹐是何意也﹖答曰﹕吳淮陰雲﹕升騰飛越太過之病﹐不當再用升提﹐說者謂其引經﹐亦愚甚矣。

誠哉非謬也﹗丰深有味乎斯言。卽遇當升透之病﹐莫如荷葉﹑桔梗爲穩。升麻升散力速﹐他病爲宜﹐於斑疹頤喉﹐究難用耳。

伏气晚發若耶趙某﹐頗知醫理﹐偶覺頭痛發熱﹐時或惡風﹐自以爲感冒風邪﹐用辛溫散劑﹐熱勢增重。來迓於丰﹐脈象洪滑而數﹐舌根苔黃﹐時欲煩躁﹐口不甚渴。丰曰﹕此晚發證也。不當辛散﹐宜乎淸解之方。病者莞然而笑﹐卽謂﹕晚發在乎秋令﹐春時有此病乎﹖見其幾上有醫書數種﹐內有葉香巖《醫效祕傳》﹐隨手翻出使閱﹐閱之而增愧色﹐遂請賜方﹐以辛涼解表法﹐加蘆根﹑豆捲治之。連服三煎﹐一如雪污拔刺﹐諸恙咸瘳。

卷之二

春傷於風大意

《內經》云﹕春傷於風。謂當春厥陰行令﹐風木司權之候﹐傷乎風也。夫風邪之爲病﹐有輕重之分焉﹐輕則曰冒﹐重則曰傷﹐又重則曰中。如寒熱有汗﹐是風傷衛分﹐名曰傷風病也﹔鼻塞咳嗽﹐是風冒於表﹐名曰冒風病也﹔突然昏倒﹐不省人事﹐是風中於裏﹐名曰中風病也﹐當分輕重淺深而治之。且風爲六气之領袖﹐能統諸气﹐如當春尙有餘寒﹐則風中遂夾寒气﹐有感之者是爲風寒﹔其或天气暴熱﹐則風中遂夾熱气﹐有感之者是爲風熱﹔其或春雨連綿﹐地中潮濕上泛﹐則風中遂夾濕气﹐有感之者是爲風濕﹔倘春應溫而反寒﹐非其時而有其气﹐有患寒熱如傷寒者﹐是爲寒疫。此七者皆春令所傷之新邪﹐感之卽病﹐與不卽病之伏气﹐相去天淵﹐當細辧之。

卷之二春傷於風大意

傷風

傷風之病﹐卽仲景書中風傷衛之證也﹐諸家已詳﹐可毋細論耳。然其初起之大槪﹐亦當述之。夫風邪初客於衛﹐頭痛發熱﹐汗出惡風﹐脈象浮緩者﹐此宜解肌散表法治之。經曰﹕傷於風者﹐頭先受之﹐故有頭痛之證﹔風並於衛﹐營弱衛彊﹐故有發熱汗出之證﹔汗出則腠疏﹐故有惡風之證﹔脈浮主表﹐緩主風﹐故用解肌散表之法﹐以祛衛外之風。倘脈浮緊發熱汗不出者﹐不可與也﹐當須識此﹐勿令誤也。若誤用之﹐必生他變﹐然則當按仲景法治之。世俗每見鼻塞咳嗽﹐遂謂傷風﹐而不知其爲冒風也。冒風之病﹐詳在下編。

卷之二春傷於風大意

冒風

冒風者﹐風邪冒於皮毛﹐而未傳經入裏也。汪庵曰﹕輕爲冒﹐重爲傷﹐又重則爲中。可見冒風之病﹐較傷風爲輕淺耳。近世每以冒風之病﹐指爲傷風﹐不知傷風之病﹐卽仲景書中風傷衛之證也。今謂冒風﹐乃因風邪復冒皮毛﹐皮毛爲肺之合﹐故見惡風﹑微熱﹑鼻塞﹑聲重﹑頭痛﹑咳嗽﹐脈來濡滑而不浮緩﹐此皆春時冒風之證據﹐與風傷衛之有別也﹐宜乎微辛輕解法治之。倘或口渴喜飲﹐是有伏气內潛﹐如脈數有汗爲風溫﹐脈緊無汗爲春溫﹐務宜區別而治﹐庶幾無誤。

或問曰﹕曾見靈胎書中有頭痛﹑發熱﹑咳嗽﹑涕出﹐俗語所謂傷風﹐非仲聖《傷寒論》中之傷風也。

今先生竟以風傷衛分爲傷風﹐與靈胎相悖﹐究竟誰是誰非﹖曰﹕靈胎所論之傷風﹐卽是書之冒風﹔是書之傷風﹐卽仲聖書中風傷衛分之傷風。據理而論﹐當遵聖訓爲是﹐俗語爲非。曰﹕觀先生所論之冒風﹐較傷風爲輕﹐靈胎所論之傷風﹐爲至難治之疾﹐一輕一重﹐何其相反﹖曰﹕丰謂風邪初冒皮毛﹐其證輕而且淺﹐不難數服而瘥﹐故曰輕也﹔彼謂邪由皮毛而入於肺﹐經年累月﹐病機日深﹐變成癆怯﹐故曰至難治之疾也。一論初起﹐一論病成﹐何相反之有。

卷之二春傷於風大意

中風

中風之病﹐如矢石之中人﹐驟然而至也。古人謂類中爲多﹐眞中極少﹐是書專爲六气而設﹐故論眞中爲亟耳。觀夫卒中之病﹐在春中風爲多﹐在夏中暑爲多﹐在秋中濕爲多﹐在冬中寒爲多﹐是以中風之病﹐詳於春令。蓋風之中於人也﹐忽然昏倒﹐不省人事﹐或斜舌彊﹐痰響喉間等證。當其昏倒之時﹐急以通關散取嚏﹐有則可治﹐無則多死﹔口噤者﹐用開關散擦牙軟之﹔痰涎壅盛﹐用諸吐法湧之﹔此乃急則治標之法。再考諸賢論治﹐惟《金匱》分爲四中﹐最爲確當﹐堪爲後學準繩﹐一曰中經﹐一曰中絡﹐一曰中腑﹐一曰中髒。如左右不遂﹐筋骨不用﹐邪在經也﹐當用順气搜風法治之﹔口眼斜﹐肌膚不仁﹐邪在絡也﹐當用活血祛風法治之﹔昏不識人﹐便溺阻隔﹐邪在腑也﹐當用宣竅導痰法﹐益以百順丸治之﹔神昏不語﹐唇緩涎流﹐邪在髒也﹐亦宜此法﹐佐以牛黃淸心丸治之。如口開則心絕﹐目合則肝絕﹐手撒則脾絕﹐鼾睡則肺絕﹐遺溺則腎絕﹔又有搖頭上竄﹐汗出如油﹐脈大無倫﹐或小如纖﹐皆不可治。

或問﹕古人治中風﹐每有中腑﹑中髒﹑中血脈之分﹐中腑以小續命湯﹐中髒以三化湯﹐中血脈以大秦艽湯。今旣曰遵《金匱》之四中﹐然與原文不符合者何﹖曰﹕此遵《金鑑》訂正之文﹐諒無有誤耳。曰﹕論中又謂眞中極少﹐類中爲多﹐究竟眞類﹐何以別耶﹖曰﹕忽然昏倒﹐眞類皆有之證﹐然類中者﹐但無口眼斜﹐不仁不用等證也。曰﹕眞類旣分﹐不知類中有幾﹖曰﹕類中之病有八也﹕一因气虛之體﹐煩勞過度﹐淸气不升﹐忽然昏冒爲虛中也﹐治宜補气﹔一因气實之人﹐暴怒气逆﹐忽然昏倒爲气中也﹐治宜順气﹔一因七情過極﹐五志之火內發﹐卒然昏倒無知爲火中也﹐治宜涼膈﹔一因過飽感受風寒﹐或因惱怒气郁食阻﹐忽然昏厥爲食中也﹐治宜宣消﹔一因登冢入廟﹐冷屋棲遲﹐邪气相侵﹐卒然妄語﹐頭面靑黑﹐昏不知人爲惡中也﹐治宜辟邪﹔所有暑中論在卷四﹐濕中論在卷六﹐寒中論在卷八。此八者﹐皆稱爲類中也。

程曦曰﹕是書以《金匱》之四中爲準繩﹐而不以《內經》偏枯﹑風痱﹑風懿﹑風痺四者爲綱領何﹖思之良久﹐恍然有會。蓋偏枯者﹐半身不遂也﹔風痱者﹐四肢不舉也﹔風懿者﹐卒然不語也﹔風痺者﹐徧身疼痛也。竊謂偏枯﹑風痱﹑風懿﹐皆屬中風﹐而風痺一病﹐斷斷不能混入﹐恐後學人﹐以痺爲中﹐所以宗後聖而未宗先聖﹐職是故耳。

江誠曰﹕諸書以半身不遂﹐分出左癱﹑右瘓﹐不用﹑不仁。蓋謂癱者坦也﹐筋脈弛縱﹐坦然不收﹔瘓者渙也﹐气血渙散﹐筋骨不用。又謂右爲不用﹐左爲不仁﹐其實癱與不仁﹐卽論中之邪中乎絡也﹔瘓與不用﹐卽論中之邪中乎經也。今以此四中括之﹐眞所謂要言不煩矣。

卷之二春傷於風大意

風寒

經云﹕風爲百病之長也﹐以其能統諸气耳。夫春令之風﹐多兼溫气﹔夏令之風﹐多兼暑气﹔秋令之風﹐多兼濕气﹔冬令之風﹐多兼寒气。今風寒之病﹐不論於冬﹐而論於春令者﹐蓋以風爲重也﹐如冬令之風寒﹐以寒爲重可知﹐若此別之﹐在春令辛溫不宜過劑﹐在冬令辛熱亦可施之﹐所以前人用藥宜分四時﹐洵非謬也。是論風寒者﹐緣於初春尙有餘寒﹐所至之風﹐風中夾寒﹐人感之者﹐卽寒熱頭痛﹐汗出不多﹐或咳嗽﹐或體﹐脈來浮大﹐或兼弦緊是也﹐宜以辛溫解表法治之。然此病較當春之寒疫稍輕﹐較冬令之傷寒則更輕矣﹐治之得法﹐不難一﹑二劑而瘳﹐但當審其兼證爲要﹐如兼痰者﹐益以苓﹑夏﹐兼食者﹐加入神﹑楂﹐隨證減增﹐庶幾有效。

卷之二春傷於風大意

風熱

春應溫而過熱﹐是爲非時之气﹐所感之風﹐風中必夾熱气﹐故名風熱病耳。此不但與風溫爲兩途﹐抑且與熱病爲各異。蓋風溫﹑熱病﹐皆伏气也﹔風熱之邪﹐是新感也。其初起寒微熱甚﹐頭痛而昏﹐或汗多﹐或咳嗽﹐或目赤﹐或涕黃﹐舌起黃苔﹐脈來浮數是也﹐當用辛涼解表法爲先﹔倘惡寒頭痛得瘥﹐轉爲口渴喜飲﹐苔色黃焦﹐此風熱之邪﹐已化爲火﹐宜攺淸熱保津法治之﹔倘或舌燥昏狂﹐或發斑發疹﹐當仿熱病門中之法治之。或問曰﹕嘗見昔賢所謂春應溫而反寒﹐是爲非時之气﹔今先生謂春應溫而過熱﹐亦爲非時之气。昔今之論﹐何其相反﹖請詳悉之。答曰﹕昔賢之論﹐固非有謬﹔丰之鄙論﹐亦有所本。今謂春應溫而過熱﹐卽《金匱》所謂至而太過﹐《禮記》所謂春行夏令也﹔昔賢謂春應溫而反寒﹐卽《金匱》所謂至而不去﹐《禮記》所謂春行秋令也。

卷之二春傷於風大意

風濕

風濕之病﹐其證頭痛﹑發熱﹐微汗﹑惡風﹐骨節煩疼﹐體重微腫﹐小便欠利﹐脈來浮緩是也。羅謙甫云﹕春夏之交﹐人病如傷寒﹐爲風濕證也﹐宜用五苓散自愈。由是觀之﹐風濕之邪﹐多傷於太陽者﹐不待言矣﹗宜用兩解太陽法疏其膀胱之經﹐復利其膀胱之腑也。如風勝者﹐多用羌﹑防﹔濕勝者﹐多加苓﹑澤﹔陰虛之體﹐脈中兼數﹐宜加黃柏﹑車前﹔陽虛之體﹐脈內兼遲﹐宜入戟天﹑附片。醫者總宜分其風勝濕勝﹐辧其陰虛陽虛﹐庶無貽誤。

諭嘉言曰﹕風濕之中人也﹐風則上先受之﹐濕則下先受之﹐俱從太陽膀胱而入。風傷其衛﹐濕畱關節﹐風邪從陽而親上﹐濕邪從陰而親下﹐風邪無形而居外﹐濕邪有形而居內﹐上下內外之間﹐邪相搏擊﹐故顯汗出﹑惡風﹑短气﹑發熱﹑頭痛﹑骨節煩疼﹑身重微腫等證﹐此固宜從汗解。第汗法與常法不同﹐貴徐不貴驟﹐驟則風去濕存﹐徐則風濕俱去也。

丰按﹕論風濕﹐惟嘉言先生爲白眉﹐明出上下表裏﹐可謂批卻導竅矣﹐更妙論汗之法﹐貴徐不貴驟﹐此五字誠爲治風濕之金鍼﹐學人不可以其近而忽之也。

卷之二春傷於風大意

寒疫

叔和《序例》曰﹕從春分以後﹐至秋分節前﹐天气暴寒者﹐皆爲時行寒疫也。考之《金鑑》﹐又謂﹕春應溫而反寒﹐名曰寒疫。據此而論﹐春有是病﹐而夏秋無是病也﹐其實夏令之寒﹐是爲陰暑之病﹐秋月之寒﹐是爲秋涼燥气﹐此分明夏秋不病寒疫﹐當宗《金鑑》之訓﹐寒疫在乎春令也。蓋疫者役也﹐若役使然﹐大槪眾人之病相似者﹐皆可以疫名之。此又與瘟疫之疫﹐相懸霄壤﹐須知瘟疫乃天地之厲气﹐寒疫乃反常之變气也。其初起頭痛﹑身疼﹐寒熱無汗﹐或作嘔逆﹐人迎之脈浮緊者﹐宜用辛溫解表法治之。觀此見證﹐與冬令傷寒初客太陽無異﹐因在春令﹐所以不名傷寒﹐又因眾人之病相同﹐所以名爲寒疫﹐然其治法﹐又與傷寒相去不遠矣。如有變證﹐可仿傷寒法治之。

或問曰﹕先生謂夏令之寒﹐是爲陰暑之病﹐倘未交小暑﹑大暑之令﹐而受立夏﹑小滿﹑芒種﹑夏至之寒﹐可以名寒疫否﹖答曰﹕可也。昔賢謂夏應熱而反涼﹐是爲非時之气﹐若果見證與寒疫相合﹐不妨用寒疫之方﹐此所謂超乎規矩之外﹐仍不離乎規矩之中也。

卷之二

擬用諸法

解肌散表法﹕治風邪傷衛﹐頭痛畏風﹐發熱有汗等證。

嫩桂枝白芍藥粉甘艸生薑大棗水煎服。

此仲景之桂枝湯﹐治風傷衛之證也。舒馳遠曰﹕桂枝走太陽之表﹐專驅衛分之風﹔白芍和陰護營﹐甘艸調中解熱﹐姜辛能散﹐棗甘能和﹐又以行脾之津液﹐而調和營衛者也。

微辛輕解法﹕治冒風之證﹐頭微痛﹐鼻塞﹐咳嗽。

紫蘇梗﹝一錢五分﹞薄荷梗﹝一錢﹞牛蒡子﹝一錢五分﹞苦桔梗﹝一錢五分﹞栝蔞殼﹝二錢﹞廣橘紅﹝一錢﹐去白﹞

水煎服。

凡新感之風邪﹐惟冒爲輕﹐只可以微辛輕劑治之。夫風冒於皮毛﹐皮毛爲肺之合﹐故用紫蘇﹑薄荷以宣其肺﹐皆用梗而不用葉﹐取其微辛力薄也。蓋風爲陽邪﹐極易化火﹐辛溫之藥﹐不宜過用﹐所以佐牛蒡之辛涼﹐桔梗之辛平﹐以解太陰之表﹐及蔞殼之輕松﹐橘紅之輕透﹐以暢肺經之气﹐气分一舒﹐則冒自解矣。

順气搜風法﹕治風邪中經﹐左右不遂﹐筋骨不用。

臺烏藥﹝一錢﹞陳橘皮﹝一錢五分﹞天麻﹝一錢﹞紫蘇﹝一錢五分﹞甘菊花﹝一錢﹞參條﹝二錢﹞炙甘艸﹝五分﹞宣木瓜﹝一錢﹞

加桑枝三錢爲引﹐水煎服。

此師古人順風勻气散之法﹐以治風邪中經之病也。香巖曰﹕經屬气。所以進烏藥﹑陳皮以順其气﹐天麻﹑蘇﹑菊以搜其風。經曰﹕邪之所湊﹑其气必虛。故佐參﹑艸輔其正气﹔更佐木瓜利其筋骨﹐桑枝遂其左右之用也。

活血祛風法﹕治風邪中絡﹐口眼斜﹐肌膚不仁。

全當歸﹝三錢﹐酒炒﹞川芎﹝一錢五分﹞白芍﹝一錢﹐酒炒﹞秦艽﹝一錢五分﹞冬桑葉﹝三錢﹞雞血藤膠﹝一錢﹞

加橘絡二錢﹐煎服。

此治風邪中絡之法也。香巖云﹕絡屬血。故用雞藤﹑川芎以活其血﹐卽古人所謂治風須養血﹐血行風自滅也。經曰﹕營虛則不仁。故用當歸﹑白芍補益營血﹐而治不仁也。秦艽爲風藥中之潤品﹐散藥中之補品﹐且能活血榮筋﹔桑葉乃箕星之精﹐箕好風﹐風气通於肝﹐最能滋血去風﹐斯二者﹐誠爲風中於絡之要劑。更佐橘絡以達其絡﹐絡舒血活﹐則風邪自解﹐而斜自愈矣。

宣竅導痰法﹕治風邪中髒中腑﹐及瘧發昏倒等證。

遠志﹝一錢﹐去心﹞石菖蒲﹝五分﹞天竺黃﹝二錢﹞杏仁﹝三錢﹐去皮尖研﹞栝蔞實﹝三錢﹐研﹞僵蠶﹝三錢﹐炒﹞皂角炭﹝五分﹞

水煎﹐溫服。

風邪中於臟腑者﹐宜施此法。其中乎經﹐可以順气搜風﹔其中乎絡﹐可以活血祛風﹔今中臟腑﹐無風藥可以施之﹐可見中髒之神昏不語﹐唇緩涎流﹐中腑之昏不識人﹐便溺阻隔等證﹐確宜宣竅導痰。方中天竺﹑遠﹑菖﹐宣其竅而解其語﹔杏仁﹑蔞實﹐導其痰且潤其腸﹔僵蠶化中風之痰﹐皂角通上下之竅﹐此一法而兩用也。尢恐其力之不及﹐中腑更佐以百順﹐中髒更佐以牛黃﹐按法用之﹐庶無差忒。

辛溫解表法﹕﹝見前﹞

辛涼解表法﹕﹝見前﹞

淸熱保津法﹕﹝見前﹞

兩解太陽法﹕治風濕之證﹐頭痛身重﹐骨節煩疼﹐小便欠利。

桂枝﹝一錢五分﹞羌活﹝一錢五分﹞防風﹝一錢五分﹞茯苓﹝三錢﹞澤瀉﹝一錢五分﹞生米仁﹝四錢﹞苦桔梗﹝一錢五分﹞

流水煎服。

斯法也﹐乃兩解太陽風濕之邪。風邪無形而居外﹐所以用桂枝﹑羌﹑防﹐解其太陽之表﹐俾風從汗而出﹔濕邪有形而居內﹐所以用苓﹑澤﹑米仁﹐滲其膀胱之裏﹐俾濕從溺而出﹐更以桔梗通天气於地道﹐能宣上復能下行﹐可使風濕之邪﹐分表裏而解也。嘉言𨿽謂風濕之病﹐固宜從汗而解﹐然風勝於濕者﹐則濕可隨風去﹐倘濕勝於風者﹐則宜此法治之。

卷之二

備用成方

海藏神術散﹕治外感風寒﹐發熱無汗。

蒼術防風甘艸加生薑﹑蔥白﹐煎服。

香蘇飲﹕治四時感冒風寒﹐頭痛發熱﹐或兼內傷﹐胸悶咳逆。

香附紫蘇陳皮甘艸加姜﹑蔥煎。傷食加砂﹑曲﹐咳嗽加桑﹑杏﹐有痰加苓﹑夏﹐頭痛加芎﹑芷﹐有汗加桂枝﹐無汗加麻黃。

參蘇飲﹕治外感內傷﹐發熱咳嗽﹐傷風泄瀉等證。

人參紫蘇茯苓陳皮半夏甘艸枳殼桔梗前胡漧葛木香加姜﹑棗煎。外感多者﹐去棗加蔥白﹔肺中有火﹐去人參﹐加杏仁﹑桑皮。

金沸艸湯﹕治肺經傷風﹐頭目昏痛﹐咳嗽多痰。

金沸艸﹝卽旋復花﹐用絹包煎﹞制半夏茯苓前胡荊芥細辛甘艸加姜﹑棗煎。如胸悶加枳殼﹑桔梗﹐有熱加柴胡﹑黃芩﹐頭痛加川芎。

桂枝湯﹕治風傷衛﹐陽浮而陰弱﹐發熱頭痛﹐自汗惡風﹐鼻鳴漧嘔等證。

藥味見解肌散表法﹕丰按﹕神術散﹐香蘇散﹐皆治風寒之輕證也﹐重則不可恃耳。參蘇飲﹐乃治气虛之外感﹐稍壯者減參可也。金沸艸湯﹐治肺經之傷風﹔桂枝湯﹐治衛分之傷風。此皆疏散之方﹐施治有別﹐弗宜混用。

通關散﹕治中風不省人事。

南星皂角細辛薄荷生半夏共爲細末。吹入鼻中﹐有嚏可治﹐無嚏難治。

開關散﹕治中風口噤。

烏梅肉上冰片生南星爲末﹐擦牙﹐其噤可開。

此二方乃救暴中之急﹐預當備之。

小續命湯﹕治中風不省人事﹐半身不遂﹐口眼斜﹐語言蹇澀﹐及剛柔二痙。

防風桂枝麻黃杏仁川芎白芍人參甘艸黃芩防己附子加姜﹑棗﹑煎服。

三化湯﹕治中風邪气作實﹐二便不通。

羌活大黃濃朴枳實水煎﹐溫服。

大秦艽湯﹕治中風手足不能運掉﹐舌彊不能言語﹐風邪散見﹐不拘一經者。

秦艽石膏當歸白芍川芎生地熟地白術茯苓甘艸黃芩防風羌活獨活白芷細辛水煎﹐溫服。

烏藥順气散﹕治中風徧身頑麻﹐骨節疼痛﹐步履艱難﹐語言蹇澀﹐口眼斜﹐喉中气急有痰。

烏藥橘紅麻黃川芎白芷僵蠶枳殼桔梗姜炭炙艸加姜﹑蔥煎。

順風勻气散﹕治中風半身不遂﹐口眼斜。

烏藥沈香靑皮木瓜白芷天麻蘇葉人參白術甘艸加生薑﹐煎服。

牽正散﹕治中風口眼斜﹐無他證者。

白附子僵蠶全蠍等分爲末﹐每服二錢﹐酒調下。

丰按﹕以上諸方﹐皆治眞中之病。若東垣所謂﹕煩勞過度﹐淸气不升而中者﹐丹溪所謂﹕濕熱生痰﹐痰气上冒而中者﹐河間所謂﹕七情過極﹐五志之火內發而中者﹐此皆爲類中之病﹐愼毋誤投。

黃五物湯﹕治風痱身無痛﹐半身不遂﹐手足無力﹐不能動履者。久久服之﹐自見其功。

炙黃炒白芍嫩桂枝加姜﹑棗﹐煎服。

防風黃湯﹕治中風不能言﹐脈遲而弱者。

防風黃水煎﹐溫服。

丰按﹕此二方﹐皆用黃﹐是治气虛之體﹐患中風之病也﹐非腎虛不涵肝木﹐木動生風﹐而發眩僕之虛風可比﹐務宜分別而治﹐庶不齟齬。

防風通聖散﹕治一切風寒暑濕﹐饑飽勞役﹐內外諸邪所傷﹐及丹﹑斑﹑癮疹等證。

防風荊芥麻黃桔梗連翹梔炭黃芩薄荷大黃芒硝石膏滑石白術甘艸當歸白芍川芎加生薑﹑蔥白煎。

丰按﹕此方是河間所制﹐主治甚多﹐不能盡述﹐其藥味表裏气血皆備﹐醫者不能拘守成方﹐務宜臨時權變。本方除大黃﹑芒硝名雙解散。汪庵曰﹕麻﹑防﹑荊﹑薄﹑川芎以解表﹐芩﹑梔﹑膏﹑滑﹑連翹以解裏﹐復有歸﹑芍以和血﹐甘﹑桔﹑白術以調气﹐故曰雙解。

柴葛解肌湯﹕治太陽陽明少陽合病﹐頭目眼眶痛﹐鼻幹不得眠﹐寒熱無汗﹐脈象微洪﹐或兼弦。

柴胡葛根羌活白芷黃芩赤芍桔梗甘艸石膏加姜﹑棗﹐煎服。

《金鑑》云﹕此方陶華所制﹐以代葛根湯。凡四時太陽陽明少陽合病之輕證﹐均宜此湯加減治之﹐如無太陽證者﹐減羌活﹕無少陽證者﹐減柴胡﹔下利減石膏﹐以避裏虛﹔嘔逆加半夏﹐以降裏逆。

蘇羌飲﹕治寒疫有效﹐並治傷風傷寒﹐可代麻﹑桂﹑十神之用。

紫蘇羌活防風陳皮淡豉生薑蔥白丰按﹕是方乃劉松峯所制﹐治寒疫之功頗捷﹐倘丰之辛溫解表法﹐未獲效者﹐可繼此方﹐堪爲接應之兵也﹐愼毋忽諸。

卷之二

臨證治案

冒風輕證不愼口食轉重城西孫某﹐感冒風邪﹐丰用微辛輕解法加杏仁﹑象貝治之。服二劑﹐復來趕請﹐謂方藥無靈﹐病忽益劇﹐息賁胸閉﹐鼻衄如泉。卽往診之﹐寸脈皆大﹐沈按滑數而來。丰曰﹕此風痰壅閉於肺﹐化火劫絡之證也。方中並無補劑﹐何得加閉﹖又無熱藥﹐何得動衄﹖詢其日昨所食之物﹐乃火酒下雞﹐夫雞乃關風之物﹐酒爲助火之物﹐宜乎增劇﹐無怪方藥。遂用金沸艸湯去細辛﹑荊芥﹐加葶藶﹑杏仁降肺气以開其閉﹐黃芩﹑梔炭淸血熱而止其衄﹐連服三煎﹐卽中病機。若以楂肉﹑雞金消其積﹐葛花枳解其酲﹐便是刻舟求劍矣。

風邪中絡城西馬某之母﹐望八髙年﹐素常輕健﹐霎時暴蹶﹐口眼斜﹐左部偏枯﹐形神若塑﹐切其脈端直而長﹐左三部皆兼澀象。丰曰﹕此血气本衰﹐風邪乘虛中絡﹐當遵古人治風須治血﹐血行風自滅之法。於是遂以活血祛風法﹐加首烏﹑阿膠﹑天麻﹑紅棗治之﹐連服旬餘﹐稍爲中。復診脈象﹐不甚弦而小澀﹐左肢略見活動﹐口眼如常﹐神气亦淸爽矣﹐惟連宵少寐﹐睡覺滿口焦漧﹐據病勢已衰大半﹐但肝血腎液與心神﹐皆已累虧﹐姑守舊方﹐除去秦艽﹑桑葉﹑白芍﹑天麻﹐加入枸杞﹑蓯蓉﹑地黃﹑龍眼﹐又服十數劑﹐精神日復﹐起居若舊矣。

中風急證南鄕余某﹐年將耳順﹐形素丰肥﹐晨起忽然昏倒﹐人事無知﹐口眼斜﹐牙關緊閉﹐兩手之脈皆浮滑﹐此爲眞中風也﹐誠恐痰隨風湧耳。令購蘇合香丸﹐未至痰聲遂起﹐急以開關散先擦其齦﹐隨化蘇合香丸﹐頻頻灌下﹐少焉﹐痰如鼎沸﹐隔垣可聞﹐舉家驚惶﹐索方求救﹐又令以鵝翎向喉內蘸痰﹐痰忽湧出﹐約有盈碗﹐人事略淸﹐似有軟倦欲寐之狀。屏去房內諸人﹐待其寧靜而睡﹐鼻有微鼾﹐膚有微汗﹐稍有痰聲。頃間又一醫至﹐遂謂鼾聲爲肺絕﹐汗出爲欲脫﹐不可救也﹐卽拂衣而去。丰思其體頗實﹐正未大虛﹐汗出微微﹐諒不至脫﹐痰旣湧出﹐諒不至閉﹐詢其向睡﹐亦有鼾聲﹐姑以宣竅導痰法加東參﹑薑汁治之﹐從容灌下。直至二更時分﹐忽聞太息一聲﹐呼之遂醒﹐與飲米湯﹐牙關似覺稍松﹐詰其所苦﹐又有垂頭欲睡之態﹐卽令弗擾﹐聽其自然﹐依舊鼾聲而寐﹐汗出周身﹐至次日黎明甫醒﹐皮膚汗減﹐痰聲亦平﹐口眼亦稍端正。復診其脈﹐滑而不浮﹐似乎風從微汗而去﹐痰尙畱滯於絡也。繼用茯神﹑柏子養心收汗﹐橘絡﹑半夏舒絡消痰﹐加豆﹑桑葉以搜余風﹐遠志﹑菖蒲以宣淸竅﹐更佐參﹑甘輔正﹐蘇合開痰﹐本末兼醫﹐庶幾妥當﹐合家深信﹐一日連嘗二劑﹐至第五朝諸恙皆減﹐飲食日漸進矣。

中風脫證城中鄭某﹐年屆古稀﹐倏然昏僕﹐左肢不遂﹐肌膚不仁﹐無力而癱﹐舌彊言蹇。郡中醫士﹐或專用補益﹐或專以疏風﹐或開竅消痰﹐或標本兼理﹐咸未中病。迨邀丰診﹐脈小如纖﹐汗下如雨﹐喘急遺溺﹐神識昏蒙。丰曰﹕脫證見矣﹐不可挽也。乃郎再四求治﹐念其孝心純篤﹐勉存一法﹐用髙麗人參五錢﹐附片三錢﹐薑汁一匙﹐令濃煎頻頻服之。又迎他醫﹐亦系參附爲君﹐延至三天﹐果歸大暮。

眞中死證北野賀某之妻﹐陡然昏倒﹐口目歪斜﹐神識朦朧﹐左肢不遂﹐牙關緊閉﹐脈大無倫﹐但其鼾聲似睡﹐分明肺絕之徵。謂其婿曰﹕死證已彰﹐不可救也。復延他醫延醫﹐終不能起。

程曦曰﹕觀前之鄭案﹐至於汗多喘急﹐遺溺神昏﹐脈小如纖﹐知爲脫證﹔此案神昏牙閉﹐鼻息如鼾﹐脈大無倫﹐知爲絕證。脫絕之證已顯﹐死期可必矣。思吾師課徒之心甚苦﹐書中輕案重案以及死案﹐一槪詳之﹐未始非臨証之一助也。

風濕兩感海昌濮某之媳﹐孤幃有數載矣﹐性情多郁﹐郁則气滯﹐偶沾風濕﹐遂不易解。始則寒熱體疼﹐繼則徧身浮腫﹐述服數方﹐僉未中肯。丰知其體素虧﹐剝削之方﹐似難浪進﹐姑以兩解太陽法去米仁﹑澤瀉二味﹐白茯用皮﹐再加陳皮﹑濃朴﹑香附﹑郁金治之。服二劑稍有汗出﹐寒熱已無﹐浮腫略消﹐下體仍甚。思前賢有上腫治風﹐下腫治濕之說﹐姑照舊法除去羌活﹐更佐車﹑椒﹑巴戟﹐連嘗五劑﹐始獲稍寬﹐後用調中化濕之方﹐醫治旬餘﹐得全瘥矣。

風濕誤爲風溫須江毛某﹐販柴來城﹐忽然患病﹐曾延醫治乏效﹐來迓於丰。見其所服之方﹐皆作風溫論治﹐診其脈﹐弦而緩﹐考其證﹐寒熱身疼﹐舌苔𨿽黃﹐黃而滋膩﹐口𨿽作燥﹐不甚引飲。丰曰﹕此屬風濕時邪﹐實非風溫伏气﹐就目前厥陰主气而論﹐風溫之病似矣﹐不審今春淫雨纏綿﹐地中之濕上泛﹐隨時令之風而襲人﹐遂成諸證。況無咳嗽口渴﹐又無滑數之脈﹐顯然非風溫也﹐宜從風濕立法。以平胃﹑神術﹑蔥豉三方合爲一劑﹐連進數服而安。

產後寒疫豫章邱某之室﹐分娩三朝﹐忽患時行寒疫。曾經醫治﹐有守產後成方用生化者﹐有遵丹溪之法用補虛者﹐僉未中的﹐而熱勢益張。邀丰診之﹐脈似切繩轉索﹐舌苔滿白﹐壯熱汗無。丰曰﹕此寒疫也﹐𨿽在產後﹐亦當辛散爲治。擬用辛溫解表法去桔梗﹐加芎﹑芷﹑漧薑﹑黑荊﹑豆﹐囑服二劑﹐則熱遂從汗解﹐復用養營滌污之法﹐日漸而瘳。

時行寒疫城中王某之女剛鍼黹時﹐偶覺頭痛畏寒﹐身熱無汗。延醫調治﹐混稱時證﹐遂用柴葛解肌﹐未效又更醫治﹐妄謂春溫伏气﹐用蔞蕤湯又未中病。始來商治於丰﹐按其脈﹐人迎緊盛﹐舌白而浮﹐口不漧渴。丰曰﹕春應溫而反寒﹐寒气犯之﹐是爲時行寒疫。前二方﹐未臻效者﹐實有礙乎膏﹑芩﹐幸同羌﹑葛用之﹐尙無大害。據愚意法當專用辛溫﹐弗入苦寒自效。卽以松峯蘇羌飲加神曲﹑豆捲治之﹐令其輕煎溫服﹐謹避風寒﹐覆被安眠﹐待其汗解。服一煎﹐果有汗出﹐熱勢遂衰﹐繼服一煎﹐諸盡卻矣。

卷之三

春傷於風夏生飧泄大意

經謂﹕春傷於風者﹐乃卽病之新感也﹐卽二卷中傷風冒風之證﹔今謂春傷於風﹐夏生飧泄者﹐此不卽病之伏气也。蓋風木之气﹐內通乎肝﹐肝木乘脾﹐脾气下陷﹐日久而成泄瀉。經又云﹕邪气畱連﹐乃爲洞泄。

此亦言伏气爲病。可見飧泄洞泄﹐皆由伏气使然。然有寒瀉﹑火瀉﹑暑瀉﹑濕瀉﹑痰瀉﹑食瀉﹐𨿽不因乎伏气﹐又不得不並詳之。蓋飧泄則完谷不化﹐洞泄則直傾於下﹔寒瀉則脈遲溺白﹐腹中綿痛﹔火瀉則脈數溺赤﹐痛一陣﹐瀉一陣﹔又有煩渴面垢爲暑瀉﹔胸痞不渴爲濕瀉﹔或時瀉﹐或時不瀉爲痰瀉﹔噯气作酸﹐瀉下腐臭爲食瀉。泄瀉之病﹐盡於斯矣。《靈樞》又云﹕春傷於風﹐夏生後泄腸。腸者﹐古之痢名也。痢有風﹑寒﹑熱﹑濕﹑噤口﹑水谷﹑休息﹑五色之分﹐均宜辧治。風痢者﹐似腸風下血而有痛墜﹔寒痢者﹐下稀水而淸腥﹐腹中痛甚﹔熱痢者﹐如魚腦而稠粘﹐窘迫而痛﹔濕痢者﹐色如豆汁﹐胸悶腹疼﹔又有下痢不食﹐或嘔不能食﹐名噤口痢﹔糟粕膿血雜下者﹐名水谷痢﹔時發時止者﹐名休息痢﹔五色膿血相混而下﹐名五色痢。痢證多端﹐治宜分別。復揣夏生後泄腸之訓﹐是獨指風痢而言﹐其餘之痢﹐在夏爲少﹐在秋爲多﹐而吾醫者﹐又弗可膠於句下耳。

卷之三春傷於風夏生飧泄大意

飧泄

推飧泄致病之因﹐乃風邪也﹐木勝也﹐寒气也﹐脾虛也﹐伏气也。《內經》云﹕春傷於風﹐夏生飧泄。又云﹕久風爲飧泄。據此而論﹐因風邪致病﹐又云﹕厥陰之勝﹐腸鳴飧泄。又云﹕歲木太過﹐民病飧泄。據此而論﹐因木勝致病。又云﹕胃中寒則腹脹﹐腸中寒則飧泄。據此而論﹐因寒气致病。又云﹕脾病者﹐虛則腹滿﹐腸鳴飧泄食不化。據此而論﹐因脾虛致病。又云﹕虛邪之中人也﹐畱而不去﹐傳捨於腸胃﹐多寒則腸鳴飧泄食不化﹐多熱則溏出糜。據此而論﹐因伏气致病。總而言之﹐良由春傷於風﹐風气通於肝﹐肝木之邪﹐不能條達﹐郁伏於脾土之中﹐中土虛寒﹐則風木更勝﹐而脾土更不主升﹐反下陷而爲泄也﹐故經又謂﹕淸气在下﹐則生飧泄。所以當春升發之令而不得發﹐交夏而成斯證矣。其脈兩關不調﹐或弦而緩﹐腸鳴腹痛﹐完穀不消﹐宜以培中瀉木法治之﹔如尺脈沈遲﹐按之無力﹐乃屬下焦虛寒﹐寒則不能消穀而成是病﹐宜以補火生土法治之﹔倘脈細小而遲﹐手足寒者﹐不易治也﹐勉以暖培卑監法治之﹔倘日久穀道不合﹐或肛門下脫﹐乃元气下陷也﹐急以補中收脫法治之﹔飧泄之病﹐屬虛者多﹐屬實者少﹐如執治瀉不利小便之偏﹐必致不起﹐悲夫﹗或問曰﹕諸賢論飧泄﹐皆謂濕兼風也﹐又謂濕多成五瀉﹐又謂治濕不利小便﹐非其治也。今先生論中一無濕字﹐反謂偏利小便﹐必致不起﹐能不違悖古人乎﹖答曰﹕是病專論春傷於風之伏气﹐所以論風而未及濕﹐如有濕邪相混﹐卽有濕之見證﹐辧之明確﹐始可佐之通利。蓋飧泄下利淸谷﹐乃屬脾土虛寒﹐不能運化而下陷﹐倘執通利趨下之方﹐豈非落井而又下石哉﹗通篇皆本《內經》﹐何違悖之有﹖又問曰﹕先生謂飧泄乃屬脾土虛寒﹐所以下利淸谷﹐殊未見《醫統》又云﹕胃火﹐由火性急速﹐傳化失常﹐爲邪熱不殺谷也。《指掌》亦謂﹐完谷不化﹐以火治之。由是觀之﹐又與先生之論﹐不相符節﹐究竟以前人爲火乎﹖抑亦以先生爲寒乎﹖答曰﹕丰按《內經》而推﹐飧泄屬虛者固矣﹔《醫統》《指掌》皆謂爲火者﹐其實卽諸瀉中之火瀉也。須知寒與火﹐極易明辧﹐如脈數苔黃﹐小溲熱赤﹐卽是屬火之瀉﹐否則便是虛寒。問者首肯而退。

卷之三春傷於風夏生飧泄大意

洞泄

經云﹕春傷於風﹐夏生飧泄﹐邪气畱連﹐乃爲洞泄。蓋因風木之邪﹐畱連旣久﹐木气克土﹐則倉廩不藏而爲洞泄﹐可見是病﹐亦由伏气所致也。李士材曰﹕洞泄一名濡泄﹐濡泄因於濕勝。此病非但因伏气內畱﹐中气失治﹐亦有濕气相兼致病也。考其脈象﹐軟緩乏力﹐或關脈兼弦﹐身重神疲﹐肢體懈怠﹐下利淸谷﹐小便短赤是也﹐宜乎培中瀉木法加蒼術﹑澤瀉治之。經曰﹕腎脈小甚爲洞泄。蓋腎爲胃關﹐因腎虛失閉藏之職﹐伏邪乘虛而深陷也﹐宜乎補火生土法加煨葛﹑荷葉治之。總之脾虛以補中爲先﹐腎虛以固下爲亟﹐風勝佐之疏透﹐濕勝佐之滲利﹐臨証之頃﹐神而明之﹐則旋踵之禍﹐庶幾免焉。

程曦曰﹕觀飧泄洞泄之論﹐總不離乎木气克土﹐故治洞泄﹐皆仿飧泄之法﹐然其中之虛實﹐當細別之。

蓋飧泄因脾虛爲多﹐所以完谷不化﹔洞泄因濕勝爲多﹐所以體重溺紅。屬脾虛者﹐不宜偏利﹔屬濕勝者﹐不宜偏補。斯二者﹐皆當審其虛實而分治之。

卷之三春傷於風夏生飧泄大意

寒瀉

寒瀉者﹐因寒而致瀉也﹐不比飧泄洞泄﹐皆屬春傷於風之伏气。伏气之瀉﹐前二篇已詳晰矣﹐所有寒﹑火﹑暑﹑濕﹑痰﹑食等瀉﹐𨿽不因乎伏气﹐然又不可不詳。蓋寒瀉致病之原﹐良由感受乎寒﹐寒气內襲於脾﹐脾胃受寒則陽虛﹐虛則不司運用﹐淸陽之气﹐不主上升﹐反下陷而爲便瀉。故所下澄沏淸冷﹐儼如鴨糞﹐腹中綿痛﹐小便淸白﹐脈來緩怠近遲﹐此宜暖培卑監法去西潞﹑益智﹐加木香﹑楂炭治之。書又云﹕寒瀉卽瀉﹐以其瀉出如鴨之糞也。又謂﹕鴨溏者﹐濕兼寒也。若有濕證所著﹐宜佐化濕之藥﹐隨其證而加減可也。

卷之三春傷於風夏生飧泄大意

火瀉

火瀉﹐卽熱瀉也。經云﹕暴注下迫﹐皆屬於熱。暴注者﹐卒暴注瀉也﹐下迫者﹐後重裏急也。其證瀉出如射﹐糞出穀道﹐猶如湯熱﹐肛門焦痛難禁﹐腹內鳴響而痛﹐痛一陣﹐瀉一陣﹐瀉復澀滯也﹐非食瀉瀉後覺寬之可比﹐脈必數至﹐舌必苔黃﹐溺必赤澀﹐口必作渴﹐此皆火瀉之證也。張介賓曰﹕熱勝則瀉﹐而小水不利者﹐以火乘陰分﹐水道閉塞而然﹐宜用通利州都法去蒼術﹐加芩﹑連治之。大槪暴注新病者可利﹐實熱閉澀者可利﹐形气彊壯者可利﹐小腹脹滿者可利﹐今泄瀉屬火而不寒﹐屬實而不虛﹐故可用通利之法﹐如久病陰虧者﹐气虛屬寒者﹐皆不可利﹐醫者不可以不知也。

卷之三春傷於風夏生飧泄大意

暑瀉

長夏暑濕之令﹐有人患泄瀉者﹐每多暑瀉也。夫暑熱之气﹐不離乎濕﹐蓋因天之暑熱下逼﹐地之濕熱上騰﹐人在气交之中﹐其气卽從口鼻而入﹐直擾中州﹐脾胃失消運之權﹐淸濁不分﹐上升精華之气﹐反下降而爲便瀉矣。考暑瀉之證﹐瀉出稠粘﹐小便熱赤﹐脈來濡數﹐其或沈滑﹐面垢有汗﹐口渴喜涼﹐通體之熱﹐熱似火炎﹐宜以淸涼滌暑法﹐用卻燔蒸﹐譬如商颯然倏動﹐則炎HT自蕩無餘矣。如夾濕者﹐口不甚渴﹐當佐木通﹑澤瀉。如濕盛於暑者﹐宜仿濕瀉之法可也。

卷之三春傷於風夏生飧泄大意

濕瀉

《內經》云﹕濕勝則濡泄﹐《難經》曰﹕濕多成五泄。可見泄瀉之病﹐屬濕爲多。濕侵於脾﹐脾失健運﹐不能滲化﹐致HT門不克泌淸別濁﹐水谷並入大腸而成泄瀉矣。濕瀉之爲病﹐脈象緩澀而來﹐瀉水而不腹痛﹐胸前痞悶﹐口不作渴﹐小便黃赤﹐亦或有腹中微痛﹐大便稀溏之證。考治濕瀉之法﹐惟念莪先生可宗﹐乃曰滲利使濕從小便而去﹐如農人治澇﹐導其下流﹐𨿽處卑監﹐不憂巨浸。經曰﹕治瀉不利小便﹐非其治也。若此論之﹐必當滲利膀胱﹐宜用通利州都法﹐則瀉自得止矣。

或問曰﹕觀先生是論﹐旣引《內經》之濡泄﹐復引《難經》之五泄﹐何書中不列濡泄之門﹐又不發五泄之論﹐如斯簡括﹐詎無掛漏乎﹖答曰﹕濡泄卽洞泄﹐洞泄之病﹐已論於前。五泄卽胃﹑脾﹑大腸﹑小腸﹑大瘕也。考《五十七難》中﹐胃泄﹑脾泄﹐卽今之食瀉也﹐大腸泄﹑小腸泄﹑大瘕泄﹐卽今之痢疾也。食瀉﹑痢疾﹐皆詳於後﹐可弗置論耳。

卷之三春傷於風夏生飧泄大意

痰瀉

痰瀉者﹐因痰而致瀉也。昔賢云﹕脾爲生痰之源﹐肺爲貯痰之器。夫痰乃濕气而生﹐濕由脾弱而起。蓋脾爲太陰濕土﹐得溫則健﹐一被寒濕所侵﹐遂困頓矣﹐脾旣困頓﹐焉能掌運用之權衡﹐則水谷之精微﹐悉變爲痰。痰气上襲於肺﹐肺與大腸相爲表裏﹐其大腸固者﹐肺經自病﹐而爲痰嗽﹔其不固者﹐則肺病移於大腸﹐而成痰瀉矣。其脈弦滑之象﹐胸腹迷悶﹐頭暈惡心﹐神色不瘁﹐或時瀉﹐或時不瀉是也。宜以化痰順气法治之﹐俾其气順痰消﹐痰消則瀉自止矣。

卷之三春傷於風夏生飧泄大意

食瀉

﹝附﹕飲瀉﹞

食瀉者﹐卽胃瀉也。緣於脾爲濕困﹐不能健運﹐陽明胃腑﹐失其消化﹐是以食積太倉﹐遂成便瀉。其脈气口緊盛﹐或右關沈滑﹐其證咽酸噯臭﹐胸脘痞悶﹐惡聞食气﹐腹痛甚而不瀉﹐得瀉則腹痛遂松﹐當用楂曲平胃法治之。又有渴能飲水﹐水下復瀉﹐瀉而大渴﹐名爲溢飲滑瀉﹐卽《金鑑》中之飲瀉﹐良由水漬於胃而然﹐宜用增損胃苓法去濃朴﹑蒼術﹐加白術﹑甘艸治之。近來之醫﹐飲﹑食混稱者多﹐豈可不爲分別哉﹗或問﹕先生之書﹐專爲六气而設﹐今痰瀉﹑食瀉﹐不關六气﹐亦雜論其中﹐究系何意﹖答曰﹕痰從濕生﹐濕非六气之一乎﹖食瀉卽胃瀉﹐胃泄居五泄之一﹐越人謂濕多成五泄﹐食瀉豈無濕乎﹖前論飧泄洞泄﹐皆因伏气致病﹐其寒瀉因寒﹐火瀉因火﹐暑瀉因暑﹐濕瀉因濕﹐然痰瀉﹑食瀉﹐𨿽因痰食﹐亦難免乎無濕﹐而飧﹑洞寒﹑火﹑暑﹑濕等瀉﹐偶亦有痰食相兼﹐兼證如文本之搭題﹐弗宜顧此失彼﹐醫者不可不明。

卷之三春傷於風夏生飧泄大意

風痢

《鍼經》云﹕春傷於風﹐夏生後泄腸。注家謂春令傷乎風邪﹐風木內幹﹐損其胃气﹐則上升淸陽之气﹐反內陷而爲飧泄﹐久則傳太陰而爲腸﹐此分明因風而致﹐故謂之風痢也。夫風痢之證﹐先作泄而後作痢﹐脈象每見沈小而弦﹐腹微痛而有後重﹐似腸風而下淸血﹐此由春令之伏气﹐至夏而發﹐是屬木勝﹐土虧之候。

如體素寒者﹐宜用培中瀉木法加木香﹑蒼術治之﹔體素熱者﹐宜本法去吳萸﹑炮姜﹐加芩﹑連﹑煨葛治之﹔如胸悶溺赤者﹐必夾濕也﹐宜佐赤苓﹑澤瀉治之﹔吞酸噯腐者﹐必夾食也﹐宜佐山楂﹑濃朴治之。

或問曰﹕古云﹕先瀉後痢﹐爲脾傳腎。今風痢亦先瀉後痢﹐究竟系脾傳腎否﹖曰﹕否也。昔賢謂先瀉後痢﹐爲土克水之證。此言先瀉後痢者﹐由風木克胃﹐胃傳脾之證﹐自是兩途﹐當辧治之。又問曰﹕嘗見痢疾發於秋令者多﹐夏令者少。今言至夏而發﹐得無謬乎﹖曰﹕諸痢多發於秋令﹐或發於夏秋之交﹐惟風痢獨發於夏﹐蓋由春時之伏气﹐從內而發。經曰﹕春傷於風﹑夏生後泄腸﹐此之謂也。

卷之三春傷於風夏生飧泄大意

寒痢

前言風痢﹐是論春時伏气﹐至夏而發﹐其餘之痢則不然。今先以寒痢論之﹐其病𨿽發於夏秋之交﹐其實受寒較受暑爲多。景嶽雲﹕炎熱者﹐天之常令﹐當熱不熱﹐必反爲災。因熱貪涼﹐人之常事﹐過食生冷﹐所以致痢﹐每見人之愼疾者﹐𨿽經盛暑﹐不犯寒涼﹐終無瀉痢之患。可見寒痢之證﹐實因炎熱貪涼﹐過食生冷﹐冷則凝滯﹐中州之陽﹐不能運化﹐淸气不升﹐脾气下陷﹐以致腹痛後重﹐痢下白色﹐稀而淸腥﹐脈遲苔白者﹐當去其寒﹐兼扶脾土﹐則痢自止﹐宜用暖培卑監法佐以楂炭﹑木香治之。然而寒痢亦有赤色者﹐不可不別﹐總之以脈遲苔白爲據。倘脈數苔黃者便爲熱痢﹐溫熱之品﹐又不可施。醫者總當以脈舌分其寒熱﹐愼弗忽諸。

王海藏曰﹕寒毒內傷﹐復用寒涼﹐非其治也。況血爲寒所凝﹐浸入大腸間而便下﹐得溫乃行﹐所以用熱藥﹐其血自止。經曰﹕治病必求其本。此之謂也。胃旣得溫﹐其血不凝而自行﹐各守其鄕矣。

程曦曰﹕嘗見今之治痢﹐不分屬熱屬寒﹐開口便言濕熱﹐動手便用寒涼﹐蓋因未究脈象﹐未審舌苔之故耳。凡辧病之寒熱虛實﹐表裏陰陽﹐皆當於脈舌中細細求之﹐庶幾無誤。

卷之三春傷於風夏生飧泄大意

熱痢

﹝附﹕暑痢﹞

熱痢者﹐起於夏秋之交﹐熱郁濕蒸﹐人感其气﹐內幹脾胃﹐脾不健運﹐胃不消導﹐熱挾濕食﹐醞釀中州﹐而成滯下矣。蓋熱痢之爲病﹐脈滑數而有力﹐裏急後重﹐煩渴引飲﹐喜冷畏熱﹐小便熱赤﹐痢下赤色﹐或如魚腦﹐稠粘而穢者是也。治宜淸痢蕩積法﹐益以楂肉﹑檳榔治之﹐如體弱者﹐以生軍攺爲制軍最妥。

時賢謂熱痢卽暑痢也﹐丰細考之則非。《準繩》云﹕暑气成痢者﹐其人自汗發熱﹐面垢嘔逆﹐渴欲引飲﹐腹內攻痛﹐小便不通﹐痢血頻迸者是也。擬以淸涼滌暑法去靑蒿﹑瓜翠﹐加黃連﹑荷葉治之﹐臨証之間﹐亦當辧治。

卷之三春傷於風夏生飧泄大意

濕痢

劉河間論痢﹐總不外乎濕熱。孔以立非之﹐乃謂六淫之邪﹐俱可兼傷﹐不獨在乎濕熱也。然古有濕痢之名﹐決不可廢。竊謂河間專言濕熱﹐似乎太偏﹔以立爲不然﹐似乎太過。據丰論濕痢﹐有寒熱之分焉。蓋夫寒濕之爲痢也﹐腹綿痛而後墜﹐胸痞悶而不渴﹐不思谷食﹐小便淸白﹐或微黃﹐痢下色白﹐或如豆汁﹐脈緩近遲之象﹐宜用溫化濕邪法加木香治之。熱濕之爲痢也﹐裏急後重﹑忽思飲﹐飲亦不多﹐忽思食﹐食亦乏味﹐小便熱澀﹐痢下赤色﹐或淡紅焦黃﹐脈來濡數之形﹐當用通利州都法去蒼術﹐加木香﹑黃連治之。又有陰虛患痢﹐裏急欲便﹐坐久而仍不得便者﹐謂之虛坐努責﹐不可偏言乎濕﹐而投滲利﹐利之益傷其陰﹐如當歸﹑白芍﹑生地﹑丹皮﹑阿膠﹑澤瀉及石蓮等品﹐隨證加減可也。

程曦曰﹕以立論痢﹐謂六淫之邪﹐俱可兼傷﹐由是觀之﹐豈非一歲俱有痢疾耶﹖須知風痢𨿽傷於風﹐但發於夏﹐寒痢因熱貪涼而受寒﹐亦發於夏﹐非冬令之寒而致痢也。熱痢發於相火之令﹐濕痢發於濕土之令。其實痢疾𨿽有風﹑寒﹑熱﹑濕之殊﹐然總發於夏秋之令﹐而春冬罕見是病﹐以立謂六淫俱傷﹐豈不貿貿哉﹗

卷之三春傷於風夏生飧泄大意

噤口痢

噤口者﹐下痢不食﹐或嘔不能食也。痢而能食﹐知胃未病﹐今不食者﹐緣於脾家濕熱﹐壅塞胃口而然﹔又有誤服利藥﹐犯其胃气者﹔止澀太早﹐畱邪於中者﹔脾胃虛寒﹐濕邪干犯者﹔气機閉塞﹐熱邪阻隔者﹔穢積在下﹐惡气燻蒸者﹔肝木所勝﹐乘其脾胃者﹔又有宿食不消者﹐水飲停蓄者﹐皆能使人噤口也。擬用調中開噤法﹐隨證加減﹐緩緩服之﹐冀其有效。然噤口之因﹐非審其脈不能明晰﹐如右部浮濡沈細﹐或緩怠無力﹐胃虛也﹔洪大急滑﹐火熱也﹔渾渾浮大或浮弦﹐濁气上壅也﹔沈而滑﹐或右澀滯﹐宿食停積也﹔遲細者﹐胃寒也﹔弦急者﹐木勝也。細別其脈而治之﹐更爲確當。倘或絕不思食﹐下痢無度﹐不可治也﹐惟有獨參湯合陳廩米濃煎頻服﹐幸冀萬一耳。

孔以立曰﹕予嘗治噤口痢﹐以藕汁煮熟稍和砂糖頻服﹐兼進多年陳米稀糜﹐調其胃气必效﹐卽石蓮子之意也。古治噤口痢多有用黃連者﹐苦而且降﹐不能升提﹐非胃虛所宜。大抵初痢噤口﹐爲熱瘀在胃口﹐故宜苦燥。若久痢口噤不食﹐此胃气告匱﹐非比初痢噤口﹐尙有濁气可破﹐積滯可驅﹐惟大劑參術﹐佐以茯苓﹑甘艸﹑藿香﹑木香﹑煨葛之屬﹐大補胃气﹐兼行津液乃可耳。但得胃气一復﹐飲食稍進﹐便宜獨參湯﹐略加陳皮﹐或制香附﹐緩緩調補﹐兼行气滯﹐方爲合劑。如茯苓之淡滲﹐木香之耗气﹐漧葛之行津﹐皆當屏除也。

江誠曰﹕斯論超出乎眾﹐謂初痢之噤口﹐宜以苦燥﹔久則胃虛﹐必以大劑參術爲君﹐苦燥之黃連﹐又在禁用﹐此洵爲治噤口不易之良法也。

卷之三春傷於風夏生飧泄大意

水谷痢

水谷痢者﹐糟粕膿血雜下﹐腹中微痛﹐登圊頻頻﹐飲食少餐﹐四肢困倦﹐脈來細緩無力﹐或關部兼弦﹐此因脾胃虛寒﹐虛則不能健運﹐寒則不能消化也﹐當用暖培卑監法治之。亦有因風木克土﹐土虛不運者﹐宜本法內加白芍﹑防風﹔有因勞役過度﹐脾陽困頓者﹐加黃﹑荷葉﹔有因下焦無火﹐不能熟腐者﹐加故紙﹑吳萸﹔有因痢後中虛﹐飲食停積者﹐加陳皮﹑楂肉。然痢疾總不離乎脾胃爲病﹐或木勝﹐或火衰﹐當按法加減治之﹐自然應手耳。

卷之三春傷於風夏生飧泄大意

休息痢

下痢屢發屢止﹐久而不愈﹐面色痿黃﹐脈形濡滑者﹐爲休息痢也。多因止澀太早﹐積熱未盡﹐或不能節飲食﹐戒嗜好﹐所以時作時止也。亦有過服寒涼而致者﹐肝脾內傷而致者﹐元气下陷而致者﹐腎虛不固而致者﹐皆當審其因而分治之。擬用調中暢气法﹐俾其气機得暢﹐則積熱自淸﹐中州得調﹐則脾胃自復。

倘或腹中隱痛﹐宜加吳萸﹑姜炭﹐以化中焦之寒﹔赤痢纏綿﹐當佐秦皮﹑白芍﹐以淸肝脾之血﹔肛門重墜﹐更加升麻﹑桔梗﹐以升下陷之元﹔虛滑不禁﹐再入骨脂﹑龍骨﹐以固下焦之脫。凡一切之藥﹐不應手者﹐當細辧其脈象﹐若脈沈實﹐𨿽日遠仍當攻下﹐切宜辧確﹐勿可誤也。

卷之三春傷於風夏生飧泄大意

五色痢

《金鑑》云﹕五色痢者﹐五色膿血相雜而下也﹐若有臟腑屍臭之气則凶。因於用止澀太早﹐或因滯熱下之未盡﹐蘊於腸胃﹐傷髒气也。用一切補養之藥不應﹐則可知初病非澀之太早﹐卽下之未盡也。診其脈若有力﹐𨿽日久仍當攻也。

《醫通》曰﹕患五色痢者﹐良由臟腑之气化並傷﹐是以五色兼見。然古人皆言腎病﹐以腎藏精之室﹐所居之位﹐最下最深﹐深者旣病﹐其淺而上者﹐安有不病之理﹐精室旣傷﹐安能任蟄藏之令乎﹖仲景以五液注下﹐臍築痛﹐命將難全也。夫以精室受傷﹐五液不守之患﹐須知益火消陰﹐實脾堤水﹐兼分理其气﹐使失於气化之積﹐隨之而下﹐未失气化之精﹐統之而安﹐誠不出乎此法。

丰按﹕二論誠痢門之要旨。前言止澀太早﹐滯熱未盡﹔後言臟腑之气化並傷﹐歸於腎病。合而論之﹐斯疾有虛有實﹐分別治之﹐庶乎穩妥。如初起者爲實﹐日久者爲虛﹐裏急後重者爲實﹐頻頻虛坐者爲虛﹐脈實有力者爲實﹐脈虛無力者爲虛。虛則宜補﹐以補火生土法治之﹔實則宜瀉﹐以淸痢蕩積法治之。

卷之三

擬用諸法

培中瀉木法﹕治伏气飧泄洞泄及風痢。

白術﹝二錢﹐土炒﹞白芍﹝一錢﹐土炒﹞陳廣皮﹝一錢﹞軟防風﹝一錢﹞

白茯苓﹝三錢﹞粉甘艸﹝五分﹞炮姜炭﹝八分﹞吳萸﹝八分﹐泡﹞

加新荷葉一錢﹐煎服。

術﹑芍﹑陳﹑防四味﹐卽劉艸窗先生治痛瀉之要方﹐用之爲君﹐以其瀉木而益土也。佐苓﹑甘培中有力﹐姜炭暖土多功﹐更佐吳萸疏其木而止其痛﹐荷葉升其淸而助其脾。

補火生土法﹕治飧泄洞泄﹐命門無火﹐久瀉虛痢。

淡附片﹝八分﹞肉桂﹝六分﹐細銼分衝﹞菟絲子﹝一錢﹞破故紙﹝一錢﹞

吳茱萸﹝八分﹐泡﹞益智仁﹝一錢﹞蘇芡實﹝二錢﹞

加蓮子肉十粒入煎。

下焦無火﹐不能燻蒸腐化﹐致瀉完谷﹐故以桂﹑附辛甘大熱﹐補命門之火以生脾土﹔菟絲﹑故紙﹐溫補其下﹔吳萸﹑益智﹐暖其下復暖其中﹔中下得其溫暖﹐則火土自得相生﹐而完穀自能消化﹔更佐芡實﹑蓮子﹐補其脾且固其腎﹔蓋火土生﹐脾腎固﹐而飧泄洞泄無不向愈矣。

暖培卑監法﹕治脾土虛寒泄瀉﹐及冷痢水谷痢。

西潞黨﹝三錢﹐米炒﹞白茯苓﹝三錢﹞於潛術﹝二錢﹐土炒﹞粉甘艸﹝五分﹐水炙﹞炮姜炭﹝八分﹞茅蒼術﹝六分﹐土炒﹞益智仁﹝一錢﹞葛根﹝五分﹐煨﹞

加粳米一撮﹐煎服。

經云﹕土不及曰卑監。法中以四君合理中﹐暖培其脾土也。脾喜燥﹐故佐以蒼術﹐喜溫佐以益智﹐喜升佐以葛根﹐喜甘佐以粳米。

補中收脫法﹕治泄痢不已﹐气虛下陷﹐穀道不合﹐肛門下脫。

東洋參﹝三錢﹞黃﹝二錢﹐米炒﹞於潛術﹝一錢﹐土炒﹞粉甘艸﹝五分﹐炙﹞罌粟殼﹝一錢﹐炙﹞白芍藥﹝一錢﹐土炒﹞訶黎勒﹝一錢五分﹞

加石橊皮一錢同煎。

此治瀉痢日久﹐气虛脫肛之法也。以參﹑﹑術﹑艸之甘溫﹐補中州以提其陷﹔罌﹑芍﹑訶黎之酸澀﹐止瀉痢且斂其肛﹔用橊皮爲引者﹐亦取其酸以收脫﹐澀以住痢也。

通利州都法﹕治火瀉﹑濕瀉﹐濕熱痢疾。

白茯苓﹝三錢﹞澤瀉﹝一錢五分﹞蒼術﹝八分﹐土炒﹞車前子﹝二錢﹞

通艸﹝一錢﹞滑石﹝三錢﹐飛﹞苦桔梗﹝一錢﹞

河水煎服。

斯仿舒馳遠先生加減五苓之意。州都者﹐膀胱之官名也。

首用茯苓甘淡平和﹐而通州都爲君﹔澤瀉鹹寒下達﹐而走膀胱爲臣﹔佐蒼術之苦溫﹐以化其濕﹔車前﹑通﹑滑之甘淡﹐以滲其濕﹔使桔梗之開提﹐能通天气於地道也。

淸涼滌暑法﹕治暑溫暑熱﹐暑瀉秋暑。

滑石﹝三錢﹐水飛﹞生甘艸﹝八分﹞靑蒿﹝一錢五分﹞白扁豆﹝一錢﹞連翹﹝三錢﹐去心﹞白茯苓﹝三錢﹞通艸﹝一錢﹞

加西瓜翠衣一片入煎。

滑石﹑甘艸﹐卽河間之天水散﹐以滌其暑熱也。恐其力之不及﹐故加蒿﹑扁﹑瓜衣以淸暑﹔又恐其干犯乎心﹐更佐連翹以淸心。夫小暑之節﹐在乎相火之後﹐大暑之令﹐在乎濕土之先﹐故先賢所謂暑不離濕也﹐兼用通﹑苓﹐意在滲濕耳。

化痰順气法﹕治痰气閉塞﹐痰瘧﹑痰瀉。

白茯苓﹝四錢﹞制半夏﹝二錢﹞陳皮﹝一錢五分﹞粉甘艸﹝八分﹞廣木香﹝五分﹐煨﹞濃朴﹝一錢﹐姜制﹞

加生薑三片﹐水煎服。

法中苓﹑夏﹑陳﹑甘﹐卽局方二陳湯化痰之妥方也。加木香﹑濃朴﹐以行其气﹐气得流行﹐則順而不滯﹐故古人謂化痰須順气﹐气行痰自消﹐且木香﹑濃朴﹐均能治瀉﹐以此法治其痰瀉﹐不亦宜乎﹗楂曲平胃法﹕治因食作瀉﹐兼治食瘧。

楂肉﹝三錢﹐炒﹞神曲﹝三錢﹐炒﹞蒼術﹝一錢﹐土炒﹞濃朴﹝一錢﹐姜制﹞陳廣皮﹝一錢﹞甘艸﹝八分﹞

加二枚爲引。

法內蒼﹑陳﹑朴﹑艸﹐系局方之平胃散﹐爲消導之要劑。佐山楂健脾磨積﹐神曲消食住瀉﹐乃雞之脾也﹐不但能消水谷﹐而且能治瀉利。食瀉投之﹐必然中鵠。

增損胃苓法﹕﹝見後﹞

淸痢蕩積法﹕治熱痢夾食﹐脈滑數﹐煩渴溺赤。

廣木香﹝六分﹐煨﹞黃連﹝六分﹐吳萸炒﹞生軍﹝三錢﹐酒浸﹞枳殼﹝一錢五分﹐麩炒﹞黃芩﹝一錢﹐酒炒﹞白芍﹝一錢五分﹐酒炒﹞粉甘艸﹝五分﹞葛根﹝五分﹐煨﹞

加鮮荷葉三錢﹐煎服。

此法首用香﹑連治痢爲主﹐加軍﹑枳以蕩其積﹐芩﹑芍以淸其血﹐甘艸解毒﹐荷﹑葛升提﹐施於實熱之痢﹐每多奏效耳。

溫化濕邪法﹕治寒濕釀痢﹐胸痞溺白。

藿香﹝一錢五分﹞蔻殼﹝一錢二分﹞神曲﹝三錢﹐炒﹞濃朴﹝一錢﹐姜制﹞

陳皮﹝一錢五分﹞蒼術﹝八分﹐土炒﹞

加生薑三片爲引。

凡濕在表宜宣散﹐在裏宜滲利﹐今在气分﹐宜溫藥以化之。藿香﹑蔻殼﹐宣上下之邪滯﹔神曲﹑濃朴﹐化脾胃之積濕﹔陳皮理其气分﹐蒼術化其濕邪﹐更佐生薑溫暖其中﹐中焦通暢無滯﹐滯下愈矣。

調中開噤法﹕治下痢不食﹐或嘔不能食﹐卽噤口痢證。

西潞黨﹝三錢﹐米炒﹞黃連﹝五分﹐薑汁炒﹞制半夏﹝一錢五分﹞廣藿香﹝一錢﹞石蓮肉﹝三錢﹞

加陳廩米一撮﹐煎服。

痢成噤口﹐脾胃俱憊矣。故用潞黨補其中州﹐黃連淸其餘痢﹐半夏和中止嘔﹐藿香醒胃蘇脾﹐石蓮肉開其噤﹐陳廩米養其胃﹐倘絕不欲食者﹐除去黃連可也。

調中暢气法﹕治中虛气滯﹐休息痢疾﹐並治脾虧泄瀉。

潞黨參﹝三錢﹐米炒﹞於術﹝二錢﹐土炒﹞黃﹝二錢﹐酒炒﹞炙甘艸﹝四分﹞陳廣皮﹝一錢﹞腹皮﹝一錢五分﹐酒洗﹞廣木香﹝三分﹐煨﹞

加鮮荷葉三錢爲引。

參﹑﹑術﹑艸﹐調補中州﹔陳﹑腹﹑木香﹐宣暢气分﹔加荷葉助脾胃而升陽也。

卷之三

備用成方

艸窗痛瀉方﹕治腹痛便瀉不止。

白術白芍陳皮防風水煎服。久瀉加升麻。

胃苓湯﹝一名對金飲子﹞﹕治中暑傷濕﹐腹痛泄瀉。

豬苓茯苓白術澤瀉肉桂濃朴蒼術陳皮甘艸水煎服。如夾食者可加楂肉。

四神丸﹕治脾腎兩虛久瀉。

肉果霜破故紙五味子吳萸用生薑煮棗﹐取棗肉搗丸。

胃關煎﹕治脾腎虛寒作瀉﹐甚至久瀉﹐腹痛不止﹐冷痢等證。

大熟地懷山藥淡漧薑吳萸白扁豆白術炙甘艸水煎﹐食遠服。

丰按﹕艸窗痛瀉方﹐主治木乘土位之瀉﹔胃苓湯﹐主治濕气侵脾之瀉﹔四神丸﹐胃關煎﹐主治脾腎虛寒之瀉。如兩關不調者﹐或弦有力者﹐是爲土被木乘之象﹔濡緩而怠者﹐是爲脾受濕侵之象﹔細小無力者﹐或兩尺沈遲者﹐是爲脾腎虛寒之象﹐總須辧脈審證而分治之。

姜茶飲﹕治寒熱瘧及赤白痢。

生薑細茶葉每味約三錢﹐濃煎服之。

丰按﹕此方乃東坡居士所制﹐𨿽平淡無奇﹐然用意頗妙。

生薑味辛而溫﹐能解表也﹕茶葉甘苦微寒﹐能淸裏也。二味合用﹐喜無寒熱之偏﹐功在和解﹐故能治瘧耳。

諺云﹕無痰不作瘧﹐無食不成痢。考姜﹑茶之功﹐並能消痰消食﹐所以治瘧猶兼治痢也。

香連丸﹕治下痢赤白﹐膿血相雜﹐裏急後重。

木香黃連醋糊丸﹐米飲下。

芍藥湯﹕治下痢膿血稠粘﹐腹痛後重。

芍藥歸尾黃芩黃連木香檳榔大黃甘艸肉桂水煎服。如痢不減﹐大黃可以加重。

丰按﹕此二方﹐可治初起之痢﹐而無外感最宜。若有寒熱外感之見證者﹐便推人參敗毒散爲第一﹐歷嘗試之﹐屢治屢驗﹐嘉言先生取名逆流挽舟之法﹐洵不謬也。

蒼術地楡湯﹕治脾經受濕﹐痢疾下血。

蒼術﹝泔浸炒﹞地楡﹝炒黑﹞

照常煎服。

人參樗皮散﹕治髒毒挾熱下血﹐久痢膿血不止。

人參樗根白皮﹝東引者﹐去粗皮﹐醋炙﹞

等分爲末﹐米飲或酒調下。

丰按﹕地楡樗皮﹐皆澀劑也﹐觀其主治之證﹐並無裏急後重之字樣﹐其治久痢久虛者可知﹐但有一﹑二實證所彰﹐澀藥便難孟浪。思古人立法﹐至精至妥﹐柰今人不察﹐隨手用之﹐未有不殺人者也。

補中益气湯﹕治煩勞內傷﹐陽虛自汗﹐气虛不能攝血﹐久痢久瘧。

人參黃白術炙艸歸身陳皮柴胡升麻加姜﹑棗﹐煎服。

眞人養髒湯﹕治瀉痢日久﹐虛寒脫肛。

人參白術當歸白芍罌粟殼﹝蜜炙﹞訶子﹝面裹煨﹞

肉豆蔻﹝面裹煨﹞木香炙甘艸肉桂煎服。髒寒甚加附子﹐一方無當歸。

肉蓯蓉湯﹕治噤口痢﹐日久不愈﹐下焦累虛。

肉蓯蓉﹝泡淡﹞附子人參姜炭當歸白芍﹝肉桂湯浸炒﹞

水煎﹐緩緩服﹐胃稍開再服。

丰按﹕此三方﹐惟東垣補中益气獨超﹐每遇脾气虛陷而作痢者﹐用之屢效。謙甫眞人養髒﹐治气血兩傷之久痢。鞠通肉蓯蓉湯﹐治肝腎兩虛之久痢﹐用之偶亦並效。但餘气未淸﹐正气未虛﹐皆不宜輕試。

卷之三

臨證治案

飧泄誤爲食瀉城南程某﹐平素略知醫理﹐於立夏後一日﹐腹痛而瀉﹐完谷不化﹐自疑日昨因餅所傷﹐又執治瀉利小便之說﹐輒用五苓加消食之品﹐未效。來邀丰診﹐診得兩關﹐一彊一弱﹐气口之脈不緊。乃曰﹕非傷食也﹐是飧泄也﹐此因伏气致病﹐卽《內經》所謂春傷於風﹐夏生飧泄之候。消食利濕﹐益使中虛﹐理當扶土瀉木。卽用理中湯加黃芩﹑白芍﹑煨葛﹑防風﹐連服三煎遂愈。

飧泄之病熱補得瘳羊城雷某﹐患瀉無度﹐肌肉忽脫﹐脈象兩關並弦。丰曰﹕未瀉之先﹐腹必鳴痛﹐痛必便瀉﹐瀉必完谷。

曰﹕然也。不知病在何經﹖曰﹕此肝風傳脾﹐脾受其制﹐不能變化﹐《內經》名爲飧泄﹐後賢稱爲胃風。

見丰論證確切﹐卽請撰方﹐乃用劉艸窗痛瀉要方﹐加吳萸﹑益智﹑煨葛﹑木香﹑荷葉爲引。服一劑﹐未臻大效﹐再加參﹑﹑姜﹑附﹐方服一劑﹐遂得小效﹐繼服忽全瘥矣。

洞泄之虛實兼治得效若耶倪某﹐患瀉不瘳﹐來延丰治。閱前方﹐乃批﹕暴注下迫﹐皆屬於熱﹐用芩﹑連﹑蘆﹑葛等藥﹐未獲中機。脈之﹐神門小弱﹐餘皆弦緩﹐舌色少榮﹐苔白而薄﹐直傾無度﹐腹痛溺黃。就二便而論﹐似屬火瀉﹔就脈舌而論﹐大爲不然。思《內經》謂腎脈小甚爲洞泄﹐明是先天素弱﹐伏气深陷之徵﹔餘部弦緩﹐腹痛頻頻﹐木乘土位之候﹔溺黃者﹐夾濕也。此證虛中兼實﹐當補先後二天﹐兼以平肝滲濕。病者素諳醫理﹐聞言嘆服。遂用於術﹑黨參﹑菟絲﹑故紙﹑防風﹑白芍﹑澤瀉﹑云苓﹑煨葛﹑木香﹐荷葉爲引﹐一日一劑﹐連服五朝﹐痛瀉並愈。

便瀉剛逢經轉云岫葉某之女﹐於長夏之令﹐忽發熱便瀉。前醫用五苓散﹐略見中機﹐月事行來﹐加之歸﹑芍﹐詎知其瀉復甚﹐益加腹痛難禁﹐脈象右勝於左。此暑濕之邪﹐在乎气分﹐气機閉塞﹐不但邪不透化﹐抑且經被其阻。

卽以溫化濕邪法加木香﹑香附﹑蘇梗﹑延胡﹐連進三煎﹐經行瀉止﹐身熱亦退矣。

程曦曰﹕濕在气分﹐本當暢气以透濕﹐經事當期﹐最宜順气以行經﹐理气之方﹐一舉兩得矣。

傷食作瀉李張某﹐年逾五旬﹐素來痰體﹐一日赴宴而歸﹐腹痛而瀉。邀丰診之﹐右關獨見弦緊﹐噯气頻作。乃曰﹕此屬之邪﹐團結於中﹐脾气當升不升而瀉作﹐胃气宜降失降而噯頻﹐當遵薛立齋治劉進士用六君加木香之法﹐更佐山楂﹑枳子。服二劑﹐腹痛已止﹐但瀉未住。復診﹐更加蒼術﹑濃朴﹐再服二劑﹐方得全瘥。

小產之後偶沾風痢豫章鄧某之室﹐小產後計有一旬﹐偶沾風痢之疾﹐前醫未曾細辧﹐以腹痛爲瘀滯﹐以赤痢爲腸紅﹐乃用生化湯﹐加槐米﹑地楡﹑艾葉﹑黃芩等藥﹐服下未效。來迎丰診﹐脈之﹐兩關俱弦﹐詰之﹐胎未墮之先﹐先有便瀉﹐瀉愈便血﹐腹內時疼﹐肛門作墜。丰曰﹕此風痢也﹐良由伏气而發。亦用生化湯除去桃仁﹐加芥炭﹑防風﹑木香﹑焦芍﹐敗醬艸爲引﹐服二帖赤痢已瘳﹐依然轉瀉。思以立有云﹕痢是閉塞之象﹐瀉是疏通之象。今痢轉爲泄瀉﹐是閉塞轉爲疏通﹐系愈機也。照舊方除去防風﹑敗醬﹐益以大腹﹑陳皮﹐繼服二帖﹐諸恙屏去矣。

風痢病一誤再誤城東孔某之子﹐放學歸來﹐腹中作痛﹐下利淸血﹐其父母疑爲傷損﹐遂服艸藥﹐應效全無﹐始迎丰診。脈象緩怠而小﹐右關獨見弦彊。丰曰﹕非傷損也﹐是屬春傷於風﹐夏生腸之候也。腸𨿽古痢之名﹐然與秋痢治法有別﹐痢門成方﹐弗宜膠守。卽用培中瀉木法去炮姜﹐加黃連治之﹐服下未有進退。更醫調治﹐便云血痢﹐所用皆是止澀之藥﹐血𨿽減少﹐而腹痛尢增﹐甚則四肢厥冷。仍來商治於丰﹐診其脈﹐往來遲滯﹐右關依舊弦彊﹐此中土虛寒﹐被木所淩之象﹐總宜溫補其脾﹐淸平其肝﹐用暖培卑監法加黃連﹑川楝﹐服之腹痛頓止﹐手足漸溫﹐惟下紅未愈。照前法除去炮姜﹑智﹑棟﹐加芥炭﹑木香﹑枯芩﹑艾葉﹐令嘗五劑﹐喜中病機﹐復用補中益气﹐方獲全安。

赤痢亦有屬寒溫補得愈古黔黃某之母﹐望六之年﹐忽患痢疾﹐曾延醫治未應﹐始來邀丰。閱前醫之方﹐系潔古芍藥湯加減。詢其痢狀﹐腹痛卽墜﹐墜則欲便﹐下痢皆赤。按其脈﹐右部緩怠而遲﹐左部細小而澀﹐舌無榮﹐苔白薄。丰曰﹕此脾土虛寒﹐寒濕竊據﹐陰絡之血﹐得寒而凝﹐凝則气機不行﹐淸气不升而陷﹐所以有腹痛後墜赤痢等證。卽進補中益气加炮姜﹑附片﹐令服二帖﹐遂中病矣。

後用皆參﹑﹑術﹑附爲君﹐約半月而愈。

程曦曰﹕此案用姜﹑附﹑參﹑﹐以收全效﹐益信王海藏謂血爲寒气所凝﹐用熱藥其血自止之訓。今之醫者﹐一見赤痢﹐非投涼血之方﹐卽需淸濕之藥﹐嘗見輕淺之病﹐誤治轉重者﹐眾矣。

瘧痢兩作云岫錢某﹐忽因冒雨﹐當夜遂發寒熱﹐頭身並疼。吾衢土俗﹐怕有齷齪所染﹐卽以揪刮當先﹐第三朝始延醫治。醫見寒熱交作﹐遂以小柴胡湯加消食之品﹐不但未效﹐更增面浮痛痢﹐合家驚駭﹐來迓丰醫。脈形浮緩兼弦﹐舌苔白澤﹐此風濕由表入裏﹐瘧痢兩兼之候也。當用嘉言先生逆流挽舟之法﹐加木香﹑荷葉治之。服二劑﹐寒熱頓除﹐痛痢並減矣。

痢下純血死證城中鄭某﹐赴杭鄕試﹐未入闈時﹐忽患痢疾﹐卽歸桑梓﹐遂延醫療﹐未獲應手﹐始來商治於丰。脈之兩尺俱虛﹐餘皆濡數﹐形體羸﹐舌光如鏡﹐眠食俱廢﹐痢下純血﹐泄出不禁。丰曰﹕此陰分被濕所傷﹐斯時利濕﹐益傷其陰﹐補陰恐礙乎濕。正躊躇間﹐其父出前醫之方﹐閱之﹐乃補中兼澀。思其喫大癮之煙﹐貪非分之色﹐其眞陰未始不耗損者﹐前醫補澀並用﹐似不冰炭。丰亦從本調治﹐勉以幹地﹑阿膠﹐養其眞陰﹔丹皮﹑白芍﹐淸其血分﹔禹糧﹑赤石﹐止痢固脫﹔銀花﹑甘艸﹐養血解毒﹔生苡﹑茯苓﹐扶其脾而滲其濕﹔東參﹑荷葉﹐挽其正而升其淸。方已寫竣﹐謂其父曰﹕書謂下純血者死﹐速當早訪髙明。後延他醫治之﹐未及一旬而歿。

實熱痢疾止澀太早用下得瘥安徽蘇某之侄﹐由遠方來﹐途中感受暑熱﹐卽病煩熱口渴﹐渴欲引飲。醫謂陽暑﹐用白虎湯爲君﹐服之熱退﹐腹內轉疼。更醫治之﹐遂駁用涼之謬﹐謂涼則凝滯﹐將來必變爲痢也。用平胃散加姜﹑附﹑吳萸﹐腹痛未除﹐果變爲痢。其叔深信如神﹐復邀診視﹐詎知乃醫固執不化﹐詢得病者不思谷食﹐遂稱爲噤口痢也。守原方益以石蓮﹑訶子﹐服後痢𨿽減少﹐然腹痛益劇﹐叫號不已﹐一家驚惶無策﹐著人來迓於丰。其叔令閱前方﹐並述病狀﹐按其脈﹐數大而彊﹐舌苔黃燥﹐腹痛拒按﹐口渴喜涼。丰曰﹕令侄气血方剛之體﹐患此暑熱夾食之﹐而成燥實之候﹐非攻下猛劑﹐不能望瘳。用生軍﹑枳實﹑花粉﹑元明﹑黃連﹑荷葉﹐請服一煎﹐當夜遂下赤白夾雜﹐稠粘而臭﹐又得硬屎數枚﹐腹痛方定﹐神气疲倦﹐就枕卽熟寐矣。次日用調中和劑﹐服十餘帖而安。

髙年噤口痢疾城北李某﹐望八髙年﹐素來矍鑠﹐秋間忽患痢疾﹐卽延醫療﹐藥石無功。邀丰診之﹐脈形小緩而怠﹐痢下赤白﹐嘔逆頻來﹐日內全不思食。丰曰﹕此脾胃虛弱﹐不能化濕消導﹐壅滯胃口﹐而成噤口痢也。卽用六君佐以楂肉﹑藿香﹑石蓮﹑倉米﹐黃土漿煎。服一劑嘔逆已寧﹐仍不思食﹐登圊無度﹐痢不甚多﹐脈象相符﹐較昨乏力﹐明是脾气虛陷之象﹐倘見病治病﹐罔顧其本﹐虛脫必難保也。攺用補中益气去當歸﹑柴胡﹐加煨葛﹑石蓮﹑穀芽﹑倉米﹐令服一帖﹐中機再服。幸喜病藥相投﹐覺思飲食﹐但發浮腫﹐舉家驚惶﹐來邀復診。脈轉遲細而澀﹐舌淡苔白。丰曰﹕斯是脾虛發腫﹐非五皮淡滲等藥所可用也﹐宜以附子理中湯加酒炒黃﹑生米仁二味。疊進五劑﹐浮腫漸消﹐痢疾亦減﹐仍率舊章﹐略爲增損﹐調治匝月而愈。

痢久脾腎兩虛城東鄭某之母﹐患痢兩月來﹐大勢已衰﹐但頻頻虛坐﹐有時糟粕膿血相雜而下。合郡諸醫﹐延之殆盡﹐仍邀丰診。脈小而澀﹐兩尺模糊。丰曰﹕凡治病有先後緩急﹐初起之時﹐邪勢方盛﹐故用宣散消導之方﹐今牽延六十餘朝﹐而脾腎並累虧損者﹐理當進暖補二天之法﹐弗謂丰前後之方﹐相去霄壤。乃用四君﹑四神加銀花炭﹑炒陳米治之。服三劑﹐痢已減矣﹐惟兩足加之浮腫﹐此必因濕從下注﹐再循舊法﹐加生薏苡﹑巴戟天﹐連嘗五劑﹐逐漸而痊。

休息痢誤認腸風豫章羅某﹐痢後下紅﹐淹綿數月。比余診之﹐脈來弦小而澀﹐肛門虛墜﹐神倦懶餐﹐此余濕未罄﹐肝脾內傷﹐而成休息痢也。前醫不辧﹐乃作腸風治之﹐投以槐角﹑地楡﹐焉望入彀。丰以銀花﹑白芍﹐育血養肝﹔潞黨﹑黃﹐補脾益气﹐薏苡滲其餘濕﹐秦皮淸其餘痢﹐穀芽蘇胃﹐荷葉升淸。連進四五煎﹐赤痢漸少矣。後循舊法出入﹐約十餘劑而瘳。

或問曰﹕曾見《準繩》論腸風﹐腹中有痛﹐所下淸血純血﹐與是痢相似﹐最易魚目混珠﹐不識何以別之﹖答曰﹕極易別也﹐休息痢﹐因痢而起也﹔腸風病﹐因外風內客﹐隨感隨見也。

陰虛之體患五色痢鄂渚佘某之甥﹐患痢兩月餘矣﹐憔悴不堪﹐夜不成寐﹐渴飲不食﹐脈數苔無﹐取觀所下之痢﹐五色雜見。丰曰﹕此五色痢也﹐乃凶癥耳。佘某頗諳醫藥﹐卽告之曰﹕甥體素系陰虧﹐今痢久纏﹐眞陰益加虛損﹐先生謂五色痢﹐究系溫熱未盡耶﹖抑亦眞陰有損耶﹖丰曰﹕石頑有云﹕痢下五色﹐膿血稠粘﹐滑泄無度﹐多屬陰虛。今此證分明久痢傷腎﹐下焦不攝﹐卽先哲所謂陰虛痢是也。斯時卽有濕證所彰﹐亦不能投之滲利。當用銀花﹑生地﹑白芍﹑黃芩﹐四者均炒爲炭﹐阿膠炒珠﹐山藥炒黃﹐與陳皮﹑石蓮﹐合爲一劑﹐連嘗三四服﹐遂中肯矣。登圊略減數遭﹐惟口渴寐少﹐脈轉小數﹐欠力欠神﹐此气血津液﹐皆虧損也。照前方除去枯芩﹐加入東參﹑炙艸﹑夜交藤﹐服數劑更爲合拍。後用六味合四君爲主﹐調治月餘﹐始得痊可。

或問曰﹕先生謂五色痢﹐卽陰虛痢也。嘗見古書之中﹐不惟有陰虛痢之名﹐且有虛滑﹑食積﹑气滯﹑瘀血﹑蟯虫﹑虫疰等痢之名﹐今槪而不論﹐毋乃太簡乎﹖答曰﹕實慮其繁﹐故就其簡﹐今旣問及﹐姑略言之﹕蓋虛滑痢﹐虛而滑脫﹐法當補澀。食積痢﹐因食所積﹐法當消導。气滯痢﹐因气所滯﹐法當調气。瘀血痢﹐因血所瘀﹐法當行血。蟯虫痢﹐因胃弱腸虛﹐細虫從穀道而出﹐法當殺虫。虫疰痢﹐因服金石湯丸﹐逼損眞陰﹐痢下黑色﹐形如豬肝﹐爲難治也。以上等病﹐聊述其槪。其實風﹑寒﹑熱﹑濕﹑噤口﹑水谷﹑休息﹑五色等痢爲多﹐學人得能細玩﹐余痢無難治耳。又問曰﹕秋痢之證﹐致死者多﹐何謂無難﹖答曰﹕不犯死證者生也﹐犯者死也。曰﹕死證何﹖曰﹕下純血者﹐如塵腐色者﹐如屋漏水者﹐厥逆冷汗者﹐呃逆不止者﹐身熱不除者﹐噤口不食﹐藥不能開者﹐驟然能食爲除中者﹐皆死證也。又有如赤豆汁者﹐唇若塗朱者﹐大孔如竹筒注者﹐皆不可治也。又有如魚腦者﹐如豬肝色者﹐身熱脈大者﹐皆半生半死也。用藥得法﹐間有生者﹐不可棄而不治也。

卷之四

夏傷於暑大意

夏傷於暑者﹐謂季夏﹑小暑﹑大暑之令﹐傷於暑也。其時天暑地熱﹐人在其中﹐感之皆稱暑病。夫暑邪襲人﹐有傷暑﹑冒暑﹑中暑之分﹐且有暑風﹑暑溫﹑暑咳﹑暑瘵之異。傷暑者﹐靜而得之爲傷陰暑﹐動而得之爲傷陽暑。冒暑者﹐較傷暑爲輕﹐不過邪冒肌表而已。中暑者﹐卽中也﹐忽然卒倒﹐如中風狀。暑風者﹐須臾昏倒﹐手足遂抽。暑溫者﹐較陽暑略爲輕可。暑咳者﹐暑熱襲肺而咳逆。暑瘵者﹐暑熱劫絡而吐血。又有霍亂之證﹐因暑气夾風﹑寒﹑濕﹑食擾亂於中。痧气之證﹐因南方體弱﹐偶犯沙穢之气。穢濁之證﹐因暑气夾穢而襲人﹐卽俗稱爲齷齪也。此皆季夏由暑气所傷之證也。更有春末夏初之疰夏﹐孟夏之熱病﹐仲夏之黴濕﹐亦當論治。蓋疰夏者﹐因時令之火爲病。熱病者﹐因冬時之伏气爲病。黴濕者﹐入黴之後﹐梅雨淫淋﹐感其雨濕之气爲病。斯三者﹐附論於玆﹐則夏令之病﹐皆全備矣。

卷之四夏傷於暑大意

傷暑

長夏傷暑﹐有陰陽之別焉。夫陰暑之爲病﹐因於天气炎蒸﹐納涼於深堂大廈﹐大扇風車得之者﹐是靜而得之之陰證也。其脈浮弦有力﹐或浮緊﹐頭痛惡寒﹐身形拘急﹐肢節疼痛而心煩﹐肌膚大熱而無汗。此爲陰寒所逼﹐使周身陽气不得伸越﹐宜用辛溫解表法減去防風﹐益以香薷﹑藿香治之。嘔逆加茯苓﹑半夏﹐便瀉加濃朴﹑木香。又有陽暑之病﹐緣於行旅長途﹐務農田野﹐烈日下逼得之者﹐是動而得之之陽證也。其脈浮洪有力﹐或洪數﹐面垢喘咳﹐壯熱心煩﹐口渴欲飲﹐蒸蒸自汗。此爲炎熱所蒸﹐使周身中外皆熱﹐宜以淸涼滌暑法去扁豆﹑通艸﹐加石膏﹑洋參治之。嘔逆加竹茹﹑黃連﹐便瀉加葛根﹑荷葉。更宜審其體實﹑體虛而藥之﹐自無不當耳。

張介賓曰﹕陰暑證﹐或在於表﹐或在於裏﹐惟富貴安逸之人多有之﹐總由恣情任性﹐不愼風寒所致也。陽暑證﹐惟辛苦勞役之人多有之﹐由乎觸冒暑熱﹐有勢所不容已也。然暑熱逼人者﹐畏而可避﹐可避則犯之者少﹔陰寒襲人者﹐快而莫知﹐莫知則犯之者多。故凡有病暑者﹐陽暑多不見﹐而陰暑居其八﹑九。今之人治暑者﹐但見發熱頭痛等證﹐則必曰此中暑也﹐而所用無非寒涼﹐其不達也亦甚矣。

江誠曰﹕介賓先生謂陰暑多於陽暑﹐最爲確切。今人治暑不別陰陽﹐一見發燒﹐遂投涼藥﹐若此貿貿﹐則害人匪淺矣。

卷之四夏傷於暑大意

冒暑

冒暑者﹐偶然感冒暑邪﹐較傷暑之證﹐稍爲輕淺耳。夫暑熱之邪﹐初冒於肌表者﹐卽有頭暈﹑寒熱﹑汗出﹑咳嗽等證﹐宜以淸涼滌暑法加杏仁﹑蔞殼治之。其證𨿽較傷暑爲輕﹐然失治入裏﹐此又不可以不知也。如入於肉分者﹐則周身煩躁﹐頭脹體燒﹐或身如鍼刺﹐或有赤腫等證﹐宜以祛暑解毒法治之。如入於腸胃者﹐則有腹痛水瀉﹐小便短赤﹐口渴欲飲﹐嘔逆等證﹐宜以增損胃苓法佐黃連治之。然冒暑之證﹐𨿽謂爲輕﹐亦必須防微杜漸耳。

卷之四夏傷於暑大意

中暑

﹝卽中附﹕暑厥﹞

潔古曰﹕靜而得之爲中暑。東垣曰﹕避暑乘涼得之者﹐名曰中暑。其實二說皆是陰暑之證﹐而無中字情形﹐似不可以中暑名之。考中暑卽系中﹐中之證﹐可以不必另分。蓋中暑忽然而發﹐如矢石之中人也﹐不似傷暑初則寒熱無汗﹐或壯熱蒸汗之可比。是病忽然悶倒﹐昏不知人﹐軀熱汗微﹐气喘不語﹐牙關微緊﹐亦或口開﹐狀若中風﹐但無口眼斜之別﹐其脈洪濡﹐或滑而數。緣其人不辭勞苦﹐赤日中行﹐酷暑之气﹐鼓動其痰﹐痰阻心包所致﹐宜淸暑開痰法治之。如果手足厥冷﹐名曰暑厥﹐宜蘇合香丸化開灌之﹐或以來復丹研末白湯灌之﹐或以蒜水灌之﹐或剝蒜肉入鼻中﹐皆取其通竅也。俟其人事稍蘇﹐繼進卻暑調元法爲治。

卷之四夏傷於暑大意

暑風

暑風之病﹐良由暑熱極盛﹐金被火刑﹐木無所畏﹐則風從內而生﹐此與外感風邪之治法﹐相懸霄壤﹐若誤汗之﹐變證百出矣。夫木旣化乎風﹐而脾土未嘗不受其所制者﹐是以卒然昏倒﹐四肢搐搦﹐內擾神捨﹐志識不淸﹐脈多弦勁或洪大﹐或滑數。總當去時令之火﹐火去則金自淸﹐而木自平﹐兼開鬱悶之痰﹐痰開則神自安﹐而气自寧也﹐擬用淸離定巽法佐以郁金﹑川貝治之。倘有角弓反張﹐牙關緊閉者﹐宜加犀角﹑羚羊﹔痰塞喉間有聲者﹐宜加膽星﹑天竺﹔服藥之後﹐依然昏憒者﹐宜加遠志﹑菖蒲。然而證候至此﹐亦難治矣。

卷之四夏傷於暑大意

暑溫

考暑溫之證﹐較陽暑略爲輕可。吳淮陰曰﹕溫者熱之漸﹐熱乃溫之極也。其名暑溫﹐比暑熱爲輕者﹐不待言矣。在醫者務宜畱心愼藥﹐弗使溫盛成熱耳。夫暑溫之初病也﹐右脈勝於左部﹐或洪或數﹐舌苔微白﹐或黃而潤﹐身熱有汗﹐或口渴﹐或咳嗽﹐此邪在上焦气分﹐當用淸涼滌暑法加杏仁﹑蔞殼治之。倘汗少而有微寒﹐或有頭痛者﹐宜透肌膚之冒﹐於本法內去扁豆﹑瓜翠﹐加藿香﹑香薷治之。如口不渴者﹐乃兼濕也﹐加米仁﹑半夏治之。如舌苔黃燥﹐渴欲喜飲﹐宜淸胃家之熱﹐用涼解裏熱法治之。如舌苔光絳﹐傷於陰也﹐宜用淸熱保津法加西洋參﹑北沙參﹑元參治之。總當細究其因﹐或夾冒﹐或夾濕﹐或胃熱﹐或陰傷﹐按證而分治之﹐未有不向愈者。

卷之四夏傷於暑大意

暑咳

暑咳之爲病﹐獨在暑月也。良由暑熱下逼﹐先傷乎上﹐夫五臟之位﹐惟肺最髙﹐爲諸髒之華蓋﹐暑熱襲之﹐肺經先病者﹐固無論矣。且暑中有火﹐肺體屬金﹐火未有不克金者也。其脈濡滑而數﹐兩寸有力而彊﹐咳逆乏痰﹐卽有亦少﹐或身熱口渴﹐或胸悶脇痛﹐此皆暑熱入肺之脈證也﹐宜用淸宣金髒法加滑石﹑甘艸治之。如痰多者﹐不因暑而因濕﹐不名咳而名嗽﹐不在肺而在脾﹐不用淸而用溫。果因痰而致嗽者﹐宜用加味二陳法治之。倘不細辧﹐以暑爲濕﹐誤用溫藥﹐擾動其絡﹐絡中血沸﹐而成吐血之﹐然則宜用卻暑調元法去東參﹑半夏﹐加杏仁﹑花粉﹑旱蓮﹑生地治之。大槪總宜淸暑保金﹐庶不至蔓延虛損耳。

卷之四夏傷於暑大意

暑瘵

暑瘵者﹐驟然吐血衄血﹐頭目不淸﹐煩熱口渴﹐咳嗽气喘﹐脈象浮取則洪﹐中取則空﹐沈取復有。此因盛夏之月﹐相火用事﹐火爍肺金﹐復燃陽絡﹐絡血上溢所致。昧者以爲癆瘵﹐殊不知火載血上﹐非眞陰虧損而爲虛癆者比也。

當淸暑熱以保肺﹐淸絡熱以止血。如初起體實者﹐宜以淸宣金髒法加枯芩﹑黑梔治之。體弱者﹐宜以卻暑調元法去石膏﹑半夏﹑粳米﹐加鮮地﹑鮮斛﹑鮮藕節治之。如未止﹐再加丹皮﹑旱蓮艸可也。𨿽非癆瘵之病﹐但失血後有潮熱咳嗽之證﹐小數之脈﹐其陰分不虧亦虧﹐又當以甘鹹養陰法治之﹐倘蹉跎失治﹐傷及眞陰﹐遂難療矣。

卷之四夏傷於暑大意

霍亂

霍亂之證﹐在夏秋爲多﹐得之於風﹑寒﹑暑﹑熱﹐飲食生冷之邪﹐雜糅交病於中﹐正不能堪﹐一任邪之揮霍擾亂﹐故令三焦混淆﹐淸濁相干﹐亂於腸胃也。其證嘔吐瀉利﹐腹中大痛﹐脈多微澀﹐或沈而伏﹐或大而虛。其風甚者﹐則頭痛寒熱。寒甚者﹐則轉筋厥冷。暑甚者﹐則大渴引飲。邪在上焦則吐多﹐下焦則瀉多﹐中焦則吐瀉俱甚。總宜治亂保安法加減主之﹐風甚加蘇葉﹑橘紅﹐寒甚加艸蔻﹑木瓜﹐暑甚加蘆根﹑竹茹﹐吐多加黃連﹑漧薑﹐瀉多加葛根﹑荷葉。倘吐瀉不已﹐損傷中焦之气﹐以致陰陽間隔﹐手足厥冷﹐脈微欲絕﹐不多飲水者﹐無分風﹑寒﹑暑﹑熱﹐急以挽正回陽法救之。若欲吐不吐﹐欲瀉不瀉﹐名曰幹霍亂也﹐又名絞腸痧也﹐急用古方炒鹽調童便﹐服之探吐則愈。若舌捲筋縮﹐卵陰入腹爲難治。

大率霍亂之脈﹐洪大而滑者生﹐微澀漸遲者死。

卷之四夏傷於暑大意

痧气

南方之人﹐體气不實﹐偶觸糞土沙穢之气﹐卽腹痛悶亂﹐名之曰痧﹐卽沙字之訛也。蓋痧在皮膚气分者﹐宜刮之﹐在肌肉血分者﹐宜刺之﹐此輕而淺者言也。若深重者脹塞腸胃﹐壅阻經絡﹐直犯乎心﹐斯須莫救﹐刮刺無功﹐非藥劑不能救也。須知痧無定脈﹐凡脈與證不應者﹐卽爲痧脈也。其見證不可不分﹕如風痧者﹐頭疼自汗﹐腹痛肢麻。暑痧者﹐頭暈汗多﹐吐瀉腹痛。陰痧者﹐腹痛肢冷﹐卽涼痧也。陽痧者﹐腹痛肢暖﹐卽熱痧也。又有膚隱紅點﹐一如疹﹐此痧在肌表﹐爲紅痧也。滿身脹痛﹐且有黑斑﹐此痧毒在乎臟腑﹐爲烏痧也。

欲吐不吐﹐欲瀉不瀉﹐心腹大痛﹐爲絞腸痧也。痧之爲病﹐不盡六气所觸﹐或因饑飽勞役﹐或因穢濁所犯﹐皆可成痧﹐總宜芳香化濁法治之。法內有半夏﹑藿香﹐愼勿信俗醫爲痧病中之禁藥也。風痧加荊芥﹑防風﹐暑痧加滑石﹑木瓜﹐陰痧加豆蔻﹑砂仁﹐陽痧加連翹﹑梔子﹐紅痧加牛蒡﹑薄荷﹐烏痧加檳榔﹑枳殼﹐悶痧加細辛﹑桔梗﹐絞腸痧加檀香﹑烏藥﹐倘其勢急不及進湯藥者﹐先以痧疫回春丹治之。

卷之四夏傷於暑大意

穢濁

穢濁者﹐卽俗稱爲齷齪也。是證多發於夏秋之間﹐良由天暑下逼﹐地濕上騰﹐暑濕交蒸﹐更兼穢濁之气﹐交混於內﹐人受之﹐由口鼻而入﹐直犯膜原。初起頭痛而脹﹐胸脘痞悶﹐膚熱有汗﹐頻欲惡心﹐右脈滯鈍者是也。然有暑濕之分﹐不可以不察也。如偏於暑者﹐舌苔黃色﹐口渴心煩﹐爲暑穢也。偏於濕者﹐苔白而膩﹐口不作渴﹐爲濕穢也。均宜芳香化濁法治之﹐暑穢加滑石﹑甘艸﹐濕穢加神曲﹑茅﹑蒼。吾衢見穢濁之證﹐便禁藥餌﹐惟以揪刮當先﹐殊不知禁滋膩呆滯之藥﹐如地﹑歸﹑沙參等味是也﹐芳香气分之品﹑又何害乎﹖倘執禁藥之說﹐每見其輕證轉重﹐重證轉危﹐誤人性命﹐不可勝數﹐悲哉悲哉﹗

卷之四夏傷於暑大意

疰夏

疰夏者﹐每逢春夏之交﹐日長暴暖﹐忽然眩暈﹑頭疼﹑身倦﹑腳軟﹐體熱食少﹐頻欲呵欠﹐心煩自汗是也。蓋緣三月屬辰土﹐四月屬巳火﹐五月屬午火﹐火土交旺之候﹐金水未有不衰﹐夫金衰不能制木﹐木動則生內風﹐故有眩暈頭疼。金爲土之子﹐子虛則盜母气﹐脾神困頓﹐故有身倦足軟﹐體熱食少。又水衰者﹐不能上濟乎心﹐故有頻欲呵欠﹐心煩自汗等證。此皆時令之火爲患﹐非春夏溫熱之爲病也。蔓延失治﹐必成癆怯之根﹐宜以金水相生法治之。如眩暈甚者﹐加菊花﹑桑葉﹔頭痛甚者﹐加佩蘭﹑荷錢﹔疲倦身熱﹐加潞黨﹑川斛﹔心煩多汗﹐加浮麥﹑蓮子。加減得法﹐奏效更捷耳。

卷之四夏傷於暑大意

熱病

《金鑑》云﹕經曰﹕冬傷於寒﹐春必病溫﹐至夏爲熱病。熱病者﹐乃冬傷正令之微寒﹐未卽病也。倪氏謂﹕交立夏以來﹐久伏之气﹐隨時令之熱而觸發﹐故初病卽發熱汗出﹐口渴心煩﹐不惡寒而反惡熱﹐脈來洪大之象﹐是爲熱病也。《醫通》曰﹕邪非外來﹐故但熱而不惡寒﹐熱自內發﹐故口燥渴而多引飲﹐其邪旣郁爲熱﹐不得復言爲寒。合而觀之﹐熱病因伏气者了然﹐然較晚發更發於晚﹐比諸溫更伏於深。初起之時﹐宜用淸涼透邪法。熱勢不衰﹐繼用淸涼蕩熱法。倘有惡寒相兼﹐脈象舉取浮緊﹐是有夏時暴寒所加﹐寒在外而熱在裏﹐先用辛溫解表法﹐以透其外﹐外邪得透﹐再用淸涼之劑﹐以蕩其裏熱也。設無浮緊之脈﹐又無惡寒之證﹐誤用辛溫之方﹐耗傷津液者﹐宜用淸熱保津法加西洋參﹑石膏治之。倘或兼之惡風﹐微微汗出﹐脈象舉取浮緩﹐此表有風邪所加﹐風在外而熱在裏﹐當用辛涼解表法﹐先解其外也。至於舌苔化燥﹐譫語昏狂﹐急用淸涼蕩熱法加紫雪丹治之。發斑者﹐加黃連﹑梔子﹔發疹者﹐加荷葉﹑牛蒡。須知熱病最易傷陰﹐當刻刻保陰爲要﹐辛溫劫液之劑﹐勿浪用也。

卷之四夏傷於暑大意

黴濕

黴濕之爲病﹐在乎五月也。芒種之後﹐逢丙入黴﹐黴與梅通﹐其時梅熟黃落﹐乍雨乍晴﹐天之日下逼﹐地之濕上蒸﹐萬物感其气則黴﹐人感其气則病。以其气從口鼻而入﹐卽犯上中二焦﹐以致胸痞腹悶﹐身熱有汗﹐時欲惡心﹐右脈極鈍之象﹐舌苔白滑。以上皆黴濕之濁气﹐壅遏上中气分之證﹐非香燥之劑﹐不能破也。擬以芳香化濁法﹐俾其气機開暢﹐則上中之邪﹐不散而自解也。倘或連朝風雨﹐人冒之者﹐卽患身痛腰疼﹐惡寒發熱﹐此邪由太陽之表﹐而入於少陰之裏﹐卽《內經》所謂雨气通於腎也﹐宜乎表裏兩解﹐擬以二活同祛法。倘兼腹痛泄瀉﹐再加煨葛﹑木香治之。

或問曰﹕濕土之令﹐始於大暑﹐終於白露。今論黴濕在乎芒種之後﹐夏至節中﹐斯時相火司令﹐不論火而論濕﹐得非矛盾乎﹖答曰﹕濕土之令﹐在於夏末秋前﹐蓋按《內經》六气之主政也。然而土寄於四季之末﹐四時皆有濕病﹐總當因時制宜﹐不必拘於常例。卽如春日陽和﹐夏日炎熱﹐秋日燥烈﹐冬日溫暖﹐何濕之有﹖惟其春雨瀟瀟﹐夏雨淋淋﹐秋雨霏霏﹐冬雨紛紛﹐人感之者﹐皆爲濕病。今專論黴濕在乎五月﹐以其乍雨乍晴﹐濕中有熱﹐熱中有濕﹐與諸濕之病頗異﹐故列黴濕爲一門。

卷之四

擬用諸法

辛溫解表法﹕﹝見前﹞

淸涼滌暑法﹕﹝見前﹞

祛暑解毒法﹕治暑毒煩熱赤腫﹐身如鍼刺。

茯苓﹝三錢﹞制半夏﹝一錢五分﹞滑石﹝三錢﹐水飛﹞粉甘艸﹝五分﹞

參葉﹝六分﹞黃連﹝八分﹞銀花﹝三錢﹞連翹﹝三錢﹐去心﹞

加綠豆衣三錢﹐煎服。

凡暑熱成毒者﹐此法最宜。苓﹑夏偕甘﹐卽海藏消暑方也。

滑石偕甘﹐卽河間淸暑方也。更佐參葉以卻暑﹐黃連以淸心﹐銀翹﹑綠豆以解毒也。

增損胃苓法﹕治暑濕內襲﹐腹痛水瀉﹐小便熱赤。

蒼術﹝一錢﹐米泔炒﹞濃朴﹝一錢﹐薑汁炒﹞廣陳皮﹝一錢五分﹞豬苓﹝一錢五分﹞白茯苓﹝三錢﹞澤瀉﹝一錢五分﹞滑石﹝三錢﹐水飛﹞藿香﹝一錢五分﹞

水煎﹐溫服。

蒼朴﹑陳皮以化濕﹐卽平胃散損甘艸也。二苓﹑澤瀉以利濕﹐卽五苓散損桂﹑術也。增滑石淸暑滲濕﹐增藿香止瀉和中。凡因暑濕而致瀉者﹐是法最爲拍合耳。

淸暑開痰法﹕治中暑神昏不語﹐身熱汗微﹐气喘等證。

黃連﹝一錢二分﹞香薷﹝一錢﹞扁豆衣﹝三錢﹞濃朴﹝一錢﹐薑汁炒﹞杏仁﹝二錢﹐去皮尖研﹞陳皮﹝一錢五分﹞制夏﹝一錢五分﹞益元散﹝三錢﹐入煎﹞

加荷葉梗七寸爲引。汗多除去香薷。

連﹑薷﹑扁﹑朴﹐淸熱祛暑﹔杏仁﹑陳﹑夏﹐順气開痰﹔益元散﹐淸暑寧心﹔荷葉梗﹐透邪宣竅。

卻暑調元法﹕治暑熱盛極﹐元气受傷。

石膏﹝四錢﹐煨﹞滑石﹝三錢﹐飛﹞白茯苓﹝三錢﹞制半夏﹝一錢﹞東洋人參﹝二錢﹐或用西洋人參﹞麥門冬﹝二錢﹐去心﹞粉甘艸﹝六分﹞

加粳米一撮爲引。

石膏﹑滑石﹐卻暑瀉火爲君﹔茯苓﹑半夏﹐消暑調中爲臣﹔暑熱刑金﹐故以人參﹑麥冬保肺爲佐﹐暑熱傷气﹐故以甘艸﹑粳米調元爲使。

淸離定巽法﹕治昏倒抽搐﹐熱極生風之證。

連翹﹝三錢﹐去心﹞竹葉﹝一錢五分﹞細生地﹝四錢﹞元參﹝三錢﹞甘菊花﹝一錢﹞冬桑葉﹝三錢﹞鉤藤鉤﹝四錢﹞宣木瓜﹝一錢﹞

井華水煎服。

此法治熱極生風之證﹐故用連翹﹑竹葉﹐以淸其熱﹔熱甚必傷陰﹐故用細地﹑元參﹐以保其陰﹔菊花﹑桑葉﹐平其木而定肝風﹔鉤藤﹑木瓜﹐舒其筋而寧抽搐。大易以離爲火﹐以巽爲風﹐今曰淸離定巽﹐卽淸火定風之謂也。

涼解裏熱法﹕﹝見前﹞

淸熱保津法﹕﹝見前﹞

淸宣金髒法﹕治熱爍肺金﹐咳逆胸悶﹐身體發熱。

牛蒡子﹝一錢五分﹞川貝母﹝二錢﹐去心﹞馬兜鈴﹝一錢﹞杏仁﹝二錢﹐去皮尖﹐研﹞陳栝蔞殼﹝三錢﹞桔梗﹝一錢五分﹞冬桑葉﹝三錢﹞

加枇杷葉三錢去毛蜜炙爲引。

夏日炎暑﹐火旺克金﹐宜乎淸熱宣气﹐保其金髒。法中蒡﹑貝﹑兜鈴﹐淸其肺熱﹔杏﹑蔞﹑桔梗﹐宣其肺气。夫人身之气﹐肝從左升﹐肺從右降﹐今肺被暑熱所爍﹐而無降气之能﹐反上逆而爲咳矣。故佐桑葉以平其肝﹐弗令左升太過﹔杷葉以降其肺﹐俾其右降自然。升降如常﹐則咳逆自安謐矣。

加味二陳法﹕﹝見後﹞

甘鹹養陰法﹕治熱傷血絡﹐損及陰分﹐潮熱咳嗽。

大幹地﹝四錢﹞龜版﹝三錢﹐炙﹞阿膠﹝二錢﹐另燉衝﹞旱蓮艸﹝三錢﹞

女貞子﹝二錢﹞牡丹皮﹝一錢五分﹞

加淡菜三錢﹐井水煎服。

法中幹地甘寒﹐龜版鹹寒﹐皆養陰之要藥。阿膠甘平﹐淡菜咸溫﹐並治血之佳珍。旱蓮甘寒﹐汁黑屬腎﹐女貞甘涼﹐隆冬不凋﹐僉能補益腎陰。佐以丹皮之苦﹐淸血中之伏火﹐火得平靜﹐則潮熱咳血均愈矣。

治亂保安法﹕治夏秋之間﹐霍亂吐瀉﹐腹中絞痛。

廣藿香﹝一錢五分﹞臺烏藥﹝一錢﹞廣木香﹝五分﹞制半夏﹝一錢﹞白茯苓﹝三錢﹞茅蒼術﹝八分﹐米泔浸炒﹞陽春砂仁﹝八分﹐研衝﹞

加伏龍肝三錢﹐水煎服。

邪擾中州﹐揮霍擾亂﹐宜此法也。首用藿香﹑烏﹑木﹐行气分以治其亂。夏﹑苓﹑蒼術﹐祛暑濕以保其中。更佐砂仁和其脾﹐伏龍安其胃﹐此猶兵法剿撫兼施之意也。

挽正回陽法﹕治中寒腹痛﹐吐瀉肢冷﹐或昏不知人﹐脈微欲絕。

東洋參﹝三錢﹐米炒﹞白茯苓﹝三錢﹞於潛術﹝一錢﹐土炒﹞粉甘艸﹝五分﹐炙﹞安桂﹝八分﹐細銼分衝﹞淡附片﹝八分﹞炮姜炭﹝六分﹞吳茱萸﹝八分﹐泡淡﹞

頭服略煎﹐次服濃煎。

是法卽陶節回陽救急湯﹐除陳﹑夏﹑五味也。蓋以參﹑苓﹑術﹑艸挽其正﹐炮姜﹑桂﹑附回其陽﹐更佐吳茱萸﹐破中下之陰寒﹐陰寒一破﹐有若撥開雲霧﹐而見天與日也。

芳香化濁法﹕治五月黴濕﹐並治穢濁之气。

藿香葉﹝一錢﹞佩蘭葉﹝一錢﹞陳廣皮﹝一錢五分﹞制半夏﹝一錢五分﹞

大腹皮﹝一錢﹐酒洗﹞濃朴﹝八分﹐薑汁炒﹞

加鮮荷葉三錢爲引。

此法因穢濁黴濕而立也。君藿﹑蘭之芳香﹐以化其濁﹔臣陳﹑夏之溫燥﹐以化其濕﹔佐腹皮寬其胸腹﹐濃朴暢其脾胃﹐上中气機﹐一得寬暢﹐則濕濁不克凝畱﹔使荷葉之升淸﹐淸升則濁自降。

金水相生法﹕治疰夏眩暈神倦﹐呵欠煩汗﹐及久咳肺腎並虧。

東洋參﹝三錢﹞麥冬﹝三錢﹐去心﹞五味子﹝三分﹞知母﹝一錢五分﹞

元參﹝一錢五分﹞炙甘艸﹝五分﹞

水煎﹐溫服。

法內人參補肺﹐麥冬淸肺﹐五味斂肺﹐此千金生脈飲也。主治熱傷元气﹐气短倦怠﹐口渴汗多等證。今以此方治疰夏﹐眞爲合拍。加色白之知母﹐以淸其肺﹐復淸其腎﹔色黑之元參﹐以滋其腎﹐兼滋其肺﹔更以甘艸協和諸藥﹐俾金能生水﹐水能潤金之妙耳。

二活同祛法﹕治表裏受濕﹐寒熱身疼﹐腰痛等證。

羌活﹝一錢五分﹞防風﹝一錢五分﹞獨活﹝一錢五分﹞細辛﹝五分﹞茅蒼術﹝一錢五分﹞甘艸﹝五分﹞

加生薑三片﹐煎服。

兩感表裏之濕證﹐此法堪施。其中羌活﹑防風﹐散太陽之表濕﹔獨活﹑細辛﹐搜少陰之裏濕﹔蒼術燥濕气﹐生薑消水气﹔蓋恐諸藥辛溫苦燥﹐故佐甘艸以緩之。

卷之四

備用成方

藿香正气散﹕治外感風寒﹐內傷飲食﹐及傷冷﹑傷濕﹐瘧疾﹑中暑﹐霍亂﹑吐瀉﹐凡感嵐障不正之气﹐並宜增減用之。

藿香紫蘇白芷桔梗大腹皮濃朴陳皮半夏曲白術茯苓甘艸加姜﹑棗﹐煎服。

六和湯﹕治夏月飲食不調﹐內傷生冷﹐外傷暑气﹐寒熱交作﹐霍亂吐瀉﹐及伏暑煩悶等證。

藿香砂仁杏仁濃朴扁豆木瓜人參白術茯苓半夏甘艸加姜﹑棗﹐煎服。

縮脾飲﹕淸暑气﹐除煩渴﹐止吐瀉霍亂﹐及暑月酒食所傷扁豆葛根烏梅艸果砂仁粉甘艸丰按﹕正气散之白術﹐六和湯之人參﹐縮脾飲之烏梅﹐凡病初起者﹐如參﹑術之滯﹐烏梅之收﹐不克遽用﹐務宜臨證時增減可也。

香薷飲﹕治感冒暑气﹐皮膚蒸熱﹐頭痛肢倦﹐或煩渴﹐或吐瀉。

香薷制濃朴扁豆本方加黃連名四味香薷飲﹐治同。

新加香薷飲﹕治暑溫汗不出者。

香薷濃朴鮮扁豆花銀花連翹水煎﹐稍涼服。

丰按﹕香薷辛溫香散﹐宜於陰暑而不宜於陽暑也。蓋陰暑無汗﹐用香薷以發之﹔陽暑多汗﹐用之能無害乎﹖李時珍曰﹕香薷乃夏月解表之藥﹐猶冬月之用麻黃。由是論之﹐其發表之功可見矣。今人不別陰陽﹐一槪用之則誤甚。

桂苓甘露飲﹕治中暑受濕﹐引飲過多﹐頭痛煩渴﹐濕熱便祕。

石膏寒水石滑石甘艸白術茯苓豬苓澤瀉肉桂丰按﹕河間制是方﹐以膏﹑寒﹑滑﹑艸淸其暑熱﹐佐以五苓利其濕熱。如舌苔白者﹐或黃澤者﹐皆可用之﹔稍漧燥者﹐是暑熱將化爲火﹐肉桂又當禁用。

竹葉石膏湯﹕治傷暑發渴﹐脈虛。

竹葉石膏人參甘艸麥冬制夏加粳米﹑生薑﹐水煎﹐溫服。

人參白虎湯﹕治太陽中﹐身熱汗出﹐惡寒足冷﹐脈微口渴。

人參石膏知母甘艸加粳米爲引。先煮石膏數十沸﹐再投藥米﹐米熟湯成﹐溫服。

丰按﹕斯二方﹐皆長沙所作﹐人皆知長沙之書﹐專治傷寒﹐誰知其亦治暑乎﹗故丰嘗謂欲治六气之時邪﹐總當先讀傷寒書而後可。

六一散﹕治傷寒中暑﹐表裏俱熱﹐煩熱口渴﹐小便不通﹐瀉痢暑瘧﹐霍亂吐瀉。

滑石﹝六兩﹐水飛﹞甘艸﹝一兩﹞

爲末﹐燈心湯調下。

此方是河間所作也﹐一名天水散。少加辰砂以淸心﹐名益元散﹔少加薄荷以淸肺﹐名雞蘇散﹕少加靑黛以淸肝﹐名碧玉散。治同。

三石湯﹕治暑溫蔓延三焦﹐舌滑微黃﹐邪在气分者。

生石膏寒水石飛滑石通艸杏仁竹茹銀花金汁水煎﹐溫服。

淸營湯﹕治暑溫逼近心包﹐舌赤煩渴﹐不寐譫語。舌苔白滑﹐不可與也。

元參丹參生地麥冬黃連竹葉連翹銀花犀角水煎﹐溫服。

丰按﹐鞠通先生云﹕溫者熱之漸﹐熱者溫之極也﹐暑溫較暑熱爲輕者﹐不述可知。此二方乃大寒之劑﹐治暑溫似乎過峻﹐試問治暑熱之病﹐將何寒藥所用耶﹖竊謂治暑熱﹐二方最可﹐治暑溫﹐不若丰之淸涼滌暑法爲穩。

來復丹﹕治上盛下虛﹐裏寒外熱﹐及伏暑泄瀉﹐中冒暑。

玄精石硝石硫黃五靈脂靑皮陳皮米飲糊丸如桐子大﹐每服三十丸﹐開水送下。

丰按﹕此丹可備中暑之急。

介賓玉女煎﹕治水虧火盛﹐六脈浮洪滑大﹐煩熱漧渴﹐失血等證。

生石膏知母麥冬熟地牛膝水煎服。如火盛極者﹐加梔子﹑地骨皮之屬。

丰按﹕此方﹐以生地易熟地最妥。

生脈散﹕治熱傷元气﹐气短倦怠﹐口渴多汗﹐肺虛而咳。

人參麥冬五味子水煎服。

淸暑益气湯﹕治長夏濕熱炎蒸﹐四肢困倦﹐精神減少﹐胸滿气促﹐身熱心煩﹐口渴惡食﹐自汗身重﹐肢體疼痛﹐小便赤澀﹐大便溏黃﹐而脈虛者。

人參黃白術炙艸麥冬五味子蒼術神曲靑皮陳皮黃柏澤瀉升麻葛根當歸加姜﹑棗﹐煎服。

丰按﹕千金生脈散﹐治熱傷元气﹐熱中無濕﹐所以用麥冬以淸熱﹐人參以補气﹐五味以斂气﹐無濕之證﹐故用甘涼滋髒無害也。東垣淸暑益气湯﹐治暑傷元气﹐暑中有濕﹐所以用柏﹑蒼﹑陳﹑澤等藥於益气之中﹐有濕之證﹐故佐苦燥通利無害也。古人用藥﹐少而不漏﹐多而不亂﹐學人當細玩之。

漿水散﹕治中暑泄瀉﹐多汗脈弱。

炮姜附子炙甘艸肉桂髙良姜醋炒半夏漿水煎﹐去滓冷服。

《醫通》曰﹕漿水者﹐乃秫米和曲釀成﹐如醋而淡。《集解》曰﹕泄利漿水﹐澄澈淸冷。觀此二說﹐全不相合﹐丰每用是方﹐以土漿煎藥﹐無不取效﹐似不必辧其孰是。考土漿之功能﹑主治瀉痢﹐入此方中﹐最合拍耳。

冷香飲子﹕治中暑﹐內夾生冷凍飲料食﹐腹痛瀉痢。

附子艸果橘紅炙艸加生薑﹐水煎﹐冷服。

大順散﹕治冒暑伏熱﹐引飲過多﹐脾胃受濕﹐霍亂吐瀉。

漧薑肉桂杏仁甘艸共爲末﹐每服二錢﹐沸湯調服。

丰按﹕漿水散﹐冷香飲子﹐皆治中暑之泄瀉﹐而用姜﹑附之熱劑﹐其實治暑月之陰寒﹐非治陽暑之證﹐可想而知矣。大順散﹐亦然也。所以治暑宜分陰陽﹐弗執暑爲陽邪之說耳。

痧疫回春丹﹕治一切痧疫神效。

蒼術﹝二兩﹞雄黃﹝七錢﹐飛淨﹞沈香﹝六錢﹞丁香﹝一兩﹞木香﹝一兩﹞

郁金﹝一兩﹞蟾酥﹝四錢﹞麝香﹝一錢﹞

共研細末﹐水泛爲丸﹐加飛淨朱砂爲衣﹐每服五釐﹐開水吞服﹐亦可研末吹鼻。

丰按﹕此丹治痧極妥﹐無論風﹑暑﹑陰﹑陽﹑紅﹑烏﹑悶﹑絞等痧﹐皆可治之。倘能辧者﹐於藥引中變動可也。

行軍散﹕治霍亂痧疫﹐去一切穢惡。

西牛黃﹝一錢﹞當門子﹝一錢﹞雄黃﹝八錢﹐飛淨﹞火硝﹝三分﹞蓬砂﹝一錢﹞梅冰﹝一錢﹞飛金﹝二十頁﹞眞珠﹝一錢﹞

八味各研極細﹐再合擂勻﹐每二﹑三分冷開水下。

絳雪﹝一名紅靈丹﹞﹕治霍亂吐瀉﹐痧脹時疫等證。

朱砂﹝一兩﹞雄黃﹝六錢﹐飛﹞飛金﹝五十頁﹞礞石﹝四錢﹐﹞牙硝﹝一兩﹞蓬砂﹝六錢﹞當門子﹝三錢﹞梅片﹝三錢﹞

共研極細末﹐每一分開水送下。

丰按﹕此二方﹐皆可援一時之急﹐凡有求名遠處者﹐覓利他方者﹐皆可預藏於篋﹐以備自用﹐或可濟人。

紫雪﹕治內外煩熱﹐一切火證。

寒水石石膏滑石磁石硝石朴硝辰砂沈香木香丁香麝香升麻元參羚羊角犀角甘艸黃金合成退火气﹐冷開水調服每一﹑二錢。

丰按﹕是方藥力峻猛﹐體非彊壯﹐證非實火﹐不宜浪用。嘗見今之醫者﹐一遇神昏譫語﹐不分虛實﹐遂謂邪入心包﹐隨手用之﹐毫無忌憚。倘鄭聲喃喃﹐由心神不足而致者﹐一妄用之﹐禍必旋踵。臨証之際﹐當分虛實而施﹐庶無差誤。

黃龍湯﹕治失下循衣撮空﹐體虛熱盛﹐不下必死。

大黃濃朴枳實芒硝熟地黃當歸人參照常煎服。

丰按﹕此方治熱病已成可下之證。醫者因其體虛﹐當下失下﹐而成撮空理綫﹐循衣摸牀等證﹐所以用攻補兼施之方﹐蕩其邪而不傷正﹐補其正而不礙邪﹐誠穩妥之良方﹐今醫畏用何哉﹖

卷之四

臨證治案

陰暑誤用陽暑之藥古黔吳某﹐晚餐之後﹐貪涼而睡﹐醒來頭痛畏寒﹐壯熱無汗﹐气口脈緊﹐舌苔邊白中黃。丰曰﹕此陰暑兼食之證也。卽以藿香正气散去白術﹐加香薷治之﹐服一煎未有進退。又更一醫﹐遂駁陰暑之謬﹐暑本屬陽﹐何謂爲陰﹖見病患身熱如火﹐遂用白虎湯加蘆根﹑連翹等藥。初服一帖﹐似得小效﹐繼服一帖﹐卽譫語神昏﹐頻欲作嘔﹐舌苔灰黑。醫謂邪入心包﹐照前方再加犀角﹑黃連﹑紫雪等品﹐服下全無應驗﹐仍求丰診。其脈右勝於左﹐形力並彊﹐此邪尙在气分﹐猶未逆傳心包﹐視其舌苔﹐灰黑而濃﹐依然身熱昏譫嘔逆等證。竊思其邪必被寒涼之藥所阻﹐非溫宣透法﹐不克望其轉機。當用杏仁﹑薤白﹑豆捲﹑藿香﹑神曲﹑蔻仁﹑香薷﹑橘殼﹐加益元散合爲一劑﹐服頭煎熱勢益劇﹐次煎通身有汗﹐則壯熱漸退盡矣。來邀復診﹐神未淸明﹐譫語仍有﹐舌苔未退﹐更覺焦漧﹐右脈仍彊﹐愈按愈實。丰曰﹕汗出熱退﹐理當脈靜津回﹐神气淸爽﹐今不然者﹐定有燥結畱於腸胃。思表邪退盡﹐攻下無妨﹐用黃龍湯以芒硝攺元明粉﹐以人參換西洋參﹐服下半日許﹐遂得更衣﹐諸恙忽退﹐繼用蘇土養陰之法﹐日漸全可。

或問曰﹕彼醫證𨿽誤治﹐謂暑本屬陽﹐何謂爲陰﹖亦似近理﹐其說當有所本也。答曰﹕然也﹐卽《條辧》有云﹕暑字從日﹐日豈陰物乎﹖暑中有火﹐火豈陰邪乎﹖殊不知前賢取陰暑二字之義。陰﹐陰寒也﹔暑﹐暑月也。暑月傷於陰寒﹐故名陰暑。曰﹕何不以傷寒名之﹖曰﹕寒乃冬令之气﹐在暑月不能直指爲寒﹐蓋恐後學不明時令﹐先賢之用心﹐亦良苦矣。

驟然中暑盛夏時﹐丰赴西鄕療病﹐路過石梁村口﹐見一人奄然昏倒於道旁﹐遂停輿出診。脈之兩手洪大﹐其爲暑熱所中者昭然。卽以通關散吹鼻﹐似欲噴嚏而不得﹐令輿夫揪之﹐又令入村采蒜取汁﹐頻頻灌之﹐連得噴嚏﹐少焉乃蘇。求賜一方﹐遂用六和湯去參﹑術﹑濃朴﹐加滑石﹑通艸﹐囑服三帖。數日後﹐登門泥首而去。

暑風急證城西陳某﹐年近五旬﹐倏然昏倒﹐人事無知﹐手足抽掣。一醫作中暑論治﹐𨿽不中亦不遠矣。一醫輒稱中風﹐反駁前醫有誤﹐敢以小續命湯試之﹐更加搐搦﹐身熱大汗﹐迓丰商治。診其脈﹐洪大而數﹐牙關緊閉﹐舌不能出﹐但見唇焦齒燥。丰曰﹕此暑風證也。稱中風之醫﹐亦在座中﹐遂曰﹕子不觀《指南醫案》﹐常有暑風﹐何得有搐搦之證﹖曰﹕香巖之案﹐謂暑風系暑月所感之風﹐非熱極生風之內風也。丰今所謂乃暑熱內燃﹐金被火爍﹐木無所制﹐致發內風之證也。理當淸其暑熱﹐兼平風木。遂用淸離定巽法加石膏﹑甘艸﹐橘絡﹑扁豆花治之。彼醫似爲不然﹐病家咸信於丰﹐卽使人揀來煎服﹐幸喜法中病機﹐抽搐稍定﹐神識亦省﹐繼服二帖﹐得全愈矣。

江誠曰﹕今之醫者﹐每見夏月有頭痛發熱﹐而無昏倒肢抽﹐皆批爲暑風之證﹐大槪亦得香巖之皮毛﹐而未得其骨髓﹐此耳聽之學﹐非神聽之學可知。

暑溫過服大寒致變西鄕吳某﹐偶患暑溫﹐半月餘矣。前醫認證無差﹐惜乎過用寒劑﹐非但邪不能透﹐而反深陷於裏﹐竟致身熱如火﹐四末如冰。復邀其診﹐乃云熱厥﹐仍照舊方﹐添入膏﹑知﹑犀角等藥﹐服之益劇﹐始來求治於丰。

診其左右之脈﹐舉按不應指﹐沈取則滑數。丰曰﹕邪已深陷於裏也。其兄曰﹕此何證也﹖曰﹕暑溫證也。曰﹕前醫亦云是證﹐治之無效何﹖曰﹕暑溫減暑熱一等﹐蓋暑溫之勢緩﹐纏綿而愈遲﹔暑熱之勢暴﹐涼之而愈速。

前醫小題大作﹐不用淸透之方﹐恣用大寒之藥﹐致气機得寒益閉﹐暑溫之邪﹐陷而不透﹐非其認證不明﹐實系寒涼過度。刻下厥冷過乎肘膝﹐舌苔灰黑而膩﹐倘或痰聲一起﹐卽有倉扁之巧﹐亦莫如何﹗明知證屬暑溫﹐不宜熱藥﹐今被寒涼所壓﹐寒气在外在上﹐而暑气在裏在下﹐暫當以熱藥破其寒涼﹐非治病也﹐乃治藥也。得能手足轉溫﹐仍當淸涼養陰以收功。遂用大順散加附子﹑老蔻。服一帖﹐手足漸轉爲溫﹐繼服之﹐舌苔仍化爲燥﹐通身大熱﹐此寒气化也﹐暑气出也﹐當變其法。

乃用淸涼透邪法去淡豉﹐加細地﹑麥冬﹑蟬衣﹑荷葉﹐一日連服二劑﹐周身得汗﹐而熱始退盡矣。後擬之法﹐皆養肺胃之陰﹐調治匝月而愈。

程曦曰﹕學醫知常爲易﹐知變爲難。病有千變﹐而藥亦有千變。卽如是證﹐過服寒涼﹐熱證未去﹐而寒證又生﹐此病一變也。暫用溫熱之劑﹐先破寒涼之气﹐此藥一變也。服之肢體回溫﹐舌苔仍燥﹐此病又一變也。卽捨熱藥﹐轉用涼劑收功﹐此藥又一變也。不知通變之醫﹐反謂朝秦暮楚﹐僥幸圖功耳。

暑熱劫絡致成暑瘵長洲葉某﹐忽然血湧盈升﹐身熱口渴﹐速來求治於丰。抵其寓﹐見幾上有參湯一盞﹐病者卽詢可服否﹖丰曰﹕姑診其脈﹐辧其虛實可知。按之洪大而來﹐舌苔黃而欠潤﹐此暑熱內劫陽絡之候﹐卽經謂陽絡傷﹐血從上溢是也﹐當從暑瘵治之﹐速淸暑熱以養其陰﹐參湯勿可服也。遂用玉女煎以生地易熟地﹐再加滑石﹑蔞根﹑杏仁﹑桑葉﹐兩日連嘗四劑﹐咳血並止﹐身熱亦退矣。

陰寒霍亂熱補而瘳施秉羅某之父﹐大耋髙年﹐素來矍鑠﹐忽於孟秋之初﹐霍亂吐瀉﹐肢痛肢涼。差人來請丰診﹑其脈遲細﹐神識模糊。曰﹕此中陰寒之證也。急以挽正回陽法治之﹐至日晡腹痛益甚﹐汗出淋漓﹐逆冷益深﹐倏然昏倒﹐大眾驚慌﹐復來邀診。診得六脈全無﹐不語如屍﹐呼吸微絕。思丹溪有云﹕倉卒中寒﹐病發而暴﹐難分經絡﹐溫補自解。忽記其家有眞參寶藏﹐速取一錢﹐合野山髙麗參五錢﹐淡附片四錢﹐濃煎滲下﹐次煎繼之﹐約一時許﹐忽長嘆一聲﹐漸有呼吸﹐五更時分﹐身體稍溫。次日淸晨﹐又邀復診﹐按其脈象﹐沈細如絲﹐舌淡無榮﹐苔白而潤﹐四肢轉暖﹐人事亦淸﹐吐瀉腹痛僉減﹐今當溫補脾陽﹐兼養心營﹐仍用二參﹑附片﹐加入姜炭﹑﹑甘﹑歸﹑神﹑柏﹑棗﹐服下又中病機﹐一候遂全瘥矣。

陰虛疰夏江蘇張某﹐於麥秋患頭暈目眩﹐食減神疲﹐偶患頭痛。一醫作水不涵木治之﹐𨿽未中機﹐尙稱平穩。一醫作風濕侵脾治之﹐服之神气更疲。邀丰診之﹐脈濡且弱﹐毫無外感之形﹐見其呵欠頻頻﹐似屬虧象。丰曰﹕此陰虛之體﹐過於煩勞﹐勞傷神气所致﹐所以前醫滋補無妨﹐後醫宣散有損。張曰﹕頭痛非外感乎﹖曰﹕非也。外感頭痛﹐痛而不止﹔今痛而暈﹐時作時止﹐是屬內傷。曰﹕何證也﹖曰﹕疰夏也。當用金水相生法去玄參﹑知母﹐加冬桑葉﹑豆衣﹑省頭艸治之﹐服至第三劑﹐諸皆屏矣。

熱病化燥傷津芹嶺王某﹐來郡應試﹐忽沾熱病﹐其師知醫﹐以爲風食﹐而用羌﹑防﹑楂﹑曲等藥﹐則熱渴更甚﹐譫語發狂。邀丰醫治﹐脈形洪數有力﹐舌苔黑燥而濃﹐此屬熱邪化燥﹐津液被劫﹐非鹹苦下法﹐不能攻其熱而保其陰﹐倘畏而不用﹐則津液告匱爲難治。卽以潤下救津法加紫雪五分﹐隨卽揀來煎服。服後約半日許﹐遂欲更衣﹐乃得燥屎數團﹐狂勢似緩。繼進次煎﹐又得燥屎無數﹐神气覺疲﹐令房中寂靜﹐待其安睡﹐計五﹑六時始醒﹐醒來神識已淸﹐身涼微汗﹐舌黑而潤﹐六脈不躁。丰曰「邪已解也。」用西洋參﹑麥冬﹑生地﹑玉竹﹑麻仁﹑蔞殼﹑米仁﹑炙艸等藥﹐令服三劑而安。

黴濕時病東鄕劉某﹐來舍就醫﹐面目浮腫﹐肌膚隱黃﹐胸痞脘悶﹐時欲寒熱﹐舌苔黃膩﹐脈來濡緩而滯。丰曰﹕此感時令之濕熱也﹐必因連日務農﹐值此入黴之候﹐乍雨乍晴之天﹐濕熱之邪﹐固所不免。病者曰然。丰用芳香化濁法﹐加白芷﹑茵陳﹑黃芩﹑神曲治之﹐服五帖﹐遂向愈矣。

卷之五

夏傷於暑秋必瘧大意

經云﹕夏傷於暑﹐秋必瘧。謂夏令傷於暑邪﹑甚者卽患暑病﹐微者則捨於營﹐復感秋气涼風﹐與衛並居﹐則暑與風涼合邪﹐遂成瘧矣。景嶽雲﹕者皆也﹐總瘧之稱也﹔瘧者虐也﹐淩虐之義也。瘧之爲病﹐非止一端﹐當分晰而冶之。考古有暑瘧﹑風瘧﹑寒瘧﹑濕瘧﹑溫瘧﹑瘴瘧﹑癉瘧﹑牝瘧﹑痰瘧﹑食瘧﹑疫瘧﹑鬼瘧﹑虛瘧﹑勞瘧﹑瘧母﹑三日瘧之名﹐臨証之時﹐不可不辧治也。暑瘧者﹐惡寒壯熱﹐煩渴引飲也。風瘧者﹐寒少熱多﹐頭疼自汗也。寒瘧者﹐寒長熱短﹐頭疼無汗也。濕瘧者﹐寒重熱輕﹐一身盡痛也。溫瘧則先熱後寒﹐因於冬令伏气。瘴瘧則發時昏悶﹐因感山嵐瘴气。癉瘧則獨熱天寒。牝瘧則寒多熱少。

又有頭痛而眩﹐瘧發昏迷爲痰瘧。寒熱交並﹐噫气惡食爲食瘧。沿門合境﹐證皆相似爲疫瘧。寒熱日作﹐多生恐怖爲鬼瘧。元气本虛﹐感邪患瘧爲虛瘧。瘧疾患久﹐遇勞卽發爲勞瘧。經年不愈﹐結成痞塊﹐藏於脇腹爲瘧母。正气本虛﹐邪客於腑﹐間兩日而作者爲三日瘧。更有似瘧非瘧之伏暑﹔亦因伏天受暑而發於秋﹐最難速愈。倘秋時炎蒸於夏﹐而內並無伏气﹐其見證與陽暑相似者﹐名曰秋暑。此二證皆在乎秋﹐今附論於斯﹐蓋恐誤爲瘧治耳。

卷之五夏傷於暑秋必瘧大意

暑瘧

暑瘧者多因長夏納涼﹐感受陰暑﹐暑汗不出﹐則邪遂伏於內﹐直待秋來﹐加冒涼气而發。先賢云﹕暑气內伏者﹐陰气也﹔秋涼外束者﹐陰邪也﹔新邪與衛气並居﹐則內合伏暑﹐故陰陽相搏而瘧作矣。其證惡寒壯熱﹐口渴引飲﹐脈來弦象﹐或洪或軟﹐或著衣則煩﹐去衣則凜﹐肌膚無汗﹐必待汗出淋漓而熱始退。治宜淸營捍瘧法治之﹐如渴甚者﹐麥冬﹑花粉佐之。凡瘧連日而發者則病淺﹐間日而發者則病深﹐間二日而發者則愈深矣。漸早爲輕﹐因正气勝而外出﹔漸晚爲重﹐因邪气勝而內入。初起多實﹐宜以祛邪爲先﹔患久多虛﹐宜以養正爲主。醫者須分淺深輕重虛實新久而治之﹐則庶幾投劑有效耳。

張景嶽曰﹕傷暑爲瘧﹐何謂陰邪﹖蓋陽暑傷气﹐其證多汗﹐感而卽發﹐邪不能畱。其畱藏不去者﹐惟陰暑耳﹐以其無汗也。故凡患瘧者﹐必因於盛暑之時﹐貪涼取快﹐不避風寒﹐或浴以涼水﹐或澡於河流﹐或過食生冷﹐壯者邪不能居﹐未必致病﹐怯者蓄於營衛﹐則所不免。但外感於寒者多爲瘧﹐內傷於寒者多爲痢﹐使能愼此二者﹐則瘧痢何由來也。

卷之五夏傷於暑秋必瘧大意

風瘧

經云﹕夏暑汗不出者﹐秋成風瘧。《金鑑》謂﹕風瘧﹕先傷於寒﹐後傷於風。據此二說而論﹐是証之因﹐亦由長夏先受陰暑﹐至秋感風而發也。然而有暑無風惟病暑﹐有風無暑惟病風﹐必風暑合邪﹐始成瘧病。此𨿽與暑瘧得病之因無異﹐發病之時亦同﹐但其見證﹐自有攸分﹐不可以不辧也。蓋風瘧之爲病﹐寒少熱多﹐不似暑瘧惡寒壯熱﹐或著衣則煩﹐去衣則凜。風瘧則頭疼自汗出﹐不似暑瘧肌膚無汗﹐必待汗出淋漓而熱始退。風瘧之脈﹐弦而兼浮﹐不似暑瘧﹐脈象純弦﹐或洪或軟﹐若此分別﹐投劑自合拍耳。初宜辛散太陽法去羌活﹐加秦艽治之﹐必俟寒熱釐淸﹐始可進和解之法。總當細審其因﹐可散則散﹐可和則和﹐可補則補﹐可截則截﹐全在臨時活法耳。

江誠曰﹕細觀暑瘧﹑風瘧﹐皆由長夏感受陰暑﹐並發於秋﹐但暑瘧因秋涼所觸﹐風瘧因秋風所觸﹐以此別之﹐毫釐無謬。

卷之五夏傷於暑秋必瘧大意

寒瘧

寒瘧者﹐緣於先受陰寒﹐或沐浴之水寒﹐寒气伏於肌腠之中﹐復因外感邪風觸之而發。正合經云﹕寒者陰气也﹐風者陽气也﹐先傷於寒﹐而後傷於風﹐故先寒而後熱也。蓋寒瘧之脈證﹐弦緊有力﹐寒長熱短﹐連日而發﹐或間日而發﹐發時頭痛微汗﹐或無汗幹熱。此當遵古訓體若燔炭﹑汗出而散之旨﹐擬用辛散太陽法治之。如寒熱按時而至﹐方可繼進和解﹐今人不別何經﹐動手槪用小柴胡湯﹐則誤甚矣。

卷之五夏傷於暑秋必瘧大意

濕瘧

濕瘧之證﹐因於久受陰濕﹐濕气伏於太陰﹐偶有所觸而發。發則惡寒而不甚熱﹐脈象緩鈍而不弦﹐一身盡痛而有汗﹐手足沈重﹐嘔逆脹滿者是也。俗謂脾寒﹐大槪指是證耳。此宜宣透膜原法﹐使其邪化瘧除﹐但辛燥之劑﹐於陰虧熱體者﹐須酌用之。陽虛寒體者﹐更可加老蔻﹑漧薑。所有斷截之法﹐不宜早用﹐用之非變膨鼓﹐卽成瘧母之。瘧證殊多﹐總宜分別而治。

江誠曰﹕寒瘧因寒水伏於肌腠﹐濕瘧因濕气伏於太陰﹐斯二瘧夏秋皆有﹐非比暑瘧﹑風瘧﹐受於夏天﹐發於秋令也。

卷之五夏傷於暑秋必瘧大意

溫瘧

經謂﹕溫瘧由冬令感受風寒﹐伏藏於骨髓之中﹐至春不發﹐交夏陽气大泄﹐腠理不致﹐或有所用力﹐伏邪與汗並出﹐此邪藏於腎﹐自內而達於外。如是者﹐陰虛而陽盛﹐陽盛則熱矣。

衰則其气復入﹐入則陽虛﹐陽虛生外寒矣。又謂﹕先傷於風﹐後傷於寒﹐故先熱而後寒也﹐亦以時作﹐名曰溫瘧。溫瘧之證﹐先熱後寒﹐其脈陽浮陰弱﹐或汗多﹐或汗少﹐口渴喜涼﹐宜淸涼透邪法治之。如汗多者去淡豉﹐加麥冬﹑花粉。如舌苔化爲焦黑者﹐宜淸熱保津法治之。嘉言云﹕治溫瘧﹐當知壯水以救其陰﹐恐十數發而陰精盡﹐盡則眞火自焚﹐頃之死矣。此與香巖論溫病﹐當刻刻護陰之說﹐不相悖也。凡有變證﹐仿春溫﹑風溫﹑溫病﹑溫毒門中之法可也。

或問﹕溫瘧得之於冬﹐發之於夏﹐何不列於溫病之門﹐或附於熱病之後﹐今列如斯﹐其意何也﹖答曰﹕就溫字而言﹐當列於彼﹐就瘧字而論﹐當附於此﹐欲使學人﹐知諸瘧有先熱後寒﹐有先寒後熱﹐有寒多熱少﹐有寒少熱多﹐有獨熱不寒之各異也。又問﹕《金匱》論溫瘧﹐謂身無寒但熱﹐今先生論中謂先熱後寒﹐得毋有違仲景乎﹖曰﹕先熱後寒者﹐遵《內經》之訓也。《金匱》謂無寒但熱﹐定系傳寫之訛。殊不知但熱無寒﹐乃癉瘧也﹐不可不爲分辧。

卷之五夏傷於暑秋必瘧大意

瘴瘧

瘴瘧之證﹐嶺南地方爲多也。乃因天气炎熱﹐山气濕蒸﹐多有嵐瘴之毒﹐人感之者﹐實時昏悶﹐一身沈重﹐或寒甚熱微﹐或寒微熱甚﹐亦有疊日間日而作者﹐亦有狂言妄語者﹐亦有口喑不言者。揆其諸證﹐初起之時﹐邪必郁於气分﹐甚則血瘀於心﹐涎聚於脾。先宜宣竅導痰法﹐探吐其痰﹐然後辧其輕重表裏爲要。其輕者在表﹐宜用芳香化濁法加艸果﹑檳榔﹔其重者在裏﹐宜用和解兼攻法爲治。

卷之五夏傷於暑秋必瘧大意

癉瘧

帝曰﹕癉瘧何如﹖岐伯曰﹕癉瘧者﹐肺素有熱﹐气盛於身﹐厥逆上衝﹐中气實而不外泄﹐因有所用力﹐腠理開﹐風寒舍於皮膚之內﹐分肉之間而發。發則陽气盛﹐陽气盛而不衰則病矣。其气不及於陰﹐故但熱而不寒﹐气內藏於心﹐而外舍於分肉之間﹐令人消爍肌肉﹐故命曰癉瘧。帝曰﹕善。

《金匱》云﹕師曰﹕陰气孤絕﹐陽气獨發﹐則熱而少气煩冤﹐手足熱而欲嘔﹐名曰癉瘧。若但熱不寒者﹐邪气內藏於心﹐外舍分肉之間﹐令人消爍肌肉。

丰按﹕《素問》謂肺素有熱﹔又謂气內藏於心。《金匱》亦謂邪气內藏於心而未及肺。合而論之﹐似異而實同也。蓋肺心皆居膈上﹐主乎陽位﹐陽气盛﹐故但熱而不惡寒。石頑注《金匱》云﹕少气煩冤者﹐肺主气﹐肺受火邪也。手足熱者﹐陽主四肢﹐陽盛則四肢熱也。欲嘔者﹐火邪上衝﹐胃气逆也。內藏於心者﹐陽盛則邪气內藏﹐而外舍分肉之間也。消爍肌肉者﹐火盛則肌肉爍也。治癉瘧惟宜白虎﹐蓋白虎專於退熱﹐其分肉四肢﹐內屬於胃﹐非切於所捨者乎﹖又瀉肺火﹐非救其煩冤者乎﹖據此而觀﹐不但病在肺心﹐亦且兼之胃病。嘉言意用甘寒﹐亦屬非謬﹐眞所謂智謀之士﹐所見略同。竊思陽气盛則陰益傷﹐擬用甘寒生津法﹐庶幾鍼芥。

卷之五夏傷於暑秋必瘧大意

牝瘧

《金匱》云﹕瘧多寒者﹐名曰牝瘧。趙以徳不辧魚魯﹐注爲邪在心而爲牡。諭嘉言亦爲邪伏於心﹐心爲牡髒﹐卽以寒多熱少之瘧﹐名爲牡瘧。二公皆以牝瘧爲牡﹐又皆謂邪藏於心。石頑已正其非﹐堪爲來學之圭臬也。乃曰﹕若系邪气內藏於心﹐則但熱而不寒﹐是爲癉瘧。此則邪气伏藏於腎﹐故多寒而少熱﹐則爲牝瘧。以邪气伏結﹐則陽气不行於外﹐故作外寒。患斯證者﹐眞陽素虛之體爲多﹐緣當盛夏之時﹐乘涼飲冷﹐感受陰寒﹐或受陰濕﹐其陽不能制陰邪之勝。故瘧發時﹐寒盛熱微﹐慘戚振栗﹐病以時作﹐其脈必沈而遲﹐面色必淡而白。宜以宣陽透伏法治之﹐因寒者姜﹑附爲君﹐因濕者蒼﹑果爲主﹐日久不愈﹐溫補之法爲宜。

卷之五夏傷於暑秋必瘧大意

痰瘧

痰瘧者﹐因夏月多食瓜果油膩﹐鬱結成痰﹔或素系痰體﹐其痰據於太陰脾臟﹐伏而不發﹐一旦外感涼風﹐痰隨風起﹐變爲瘧病矣。初發之時﹐頭痛而眩﹐痰气嘔逆﹐寒熱交作﹐脈來弦滑之象。古諺云﹕無痰不作瘧﹐豈不然乎﹖宜以化痰順气法﹐加艸果﹑藿香治之。如昏迷卒倒者﹐宜以宣竅導痰法﹐加濃朴﹑艸果﹑蘇合香丸治之。肥盛之人﹐痰藥更宜多用。

卷之五夏傷於暑秋必瘧大意

食瘧

食瘧者﹐卽胃瘧也。因於飲食失節﹐饑飽不常﹐穀气乖亂﹐營衛失和﹐一有不謹﹐則外邪冒之﹐遂成瘧疾矣。其證寒已復熱﹐熱已復寒﹐寒熱交並﹐噫气惡食﹐食則吐逆﹐胸滿腹脹﹐脈滑有力﹐或气口緊盛者﹐宜以楂曲平胃法﹐加藿香﹑艸果治之。如脈遲滯﹐必兼寒也﹐可加漧薑﹑白蔻。如脈緩鈍者﹐必兼濕也﹐可加半夏﹑茯苓。食瘧之證﹐兼寒兼濕爲多﹐法當分治。

或問曰﹕介賓之書﹐謂瘧疾之作﹐無非外邪爲之本﹐豈果因食因痰有能成瘧者耶﹖據此而論﹐痰食是爲兼證﹐今先生專列痰瘧﹑食瘧之門何也﹖丰曰﹕素來痰體﹐加感涼風而致瘧者﹐以痰爲本﹐故曰痰瘧。飲食停積﹐加受外邪而致瘧者﹐以食爲本﹐故曰食瘧。如前所論暑﹑風﹑寒﹑濕﹑溫﹑瘴﹑癉﹑牝等瘧﹐倘有頭眩嘔逆脈滑者﹐是痰爲兼證也﹔噫气惡食脈緊者﹐是食爲兼證也﹐遂不能以痰瘧﹑食瘧名之。本證兼證﹐詎可以不辧哉﹗

卷之五夏傷於暑秋必瘧大意

疫瘧

疫瘧之爲病﹐因天時寒熱不正﹐邪气乘虛而襲膜原﹐欲出表而不能透達﹐欲陷裏而未得空隙﹐故作寒熱往來﹐或一日二﹑三次﹐或一次而無定期也。寒輕熱重﹐口渴有汗﹐右脈多勝於左﹐是爲疫瘧也。蓋疫者役也﹐若役使然﹐大槪沿門合境﹐長幼之瘧相似者﹐皆可以疫名之。竟不必拘於一定之見證﹐當隨時令而治﹐此司天運气之所宜考也﹐擬以宣透膜原法爲主。

卷之五夏傷於暑秋必瘧大意

鬼瘧

鬼瘧者﹐因卒感屍疰客忤﹐寒熱日作﹐惡夢多端﹐時生恐怖﹐言動異常﹐脈來乍大乍小者是。俗云夜發爲鬼瘧者非。獨有通一子謂無鬼瘧﹐不啻阮瞻一流人也。丰歷見之﹐患是證者﹐都系體弱屬陰之人﹐而彊壯屬陽之體﹐無一患者。古云﹕壯士不病瘧﹐殆指鬼瘧而言。擬用驅邪辟祟法治之……。

程曦曰﹕﹝佚﹞

卷之五夏傷於暑秋必瘧大意

虛瘧

元气本虛﹐感邪患瘧﹐名虛瘧也。其證寒熱交作﹐自汗倦臥﹐飲食並減﹐四肢乏力﹐脈象舉按俱弦﹐尋之則弱﹐宜以補气升陽法治之。又有久患瘧疾﹐脾胃累虛﹐亦名虛瘧也。蓋胃虛則惡寒﹐脾虛則發熱﹐寒則灑灑﹐熱則烘烘﹐脈象浮之則濡﹐按之則弱﹐此宜營衛雙調法﹐則瘧疾不截而自罷矣。倘有肢涼便瀉者﹐均加附子﹑漧薑。或吐涎不食者﹐並加砂仁﹑半夏。治虛瘧之法﹐盡於斯矣。

卷之五夏傷於暑秋必瘧大意

勞瘧

勞瘧者﹐因瘧疾日久延爲癆也。或因久病勞損﹐气血兩虛而病瘧也。或因勞役過度﹐營衛空虛而患瘧也。

脈象或軟或弱﹐或小滑﹐或細數﹐發熱惡寒﹐寒中有熱﹐熱中有寒﹐或發於晝﹐或發於夜﹐每遇小勞卽發。

气虛者多汗﹐飲食少進。血虛者﹐午後發熱﹐至晚微汗乃解。此似瘧非瘧也﹐若誤爲瘧治﹐而投剝削之劑﹐未有不成瘵疾者也。擬用營衛雙調法﹐气虛者倍加參﹑﹐血虛者倍加歸﹑芍。倘寒熱釐淸﹐按時而至﹐脈兼弦象﹐顯出少陽兼證﹐始可佐柴胡﹑靑蒿﹐否則不可耳。

卷之五夏傷於暑秋必瘧大意

瘧母

凡瘧經年不愈者﹐謂之老瘧。或食積﹐或痰涎﹐或瘀血﹐皆能結成痞塊﹐藏於腹脇﹐作脹而痛﹐令人多汗﹐謂之瘧母。亦有因調治失宜﹐營衛俱虛﹐或截瘧太早﹐邪伏肝經脇下﹐而成痞塊者。丰歷見之﹐其痞居左脇者爲多。蓋左脇屬肝﹐當補虛之中﹐兼以疏肝爲治。宜用調中暢气法去﹑術﹑甘﹑荷﹐加靑皮﹑鱉甲﹑牡蠣﹑半夏治之。如形气未衰﹐塊痛甚者﹐蓬﹑稜﹑肉桂﹐並可加入。倘偏用攻破剝削﹐以治其塊﹐而罔顧其正者﹐延爲中滿﹐遂不可醫﹐可不謹歟﹗

卷之五夏傷於暑秋必瘧大意

三日瘧

三日瘧﹐又名三陰瘧﹐間兩日而發者是也。丹溪曰﹕發於子午卯酉日者爲少陰瘧﹐寅申巳亥日者爲厥陰瘧﹐辰戌丑未日者爲太陰瘧。其說似乎近理﹐然介賓﹑路玉皆駁爲非﹐悉以軒岐之訓爲準則也。經曰﹕時有間二日﹐或至數日而發者﹐邪气與衛气客於六腑﹐而有時相失﹐不能相得﹐故休數日乃作也。李念莪釋云﹕客﹐猶言會也。邪在六腑﹐則气遠會稀﹐故間二日﹐或休數日也。由是觀之﹐丹溪之言﹐不足爲訓。蓋間二日而作者﹐以邪气深客於腑﹐是與衛气相失而然﹐宜以雙甲搜邪法治之。如陰虛之體﹐益以首烏﹑當歸﹔陽虛之體﹐益以鹿霜﹑潞黨。至間數日而作者﹐其邪愈深﹐不待言矣。凡邪深陷者﹐必因正气空虛﹐當用補气升陽法﹐助其旣虛之正﹐提其已陷之邪﹐使正气復旺﹐邪气自出﹐則瘧不驅自遁矣。

或問﹕先生論瘧﹐旣及三陰﹐而不及三陽者何也﹖答曰﹕丹溪分別三陰﹐前賢已駁之矣。今旣問及三陽﹐不得不略言之。大槪瘧在太陽則寒重﹐法當汗之。在陽明則熱重﹐法當淸之。在少陽則寒熱往來﹐法當和之。

又問﹕諸瘧悉詳﹐何獨遺胎瘧一證﹖究竟何如﹖曰﹕胎瘧今之俗名也。有謂𦇤褓小兒患瘧爲胎瘧﹐有謂從未患瘧爲胎瘧﹐又以母年之多寡﹐與瘧期相應﹐此未盡然。總之﹐無論其𦇤褓壯年﹐而未曾患瘧者﹐悉稱爲胎瘧也。仍當分暑﹑風﹑寒﹑濕等瘧而治。歷嘗見之﹐較諸瘧逾格纏綿﹐最難速愈﹐必俟其勢衰微﹐方可斷截耳。

卷之五夏傷於暑秋必瘧大意

伏暑

伏天所受之暑者﹐其邪盛﹐患於當時﹔其邪微﹐發於秋後﹐時賢謂秋時晚發﹐卽伏暑之病也。是時涼風颯颯﹐侵襲肌膚﹐新邪欲入﹐伏气欲出﹐以致寒熱如瘧﹐或微寒﹐或微熱﹐不能如瘧釐淸。其脈必滯﹐其舌必膩﹐脘痞气塞﹐渴悶煩冤﹐每至午後則甚﹐入暮更劇﹐熱至天明得汗﹐則諸恙稍緩。日日如是﹐必要二﹑三候外﹐方得全解。倘調理非法﹐不治者甚多。不比風寒之邪﹐一汗而解﹐溫熱之气﹐投涼則安。

擬用淸宣溫化法﹐使其气分開﹐則新邪先解﹐而伏气亦隨解也。然是證變易爲多﹐其初起如瘧﹐先服淸宣溫化法。倘畏寒已解﹐獨發熱淹綿﹐可加蘆﹑竹﹑連翹﹐本法內之半夏﹑陳皮﹐乃可刪去﹐恐其溫燥之品﹐傷津液也。其舌苔本膩﹐倘漸黃﹑漸燥﹑漸黑﹑漸焦﹐是伏暑之熱﹐已傷其陰﹐於本法內可加洋參﹑麥冬﹑元參﹑細地治之。倘神識昏蒙者﹐是邪逼近心包﹐益元散﹐紫雪丹﹐量其証之輕重而用。倘壯熱舌焦﹐神昏譫語﹐脈實不虛﹐是邪熱歸並陽明﹐宜用潤下救津法治之。如年壯體彊﹐以生軍易熟軍﹐更爲有力。種種變證﹐務在臨証之時﹐細審病之新久﹐體之虛實﹐按法用之﹐庶無差忒耳。

或問曰﹕曾見禹載書中論伏暑﹐謂三伏之時﹐以書曬曝烈日之中﹐隨卽收藏於笥﹐火气未散﹐冬時啟笥﹐觸之遂病。今是論中全未言及﹐得毋遺漏乎﹖答曰﹕子誠刻舟求劍也﹐此不過偶一有之之證。若此論之﹐則伏暑之證﹐專病曬書之家﹐而無書曬者則不病﹔專病在冬﹐而三秋則不病﹐可發一笑。

卷之五夏傷於暑秋必瘧大意

秋暑

﹝附﹕秋涼﹞

七月大火西流﹐暑气漸減﹐而涼气漸生﹐其時炎HT尙存﹐一如盛夏﹐亦有較盛夏更熱之年﹐人感其熱而病者﹐爲秋暑﹐卽世俗所稱秋老虎是也。斯時濕土主气﹐猶是暑濕交蒸﹐但見壯熱煩渴﹐蒸蒸自汗﹐脈象洪濡或數﹐是秋暑之證﹐其治法與陽暑相同﹐亦宜淸涼滌暑法。倘交秋令以來﹐涼气襲人﹐人感其气﹐卽患頭痛惡寒﹐發熱無汗﹐脈象浮弦或緊﹐是秋涼之證﹐其治法與陰暑無異﹐亦宜辛溫解表法。若交秋分之後﹐燥金主气﹐遇有秋涼之見證者﹐是爲燥之勝气﹐宜用苦溫平燥法。遇有秋暑之見證者﹐是爲燥之復气﹐宜用甘寒生津法。每見近時之醫﹐不究六气者多﹐一交秋令﹐便云秋燥。不知初秋煩熱﹐是爲秋暑﹔又不知斯時濕土主令﹐指暑指濕﹐而爲燥气﹐不甚謬哉﹗

卷之五

擬用諸法

淸營捍瘧法﹕治暑瘧惡寒壯熱﹐口渴引飲。

連翹﹝一錢五分﹐去心﹞竹葉﹝一錢五分﹞扁豆衣﹝二錢﹞靑蒿﹝一錢五分﹞木賊艸﹝一錢﹞黃芩﹝一錢﹐酒炒﹞靑皮﹝一錢五分﹞

加西瓜翠衣一片爲引。

此治暑瘧之法也。夫暑气內捨於營﹐故君以翹﹑竹淸心﹐卻其上焦之熱。臣以扁衣解暑﹐靑蒿祛瘧。

佐以木賊發汗於外﹐黃芩淸熱於內。古云瘧不離乎少陽﹐故使以靑皮引諸藥達少陽之經﹐瓜翠引伏暑透肌膚之表。

辛散太陽法﹕治風瘧寒少熱多﹐頭痛自汗﹐兼治傷寒傷濕。

嫩桂枝﹝一錢﹞羌活﹝一錢五分﹞防風﹝一錢五分﹞甘艸﹝五分﹞前胡﹝一錢五分﹞淡豆豉﹝三錢﹞

加生薑二片﹐紅棗三枚﹐煎服。

凡外邪襲人﹐必先傷於太陽之表。瘧𨿽因於伏暑﹐又必因外感秋風而觸發也。蓋風瘧有風在表﹐故宜辛散之方。其中桂﹑羌﹑防﹑艸﹐卽成方桂枝羌活湯﹐本治風瘧之劑也。內加前胡散太陽﹐復泄厥陰。淡豉解肌表﹐且祛瘧疾。更加攘外之姜﹐安內之棗﹐表裏俱安﹐何瘧之有哉﹗宣透膜原法﹕治濕瘧寒甚熱微﹐身痛有汗﹐肢重脘懣。

濃朴﹝一錢﹐姜制﹞檳榔﹝一錢五分﹞艸果仁﹝八分﹐煨﹞黃芩﹝一錢﹐酒炒﹞粉甘艸﹝五分﹞藿香葉﹝一錢﹞半夏﹝一錢五分﹐姜制﹞

加生薑三片爲引。

此師又可達原飲之法也。方中去知母之苦寒及白芍之酸斂﹐仍用朴﹑檳﹑艸果﹐達其膜原﹐祛其盤踞之邪﹐黃芩淸燥熱之餘﹐甘艸爲和中之用﹐擬加藿﹑夏暢气調脾﹐生薑破陰化濕﹐濕穢乘入膜原而作瘧者﹐此法必奏效耳。

淸涼透邪法﹕﹝見前﹞

淸熱保津法﹕﹝見前﹞

宣竅導痰法﹕﹝見前﹞

芳香化濁法﹕﹝見前﹞

和解兼攻法﹕治寒熱瘧疾﹐兼之裏積。

柴胡﹝一錢五分﹞黃芩﹝一錢﹐酒炒﹞半夏﹝一錢五分﹐姜制﹞甘艸﹝六分﹞

元明粉﹝二錢﹞熟軍﹝二錢﹞枳殼﹝一錢五分﹞

流水煎服。

柴﹑芩﹑夏﹑艸以和解﹐元明﹑軍﹑枳以攻裏﹐此仿長沙大柴胡之法也。

甘寒生津法﹕治癉瘧獨熱無寒﹐手足熱而欲嘔。

大生地﹝五錢﹞大麥冬﹝三錢﹐去心﹞連翹﹝三錢﹐去心﹞竹葉﹝一錢五分﹞北沙參﹝三錢﹞石膏﹝四錢﹐煨﹞

加蔗漿﹑梨汁每一盞衝服。

《金匱》癉瘧條下﹐但云﹕以飲食消息止之。嘉言主以甘寒生津可愈。丰立是法﹐卽遵斯訓也。首用生地﹑麥冬﹐甘寒滋膩以生津液。此證不離心肺胃三經﹐故以翹﹑竹淸心﹐沙參淸肺﹐膏﹑蔗淸胃﹐梨汁生津。

宣陽透伏法﹕治牝瘧寒甚熱微﹐或獨寒無熱。

淡漧薑﹝一錢﹞淡附片﹝一錢﹞濃朴﹝一錢﹐姜制﹞蒼術﹝一錢﹐土炒﹞

艸果仁﹝一錢﹐煨﹞蜀漆﹝一錢五分﹞

加白豆蔻三顆﹐去殼細研分衝。

漧薑宣其陽气﹐附子制其陰勝﹐濃朴開其滯气﹐蒼術化其陰濕﹐艸果治獨勝之寒﹐蜀漆逐盤結之瘧﹐佐以豆蔻﹐不惟透伏有功﹐抑且散寒化濕﹐施於牝瘧﹐豈不宜乎﹗化痰順气法﹕﹝見前﹞

楂曲平胃法﹕﹝見前﹞

驅邪辟祟法﹕治鬼瘧寒熱日作﹐多生恐怖﹐脈來乍大乍小。

龍骨﹝三錢﹐﹞茯苓﹝三錢﹐雄黃染黃﹞茅蒼術﹝一錢﹐土炒﹞廣木香﹝五分﹞柏子仁﹝三錢﹐正粒﹞石菖蒲﹝五分﹞

加桃葉七片爲引。

﹝方解刪﹞

補气升陽法﹕治气虛患瘧﹐寒熱汗多﹐倦怠食減。

西潞參﹝三錢﹐米炒﹞上黃﹝二錢﹐蜜炙﹞於潛術﹝二錢﹐米炒﹞粉甘艸﹝五分﹐炙﹞廣陳皮﹝一錢五分﹞當歸身﹝二錢﹐酒炒﹞綠升麻﹝五分﹞柴胡梢﹝五分﹞

加生薑二片﹑紅棗三枚爲引。

此東垣補中益气湯也。首用參﹑﹑術﹑艸以補其气﹐陳皮以行其气﹐弗使補而呆滯﹐俾其補而靈動也。當歸以活其血﹐血气流行﹐則邪不能容矣。升﹑柴提其瘧邪﹐姜﹑棗和其營衛。此方治虛瘧﹐最爲確當。

營衛雙調法﹕治灑寒烘熱﹐脈濡且弱﹐虛瘧﹑勞瘧並宜。

嫩桂枝﹝一錢﹞黃皮﹝二錢﹐蜜炙﹞當歸身﹝一錢五分﹐土炒﹞白芍﹝一錢﹐土炒﹞西潞參﹝三錢﹞甘艸﹝五分﹐炙﹞

加生薑二片﹐紅棗三个﹐煎服。

古人云﹕胃者衛之源﹐脾者營之本﹐今脾胃累虛而作寒熱者﹐宜以營衛雙調。故用桂﹑護衛﹐歸﹑芍養營﹐參﹑艸補益胃脾﹐姜﹑棗調和營衛﹐此從源本立方﹐勿見寒熱﹐便投和解。

調中暢气法﹕雙甲搜邪法﹕治三日瘧﹐久纏不愈。

穿山甲﹝一錢﹐醋炙﹞鱉甲﹝一錢五分﹐炙﹞木賊艸﹝一錢﹐去節﹞嫩桂枝﹝一錢﹞制首烏﹝三錢﹞鹿角霜﹝二錢﹞東洋人參﹝二錢﹞當歸身﹝二錢﹐土炒﹞

頭服輕煎﹐次服濃煎。

瘧邪深竄而成三瘧者﹐須此法也。穿山甲善竄之物﹐主搜深踞之瘧。鱉甲蠕動之物﹐最搜陰絡之邪。木賊中空而輕﹐桂枝气薄而升﹐合而用之﹐不惟能發其深入於陰分之邪﹐而且能還於陽分之表。以何首烏養其陰也﹐鹿霜助其陽也﹐人參益其气也﹐當歸補其血也﹐陰陽气血並復﹐則瘧邪自無容身之地矣。

淸宣溫化法﹕治秋時晚發之伏暑﹐並治濕溫初起。

連翹﹝三錢﹐去心﹞杏仁﹝二錢﹐去皮尖研﹞栝蔞殼﹝三錢﹞陳皮﹝一錢五分﹞茯苓﹝三錢﹞制半夏﹝一錢﹞甘艸﹝五分﹞佩蘭葉﹝一錢﹞

加荷葉二錢爲引。

連翹寒而不滯﹐取其淸宣﹔杏仁溫而不燥﹐取其溫化﹕蔞殼宣气於上﹐陳皮化气於中﹐上中气分﹐得其宣化﹐則新涼伏气﹐皆不能畱﹔茯苓﹑夏﹑艸﹐消伏暑於內﹔佩蘭﹑荷葉﹐解新邪於外也。

潤下救津法﹕﹝見前﹞

辛溫解表法﹕﹝見前﹞

淸涼滌暑法﹕﹝見前﹞

苦溫平燥法﹕﹝見後﹞

卷之五

備用成方

小柴胡湯﹕治傷寒少陽證﹐往來寒熱﹐口苦耳聾﹐脇痛脈弦﹐瘧發寒熱﹐及婦人傷寒熱入血室等證。

柴胡半夏黃芩人參甘艸加姜﹑棗﹐煎服。

丰按﹕此方專治寒熱往來﹐邪在少陽之瘧也。倘惡寒甚者﹐兼太陽也﹐宜加羌活。發熱甚者﹐兼陽明也﹐宜加葛根。

景嶽木賊煎﹕凡瘧疾形實气彊﹐多濕多痰者﹐宜此截之大效。

木賊艸小靑皮制濃朴制半夏檳榔蒼術水煎露一宿﹐於未發之先二時溫服。能飲者﹐酒煎最妙。

丰按﹕此方用木賊﹐取其入肝經气分﹐蓋肝與膽相表裏﹐故可通治瘧疾﹐喜其輕能升散﹐空能發汗﹐卽太陽之餘邪未盡者﹐亦可用之﹐較柴胡更爲穩耳。

嚴氏淸脾飲﹕治瘧疾熱多寒少﹐口苦嗌漧﹐小便赤澀﹐脈來弦數。

靑皮濃朴柴胡黃芩制半夏艸果仁茯苓白術甘艸加姜煎。一方加檳榔。瘧不止加酒炒常山﹑烏梅。

丰按﹕是方﹐卽小柴胡湯加減﹐減人參之補﹑大棗之滯﹐以解少陽往來寒熱之邪。其方不名淸膽﹐而名淸脾者何也﹖蓋因近世稱瘧爲脾寒﹐其脾受寒而作瘧者﹐亦屬不少﹐故加濃朴溫其脾胃﹐苓﹑術輔其中州﹐更加艸果﹑靑皮﹐祛其瘧邪﹐而脾自得淸肅﹐故曰淸脾。其存小柴胡法者﹐良由瘧不離乎少陽之意耳。

麻杏甘石湯﹕治溫瘧﹐先熱後寒。

麻黃杏仁甘艸石膏水煎服。

丰按﹕《集解》謂此方﹐以治溫瘧。不知溫瘧系冬令伏邪﹐發於夏令﹐陽气大泄之時﹐麻黃辛散﹐豈可用乎﹖如體實壯熱無汗而喘者﹐只宜暫用﹐否則不可輕試﹐愼之愼之﹗柴平湯﹕治濕瘧﹐身重身痛。

柴胡制夏黃芩人參濃朴蒼術陳皮甘艸加姜﹑棗﹐煎服。

藿香平胃散﹕治胃寒腹痛嘔吐﹐及瘴疫濕瘧。

藿香制夏蒼術濃朴陳皮甘艸加姜﹑棗﹐煎服。

太無神術散﹕治感山嵐瘴气﹐憎寒壯熱﹐一身盡痛﹐頭面腫大﹐瘴瘧時毒。

藿香石菖蒲蒼術濃朴陳皮甘艸水煎﹐溫服。

丰按﹕以上之方﹐治濕瘧﹑瘴瘧之證﹐極爲平妥。但柴平湯之人參﹐必體弱气虛者﹐乃可用之﹐倘不細審而槪施之﹐恐補其气而阻其邪﹐病必增劇。

人參敗毒散﹕治傷寒頭痛﹐憎寒壯熱﹐及時气疫癘﹐嵐障鬼瘧﹐腮腫毒痢﹐諸瘡斑疹。

人參茯苓枳殼桔梗羌活獨活前胡柴胡川芎薄荷甘艸加生薑三片﹐煎服。

丰按﹕此方非但主治傷寒疫癘鬼瘧等證﹐而嘉言每以治痢﹐亦屢奏功。

丰遇瘧痢兩兼之證﹐用之更有神效﹐誠良方也。

截瘧七寶散﹕治實瘧久發不已﹐鬼瘧﹑食瘧皆治之。

常山﹝酒炒﹞艸果﹝煨﹞靑皮陳皮檳榔濃朴﹝姜制﹞甘艸等分。用酒水各一杯煎好﹐以紗蓋之﹐露一宿﹐於當發之早﹐面東溫服。

局方常山飲﹕瘧久不止者﹐用此截之。

常山﹝火酒炒﹐二錢﹞艸果﹝煨﹐二錢﹞檳榔﹝一錢﹞烏梅﹝二个﹞知母﹝一錢﹞貝母﹝去心﹐一錢﹞

加生薑三片﹐棗一枚﹐半酒半水煎。露一宿﹐日未出時﹐面東空心溫服。

子和常山散﹕治痰瘧神效。

常山﹝一兩﹞甘艸﹝二兩五錢﹞

上爲細末。水煎﹐空心服之﹐取吐。

丰按﹕常山之功﹐在乎祛痰截瘧﹐其性猛烈﹐體稍虛者﹐不可遽用。

鱉甲飲﹕治瘧久不愈﹐腹中結塊﹐名曰瘧母。

白術黃川芎白芍檳榔艸果濃朴陳皮鱉甲甘艸等分。姜三片﹐棗一枚﹐烏梅少許﹐煎。

四獸飲﹕治瘧病胃虛﹐中挾痰食。

人參茯苓白術炙艸陳皮制夏艸果烏梅加姜﹑棗﹐煎服。

丰按﹕前方用﹑術﹑烏梅﹐此用參﹑術﹑烏梅﹐皆是補中兼收﹐非體虛久瘧﹐切弗輕試。

追瘧飲﹕截瘧甚佳。凡血气未衰﹐屢散之後﹐而瘧有不止者﹐用此截之﹐已經屢驗。

何首烏當歸靑皮陳皮柴胡半夏甘艸井水河水合煎。

何人飲﹕截瘧如神。凡气血俱虛﹐久瘧不止可服。

何首烏人參當歸陳皮煨生薑水煎八分﹐於發前二﹑三時溫服之。

休瘧飲﹕此止瘧最妙之劑。若汗散旣多﹐元气不復﹐或以衰老﹐或以弱質﹐而瘧有不能止者﹐俱宜用此。此化暴善後之第一方也。

人參白術何首烏當歸炙甘艸煎七分﹐食遠服。

丰按﹕以上三方﹐皆景嶽治瘧之劑。揆其用意﹐在乎少陽。觀其治實瘧者﹐每以木賊﹔治虛瘧者﹐不離首烏﹑當歸。蓋木賊疏肝透邪﹐歸﹑烏滋肝養血﹐肝與膽相爲表裏﹐其意在少陽者﹐可想而知矣。

卷之五

臨證治案

虛寒之體忽患暑瘧建陵靳某之外家﹐於仲秋忽患暑瘧﹐連日一作﹐寒灑熱蒸﹐汗出如雨﹐口渴欲飲﹐脈來弦滑﹐舌苔微黃﹐此暑瘧也。靳問曰﹕因何致病﹖丰曰﹕良由暑月貪涼﹐過食生冷﹐其當時爲患者﹐是爲陰暑﹔伏匿日久﹐至今而發者﹐卽《內經》所謂夏傷於暑﹐秋爲瘧是也。卽用淸營捍衛法﹐服下益熱﹐急邀復診。脈之轉爲弦遲﹐詢之口反不渴。丰曰﹕此瘧邪外達之徵﹐請勿慮耳。觀其形體肥白﹐知其本質虛寒﹐攺用溫補爲主﹐以理中湯加豆蔻﹑制夏﹑蜀漆﹑柴胡﹐姜棗爲引﹐以河井水合煎﹐連嘗三劑﹐瘧邪遂遁矣。

暑瘧熱盛逼血上吐城南葉某之子﹐偶染瘧疾﹐邀丰診之。脈象迢迢有力﹐寒熱間日而來﹐口渴喜涼﹐熱退多汗﹐此爲暑瘧。遂用淸營捍衛法去木賊﹐加藿香﹑艸果﹑柴胡﹑甘艸治之。服下瘧勢仍來﹐尢吐鮮紅數口。復按其脈﹐轉爲弦大而數﹐必因暑熱內炎﹐逼傷血絡所致。思古聖有「治病必求其本」之訓﹐此證暑熱是本﹐吐血是標﹐可不必見病治病也。卽用淸涼滌暑法去扁豆﹐加黃芩﹑知母治之。連進兩帖﹐瘧發漸早﹐熱勢漸輕﹐不知不覺而解﹐血恙亦未復萌。

截瘧太早變成腫脹西鄕鄭某﹐偶患瘧疾﹐熱重寒微﹐口渴便瀉。先用符禁未效﹐又服斷截之藥﹐瘧與瀉並止矣。數日後腹中忽脹﹐小便短少﹐來舍就診﹐兩手脈鈍﹐沈取尙彊。此乃暑瘧夾濕之證﹐其邪本欲向表分裏而出﹐誤用截法﹐阻其邪路﹐暑欲達表而不能﹐濕欲下行而不得﹐交阻於中﹐气機不行而成腫脹﹐法當治標爲先。卽以木瓜﹑蒿﹑藿以解其暑﹐芩﹑蒼﹑通艸以行其濕﹐又以靑皮﹑濃朴﹑杏粒﹑檳榔﹐行其气而寬其膨。服下稍爲中病﹐每得一矢气﹐腹內略松。更加菔子以破其气﹐雞金以消其水﹐服之矢气更多﹐溺亦通快﹐其腹逐漸消去。後用調脾化气﹐得全安耳。

江誠曰﹕觀以上三案﹐𨿽暑瘧之輕證﹐但其夾證各有不同﹐設不細辧而妄治之﹐則輕證轉重﹐重證轉危耳。如靳案本體虛寒﹐得溫補而愈。葉案暑熱劫絡﹐得淸劑而安。鄭案夾濕變脹﹐得破削而寬。可見醫法有一定之理﹐無一定之方﹐倘膠於某證某藥﹐則鈍根莫化矣。

風瘧時邪乘入血室城南龔某之女﹐先微寒而後發熱﹐口渴有汗﹐連日三發﹐脈弦而數﹐舌苔黃膩﹐此因夏傷於暑﹐加感秋風﹐名風瘧也。遂用辛散太陽法去羌活﹐加秦艽﹑藿梗治之。服二帖﹐瘧勢未衰﹐漸發漸晏﹐且夜來頻欲譫語。復診其脈﹐與昨仿佛﹐但左部之形力﹐頗勝於右。思仲景有云﹕晝則明了﹐夜則譫語﹐是爲熱入血室。今脈左勝﹐疑其血室受邪﹐卽詢經轉未曾。其母曰﹕昨來甚寡﹐以後未行。此顯然邪入血室之證也。

姑守前方去防風﹑淡豉﹐加當歸﹑赤芍﹑川芎﹑柴胡﹐服之經水復來﹐點滴而少﹐譫語亦減﹐惟瘧疾仍然。

再復其脈﹐左部轉柔﹐餘皆弦滑﹐已中病藪﹐可服原方。幸得瘧勢日衰一日﹐攺用宣透膜原法加柴胡﹑紅棗治之﹐疊進三煎﹐瘧邪遂解。

程曦曰﹕時證易治﹐兼證難療。若此案不細詢其經事﹐則醫家病家﹐兩相誤也。倘見譫語之證﹐而爲邪入心包﹐或爲胃家實熱﹐淸之攻之﹐變證必加。苟不熟仲景之書﹐而今日之證﹐必成壞病矣。吾師嘗謂不通仲景之書﹐不足以言醫也。信夫﹗寒瘧之證溫補治驗城東潘某﹐體素丰滿﹐大便常溏﹐中土本屬虛寒﹐固無論矣﹐忽於孟秋寒熱交作﹐肌膚汗少﹐卽延醫診﹐遂作陰暑論治﹐輒投四味香薷飲加寒涼之劑﹐未獲奏效﹐卽來商治於丰。診其脈弦而兼緊﹐舌苔白薄﹐寒先熱後﹐隔日而來﹐此寒瘧也。良由體質本寒﹐加感秋涼致病﹐若果陰暑之證﹐在長夏而不在秋﹐況陰暑之寒熱﹐從未見隔日而發﹐當用附子理中湯加柴胡﹑艸果﹑藿香﹑陳皮治之。服二劑﹐周身微汗﹐寒熱略淸。繼服二帖﹐瘧邪遂未發矣。

濕瘧之證辛散獲效新定王某之室﹐浣衣度活﹐平日難免無濕所受﹐患瘧半月以來﹐前醫之法無效﹐懇丰治之。切脈緩大有力﹐徧身浮腫而疼﹐寒熱汗無﹐連日一發﹐此明是濕邪爲瘧也。思先哲有風能勝濕之論﹐宜以辛溫散邪﹐遂以羌活滲濕湯加艸果﹑濃朴爲治﹐先服二劑小效﹐繼服二劑全瘥。

溫瘧誤爲暑熱豫章張某﹐於仲夏中旬﹐發熱連日﹐口渴喜飲﹐醫者皆作暑熱論治﹐所用不離藿﹑薷﹑滑﹑扁等藥﹐未臻效驗。轉商丰治﹐診之脈濡且弱﹐舌苔微燥而黃﹐合其見證參之﹐似屬暑熱。但其未審旣熱之後﹐每有灑淅惡寒之證﹐此卽《內經》所謂「先熱後寒﹐病以時作﹐名曰溫瘧」是也。溫瘧之證﹐最易傷陰﹐切忌溫散﹐治宜淸涼透邪法。服之熱勢已挫﹐口渴依然﹐仍守原方﹐益以麥冬﹑鮮地﹐連服三劑﹐始得全愈。

產後癉瘧熱補至變四明沈某之室﹐誕後將匝月以來﹐忽然壯熱汗多﹐口渴欲飲。有謂產後陰虛﹐陽無所附﹔有謂气血大虛﹐虛熱燻蒸﹐皆用溫補之方﹐嚴禁寒涼之藥。見病者忽爾羸﹐日晡發熱﹐益信其爲蓐癆﹐愈增熱補﹐更加唇焦齒燥﹐舌絳無津。復請前二醫合議﹐議用導龍入海﹐引火歸源之法﹐不但諸證未減﹐尢加气急神昏﹐始來商之於丰。丰卽往診﹐兩手之脈﹐皆大無倫﹐推其致病之因﹐閱其所服之藥﹐實因誤補益劇﹐非病至於此險也。沈曰﹕此何證也﹖丰曰﹕乃癉瘧也。此卽古人所謂陰气先傷﹐陽气獨發﹐不寒癉熱﹐令人消爍肌肉﹐當用甘涼之劑治之。曰﹕產後用涼﹐可無害乎﹖曰﹕有病則病當之﹐若再躊躕﹐陰液立涸﹐必不可救矣。卽用甘寒生津法﹐加兩洋參﹑紫雪丹治之。頭煎服下﹐未見進退﹐次煎似有欲寐之形﹐大眾見之﹐無不疑昏憒之變。復來請診﹐脈象稍平﹐唇舌略潤﹐諸恙如舊﹐但增手戰循衣。丰曰﹕此陰陽似有相濟之意﹐無何肝風又動之虞。仍守原章﹐佐以阿膠﹑龜版﹐及雞子黃﹐令其濃煎溫服。是夜安神熟寐﹐熱勢大衰。次早診之﹐諸逆證皆已屏去﹐繼以淸滋補養﹐調理兩月方瘳。

陰邪入腎發爲牝瘧江南陶某之室﹐寡居五載﹐腰如兩截﹐帶下淋漓﹐時值中秋﹐炎蒸如夏﹐或當風而納涼﹐或因渴而飲冷﹐其陰邪乘虛而陷少陰﹐發爲牝瘧。脈來沈小之象﹐畏寒而不甚熱﹐肌膚浮腫﹐面色痿黃﹐飲食減少而乏味﹐小水淡黃而欠舒﹐此陰虛邪陷之證﹐顯而易見。丰用金匱腎气去萸肉﹑丹皮﹐加漧薑﹑蒼術﹐連服十餘劑﹐諸恙全安。

寒濕入脾證成牝瘧金陵張某﹐作客來衢﹐形素丰肥﹐向有盧同之癖﹐其體屬寒濕者﹐先露一斑。忽患間日惡寒﹐按時而至﹐胸前痞悶﹐口不作幹﹐脈緩近遲﹐苔膩而白﹐此牝瘧也。古人𨿽有邪气伏藏於心於腎之論﹐但今之見證﹐皆屬乎脾﹐宜用平胃合二陳﹐加漧薑﹑艸果﹑白蔻﹑砂仁治之。令嘗五劑﹐三日服盡﹐諸證咸瘥。

程曦曰﹕凡學醫者﹐必須天機活潑﹐毫無膠固之人而後可。如趙﹑諭注《金匱》﹐皆言邪捨於心﹐石頑正其失﹐專言邪藏乎腎。吾師前以石頑之訓爲準繩﹐今觀是案﹐又謂在脾﹐其實非矛盾也﹐良由見證而斷也。總因間日惡寒﹐按時而至﹐稱爲牝瘧。可見醫者﹐審證爲第一耳。

瘧發昏迷治痰得效南鄕酆某之母﹐年逾六旬﹐偶沾瘧疾﹐淹纏數月﹐藥石無功﹐乘輿來舍就診。診其脈﹐兩手皆弦﹐其瘧連日而發﹐每於薄暮時﹐先微寒而後微熱﹐神識漸漸昏悶﹐約一時許始蘇﹐日日如是。閱前醫之方﹐皆不出小柴胡湯淸脾飲等法﹐思其發時昏悶﹐定屬痰迷。卽以二陳湯加老蔻﹑藿香﹑杏仁﹑艸果﹑潞參﹑薑汁治之。連進三劑﹐神識遂淸。繼服二劑﹐寒熱亦卻。

時行疫瘧己卯夏五﹐患寒熱者甚眾﹐醫者皆以爲瘧。所用咸是小柴胡湯﹑淸脾飲﹐及何人飲﹑休瘧飲等方﹐未有一方奏效。殊不思經謂「夏傷於暑﹐秋必瘧」﹐瘧每發於秋令﹐今於芒種夏至而發者何也﹖考歲气陽明加於少陽﹐天政布涼﹐民病寒熱﹐斯時病瘧者﹐盡是時行疫瘧也。有建徳錢某來舍就醫﹐曰﹕患瘧久矣﹐請先生截之。丰曰﹕此乃時行疫瘧。遂用宣透膜原法加豆捲﹑漧薑治之﹐其效捷於影響。後來求治者﹐皆與錢病無異﹐悉以此法治之﹐莫不中。可見疫瘧之病﹐不必拘瘧門一定之方﹐又不必拘一定之證﹐更又不必拘一定之時﹐但其見證相同﹐而用藥亦相同者﹐斷斷然矣。

鬼瘧���������東鄕葉某﹐自初秋患瘧﹐至孟冬未愈﹐每每發於午後﹐寒不甚寒﹐熱不甚熱﹐言語錯亂﹐如見鬼神﹐至後半夜﹐神識遂淸﹐倦怠而寐﹐日日如是﹐曾延醫治﹐盡屬罔靈。

請丰診之﹐兩手之脈﹐不調之至。曰「此鬼瘧也。」卽用驅邪辟祟法去龍骨﹐加艸果﹑常山﹐服之神气稍淸……。

久瘧陰虛及陽鑑湖黃某之內﹐患瘧三年﹐羸之至﹐無醫不迓﹐靡藥不嘗。邀丰治之﹐脈象纖微無力﹐灑寒烘熱﹐每發於申酉之時﹐舌淡無榮﹐眠食俱廢﹐大便溏薄﹐月水不行。丰曰﹕此虛瘧也。出方閱之﹐計有數百餘紙﹐聊審近日之方﹐非參﹑﹑術﹑艸﹐卽地﹑芍﹑歸﹑膠﹐未嘗有一劑桴鼓。細思是證﹐乃瘧邪深踞於陰﹐陰虛及陽之候。卽用制首烏五錢﹐補其陰也﹔淡附片三錢﹐補其陽也﹔鱉甲二錢﹐靑蒿五分﹐搜其陰分久踞之邪﹔鹿霜三錢﹐羌活五分﹐隨卽領邪而還於表﹔東洋參三錢﹐炙甘艸八分﹐補其正而禦其邪﹔生薑二片﹐紅棗五枚﹐安其內而攘其外。諸藥𨿽經服過﹐然制方實屬不同。古云用藥如用兵﹐孰爲主將﹐孰爲先鋒﹐指揮得法﹐自可望其破壘耳。黃某深信﹐卽使人揀來煎服﹐二劑寒熱覺輕﹔又二劑﹐精神稍振﹔再又二劑﹐諸盡卻。調補三月﹐月信始行﹐起居猶昔矣。

體虛勞瘧安徽汪某﹐體本虛怯﹐飲食並減﹐神气極疲﹐精遺於夢﹐汗漏於寐﹐閒居靜養﹐諸恙如無﹐偶有煩勞﹐遂作寒熱等證。延丰診之﹐脈來小澀﹐此屬勞瘧之證﹐分明若繪矣。擬用何人散加鱉甲﹑牡蠣﹑茯神﹑龍骨﹐令服十餘劑﹐調養數月而康。

瘧母破劑無效溫補碱軟得安南鄕傅某﹐自同治紀元﹐患瘧之後﹐左脇下結成一塊﹐卽瘧母也﹐迄今十五載矣﹐身體安然﹐不知不覺﹐每一違和﹐漸次居中﹐初服常山飲子﹐後用鱉甲煎丸﹐皆無效驗﹐因停藥勿治。邇苦眩暈遺精﹐耳鳴盜汗﹐曾用六黃兼六味﹐服之𨿽妥﹐但其痞塊漸大漸中﹐將有變蠱之勢。脈形緩滯﹐兩尺皆弱﹐先天虧損﹐斷斷無疑﹐消破之劑﹐決難浪施。余用桂附八味加龍骨﹑牡蠣﹑龜版﹑鱉甲﹐蜜丸。服一料諸恙少減﹐二料得全瘥矣。

瘧母攻破致死歙北一醫﹐在吾衢名冠一時。時有里人範某﹐久患瘧母﹐寢食若舊﹐動作如常﹐聞此醫欲歸梓裏﹐恐郡內諸醫﹐不能杜其病根﹐卽商其治。所用硝﹑黃﹑枳﹑朴﹑巴豆﹑蓬﹑稜﹐一派攻伐之劑﹐未數日腹如復釜﹐神气頓疲﹐飲食減少﹐病勢日加一日﹐至於危急﹐始來商治於丰。診其脈沈小而澀﹐此因攻破太猛﹐正气受傷之候﹐證弗易治﹐囑商名手。其兄再四哀求﹐不得已﹐勉以香砂六君損益﹐服之未效﹐復請固辭﹐再商他醫﹐終不能起。

程曦曰﹕古人謂不服藥爲中醫﹐誠哉是言﹗歷見因病致死者少﹐因藥致死者多﹐若此病是藥速其亡也。不思李念莪云﹕養正則邪自除﹐譬如滿座皆君子﹐一﹑二小人﹐自無容身之地。曦之鄙見﹐當補正爲君﹐稍兼攻積﹐庶乎穩妥﹐偏於攻破﹐非法也。

三瘧擾傷气血補益得效南鄕李某﹐患三日瘧﹐纏綿兩三載﹐方藥靡效。近用多是甜茶﹐服之嘔吐﹐吐傷胃气﹐谷食減少﹐神气愈疲﹐而瘧疾仍來﹐來舍求治於丰。診其脈緩澀沈弦﹐形色淸之至﹐此气血陰陽受虧之象也﹐非補益不能望痊。卽用制首烏五錢﹐潞黨四錢﹐鱉甲﹑鹿霜各二錢﹐漧薑﹑附片各八分﹐囑服十劑﹐臨發之日勿服﹐至第八劑﹐寒熱遂未發矣。復來就診曰﹕先生之方效於拔刺﹐然諸藥前醫亦曾用﹐而未驗者何也﹖丰曰﹕一則藥味雜亂﹐二則服法未精﹐不知間二日之瘧﹐其邪深﹐其正虛﹐所以用補法於未發之先﹐助其气血陰陽﹐則邪不能勝正而自止矣。今脈轉爲緩小﹐沈分亦然﹐瘧邪果遠遁也﹐當守舊法﹐加之熟地﹑歸身﹐姜﹑棗爲引﹐連服十劑而安。

產後三瘧久纏北鄕杜某之內﹐自誕後气血未復﹐偶沾三瘧﹐糾纏半載未瘳。發時背如負重﹐腰如兩截﹐寒灑灑欲覆被﹐熱烘烘欲思飲。診其脈﹐舉之若浮綿﹐按之不滿部﹐面色白而無榮﹐舌色淡而無苔﹐此屬奇經本虛﹐瘧邪竄入於陰﹐陰虛及陽之證。斯宜未發之日﹐大補奇脈陰陽﹐俾正气復充﹐邪气自卻﹐倘以常山﹑艸果專治其瘧﹐便是舍本求末矣。丰用東參﹑熟地﹑鹿霜﹑狗脊﹑龜版﹑牡蠣﹑炙﹑桂枝﹐姜﹑棗爲引﹐約服二十餘劑﹐瘧始脫體。

或問曰﹕曾見景嶽治瘧﹐每迎其銳而擊之﹐最捷最效。今先生治瘧﹐用藥於未發之先。究遵景嶽耶﹖抑遵先生耶﹖答曰﹕治初患之瘧﹐邪气方盛﹐正气未虛﹐可以迎其銳而擊之。久患之瘧﹐邪气深陷﹐正气已虛﹐則不可耳。故於未發用補﹐補其正气﹐正气旺﹐則邪自衰﹐不用擊而瘧自罷矣。

伏暑過服辛溫攺用淸涼而愈武林陳某﹐素信於丰﹐一日忽作寒熱﹐來邀延醫﹐因被雨阻未往。伊芳有同事知醫﹐遂用辛散風寒之藥﹐得大汗而熱退盡。詎知次日午刻﹐熱勢仍燃﹐汗多口渴﹐痰喘宿恙又萌﹐脈象舉取滑而有力﹐沈取數甚﹐舌苔黃黑無津。丰曰﹕此伏暑病也。理當先用微辛﹐以透其表﹐荊﹑防﹑羌﹑芷﹐過於辛溫﹐宜乎劫津奪液矣。今之見證﹐伏邪已化爲火﹐金髒被其所刑。當用淸涼滌暑法去扁豆﹑通艸﹐加細地﹑洋參。服二劑﹐舌苔轉潤﹐渴飲亦減﹐惟午後尙有微燒﹐姑照舊方﹐更佐蟬衣﹑荷葉。又服二劑﹐熱從汗解﹐但痰喘依然﹐夜臥不能安枕﹐攺用二陳加蘇﹑葶﹑旋﹑杏﹐服之又中病機。後議補養常方﹐載歸裏矣。

產後伏暑城東孔某之室﹐素來多病﹐其體本孱﹐分娩三朝﹐忽然頭痛難忍﹐寒熱無汗﹐大渴引飲﹐脈來浮大之象﹐此肌表重感秋涼﹐而曩伏之暑熱﹐觸動而繼起矣。詢知惡露勻行﹐腹無脹痛﹐生化成方﹐可勿用耳。卽以白芷﹑靑蒿﹑秦艽﹑荊芥﹑當歸﹑川芎﹐加敗醬艸合爲一劑。蓋白芷爲產後疏風妙藥﹐靑蒿乃產後卻熱最宜﹐秦艽﹑荊芥活血散風﹐當歸﹑川芎生新去瘀﹐本艸謂敗醬艸味苦而平﹐主治產後諸病。此方最穩﹐請服二煎﹐其熱從汗而退。次日邀診﹐脈象頓平﹐詢之口亦不渴﹐惟覺神倦少眠。此伏暑已隨秋涼而解﹐心脾被邪擾攘而虧﹐當守原方去白芷之香燥﹑荊芥之辛散﹐加茯神﹑柏子以安神﹐神安自熟寐矣﹔又加西潞﹑炙艸以扶元﹐元復自彊健矣。後用八珍損益﹐未及半月而康。

卷之六

秋傷於濕大意

土寄於四季之末﹐四時皆有濕气﹐何獨經謂「秋傷於濕」乎﹖蓋一歲之六气者﹐風﹑君﹑相﹑濕﹑燥﹑寒也。推四之气。大暑至白露﹐正值濕土司權﹐是故謂之「秋傷於濕」。鞠通先生列濕溫於夏末秋初﹐誠有髙見。丰謂因濕爲病者有六﹕一曰傷濕﹐一曰中濕﹐一曰冒濕﹐一曰濕熱﹐一曰寒濕﹐一曰濕溫。蓋傷濕者﹐有表裏之分焉﹕在表由於居濕涉水﹐雨露沾衣﹐從外而受者也。在裏由於喜飲茶酒﹐多食瓜果﹐從內而生者也。中濕者﹐卒然昏倒﹐頗與中風相似。冒濕者﹐因冒早晨霧露﹐或冒云瘴山嵐。濕熱者﹐夏末秋初感受爲多﹐他時爲少。寒濕者﹐先傷於濕﹐後傷生冷。濕溫者﹐濕釀成溫﹐溫未化熱﹐最難速愈﹐非寒濕之證﹐辛散可化﹐濕熱之證﹐淸利可平之比也。此六者﹐皆濕邪之爲病耳。諭嘉言先生又謂秋傷於燥﹐發出秋燥之論。其說未嘗有謬。據按六气而論﹐其實濕气在於秋分之前﹐燥气在於秋分之後﹐理固然矣。姑附秋燥一條﹐以備參考。

卷之六秋傷於濕大意

傷濕

傷濕之病﹐原有表裏之因。蓋傷乎表者﹐因於居濕涉水﹐雨露沾衣﹐其濕從外而受﹐束於軀殼﹐證見頭脹而痛﹐胸前作悶﹐舌苔白滑﹐口不作渴﹐身重而痛﹐發熱體疲﹐小便淸長﹐脈浮而緩﹐或濡而小者﹐此言濕邪傷於表也。又有傷於裏者﹐因於喜飲茶酒﹐多食瓜果﹐其濕從內而生﹐踞於脾臟﹐證見肌肉隱黃﹐脘中不暢﹐舌苔黃膩﹐口渴不欲飲水﹐身體倦怠﹐微熱汗少﹐小便短赤﹐脈沈而緩者﹐此言濕气傷於裏也。李時珍曰﹕凡風藥可以勝濕﹐利小便可以引濕﹐爲治表裏濕邪之則也。丰師其法﹐治表濕宜辛散太陽法減去桂﹑豉﹐加之蒼﹑朴﹐俾其在表之濕﹐從微汗而解也。治裏濕宜通利州都法﹐俾其在裏之濕﹐從小便而去也。傷濕之證﹐務宜分表裏而治之﹐斯爲確當。

倪松亭云﹕治濕之道非一﹐當細察而藥之。如濕气在於皮膚者﹐宜用麻﹑桂﹑二術之屬﹐以表其汗﹐譬如陰晦非雨不晴也。亦有用羌﹑防﹑白芷之風藥以勝濕者﹐譬如淸風薦爽﹐濕气自消也﹐水濕積於腸胃﹐肚腹腫脹者﹐宜用遂﹑戟﹑芫﹑牽之屬以攻其下﹐譬如水滿溝渠﹐非導之不去也。寒濕在於肌肉筋骨之間﹐拘攣作痛﹐或麻痺不仁者﹐宜用姜﹑附﹑丁﹑桂之屬以溫其經﹐譬如太陽中天﹐則濕自幹也﹐濕气在於臟腑之內﹐肌膚之外﹐微而不甚者﹐宜用術﹑蒼﹑朴﹑夏之屬之健脾燥濕﹐譬如些微之濕﹐以灰土糝之﹐則濕自燥也。濕气在於小腸膀胱﹐或腫或渴﹐或小水不通﹐宜用二苓﹑車﹑瀉之屬以滲利之﹐譬如水溢溝澮﹐非疏通其竇不達也。學人能於斯理玩熟﹐則治濕之法﹐必中鵠矣。

丰按﹕此論可爲治濕之提綱﹐醫者勿忽﹗

卷之六秋傷於濕大意

中濕

中濕者﹐卽類中門中之濕中也。蓋濕爲陰邪﹐病發徐而不驟。今忽中者﹐必因脾胃素虧之體﹐宿有痰飲內畱﹐偶被濕气所侵﹐與痰相搏而上衝﹐令人涎潮壅塞﹐忽然昏倒﹐神識昏迷。與中風之證﹐亦頗相似﹐但其脈沈緩﹑沈細﹑沈澀之不同﹐且無口眼斜不仁不用之各異﹐此卽丹溪所謂濕熱生痰﹐昏冒之證也。宜以增損胃苓法去豬苓﹑澤瀉﹑滑石﹐加蘇子﹑制夏﹑遠志﹑菖蒲治之。倘有痰築喉間﹐聲如鼎沸﹐誠有須臾變証之虞﹐可加蘇合香丸﹐分爲兩次衝服。倘得痰平人省﹐始有轉機﹐否則不可救也。

卷之六秋傷於濕大意

冒濕

冒濕之病﹐得之於早晨霧露﹐云瘴山嵐﹐或天陰淫雨﹐晴後濕蒸。初受其气者﹐似乎有物蒙之﹐以致首如裹﹐徧體不舒﹐四肢懈怠﹐脈來濡緩之象。宜用宣疏表濕法取其微汗﹐仿嘉言貴徐不貴驟之意﹐俾其濕邪還表而解﹐毋使其由表而入於裏。倘或脘中痞悶﹐微熱汗少﹐小便短赤﹐是濕邪已入於裏也。宣疏之劑﹐又不相宜﹐宜攺通利之方﹐自然中的。傷濕條內﹐須參閱之。

卷之六秋傷於濕大意

濕熱

賈氏曰﹕夏熱則萬物濕潤﹐秋涼則萬物漧燥。若此論之﹐濕熱之證﹐在長夏而不在秋﹐豈非與《內經》之「秋傷於濕」不合耶﹖細思之﹐斯二句書﹐不重夏秋二字﹐當重在熱涼二字也。蓋熱蒸則濕﹐涼勝則燥﹐理固然矣。卽如立秋處暑之令﹐炎蒸如夏﹐患者非秋濕﹐卽秋暑。其實秋令之濕熱﹐亦必夾之秋暑也。

考濕熱之見證﹐身熱有汗﹐苔黃而澤﹐煩渴溺赤﹐脈來洪數是也﹐當用通利州都法治之。如大便祕結﹐加栝蔞﹑薤白﹐開其上以潤其下。如大便未下﹐脈形實大有力者﹐是濕熱夾有積滯也﹐宜本法內加元明粉﹑制大黃治之。

或問曰﹕先賢嘗謂暑必夾濕﹐今先生謂濕熱夾暑﹐有是說乎﹖答曰﹕小暑之節﹐在於相火之後﹐大暑之气﹐在於濕土之先﹐故先賢有暑必夾濕之訓也。丰謂濕熱夾暑﹐專在大暑至白露而言。蓋斯時濕土主气﹐暑气漸退﹐濕令方來﹐而濕甚於暑者﹐故謂之濕熱夾暑也。又問曰﹕章虛谷錄薛生白濕溫之條﹐加之注解﹐統以濕溫稱爲濕熱。今先生分門而論者何也﹖曰﹕濕體本寒﹐寒濕可以溫散﹔醞釀成熱﹐熱濕可以淸通。惟濕溫不熱不寒﹐最爲難治﹐斷不可混濕溫爲濕熱﹐理當分列濕熱濕溫爲二門。又問曰﹕濕熱致病者多﹐何略而弗詳乎﹖曰﹕因濕致病者﹐固屬不少﹐如腫滿﹑黃膽﹑淋濁等證﹐諸先賢皆早詳於雜証之書﹐是編專論時病﹐毋庸疊贅可耳。

卷之六秋傷於濕大意

寒濕

傷濕又兼寒﹐名曰寒濕。蓋因先傷於濕﹐又傷生冷也。夫寒濕之證﹐頭有汗而身無汗﹐徧身拘急而痛﹐不能轉側﹐近之則痛劇﹐脈緩近遲﹐小便淸白﹐宜以辛熱燥濕法治之。毋使其醞釀成溫﹐而成濕溫之病﹐溫甚成熱﹐而成濕熱之病﹔又毋使其變爲痰飲﹐伏而不發﹐交冬發爲咳嗽之病。由是觀之﹐可不速罄其濕乎﹗須知寒濕之病﹐患於陽虛寒體者爲多﹐辛熱燥濕之法﹐未嘗不爲吻合。濕熱之證﹐患於陰虛火體者爲多﹐此法又宜酌用耳。貿貿者﹐不別病之寒濕熱濕﹐體之陰虛陽虛﹐一遇濕病﹐槪投通利之方﹐若此魯莽﹐未有不誤人者也。

卷之六秋傷於濕大意

濕溫

濕溫之病﹐議論紛紛﹐後學幾無成法可遵。有言溫病復感乎濕﹐名曰濕溫﹐據此而論﹐是病乃在乎春。

有言素傷於濕﹐因而中暑﹐暑濕相搏﹐名曰濕溫﹐據此而論﹐是病又在乎夏。有言長夏初秋﹐濕中生熱﹐卽暑病之偏於濕者﹐名曰濕溫﹐據此而論﹐是病又在乎夏末秋初。細揆三論﹐論濕溫在夏末秋初者﹐與《內經》秋傷於濕之訓﹐頗不齟齬﹔又與四之气大暑至白露﹐濕土主气﹐亦屬符節﹔當宗夏末秋初爲界限也。所有前言溫病復感於濕﹐蓋溫病在春﹐當云溫病夾濕﹔言素傷於濕﹐因而中暑﹐暑病在夏﹐當雲中暑夾濕﹔皆不可以濕溫名之。考其致病之因﹐良由濕邪踞於气分﹐醞釀成溫﹐尙未化熱﹐不比寒濕之病﹐辛散可瘳﹐濕熱之病﹐淸利乃解耳。是病之脈﹐脈無定體﹐或洪或緩﹐或伏或細﹐故難以一定之脈﹐印定眼目也。其證始惡寒﹐後但熱不寒﹐汗出胸痞﹐舌苔白﹐或黃﹐口渴不引飲。宜用淸宣溫化法去連翹﹐加濃朴﹑豆捲治之。

倘頭痛無汗﹐惡寒身重﹐有邪在表﹐宜用宣疏表濕法﹐加葛﹑羌﹑神曲治之。倘口渴自利﹐是濕流下焦﹐宜本法內去半夏﹐加生米仁﹑澤瀉治之。倘有脛冷腹滿﹐是濕邪抑遏陽气﹐宜用宣陽透伏法去艸果﹑蜀漆﹐加陳皮﹑腹皮治之。如果寒熱似瘧﹐舌苔白滑﹐是爲邪遏膜原﹐宜用宣透膜原法治之。如或失治﹐變爲神昏譫語﹐或笑或痙﹐是爲邪逼心包﹐營分被擾﹐宜用祛熱宣竅法﹐加羚羊﹑鉤藤﹑元參﹑生地治之。如撮空理綫﹐苔黃起刺﹐或轉黑色﹐大便不通﹐此濕熱化燥﹐閉結胃腑﹐宜用潤下救津法﹐以生軍易熟軍﹐更加枳殼﹐庶幾攻下有力耳。倘苔不起刺﹐不焦黃﹐此法不可亂投。濕溫之病﹐變證最多﹐殊難罄述﹐宜臨證時活法可也。

卷之六秋傷於濕大意

秋燥

推六气之中﹕燥金主气﹐自秋分而至立冬。諭嘉言以燥令行於秋分之後﹐所以謂秋不遽燥﹐確與气運相合也。沈目南云﹕《性理大全》謂燥屬次寒﹐柰後賢悉謂屬熱﹐大相徑庭。如盛夏暑熱炎蒸﹐汗出﹐肌肉潮潤而不燥也。深秋燥令气行﹐人體肺金應之﹐肌膚漧槁而燥﹐乃火令無權﹐故燥屬涼﹐謂屬熱者非矣。丰細玩之﹐誠非謬也。凡治初患之燥气﹐當宗屬涼擬法。夫秋燥之气﹐始客於表﹐頭微痛﹐畏寒咳嗽﹐無汗鼻塞﹐舌苔白薄者﹐宜用苦溫平燥法治之。若熱渴有汗﹐咽喉作痛﹐是燥之涼气﹐已化爲火﹐宜本法內除去蘇﹑荊﹑桂﹐芍﹐加元參﹑麥冬﹑牛蒡﹑象貝治之。如咳嗽胸疼﹐痰中兼血﹐是肺絡被燥火所劫﹐宜用金水相生法去東參﹑五味﹐加西洋參﹑旱蓮艸治之。如諸證一無﹐惟腹作脹﹐大便不行﹐此燥結盤踞於裏﹐宜用松柏通幽法治之。總而言之﹐燥气侵表﹐病在乎肺﹐入裏病在腸胃﹐其餘肝燥腎燥﹐血枯虛燥﹐皆屬內傷之病﹐玆不立論。

或問曰﹕先生遵諭氏《秋燥論》中秋不遽燥﹐燥气行於秋分以後之說﹐殊未見《醫醇KT義》中﹐論之最詳﹐又明出諭氏之謬﹐旣謂燥气行於秋分以後﹐而秋分以前四十五日﹐全不關於秋燥矣﹐故云初秋尙熱﹐則燥而熱﹐深秋旣涼﹐則燥而涼﹐此誠是振聾發之語﹐先生曷不遵之爲龜鑑耶﹖答曰﹕子不知六气循環﹐亦疑諭氏之謬﹐不察大寒至驚蟄﹐主气風木﹔春分至立夏﹐主气君火﹔小滿至小暑﹐主气相火﹔大暑至白露﹐主气濕土﹔秋分至立冬﹐主气燥金﹔小雪至小寒﹐主气寒水。此年年之主气﹐千古不易。由是而推﹐則燥金之令﹐確在乎秋分而至立冬﹐而秋分以前之白露﹑處暑﹑立秋四十五日﹐猶是濕土主气﹐豈可誤爲燥气乎﹖子以爲然否﹖或唯唯而退。

程曦曰﹕論燥气者﹐首推嘉言﹐其次目南與鞠通也。嘉言論燥﹐引大易水流濕﹐火就燥﹐各從其類﹐乃論燥之復气也。目南所論燥病屬涼﹐謂之次寒﹐乃論燥之勝气也。至鞠通論燥﹐有勝气復气﹐與正化對化﹐從本從標之說﹐可爲定論﹐乃曰﹕如仲景用麻﹑桂﹑姜﹑附﹐治寒之勝气也﹐治寒之正化也﹐治寒之本病也。白虎﹑承气﹐治寒之復气也﹐治寒之對化也﹐治塞之標病也。能於此理悟通﹐則燥气之勝復正對本標﹐亦皆了然於胸中矣。

江誠曰﹕人皆知溫爲熱﹐而不知燥爲涼。以燥爲熱者﹐蓋因燥字從火之獘耳。試問旣以燥爲熱﹐曷不以溫字從水而爲寒乎﹖不知四時之令﹐由春溫而後夏熱﹐由秋涼而後冬寒﹐目南先生引《性理大全》之說﹐謂燥屬涼﹐眞所謂千載迷津﹐一朝點破耳。

卷之六

擬用諸法

辛散太陽法﹕﹝見前﹞

通利州都法﹕﹝見前﹞

增損胃苓法﹕﹝見前﹞

宣疏表濕法﹕治冒濕證﹐首如裹﹐徧體不舒﹐四肢懈怠。

蒼術﹝一錢﹐土炒﹞防風﹝一錢五分﹞秦艽﹝一錢五分﹞藿香﹝一錢﹞陳皮﹝一錢五分﹞砂殼﹝八分﹞生甘艸﹝五分﹞

加生薑三片﹐煎服。

此治冒濕之法也。君以蒼術﹑防﹑秦﹐宣疏肌表之濕。被濕所冒﹐則气機遂滯﹐故臣以藿﹑陳﹑砂殼﹐通暢不舒之气。濕藥頗燥﹐佐以甘艸潤之。濕體本寒﹐使以生薑溫之。

辛熱燥濕法﹕治寒濕之病﹐頭有汗而身無汗﹐徧身拘急而痛。

蒼術﹝一錢二分﹐土炒﹞防風﹝一錢五分﹞甘艸﹝八分﹞羌活﹝一錢五分﹞

獨活﹝一錢五分﹞白芷﹝一錢二分﹞艸豆蔻﹝七分﹞漧薑﹝六分﹞

水煎服。

法中蒼﹑防﹑甘艸﹐卽海藏神術散也﹐用於外感寒濕之證﹐最爲中的。更加二活﹑白芷﹐透濕於表﹔艸蔻﹑漧薑﹐燥濕於裏。諸藥皆溫熱辛散﹐倘陰虛火旺之體﹐勿可浪投。

淸宣溫化法﹕﹝見前﹞

宣透膜原法﹕﹝見前﹞

宣陽透伏法﹕﹝見前﹞

祛熱宣竅法﹕﹝見前﹞

潤下救津法﹕﹝見前﹞

苦溫平燥法﹕治燥气侵表﹐頭微痛﹐畏寒無汗﹐鼻塞咳嗽。

杏仁﹝三錢﹐去皮尖﹐研﹞陳橘皮﹝一錢五分﹞紫蘇葉﹝一錢﹞荊芥穗﹝一錢五分﹞桂枝﹝一錢﹐蜜水炒﹞白芍﹝一錢﹐酒炒微焦﹞前胡﹝一錢五分﹞桔梗﹝一錢五分﹞

水煎﹐溫服。

凡感燥之勝气者﹐宜苦溫爲主。故以橘﹑杏﹑蘇﹑荊以解之﹐加白芍之酸﹐桂枝之辛﹐是遵聖訓「燥淫所勝﹐平以苦溫﹐佐以酸辛」是也。秋燥之證﹐每多咳嗽﹐故佐前﹑桔以宜其肺﹐肺得宣暢﹐則燥气自然解耳。

金水相生法﹕松柏通幽法﹕治燥結盤踞於裏﹐腹脹便閉。

松子仁﹝四錢﹞柏子仁﹝三錢﹞冬葵子﹝三錢﹞火麻仁﹝三錢﹞苦桔梗﹝一錢﹞栝蔞殼﹝三錢﹞薤白頭﹝八分﹞大腹皮﹝一錢﹐酒洗﹞

加白蜂蜜一調羹衝服。

此仿古人五仁丸之法也。松﹑柏﹑葵﹑麻﹐皆滑利之品﹐潤腸之功非小﹐較硝﹑黃之推蕩尢穩耳。丹溪治腸痺﹐每每開提上竅﹐或以桔梗﹑蔞﹑薤開其上復潤其下。更加大腹寬其腸﹐白蜜潤其燥﹐幽門得寬得潤﹐何慮其不通哉。

卷之六

備用成方

羌活勝濕湯﹕治濕气在表﹐頭痛頭重﹐或腰脊重痛﹐或一身盡痛﹐微熱昏倦。

羌活獨活川芎本蔓荊子防風甘艸水煎服。

平胃散﹕治濕淫於內﹐脾胃不能克制者。

蒼術陳皮濃朴甘艸爲末﹐姜湯下。

除濕湯﹕治傷濕腹痛﹐身重足軟﹐大便溏瀉。

蒼術陳皮茯苓制夏藿香濃朴甘艸水煎服。

丰按﹕羌活勝濕湯﹐是治表濕。平胃散﹐除濕湯﹐是治裏濕。傷濕之證﹐總當分表裏而治之。

金匱腎著湯﹕治傷濕身重﹐腹痛腰冷。

漧薑茯苓白術甘艸水煎服。

丰按﹕《經心錄》加肉桂﹑牛膝﹑杜仲﹑澤瀉﹐更爲切當。庵𨿽謂屬外感之濕﹐非腎虛也﹐竊謂受邪之處﹐無有不虛﹐標本兼治﹐未嘗不妥。

松峯達原飲﹝又可達原飲有知母﹑黃芩﹐無黃柏﹑梔子﹑茯苓﹞﹕治濕熱盤踞膜原。

檳榔艸果濃朴白芍甘艸黃柏梔子茯苓水煎服。

劉松峯曰﹕溫而兼濕﹐故去知母﹐而換黃柏以燥濕﹐且救水而利膀胱﹔去黃芩換梔子﹐瀉三焦之火﹐而下行利水﹔加茯苓利小便而益脾胃。三者備﹐而濕熱除矣。

三仁湯﹕治濕溫胸悶不饑﹐舌白不渴﹐午後身熱﹐狀若陰虛。

杏仁蔻仁生米仁滑石通艸竹葉濃朴制夏水煎﹐日三服。

蒼苓白虎湯﹕治濕溫身重﹐胸滿頭痛﹐妄言多汗﹐兩脛逆冷。

蒼術茯苓石膏知母生甘艸加粳米﹐煎服。

丰按﹕三仁湯﹐治濕溫之輕者。蒼苓白虎湯﹐治濕溫之重者。當別見證而分治之。

桂苓甘露飲﹕統治濕溫濕熱。

茯苓豬苓白術澤瀉肉桂滑石石膏寒水石水煎﹐溫服。

丰按﹕此方卽五苓散加三石。蓋五苓利濕﹐三石淸熱﹐治濕溫最合﹐倘治濕熱﹐當去肉桂可也。

杏蘇散﹕治燥傷本髒﹐頭微痛惡寒﹐咳嗽稀痰﹐鼻塞嗌塞﹐脈弦無汗。

杏仁蘇梗茯苓制夏陳皮甘艸枳殼枯梗前胡加姜﹑棗﹐煎服。

淸燥救肺湯﹕治諸气郁﹐諸痿喘嘔之因於燥者。

麥冬阿膠杏仁麻仁桑葉枇杷葉人參甘艸石膏水煎﹐溫服。

滋燥養營湯﹕治火爍肺金﹐血虛外燥﹐皮膚皺揭﹐筋急爪枯﹐或大便祕結。

當歸黃芩生地熟地白芍甘艸秦艽防風水煎﹐溫服。

蜜煎導法﹕治陽明證﹐自汗﹐小便利﹐大便祕者。

蜂蜜用銅器微火熬﹐頻擾勿令焦﹐候凝如飴﹐撚作挺子﹐頭銳如指﹐糝皂角末少許﹐乘熱納穀道中﹐用手抱住﹐欲大便時去之﹝加鹽少許亦可﹐鹽能潤燥軟堅﹞。

丰按﹕六气之中﹐惟燥气難明。今人治燥﹐動手非沙參﹑玉竹﹐卽生地﹑二冬﹐不知燥有勝气復气﹔在表在裏之分。如杏蘇散﹐是治燥之勝气﹔淸燥救肺湯﹐是治燥之復气﹐滋燥養營湯﹐血虛外燥者宜之﹔蜜煎導法﹐液虧裏燥者宜之。一偏滋補淸涼﹐非法也。

卷之六

臨證治案

裏濕釀熱將成疸證徽商張某﹐神气疲倦﹐胸次不舒﹐飲食減少﹐作事不耐煩勞。前醫謂脾虧﹐用六君子湯爲主﹐未效。又疑陰虛﹐攺用六味湯爲主﹐服下更不相宜。來舍就診﹐脈息沈小緩澀﹐舌苔微白﹐面目隱黃。丰曰﹕此屬裏濕之證﹐誤用滋補﹐使气機閉塞﹐則濕釀熱﹐熱蒸爲黃﹐黃膽將成之候。倘不敢用標藥﹐蔓延日久﹐必難圖也。卽用增損胃苓法去豬苓﹐加秦艽﹑茵陳﹑楂肉﹑雞金治之。服五劑胸脘得暢﹐黃色更明﹐惟小便不得通利﹐仍照原方去秦艽﹐加木通﹑桔梗。又服五劑之後﹐黃色漸退﹐小水亦長﹐攺用調中補土之方﹐乃得全愈。

裏濕誤補成臌得破則愈西鄕鄭某﹐水濕內侵於脾﹐神疲肢軟﹐自疑爲體虧而餌大棗﹐則腹皮日脹﹐納食尢劇﹐來求丰診。兩手之脈﹐沈緩而鈍﹐以手按其腹﹐緊脹如鼓﹐此屬气阻濕畱﹐將成臌脹之候。乘此體質尙實﹐正气未衰﹐當用消破之劑﹐以治其標。卽以蓬術﹑檳榔﹑靑皮﹑菔子﹑漧薑﹑官桂﹑濃朴﹑蒼術﹐雞金爲引﹐連服七劑而寬。

中濕誤作虛風城東葉某﹐因公勞役﹐由遠方歸﹐覺眩暈神疲﹐自以爲虧﹐先服東參﹑龍眼。卽延醫治﹐乃作水不涵木﹐木動生風論治﹐服藥後忽倒﹐神識模糊﹐急求治於丰﹐診得脈象沈小而滑。思脈沈肢冷爲中气﹐今肢不冷者非﹔忽倒神昏似中風﹐然無口眼斜者又非。推其起病之初﹐有眩暈神疲等證。其神疲者必因濕困於脾也﹔眩暈者﹐無痰不作也。此宿伏之痰﹐與新侵之濕﹐相搏上衝所致﹐斯爲中濕證也。卽用宣竅導痰法加竹瀝﹑薑汁治之﹐三劑而神醒矣。後用六君爲主﹐以收全效。

秋濕時令忽患暴中丁丑孟秋﹐炎蒸如夏﹐乍雨如黴﹐患急病者甚眾。有城北王某﹐刈稻歸來﹐正欲晚餐﹐倏然昏倒﹐不知人事﹐痰響喉間。吾衢土俗﹐以爲齷齪﹐卽倩人揪刮﹐神識略見淸明。邀丰診之﹐脈來沈細﹐舌苔白滑。丰曰﹕此中濕也。旁有一醫曰﹕沈細之脈﹐白滑之苔﹐當是中寒﹐分明四逆﹑大順之證。丰曰﹕欲用桂﹑附﹐則予謝不敏矣。彼醫不言而退。其妻泣涕求治。丰聞呼吸之聲﹐將有痰起﹐風雲之變﹐恐在頃刻。

卽用藿香﹑神曲﹑川朴﹑杏仁﹑制夏﹑陳皮﹑菖蒲﹑遠志﹑竹瀝﹑薑汁﹐合爲一劑﹐服之未有進退﹔令加蘇合香丸﹐痰響漸平﹐人事稍醒。守舊略爲增損﹐連嘗數劑而瘥。

江誠曰﹕舌苔白滑﹐寒象也。沈細之脈﹐少陰中寒也。考今歲又系太陽在泉﹐寒淫於內﹐彼醫謂中寒﹐欲用四逆﹑大順﹐似乎相象。不知中寒﹑中濕﹐大有攸分。以脈舌而論﹐似屬中寒﹔以時令而論﹐實爲中濕。𨿽脈沈細﹐舌苔白滑﹐但無吐瀉﹑腹痛﹑肢冷等證﹐豈可遽認爲寒﹔四逆﹑大順﹐豈可隨手而用﹗況在孟秋﹐正值濕土主气﹐相火客气﹐又非寒水加臨之候﹐故是證直斷爲濕﹐而用宣竅導痰之藥﹐以收效耳。

濕溫誤作伏暑錢江陸某﹐偶患濕溫時气﹐延醫調治﹐從伏暑立方﹐未效來迓於丰。推其起病根由﹐確系濕溫之病﹐前用一派涼劑﹐焉望中。殊不知濕爲陰邪﹐因气機閉阻﹐濕邪漸化爲溫﹐而未釀熱﹐所以涼藥無功﹐卽熱劑亦無效驗﹐非比寒濕辛散可解﹐熱濕淸利可瘥。今診脈形﹐右部勝左﹐舌苔黃澤﹐胸悶汗多﹐發熱纏綿靡已。此邪尙在气分﹐猶望其宣透而解﹐當用淸宣溫化法加濃朴治之。服二劑胸次稍寬﹐汗亦減少﹐惟軀熱尙未退盡﹐繼以舊法除去半夏﹐再加通艸﹑蟬衣﹐連服三煎遂愈。

髙年濕溫傷气微歙程其﹐年屆賜鳩﹐忽患濕溫之證﹐曾延醫治﹐一稱伏暑﹐一稱濕溫﹐一稱虛損﹐淸利與補﹐皆未中鵠﹐始來商治於丰。診其脈﹐虛數少神﹐心煩口渴﹐微熱有汗﹐神气極疲﹐此皆濕溫傷气之證也。治宜益气卻邪﹐卽以東參﹑麥﹑味﹑甘艸﹑陳皮﹑生苡﹑苓﹑瀉治之。令服數帖﹐熱渴並減。但精神尙倦﹐飲食少餐﹐姑率舊章﹐佐以神﹑苓﹑夏﹑曲﹐又服數帖﹐日復一日矣。

濕溫化燥攻下得愈須江周某之郎﹐由濕溫誤治﹐變爲唇焦齒燥﹐舌苔幹黑﹐身熱不眠﹐張目妄言﹐脈實有力。此分明濕溫化熱﹐熱化燥﹐燥結陽明﹐非攻下不能愈也。卽用潤下救津法﹐服之未效﹐屢欲更衣而不得﹐後以熟軍攺爲生軍﹐更加杏霜﹑枳殼﹐始得大解﹐色如敗醬﹐臭不可近。是夜得安寐﹐妄全無﹐次日舌苔亦轉潤矣。繼以淸養肺胃﹐調理二旬而安。

妊娠燥气爲病三湘諭某之內﹐孕經七月﹐忽受燥气﹐咳嗽音嘶。前醫貿貿﹐不詢月數﹐方內遂批爲子喑﹐竟忘卻《內經》有「婦人重身﹐九月而喑」一段。醫者如此﹐未免爲識者所譏﹐觀其方案﹐龐雜之至﹐所以罔效。丰診其脈﹐弦滑而來﹐斯時肺經司胎﹐咳逆音啞﹐顯系肺金被燥气所侵之證。宜辛涼解表法去蟬衣﹑淡豉。

加桑葉﹑菊花﹐橄欖爲引﹐連嘗三服﹐音揚咳止矣。

感受秋涼燥气城西戴某之女﹐賦稟素虧﹐忽患微寒微熱﹐乏痰而咳。前醫用皮﹑桂﹑芍﹐和其營衛﹔百合﹑款冬﹐潤其漧咳﹔西黨﹑歸身﹐補其气血。方藥似不雜亂﹐但服下胸膈更閉﹐咳逆益勤﹐寒熱依然不減。丰診其脈﹐浮弦沈弱﹐舌苔白薄﹐此感秋涼之燥气也。卽用蘇梗﹑橘紅﹑蟬衣﹑淡豉﹑蔞皮﹑叭噠﹑象貝﹑前胡。服二劑﹐寒熱遂減﹐咳逆猶存﹐病家畏散﹐不敢再服﹐復來邀診。

丰曰﹕邪不去則肺不淸﹔肺不淸則咳不止﹐倘懼散而喜補﹐補住其邪﹐則虛損必不可免。仍令原方服二劑﹐其咳日漸減矣。後用輕靈之藥而愈。可見有是病當用是藥﹐知其虧而不補者﹐蓋邪未盡故也。

血虧液燥加感燥气云岫錢某之妹﹐素來淸瘦﹐營血本虧﹐大解每每維艱﹐津液亦虧固已。邇來畏寒作咳﹐胸次不舒﹐脈象左部小澀﹐而右部弦勁﹐此屬陽明本燥﹐加感燥之勝气﹐肺經受病﹐气機不宣﹐則大便益不通耳。遂用蘇梗﹑杏仁﹑陳皮﹑桔梗﹑蔞皮﹑薤白﹑淡豉﹑蔥葉治之。服二劑﹐畏寒已屏﹐咳逆亦疏﹐惟大解五日未行。思丹溪治腸痺之證﹐每每開提肺气﹐使上焦舒暢﹐則下竅自通泰矣。今照舊章加之兜鈴﹑紫菀﹑柏子﹑麻仁﹐除去蘇﹑陳﹑蔥﹑豉。令服四煎﹐得燥屎數枚﹐肛門痛裂﹐又加麥冬﹑歸﹑地﹑生黑芝麻﹐服下始獲痊愈。

程曦曰﹕鞠通論燥气﹐有勝復之分。今觀書中之論治﹐更有表裏之別焉。如秋分至立冬之候﹐有頭痛惡寒作咳者﹐是燥气在表之證也﹐法當宣散其肺。有大便祕結而艱難者﹐是燥气在裏之證也﹐法當滋潤腸胃﹐其能識勝復﹐別表裏者﹐則治燥之法﹐無餘蘊矣。

卷之七

秋傷於濕冬生咳嗽大意

考六气之中﹐濕气在乎秋令。故經謂「秋傷於濕」。濕土之气﹐內應乎脾﹐脾土受濕﹐不司運化﹐內濕釀成痰飲﹐上襲於肺﹐遂爲咳嗽病矣。夫六气之邪﹐皆能令人咳嗽﹐又不獨乎濕也。斯言濕者﹐是爲伏气咳嗽﹐有西昌諭嘉言先生疑濕字之訛﹐攺作秋傷於燥﹐發明秋燥之論﹐𨿽有悖經之罪﹐然亦因乎六气起見也。蓋《內經》論濕﹐殆在乎立秋﹑處暑﹑白露濕土主气之時﹔諭氏論燥﹐殆在乎秋分﹑寒露﹑霜降燥金主气之候。據愚意更有界限分焉﹕竊謂秋初傷濕不卽發者﹐濕气內釀成痰﹐痰襲於肺而作嗽﹐名曰痰嗽﹐治宜理脾爲主﹐滲濕爲佐。如秋末傷燥﹐不卽發者﹐燥气內侵乎肺﹐肺失淸降而作咳﹐名曰漧咳﹐治宜理肺爲主﹐潤燥爲佐。總之不越兩太陰之治也。斯言傷濕傷燥而咳嗽者﹐皆由秋令之伏气而發於冬。其卽發者﹐仍歸傷濕秋燥門中治之。

卷之七秋傷於濕冬生咳嗽大意

痰嗽

痰嗽者﹐因痰而致嗽也。夫作嗽之病﹐風﹑寒﹑暑﹑熱﹐皆能致之。古人議論紛紜﹐惟李雲間﹑章若耶二先生﹐皆括爲內傷﹑外感。觀其立論﹐卓犖不羣﹐然與《內經》「秋傷於濕」之嗽無預。丰不揣鄙陋而特補之。斯病也﹐良由立秋以後﹐秋分以前﹐先傷於濕﹐濕气內踞於脾﹐釀久成痰﹐痰襲於肺﹐气分壅塞﹐治節無權﹐直待冬來﹐稍感寒气﹐初客皮毛﹐漸入於肺﹐肺气上逆﹐則潛伏之濕痰﹐隨气而逆﹐遂成痰嗽之病矣。其脈必見弦滑﹐或見微緊﹐右寸關必較餘部不調﹐舌苔白潤﹐胸次不舒﹐痰白而稀﹐口不作渴﹐此皆秋濕伏气之見證也。理當治脾爲主﹐滲濕化痰爲佐﹐宜以加味二陳法治之。如有惡寒發熱者﹐再加蘇梗﹑前胡﹔气喘者﹐加之旋復﹑蘇子﹐當隨其證而損益之。

或問﹕作嗽之病﹐四時皆有。今觀是篇﹐獨發於冬﹐他時之嗽﹐因何勿論耶﹖答曰﹐子不觀本論中﹐原有風﹑寒﹑暑﹑熱皆能致之之說﹐四時都有咳嗽之病也。曰﹕何不分而論之。曰﹕前之風溫﹑風熱﹑風寒﹑冒風﹑暑咳﹑秋燥﹐以及後之冬溫條中﹐皆有咳嗽之證。若重復而論之﹐能不令人心厭乎﹖是論專言伏气釀痰致嗽﹐而風﹑寒﹑暑﹑熱致嗽者﹐可毋重贅耳。

卷之七秋傷於濕冬生咳嗽大意

漧咳

漧咳者﹐乏痰而咳逆也。此因秋分之後﹐先傷乎燥﹐燥气內侵乎肺﹐當時未發﹐交閉藏之令乃發﹐斯爲金寒水冷之咳也。前論秋燥條中﹐是爲燥之新邪﹔此論漧咳﹐是爲燥之伏气。其證咳逆乏痰﹐卽有痰亦淸稀而少﹐喉間幹癢﹐咳甚則胸脇引疼﹐脈沈而勁﹐舌苔白薄而少津﹐當用溫潤辛金法治之。如胸脇痛者﹐可加旋復﹑橘絡﹔咳逆艱難者﹐再加松子﹑款冬。咳劇震動血絡﹐喉痛吐紅﹐脈轉沈滑﹐或沈數﹐此燥气已化爲火也﹐當用淸金寧絡法治之。如咳逆气短﹐甚則有汗﹐咽喉漧燥者﹐當用金水相生法治之。蹉跎失治﹐最易延爲癆損﹐可不謹歟﹗或問曰﹕曾見《內經》有「五臟六腑﹐皆令人咳」之訓。今先生只列痰嗽﹑漧咳爲二門﹐不及臟腑等咳﹐毋乃遺漏乎﹖曰﹕是書專論四時之咳﹐如春令風溫之咳﹐夏令暑熱之咳﹐秋令秋燥之咳﹐冬令冬溫之咳。

其實五臟六腑之咳﹐不過就其見證而分。如胸疼喉痛爲心咳﹐兩脇下痛爲肝咳﹐右痛引肩背爲脾咳﹐喘急咳血爲肺咳﹐腰背相引而痛爲腎咳。又有小腸咳者﹐咳而失气也﹔膽咳者﹐咳嘔苦水也﹔胃咳者﹐咳而欲嘔也﹔大腸咳者﹐咳而遺屎也﹔膀胱咳者﹐咳而遺溺也﹔三焦咳者﹐腹滿而不食也﹔此皆《內經》分臟腑之咳也。念莪先生已分條治之﹐玆不復贅。

卷之七

擬用諸法

加味二陳法﹕治痰多作嗽﹐口不作渴。

白茯苓﹝三錢﹞陳廣皮﹝一錢﹞制半夏﹝二錢﹞生甘艸﹝五分﹞生米仁﹝三錢﹞杏仁﹝三錢﹐去皮尖研﹞

加生薑二片﹑飴糖一匙爲引。

苓﹑陳﹑夏﹑艸﹐卽二陳湯也。汪庵曰﹕半夏辛溫﹐體滑性燥﹐行水利痰爲君。痰因气滯﹐气順則痰降﹐故以陳皮利气。痰由濕生﹐濕去則痰消﹐故以茯苓滲濕爲臣。中不和﹐則痰涎聚﹐又以甘艸和中補土爲佐也。擬加米仁助茯苓以去濕﹐杏仁助陳皮以利气﹐生薑助半夏以消痰﹐飴糖助甘艸以和中﹐凡有因痰致嗽者﹐宜施此法。

溫潤辛金法﹕治無痰漧咳﹐喉癢脇疼。

紫菀﹝一錢﹐蜜水炒﹞百部﹝一錢﹐蒸﹞松子仁﹝三錢﹞款冬花﹝一錢五分﹞叭達杏仁﹝二錢﹐去皮尖用﹞陳廣皮﹝一錢﹐蜜水炒﹞

加冰糖五錢爲引。

肺屬辛金﹐金性剛燥﹐所以惡寒冷而喜溫潤也。紫菀溫而且潤﹐能暢上焦之肺。百部亦溫潤之性﹐暴咳久咳咸宜。更加松子潤肺燥﹐杏仁利肺气。款冬與冰糖﹐本治漧咳之單方。陳皮用蜜制﹐去其燥性以理肺。肺得溫潤﹐則咳逆自然漸止。

淸金寧絡法﹕治燥气化火﹐喉痛咳紅。

麥冬﹝三錢﹐去心﹞肥玉竹﹝二錢﹞北沙參﹝三錢﹞元參﹝一錢五分﹞

細生地﹝三錢﹞旱蓮艸﹝三錢﹞冬桑葉﹝三錢﹞

加枇杷葉三錢去毛蜜炙爲引。

此治燥气化火刑金劫絡之法。麥冬﹑玉竹﹐淸其燥火。沙參﹑元參﹐潤其肺金。細地﹑旱蓮﹐寧其血絡。蓋血藏肝臟﹐故加冬桑葉以平其肝。肺气上逆﹐故加枇杷葉以降其肺。使肺气得降﹐肝血得藏﹐則咳逆吐紅﹐均可定矣。

金水相生法﹕

卷之七

備用成方

瀉白散﹕治肺經有火﹐皮膚蒸熱﹐灑淅寒熱﹐日晡尢甚﹐喘嗽气急等證。

桑白皮地骨皮粉甘艸粳米水煎﹐溫服。

淸肺飲﹕治痰气上逆﹐而作咳嗽。

杏仁貝母茯苓橘紅桔梗甘艸五味子加姜煎﹐食遠服。

瓊玉膏﹕治漧咳嗽。

地黃﹝四斤﹞茯苓﹝十二兩﹞人參﹝六兩﹞白蜜﹝二斤﹞

先將地黃熬汁去渣﹐入蜜煉稠﹐再將參﹑苓爲末和入﹐瓷罐封﹐水煮半日。白湯化服。

丹溪咳血方﹕治咳嗽痰血。

靑黛﹝水飛﹞栝蔞﹝去油﹞海石梔子訶肉等分爲末﹐蜜丸。噙化。嗽甚加杏仁。

千金久嗽方﹕治長久咳嗽神效。

白蜜﹝一斤﹞生薑﹝二斤﹐取汁﹞

先秤銅銚知斤兩訖﹐納蜜﹑薑汁﹐微火熬令薑汁盡﹐惟有蜜斤兩在則止。每含如棗大一丸﹐日三服。

二陳湯﹕治一切痰飲爲病﹐咳嗽脹滿﹐嘔吐惡心﹐頭眩驚悸。

茯苓制半夏陳皮甘艸加生薑﹐煎服。

景嶽六安煎﹕治風寒咳嗽﹐痰滯气逆等證。

陳皮半夏茯苓甘艸杏仁白芥子加生薑三片﹐煎七分﹐食遠服。

丰按﹕以上諸方﹐通治咳嗽。然而咳屬肺﹐嗽屬脾﹐前於痰嗽漧咳門中﹐已詳辧矣。須知前五方多潤肺之品以治咳﹐後二方多理脾之品以治嗽﹐若此分療﹐治無不中。

卷之七

臨證治案

伏濕作嗽認爲冬溫鑑湖沈某﹐孟冬之初﹐忽患痰嗽﹐前醫作冬溫治之﹐閱二十餘天﹐未能奏效。延丰延醫﹐右部之脈極滯﹐舌苔白滑﹐痰多而嗽﹐胸閉不渴。丰曰﹕此卽《內經》「秋傷於濕﹐冬生咳嗽」之病﹐非冬溫之可比也。冬溫之病﹐必脈數口渴﹐今不數不渴者非。冬溫治在乎肺﹐此則治在乎脾﹐張冠李戴﹐所以乏效。遂用加味二陳法去米仁一味﹐加蘇子﹑芥子治之。三劑而胸開﹐五劑而痰嗽減﹐後用六君子湯增損﹐獲全愈矣。

伏濕致嗽南鄕張某﹐左脈如平﹐右關緩滯﹐獨寸口沈而且滑﹐痰嗽纏綿日久﹐外無寒熱﹐內無口渴。前醫用散不效﹐攺補亦不見功。不知此證乃系伏濕釀痰﹐痰气竄肺而致嗽﹐卽經所云「秋傷於濕﹐冬生咳嗽」也。當理脾爲主﹐利肺爲佐﹐卽以制夏﹑化紅﹑茯苓﹑煨姜﹑杏仁﹑紹貝﹑蘇子﹑甘艸治之。約服三﹑四劑﹐痰嗽遂減矣。後循舊法出入﹐調治旬日而安。

痰嗽補脾取效城南程某﹐患嗽月餘﹐交冬未愈﹐始延丰診。診得脈形沈弱而滑﹐舌體無榮﹐苔根白膩﹐神气疲倦﹐飲食並廢。丰曰﹕此賦稟素弱﹐濕襲於脾﹐脾不運化﹐釀痰入肺所致。以脾濕爲病本﹐肺痰爲病標﹐卽先哲云﹕脾爲生痰之源﹐肺爲貯痰之器。治當補脾爲主。程曰﹕風痰在肺﹐補之恐增其閉。卽出曾服十餘方﹐皆是荊﹑防﹑枳﹑桔﹑杏﹑貝﹑蘇﹑前等品。丰曰﹕此新感作嗽之藥﹐與之伏气﹐理當枘鑿。卽用六君加玉蘇子﹐生米仁治之﹐服五劑神气稍振﹐痰嗽漸疏﹐繼進十餘劑﹐方得全愈。

江誠曰﹕痰嗽之證﹐須知有新感﹐有伏气。新感之脈必多浮﹐伏气之脈必多沈。新感之嗽﹐必兼鼻塞聲重﹐頭痛發熱﹔伏气之嗽而無諸證也。凡伏气之證﹐法當宣气透邪。前醫以荊﹑防﹑枳﹑桔反未臻效﹐而吾師用六君補气﹐蘇子降气﹐米仁滲濕﹐而反效者何也﹖蓋由風﹑寒﹑暑﹑濕潛伏者﹐固宜透發﹐惟此則不然。當知濕气未成痰之先﹐可以透發﹐旣成痰之後﹐焉能向外而解耶﹖因痰之源在脾﹐故用六君子扶脾以去其濕﹐而化其痰﹕蘇子降气﹐毋使其痰上襲於肺﹔米仁滲濕﹐毋使其濕再釀成痰。倘用宣提之方﹐則痰益襲於肺﹐而嗽更無愈期矣。

燥气伏邪作咳括蒼馮某﹐陰虛弱質﹐向喫洋煙﹐約漧咳者﹐約半月矣。曾經服藥未驗﹐十月旣望﹐來舍就醫。兩寸之脈極數﹐餘部皆平。丰曰﹕據此脈形﹐當有咳嗽。馮曰﹕然。曾服散藥未效何﹖丰曰﹕散藥宜乎無效﹐是證乃燥气伏邪之咳﹐非新感風寒之咳﹐理當淸潤肺金﹐庶望入彀。遂用淸宣金髒法去兜鈴﹑杷葉﹐加甘菊﹑梨皮。服一劑﹐減一日﹐連服五劑﹐咳逆遂屏。後歸桑梓﹐擬進長服補丸。

燥气刑金致使咳紅鄂渚阮某之外家﹐漧咳喉痛﹐纏綿匝月﹐始延丰治。未診卽出前方閱之﹐初用辛散之方﹐後用滋補之藥﹐不但罔效﹐尢增咳血頻頻。細診其脈﹐左部緩小﹐右部搏指﹐舌尖絳色而根凝黃。

此屬燥之伏气﹐化火刑金﹐𨿽漧咳吐紅﹐眞陰未損。前以辛散治之固謬﹐以滋補治之亦非﹐斯宜淸暢其肺﹐以理其燥﹐肺得淸肅﹐則咳自平﹐而血不止自止。卽用桑葉﹑杏仁﹑兜鈴﹑浙貝﹑梔皮﹑杷葉﹑蔞殼﹑梨皮﹐再加橄欖爲引。請服三煎﹐忌食煎炒之物﹐服下稍知中﹐繼進三劑﹐遂獲全可。

陰虛之體伏燥化火刑金古黔劉某婦﹐素吸洋煙﹐淸弱體﹐自孟冬偶沾咳逆﹐一月有餘﹐未效來商丰診。閱前所用之藥﹐頗爲合理﹐以桑﹑菊﹑蔞﹑蒡﹑杏﹑蘇﹑桔﹑貝等藥﹐透其燥气之邪。但服下其咳益增﹐其體更怠﹐晝輕夜劇﹐痰內夾雜紅絲﹐脈形沈數而來﹐舌絳無苔而燥。丰曰﹕此屬眞陰虛損﹐伏燥化火刑金之候也。思金爲水之母﹐水爲金之子﹐金旣被刑﹐則水愈虧﹐而火愈熾。制火者﹐莫如水也﹐今水旣虧﹐不能爲母復仇。必須大補腎水﹐以平其火﹐而保其金。金得淸﹐則水有源﹐水有源﹐則金可保﹐金水相生﹐自乏燎原之患。倘或見咳治咳﹐見血治血﹐卽是舍本求末也。丰用知柏八味除去山萸﹐加入阿膠﹑天﹑麥﹐連進五劑﹐一如久旱逢霖﹐而諸盡屏卻矣。

卷之八

冬傷於寒大意

經曰﹕冬傷於寒。謂交立冬之後﹐寒气傷人。其能固密者﹐何傷之有﹖一有不謹﹐則寒遂傷於寒水之經﹐卽病寒熱無汗﹐脈來浮緊﹐名曰傷寒是也。一交春令﹐便不可以傷寒名之。然冬令受寒﹐有淺深之別焉﹐深者爲中﹐淺者爲冒。蓋中寒者﹐寒邪直中於三陰之裏﹐故有吐瀉腹痛﹐急宜熱劑祛寒。冒寒者﹐寒邪冒於軀殼之外﹐則有寒熱身疼﹐不難一汗而愈。傷寒﹑中寒﹑冒寒﹐略述其槪。猶有冬溫之證﹐不可不詳。冬溫者﹐冬應寒而反溫﹐非其時而有其气﹐人感之而卽病者是也。宜用辛涼之法﹐愼勿誤用麻﹑桂﹑靑龍﹐若誤用之﹐必變證百出矣。此四者﹐乃冬時卽病之新感也﹐倘受微寒微溫之气﹐當時未發﹐必待來春而發者﹐便是伏气之病﹐須別諸溫而治之。

或問曰﹕曾見東垣之書﹐已有冬傷於寒﹐春必病溫等論。先生拾前人之唾餘﹐竟以爲獨開生面之創﹐欺人乎﹖抑亦自欺之甚也﹖答曰﹕子言過矣﹗丰亦見《此事難知》之內﹐有論四篇﹐所云都是五行生克有餘不足﹐所勝所不勝之理﹐其義難明﹐誠難知之書也。丰今分論八篇﹐以爲時證提綱﹐其理透徹﹐閱者易知﹐明出冬傷於寒之新感﹐所見何證﹔冬傷於寒﹐春必病溫之伏气﹐所見何證﹔一一詳明﹐了如指掌。

與東垣之論﹐意思懸殊﹐何嘗拾其唾餘﹐以爲己出耶﹗此猶應試﹐共一題目﹐而文本實不雷同﹐奚敢欺人復自欺耳﹗然乎否乎﹖

卷之八冬傷於寒大意

傷寒

傷寒者﹐由冬令之寒邪﹐傷於寒水之經也。考諸賢之書﹐皆謂霜降之後﹐春分以前﹐有感觸者﹐是爲傷寒。據六气而推之﹐似乎不然。蓋霜降之後﹐猶是燥金主气﹐有感之者﹐是涼气也。如或天气大寒﹐卽《金匱》所謂未至而至也﹐春分以前﹐正是風木司權﹐有感之者﹐是風邪也﹐如或天气大寒﹐卽《金匱》所謂至而不去也﹐若此則界限分矣。其實傷寒之病﹐確在乎立冬之後﹐寒水主政之時﹐一交春令﹐風木主政﹐便不可以傷寒名之。卽有寒熱爲病﹐與傷寒相似者﹐便是先賢所謂春應溫而反寒﹐寒疫之病也。夫傷寒之爲病﹐頭疼身痛﹐寒熱無汗﹐脈來浮緊者﹐宜用辛散太陽法去前胡﹑紅棗﹐加紫蘇﹑蔥白治之﹐如體實邪盛者﹐仲聖麻黃湯亦可用之。若果有汗﹐脈浮而緩﹐便是傷風之病﹐倘誤用之﹐變證蜂起矣。此略述寒邪初傷太陽寒水之經之證也。其傳經﹑兩感﹐合痛﹑並病﹐及誤治﹑變證﹑壞證﹐仲景書中細詳﹐可毋重贅。

丰嘗謂凡學時病者﹐必須參讀仲景《傷寒論》﹐庶可融會貫通﹐否則不可以言醫也。

卷之八冬傷於寒大意

中寒

中寒者﹐交一陽之後﹐時令過於嚴寒﹐突受寒淫殺厲之气﹐卒然腹痛﹐面靑吐瀉﹐四肢逆冷﹐手足攣蜷﹐或昏閉身涼﹐或微熱不渴等證。丹溪曰﹕倉卒中寒﹐病發而暴﹐難分經絡﹐溫補自解﹐斯說似乎滅裂﹐其實有三陰之別焉。蓋太陰中寒﹐則脘中作痛﹐少陰則臍腹作痛﹐厥陰則少腹作痛。見證旣分﹐更當審其脈象﹐如沈緩中太陰﹐沈細中少陰﹐沈遲中厥陰﹐若此別之﹐庶幾導。如果脈微欲絕﹐昏不知人﹐問之不能答﹐似此難分經絡﹐始可遵丹溪用溫補之劑﹐急擬挽正回陽法治之。三陰中寒﹐皆以甘熱祛寒法治之。若寒中太陰﹐以漧薑爲君﹐少陰以附子爲君﹐厥陰以吳萸爲君。吐甚加藿香﹑豆蔻﹐瀉甚加蒼術﹑木香﹐筋攣者佐以木瓜﹑橘絡﹐呃逆者佐以柿蒂﹑丁香。臨証之間﹐切宜細辧而治﹐庶無貽誤。

卷之八冬傷於寒大意

冒寒

冒寒之病﹐偶因外冒寒邪﹐較傷寒則輕﹐比中寒甚緩。蓋傷寒傷乎六經﹐中寒直中乎裏﹐惟冒寒之病﹐乃寒气罩冒於軀殼之外﹐而未傳經入裏也。是以徧體疼﹐頭亦微痛﹐畏寒發熱而乏汗﹐脈象舉之而有餘﹐宜辛溫解表法治之。服藥之後﹐務宜謹避風寒﹐覆被而臥﹐俾其微微汗出而解﹐否則傳經入裏﹐當審何經而分治之。倘或伏而不發﹐來年必發爲春溫﹑風溫等病﹐不可以不知也。

卷之八冬傷於寒大意

冬溫

昔賢謂冬應寒而反溫﹐非其時而有其气﹐人感之而卽病者﹐名曰冬溫是也。其勞力辛苦之人﹐動作汗出﹐溫气乘襲﹐多在於表﹔其冬不藏精之人﹐腎經不足﹐溫气乘襲﹐多在於裏。冬溫𨿽發於冬時﹐然用藥之法﹐與傷寒迥別。蓋溫則气泄﹐寒則气斂﹐二气本屬相反﹐誤用辛溫﹐變證疊出矣。其證頭痛有汗﹐咳嗽口渴﹐不惡寒而惡熱﹐或面浮﹐或咽痛﹐或胸疼﹐陽脈浮滑有力者﹐乃溫邪竄入肺經也﹐宜用辛涼解表法加連翹﹑象貝治之﹐口渴甚者﹐溫邪入胃腑也﹐再加蘆根﹑花粉治之。如或下利﹐陰脈不浮而滑﹐溫邪已陷於裏也﹐宜以淸涼透邪法加葛根﹑黃芩治之。倘熱勢轉劇﹐神气昏憒﹐語錯亂﹐舌苔轉黑者﹐不易治也﹐勉以祛熱宣竅法治之﹐紫雪丹亦可用之。種種變證﹐不能盡述﹐須仿諸溫門中之法可也。

或問﹕冬溫發熱而不惡寒﹐倘惡寒者﹐爲何病也﹖答曰﹕冬溫惡寒﹐偶亦有之﹐良由先感溫气﹐卽被嚴寒所侵﹐寒在外而溫在裏﹐宜用辛溫解表法先去寒邪﹐繼用涼解裏熱法而淸溫气。又問曰﹕傷寒冒寒皆惡寒﹐何以別之﹖曰﹕傷寒冒寒初起無口渴﹐以此別之﹖曰﹕溫邪當發爲冬溫﹐倘其微者﹐伏而不發﹐爲何病也﹖曰﹕伏而不發﹐來春必變爲溫毒也。凡治時病者﹐新邪伏气﹐切要分明﹐庶不至千里毫釐之失。

又問﹕先生之書﹐專爲六气而設﹐風﹑寒﹑暑﹑濕﹑燥﹐皆已詳明﹐何獨火證不詳﹖恐爲不全之書﹐而火證可補述否﹖答曰﹕子不知君火秉權之候﹐有溫病﹑溫毒也﹔相火主政之時﹐有熱病﹑暑病也。君相司令而病者﹐非火證而何﹖何不全之有哉﹗況火爲陽邪﹐其證最著﹐如脈數有力﹐舌苔黃燥﹐或目赤﹐或口渴﹐或喉痛﹐或溺紅﹐皆火證也﹐法當淸涼治之。其餘五志之火﹐龍雷之火﹐悉屬內傷﹐玆不論之。

卷之八

擬用諸法

辛散太陽法﹕﹝見前﹞

挽正回陽法﹕﹝見前﹞

甘熱祛寒法﹕治寒邪直中三陰之證。

甘艸﹝二錢﹐炙﹞淡漧薑﹝一錢﹞淡附片﹝一錢﹞淡吳萸﹝一錢﹞

用開水略煎﹐冷服。

此卽仲景四逆湯也。擬加吳萸之大熱﹐祛厥陰之寒邪﹐以之治寒中三陰﹐最爲中的。庵原解曰﹕寒淫於內﹐治以甘熱﹐故以姜﹑附大熱之劑﹐伸發陽气﹐表散寒邪﹔甘艸亦散寒補中之品﹐又以緩姜﹑附之上僭也。必冷服者﹐寒盛於中﹐熱飲則格拒不納﹐經所謂「熱因寒用」﹐又曰「治寒以熱﹐涼而行之」是也。

辛涼解表法﹕﹝見前﹞

淸涼透邪法﹕﹝見前﹞

祛熱宣竅法﹕﹝見前﹞

辛溫解表法﹕﹝見前﹞

涼解裏熱法﹕﹝見前﹞

卷之八

備用成方

麻黃湯﹕治傷寒太陽病﹐惡寒發熱﹐頭痛項彊﹐無汗而喘﹐脈浮而緊者。

麻黃桂枝杏仁甘艸水煎﹐溫服﹐覆取微汗。

葛根湯﹕治傷寒太陽未罷﹐又傳陽明﹐脈浮長﹐緣緣面赤﹐頭痛連額﹐發熱惡寒而無汗﹐目痛鼻幹不得眠等證。

葛根麻黃桂枝白芍甘艸生薑大棗水煎﹐溫服﹐取微似汗。

小柴胡湯﹕治傷寒少陽病﹐往來寒熱﹐口苦耳聾﹐脇滿脈弦﹐目眩﹐不欲食﹐心煩喜嘔﹐及婦人傷寒﹐熱入血室等證。

柴胡人參制夏黃芩甘艸生薑大棗水煎﹐溫服。

理中湯﹕治傷寒太陰病﹐自利不渴﹐寒多而嘔﹐腹痛便溏﹐脈沈無力﹐或厥冷拘急﹐或結胸吐蛔﹐及感寒霍亂。

人參白術炮姜炙艸本方加附子名附子理中湯。

眞武湯﹕治少陰傷寒腹痛﹐小便不利﹐四肢沈重疼痛﹐自下利者﹐此爲有水气﹐或咳或嘔﹐或小便利﹐及太陽病發汗﹐汗出不解﹐仍發熱﹐心悸頭眩﹐筋惕肉﹐振振欲擗地﹐气虛惡寒。

附子白芍白術茯苓加生薑﹐煎服。

四逆湯﹕治三陰傷寒﹐身痛腹痛﹐下痢淸谷﹐惡寒不渴﹐四肢厥冷﹐或反不惡寒﹐面赤煩躁﹐裏寒外熱﹐或漧嘔﹐或咽痛﹐脈沈微細欲絕。

附子漧薑炙甘艸水煎﹐冷服。

丰按﹕傷寒之方﹐計有一百一十三道﹐長沙書中﹐已全備矣。凡學醫者﹐必須熟玩。今錄此六方﹐不過明六經傷寒之用﹐其寒邪化熱﹐及傳變諸方﹐不能盡錄﹐當閱傷寒之書﹐自明著矣。

千金陽旦湯﹕治冬溫脈浮發熱﹐項彊頭痛。

桂枝白芍黃芩甘艸加姜﹑棗﹐煎服。

千金陰旦湯﹕治冬溫內寒外熱﹐肢節疼痛﹐中挾寒食。

卽陽旦湯加漧薑。

丰按﹕陽旦湯﹐主治先感冬溫﹐又被風寒所遏之病。陰旦湯主治體質本寒﹐忽受冬溫之病。如咳嗽口渴甚者﹐姜﹑桂究難浪用。凡一切溫熱之病﹐最忌辛溫之藥﹐偶或用之﹐非本質屬寒﹐卽外加寒气﹐倘拘於陽旦陰旦﹐爲冬溫一定之方﹐不亦惑乎﹗

卷之八

臨證治案

傷寒調治失法變證須江毛某﹐患傷寒之病﹐壯熱不退﹐計半月來﹐前醫當汗不汗﹐當下不下﹐調治失法﹐變爲神昏譫語﹐循衣摸牀﹐舌苔黃燥﹐脈來沈實﹐此傷寒誤治之變證也。速宜攻下之劑﹐蕩熱保津﹐倘以硝﹑黃爲砒鴆者﹐則不可救。卽以大承气湯加生地﹑石膏﹐煎一大劑﹐午後服頭煎﹐未見動靜﹐薄暮服次煎﹐至四更時分﹐得硬屎數十枚﹐譫語漸少﹐手足漸定﹐肌膚微汗﹐身熱退淸﹐神識亦稍省矣。次日復邀丰診﹐脈形仍實不柔﹐舌苔尙少津液﹐此餘熱未淨也﹐當守原方﹐再服一帖。其兄恐藥力太過。丰曰﹕必要脈象轉柔﹐舌苔轉潤﹐裏熱始盡﹐否則余邪復聚﹐遂難治矣。復將原方煎服﹐服下又得硬屎數枚。其兄急來問曰﹕次煎可服否﹖丰曰﹕往診再議。幸得脈轉平緩﹐舌苔亦見有津﹐攺用仲景炙甘艸湯除去桂枝﹑姜﹑棗﹐加入柏子﹑茯神﹐連服數煎﹐得全瘥耳。

程曦曰﹕凡治病必以脈舌爲主。若遇神昏譫語﹐循衣摸牀之證﹐倘其脈見軟弱者﹐舌淡苔微者﹐皆不可攻也。必須脈來沈實﹐或大有力﹐舌苔黃燥﹐或起芒刺﹐方可攻之。以上見證﹐有虛有實﹐或補或攻﹐當細別之﹐又不可執於承气一法也。

傷寒吐蛔新定章某﹐患傷寒六﹑七日來﹐身熱如焚﹐前醫初用辛散﹐繼用苦寒﹐熱仍不退﹐更加嘔逆吐蛔﹐四末微冷﹐急來求治於丰。診其脈﹐細小而沈﹐舌苔白薄。丰曰﹕此陰陽錯亂之證﹐將成蛔厥之徵。思先哲云﹕雜病吐蛔責於熱﹐傷寒吐蛔責於寒。卽用椒﹑姜以溫其中﹐桂枝以透其表﹐參﹑附以扶其正﹐連﹑梅以安其蛔﹐更佐豆蔻和中止嘔也。令服一劑﹐嘔逆已定﹐四末轉溫﹐惟軀熱未淸。姑守舊方﹐除去姜﹑附﹐加入芩﹑柴﹐一服中機﹐後議數方並效﹐調理半月得安。

陽體中寒仍用熱劑而愈水姜某﹐稟體屬陽﹐生平畏嘗熱藥﹐一日腹中作痛。比丰診之﹐兩手之脈皆沈遲﹐舌根苔白。丰曰﹕此寒气中於太陰﹐理當熱藥祛寒。曰﹕素不受熱藥柰何﹖曰﹕旣不任受﹐姑以溫中化气爲先﹐中機最妙﹐否則再商。卽以豆蔻﹑砂仁﹑吳萸﹑烏藥﹑木香﹑濃朴﹑蘇梗﹑煨姜﹐服之未驗。復診其脈﹐益見沈遲﹐四肢逆冷更甚。丰曰﹕寒邪深入﹐誠恐痛厥﹐非姜﹑附不能效也。𨿽然陽髒﹐亦當先理其標。卽用甘熱祛寒法加肉桂﹑白芍治之﹐遂中病機﹐腹痛頓減﹐脈形漸起﹐手足回溫﹐攺用調中﹐始得安適。可見有病有藥﹐毋拘稟體陰陽﹐但陽體中寒﹐辛熱不宜過劑﹔陰質患熱﹐寒涼不可過投﹔遵《內經》「衰其大半而止」最妥。

冬溫肺胃合病城北方某﹐木火體質﹐偶患冬溫﹐約有半月矣﹐治療乏效﹐轉請丰醫。按之脈形洪數﹐兩寸極大﹐苔黃舌絳﹐口渴喜涼﹐喘咳頻頻﹐甚則欲嘔﹐痰內時有鮮紅。思《內經》有肺咳之狀﹐咳甚唾血﹐胃咳之狀﹐咳甚欲嘔之文。此顯系肺胃受邪﹐明若觀火矣。見前方都是滋陰滋血之劑﹐宜乎冰炭耳。丰用淸宣金髒法去桔梗﹐加花粉﹑鮮斛治之﹐疊進五劑﹐諸證漸平﹐調治旬餘遂愈。

冬溫新感適值經行徽歙鮑某之女﹐閨中待字﹐經水素不調勻﹐一月兩期﹐難免血海無熱。一日忽患冬溫﹐發熱咳嗽﹐胸閉喉疼﹐天癸又至。斯時用芩﹑連﹑梔子﹐以卻其溫﹐實有礙乎經事。倘用歸﹑芎﹑艾葉﹐以調其經﹐實有礙乎溫气。細推其證﹐口不作渴﹐其邪在肺而不在胃﹐腹不作痛﹐其經因熱而不因寒。古人𨿽謂室女莫重於調經﹐然今溫邪告急﹐不得不先治標。其實淸肺之方﹐治上而不妨下。遂用牛蒡﹑象貝﹑桔梗﹑射榦﹑桑葉﹑薄荷﹑蔞皮﹑叭杏﹐靑果爲引。連服三劑﹐軀熱退淸﹐咳嗽亦衰大半﹐但腹內轉疼﹐天癸滴瀝靡盡。仍照原方﹐益以香附﹑澤蘭﹐又服數煎﹐諸恙平復矣。

冬溫傷陰將欲成損丰於冬至赴龍掃墓﹐經過安仁街﹐適有楊某患冬溫未愈﹐有相識者﹐謂丰知醫﹐楊卽懇診。查其所服之方﹐非辛溫散邪﹐卽苦寒降火﹐皆未得法。其脈細小滑數﹐咳嗽痰紅﹐發熱顴赤﹐此溫熱傷陰之證也。當用甘涼養陰﹐辛涼透熱﹐虛像已著﹐急急堤防﹐若再蔓延﹐必不可挽。卽用淸金寧絡法去枇杷葉﹑麥冬﹐細地攺爲大地﹐再加丹皮﹑地骨﹑川貝﹑蟬衣治之﹐服至五帖﹐熱退紅止矣。丰返﹐復過其處﹐見病者面有喜色﹐謂先生眞神醫也﹐病勢減半﹐惟KT咳嗽數聲﹐日晡顴赤而已。診之脈亦稍和﹐此欲愈之象也。

姑照原方去旱蓮﹑蟬蛻﹐加龜版﹑鱉甲﹐令其多服﹐可以免虛。歲暮以茶食來謝﹐始知其恙全可。

附論

治時病常變須會通論

拙著已告竣矣﹗首先論證﹐其次立法﹐其次成方﹐又其次治案﹐醫者能於此熟玩﹐自然融會貫通。弗執定某証之常﹐必施某法﹐某証之變﹐必施某法﹐臨證時隨機活法可也。姑先論其常而通其用﹐如初起因於風者﹐宜以解肌散表法﹔因於寒者﹐宜以辛溫解表法﹔因於暑者﹐宜以淸涼滌暑法﹔因於濕者﹐宜以增損胃苓法﹔因於燥者﹐宜以苦溫平燥法﹔因於火者﹐宜以淸涼透邪法。此皆言初患六气之常證﹐通用之定法也。至於反常之變證﹐不定之活法﹐則又不可不知。如春溫條中﹐有舌絳齒燥﹐譫語神昏﹐手足螈﹐昏憒不語之變﹔濕溫條中﹐有或笑或痙﹐撮空理綫﹐舌苔黃刺﹐或轉焦黑之變。然而亦非一定之變也﹐須知春溫亦有濕溫之變證﹐濕溫亦有春溫之變證﹐論中不能印定﹐須活法而通治之。此又不特春溫﹑濕溫可以會通﹐而暑溫﹑冬溫﹐以及諸病﹐皆有等証之變﹐悉可以通治之。又如諸病﹐見有舌絳齒燥﹐熱傷於陰者﹐淸熱保津法可通用之。譫語神昏﹐熱亂神明者﹐祛熱宣竅法可通用之。手足螈﹐熱極生風者﹐淸離定巽法可通用之。昏憒不語﹐痰襲心包者﹐宣竅導痰法可通用之。及至發笑之證﹐皆由邪襲於心﹔發痙之證﹐皆系風乘虛入﹔或至撮空理綫﹐循衣摸牀等證﹐皆當審其虛實﹐通其活法﹐則不但治時病可以融會﹐卽治雜病亦有貫通之妙耳。

附論

五運六气論

治時令之病﹐宜乎先究運气。經曰「不知年之所加﹐气之盛衰﹐不可以爲工也。」戴人云「不讀五運六气﹐檢徧方書何濟。」由是觀之﹐治時病者﹐可不知運气乎﹗近世之醫﹐皆謂五運六气﹐與歲多有不應﹐置之弗習﹐是未達夫天地之常變也。常者如君相司令則當熱﹐寒水主政則當寒﹐變者當熱反寒﹐當寒反熱之類是也。試以其常而言之﹐五運者﹐木﹑火﹑土﹑金﹑水也﹐一運主七十二日有奇。六气者﹐風﹑君﹑相﹑濕﹑燥﹑寒也﹐一气司六十日有奇。故五運六气合行﹐而終一歲。蓋主運主气﹐歲歲皆然﹔客運客气﹐年年更換。每年從大寒日﹐初交木運﹐二爲火運﹐三爲土運﹐四爲金運﹐終爲水運﹐此主運也。經曰「甲己之歲﹐土運統之﹔乙庚之歲﹐金運統之﹔丙辛之歲﹐水運統之﹔丁壬之歲﹐木運統之﹔戊癸之歲﹐火運統之。」如甲己之年﹐甲己化土﹐土爲初運﹐金爲二運﹐水爲三運﹐木爲四運﹐火爲五運﹐此客運也。主气亦從大寒日交﹐厥陰風木爲初气﹐少陰君火爲二气﹐少陽相火爲三气﹐太陰濕土爲四气﹐陽明燥金爲五气﹐太陽寒水爲終气﹐此主气也。客气每歲循環﹐根據年推算﹐如子午之年﹐初爲寒水﹐二爲風木﹐三爲君火﹐四爲濕土﹐五爲相火﹐終爲燥金。又如丑未﹐初爲風木﹔寅申﹐初爲君火﹔卯酉﹐初爲濕土﹐辰戌﹐初爲相火﹔巳亥﹐初爲燥金﹐此客气也。每年三气爲司天﹐終气爲在泉。如子午之年﹐三气是君火﹐乃君火司天﹐主熱淫所勝。終气是燥金﹐乃燥金在泉﹐主燥淫於內。其餘可類推矣。倘遇壬﹑戊﹑甲﹑庚﹑丙之年﹐皆曰太過﹐木曰發生﹐火曰赫曦﹐土曰惇阜﹐金曰堅成﹐水曰流衍。丁﹑癸﹑己﹑乙﹑辛之年﹐皆曰不及﹐木曰委和﹐火曰伏明﹐土曰卑監﹐金曰從革﹐水曰涸流。若太過被克﹐不及得助﹐皆曰平運﹐木曰敷和﹐火曰升明﹐土曰備化﹐金曰審平﹐水曰靜順。此述五運六气之主客﹐司天在泉﹐太過不及之大槪。在學人﹐先宜熟此有定之常﹐然後審其無定之變可也。倘欲深求底蘊﹐再考《內經》﹐愼毋惑於飛疇運气不足憑之說耳。

附論

溫瘟不同論

溫者﹐溫熱也﹔瘟者﹐瘟疫也﹔其音同而其病實屬不同。又可《瘟疫論》中﹐謂後人省加爲瘟﹐瘟卽溫也。鞠通《溫病條辧》﹐統風溫﹑溫熱﹑溫疫﹑溫毒﹑冬溫爲一例。兩家皆以溫瘟爲一病。殊不知溫熱本四時之常气﹐瘟疫乃天地之厲气﹐豈可同年而語哉﹗夫四時有溫熱﹐非瘟疫之可比。如春令之春溫﹑風溫﹐夏令之溫病﹑熱病﹐長夏之暑溫﹐夏末秋初之濕溫﹐冬令之冬溫﹐以上諸溫﹐是書皆已備述﹐可弗重贅。而鞠通先生之書﹐其實爲治諸溫病而設也。至於瘟疫之病﹐自唐宋以來﹐皆未詳細辧論。迨至明末年間﹐正值凶荒交迫﹐處處瘟疫﹐慘不堪言﹐吳又可先生所以著《瘟疫論》一書。所謂邪從口鼻而入﹐則其所客﹐內不在臟腑﹐外不在經絡﹐捨於伏脊之內﹐去表不遠﹐附近於胃﹐乃表裏之分界﹐是爲半表半里﹐卽《鍼經》所謂橫連膜原是也。其初起先憎寒而後發熱﹐日後但熱而無憎寒。初得之二﹑三日﹐其脈不浮不沈而數﹐頭痛身疼﹐晝夜發熱﹐日晡益甚者﹐宜達原飲治之。咸豐八載﹐至同治紀元﹐吾衢大兵之後﹐繼以凶年﹐沿門合境﹐盡患瘟疫。其時丰父子延醫用方﹐皆宗又可之法也﹐更有頭面頸項﹐頰腮並腫者﹐爲大頭瘟。

發塊如癅﹐徧身流走者﹐爲疙瘩瘟。胸髙脇起﹐嘔汁如血者﹐爲瓜瓤瘟。喉痛頸大﹐寒熱便祕者﹐爲蝦蟆瘟﹝一名撚頸瘟﹞。兩腮腫脹﹐憎寒惡熱者﹐爲鸕瘟。徧身紫塊﹐發出黴瘡者﹐爲楊梅瘟。小兒邪郁皮膚﹐結成大小靑紫斑點者﹐爲葡萄瘟﹐此皆瘟疫之證﹐與溫病因時之証之藥﹐相去徑庭﹐決不能溫﹑瘟混同而論也。因憶又可著書﹐正崇禎離亂之凶年﹔鞠通立論﹐際幹嘉升平之盛世﹔一爲瘟疫﹐一爲溫熱﹐時不同而病亦異。由是觀之﹐溫病之書﹐不能治瘟疫﹔瘟疫之書﹐不能治溫病。故凡春溫﹑風溫﹑溫病﹑暑溫﹑濕溫﹑冬溫﹐字必從。瘟疫﹑大頭﹑疙瘩﹑瓜瓤﹑蝦蟆﹑鸕﹑楊梅﹑葡萄等瘟﹐字又從。溫﹑瘟兩字﹐判然不同﹐而況病乎﹗知我者﹐幸弗以丰言爲河漢也。

附論

傷寒書統治六气論

漢長沙著《傷寒論》﹐以治風﹑寒﹑暑﹑濕﹑燥﹑火六气之邪﹐非僅爲寒邪而設。然則其書名傷寒何也﹖蓋緣十二經脈﹐惟足太陽在表﹐爲寒水之經﹐凡六淫之邪爲病者﹐皆必先傷於寒水之經﹐故曰傷寒。

今人都以寒水之寒字﹐誤爲寒熱之寒﹐若此則傷寒之書﹐專治寒邪﹐而風﹑暑﹑燥﹑濕﹑火﹐了不干涉矣。

殊不思長沙首列桂枝湯以治風﹐明明指人統治六气﹐而非僅治一寒邪之意﹐於此已露一斑。若果專治寒邪﹐理當列麻黃湯﹑附子湯﹑四逆﹑理中等湯爲先﹐而不列桂枝湯爲首也。況又有白虎湯以治暑﹐五苓散以治濕﹐炙甘艸湯以治燥﹐大小承气以治火﹐此顯明六气統治之書﹐而今以爲專治寒邪﹐則誤甚矣。時賢又謂傷寒論六經﹐溫熱論三焦﹐此兩句書﹐更爲印定眼目。不知邪气襲人﹐皆由表而入於裏﹐惟溫疫之气﹐穢濁之气﹐乃論三焦可也。以其气從口鼻而入﹐先擾於上﹐次傳中下﹐除此而外﹐則風﹑寒﹑暑﹑濕﹑燥﹑火﹐無不盡從表入。況李謂「太陽行身之表﹐外邪皆得傷之」。其傷寒之書﹐能統治六气者﹐可無疑矣。凡學治時病者﹐必須讀仲景《傷寒論》﹐參讀時賢之書﹐考古酌今﹐則胸中自有風﹑寒﹑暑﹑濕﹑燥﹑火之界限。若不讀仲景之本﹐而專讀時賢之書﹐眞所謂捨本求末矣。

附論

辟俗醫混稱傷寒論

人被寒所傷者﹐謂之傷寒﹐夫寒居六气之一﹐豈可混稱乎﹖嘗考寒水之令﹐在乎小雪﹑大雪﹑冬至﹑小寒之節﹐共主六十日有奇。蓋小雪居於十月﹐乃六陰盡出之際﹐而寒气方盛之時﹔大雪﹑冬至居十一月﹐小寒居十二月﹐正成發栗烈之候。斯時之气﹐人感觸者﹐盡屬傷寒之病。勿可以大寒至驚蟄之風木﹐春分至立夏之君火﹐小滿至小暑之相火﹐大暑至白露之濕土﹐秋分至立冬之燥金等等之時所患者﹐混同一稱傷寒。然而亦有可稱者﹐不可不知。丰於前論中﹐有謂傷寒之寒字﹐爲寒水之經之寒﹐非寒熱之寒也。凡風﹑寒﹑暑﹑濕﹑燥﹑火﹐無不由表而入﹐皆必先傷於寒水之經﹐六气之邪﹐僉可稱爲傷寒。但有不可稱者﹐又不得不力辧其非。嘗聞專治傷寒家﹐有溫病傷寒﹐熱病傷寒﹐痧證傷寒﹐瘡瘍傷寒等名。不知溫病﹑熱病﹐皆屬伏气﹐痧因沙穢﹐瘡因濕熱﹐豈可混稱爲傷寒乎﹖尢有夾痰傷寒﹑夾食傷寒﹑夾气傷寒﹑夾血傷寒等名﹐揆厥由來﹐痰﹑食﹑气﹑血﹐是爲傷寒之兼證﹐又豈可混稱爲傷寒乎﹖仲景原文﹐從未見有此證﹐竊疑其爲杜撰也。後見吳中戈存橘先生《傷寒補天石》中﹐果有以上諸証之名﹐始知其有自也。𨿽然戈氏之書﹐醫者不必宗之﹐其所當宗者﹐如無己之《明理》﹐嘉言之《尙論》﹐韻伯之《來蘇》﹐路玉之《大成》﹐誠爲醫家不可少之書﹐後學所宜奉爲圭臬也。至時俗混稱傷寒之證﹐更爲不通﹐見初起嘔吐者﹐謂爲齷齪傷寒﹔泄瀉者﹐爲漏底傷寒﹔脇痛者﹐爲刺脇傷寒﹔寒不甚寒﹐熱不甚熱﹐綿綿難愈者﹐爲癟疲傷寒﹐卽徽俗謂之混沌傷寒﹐名目極多﹐難以枚舉。總之﹐小雪至小寒而重感者﹐爲眞傷寒。風﹑暑﹑燥﹑濕﹑火﹐先傷寒水之經者﹐亦可稱爲傷寒。至溫病﹑熱病﹐痧癥﹑瘡瘍﹐決不能混入傷寒。兼痰﹑食﹑气﹑血者﹐是爲傷寒之兼證。其餘種種不通之名﹐皆不足論。醫者須按四時之六气﹐而分其孰爲風﹑暑﹐孰爲燥﹑濕﹐究不可籠統混爲傷寒病也。

附論

辟時俗齷齪斑證論

吾衢土俗﹐凡患四時之感冒﹐見有發熱嘔吐等證﹐開口便云齷齪﹐動手便是刮揪。揪之刮之﹐未嘗不善﹐但其邪在肌肉者頃刻而松﹐在經絡者﹐非藥不愈。最可惡者﹐先服礬湯一碗﹐以爲治齷齪之需。殊不知齷齪﹐卽方書所謂穢濁﹐宜用芳香宣解之方﹐反服酸寒收澀之藥﹐益使穢濁之邪﹐膠固气分﹐而無解病之期。更有一種俗醫﹐以指節括病患之身﹐見有一條扛起者﹐妄言爲斑。不知人感穢濁時邪﹐气機阻滯﹐血脈不通﹐用指節括之﹐或粗或細﹐必有一條見出﹐豈可僞稱斑證。更爲之取出蛇斑蚤斑等等之名﹐其謂爲蛇斑者﹐必令人服蜈蚣數條﹐取蛇畏蜈蚣之義﹐而庸夫俗子聽之益信。不知蜈蚣之性﹐辛溫有毒﹐直入厥陰﹐初患時邪之證﹐服之極易化火﹐更引最淺之邪﹐而入於深。曷不觀方書所云﹕大如錦紋者爲斑﹐其色紅紫而成片﹐或至黑色而病危﹐是爲胃熱之候﹐古人所以用舉斑湯﹑化斑湯之類以治之。或見病患身發紅點﹐遂稱爲蚤斑﹐而亂投艸藥﹐及至危險﹐便說斑老難醫。推其身見紅點﹐卽方書所謂小如蚊咬者爲疹﹐是爲肺熱之候﹐古人所以用升葛湯﹑銀翹散之類以治之。俗醫以僞混眞﹐豈不可嘆﹗旣以初起之時邪﹐爲齷齪斑證﹐更禁病患勿服湯藥﹐每見輕病轉重﹐重病轉危﹐此皆吾衢土俗之貽害匪淺也。要之揪刮無妨﹐所患者﹐惟礬湯﹑蜈蚣﹑艸藥﹑禁藥之獘﹐奉勸病家﹐不可過信俗醫而自誤﹐則幸甚矣﹗

附論

夾證兼證論

人皆謂夾證與兼證難治﹐丰獨曰無難也。曷爲夾證﹖譬如受風便是傷風﹐宜桂枝湯之屬﹔受寒便是傷寒﹐宜麻黃湯之屬﹔倘風寒兩傷者﹐卽爲夾證也。蓋風宜散﹐寒宜溫﹐溫散之方﹐宜桂麻各半湯之屬。

倘或暑邪夾濕﹐濕宜利﹐暑宜淸﹐淸利之方﹐宜天水散之屬。倘或燥气夾火﹐火宜涼﹐燥宜潤﹐涼潤之方﹐宜淸燥救肺湯之屬。其餘風暑﹑風濕﹑風燥﹑風火﹐皆系夾證﹐其治法皆可仿此。至於兼證柰何﹖假如少壯遺精﹐當分夢之有無﹐有者宜坎離旣濟湯之類﹐無者金鎖固精丸之類﹐此定法也。或被濕熱所觸者﹐便爲兼證﹐利濕必傷其陰﹐補陰必滯其濕﹐思利濕而不傷陰者﹐如豬苓湯﹑六味丸之類﹔若濕邪甚者﹐又當先治其濕﹐濕邪一化﹐再澀其精可也。又如老年虛損﹐當分証之淺深﹐淺者宜六君﹑四物之類﹐深者宜固本﹑大造之類﹐此定法也。倘被風邪所客者﹐便爲兼證﹐散風益虛其正﹐補正必關其邪﹐思散邪而不損正者﹐如參蘇飲﹑補中益气之類﹔若風邪甚者﹐又當先散其風﹐風邪一解﹐再補其損可也。又如女子經事當行﹐必審其或先或後﹐先則爲血熱﹐宜丹梔四物之流﹔後則爲血寒﹐宜香砂四物之流﹐此爲定法。或被寒邪所觸者﹐卽兼證也﹐考諸方能散寒且能調經﹐如香蘇飲之流﹐若過盛者﹐必須先散其寒﹐再調其經則可矣。又如婦人產後發熱﹐必辧其屬虛屬實﹐虛則宜補益﹐如加味四物之流﹔實則宜破瘀﹐如生化﹑失笑之流﹐此爲定法。設被暑邪所感者﹐卽兼證也﹐考諸方能淸暑且治產後﹐如竹皮大丸之流﹐若過盛者﹐必須先淸其暑﹐再治產後則可矣。醫者能於如此圓變﹐則治夾證兼證﹐何難之有﹗

附論

成方須損益論

自南陽制方而始﹐厥後唐﹑宋﹑元﹑明﹐及國朝以來﹐成方不可勝紀﹐焉能熟悉於胸。嘗見有讀《千金方》者﹐有讀《醫方考》者﹐有讀景嶽《新方》者﹐有讀庵《集解》者﹐往往宗此而不知彼﹐宗彼而不知此者﹐不待言矣。竊謂古人成方﹐猶刻文也﹐臨證猶臨場也﹐卽有如題之刻文﹐愼無直抄﹐必須師其大意﹐移步換形﹐庶幾中式。而臨證卽有對病之成方﹐亦當諒體之虛實﹐病之新久而損益之。思成方不在多而在損益﹐譬如二陳湯﹐卽夏﹑苓﹑陳﹑艸也﹐治一切痰飲之病﹐除去陳皮﹐乃海藏消暑丸﹐伏暑煩渴用之﹐此一減而主治之法﹐相去逕庭矣。平胃散﹐卽陳﹑蒼﹑朴﹑艸也﹐治一切濕气之病﹐加入芒硝﹐乃女科之下胎方﹐死胎不下用之﹐此一加而主治之法﹐相懸霄壤矣。此損益之法也﹐醫者知是理乎﹖又如气虛用四君﹐血虛用四物﹐倘气血兩虛之候者﹐二方合用名八珍湯﹐此深一層之病﹐而加深一層之方也。利濕用五苓﹐淸熱用三石﹐倘濕熱並盛之候者﹐二方合用名甘露飲﹐此亦深一層之病﹐而加深一層之方也。又如固本丸﹐治虛勞損證﹐減去麥冬﹑生地﹐名曰三才﹐以治三焦虧證﹐此輕一等之病﹐而減爲佐之藥也。香蘇飲﹐治四時感冒﹐減去香附﹑紫蘇﹐名曰二賢﹐以治膈中痰飲﹐此亦輕一等之病﹐而減爲君之藥也。諸如此類﹐不可枚舉﹐在醫者﹐必須臨證權衡﹐當損則損﹐當益則益﹐不可拘於某病用某方﹐某方治某病﹐得能隨機應變﹐則沈未有不起也。

附論

胎前產後愼藥論

胎前之病﹐如惡阻﹑胞阻﹑胎漏﹑墮胎等證是也﹐產後之病﹐如血塊﹑血暈等證是也﹐婦科書中已詳﹐可毋備述。而其最要述者﹐惟胎前產後用藥宜愼。凡治胎前之病﹐必須保護其胎﹐古人𨿽有「有故無殞﹐亦無殞也﹐大積大聚﹐其可犯也﹐衰其大半而止」之訓﹐柰今人膠執「有故無殞」之句﹐一遇裏積之證﹐恣意用攻﹐往往非傷其子﹐卽傷其母﹐蓋緣忽略衰其大半之文耳。竊揣胎在腹中﹐一旦被邪盤踞﹐攻其邪則胎必損﹐安其胎必礙乎邪﹐靜而籌之﹐莫若攻下方中﹐兼以護胎爲妥﹐此非違悖《內經》﹐實今人之气體﹐不及古人萬一也。且不但重病宜愼其藥﹐卽尋常小恙﹐亦要畱心。如化痰之半夏﹐消食之神曲﹐寬脹之濃朴﹐淸腸之槐花﹐涼血之丹皮﹑茅根﹐去寒之漧薑﹑桂﹑附﹐利濕之米仁﹑通﹑滑﹐截瘧之艸果﹑常山﹐皆爲犯胎之品﹐最易誤投﹐醫者可不儆懼乎﹗至於產後之病﹐嘗見醫家不分虛實﹐必用生化成方﹐感時邪者﹐重投古拜﹐體實者未嘗不可﹐虛者攻之而裏益虛﹐散之而表益虛﹐虛虛之禍﹐卽旋踵矣﹗又有一等病患信虛﹐醫人信補﹐不分虛實﹐開口便說丹溪治產後之法﹐每每大補气血﹐體虛者未嘗不可﹐倘外有時邪者﹐得補益劇﹐內有惡露者﹐得補彌畱﹐雙證疊加﹐不自知其用補之咎耳。要之胎前必須步步護胎﹐產後當分虛實而治﹐毫釐差謬﹐性命攸關。惟望同志者﹐凡遇胎前產後之﹐用藥勿宜孟浪﹐愼之愼之﹗

附論

治輕證宜細心重病宜大膽論

膽欲大而心欲小﹐此孫眞人祝醫最確之語也。竊謂治初起之輕證﹐必須細心﹐當辧其孰爲風而用疏﹐孰爲寒而用溫﹐孰爲暑而用淸﹐孰爲濕而用利﹐孰爲燥而用潤﹐孰爲火而用瀉。尢當審其體之虛實﹐病之新久﹐在女子兼詢經期﹐婦人兼詳胎產﹐如是者﹐則用藥庶無差忒矣。倘粗心而不細者﹐大意茫茫﹐不分六气所感何气﹐動手便用荊﹑防﹐病家告之有痰﹐遂投陳﹑夏﹐有食遂用神﹑楂﹐問其何病﹐指鹿爲馬﹐問其輕重﹐總說無妨﹐往往使輕淺之病﹐日漸延深﹐是誰之過歟﹖聖人云﹕不忽於細﹐必謹於微。其可略乎﹗至若垂危之重證﹐必須大膽﹐見心包邪竄者﹐當宣則宣﹔肝風內動者﹐當平則平﹔脾虛气陷者﹐當培則培﹐肺气欲絕者﹐當補則補﹔腎液欲涸者﹐當滋則滋。更有危險之虛證﹐速宜用參﹑之屬﹔實證用硝﹑黃之屬﹐寒證用姜﹑桂之屬﹐熱證用犀﹑羚之屬﹐勿宜遲緩﹐亟亟煎嘗﹐如是者﹐則沈庶有挽救矣。倘膽小而不大者﹐當用而不敢用﹐或用而不敢重﹐重用恐其增變﹐變證恐其歸怨﹐往往姑息養姦﹐坐觀其敗﹐是誰之過歟﹖古人云不入虎穴﹐焉得虎子。其可懼乎﹗若果輕淺之證﹐過於膽大立方﹐不啻小題大做﹔沈重之證﹐過於小心愼藥﹐無異杯水車薪。其實膽大而不細心﹐所謂暴虎馮河者﹐誤事也﹔細心而不大膽﹐所謂狐疑鼠首者﹐亦誤事也。誠哉孫氏之言﹐足爲千古之醫訓矣﹗

附論

醫家嫉妒害人論

嘗觀世之同行﹐每多嫉妒﹐行行猶可﹐惟醫道中最爲甚焉。夫醫以蘇人之困﹐拯人之危﹐性命爲重﹐功利爲輕﹐而可稍存嫉妒哉﹗柰何今之醫者﹐气量狹窄﹐道不求精﹐見有一神其技者則妒之。妒心一起﹐害不勝言﹐或謠言百出﹐或背地破道﹐或前用涼藥﹐不分寒熱而攺熱﹐前用熱藥﹐不別寒熱而攺涼﹐罔顧他人之性命﹐惟逞自己之私心﹐總欲使有道者道晦﹐道行者不行﹐以遂其嫉妒之意。每見病家﹐患溫熱之病﹐醫者投以辛涼﹑甘涼﹐本不齟齬﹐但服一﹑二劑﹐未獲深中﹐病者見熱渴不已﹐心中疑懼﹐又換一醫﹐且明告曾延醫治﹐而所換之醫﹐遂不察其病因﹐見前有寒涼之藥﹐便咎前醫用寒涼之害﹐不辧証之寒熱﹐脈之遲數﹐舌苔黃白﹐小水淸濁﹐竟亂投溫熱之方﹐不知溫熱之病﹐得溫熱之藥﹐無異火上添油﹐立刻津幹液涸﹐而變生俄頃。倘前用熱藥﹐以治其寒﹐亦咎其用熱藥之害﹐總不辧其爲寒爲熱﹐亂用寒涼之方﹐不知寒證服寒涼﹐猶如雪上加霜﹐立使陽亡气脫﹐而變在須臾﹐直至垂危﹐尙怨前醫之誤﹐可勝悼哉﹗然亦有明駁前醫﹐暗師前法﹐而獲效者﹐竟爾居功﹐索人酬謝﹐若此重財輕命﹐只恐天理難容﹐奉勸醫者﹐毋懷妒忌﹐大發婆心﹐則幸甚矣﹗

附論

醫毋自欺論

醫者根據也﹐人之所倚賴也。醫毋自欺﹐斯病家有倚賴焉﹗夫醫之爲道﹐先詳四診﹐論治當精﹐望色聆音﹐辧其臟腑之病﹐審證切脈﹐別其虛實而醫﹐若此可謂毋欺也。至臨証之時﹐細分部候﹐知其何爲浮主表病﹐沈主裏病﹐遲主寒病﹐數主熱病﹐何爲人迎脈大之外感﹐气口脈大之內傷﹐更須望其靑﹑赤﹑黃﹑白﹑黑五色之所彰﹐聞其角﹑徵﹑宮﹑商﹑羽五音之所發﹐問其臊﹑焦﹑香﹑腥﹑腐五气之所喜﹐以明其肝﹑心﹑脾﹑肺﹑腎五臟之病因﹐而用其酸﹑苦﹑甘﹑辛﹑咸五味之藥餌﹐能如是者﹐何欺之有﹖惟其一種庸流﹐欺人妄誕﹐見病患有寒熱者﹐一疑其爲外感﹐欺病家不知診法也﹐不別其脈之虛實﹐而浪投發散之劑。又見病患有咳嗽者﹐一疑其爲虛損﹐欺病家不諳醫理也﹐不辧其體之彊弱﹐而恣用補益之方。至於五色五音五气﹐一槪不知審察﹐焉能明其五臟之病﹐而用其五味之藥乎﹖如是者﹐不獨欺人﹐實爲自欺。……。

見人喜補者﹐遂謂虛衰﹐喜散者﹐遂云外感﹐畏熱藥者﹐便用寒涼﹐畏涼藥者﹐便投溫熱﹐順病患之情意﹐亂用醫方﹐意不讀《靈》《素》以下諸書﹐全用欺人之法。噫﹗醫之爲道﹐死生攸系﹐一有欺心﹐卽藥餌妄投﹐存亡莫卜﹐柰何濟人之方﹐竟視作欺人之術也﹐吾願醫者﹐必須志在軒岐﹐心存仲景﹐究四診而治病﹐毫不自欺﹐方不愧爲醫者也。

附論

古今醫書宜參考論

昔賢云﹕觀今宜鑑古﹐無古不成今。今古醫學﹐均宜參考焉。考今古醫書﹐不能盡述﹐姑略提其要者言之﹐如《神農本艸》﹐軒轅《靈》《素》﹐越人《難經》﹐長沙《玉函》﹐以及劉﹑李﹑張﹑朱四大名家之書﹐皆可備讀也。蓋讀《本艸》者﹐可知其性有寒﹑熱﹑溫﹑涼﹑平之不同﹐其味有酸﹑苦﹑甘﹑辛﹑咸之各異﹐何爲補正﹐何爲祛邪。讀《靈》《素》者﹐可以上明天文﹐下達地理﹐兼知人身臟腑經絡受病之因。讀《難經》者﹐可補《內經》脈象病因及奇經八脈之未逮。讀《玉函》者﹐可識傷寒雜病之源頭。

此皆古聖之醫書﹐必須玩索。至於四大家者﹐卽河間劉守眞﹐法多苦寒﹐溫病﹑熱病者﹐須參考之。東垣李明之﹐法多升補﹐內傷脾胃者﹐須參考之。大積大聚者﹐須參戴人張子和攻下之法。陰虛內損者﹐須考丹溪朱彥修淸補之法。不特此四家以補先聖之未備﹐可參可考﹐而後賢所發之論﹐偶亦有超出於四大家者。如雲間李念莪﹐西昌諭嘉言﹐延陵吳又可﹐金壇王宇泰﹐會稽張介賓﹐長洲張路玉﹐吳郡薛立齋﹐慈溪柯韻伯﹐攜李沈目南﹐錢江張隱庵是也。以上諸公﹐各有著作﹐皆當采取﹐亦可以備參閱﹐考近時之醫書﹐亦不能盡述﹐如閱古吳葉香巖之《臨證指南》﹐可知臨時之圓變﹐用藥之靈機。閱若耶章虛谷之《醫門棒喝》﹐可知名家之疵謬﹐醒醫家之聾。閱淮陰吳鞠通之《溫病條辧》﹐可知寒傷於足經﹐溫傷於手經。

閱吳門周禹載之《溫熱暑疫全書》﹐可知溫熱暑疫受病之源各別。此皆時賢之書﹐亦宜備考。至於長樂陳修園﹐新安程觀泉﹐鹽宮王孟英﹐武進費伯雄﹐皆有著述所傳﹐偶或有導之處﹐亦宜參閱。竊思書有古今﹐而人亦有古今﹐古人气體俱濃﹐今人气體漸薄﹐若執古方以治今人之病﹐不亦重乎﹖故醫家不可執古書而不讀今書﹐亦不可執今書而不讀古書﹐參考古今﹐則醫理自得中和之道矣。

