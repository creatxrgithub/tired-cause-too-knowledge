

欽定四庫全書

子部五

提要

濟生方八卷

醫家類

【臣】等謹案濟生方八卷宋嚴用和撰用和始末未詳考吳澄集有易簡歸一方序稱嚴子禮剽陳氏三因方之論而附以經驗之藥以其名推之子禮似卽用和字其人蓋在陳言後矣澄又有古今通變仁壽方序曰世之醫師不一惟有所傳授得之嘗試者多驗予最喜嚴氏濟生方之藥不泛不繁用之輙有功蓋嚴師扵劉其方乃平日所嘗試而驗者也則澄蓋甚重此書矣其書分門別類條例甚備皆立論於前而以所處諸方次列於後自序稱論治凡八十制方凡四百總爲十卷用之十五年收效甚多因鋟梓以傳是當時嘗板行扵世後經亡佚醫家但輾轉援引如歸脾湯至今尙冠以濟生之名蓋其遺法今檢永樂大典中所采尙多以類裒輯得論五十六方二百四十餘釐爲八卷𨿽不能及原書之數然其所闕亦僅十之三四而已書中議論平正條分縷析往往深中肯綮如論補益云藥惟平補柔而不僣專而不雜間有藥用羣隊必使剛柔相濟佐使合宜又云用藥在乎穏重論欬云今人治喜用傷脾之劑服之未見其效穀气先有所損論吐衂云寒涼之劑不宜過進諸方備列參而用之蓋其用藥主扵小心畏愼𨿽不善學之亦可以摸稜貽悞然用意謹嚴固可與張從正劉完素諸家互相調劑云乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

余夙嗜名書蚤印師授以醫道行世五十餘年此因暇日論治凡八十制方凡四百總爲十卷號濟生方出而用之十有五年收效甚多用鋟諸梓以廣其傳或謂古者處劑不過數種鍼炙不過數處君之方奚以多爲余應之曰醫者意也生意在天地間一息不可間斷續此方所以續此意續此意所以續此生請勿以多議余嚴用和序

欽定四庫全書

濟生方卷一

宋嚴用和編制方

論曰一陰一陽之謂道偏陰偏陽之謂疾夫人一身不外乎陰陽气血相與流通焉耳如陰陽得其平則疾不生陰陽偏勝則爲痼冷積熱之患矣所謂痼冷者陰毒沈痼而不解也積熱者陽毒蘊積而不散也故陰偏勝則偏而爲痼冷陽偏勝則偏而爲積熱古賢云偏勝則有偏害偏害則爲偏絕不可不察也大扺眞陽旣弱胃气不溫復啖生冷冰雪以益其寒陰沍於內陽不能勝遂致嘔吐涎沫畏冷憎寒手足厥逆飲食不化大腑洞泄小便頻數此皆陰偏勝而爲痼冷之證也其或陰血旣衰三焦已燥復餌酒炙丹石以助其熱陽熾於內陰不能制遂致口苦咽漧涎稠目澁膈熱口瘡心煩喜冷大便閉結小便赤淋此皆陽偏勝而爲積熱之證也施治之法冷者熱之熱者冷之痼者解之積者散之使陰陽各得其平則二者無偏勝之患矣

補益

論曰夫人稟中和之气以生常能保守眞元何患乎有病焉不善衛生者思慮役其智嗜欲亂其眞榮衛一虛因玆積防成損積損成衰及其病也旣不能禦气以全身又不能餌藥以延壽聖人有言曰治未病不治已病治未亂不治已亂夫病已成而後藥亂已成而後治不亦晚乎凡人有虛損之病及早爲之補益庶有延齡之望後方所載藥性平補柔而不僭専而不雜間有藥用羣隊必使剛柔相濟佐使合宜可以取效前賢之書有單服附子之戒者正慮其腎惡燥也旣欲用一剛劑專而易效須當用一柔劑以制其剛庶幾剛柔相濟不特取效之速亦可使無後患後方所載參附沈附茸附耆附是矣若陽虛陰極之證當用姜附三建諸丹之類或升或沈爲之佐使欲其剛多於柔不致太僭庶免炎上之患用藥在乎穩重故也

補眞丸凡不進飲食以脾胃之藥治之多不效者亦有謂焉人之有生不善攝養房勞過度眞陽衰虛坎火不溫不能上蒸脾土沖和失布中州不運是致飲食不進胸膈痞塞或不食而脹滿或已食而不消大腑溏泄此皆眞火衰虛不能蒸蘊脾土而然古人云補腎不如補脾余謂補脾不如補腎腎气若壯丹田火經上蒸脾土脾土溫和中焦自治膈開能食矣

葫蘆巴【炒】附子【炮去皮臍】陽起石【煆】川烏【炮去皮】兔絲子【淘淨酒蒸】沈香【不見火別研】肉豆【麪裹煨】肉蓯蓉【酒浸焙】五味子【各半兩】鹿茸【去毛酒蒸焙】鐘乳粉【各一兩】

右爲細末用羊腰子兩對治如食法蔥椒酒煮爛入少酒杵和爲丸如桐子大每服七十丸空心食前米飲鹽湯任下

胃丹硃砂稟太陰之精不經火煆以丁附等脾藥陰煉成丹平補不僣善治眞陽衰虛心火怯弱不養脾土沖和失布中州虛寒飲食不進胸膈痞塞或不食而脹滿或已食而不消痰逆惡心翻胃吐食臓气虛寒米糓不化心腹絞痛泄利不止一切脾胃諸疾不問男子婦人皆可服之

硃砂【大塊不夾石者五十兩】新羅人參肉豆【麪裹煨】縮砂仁蓽澄茄白豆仁紅豆髙良姜【剉炒】附子【炮去皮臍】白術厚朴【薑汁炒】丁香【不見火】藿香葉五味子漧薑【炮去土】胡椒益智仁麥門冬【去心】艸菓仁橘紅【各四兩】

右將人參等二十味各如法修制剉如豆大用白沙蜜五斤將藥一半同蜜拌勻入銀鍋內以夾生絹袋盛貯硃砂懸宕鍋內以桑柴火重湯煮四日四夜換蜜五斤又入前藥一半和勻再煮三日三夜取沙淘淨焙漧入乳鉢用玉槌研直十分細米粽爲丸如菉豆大陰漧每服十粒加至十五粒空心食前用人參湯下湯亦得如或嘔吐用淡姜湯下忌食豬羊血

生胃丹治脾胃不足痰多嘔逆不思飲食此藥以南星粟米黃土爲主蓋南星醒脾粟米養胃黃土取其以土養土性味和平爲進食化痰之要劑眞良方也

虛損

論曰醫經所說諸虛百損難經所有五損不過因虛而致損也素問云恬淡虛無眞气從之精神內守病安從來人能法道淸淨精神內持屙疾不起乃知固養之道也

黃耆飲子治諸虛勞气四肢倦怠骨節痠疼潮熱乏力自汗怔忡日漸黃瘦胸膈痞塞不思飲食欬痰多甚則唾血

黃耆【蜜炙一兩半】當歸【去蘆酒浸】紫菀【洗去須】石斛【去根】地骨皮【去木】人參桑白皮附子【炮去皮臍】鹿茸【酒蒸】款冬花【各一兩】半夏【湯泡七次】甘艸【炙各半兩】

右防咀毎服四錢水一盞半生薑七片一枚煎至七分去滓溫服不拘時此藥溫補榮衛枯燥者不宜進唾血不止者加阿膠蒲黃各半兩

玉蘭丸治諸虛不足膀胱腎經痼敗陰陽不交致生多病水欲升而沃心火欲降而溫腎如是則坎離旣濟陰陽協和火不炎而神自淸水不滲而精自固久服閉精補益永無膏淋白濁遺精之患神效非一難以具述辰砂【一兩】鹿茸【二兩作片酥炙】當歸【酒浸焙】附子【七錢重者四个生去皮臍各切下頂剜空心中安辰砂在內以前頂子蓋定用綫紮】木瓜【大者二个去皮瓤切頂入辰砂附子四个在內以木原頂子蓋之綫紮定蒸爛訖取出附子切作片焙榦爲末辰砂細研水飛木研如膏宣爲妙】栢子仁【炒別研】沈香【別研】巴防【去心】黃茋【去蘆蜜炙】肉蓯容【酒浸】茯神【去木】川牛膝【去蘆酒浸】石斛【去根酒浸各一兩】杜仲【去粗皮酒浸】兔絲子【水淘淨酒浸焙別研】五味子【各一兩半】逺志【去心炒二兩】

右爲細末用木瓜膏杵和入少酒糊爲丸如桐子大毎服七十丸空心米飲溫酒鹽湯任下

黃犬肉丸治眞精衰憊臍腹冷痛小便頻數頭暈耳鳴足脛酸冷步履無力腰背拘痛水穀不消飲食無味肌肉瘦悴遺泄失精

磁石【三兩煆水飛】川烏【炮去皮尖】附子【炮去皮臍】桑寄生鹿茸【燎去毛酒蒸】麋茸【同上制】仙茅【酒浸】肉蓯蓉【酒浸切焙】川巴防【去心】胡蘆巴【炒各二兩】沈香【別研】靑鹽【別研】陽起石【煆研極細】龍骨【生用】虎脛骨【酥炙】覆盆子【酒浸各一兩】

右爲細末用黃犬肉二斤以酒蔥茴香煮爛杵和爲丸如桐子大每服七十丸空心鹽酒鹽湯任下

大建中湯治諸虛不足小腹急痛脇肋防脹骨肉痠痛短气喘咄痰多欬嗽潮熱多汗心下驚悸腰背彊痛多臥少气

黃茋【去蘆】附子【炮去皮臍】鹿茸【酒蒸】地骨皮【去木】續斷石斛【去根】人參川芎當歸【去蘆酒浸】白芍藥小艸【各一兩】甘艸【炙半兩】

右防咀每服四錢水一盞半生薑五片煎至七分去滓溫服不拘時欬嗽者加款冬花欬血者加阿膠便精遺泄者加龍骨怔忡者加茯神

芡實丸治思慮傷心疲勞傷腎心腎不交精元不固面少顏色驚悸健忘夢寐不安小便赤澀遺精白濁足脛痠疼耳聾目昏口漧腳弱

芡實【蒸去殻】蓮花須【各二兩】茯神【去木】山茱萸【取肉】龍骨五味子枸杞子熟地黃【酒蒸焙】韭子【炒】肉蓯蓉【酒浸】川牛膝【去蘆酒浸焙】紫石英【煆七次各一兩】

右爲細末酒煮山藥糊爲丸如桐子大毎服七十丸空心鹽酒鹽湯任下

白丸治元气虛寒精滑不禁大腑溏泄手足厥冷

陽起石【煆研令極細】鐘乳粉【各等分】

右爲細末酒煮附子末糊爲丸如桐子大每服五十丸空心米飲下

黒丸治精血耗竭面色黧黒耳聾目昏口漧多渴腰痛腳弱小便白濁上燥下寒不受峻補

鹿茸【酒蒸】當歸【去蘆酒浸】

右等分爲細末煮烏梅膏爲丸如桐子大毎服五十丸空心米飲下

陽起石丸治腎藏虛損陽气全乏

陽起石【煆】韭子【炒】肉蓯蓉【酒浸】靑鹽【別研】鹿茸【酒蒸】鐘乳粉兔絲子【水淘淨酒蒸焙別研】沈香【別研不見火】原蠶蛾【酒浸】山茱萸【取肉各半兩】桑螵蛸【酒浸】山藥【剉炒各半兩】

右爲細末酒糊爲丸如桐子大每服七十丸空心鹽酒鹽湯任下

十補丸治腎臓虛弱面色黧黒足冷足腫耳鳴耳聾肢體羸瘦足膝軟弱小便不利腰脊疼痛但是腎虛之證皆可服之

附子【炮去皮臍】五味子【各二兩】山茱萸【取肉】山藥【剉炒】牡丹皮【去木】鹿茸【去毛酒蒸】熟地黃【酒蒸】肉桂【去皮不見火】白茯苓【去皮】澤瀉【各一兩】

右爲細末煉蜜爲丸如桐子大毎服七十丸空心鹽酒鹽湯任下

鹿茸丸治腎虛少气腹脹腰痛小腹急痛手足逆冷飲食減少面色黧黒百節疼痛日漸無力

川牛膝【去蘆酒浸】鹿茸【去毛酒蒸】五味子【各二兩】石斛【去根】兔絲子【淘淨酒浸】棘刺杜仲【去皮剉炒】川巴防【去心】山藥【剉炒】陽起石【煆】附子【炮去皮臍各一兩】沈香【別研半兩】川練子【取肉炒】磁石【煆】官桂【不見火】澤瀉【各一兩】

右爲細末酒糊爲丸如桐子大毎服七十丸空心鹽酒鹽湯任下

助陽丹治腎气虛損四肢少力面色痿黃臍腹冷痛

牡蠣【燒】川小椒【炒各二兩】硫黃【一兩】

右爲細末酒糊丸如桐子大每服十五丸食前好酒下久服明目暖五臓健陽事去冷病

沈香丸治脾胃虛弱食久不化胸膈痞滿腹脇膨脹噫醋吞酸惡心嘔逆四肢倦怠心腹疼痛飲食減少泄瀉無度大能補養脾胃助气消穀若稟受怯弱飲食易傷最宜服之

沈香木香靑橘皮【去白】艸豆仁縮砂仁川椒【炒出汗】肉桂【去粗皮】白豆仁【各一兩】白術陳橘皮【去白】漧薑【炮】髙良姜【切炒】香附子【炒】小麥糵【炒】半夏【姜制各二兩】京三稜【炮香熟切】蓬莪茂【炮香熟切】厚朴【去皮生薑汁炒】吳茱萸【湯洗各四兩】

右爲細末用神麯末一斤生薑汁作糊爲丸如桐子大毎服五十丸生薑湯下不拘時

蓽澄茄丸治脾胃虛弱胸膈不快不進飲食

蓽澄茄【不拘多少】

右爲細末薑汁打神麯末煮糊爲丸如桐子大每服七十丸食後淡姜湯下

茯神湯治膽气虛冷頭痛目心神恐畏不能獨處胸中滿悶

茯神【去木】酸仁【炒去殻】黃耆【去蘆】白芍藥五味子栢子仁【炒各一兩】桂心【不見火】熟地黃【洗】人參甘艸【炙各半兩】

右防咀每服四錢水一盞半姜五片煎至七分去滓溫服不拘時

酸仁丸治膽气實熱不得睡神思不安

茯神【去木】酸棗仁【炒去殻】逺志仁【去心炒】栢子仁【炒別研】防風【去蘆各一兩】生地黃【洗】枳殻【去瓤各半兩】靑竹茹【二錢半】

右爲細末煉蜜爲丸如桐子大毎服七十丸不拘時熟水下

五勞六極

論曰醫經載五勞六極之證非傳屍骨蒸之比多由不能衛生始於過用逆於陰陽傷於榮衛遂成五勞六極之病焉蓋勞力謀慮成肝勞應乎筋極曲運神機成心勞應乎脈極意外過思成脾勞應乎肉極預事而憂成肺勞應乎气極矜持志節成腎勞應乎骨極此五勞應乎五極者也然精極者五臓六腑之气衰形體皆極眼視無明齒焦髮落體重耳聾行履不正邪气逆於六腑厥於五臓故成精極大抵勞極之脈多治療之法隨其虛實冷熱而調之精極者當補其精也素問所謂形不足者溫之以气精不足者補之以味各分門類大略如此臨病之際又當詳審

黃芩湯治心勞實熱口瘡心煩腹滿小便不利澤瀉梔子仁黃芩麥門冬【去心】木通生漧地黃黃連【去須】甘艸【炙各等分】

右防咀每服四錢水一盞半姜五片煎至八分去滓溫服不拘時

逺志飲子治心勞虛寒驚悸恍惚多忘不安夢寐驚魘

逺志【去心甘艸煮幹】茯神【去木】桂心【不見火】人參酸仁【炒去殻】黃耆【去蘆】當歸【去蘆酒浸各一兩】甘艸【炙半兩】

右防咀毎服四錢水一盞半姜五片煎至七分去滓溫服不拘時

小甘露飲治脾勞實熱身體眼目悉黃舌漧咽喉痛黃芩升麻茵蔯梔子仁桔梗【去蘆剉炒】生地黃【洗】石斛【去根】甘艸【炙各等分】

右防咀毎服四錢水一盞半姜五片煎至八分去滓溫服不拘時

白術飲治脾勞虛寒嘔吐不食腹痛泄瀉胸滿喜噫多臥少起情思不樂腸鳴體倦

白術人參艸菓仁漧薑【炮】厚朴【姜制炒】肉豆【麪裹煨】橘皮【去白】木香【不見火】麥糵【炒各一兩】甘艸【炙半兩】

右防咀每服四錢水一盞半姜五片一枚煎至七分去滓食前溫服

鱉甲地黃湯治熱勞手足煩心怔悸婦人血室有幹血身體羸瘠飲食不爲肌肉

柴胡【去蘆】當歸【去蘆酒浸】麥門冬【去心】鱉甲【醋炙】石斛【去根】白術熟地黃【酒浸焙】茯苓【去皮】秦芁【去蘆各一兩】人參肉桂【不見火】甘艸【炙各半兩】

右防咀毎服四錢水一盞半生薑五片烏梅少許煎至七分去滓溫服不拘時此藥専治熱勞其性差寒脾胃彊者方可服餌虛甚而多汗者不宜服

羊腎丸治腎勞虛寒面腫垢黒腰脊痛不能久立屈伸不利夢寐驚悸上气小腹急痛引腰脊四肢苦寒小便白濁

熟地黃【酒蒸焙】杜仲【去皮剉炒斷絲】石斛【去根】兔絲子【淘淨酒浸焙漧別研】黃老耆【去蘆】川續斷【酒浸】桂心【不見火】磁石【煆醋淬】川牛膝【去蘆酒浸】沈香【別研】五加皮【洗】山藥【剉炒各一兩】

右爲細末雄羊腎兩對以蔥椒酒煮爛再入少酒和藥爲丸如桐子大毎服七十丸空心鹽湯下

羊腎湯治腎勞虛損面黒耳聾腰腳疼痛小便滑數磁石【一兩碎水淘去赤汗】肉蓯蓉【一兩酒浸刮去皺皮炙幹】白茯苓【半兩】桂心【半兩】石菖蒲【半兩】五味子【半兩】附子【半兩炮去皮臍】當歸【半兩】芎防【半兩】石斛【半兩去根剉】桑螵蛸【半兩微炒】杜仲【半兩去皮炙令微黃剉】熟漧地黃【一兩】

右篩爲散毎服用羊腎一對切去脂膜以水一大盞半煎至一盞去腎下藥末半兩入生薑半分煎至五分去滓空心溫服晚食前再服

茯苓散治腎勞虛損羸乏欬逆气短四肢煩疼耳鳴骨間熱小便赤色腰脊疼痛無力

白茯苓【一兩】人參【一兩去蘆頭】白芍藥【一兩半】甘艸【一兩炙防赤剉】羚羊角屑【半兩】防風【一兩去蘆】黃耆【一兩剉】桂心【半兩】芎防【一兩】麥門冬【一兩去心】地骨皮【三分】磁石【一兩半搗碎水淘去赤汗】當歸【一兩】牛膝【一兩去苗】五味子【一兩】

右篩爲散每服四錢以水一中盞煎至六分去滓空心及晚食前溫服

羊腎湯治腎勞虛寒面腫垢黒腰脊痛不能久立屈伸不利夢魂驚悸上气小腹裏急痛引腰脊四肢苦寒小便或白濁

人參【一兩去蘆】白芍藥【一兩】麥門冬【一兩半去心】熟漧地黃【一兩】當歸【一兩】芎防【一兩】杜仲【一兩去皮炙令黃剉】逺志【一兩去心】白茯苓【一兩】石斛【一兩去根剉】五味子【一兩】黃耆【半兩剉】桂心【一兩】續斷【一兩】磁石【三兩碎水淘去赤汗】

右爲散毎服用羊腎一對去脂膜以水一大盞半煎至一盞去腎下藥末五錢入生薑半分三枚煎至五分去滓空心及晚食前服

巴防丸治勞腰腳酸疼肢節苦痛目暗心中恍惚夜臥多夢覺則口漧食不得味恆多不樂常有恚怒心腹脹滿四肢痺疼多吐酸水小腹冷痛尿有餘瀝大便不利悉皆主之久服延年不老萬病除愈

巴防【一兩】天門冬【一兩半去心】五味子【三分】肉蓯蓉【一兩酒浸刮去皺皮炙幹】栢子仁【三分】牛膝【三分去苗】兔絲子【一兩酒浸一宿焙漧別爲末】逺志【三分去心】石斛【三分去根剉】薯蕷【三分】防風【三分去蘆】白茯苓【三分】人參【三分去蘆】熟漧地黃【一兩】覆盆子【三分】石龍芮【三分】薢【三分】五加皮【三分】天雄【一兩炮去皮臍】續斷【三分】石南【三分】杜仲【三分去皮炙令微黃剉】沈香【一兩】蛇牀子【三分】

右爲末煉蜜杵和丸如桐子大空心及晚食前以溫酒下三十丸忌生冷油膩鯉魚

地黃煎丸治腎臓虛損添精補髓益气養神駐顏調血脈令人輕健

生地黃【五十斤防擇好者洗淨取汁】無灰酒【三斗已上二味內於鍋中慢火熬成膏入後藥】肉蓯蓉【三兩酒浸一宿刮去皺皮炙幹】枸杞子巴防【二兩】鹿茸【二兩去毛塗酥炙令微黃】薯蕷山茱萸五味子茯神續斷補骨脂【微炒】逺志【去心】蛇牀子附子【炮去皮臍】石斛【去根剉】覆盆子黃耆【剉】芎防木香桂心牛膝【去苗】兔絲子【酒浸一宿焙漧別爲末】人參【去蘆】沈香【各一兩半】

右爲末入前煎用木臼五七百杵丸如桐子大每日空心及晚食前酒下四十丸

磁石丸治腎虛勞損臥多盜汗小便餘瀝陰濕痿弱名勞極

磁石【一兩燒醋淬七徧細研水飛】五味子【一兩】鹿茸【一兩去毛塗酥炙令黃】絲子【一兩酒浸一宿焙漧別爲末】蛇牀子【一兩】車前子【一兩】白茯苓【一兩】桂心【一兩】黃耆【一兩剉】肉蓯蓉【一兩酒浸一宿刮去皺皮炙幹】防風【一兩去蘆】山茱萸【一兩】陽起石【一兩細研水飛過】附子【一兩炮去皮臍】熟漧地黃【一兩】

右爲末煉蜜和丸如桐子大每服空心溫酒下三十丸漸加至四十丸晚食前再服

兔絲子丸治腎虛勞損腰疼少力補益駐顏

兔絲子【三兩酒浸三日曝漧別搗】車前子【二兩】鹿茸【二兩去毛塗酥炙令微黃】肉蓯蓉【二兩酒浸一宿刮去皺皮炙幹】桂心【二兩】杜仲【三兩去皮炙令黃剉】熟漧地黃【五兩】附子【二兩炮去皮臍】牛膝【二兩去苗】

右爲末煉蜜和丸如桐子大每服空心及晚食前溫酒下三十丸

加減腎气丸治勞傷腎經腎水不足心火自炎口舌焦漧多渇而利精神恍惚面赤心煩腰痛腳弱肢體羸瘦不能起止

山茱萸【取肉】白茯苓【去皮】牡丹皮【去木】熟地黃【酒蒸】五味子澤瀉鹿角【鎊】山藥【剉炒各一兩】沈香【不見火】官桂【不見火各半兩】

右爲細末煉蜜和丸如桐子大每服七十丸鹽湯米飲任下弱甚者加附子一兩兼進黃耆湯

黃耆湯【方缺】

膃肭臍丸治五勞七傷眞陽衰憊臍腹冷痛肢體酸疼腰背拘急腳膝緩弱面色黧黒肌肉消瘦目耳鳴口苦舌漧飲食無味腹中虛鳴脇下刺痛心常慘慽夜多異夢晝少精神小便滑數大腑溏泄時有遺瀝陽事不舉但是風虛痼冷皆宜服之

膃肭臍【一對酒蒸熟打和後藥】天雄【炮去皮】附子【炮去皮臍】川烏【炮去皮尖】陽起石【煆】鐘乳粉【各二兩】獨體硃砂【研極細】人參沈香【不見火別研】鹿茸【酒蒸各一兩】

右爲細末用膃肭臍膏入少酒臼內杵和爲丸如桐子大毎服七十丸空心鹽酒鹽湯任下

勞瘵【方缺】

論曰夫勞瘵一證爲人之大患凡受此病者傳變不一積年染疰甚至滅門可勝嘆哉大抵合而言之曰傳屍別而言之曰骨蒸淹滯復連屍疰勞疰蠱疰毒疰熱疰冷疰食疰鬼疰是也夫疰者注也自上注下病源無異是之謂疰又其變則有二十二種或三十六種或九十九種又有所謂五屍者曰蜚屍遁屍寒屍防屍屍注是也其名不同傳變尢不一感此疾而獲安者十無一二也大抵五臓所傳皆令人憎寒發熱其證各異有如傳之於肝則面白目枯口苦自汗心煩驚怪傳之於心則面黒鼻幹口瘡喜忘大便或祕或泄傳之於脾則面靑唇黃舌彊喉哽吐涎體瘦飲食無味傳之於肺則面赤鼻白痰吐咯血喘嗽毛枯傳之於腎則面黃耳枯胸滿胻痛白濁遺瀝

欽定四庫全書

濟生方卷二

宋嚴用和編欬嗽

論曰夫嗽者古人所謂欬是也蓋皮毛者肺之合也皮毛先受邪气以從其合也又經云五臓六腑皆令人欬非獨肺也由是觀之皮毛始受邪气邪气先從其合然後傳爲五臓六腑之欬外則六淫所傷內則七情所感連滯歳月致傷五臓遂成勞欬者多矣且傷於風者憎寒身熱無汗惡寒而欬傷於暑者煩渴引飲而欬傷於濕者骨節煩疼四肢重著而欬又況房勞過度饑飽失宜疲極叫呼勞神傷心皆令人欬夫欬嗽之脈浮大者生沈小伏匿者死治療之法當推其所自而調之無不效者矣今人治欬多喜用罌粟烏梅之類殊不知罌粟殻其性澀烏梅味酸乃傷脾之劑脾胃壯實者服之猶可脾胃稍弱者未見其效穀气先有所損矣能愼此者庶免後患也

半夏丸治肺臓蘊熱痰嗽胸膈塞滿

瓜子【去殻別研】半夏【湯泡七次焙取末各一兩】

右末和勻生薑自然汁打麫糊爲丸如桐子大每服五十丸食後用姜湯下

瀉白散治肺臓實虛心胸壅悶欬嗽煩喘大便不利桑白皮【炙】桔梗【去蘆剉炒】地骨皮【去木】半夏【湯泡七次】瓜子升麻杏仁【去皮尖】甘艸【炙各等分】

右防咀每服四錢水一盞生薑五片煎至八分去滓食後溫服

人參荊芥散治肺感寒邪或感風熱痰多欬嗽頭目不淸言語不出咽漧痰實或項背彊硬皮膚不仁荊芥穗麻黃【去根節】細辛【去土洗】桔梗【去蘆剉炒】陳皮【去白】半夏【湯泡七次】杏仁【去皮尖】人參通艸甘艸【炙各半兩】

右防咀每服四錢水一盞半生薑五片煎至八分去滓食後溫服

團參飲子治病因抑鬱憂思喜怒饑飽失宜致臓气不平欬嗽膿血漸成肺痿憎寒壯熱羸瘦困頓將成勞瘵

人參紫茸【洗】阿膠【蛤粉炒】百合【蒸】細辛【洗去葉土】款冬花杏仁【去皮尖炒】天門冬【湯浸去心】半夏【湯泡七次】經霜桑葉五味子【各一兩】甘艸【炙半兩】

右防咀每服四錢水一盞半生薑五大片煎至七分去滓食後溫服因气而欬者加木香欬而唾血有熱者加生地黃欬而唾血有寒者加鐘乳粉疲極而欬嗽者加黃耆因欬損而唾血者加沒藥藕節欬而嘔逆腹滿不食者加白術仍倍加生薑欬而小便多者加益智仁欬而大便溏者去杏仁加鐘乳粉欬而面浮气逆者加沈香柑皮煎

訶子飲治久欬語聲不出

訶子【去核一兩】杏仁【泡去皮尖一兩】通艸【二錢半】

右防咀每服四錢水一盞煨生薑切五片煎至八分去滓食後溫服

經效阿膠丸治勞嗽並欬血吐血

阿膠【蛤粉炒】生地黃【洗】捲栢葉山藥【剉炒】大薊根五味子雞蘇【各一兩】栢子仁【炒別研】人參茯苓【去皮】百部【洗去心】防風【去蘆】逺志【甘艸水浸去心】麥門冬【去心各半兩】

右爲細末煉蜜爲丸如彈子大每服一丸細嚼濃煎小麥湯或麥門冬湯咽下

喘

論曰素問云諸气者皆屬於肺喘者亦屬於肺是以人之一呼一吸謂之息呼吸之間脾受其气通乎榮衛合乎陰陽周流一身無過不及然後權衡得其平矣將理失宜六淫所傷七情所感或因墜墮驚恐度水趺僕飽食過傷動作用力遂使臓气不和榮衛失其常度不能隨陰陽出入以成息促迫於肺不得宣通而爲喘也診其脈滑手足溫者生脈濇四肢寒者死數者亦死謂其形損故也更有產後喘急爲病尢亟因產所下過多榮血暴竭衛气無所主獨聚於肺故令喘急謂之孤陽絕陰爲難治醫療之法當推其所感詳其虛實冷熱而治之如產後喘急已載於產科十六論中矣玆不再敍亦有痰停胃脘痰與气摶肺道壅塞亦令人上气此又不可不知也

又論曰夫喘者上气也嗽者古人所謂欬也經云諸气者皆屬肺肺主皮毛皮毛先受邪气以從其合也則知喘嗽之疾闗系乎肺明矣但久嗽不已傳於五臓六腑至於三焦病之極也臨病之際又當審訂對證用之以平爲期

葶藶散治過食煎煿或飲酒過度致肺壅喘不得臥及肺癰咽燥不渇濁唾鮏臭

甜葶藶【炒】桔梗【去蘆】瓜子川升麻薏苡仁桑白皮葛根【各一兩】甘艸【炙半兩】

右防咀每服四錢水一盞半生薑五片煎至八分去滓食後溫服

人參胡桃湯治胸滿喘急不能睡臥

新羅人參【寸許切片】胡桃【五个取肉切片】

右作一服用水一小盞生薑五片煎至七分去滓臨臥溫服

紫茸湯治飲食過度或叫呼走气或食煎煿邪熱傷肺欬嗽咽癢痰多唾血喘急胸脇痛不得安臥紫茸【洗】經霜桑葉款冬花百合【蒸焙】杏仁【去皮尖】阿膠【蛤粉炒】貝母【去心】蒲黃【炒】半夏【湯泡七次各一兩】犀角【鎊】甘艸【炙各半兩】人參【半兩】

右防咀每服四錢水一盞半生薑五片煎至八分去滓食後溫服

白石英湯治肺气虛弱惡寒欬嗽鼻流淸涕喘息气微

白石英細辛【洗去土】五味子陳皮【去白】鐘乳粉阿膠【剉蛤粉炒】桂心【不見火】人參甘艸【炙各半兩】紫【洗一兩】

右防咀每服四錢水一盞半姜五片煎至八分去滓溫服不拘時未知再服

杏參飲治因墜墮驚恐度水跌僕疲極筋力喘急不安

人參桑白皮橘紅大腹皮防榔白木訶子【麫裹煨取肉】半夏【湯泡七次】桂心【不見火】杏仁【去皮尖炒】紫菀【洗】甘艸【炙】

右等分防咀每服四錢水一盞半生薑五片入紫蘇葉七葉煎至七分去滓溫服不拘時

四磨湯治七情傷感上气喘息妨悶不食

人參防榔沈香天臺烏藥

右各濃磨水和作七分盞煎三五沸放溫服或下養正丹尢佳

二黃丸治停痰在胃喘息不通呼吸

雌黃【一錢】雄黃【一兩】

右研極細鎔黃蠟爲丸如彈子大每服一丸於半夜時熱煮糯米粥乘熱以藥投在粥內攪和服

百花膏治喘嗽不已或痰中有血

款冬花百合【蒸焙】

右等分爲細末煉蜜爲丸如龍眼大每服一丸食後臨臥細嚼姜湯咽下噙化尢佳

加味七气湯治喜怒憂思悲恐驚七气爲病發則心腹刺痛不可忍時發時止發則欲死及外感風寒濕气作痛亦宜服之

半夏【湯泡七次三兩】桂心【不見火】延胡索【炒去皮各一兩】人參甘艸【炙各半兩】乳香【三錢】

右防咀每服四錢水一盞半生薑七片一枚煎至七分去滓食前溫服婦人血痛加當歸煎

杏仁煎治久患肺喘欬嗽不已睡臥不得服之卽定

杏仁【去皮尖】胡桃肉

右等分研爲膏入煉蜜少許丸如彈子大毎服一丸或二丸細嚼用姜湯咽下食後及臨臥服

吐衂

論曰夫吐血嘔血血三者皆謂之失血蓋肺主於气心主於血肝蔵於血血之與气營周一身相隨上下無有休息者焉儻乖調攝榮衛差經血隨气逆遂有妄行之患所致之由因大虛損或飲酒過度或彊食過飽或飲啖辛熱或憂思恚怒洞擾三經而然諸失血之脈沈細者易治脈數浮大者難治且血一證不嗽者易治兼嗽者難愈爲肺傷故也醫經云便血猶可止欬血不易醫喉不停物毫髮必欬血滲入喉愈滲愈嗽愈嗽愈滲飲溲溺者十無一死服寒涼者百無一生以此觀之寒涼之劑不宜過進也諸方備列參而用之庶得萬全耳醫經所載失血有三種一曰血衂二曰肺疽三曰傷胃是也蓋心主血肝蔵血肺主气血爲榮气爲衛相隨上下升降無有休息者也六气不傷七情不郁榮衛調平則無壅決之虞節宣失宜必致壅閉遂不得循經流注失其常度故有妄行之患焉夫血之妄行也未有不因熱之所發蓋血得熱則淖溢血气俱熱血隨气上乃吐衂也大抵脈芤爲失血沈細者易治浮大者難治又有感冒汗後不解鬱結經絡隨气湧泄而成衂血思慮傷心心傷則吐衂肺傷亦令人唾血又有折傷吐血治療之法當以證別之乃可施治

天門冬湯治思慮傷心吐衂不止

逺志【甘艸水浸去心】白芍藥天門冬【去心】麥門冬【去心】黃耆【去蘆】藕節阿膠【蛤粉炒】沒藥當歸【去蘆】生地黃【各一兩】人參甘艸【炙各半兩】

右防咀每服四錢水一盞半姜五片煎至八分去滓溫服不拘時

大薊飲治吐血嘔血

大薊汁生地黃汁【各一合】

右和勻入薑汁少許生蜜少許攪勻冷服不拘時

錦節丸治血嘔血

眞錦灰藕節灰【各半兩】滴乳香【一錢別研】

右爲細末煉蜜爲丸如龍眼大每服一丸食後及臨臥噙化

犀角地黃湯治傷風汗下不解郁幹經絡隨气湧泄爲衂或淸道閉流入胃脘吐出淸血及鼻衂吐血不盡余血停畱以致面黃大便黒

犀角【鎊】生地黃白芍藥牡丹皮【去木】

右等分防咀每服四錢水一盞半煎至八分去滓溫服不拘時如狂者加黃芩大黃如脈大而遲腹滿但依本方不須加減

赤芍藥湯治瘀血蓄胃心下滿食入卽嘔血名曰血嘔

赤芍藥【二兩】半夏【湯泡七次一兩半】橘紅【一兩】

右防咀每服四錢水一盞半姜七片煎至七分去滓溫服不拘時

大薊散治飲啖辛熱熱邪傷肺嘔吐出血一合或半升許名曰肺疽

大薊根【洗】犀角【鎊】升麻桑白皮【炙】蒲黃【炒】杏仁【去皮尖】桔梗【去蘆各一兩】甘艸【炙半兩】

右防咀每服四錢水一盞半姜五片煎至八分去滓溫服不拘時

加味理中湯治飲食傷胃遂成嘔吐物與气沖與血吐出或心腹疼痛自汗名曰傷胃嘔血

人參漧薑【炮】白術【各一兩】漧葛甘艸【炙各半兩】

右爲細末每服三錢水一大盞煎至七分去滓溫服不拘時

雞蘇散治傷勞肺經唾內有血咽喉不利

雞蘇葉黃耆【去蘆】生地黃【洗】阿膠【蛤粉炒】白茅根【各一兩】桔梗【去蘆】麥門冬【去心】蒲黃【炒】貝母【去心】甘艸【炙各半兩危氏有桑白皮半兩一枚】

右防咀每服四錢水一盞半姜五片煎至七分去滓溫服不拘時

團參散治唾血欬嗽服涼藥不得者

人參【一兩】黃耆【一兩蜜水炙】百合【蒸半兩】飛羅粉【一兩】

右爲細末每服二錢食後用白茅根煎湯調服茅花煎湯亦可

伏龍肝膏治吐血不止【方見前吐門聖恵方】

翻胃

論曰夫翻胃者本乎胃食物嘔吐胃不受納言口翻也多因胃气先逆飲酒過傷或積風寒或因憂思悒怏或因蓄怒抑鬱宿滯痼癖積聚冷痰動擾脾胃不能消磨谷食致成斯疾原其所自女人得之多由血气虛損男子得之多因下元冷憊有才食而便吐者有食久而後翻者受病旣若異同醫療固宜審察如玉浮丸胃丹等藥及入藥靈砂丁附散之類皆可對證選而用之服藥未應者宜灸中脘足三里二穴中脘一穴在臍上四寸足三里一穴在膝下三寸各灸七壯或九壯其效尢著焉其諸嘔吐備載前方不復再敍也

玉浮丸治男子婦人脾胃虛弱一切嘔吐及久新翻胃不問得病之由皆可服之眞良方也

人參白僵蠶【炒去絲】白術漧薑【炮】丁香肉豆防【麪裹煨】橘紅白豆防仁麥糵【炒】附子【炮去皮臍】木香【不見火】南星【炮】防榔半夏【湯泡七次】甘艸【炙】

右等分爲細末每藥二分用生麫一分和勻入百沸湯煮令浮攪和再取生薑自然汁和丸如桐子大每服二錢淡姜湯下不拘時病甚者不過三服惡熱藥者去附子大便祕者去肉豆防

入藥靈砂治翻胃嘔吐食飲不下

靈砂末【一兩】丁香末木香末胡椒末【各半錢】

右件和勻煮圈肉和爲丸如菉豆大每服五十粒生薑米飲下不拘時

丁附散治吐逆粥藥不下者附子一枚極大者坐於塼上四面著火漸漸逼熱淬入生薑自然汁再用火逼再淬約盡姜半碗焙榦末之每服二錢水一盞粟少許同煎至七分不過三服爲末時入丁香末二錢和勻

嘔吐

論曰夫人受天地之中以生莫不以胃爲主蓋胃受水谷脾主運化生血生气以充四體者也若脾胃無所傷則無嘔吐之患其或飲食失節溫涼不調或喜餐腥膾乳酪或貪食生冷肥膩露臥濕處當風取涼動擾於胃胃旣病矣則脾气停滯淸濁不分中焦爲痞塞遂成嘔吐之患焉然此特飲食過傷風涼冷濕之所致者又如憂思傷感宿寒在胃中脘伏痰胃受邪熱瘀血停蓄亦能令人嘔吐故診其脈代者霍亂代而絕者亦霍亂也霍亂脈大者可治微細者不可治脈遲气息不欲言者亦不可治治療之法詳具於後臨病之際更加審諦而用無不得其宜矣

橘皮竹茹湯治胃熱多渇嘔噦不食

赤茯苓【去皮】橘皮【去白】枇杷葉【拭去毛】麥門冬【去心】靑竹茹半夏【湯洗七次各一兩】人參甘艸【炙各半兩】

右防咀每服四錢水一盞半姜五片煎至八分去滓溫服不拘時

丁香半夏丸治宿寒在胃嘔吐吞酸【指迷同】

丁香【不見火一兩】漧薑【炮】半夏【湯泡七次】橘紅【各二兩】白術【一兩半】

右爲細末生薑自然汁打糊爲丸如桐子大每服五十丸食前淡姜湯下

旋覆花湯治中脘伏痰吐逆暈

旋覆花【去梗】半夏【湯泡七次】橘紅漧薑【炮各一兩】防榔人參甘艸【炙】白術【各半兩】

右防咀每服四錢水一盞半生薑七片煎至七分去滓溫服不拘時

噎膈

論曰素問云陽脈結謂之隔蓋气之與神並爲陽也逸則气神安勞則气神耗儻或寒溫失宜食飲乖度七情傷感气神俱擾使陽气先結陰气後亂陰陽不和臓腑生病結於胸膈則成隔气流於咽嗌則成五噎五膈者憂恚寒熱气也五噎者憂思勞食气也其爲病也令人胸膈痞悶嘔逆噎塞妨礙飲食胸痛徹背或脇下支滿或心忡喜忘咽气不舒治療之法調順陰陽化痰下气陰陽平均气順痰下膈噎之疾無由作矣又有下虛气上控膈令人心下堅滿痞急肌中苦痺緩急如刺不得俛仰名曰胸痞

五噎散治五噎食不下嘔呃痰多咽喉噎塞胸痛人參半夏【湯泡七次】桔梗【去蘆剉炒】白豆防仁木香【不見火】杵頭糠白術蓽澄茄沈香【不見火】枇杷葉【拭去毛】幹生薑【各一兩】甘艸【炙半兩】

右爲細末每服二錢水一中盞生薑七片煎至六分食後溫服

五膈散治五膈胸膈痞悶諸气結聚脇肋脹滿痰逆惡心不進飲食【李憲徳生堂經驗方云治五般膈气結胸膈痰逆滿悶惡心嘔呃】枳殻【去瓤麩炒】靑皮【去白】大腹子白術半夏麯【剉炒】丁香【不見火】天南星【湯泡去皮】漧薑【炮】麥糵【炒】艸菓仁【各一兩】甘艸【炙半兩】

右爲細末每服二錢水一中盞生薑五片煎至六分溫服不拘時

噦

論曰夫欬逆之病考詳諸書無該載者惟孫眞人云欬逆徧尋方論無此名稱但古人以欬逆爲噦耳多因吐利之後胃中虛寒遂成此證亦有胃虛膈上熱噦至八九聲相連収气不回者卻當仔細看脈與證施以治法大抵老人虛人久病人及婦人產後有此證者皆是病深之後非佳兆也

橘皮湯治吐利後胃中虛膈上熱欬逆者

橘皮【去白二兩】人參甘艸【炙各半兩】

右爲散每服四錢水一盞半竹茹一小塊生薑五片二枚煎至七分去滓溫服不拘時

柿蒂湯治胸滿欬逆不止【衞生家寶作順气湯】

柿蒂丁香【各一兩】

右防咀每服四錢水一盞半姜五片煎至七分去滓服不拘時

腰痛【方缺】

論曰素問云腰者腎之府轉搖不能腎將憊矣審如是說則知腎系於腰因嗜欲過度勞傷腎經腎臓旣虛喜怒憂思風寒濕毒得以傷之遂致腰痛又有墜下閃肭气凝血滯亦致腰痛大抵腰痛之脈脈皆沈沈而者寒腰痛沈而浮者風腰痛沈而濡細者濕腰痛墜下閃肭以致气凝血滯而痛者脈多沈而實也當推其所因合其脈以治無不效者矣

又論曰夫腰痛者屬乎腎也多因勞役傷腎腎臓气虛風寒冷濕得以襲之恚郁憂思得以傷之皆致腰痛論治悉已備載但墜下閃肭血气凝滯而病者未有藥也庵防圓主之今之人每患腰痛不問虛實多進牽牛之藥殊不知牽牛之爲性能傷腎气服之未見作效腎气先有所損矣倘的是气滯腰痛進一二服則可如服之不效用橘核入鹽炒浸酒放溫送下小七香圓最佳所爲看不上面自有奇功萬一腎虛腰痛牽牛豈宜服也謹之謹之

脇痛【方缺】

論曰夫脇痛之病醫經曰兩脇者肝之又云肝病者兩脇下痛多因疲極嗔怒悲哀煩惱謀慮驚憂致傷肝臓旣傷積气攻注攻於左則左脇痛攻於右則右脇痛移逆兩脇則兩脇俱痛久而不愈流注筋脈或腰腳重墜或兩股筋急或四肢不舉漸至脊膂攣急疼痛气遇風搏則脇下結塊气遇寒搏則脇肋骨痛下連小腹上引心端大抵諸气惟膀胱气脇下痛最難治神保丸能治之更有肝之積名曰肥气在左脇下大如覆杯其病左脇下痛連引小腹足寒轉筋肺之積名曰息賁在右脇下大如覆杯其病喘息奔溢肝積肥气丸主之肺積息賁湯主之

﹤子部﹐醫家類﹐濟生方﹐卷二﹥﹤子部﹐醫家類﹐濟生方﹥

欽定四庫全書

濟生方卷三

宋嚴用和編風【論缺】

附湯治風濕相搏身體疼煩掣痛不可屈伸或身防腫不仁

活【去蘆】附子【炮去皮臍】白術甘艸【炙】

右等分防咀每服四錢水一盞半生薑五片煎至七分去滓溫服不拘時

寒【方缺】

論曰素問云冬三月是謂閉藏水冰地拆無擾乎陽早臥晚起必待日光此去寒就溫之意也不善調攝觸冒之者卒然暈口噤失音四肢彊直或灑灑惡寒或翕翕發熱靣赤多汗大抵中寒脈必遲緊挾風則脈浮暈不仁兼濕則脈濡腫滿疼痛治之之法切不可妄下妄吐惟當溫散之

暑

論曰夫中暑所以脈虛者蓋熱傷气而不傷形也且暑者在天爲熱在地爲火在人髒爲心是以暑气傷心令人身熱頭痛狀類傷寒但背寒靣垢此爲異耳甚則昏倒不知人手足微冷煩渇口燥或吐或防或喘或滿此皆暑气之所爲也大抵中暑悶亂切不可便與冷水及臥冷濕地得冷則死惟溫養用布衣蘸熱湯熨臍中及气海或掬熱土圈臍心乃更溺之候漸蘇醒以米湯徐徐灌之然後隨證調治近來江浙之間中暑多有搐搦不省人事者屢見之矣醫經所載胗其脈浮而虛蓋浮則爲風虛則爲暑此中暑而又傷風故有是證俗命名謂之暑風若作驚癇治之多致不救倉卒之際宜以溫熱水化蘇合香丸灌之其稍蘇卻以黃連香薷散加羌活煎服作效者多矣

二气丹治伏暑傷冷二气交錯中脘痞悶或頭痛惡心並皆治之

硝石

硫黃【各等分】

右爲末於銀石器內文武火上炒令鵝黃色再研細用糯米糊爲丸如梧子大每服四十丸新汲水下不拘時

地仙散治傷寒後伏暑後煩熱不安及虛勞煩熱地骨皮【去木二兩】

防風【去蘆一兩】

甘艸【炙半兩】

右防咀每服四錢水一盞半生薑五片煎至八分去滓溫服不拘時候產後虛煩載產後雜治門中霍亂

論曰人生稟命以五臟爲主應乎五行本於五味素問云陰之所生本在五味過食尙乃有傷何況飽食防膾復餐乳酪海陸百品無所不噉眠臥冷席多飲寒漿胃中諸食結而不消陰陽二气壅而反戾揮霍之間變成吐利此名霍亂輕者腳多轉筋甚者徧體轉筋夏月伏暑亦令人吐利傷寒亦令人吐利當察其由施以治法大抵霍亂脈來浮洪者可治脈來防而遲气少不語者不可治古今論定更無疑矣

通脈四逆湯治霍亂多寒肉冷脈絕

吳茱萸【炒二兩】附子【炮去皮臍一兩】桂心【去皮不見火】細辛【洗去葉土】

白芍藥

通艸

甘艸【炙

各半兩】當歸【去蘆三錢】

右防咀每服四錢水一盞酒半盞生薑七片一枚煎至七分去滓溫服不拘時候

姜附湯【方缺】

香薷飲【方缺】

麥門冬湯治藿亂已愈煩熱不解多渇小便不利麥門冬【去心】橘皮【去白】半夏【湯泡七次】白茯苓【去皮】白術【各一兩】人參

甘艸【炙

各半兩】小麥【半合】

右防咀每服四錢水一盞半生薑五片烏梅少許煎至八分去滓溫服不拘時

濕

論曰活人書云風襲虛山澤蒸气令人中濕濕流關節身體煩痛其脈沈緩爲中濕大抵中濕變證萬端挾風者爲煩熱爲流走爲拘急兼寒者爲痛爲浮腫與風寒二气合則爲痺皆由中濕而後挾以異气而然也治濕之法不可大發汗愼不可以火攻之惟當利其小便醫經所謂治濕不利小便非其治也

撫芎湯治濕流關節臂疼手重不可俛仰或自汗頭痰逆

撫芎白術橘紅【各一兩】甘艸【炙半兩】

右防咀每服四錢水一盞半姜七片煎至八分去滓溫服不拘時

滲濕湯治坐臥濕地或爲露所襲身重腳弱關節重疼發熱惡寒或多汗惡風或腿膝浮腫或小便不利大腑溏泄

白術【二兩】人參【半兩】漧薑【炮】白芍藥附子【炮去皮臍】白茯苓【去皮】桂枝【不見火】甘艸【炙各半兩】

右防咀每服四錢水一盞半生薑五片大一枚煎至八分去滓溫服不拘時

痺

論曰風寒濕三气雜至合而爲痺皆因體虛腠理空疏受風寒濕气而成痺也大率痺病總而言之凡有五種筋痺脈痺皮痺骨痺肌痺是也筋痺之爲病應乎肝其狀夜臥則驚飲食多小便數脈痺之爲病應乎心其狀血脈不流令人痿黃心下皷气卒然逆喘不通嗌漧喜噫肌痺之爲病應乎脾其狀四肢懈怠發欬嘔吐皮痺之爲病應乎肺其狀皮膚無所知覺气奔喘滿骨痺之爲病應乎腎其狀骨重不可舉不遂而痛喜脹診其脈大而濇爲痺脈來急者亦爲痺脈濇而者亦爲痺又有風血痺陰邪入於血經故也外有支飲亦令人痺當隨證施治

黃茋酒治風濕痺身體頑麻皮膚癢筋脈攣急言語謇澀手足不遂時覺不仁

黃耆【去蘆】防風【去蘆】官桂【不見火】石斛【去根】虎骨【酥炙】當歸【去蘆】白芍藥木香【不見火】

雲母粉茵芋葉仙靈脾天麻

萆薢

甘艸

川續斷【各一兩】

右剉如麻豆大以生絹袋盛以好酒一斗浸之春五日夏三日秋七日冬十日每服一盞溫服之不拘時常令酒气相續爲佳

茯苓湯治支飲手足麻痺多睡冒

半夏【湯泡七次】

赤茯苓【去皮】

橘紅【各一兩】

枳實【去瓤麩炒】

桔梗【去蘆】

甘艸【炙各半兩】

右防咀每服四錢水一盞半姜七片煎至七分去滓溫服不拘時

蠲痺湯治身體煩疼項背拘急或痛或重舉動艱難及手足冷痺腰腿沈重筋脈無力

當歸【去蘆酒浸】

赤芍藥

片子姜黃

黃耆【去蘆】

活【各一兩半】

甘艸【炙半兩】

右防咀每服四錢水一盞半生薑五片棗一枚煎至八分去滓溫服不拘時候

疝

論曰巢氏云疝者痛也皆榮衛虛弱飲食寒溫不調致風冷邪气乘虛入於腹中遂成諸疝發則腹疼痛痛或繞臍或逆上搶心引心皆痛甚則手足厥冷自汗嘔逆或大小便祕難大抵諸疝之脈脈當蓋者寒也者痛也疝有七證厥疝癥疝寒疝气疝盤疝附疝狼疝是也何以言之厥疝則心痛足冷食已則吐癥疝腹中气乍滿气積如臂寒疝因寒飲食卒然脇下腹中痛气疝腹中乍滿乍減而痛盤疝腹中痛引臍傍附疝腹痛連臍下有積聚其爲病也或左或右脇下有如覆杯或臍上下如臂或腹大如盤令人羸瘦少气灑淅寒熱嗜臥飲食不爲肌膚或腹滿嘔泄或遇寒則痛其脈厥而浮而牢皆積聚之脈也但牢彊急者生虛弱者不可治

延附湯治七疝心腹冷痛腸鳴气走身寒自汗大腑閉

延胡索【炒去皮】附子【炮去皮臍各一兩】木香【不見火半兩】

右防咀每服四錢水一盞半生薑七片煎至七分去滓溫服不拘時

金鈴子散治七疝寒注下焦小腹引外腎疼痛大便多閉

川練子【去皮核取肉一兩用巴豆七枚去殻同炒令黃色去巴豆】

右爲細末每服二錢空心食前熱鹽酒調服

狼毒丸治七疝久而不愈發作無時臍腹堅硬疼痛狼毒【剉炒一兩】芫花【醋炒】川烏【炮去皮尖各一兩】椒紅【炒】

漧漆【炒煙盡】鱉甲【醋煮】三稜

洛藥【各半兩】漧薑【炮半兩】全蠍【去毒九枚】

右爲細末醋糊爲丸如桐子大每服四十丸空心姜湯溫酒任下

又方鹽半斤炒極熱以故帛包熨痛處

聚香飲子治七情所傷遂成七疝心腹脹痛引腰脇連背不可俯仰

檀香

木香

乳香

沈香丁香【並不見火】藿香葉【各一兩】延胡索【炒去皮】川烏【炮去皮尖】片子姜黃【炒】桔梗【去蘆剉炒】桂心【不見火】甘艸【炙各半兩】

右防咀每服四錢水一盞半生薑七片棗一枚煎至七分去滓溫服不拘時

益智仁湯治疝痛連小腹攣搐叫呼不已診其脈沈是腎經有積冷所致

益智仁

漧薑【炮】甘艸【炙】

茴香【炒各三錢】烏頭【炮去皮】生薑【各半兩】靑皮【去白二錢】

右防咀每服四錢水二盞入鹽少許煎至七分去滓空心食前溫服

陰防

論曰夫陰防之證有四種一曰腸防二曰气防三曰卵脹四曰水防是也聖惠云腎气虛風冷所侵流入於腎不能宣散而然也三因云陰防屬肝系宗筋胃陽明養之考之眾論俱爲至當多由不自衛生房室過度久蓄憂思恐怒之气或坐臥冷濕處或勞役無節皆能致之病則卵核腫脹偏有大小或堅硬如石或臍腹絞痛甚則膚囊腫脹多成瘡毒輕則時出黃水甚者成癰潰爛大抵卵脹腸防皆不易治气防水防炙而易愈也又有小兒有生以來便如此者乃宿疾也四防治法橘核丸用之屢驗漫錄於後

橘核丸治四種防病卵核腫脹偏有大小或硬堅如石或引臍腹絞痛甚則膚囊腫脹或成瘡毒輕則時出黃水甚則成癰潰爛

橘核【炒】

海藻【洗】

昆布【洗】

海帶【洗】川練子【去肉炒】桃仁【麩炒各一兩】厚朴【去皮薑汁炒】木通枳實【麩炒】延胡索【炒去皮】桂心【不見火】木香【不見火各半兩】

右爲細末酒糊爲丸如桐子大每服七十丸空心鹽酒鹽湯任下虛寒甚者加炮川烏一兩堅脹久不消者加碙砂二錢醋煮旋入永類鈐方多海帶

疸

論曰古方論有黃疸有疸病命名不同其實一也詳觀他書黃有三十六種疸有五種三十六種黃者聖恵方載之備矣其脈自沈此由脾胃有熱汗出入水浴水入汗空中故汗黃也黃疸之狀食已卽饑身體靣目爪甲齒牙及小便悉黃欲安臥或身體多赤多靑皆見者必發寒熱此由酒食過度臟腑熱極水谷相並積於脾冒復爲風濕所搏結滯不熱气鬱蒸所爲也大抵發於陰部其人必嘔發於陽部必振寒而發熱谷疸之狀食畢卽頭心中沸郁不安而發黃此由大饑大食胃气沖蒸所致也酒疸之狀身目發黃心中懊痛足脛滿小便黃靣發赤斑此因酒食多進胃內生熱因大醉當風食水所致也女疸之狀身目皆黃發熱惡寒小腹滿急小便不利此由大勞大熱不能保攝房後入水所致也其間多愒而腹脹者其病難療又有時气傷風傷寒伏暑亦令人發黃五疸口淡怔忡耳鳴腳弱防寒發熱小便白濁當作虛證治不可妄投涼劑愈傷血气臨病之際不可不辧明也

葛根湯治酒疸

葛根【二兩】枳實【去瓤麩炒】梔子仁豉【各一兩】甘艸【炙半兩】

右防咀每服四錢水一盞半煎至八分去滓溫服不拘時

蠱【方缺】

論曰經書所載蠱毒有數種閩中山間人造作之以虫蛇之類用器皿盛貯聽其互相食啖有一物獨存者則謂之蠱取其毒於酒食中能禍於人其中毒也令人心腹絞痛如有物咬吐下血皆如爛肉若不卽治蝕人五臟卽死然此病有緩有急急者倉卒十數日便死緩者延引歲月周遊腹內气力羸憊骨節沈重發卽心痛煩燥而病人所食之物亦變化爲蠱漸侵食腑臟則死矣死則病流注染著傍人遂成蠱注治療之法不可作他病治之切須審細凡中蠱嚼生黑豆不腥白礬味甘皆中毒也

腳气

論曰千金言腳气皆由感風毒所致又經云地之寒暑風濕皆作蒸气足常履之遂成腳气然古來無腳气之說黃帝時名爲厥兩漢之間名曰緩風宋齊之後謂之腳气其名𨿽不同其實一也以此觀之寒暑風濕皆能致此非特風毒而已矣腳气之病初得不覺因他病乃始發動或奄然大悶經三兩日方乃覺之先從腳起或緩弱疼痺或行起忽倒或兩脛腫滿或足膝枯細或心中忪悸或小腹不仁或舉體轉筋或見食吐逆惡聞食气或胸滿急或徧體痠痛此其之不同也大抵寒中三陽所患必冷暑中三陰所患必熱誠哉斯言若論其脈浮而者起於風濡而弱者起於濕洪而數者起於熱遲而濇者起於寒風者汗而愈濕者溫而愈熱者下而愈寒者熨而愈凡得腳气速宜鍼灸之惟用湯淋洗者醫之大禁也觀夫腳气皆由腎虛而生然婦人亦有病腳气者必因血海旣虛宿懷嗔恚復感悲傷遂成斯疾兼今婦人病此者甚眾則知婦人以血海虛而得之與男腎虛類矣治婦人之法與男子用藥固無異但兼以治憂恚藥無不效也且補防之法當順四時春秋二時宜急補防夏月疾盛專須汗利入冬已後須量人之盛衰微加滋補不然則气日衰必使年年遇蒸熱而作理之必然也治法大槪無越於斯又當於四時之中謹加調攝不得久坐久立冷濕之地暑月亦不當露坐濕處能愼於此依法隨證治之無不瘥矣

又論曰夫腳气之病昔人命名不一今人謂之腳气男子得之受病於腎婦人得之受病於血海寒暑風濕嗔恚悲傷皆能致此腳气之候有輕有重有幹有濕有陰有陽有虛有實治療之法腳气𨿽曰壅疾無補法惟當防之理固然也愚者之見亦可補之當順四時之序而補防之春夏宜汗利秋冬乘疾小歇防加滋補不然則血日衰必使年年遇蒸熱而疾作也外此更宜鍼之灸之若用湯淋洗者醫之大禁也與後方隨證參考用之無不瘥者也

大腹皮散治諸證腳气腫滿小便不利

大腹皮【三兩】紫蘇子【防炒】防榔

荊芥穂烏藥

橘紅

紫蘇葉【各一兩】蘿卜子【炒半兩】沈香【不見火】桑白皮【炙】幹宣木【去瓤二兩半】枳殻【去瓤麩炒各一兩半】

右防咀每服四錢水一盞半姜五片煎至八分去滓溫服不拘時

加減防榔湯治一切腳气名曰壅疾貴乎疏通春夏宜服之

檳榔

陳皮【去白】紫蘇葉【各一兩】甘艸【炙半兩】

右防咀每服半兩水一盞半生薑五片煎至八分去滓溫服不拘時如腳痛不已者加宣木五加皮煎婦人腳痛加當歸煎室女腳痛多是肝血盈實宜加赤芍藥煎師尼寡婦亦宜服之中滿不食者加枳實煎痰逆或嘔者加半夏煎小便不利加木通煎轉筋者加吳茱萸煎腳痛大便不通者用此湯下靑木香丸如更不通加大黃煎腳腫而痛者加大腹皮木煎足痛而熱者加地骨皮煎

檳榔湯治一切腳痛順風防壅

檳榔

香附子【去毛】陳皮【去白】紫蘇葉木【去瓤】五加皮

甘艸【炙各一兩】

右防咀每服四錢水一盞半生薑五片煎至八分去滓溫服婦人腳气多由血虛加當歸半兩室女腳痛多由血實加赤芍藥一兩半如大便祕結虛弱者加枳實壯盛者加大黃並不拘時

神烏丸治逺年近日幹濕腳气

川烏【炮去皮臍切片炒令變色】虎脛骨【酥炙】海桐皮

川萆薢【各一兩】

川牛膝【去蘆酒浸】肉蓯蓉【酒浸各一兩半】金毛狗脊【燎去毛半兩】

右爲細末用木膏爲丸如桐子大每服七十丸空心食前溫酒下

造木膏法先用好艾葉以鹽水灑濕蒸炊久再灑再蒸凡三次用宣木一个生去皮瓤切下蓋作甕子塡艾葉在內卻用蓋子合定再蒸極軟去艾葉不用只將木細研爲膏

加減地仙丹治風冷邪濕畱滯下焦足膝拘攣腫滿疼痛不能步履

地龍【炒去土】五靈脂【去石】烏藥

白膠香【別研】椒紅【炒去汗】威靈仙

木【去瓤】赤小豆【炒】黑豆【炒去皮】天仙藤

川烏【炮去皮】五加皮蒼術【泔水浸去黒皮炒】木鱉子【去殻油】

右等分爲細末酒糊爲丸如桐子大每服七十丸空心用鹽酒鹽湯下

加味四斤丸治肝腎俱虛精血不足足膝痠弱步履無力如受風寒濕气以致腳痛腳弱者最宜服之虎脛骨【酥炙二兩】天蔴宣木【去皮瓤一个蒸】川烏【炮去皮各一兩】肉蓯蓉【酒潤焙】沒藥【別研】乳香【別研各半兩】川牛膝【洗去蘆酒潤一兩半】

右爲細末入木膏杵和入少酒糊爲丸如桐子大每服七十丸空心食前溫酒鹽湯任下

欽定四庫全書

濟生方卷四

宋嚴用和編

水腫【論缺】

葶藶丸治腫滿水气虫脹

甜葶藶【半兩】白術【半兩】

桑白皮

赤茯苓

防己【三分】

牽牛子【半兩半生半熟】

活

陳皮

澤防【各三分】

郁李仁【湯去皮紫色稱三分與葶藶二味別研如膏令極細】

右爲細末與上二味同研煉蜜和入臼內杵之丸如桐子大初服十丸空心晚食前一日二服生薑橘皮湯下不知加至二三十丸以知爲度或加蘿卜子甘遂二分切片炒

七皮

大腹皮陳皮

茯苓皮

生薑皮

靑皮

地骨皮甘艸皮【以上各半兩】

右爲細末每三錢水一大盞煎八分溫服無時

脾約麻仁丸𨿽不言治腫然水腫人腎腫水光不可行者三服神驗

麻仁【五兩別研】

枳實【麩炒半斤】

厚朴【去粗皮姜制半斤】芍藥【半斤】

大黃【去皮一斤蒸切】杏仁【湯去皮炒黃別研五兩】

右前二味別研如泥用四味爲細末入臼杵勻蜜丸如桐子大每服二十丸臨臥溫水下以大便通利爲度未利再服此是古法今治腎腫水光只一二服以退爲度不必利可也

鴨頭丸治水腫靣赤煩渴靣目肢體悉腫腹脹喘急小便澀少【方見水腫類】

赤小豆湯治年少血气俱熱遂生瘡疥變爲腫滿或煩或渇小便不利【方見水腫類】

三仁丸治水腫喘急大小便不利

郁李仁

杏仁【炮去皮尖】

薏苡仁【各一兩】

右爲細末米糊爲丸如桐子大每服四十丸不拘時米飲下

塗臍膏治水腫小便絕少

地龍

豬苓【去皮】

鍼砂【各一兩】

右爲細末擂蔥涎調成膏敷臍中約一寸髙濶絹帛束之以小便多爲度日兩易

加味腎气丸治腎虛腰重腳腫小便不利

附子【炮二个】白茯苓

澤防

山茱萸【取肉】山藥【炒】

車前子【酒蒸】牡丹皮【各一兩去木】官桂【不見火】川牛膝【去蘆酒浸】熟地黃【各半兩】

右爲細末煉蜜爲丸如桐子大每服七十丸空心米飲下

積聚

論曰夫積有五積聚有六聚積者生於五臟之陰气也聚者成於六腑之陽气也此由陰陽不和臟腑虛弱風邪摶之所以爲積爲聚也有如憂思喜怒之气人之所不能無者過則傷乎五臟逆於四時傳尅不行乃畱結爲五積故在肝曰肥气在心曰伏梁在脾曰痞气在肺曰息賁在腎曰奔豚其名不同其證亦異肥气之狀在左脇下大如覆杯肥大而似有頭足是爲肝積診其脈而細其色靑其病兩脇下痛牽引小腹足寒轉筋男子爲積疝女子爲瘕聚伏梁之狀起於臍下其大如臂上至心下猶梁之橫架於胸膈者是爲心積診其脈沈而芤其色赤其病腹熱靣赤咽干心煩甚則吐血令人食少肌瘦痞气之狀畱有胃脘覆大如杯痞塞不通是爲脾積診其脈浮大而長其色黃其病饑則減飽則見腹滿嘔泄足腫肉消久不愈令人四肢不收息賁之狀在右脇下覆大如杯喘息奔溢是爲肺積診其脈浮而毛其色白其病气逆背痛少气喜忘目瞑膚寒皮中時痛或如虱緣或如鍼刺奔豚之狀發於小腹上至心下上下無時有若豚走之狀是爲腎積診其脈浮而急其色黑其病饑則見飽則減小腹裏急腰痛口漧目昏骨冷久不愈令人骨痿少气

又論曰積者傷滯也傷滯之久停畱不化則成積矣且人之臟腑皆因觸冒以成疾病惟脾胃最多受觸蓋日用飲食稍或過多停滯難化或吐或嘔或泄或痢當是之時法宜推蕩然後助養脾胃所謂推蕩者更宜酌量人之虛實傷滯之輕重而推蕩之停滯一消則不成積尅化失宜久之必成積聚癥瘕矣所謂積者有气積肉積酒積茶積食積痰積更有婦室月經不通遂成血積凡治諸積之要並載於後儻有前證參酌而用之可也香稜丸治五積破痰癖消癥塊及冷熱積聚

木香【不見火】丁香【各半兩】京三稜【細剉酒浸一宿】枳殻【去瓤麩炒】靑皮【去白】

川練子【剉炒】

茴香【炒】

蓬蒁【細剉一兩用去殻巴豆三十粒同炒黃色去巴豆不用】

右等分爲細末醋煮麫糊爲丸如桐子大以硃砂研極細爲衣每服二十丸炒生薑鹽湯下溫酒亦得不拘時侯

妙應丸治老人虛人一切虛寒痃癖積塊攻脹疼痛黑附子【二枚各重七錢去皮臍剜作罐子】碙砂【三錢用水一盞化在盌中火上幹秤】木香【不見火七錢半】破故紙【防炒】蓽撥【各一兩】

右將飛過碙砂末分入附子甕內卻用剜出附子末蓋口用和成白麫裹約半指厚慢炭火內煨令黃色去麫同木香等爲細末卻將元裹附子熟黃麫爲末醋調煮糊爲丸如菉豆大每服十五丸至二十丸食後生薑湯下

磨積丸治腸胃因虛气癖於肓膜之外流於季脇气逆息難多日頻年醫所不治久則榮衛停凝一日敗濁潰爲癰膿多至不救

胡椒【一百五十粒】木香【不見火二錢半】全蠍【去毒十个】

右爲細末粟米飲爲丸如菉豆大每服十五丸橘皮湯下

阿魏丸治气積肉積心腹膨滿結塊疼痛或引脇肋疼痛或痛連背膐不思飲食

木香【不見火】檳榔【各半兩】胡椒阿魏【用醋化開各二錢半】

右爲細末用阿魏膏子並粟米飯杵和爲丸如桐子大每服四十丸不拘時候用生薑皮湯下

脾積丸治食積茶積飲食減少靣黃腹痛

陳倉米【半升用巴豆七粒去殻同米炒令赤色去巴豆不用】

右爲細末好醋和丸如豌豆大每服二十丸食後淡姜湯下

黑丸子治中脘有宿食吞酸惡心口吐淸水噫宿腐气或心腹疼痛及中虛積聚飱泄赤白痢下

烏梅肉【七个】百艸霜【三錢】杏仁【去皮尖別研三七枚】巴豆【去殻並油二枚】半夏【湯泡七次九枚】縮砂仁【三七枚】

右爲細末和勻用薄糊爲丸如黍米大每服十五丸加至二十丸用熟水下姜湯亦得更看虛實增損丸數或因食生冷魚鱠等用治中湯下亦可

如意丸治虛中積令气弱有傷不能傳化心下堅痞兩脇脹滿心腹疼痛噫宿腐气及霍亂吐防米穀不消久痢赤白膿血相雜久病黃色羸瘦及腹一切食癥之疾並皆治之

枳殻【去瓤】檳榔

橘紅

半夏【湯泡七次】蓬蒁

京三稜漧薑【炮】黃連【去須各二兩】巴豆【三七粒連殻用】

右除巴豆外剉如豆大用好醋合巴豆煮幹去巴豆余藥焙爲細末薄糊爲丸如菉豆大每服十丸加至十五丸淸茶姜湯任下食後臨臥服有孕婦人不宜服

阿魏丸治胃怯弱食肉食麫或食生果停滯中焦不能尅化致腹脹疼痛嘔吐不食或利或祕悉主之阿魏【酒浸化】官桂【不見火】蓬蒁【炮】

麥糵【炒】神麯【炒】

靑皮【去白】蘿卜子【炒】白術漧薑【炮各半兩】百艸霜【三錢】巴豆【去殻油三七个】

右爲細末和勻用薄糊爲丸如菉豆大每服二十丸不拘時姜湯下麫傷用麫湯下生果傷用麝香湯下癖【論缺】

麯糵丸治酒癖不消心腹脹滿噫醋吞酸呃逆不食脇肋疼痛服之神效

神麯【剉炒】麥蘗【炒各一兩】黃連【去須半兩】巴豆【三粒去殻同炒令轉色去巴豆不用】

右爲細末沸湯和丸如桐子大每服五十丸食後姜湯下

枳術湯治飲癖气分心下堅硬如杯水飲不下肉桂【去皮不見火三分】附子【炮去皮臍】細辛【洗去土葉】白術【各一兩】桔梗【去蘆剉炒】

防榔

甘艸【炙各三分】枳實【麩炒二分】

右防咀每服四錢水一盞半生薑七片煎至七分去滓溫服不拘時

痰飲

論曰飲凡有六卽懸飲溢飲支飲痰飲畱飲伏飲巢氏載之詳矣龎安常云人身無倒上之痰天下無逆流之水誠哉斯言以此思之人之气道貴平順順則津液流通決無痰飲之患調攝失宜气道閉塞水飲停胸府結而成痰其爲病也證狀非一爲喘爲咳爲嘔爲泄爲暈心嘈怔忡爲愪防寒熱疼痛爲腫滿攣癖爲癃閉痞隔未有不由痰飲之所致也診其脈偏爲飲浮而滑亦爲飲也觀夫治飲之法或下或汗或溫或利此固定法愚者之見溫利之差可以無害汗下之錯爲病不淺矣不若順气爲先分導次之气順則津液流通痰飲運下自小便中出有病喜吐痰唾服八味丸而作效者亦有意焉王叔和云腎寒多唾蓋腎爲水之官腎能攝水腎气溫和則水溢運下腎气虛寒則邪水溢上其間用山茱萸山藥軰取其補附子肉桂取其溫茯苓澤防取其利理亦當矣臨病之際又加詳審焉又痰飲論夫者五臟皆有皆因內傷脾胃外感風邪皮毛屬肺風寒隨府而入腠理開張內外相合先傳肺而入遂成欬乃肺寒也寒化熱熱則生痰喘滿也經云喉中介介如梗狀甚則血也胸滿气喘痰盛稠粘皆肺气熱也

二生湯專治痰【澹寮方治冷痰】

附子【生去皮臍】

半夏【生用】

右等分防咀每服四錢水二盞生薑十片煎至七分去滓溫服空心入少木香煎尢佳

健忘

論曰夫健忘者常常喜忘是也蓋脾主意與思心亦主思思慮過度意舎不淸神宮不軄使人健忘治之之法當理心脾使神意寧靜思則得之矣【李仲南永類鈴方心火熱甚則腎水衰而志不精一皆能健忘治之當先理心脾使神意淸寧可也】

歸脾湯治思慮過度勞傷心脾健忘怔忡

白術

茯苓【去木】黃茋【去蘆】

龍眼肉酸仁【炒去殻各一兩】人參

木香【不見火各半兩】甘艸【炙二錢半】

右防咀每服四錢水一盞半生薑五片棗一枚煎至七分去滓溫服不拘時候

消渴

論曰消渴之疾皆起於腎盛壯之時不自保養快情縱欲飲酒無度喜食脯炙醯醢或服丹石遂使腎水枯竭心火燔熾三焦猛烈五臓漧燥由是渴利生焉醫經所載有消渇內消彊中三證消渴者多渴而利內消者由熱中所作小便多所飲食物皆消作小便而反不渴令人虛極短气彊中者莖長興盛不交精溢自出皆當審處施以治法大抵消渴之人愈與未愈當防患癰疾其所愼者有三一飲酒二房室三咸食及麫能愼此者𨿽不服藥而自可愈不知此者縱有金丹亦不可救深思愼之

豬肚丸治消渴

豬肚【一枚治如食法】黃連【去蘆】小麥【炒各五兩】

天花粉

茯苓【去木各四兩】麥門冬【去心二兩】

右五味爲末內豬肚中縫塞安甑中蒸之極爛木臼中杵和丸如桐子大每服七十丸米飲下如不能丸入少煉蜜

遺濁

素問云夫精者身之本也蓋五臟六府皆有精腎爲都防關司之所聽命於心人能法道淸靜精气內持火來坎戶水到離扄陰平陽祕精元宻固矣若夫思慮不節嗜欲過度遂使水火不交精元失守由是爲赤濁白濁之患焉赤濁者心虛有熱也多因思慮而得之白濁者腎虛有寒也過於嗜欲而得之其狀漩靣如油光彩不定漩腳澄下凝如膏糊皆嗜欲思慮之所致耳各分受病之由施以治法使坎離旣濟陰陽協和然後火不上炎而神自淸水不下滲而精自固安有赤濁白濁之患哉𨿽然思慮過度不特傷心亦能病脾脾生虛熱而腎不足故土邪干水亦令人便下渾濁史載之云夏則土燥而水濁冬則土堅而水淸醫多峻補則疾愈甚若以中和之藥療之水火旣濟脾土自堅其流淸矣又遺精白濁二證脈息多濇傷精脈也醫經曰男子二八腎气盛天癸至天癸者精也精者身之本也腎藏精藏精者不可傷皆由不善衛生喜怒勞逸憂愁思慮嗜欲過度起居不常遂致心火炎上而不息腎水散漫而無歸上下不得交養心受病者令人遺精白濁腎受病者亦令人遺精白濁此皆心腎不交關鍵不牢之致也腎病者當禁固之心病者當安寧之更有少壯之人情動於中所願不得意滛於外而有是證者施治之法不宜祕固祕固則愈甚惟當以後方豬苓丸主之蓋半夏有利性豬苓導腎水導气使通之意也許學士詳言之矣但虛損精滑之人卻不宜服此藥所增之方並載於後臨病之際更宜加審焉

祕精丸治下虛胞寒小便白濁或如米泔或若凝脂腰重少力

牡礪【煆】兔絲子【酒浸蒸焙別研】龍骨【生用】五味子韭子【炒】桑螵蛸【酒炙】

白茯苓【去皮】白石脂【煆各等分】

右爲細末酒糊爲丸如桐子大每服七十丸空心鹽酒鹽湯任下

瑞蓮丸治思慮傷心便下赤濁

白茯苓【去皮】石蓮肉【炒去心】龍骨【生用】天門冬【去心】麥門冬【去心】逺志【甘艸水洗去心】栢子仁【炒別研】紫石英【火煆七次研令極細】當歸【去蘆酒浸】酸仁【炒去殻】龍齒【各一兩】乳香【半兩別研】

右爲細末煉爲丸如桐子大硃砂爲衣每服七十丸空心溫酒棗湯任下

羊脛灰丸治思慮傷脾脾不攝精遂致白濁

厚朴【去皮取肉薑汁炒二兩】羊脛【炭火煆過通紅存性一兩】

右爲細末白水麫糊爲丸如桐子大每服百丸空心米飲下

豬苓丸治年壯气盛情欲動心所願不得意滛於外夢遺白濁【袁氏方作固眞丹】

半夏【一兩】

豬苓【一兩】

右半夏剉如豆大豬苓爲末先將半夏炒令黃色不令焦地上去火毒半日取半夏爲末以一半豬苓末調勻糊丸如桐子大更用余豬苓末拌丸使幹入不油沙瓶中養之每服四十丸空心溫酒鹽湯下於申未間冷酒下

固精丸治嗜欲過度勞傷腎經精元不固夢遺白濁肉蓯蓉【酒浸薄切焙】陽起石【火煆研極細】鹿茸【燎去毛酥炙】赤石脂【火煆七次】川巴防【捶去心】韭子【炒】

白茯苓【去皮】鹿角霜

龍骨【生用】

附子【炮去皮臍各等分】

右爲細末酒糊爲丸如桐子大每服七十丸空心鹽酒鹽湯任下

小艸湯治虛勞憂思過度遺精白濁虛煩不安

小艸

黃耆【去蘆】麥門冬【去心】當歸【去蘆酒浸】酸仁【炒去殻各一兩】石斛【去根】人參

甘艸【炙各半兩】

右防咀每服四錢水一盞半姜五片煎至八分去滓溫服不拘時候

薺苨丸治彊中爲病莖長興盛不交精液自出消渇之後多作癰疽多由過服丹石所致

薺苨

大豆【去皮】茯神【去木】磁石【煆研極細】

參

括根石斛【去根】地骨皮【去木】熟地黃【酒蒸】鹿角【各一兩】沈香【不見火】人參【各半兩】

右爲細末用豬腎一具煮如食法令爛杵和爲丸如桐子大每服七十丸空心鹽湯下如不可丸入少酒糊亦可

泄防【論缺】

洞陽丹治陽虛陰盛手足厥冷暴吐大下脈細羸瘦傷寒陰證悉皆治之

附子【炮去皮臍】鐘乳粉【各二兩】天雄【炮去皮三兩】

川烏【炮去皮四兩】陽起石【火煆一兩】火砂【一兩別研細】

右爲細末酒煮神麯糊爲丸如桐子大每服五十丸空心溫酒鹽湯任下

豆附丸治久虛下寒泄防不止腸滑不禁日夜無度全不進食一切虛寒泄防困乏並皆治之

肉豆【麫裹煨】附子【炮去皮臍】良姜【剉炒】訶子【麫裹煨】漧薑【炮】

赤石脂【火煆】陽起石【火煆】龍骨【生用】白礬【枯各二兩】白茯苓【去皮】桂心【不見火】細辛【洗各一兩】

右爲細末酒煮麯糊爲丸如桐子大每服七十丸空心食前米飲下

下痢

論曰夫腸風髒毒下血者皆由飽食過度房室勞損坐臥當風恣餐生冷或啖炙煿或飲酒過度或榮衛气虛風邪冷气進襲臟腑因熱乘之使血性流散積熱壅遏血滲腸間故大便下血血淸而色鮮者腸風也濁而色黯者髒毒也肛門射如血綫者虫蛀也又有陽气不升血隨气降而下血者下虛也下血之脈脈多洪大而芤蓋者勞也芤者下血也治療之法風則散之熱則淸之寒則溫之虛則補之治法合宜無不效者矣

椿皮丸治腸風防血不止

東行椿根白皮【剉焙不拘多少】

右爲細末醋糊爲丸如桐子大每服七十丸空心食前陳米飲下

聚金丸治大腸蓄熱或因酒毒下血不已

黃連【去蘆四兩一兩水浸曬漧一兩炒一兩炮一兩生用】防風【去蘆】黃芩【各一兩】

右爲細末醋糊爲丸如桐子大每服七十丸米飲下不拘時

加減四物湯治腸風下血不止

側柏葉

生地黃【洗】當歸【去蘆酒浸】川芎【各一兩】枳殻【去瓤炒】荊芥穗

槐花【炒】

甘艸【炙各半兩】

右防咀每服四錢水一盞半生薑三片烏梅少許煎至七分空心食前去滓溫服

防姜黃連丸【治證見鄭汝明產經】

漧薑【炮】黃連【去須】縮砂仁【炒】芎防

阿膠【剉蛤粉炒】白術【各一兩】乳香【別研三錢】枳殻【去瓤炒半兩】

右爲細末用鹽梅三个取肉入少醋杵和丸如桐子大每服四十丸白痢漧薑湯下赤痢甘艸湯下赤白痢漧薑甘艸湯下並不拘時

小便【論缺】

兔絲子丸治小便多或不禁

兔絲子【淘淨酒蒸焙二兩】五味子【一兩】牡蠣【煆取粉一兩】肉蓯蓉【酒浸二兩】

附子【炮去皮一兩】雞防胵【半兩微炙】

鹿茸【酒炙一兩】

桑螵蛸【分兩缺】

右爲細末酒糊爲丸如桐子大每服七十丸食前鹽湯鹽酒任下

萆薢丸治小便頻數日夜無時

川萆薢【洗】

右不拘多少爲細末酒糊爲丸如桐子大每服七十丸空心食前鹽湯鹽酒任下

又方治脬气不足小便頻數不用川椒茱萸但以酒煮山藥末糊爲丸

破故紙丸治腎气虛冷小便無度

破故紙【鹽炒】

茴香【鹽炒】

右等分爲細末酒糊爲丸如桐子大每服五十丸或一百丸空心鹽酒鹽湯下妙

赤茯苓湯治上腸實熱靣赤多汗小便不通

木通【去節】赤茯苓【去皮】檳榔

生地黃【洗】黃芩

赤芍藥

甘艸【炙】麥門冬【去心】

右等分防咀每服四錢水一盞半生薑五片煎至八分去滓溫服不拘時候

葵子湯治膀胱實熱腹脹小便不通口舌漧燥咽不利【方見膀胱實熱門】

大便

論曰平居之人五臟之气貴乎平順陰陽二气貴乎不偏然後津液流通腸胃益潤則傳送如經矣攝養乖理【釋繼洪淡寮方云五臟傷和】三焦气澀運掉不行於是乎壅結於腸胃之間遂成五祕之患夫五祕者風祕气祕濕祕寒祕熱祕是也更有發汗利小便及婦人新產亡血走耗津液往往皆令人祕結燥則潤之澀則滑之祕則通之寒則溫利之此一定之法也

又論曰祕凡有五卽風祕气祕濕祕冷祕熱祕是也多因腸胃不足風寒濕熱乘之使髒气壅滯津液不能流通所以祕結也論治之法前方載之詳矣玆不再敍但年髙之人以致祕結者非少壯比多服大黃恐傷眞气後方所載有葳靈仙丸最佳內用葳靈仙取其主諸風宣通五臟去腹內冷气滯气內用黃茋取其補气使气充得以運掉炙取其滑潤之義枳實取其下气寛腸藥用三品專而不雜老人諸祕結大相宜也臨病之際更以後方詳審虛實選而用之可也皂角丸治風祕專而有效不可不知

麻仁丸治腸胃不調熱結祕澀【方見大便難類張仲景金匱方論內但本方以米飲送下衛生至寶作脾約麻仁丸】

檳榔散治腸胃有濕大便祕澀

檳榔【不拘多少】

右爲細末每服二錢用湯防服不拘時候

潤腸丸治發汗利小便亡津液大腑祕結老人虛人皆可服

肉蓯蓉【酒浸焙二兩】

沈香【別研一兩】

右爲細末用麻子仁汁打糊爲丸如桐子大每服七十丸空心米飲下

檳榔丸治大腸實熱气壅不通心腹脹滿大便祕實檳榔

大黃【蒸】麻子仁【炒去殻別研】枳實【麩炒】羌活【去蘆】

牽牛【炒】杏仁【去皮尖炒】

白芷黃芩【各一兩】人參【半兩】

右爲細末煉爲丸如桐子大每服四十丸空心用熟水下以大腑流利爲度

枳殻丸治腸胃气壅風盛大便祕實

皂角【去黒皮微炒】枳殻【去瓤麩炒】川大黃【二兩剉防炒】活【去蘆】

木香【不見火】橘紅

桑白皮【水炙】香白芷【各二兩】

右爲細末煉蜜爲丸如桐子大每服七十丸空心米飲姜湯任下

訶梨勒丸治大腸虛冷腸鳴泄防腹脇气痛飲食不化

訶梨勒【麫裹煨】附子【炮去皮臍】肉豆防【麫裹煨】

木香【不見火】

吳茱萸【炒】龍骨【生用】

白茯苓【去皮】

蓽撥【各半兩】

右爲末薑汁煮糊爲丸如桐子大每服七十丸空心米飲下

蜜兌法每用蜜三合入豬膽汁兩枚在內煎如餳出冷水中揑如指大長三寸許納下部立通

欽定四庫全書

濟生方卷五

宋嚴用和編目

論曰人之有雙眸若天之有兩曜五臟六腑之精華宗脈之所聚周視萬化肝之外也眼通五臓气貫五輪由此觀之人之有生須固養身之道善攝生者養气存神安心息視然後心气通暢肝气和平精气上注於目則目無其疾矣倘將養乖理六淫外傷七情內郁嗜欲不節飲食無度生食五辛熱啖炙煿久視勤書憂哀悲泣皆能病目況方論有八廓內外障等之證玆不復敍治療之法必須洞明形狀細察根元窮其是非若能細審無不瘥除然病眼之人不得當風防日喜怒房勞五辛炙煿酒食毒物並宜防之惟須寛緩情性愼防調攝卽無不瘥也若縱恣乖違觸犯禁忌自貽其咎必致防明而後已可不謹歟

杏連治風熱上攻羞明澀痛

黃連【去須一錢槌碎】杏仁【七粒槌碎】

右用水半盞二藥浸之飯上蒸一時久澄淸放溫洗了用紙蓋覆安頓湯瓶上頻頻洗之

補腎丸治腎气不足眼目昏暗瞳神不分明漸成內障

磁石【火煆醋淬七次水飛】兔絲子【淘淨酒浸蒸別研各二兩】五味子熟地黃【酒蒸焙】枸杞子楮實子覆盆子【酒浸】肉蓯蓉【酒浸焙】車前子【酒蒸】石斛【去根各一兩】沈香【別研】靑鹽【別研各半兩】

右爲細末煉蜜爲丸如桐子大每服七十丸空心鹽湯下

冷補丸治腎水燥少不受峻補口漧多渴耳癢耳聾腰痛腿弱小便赤澀大便或難

熟地黃【酒蒸焙】生地黃【洗】天門冬【去心】川牛膝【去蘆浸】白芍藥地骨皮【去木】白蒺藜【炒】麥門冬【去心】石斛【去根】參磁石【火煆七次細研水飛過】沈香【別研不見火各等分】

右爲細末煉蜜爲丸如桐子大每服七十丸空心鹽湯鹽酒任下

養肝丸治肝血不足眼目昏花或生眵淚久視無力當歸【去蘆酒浸】車前子【酒蒸焙】防風【去蘆】白芍藥防仁【別研】熟地黃【酒蒸焙】川芎楮實子【各等分】

右爲細末煉蜜爲丸如桐子大毎服七十丸溫熟水下不拘時

羚羊角散治肝勞實熱兩目赤澀煩悶熱壅胸裏炎炎

羚羊角【鎊】柴胡【去蘆】黃芩川當歸決明子羌活【去蘆】赤芍藥甘艸【炙各等分】

右防咀毎服四錢水一盞半姜五片煎至八分去滓溫服不拘時

桑白皮散治肺气壅塞毒熱上攻眼目白睛腫脹日夜疼痛心胸煩悶

參桑白皮枳殻【去瓤麩炒】川升麻杏仁【去皮尖炒】旋覆花【去皮梗】防風【去蘆】赤芍藥黃芩甘菊花【去枝梗】甘艸【炙】甜葶藶【炒各一兩】

右防咀每服四錢水一盞半生薑三片煎至八分去滓食後溫服

鑪甘石散治一切目疾不問得疾之因悉皆治之鑪甘石【半斤用黃連四兩如豆大於銀石噐內煮一伏時去黃連取石研】腦子【別研二錢半】

右件和勻毎服半字白湯泡放溫時時洗之

決明子散治風熱毒气上攻眼目腫痛或卒生翳膜或眥出努肉或癢或澁羞明多淚或始則昏花漸成內障但是一切暴風客熱皆宜服之

黃芩甘菊花【去枝梗】木賊決明子石膏赤芍藥川芎川羌活【去蘆】石決明【各一兩】甘艸蔓荊子【各一兩】

右爲細末毎服三錢水一中盞生薑五片煎至六分食後服

太淸散治暴風客熱目赤睛痛癮澁難開

銅靑【半兩別研】薑粉米【二錢半】

右藥研細和勻毎用少許沸湯泡放溫頻洗之

造薑粉法臘月間用生薑洗切碎於砂盆內擂爛以新麻布裂汁澄腳取粉陰漧

秦皮散治暴風客熱赤眼腫痛癢澁眵淚昏暗

滑石秦皮黃連【去須等分】

右爲細末每用半錢沸湯泡澄淸溫洗不拘時

後論曰夫眼者內則屬乎五藏外則應乎五藏瞳神黑水腎之主也血輪如環心之主也絡裹者脾之主也白睛屬肺總管於肝眼帶𨿽系於肝明孔徧通五藏五藏皆有神善攝生者調五藏以養神神安則藏和藏和則眼目淸淨自無疾矣凡所感之由與夫治療皆可選而用之

耳

論曰夫耳者腎之腎者精之所藏腎气實則精气上通聞五音而聰矣若疲勞過度精气先虛於是乎風寒暑濕得以外入喜怒憂思得以內傷遂致熱壅耳聾耳鳴加之出血出膿則成防耳底耳之患其顴頰色黑者知其耳聾也亦有手少陽之脈動厥而聾者耳內渾渾焞焞也手太陽脈動厥而聾者耳內气滿也大抵气厥耳聾尙易治精虛耳聾不易藥諸證旣殊治各有法塞耳丸治耳聾無不效【澹寮方名塞耳丹】

石菖蒲【一寸】巴豆【去皮一枚】全蠍【一枚去毒】

右爲細末蔥涎打和如核大綿褁納耳中

杏仁散治耳卒痛或有水出

杏仁【一錢炒令焦】

右研爲末蔥涎搜和揑如核大綿褁塞耳中

又方治耳暴聾

雄黃【一錢】巴豆【一个去殻】

右同研令細用蔥涎和作一鋌子紙捲定塞耳中

蓯蓉丸治腎虛耳聾或風邪入於經絡耳內虛鳴肉蓯蓉【酒浸切片焙】山茱萸【去核】石龍芮石菖蒲兔絲子【淘淨酒浸蒸焙】川羌活【去蘆】鹿茸【燎去毛切片酒浸蒸】磁石【火煆醋淬七次水飛】石斛【去根】附子【炮去皮臍各一兩】全蠍【去毒二七个】麝香【一字旋入】

右爲細末煉蜜爲丸如桐子大毎服七十丸加至一百丸空心鹽酒鹽湯任下

磁石丸治風虛耳聾無聞

磁石【火煆】防風【去蘆】羌活【去蘆】黃耆【去蘆鹽水浸焙】木通【去麄皮】白芍藥桂心【不見火各一兩】人參【半兩】

右防咀毎服四錢水一盞半羊腎一對切片去脂膜煎至七分去滓食前溫服

犀角飲子治風熱上壅耳內聾閉臖腫掣痛濃血流出

犀角【鎊】菖蒲木通參赤芍藥赤小豆【炒】甘菊花【去枝梗各一兩】甘艸【炙半兩】

右防咀毎服四錢水一盞半姜五片煎至八分去滓溫服不拘時

參湯治腎臓實熱心胸煩悶耳聽無聲四肢拘急腰背俛仰彊痛

生地黃【洗】參五加皮【去木】黃芩赤茯苓【去皮】通艸石菖蒲甘艸【炙】羚羊角【鎊】麥門冬【去心各等分】

右防咀每服四錢水一盞半姜五片煎至八分去滓溫服不拘時

鼻

論曰夫鼻者肺之職欲常和和則吸引香臭矣若七情內郁六淫外傷飲食勞役致鼻气不得宣調淸道壅塞其爲病也爲衂爲癰爲息肉爲瘡瘍爲淸涕爲窒塞不通爲濁膿或不聞香臭此皆肺藏不調邪气蘊積於鼻淸道壅塞而然治之之法寒則溫之熱則淸之塞則通之壅則散之無越於斯但時气鼻衂不可遽止如出三升已上恐多者方可防之活人書所謂衂血者乃解蓋陽气重故也不可不知

又論曰夫鼻者肺之所主職司淸化調適得宜則肺臓宣暢淸道自利攝養乖方則淸道壅塞故鼻爲之病焉蓋肺主於气肝藏於血邪熱傷之則血熱血熱則气亦熱血气俱熱隨气上逆故爲鼻衂甚則生瘡風寒乘之陽經不利則爲壅塞或爲淸涕蘊積不散則不聞香臭或爲鼻齆或生息肉鼻痛之患矣又有熱畱膽府邪移於腦遂致鼻淵鼻淵者濁涕下不止也傳爲衂蔑瞑目故得之气厥也

梔子仁丸治肺熱鼻發赤瘰俗曰酒鼻

梔子仁

右爲末溶黃蠟等分和爲丸彈子大空心茶酒嚼下半月效忌酒炙煿

又方

枇杷葉【去毛焙漧】

右爲末茶調下一二錢日三服

辛夷散治肺虛風寒濕熱之气加之鼻內壅塞涕出不已或气息不通或不聞香臭

辛夷仁細辛【洗去土葉】槁本【去蘆】升麻川芎木通【去節】防風【去蘆】羌活【去蘆】甘艸【炙】白芷【各等分】

右爲細末毎服二錢食後茶淸調服【危亦林得效方加蒼耳一半熟者茶調散合和服】

蒼耳散治鼻流濁涕不止名曰鼻淵【孫氏仁存活法祕方云腦冷所致此疾亦有腦熱者亦有肺寒者素問曰膽移熱於腦則辛頞鼻淵又曰泣涕者腦也腦滲爲涕又曰肺之液爲涕其來各有由矣當審詳之鼻淵濁涕不止淸濁亦自異】

辛夷仁【半兩】蒼耳子【二錢半】香白芷【一兩】薄荷葉【半錢】

右並日幹爲細末毎服二錢用蔥茶淸食後調服口

論曰夫口者足太陰之經脾之所主五味之所入也蓋五味入口藏於脾胃爲之運化津液以養五气五气者五藏之气也節宣微爽五藏之气偏勝由是諸疾生焉且咸則爲寒酸則停滯澀則因燥淡則由虛熱則從苦從甘也口臭者乃腑臓臊腐之不同蘊積於胸膈之間而生熱衝發於口也口瘡者脾气凝滯風熱加之而然醫療之法各隨其所因以治無使過與不及焉

又論曰夫口者脾之齒者骨之餘髓之所養也人之一身此爲大要凡有病起因口而成惡气以咽津液痰癖而在膈心胸壅滯毒气攻烝燻之旣久故齒爲之病焉其諸風寒蘊熱而得之者方載於後

芎防膏治口气熱臭

香白芷芎防【各等分】

右爲細末煉蜜丸如雞豆大食後臨臥噙化

丁香丸治口臭穢

丁香【三錢】甘艸【一錢炙】芎防【二錢】白芷【半錢】

右爲細末煉蜜丸如彈子大綿褁一丸噙咽津

碧雪治一切壅熱咽喉閉腫不能咽物口舌生瘡舌根彊言語不正腮項腫痛

蒲黃靑黛硇砂焰硝甘艸【各等分】

右爲細末毎用手指撚糝於喉中津咽或呷少冷水送下頻頻洗之

靑金散治小兒白口瘡急惡狀似木耳【洹川王一郎方】

五倍子【去土垢四兩】靑黛【四錢】

右爲細末好油調鴉羽掃口向咽喉流入咽喉中瘡爛次日便下兼治痔瘡亦佳

麝香散治急疳惡蝕肉損

枯白礬【二兩】黃丹【一錢半炒】麝香【一字】

右爲細末研勻幹擦牙疳處頻上

朱粉散治白口瘡惡及牙疳蝕

枯白礬【一兩】幹胭脂【一錢半】輕粉【半錢】麝香【少許】

右研勻油調掃口瘡或幹貼

蛾黃散治赤白瘡疼唇破兼治熱瘡

黃蘗【去皮】寒水石【燒】

右各等分爲細末幹貼口瘡上塗唇上兼治諸瘡較遲者

粉紅散治小兒白口瘡咽喉惡爛聲啞

幹胭脂【一錢】枯礬【一兩】

右研勻毎用一錢生蜜調如稀糊掃口瘡咽喉內咽了藥來日大便退了瘡皮爲驗

大靑湯治咽喉唇腫口舌糜爛疳惡口瘡

大靑葉升麻大黃【剉炒各二兩】生地黃【切焙三兩】

右爲末毎服二錢水一盞煎至六分去滓溫服微利止

升麻散治上膈壅毒口舌生瘡咽喉腫痛

升麻赤芍藥人參【洗】桔梗【去蘆】漧葛【各一兩】甘艸【生用半兩】

右防咀毎服四錢水一盞半姜五片煎至八分去滓溫服不拘時

防黃飲子治風熱蘊於脾經唇燥拆裂口舌生瘡白芷升麻枳殻【去白麩炒】黃芩防風【去蘆】半夏【湯洗七次】石斛【各一兩】甘艸【生用半兩】

右防咀毎服四錢水一盞姜五片煎八分溫服不拘時

防黃散治脾胃壅實口內生瘡煩悶多渴頰痛心煩唇口漧燥壅滯不食

藿香葉【七錢】石膏【煆】縮砂仁山梔子仁甘艸【炙各半兩】防風【去蘆四兩】

右剉碎用蜜酒炒香焙爲細末毎服三錢水一大盞煎至七分溫服不拘時

利膈湯治上膈壅熱口苦咽漧痰唾稠粘心煩喜冷咽喉生瘡疼痛一切上壅之證皆可服之

防風雞蘇葉桔梗牛蒡子荊芥穗【各一兩】川升麻人參甘艸【炙各半兩】

右防咀毎服四錢水一盞半姜五片煎至八分去滓

溫服不拘時

橄防散治唇燥裂生瘡

橄防【不拘多少燒灰】

右爲細末以豬脂和塗患處

參升麻湯治心脾壅熱舌上生瘡木舌重舌舌腫或連頰兩邊腫痛

參赤芍藥升麻犀角【鎊】桔梗【去蘆】貫眾【洗】黃芩甘艸【炙各等分】

右防咀毎服四錢水一盞半姜五片煎至八分去滓溫服不拘時

杏仁膏治口舌熱漧燥或舌上生胎語言不眞升麻杏仁【去皮尖】甘艸【炙各一兩】黒豆【五十粒炒去皮】

右爲細末入白蜜五合生地黃汁五合慢火熬成膏子丸如雞荳大常噙一丸津化咽下舌上生胎止用生薑片蘸冷水擦洗之亦妙

齒

論曰夫齒乃骨之餘气骨乃腎之所主呼吸之戶門也精气彊則齒自堅腎气衰則齒自豁且手陽明大腸之脈入於齒灌注於牙儻風寒壅熱之气郁滯心胸衝發於口則齒爲之病矣輕者爲宣露齦頰浮腫甚則爲疳齲脫之證也亦有腎气虛壅齒痛宣露當進補腎藥其諸隨證施以治法

安腎丸治虛熱牙齒浮腫疼腫

肉蓯蓉【酒浸焙】石斛【去根】桃仁【麩炒】破故紙【炒】白術幹山藥【剉炒】白蒺藜【炒去刺】川烏【炮去皮臍】川萆薢川巴防【去心各等分】

右爲細末煉蜜爲丸如桐子大毎服七十丸空心鹽湯下

莽艸散治風壅熱气上攻齒齦浮腫或連頰車疼痛或宣露血出

莽艸川升麻柳枝槐角子鶴虱地骨皮槁本【去蘆】槐白皮

右防咀毎服一兩水一盞入鹽少許煎至七分去滓熱冷吐之日用三次

必勝散治齒衂

蒲黃【略炒】螺兒靑【等分】

右爲細末毎用少許擦患處少待用湯鹽水漱之

驅毒飲治熱毒上攻宣露血出齒齦腫痛不可忍者

屋逰【卽瓦屋上靑苔不拘多少洗淨】

右煎湯澄淸入鹽一小撮放溫頻頻漱之

牢牙散治一切齒痛不問久新

全蠍【七个去毒】細辛【洗淨三錢】艸烏【二个去皮】乳香【別研二錢】

右爲細末毎用少許擦患處須臾以溫鹽水盥漱

香鹽散此藥常用牢牙去風冷蛀齲宣露一切齒疾

大香附子【炒令極黑三兩】靑鹽【半兩別研】

右爲細末和勻用如常法乃鐵甕先生良方也

﹤子部﹐醫家類﹐濟生方﹐卷五﹥﹤子部﹐醫家類﹐濟生方﹥

欽定四庫全書

濟生方卷六

宋嚴用和編血气

論曰內經云百病皆生於气經有所謂七气有所謂九气喜怒憂思悲恐驚者七气也七情之外益之以寒熱二證而爲九气也气之爲病男子婦人皆有之惟婦人血气爲患尢甚蓋人身血隨气行气一壅滯則血與气並或月事不調心腹作痛或月事將行預先作痛或月事已行淋瀝不防心腹作痛或連腰脇或引背膂上下攻刺吐逆不食甚則手足搐搦狀類驚癇或作寒熱或爲癥瘕肌肉消瘦非特不能受孕久而不治轉而爲瘵疾者多矣

延胡索湯治婦人室女七情傷感遂使血與气並心腹作痛或連腰脇或引背膂上下攻刺甚作搐搦經不調但是一切血气疼痛並可服之

當歸【去蘆酒浸剉炒】延胡索【炒去皮】蒲黃【炒】赤芍藥官桂【不見火各半兩】片子姜黃【洗】乳香沒藥木香【不見火各三錢】甘艸【炙二錢半】

右防咀毎服四錢水一盞半生薑七片煎至七分去滓食前溫服吐逆加半夏橘紅各半兩

琥珀散治婦人室女月水凝滯脇肋脹刺臍腹防痛不可忍及惡露不下血上攻心迷悶不省應有血气腹痛並皆治之

牡丹皮【去木】赤芍藥蓬莪術【剉】荊三稜【剉】劉寄奴【去梗】熟地黃【酒浸蒸】延胡索【炒去皮】當歸【去蘆酒浸】烏藥官桂【不見火各一兩】

右前五味用烏豆一升生薑半斤切片米醋四升同煮豆爛爲度焙漧入後五味同爲細末毎服二錢空心食前溫酒調服

三神丸治婦女血气相搏腹中刺痛痛引心端經行澀少或經事不調以致疼痛

橘紅【二兩】延胡索【去皮醋煮一兩】當歸【去蘆酒浸剉略炒一兩】

右爲細末酒煮米糊爲丸如桐子大毎服七十丸加至一百丸空心艾湯下米飲亦得

抑气散治婦人气盛於血變生諸證頭暈膈滿皆可服之

香附子【炒淨四兩】茯神【去木一兩】橘紅【二兩】甘艸【炙一兩】

右爲末毎服二錢食前用沸湯調服

帯下

論曰巢氏病源論婦人有三十六疾所論三十六疾者七癥八瘕九痛十二帯下是也然所謂十二帯下者亦不顯其證狀今人所患惟赤白二帯而已推其所自勞傷過度衝任虛損風冷據於胞絡此病所由生也且婦人平居之時血欲常多气欲常少方謂主气有原百疾不生儻或气倍於血气倍生寒血不化赤遂成白帯气平血少血少生熱血不化紅遂成赤帯寒熱交並則赤白俱下有室女或虛損而有此疾者皆令孕育不成以致絕嗣凡有是證速宜治之久而不治令人面色防肌肉瘦瘠腹脇脹滿攻刺疼痛甚至足脛枯細多苦逆冷尫羸不能食矣診其脈右手尺脈浮浮爲陽陽絕者無子苦足冷帯下也

白堊丸治婦人白帯久而不止面生防繞臍疼痛腰膝冷痛日漸虛困產後白帯並宜服之

白堊【火煆】禹餘糧【煆醋淬七次】鼈甲【醋炙】烏賊骨【醋炙】當歸【去蘆酒浸】鵲巢灰漧薑【炮】紫石英【火煆醋淬七次】附子【炮去皮臍】金毛狗春【燎去毛】芎窮【各一兩】艾葉灰【半兩】鹿茸【燎去毛切片醋炙一兩】

右爲細末醋煮米糊爲丸如桐子大毎服七十丸空心溫酒米飲任下

白斂圓治室女衝任虛寒帯下純白

鹿茸【醋蒸焙二兩】白斂金毛狗脊【燎去毛各一兩】

右爲細末用艾煎醋汁打糯米糊爲丸如桐子大毎服五十丸空心溫酒下

當歸煎治婦人室女赤白不止腹內疼痛四肢煩疼不欲飲食日漸羸瘦

當歸【去蘆酒浸】赤芍藥牡蠣【火煆取分】熟地黃【酒蒸焙】阿膠【剉蛤粉炒成珠子】白芍藥續防【酒浸各一兩】地楡【半兩】

右爲細末醋糊爲丸如桐子大毎服五十丸空心米飲下

捲栢丸治婦人室女腹臓冷熱相攻心腹絞痛腰痛腿痛赤白帯下面色痿黃四肢羸乏

黃耆【去蘆蜜水炙】熟地黃【洗各一兩半】捲栢【醋炙】赤石脂【煆醋淬七次】鹿茸【醋炙】白石脂芎防代赭石【煆醋淬七次】艾葉【醋炒】桑寄生鼈甲【醋炙】當歸【去蘆酒洗微炒】地楡【各一兩】木香【不見火】龍骨【各半兩】漧薑【炮二分】

右爲末醋煮糯米糊爲丸如桐子大毎服七十丸空心食前米飲下

血瘕

論曰腹中之病經書所載有積有聚有癖有疝有癥有瘕蓋積者五藏所積其痛不離其部聚者六腑所聚其痛無有常處癖者病據兩脇之傍疝者急而多痛癥者徴也有塊可驗瘕者假也假物成形其結聚浮假推移乃動此無他皆由飲食不節寒溫不調气血勞傷臓腑虛弱受於風冷與气血相結而成也惟婦人血瘕爲病異於丈夫其所以異者非獨闗於飲食不節而已多因產後勞動太早喜怒不調臓虛受寒或月水往來取涼過度惡血不散遇寒搏則凝皆能成血瘕也病作之時令人心脇攻刺少腹痛重或腰背互相引而痛久而不消令人黃瘦羸弱遂致絕產診其脈急大者生虛小弱者死不治

三稜煎丸治婦人室女血瘕月經不通臍下堅結大如杯升而不治必成血蠱

京三稜蓬術【各二兩】芫花【半兩】靑皮【去瓤淨一兩半】

右剉如豆大用好醋一升煮幹焙爲細末醋糊爲丸如桐子大毎服五十丸食前用淡醋湯下

琥珀丸治婦人血瘕腹中有塊攻刺小腹痛重或腰背相引而痛久而不治黃瘦羸乏

琥珀【別研】白芍藥川烏【炮去皮】川牛膝【去蘆酒浸】鼈甲【醋炙】蓬莪茂【炮】當歸【去蘆酒浸】厚朴【姜制炒各一兩】木香【不見火】澤蘭葉官桂【不見火各半兩】麝香【別研半錢】

右爲細末酒糊爲丸如桐子大毎服七十丸空心溫酒米飲任下

通經丸治室女月經不通臍下堅結大如杯發則寒熱往來此名血瘕

當歸【去蘆酒浸一錢半】蓬術【炮】桂心【不見火】靑皮【去白】大黃【炮】漧薑【炮】桃仁【去皮尖炒】漧漆【炒令煙盡】紅花川椒【去目及閉口者微炒放地上宻蓋出汗各一錢】

右十味爲末將一半用醋煮熬成膏一半入雞子淸同搗勻丸如桐子大毎服二十丸空心淡醋湯下

六合湯治婦室經事不行腹中結塊疼痛腰痛腿痛當歸【去蘆酒浸】白芍藥官桂【去皮】熟地黃川芎蓬術【炮各等分】

右防咀毎服四錢水一盞煎至七分去滓溫空心服崩漏

論曰崩漏之疾本乎一證輕者謂之漏下甚者謂之崩中且婦人平居經脈調適衝任二脈互相滋養陰陽二气不相偏勝則月事以時下儻若將理失宜喜怒不節疲極過度大傷於肝蓋肝爲血之府庫喜怒勞役一或傷之肝不能藏血於宮宮不能傳血於海所以崩中漏下漏下者淋瀝不防是也崩中者忽然暴下乃漏証之甚者其狀或如豚肝或成五色與血俱下又或如泔涕如爛汁又或如豆羮汁如藍靛色至有黑如幹血相雜亦有純下瘀血此皆衝任虛損喜怒勞役之過致傷於肝而然也久久不止面黃肌瘦虛煩口漧臍腹冷痛吐逆不食四肢虛困甚則爲脹爲腫診其脈寸口脈而大則爲減大則爲芤減則爲寒芤則爲虛虛寒相摶其脈爲革主半產漏下又尺寸脈虛者漏血漏血脈浮者不可治治之之法調養衝任鎭注血海血海溫和歸於有用內養百脈外爲月事自無崩中漏下之患矣又論曰崩漏之疾本乎一證然有輕重之別焉輕者爲之漏下漏下者淋瀝不防是也重者謂之崩中忽然暴下下而過多眞陰走耗遂致頭暈眼花气乏怔忡身體羸瘦飲食減少腹內冷痛四肢無力驚惕恐怖此其證也前方論治有對證服之而作效者亦有試之而罔功者非藥之不應乃由衝任極虛血海極寒故爾蓋血暖則流暢外爲月事內灌百脈今旣虛極而又寒極血寒則凝而不運是以崩中不已狀如豚肝或下五色或與血俱下或如泔涕或如豆羮汁或如藍靛色或純下瘀血此血寒之極所致若謂血熱致崩而用涼藥誤矣毎用嵗丹作效始進三五粒而未愈再進十粒猶未愈服至四五十粒差愈服至百粒方能作效此嵗丹之力也然嵗丹之性全恃火力如水寒成冰血寒成塊血得溫則流散四肢冰得日則烘消成水血凝得丹而流暢火之力也大抵醫者意也以意醫之所以作效儻或疑而未敢輕用先進陽起石丸服之二日未效卻進嵗丹庶無可疑矣又有室女二七天癸當至亦有當至而未至者近十八九左右方行者有卒然暴下亦有淋瀝不止有若崩漏者卻又不宜服前二藥也惟當以四物湯加香附子煎血色鮮而不止者挾熱也宜去熟地黃加生地黃煎臨病之際又在乎審處之

鎭宮丸治婦人崩漏不止或下五色或赤白不定或如豆汁或狀若豚肝或下瘀血臍腹脹痛頭暈眼花久久不止令人黃瘦口漧胸煩不食

代赭石【火煆醋淬七次】紫石英【火煆醋淬七次】禹餘糧【火煆醋淬七次】香附子【醋炙各二兩】陽起石【煆紅細研】芎防鹿茸【燎去毛醋蒸焙】茯神【去木】阿膠【剉蛤粉炒成珠子】蒲黃【炒】當歸【去蘆酒浸各一兩】血竭【別研半兩】

右爲細末用艾煎醋汁打糯米和丸如桐子大每服七十丸空心米飲下

十灰丸治崩中下血不止

綿灰黃絹灰艾葉灰馬尾灰藕節灰蓮蓬灰油髮灰赤松皮灰防櫚灰蒲黃灰

右等分爲細末用醋煮糯米糊爲丸如桐子大每服七十丸加至一百丸空心米飲下

栢子仁湯治婦人憂思過度勞傷心經心主於血心虛不能維持諸經之血亦能致崩中下血之患

當歸【去蘆酒炒】芎防茯神【去木】小艸阿膠【剉蛤粉炒成珠子】鹿茸【燎去毛酒蒸焙】栢子仁【炒各一兩】香附子【炒去毛二兩】川續防【酒浸一兩半】甘艸

右防咀毎服四錢水一盞半姜五片煎至七分去滓空心食前溫服

陽起石丸治衝任不交虛寒之極崩中不止變生他證

陽起石【火煆紅別研令極細二兩】鹿茸【去毛醋炙一兩】

右爲細末醋煎艾汁打糯米糊爲丸如桐子大每服百丸空心食前米飲下

加減四物湯治室女二七天癸至亦有當時未至而後至者有卒然暴下淋瀝不止有若崩漏者失血過多變生諸證悉宜服之

川當歸【去蘆酒潤切焙一兩】川芎【一兩】熟地黃【洗淨一兩】白芍藥【一兩】香附子【炒去毛一兩半】

右防咀毎服四錢水一盞半生薑五片煎至七分去滓食前溫服如血色鮮而不止者去熟地黃加生地黃煎

搐搦

論曰婦人室女有生平無病者一旦忽感手足搐搦之證痰涎壅塞精神昏憒不省人事醫者往往便作癇證治之非也蓋婦女以肝气爲主肝乃血之府庫肝旣受病經愆期或多或少或閉防不通肝宮堙塞隨其虛實而生病焉婦人多由血虛七情感而生風女子血實七情感而生熱邪乘四末是以卒然手足搐搦狀類癇證也治療之法先宜多進蘇合香丸溫酒化服以快其气俟其蘇醒亟用調經之法塞者通之通者調之虛者與之實者取之婦人宜服白薇丸女子宜服澤蘭丸多服以病退爲期也

白薇丸

白薇紫石英【火煆醋淬七次】琥珀【別研】白芍藥桂心【不見火】川續防【酒浸】防風【去蘆】山茱萸【取肉】當歸【去蘆酒浸】栢子仁【炒】川烏【炮去皮尖】牡丹皮【去木各一兩】木香【不見火半兩】麝香【別研半錢】

右爲細末生薑自然汁打米糊爲丸如桐子大每服七十丸空心食前溫酒米飲任下

澤蘭丸

當歸【去蘆酒浸】澤蘭葉琥珀【別研】羚羊角【鎊別研】防風【去蘆】牡丹皮【去木各一兩】麝香【別研半錢】安息香【酒煮去淨砂石半錢】生地黃赤芍藥【各兩半】鐵粉【半兩】橘紅【五錢】

右爲細末煉蜜爲丸如桐子大每服七十丸空心食前溫酒米飲任下

欽定四庫全書

濟生方卷七

宋嚴用和編求子

論曰素問云夫天地者萬物之父母也陰陽者血气之男女也夫有夫婦則有父子婚姻之後則有生育生育者人倫之本也且男女之合二情交暢陰血先至陽精後衝血開裹精陰外陽內陰含陽胎而男形成矣陽精先至陰血後參精開裹血陽外陰內陽含陰胎而女形成矣男女婚姻貴乎及時夫婦貴乎彊壯則易於受形也且父少母老生女必羸母壯父衰生男必弱誠有斯理或男子眞精气不濃婦女血衰而气旺是謂夫病婦疹皆使人無子治療之法女子當養血抑气以減喜怒男子益腎生精以節嗜欲依方調治陰陽和平則婦人樂有子矣

抑气散治婦人气盛於血所以無子防常頭暈膈滿體痛怔忡皆可服之香附子乃婦人之仙藥不可謂其耗气而勿服【釋繼洪澹寮方云大槪婦人只宜血盛气衰所以醫家多爲抑陽助陰陽气陰血】香附子【炒杵淨四兩】茯神【去木】甘艸【炙各一兩】橘紅【二兩】

右爲細末每服二錢食前用沸湯服仍兼進紫石英丸

陽起石丸治丈夫眞精气不濃不能施化是以無子陽起石【火煆紅研極細】鹿茸【酒蒸焙】韭子【炒】

絲子【水淘淨酒浸蒸焙別研細末】天雄【炮去皮】

肉蓯蓉【酒浸各一兩】覆盆子【酒浸】石斛【去根】桑寄生沈香【別研】原蛾【酒炙】五味子【各半兩】

右爲細末酒煮糯米糊爲丸如桐子大每服七十丸空心鹽湯鹽酒任下

姙娠

論曰內經云陰陽別謂之有子三部脈浮沈正等無病者乃知有娠也姙旣受矣多病惡阻惡阻者俗諺所謂惡食是也此由婦人本虛平時喜怒不節當風取冷中脘宿有痰飲受姙經血旣閉飲血相气不宣通遂致心下憒悶頭暈眼花四肢沈重懈怠惡聞食气喜食鹹酸多臥少起甚則吐逆不自勝持理療之法順气理血豁痰導水然後安平矣

又論曰姙娠四月六月多苦煩悶按醫經四月受少陰君火气以養精六月受少陽相火气以養气又有不定拘此兩月而苦煩悶者由母將理失宜七情傷感心驚膽怯而然也

論曰懷姙十月形體就成八月合進瘦胎易產之藥今世多用枳殻散非爲不是若胎气肥實可以服之況枳殻大能瘦胎胎气本怯豈宜又瘦之也不若進救生散安胎益气令子小無病易產又且多少穏當

安胎和气散

訶子【麫裹煨去核】白術【各一兩】陳皮【去白】髙良姜【剉炒】木香【不見火】白芍藥陳米【炒】甘艸【炙各半兩】

右防咀每服四錢水一盞半生薑五片煎至七分去滓溫服不拘時候忌生冷物

杜仲丸治姙娠三兩月胎動不安者可預服養胎

杜仲【去皮剉薑汁浸炒去絲】川續斷【酒浸各一兩】

右爲細末棗肉煮爛杵和爲丸如桐子大每服七十丸空心米飲下日二服

如聖散治胎動腹痛者何蓋胎動腹痛其理不一或緣飲食冷熱動風毒物或因再交搖動骨節傷犯胞胎其候多嘔气不調和或服熱藥太過气血相半急服順气安胎不然變成漏胎則難安矣

鯉魚皮當歸【去蘆酒浸】熟地黃【酒蒸】阿膠【剉蛤粉炒成珠子】白芍藥川芎川續斷【酒浸】甘艸【炙各等分】

右防咀每服四錢水一盞半入薴根少許生薑五片煎至七分去滓空心食前溫服

旋覆半夏湯治姙娠惡阻心下憒悶吐逆不食惡聞食气頭暈四肢百節煩痛多臥少起

旋覆花【去枝萼】芎防細辛【洗去土】人參

甘艸【炙半兩】半夏【湯泡七次】赤茯苓【去皮】幹生薑陳皮【去白各一兩】當歸【去蘆酒浸一兩】

右防咀每服四錢水一盞半姜五片煎至七分去滓溫服不拘時候

人參半夏丸治姙娠惡阻病醋心胸中冷腹痛吐逆不喜飲食

半夏【泡七次】人參幹生薑【各半兩】

右爲細末以生地黃汁浸蒸餅爲丸如桐子大每服四十丸米飲下不拘時候

縮砂散治姙娠胃虛气逆嘔吐不食

縮砂仁【不拘多少】

右爲細末每服二錢入生薑自然汁少許沸湯防服不拘時候

百合散治姙娠風熱相交欬痰多心胸滿悶百合【蒸】紫菀茸【洗】貝母【去心】白芍藥前胡赤茯苓【去皮】桔梗【去蘆炒各一兩】甘艸【炙半兩】

右防咀每服四錢水一盞半姜五片煎至八分去滓

溫服不拘時候

消風散治證同前

石膏【煆】甘菊花【去枝梗】防風【去蘆】荊芥穗川羌活【去蘆】羚羊角【鎊】川芎大豆黃卷【炒】當歸【去蘆酒洗】白芷【各一兩】甘艸【炙半兩】

右防咀每服四錢水一盞半入好茶半錢煎至八分去滓通口服食後良

芎蘇散治姙娠外感風寒渾身壯熱眼暈頭旋者何蓋因風寒客於皮膚傷於榮衞或洗項背或當風取涼致令頭目昏痛增寒發熱甚至心胸煩悶大抵產前二命所系不可輕易妄投湯劑感冒之初止宜進芎蘇散以發散表邪其病自愈

紫蘇葉川芎白芍藥白術麥門冬【去心】陳皮【去白】漧葛【各一兩】甘艸【炙半兩】

右防咀每服四錢水一盞半生薑五片蔥白二寸煎至八分去滓溫服不拘時

驅邪散治姙娠瘧疾蓋榮衞虛弱脾胃不足或感風寒或傷生冷傳成瘧疾急服驅邪散莫待吐逆見物不思卒難醫療

髙良姜【剉炒】白術艸菓仁橘紅藿香葉縮砂仁白茯苓【去皮各一兩】甘艸【炙半兩】

右防咀每服四錢水一盞半生薑五片棗一枚煎至八分去滓溫服不拘時候

冬葵子散治姙娠小便不利身重惡寒起則暈及水腫

冬葵子【三錢】赤茯苓【去皮二錢】

右爲細末每服三錢米飲調服不拘時候利則住服如不通恐是轉胞加髮灰少許神效

麥門冬湯治子煩【阮霖經驗良方云治姙娠心驚膽怯煩悶】

麥門冬【去心】防風白茯苓【去皮各一兩】人參【半兩】

右防咀每服四錢水一盞半生薑五片入淡竹葉十片煎至八分去滓溫服不拘時候

羚羊角散治姙娠中風頭項彊直筋脈攣急言語謇澀痰涎不消或發搐搦不省人事名曰子癇亦宜服之【阮霖經驗良方云心支之女患此正是雪寒之時用此效】

羚羊角【鎊】川獨活【去蘆】酸棗仁【炒去殻】

五加皮【去木各半錢】薏苡仁【炒】防風【去蘆】

當歸【去蘆酒浸】川芎茯神杏仁【去皮尖各四分】

木香【不見火】甘艸【炙各二分半】

右防咀每服四錢水一盞生薑五片煎至七分去滓溫服不拘時

產後【論缺】

芎歸湯治大產小產對證加添服餌

芎防當歸【去蘆酒浸】

右等分防咀每服三錢水一盞半煎至七分去滓溫服不拘時候腹中刺痛加白芍藥口漧煩渴加烏梅麥門冬發寒熱加漧薑白芍藥水停心下微嘔逆加茯苓生薑虛煩不得眠加人參竹葉大便祕澀加熟地黃橘紅杏仁小便不利加車前子腹脇膨脹加厚朴血崩不止加香附子欬嗽痰多加紫菀半夏生薑腰痛腳痛加牛膝心下疼痛加延胡索惡血不下腰腹重痛加牡丹皮

芎防補中湯養新血去瘀血補虛扶危

漧薑【炮】阿膠【剉蛤粉炒】芎防五味子【各一兩】黃耆【去蘆蜜水炙】當歸【去蘆酒浸】白術赤芍藥【各一兩】木香【不見火】人參杜仲【去皮剉炒】甘艸【炙各半兩】

右防咀每服四錢水一盞半煎至一盞去滓通口服不拘時

豬腰子粥治產後蓐勞發熱

豬腰子一隻去白膜切作栁葉片少鹽酒拌之先用粳米一合入蔥椒煮粥鹽醋調和將腰子鋪盌底用熱粥蓋之如作盫生粥狀喫之每日空心作粥極妙

金液丸治將產忽見橫倒者蓋不能忌口恣情多食五臟气滯六腑不和胎气旣肥則用力太早胎受驚觸急用瘦胎金液丸其兒身自順生矣

飛生毛【火燒如腋下毛尢佳半錢】血餘【無病女人髮燒炭】

公母羊糞【燒灰各半錢】竈中心土【一錢】

黒鉛【三錢用小銚子火上鎔投水銀半錢急攪成砂子傾出細研】硃砂【半錢別研】

右爲細末用粽子角爲丸如菉豆大遇難產急難以倒流水吞下五丸兒身自順正產子母活矣

抵勝湯治胃受水谷脾主運化生血生气內濡腑臟者也因產腑臟暴虛惡露下少敗血乘虛散於脾胃脾受之而腹脹胃受之則成吐逆亦有惡露過多气無所主聚於脾胃脾受之則爲腹脹胃受之則吐逆惡露過多者去澤蘭赤芍藥倍加生薑橘皮

赤芍藥半夏澤蘭葉人參陳皮【各一分】甘艸【一錢】

右防咀每服一劑用水一碗生薑焙漧半兩煎至半碗去滓分三服

產後中風

論曰產後中風者蓋因產後傷動血气勞損經絡腠理空疎勞役太早風邪乘間而入始則客於皮膚次則入於筋脈又其次也傳於諸髒隨其諸髒經絡而生病焉或身體緩急或頑痺不仁或口目不正或奄奄忽忽神情昏亂乃中風候宜服小續命湯【阮霖經驗良方凡產後气血暴虛未得安靜血隨气上迷亂心神气息欲絕暈悶不知人口噤手足瘈瘲醫者不識呼爲暗風誠爲謬矣】

小續命湯治婦人產後失血中風冒昧不知痛處拘急不得轉側四肢緩急遺失便利

麻黃【去根節煎掠去沫焙】桂【去粗皮】甘艸【炙各二兩】人參白術附子【炮去皮臍】防已芍藥黃芩【去黒心各一兩】防風【一兩半】

右剉如麻豆大每服五錢匕以水一盞半入生薑三片煎取七分去滓溫服

產後血崩【方缺】

論曰產後血崩者蓋因產所下過多血气暴虛未得平復或因勞役或因驚怒致血暴崩又有榮衞蠧傷气衰血弱亦變崩中若小腹滿痛此爲肝經已壞爲難治若小腹脹滿此爲內有瘀血未可止之止之非特淋瀝不已小腹轉加脹滿若小腹脹滿且復芎防湯及黒龍丹若小腹不滿急是內無瘀血可服固經丸止之惡熱藥者進十灰丸亦得

欽定四庫全書

濟生方卷八

宋嚴用和編丁瘡【附熱瘡】

論曰諸瘡莫急於丁瘡有魚眼丁多發於足非神手不能治也大凡治丁瘡先以披頭鍼當頭刺之直至患者知痛處才引鍼而出血隨之流則以蟾酥追毒丹納鍼孔中仍以紙撚送下使近痛處其上封以乳香膏四膀腫處敷以烏龍膏或有赤暈敷以解毒散並如前法三兩日瘡潰防去仍覆以乳香膏膿盡生肌並如前法云有絲瘡證乃丁瘡之類醫若不識便無治法害人最速其瘡生手足間有黃泡其中或紫黒色卽有一條紅絲迆邐向上而生若至心腹則使昏亂不救其紅絲或有生三兩條者治法以鍼橫截紅絲所至之處刺之止使血出以膏藥傅之更不復發動卽愈矣此證得於喜怒不節血气逆行而生內翰洪舜兪以惡瘡生齶上久不能治嵇云此名內疳瘡初發如蓮花痔根蔕小而下垂反大治法以勾刀決斷其根燒鐡器令七八赤烙之以止血次以雄黃輕粉粉霜香白芷白斂爲散敷其上令病人側臥以槐枝作枕支其牙頰間毋使口合一兩時許瘡瘢定令病者自便治日得膿便可漸愈若此證久不治卽四邊肉漸成死肌法用槐枝枕支病者牙毋使得合以小鎌去其惡肉令盡卽撒生肌散上仍用乳香膏防之自非飲食時且令病者側臥支其牙頰毋使口合則津液不衝動瘡藥三日後肌肉漸生才可令病人自便無所礙矣洪內翰云此證緣醫家不識則無治法以至不救良可惜也此證得之作勞气血虛憊所至治驗

嵇云治魚眼丁之法先以鍼刺之若痛則瘡根已走矣用療漏瘡之法以楡皮隨兪穴所往探之楡所不及之處則鍼破引楡皮而出再自鍼穴防之若鍼破處病人自痛血出則是活肌肉矣卽於鍼瘡納蟾酥丹覆以乳香膏再於瘡鍼孔中納蟾酥丹三二粒仍覆以乳香二黃散治丁腫

雄黃雌黃【各等分】

右爲末先用鍼刺四圍及中心醋和塗之

蟾酥丹

蟾酥【一枚】

右爲末以白面和黃丹丸如麥顆狀鍼破患處以一粒內之神妙

灸法治丁腫灸掌後橫紋五指男左女右七壯卽瘥已用得效丁腫灸法𨿽多然此一法甚驗出於意表也考嵇治法金大定間有遇異人傳狗寶丹丸得之者以獻僞主其後嵇事僞朝以外科奉禦療將士金瘡有功金主以金帛賜焉嵇治瘡凡癰疽丁漏惡瘡皆先以狗寶丸爲第一義先投狗寶丸半時次投熱蔥粥以助之厚被蓋覆病者使汗出周浹則毒勢隨汗而解若汗不出則不可療矣汗罷則瘡之陷者必起散者必聚次以烏龍膏傅其腫若腫之外有赤暈者則以解毒散傅之凡傅藥必先自外向裏塗之看正瘡大小凡正瘡之上並不許加分毫藥毎日隨證服五香連翹湯十奇散菉豆粉等藥大率以狗寶丸爲先以烏龍膏解毒散次之而服餌之藥則隨脈气陰陽虛實而用之空心必服加減八味丸以助元气俟瘡潰以鍼決去敗膿訖然後以乳香膏傅正瘡之上若尙有未盡膿則於膏藥當中直翦一路以通膿水膿欲盡以生肌散敷瘡口仍以乳香膏覆之更不須翦破膏藥乳香膏一日一換俟瘡口欲合卽便不加膏藥矣烏龍膏之功在於消腫解毒散之功在於收暈卽不用解毒散而烏龍膏直俟瘡潰敗膿出盡然後已此其大略也癰疽之證甚惡多陷下透骨者服狗寶丸瘡四邊必起依前法用烏龍膏解毒散訖須用鍼刀開瘡孔其內已潰爛不復知痛乃納追毒丹於孔中以速其潰旣潰後割去死肌洗以豬蹄湯敷以生肌散覆以乳香膏又傅之善角散以醋熬爲糊貼之惡肉退去好肉漸生卽用搜膿散翠霞散之類袵之若瘡中毒气未盡愼勿早斂忌早上生肌之藥縱復平復必再發其間調理次第臨時制宜將防須愼之

狗寶丸專治癰疽發背附骨疽諸般惡瘡

狗寶【一兩生用癩狗腹中得之】蟾酥【二錢】乳香【別研】沒藥【別研】雄黃砂輕粉麝香鉛白霜

粉霜【別研各一錢】金頭蜈蚣【七个頭尾腳足炙黃色研如泥】

烏金石【卽石灰袁州萍鄕縣有之二錢重】

鯉魚膽【七个幹者用之去皮臘月者尢佳】

狗膽【一个幹者用之去皮黒狗者臘月者好】頭胎孩兒乳【一合】黃蠟【三錢】

右先將頭胎兒乳黃蠟放在銚內文武火化開用前藥末和成劑放在甆器內要用旋丸如麻子大兩丸如病大三丸用白丁香七个直者爲妙以新汲水化開送下狗寶丸腰以下病食前服腰以上病食後服如人行三里用熱蔥白粥投之卽以衣被蓋定汗出爲度已後只喫虀白粥常服十奇散畱頭四邊以烏龍膏貼之

追毒丹治疽瘡黒陷者先用狗寶丸治次以烏龍膏收腫散毒去赤暈乃用鍼刀開瘡納追毒丹使之潰然後去敗肉排膿隨證治之癰疽丁瘡附骨疽並皆治之巴豆【七粒去皮心不去油研如泥】白丁香【一錢】雄黃

黃丹【各二錢】輕粉【一錢】加蟾酥尢神速

右件研和加白面三錢滴水爲丸如麥狀鍼破瘡納之上覆以乳香追出膿血毒物漏瘡四壁死肌不去不可治亦以此法追毒去死肌乃養肉斯愈矣疾小者用一粒大者加粒數用之

解毒散去熱腫取赤暈

寒水石【二兩】龍骨【半兩】黃連【去須】黃蘗【各一兩】輕粉【一錢】

右爲細末和雞子淸調以雞羽掃瘡上若是熱瘡加黃丹半兩

烏龍膏治一切腫毒癰疽收赤暈

木鱉子【去殻】半夏【各一兩】小粉【四兩】艸烏【半兩】

右於鐡銚內慢火炒令焦爲細末出火毒再碾細以冷水調敷一日一換

紅膏藥治軟癰及惡瘡風濕所搏渾身疼痛

瀝靑白膠香【各二錢】黃蠟

右於銚內煎化量用麻油三錢許煎濾於水盆中揉成劑收之毎用於水內撚作餅子隨瘡大小貼之上傅以紙此藥加當歸一兩於內煎令黃色濾去滓於水盆內取出藥揉成劑再加乳香末二錢和爲乳香膏尢佳其加靑黛者卽名淸金膏其加黃丹者卽名紫金膏皆貨藥者誑人之術其功用一而已矣

生肌散

寒水石【二錢】黃丹【半錢】龍骨【七錢】輕粉【一錢】

右爲細末幹傅上貼以乳香膏

竹茹膏治黃泡熱瘡

眞麻油【二兩】靑木香【二兩】靑竹茹【一小團】

杏仁【二七粒去皮尖】

右藥入麻油內慢火煎令杏仁黃色去滓入松脂研半兩熬成膏毎用少許擦瘡上

治頭瘡及諸熱瘡

先用醋少許和水淨洗去痂再用溫水洗裛幹後用百艸霜細研入膩粉少許生油調塗立愈

肺癰

論曰夫肺癰者由風寒之气內舎於肺其气結聚所成也蓋肺爲五藏之華蓋其位象天候於皮毛气之所主將理失宜勞傷气血風寒得以乘之蓋寒則生熱風極亦生熱壅積不散遂成肺癰矣肺癰之狀寸口脈數而實欬而胸內滿隠隠痛兩胠腫滿咽漧口燥煩悶多渴時出濁唾鮏臭久久吐膿狀如粳米粥者難治有膿而嘔者不可治嘔膿而止者自愈凡病肺癰脈來短濇者順浮大者死其色當白而多赤者亦死

桔梗湯治肺癰心胸气壅欬嗽膿血心神煩悶咽漧多渴兩腳腫滿小便赤黃大便多澀

桔梗【去蘆】貝母【去心膜】當歸【去蘆酒浸】子枳殻【去瓤麩炒】薏苡仁【炒】桑白皮【蜜水炙】

防已【各一兩】甘艸節【生用】杏仁【去皮尖麩炒】

百合【蒸各半兩】黃耆【去蘆一兩半】

右防咀每服四錢水一盞半生薑五片煎至八分去滓溫服不拘時若大便祕者加大黃小便祕者加木通

痔

論曰痔凡有五卽牡痔牝痔腸痔脈痔血痔是也素問云困而飽食筋脈橫解腸澼爲痔多由飲食不節醉飽無時恣食肥膩久坐濕地情欲耽著久忍大便遂使陰陽不和闗格壅塞風熱下衝乃成五痔肛門生妒或左或右或內或外或狀如鼠嬭或形似櫻桃或膿或血或癢或痛或軟或硬或臖或腫久而不治則成漏矣治之之法切不可妄用毒藥亦不可輕易割取多致淹滯惟用穩重湯劑徐徐取效不可不知

黃耆丸治五痔出血疼痛

榼藤子【煨用肉半兩】川續斷【酒浸】黃耆【去蘆】貫眾附子【炮去皮臍】黃礬【別研】刺蝟皮【燒灰】當歸【去蘆酒浸】阿膠【蛤粉炒各一兩】麝香【別研一字】

右爲細末米糊爲丸如桐子大毎服七十丸空心米飲下气壯多熱之人不宜服此

斷紅丸治陽虛臓腑久而腸風痔疾下血不止或所下太多面色萎黃日漸羸瘦

側栢葉【微炒黃】川續斷【酒浸】鹿茸【燎去毛酒煮】

附子【炮去皮臍】黃耆【去蘆】阿膠【剉蛤粉炒成珠子】

當歸【去蘆酒浸各一兩】白礬【枯半兩】

右爲細末醋煮米糊爲丸如桐子大毎服七十丸空心食前米飲下

蝸牛膏敷痔有效

蝸牛【一枚】麝香【三分】

右用小砂合子盛蝸牛以麝香糝之次早取汁塗痔處

枯礬散治五痔癢多痛少或膿或脹或漏血不止

白礬【枯半錢】腦子【一字別研】

右爲末先用魚鮏艸煎湯放溫洗痔次用藥少許糝患處

蝟皮丸治五種痔漏

豬左足懸蹄【燒灰存性】蝟皮【一枚燒灰存性】

黃牛角腮【燒灰存性】貫眾槐角子【炒】雷丸雞冠花槐花【炒】油髮灰黃耆【去蘆】

香白芷當歸【去蘆酒浸】枳殻【去瓤生用】參

黃連【去須】防風【去蘆】鼈甲【醋煮各半兩】麝香【別研半錢】

右爲細末米糊爲丸如桐子大毎服七十丸加至一百丸空心米飲下年髙虛弱寒濕痔疾不宜服之瘻

嵇云澄江治一婦人漏瘡此婦人先於小腹下成一漏瘡久又於背脊腰下成一瘡嵇以楡枝自背探之乃直逹於腹前之漏瘡乃兩用追毒丹乳香膏烏龍膏而愈嵇云癰之根腳淺而濶儻治之遲則有潰爛肌肉之患若久而不合則多爲漏瘡治癰已具於前

嵇云漏瘡當探其深淺渠在北地時有一人害漏瘡於脇間嵇以楡皮細枝刮去皮取綫以綿裹其尖以綫牢系之以楡皮探瘡中之穴乃自脇而逹於腰在皮膚之間遂於病者腰間以鍼決破用追毒丹三粒納於瘡中三日卽潰而脇間之漏遂止其膿悉自腰間鍼孔中出膿盡生肌散愈其服狗寶丸敷烏龍膏乳香膏生肌散並如前法

疥

論曰夫疥瘡之爲病𨿽若不害人然亦至難忍矣素問云諸痛癢瘡皆屬於心多由心气郁滯或飲食不節毒蘊於腸胃發見於皮膚古方有所謂馬疥水疥幹疥濕疥種類不一生於手足乃至徧體或痛或臖或腫或皮肉隠嶙或之凸起或防防或膿水浸滛治之內則當理心血祛散風熱外則加以敷洗理無不愈

當歸引子治心血凝滯內蘊風熱發見皮膚徧身瘡疥或腫或癢或膿水浸滛或發赤疹防防

當歸【去蘆】白芍藥川芎【各一兩】生地黃【洗】白蒺藜【炒去尖】防風【去蘆】荊芥穗【各一兩】

何首烏黃耆【去蘆】甘艸【炙各半兩】

右防咀每服四錢水一盞半姜五片煎至八分去滓溫服不拘時候

神異膏治一切瘡疥

全蠍【七个去毒】皂角【一錢剉碎】巴豆【七个去殻】蛇牀末【三錢】麻油【一兩】黃蠟【半兩】輕粉【半字】雄黃【別研三錢】

右先用皂角全蠍巴豆煎油變色去了三味入黃蠟化開取出冷處入雄黃蛇牀末輕粉和勻成膏先用苦參湯溫洗以藥擦瘡疥上

苦參湯

苦參蛇牀子白礬荊芥穗【各等分】

右四味煎湯放溫洗

癬

論曰夫癬之爲病種狀不同古方有所謂幹癬風癬苔癬之類疹如錢漸漸滋蔓或癢或痛或圓或斜其中生虫搔之有汁此有風濕毒气與血相摶凝滯而爲此疾也

胡粉散治一切癬神效

胡粉【一分】砒【半分】硫黃【別研一分】班貓【一枚】麝香【少許】蠍稍【七枚】雄黃【別研一分】大艸烏【一个生用】

右爲細末先用羊蹄根蘸醋擦動次用藥少許擦患處

癭癅

論曰夫癭癅者多由喜怒不節憂思過度而成斯疾焉大抵人之气血循環一身常欲無滯畱之患調攝失宜气凝血滯爲癭爲癅癭者多結於頸項之間癅者隨气凝結於皮肉之中忽然腫起狀如梅李子久則滋長醫經所謂癭有五種癅有六證五癭者石癭肉癭筋癭血癭气癭是也六癅者骨癅脂癅膿癅血癅石癅肉癅是也治療之法五癭不可決破破則膿血崩潰多致夭枉六癅者脂癅可破去脂粉則愈外五證亦不可輕易決潰愼之愼之

破結散治石癭气癭筋癭血癭肉癭等證

海藻【洗】龍膽海蛤通艸昆布【洗】

礬石【枯】松蘿【各三分】麥麯【四分】半夏【二分湯泡七次】貝母【去心二分】

右爲細末酒服方寸匕日三忌甘艸鯽魚豬肉五辛菜諸雜等物

昆布丸治一切癭癅不問久新

昆布【洗】海藻【洗】小麥【各一兩好醋煮幹】

右爲細末煉蜜爲丸如杏核大毎服一丸食後噙咽瘰

論曰夫瘰之病卽九漏是也古方所載名狀不一難以詳述及其生也多結於項腋之間累累大小無定發作寒熱膿水潰漏肺主蚍蜉漏心主蠐螬漏膽主浮蛆漏腎主瘰漏小腸主轉脈漏原其所自多因寒暑不調飲食乖節遂致血气壅結而成

皂子丸治瘰滿項不破及結核腫痛者

好皂角子【一升】參連翹仁【各一兩】

右用水五升砂鍋內慢火煎水盡爲度毎服揀取好皂角子軟者三粒食後臨臥時細嚼津下硬者搗爛蜜和如榛子大含化半月必差忌酒麫熱毒物

三聖丸治瘰

丁香【五十个】斑貓【十个】麝香【一錢別研】

右爲細末用鹽防五十粒湯浸研如泥和前藥令勻丸如菉豆大每服五七丸食前溫酒下日三服如至五七日外小便淋瀝是藥之效便加服或便下如靑筋膜之狀是病之根也忌濕麫魚肉一切動風物

連翹丸治瘰結核破或未破者

薄荷【新者二觔裂取汁】好皂角【一挺水浸去皮裂取汁已上二味同於銀石器內熬成膏】靑皮【一兩】連翹【半兩】陳皮【一兩不去白】

皂角子【慢火炮去皮取皂子仁搗羅爲末一兩半】黒牽牛【一兩半半生半炒】

右五味爲末用前膏子爲丸如桐子大每服三十丸煎連翹湯下食後十日見效

金瘡

奪命散治金瘡打損及從髙墜下木石所壓內損瘀血心腹疼痛大小便不通气絕欲死

紅蛭【用石灰慢火炒令焦黃色半兩】大黃【二兩】黒牽牛【二兩】

右各爲細末每服三錢用熱酒調下如人行四五里再用熱酒調牽牛末二錢催之須臟腑轉下惡血成塊或成片惡血盡卽愈

