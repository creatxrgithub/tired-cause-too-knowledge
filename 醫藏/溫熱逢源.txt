

溫熱逢源淸柳寶詒

卷上

詳注靈樞素問伏气化溫諸條

靈樞論疾診尺篇曰﹕冬傷於寒﹐春生癉熱。

素問生气通天論曰﹕冬傷於寒﹐春必溫病。

金匱眞言論曰﹕藏於精者﹐春不病溫。

詒按﹕冬令受寒隨時而發者爲傷寒﹐郁久而發者爲溫病。就溫病言﹐亦有兩證﹕有隨時感受之溫邪﹐如葉香巖﹑吳鞠通所論是也﹔有伏气內發之溫邪﹐卽內經所論者是也。是則冬傷於寒﹐正春月病溫之由﹔而冬不藏精﹐又冬時受寒之由也。

又按﹕諭西昌尙論後篇﹐專論伏气發溫之病﹐分爲三例﹕以冬傷於寒﹐春必病溫爲一例﹐謂寒邪之伏於肌膚者﹐以冬不藏精﹐春必病溫爲一例﹐謂寒邪之伏於骨髓者﹔以冬不藏精﹐冬傷於寒爲一例﹐謂內外均受邪﹐如傷寒兩感之證。以此三例﹐鼎立三綱﹐分途施治﹐恰與傷寒論之太陽病之風傷衛﹑寒傷營﹑風寒兩傷營衛之三例﹐前後相符。此諭氏得意之筆也。蓋諭氏天才超越﹐筆力淸卓﹐每有議論﹐無不力破餘地﹕而有意爲文﹐每每虛立門面﹐創議論以助我波瀾。在作文則爲髙手﹐而說理則未必皆能精確矣。卽如伏气發溫之病﹐惟冬傷於寒故病溫﹐惟冬不藏精故受寒。其所受之寒﹐無不伏於少陰﹐斷無伏於肌膚之理。其腎气未至大虛者﹐倘能鼓邪外達﹐則由少陰而達太陽﹐病勢淺而輕。若腎虛不能托邪﹐則伏於髒而不得外出﹐病卽深而重。同此邪﹐同此病﹐證有輕重﹐而理原一貫﹐無三綱之可分也。諭氏論病﹐每每騁其才辯﹐而刻意求髙﹕抑或借作感慨﹐而自抒胸臆。逞筆所之﹐不自覺其言之過當。學人須分別觀之。

又按﹕王叔和編次傷寒論略例云﹕中而卽病者﹐名傷寒。不卽病者﹐寒毒藏於肌膚﹐至春變爲溫病﹐至夏變爲暑病。暑病者﹐熱極重於溫也。按叔和此論﹐大旨無甚刺謬。諭氏肆意駁之﹐未免太過。惟寒毒藏於肌膚一語﹐於理欠圓。冬寒是時令之邪﹐與疫癘不同﹐無所謂毒。於寒下加一毒字﹐已屬駭人。再寒邪之內伏者﹐必因腎气之虛而入﹐故其伏也每在少陰。若皮膚有衛气流行之處﹐豈容外邪久伏。況果在皮膚﹐則病發亦輕﹐何至深入臟腑﹐而有險惡之證耶﹖素問熱論篇曰﹕今夫熱病者﹐皆傷寒之類也。又曰﹕凡病傷寒而成溫者﹐先夏至日者爲病溫﹐後夏至日者爲病暑。暑當與汗皆出﹐勿止。

詒按﹕伏气發溫﹐隨時而變。熱之輕者曰溫﹐熱之重者曰暑。夏至後曰小暑﹑大暑﹐冬至後曰小寒﹑大寒。寒暑二字﹐相爲對待。內經所稱暑與熱﹐本無分別。觀篇首云﹕熱病者﹐皆傷寒之類也。其義可見。至仲景始以夏月暴感之熱邪名曰病﹐正以別於伏气外發之熱病也。況伏气隨時外發﹐亦必兼挾時令之邪。如春令兼風﹐夏令兼暑﹐理所必至。是其所以異名者﹐固不第因乎熱之微甚也。

又按經言﹕凡病傷寒﹐是傷寒不必專在於冬時﹐卽三時感寒﹐亦能郁化爲溫也。其稱夏至後爲病暑﹐則暑卽溫之變名﹐尢不可指爲另是一邪。而此獨分別言之者﹐因伏气發於夏至以後﹐其治法略有不同。蓋溫病忌汗﹐恐其傷陰。若時交長夏﹐則汗出必多﹐而邪气亦隨汗而出﹐又未可以汗多而遽止之也。

靈樞邪气臟腑病形篇﹕岐伯曰﹕虛邪之中身也﹐灑淅動形。正邪之中人也微﹐先見於色﹐不知於身﹔若有若無﹐若亡若存﹔有形無形﹐莫知其情。

素問八正神明論﹕岐伯曰﹕正邪者﹐身形若用力﹐汗出腠理開﹐逢虛風﹐其中人也微﹐故莫知其情﹐莫見其形。

詒按﹕此兩節﹐言冬時寒邪﹐所以能久伏不覺之故。凡風從時令王方來者爲正邪﹐從衝後來者爲虛邪。冬以寒爲正邪﹐故中於人也令人不覺。近人有疑邪正不並立﹐不能久伏不發者。曷不取此兩節經文﹐細意繹之。

靈樞論疾診尺篇﹕岐伯曰﹕尺膚熱甚﹐脈甚躁者﹐病溫也。其脈盛而滑者﹐病且出也。

素問平人气象論﹕岐伯曰﹕人一呼脈三動﹐一吸脈三動而躁﹐尺熱﹐曰病溫。

詒按﹕尺膚發熱﹐熱在陰也。尺熱而脈數且躁﹐中有溫邪也。更兼盛滑﹐則熱邪已動﹐有外出之象矣。此言伏溫而發之脈證也。

靈樞熱病篇曰﹕熱病﹐不知所痛﹐耳聾不能自收﹐口漧﹐陽熱甚﹐陰頗有寒者﹐熱在髓﹐死不可治。又曰﹕熱病已得汗﹐而脈尙躁盛﹐此陰脈之極也﹐死。其得汗而脈靜者生。熱病者脈尙躁盛而不得汗者﹐此陽脈之極也﹐死。脈盛躁﹐得汗靜者生。

詒按﹕此節不知所痛二句﹐形容伏溫初發﹐神情呆鈍﹐其狀如繪。陽熱甚者﹐其熱邪之浮於外者已甚也。

陰頗有寒者﹐其寒邪之伏於陰者尙未外透也。若此者﹐其熱深在骨髓﹐故不可治。

又按﹕已得汗而脈尙躁﹐是熱甚而郁於陰也。脈尙躁而不得汗﹐是熱甚而郁於陽也。邪郁不解﹐陰陽之气不能主持﹐故死。

素問熱論篇﹕黃帝問曰﹕今夫熱病者﹐皆傷寒之類也﹐或愈或死﹐其死皆以六﹑七日之間﹐其愈皆以十日以上者何也﹖不知其解﹐願聞其故。岐伯對曰﹕巨陽者﹐諸陽之屬也。其脈連於風府﹐故爲諸陽主气也。人之傷於寒也﹐則爲病熱﹐熱𨿽甚不死﹔其兩感於寒而病者﹐必不免於死。帝曰﹕願聞其狀。岐伯曰﹕傷寒一日﹐巨陽受之﹐故頭項痛﹐腰脊彊﹔二日陽明受之﹐陽明主肉﹐其脈挾鼻絡於目﹐故身熱﹑目痛而鼻幹﹐不得臥也﹔三日少陽受之﹐少陽主膽﹐其脈循脇絡於耳﹐故胸脇痛而耳聾。三陽經絡皆受其病﹐而未入於髒者﹐故可汗而已。四日太陰受之﹐太陰脈布胃中﹐絡於嗌﹐故腹痛而嗌漧﹔五日少陰受之﹐少陰脈貫腎﹐絡於肺﹐系舌本﹐故口燥舌漧而渴﹔六日厥陰受之﹐厥陰脈循陰器而絡於肝﹐故煩滿而囊縮。三陰三陽五臟六腑皆受病﹐營衛不行﹐五臟不通則死矣。其不兩感於寒者﹐七日巨陽病衰﹐頭痛少愈﹔八日陽明病衰﹐身熱少愈﹕九日少陽病衰﹐耳聾微聞﹔十日太陰病衰﹐腹減如故﹐則思飲食﹔十一日少陰病衰﹐渴止不滿﹐舌漧已而嚏﹔十二日厥陰病衰﹐囊縱﹐少腹微下﹐大气皆去﹐病日已矣。帝曰﹕治之柰何﹖岐伯曰﹕治之各通其髒脈﹐病日衰已矣。

其未滿三日者﹐可汗而已﹔其滿三日者﹐可泄而已。又帝曰﹕熱病已愈﹐時有所遺者﹐何也﹖岐伯曰﹕諸遺者﹐熱甚而彊食之﹐故有所遺也。若此者﹐皆病已衰而熱有所藏﹐因其穀气相搏﹐兩熱相合﹐故有所遺也。帝曰﹕善﹗治遺柰何﹖岐伯曰﹕視其虛實﹐調其逆從﹐可使必已矣。帝曰﹕病熱當何禁之﹖岐伯曰﹕病熱少愈﹐食肉則復﹐多食則遺﹐此其禁也。又帝曰﹕其病兩感於寒者﹐其脈應與其病形何如﹖岐伯曰﹕兩感於寒者﹐病一日則巨陽與少陰俱病﹐則頭痛﹑口漧而煩滿﹔二日則陽明與太陰俱病﹐則腹滿﹐身熱﹐不欲食﹐譫言﹔三日則少陽與厥陰俱病﹐則耳聾﹑囊縮而厥。水漿不入﹐不知人﹐六日死。帝曰﹕五臟已傷﹐六腑不通﹐營衛不行﹐如是之後﹐三日乃死﹐何也﹖岐伯曰﹕陽明者十二經脈之長也﹐其血气盛﹐故不知人﹔三日﹐其气乃盡﹐故死矣。

又﹕凡病傷寒而成溫者﹐先夏至日者爲病溫﹔後夏至日者爲病暑﹐暑當與汗皆出﹐勿止。

詒按﹕熱論謂人受寒邪﹐其爲病必化熱。但隨時而發者爲傷寒﹐其病自外而入內﹔久伏而發者爲溫病﹐其病自內而達外。此論除篇末傷寒成溫一節論及溫病外﹐其餘所論﹐都屬傷寒。惟所列六經形證﹐傷寒與溫病﹐初無二致﹐故備錄之﹐以爲臨證時分經認病之則。

又按﹕凡傷寒化熱﹐自表入裏。初起之日﹐在三陽經者可汗﹕後三日﹐在三陰經者可泄。故不至於死。其兩感者﹐乃一臟一腑一陰一陽同時俱病﹐來勢迅速﹐不及措手﹐勢必陰陽交絕﹐營衛不通﹐而不免於死矣。刺熱篇所論﹐太陽之脈與厥陰脈爭見者﹐死期不過三日一段﹐卽溫病中之兩感﹐與此節可以互證。

又按﹕食肉則復一節﹐論病後食復﹐溫病亦與傷寒相同。

又按﹕經言冬傷於寒﹐春必病溫﹐是指冬邪春發者而言。此言凡病傷寒﹐則無論冬夏﹐凡有伏邪﹐均可發爲溫病也。故夏至前後﹐異其時而同其病﹔曰溫曰暑﹐同其病而異其名也。又溫與暑病邪相同﹐而隨時異名。

冬邪春發者﹐邪郁化熱﹐由裏達外﹐邪隨汗去﹐多汗則傷陰﹐故汗多者當止之。若至夏令﹐天時蒸熱﹐先已有汗﹐更有伏邪內動﹐汗泄愈多。但其汗之出也﹐邪機甫動﹐而汗卽淋漓。若見汗多而遽止之﹐則邪機亦因之而窒矣。故特分別言之﹐而禁其止也。

刺熱篇曰﹕肝熱病者﹐小便先黃﹐腹痛多臥﹐身熱。熱爭則狂言及驚﹐脇滿痛﹐手足躁﹐不得安臥。庚辛甚﹐甲乙大汗﹐气逆則庚辛死。刺足厥陰﹑少陽。其逆則頭痛員員﹐脈引衝頭也。

詒按﹕肝脈絡陰器﹐肝病不能疏泄﹐則熱郁而小便黃也。腹痛多臥﹐肝病克脾也。熱爭者﹐爲熱甚而與正气相爭也。狂言及驚﹐犯及手徑也。脇痛﹐肝脈所過也。手足躁﹐不得安臥﹐熱甚生風﹐風淫四末﹐故煩攪不安也。庚辛克木之日﹐故病甚。甲乙木旺之日﹐故汗出而愈。气逆者﹐謂病气甚﹐而不順其可愈之期也﹐更逢克木之日﹐故死。厥陰少陽並刺﹐病在髒﹐必瀉其腑﹐以求出路也。逆則頭痛﹐病气上升之故。﹝參吳鞠通意﹞﹝庚辛甚以下之理﹐各髒仿此﹞

心熱病者﹐先不樂﹐數日乃熱。熱爭則卒心痛﹐煩悶善嘔﹐頭痛面赤﹐無汗。壬癸甚﹐丙丁大汗﹐气逆則壬癸死。刺手少陰﹑太陽。

詒按﹕膻中爲喜樂所出﹐故心病先不樂而發熱。與正爭則心卒痛﹐心主火故煩﹐心气不舒故悶。嘔屬肝病﹐木火同气﹔且邪在上﹐多嘔也。頭痛﹐火升也。面赤﹐火越也。汗爲心液﹐熱甚則液幹﹐故無汗也。

章虛谷曰﹕人身生陽之气﹐根於腎而發於肝。木生火﹐火生土﹐土生金﹐金生水﹐水又生木。生气相傳﹐所以生生不息也。邪伏血气之中﹐亦隨生陽之气而動﹐動甚則病發﹐其發也隨气所注而無定處。故難經言﹕溫病之脈﹐行在諸經﹐不知何經之動也。仲景所論﹕或發於陰經﹐或發於陽經﹐正合難經之旨。今觀內經按生气之序﹐首列肝﹐次以心﹑脾﹑肺﹑腎﹐可見邪隨生气而動﹐不定中是有一定之理﹐足以印證難經﹐仲景之言﹐而軒岐﹑越人﹑仲景之一脈相承﹐更可見矣。

脾熱病者﹐先頭重﹐頰痛﹐煩心﹐顏靑﹐欲嘔﹐身熱。熱爭則腰痛不可用俯仰﹐腹滿泄﹐兩頷痛。甲乙甚﹐戊己大汗﹐气逆則甲乙死。刺足太陰﹑陽明。

詒按﹕濕之中人也﹐首如裹﹐故脾病頭先重也。頰爲少陽所屬﹐土木互爲勝負﹐土病則木病亦見也。顏靑﹑欲嘔﹑頷痛﹐皆木病也。脾脈注心下故煩心。腰痛不可用俯仰﹐是脾病及胃﹐不能束筋骨利關節也。腹滿泄﹐脾經本病也。

肺熱病者﹐先淅然厥﹐起毫毛﹐惡風寒﹐舌上黃﹐身熱。熱爭則喘咳﹐痛走胸膺背﹐不得大息﹐頭痛不堪﹐汗出而寒。丙丁甚﹐庚辛大汗﹐气逆則丙丁死。刺手太陰﹑陽明﹐出血如大豆﹐立已。

詒按﹕肺主皮毛﹐故先惡風寒。肺气不化﹐則濕熱蒸鬱﹐故舌苔黃。喘咳﹐熱邪傷肺也。熱郁肺部﹐胸膺背走痛而不得太息也。頭痛者﹐天气郁﹐而熱上衝腦也。熱蒸於內﹐則腠開汗出﹐熱暫泄而生寒也。

腎熱病者﹐先腰痛酸﹐苦渴數飲﹐身熱。熱爭則項痛而彊﹐寒且酸﹐足下熱﹐不欲言﹐其熱則項痛員員澹澹然。戊己甚﹐壬癸大汗﹐气逆則戊己死。刺足少陰﹑太陽。

詒按﹕腰爲腎之府﹐又腎脈貫脊﹐會於督脈之長彊穴。又腎脈入跟中以上內﹐太陽之脈亦下貫內。

﹐卽也。酸者﹐熱爍液也。腎主五液而惡燥﹐病熱則液傷而燥﹐故苦渴而飲水自救也。又太陽之脈﹐從巓入絡腦﹐還出別下項﹐病甚而移之腑﹐故項痛而彊也。寒﹐熱極爲寒也。腎脈從小指之下斜趨足心﹐病甚故足下熱也。不欲言﹐有不能明言之苦也。員員澹澹者﹐一身不能自主﹐難以形容之狀。

又按﹕內經敍列五臟熱病﹐惟肝﹑腎兩節﹐多其逆一層﹐他髒無之。可見熱病傷陰﹐惟肝﹑腎爲最要也。

肝熱病者﹐左頰先赤﹔心熱病者﹐顏先赤﹔脾熱病者﹐鼻先赤﹔肺熱病者﹐右頰先赤﹔腎熱病者﹐頤先赤。病𨿽未發﹐見赤色者刺之﹑名曰治未病。

章虛谷曰﹕此更詳五臟熱邪未發﹐而必先見於色之可辧也。左頰﹑顏﹑鼻﹐右頰﹑頤﹐是肝﹑心﹑脾﹑肺﹑腎五臟之气﹐應於面之部位也。病𨿽未發﹐其色先見﹐可見邪本伏於气血之中﹐隨气血流行而不覺。良工望而知其邪動之處﹐乘其始動﹐卽刺而泄之﹐使邪勢殺而病自輕。卽難經所云﹕隨其經之所在而取之者﹐是爲上工治未病也。而用藥之法﹐可以類推矣。

治諸熱病﹐以飲之寒水﹐乃刺之﹔必寒衣之﹐居之寒處﹐身寒而止。

章虛谷曰﹕以其久伏之邪﹐熱從內發﹐故必先飲寒水﹐從裏逐熱﹐然後刺之﹐從外而泄。再衣以寒﹐居處以寒﹐必身寒熱除而後止。

王夢隱曰﹕今人不讀內經﹐於溫熱暑疫諸病﹐一槪治同傷寒﹐禁其涼飲﹐濃其衣被﹐因而致重者不少。然飲冷亦須有節﹐過度則有停飲﹑腫滿﹑嘔利等患。更有愈後手指足縫出水﹐速投米仁三兩﹐白術一兩﹐車前子五錢﹐桂心一錢﹐名驅濕保脫湯。連服十劑﹐可免腳趾脫落。此卽諺所謂脫腳傷寒也﹐亦不可不知。若飲冷𨿽多﹐而汗出亦多﹐必無後患。

詒按﹕治熱以寒﹐一定之理。今人於溫病初發﹐見用涼解﹐而卽言其遏邪者﹐彼固未明此理也。

太陽之脈﹐色榮顴骨﹐熱病也。榮未交﹐曰今且得汗﹐待時而已。與厥陰脈爭見者﹐死期不過三日﹐其熱病內連腎。

章虛谷曰﹕此言外感與伏邪互病之證也﹐與熱病篇之兩感﹐同中有異。彼則內外同時受邪﹐內外俱病﹐故不免於死。此則外感先發﹐伏邪後發者可生。若同發﹐則死期不過三日也。云太陽之脈者﹐謂邪受於太陽經脈﹐卽一日巨陽受之﹐頭項痛﹐腰脊彊者是也。色榮顴骨者﹐謂鮮榮之赤色﹐見於顴也。蓋顴者骨之本﹐骨者腎所主﹐腎臟之伏邪已動﹐故赤色循榮血而見於顴也。榮未交﹐今且得汗﹐待時而已者﹐太陽與少陰爲表裏﹐太陽經脈外受之邪﹐與少陰營中伏熱之邪﹐尙未相交﹐且使得汗﹐先解外邪﹐所謂未滿三日可汗之是也。其內伏之邪後發﹐待髒气旺時可已﹐如腎熱病﹐待壬癸日得大汗而已也。又如所云見赤色者刺之﹐名治未病亦可也。倘與厥陰經脈病證爭見﹐則腎肝皆有邪熱內發﹐其勢必與太陽外邪連合而不可解﹐故比之兩感病﹐死期更速也。蓋兩感病起於經﹐必待胃气盡﹐六日方死。此則熱邪內連腎臟﹐本元旣絕﹐故死期不過三日也。

少陽之脈﹐色榮頰前﹐熱病也。榮未交﹐曰今且得汗﹐待時而已。與少陰脈爭見者﹐死期不過三日。

章虛谷曰﹕上言肝熱病者﹐左頰先赤。肝爲厥陰﹐膽爲少陽﹐相表裏者也。外邪受於少陽經脈﹐而肝臟伏熱之色榮於頰前。若外內之邪尙未相交﹐今且使其得汗以解外邪。其內發之熱﹐可待髒气旺時而已。若與少陰經脈病證爭見﹐則肝連腎熱﹐而內外邪勢必交合難解﹔死期不過三日也。大抵外內之邪﹐發有先後而不交合﹐尙可解救﹐故要緊在榮未交一句。下文病名陰陽交﹐亦卽榮已交之義也。經文只舉太陽﹑少陽兩證﹐不及陽明太陰合病者﹐以陽明之腑﹐可用攻瀉之法﹐不至必死。非同太陽少陰﹐少陽厥陰﹐其邪溫合而無出路﹐則必死也。

評熱病篇云﹕帝曰﹕有病溫者﹐汗出輒復熱﹐而脈躁疾﹐不爲汗衰﹐狂言不能食﹐病名爲何﹖岐伯曰﹕病名陰陽交﹐交者死也。

章虛谷曰﹕陰陽之气﹐本相交合。今則邪勢彌漫﹐外感陽分之邪﹐與內發陰分之熱﹐混合不分﹐而本元正气絕矣﹐故曰交者死﹐非陰陽正气之相交也。下衣冠文物其所以然之理。

人所以出汗者﹐皆生於谷﹐谷生於精。今邪气交爭於骨肉而得汗者﹐是邪卻而精勝也。精勝﹐則當能食﹐而不復熱。復熱者邪气也﹐汗者精气也。今汗出而輒復熱者。是邪勝也。不能食者﹐精無俾也。病而畱者﹐其壽可立而傾也。且夫熱論曰﹕汗出而脈尙躁盛者死。今脈不與汗相應﹐此不勝其病也﹐其死明矣。狂言者是失志﹐失志者死。今見三死﹐不見一生﹐𨿽愈必死也。

章虛谷曰﹕汗生於谷﹐谷生於精者﹐謂由本元精气﹐化水谷以生津液﹐發而爲汗。邪隨汗泄﹐則邪卻而精勝也。今汗出復熱而不能食﹐是邪勝而津無所借也。其病仍畱連不去﹐則其壽可立待而傾矣。狂言失志一也﹐汗出復熱二也﹐脈與汗不應三也。見三死證﹐而不見一生證﹐𨿽似愈﹐必死也。

素問陽明脈解篇曰﹕足陽明之脈病﹐惡人與火﹐聞木音則惕然而驚﹐鐘鼓不爲動。聞木音而驚﹐何也﹖岐伯曰﹕陽明者胃脈也﹐胃者土也。故聞木音而驚者。土惡木也。帝曰﹕善﹗其惡火何也﹖岐伯曰﹕陽明主肉﹐其脈血气盛﹐邪客之則熱﹐熱甚則惡火。帝曰﹕其惡人何也﹖岐伯曰﹕陽明厥則喘而惋﹐惋則惡人。帝曰﹕或喘而死者﹐或喘而生者﹐何也﹖岐伯曰﹕厥逆連髒則死﹐連經則生。

章虛谷曰﹕土畏木克﹐故聞木音則驚也。熱甚則惡火﹐仲景所謂不惡寒反惡熱也。邪結於胃而气厥逆﹐則喘而惋﹐惋者懊而不欲見人也。邪熱內結﹐則气阻而喘。不能循經外達﹐則四肢厥逆﹐蓋四肢稟气於脾胃也。邪內入則連髒故死﹐外出則連經故生。

帝曰﹕病甚則棄衣而走﹐登髙而歌﹐或至不食數日﹐逾垣上屋﹐所上之處﹐皆非其素所能也﹐病反能者何也﹖岐伯曰﹕四肢者﹐諸陽之本也﹐陽盛則四肢實﹐實則能登髙也。帝曰﹕其棄衣而走者何也﹖岐伯曰﹕熱盛於身﹐故棄衣欲走也。帝曰﹕其妄言罵詈﹐不避親疏而歌者﹐何也﹖岐伯曰﹕陽盛則使人妄言罵詈﹐不避親疏﹐而不欲食﹐不欲食﹐故妄走也。

章虛谷曰﹕四肢稟气於脾胃﹐胃爲臟腑之海﹐而陽明行气於三陽﹐故四肢爲諸陽之本也。邪盛於胃﹐气實於四肢﹐則能登髙也。熱盛於身﹐故棄衣欲走也。邪亂神明﹐故妄言罵詈。胃中邪實﹐不欲飲食。四肢多力﹐則妄走也。此大承气之證。其邪連經﹐脈必滑大﹐下之可生。其邪連髒﹐脈必沈細。仲景云﹕陽病見陰脈者死。則𨿽有下證﹐不可用下法矣。

王夢隱曰﹕溫病誤投熱藥補劑﹐亦有此候。經證亦有可用白虎湯者。沈細之脈﹐亦有因熱邪閉塞使然﹐形證果實﹐下之可生﹐未可槪以陰脈而斷其必死也。凡熱邪壅遏﹐脈多細遲澀﹐按證淸解﹐自形滑數。不比內傷病服涼藥而脈加數者﹐爲虛也。

熱論篇曰﹕帝曰﹕熱病已愈﹐時有所遺者﹐何也﹖岐伯曰﹕諸遺者﹐熱甚而彊食之﹐故有所遺也。若此者﹐皆病已衰而熱有所藏﹐因其穀气相搏﹑兩熱相合﹐故有所遺也。帝曰﹕善﹗治遺柰何﹖岐伯曰﹕視其虛實﹐調其逆從﹐可使必已矣。帝曰﹕病熱當何禁之﹖岐伯曰﹕病熱少愈﹐食肉則復﹐多食則遺﹐此其禁也。

詒按﹕此言熱邪初愈﹐餘熱畱而未淨﹐得谷食助气﹐則兩熱相合而復熾。觀其食肉則復﹐多食則遺﹐故病後必須謹調口腹﹐只可以淸淡稀粥﹐漸爲調養也。

素問玉版論要篇﹕岐伯曰﹕病溫虛甚死。

詒按﹕經言藏於精者﹐春不病溫。則凡病溫者﹐其陰气先虛可知。使或虛而未至於甚﹐則養陰透邪﹐治之如法﹐猶可挽回。若病溫者而至虛甚﹐則熱邪內訌﹐陰精先涸﹐一發燎原﹐不可治矣。

靈樞五禁篇﹕岐伯曰﹕熱病脈靜﹐汗已出脈盛躁﹐是一逆也。

詒按﹕熱病汗出後而脈轉盛躁﹐此熱邪深伏於陰﹐至汗出而邪機始動而外露﹐則其伏邪必重﹐故曰逆也。

靈樞熱病篇曰﹕熱病三日﹐而气口靜﹑人迎躁者﹐取之諸陽﹐五十九刺﹐以瀉其熱而出其汗﹐實其陰以補其不足者。

吳鞠通曰﹕人迎躁﹐邪在上焦也﹐故取之諸陽﹐以泄其邪﹐陽气通則汗隨之。陽盛則陰衰﹐瀉陽則陰得安其位﹐故曰實其陰。瀉陽之有餘﹐卽所以補陰之不足﹐故曰補其不足也。溫熱病未有不傷陰者﹐實其陰以補其不足﹐此一句實治溫熱之喫緊大綱。

身熱甚﹐陰陽皆靜者﹐勿刺也。其可刺者急取之﹐不汗出則泄。所謂勿刺者﹐有死徵也。熱病七日﹑八日﹐脈口動﹐喘而短者﹐急刺之﹐汗且自出﹐淺刺手大指間。熱病七日﹑八日﹐脈微小﹐病者溲血﹐口中幹﹐一日半而死﹐脈代者一日死。熱病已得汗出﹐而脈尙躁﹐喘且復熱﹐勿刺膚﹐喘甚者死。

詒按﹕熱甚而脈浮躁則可刺﹐當急取之﹐令其熱邪從汗泄而解。若脈陰陽俱靜﹐是陽證見陰脈﹐已有死徵﹐故勿刺。脈口動喘而短者﹐熱壅於肺也。刺手大指間肺之少商穴﹐俾肺之熱痺開而汗泄則解矣。熱邪灼爍血分則溲血﹐陰液被爍則口漧﹐下焦陰傷已甚﹐而脈又微小﹐則不惟陰涸﹐而陽亦傷矣﹐故主死。已得汗而脈尙躁﹐喘且復熱﹐是熱不爲汗衰﹐而化源且絕矣﹐故死。

熱病不可刺者有九﹕一曰汗不出﹐大顴發赤﹐噦者死﹔二曰泄而腹滿甚者死﹔三曰目不明﹐熱不已者死﹔四曰老人嬰兒﹐熱而腹滿者死﹔五曰汗不出﹐嘔下血者死﹔六曰舌本爛﹐熱不已者死﹔七曰咳而衄﹐汗不出﹐出而不至足者死﹔八曰髓熱者死﹔九曰熱而痙者死﹐腰折﹑螈﹑齒噤也。凡此九者﹐不可刺也。

詒按﹕顴赤而噦﹐腎陰已竭而虛陽上脫之證﹐故死。已泄而腹尙滿﹐是陰下脫而邪不減﹐與熱不爲汗衰者相似﹐故死。目不明﹐陰脫也﹔陰脫而仍熱﹔故死。熱滿當泄﹐老人幼兒不任攻伐﹐則熱無出路﹐故死。熱蘊無汗﹐上逆則嘔﹐下迫則血溢﹐上下交徵﹐陰液易固﹐故爲死候。舌本爛﹐乃腎火上結﹐與胃熱熾而口糜者不同。若旣爛而熱仍不已﹐亦爲死候。汗不至足﹐是肺气不下行而化源將絕也。咳衄乃邪閉於上﹐無汗則邪不外泄﹐又兼化源將絕之徵﹐故曰死。髓熱如骨蒸之狀﹐邪熱深入於腎也。熱而痙﹐致見腰折等證﹐是邪熱深入於肝也。腎肝爲熱邪所爍﹐故死。

吳鞠通曰﹕此節歷敍熱病之死徵﹐以禁人之刺﹐大抵由於陰竭者爲多。然刺固不可﹐亦有可藥而愈者﹐蓋刺法能泄能通﹐開熱邪之閉結最速﹔至於益陰以存津﹐則刺法之所短﹐湯藥之所長也。

卷上

詳注難經伏气發溫諸條

難經五十八難曰﹕傷寒有幾﹐其脈有變否﹖然﹗傷寒有五﹕有中風﹐有傷寒﹐有濕溫﹐有熱病﹐有溫病。

其所苦各不同。

徐洄溪曰﹕傷寒者﹐統名也。下五者﹐傷寒之分證也。

詒按﹕中風傷寒﹐卽仲景論中所列之證也﹐是感而卽發者也。若寒邪郁伏而發﹐則因溫風而發者﹐名曰風溫﹔因暑熱而發者﹐名曰熱病﹐此卽夏至後之暑病也﹔因濕邪而發者﹐名曰濕溫。𨿽隨時隨病﹐各異其名﹐而由於受寒則一﹐故皆謂之傷寒。

又按﹕所苦不同﹐言五者之爲病不同也。傷寒論云﹕太陽病﹐發熱而汗出﹐惡風脈緩者﹐名曰中風。太陽病﹐或已發熱﹐或未發熱﹐必惡寒﹔體痛嘔逆﹐脈陰陽俱緊者﹐名曰傷寒。太陽病﹐關節疼痛而煩﹔脈沈而細者﹐此爲濕痺。太陽中熱者﹐是也﹔其人汗出惡寒﹐身熱而渴也。太陽病﹐發熱而渴﹐不惡寒者﹐爲溫病。

此五條﹐卽論列五種病之所苦﹐各有見証之不同也。前二條是感寒而卽病者﹐後三條是寒伏於內﹐兼挾別气而病者﹐仲景悉隸於傷寒論中﹐可見五證均因於寒﹐卽均可謂之傷寒也。

中風之脈﹐陽浮而滑﹐陰濡而弱。傷寒之脈﹐陰陽俱盛而緊澀。濕溫之脈﹐陽濡而弱﹐陰小而急。熱病之脈﹐陰陽俱浮﹐浮之而滑﹐沈之散澀。溫病之脈﹐行在諸經﹐不知何經之動也﹐各隨其經所在而取之。

詒按﹕陰陽二字以脈言。凡脈寸爲陽﹐尺爲陰﹔右爲陽﹐左爲陰﹔浮爲陽﹐沈爲陰。就此節論﹐當以尺寸分陰陽爲是。風爲陽邪﹐故陽脈浮滑。寒邪收引﹐故脈緊澀。濕爲陰邪而傷陽﹐故陽濡而陰急。熱病爲陽邪而傷陰﹐故浮滑而沈澀。熱病是溫邪之已化熱而外出者﹐其未化熱之前﹐名曰溫病。邪伏少陰﹐隨气而動﹐流行於諸經﹐或乘經气之虛而發﹔或挾新感之邪气而發。其發也﹐或由三陽而出﹐或由肺胃﹔最重者熱不外出﹐而內陷於手足厥陰﹔或腎气虛﹐不能托邪﹐而燔結於少陰。是溫邪之動。路徑多歧﹐隨處可發﹐初不能指定發於何經﹐卽不能刻定見何脈象也。

又按﹕伏溫之病﹐隨經可發﹔經訓昭垂﹐已無疑義。乃張石頑謂溫邪之發﹐必由少陽。陸九芝謂溫熱病必發於陽明。陳平伯則以肺胃爲溫邪必犯之地。吳又可又以募原爲溫疫伏邪之所。諸家所論﹐𨿽亦各有所見﹔但只舉溫病之一端﹐而不可以槪溫病之全體。至吳鞠通溫病條辧﹐橫分三焦。謂凡病溫者﹐必始於上焦手太陰。是以時感溫風之證﹐指爲伏气發溫之病。彼此混而不分﹔其背謬爲尢甚。學人當卽此節經文﹐悉心參究﹐確知溫病之發﹐隨經可動﹐臨證時始有眞知灼見﹐而不至有他歧之感也。

傷寒有汗出而愈﹐下之而死者﹔有汗出而死﹐下之而愈者﹔何也﹖然﹗陽虛陰盛﹐汗出而愈﹐下之卽死﹔陽盛陰虛﹐汗出而死﹐下之而愈。

滑氏本義引外臺祕要謂﹕表病裏和爲陽虛陰盛﹐邪在表﹐宜發汗﹔若反下之﹐引邪入裏﹐誅伐無過﹐故死。裏病表和爲陽盛陰虛﹐邪入裏﹐宜急下﹔若反汗之﹐兼虛其表﹐故死。按傷寒例﹐亦有陽盛陰虛﹐汗之則死﹐下之則愈﹐陽虛陰盛﹐汗之則愈﹐下之則死之文。諸家釋之﹐不一其說。成無己注﹐則以陽邪乘虛入腑﹐爲陽盛陰虛﹔邪乘表虛﹐客於營衛﹐爲陽虛陰盛。外臺祕要及劉河間傷寒直格﹐俱以不病者爲盛﹐病者爲虛。活人書以內外俱熱﹐爲陽盛陰虛﹔內外俱寒﹐爲陽虛陰盛。惟王安道溯洄集﹐則以寒邪在外﹔爲陰盛可汗﹔熱邪內熾﹐爲陽盛可下。此說最爲無獘。若不病爲實﹐病者爲虛之說﹐與表病裏和﹐裏病表和之說相近﹔但虛實二字﹐其義終未妥也。

詒按﹕寒邪初受﹐未經化熱﹐衛陽被遏﹐則陽虛而陰盛﹐此卽暴病之傷寒。但用辛溫助陰﹐以發其汗﹐則邪解矣。若未曾入腑化熱﹐而遽下之﹐則裏气傷而表邪陷﹐卽死矣。若邪郁久而化熱﹐陰液被爍﹐則陽盛而陰虛﹐此卽伏气之溫病也。裏熱旣盛﹐當急下以救陰則生。若再用辛溫﹐誤發其汗﹐則陰愈爍而變證蜂起。是以受病之始﹐都屬寒邪﹐故仍以傷寒爲提綱也。此節兩層﹐以傷寒﹑溫病分貼作解﹐亦甚熨帖。前所引諸家之論﹐似總不能若是之直捷。

卷上

詳注仲景伏气化溫證治各條

傷寒論平脈法篇﹕師曰﹕伏气之病﹐以意候之﹐今月之內﹐欲有伏气。假令舊有伏气﹐當須脈之。若脈微弱者﹐當喉中痛似傷﹐非喉痺也。病患云﹕實咽中痛。𨿽爾﹐今復欲下利。

詒按﹕溫邪化熱內動﹐脈當數大﹐乃見微弱﹐是气弱不能托邪﹐邪郁不達之象。熱不外達而循經上浮﹐則爲喉痛﹐以少陰之脈循喉嚨也。傷寒少陰病﹐本有下利﹑咽痛之條﹐亦卽此義。蓋以熱郁旣久﹐則陰液腐敗﹐故不但咽痛﹐而復欲下利也。

又按﹕此條可爲溫邪內伏少陰之證。

章虛谷曰﹕觀仲景標中風﹑傷寒﹑暑熱等病脈﹐與難經同。惟難經言溫病之脈﹐行在諸經﹐不知何經之動也。是言溫病初由伏邪隨气血流行在諸經中﹐及其發也﹐不知從何經而動﹐其發無定處﹐故無一定之脈可指也。今仲景又教人審脈﹐以辧邪發之經﹕如脈微弱﹐卽知其邪未離少陰﹐隨經上下﹐必當有咽痛﹑下利等證﹐正與難經互相發明也。下文邪出三陽﹐熱勢大盛﹐其脈浮大﹐上關上﹔則是脈隨證變﹐證隨脈見。在初起本無定脈﹐故難經不標脈象也。由是觀之﹐其與外感之邪﹐有定證定脈者﹐固迥不同矣。

少陰病﹝脈微細但欲寐也﹞﹐二三日﹐咽痛者﹐可與甘艸湯﹔不瘥者﹐與桔梗湯。

章虛谷曰﹕風寒外閉少陰而咽痛者﹐仲景用半夏散﹐辛溫開泄之法矣。此少陰伏熱內發﹐循經上灼而咽痛﹐𨿽不合用辛溫開泄﹐亦不可用涼藥﹐以遏其外出之勢﹔故專用甘艸甘緩之品﹐導邪外達﹐且生用亦能瀉火。

如不瘥﹐則火郁而不出也﹔加桔梗上通其气﹐則痛自止矣。傷寒自表入裏﹐故先太陽而後至少陰﹔溫病自裏而出表﹐故先少陰而後出太陽也。

沈宗淦曰﹕伏气爲病﹐皆自內而之外﹐不止春溫一證也。蓋四時之气﹐皆有伏久而發者﹐不可不知也。

少陰病﹐下利咽痛﹐胸滿心煩者﹐豬膚湯主之。

張路玉曰﹕病𨿽發於陰經﹐實爲熱證。下利咽痛﹐胸滿心煩﹐其邪熱之充斥﹐上下中間﹐已無處不到﹐而又非寒下之法所宜﹐故立豬膚湯﹐以潤少陰之燥﹐與用黑驢皮之意頗同。陽微者用附子溫經﹐陰竭者用豬膚潤燥﹐同具散邪之意。比而觀之﹐思過半矣。

少陰病﹐得之二三日以上﹐心中煩﹐不得臥﹐黃連阿膠湯主之。

周禹載曰﹕伏邪未發﹐津液先已暗耗。今得之二三日以上﹐𨿽陰火不升﹐未見咽痛等證﹐而心煩不得臥﹐已知陰液消耗﹔故以芩﹑連淸熱﹐以膠﹑芍滋陰﹐虛實兩治也。

詒按﹕以上少陰病三條﹐均與傳經熱邪不合﹐其爲伏邪所致無疑也。

少陰病﹐下利六七日﹐咳而嘔渴﹐心煩不得眠者﹐豬苓湯主之。

章虛谷曰﹕下利六七日﹐熱從下陷﹐不得外透﹐故逆於肺則咳而嘔﹐乘心則煩渴不得眠﹐以心肺皆通少陰之脈故也。主以豬苓湯﹐利水而滋陰﹔蓋滋陰則熱隨利去﹐利水則瀉止。而煩渴亦解矣。

少陰病﹐得之二三日﹐口燥咽漧者﹐急下之﹐宜大承气湯。

張路玉曰﹕伏气之發於少陰﹐其勢最急﹐與傷寒之傳經熱證不同。得病才二三日﹐卽口燥咽漧﹐延至五六日始下﹐必枯槁難爲矣。故宜急下﹐以救腎水之燔灼也。按少陰急下三證﹕一屬傳經熱邪亢極﹐一屬熱邪轉屬胃府﹐一屬溫熱發於少陰﹐皆刻不容緩之證﹐故當急救欲絕之腎水﹐與陽明急下三法﹐同源異派。

詒按﹕此亦伏邪無疑。如系傳經熱邪﹐則從始病數起﹐決不止二三日﹔如從傳至少陰數起﹐則不應二三日始見口燥咽漧也。

太陽病﹐發熱而渴﹐不惡寒者﹐爲溫病。

王安道曰﹕溫病如此﹐則知熱病亦如此。是則不渴而惡寒者﹐非溫熱病矣。溫熱病而有惡風惡寒之證者﹐重有風寒新中也。

沈堯封曰﹕此條𨿽不言脈﹐以後條參之﹐其尺部必浮也。

章虛谷曰﹕溫病之發無定處。少陰之表爲太陽﹐熱邪從裏出表﹐卽有發熱頭痛之太陽病也。不惡寒﹐則非新感之邪可知。熱從內發故渴﹐仲景恐人錯認爲太陽傷寒傷風之證﹐故特標明﹐謂此是伏熱內發之溫病也。其少陰溫病反不標者﹐因伏气條內﹐已申明咽痛下利﹐爲少陰初發之溫病矣。

王夢隱曰﹕汪謝城云﹐吳氏溫病條辧上焦篇﹐首引傷寒論云﹕太陽病﹐但惡熱﹐不惡寒而渴者﹐名曰溫病﹐桂枝湯主之。

今檢傷寒論﹐卻未見此數語。使此語眞出仲景耶﹐亦當辧其簡誤。若系吳氏誤記﹐尢不可不爲之辧正。余謂非誤記也。因諭氏嘗云﹐仲景治溫證﹐凡表藥皆用桂枝湯﹐以示微發於不發之意。尢在涇讀書記云﹐此諭氏之臆說﹐非仲景之舊章。鞠通自謂跳出傷寒圈子﹐而不知已入嘉言套中﹐又不甘爲人下﹐遂肆攺原文﹐HT爲聖訓﹐而不自覺其誣聖誤世也。

若發汗已﹐身灼熱者﹐名曰風溫。風溫爲病﹐脈陰陽俱浮﹐自汗出﹐身重多眠睡﹐鼻息必鼾﹐語言難出。

若被下者﹐小便不利﹐直視失溲。若被火者﹐微發黃色﹐劇則如驚癇﹐時螈。若火燻之﹐一逆尙引日﹐再逆促命期。

章虛谷曰﹕太陽外感之邪﹐若發汗已﹐當熱退身涼矣。今熱邪從少陰而發﹐當淸其熱﹐而誤發其汗﹐反傷津气而助邪勢﹐故身更灼熱﹐因而勾起其肝風。鼓蕩其溫邪﹐故曰風溫。其爲病也﹐虛陽外浮﹐熱邪漫溢﹐故脈陰陽俱浮﹔津液外泄﹐自汗不止﹔气乏神昏﹐則身重多眠睡﹔內風動而機竅窒﹐故鼻鼾而語言難出﹔其非外感風邪可見矣。若被下者﹐謂未經誤汗﹐非爲汗後又下也。若誤被火劫者﹐微則熱傷營气﹐而血瘀發黃﹔劇則熱甚風生﹐而驚癇螈也。蓋邪伏少陰﹐熱灼水枯﹐咽漧口燥﹐法當急下﹔此熱已發出太陽﹐則少陰空虛﹐若下之傷陰﹐則小便不利﹐而直視失溲﹐則气亦脫矣。若未汗下而被火攻者﹐外火助內熱﹐燻蒸而發黃﹔劇則火邪擾心如驚癇﹐肝風熾甚而螈﹐皆壞象也。若只火燻之﹐一逆尙可引日苟延﹔若旣汗又下而再逆之﹐更促其命期矣。

服桂枝湯﹐大汗出後﹐大煩渴不解﹐脈洪大者﹐白虎加人參湯主之。

詒按﹕桂枝湯治風邪傷衛﹐表病而裏和者﹐用之得當﹐則微汗而解。此則溫邪自內而發﹐誤用桂枝﹐適以助邪而耗液﹐故大汗大渴﹐熱勢轉甚。主以白虎﹐所以泄熱解煩﹔因陰液被劫﹐故加人參以救之也。

太陽與少陽合病﹐自下利者﹐與黃芩湯﹔若嘔者﹐黃芩加半夏生薑湯主之。

張路玉曰﹕黃芩湯﹐溫病之主方﹐卽桂枝湯以黃芩易桂枝去生薑也。蓋桂枝主在表風寒﹐黃芩主在裏風熱﹔其生薑辛散﹐非溫熱所宜﹐故去之。

周禹載曰﹕明言太少二陽﹐何不用二經藥﹐則以非傷寒故也。何以知其非傷寒﹐以不惡寒而卽熱﹐不得謂之傷寒也。何以云太少二陽﹐以或脇滿﹐或頭痛﹐或口苦引飲﹐皆二經證也。果系傷寒合病﹐應見表證﹔今不但無表﹐且有下利裏證。如雲傷寒協熱下利﹐必自傳經來﹐不若此之卽利也。蓋溫邪內郁已久﹐中气不足者﹐豈能一時盡泄於外﹐其下走而作利﹐亦自然之勢也。

王夢隱曰﹕少陽膽木﹐挾火被猖﹔嘔是上衝﹐利由下迫﹔何必中虛始利﹐飲聚而嘔乎。半夏﹑生薑﹐專開飲結﹔如其熱熾﹐宜易連﹑茹。

三陽合病﹐脈浮大﹐上關上﹐但欲眠睡﹐目合則汗。

周禹載曰﹕溫病至三陽合病﹐其邪熱混實可知﹐故脈浮大也。意邪在少陰﹐尺脈已大﹐今由內達外﹐而浮大見於關上﹐故曰上關上也。然脈𨿽見於陽位﹐而少陰之源未淸﹐故欲眠仍見少陰證﹐而盜汗又少陽證也。太陽脈浮﹐陽明脈大﹐而關上是少陽部位﹐故三陽合病。

詒按﹕春溫所以異於熱病者﹐以目合則汗﹐不似熱病之大汗不止也。

楊素園曰﹕此條與發汗已身灼熱之風溫﹐初是一串﹐初起爲此病﹐誤汗則爲風溫。

按﹕此條治法﹐繆仲淳擬用百合一兩﹐麥冬五錢﹐知母﹑花粉﹑白芍各二錢﹐鱉甲三錢﹐炙甘艸一錢﹐竹葉五十片。

金匱曰﹕溫瘧者﹐其脈如平﹐身無寒但熱﹐骨節疼煩﹐時嘔﹐白虎加桂枝湯主之。

尢拙吾曰﹕此與內經論瘧文不同。內經論其因﹐此詳其脈與證也。癉瘧﹑溫瘧俱無寒但熱﹐俱嘔﹐而其因不同。癉瘧者﹐肺素有熱﹐而外加感冒﹐爲表寒裏熱之證﹔緣陰气內虛﹐不能與陽相爭﹐故不作寒也。溫瘧者﹐邪气內伏少陰﹐至春夏而發﹐爲伏气外出之證﹔寒蓄久而變熱﹐故亦不作寒也。脈如平者﹐病非外感﹐故脈如平時也。骨節疼煩﹑時嘔者﹐熱從少陰而出﹐捨於腎之所合﹐而上並於陽明也。白虎甘寒除熱﹐桂枝則因勢而利導之耳。

王夢隱曰﹕諭氏謂仲景論瘧﹐旣云弦數者多熱﹐而復申一義曰﹐弦數者風發﹔可見多熱不已﹐必至耗液生風﹐木來侮土﹐傳其熱於胃。此非可徒求之藥﹐須以飲食消息﹐止其熾熱﹐如梨汁﹑蔗漿之類﹐以止渴生津﹐正內經風淫於內﹐治以甘寒之旨也。

傷寒論曰﹕陽明病﹐脈浮而緊﹐咽燥口苦﹐腹滿而喘﹐發熱汗出﹐不惡寒反惡熱﹐身重。若發汗﹐則躁﹐心憒憒﹐反譫語。若加燒鍼﹐必怵惕煩躁﹐不得眠。若下之﹐則胃中空虛﹐客气動膈﹐心下懊。舌上苔者﹐梔子豉湯主之。若脈浮發熱﹐渴欲飲水﹐小便不利者﹐豬苓湯主之。

周禹載曰﹕浮緊﹐傷寒脈也﹐何以爲熱病﹖以其發於夏﹐不惡寒反惡熱也。又何以獨言陽明﹖以夏時濕熱上蒸﹐邪從胃發﹐且腹滿而喘﹐種種皆陽明證也。然咽燥口苦﹐非少陰證耶﹖不知陽明爲從出之途﹐少陰其伏藏之地﹐故證或兼見也。夫旣陽明熱病﹐曷又爲脈反浮緊﹖正因浮甚有力﹐熱邪盛而致也。若不知者﹐以辛熱汗之﹐耗其津液﹐必至躁妄昏昧﹔火劫溫鍼﹐燥其陰血﹐必至驚擾無寐﹔下之而傷其陰﹐必至胃虛邪陷﹐心中懊﹔此皆誤治所致﹐將何以救之乎﹖觀舌苔滑者﹐則外邪尙在﹐以梔子解熱﹐香豉去邪﹐是爲合法。若渴欲飲水﹐口漧舌燥﹐知熱邪大傷津液﹐故以白虎湯解熱﹔加人參者﹐以益元气也。若緊脈去而浮在﹐發熱飲水﹐小便不利﹐則其熱已入膀胱﹐故以豬苓消熱除渴也。傷寒之小便不利﹐結於气分﹔熱病之小便不利﹐由於血分。邪郁旣深﹐耗液日久﹐故必以阿膠補血﹐滑石祛熱﹕無取於白術也。

沈堯封曰﹕未經誤治之時﹐本是白虎湯主治。

陽明病﹐汗出多而渴者﹐不可與豬苓湯﹐以汗多胃中燥。豬苓湯復利其小便故也。

周禹載曰﹕渴而小便不利﹐本當用豬苓湯﹐然汗多在所禁也。此與傷寒入腑﹐不令溲數同意。蓋邪出陽明﹐已劫其津﹐汗出復多﹐更耗其液﹐津液幾何﹐更可下奪耶﹖當以白虎加人參去其熱﹐則小便之不利者﹐津回而自利矣。

三陽合病﹐腹滿身重﹐難以轉側﹐口不仁而面垢﹐譫語遺溺。發汗則譫語﹔下之則額上生汗﹐手足逆冷。若自汗出者﹐白虎湯主之。﹝王士雄按﹕發汗則譫語﹐下似脫一甚字。﹞

章虛谷曰﹕此條邪熱更重﹐彌漫三陽﹐而致腹滿身重﹐難以轉側。口不仁者﹐不知味也。由胃中濁壅燻蒸﹐故又面垢也。熱甚神昏﹕則譫語遺溺。若未經誤治﹐而自汗出者﹐主以白虎湯﹝王士雄按﹕仲淳云﹐宜加百合﹞。此倒裝文法﹐謂非誤發其汗之汗﹐故名自汗出﹝王士雄按﹕尢在涇云﹐若自汗出句﹐頂腹滿身重四句來﹞。若誤發其汗﹐而致譫語﹝王士雄按﹕白虎加人參湯或可救也﹞﹔或下之﹐額上生汗者﹐是絕汗也。手足逆冷﹐陽气將亡﹐卽所謂再逆促命期﹐非白虎所可治也。

卷上

附注仲景暴感暑熱證治各條

詒按﹕經云﹐凡病傷寒而成溫者﹐先夏至日者爲病溫﹐後夏至日者爲病暑﹔據此﹐則春之溫﹐夏之暑﹐均是伏气所發而爲病也。惟春時另有風溫之邪﹐暴感而病﹐與伏气所發者﹐名同而實異。夏時亦有暑熱之邪﹐暴感而病﹐與伏气所發者亦異。仲景恐與內經伏气之暑相渾﹐故傷寒論中﹐名曰病。而王叔和傷寒例﹐根據難經傷寒有五而別之﹐謂冬時伏寒﹐至春變爲溫病﹐至夏變爲熱病。後來諸書﹐遂以伏气所發者﹐名爲熱病﹔而以暴感而病者﹐仍名曰暑病。以此暑病之名﹐旣與伏邪之熱病相渾﹐又與仲景之病牽涉。後人謂是陽邪﹐專指熱言﹔暑爲陰邪﹐兼濕熱而言。殊不知寒往暑來﹐暑與寒﹐顯相對待。古人曰暑﹑曰﹑曰熱﹐皆屬火气爲病﹐不兼濕也。若濕熱並至之病﹐難經名曰濕溫﹐不名爲暑。若謂暑必兼濕﹐則當夏亢旱之年﹐暑熱偏盛﹐濕難必得。況濕之可兼者最多﹐誠以濕無定位﹐分旺四時﹐風濕寒濕﹐無不可兼﹔惟夏季之土爲獨盛﹐故熱濕多於寒濕。然暑字從日﹐日爲天气﹔濕字從土﹐土爲地气﹔霄壤不同﹕𨿽可合而爲病﹐究不可謂暑中原有濕也。愚誠恐相習沿誤﹔易於淆渾﹐因將仲景書中﹐伏气發爲溫熱諸條﹐詳注於前﹔復將暴感暑熱及濕溫各條﹐分別附注於後﹔而另標之曰﹕暴感暑熱﹐兼感濕溫。庶幾眉目淸楚﹐讀者不至淆亂雲。

太陽中熱者﹐是也﹐汗出惡寒﹐身熱而渴﹐白虎加人參湯主之。

周禹載曰﹕冬月寒能傷人﹐則名中寒﹔夏月熱亦能傷人﹐則名中熱。此是外來之熱﹐故曰中﹐與伏寒發爲熱病之熱不同。而同用白虎者﹐則以所傷在气﹐則所主在金﹐所病在熱﹐金病則母子俱病﹐故與伏气之在少陰﹐發出而由陽明者無異﹐要皆並主一湯。不因冬月之伏﹐與夏月之中﹐爲二義也。亦不因伏气之渴﹐與今病之渴﹐爲稍異也。方主人參白虎者﹐石膏功專淸肺﹐退金中之火﹐是用爲君﹔知母亦能就肺中瀉火﹐滋水之源﹔人參生津液﹐益所傷之气而爲臣﹕甘艸﹑粳米補土以滋金﹐以爲佐也。

徐洄溪曰﹕凡汗出多之病﹐無不惡寒者。以其惡寒汗出﹐而誤認爲寒﹐妄用熱劑﹐則立危矣。

傷寒脈浮滑﹐此表有熱﹐裏有寒﹐白虎湯主之。

方中行曰﹕世本作表有熱﹐裏有寒﹐必系傳寫之誤。夫白虎本治熱病﹐暑病之藥﹐其性大寒﹐安得裏有寒者可服之理。詳本文脈浮滑﹐不但不緊而且見滑﹐乃陽气甚爲鬱蒸﹐此裏有熱也。裏熱甚﹐則格寒於外﹐多厥逆身涼﹐而爲亢害之證﹐此表有寒也。觀厥陰篇中﹕脈滑而厥者﹐裏有熱也。則知此表裏二字爲錯誤可知﹐當上下更易之。

詒按﹕此節經文﹐理不可通。三陽以寒字作邪字解﹔魏念庭以裏字作經絡之裏解﹔沈堯封以寒字爲字之誤﹔王夢隱引徐亞枝說﹐謂寒字當作痰字解。以上諸家﹐均系曲爲之說﹕惟方氏之說﹐以表裏二字互易﹐於義略近。

傷寒脈滑而厥者﹐裏有熱也﹐白虎湯主之。

張路玉曰﹕滑﹐陽脈也﹐故其厥爲陽厥。裏熱郁熾﹐所以其外反惡寒厥逆﹐往往有唇面爪甲俱靑者﹐故宜白虎以淸裏而除熱也。

傷寒無大熱﹐口燥渴心煩﹐背微惡寒者﹐白虎加人參湯主之。

張兼善曰﹕白虎治煩渴燥熱之重劑﹐表證未罷者﹐不宜早用。此條背微惡寒﹐後條時時惡風﹐皆表證也﹔特因其煩熱已甚﹐非白虎不能退﹐故用之。

沈堯封曰﹕背惡寒是陽虛證﹐但此乃營衛气血之陰陽﹐非腎命水火之陰陽。此條燥渴心煩﹐熱內熾﹐是白虎證﹔惟熱傷耗胃气﹐致背微惡寒﹐故加人參補其衛。至若少陰病﹐口中和而背惡寒者﹔則衛陽與腎陽俱虛﹐故人參與附子同用﹐而兩補之也。

吳鶴臯曰﹕背微惡寒者﹐其惡寒不甚也﹔旣見燥渴﹔則白虎加人參﹐用無疑義。若惡寒而不燥渴者﹐則不可用也。按合下條參之﹐必有汗乃可用也。

傷寒脈浮﹐發熱無汗﹐其表不解者﹐不可與白虎湯﹔渴欲飲水﹐無表證者﹐白虎加人參湯主之。

沈堯封曰﹕此承上節﹐言煩渴﹑背惡寒﹐固當用白虎加參矣﹔但亦有而外﹐復傷風寒﹐亦能令惡寒發熱脈浮。更當於有汗無汗上﹐辧表証之解不解﹐以定此方之可用否也。

傷寒病﹐若吐下後﹐七八日不解﹐熱結在裏﹐表裏俱熱﹐時時惡風﹐大渴﹐舌上干燥而煩﹐欲飲水數升者﹐白虎加人參湯主之。

張路玉曰﹕此條表證﹐比前較重﹐何以亦用白虎加參耶﹖蓋惟熱結在裏﹐所以表熱不除﹕邪火內伏﹐所以惡風大渴﹐舌燥而煩﹐飲水不止﹔如此安得不以生津解熱爲急也。

沈亮辰曰﹕舌燥且幹﹐謂視之無液也。然則溫病之視審舌苔﹐以察津液﹐仲師已逗其倪矣。

太陽中者﹐身熱疼重﹐而脈微弱﹐此以夏月傷冷水﹐水行皮中所致也﹐一物瓜蒂湯主之。

皇甫士安曰﹐經云﹐脈盛身寒﹐得之傷寒﹔脈虛身熱﹐得之傷暑。蓋寒傷形而不傷气﹐故脈盛﹔熱傷气而不傷形﹐故脈虛。王夢隱按﹕所云身寒者﹐𨿽發熱而仍惡寒﹐不似暑熱病之喜涼惡熱也。

朱奉議曰﹕夏月發熱惡寒﹐頭痛﹐身體肢節痛重﹐其脈洪盛者﹐熱病也。夏月自汗惡寒﹐身熱而渴﹐其脈微弱者﹐中暑也。

王夢隱按﹕此注之熱病﹐乃夏至後所發之伏邪﹐內經亦謂之暑病。中暑者﹐夏月外感之熱病﹐亦曰中。

病有內外之殊﹐脈有洪微之別。是微弱本脈﹐惟身重爲濕候。後條𨿽亦身重﹐而口開齒燥﹐熱熾已極﹐似當急與甘寒救液矣。

張路玉曰﹕此條是因熱傷冷之病﹐乃中之變證也。諭氏謂無形之熱傷肺﹐則用白虎加人參湯以救之﹔有形之濕傷肺﹐則用瓜蒂湯救之﹔各有所主也。

太陽中者﹐發熱惡寒﹐身重而疼痛﹐其脈弦細芤遲。小便已﹐灑灑然毛聳﹐手足逆冷﹐小有勞﹐身卽熱﹐口開﹐前板齒燥。若發汗﹐則惡寒甚﹔加溫鍼﹐則發熱甚﹔數下之﹐則淋甚。

成聊攝曰﹕病有在表者﹐有在裏者﹐此則表裏俱病者也。發熱惡寒﹐身重疼痛者﹐表中也。脈弦細芤遲者﹐中暑脈象虛也。小便已灑灑然毛聳﹐手足逆冷者﹐太陽經气不足也。小有勞﹐身卽熱者﹐謂勞動其陽﹐而卽發也。口開﹐前板齒燥者﹐裏有熱也。內經云﹕因於暑汗﹐煩則喘喝。口開﹐謂喘喝也。喘喝不止﹐故前板齒燥。若發汗以去表邪﹐則陽气外虛﹐故惡寒甚。若以溫鍼助陽﹐則火熱內攻﹐故發熱甚。若下之以除裏熱﹐則內虛而膀胱燥﹐故淋甚。

王夢隱按﹕卽前齒燥一端﹐已爲熱熾津枯之候。𨿽身重惡寒﹐豈可再投淸暑益气﹑五苓﹑藿香正气等辛溫燥烈以重劫其陰乎。東垣虛谷之言﹐誤人不少。

又按﹕觀汗火下三禁﹐則𨿽未立方﹐而甘涼撤熱存津之當用﹐已不言而諭矣。趙氏﹑方氏擬用白虎加人參法﹐殆從三陽合病比例而出﹐似亦近理。

沈堯封曰﹕此條言精气素虧而中者。

卷上

附注仲景兼感濕溫證治各條

太陽病﹐關節疼痛而煩﹐脈沈而細者﹐此名濕痺。其候小便不利﹐大便反快﹐但當利其小便。

沈堯封曰﹕傷寒旣以頭痛﹑胃實等項分六經﹐卽以汗字判風寒﹐渴字認燥熱﹐小便不利認濕气﹐縱橫辧別﹐邪無遁形矣。學人當於此等處﹐著實畱心。

濕家之爲病﹐一身盡疼﹐發熱﹐身色如燻黃。

倪衝之曰﹕此濕家爲病之總綱也。前條濕在關節而疼﹐故曰痺。此則一身盡疼而表有熱﹐故成氏謂之在經。燻黃與橘子黃﹐同是濕熱﹔彼以熱勝者黃而明﹐此以濕勝者黃而晦﹐宜茵陳五苓散。王海藏以燻黃爲陰黃﹐蓋旣濕勝﹐則次傳寒中﹐小便自利者有之﹝王夢隱按﹕此由治病者﹐但淸其熱﹐不治其濕所致﹞﹐宜術附湯。

沈堯封曰﹕丹溪云﹕如造麯然﹐濕熱郁久則發黃也。

王夢隱曰﹕濕熱發黃﹐名曰黃癉﹐皆是暴病﹐故仲景以十八日爲期。其餘所因甚多﹕有谷疸﹐酒疸﹐女勞疸﹐黃膽﹐黃汗﹐及冷汗﹑便溏﹑气虛之陰黃﹐身面浮腫﹑睛白能餐﹑勞倦之弱黃﹐神志不足﹑猝受恐嚇﹑膽气外泄之驚黃﹐肝木橫肆﹑脾胃傷殘﹑土敗而黃色外越之痿黃﹔皆與暴病不同﹐不可槪目爲濕熱病。

濕家﹐其人但頭汗出﹐背彊﹐欲得被復向火。若下之早則噦﹐胸滿﹐小便不利﹔舌上如苔者﹐以丹田有熱﹐胸中有寒﹐渴欲得水而不能飲﹐則口燥煩也。

王夢隱曰﹕胸中有寒之寒字﹐當作痰字解。胸中有痰﹐故舌上如苔。其津液爲痰所阻﹐故口燥煩。而痰飲乃水之所凝結﹐故𨿽渴而不能飲也。

尢在涇曰﹕寒濕在表﹐陽气不得外通﹐而但上越﹐故頭汗背彊﹐欲得被復向火也。是宜用溫藥以通陽﹐不可用攻藥以逐濕。乃反下之﹐則陽更被抑﹐而噦乃作矣。或上焦之陽不布而胸中滿﹐或下焦之陽不化而小便不利﹐隨所傷之上下而爲病也。舌上如苔者﹐本非胃熱﹐而舌上津液燥聚如苔之狀﹐實非苔也。蓋下後陽气陷於下﹐而寒濕聚於上﹐於是丹田有熱而渴欲得水﹐胸中有寒而復不能飲﹐則口舌燥煩而津液乃聚耳。

濕家下之﹐額上汗出﹐微喘﹐小便利者死﹔若下利不止者﹐亦死。

尢在涇曰﹕濕病在表者宜汗﹐在裏者宜利小便。苟非濕熱蘊積成實﹐未可遽用下法。額汗出微喘﹐陽已離而上行﹔小便利﹐下利不止﹐陰復決而下走﹕陰陽離決﹐故死。一作小便不利者死﹐謂陽上浮而陰不下濟也﹐亦通。

王夢隱曰﹕張石頑云﹐由此推之﹐𨿽額汗微喘﹐若大小便不利﹐則陰气未脫而陽之根猶在也。𨿽大小便利﹐而無額汗微喘﹐則陽气不越﹐陰之根猶在也。陰陽不至離決﹐尙可隨其虛實而救之。至於下利不止﹐𨿽無喘汗陽脫之候亦死。又小便反閉﹐而額上汗出者謂之關。經云﹕關格不通﹐頭無汗者可活。有汗者死。

問曰﹕風濕相搏﹐一身盡疼痛﹐法當汗出而解。值天陰雨不止﹐醫云此可發汗﹐汗之病不愈者﹐何也﹖答曰﹕發其汗﹐汗大出者﹐但風气去﹐濕气在﹐是故不愈也。若治風濕者。發其汗﹐但微微似欲汗出者﹐風濕俱去也。

汪謝城云﹕古人卽表汗﹐亦有節度如此﹔柰何今人動發其汗﹐且逼令其多耶﹖此與傷寒論桂枝湯後注﹐可以互參。

濕家病身疼痛﹐發熱﹐面黃而喘﹐頭暈鼻塞而煩﹐其脈大﹐自能飲食﹐腹中和無病﹐病在頭中寒濕﹐故鼻塞﹐內藥鼻中則愈。

章虛谷曰﹕此所謂霧露淸邪﹐中於上也。三陽經脈﹐上頭而行於身之表﹕頭中寒濕﹐則表气不宣﹐故身疼發熱。肺開竅於鼻﹐而行气於皮毛﹔邪從鼻入﹐濕遏其陽而上蒸則面黃﹐气閉則喘﹐气壅則頭痛鼻塞而煩﹐皆肺气窒塞﹐不得下降﹐故脈反大﹐與濕中於下而在陰之脈沈細者﹐迥不同也。肺通喉﹐胃通咽﹔邪在肺﹐不在胃﹔故腹無病而自能飲食。頭中寒濕故鼻塞﹐當用辛香苦泄之藥納鼻中﹐如近世之痧藥﹝王夢隱用古法瓜蒂散嗅鼻出黃水﹞﹐使肺气通達﹐其濕邪化水﹐從鼻中出則愈。

傷寒瘀熱在裏﹐身必發黃﹐麻黃連軺赤小豆湯主之。

章虛谷曰﹕表邪未解﹐濕熱內瘀則發黃。用麻黃解表﹐連軺﹑赤豆利肺气以淸濕熱。此以邪在經絡﹐故從表解之。

王夢隱曰﹕夏月濕熱發黃﹐表有風寒者﹐采用本方﹐以香薷易麻黃輒效﹝楊素園曰﹕香薷乃夏月之麻黃﹐換得恰當﹞。

傷寒身黃發熱者﹐梔子柏皮湯主之。

尢在涇曰﹕此熱瘀而未實之證﹐熱瘀故身黃﹐熱未實﹐故發熱而腹不滿。梔子撤熱於上﹐柏皮淸熱於下﹐而中未及實﹐故用甘艸以和之。

沈堯封曰﹕梔柏湯淸熱利水﹐治濕熱之主方也。程扶生以麻黃小豆湯爲主方﹐不知麻黃小豆乃發汗之方﹐惟外兼風寒者宜之﹐梔柏湯爲利小便之方﹐乃治濕熱之正法。觀論中但當利其小便句﹐則此理自明矣。

傷寒七八日﹐身黃如橘子色﹐小便不利﹐腹微滿者﹐茵陳蒿湯主之。

尢在涇曰﹕此熱結在裏之證也。黃如橘子色者﹐色黃而明﹐爲熱黃也﹐若陰黃﹐則色黃而晦矣。熱結在裏﹐則小便不利而腹滿﹐故宜茵陳蒿湯﹐以下熱通瘀爲主也。

陽明病﹐發熱汗出﹐爲熱越不能發黃也。但頭汗出﹐身無汗﹐劑頸而還﹐小便不利﹐渴飲水漿者﹐此爲瘀熱在裏﹐身必發黃。茵陳蒿湯主之。

尢在涇曰﹕熱越﹐熱隨汗而外越也。熱越則邪不蓄而散﹐安能發黃﹖若但頭汗出﹐劑頸而還﹐則熱不外達﹔小便不利﹐則熱不下泄﹕而又渴飲水漿﹐則熱之蓄於內者方熾﹐而濕之引於外者無已﹕濕與熱合﹐瘀郁不解﹐則必蒸發爲黃矣。茵陳蒿湯苦寒通泄﹐使病從小便出也。

陽明病﹐面合赤色﹐不可攻之﹔攻之必發熱色黃﹐小便不利也。

沈堯封曰﹕此寒邪外束之濕溫證也﹐麻黃小豆湯是其主方。除卻惡寒﹐卽是梔柏湯證。更加腹微滿﹐卽是茵陳蒿證。

章虛谷曰﹕面赤者﹐熱郁在經也﹐當以汗解。若攻之﹐傷其腑气﹐則經熱反從內走﹐與水谷之气鬱蒸發黃﹐三焦閉塞﹐小便不利也。

陽明病﹐無汗﹐小便不利﹐心中懊者﹐身必發黃。

章虛谷曰﹕此條𨿽未誤下﹐而無汗小便不利﹐其邪熱閉結而無出路﹐與胃中水液鬱蒸﹐則必發黃矣。

陽明病﹐被火﹐額上微汗出﹐小便不利者﹐必發黃。

諭嘉言曰﹕濕停熱郁而誤火之﹐則熱邪愈熾﹐津液上奔﹐額有微汗﹐而周身之汗與小便﹐均不可得矣﹕發黃之變﹐安能免乎。

卷中

辧正周禹載溫熱暑疫各條

凡病傷寒最重﹐溫熱尢烈﹐傷寒僅在一時﹐溫熱暑疫每發三季﹐爲時旣久﹐病者益多。苟不明其源﹐則流不得而淸也﹔不辧其類﹐則治不得其當也。夫溫熱暑疫﹐皆熱證也。燎原之下﹐苟無淸涼一滴﹐何以治之﹖人無今昔﹐性有異同。某也神酣往聖﹐志切琳瑯﹐爰以一隙微明﹐靜中索照焉。夫上古聖人﹐首重色脈﹐以營之已變未變﹐定人生死﹐片言已畢。

詒按﹕此指素問刺熱篇﹐太陽之脈色榮顴骨一節。

中古聖人﹐專論穀气盛衰﹐定人生死﹐片言已畢。

詒按﹕此指素問評熱病篇﹐熱不爲汗衰一節。

仲景﹐叔季聖人也。旣立方論﹐復出不盡之藏緯﹐以膀胱之傷與絕﹐定人生死﹐先後合符﹐了無剩義矣。

詒按﹕此指傷寒論中﹐風溫爲病一節﹐有小便不利﹐直視失溲也等語。

乃仲景於傷寒論中﹐溫熱之法﹐森森俱載﹐黃芩白虎等湯﹐是其治也。學人苟能引伸此義﹐便可變法無窮。乃不能細察其理﹐反執以爲治傷寒之法﹔蓋思本湯旣無外解之功﹐又無內奪之力﹐聖人定法﹐果何取乎。

詒按﹕得此提醒﹐自應頑石點頭。

自晉以來﹐疑鬼疑蜮﹐沿陋無已。如崔行文之解溫﹐用白術﹑烏頭﹑細辛﹑桔梗四味﹔更加附子﹐名老君神明散﹔更加螢火﹐名務成子螢火丸。熱藥相投﹐以火濟火﹐誰其辧諸。

詒按﹕此必當時有寒疫流行﹐用此得效﹐因而相傳也。

如仲景書﹐謂太陽病發熱而渴﹐不惡寒者﹐爲溫病﹔而朱肱活人書﹐謂發熱惡寒﹐頭疼身痛爲溫病﹐已顯背聖訓矣。其所立五方﹐如葳蕤湯﹑知母葛根湯﹑防己湯﹑栝蔞根湯﹑葛根龍膽湯﹐風火交熾﹐燔灼無休。復攺聖散子仍用附子﹐蘇東坡在黃州時﹐亦稱其效﹔豈知朱肱已三易其方﹐用敗毒散而遠熱藥。然厥功難減厥罪。

詒按﹕敗毒散﹐是通治三時感冒之方﹐仍非溫熱病藥也。

吳氏謂傷寒壞病﹐更遇溫熱爲溫病。潔古老人﹐傷寒名家也﹔其子云岐﹐以傷寒過經不解者爲溫病﹐指叔和之文爲仲景之言。趙嗣眞謂仲景云﹐重感異气﹐變爲溫病。汪機謂仲景云﹐遇溫气爲溫病﹐遇溫熱爲溫毒。

竟罔顧聖經之載於方策者﹐何嘗有此一語耶。

詒按﹕諸家不明伏气發溫之理﹐而以溫病爲傷寒變證﹐故於溫熱源流﹐愈說愈遠。

巢氏病源遵崔文行解散法﹕一日用摩膏火灸﹔二日用鍼解散﹔三日復汗之﹔四日用藜蘆丸﹑瓜蒂散吐之﹔五﹑六日解未了了者﹐復鍼之﹔七日熱已入胃﹐雞子湯下之。遂使龐安常自撰微言﹐一以和解爲主﹐奉爲靈寶﹐少移則蹶。巢龐二子﹐盲以引盲﹐貽誤何極。李思訓亦宗和解﹐王海臧稱其當宋全盛﹐明哲莫逾﹐擬非其倫矣。

詒按﹕以上皆傷寒治法﹐後人遵之以治溫熱﹐貽誤不少。

丹溪長於溫熱﹐善用涼藥﹐溫熱遇之﹐自能解散。然非有眞知灼見於其間也。東垣不善外感﹐長於內傷﹐乃從內經悟出冬溫﹑春溫二義﹐嘉言極口嘆頌﹐而用藥則未能絲絲入扣也。

詒按﹕丹溪﹑東垣所論﹐不過一隙微明﹐於溫熱病之治法﹐仍未能從源頭悟澈也。

迨劉河間著傷寒直格﹐於熱病每多入理深談。然混在正傷寒中﹐在人眼光采擇﹐不免金屑雜於泥沙者歟。

詒按﹕溫熱治法﹐自仲景以後﹐無一人得其門徑。至河間始有淸泄邪熱之法﹐與仲景黃芩白虎之治﹐先後同符。惜其於疏邪化熱諸法﹐猶未能隨證變化﹐曲盡病情也。

至明季方中行著傷寒條辧﹐可謂直登仲景之堂﹐獨開生面。惜其論溫熱﹐亦分陰分陽﹐治兼寒熱﹐遂爲嘉言所宗。

詒按﹕諭嘉言尙論溫熱﹐有刻意求深之獘﹐詳論於後。

嗟乎﹗病名溫熱﹐自需寒涼。乃千百年來﹐盈庭聚訟﹐先後支吾﹐陽春寡和於漢庭﹐篪疊奏於晉室﹔良由來派不淸﹐復無體認。不然﹐豈諸公各是名家﹐乃甘悖聖矩如是耶。

詒按﹕以上論溫熱病。

若夫夏月暑證﹐卽金匱中濕﹐气蒸之病也。潔古﹑東垣以動靜分陰陽﹕動而得之爲陽﹐用白虎﹐靜而得之爲陰﹐用大順冷香諸劑。豈知夏月杲杲炎威﹐有陽無陰﹐動靜不甚相遠﹔惟多食冰果冷物﹐及恣意房幃﹐致傷太陰少陰者﹐熱藥可以暫用﹐豈得視溫熱之味爲通行之藥乎。明計部張鳳逵著治暑全書﹐深明理蘊﹐精確不磨﹐𨿽有小疵﹐不掩大徳﹐誠可振聾於千古者也。

詒按﹕以上論暑病。春時溫病﹐有伏气暴感兩種之不同﹐夏月之熱病亦然。內經云﹕凡病傷寒而成溫者﹐先夏至日者爲病溫﹐後夏至日者爲病暑。則暑病卽伏气發於夏月之病名也。仲景恐與夏月暴感之病相混﹐故於暴感者另立病之名﹐以別於伏气所發之暑病﹐亦旣苦心而爲分明矣。潔古輩徒以陰陽動靜致辧﹐而於伏气一層全未道及﹐捨本逐末﹐固無足論﹔張鳳逵暢論暑病﹕獨開生面﹐而其所論﹐亦只就暑病之暴感者言之。誠以溫病中之伏气暴感﹐治法迥殊﹔暑病則無論暴感伏气﹐均可以白虎爲主方﹐治法相同﹐則議論尢易混淆也。

至王叔和云﹕四時不正之气﹐感則爲疫。而大疫之沿門闔境﹐傳染相同者﹐多在兵荒之後﹐屍濁穢气﹐充斥道路﹐人在气交﹐感之而病﹐气無所異﹐人病亦同。所以月令於孟春﹐掩骼埋﹐不敢或後者﹐聖王早慮及此耳﹐非徒澤及枯骨也。後世治疫之法﹐未有定見。如嘉言上焦如霧﹐升逐解毒﹔中焦如漚﹐疏逐解毒﹔下焦如瀆﹐決逐解毒。俟其營衛旣通﹐乘勢追拔﹐勿使潛滋暗長於未盡之時。此固不易之論。然求其反復盡義﹐直窮變態者﹐捨吳又可之言﹐別無根據傍也。

詒按﹕以上論疫病。疫病有各種不同﹕如素問所言﹐五運之气偏勝﹐則郁伏而爲五疫﹐此尋常之疫病也﹔其有兵荒之後﹐沿門闔戶﹐長幼相似﹐朝發夕死﹐醫藥不及﹐此非常之疫病也。又可所論﹐似屬尋常之疫病。

前人稱其所論﹐是五疫中之土疫﹐斯爲切當。其所論病情治法﹐變化百出﹐有前人所未經道及﹐而與伏气所發之溫熱病相合者甚多﹔故於下卷證治各條﹐每采取而論列之。想又可當日﹐於伏气﹑疫气兩證﹐未能分晰淸楚﹐因誤指伏气爲疫病者﹐亦復不少﹕故其書中論治﹐𨿽稱疫邪﹐而方治則每與伏气相合也。

卷中

辧正蔣問齋醫略伏邪篇

詒按﹕伏邪之名﹐從前未經道及。自蔣問齋著醫略十三篇﹐煌煌然著伏邪之名﹐而伏溫一病﹐始昭然大白於天下。惜乎其所撰伏邪篇﹐歷引內經﹑仲景之文﹐旣詳且備﹔而羼入吳又可募原之論﹐謂伏邪卽與溫疫同條共貫。殊不知溫疫之邪﹐從口鼻吸受﹐所受者濕穢之邪﹐藏於募原﹐則發爲寒熱﹑痞悶﹑嘔惡等證。伏溫之邪﹐從經絡內襲﹐所襲者風寒之邪﹐伏於少陰﹐發爲寒熱﹑身疼之候。病原見證﹐兩者截然不同。蔣氏不能細加審別﹐而伏邪論中﹐每每將募原之說牽涉攙混﹐致學人轉有多歧之惑。爰亟取蔣氏伏邪篇原文﹐爲之逐條辧正﹐俾讀者豁目爽心﹐而於伏邪疫邪﹐不至更相牽混。詒非好與前人辧難也﹐亦以病機所在﹐出入生死之間﹐不容稍有假借耳。

伏邪者﹐冬寒伏於募原之間﹐化熱傷陰﹐表裏分傳﹐多爲熱證。以始得病﹐溲卽混濁﹐或黃或赤爲據。

原注蘭亭曰﹕小便乃州都气化﹐邪在表﹐無關於裏﹐何至變色混濁﹔顯是邪伏於中﹐化熱傷陰之明驗也。

詒按﹕暑穢之邪﹐從口鼻吸受者﹐由肺胃而伏於募原﹐至秋令涼气外束﹐則發爲伏暑。冬寒之邪﹐從皮毛襲入者﹐由太陽而伏於少陰﹐至春令溫气外達﹐則爲伏溫暑溫兩病。其病源見證﹐截然兩途。吳又可所論溫疫病源﹐都屬暑穢之邪。蔣氏乃謂冬寒伏於募原﹐是將溫暑兩邪﹐混爲一病。其認題旣誤﹐則立論自不能中的矣。

其見證﹐初起卽溲赤而渾﹐神煩少寐﹐或灑灑振寒﹐蒸蒸發熱﹐或但熱不寒﹐或汗出熱不退﹐或潮熱往來﹐或寒熱如瘧﹐或頭疼身痛﹐或狂躁譫語﹐或渴或不渴﹐或反欲熱飲﹐或有汗或無汗﹐或汗不達下。

詒按﹕伏寒化熱﹐由少陰而發﹐每有骨節煩疼﹐腰脊彊痛之證﹐以腎主骨髓﹐腰脊又爲太陽經所轄之地也。內熱上蒸﹐則頭作痛﹐愼勿誤認爲表證﹐而彊與發汗也。邪已化熱而反欲熱飲者﹐中有痰濁彌漫﹐得熱飲則開爽也。溫病得汗﹐而熱不達於下﹐甚或足冷不溫﹐此由正虛而气不流通﹐或因邪重而气被郁﹐以後病必見重﹐務宜畱心。

舌苔或白或黃﹐或灰或黑﹐或滑或澀﹐或生芒刺﹐或反無苔而色紫赤。

詒按﹕邪涉於胃﹐則舌上生苔。又可所論邪由募原而發﹐故始則苔如積粉。其邪化熱﹐日漸加重﹐故苔亦由白而黃而灰而黑﹐日漸增重也。若伏溫化熱﹐由少陰而出﹐間有不涉於胃者﹐則舌色如常。無論不見灰黑之苔﹐卽白黃之苔亦不甚濃。誠以熱在陰經﹐其患不犯於胃﹐則胃中濁气無由上騰而結爲苔也。此亦溫暑兩証之分別處﹐學人當細心領會。

大便或祕或溏﹐或下利臭水﹐或如敗醬﹐或帶瘀血。

詒按﹕伏溫熱養於裏﹐必以大便通達﹐爲熱邪之出路。此與傷寒便溏爲邪陷者﹐其論相反﹐而其理則一也。

或遇濕土司令﹐釀成濕溫﹐則身痛異常﹐溲更混濁﹐當與濕證門參治。然濕從土化﹐土無成位﹐濕無專證﹐但治伏邪爲主﹐輔以溫通治濕之意可也。

詒按﹕濕邪有外感時令之濕﹐亦有內傷久伏之濕﹐身痛亦有不因乎濕者﹐均當分別論治。至治法之或以濕邪爲主﹐或以伏溫爲主﹐當視濕邪溫邪之輕重﹐其見証之緩急﹐方可著手﹐不容豫設成見也。

其解或戰汗自汗﹐躁汗狂汗﹐發斑發疹。

詒按﹕表气之郁﹐固由斑疹戰汗而解。而欲求達表﹐必先裏气暢行﹐則通腑一層﹐正伏溫喫緊關頭﹐不可遺漏也。

其劇則或發痙﹐或神昏如醉﹐或苔黑起刺﹐唇齒焦枯﹐或鼻煤舌裂﹐或呃逆從少腹上衝﹐或搖頭肢體振掉﹐或气急痰壅。

詒按﹕所敍諸劇證﹐皆熱潰於陰。而燔及胃腑﹐或涉於手足厥陰之候﹐當分別施治﹐未可混列也。

其脈則忌緊澀細數﹐而喜和緩滑大。

詒按﹕溫邪之脈﹐弦滑數大﹐此其常也。間有邪熱郁遏﹐而脈見細數不暢者﹐有正气不充﹐而脈見細弱不數者﹐病必見重﹐醫者宜畱意焉。

其治或先用吳氏達原飲加減﹐從乎中治﹐然後或汗或下。如見三陽表證﹐則加羌葛柴胡之類﹔見三陰裏證﹐則加硝黃之類。或先汗而後下﹐或先下而後汗﹕或汗而再汗﹐或下而再下﹔或但汗不下﹐或但下不汗﹔或養陰化邪﹐補瀉兼施。毋爲夾陰所惑﹐誤服桂附則死。當察其證脈﹐表裏虛實﹐老少彊弱﹐風土寒暄﹐膏粱藜藿﹐參合爲治。善後則宜和胃養陰。

原注蘭亭曰﹕夾陰二字﹐流俗相傳﹐本無足據。若因房室致病﹐男子爲夾陰﹐將女子爲夾陽乎﹖眞不值一笑也。病在三陰爲陰證﹐小兒亦有之﹐與房室何與焉﹖況陰證乃正傷寒家事﹐伏邪疫邪均無陰證﹔卽或有之﹐亦千百中之一耳。

詒按﹕伏气化溫﹐從陰而達﹐法當助陰托邪。達原飲乃燥烈傷陰之品﹐惟暑濕在募原﹐舌苔濁膩者宜之。

若施於伏溫之病﹐則助熱爍陰﹐豈堪嘗試。蓋由蔣氏誤認又可所論之疫邪﹐謂卽是伏溫﹐而置內經﹑難經所論於不問。

再按﹕吳氏所列治法﹐於表證多用溫燥劫陰之劑﹕與伏气發溫先傷陰分之病﹐甚不相宜。至所論裏證治法﹐都與伏溫相合﹐可以取法不少。緣吳氏當日所見之證﹐仍屬伏气居多﹔所論病情﹐亦多伏气之候。只以病源未澈﹐識見不眞﹐復有暑濕之邪夾雜而發者﹐淆亂其間。故論中每有病情確屬伏溫﹐治法亦合﹐而立論皆以疫邪爲名者﹐此則吳氏立說之鹵莽也。

汗不出﹐九味羌活湯﹑活人敗毒散﹑柴葛解肌湯﹑小柴胡湯﹑吳氏達原飲加三陽表藥﹐醫話柴胡白虎湯之類。下則大小承气湯﹑調胃承气湯﹑桃仁承气湯﹑大柴胡湯﹑柴胡加芒硝湯﹑涼隔散﹑拔萃犀角地黃湯﹑吳氏達原飲加大黃﹐醫話中承气湯﹑蔞貝二陳湯之類。養陰化邪﹐則犀角地黃湯﹑醫話柴胡生地湯之類。補養兼施﹐則陶氏黃龍湯﹑醫話大黃人參湯﹐或半夏瀉心湯﹐或十味溫膽湯之類。善後則醫話歸芍二陳湯加穀芽神曲之類。此其大略﹐神而明之﹐存乎其人。

詒按﹕所列諸方﹐粗淺散列。學人觀其大略﹐原不能舉以治病。其汗劑所列九味羌活及敗毒解肌等方﹐燥烈劫陰﹐於溫病尢非所宜﹐學人勿爲其所誤也。

黃帝內經靈樞邪气臟腑病形篇曰﹕正邪之中人也微﹐先見於色﹐不知於身﹔若有若無﹐若亡若存﹔有形無形﹐莫知其情。

又五變篇曰﹕百病之始期也﹐必先生於風雨寒暑﹐循毫毛而入腠理﹐或復還﹐或畱止。

素問生气通天論曰﹕冬傷於寒﹐春必病溫。

八正神明論曰﹕正邪者﹐身形若用力﹐汗出腠理開﹐逢虛風﹐其中人也微﹐故莫知其情﹐莫見其形。

熱論篇曰﹕今夫熱病者﹐皆傷寒之類也。

此內經諸篇﹐分明以正邪內伏﹐而後發爲溫病也。

詒按﹕以上內經各條﹐所論伏邪﹐亦旣詳且盡矣。何蔣氏尙牽涉募原之說﹐混而不分也。

六元正紀大論曰﹕司天之气﹐气溫艸榮。民康之際﹐溫厲大作﹐遠近咸若﹐此其先有伏邪可知。

難經﹕溫病之脈﹐行在諸經﹐不知何經之動。此經中有伏邪可知。周禮四時皆有厲疫。蓋邪伏之深﹐亦可期年而發。

呂覽﹕禮記以非時之气爲疫﹐卽伏邪因感而發。

史記﹕齊中禦府長信﹐冬時墮水濡衣﹐至春病熱。此伏邪化熱可證。

詒按﹕呂覽一條﹐旣以非時之气爲疫﹐而又謂伏邪因感而發﹐是將疫邪伏邪牽合爲一﹐蔣氏之病根在是矣。

金匱要略﹐百合病﹐必待日數足而後解﹐是亦伏邪之類。

傷寒論平脈篇﹐直以伏邪爲病名。

傷寒例以寒毒藏於肌膚﹐春變爲溫﹐夏變爲暑。此以冬傷於寒﹐發爲溫病﹐本於經旨。

太陽篇﹕太陽病發熱而渴﹐不惡寒﹐爲溫病。旣不惡寒﹐邪非在表﹐而渴屬內熱﹐其爲伏气顯然。

陽明篇諸下證﹐與伏邪入胃之意同。

少陰篇之自利﹐心下痛﹐厥陰篇之厥深熱亦深﹐諸下證﹐亦與伏邪化熱傷陰之意同。

詒按﹕傷寒旣經化熱以後﹐其證治法﹐與伏溫大略相同。其不同者﹐在卽起自內達外之時﹐則恰與傷寒爲對待耳。

太平禦覽載曹植說﹐疫气致病﹐悉被褐茹藿之子﹐荊室蓬戶之人﹔若夫殿處鼎食之家﹐若是者鮮矣。此亦饑寒傷正﹐邪伏而後發也。巢元方以疫癘與時气溫熱相類﹐蓋不知由於一气所伏﹐而有多寡輕重之分耳。通鑑唐紀﹕關中比歲饑饉﹐兵民率皆瘦黑。至麥始熟﹐市有醉人﹐當時以爲嘉瑞。人乍飽食﹐死者五之一。此人飽食﹐非受風寒﹐蓋有伏邪內動也。劉河間宣明方﹐治疫癘﹐不宜熱藥。解表而用白虎湯﹑涼隔散﹐明其有伏熱在內也。

李東垣辯惑論載王辰攺元﹐京師戒嚴﹐受敵半月。解圍之後。都人之不病者萬無一二﹐旣病而死者接踵不絕﹐將近百萬。豈俱感風寒耶﹐蓋伏邪所致耳。丹溪心法附余﹐附傷寒直格心要論證治諸法﹐治伏邪甚善﹐當與吳氏溫疫論互閱。

丹溪心法﹕溫疫﹐眾人一般病者是。治有三法﹕宜補﹐宜散﹐宜降。首用大黃﹑黃芩﹐先攻其裏﹐亦因其內有伏邪也。

方約之謂溫熱之病﹐因外感內傷﹐觸動郁火﹐自內而發之於外也。此明言邪伏於中也。元史耶律楚材用大黃治士卒病疫﹐亦足見其邪之伏於裏也。

詒按﹕以上各條所論﹐均系疫證﹔而蔣氏引之﹐每條牽入伏邪。其實疫證中有專病疫者﹐有兼伏邪者﹐當隨證審治。若將兩證牽合立論﹐則不特伏邪之證治不淸﹐並疫證亦茫無根據矣。

王履溯洄集﹕溫病熱病﹐發於天令暄熱之時﹐怫熱自內而達之於外。又云﹕世人治溫熱病﹐𨿽誤攻其裏﹐亦無大害﹔誤發其表﹐變不可言﹐足以明其熱之自內達外矣。

張景嶽以溫疫本卽傷寒﹐多發於春夏﹐必待日數足﹐然後得汗而解。此與金匱百合病之義同﹐皆有內伏之邪故也。吳又可溫疫論治伏邪最切﹐而反以冬傷於寒春必病溫爲非。是蓋不知寒乃冬月之正邪﹐正邪之中人也微﹐先見於色﹐不知於身﹔若有若無﹐若亡若存﹔及身形若用力﹐汗出腠理開﹐逢虛風﹔謂正邪可伏而後發也。由是觀之﹐伏邪所從來遠矣。

詒按﹕溯洄集所論﹐確系伏气所發﹐其論病情最爲確當。蔣氏以伏邪與溫疫牽合﹐已屬誤認。張景嶽乃爲溫疫本卽傷寒﹐則誤而又誤。其謂必日數足而後能解﹐理亦不確。緣景嶽於外感六淫病﹐其理路本未能淸晰也。

吳又可專論溫疫﹐遂將當時所見之病﹐無論其爲伏溫﹐爲溫疫﹐一槪謂之疫邪。不責己之分辧不淸﹐反疑內經冬傷於寒之語爲不確。其才識粗疏﹐橫肆武斷﹐亦未免不自量矣。蔣氏旣知所伏者爲正邪﹐則所見髙出於吳氏矣。何以篇中引用﹐仍以達原飲爲主方。前後自相矛盾﹐吾所不解。

然人之彊弱不同﹐攻補有異。大法有三﹕攻邪爲上策﹐扶正祛邪爲中策﹐養陰固守爲下策。蓋邪扶於中﹐猶禍起蕭墻之內﹐邪正交爭﹐勢不兩立。正气無虧﹐直攻其邪﹐邪退而正自復也。若正气有虧﹐不任攻邪﹐權宜輔正﹐且戰且守﹐勝負未可知也。若正气大虧﹐不能敵邪﹐惟有養陰一法﹐悉力固守﹐冀其邪分自解﹐不已危乎。是以正气不虛﹐伏邪𨿽重﹐治得其宜﹐可奏全捷﹔惟正虛可畏。不知者﹐反以攻邪爲太峻﹐樂用平穩之方﹐致使邪氛日進﹐正气日虧﹐正不勝邪﹐則輕者重﹐重者危﹐卒至不起﹔乃引爲天數﹐豈不謬哉。

詒按﹕蔣氏此論﹐以攻邪爲主﹐蓋以邪退則正自復﹐去邪所以救陰也。吳鞠通溫病條辧則專以養陰爲主。

陰气旣充﹐則在表者﹐液足自能致汗﹔在裏者﹐增水乃可行舟。陰旺則熱自解﹕養陰卽以泄熱也。愚謂此兩法﹐亦當隨人而施。如偏於陰虛者﹐則養陰以泄熱﹐吳氏之論爲宜。偏於邪重者﹐則泄熱以存陰﹐蔣氏之法爲合。二者𨿽似相反﹐而實則相成也。

卷中

辧正張石頑傷寒緒論溫熱各條

詒按﹕張路玉於正傷寒外﹐詳列四時外感﹑類傷寒各病﹐並采輯各家之說﹐備著於篇﹐其論亦至悉矣。惟篇中於冬溫﹑春溫﹑溫疫等證與溫熱病﹐未能尋源溯流﹐條分縷析﹐學人眩焉。玆錄其有關於溫熱病者若干條爲之詳加評論﹐俾讀者不至爲舊說所淆云。

傷寒者﹐冬時嚴寒﹐感冒殺厲之气而病也。交霜降節後﹐春分節前﹐病發頭痛者﹐皆謂之正傷寒。其病有六經傳變﹑合病﹑並病諸例﹐其治法以仲景傷寒論爲圭臬。

詒按﹕正傷寒病﹐南方不多見﹐卽間有之﹐亦鮮重證。凡外感病之重且險者﹐皆溫熱病也。

若兩感於寒者﹐一日太陽與少陰合病﹐二日陽明與太陰俱病﹐三日少陽與厥陰俱病。至水漿不入﹐不知人事者﹐六日死。然傷寒病兩感者亦少﹐惟溫病熱病居多。以溫熱從少陰發太陽﹐卽是兩感之證。所以守眞特立涼膈﹑雙解﹑白虎﹑承气等湯﹐以兩解其表裏之熱毒也。

詒按﹕石頑每謂溫病亦必由少陽而發﹐初起以柴胡爲主方﹐而此處又謂少陰出太陽﹐可知其於溫病﹐未能明辧其原﹐故論治亦無確見也。且兩感證是外內合邪﹐溫熱病是由內達外﹐其外面見證𨿽同﹐而病之來源各異﹐本不可同日而語也。

至冬令時﹐反有非節之暖﹐此屬春時陽气發於冬時﹐未至而至﹐卽爲不正之气。人感之而病者﹐名曰冬溫。其證必心煩嘔逆﹐咽痛﹐身熱頭疼﹐或咳嗽自汗﹐或頭重面腫。但始咽痛﹐後必下利。以邪入少陰﹐其經上循喉﹐下入腹也。治以陽旦湯加桔梗﹑葳蕤。

詒按﹕此外感風溫之邪﹐冬春間時有之。葉香巖所謂溫邪上受﹐首先犯肺。吳鞠通所用平涼輕劑﹐銀翹﹑桑菊之類﹐恰與此等證相合。蓋此病必以淸泄肺經爲主也。如傷及陰分﹐則地﹑麥﹑元參﹐可隨證加入﹐吳鞠通亦已言之。其所主陽旦湯有桂枝之溫﹐必有惡寒﹑頭項彊痛之太陽證方合。如有此證﹐則非溫邪傷肺之溫病﹐而爲伏寒內發之溫病矣。總由經脈未淸﹐故語多矛盾耳。

至春分節後﹐天令溫暖﹐有人壯熱爲病者﹐乃溫病也。經云﹕冬傷於寒﹐春必病溫。仲景云﹕太陽病發熱而渴﹐不惡寒者﹐爲溫病。蓋以冬時伏气﹐隨時令溫熱之气而發。但所發之因不同﹐有感非時暴寒而發者﹐有饑飽勞役而發者﹐有房室不愼而發者。所感之客邪旣殊﹐則發出之經絡亦異。所謂溫病之脈﹐行在諸經﹐不知何經之動也﹐當隨其經證而治之。

詒按﹕此數行﹐說溫病源流俱徹﹐夫何間然。

凡溫病之發﹐必大渴煩擾﹐脇滿口苦﹐不惡寒反惡熱﹐脈气口反盛於人迎﹐明系伏邪自內達表﹐必先少陽經始。若因客寒而發者﹐宜小柴胡隨所見經證加減。無客邪者﹐黃芩湯主之。病溫病亦多傳變並合﹐未有不及少陽者。如太陽少陽合病﹐黃芩湯﹔少陽陽明合病﹐承气湯﹔三陽合病﹐柴胡湯﹐或雙解散加減。凡三陽表證﹐煩熱口渴﹐俱宜黃芩湯之類﹐據此合病癥治﹔則傳變並病﹐可例推矣。

詒按﹕此節論溫病證治頗合。惟謂伏邪外達﹐必由少陽﹐則囿於舊說﹐不切病情。且與上文溫邪行諸經﹐不知何經之動﹐前後亦自相刺謬矣。

凡治溫病熱病﹐無正發汗之理。蓋其邪自內達外﹐無表證明矣。若果證顯非時暴寒﹐惡寒頭痛而脈緊者﹐亦不可純用表藥﹐宜梔豉湯或益元散加薄荷﹑蔥﹑豉﹔重則涼隔散去硝﹑黃﹐加蔥﹑豉﹐探吐取汗最妙。蓋此怫郁之熱﹐乘春溫之气而發﹐𨿽有非時暴寒﹐只宜辛平之劑發散。

詒按﹕溫邪初起﹐用蔥﹑豉取汗最穩﹐不必探吐也。

凡下之前後﹐或將汗已汗﹐或下後餘熱不止﹐反大汗淋漓者﹐此實熱𨿽去﹐而余邪未盡﹐可與小劑黃芩湯﹐或解毒湯調之。

詒按﹕若陰津不足之體﹐用淸養胃陰之劑最妙。

若下後﹐渴𨿽減而饑欲得食者﹐此伏邪初散﹐陰火乘虛擾亂也。凡溫熱病下後多此﹐愼勿便與粥飲﹐得食則復。

詒按﹕近人不明此理﹐因此而致反復者甚多。

凡溫病下後﹐熱不退﹐下證尙在者﹐可再三下之﹐以熱退爲度。

詒按﹕傷寒病糞多堅栗﹐下之宜猛而重﹔一下之後﹐可以連下者甚少。溫熱病糞多粘黑如醬﹐下之宜緩而輕﹐下後停一﹑二日﹐垢熱再聚﹐卽當再下﹐有下至三四日始淸者﹐不得謂已下者不宜再下也。

若下後﹐熱不止﹐而脈澀咽痛﹐胸滿多汗﹐此熱傷血分也﹐葶藶苦酒湯探吐之。

詒按﹕熱傷血分之證﹐當養血以化餘熱﹐如生地﹑元參﹑銀花﹑犀角﹑洋參﹑竹茹之類﹐乃合病情。若葶藶﹑苦酒之法。決不可投。

所謂交陽者﹐非陰寒交熱而爲陽也。乃怫熱蓄之於裏﹐郁極乃發﹐則交傳而出於表之陽分﹐是謂交陽而後作汗也。或郁而不能出表﹐是否極不泰﹐卽正气衰殘﹐陰气先絕﹐陽气後竭而死矣。

夫欲汗而脈忽沈伏者﹐陽气並入於裏故也。交陽而躁亂昏冒者﹐裏熱郁極﹐故神昏而躁擾也。凡戰汗而不快﹐或戰而不汗﹐此並之不甚﹐故𨿽戰而病不去也。通宜三一承气湯﹐或合黃連解毒湯下之﹐所以散怫熱而開鬱結也。凡戰汗時﹐頻與熱姜湯﹐助其開發最佳﹐可免戰不快而無汗之患。

詒按﹕姜性助熱﹐不如茅根爲佳。

凡可下之癥﹐或得下而汗卽出者﹔或服藥而怫郁頓開﹐先汗出而後利者﹔或利性但隨汗泄﹐則气和而愈竟不利者﹔亦有戰不快﹐交不通而死者﹔或不戰而汗出者﹔或但戰無汗而愈者。世俗不知﹐乃以惡寒戰栗爲陽虛陰勝﹐因而誤治者多矣。

詒按﹕凡此病情疑似之際﹐死生反掌﹐均須用心。

凡溫病發於三陰﹐脈微足冷者﹐多難治。

凡溫病大熱﹐脈反細小﹐手足逆冷者﹐死證也。

凡溫病初起﹐大熱神昏譫語﹐熱甚脈小足冷﹐五六日而脈反躁急﹐嘔吐昏沈﹐舌本焦黑﹐或失血躁熱脈大﹐或痙搐昏亂﹐或脈促結代沈小者﹐皆死。

溫熱病﹐大熱不得汗者死﹔得汗後而反熱﹐其脈躁盛者﹐亦死也。凡溫熱誤汗之﹐狂言不能食﹐其脈躁盛者﹐皆不可治也。

詒按﹕此節所列溫病不治之癥﹐不外三種﹕邪气郁伏不達者﹐一也﹔正虛不能托邪者﹐二也﹔陰气被爍涸者﹐三也。

夏至後﹐炎暑司令﹐相火用事。有發熱身疼﹐不惡寒但惡熱而大渴者﹐爲熱病。傷寒例云﹕凡傷寒而成溫者﹐先夏至日爲病溫﹐後夏至日爲病熱。蓋久伏之邪﹐隨時令之暑熱而發也。以邪非外來﹐故但惡熱而不惡寒。熱自內發﹐故口燥渴而引飲多。其邪旣郁爲熱﹐不宜辛溫發汗﹐不得復指爲寒﹔而仲景仍以傷寒目之者﹐謂其初受病時﹐皆寒气郁伏所致耳。世言仲景無溫熱治法﹐試觀太陽﹑陽明篇中黃芩﹑白虎等湯﹐豈治傷寒可用之藥也。白虎爲金神﹐非盛暑熱病﹐內外熱極者﹐不可用。气虛人用之﹐往往成結胸﹐甚至不救。故有立夏以前﹑處暑以後﹐不可妄用白虎之戒。夫傷寒之不可用黃芩﹑白虎﹐猶溫病之不可用麻﹑桂﹑靑龍也。卽治溫熱﹐亦須無非時暴寒者方可用。

詒按﹕此節申明黃芩﹑白虎﹐仲景本爲溫熱而設﹐非傷寒方也。惟節末一轉﹐又設爲黃芩﹑白虎之厲禁。

於理未嘗不是﹐特嫌其於熱病正治法﹐未免喧賓奪主耳。

若溫病七八日﹐或十餘日﹐前邪未除﹐重感於寒﹐忽然寒熱交作﹐交爲溫瘧﹐方書以爲壞證。按傷寒例云﹕脈陰陽俱盛﹐重感於寒﹐變爲溫瘧。其證胸脇滿﹐煩渴而嘔﹐微惡寒者﹐治以小柴胡去參﹑半﹐如栝蔞根﹑石膏。無寒但熱﹐其脈如平﹐骨節煩疼﹐時嘔者﹐用白虎湯加桂枝。愼不可辛溫發散﹐以助其虐。

詒按﹕前癥煩渴微惡寒﹐宜白虎加桂枝﹔後癥但熱不寒﹐並不得加桂枝矣。

至內經所言﹐先熱後寒之溫瘧﹐乃得之冬中於風﹐寒气藏於骨髓之中。至春陽气大發﹐邪气不能出。因遇大暑﹐腦髓爍﹐肌肉消﹐腠理發泄﹐或有所用力﹐邪气與汗並出。此病藏於腎﹐其先從內出之於外也。如是者﹐陰虛而陽盛﹐陽盛則熱矣。衰則气復反入﹐反入則陽虛﹐陽虛則寒矣。故先熱而後寒﹐名曰溫瘧。治宜人參白虎湯﹐或有客邪﹐則加桂枝﹔更以金匱腎气丸去附子﹐倍加桂枝作湯﹐渴則飲之。蓋從腎出而大熱﹐則其內先已如焚﹐故急以白虎退熱。迨瘧勢外衰﹐復返於腎﹐而陰精與之相持﹐乃爲寒。設不知壯水之主﹐以救其陰﹐十數發後﹐陰精竭矣。此伏邪自發之溫病﹐與溫病後重感於寒所變之溫瘧﹐名同而實異﹐然皆不越乎少陰一經﹐故詳辧之﹐以破此異同之惑。

詒按﹕兩證來源稍異﹐而救陰撤熱﹐其治法大致相同。惟前證重感新寒﹐當隨證參用疏邪之意﹐方爲周密。

卷中

辧正吳又可溫疫論各條

詒按﹕吳氏所論溫疫中後治法﹐大槪與伏溫相合。故後來張石頑﹑蔣問齋等治溫熱病﹐每每引用。惟方藥粗悍﹐宜於藜藿壯實之體﹐而不宜於膏粱虛弱之人耳。所可議者﹐開手卽謂溫疫穢濁之邪﹐由口鼻吸受﹐藏於募原而發。將伏气化溫之病﹐槪行抹煞。並疑內經冬傷於寒春必病溫之語爲不足憑。試思募原之邪﹐專在气分﹐卽使善於傳變﹐亦何至有先裏後表﹐但裏不表﹐裏而又裏﹐如後面所稱九傳之變證哉﹗至所敍初起證情﹐以及舌苔脈象﹐大略是暑濕濁邪蒙蔽中焦之證﹐與疫厲惡毒之邪﹐沿門闔戶﹐如霍亂爛喉撚頸等險惡之證﹐傳染不已者﹐亦不相同。然則又可所指之溫﹐旣未得伏溫之眞諦﹔所論之疫﹐又未得疫証之全體﹕似無足取矣。然又可當明季兵荒至之時﹐確有是病﹐以此治病﹐確乎有效﹐乃以其所閱歷者著爲此論。𨿽不免有粗疏之獘﹐亦豈容一槪屏棄。況篇中所論應下失下﹐及下後諸變證﹐曲折詳盡﹐多闡前人未發之祕﹐堪爲臨證圭臬者﹐正復不少。爰采論中﹐與伏溫相合者各條﹐附列於下﹐並分系於各篇之後而詳論之。

溫疫之邪﹐從口鼻而入﹐不在經絡﹐捨於伏膂之內﹐去表不遠﹐附近於胃﹐乃表裏之分界﹐是卽內經瘧論所謂橫連募原是也。凡人本气充滿﹐邪不易入﹐適逢虧欠﹐因而乘之。感之淺者﹐待有所觸而發﹔感之深者﹐中而卽病。其始陽气郁伏﹐凜凜惡寒﹐甚則四肢厥逆﹔旣而陽气郁發﹐中外皆熱﹐發卽昏昏不爽﹐壯熱自汗。

此邪伏於募原﹐卽使汗之﹐熱不能解。必俟伏邪已潰﹐表气漸行於內﹐精元自內達表﹐此時表裏相通﹐大汗淋漓﹐邪從外解﹐此名戰汗﹐當卽脈靜身涼而愈。

詒按﹕從口鼻吸受者﹐必系暑濕穢濁之邪。其發也﹐心有痞悶﹑嘔惡﹑嘈攪等募原達胃之見證。治之當用芳香開泄﹐如藿香正气之類。此不在經絡﹐本非汗能解。若暴受風寒邪在經絡者﹐其邪尙淺﹐一汗卽解而不戰也。若大寒大熱﹐必戰而得汗乃能解熱者﹐其邪必深且重。迨郁伏而發﹐邪正交爭則戰﹐正勝邪卻則汗﹐此卽屬伏溫見證。𨿽病情萬變﹐不可執一﹐伏溫之病﹕每有兼挾暑濕穢濁﹐或暴感風寒夾雜而發者﹕然醫者必須逐層分別﹐認淸來源﹐方可施治。吳氏於入手之初﹐敍述病情﹐不能分晰淸楚﹐混稱之曰溫疫﹐致後人相沿遺誤﹐不容不辧。

若伏邪未盡﹐必復發熱。其熱之久暫﹐視所感之輕重﹐要皆先寒後熱。至伏邪發出﹐方顯變證。

詒按﹐據此病機﹐合之下文表裏九傳﹐則所云伏邪﹐必非輕淺之邪﹐如募原所伏之穢濁矣。

其證或從外解﹐或從內陷﹐更有表裏先後不同﹕有先表而後裏者﹐有先裏而後表者﹐有但表而不裏者﹐有但裏而不表者﹐有表而再表﹐有裏而再裏﹐有表勝於裏者﹐有裏勝於表者﹐有表裏分傳者。此爲九傳。

詒按﹕所列九傳證情﹐變幻殊甚。然惟伏气化溫﹐從少陰外達者﹐每每有之。邪機僅在募原者﹐未必如是也。

疫邪初起﹐脈不浮不沈而數﹐晝夜皆熱﹐日晡益甚﹐頭疼身痛。不可用辛熱藥汗之﹐又未可下﹐宜用達原飲以透募原之邪爲當。若見少陽﹑陽明﹑太陽證﹐隨經加柴胡﹑葛根﹑羌活爲引﹐以提其邪出陽分也。

詒按﹕若系暑濕濁邪﹐舌苔白膩者﹐用達原飲甚合。若伏溫從少陰外達者﹐則達原飲一派辛燥﹐旣不能從裏透邪﹐而耗气劫津﹐非徒無益﹐而又害之矣。學人當細心體認﹐勿誤用也。

邪之輕者﹐舌上白苔亦薄﹐脈亦不甚數﹐一二劑自解。如不得汗﹐邪气盤錯於募原也﹐只以本方主之。

感之重者﹐舌上苔如積粉﹐藥後不從外解而反內陷﹐舌根先黃漸至中央﹐此邪漸入胃也。前方加大黃下之。

詒按﹕以舌苔之濃薄爲病之輕重﹐是暑濕濁邪之的據。若伏溫則盡有邪機極重﹐而舌苔如無病者。緣邪發於陰﹐未涉於胃故也。學人於此等處﹐細心分別﹐則伏溫與疫邪異同之辧﹐自可了然矣。

若脈長而洪數﹐大汗多渴﹐此邪气適離募原﹐欲表不表﹐白虎湯證也。如舌上純黃色﹐兼見裏證﹐此邪已入胃﹐承气湯證也。

詒按﹕白虎﹑承气﹐均是治熱邪犯胃之重劑。凡無形之邪熱﹐燔灼於胃者﹐用白虎﹕有形之垢熱﹐結於胃腑者﹐用承气﹔此一定不易之法。乃以欲表不表﹐則當以導之出表爲要﹐不當以白虎專淸裏熱矣。

疫邪爲病﹕有從戰汗解者﹔有從自汗盜汗解者﹔有無汗竟全歸胃腑者﹔有自汗淋漓﹐熱渴反甚﹐終得戰汗而解者﹔有胃气壅遏﹐必下後始得戰汗而解者﹔有汗解而裏和﹐越三四日復發熱者﹔有已發黃﹐因下而復熱發斑者﹔有竟從發斑而愈者﹔有裏證偏重﹐𨿽有斑仍非下不愈者﹔此𨿽傳變不常﹐要皆意中事也。

詒按﹕所列病情傳變﹐頗爲詳悉。但如汗解後﹐越日復熱﹔發黃後﹐因下復熱﹔發斑後﹐仍非下不愈﹔此等證情﹐伏溫每每有之。若邪伏募原之濕溫﹐未必爾也。

又有意外之變﹐如男子適逢使內﹐邪熱乘虛陷於下焦﹐气道不通﹕以致小便淋澀﹐少腹脹滿﹐至夜發熱。用導赤﹑五苓輩﹐分毫不效﹔與大承气一服﹐小便如注而愈者。

詒按﹕此邪熱陷入肝腎之部﹐當從陰分﹐導泄其熱乃愈。導赤﹑五苓﹐固與證不合﹐卽承气得效﹐亦不過得大黃泄熱之力耳。其實方中之枳﹑朴﹑芒硝﹐與證情亦不相合也。

又有女子經水適來適斷﹐以及失血崩帶﹐心痛疝气﹐痰火喘哮等證﹐隨時挾發者﹐此皆出於意外者也。大抵邪行如水﹐惟HT處受之﹐此諭最切要。至因新病而來舊病﹐但治新病而舊病自已也。

詒按﹕因新病牽動舊病﹐治當以新病爲主﹐此定理也。但其中亦須審察輕重緩急﹐以定治法﹐未可執一論也。

然有大勞﹑大欲﹑大病﹑久病後發病者﹐此爲四損。其正气先虧﹐每致邪气易陷﹐多不可救。

詒按﹕凡決溫熱病之生死﹐總以正气之彊弱衡之。病邪𨿽重﹐而正气能支﹐尙可不死﹐有病邪𨿽輕﹐而正气不能支持﹐每每猝然蒙陷。不可不知。

吳又可曰﹕疫邪一二日﹐舌上苔如積粉﹐早服達原飲一劑。午後舌色變黃﹐隨見胸膈滿痛﹐大渴煩擾﹐此伏邪已潰﹐毒傳於裏也。前方加大黃下之﹐煩熱稍減。傍晚後加躁煩發熱﹐通舌黑刺﹐鼻如煙煤﹐此邪毒最重。待瘀到胃﹐急接承气湯﹐抵暮大下﹐夜半熱退﹐次早黃刺如失。一日有此三變﹐數日之法﹐一日行之。因其毒甚﹐故傳變亦速﹐投劑不得不緊﹔設用緩法﹐必無及矣。

詒按﹕似此傳變迅速﹐疫邪穢毒極重者多有之﹔若尋常伏气所發﹐未必若是之重且速也。

又曰﹕邪入胃者﹐非承气不愈。誤投白虎﹐旣無破結之能﹐反抑邪毒﹐致脈不行﹐反變細小。倘誤認陽證陰脈﹐復不敢下﹐逡巡死耳。當此急投小承气﹐庶可挽回。

詒按﹕必有大熱大渴﹐脈洪多汗﹐舌無濃濁苔﹐方爲白虎的證。至脈變細小﹐仍投承气﹐亦須認淸見證。

若胃無垢熱﹐承气豈可妄施。

又曰﹕疫邪初發﹐必在半表半里。至於傳變﹐或表裏分傳。醫執成見﹐必先解其表﹐此大謬也。嘗見用大劑麻黃﹐一毫無汗﹐轉加煩熱。蓋裏气結滯﹐陽气不得宣達於表﹐卽四肢未免微厥﹐安有津气蒸蒸而外達乎。

必用承气通其腑。苟裏气一通﹐不待發散﹐多有自汗而解者。

詒按﹕所論𨿽屬疫邪﹐而溫熱病熱結於胃﹐津液不行而無汗者﹐其理與此正同。

卷下

論溫病與傷寒病情不同治法各異

冬月傷寒﹐邪由皮毛而入﹐從表入裏﹐初見三陽經證﹐如太陽病﹐則頭項彊痛而惡寒之類。三陽不解﹐漸次傳入三陰。其中有畱於三陽﹐而不入三陰者﹕有結於胃腑﹐而不涉他經者﹔亦有不必假道三陽﹐而直中三陰者。凡此傷寒之癥﹐初起悉系寒邪見象。迨發作之後﹐漸次化熱內傳﹐始有熱象。故初起治法﹐必以通陽祛寒爲主。及化熱之後﹐始有泄熱之法。此傷寒病之大較也。若夫溫病﹐乃冬時寒邪﹐伏於少陰。迨春夏陽气內動﹐伏邪化而爲熱﹐由少陰而外出。如邪出太陽﹐亦見太陽經證﹐其頭項彊痛等象﹐亦與傷寒同。但傷寒裏無郁熱﹐故惡寒不渴﹐溲淸無內熱。溫邪則標見於外﹐而熱郁於內﹐𨿽外有表證﹐而裏熱先盛﹔口渴溲黃﹑尺膚熱﹑骨節疼﹐種種內熱之象﹐皆非傷寒所有。其見陽明﹑少陽﹐見證亦然。初起治法﹐卽以淸泄裏熱﹐導邪外達爲主。與傷寒用藥﹐一溫一涼﹐卻爲對待。蓋感寒隨時卽發﹐則爲傷寒﹐其病由表而漸傳入裏﹐寒邪郁久﹐化熱而發﹐則爲溫病﹐其病由裏而鬱蒸外達。傷寒初起﹐決無裏熱見證﹕溫邪初起﹐無不見裏熱之證。此傷寒﹑溫病分證用藥之大關鍵。臨證時能從此推想﹐自然頭頭是道矣。

卷下

論伏气發溫與暴感風溫病原不同治法各異

冬時伏邪﹐郁伏至春夏﹐陽气內動﹐化熱外達﹐此伏气所發之溫病也。內經云﹕冬傷於寒﹐春必病溫。又云﹕凡病傷寒而成溫者﹐先夏至日爲病溫﹐後夏至日爲病暑。難經云傷寒有五﹐有溫病﹐有熱病。傷寒論云﹕太陽病﹐發熱而渴﹐不惡寒者爲溫病。凡此皆指伏邪所發之溫病言也。另有一種風溫之邪﹐當春夏間感受溫風﹐邪郁於肺﹐咳嗽發熱﹐甚則發爲痧疹。內經所謂風淫於內治以辛涼﹐葉氏溫熱論所謂溫邪上受首先犯肺者﹐皆指此一種暴感風溫而言也。伏气由內而發﹐治之者以淸泄裏熱爲主﹔其見證至繁且雜﹐須兼視六經形證﹐乃可隨機立法。暴感風溫﹐其邪專在於肺﹐以辛涼淸散爲主﹔熱重者﹐兼用甘寒淸化。其病與伏溫病之表裏出入﹐路徑各殊﹔其治法之輕重深淺﹐亦屬迥異。近人專宗葉氏﹐將伏气發溫之病﹐置而不講。每遇溫邪﹐無論暴感伏气﹐槪用葉氏辛涼輕淺之法﹐銀翹﹑桑菊﹐隨手立方﹔醫家病家﹐取其簡便﹐無不樂從。設有以伏气之說進者﹐彼且視爲異說﹐茫然不知伏气爲何病。嗟乎﹗伏溫是外感中常有之病﹐南方尢多﹐非怪證也。其病載在內經﹑難經﹑傷寒論諸書﹐非異說也。臨證者﹐竟至茫然莫辧﹐門徑全無﹐醫事尙堪問哉﹗

卷下

論伏邪外髮須辧六經形證

傷寒緒論曰﹕初發病時﹐頭項痛﹐腰脊彊﹐惡寒﹐足太陽也﹔發熱面赤﹑惡風﹐手太陽也﹕目疼﹑鼻幹﹑不得臥﹐足陽明也﹕蒸熱而渴﹐手陽明也﹔胸脇滿痛﹑口苦﹐足少陽也﹕耳聾﹐及病寒熱往來﹐手少陽也﹔腹滿﹑自利而吐﹐足太陰也﹔口漧﹑津不到咽﹐手太陰也﹔脈沈細﹑口燥渴﹐足少陰也﹔舌漧﹑不得臥﹐手太陰也﹔耳聾﹑囊縮﹑不知人事﹐足厥陰也﹔煩滿﹑厥逆﹐手厥陰也。

醫略曰﹕太陽之脈上連風府﹐循腰脊﹐故頭項痛﹐腰脊彊﹔陽明之脈﹐挾鼻絡於目﹐故身熱﹐目疼﹐鼻幹﹐不得臥﹔少陽之脈﹐循脇﹐絡於耳﹐故胸脇痛而耳聾﹔太陰脈布胃中﹐絡於嗌﹐故腹滿而嗌漧﹕少陰脈貫腎﹐絡於肺﹐系舌本﹐故口燥舌漧而渴﹔厥陰脈循陰器﹐而絡於肝﹐故煩滿而囊縮。凡外感病﹐無論暴感伏气﹐或由外而入內﹐則由三陽而傳入三陰﹕或由內而達外﹐則由三陰而外出三陽。六經各有見證﹐卽各有界限可憑。治病者指其見證﹐卽可知其病之淺深。問其前見何證﹐今見何證﹐卽可知病之傳變。傷寒如此﹐溫病何獨不熱。

素問熱病論﹑仲景傷寒論均以此立法﹐聖人復起﹐莫此易也。近賢葉氏﹐始有傷寒分六經﹐溫病分三焦之論﹐謂出河間。其實溫熱病之法﹐至河間始詳﹔至溫病分三焦之論﹐河間並無此說﹐其書具在﹐可復按也。厥後吳鞠通著溫病條辧﹐遂專主三焦﹐廢六經而不論。殊不知人身經絡﹐有內外淺深之別﹐而不欲使上下之截然不通也。其上焦篇提綱云﹕凡溫病者﹐始於上焦﹐在手太陰。試觀溫邪初發者﹐其果悉見上焦肺經之見證乎﹐卽或見上焦之證﹐其果中下焦能絲毫無病乎﹖鞠通苟虛心診視﹐應亦自知其說之不可通矣。況傷寒溫熱﹐爲病不同﹐而六經之見證則同﹔用藥不同﹐而六經之立法則同。治溫病者﹐烏可捨六經而不講者哉。

附錄醫悟

表證

﹕發熱﹑惡寒﹐身痛﹐四肢拘急﹑喘。

太陽經證

﹕頭痛﹑項脊彊﹑脈浮﹑脈伏。

陽明經證

﹕目痛﹑鼻幹﹑唇焦﹑漱水不欲咽﹑尺寸俱長。

少陽經證

﹕耳聾﹑胸滿﹑脇痛﹑目眩﹑口苦﹑苔滑﹑脈弦。

半表裏證

﹕嘔吐﹑寒熱往來﹑頭汗﹑盜汗。

太陰經證

﹕腹微滿﹑脈沈實﹑自利。

少陰經證

﹕口燥咽漧而渴﹑咽痛﹑下利淸水﹑目不明。

厥陰經證

﹕少腹滿﹑囊縮﹑舌捲﹑厥逆﹑消渴。

太陽腑證

﹕口渴﹑溺赤。

陽明腑證

﹕潮熱﹑譫語﹑狂亂﹑不得眠﹑自汗﹑手足汗﹑便閉。

卷下

論溫病初發脈象舌苔本無一定

溫病之脈﹐前人謂右脈反大於左﹐此指邪熱之達於肺﹑胃者言也。嘗有伏溫初發﹐其邪熱郁於少陰﹐或連及厥陰﹐而弦數之脈﹐遂見於左手關尺兩部者甚多。更有邪機深伏﹐郁湮不達﹐病象頗深﹐而脈象轉見細弱不鼓之象﹕逮托邪化熱﹐脈始漸見浮硬。此由腎气先虧﹐不能鼓邪外達﹐故脈象如此﹐其證必非輕淺。總之﹐伏溫外發﹐必從經气之虛處而出﹐初無一定路徑﹐所謂邪之所湊﹐其气必虛也。難經云﹕溫邪行在諸經﹐不知何經之動。此語空靈活潑﹐最合病情。蓋其行動﹐初無一定之徑﹐外見無一定之證﹐故其脈亦無一定之脈。至舌苔之色﹐必邪在胃中蒸鬱﹐其濁气乃上燻而生苔。若邪伏陰經﹐不涉胃腑﹐則𨿽邪熱已劇﹐仍不見有舌苔也。舌本爲心﹑脾營气所結﹐故營分有熱﹐舌底必絳﹔心火亢盛。舌尖必紅。然邪深伏下焦。而舌底不見紫絳者﹐間亦有之。迨邪熱郁極而發﹐脈之細弱者﹐忽變而浮大弦數﹕舌之淡白者﹐倏變而灰黑幹絳﹔則勢已燎原﹐不可響邇。至此而始圖挽救﹐恐熱邪熾盛﹐臟腑枯爛﹐𨿽有焦頭爛額之客﹐而已無及矣。故視病者﹐必細察見證﹐再合之色脈﹐乃有把握。若徒執脈象﹑舌苔﹐而求病之寒熱﹑淺深﹐則誤者多矣。詒閱歷多年﹐確知伏溫初起﹐凡病邪極深者﹐脈與證較多不合。其故皆由邪气深伏﹐不易表見於外。視病者爲其所惑﹐必多誤治。故特表而出之﹐庶學人知所審擇焉。

周禹載曰﹕溫病熱病之脈﹐或見浮緊者﹐乃重感不正之暴寒。寒邪束於外﹐熱邪蘊於內﹐故其脈外則繃急﹐內則洪盛也。又或不識脈形﹐但見弦脈﹐便呼爲緊﹐而妄治之。蓋脈之盛而有力者﹐每每兼弦﹐豈可錯認爲緊﹐而斷以爲寒乎。夫溫病熱病之脈﹐多在肌肉之分而不甚浮﹐且右手反盛於左手﹐誠由怫郁在內故也。其左手盛或浮者﹐必有重感風寒﹔否則非溫病熱病﹐自是非時暴寒耳。

卷下

伏溫從少陰初發證治

經曰﹕冬傷於寒﹐春必病溫。又曰﹕冬不藏精﹐春必病溫。分而言之﹐則一言其邪之實﹐一言其正之虛。

合而言之﹐則惟其冬不藏精而腎气先虛﹐寒邪乃得而傷之。語勢𨿽若兩平﹐其義原歸一貫也。諭氏以冬傷於寒﹐與冬不藏精﹐又以旣不藏精更傷於寒﹐分立三綱﹐各爲證治。試思如果冬不藏精﹐別無受寒之事﹐則其病爲純虛﹐與溫病何涉。蓋諭氏只顧作文之排場﹐而不自覺其言之不切於病情也。

原其邪之初受﹐蓋以腎气先虛﹐故邪乃湊之而伏於少陰。逮春時陽气內動﹐則寒邪化熱而出。其發也﹐有因陽气內動而發者﹐亦有時邪外感引動而發者。凡陽气內動﹐寒邪化熱而發之證﹐外𨿽微有形寒﹐而裏熱熾甚﹐不惡風寒﹐骨節煩疼﹕渴熱少汗﹝初起少汗至陽明卽多汗矣﹞。用藥宜助陰气﹐以托邪外達﹐勿任畱戀。其爲時邪引動而發者﹕須辧其所挾何邪﹐或風溫﹐或暴寒﹐或暑熱。當於前法中﹐參入疏解新邪之意﹝詳外挾新邪條內﹞。再看其兼挾之邪﹐輕重如何。輕者可以兼治。重者卽當在初起時﹐著意先撤新邪﹔俟新邪旣解﹐再治伏邪﹐方不礙手。此須權其輕重緩急﹐以定其治法﹐不可豫設成見也。寒邪潛伏少陰﹐寒必傷陽﹔腎陽旣弱﹐則不能蒸化而鼓動之。每見有溫邪初發﹐而腎陽先餒﹐因之邪機冰伏﹐欲達不達﹐展轉之間﹐邪卽內陷﹐不可挽救﹐此最難著手之危證﹝另詳邪郁少陰條內﹞。其或邪已化熱﹐則邪熱燎原﹐最易灼傷陰液﹐陰液一傷﹐變證蜂起﹐故治伏溫病﹐當步步顧其陰液。當初起時﹐其外達之路﹐或由三陽﹐或由肺胃﹐尙未有定程﹐其邪仍在少陰界內。前人治溫病之法﹕如千金用陽旦湯﹐則偏於太陽﹕陸九芝用葛根芩連湯﹐則偏於陽明﹔張石頑用小柴胡湯﹐則偏於少陽﹔至諭嘉言之麻附細辛﹐則過於猛悍矣﹐葉香巖之辛涼淸解﹐則失之膚淺矣。愚意不若用黃芩湯加豆豉﹑元參﹐爲至當不易之法。蓋黃芩湯爲淸泄裏熱之專劑。加以豆豉爲黑豆所造﹐本入腎經﹔又蒸罨而成﹐與伏邪之蒸鬱而發相同﹔且性味和平﹐無逼汗耗陰之獘﹕故豆豉爲宣發少陰伏邪的對之藥。再加元參以補腎陰。一面泄熱﹐一面透邪﹐凡溫邪初起﹐邪熱未離少陰者﹐其治法不外是矣。至兼挾別項外感﹐或兼內傷﹐或邪𨿽未脫少陰﹐而已兼有三陽見證者﹐均宜臨證參酌施治﹐固非可刻舟以求劍矣。

卷下

伏溫由少陰外達三陽證治

寒邪潛伏少陰﹐得陽气鼓動而化熱。苟腎气不至虛餒﹐則邪不能容而外達。其最順者﹐邪不畱戀於陰﹐而徑出於三陽﹐則見三陽經證。太陽則惡寒發熱﹐頭項疼﹐腰脊彊﹐治宜豉﹑芩﹐合陽旦湯。陽明則壯熱鼻幹﹐不得臥﹐治宜豉﹑芩﹐合葛根﹑知母等味。少陽則寒熱往來﹐口苦脇痛﹐治宜芩﹑豉﹐合柴胡﹑山梔等味。其邪初出三陽﹐或兼新感﹐外有惡寒無汗等證﹐則桂﹑葛﹑柴胡﹐自當參用。若裏熱已甚則不宜桂枝﹐壯熱汗多則不宜葛根﹐內風易動則不宜柴胡﹐此則又在臨時之化裁矣。難經曰﹕溫邪行在諸經﹐不知何經之動也。故其發也﹐本無定處﹐大略乘經气之虛﹐或挾別邪而發。如太陽虛則發於太陽﹐陰气虛則戀於陰分。其有溫邪化熱已出三陽﹐而未盡之邪尙有伏於少陰而未化者﹝此腎气不充﹐宜兼溫托﹞﹔卽或全數化熱﹐而其熱有半出於陽﹐半戀於陰者﹝此陰气不足﹐不能托邪﹐當兼養陰﹞﹔用藥總宜隨證化裁﹐活潑潑地﹐方能應手取效也。

卷下

伏溫熱結胃腑證治

伏溫化熱而達﹐其證由少陰而出三陽者﹐於法爲順。惟無形之熱﹐可從經气而達。若中焦挾有形食積濁痰﹐則邪熱蘊蒸﹐每每乘機入胃﹐熱結於中﹐而爲可攻之證。蓋胃爲五臟六腑之海﹐位居中土﹐最善容納。邪熱入胃﹐則不復他傳。故溫熱病熱結胃腑﹐得攻下而解者﹐十居六七。前人如又可所論﹐𨿽名瘟疫﹐其實亦系伏邪。所列治法﹐用攻下者﹐十之七八。蓋傷寒重在誤下﹐溫病重在誤汗﹔溫病早投攻下﹐不爲大害﹐前賢本有此論。吳氏又確見病証之可下者多﹐故放膽言之﹐而不自覺其言之偏重也。陸九芝謂溫病熱自內燔﹐其最重者﹐只有陽明經腑兩證。經證用白虎湯﹐腑證用承气湯。有此兩法﹐無不可治之溫病矣。其意專重陽明﹐若溫病決不涉及別經者﹐其言亦未免太偏。總之﹐溫病邪熱蒸鬱﹐入於陽明者居多。熱在於經﹐猶屬無形之熱。其證煩渴多汗﹐狂譫脈洪﹐此白虎證也。若熱結於腑﹐則齒垢唇焦﹐晡熱﹐舌苔焦黃﹐神昏譫語﹐脈沈實﹐此承气證也。只要認證淸楚﹐確系熱在於胃﹐則白虎﹑承气﹐根據法投之﹐可以取效反掌。切勿因疑生怯﹐反致因循貽誤也。

前人用大黃下奪﹐有因泄熱而用者﹝如三黃瀉心﹞﹔有因解毒而用者﹝如三黃解毒﹞﹐有因疏瘀化痰而用者﹝如大黃虫﹑滚痰丸﹞﹐有因疏泄結气而用者﹝如大黃黃連瀉心﹞﹐原不專爲積滯而設。無如不明醫理者﹐見方中有大黃一味﹐卽謂之承气﹐卽謂之攻積﹔因而疑忌多端﹐當用不用﹐坐此貽誤者多矣。

傷寒熱結胃腑者﹐糞多黑而堅燥﹕溫病熱結於胃者﹐糞多醬色而溏。藜藿之子﹐熱結者糞多栗燥﹔膏粱之人﹐多食油膩﹐卽有熱灼﹐糞不卽燥﹐往往有熱蘊日久﹐糞如污泥﹐而仍不結爲燥栗者﹐此不可不知也。有初起病時﹐便溏作瀉﹐迨兩三日後﹐熱勢漸重﹐乃結於胃而便祕者﹐仍宜根據法下之。又有熱勢已重﹐渴飲頻多﹐或用淸泄之劑﹐因而便泄稀水﹐堅糞不行者﹐此熱結旁流也。古法用大承气下之﹐吳鞠通攺爲調胃承气﹐甚合。

熱結而成燥糞者﹐行一二次後﹐燥糞已完﹐熱邪卽盡。若溏糞如煙膏黴醬者﹐或一節燥﹑一節溏者﹐此等證﹐其宿垢最不易淸﹐卽邪熱亦不易淨。往往有停一二日再行﹐有行至五六次﹐多至十餘次者。須看其病情如何﹐以定下與否。愼勿震於攻下之虛聲﹐遂謂已下不可再下﹐因致畱邪生變﹐而受養癰之實禍也。

光緒初年冬仲﹐徐君聲之﹐因欲服補劑﹐屬爲定方。予診其脈﹐兩尺浮數弦動而不靜。予謂據此脈證﹐當發冬溫﹐補劑且從緩進。因疏方﹐黃芩湯加生地﹐囑其多服幾劑。當其時飲啖如常﹐並無疾苦。勉服三兩劑﹐卽停不服。迨十二月十七﹐忽振寒發熱。兩日後﹐漸覺神情昏糊困倦﹐熱勢蒸鬱不達﹐神呆耳聾面垢。此少陰伏邪﹐化熱外達。其勢外已入胃﹐而內發於陰者﹐尙未離少陰之界﹐而並有竄入厥陰之勢﹐病情深重而急。予以至戚﹐誼無可諉﹐不得不勉力圖之。先與梔﹑豉﹑黃芩二劑﹐繼進淸心涼膈法兩劑﹐均無大效。而痙厥昏譫﹐舌燥唇焦﹐病勢愈急。乃用調胃承气﹐加洋參﹑生地﹑犀角﹑羚羊﹑元參養陰淸泄之品。兩劑之後﹐始得溏糞如黴醬者二徧。間進犀﹑羚﹑地﹑芍﹑豆豉﹑梔﹑丹﹑芩﹑元參﹐養陰熄熱﹐淸透少陰之劑﹐而熱仍不減。

乃再與調胃承气合增液法﹐又行垢糞一次。此後卽以此法﹐與養陰淸泄之法相間疊用。自十二月二十三起﹐至正月初十﹐通共服承气八劑﹐行宿垢溏黑者十餘次﹐裏熱始得漸松﹐神情亦漸淸朗。用養陰之劑﹐調理兩月而痊。按﹕此證少陰伏邪本重﹐其化熱而發也﹐設熱邪全聚於胃﹐卽使熱壅極重﹐猶可以下泄之藥﹐背城借一﹐以圖幸功。乃中焦之熱勢已劇﹐而伏熱之潰陰分者﹐又內熾於少﹑厥兩陰之界﹐岌岌乎有蒙陷痙厥之險。不得已用助陰托邪之法﹐從陰釐淸化﹐使其漸次外透。其已達於胃者﹐用緩下法﹐使之隨時下泄。戰守兼施﹐隨機應變。如是者﹐將及兩旬﹐邪熱始得退淸。假使攻下一兩次後﹐卽畏其虛而疑不能決﹐則其險有不堪設想者。

然則焦頭爛額﹐得爲今日之上客者﹐幸也。

長媳徐氏﹐戊戌七月﹐患感冒挾肝气發熱﹐脘痛嘔惡不納者﹐五六日。八月朔﹐得大解頗暢。余謂大便一通﹐病可松也。不意至夜﹐寒熱大作﹐惡心漧嘔﹐徹夜不止。與左金﹑平胃﹑溫膽﹑瀉心﹐均無寸效。至初五日﹐煩躁口渴﹐舌燥起刺。予以其質弱陰虧﹐慮其不耐壯熱﹐急思乘早擊退﹐冀免淹纏﹐遂用涼膈合瀉心法﹐佐以洋參﹑石斛等。連進兩劑﹐得大解兩徧﹐嘔惡卽止﹐而裏熱不減﹐間服養陰泄熱藥一二劑﹐大便仍不行﹐而舌苔灰熱轉濃。乃攺用調胃承气合增液法﹐間日一進。每進一劑﹐卽行一次﹐糞色或黃或黑﹐或溏或結。又進三次﹐至十五日﹐方中大黃重至五錢﹐乃腹中大痛﹐宿糞暢行。當時冷汗肢厥﹐幾乎气脫不回。急進人參以扶正气﹐始漸定。自此次暢行後﹐裏熱漸松﹐用藥總以養陰扶胃爲主。每間三四日﹐大解不行﹐卽用人參湯送大黃丸藥一服﹐或瀉葉湯一盞﹐大便始行﹐而糞色仍黑紫如醬。至九月初﹐乃能漸進米湯稀粥。然每至三五日大解不通﹐卽覺胃熱燻郁﹐須與淸泄﹐得大解始平。至九月十九日﹐服瀉葉湯後﹐忽然宿垢大行﹐得黑糞半桶之多﹕然後積熱濁熱﹐始得一律整肅﹐不再有餘熱燻蒸矣。自初病至此﹐共享大黃三兩零﹐元明粉一兩零﹐人參參須二三兩﹐洋參﹑麥冬各十餘兩﹐鮮地﹐石斛各一斤﹐其犀﹑羚﹑珠粉等味﹐用數少者不計焉。此證因陰虛質弱之體﹐患此大病﹐米飲不沾唇者一月﹐而得全性命者﹐緣自病迄今始終以扶正養陰爲主﹐故𨿽屢頻危殆﹐而卒獲保全。其積垢行至一月有餘而始淨﹐則初念亦不及料也。然從此可知﹐時病之餘熱不除﹐皆由積垢不淸所致﹐斷不可顧慮其虛﹐轉致畱邪生變也。又此證最易惑者﹐其脈始終細弱﹐毫無實像。惟將見證細意審察﹐究屬體虛證實﹐惟有用洋參﹑鮮地﹑石斛﹑大黃﹐以養陰泄熱﹐爲至當不易之治。守不移﹐始得回一生於九死也﹐亦幸已哉﹗

卷下

伏溫上灼肺金髮喘逆咯血咳膿證治

伏邪在少陰﹐其由經气而外出者﹐則達於三陽﹔其化熱而內壅者﹐則結於胃腑﹕此溫熱病之常也。少陰之系﹐上連於肺。邪熱由腎系而上逆於肺﹐則見肺病。況溫邪化熱﹐火必克金﹐則肺臟本爲溫邪所當犯之也。其或熱壅於胃﹐上燻於鬲﹐則熱邪由胃而炎及於肺﹐更爲病勢所應有。近時煙艸盛行﹐肺中津液﹐燻灼成痰﹐阻窒肺隧﹐平日每多痰咳﹐更值溫熱上蒸﹐痰得熱而痰更膠粘﹐熱附痰而熱愈畱戀﹐其爲咳爲喘﹐意中事也。肺絡不通﹐則胸脇刺痛﹔熱郁日甚﹐則痰穢如膿﹐或咳紅帶血﹐無非熱灼金傷所致。此時苟伏邪已一律外透﹐則治之者﹐只須淸泄肺胃。夫病在肺﹐而何以治者必兼及胃﹖蓋肺中之熱﹐悉由胃腑上燻。淸肺而不先淸胃﹐則熱之來路不淸﹐非釜底抽薪之道也。古方如麻杏甘石﹑越婢﹑靑龍﹐淸燥救肺等方﹐均用石膏﹐誠見及於此也。輕則葦莖湯﹐鮮斛﹑鮮沙參之類﹐必不可少。脇刺者兼和絡气﹐咳紅者兼淸血絡。滋膩之藥﹐恐其助痰﹔溫燥之品﹐恐其助熱﹔均爲此癥所忌。又此癥在初起時﹐醫者粗心不察﹐視爲尋常外感﹐恣用發散﹔或見其痰多﹐妄用二陳﹕或見其喘逆﹐作外感治而用麻﹑桂﹐作內傷治而用生脈﹑熟地﹔均屬背謬。而耗液助熱生痰﹐諸獘畢集矣。迨見病勢日增﹐始細心體認﹐攺投淸泄。而肺金髒陰已傷﹐不能遽復。卽使邪熱得淸﹐而內熱漧咳﹐綿延不愈﹐遂成上損﹐終致不救者﹐往往有之﹐誰之咎哉。

卷下

伏溫內燔營血發吐衄便紅等證治

溫邪化熱外出﹐其燻蒸於气分者﹐爲煩熱﹑口渴等證。其燔灼於營分者﹐血爲熱擾﹐每每血由肺絡而溢出爲咳血﹐由吐而出爲吐血﹐上行淸道爲鼻衄﹑齒衄﹐下行濁竅爲溲血。便血。凡此皆血爲熱邪所迫﹐不安其絡﹐因而上溢下決。惟血旣外奪﹐則邪熱亦隨血而泄﹐病勢宜由此而減﹐乃爲吉象。若血旣外奪﹐而裏熱仍盛﹐昏譫煩躁﹕仍不輕減﹐卽屬重癥。推其故﹐蓋有二焉﹕一則伏熱重而蒸鬱過深﹐絡血𨿽溢﹐而裏熱之畱伏尙多也﹐一則營陰虛而爲燔灼所傷﹐陰血枯竭﹐而不能托邪外出也。邪重者﹐宜涼血泄邪﹐如犀﹑地﹑梔﹑丹﹑銀花﹑連翹﹑茅根﹑側柏之類﹕血虛者﹐宜養血淸熱﹐如地﹑芍﹑梔﹑丹﹑阿膠﹑元參之類。總以涼陰泄熱爲主腦﹐血虛者兼以滋養﹐邪實者兼以淸泄﹐必使血止而熱亦因此而解﹐斯爲順手耳。此等癥﹐每有急求止血﹐過用淸涼﹐以致血𨿽止﹐而上則畱瘀在絡﹐胸脇板痛﹔下則畱瘀在腸﹐垢痢瘀紫。甚或畱瘀化熱﹐變爲暮熱朝涼﹐咳痰帶血﹐見種種陰損之候。昧者不察﹐誤認爲虛﹐漫投補劑﹐遂遷延不愈﹐愈戀愈虛﹐以致不救﹐可慨也夫。

凡瘀畱在腸胃者﹐易於疏化﹐以其在康莊大道﹐不在細微曲折之處﹐藥力易於疏通也。若瘀畱於肺肝血絡之中﹐則絡道蠶叢﹐藥力旣非一時可到﹐而又不宜於猛劑攻消﹔只有通絡化瘀泄熱之法﹐緩緩圖功。如曹仁伯淸瘀熱湯之法﹐最爲得竅﹐學人宜仿此用之﹝淸瘀熱湯──旋﹑絳﹑蔥﹑葦﹑枇﹞。

卷下

伏溫外竄血絡發斑疹喉痧等證治

伏溫化熱﹐燔灼血絡﹐因致絡血外溢﹐邪熱卽隨血而泄﹐於病機猶爲順象。乃有邪熱郁於血絡﹐不得外達﹐其在於肺﹐肺主皮毛則爲疹﹐其在於胃﹐胃主肌肉則爲斑。有斑疹各發﹐不相交涉者﹔有斑疹兼發﹐不能分晰者。總之以淸營透邪﹐疏絡化斑爲主。凡外面斑疹透齊﹐卽神淸熱解者爲吉。若斑疹𨿽透﹐而裏熱不解﹐則熱郁已甚﹐其勢必有變端。當隨其見證﹐小心斟酌。又有一種爛喉丹痧﹐此於伏溫之中﹐兼有時行疫毒。發熱一二日﹐頭面胸前﹐稍有痧疹見形﹐而喉中已糜爛矣。此證小兒居多﹐其病之急者﹐一二日卽見壞證。如面色靑晦﹐痰塞音啞﹐气急腹硬﹐種種惡候﹐轉瞬卽來﹐見此者多致不救。此等急癥﹐初起卽宜大劑淸菅解毒﹐庶可挽回萬一。若稍涉遲延﹐鞭長莫及矣。

鮮生地爲此證淸營泄熱必用之藥。欲兼疏散之意﹐重則用豆豉同打﹐輕則用薄荷葉同打﹐均可。丹皮淸血中伏熱﹐且味辛主散﹐炒黑用之最合。銀花淸營化毒﹐元參淸咽滋水﹐均爲此癥必要之藥。

治肺疹初起﹐須兼透達者﹐於淸營方中﹐用牛蒡﹑蟬衣以透發之。古方治斑毒﹐用化斑湯﹝白虎合犀﹑地之類﹞或玉女煎之類。然須煩熱多汗者﹐乃爲合劑。若熱不甚﹐汗不暢﹐遽投石膏﹐恐有邪機冰伏之獘﹐臨用時宜加斟酌。黃玉楸於此證﹐用浮萍爲表藥﹐頗有思路﹐可取用之。

塘市孫蘊之大令郎﹐聰穎異常﹐年甫十步﹐十三經已能背誦﹐且能舉其大意。蘊翁視之﹐不啻掌上珠也。

丁亥秋﹐專信邀診。余夜船赴之﹐至明晨抵塘市﹐已不及救矣。蘊翁曰﹕大兒已死。次兒後一天起病﹐今已兩天矣﹐病狀與大兒纖毫無異。以大兒之死例之﹐則次兒至今夜五鼓時﹐亦將不救矣。姑爲我視之﹐尙可挽救否﹖余視之﹐面色靑晦不語﹐惟煩躁陣作。發躁時將臂內搔挖﹐若不知痛楚者。挖破處﹐血亦紫黯不流。舌質紫刺如楊梅﹐喉間板黃不腐。余細審﹐乃疫毒閉於營中﹐不能外達而毒攻心肺﹐故其死若是之速。此證屬陰毒﹑陽毒之類﹐在古書中𨿽無確當治法﹐而以意測之﹐欲圖挽回﹐必使疫毒有外泄之路﹐乃有生機。遂令其用犀角磨汁﹐鮮生地﹑大黃絞汁﹐再合元參﹑丹皮﹑銀花等化毒泄熱之品﹐陸續灌之。至黃昏﹐得大便溏黑者兩次。灌至天明﹐盡藥兩茶盞﹐又得大便溏黑者兩次。余再視之﹐神情較能靈動﹐舌上黃苔浮膩﹐喉間起腐。仍用前法﹐加入金汁﹐合養陰之意﹐如前灌之。一日夜服三﹑四碗﹐大小便始暢﹐腹硬亦平。其上半如頸﹑項﹑肩﹑肘﹐下部如腰脊﹑髀關﹑膝﹑等處﹐凡肢節交接之處﹐從前有紫痕僵塊者﹐至此皆紅腫作膿。不特咽喉潰爛﹐並肛門亦潰爛流膿。餘力守養陰活血﹑泄熱化毒之方﹐兩旬以後﹐咽喉及通身之潰爛﹐均得以此收功。惟大便中仍有膿瘀雜下﹐余參用內癰治法﹐又月餘始痊。是役也﹐余用犀﹑地﹑大黃﹑多進不撤﹐人皆駭之。不知此証之熱毒﹐亦非尋常所有。設遲回審愼﹐兼顧其虛﹐無論如此重病﹐不能挽救於垂危﹕卽使當時就挽﹐而後半如此波濤﹐亦斷不能收全功於萬一也。

卷下

伏溫化熱郁於少陰不達於陽

伏溫之邪﹐冬時之寒邪也。其傷人也﹐本因腎气之虛﹐始得入而據之。其乘春陽之气而外達也﹐亦以腎气暗動﹐始能鼓邪化熱而出。設其人腎陽虛餒﹐則邪機冰伏﹐每有半化半伏﹑欲達不達之癥。如外面熱象熾盛﹐或已見昏譫﹑痙厥之候﹐而少陰之伏邪尙有未經化熱﹐仍畱滯於陰分者。此時就熱象論﹐已有熱擾厥陰之險﹐淸泄之藥不容緩。而內伏之邪﹐又以腎气內餒﹐不能化達。設專用涼泄﹐則邪機愈滯﹕設用溫化﹐又屬抱薪救火。展轉之間﹐內則陰液漧涸﹐外則邪熱蒙閉。遲之一二日﹐卽不可挽救矣。此等癥情﹐在溫病中﹐爲最險重之候。卽使竭力挽回﹐亦屬冒險圖功。治病者﹐必須豫爲道破﹐庶免疑謗。此證邪伏少陰﹐諭氏仿仲景少陰病治例﹐用麻黃附子細辛湯及麻黃附子甘艸湯兩方以透邪﹐增入生地以育陰扶正﹐其用意頗爲切當。惟溫邪旣動﹐必有熱象外現﹔其甚者邪熱蒙陷﹐已有痙厥之象。此時麻附細辛﹐斷難遽進。然非此大力之藥﹐則少陰之沈寒﹐安能鼓動。治當師其意而變其制﹐如用麻黃汁制豆豉﹐附子汁制生地﹐至涼肝熄風治標之藥﹐仍宜隨癥參入。似此面面周到﹐庶可收功。

附案﹕及門生金石如﹐戊戌三月初旬﹐患時感。初起惡寒發熱﹐服疏散藥一劑﹐未得汗解﹐而熱勢轉淡﹐神情呆鈍﹐倦臥耳聾﹐時或煩燥﹐足冷及膝﹐指尖耳也鼻準亦冷﹐兩便不利﹐腰兪板硬﹐不能轉側﹐脈遲細而弱﹐嘔惡不能納水飲﹐惟嚼醬姜稍止﹐舌苔濃燥微灰。此由新感引動伏邪﹐而腎陽先餒﹐不能托邪化熱﹐故邪機冰伏不出﹕其已化之熱﹐內陷厥陰﹐欲作痙厥﹕證情極爲險重。趙生靜宜先往﹐用梔﹑豉﹑桂枝﹑羚羊角﹐合左金法﹐小便得通﹐足溫嘔止﹔余則證情如故﹐邪仍不動。議用麻﹑附﹐合洋參﹑生地等扶正托邪﹐而余適至﹐遂令趕緊煎服。兩進之後﹐尺脈始弦﹐而神情之呆鈍﹐腰脊之板痛仍爾也。擬用麻黃制豆豉﹐附子制大生地﹐桂枝制白芍﹐合人參﹑牛膝﹑元參﹑淡芩﹑羚羊﹑生牡蠣等味出入。

三劑後﹐以舌苔灰濃而幹﹐又加大黃。服後忽作寒栗戰汗﹐而腰脊頓松﹐隨得大解﹐而裏熱亦泄﹐神情爽朗﹐調理一月而愈。此證就邪之深伏而未化熱者論之﹐則只宜溫托﹐大忌寒涼﹕然痙厥神糊﹐舌苔灰燥﹐若再助其熱﹐勢必內陷厥陰﹐而爲昏狂蒙閉之證﹐無可挽也。就邪之已動而化熱者論之﹐則只宜淸泄﹐何堪溫燥﹕然脈情遲細﹐神呆形寒﹐經腑俱窒﹐若專用涼化﹐則少陰之伏邪不出﹐遷延數日﹐勢必內潰﹐而爲厥脫之證﹐其去生愈遠矣。再四籌審﹐決無偏師制勝之理。不得已﹐取諭氏法以治其本﹐合淸泄法以治其標﹐一面托邪﹐一面化熱。幸賴少陰之气﹐得扶助而伸。凡經邪腑邪﹐已化未化之邪﹐乘腎气之動﹐一齊外達。故戰汗一作﹐大便一行﹐而表裏諸病若失也。

黃村橋範養逵令郎﹐於戊戌夏間患三瘧﹐至八月初服截藥而止。至二十外﹐忽然遺泄數次﹐遂發寒熱﹐如日作之瘧。先寒後熱﹐迨外熱已甚﹐而下體骨節仍寒﹐須再作寒栗一次﹐隨啜熱粥一碗﹐然後得汗而解。延至九月初﹐已十餘發矣。一日當啜粥助汗之時﹐忽然頭暈目暗﹐冷汗肢厥﹐如欲脫之狀﹐超時始定。此後遂臥牀不起﹐惟胃納尙不大壞﹐纏綿不愈。予往診時﹐十月中矣。予謂從前三瘧﹐是暑濕之邪。迨愈而復作﹐是引動少陰伏邪﹐乘少陽新病之虛而出﹔而腎陽先餒﹐不能托邪﹐故寒栗日甚﹐而熱勢反不重也。此當用溫經托邪之法﹐用桂枝湯加人參﹑當歸﹑生地﹑附子汁制牛膝﹐仍用柴胡﹑豆豉﹑黃芩等味出入﹐十餘劑。中間疊見驚悸痙惕諸證﹐又加龍骨﹑牡蠣﹑羚羊角等味﹐隨證治之而愈。此證當瘧疾再發之時﹐諸醫仍用暑濕門套方﹐服二三十劑﹐而病情毫無增減。病者自言不起﹐每夜分輒有譫語。病家疑神疑鬼﹐醫家莫測其病原所在。其故皆由近日醫家﹐不囿於吳又可募原之說﹐卽泥於吳鞠通三焦之論﹐而絕不知有少陰伏邪隨經發病之理。故遇此等證﹐便覺毫無把握﹐輕者遷延致重﹐重者無法挽救﹐近年所見不少矣﹐哀哉﹗

卷下

伏溫化熱內陷手足厥陰發痙厥昏蒙等證

伏溫由少陰而發﹐外出於三陽經證﹐內結於胃腑﹐則見陽明腑證。其證𨿽深淺不一﹐但由陰出陽﹐於病機爲順﹐均在可治之例。惟有伏邪已動﹐而熱象郁滯﹐不達於三陽﹐亦不歸於胃腑﹐而卽竄入厥陰者﹐在手厥陰則神昏譫語﹐煩躁不寐﹐甚則狂言無序﹐或蒙閉不語。在足厥陰則抽搐蒙痙﹐昏眩直視﹐甚則循衣摸牀。此等凶證﹐有兼見者﹐有獨見者﹐有腑熱內結﹐邪气充斥而潰入者﹐有陰气先虧﹐熱邪乘虛而陷入者﹐有挾痰涎而蒙閉者﹐有挾蓄血而如狂者。凡遇此等重證﹐第一先爲熱邪尋出路﹐如在經者﹐從斑汗解﹐在腑者﹐從二便出是也。至照顧正气﹐轉在第二層。蓋气竭則脫﹐陰涸則死﹐皆因熱邪燔劫而然。用藥於祛邪中﹐參以扶正養陰﹐必使邪退﹐而正气乃能立腳。如徒見證治證﹐但以淸心泄肝﹑化熱養津之劑﹐就題面敷衍。𨿽用藥並無大謬﹐而坐失事機﹐迨至遷延生變﹐措手不及﹐誰之咎歟。今姑就手足厥陰見證各條﹐擬治法如下﹕凡熱重昏譫﹐至夜增劇﹐舌底絳色﹐此熱灼於營也﹐以犀角地黃爲主方。煩躁不寐﹐口渴舌板﹐神情昏擾﹐熱郁於上也﹐以涼膈散爲主方。神志煩亂﹐小溲赤澀﹐舌尖幹紅﹐熱劫心陰也﹐異赤各半湯爲主方。面赤神煩﹐大渴多汗﹐熱燔陽明之經也﹐白虎湯爲主方。大便祕結﹐或熱結旁流﹐唇焦齒垢﹐舌刺焦黃者﹐熱結陽明之腑也﹐以三承气爲主方。又如熱蒸痰升﹐蒙閉神明者﹐加用至寶﹑紫雪﹑菖蒲汁之類。痙掣搐搦﹐肝風升擾者﹐加用羚羊角﹑鉤藤﹑石決明之類。病證紛繁﹐治難縷述﹐而總以祛邪扶正兩意爲提綱。祛邪之法﹐已列於前。至扶正之法﹐在溫病以養陰爲主﹐以溫熱必傷陰液也。人參難得佳者﹐且病家無力者多﹐豈能槪用﹔惟西洋參甘涼養津﹐施於溫熱傷陰者﹐最爲合用。餘如生地滋腎陰﹐白芍養肝陰﹐石斛養胃陰﹐沙參養肺陰﹐麥冬養心陰。如遇虛體或久病陰傷者﹐無論發表攻裏劑中﹐均可加入。其或熱已竄入厥陰﹐而邪之藏於少陰者﹐熱气尙伏而不揚﹐宜於淸泄中﹐仍兼疏托。或熱已內陷營陰﹐而邪之走於經者﹐表气尙郁而不達﹐宜於涼營中﹐再參透表。其最重者﹐邪熱內燔﹐而外面反無熱象﹐甚至肢厥膚冷﹐脈澀數而不暢﹐必得大劑泄熱透邪﹐乃使熱勢外揚﹐脈象轉見洪大﹐庶可免厥深閉脫之危也。

卷下

伏溫挾濕內陷太陰發黃膽腫脹泄利等證

溫邪挾濕﹐則爲濕溫。其濕之輕者。仍以溫邪爲主﹐略參化濕可耳。其濕之重者﹐與熱相合﹐熱勢𨿽熾﹐而有脘悶嘔水﹑舌膩不渴等證。初起宜參芳香宣化﹐迨濕邪化燥﹐用蒼術白虎湯淸熱燥濕﹐可以一劑而愈。若初起卽與淸滋﹐欲淸其熱﹐轉助其濕﹐而發愈纏綿。每有治不如法﹐遷延一兩月而病不退者﹐皆治之不得其法也。然而此乃濕溫之在胃者﹐治之猶易。有一種濕熱蘊於太陰者﹐初起不見濕象﹐但覺熱象蒸鬱不揚﹐脘悶口甜﹐而胃口無病﹐仍可納谷﹐舌上不見濁苔。其濕熱深郁於脾藏﹐漫無出路﹐或發黃﹐或腹滿肢腫﹐或則泄﹐或便祕﹐或嘔惡﹐或小水赤澀。甚則熱郁日深﹐脾營受傷﹐則舌底絳色﹐或薄苔罩灰黃而不甚噪。種種見證﹐無非濕郁化熱。何以燥之則增熱﹐淸之則助濕﹐如此其百無一效也﹖蓋髒病無出路﹐必借道於腑﹐乃能外出。此病熱蘊已久﹐脾中之熱﹐漸欲外達於胃﹕或胃中挾有痰積﹐熱卽附之而熾。亦有便祕﹑舌焦﹑燥渴﹑煩譫等證﹐投以苦泄﹐則胃熱下行﹐而病勢一松。然所泄者﹐胃腑之標熱也。其脾臟中蘊遏之熱﹐仍未達也。

故病𨿽暫減﹐而閱日復熾。屢伏屢熾﹐久而正气不支﹐遂成壞證。此等病﹐治之最難得手。誠以此證﹐病勢不重於外﹐病家每每忽視﹐投劑不能速效﹐病家勢必更醫。後來者見前醫無功﹐必且攺弦更張。因之雜藥亂投﹐致成不救者﹐吾見實多。治此者﹐必須將太陰之濕﹐與少陰之熱﹐孰輕孰重﹐細細較量﹔再看其濕熱所傷﹐或爲脾气﹐或爲脾陰﹕其兼挾之病﹐或爲痰積﹐或爲瘀滯﹔均宜細意分晰﹐方可用藥。至用藥之法﹐須得輕﹑淸﹑靈三字俱全﹐冀其緩緩疏化。切不可側滯一面﹐以致無益反害。吳鞠通溫病條辧﹐其原出於葉氏﹐上中焦濕溫各條﹐頗有此理者。薛生白濕熱條辧﹐亦多可取。試細繹之﹐當有得心應手之妙也。

卷下

伏溫陰陽淆亂見證錯雜

伏溫由陰而出於陽﹐於病機爲順。若病發於陰﹐而卽潰於陰﹐不達於陽﹐此病機爲逆。若是乎陰陽兩層﹐界限分明﹐安有淆亂者哉。凡病之陰陽淆亂者﹐其故有二﹕一則由乎正虛﹐如陽虛者陰必湊之﹐則陰病可淆於陽矣﹕陰虛者陽必擾之﹐則陽病可淆於陰矣。一則由乎藥誤﹐如病在陰而誤投陽藥﹐則陽气爲藥所傷﹐而陰病淆於陽矣﹔病在陽而誤投陰藥﹐則陰气爲藥所傷﹐而陽病淆於陰矣。至其見證錯雜﹐有卽由於陰陽淆亂而雜者﹐有由他邪之兼挾而雜者。看此等證﹕全要天分聰明﹐識見老到﹐方有把握。蓋此等證﹐變化最多﹐無一定路逕可循。臨病者﹐須將正气邪气﹐表病裏病﹐新邪舊邪﹐孰本孰標﹐孰輕孰重﹐孰緩孰急﹐一一衡量得宜﹐方可施治。有當先顧本元﹐苟得正气一旺﹐而邪自解散者﹔有當急祛外邪﹐必得邪气速退﹐而正乃不傷者﹔有癥𨿽錯出﹐而發於一原﹐只須專治其本﹐而各癥自退﹐所謂緩則治其本者﹔有證𨿽在標﹐而病機甚急﹐必須先治標病﹝如小便不利之類﹞﹐而本病從緩﹐所謂急則治其標者﹔有病勢蔓延﹐欲治其根﹐而正气不支﹐只可先披其枝葉﹐而用漸衰漸勝之法者﹕有病情糾結﹐必除其根﹐而各證自退﹐不得不攻其堅壘﹐而用擒賊擒王之計者﹔以上所謂錯雜﹐猶不過表裏虛實﹐其用藥尙可一綫相承。此外更有寒熱錯雜﹐如陰虛而挾寒飲﹐陽虛而挾肝火﹐治此則礙彼﹐治彼則礙此者﹐其用藥更難措手。此中奧妙﹐有知之而不能言﹐言之而不能盡者。總宜於輕重緩急﹐權之極精﹐方可論治。至選藥宜彼此照顧﹐尢必有手揮五弦﹑目送飛鴻之妙﹐乃爲得法。否則失之毫釐﹐謬以千里﹐其不誤人性命者鮮矣。

卷下

伏溫外挾風寒暑濕各新邪爲病

伏溫之邪﹐由春夏溫熱之气﹐蒸動而出﹐此其常也。亦有當春夏之間﹐感冒風寒﹐邪郁營衛而爲寒熱﹐因寒熱而引動伏气。初起一二日﹐第見新感之象﹐意其一汗卽解。乃得汗後﹐表證略減﹐而裏熱轉甚。昧者眩其病狀﹐幾若無可把握。不知此新邪引動伏邪之證﹐隨時皆有。治之者﹐須審其伏邪與新感﹐孰輕孰重。若新感重者﹐先撤新邪﹐兼顧伏邪。伏邪重者﹐則專治伏邪﹐而新感自解。蓋伏溫自內達外﹐苟由三陽而外解﹐則表分之新邪﹐自不能容畱矣。內經云﹕凡病傷寒而成溫者﹐先夏至日者爲病溫﹐後夏至日者爲病暑。此指伏邪乘暑令而發者﹐尙非兼挾暑邪之病。其有兼挾暑熱之邪而發者﹐則必另有暑熱見證。其新病引動伏邪﹐大致亦與兼挾風寒者相似。須審其輕重緩急﹐釐淸經界﹐方可著手也。至兼挾濕邪之證﹐有外感之濕﹐有內伏之濕。伏气旣動﹐則熱自內發﹐蒸動濕邪﹐與伏溫之熱混合﹐爲病最屬淹纏。治之者﹐須視其濕與熱﹐孰輕孰重。須令其各有出路﹐勿使並合﹐則用藥易於著手。再濕邪有宜溫燥者﹐如平胃之類﹔有宜滲利者﹐如苓﹑澤之類﹐有宜通泄者﹐如車前﹑滑石之類﹔有宜淸化者﹐如芩﹑連﹑梔﹑柏之類﹔以上皆專治濕邪之法。若與濕熱並合﹐則爲濕溫﹐見證最繁且雜。其治法須隨機應變﹐初起有芳香化濕者﹐如胃苓﹑正气之屬﹕而通宣三焦者﹐如三仁﹑滑石之屬﹕中焦熱重﹐有淸泄陽明者﹐如蒼術﹑石膏之屬﹔有苦泄太陰者﹐如茵陳﹑芩連之屬。總之﹐須細察見證﹐如濕重者﹐自當治濕﹕若伏邪重者﹐仍當以伏邪爲主也。

卷下

伏溫兼挾气郁痰飲食積瘀血以及胎產經帶諸宿病

伏溫而兼挾外感者﹐則以新邪而引動伏气爲病。若伏溫而兼內傷者﹐則因內傷而畱滯伏溫﹐不得爽達。治之不得其法﹐每有因此淹纏﹐致成壞證者。卽如平時有气郁之病﹐則肝木不暢﹐絡气郁滯﹐溫邪竄入肝絡﹐卽有胸板脇刺﹑咳逆等證。邪郁不達﹐久而化火﹐卽蒙冒厥陰而有昏痙之變。平日有痰飲內停者﹐抑遏溫邪﹐不得疏越﹐郁之卽久﹐外冒之痰濁﹐尙未蒸開﹐而內藏之津液﹐早已漧涸。一旦熱勢猝發﹐如烈火燎原不可措手者﹐亦往往有之。中宮先有食滯﹐或因病而積﹐爲熱邪所燔﹐阻結於胃﹐劫爍胃津﹐此可攻之證也。須得大便通行﹐積去而熱邪乃隨之而解也。平時有瘀血在絡﹐或因病而有蓄血﹐溫熱之邪與之糾結﹐熱附血而愈覺纏綿﹐血得熱而愈形膠固。或早涼暮熱﹐或外涼內熱﹐或神呆不語﹐或妄見如狂﹐種種奇險之證﹐皆瘀熱所爲。治之者﹐必須導去瘀血﹐俾熱邪隨瘀而下﹐庶幾病勢可轉危爲安也。有胎前犯溫病者﹐熱邪燔灼﹐易於傷胎。治之者﹐除藍布冷泥護胎外﹐治法亦別無善法。只要眼明手快﹐認淸病機﹐迎頭淸泄﹐勿令邪熱畱滯傷胎﹐便爲得法。古法每於當用方中﹐加入四物﹐名曰護胎。如當用者﹐尙無大害﹔若不當用而用之﹐則滋膩滯邪﹐非徒無益﹐而反害之矣。產後血捨空虛﹐百脈俱弛﹐當此而溫病猝發﹐最易陷入血絡﹐急則爲痙狂等險候﹐緩則畱戀血室﹐燔灼營陰﹐延爲陰損之候。治之者﹐須處處回護陰血﹐一面撤邪﹐一面養血﹐勿令熱邪深陷﹐乃爲得手。至兼挾經帶爲病﹐亦與胎產相似﹐不外虛則邪陷﹑實則瘀阻兩層。治之者﹐處處就此兩層著想﹐自然得法矣。

