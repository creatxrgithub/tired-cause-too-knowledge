景景醫話

腸癰

族侄欽文﹐號佩珊﹐其髙祖自蘇遷常﹐惕身叔名爾昭之孫也﹐赴日本遊學返﹐見余曰「赴東入普通學校一年﹐方畢業﹐患腸癰﹐入醫院。東醫曰﹕『是不難﹐剖而去之可也。﹐不旬日﹐已平復﹐詫以爲神﹐遂卽以東醫爲師﹐在千葉縣專門醫學校習業﹐又二年學成﹐今得畢業﹝文﹞憑而返。余詳問其狀﹐亦甚驚異﹐嗣赴常赴寧﹐忽聞其又驟赴日本﹐未知何事﹖不一月﹐得其家中書來﹐謂舊病復發﹐不能自療﹐急至日本﹐求其師醫治。師仍曰﹕」是不難﹐剖而去之可也。「乃不料一剖後﹐溘然未醒。不知何以昔者效而今不效﹖余默思其故﹐前者之效﹐气血未衰﹐愈後失調﹐元未復而病根仍在﹔後者之不效﹐气血已衰﹐是以遽殞耳。乃知猶是病也﹐而體之虛實﹐不可以不辧﹐混同治之可乎哉﹖

急勞

江建霞﹐名標﹐余至好也。一夕筵次﹐聞其咳嗽﹐余曰﹕」君咳不暢﹐有外邪閉塞肺經﹐宜服開泄藥。「江曰﹕」有西醫勸服止嗽藥水。「擬卽服之矣。余曰﹕」西藥余未詳其性﹐但顧名思義﹐恐是劫劑﹐古云』傷風不醒便成勞『﹐似不宜服。「渠意不謂然。江與余省試﹐先後出汪瑤庭先生門﹐時汪任長邑﹐其明日爲師母壽誕﹐約祝壽再見﹐至明日﹐江不至﹐晚筵時﹐瑤師云。江僕來﹐言建霞病不來矣。」以爲小恙﹐未之省視。又匝月餘﹐聞噩耗﹐爲之駭然﹐不意筵次一別﹐遂成永訣。後晤其兄宵緯云。病重時曾至曹君智涵處診治﹐曹極言病險﹐建霞猶不爲然﹐曹告其家人曰「尺脈弱甚﹐腎虧已極。。余細思之﹐此猶是邪畱於肺﹐肺病﹐金不生水﹐爲止嗽藥水彊止其嗽之害。蓋腎陰素虧者﹐肺熱液涸﹐腎無來源﹐往往不起﹐勞瘵中有七日之。急勞」﹐半由於此﹐人皆以爲日甚短﹐不疑其爲勞耳。

走馬牙疳

佘友範某﹐其嶽﹝父﹞走方醫也﹐有艸研爛﹐以少許貼山根﹐取泡挑破﹐治走馬牙疳極效。範識其艸﹐到處皆有﹐而不知其名﹐余曾囑其覓來植諸盆﹐不久卽萎﹐繼余侄女患是病﹐兄來索此艸﹐無以應﹐但以意會之﹐矚其用喉科中異功散少許﹐和蒜搗爛﹐亦於山根取泡﹐果效。記得張舜欽傳方﹐用斑蟊﹑麝香﹑白胡椒﹐調薄荷油﹐貼兩太陽﹝穴﹞取泡﹐治頭痛如刀劈者﹐亦此意也。病之經絡不同﹐則貼之穴道亦異﹐以此類推﹐當再可以治他病之宜拔毒外散者。

西法化驗

見某報紙載有人患恙﹐鄰予以單方藥兩味﹐系大辛大溫。發汗散气者﹐服後卽殞。某告渚公庭﹐命西醫取藥化驗﹐皆無毒。余按凡病之不在表者﹐及表分素虛者﹐皆忌表﹔病之不在裏者﹐及在裏而不實者﹐皆忌下﹐故麻黃﹑細辛﹐大黃﹐芒硝﹐並足以殺人﹐卽和平之晶﹐苟不對癥﹐亦足以輕病變重﹐重病致死﹐取諸藥以化驗﹐豈必有毒乎﹖

倒視

《民立報》載美國阿倭吾亞市﹐有少年格柏魯疊拉﹐其官能之奇異﹐映於眼者﹐順皆爲逆﹐如下樓梯﹐則目爲上而墜落者﹐屢矣﹔馬車從右來﹐則目爲左而衝僕者﹐又屢矣﹐就診於紐約專門醫希蒙博士﹐據云系因視神經有異狀之故。竊考《名醫類案》載呂滄洲案﹐視物皆倒植渭爲倒其膽府﹔陳吉老案視正物皆斜﹐斜者反正﹐謂爲閃倒肝之一葉﹐搭幹肺上。又某方書云。桌椅等平者反側﹐側者反正者﹐此胸膈有伏痰也。。魏玉璜駁陳案﹐謂肝去肺位甚遠﹐安能上搭﹖余謂目系內連肝膽﹐此就痰滯膽絡﹐治用膽星﹑半夏﹑絲瓜﹑蔞實﹑赤芍等﹐當不致誤。錢仲陽用郁李﹝仁﹞治目張不得瞑﹐此藥潤而散結﹐亦可移治。至孫眞人謂風入腦﹐則視一物爲兩。李東垣謂食辛熱物太甚﹐辛主散﹐熱助火﹐上乘於腦﹐則視物無的實﹐以小爲大﹐以短爲長。張子和謂痰熱病﹐則目梘壁上皆是紅蓮花﹐與上癥𨿽稍異﹐而皆可互參﹐惟視一爲兩﹐視小爲大﹐痰癥有之﹐虛癥亦多﹐精散故也﹐須於脈證詳辧之。

痧穢宜嚏過飽宜吐

吳尙先《理瀹駢文﹟略言》云「上用嚏﹐自注嚏卽吐也。在上宜嚏﹐感邪從口鼻入﹐宜嚏。按嚏法與吐法異﹐凡六淫之气從鼻入者﹐宜用嚏﹐就其受病之處驅而出之﹐故五六月暑濕時令所感﹐气兼穢濁﹐發爲痧癥﹐尙未入營分者﹐取嚏卽愈﹐以其邪在淸道也﹐是卽經所謂」天牝從來﹐復得其往﹐气出於腦。卽不幹邪。者是。若飲食不愼﹐或過飽面塡息﹐或感穢气而與胃中之宿食﹑痰飲爲伍﹐上塡胸膈﹐則宜。用吐﹐吐必病本從口入﹐亦就其受病之處驅而出之。但嚏法﹑吐法﹐俱治邪之在上焦者﹐要不得云嚏卽是吐也。推之風寒之宜發汗﹐風熱之宜涼表﹐花柳病之宜通利精竅﹐皆就其受病之處驅而出之﹐斯卽病在上焦﹐毋犯中下﹐病在下焦﹐毋犯上中之旨。

痧癥鼠疫

又按痧癥﹐必有時行穢濁之气﹐夾雜而成﹐亦瘟疫之類﹐特其輕焉者耳﹐至時行極盛﹐互相傳染﹐比戶皆然﹐便是疫矣。其病亦由表入裏﹐由衛气而入營血。其初起自鼻入者﹐固得嚏卽愈﹔其气自口入者﹐用葉天士炒香枇杷葉方飲之﹔其自皮毛入者﹐用刮﹝痧法﹞最佳﹐藥則芳香逐穢爲主﹐而視其兼癥以成方。若病已深入營分﹐則宜刺委中穴﹐僅在气分者﹐不宜刺也。

昔遊閩垣﹐鼠疫盛行﹐詳究其病﹐由濕熱成毒﹐深入血分﹐壅塞經絡﹐窒不能行﹐隨所窒而結核。明是熱病﹐而用涼則更遏伏﹐用溫則又助毒益劇﹐惟急刺委中穴出血﹐再用紅花﹑川芎﹑天仙藤等溫藥以通絡活血﹐卽繼以犀角﹑紫艸﹑丹皮﹑鮮﹝生﹞地﹑絲瓜絡等涼藥以通絡涼血﹐兩方之進相間﹐不過鐘許﹐庶幾有濟﹐否則﹐初方嫌性溫助熱矣。余曾用之有驗。

寒包暑熱

一方面溫涼藥並用﹐或先後分用﹐皆就其病以施治﹐非必用溫者必不可用涼﹐用涼者必不可用溫也。余前在湘省﹐襄某中丞幕﹐一日中丞出﹐中軍阮某隨行﹐時溽暑鬱蒸﹐比返﹐大雨驟寒﹐將進署﹐阮某衣履盡濕﹐忽墜馬昏倒﹐舁入﹐譫語喃喃﹐言有人揪之下﹐索博負。羣以爲祟。余診之脈﹐沈分洪數有力﹐而無汗﹐膚如灼﹐引被自蔽﹐猶惡寒。余曰。此連日之暑熱爲一時之寒濕所束也﹐宜先辛溫以發汗﹐俟表分之寒濕去﹐然後辛涼以解之。「乃用羌活﹑香薷﹑蘇葉﹑陳皮等﹐令其先眼。又預開白虎湯﹐去粳米﹑甘艸﹐加西瓜翠衣﹑扁豆衣﹐囑其煎就﹐曰」候脈浮汗多時﹐卽接服之。「果也跟初方後﹐汗出而多﹐非但不惡寒﹐且惡熱特甚﹐至裸體赤身。進第二方﹐逾時汗斂熱退﹐神識淸楚﹐晚膳時。霍然矣。此等癥候﹐日間受暑晚間貪涼之輩﹐往往有之﹐治法亦無奇異﹐本不足記﹐因論鼠疫之宜先溫後涼﹐而連類及之。

久咳風溫咳風寒

醫苟能知其理﹐並知哿物之性﹐則𨿽尋常各物﹐無在而非藥物也。曩者宰閩之安溪﹐其俗朴野﹐視宮如神明﹐一日有執香而踵門者﹐吏曰」此其家有病人﹐而來求藥者也。「不必問其何病﹐亦不必定是藥物﹐隨意與以食物﹐習俗如是﹐仿佛如求仙方然﹐其愚眞可嗤。余姑訊何病﹖則曰久咳﹐喜飲。因思久咳則無庸開泄﹐適席間有梨﹐予以二枚﹐囑其煎服而愈。以熟梨能潤肺燥也。

又進京在船遇一友﹐患咳不暢﹐友曰」登舟才咳﹐苦於有醫而無藥。「余曰」是不難。「診之脈浮數﹐舌﹝苔﹞薄黃﹐癥屬風溫﹐因囑其取包南貨之榦篛葉﹐煎一大盂﹐服之而咳暢﹐以是物辛涼泄肺也。

又一次夏令晉京﹐遇一新學家﹐賺艙中人多气熱﹐另臥艙面﹐謂可得空气﹐天明時發熱﹑惡寒。無汗﹐困憊甚﹐茶房扶之下﹐與余商同一艙﹐詢其欲服藥否﹖渠曰」柰船中無藥何﹖「余曰」是不難。「癥屬風寒﹐因囑其取白蘭地﹝酒﹞一大杯﹐和以薄荷酒一小杯﹐溫而服之﹐蓋被取汗﹐亦應手而愈。以兩酒合服﹐辛溫發表也。此三事近於遊戲﹐均無足述﹐拉雜書之﹐聊助談資云爾。

二便不通

顧緝庭先生﹐引余爲忘年交﹐詩酒往還﹐過從甚密﹐自卸招商局事後﹐僑居吳鄕之木瀆鎭﹐蹤迹稍稀﹐然偶來城﹐必晤面﹐見其行步蹇遲﹐語言錯亂﹐知其老衰矣。閱一年歲首﹐聞其病二便不通﹐臥則小便又自遺﹐少腹有瘕塊﹐心嘈雜﹐饑欲食﹐食至又不欲食。醫用通利二便之劑﹐不應。余曰」考《金匱眞言論》云﹐北方黑气入通幹腎﹐開竅於二陰﹔趙獻可《醫貫》云﹐腎气虛則大小便難。宜以地黃﹑蓯蓉﹑車前子﹑茯苓之屬補其陰﹐利水道﹐少佐辛藥﹐開腠理﹐致津液而潤其燥。又《難經》云﹐腎之積名曰賁豚﹐發幹少腹﹐上至心下﹐若豚狀﹐或上或下無時﹔又《經脈篇》云﹐腎足少陰之脈﹐是動則病﹐饑不欲食﹔又《玉機眞髒論》云﹐冬脈不及﹐則令人心懸如病饑﹐張注謂腎爲生气之原﹐不及則心腎水火之气不能交濟﹔張潔古《活法機要》云﹐壯人無積﹐虛人則有之﹐若遽以磨堅破結之藥泊﹐疾去而人已衰﹐故治積當先養正。今病大小便不通﹐少腹有瘕塊﹐非腎病而何﹖腎气虛則滯﹐故有瘕塊﹐滯而下墜﹐阻塞隧道﹐故小便不通﹐臥下气升﹐則阻塞爲開﹐故小便又自遺。時時欲食者﹐不關於胃﹐乃心腎不交所致。所謂心懸如病饑﹐非眞饑也。「治宜補腎气以交心﹐佐以散滯升墜之品﹐擬用坎離丹先服﹐以交其心腎﹐續用遠志﹑茯苓﹐蓮子﹑沙苑子﹑肉蓯蓉﹑巴戟天﹑枸杞子﹑枳殼﹑升麻﹐地黃丸等﹐方交郵局寄鄕﹐不及服而已殞﹐此方應否不可知﹐姑志於此﹐以俟髙明之評隲。

神昏譫語

葉天士曰﹕」溫邪上受﹐首先犯肺﹐逆傳心胞。「又云」舌色純絳鮮澤者﹐胞絡受邪也。平素心虛有痰﹐外熱一陷﹐裏絡卽閉。非菖蒲﹑郁金等所能開﹐須用牛黃丸﹑至寶丹之類﹐以開其閉﹐恐其昏厥爲痙也。「吳鞠通云﹕」太陰溫病﹐汗出過多者﹐必神昏譫語﹐淸宮湯主之﹐牛黃丸﹑紫雪丹﹑局方至寶丹亦主之。「又云」溫毒神昏譫語者﹐先與安宮牛黃丸﹑紫雪丹之屬﹐繼以淸宮湯。「又云」手厥陰暑溫﹐身熱不惡寒﹐淸神不了了﹐時時譫語者﹐安宮牛黃丸主之﹐紫雪丹亦主之。「又云」夜寐不安﹐煩渴舌赤﹐時有譫語﹐暑入手厥陰也﹐淸官湯主之﹐舌白滑者不可與也。「王孟英說亦大略相同。於是後之醫家﹐因陋就簡﹐據此數書﹐遂以爲道盡於斯也﹐一遇神昏譫語﹐爲葉吳輩印定眼目﹐便以爲治溫熱病在手經而不在足經。一若人身果分兩截﹐漠然不相關者﹐於是羣以爲心包絡病矣﹐詎知其不專屬心包絡乎。王晉三云﹕」病起頭痛﹐而後神昏不語者﹐此肝虛魂升於頂﹐當用龍骨﹑牡蠣救逆以降之﹐非至寶丹等所能蘇也。「此則神昏屬諸肝。李東垣云﹕」熱入血室﹐晝則明了﹐夜則譫語。「夫血室者﹐肝臟也﹐旣曰晝則明了﹐夜必不明了可知﹐不明了卽神昏之謂﹐此則神昏亦屬諸肝。但王說魂升於頂之神昏﹐乃肝虛。李說熱入血室之神昏﹐乃肝實。此則有異。《內經﹟熱論》云﹕」陽明者﹐十二經脈之海﹐其气血盛﹐故不知人。「《金匱﹟中風篇》云﹕」邪入於府﹐卽不識人。「趙以徳注謂胃爲六府總司﹐諸府經絡受邪﹐必歸於胃﹐胃熱甚﹐津液壅溢﹐結爲痰涎﹐閉塞隧道﹐堵其神气出入之竅﹐故不識人。徐忠可注謂將頸兩人迎脈按住﹐其气卽壅遏不識人。人迎者﹐胃脈也。夫所謂不知人﹑不識人者﹐非卽神昏而何﹖此則神昏又屬諸胃。裴兆期《醫談》曰﹕」人謂神昏之病原於心﹐心淸神乃淸。「余謂神昏之病原於胃﹐胃淸神乃淸。胃气一有不淸﹐卽不能攝神歸舍﹐是神之昏不昏﹐專在乎胃之淸不淸。不觀酒醉之人乎﹖酒醉之人﹐醉胃不醉心也﹐何以神昏而言語無倫也﹐不觀飽食塡息之人乎﹖飽食之人﹐飽胃不飽心也﹐何以神昏而一時瞀亂也﹔不觀痰涎壅塞之人乎﹖痰塞之人﹐塞胃不塞心也﹐何以神昏而瞑眩無知也。以上諸說﹐豈醫者未之見耶﹖抑以爲不足信耶﹖他書姑勿論﹐至《內經》《金匱》而未之見﹐不復信﹐則何必爲醫。然近人亦非無知之者﹐余伯陶云﹕」陽明之火蒸騰入腦﹐神卽昏矣。「則神經之昏﹐明明是神經受熱﹐究其神經之所以熱﹐仍由陽明而來﹐卽經所謂悍气上衝」頭也。余氏說與徐忠可說當互參。蓋人迎胃脈﹐由胃過頸後入腦﹐悍气卽循此脈上衝﹐然則臚考諸說﹐神昏屬胃者多﹐屬肝者亦有之﹐安得專屬諸心包絡哉﹖再論譫語﹐《內經﹟厥論》云「陽明之厥﹐妄見而妄言。」張仲景云「三陽合病﹐腹滿身重﹐口不仁而面垢﹐譫語遺尿﹐白虎湯主之。」𨿽曰三陽合病﹐而六腑之邪﹐盡歸於胃﹐此則譫語屬諸胃。仲景又云「陽明病﹐其人多汗﹐以津液外出﹐腸中燥﹐大便必鞭﹐鞕則譫語﹐小承气湯主之。」又云「陽明病﹐譫語﹐有潮熱反不能食﹐胃中必有燥矢﹐宜大承气湯下之。」此則譫語亦屬諸胃。惟《內經》論厥而妄言﹐統胃經。胃腑言之。仲聖淪用白虎湯者﹐屬胃經之熱﹔用大小承气湯者﹐屬胃腑之實﹐此則有辧﹐而其譫語屬胃則一也。故崔尙書云「胃有燥糞﹐令人錯語﹔邪熱盛﹐亦令人錯語。若﹝便﹞祕而錯語者﹐宜承气湯﹔﹝便﹞通而錯語者﹐宜黃連解毒湯。」錯語﹐語言錯亂之渭﹐與譫語義同。是崔說亦分胃腑﹑胃經以論治。然亦有不屬胃者﹐《內經﹟厥論》云﹕﹑』厥陰厥逆譫語。「張隱庵注﹐謂肝主語。譫語者﹐肝气郁也。《傷寒論》中儼語﹐《千金方》俱作譫語﹐可見二字音義並同。王肯堂云﹕」下血譫語頭汗出者﹐熱入血室也。「葉天士云﹕」熱陷血室﹐與陽明胃實﹐多有譫語如狂之象﹐當辧之血結者身體必重﹐非若陽明之輕旋便捷。「此則譫語又屬諸肝。然則臚考諸說﹐譫語亦屬胃者多﹐屬肝者間有之﹐安得專屬諸心包絡哉﹖余上年治城內和尙浜馬姓兒﹐病神昏譫語﹐當時以伊父亦知醫理﹐與之辯論後﹐開方而未列案﹐卽就肝胃兩經用藥﹐爲羚羊角﹑石決明﹑陳膽星﹑枳實汁﹑鮮竹瀝﹑生瓜蔞﹝打﹞﹑元明粉等﹐寥寥數味﹐乃諸醫見之﹐羣嘩爲非﹐因補一案曰﹕」病交十二日矣﹐初起發黃咳嗽﹐或有外感﹐辛以散之﹐理原不謬﹐但辛熱以治風寒﹐辛涼以治風熱﹐已自有別。以辛溫治風熱﹐已致引動木火﹐已屬醫家之用藥不細。三四日間﹐案中有左脇痛﹐惡吐﹐環唇靑等候﹐脇屬肝之部分﹐唇屬脾胃部分﹐靑乃肝色﹐全屬肝邪犯胃見癥﹐此時何猶因咳嗽未止﹐而純用肺家開泄藥耶﹐內僅一方加用鉤藤﹐是肝藥矣。然鉤藤𨿽淸肝熱﹐而息肝風爲主﹐肝熱而不至熱極生風者﹐與夫肺表外感風熱者﹐早用之反足以引動內風﹐醫家曾知之否﹖此時之咳嗽未止﹐已屬木火刑金﹐所以愈開泄而愈劇也﹐洎乎木火熾盛﹐爍胃液而成痰﹐復挾痰以上蒙﹐遂致神昏譫語﹐理當援仲景胃熱之例﹐兼涼肝降痰以淸之﹔以其又大便久不通﹐滿腹脹痛拒按轉矢气也﹐當兼參仲景胃實之例以下之。何諸醫於辛散泄肺而後﹐一變而卽用淸宮湯﹑至寶丹耶﹖前者失諸不及﹐後者失諸太過﹐其爲誅伐無過則一也。余方不用白虎﹑承气﹐而另撰一方者﹐以其病不獨在胃﹐而肝邪特甚﹐故用仲聖之法﹐而不用仲聖之藥﹐師其意不必襲其方也。「質諸髙明﹐以爲然否﹖

按前期」寒包暑熱「條﹐阮某譫語﹐卽屬胃熱﹐如誤用牛黃丸﹑至寶丹等﹐領邪入內﹐必然不救﹐並無繞臍痛﹐按之有物﹐轉矢气等候﹐倘用承气亦不救。胃熱之中﹐又有兩法﹕其不兼濕者﹐則用白虎湯﹔其兼濕邪者﹐則用三黃石膏湯﹑黃連解毒湯﹐以苦能燥濕也。上期《醫學報》袁桂生札記﹐與予說同。余君伯陶之論神昏屬陽明﹐袁君桂生之論神昏譫語﹐不可只用淸宮湯﹑紫雪丹﹐至寶丹﹐可見世固不乏髙明之士﹐殆所謂鐵中錚錚﹐庸中佼佼者歟﹗

用藥分量

用藥分量之輕重﹐鄙意當視其病以爲準﹐初不能執定某藥必重用﹐某藥必輕用﹐卽古方流傳﹐其分量固已酌定﹐仍必賴用之者增損其間﹐乃合病機﹐不獨藥品之宜加減也。所謂君臣佐使﹐卽別之於分量﹐故同一方也﹐有見此證則以此藥爲君﹐見他證復以他藥爲君者﹐朱應皆云﹕」古方所謂各等分者﹐非同一分量之謂﹐謂審病以定藥之輕重耳。「斯言甚確﹐余前治袁姓兒濕溫癥﹐案曰﹕」滿舌苔薄白而帶滑﹐濕在肺胃之表也。邊尖絳赤﹐心肝營分有熱也﹐中心獨灰微澀﹐胃聚濕而欲化火也﹐小便短赤﹐大便祕﹐火郁濕滯﹐而气化不靈也﹔濕爲火爍則生痰﹐痰气上蒙﹐故欲昏睡也﹔其有時能冷飲者﹐則濕從火化﹐已熱多濕少也﹔有時足冷﹐熱內追也﹐須防其熱厥﹔新又咳嗽﹐君相二火爍金也﹐宜淸心肝之火﹐導以下行﹐滲肺胃之濕以佐之﹐斯熱解而濕亦去矣。「藥用淡竹葉﹑燈心艸﹑石決明﹑通艸﹐白茯苓﹑生苡仁﹑知母﹑茅根﹑蘆根﹐碧玉散﹐鮮竹瀝﹐內以別無痰藥﹐竹瀝用四兩﹐分頭二煎衝入。有訾余分量太重者﹐匡子不逮﹐幸甚﹐錄此方案以志吾過。猶憶去年鄒君鶴儔﹐病譫語如狂﹐時欲出門﹐其力甚大。余疑其痰火上壅﹐而脈象沈細若無﹐脈證不符﹐欲用羚羊角﹑竹瀝而不敢﹐轉延余君伯陶決之﹐余君亦疑不可﹐乃商酌一方服之﹐當日稍定﹐翌日﹐忽奪門而出﹐至其相知家酣睡﹐比醒﹐診之脈忽變爲滑數而大﹐乃知昨系熱厥伏匿之脈﹐因用羚羊角﹐以鮮竹瀝磨之﹐隨磨隨進﹐只此二味﹐計是日磨去羚羊角五錢許﹐竹瀝十三四兩﹐稍有狼戾﹐飲下亦復不少﹐較此癥用之更多﹐病之輕重固異﹐然至今思之﹐治𨿽幸中﹐究嫌孟浪﹐懸壺應世﹐誠不如以平易藥方﹐輕微分量﹐免爲庸流所詬病耳。

胎黃

癸丑五月十二日﹐五孫欽尙生﹐生而面目身皆黃﹐此胎黃也。以其小便淸長﹐疑是虛寒﹐然身體壯盛﹐啼聲載路﹐唇色紅紫﹐察其瞳於﹐黑而有神﹐且伊父系木火體質﹐伊母系濕痰體質﹐因決其爲濕熱無疑﹐但質小不能服藥﹐思吳尙先云﹕」內服之方﹐皆可移作外治﹐遂用綿茵陳﹑赤小豆﹑海螵蛸﹑馬鞭艸﹑紫花地丁﹑生艸梢﹑仙半夏﹑大腹皮﹑小靑皮﹑炒白術﹑赤白芍﹐赤苓﹑白頸蚯蚓等﹐共研細末﹐酒調敷臍上﹐日再易﹐兩旬而全愈。可見小兒之不能服藥者﹐類推可以攺外治﹐如病在頭目﹐則敷兩太陽﹐病在臂腿則敷手足心﹐病在胸脯則敷胸間﹐病在肺則敷肺兪等穴﹐病在肝則敷期門等穴﹐病在脾胃則敷臍腹﹐視何病則用何藥﹐溫涼攻補﹐因病而施﹐想亦有效也。

鼻衄

賴佩瑜函詢﹕「敝邑有孔某者﹐年二十許﹐自十四歲以來﹐得一鼻衄奇癥﹐每逢月之上旬﹐七句鐘時﹐其鼻血源源而來﹐投之截血諸藥﹐終不能禁止其流﹐迨至次日﹐呼吸始通﹕衄血亦時來時止﹐三日後﹐其衄血自然而愈。測量其血﹐多至五磅有奇。察其病時病後﹐神識俱淸﹐兼無別病。但此癥自發生以宋﹐月累一月﹐毫無過期。誠世界最新發明之一大奇癥也。所延醫治﹐已閱百人。投諸藥石﹐俱無效驗。延至今春﹐邀余診視﹐切其脈。大而且沈﹐察其面色﹐非象失血之人﹐兼無寒熱煩咳﹐惟不得安眠。檢前所服之方﹐不外瀉心﹑地黃﹑柏艾等湯﹐均歸無效。僕采擇古今醫書﹐研究斯癥。皆系眞陽不足之獘﹐故先擬服獨參湯加附子五錢。連服數劑﹐至後月復作如前﹐再擬早服加減歸脾湯﹐晚服黃土湯﹐至三閱月﹐衄復如是。其或藥不對癥歟﹖卽或四五劑不能中病歟﹖究意是何理由﹐敢以質之髙明家。」余答之曰「《素問》謂邪客於足陽明之經﹐令人鼽衄。」《靈樞》謂胃足陽明之脈﹐起於鼻之交額中﹐下循鼻外﹐所生病者鼽衄。「是衄病有厲胃者﹐胃爲多气多血之鄕﹐故宋多而無害。

考虫證﹐必月初其頭上向﹐安知此衄之來﹐非卽胃中憂虫爲患﹐大約病者體必壯實。嗜濃厚﹐多濕熱﹐鬱蒸生虫﹐攻動其贏餘之血﹐激而上衝﹐其不得安臥﹐亦胃不和之故﹐經所謂」胃不和則臥不安「也﹐觀其積久﹐而面色如常。決非虛癥﹐擬用生牛膝﹑姜炒竹茹﹑刺蝟皮﹑山梔子﹑川楝子﹑法半夏﹑蕪荑﹑琥珀等﹐稍加以大黃末﹑榦漆末﹐逐月於病發時服之﹐或能漸減而愈。古本有胃蠱一癥﹐用使君子﹑五穀虫﹑雷丸﹑厚朴以殺虫﹐但不見其變病爲衄耳。

竊謂天地之大﹐無奇不有﹐陰陽之對待﹐有時而勝負疊乘﹐故有五不女之奇形﹐卽有五不男之異稟﹐安知此人非有生以來﹐𨿽具乾健之體﹐實賦坤順之性者乎﹖月事之來﹐上應乎月﹐下應乎潮﹐月初月上鉤而潮生﹐月望月正﹐圓而潮盛﹐月屬陰象﹐潮爲陰質。仲秋陰气最足﹐故月最明而潮最大﹐女亦陰類。月事應之﹐世旣有不月之婦人﹐安必無有月之男子﹐猶世有無須之男子﹐間有有須之婦人﹐倘詢其陽道不舉﹐可證我說之不盡無稽﹐但血與經﹐二而一者也﹐血以下行爲順﹐仍當用生牛膝﹑大黃﹑槐角等以導之﹐使從大腸出耳﹐從大腸出則不必復冶之矣﹐奇想也﹐而實由理想﹐姑附載之﹐以博諸公一粲。

濕溫疝气風疹熱入血室陽明經白虎證天花時气

辛亥秋﹐余晉引南旋﹐奉楊俊卿文鼎中丞奏隨赴秦﹐在滬未行﹐會武漢革命事起﹐道阻不得往﹐時事日非﹐遂壺隱淞濱﹐親友延余診治者﹐公啟一函﹐爲余揄揚﹐由孫燕秋文詒主稿﹐孫亦知醫者﹐函中頗於醫理有所闡發﹐故錄出﹐且以志厚誼於勿諼焉。《函》﹕陸君晉笙﹐向與都人士遊﹐鮮知其能醫者﹐卽或知之﹐亦不意其邃於醫者﹐自避來申﹐顏其居曰」景景醫室「﹐應病家之招。誠保患濕溫﹐嘉年之侄應歡亦患濕溫﹐君謂﹕彭﹝某﹞體肥﹐濕重熱輕﹔鄒﹝某﹞體瘦﹐熱重濕輕﹐同一滲濕淸熱﹐而分量不同。承豫亦患濕溫﹐君謂熱爲濕遏﹐宜先溫化﹐然後用苦寒淡滲﹐其治法又不同。家怡患腹脹﹐疝气偏墜﹐痛不可忍﹐君謂舌苔白膩而厚﹐是肝气爲寒濕所遏﹐用蒼術﹑厚朴﹑柴胡﹑茴香等﹐一劑而愈﹐翌日已出門。

廷韶兩子並患疹﹖君謂長者有汗﹐兩關數甚﹐宜石膏﹑決明﹔幼者無汗﹐宜荊芥﹑薄荷﹐而方中之以辛涼解表則又同。文詒予疹兼泄瀉﹐君謂是肺移熱於大腸﹐邪有去路﹐於病爲順﹐斷不可升提止澀﹐又不可因勢下導﹐下導則表邪內陷﹐疹透邪盡﹐則泄自止﹐其言果驗。元基於患疹內隱﹐反見惡寒等象﹐或以爲寒﹐將用桂﹑術﹑橘﹐半﹐君謂不可﹐此溫熱內伏﹐攺用牛蒡﹑豆豉﹑淡豆捲﹑銀花﹑丹皮﹑石膏而安。承豫一子一女﹐並發熱惡寒﹐君謂鼻塞微咳﹐目含水气﹐將發疹矣﹐先以發透之﹐自見疹至全愈﹐曾無多劑﹐未誤治治也。

國楨女患風溫發疹﹐經方來而忽止﹐君用辛涼之劑﹐而佐以丹皮﹑丹參等。又見其治周姓女﹐同患風溫﹐經將盡而邪襲入﹐君亦用辛涼之劑﹐而佐以元參﹑生地等。同一熱入血室﹐而君謂一血虛﹑一有瘀﹐是以佐使之藥異﹐且病皆屬熱。是以一不用桃仁﹑菱蔚﹐一不用川芎﹑當歸也。

又見其治周姓予﹐面赤大汗﹐神昏譫語﹐或以爲邪入心包﹐君謂呼之神淸﹐左才不數﹐右關浮滑數﹐此白虎證也﹐誤用淸心丸﹑至寶丹則反領邪入內矣。嘉年之侄孫女﹐午九歲﹐幼居北地﹐曹種牛痘﹐今患似疹者累累﹐君謂此天花也﹐乃從前餘毒未淨﹐北地髙寒。蓄而不泄﹐今南來﹐感時气而發﹐𨿽云痘出五臟﹐古法用溫﹐然今乃熱毒傷陰﹐斷難泥古﹐用解毒養陰藥而痊。

靜章兩子相戲﹐傷長者﹐胸痛甚﹐靜章以爲傷也。君視之曰」非是。「適感時气﹐气阻胸膈耳﹐用疏表气分而愈。設投行血消瘀之劑﹐誤矣。他如溥孫之患類中風﹐人龍內予之患大頭風﹐盛年之子女﹐子婦孫輩患各癥﹐無不藥到病除。此外目擊其治驗﹐更指不勝屈﹐姑就嘉年等熟人賴其治愈者﹐略述一二﹐爲之表彰﹐以鳴謝忱。鄒嘉年﹑潘盛年﹑馮廷韶。孫文詒﹐金國楨﹑顧元基﹑彭溥孫﹑潘靜幸﹑彭誠保﹐錢人龍﹑劉家怡。汪承豫同啟。

肝气爲濕熱所遏痘不化漿

虞師涅邃於醫而不行道﹐見滬上二醫之謬﹐著XXX﹑XXX是名醫而非庸醫辧﹐余因其於醫道有所裨益﹐故錄之。其辧云﹕友人告余曰﹕」XXX治許嫗﹐肝气爲濕熱所遏﹐理宜辛溫以舒肝郁﹐苦寒以淸濕熱。「某醫案云」木火內寄﹐脾胃受侮﹐升降矢司﹐以致脇痛﹑痰多﹑神疲。嗜臥﹑苔黃﹐脈細弦滑數。「而藥則用旋復花﹑海浮石﹑杏仁﹑象貝﹑杷葉等肺家藥爲多﹐方案不符﹐未識何故﹖

陳君有女患痘﹐點已齊備而未化漿﹐考漿之不化﹐其因有二﹕一則毒气熾盛﹐血燥而凝﹐不能運化成漿﹐法宜淸血化毒﹔一則元气虛弱﹐血寒而滯﹐亦不能運化成漿﹐法宜溫補內托。延XXX診治﹐其案明云。痘點齊而漿未化」﹐乃藥則用﹝皂﹞角鍼﹑筍尖﹑大力子等攻透之品﹐亦方案不符﹐未識何故﹖余曰「此其所以爲名醫也。」夫所謂名醫者﹐聯絡同道﹐互相標榜﹐延必厚值﹐出必髙車﹐一病幸中﹐便侈然自譽﹐罔顧匿笑於旁觀﹐是不務其實而務其名也﹐吾故曰名醫也。至於庸者﹐平庸之謂﹐𨿽不能傑出尋常﹐而猶不至謬妄陋劣。其頭痛醫頭﹐腳痛醫腳﹐而莫明其所以然﹐故或愈或否﹐重爲世詬﹐然何至自相矛盾﹐方案不符耶﹐是則若輩並不獲在幹庸之列﹐吾故曰非庸醫也。夫夏桀殷紂﹐茶毒生靈﹐二醫殆其苗裔。故艸管人命﹐以致於此。僕將輯其謬方謬案﹐指摘駁辯﹐刊以問世﹐名之曰哎伐罪編﹞﹐庶幾人知其謬﹐而枉死者鮮﹐當亦慈善之一端﹐𨿽然世俗驕奢﹐人心澆薄﹐天道福善而禍淫﹐水劫﹐火劫﹑兵劫﹑疫劫之未已﹐而更加以「醫劫」﹐是天意也﹐於二醫乎何尢﹖

神昏譫語

前論神昏譫語﹐義有未盡﹐因再言之。此證並非無屬心包絡者﹐但不專厲渚心包絡耳。其屬諸心包絡者﹐病在上焦﹐葉天士云「舌色純絳鮮澤者﹐胞絡受邪。」吳鞠通云「夜寐不安﹐煩渴舌赤﹐暑入手厥陰也。」又云「舌白滑者﹐不可與也﹐心爲君主﹐義不受邪﹐邪入卽死﹐包絡與心相附﹐居隔上﹐代君行事﹐臣使之官﹐其能受邪者﹐胞絡也。」凡古今方書所言心病者﹐皆包絡病也﹐故眞心痛者不冶。包絡受病﹐與心相鄰﹐癥已危險。色絳厲心﹐故葉天士以舌色純絳鮮澤爲候﹐吳鞠通以舌赤爲候﹐復申其誡曰舌白滑者﹐不可與。又云「色絳而舌中心或黃或白者﹐此非血分﹐乃上焦气熱爍津也。」其辧明絳而中心黃﹑白者﹐非血分病﹐正恐人誤作心包絡病治之耳。可見葉﹐吳輩於神昏譫語癥﹐苟遇舌苔黃﹑白者﹐亦並不以牛黃丸﹐至寶丹等治之﹐旣不以牛黃丸﹐至寶丹爲治﹐豈遂別無治法﹐我於此知葉先生時﹐必然世多以治胃治肝者療神昏譫語﹐絕不知溫邪有襲入心包絡癥。爰著《溫熱論》以救其失﹐乃近今醫家﹐不復博覽羣書﹐細辧病癥﹐手一卷《溫熱論》《溫病條辧》《溫熱經緯》﹐遂以爲道盡於是﹐而其於「不可與」之誡﹐全未細察﹐葉﹑吳輩豈任咎哉﹗

腫脹後昏厥熱病經來

肝藏血而主疏泄﹐故陰虛火旺之體﹐每有水不涵木﹐木火內熾﹐血不能藏﹐失其疏泄之常﹐而月經先期而至﹐或因熱病而未期驟至者﹐此須涼肝涼血爲要。經初至一日﹐或有瘀積﹐可用涼血而動血者﹐如丹皮之辛以流動之﹐丹參之下行以暢達之﹐二藥性𨿽寒涼﹐決不至凝澀不行。醫家輒用桃仁﹑紅花﹑澤蘭等溫劑﹐謂寒涼則血凝滯﹐不知此蓋指苦寒而味不辛﹑性不下行者而言﹔設熱病而用溫劑以助熱﹐害不勝言﹔經將淨時﹐則並此二藥亦不可用﹐須白薇﹑紫艸﹐生地等涼血而不動血者治之矣。昔治張紹庭景羲女﹐驟然昏厥﹐至三時之久﹐紹庭見昏厥﹐卽來延余﹐余適出診松江﹐又延葉晉叔君﹐葉亦適他出﹐紹庭惶急萬狀﹐知餘三鐘返﹐在寓守候。余歸﹐卽同往﹐猶未醒也﹐面靑﹐脈伏﹐四肢逆冷﹐但知其體肥有痰﹐月經先期而至﹐先患腫脹﹐是肝厥耳﹐爲寒爲熱不得而知之。余甚躊躇﹐其時牙猶緊閉﹐姑用箸彊汗之﹐略露一縫﹐窺見舌邊尖碎爛﹐乃知爲心肝兩經血分之熱。病亟不及詳列脈案﹐因囑先以紫雪﹝丹﹞開之﹐俟其稍醒﹐以犀角﹑羚羊角磨竹瀝等頻灌之﹐半時卽醒。乃繼之以方藥﹐而列脈案如右﹕初病腫脹﹐脹屬肝﹐腫屬脾﹐木彊土弱﹐木彊則生火﹐土弱則聚濕﹐濕爲火爍﹐則凝而爲痰﹐火熱盛而動風﹐則手足抽搦﹐肝陽爲痰濕所遏﹐郁而暴發﹐挾痰以上升﹐則發厥﹐上蒙淸竅﹐則神昏﹐今竅已開﹐神識已淸﹐但兩手脈皆沈伏不見。名曰伏匿脈﹐乃熱深蹶深之候﹐愼防再厥再昏。此際痰火未平﹐亟宜淸降﹐舌尖碎﹐心熱也﹐舌邊碎﹐肝熱也﹐由肝及心﹐心肝皆屬血﹐宜淸血分之熱﹐肝主疏泄﹐故經期反先時而至﹐但用辛涼以淸血﹐勿嫌其性寒阻經也﹐藥爲靑黛拌石決明二兩﹐竹捲心三錢﹐大丹參三錢﹐西赤芍五錢﹐粉丹皮二錢﹐水炒竹茹三錢後下﹐嫩鉤藤一錢五分﹐衝入鮮竹瀝二兩﹐白萊菔汁一杯﹐枳實汁一匙﹐連三劑而大愈﹐厥未再發。又調理肝脾﹐並腫脹亦盡消。當時頗有以兩脈伏經來﹐訾余用涼者﹐乃紹庭信余深﹐不之疑﹐因錄出以告時醫之溫病經至。而扭於用溫通者﹔熱深厥深致脈伏﹐而誤認爲虛寒欲脫者。

虛喘

治病用藥﹐可因此悟破﹐唐立三治其妹﹐夙苦難產﹐謂瘦胎飲爲陽湖公主作﹐以奉養之人气必實﹐耗其气使和平﹐故易產。今妹形肥﹐知其气虛﹐勤鍼黹久坐﹐知其下運﹐於孕五六月。以紫蘇飲加補气藥與十數帖﹐得男甚快。同一難產﹐而有虛實之別﹐補气之方反從瘦胎方悟出。

又張仲華案云﹐表熱四候﹐額汗如淋﹐汗時膚冷﹐汗收熱灼﹐診脈虛細。惟尺獨滑﹐舌苔已淨﹐細繹詠證﹐不在三陽而在三陰﹐考仲聖有反發熱一條﹐是寒邪深伏少陰陽分﹐今乃濕溫余邪流入少陰陰分﹐宗其旨﹐變其法。擬補腎陰泄腎邪。以熟地﹑枸杞等補之﹐細辛﹐丹皮等泄之﹐一劑而愈。是從寒邪入腎悟出濕溫之邪入腎治法。前余診治王立羣嗣母。病喘﹐詢其狀﹐確系腎家之虛喘。而非肺家之實喘﹐閱前方﹐系專科女醫蔡小香君所開﹐用咸溫重鎭﹐甚合腎气不納治法﹐惟恩服藥何以反甚﹐旣以形瘦尺脈帶數也﹐乃悟其故。因卽原方於其蛤蚧﹐杜仲等之咸溫者﹐易以阿膠﹑元參之鹹寒﹐於其蘇子之溫降者﹐易以白前之寒降﹐惟旋復﹑赭石二味未之易﹐亦卽其理以對勘之。卽其法以變用之。

劑﹝劑﹞字解

讀書必先識字﹐爲醫亦何獨不然。古者造宇之初﹐義寓於聲﹐劑﹝劑﹞從齊﹝齊﹞聲﹐卽有齊﹝齊﹞義﹐齊者平也﹐藥稱劑﹝劑﹞者﹐卽虛者補之﹐實者瀉之﹐熱者寒之﹐寒者溫之之旨。故六淫之外因﹐飲食傷之不內外因﹐於我身所本無者﹐則必散之﹑瀉之﹑消之﹑下之而後安﹔七情之內因傷及我身所本有者﹐則必血虧益以血﹑气虧益以气而後可。凡所以劑其平也﹐俗稱一劑﹐日一帖意亦猶是。

淫字解

人身生气通於天﹐凡風寒暑濕燥火六气﹐皆與我身臟腑相感應﹐天地一陰陽五行也﹐人身亦一陰陽五行也。然則六气皆爲生入之具﹐而非殺人之物﹐何稱之曰六淫﹖曰。此惟過則爲害耳。「淫者﹐過也。大水曰淫﹐大雨曰霪﹐佚蕩曰侄﹐並義寓於聲。六气苟不過極﹐卽不得名之曰淫。

取字解

治痿必取陽明﹐《內經》下一」取「字﹐大有斟酌。近人多以痿爲虛癥而用補。或知其多濕熱癥而用瀉。實則痿癥虛實皆有﹐而治法總在乎陽明﹐故不曰治痿必補陽明﹐亦不曰治痿必瀉陽明﹐而獨曰」取「也﹐治病不知分經論治﹐其猶瞽者之挺埴乎。

變字解

《內經》於」肺气虛曰溺色變﹔少陰司天熱淫勝曰溺色變。「釋者多以色黃赤言之﹐實則變者﹐反乎常也﹐與尋常溺色有異﹐卽謂之變﹐如米泔色﹑敗醬色﹑黑色皆包括在內﹐不專指黃赤色言。經又云﹕」冬脈不及小便變。陽明司天燥气下陷小便變。「釋者亦多以色黃赤言之﹐此更連癃閉﹑不禁皆包括在內﹐不專指黃赤色言﹐並不專指溺色言﹐故不曰色變﹐而僅曰變也。經又曰」中气不足﹐溲便爲之變。「溲爲小便﹐便爲大便﹐此更兼大小便而言﹐凡二便之異乎常者﹐一應包括在內。而釋者亦多以溺色黃赤言之﹐得毋掛一漏萬耶﹐實則讀書不細耳。至於經云」肝熱病者小便先黃﹔胃气盛溺色黃﹔厥陰之勝小便黃赤﹔少陽之勝溺赤。「然則果系色之爲黃爲赤爲兼黃赤者﹐經固未嘗不明言之。

又王孟英《隨息居﹐霍亂論》云﹕」幹矢自遺而不覺者﹐經謂中气不足﹐溲便爲之變﹐是亦變也。「所謂不足者﹐非言中气虛也﹐以中气爲病所阻﹐則不足於降濁升淸之職﹐故溲便爲之攺常也。趙菊齋謂霍亂之吐瀉無度﹐幹霍亂之便祕不行﹐皆變也﹑皆中气爲病所阻﹐而不足於降濁升淸之職也。設泥不足爲虛﹐則諸霍亂皆當補中气爲治矣。余謂王趙以二便釋溲便﹐以二便失常釋」變「字﹐俱得經旨。但以不足於降濁升淸釋」不足「兩字﹐恐未必確。竊以邪之所湊﹐其气必虛﹐是皆因中气本虛﹐故邪得而幹之﹐有邪卽是實﹐當其邪方盛時﹐自斷無補中之理﹔及邪之旣去﹐仍宜以補善其後﹐斷未有中气本足﹐而邪能幹之者。然則其標爲邪實﹐其本爲正虛﹐故不足者﹐不必曲爲之解﹐仍以虛釋之﹐自覺直截了當。

聖人不治已病治未病解

《金匱》云﹕」上工治未病何也﹖師曰治未病者﹐見肝之病﹐知肝傳睥﹐當先實睥﹐余髒準此。「《不謝方﹟序》﹥云﹕」疾甚曰病。「謂人於已疾之後未病之先﹐卽當早爲之藥。引《說文》」疾病也﹐病疾加也「爲證。兩說不同。愚按《內經》云」善治者治皮毛﹐其次治五臟。治五臟者﹐半死半生也。以及風寒客於人﹐使人毫毛畢直﹐皮膚閉而爲熱﹐當是之時﹐可汗而發也「云云一節﹐俱可爲治未病之根據﹐以經證經﹐毫無疑義﹐故扁鵲治齊桓侯﹐在腠理﹑在血脈﹑在腸胃謂爲可治﹐在骨髓則望而卻走﹐是未病始治﹐已病則不治也。

內傷解

王孟英述其慈訓曰﹔」內傷證必求其所傷何病﹐而先治其傷﹐則病去而元自復。「古人不曰內虛而曰內傷﹐顧名思義﹐則純虛之證殊少也。徐洄溪亦云」大凡人非老死卽病死﹐其無病而虛死者﹐幹不得一。況病去則虛者亦生﹐病畱則實者亦死。「孟英又云屍𨿽在極虛之人﹐旣病卽爲虛中有實﹐然則近今醫家﹐一遇內傷﹐而專事蠻補者﹐其亦來明」傷「字之眞諦乎。經曰『」不能治其虛﹐焉問其餘。「旣云虛矣﹐猶曰治而不曰補﹐讀書細心者盍昧之﹖

記諸兄姊妹病故情形

餘同父之兄姊妹八人﹐四兄﹑六姊﹑八妹均幼殤﹐殤於何病﹖未之前聞也。二兄錦煌﹐號仲芾﹐乳名延齡﹐卒於淸江旅次﹐年十五歲。先是咸豐庚申發逆之亂﹐蘇州陷﹐先父母挈眷避難於豫晉。甲子﹐官軍復蘇城。乙丑﹐眷返裏。聞諸先母曰」在太原延齡已病﹐背腐如碗﹐臥牀不能起﹐而弗自知其痛﹐質聰﹐文字俱秀﹐先父劇愛之﹐病後不能文字﹐戲作女紅以自遣﹐未學也而能。醫曰』譬諸器﹐靈巧者易破。『歸時﹐路次兜以行﹐抵淸江﹐病經年矣。易簀時﹐神識淸湛﹐謂母曰』我目不見物『。持燈就之﹐仍曰』我目不見物『。繼曰』我不支矣『﹐遂殂。經曰』气脫者目不明『。又曰』陰虛者目盲。『此虛證也。使不遭亂在外﹐有藥餌之滋養﹐無道途之辛勞﹐安必遽天其天年。「其長兄﹑三姊﹑五兄﹑九妹之歿﹐則皆余壯年後事。長兄錦娘﹐號炳甫﹐肝旺﹐性卞急﹐形瘦色蒼﹐火體也﹐適遇拂意事﹐肝郁生火﹐延及於胃﹕﹐患中消癥﹐嗜食無饜時﹐醫處以養陰之劑﹐予曰但存其陰﹐未撤其熱﹐烏乎可﹖胃火熾甚﹐非石膏﹑知母不爲功﹐顧及本﹐其景嶽玉女煎乎﹖不聽﹐病日劇而殞。三姊歸吳氏﹐生子三女一﹐血熱而少﹐不足以養肝﹐肝气無所附南﹐遂竄入絡﹐筋拘不舒﹐气郁不散﹐而病作焉。某醫處以香燥疏肝﹐加抽搐﹐易貝賦琴先生﹐﹟處以生地﹑羚角﹑橘絡﹑葉等﹐服一劑。有孟河世醫費晉卿先生後號XX者﹐自薦﹐作外感風寒濕致痙治﹐用羌活﹑獨活等﹐連服數劑而日劇。吳族有以善鍼薦者﹐旣至﹐不以鍼而以灸﹐遂神昏面赤﹐舌漧無液﹐以至於死。夫香燥疏肝﹐是治血足而肝郁者也。某醫僅知疏肝气﹐而不知此癥之气郁﹐由於血虧而气不相附使然﹐香燥足以爍陰﹐其知之耶﹖貝醫於平肝養血淸絡中﹐略佐疏通﹐方極精當﹐而僅僅一劑﹐未竟其功﹐惜哉﹗費醫則外感內傷之未晰﹐內風外風之未辧﹐熱癥寒癥之未分﹐實醫家之門外漢﹐遑曰世醫﹐吾知九原有知﹐晉卿先生應痛哭於地下也。仲景曰」微數之脈愼不可灸。「以艾火大能傷陰也。陰虛內熱之體﹐灸之以艾﹐火气內攻﹐以火濟火﹐陰何以堪﹖仲景謂」一逆尙引日﹐再逆促命期「﹐矧乎此癥之誤﹐一而再再而三哉。五兄錦垣﹐號叔和﹐性敏﹐善文章詞賦﹐年十六卽遊庠﹐顧屢試不售﹐鬱鬱不得志﹐從大令遊宦於越﹐亦浮沈未攝一篆﹐肆志於酒以澆塊壘﹐濕積痰生﹐中气傷矣。辛亥﹐武漢革命軍起﹐越亦亂﹐避難申江﹐偶早起感風寒﹐風寒束於外﹐濕熱蒸於內﹐遂壯熱惡寒﹐舌滑膩﹐醫者初以辛涼解風熱者治之﹐不應﹐復以苦溫消痰飲者繼之﹐復不應﹐遷延焉而卒不救。九妹歸張氏﹐婉順有徳﹐孝於姑﹐姑將壽﹐自夏䢐秋﹐傍晚必登涼臺﹐勤鍼黹以備爲姑壽﹐內蘊暑熱﹐外冒涼風﹐遂患咳﹐不卽醫﹐逾半載而成勞﹐乃醫﹐無及矣﹐卒年僅二十有八。語云」傷風不醒便成勞「﹐傷風非絕癥也﹐治之非皆不醒也﹐其不醒者﹐不卽治故耳。諸兄姊妹﹐二哥九妹﹐誤於病而不卽醫也﹔長兄三姊五哥﹐誤於醫而非其冶也﹐亦可見誤死者之多﹐蜷念同懷﹐後先物化﹐孑身孤處﹐盡焉心傷矣。

記諸子女病殤情形

餘子女二十人﹐存者半﹐亡者半。長子培植﹐爲其外祖父母所溺愛﹐漲其食﹐食不節﹐得疳積癥﹐由實而轉虛﹐延鮑竺先生治之愈﹐元未復﹐逾數月﹐秋酷暑﹐侍者挾以嬉於市﹐被驚驟厥﹐未及醫﹐不逾刻而殤。是時余以赴秋試舟泊鎭江﹐夜夢齒落﹐隱爲憂﹐私以告汪賓谷表兄﹐翌日﹐諸同伴以風逆俱登岸﹐余忽忽若有失﹐辭不去﹐臥舟者竟日。家中恐餘悲﹐不使知﹐返後乃知。殤年四歲。四女長堃﹐乳媽嗜酒﹐且時以肉食食之﹐年才期﹐患泄﹐醫者或曰虛﹐或曰實。余時不知醫﹐聽之耳。旋殤。五子培榮﹐隨余上杭伍﹐早起嬉戲﹐傷於寒化熱﹐醫用牛黃淸心丸﹐遂發狂而死﹐時年十二歲。夫發狂而淸心﹐猶之可也﹔用淸心而乃發狂﹐其爲領邪入心包可知。余不憾醫﹐憾己於醫道時未明了﹐致有此失耳。七女孕時﹐母病甚﹐落蓐而卽殤。十女長平﹐先天本不足﹐尻而行﹐又傷食﹐消之﹐更傷﹐以弱病卒於上杭縣署﹐年二歲。十二女淸溪﹐體本虛﹐亦傷於食﹐醫以大黃下之﹐重虛其虛﹐以至於脫﹐時年十二歲。十六子培復﹐當暑﹐婢抱之遊園中﹐受風﹐又受驚﹐醫之不瘳。余素服韓半池大令之術﹐時在杭﹐攜兒以就診﹐登火車﹐汽笛鳴﹐兒又驚﹐抵杭﹐韓辭不洽﹐殤於杭之旅捨﹐時年二歲。十七子培釐﹐十八子培硅﹐攣生也﹐气血分而兩不足﹐一卽殤﹐一越半月餘而殤。十九女患痘﹐時旅滬上﹐天花時行﹐偶出﹐感其气遂病﹐時余𨿽知醫﹐而不精於痘﹐痘出徧身首無隙﹐如水泡﹐中有黑點﹐內有一大者﹐延他醫治之﹐不愈﹐殤年二歲。其間長堃﹑培榮﹑淸溪三人﹐似皆可治而失治﹐余由是愈以醫藥爲可懼﹐亦由是愈以醫藥爲宜究。

記何鴻舫先生療先母瘻癥﹑先兄痢疾情形

同治戊寅季春﹐先君仁卿公見背﹐先慈汪太淑人﹐以气血素虧之體﹐驟遭此變﹐心勞力瘁﹐遂得痿癥﹐不起牀者經年。己卯秋﹐外叔祖汪安齋公病﹐迓名醫何鴻舫先生於重古﹝固﹞﹐先慈轉延其診治。先生與先大母舅汪子緝本交好﹐先君亦與稔﹐至是診畢﹐責余昆季曰﹕」余與君家系世交﹐此病起時何以不早告﹐致困牀褥者經年﹐幸也今尙可治。「遂索紙出方者二﹐一先服數劑﹐一接服數十荊﹐復屈指計曰﹕」明年仲春可起行矣。屈時侍爾夫人來重固﹐當爲轉方。「當時聽其言﹐疑信參半﹐姑服其方﹐日有起色﹐至正月而可扶牀以行﹐二月而不扶亦能行﹐異哉﹗於是赴重固轉方﹐且致謝焉。余是以知醫之能起廢疾矣﹐己丑秋﹐五兄叔和應秋試﹐患濕瘡﹐將入闈﹐求速愈﹐用一掃光治之愈﹐實劫劑也。旋返﹐在禾郡汪氏寓﹐疾復作﹐變爲痢﹐禾醫治之匝月﹐痢已止﹐口糜呃逆﹐神倦無力﹐不思食﹐有欲脫之狀﹐時先母亦在禾﹐信至家﹐告病亟﹐速余往。余素服何醫﹝指何鴻舫﹞之神﹐遣僕持函往邀之﹐余亦卽赴禾﹐至則醫曰病去矣﹐體虛甚﹐宜進補﹐用阿膠等﹐煎成爲貓所傾﹐再煎再傾﹐異之。余曰」何先生來否卹有確信「﹐盍停藥以俟之。傍晚何先生至﹐診脈良久﹐忽仰首曰」三焦均未通柰何﹖「旋檢從前所服方﹐依次閱之﹐至末頁﹐見阿膠方﹐忽拍案曰」此方服否﹖服則不救矣。「因告以爲貓所傾者再﹐未之服。何曰」未服則猶可。「因謂余曰」口糜﹐濕滯燻蒸也。﹐呃逆﹐下不通反乎上也﹐不思食﹐濕滯阻塞也。大實若羸﹐三焦均窒﹐須導之﹐仍痢乃佳。「並曰」病不去則終死。余與君家系世交﹐不作應酬方﹐余宿舟候信﹐服余劑﹐夜仍痢﹐則有生機﹐明當再診。設通之而不通﹐余劑適更速其斃﹐期在明日。余亦明早返棹矣。「言之甚決。余因將再痢可愈之說﹐稟我母﹐告我嫂﹐其不復痢則斃之說﹐不敢言也。憂甚﹐徹夜無寐﹐天微明﹐內室門啟﹐有婢出﹐亟詢之﹐白昨夜又痢十一次﹐狂喜﹐亟登舟告何先生﹐先生亦喜﹐登岸再診﹐診畢曰」可以生﹐但需時日耳。「﹐又曰」余女病甚危﹐須急返待余治﹐故婿同來。「先生之婿﹐彭君文伯﹐本余友﹐彭亦急促其翁返﹐堅畱之不可。余曰」我不知醫﹐先生去﹐無繼其任者﹐是先生生之而復棄之也﹐柰之何﹖「先生尋思良久日」有松江王松亭者﹐余門下士﹐在禾行醫﹐盍覓之。「遣僕四出﹐未幾﹐王醫來﹐詢之乃王斗槎之弟﹐斗槎亦余至交也。何乃疏方二紙﹐一爲痢未淨之方﹐一爲痢已淸之方﹐紙背列藥幾滿﹐見何證﹐有何脈﹐則增減何味﹐蓋一方而不啻數十方焉﹐將方交王醫﹐一一爲王預言將來之情狀﹐且謂必依次下五色痢﹐初靑﹐黑次之﹐黃次之﹐赤次之﹐白又次之﹐無害。詢其故﹐曰」積應髒色也﹐肺位最髙﹕白積下則痢淸矣。「又屈指計曰」某日晨必神沈欲脫﹐勿藥勿擾﹐靜俟之﹐無害。「詢其故﹐曰」霜降節令也。气先三日至﹐常人不覺﹐而病人則必加劇耳。「繼而王醫守其方治之﹐盡如其言﹐愈。余是以知醫之能殺人能生人矣﹐余之究心於醫術﹐自見何先生愈我母﹑我兄病而始。

記繼室汪氏怯病治愈情形

丙午春﹐余以忤長官罷職歸﹐寓湖州﹐子女林立﹐而宦囊如洗﹐繼室汪氏憂甚﹐肝郁生火﹐木火刑金﹐得咳癥﹐余不敢自醫﹐延醫醫之﹐久不愈﹐且日劇﹐加經斷﹑吐血﹐繼以白血﹐大便艱﹐醫咸曰」怯成矣。「辭不治。余乃徧檢方書﹐用《幹金方》意﹐以生粉沙參一味治之﹐日服五錢。五日後﹐便中下血塊者一﹐再服﹐又下血塊者二﹐咳頓止﹐乃以百合﹑冬虫夏艸兩味常服之﹐元日復﹐飲食漸如常。又數月﹐覺腹脹如向來經將至之狀﹐余亦意其可至也﹐用丹皮之辛以動之﹐丹參之鹹以降之﹐果通﹐病全愈。始終未用養陰養血之套藥也。蓋肺與大腸相表裏﹐髒病而驅之自腑出﹐則肺不病﹐肺不病則自能制肝﹐𨿽病起於肝﹐未嘗治之而火自平矣。

記侄培勛生時僵﹑子培治病厥均獲救情形

外祖汪星階公名曜奎﹐好方書﹐輯有《續經驗方》行世﹐故先母汪太夫人﹐竊聞諸論﹐備知方法﹐常曰」藥性吾不知﹐但聞方法之有益無害者﹐默志之﹐亦足以備緩急。﹐﹐長嫂周氏懷孕七月﹐患瘧﹐寒戰劇﹐胎爲之墜﹐時𨿽七月﹐而秋寒特甚﹐胎下無啼聲﹐面色白﹐肢冷气絕﹐母命勿斷其臍﹐以紙撚蘸香油燻之﹐並徐擠其暖气送入腹﹐燻至臍枯而斷﹐搦以指﹐弗使泄气﹐乃紮束﹐而兒早呱然醒矣﹐卽今三侄培勛也。案薛己治荊婦孟冬分娩艱難﹐勞傷元气﹐產子已死﹐用油撚燃燒斷臍﹐藉其气以暖之﹐俄頃忽作聲﹐苟非素知此法﹐幾何不誤一命耶﹖其小兒胎墜七月者可生﹐八月者反不生﹐何也﹖以七月爲陽月也。二子培治﹐驟患厥﹐手足逆冷﹐勢劇不及延醫﹐母曰「厥逆有寒熱之分﹐藥非醫來弗誤投。有法在﹐不分寒厥﹑熱厥可用者。」命抱入密室不透風處﹐以巾多幅絞熱水﹐數人分熨其四肢﹐稍冷卽易﹐弗暫停﹐俄而漸溫﹐乃延醫診治之而愈。又先母於諸婦生產時﹐必預備千年X﹝疑艾﹞一盆﹐早收惡露穢气也﹔醋﹑炭兩物﹐曰防血暈也﹔冬月則火鑪﹐曰禦寒气也﹔夏月則井水﹐曰收暑气也﹔以及參湯﹑洋參湯﹑白花益母艸湯罔弗齊﹐並曰「寧備焉而不用﹐勿用焉而不備。」

記三女長鈞病熱厥﹑八女佩玢慢脾獲愈情形

三女長鈞數歲時﹐在其外家南塘鎭張氏﹐患病手足厥冷﹐鄕醫有王姓者﹐處以肉桂﹐內弟張君駿八﹐以鄕間藥不良﹐遣人來城購取﹐並通信告余﹐余瞿然曰「厥有寒熱之殊﹐肉桂可輕試耶﹖」遂懷藥﹐邀城醫李彤伯先生同赴鄕﹐李診之曰「熱厥也。」治以四逆散而愈。向使鄕有佳桂﹐誤一命矣。

八女佩玢﹐余以斷弦無內助﹐寄養於禾郡叔和五兄處﹐患驚﹐日久不效﹐加劇。余聞信飛棹往﹐見其面色咣﹐唇舌色淡﹐啼如鴉而低﹐亦無多聲﹐伏乳婦肩﹐若倦甚者﹐欲睡而睡不安﹐不思乳﹐小便淸﹐大便溏﹐而神識則甚淸﹐檢所服方﹐皆消痰﹑淸火﹑散風﹑止驚之劑﹐所以治急驚風者也。余時𨿽喜覽方書﹐不甚了了﹐疑屬《福幼編》所謂慢脾者﹐然禾醫盡延過﹐無可商酌﹐姑用莊在田法﹐以附桂萸術姜五味熬濃汁﹐令乳婦頻頻飫之。時餘六母舅汪公爾祉亦寓禾郡﹐開方後﹐謁母舅﹐母舅問狀﹐告以故﹐母舅詫曰「爾知醫耶﹖附桂可亂用耶﹖」余因之轉疑慮﹐姑察其藥後何狀﹐則安睡矣。﹔睡甚久﹐醒則索乳矣。疑乃釋﹐遂依據莊氏法以治之﹐獲瘳。時實未能眞知灼見也﹐詭遇耳﹐略知醫理而未能精通者﹐幸勿效諸。

記侄培本故於腫病情形

侄培本﹐號心源﹐患腹腫﹐醫作濕熱實癥治﹐用中滿分消湯去參萸二姜﹐余素知其腎虧﹐曰「此病實中有虛﹐須兼顧本。」並檢示以各方書。不聽﹐旣而愈﹐更以余爲謾言矣。余與旁人言﹐必復發﹐旣而果然。醫不知變﹐仍治以前法﹐僅加白術﹑山藥等健睥藥。余曰「殆矣。」適侄婿曹融甫來﹖名醫曹智涵之子也。余謂侄曰「盍邀諸。」曹診畢﹐用金匱腎气丸加減焉﹐而易以湯。侄輩素懼附桂之熱者﹐不敢飲。病日篤﹐遂卒。卒時見種種心腎不交象﹐余曰「藥旣對病﹐𨿽附子﹑肉桂之大熱﹐石膏﹑龍膽之大寒﹐麻黃﹑細辛之外竄﹐大黃﹑芒硝之下奪﹐俱足以生人﹔苟不對癥﹐卽小小感冒﹐風溫而治以卒溫之荊防﹐風寒而治以辛涼之前蒡﹐亦足以輕病轉重﹐倘怵於大熱大寒而不同﹐古宋何必有此藥哉﹗

記侄培俊夫婦﹑再侄成懋均死於傷食情形

從侄培俊﹐號君彥﹐遇拂意事﹐肝本郁﹐飽食後遊畱園﹐見有市蟹粉饅頭者﹐素所嗜﹐又食五枚。﹐返家而厥﹐食厥也﹐旋醒﹐醫來用消導藥。余曰」食在胃中則宜消﹖轉入大腸則宜下﹐今滿塡至膈﹐盍用吐法﹖「醫曰」吐則气逆﹐其如再厥何﹖「余曰」誠哉﹐是言也。但膈與胃腸食滯充塞﹐气道艱通﹐轉輸亦鈍﹐必俟大腸之宿垢下﹐而後胃之宿食動﹐必俟胃之宿食化而轉入腸﹐而後胸膈胃口之新食入於胃﹐入於胃仍必俟化而轉入腸﹐恐病去而﹗气液與之俱去耳﹐因知吐法非萬全也。但考古謂新食宜吐﹐宿食宜消亦非無見﹐使吐而不再厥﹐或厥而卽醒﹐食去其半﹐气得其通﹐便易於措治矣。﹐﹐未敢試﹐滯盡下而脫。侄婦程氏﹐卽君彥之室也﹐曾有血癥﹐亦不常發﹐患虛信補﹐但聞補者卽嗜之﹐余勸曰「虛有陰陽气血之分﹐卽物有補陰﹑補陽﹑補气﹑補血之別﹐況血癥未必卽屆虛乎﹖」不聽﹐常服紫河車。余又勸曰「紫河車之爲物﹐罕可用者﹐以其或有黴病蘊毒之胞﹐食反有害。」﹐亦不聽﹐某日與其母其兄會飲﹐有辛辣物﹐食過量﹐飽食塡膺﹐息驟湧﹐狂吐﹐繼以血﹐血不止﹐醫治之無效。後余在濟陽﹐得家報﹐知再從侄成懋﹐系君彥之次子也﹐亦以傷食失治而殞。夫婦父子三人﹐均死於食﹐語曰「禍從口出﹐病從口入」﹐謂言之不可不愼﹐食之不可不節也﹐可不儆哉﹗

以上八則﹐丙辰陰曆九月十二日在濟陽署﹐公餘之暇﹐寂坐衙齋﹐默計十年前三姊於是日身故﹐爲之愴然﹐因追憶情狀﹔﹐沘筆爲記﹐並連及數事﹐醫愈者少半﹐醫死者反大半﹐宜乎古人謂「不服藥爲中醫」哉。醫談錄舊﹝陸晉笙弁言﹞閱舊小說家往往記載醫事﹐其間頗有中肯要處﹐因而掇拾﹐輯爲一帙﹐玆者印鄙著﹕《景景醫話》﹐以其相類也﹐故附編於後。

三焦有名無形辧

明﹟仁和姜蓉塘南《半村野人閒談》載蘇黃門《龍川志》云﹕彭山有隱者﹐通古醫術﹐與世諸醫所用法不同﹐人莫知之。單驤從之學﹐盡得其術﹐遂以醫名於世。治乎中﹐予與驤遇於廣都﹐﹟論古今術同異﹐驤旣言其略﹐復嘆曰「古人論五臟六腑﹐其說有謬者﹐而相承不察﹐今欲以告人﹐人誰信者﹐古說左腎其府膀胱﹐右腎命門其府三焦﹐丈夫以藏精﹐女子以系包﹐以理言之﹐三焦當如膀胱﹐故可以藏有所系﹐若其無形﹐尙可以藏系哉﹖且其所以謂之三焦者何也﹖三焦分布人體中﹐有上中下之異﹐方人心湛寂﹐欲念不起﹐則精气散在三焦﹐榮華百骸﹐及其欲念一起﹐心火熾然﹐翕撮三焦精气﹐入命門之府﹐輸瀉而去﹐故號此腑爲三焦耳。世承叔和之謬而不悟﹐可爲長嘆息也。」予甚異其說﹐後爲齊州從事﹐有一舉子齊遁者﹐石守道之婿也﹐少嘗學醫於衛州﹐聞髙敏之遺說﹐療病有精思﹐予爲道驤之言﹐遁喜曰「齊嘗大饑﹐羣句相臠割而食﹐有一人皮肉盡而骨脈全者﹐遁以學醫﹐往觀其五臟﹐見右腎下有脂膜如手大者﹐正與膀胱相對﹐有二白脈自其中出﹐夾脊而上貫腦﹐意此卽導引家所謂夾脊雙關者﹐而不悟脂膜如手大者之爲三焦也。單君之言﹐與所見懸合﹐可以正古人之謬矣。今醫家者流﹐皆執叔和三焦無狀空有名以自信﹐不聞有此說﹐故錄之。燧按﹕謂三焦有名無形始於秦越人﹐然愚以爲乃軀殼內臟腑外之脂膜髙處﹐焦者髙也﹐非气也﹐但以气道所流通﹐用藥則宜气藥而不宜血藥耳。

病笑

徳淸陳雲瞻尙古《簪雲樓雜說》載﹕先達李其姓﹐歸徳府鹿邑人也﹐世爲農家。癸卯獲雋於鄕﹐伊父以喜故﹐失聲大笑﹐乃春舉進士﹐其笑彌甚﹐歷十年擢諫垣﹐遂成痼疾﹐初猶間發﹐後宵旦不能休﹐大諫甚憂之﹐從容語太醫院某﹐因得所授﹐命家人紿乃父云」大諫已歿。「乃父慟絕幾殞﹐如是者十日﹐病漸瘳。佯爲郵語云」大諫治以趙大夫﹐絕而復蘇。「李因不悲﹐而笑癥永不作矣。蓋醫者意也。過喜則傷﹐濟以悲而乃和﹐技進乎道矣。燧按﹕此深得《內經》」喜傷心﹐恐勝喜﹔恐傷腎﹐思勝恐﹔思傷脾﹐怒勝思﹔怒傷肝﹐悲勝怒﹔憂傷肺﹐喜勝憂「之旨﹔﹐知此可與言治七情病矣。

過食辛辣成毒

又載烏程顧文虎﹐累葉簪纓﹐習享丰豫﹐忽一日﹐促家人持竹批﹐解褲受杖﹐後習爲故常﹐用稍輕﹐輒加呵責﹐或反以杖杖之﹐必重下乃呼快心﹐如是數年﹐漸覺疼痛而止。醫者聞之曰」過嗜辛辣發物﹐則熱毒內訌﹖因成奇癢﹐適打散不致上攻﹐否則疽發背而死矣。「此富貴之人炯鑑也。

頭痛

《譚瀛》云﹕山右傅靑主徵君山﹐精醫﹐今所傳世者﹐僅婦科書﹐顧不徒精婦科也。有同鄕某﹐客都中﹐忽患頭痛﹐經多醫不效。聞太醫院某公爲國手﹐斷人生死不爽﹐特造請診治﹐公按脈畢﹐命之曰﹕」此一月癥也﹐可速歸家料理後事﹐遲無及矣。「某聞怏怏歸寓﹐急治任兼程旋裏。會徵君入都﹐遇諸途﹐問某歸意﹐以疾告﹐曰太醫院某君﹐今國手也﹐盍請治之﹖某嘆曰」僕此歸﹐正遵某公命也。「乃具告所言。徵君駭﹔曰﹕」果爾柰何﹖試爲汝詠之。「按脈良久﹐嘆曰﹕」某公眞國手也﹐其言不謬。「某固知徵君技不在某公下﹐泫然泣曰﹕」誠如君言﹐某眞無生望矣。然君久著和緩名﹐竟不能生死人而肉白骨乎﹖「徵君又沈思久之﹐謂曰﹔」汝疾萬無生理﹐今思得一法﹐愈則不任功﹐不愈亦不任過﹐汝如法試之何如﹖「某大喜求方﹐徵君命歸家徧覓健少所著舊氈笠十餘枚﹐煎濃湯﹐漉成膏﹐旦夕服之。疾果瘥。尋至都中﹐見徵君﹐喜慰異常。趨往謁某公﹐公見某至﹐瞿然曰」君猶無恙耶。「具以徵君所治之法告之﹐公嘆曰﹕」傅君神醫﹐吾不及也。吾初診汝疾﹐系腦髓虧耗﹐按古方惟生人腦可療﹐頤萬不能致﹐則疾亦別無治法。今傅君以健少氈笠多枚代之﹐眞神手﹐吾不及也﹐若非傅君﹐汝白骨寒矣﹐謂非爲鄙人所誤耶﹗「

解鹵汁

紀曉嵐昀《如是我聞》載﹕飲鹵汁者﹐血疑﹝凝﹞而死﹐無藥可醫。裏有婦人飲此者﹐方張皇莫措﹐忽一媼排闔入曰」可急取隔壁賣豆腐家所磨豆漿灌之。鹵得豆漿﹐則凝漿爲腐﹐而不至於凝血。我是前村老狐﹐曾聞仙人言此方也。「

經阻腹大嘔不納谷

上海毛祥麟對山《快心醒睡錄》﹐載治繆理堂司馬細君﹐經阻年餘﹐腹形漸大﹐嘔不納谷﹐日僅飲藕汁一二杯﹐已待斃矣。延余往診﹐見其弱不勝衣﹐喘不成語﹐按脈左三部細若遊絲﹐而右關獨大﹐知疾在厥陰而損及太陰﹐閱前醫立案﹐或言气言聚﹐或言癥瘕﹐雜投辛香燥散﹐以至危殆﹐爰以甘緩之劑﹐一進而逆止﹐再進而食增﹐繼以育陰益气﹐經月而脹滿悉除矣。是癥初不過液枯气結﹐木乘中土﹐惟攻伐過甚﹐陰液日涸﹐遂至肝陽莫制﹐陽明受困﹐夫陽土喜柔﹐甘能緩急﹐進甘緩者﹐治肝卽所以救胃﹐此一舉兼備法也。

浮腫

毛又云﹕」癸丑寓鄕﹐有舵工子﹐夏患瘡癢﹐醫投苦寒之品﹐至秋漸至浮腫﹐繼延幼科﹐更進利導﹐腫勢日甚﹐病及半年﹐僅存一息﹐絕食已二日矣。或謂余知醫﹐其父遂踵門求治。余鑑其誠﹐往視﹐腫勢已甚﹐面目幾不可辧﹐脈亦無從據按﹐因思病久必虛﹐且多服寒涼﹐脾土益衰﹐而及於腎﹐腎水泛溢﹐三焦停滯﹐水滲皮膚﹐注於肌肉﹐水盈則气促而欲脫﹐擬急進獨參湯以助肺气﹐蓋肺主一身气化﹐且有金水相生之義也﹐時鄕間無以覓參﹐乃以仙居術一兩﹐令濃煎﹐盡一器服之﹐喉間痰聲覺漸退﹐於是特進六君﹝子湯﹞﹐重用參術﹐甫半月而腫盡消。此二癥皆以平淡取效﹐可見方不在奇﹐在用之得當耳。

霍亂吐瀉

毛又云﹕夏令暑熱炎蒸﹐濕濁上騰﹐人在蒸淫熱迫中﹐設或正气不足﹐最易感病﹐矧南方地卑气薄﹐更多中痧吐瀉之癥。推其致病之原﹐或過於貪涼﹐風寒外受﹐或困於行路﹐暑濕相干﹐或口腹不愼﹐爲冷膩所滯﹐或飲食不節﹐使輸化失宜﹐或感時行疫癘之邪﹐或觸穢惡不正之气﹐皆能致脾土不運﹐陰陽反戾﹐升降失司﹐卒然腹痛﹐上下奔迫﹐四肢厥冷﹐吐瀉並作﹐津液頓亡﹐則宗筋失養﹐故足攣筋縮﹐先起兩腿﹐或見四肢﹐名曰霍亂轉筋﹐生死瞬息。年來此癥大行﹐我色地窄人稠﹐互相傳染﹐甚有一家數人﹐同時告斃﹐深可畏也。玆故不揣鄙陋﹐爰擬一方﹐名曰聖治﹐入夏可預合備用﹐如遇疫癘時行﹐痧暑並觸﹐或感穢﹐或入病家心懷疑慮﹐胸覺痞悶時﹐藉以一丸入口﹐以解穢卻邪﹐勿亂其气。方用正號仙居野術﹐烘燥勿令焦黑二兩﹐眞川厚朴二兩﹐白檀香研細末一兩﹐眞降香研細末一兩﹐新會皮用鹽水炒二兩﹐以上五味﹐再同研爲極細末﹐以廣藿香六兩煎濃湯﹐泛丸如大黃豆大﹐每服二三丸﹐細嚼和津咽下。按術味甘能和脾﹐苦能燥濕﹐定中止嘔﹐扶正卻邪﹐開胃气以除積飲﹐故用以爲君﹔朴苦辛能瀉實而化濕﹐平胃調中﹐消痰行水﹐兼治瀉痢嘔惡﹔陳皮爲脾肺气分之藥﹐能快膈導滯﹐宣通五臟並可除寒散表﹐故用此二味爲臣﹔檀香調脾利膈﹐正气驅邪﹔降香能辟穢惡怪異之气﹐故用爲佐使﹐藿香稟淸和芬芳之气﹐爲達脾肺之要藥﹐气機通暢﹐則邪逆自定﹐故用爲引﹐其曰聖治者﹐以聖人有治病治未病之旨﹐蓋思患預防﹐莫若服藥於未病之先﹐使輕者解散﹐而重者化輕﹐未必非卻病養生之一助云。

生螺鯁喉

《譚瀛》載富翁某﹐中年舉二雄﹐甫周啐﹐忽終日啼哭﹐滴乳不食﹐舉家憂惶﹐延多醫商治﹐籌商立方﹐藥不下咽﹐束手無策﹐次第散去﹐中有某醫﹐素專治小兒﹐其術甚精﹐再三諦視指紋﹐知兒固無病﹐竊希厚酬﹐獨畱不去﹐而展轉思維﹐卒不諭其啼哭不乳之故﹐偶遊後園﹐見乳姆於荷池爲兒洗濯衣袴﹐蓬頭悲泣﹐問其何泣之哀﹐答曰「妾一家老幼不下十口﹐皆賴妾在此乳兒﹐得不凍餒﹐今兒疾不治﹐一家斷難存活﹐那得不哭﹐」醫聞是乳姆﹐其心忽動﹐乃曰「我醫也﹐再四諦視指紋﹐兒實無病﹐但不諭其啼哭不乳之故﹐汝若知之﹐可悉告我﹐我當設法治之。若是則汝家溫飽﹐我亦得厚酬矣﹐未審汝知之否﹖」乳姆聞之﹐惶遽投地﹐悄語之曰「先生必祕勿告翁﹐妾乃敢言。」醫曰「諾。」乃曰「前日抱兒戲池畔﹐兒掬石上生螺﹐納諸口中﹐妾急以指掬之。已鯁喉際﹐從此啼哭﹐滴乳不食﹐此致病之由﹐惟妾一人知之﹐先生未審果能治之否﹖」醫撫掌笑曰「得之矣。」見翁﹐笑賀曰「頃思得一良法﹐疾可立愈。」囑翁速購肥鴨百頭﹐繩系其足而倒懸之﹐以盎承鴨嘴所流漁﹝涎﹞沫若千﹐用銚頻挹注兒口中﹐不炊許時﹐兒啼哭頓止﹐且以手索乳哺矣。

轉女爲男

天長宣鼎瘦梅《夜雨秋燈錄》載﹕吾鄕史苕楣明經﹐爲人慷慨好施﹐老年望孫念切﹐子婦懷孕﹐未卜男女﹐時有精岐黃之迫﹐不屑以醫名者﹐苕楣延診﹐其人曰「脈主得女﹐然吾翁之善﹐可回天意﹐請竭吾術﹐使轉爲男﹐以報知己。第陽莖須移一肢攺造﹐得男必缺一肢﹐翁願之否﹖」苕楣詫曰「先生之學﹐素所敬佩﹐不意竟能化女爲男﹐無已﹐請移其足趾﹖無礙觀瞻﹐更妙。」其人曰「不能。上可移下﹐下不能移上。再三籌度﹐惟兩手小指無用﹐可以挪借。」苕楣欣然諾謝﹐遂設鑪煉藥﹐佩服兼行﹐及期﹐果產男孩﹐手僅八指﹐見客靦腆﹐宛若閨閣中人。

又載姑蘇有老翁﹐富而無嗣﹐僅生一女﹐及笄病篤﹐醫皆束手﹐聘名醫葉天士診之﹐笑曰「是非病也。肯以若女爲我女﹐且從我遊﹐百日後﹐還閣下以壯健者﹐如遲疑不決﹐是翁自殺之﹐死非正命﹐良可哀也。」翁詫曰「誠如是﹐願以千金爲壽。」天士攜歸﹐另潔密室選婢之美而艷者﹐使伴女宿﹐囑曰「此汝姑也﹐終身依依在是﹐順姑無違﹐稍有拂逆﹐致增其病﹐惟汝是間。」於是日給藥餌﹐恆往困之﹐見女體漸壯﹐容漸舒﹐與婢情纖日密﹐形影相隨﹐知事已遂﹐遽入其室﹐迫喝婢日「汝與姑所作何事﹖我窺覘洞徹﹐必盡言之﹐如敢隱諱﹐將以刑求﹐毋自苦也。」婢視女而泣﹐女忸怩曰「婢之伴我﹐翁之嚴命﹐如違應責﹐順何罪耶﹖」婢因曰「是主陷奴耳。以郎君僞稱義女﹐而使奴同衾枕﹐違旣不敢﹐從又獲咎﹐使奴置身何地﹖」天士大笑曰「已順從姑耶﹐方爲汝喜﹐豈汝責耶﹐速女攺裝﹐去發而辮之﹐以藥展其弓足﹐衣冠履舄﹐居然男子。延其父至﹐而告曰﹕」閣下以子爲女﹐僞疾誑我﹐誤使義女伴之﹐今爲其所亂﹐將如之何﹖「翁愕然﹐不解所謂﹐乃使兩人出拜﹐顧而大樂﹐願以婢爲兒婦﹐與天士結爲姻婭﹐往來無間。

《鄕序》曰﹕」變女爲男之法﹐見於醫經﹐史以盛徳而遇良醫﹐理所應得﹐無足怪者﹟﹐惟葉所治之女﹐其醫經所載之五不男耶﹐名曰「天捷妬變半」。任衝不盛﹐宗筋不成曰天﹔值男卽女﹐值女卽男曰捷﹔男根不滿﹐似有似無曰妬﹔半月爲男﹐半月爲女曰變﹔𨿽有男根﹐不能交媾曰半。此五等人﹐狀貌血气﹐本具男形﹐惟任衝二脈不足﹐似男而不成其男﹐爲父母者﹐誤以作女﹐年至十六﹐气足神旺﹐陽事興矣﹐郁不得發﹐是以病篤﹐幸遇名醫﹐充以妙藥﹐誘以所欲﹐自然陽莖突出﹐不復女矣。吾意五不男中﹐除天閹外﹐皆可以藥救也。

環唇疔

《譚瀛》載杭城某富翁﹐好行善﹐一子七歲﹐環唇生七疔﹐痛徹心髓﹐癥甚危殆﹐凡精岐黃者﹐皆羅致家中﹐商榷立方﹐卒無效。創且日甚﹐水漿不入﹐醫謝無能﹐相率辭去。翁愁思無策﹐坐待其斃而已。忽有嫗丐於門﹐聒求無厭﹐閽者呵之﹐翁聞﹐出責閽者﹐如言給媼。媼見翁淚承睫﹐詰知兒疾﹐曰「此名七星攢月﹐危癥也。惟十二歲內小兒所下蛻虫百條﹐搗餅﹐疊敷之可治。」翁聞媼言﹐入諭於眾﹐比出延媼﹐不知所往。而所給之物固在﹐驚以爲神。如媼言﹐懸格徵求﹐凡有小兒者﹐咸以藥下擾虫﹐爭獻求嘗﹐敷之果愈。燧按﹕唇爲脾胃之應﹐如無蛔虫﹐以雞內金﹑知母爲末﹐加五穀虫共搗塗之亦可。

實熱內伏

又載錢福耀﹐好善知醫﹐治疾不責謝﹐元旦山行﹐見兩叟坐地談醫﹐一叟蒼髯垂胸﹐一叟丰頤微髭﹐錢頓觸所好﹐拱手請教。蒼髯者笑曰「汝亦知醫耶﹖」﹔對曰「然。」曰「醫有』三審﹐汝知之乎﹖」曰「何謂三審﹖」曰「一審色﹐二審舌﹐三審脈。」凡爲人治疾﹐先審面色﹐由色而辧五行﹐或宜相生﹐或宜相克﹔次審舌﹐辧其枯潤﹔次審脈之浮沈遲數﹐以分表裏虛實﹐而決其風寒濕熱。三審旣確﹐然後斟酌立方﹐百不失一。汝第識吾言﹐神而明之﹐能事畢矣。錢頓首領教﹐請問兩叟姓名﹐微髭者指蒼髯者謂曰「此三國時華元化先生﹐予乃唐時孫思邈也。」錢大驚﹐知爲遇仙﹐急僕伏叩首﹑及仰視﹐杳矣。自是醫理日進﹐會太守有母﹐暑月患疾﹐衣重裘尙自惡寒﹐羣醫僉以熱劑投之﹐不效。延錢診治﹐觀病者兩顴赤﹐舌色黑燥﹐確系實熱內伏﹐攻去內熱﹐外邪自去﹐急命飽飲瓜汁﹐少選﹐泄去惡滯﹐﹝亻纍﹞然熟睡﹐寤後﹐汗出如雨﹐其疾良瘥。

虛寒中風

又載中丞某公﹐於中秋忽白睛上泛﹐驟然倒地﹐手足攣搐﹐多醫相視﹐不敢立方﹐錢見某公面白微靑﹐舌白而潤﹐意中秋金气得令﹐涼風乘虛而入﹐引動內風﹐癥屬虛寒﹐治宜扶火泄金﹐培土制木﹐遂進參芪術桂等藥﹐而疾頓愈。

膈

東軒主人《述異記》載﹕楚武昌府漢陽門內﹐舊有陳友諒廣積倉基﹐今皆爲民治﹐康熙甲子年﹐有地中掘得黑米者﹐黑如漆﹐堅如石﹐炒之卽松﹐研爲末﹐治膈癥如神。臨海教諭吳牖丹在楚殺見言之。

失明

祖臺之《誌怪錄》載﹕吳中書郎盛衝至孝﹐母王氏失明﹐衝暫行勒婢食母﹐婢乃以蠐螬齏食之﹐王氏甚美﹐然非魚肉﹐母謂衝曰﹐汝試問之﹐旣而問婢﹐服實見蠐螬。衝抱母慟哭﹐而目立開。《本艸經》曰「蠐螬一名蟦齊﹐主治血瘴。」

痘

《時報》載淩頌和《患痘須知》九條云﹕一痘發五六日痘當出齊﹐看是否出齊﹐以腳心爲驗﹐腳心有痘則出齊矣。然痘稀少者亦不拘此﹐總以邪熱退而痘爲出齊矣。若一發便出齊者﹐勢必重也。一先發驚而後發痘者多安﹖先發痘而後發驚者多危﹐名曰驚痘。一用手揩摩面頰如紅隨手轉白﹐白隨轉紅﹐謂之血活可治﹐如揩之不白舉之不紅﹐謂之血枯﹐𨿽疏難治。一痘未開盤而頭面先腫﹐此元气大虛﹐名爲虛腫﹐非起脹也﹐其痘不能起脹﹐宜大補元气﹐腫自消而脹自起﹐若痘已回而腫不消﹐是元气大虛﹐不能攝毒盡化爲漿﹐餘毒畱於肌膚之間所致。﹔一痘從正額兩顴先見者多順﹐人中﹐口鼻先見者多險﹐或口唇﹑目胞先浮腫者﹐此脾胃受毒尢險﹐太陽頤腮耳先見者多逆﹐其不能先見於上部而反見於下部者﹐亦元气不振耳﹐其起漿收痂亦回。一諸處痘不起﹐惟面部及臀上痘有漿起綻者可治。有面部痘好﹐惟鼻上無痘﹐或有痘不出綻行漿者皆難治。四肢有漿惟身面無漿者難治。全身痘漿灌足﹐惟面上不行漿者死。全身痘色紅活﹐惟面部焦枯者難治。周身痘好﹐惟兩足膝下全無者凶。若面半以上稠密灰滯﹐而面半以下勻明綻澤者﹐名云掩天庭難治。抑諸處出齊勻朗紅潤﹐而腰間稠密灰滯作痛者﹐名纏腰﹐此毒滯於陰﹐不能成漿﹐九日危﹐遲則不過十一日也。一痘色紫中帶黑焦枯者﹐乃純陽無陰之癥﹐其人必口漧畏寒﹑小便短大便結﹐宜淸火解毒﹐但得灌漿﹐猶望生活。一顆粒疏綻﹐根盤紅潤﹐精神爽健﹐二便如常﹐吉痘也﹐勿藥有喜。一痘中有紫黑漧硬﹑暴脹獨大﹐腳無紅暈或疼或不疼者﹐卽痘疔也﹐痘疔能閉諸毒﹐未齊有疔則諸痘不能出﹔旣齊有疔則諸痘不能起脹﹔行漿時有疔則諸痘必致倒陷﹐故初出時見有紫黑獨大之點﹐恐其成疔﹐卽宜以銀鍼挑破﹐吸盡毒血﹐然後以拔療散敷之﹐次日復看﹐若再硬脹﹐仍然刺破﹐以前藥敷之﹐必轉紅活方可已也﹔若鍼挑不動﹐手撚有核﹐則成療矣﹐須用鍼從四邊刳開﹐以小鉗鉗出﹐其形如療﹐有寸許長﹐拔去其療﹐仍以前藥敷瘡口﹐乃可無虞。又四肢有痘﹐慘暗堅硬而甚痛﹐或外無痘而內有核作痛者﹐亦痘疔也﹐宜以艾火燒之卽愈﹐或以燈火烙之亦效。若不急治﹐則此粒痘深陷穿筋透髓而爛見骨﹐甚可畏也。又天庭有黑點﹐心窩舌上必有疔﹔地角有黑點﹐陰囊陰戶必有疔﹔兩顴有黑點﹐兩腋必有疔﹔準頭有黑點﹐四肢必有疔﹐此觀顯可知其隱﹐又不可不詳也。又痘大色黃如金者﹐名賊痘﹐大而黑者爲痘疔﹐當以銀鍼挑破吸盡毒血﹐拔疔散敷之。附拔疔散方﹕水飛明雄黃二錢。胭脂粒五錢﹐無則胭脂膏亦可﹐共爲細末。凡遇痘疔﹑賊痘刺出黑血﹐敷之立能止痛﹐神效。儻舌上痘疔﹐用銅綠﹑銀朱﹑朱砂﹑雄黃﹐人中白等分﹐共研勻擦之。

食鴨成癥

宋﹟劉敬叔《異苑》載﹕元嘉中章安有人噉鴨肉﹐乃成瘕病﹐胸滿面赤﹐不得飲食﹐醫令服秫術瀋﹐須臾煩悶﹐吐一鴨雛﹐身啄翅皆已成就﹐惟左腳故綴昔所食肉﹐病遂獲瘥。

發癥

又載有人誤吞發﹐便得病﹐但欲咽豬脂﹐張口時﹐見喉中有一頭出受膏﹐乃取小鉤爲餌﹐而引得一物﹐長三尺餘﹐其形似蛇﹐而悉是豬脂﹐懸於屋間﹐旬日融盡﹐惟發在焉。

中痰

明﹐鄭仲夔冑師《耳新》載﹕嚴分宜朝退﹐忽暴疾﹐家人救不醒﹐京師名醫延請略徧﹐而服藥都不少效﹐舉家惶惶﹐且欲議後事。有彭孔者﹐善醫而甚無名﹐聞而自薦﹐入視﹐修一劑﹐謂分宜夫人曰「飲此﹐當嘔出多痰﹐痰去﹐至夜半方醒﹐明晨可全無事。若吾來遲﹐卽無濟矣。」諸醫咸目笑之。煎服﹐有頃果嘔痰數升﹐再服復睡去﹐至三更﹐忽能言﹐次日遂愈。孔由是知名﹐大爲分宜用事。燧按﹕名公巨卿﹐信虛喜補﹐醫家以逢迎以卸責﹐𨿽見癥確鑿﹐不敢放手用攻﹐比比皆是﹐可慨也。

脾疾

禾水包公剡汝輯《南中紀聞》載﹕靖州南二十里飛山砦﹐相傳爲元末朱都督屯兵之所﹐墻礫間時有米粒﹐色微黑而不腐﹐云是朱公所遺兵糧﹐遊客謁神祠﹐取輒得之﹐至今尙有﹐服之可療脾疾。此亦一段奇迹。聞衡山有仙人糧﹐斯其仿佛歟。燧按﹕相傳黑米能治膈癥﹐治脾胃也頗有理在。

猘犬傷

華亭陳繼儒《羣碎錄》載﹕《左傳》云﹕國狗之瘈無不噬也。杜預注云「瘈狂犬也。今云猘犬。」《宋書》云「張收爲猘犬所傷﹐食蝦蟆膾而愈。」又椎碎杏仁納傷處卽愈。

邪祟交合

梢李王枕甫逋肱《蚓庵瑣語》載﹕新安程孝廉名光裏字奕先﹐奉呂祖甚虔﹐忽有黑气入裩中﹐似覺婦人之陰﹐一接而精大泄﹐符藥不靈。一日遇一道人﹐教具佩麝香可愈。初佩不多﹐未驗﹐後佩兩余﹐其祟遂絕。

噎

吳江鈕玉樵誘《觚賸》載﹕武昌小南門外獻花寺僧自究病噎﹐百藥不效﹐臨歿﹐謂其徒曰「我毒﹝獨﹞罹此患﹐胸臆必有物爲祟﹐逝後剖去殮我﹐我感之入地矣。」其徒如教﹐得一骨如簪﹐收置經案﹐久相傳示。閱歲﹐適有戎帥寓寺﹐從者殺鵝。未斷其喉﹐偶見此骨﹐取以挑刺﹐鵝血噴發﹐而骨遂消滅。自究之徒亦病噎﹐因悟鵝血可治﹐數飲遂愈。徧以此方授人﹐無不驗者。燧按﹕蘇恭謂鵝毛灰治噎﹐不獨血也。

龜癥產

明﹟楊循吉《蓬軒吳記》載﹕葛可久國初名醫﹐有奇驗。一人患腹疼﹐延葛治﹐葛視之﹐謂其家曰「腹有肉龜﹐俟熟睡吾鍼之﹐勿令患者知﹐知則龜藏矣。」患者問故﹐家人誑曰「醫云寒气凝結﹐多飲釀酒自散耳。」患者乃引觴劇飲﹐沈酣而臥﹐家人亟報葛﹐葛診其脈﹐以鍼刺其腹﹐患者驚寤﹐畀以藥﹐須臾﹐有物下﹐儼如龜﹐厥首有穴﹐蓋鍼所中也﹐病遂愈。又一鄰婦娠將娩﹐气上逆﹐痛不可忍﹐就葛視﹐葛見之﹐遽以掌擊案﹐厲聲大叱﹐婦驚﹐產一子。葛慰曰「向見爾色靑气逆﹐是腹中兒上攻﹐少緩不可救矣。猝然被驚﹐故卽產也。」其神驗如此。燧按﹕三尸爲患﹐亦不能明告患者何病何藥﹐告則其虫避不飲藥矣。又驚則气下﹐故葛之治二病如此。

