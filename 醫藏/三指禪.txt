

三指禪淸周學霆

凡例八則

一叔和《脈經》兵燹之餘﹐無復睹其全本﹐五代迄今﹐千有餘年﹐脈訣疊出﹐盡失《靈》《素》《難經》原文。是編取緩字爲平脈﹐以定病脈﹐根柢《內經》以平人定病脈之諦。其餘陰陽對待﹐恰好安置二十七脈。一奇一偶﹐配合天成。

一《靈》《素》《難經》詞旨深邃﹐非後學所能蠡測管窺﹐是編一字一句﹐悉宗經文。編中相爲表裏﹐六部脈位﹐三焦包絡﹐極力將經文闡發明晰﹐以辧宋明攺攛之非。

一生人性發爲情﹐情莫著於欣戚﹐而修仙修佛之基﹐以身爲本﹐卽皆寓於膻中﹑丹田中﹐從未有疏明其義﹐如數掌上羅紋者。是編暢發《內經》未發之旨﹐透寫世人難寫之情﹐而金液還丹之說﹐可知其非是外來。

一論癥首列男女異尺﹐剖別陰陽之蘊﹐卽《周易》上卷首乾坤﹐下卷首咸恆之義。

一論癥自癆至咳嗽篇﹐溯源先天主宰﹐以通元之妙手﹐寫濟世之婆心。語語自聖經出﹐卻語語從心坎中出﹐醫見之爲醫﹐元見之爲元。

一論癥自泄至哮喘篇﹐發揮後天功用﹐飲食勞役﹐病有四百四種﹐立論難於悉備﹐而大端卻已括無遺。

一論癥自春溫至溫疫篇﹐所有外感諸癥﹐率根據於四序乘除﹐五行衰旺之理﹐經經緯史﹐抉漢分章。是儒家吐屬﹐是醫家經論﹐是艸元家用﹐令人把玩不盡。

一論癥自室女以後﹐凡雜癥亦略見一斑﹐可引伸而觸類﹐無得以掛漏議之。其所著之方﹐皆道人四十餘年之經驗﹐因統名之曰「經驗方」。

以上八則﹐實道人得手應心﹐有功世道之作﹐特爲表出﹐用公諸同志云。

卷一

總論

醫理無窮﹐脈學難曉﹐會心人一旦豁然﹐全憑禪悟。余未及冠﹐因病棄儒﹐畱心醫學﹐研究諸書﹐並無一字之師﹐獨於脈﹐稍得異人指示﹐提一緩字﹐而融會之﹐全身脈癥﹐於瞬息間﹐盡歸三指之下。距今四十餘年﹐所過通都大邑﹐探取病情﹐無一不驗。今不敢以自私﹐立爲主腦﹐對以陰陽﹐注釋多本古人體裁﹐實非臆造﹐就正同學﹐幸其教我。

卷一

脈學源流

軒轅使伶倫截谷之竹﹐作黃鐘律管﹐以候天地之節气﹔使岐伯取气口﹐作脈以候人之動气。黃鐘之數九分﹐气口之數亦九分﹐律管具而寸之數始形。故脈之動也﹐陽浮九分﹐陰得一寸﹐合於黃鐘。黃鐘者﹐气之先兆﹐能測天地之節候﹔气口者﹐脈之要會﹐能知人命之死生。本律管以定脈﹐軒岐之微蘊﹐誠有未易窺測者。越人著《難經》﹐推明十變﹔叔和撰《脈經》﹐演成十卷﹐而脈始得燦明於世。迄五代髙陽生《脈訣》出﹐士大夫多議之﹐由是才人傑士﹐咸馳驟於筆墨之間﹐各據其理﹐各抒其見﹐而眞訣幾幾乎晦矣。齊澄論脈﹐女子陰逆﹐自上生下﹐左寸爲受命之根﹐心肺脈診於兩尺﹐倒裝五臟﹐謬妄已極。趙維宗論脈﹐心肺在上﹐爲浮爲陽。肝腎在下﹐爲沈爲陰。脾居中州﹐半浮半沈﹐半陰半陽。意義膚淺﹐更屬無稽。吳艸廬宗《內經》取之於气口﹐未盡《內經》之奧。朱考享推《內經》﹐求之於徧身﹐未達《內經》之專。若二李者﹝瀕湖﹑士材﹞將前人所流傳之脈﹐依樣畫葫蘆﹐演成詩句﹐字字曉暢。叔和而後﹐幸有傳人﹐究未得平脈訣﹐醫無權度﹐殊失《內經》以平人定脈之旨。是編揆之前哲﹐𨿽則別開生面﹐實亦不過發明《內經》及《難經》《脈經》之義云爾。

卷一

定脈部位

晦庵朱子跋郭長陽醫書云「予嘗謂古人之於脈﹐其察之固非一道矣。然今世通行﹐惟寸﹑關﹑尺之法爲最要﹐且其說具於《難經》之首篇﹐則亦非憑空結撰也。故郭公此書﹐備載其悟﹐而並取丁徳用密排三指之法以釋之。夫《難經》蔓乎尙已﹐至於丁徳用之法則﹐余竊意診者之指有肥瘠﹐病者之臂有長短﹐以是相求﹐或未爲定論也。蓋嘗考經之所以分尺寸者﹐皆自關而前卻是。則所謂關者﹐必有一定之處﹐亦若魚際﹐尺澤之可以外見而先識也。然考諸書﹐皆無的論﹐惟《千金方》內﹐以爲寸口之處﹐其骨自髙﹐而關尺由是而卻取焉。則其言之先後﹐位之進退﹐若與經文相合。獨俗間所傳《脈訣》﹐五七韻語﹐其詞淺陋﹐非叔和本書明甚﹐乃能直指髙骨爲關﹐而分其前後﹐以爲尺寸陰陽之位﹐似得《難經》本旨。余非精於道者﹐不能有以正也﹐姑附於此﹐以俟明者而折衷焉。」按《內經》十八卷﹐卽三墳古書﹐旣未經孔子刪定﹐復未經朱子集注﹐醫喙爭鳴﹐互相排詆﹐分門別戶﹐莫知適從。獨指髙骨爲關﹐以定尺寸﹐得朱子之跋﹐而脈之部位始得其準。

卷一

尺寸解

髙骨爲關﹐從關至魚際得一寸﹝脈浮九分﹞﹐而寸以名﹔從關至尺澤得一尺﹝脈見一寸﹞﹐而尺以名。

以關爲間隔﹐而尺寸不得混爲一家。合寸﹑關﹑尺爲三部﹐其解最爲直捷﹐不得曲爲分晰。

卷一

六部脈解

六部之脈﹐候之寸﹑關﹑尺﹐出於《脈要精微篇》。左寸以候心﹐左關以候肝﹐左尺以候腎﹔右寸以候肺﹐右關以候脾﹐右尺以候命門﹐以明六部各有所屬。究之候脈﹐分而不分﹐不分而分﹐則得訣矣。《脈經》曰「春弦夏洪秋似毛﹐冬石根據經分節气。婀婀緩若春楊柳﹐此是脾家居四季。」假如春脈弦﹐豈有肝脈弦而余脈不弦之理乎﹖弦則俱弦﹐不過言春乃肝气主事﹐非謂獨候之左關。但得浮洪﹐卽屬心火﹐不必定拘左寸﹔但得短澀﹐卽屬肺金﹐不必定拘右寸﹔但得沈細﹐卽屬腎水﹐不必定拘左尺﹔但得和緩﹐卽屬脾土﹐不必定拘右關。五臟之脈分﹐五臟之部不分也。是以傷寒之脈﹐仲景一書曰浮﹑曰緊﹑曰長﹑曰弦﹑曰沈﹑曰微﹑曰伏﹑曰代﹐但統分脈之浮﹑緊﹑長﹑弦﹑沈﹑微﹑伏﹑代﹐並未專指何經。內傷之脈﹐叔和一書﹐失血宜沈細﹐不宜浮緊﹔水癥宜浮大﹐不宜沈伏﹔上气宜浮滑﹐不宜沈數﹔腹痛宜沈伏﹐不宜浮洪﹔消渴宜數大﹐不宜虛細﹔咳嗽宜浮緩﹐不宜細數。但分脈之宜與不宜﹐亦不必辧其何髒﹐此其明白可證者也。要須知先天一點眞陽之火﹐潛於水中﹐寄居兩尺﹐在右火用事﹐水爲之涵。火生土﹐是爲脾土﹐居右關﹔土生金﹐是爲肺金﹐居右寸。在左水用事﹐火爲之溫。水生木﹐是爲肝木﹐居左關﹔木生火﹐是爲心火﹐居左寸。自無而生有﹐由下而生上﹐各有其位而不可易者。《難經》曰「取寸口以訣五臟六腑之死生吉凶。」寸口者﹐手太陰之動脈。《內經》曰「心脈滿大﹐癇螈筋攣﹔肝脈小急﹐癇螈筋攣﹔腎脈小急﹐肝脈小急﹐心脈小急﹐不鼓皆爲瘕﹔腎肝並沈爲石水﹐並浮爲風水。」此又於部分之間﹐而別有會心者。分而不分﹐不分而分﹐神而明之﹐存乎其人。

卷一

左心膻中肝膽腎小腸﹑右肺胸中脾胃命大腸﹟辧

天下之理﹐有不必辧者﹐有必欲辧者。不必辧而辧﹐則其理晦﹔必欲辧而不辧﹐則其理亦晦。心與小腸相表裏﹐肝與膽相表裏﹐腎與膀胱相表裏﹐肺與大腸相表裏﹐脾與胃相表裏﹐形質旣已相配﹐气脈自然相通。而以爲大小腸之在下﹐不得候之於上﹐相爲表裏﹐則可﹔同居其部﹐則不可。易爲左心膻中肝膽腎小腸﹐右肺胸中脾胃命大腸。亦思气類相感﹐有不見其端倪者。琥珀拾芥﹐懸空亦起﹔磁石吸鐵﹐隔礙潛通。而何論大小腸之在下﹐心肺之在上也乎﹖且胸中膻中﹐間不能寸﹐小腸丙火﹐何得與腎水同居﹐大腸庚金﹐何得與命門同宿乎﹖此則不必爲之穿鑿而辧者也。而有不得不辧者﹐左腎以藏水﹐右腎以藏火﹐旣已力辧其非﹐何以兩腎俱藏水﹐列諸左右﹐獨候之左尺﹐有是理乎﹖不知兩腎皆藏水﹐卽皆藏火﹐不過左以水爲主﹐右以火爲主耳。吾爲之正其名曰﹕左心小腸肝膽腎膀胱﹐右肺大腸脾胃腎命門。

卷一

定至數

持脈之初﹐先看至數。欲知至數﹐先平己之呼吸﹐以己之呼吸﹐定人之呼吸﹐未嘗不同。蓋人之五臟不可見﹐所可見者﹐脈而已。呼出於心肺﹐心一至﹐肺一至﹔吸入於肝腎﹐肝一至﹐腎一至。一呼一吸﹐脈來四至﹐名一息。脾脈不見者﹐以土旺於四季也。是爲平脈。惟是邪擾於中﹐斯脈不得其正耳。亦有平人脈來五至而無病者。

卷一

二十七脈名目

微﹑細﹑弦﹑弱﹑濡﹑牢﹑浮﹑沈﹑虛﹑實﹑滑﹑澀﹑洪﹑伏﹑緩﹑遲﹑數﹑長﹑短﹑芤﹑革﹑結﹑促﹑緊﹑散﹑動﹑代訣以緩爲極平脈﹐餘二十六爲病脈。定淸緩脈﹐方可定諸病脈﹔精熟緩脈﹐卽可以知諸病脈。脈之有緩﹐猶權度之有定平星也。

緩﹝和緩也。張太素曰「應指和緩﹐往來甚勻。」楊元操曰「如初春楊柳舞風之象」﹞

四至調和百脈通﹐渾涵元气此身中。

消融宿疾千般苦﹐保合先天一點紅。

露顆圓勻宜夜月﹐柳條搖曳趁春風。

欲求極好爲權度﹐緩字醫家第一功。

不浮不沈﹐恰在中取﹔不遲不數﹐正好四至。欣欣然﹑悠悠然﹑洋洋然﹐從容柔順﹐圓淨分明。微於緩者﹐卽爲微﹔細於緩者﹐卽爲細。虛實長短﹑弦弱滑澀﹐無不皆然。至於芤革緊散﹑濡牢洪伏﹑促結動代﹐以緩爲權度﹐尢其顯而易見者也。

卷一

有胃气者生

四時之脈﹐和緩爲宗﹐緩卽爲有胃气也。萬物皆生於土﹐久病而稍帶一緩字﹐是爲有胃气﹐其生可預卜耳。

﹝統六脈而言﹐不得獨診右關。﹞

卷一

脈貴有神

無病之脈﹐不求神而神在﹐緩卽爲有神也。方書乃以有力訓之﹐豈知有力﹐未必遂爲有神﹐而有神正不定在有力。

精熟緩字﹐自知所別裁。

卷一

讀緩字法

焚香跌坐﹐靜气凝神﹐將緩字口誦之﹐心維之﹐手摩之﹐反復而詳玩之﹐久之﹐緩歸指上。以此權度諸脈﹐了如指掌。

卷一

四時平脈

天地之气﹐分寄四時﹐化生萬物。故春木﹑夏火﹑秋金﹑冬水﹐皆乘其令以分司﹐獨土則通旺於四季。分陰分陽﹐疊用柔剛﹐蓋言平也。人得天地之气以生﹐而脈卽與之爲比附。春爲肝木﹐脈弦﹐夏爲心火﹐脈洪﹐秋爲肺金﹐脈毛﹔冬爲腎水﹐脈石。惟胃气屬土﹐其脈從容和緩﹐散布於弦洪毛石﹐以默運於春夏秋冬﹐渾淪元气﹐流暢貫通﹐生生不已﹐平孰甚焉。如春肝宜弦﹐弦而緩者﹐若風柳梢﹐抑揚宛轉。夏心宜洪﹐洪而緩者﹐若活火烹茶﹐薰灼舒徐。秋肺宜毛﹐毛而緩者﹐若揀金砂礫﹐漸次披搜。冬腎宜石﹐石而緩者﹐若水澤腹堅﹐徐形縐透。四季脾胃用事﹐厥脈宜緩﹐不問可知﹐此平脈所以獲生也。蓋平者﹐和也﹐所以和其脈﹐使無躁急也﹔平者﹐準也﹐所以準其脈﹐使無偏勝也。以緩平之﹐而後四時之脈﹐得其平耳。夫緩卽胃气﹐原秉天生地成﹐與諸脈互相主輔﹐而不可須臾離焉者﹐經所云春弦﹑夏洪﹑秋毛﹑冬石﹐皆以胃气爲本﹐誠得診脈之大宗也。惜醫不知察﹐囫圇讀過﹐毫無心得。未知有胃气者。爲平爲生﹔無胃气者﹐爲病爲死。遂使一成不易之理﹐徒蓄千載莫破之疑。余因揭而論定﹐以著是編。

卷一

浮﹑沈﹑遲﹑數四大綱

立緩爲標﹐言平脈﹐卽統該乎弦﹑洪﹑毛﹑石﹔提病脈﹐先分著於浮﹑數﹑遲﹑沈。

而二十二脈之旁見側出者﹐無不寓於其中﹐舉其綱而目自見。

卷一

浮

﹝《脈經曰》﹕「舉之有餘﹐按之不足」。崔氏曰「如水上漂木﹐主表」。﹞

浮從水面悟輕舟﹐總被風寒先痛頭。裏病而浮精血脫﹐藥非無效病難瘳。

浮緊傷寒﹐浮虛傷暑﹐浮數傷風﹐浮遲傷濕。亦有裏病而浮者。浮而云騰蜃起﹐多屬陰虛﹔浮而綿軟蔥空﹐半由失血﹔浮而月蕩星搖﹐預知精敗﹔浮而羽鎩毛散﹐可卜神消。

卷一

沈

﹝《脈經》曰「重手按至筋骨乃得。」楊氏曰﹕如石沈水底﹐主裏。」﹞

沈居筋骨有無﹐著骨推筋仔細摩。

有病而沈兼別脈﹐沈而無病世人多。

沈遲痼冷﹐沈數內熱﹐沈滑痰積﹐沈緊冷痛。多有無病脈沈者。沈居命脈悠長﹐足徵壽考﹔沈居腎脈恬靜﹐咸頌仁人﹔沈居關脈調勻﹐允稱秀士﹔沈居寸脈圓活﹐定是名姝。

卷一

遲

﹝《脈經曰「一息三至﹐去來極慢。」遲爲陽不勝陰﹐脈來不及﹞

遲惟三至欲亡陽﹐好與醫家仔細詳。

總是沈寒侵臟腑﹐只宜溫藥不宜涼。

浮遲表寒﹐沈遲裏寒﹐有力積寒﹐無力虛寒﹐未有無寒脈遲者。遲爲內病壅閼﹐溫養陽剛﹔遲爲外病浸淩﹐溫消陰翳﹔遲爲緩病纏綿﹐溫補元气﹔遲爲急病馳驟﹐溫散客邪。

卷一

數

﹝《脈經》曰「一息常數六至。」《素問》曰「脈流薄疾。」數爲陰不勝陽。﹞

數脈爲陽至倍三﹐脈中數脈實難諳。

而今始識諸般數﹐囑咐醫人莫亂探。

五行之中﹐金木水土﹐各居其一﹐惟火則有二。而推其火之類﹐不特本經之火。海枯被火﹐則爲腎火﹔楡能生火﹐則爲肝火﹔石可取火﹐則爲肺火﹔壤內藏火﹐則爲脾火。不止有二﹐而有六矣。而充其火之盡﹐不特當時之火。風熱而熾﹐則爲風火﹔寒郁而熱﹐則爲寒火﹔暑傷而溫﹐則爲暑火﹔濕積而蒸﹐則爲濕火﹔燥過而枯﹐則爲燥火。是內有六﹐外亦有六矣。而窮其火之變﹐不獨五運六气之火﹐又有無根之火﹐痰結之火﹐血燥之火﹐莫可名狀﹑莫可紀極之火。綜此以觀﹐無病不有火﹐無火不脈數﹐無藥不可以治數。君火而數﹐芩連固爲折火之正敵﹔相火而數﹐桂附亦爲歸火之靈丹。脾倦生火﹐數非參莫療﹔肝盛生火﹐數惟柴芍可除。數緣腎虛﹐兩地滋陰﹐不必降火﹔數由肺損﹐二冬泄熱﹐卽以淸金。解痰火之數﹐惟恃法夏﹔潤血燥之數﹐須用當歸。傷風發熱﹐可以去風﹐卽可以治數﹐防風﹑羌活﹔傷寒發熱﹐於焉去寒﹐卽於焉治數﹐麻黃﹑桂枝。療暑熱之數脈﹐焦術﹑川烏﹐極爲妙品﹐調濕熱之數脈﹐蒼術﹑黃柏﹐實有神功。阿膠養秋燥之金﹐脈數自減﹐元參泄無根之火﹐脈數以除。區別內外﹐分析經絡﹐以脈證病﹐以病證脈﹐斯得之矣。安得有心人﹐與之談數脈哉﹗

卷一

對待總論

人之一身﹐不離陰陽﹔而見之於脈﹐亦不離陰陽。浮﹑沈﹑遲﹑數﹐陰陽相配之大者也﹐舉其餘而對待訓之。事以相形而易明﹔理以對勘而互見。

卷一

微與細對

微爲陽弱欲絕﹐細乃陰虛至極﹐二脈實醫家剖別陰陽關鍵﹐最宜分曉﹐故繼浮﹑沈﹑遲﹑數後﹐舉以爲對﹐以冠諸脈。

卷一微與細對

微

微脈有如無﹐難容一吸呼。

陽微將欲絕﹐峻補莫踟躕。

﹝輕診猶見﹑重按全無﹑黃白術﹐益气歸元﹔附片漧薑﹐回陽反本。﹞

卷一微與細對

細

細脈一絲牽﹐餘音不絕然。

眞陰將失守﹐加數斷難痊。

﹝舉之極微﹐按之不絕。天麥二冬﹐淸金生水﹔生熟兩地﹐滋陰養陽。﹞

卷一

虛與實對

二脈舉按皆得﹐而剛柔異質。實爲邪气實﹐虛乃本气虛。

卷一虛與實對

虛

虛脈大而松﹐遲柔力少充。

多因傷暑毒﹐亦或血虛空。

﹝遲大而軟﹐按之無力。按《脈經》言「隱指豁空。」非是。諸脈中﹐惟芤﹑革二脈言空﹐以虛脈而言空﹐能別乎革﹐難別乎芤。瀕湖曰﹕脈虛身熱﹐爲傷暑﹐亦主血虛。」﹞

卷一虛與實對

實

實脈大而圓﹐依稀隱帶弦。

三焦由熱郁﹐夜靜語猶顚。

﹝浮沈皆得﹐長大帶弦。按《脈經》言「應指幅幅然。」非是。幅幅﹐堅實貌﹐乃牢緊脈﹐非實脈也。傷寒胃實譫語﹐或傷食气痛。﹞

卷一

長與短對

寸﹑關﹑尺爲脈本位﹐長則過乎本位﹐短則不及本位。欲辧長短﹐先明本位。

卷一長與短對

長

長脈怕繩牽﹐柔和乃十全。

迢迢過本位﹐气理病將痊。

﹝按﹕長而牽繩﹐陽明熱郁﹔長而柔和﹐病將解矣。朱氏曰「不大不小﹐迢迢自君。」言平脈也。經曰「心脈長﹐神彊气壯﹔腎脈長﹐蒂固根深。」﹞

卷一長與短對

短

短脈部無餘﹐猶疑動宛如。

酒傷神欲散﹐食宿气難舒。

﹝按﹕短與動爲鄰﹐形與動實別。動則圓轉如豆﹐短則濡滯而艱。瀕湖曰「短而滑數酒傷神。」楊氏曰「短脈爲陰中伏陽﹐三焦气壅﹐宿食不消。﹞

卷一

弦與弱對

脈而弦﹐脈之有力者也﹐雄姿猛態﹐可以舉百鈞﹔脈而弱﹐脈之無力也﹐纖質柔容﹐不能舉一羽。

﹝同一弦也﹐在肝經則瀉之﹐攻之﹔在膽經則和之解之。﹞

卷一弦與弱對

弦

弦脈似張弓﹐肝經並膽宮。

疝瘕瘧﹐象與傷寒同。

﹝《素問》曰「脈端直以長。」《刊誤》曰「從中直過﹐挺然指下。」按弦屬肝膽經﹐疝瘕瘧﹐肝膽經病。肝膽經有泄無補。﹞

卷一弦與弱對

弱

弱脈按來柔﹐柔沈不見浮。

形枯精自減﹐急治可全瘳。

﹝《脈經》曰「極軟而沈﹐按之乃得﹐舉手無有。」弱宜分滑澀﹐脈弱以滑﹐是有胃气﹐淸秀人多有此脈﹐脈弱而澀﹐是爲病脈。﹞

卷一

滑與澀對

脈之往來﹐一則流利﹐一則艱滯﹐滑澀形狀﹐對面看來便見。

卷一滑與澀對

滑

滑脈走如珠﹐往來極流利。

气虛多生痰﹐女得反爲吉。

﹝沈薇垣曰「滑主痰飲﹐浮滑風痰﹐沈滑食痰﹐滑數痰火。亦有嘔吐﹑蓄血﹑宿食而脈滑者。」萬氏云「脈尺數關滑而寸盛﹐爲有胎。」﹞

卷一滑與澀對

澀

澀脈往來艱﹐參差應指端。

只緣精血少﹐時熱或純寒。

﹝《脈經》云「澀脈細而遲﹐往來艱﹐短而散﹐或一止復來。」《素問》云「參伍不調。」按血不流通﹐故脈往來艱滯。﹞

卷一

芤與革對

同一中空﹐而虛實分焉。虛而空者爲芤﹐實而空者爲革。悟透實與虛﹐旁通芤與革。

卷一芤與革對

芤

芤字訓慈蔥﹐中央總是空。

醫家持擬脈﹐血脫滿江紅。

﹝戴同父曰「營行脈中﹐脈與血爲形。芤脈中空﹐血脫之象也。」﹞

卷一芤與革對

革

革脈惟旁實﹐形同按鼓皮。

勞傷神恍惚﹐夢破五更遺。

﹝按﹕革主亡精﹐芤主亡血。《脈經》言均爲失血之候﹐混淆莫別。不過革亦有亡血者。﹞

卷一

緊與散對

松緊聚散﹐物理之常。散卽松之極者也﹐緊卽聚之極者也。緊如轉索﹐散似飛花。緊散相反﹐形容如生。

卷一緊與散對

緊

緊脈彈人手﹐形如轉索然。

熱爲寒所束﹐溫散藥居先。

﹝諸緊爲寒爲痛。人迎緊甚﹐傷於寒﹔气口緊甚﹐傷於食。腹痛尺緊﹐中惡浮緊﹐咳嗽沈緊﹐皆主死癥。

按浮緊宜散﹐沈緊宜溫。﹞

卷一緊與散對

散

散脈最難醫﹐本離少所根據。

往來至無定﹐一片楊花飛。

﹝柳氏云「無統紀﹐無拘束﹐至數不齊﹐或來多去少﹐或去多來少﹐渙散不收。﹞

卷一

濡與牢對

浮之輕者爲濡﹐平沙面雨霏千點﹐沈之重者爲牢﹐錦匣裏綿裹一鍼。

卷一濡與牢對

濡

濡脈按須輕﹐萍浮水面生。

平人多損壽﹐莫作病患評。

﹝《脈經》曰﹕濡脈極軟而浮﹐如帛在水中﹐輕手乃得﹐按之無有。」按濡主血虛之病﹐又主傷濕﹐平人不宜見此脈。瀕湖曰「平人若見似無根。」﹞

卷一濡與牢對

牢

牢脈實而堅﹐常居沈伏邊。

疝猶可治﹐失血命難延。

﹝《脈經》曰「似沈似伏﹐實大弦長。」仲景曰「寒則牢堅﹐有牢固之象。」按牢長屬肝﹐疝肝病﹐實病見實脈﹐可治。扁鵲曰「失血脈﹐脈宜沈細﹐反浮大而牢者﹐死。」虛病見實脈也。﹞

卷一

洪與伏對

浮之最著者爲洪﹐水面上波翻浪湧﹔沈之至隱者爲伏﹐石腳下迹遁蹤潛。

卷一洪與伏對

洪

洪脈脹兼嘔﹐陰虛火上浮。

應時惟夏月﹐來盛去悠悠。

﹝經曰「諸腹脹大﹐皆屬於熱。」嘔﹐初起爲寒﹐郁則爲熱。經曰「諸逆上衝﹐皆屬於火。」陰虛陽盛﹐脈多洪。惟夏日應時。瀕湖曰「拍拍而浮是洪脈。」《素問》曰「來盛去衰。」﹞

卷一洪與伏對

伏

伏脈癥宜分﹐傷寒釀汗深。

浮沈俱不得﹐著骨始能尋。

﹝傷寒一手伏﹐曰單伏﹔兩手伏﹐曰雙伏。乃火邪內郁﹐不得發越﹐陽極似陰﹐故脈伏﹔必大汗而解。又有夾陰傷寒﹐先有伏陰在內﹐外復感寒﹐陰盛陽衰﹐四肢厥逆﹐六脈沈伏﹐須投姜﹑附﹐灸關元﹐脈乃出。

按二癥極宜分。﹞

卷一

結與促對

遲而一止爲結﹐數而一止爲促。遲爲寒結﹐則寒之極矣﹔數爲熱促﹐則熱之至矣。

卷一結與促對

結

結脈遲中止﹐陽微一片寒。

諸般陰積癥﹐溫補或平安。

﹝越人曰「結甚則積甚﹐結微則積微。浮結內有積病﹐沈結內有積聚。」﹞

卷一結與促對

促

促脈形同數﹐須從一止看。

陰衰陽獨甚﹐泄熱只宜寒。

﹝瀕湖曰「三焦郁火炎炎盛﹐進必無生退有生。」按促只宜泄熱除蒸﹐誤用溫補﹐立見危殆。﹞

卷一

動與代對

動則獨勝爲陽﹐代則中止爲陰。動代變遷﹐陰陽疊見。

卷一動與代對

動

動脈陰陽搏﹐專司痛與驚。

當關一豆轉﹐尺寸不分明。

﹝《脈經》曰「動乃數脈見於關﹐上下﹑無頭無尾﹐如豆大﹐厥厥動搖。」仲景曰「陰陽相搏名曰動。

陽動則汗出﹐陰動則發熱。」瀕湖曰「動脈專司痛與驚﹐汗因陽動熱因陰。」﹞

卷一動與代對

代

代脈動中看﹐遲遲止復還。

平人多不利﹐惟有養胎間。

﹝結促止無常數﹐或二動一止﹐或三五動一止卽來。代脈之止有常數﹐必根據數而止﹐還入尺中﹐良久方來。

滑伯仁曰「若無病羸瘦﹐脈代者危。」有病而气不能續者﹐代爲病脈。傷寒心悸脈代者﹐復脈湯主之。妊娠脈代者﹐其胎百日。代之生死﹐不可不辧。﹞

卷一

奇經八脈

本來督任一身中﹐尋得仙源有路通。

剖別陰陽維蹺界﹐調衝運帶鼎鑪紅。

八脈者﹐督脈﹑任脈﹑陽維﹑陰維﹑陽蹺﹑陰蹺﹑衝脈﹑帶脈是也。以其不拘於經﹐故曰奇。督﹑任﹑衝起於會陰穴﹐一源而三脈。督脈由長彊穴貫脊上行﹐過巓頂﹐至齦交而止﹐爲陽脈之總督﹐故曰陽脈之海。任脈上行臍腹﹐過咽喉﹐至承漿而止﹐爲陰脈之承任﹐故曰陰脈之海。陽維起於諸陽之會﹐由外踝之金門穴﹐而上行於衛分。陰維起於諸陰之會﹐由內踝之築賓穴﹐而上行於營分。夫人身之經絡繁密﹐二脈能於陰交陽會之間﹐加一緊縛﹐舉綱齊目﹐而陰陽斯得維持之力。陽蹺之脈﹐起於足跟﹐循外踝上行於身之左右。陰蹺之脈﹐起於足跟﹐循內踝上行於身之左右﹐所以使機關之蹺捷也。衝脈前行於腹﹐後行於背﹐上行於頭﹐下行於足﹐凡筋骨脾肉﹐無處不到﹐十二經絡上下之衝要﹐故曰十二經絡之海。帶脈橫圍於腰﹐狀如束帶﹐所以總束諸脈。醫家知乎八脈﹐則十二經﹑十五絡之旨得矣﹔修煉家知乎八脈﹐則龍虎升降﹑開牝幽微之竅妙﹐於此入其門矣。養生者無事之暇﹐撮起督脈﹐循尾閭夾脊雙關﹐上行腦頂﹐下通乎任﹐循環無端﹐終而復始﹐久久調息﹐二脈貫通如一脈矣。人身元陽之气﹐自下而生者﹐亦自下而竭。督任相聯﹐轉運不已﹐有其生之﹐斷難竭之﹐而壽有不穩固者乎﹖﹗鹿顧尾閭﹐能通督脈﹔龜納鼻息﹐能通任脈。二物俱得長壽﹐有明徵矣。提督而上行也﹐陰陽維蹺﹐隨督而升﹔通任而下行也﹐陰陽維蹺﹐隨任而降。一升一降﹐陰陽維蹺﹐亦得爲之疏暢。由是從會陰穴起﹐上至天﹐下至淵﹐所以運其衝也﹔從季肋穴起﹐左轉三十六﹐右回三十六﹐所以運其帶也。第見營衛和而顏色日以滋潤﹐機關利而手足日以輕捷。三百六十骨節﹐節節光瑩﹐八萬四千毛竅﹐竅竅亨通。血不蹇澀﹐气不停滯﹐六淫不得而幹之﹐七情不得而傷之。卻病延年之方﹐未有過於此者。何必采商山之芝﹐貯盤銅之露﹐而後永其壽乎﹗從知紫府長生訣﹐盡在奇經八脈中。

﹝《參同契》曰「北方河車﹐卽此法也。循而習之﹐疏經暢脈﹐可以養生﹔進而求之﹐還精攝气﹐可以延年﹔神而明之﹐進火退符﹐可以奪丹。」仙經所傳﹐抽鉛添汞﹐降龍伏虎﹐擒鳥捉兔﹐霏雪產蓮﹐無不寓於其中。淺者得之爲淺﹐深者得之爲深。﹞

卷一

臟腑說

人身一太極也。靜而生陰﹐則爲五臟﹔動而生陽﹐則爲五腑。一動一靜﹐互爲其根。吸門內气管所系﹐手太陰肺﹑手少陰心﹐居於膈上﹔足太陰脾﹑足厥陰肝﹑足少陰腎﹐居於腹下。髒數五﹐其形象地﹐靜而得方。

食管所系﹐足陽明胃﹐手太陽小腸﹑手陽明大腸﹐一路貫通。足太陽膀胱﹝有下口而無上口﹞﹑足少陽膽﹝有上口而無下口﹞﹐兩腑對照。腑數五﹐其气象天﹐動而行健。手少陽三焦﹑手厥陰心包絡﹐有經無形。以五臟位置言﹕離爲心火﹐居南﹔坎爲腎水﹐居北﹔坤爲脾土﹐居中﹔肝不全居左﹐而震爲肝木﹐居左﹐气自行於左﹔肺本不居右﹐而兌爲肺金﹐居右﹐气自行於右。以五腑位置言﹕初以胃﹐統納水谷﹔次以小腸﹐釐淸水谷﹔於是大腸消其谷﹐膀胱滲其水﹐膽則司其事。以陰陽匹配言﹕心與小腸合﹐丁丙共宗﹔肺與大腸合﹐辛庚一本﹔脾與胃合﹐己戊伴居﹔肝與膽合﹐乙甲同體﹔腎與膀胱合﹐癸壬並源﹔包絡與三焦合﹐營衛相親。以陰陽交媾言﹕三陰從天降﹐手太陰肺﹑手少陰心﹑手厥陰心包絡﹐列之於上﹔三陽從地升﹐手陽明大腸﹑手太陽小腸﹑手少陽三焦﹐列之於下。其中脾陰胃陽﹑肝陰膽陽﹑腎陰膀胱陽﹐更疊相濟。以臟腑經絡言﹕手之三陰﹐從胸走手﹝手太陰肺﹐從中府而走手大指之少商﹔手少陰心﹐從極泉而走小指之少衝﹔手厥陰心包絡﹐從天泉而走中指之中衝﹞﹔手之三陽﹐從手走頭﹝手陽明大腸﹐從手大指商陽﹐而走頭之迎香﹔手太陽小腸﹐從手小指而走頭之聽宮﹔手少陽三焦﹐從手四指關衝﹐而走頭之絲竹﹞。所以肺﹑心﹑包絡﹑大小腸﹑三焦﹐皆稱之曰手。足之三陽﹐從頭走足﹝足太陽膀胱﹐從頭睛明﹐而走足小指之至陰﹔足陽明胃﹐從頭頭維而走足次指之厲兌﹔足少陽膽﹐從頭童子而走足四指之竅陰﹞﹔足之三陰﹐從足走腹﹝足太陰脾﹐從足大指隱白﹐而走腹之大包﹔足少陰腎﹐從足心湧泉﹐而走腹之兪府﹔足厥陰肝﹐從足大指大惇﹐而走腹之期門﹞。所以膀胱﹑胃﹑膽﹑脾﹑腎﹑肝﹐皆稱之曰足。以陰陽多少言﹕太陰﹑太陽爲正﹐少陰﹑少陽次之﹐厥陰﹝陰盡也﹞﹑陽明﹝並左右之陽﹐兩陽合明也﹞又次之﹝本王啟元《內經注》﹞。肺﹑脾得正陰之气﹐以太陰稱﹐心﹑腎屬少陰﹐包絡與肝﹐則厥陰矣。受陰气﹐以是爲差。膀胱﹑小腸﹐得正陽之气﹐以太陽稱﹐三焦與膽﹐屬少陽﹐胃與大腸﹐則陽明矣。受陽气﹐以是爲差。以臟腑功用言﹕主宰一身者心﹐而小腸爲受盛之官﹔宣布萬事者肺﹐而大腸爲傳導之官﹔謀勝千里者肝﹐而膽爲決斷之官﹔頤養四體者脾﹐而胃爲倉廩之官﹔精貫百骸者腎﹐而膀胱爲津液之官﹐三焦爲气之父﹐包絡爲血之母。夫一臟一腑﹐五臟而稱六腑者﹐以三焦屬腑﹐故言六腑。然三焦屬腑﹐而稱六腑﹐包絡屬髒﹐宜亦可稱六髒。由斯而論﹐言六腑﹐必言六髒﹔言五臟﹐只可言五腑﹐以合天地之數。何必參差其說﹐而言五臟六腑哉﹗縷陳臟腑﹐燦然可考﹐而有不離乎臟腑﹐亦不雜乎臟腑﹐非形象之可繪﹐言語之可傳者﹐妙在元關一竅。

卷一

命門提要

﹝詳後論中﹞

人身以命門爲本﹐而論命門者﹐不一其處。爲此坎爲水﹐一言盡之。蓋坎陰包乎陽﹐一言水而火在其中﹐如必象坎之形﹐兩邊一畫爲陰﹐中間一畫爲陽﹐則拘矣。獨不聞畫前原有易乎﹗

卷一

三焦辧

《難經》注三焦﹐一則曰﹕有名無形﹐與手厥陰相表裏。再則曰﹕有名無形﹐其經屬手少陽。詞旨極爲明白。叔和定《脈經》﹐因之以立論﹐可謂善於祖述矣。辧《脈訣》者﹐不求甚解﹐以爲明有其經﹐又曰無其形﹐自相矛盾﹐爲此不經之談。而有爲之原者﹐《脈訣》出於六朝髙陽生假名僞撰﹐叔和《脈經》中決不爲此語。

不知叔和實根於《難經》《脈訣》亦未背乎叔和﹐辧之者憒憒﹐而辧原之者亦冥冥。而原讀《難經》者﹐將三焦對諸臟腑讀之﹐渙然冰釋矣。腎之形如豇豆﹐而三焦之形何似﹖脾之形如馬蹄﹐而三焦之形何類﹖心之形如蓮苞﹐而三焦之形何若﹖肺六葉而形如華蓋﹐肝七葉而形如甲拆﹐三焦亦有葉可數﹐形可擬乎﹖五臟無不皆然。經則起於關衝﹐終於絲竹﹐凡二十三穴﹐左右四十六穴﹐豈不有名無形﹐而行經於上﹑中﹑下乎﹖究其源﹐濫觴於宋儒﹐將髙陽生一辟﹐龐安常倡其端而指其瑕﹐戴同父和其說而辧其謬。厥後一派名流﹐俱以耳讀書而不以心讀書﹐凡《脈訣》之本於《靈》《素》《難經》﹐微詞奧旨﹐有難曉者﹐槪歸於髙陽生之僭擬。

髙陽生陽受其貶﹐陰實受其褒。夫髙陽生立七表﹑八里﹑九道之目﹐而遺數脈﹐其罪實無可逃。其餘不過文不雅訓﹐薦紳先生難言之﹐而乃於詞之曉暢者﹐亦謂髙陽生杜撰﹐髙陽生不應受如是之誣。學未深造而輕議古人﹐多見其不知量也。考三焦之功用﹐乃人身最關要之腑﹐如天地之三元總領五臟﹑六腑﹑營衛﹑經絡之气﹐而爲諸气之宗。以其資生於腎﹐與腎合气﹐腎爲元气之正﹐三焦爲元气之別﹐並命門而居﹐候脈者﹐亦候之右尺﹐可謂深知經脈者。余謂不然﹐上焦主內而不出﹐其治爲膻中﹔中焦主腐熟水谷﹑其治在臍旁﹔下焦主出而不內﹐其治在臍下一寸。旣平列上﹑中﹑下三焦﹐候脈自宜候寸﹑關﹑尺三部。

卷一

心包絡辧

《靈蘭祕典》稱心爲君主﹐《二十五難》稱包絡爲心主。蓋心主有形之君﹐包絡是無形之主。柱下史云「常有欲以觀其徼﹐常無欲以觀其妙」﹝徼﹐如遊徼之徼。中邊洞徹﹐無所不周。惟朕兆甫萌﹐端倪乍露﹐乃能灼見其眞﹐故必於常有時觀之。妙﹐如元妙之妙。宇宙洪荒﹐無所不包﹐惟機關未啟﹐意念未興﹐始可洞徹其質﹐故必於常無時觀之。亦仿佛無名天下之始﹐有名萬物之母之言。後世梁王份對髙祖曰「陛下應萬物爲有體﹐至理爲無」。蓋暗合此意耳﹞是也。宋元《脈訣》﹐不知仿自何人﹐因包絡動則喜笑不止﹐與十二官內膻中喜樂出焉相吻合遂以包絡卽膻中。亦思膻中爲臣使之官﹐君臣大義﹐名分森然﹐何以止知讀下一句而不知讀上一句乎﹖且將包絡繪其圖於簡編﹐獨不聞心主與三焦相表裏﹐俱有名無形﹐何以能知著《脈訣》﹐而不知讀《難經》乎﹖包絡之經﹐𨿽起膻中﹐以無職統眾職﹐尊卑原是攸分。心有形﹐心主無形﹐天下惟無形者﹐其用最神。所以君主無爲﹐心主用事﹐空空洞洞之中﹝天至地﹐八萬四千里﹐空空洞洞﹔人心至腎﹐八寸四分﹐空空洞洞﹞﹐總視心主何如耳。心主泰然﹐志气日以淸明﹐義理日以昭著。仰無所於天之髙﹐俯無所於地之濃。率性而行﹐夢寐亦形其暢適於以想見。簞瓢陋巷之回﹐春風沂水之點焉。心主憒然﹐物欲莫辭其憧擾﹐精神莫定其從違。未嘗臨深﹐而若臨淵將隕﹔未嘗登髙﹐而若登山將崩。任情而動﹐宴安亦露其張皇於以想見。因石據藜之象﹐殺緩之音焉。余用是而知天地之道﹐其猶橐乎﹐無底曰橐﹐有竅曰﹐中間一竅﹐無人摸著﹐指心包絡也。解悟此竅璇璣﹐立躋天仙地位。其候脈也﹐菩提本無樹﹐明鏡亦非臺﹝《傳燈錄》﹕五祖宏忍大師欲求法嗣﹐令寺僧各述一偈﹐時有上座神秀者﹐眾所宗仰﹐於壁上書曰「身是菩提樹﹐心如明鏡臺。時時勤拂拭﹐莫使惹塵埃。」六祖慧能﹐時爲行者﹐聞之則曰「芙則美矣﹐了則未了。」至夜潛書一偈於秀偈旁曰「菩提本無樹﹐明鏡亦非臺。本來無一物﹐何處惹塵埃。」五祖見之﹐嗣遂定﹞。有非《靈》《素》《難經》之所及者﹐請讀無字之經﹝《梵典》﹕南土遺使詣西竺取經﹐國王將經祕函給使者﹐還至中途﹐開視書中﹐並無一字﹐因復至西竺﹐國王笑曰「吾念南土至誠﹐不憚跋涉﹐故將上乘無字經給發﹐豈知止知讀有字之經﹐不知讀無字之經。」故南土所傳﹐皆有字下乘經﹞。

卷一

反關脈解

寸口爲脈之大會﹐診家於此候吉凶死生。間有脈不行於寸口﹐由肺列缺穴斜刺臂側﹐入大腸陽溪穴而上食指者﹐名曰「反關」﹐非絕無僅有之脈也。人﹐一小天地也﹐盍觀於天乎﹖日至爲天之大經﹐七政爲緯﹝七政﹐日月五星也。二十八宿﹐左轉爲經﹐七政右旋而行﹐爲緯﹞。周行於天而遲畱伏逆﹐淩犯交食﹝五星與日三合會則遲﹔與日對衝或與日隔宮遇則畱﹔與日同度則伏﹐逆亦在對衝隔宮。凡星不循常度﹐亂入次捨爲淩犯。

交食卽日月蝕也﹞﹐甘石氏﹝古之掌天文之官﹐如周禮馮相保章之類﹞可得而推之。若夫數應謫見﹐偏無侵蝕之愆﹝《禮記》﹕「陽教不修﹐謫見於天﹐日爲之食﹔陰教不修﹐謫見於天﹐月爲之食。」食卽相侵相蝕也。數應﹐然而竟不然者﹐或有他善之舉﹐以宥其小懲﹔或有悔禍之機﹐以俟其速攺。抑勢之巧中共偶耳﹞﹔官設﹐果驗宿離之忒﹝《周禮》掌十輝之法﹐以觀妖祥﹐辧吉凶。若陰陽變爲﹐赤烏成像﹐鐫而橫刺﹐監而抱珥﹐蔽而晝﹐蒙而光瞢﹐白虹彌貫﹐雲气敍列﹐朝日上﹐雜气可想。《月令》宿離不貸﹐宿星躔之﹐離星過捨﹐貸與忒同。設官如是﹐而天象如是者﹐抑勢之會逢其適耳﹞。與夫景客孛彗﹝景星﹐徳星也。太平之世﹐則景星見。又《天官書》﹕天晴則景星見。客星無常次。《漢書》﹕子陵與光武共臥﹐以足加帝腹。次日﹐太史奏客星犯禦座。孛彗﹐妖星也。《春秋》﹕昭十七年冬﹐有孛星入於大辰。注﹐孛﹐孛星也。《爾雅》﹕彗星爲攙搶﹐注亦謂之孛。又《漢書》文穎注﹕「孛星光芒短﹐其光四出﹐蓬蓬孛孛也﹔彗星光芒長﹐參參如掃彗也。」二星似少異﹞。徵休徵咎應時而見﹐則勢之適然者。甘石氏𨿽然洞悉其微﹐而究莫能彌縫其闕。又不觀於地乎﹐東向爲水之大會﹐決汝漢而排淮泗﹐順其性而導之﹐因其壅而疏之﹐禹之行其所無事也。至若弱水入於流沙﹐反爲導水之始﹔黑水入於南海﹐實據東流之先﹐𨿽禹亦不得彊使之東。但得安瀾有慶﹐亦不必定歸之於東矣。人得天地之气以生﹐脈會於寸口者﹐得天地之正者也﹔脈反其關者﹐得天地之偏也。然偏也﹐非病也﹐均之得气以生也。其三部定位﹐於寸口無異。

卷一

七表八里九道三餘脈辧

浮﹑沈﹑遲﹑數﹐脈之綱領﹐《素問》《脈經》皆爲正脈。《脈訣》立七表﹑八里﹑九道之目﹑而遺數脈﹐不辧而知其不可宗。然體裁旣變乎古而明其謬﹐意義自當分析於今而折其衷。天地未辟﹐老陰﹑老陽用事﹔天地旣辟﹐少陰﹑少陽用事。少陽之數七﹐七主天﹐天有七政﹐居地之表﹔少陰之數八﹐八主地﹐地有八極﹝《淮南子》﹕「九州之外﹐乃有八寅﹔八寅之外﹐乃有八﹔八之外﹐乃有八極。」﹞。居天之裏。陽常有餘﹐陰常不足﹝天包乎地﹐男彊於女﹔牡健於牝﹐雄矯子雌﹞。經曰﹕能知七損八益﹐則足以治病者﹐此也。天地之數﹐始於一而終於九﹐故天有九天﹑九星﹑九道之名﹝九星卽﹕貪野狼﹑且門﹑祿存﹑文曲﹑廉貞﹑武曲﹑破軍﹑左輔﹑右弼。九道﹕靑道二﹑白道二﹑赤道二﹑黑道二﹑合黃道而爲九也。九天﹐《周子》﹕一爲宗動天﹐二爲恆天﹐以下七政各一重天。又《太元經》﹑一中天﹑二羨天﹑三從天﹑四更天﹑五粹天﹑六廓天﹑七減天﹑八沈天﹑九成天﹞﹐地則有九州﹑九野﹑九河之號。黃帝因天之象以畫地之形﹐廣輪錯綜﹐無少畸零。《易》曰「地道無成而代有終。」其是之謂乎﹖期三百有六﹐旬有六日﹐合气盈朔虛以置閨﹐而後歲功成焉。人一小天地也﹐七表以法天﹐八里以法地﹐九道以法天地之九數﹐補三脈以象歸奇之閏。《脈訣》分類之義﹐想當然耳。今舉爲對待﹐配以陰陽﹐一物不離乎陰陽﹐以陰陽該之﹐而七表﹑八里﹑九道﹑餘三﹐無不寓於其中﹐以俟千秋百歲﹐自有論定之者。

卷一

七診辧

《脈經》曰﹕七診者﹐一靜其心﹐存其神也﹔二忘外意﹐無思慮也﹔三均呼吸﹐定其气也﹔四輕指於皮膚之間﹔探其腑脈也﹔五稍重指於肌肉之際﹐取其胃气也﹔六再重指於骨上﹐取其髒脈也﹔七詳察脈之往來也。據《脈經》所說﹐指臨時言。以余訣之﹐用功不在臨時﹐而在平時。平居一室之中﹐內以養己﹐恬靜虛無﹐一存其神﹐二忘其慮﹐三均其呼吸。沈潛於脈理之場﹐從容於脈理之圃。將心所存之神﹐意所忘之慮﹐鼻所出入之呼吸﹐盡附指頭。不以心所存之神爲存﹔而以指所存之神爲存﹔不以意所忘之慮爲忘﹐而以指所忘之慮爲忘﹔不以鼻所出入之呼吸爲呼吸﹐而以指所出入之呼吸爲呼吸。以之探臟腑﹐取胃气﹐察脈之往來﹐無論燕居間暇﹐卽造次之時﹐顚沛之際﹐得之於手﹐應之於心矣﹗蓋手中有脈﹐而後可以診他人之脈。若平時未及揣摩﹐徒事口耳之學﹐臨時從七診分晰﹐心中了了﹐指下難明。況醫常倉卒﹐病值危急﹐又何以盡七診之法﹐而一無遺漏也乎﹖﹗

卷一

九候解

寸﹑關﹑尺爲三部﹐一部各有浮﹑中﹑沈三候。輕手得之曰舉﹐候浮脈也﹔重手取之曰按﹐候沈脈也﹔不輕不重﹐委屈求之曰尋﹐候中脈也。三而三之爲九也。浮以候表﹐頭面皮毛外感之病也﹔沈以候裏﹐臟腑骨髓內傷之病也﹔中以候中。中者﹐無過不及﹐非表非裏﹐至數從容﹐無病可議。古帝王傳心之要﹐所爲以一中括天地之道而立斯人身心性命之宗者﹐此也。古人以之爲心傳﹐吾人亦以之徵心得。蓋中與和通﹐謂其和緩而不鄰於躁也﹔中與庸近﹐謂其平庸而不涉於偏也。其見諸脈﹐胃气居中﹐則生機之應也。定之以中﹐而浮沈朗若觀火﹐三部九候無不了然。

卷一

膻中解

兩乳中間﹐气聚之海﹐名曰膻中﹐無經絡而有其官。經曰「膻中者﹐臣使之官﹐喜樂出焉。」余讀經文而穆然思﹑恍然悟﹐人自墜地以來﹐未逢笑口﹐先試啼聲。知識甫開﹐端倪迸露﹐漸漸客气侵淫﹐本來流動充滿之气﹐無復中存。百歲光陰﹐總是牽愁之歲月﹔半生閱歷﹐哪尋極樂之寰區。所以生﹑病﹑老﹑死﹑苦﹐不能脫其輪回矣。如是﹐我聞觀自在菩薩﹐心平气和﹐理直气壯。慈燈普照﹝王勃《普悲寺碑》﹔「宣佛鏡於無方﹐演慈燈於已絕」﹞﹔統五蘊以俱空﹝《涅經》﹕「五蘊胥空。」卽六入之類﹞﹔智炬長明﹝梁簡文帝《菩提樹頌序》﹕「智燈智炬之光﹐照虛空於莫限」﹞﹐馭十方而胥淨﹝唐太宗《聖教序》﹕「宏濟萬品﹐典禦十方」﹞。破煩惱网以慧劍﹝《維摩經》﹕「以智能劍﹐破煩惱网」﹞﹐生安穩想於化城﹝《法華經》﹕「法華道師於險道中化作一城﹐疲極之眾﹐生安穩想﹞」。廣大乾坤﹐逍遙世界﹔舒長日月﹐容納須彌﹝《維摩詰經》「以須彌之髙廣﹐納芥子中而不迫窄。」昆侖山西方曰須彌山﹞。若夫情根不斷﹐憾種難翻。荊棘叢中﹐無非苦戚﹔「葛藤裏﹐絕少安閒。鼻觀壅木樨之香﹝《羅湖野錄》﹕「黃魯直從晦堂和尙遊﹐時暑退涼生﹐秋香滿院。晦堂曰﹕聞木樨香乎﹖」公曰「聞。」晦堂曰「吾無隱乎爾。」公欣然領解」﹞﹐心期迷梅子之熟﹝《傳燈錄﹞﹕大梅和尙曰「任汝非心非佛﹐我只管卽心卽佛。」馬祖曰「梅子熟也」。杳無妙葉﹝梁簡文帝《元圃講頌》﹕「樹葳蕤於妙葉」﹞﹐哪發空花﹝葉昭明太子詩﹕「意樹發空花」﹞。然則滌偏气於往來﹐髙懸明鏡﹔涵元气於夙夜﹐永保靈犀﹝義山詩﹕「心有靈犀一點通」﹞。云蕊函開﹐便爲淸福之地﹔月苗杯舉﹐別有浩洞之天﹝陸龜蒙《道室詩》﹕「月苗杯舉有三洞﹐云蕊函開叩九章」﹞。克效臣使之司﹐允稱喜樂之國。

卷一

丹田解

臍下有丹田﹐有活見之處﹐而不可以分寸計。人之動气﹐根於兩腎﹐生於丹田。气足內藏﹐鼻息微細﹔气虛上奔﹐鼻息喘促。無气有气﹐有气無气﹐以此爲辧。而名爲丹田者﹐則非醫家所能通曉。余與梯云道人﹝姓謝﹐字際洛﹐新化人。甫八歲﹐病狂﹐所言皆蓬萊海島之事﹐十四歲方瘳。十五歲發蒙﹐越明年﹐遊泮。一動一靜﹐無不以聖賢自規﹞。了悟山人﹝姓劉﹐諱宗因﹐字羣占﹐號濟南﹐邵陽人。天生一種慈詳愷惻之性﹐日以普渡眾生爲念。鬢髮雪白﹐滿面紅光。夢覺道人遊湘﹐寄書未至﹐預對家人白之。有「可知息息相通處﹐未見瑤函先見形」之句﹞﹐同考道於梅城雷公洞﹝在城南九十里﹐洞窈而深﹐巨石摩霄﹐塞口一水沖破。夢覺道人循口壁鑿開﹐爲新邵通衢﹐約一里許。正居洞中間﹐傍溪獻一大巖﹐生成考道之所。基砥而塏爽﹐頂鍋而風藏。

門面奇花異艸﹐四時HT。壁腳方牀圓幾﹐百竅玲瓏。不寒不暑﹐常在二八月天气﹔有鑪有竈﹐包含億萬劫金光﹞。忽一朝﹐謝子微笑曰「吾今知臍下爲丹田﹐乃藏丹之所也。昨宵漏永﹐寶鼎濃濃。光透簾幃﹐奪得金精一點。恍兮惚兮﹐活見於臍下矣。」余曰「水中之鉛﹐經火一煉﹐化而爲丹。些子機關﹐只可自知﹐余亦將有得﹐不堪持贈君爾。」時劉子猶未悟也。謝子靈根夙植﹐仙骨珊珊﹐雅有逸鶴閒鷗之致﹐聞道獨早﹐三人參究原理﹐得益於謝者居多﹐厥後劉亦勇於上進。

一痕曉月東方露﹝坎戊﹐月精。曉月露者﹐藥苗生也﹞﹐窮取生身未有時﹝天地未有時﹐先有貞元會合之眞气﹐而後有天地﹔生身未有時﹐先有貞元會合之眞气﹐而後有生身。曉月露﹐追取先有之眞气﹐歸於生身﹞。其所得更有過於余與謝者。桃花夙有約﹐同泛武陵槎﹝陶淵明《桃花源記》﹕武陵人﹐捕魚爲業。緣溪而行﹐忘路之遠近。忽逢桃花夾岸﹐數百步中無雜樹﹐行到源頭﹐山有小口﹐仿佛若有光。捨船從口入﹐其中往來種作﹐男女衣裳﹐悉如外人﹐黃髮垂髫﹐怡然自樂。自云先世避秦人亂﹐來此絕境﹐不復出焉﹐遂與外人間隔﹞。

卷一

人迎气口解

左手關前一分爲人迎﹐右手關前一分爲气口。《脈經》曰「人迎緊盛傷於風寒﹐气口緊盛傷於飲食。」夫前一分﹐卽左右寸也。左寸本以候心﹐心非受風寒之所﹐而以爲緊盛傷於風寒﹔右寸本以候肺﹐肺非積飲食之區﹐而以爲緊盛傷於飲食。輾轉思維﹐不得其解。乃今於天地營運而知之矣。天左旋﹐風寒爲天之邪﹐人迎之而病﹐邪氛脇逼﹐畏風惡寒﹐亦見於左之上部﹔地無旋﹐地之气右旋﹐人身之气亦從右始﹐是以右之上部不名寸口而名气口。一部各分天﹑地﹑人三候﹐上部之地屬陽明胃經﹐主消納五穀﹐內傷飲食亦先見於右之上部。以其本位而言﹐則曰心與肺﹔以其受邪而言﹐則曰人迎气口。

卷一

衝陽太衝太溪解

人之兩手爲見脈之所﹐而不知兩足尢爲樹脈之根。衝陽動脈在足上五寸陷中﹐屬陽明胃經﹔太衝動脈在足大指本節後三寸陷中﹐屬厥陰肝經﹔太溪動脈在足踝後跟骨間﹐屬少陰腎經。病當危殆﹐寸﹑關﹑尺三部俱無﹐須向三脈診之。如往來息均﹐尙有可生之路。試觀小兒二﹑三歲時﹐好赤足﹐八歲好趨﹐十歲好走﹐陽气從下而生也﹔五十足漸畏冷﹐六十步履維艱﹐陽气從下而耗也。兩足無脈﹐縱兩手無恙﹐其命不能久畱﹔兩手無脈﹐而兩足有脈﹐調治得宜﹐亦可挽轉生機。一心應變﹐宏敷濟眾之仁﹔萬象回春﹐允副好生之徳。

卷二

男女尺脈異論

男女異質﹐尺脈攸分。卜壽夭於目前﹐溫犀易辧﹝《晉書》﹕溫嶠過牛渚磯﹐深不可測﹐遂燃犀角照之。

須臾見水族﹐奇形異狀﹐或乘車馬著赤衣者。嶠至夜夢人謂﹕「日與君幽明相隔﹐何若乃爾」﹞﹔定榮枯於指下﹐秦鏡難逃﹝《西京雜記》﹕秦始皇有方鏡﹐照見心膽﹞。男脈尺藏﹐抱朴守眞﹐徳壽之﹔歸神斂气﹐福祿之翁。若浮洪而短﹐其禍有不可勝言者。碌碌蓬廬﹐終日待株林之兔﹝《列子》﹕野人有遇一兔走觸株林而死﹐輒拾以歸﹐其後守株以待兔﹞﹔悠悠歲月﹐無路看長安之花﹝孟郊詩﹕「春風得意馬蹄疾﹐一日看盡長安花」﹞。而且每多斯疾之呼﹐膏肓莫治﹔定有夫人之慟﹐命數難延。女脈尺盛﹐雅秀彬彬﹐芝香玉砌﹐精光炯炯﹐桃熟瑤池。若隱伏而微﹐其禍又不可勝言者。郊無靈﹐空履大人之迹﹔螟蛉有子﹐徒聞象我之聲。而且獅子吼於河東﹐乞憐處士﹝《東坡集》﹕陳季常佞佛﹐妻柳氏性悍﹐客至常聞垢聲。東坡戲之曰﹕龍邱居士亦可憐﹐談空說法夜不眠﹐忽聞河東獅子吼﹐拄杖落手心茫然。」按﹕獅子吼﹐梵書名佛聲震﹐小說自息﹐猶獅子吼﹐羣獸皆藏﹞犢車乘於洛邑﹐見戲相臣﹝《記》﹕洛中王導﹐妻曹夫人性﹐導憚之﹐乃別營館居外家。夫人知之﹐率婢持刀尋討﹐導恐﹐飛轡出門﹐左手攀車欄﹐右手提塵尾﹐以柄打牛。司徒蔡謨戲曰「朝廷欲加公九錫。」導弗之覺﹐但謙退而已。謨曰「不聞餘物﹐惟有短轅﹑犢車﹑長柄塵尾。」導大怒﹞。

卷二

癆癥脈數論

病癥最苦者莫如癆。《脈經》注﹕「脈數不治。」而未注明所以脈數﹐所以不可治之故。天一生水﹐天一奇數陽也﹐而生水則爲陰矣。陰陽同宮﹐是一是二﹐解人當自分明。《難經》注「左腎以藏水﹐右腎以藏命門」﹐固爲傳寫之訛﹔卽方書謂「兩腎一般無二樣﹐中間一點是元陽﹐亦是隔膜之談。蓋陰生於陽﹐陽藏於陰﹐誠有分之而無可分者。人自HT地一聲以來﹐有此水卽隱此火﹐而窮通壽夭﹐皆決之於此。《入藥鏡》云﹝崔公希範著﹞﹕「惟有水鄕一味鉛是也﹝乾坤交媾罷﹐破乾爲離﹐破坤爲坎。鉛爲金丹之母﹐八石之祖﹐先天一點幹金﹐走入坎水中﹐化而爲鉛。由幹陽來﹐是爲眞火﹞。水足而火之藏於水中者﹐韜光匿采﹐而六脈得以平和﹔水虛而火之見於水中者。煥彩閃光﹐而六脈何能安靜﹖水之包涵乎火﹐夫固有一滴之不可虧者。病而名癆﹐癆者﹐牢也﹐牢固難解之辭也。或曰取其勞苦﹑勞役﹑勞頓之義。吾則曰﹕勞字從火﹐相火一煽﹐君火隨之而熾﹐二火爭焰而癆焉。蓋一勺之水﹐煎熬殆盡﹐火無所附麗﹐飛越於上。犯營則逼血妄行﹔克金則咳嗽不已﹔灼津液則飲食變爲痰涎﹔蝕肌肉則形骸爲之骨立。一身之內。純是火爲之猖獗﹐脈之所以數也﹔精竭神枯﹐脈之所以細而數也。夫性命之理﹐至爲微妙。性藏於心﹐命藏於腎﹐命卽指此火也。有水﹐火可以引之歸元﹔無水火亦無所歸宿﹝龍雷之火﹐潛於水中﹐得溫暖則藏。水冷則火升﹐咽痛﹑唇裂﹑口渴﹑面赤﹐投以桂附﹐溫其窟宅而招之﹔火自歸乎原位。《本艸》所以有能此引火歸原之語﹐世醫不察﹐槪施之無水並邪火之癥。人之死於非命者﹐無冤可訴。揆厥由來﹐禍肇於景嶽﹑《醫貫》《薛氏醫案》諸書﹐流毒二百餘年。天心仁愛斯民﹐亦有悔禍之機﹐自《愼疾芻言》《醫學匯參》書出﹐而吳越之風息。自如是﹐我聞喚醒世人書出﹐而燕趙之風息﹐惟荊楚何辜﹐此風猶自盛行﹞﹐直至焰消灰盡﹐命亦於此盡失。其可治乎﹖其不可治乎﹖惟願同學君子﹐遇癥之自內出者﹐稍見脈過其止﹐卽以醇靜甘寒之品養之﹝百合﹑熟地﹑枇杷葉﹑梨汁﹑童便﹑麥冬﹑桑皮﹑地骨皮之類。經驗加味地黃湯﹕熟地﹑淮藥﹑棗皮﹑澤瀉﹑云苓﹑生地黃﹑麥冬﹑丹皮。百合固金湯﹕生地﹑熟地﹑百合﹑麥冬﹑芍藥﹑秦歸﹑貝母﹑元參﹑桔梗﹑甘艸﹞﹐無使至於數也﹐誠濟世之慈航也。然則﹐問此火離乎本位﹐出沒無端﹐隱顯莫測﹐可確指其僑寓於何處乎﹖余應之曰﹕分明香在梅花上﹐尋到梅花香又無﹝拈花示眾﹞。

﹝余著是稿﹐殊觸當日隱憾也。年十三應童子試﹐見賞宗工﹐曾拔前茅。旅館風霜﹐歸患水腫﹐誤服桂附﹐幾瀕於危。忽江西來一老醫﹐姓聶﹐名廣達﹐以乳蒸黃連服之而愈。究中桂附傷﹐隨卽吐血﹑咳嗽﹑潮熱等癥作矣。一室之中﹐調養五載﹐博采醫書﹐折衷一是﹐惟日服甘寒之品﹐身體漸次復元﹐醫亦稍得門徑。本欲理吾舊業﹐以紹箕裘﹐而且夜求治者﹐接踵攪心﹐因將手澤庋之髙閣。迨尋五十年前夢﹐雲散天空一道人。﹞

卷二

噎膈反胃脈緩論

余得一緩字訣﹐以決病之死生吉凶。凡遇噎膈反胃﹐脈未有不緩者﹐其將何以決之﹖余用是三思焉。因其脈之緩﹐而知其脾無恙焉﹐腎無恙焉﹐心﹑肝﹑肺無恙焉。惟是一眚之累﹐居於要地﹐遂積成莫療之。卽其脈以思其癥﹐繩以理而溯其源﹐經曰﹕金木者﹐生成之終始﹝《河圖》﹕天一生水﹐地二生火﹐卽乾元大生﹐坤元廣生之綱領﹐故水火之功用亦足以維系乎天象地輿。至土以五十居中﹐寄旺於四時。尢其彰明較著者﹐惟天三生甲木﹐地八乙成之﹐乃滋生之始事。所謂一生二﹐二生三﹐三生萬物者﹐此也。地四生辛金﹐天九庚成之﹐乃集成之終事﹐所謂戰乎幹﹑勞乎坎﹑成言乎艮者﹐此也。

故木气司權﹐丰艸綠縟而爭茂﹑佳術蔥龍而可悅。金气司權﹐艸拂之而色變﹐木遭之而葉脫﹞。物之化﹐從乎生﹐物之成﹐從乎殺。生殺之機猶權衡之不可輕重也。人生百年﹐一大春秋耳。年當杖鄕杖國﹐正值秋月之天﹐由是陽明之庚金﹐其气化爲燥﹐由下衝上﹐衝於闌門﹑幽門﹐謂之反胃﹐朝食暮吐或隔宿方吐﹔衝於賁門謂之膈﹐卽食卽吐﹔衝於吸門謂之噎﹐食難下咽。燥之所衝﹐門遂爲之枯槁﹐葉黃禾熟之候﹐縱日暄風動﹐露滋雨潤﹐而欲轉其靑焉﹐抑已難矣。經曰「三陽結﹝手陽明大腸﹑足太陽膀胱﹑手太陽小腸﹞﹐謂之膈」。

不獨指陽明經。亦思三陽同居下位﹐豈有一陽結﹝陽明金燥﹞﹐而二陽不隨之而結者乎﹝膀胱與小腸津液﹐隨之而枯﹞﹖所以吐沫﹑刺痛﹑羊糞﹐總由於燥結然耳。東垣通幽湯﹝秦歸身﹑升麻﹑桃仁﹑紅花﹑炙艸一錢﹐生地﹑熟地五分﹞其理最爲深邃﹐存其方可矣。丹溪禁辛燥﹝丁香﹑白蔻﹑砂仁﹑半夏﹑陳皮之類﹞﹐𨿽其義極爲曉暢﹐存其語可矣。若諭嘉言﹑李士材於是癥﹐一則商其補脾補腎﹐未悟其脈﹔一則酌其下气墜痰﹐未達其癥。然則﹐此癥無可治乎﹖曰﹕非也。年未登五十﹐燥非其時﹐或爲醇酒所傷﹐或爲煎熬所中﹐以潤燥爲主﹝牛羊乳﹑童便﹑蘆根﹑韭菜汁﹑陳酒﹑茅根之類。經驗方﹕酒大黃﹑桃仁﹑歸尾﹐煉蜜爲丸﹐茅根汁湯送下﹞﹐兼用四子之書﹐多有得愈者。悟到秋來金戀木﹐翻然方見艷陽天﹝後天坎離用事﹐升居乾坤之位﹐於是八卦各易其位。震木居離火之位﹐震爲蒼龍﹐龍從火裏出﹔兌金居坎水之位﹐兌爲白虎﹐虎向水中生。龍躍虎騰﹐金木交並﹐木之欣欣向榮者﹐不畏金而反愛金﹐𨿽歷夏而秋﹐常在春三﹑二月之天﹞。

﹝司馬石渭中﹐端方正直﹐同硯兩載﹐來往數十年如一日也。年近五旬﹐酷嗜濃味魚鮏﹐胸間隱隱作痛﹐食入卽吐。人到知心﹐刻期取效。心轉疑惑﹐覺古所傳之方﹐一無可用﹐乃會丹溪之意﹐日服蘆根湯而愈。遊湘未悟﹐於今三年﹐是夜援筆成論﹐頓興我以暮云春樹之感。﹞

卷二

體肥脈虛中癥論

气爲陽﹐血爲陰﹐陰陽配偶不參差﹐五臟調和脈斯正。惟是體格丰隆﹐一綫之微陽﹐不足以敵碩膚之陰軀。

居恆服溫補性味﹐殊覺相宜。寒涼性味﹐一滴逆口﹐由是气虛﹐是以脈虛耳。蓋嘗論之﹐气﹐無形者也﹐血﹐有形者也。有形者﹐全賴無形者爲之運用﹐而後足得以行﹐手得以握﹐耳得以聰﹐目得以明﹐鼻得以聞其香臭﹐口得以知其五味。𨿽然﹐尢有進無形者﹐能運有形﹐而不知更有無形者﹐爲之主宰﹐無形者﹐方得宣布於四肢﹐充塞於五臟六腑。無形者何﹖眞气是也﹝以其所運而言﹐曰眞气﹔以其所居而言﹐曰谷神。《道徳經》﹕「谷神不死﹐是謂元牝﹔元牝之門﹐是爲天地之根。」手足耳目口鼻﹐皆根竅於元牝。元竅一閉﹐耳非不孔竅玲瓏﹐而不能聽﹔目非不黑白分明﹐而不能視﹔鼻非不呼吸出入﹐而不聞香臭﹔口非不咀嚼珍蔬﹐而不知五味﹔手足非不血光紅潤﹐而不握不行﹞。今爲陰血所壓﹐無形者餒矣﹔」無形者餒﹐則有形者亦餒矣。古今卒中之癥﹐大半患於體肥之人﹐職是故耳。方書所載中癥﹐許多言說﹐徒事喧嘩。

一言以蔽之曰「气脫。」其卒然而斃者﹐眞气脫也﹔其斃復蘇者﹐眞气猶存。凡气一時不足以勝形體之任﹐其手足不用不仁者﹐元竅閉也元竅閉﹐調治得宜﹝脈虛﹑脈芤脈遲經驗方﹕黃﹑人參﹑焦術﹑附片﹑秦歸﹑撫芎﹑苡米﹑姜棗引。脈洪﹑脈數﹑脈細經驗方﹕熟地﹑人參﹑枸杞﹑秦歸﹑苡米﹑丹皮﹑麥冬﹑五味。如初中半身不遂﹐不省人事﹐筋急拘攣﹐口角斜﹐語言蹇澀﹐脈弦而數﹐則以風論﹐小續命湯﹕防風一錢二分﹑桂枝﹑麻黃﹑杏仁﹑川芎﹑白芍﹑人參﹑甘艸﹑黃芩﹑防己八分﹑附片﹞﹐輕者亦有全愈﹐重者或苟延歲月。

調治失宜﹐眞气亦不能久畱﹐知幾之士見其體肥脈虛﹐時常培養元陽﹝經驗方﹕附片﹑漧薑﹑人參﹑黃﹑焦術﹑肉桂﹑秦歸﹑炙艸﹑姜棗引。鹿茸桂附丸﹕附片﹑肉桂﹑鹿茸﹑熟地﹑淮藥﹑丹皮﹑棗皮﹑澤瀉﹑茯苓﹞﹐庶有裨焉。有形四大皆假合﹝潛確《內書》﹐四大﹐地﹑水﹑火﹑風也。地無堅性﹐水性不住﹐風性無礙﹐火假緣生。《釋典》﹕骨肉爲地﹐涕唾津液爲水﹐气爲火﹐骨節轉運爲風。達者謂之幻身。古佛偈假借四大以爲身﹞﹐無形中有主人翁﹝《性命圭旨》﹕主人翁﹐姓金﹐號元晶﹐自虛無中來﹐居杳冥之鄕﹞。

岐伯曰「中風大法有四﹕一曰偏枯﹐半身不遂也﹔二曰風痱﹐身無疼痛﹐四肢不收﹔三曰風﹐奄忽不知人也﹔四曰風痺﹐諸痺類風狀也。」夫曰風痺﹐眞風也。所謂偏枯﹑風痱﹑風者﹐以其舌彊口喑﹐卒倒無知﹐形似乎風﹐因以風名。詳究其義﹐實與風毫不相涉。就其癥而言之﹐手撒﹐脾气絕矣﹔口開﹐心气絕矣﹔鼻鼾﹐肺气絕矣﹔目閉﹐肝气絕矣﹔遺溺﹐腎气絕矣。汗出如珠﹐發直如麻﹐面赤如妝﹐眞陽鼓散於外矣。抉其精而窮其奧﹐總歸宿於腎元。

蓋腎爲性命之根﹐如止見一二經﹐尙未傷及於腎﹐急相其腎之水虧﹑火虧﹐培之補之﹐而受傷之髒﹐自復其初。朱丹溪以爲痰則生火﹐火則生風﹐固屬捕風捉影﹔李東垣以爲本气自病﹐將風字塗抹﹐其於是癥﹐亦似有得﹐究未窺其底蘊﹔河間以爲將息失宜﹐心火暴甚﹐而著地黃引子﹝熟地﹑棗皮﹑巴戟﹑附片﹑肉桂﹑蓯蓉﹑茯苓﹑麥冬﹑五味﹑石斛﹑菖蒲﹑遠志﹞﹐可謂抉出疾源矣。顧腎水火同宮﹐有痰涎上湧﹐水不足者﹔有面赤煩渴﹐火不足者。地黃引子僅足補其火﹐趙養葵又補明水不足者﹐用地黃湯滋其水。庶岐伯不言之蘊﹐得以闡明於世。治是癥者﹐愼勿存一風字於胸中﹐斯得之矣。

卷二

喘急脈論

《脈經》曰「上气喘急候何經﹐手足溫暖脈滑生。若得沈澀肢逆冷﹐必然歸死命須傾。」試申論之﹐人之所賴以生者﹐元气﹑宗气﹐而其所以生者﹐則眞气也。統一身而言﹐則爲元气。元气充足﹐呼吸自循常度﹐如涉虛怯﹐陰陽之气亂矣。經曰「陰爭於內﹐陽擾於外﹐魄汗未藏﹐四逆而起﹐起則燻肺﹐使人喘息。」體猶溫暖﹐脈多虛滑﹐人參能回元气於無何有之鄕﹝獨參湯。經驗方﹕黃一兩﹐秦歸三錢﹐姜棗引﹞﹐喘息自止。據中焦而言﹐則爲宗气﹐宗气轉運升降﹐自無窒礙﹐如沾痰滯﹐陽明之气郁矣。經曰「邪客於陽陰之絡﹐令人气滿﹐胸中喘息。」體𨿽溫暖﹐脈則弦滑﹐法夏和胃而燥痰﹝四七湯﹕人參﹑肉桂﹑法夏﹑炙艸﹑姜棗引﹞﹐喘急隨除。至於先天一點眞元之气﹐是爲眞气﹐至無而含至有﹐至虛而統至實。鼓蕩於太虛者﹐雷也﹔而其所以默運乎鼓蕩者﹐非雷也﹐眞气也。吹噓乎萬物者﹐風也﹔而其所以驅使乎吹噓者﹐非風也﹐眞气也。外護於表﹐內行於裏﹐周流一身者﹐气也﹔而所爲主宰以周流者﹐非气也﹐眞气也。釋氏調气以悟空﹐調此气也﹔老氏煉气以歸眞﹐煉此气也﹔儒者養气以爲聖爲賢﹐養此气也。釋氏謂之眞如﹝錢起贈懷素詩﹕「醉裏得眞如。」劉禹錫詩﹕「心會眞如不讀經」﹞﹐老氏謂之綿綿﹝《道徳經》﹕「綿綿若存」﹞﹔儒者謂之浩然。其爲气也﹐天地得之﹐萬古不老﹔生人守之﹐壽算常存。人而以酒爲漿﹐以妄爲常﹐醉以入房﹐眞气散矣。眞气散﹐一身之元气﹑宗气﹐以致營气﹑衛气﹑中气﹑胃气﹐一齊奔上﹐爲喘爲急﹐肢之所以逆冷﹐脈之所以沈澀也﹐而命有不傾焉者乎﹖彼水腫之喘﹐以水腫論﹔風寒之喘﹐以風寒論﹔哮癥之喘﹐以哮癥論。熱病之喘﹐以熱病論。經中言喘﹐層見疊出﹐各有其本﹐單言喘者﹐止有數條。撇開各癥方言喘﹐尋到源頭始見醫。

卷二

气鼓脈弦數論

醫學中﹐劉﹑李﹑朱﹑張而下﹐瓣香敬祝者﹐汪子庵﹐獨於气鼓癥﹐列之濕門中﹐殊不謂然﹐究其源﹐方書俱然﹐不自庵始。余考其癥﹐是气也﹐當列於气門。气以類而方明﹔病𨿽難而易治。夫气之功用﹐全賴脾土爲之轉運﹝气分气與﹐土分有無形。脾屬土﹐有形者也﹐有形之土運气。脾藏意﹐意亦屬土﹐無形者也。

無形之土運。有形之土﹐以藥補之﹔無形之土﹐以心養之。二者得兼﹐而土斯健矣﹞。土旺而气乃周流四體﹐土衰而气遂停滯中州﹐貫注軀殼﹐充盈腠理﹐郁而爲熱﹐气鼓成焉。經曰「諸脹腹大﹐皆屬於熱」是也。

其爲癥也﹐四肢日見瘦羸﹐肚腹日見脹滿﹐任人揉按﹐痛癢不關。稍進糧﹐飽悶難受。脾愈虛﹐肝益肆其侮﹔气愈積﹐熱益張其威。脈之弦且數﹐其所由來者﹐有明徵矣。治是癥者﹐當靑筋未大見﹐臍心未大突﹐缺盆未大滿之時﹐重用黃連﹐以解其熱。淸金以制肝盛﹐培土不受肝邪﹝經驗方﹕人參﹑黃連﹑焦術﹑麥冬﹑靑皮﹑肉桂﹑炙艸﹞。藥固有維持之力﹐尢宜卻鹹味﹐斷妄想﹐存神靜慮﹐以養無形之土﹐不治气而气自宣通﹐多有得安者。其名不一﹐曰單脹﹐以其獨脹於腹也﹔曰鼓脹﹐以其中空無物也﹔曰蠱脹﹐若虫食物而中空也﹔曰熱脹﹐由熱而脹也﹔曰气脹﹐由气而脹也。統名之曰气鼓也。彼水脹﹑寒脹﹐列於濕門﹐宜也﹐原與此癥毫不相涉。東垣一代偉人﹐中滿分消丸﹝濃朴一兩﹐枳實﹑黃連﹑黃芩﹑法夏五錢﹐陳皮﹑知母﹑澤瀉三錢﹐茯苓﹑砂仁﹑漧薑二錢﹐人參﹑白術﹑甘艸﹑豬苓一錢﹐蒸餅爲丸﹞﹐亦尙未晰分也。

卷二

血癥有不必診脈﹑有必須診脈論

失血之癥有四﹕從齒失者﹐曰齒衄﹔從鼻失者﹐曰鼻衄﹔從咽失者﹐曰嘔血﹔從喉失者﹐曰咳血﹑曰咯血﹑曰吐血﹑曰唾血。失血則一﹐而輕重攸分。最輕者齒衄﹐足陽明胃脈循鼻入上齒﹐手陽明脈上頸貫頰入下齒﹐二經熱盛﹐其循經之血從齒溢出。血路一通﹐卽無熱﹐亦時常而來﹐於體無傷﹐不必以藥治者也。稍輕者鼻衄。凡經之上於頭者皆下通於鼻﹐少陽之脈上抵頭角﹐太陽之脈上額交顚﹐陽明之脈上至額顱。其血之循於經者﹐隨气周流﹐走而不守﹐三經爲熱所逼﹐血卽從鼻而漏。以童便引熱下行﹐茅根淸胃降火﹐其血立止。至於漏血過多而無休者﹐則不責之血熱﹐而責之气虛。有形血﹐一時所不能滋﹔幾希之气﹐速當挽回﹐急用參補气以督血﹝經驗方﹕黃一兩﹑秦歸三錢﹐姜棗引﹞﹐補气以攝血﹐補气以生血。𨿽气息奄奄﹐亦可回生。

彼傷寒鼻衄﹐名曰紅汗﹐熱隨血解﹐不必止血﹐亦不必再發汗﹔瘟疫鼻衄﹐名曰外潰﹐毒從血減﹐不必止血﹐亦不必再議下。經絡分明﹐見其癥﹐卽可以用其藥也。稍重者嘔血﹐卽在胃腑矣。貯積日久﹐郁而上嘔﹐多則盈盆盈碗﹐聚則成塊成堆。或一月一嘔﹐或間月一嘔﹐或周年一嘔。未嘔之先﹐鬱悶難安﹔已嘔之後﹐神淸气爽﹐但得血路通利﹐有嘔至耄耋而無傷者。以恐血阻吸門﹝急備方﹕用紙撚刺鼻中﹐得嚏則通﹞﹐登時至斃﹐方書積案﹐從未有發明其義者。蓋胃爲五臟六腑之海﹐血易爲之聚﹐人而飲食煎熬﹐停畱瘀血﹐結成窠臼﹐久則相生相養﹐習以爲常﹐如蟻之有穴﹐魚之有淵﹐生生不已。補之﹐愈足以滋其黨﹔涼之﹐徒足以塞其路。輾轉圖維﹐惟三七﹑郁金﹐以破負固之城﹔淮膝﹑大黃﹐以開下行之路﹝懸擬方﹕三七﹑郁金﹑牛膝﹑大黃﹑歸尾﹑桃仁﹑枳實﹑煉蜜爲丸﹞。掃除而蕩滌之﹐庶有瘳焉。常見山居之民﹐采艸藥以治血﹐遇是癥得愈者居多﹐艸藥之性﹐無非破血之品﹐有明徵矣。最重者吐血﹑咳血﹑咯血﹑唾血。致病之舋﹐原不一端﹔發病之源﹐總歸五臟。髒者﹐藏也﹐所以藏其血以養神﹑養魂﹑養魄﹑養意﹑養精與志也。心不主血﹐則神爲之消散﹐脾不統血﹐則意爲之惝恍﹐肝肺不歸血﹐則魂魄爲之飄蕩﹐腎不貯血﹐則精志爲之梏亡。一滴之血﹐性命隨之﹐全憑脈息以決吉凶。脈而虛弱﹐火猶未發﹐歸脾湯﹝人參﹑白術﹑茯苓﹑棗仁﹑龍眼肉﹑黃﹑秦歸﹑遠志﹑木香﹑炙艸﹑姜棗引﹞﹑養營湯﹝人參﹑白術﹑黃﹑炙艸﹑陳皮﹑肉桂﹑秦歸﹑熟地﹑五味﹑茯苓﹑遠志﹑酒芍﹑姜棗引﹞﹐俱能奏效﹔脈而洪數則內火熾矣﹐火愈熾而血愈亡﹐血愈亡而陰愈虛﹐故曰陽邪之甚﹐害必歸陰。當此之時﹐寒涼適足以伐五臟之生气﹐溫補又足以傷兩腎之眞陰﹐惟以寒滋其陰而養其陽﹝同癆傷論﹞﹐血或歸其位耳。又有一種﹐五臟爲內寒所侵﹐血不安位而妄行者﹐脈虛而遲﹐非附子﹑漧薑﹐不足以祛其寒而溫其經﹝經驗方﹕附片﹑漧薑﹑黃﹑白術﹑秦歸﹑炙艸﹑建元﹑南棗引﹞﹐此百中僅見一二者。至於外寒犯乎五臟﹐擾血逆上者。脈浮而緊﹐惟麻黃人參芍藥湯﹝桂枝五分﹐麻黃﹑黃﹑甘艸﹑白芍一錢﹐人參﹑麥冬三錢﹐五味五粒﹐當歸五分﹞﹐可以攻其寒而安其血。此亦血癥之常事﹐甚無足怪。所以五臟之血﹐必診脈而後能決也。綜而計之﹐譬之軍伍﹐齒衄﹑鼻衄﹐巡哨之士卒也﹔嘔血﹐護衛之士卒也﹔咳﹑吐﹑咯﹑唾之血﹐則守營之士卒也。巡哨之士卒可失﹐卽護衛之士卒可失﹐而守營之士卒﹐斷不可失者也。經四十載之推求﹐而血癥了解﹐閱千百人之性命﹐而血路敢詳。

﹝司馬劉芹藻﹐忽患失血﹐气喘﹐脈虛而遲﹐重用附子﹑漧薑﹐黃﹐立愈。由是畱心醫學﹐講解《靈》《素》《難經》。﹞

卷二

咳嗽脈論

癆癥咳嗽﹐以癆爲本﹐不在咳嗽論。其餘咳嗽﹐但得病源縷晰﹐無脈不可以治。欲達病源﹐先分內外。外感咳嗽﹐專責之於肺。風寒之來﹐先入皮毛﹐皮毛者﹐肺之合也﹐風寒郁於肺則咳嗽﹐肺竅得通﹐則咳嗽止焉﹐故古有外感咳嗽則輕之語。其脈浮而大﹐散之以蔥白﹐通之以紫蘇﹝參蘇飲﹕人參紫蘇葛根前胡法夏茯苓陳皮甘艸枳殼桔梗木香蔥白﹞。至於內傷﹐經曰「五臟皆令人咳﹐不獨肺然也。」而要不離乎肺﹐其本經咳嗽也﹐金生在已﹐形寒金冷﹐傷其生气﹐喘息有音﹐甚則唾血﹐其脈短而遲﹐補之以波蔻﹐溫之以砂仁﹝經驗方﹕人參﹑焦術﹑云苓﹑法夏﹑陳皮﹑波蔻﹑砂仁﹑炙艸﹑姜棗引﹞﹔其心臟咳嗽也﹐火甚克金﹐喉中隱隱如梗狀﹐甚則咽腫喉痺﹐其脈浮而洪﹐涼之以黃芩﹐瀉之以山梔﹝經驗方﹕生地﹑赤茯苓﹑山梔﹑生甘艸﹑黃芩﹑桔梗﹑麥冬﹑燈芯引﹞﹐其脾臟咳嗽也﹐土不生金﹐陰陰痛引肩背﹐甚則不可動﹐其脈濡而弱﹐培之以黃﹐燥之以白術﹝經驗方﹕人參﹑秦歸﹑黃﹑焦術﹑法夏﹑陳皮﹑云苓﹑炙艸﹑大姜棗引﹞﹔其肝臟咳嗽也﹐木燥火發﹐金被火傷﹐兩脇下痛﹐甚則不可以轉﹐其脈沈而弦﹐制之以鱉甲﹐和之以柴胡﹝熟地﹑鱉甲﹑秦歸﹑柴胡﹑酒芍﹑炙艸﹞﹔其腎臟咳嗽也﹐火動水虧﹐金少水涵﹐腰背相引而痛﹐甚則咳涎﹐其脈沈而細﹐滋之以熟地﹐堅之以黃柏﹝知柏地黃湯﹕熟地﹑淮藥﹑棗皮﹑知母﹑丹皮﹑澤瀉﹑茯苓﹑黃柏﹞。久咳不已﹐移於五腑﹐病則纏綿難愈﹐治法仍歸五臟。彼無痰漧咳﹐火郁於肺﹐一言盡之﹐升提肺气﹝甘桔湯﹕桔梗﹑甘艸﹞﹐生其津液﹝八仙長壽丹﹕熟地﹑淮藥﹑棗皮﹑麥冬﹑澤瀉﹑茯苓﹑丹皮﹑五味子﹞﹐斯得之矣。據經分癥﹐卽癥分脈﹐憑脈用藥﹐夫固有歷歷不爽者。經曰﹕秋傷於濕﹐冬必咳嗽。」經之所言者﹐主气也﹐四之气土﹐正在秋初當權。諭嘉言以爲濕字疑燥字之誤﹐只知歲气之燥﹐而不知主气之濕。經曰「脾苦濕」﹐未聞心﹑肺﹑肝﹑腎苦濕。河間《咳嗽》之篇﹐以爲濕在脾可也﹐而必分其濕在心﹑在肺﹑在肝﹑在腎何也﹖丹溪論咳嗽﹐有風﹑有寒﹑有痰﹑有火﹑有癆﹑有虛﹑有郁﹑有肺脹﹐庶乎近之。降至景嶽﹐所論外感咳嗽﹐大半內傷之方居多﹐所談內傷咳嗽﹐止知陰虛一語﹐𨿽所重者腎元﹐四髒亦在內傷之列﹐何以曾不之及﹖內傷外感四字﹐尙未解透耶﹝自內而出者﹐喜﹑怒﹑憂﹑思﹑悲﹑恐﹑驚及房勞﹑飲食所傷爲內傷﹔自外而入者﹐風﹑寒﹑暑﹑濕﹑燥﹑火及瘟疫﹑痢病所感爲外感﹞。夫無痰不作咳﹐無嗽不有痰﹐一言咳嗽而痰在其中﹐《內經》所以有飲無痰﹐飲畱腸胃﹐不咳不嗽者。自漢儒添一痰字﹐方書遂將咳嗽與痰﹐別爲兩門。究竟扯東拽西﹐兩無分別﹐書之所以日益支離也。

卷二

泄癥脈論

《難經》訓泄有五﹕胃泄﹐飲食不化﹔脾泄﹐腹脹嘔吐﹐所謂大腸泄者﹐食已窘迫﹐可該脾泄論﹔所謂小腸泄者﹐便血腹痛﹔大瘕泄者﹐數至圊而不便﹐宜以痢門論。則泄止可言脾胃二經。診其脈數﹐而邪之自外來者﹐屬胃﹐其气化而爲熱﹐輕則黃連濃腸﹐佐以利水和胃之品﹝經驗方﹕焦術﹑云苓﹑桂枝﹑黃連﹑澤泄﹑豬苓﹑車前﹑苡米﹞。至於完谷不化﹐則泄之甚者也﹐須芒硝﹑大黃﹝經驗方﹕芒硝﹑大黃﹑銀花﹑炙艸﹑姜棗引﹞﹐滌其邪而泄自止﹔診其脈遲﹐而虛之由內生者﹐屬脾﹐其气積而爲寒﹐輕則焦術和中﹐佐以燥濕補脾之味﹝經驗方﹕黃﹑白術﹑云苓﹑蓮肉﹑法夏﹑訶子﹑陳皮﹑苡米﹑姜棗引﹞。至於脹滿嘔逆﹐則泄之劇者也﹐必附片﹑漧薑﹝經驗方﹕黃﹑附片﹑漧薑﹑焦術﹑肉桂﹑蓮肉﹑炙甘艸﹑生薑大棗引﹐嘗與道人分別是癥﹐知其隨手輒驗者﹐有由來矣﹞﹐溫其寒而泄乃除。夫泄﹐顯而小者也﹐以其泄天妙趣而言﹐則爲水先﹝混沌之初﹐沖漠無朕﹐先天一團氤氳之气﹐降而爲水﹐猶未見其昭著﹐漸至昭著而生火﹔猶未有其形質﹐漸有形質而生木﹔猶未至於堅實﹐漸至堅實而生金﹐土則隨行而生。郭璞《葬經》﹕泄天妙趣水居先。」《河圖》之數﹐天一生水﹞﹔以其承天時行而言﹐則土爲重﹝坤承天之施﹐奉以行之﹐時未至。不敢先時以立始﹕時旣至﹐不敢後時以墮功。坤道之所以順也﹐然載萬物者坤﹐含萬物者坤﹐非有坤以承天﹐則天亦將虛於所施。故曰濃徳至靜﹐無成有終﹐可知配天之功用者惟坤土獨也。

正許氏《說文》﹐重字從土﹐是以土爲重之義﹞。脾爲己土﹐胃爲戊土﹐一動一靜﹐一陰一陽﹐互相爲用﹐所以十二官中﹐各司一職﹐獨脾胃統司倉廩之官。以其物之資始而論﹐惟恃動气﹝戰乎幹﹐戰卽鼓蕩之意﹐謂資始也。楊子云「太初者﹐气之始﹔太素者﹐質之始。稟幹之始﹐出而爲動。」﹞﹔以其物之資生而論﹐全仗穀气﹝致役於坤﹐役卽孳字之意﹐謂資生也。《淮南子》云「毛虫則橫生﹐虫則縱生。」萃坤之生養而歸谷﹞。

脾主消穀﹐胃主納谷﹐一表一里﹐一剛一柔﹐還相爲質。所以五行寶內﹐但養一臟﹐惟脾胃實養性命之寶。

至哉坤元﹐厥惟脾胃。擬七斗以摩霄﹝上頂心﹐心有七竅﹞髙懸西北﹔斷六鰲以立極﹝下臨六腑﹞﹐美盡東南。富媼﹝《漢書》後上富媼﹞敷文﹐宅中葉裳元之吉﹔媒婆﹝方書脾爲媒婆﹞踐約﹐婚媾迨冰至之辰。卜操柄之有歸﹝《說卦傳》﹕「坤爲柄」﹞﹐應差豎亥﹝《史記﹟天宮書》﹕「豎亥步經大章行緯」﹞﹔占括囊之無咎﹐穩塞夷庚﹝《左傳》﹕「以塞夷庚。」謂要道也﹞。

象推吝嗇﹐義取含章﹐後得無患乎。先迷方外必根據直內。

以故胃與脾合﹐馬之所以稱牝也﹔脾與胃分﹐龍之所以戰野也。調理得宜﹐百體從玆而安﹔調理失宜﹐百病從玆而起。夫泄﹐顯而小者也。

卷二

水腫脈浮大沈細論

《脈經》曰「水腫之脈﹐浮大易愈﹐沈細難痊。」余謂醫不細揣脈與癥﹐斯已難矣。果脈淸癥確﹐浮大固可十全﹐沈細未必難痊。余少時曾患水腫而回生者﹐欲知水腫幽明路﹐說法何妨我現身。人生飲入於胃﹐气化之妙﹐全憑脾﹑肺﹑腎三經。脾專運用之職﹐肺擅通調之官﹐腎司燻蒸之用﹐而後雲興雨施﹐滲入膀胱。三經失權﹐其气不化﹐蓄諸中州﹐橫流四肢﹐泛溢皮膚﹐一身之中﹐無非水爲之灌注矣。以其脈之沈細者言之﹐脈而沈細﹐病愈深而侵入髒矣。卽脈之沈細分癥之陰陽﹐其爲陰水腫也﹐形寒傷肺﹐濕寒侵脾﹐虛寒埋腎﹐大便溏瀉﹐小便淸利﹐脈則沈細而遲﹐補土以溫金﹐實脾湯﹝焦術﹑茯苓﹑炙艸﹑濃朴﹑肉桂﹑艸蔻﹑木瓜﹑木香﹑附片﹑漧薑﹑大棗引﹞﹐實開斯世之福﹔壯水兼補火﹐腎气湯﹝熟地﹑茯苓﹑山藥﹑丹皮﹑棗皮﹑淮膝﹑車前子﹑附子﹑肉桂﹑澤瀉﹞﹐能挽造化之窮。其爲陽水腫也﹐火盛克金﹐熱郁侮土﹐燥過枯水﹐大便堅硬﹐小便黃赤﹐脈則沈細而數﹐石膏友麥冬﹝經驗方﹕石膏﹑麥冬﹑粳米﹑炙艸﹑大棗﹑生薑﹞﹐本艸中足稱治水之橇﹝《史記﹟夏紀》﹐禹治水﹐泥行乘橇﹐山行乘。橇﹐履器之有齒者﹐今之木屐仿之﹞﹔黃連伴黃柏﹝經驗方﹕黃連﹑苡米﹑黃柏﹑車前﹑肉桂三分﹐知母﹑炙艸﹞﹐醫方內大是分水之犀﹝《抱朴子》﹕犀角一尺以上者﹐刻爲魚形﹐銜以入水﹐水卽分開﹞。余嘗閱是癥﹐陰陽俱厥﹐有令人不可測度。陽水之厥﹐更有十倍於陰水者。陰水誤以陽治﹐先或聲啞而死﹔陽水誤以陰治﹐定是吐血而亡。至於脈之浮大﹐邪猶在表﹐病之最淺者也。水蓄膀胱﹐五皮飲﹝五加皮﹑地骨皮﹑茯苓皮﹑大腹皮﹑生薑皮﹞﹐可潔淸淨之府﹔水行肌表﹐越婢湯﹝石膏八錢﹐麻黃六錢﹐大棗一﹑二枚﹐炙艸三錢﹐生薑三錢﹞﹐足開鬼門之關。其朝寬暮急﹐暮寬朝急者﹐水隨气之升降也﹐何必曰陰虛陽虧﹔上气喘促﹐夜臥難安者﹐水淫肺之葉孔也﹐何必曰子胎母宮。曰風水﹐曰石水﹐曰皮水﹐多其水名﹔曰濕腫﹐曰血腫﹐曰風腫﹐總是水腫。揣摩脈癥﹐辧別臟腑﹐沈細浮大﹐有何難易之分﹖酌理準情﹐無非從前所有之語﹔披肝瀝膽﹐盡是劫後餘生之言。其於是癥﹐煞喫苦辛矣。愁成白髮三千丈﹐歷盡洪濤十八灘。

人但知浮大爲陽﹐沈細爲陰﹐而不知沈細中有遲數﹐卽有陰陽。治之之法﹐相去甚懸。世之患是癥者﹐多爲藥餌所誤﹐惜不早得是而讀之也。

卷二

偏正頭痛不問脈論

醫有不知其病而不能治者﹔亦有明知其病而不能治者﹐有莫解其病而莫能療者﹐亦有了解其病而仍莫能療者。與哮癇相頡頏而深藏之固﹐更甚於哮癇者﹐正頭風一癥。或數日一發﹐或數月一發﹐其發也﹐突如其來﹐不因邪觸﹔其止也﹐然而止﹐非藉藥醫。揣其痛之根﹐不越風毒之客於髓海焉。六經皆有頭痛﹐三陽之經上於頭﹐隨其經而醫之﹐藥到而痛自除。痛居經絡不到之處﹐羌活﹑防風﹐無所施其勇﹔升麻﹑漧葛﹐無所竭其力﹔柴胡﹑黃芩不能消其事而逐其邪。三陰亦令人頭痛﹐或痰壅於胸膈﹝太陰﹞﹔或气逆於腦頂﹝少陰﹞﹔或冷逼乎督脈﹝厥陰﹞。而痛不關於痰气與風﹐南星﹑半夏﹐燥其痰﹔麻黃﹑附片﹐溫其經﹔吳萸﹑漧薑去其寒。燥者自燥﹐溫者自溫﹐去者自去﹐而痛者自痛也。本艸臚陳﹐空對神農而數典﹔萬書案積﹐莫向仲景而問建。抑又聞之劍閣之危險﹐四面拒敵﹐而偏以縋入之﹝鄧艾破蜀至陰平﹐山勢險絕﹐軍士不得過﹐以縋入之﹞﹔逼陽之深﹐固萬夫莫當﹐而偏以老克之﹝《左傳》逼陽城小而固﹐晉荀偃﹑HT伐逼陽﹐入於逼陽請於荀曰「水潦將降﹐懼不能歸﹐請班師。」荀曰「牽帥老夫﹐以至於此﹐七日不克﹐必爾乎﹐取之五月庚寅。」荀偃﹑HT帥卒攻逼陽﹐親受矢石﹐甲午滅之﹞。閱方書鼻淵﹐稱爲腦漏﹐腦可漏之出﹐亦可注之入﹐以口服藥而經不通者﹐以鼻注藥而竅自通。在揀其解毒去風性味之平正者﹐淡淡注之﹝白菊﹑陳茶煎湯冷注。一方﹐皂角﹑細辛﹐研細末﹐吹鼻得嚏則解﹞﹐而痛自漸漸減炙。以鼻代口﹐休防郢人之堊﹝《莊子》郢人鼻端有堊﹐使匠石斫之﹐匠石運斤成風﹐堊去而鼻不傷﹐郢人立不攺容﹞﹔追風拔毒﹐何假華佗之刀﹝華佗字符化﹐漢末沛國譙人。通五經﹐精方脈﹐能刳骨療疾﹐爲外科之祖。有《靑囊》書﹐惜乎無存﹞。然此法肇自前人萊菔汁注鼻之方﹐特取而變化之者。至於偏頭風痛﹐丹溪以爲左屬風﹑屬火﹐多血虛﹔右屬熱﹑屬痰﹐多气虛﹐用之未必大驗。究其根﹐亦是風毒傍於腦海之旁﹐病之去路﹐多從目出而解。同邑石光南所傳淡婆婆一方﹝淡婆婆根爲君﹐天麻﹑京子爲臣﹐川芎﹑白芷爲佐﹐菊花﹑當歸﹑木賊爲使﹐黑豆百粒爲引﹞﹐初起者用之屢效﹐殊不可解﹐錄之以備急用。一種手三陽之脈受風寒﹐伏畱而不去者﹐名厥頭痛﹔入連在腦者﹐名眞頭痛。其受邪與正頭風無異﹐而其來也速﹐其死也速﹐更有甚於偏正頭風者﹐古無救方﹐質諸海內名公﹐不知家亦藏有祕方否﹖石光南家累千金﹐廣爲結納﹐髙人異士﹐過其地者﹐輒館於書齋﹐所得多醫書未傳之祕方。淡婆婆﹐又名淡親家母﹐未考其性﹐但嘗其味﹐亦屬平淡﹐艸藥肆購之。

卷二

心气痛脈論

古傳心痛有九﹐循其名而責其實﹐纖毫難混﹝混﹞。一曰虫﹐凡痛脈多伏﹐今反洪數者﹐虫也。厥名曰蛔﹐長寸許﹐首尾通紅﹐踞於心窩子﹐吮血吸精﹐傷心之患﹐莫慘於是。以雄黃﹑檳榔﹑白礬爲丸﹐殺之而痛自除。

二曰疰﹐疰者﹐自上注下也﹐令人沈沈默默﹐心中隱隱作病﹐甚有疰至滅門戶而莫名其病者。脈則乍短乍長﹐乍澀乍細﹐非尋常藥餌所能療﹐惟蘇合丸﹝麝香﹑沈香﹑丁香﹑檀香﹑香附﹑蓽茇﹑白術﹑訶子﹑朱砂﹑靑木香﹑烏犀角各二兩﹐薰陸香﹑龍腦各一兩﹐安息香二兩﹐另爲末﹐用無灰酒熬膏﹐上爲末﹐用安息香膏加煉蜜爲丸﹐每兩十九﹐蠟包裹﹐溫水化服﹞﹑阿魏膏﹝楂肉﹑膽星﹑法夏﹑麥芽﹑神曲﹑黃連﹑連翹﹑阿魏﹑蔞仁﹑貝母﹑風化硝﹑枯碱﹑蘿卜子﹑胡黃連﹐上爲末﹐姜湯浸﹐蒸餅爲丸。

相其本體之彊弱寒熱﹐體彊而熱﹐阿魏丸﹔體弱而寒﹐蘇合丸﹞﹐庶可以治。三曰風﹐風得火而益熾﹐火得風而愈威。風而入於心﹐則痛之猝者也。其脈浮緊而數﹐以白菊﹑白礬爲君﹐侯氏黑風散﹝白菊五錢﹐白礬錢半﹐防風﹑白術﹑桔梗八分﹐人參﹑茯苓﹑秦歸﹑川芎﹑漧薑﹑細辛﹑牡蠣三分﹐共爲末﹐溫酒調﹞﹐可采也。

四曰悸﹐有觸而驚曰驚﹐無觸而驚曰悸﹐悸而至於痛﹐則悸之甚者也。其脈虛而滑﹐加乳香﹑沒藥爲使﹐李氏養心湯﹝黃﹑茯苓﹑秦歸﹑川芎﹑法夏﹑甘艸﹑柏子仁﹑棗仁﹑遠志﹑五味﹑人參﹑肉桂﹑乳香﹑沒藥﹑姜棗引﹞﹐盍用之。五曰食﹐食入於胃﹐停滯未化﹐攻衝作痛﹐其脈短而澀﹐平胃散﹝蒼術﹑濃朴﹑陳皮﹑炙艸﹞﹐洵爲對癥之方。六曰飲﹐飲入於胃﹐攻注無常﹐激射作痛﹐其脈濡而遲﹐五苓散﹝豬苓﹑茯苓﹑焦術﹑澤瀉﹑肉桂﹞實爲導水之劑。七曰冷﹐寒气犯於絳宮﹐脈則或遲或結﹐吳萸﹑川椒﹑砂仁﹑木香﹐止痛﹐書﹐何難共證﹝經驗方﹕木香﹑砂仁﹑肉桂﹐等分爲末﹐每服五分﹞。八曰熱﹐火气郁於胸膈﹐脈則或數或促﹐生地﹑梔子﹑黃連﹑苦楝﹐除痛藥﹐確有明文﹝經驗方﹕黑梔仁一兩﹐漧薑一錢五分﹐炙艸一錢五分﹞。九曰去來痛﹐經脈周流﹐有礙則痛﹐過其所礙而旋止﹐巡至所礙而復發。气充血足﹐何礙之有﹐不必診脈﹐補之可也﹝經驗方﹕黃﹑焦術﹑肉桂﹑秦歸﹑法夏﹑陳皮﹑茯苓﹑炙艸﹑姜棗引。﹞顧同是心气痛也﹐以虫之傷人最酷者﹐居首﹔以疰之傷人最隱者﹐居二﹔以風之傷人最速者﹐居三﹔以悸之介在可以傷﹐可以無傷者﹐居四﹔以飲﹑食之不輕傷人者﹐居五六﹔以寒﹑熱之恆有者﹐居七八﹔以去來痛之人皆知而能治者﹐居九。想古人位置之宜﹐亦大費躊躇矣。然名則列之有九﹐而義實本之於經。曰虫痛者﹐經言蛔心腹痛也﹔曰疰痛者﹐如飛屍﹑遁尸之類也﹔曰風痛者﹐經言肝心痛也﹔曰悸痛者﹐手少陰之脈﹐起於心中也﹔曰食痛﹑飲痛者﹐足太陰之脈﹐其支上膈注心中也﹔曰冷痛者﹐寒气客於背兪﹐注於心也﹔曰熱痛者﹐寒气客於經脈﹐與熱相薄也﹔曰去來痛者﹐經言气不宣通也。要皆非眞心痛也﹐若眞心痛﹐手足冷至節﹐旦發夕死﹐夕發朝亡﹐彼醫家所傳之方﹐大半言止冷痛﹔本艸所注之性﹐間有止熱痛之語。夫冷熱之痛﹐病之最淺而最易辧者﹐諸書尙且聚訟﹐何況痛之至隱而至僻者乎。領會《靈》《素》微詞﹐才是醫家學問﹔變化本艸訓語﹐方知用藥權衡。

卷二

腰痛脈論

《脈要精微論》曰「腰者﹐腎之府﹐轉移不能﹐腎將憊矣。」《經脈篇》曰「足少陰之別﹐名曰大鐘﹐實則閉癃﹐虛則腰痛。」《刺腰痛篇》曰﹕足太陽脈﹐令人腰痛。《刺瘧論》曰「足太陽之瘧﹐令人腰痛。」細考《內景傳圖》﹐腰爲腎經所居之地﹐膀胱經所過之區﹐腰痛止此二經。彼足厥陰﹑足陽明﹑足少陽經﹐本不行腰﹐而言腰痛者﹐牽引而痛也。方書所辧﹐未嘗分別其經﹔世醫所治﹐止及腎虛一語。夫腎與膀胱﹐一表一里﹐邪之自外來者﹐盡屬太陽之腑﹔痛之自內生者﹐總歸少陰一經。診其脈之沈細者﹐而知其痛在少陰焉。時痛時止者﹐房勞耗其精也﹝熟地﹑淮藥﹑棗皮﹑澤瀉﹑粉丹﹑茯苓﹑杜仲﹑牛膝﹞枕衾燦爛﹐心迷解語之花﹝唐《天寶遺事》﹐大液池千葉蓮盛開﹐帝與妃子共賞﹐謂左右曰「爭似此解語花」﹞﹐雲雨蒼茫﹐神醉遊仙之夢﹝《髙唐賦﹕「昔者﹐先王嘗遊髙唐﹐怠而晝寢﹐夢見一婦人曰「外家巫山之女也﹐爲髙唐之客﹐聞君遊髙唐﹐願薦枕席」﹞。時痛時熱者﹐濃味熬其水也﹝熟地﹑淮藥﹑棗皮﹑茯苓﹑澤瀉﹑丹皮﹑黃柏﹑知母﹞﹐山筍湖蒲﹐總無下箸之處﹝《晉書》何曾日食萬錢﹐對案尙無下箸處﹞﹔膾鯉鱉﹐翻爲適口之資。痛著不移者﹐閃挫竭其力也﹝經驗方﹕熟地﹑丹皮﹑秦歸﹑杜仲﹑續斷﹑淮膝﹑桃仁﹞。重舉千鈞﹐自詡扛鼎之力﹝《漢書》項羽力能打鼎﹞﹔奇經百驗﹐空傳刮骨之文﹝見華佗注﹞。塡骨髓而補眞陰﹐爲少陰之主藥﹐厥惟地黃﹐調和補瀉﹐燮理陰陽﹐實爲護國之臣。診其脈之浮緊者﹐而知其痛在太陽焉。刺痛背肉者﹐風淫於腎兪穴也﹝經驗方﹕麻黃﹑獨活﹑細辛﹑防風﹑秦歸﹑酒芍﹑生地﹞。傴僂而行﹐偏銘考父之鼎﹝《左傳》正考父之鼎名曰「一命而傴﹐再命而僂﹐三命而俯﹐循墻而走」﹞﹔在望﹐也承丈人之蜩﹝《莊子》仲尼適楚﹐出於林中﹐見者﹐承蜩猶掇之也﹐顧謂弟子曰「用志不分﹐乃凝於神﹐其丈人之謂乎。」注﹕﹐曲背﹔承蜩﹐以竽粘蜩﹞。郁痛畏冷者﹐寒客於气海兪也﹝經驗方﹕麻黃﹑附子﹑細辛﹑秦歸﹑炙艸﹞。閒坐淒涼﹐濫廁楚宮之女﹝楚王愛細腰﹐宮女多有不食以求瘦其腰者﹞﹔幽居冷﹐空披齊國之紈﹝梁簡文帝啟魯縞齊紈﹐藉新香而受彩。梁元帝謝錦﹐啟鮮潔齊紈﹐聲髙趙轂﹞。病重難移者﹐濕著於藏精所也﹝經驗方﹕麻黃﹑蒼術﹑杜仲﹑淮膝﹑焦術﹑秦歸﹑茯苓﹑苡米﹑炙艸﹞。舉止維艱﹐已作支離之態。《莊子》支離疏者﹐頤隱於齊﹝臍﹞﹐肩髙於項﹐會撮指天﹐五管﹝官﹞在上﹐兩脾在脇。」注﹕支離﹐駝子﹔疏﹐人名﹐會撮﹐髮髻﹔屈伸莫遂﹐且無輾轉之嫌。調血脈而通關竅﹐爲太陽之主藥﹐實爲麻黃﹐驅逐客邪﹐通行經絡﹐允推先鋒之將。少陰不輕痛﹐太陽之痛居多﹐所以《內經》麻黃之癥特詳。今人所治﹐動曰地黃癥﹐盍取《內經》而細玩之也乎﹖

卷二

香港腳痛脈論

諸痛忌補﹐香港腳痛尢甚。名曰壅疾﹐壅者﹐濕气堵截經絡之謂﹐顧其名可以思其義。有爲寒濕壅者﹐人迹板橋﹝溫庭筠詩﹕「雞聲茅店月﹐人迹板橋霜」﹞﹐身歷冰霜之慘﹔江深艸閣﹝杜甫詩﹕「五月江深艸閣寒」﹞﹐泥多滑之侵。冷淒之气﹐下注爲濕﹐浸淫筋骨﹐晝夜憎寒作痛﹐其脈濡而遲。非蒼術﹑加皮﹐不足以燥勞筋之濕﹔非漧薑﹑附子﹐不足以祛切骨之寒﹝經驗方﹕蒼術﹑加皮﹑羌活﹑防風﹑防己﹑附片﹑漧薑﹑秦歸﹑苡米﹑木瓜﹑炙艸﹑大棗﹞。有爲濕熱壅者﹐餐瓜嗜果﹐惟貪口腹之甘﹐旨酒嘉肴﹐罔顧肺腸之腐。薰蒸之气﹐下流爲濕﹐煎熬陰血﹐臨夜發熱而痛﹐其脈濡而數。惟淮通﹑蘇梗﹐庶可以疏閉塞之經﹔惟黃柏﹑麥冬﹑庶可以淸蘊隆之熱﹝經驗方﹕淮通﹑蘇梗﹑黃柏﹑麥冬﹑生赤皮﹑秦歸﹑羌活﹑防風﹑苡米﹑木瓜﹑炙艸﹞。

有爲風濕壅者﹐濕郁爲熱﹐熱則生風。其痛也﹐走注無常﹐輒肆其毒﹐中於踝﹐腫則載塗若跣﹝《書﹟說命》﹕若跣﹐弗視地﹐厥足用傷」﹞﹔中於脛﹐伸則痛如刀﹔中於膝﹐形則蓋大如鶴。其脈濡浮而數。必也大黃芒硝退其火﹐而風斯息﹔防風﹑羌活散其風﹐而濕乃除﹝經驗方﹕大黃﹑芒硝﹑羌活﹑防風﹑秦歸﹑生地﹑牛膝﹑淮通﹑炙艸﹑姜棗引﹞。斯三者﹐本非廢疾﹐而多致成廢疾者﹐補誤之也。跛倚以爲容﹝《禮記》有司跛倚以臨祭﹞﹐許多書齋秀士﹔蹣跚不自便﹝《史記》﹕「子苦蹣跚」。言足欲進而趑趄也﹞﹐偏及繡閣名姝。究其受害之由﹐無非流俗所尙溫補醫者之所爲也。

外有一種蜷縮枯細﹐不腫而痛﹐名曰幹香港腳痛﹐有潤血淸燥之方。又有一種足跟作痛﹐腫而紅﹐名曰陰虛腳痛﹐有補腎養營之劑。驗其癥﹐或腫或痛﹔審其脈﹐爲澀爲細﹐可考而知﹐與濕有大不相侔者。治是癥者﹐勿借口斯二癥而任意補之也可。

卷二

消渴從脈分癥論

經曰「二陽結﹝足陽明胃﹐手陽明大腸﹞﹐謂之消。」同一結也﹐而气分﹑血分判焉﹝病在气分則渴﹐病在血分則不渴。消渴以渴爲主而判气血﹐血分亦有渴者﹞。气分結者﹐病發於陽﹔血分結者﹐病發於陰。

二癥相反﹐如同冰炭。其發於陽也﹐陽明被火煎熬﹐時引冷水自救﹐脈浮洪而數﹔其發於陰也﹐陽明無水涵濡﹐時引熱水自救﹐脈沈弱而遲。發於陽者﹐石膏﹑黃連﹐可以折狂妄之火﹝石膏﹑知母﹑炙艸﹑黃連﹑粳米﹞﹐人所共知﹔發於陰者﹐其理最爲微妙﹐非三折其肱﹐殊難領會。人之灌漑一身﹐全賴兩腎中之水火﹝津液發源於華池﹐湧於廉泉﹐爲甘露﹑爲瓊漿﹐以養百骸。華池﹐兩腎中先天之祖竅﹐水火朕兆處。廉泉﹐舌下二穴名﹞﹐猶之甑乘於釜﹐釜中水足﹐釜底火盛﹐而甑自水气交流﹐倘水涸火熄﹐而甑反漧枯縫裂﹐血分之渴﹐作如是觀。當此舌黑腸枯之時﹐非重用熟地﹐不足以滋其水﹔非重用附桂﹐不足以益其火﹝八味湯﹕肉桂﹑附子﹑熟地﹑山藥﹑棗皮﹑澤瀉﹑丹皮﹑云苓﹞﹐火熾水騰﹐而渴自止。余嘗治是癥﹐發於陽者﹐十居二三﹐發於陰者﹐十居七八﹐用桂附多至數斤而愈者。彼本艸所注﹐無非治气分之品﹐而治血分之藥性﹐不注於本艸﹐方實始於仲景﹐至諭嘉言而昌明其說。上消如是﹐中下消可類推矣﹝胃熱多食善饑爲中消﹐腎熱渴而小便有膏爲下消。治法仍分气血。

下消小便甜者難治﹐水生於甘而死於咸﹐小便本咸而反甘﹐是脾气下陷腎中﹐土克水而生气泄也﹞。昔漢武帝患是癥﹐仲景進桂附八味湯﹐服之而愈﹐因賜相如服之不效。或曰﹐相如之渴﹐發於气分。或曰﹐相如爲房勞所傷﹐非艸木之精華所能療。武帝不賜方而賜以金莖露一杯﹐﹝李商隱詩﹕「侍臣最有相如渴﹐不賜金莖露一杯」﹞﹐庶幾愈焉﹐未可知也。

卷二

嘔吐脈論

嘔吐之癥﹐一曰寒﹐一曰熱﹐一曰虛。寒則脈遲﹐熱則脈數﹐虛則脈虛﹐卽其脈可以分其癥。最易治者﹐寒﹐陽明爲消磨五穀之所﹐喜溫而惡寒﹐一自寒犯於內﹐兩相齟齬﹐食入卽吐﹐不食亦嘔。彼法夏﹑丁香﹑白蔻﹑砂仁﹐本艸所注一派止嘔定吐之品﹐非不神效﹐不如一碗生薑湯﹐而其效更速者﹐經所謂寒气客於腸胃﹐厥逆上出﹐故痛而嘔是也。最誤治者﹐熱﹝寒涼燥烈之性﹐功過參半焉者也。丹溪滋腎水而淸濕熱﹐原補前賢所未備﹐乃效顰者﹐肆行寒涼﹐人之死於寒涼者﹐非丹溪之罪﹐實不善讀書者之罪。有明諸儒救寒涼之獘﹐多爲過激之言﹐二百年中﹐寒涼之風﹐一變爲燥烈之火﹐人之死漧燥烈者﹐什倍於寒涼。遇是癥﹐彼曰宜熱﹐此曰宜熱﹐且曰某書某書﹐鑿鑿有憑﹐又安知癥屬熱乎哉﹖﹞。寒之不已﹐郁而爲熱﹐醫不知其熱﹐仍以辛熱治其寒﹐愈嘔愈熱﹐愈熱愈吐﹐彼麥冬﹑蘆根﹐止嘔定吐﹐書有明文﹐尙不知用﹐何況石膏之大涼大寒乎﹝經驗方﹕石膏﹑麥冬﹑粳米﹑炙艸﹞﹖不知石膏爲止嘔定吐之上品﹐本艸未注其性﹐《內經》實有其文。經曰「諸逆上衝﹐皆屬於火﹐諸嘔吐酸﹐暴注下迫﹐皆屬於熱」是也。最好治者﹐虛﹐不專責之胃﹐而兼責之脾﹐脾具坤靜之徳﹐而有幹健之運。虛難轉輸﹐逆而嘔吐﹐調理脾胃﹐乃醫家之長策﹐理中湯﹝人參﹑焦術﹑漧薑﹑附子﹑炙艸﹑大棗﹞﹑六君子湯﹝人參﹑焦術﹑法半夏﹑茯苓﹑陳皮﹑炙艸﹞﹐皆能奏效。經曰﹕足太陰之脈﹐挾咽連舌本﹐是動則病舌本彊﹐食則嘔是也。夫嘔吐﹐病之最淺者也﹐噎膈﹐病之至深者也﹐極爲易辧。嘔吐﹐其來也猝﹔噎膈﹐其來也緩。嘔吐﹐得食則吐﹐不食亦有欲嘔之狀﹔噎膈﹐食入方吐﹐不食不嘔。嘔吐﹐或寒或熱或虛﹐外見寒熱與虛之形﹔噎膈﹐不食亦與平人一般。嘔吐不論年之老幼﹔噎膈多得之老人。嘔吐﹐脈有遲﹑有數﹑有虛﹔噎膈﹐脈緩。方書所論嘔吐﹐牽扯噎膈之文﹐噎膈半是嘔吐之方﹐有何疑似之難辧而茫無定見也。昔在湘中﹐壺盤會友﹐一老醫曰「吾治噎膈﹐得愈數人。」核其藥﹐曰附子理中湯﹐考其癥﹐乃脾虛之嘔吐者。又一老醫曰「吾治噎膈﹐得愈數人。」核其藥﹐曰黃連法夏湯﹐考其癥﹐乃胃熱之嘔吐者。諺云「藥能醫假病﹐人多得假名﹐」其卽二老之謂歟﹗至於老人气鯁﹐時嘗嘔吐﹐不可槪以嘔吐論﹐亦不可遽以噎膈論﹐蓋津少气虛﹐難以傳送﹐古人刻鳩於杖﹐祝其無噎者﹐此也。孕婦嘔吐﹐法夏不犯禁例﹐且能安胎﹐《準繩》已詳言之。更有婦人﹐天癸來時﹐爲風寒所襲﹐傳送肺經﹐血凝於肺﹐食入卽嘔﹐一載有餘﹐醫家以尋常治嘔吐之法治之﹐或寒或熱﹐俱不見效﹐只以桔梗﹑紅花諸藥﹐去瘀生新﹐數劑而愈﹐此又不可不知也。

卷二

痿癥不從脈論

《內經》痿論與痺論﹑風論﹐分爲三篇﹐病原不同﹐治法亦異。方書多雜見於風痺論中﹐將經文混淆﹐後學迷離莫辧。按四體縱馳曰痿﹝經曰﹕肺熱葉焦﹐則皮毛虛竭急薄﹐著則生痿。又曰﹕帶脈不引﹐故足不用。經之所言者﹐止痿於足耳﹐而分筋﹑肉﹑骨﹑脈痿。道人治之而愈者﹐則不止於足﹐而有頭痿﹑腰痿﹑手痿﹑一身俱痿。其論形體枯澤﹐亦與經論稍有差池﹐而其治法﹐仍不外乎經義﹐不過於潤燥活血隊中﹐少加桂爲之向導。篇中所論﹐以所見言﹞﹐與風相近而實相遠﹐不仁不用﹐究非瘓非癱﹝《正字通》﹕「癱瘓﹐四體麻痺﹐筋脈拘急。」按諸醫書﹐發於左爲癱﹐發於右爲瘓﹐男多發左﹐女多發右﹞﹐不痛不腫﹐實非螈非﹝筋急而縮爲螈﹐筋馳而緩爲﹐伸縮不己爲螈。按﹕﹐馳之﹐外見風癥﹞。有卽發卽愈者﹐有歷一二日方愈而復發者﹐有周年半載而不愈者。語言依然爽朗﹐神气依然淸明﹐飲食形體依然不變不減﹐令醫有莫知所適從者。考本艸所注﹐黃柏﹑蒼術爲治痿之要藥﹐醫多不解﹐不敢輕用﹐而以爲脾主四肢﹐純以補脾溫脾之品治之﹐致痿成終身者比比矣。間亦有幸用而獲效者﹐第知病之愈而不知病之所以愈﹐盍讀《內經》而恍然焉。經曰「治痿獨取陽明」。陽明主潤宗筋﹐爲濕熱所傷﹐宗筋不潤﹐弛而不能束骨﹐發而爲痿。蒼術陡健陽明經﹐黃柏淸熱而堅骨﹐藥到病除﹐而後嘆古人﹐名爲二妙﹐實有妙不可言者。夫病源不淸﹐見其方而不敢用其藥﹔病源旣淸﹐推其類可以盡其餘。麥冬能治痿者﹝經驗方﹕麥冬﹐粳米煮粥﹞﹐濕熱蒸肺﹐肺葉焦而難以宣布﹐幹地能治痿者經驗方﹕漧地黃四兩﹐黃柏一兩﹐知母一兩﹐肉桂一錢﹐煉蜜爲丸﹐濕熱傷血﹐血脈涸而不能養筋。本艸所注﹐可以淸熱而涼血者﹐皆可以治痿也。病自我識﹐方自我立﹝書傳古方﹐爲後人之法程。明君臣之義﹐補瀉之理﹐非謂卽以其方治病﹐南北之水土不同﹐古今之時勢不同﹐年齒之老幼不同﹐冬夏之寒燠不同﹐賦稟之濃薄不同﹐气質之淸濁不同﹐境遇之順逆不同﹐是在爲醫者運用之妙﹐存乎一心﹐有是癥必有是方﹞卽不用黃柏﹑蒼術可﹐卽倍黃柏﹑蒼術亦可。其或兼風﹑兼痺﹑兼虛﹐雜用治風﹑治痺﹑補虛﹐有何不可﹖至於脈﹐置之勿論可也。

卷二

風痺脈論

病有明醫能治﹐艸醫能治﹐而大醫不能治者﹐風痺也。痺者﹐閉也﹐謂兼寒濕閉塞經絡而痛也。《內經》所以有風勝﹑寒勝﹑濕勝之分﹐而有行痺﹑痛痺﹑著痺之語。診其脈浮緊而弦﹐要歸於風﹐病發肝經﹐殃及肢體。中於骨則伸而不屈﹐中於筋則屈而不伸﹐中於血則凝澀而不流通。治之之法﹐羌活﹑防風疏其風﹔紫蘇﹑靑皮行其滯﹔加皮﹑黃柏堅其骨﹔苡米﹑木瓜舒其筋﹔蒼術﹑防己燥其濕﹔松節﹑茄根散其寒﹔人參﹑白術補其气﹔生地﹑秦歸活其血。有雜合之癥﹐斯有雜合之方﹝經驗方﹕羌活﹑防風﹑石膏﹑側柏葉﹑黃松節﹑苡米﹑木瓜﹑秦歸﹑炙艸﹑生地黃﹞。倘郁而爲熱﹐脈數無論﹐又當大泄其熱﹔閉而積寒﹐脈遲不來﹐又當重溫其經。所謂明醫者﹐黑籍除名﹐丹經注字﹐儒﹑釋﹑道心歸一貫﹐天﹑地﹑人理統三才﹐名山考道﹐面壁九年﹐勝地身﹐足濯萬里。其於是癥﹐外有以燭照五運六气之淫邪﹐內有以洞鑑五臟六腑之亢害。用風藥爲君﹐有用至數斤而愈者﹔用大黃泄熱﹐有用至數斤而愈者﹔用附子溫經﹐有用至數斤而愈者。大醫見之而咋舌﹐艸醫見之而傾心也。艸醫何以敢與明醫抗衡哉﹖是癥經驗之方﹐有用之一世者﹐有用之二世者﹐有用之三世者﹐奇貨可居﹐匪伊芳朝夕矣。采藥於深山虎穴﹝《漢書》班超曰「不入虎穴﹐焉得虎子﹖」﹞﹑蠶叢﹝《成都記》﹕「蠶叢氏﹐蜀君也。」李白詩﹕「見說蠶叢路﹐崎嶇不易行」﹞﹐不辭登陟﹔教子於密室雅塗﹝盧仝詩﹕「忽來案上翻墨汁﹐塗抹滿書如老雅」﹞﹑蚓迹﹝唐太宗《王羲之傳》論肖子云﹐擅名江表﹐然無丈夫气﹐行行若潔春蚓﹐字字如綰秋蛇﹞﹐大費躊躇。購米市鹽﹐信是傳家之寶﹔枕流漱石﹝晉孫楚欲隱居﹐誤云「枕流漱石」﹐王濟曰「流可枕﹐石可漱乎﹖」楚曰「枕流欲洗其耳﹐漱石欲礪其齒」﹞﹐希圖待聘之珍。想其附耳低言﹐吾祖如是﹐而屢效焉﹔吾父如是﹐而屢效焉﹔吾身如是﹐而屢效焉。一卷之書﹐不從理解得之﹐不從藥性得之﹐而從經驗得之。乃知巖谷生苗﹐必非無故﹔舉凡玉女﹝《爾雅注》似葛﹐蔓生有節﹐江東呼用龍尾﹐亦謂之虎葛﹐細葉赤莖﹞睽姑﹝《爾雅注》鉤也﹐一名王瓜﹐實如瓜﹐正赤味苦﹞﹐雞頭鴨腳﹝洛陽《伽蘭記》﹕生筋狗骨之木﹐雞頭鴨腳之艸﹐亦悉備焉﹞。無非逐風燥濕祛寒之品﹐妙手所得﹐適與是癥相當﹐而與明醫吻合﹐所以大醫見艸醫而驚訝﹐明醫見艸醫而肅然起敬也。世之所稱大醫者﹐我知之矣﹐非醫大也﹐補大之也﹐補何以大﹖藥大而醫亦大耳。

其出門也﹐衣輕策肥﹐揚鞭周道﹐意气可謂都矣﹔其診脈也﹐凝神閉目﹐兀坐終朝﹐經營可謂苦矣﹔其開方也﹐咀筆濡毫﹐沈吟半晌﹐心思可謂專矣。及閱其所撰之單﹐黃﹑白術﹑附子﹑漧薑﹐詎知熱得補而益烈﹐寒濕得補而益凝﹐輾轉糾纏﹐釀成不用﹐可勝悼嘆。蓋嘗微窺底蘊﹐其素所挾持者然也。咄咄逼人﹐獨會醫門之快捷方式﹔揚揚得意﹐別開海上之奇方。原未夢見何者爲脾胃﹖何者爲命門﹖開口不曰脾胃土敗﹐便曰命門火衰。

本艸千百味﹐約之不滿十味﹔古籍千百方﹐算來止用兩方。何分內外之傷﹐槪歸一補﹔不論陰陽之癥﹐總是一溫。《靈樞》《素問》﹐一筆可勾﹔《湯液》﹝本艸名﹐伊芳尹著﹞﹑《難經》﹐百年難學。漢﹑唐﹑宋﹑元之書﹐許多闡發﹔張﹑朱﹑劉﹑李之論﹐徒事鋪張。從來醫書萬言﹐記得僅有三言﹔人心七竅﹐剖開全無一竅。彼冬虫語冰﹝《莊子》夏虫不可以語於冰者﹐篤於時也﹞﹐徒知有寒﹐不知有熱﹔方諸春蛙坐井﹝《莊子》「井蛙不可以語於海者﹐拘於墟也﹕」韓愈《原道篇》﹕「坐井而觀天﹐曰天小者﹐非天小也」﹞﹐不知有石﹝與實同音﹞﹐止知有墟﹝與虛同音﹞。可惜英雄將相﹐枉罹非辜﹔劇憐才子佳人﹐空傷不祿。午夜雞鳴﹐不作回頭之想﹔半生馬迹﹐悉是撓舌之方﹝結撓其舌而不能飲食﹐不能言語﹞。大醫所以見明醫﹐引身而避﹔艸醫見大醫﹐而羞與之爲伍也。噫﹗明醫不世有﹐艸醫不敢用﹐大醫之流毒﹐宜乎眾矣﹗

卷二

老痰不變脈論

天下怪怪奇奇之癥﹐診其脈﹐依然園靜和平者﹐老痰也。夫痰之名不一﹐其源亦不一﹐皆足以變脈﹐惟老痰隱伏於腸胃迥薄之處﹐不關五臟﹐不傷六腑﹐故脈不變。但年積久而作崇﹐以余所親自閱歷﹐怪癥百出者言之﹔有耳初聞蟬聲﹐次聞風雨聲﹐久之聞雷霆聲者﹔有目初見房屋欹斜﹐次見山川崩裂﹐後見平地沈陷者﹔有喜聞吉祥語﹐如言鄕會試擢﹐詞林點狀元﹐則神完气足﹐手舞足蹈﹐倘聞言凶事﹐如疾病災難﹐死喪之類﹐則气絕神消而死者﹔有自覺一條虫﹐由頭走至背﹐自背走至胸﹐若痛若癢﹐手莫可支者﹔有日見一个白鼠﹐由壁走上梁﹐由梁走地下﹐呼人打鼠者﹔有日見一个白貓兒﹐時走堂前﹐時伏書案﹐獅子尾﹐毛長寸許﹐潤澤丰滿﹐性馴可愛﹐招人觀玩者﹔有旦晝安靜﹐無異平人﹐夜不上牀﹐時寐時寤﹐語言支吾﹐欲兩三人陪坐以待旦者﹔有日則舉動如常﹐飲食如舊﹐臨夜病癥百出﹐莫可名言﹐呻吟牀褥﹐直到天明者﹔有靜坐一室﹐只許妻兒相見﹐若見他人﹐心驚膽怯﹐無地躲避者﹔有見物與平人無二﹐及見小兒﹐止數寸髙﹐大人不過尺許者﹔有神充气足﹐到晚自揣必死﹐將家事一一分咐妻兒輩﹐漸漸神消气餒﹐儼然死去﹐醒則仍復其元﹐或數日一發﹐一月一發者﹔有睡至半月方醒﹐醒則气體彊健﹐飲食倍進﹐不過兩三日後﹐睡如初者﹔有一月方食﹐气血不減﹐精神少衰者。皆竊取王隱居滚痰丸治之而全愈者也﹝滚痰丸﹕靑礞石一兩﹐沈香五錢﹐酒大黃﹑酒黃芩各八兩﹐上將礞石打碎﹐用焰硝一兩﹐同入瓦罐內﹐鹽泥固濟﹐曬漧﹐火﹐石色如金爲度﹐研末合諸藥﹐水丸﹐臨臥時每服二錢五分﹐生薑送下﹞。惜隱君制其方﹐未言及於脈﹐醫無所據﹐不敢輕用。吾邑蔣渭浦﹝諱熊藻﹞著《九門奇方書》﹐以痰門居首﹐獨推此方﹐實爲隱君之功臣。亦未會通乎脈﹐止可一人用之﹐而不可與眾人共享﹐遂使其書其方﹐庋之閣上﹐不大盛傳﹐苟知以脈證病﹐用滚痰丸直行無所事耳。世之患怪怪奇奇之癥者﹐一旦值此而沈頓除﹐王隱君濟世之婆心﹐得以闡明於世﹐卽吾邑蔣渭浦創書之美意﹐亦幸當代之有傳人矣。

卷二

癇癥脈論

諸癇病發﹐卒倒抽掣﹐叫吼吐涎。因其聲之似﹐而有豬癇﹑馬癇﹑羊癇﹑牛癇﹑雞癇之分。溯其源﹐卒倒無知者﹐痰迷心竅也﹔搐搦抽掣者﹐風入肝經也。名𨿽不一﹐不外心肝二經。經曰「脈滑大﹐久自已﹔脈堅小﹐死不治。」有得之胎前者﹐兒在母腹﹐其母猝然受驚﹐痰气逼入心肝﹐與本來气血搏見成窠﹐此不可治者也﹔有得之懷抱者﹐小兒心肝有餘﹐神气不足﹐偶有所觸﹐風動於肝﹐火發於心﹐神不守舍﹐痰涎蔓衍﹐浸淫乘其隙而入之﹐據以爲主﹐此介於可治不可治者也﹔有得之成人者﹐外感風寒﹐內傷飲食﹐逆於髒气﹐閉塞諸經﹐郁而生痰﹐膠固心肝﹐此無不可治者也。夫有桀驁不馴之虜﹐必恃斬關奪隘之才﹔有頑梗難化之梟﹐必須執銳披堅之勇。蓋負勁敵﹐非詩書所能啟牖﹐仁義所能漸摩﹐禮樂所能陶淑﹐不得不挽彊弓﹐操毒矢﹐以摧其鋒而搗其窟。痰之凝結心肝﹐亦由是也。彼挾心肝以淬其鋒﹐溫之而余氛愈熾﹔據心肝以完其窟﹐和之而固壘難降﹔且脇心肝以成其黨而樹其敵﹐補之而邪焰鴟張。求其剽悍之性﹐直抵巢穴而能殺伐者﹐其惟礞石與麝香乎。可以撥亂而反正﹐能平肝下气﹐爲治驚利痰之聖藥。余於是癥﹐胎病無論已﹐小兒未曾診視﹐稍得成人﹐但脈浮大﹐槪以礞石滚痰丸﹑麝香丸攻之﹐日服六君子湯一帖﹐得愈者無數。有服至一月愈者﹐有服至兩月愈者﹐以痰盡爲度。經曰「有故無殞」﹐不信然歟﹗《難經》訓癲爲僵僕直視﹐與癇無異﹐進閱《內經》癲狂篇﹐亦大同小異。以爲癇卽癲者﹐非也﹐《內經》明有三條之論﹔以爲癇不同於癲者﹐亦非也﹐所言癲癇兩相仿佛﹐故闕之以俟參考﹝麝香丸方﹕法夏﹑膽星﹑陳皮﹑枳實﹑麝香﹑云苓﹑靑皮﹑炙艸﹑生薑汁爲丸。一方治小兒乳哮﹕姜虫伴糯米﹐浸與浮沫﹐去米焙漧﹐研細末﹐米湯調服﹞。

卷二

哮癥脈亂無妨論

《內經》有喘正哮﹐至漢方哮喘並論。喘之源不一﹐哮之源止有冷痰入肺竅而已。夫肺爲嬌髒﹐淸虛之質﹐不容些毫芥蒂懸於胸間﹐其竅仰上﹐一有所入﹐則不能出。人而飲冰食果﹐積成冷痰﹐浸淫於內﹐是爲痰母﹐物交物則引之而已矣。一爲潮上﹐肺竅爲之閉塞﹐呼吸亂矣﹐呼吸亂而二十七脈之疊見而雜出者﹐無所不至。其遇寒而發者﹐寒與寒感﹐痰因感而潮上也﹔其遇熱而發者﹐寒爲熱蒸﹐痰因蒸而潮上也。必待鬱悶之極﹐咳出一點如魚腦髓之形而癥斯愈﹐脈亦隨之而平。本艸所訓﹐性味猛烈﹐惟麻黃﹑砒石﹐可以開其關而劫其痰。麻黃能發汗﹐一到哮癥﹐𨿽盛夏之月不發汗﹔砒石能傷人﹐一到哮癥﹐𨿽羸弱之軀不傷人。有是癥有是藥而卒不能除其根者﹐麻黃能通痰塞之路﹐而不能拔痰踞之窠﹔砒石能剿痰招之黨﹐而不能殲痰伏之魁。藥到卽愈﹐愈而復發者﹐此也。余嘗見老人患癆傷咳嗽吐血﹐體瘦脈數﹐敗癥備矣﹐詢其素有哮癥﹐癆無可治者﹐以二藥治其哮得愈者數人。又嘗見老人患上气咳嗽﹐喘悶脈急不寐﹐困頓極矣﹐問其素有哮癥﹐气無可治者﹐以二藥治其哮﹐得愈者亦數人。瑤池古冰雪﹐爲肺擬冷痰﹐斯言近之矣。

制砒石法﹕以淡豆豉曬榦研末一兩﹐砒石一錢﹐飯和爲丸。

﹝刺史家節庵﹐歷宦四十年﹐解組歸裏﹐年已七十矣﹐患哮喘不寐﹐服麻黃而愈﹐重一本之親﹐招諸玉﹐砌結三生之願﹐待聆金音﹐雅意殷殷﹐命著是篇。﹞

卷三

溫病脈論

冬月傷於寒﹐卽病者爲傷寒﹐不卽病而伏藏於中﹐至春隨陽气發見者﹐爲溫。其癥頭痛項彊﹐與傷寒無異﹐惟初起不惡寒﹐便發熱﹐脈數爲異耳。傷寒由表入裏﹐不得不先發其表﹔溫病由裏達表﹐不得不先淸其裏。所以溫病有誤汗而無誤下之語。仲景著《傷寒》一書﹐自秋分後至春分前止﹐若春分後﹐則爲溫矣。《內經》𨿽有先夏至日者爲溫病之文﹐仲景𨿽有太陽病先發熱者爲溫之論﹐晉唐以來﹐無人剖晰傷寒﹑溫病﹐槪以《傷寒》書治之﹐得失參半。治此癥者﹐茫無主張﹐延至於金劉河間出﹐始著《溫論》。有明諭嘉言復暢其說﹐溫病乃有圭臬﹐而仲景之書亦得以昭著於世。當此韶光明媚之天﹐三陽出於地上﹝十月純陰用事﹐在卦爲坤﹔至十一月黃鐘應律﹐爲復﹐卦則一陽生﹔十二月太呂應律﹐爲臨﹐卦則二陽生﹔正月太簇應律﹐爲泰﹐卦則三陽生﹞﹐日麗風和﹐花香鳥語﹐一片春溫之气﹐盎盎蓬蓬﹝盎盎﹐和藹之狀﹔蓬蓬﹐司空圖《二十四詩品》﹕「蓬蓬遠春」﹞﹐故病亦名之曰溫。輕則白虎湯﹝人參﹑石膏﹑粳米﹑知母﹑炙艸﹞﹑黃芩芍藥湯﹝黃芩﹑芍藥﹑炙艸﹞﹑葛根升麻湯﹝升麻﹑葛根﹑芍藥﹑炙艸﹞﹐重則三承气湯﹝大承气湯﹕大黃﹑芒硝﹑濃朴﹑枳實﹑小承气湯﹕大黃﹑濃朴﹑枳實﹔調胃承气湯﹕大黃﹑芒硝﹑炙艸﹞﹐無不應驗。間亦有先惡寒而後發熱者﹐仍以傷寒治之。又曰「冬不藏精﹐春必病溫。」蓋冬主閉藏﹐漏泄春光﹝杜詩﹕「漏泄春光有柳條」﹞。邪之所湊﹐其气必虛。古人婚姻六禮﹐定在桃夭之時﹐良有以也。余則謂熱蘊之極﹐必致煎熬腎水﹐遇體之充足者﹐但以前湯治之﹔倘體之虛怯者﹐不問精之藏與不藏﹐前湯中重加生﹑熟二地﹐以培其本﹝生地﹑熟地﹑黃芩﹑芍藥﹑貝母﹑生艸﹞。則二說不相歧而相爲用矣﹐何必如諭嘉言之分疏其說也乎﹖﹗

卷三

暑熱脈論

同是夏月病也﹐頭痛﹐身熱﹑面垢﹑自汗﹐而暑熱分焉。暑爲陰邪﹐熱爲陽邪﹐觀於天地可知矣。炎風翕﹐艸木榮而就枯﹔烈日燻蒸﹐溝洫盈而立涸。陽气發散於外者﹐底裏必然虛空。源遠之井﹐淸冷如冰﹔巖谷之風﹐寒淒若刺。人﹐一小天地也﹐深居房室靜坐不啻趨炎﹐奔走道塗﹐周行常思蔭。陽气發泄於外者﹐底裏亦必虛空﹐舉動心艱﹐肢體疲倦﹐居恆气短﹐精力衰頹。故其爲病﹐亦因其气而感之耳。其中暑也﹐感地竅之气﹐陰與陰遇﹐頭痛身熱﹑面垢自汗﹐與中熱無異。而小便淸利﹑大便溏瀉﹑嘔吐少气﹑安靜好眠﹑脈則虛怯﹝亦有虛數者﹞﹐較之中熱﹐大相徑庭焉。暑必傷气﹐非黃不足以益其气﹔暑必兼濕﹐非焦術不足以燥其濕﹔暑必積寒﹐非附子不足以溫其寒﹝經驗方﹕附子﹑焦術﹑黃﹑漧薑﹑苡米﹑扁豆﹑云苓﹑炙艸﹞。潔古曰﹕靜而得之爲中暑是也。其中熱也﹐感天炎之气﹐陽與陽遇﹐頭痛身熱﹑面垢自汗﹐與中暑無異﹐而小便赤澀﹑大便堅硬﹑胸滿气喘﹑煩躁不眠﹑脈則洪數﹐較之中暑﹐殊隔天淵焉。熱甚發燥﹐非麥冬不足以淸其燥﹔熱甚爲毒﹐非黃連不足以解其毒﹔熱甚涸水﹐非豬苓不足以利其水﹝經驗方﹕麥冬﹑黃芩﹑澤瀉﹑焦術﹑豬苓﹑茯苓﹑前仁﹑炙艸﹞。潔古曰﹕動而得之爲中熱是也。五行之中﹐惟火有二﹐所以五運而有六气也。有六气﹐因有風寒暑熱燥火﹐六淫熱卽火病也。方書所注﹐有謂暑爲陽邪﹐心屬離火﹐故暑也入心﹐吾不知將熱置於何地﹔有將暑分陰癥陽癥﹐而火則牽扯諸火﹐亦知火乃六淫內之火乎﹔有以暑爲夏月之傷寒﹐吾不知暑又是何病。千書一律﹐開卷茫然﹐總於五運六气﹐未能細心體認。余因參互考訂﹐力爲剖別﹐驗之於癥﹐實有毫髮不差者。

卷三

痢癥脈論

痢有不與世相遞嬗﹐而名則因時而變易。方策所傳﹐其來有自﹐不容不據古以準今。《素問》謂之腸﹔《難經》謂之裏急後重﹔漢謂之滯下﹔晉謂之秋燥﹔至唐方謂之痢。卽其名而繹其義﹐便血曰﹐痛甚曰急﹐壅塞曰滯﹐皺裂曰燥﹐不利曰痢﹐痢之情形已顯示於稱名之表。歷代以來﹐揚HT指陳﹐不啻以暮鼓晨鐘﹐發人深省。治是癥者﹐顧可孟浪從事﹐翻欲緘滕扃《莊子》﹕「將爲篋探囊發匱之盜﹐而爲守備﹐則必攝緘滕﹐固扃﹐此世俗之所謂知也。然而巨盜至﹐則負匱揭篋﹐囊而趨﹐惟恐緘滕扃篋之不固也。」﹝注﹕﹐開也﹞﹐而置之死地乎﹖﹗當此暑炎方退﹐金初起﹐土間其中﹝土旺於四季﹐五﹑六得天地之中﹐以未土爲正﹞。熱﹑燥﹑濕匯於一時﹐三气湊而爲病。有時行者﹐從皮毛入﹐微惡寒﹐腹痛﹐瀉盡宿食方轉紅白。風之所過﹐行於一家﹐則病一家﹔行於一境﹐則病一境。有傳染者﹐從口鼻入﹐不惡寒﹐腹痛﹐隨瀉宿食卽轉紅白。气之所觸﹐染於一人﹐則病一人﹐染於一方﹐則病一方。於斯時也﹐撫枕席而興嗟﹐何分男女﹔如廁坑而抱痛﹝《左傳》﹕晉景公有疾﹐將嘗麥﹐如廁﹐陷而卒﹞﹐莫測死生。天气陰晴﹐垢聞一室﹔燈光明滅﹐呻徹五更。飫膏粱者無論已可。憐寒士當災﹐朋盡返回﹐難邀甲戍之峙﹝《書﹟費誓》﹕甲戍峙乃糗糧﹞﹐人皆掩鼻﹐徒傳庚癸之呼﹝《左傳》﹕吳與魯會﹐吳子不與士兵饑渴﹐大夫申叔儀乞糧於魯﹐大夫公孫有山氏對曰「糧則無矣﹐粗則有之﹐若登首山以呼曰『庚癸﹐呼則諾。」杜注﹕軍中不得出糧﹐故爲隱語。庚﹐西方﹐主谷﹔癸﹐北方﹐主水」﹞。聚桑梓者﹐猶可也。最苦旅人遠適﹐今雨不來﹝杜甫詩﹕「舊雨來﹐今雨不來」﹞﹐誰卹零丁異地﹝文天祥詩﹕「惶恐灘頭說惶恐﹐零丁洋裏嘆零丁」﹞﹔聞風爭避﹐哪管客子離鄕。儒者考古今之得失﹐證一己之功修﹐於是證而果參上乘焉。本來惻隱之心﹐自應以之普度也。

諭嘉言曰「初用辛涼以解表﹐次用苦寒以淸裏。」劉河間曰「調气則後重自除﹐行血則膿血自止」﹐余於痢之時行初起者﹐而宗嘉言焉﹐疏經絡而驅邪﹐敗毒散﹝人參﹑羌活﹑獨活﹑柴胡﹑前胡﹑川芎﹑枳殼﹑桔梗﹑茯苓﹑炙艸﹞﹐克壯元老之猷﹔於痢之傳染初起者而宗河間焉﹐和營衛而導滯﹐芍藥湯﹝芍藥﹑歸尾﹑黃芩﹑黃連﹑大黃﹑木香﹑檳榔﹑肉桂﹑炙艸﹞﹐允占大人之吉。及其歸宿﹐郁則爲熱﹐試診其脈﹐未有不數者﹐所以香連丸﹝黃連二十兩﹐吳萸十兩同炒﹐木香四兩八錢﹐不見火﹐共研末﹐醋糊爲丸﹞爲治痢之總方。顧在表忌用者﹐邪猶未入於裏也﹔久病難用者﹐恐重傷其生气也。昔趙養葵以六味地黃湯治傷寒﹐人饑爲趙氏之創見。而下多傷陰﹐余嘗以六味湯治痢﹐此又余之創見也。如果脈虛自汗﹐赤白將盡﹐眞人養髒湯﹝粟殼﹑訶子﹑肉豆蔻﹑木香﹑肉桂﹑人參﹑白術﹑秦歸﹑白芍﹑甘艸寒。甚加附子﹐一方無秦歸﹞﹑訶子散﹝粟殼﹑訶子﹑漧薑﹑陳皮﹐爲末空心服﹞﹐俱可斟酌而用之。夫痢不分赤白﹐旣出於熱﹐翻服辛熱而愈者﹝附子﹑肉掛﹑漧薑﹑焦術﹑砂仁﹑炙艸﹞﹐此乃從治之法。蓋人之稟賦﹐有寒有熱﹐邪熱之中人﹐每從其類而化。辛熱藥能開郁解結﹐使气血得以宣通﹐特宜於以寒化熱之人﹐若遇以熱化熱而誤用之﹐其禍將不可勝言矣﹗存心濟世者﹐倘遇以寒化熱之痢﹐用溫補而大獲其效﹐愼毋執以爲例。

卷三

瘧疾脈論

儒者讀書十年﹐窮理十年﹐自謂於醫﹐已通三昧。及其視病﹐兩相齟齬﹐不歸責藥肆之假﹐便諉咎染病之眞﹐與之彊辯﹐無庸也﹐請試之治瘧。夫瘧病之淺而顯者也﹐最易足以驗醫之得失。世之用劫藥而僥幸以取功者﹐不在此論。如果堂堂之陣﹐正正之師﹐而百戰百勝焉﹐庶可懸壺都市﹝《後漢書》﹕費長房者﹐汝南人也。爲市椽﹐市中有老翁賣藥﹐懸一壺於肆頭﹐及市罷﹐輒跳入壺中﹐市人莫之見﹐惟長房於樓上觀之﹐異焉﹐因往再拜﹐翁乃與俱入壺中。惟見玉堂嚴麗﹐旨酒甘肴﹐盈衍其中﹐共飲畢而出。後乃就樓上候長房曰「我神仙中人﹐以過見責﹐今事畢當去」﹞。負籠鄕邦。猶是投之罔效﹐屢易其方。古籍糠﹐空披萬卷﹐寒窗燈案﹐辜負十年。經曰「邪气客於風府﹐循膂而下﹝背脊骨兩旁曰膂﹐並頂骨三椎﹐至尾骨二十四椎﹞﹐其气上行﹝由尾骨上行﹞﹐九日出於缺盆﹝肩下橫骨陷中﹞。」余讀經文﹐而知瘧脈之所以弦也。軀殼之內﹐臟腑之外﹐屬半表半里﹐而邪居之宜﹐脈之弦﹐與少陽同。是放風無常府﹐以所中處爲府。其中頂骨也﹐三陽之脈皆上於頭﹐陽明之脈循髮際至額顱﹐邪气並於陽明﹐令人頭痛﹐灑淅寒甚﹐久乃熱﹐則爲陽明之瘧﹔少陽之脈﹐上抵頭角﹐下耳後﹐邪气並於少陽﹐令人頭痛﹐寒不甚﹐熱不甚﹐惡見人﹐則爲少陽之瘧﹔至於太陽之脈﹐從巓入絡腦﹐還出別下項﹐正過風府處﹐故頭痛﹑腰痛﹑體重﹐寒從背起。所以中於陽者﹐太陽之瘧居多。其中骨也﹐三陰之脈皆發於足。太陰之脈上膝股﹐內入腹﹐邪气並入太陰﹐令人足軟﹐不嗜飲食﹐多寒熱﹐則爲太陰之瘧﹔厥陰之脈入毛中﹐繞陰器﹐邪气並入厥陰﹐令人足軟﹐小腹滿﹐小便不利﹐則爲厥陰之瘧﹐至於少陰之脈﹐上股後廉直貫膂﹐正當風府處﹐故足軟﹐嘔吐甚﹐多寒熱﹐熱多寒少。所以中於陰者﹐少陰之瘧居多。其中於陽也﹐陽气漸入於陰分﹐日下一節﹐其行也遲﹐故其作也﹐日晏一日﹐難愈﹔其中於陰也﹐陰气轉入陽分﹐日上二節﹐其行也速﹐故其作也﹐日早一日﹐易愈。治之之法﹐瘧在三陽﹐則以三陽治之﹝陽明經癥﹕葛根﹑升麻﹑黃芩﹑芍藥﹑艸果﹑炙艸﹑姜棗引。陽明腑癥﹕大黃﹑芒硝﹑檳榔﹑濃朴﹑炙艸﹑姜棗引。少陽癥﹐靑皮飲﹕靑皮﹑濃朴﹑柴胡﹑黃芩﹑法夏﹑云苓﹑白術﹑艸果﹑炙艸﹑姜棗引。太陽經癥﹕麻黃﹑桂枝﹑杏仁﹑炙艸﹑姜棗引。太陽腑癥﹕焦術﹑茯苓﹑豬苓﹑桂枝﹑澤瀉﹑艸果﹑炙艸﹑姜棗引﹞﹔瘧在三陰﹐則以三陰治之﹝附子理中湯加艸果統治三陰﹕玉竹﹑焦術﹑漧薑﹑艸果﹑炙艸﹑附片﹑姜棗引﹞。倘弦化脈虛有汗﹐但輔其正气而邪自除﹐則統陰陽而溫補之﹝經驗方﹕黃﹑焦術﹑附子﹐首烏﹑秦歸﹑玉竹﹑艸果﹑云苓﹑炙艸﹑姜棗引﹞﹐未有不隨手而效者。《機要》曰「瘧有中三陽者﹐有中三陰者﹐其癥各殊﹐同《傷寒論》﹐知治傷寒﹐則知治瘧。」余謂第知治傷寒﹐猶不足以治瘧﹐知傷寒矣﹐而知邪客風府﹐則足以治瘧矣。

所同於傷寒者﹐癥﹔所異於傷寒者﹐脈。傷寒之脈﹐隨陰陽變遷﹔瘧癥之脈﹐一弦字貫徹。知所以治傷寒﹐而於陰陽勝復之理﹐邪正交戰之時﹐臟腑行經之穴﹐無不灼知之矣。業醫者﹐欲驗一己之功修﹐請自試之治瘧。

卷三

傷風脈論

六淫以風爲首﹐人觸之爲傷風﹐憎寒﹑壯熱﹑頭痛﹑身痛﹑嘔吐﹑口渴﹑脈浮而數。張元素羌活湯﹝羌活﹑防風﹑黃芩﹑白芷﹑川芎﹑蒼術﹑細辛﹑生地﹑炙艸﹑姜蔥棗引﹞﹐不犯三陽禁忌﹐俗稱治傷風神方。且冬可以治寒﹐春可以治溫﹐夏可所治熱﹐秋可以治濕﹐爲諸路之應兵。但夏月傷暑﹐脈虛身熱﹐在所禁耳。旅店山居﹐醫難卒辦者﹐皆可自檢其方而用之。論未竣﹐客有笑於旁者曰「世當叔季﹐元气衰薄﹐𨿽傷風亦當用補﹐豈可槪以羌活湯爲治外感之總劑乎﹖」余勃然曰﹕君言時當叔季﹐對洪荒而言﹐在岐黃撰寫《靈》《素》二經﹐已言叔季﹐何況今日。至所言元气衰薄﹐謬亦甚矣。欲知今時﹐當觀已往。孔子刪書﹐斷自唐虞﹐唐虞之前﹐無論已。儒者侈言夏后殷周之盛。夏都安邑﹐四百四十一年﹐歷年多者﹐僅見一二﹔商都於亳﹐六百四十四年﹐歷年多者﹐僅見一二﹔周都丰鎬﹐八百七十四年。視夏商之元气較濃﹐武王九十三﹐穆王百有四歲。信史艷稱而長壽者﹐尙不止二君﹐以及柱下吏﹑漆園叟﹑關令尹﹑王子晉﹐接踵而生﹐三代之元气如是云云。經嬴秦二世﹐耗散殆盡。西漢都於長安﹐二百十有三年﹐髙祖五十三﹐武帝七十一﹐余元五十之壽﹔東漢都於洛陽﹐一百九十六年﹐光武六十三﹐明帝四十八﹐余無四十之壽。猶幸以壽名世者﹐黃石公﹑赤松子﹑東方朔﹑魏伯陽﹐有數可紀。自漢末歷魏晉五代﹐元气衰薄極矣。四百餘年中﹐在位一二年居多﹐享壽一二十過半。迄唐大統歸一﹐元气方轉﹐二百八十九年﹐君之五十餘歲者﹐猶數數覯。爲之臣者﹐許旌陽﹑孫思邈﹑鐘離權﹑呂巖類﹐皆以壽稱。由後梁五代﹐以致宋﹑元﹑明﹐元气又寢衰矣。七百餘年中﹐位無五十年﹐壽少五十歲﹐其時若陳摶﹑張平叔﹑冷謙﹑周顚而外﹐壽不槪見。

歷代元气﹐彰彰可考﹐天運循環﹐無往不復。逮及我朝﹐元气大轉。以一萬八百年爲一時計之﹐堯舜在中天之初﹐距今四千餘年﹐今正當中天之中。膺彼蒼之眷顧﹐代見聖人之生﹔鐘維嶽之向導﹐世徵仁者之壽。貞元會合﹐間气渾涵。滌環宇之妖氛﹐宏開壽域﹔躋斯民於渾噩﹐普樂春臺。雨時腸若﹐海宴河淸﹔五星聯珠﹐兩曜合璧。一時應運生者﹐相皆耄耋﹐人率期頤。廣洛浦之耆英﹝《宋史》﹕文路公彥博﹐結洛陽社﹐惟司馬溫公光﹐年未七十﹐共余俱八十﹑九十老人﹐謂之洛社耆英會﹞﹐屢屢開千叟之宴﹔集香山之人瑞﹝潛確《類書》白樂天年七十﹐以刑部尙書致任﹐自號香山居士。會老年宴集於履道裏﹐合之得九人﹐皆年髙致仕者。人慕之﹐繪爲九老圖﹞﹐在在建百歲之坊。余家世居邵邑﹐資水之湄﹐龍山之麓﹐同時百歲者五人。水之北﹐盧老﹑羅老﹐一婦歸黃﹔山之南﹐一婦歸呂﹐一婦氏唐。而八十﹑九十者﹐指不勝屈。一武庠﹝石輯五﹞﹐年已八十矣﹐弓著六鈞﹐矢穿七札﹐演劇猶作小旦之音。卽吾門一領靑衿﹐相傳五代﹝髙祖諦直公﹐冊名周應京﹔曾祖元愷公﹐冊名周士雋﹔祖存仁公﹐冊名周良階﹔父誕登﹐冊名周道岸﹞﹐俱年愈八十﹐詳於乘冊。外祖﹝黃正禮﹞九十七﹐在黌門八十有三。母舅﹝黃文鐸﹞九十三﹐爲孝廉六十餘二。「世上難逢百歲人」﹐古人語也﹐想古來百歲最難覯﹐以今觀之﹐當易之曰「世上隨逢百歲人」。「人生七十古來稀」﹐唐人詩也﹐想唐時﹐七十歲者亦稀有。今觀之﹐當易之曰「人生七十世間多」。元气之足﹐稟賦之濃﹐三代以來﹐未有如我朝之盛者。治病者亦惟率由舊章焉耳﹐傷風漫云補乎哉﹗

卷三

傷寒脈論

《傷寒》一書﹐後漢張機所著﹐發明《內經》奧旨﹐啟萬世之章程﹐爲醫門祕訣。其文佶屈﹐其義﹐其方簡峭而警辟。有志集注﹐適有養胎之舉﹐托迹昭潭﹝漣源黃徳安﹐同裏舊交﹐寄居潭市﹐主於其家﹐慫恿著論﹐力救時世﹞﹐客捨淸閒﹐竊舉茅廬誦讀時所心得者﹐提要成篇﹐姑從簡略﹝攜稿詣省垣﹐衡邑成子凝秀﹐故人新吾子也﹐隨眞以補前刻﹞。

經曰「傷寒一日﹐巨陽受之﹝一日﹐一次也﹐不以日數拘。巨陽﹐太陽也。太陽﹐經也﹔膀胱﹐腑也﹐經脈從癲絡腦﹐夾脊抵腰。受之﹐受其邪也﹞。」時值發栗冽﹐有寒有風﹝寒爲陰邪﹐傷營﹔風爲陽邪﹐傷衛﹞﹐其中風也﹐經先受其風﹐桂枝癥﹝不以病名病﹐而以藥名病者﹐重乎其藥也﹞。脈浮而緩﹐頭痛項彊而惡寒﹝有風不皆無寒﹞﹐過時卽熱﹐有汗﹐鼻鳴而惡風。倘消渴而小便不利﹐邪入膀胱腑之衛分矣﹐五苓散主之。其中寒也﹐經先受其寒﹐麻黃癥。脈浮而緊﹐體痛﹝統頭痛﹑身疼﹑腰痛﹑骨節疼痛而言﹞﹐嘔逆而惡寒﹐歷時方熱﹐無汗喘滿而惡鳳﹝有寒不皆無風﹞。倘如狂﹝淤熱衝心﹞而小腹急結﹝淤熱不行﹞﹐邪入膀胱腑之營分矣﹐桃仁承气湯主之。大靑龍湯治風寒兩中經而煩躁﹝寒郁於外﹐熱蒸於內﹐陰陽攻擊﹞﹐小靑龍湯治風寒兩中腑之漧嘔﹝小便不利﹐心下有水气﹐漧嘔﹐或兼咳﹐兼渴﹐兼噎﹐兼喘﹞。

中風經癥

桂枝湯﹝桂枝﹑芍藥﹑甘艸﹑生薑﹑大棗。服已須臾﹐飲熱稀粥以助藥力﹐溫覆一時許﹐取微汗。發汗遂漏不止﹐惡風﹐小便難﹐四肢微急﹐難以屈伸﹐桂枝湯加附子。發汗後而喘﹐麻黃﹑杏仁﹑甘艸﹑石膏﹞。

中風府癥

五苓散﹝豬苓﹑茯苓﹑澤瀉﹑白術﹑肉桂﹞。

中寒經癥

麻黃湯﹝麻黃﹑桂枝﹑杏仁﹑甘艸﹐溫服覆取汗。發汗不解﹐反惡寒者﹐虛故也﹐芍藥﹑炙艸﹑附子﹐三味溫服。發汗後身疼痛﹐脈沈遲者﹐桂枝﹑生薑﹑人參﹑芍藥﹑甘艸﹑大棗。發汗過多﹐叉手冒心﹐心下悸欲得按者﹐桂枝﹑炙艸﹐二味煮去滓頓服。未經汗下﹐脈沈﹐當溫其裏﹐宜四逆湯﹐附子﹑漧薑﹑炙艸﹐未經汗下心悸而煩者﹐小建中湯﹕桂枝﹑芍藥﹑炙甘艸﹑生薑﹑飴糖﹞。

中寒府癥

桃仁承气湯﹝桃仁﹑桂枝﹑大黃﹑芒硝﹑炙艸。發汗﹐若下之﹐懊不得眠﹐胸中窒礙者﹐梔子十四枚﹐香豉四合﹐煮去滓溫服﹐得吐則止。大下後﹐惡寒痞結﹐桂枝湯先解惡寒﹐大黃﹑黃連﹐二味煮去滓﹐溫服以攻痞。心下痞而復惡寒汗出者﹐附子瀉心湯﹐大黃﹑黃連﹑黃芩﹑附子﹞。

風寒雨中經癥

大靑龍湯﹝麻黃﹑桂枝﹑炙艸﹑杏仁﹑生薑﹑大棗﹑石膏﹞。

風寒雨中腑癥

小靑龍湯﹝麻黃﹑芍藥﹑五味﹑甘艸﹑漧薑﹑半夏﹑桂枝﹑細辛。渴去半夏加栝蔞﹔噎去麻黃加附子﹔小便不利﹐小腹滿﹐去麻黃加茯苓﹔喘去麻黃﹐加杏仁﹔發汗﹐若下之﹐病仍不解﹐煩躁者﹐茯苓四逆湯主之﹐茯苓﹑人參﹑炙艸﹑漧薑﹑附子﹞。

「二日陽明受之」﹝陽明﹐經也﹔胃﹐腑也。經脈起鼻額﹐循鼻外﹐系目系﹞。居戊土之鄕﹐原稟坤靜﹐攝離火之篆﹝陽明純熱﹞﹐反攬乾剛脈浮而大﹐煩渴目痛﹐鼻幹不得眠者﹐陽明經病也﹔脈浮而實﹐潮熱譫語﹐腹滿﹑大便硬者﹐胃家腑病也。經病治以白虎湯﹐腑病治以三承气湯﹐其爲正陽明則然。六經𨿽分陰陽﹐而宰之者陽明﹐爲六經之所朝宗﹐卽爲六經之所歸宿。三陽有類聚之條﹐三陰有轉屬之癥。太陽陽明﹐不更衣﹝不大便﹞而無所苦﹝脾約丸﹞﹔少陽陽明。時煩躁而大便難﹝以法治之﹞。大實腹痛﹐陽明雜見太陽之篇﹝桂枝大黃湯﹞

﹔土燥水漧﹐陽明混入少陰之類﹝急下之﹞﹐脈滑而厥﹝裏有熱﹐白虎湯﹞﹐厥陰中亦有陽明。隨經而見﹐妙蘊無方。

陽明經癥

白虎湯﹝石膏﹑粳米﹑知母﹑炙艸﹞。附錄錢仲陽葛根湯﹝葛根﹑升麻﹑白芷﹑炙艸﹑大棗﹑生薑﹞。

陽明腑癥

三承气湯﹝汗吐下後微煩﹐小便數﹐大便硬﹐小承气湯﹕大黃﹑濃朴﹑枳實﹔腹脹滿﹐調胃承气湯﹕大黃﹑炙艸﹑芒硝﹐不大便﹐發熱汗多﹐大承气湯﹕大黃﹑濃朴﹑枳實﹑芒硝。太陽陽明﹐脈浮而澀﹐麻仁脾約丸﹕麻仁﹑芍藥﹑枳實﹑大黃﹑濃朴﹑杏仁﹔少陽陽明﹐以法治之﹐相胃家虛實加減。下﹐桂枝大黃湯﹐見後少陰﹐急下之﹐大承气湯。﹞

備錄陽明癥方

﹝身黃如橘子色﹐小便不利﹐茵陳蒿湯﹕大黃﹑茵陳﹑梔子。身黃發熱﹐梔子﹑黃柏﹑炙艸﹞。

「三日少陽受之」﹝少陽﹐經也﹔膽﹐腑也。經脈循脇絡耳﹞。兼木火之徳﹝屬甲木﹐寄相火﹞﹐司出入之門﹝入太陽﹐出太陰﹞。邪犯經﹐胸滿脇痛而耳聾﹐邪犯腑﹐口苦﹝膽熱上蒸﹞﹑嘔逆﹝膽熱上衝﹞而目眩﹝膽熱上燻﹞。脈之大者﹐變而爲弦﹐癥之熱者﹐轉而似瘧﹐居陰陽之界﹝半表半里﹞﹐通陰通陽﹔無汗下之方﹐禁汗禁下。邪正相持﹐進退互拒﹐小柴胡湯爲和解少陽之統劑﹐而其變則有辧焉者。嘔逆﹝膽熱﹞而腹痛﹝胃寒﹞﹐黃連湯分理陰陽﹔嘔吐而硬﹝胃實﹞煩﹝郁熱﹞﹐大柴胡湯雙淸表裏。宜應手而解﹐方工勿借口於和爲套。

小柴胡湯﹝柴胡﹑黃芩﹑人參﹑法夏﹑炙艸﹑生薑﹑大棗。胸中滿而不嘔﹐去法夏﹑人參﹐加栝蔞仁﹔渴去法夏﹐加人參﹑花粉﹔腹痛去黃芩﹐加芍藥﹔心下悸﹐小便不利﹐去黃芩﹐加茯苓﹞。黃連湯﹝黃連﹑炙艸﹑漧薑﹑人參﹑桂枝﹑半夏﹑大棗﹞。大柴胡湯﹝柴胡﹑半夏﹑枳實﹑大黃﹑黃芩﹑芍藥﹑生薑﹑大棗﹞。備錄少陽癥方﹝胸脇微緒﹐小便不利﹐柴胡﹑桂枝﹑漧薑﹑花粉﹑黃芩﹑牡蠣﹑炙艸。服柴胡湯已﹐反渴以陽明治﹞。

「四日太陰受之」﹝太陽﹐經也﹐脾﹐髒也。經脈布胃中﹐絡於嗌﹐邪入陰分﹐經髒齊病﹞。陰陽變態之妙﹐有不見其朕兆。陽邪入陰﹐尺寸皆沈﹐腹滿吐食自利。有腹滿時痛之寒癥﹝理中丸﹞﹐卽有腹滿實痛之熱癥﹝桂枝湯加大黃﹞﹐有得食緩吐之寒癥﹝理中丸通治﹞﹐卽有得食卽吐之熱癥﹝漧薑黃連湯﹞﹐有自利不渴當溫之寒癥﹝理中丸通治﹞﹐卽有自利腐穢當下之熱癥﹝大承气湯﹞。蓋人之形有濃薄﹐气有盛衰﹐髒有本寒本熱﹐每從賦稟以爲轉移。如必以直中爲寒﹐傳經爲熱﹐其何解仲景寒熱並論﹐列於四日。

理中丸﹝人參﹑白術﹑炙艸﹑漧薑﹑搗碎蜜和爲丸﹐如龍眼大﹐以沸湯和一丸﹐研碎溫服﹞﹐漧薑黃連湯﹝漧薑﹑黃連﹑人參﹞。

「五日少陰受之」﹝少陰﹐經也﹔腎﹐髒也。經脈系舌本﹞。生人之命蒂安危系於少陰。病則脈細欲寐﹐自利發厥﹝手足冷曰厥﹞﹐口漧舌燥﹐渴欲飲水自救。無柰水火同宮辧別最宜分曉。挾水爲動﹐則爲陰邪﹔挾火而動﹐則爲陽邪。陰邪脈沈細而遲﹐陽邪脈沈細而數。陰邪但欲寐﹐身無熱﹐陽邪𨿽欲寐﹐心多煩。陰邪下利淸谷﹐陽邪下利淸水。陰邪面赤而裏寒﹐小便白﹐陽邪手足厥而裏熱﹐小便赤。陰邪口漧舌躁而帶和﹐陽邪口漧舌燥而至裂。陰邪渴欲飲熱水以自救﹐陽邪渴欲飲溫水以自救。臨癥審視﹐只爭芒芴。

寒癥方

﹝身體痛﹐附子湯﹕附子﹑茯苓﹑人參﹑白術﹑芍藥。四逆湯通治﹕炙艸﹑漧薑﹑附子。下利﹐白通湯﹕蔥白﹑漧薑﹑附子。手足冷﹐煩躁欲死﹐吳茱萸湯﹕吳茱萸﹑人參﹑生薑﹑大棗。﹞

熱癥方

﹝心煩不臥﹐黃連湯﹕黃芩﹑黃連﹑芍藥﹑雞子黃﹑阿膠。咽痛﹐甘桔湯﹕甘艸﹑桔梗。口爛咽漧﹐大承气湯。自利淸水﹐色純靑﹐心痛﹐口漧﹐大承气湯。﹞

「六日厥陰受之﹝厥陰﹐經也﹔肝﹐髒也。經脈繞陰器﹐抵小腹﹐貫心膈。﹞。傳經而至厥陰﹐在時爲丑﹐在歲爲冬﹐在卦爲坤。脈細肢厥﹝厥﹐逆也。四肢以溫爲順﹐以冷爲逆﹞﹐煩渴囊縮﹐癥則猶是也﹐而治法懸絕。漏盡更殘﹐四望陰霾﹐而有純寒無熱之癥﹔天寒地凍﹐滿腹陽春﹐而有純熱無寒之癥﹔陰凝於陽必戰﹐其血元黃﹐而有陰陽錯雜之癥。彼純寒而厥﹐當歸四逆湯﹐夫人而知之。熱愈深﹐厥愈深﹐純熱之厥甚於純寒﹐非急下不足以救水﹐醫將何以決之﹝脈數﹑咽漧﹑小便赤﹞﹖而況陰陽錯雜者之眩人耳目乎﹖當此陰盡陽回﹐晦朔交卸之時﹐仲景立烏梅丸以安蛔﹐其實統陰陽而治。醫而知治厥陰﹐醫道其庶幾乎﹗

純寒癥

﹝當歸四逆湯﹕當歸桂枝芍藥細辛通艸甘艸大棗。下利淸谷﹐裏寒外熱﹐汗出而厥者﹐通脈四逆湯。﹞

純熱癥

﹝急下﹐大承气湯。﹞

陰陽錯雜癥﹕烏梅丸﹕烏梅三百枚﹐細辛六兩﹐漧薑十兩﹐黃連十六兩﹐當歸四兩﹐附子六兩﹐蜀椒四兩﹐桂枝六兩﹐人參六兩﹐黃柏六兩﹐上十味﹐共搗篩﹐合治之﹐以苦酒漬烏梅﹐一宿去核﹐蒸之五升米下﹐飯熟搗成泥﹐和藥令相得﹐納臼中與蜜杵二千下﹐如梧桐子大﹐先食飯﹐服十丸﹐日三服﹐稍加二十丸。禁生冷﹑滑物﹑臭食等。

備錄

﹝脈滑而厥﹐裏有熱﹐白虎湯。﹞

夫三陰三陽﹐班班可考﹐而有治表裏急﹐治裏表急﹐陰同乎陽﹐爲兩感﹝太陽少陰同病﹐陽明太陰同病﹐少陽厥陰同病﹞。余讀經文莫治﹐仲景無方﹐不禁憮然三嘆焉。竊意表重於裏者﹐以裏爲主﹐稍解其表﹔裏重於表者﹐純治其裏﹐管窺之見﹐不敢告人。壯遊四方﹐而以此法活人居多。偶撿李挺《傷寒論閱》﹐亦有是說。

餘生也晚﹐安敢並駕古人﹖不謂理之所在﹐古今人所見有略同也。岐伯﹑仲景﹐有知其將許我友李爲徒乎﹖若世所傳大羌活湯則吐棄之矣。至於合病﹑並病﹑壞病﹑勞復﹑食復﹑飲酒復﹑陰易﹑陽易﹑陰陽易﹐六經精透﹐舉而措之裕如。一百一十三方﹐采方總撮要領﹐三百九十七法﹐注法悉本原文。練就長沙﹝仲景爲長沙太守﹐人稱張長沙﹞之明珠﹐化作涅﹝佛說法處。《金剛》經﹕「入涅而滅度之」﹞之舍利﹝牟尼珠名舍利子﹞。

卷三

瘟疫脈論

春溫﹑夏熱﹑秋涼﹑冬寒﹐及天地之正气﹐人感之而病者﹐爲正病。久旱亢﹐淫霖苦潦﹝《洪範》「一極備﹐凶﹔一極無﹐凶。」注﹕極備。過多也﹐極無﹐過少也。唐孔氏曰「雨多則澇﹐雨少則旱。是極備亦凶﹐極無亦凶」﹞﹐雨寒燠之不得其正者﹐爲四時之气。气輪歲會﹝五運甲己化土﹐乙庚化金﹐丙辛化水﹐丁壬化木﹐戊癸化火。土運臨辰戍丑未﹐金運臨申酉﹐水運臨亥子﹐木運臨寅卯﹐水運臨己午。運气與地支年辰相會﹐故曰歲會﹞﹐運值天符六气﹐子午之歲﹐少陰火司天﹐陽明金在泉﹔卯酉之歲﹐陽明金司天﹐少陽火在泉﹔丑未之歲﹐太陰土司天﹐太陽水在泉﹐辰戍之歲﹐太陽水司天﹐太陰土在泉﹔寅申之歲﹐少陽相火司天﹐厥陰木在泉﹔己亥之歲﹐厥陰木司天﹐少陽火在泉。

大寒至小暑﹐司天主之﹔大暑至小寒﹐在泉主之。火運之歲﹐上見少陽﹔土運之歲﹐上見太陰﹔金運之歲﹐上見陽明﹔水運之歲﹐上見太陽﹔木運之歲﹐上見厥陰﹝歲運與司天合﹐故曰天符﹞。水火木金之各據其偏者﹐爲八方之癘气。合癘與﹐釀而爲毒﹐人感之而病者﹐爲瘟疫。雜見於四時﹐在春﹐謂之春瘟﹔在夏﹐爲之熱病﹔在秋﹐謂之晚發﹝痢亦名晚發﹞﹔在冬﹐謂之寒疫。

《內經》著於岐伯﹐爰詳五疫之文﹝《內經刺法論》帝曰「余聞五疫之至﹐皆相染易﹐無問大小﹐病狀相似。不施救療﹐如何可得不相移易者﹖」岐伯曰「不相染者﹐正气存內﹐邪不可幹。避其毒瓦斯﹐天牝從來﹖復得其往﹐气出於腦﹐卽不幹。邪气出於腦﹐卽先想心如日﹐欲將入於疫室﹐先想得靑气自肝而出﹐左行於東﹐化作林木﹔次想白气自肺而出﹐右行於西﹐化作戈甲﹔次想赤气自心而出﹐南行於上﹐化作焰明﹔次想黑气自腎而出﹐北行於下﹐化作水﹔次想黃气自脾而出﹐存於中央﹐化作土。五气護身之畢﹐以想頭上如北斗之煌煌﹐然後可入於疫室」﹞﹐周禮掌於方相﹐聿嚴逐瘟之令﹝《周禮》方相氏掌蒙熊皮﹐黃金四目﹐衣朱裳﹐執戈揚盾﹐師百隸而時儺﹐以索室驅疫。《曲禮》﹕季冬﹐大儺月令﹐九門磔攘尼山﹐於鄕人行儺。朝服而立阼階﹐皆古聖節﹐宜燮理之義﹐故民無夭札﹐得以嬉遊於光天化日之宇﹐誠盛事也。後世踵而行之﹐由是生養斯民之至意。方書之逐瘟者﹐其立心亦如之。良相良醫﹐合爲一手﹞。其爲瘟也﹐稱名攸異﹐大頭瘟﹑軟腳瘟﹑蝦蟆瘟﹑疙瘩瘟﹕其爲斑也﹐形容各殊﹐赤霞斑﹑紫金斑﹑綠云斑﹑黑砂斑。互相傳染﹐大小相似。初起﹐邪气客於募原﹝《難經六十七難》注﹕五臟之募﹐皆在腹﹔五臟之兪﹐皆在背。原卽兪之根本。募原﹐軀殼之裏經脈所系之處﹞﹐頭微痛﹐或不痛﹐微惡寒﹐或不寒﹐但一於熱﹐脈數無倫﹐沈沈默默﹐到夜尢甚。郁遏之極﹐邪從表出﹐謂之外潰﹐或大汗鼻血﹐隨汗與血而解。若邪侵胃腑﹐則內潰矣﹐瀉則完谷不化﹐結則堅硬如石﹐胃枯腸腐﹐舌黑唇靑﹐無所不至。是爲天地之毒瓦斯﹐常以肅殺而爲心。激一己之心肺肝腸﹐魂飛魄走﹐捧心憔悴之形﹐愁雲徧野﹔環四境之鄕閭裏黨﹐鬼哭神號﹐滿目淒涼之色﹐毒霧蔽空。惟不知其毒而妄治之﹐盈城盈野﹐死於非命﹔知其毒而善調之﹐沿門沿戶﹐立起沈。其在未潰之初﹐毒猶盤踞募原﹐驅伏魔﹐全憑艸果﹔破堅壘﹐須藉檳榔﹝吳又可達原飲﹕檳榔﹑艸果﹑濃朴﹑知母﹑芍藥﹑炙艸﹑黃芩。嘉靖己未﹐江淮大疫﹐用敗毒散倍人參﹐去前胡﹑獨活﹐服者盡效。萬曆己未大疫﹐用本方復效。大抵毒在募原﹐加參於表劑﹐元气不因表而受傷﹔以表劑而加參﹐毒瓦斯不藉參而助瘧。與達原飲用知母﹑芍藥同參。至於內潰﹐兩方俱無用矣﹐惟有一下再下之法﹞。毒而外潰﹐漸殺其勢矣﹐卽貝母﹑柴胡﹐可以和其事﹝經驗方﹕柴胡﹑生地﹑貝母﹑黃芩﹑銀花﹑生甘艸﹑茅根引﹞﹔毒而內潰﹐愈縱其悍矣﹐非芒硝﹑大黃﹐奚能奏其功﹝經驗方﹕芒硝﹑大黃﹑檳榔﹑濃朴﹑枳實﹑炙艸﹑姜棗引﹐下以毒盡爲度﹞﹖知斯三門﹐病無遁形﹔設方攻毒﹐妙在一心﹝三門﹕國中募原﹑外潰﹑內潰。精透三門之奧﹐不過借達原飲﹑經驗方爲之榜樣。道人自瓶以來﹐所過省垣﹑郡邑﹐遇是癥﹐全活約計數千﹐並無一定之方藥。倘備錄其案﹐卽此一癥﹐可以盈箱﹞。夫瘟疫乃四時不正之气﹐溫乃四時之正气﹐性命攸關﹐最宜分別。景嶽《瘟疫問》中﹐抄寫溫病及傷寒之經文﹐散列成章﹐毒害蒼生者﹐莫此書爲甚。陽犯醫門之刑﹝諭嘉言著《醫問法律》﹞﹐擢發難數﹔陰設海底之獄﹐阿鼻難逃﹝鐵注﹕大海之底﹐有石名沃﹐縱橫八萬四千里﹐濃二萬里﹐下有八大地獄﹐八名阿鼻地獄﹞。若吳又可﹐其於瘟疫﹐根源𨿽未必解透﹝細閱吳又可《瘟疫論》從《內經﹟瘧論》「邪气客於風府﹐橫連募原」悟出。

其撰之方﹐卽從前人截瘧方化裁﹐眞千古慧人也。至其所論傷寒少而瘟疫多﹐世醫執其說﹐凡偶感風寒﹐便曰瘟疫。一言之誤﹐貽禍千秋﹞﹐而其治法﹝極爲精微﹞﹐劉﹑李﹑朱﹑張下﹐實爲岐黃功臣。

卷三

室女脈數反吉論

小兒純陽﹐脈常有六七至﹐甚有八九至者。室女血盛﹐脈上魚際﹐亦常有六七至者。《脈經》但言脈上魚際﹐而不言數。余嘗見上魚際之脈﹐未有不數者。蓋脈卽血也﹐血盛則脈長而洪﹔血衰則脈短而澀。室女貞元未虧﹐血海充滿﹐其脈之數﹐亦固其所。但得嬌姿艷麗﹐體態輕盈﹐謂之無病﹐可以勿藥。惟是蘭閨寂寞﹐紗窗月靜﹐繡幕風淸﹐時覺气體不安﹐延醫調冶﹐但見其脈數而以爲病﹐則誤矣。《脈經》曰「脈數惟有兒童作吉看。」余卽補之曰「脈數室女亦應作吉看。」

卷三

月經脈論

坤﹐順徳也﹐配乎幹﹐則萬物化醇﹔女﹐陰象也﹐從乎陽﹐則萬物化生。圖書以七爲少陽之數﹐逢陽則化﹐故七月生齒﹐七歲毀齒﹐二七十四而天癸至﹐是乃先天一點眞陽之水﹐《易》所謂男女媾精﹐《禮》所謂一陽來復﹐水泉始動者﹐此物此志也。積四千八百之期﹐合一大藏經﹐於以充於中而溢於外。其象上應乎月﹐三五而盈﹐三五而缺﹐周三十日而旋轉如環﹐故稱經焉。經者﹐正也﹐正直無私﹔經者﹐常也﹐經常不變。本坤之徳﹐應月之精﹐以生男生女﹐原生生於不已。

乃或爲藥餌所傷﹐或以憂思而傷﹐孰爲不及期﹖孰爲過期﹖在前在後﹐無所不至矣。夫不及期爲熱﹐過期爲寒﹐此其常也。亦有不及期爲寒﹐過期爲熱者﹐總分於遲數虛實之脈而已矣。其爲藥餌傷也﹐過服寒涼﹐獘爲淤閼﹔過服溫補﹐備見沸騰。蓋血﹐陰也﹐喜靜而惡躁﹐靜則培養﹐躁則消亡。嘗見膏粱之家﹐未有妄服寒涼者。

火郁至極﹐不得而已斟酌服之。在醫士擅長半屬溫補之方。胡爲閨居气滯﹐本非虛也﹐而以爲脾虛﹐輒予以黃﹑白術﹔閒坐寒生﹐本無寒也﹐而以爲命門不足﹐輒予以附子﹑漧薑。至煎熬之極﹐或血因火動﹐一月數行﹐或血爲火灼﹐數月一行。詎知不及期與過期之俱關於藥乎﹖其爲憂思傷也﹐心地安舒﹐應期而至﹔心地抑鬱﹐愆期而來。蓋血﹐營也﹐好聚而惡散﹐聚則充周﹐散則奔突。縱觀閭閻之眾﹐未有不樂安舒者。暴怒頻加﹐不期然而憂悶攻之。彼女子善懷﹐本多抑鬱之隱﹐甚至掣肘於翁姑﹐致血上溢﹐非有餘也﹐而以爲血滿﹔罔顧其舋起勃溪﹐反目於夫婿﹐致血橫行﹐非不足也﹐而以爲血虧﹔罔顧其悲由葑菲﹐至郁積日久﹐或稍如其意﹐行則後期﹐或仍拂其意。行則前期﹐詎知前期與後期之皆系於憂乎﹖由是觀之﹐傷於憂思而無子者﹐順其心﹐養其神﹐猶可挽回﹔傷於藥餌而無子者﹐誦其經﹐禱其佛﹐難以救復。蓋天地之大徳曰生﹐而鼓其生機者﹐和風以散之﹐遲日以暄之﹐雨露滋培﹐土膏潤澤﹐自然生意婆娑。一經炎風之煽﹐烈日之焚﹐土脈焦枯﹐英華何由發越﹖天地猶是也﹐而生機倦矣。人得天地之生以爲生﹐而暢其生機者﹐靜攝乃气﹐調和乃血﹐陰陽交錯﹐子宮溫暖﹐自覺生育綿延。一經燥熱之侵﹐辛溫之耗﹐血元羞澀﹐胚胎奚自結凝﹖人則猶是也﹐而生機絕矣。道人一瓢一笠﹐雲遊以來﹐見艱於嗣息求治者﹐盈門擁案。及閱前所服之藥﹐無非溫補之藥﹔詢前所延之醫﹐無非溫補之醫。

比比皆然﹐令人萬不可解。顧考其服藥之初﹐亦覺與溫補相宜﹐气體龐然而丰隆也﹐姿態嫣然而明媚也﹐飲食紛然而並進也。醫之用藥﹐卽此歷之階耳。惟是瓦積之場﹐不堪黍植﹔塊存之體﹐安望熊占﹖所願蘭房淑媛﹐繡閣名姝﹐體坤之道﹐順月之恆﹐勿貪藥餌﹐惟葆幽閒﹐以副天地好生之徳﹐庶道人救世婆心﹝亦不至詆爲饒舌耳﹞。

卷三

胎前全憑脈論

憑脈爲的治病。而至胎前﹐其看癥也﹐歷歷錄錄﹔其用藥也離離奇奇。黃芩﹐安胎者也﹔烏頭﹐傷胎者也。

而胎當其寒結﹐黃芩轉爲傷胎之鴆血﹐烏頭又爲安胎之靈丹﹝明黨﹑焦術﹑砂仁﹑附片﹑建姜﹑秦歸﹑炙艸﹞。焦術﹐安胎者也﹔芒硝﹐傷胎者也。而胎當熱結﹐焦術反爲傷胎之砒霜﹐芒硝又爲安胎之妙品﹝芒硝五錢﹑滚水澄去滓﹐調蜜服﹞。當此兩命相關﹐以安爲傷﹐以傷爲安﹐而用之裕如者﹐夫亦曰權脈之遲結數促耳﹗膽從脈出﹐而膽斯大﹔智從脈生﹐而智斯圓。無藥不可以安胎﹐無藥不可以傷胎﹐有何一定之方﹖有何一定之藥也乎﹖彼《本艸》之注禁服﹐不過爲初學導之先路。夫胎癥﹐其顯者也。由胎癥而推﹐脈淸而用得其當﹐信石蜈蚣﹐無非參苓術﹔脈混而用失其當﹐參苓術﹐無非信石蜈蚣。拘成見者﹐趙括讀父書而喪師﹐荊公用周禮而亂宋﹔知變化者﹐孔明添竈而退兵﹐楚王破釜而取勝。古今來﹐英雄成敗﹐止爭此一心之妙用﹐又何卹乎人言。

卷三

產後不憑脈論

百脈空虛﹐瘀血畱滯﹐二語足以括盡產後諸病。其用藥也﹐補則足以塡虛空﹐溫則足以散瘀滯。溫補二字﹐在產後極爲穩當。而見之於脈﹐則未可以一格拘也。有遲澀者﹐有沈細者﹐有洪數者﹐有弦緊者。遲澀沈細﹐可溫可補﹐若洪數弦緊﹐顧可漫無區別﹐而一於溫之補之乎﹖抑知瘀血塡塞隧道﹐血脈爲之沸騰﹐虛寒之體﹐轉化爲實熱之脈﹐倘憑脈以療病﹐則爲發爲泄﹐爲汗爲涼。病癥百端﹐藥餌肆應﹐非不經營慘淡﹐竭力彌縫﹐乃一病未已﹐一病旋生﹐卒至溫補難施﹐不可救藥﹐豈非專憑脈者﹐階之厲耶﹖余家世傳《月科》一卷之書﹐得之本邑王定所。不診脈﹐但問癥。細閱書中﹐實是肚腹大脹大痛者﹐先治之以去瘀之本﹝桃仁﹑歸尾﹑胡索﹑靈脂﹑漧薑﹑川芎﹑荊芥穗﹑酒調服﹞。其於癥之虛寒者﹐固不外肉桂﹑漧薑﹝茯苓﹑炙艸﹑當歸﹑川芎﹑焦白術﹑肉桂﹑蜜黃﹑漧薑﹞﹔卽癥之大熱者﹐亦不離肉桂﹑漧薑。百試百驗﹐世無產難之婦。遠近求藥者﹐日踵其門。傳至於余﹐參究脈理﹐思欲突過前人。乃憑脈罔效﹐憑書輒效。而後知產後憑脈﹐其理猶淺﹔不憑脈﹐其理方深。世之家藏祕本﹐粗視之﹐了無意義﹐而用之多效者﹐大半類此。

卷三

小兒疳脈論

道人於聖學﹐本無所窺﹐而少者懷之﹐雅有同志。竊於疳癥﹐三致意焉。十六歲以後﹐謂之癆﹔十六歲以前﹐謂之疳。其癥頭皮枯澀﹐毛髮焦稀﹐腮縮鼻幹﹐脊聳體削﹐斗牙咬甲﹐煩渴自汗﹐口鼻溺赤﹐肚脹潮熱﹐酷嗜瓜果﹑泥炭等物﹐外則肢體生瘡﹐是其候也。疳之綱領有五﹕脾﹑肺﹑心﹑肝﹑腎。至於條目﹐不可窮紀﹐姑舉其要﹐曰脊疳﹑曰蛔疳﹑曰腦疳﹑曰丁奚疳﹑曰無辜疳﹑曰哺露疳。名有百端﹐理惟一致﹐惟見癥不同﹐不外熱﹑積﹑虫三者而已。考古名方﹐有塌气丸﹑龍膽湯﹑蘆薈丸﹑木香丸﹑胡黃連丸及各種肥兒丸。其理正﹑其義深﹑其效神﹐信非仙家莫傳。因方書論癥支吾﹐𨿽傳其方﹐無人敢用。如景嶽論中﹐其或气血兩虛﹐有非大補不可﹐固屬門外之揣摩。卽錢仲陽爲小兒科中一代名醫﹐而以爲皆因脾胃虛損﹐亦是老生常談﹐與疳癥何涉﹖錢氏如此﹐其他可知。道人不惜苦口饒舌﹐細爲分析﹐病源旣明﹐則作方者之苦心﹐庶得以闡明於世。楊氏曰「疳者﹐幹也。」道人則曰「疳者﹐甘也」。因奉養太過﹐肥甘之味﹐郁而爲熱﹐蒸而生虫﹐久而成積﹐而疳以是名焉。惟其爲熱﹐煎熬津液﹐肌肉爲之消削﹔惟其成積﹐肚腹脹大﹐飲食爲之減少﹐惟其生虫﹐吮臟腑﹐則偏嗜異物﹔蝕肢體﹐則瘡癢不痛﹐種種癥候。大半得之膏粱之家﹐飫藜藿者﹐十居一二。道人雲遊以來﹐每見朱門子弟﹐反不如居茅屋者之神完气足。總由飲食不節之故﹐何關乎元气之盛衰﹐脾胃之彊弱。此其大彰明較著者也。名方中不離黃連爲君者﹐解其煎熬之熱毒也﹔用蘆薈﹑生地﹑山梔﹑靑黛﹑膽艸﹑黃柏者﹐淸其火也﹔用蕪荑﹑君子﹑川楝﹑雷丸﹑鶴虱﹑烏梅者﹐殺其虫也﹔用莪術﹑神曲﹑山楂﹑麥芽﹑靑皮﹑木香者﹐消其積也﹐用幹蝦蟆﹑蟾酥者﹐以毒攻其毒也﹔用夜明砂﹑靈脂者﹐去瘀而生新也。有是癥則有是藥﹐性味之寒與毒﹐夫復何疑。嘗見患是癥者﹐請一目不識丁之醫﹐或揣之曰「莫不是疳﹖」將師所傳治疳之方﹐隧撮一帖﹐猶或幸中﹐彼原不知黃連之寒﹐蕪荑之毒。請一讀書明理之醫﹐明知是疳﹐開口便曰「脾胃大虧﹐非峻補不可。枯瘦之軀﹐何堪此黃連之寒﹐蕪荑之毒。」主人曰「穩當。」不知熱得補而益熾﹔積得補而益堅﹔虫得補而更多﹐至於不救。則曰「有命」此非讀書之過﹐不善讀書者之過也。道髙一尺﹐魔髙一丈﹐其是之謂歟﹖然則﹐非攻熱﹑積﹑虫﹐遂可以治疳乎﹖非也。五疳有所見之癥﹐諸疳又各有所見之癥﹐變化生心﹐豈可膠柱鼓瑟。不過胸有成竹﹐而後能畫竹。然則﹐治疳一於攻而全無補法乎﹖亦非也。經曰「大毒治病﹐十去五六。」相其熱退﹑積減﹑虫安﹐窮寇勿追﹐或調脾理胃﹐滋腎平肝﹐一任醫之運用。

考古名方﹕

﹝治腹脹大塌气丸﹕白豆蔻﹑麥芽﹑五靈脂﹑砂仁﹑莪術﹑靑皮﹑陳皮﹑君子二錢﹐蝦蟆三錢﹐米糊爲丸。下虫丸﹕苦楝子皮﹑酒浸焙﹐貫眾﹑檳榔﹑桃仁﹑木香﹑鶴虱﹑米糊爲丸。木香丸治疳痢﹕黃連﹑木香﹑濃朴﹑夜明砂﹐生薑水爲丸。大蕪荑湯治小兒發熱作渴﹐少食﹐大便不利﹐發黃脫落﹕蕪荑﹑山梔﹑秦歸﹑白術﹑云苓﹑柴胡﹑麻黃﹑羌活﹑防風﹑黃連﹑黃柏﹑炙艸各二錢。四味肥兒丸治小兒食積五疳﹐目生云翳﹐牙齦腐爛﹕蕪荑﹑神曲﹑麥芽﹑黃連﹐等分爲末﹐豬膽汁爲丸﹐綠豆大。蘆薈肥兒丸治熱疳﹕蘆薈﹑龍膽艸﹑木香﹑人參﹑君子﹑麥芽各二錢﹐土鱉去頭足酥炙﹑檳榔﹑黃連各三錢﹐蕪荑﹑胡黃連一錢﹐豬膽汁爲丸﹐黍米大。龍膽丸治疳腦熱瘡﹕龍膽艸﹑升麻﹑苦楝根皮﹑赤茯苓﹑防風﹑蘆薈﹑油發灰﹑靑黛﹑黃連﹑煉蜜爲丸。蟾酥丸治小兒頭頂結核﹐面色黃瘦﹐飲食不甘﹐腹大發熱﹕蟾蜍二三个﹐將糞蛆一杓﹐置桶中﹐以尿浸之﹐卽將蟾蜍打死﹐投於蛆食﹐一晝夜﹐用布袋盛起﹐置急流中宿取出﹐瓦上焙榦爲末﹐入麝香少許﹐米爲丸。﹞

卷三

疑病﹑詐病脈論

本無病也﹐而疑之成病﹐積想成因﹐懸擬成像﹐則無病者眞以爲有病矣。彼疑之﹐我亦疑之﹐何以名之爲醫﹖本無病也﹐而詐之爲病﹐困頓其狀﹐呻吟其聲﹐則無病者﹐眞以爲有病矣。彼詐焉﹐我受其詐焉﹐何以名之爲醫﹖而欲使疑者知其爲疑﹐多方以解其疑﹐而疑者不疑﹔詐者知其爲詐﹐直言以指其詐﹐而詐者不詐。亦惟決於脈﹐視其緩而已矣。蓋有莫解之癥﹐必有莫解之脈﹐疑則必疑爲莫解之癥﹐而何以診其脈無恙也﹐其爲疑必矣﹔有莫起之﹐必有莫起之脈﹐詐則必詐爲莫起之﹐而何以診其脈如常也。其爲詐必矣。杯中蛇影﹐掛弓卽解﹐疑者無所施其疑﹔灸難分痛﹐見艾卽愈﹐詐者無所用其詐。

精與脈理者﹐又何疑詐之我欺也哉﹖﹗

卷三

平人脈歇止無妨論

代脈關乎壽﹐結脈因乎寒﹐促脈因乎熱。平脈歇止﹐則不關乎壽與寒熱﹐亦自有說。蓋一呼一吸﹐脈來六寸﹐血營气衛﹐息數一萬三千五百通﹐脈行五十度﹐是爲一周。稍爲痰气所凝﹐則脈爲之一止。非如代之止有常數﹐結促之止由遲數而得也。天地萬古不老﹐而有歲差之數﹔日月萬古長明﹐而有相食之時。歲差﹑相食﹐曾何損於天地日月也哉﹗

卷三

純陰脈癥

萬物之生﹐負陰而抱陽﹐陰陽調和﹐謂之無病。亦有生來脈旺﹐謂之純陽﹐名曰壽脈﹐此《脈經》所以言者。有純陽﹐則有純陰﹐此《脈經》所未言者。余弱冠時。常至一地﹐見二婦人﹐一婦二子﹐一婦三子﹐家皆饒裕。余切其脈﹐按之至骨﹐絲微欲絕﹐問其體﹐一毫無病。過十年﹐再至其地﹐二婦之子﹐皆入膠庠﹐家亦丰濃。再診其脈﹐依然故吾也。過十年﹐三至其地﹐一婦之子已登賢書﹐家更倍於昔日﹐診其脈﹐依然如初也。距今又十有餘年矣﹐二婦白髮齊眉﹐靑衿滿眼﹐其發達更有未可料者。《脈經》注純陽爲壽脈﹐不知純陰亦爲富貴﹑福壽之脈。

﹝一婦梅﹐邑癢生謝襲周徳配。孝廉公謝運躍母﹐鐘太孺人也。﹞

卷三

內外癰疽先變脈論

平人飲食仍舊﹐气體如常而脈數者﹐多發癰疽。夫外感脈數﹐驟然而來﹐飲食爲之一變。玆之脈數﹐何以飲食仍舊也﹖內傷脈數﹐由漸而進﹐气體爲之少減。玆之脈數﹐何以气體如常也﹖其爲癰疽也﹐明矣。發於外者﹐癰疽並稱﹐後猶可療﹐發於內者﹐但以癰論﹐務須先知。凡屬肺癰與胃脘諸癰﹐總是熱毒蘊結﹐四字該之。

其先少發寒熱﹐漸隱隱作痛﹐斯時淸其熱﹑解其毒﹑疏其气﹝經驗方﹕桔梗﹑天冬﹑黃芩﹑葶藶子五分﹐秦歸﹑生甘艸﹞﹐易易耳。倘辧脈未淸﹐視爲他病﹐萬一肺腑能語﹐則呼冤實屬可憐﹐直待吐膿嘔血﹐而後知焉﹐則已晚矣。士君子窮理於平日﹐辧脈於臨時﹐一遇內毒﹐立剖當前﹐誠有不必爲之試黃豆而驗紅點者。昔扁鵲視病﹐窺見臟腑之微結。畱心脈學人﹐安見古今不相及也矣﹗﹝癰疽一癥﹐迄我朝《醫宗金鑑》及《證治全生》等書出。前代所不能醫者﹐皆能醫之﹐獨湧泉癥﹐不出前代論定。千總劉蘭生童知交膠漆友也﹐患是癥﹐流毒十有餘年。未發之前﹐卜其必發者﹐驗其脈數也﹔已發之後﹐斷其不死者﹐驗其脈緩也。費盡千金﹐總難全愈。遊湘三年﹐不知亦有人能醫否﹐錄之以志﹐知己之感。﹞

卷三

摘平脈三不治癥論

天下事之信以爲然者﹐必其理之無不然者也。然僅言其常然﹐而弗揭其偶然﹐非惟無以堅其信﹐或反益以滋其疑。卽如定緩爲平脈﹐是宜無病不瘳﹐詎知噎膈反胃外﹐不可治者﹐又有三焉。肌肉大脫﹐九候𨿽調﹐不可治者﹐一也﹔病到喘促﹐脈忽還元﹐不可治者﹐二也﹔全受而體無虧﹐全歸而脈不變﹐不可治者﹐三也。有理外之事﹐便有理外之理。第恐於理中之理﹐未能洞悉無疑﹐斯與理外之理﹐愈覺昧沒而雜。旣於理外之理﹐弗克明辯以晰﹐遂於理中之理﹐轉至惝恍無憑。而緩爲平脈之說﹐不幾於捃摭陳言﹐究無主宰乎﹖爰摘三條﹐明著於編﹐使知以緩爲宗﹐滴滴歸原允矣。一經舊徳﹝《漢書》﹕韋賢以詩書授﹐七十餘爲相﹐少子元成復以明經﹐歷位至丞相。諺曰「遺子黃金滿﹐不如一經。」沈詮期詩﹕「一經傳舊徳。」是編緩爲平脈﹐本《內經》舊徳﹞﹐絲絲入扣﹐森然五字長城﹝《唐書》﹕秦系與劉長卿善爲詩賦﹐權徳輿曰「長卿自以爲五字長城﹐系用偏師攻之﹐𨿽老益壯。《丹鉛總錄》﹕司馬景王命虞松作表﹐再呈不可意。鐘會取艸爲定五字﹐松悅服﹐以呈景王﹐景王曰「不當爾也。」松曰「鐘會也。」景王曰「如此可大用。」沈詮期詩﹕「五字擢英才。」用此事也。解者以五字爲詩誤矣」﹞。

卷三

死生章

醫者﹐所以治人之生者也。未知死﹐焉足以治人之生。實知死之無可救藥﹐則凡稍有一毫之生﹐自宜多方調治。欲辧死生﹐仍歸緩字。緩爲一身之元气﹐卽爲一身之生气。有十分之緩﹐卽有十分之生﹔有分毫之緩﹐卽有分毫之生。聽緩之聲﹐繪緩之象﹐取緩之魂﹐追緩之魄﹐刺緩之骨﹐縛緩之神﹐而幽明異路﹐如在目前。彈石劈劈而又急﹐解索散散而無聚﹐問有分毫之緩乎﹖曰﹕無有也﹝彈石之脈﹐若堅硬之物擊於石上﹔解索之脈﹐猶解亂索﹐指下乍疏乍密﹞﹔雀啄頓來而又住﹐屋漏將絕而復起﹐問有分毫之緩乎﹖曰﹐無有也﹝雀啄之脈﹐猶雀之啄食﹐連連湊指﹐且堅且銳﹐忽住忽來﹐屋漏之脈﹐良久一漏﹞﹔蝦遊冉冉而進退難尋﹐魚翔澄澄而遲疑掉尾﹐猶有分毫之緩乎﹖曰﹐無有也﹝脈已濡細矣﹐加以十一二至﹐滿指是脈﹐猶蝦之擁於水中。冉冉而進退難尋﹔脈已沈矣﹐加以兩息一至﹐猶魚之在水中﹐頭身貼然不動﹐而尾良久一掉﹞﹔沸釜之脈湧如羹﹐一占此脈旦夕死﹐而緩全無餘影矣。修到神仙也無藥﹐世間何處覓醫生。復有絕處逢生﹐困頓沈沈﹐聲音劣劣﹐不患脈少而患脈多﹐不息脈無而患脈有。寸關𨿽無﹐尺沈而勻﹐病到無聊﹐脈猶有根﹐仔細栽培﹐立可回春。

賦

﹝以全求有眾皆生育爲韻﹞

自呼夢覺﹝周君自號夢覺道人﹞﹐人喚小癲﹝道人家前有周癲﹐人故以小癲別之﹞。荊楚鐘英﹝道人字荊威﹞﹐士林望重﹔雷霆警眾﹝道人名學霆﹞﹐郡誌名傳。錄鉛汞於丹竈﹝《參同契》﹕夫鉛乃君﹐汞乃臣。《志林》﹔龍者﹐汞也﹐精也﹐血也﹐出於腎﹔虎者﹐鉛也﹐气也﹐力也﹐出於心。庚信詩﹕「自可尋丹竈」﹞﹔驅艸木以赭鞭﹝《史記》﹕「帝作蠟祭﹐以赭鞭鞭艸木。」帝﹐神農也。以赭鞭鞭打艸木﹐使萌動也。語云「神農嘗百艸而知藥性﹐蓋本諸此」﹞。現身說法﹐彈指參禪﹝本《傳燈錄》﹐古有一指禪﹞。成一家言之心裁﹝卽機杼一家之意﹞﹐作作有芒﹝《史記﹟天官書》「作作有芒國其昌」﹞﹐大率微詞奧旨﹝出蔡沈《尙書序》﹞﹐分四庫書之體裁﹝甲乙丙丁分爲四庫﹐藏經史子集諸書﹞﹐多多益善﹝漢淮陰候韓信將兵事﹞﹐不遺斷簡殘編﹝出《文選》﹞。藻思頻催﹝錢起詩﹕「文人藻思催」﹞﹐鬼神默爲啟牖﹝道人撰《數脈解》﹐是夜更深﹐燈盞無油﹐光芒漸漸長至五六寸髙﹐輝煌滿室﹐直達天明。撰《三焦辧》﹐是夜漏水﹐忽聽門外喧嚷﹐騎擁多人。瞬息間﹐一方巾秀士﹐站立身旁﹐良久方去﹞﹔薪傳不盡﹝《莊子》指窮於爲薪火傳也﹐不知其盡也﹞﹐倫物宜荷生全﹝病應手而卽愈﹐人謂手底生春﹞。爾其九年面壁﹝《傳燈錄》達摩祖師至少林寺﹐面壁九年﹐始悟而成佛﹞﹐六度行舟﹝江總《棲霞寺碑》﹕「三乘謂筏﹐六度爲舟」﹞。言庚庚而更卓﹝鄭元祜詩﹕「兩徐識解更卓特﹐著書翼愼言庚庚。」原按﹐謂徐鉉﹑徐諧﹐注許愼《說文》﹞﹐思乙乙其若抽﹝陸士衡《文賦》﹞。《靈》《素》《難經》﹐釀花作蜜﹝蜂采花蕊﹐以釀之而成蜜﹞﹔醫方﹑《脈訣》﹐集腋成裘﹝《呂氏春秋》﹕「天下無粹白之狐﹐而有粹白之裘﹐取之眾白也」﹞。𨿽海上之奇方﹐無能爲役﹝語出《左傳》﹞﹔彼醫門之快捷方式﹐亦又何求﹝語本《周頌》﹞。折肱者三﹝出《左傳》﹞﹐笑倩拈花之指﹝《傳燈錄》﹕世傳拈花迦葉﹐獨破顏微笑。世尊云「吾正法眼藏﹐分付於汝」﹞﹔拍案者再﹝拍案稱奇﹐謂文章之奪目﹞﹐點憑頑石之頭﹝梁髙僧講經於虎邱寺﹐聚石爲徒﹐頑石爲之點頭﹞。蓋學不殊於半豹﹝《晉書》謝靈運云「若殷仲文讀書半袁豹﹐則文才不減班固」﹞﹐斯技無愧乎全牛﹝《莊子》﹕庖丁曰「始臣解牛之時﹐所見無非牛者。三年之後﹐未嘗見全牛也。李商隱﹕「文學殊半豹﹐技愧全牛」﹞。是以仰體三無﹝《禮記》﹕「天無私覆﹐地分私載﹐日月無私照」﹞兼包萬有﹔不卹傾囊﹐有孚盈缶﹝二句本《易經》﹞。《白蓮集》於齊已﹐源紹木公﹝《浩然齋雅談》﹕「唐僧齊已有《白蓮集》﹐爲《風騷旨格》」﹞﹔《紅藥傳》於謝庚﹐諦參金母﹝《西淸詩話》﹕末僧謝庚﹐詩多淸麗﹐有《紅藥詞》傳於世。《西王母傳》﹕「仙人得道升天﹐當揖金母而拜木公」﹞。契前三之語﹝《傳燈錄》「問佛法如何﹖住持曰「龍蛇混雜﹐凡聖同居。」師曰「多少﹖」眾翁曰「前三三﹐後三三」﹞﹐意在筆先﹝陶宗儀說郛王維畫學祕訣﹐凡畫山水﹐意在筆先﹞﹔畱丈六之身﹝蘇軾詩﹕「問禪不契前三語﹐施佛空畱丈六身」﹞﹐方垂《肘後》﹝孫思遂有《肘後方》﹞。慈航慧海﹝梁昭明太子詩﹕「慧海渡慈航﹞﹐輪王委通慧之心﹝開通智能﹞﹐寶筏迷津﹝李白詩﹕「金繩開覺路﹐寶筏度迷津」﹞﹐梵帝伸指迷之手﹝指引迷津。宋之問詩﹕「果漸輪王族﹐緣超梵帝家」﹞。神鍼暗渡﹝本薛靈蕓刺繡事﹞﹐錄合號以《傳燈》《宋史》僧道原景徳《傳燈錄》三十卷﹔明鏡髙懸﹝用陳良翰虛堂懸鏡事﹐言心眼之朗明也。

六祖慧能云「明鏡亦非臺」﹞﹐書林疑其覆瓿﹝用楊子云語﹐謂是書之必傳也﹞。乃知鹿苑婆娑﹝珠林母鹿生鹿女﹐形極美﹐金仙養之。後佛母生於鹿女﹐因名鹿苑﹞﹐雞園舞弄﹝《楞嚴經》﹕「我在鹿苑及於雞園﹐觀如來最初成道」。﹞尋玉版以談元﹝用蘇東坡訪玉版禪師談元事。玉版禪師﹐筍也﹞﹐設蘭盆以餞送﹝釋氏中元節﹐設盂蘭盆以迫薦鬼神﹞。奇超白石之糧﹝《神仙傳》﹕白石先生﹐常煮白石爲糧﹐﹞妙入黃梁之夢﹝呂純陽遺蘆生事﹐夢寤而黃梁猶未熟也﹞。攤寶書之玉軸﹝用黃山谷詩﹞﹐鯨尙可騎﹝仙人每跨鯨魚﹞﹐吸仙露與金莖﹝漢武帝金莖承露﹐取而飲之得仙﹞﹐鶴飛難控﹝周王子晉﹐緱山乘鶴﹞。窗舒意蕊﹐僉躋壽寓福林﹝出《文選》﹞﹐室度心香﹝梁簡文帝《相國寺碑銘》﹕「窗舒意蕊﹐室度心香」﹞﹐那借汗牛充棟﹝言書籍之多﹐直使汗牛充棟﹞。種菩提之樹﹝神秀詩﹕「身是菩提樹。」六祖慧能詩﹕「菩提本無樹」﹞﹐濃披美蔭以庇人﹝《莊子》﹕「睹一禪方得美蔭」﹞。泛般若之舟﹝梁簡文帝倡導丈泛般若之舟﹞﹐大樣恩波而濟眾。彼夫騷人寄興﹐諸子遣懷。采漢儒之學海﹝《拾遺記》何休爲學海﹞﹐斗唐室之詩牌﹝《云仙雜錄》﹕李白遊慈恩寺﹐僧用水松牌乞詩﹞。詞瀉老莊﹐信是周家著述﹝老莊﹟莊周皆周人﹞﹔學宗陳邵﹝陳希夷先生傳﹐邵康節先生雍﹞﹐羞同晉代恢諧﹝如樂廣之流﹞。

天文地理之精﹐任摩挲於玉腕﹝摩挲﹐神物﹐玉腕﹐言手腕之貴也﹞﹔魚躍鳶飛之趣﹝此二語﹐詩詠之。子思引之程子﹐以活潑潑地贊之。朱子於書捨書而懸之﹐其悟道也皆然﹞﹐供吐納於肖齋《國史補》﹕梁武帝造寺﹐令肖子雲飛白大書肖字﹐至今一肖字存焉。故時有肖寺﹑肖宮﹑肖齋之稱。鼓吹成羣﹝孔稚圭以蛙聲當兩部鼓吹﹞﹐鄙官娃之閣閣﹝晉惠帝問蝦蟆事。閣閣﹐鳴聲﹞﹔推敲得意﹝賈島與韓愈商量詩中推敲字﹐愈曰「敲字佳矣」﹞﹐羨儀鳳之喈喈﹝鳳鳴喈喈﹞。絳雪元霜﹝《漢武帝內傳》﹕仙家上藥有絳雪元霜﹞﹐參觀卽是慈雲法雨﹝《雞跖集》﹕如來慈心如彼大云蔭注世界。王維《六祖碑》﹕「大興法雨」﹞﹔觸處孔皆﹐則有丹經益壽﹝《宋史﹟皇甫坦傳》﹕召問以長生久視之術﹐坦曰「丹經萬卷﹐不如守一」﹞。綠字畱名﹝梁簡文帝大法頌綠字擒章﹞﹐逢凶化吉﹐起死回生﹐字挾風霜﹝《西京雜記》淮南王安著《鴻烈》二十一篇﹐自云「字中皆挾風霜」﹞。一字媲開天之畫﹝伏羲作卦﹐一畫開天﹞﹐文光日月﹝《魚隱叢話》﹕「淮西功徳冠吾唐﹐吏部文章日月光」﹞﹔千文喧擲地之聲﹝梁周興嗣作《千字丈》﹐孫綽作《天臺山賦》﹐旣成以示範榮期﹐期曰「此賦擲地當作金石聲」﹞﹐想入非非﹝《涅經》﹕「無非想﹐無非非想」﹞。刺膏肓而病將神爽﹝《左傳》﹕「二堅子避膏之下﹐肓之上」﹞﹔作鍼砭而聞亦驚心﹝鐵鍼磁砭﹐可以治病﹐謂藥石也﹞。

歡喜丸﹐躊躇滿志﹝《法苑珠林》﹕「五百鹿車栽種種歡喜丸」﹞﹔淸涼散﹐慘淡經營﹝《侯鯖錄》﹕劉子儀三入翰林﹐稱疾不出朝﹐士候之云「虛熱上攻。」石中立云「只消一服淸涼散。」謂兩府始得用淸涼傘也﹐此借用。「躊躇滿志」﹐本《莊子》「慘淡經營」﹐本杜詩﹞。緊惟有腳之春﹝唐宋景惠澤徧施於民﹐人謂爲有腳陽春﹞。者廣﹝本楊子﹞﹔是以如椽之筆﹝晉王嘗夢人以大筆如椽與之﹐其後文思日進﹞﹐濡染而成﹝濡毫染翰﹞。然則﹐因善病而廢書﹝道人世習詩書﹐自幼應童子試﹐輒冠軍﹐後因病搜方﹐遂明醫理﹐應延請而廢書﹞﹐乃業醫以邀福﹝道人之病﹐自立新方治之﹐而病以全愈﹞。綜儒釋道淵源之教﹐統會禪醫﹝道人深悟禪機﹐故醫書亦號禪﹞﹔萃天地人參贊之才﹐胥歸化育﹝範文正公曰「不爲良相﹐當爲良醫。」原謂其可以贊天地之化育﹞。圓通頓悟﹝《楞嚴經》「若能於此悟圓通根」﹞﹐納芥子於須彌﹝《維摩詰經》「以須彌山之髙廣﹐納芥子中而不迫窄。」昆侖山西方曰須彌山﹞﹐方便隨行﹝《維摩經》「摩詰以無量方便﹐饒益眾生」﹞﹐識廬山之面目﹝廬山以匡廬隱居得名。故云「始識廬山眞面目」﹞。庋手澤於髙閣﹐私專梨﹝《南史》﹕張敷﹐小名﹔父﹐小名梨。帝戲曰「何如梨﹖」答曰「梨﹐百果之宗﹐何敢比。」道人先世皆讀書掇科﹐故云﹞﹔引眾生於慧門﹝佛經通慧爲門﹞﹐共銘粥﹝《左傳》﹕正考父之鼎銘曰「於斯﹐粥於斯」﹞。曼倩之桃有核﹝馬臻詩﹕「饑懷曼倩桃。」庚信詩﹕「漢帝看桃核」﹞﹐處處延齡﹝啖之延年益壽﹞﹔安期之棗如瓜﹝《史記》﹕「臣嘗遊海上﹐見安期生食巨棗如瓜」﹞﹐人人果腹﹝《莊子》「其腹果然」﹞。非關剿襲﹝凡盜人之文章以爲藍本﹐曰襲。是書語語出自胸裁﹐毫無此獘﹞﹐豈拘弓學箕而治學裘﹝《禮記》﹕「良弓之子必學爲箕﹔良冶之子必學爲裘」﹞﹔儻事品題﹝一經品題﹐便成佳士﹞﹐定屬丰年玉而荒年谷﹝劉義慶《世說》﹕庚文康爲丰年玉﹔玉樨恭爲荒年谷﹞。

是書未刻之先﹐夜夢一道人﹐談禪精奧﹐問其姓名﹐曰「吉祥順」明日遇夢覺道人於貢院西街﹐行止異常﹐與夢中所見適合﹐一笠一缽外﹐袖中止藏《三指禪》三卷﹐因請而梓之。道人周姓﹐始悟不言周而言吉者﹐乃仙家隱語﹐省一圍也。名吉祥順者﹐道人本慈祥之念﹐順天地好生之徳﹐以濟人也。梓成因錄數語﹐以志其異。

