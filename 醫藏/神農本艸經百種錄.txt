

神農本艸經百種錄淸徐大椿

序

百物與人殊體﹐而人借以養生卻病者﹐何也﹖蓋天地亦物耳﹐惟其形體至大﹐則不能無生。

其生人也得其純﹐其生動物也得其雜﹐其生植物也得其偏。顧人之所謂純者﹐其初生之體然耳。及其感風寒暑濕之邪﹐喜怒憂思之擾﹐而純者遂漓﹔漓則气傷﹐气傷則形敗。而物之雜者﹑偏者﹐反能以其所得之性補之﹑救之。聖人知其然也﹐思救人必先知物。蓋气不能違理﹐形不能違气﹐視色別味﹐察聲辧奧﹐權輕重度﹐長短審形之事也﹔測時令﹐詳嗜好﹐分盛衰﹐別土宜﹐求气之術也。形气得而性以得。性者﹐物所生之理也﹐由是而立本艸﹑制湯劑以之治人。有餘瀉之﹐不足補之﹐寒者熱之﹐熱者寒之﹐溫者淸之﹐淸者溫之﹐從者反治﹐逆者正治。

或以類相從﹐或畏忌各矯其獘以復於平。其始則異﹐其終則同。夫天地生之﹐聖人保之﹐造化之能﹐聖人半之﹐天地不能專也。漢末張仲景《金匱要略》及《傷寒論》中諸方﹐大半皆三代以前遺法﹐其用藥之義﹐與《本經》吻合無間。審病施方﹐應驗如響。自唐以後﹐藥性不明﹐方多自撰﹐如《千金方》《外臺祕要》之屬﹐執藥治病﹐气性𨿽不相背﹐而變化已鮮沿及。宋元藥品日增﹐性未研極﹐師心自用﹐謬誤相仍。卽用本經諸種﹐其精微妙義﹐多所遺漏。是以方不成方﹐藥非其藥﹐間有效用﹐亦偶中而非可取。必良由本經之不講故也。

余竊悲焉﹗欲詳爲闡述﹐其如耳目所及無多﹐古今名實互異﹐地土殊產﹐气味不同。且近世醫人所不常用之藥﹐無識別而收采者。更有殊能異性﹐義在隱微﹐一時難以推測﹐若必盡解全經﹐不免昧心誣聖。是以但擇耳目所習見不疑﹐而理有可測者﹐共得百種﹐爲之探本溯原﹐發其所以然之義。使古聖立方治病之心﹐灼然可見﹐而其他則闕焉。後之君子﹐或可因之而悟其全﹐𨿽荒陋可嗤﹐而敬愼足矜也。

乾隆元年歲在柔兆執徐餘月上弦松陵徐大椿題於揚子江舟次

凡例

一﹑錄此百種﹐原以辧明藥性﹐闡發義蘊﹐使讀者深識其所以然﹐因此悟彼﹐方藥不致誤用﹐非備品以便查閱也。覽者勿以不載常用之藥爲疑。

一﹑諸藥有獨具之性者﹐則用詳解。其兼長可互見者﹐俱不重出﹐推類自明。

一﹑此解亦間有與前之相同者﹐但彼只釋其所當然﹐而未推測其所以然。知所當然﹐則用古之方﹐能不失古人之意﹔知所以然﹐則方可自制﹐而亦能合古人制方之義也。故此解皆著其所以然之故﹐而淺近易曉者則略焉。

一﹑所解諸藥﹐乃就市中所有﹐審形辧味﹐以合經義。至古今土產各殊﹐或有尙非正義與尙有遺義者﹐則俟知者正之。

一﹑諸藥有所出地名﹐雜以後漢時郡縣﹐陶隱居疑爲仲景﹑元化等所記。是《本經》所載﹐已不皆神農以來所產之地矣。今之所產﹐又大半非漢時所產之地。欲盡考其實﹐固無從也﹐故不復列而解之。

一﹑本經所載﹐一名甚多﹐因無可解﹐故亦不列。

一﹑品第及字樣﹐俱依明重刻宋大觀刊唐愼微本所載白字《本經》。考陶隱居本艸﹐有朱書墨書之別﹐朱書爲《神農本經》﹐墨書爲《名醫別錄》。開寶間重定印本於《本經》易朱書爲白字﹐《大觀》本遵之。𨿽未必無傳訛﹐而取其古﹐猶勝於近刻也。

一﹑詳解只此百種﹐余亦頗有略爲解者﹐以資人者淺﹐一槪不存。

上品

丹砂

味甘﹐微寒。甘言味﹐寒言性﹐何以不言色與气﹖蓋入口則知其味﹐入腹則知其性﹐若色與气則在下文主治之中可推而知之也。主身體五臟百病。百病者﹐凡病皆可用﹐無所禁忌﹐非謂能治天下之病也。凡和平之藥皆如此。養精神﹐凡精气所結之物﹐皆足以養精神。人與天地同﹐此精气以類相益也。安魂魄﹐亦入心﹐重鎭怯。益气。气降則藏﹐藏則益。明目﹐凡石藥皆能明目﹐石者金气所凝﹐目之能鑑物﹐亦金气所成也。又五臟之精皆上注於目﹐目大小屬心﹐丹砂益目中心臟之精。殺精魅邪惡鬼。大赤爲天地純陽之色﹐故足以辟陰邪。久服﹐通神明﹐不老。能化爲汞。石屬金﹐汞亦金之精也。凡上品之藥﹐皆得天地五行之精以成其質。人身不外陰陽五行﹐采其精气以補眞元﹐則神靈通而形質固矣。但物性皆偏﹐太過不及翻足爲害﹐苟非通乎造化之微者﹐未有試而不斃者也。

此因其色與質以知其效者。丹砂正赤﹐爲純陽之色。心屬火﹐色赤﹐故能入心﹐而統治心經之證。其質重﹐故又有鎭墜气血之能也。凡藥之用﹐或取其气﹐或取其味﹐或取其色﹐或取其形﹐或取其質﹐或取其性情﹐或取其所生之時﹐或取其所成之地﹐各以其所偏勝而卽資之療疾﹐故能補偏救獘﹐調和臟腑。深求其理﹐可自得之。

上品

雲母

味甘平。主身皮死肌﹐雲母色白屬金﹐故爲肺經之藥。又肺主皮毛﹐雲母薄疊如皮﹐亦與肺合也。中風寒熱﹐如在車船上﹐肺气震蕩﹐此能鎭之。除邪气﹐安五臟﹐亦淸鎭之功。益子精﹐肺爲腎源。明目。目白屬肺﹐此能益目中肺臟之精。久服輕身延年。肺旺則气旺﹐故有此效。

雲母𨿽有五色﹐而白其正色也。白屬金﹐金生水﹐故雲母之上常生气云。云者﹐地气上升﹐

上品

石鐘乳

味甘溫。主咳逆上气﹐鐘乳石體屬金﹐又其象下垂而中空﹐故能入肺降逆。明目﹐能益目中肺臟之精。益精﹐能引肺气入腎。安五臟﹐通百節﹐利九竅﹐降气則髒安﹐中虛則竅通。下乳汁。鐘乳卽石汁如乳者所澑而成﹐與乳爲類﹐故能下乳汁也。

此以形爲治。石爲土中之精﹐鐘乳石液所凝﹐乃金之液也﹐故其功專於補肺。以其下垂﹐故能下气。以其中空﹐故能通竅。又肺朝百脈﹐肺气利則無所不利矣。自唐以前﹐多以鐘乳爲服食之藥﹐以其能直達腎經﹐驟長陽气﹐合諸補腎之品﹐用以房中之術最妙。但此乃深巖幽谷之中﹐水澑凝結而成﹐所謂金中之水﹐其體至陰﹐而石藥多悍﹐性反屬陽﹐故能補人身陰中之火。陰火一發﹐莫可制伏﹐故久服毒發﹐至不可救。惟升煉得宜﹐因證施治﹐以交肺腎子母之髒﹐實有殊能也。

上品

礬石

味酸寒。礬石味澀而云酸者﹐蓋五味中無澀﹐澀卽酸之變味﹐澀味收斂亦與酸同﹐如五色中之紫﹐卽紅之變色也。主寒熱﹐寒熱爲肝經之疾﹐酸能收斂肝气。泄痢白沃﹐亦收澀之功。陰蝕惡瘡﹐味烈性寒﹐故能殺濕熱之虫﹐除濕熱之毒。目痛﹐制火淸金。堅骨齒。斂气固精。煉餌服之﹐輕身不老增年。

此以味爲治﹐礬石之味最烈﹐而獨成一味﹐故其功皆在於味。

上品

朴硝

味苦寒。朴硝味鹹而云苦者﹐或古時所產之地與今不同﹐故味異耶﹐抑或以咸極而生苦耶。主百病﹐除寒熱邪气﹐邪气凝結則生寒熱﹐硝味鹹苦能軟堅﹐而解散之。逐六腑積聚結固畱癖﹐硝質重性輕而能透發鬱結﹐置金石器中尙能滲出﹐故遇積聚等邪﹐無不消解也。

能化七十二種石。此軟堅之甚者。煉餌服之﹐輕身神仙。消盡人身之滓穢﹐以存其精華﹐故有此效。

硝者﹐消也。朴硝乃至陰之精﹐而乘陽以出﹐其本水也﹐其標火也。遇濕則化爲水﹐遇火則升爲火﹐體最淸而用最變﹐故丹家重之。石屬金﹐硝遇火則亦變火。蓋無火之性﹐而得火之精气者也。火鑠金﹐故能化石。

上品

滑石

味甘寒。主身熱﹐寒能除熱。泄﹐滑石﹐能滑利大小腸﹐釐淸水谷。谷水分﹐則泄愈矣。女子乳難﹐乳亦水類﹐滑石利水且能潤竅﹐故有通乳之功。癃閉﹐利小便﹐滑利小腸。蕩胃中積聚寒熱﹐滑利大腸﹐凡積聚寒熱由蓄飲垢膩成者﹐皆能除之。益精气。邪去則津液自生。久服輕身﹐耐饑長年。通利之藥﹐皆益胃气。胃气利﹐則其效如此。

此以質爲治﹐凡石性多燥﹐而滑石體最滑潤﹐得石中陰和之性以成﹐故通利腸胃﹐去積除水﹐解熱降气。石藥中之最和平者也。

上品

禹餘糧

味甘寒。主咳逆﹐補中降气﹐不使上逆。寒熱﹐除脾胃气虛﹐及有濕滯之寒熱。煩滿﹐補脾之功。下赤白﹐質燥性寒﹐故能除濕熱之疾。血閉癥瘕﹐消濕熱所滯之瘀積。大熱。熱在陽明者必甚﹐此能除之。煉餌服之﹐不饑﹐其質類谷粉而補脾土﹐所以謂之糧而能充饑也。輕身延年。補養後天之效。

禹餘糧﹐色黃﹑質膩﹑味甘﹐乃得土气之精以生者也。故補益脾胃﹐除熱燥濕之功爲多。

凡一病各有所因﹐治病者必審其因而治之﹐所謂求其本也。如同一寒熱也﹐有外感之寒熱﹐有內傷之寒熱﹐有雜病之寒熱﹐若禹餘糧之所治﹐乃脾胃濕滯之寒熱也。後人見本艸有治寒熱之語﹐遂以治凡病之寒熱﹐則非惟不效﹐而且有害。自宋以來﹐往往蹈此病﹐皆本艸不講之故耳。

上品

紫石英

味甘溫。主心腹咳逆﹐甘能和中﹐重能降气。邪气﹐散風寒。補不足﹐補心血之不足。

女子風寒在子宮﹐絕孕十年無子。子宮屬衝脈﹑血海﹐風寒入於其中﹐他藥所不能及﹐紫石英色紫入血分﹐體重能下達﹐故能入於衝脈之底﹐風寒妨孕﹐溫能散寒驅風也。久服溫中﹐輕身延年。補血納气之功。

此以色爲治﹐色紫則入心﹐心主血﹐故能補血。其降气而能入下焦﹐則質重之效也。

上品

五石脂

靑石﹑赤石﹑黃石﹑白石﹑黑石脂等﹐味甘平。主黃膽﹐泄痢腸﹐膿血陰蝕﹐皆濕气在太陰﹑陽明之病也。下血赤白﹐收澀之功。邪气﹐正气斂則邪气除。癰腫﹐疽痔﹐惡瘡﹐頭瘍﹐疥瘙。此皆濕郁所生之毒。能除濕則諸病亦退。久服﹐補髓益气﹐肥健不饑﹐輕身延年。斂精气而燥脾土﹐故有此效。五石脂各隨五色補五臟。性治略同﹐而所補之髒各異。

石脂得金土雜气以成﹐故濕土之質﹐而有燥金之用。脾惡濕﹐燥能補之。然其質屬土﹐不至過燥﹐又得秋金斂藏之性﹐乃治濕之聖藥也。

上品

扁靑

味甘平。主目痛﹐明目﹐養肝之功。折跌癰腫﹐金瘡不瘳。收澀斂肌之功。破積聚﹐消肝邪也。解毒瓦斯﹐利精神。久服﹐輕身不老。精气所結之物﹐故能除毒﹐益精﹐增年也。

《內經》云﹕五臟六腑之精﹐皆上注於目。故目𨿽屬肝之竅﹐而白乃肺之精也。五行之中﹐火能舒光照物﹐而不能鑑物﹐惟金之明﹐乃能鑑物。石體屬金﹐故石藥皆能明目。而扁靑生於山之有金處﹐蓋金气精華之所結也﹐又色靑屬肝﹐於目疾尢宜。凡艸木中﹐得秋金之气者亦然。凡物精華所結者﹐皆得天地淸粹之气以成﹐而穢濁不正之气不得幹之﹐故皆有解毒之功。其非精華所結﹐而亦能解毒者﹐則必物性之相制﹐或以毒攻毒也。

上品

菖蒲

味辛溫。主風寒﹐辛能散風﹐溫能驅寒。濕痺﹐芳燥能除濕。咳逆上气。開竅下逆。

開心孔﹐香入心。補五臟﹐气通和﹐則補益。通九竅﹐明耳目﹐出音聲。芳香淸烈﹑故走達諸竅而和通之﹐耳目喉嚨皆竅也。久服輕身﹐气不阻滯則身體通利。不忘﹐不迷惑﹐延年。

气通則津液得布﹐故不但能開竅順气﹐且能益精養神也。

菖蒲能於水石中橫行四達﹐辛烈芳香﹐則其气之盛可知﹐故入於人身﹐亦能不爲濕滯痰涎所阻。凡物之生於天地間﹐气性何如﹐則入於人身﹐其奏效亦如之。蓋人者得天地之和气以生﹐其气血之性﹐肖乎天地﹐故以物性之偏者投之﹐而亦無不應也。餘可類推。

上品

菊花

味苦平。主風﹐頭眩腫痛﹐目欲脫﹐淚出﹐芳香上達﹐又得秋金之气﹐故能平肝風而益金水。皮膚死肌﹐淸肺疏風。惡風濕痺。驅風散濕。久服﹐利血气﹐輕身﹑耐老延年。菊花晚開晚落﹐花中之最壽者也﹐故其益人如此。

凡芳香之物﹐皆能治頭目肌表之疾。但香則無不辛燥者﹐惟菊得天地秋金淸肅之气﹐而不甚燥烈﹐故於頭目風火之疾﹐尢宜焉。

味甘﹐微寒。主補五臟﹐安精神﹐定魂魄﹐止驚悸﹐有形無形﹐無一之不補也。除邪气﹐正气充則邪气自除。明目﹐五臟六腑之精皆上注於目﹐此所云明乃補其精之效﹐非若他藥﹐專有明目之功也。開心益智。人參气盛而不滯﹐補而兼通﹐故能入心孔而益神明也。久服﹐輕身延年。補气之功。

人參得天地精英純粹之气以生﹐與人之气體相似﹐故於人身無所不補。非若他藥有偏長而治病各有其能也。凡補气之藥皆屬陽﹐惟人參能補气﹐而體質屬陰﹐故無剛燥之病﹐而又能入於陰分﹐最爲可貴。然力大而峻﹐用之失宜﹐其害亦甚於他藥也。今醫家之用參救人者少﹐殺人者多。蓋人之死於虛者﹐十之一二﹐死於病者﹐十之八九。人參長於補虛﹐而短於攻疾。

醫家不論病之已去未去﹐於病久或體弱﹐或富貴之人﹐皆必用參。一則過爲謹愼﹐一則借以塞責﹐而病家亦以用參爲盡慈孝之道。不知病未去而用參﹐則非獨元气不充﹐而病根遂固﹐諸藥罔效﹐終無愈期。故曰殺人者多也。

或曰仲景傷寒方中病未去而用參者不少﹐如小柴胡﹑新加湯之類﹐何也﹖曰﹕此則以補爲瀉古人曲審病情至精至密﹐知病有分有合。合者邪正並居﹐當專於攻散﹔分者邪正相離﹐有虛有實。實處宜瀉﹐虛處宜補。一方之中﹐兼用無礙﹐且能相濟﹐則用人參以建中生津﹐托出邪气﹐更爲有力。若邪气尙盛而未分﹐必從專治﹐無用參之法也。況用之亦皆入疏散藥中﹐從無與熟地﹑萸肉等藥同入感證方中者。明乎此﹐而後能不以生人者殺人矣。人參亦艸根耳﹐與人殊體﹐何以能驟益人之精血。蓋人參乃升提元气之藥﹐元气下陷﹐不能與精血流貫﹐人參能提之使起﹐如火藥藏於炮內不能升發﹐則以火發之。若炮中本無火藥﹐𨿽以炮投火中不發也﹐此補之義也。

上品

甘艸

味甘平。主五臟六腑寒熱邪气﹐甘能補中气﹐中气旺則臟腑之精皆能四布﹐而驅其不正之气也。堅筋骨﹐長肌肉﹐倍力﹐形不足者補之以味﹐甘艸之甘爲土之正味﹐而有最濃﹐故其功如此。金瘡﹐脾主肌肉﹐補脾則能塡滿肌肉也。解毒。甘爲味中之至正味﹐正則气性宜正﹐故能除毒。久服﹐輕身延年。補後天之功。

此以味爲治也﹐味之甘﹐至甘艸而極。甘屬土﹐故其效皆在於脾。脾爲後天之主﹐五臟六腑皆受气焉。脾气盛﹐則五臟皆循環受益也。

上品

漧地黃

味甘寒。主折跌絕筋﹐傷中﹐逐血痺﹐行血之功。塡骨髓﹐血足能化精﹐而色黑歸腎也。長肌肉。脾統血﹐血充則肌肉亦滿矣。作湯﹐除寒熱積聚﹐血充足則邪气散﹐血流動則凝滯消。除痺。血和利則經脈暢。生者尢良。血貴流行﹐不貴滋膩﹐故中古以前用熟地者甚少。久服﹐輕身不老。補血之功。

地黃色與質皆類血﹐故入人身則專於補血。血補則陰气得和﹐而無枯燥拘牽之疾矣。古方只有漧地黃﹑生地黃﹐從無用熟地黃者。熟地黃乃唐以後制法﹐以之加入溫補腎經中藥頗爲得宜。若於湯劑及養血﹑涼血等方甚屬不合。蓋地黃專取其性涼而滑利流通﹐熟則膩滯不涼全失其本性矣。又仲景《傷寒》一百十三方﹐惟復脈用地黃。蓋傷寒之病﹐邪從外入﹐最忌滋滯。卽使用補﹐必兼疏拓之性者﹐方可入劑。否則邪气向裏﹐必有遺害。今人一見所現之證﹐稍涉虛像﹐便以六味湯爲常用之品﹐殺人如麻﹐可勝長嘆。

上品

術

味苦溫。主風寒濕痺﹐死肌﹐气濃而兼卒散﹐故能除邪而利筋脈肌膚也。痙﹐平肝風。

疸﹐去濕。止汗﹐固肌膚。除熱﹐益脾陰。消食。健脾气。作煎餌久服﹐輕身延年﹐不饑。

脾胃充則體彊健而不易饑也。

術者﹐土之精也。色黃﹐气香﹐味苦而帶甘﹐性溫﹐皆屬於土﹐故能補益脾土。又其气甚烈﹐而芳香四達﹐故又能達於筋脈肌膚﹐而不專於建中宮也。

上品

菟絲子

味辛平。主續絕傷﹐子中有絲不斷﹐故能補續筋骨。補不足﹐益气力肥健。滑潤有脂膏﹐自能生精益气而長肌肉也。汁去面。亦滑澤之功。久服﹐明目﹐輕身延年。生精則目明而彊且壽也。

子中之最有脂膏者﹐莫如菟絲。且炒熟則芳香又潤而不滑﹐故能補益肝脾也。凡藥性有專長﹐此在可解不可解之間﹐𨿽聖人亦必試驗而後知之。如菟絲之去面﹐亦其一端也。以其辛散邪﹐則辛散之藥甚多﹔以其滑澤耶﹐則滑澤之物亦甚多﹐何以他藥皆不能去而獨菟絲能之﹖蓋物之生﹐各得天地一偏之气﹐故其性自有相制之理。但顯於形質气味者﹐可以推測﹐而知其深藏於性中者﹐不可以常理求也。故古人有單方及祕方﹐往往以一二種藥治一病而得奇中。及視其方﹐皆不若經方之必有經絡奇偶配合之道﹐而效反神速者﹐皆得其藥之專能也。

藥中如此者極多﹐可以類推。

上品

牛膝

味苦酸。此止言味而不言性﹐疑闕文也。後凡不言性者仿此。主寒濕痿痺﹐四肢拘攣﹐膝痛不可屈伸﹐皆舒筋行血之功。逐血气﹐破瘀血也。傷熱火爛﹐淸熱也。墮胎。降血气也。久服﹐輕身耐老。血和之功。

此乃以其形而知其性也。凡物之根皆橫生﹐而牛膝獨直下﹐其長細而韌﹐酷似人筋﹐所以能舒筋通脈﹐下血降气﹐爲諸下達藥之先導也。筋屬肝﹐肝藏血﹐凡能舒筋之藥﹐俱能治血﹐故又爲通利血脈之品。

上品

柴胡

味苦平。主心腹﹐去腸胃中結气﹐輕揚之體﹐能疏腸胃之滯气。飲气積聚﹐疏腸胃之滯物。寒熱邪气﹐驅經絡之外邪。推陳致新。總上三者言之﹐邪去則正復也。久服﹐輕身﹐明目益精。諸邪不能容﹐則正气流通﹐故有此效。

柴胡腸胃之藥也。觀經中所言治效﹐皆主腸胃﹐以其气味輕淸﹐能於頑土中疏理滯气﹐故其功如此。天下惟木能疏土﹐前人皆指爲少陽之藥﹐是知其末﹐而未知其本也。張仲景小柴胡湯專治少陽﹐以此爲主藥何也﹖按傷寒傳經次第﹐先太陽﹐次陽明﹐次少陽。然則少陽𨿽在太陽﹑陽明之間﹐而傳經乃居陽明之後﹐過陽明而後入少陽﹐則少陽反在陽明之內也。蓋以所居之位言﹐則少陽在太陽﹑陽明之間﹐以從入之道言﹐則少陽在太陽﹑陽明之內﹐故治少陽與太陽﹐絕不相干﹐而與陽明爲近﹐如小柴胡湯之半夏﹑甘艸﹐皆陽明之藥也。惟其然﹐故气味須輕淸疏達﹐而後邪能透土以出﹐知此則仲景用柴胡之義明﹐而柴胡爲腸胃之藥亦明矣。

上品

麥門冬

味甘平。主心腹結气﹐解枯燥之結气。傷中傷飽﹐胃絡脈絕﹐補續胃中之陰气。羸瘦短气。補胃則生肌﹐淸火則益气。久服﹐輕身耐老﹐不饑。後天足則體健而能耐饑也。

麥冬甘平滋潤﹐爲純補胃陰之藥。後人以爲肺藥者﹐蓋土能生金﹐肺气全恃胃陰以生。胃气

上品

車前子

味甘寒。主气癃﹐止痛﹐利水道小便﹐專利下焦气分。除濕痺。濕必由膀胱出﹐下焦利則濕气除。久服﹐輕身耐老。气順濕除﹐則肢體康彊也。

凡多子之藥皆屬腎﹐故古方用入補腎藥中。蓋腎者﹐人之子宮也。車前多子﹐亦腎經之藥。

然以其質滑而气薄﹐不能全補﹐則爲腎府膀胱之藥。膀胱乃腎气輸泄之道路也。

上品

木香

味辛。主邪气﹐辟毒疫溫鬼﹐气極芳烈﹐能除邪穢不祥也。彊志﹐香气通於心主淋露。心與小腸爲表裏﹐心气下交與小腸﹐則便得調矣。久服﹐不夢寐﹑魘寐。心气通則神魂定。

木香以气勝﹐故其功皆在乎气。《內經》云﹕心主臭。凡气烈之藥皆入心。木香﹐香而不散﹐則气能下達﹐故又能通其气於小腸也。

上品

薏苡仁

味甘微寒。主筋急拘攣﹐不可屈伸﹐風濕痺﹐專除陽明之濕熱。下气。直達下焦。

久服﹐輕身益气。陽明气利則體彊而气充也。其根下三虫。除陽明濕熱所生之虫。

薏苡仁甘淡沖和﹐質類米谷﹐又體重力濃﹐故能補益胃气﹐舒筋除濕中虛﹐故又能通降濕熱使下行。蓋凡筋急痺痛等疾﹐皆痿証之類。《內經》治痿﹐獨取陽明。薏苡爲陽明之藥﹐故能已諸疾也。

上品

澤瀉

味甘寒。主風寒濕痺﹐凡挾水气之疾﹐皆能除之。乳難﹐乳亦水﹐利故能通乳也。

消水﹐使水歸於膀胱。養五臟﹐益气力﹐水气除則髒安而气生也。肥健。脾惡濕﹐脾气燥﹐則肌肉充而肥健也。久服﹐耳目聰明﹐不饑﹐延年輕身﹐面生光﹐皆滌水除濕之功。能行水上。水气盡﹐則身輕而入水不沒矣。

澤瀉乃通利脾胃之藥﹐以其淡滲能利土中之水﹐水去則土燥而气充﹐脾惡濕故也。但气濕必自膀胱而出﹐澤瀉能下達膀胱﹐故又爲膀胱之藥。

味苦溫。主咳逆﹐气滯之咳。傷中﹐補不足﹐心主榮﹐榮气順則中焦自足。除邪气﹐利九竅﹐辛香疏達﹐則能辟穢通竅也。益智慧﹐耳目聰明﹐不忘﹐彊志﹐心气通則精足神全矣。倍力。心气盛則脾气亦彊﹐而力生也。久服﹐輕身不老。气和之效。

遠志气味苦辛﹐而芳香淸烈﹐無微不達﹐故爲心家气分之藥。心火能生脾土﹐心气盛﹐則脾气亦和﹐故又能益中焦之气也。

上品

龍膽

味苦澀。主骨間寒熱﹐治肝邪犯腎之寒熱。驚癇邪气﹐肝火犯心之邪。續絕傷﹐斂筋骨之气。定五臟﹐斂髒中之气。殺蠱毒。除熱結之气。久服﹐益智不忘﹐收斂心中之神气。

輕身耐老。熱邪去而正气歸﹐故有此效。

藥之味澀者絕少﹐龍膽之功皆在於澀﹐此以味爲主也。澀者﹐酸辛之變味﹐兼金木之性者也﹐故能淸斂肝家之邪火。人身惟肝火最橫﹐能下挾腎中之遊火﹐上引包絡之相火﹐相持爲害。肝火淸﹐則諸火漸息﹐而百體淸寧矣。

上品

細辛

味辛溫。主咳逆﹐散肺經之風。頭痛腦動﹐散頭風。百節拘攣﹐風濕痺痛﹐死肌。散筋骨肌肉之風。久服﹐明目﹐利九竅﹐散諸竅之風。輕身長年。風气除﹐則身健而壽矣。

此以气爲治也﹐凡藥香者﹐皆能疏散風邪。細辛气盛而味烈﹐其疏散之力更大。且風必挾寒以來﹐而又本熱而標寒。細辛性溫﹐又能驅逐寒气﹐其疏散上下之風邪﹐能無微不入﹐無處不到也。

上品

石斛

石斛其說不一﹐出盧江六安者色靑﹐長三二寸﹐如釵股﹐世謂之金釵石斛﹐折之有肉而實﹐咀之有膩涎粘齒﹐味甘淡﹐此爲最佳。如市中長而黃色及枯槁無味者﹐皆木斛也。因近日無不誤用﹐故附記於此。味甘平。主傷中﹐培脾土。除痺﹐治肉痺。下气﹐使中气不失守。補五臟虛勞﹐後天得養﹐則五臟皆補也。羸瘦﹐長肌肉。彊陰。補脾陰。久服﹐濃腸胃﹐腸胃爲中髒之府。輕身延年。補益後天之效。

凡五味各有所屬﹐甘味屬土﹐然土實無味也。故洪範論五行之味﹐潤下作咸﹐炎上作苦﹐曲直作酸﹐從革作辛﹐皆卽其物言之。惟於土則曰稼穡作甘﹐不指土﹐而指土之所生者﹐可知土本無味也﹐無味卽爲淡﹐淡者五味之所從出﹐卽土之正味也﹐故味之淡者﹐皆屬土。石斛味甘而實淡﹐得土味之全﹐故其功專補脾胃﹐而又和平不偏也。

上品

蓍實

味苦平。主益气﹐充肌膚﹐得天地之和气以生﹐故亦能益人之正气而彊健也。明目﹐聰慧先知。蓍艸神物﹐揲之能前知。蓋得天地之靈气以生﹐故亦能益人之神明也。久服﹐不饑﹐不老輕身。气足神全﹐故有此效。

此因其物之所能以益人之能也。昔聖人幽贊於神明而生蓍﹐此艸中之神物也。服之則補人之神﹐自能聰慧前知﹐食肉者鄙﹐不益信夫。

上品

黃連

味苦寒。主熱气﹐除熱在气分者。目痛﹐傷淚出﹐明目﹐除濕熱在上之病。腸﹐腹痛下痢﹐除濕熱在中之病。婦人陰中腫痛。除濕熱在下之病。久服﹐令人不忘。苦入心能補心也。

苦味屬火﹐其性皆熱﹐此固常理。黃連至苦﹐而反至寒﹐則得火之味﹐與水之性者也﹐故能除水火相亂之病。水火相亂者﹐濕熱是也。凡藥能去濕者﹐必增熱﹐能除熱者﹐必不能去濕。惟黃連能以苦燥濕﹐以寒除熱﹐一舉兩得﹐莫神於此。心屬火﹐寒勝則火﹐黃連宜爲瀉心之藥﹐而反能補心何也﹖蓋苦爲火之正味﹐乃以味補之也。若心家有邪火﹐則此亦能瀉之﹐而眞火反得寧﹐是瀉之卽所以補之也。苦之極者﹐其性反寒﹐卽《內經》亢害承制之義。所謂火盛

上品

黃

味甘微溫。主癰疽﹐久敗瘡﹐排膿止痛﹐除肌肉中之熱毒。大風癩疾﹐去肌肉中之風毒。五痔﹐鼠﹐去肌肉中之濕毒。補虛﹐補脾胃之虛。小兒百病。小兒當補後天。後天者﹐肌肉之本也。

黃甘淡而溫﹐得土之正味﹑正性﹐故其功專補脾胃。味又微辛﹐故能驅脾胃中諸邪。

其皮最濃﹐故亦能補皮肉﹐爲外科生肌長肉之聖藥也。

上品

肉蓯蓉

陶隱居云﹕是馬精落地所生﹐後有此種則蔓延者也。味甘﹐微溫。主五勞七傷﹐補中﹐補諸精虛之證。除莖中寒﹑熱痛﹐莖中者﹐精之道路也。精虛﹐則有此痛﹐補精則其病自已矣。養五臟﹐彊陰益精气﹐多子﹐五臟各有精﹐精足則陰足﹐而腎者又藏精之所也﹐精足則多子矣。婦人癥瘕。精充則邪气消﹐鹹能軟堅也。久服﹐輕身。精足之功。

此以形質爲治也﹐蓯蓉象人之陰﹐而滋潤粘膩﹐故能治前陰諸疾﹐而補精气。如地黃色質象

上品

防風

味甘溫。主大風﹐頭眩痛惡風﹐風邪風病無不治也。目盲無所見﹐風在上竅也。風行周身﹐風在偏體也。骨節疼痛﹐風在筋骨也。煩滿﹐風在上焦也。久服﹐輕身。風气除則有此效。

凡藥之質輕而气盛者﹐皆屬風藥﹐以風卽天地之气也。但風之中人﹐各有經絡﹐而藥之受气於天地﹐亦各有專能﹐故所治各不同。於形質气味細察而詳分之﹐必有一定之理也。防風治周身之風﹐乃風藥之統領也。

上品

續斷

味苦微溫。主傷寒﹐苦溫能散寒。補不足﹐補傷損之不足。金瘡癰傷﹐折跌﹐續筋骨﹐肌肉筋骨有傷﹐皆能治之。婦人乳難。通滯之功。久服﹐益气力。彊筋骨也。

此以形爲治。續斷有肉有筋﹐如人筋在肉中之象﹐而色帶紫黑﹐爲肝腎之色﹐故能補續筋骨。又其性直下﹐故亦能降气以達下焦也。

上品

決明子

味鹹平。主靑盲﹐目淫膚赤白膜﹐眼赤痛﹐淚出。凡目病內外等證﹐無所不治。久服﹐益精光﹐不但能治目邪﹐而且能補目之精也﹐其鹹降淸火功。輕身。火淸則體健也。

決明生於秋﹐得金气之正。其色極黃﹐得金之色﹐其功專於明目﹐詳上扁靑條內。夫金之正色﹐白而非黃﹐但白爲受色之地﹐乃無色之色耳。故凡物之屬金者﹐往往借土之色以爲色﹐卽五金亦以黃金爲貴。子肖其母也﹐艸木至秋﹐感金气則黃落﹐故諸花實之中﹐凡色黃而耐久者﹐皆得金气爲多者也。

上品

丹參

味苦微寒。主心腹邪气﹐赤走心﹐故能逐心腹之邪。腸鳴幽幽如走水﹐心與脾不和則鳴。寒熱積聚﹐破癥除瘕﹐赤走血﹐凡血病凝結者無不治之。止煩滿﹐心气不舒。益气。益心气。

此以色爲治也﹐赤走心﹐心主血﹐故丹參能走心以治血分之病。又辛散而潤澤﹐故能通利而滌邪也。

上品

五味子

味酸溫。主益气﹐气斂則益。咳逆上气﹐肺主气﹐肺气斂則咳逆除﹐而气亦降矣。

勞傷羸瘦﹐補不足﹐气斂藏﹐則病不侵而身彊盛矣。彊陰﹐气斂則歸陰。益男子精。腎主收藏﹐而精者腎之所藏者也﹐故收斂之物無不益腎。五味形又似腎﹐故爲補腎之要藥。

此以味爲治也﹐凡酸味皆斂﹐而五味酸之極﹐則斂之極﹐極則不止於斂﹐而且能藏矣。

藏者冬之令﹐屬腎﹐故五味能補腎也。

上品

蛇牀子

味苦平。主婦人陰中腫痛﹐男子陰痿﹑濕癢﹐皆下體濕毒之病。除痺气﹐利關節﹐除濕痰在筋骨之證。癲癇﹐除濕痰在心之證。惡瘡。亦濕毒所生。久服輕身。濕去則身輕。

蛇牀生陰濕卑下之地﹐而芬芳燥烈﹐不受陰濕之气﹐故入於人身﹐亦能於下焦濕气所歸之處

上品

沙參

味苦﹐微寒。主血積﹐肺气上逆之血。驚气﹐心火犯肺。除寒熱﹐肺家失調之寒熱。

補中﹐肺主气﹐肺气和則气充而三焦實也。益肺气。色白體輕故入肺也。久服利人。肺气淸和之效。

肺主气﹐故肺家之藥气勝者爲多。但气勝之品必偏於燥﹐而能滋肺者﹐又膩滯而不淸虛﹐惟沙參爲肺家气分中理血之藥﹐色白體輕﹐疏通而不燥﹐潤澤而不滯﹐血阻於肺者﹐非此不能淸也。

上品

菌桂

味辛溫。主百病﹐言百病用之得宜皆有益也。養精神﹐通達臟腑﹐益在內也。和顏色﹐調暢血脈﹐益在外也。爲諸藥先聘﹐通使。辛香四達﹐引藥以通經絡。久服﹐輕身不老﹐血脈通利之效。面生光華﹐媚好常如童子。血和則潤澤也。

寒气之鬱結不舒者﹐惟辛溫可以散之。桂性溫補陽﹐而香气最烈則不專於補﹐而又能驅逐陰人身有气中之陽﹐有血中之陽。气中之陽﹐走而不守﹔血中之陽﹐守而不走。凡藥之气勝者﹐往往補气中之陽﹔質勝者﹐往往補血中之陽。如附子暖血﹐肉桂暖气﹐一定之理也。然气之陽勝則能動血﹐血之陽勝則能益气﹐又相因之理也。桂气分藥也﹐而其驗則見於血﹐其義不曉然乎。

上品

松脂

味苦溫。主疽惡瘡﹐頭瘍白禿﹐疥瘙除濕火所化之病。風气﹐香散風。安五臟﹐補脂液。除熱。性耐寒暑。久服﹐輕身﹐不老延年。松多脂而壽故也。

松之精气在皮﹐故其脂皆生於皮。其質粘膩似濕﹐而性極燥﹐故凡濕熱之在皮膚者﹐皆能治之。凡癰疽瘡疥之疾﹐皆皮膚濕火所郁﹐必腐肉傷皮﹐流膿結痂而後愈。松之皮﹐日易月新﹐脂從皮出﹐全無傷損﹐感其气者﹐卽成膿脫痂而愈。義取其象之肖也。

上品

槐實

味苦寒。主五內邪气熱﹐淸浮游不歸之根火。止涎唾﹐淸肺經濕火。補絕傷﹐陽明主機關﹐此能滋養陽明也。五痔火瘡﹐婦人乳瘕﹐皆陽明燥金之疾。子髒急痛。亦陽明經脈之病。

槐當秋而實﹐得金之令。色黃﹐得金之色﹐故其性體淸肅﹐乃手太陰﹑手陽明之要藥也。

金衰則爲火所侮﹐凡有餘之火﹐不能歸藏其宅﹐必犯肺與大腸﹐得此淸肅之气以助之﹐則火而火自退。此從本之治﹐醫之良法也。

上品

柏實

味甘平。主驚悸﹐淸火經之遊火。安五臟﹐滋潤之功。益气﹐壯火食气﹐火寧則气益也。除風濕痺。得秋金之令能燥濕平肝也。久服﹐令人潤澤美色﹐耳目聰明﹐滋潤皮膚及諸竅。不饑不老﹐輕身延年。柏之性不假﹐灌漑而能壽也。

柏得天地堅剛之性以生﹐不與物變遷﹐經冬彌翠﹐故能寧心神斂心气﹐而不爲邪風遊火所侵克也。人之生謂理之仁﹐仁藏於心。物之生機在於實﹐故實亦謂之仁。凡艸木之仁﹐皆能養心气﹐以類相應也。

上品

茯苓

古注茯苓﹐皆雲松脂入地所結﹐無苗葉花實。今之茯苓﹐皆有蔓可種﹐疑古今有異同也。味甘平。主胸脇逆气﹐憂恚﹐驚邪恐悸﹐心下結痛﹐寒熱煩滿﹐咳逆﹐皆脾虛不能化水﹐痰飲畱結諸經之疾。口焦舌漧﹐胸有飲﹐則水下聚而津液不升。利小便。淡滲利水道。久服﹐安魂養神﹐不饑延年。心脾和通之效。

茯苓生山谷之中﹐得松柏之餘气﹐其味極淡﹐故爲調補脾陰之藥﹐義見石斛條下。凡人邪气鬱結﹐津液不行﹐則爲痰爲飲。痰濃稠爲火之所結﹐飲淸稀爲水之所停。故治痰則鹹以降之﹐治飲則淡以利之。若投以重劑﹐反拒而不相入﹐惟茯苓極輕淡﹐屬土﹐土勝水能疏之滌之﹐令從膀胱以出﹐病漸去而不覺也。觀仲景豬苓湯等方﹐五苓散義自見矣。

上品

柏木

味苦寒。主五臟﹑腸胃中結熱﹐黃膽﹐腸痔﹐止泄痢﹐女子漏下赤白﹐陰陽蝕瘡。皆陽明表裏上下所生濕熱之疾。

黃柏極黃﹐得金之色﹐故能淸熱。其味極苦﹐若屬火﹐則又能燥濕。凡燥者未有不熱﹐而寒者未有不濕﹐惟黃柏於淸熱之中而兼燥濕之效。蓋黃色屬金﹐陽明爲燥金﹐故其治皆除陽明濕熱之疾﹐气類相感也。

上品

漧漆

味辛溫。主絕傷﹐補中﹐續筋骨﹐塡髓腦﹐補續筋骨中之脂膏。安五臟﹐實髒中之脂膏。五緩六急﹐調和筋骨。風寒濕痺﹐漆得寒反堅﹐得濕反燥﹐故能除寒熱也。生漆去長虫。生漆著人肌膚卽腐爛﹐故亦能腐虫。久服﹐輕身耐老。漆入地不朽﹐其質耐久﹐故有此效。

此以質爲治。漆﹐樹脂也。凡艸木之服最韌而不朽者﹐莫如漆。人身中非气非血而能充養筋骨者﹐皆脂膏也。气血皆有補法﹐而脂膏獨無補法﹐則以樹之脂膏力最濃者補之。而脂膏之中﹐凡風寒濕熱之邪﹐畱而不去者﹐得其气以相助﹐亦並能驅而滌之也。

上品

辛夷

味辛溫。主五臟﹐身體寒熱﹐淸气下陷之疾。頭風腦痛﹐升散風邪。面。去皮毛之風滯。久服﹐下气﹐輕身﹐明目﹐增年耐老。淸气上升則濁气下降﹐而百體淸寧﹐可永年矣。

辛夷與眾木同植﹐必髙於眾木而後已﹐其性專於向上﹐故能升達淸气。又得春气之最先﹐故能疏達肝气。又芳香淸烈﹐能驅逐邪風頭目之病。藥不能盡達﹐此爲之引也。

上品

桑上寄生

味苦平。主腰痛﹐得桑之气﹐亦能助筋骨也。小兒背彊﹐驅脊間風。癰腫﹐和血脈。安胎﹐胎亦寄母腹者也。充肌膚﹐堅髮齒﹐長須眉。養皮毛之血脈。其實主明目﹐桑性驅風﹐肝爲風髒﹐而開竅於目﹐風去則目明也。輕身通神。寄生乃感風露之气以生﹐故服之亦有淸虛之妙應。

寄生乃桑之精气所結﹐復生小樹於枝間﹐有子之象焉﹐故能安胎。其性與桑相近﹐故亦能驅風養血。其生不著土﹐資天气而不資地气﹐故能滋養血脈於空虛之地﹐而取效更神也。

上品

杜仲

味辛平。主腰脊痛﹐補中益精气﹐堅筋骨﹐彊志﹐其質堅韌者﹐其精气必足﹐故亦能堅定人身之筋骨气血也。除陰下癢濕﹐補皮利濕。小便餘瀝。堅溺管之气。久服﹐輕身耐老。彊健肢體。杜仲木之皮﹐木皮之韌且濃者此爲最﹐故能補人之皮。又其中有絲連屬不斷﹐有筋之象焉﹐故又能續筋骨。因形以求理﹐則其效可知矣。

上品

發

味苦溫。主五癃﹐關格不通﹐利小便水道﹐滑潤疏通之效。療小兒癇﹐大人﹐仍自還神化。滋養絡脈。

發爲血之餘﹐而經中所治之疾﹐皆主通利經便之功﹐何也﹖蓋心與小腸爲表裏﹐心主血﹐發爲血之餘﹐則不能入心﹐而能入小腸﹐以小腸爲心之出路也。且發亦毛類﹐肺主皮毛﹐而爲水源﹐故能利水﹐非一定之理乎﹗其治癇﹑﹐則瀉心家之痰飲﹐及滋潤血脈之功也。《金匱要略》方治小便閉淋﹐用滑石﹑亂髮﹐知用藥悉遵《本經》者﹐惟仲景一人而已。

上品

龍骨

鹹甘平。主心腹鬼疰﹐精物老魅﹐純陽能制陰邪。咳逆﹐斂气滌飲。泄痢膿血﹐女子漏下﹐收澀之功。癥瘕堅結﹐龍性善入﹐能穿破積滯。小兒熱气驚癇。斂火安神。齒﹕主小兒﹑大人驚癇﹐癲疾狂走﹐與骨同義﹐但齒則屬腎﹑屬骨﹐皆主閉藏﹐故於安神凝志之效尢多。心下結气﹐不能喘息﹐收降上焦遊行之逆气。諸痙﹐心經痰飲。殺精物。義亦與骨同。

久服﹐輕身﹐通神明﹐延年。龍能飛騰變化且多壽﹐故有此效。

龍得天地純陽之气以生﹐藏時多﹐見時少。其性至動而能靜﹐故其骨最粘澀﹐能收斂正气。

凡心神耗散﹐腸胃滑脫之疾﹐皆能已之。陽之純者﹐乃天地之正气﹐故在人身亦但斂正气﹐而不斂邪气。所以仲景於傷寒之邪气未盡者﹐亦用之。後之醫者於斯義﹐蓋未之審也。人身之神屬陽﹐然神非若气血之有形質可補瀉也﹐故治神爲最難。龍者乘天地之元陽出入﹐而變化不測﹐乃天地之神也。以神治神﹐則气類相感﹐更佐以寒熱溫涼補瀉之法﹐𨿽無形之病﹐不難治矣。天地之陽气有二﹕一爲元陽之陽﹐一爲陰陽之陽。陰陽之陽﹐分於太極旣判之時﹐以日月爲升降﹐而水火則其用也﹐與陰爲對待﹐而不並於陰﹐此天地並立之義也。元陽之陽﹐存於太極未判之時﹐以寒暑爲起伏﹐而雷雨則其用也﹐與陰爲附麗而不雜於陰﹐此天包地之義也。龍者﹐正天地元陽之气所生﹐藏於水﹐而不離乎水者也。故春分陽气上﹐井泉冷﹐龍用事而能飛﹔秋分陽气下﹐井泉溫﹐龍退蟄而能潛。人身五臟屬陰﹐而腎尢爲陰中之至陰﹐凡周身之水皆歸之﹐故人之元陽藏焉。是腎爲藏水之腎﹐而亦爲藏火之髒也﹐所以陰分之火動而不藏者﹐亦用龍骨﹐蓋借其气以藏之﹐必能自反其宅也。非格物窮理之極者﹐其孰能與於斯。

上品

麝香

味辛溫。主辟惡气﹐香气盛﹐則穢气除。殺鬼精物﹐香能勝邪。溫瘧﹐香散邪風。蠱毒﹐香能殺虫。癇﹐香通經絡。去三虫。虫皆濕穢之所生﹐故亦能除之。久服﹐除邪﹐不夢寤魘寐。魘寐由心气閉塞而成﹐香气通達則無此患。

此以气爲治﹐麝喜食香艸﹐其香气之精﹐結於臍內﹐爲諸香之冠。香者气之正﹐正气盛﹐則自能除邪辟穢也。

上品

牛黃

味苦平。主驚癇﹐通心化痰。寒熱﹐熱盛狂﹐淸心家之熱痰。除邪逐鬼。心气旺﹐則邪气自不能容也。牛之精气不能運於周身﹐則成牛黃﹐屬土﹐故其色黃也。凡治痰涎﹐皆以補脾爲主﹐牛肉本能健脾化痰﹐而黃之功尢速。又黃必結於心下﹐故又能入手少陰﹑厥陰之分﹐以驅邪滌飲﹐而益其精气也。

上品

白膠

味甘平。主傷中勞絕﹐腰痛羸瘦﹐皆骨節虛寒之證。補中益气﹐補血則中气自足也。

婦人血閉無子﹐止痛﹐安胎。補衝脈血海之功。久服﹐輕身延年。精足血滿﹐故有此效。

鹿之精气全在於角﹐角本下連督脈。鹿之角﹐於諸獸爲最大﹐則鹿之督脈最盛可知﹐故能補人身之督脈。督脈爲周身骨節之主﹐腎主骨﹐故又能補腎。角之中皆實以血﹐衝爲血海﹐故又能補衝脈﹐衝脈盛而腎气彊﹐則諸效自臻矣。

上品

阿膠

味甘平。主心腹內崩﹐血脫之疾。勞極灑灑如瘧狀﹐勞倦則脾傷而血虧﹐此肝脾之寒熱﹐故如瘧也。腰腹痛﹐四肢酸疼﹐血枯之疾。女子下血﹐安胎。養血則血自止而胎安。久服﹐輕身益气。補血則气亦充。

阿井爲濟水之伏流﹐濟之源爲水﹐自水以至於阿井﹐伏見不常。若《夏書》所謂溢爲榮﹐出於陶邱北者﹐皆伏流從下泛上者也。阿井在陶邱北三百里﹐泉𨿽流而不上泛﹐尢爲伏脈中諸水重十之一二不等。人之血脈﹐宜伏而不宜見﹐宜沈而不宜浮。以之成膠﹐眞止血調經之上藥也。其必以驢皮煎者﹐驢肉能動風﹐肝爲風髒而藏血﹐乃借風藥以引入肝經也。又凡皮皆能補脾﹐脾爲後天生血之本﹐而統血﹐故又爲補血藥中之聖品。

上品

丹雄鷄

味甘微溫。主女崩中漏下﹐赤白沃﹐補脾疏肝。補虛溫中﹐止血。滋養血脈。頭﹕主殺鬼﹐雞得淸肅之气而頭爲之會﹐故能除鬼邪。東門上者尢良。東門上者﹐東門上所磔雞頭﹐取陽方之生气也。裹黃皮﹕微寒﹐主泄利。雞食沙石亦能消化﹐故治食積不化之泄利。屎白﹕主消渴﹐雞善食而不善飲﹐其腸胃不能容水﹐故主消渴。傷寒寒熱。治傷寒有食邪之寒熱。

凡血肉之物﹐鮮屬金者﹐惟雞於十二支屬酉﹐而身輕能飛﹐其聲嘹亮﹐於五音屬商﹐乃得金气之淸虛者也。五臟之气﹐木能疏土﹐金能疏木﹐雞屬金﹐故能疏達肝气。本血肉之物﹐故又能不克伐而調養肝血也。

上品

石蜜

石蜜﹐野蜂於崖間石隙中采花所作也﹐疑古時未有養蜂之法﹐則以崖蜜爲上﹐而土木中之蜜不用。今人養蜂收蜜其法最良﹐功同石蜜也。味甘平。主心腹邪气﹐養胃和中。諸驚癇﹐定心平肝。安五臟諸不足﹐益气補中﹐百花之精﹐臟腑經絡皆受益也。止痛﹐甘能緩痛。解毒﹐香能辟穢惡之毒。除眾病﹐諸花之性俱全。和百藥。諸花之性俱全。久服﹐彊志輕身﹐不饑﹐不老。精神充足故也。

蜜者﹐采百花之精華而成者也。天地春和之气﹐皆發於艸木﹐艸木之和气﹐皆發於花。

花之精英﹐釀而爲蜜﹐和合眾性則不偏﹐要去糟粕則不滯。甘以養中﹐香以理气﹐眞養生之上品也。但其性極和平﹐於治疾則無速效耳。凡天地之生气﹐皆正气也。天地之死气﹐皆邪气也。正則和平﹐邪則有毒。毒者﹐敗正傷生之謂。蜜本百花之蕊﹐乃生气之所聚﹐生气旺﹐則死气不能犯﹐此解毒之義也。

上品

桑螵蛸

味鹹平。主傷中疝瘕﹐瘀血凝結中焦。陰痿﹐益精生子﹐補益腎气。女子血閉﹐和通血脈。腰痛﹐彊腎之經。通五淋﹐利小便水道。通腎之府。

桑螵蛸﹐桑上螳螂所生之子也。螳螂於諸虫中最有力﹐而其子最繁﹐則其腎之彊可知。

人之有子﹐皆本於腎﹐以子補腎﹐气相從也。桑性最能續傷和血﹐螵蛸在桑者﹐得桑之性﹐故有養血逐瘀之功。

上品

藕實莖

一气相通﹐莖與實無異﹐非若他藥之根實各殊也。味甘平。主補中﹐味甘淡得中土之性。養神﹐气香而中虛。益气力﹐脾腎旺則气血彊。除百疾。中和之性無偏雜之害也。久服﹐輕身耐老﹐不饑延年。和平之效。

藕者水土之精也﹐故能養脾胃之陰。生水底污泥之中﹐而無處不香﹐無節不通﹐故又能疏達脾胃之气﹐而滋其血脈。濕而不滯﹐香而不燥﹐果中之聖品也。

上品

橘柚

味辛溫。主胸中瘕熱逆气﹐開達上焦之气。利水谷。通利中焦之滯。久服﹐去臭﹐下气﹐通神。芳香辛烈﹐自能辟穢邪而通正气也。

橘柚通體皆香﹐而皮辛肉酸﹐乃肝脾通气之藥也。故凡肝气不舒﹐克賊脾土之疾﹐皆能已之凡辛香之藥皆上升﹐橘柚實酸﹐酸主斂﹐故又能降气﹐不專於散气也。

上品

大棗

味甘平。主心腹邪气﹐安中養脾﹐建立中气﹐則邪气自除。助十二經﹐平胃气﹐十二經皆受津液於脾胃﹐脾胃盛則十二經皆充也。通九竅﹐補而不滯。補少气﹑少津液﹐身中不足﹐周身血气無不補也。大驚﹐甘能緩急。四肢重﹐脾虛則重﹐旺則輕也。和百藥。百藥气味不齊而甘能調之。久服﹐輕身長年。皆補益後天之功。

棗味甘﹐而肉濃色赤﹐得火之色﹐土之味﹐故能建立中焦﹐溫養脾胃﹐爲後天之本。萬物生於土﹐土气充盈﹐諸經自皆受益矣。

上品

葡萄

味甘平。主筋骨濕痺﹐益气倍力﹐彊筋燥濕。彊志﹐肝藏魂。令人肥健耐饑﹐忍風寒。久服輕身﹐不老延年。皆培補肝脾之效。可作酒。

此以形爲治﹐葡萄屈曲蔓延﹐冬捲春舒﹐與筋相似﹐故能補益筋骨。其實甘美﹐得土之正味﹐故又能滋養肌肉。肝主筋﹐脾主肉﹐乃肝脾交補之藥也。

上品

雞頭實

味甘平。主濕痺﹐腰脊膝痛﹐下焦濕痰之疾。補中﹐除暴疾﹐暴疾皆生於中气不足﹐中气足則無此疾矣。益精气﹐彊志﹐肝腎足則心气亦寧也。令耳目聰明。充溢諸竅。久服﹐輕身﹐不饑﹐耐老神仙。脾腎兼旺則諸效自臻矣。

雞頭生於水中﹐而其實甘淡﹐得土之正味﹐乃脾腎之藥也。脾惡濕而腎惡燥﹐雞頭𨿽生水中﹐而淡滲甘香﹐則不傷於濕。質粘味澀﹐而又滑澤肥潤﹐則不傷於燥。凡脾腎之藥﹐往往相反﹐而此則相成﹐故尢足貴也。

中品

石硫黃

味酸溫。主婦人陰蝕﹐陰濕所生之疾﹐惟陽燥之物能已之。疽痔惡血﹐亦下焦陰分之濕所生病也。堅筋骨﹐壯筋骨之陽气。除頭禿﹐殺髮根濕气所生之虫。能化金﹑銀﹑銅﹑鐵奇物。火克金也。

硫黃乃石中得火之精者也。石屬陰﹐而火屬陽﹐寓至陽於至陰﹐故能治陰分中寒濕之疾。

其

中品

水銀

味辛寒。主疥﹐痂瘍白禿﹐殺皮膚中虱﹐解皮毛中濕熱之毒﹐虱亦濕熱所生也。墮胎﹐至重能墮胎﹐又胎气始生肝气養之﹐金克木則傷肝而胎墜也。除熱﹐殺金﹑銀﹑銅﹑錫毒﹐得五金之精气﹐故能除其毒也。化還復爲丹。水銀出於丹砂中者爲多﹐故亦可煉成丹石﹐金精得火變化不測﹐鉛汞皆如此。久服﹐神仙不死。以其不朽而能變化也。

水銀﹐五金之精也﹐得五金之精气﹐而未成質煉之﹐亦能爲金銀等物。其所治﹐皆皮膚熱毒之疾。蓋肺屬金﹐而主皮毛﹐亦以气相感也。丹家鑪鼎之術﹐以水銀與鉛爲龍虎﹐合煉成丹﹐服之則能長生﹐久服飛升羽化。自《參同契》以後﹐其說紛紛﹐髙明之士﹐爲所誤者不一而足。夫水銀乃五金之精﹐而未成金體者也。凡金無不畏火﹐想水銀則百煉如故﹐以其未成金質﹐中含水精﹐故火不得而傷之。其能點化爲黃白者﹐亦因藥物所煉﹐變其外貌﹐非能眞作金銀也。今乃以其質之不朽﹐欲借其气以固形體﹐眞屬支離。蓋人與萬物﹐本爲異體。借物之气﹐以攻六邪﹐理之所有﹐借物之質﹐以永性命﹐理之所無。術士好作聰明﹐談天談易﹐似屬可聽﹐實則伏羲畫卦﹐列聖系辭﹐何嘗有長生二字﹐此乃假托大言以愚小智﹐其人已死﹐詭云尙在。試其術者﹐破家喪身﹐未死則不悟﹐旣死則又不知。歷世以來﹐昧者接踵﹐總由畏死貪生之念﹐迫於中而反以自速其死耳。悲夫﹗

中品

磁石

味辛寒。主周痺﹐風濕﹐肢節中痛﹐不可持物﹐洗洗酸消﹐味辛則散風﹐石性燥則除濕﹐其治酸痛等疾者﹐以其能堅筋骨中之正气﹐則邪气自不能侵也。除大熱﹐寒除熱。煩滿﹐重降逆。及耳聾。腎火炎上則耳聾﹐此能降火歸腎。

凡五行之中﹐各有五行﹐所謂物物一太極也。如金一行也﹐銀色白屬肺﹐金色赤屬心﹐銅色黃屬脾﹐鉛色靑屬肝﹐鐵色黑屬腎。石也者﹐金土之雜气﹐而得金之體爲多。何以驗之﹖天文家言星者金之散气﹐而星隕卽化爲石﹐則石之屬金無疑。而石之中亦分五金焉﹐磁石乃石中之鐵精也﹐故與鐵同气﹐而能相吸﹐鐵屬腎﹐故磁石亦補腎。腎主骨﹐故磁石堅筋壯骨﹔腎屬冬令﹐主收藏﹐故磁石能收斂正气﹐以拒邪气。知此理﹐則凡藥皆可類推矣。

中品

陽起石

味鹹微溫。主崩中漏下﹐寒滑之病。破子髒中血﹐癥瘕結气﹐寒熱腹痛﹐無子﹐凡寒凝血滯之病﹐皆能除之。陰痿不起﹐補不足。彊腎補陽益气。

陽起石得火不燃﹐得日而飛﹔硫黃得日無焰﹐得火而發。皆爲火之精﹐而各不同。蓋陽起石稟日之陽气以成﹐天上陽火之精也﹔硫黃稟石之陽气以成﹐地上陰火之精也。所以硫黃能益人身陰火之陽﹐陽起石能益人身陽火之陽也。五行各有陰陽﹐亦可類推。

中品

漧薑

味辛溫。主胸滿﹐寒邪之在胸者則散之。咳逆上气﹐辛能潤肺降逆。溫中止血﹐血得緩而歸經。出汗﹐辛能散逐寒气﹐使從汗出。逐風濕痺﹐治寒邪之在筋骨者。腸下痢﹐治寒邪之在腸胃者。生者尢良。辛散之品﹐尢取其气性之淸烈也。久服﹐去臭气﹐通神明。辛甚气烈﹐故能辟穢通陽。

凡味濃之藥主守﹐气濃之藥主散。漧薑气味俱濃﹐故散而能守。夫散不全散﹐守不全守﹐則旋轉於經絡臟腑之間﹐驅寒除濕﹐和血通气﹐所必然矣。故性𨿽猛峻﹐而不妨服食也。

中品

苦參

味苦寒。主心腹結气﹐苦入心﹐以散熱結之气。癥瘕積聚﹐苦極則能泄。黃膽﹐寒能除郁熱。溺有餘瀝﹐心通於小腸﹐心火除則小腸郁塞之气通矣。逐水﹐小腸通則水去。除癰腫諸瘡皆屬心火﹐心火淸則癰腫自去也。補中﹐《內經》云﹕脾苦濕﹐急食苦以燥之﹐卽此義也。明目止淚。寒淸肝火﹐苦除肝濕。

此以味爲治也﹐苦入心﹐寒除火﹐故苦參專治心經之火﹐與黃連功用相近。但黃連似去心臟之火爲多﹐苦參似去心腑小腸之火爲多。則以黃連之气味淸﹐而苦參之气味濁也。

中品

當歸

味甘溫。主咳逆上气﹐潤肺气。溫瘧寒熱﹐洗洗在皮膚中﹐皆風寒在血中之病。婦人漏下絕子﹐榮血不足之病。諸惡瘡瘍﹐金瘡﹐榮血火郁及受傷之病。煮飲之。煮飲則能四達以行諸經。

按血在經絡之中行不流息。故凡用行血補血之藥﹐入湯劑者爲多﹐入丸散者絕少。故古人治病﹐不但方不可苟﹐卽法亦不可易也。當歸辛香而潤﹐香則走脾﹐潤則補血﹐故能透入中焦榮气之分﹐而爲補榮之聖藥。當歸爲血家必用之藥﹐而《本經》無一字及於補血養血者﹐何也﹖蓋气無形可驟生﹐血有形難速長。凡通閉順气﹐和陰淸火﹐降逆生津﹐去風利竅﹐一切滋潤通和之品﹐皆能令陰气流通﹐不使亢陽致害﹐卽所以生血也。當歸辛芳溫潤﹐兼此數長﹐實爲養血之要品﹐惟著其血充之效﹐則血之得所養﹐不待言而可知。此等當參全經而悟其理。

中品

麻黃

味甘溫。主中風傷寒﹐頭痛溫瘧﹐發表出汗﹐去邪熱气﹐凡風寒之在表者﹐無所不治﹐以能驅其邪﹐使皆從汗出也。止咳逆上气﹐輕揚能散肺邪。除寒熱﹐散榮衛之外邪。破癥堅積聚。散臟腑之內結。

麻黃﹐輕揚上達﹐無气無味﹐乃气味之最淸者﹐故能透出皮膚毛孔之外﹐又能深入積痰凝血之中。凡藥力所不到之處﹐此能無微不至﹐較之气雄力濃者﹐其力更大。蓋出入於空虛之地﹐則有形之气血﹐不得而禦之也。

中品

芍藥

味苦。主邪气腹痛﹐肝气乘脾則痛﹐斂肝气則痛除。除血痺﹐肝邪凝滯之病。破堅積﹐寒熱疝瘕﹐肝邪結聚之气。止痛﹐血和則痛止。利小便﹐肝气下達於宗筋﹐故小便亦利。

益气。肝气斂則受益。

芍藥花大而榮﹐得春气爲盛﹐而居百花之殿﹐故能收拾肝气﹐使歸根反本﹐不至以有餘肆暴﹐犯肺傷脾﹐乃養肝之聖藥也。

中品

玄參

味苦微寒。主腹中寒熱﹐積聚﹐皆火气凝結之疾。女子產乳餘疾﹐產後血虧﹐衝脈之火易動。淸血中之火﹐則諸疾平矣。補腎气﹐令人目明。除陰分之火﹐則頭目淸明矣。

玄參色黑屬腎而性寒﹐故能除腎家浮游上升之火。但腎火有陽有陰﹐陽火發於气分﹐火盛則傷气。《內經》所謂壯火食气是也。陰火發於血分﹐火盛則傷血。《內經》所謂諸寒之而熱者﹐取之陰是也。產後血脫則陰衰﹐而火無所制﹐又不可以寒涼折之﹔气血未寧﹐又不能納峻補之劑。惟玄參寧火而帶微補﹐用之最爲的當也。

中品

百合

味甘平。主邪气﹐腹脹心痛﹐肺气不舒之疾。利大小便﹐肺爲水源。補中﹐甘能補脾。益气。肺主气﹐補肺則气益矣。

此以形爲治也﹐百合色白而多瓣﹐其形似肺﹐始秋而花﹐又得金气之全者﹐故爲淸補肺金之

中品

白芷

味辛溫。主女人漏下赤白﹐血閉陰腫﹐風在下焦而兼濕熱之證。寒熱。風在榮衛。風頭侵目淚出﹐風在上竅。長肌膚﹐潤澤可作面脂。風气漧燥﹐風去則肌肉生而潤澤矣。

凡驅風之藥﹐未有不枯耗精液者。白芷極香﹐能驅風燥濕﹐其質又極滑潤﹐能和利血脈而不枯耗﹐用之則有利無害者也。蓋古人用藥﹐旣知藥性之所長﹐又度藥性之所短﹐而後相人之气血﹐病之標本﹐參合研求﹐以定取捨﹐故能有顯效而無隱害。此學人之所當殫心也。

中品

黃芩

味苦平。主諸熱﹐黃膽﹐大腸經中之郁熱。腸泄痢﹐大腸府中之鬱結。逐水﹐水在腸中者。下血閉﹐血之在陽明者使從大便出。惡瘡疽蝕﹐火瘍。陽明主肌肉﹐凡肌肉熱毒等病﹐此皆除之。

此以形色爲治﹐黃芩中空而色黃﹐爲大腸之藥﹐故能除腸胃諸熱病。黃色屬土屬脾﹐大腸屬陽明燥金﹐而黃芩之黃屬大腸﹐何也﹖蓋胃與大腸爲出納水谷之道﹐皆統於脾。又金多借土之色以爲色。義詳決明條下﹐相參益顯也。

中品

狗脊

味苦平。主腰背﹐彊關機﹐緩急周痺﹐寒濕膝痛﹐凡邪气之在骨節間者皆能治之。頗利老人。老人精血衰﹐則筋骨空隙中尢不能舒展﹐故於此藥爲尢宜也。

此以形爲治﹐狗脊徧體生毛而多節﹐頗似狗之脊。諸獸之中﹐惟狗狡捷﹐而此藥似之。

故能入筋骨機關之際﹐去其凝滯寒濕之气﹐而使之利健彊捷也。形同而性亦近﹐物理蓋可推矣。

中品

紫艸

味苦寒。主心腹邪气﹐去心腹熱邪。五疸﹐濕熱在血中。補中益气﹐榮家之熱淸﹐則中焦和利。利九竅﹐諸竅不爲邪熱所閉。通水道。心气通於小腸。

紫艸色紫而走心﹐心主血﹐又其性寒﹐故能治血家之熱。

中品

水萍

味辛寒。主暴熱﹐得水之气﹐故能除熱。身癢﹐濕熱在皮膚。下水气﹐萍入水不濡﹐故能滌水。勝酒﹐水气盛則酒气散矣。長須髮﹐益皮毛之血气。主消渴。得水气之助。久服輕身。亦如萍之輕也。

水萍生於水中﹐而能出水生﹐且其葉入水不濡﹐是其性能敵水者也。故凡水濕之病﹐皆能治之。其根不著土﹐而上浮水面﹐故又能益皮毛之疾。

中品

澤蘭

味苦微溫。主乳婦內衄﹐淸陽明經絡濕熱之邪。中風餘疾﹐气溫體輕﹐故能散餘風。

大腹水腫﹐身面四肢浮腫﹐骨節中水﹐統治內外一切水病。金瘡﹐癰腫瘡膿。亦皆濕毒之病。

澤蘭生於水中﹐而芳香透達﹐節實莖虛﹐能於人經絡受濕之處分疏通利﹐無所隔礙。蓋其質陰而气陽﹐故能行乎人身之陰﹐而發之於陽也。

中品

牡丹

味辛寒。主寒熱﹐中風﹑痙﹐驚癇邪气﹐皆肝气所發之疾。除癥堅﹐瘀血畱捨腸胃﹐色赤走血﹐气香能消散也。安五臟﹐五臟皆血气所畱止﹐血气和則無不利矣。療癰瘡。

淸血家之毒火。

牡丹爲花中之王﹐乃木气之最榮澤者﹐故能舒養肝气﹐和通經脈﹐與芍藥功頗近。但芍藥微主斂﹐而牡丹微主散﹐則以芍藥味勝﹐牡丹气勝。味屬陰﹐而气屬陽也。

中品

吳茱萸

味辛溫。主溫中下气﹐風寒上逆。止痛﹐散寒濕之痛。咳逆寒熱﹐寒邪入肺。除濕血痺﹐辛能燥濕﹐溫能行血也。逐風邪﹐開腠理﹐辛香散風通竅。

吳茱萸味極辛﹐辛屬金﹐金平木﹐故爲驅逐肝風之要藥。但肝風有二﹐一爲挾寒之風﹐一爲挾火之風。吳茱萸性溫﹐於挾寒之風爲宜﹐此又不可不審也。

中品

梔子

味苦寒。主五內邪气﹐熱邪之气。胃中熱气﹐黃色入陽明﹐性寒能淸熱。面赤﹐酒鼻﹐白癩﹑赤癩﹐瘡瘍。此皆肉肌之病﹐乃陽明之表證也。

梔子正黃﹐亦得金色﹐故爲陽明之藥。但其气體淸虛﹐走上而不走下﹐故不入大腸而入胃﹐胃在上焦故也。胃家之蘊熱﹐惟此爲能除之。又胃主肌肉﹐肌肉有近筋骨者﹐有近皮毛者﹐梔子形開似肺﹐肺主皮毛﹐故專治肌肉熱毒之見於皮毛者也。

中品

鹿茸

味甘溫。主漏下惡血﹐血中之陽不能固攝。寒熱﹐陽虛。驚癇﹐心火虧少。益气彊志﹐補血之功。生齒不老。補腎之效。角﹕主惡瘡癰腫﹐拓血中之毒。逐邪惡气﹐拓陰邪之气。畱血在陰中。陰絡之凝滯﹐得熱而營運也。

鹿茸之中﹐惟一點胚血﹐不數日而卽成角﹐此血中有眞陽一點﹐通督脈﹐貫腎水﹐乃至靈至旺之物也﹐故入於人身爲峻補陽血之要藥。又其物流動生發﹐故又能逐瘀通血也。余義見白膠條下。鹿茸气體全而未發泄﹐故補陽益血之功多。鹿角則透發已盡﹐故拓毒消散之功勝。

先後遲速之間﹐功效輒異﹐非明乎造化之機者﹐不能測也。

中品

犀角

犀有山犀﹑水犀二種﹐而水犀爲妙。味苦寒。主百毒虫疰﹐殺邪气之虫。邪鬼靈气辟邪瘴气。郁熱之毒。殺鉤吻﹑鴆羽﹑蛇毒﹐除邪﹐一切艸木虫鳥之毒皆除之。不迷惑﹐魘寐。解心經熱邪﹐通心竅。

牛屬土﹐而犀則居水﹐水無獸﹐惟犀能伏其中﹐則其得水土之精可知。凡物之毒者﹐投水土則毒自化。犀得水土之精﹐故化毒之功爲多。而其角中虛有通靈之象﹐故又能養心除邪也。

中品

伏翼

味鹹平。主目瞑﹐明目﹐夜視有精光。存養肝經陰气之精。久服﹐令人喜樂媚好無憂。肝气和則樂。

凡有翼能飛之物﹐夜則目盲。伏翼又名天鼠﹐卽鼠類也﹐故日出則目瞑而藏﹐日入則目明而出﹐乃得陰气之精者也。肝屬厥陰﹐而開竅於目﹐故資其气以養肝血﹐而濟目力﹐感應之理也。物有殊能﹐必有殊气﹐皆可類推。

中品

蚱蟬

古人用蟬﹐今人用蛻﹐气性亦相近。味鹹寒。主小兒驚癇夜啼﹐癲病寒熱。皆小兒風熱之疾。

蚱蟬感涼風淸露之气以生﹐身輕而聲嘹亮﹐得金气之發揚者也。又脫落皮殼﹐亦屬人身肺經之位﹐故其性能淸火驅風﹐而散肺經之鬱气。若其質輕虛﹐尢與小兒柔弱之體爲宜也。

蚱蟬日出有聲﹐日入無聲﹐止夜啼﹐取其意也。

中品

白僵蠶

味鹹。主小兒驚癇夜啼﹐風痰之病。去三虫﹐風气所生之虫。滅黑﹐令人面色好﹐能去皮膚之風斑﹐令潤澤。男子陰瘍病。下體風濕。

蠶﹐食桑之虫也。桑能治風養血﹐故其性亦相近。僵蠶感風而僵﹐凡風气之疾﹐皆能治之﹐蓋借其气以相感也。僵蠶因風以僵﹐而反能治風者﹐何也﹖蓋邪之中人也﹐有气而無形﹐穿經透絡﹐愈久愈深﹐以气類相反之藥投之﹐則拒而不入﹐必得與之同類者﹐和入諸藥﹐使爲鄕道﹐則藥力至於病所﹐而邪與藥相從﹐藥性漸發﹐邪或從毛空出﹐或從二便出﹐不能復畱矣﹐此卽從治之法也。風寒暑濕﹐莫不皆然﹐此神而明之之道﹐不專恃正治奏功也。

下品

附子

味辛溫。主風寒咳逆邪气﹐寒邪逆在上焦。溫中﹐除中焦之寒。金瘡﹐血肉得暖而合。

破癥堅積聚﹐血瘕﹐寒气凝結﹐血滯於中﹐得熱乃行也。寒濕﹐拘攣﹐膝痛不能行步。此寒邪之在下焦筋骨間者。

凡有毒之藥﹐性寒者少﹐性熱者多。寒性和緩﹐熱性峻速﹐入於血气之中﹐暴烈性發﹐體益不支﹐臟腑嬌柔之物﹐豈能無害﹐故須審愼用之。但熱之有毒者﹐速而易見﹔而寒之有毒者﹐緩而難察﹐尢所當愼也。

下品

半夏

味辛平。主傷寒寒熱﹐寒熱之在肺胃間者。心下堅﹐下气﹐辛能開肺降逆。咽喉腫痛﹐頭眩﹐開降上焦之火。胸脹﹐咳逆﹐腸鳴﹐气降則通和﹐故能愈諸疾。止汗。澀斂肺气。

半夏色白而味辛﹐故能爲肺經燥濕之藥。肺屬金﹐喜斂而不喜散﹐蓋斂則肺葉垂而气順﹐散則肺葉張而气逆。半夏之辛﹐與姜桂之辛迥別﹐入喉則閉不能言﹐塗金瘡則血不復出﹐辛中帶澀﹐故能疏而又能斂也。又辛之斂﹐與酸之斂不同﹐酸則一主於斂﹐辛則斂之中有發散之意﹐尢與肺投合也。

下品

大黃

味苦寒。主下瘀血﹐血閉除血中熱結之滯。寒熱﹐血中積滯之寒熱。破癥瘕積聚﹐凡腹中邪气之積﹐無不除之。畱飲宿食﹐蕩滌腸胃﹐推陳致新﹐凡腹中飲食之積﹐無不除之。

通利水谷﹐調中化食﹐助腸胃運化之力。安和五臟。邪積旣去﹐則正气自和。

大黃色正黃而气香﹐得土之正气正色﹐故專主脾胃之疾。凡香者﹐無不燥而上升。大黃極滋潤達下﹐故能入腸胃之中﹐攻滌其凝結之邪﹐而使之下降﹐乃驅逐停滯之良藥也。

下品

葶藶

味辛寒。主癥瘕﹐積聚結气﹐水飲所結之疾。飲食寒熱﹐破堅逐邪﹐亦皆水气之疾。

通利水道。肺气降則水道自通。

葶藶滑潤而香﹐專瀉肺气﹐肺爲水源﹐故能瀉肺﹐卽能瀉水。凡積聚寒熱從水气來者﹐此藥主之。大黃之瀉從中焦始﹐葶藶之瀉從上焦始。故《傷寒論》中承气湯用大黃﹐而陷胸湯用葶藶也。

下品

旋復花

味鹹溫。主結气脇下滿﹐驚悸﹐除中上二焦結閉之疾。除水﹐咸能潤下。去五臟間寒熱﹐五臟畱結不通所生之寒熱。補中下气﹐開气下達﹐皆鹹降之功。

此以味爲治﹐凡艸木之味﹐鹹者絕少。咸皆治下﹐咸而能治上焦者尢少。惟此味鹹而治上﹐爲上中二焦之藥。咸能軟堅﹐故凡上中二焦凝滯堅結之疾﹐皆能除之。凡體輕气芳之藥﹐往往能消之﹐疾無不因郁遏而成。《內經》云﹕火郁則發之。輕芬之體能發散﹐故寒熱除也。

下品

藜蘆

味辛寒。主蠱毒﹐味烈殺虫。咳逆﹐泄痢腸﹐除濕熱之疾。頭瘍﹐疥瘙﹐惡瘡﹐殺諸虫毒﹐去死肌。皆殺虫之功。

凡有毒之藥﹐皆得五行剛暴偏雜之性以成。人身气血﹐乃天地中和之气所結﹐故服毒藥者﹐往往受傷。瘡疥等疾﹐久而生虫﹐亦與人身气血爲類﹐故人服之﹐而有傷气血者﹐必能殺虫。惟用之得其法﹐乃有利而無獘﹐否則必至於兩傷﹐不可不愼也。又毒之解毒﹐各有所宜。

如燥毒之藥﹐能去濕邪﹔寒毒之藥﹐能去火邪。辧證施治﹐神而明之﹐非僅以毒攻毒四字﹐可了其義也。

下品

白芨

味苦平。主癰腫﹐惡瘡﹐敗疽傷陰﹐死肌﹐解毒生肌。胃中邪气﹐養胃驅邪。賊風鬼擊﹐痱緩不收。和筋逐風。

此以質爲治﹐白芨气味沖淡和平﹐而體質滑潤又極粘膩。入於筋骨之中﹐能和柔滋養﹐與正气相調﹐則微自退也。

下品

貫眾

味苦微寒。主腹中邪熱气﹐寒能除熱。諸毒﹐邪熱之毒。殺三虫。濕熱所生之虫。

貫眾生於山澗之中﹐得天地淸陰之气﹐故能除蘊熱濕穢之疾。其體中虛而淸芳﹐故能解中焦之毒。人身之虫﹐皆濕熱所生。濕熱除﹐則諸虫自消也。

下品

連翹

味苦平。主寒熱﹐火气所郁之寒熱。鼠瘰﹐癰腫惡瘡﹐癭癅結熱﹐皆肝經熱結之證。蠱毒。濕熱之虫。

凡藥之散寒﹑溫涼﹐有歸气分者﹐有歸血分者。大抵气勝者治气﹐味勝者治血。連翹之气芳家畱滯之邪毒也。

下品

夏枯艸

味苦辛寒。主寒熱﹐瘰﹐鼠頭瘡﹐火气所發。破癥散癭結气﹐火气所結。嘴腫濕痺﹐濕熱之在下者。輕身。濕火退則身健也。

此以物稟之气候爲治﹐又一義也。凡物皆生於春﹐長於夏﹐惟此艸至夏而枯。蓋其性稟純陰﹐得少陽之气勃然興發﹐一交盛陽﹐陰气將盡﹐卽成熟枯槁。故凡盛陽畱結之病﹐用此爲治﹐亦卽枯滅﹐此天地感應之妙理也。凡藥之以時候榮枯爲治者﹐俱可類推。

下品

水蛭

味鹹平。主逐惡血﹐瘀血月閉﹐破血瘕積聚﹐諸敗血結滯之疾皆能除之。無子﹐惡血畱於子宮則難孕。利水道﹐水蛭生於水中故也。

凡人身瘀血﹐方阻尙有生气者易治﹐阻之久﹐則無生气而難治。蓋血旣離經﹐與正气全不相屬﹐投之輕藥﹐則拒而不納﹐藥過峻﹐反能傷未敗之血﹐故治之極難。水蛭最喜食人之血﹐而性又遲緩善入﹐遲緩則生血不傷﹐善入則堅積易破﹐借其力以攻積久之滯﹐自有利而無害也。

下品

桃核仁

味苦甘平。主瘀血﹐血閉瘕﹐邪气﹐凡血滯之疾皆除之。殺小虫。敗血所生之虫。

桃得三月春和之气以生﹐而花色最鮮明似血﹐故凡血郁血結之疾﹐不能調和暢達者﹐此能入於其中而和之﹑散之。然其生血之功少﹐而去瘀之功多者﹐何也﹖蓋桃核本非血類﹐故不能有所補益。若瘀血皆已敗之血﹐非生气不能流通﹐桃之生气﹐皆在於仁﹐而味苦又能開泄﹐故能逐舊而不傷新也。

