毛對山醫話

﹝淸﹞毛對山撰

醫家之醫話﹐猶儒家之筆記﹐最能益入神明。本書曩載周雪樵《醫報》社友盧育和君手錄惠寄內容。或究癥治﹐或道經驗﹐搜羅丰富﹐談理玄妙﹐足與《冷廬醫話》﹑趙氏《醫話稿》﹝注﹕卽《存存齋醫話稿》﹞相匹敵。毛氏自言﹐余初讀《靈》《素》﹐覺其經義淵深﹐脈理錯雜﹐每若望洋意沮﹐繼復並心一志﹐徧覺前賢注釋有所疑﹐則鎭日默坐苦思﹐乃漸通曉。每調气度脈﹐浪決人生死﹐亦時有驗。觀此則知三折肱於是道矣。

古以五气五色五聲視人生死﹐蓋卽誠中形外之義。亦可見疾𨿽伏而未發﹐其臟腑已先受傷﹐故必現於形聲動作。譬室有火患﹐初不及覺﹐馴至煙焰滿中﹐則勃發而不可禦矣。然爲曲突徙薪之計者﹐近醫亦罕。《說郛》載宋神宗精醫理﹐有內侍病腫﹐太醫言不治﹐帝爲診之曰﹕陰𨿽衰陽未竭﹐猶可療也。令食蒜煮團魚而愈。熙寧初京尹呂溱上殿進札﹐郎中周約隨趨﹐帝問呂體中無恙否﹖呂以無對。頃之復問﹐且問周見呂如何﹖周對如呂。旣退呂引鏡自照﹐顧周曰﹕面有晦色否﹖周曰﹕龍圖無自疑﹐容采安靜。未幾溱果病﹐遂不起。噫﹗如神宗者可云望而知之矣。

切脈辧癥立方爲醫家三要﹐而脈尢重。蓋脈旣切明﹐自能辧癥﹐而投藥不難也。今醫者苦於脈理難憑﹐乃竟盡棄不究﹐惟學寫醫案﹐作門面語﹐論癥則以活脫爲能﹐用藥惟以和平爲貴﹐自謂勝於偏執好奇孟浪自喜者。不知用藥如用兵﹐貴乎神速﹐若遲疑不進﹐使邪勢蔓延﹐必致救援不及﹐致危殆而後已。夫偏執好奇﹐誠爲醫家所忌﹐然或因其立法乖異﹐在病家尙不輕信﹐若和平之劑﹐人卽知其未必效﹐亦取其無害而就之﹐豈知因循兩字誤人不淺﹐在尋常之癥弗藥亦愈﹐若生死關頭﹐豈可須臾耽待乎﹖

余初讀《靈》《素》諸書﹐覺其經義淵深﹐脈理錯雜﹐每若望洋意沮﹐繼復並心壹志﹐徧覽前賢注釋﹐有所疑則鎭日默坐苦思而力索之﹐乃漸通五運六气﹑陰陽應象之理。每調气度脈﹐浪決人生死﹐亦時或有驗﹐憶昔避兵鄕裏﹐對巷有吳某晨起方灑掃﹐忽僕地不語﹐移時始醒﹐延余診視﹐仍能起坐接談﹐及按脈則勢急而銳﹐眞有發如奪索者﹐蓋腎气敗也﹐危期當不越宿。遽辭以出﹐人咸不之信﹐詎日未昃而气絕矣。又布商周某偶感微疾﹐就余診視﹐余曰﹕今所患勿藥可愈﹐﹐惟按心脈獨堅﹐濕痰阻气﹐气有餘卽是火﹐火郁不散﹐當發癰毒。時周腦後生細瘡﹐累累若貫珠﹐余曰﹕君以此無所苦﹐一旦勃發﹐爲害非淺﹐亟宜愼之。彼終不爲意﹐及明春果以腦後毒發而死。據此則憑脈決癥﹐似乎如響斯應矣。豈知脈理微茫﹐又有不可臆斷者。余有戚某過余齋﹐形色困憊﹐詢知患咳經月﹐行動气喘﹐故來求治。診其脈至而不定如火薪然。竊訝其心精已奪﹐艸枯當死。戚固寒士﹐余以不便明言﹐特贈二金﹐惟令安養﹐時已秋關及霜寒木落﹐往探之而病已痊﹐細思其故﹐得毋來診時日已西沈﹐行急而咳亦甚﹐因之气塞脈亂﹐乃有此象歟。然惟於此而愈﹐不敢自信矣。

脈理淵微﹐固未易絲分縷析﹐而世之醫家病家咸以脈爲首務﹐豈知脈居四診之末﹐上士欲求其備﹐原難捨脈以言病﹐而亦不能離病以就脈也。蓋凡臨癥必先詢其病之所在﹐與受之所由﹐察虛實﹐觀气色﹐俟胸有成見而後按脈以決其疑。若脈不合癥﹐必更求病之所以然﹐與脈所以異﹐準此立方﹐或可無出入之感﹐本不專以三部九候爲憑也。矧今世粗工略知脈理﹐便彊作解事﹐謂病之原本按脈能知﹐在病家亦信其造詣甚深﹐指下自能洞見﹐孰知古之宗工亦無此本領乎﹖余爲是言﹐非輕視夫脈也﹐正以理甚淵微﹐未容僞托耳。

胎產非患﹐惟《稽古雜誌》有異胎五則稱不救﹐而方書恰未之載。五者何﹖一日束﹐胞帶緊束不解也﹔一曰衝﹐臨產時衝逆不下也﹔一曰挺﹐橫截腹中﹐手足不露﹔一曰捧心﹐子捧母心﹐心隨胎落﹔一曰捲腸﹐腸斷始脫。遇此五者﹐母子得存其一幸矣。至懷胎之遲速﹐亦甚不同﹐有三四年而後生者﹐此胎气使然﹐靜待固無所害。若見腹膨旣久﹐誤認爲病﹐以藥攻之﹐必至胎損而墜﹐悔何及哉﹗更有七月五月而生者﹐考孕生五月﹐古名賅胎﹐以父母稟气之旺﹐陽生而陰卽長﹐故先期而產﹐此如向陽花木得气在先﹐十月卽華﹐不待三春始發耳。俗子不明此理﹐妄有誹訕﹐至產母忿不欲生﹐良可痛恨。昔余家有墳丁趙徳隆者﹐娶鄰女未六月而產一男﹐戚黨咸竊笑﹐幸趙知妻素端方無疑問﹐子後漸長﹐聲音笑貌酷類徳隆﹐於是羣疑始釋。又有孕終不產者﹐元人《說郛》所載南邑下砂四竈鹽丁顧壽五妻王氏﹐始笄適顧﹐子女已生其五﹐而於至大辛亥復有孕﹐及期臨蓐﹐七日不娩﹐後仍如故﹐每囑家人死必焚我勿待盡﹐須檢視腹中物以明何疾。繼於至正庚寅十月腹驟動痛極而死﹐越二日家人遵遺言以火化之﹐取物視則胞帶纏束甚緊﹐剖之乃一男胎﹐其脇骨堅如鐵石﹐計懷胎四十年﹐其婦以甲戌生﹐死年七十有七矣。胎產常事﹐有怪異若此者﹐其故固不可解也。

古云讀書不明其義﹐不如不讀﹐言恐反爲書惑也。而在醫爲尢甚。蓋古人方論﹐惟言一癥﹐不能隨其傳變﹐故可意會而不可拘執。卽如虛損一癥﹐丹溪謂陽常有餘﹐陰常不足﹐主治在心腎﹐以心主血﹐腎主精﹐精竭血燥﹐火盛金衰﹐而成勞怯﹐故治以四物﹑六味補益眞陰﹐俾火自降而肺金淸肅。在東垣則又以脾胃爲本﹐言土厚則金旺﹐而腎水亦足﹐故以補中益气爲主。後世咸宗李而以來爲誤﹐謂造化生機﹐惟藉此春溫之气﹐若專用沈陰淸化之品﹐則生生大气索然。是蓋未知上損從陽﹐下損從陰之義矣。按《金匱》云﹕脈大爲勞﹐極虛亦爲勞﹐脈大指損及心脾營血虧﹐而气分泄越﹐宜歸脾﹑建中益气養營爲要。極虛則言精血內奪﹐肝腎陰不能自立﹐宜以四物﹑八味壯水化源。乃知前賢立方﹐本各有見﹐後人不分陰陽﹐不察脈理﹐但言治損而茫不知其損之所在也。嗟乎﹗藥能治病﹐卽能致病。昔人有言不遇良醫﹐不如不藥﹐蓋治病猶易﹐治藥爲難耳。有友僻居鄕曲﹐每言其處苦無醫士無藥肆﹐余謂﹕果爾﹐亦未必非一鄕之福也。

凡治病必察虛實﹐無盛盛﹐無虛虛﹐疏其血气﹐令其調達而致和平﹐此《素問》審治之義也。今之醫士每遇年老之人﹐輒投溫補﹐而補之一字﹐又爲人所樂聞。不知老人脾气旣衰﹐飲食入胃﹐輸化不淸﹐蒸變爲痰﹐气機阻遏﹐气有餘卽是火﹐故治老人略同幼稚﹐當以淸通爲主﹐是卽經旨。六腑傳化不藏﹐以通爲用也。徐靈胎曰﹕千年之木往往自焚﹐蓋陰盡火炎﹐物理然也。余謂積歲溝渠﹐必多擁塞﹐人能味此﹐老人之病非純以溫補爲法矣。昔金壇王肯堂年逾八旬﹐患脾泄經年不愈﹐醫投溫補而轉劇﹐延我邑李士材診之﹐用巴豆霜下痰數升而愈。此非李之明於辧病不能用﹐非王之知醫亦不敢服耳。張子和曰﹕良工先治實後治虛﹐粗工或治實或治虛﹐謬工卽實實虛虛﹐惟有工能補其虛不敢治其實也。

昔有人乘舟遇風而患心疾﹐醫者取多年船柁﹐於手汗所積處剖末飲之而愈。醫以意用初視兒戲﹐往往巧發奇中﹐有未易致詰者。盧陵嘗舉此語坡公﹐坡公笑曰﹕然則以才人之筆燒灰飲學者﹐當療昏惰推之﹔飲伯夷之盟水﹐卽可救貪﹔食比干之飯餘﹐卽可已佞﹔舐樊噲之質亦可治怯﹔臭西子之珥亦可愈惡疾乎﹖廬陵亦大笑。余謂是固不可太泥﹐古人用藥﹐每取形質相類﹐性气相從﹐以達病所。亦有純以意運﹐如弩牙速產﹐杵糠下噎﹐月季調經﹐扇能止汗﹐蛇性上竄而引藥﹐蟬膜外脫而退翳﹐所謂醫者意也﹐殆卽此類﹐本不當以常理格﹐亦未可以必愈期﹐如或執而不通﹐適爲坡老所笑耳。

今醫士每見身熱脈數﹐輒投柴葛以爲邪散﹐則安不知六淫感癥固非一端﹐見癥𨿽略相同﹐治法則自有別。蓋溫邪忌表﹐濕家忌汗﹐前賢固有明訓。王晉三《古方選注》集傷寒百十三方﹐攻補溫涼無所不備﹐豈僅以解表爲事哉﹗卽足經論治﹐表散亦不宜太過。蓋病中大汗﹐最能暗耗元陽﹐致病後每多損怯。嘗閱《說郛》所載範云仕梁爲治議﹐時武帝有九錫之命﹐期在旦夕﹐而云適病疫﹐乃召徐文伯診之﹐欲求速愈。文伯曰﹕此甚易﹐但恐二年後不復能治。云曰﹕朝聞道﹐夕死何妨﹐況二年乎﹖文伯乃以火煆地﹐布桃柏葉於上﹐令云臥之﹐汗大泄﹐翌日遂愈。後二年云果暴卒。宣解之不宜過甚如此。﹐

治病不難用藥而難於辧癥﹐辧癥旣明則中有所主﹐而用藥自無疑畏﹐如明永樂中東宮妃張氏經阻閱十月﹐疑有孕﹐上命太醫盛啟東診之﹐盛謂非孕﹐進方多破血品。東宮怒曰﹕早晚望誕育﹐豈宜服此。卽屏退﹐閱月病益劇﹐復召診﹐仍疏前方﹐東宮禁盛於別室而後服其方﹐盛家惶怖無地事恐不免﹐而盛洋洋若不經意﹐閱三日家人忽聞門外呼殿聲甚喧﹐出視則盛已紅棍前引獲厚賞歸矣。詢之知妃服藥後下血數斗﹐疾漸平復﹐可見識病卽眞下藥﹐終無疑畏。如盛者於醫無愧爲良矣。

太素之脈﹐析五運之微﹐窮造化之理﹐能決人富貴利達貧賤壽天﹐此無他至於理而止耳。蓋人稟天地之气以生﹐故五行之气隱於五臟﹐通於六腑﹐呼吸之間﹐陰陽開合﹐造化玄微﹐靡不畢見。嘗考《太素》諸書﹐首重心脈﹐心主也一身之動定系焉。凡人貴賤﹐惟在輕淸重淺﹐其詞曰J脈分明緊秀洪﹐自然祿位至三公﹐淸調三按俱無絕﹐福壽綿綿紫誥隆。蓋脈淸則神淸﹐脈濁則气俗﹐得先天气厚﹐故神旺气充﹐脈必明秀而無雜亂﹐至貴也。大抵男子以肝木異位爲主﹐女子以肺金兌位爲先。淸如玉之溫潤﹐應指分明﹐不沈不濡﹐調調不絕。濁則粗躁無神﹐息數混雜﹐按之不顯﹐如撒幹砂﹐此貴賤之所由分也。然一脈分六部﹐變應萬端﹐其間陰陽聚散生克無窮﹐義奧同於易理﹐非眞有宿慧者﹐豈能參其機要哉。

藜藿之軀不數服藥之﹐故易於見功﹐膏粱之體未病先藥﹐旣病而藥難取效。常見富人染病一日﹐數醫醫者爭奇﹐冀得偶中﹐方藥亂投﹐致多誤事。有挽顯者詩曰﹕堂深人不知何病﹐身貴醫爭試一方。大抵富人病多誤於亂藥﹐貧人病多誤於因循。

昔人言病有六不治﹐驕恣不論於理﹐輕身重財﹐衣食不適﹐惡言形羸﹐不肯服藥﹐信巫不信醫﹐六者有一﹐則爲難治。余友沈子涵孝廉﹐丁未春來滬嘗顧余齋﹐見其神色哀奪﹐問之曰﹕去冬患咳﹐至今未復耳。按其脈左堅細搏指﹐右關微澀。余曰﹕此屬陰分有虧﹐木失水涵﹐冬令失藏﹐升降太過。夏三月防有失血之患﹐子涵曰﹕尙能食飯兩碗﹐固無懼。余曰﹕𨿽然還當安閒靜養﹐服藥調之。曰﹕藥補不如食補﹐我有肥雞爛肉﹐何用藥。余遂不復言﹐未幾航海入都﹐果咳甚嘔血﹐未及一年卒於京。嗟乎﹗是時尙可治﹐因不信醫藥﹐以致不救﹐惜哉﹐

眼科一癥﹐前人𨿽有五輪八廓七十二癥之義﹐然以餘言之﹐其要不過辧其陰陽﹑虛實﹐急則治標﹐緩則治本耳。東坡當日與歐陽叔弼﹑晁無咎﹑張文潛同在戒壇時﹐坡公病目﹐嘗以熱水洗之﹐文潛曰﹕目忌點洗﹐目有病當存之﹐齒有病當勞之﹐不可同也。魯直有言﹐眼惡剔決﹐齒便漱潔﹐治目當如曹參之治民﹐治齒當如商鞅之治軍﹐斯爲得之。余謂此特以養目言也。若火熱壅結﹐赤腫腐爛﹐翳膜遮蔽﹐譬之鏡受污垢﹐必當磨洗﹐非存養所能愈。余少時常患目赤﹐初不甚苦﹐仍於燈下觀書﹐以致腫極而生翳膜﹐割剔數次始退﹐然稍不避風﹐其患立至﹐目光因之大損﹐後有友人傳一方﹐於立冬日多覓野菊曬漧作枕﹐自後得無目疾矣。藏器曰﹕勿使一日失穀气﹐蓋五穀得天地中和之气﹐能益人脾胃﹐故以食爲主也。然有非飡霞服气數十年不谷食而安然無恙者﹐是亦奇矣。余戚家一婦絕粒三十餘年﹐日不過食菜疏半碟﹐或果餌數枚﹐其起居動作無異平時﹐今年逾六旬﹐猶能調羹縫衽﹐此或胃气使然﹐故不治亦無害也﹐《吹影編》云﹕仲弟芝庭年十四﹐得奇疾不食五穀﹐聞气則嘔﹐家人陰進米汁﹐乃气逆欲絕﹐時或長嘯以舒气﹐其聲如雷鳴﹐日惟喫羊豕肉品﹐食畢卽飲冷茶三四甌﹐暑月則飲水﹐亦無腹滿作瀉之患﹐有時連旬不食肉﹐只食瓜果數枚而已﹐飲酒勝常人﹐體更肥胖﹐精神倍於昔時。娶妻生二子一女﹐家人以爲常﹐亦不彊其食也。如是者十五六年﹐一日忽思食麵﹐食之頗安﹐後遂能食﹐而漸羸瘦﹐不逾年而歿。時蘇城吳正功我邑王協中皆得醫名﹐吳診視莫名其癥﹐王則日食掛。然亦未詳其義﹐余謂是或痰之爲患耳。痰畱胃脘故不食不饑﹐痰阻气道故欲揚聲以舒之﹐气有餘卽是火﹐久之火盛風生﹐痰亦爲之消爍﹐而體瘦能食﹐前十餘午彊力支持﹐皆气火爲之用耳﹐痰火𨿽消而气機亦絕矣。臆度如是﹐未識然否﹐存之以質君子。

醫以意取﹐非可言傳﹐每有病情相似﹐而藥有驗不驗者﹐此當深究其理也。嘗閱《南唐書》載烈祖食飴喉中噎﹐國醫莫能愈。吳廷紹請進楮實湯一服而安﹐羣醫他日取用﹐皆不效﹐扣廷紹﹐但言噎因甘起﹐故以此治之。李時珍曰﹔楮實久服使人骨軟﹐故能治骨哽﹐此亦軟堅之義也。余謂飴味過甘﹐而能動火生痰﹐食飴致噎﹐蓋爲痰火所阻﹐楮實性寒而利﹐故得開其壅滯﹐此吳深求克勝之理﹐故作取驗﹐豈一味楮實而可通治噎患哉。羣醫之昧﹐亦可槪見矣。

南方卑濕﹐民苦濕熱﹐每當春令﹐必陰雨連綿﹐入夏則暑熱驟降﹐地气上蒸﹐人感之入秋不病濕溫卽患瘧痢﹐蓋初感𨿽微﹐而濕久則成熱﹐熱久又能化濕。昔人言濕熱交互如面入酥﹐乃言最難分理也。余於夏秋每患濕病﹐入冬始愈﹐故曾有「淹倒微軀夏復秋﹐病因暑濕最淹流﹐方書屢檢翻滋感﹐藥性多偏未易投﹐﹐之句﹐亦言其淹纏難治耳。蕪湖徐紹裘傳一方﹐秋半淸曉於殘荷葉上收淸露﹐以鮮佩蘭葉浸二日﹐去葉取露﹐磁瓶貯之﹐封固﹐明年入夏﹐晨起服一二茶匙﹐常食薏苡粥﹐可除此患﹐試之果驗。

古方有藥只一味者﹐名曰單方。蓋取其力專而效速也﹐用之往往有奇驗。金陵賈人莫麗春避嶽來滬﹐就居城南﹐與余居近﹐有子七齡﹐好食瓜果﹐因患腹痛﹐日夜號哭﹐肌肉盡削。一日有行腳僧過其門﹐見之曰﹕此孩腹有虫﹐今尙可﹐再延一月卽不救。居士肯捨香金五百﹐當爲療之。莫卽首肯﹐僧於囊中出藥艸一束﹐令煎服﹐是晚瀉出白虫升許﹐腹痛遂止。莫乃以所餘艸一莖袖來問余﹐視之粗如筆管﹐折之則不斷﹐葉疏而色紅﹐余曰﹕得非本艸所謂赤藤者乎﹖《綱目》謂其能殺虫﹐而狀亦相似。並引《夷堅志》所載趙子山寸白虫病﹐醫令戒酒﹐趙不能禁﹐一日醉歸夜已半﹐口渴甚﹐見廡下甕水頗淸﹐卽連飲數酌而寢﹐迨曉見虫出盈席﹐心腹頓寬﹐異之﹐視所飲水乃僕浸赤藤以織艸履者也。以古證今﹐其說皆合。特吳中素無此艸﹐未嘗見其苗葉﹐亦不敢言其必然也。

病非習見﹐自古醫書所不載﹐往往於雜說中得之﹐時或有驗。邑有剃髮工孫某﹐於肉汁中誤吞短髮﹐初不爲意﹐年餘覺胸次隱痛﹐甚則肢體厥冷﹐孫嘗出入余家﹐求余診治﹐按脈兩手俱平靜﹐自言二便飲食如常﹐細視患處﹐皮色無少異。余曰﹔汝非營衛間病。因詢其平日好食何物﹖曰﹕無所好。又問曾食異常之物否﹖曰﹔無之﹐惟於二年前曾誤吞短髮。余曰﹕病在是矣。因令飲菜油﹐連進四五杯﹐乃大吐﹐遂出短黑虫無數﹐似發略粗﹐入水能動﹐浸二日仍化爲發﹐病遂愈。或問油能殺虫乎﹖曰﹕惟取以探吐﹐且無骨之虫﹐見油則伏﹐故得隨吐而出。然非《無本談藪》所載﹐宋明帝宮人患腰痛牽心﹐發卽气絕﹐羣醫以爲肉癥﹐徐文伯曰﹕此發瘕也﹐以油灌之﹐吐物如發﹐稍稍引之﹐長三尺﹐頭已成蛇。懸柱上水滴盡仍一發也。偶憶是說﹐因以試之﹐不意果驗。

人當年衰齒牙搖動欲脫﹐或在壯歲爲風火所侵﹐因而作痛者﹐最難禁受。余中年多齒患﹐偶閱《玉壺淸話》有固齒烏髭藥歌﹐試之果驗﹐特錄於此。歌曰﹕豬牙皂角及生薑﹐西國升麻蜀地黃﹐木律旱蓮槐角子﹐細辛荷葉要相當。靑鹽等分同燒煆﹐研細將來使最良﹐揩齒牢牙髭鬢黑﹐誰知世上有仙方。並云方得諸西嶽蓮花峯頂。張師正年五十時齒已疏搖﹐不便咀嚼﹐旣得此方﹐匡臠大敲﹐利如刀截﹐而搖者復固矣﹐此方授僧文瑩﹐時僧齒亦危如懸蒂﹐試之輒復固。遂傳於世。云古之醫士能破脇取瘕﹐割肢療毒﹐筋斷能續﹐骨斷能接﹐今世𨿽罕見﹐然能通其技者宇內猶有其人﹐不過得傳者少而遇之難耳。昔武林捨範氏之藏松閣主人有子才六齡﹐墮樓折脛﹐徧召醫人﹐咸爲束手﹐有新安鄭某自言能治﹐令取牛筋劈細﹐揉熟如絲﹐以續斷骨﹐出藥末少許散骨上﹐以雞皮封之﹐兩月能起立﹐經年平復。余嘗詢其技之所授﹐云有祖傳抄本書數十頁﹐皆傷科祕法﹐然其藥艸非肆中所有﹐入山采取﹐往往終歲不得。倘得此藥﹐便可接骨﹐惟損及臟腑則不能治矣。嘗閱《翼稗編》載蔣紫眞精於醫﹐武進周某其母所筍傾跌﹐竹鋒入腹﹐腸已斷﹐求治於蔣﹐曰創𨿽可治﹐十年後當有異疾。遂出藥敷腸以綫縫紉﹐納腹中﹐研藥一九令腹﹐夜半而蘇﹐一月創合﹐後八年乃已死。或問十年後如何﹖曰﹕續處必生肉簟﹐飲食渣滓卽從此出耳。觀此𨿽臟腑之損﹐亦可治也。

失血之癥﹐弱年易犯﹐而治之頗難。繆仲淳言其要有三﹔一宜行不宜止﹐行則血循經絡﹐不止自止﹐止則血凝發熱﹐病日痼矣。二宜養肝不宜伐肝﹐蓋血藏於肝﹐吐則肝失其職﹐故惟養之使气平而血有所歸﹐伐則虛不能藏血﹐愈不止也。三宜理气不宜降火﹐气有餘卽是火﹐气順則火降﹐血隨气行﹐自不溢出﹐若欲降火必用寒涼﹐致傷脾胃﹐脾气旣傷﹐尙能統血而安絡乎。斯論甚明﹐學者大可於此取則。昔人言凡治血癥﹐服寒涼藥十無一生﹐服童便百無一死﹐因能降火滋陰﹐消瘀甚速也。余謂飲童便不如飲自便爲佳﹐旣可隨便飲﹐使不失眞气﹐且得因之食淡而遠辛鹹﹐夫淡食亦生新之一助也。醫者意也﹐能知變而後能使艸木。每見同是一方或分兩有差﹐或少加一引﹐有驗不驗之異者﹐蓋藥之輕重必諒其病之淺深﹐使適達患所﹐過不及則不驗。若夫一引之加﹐似無關系﹐然如千里行軍﹐不可無一向導也。宋徽宗夏月食冰遂病脾泄﹐國醫進藥未效﹐召楊介診之﹐介用大理中丸﹐帝曰﹕服之屢矣。介曰﹕病因食冰﹐臣以冰煎﹐猶是治受病之原也。服之果愈。此正經言必伏其所主而先其所因﹐其始則同﹐其終則異矣。

用藥惟憑气味以扶偏制勝﹐乃今藥肆所售竟有形似而實非者﹐黴爛而气味全失者﹐倘非常品必親嘗而後用之。蓋投藥如遣將﹐若未知其人之性情賢否而任之﹐鮮不僨事。憶昔在鄕近鎭有王某病火腑祕結﹐便阻有五十餘日﹐余用更衣丸﹐以未效而疑之。幸病家細心﹐服時畱取數粒以示余﹐嘗之味甚甘﹐駭曰﹕是丸僅用蘆薈﹑朱砂二味﹐取其苦滑重鎭﹐今味反甘乃僞耳。因書方令自合﹐一服卽通﹐知鄕間藥肆其不可靠有如此者。昔人言用藥有三忌﹐謂從未經驗﹑臭穢猛毒﹑气昧異常也﹐知此三者﹐庶可驅使艸木耳。

無爲程生夏月露坐夜旣深﹐覺小腹重滯而微痛﹐久則如有物攻。羣醫莫名其癥﹐近村有老儒能醫而不名﹐程延以診視﹐乃令市諸藥料﹐以次燻腹﹐至雄黃而腹鳴如雷﹐曰﹔此蛇臌也。是必坐處有蛇窟﹐夜深將出觸其所吐之气﹐致成此疾。經歲腹膨如鼓﹐至臍中出水﹐則不可救矣。遂以雄黃和酒令飲﹐閱三日頓瀉綠水斗餘而愈。按《本艸》載雷丸之治應聲虫﹐與此相類﹐蓋物必有制﹐因其畏而投之﹐故能取效。法𨿽異理自一也。

世俗有云﹐若要小兒安﹐須帶三分饑與寒。蓋言衣絮弗使過暖﹐飲食弗令過飽﹐庶無蘊熱停滯之患﹐是亦保嬰之一法也。凡𦇤褓之兒﹐內癥多痰火﹐外感多風熱﹐每患口舌腫毒﹐投以辛涼化毒自安。近有推驚婆子﹐指爲螳螂子言過一周旣不治﹐每用利刀剔兒兩頤﹐以出血塊﹐是惟江浙有之﹐而吳中爲甚﹐他處未聞有此患也。然孩提之子﹐肌膚嬌薄﹐卽欲稍泄風熱﹐以鍼略刺猶可﹐切勿用割裂以傷血絡﹐致不能乳食﹐可不愼歟。

世言以醋泥塗火燒瘡﹐取驗最速﹐其言恰非無本。蓋《北夢瑣言》中載孫光憲家人方作煎餅﹐一婢抱兒旁玩﹐失手落兒火上﹐遽以醋泥塗之﹐至晚卽愈﹐並無瘢痕。可見當時已有此說﹐故能應手取效。然則民俗相傳﹐固不厭多聞也。

桐城兪澹香言其族子昔患水脹腹膨如鼓﹐漸至手足面目皆腫﹐危殆已甚。自問無生理﹐一日聞鄰家蔥煎豆腐甚香﹐思食之﹐因自煮一碟﹐食頗快口﹐而小便覺爽﹐遂連食數日﹐溺更大通﹐腫漸消﹐腹亦漸小﹐不半月而病愈。兪謂水蠱重癥而以蔥腐獲痊﹐殊不可解。余曰﹔凡人感疾皆由气味相觸﹐內阻流行之機﹐感時𨿽微﹐久能致病﹐惟遇气味相投之物﹐一動其機﹐𨿽痼疾亦可或瘳。如《內經》言臨病人間所便﹐卽是此理﹐非臆說也。

吐衄諸血癥﹐今人每宗仲景瀉心法。不知其所謂瀉心者﹐實瀉手厥陰﹑足厥陰﹑太陰﹑陽明四經之邪火有餘也。大黃峻利之晶﹐用得其宜﹐取效固捷。若施之體弱之人﹐禍可立待。梁武帝時姚僧坦以醫擅名﹐值帝病熱欲服大黃﹐姚言至尊年髙﹐不可輕用快藥。帝不從幾殆﹐其後元帝得心疾﹐羣醫擬進補心之品﹐姚言脈洪而實﹐蓋有宿妨﹐非大黃不瘥﹐劑進立愈。觀此知大黃之用﹐必有把握﹐未可混施。

華亭費秋谷母驟腹痛頻危者再﹐聞天馬山有道人能醫﹐乃親往延治﹐途遇一老翁同憩於亭﹐問何適﹖費以延醫對﹐翁於囊中出一方曰﹕此孫思邈所得龍官方也﹐服之當有效。費於匆迫間不辧何藥﹐卽市歸進母﹐一服而後﹐以方示人﹐蓋卽《千金方》溫脾湯也。是方寒熱並用﹐補瀉兼施﹐信非凡手所能定。按唐段成式《酉陽雜俎》邈嘗隱居終南﹐時逢大旱﹐有西域僧奏請於昆明池結壇祈雨﹐凡七日池水驟縮﹐忽有老人夜詣思邈室曰﹕弟子昆明池龍也﹐今胡僧利弟子腦詭言祈雨﹐實欲殺我﹐望先生憐而救之。孫曰﹔余知昆明龍宮有仙方三十首﹐爾授我﹐將救汝。老人曰﹕此方上帝不許妄傳﹐今事急﹐何敢吝。孫得方遂別撰三十卷﹐每捲入一方﹐致世莫辧﹐老翁所授﹐蓋卽眞方也﹐

醫學十三科惟鍼科效最速﹐然非精其技者不可輕試。經云﹕形气不足﹐陰陽俱虛﹐刺則重傷其陰陽﹐老者絕滅﹐壯者不復矣。東垣曰﹕脈浮數而發熱﹐咽漧舌赤﹐時作渴者﹐熱在外也﹐灸則災害立至。據此知虛寒忌鍼﹐實熱忌灸﹐未明虛實者﹐鍼與灸豈可妄施哉﹗唐狄梁公性嫻醫藥﹐尢精鍼術﹐顯慶中應制入關﹐路出華州闤闠之北﹐稠人廣眾﹐聚觀如堵﹐梁公引轡遙望﹐有巨牌大書「能療此疾﹐酬絹幹疋」﹐就觀之﹐有兒年可十四五﹐臥牌下﹐鼻端生贅﹐大如拳石根蒂綴鼻才如食箸﹐或觸之酸痛刻骨﹐雙目爲贅所繩﹐目睛翻白﹐痛極欲絕。公惻然久之乃曰﹕吾能爲也。其父曰﹕汝親屬叩顙祈請。公令扶病者起﹐卽於腦後下鍼寸許﹐乃詢鍼气已達痛所乎﹖病人頷之。公遽出鍼﹐疣贅應手而落﹐病頓失﹐其家人且泣且拜﹐遂奉縑物。公笑曰﹕吾哀爾命之危﹐非鬻技也。不顧而去。然行鍼之法必達乎陰陽﹐分別穴道﹐倘失毫釐﹐則差以千里。如公者始可行其技矣。

咸豐初鄭作夫都閫奉檄徵皖南﹐左額受槍傷﹐時賊方熾﹐鄭枕戈露宿﹐以至腫勢日甚﹐醫者謂是破傷風﹐邪已內閉﹐不能治。有一老兵取桑條數十莖﹐以火燒其中﹐取和酒﹐令服遂愈。此法曾見之方書﹐不意其奇驗如此。然則應驗諸方﹐醫家亦不可不諸也。

《齊諧記》載江夏郭坦有兒﹐於病後忽能食﹐日必需米斛餘﹐閱五年家至罄﹐坦乃驅使自覓食﹐兒因饑不可忍﹐乃取圃中韭啖之﹐竟盡二畦﹐旋覺悶極﹐因而大嘔﹐陡出一物﹐狀如龍﹐撮飯著物卽化爲水﹐而其病頓愈﹐物則恰莫能識云。及觀間閻僧《睡餘偶筆》言秦有化谷虫﹐長僅數寸﹐於谷器中﹐投其一﹐不二三日谷盡化水。始悟郭兒所嘔或卽此虫﹐是必采韭時未經洗淨﹐誤吞其子致有此患。韭能解蛇虫諸毒﹐故得療此異疾。

諺云﹕走馬看傷寒。蓋言轉眼變更﹐治之不容稍緩也。若令晨服一劑﹐明晚再服﹐中間已隔兩晝一夜﹐經絡已傳﹐藥力有所不及﹐則難取效矣﹐故古方有日三服﹐甚則晝夜服六次﹐使藥不間斷﹐始能制病﹐若危急之癥﹐死生於旦暮之間﹐用藥尢當不失其時。近日有一等醫人﹐日則髙臥﹐晚始出診﹐以爲延者眾﹐而深夜猶不得安息。一至病家﹐故作多心之態﹐聊且疏方﹐告其病情則閉目不答﹐似厭其言之多也。嗟乎﹗病者求醫望之甚切﹐早延夕至﹐一日虛過﹐以致鞭長莫及﹐誰之過與﹐其心安乎哉﹗

有友病疝﹐嘗問方於余﹐言按前人治疝﹐各有所偏﹐立方不無錯雜。仲景以寒爲名﹐故主溫散調營補虛﹐不入气分之藥。而子和又以辛香流气爲主﹐謂肝得疏泄病將自愈也。巢氏言陰气內積﹐復加寒气﹐蓋由營衛失調而致。陳無擇亦言女血因寒濕而爲瘕﹐南气因寒聚而成疝﹐是以疝屬寒者固多。然此病亦有起於濕熱者﹐蓋濕熱在經﹐遏郁旣久﹐外復感冒寒气收束﹐絡脈不行﹐所以作痛。若專作寒論﹐恐未盡然。近惟葉氏有暴疝多寒﹐久疝多熱之義﹐發前人所未發﹐後學似當深味。今友患此有年﹐且多目疾﹐維友疝病治肝﹐十居八九﹐因以辛甘化風爲治﹐而附其說於此。

經云﹕濕多成五泄。水濕侵脾﹐固多注下。然因風病泄者﹐亦習見焉。蓋腸有風則飧泄﹐胃有風則濡泄。肝爲風髒﹐故厥陰病每多作瀉。今之俗工不察病情﹐以爲健脾導濕治瀉之要﹐用藥大都香燥﹐不知肝爲剛髒必甘柔酸斂以和之﹐燥則劫津﹐香能耗散﹐不反增其病乎﹖《竹樓間筆》載宋時有朝貴患痢經年﹐羣醫每進升陽理脾之劑﹐而病轉劇﹐蜀醫唐愼微診之曰﹕此腸風也。投以育陰之品不旬而瘥。余每治腸風泄瀉亦以柔肝獲效﹐故特筆之。

痢疾古稱滯下﹐蓋濕熱內阻﹐气失流行﹐久成積滯。昔人每以導气分消爲主﹐此誠治夏秋時痢之常法。然風淫火迫﹐寒侵積痰﹐亦能致痢。治之又當分別。更有脾腎交虧﹐飲食入胃﹐輸化不淸﹐積畱於腸回曲折之間﹐入秋气肅收藏不固而下泄者。道光丁酉先君年七十有三﹐仲秋患痢﹐晝夜百餘次﹐初延醫診視﹐進苦辛調气之劑﹐因循十餘日﹐病益甚﹐聞谷卽嘔﹐𨿽湯飲亦不能下﹐咽滿口白糜而作呃逆﹐舉家惶惶﹐方寸已亂﹐漫無意見﹐惟日夜祈禱﹐因思得一人與之共商﹐庶可放膽立方。越日適毗陵莊號春冶曾從余學醫﹐頗有機變﹐因令診﹐春冶蹙額曰﹕尊年營衛旣虧﹐痢疾大下﹐陰液已涸﹐今口糜呃逆﹐胃气將絕﹐實難措手﹐惟有扶持元气﹐兼養胃陰﹐冀得胃气稍醒﹐以圖轉機﹐未識是否。余曰子言頗合。遂與定生脈佐芍藥﹑銀花﹑陳皮﹑炙艸等味﹐以糯稻根煎湯代水﹐春冶用黨參﹐余曰﹕是方所重在參﹐黨參气味平淡﹐僅可調補常病﹐豈能恃以爲治。乃用吉林上好山參﹐每服五分﹐日進藥一次﹐參則晝夜四次﹐如是者五日﹐旁癥悉除﹐漸能進粥﹐旬餘而痢亦止。然仍不撤參藥﹐至冬初能大啖肉食﹐盤飧羅列﹐無不稱美﹐春初始能起牀步履﹐然能食不充肌肉﹐余竊慮之﹐气候漸暖﹐飲食漸減﹐夏日惟食粥數次﹐至秋而痢復作﹐悉依前法治之﹐遂愈。次年秋病又作﹐仍進參藥﹐先君謂麟曰﹕汝素知醫﹐豈不知攻補有時﹐前者初病﹐曾服利導之劑﹐繼用參藥﹐是以有效。去年病卽服參﹐積滯未淸﹐故今秋復發﹐參藥斷不可再用。余心知非參之不可﹐而又不敢違命﹐日夜苦思﹐忽憶先君昔患肝疾﹐得蘇郡醫生阮仁昌治愈﹐先君每稱其能﹐乃稟知延請﹐星夜著人赴蘇﹐越五日而阮至﹐診之曰﹕濕熱內蘊﹐參藥姑緩。乃用芩苓查朴等治痢之藥﹐先索方觀之﹐深以爲然。命速煎﹐余不能措一辭﹐時已申分﹐服後未及半時﹐卽覺气促神亂﹐延至亥刻﹐遽爾見背。嗚呼痛哉﹗可見二載之一息綿存﹐皆人參之力﹐一旦受此耗散﹐气泄不能再續。今日思之﹐未嘗不飲泣而痛恨焉。

余作醫話不過遣興﹐非沾沾於五運六气而言也。適閱楊瑀《山居新話》載一事死不以病而疑爲病死﹐余故話不涉醫而亦登醫話。其略言錢塘韓介石巨室也﹐延佑某年夏雷雨驟至﹐令庖僮登樓閉窗﹐雨過覓僮則已僵斃。因疑中風猝死而觀身佩之刀絳鞘如故﹐刃則銷鑠過半。楊言其故﹐殊不可解。余謂此必雷死﹐非病死也。嘗見西人於髙樓及藏火藥處每坎地豎鐵桿﹐上出屋宇﹐以引雷火流入地中﹐而其旁必盡去五金之屬﹐言能引雷﹐由此証之是僮之死亦以刀鐵引雷入室而然也﹐猝中云乎哉。

蘇郡葉天士良醫也。有孫六齡發痘﹐葉視之曰﹕絕癥無生理﹐不必服藥。其子婦只生一子﹐不忍坐視﹐因延兒科診之。遂疏方進藥﹐旬餘病良已﹐兒科頗自得﹐謂其家人曰﹕老先生道𨿽髙﹐究非專科﹐臨癥不多﹐誤爲逆候﹐其子若婦亦甚徳之﹐以爲乃翁固不若也。葉聞謂其子曰﹕兒痘果愈耶﹐某先生力也﹐當設筵演劇以酬其勞。子遂折東招之﹐兒科盛服往﹐葉出眾客咸稱喜﹐乃顰蹙曰﹕喜恐不能終席耳。眾初不解﹐及開宴金鼓一聲﹐兒嗷然哭遂絕。葉乃歡曰﹐吾早知其必死也。兒科恧然問故﹐曰﹕此兒先天旣薄﹐感气又深﹐不能外達﹐今未兼旬﹐勉彊收結﹐所泄乃陽明之毒也。腎經所伏仍然不動﹐聞震響則心驚﹐心火旣動內迫腎水之火互衝﹐毒卽激發而莫可禦矣。兒科慚而退﹐眾始服其識。又我邑醫士王惠昭亦名冠一時﹐四方求治者趾相接﹐一日隨僕行郭外﹐見隔溪一女子耘於田﹐王熟視良久﹐顧僕曰﹕汝可跣足涉溪﹐以泥水塗面突前緊執女手作拖其下水之勢﹐任伊號哭不可捨去。僕曰﹕百步外有耕田者﹐聞聲來救﹐恐難脫身。王曰﹕有我在無害也。僕如其言﹐女大駭極聲呼救﹐其父持挺狂奔而來﹐王急止之曰﹕是若女耶﹐將發痘﹐非此一驚無活理﹐三日後必見點﹐以驗我言。其父𨿽未深信﹐然素慕王名﹐姑試之﹐至期果然﹐亟延診視且問故﹐王曰﹕此腎經痘也﹐猝然震駭可使轉入心經﹐今無妨矣。遂爲定方﹐不兩旬而愈。或曰﹕二癥皆發於腎經﹐一則因驚致死﹐一則因駭得生﹐何皆言之驗也。余曰﹕葉子年幼質弱﹐感气旣重﹐正不勝邪﹐毒伏不能外達﹐故發卽死。村女身大气旺﹐一發卽透﹐透則生。驚者皆欲觸其速發也。然惟葉之能決其必死於初發之時﹐王能取法於未發之際﹐是非三折肱者﹐其能如是哉。

古人嘗以水火治病﹐其效甚速。如熨灸之類﹐今尙有之﹐以水療疾者﹐世所罕見也。按後漢時有婦人臥疾﹐經年諸藥無效﹐華佗令坐石槽中用冷水灌頂﹐云當百﹐始及半﹐已冷顫欲死﹐灌者懼而欲止﹐佗許灌至七十﹐覺有熱气﹐繼而气若蒸釜﹐水如沸湯﹐滿百灌乃始溫褥厚被而臥﹐醒來病若失矣。又《南史》載將軍房伯玉服五石散﹐因以致疾﹐常覺寒悚﹐𨿽夏月必披裘。徐嗣伯診之曰﹕伏熱也﹐須以水發之﹐然非冬月不可。迨至十一月水滴成冰﹐平旦令伯玉解衣坐石上﹐取新汲冷水從頂澆之﹐盡二十斛﹐口噤气絕﹐家人啼哭請止﹐嗣伯怒叱﹐盡水百斛﹐伯玉始能動﹐背上彭彭有起﹐臼熱不可忍﹐乞冷飲。嗣伯以水一升飲之﹐疾頓愈。自後肢體常暖﹐冬月猶服單衣。時珍曰﹕此皆伏熱之證﹐火郁則發之。必於冬月者﹐蓋冬至後陽气在內﹐平旦亦陽气方盛之所﹐折之以寒﹐使熱气郁遏至極而激發之。米眞人《靈驗篇》云﹕有人患風疾﹐掘坑令人解衣坐坑內﹐以熱湯淋之﹐良久以簟蓋之﹐汗出而愈。宗爽云﹕四時暴泄﹐肢冷腹痛﹐令坐熱湯中﹐浸至腹上﹐頻頻揉擦﹐生陽諸藥﹐無速於此。二者皆以水療疾﹐冷熱𨿽殊﹐其理一也。

蜘蛛之毒﹐甚於蛇蠍。余嘗見友家一婢﹐左臂爲蛛所嚙﹐腫如甕﹐痛極悶絕﹐或令以羊血衝酒灌之使醉﹐昏睡一日夜﹐腫始退。偶閱劉禹錫《傳信方》載判官張延嘗爲斑蛛傷頸﹐初不覺﹐越宿首大如斗﹐有二赤紋繞項下至心前﹐幾至不救。有方士取大藍汁入麝香﹑雄黃﹐以蛛投之卽化爲水﹐遂以汁點咬處﹐兩日悉平。《本艸》言蜘蛛能制蜈蚣蛇傷﹐其性毒可知。古方有蜘蛛散﹐取能定幽暗之風﹐以治陰疝。吳門王晉三《古方選注》云﹕蜘蛛有毒﹐人咸畏之﹐而長邑宰林公瑛山海衛人壯年﹐調理方多用之﹐久亦無害。言有毒者﹐或南北地異所產不同耳。

物理相制﹐多有不可解者。顧但知其相制處﹐亦可救一時之急。鄰有幼孩爲羣蜂所螫﹐頃刻腫甚﹐或令搗芋艿縛之而消。按沈括《筆談》言處士劉陽居王屋山時﹐見一蜘蛛爲蜂螫墜地﹐其腹如鼓﹐欲襲乃徐行入田間﹐嚙芋梗﹐以瘡就磨之﹐良久腹頓消﹐然則以芋治螫﹐或亦本於此耳。

乾隆初郡城某紳患腹痛﹐發必昏厥﹐勢甚危篤﹐四方醫士延聘殆盡﹐諸藥畢投﹐竟無一驗。乃榜示通衢﹐有能治者酬千金。時逢歲試﹐土子咸集郡中。金邑有周生者性好博場﹐後興發薄資盡罄﹐招覆案發周不與﹐同寓亦大半散去﹐周坐困旅邸﹐欲歸不得﹐忽夢亡師某謂曰﹕汝已得取﹐不負此來。周曰﹕昨已出案﹐門生無分﹐先生尙未知耶。某曰﹕汝案在紅箋上。周方欲再問﹐某遽起曰﹕速取看案。周醒以爲妄想所致﹐晨起無聊﹐遂至貢院﹐見案傍果有紅箋﹐視之乃某官招醫帖也。因思正無歸計﹐姑就之﹐倘有機會亦未可料﹐遂貿然往﹐略一診視﹐詭言此癥非湯藥可療﹐必余手制靈丹方期有效。約以翌日﹐回寓沈思﹐必得一物﹐庶可僞爲丹藥。因徘徊戶外﹐見墻邊有半朽蒲包﹐乃以黃土封固﹐焚爲灰﹐分作數包﹐袖以往曰﹕越兩時可一服﹐不過三服病當愈。然是非尋常藥肆中物﹐價值昂貴﹐必先稍嘗藥資。主人言若有驗﹐不靳重酬﹐預付不能應命。周不得已﹐爽然返寓﹐越日有幹僕數輩輦金而至﹐曰﹕先生妙藥﹐昨進二服卽吐血一塊﹐腹痛頓愈。聊奉薄酬﹐還求復診。今病已根去﹐靜養自安﹐無須用藥。余有急務欲歸﹐不克再往﹐爲我謝覆可也。時我邑楊介眉醫名重海內﹐紳延伊調理﹐稱周術之神﹐楊令將所吐之物洗去血﹐置淸水﹐頃之蠕蛹自動﹐引之長四五寸﹐乃一螞蝗也。曰﹕此必飲水誤吞入腹﹐幸未生子﹐故得一吐而盡。然私慕周之技﹐乘間往返﹐登堂肅拜﹐執弟子禮甚恭﹐周駭曰﹕先生醫道﹐誰不敬服﹐僕素無學問﹐何敢當此。楊曰﹕原聞所以知某紳之患而治之。周見其誠﹐遂實告。楊曰﹕蒲包灰尙有否﹖周乃取余灰出﹐楊嘗之曰﹕是已﹐此鹽包也。鹽能殺蛭﹐故有此驗耳。

古有防風粥﹐以眞珠蘭碎金犀﹐取油煮五香稻爲糜耳。一盂價值一金﹐白居易在翰林日﹐嘗賜一甌食之﹐口香七日﹐云可除風濕﹐是亦芳香逐濕之意也。

按梁州離記錫醋能消介類﹐憶《說郛》載有少年眼中嘗見一鏡﹐醫者言其喫鮐太多﹐有魚鱗在胸﹐致眼生花耳。乃設芥醋一瓶﹐令於饑時啜之﹐疾遂愈。又有爲魚骨所鯁幾廢飲食﹐後服白錫而解﹐證此則錫醋之可消介類﹐其說信然。

走方醫賣藥市中﹐或曰一日必療一病﹐𨿽未必然﹐而亦時有驗者。邑有李跛開魚行於東門外﹐自言幼時足背生細瘡數顆﹐無甚痛苦﹐絕不爲意﹐夏月赤足坐門首﹐有走方醫目之曰﹕此非癬疥疾也﹐毒發陽明已久﹐亟宜外達﹐不治當發腸疽﹐此足廢矣。伊父怒其妄而叱之﹐遂去﹐不逾月病發﹐醫藥半年始愈﹐而足果廢。可見走方祝由之類﹐𨿽多以小術惑人﹐訛取財物﹐而於方藥所不能療之痼疾﹐往往以符咒艸藥取效﹐卽此亦見其非全妄也。

曹吉云太史於道光乙巳釋褐旋裏﹐行抵山東其僕墜車折脛﹐羈旅覓醫﹐聞五十里外有某醫能治﹐遂繞道訪之﹐所居甚幽僻﹐聚族數十家﹐皆業農﹐醫者年已半百﹐須髮間白﹐艸履葛衫﹐吐屬溫厚﹐略詢邦族﹐謂行途遭此﹐洵可憐也。細視傷痕﹐言骨𨿽斷﹐尙可續。先出藥水一匙令飲﹐更以藥塗之。約越日痛緩﹐一月可瘥﹐但必一年不可行遠﹐始復故步耳。酬以四金﹐亦無不足意。後果如期而愈。可見僻壤荒村﹐亦有能手﹐卽其舉重若輕﹐而不矜其技﹐是亦世俗所難耳。嗣於友人席間談及此事﹐濟南徐濟良太常言所飲之藥﹐名木乃伊﹐凡人骨斷得此能續﹐旣閱陶九成《輟耕錄》載天方國人有年七十八歲﹐願捨身濟眾者﹐卽絕飲食﹐日惟澡身啖蜜﹐經月而便溺皆蜜﹐旣死﹐國人殮以石棺﹐仍用蜜滿浸﹐鐫其年月識而瘞之﹐俟百年後起封則成蜜劑。遇傷肢體者﹐服少許立愈﹐蓋卽木仍伊也。然甚可貴﹐𨿽在彼國﹐亦不易得云。據此徐子所言﹐信有因矣。

泰西醫士言善治跌撲損傷﹐不知此技莫過於蒙古。乾隆時越東兪孝廉澄北上墮車﹐折斷肋骨四根﹐蒙古醫生取驢骨易之﹐束以帛﹐半年而愈﹐惟戒終身弗食驢肉。又齊次風侍郎趨直圓明園﹐墜馬破腦﹐腦漿流溢﹐僅存一息﹐延蒙古傷科治之﹐割羊腦以補之﹐調藥末敷其外﹐一日夜少蘇﹐然視物皆倒懸﹐以鼓於腦後敲數十捶﹐視物始正﹐閱八月而平復。今中外醫人恐未必有此神技也。

元明有剛哈剌咱慶王在上都嘗因墜馬致兩目黑睛俱無﹐而舌出幾至胸﹐諸醫束手。時維廣惠司卿聶某言識此癥﹐乃以剪刀去其舌﹐少頃復出一舌﹐復去之﹐並於兩旁各去一指許﹐用藥塗之﹐越夕而目睛如舊﹐更無疾苦。事見楊瑀《山居新話》﹐謂聶某親與言之﹐其剪下之舌尙存也。按廣惠司乃回回醫人所隸﹐聶某或曾見此癥﹐故能爲之治。惜當日元誠先生曾未一詢其病由也。

咸豐初黃巖邑某賈於滬一夕偕友小飲﹐歸時已三鼓﹐倏有旋風刮地起﹐風過葉僕地不起﹐同伴扶掖回寓﹐逾時气絕。其友徐姓者嘗謂余曰﹕葉年壯盛气體素彊﹐何病之驟而死之速也。余曰﹕此殆非病﹐或因驚散生魂耳。問是時尙可救否﹖曰﹕按本艸以腰刀鞘二三寸燒灰服﹐謂可救。明年徐赴蘇郡﹐泊舟黃渡﹐晚餐方畢﹐聞岸上喧呶聲﹐往觀見一人倒地﹐因詢其何病﹖其家人曰﹕本無疾苦﹐因黃昏出門欲往友家﹐行未半里遽踣於此。徐憶餘言﹐令以刀鞘試之﹐移時漸蘇﹐頃卽坐起﹐自言初至此﹐聞樹頭鳥聲亂噪﹐陰風起林間﹐使人毫髮皆豎﹐忽來一巨人揮拳猛擊﹐駭極狂竄﹐正不識路﹐繼聞前面鋒刃聲甚厲﹐意巨人持械復來﹐遂回身而走﹐不知何以仍在此也。觀此可見古書所載奇方異疾﹐若治之得中﹐罔無不驗者。然此理甚微﹐不易解。

嘗觀《拮奇集》載黑犬徧體無雜毛﹐目如丹朱者﹐名風夷﹐能治飛頭之疾﹐初不知飛頭何疾﹐閱《搜神記》吳時將軍朱桓一婢﹐每夜臥頭輒飛去﹐將曉復還。又《酉陽雜俎》嶺南溪洞中往往有飛頭者﹐故有飛頭獠子之名。頭飛一日﹐前頸有痕﹐匝項如紅縷﹐妻子咸守之﹐其人及夜狀如病﹐頭忽離身而去﹐將曉復還﹐如夢覺云。噫﹗此固疾耶奇甚矣。未識何由而得﹐徧閱諸書﹐無從考證耳。

宋徐文伯入山采藥﹐遇二老人鑿石取水自飲﹐文伯渴甚﹐欲乞一盂。老人曰﹕此玉液也﹐非汝可飲。過懇之﹐授半盞﹐方入口﹐齒卽相擊﹐下咽覺冷不可耐。一老曰﹕何自苦乃爾。遂摘樹葉三片使食﹐食之卽覺溫暖異常。老人復授書一冊﹐曰﹕習之能療世人疾。文伯暮年遂神其技﹐嘗於路旁見一人倒地死﹐腹大如甕﹐文伯曰﹕此人爲爆蛇擊死﹐气𨿽絕﹐神未離﹐尙可活也。乃取藥丸納其鼻孔﹐頃之腹鳴便泄而蘇。眾問所施何藥﹐曰﹝少／鳥﹞角犀也。按﹕﹝少／鳥﹞角犀乃巨蛇角﹐能解諸毒。又明帝時有內侍患頭痛﹐如破發卽厥絕﹐羣醫以爲風﹐文伯曰﹕此腦蛆也。以藥點兩眼角﹐頃則鼻中出蛆無數﹐乃取以搗汁入藥少許﹐令服曰﹔此腦蛆所化﹐非此不能補耳。自後病遂不發。

時下庸淺醫流有三惡習﹐寫方作狂艸﹐用藥好奇異﹐不問病情﹐妄言知脈。不知醫稱司命﹐當如何鄭重﹐而率意如此﹐其道亦槪可知矣。要知此輩固未嘗讀書識字﹐略知藥性溫涼﹐便欲以寒投熱﹐恐人識其學淺而必彊書脈案﹐又慮多別字故作行艸﹐以混字迹﹐不慮肆人莫辧﹐不顧病者安危﹐忍心大膽﹐莫此爲甚。方中每用﹐非習見之品﹐有本艸所不載者。余嘗考其所本﹐不但不明出處﹐且未辧其气味﹐不知古人常用之藥不過數十味﹐如六君﹑四物﹑六味等﹐百世不刊之方﹐試問有異常之藥否﹖聲色證形脈爲五診﹐故必聞聲﹑觀色﹑辧證﹑察形﹑復以脈合病情﹐庶幾胸有成竹。然亦有脈癥兩歧者﹐故前人有取癥不取脈﹐取脈不取癥之義。按人身絡脈肖乎天地流行﹐達乎陰陽造化﹐但可測其常不能盡其變也。晉太醫令王叔和撰《脈經》猶未能盡泄其奧。蓋脈理淵深﹐惟求於微茫呼吸之間﹐豈能了如指掌哉﹗陶節庵曰﹕指下難明者﹐眞言也。誇言通曉者﹐但能言而不能行也。其所著《傷寒全生集》惟取浮中沈﹐以分陰陽虛實﹐病之傳變﹐但求於動靜躁盛之間﹐此亦宗仲景只別陰陽之義也。

《抱朴子》曰﹕服金者壽如金﹐服玉者壽如玉。然煉眼之法失傳已久﹐世人未得其術。而輕試之﹐淺則骨痿﹐久則致命﹐是欲延年﹐而反促其壽矣。後魏李預餐玉致疾﹐謂其妻曰﹕服玉者當屏居山林﹐排棄嗜欲﹐而我酒色不絕﹐自致於死﹐非藥之過﹐然𨿽死而屍體必當有異﹐宜勿遽殮﹐令人知餐服之功。時在七月中﹐長安毒熱如沸﹐而屍停四日﹐體仍不變﹐口亦無穢。昔人有臨死服玉屑五斤﹐死經三年膚殼如生者。李時珍曰﹕服玉末不能令生者不死﹐惟能使死者不朽耳。

東坡晚年好燒煉之術﹐多與方外遊﹐嘗遇靈智道人授以煉服丹法方﹐於二至日常吸鼻液漱咽﹐獨居淨室﹐溺則封置瓷器中﹐滿月開視﹐當有細砂結其上如浮蟻然﹐以絹濾取﹐用新汲水溝淨﹐棗肉爲丸﹐此名陽丹陰煉。又取人乳入銀鼎慢火贅煉﹐如淡金色爲丸﹐此名陰丹陽煉。蓋此二物須經煆煉始有陰陽相濟之功﹐得成九轉還丹之力。坡翁謂靈智妙用沈機捷法﹐非其人不輕泄也。

成天地者气也﹐天地成而萬物生﹐气固爲生生之本。凡血肉之物﹐气全則生﹐气盡則死﹐此自然之理。術家有服气之法﹐不過能卻病延年﹐亦不能令人不饑不食﹐然按《孔子家語》食石者肥澤而不老﹐食水者耐寒而若浮﹐食肉者勇而悍﹐食穀者智慧而夭﹐食气者神明而壽﹐不食者不死而神﹐是食气固能不死也。嘗閱宋人雜話﹐嘉祜間河北大饑﹐有民𦇤負一子覓食他方﹐中途迫於饑困﹐遂棄子於空冢中﹐歲定歸鄕﹐過其處收埋殘骨﹐則兒未死﹐肥健愈於棄時﹐冢中空無所有﹐惟見一蟾蜍大如車輪﹐气咻咻然自出穴中。抱兒歸與之食﹐不食六七歲﹐肌膚如玉﹐其父拂至京師以示兒科﹐醫者言物之有气者能蟄﹐燕蛇蝦蟆之類是也。能蟄則能不食而壽﹐此千歲蝦蟆也。兒得气故不饑﹐若聽其不食﹐終身不娶﹐後必成道﹐無須藥也。《東坡集》亦載其事﹐諒非子虛。然思兒在冢中得其气而不死﹐或然旣出穴仍不食不饑﹐其理殊不易解。

昔在京邸遇東魯宋老人太常初年九十有四﹐須髮皓然﹐顏如童子﹐下榻福淸道院﹐日惟靜坐﹐一室三餐之外﹐無所嗜好。余曾叩其攝生之術﹐曰﹕飲食但取益人﹐母求爽口﹐弗食與體相妨之物。自言幼時脾胃素弱﹐故生平不食瓜果油膩炙煿﹐𨿽佳品羅列﹐未嘗朵頤﹐故能保此殘年﹐縱口腹而不自惜其身﹐不可爲智。此言勝藥石﹐余嘗志之。

神農以赭鞭鞭百艸﹐盡去其毒﹐而後辧其气味﹐察其寒溫﹐著《本艸經》三卷﹐後𨿽漸積增加﹐然至漢末亦僅傳三百六十五種。至明東璧氏匯集諸家﹐著《綱目》一書﹐多至一千八百九十二種﹐而歧誤亦多﹐余謂古書簡而多缺﹐今書繁而多訛﹐近惟澉水吳氏之《從新》去取適中﹐便於檢閱﹐宜爲人所膾炙。然屆今甫百年而品味已多變異﹐甚至有是名而無是物﹐肆中遂以他藥代之﹐醫者但知某藥治某病﹐泛取而浪用之﹐貽誤尙有窮乎﹗余不揣固鄙﹐嘗欲明出處﹑辧气味﹑詮眞僞﹑去所無﹑補所缺﹐更勒一書﹐名曰《本艸時宜》﹐以切於用。然必考證詳確而後筆之﹐故二十年來僅得七十餘種﹐逾周甲慮不能竟其事。倘得假吾數年﹐庶於是書無憾云。

人參在古本艸云生上黨山谷及遼東﹐形長而色黃﹐狀如防風。產百濟者形細而堅白﹐气味薄於上黨﹐此皆言黨參也。瀕湖李氏輯《本艸綱目》廣收諸晶﹐而未及於參。至我朝澉水吳氏訂《從新》一書﹐始分人參﹑黨參爲兩種﹐知明時尙無人參。百濟新羅髙麗等國來中土互市者﹐皆上黨之類。按《談苑》載邵化及爲髙麗國王治藥﹐言參質極堅﹐用斧斷之﹐香馥一殿。又《航海續編》云遼東有韃參﹐色紅澤﹐體實有心﹐味甘微苦﹐斷之有金井玉闌紋。人銜之走﹐气息自若。則都指人參而言矣。時以中國未行﹐故不入內地。國初始見用其名﹐乃著於時。嗣後采者多而產漸少﹐入山每無所得﹐至棄其業。道光初近山農戶取子種之﹐僞充山參﹐遂以亂眞﹐漸至眞者幾絕。醫者以是物多僞﹐亦將棄此勿用﹐是亦參之一厄也。今寧古臺參久已罕見﹐惟船廠爲上﹐鳳凰城次之。風產質嫩而糖重﹐故價亦較賤。但昔以光圓短熟爲佳﹐今則以糙熟兼均爲貴﹐是又參之小變。嘗觀《甌北集》云曩閱國史﹐我朝以參貿﹐髙麗定價十兩一斤﹐迨定鼎中原﹐售者多而價漸貴。然考康熙甲午查悔余謝揆愷功惠參詩有十斤易一兩﹐蓋是時參價不過十換。乾隆十五年餘應京兆試﹐慮精力不支﹐以白金一兩六錢易參一錢﹐二十八年因病服參﹐則其價貴已過半。三十年來何啻更增十倍云云。按今之市價𨿽不甚相懸﹐而物產則遠不如前矣。余嘗悉心辧別﹐始知是物眞僞固非難識﹐在今之醫士尋常艸木尙不深求气味﹐況非習見之品﹖有終其身未嘗一睹廬山面目者﹐猶何可與言哉﹖究之眞非絕無﹐特其價過昂﹐識者亦罕﹐故非富貴家素講服餌者﹐鮮克知其味矣。然於痘科產科及元气欲脫之癥﹐實有起死回生之力﹐斷非他藥所能代也。憶昔某戚婦每產血必大下﹐服參則止。道光壬辰復娩﹐時次參甚行﹐某置兩許﹐意十倍服之﹐功力足以相抵﹐及服崩血愈甚﹐气竭欲脫﹐急市山參一錢﹐服之卽止。按參之功用固在諸藥之上﹐行之中土﹐百有餘年﹐活人無算﹐自爲姦民私種﹐以致魚目混珠﹐遂見疑於世而勿用﹐可不惜哉。

經云﹕五穀爲養﹐五蔬爲充。蔬者疏也﹐所以佐穀气而疏通壅滯也。時珍曰﹔凡艸木之可茹者﹐爲韭﹑芥﹑葵﹑蔥﹑藿五菜﹐然菜固不止於五。《說原》蔬植三百有六十﹐《綱目》僅收一百五種﹐余俱不可考。今民生日用之常﹐更不及十之三四耳。按蔬品惟蒜﹑胡荽﹑苜蓿﹐漢時得之西域﹐唐貞觀中泥婆羅國又獻菠稜菜﹑渾提蔥﹐至今傳種不絕。近通泰西諸國﹐其蔌果攜入內地﹐土人覓種之﹐市以獲利﹐而畢人亦有以之充饌者﹐今略擇數種﹐辧其气味﹐以備考證。捲心萊﹐俗名哈喇菜﹐葉捲如球﹐色靑經霜後微紅﹐去數層﹐內葉嫩黃脆美。俟其自放﹐其大如蓋﹐气味甘平﹐利腸淸胃﹐大抵似菘而味不及耳。花菜來自花旗﹐故名。葉缺刻如細芥﹐色淺黃﹐味甘淡﹐潤肺化痰﹐性亦和平。筍芽色白細長﹐形如玉箸﹐味淡微辛﹐中實無節﹐固非竹類﹐土人因其形似筍芽故名之耳。然南菘北植﹐卽化蕪菁﹐今隔數萬里重洋而仍不失色味﹐是亦不可解也。

古人春食涼夏食寒以養陽﹐秋食溫冬食熱以養陰﹐此四時之宜﹐以合陰陽﹐而安六腑。然天生果品﹐亦以應候以益人。如春生梅酸斂以平肝木﹔夏生瓜﹐甘寒以淸暑熱﹔秋生梨﹐甘涼以肅肺﹔金冬熟杞﹐甘溫以益腎水﹐此卽經言五果爲助﹐五味五色以應五臟也。

方伎之流﹐以法取童女初行經水﹐謂之紅鉛﹐多方制煉﹐以惑人﹐而尢甚行於明末。有術士制一粒丹用乳調勻﹐使人仰臥從鼻灌之﹐美其名曰「進大藥」﹐朝貴多趨之。李可灼紅丸之案﹐卽此物也。按婦人月水咸熱有毒﹐服之傷腦﹐術士之言﹐豈足信哉﹗觀蕭了眞金丹詩亦可悟矣。

竹根木屑﹐賢者注意﹐世固無棄物也。惟醫亦然。苟明其意﹐凡物皆可療疾。如徐嗣伯嘗以棺中死人枕治屍疰石疣及多見鬼物﹐均應手取效。或問三癥不同﹐何皆用枕而瘥。嗣伯曰﹕屍疰鬼气也﹐伏而未起﹐故令人沈滯﹐以枕治之﹐魂气飛越不赴體矣。石疣甚僻﹐虫性轉堅﹐非藥力可遣﹐因亦以鬼物驅散之。至眼昏而見魍魎者﹐邪气入肝也﹐以邪引邪﹐固當用枕鉤之。三者不相同而適相似﹐得其意之所在而治之﹐故皆驗也。大抵自宋以前未嘗用﹐嗣後靈鞋屍席與自縊死繩咸用以治病﹐而本艸亦收之耳。

藥有雷丸之名﹐本艸謂與雷斧雷楔皆霹靂擊物時精气所化﹐若埋於向陽之處﹐數年後卽大如卵﹐堅如鐵矣。按雷火本地中濕蒸之气郁久勃發﹐地气升泄爲陰中之陽。雷丸得其餘气﹐故能除胃火散皮中結熱﹐然久服則令人陰痿﹐蓋亦性陰所致。元至正間邑農家有老嫗爲雷擊死﹐頃之復蘇﹐口中含藥一丸﹐吐以示人﹐比鄰兪某意爲神丹﹐奪而吞之﹐遂患喉痛物格格然若不化﹐後因怒咳隨痰以出﹐之狀如李核﹐質光潤而色黃﹐斧擊不碎﹐數年之咽痛遂止。意此卽雷丸之類﹐兪吞時其升騰之气方盛﹐迫火上炎﹐故患咽痛。迨爲怒所激﹐隨气湧出﹐物旣去﹐宜其病之頓失也。

古無煙艸﹐昔閩人自海外得淡巴菇﹐燃之以管吸其煙﹐云能辟瘴﹐故明時徵滇軍中咸服之。至我朝始盛行於內地﹐今𨿽擔夫農工之輩﹐無不備以供客﹐按本艸云﹕其性純陽﹐能行能散﹐故可化濕禦寒﹐其气入口﹐頃刻而周一身﹐令人通體俱快。然火气燻灼﹐大損肺气﹐今之多患喉舌諸瘡﹐未必非嗜煙所致。近人欲避其火气﹐以銅爲器﹐置水於中使煙從水底起﹐名曰水煙袋﹐以爲得旣濟之法。不知一吸三呼﹐更傷气分﹐衛生者還宜遠之。

蜀地產椒﹐分五色以按五行。服餌家謂是艸中之大丹﹐煉服能堅齒髮﹐調關節﹐耐寒暑﹐久則輕身益壽。按椒性辛熱﹐能損肺泄气﹐煉服亦非所宜。今人因其馨香快膈﹐每用以蘸食鮏羴﹐不知其助火動血﹐因以致病者夥矣。浙寧陳彥生好食椒﹐年未五十齒落過半﹐此其驗也。

諸凡含血之物﹐其骨皆難長。在人自胚胎至成人必二十年﹐方堅骨髓﹐惟麋鹿骨自生至堅不過兩月﹐計一日夜能長數寸。𨿽艸木之易生﹐猶不能及﹐所以能堅筋骨﹑彊陽道﹑益精髓。舊有髓道士斑龍丸歌曰﹕尾間不禁滄海竭﹐九轉靈丹都漫說﹐惟有斑龍頂上珠﹐能補玉堂關下穴。其丸蓋鹿茸所合也。但鹿則喜山而屬陽﹐故夏至解角﹔麋乃喜澤而屬陰﹐故冬至解角﹐今人采茸不分麋鹿﹐豈知陰陽旣別﹐功用亦殊﹐而可混用乎﹖

四時艸木應候而生﹐采取亦必及時﹐非其時則气味異而功用亦差﹐卽血肉之品亦不宜生取以失其性。嘗聞今之市麝臍者﹐生而割之﹐其香未蘊﹐臍穢尙腥﹐入藥多至損人。按麝食芳艸﹐至冬香蘊於臍﹐至春臍癢﹐自以爪剔出。采芳婦女拾以相贈﹐馨香染袖﹐經年不退﹐名曰生香﹐頗不易得。今山中獵戶嘗取麝糞暴漧﹐得麝生割臍香以糞實之﹐或取飛虻去首足翅入臍封固﹐久之香亦不散﹐名曰當門子﹐是以一麝而獲五臍之利也。虻且有毒﹐不良可知﹐以之和香料猶可﹐若入藥餌﹐不反有所損乎﹖

今市賣有所謂醋鱉者﹐云出普陀山﹐似螺而扁大如豆粒﹐言能催生﹐產婦於臨蓐時吞之﹐兒卽持以出。然余嘗試之﹐恰無驗也。按《海槎余錄》謂是相思子﹐生海中﹐好事者取藏篋笥﹐終歲不壞﹐出投醋中﹐則能轉旋不已﹐而無催生之說。據此蓋要物耳。正如《閩部疏》載莆田所產小白石﹐狀如杏仁﹐擘之腹文如虫﹐取兩石離立碟中﹐須臾自相迎合﹐名曰雌雄石。近亦有市賣者﹐謂其能治目疾﹐且可合媚藥﹐其價故甚昂貴﹐而不知其藉此愚人﹐亦無佐驗也。

木鱉子﹐本艸言其無毒﹐能治瀉痢疳積﹐而發明下又載薊門人有二子﹐服此俱斃﹐特著爲戒。近聞南門外有農人曹某年已半百﹐子僅九齡﹐患腹痛時發時止﹐經年不愈﹐或言此疳積﹐木鱉可療。曹卽市五文﹐盡數煎與其子﹐服不逾時﹐乃肉顫筋弛﹐骨節盡解而死。按木鱉有兩種﹐一產南中﹐形細而底凸﹐又名木虱子﹐昔人用以治痢﹐審其性味不過苦參子之類耳﹐此種今已絕少。現肆中所賣者﹐皆番木鱉﹐出回回國﹐外科嘗用以傅瘡﹐服之能殺人﹐切勿入藥以嘗試也。

夏子益曰﹔天地山川樹木皆有脂﹐此系陰陽气化之餘﹐結而成髓﹐飲天脂者成上仙﹐地脂成地仙﹐山川樹木之脂壽俱無量。鬼穀子《語仙錄》云﹕取天脂須於危峯絕頂人迹罕到之處﹐置金盤盛明珠﹐每於寅卯之交往采﹐有淸露卽傾去﹐得漿色白﹐芳香不散﹐味極淸甘者是也。地脂於地脈流行聚合之處﹐從上湧出﹐不收仍入地。大抵天地之脂﹐每六十年一泄。山脂卽鐘乳石之類﹐鐘乳乃石之汁液﹐脂其髓也。水脂出大海中﹐髙噴百丈還落水中﹐介類吞之得爲神。樹脂數幹老樹枯而復榮者﹐再始有脂﹐能化嬰兒。遊行不定﹐頗不易得。方鎭《編年》載髙展爲並州判官﹐一日見砌間沫出﹐以手撮之﹐試塗一老吏面上﹐皺皮頓攺﹐顏色如少。展問承天道士﹐曰﹕此名地脂﹐食之不死。展乃發磚﹐已無有矣。

國朝康熙間順徳有民入山樵采﹐忽聞樹頂有兒啼聲﹐仰視見古木上有气縷縷如煙﹐飛鳥過之皆墮。斫視其中有人狀類凝脂﹐問之不應﹐拂之則笑。一同伴曰﹕此名樹脂﹐非惡物也。遂蒸食﹐食已覺熱﹐尋浴溪中﹐肉盡潰裂死。而余謂仙佛之書﹐大都渺茫﹐固不足信。凡異常之物﹐智者不食﹐信然。

使君子之名﹐相傳有潘州郭使君療小兒腹痛﹐每用此取效﹐因有是稱。按﹕小兒腹痛虫患爲多﹐而凡殺虫藥多苦辛﹐惟使君子味甘﹐孩提服餌﹐不損脾胃﹐故尢相宜也。至世俗謂虫無盡殺﹐殺盡則無以消食﹐此眞愚俗之言。李時珍嘗譬之樹有蠹﹐屋有蟻﹐國有盜﹐是福是禍﹐不問可知矣。余亦謂修養之家﹐必以去三尸﹐卽此類推﹐虫固宜殺﹐而不宜畱也。

今人好食白瀹雞子﹐言能安五臟﹐益气血。不知其頗不易化﹐非煮之極熟﹐多致停滯。《南史》載李道念一病五年﹐屢治未效。丞相褚澄診之曰﹕非冷非熱﹐當是過食白瀹雞子耳。煮蒜令食﹐遂吐一物﹐形如卵﹐視之雛雞也﹐翅足俱全。澄曰﹔未盡。以蒜更吐之﹐計出十二枚而愈。李時珍嘗見一朝貴﹐每晨必進雞子數枚﹐久而無恙。因詢其庖﹐此外尙有何好﹖庖言食不撤蒜。李曰﹕賴有此耳。觀此足知是物不宜多食﹐而蒜之能消肉積﹐益信然矣。

釋道家有五辛之禁﹐道以韭﹑薤﹑蒜﹑蕓﹑苔﹑胡荽爲五葷﹐而釋家則葫﹑小蒜﹑興渠﹑慈蔥﹑茗蔥也。所禁𨿽有異同﹐然皆辛燻之品﹐生食增恚﹐熟食發淫。以其有損性靈﹐故屏絕也。

絲瓜本蔬中佳晶﹐世俗相傳其性至寒﹐食之敗陽。按《本艸》言甘平能除熱利腸﹐解毒通絡。而《生生編》又謂暖胃助陽。余嘗考其性味﹐不過甘涼之品。因其涼血﹐故治腸風崩漏﹐其絡貫串如人脈絡﹐故能通絡﹐其質軟滑﹐故曰敗陽暖胃之說﹐抑何反也。

狗蠅﹑牛虱﹐古方未嘗用之﹐而近世醫家每以此治痘﹐蓋出《齊東野語》。周密言同僚括蒼陳坡老儒也﹐其孫三歲出痘半漿倒靨﹐勢已不治﹐遇一士授藥少許﹐服之移時卽紅潤﹐乃乞其方以壽世。蓋用狗蠅和醅﹐以酒調服耳。按藥中虫蟻不過取其飛揚走散之功﹐故多施於傷科外癥﹐以通血閉。痘癥全賴气血以成漿結痂﹐元虛之癥﹐當以參芪培養元气﹐切勿以此爲法也。

嘗見幼科取靑蒿中虫和藥﹐以治小兒急慢驚風。古方未見用此﹐惟《保嬰集》極言其功效﹐並有詩云﹕一半朱砂一半雪﹐其功只在靑蒿節﹐任教死去也還魂﹐服時須用生人血。蓋用朱砂和之﹐乳汁點服也。

今人冬月每以酒和牛乳燉食﹐而薛立齋言酒不可與乳同飲﹐則乳汁下咽﹐得酒則凝﹐頗不易化。若以酒燉食乳﹐已熟而成塊﹐本無害也。胡小圓太守晨起食乳﹐不耐羴气﹐急呼酒飲﹐遂覺膈間痞悶﹐一日夜不思飲食﹐服神曲麥孽俱無效。余令取酥與消導藥服之遂愈。酥本乳之精華﹐得同气以相引﹐故易取效也。

世言茂有百益一損﹐梨則百損一益。按﹕茂卽木瓜﹐不過藉酸澀之性得以舒筋伐木﹐豈若梨之甘能養胃﹐涼可淸心﹐潤燥化痰﹐除煩解熱﹐且渙風邪而消癰毒哉﹗嘗閱陳鵠《耆舊續聞》載湖南崔孝廉道出泗州﹐聞呂某精太素脈俾診之﹐呂曰君來年可得官﹐秋發癰毒﹐不可治。崔求預處一方﹐呂謝不能。固請之﹐乃曰﹕京師有大馬劉者可訪也。明年崔果登第﹐遂訪劉﹐劉令日啖梨至二百餘顆﹐乃徧生小瘡﹐而無他患。又《類編》載有士人狀若有疾﹐厭厭然日無聊賴﹐醫者楊吉老診之﹐言气血爲熱鑠﹐此去三年當以疽死。士人慮之﹐聞茅山有羽士能醫﹐不輕爲人治﹐乃易靑衣投執薪水役﹐乃以實告道士﹐亦令食梨而愈。考《經疏》言膏粱之家﹐厚味膿酒﹐縱肆無節﹐不病痰火﹐必有癰疽卒中之患。惟頻食佳梨﹐能轉重爲輕﹐變危爲安。據此則梨之功用甚大﹐損益之說﹐抑何相反如此耶﹖

腰膝無力﹐腎气不足也。栗形如腎﹐故能補腎虛﹐每於冬月以袋盛生栗﹐懸髙處幹之﹐晨起喫數顆﹐再以豬腎粥助之﹐久則奇效。然須細嚼﹐連液吞咽﹐若頓食至飽﹐致傷脾滯气。蘇子由詩﹕老去自添腰腳病﹐山翁服栗舊傳方﹐客來爲說晨興後﹐三咽極收白玉漿。是得食栗之訣矣。

櫻桃味甘性熱﹐故王維有「飽食不須愁內熱﹐大官還有蔗漿寒」句。張子和言舞水一富家有二子好食紫櫻﹐日啖一二升﹐半月後長者發肺痿﹐幼發癰﹐相繼而殤。嗟乎﹗天生百果﹐所以養人﹐倘縱其嗜欲﹐反滋其害。邵堯夫云﹕爽口物多終作疾。眞格言也。

蓬術气味苦辛﹐功專殺伐。古人用之﹐必雜以參術﹐慮其耗气也。今人用以破積滯﹐治胸脇諸痛﹐取其能散气中之血耳。而好古言亦能益气﹐然審其性味﹐亦猶厚朴﹑檳榔之類﹐益气之說﹐切勿輕信。本艸載王執中久患心脾痛﹐服醒脾藥反脹﹐用篷術泡以水﹐醋煎服立愈。余謂脘痛每多肝木犯胃﹐蓬術苦辛泄降﹐兼之醋味酸收﹐正合治肝之法﹐是以效也。

元素曰﹕芎勞上行頭目﹐下行血海﹐能散肝經之風﹐爲少陽厥陰血虛頭痛之聖藥。余按﹔芎勞性味辛溫﹐以佐地芍﹐而使不寒不滯﹐故四物湯用以爲使。此如六味之有澤瀉也﹐其非專任之品可知矣。今人海用以爲君﹐治少陽厥陰癥﹐不知陰弱之人﹐多虛熱挾肝膽之火上炎﹐而致嘔逆痰咳﹐頭痛气喘﹐是宜甘緩育陰﹐而使火風自減﹐豈可以升散之晶以助其勢乎﹖虞摶謂骨蒸多汗及气弱者﹐不可久服芎勞﹐蓋能令眞气走泄﹐而陰愈虛也。李時珍曰﹕芎﹐肝經藥也﹐若單服久服則辛香歸肺﹐肺气偏勝﹐金來賊木﹐而肝必受邪﹐久則偏絕﹐使人夭亡﹐故醫者貴乎格物也。

昔人言生薑調中益胃﹐能除肺經諸病﹐而爲嘔家聖藥。按姜性辛溫﹐用以宣肺气﹐開寒痰﹐平嘔逆。若爲肺胃必需之品則不然﹐蓋胃爲陽土﹐性喜甘柔﹐肺癰秋金﹐亦宜淸肅﹐辛散之品﹐恐非所宜。余謂但可用以醒胃﹐不當用以益胃。或問本艸言夜間勿食姜﹐食之令人气閉﹐何也﹖曰﹔肺以气順爲安﹐臥則气血寧靜。若以辛溫助之﹐使痰气上壅而阻气道。諺云早除蘿卜夜除姜﹐亦此意也。

牡蠣﹐一名蠔山﹐附石而生﹐傀儡相連如房﹐故亦名蠣房。以是海气所化﹐體用皆陰﹐本艸故言能治虛損煩熱。余嘗用以潛陽﹐較勝於鰒。陶隱居本《通典》老雕入海化爲﹝土﹢戍﹞﹐云是百歲雕所化。按﹔﹝土﹢戍﹞卽螺類﹐然蠣生石間﹐堅實不動﹐類𨿽屬介﹐迥異螺蚌﹐說恐未然。近人疏方﹐每書左牡蠣﹐蓋以左顧爲牡也。陳海藏嘗非之﹐謂是鹵水結成﹐塊然不動﹐陰陽之道﹐何由而生﹖但考《南州誌》蠣房贊亦有牝牡異斑句﹐似牝牡又可以斑辧矣。顧余嘗驗之所謂左右者﹐以其附石不移﹐順流旋轉﹐水激成紋﹐非有雌雄之別也。

蟹爲江鄕美品﹐而吳俗尢多嗜之﹐每至三秋不撤此味。昔人言蟹能解結散血﹐故其字從解言。考其性味鹹寒﹐能動風耗血。味𨿽美多食恰能損人。《埤雅》言未被霜者不可食﹐昔余家治屋﹐工人掘地疏滿﹐獲一巨蟹重斤余﹐烹食之﹐夜半腹大痛﹐洞泄而死。《蟹譜》震澤漁者网得螃蟹其大如斗﹐以螯剪网皆斷﹐怒欲烹之。其侶有老於漁者曰﹕嘗聞龜蟹之殊類者﹐是江湖之使﹐烹必有禍。乃令釋之。然凡物之異於常者﹐食多傷人﹐豈獨龜蟹而已哉。

菌之類種甚多﹐閩粵間人所植楠木﹐沃以米汁而生者﹐名曰香菌﹐乃可充饌。若生墟落穢濕之地﹐則本鬱蒸之气所化﹐其性多毒﹐食之殺人。我邑新橋鎭昔有農人於竹園中得鮮菌數枚﹐甚肥白﹐煮而食之﹐竟以腹瀉死。憶道光已酉春淫兩經月徧地生菌﹐友人謝月屏家於庭角忽生一菌大如盆﹐色淺紅﹐其紋淺﹐有鳥獸形﹐謝以爲瑞芝﹐邀余往觀。余曰﹕此毒菌也﹐不久當萎。越夕果漸小﹐未幾而蔫謝。人咸以爲芝﹐而余獨曰菌﹐且知其敗之速﹐謂必有所見。余曰﹕嘗閱珍珠船所載李涼公鎭朔方時耕貯於園﹐樹下產菌一本﹐大數尺﹐上有樓臺﹐中間二叟對博﹐並成三字﹐曰「朝榮觀」。公聞而疑之﹐乃令虻掘其地﹐僅三四尺卽有巨蟒穴其下﹐目光如鏡﹐口吐沫成菌。今觀君家所生﹐疑卽此類﹐見背有蓑紋﹐故知非芝﹐以气化必易萎也。

閩產桂圓﹐味甘肉厚﹐能悅胃養營。凡勞損心脾而血耗者﹐宜食之。因其形如龍目﹐故又名龍眼。道家每取肉細嚼﹐待滿口生津﹐汨汨下咽﹐名飲玉泉。余嘗試之﹐頗益。昔華亭陸平泉宗伯享壽百齡﹐日惟食龍眼數千﹐飲食如少時。然其味過甘﹐多食令人中滿﹐有痰熱者﹐亦似不甚宜也。

初摘鮮蓮﹐气淸味甘﹐能和中養心气﹐煮粥食之﹐益人腸胃。昔人言生食須去心﹐否則恐霍亂。按﹕蓮子中靑心﹐能淸心去熱﹐霍亂之說﹐不知何據。惟今肆中所賣石蓮﹐產粵東﹐味上﹐其味大苦﹐曾見食之而作嘔者﹐今人每用以治痢﹐誤矣。

側柏代茗﹐別有一種淸芳之气﹐當春末夏初﹐嫩葉方長時采服之﹐能除風濕。但其性味苦燥﹐非壯水之品﹐而丹以爲補陰要藥﹐說恐未然。咸豐癸丑洞庭陸秋谷販於陜﹐遇盜遂入山谷﹐行數里沓無人迹﹐忽聞林間人語﹐周視恰無所見﹐惟有大柏一株﹐枝榦修偉髙出雲際﹐時腹中甚餒﹐因采葉食之﹐遂忘饑渴﹐今年逾周甲﹐須髮未斑﹐步履飲啖一如少時﹐每言食柏之驗。曩閱《航海續編》廣成子取云陽液﹐以世人疾苦﹐𨿽垂死可活。初不知云陽液爲何物﹐後觀《抱朴子》山中樹能人語者﹐非樹能語﹐乃云陽爲之。注云﹕陽樹精也。陸之所食﹐或卽此耳。

王宇泰云﹕病酒者當服枳椇﹐一名木蜜﹐又名金鉤。樹似白楊﹐其子著枝端﹐長才盈寸﹐駢生如指﹐曲相連﹐春生秋熟﹐霜後味甘如飴。昔人有造酒庫﹐而以枳椇木架屋者﹐其後一室之酒皆淡薄無味。乃餘少時曾傷酒發熱﹐取汁服之﹐反覺中滿﹐是或味甘所致耳。

鴆﹐毒鳥也。邕州朝天鋪及深山處有之。其種有二﹕一大如鴉﹐黑身赤目﹔一大如鶚﹐毛紫綠色﹐頭長七八寸。雄曰運日﹐雌曰陰諧。聲羯鼓如遇毒蛇則鳴聲邦邦﹐蛇入石穴﹐禹步作法﹐石裂蛇出。秋冬解羽﹐蟄穴燻之出走﹐聽弦而斃。以法取膽﹐著銀瓶﹐倘染指指卽斷。用作毒矢﹐著人立死。鴆羽瀝酒﹐犀角卽解。凡鴆穴處必有犀﹐天地所以制殺機也。

蘇郡某世業藥材﹐精於辧別﹐同業咸推巨眼。同治間賈於滬﹐有航海客攜犀角一箱托售﹐某開視﹐遂邀同市共觀曰﹔此名天馬角﹐僞物也。以此販楚鄂間﹐可獲利十倍﹐然殺人亦如之。余若不言﹐恐售僞者踵至﹐且慮嗣後無識者﹐害何底止。遂以百金易之﹐對眾焚毀﹐客甚感愧。

冬季取大鯖魚膽﹐入川貝末﹐懸壁間﹐俟榦取末﹐以治咽喉之疾。而酈湛若赤雅又云﹔其膽治目﹐功比空靑。魚大膽小者上﹐魚大膽大者次之﹐魚小膽大者下矣。粵東花縣漁者得魚﹐到縣親剖官稅﹐其膽始敢出市﹐聞私者杖﹐故其詩有「金環殉吉鷯﹐花縣稅鯖魚」之句。今藤江所市者﹐皆以鯇膽灌黃藤膏僞爲之耳。辧之不精﹐必見笑於魚目矣。

杜詩「豈無靑精飯﹐使我顏色好」。靑精﹐一名南天燭﹐又名墨飯艸。艸用以煮飯色純黑。《仙經》云﹕艸木之正气與神通﹐食靑燭之精﹐命不復殞是也。

