傅靑主女科歌括

女科上卷帶下

白帶下﹝一﹞

夫帶下俱是濕癥。而以「帶」名者﹐因帶脈不能約束而有此病﹐故以名之。蓋帶脈通於任﹑督﹐任﹑督病而帶脈始病。帶脈者﹐所以約束胞胎之系也。帶脈無力﹐則難以提系﹐必然胎胞不固﹐故曰帶弱則胎易墜﹐帶傷則胎不牢。然而帶脈之傷﹐非獨跌閃挫气已也﹐或行房而放縱﹐或飲酒而癲狂﹐𨿽無疼痛之苦﹐而有暗耗之害﹐則气不能化經水﹐而反變爲帶病矣。故病帶者﹐惟尼僧﹑寡婦﹑出嫁之女多有之﹐而在室女則少也。況加以脾气之虛﹐肝气之郁﹐濕气之侵﹐熱气之逼﹐安得不成帶下之病哉﹗故婦人有終年累月下流白物﹐如涕如唾﹐不能禁止﹐甚則臭穢者﹐所謂白帶也。夫白帶乃濕盛而火衰﹐肝郁而气弱﹐則脾土受傷﹐濕土之气下陷﹐是以脾精不守﹐不能化榮血以爲經水﹐反變成白滑之物﹐由陰門直下﹐欲自禁而不可得也。治法宜大補脾胃之气﹐稍佐以舒肝之品﹐使風木不閉塞於地中﹐則地气自升騰於天上﹐脾气健而濕气消﹐自無白帶之患矣。方用完帶湯。

白術﹝一兩﹐土炒﹞山藥﹝一兩﹐炒﹞人參﹝二錢﹞白芍﹝五錢﹐酒炒﹞車前子﹝三錢﹐酒炒﹞蒼術﹝三錢﹐制﹞甘艸﹝一錢﹞陳皮﹝五分﹞黑芥穗﹝五分﹞柴胡﹝六分﹞水煎服。二劑輕﹐四劑止﹐六劑則白帶全愈。此方脾﹑胃﹑肝三經同治之法﹐寓補於散之中﹐寄消於升之內﹐開提肝木之气﹐則肝血不燥﹐何至下克脾土﹔補益脾土之元﹐則脾气不濕﹐何難分消水气。至於補脾而兼以補胃者﹐由裏以及表也。脾非胃气之彊﹐則脾之弱不能旺﹐是補胃正所以補脾耳。

眉批﹕婦科一門﹐最屬難治﹐不難於用方﹐難於辧癥也。五帶癥辧之極明﹐立方極善﹐倘用之不效者﹐必其人經水不調﹐須於調經﹑種子二門參酌治之﹐無不見效。卽如白帶癥﹐倘服藥不效﹐其人必經水過期﹐少腹急迫﹐宜服寬帶湯﹐余宜類參﹐方見二十三。

歌括﹕婦人終年白物流﹐如涕如唾甚穢臭。脾虛肝郁濕气勝﹐任督病來帶難束。

完帶白術山藥炒﹐參芍車蒼生甘艸。陳皮柴胡黑荊芥﹐脾气健旺濕自消。

女科上卷帶下

靑帶下﹝二﹞

婦人有帶下而色靑者﹐甚則綠如綠豆汁﹐稠粘不斷﹐其气鮏臭﹐所謂靑帶也。夫靑帶乃肝經之濕熱。肝屬木﹐木色屬靑﹐帶下流如綠豆汁﹐明明是肝木之病矣。但肝木最喜水潤﹐濕亦水之積﹐似濕非肝木之所惡﹐何以竟成靑帶之癥﹖不知水爲肝木之所喜﹐而濕實肝木之所惡﹐以濕爲土之气故也。以所惡者合之所喜必有違者矣。肝之性旣違﹐則肝之气必逆。气欲上升﹐而濕欲下降﹐兩相牽掣﹐以停住於中焦之間﹐而走於帶脈﹐遂從陰器而出。其色靑綠者﹐正以其乘肝木之气化也。逆輕者﹐熱必輕而色靑﹔逆重者﹐熱必重而色綠。似乎治靑易而治綠難﹐然而均無所難也。解肝木之火﹐利膀胱之水﹐則靑綠之帶病均去矣。方用加減逍遙散。

茯苓﹝五錢﹞白芍﹝酒炒﹐五錢﹞甘艸﹝生用﹐五錢﹞柴胡﹝一錢﹞茵陳﹝三錢﹞陳皮﹝一錢﹞梔子﹝三錢﹐炒﹞水煎服。二劑而色淡﹐四劑而靑綠之帶絕﹐不必過劑矣。夫逍遙散之立法也﹐乃解肝郁之藥耳﹐何以治靑帶若斯其神與﹖蓋濕熱畱於肝經﹐因肝气之郁也﹐郁則必逆﹐逍遙散最能解肝之郁與逆。郁逆之气旣解﹐則濕熱難畱﹐而又益之以茵陳之利濕﹐梔子之淸熱﹐肝气得淸﹐而靑綠之帶又何自來﹗此方之所以奇而效捷也。倘僅以利濕淸熱治靑帶﹐而置肝气於不問﹐安有止帶之日哉﹗

眉批﹕脾土喜燥而惡濕﹐土病濕則木必乘之﹐木又爲濕土之气所侮﹐故肝亦病﹐逍遙散減去當歸妙極。

歌括﹕帶下色靑甚綠稠﹐原因肝經濕熱畱。利膀胱水解肝火﹐靑綠兩帶自可瘳。

靑帶加減逍遙散﹐柴胡茯苓白芍甘。陳皮茵陳炒梔子﹐利濕淸熱亦舒肝。

女科上卷帶下

黃帶下﹝三﹞

婦人有帶下而色黃者﹐宛如黃茶濃汁﹐其气腥穢﹐所謂黃帶是也。夫黃帶乃任脈之濕熱也。任脈本不能容水﹐濕气安得再入而化爲黃帶乎﹖不知帶脈橫生﹐通於任脈﹐任脈直上走於唇齒﹐唇齒之間﹐原有不斷之泉下貫於任脈以化精﹐使任脈無熱气之繞﹐則口中之津液盡化爲精﹐以入於腎矣。惟有熱邪存於下焦之間﹐則津液不能化精﹐而反化濕也。夫濕者﹐土之气﹐實水之侵﹔熱者﹐火之气﹐實木之生。水色本黑﹐火色本紅﹐今濕與熱合﹐欲化紅而不能﹐欲返黑而不得﹐煎熬成汁﹐因變爲黃色矣。此乃不從水火之化﹐而從濕化也。所以世之人有以黃帶爲脾之濕熱﹐單去治脾而不得痊者﹐是不知眞水﹑眞火合成丹邪﹑元邪﹐繞於任脈﹑胞胎之間﹐而化此黔色也﹐單治脾何能痊乎﹗法宜補任脈之虛﹐而淸腎火之炎﹐則庶幾矣。方用易黃湯。

山藥﹝一兩﹐炒﹞芡實﹝一兩﹑炒﹞黃柏﹝二錢﹐鹽水炒﹞車前子﹝一錢﹐酒炒﹞白果﹝十枚﹐碎﹞水煎。連服四劑﹐無不痊愈。此不特治黃帶方也﹐凡有帶病者﹐均可治之﹐而治帶之黃者﹐功更奇也。蓋山藥﹑芡實專補任脈之虛﹐又能利水﹐加白果引入任脈之中﹐更爲便捷﹐所以奏功之速也。至於用黃柏淸腎中之火也﹐腎與任脈相通以相濟﹐解腎中之火﹐卽解任脈之熱矣。

眉批﹕凡帶癥多系脾濕。初病無熱但補脾土兼理衝任之气其病自愈﹐若濕久生熱必得淸腎火而濕始有去路。方用黃柏﹑車前子妙﹗山藥﹑芡實尢能淸熱生津。丹邪元邪四字未晰擬﹐易以眞水眞火爲濕熱之气所侵﹐繞於任脈云云﹐較無語病﹐然原書究不可輕攺﹐姑仍之。

歌括﹕婦人帶下色發黃﹐任脈濕熱邪气傷。補任之虛淸腎火﹐臨證當服易黃湯。

易黃湯中用白果﹐山藥芡實鹽黃柏。酒炒車前能利水﹐補任之虛淸腎火。

女科上卷帶下

黑帶下﹝四﹞

婦人有帶下而色黑者﹐甚則如黑豆汁﹐其气亦腥﹐所謂黑帶也。夫黑帶者﹐乃火熱之極也﹐或疑火色本紅﹐何以成黑﹖謂爲下寒之極或有之。殊不知火極似水﹐乃假象也。其癥必腹中疼痛﹐小便時如刀刺﹐陰門必發腫﹐面色必發紅﹐日久必黃瘦﹐飲食必兼人﹐口中必熱渴﹐飲以涼水﹐少覺寬快﹐此胃火太旺﹐與命門﹑膀胱﹑三焦之火合而熬煎﹐所以熬幹而變爲炭色﹐斷是火熱之極之變﹐而非少有寒气也。此等之癥﹐不至發狂者﹐全賴腎水與肺金無病﹐其生生不息之气﹐潤心濟胃以救之耳﹐所以但成黑帶之癥﹐是火結於下而不炎於上也。治法惟以泄火爲主﹐火熱退而濕自除矣。方用利火湯。

大黃﹝三錢﹞白術﹝五錢﹐土炒﹞茯苓﹝三錢﹞車前子﹝三錢﹐酒炒﹞王不畱行﹝三錢﹞黃連﹝三錢﹞梔子﹝三錢﹐炒﹞知母﹝二錢﹞石膏﹝五錢﹐﹞劉寄奴﹝三錢﹞水煎服。一劑小便疼止而通利﹐二劑黑帶變爲白﹐三劑白亦少減﹐再三劑全愈矣。或謂此方過於迅利﹐殊不知火盛之時﹐用不得根據違之法﹐譬如救火之焚﹐而少爲遷緩﹐則火勢延燃﹐不盡不止。今用黃連﹑石膏﹑梔子﹑知母一派寒涼之品﹐入於大黃之中﹐則迅速掃除。而又得王不畱行與劉寄奴之利濕甚急﹐則濕與熱俱無停住之機。佐白術以輔土﹑茯苓以滲濕﹑車前以利水﹐則火退水進﹐便成旣濟之卦矣。

眉批﹕病愈後當節飲食﹐戒辛熱之物﹐調養脾土。若恃有此方﹐病發卽服﹐必傷元气矣﹐愼之﹗

歌括﹕帶下色黑气鮏羴﹐腹痛小便如刀穿。胃命三焦火俱盛﹐火結於下未上炎。

利火大黃石膏連﹐白術茯苓炒車前。不畱寄奴梔知母﹐火退水進黑帶減。

女科上卷帶下

赤帶下﹝五﹞

婦人有帶下而色紅者﹐似血非血﹐淋瀝不斷﹐所謂赤帶也。夫赤帶亦濕病﹐濕是土之气﹐宜見黃白之色﹐今不見黃白而見赤者﹐火熱故也。火色赤﹐故帶下亦赤耳。惟是帶脈系於腰臍之間﹐近乎至陰之地﹐不宜有火。而今見火癥﹐豈其路通於命門﹐而命門之火出而燒之耶﹖不知帶脈通於腎﹐而腎气通於肝。婦人憂思傷脾﹐又加鬱怒傷肝﹐於是肝經之郁火內熾﹐下克脾土﹐脾土不能運化﹐致濕熱之气蘊於帶脈之間﹔而肝不藏血﹐亦滲於帶脈之內﹐皆由脾气受傷﹐運化無力﹐濕熱之气﹐隨气下陷﹐同血俱下﹐所以似血非血之形象﹐現於其色也。其實血與濕不能兩分﹐世人以赤帶屬之心火誤矣治法須淸肝火而扶脾气﹐則庶幾可愈。方用淸肝止淋湯。

白芍﹝一兩﹐醋炒﹞當歸﹝一兩﹐酒洗﹞生地﹝五錢﹐酒炒﹞阿膠﹝三錢﹐白面炒﹞粉丹皮﹝三錢﹞黃柏﹝二錢﹞牛膝﹝二錢﹞香附﹝一錢﹐酒炒﹞紅棗﹝十个﹞小黑豆﹝一兩﹞水煎服。一劑少止﹐二劑又少止﹐四劑全愈﹐十劑不再發。此方但主補肝之血﹐全不利脾之濕者以赤帶之爲病﹐火重而濕輕也。夫火之所以旺者﹐由於血之衰﹐補血卽足以制火。且水與血合而成赤帶之癥﹐竟不能辧其是濕非濕﹐則濕亦盡化而爲血矣﹐所以治血則濕亦除﹐又何必利濕之多事哉﹗此方之妙﹐妙在純於治血﹐少加淸火之味﹐故奏功獨奇。倘一利其濕﹐反引火下行﹐轉難遽效矣。或問曰「先生前言助其脾土之气﹐今但補其肝木之血何也﹖」不知用芍藥以平肝﹐則肝气得舒﹐肝气舒自不克土﹐脾不受克﹐則脾土自旺﹐是平肝正所以扶脾耳﹐又何必加人參﹑白術之品﹐以致累事哉﹗

眉批﹕不用參﹑術﹑芩極妙﹐此癥若誤認爲血漏﹐鞏其久則成崩﹐用參﹑術﹑芩等藥治之多不見效﹐赤帶反甚。若年逾四九﹐癸水將止﹐或頻頻見血﹐此崩癥也﹐宜分別治之。五帶癥﹐古方極多﹐然有應有不應者﹐總屬未得病原。此書揭露病原﹐故用無不效。

歌括﹕帶下色紅因气陷﹐似血非血淋不斷。肝經郁火克脾土﹐濕熱蘊於帶脈間。

淸肝止淋用歸芍﹐生地丹皮炒阿膠。黃柏牛膝小黑豆﹐酒炒香附加紅棗。

女科上卷血崩

血崩昏暗﹝六﹞

婦人有一時血崩﹐兩目黑暗﹐昏暈在地﹐不省人事者人莫不謂火盛動血也。然此火非實火﹐乃虛火耳。世人一見血崩﹐往往用止澀之品﹐𨿽亦能取效於一時﹐但不用補陰之藥﹐則虛火易於衝擊﹐恐隨止隨發﹐以致經年累月不能全愈者有之。是止崩之藥﹐不可獨用﹐必須於補陰之中行止崩之法。方用固本止崩湯。

大熟地﹝一兩﹐九蒸﹞白術﹝一兩﹐土炒焦﹞黃﹝三錢﹐生用﹞當歸﹝五錢﹐酒洗﹞黑姜﹝二錢﹞人參﹝三錢﹞水煎服。一劑崩止﹐十劑不再發。倘畏藥味之重而減半﹐則力薄而不能止。方妙在全不去止血而惟補血﹐又不止補血而更補气﹐非惟補气而更補火。蓋血崩而至於黑暗昏暈﹐則血已盡去﹐僅存一綫之气﹐以爲護持﹐若不急補其气以生血﹐而先補其血而遺气﹐則有形之血﹐恐不能遽生﹐而無形之气﹐必且至盡散﹐此所以不先補血而先補气

也。然單補气則血又不易生﹐單補血而不補火則血又必凝滯﹐而不能隨气而速生。況黑姜引血歸經﹐是補中又有收斂之妙﹐所以同補气補血之藥並用之耳。

眉批﹕若血崩數日﹐血下數斗﹐六脈俱無﹐鼻中微微有息﹐不可遽服此方﹐恐气將脫不能受峻補也。有力者用遼人參去蘆三錢煎成﹐衝貫眾炭末一錢服之﹐待气息微旺然後服此方﹐仍加貫眾炭末一錢﹐無不見效﹔無力者用無灰黃酒衝貫眾炭末三錢服之﹐待其气接神淸始可服此方。人參以黨參代之﹐臨服亦加貫眾炭末一錢衝入。

歌括﹕婦人血崩一時臨﹐不省人事甚昏沈。只因虛火盛動血﹐止崩切勿忘滋陰。

固本止崩宜補陰﹐熟地白芍當歸參。黃黑姜同煎服﹐不用止澀功亦深。

女科上卷血崩

年老血崩﹝七﹞

婦人有年老血崩者﹐其癥亦與前血崩昏暗者同﹐人以爲老婦之虛耳﹐誰知是不愼房幃之故乎﹗方用加減當歸補血湯。

當歸﹝一兩﹐酒洗﹞黃﹝一兩﹐生用﹞三七根末﹝三錢﹞桑葉﹝十四片﹞水煎服。二劑而血少止﹐四劑不再發。然必須斷欲始除根﹐若再犯色欲未有不重病者也。夫補血湯乃气血兩補之神劑﹐三七根乃止血之聖藥﹐加入桑葉者﹐所以滋腎之陰﹐又有收斂之妙耳。但老婦陰精旣虧﹐用此方以止其臨時之漏﹐實有奇功﹐而不可責其永遠之績者﹐以補精之味尙少也。服此四劑後﹐再增入﹕白術﹝五錢﹞熟地﹝一兩﹞山藥﹝四錢﹞麥冬﹝三錢﹞北五味﹝一錢﹞服百劑﹐則崩漏之根可盡除矣。

眉批﹕亦有孀婦年老血崩者﹐必系气沖血室﹐原方加杭芍炭三錢﹐貫眾炭三錢﹐極效。

歌括﹕老婦血崩證同前﹐房幃不愼使之然。必須斷欲始除根﹐再起色欲證難痊。

加減當歸補血湯﹐歸三七葉兒桑。四劑再入麥熟地﹐白術山藥五味嘗。

女科上卷血崩

少婦血崩﹝八﹞

有少婦甫娠三月﹐卽便血崩﹐再胎亦隨墮﹐人以爲挫閃受傷而致﹐誰知是行房不愼之過哉﹗治法自當以補气爲主﹐而少佐以補血之品﹐斯爲得之。方用固气湯。

人參﹝一兩﹞白術﹝五錢﹐土炒﹞大熟地﹝五錢﹐九蒸﹞當歸﹝三錢﹐酒洗﹞白茯苓﹝二錢﹞甘艸﹝一錢﹞杜仲﹝三錢﹐炒黑﹞山萸肉﹝二錢﹐蒸﹞遠志﹝一錢﹐去心﹞五味子﹝十粒﹐炒﹞水煎服﹐一劑而血止﹐連服十劑全愈。此方固气而兼補血。已去之血﹐可以速生﹐將脫之血﹐可以盡攝。凡气虛而崩漏者﹐此方最可通治﹐非僅治小產之崩。其最妙者﹐不去止血﹐而止血之味﹐含於補气之中也。

眉批﹕妊娠宜避房事﹐不避者縱幸不至崩往往墮胎﹐卽不墮胎生子亦難養﹐愼之﹗戒之﹗

歌括﹕妊娠三月發血崩﹐多因行房不愼重。投方宜用固气湯﹐止血寓於補气中。

固气湯中參術苓﹐熟地當歸炒杜仲。甘艸遠志五味子﹐再加萸肉可止崩。

女科上卷血崩

交感血出﹝九﹞

婦人有一交合則流血不止﹐𨿽不至於血崩之甚﹐而終年累月不得愈﹐未免血气兩傷﹐久則恐有血枯經閉之憂。此等之病﹐成於經水正來之時交合﹐精衝血管也。夫精衝血管﹐不過一時之傷﹐精出宜愈﹐何以久而流紅﹖不知血管最嬌嫩﹐斷不可以精傷。凡婦人受孕﹐必於血管已淨之時﹐方保無虞。倘經水正旺﹐彼欲湧出而精射之﹐則欲出之血反退而縮入﹐旣不能受精而成胎﹐勢必至集精而化血。交感之際﹐淫气觸動其舊日之精﹐則兩相感召﹐舊精欲出﹐而血亦隨之而出。治法須通其胞胎之气﹐引舊日之集精外出﹐而益之以補气補精之藥﹐則血管之傷﹐可以補完矣。方用引精止血湯。

人參﹝五錢﹞白術﹝一兩﹐土炒﹞茯苓﹝三錢﹐去皮﹞熟地﹝一兩﹐九蒸﹞山萸肉﹝五錢﹐蒸﹞黑姜﹝一錢﹞黃柏﹝五分﹞芥穗﹝三錢﹞車前子﹝三錢﹐酒炒﹞水煎。連服四劑愈﹐十劑不再發。此方用參術以補气﹐用地萸以補精﹐精气旣旺﹐則血管流通﹔加入茯苓﹑車前以利水與竅﹐水利則血管亦利﹔又加黃柏爲引﹐直入血管之中﹐而引夙精出於血管之外﹔芥穗引敗血出於血管之內﹔黑姜以止血管之口。一方之中﹐實有調停曲屈之妙﹐故能祛舊病而除陳。然必須愼房幃三月﹐破者始不至重傷﹐而補者始不至重損﹐否則不過取目前之效耳。其愼之哉﹗宜寡欲。

眉批﹕欲種子者﹐必將落紅後﹐卽三十時辰﹐兩日半也。經來之時﹐數足三十時辰﹐便可入房。一日男﹐二日女﹐三日男﹐四日女﹐五日男﹐六日女﹐過七日卽不能受孕矣。

歌括﹕婦人交合宮血流﹐恐有血枯精閉憂。治法須通胞胎气﹐補精益气病可瘳。

引精止血熟地黃﹐參術茯苓萸肉姜。黃柏荊芥車前子﹐服藥還須愼幃房。

女科上卷血崩

鬱結血崩﹝十﹞

婦人有懷抱甚郁﹐口漧舌渴﹐嘔吐吞酸﹐而血下崩者﹐人皆以火治之﹐時而效﹐時而不效﹐其故何也﹖是不識爲肝气之鬱結也。夫肝主藏血﹐气結而血亦結﹐何以反至崩漏﹖蓋肝之性急﹐气結則其急更甚﹐更急則血不能藏﹐故崩不免也。治法宜以開郁爲主﹐若徒開其郁﹐而不知平肝﹐則肝气大開﹐肝火更熾﹐而血亦不能止矣。方用平肝開郁止血湯。

白芍﹝一兩﹐醋炒﹞白術﹝一兩﹐土炒﹞當歸﹝一兩﹐酒洗﹞丹皮﹝三錢﹞三七根﹝三錢﹐研末﹞生地﹝三錢﹐酒炒﹞甘艸﹝二錢﹞黑芥穗﹝二錢﹞柴胡﹝一錢﹞水煎服。一劑嘔吐止﹐二劑漧渴除﹐四劑血崩愈。方中妙在白芍之平肝﹐柴胡之開郁﹐白術利腰臍﹐則血無積住之虞。荊芥通經絡﹐則血有歸還之樂。丹皮又淸骨髓之熱。生地復淸臟腑之炎。當歸﹑三七於補血之中﹐以行止血之法﹐自然鬱結散而血崩止矣。

眉批﹕此方入貫仲炭三錢更妙。

歌括﹕鬱結血崩病在肝﹐舌漧口渴嘔吞酸。治宜平肝兼開郁﹐對癥投藥病可安。

平肝開郁止血湯﹐歸芍術丹生地黃。三七柴艸黑芥穗﹐加貫仲炭效更彰。

女科上卷血崩

閃跌血崩﹝十一﹞

婦人有升髙墜落﹐或閃挫受傷﹐以致惡血下流﹐有如血崩之狀者﹐若以崩治﹐非徒無益而又害之也。蓋此癥之狀﹐必手按之而疼痛﹐久之則面色萎黃﹐形容枯槁﹐乃是瘀血作祟﹐並非血崩可比。倘不知解瘀而用補澀﹐則瘀血內攻﹐疼無止時﹐反致新血不得生﹐舊血無由化﹐死不能悟﹐豈不可傷哉﹗治法須行血以去瘀﹐活血以止疼﹐則血自止而愈矣。方用逐瘀止血湯。

生地﹝一兩﹐酒炒﹞大黃﹝三錢﹞赤芍﹝三錢﹞丹皮﹝一錢﹞當歸尾﹝五錢﹞枳殼﹝五錢﹐炒﹞龜版﹝三錢﹐醋炙﹞桃仁﹝十粒﹐泡炒﹐研﹞水煎服。一劑疼輕﹐二劑疼止﹐三劑血亦全止﹐不必再服矣。此方之妙﹐妙於活血之中﹐佐以下滯之品﹐故逐瘀如掃﹐而止血如神。或疑跌閃升墜﹐是由外而傷內﹐𨿽不比內傷之重﹐而旣已血崩﹐則內之所傷﹐亦不爲輕﹐何以只治其瘀而罔顧气也﹖殊不知跌閃升墜﹐非由內傷以及外傷者可比。蓋本實不撥﹐去其標病可耳﹐故曰急則治其標。

眉批﹕凡跌打損傷致唾血﹑嘔血皆宜如此治法。若血聚胃中﹐宜加川濃朴一錢半﹐薑汁炒。

歌括﹕墜落閃挫致血崩﹐面萎形枯按之痛。瘀血作祟是病因﹐活血化瘀新血生。

逐瘀止血用生地﹐大黃赤芍粉丹皮。歸尾枳殼炙龜版﹐泡炒桃仁用十粒。

女科上卷血崩

血海太熱血崩﹝十二﹞

婦人有每行人道﹐經水卽來﹐一如血崩﹐人以爲胞胎有傷﹐觸之以動其血也﹐誰知是子宮血海因太熱而不固乎﹗夫子宮卽在胞胎之下﹐而血海又在胞胎之上。血海者﹐衝脈也。衝脈太寒而血卽虧﹐衝脈太熱而血卽沸﹐血崩之爲病﹐正衝脈之太熱也。然旣由衝脈之熱﹐則應常崩而無有止時﹐何以行人道而始來﹐果與肝木無恙耶﹖夫脾健則能攝血﹐肝平則能藏血。人未入房之時﹐君相二火﹐寂然不動﹐𨿽衝脈獨熱﹐而血亦不至外馳。及有人道之感﹐則子宮大開﹐吾相火動﹐以熱招熱﹐同气相求﹐翕然齊動﹐以鼓其精房﹐血海泛濫﹐有不能止遏之勢﹐肝欲藏之而不能﹐脾欲攝之而不得﹐故經水隨交感而至﹐若有聲應之捷﹐是惟火之爲病也。治法必須滋陰降火﹐以淸血海而和子宮﹐則終身之病﹐可半載而除矣。然必絕欲三月而後可。方用淸海丸。

大熟地﹝一斤﹐九蒸﹞山萸﹝十兩﹐蒸﹞山藥﹝十兩﹐炒﹞丹皮﹝十兩﹞北五味﹝二兩﹐炒﹞麥冬肉﹝十兩﹞白術﹝一斤﹐土炒﹞白芍﹝一斤﹐酒炒﹞龍骨﹝二兩﹞地骨皮﹝十兩﹞榦桑葉﹝一斤﹞元參﹝一斤﹞沙參﹝十兩﹞石斛﹝十兩﹞上十四味﹐各爲細末﹐合一處﹐煉蜜丸桐子大﹐早晚每服五錢﹐白滚水送下﹐半載全愈。此方補陰而無浮動之慮﹐縮血而無寒涼之苦﹐日計不足﹐月計有餘﹐潛移默奪﹐子宮淸涼﹐而血海自固。倘不揣其本而齊其末﹐徒以發灰﹑白礬﹑黃連炭﹑五倍子等藥末﹐以外治其幽隱之處﹐則恐愈澀而愈流﹐終必至於敗亡也。可不愼與﹗

眉批﹕凡血崩癥﹐最宜絕欲避房﹐無柰少年人彼此貪欲﹐故服藥往往不效。若三月後崩止病愈﹐而房事仍無節制﹐病必復作﹐久則成勞。愼之﹗

歌括﹕血海大熱致血崩﹐君相二火翕然動。肝不能藏脾難攝﹐滋陰降火法最靈。

麥味熟地淸海丸﹐山萸山藥術芍丹。龍骨地骨榦桑葉﹐元參沙參石斛團。

女科上卷鬼胎

婦人鬼胎﹝十三﹞

婦人有腹似懷妊﹐終年不產﹐甚至二﹑三年不生者﹐此鬼胎也。其人必面色黃瘦﹐肌腹消削﹐腹大如斗﹐揆所由來﹐必素與鬼交﹐或入神廟而興雲雨之思﹐或遊山林而起交感之念﹐皆能召祟成胎。幸其人不至淫蕩﹐見祟而有驚惶遇合而生愧惡﹐則鬼祟不能久戀﹐一交媾卽遠去。然淫妖之气已結於腹﹐遂成鬼胎。其先尙未覺﹐迨後漸漸腹大﹐經水不行﹐內外相危﹐一如懷妊之狀﹐有似血臌之形﹐其實是鬼胎而非臌也。治法必須以逐穢爲主﹐然人至懷胎數年不產﹐卽非鬼胎﹐亦必气血衰微﹐況此非眞妊﹐則邪气必旺﹐正不敵邪﹐其虛弱之狀﹐必有可掬﹐烏有純用迅利之藥以祛蕩乎﹖必於補中逐之爲的也。方用蕩鬼湯。

人參﹝一兩﹞當歸﹝一兩﹞大黃﹝一兩﹞雷丸﹝三錢﹞川牛膝﹝三錢﹞紅花﹝三錢﹞丹皮﹝三錢﹞枳殼﹝一錢﹞濃朴﹝一錢﹞小桃仁﹝三十粒﹞水煎服。一劑腹必大鳴﹐可瀉惡物半桶而愈矣﹐斷不可復用三劑也。蓋𨿽補中用逐﹐未免迅利﹐多用恐傷損元气。此方用雷丸以祛穢﹐又得大黃之掃除﹐且佐以濃朴﹑紅花﹑桃仁等味﹐皆善行善攻之品﹐何邪之尙能畱腹中而不盡逐下也哉﹖尢妙在用參﹑歸以補气血﹐則邪去而正不傷。若單用雷丸﹑大黃以迅下之﹐必有气脫血崩之患矣。倘或知是鬼胎。如室女﹑寡婦輩﹐邪气𨿽盛而眞气未漓﹐可用歧天師新傳紅花霹靂散。紅花﹝半斤﹞大黃﹝五兩﹞雷丸﹝三兩﹞水煎服﹐亦能下胎。然未免太過於迅利﹐過傷气血﹐不若蕩鬼湯之有益無損爲愈也﹐在人臨癥時斟酌而善用之耳。

眉批﹕鬼祟之事﹐儒者弗道﹐然城市鄕莊往往有是癥﹐不可不察﹐甚勿以此言爲荒唐也。

歌括﹕婦人有腹似懷妊﹐鬼祟戀情暗雨雲。淫妖气結成鬼孕﹐面黃肌瘦气血損。

蕩鬼湯中用人參﹐當歸牛膝小桃仁。雷丸枳殼粉丹皮﹐濃朴紅花與川軍。

紅花霹靂效如神﹐三兩雷丸五兩軍﹐此乃天師眞妙法﹐煎服鬼胎立離身。

女科上卷鬼胎

室女鬼胎﹝十四﹞

女子有在家未嫁﹐月經忽斷﹐腹大如妊﹐面色乍赤乍白﹐六脈乍大乍小﹐人以爲血結經閉也﹐誰知是靈鬼憑身乎﹗夫人之身正﹐則諸邪不敢來侵﹔其身不正﹐則諸邪自來犯﹐或精神恍惚而夢裏求親﹐或眼目昏花而對面相狎﹐或假托親屬而暗處貪歡﹐或明言仙人而靜地取樂。其始則驚詫爲奇遇而不肯告人﹐其後則報郝爲淫褻而不敢告人。日久年深﹐腹大如斗﹐有如懷妊之狀﹐一身之精血僅足以供腹中之邪﹐則邪日旺而正日衰﹐勢必至經閉而血枯﹐後𨿽欲導其經而邪據其腹則經亦難通﹐欲生其血而邪食其精﹐則血實難長。醫以爲胎而實非眞胎﹐又以爲瘕而亦非瘕病﹐往往因循等待﹐非因羞憤而亡其生﹐則成勞瘵而終不起﹐至死不悟﹐不重可悲哉﹗治法似宜補正以祛邪﹐然邪不先去﹐補正亦無益也。必須先祛邪而後補正﹐斯爲得之。方用蕩邪散。

雷丸﹝六錢﹞桃仁﹝六十粒﹞當歸﹝一兩﹞丹皮﹝一兩﹞甘艸﹝四錢﹞水煎服。一劑必下惡物半桶﹐再服調正湯治之。白術﹝五錢﹞蒼術﹝五錢﹞茯苓﹝三錢﹞陳皮﹝一錢﹞貝母﹝一錢﹞薏米﹝五錢﹞水煎服。連服四劑則脾胃之气轉而經水漸行矣。前方蕩邪後方補正﹐實有次第。或疑身懷鬼胎﹐必大傷其血﹐所以經閉。今旣墜其鬼胎矣﹐自當大補其血。乃不補血而反補胃气何故﹖蓋鬼胎中人﹐其正太虛﹐可知气虛則血必不能產生。欲補血﹐必先補气﹐是補气而血自然生也。用二術以補胃陽﹐陽气旺則陰气難犯﹐尢善後之妙法也。倘重用補陰之品﹐則以陰招陽﹐吾恐鬼胎𨿽下而鬼气未必不再侵﹐故必以補陽爲上策﹐而血自隨气而生也。

眉批﹕此方陰騭大矣﹗見有因此病羞憤而蹈於非命﹐勞瘵而喪於少年﹐深爲可憫。若服此方不應﹐宜服桂香平胃散﹐無不見效﹐愈後宜調養气血﹐節飲食。肉桂﹝去粗皮一錢﹞麝香﹝一錢﹞以上二味﹐共研細末﹐開水爲丸﹐如桐子大﹐空心開水下﹐服後半日時﹐煎平胃散一劑服之。蒼術﹝米泔炒﹐三錢﹞濃朴﹝二錢﹐薑汁炒﹞廣皮﹝一錢﹞枳實﹝二錢﹐土炒﹞全當歸﹝三錢﹐酒洗﹞川芎﹝一錢﹐酒洗﹞服後必下惡物﹐若不見下惡物﹐次日再服平胃散﹐不用桂﹑香。

歌括﹕室女未嫁腹如妊﹐誤認胎瘕俱非眞。實未與人偕雲雨﹐淫邪鬼祟暗戲人。

治法宜用蕩邪散﹐桃仁當歸與雷丸。丹皮甘艸水煎服﹐祛邪補正病自痊。

鬼胎落後血分傷﹐宜投白術調正湯。茯苓陳皮薏貝母﹐連服气旺血亦旺。

女科上卷調經

經水先期﹝十五﹞

婦人有先期經來者﹐其經甚多﹐人以爲血熱之極也﹐誰知是腎中水火太旺乎﹗夫火太旺則血熱﹐水太旺則血多﹐此有餘之病﹐非不足之癥也﹐似宜不藥有喜。但過於有餘﹐則子宮太熱﹐亦難受孕﹐更恐有鑠幹男精之慮﹐過者損之﹐謂非旣濟之道乎﹗然而火不可任其有餘﹐而水斷不可使之不足。治之法但少淸其熱﹐不必泄其水也。方用淸經散。

丹皮﹝三錢﹞地骨皮﹝四錢﹞白芍﹝三錢﹐酒炒﹞大熟地﹝三錢﹐九蒸﹞靑蒿﹝二錢﹞白茯苓﹝一錢﹞黃柏﹝五分﹐鹽水浸炒﹞水煎服。二劑而火自平。此方𨿽是淸火之品﹐然仍是滋水之味﹐火泄而水不與俱泄﹐損而益也。

又有先期經來只一﹑二點者﹐人以爲血熱之極也﹐誰知腎中火旺而陰水虧乎﹗夫同是先期之來﹐何以分虛實之異﹖蓋婦人之經最難調﹐苟不分別細微﹐用藥鮮克有效。先期者火气之衝﹐多寡者水气之驗﹐故先期而來多者﹐火熱而水有餘也﹔先期而來少者﹐火熱而水不足也。倘一見先期之來﹐俱以爲有餘之熱﹐但泄火而不補水﹐或水火兩泄之﹐有不更增其病者乎﹗治之法不必泄火﹐只專補水﹐水旣足而火自消矣﹐亦旣濟之道也。方用兩地湯。

大生地﹝一兩﹐酒炒﹞元參﹝一兩﹞白芍藥﹝五錢﹐酒炒﹞麥冬肉﹝五錢﹞地骨皮﹝三錢﹞阿膠﹝三錢﹞水煎服。四劑而經調矣。此方之用地骨﹑生地﹐能淸骨中之熱。骨中之熱﹐由於腎經之熱﹐淸其骨髓﹐則腎气自淸﹐而又不損傷胃气﹐此治之巧也。況所用諸藥﹐又純是補水之味﹐水盛而火自平理也。此條與上條參觀﹐斷無誤治先期之病矣。

眉批﹕婦科調經尢難﹐蓋經調則無病﹐不調則百病叢生。治法宜詳察其病源﹐細審其所以不調之故﹐然後用藥﹐始能見效。此書𨿽有先期﹑後期﹑先後無定期之分﹐然須與種子﹑帶下門參看﹐臨癥時自有進見。

歌括﹕經水先期量甚多﹐腎中太旺水與火。有餘之水勿藥喜﹐有餘之火淸其熱。

淸經散用大熟地﹐白芍茯苓地骨皮。靑蒿丹皮炒鹽柏﹐滋水泄火損而益。

經水先期量甚少﹐腎中水虧火來灼。治法當宜專補水﹐腎水充足火自消。

兩地湯中用生地﹐玄參麥冬地骨皮。阿膠白芍用酒炒﹐補水泄火服之宜。

女科上卷調經

經水後期﹝十六﹞

婦人有經水後期而來多者﹐人以爲血虛之病也﹐誰知非血虛乎﹗蓋後期之多少﹐實有不同﹐不可執一而論。蓋後期而來少﹐血寒而不足﹔後期而來多﹐血寒而有餘。夫經本於腎﹐而其流五臟六腑之血皆歸之﹐故經來而諸經之血盡來附益﹐以經水行而門啟不遑迅闔﹐諸經之血乘其隙而皆出也﹐但血旣出矣﹐則成不足。治法宜於補中溫散之﹐不得曰後期者俱不足也。方用溫經攝血湯。

大熟地﹝一兩﹐九蒸﹞白芍﹝一兩﹐酒炒﹞川芎﹝五錢﹐酒洗﹞白術﹝五錢﹐土炒﹞胡﹝五分﹞五味子﹝三分﹞續斷﹝一錢﹞肉桂﹝五分﹐去粗﹐研﹞水煎服。三劑而經調矣。此方大補肝﹑腎﹑脾之精與血﹐加肉桂以祛其寒﹐柴胡以解其郁﹐是補中有散﹐而散不耗气﹔補中有泄﹐而泄不損陰﹐所以補之有益﹐而溫之收功﹐此調經之妙藥也﹐而攝血之仙丹也。凡經來後期者﹐俱可用。倘元气不足﹐加人參一﹑二錢亦可。

歌括﹕經水後期因血寒﹐經量多少應分辧。少屬不足多有餘﹐治宜補中合溫散。

溫經攝血用肉桂﹐白術川芎與五味。柴胡續斷熟地黃﹐加參可補元气虧。

女科上卷調經

經水先後無定期﹝十七﹞

婦人有經來斷續﹐或前或後無定期﹐人以爲气血之虛也﹐誰知是肝气之鬱結乎﹗夫經水出諸腎﹐而肝爲腎之子﹐肝郁則腎亦郁矣﹔腎郁而气必不宣﹐前後之或斷或續﹐正腎之或通或閉耳﹔或曰肝气郁而腎气不應﹐未必至於如此。殊不知子母關切﹐子病而母必有顧復之情﹐肝郁而腎不無繾綣之誼﹐肝气之或開或閉﹐卽腎气之或去或畱﹐相因而致﹐又何疑焉。治法宜舒肝之郁﹐卽開腎之郁也﹐肝腎之郁旣開。而經水自有一定之期矣。方用定經湯。

菟絲子﹝一兩﹐酒炒﹞白芍﹝一兩﹐酒炒﹞當歸﹝一兩﹐酒洗﹞大熟地﹝五錢﹐九蒸﹞山藥﹝五錢﹐炒﹞白茯苓﹝三錢﹞芥穗柴胡﹝五分﹞水煎服。二劑而經水淨﹐四劑而經期定矣。此方舒肝腎之气﹐非通經之藥也﹔補肝腎之精﹐非利水之品也﹐肝腎之气舒而精通﹐肝腎之精旺而水利﹐不治之治﹐正妙於治也。

眉批﹕以上調經三條辧論明晰﹐立方微妙﹐但恐臨時或有外感﹑內傷不能見效﹕有外感者宜加蘇葉一錢﹐有內傷者宜加神曲二錢﹝炒﹞﹐有因肉食積滯者再加東山楂肉二錢﹝炒﹞﹐臨癥須酌用之。若肝气郁抑又當以逍遙散爲主﹐有熱加梔炭﹑丹皮卽加味逍遙散。

歌括﹕經水先後無定期﹐肝經鬱結莫狐疑。治法宜舒肝之气﹐子開其母亦隨之。

定經湯中用菟絲﹐白芍當歸與熟地。茯苓山藥柴荊芥﹐數服經自不衍期。

女科上卷調經

經水數月一行﹝十八﹞

婦人有數月一行經者﹐每以爲常﹐亦無或先或後之異﹐亦無或多或少之殊﹐人莫不以爲異﹐而不知非異也。蓋無病之人﹐气血兩不虧損耳。然嗜欲損夭之人﹐亦復甚多﹐又不可不立一療救之方以輔之﹐方名助仙丹。

白茯苓﹝五錢﹞陳皮﹝五錢﹞白術﹝三錢﹐土炒﹞白芍﹝三錢﹐酒炒﹞山藥﹝三錢﹐炒﹞菟絲子﹝二錢﹐酒炒﹞杜仲﹝一錢﹐炒黑﹞甘艸﹝一錢﹞河水煎服。四劑而仍如其舊﹐不可再服也。此方平補之中﹐實有妙理。健脾益腎而不滯﹐解郁淸痰而不泄﹐不損天然之气血﹐便是調經之大法﹐何得用他藥以冀通經哉﹗

眉批﹕曾見婦人一年一行經﹐身健無恙﹐妊娠後反月月行經﹐或至五月至七月經止不等﹐言男皆成人﹐咸以爲異﹐或亦仙骨之所致乎﹖抑造化令人不測也。

歌括﹕經水數月一行焉﹐此是婦人骨自仙。𨿽然天生仙骨者﹐豈無嗜欲損天然。

助仙丹中茯陳煎﹐白芍白術菟絲聯。山藥杜仲與甘艸﹐河水煎服四劑痊。

女科上卷調經

年老經水復行﹝十九﹞

婦人有年五十外或六﹑七十歲忽然行經者﹐或下紫血塊﹑或如紅血淋﹐人或謂老婦行經﹐是還少之象﹐誰知是血崩之漸乎﹗夫婦人至七七之外﹐天癸已竭﹐又不服濟陰補陽之藥﹐如何能精滿化經﹐一如少婦。然經不宜行而行者﹐乃肝不藏脾不統之故也﹐非精過泄而動命門之火﹐卽气郁甚而發龍雷之炎﹐二火交發﹐而血乃奔矣﹐有似行經而實非經也。此等之癥﹐非大補肝脾之气與血﹐而血安能驟止。方用安老湯

人參﹝一兩﹞黃芪﹝一兩﹐生用﹞大熟地﹝一兩﹐九蒸﹞白術﹝五錢﹐土炒﹞當歸﹝五錢﹐酒洗﹞山萸﹝五錢﹐蒸﹞阿膠﹝一錢﹐蛤粉炒﹞黑芥穗﹝一錢﹞甘艸﹝一錢﹞香附﹝五分﹐酒炒﹞木耳炭﹝一錢﹞水煎服。一劑減﹐二劑尢減﹐四劑全減﹐十劑愈。此方補益肝脾之气﹐气足自能生血而攝血。尢妙大補腎水﹐水足而肝气自舒﹐肝舒而脾自得養﹐肝藏之而脾統之﹐又安有泄漏者﹐又何慮其血崩哉﹗

眉批﹕加貫仲炭一錢﹐研細末﹐以藥衝服尢妙。

歌括﹕年老經行乃爲崩﹐肝脾藏攝力不勝。治宜大補肝脾气﹐气足攝血崩漏停。

安老湯中參芪增﹐熟地術歸山藥朋。阿荊甘附木耳炭﹐舒肝養脾效更宏。

女科上卷調經

經水忽來忽斷時疼時止﹝二十﹞

婦人有經水忽來忽斷﹐時疼時止﹐寒熱往來者﹐人以爲血之凝也﹐誰知是肝气不舒乎﹗夫肝屬木而藏血﹐最惡風寒。婦人當行經之際﹐腠理大開﹐適逢風之吹寒之襲﹐則肝气爲之閉塞﹐而經水之道路亦隨之而俱閉﹐由是腠理經絡﹐各皆不宣﹐而寒熱之作﹐由是而起。其气行於陽分則生熱﹐其气行於陰分則生寒﹐然此猶感之輕者也。倘外感之風寒更甚﹐則內應之熱气益深﹐往往有熱入血室﹐而變爲如狂之癥。若但往來寒熱﹐是風寒未甚而熱未深耳。治法宜補肝中之血﹐通其郁而散其風﹐則病隨手而效﹐所謂治風先治血﹐血和風自滅﹐此其一也。方用加味四物湯。

大熟地﹝一兩﹐九蒸﹞白芍﹝五錢﹐酒炒﹞當歸﹝五錢﹐酒洗﹞川芎﹝三錢﹐酒洗﹞白術﹝五錢﹐土炒﹞粉丹皮﹝三錢﹞元胡﹝一錢﹐酒炒﹞甘艸﹝一錢﹞柴胡﹝一錢﹞水煎服。此方用四物以滋脾胃之陰血﹔用柴胡﹑白芍﹑丹皮以宣肝經之風郁﹔用甘艸﹑白術﹑元胡以利腰臍而和腹疼﹐入於表裏之間﹐通乎經絡之內﹐用之得宜﹐自奏功如響也。

眉批﹕加荊芥穗﹝炒黑﹞一錢尢妙。

歌括﹕經水忽來忽斷焉﹐痛疼發作亦如然。經行適逢風寒襲﹐補肝生血風自蠲。

加味四物地芍先﹐當歸川芎和牡丹。白術二胡並甘艸﹐用之得當效可觀。

女科上卷調經

經水未來腹先疼痛﹝二十一﹞

婦人有經前腹疼數日﹐而後經水行者﹐其經來多是紫黑塊﹐人以爲寒極而然也﹐誰知是熱極而火不化乎﹗夫肝屬木﹐其中有火﹐舒則通暢﹐郁則不揚﹐經欲行而肝不應﹐則抑拂其气而疼生。然經滿則不能內藏﹐而肝中之郁火焚燒﹐內逼經出﹐則其火亦因之而怒泄。其紫黑者﹐水火兩戰之象也﹔其成塊者﹐火煎成形之狀也。經失其爲經者﹐正郁火內奪其權耳。治法似宜大泄肝中之火﹐然泄肝之火﹐而不解肝之郁﹐則熱之標可去﹐而熱之本未除也﹐其何能益﹗方用宣郁通經湯。

白芍﹝五錢﹐酒炒﹞當歸﹝五錢﹐酒洗﹞丹皮﹝五錢﹞山梔子﹝三錢﹐炒﹞白芥子﹝二錢﹐炒研﹞柴胡﹝一錢﹞香附﹝一錢﹐酒炒﹞川郁金﹝一錢﹐醋炒﹞黃芩﹝一錢﹐酒炒﹞生甘艸﹝一錢﹞水煎。連服四劑﹐下月斷不先腹疼而後行經矣。此方補肝之血﹐而解肝之郁﹐利肝之气﹐而降肝之火﹐所以奏

功之速。

歌括﹕經水未來腹先痛﹐熱極不化郁火攻。紫黑成塊因怒泄﹐宣郁降火有奇功。

通經芍歸丹梔充﹐白芥柴胡香附雄。郁金黃芩生甘艸﹐連服四劑經自通。

女科上卷調經

行經後少腹疼痛﹝二十二﹞

婦人有少腹疼於行經之後者﹐人以爲气血之虛也﹐誰知是腎气之涸乎﹗夫經水者﹐乃天一之眞水也﹐滿則溢而虛則閉﹐亦其常耳﹐何以虛能作疼哉﹖蓋腎水一虛則水不能生木﹐而肝木必克脾土﹐木土相爭﹐則气必逆﹐故爾作疼。治法必須以舒肝气爲主﹐而益之以補腎之味﹐則水足而肝气益安﹐肝气安而逆气自順﹐又何疼痛之有哉﹗方用調肝湯

山藥﹝五錢﹐炒﹞阿膠﹝三錢﹐白面炒﹞當歸﹝三錢﹐酒洗﹞白芍﹝三錢﹐酒炒﹞山萸肉﹝三錢﹐蒸熟﹞巴戟﹝一錢﹐鹽水浸﹞甘艸﹝一錢﹞水煎服。此方平調肝气﹐旣能轉逆气﹐又善止郁疼。經後之癥﹐以此方調理最佳。不特治經後腹疼之癥也。

眉批﹕經前經後腹痛二方極妙﹐不可加減。若有別癥亦宜此方爲主﹐另加藥味治之。原方不可減去一味。

歌括﹕行經之後少腹痛﹐气血非虛腎水空。無水潤肝木克土﹐相爭气逆痛自生。

調肝山藥炒阿膠﹐當歸山萸與白芍。巴戟甘艸同煎服﹐調平肝气此方妙。

女科上卷調經

經前腹疼吐血﹝二十三﹞

婦人有經未行之前一二日忽然腹疼而吐血﹐人以爲火熱之極也﹐誰知是肝气之逆乎﹗夫肝之性最急﹐宜順而不宜逆﹐順則气安﹐逆則气動﹔血隨气爲行止﹐气安則血安﹐气動則血動﹐亦勿怪其然也。或謂經逆在腎不在肝﹐何以隨血妄行﹐竟至從口上出也﹐是肝不藏血之故乎﹖抑腎不納气而然乎﹖殊不知少陰之火急如奔馬﹐得肝火直衝而上﹐其勢最捷﹐反經而爲血﹐亦至便也﹐正不必肝不藏血﹐始成吐血之癥﹐但此等吐血與各經之吐血有不同者。蓋各經之吐血﹐由內傷而成﹐經逆而吐血﹐乃內溢而激之使然也﹐其癥有絕異﹐而其气逆則一也。治法似宜平肝以順气﹐而不必益精以補腎矣。𨿽然﹐經逆而吐血﹐𨿽不大損夫血﹐而反復顚倒﹐未免太傷腎气﹐必須於補腎之中﹐用順气之法始爲得當。方用順經湯。

當歸﹝五錢﹐酒洗﹞大熟地﹝五錢﹐九蒸﹞白芍﹝二錢﹐酒炒﹞丹皮﹝五錢﹞白茯苓﹝三錢﹞沙參﹝三錢﹞黑芥穗﹝三錢﹞水煎服。一劑而吐血止﹐二劑而經順﹐十劑不再發。此方於補腎調經之中﹐而用引血歸經之品﹐是和血之法﹐實寓順气之法也。肝不逆而腎气自順﹐腎气旣順﹐又何經逆之有哉﹗

眉批﹕婦人年壯吐血往往有之﹐不可作勞癥治。若認爲勞癥﹐必至肝气愈逆﹐非勞反成勞矣。方加茜艸一錢﹐懷牛膝八分尢妙。

歌括﹕經前腹痛吐血漿﹐誤認火熱乃荒唐。肝气不舒經逆上﹐治宜順气補腎良。

順經當歸熟地黃﹐芍丹茯沙芥穗襄。一劑吐止二經順﹐連服十劑永泰康。

女科上卷調經

經水將來臍下先疼痛﹝二十四﹞

婦人有經水將來三五日前而臍下作疼﹐狀如刀刺者﹔或寒熱交作﹐所下如黑豆汁﹐人莫不以爲血熱之極﹐誰知是下焦寒濕相爭之故乎﹗夫寒濕乃邪气也。婦人有衝任之脈﹐居於下焦﹔衝爲血海﹐任主胞胎﹐爲血室﹐均喜正气相通﹐最惡邪气相犯﹔經水由二經而外出﹐而寒濕滿二經而內亂﹐兩相爭而作疼痛﹐邪愈盛而正气日衰。寒气生濁﹐而下如豆汁之黑者﹐見北方寒水之象也。治法利其濕而溫其寒﹐使衝任無邪气之亂﹐臍下自無疼痛之疚矣。方用溫臍化濕湯。

白術﹝一兩﹐土炒﹞白茯苓﹝三錢﹞山藥﹝五錢﹐炒﹞巴戟肉﹝五錢﹐鹽水浸﹞扁豆﹝炒﹑搗﹐三錢﹞白果﹝十枚﹐搗碎﹞建蓮子﹝三十枚﹐不去心﹞水煎服。然必須經未來前十日服之。四劑而邪气去﹐經水調﹐兼可種子。此方君白術以利腰臍之气﹔用巴戟﹑白果以通任脈﹔扁豆﹑山藥﹑蓮子以衛衝脈﹐所以寒濕掃除而經水自調﹐可受妊矣。倘疑腹疼爲熱疾﹐妄用寒涼﹐則衝任虛冷﹐血海變爲冰海﹐血室反成冰室﹐無論難於生育﹐而疼痛之止﹐又安有日哉﹗

眉批﹕衝任之气宜通不宜降﹐故化濕不用蒼術﹑薏仁。余宜類參。

歌括﹕經水來前三五天﹐臍下疼痛若刀穿。經下色如黑豆汁﹐濕寒所致非熱煎。

溫臍化濕宜爲先﹐白術茯苓山藥蓮。巴戟扁豆與白果﹐煎服經來十日前。

女科上卷調經

經水過多﹝二十五﹞

婦人有經水過多﹐行後復行﹐面色萎黃﹐身體倦怠﹐而困乏愈甚者﹐人以爲血熱有餘之故﹐誰知是血虛而不歸經乎﹗夫血旺始經多﹐血虛當經縮。今日血虛而反經多﹐是何言與﹖殊不知血歸於經﹐𨿽旺而經亦不多﹔血不歸經﹐𨿽衰而經亦不少﹐世之人見經水過多﹐謂是血之旺也﹐此治之所以多錯耳。倘經多果是血旺﹐自是健壯之體﹐須當一行卽止﹐精力如常﹐何至一行後而再行﹐而困乏無力耶﹗惟經多是血之虛﹐故再行而不勝其困乏﹐血損精散﹐骨中髓空﹐所以不能色華於面也。治法宜大補血而引之歸經﹐又安有行後復行之病哉﹗方用加減四物湯。

大熟地﹝一兩﹐九蒸﹞白芍﹝三錢﹐酒炒﹞當歸﹝五錢﹐酒洗﹞川芎﹝二錢﹐酒洗﹞白術﹝五錢﹐土炒﹞黑芥穗﹝三錢﹞山萸﹝三錢﹐蒸﹞續斷﹝一錢﹞甘艸﹝一錢﹞水煎服。四劑而血歸經矣。十劑之後﹐加人參三錢﹐再服十劑﹐下月行經﹐適可而止矣。夫四物湯乃補血之神品﹐加白術﹑荊芥﹐補中有利﹔加山萸﹑續斷﹐止中有行﹔加甘艸以調和諸品﹐使之各得其宜﹐所以血足而歸經﹐歸經而血自靜矣。

眉批﹕荊芥穗炭能引血歸經。方妙極不可輕易加減。

歌括﹕經水過多行復行﹐面黃體倦色不榮。病非血熱有餘故﹐血不歸經此病生。

加減四物地芍並﹐歸芎白術與黑荊。山萸續斷生甘艸﹐數服血自歸經程。

女科上卷調經

經前泄水﹝二十六﹞

婦人有經未來之前﹐泄水三日﹐而後行經者﹐人以爲血旺之故﹐誰知是脾气之虛乎﹗夫脾統血﹐脾虛則不能攝血矣﹔且脾屬濕土﹐脾虛則土不實﹐土不實而濕更甚﹐所以經水將動﹐而脾先不固﹔脾經所統之血﹐欲流注於血海﹐而濕气乘之﹐所以先泄水而後行經也。調經之法﹐不在先治其水﹐而在先治其血﹔抑不在先治其血﹐而在先補其气。蓋气旺而血自能生﹐抑气旺而濕自能除﹐且气旺而經自能調矣。方用健固湯。

人參﹝五錢﹞白茯苓﹝三錢﹞白術﹝一兩﹐土炒﹞巴戟﹝五錢﹐鹽水浸﹞薏苡仁﹝三錢﹐炒﹞水煎。連服十劑﹐經前不泄水矣。此方補脾气以固脾血﹐則血攝於气之中﹐脾气日盛﹐自能運化其濕﹐濕旣化爲烏有﹐自然經水調和﹐又何至經前泄水哉﹗

眉批﹕與胖人不孕參看﹐自得立方之妙。

歌括﹕經未來時水先行﹐脾虛濕盛此病成。治法不宜先治水﹐除濕補气法最靈。

健固湯中用人參﹐茯苓白術薏苡仁。巴戟當用鹽水浸﹐脾气日盛濕自運。

女科上卷調經

經前大便下血﹝二十七﹞

婦人有行經之前一日大便先出血者﹐人以爲血崩之癥﹐誰知是經流於大腸乎﹗夫大腸與行經之路﹐各有分別﹐何以能入乎其中﹖不知胞胎之系﹐上通心而下通腎﹐心腎不交﹐則胞胎之血﹐兩無所歸﹐而心腎二經之气﹐不來照攝﹐聽其自便﹐所以血不走小腸而走大腸也。治法若單止大腸之血﹐則愈止而愈多﹔若擊動三焦之气﹐則更拂亂而不可止。蓋經水之妄行﹐原因心腎之不交﹔今不使水火之旣濟﹐而徒治其胞胎﹐則胞胎之气無所歸﹐而血安有歸經之日﹗故必大補其心與腎﹐使心腎之气交﹐而胞胎之气自不散﹐則大腸之血自不妄行﹐而經自順矣。方用順經兩安湯。

當歸﹝五錢﹐酒洗﹞白芍﹝五錢﹐酒炒﹞大熟地﹝五錢﹐九蒸﹞山萸肉﹝二錢﹐蒸﹞人參﹝三錢﹞白術﹝五錢﹐土炒﹞麥冬﹝五錢﹐去心﹞黑芥穗﹝二錢﹞巴戟肉﹝一錢﹐鹽水浸﹞升麻﹝四分﹞水煎服。二劑大腸血止﹐而經從前陰出矣﹐三劑經止﹐而兼可受妊矣。此方乃大補心肝腎三經之藥﹐全不去顧胞胎﹐而胞胎有所歸者﹐以心腎之气交也。蓋心腎虛則其气兩分﹔心腎足則其气兩合﹐心與腎不離﹐而胞胎之气聽命於二經之攝﹐又安有妄動之形哉﹗然則心腎不交﹐補心腎可也﹐又何兼補夫肝木耶﹖不知肝乃腎之子心之母也﹐補肝則肝气往來於心腎之間﹐自然上引心而下入於腎﹐下引腎而上入於心﹐不啻介紹之助也。此使心腎相交之一大法門﹐不特調經而然也﹐學人其深思諸。

眉批﹕若大便下血過多﹐精神短少﹐人愈消瘦﹐必系肝气不舒﹐久郁傷脾﹐脾傷不能統血又當分別治之。方用補血湯﹕嫩黃二兩﹝生熟各半﹞﹐歸身四錢﹝酒洗﹐炒黑﹞﹐杭芍炭二錢﹐焦白術五錢﹝土炒﹞﹐杜仲二錢﹝炒斷絲﹞﹐荊芥炭二錢﹐姜炭二錢﹐引用貫仲炭一錢衝入服之﹐四劑必獲愈﹐愈後減半再服二劑。經入大腸必當行經之際而大便下血也﹐初病血𨿽錯行精神必照常﹐若脾不統血精神卽不能照常矣﹐用者辧之。

歌括﹕大便下血行經前﹐經流大腸使之然。胞胎之系通心腎﹐大補其气經自安。

順經兩安交心腎﹐歸芍熟地與人參。山萸白術麥麻芥﹐加入巴戟可受妊。

女科上卷調經

年未老經水斷﹝二十八﹞

經云「女子七七而天癸絕。」有年未至七七而經水先斷者﹐人以爲血枯經閉也﹐誰知是心肝脾之气郁乎﹗使其血枯﹐安能久延於人世。醫見其經水不行﹐妄謂之血枯耳﹐其實非血之枯﹐乃經之閉也。且經原非血也﹐乃天一之水﹐出自腎中﹐是至陰之精而有至陽之气﹐故其色赤紅似血﹐而實非血﹐所以謂之天癸。世人以經爲血﹐此千古之誤﹐牢不可破﹐倘果是血﹐何不名之曰血水﹐而曰經水乎﹗經水之名者﹐原以水出於腎﹐乃癸幹之化﹐故以名之。無如世人沿襲而不深思其旨﹐皆以血視之。然則經水早斷﹐似乎腎水衰涸。吾以爲心肝脾气之郁者﹐蓋以腎水之生﹐原不由於心肝脾﹐而腎水之化﹐實有關於心肝脾。使水位之下無土气以承之﹐則水濫滅火﹐腎气不能化﹔火位之下無水气以承之﹐則火炎鑠金﹐腎气無所生﹔木位之下無金气以承之﹐則木妄破土﹐腎气無以成。倘心肝脾有一經之郁﹐則其气不能入於腎中﹐腎之气卽郁而不宣矣。況心肝脾俱郁﹐卽腎气眞足而無虧﹐尙有茹而難吐之勢。矧腎气本虛﹐又何能盈滿而化經水外泄耶﹗經曰「亢則害」﹐此之謂也。此經之所以閉塞有似乎血枯﹐而實非血枯耳。治法必須散心肝脾之郁﹐而大補其腎水﹐仍大補其心肝脾之气﹐則精溢而經水自通矣。方用益經湯。

大熟地﹝一兩﹐九蒸﹞白術﹝一兩﹐土炒﹞山藥﹝五錢﹐炒﹞當歸﹝五錢﹐酒洗﹞白芍﹝三錢﹐酒炒﹞生棗仁﹝三錢﹐搗碎﹞丹皮﹝二錢﹞沙參﹝三錢﹞柴胡﹝一錢﹞杜仲﹝一錢﹐炒黑﹞人參﹝二錢﹞水煎。連服八劑而經通矣﹐服三十劑而經不再閉﹐兼可受孕。此方心肝脾腎四經同治藥也。妙在補以通之﹐散以開之﹔倘徒補則郁不開而生火﹐徒散則气益衰而耗精﹔設或用攻堅之劑﹐辛熱之品﹐則非徒無益﹐而又害之矣。

眉批﹕善醫者﹐只用眼前純和之品﹐而大病盡除﹔不善醫者﹐立異矜奇﹐不惟無效﹐反致百病叢生。凡用藥雜亂﹐假金石爲上品者﹐戒之﹗戒之﹗

歌括﹕年未七七經水斷﹐心肝脾气郁不宣。腎气不能化生成﹐大補腎水益精原。

益經熟地沙人參﹐歸芍白術丹棗仁。柴胡山藥杜仲炭﹐同治心肝與脾腎。

女科上卷種子

身瘦不孕﹝二十九﹞

婦人有瘦法身軀﹐久不孕育﹐一交男子﹐卽臥病終朝。人以爲气虛之故﹐誰知是血虛之故乎﹗或謂血藏於肝﹑精涵於腎﹐交感乃泄腎之精﹐與血虛何與﹐殊不知肝气不開﹐則精不能泄﹐腎精旣泄﹐則肝气亦不能舒。以腎爲肝之母﹐母旣泄精﹐不能分潤以養其子﹐則木燥乏水而火且暗動以鑠精﹐則腎愈虛矣。況瘦人多火而又泄其精﹐則水益少而火益熾﹐水𨿽制火﹐而腎精空乏﹐無力以濟﹐便成火在水上之掛﹐所以倦怠而臥也。此等之婦﹐偏易動火﹐然此火因貪欲而出於肝木之中﹐又是虛燥之火﹐絕非眞火也。且不交合則已﹐交合又偏易走泄﹐此陰虛火旺﹐不能受孕。卽偶爾受孕﹐必致逼幹男子之精﹐隨種而隨消者有之。治法必須大補腎水而平肝木﹐水旺則血旺﹐血旺則火消﹐便成水在火上之﹝卦﹞。方用養精種玉湯。

大熟地﹝一兩﹐九蒸﹞當歸﹝五錢﹐酒洗﹞白芍﹝五錢﹐酒炒﹞山萸肉﹝五錢﹐蒸熟﹞水煎服。三月便可身健受孕﹐才可種子。此方之用﹐不特補血而純於塡精。精滿則子宮易於攝精﹐血足則子宮易於容物﹐皆有子之道也。惟是貪欲者多﹐節欲者少﹐往往不驗。服此者果能節欲三月。心精神淸﹐自無不孕之理。否則﹐不過身體健壯而已﹐勿咎方之不靈也。

眉批﹕服藥三月後不受孕﹐仍照原方加貫眾二錢。炒斷絲﹑續斷二錢﹑白術五錢﹐土炒﹑焦云苓三錢﹐服數劑後必受孕矣。

歌括﹕婦人瘦弱不孕生﹐肝木虛燥腎水空。大補腎水滋肝木﹐水旺火消孕能成。

養精種玉貴子生﹐服藥節欲三月整。當歸熟地白芍藥﹐山萸四味滋腎精。

女科上卷種子

胸滿不思食不孕﹝三十﹞

婦人有飲食少思﹐胸膈滿悶﹐終日倦怠思睡﹐一經房事﹐呻吟不已。人以爲脾胃之气虛也﹐誰知是腎气不足乎﹖夫腎宜升騰﹐不宜消降。升騰於上焦則脾胃易於分運﹐降陷於下焦則脾胃難於運化。人乏水谷之養﹐則精神自爾倦怠﹐脾胃之气﹐可升而不可降也﹐明甚。然則﹐脾胃之气﹐𨿽充於脾胃之中﹐實生於兩腎之內。無腎中之水气﹐則胃之气不能騰﹔無腎中之火气﹐則脾之气不能化。惟有腎之水火二气﹐而脾胃之气始能升騰而不降也。然則補脾胃之气﹐可不急補腎中水火之气乎﹗治法必以補腎气爲主﹐但補腎而不兼補脾胃之品﹐則腎之水火二气﹐不能提於至陽之上也。方用並提湯。

大熟地﹝一兩﹐九蒸﹞巴戟﹝一兩﹐鹽水浸﹞白術﹝一兩﹐土炒﹞人參﹝五錢﹞黃﹝五錢﹐生用﹞山萸肉﹝三錢﹐蒸﹞枸杞﹝二錢﹞柴胡﹝五分﹞水煎服。三月而腎气大旺﹐再服一月﹐未有不能受孕者。此方補气之藥﹐多於補精﹐似乎以補脾胃爲主矣。孰知脾胃健而生精自易﹐是補脾胃之气與血﹐正所以補腎之精與水也。又益以補精之味﹐則陰气自足﹐陽气易升﹐自爾升騰於上焦矣。陽气不下臨﹐則無非大地陽春﹐隨遇皆是化生之機﹐安有不受孕之理與﹖

眉批﹕胸滿不孕﹐人每以爲脾胃虛寒﹐不能克食﹐用扶脾消導之藥﹐胃气愈虛﹐何能受孕﹖妙在立方不峻補腎火﹐所以不用桂﹑附等藥﹐但專補腎气﹐便脾胃之气不復下陷﹐則帶脈气充﹐胞胎气暖﹐自然受孕無難矣。

歌括﹕胸滿膈悶食不思﹐倦怠欲臥力難支。腎中水火二气弱﹐脾胃失運不妊子。

並提湯中用熟地﹐巴戟白術人參宜。山萸柴胡枸杞子﹐精旺自有化生機。

女科上卷種子

下部冰冷不孕﹝三十一﹞

婦人有下體冰冷﹐非火不暖。交感之際﹐陰中絕無溫熱之气。人以爲天分之薄也﹐誰知是胞胎寒之極乎﹗夫寒冰之地﹐不生艸木﹔重陰之淵﹐不長魚龍。今胞胎旣寒﹐何能受孕。𨿽男子鼓勇力戰﹐其精甚熱﹐直射於子宮之內﹐而寒冰之气相遇﹐亦不過茹之於暫﹐而不能不吐之於久也﹐夫猶是人也。此婦之胞胎﹐何以寒涼至此﹐豈非天分之薄乎﹖非也﹗蓋胞胎居於心腎之間﹐上系於心﹐而下系於腎﹐胞胎之寒涼﹐乃心腎二火之衰微也。故治胞胎者﹐必須補心腎二火而後可。方用溫胞飲。

白術﹝一兩﹐土炒﹞巴戟﹝一兩﹐鹽水浸﹞人參﹝三錢﹞杜仲﹝三錢﹐炒黑﹞菟絲子﹝三錢﹐酒浸炒﹞山藥﹝三錢﹐炒﹞芡實﹝三錢﹐炒﹞肉桂﹝二錢﹐去粗﹐研﹞附子﹝三分﹐制﹞補骨脂﹝二錢﹐鹽水炒﹞水煎服。一月而胞胎熱。此方之妙﹐補心而卽補腎﹐溫腎而卽溫心。心腎之气旺﹐則心腎之火自生。心腎之火生﹐則胞胎之寒自散。原因胞胎之寒以至茹而卽吐﹐而今胞胎自熱矣﹐尙有施而不受者乎﹗若攺湯爲丸﹐朝夕吞服﹐尢能攝精﹐斷不至有伯道無兒之嘆也。

眉批﹕今之種子者多喜服熱藥﹐不知此方特爲胞胎寒者設。若胞胎有熱﹐則不宜服﹐審之。

歌括﹕婦人下部冷似冰﹐胞胎寒極孕難成。寒泉欲轉成暖冰﹐須得陽春熱气騰。

溫胞巴戟與杜仲﹐參術山藥芡實增。菟絲桂附補骨脂﹐攺湯爲丸亦見功。

女科上卷種子

胸滿少食不孕﹝三十二﹞

婦人有素性恬淡﹐飲食少則平和﹐多則難受﹐或作嘔泄﹐胸膈脹滿﹐久不受孕。人以爲賦稟之薄也﹐誰知是脾胃虛寒乎﹗夫脾胃之虛寒﹐原因心腎之虛寒耳。蓋胃土非心火不能生﹐脾土非腎火不能化。心腎之火衰﹐則脾胃失生化之權﹐卽不能消水谷以化精微矣。旣不能化水谷之精微﹐自無津液以灌漑於胞胎之中。欲胞胎有溫暖之气﹐以養胚胎﹐必不可得。縱然受胎而帶脈無力﹐亦必墮落。此脾胃虛寒之咎﹐故無玉麟之毓也。治法可不急溫補其脾胃乎﹖然脾之母原在腎之命門﹐胃之母﹐原在心之包絡。欲溫補脾胃﹐必須補二經之火。蓋母旺子必不弱﹐母熱子必不寒﹐此子病治母之義也。方用溫土毓麟湯。

巴戟﹝一兩﹐去心酒浸﹞覆盆子﹝一兩﹐酒浸蒸﹞白術﹝五錢﹐土炒﹞人參﹝三錢﹞懷山藥﹝五錢﹐炒﹞神曲﹝一錢﹐炒﹞水煎服﹐一月可以種子矣。此方之妙﹐溫補脾胃而又兼補命門與心包絡之火。藥味不多而四經並治。命門心包之火旺﹐則脾與胃無寒冷之虞﹐子母相顧﹐一家和合﹐自然飲食多而善化﹐气血旺而能任﹐帶脈有力﹐不虞落胎﹐

安有不玉麟之有哉﹗

眉批﹕少食不孕與胸滿不思飲食有間﹐一補腎中之气。一補命門與心包絡之火﹐藥味不多﹐其君﹑臣﹑佐﹑使之妙。宜細參之。

歌括﹕膈滿少食不孕癥﹐嘔泄之病亦常生。脾胃虛寒失運化﹐心腎火衰當辧明。

溫土毓麟性偏溫﹐巴戟白術與人參。山藥神曲覆盆子﹐連服一月自成孕。

女科上卷種子

少腹急迫不孕﹝三十三﹞

婦人有少腹之間﹐自覺有緊迫之狀﹐急而不舒﹐不能生育。此人人之所不識也﹐誰知是帶脈之拘急乎﹗夫帶脈系於腰臍之間﹐宜弛而不宜急。今帶脈之急者﹐由於腰臍之气不利也。而腰臍之气不利者﹐由於脾胃之气不足也。脾胃气虛﹐則腰臍之气閉﹔腰臍之气閉﹐則帶脈拘急﹐遂致牽動胞胎。精卽直射於胞胎﹐胞胎亦暫能茹納﹐而力難負載﹐必不能免小產之虞。況人多不能節欲﹐安得保其不墜乎﹖此帶脈之急﹐所以不能生子也。治法宜寬其帶脈之急﹐而帶脈之急﹐不能遽寬也﹐宜利其腰臍之气。而腰臍之气﹐不能遽利也﹐必須大補其脾胃之气與血﹐而腰臍可利﹐帶脈可寬﹐自不難於孕育矣。方用寬帶湯。

白術﹝一兩﹐土炒﹞巴戟肉﹝五錢﹐酒浸﹞補骨脂﹝一錢﹐鹽水炒﹞人參﹝三錢﹞麥冬﹝三錢﹐去心﹞杜仲﹝三錢﹐炒黑﹞大熟地﹝五錢﹐九蒸﹞肉蓯蓉﹝三錢﹐洗淨﹞白芍﹝三錢﹐酒炒﹞當歸﹝一錢﹐酒洗﹞五味﹝三分﹐炒﹞建蓮子﹝二十粒﹐不去心﹞水煎服。四劑少腹無緊迫之狀﹐服一月卽受胎。此方之妙﹐脾胃兩補﹐而又利其腰臍之气﹐自然帶脈寬舒﹐可以載物而勝任矣。或疑方中用五味﹑白芍之酸收﹐不增帶脈之急﹐而反得帶脈之寬﹐殊不可解。豈知帶脈之急﹐由於气血之虛。蓋血虛﹐則縮而不伸﹔气虛﹐則攣而不達。用芍藥之酸以平肝木﹐則肝不克脾。用五味之酸以生腎水﹐則腎能益帶﹐似相礙而實相濟也﹐何疑之有﹖

眉批﹕凡種子治法﹐不出帶脈﹑胞胎二經﹐數言已泄造化之祕矣。

歌括﹕少腹急迫不育雛﹐腰臍气閉帶脈束。脾胃气虛原致此﹐大補脾土功效殊。

寬帶巴戟熟地術﹐麥參杜仲補骨脂。蓯蓉歸芍蓮五味﹐四劑少腹緊迫除。

女科上卷種子

嫉妒不孕﹝三十四﹞

婦人有懷抱素惡﹐不能生育者。人以爲天心厭之也﹐誰知是肝气鬱結乎﹖夫婦人之有子也﹐必然心脈流利而滑﹐脾脈舒徐而和﹐腎脈旺大而鼓指﹐始稱喜脈。未有三部脈郁而能生子者也。若三部脈郁﹐肝气必因之而更郁。肝气郁﹐則心腎之脈﹐必致郁之急而莫解。蓋子母相根據﹐郁必不喜﹐喜必不郁也。其郁而不能成胎者﹐以肝木不舒﹐必下克脾土而致塞﹐則腰臍之气必不利。腰臍之气不利﹐必不能通任脈而達帶脈﹐則帶脈之气亦塞矣。帶脈之气旣塞﹐則胞胎之門必閉﹐精卽到門﹐亦不得其門而入矣。其柰之何哉﹗治法必解四經之郁﹐以開胞胎之門﹐則庶幾矣。方用開郁種玉湯。

白芍﹝一兩﹐酒洗﹞香附﹝三錢﹐酒炒﹞當歸﹝五錢﹐酒洗﹞白術﹝五錢﹐土炒﹞丹皮﹝三錢﹐酒洗﹞茯苓﹝三錢﹐去皮﹞花粉﹝三錢﹞水煎服。一月則鬱結之气開﹐郁開則無非喜气之盈腹﹐而嫉妒之心亦可以一易﹐自然兩相合好﹐結胎於頃刻之間矣。此方之妙﹐解肝气之郁﹐宣脾气之困﹐而心腎之气亦因之俱舒﹐所以腰臍利而帶任通達﹐不必啟胞胎之門﹐而胞胎自啟﹐不特治嫉妒者也。

眉批﹕方似平平無奇﹐然卻能解妒種子﹐不可忽視。若懷娠而仍然嫉妒﹐必致血郁墮胎﹐卽幸不墮胎﹐生子多不能成。方加解妒飲合煎之可保無虞。必須變其性情始效。解妒飲﹕黍﹑稷﹑谷各九十粒﹐麥﹝生用﹞﹑小黑豆各四十九粒﹐豆炒熟﹑髙粱五十五粒。

歌括﹕婦人嫉妒心不寬﹐肝郁脾塞非天厭。心腎任帶相沿塞﹐胞門閉阻受孕難。

開郁種玉木芍丹﹐歸苓香附花粉添。連服一月郁盡解﹐不生貴子亦生蘭。

女科上卷種子

肥胖不孕﹝三十五﹞

婦人有身體肥胖﹐痰涎甚多﹐不能受孕者﹐人以爲气虛之故﹐誰知是濕盛之故乎﹗夫濕從下受﹐乃言外邪之濕也。而肥胖之濕﹐實非外邪﹐乃脾土之內病也。然脾土旣病﹐不能分化水谷以養四肢﹐宜其身體瘦弱﹐何以能肥胖乎﹖不知濕盛者﹐多肥胖﹔肥胖者﹐多气虛﹔气虛者﹐多痰涎﹐外似健壯而內實虛損也。內虛則气必衰﹐气衰則不能行水﹐而濕停於腸胃之間﹐不能化精而化涎矣。夫脾本濕土﹐又因痰多愈加其濕﹐脾不能受熱﹐必津潤於胞胎﹐日積月累﹐則胞胎竟變爲汪洋之水窟矣。且肥胖之婦﹐內肉必滿﹐遮隔子宮﹐不能受精﹐此必然之勢也。況又加以水濕之盛﹐卽男子甚健﹐陽精直達子宮﹐而其水勢滔滔﹐泛濫可畏﹐亦遂化精成水矣﹐又何能成妊哉﹖治法必須以水化痰爲主。然徒泄水化痰﹐而不急補脾胃之气﹐則陽气不旺﹐濕痰不去﹐人先病矣﹐烏望其茹而不吐乎﹖方用加味補中益气湯。

人參﹝三錢﹞黃﹝三錢﹐生用﹞柴胡﹝一錢﹞甘艸﹝一錢﹞當歸﹝三錢﹐酒洗﹞白術﹝一兩﹐土炒﹞升麻﹝四分﹞陳皮﹝五分﹞茯苓﹝五錢﹞半夏﹝三錢﹐制﹞水煎服。八劑痰涎盡消﹐再十劑水濕利﹐子宮涸出﹐易於受精而成孕矣。其在於昔﹐則如望洋觀海﹐而至於今﹐則是馬到成功也。快哉﹗此方之妙﹐妙在提脾气而升於上﹐作雲作雨﹐則水濕反利於下行﹔助胃气而消於下﹐爲津爲液﹐則痰涎轉易於上化。不必用消化之品以損其肥﹐而肥自無礙﹔不必用浚決之味以開其竅﹐而竅自能通。陽气充足﹐自能攝精﹐濕邪散除﹐自可受種﹐何肥胖不孕之足慮乎﹖

眉批﹕再十劑後方加杜仲一錢半﹐炒斷絲﹑續斷錢半﹐炒﹐必受孕矣。

歌括﹕婦人肥胖痰涎多﹐胞胎濕盛柰若何。泄水化痰非正治﹐急補脾胃莫蹉跎。

加味補中益气湯﹐參柴艸術苓當。升麻陳皮制半夏﹐痰涎盡消脾气旺。

女科上卷種子

骨蒸夜熱不孕﹝三十六﹞

婦人有骨蒸夜熱﹐徧體火焦﹐口漧舌燥﹐咳嗽吐沫﹐難於生子者。人以爲陰虛火動也﹐誰知是骨髓內熱乎﹗夫寒陰之地﹐固不生物﹐而漧旱之田﹐豈能長養。然而骨髓與胞胎何相關切﹐而骨髓之熱﹐卽能使人不嗣﹐此前賢未言者也。山一旦創言之﹐不幾爲世俗所駭乎﹖而要知不必駭也﹐此中實有其理焉。蓋胞胎﹐爲五臟外之一臟耳。以其不陰不陽﹐所以不列於五臟之中。所謂不陰不陽者﹐以胞胎上系於心包﹐下系於命門。系心包者通於心﹐心者﹐陽也﹔系命門者通於腎﹐腎者﹐陰也。是陰之中有陽﹐陽之中有陰﹐所以通於變化﹐或生男或生女﹐俱從此出。然必陰陽協和﹐不偏不枯﹐始能變化生人﹐否則否矣。況胞胎旣通於腎﹐而骨髓亦腎之所化也。骨髓熱﹐由於腎之熱﹐腎熱而胞胎亦不能不熱。且胞胎非骨髓之養﹐則嬰兒無以生骨。骨髓過熱﹐則骨中空虛﹐惟存火烈之气﹐又何能成胎﹖治法必須淸骨中之熱﹐然骨熱由於水虧﹐必補腎之陰﹐則骨熱除﹐珠露有滴濡之喜矣。壯水之主﹐以制陽光﹐此之謂也。方用淸骨滋腎湯。

地骨皮﹝一兩﹐酒洗﹞丹皮﹝五錢﹞沙參﹝五錢﹞麥冬﹝五錢﹐去心﹞元參﹝五錢﹐酒洗﹞五味子﹝五分﹐炒研﹞白術﹝三錢﹐土炒﹞石斛﹝二錢﹞水煎﹐連服三十劑而骨熱解。再服六十劑自受孕。此方之妙﹐補腎中之精﹐涼骨中之熱﹐不淸胞胎﹐而胞胎自無大熱之患。然陰虛內熱之人﹐原易受孕﹐今因骨髓過熱﹐所以受精而變燥﹐以致難於育子﹐本非胞胎之不能受精﹐所以稍補其腎﹐以殺其火之有餘﹐而益其水之不足﹐便易種子耳。

眉批﹕治骨髓熱所以不用熟地方極善﹐用者萬勿加減。凡峻藥﹐病去七分卽止﹐不必拘泥三十劑﹑六十劑之數﹐三元生人不一﹐餘類推。

歌括﹕骨蒸夜熱似火焚﹐不孕一生徒雨雲。口漧舌燥咳吐沫﹐骨髓內熱虛火燻。

淸骨滋腎用地骨﹐丹皮麥冬術石斛。沙參元參五味子﹐久服自然腎水足。

女科上卷種子

腰酸腹脹不孕﹝三十七﹞

婦人有腰酸背楚﹐胸滿腹脹﹐倦怠欲臥﹐百計求嗣不能如願。人以爲腰腎之虛也﹐誰知是任督之困乎﹗夫任脈行於前﹐督脈行於後﹐然皆從帶脈之上下而行也。故任脈虛﹐則帶脈墜於前﹔督脈虛﹐則帶脈墜於後。𨿽胞胎受精﹐亦必小產。況任虛之脈旣虛﹐而疝瘕之癥必起。疝瘕礙胞胎而外障﹐則胞胎縮於疝瘕之內﹐往往精施而不能受﹐𨿽餌以玉燕﹐亦何益哉﹖治法必須先去其疝瘕之病﹐而補其任督之脈﹐則提攣天地﹐把握陰陽﹐呼吸精气﹐包裹成形﹐力足以勝任而無虞矣。外無所障﹐內有所容﹐安有不能生育之理。方用升帶湯。白術﹝一兩﹐土炒﹞人參﹝三錢﹞沙參﹝五錢﹞肉桂﹝一錢﹐去粗研﹞荸薺粉﹝三錢﹞鱉甲﹝三錢﹐炒﹞茯苓﹝三錢﹞半夏﹝一錢﹐制﹞神曲﹝一錢﹐炒﹞水煎﹐連服三十劑﹐而任督之气旺。再服三十劑﹐而疝瘕之癥除。此方利腰臍之气﹐正升補任督之气也。任督之气升而疝瘕自有難容之勢﹐況方中有肉桂以散寒﹐荸薺以去積﹐鱉甲之攻堅﹐茯苓之利濕﹐有形自化於無形﹐而滿腹皆升騰之气矣﹐何至受精而再墜乎哉﹖

眉批﹕此方爲有疝瘕而設﹐故用沙參﹑荸薺粉﹑鱉甲以破堅理气。若無疝瘕﹐去上三味﹐加杜仲一錢半﹐炒黑﹑澤瀉一錢半炒﹑甘枸杞二錢﹐三味服之﹐腰酸腹脹自除矣。鱉甲破气﹐不可誤服﹐惟有疝瘕與肝郁者服之。

歌括﹕腰酸腹脹不孕生﹐任督受困疝瘕橫。治宜先去疝瘕病﹐兼補任督法最精。

升帶人參沙參並﹐荸薺鱉甲白茯苓。肉桂神曲術半夏﹐日久服之孕自成。

女科上卷種子

便澀腹脹足浮腫不孕﹝三十八﹞

婦人有經水艱澀﹐腹脹腳腫不能受孕者﹐人以爲小腸之熱也﹐誰知是膀胱之气不化乎﹗夫膀胱原與胞胎相近﹐膀胱病而胞胎亦病矣。然水濕之气﹐必走膀胱﹐而膀胱不能自化﹐必得腎气相通﹐而始能化水以出陰气。倘膀胱無腎气之通﹐則膀胱之气化不行﹐水濕之气﹐必且滲入胞胎之中而成汪洋之勢矣。汪洋之田﹐又何能生物也哉﹖治法必須壯腎气以分消胞胎之濕﹐益腎火以達化膀胱之水﹐使先天之本壯﹐則膀胱之气化﹐胞胎之濕除﹐而汪洋之田﹐化成雨露之階矣。水化則膀胱利﹐火旺則胞胎暖﹐安有布種而不發生者哉﹖方用化水種子湯。

巴戟天﹝一兩﹐鹽水浸﹞白術﹝一兩﹐土炒﹞茯苓﹝五錢﹞人參﹝三錢﹞菟絲子﹝五錢﹐酒炒﹞芡實﹝五錢﹐炒﹞車前﹝二錢﹐酒炒﹞肉桂﹝一錢﹐去粗研﹞水煎服。二劑而膀胱之气化﹐四劑而艱澀之癥除。又十劑而虛脹腳腫之形消。再服六十劑腎气大旺﹐胞胎溫暖﹐易於受胎而生育矣。此方利膀胱之水﹐全在補腎中之气﹔暖胞胎之气﹐全在壯腎中之火。至於補腎之藥﹐多是濡潤之品﹐不以濕而易助其濕乎﹖然方中之藥﹐妙於補腎之火﹐而非補腎之水。尢妙於補火而無燥烈之虞﹐利水而非蕩滌之猛。所以膀胱气化﹐胞胎不濕﹐而發榮長養無窮與。

眉批﹕便澀腹脹足浮腫﹐此癥極多﹐不惟不能受孕﹐抑且暫添雜癥﹐久而不愈﹐甚有成勞瘵不治者。此方補水而不助濕﹐補火而使歸元﹐善極﹐不可加減一味。若無好肉桂﹐以破故紙一錢炒代之﹐用核桃仁二个連皮燒黑﹐去皮用仁作引。若用好肉桂﹐卽可不用核桃引。

歌括﹕便澀腹脹足浮腫﹐只緣胞胎濕气滿。利膀胱水壯腎火﹐汪洋水地變良田。

化水種子巴戟天﹐白術茯苓共車前。人參芡實菟絲子﹐再加肉桂火歸元。

女科下卷妊娠

妊娠惡阻﹝三十九﹞

婦人懷娠之後﹐惡心嘔吐﹐思酸解渴﹐見食憎惡﹐困倦欲臥﹐人皆曰妊娠惡阻也﹐誰知是肝血太燥乎﹗夫婦人受妊﹐本於腎气之旺也﹐腎旺是以攝精﹐然腎一受精而完娠﹐則腎水生胎﹐不暇化潤於五臟﹔而肝爲腎之子﹐日食母气以舒﹐一日無津液之養﹐則肝气迫索﹐而腎水不能應﹐則肝益急﹐肝急則火動而逆也﹔肝气旣逆﹐是以嘔吐惡心之癥生焉。嘔吐縱不至太甚﹐而其傷气則一也。气旣受傷﹐則肝血愈耗﹐世人用四物湯治胎前諸癥者﹐正以其能生肝之血也。然補肝以生血﹐未爲不佳﹐但生血而不知生气﹐則脾胃衰微﹐不勝頻嘔﹐猶恐气虛則血不易生也。故於平肝補血之中﹐加以健脾開胃之品﹐以生陽气﹐則气能生血﹐尢益胎气耳。或疑气逆而用補气之藥﹐不益助其逆乎﹗不知妊娠惡阻﹐其逆不甚﹐且逆是因虛而逆﹐非因邪而逆也。因邪而逆者﹐助其气則逆增﹔因虛而逆者﹐補其气則逆轉。況補气於補血之中﹐則陰足以制陽﹐又何慮其增逆乎﹗宜用順肝益气湯。

人參﹝一兩﹞當歸﹝一兩﹐酒洗﹞蘇子﹝一兩﹐炒﹐研﹞白術﹝三錢﹐土炒﹞茯苓﹝二錢﹞熟地﹝五錢﹐九蒸﹞白芍﹝三錢﹐酒炒﹞麥冬﹝三錢﹐去心﹞熟陳皮﹝三分﹞砂仁﹝一粒﹐炒﹐研﹞神曲﹝一錢﹐炒﹞水煎。服一劑輕﹐二劑平﹐三劑全愈。此方平肝則肝逆除﹐補腎則肝燥息﹐補气則血易生。凡胎病而少帶惡阻者﹐俱以此方投之無不安﹐最有益於胎婦﹐其功更勝於四物焉。

眉批﹕方極效﹐但蘇子一兩。疑是一錢之誤。然國初上元生人﹐稟賦最壯﹐或非用一兩不效。今當下元﹐用一錢可也﹐萬不可用一兩。亦有肝鬱气滯﹐胸膈膨悶﹐見食不惡﹐不能多食﹐𨿽系妊娠﹐而非惡阻。宜分別治之﹐後另有方。疏肝化滯湯。

全當歸﹝酒洗﹐六錢﹞杭芍﹝酒炒﹐三錢﹞黨參﹝去蘆﹐三錢﹞白扁豆﹝去皮﹐四錢﹞云苓﹝二錢﹞香附﹝炒焦﹐二錢﹞砂仁﹝炒研﹐錢半﹞條芩﹝炒焦﹐八分﹞神曲﹝炒焦﹐錢半﹞廣皮﹝八分﹞薄荷﹝六分﹞甘艸﹝五分﹞水煎服。

歌括﹕懷孕之後惡阻現﹐惡心嘔吐渴思酸。見食憎惡常欲臥﹐血分太燥病屬肝。

順肝益气參歸嘗﹐蘇子術苓熟地黃。芍麥陳砂神曲炒﹐連服三劑逆气降。

女科下卷妊娠

妊娠浮腫﹝四十﹞

妊婦有至五个月﹐肢體倦怠﹐飲食無味﹐先兩足腫﹐漸至徧身頭面俱腫﹐人以爲濕气使然也﹐誰知是脾肺气虛乎﹗夫妊娠𨿽有按月養胎之分﹐其實不可拘於月數﹐總以健脾補肺爲大綱。蓋脾統血﹐肺主气﹐胎非血不蔭﹐非气不生﹐脾健則血旺而蔭胎﹐肺淸則气旺而生子。苟肺衰則气餒﹐气餒則不能運气於皮膚矣﹔脾虛則血少﹐血少則不能運血於肢體矣。气與血兩虛﹐脾與肺失職﹐所以飲食難消﹐精微不化﹐勢必至气血下陷﹐不能升舉﹐而濕邪卽乘其所虛之處﹐積而成浮腫癥﹐非由脾肺之气血虛而然耶。治法當補其脾之血與肺之气﹐不必祛濕﹐而濕自無不去之理。方用加減補中益气湯。

人參﹝五錢﹞黃芪﹝三錢﹐生用﹞柴胡﹝一錢﹞甘艸﹝一分﹞當歸﹝三錢﹐酒洗﹞白術﹝五錢﹐土炒﹞茯苓﹝一兩﹞升麻﹝三分﹞陳皮﹝三分﹞水煎服。四劑卽愈﹐十劑不再犯。夫補中益气湯之立法也﹐原是升提脾肺之气﹐似乎益气而不補血﹐然而血非气不生﹐是補气卽所以生血。觀當歸補血湯用黃爲君﹐則較著彰明矣。況濕气乘脾肺之虛而相犯﹐未便大補其血﹐恐陰太盛而招陰也。只補气而助以利濕之品﹐則气升而水尢易散﹐血亦隨之而生矣。然則何以重用茯苓而至一兩﹐不幾以利濕爲君乎﹖嗟﹗嗟﹗濕癥而不以此藥爲君﹐將以何者爲君乎﹗況重用茯苓於補气之中﹐𨿽曰滲濕﹐而仍是健脾淸肺之意。且凡利水之品﹐多是耗气之藥﹐而茯苓與參術合﹐實補多於利﹐所以重用之以分濕邪﹐卽以補气血耳。

眉批﹕白術一味﹐今多以蒼術充之﹐於白術僞者更多。白術補胎﹐蒼術打胎﹐用者宜審。若恐其僞﹐以白扁豆﹑山藥代之較妥。

歌括﹕妊娠五月足浮腫﹐漸及全身延面頭。脾肺气虛失運化﹐濕邪侵入皮下畱。

加減補中益气湯﹐參歸術芪柴胡艸。升麻陳皮白茯苓﹔連服四劑浮腫消。

女科下卷妊娠

妊娠少腹疼﹝四十一﹞

妊娠少腹作疼﹐胎動不安﹐如有下墮之狀﹐人只知帶脈無力也﹐準知是脾腎之虧乎﹗夫胞胎𨿽系於帶脈﹐而帶脈實關於脾腎。脾腎虧損﹐則帶脈無力﹐胞胎卽無以勝任矣。況人之脾腎虧損者﹐非飲食之過傷﹐卽色欲之太甚。脾腎虧則帶脈急﹐胞胎所以有下墜之狀也。然則胞胎之系﹐通於心與腎﹐而不通於脾﹐補腎可也﹐何故補脾﹖然脾爲後天﹐腎爲先天﹐脾非先天之气不能化﹐腎非後天之气不能生﹐補腎而不補脾﹐則腎之精何以遽生也﹐是補後天之脾﹐正所以補先天之腎也﹔補先後二天之脾與腎﹐正所以固胞胎之气與血﹐脾腎可不均補乎﹗方用安奠二天湯

人參﹝一兩﹐去蘆﹞熟地﹝一兩﹐九蒸﹞白術﹝一兩﹐土炒﹞山藥﹝五錢﹐炒﹞炙艸﹝一錢﹞山萸﹝五錢﹐蒸﹐去核﹞杜仲﹝三錢﹐炒黑﹞枸杞﹝二錢﹞扁豆﹝五錢﹐炒﹐去皮﹞水煎。服一劑而疼止﹐二劑而胎安矣。夫胎動乃脾腎雙虧之癥﹐非大用參﹑術﹑熟地補陰補陽之品﹐斷不能挽回於頃刻。世人往往畏用參術或少用﹐以翼建功﹐所以寡效。此方正妙在多用也。

眉批﹕人參一兩﹐無力者以黨參代之。無上黨參者﹐以嫩黃代之﹐古之人參﹐卽今之上黨參也。得眞臺黨卽是﹐不必以黃芪代之﹐亦不必拘泥謂人參卽是遼參﹑麗參則誤矣。杏初識。

歌括﹕娠妊少腹痛非常﹐胎動不安食色傷。脾腎虧損身無力﹐急補脾腎法最良。

安奠二天參地黃﹐白術山藥扁豆襄。山萸杜仲枸杞艸﹐脾腎健固若金湯。

女科下卷妊娠

妊娠口漧咽疼﹝四十二﹞

妊婦至三四个月﹐自覺口漧舌燥﹐咽喉微痛﹐無津以潤﹐以至胎動不安﹐甚則血流如經水﹐人以爲火動之極也﹐誰知是水虧之甚乎﹗夫胎也者﹐本精與血之相結而成﹐逐月養胎﹐古人每分經絡﹐其實均不離腎水之養﹐故腎水足而胎安﹐腎水虧而胎動。𨿽然腎水虧又何能動胎﹐必腎經之火動﹐而胎始不安耳。然而火之有餘﹐仍是水之不足﹐所以火炎而胎必動﹐補水則胎自安﹐亦旣濟之義也。惟是腎水不能遽生﹐必須滋補肺金﹐金潤則能生水﹐而水有逢源之樂矣。水旣有本﹐則源泉混混矣﹐而火又何難制乎。再少加以淸熱之品﹐則胎自無不安矣。方用潤燥安胎湯。

熟地﹝一兩﹐九蒸﹞生地﹝三錢﹐酒炒﹞山萸肉﹝五錢﹐蒸﹞麥冬﹝五錢﹐去心﹞五味﹝三錢﹐炒﹞阿膠﹝二錢﹐蛤粉炒﹞黃芩﹝二錢﹐酒炒﹞益母﹝二錢﹞水煎服。二劑而燥息﹐再二劑而胎安。連服十劑﹐而胎不再動矣。此方專塡腎中之精﹐而兼補肺。然補肺仍是補腎之意﹐故腎經不漧燥﹐則火不能灼﹐胎焉有不安之理乎﹗

眉批﹕方極妙﹐用之立應。萬不可因咽痛而加豆根﹑射干等藥﹔亦不可因過潤而加云苓。

歌括﹕妊娠三月四月間﹐口漧咽痛胎不堅。甚則血流如經水﹐火動之極水虧焉。

潤燥安胎二地先﹐山萸五味麥冬添。黃芩阿膠益母艸﹐腎經滋潤胎自安。

女科下卷妊娠

妊娠吐瀉腹疼﹝四十三﹞

妊婦上吐下瀉﹐胎動欲墮﹐腹疼難忍﹐急不可緩﹐此脾胃虛極而然也。夫脾胃之气虛﹐則胞胎無力﹐必有崩墜之虞。況又上吐下瀉﹐則脾與胃之气﹐因吐瀉而愈虛﹐欲胞胎之無恙也得乎﹗然胞胎疼痛而究不至下墜者﹐何也﹖全賴腎气之固也。胞胎系於腎而連於心﹐腎气固則交於心﹐其气通於胞胎﹐此胞胎之所以欲墜而不得也。且腎气能固﹐則陰火必來生脾﹔心气能通﹐則心火必來援胃﹐脾胃𨿽虛而未絕﹐則胞胎𨿽動而不墮﹐可不急救其脾胃乎﹗然脾胃當將絕而未絕之時﹐只救脾胃而難遽生﹐更宜補其心腎之火﹐使之生土﹐則兩相接續﹐胎自固而安矣。方用援土固胎湯。

人參﹝一兩﹞白術﹝二兩﹐土炒﹞山藥﹝一兩﹐炒﹞肉桂﹝二錢﹐去粗﹐研﹞制附子﹝五分﹞續斷﹝三錢﹞杜仲﹝三錢﹐炒黑﹞山萸﹝一兩﹐蒸﹐去核﹞枸杞﹝三錢﹞菟絲子﹝三錢﹐酒炒﹞砂仁﹝三粒﹐炒﹐研﹞炙艸﹝一錢﹞水煎服。一劑而泄止﹐二劑而諸病盡愈矣。此方救脾胃之土十之八﹐救心腎之火十之二也。救火輕於救土者﹐豈以土欲絕而火未甚衰乎﹖非也。蓋土崩非重劑不能援﹐火衰𨿽小劑而可助﹐熱藥多用﹐必有太燥之虞﹐不比溫甘之品也。況胎動系土衰而非火弱﹐何用太熱。妊娠忌桂附﹐是恐傷胎﹐豈可多用。小熱之品﹐計之以錢﹐大熱之品﹐計之以分者﹐不過用以引火﹐而非用以壯火也。其深思哉﹗

眉批﹕白術多僞﹐肉桂更無佳者。用者若有眞藥固妙﹐如無眞藥﹐白術以白扁豆代之﹐肉桂以破故紙代之。

歌括﹕妊婦吐瀉胎不安﹐腹痛難忍不可緩。多因脾胃气虛故﹐溫補心腎是眞詮。

援土固胎參術藥﹐萸桂杜仲菟絲斷。炙艸枸杞砂附子﹐脾胃气盈胞胎安。

女科下卷妊娠

妊娠子懸脇疼﹝四十四﹞

妊婦有懷抱憂鬱﹐以致胎動不安﹐兩脇悶而疼痛﹐如弓上弦﹐人只知是子懸之病也﹐誰知是肝气不通乎﹗夫養胎半系於腎水﹐然非肝血相助﹐則腎水實有獨力難支之勢。故保胎必滋腎水﹐而肝血斷不可罔顧。使肝气不郁﹐則肝之气不閉﹐而肝之血必旺﹐自然灌漑胞胎﹐合腎水而並協養胎之力。今肝气因憂鬱而閉塞﹐則胎無血蔭﹐腎難獨任﹐而胎安得不上升以覓食﹐此乃鬱气使然也。莫認爲子之欲自懸﹐而妄用泄子之品﹐則得矣。治法宜開肝气之鬱結﹐補肝血之燥幹﹐則子懸自定矣。方用解郁湯。

人參﹝一錢﹞白術﹝五錢﹐土炒﹞白茯苓﹝三錢﹞當歸﹝一兩﹐酒洗﹞白芍﹝一兩﹐酒炒﹞枳殼﹝五分﹐炒﹞砂仁﹝三粒﹐炒﹐研﹞山梔子﹝三錢﹐炒﹞薄荷﹝二錢﹞水煎服。一劑而悶痛除﹐二劑而子懸定﹐至三劑而全安。去梔子﹐再多服數劑不復發。此乃平肝解郁之聖藥﹐郁開則木不克土﹐肝平則火不妄動。方中又有健脾開胃之品﹐自然水精四布﹐而肝與腎有潤澤之機﹐則胞胎自無干燥之患﹐又何慮上懸之不愈哉﹗

眉批﹕方加薏仁三﹑四錢尢妙。

歌括﹕妊娠憂鬱致傷肝﹐兩脇悶痛胎不安。肝气不通肝血燥﹐亦有名之謂子懸。

解郁白芍當歸先﹐白術茯苓山梔研。薄荷人參砂枳殼﹐水精四布子不懸。

女科下卷妊娠

妊娠跌損﹝四十五﹞

妊婦有失足跌損﹐致傷胎元﹐腹中疼痛﹐勢如將墮者﹐人只知是外傷之爲病也﹐誰知有內傷之故乎﹗凡人內無他癥﹐胎元堅固。卽或跌撲閃挫﹐依然無恙。惟內之气血素虧﹐故略有閃挫﹐胎便不安。若只作閃挫外傷治﹐斷難奏功﹐且恐有因治而反墮者﹐可不愼與﹗必須大補气血﹐而少加以行瘀之品﹐則瘀散胎安矣。但大補气血之中﹐又宜補血之品多於補气之藥﹐則無不得之。方用救損安胎湯。

當歸﹝一兩﹐酒洗﹞白芍﹝三錢﹐酒炒﹞生地﹝一兩﹐酒炒﹞白術﹝五錢﹐土炒﹞炙艸﹝一錢﹞人參﹝一錢﹞蘇木﹝三錢﹐搗碎﹞乳香﹝一錢﹐去油﹞沒藥﹝一錢﹐去油﹞水煎服。一劑而疼痛止﹐二劑而勢不下墜矣﹐不必三劑也﹐此方之妙﹐妙在旣能去瘀而不傷胎﹐又能補气補血﹐而不凝滯﹐固無通利之害﹐亦痊跌閃之傷﹐有益無損﹐大建奇功﹐卽此方與。然不特治懷孕之閃挫也﹐卽無娠閃挫﹐亦可用之。

眉批﹕卽用尋常白術﹐土炒焦最妙﹐以其能理气行血也。於白術味過甘﹐不能理气行血﹐用者知之。

歌括﹕妊娠跌損傷胎元﹐腹痛如墮宜救援。外傷爲病內傷故﹐气血素虧是病源。

救損安胎歸芍吞﹐生地白術炙艸參。蘇木乳香與沒藥﹐瘀散胎安病除根。

女科下卷妊娠

妊娠小便下血病名胎漏﹝四十六﹞

妊婦有胎不動腹不疼﹐而小便中時常有血流出者﹐人以爲血虛胎漏也﹐誰知是气虛不能攝血乎﹗夫血只能蔭胎﹐而胎中之蔭血﹐必賴气以衛之﹐气虛下陷﹐則蔭胎之血亦隨气而陷矣。然則气虛下陷﹐而血未嘗虛﹐似不應與气同陷也。不知气乃血之衛﹐血賴气以固﹐气虛則血無憑根據﹐無憑根據必燥急﹐燥急必生邪熱﹔血寒則靜﹐血熱則動﹐動則外出而莫能遏﹐又安得不下流乎﹗倘气不虛而血熱﹐則必大崩﹐而不止些微之漏矣。治法宜補其气之不足﹐而泄其火之有餘﹐則血不必止而自無不止矣。方用助气補漏湯。

人參﹝一兩﹞白芍﹝五錢﹐酒炒﹞黃芩﹝三錢﹐酒炒黑﹞生地﹝二錢﹐酒炒黑﹞益母艸﹝一錢﹞續斷﹝二錢﹞甘艸﹝一錢﹞水煎服。一劑而血止﹐二劑再不漏矣。此方用人參以補陽气﹐用黃芩以泄陰火。火泄則血不熱而無欲動之機﹐气旺則血有根據而無可漏之竅﹐气血俱旺而和協﹐自然歸經而各安其所矣﹐又安有漏泄之患哉﹗

眉批﹕補血不用當歸妙﹐以當歸之香燥也。

歌括﹕妊娠胎安腹不痛﹐小便時時血水淋。气虛下陷胎方漏﹐補气泄火法最精。

助气補漏白芍參﹐生地益母枯黃芩。續斷甘艸同煎滚﹐二劑漏止胎可蔭。

女科下卷妊娠

妊娠子鳴﹝四十七﹞

妊婦懷胎至七八个月﹐忽然兒啼腹中﹐腰間隱隱作痛﹐人以爲胎熱之過也﹐誰知是气虛之故乎﹗治宜大補其气﹐方用扶气止啼湯。

人參﹝一兩﹞黃﹝一兩﹐生用﹞麥冬﹝一兩﹐去心﹞當歸﹝五錢﹐酒洗﹞橘紅﹝五分﹞甘艸﹝一錢﹞花粉﹝一錢﹞水煎服。一劑而啼卽止﹐二劑不再啼。此方用人參﹑黃﹑麥冬以補肺气﹐使肺气旺﹐則胞胎之气亦旺﹐胞胎之气旺﹐則胞中之子气有不隨母之气以爲呼吸者﹐未之有也。

眉批﹕黃用嫩黃﹐不可用箭﹐箭系北口外苜蓿根。

歌括﹕妊婦懷胎七八月﹐忽然兒在腹中鳴。腰間隱隱常作痛﹐母气虛甚此病生。

扶气止啼人參烹﹐黃芪當歸麥門冬。橘紅甘艸天花粉﹐肺气健旺子無聲。

女科下卷妊娠

妊娠腰腹疼渴汗躁狂卽子狂﹝四十八﹞

婦人懷妊有口渴汗出﹐大飲冷水﹐而煩躁發狂﹐腰腹疼痛﹐以致胎欲墮者﹐人莫不謂火盛之極也﹐抑知是何經之火盛乎﹖此乃胃火炎熾﹐熬煎胞胎之水﹐以致胞胎之水涸﹐胎失所養﹐故動而不安耳。夫胃爲水谷之海﹐多气多血之經﹐所以養五臟六腑者﹐蓋萬物皆生於土﹐土气濃而物始生﹐土气薄而物必死。然土气之所以能濃者﹐全賴火气之來生也﹔胃之能化水谷者﹐亦賴火气之能化也。今胃中有火﹐宜乎生土﹐何以火盛而反致害乎﹖不知無火難以生土﹐而火多又能鑠水。𨿽土中有火土不死﹐然亦必有水方不燥﹔使胃火太旺﹐必致鑠幹腎水﹐土中無水﹐則自潤不足﹐又何以分潤胞胎﹔土鑠之極﹐火勢炎蒸﹐犯心越神﹐兒胎受逼﹐安得不下墜乎﹗經所謂「二陽之病發心脾」者﹐正此義也。治法必須泄火滋水﹐使水气得旺﹐則火气自平﹐火平則汗﹑狂﹑躁﹑渴自除矣。

方用息焚安胎湯生地﹝一兩﹐酒炒﹞靑蒿﹝五錢﹞白術﹝五錢﹐土炒﹞茯苓﹝三錢﹞人參﹝三錢﹞知母﹝二錢﹞花粉﹝二錢﹞水煎服。一劑而狂少平﹐二劑而狂大定﹐三劑而火盡解﹐胎亦安矣。此方藥料頗重﹐恐人慮不勝﹐而不敢全用﹐又不得不再爲囑之。懷胎而火勝若此﹐非大劑何以能蠲﹐火不息則狂不止﹐而胎能安耶﹗況藥料𨿽多﹐均是滋水之味﹐益而無損﹐勿過慮也。

眉批﹕原方不可加減。妊娠躁狂﹐每誤有別癥﹐不曰痰甚﹐卽云時疾傳經﹐而置妊娠於不問﹐誤服多藥﹐數月不愈。甚有打去胎而以顧大人性命爲名者﹐更屬糊塗之極。

歌括﹕妊娠腰腹痛難當﹐煩躁發狂欲飲涼。胃火太盛灼腎水﹐胎無水潤墮須防。

息焚安胎用人參﹐靑蒿白術天花粉。生地知母白茯苓﹐火盡胎安定心神。

女科下卷妊娠

妊娠中惡﹝四十九﹞

婦人懷子在身﹐痰多吐涎﹐偶遇鬼神祟惡﹐忽然腹中疼痛﹐胎向上頂。人疑爲子懸之病也﹐誰知是中惡而胎不安乎﹗大凡不正之气﹐最易傷胎﹐故有孕之婦﹐斷不宜入廟燒香﹐與避靜陰寒之地。如古洞幽巖﹐皆不可登。蓋神祟多在神宇﹐潛蹤幽陰巖洞﹐亦其往來遊戲之所﹐觸之最易相犯﹐不可不深戒也。況孕婦又多痰涎﹐眼目易眩。目一眩﹐如有妄見﹐此招祟之因痰而起也。人云怪病每起於痰﹐其信然與。治法似宜以治痰爲主。然治痰必至耗气﹐气虛而痰難消化﹐胎必動搖。必須補气以生血﹐補血以活痰﹐再加以淸痰之品﹐則气血不虧﹐痰亦易化矣。方用消惡安胎湯。

當歸﹝一兩﹐酒洗﹞白芍﹝一兩﹐酒炒﹞白術﹝五錢﹐土炒﹞茯苓﹝五錢﹞人參﹝三錢﹞甘艸﹝一錢﹞陳皮﹝五分﹞花粉﹝三錢﹞蘇葉﹝一錢﹞沈香﹝一錢﹐研末﹞此方大補气血﹐輔正邪自除之義也。

眉批﹕輔正逐邪﹐方極平正﹐如此可知用金石之藥以化痰者﹐皆矜奇立異﹐欲速取效﹐不知暗耗人之眞气﹐戒之﹗

歌括﹕妊娠中惡是因何﹐痰多偶遇祟起病。古洞幽巖休進步﹐陰寒廟宇亦招魔。

消惡安胎用歸芍﹐白術茯苓人參艸。陳皮花粉蘇葉沈﹐大補气血功效髙。

女科下卷妊娠

妊娠多怒墮胎﹝五十﹞

婦人有懷妊之後﹐未至成形﹐或已成形﹐其胎必墮﹐人皆曰气血衰微﹐不能固胎也﹐誰知是性急怒多﹐肝火大動而不靜乎﹗夫肝本藏血。肝怒則不藏﹐不藏則血難固。蓋肝𨿽屬木﹐而木中實寄龍雷之火﹐所謂相火是也﹐相火宜靜不宜動﹕靜則安﹐動則熾。況木中之火﹐又易動而難靜。人生無日無動之時﹐旣無日非動火之時﹐大怒則火益動矣﹐火動而不可止遏﹐則火勢飛揚﹐不能生气養胎﹐而反食气傷精矣﹔精傷則胎無所養﹐勢必下墜而不已。經所謂「少火生气﹐壯火食气」﹐正此義也。治法宜平其肝中之火﹐利其腰臍之气﹐使气生夫血而血淸其火﹐則庶幾矣。方用利气泄火湯。

人參﹝三錢﹞白術﹝一兩﹐土炒﹞甘艸﹝一錢﹞熟地﹝五錢﹐九蒸﹞當歸﹝三錢﹐酒洗﹞白芍﹝五錢﹐酒炒﹞芡實﹝三錢﹐炒﹞黃芩﹝二錢﹐酒炒﹞水煎服。六十劑而胎不墜矣。此方名𨿽利气而實補气也。然補气而不加以泄火之品﹐則气旺而火不能平﹐必反害其气也。故加黃芩於補气之中以泄火﹔又有熟地﹑歸﹑芍以滋肝而壯水之主﹐則血不燥而气得和﹐怒气息而火自平﹐不必利气而气無不利﹐卽無往而不利矣。

眉批﹕性急怒多而不用舒肝藥者﹐以其有胎娠故也。經云﹕胎病則母病﹐胎安則母病自愈。所以妊娠一門總以補气﹑養血﹑安胎爲主﹐則萬病自除矣。

歌括﹕妊婦墮胎是因何﹐只緣性急怒气多。治宜平肝利腰气。气順火淸胎自和。

利气泄火參術芍﹐熟地當歸生甘艸。芡實黃芩均須炒﹐多服怒气可平消。

女科下卷小產

行房小產﹝五十一﹞

妊婦因行房致小產血崩不止﹐人以爲火動之極也﹐誰知是气脫之故乎﹗血崩本於气虛﹐火盛本於水虧﹐腎水旣虧﹐則气之生源涸矣﹔气源旣涸﹐而气有不脫者乎﹗此火動是標﹐而气脫是本也。經云「治病必求其本」﹐本固而標自立矣。若只以止血爲主﹐而不急固其气﹐則气散不能速回﹐而血何由止﹗不大補其精﹐則水涸不能遽長﹐而火且益熾﹐不揣其本﹐而齊其末﹐山未見有能濟者也。方用固气塡精湯。

人參﹝一兩﹞黃芪﹝一兩﹐生用﹞白術﹝五錢﹐土炒﹞大熟地﹝一兩﹐九蒸﹞當歸﹝五錢﹐酒洗﹞三七﹝三錢﹐研末衝﹞芥穗﹝二錢﹐炒黑﹞水煎服。一劑而血止﹐二劑而身安﹐四劑則全愈。此方之妙﹐妙在不去淸火﹐而惟補气補精﹐其奏功獨神者﹐以諸藥溫潤能除大熱也。蓋熱是虛﹐故補气自能攝血﹐補精自能止血﹐意在本也。

眉批﹕小產血崩多由行房而致。若年逾四十參宜倍用﹐熟地宜減半用﹐以其气虛火衰也﹐否則每令气脫不救。凡有妊娠者﹐須忍欲謹避房事﹐萬勿自蹈危途﹐愼之﹗

歌括﹕妊婦行房太癲狂﹐遂致小產血汪洋。火熾水涸兼气脫﹐固气塡精法爲上。

固气塡精熟地黃﹐參芪芥穗三七良。白術當歸煎四劑﹐補气補精施妙方。

女科下卷小產

跌閃小產﹝五十二﹞

妊婦有跌撲閃挫﹐遂致小產﹐血流紫塊﹐昏暈欲絕者﹐人皆曰瘀血作祟也﹐誰知是血室損傷乎﹗夫血室與胞胎相連﹐如唇齒之相根據。胞胎有傷﹐則血室亦損﹐唇亡齒寒﹐理有必然也。然胞胎傷損而流血者﹐其傷淺﹔血室傷損而流血者﹐其傷深。傷之淺者﹐疼在腹﹔傷之深者﹐暈在心。同一跌撲損傷﹐而未小產與已小產﹐治各不同。未小產而胎不安者﹐宜顧其胎﹐而不可輕去其血﹔已小產而血大崩﹐宜散其瘀﹐而不可重傷其气。蓋胎已墮血旣脫﹐而血室空虛﹐惟气存耳。倘或再傷其气﹐安保無气脫之憂乎﹗經云「血爲營﹐气爲衛」。使衛有不固﹐則營無根據而安矣。故必補气以生血﹐新血生而瘀血自散矣。方用理气散瘀湯。

人參﹝一兩﹞黃芪﹝一兩﹐生用﹞當歸﹝五錢﹐酒洗﹞茯苓﹝三錢﹞紅花﹝一錢﹞丹皮﹝三錢﹞姜炭﹝五錢﹞水煎服。一劑而流血止﹐二劑而昏暈除﹐三劑而全安矣。此方用人參﹑黃以補气﹐气旺則血可攝也。用當歸﹑丹皮以生血﹐血生則瘀難畱也。用紅花﹑黑姜以活血﹐血活則暈可除也。用茯苓以利水﹐水利則血易歸經也。

眉批﹕胎未墮宜加杜仲﹝炒炭﹞一錢﹐續斷﹝炒黑﹞一錢﹔若胎已墮服原方。血崩不止﹐加貫眾炭三錢﹔若血閉心暈﹐加元胡炭一錢。

歌括﹕閃跌小產血塊流﹐昏暈欲絕命將休。血室損傷傷甚重﹐理气散瘀病可瘳。

參芪補气气力足﹐歸丹生血瘀難畱。紅姜活血除昏暈﹐茯苓利水血自收。

女科下卷小產

大便幹結小產﹝五十三﹞

妊婦有口渴煩躁﹐舌上生瘡﹐兩唇腫裂﹐大便幹結﹐數日不得通﹐以致腹疼小產者﹐人皆曰大腸之火熱也誰知是血熱鑠胎乎﹗夫血所以養胎也﹐溫和則胎受其益﹐太熱則胎受其損。如其熱久鑠之﹐則兒在胞胎之中﹐若有探湯之苦﹐難以存活﹐則必外越下奔﹐以避炎气之逼迫﹐欲其胎之不墜也得乎﹗然則血蔭乎胎﹐則血必虛耗。血者陰也﹐虛則陽亢﹐亢則害矣。且血乃陰水所化﹐血日蔭胎﹐取給刻不容緩而火熾﹐陰水不能速生以化血﹐所以陰虛火動。陰中無非火气﹐血中亦無非火气矣﹐兩火相合﹐焚逼兒胎﹐此胎之所以下墜也。治法宜淸胞中之火﹐補腎中之精﹐則可已矣。或疑兒已下墜﹐何故再顧其胞﹖血不蔭胎﹐何必大補其水﹖殊不知火動之極﹐以致胎墜﹐則胞中純是一團火气﹐此火乃虛火也。實火可泄﹐而虛火宜於補中淸之﹐則虛火易散﹐而眞火可生。倘一味淸涼以降火﹐全罔顧胞胎之虛實﹐勢必至寒气逼人﹐胃中生气蕭索矣。胃乃二陽﹐資養五臟者也。胃陽不生﹐何以化精微以生陰水乎﹗有不變爲勞瘵者幾希矣。方用加減四物湯。

熟地﹝五錢﹐九蒸﹞白芍﹝三錢﹐生用﹞當歸﹝一兩﹐酒洗﹞川芎﹝一錢﹞山梔子﹝一錢﹐炒﹞山萸﹝二錢﹐蒸﹐去核﹞山藥﹝三錢﹐炒﹞丹皮﹝三錢﹐炒﹞水煎服。四﹑五劑而愈矣。丹皮性急涼血﹐產後用之﹐最防陰凝之害﹐愼之﹗

眉批﹕此方加條芩二錢尢妙。

歌括﹕妊婦口渴幹躁煩﹐舌上生瘡兩唇翻。便結腹疼致小產﹐血熱灼胎是病源。

淸胞中火補腎元﹐加減四物效不凡。丹梔山藥山萸肉﹐補中淸之虛火散。

女科下卷小產

畏寒腹疼小產﹝五十四﹞

妊婦有畏寒腹疼﹐因而墮胎者﹐人只知下部太寒也﹐誰知是气虛不能攝胎乎﹗夫人生於火﹐亦養於火﹐非气不充﹐气旺則火旺﹐气衰則火衰。人之所以坐胎者﹐受父母先天之眞火也。先天之眞火﹐卽先天之眞气以成之。故胎成於气﹐亦攝於气﹐气旺則胎牢﹐气衰則胎墮﹐胎日加長﹐而气日加衰﹐安得不墮哉﹗況又遇寒气外侵﹐則內之火气更微﹐火气微則長養無資﹔此胎之不能不墮也。使當其腹疼之時﹐卽用人參﹑漧薑之類﹐補气祛寒﹐則可以疼

止而胎安。無如人拘於妊娠之藥禁而不敢用﹐因致墮胎﹐而僅存幾微之气﹐不急救气﹐尙有何法。方用黃補气湯。

黃芪﹝二兩﹐生用﹞肉桂﹝五分﹐去粗皮﹐研﹞當歸﹝一兩﹐酒洗﹞水煎服。五劑愈矣。倘認定是寒﹐大用辛熱﹐全不補气與血﹐恐過於燥熱﹐反致亡陽而變危矣。

眉批﹕肉桂須用好的﹐如無佳者﹐用炮姜代之﹐或一錢﹑二錢皆可﹐不可只用五分。

歌括﹕妊婦腹痛畏寒涼﹐小產原因气虛張。气旺胎牢气衰墮﹐此理精微細思量。

黃芪補气生用良﹐二兩黃芪一兩當。肉桂五分同煎服﹐五劑全愈效非常。

女科下卷小產

大怒小產﹝五十五﹞

妊婦有大怒之後﹐忽然腹疼吐血﹐因而墮胎﹔及墮胎之後﹐腹疼仍未止者﹐人以爲肝之怒火未退也﹐誰知是血不歸經而然乎﹗夫肝所以藏血者也。大怒則血不能藏﹐宜失血而不當墮胎﹐何爲失血而胎亦隨墮乎﹖不知肝性最急﹐血門不閉﹐其血直搗於胞胎﹐胞胎之系﹐通於心腎之間﹐肝血來衝﹐必斷絕心腎之路﹔胎因心腎之路斷﹐胞胎失水火之養﹐所以墮也。胎旣墮矣﹐而腹疼如故者﹐蓋因心腎未接﹐欲續無計﹐彼此痛傷肝气﹐欲歸於心而心不受﹐欲歸於腎而腎不納﹐故血猶未靜而疼無已也。治法宜引肝之血﹐仍入於肝﹐而腹疼自已矣。然徒引肝之血而不平肝之气﹐則气逆而不易轉﹐卽血逆而不易歸也。方用引气歸血湯。

白芍﹝五錢﹐酒炒﹞當歸﹝五錢﹐酒洗﹞白術﹝三錢﹐土炒﹞甘艸﹝一錢﹞黑芥穗﹝三錢﹞丹皮﹝三錢﹞姜炭﹝五分﹞香附﹝五分﹐酒炒﹞麥冬﹝三錢﹐去心﹞郁金﹝一錢﹐醋炒﹞水煎服。此方名爲引气﹐其實仍是引血也﹐引血亦所以引气﹐气歸於肝之中﹐血亦歸於肝之內﹐气血兩歸﹐而腹疼自止矣。

眉批﹕產後忌用白芍﹐因其酸寒也。胎墮後用白芍五錢﹐惟上元生人可用﹐若下元生人萬不可用。必不得已而用之﹐將白芍炒炭﹐用三錢也可。余藥如法制。

歌括﹕妊婦大怒血門開﹐其血直搗入胞胎。胞胎之系通心腎﹐心腎路塞胎墮哉。

引气歸血芍當歸﹐術麥丹皮荊芥穗。姜炭郁金香附艸﹐煎服气歸血亦回。

女科下卷難產

血虛難產﹝五十六﹞

妊娠有腹疼數日﹐不能生產﹐人皆曰气虛力弱﹐不能送子出產門﹐誰知是血虛膠滯﹐胞中無血﹐兒難轉身乎﹗夫胎之成﹐成於腎臟之精﹔而胎之養﹐養於五臟六腑之血﹐故血旺則子易生﹐血衰則子難產。所以臨產之前﹐宜用補血之藥﹔補血而血不能遽生﹐必更兼補气以生之﹐然不可純補其气也﹐恐陽過於旺﹐則血仍不足﹐偏勝之害﹐必有升而無降﹐亦難產之漸也。防微杜漸﹐其惟气血兼補乎。使气血並旺﹐則气能推送﹐而血足以濟之﹐是汪洋之

中自不難轉身也﹐又何有膠滯之患乎﹗方用送子丹。

生黃﹝一兩﹞當歸﹝一兩﹐酒洗﹞麥冬﹝一兩﹐去心﹞熟地﹝五錢﹐九蒸﹞川芎﹝三錢﹞水煎服。二劑而生矣。且無橫生倒產之患。此補血補气之藥也。二者相較﹐補血之味﹐多於補气之品。蓋補气只用黃一味﹐其餘無非補血之品﹐血旺气得所養﹐气生血得所根據﹐胞胎潤澤﹐自然易產﹔譬如舟遇水淺之處﹐𨿽大用人力﹐終難推行﹐忽逢春水泛濫﹐舟自躍躍欲行﹐再得順風以送之﹐有不揚帆而迅行者乎﹗

眉批﹕方妙。若頭產交骨不開﹐加炙龜版尾三錢﹑生過子婦人頂心發三錢﹐洗淨用新瓦一个置火上炕發成灰﹐人藥同煎﹐服下卽效。

歌括﹕妊婦臨產數日前﹐腹痛不生因何緣。胞中無血身難轉﹐血虛難產理昭然。

送子丹中黃芪先﹐麥歸熟地川芎煎。連服二劑產卽易﹐如同得水順風船。

女科下卷難產

交骨不開難產﹝五十七﹞

妊婦有兒到產門﹐竟不能下﹐此危急存亡之時也﹐人以爲胞胎先破﹐水漧不能滑利也﹐誰知是交骨不開之故乎﹗蓋產門之上﹐原有骨二塊﹐兩相鬥合﹐名曰交骨。未產之前﹐其骨自合﹐若天衣之無縫﹔臨產之際﹐其骨自開﹐如開門之見山。婦人兒門之肉﹐原自斜生﹐皮亦橫長﹐實可寬可窄可大可小者也。苟非交骨聯系﹐則兒門必然大開﹐可以手入探

取胞胎矣。此交骨爲兒門之下關﹐實婦人鎖鑰之鍵。此骨不閉﹐則腸可直下﹔此骨不開﹐則兒難降生。然而交骨之能開能合者﹐气血主之也。血旺而气衰﹐則兒𨿽向下而兒門不開﹔气旺而血衰﹐則兒門可開而兒難向下﹐是气所以開交骨﹐血所以轉兒身也。欲生產之順利﹐非大補气血不可。然交骨之閉甚易﹐而交骨之開甚難。臨產交骨不開者﹐多由於產前貪欲﹐泄精太甚﹐精泄則气血失生化之本﹐而大虧矣。气血虧則無以運潤於兒門﹐而交骨粘滯不開矣。故欲交骨之開﹐必須於補气補血之中﹐而加開骨之品﹐兩相合治﹐自無不開之患﹐不必催生﹐而兒自迅下﹐母子俱無恙矣。方用降子湯。

當歸﹝一兩﹞人參﹝五錢﹞川芎﹝五錢﹞紅花﹝一錢﹞川牛膝﹝三錢﹞柞木枝﹝一兩﹞水煎服。一劑兒門必響亮一聲﹐交骨開解﹐而兒乃降生矣。此方用人參以補气﹐芎﹑歸以補血﹐紅花以活血﹐牛膝以降下﹐柞木枝以開關解骨﹐四味同心協力所以取效如神﹐在用開於補之中也。然單用柞木枝亦能開骨﹐但不補气與血﹐恐開而難合﹐未免有下部中風之患﹐不若此方之能開能合之爲神妙也。至於兒未臨門之時萬不可先用柞木以開其門﹔然用降子湯亦正無妨﹐以其能補气血耳。若欲單用柞木﹐必須候到門然後可。

眉批﹕方爲子已臨門救急而設﹐若子未臨門﹐血虛難產﹐宜服前送子丹﹐不可遽服此方。

歌括﹕妊婦臨產胞漿開﹐兒到產門不下來。原因气血太虧甚﹐交骨粘帶不得開。

降子須將气血培﹐人參川芎一兩歸。紅花活血牛膝降﹐柞木開關響如雷。

女科下卷難產

腳手先下難產﹝五十八﹞

妊婦生產之際﹐有腳先下而兒不得下者﹐有手先下而兒不得下者﹐人以爲橫生倒生﹐至危之癥也﹐誰知是气血兩虛之故乎﹗產母之气血足﹐則胎必順﹐產母之气血虧﹐則胎必逆﹔順則易生﹐逆則難產。气血旣虧﹐母身必弱﹐子在胞中﹐亦必弱﹔胎弱無力﹐欲轉頭向下而不能﹐此胎之所以有腳手先下者也。當是之時﹐急用鍼刺兒之手足﹐則兒必痛而縮入。急用轉天湯以救順之。

人參﹝二兩﹞當歸﹝二兩﹐酒洗﹞川芎﹝一兩﹞川牛膝﹝三錢﹞升麻﹝四分﹞附子﹝一分﹐制﹞水煎服。一劑而兒轉身矣﹐再二劑自然順生。此方之妙﹐用人參以補气之虧﹔用芎歸以補血之虧﹐人人皆知其義。若用升麻又用牛膝﹑附子﹐恐人未識其妙也。蓋兒已身斜﹐非用提挈則頭不易轉﹐然轉其身非用下行則身不易降。升麻﹑牛膝並用﹐而又用附子者﹐欲其無經不達﹐使气血迅速以催生也。

眉批﹕若服三劑後﹐以鍼刺兒手足仍不轉身﹐以鍼刺產婦合骨穴﹐兒卽下。萬不可用手探取﹐以致子母俱危﹐

戒之﹗

歌括﹕腳手先下難產生﹐原因气血兩不盈。鍼兒手腳痛縮入﹐再補气血救孩嬰。

轉天參歸和川芎﹐牛膝升麻附子同。一劑兒身卽順轉﹐二劑嬰兒卽降生。

女科下卷難產

气逆難產﹝五十九﹞

婦人有生產數日而胎不下者﹐服催生之藥﹐皆不見效﹐人以爲交骨之難開也﹐誰知是气逆不行而然乎﹗夫交骨不開﹐固是難產﹐然兒頭到產門而不能下者﹐方是交骨不開之故﹐自當用開骨之劑。若兒頭尙未到產門﹐乃气逆不行﹐兒身難轉﹐非交骨不開之故也。若開其交骨﹐則兒門大開﹐兒頭未轉而向下﹐必致變癥非常﹐是兒門萬萬不可輕開也。大凡生產之時﹐切忌坐艸太早。若兒未轉頭﹐原難驟生﹐乃早於坐艸﹐產婦見兒許久不下﹐未免心懷恐

懼﹐恐則神怯﹐怯則气下而不能升﹐气旣不升﹐則上焦閉塞﹐而气乃逆矣﹔上气旣逆﹐而上焦必脹滿﹐而气益難行﹐气沮滯於上下之間﹐不利气而徒催生﹐則气愈逆而胎愈閉矣。治法但利其气﹐兒自轉身而下矣。方用舒气散。

人參﹝一兩﹞當歸﹝一兩﹐酒洗﹞川芎﹝五錢﹞白芍﹝五錢﹐酒炒﹞紫蘇梗﹝三錢﹞牛膝﹝二錢﹞陳皮﹝一錢﹞柴胡﹝八分﹞蔥白﹝七寸﹞水煎服。一劑而逆气轉﹐兒卽下矣。此方利气而實補气﹐蓋气逆由於气虛﹐气虛易於恐懼﹐補其气而恐懼自定﹐恐懼定而气逆者將莫知其何以定也﹐何必開交骨之多事乎哉﹗

眉批﹕凡臨產三日前﹐必先腹疼一小次﹐名曰試痛。此時萬勿坐艸臨盆﹐但將包兒諸物預備現成﹐不可早叫穩婆來。過三日後﹐腹若大痛﹐方叫穩婆來﹐不可令產婦見面﹐暫讓別室靜坐﹐不可髙言。蓋穩婆名曰收生﹐使其兩手接收﹐不欲兒墮地受傷﹐非穩婆別有妙法也。若穩婆來時﹐卽令產婦見面﹐彼必胡言亂語﹐用力太早﹐必致難產﹐百變叢生﹐戒之愼之﹗

歌括﹕難產數日主何緣﹐坐艸大早是根源。兒久不生產母懼﹐懼則气逆難轉旋。

舒气散中用川芎﹐人參當歸紫蘇梗。白芍牛膝陳紫胡﹐煎入蔥白催兒生。

女科下卷難產

子死產門難產﹝六十﹞

婦人有生產三四日﹐兒已到產門﹐交骨不開﹐兒不得下﹐子死而母未亡者﹐服開骨之藥不驗﹐當有死亡之危。今幸而不死者﹐正因其子死而胞胎下墜﹐子母離開﹐母气已收﹐未至同子气俱絕也。治但救其母﹐而不必顧其子矣。然死子在產門﹐塞其下口﹐有致母死之患﹐宜用推送之法﹐補血以生水﹐補气以生血﹐使气血兩旺﹐死子可出而存母命也。倘徒用降子之劑以墜之﹐則死子未必下﹐而母气先脫矣﹐非救援之善者也。山親見此等之癥﹐常用救母丹活人頗多。故志之。

人參﹝一兩﹞當歸﹝二兩﹐酒洗﹞川芎﹝一兩﹞益母艸﹝一兩﹞赤石脂﹝一錢﹞芥穗﹝三錢﹐炒黑﹞水煎服。一劑而死子下矣。此方用芎﹑歸以補血﹐人參以補气﹐气旺血旺﹐則上能升而下能降﹐气能推而血能送。況益母又善下死胎﹐石脂能下瘀血﹐自然一湧而出﹐無少阻滯矣。

眉批﹕方妙不可加減。

歌括﹕子死產門難生產﹐服開骨藥徒枉然。大補气血方爲妙﹐能下死子保母安。

救母丹中當歸先﹐人參川芎益母團。黑荊芥穗赤石脂﹐一劑子下保平安。

女科下卷難產

子死腹中難產﹝六十一﹞

婦人有生產六七日﹐胞衣已破﹐而子不見下﹐人以爲難產之故也﹐誰知是子已死於腹中乎﹗夫兒死於兒門之邊易辧﹐而死於腹中難識。蓋兒已到產門之邊﹐未死者頭必能伸能縮﹐已死者必然不動﹐卽以手推之﹐亦必不動如故。若系未死﹐用手少拔其兒之發﹐兒必退入﹐故曰易辧。若兒死在腹中﹐何從而知之﹖然實有可辧而知之者。凡子死腹中﹐而母可救者﹐產母之面﹐必無煤黑之气﹐是子死而母無死气也﹔子死腹中而母難救﹐產母之面﹐必有煙燻之气﹐是子死而母亦無生機也。以此辧死生﹐斷斷不爽也。旣知兒死腹中﹐不能用藥以降之﹐危道也﹔若用霸道以泄之﹐亦危道也。蓋生產至六七日﹐其母之气必甚困乏﹐烏能勝霸道之治﹐如用霸道以彊逐其死子﹐恐死子下而母亦立亡矣。必須仍補其母﹐使母之气血旺﹐而死子自下也。方用療兒散。

人參﹝一兩﹞當歸﹝二兩﹐酒洗﹞川牛膝﹝五錢﹞乳香﹝二錢﹞鬼臼﹝三錢﹐研﹐水飛﹞水煎服。一劑死子下而母生矣。凡兒之降生﹐必先轉其頭﹔原因其母气血之虛﹐以致兒不能轉頭以向下﹐世人用催生之藥﹐以耗兒之气血﹐則兒之气不能通達﹐反致閉悶而死於腹中﹐此實庸醫殺之也。所以難產之疾﹐斷斷不可用催生之藥﹐只宜補气補血﹐以壯其母﹐而全活嬰兒之命正無窮也。此方救兒死之母﹐仍大補气血﹐所以救其本也﹐誰知救本卽所以催生哉﹗

眉批﹕下死胎不用濃朴妙。曾有產婦面黑舌靑﹐用補气﹑養血﹑活血之藥而子母復得皆全者﹐亦萬中之一幸也。

歌括﹕子死腹中識認難﹐母面煤黑命危險。母面若無煙燻气﹐斷知子死母能安。

療兒散中參歸優﹐牛膝鬼臼乳香儔。子死應補气與血﹐催生藥物莫妄投。

女科下卷正產

正產胞衣不下﹝六十二﹞

產婦有兒已下地﹐而胞衣畱滯於腹中﹐二﹑三日不下﹐心煩意躁﹐時欲昏暈﹐人以爲胞衣之蒂未斷也﹐誰知是血少漧枯﹐粘連於腹中乎﹗世人見胞衣不下﹐未免心懷疑懼﹐恐其衝之於心﹐而有死亡之兆。然而胞衣究何能上衝於心也。但胞衣不下﹐瘀血未免難行﹐恐有血暈之虞耳。治法仍宜大補其气血﹐使生血以送胞衣﹐則胞衣自然潤滑﹐潤滑則易下﹐生气以助生血﹐則血生自然迅速﹐尢易催墮也。方用送胞湯。

當歸﹝二兩酒洗﹞川芎﹝五錢﹞益母艸﹝一兩﹞乳香﹝一兩﹐不去油﹞沒藥﹝一兩﹐不去油﹞芥穗﹝三錢﹐炒黑﹞麝香﹝五釐﹐研﹐另衝﹞水煎服﹐立下。此方以芎﹑歸補其气血﹐以荊芥引血歸經﹐用益母﹑乳香等藥﹐逐瘀而下胞衣﹐新血旣生﹐則舊血難存﹐气旺上升﹐而瘀濁自降﹐尙有畱滯之苦哉﹗夫胞衣是包兒之一物﹐非根據於子﹐卽根據於母﹐子生而不隨子俱下﹐以子之不可根據也﹐故停滯於腹﹐若有回順其母之心﹐母胞𨿽已生子﹐而其蒂間之气﹐原未遽絕﹐所以畱連欲脫而未脫﹐往往有存腹六七日不下﹐而竟不腐爛者﹐正以其尙有生气也。可見胞衣畱腹﹐不能殺人﹐補之而自降耳。或謂胞衣旣有生气﹐補气補血﹐則胞衣亦宜堅牢﹐何以補之而反降也﹖不知子未下﹐補則益於子﹔子已下﹐補則益於母。益子而胞衣之气連﹐益母而胞衣之气脫。此胞胎之气關﹐通則兩合﹐閉則兩開矣。故大補气血而胞衣反降也。有婦人子下地五﹑六日﹐而胞衣畱於腹中﹐百計治之﹐竟不能下﹐而又絕無昏暈煩躁之狀﹐人以爲瘀血之粘連也﹐誰知是气虛不能推送乎﹗夫瘀血在腹﹐斷無不作祟之理﹐有則必然發暈﹐今安然無恙﹐是血已淨矣。血淨宜淸气升而濁气降。今胞衣不下﹐是淸气下降而難升﹐遂至濁气上浮而難降。然濁气上升﹐又必有煩躁之病﹐今亦安然者﹐是淸濁之气兩不能升也。然則補其气不無濁气之上升乎﹖不知淸升而濁降者﹐一定之理﹐未有淸升而濁亦升者也﹐苟能於補气之中﹐仍分其淸濁之气﹐則升淸正所以降濁也。方用補中益气湯。

人參﹝三錢﹞生黃芪﹝一兩﹞柴胡﹝三分﹞炙艸﹝一分﹞當歸﹝五錢﹞白術﹝五分﹐土炒﹞升麻﹝三分﹞陳皮﹝二分﹞萊菔子﹝五分﹐炒﹐研﹞水煎服。一劑而胞衣自下矣。夫補中益气湯乃提气之藥也﹐並非推送之劑﹐何以能降胞衣如此之速也﹖然而濁气之不降者﹐由於淸气之不升也﹔提其气則淸升而濁降﹐濁气降則腹中所存之物﹐卽無不隨濁气而盡降﹐正不必再用推送之法也。況又加萊菔子數分﹐能理濁气﹐不至兩相捍格﹐所以奏功之奇也。

眉批﹕方極效。

歌括﹕胞衣不下因何緣﹐血少漧枯故粘連。心煩意亂時昏暈﹐瘀血停畱使之然。

送胞湯用益母艸﹐歸芍乳香與沒藥。芥穗麝香宜少用﹐煎服胞衣離宮巢。

嬰兒落生五六日﹐胞衣爲何畱腹中。气虛力弱難推送﹐瘀血除盡免昏蒙。

補中益气用參芪﹐當歸白術艸陳皮。柴胡升麻萊菔子﹐升淸降濁奏功奇。

女科下卷正產

正產气虛血暈﹝六十三﹞

婦人甫產兒後﹐忽然眼目昏花﹐嘔惡欲吐﹐中心無主﹐或神魂外越﹐恍若天上行雲﹐人以爲惡血衝心之患也﹐誰知是气虛欲脫而然乎﹗蓋新產之婦﹐血必盡傾﹐血室空虛﹐只存幾微之气﹔倘其人陽气素虛﹐不能生血﹐心中之血﹐前已蔭胎﹐胎墮而心中之血亦隨胎而俱墮﹐心無血養﹐所賴者幾微之气以固之耳。今气又虛而欲脫﹐所剩殘血﹐不能歸經﹐而成血暈之癥矣。治法必須大補气血﹐斷不可單治血暈也﹔或疑血暈是熱血上衝﹐而更補其血。不愈助其上衝之勢乎﹖不知新血不生﹐舊血不散﹐補血以生新血﹐正活血以逐舊血也。然血有形之物﹐難以速生﹐气乃無形之物﹐易於迅發﹐補气以生血﹐尢易於補血以生血耳。方用補气解暈湯。

人參﹝一兩﹞生黃﹝一兩﹞當歸﹝一兩﹐不酒洗﹞黑芥穗﹝三錢﹞姜炭﹝一錢﹞水煎服。一劑而暈止。二劑而心定﹐三劑而血生﹐四劑而血旺﹐再不暈矣。此乃解暈之聖藥﹐用參﹑以補气﹐使气壯而生血也﹔用當歸以補血﹐使血旺而養气也。气血兩旺﹐而心自定矣。用荊芥炭引血歸經﹐用姜炭以行瘀引陽﹐瘀血去而正血歸﹐不必解暈而暈自解矣。一方之中﹐藥只五味﹐而其奏功之奇而大如此﹐其神矣乎。

眉批﹕原方極效﹐不可加減。

歌括﹕婦人甫產兒初下﹐忽病血暈目昏花。嘔惡欲吐中無主﹐气虛將脫莫認差。

補气解暈用芪參﹐黑荊姜炭當歸身。气血兩旺心自定﹐四劑全愈免危困。

女科下卷正產

正產血暈不語﹝六十四﹞

產婦有子方下地﹐卽昏暈不語﹐此气血兩脫也﹐本在不救﹔然救之得法﹐亦有能生者。當斯之時﹐急用銀鍼刺其眉心﹐得血出則語矣。然後以人參一兩煎湯灌之﹐無不生者﹔卽用黃芪二兩﹐當歸一兩﹐名當歸補血湯﹐煎湯一碗灌之亦得生。萬不可於二方之中﹐輕加附子。蓋附子無經不達﹐反引气血之藥﹐走而不守﹐不能專注於胞胎﹐不若人參﹑歸﹑直救其气血之絕﹐聚而不散也。蓋產婦昏暈﹐全是血室空虛﹐無以養心﹐以致昏暈。舌爲心之苗﹐心旣無主﹐而舌又安能出聲耶﹖夫眉心之穴﹐上通於腦﹐下通於舌﹐而其系則連於心﹐刺其眉心﹐則腦與舌俱通﹐而心之淸气上升﹐則瘀血自然下降矣﹐然後以參﹑﹑當歸之能補气生血者﹐煎湯灌之﹐則气與血接續﹐又何至於死亡乎﹗𨿽單用參﹑﹑當歸亦有能生者﹐然終不若先刺眉心之爲更妙。世人但知灸眉心之法﹐不知刺更勝於灸﹐蓋灸法緩而刺法急﹐緩則難於救絕﹐急則易於回生﹐所謂「急則治其標﹐緩則治其本」者﹐此也。

歌括﹕嬰兒已落香盆浴﹐產母忽暈不言語。气血雙脫危急候﹐鍼刺眉心可救急。

眉心出血不覺昏﹐人參一兩速煎吞。或服當歸補血湯﹐接續气血命能存。

女科下卷正產

正產敗血攻心暈狂﹝六十五﹞

婦人有產後二﹑三日﹐發熱﹐惡露不行﹐敗血攻心﹐狂言呼叫﹐甚欲奔走﹐拿提不定﹐人以爲邪熱在胃之過﹐誰知是血虛心不得養而然乎﹗夫產後之血﹐盡隨胞胎而外越﹐則血室空虛﹐臟腑皆無血養﹐只有心中之血﹐尙存幾微﹐以護心君。而臟腑失其所養﹐皆欲取給於心﹔心包爲心君之宰相﹐攔絕各臟腑之气﹐不許入心﹐始得心神安靜﹐是護心者全借心包之力也。使心包亦虛﹐不能障心﹐而各臟腑之气遂直入於心﹐以分取乎心血﹐心包情急﹐旣不能內顧其君﹐又不能外禦乎眾﹐於是大聲疾呼﹐而其迹象反近於狂悖﹐有無可如何之勢﹐故病狀似熱而實非熱也。治法須大補心中之血﹐使各臟腑分取以自養﹐不得再擾乎心﹐則心藏泰然﹐而心包亦安矣。方用安心湯當歸﹝二兩﹞川芎﹝一兩﹞生地﹝五錢﹐炒﹞丹皮﹝五錢﹐炒﹞生蒲黃﹝二錢﹞榦荷葉﹝一片﹐引﹞水煎服。一劑而狂定﹐惡露亦下矣。此方用芎﹑歸以養血﹐何以又用生地﹑丹皮之涼血﹐似非產後所宜﹖不知惡露所以奔心﹐原因虛熱相犯﹐於補中涼之﹐而涼不爲害﹐況益之以荷葉﹐七竅相通﹐引邪外出﹐不惟內不害心﹐且佐蒲黃以分解乎惡露也。但只可暫用以定狂﹐不可多用以取咎也。謹之愼之。

眉批﹕服藥後狂定﹐宜服加味生化湯﹕當歸﹝酒洗﹞一兩一錢﹑川芎三錢﹑桃仁﹝研﹞錢半﹑荊芥穗﹝炒炭﹞一錢﹑丹皮錢半﹐服四劑妙。

歌括﹕產後二三日之中﹐惡露不行血上攻。狂言呼叫甚奔走﹐血室空虛病由生。

安心湯中當歸芎﹐生地丹皮蒲黃衝。荷葉少許通七竅﹐少服取效多無功。

女科下卷正產

正產腸下﹝六十六﹞

產婦腸下﹐亦危癥也﹐人以爲兒門不關之故﹐誰知是气虛下陷而不能收乎﹗夫气虛下陷﹐自宜用升提之藥﹐以提其气。然新產之婦﹐恐有瘀血在腹﹐一旦提气﹐並瘀血升騰於上﹐則衝心之患﹐又恐變出非常﹐是气又不可竟提也。气旣不可竟提﹐而气又下陷﹐將用何法以治之哉﹖蓋气之下陷者﹐因气之虛也﹐但補其气﹐則气旺而腸自升舉矣。惟是補气之藥少﹐則气力薄而難以上升﹐必須以多爲貴﹐則陽旺力彊﹐斷不能降而不升矣。方用補气升腸飲。

人參﹝一兩﹐去蘆﹞生黃芪﹝一兩﹞當歸﹝一兩﹐酒洗﹞白術﹝五錢﹐土炒﹞川芎﹝三錢﹐酒洗﹞升麻﹝一分﹞水煎服。一劑而腸升矣。此方純於補气﹐全不去升腸﹐卽如用升麻一分﹐亦不過引气而升耳。蓋升麻之爲用﹐少則气升﹐多則血升也﹐不可不知。又方用蓖麻仁四十九粒搗塗頂心以提之﹐腸升卽刻洗去﹐時久則恐吐血﹐此亦升腸之一法也。

眉批﹕生產有子未下腸先下者﹐名盤腸生。勿遽服此方﹐急取一淨盆﹐用開水洗熱﹐將腸置於盆內﹐靜待勿懼﹐子下後腸卽徐徐收回。若時久﹐盆與腸俱冷﹐不能速收﹐急用開水一盆待溫﹐以入得手爲度。將溫水傾於置腸盆內﹐腸熱气充﹐卽可收起矣。若子先下﹐急服此方﹐少遲恐气脫不救。

歌括﹕產婦腸下亦危癥﹐气虛下陷收不能。升提之藥宜愼用﹐補气气旺腸自升。

補气升腸飲川芎﹐當歸一兩酒洗用。人參白術生黃芪﹐少佐升麻引气升。

女科下卷產後

產後少腹疼﹝六十七﹞

婦人產後少腹疼痛﹐甚則結成一塊﹐按之愈疼﹐人以爲兒枕之疼也﹐誰知是瘀血作祟乎﹗夫兒枕者﹐前人謂兒頭枕之物也。兒枕之不疼﹐豈兒生不枕而反疼﹐是非兒枕可知矣。旣非兒枕﹐何故作疼﹖乃是瘀血未散﹐結作成團而作疼耳。凡此等癥﹐多是壯健之婦血有餘﹐而非血不足也。似乎可用破血之藥﹔然血活則瘀自除﹐血結則瘀作祟﹔若不補血而反敗血﹐𨿽瘀血可消﹐畢竟耗損難免﹐不若於補血之中﹐以行逐瘀之法﹐則气血不耗﹐而瘀亦盡消矣。方用散結定疼湯。

當歸﹝一兩﹐酒洗﹞川芎﹝五錢﹐酒洗﹞丹皮﹝二錢﹐炒﹞益母艸﹝三錢﹞黑芥穗﹝二錢﹞乳香﹝一錢﹐去油﹞山楂﹝十粒﹐炒黑﹞桃仁﹝七粒﹐泡去皮尖﹐炒﹐研﹞水煎服。一劑而疼止而愈﹐不必再劑也。此方逐瘀於補血之中﹐消塊於生血之內﹐妙在不專攻疼痛﹐而疼痛止。彼世人一見兒枕之疼﹐動用元胡﹑蘇木﹑蒲黃﹑靈脂之類以化塊﹐又何足論哉﹗

婦人產後少腹疼痛﹐按之卽止﹐人亦以爲兒枕之疼也﹐誰知是血虛而然乎﹗夫產後亡血過多﹐血室空虛﹐原能腹疼﹐十婦九然。但疼有虛實之分﹐不可不辧﹕如燥糠觸體光景﹐是虛疼而非實疼也。大凡虛疼宜補﹐而產後之虛疼﹐尢宜補焉。惟是血虛之疼﹐必須用補血之藥﹐而補血之味﹐多是潤滑之品﹐恐與大腸不無相礙﹔然產後血虛﹐腸多漧燥﹐潤滑正相宜也﹐何礙之有。方用腸寧湯。

當歸﹝一兩﹐酒洗﹞熟地﹝一兩﹐九蒸﹞人參﹝三錢﹞麥冬﹝三錢﹐去心﹞阿膠﹝三錢﹐蛤粉炒﹞山藥﹝三錢﹐炒﹞續斷﹝二錢﹞甘艸﹝一錢﹞肉桂﹝二分﹐去粗﹐研﹞水煎服。一劑而疼輕﹐二劑而疼止﹐多服更宜﹐此方補气補血之藥也﹔然補气而無太郁之憂﹐補血而無太滯之患﹐气血旣生﹐不必止疼而疼自止矣。

眉批﹕前後二方極效﹐不必加減。

歌括﹕婦人產後少腹疼﹐甚結成塊按更痛。瘀血作祟非兒枕﹐補逐兼行自有功。

散結定疼當歸芎﹐丹皮益母與黑荊。乳香山楂桃仁炒﹐一劑痛止勿多用。

產後腹痛按止焉﹐血虛作痛不同前。血室空虛宜補血﹐相間補气兩法全。

腸寧湯中用當歸﹐地黃阿膠參麥桂。山藥續斷生甘艸﹐气血旣生疼自回。

女科下卷產後

產後气喘﹝六十八﹞

婦人產後气喘﹐最是大危之癥﹐苟不急治﹐立刻死亡﹐人只知是气血之虛也﹐誰知是气血兩脫乎﹗夫旣气血兩脫﹐人將立死﹐何又能作喘﹖然此血將脫﹐而气猶未脫也。血將脫而气欲挽之﹐而反上喘﹐如人救溺﹐援之而力不勝﹐又不肯自安於不救﹐乃召號同志以求助﹐故呼聲而喘作﹐其癥𨿽危﹐而可救處正在能作喘也。蓋肺主气﹐喘則肺气似盛而實衰﹐當是之時﹐血將脫而萬難驟生﹐望肺气之相救甚急﹔而肺因血失﹐只存幾微之气﹐自顧尙且不暇﹐又何能提挈乎血﹐气不與血俱脫者幾希矣﹐是救血必須補气也。方用救脫活母湯。

人參﹝二兩﹞當歸﹝一兩﹐酒洗﹞熟地﹝一兩﹐九蒸﹞枸杞子﹝五錢﹞山萸﹝五錢﹐蒸﹐去核﹞麥冬﹝一兩﹐去心﹞阿膠﹝二錢﹐蛤粉炒﹞肉桂﹝一錢﹐去粗﹐研﹞黑芥穗﹝二錢﹞水煎服。一劑而喘輕﹐二劑而喘減﹐三劑而喘定﹐四劑而全愈矣。此方用人參以接續元陽﹐然徒補其气而不補其血﹐則陽燥而狂﹐𨿽回生於一時﹐亦旋得旋失之道﹔卽補血而不補其肝腎之精﹐則本原不固﹐陽气又安得而續乎﹗所以又用熟地﹑山萸﹑枸杞之類﹐以大補其肝腎之精﹐而後大益其肺气﹐則肺气健旺﹐升提有力矣。特慮新產之後﹐用補陰之藥﹐膩滯不行﹐又加肉桂以補命門之火﹐使火气有根﹐助人參以生气﹐且能運化地黃之類﹐以化精生血。若過於助陽﹐萬一血隨陽動瘀而上行﹐亦非保全之策﹐更加荊芥以引血歸經﹐則肺气安而喘速定﹐治幾其神乎。

眉批﹕方妙不可加減。

歌括﹕產後气喘病膏肓﹐气血雙脫無主張。救脫尙須補气血﹐抓緊時機施妙方。

救脫活母人參當﹐麥冬枸杞熟地黃。山萸阿膠桂芥穗﹐肺安喘定病復康。

女科下卷產後

產後惡寒身顫﹝六十九﹞

婦人產後惡寒惡心﹐身體顫﹐發熱作渴﹐人以爲產後傷寒也﹐誰知是气血兩虛﹐正不敵邪而然乎﹗大凡人之气不虛﹐則邪斷難入。產婦失血旣多﹐則气必大虛﹐气虛則皮毛無衛﹐邪原易入﹐正不必戶外之風來襲體也﹐卽一舉一動﹐風卽可乘虛而入之。然產後之婦﹐風易入而亦易出﹐凡有外邪之感﹐俱不必祛風﹐況產婦之惡寒者﹐寒由內生也。發熱者﹐熱由內弱也﹔身顫者﹐顫由气虛也。治其內寒﹐而外寒自散﹔治其內弱﹐而外熱自解﹔壯其元

陽﹐而身顫自除。方用十全大補湯。

人參﹝三錢﹞白術﹝三錢﹐土炒﹞茯苓﹝三錢﹐去皮﹞甘艸﹝一錢﹐炙﹞川芎﹝一錢﹐酒洗﹞當歸﹝三錢﹐酒洗﹞熟地﹝五錢﹐九蒸﹞白芍﹝二錢﹐酒炒﹞黃芪﹝一兩﹐生用﹞肉桂﹝一錢﹐去粗﹐研﹞水煎服。一劑而諸病悉愈。此方但補气與血之虛﹐而不去散風與邪之實﹐正以正足而邪自除也﹐況原無邪气乎﹗所以奏功之捷也。

眉批﹕宜連服數劑﹐不可只服一劑。

歌括﹕產後惡寒身振顫﹐發熱作渴是何緣。气血兩虛邪入侵﹐認作傷寒錯決斷。

十全大補參芪艸﹐術苓當歸與白芍。川芎肉桂熟地黃﹐連服數劑奏捷效。

女科下卷產後

產後惡心嘔吐﹝七十﹞

婦人產後惡心欲吐﹐時而嘔吐﹐人皆曰胃气之寒也﹐誰知是腎气之寒乎﹗夫胃爲腎之關﹐胃之气寒﹐則胃气不能行於腎之中﹔腎之气寒﹐則腎气亦不能行於胃之內﹐是腎與胃不可分而兩之也。惟是產後失血過多﹐必致腎水漧涸﹐腎水涸應腎火上炎﹐當不至胃有寒冷之虞﹐何故腎寒而胃亦寒乎﹖蓋新產之餘﹐水乃遽然涸去﹐虛火尙不能生﹐火旣不生﹐而寒之象自現。治法宜補其腎中之火﹐然火無水濟﹐則火在水上﹐未必不成火動陰虛之癥﹐必須於水中補火﹐腎中溫胃﹐而後腎無太熱之患﹐胃有旣濟之歡也。方用溫腎止嘔湯。

熟地﹝五錢﹐九蒸﹞巴戟﹝一兩﹐鹽水浸﹞人參﹝三錢﹞白術﹝一兩﹐土炒﹞山萸﹝五錢﹐蒸﹐去核﹞炮姜﹝一錢﹞茯苓﹝二錢﹐去皮﹞橘紅﹝五分﹐薑汁洗﹞白蔻﹝一粒﹐研﹞水煎服。一劑而嘔吐止﹐二劑而不再發﹐四劑而全愈矣。此方補腎之藥﹐多於治胃之品﹐然而治腎仍是治胃也。所以腎气升騰﹐而胃寒自解﹐不必用大熱之劑﹐溫胃而祛寒也。

眉批﹕服此方必待惡露盡後﹐若初產一﹑二日之內惡心欲嘔﹐乃惡露上衝﹐宜服加味生化湯﹕全當歸一兩﹝酒洗﹞﹑川芎二錢﹑炮姜一錢﹑東查炭二錢﹑桃仁一錢﹝研﹐用無灰黃酒一鐘﹐水三鐘同煎﹞。

歌括﹕產後惡心嘔吐現﹐胃气寒因腎气寒。失血過多腎水涸﹐火旣不生寒自現。

溫腎止嘔白術丸﹐巴戟山萸熟地團。參苓炮姜橘白蔻﹐腎气升騰驅胃寒。

女科下卷產後

產後血崩﹝七十一﹞

少婦產後半月﹐血崩昏暈﹐人皆曰惡血衝心也﹐誰知是不愼房幃之過乎﹗夫產後業逾半月﹐𨿽不比初產之二﹑三日﹐而气血初生﹐尙未全復﹐卽血路已淨﹐而胞胎之損傷未痊﹐斷不可輕於一試﹐以重傷其門戶。气血初復﹐不知愼養﹐致血崩昏暈﹐是心腎兩傷﹐不特胞胎門戶已也。精泄神脫﹐捨大補其气與血﹐別無良法也。方用救敗求生湯。

人參﹝二兩﹞當歸﹝二兩﹐酒洗﹞白術﹝二兩﹐土炒﹞九蒸熟地﹝一兩﹞山萸﹝五錢﹐蒸﹞山藥﹝五錢﹐炒﹞棗仁﹝五錢﹐生用﹞附子﹝一分或一錢﹐自制﹞水煎服。一劑而神定﹐二劑而暈止﹐三劑而血亦止矣﹐倘一服見效﹐連服三﹑四劑﹐減去一半﹐再服十劑﹐可慶更生。此方補气以回元陽於無何有之鄕﹐陽回而气回﹐自可攝血以歸神﹐生靑而續命矣。

眉批﹕亦有中气素虛﹐產後頃刻血崩不止﹐气亦隨之而脫。此至危之證﹐十常不救者八﹑九﹐惟用獨參湯尙可救活一﹑二。遼人參去蘆五錢﹐打碎﹐急煎﹐遲則气脫不及待矣。煎成徐徐灌之﹐待气回再煎一服灌之。其餘治法參看血崩門。但產後不可用杭芍炭以及諸涼藥。然此證皆系臨產一﹑二日前入房所致﹐戒之﹗

歌括﹕少婦產後半月時﹐陰興陽起雲雨施。血崩昏暈見神鬼﹐此等病孽自作之。

救敗求生參白術﹐當歸山藥與熟地。山萸棗仁制附子﹐補气回陽此方奇。

女科下卷產後

產後手傷胞胎淋漓不止﹝七十二﹞

婦人有生產之時﹐被穩婆手入產門﹐損傷胞胎﹐因而淋漓不止﹐欲少忍須臾而不能﹐人謂胞破不能再補也﹐孰知不然。夫破傷皮膚﹐尙可完補﹐豈破在腹內者﹐獨不可治療﹖或謂破在外可用藥外治﹐以生皮膚﹔破在內﹐𨿽有靈膏﹐無可救補﹐然破之在內者﹐外治𨿽無可施力﹐安必內治不可奏功乎﹗試思瘡傷之毒﹐大有缺陷﹐尙可服藥以生肌肉﹐此不過收生不謹﹐小有所損﹐並無惡毒﹐何難補其缺陷也。方用完胞飲。

人參﹝一兩﹞白術﹝十兩﹐土炒﹞茯苓﹝三錢﹐去皮﹞生黃芪﹝五錢﹞當歸﹝一兩﹐酒炒﹞川芎﹝五錢﹞白及末﹝一錢﹞紅花﹝一錢﹞益母艸﹝三錢﹞桃仁﹝十粒﹐泡炒﹐研﹞用豬羊胞一个﹐先煎湯﹐後煎藥﹐饑服十劑全愈。夫胞損宜用補胞之藥﹐何以反用補气血之藥也﹖蓋生產本不可手探試﹐而穩婆竟以手探﹐胞胎以致傷損﹐則難產必矣。難產者﹐因气血之虛也。產後大傷气血﹐是虛而又虛矣﹐因虛而損﹐復因損而更虛﹐苦不補其气與血﹐而胞胎之破﹐何以奏功乎﹗今之大補其气血者﹐不啻饑而與之食﹐渴而與之飲者﹐則精神大長﹐气血再造﹐而胞胎何難補完乎﹐所以旬日之內便成功也。

眉批﹕胞破諸書單方最多﹐然不如此之妙。

歌括﹕臨產接生要安祥﹐頻頻手試胎胞傷。淋漓不止痛難忍﹐急服藥餌補救方。

完胞飲中用參芪﹐術歸川芎和白及。茯苓桃紅益母艸﹐煎豬羊胞代水劑。

女科下卷產後

產後四肢浮腫﹝七十三﹞

產後四肢浮腫﹐寒熱往來﹐气喘咳嗽﹐胸膈不利﹐口吐酸水﹐兩脇疼痛﹐人皆曰敗血流於經絡﹐滲於四肢﹐以致气逆也﹐誰知是肝腎兩虛﹐陰不得出之陽乎﹗夫產後之婦﹐气血大虧﹐自然腎水不足﹐腎水沸騰﹔然水不足則不能養肝﹐而肝木大燥﹐木中乏津木燥火發﹐腎火有黨﹐子母兩焚﹐火焰直衝﹐而上克肺金﹐金受火刑﹐力難制肝﹐而咳嗽喘滿之病生焉﹔肝火旣旺而下克脾土﹐土受木刑﹐力難制水﹐而四肢浮腫之病出焉。然而肝木之火旺﹐乃假象而非眞旺也。假旺之气﹐若盛而實不足﹐故時而熱時而寒﹐往來無定﹐乃隨气之盛衰以爲寒熱﹐而寒非眞寒﹐熱亦非眞熱﹐是以气逆於胸膈之間而不舒耳。兩脇者﹐肝之部位也﹐酸者﹐肝之气味也。吐酸脇疼痛﹐皆肝虛而腎不能榮之象也。治法宜補血以養肝﹐補精以生血﹐精血足而气自順﹐而寒熱咳嗽浮腫之病悉退矣。方用轉气湯。

人參﹝三錢﹞茯苓﹝三錢﹐去皮﹞白術﹝三錢﹐土炒﹞當歸﹝五錢﹐酒洗﹞白芍﹝五錢﹐酒炒﹞熟地﹝一兩﹐九蒸﹞山萸﹝三錢﹐蒸﹞山藥﹝五錢﹐炒﹞芡實﹝三錢﹐炒﹞柴胡﹝五分﹞故紙﹝一錢﹐鹽水炒﹞水煎服。三劑效﹐十劑痊。此方皆是補血補精之品﹐何以名爲轉气耶﹖不知气逆由於气虛﹐乃是肝腎之气虛也。補肝腎之精血﹐卽所以補肝腎之气也。蓋虛則逆﹐旺則順﹐是補卽轉也﹔气轉而各癥盡愈﹐陰出之陽﹐則陰陽無捍格之虞矣。

眉批﹕方妙不可加減。白芍宜炒炭用。

歌括﹕產後四肢皆浮腫﹐咳嗽吐酸兩脇痛。寒熱往來陰陽捍﹐气血大虧腎水空。

轉气白芍和熟地﹐參苓術歸與芡實。山藥山萸柴胡配﹐再加鹽炒補骨脂。

女科下卷產後

產後肉綫出﹝七十四﹞

婦人有產後水道中出肉綫一條﹐長二﹑三尺﹐動之則疼痛欲絕﹐人以爲胞胎之下墜也﹐誰知是帶脈之虛脫乎﹗夫帶脈束於任督之間﹐任脈前而督脈後﹐二脈有力﹐則帶脈堅牢﹔二脈無力﹐則帶脈崩墜。產後亡血過多﹐無血以養任督﹐而帶脈崩墜﹐力難升舉﹐故隨溺而隨下也。帶脈下垂﹐每每作痛於腰臍之間﹐況下墜者而出於產門之外﹐其失於關鍵也更甚﹐安得不疼痛欲絕乎﹗方用兩收湯。

人參﹝一兩﹞白術﹝二兩﹐土炒﹞川芎﹝三錢﹐酒洗﹞九蒸熟地﹝二兩﹞山藥﹝一兩﹐炒﹞山萸﹝四錢﹐蒸﹞芡實﹝五錢﹐炒﹞扁豆﹝五錢﹐炒﹞巴戟﹝三錢﹐鹽水浸﹞杜仲﹝五錢﹐炒黑﹞白果﹝十枚﹐搗碎﹞水煎服。一劑而收半﹐二劑而全收矣。此方補任督而仍補腰臍者﹐蓋以任督連於腰臍也。補任督而不補腰臍﹐則任督無助﹐而帶脈何以升舉﹖惟兩補之﹐則任督得腰臍之助﹐帶脈亦得任督之力而收矣。

眉批﹕此方凡腎虛﹑腰痛﹑遺尿皆可治﹐甚勿輕忽。

歌括﹕產後水道出肉綫﹐動之疼痛更增添。此乃帶脈虛脫故﹐任督無力不能還。

兩收參術和山藥﹐熟地芡實扁豆炒。杜仲山萸巴戟肉﹐川芎白果共煎熬。

女科下卷產後

產後肝痿﹝七十五﹞

婦人產後陰戶中垂下一物﹐其形如帕﹐或有角﹑或二歧﹐人以爲產頹也﹐誰知是肝痿之故乎﹗夫產後何以成肝痿也﹖蓋因產前勞役過傷﹐又觸動怪怒﹐以致肝不藏血﹐血亡過多﹐故肝之脂膜隨血崩墜﹐其形似子宮﹐而實非子宮也。若是子宮之下墜﹐狀如茄子﹐只到產門﹐而不能越出於產門之外。惟肝之脂膜往往出產門外者﹐至六﹑七寸許﹐且有粘席幹落一片﹐如手掌大者﹐如是子宮墜落﹐人立死矣﹐又安得而復生乎﹗治法宜大補其气與血﹐而少加升提之品﹐則肝气旺而易生﹐肝血旺而易養﹐肝得生養之力﹐而脂膜自收。方用收膜湯。

生黃芪﹝一兩﹞人參﹝五錢﹞白術﹝五錢﹐土炒﹞當歸﹝三錢﹐酒洗﹞升麻﹝一錢﹞白芍﹝五錢﹐酒炒焦﹞水煎服。一劑卽收矣。或疑產後禁用白芍﹐恐伐生气之源﹐何以頻用之而奏功也﹖是未讀仲景之書者﹐嗟乎﹗白芍之在產後不可頻用者﹐恐其收斂乎瘀也﹔而謂伐生气之源﹐則誤矣。況病之在肝者﹐尢不可以不用﹔且用之於大補气血中﹐在芍藥亦忘其爲酸收矣﹐又何能少有作祟者乎﹗矧脂膜下墜﹐正借酸收之力﹐助升麻以提升气血﹐所以奏功之捷也。

眉批﹕收肝膜全賴白芍之功﹐不可用炭。

歌括﹕產後陰戶一物生﹐其形如帕或角形。肝之血膜隨血墮﹐病名肝痿補气靈。

收膜湯中參芪用﹐白術白芍當歸同。升麻提升量宜少﹐一劑卽收奏奇功。

女科下卷產後

產後气血兩虛乳汁不下﹝七十六﹞

婦人產後絕無點滴之乳﹐人以爲乳管之閉也﹐誰知是气與血之兩涸乎﹗夫乳乃气血之所化而成也﹐無血固不能生乳汁﹐無气亦不能生乳汁﹐然二者之中﹐血之化乳﹐又不若气之所化爲尢速。新產之婦﹐血已大虧﹐血本自顧不暇﹐又何能以化乳﹖乳全賴气之力﹐以行血而化之也。今產後數日﹐而乳不下點滴之汁﹐其血少气衰可知。气旺則乳汁旺﹐气衰則乳汁衰﹐气涸則乳汁亦涸﹐必然之勢也。世人不知大補气血之妙﹐而一味通乳﹐豈知無气則乳無以化﹐無血則乳無以生。治法帶補气以生血﹐而乳汁自下﹐不必利竅以通乳也。方名通乳丹。

人參﹝一兩﹞生黃﹝一兩﹞當歸﹝二兩﹐酒洗﹞麥冬﹝五錢﹐去心﹞木通﹝三分﹞桔梗﹝三分﹞七孔豬蹄﹝二个﹐去爪殼﹞水煎服。二劑而乳如泉湧矣。此方專補气血以生乳汁﹐正以乳生於气血也。產後气血涸而無乳﹐非乳管之閉而無乳者可比。不去通乳而名通乳丹﹐亦因服之乳通而名之﹔今不通乳而乳生﹐卽名生乳丹亦可。

歌括﹕產後乳汁點滴無﹐原因气血兩虛乎。气血充足乳汁旺﹐衰弱乳汁必漧枯。

生乳丹中參通﹐當歸麥冬苦桔梗。七孔豬蹄用兩个﹐二劑乳汁如泉湧。

女科下卷產後

產後鬱結乳汁不通﹝七十七﹞

少壯之婦﹐於生產之後﹐或聞嫌誶﹐遂致兩乳脹滿疼痛﹐乳汁不通﹐人以爲陽明之火熱也﹐誰知是肝气之鬱結乎﹗夫陽明屬胃﹐乃多气多血之府也。乳汁之化﹐原屬陽明﹐然陽明屬土﹐壯婦產後﹐𨿽云亡血﹐而陽明之气﹐實未盡衰﹐必得肝木之气以相通﹐始能化成乳汁﹐未可全責之陽明也。蓋乳汁之化﹐全在气而不在血﹐今產後數日﹐宜其有乳﹐而兩乳脹滿作痛﹐是欲化乳而不可得﹐非气郁而何﹖明明是羞憤成郁﹐土木相結﹐又安能化乳而成汁也。治法宜大舒其肝木之气﹐而陽明之气血自通﹐而乳亦通矣﹐不必專去通乳也。方名通肝生乳湯。

白芍﹝五錢﹐醋炒﹞當歸﹝五錢﹐酒洗﹞白術﹝五錢﹐土炒﹞熟地﹝三分﹞甘艸﹝三分﹞麥冬﹝五錢﹐去心﹞通艸﹝一錢﹞柴胡﹝一錢﹞遠志﹝一錢﹞水煎服。一劑卽通﹐不必再服也。

眉批﹕麥冬用小米炒﹐不惟不寒胃﹐且得米味一直引入胃中﹐而化乳愈速。

歌括﹕少壯婦人乳應濃﹐只因羞怒乳塞壅。肝气鬱結乳脹痛﹐舒通肝气乳自行。

通肝生乳芍歸冬﹐白術柴胡遠志從。熟地通艸生甘艸﹐服後乳汁水溶溶。

產後編上卷

產後總論

凡病起於血气之衰﹐脾胃之虛。而產後尢甚。是以丹溪先生論產後﹐必大補气血爲先﹐𨿽有他癥﹐以末治之﹐斯言盡治產之大旨。若能擴充立方﹐則治產可無過矣。夫產後憂﹑驚﹑勞﹑倦﹐气血暴虛﹐諸癥乘虛易入﹐如有气毋專耗散﹐有食毋專消導﹔熱不可用芩﹑連﹐寒不可用桂﹑附﹔寒則血塊停滯﹐熱則新血崩流。至若中虛外感﹐見三陽表癥之多﹐似可汗也﹐在產後而用麻黃﹐則重竭其陽﹔見三陰裏癥之多﹐似可下也﹐在產後而用承气﹐則重亡陰血。耳聾脇痛﹐乃腎虛惡露之停﹐休用柴胡。譫語出汗﹐乃元弱似邪之癥﹐非同胃實。厥由陽气之衰﹐無分寒熱﹐非大補不能回陽而起弱。痙因陰血之虧﹐不論剛柔﹐非滋榮不能舒筋而活終。乍寒乍熱﹐發作無期﹐癥似瘧也﹐若以瘧治﹐遷延難愈。言論無倫﹐神不守舍﹐病似邪也﹐若以邪治﹐危亡可待。去血過多而大便燥結﹐肉蓯蓉加於生化﹐非潤腸承气之能通。去汗過多而小便短澀﹐六君子倍加參﹑﹐必生津助液之可利。加參生化湯頻服﹐救產後之危﹔長生活命丹屢用﹐蘇絕谷之人。疝脫肛﹐多是气虛下陷﹐補中益气之方﹐口噤拳攣﹐乃因血燥類風﹐加參生化之劑。產戶入風而痛甚﹐服宜羌活養榮湯。玉門傷涼而不閉﹐洗宜兒黃硫散。怔忡驚悸﹐生化湯加以定志。似邪恍惚﹐安神丸助以歸脾。因气而悶滿虛煩﹐生化湯加木香爲佐。因食而噯酸惡食﹐六君子加神曲﹑麥芽爲良。蘇木﹑莪術大能破血﹔靑皮﹑枳殼﹐最消滿脹。一應耗气破血之劑﹐汗吐宣下之法﹐只可施諸壯實﹐豈宜用於胎產。大抵新產後﹐先問惡露如何﹐塊痛未除﹐不可遽加參術﹔腹中痛止﹐補中益气無疑。至若亡陽脫汗﹐气虛喘促﹐頻服加參生化湯﹐是從權也。又如亡陰火熱﹐血崩厥暈﹐速煎生化原方﹐是救急也。王太僕云「治下補下﹐治以急緩﹐緩則道路達而力微﹐急則气味濃而力重。」故治產當遵丹溪而固本﹐服法宜效太僕以頻加。凡付生死之重寄﹐須著意於極危﹔欲求俯仰之無虧﹐用存心於愛物。此𨿽未盡產癥之詳﹐然所聞一癥﹐皆援近鄕治驗爲據﹐亦未必無小補云。

產後編上卷產前後方癥宜忌

正產

正產者﹐有腹或痛或止﹐腰脇酸痛﹔或勢急而胞未破﹐名弄胎﹐服八珍湯加香附自安。有胞破數日而痛尙緩﹐亦服上藥俟之。

產後編上卷產前後方癥宜忌

傷產

傷產者﹐胎未足月﹐有所傷動﹐或腹痛臍痛﹐或服催生藥太早﹐或產母努力太過﹐逼兒錯路﹐不能正產﹐故臨月必舉動從容﹐不可多睡飽食飲酒﹐但覺腹中動轉﹐卽正身仰臥﹐待兒轉順﹐與其臨時費力﹐不如先時愼重。

產後編上卷產前後方癥宜忌

調產

調產者﹐產母臨月﹐擇穩婆﹑辦器用﹑備參藥﹐產時不可多人喧鬧﹐二人扶身﹐或憑物站。心煩﹐用滚水調白蜜一匙﹐獨活湯更妙﹔或饑﹐服糜粥少許﹐勿令饑渴。有生息未順者﹐只說有雙胎﹐或胎衣不下﹐勿令產母驚恐。

產後編上卷產前後方癥宜忌

催生

催生者﹐因坐艸太早﹐困倦難產﹐用八珍湯﹐稍佐以香附﹑乳香﹐以助血气。胞衣早破﹐漿血已幹﹐亦用八珍湯。

產後編上卷產前後方癥宜忌

凍產

凍產者﹐天寒血气凝滯﹐不能速生﹐故衣裳宜濃﹐產室宜暖﹐背心下體尢要。

產後編上卷產前後方癥宜忌

熱產

熱產者﹐暑月宜溫涼得宜。若產室人眾﹐熱气蒸逼﹐致頭痛面赤昏暈等癥﹐宜飲淸水少許以解之。然風雨陰涼﹐亦當避之。

產後編上卷產前後方癥宜忌

橫產

橫產者﹐兒居母腹﹐頭上足下﹐產時則頭向下﹐產母若用力逼之﹐胎轉至半而橫﹐當令產母安然仰臥﹐令其自順。穩婆以中指挾其肩﹐勿使臍帶羈絆。用催生藥﹐努力卽生。當歸﹑紫蘇各三錢﹐長流水煎服卽下。一方﹐用好京墨服之卽下。一方﹐用益母艸六兩濃煎﹐加童便一大杯調服卽下。

產後編上卷產前後方癥宜忌

盤腸產

盤腸產者﹐產則子腸先出﹐然後生子﹐其腸或未卽收﹐以蓖麻子四十九粒﹐研碎塗頭上﹐腸收﹐急急洗去﹐遲則有害。又方﹐只用四十粒﹐去皮研爲膏﹐塗頂中﹐收卽拭之。

產後編上卷產前後方癥宜忌

難產

難產者﹐交骨不開﹐不能生產也﹐服加味芎歸湯﹐良久卽下。

小川芎﹝一兩﹞當歸﹝一兩﹞敗龜版﹝一个﹐酒炙﹞婦人發灰﹝一握﹞水一鐘﹐煎七分服。

歌括﹕交骨不開難產生﹐酒炙龜版當歸芎。外加發灰一握整﹐煎服胎兒離玉宮。

產後編上卷產前後方癥宜忌

死產

死產者﹐子死腹中也。驗母舌靑黑﹐其胎已死。先用平胃散一服﹐酒水各一鐘﹐煎八分﹐投朴硝煎服﹐卽下。用童便亦好﹐後用補劑調理。

歌括﹕子死腹中名死產﹐母舌靑黑可決斷。酒水共煎平胃散﹐再投朴硝下胎元。

產後編上卷產前後方癥宜忌

下胞

胞衣不下﹐用滚酒送下失笑散一劑﹐或益母丸﹐或生化湯送鹿角灰一錢﹐或以產母發入口作吐﹐胞衣卽出。有气虛不能送出者﹐腹必脹痛﹐單用生化湯。

全當歸﹝一兩﹞川芎﹝三錢﹞白術﹝一錢﹞香附﹝一錢﹞加人參三錢更妙﹐用水煎服。一方﹐用蓖麻子二兩﹐雄黃二錢﹐研膏﹐塗足下湧泉穴﹐衣下﹐急速洗去。

平胃散

南蒼術﹝米泔水浸炒﹞濃朴﹝姜炒﹞陳皮炙艸﹝各二錢﹞共爲粗末﹐或水煎﹐或酒煎﹐煎成時加朴硝二錢﹐再煎一二沸﹐溫服。

失笑散

五靈脂﹑蒲黃俱研爲細末﹐每服三錢﹐熱酒下。

產後編上卷產前後方癥宜忌

斷臍

斷臍﹐必以綿裹咬斷爲妙。如遇天寒﹐或因難產﹐母子勞倦﹐宜以大麻油紙拈﹐徐徐燒斷﹐以助元气。𨿽兒已死﹐令暖气入臍﹐多得生﹐切勿以刀斷之。滑胎散臨月常服數劑以便易生

當歸﹝三﹑五錢﹞川芎﹝五﹑七錢﹞杜仲﹝二錢﹞熟地﹝三錢﹞枳殼﹝七分﹞山藥﹝二錢﹞水二鐘﹐煎八分﹐食前溫服。如气虛體弱人﹐加人參﹑白術﹐隨宜服之﹔如便實多帶滯者﹐加牛膝二錢。

歌括﹕滑胎散用當歸片﹐川芎熟地山藥研。杜仲枳殼同加入﹐臨月常服效如仙。

治產祕驗良方

治橫生逆產﹐至數日不下﹐一服卽下﹔有未足月﹐忽然胎動﹐一服卽安﹔或臨月先服一服﹐保護無虞﹐更能治胎死腹中﹐及小產傷胎無乳者﹐一服卽如原體。全當歸川芎﹝各一錢五分﹞川貝母﹝一錢﹐去心﹞荊芥穗黃芪﹝各八分﹞濃朴﹝姜炒﹞菟絲子﹝一錢二分﹞蘄艾紅花﹝各七分﹞甘艸﹝五分﹞羌活﹝六分﹐面炒﹞枳殼﹝六分﹐面炒﹞白芍﹝一錢二分﹐冬月不用﹞上十三味﹐只用十二味﹐不可加減。安胎去紅花﹔催生去蘄艾﹐用井水鐘半﹐姜三片爲引﹐熱服﹐渣用水一鐘煎半鐘熱服。如不好﹐再用水一鐘煎半鐘﹐服之卽效﹐不用二劑。

歌括﹕治產祕驗一良方﹐臨月先服保無殃。橫生逆產傷胎癥﹐煎服一劑效便彰。

歸芎川貝芥穗良﹐黃芪紅花濃朴羌。艾葉枳殼菟絲子﹐芍藥甘艸引用姜。

催生兔腦丸治橫生逆產神效。

臘月兔腦髓﹝一个﹞母丁香﹝一个﹞乳香﹝一錢﹐另研﹞麝香﹝一分﹞兔腦爲丸﹐芡實大﹐陰漧密封﹐用時以溫酒送下一丸。

歌括﹕催生兔腦臘月良﹐乳香麝香母丁香。兔腦爲丸芡實大﹐密封用時溫酒嘗。

奪命丹

臨產未產時﹐目翻口噤﹐面黑唇靑﹐口中吐沫﹐命在須臾。若臉面微紅﹐子死母活﹐急用﹕蛇退蠶故子﹝燒灰不存性﹞發灰﹝一錢﹞乳香﹝五分﹞共爲細末﹐酒下。

歌括﹕奪命丹用蛇退良﹐蠶子發灰與乳香。共爲細末酒送下﹐子死能保母命康。

加味芎歸湯治子宮不收﹐產戶不閉

人參﹝二錢﹞黃﹝一錢﹞當歸﹝二錢﹞升麻﹝八分﹞川芎﹝一錢﹞炙艸﹝四分﹞五味子﹝十五粒﹞再不收﹐加半夏八分﹐白芍八分酒炒。

歌括﹕子宮不收產門張﹐急用加味芎歸湯﹐人參黃炙甘艸﹐升麻五味共煎嘗。

新產治法

生化湯先連進二服。若胎前素弱婦人﹐見危癥熱癥墮胎﹐不可拘帖數﹐服至病退乃止。若產時勞甚﹐血崩形脫﹐卽加人參三﹑四錢在內﹐頻服無虞。若气促亦加人參﹐加參於生化湯者﹐血塊無滯﹐不可以參爲補而弗用也。有治產不用當歸者﹐見偏之甚。此方處置萬全﹐必無一失。世以四物湯治產﹐地黃性寒滯血﹐芍藥微酸無補﹐伐傷生气﹐誤甚。

產後用藥十誤

一因气不舒而誤用耗气順气等藥﹐反增飽悶﹐陳皮用至五分﹐禁枳實﹑濃朴﹔

二因傷气而誤用消導﹐反損胃气﹐至絕谷﹐禁枳殼﹑大黃﹑蓬﹑稜﹑曲﹑朴﹔

三因身熱而誤用寒涼﹐必致損胃增熱﹐禁芩﹑連﹑梔﹑柏﹑升柴﹔

四因日內未曾服生化湯﹐勿用參﹑﹑術﹐以致塊痛不消﹔

五毋用地黃以滯惡露﹔

六毋用枳殼﹑牛膝﹑枳實以消塊﹔

七便祕﹐毋用大黃﹑芒硝﹔

八毋用蘇木﹑稜﹑蓬以行塊﹑芍藥能伐气。不可用﹔

九毋用山楂湯以攻塊定痛﹐而反損新血﹔

十毋輕服濟坤丹以下胎下胞。

產後危疾諸癥﹐當頻服生化湯﹐隨癥加減﹐照根據方論。

產後寒熱

凡新產後﹐榮衛俱虛﹐易發寒熱﹐身痛腹痛﹐決不可妄投發散之劑﹐當用生化湯爲主﹐稍佐發散之藥。產後脾虛﹐易於停食﹐以致身熱﹐世人見有身熱﹐便以爲外感﹐遽然發汗﹐速亡甚矣﹐當於生化湯中加扶脾消食之藥。大抵產後先宜補血﹐次補气。若偏補气而專用參﹐非善也。產後補虛﹐用參﹑芪﹑芎﹑歸﹑白術﹑陳皮﹑炙艸﹐熱輕則用茯苓淡滲之藥﹐其熱自除﹐重則加漧薑。或云大熱而用姜何也﹖曰此熱非有餘之熱﹐乃陰虛內生熱耳。蓋漧薑能入肺分﹐利肺气﹐又能入肝分﹐引眾藥生血﹐然必與陰血藥同用之。產後惡寒發熱腹痛者﹐當主惡血﹔若腹不痛﹐非惡血也。產後寒熱﹐口眼歪邪﹐此乃气血虛甚﹐以大補爲主。左手脈不足﹐補血藥多於補气藥﹔右手脈不足﹐補气藥多於補血藥﹐切不可用小續命等發散之藥。胎前患傷寒疫癥﹑瘧疾﹑墮胎等癥。胎前或患傷寒﹑疫癥﹑瘧疾﹐熱久必致墮胎﹐墮後愈增熱﹐因熱消陰血﹐而又繼產失血故也。治者甚勿妄論傷寒﹑瘧疫未除﹐誤投梔子豉湯﹑柴﹑芩﹑連﹑柏等藥。𨿽或往來潮熱﹐大小便祕﹐五苓﹑承气等藥﹐斷不可用。只重產輕邪﹐大補气血﹐頻服生化湯。如形脫气脫﹐加生脈散以防血暈。蓋川芎味辛能散﹐漧薑能除虛火﹐𨿽有便祕煩渴等癥﹐只多服生化湯﹐自津液生而二便通矣。若熱用寒劑﹐愈虛中气﹐誤甚。

產後編上卷產後諸癥治法

血塊

此癥勿拘古方﹐妄用蘇木﹑蓬﹑稜﹐以輕人命。其一應散血方﹑破血藥﹐俱禁用。𨿽山楂性緩﹐亦能害命﹐不可擅用﹐惟生化湯系血塊聖藥也。生化湯原方

當歸﹝八錢﹞川芎﹝三錢﹞桃仁﹝十四粒﹐去皮尖﹐研﹞黑姜﹝五分﹞炙艸﹝五分﹞用黃酒﹑童便各半﹐煎服。

歌括﹕治血塊用生化湯﹐當歸川芎五分姜。十粒桃仁五分艸﹐引用黃酒童便良。

又益母丸﹑鹿角灰﹐就用生化湯送下一錢﹐外用烘熱衣服﹐暖和塊痛處﹐𨿽大暑亦要暖和塊痛處。有气不運而暈迷厥﹐切不可妄說惡血搶心﹐只服生化湯爲妙。俗有生地﹑牛膝行血﹔山稜﹑蓬術敗血﹔山楂﹑沙糖消塊﹔蘄艾﹑椒酒定痛﹐反致昏暈等癥﹐切不可妄用。二﹑三﹑四日內﹐覺痛減可揉﹐乃虛痛也﹐宜加參生化湯。如七日內﹐或因寒涼食物﹐結塊痛甚者﹐加入肉桂八分﹝一作三分﹞於生化湯內。如血塊未消﹐不可加參﹑芪﹐用之則痛不止。總之﹐愼勿用峻利藥﹐勿多飲姜椒艾酒﹐頻服生化湯﹐行气助血﹐外用熱衣以暖腹。如用紅花以行之﹐蘇木﹑牛膝以攻之﹐則誤。其胎气脹﹐用烏藥﹑香附以順之﹔枳殼﹑濃朴以舒之﹐甚有靑皮﹑枳實﹑蘇子以下气定喘﹔芩﹑連﹑梔子﹑黃柏以退熱除煩。至於血結更甚﹐反用承气湯下之而愈結﹔汗多小便短澀﹐反用五苓散通之而愈祕﹐非徒無益﹐而又害之也。

凡兒生下﹐或停血不下﹐半月外尙痛﹐或外加腫毒﹐髙寸許﹐或身熱﹐減飲食﹐倦甚﹐必用生化湯加三稜﹑蓬術﹑肉桂等﹐攻補兼治﹐其塊自消。如虛甚﹐食少泄瀉﹐只服此帖定痛﹐且健脾胃﹐進食止瀉﹐然後服消塊湯。加味生化湯治血塊日久不消﹐半月後方可用之。

川芎﹝一錢﹞當歸﹝三錢﹞肉姜﹝四分﹞桃仁﹝十五粒﹞三稜﹝醋炒﹐六分﹞元胡﹝六分﹞肉桂﹝六分﹞炙艸﹝四分﹞

歌括﹕加味生化歸姜芎﹐桃仁元胡荊三稜。肉桂炙艸同煎服﹐產後半月此方靈。

產後編上卷產後諸癥治法

血暈

分娩之後﹐眼見黑花﹐頭眩昏暈﹐不省人事者﹕一因勞倦甚而气竭神昏﹔二因大脫血而气欲絕﹔三因痰火乘虛泛上而神不守。當急服生化湯二﹑三帖﹐外用韭菜細切﹐納有嘴瓶中﹐用滚醋二鐘衝入瓶內﹐急衝產母鼻中﹐卽醒。若偏信古方﹐認爲惡血搶心﹐而輕用散血之劑﹔認爲疫火﹐而用無補消降之方﹐誤甚矣。如暈厥牙關緊閉﹐速煎生化湯﹐挖開口﹐將鵝毛探喉﹐酒盞盛而灌之。如灌下腹中漸溫暖﹐不可拘帖數﹐外用熱手在單衣上﹐從心揉按至腹﹐常熱火暖之﹐一兩時﹐服生化湯四帖完﹐卽神淸。始少緩藥﹐方進粥﹐服至十服而安。故犯此者﹐速灌藥火暖﹐不可棄而不救。若在冬月﹐婦人身欠暖﹐亦有大寒﹐臨產時必預煎生化湯﹐預燒秤錘硬石子﹐候兒下地﹐連服二﹑三貼。又產婦枕邊﹐行醋韭投醋瓶之法﹐決無暈癥。又兒生時﹐合家不可喜子而慢母﹐產母不可顧子忘倦﹐又不可產訖卽臥﹐或忿怒逆气﹐皆致血暈﹐愼之﹐愼之﹗加味生化湯治產後三等血暈癥。

川芎﹝三錢﹞當歸﹝六錢﹞黑姜﹝四分﹞桃仁﹝十粒﹞炙艸﹝五分﹞荊芥﹝四分﹐炒黑﹞大棗﹐水煎服。

歌括﹕產後血暈不識人﹐勞倦气竭神志昏。或因脫血气欲絕﹐痰火泛上不守神。

血暈加味生化湯﹐歸芎荊艸桃仁姜。韭葉納入有嘴瓶﹐滚醋衝入燻鼻腔。

勞倦甚而暈﹐及血崩气脫而暈﹐並宜速灌兩服。如形色脫﹐或汗出而脫﹐皆急服一帖﹐卽加人參三﹑四錢﹝一加肉桂四分﹞﹐決不可疑參爲補而緩服。痰火乘虛泛上而暈﹐方內加橘紅四分。虛甚加人參二錢。肥人多痰﹐再加竹瀝七分﹐薑汁少許﹐總不可用稜術破血等方。其血塊痛甚﹐兼送益母丸﹐或鹿角灰﹑或元胡散﹑或獨勝散﹑上消血塊方﹐服一服卽效﹐不必易方﹐從權救急。

加參生化湯治產後形色脫暈﹐或汗多脫暈。

人參﹝三錢﹐有倍加至五錢者﹞川芎﹝二錢﹞當歸﹝五錢﹞炙艸﹝四分﹞桃仁﹝十粒﹞炮姜﹝四分﹞大棗﹐水煎服。脈脫形脫﹐將絕之癥﹐必服此方﹐加參四﹑五錢﹐頻頻灌之。產後血崩﹑血暈﹐兼汗多﹐宜服此方。無汗不脫﹐只服本方﹐不必加參。左尺脈脫﹐亦加參。此方治產後危急諸癥﹐可通用﹐一晝一夜﹐必須服三﹑四劑﹐若照常癥服﹐豈能接將絕之气血﹐扶危急之變癥耶﹗產後一﹑二日﹐血塊痛𨿽未止﹐產婦气血虛脫﹐或暈或厥﹑或汗多﹐或形脫﹐口气漸涼﹐煩渴不止﹐或气喘急﹐無論塊痛﹐從權用加參生化湯。病勢稍退﹐又當減參﹐且服生化湯。

加減法﹕血塊痛甚加肉桂七分﹔渴加麥冬一錢﹐五味十粒﹔汗多加麻黃根一錢。如血塊不痛﹐加炙黃芪一錢以止汗﹔傷飯食麵食﹐加炒神曲一錢﹐麥芽五分炒﹔傷肉食﹐加山楂五个﹐砂仁四錢炒。

歌括﹕脈脫形脫癥將絕﹐血崩血暈兼汗多。產後諸般危急癥﹐加參生化最穩妥。

气血虛脫生化湯﹐加入人參服之良。血塊痛甚加肉桂﹐渴加麥味汗麻黃﹝根﹞。

血塊不痛炙黃芪﹐神曲麥芽醫食傷。若傷肉食加查砂﹐隨癥加減效更彰。

產後編上卷產後諸癥治法

厥癥

婦人產有用力過多﹐勞倦傷脾﹐故逆冷而厥﹐气上胸滿﹐脈去形脫﹐非大補不可﹐豈錢數川芎﹑當歸能回陽復神乎﹗必用加參生化湯﹐倍參﹐進二劑﹐則气血旺而神自生矣﹐厥自止矣。若服藥而反渴﹐另有生脈散﹐獨參代茶飲﹐救髒之燥。如四肢逆冷﹐又泄痢類傷寒陰癥﹐又難用四逆湯﹐必用倍參生化湯﹐加附子一片﹐可以回陽止逆﹐又可以行參﹑歸之力。立二方於下分先後。加參生化湯治產後發厥﹐塊痛未止﹐不可加芪﹑術。川芎﹝二錢﹞當歸﹝四錢﹞炙艸﹝五分﹞炮姜四分﹝一作黑姜﹞桃仁﹝十粒﹐去皮尖﹐研﹞人參﹝二錢﹞棗﹐水煎。進二服。

滋榮益气復神湯治產後發厥﹐問塊痛已除可服此方。

人參﹝三錢﹞黃芪﹝一錢﹐蜜炙﹞白術﹝一錢﹐土炒﹞當歸﹝三錢﹞炙艸﹝四分﹞陳皮﹝四分﹞五味﹝十粒﹞川芎﹝一錢﹞熟地﹝一錢﹞麥芽﹝一錢﹞棗一枚﹐水煎服。手足冷﹐加附子五分﹔汗多﹐加麻黃根一錢﹐熟棗仁一錢﹔妄言妄見﹐加益智﹑柏子仁﹑龍眼肉﹔大便實﹐加肉蓯蓉二錢。大抵產後暈厥二癥相類。但暈在臨盆﹐癥急甚於厥﹐宜頻服生化湯幾帖﹐塊化血旺﹐神淸暈止﹔若多气促形脫等癥﹐必加參﹑芪。厥在分娩之後﹐宜倍參生化湯﹐止厥以復神﹐並補气血也﹐非如上偏補气血而可愈也。要知暈有塊痛﹐芪﹑術不可加﹔厥癥若無塊痛﹐芪﹑術﹑地黃﹐並用無疑也。

歌括﹕婦人生產用力多﹐勞倦傷脾肢冷厥。气上胸滿脫去形﹐加參生化神自和。

產後發厥塊痛消﹐滋榮益气復神好。麥芽五味陳熟地﹐參芪術艸歸芎棗。

產後編上卷產後諸癥治法

血崩

產後血大來﹐審血色之紅紫﹐視形色之虛實。如血紫有塊﹐乃當去其敗血也﹐止畱作痛﹐不可論崩。如鮮紅之血﹐乃是驚傷心不能生血﹐怒傷肝不能藏血﹐勞傷脾不能統血﹐俱不能歸經耳﹐當以崩治﹐先服生化湯幾帖﹐則行中自有補。若形脫汗多气促﹐宜服倍參生化湯幾帖以益气﹐非棕灰之可以止。如產後半月外崩﹐又宜升舉大補湯治之﹐此癥虛極﹐服藥平穩﹐未見速效﹐須二十帖後﹐諸癥頓除。生血止崩湯治產後血崩。

川芎﹝一錢﹞當歸﹝四錢﹞黑姜﹝四分﹞炙艸﹝五分﹞桃仁﹝十粒﹞荊芥﹝五分﹐炒黑﹞烏梅﹝五分﹐灰﹞蒲黃﹝五分﹐炒﹞大棗﹐水煎。忌姜﹑椒﹑熱物﹑生冷。凡止崩用荊芥﹐俱宜炒黑。鮮紅血大來﹐荊芥穗炒黑﹑白芷各五分。血竭形敗﹐加參三﹑四錢。汗多气促﹐亦加參三﹑四錢﹔無汗﹐形不脫﹐气促﹐只服生化湯﹐多服則血自平。有言歸﹑芎但能活血﹐甚誤﹗

歌括﹕產後血崩不歸經﹐驚傷心而血不生﹐怒傷肝而血不藏﹐勞傷脾而血不統。

生血止崩芎歸姜﹐炙艸桃仁炒蒲黃。荊芥炒黑烏梅棗﹐棗水煎服獲效良。

升舉大補湯滋榮益气。如有塊動﹐只服前方﹐芪﹑術勿用。

黃芪白術陳皮﹝各四分﹞人參﹝二錢﹞炙艸升麻﹝各四分﹞當歸熟地﹝各二錢﹞麥冬﹝一錢﹞川芎﹝一錢﹞白芷﹝四分﹞黃連﹝三分﹐炒﹞荊芥穗﹝四分﹐炒黑﹞汗多﹐加麻黃根一錢﹐浮麥炒一小撮﹔大便不通﹐加肉蓯蓉一錢﹐禁用大黃。气滯﹐磨木香三分﹔痰﹐加貝母六分﹐竹瀝薑汁少許﹔寒嗽﹐加杏仁十粒﹐桔梗五分﹐知母一錢﹔驚﹐加棗仁﹑柏子仁各一錢﹔傷飯﹐加神曲﹑麥芽各一錢﹔傷肉食﹐加山楂﹑砂仁各八分﹐俱加棗﹑水煎。身熱不可加連﹑柏﹔傷食怒气﹐均不可專用耗散無補藥。凡年老虛人患崩﹐宜升舉大補湯。

眉批﹕按癥虛極﹐注中有「身熱不可加連﹑柏」云云。後復神湯項下注﹐有宜用此湯「少佐黃連墜火」云云。設無火可墜﹐此方內並無熱藥﹐無須反佐﹐恐黃連未可輕用﹐此處最宜詳愼。又注中寒嗽﹑加有知母﹐旣系寒嗽﹐知母亦未可擅用。此條疑原刊「寒」字有誤。

歌括﹕產後半月發血崩﹐滋榮益气法最靈。此癥極虛難速效﹐二十帖後方見功。

升舉大補術芪參﹐炙艸升芷當歸陳。熟地麥芎連芥穗﹐汗多宜加麻黃根。

產後編上卷產後諸癥治法

气短似喘

因血脫勞甚﹐气無所恃﹐呼吸止息﹐違其常度﹐有認爲痰火﹐反用散气化痰之方﹐誤人性命﹐當以大補血爲主。如有塊﹐不可用參﹑芪﹑術﹔無塊﹐方可用本方﹐去桃仁﹐加熟地並附子一片﹔足冷﹐加熟附子一錢﹐及參﹑術﹑陳皮﹐接續補气養榮湯。加參生化湯治分娩後卽患气短者。有塊不可加芪﹑術。

川芎﹝二錢﹞當歸﹝四錢﹞炙艸﹝五分﹞黑姜﹝四分﹞桃仁﹝十粒﹐去皮尖﹐研﹞人參﹝二錢﹞引加棗一枚﹐連進二﹑三帖後﹐再用後方。補气養榮湯治產後气短促。血塊不痛﹐宜服此方。黃芪﹝一錢﹞白術﹝一錢﹞當歸﹝四錢﹞人參﹝三錢﹞陳皮﹝四分﹞炙艸﹝四分﹞熟地﹝二錢﹞川芎﹝二錢﹞黑姜﹝四分﹞如手足冷﹐加熟附子一錢﹔汗多﹐加麻黃根一錢﹐浮麥一小撮﹔渴﹐加麥冬一錢﹐五味子十粒﹔大便不通﹐加肉蓯蓉一錢﹐麻仁一撮﹔傷面飯﹐加炒神曲一錢﹐炒麥芽一錢﹔傷肉食﹐加山楂﹑砂仁各五分。

眉批﹕按麥芽有回乳之害﹐用者愼之﹗黃芪﹑白術一作各二錢。凡止汗用浮麥宜炒。

歌括﹕產後血脫又勞倦﹐气無所恃短似喘。散气化痰誤人命﹐大補气血可獲安。

加參生化芎歸參﹐炙艸黑姜炒桃仁。气短似喘急投用﹐引加大棗效如神。

補气養榮用參芪﹐歸芎白術與陳皮。炙艸黑姜熟地黃﹐血塊不痛此方宜。

產後編上卷產後諸癥治法

妄言妄見

由气血虛﹐神魂無根據也﹐治當論塊痛有無緩急。若塊痛未除﹐先服生化湯二﹑三帖﹐痛止﹔繼服加參生化湯﹐或補中益气湯﹐加安神定志丸調服之。若產日久﹐形气俱不足﹐卽當大充气血﹐安神定志﹐服至藥力充足﹐其病自愈。勿謂邪祟﹐若噴以法水驚之﹐每至不救。屢治此癥﹐服藥至十數帖方效。病虛似邪﹐欲除其邪﹐先補其虛﹐先調其气﹐次論諸病﹐此古人治產後虛癥﹐及年老虛喘﹐弱人妄言﹐所當用心也。安神生化湯治產後塊痛未止﹐妄言妄見癥﹐未可用芪﹑術。

川芎﹝一錢﹞柏子仁﹝一錢﹞人參﹝一﹑二錢﹞當歸﹝二﹑三錢﹞茯神﹝二錢﹞桃仁﹝十二粒﹞黑姜﹝四分﹞炙艸﹝四分﹞益智﹝八分﹐炒﹞陳皮﹝三分﹞

棗﹐水煎。

滋榮益气復神湯塊痛已止﹐妄言妄見﹐服此方卽愈。

黃白術麥冬川芎柏子仁茯神益智﹝各一錢﹞陳皮﹝三分﹞人參熟地﹝各二錢﹞炙艸﹝四分﹞五味子﹝十粒﹞棗仁﹝十粒﹐一錢﹞蓮子﹝八枚﹞元肉﹝八个﹞

棗﹐水煎服。產後血崩﹑血脫﹑气喘﹑气脫﹑神脫妄言﹐𨿽有血气陰陽之分﹐其精散神去一也。比暈後少緩﹐亦危癥也。若非濃藥頻服﹐失之者多矣。誤論气實痰火者﹐非也。新產有血塊痛﹐並用加參生化湯﹐行中有補﹐斯免滯血血暈之失也。其塊痛止﹐有宜用升舉大補湯﹐少佐黃連﹐墜火以治血脫﹐安血歸經也﹔有宜用倍參補中益气湯﹐少佐附子﹐助參以治气脫﹐攝气歸淵也﹔有宜用滋榮益气復神湯﹐少佐痰劑﹐以淸心火﹐安君主之官也。

歌括﹕產後日久气血虛﹐妄見妄言神無根據。虛病似邪欲除之﹐先補其虛調其气。

安神生化柏子仁﹐當歸川芎與人參。桃仁黑姜陳皮艸﹐茯神益智棗水吞。

滋榮益气復神湯﹐參芪術芎麥地黃。茯神益智柏棗仁﹐陳艸五味萸蓮嘗。

產後編上卷產後諸癥治法

傷食

新產後禁膏粱﹐遠濃味。如飲食不節﹐必傷脾胃﹐治當扶元﹐溫補气血﹐健脾胃。審傷何物﹐加以消導諸藥。生化湯加神曲﹑麥芽以消麵食﹔加山楂﹑砂仁以消肉食﹔如寒冷之物﹐加吳萸﹑肉桂﹔如產母虛甚﹐加人參﹑白術。又有塊﹐然後消補並治﹐無有不安者。屢見治者不重產後之弱﹐惟知速消傷物﹐反損眞气﹐益增滿悶﹐可不愼哉﹗加味生化湯治血塊未消﹐服此以消食。

川芎﹝二錢﹞當歸﹝五錢﹞黑姜﹝四分﹞炙艸﹝五分﹞桃仁﹝十粒﹞問傷何物﹐加法如前﹐煎服。

健脾消食生化湯治血塊已除﹐服此消食。

川芎﹝一錢﹞人參當歸﹝各二錢﹞白術﹝一錢半﹞炙艸﹝五分﹞審傷何物﹐加法如前。如停寒物日久﹐脾胃虛弱﹐恐藥不能運用﹐可用揉按﹐炒神曲熨之﹐更妙。凡傷食誤用消導藥﹐反絕粥幾日者﹐宜服此方。

歌括﹕新產之後禁膏粱﹐飲食不節脾胃傷。治當扶元補气血﹐審傷何物調處方。

產後傷食生化湯﹐麵食神麥投之良。肉傷砂查冷萸桂﹐虛甚參術亦可嘗。

產後編上卷產後諸癥治法

忿怒

產後怒气逆﹐胸膈不利﹐血塊又痛﹐宜用生化湯去桃仁﹔服時磨木香二分在內﹐則塊化怒散﹐不相悖也。若輕產重气﹐偏用木香﹑烏藥﹑枳殼﹑砂仁之類﹐則元气反損﹐益增滿悶。又加怒後卽食﹐胃弱停悶﹐當審何物﹐治法如前。愼勿用木香﹑檳榔丸﹑流气引子之方﹐使虛弱愈甚也。

木香生化湯治產後血塊已除因受气者。

川芎﹝二錢﹞當歸﹝六錢﹞陳皮﹝三分﹞黑姜﹝四分﹞服時磨木香二分在內。此方減桃仁﹐用木香﹑陳皮。前有減漧薑者﹐詳之。

健脾化食散气湯治受气傷食無塊痛者。

白術﹝二錢﹞當歸﹝二錢﹞川芎﹝一錢﹞黑姜﹝四分﹞人參﹝二錢﹞陳皮﹝三錢﹞

審傷何物﹐加法如前。大抵產後忿怒气逆及停食二癥﹐善治者﹐重產而輕怒气消食﹐必以補气血爲先﹐佐以調肝順气﹐則怒郁散而元不損﹔佐以健脾消導﹐則停食行而思谷矣。若專理气消食﹐非徒無益﹐而又害之。

眉批﹕陳皮一作三分。又有炙艸四分﹐存參。

歌括﹕產後怒气逆胸膈﹐血塊又痛生化湯。宜去桃仁加木香﹐塊化怒散保無殃。

健脾化食散气湯﹐術歸川芎和黑姜。人參陳皮可補气﹐鬱怒消散气無傷。

產後編上卷產後諸癥治法

類瘧

產後寒熱往來﹐每日應期而發﹐其癥似瘧﹐而不可作瘧治。夫气血虛而寒熱更作﹐元气虛而外邪或侵﹐或嚴寒﹑或極熱﹑或晝輕夜重﹑或日晡寒熱﹐絕類瘧癥﹐治當滋榮益气﹐以退寒熱。有汗急宜止﹐或加麻黃根之類﹔只頭有汗而不及於足﹐乃孤陽絕陰之危癥﹐當加地黃﹑當歸之類﹔如陽明無惡寒﹐頭痛無汗﹐且與生化湯﹐加羌活﹑防風﹑連須﹑蔥白數根以散之。其柴胡淸肝飲等方﹐常山﹑艸果等藥﹐俱不可用。滋榮養气扶正湯治產後寒熱有汗﹐午後應期發者。

人參﹝二錢﹞炙黃芪白術川芎熟地麥冬麻黃根﹝各一錢﹞當歸﹝三錢﹞陳皮﹝四分﹞炙艸﹝五分﹞大棗﹐水煎。

歌括﹕產後寒熱往來頻﹐應期而發汗雨淋。似瘧不可作瘧治﹐气血兩虛是病因。

滋榮養气術芪參﹐當歸川芎熟地陳。麥冬炙艸棗爲引﹐有汗加入麻黃根。

加減養胃湯治產後寒熱往來﹐頭痛無汗類瘧者。

炙艸﹝四分﹞白茯苓﹝一錢﹞半夏﹝八分﹐制﹞川芎﹝一錢﹞陳皮﹝四分﹞當歸﹝二錢﹞蒼術﹝一錢﹞藿香﹝四分﹞人參﹝一錢﹞姜引煎服。有痰﹐加竹瀝﹑薑汁﹑半夏﹑神曲﹐弱人兼服河車丸。凡久瘧不愈﹐兼服參術膏以助藥力。參術膏白術一斤米泔浸一宿﹐銼焙﹐人參一兩用水六碗﹐煎二碗﹐再煎二次﹐共汁六碗﹐合在一處﹐將藥汁又熬成一碗﹐空心米湯化半酒盞。

歌括﹕產後頭痛身無汗﹐寒熱往來是病源。芎歸苓藿蒼術半﹐炙艸陳皮人參煎。

有痰竹瀝姜夏曲﹐弱人兼服河車丸。久瘧不愈參術膏﹐空心湯化半酒盞。

產後編上卷產後諸癥治法

類傷寒二陽癥

產後七日內﹐發熱頭痛惡寒﹐毋專論傷寒爲太陽癥﹔發熱頭痛脇痛﹐毋專論傷寒爲少陽癥﹐二癥皆由气血兩虛﹐陰陽不和而類外感。治者愼勿輕產後熱門﹐而用麻黃湯以治類太陽癥﹔又勿用柴胡湯以治類少陽癥。且產母脫血之後﹐而重發其汗﹐虛虛之禍﹐可勝言哉﹗昔仲景云「亡血家不可發汗。」丹溪云「產後切不可發表。」二先生非謂產後眞無傷寒之兼癥也﹐非謂麻黃湯﹑柴胡湯之不可對癥也﹐誠恐後輩學業偏門而輕產﹐執成方而發表耳。誰知產後眞感風感寒﹐生化中芎﹑姜亦能散之乎﹗加味生化湯治產後三日內發熱頭痛癥。

川芎防風﹝各一錢﹞當歸﹝三錢﹞炙艸﹝四分﹞桃仁﹝十粒﹞羌活﹝四分﹞

眉批﹕一本無桃仁﹐有黑姜四分。查刊本去桃仁。然必須問有塊痛與否﹐方可議去。服二帖後﹐頭仍痛﹐身仍熱﹐加白芷八分﹑細辛四分﹔如發熱不退﹐頭痛如故﹐加連須蔥五个﹑人參三錢。產後敗血不散﹐亦能作寒作熱﹐何以辧之﹖曰﹕時有刺痛者﹐敗血也﹔但寒熱無他癥者﹐陰陽不和也。刺痛用當歸﹐乃和血之藥﹔若乃積血而刺痛者﹐宜用紅花﹑桃仁﹑歸尾之類。

歌括﹕產後六七日當中﹐發熱惡寒頭亦痛。气血兩虛陰陽捍﹐類似外感表無功。

加味生化用防風﹐炙艸羌活桃歸芎。二劑頭痛身仍熱﹐再加白芷細辛蔥。

產後編上卷產後諸癥治法

類傷寒三陰癥

潮熱有汗﹐大便不通﹐毋專論爲陽明癥﹔口燥咽漧而渴﹐毋專論爲少陰癥﹔腹滿液幹﹐大便實﹐毋專論爲太陽癥﹔又汗出譫語便閉﹐毋專論爲腸胃中燥糞宜下癥。數癥多由勞倦傷脾﹐運化稽遲﹐气血枯槁﹐腸腑燥涸﹐乃虛癥類實﹐當補之癥﹐治者勿執偏門輕產﹐而妄議三承气湯﹐以治類三陰之癥也。間有少壯產後妄下﹐幸而無妨﹔虛弱產婦亦復妄下﹐多致不救。屢見妄下成膨﹐誤導反結。又有血少﹐數日不通﹐而卽下致瀉不止者﹐危哉﹗《婦人良方》云﹕產後大便祕﹐若計其日期﹐飯食數多﹐卽用藥通之﹐禍在反掌。必待腹滿覺脹﹐欲去不能者﹐反結在直腸﹐宜用豬膽汁潤之。若日期𨿽久﹐飲食如常﹐腹中如故﹐只用補劑而已。若服苦寒疏通﹐反傷中气﹑通而不止﹐或成痞滿﹐誤矣﹗養正通幽湯治產後大便祕結類傷寒三陰癥。

川芎﹝二錢半﹞當歸﹝六錢﹞炙艸﹝五分﹞桃仁﹝十五粒﹞麻仁﹝二錢﹐炒﹞肉蓯蓉﹝酒洗去甲﹐一錢﹞汗多便實﹐加黃一錢﹐麻黃根一錢﹐人參二錢﹔口燥渴﹐加人參﹑麥冬各一錢﹔腹滿溢便實﹐加麥冬一錢﹐枳殼六分﹐人參二錢﹐蓯蓉一錢﹔汗出譫語便實﹐乃气血虛竭﹐精神失守﹐宜養榮安神﹐加茯神﹑遠志﹑蓯蓉各一錢﹐人參﹑白術各二錢﹐黃芪﹑白芷各一錢﹐柏子仁一錢。以上數等大便燥結癥﹐非用當歸﹑人參至斤數﹐難取功效。大抵產後虛中傷寒﹐口傷食物﹐外癥𨿽見頭痛發熱﹐或脇痛腰痛﹐是外感宜汗﹐猶當重產亡血禁汗。惟宜生化湯﹐量爲加減﹐調理無失。又如大便祕結﹐猶當重產亡血禁下﹐宜養正助血通滯﹐則穩當矣。又潤腸粥治產後日久大便不通。芝麻一升研末﹐和米二合﹐煮粥食﹐腸潤卽通。

歌括﹕勞倦傷脾運化慢﹐气血枯槁腸腑幹。虛癥類實宜用補﹐治者處方勿執偏。

養正通幽腸可潤﹐川芎當歸麻桃仁。蓯蓉炙艸同煎服﹐汗多參芪麻黃根。

產後大便久不通﹐潤腸粥服最靈應。芝麻一升研成末﹐和米煮粥樹奇功。

產後編上卷產後諸癥治法

類中風

產後气血暴虛﹐百骸少血濡養﹐忽然口噤牙緊﹐手足筋脈拘搐等癥﹐類中風癇痙﹐𨿽虛火泛上有痰﹐皆當以末治之﹐勿執偏門﹐而用治風消痰之方﹐以重虛產婦也。治法當先服生化湯﹐以生旺新血。如見危癥﹐三服後﹐卽用加參﹐益气以救血脫也﹔如有痰火﹐少佐橘紅﹑炒芩之類﹐竹瀝﹑薑汁亦可加之﹐黃柏﹑黃連切不可並用﹐愼之﹗滋榮活絡湯治產後血少口噤項彊筋搐類風癥。

川芎﹝一錢半﹞當歸熟地人參﹝各二錢﹞黃茯神天麻﹝各一錢﹞炙艸陳皮荊芥穗防風羌活﹝各四分﹞黃連﹝八分﹐薑汁炒﹞有痰﹐加竹瀝﹑薑汁﹑半夏﹔渴﹐加麥冬﹑葛根﹔有食﹐加山楂﹑砂仁以消肉食﹐神曲﹑麥芽以消飯食﹔大便閉﹐加肉蓯蓉一錢半﹔汗多﹐加麻黃根一錢﹔驚悸﹐加棗仁一錢。

天麻丸治產後中風恍惚語澀四肢不利。

天麻﹝一錢﹞防風﹝一錢﹞川芎﹝七分﹞羌活﹝七分﹞人參遠志柏子仁山藥麥冬﹝各一錢﹞棗仁﹝一兩﹞細辛﹝一錢﹞南星曲﹝八分﹞石菖蒲﹝一錢﹞研細末﹐煉蜜爲丸﹐辰砂爲衣﹐淸湯下六﹑七十丸。

眉批﹕一本棗仁用一錢﹐細辛用四分﹐存參。

歌括﹕產後口噤牙緊關﹐項彊筋搐似瘋癇。勿用治風消痰藥﹐頻服生化益血源。

滋榮活絡熟地黃﹐參茯神川芎防。天麻炙艸荊芥穗﹐當歸黃連陳皮羌。

產後編上卷產後諸癥治法

類痙

產後汗多﹐卽變痙者﹐項彊而身反﹐气息如絕﹐宜速服加減生化湯。

加減生化湯專治有汗變痙者。

川芎麻黃根﹝各一錢﹞當歸﹝四錢﹞桂枝﹝五分﹞人參﹝一錢﹞炙艸﹝五分﹞羌活﹝五分﹞天麻﹝八分﹞附子﹝一片﹞羚羊角﹝八分﹞

如無汗類痙者中風﹐用川芎三錢﹐當歸一兩酒洗﹐棗仁﹑防風俱無份量。

眉批﹕一本引用生薑一片﹐棗一枚。

歌括﹕產後汗多卽變痙﹐項彊身反似角弓。气息如絕難接續﹐加減生化速煎送。

加減生化止痙好﹐歸芎附子炙甘艸。天麻人參麻黃根﹐桂枝羌活羚羊角。

產後編上卷產後諸癥治法

出汗

凡分娩時汗出﹐由勞傷脾﹑驚傷心﹑恐傷肝也。產婦多兼三者而汗出﹐不可卽用斂汗之劑﹐神定而汗自止。若血塊作痛﹐術未可遽加﹐宜服生化湯二﹑三帖﹐以消塊痛﹐隨繼服加參生化湯﹐以止虛汗。若分娩後倦甚﹐然汗出﹐形色又脫﹐乃亡陽脫汗也﹔汗本亡陽﹐陽亡則陰隨之﹐故又當從權﹐速灌加參生化湯﹐倍參以救危﹐毋拘塊痛。婦人產多汗﹐當健脾以斂水液之精﹐益榮衛以噓血歸源﹐灌漑四肢﹐不使妄行。雜癥𨿽有自汗盜汗之分﹐然當歸六黃湯不可治產後之盜汗也﹐並宜服加參生化湯及加味補中益气二方﹔若服參而汗多不止﹐及頭出汗而不至腰足﹐必難療矣﹔如汗出而手拭不及者﹐不治。產後汗出气喘等癥﹐虛之極也﹐不受補者﹐不治。

麻黃根湯治產後虛汗不止。

人參﹝二錢﹞當歸﹝二錢﹞黃芪﹝一錢半﹐炙﹞白術﹝一錢﹐炒﹞桂枝﹝五分﹞麻黃根﹝一錢﹞粉艸﹝五分﹐炒﹞牡蠣﹝研﹐少許﹞浮麥﹝一大撮﹞虛脫汗多﹐手足冷﹐加黑姜四分﹐熟附子一片﹔渴加麥冬一錢﹐五味十粒。肥白人產後多汗﹐加竹瀝一盞﹐薑汁一小匙﹐以淸痰火。惡風寒﹐加防風﹑桂枝各五分﹔血塊不落﹐加熟地三錢﹐晚服八味地黃九。山茱萸山藥丹皮云苓﹝各八錢﹞澤瀉﹝五錢﹞熟地﹝八錢﹞五味子﹝五錢﹞炙黃芪﹝一兩﹞煉蜜爲丸。陽加於陰則汗﹐因而遇風﹐變爲螈者有之﹐尢難治。故汗多﹐宜謹避風寒。汗多小便不通﹐乃亡津液故也﹐勿用利水藥。

歌括﹕分娩之時汗淋漓﹐驚恐勞傷心肝脾。不可驟用斂汗劑﹐參加生化救危急。

麻黃根湯當歸參﹐芪術桂枝麻黃根。牡蠣粉艸浮小麥﹐汗多服此效如神。

產後編上卷產後諸癥治法

盜汗

產後睡中汗出﹐醒來卽止﹐猶盜瞰人睡﹐而謂之盜汗﹐非汗自至之比。《雜癥論》云「自汗陽虧﹐盜汗陰虛。」然當歸六黃湯又非產後盜汗方也﹐惟兼气血而調治之﹐乃爲得耳。止汗散治產後盜汗。

人參﹝二錢﹞當歸﹝二錢﹞熟地﹝一錢半﹞麻黃根﹝五分﹞黃連﹝五分﹐酒炒﹞浮小麥﹝一大撮﹞棗﹝一枚﹞

又方

牡蠣﹝細末﹐五分﹞小麥麵﹝炒黃﹐研末﹞

眉批﹕一本牡蠣﹑小麥炒黃﹐各五分﹐空心調服。

歌括﹕產後睡中出盜汗﹐醒後汗止身疲倦。多因陰虛邪作祟﹐兼顧气血並收斂。

產後盜汗止汗散﹐人參當歸川黃連。熟地浮麥麻黃根﹐或用牡蠣小麥麵。

產後編上卷產後諸癥治法

口渴兼小便不利

產後煩躁﹐咽漧而渴﹐兼小便不利﹐由失血汗多所致﹐治當助脾益肺﹐升舉气血﹐則陽升陰降﹐水入經而爲血爲液﹐谷入胃而气長脈行﹐自然津液生而便調利矣。若認口渴爲火﹐而用芩﹑連﹑梔﹑柏以降之﹐認小便不利爲水滯﹐而用五苓散以通之﹐皆失治也。必因其勞損而溫之益之﹐因其畱滯而濡之行之﹐則庶幾矣。生津止渴益水飲

人參麥冬當歸生地﹝各三錢﹞黃芪﹝一錢﹞葛根﹝一錢﹞升麻炙艸﹝各四分﹞茯苓﹝八分﹞五味子﹝十五粒﹞汗多﹐加麻黃根一錢﹐浮小麥一大撮﹔大便燥﹐加肉蓯蓉一錢五分﹔渴甚﹐加生脈散﹐不可疑而不用。

歌括﹕產後口渴咽又幹﹐小便不利是何緣。失血汗多原致此﹐助脾益肺效非凡。

生津止渴益水飲﹐麥冬歸芪與人參。生地茯苓五味子﹐升麻炙艸並葛根。

產後編上卷產後諸癥治法

遺尿

气血太虛﹐不能約束﹐宜八珍湯加升麻﹑柴胡﹐甚者加熟附子一片。

歌括﹕產後气血太虛弱﹐頻頻遺尿難固攝。不可妄投收澀劑﹐峻補气血泉自縮。

產後遺尿難約束﹐八珍湯加升柴胡。甚者更入熟附片﹐水煎溫服病可除。

產後編下卷

誤破尿胞

產理不順﹐穩婆不精﹐誤破尿胞膀胱者﹐用參﹑爲君﹐歸﹑芎爲臣﹐桃仁﹑陳皮﹑茯苓爲佐﹐豬羊尿胞煎藥﹐百服乃安。又方云﹐用生黃絲絹一尺﹐白牡丹皮根爲末﹐白及末各二錢﹐水二碗﹐煮至絹爛如飴﹐服之﹐宜靜臥﹐不可作聲﹐名補脬飲﹐神效。

產後編下卷

患淋

由產後虛弱﹐熱客於脬中﹐內虛頻數﹐熱則小便淋澀作痛曰淋。茅根湯凡產後冷熱淋並治之。

石膏﹝一兩﹞白茅根﹝一兩﹞瞿麥白茯苓﹝各五錢﹞葵子人參桃膠滑石﹝各一錢﹞石首魚頭﹝四个﹞燈心水煎﹐入齒末﹐空心服。

眉批﹕一本小注載﹕癥由內虛﹐方用石膏一兩﹐無此治法﹐不可拘執陳方以致誤人。一本石膏作一錢﹐無滑石。一作各等分。

又方治產後小便痛淋血。

白茅根瞿麥葵子車前子通艸﹝以上俱無份量﹞鯉魚齒﹝一百个﹞水煎服。亦入齒末。

眉批﹕按齒末﹐疑均是鯉魚齒。

歌括﹕患淋石膏茅根君﹐瞿麥茯苓滑石參。葵子桃膠石首魚﹐燈心爲引奏效神。

產後小便痛血淋﹐瞿麥葵子白茅根。車前通艸鯉魚齒﹐魚齒研末水煎吞。

產後編下卷

便數

由脬內素有冷气﹐因產發動﹐冷气入脬故也。用赤石脂二兩爲末﹐空心服。又方﹐治小便數及遺尿﹐用益智仁二十八枚爲末﹐米飲送下二錢。又桑螵散

桑﹝三十个﹞人參黃芪鹿茸牡蠣赤石脂﹝各三錢﹞爲末﹐空心服二錢﹐米飲送下。

歌括﹕冷气入脬致便數﹐桑螵蛸散參芪多。鹿茸牡蠣赤石脂﹐研末服之泉可縮。

產後編下卷

瀉

產後泄瀉﹐非雜癥有食泄﹑濕泄﹑水谷注下之論﹐大率气虛食積與濕也。气虛宜補﹑食積宜消﹑濕則宜燥﹐然惡露未淨﹐遽難驟燥﹐當先服生化湯二﹑三帖﹐化舊生新﹐加茯苓以利水道﹐俟血生﹐然後補气以消食﹐燥濕以分利水道﹐使無滯澀虛虛之失。若產旬日外﹐方論雜癥﹐尢當論虛實而治也。如痛下淸水﹐腹鳴﹐米飲不化者﹐以寒泄治﹔如糞水黃赤﹐肛門作痛﹐以熱泄治之﹔有因飲食過多﹐傷脾成泄﹐气臭如敗卵﹐以食積治之﹔又有脾气久虛少食﹐食下卽鳴﹐急盡下所食之物﹐方覺快者﹐以虛寒泄治之。治法寒則溫之﹐熱則淸之﹐脾傷食積﹐分利健脾﹐兼消補虛﹐善爲調治﹐無失也。產後虛瀉﹐眠昏人不識﹐弱甚形脫危癥﹐必用人參二錢﹐白術﹑茯苓各二錢﹐附子一錢﹐方能回生。若脈浮弦﹐按之不鼓﹐卽爲中寒﹐此蓋陰先亡而陽欲去﹐速宜大補气血﹐加附子﹑黑姜以回元陽﹐萬勿忽視。加減生化湯治產後塊未消患瀉癥。

川芎﹝二錢﹞茯苓﹝二錢﹞當歸﹝四錢﹞黑姜﹝五分﹞炙艸﹝五分﹞桃仁﹝十粒﹞蓮子﹝八枚﹞水煎﹐溫服。

健脾利水生化湯治產後塊已除﹐患瀉癥。

川芎﹝一錢﹞茯苓﹝一錢半﹞歸身﹝二錢﹞黑姜﹝四分﹞陳皮﹝五分﹞炙艸﹝五分﹞人參﹝三錢﹞肉果﹝一个﹐制﹞白術﹝一錢﹐土炒﹞澤瀉﹝八分﹞寒瀉﹐加漧薑八分﹔寒痛﹐加砂仁﹑炮姜各八分﹔熱瀉﹐加炒黃連八分﹔瀉水腹痛﹐米飲不化﹐加砂仁八分﹐麥芽﹑山楂各一錢﹔瀉有酸噯臭气﹐加神曲﹑砂仁各八分。脾气久虛﹐瀉出所食物方快﹐以虛寒論﹕瀉水者﹐加蒼術一錢以燥濕﹔脾气弱﹐元气虛﹐必須大補﹐佐消食淸熱卻寒藥。弱甚形色脫﹐必須第一方﹐參﹑術﹑苓﹑附﹐必用之藥也。諸瀉俱加升麻酒炒﹐蓮子十粒。

歌括﹕產後瀉泄非雜癥﹐气虛食積濕邪生。濕則宜燥食消導﹐寒則溫之熱宜淸。

產後瀉泄塊未散﹐生化湯中再加減。川芎當歸茯苓配﹐黑姜桃仁炙艸蓮。

產後塊除患瀉癥﹐健脾利水生化湯。歸芎茯苓陳皮艸﹐參術肉果澤瀉姜。

產後編下卷

完谷不化

因產後勞倦傷脾﹐而運轉稽遲也﹐名飧泄﹔又飲食太過﹐脾胃受傷﹐亦然﹐俗呼水谷痢是也。然產方三日內﹐塊未消化﹐此脾胃衰弱﹐參﹑﹑術未可遽加﹐且服生化湯加益智﹑香砂﹐少溫脾气﹐俟塊消後﹐加參﹑芪﹑術補气﹑肉果﹑木香﹑砂仁﹑益智溫胃﹐升麻﹑柴胡淸胃气﹐澤瀉﹑茯苓﹑陳皮以利水﹐爲上策也。加味生化湯治產後三日內完谷不化﹐塊未消者。

川芎﹝一錢﹞益智﹝一錢﹞當歸﹝四錢﹞黑姜﹝四分﹞炙艸﹝四分﹞桃仁﹝十粒﹞茯苓﹝一錢半﹞

眉批﹕一本當歸作三錢﹐有棗一枚。參苓生化湯治產後三日內塊已消﹐谷不化﹐胎前素弱患此病者。川芎﹝一錢﹞當歸﹝二錢﹞黑姜﹝四分﹞炙艸﹝五分﹞人參﹝二錢﹞茯苓﹝一錢﹞白芍﹝一錢﹐炒﹞益智﹝一錢﹐炒﹞白術﹝二錢﹐土炒﹞肉果﹝一个﹐制﹞瀉水多﹐加澤瀉﹑木通各八分﹔腹痛﹐加砂仁八分﹔渴﹐加麥冬﹑五味子﹔寒瀉﹐加黑姜一錢﹐木香四分﹔食積﹐加神曲﹑麥芽消飯面﹐砂仁﹑山楂消肉食。產後瀉痢日久﹐胃气虛弱﹐完谷不化﹐宜溫助胃气﹐六君子湯加木香四分﹐肉果一个﹝制﹞。

眉批﹕一本有蓮子八枚﹐去心﹐棗三枚。

歌括﹕產後三日塊未散﹐勞倦傷脾運轉難。或因暴食傷脾胃﹐完谷不化飧瀉現。

加味生化湯川芎﹐益智當歸白茯苓。黑姜桃仁炙甘艸﹐煎服數劑瀉泄停。

健脾參苓生化湯﹐歸芎炙艸肉果姜。白芍白術益智仁﹐胎前素弱此方嘗。

產後編下卷

痢

產後七日內外﹐患赤白痢﹐裏急後重頻並﹐最爲難治。欲調气行血﹐而推蕩痢邪﹐猶患產後元气虛弱﹔欲滋榮益气﹐而大補虛弱﹐又助痢之邪﹐惟生化湯減漧薑﹐而代以木香﹑茯苓﹐則善消惡露﹐而兼治痢疾﹐並行而不相悖也。再服香連丸﹐以俟一﹑二日後﹐病勢如減﹐可保無虞。若產七日外﹐有患褐花色後重﹐頻並虛痢﹐卽當加補無疑。若產婦稟濃﹐產期已經二十餘日﹐宜服生化湯加連﹑芩﹑濃朴﹑芍藥行積之劑。加減生化湯治產後七日內患痢。

川芎﹝二錢﹞當歸﹝五錢﹞炙艸﹝五分﹞桃仁﹝十二粒﹞茯苓﹝一錢﹞陳皮﹝四分﹞木香﹝磨﹐三分﹞紅痢腹痛﹐加砂仁八分。

靑血丸治噤口痢。香連爲末﹐加蓮肉粉﹐各一兩半﹐和勻爲丸﹐酒送下四錢。

凡產三﹑四日後﹐塊散﹐痢疾少減﹐共十癥﹐開後根據治﹕

一產後久瀉﹕元气下陷﹐大便不禁﹐肛門如脫﹐宜服六君子湯﹐加木香四分﹐肉果一个﹝制﹞﹐薑汁五分﹔

二產後瀉痢﹕色黃﹐乃脾土眞气虛損﹐宜服補中益气湯﹐加木香﹑肉果﹔

三產後傷麵食﹕瀉痢﹐宜服生化湯﹐加神曲﹑麥芽﹔一本神曲﹑麥芽下有各一錢。

四產後傷肉食﹕瀉痢﹐宜服生化湯﹐加山楂﹑砂仁﹔

五產後胃气虛弱﹕瀉痢﹐完谷不化﹐當溫助胃气﹐宜服六君子湯﹐加木香四分﹐肉果一个﹝制﹞﹔

六產後脾胃虛弱﹕四肢浮腫﹐宜服六君子湯﹐加五皮散﹝見後水腫﹞﹔

七產後瀉痢﹕無後重﹐但久不止﹐宜服六君子湯﹐加木香﹑肉果﹔

八產後赤白痢﹕臍下痛﹐當歸﹑濃朴﹑黃連﹑肉果﹑甘艸﹑桃仁﹑川芎﹔

九產後久痢﹕色赤﹐屬血虛﹐宜四物湯﹐加荊芥﹑人參﹔

十產後久痢﹕色白﹐屬气虛﹐宜六君子湯﹐加木香﹑肉果。

歌括﹕產後患痢治最難﹐淸稀鴨溏定屬寒。赤黃相粘定是熱﹐寒溫熱淸宜詳參。

生化湯中減黑姜﹐加入茯苓廣木香。惡露痢疾相兼治﹐並行不悖法最良。

產後噤口靑血丸﹐兩半蓮肉木香連。和勻爲丸酒送下﹐每服四錢三劑痊。

產後久瀉元气損﹐肛門如脫便不禁。六君子湯加木香﹐肉果一个薑汁吞。

產後久痢色白蒼﹐病原血虛四物養。再加人參與荊芥﹐連服數劑可復康。

產後久痢色紅赤﹐气虛亦服六君子。木香肉果同加入﹐連服數劑痢自止。

產後編下卷

霍亂

由勞傷气血﹐臟腑空虛﹐不能運化食物﹐及感冷風所致﹐陰陽升降不順﹐淸濁亂於脾胃﹐冷熱不調﹐邪正相搏﹐上下爲霍亂。生化六和湯治產後血塊痛未除﹐患霍亂。

川芎﹝二錢﹞當歸﹝四錢﹞黑姜炙艸陳皮藿香﹝各四分﹞砂仁﹝六分﹞茯苓﹝一錢﹞

姜三片﹐煎。

附子散治產後霍亂吐瀉手足逆冷須無塊痛方可服。

白術﹝一錢﹞當歸﹝二錢﹞陳皮黑姜丁香甘艸﹝各四分﹞共爲末﹐粥飲送下二錢。一本有附子五分。

溫中湯治產後霍亂吐瀉不止無塊痛者可服。

人參﹝一錢﹞白術﹝一錢半﹞當歸﹝二錢﹞濃朴﹝八分﹞黑姜﹝四分﹞茯苓﹝一錢﹞艸豆蔻﹝六分﹞姜三片﹐水煎服。

歌括﹕勞傷气血髒腹空﹐食難運化感冷風。陰陽不順淸濁亂﹐冷熱不調邪正爭。

生化六和芎歸姜﹐陳皮炙艸砂藿香。茯苓一錢姜三片﹐產後霍亂服此方。

附子散中術歸姜﹐陳皮甘艸與丁香。爲末二錢米飲下﹐無瘀霍亂此方良。

產後霍亂溫中湯﹐當歸濃朴參術姜。茯苓艸叩片姜引﹐水煎溫服保安康。

產後編下卷

嘔逆不食

產後勞傷臟腑﹐寒邪易乘於腸胃﹐則气逆嘔吐而不下食也。又有瘀血未淨而嘔者﹐亦有痰气入胃﹐胃口不淸而嘔者﹐當隨癥調之。

加減生化湯治產婦嘔逆不食。

川芎﹝一錢﹞當歸﹝三錢﹞黑姜砂仁藿香﹝各五分﹞淡竹葉﹝七片﹞水煎﹐和薑汁二匙服。

歌括﹕加減生化芎歸姜﹐砂仁竹葉與藿香。薑汁二匙和水煎﹐嘔逆不食投此方。

溫胃丁香散治產後七日外嘔逆不食。

當歸﹝三錢﹞白術﹝二錢﹞黑姜﹝四分﹞丁香﹝四分﹞人參﹝一錢﹞陳皮﹝五分﹞炙艸﹝五分﹞前胡﹝五分﹞藿香﹝五分﹞姜三片﹐水煎服。

歌括﹕溫胃丁香效更彰﹐人參白術並黑姜。陳皮前胡炙甘艸﹐當歸姜片丁霍香。

石蓮散治產婦嘔吐心衝目眩。

石蓮子﹝去殼﹑去心﹐一兩半﹞白茯苓﹝一兩﹞丁香﹝五分﹞共爲細末﹐米飲送下。

眉批﹕一本有白術﹐無白茯苓。丁香作五錢﹐用者酌之。

歌括﹕產婦嘔吐目中眩﹐去心去殼用石蓮。茯苓丁香共研末﹐米飲送服保平安。生津益液湯治產婦虛弱﹐口渴气少﹐由產後血少多汗內煩不生津液。

人參麥冬﹝去心﹞茯苓﹝一兩﹞大棗竹葉浮小麥炙艸栝蔞根﹐大渴不止﹐加蘆根。

眉批﹕一本人參一錢﹐麥冬﹑茯苓三錢﹐存參。

歌括﹕生津益液用大棗﹐參麥茯苓炙甘艸。竹葉小麥栝蔞根﹐大渴再加蘆根妙。

產後編下卷

咳嗽

治產後七日內﹐外感風寒﹐咳嗽鼻塞﹐聲重惡寒﹐勿用麻黃以動汗﹔嗽而脇痛﹐勿用柴胡湯﹔嗽而有聲﹐痰少面赤﹐勿用涼藥。凡產有火嗽﹐有痰嗽﹐必須調理半月後﹐方可用涼藥﹐半月前不當用。

加味生化湯治產後外感風寒咳嗽及鼻塞聲重。

川芎﹝一錢﹞當歸﹝二錢﹞杏仁﹝十粒﹞桔梗﹝四分﹞知母﹝八分﹞有痰﹐加半夏曲﹔虛弱有汗咳嗽﹐加人參。總之產後不可發汗。

眉批﹕知母一本作四分。

歌括﹕產後七日感風寒﹐咳嗽鼻塞亦惡寒。勿用麻黃柴胡湯﹐尙須釐淸火與痰。

風寒咳嗽鼻聲重﹐加味生化用最靈。歸芍知母桔梗杏﹐痰加半夏虛參增。

加參安肺生化湯治產後虛弱﹐旬日內外感風寒﹐咳嗽聲重有痰﹐或身熱頭痛及汗多者。

川芎﹝一錢﹞人參﹝一錢﹞知母﹝一錢﹞桑白皮﹝一錢﹞當歸﹝二錢﹞杏仁﹝十粒﹐去皮尖﹞甘艸﹝四分﹞桔梗﹝四分﹞半夏﹝七分﹞橘紅﹝三分﹞虛人多痰﹐加竹瀝一杯﹐薑汁半匙。

眉批﹕按《咳嗽論》中﹐明示縱有火嗽﹐在半月前﹐猶不得輕用涼藥﹐垂戒綦嚴﹐而第一與第二方中﹐均有知母﹔小注均有「外感風寒」云云。此必於旣感之後﹐將蘊而爲燥熱﹐不得已而用之﹐小注未及申明。如謂不然﹐苟初感卽用此涼品﹐豈不與前論顯爲枘鑿﹐讀者須會前人微意﹐庶不致用古方而自少權衡耳。

歌括﹕產後旬日感風寒﹐咳嗽聲重亦有痰。身體虛弱難禦邪﹐身熱頭痛多出汗。

加參安肺生化湯﹐歸芍人參杏仁桑。知母甘艸桔梗配﹐半夏橘紅共煎嘗。

加味四物湯治半月後幹嗽有聲痰少者。

川芎白芍知母栝蔞仁﹝各一錢﹞生地當歸﹝各二錢﹞訶子﹝二錢﹞冬花﹝六分﹞桔梗﹝四分﹞甘艸﹝四分﹞蔥鈴﹝四分﹞生薑﹝一大片﹞

歌括﹕加味四物歸芍芎﹐生地知母苦桔梗。子冬花栝蔞仁﹐甘艸生薑與兜鈴。

產後編下卷

水腫

產後水气﹐手足浮腫﹐皮膚現光榮色﹐乃脾虛不能制水﹐腎虛不能行水也。必以大補气血爲先﹐佐以蒼術﹑白術﹑茯苓補脾﹔壅滿﹐用陳皮﹑半夏﹑香附消之﹔虛人加人參﹑木通﹔有熱﹐加黃芩﹑麥冬以淸肺金。健脾利水﹐補中益气湯﹔七日外﹐用人參﹑白術各二錢﹐茯苓﹑白芍各一錢﹐陳皮五分﹐木瓜八分﹐紫蘇﹑木通﹑大腹皮﹑蒼術﹑濃朴各四分﹔大便不通﹐加郁李仁﹑麻仁各一錢。如因寒邪濕气傷脾﹐無汗而腫﹐宜姜皮﹑半夏﹑蘇葉加於補气方﹐以表汗。五皮散治產後風濕客傷脾經﹐气血凝滯﹐以致面目浮虛﹐四肢腫脹气喘。五加皮地骨皮大腹皮茯苓皮﹝各一錢﹞姜皮﹝一錢﹞棗一枚﹐水煎服。又云﹐產後惡露不淨﹐停畱胞絡﹐致令浮腫﹐若以水气治之﹐投以甘遂等藥﹐誤矣﹗但服調經散﹐則血行而腫消矣。調經散

沒藥﹝另研﹞琥珀﹝另研﹐各一錢﹞肉桂赤芍當歸﹝各一錢﹞上爲細末﹐每服五分﹐薑汁﹑酒各少許﹐調服。

眉批﹕此方能調經治腹痛。

歌括﹕產後風濕客脾經﹐气血凝滯四肢腫。面目虛浮脹气喘﹐肺腎虛羸水難行。

五皮散能消水腫﹐五加地骨大腹苓。姜棗善於調營衛﹐以皮行皮可建功。

惡露不行致浮腫﹐不須治水但調經。歸芍沒藥琥珀桂﹐溫經行血水患平。

產後編下卷

流注

產後惡露流於腰臂足關節之處﹐或漫腫﹑或結塊﹐久則腫起作痛﹐肢體倦怠﹐急宜用蔥熨法以治外腫﹔內服參歸生化湯以消血滯﹐無緩也。未成者消﹐已成者潰。蔥熨法用蔥一握﹐炙熱﹐搗爛作餅﹐敷痛處﹐用濃布二﹑三層﹐以熨斗﹐火熨之。參歸生化湯

川芎﹝一錢半﹞當歸﹝二錢﹞炙艸﹝五分﹞人參﹝二錢﹞黃芪﹝一錢半﹞肉桂﹝五分﹞馬蹄香﹝二錢﹞此癥若不補气血﹐節飲食﹐愼起居﹐未有得生者。如腫起作痛﹐起居飲食如常﹐是病气未深﹐形气未損﹐易治﹔若漫腫微痛﹐起居倦怠﹐飲食不足﹐最難治。或未成膿﹐未潰﹐气血虛也﹐宜服八珍湯﹔憎寒惡寒﹐陽气虛也﹐宜服十全人補湯﹔補後大熱﹐陰血虛也﹐宜服四物湯﹐加參﹑術﹑丹皮﹔嘔逆﹐胃气虛也﹐宜服六君子湯﹐加炮姜﹑漧薑﹔食少體倦﹐脾气虛也﹐宜服補中益气湯﹔四肢冷逆﹐小便頻數﹐腎气虛也﹐補中益气湯加益智仁一錢。神仙回洞散治產後流注惡露﹐日久成腫﹐用此宜導其膿﹐若未補气血旺﹐不可服此方。

歌括﹕產後惡露流關節﹐漫腫結塊痛切切。急宜蔥熨治外腫﹐參歸生化消瘀血。

參歸生化桂黃芪﹐川芎炙艸香馬蹄。此癥當須補气血﹐飲食起居要適宜。

產後編下卷

膨脹

其人素弱﹐臨產又勞﹐中气不足﹐胸膈不利﹐而轉運稽遲﹐若產後卽服生化湯以消塊止痛﹐又眼加參生化湯以健脾胃﹐自無中滿之癥。其膨脹﹐因傷食而誤消﹐因气郁而誤散﹐多食冷物而停畱惡露﹔又因血虛大便燥結﹐誤下而愈脹﹔殊不知气血兩虛﹐血塊消後﹐當大補气血﹐以補中虛。治者若但知傷食宜消﹐气郁宜散﹐惡露當攻﹐便結可下﹐則胃气反損﹐滿悶益增﹐气不升降﹐濕熱積久﹐遂成膨脹。豈知消導坐於補中﹐則脾胃彊﹐而所傷食气消散﹔助血兼行﹐大便自通﹐惡露自行。如產後中風﹐气不足﹐微滿﹐誤服耗气藥而脹者﹐服補中益气湯。

人參﹝五分﹞當歸﹝五分﹞白術﹝五分﹞白茯苓﹝一錢﹞川芎﹝四分﹞白芍﹝四分﹞蘿卜子﹝四分﹞木香﹝三分﹞

眉批﹕一本人參﹑白術俱作一錢﹐當歸作二錢﹐有姜一片。

歌括﹕產後中風气血弱﹐醫者誤投耗散藥。气不升降生膨脹﹐補中益气是妙著。

補中益气用歸芎﹐人參白術與茯苓。木香白芍蘿卜子﹐膨脹消除气血行。

如傷食﹐誤服導藥成脹﹔或脇下積塊﹐宜服健脾湯。

人參白術當歸﹝各三錢﹞白茯苓白芍神曲吳萸﹝各一錢﹞大腹皮陳皮﹝各四分﹞砂仁麥芽﹝各五分﹞

眉批﹕一本人參﹑白術作二錢。

歌括﹕傷食消導反生脹﹐病家宜服健脾湯。參苓歸芍陳曲麥﹐大腹萸砂共煎嘗。

如大便不通﹐誤服下藥成脹﹐及腹中作痛﹐宜服養榮生化湯。

當歸﹝四錢﹞白芍﹝一錢﹞白茯苓﹝一錢﹞人參﹝一錢﹞白術﹝二錢﹞陳皮﹝五分﹞大腹皮﹝五分﹞香附﹝五分﹞蓯蓉﹝一錢﹞桃仁﹝十粒﹐制﹞塊痛﹐將藥送四消丸。屢誤下﹐須用參﹑歸半斤。

眉批﹕一本無桃仁。

歌括﹕便祕誤下反生脹﹐宜服養榮生化湯。歸芍參苓陳腹皮﹐白芍蓯蓉桃仁香。

產後編下卷

怔忡驚悸

由產憂驚勞倦﹐去血過多﹐則心中跳動不安﹐謂之怔忡﹔若惕然震驚﹐心中怯怯﹐如人將捕之狀﹐謂之驚悸。治此二癥﹐惟調和脾胃﹐志定神淸而病愈矣。如分娩後血塊未消﹐宜服生化湯﹐且補血行塊﹐血旺則怔定驚平﹐不必加安神定志劑。如塊消痛止後患此﹐宜服加減養榮湯。

當歸﹝二錢﹞川芎﹝二錢﹞茯神﹝一錢﹞人參﹝一錢﹞棗仁﹝一錢﹐炒﹞麥冬﹝一錢﹞遠志﹝一錢﹞白術﹝一錢﹞黃芪﹝一錢﹐炙﹞元肉﹝八枚﹞陳皮﹝四分﹞炙艸﹝四分﹞

姜煎。虛煩加竹瀝﹑薑汁﹐去川芎﹑麥冬﹐再加竹茹一團﹔加木香﹐卽歸脾湯。

養心湯治產後心血不定﹐心神不安。

炙黃芪﹝一錢﹞茯神﹝八分﹞川芎﹝八分﹞當歸﹝二錢﹞麥冬﹝一錢八分﹞遠志﹝八分﹞柏子仁﹝一錢﹞人參﹝一錢半﹞炙艸﹝四分﹞五味﹝十粒﹞姜﹐水煎服。

眉批﹕一本有元肉六枚。

歌括﹕勞倦失血心跳動﹐如人將捕惕然驚。癥分怔忡與驚悸﹐調和脾胃神志寧。

加減養榮用人參﹐歸芎麥冬共茯神。黃芪元肉陳姜艸﹐白術遠志炒棗仁。

心神不安須養心﹐參芪歸芎與茯神。麥冬遠志炙甘艸﹐生薑五味柏子仁。

產後編下卷

骨蒸

宜服保眞湯。先服淸骨散。柴胡梅連湯卽淸骨散作湯﹐速效。

柴胡前胡黃連烏梅﹝去核﹞各二兩﹐共爲末聽用﹔再將豬脊骨一條﹐豬苦膽一个﹐韭菜白十根﹐各一寸﹐同搗成泥﹐入童便一酒盞﹐攪如稀糊﹐入藥末﹐再搗﹐爲丸如綠豆大﹐每服三﹑四十丸﹐淸湯送下。如上膈熱多﹐食後服。此方凡男女骨蒸皆可用之﹐不專治產婦。保眞湯

黃芪﹝六分﹞人參﹝二錢﹞白術﹝二錢﹐炒﹞炙艸﹝四分﹞川芎﹝六分﹞當歸﹝二錢﹞天冬﹝一錢﹞麥冬﹝二錢﹞白芍﹝二錢﹞枸杞﹝二錢﹞黃連﹝六分﹐炒﹞黃柏﹝六分﹐炒﹞知母﹝二錢﹞生地﹝二錢﹞五味﹝十粒﹞地骨皮﹝六分﹞棗三枚﹐去核﹐水煎服。一本無麥冬﹑黃連。

加味大造湯治骨蒸勞熱。若服淸骨散﹑梅連丸不效服此方。

人參﹝一兩﹞當歸﹝一兩﹞麥冬﹝八分﹞石斛﹝八分﹐酒蒸﹞柴胡﹝六錢﹞生地﹝二兩﹞胡連﹝五錢﹞山藥﹝一兩﹞枸杞﹝一兩﹞黃柏﹝七分﹐炒﹞先將麥冬﹑地黃搗爛﹐後入諸藥同搗爲丸﹐加蒸紫河車另搗﹐焙榦爲末﹐煉蜜丸。

眉批﹕一本麥冬﹑石斛俱作八錢﹐黃柏四分﹐酒炒。

歌括﹕骨蒸先服淸骨散﹐柴胡前胡烏梅連。豬脊苦膽韭菜白﹐童便一盞共搗丸。

骨蒸保眞湯方好﹐參芪歸芍當歸艸。知柏二冬連術芎﹐地骨枸杞五味棗。

加味大造治骨蒸﹐參歸杞柏連麥冬。生地石山與柴胡﹐河車另搗蜜丸成。

產後編下卷

心痛

此卽胃脘痛。因胃脘在心之下﹐勞傷風寒及食冷物而作痛﹐俗呼爲心痛。心可痛乎﹗血不足﹐則怔忡驚悸不安耳。若眞心痛﹐手足靑黑色﹐旦夕死矣。治當散胃中之寒气﹐消胃中之冷物﹐必用生化湯﹐佐消寒食之藥﹐無有不安。若綿綿而痛﹐可按止之﹐問無血塊﹐則當論虛而加補也。產後心痛﹑腹痛﹐二癥相似﹐因寒食與气上攻於心﹐則心痛﹔下攻於腹﹐則腹痛﹐均用生化湯加肉桂﹑吳萸等溫散之藥也。

加味生化湯

川芎﹝一錢﹞當歸﹝三錢﹞黑姜﹝五分﹞肉桂﹝八分﹞吳萸﹝八分﹞砂仁﹝八分﹞炙艸﹝五分﹞傷寒食﹐加肉桂﹑吳萸﹔傷麵食﹐加神曲﹑麥芽﹔傷肉食﹐加山楂﹑砂仁﹔大便不通﹐加肉蓯蓉。

歌括﹕勞傷風寒食傷冷﹐綿綿不止胃脘痛。散寒消積化食滯﹐加味生化服之寧。

寒食吳萸肉桂投﹐麵食神曲麥芽增。肉食山楂砂仁用﹐大便不通加蓯蓉。

產後編下卷

腹痛

先問有塊無塊。塊痛﹐只服生化湯﹐調失笑散二錢﹐加元胡一錢﹔無塊﹐則是遇風冷作痛﹐宜服加減生化湯。

川芎﹝一錢﹞當歸﹝四錢﹞黑姜﹝四分﹞炙艸﹝四分﹞防風﹝七分﹞吳萸﹝六分﹞白蔻﹝五分﹞桂枝﹝七分﹞痛止去之。隨傷食物﹐所加如前。

歌括﹕腹痛無塊因風冷﹐加減生化湯最靈。歸芎姜艸白豆蔻﹐吳萸桂枝與防風。

產後編下卷

小腹痛

產後虛中﹐感寒飲冷﹐其寒下攻小腹作痛﹔又有血塊作痛者﹔又產後血虛臍下痛者﹐並治之以加減生化湯。

川芎﹝一錢﹞當歸﹝三錢﹞黑姜﹝四分﹞炙艸﹝四分﹞桃仁﹝十粒﹞有塊痛者﹐本方中送前胡散﹐亦治寒痛﹔若無塊﹐但小腹痛﹐亦可按而少止者﹐屬血虛﹐加熟地三錢﹐前胡﹑肉桂各一錢爲末﹐名前朝胡散。

歌括﹕產後虛中感寒冷﹐其寒下攻系腹痛。治以加減生化湯﹐當歸桃仁姜艸芎。

產後編下卷

虛勞

指節冷痛﹐頭汗不止。

人參﹝三錢﹞當歸﹝三錢﹞黃芪﹝二錢﹞淡豆豉﹝十粒﹞生薑﹝三片﹞韭白﹝十寸﹞豬腎﹝二个﹞先將豬腎煮熟﹐取汁煎藥八分﹐溫服。

眉批﹕一本有或用豬胃一个。先將胃略煮後再煎湯煮藥。

歌括﹕頭汗不止指節痛﹐產後虛勞此癥生。參芪豆姜歸韭白﹐豬腎煮湯煎藥衝。

產後編下卷

徧身疼痛

產後百節開張﹐血脈流散﹐气弱則經絡間血多阻滯﹐累日不散﹐則筋牽脈引﹐骨節不利﹐故腰背不能轉側﹐手足不能動履﹐或身熱頭痛﹐若誤作傷寒﹐發表出汗﹐則筋脈動蕩﹐手足發冷﹐變癥出焉﹐宜服趁痛散。

當歸﹝一錢﹞甘艸黃白術獨活﹝各八分﹞肉桂﹝八分﹞桑寄生﹝一錢﹞牛膝﹝八分﹞薤白﹝五根﹞姜三片﹐水煎服。

眉批﹕一本無桑寄生。

歌括﹕百節開張產後現﹐血脈瘀阻經絡間。骨節不利腰背彊﹐徧身疼痛動履難。

趁痛散中君當歸﹐黃芪白術甘艸配。獨活牛膝桑寄生﹐薤白生薑與肉桂。

產後編下卷

腰痛

由女人腎位系胞﹐腰爲腎腑﹐產後勞傷腎气﹐損動胞絡﹐或虛未復而風乘之也。養榮壯腎湯治產後感風寒﹐腰痛不可轉。

當歸﹝二錢﹞防風﹝四分﹞獨活桂心杜仲續斷桑寄生﹝各八分﹞生薑三片﹐水煎服。兩貼後痛未止﹐屬腎虛﹐加熟地三錢。一本有川芎八分。加味大造丸治產後日久﹐气血兩虛﹐腰痛腎弱。方見骨蒸條。

靑娥丸

胡桃﹝十二个﹞破故紙﹝八兩﹐酒浸﹐炒﹞杜仲﹝一斤﹐薑汁炒﹐去絲﹞爲細末﹐煉蜜丸﹐淡醋湯送六十丸。

眉批﹕胡桃一本作二十个。

歌括﹕產後腰痛轉側難﹐養榮壯腎疼自蠲。當歸防風杜仲桂﹐獨活寄生薑續斷。

腰痛驗方靑娥丸﹐胡桃杜仲故紙團。壯腰補腎彊筋骨﹐淡醋湯送效更顯。

產後編下卷

脇痛

乃肝經血虛气滯之故。气滯﹐用四君子湯加靑皮﹑柴胡﹔血虛﹐用四物湯加柴胡﹑人參﹑白術。若槪用香燥之藥﹐則反傷淸和之气﹐無所生矣。

補肺散治脇痛。

山萸當歸五味山藥黃芪川芎熟地木瓜白術獨活棗仁﹝各等分﹞水煎服。

眉批﹕一本山萸二錢﹐當歸二錢﹐五味十粒﹐黃芪八分﹐川芎六分﹐熟地錢半﹐木瓜﹑白術各一錢﹐獨活八分﹐棗仁一錢﹐姜一片﹐無山藥﹐存參。

歌括﹕補肺散將脇痛醫﹐山萸山藥歸芎芪。五味木瓜與獨活﹐白術棗仁共熟地。

產後編下卷

陰痛

產後起居太早﹐產門感風作痛﹐衣被難近身體﹐宜用祛風定痛湯。

川芎﹝一錢﹞當歸﹝三錢﹞獨活防風肉桂荊芥﹝各五分﹐炒黑﹞茯苓﹝一錢﹞地黃﹝二錢﹞棗二枚﹐煎服。又附陰疳陰蝕。陰中瘡曰陰瘡﹐或痛或癢﹐如虫行狀﹐膿汁淋漓。陰蝕幾盡者﹐由心腎煩郁﹐胃气虛弱﹐致气血流滯。經云「諸瘡痛癢皆屬於心。」治當補心養腎﹐外以藥燻洗﹐宜用十全陰疳散。

川芎當歸白芍地楡甘艸﹝各等分﹞水五碗﹐煎二碗﹐去渣燻﹐日三夜四﹐先燻後洗。

一方﹐用蒲黃一升﹐水銀二兩﹐二味調勻搽。

一方﹐用蝦蟆﹑兔糞等分爲末﹐敷瘡。

一方﹐治疳虫食下部及五臟。取東南桃枝﹐輕打頭散﹐以綿纏之。

一方﹐用石硫黃末﹐將縛桃枝蘸而煙燻之﹝按此條宜與上條合看﹞。

一方﹐截一短竹筒﹐先納陰中﹐以桃枝燒煙燻之。

歌括﹕祛風定痛治陰痛﹐獨活肉桂與川芎。當歸地黃炒荊芥﹐大棗防風白茯苓。

十全陰疳散陰瘡﹐先燻後洗外用方。歸芍川芎地楡艸﹐日三夜四除痛癢。

產後編下卷

惡露

卽系裹兒污血﹐產時惡露隨下﹐則腹不痛而產自安。若腹欠溫暖﹐或傷冷物﹐以致惡露凝塊﹐日久不散﹐則虛癥百出﹔或身熱骨蒸﹐食少羸瘦﹔或五心煩熱﹐月水不行﹐其塊在兩脇﹐動則雷鳴﹐嘈雜暈眩﹐發熱似瘧﹐時作時止﹐如此數癥﹐治者欲泄其邪﹐先補其虛﹐必用補中益气湯送三消丸﹐則元气不損﹐惡露可消。加味補中益气湯

人參﹝一錢﹞白術﹝二錢﹞當歸﹝三錢﹞黃﹝一錢﹐炙﹞白芍﹝一錢﹞廣皮﹝四分﹞甘艸﹝四分﹞姜﹑棗﹐煎服。

三消丸治婦人死血食積痰三等癥。

黃連﹝一兩﹐一半用吳萸煎汁去渣浸炒﹐一半用益智仁炒﹐去益智仁不用﹞川芎﹝五錢﹞萊菔子﹝一兩五錢﹐炒﹞桃仁﹝十粒﹞山梔靑皮三稜莪術﹝各五錢﹐俱用醋炒﹞山楂﹝一兩﹞香附﹝一兩﹐童便浸炒﹞上爲末﹐蒸餅爲丸﹐食遠服﹐用補中益气湯送下五﹑六十丸﹔或用白術三錢﹐陳皮五錢﹐水一鐘﹐煎五分送下亦可。

眉批﹕此方產後傷食﹐惡露不盡。若初產惡露不下﹐宜服生化湯加查炭三錢。每日一帖﹐連服四劑妙。

歌括﹕惡露不行諸癥生﹐食少羸瘦現骨蒸。五心煩熱月水斷﹐塊在兩脇動則鳴。

加味補中益气湯﹐參芪芍艸歸棗姜。白術廣皮送三消﹐惡露可除正不傷。

三消丸中黃連君﹐芎梔稜莪靑桃仁。山楂香附萊菔子﹐連服四劑惡露盡。

產後編下卷

乳癰

乳頭屬足厥陰肝經﹐乳房屬足陽明胃經。若乳房臃腫﹐結核色紅﹐數日外腫痛潰稠膿﹐膿盡而愈﹐此屬膽胃熱毒﹐气血壅滯﹐名曰乳癰﹐易治。若初起內結小核﹐不紅不腫不痛﹐積之歲月﹐漸大如巖山﹐破如熟橊﹐難治。治法痛腫寒熱﹐宜發表散邪﹔痛甚﹐宜疏肝淸胃﹔膿成不潰﹐用托裏﹔肌肉不生﹐膿水淸稀﹐宜補脾胃﹔膿出及潰﹐惡寒發熱﹐宜補血气﹔飲食不進﹐或作嘔吐﹐宜補胃气。乳巖初起﹐用益气養榮湯加歸脾湯﹐間可內消﹔若用行气破血之劑﹐速亡甚矣。栝蔞散治一切癰疽﹐並治乳癰。癰者﹐六腑不和之气﹐陽滯於陰則生之。

栝蔞﹝一个﹐連皮搗爛﹞生甘艸﹝五分﹞當歸﹝三錢﹞乳香﹝五分﹐燈心炒﹞金銀花﹝三錢﹞白芷﹝一錢﹞沒藥﹝五分﹐燈心炒﹞靑皮﹝五分﹞水煎﹐溫服。回脈散乳癰未潰時服此﹐毒從大便出﹐虛人不用。

大黃﹝三錢半﹞白芷﹝八分﹞乳香﹝五分﹞木香﹝五分﹞沒藥﹝五分﹞穿山甲﹝五分﹐蛤粉拌炒﹞共爲末﹐人參二錢煎湯﹐調藥末服。一本大黃作三錢﹐有人參三錢。

十全大補湯

人參白術黃熟地﹝各三錢﹞茯苓﹝八分﹞甘艸﹝五分﹞川芎﹝八分﹞金銀花﹝三錢﹞瀉﹐加黃連﹑肉果﹔渴﹐加麥冬﹑五味﹔寒熱往來﹐用馬蹄香搗散。凡乳癰服薏苡仁粥好。又方﹐用烏藥軟白香辣者五錢﹐研﹐水一碗﹐牛皮膠一片﹐同煎七分﹐溫服。如孕婦腹內癰﹐此二方可通用。一本人參四味各二錢。又有乳吹﹐乃小兒飲乳﹐口气所吹﹐乳汁不通﹐壅結作痛﹐不急治則成癰﹐宜速服栝蔞散﹐更以手揉散之。

歌括﹕乳房臃腫皮色紅﹐數日外潰出稠膿。膽胃熱毒來作祟﹐气血壅滯生乳癰。

乳癰速服栝蔞散﹐當歸白芷靑皮甘。乳香沒藥金銀花﹐水煎溫服癥自痊。

未潰當服回脈散﹐山甲蛤粉共炒拌。大黃白芷乳沒香﹐人參煎湯衝藥麵。

產後編下卷

風甚

用山羊血取色新者﹐於新瓦上焙漧﹐研末﹐老酒衝下五﹑六分爲度﹔重者用至八分﹐其效如神。又用抱不出殼雞子﹐瓦上焙漧﹐酒調服。如治虛寒危癥﹐用藍須子根刮皮﹐新瓦上焙漧﹐研末﹐溫服一錢爲度﹐𨿽危可保萬全。

歌括﹕山羊血能醫風甚﹐新瓦焙漧老酒斟。重者加至八分量﹐臨癥衝服效如神。

產後編下卷

不語

乃惡血停蓄於心﹐故心气閉塞﹐舌彊不語﹐用七珍散。

人參石菖蒲川芎生地﹝各一兩﹞辰砂﹝五分﹐研﹞防風﹝五錢﹞細辛﹝一錢﹞共爲細末﹐用薄荷湯下一錢。因痰气鬱結﹐閉口不語者﹐用好明礬一錢﹐水飛過﹐沸湯送下。

一方治產後不語。

人參石蓮子﹝去心﹞石菖蒲﹝各等分﹞水煎服。

《婦人良方》云﹕產後喑﹐心腎虛不能發聲﹐七珍散﹔脾气鬱結﹐歸脾湯﹔脾傷食少﹐四君子湯﹔气血俱虛﹐八珍湯﹐不應﹐獨參湯﹔更不宜急加附子﹐蓋補其血以生血﹔若單用佛手散等破血藥﹐誤矣。

歌括﹕舌彊不語用人參﹐生地川芎與細辛。防風辰砂石菖蒲﹐方名七珍補心腎。

產後編下卷

補編

產後大便不通用生化湯內減黑姜加麻仁﹔脹滿﹐加陳皮﹔血塊痛﹐加肉桂﹑元胡。如燥結十日以上﹐肛門必有燥糞﹐用蜜棗導之。煉蜜棗法用好蜜二﹑三兩﹐火煉滚﹐至茶褐色﹐先用濕桌﹐傾蜜在桌上﹐用手作如棗樣﹐插肛門﹐待欲大便﹐去蜜棗﹐方便。又方﹐用麻油﹐口含竹管入肛門內﹐吹油四﹑五口﹐腹內糞和卽通﹔或豬膽亦可。

歌括﹕產後大便燥不通﹐煉蜜棗法方最靈。插入肛門一時許﹐腸潤便下腑气通。

治產後雞爪風

桑柴灰﹝三錢﹐存性﹞魚膠﹝三錢﹐炒﹞手指甲﹝十二个﹐炒﹞共爲末﹐黃酒送下﹐取汗卽愈。

歌括﹕婦人產後雞爪風﹐桑柴灰應存性。魚膠指甲均須炒﹐共爲細末黃酒衝。

保產無憂散

當歸﹝錢半﹐酒洗﹞炒黑芥穗﹝八分﹞川芎﹝錢半﹞艾葉﹝七分﹐炒﹞面炒枳殼﹝六分﹞炙黃芪﹝八分﹞菟絲子﹝錢四分﹐酒炒﹞濃朴﹝七分﹐姜炒﹞羌活﹝五分﹞川貝母﹝一錢﹐去心﹞白芍﹝錢二分﹐酒炒﹞甘艸﹝五分﹞姜三片﹐溫服。

上方保胎﹐每月三﹑五服﹐催生如神。

歌括﹕保產無憂歸芎芍﹐黃濃朴生甘艸。貝母羌活菟絲子﹐荊艾生薑炒枳殼。

治徧體浮腫是脾虛水溢之過。凡浮腫者可通用﹐俱神效。

眞縮砂仁四兩﹐萊菔子二兩四錢﹐研末﹐水浸濃取汁﹐浸砂仁﹐候汁盡﹐曬漧﹐研極細末﹐每服一錢﹐漸加至二錢爲度﹐淡姜湯送下。

歌括﹕徧體浮腫是水淫﹐萊菔濃汁浸砂仁。汁盡曬漧研細粉﹐淡姜湯下效如神。

保產神效方未產能安﹐臨產能催﹐偶傷胎气﹐腰疼腹痛﹐甚至見紅不止﹐勢欲小產﹐危急之際﹐一服卽愈﹐再服全安。臨產時交骨不開﹐橫生逆下﹐或子死腹中﹐命在垂危﹐服之奇效。

全當歸﹝一錢五分﹐酒洗﹞紫濃朴﹝七分﹐薑汁炒﹞眞川芎﹝一錢五分﹞菟絲子﹝一錢五分﹐酒泡﹞川貝母﹝二錢﹐去心﹐淨煎好方和入﹞枳殼﹝六分﹐面炒﹞川羌活﹝六分﹞荊芥穗﹝八分﹞黃﹝八分﹐蜜炙﹞蘄艾﹝五分﹐醋炒﹞炙艸﹝五分﹞白芍﹝一錢二分﹐冬用二錢﹐酒炒﹞生薑三片﹐水二鐘﹐煎八分﹐渣水一鐘煎六分﹐產前空心預服二劑﹐臨產隨時熱服。

眉批﹕此乃仙傳奇方﹐愼勿以庸醫輕加減其分量。按保產無憂散﹑保產神效方﹐與編首治產祕驗良方﹐俱相同﹐特引論略別﹐並存參看可也。

歌括﹕同保產無憂散。

