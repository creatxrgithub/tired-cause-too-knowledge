評注產科心法

目錄

小引

續印《產科心法》之緣起

李序

原序

蔡序

上集種子門

種子方法

種子歌

上集胎前門

胎產醫法總論

胎產醫法總論

胎產醫法總論

驗胎之法

孕婦忌食

藥忌

惡阻

胎動不安

漏胎

半產

子煩

子懸

子眩

子癇

子腫

子嗆

子鳴

子喑

子淋

小便不通

孕悲

尿血

乳泣

胎不長

熱病防損胎

娠妊傷寒

瘧疾

泄瀉

痢疾

鬼胎

吐血

便血

大便燥結

孤漿

誤服傷胎之藥

心痛

胸腹痛

腰痛

痰臌似胎案

下集臨產門

臨產事宜方論

倒生

橫生

盤腸生

附難產案

下集

產後門

下集產後門

胞衣不下

玉門不閉

心慌自汗

血暈

惡露不下

產後血崩

子宮不收

腸中癢

產後不語

產後發熱

乍寒乍熱﹝與發熱合參﹞

蒸乳

乳少

乳癰

產後心腹諸痛

腹內癰

呃逆

產後身痛

產後腰痛

產後驚悸

產後發痙

產後顚狂

蓐勞

喘促

鼻中起黑煤

產後舌黑舌枯

產後咳嗽治法

下集

朴齋治驗案

下集朴齋治驗案

附﹕種子方

小引

庚申歲﹐友人攜慈善家印送《產科心法》見贈。其書於胎前產後證治靡不備具﹐且簡而賅﹐約而括﹐誠臨証之導師﹐治療之繩墨。瀏覽已﹐久思以公諸於世﹐乃倩越友三三醫報社主任裘吉生先生刊印流通﹐餉我同人﹐未必無小補云爾。

民國十二年夏六月邗江漱石生徐召南伯英識於拯黎

續印《產科心法》之緣起

淸光緒己丑孟冬﹐拙荊產後五日﹐面赤气喘﹐醫者目爲外邪﹐用麻杏甘膏﹑大靑龍湯治之。服後大汗數日﹐竟成不治。閱二年辛卯﹐偶在親戚家獲睹《種子產科心法》一書。其於胎前產後按癥立方﹐頗爲簡要﹐且悉麻黃爲產後禁忌之藥﹐因借錄之。自後家內凡遇胎產見癥﹐照方服藥﹐無不獲效如神﹐誠胎產之金鍼﹐醫家之寶筏也。近緣刻本罕見﹐借閱抄本者日多﹐碩果僅存﹐殊堪爲慮。用是付印以利己而利人﹐其庶幾汪朴齋先生一片救世婆心﹐得以垂諸久遠云。

民國七年三月鶴城成榮澤謹識

李序

汪朴齋先生《產科心法》一書﹐向只有鈔本﹐予與弟侄捐資刻之以公諸世。自胎前臨產以及產後一切調治之法﹐無不曲折精到﹐犁然畢具。而開卷一門﹐則爲種子方法。夫有萬物然後有男女﹐有男女然後有夫婦﹐有夫婦然後有父子。生育一事﹐乃天地自然之理﹐而必求種子方法﹐不幾涉於人爲乎﹖不知此蓋爲艱於子嗣者言也。顧艱於子嗣者﹐或因祖宗徳澤衰微﹐或因夫婦命宮克制﹐或因本身體薄精虛﹐𨿽理數難知﹐大率不離乎此三者近是。是則求種子者﹐道有存乎其先者矣。其一宜積徳。古來勸善之書甚夥﹐予獨愛漢昭烈帝「勿以小善而不爲﹐勿以惡小而爲之」二語。夫小善必爲﹐則大者可知矣。然善之大者﹐必有大經濟﹑大力量﹐而尢必有大機緣﹐遇者蓋少。至於小善﹐則人生一日之間﹐自朝至暮﹐一出一入﹐一言一動﹐罔不有善之可積。所謂徳﹐無論陰不陰﹐只遇著善端﹐便勿錯過是也。善必自倫紀之地積起﹐乃爲有本。推而至於濟人﹐又推而至於利物。積者﹐積也。日積月累﹐以小成大﹐而善量於是乎充矣。爲善必先去惡。惡之大者﹐人皆知其傷天理﹑損陰﹐固不爲也。至於小者﹐人每忽之。不知惡無論大小﹐一念之微﹐一事之細﹐苟有傷天地之和﹐卽宜戒之愼之。大要總在去刻薄﹐從忠濃﹐務使方寸之內慈愛惻怛﹐無非一團生生之機﹐行之久久﹐自可扶祖宗之徳澤﹐挽命宮之克制﹐而承先啟後之道在是矣。其一在節欲。夫外遇之邪淫﹐正人所不爲﹐至妻外家之間﹐亦宜有節。節者﹐制也。不知節﹐而以有限之精神﹐供不已之淫欲。譬如激川之流而水必涸﹐蕩家之產而用必窮。延嗣經云﹕元精耗竭﹐欲熾神疲﹐若此類者﹐欲求其種子﹐焉可得乎﹖惟能節欲﹐則精神充足﹐志气淸明﹐生子必然康彊壽考﹐聰明端秀。語云﹕寡欲者多男﹐貪淫者無後﹐是欲之不可不節也明矣。予觀朴齋先生是書﹐於種子一門特揭明云﹐其法先宜積徳存陰﹐可見積徳爲種子之本。至精薄體虛之人﹐則有五子種玉丹一方﹐以補塡精髓。然與其精旣竭而藉藥餌以補塡之﹐何如節之而使不竭之爲得乎﹖卽或稟受怯弱﹐本質虛羸﹐然惟能節欲﹐而後藥力之滋補乃有效耳。予故因刻是書﹐而復爲申論之如右。或有謂予曰﹕子之論是矣﹐而尙未得嗣何也﹖予曰﹕古人所謂行年五十﹐而知四十九年之非者是也。

嘉慶九年歲在甲子季秋上浣二日石門李超恆識

原序

蓋醫之一道﹐爲司命之司﹐原非容易﹐但能存心濟人﹐博考羣書﹐臨癥體察﹐以人性命爲重﹐𨿽未能有聖賢之學﹐而虛實寒熱﹑表裏陰陽辧釋明白﹐用藥得當﹐自不致於誤人。而產科一癥﹐尢宜謹愼守法。略一錯誤﹐則胎不保﹐甚至產母亦傷﹐能無怨乎﹖至於產後﹐總屬气血空虛﹐丹溪先生云﹕𨿽有他癥﹐以末治之。此誠千古格言﹐自當遵前賢制方選用﹐斷不可以杜撰誤人。如無憂散﹑佛手散﹑生化湯之類﹐千古不磨﹐毋庸苟且。每見今人﹐醫產全不合法﹐一味杜撰好奇﹐名爲生化﹐實非生化之意。設遇體濃者﹐僥幸得愈。體薄者﹐禍必立至。至於產後汗出﹐須防元陽外越﹔泄瀉﹐卽防中气下脫﹔喘急﹐更防惡露上逆。此皆產後極忌之處。而產後發熱﹐常有之也。緣下元空虛﹐陰虛生內熱﹐只須四物湯加童便﹐熱卽退也。間有瘀血不行者﹐有經風者﹐有停滯者﹐有蒸乳者﹐各審其因而藥之。風感者用歸芎﹐補血之中加黑荊芥一味足矣。蓋產時體虛﹐百節開張﹐腠理不固﹐易入易出﹐若表其汗﹐則元陽外越﹐未有不死者也。其停滯者﹐只於理脾之藥加穀芽﹑陳皮可矣。蓋脾虛則不運化﹐宜用陽藥以助脾溫胃﹐卽運化矣。須知產後有邪﹐總宜補中兼消﹐未有消而不補之理。有等初學無傳之輩﹐放膽竟用柴﹑芩﹑羌﹑防﹑山楂﹑神曲之劑﹐以治傷寒之病﹐忘卻產後之身﹐至輕者變重﹐重者卽死﹐誤人不淺﹐眞可畏怕也。況中風癥乃血虛者多﹐《內經》謂治風先治血﹐血行風自滅。張景嶽先生師其意﹐發有非風之論﹐此皆醫平人而言﹐尙謹愼如此﹐而況產後肝血空虛﹐虛生內風﹐更可知矣。夫天地有好生之徳﹐吾儕寧不愼重於斯﹐而以人性命爲兒戲哉﹖予每見而憐焉。因《產科心法》纂選成書﹐此吾數十年來用之效驗﹐悟於心而應於手﹐且簡而不繁。俾產家觀之爲準繩﹐則性命得以安痊。醫家一有準繩﹐則舉手無錯誤矣。噫﹗圓通之士﹐始可與言斯道耶。

乾隆四十五年歲次庚子仲春月休寧朴齋汪纂並序

蔡序

天地之大徳曰生﹐而胎產一事﹐則天地以其生生之徳寄之於人﹐於以繁生齒而廣之化者也。顧其間或多難產﹐以致莫救。是生也而殺之﹐豈天地生生本意哉﹖亦由調攝﹑醫治﹑人事失其宜耳矣。新安汪朴齋先生﹐以岐黃名家﹐凡經延醫者𨿽垂斃亦多能救之。大江南北﹐推爲盧扁。復出所著《產科心法》一書﹐別爲四﹕曰種子﹐曰胎前﹐曰臨產﹐曰產後。條分縷析﹐提要鉤元。

其中根據癥附方﹐率皆中正和平﹐削去峻猛之品。觀其自序云﹐云蓋竭數十年研究之力用之取效﹐悟於心而應於手者﹐非剽取方書掇拾成說者可比。信乎﹐救世之婆心﹐而產科家之寶筏也。予友周君芾庭得是書於山左﹐攜至京師朋好轉相鈔錄﹐郵寄梓裏。甲子孟夏李君固見而喜之﹐謂其精要詳明﹐可補《產科機要》《救產全書》《達生篇》諸書所未備﹐是宜公之於世﹐爰率其本宗弟侄捐資付之剞劂氏。予惟是書成於乾隆庚子歲﹐顧止有鈔本﹐流傳未廣﹐歷今二十有五年﹐始得諸君子刊而行之﹐而朴齋先生救世之婆心﹐乃以廣布於天下。從此家有其書﹐舉所謂調攝醫治之方﹐燦然具在上者﹐融會而貫通之﹐固可以窺產科之精蘊。次者按癥取方﹐墨守其說而用之﹐亦不致入於歧誤﹐將見子有螽斯之慶﹐母無拆副之災﹐而天地生生之心﹐因以快然無憾焉。然則作者刊者﹐厥功均偉矣哉。

嘉慶甲子仲秋月上浣二日石門蔡徳淳序並書告

﹝上集﹨種子門﹞種子方法

聖書云﹕不孝有三﹐無後爲大。蓋爲人子者﹐以宗祧爲大事。大凡年輕之人﹐精力彊壯﹐原不難於生子。

獨恐其不安靜﹐常多隨受隨落。至於男女體薄﹐而艱於子嗣者﹐延至四十之外﹐尙未得子﹐寧不心慌﹖其五六旬者﹐更不待言也。如欲得子﹐試聽吾言﹐根據法行事﹐生男生女﹐其權原在自手﹐頗有應驗﹐豈可視爲戲談﹐而至自誤無後耶。

其法先宜積徳存陰﹐再自量男人本體如何。大凡難得子者﹐病有四件。其一气不足。臨事必不能遠射﹐不射則精不入子宮﹐精不入子宮﹐孕從何來﹖且气旺則能生精﹐气虛則精必少。其二精薄。血虛則精必薄﹐薄而不凝結﹐何能成孕﹖其三不戀場。設遇房事﹐未及入門﹐精已泄﹐或旣入門﹐未戰數合卽出矣。子宮尙未啟門迎接﹐女興方起﹐男興已盡﹐將何物以結胎﹖其四精寒。精旣寒冷﹐投入必不凝結。蓋陰陽交合﹐必陽精熱﹐陰戶暖﹐二人相火並旺﹐性志合於一處﹐一交一受﹐自能成胎。如春暖則萬物發生﹐冬冷則萬物消索﹐此天地陰陽自然之理也。人有前四者之病﹐故艱於子嗣矣。然四者之病﹐吾惟一方加減﹐自可盡其妙用﹐不比他書多方繁衍。久服吾藥﹐病自去而子必得也。又如女人惟以經期月準﹐無不受孕﹐只恐體薄血不旺﹐乃可娶外家以生﹐爲老陽得配少陰之象。或者服藥卻其病﹐病去經調﹐縱不葉吉﹐吾亦以一方加減而盡其妙。天下娶婦不生子者﹐皆男人之體不足﹐非婦人之罪也。男女旣無病矣﹐何不卽生﹐自是不知種法。今總發於後﹐請細玩之﹐定當生多子。

﹝上集﹨種子門﹞種子歌

三十時辰兩日半﹐二十八九君須算﹐落紅滿地是佳期﹐金水過時空霍亂。空霍亂兮枉施工﹐樹頭樹底覓殘紅﹐要知落花先結果﹐何愁桂子不成叢。此詩古書皆有﹐但未詳解﹐予特爲之發明。蓋三十時辰本是兩日半﹐但從經行之時記之﹐在三十个時辰之外﹐卽可端正行事。三十時辰之內﹐切勿亂動﹐動則婦人作病﹐故白二十八九君須算。言尙未過三十時辰﹐不宜行房事耳。落紅滿地是佳期﹐言已過三十之外﹐不必待其紅盡﹐卽當種子矣。則四十時亦可。人每待其紅盡而後交合﹐則子宮已閉﹐或未閉而受孕者﹐定是女胎。故下衣冠文物言曰﹐金水過時空霍亂﹐空霍亂兮枉施工﹐樹頭樹底覓殘紅。此發明必帶殘紅未盡時﹐精入尙有殘紅﹐包裹而成孕﹐紅盡則子宮空虛﹐多難停流。只惟年壯血旺婦女﹐或者新血立至﹐然必是女胎﹐何也﹖予曰﹕此卽血衝精﹐精被衝開﹐血反入內﹐合成離卦之象也。人之成胎﹐不過精血二物﹐一刻間而凝結。交至極樂之候﹐精泄之時﹐已成胎﹑未成胎﹐男女自有知覺之妙﹐俱在心神精气共到之候。若耳聽別處﹐則不成胎矣。何也﹖以其心神不到之故也。詩之後聯云﹐要知落花先結子﹐何愁桂子不成叢﹐亦言不必待盡之意。試看荷花﹑鳳仙﹑石橊﹐一切結果之花﹐花瓣未盡落而中心先已結子矣。然其訣仍宜於半夜後交子時﹐陽分種子定是男兒。且夫婦睡至半夜﹐均得溫暖﹐气血和勻。斯時交合﹐隱得麟兒。若再過婦人行經﹐在月半前更妙。予常以種法傳人﹐多得子矣。應驗如神。

予得子甚遲﹐因徧搜經書﹐窮究其理。醫多濟人﹐貧者助以藥資﹐買物放生﹐掩埋暴露骸骨。𨿽未能爲陰功﹐或者亦可小補﹐因而根據法連生三子﹐此皆天之所佑﹐然亦事在人爲﹐莫謂五十無兒﹐以置之度外。至於胎前產後﹐均性命之相關﹐每遇診視之時﹐無不潛心細察﹐所有悟得之祕﹐惟願同人共知。將見無子者﹐有子產難者﹐不難﹐則吾一片婆心﹐槪有補於世矣。

男服補天五子種玉丹

男人之精﹐卽血化補。天者乾也﹐乾爲天天一生水﹐補血添精之義。體不足而有四者之病﹐可統治之。加減於後﹐藥無間斷。

大原生地﹝八兩﹐淸水洗刷淨﹐入瓦罐中水煮一晝夜﹐再蒸曬九次﹐焙漧﹞山萸肉﹝四兩﹐酒拌炒﹞淮山藥﹝四兩﹐乳拌蒸曬﹞丹皮﹝三兩﹐酒炒﹞塊云苓﹝三兩﹐乳拌蒸曬﹞澤瀉﹝三兩﹐鹽水炒﹞當歸身﹝四兩﹐酒炒﹞淮牛膝﹝二兩﹐炒﹞杜仲﹝二兩﹐鹽水炒﹞川續斷﹝二兩﹐鹽水炒﹞枸杞子﹝四兩﹐酒拌蒸炒﹞五味子﹝二兩﹐炒﹞女貞子﹝三兩﹐鹽水蒸炒﹞車前子﹝二兩﹐炒﹞覆盆子﹝三兩﹐鹽水洗曬炒﹞外用紫河車一具﹐甘艸煎水浸洗淨﹐挑去血筋﹐煮爛打﹐或焙漧﹐炒磨。

以上共爲末﹐煉蜜爲丸。每晨淡鹽湯服四五錢﹐久服自能生精益腎。如有別故﹐照後加入﹐自必得子。

一如气不足精不射者﹐加蜜炙黃十兩﹐熬膏﹝如有力之家﹐加人參一兩更妙﹞。

一如精薄或精少﹐加大米魚肚四兩﹐用蛤粉炒﹐鹿角膠﹝二三兩﹐蛤粉炒﹞﹐豬脊筋十條﹝取出汁來﹐拌入茯苓內﹐蒸曬焙漧﹞。

一臨事易泄者﹐加鹿角霜﹝三兩﹐生研和入﹞﹐釵石斛﹝三兩﹐炒﹞﹐人參﹝一兩﹐焙﹞﹐麥冬﹝二兩﹐炒﹞。

一如體熱﹐加地骨皮﹝二兩﹞﹐蓮須﹝二兩﹞﹐牡蠣粉﹝二兩﹞﹐金櫻子熬膏代蜜。

一如精冷體寒之人﹐加桂肉﹝一兩﹐去皮研入﹞﹐巴戟天﹝二兩﹐炒﹞﹐鹿角膠﹝四兩﹐蛤粉炒﹞﹐破故紙﹝四兩﹐鹽水炒﹐或加用鹿茸一對制。﹞一勞心之人﹐心血耗散﹐常至臨事不舉﹐此心虧血少﹐非腎火虧也。本方加桂圓肉﹝四兩﹐蒸﹞﹐棗仁﹝四兩﹐炒﹞﹐茯神﹝四兩﹐炒﹞﹐人參﹑當歸﹑柏子仁﹑益智仁等一派補心之藥﹐均可加入。自然君火生旺﹐君火一動﹐相火必隨之﹐未有心不動而腎舉事者也。世人每謂相火不旺而陽痿﹐服附子﹑鹿茸﹑海狗腎﹑硫黃﹑鹿鞭﹐一派大熱之藥﹐甚有靠此熱藥以縱欲﹐不知熱性猛烈﹐反消耗其精血﹐卽太極之謂陽生陰死﹐火旺水枯﹐日後必生異毒﹐血海易於枯槁﹐莫可制也。富貴之人﹐往往如此﹐愼之愼之。

女服益母勝金丹

婦人以調經爲主﹐其外肝經之病最多。肝气鬱結﹐每多胃脘痛肋脹﹐甚至瘕腹痛則經爲之阻﹐或受孕而易於小產。另有女科方法﹐和肝養血爲先。他癥一去﹐再服此丸﹐待經絡調暢﹐卽可受胎。或用此丸﹐照後加減﹐亦多效驗。

大生地﹝四兩﹐水煮半熟﹐加酒一大碗再煮﹐收幹﹐蒸曬打入﹞當歸﹝四兩﹐酒拌﹐曬漧﹐炒﹞白芍藥﹝三兩﹐酒炒﹞淮牛膝﹝二兩﹐炒﹞川芎﹝一兩五錢﹐酒炒﹞茺蔚子﹝三兩﹐炒﹞杜仲﹝三兩﹐鹽水炒﹞白術﹝四兩﹐土炒﹞丹參﹝四兩﹐酒炒﹞香附米﹝四兩﹐醋﹑酒﹑薑汁﹑鹽水各拌一兩﹐飯上蒸﹐再曬漧炒。﹞以上共爲末和勻﹐另用益母艸八兩﹐水熬成膏一碗﹐加煉蜜爲丸﹐桐子大。每晨開水吞四五錢﹐空心服﹐或兩料合一料﹐以便接濟。如有他故﹐照後加減。

一如素有腹脹﹐妨礙飲食﹐或以生地易熟地﹐或以制首烏易去熟地。

一經未及期而行﹐或色紫血熱也。加丹皮﹑生地﹑條芩。

一經過期而後行﹐或色淡血寒也。加肉桂﹑紫石英。

一臨期腹痛﹐名曰痛經﹐乃血中之气滯不調。加延胡索﹑廣陳皮。

一或肝气不和﹐或多怒﹐加廣木香﹑白豆蔻。

一脾胃不足﹐體本虛弱﹐加人參﹑茯苓﹑山藥﹐血去多亦然。

一素來多白帶者﹐加白扁豆﹑苡仁米﹑阿膠﹐加人參﹑茯苓亦可。然帶有五色﹐宜細辧之。大槪只知爲白帶﹐而白中略有靑色﹐卽爲靑帶﹐宜加木香﹐或少加柴胡。略有黃色﹐則加茯苓﹑陳皮﹑姜﹑棗。略有淡紅色﹐則爲赤帶﹐方中加赤苓﹑丹皮﹑生地﹐略有黑色﹐加車前子﹑胡蘆巴以溫腎。

此皆發於五臟﹐所以隨各髒之色﹐而總歸於帶脈而出﹐是以謂之帶。有從濕熱而化﹐有從寒濕而化。大抵體實者帶少﹐𨿽云婦人十个九帶﹐究竟有一臟之不足﹐或思傷脾﹐怒傷肝﹐欲傷腎﹐或气郁則濕熱生﹐而淸濁相混﹐以致帶脈不淸﹐任脈不暢﹐故帶下也。若白物下多﹐亦令人成勞成損﹐不可不早治﹐補益脾腎之气血。又有一種白淫﹐與男人之白濁同﹐乃出自骨髓﹐令人面黃無力﹐骨軟少神﹐皆房欲勞傷﹐妄想夢交﹐而得心旌搖動而來多者﹐名曰淋。輕則六味地黃湯可治﹐重者陣陣如水之來﹐必用人參黑歸脾湯加牡蠣粉﹑金櫻子兜澀之藥治之﹐不然必經水斷而成損癥也。有腹中硬塊﹐有時疼痛﹐此瘕气也﹐宜調肝爲主。又有陰疝﹐宜加川楝子﹑荔枝核。

濟坤大造丸

此朱丹溪先生之方﹐治气血本弱﹐不能攝元成孕﹐或頻墜胎﹐及生子不壽。成孕後﹐虛熱自汗﹐食少帶多﹐並宜服之。益气血﹐補子宮﹐種子神方﹐或服前方﹐使經期已調﹐隨服此方一料。

紫河車﹝一具﹐制如前﹞人參﹝一兩﹐切片焙漧﹐研細和入﹞天冬﹝去心﹞麥冬﹝去心﹞當歸淮牛膝山藥﹝各一兩﹞熟地﹝四兩﹞杜仲﹝薑汁同鹽炒﹞黃柏五味子﹝各五錢﹞如虛弱多汗﹐加黃﹝二兩﹐蜜炙﹞﹐地骨皮﹐知母﹝各一兩﹞。

如脾胃虛﹐常大便溏瀉﹐加白術﹝二兩﹞﹐蓮子﹝二兩﹐俱炒﹞。

如少睡驚悸者﹐血少也。加炒棗仁﹑桂元肉﹝各二兩﹞。

﹝上集﹨胎前門﹞胎產醫法總論

是書爲胎產家便覽。旣爲胎產﹐必先種子﹐而後有孕﹐乃始用安胎。胎前保得十月滿足﹐方用臨產。產後諸樣病情﹐治法用藥﹐以保母子兩全﹐斯作者之心事畢矣。然胎產之書﹐前哲注刻均行於世。而書多者太繁衍﹐簡者缺略未備﹐又有托名翻刻﹐致失眞原﹐久後流傳﹐以訛傳誤﹐難保無危。如薛立齋之良方善矣﹐而產後發痙一癥用小續命湯﹐此方爲中風而用﹐其中麻黃﹑防風﹑黃芩之類﹐何堪與產後之人服耶﹖𨿽自陳明後續云﹐前方與服不已﹐則轉用十全大補。予恐前藥過喉﹐𨿽有十全﹐已無補於事矣。再丹溪《胎產祕書》一本﹐乃周衡山刻行﹐善事也。集中云已失作者姓氏﹐可知借丹溪之名。方中用生化湯﹐凡一切孕婦﹐月月可服﹐此言大誤蒼生。蓋生化湯爲產後去瘀生新之意﹐其中黑姜﹑桃仁﹐豈可施於懷孕婦人﹖安得不胎熱血行﹐立見其小產者乎﹖再以當歸﹑川芎﹐用少則養血﹐用多則行血﹐故產後爲必用之藥﹐於理甚明。故吾知非二公之作﹐眞僞可辧矣。外《達生篇》﹐臨產備用善本﹐爲產家之必要。惜乎胎前產後﹐俱未備載﹐得一缺二。今吾書於《達生》並胎產前後方藥齊備﹐將峻險之藥削除﹐取乎穩當﹐不致誤事﹐用治胎產﹐無餘蘊矣。然病有變化莫測﹐而運用之妙﹐存乎其人臨癥消息增減可矣。

﹝上集﹨胎前門﹞胎產醫法總論

經曰﹕陰搏陽別﹐是爲孕脈。又曰﹕手少陰脈動甚者﹐孕也﹐或謂流利雀啄之脈﹐孕數月之象也。予每診之﹐亦有不然。惟見兩關滑而流利﹐知是孕也。或問﹕何以現下兩關﹖予曰﹕兩關者﹐肝脾之部位。蓋肝藏血﹐脾統血﹐血不流行於經﹐乃凝成而爲孕﹐所以現於兩關﹐滑而和勻﹐最爲有準。此前人所未發之祕旨。或問﹕閉經之脈﹐亦於關乎﹖予曰﹕經閉之脈必澀滯﹐亦不定於兩關。葉孕之脈必滑利﹐是一定在兩關。初孕之時﹐常見兩尺沈伏之狀﹐此予數十年來悟得之祕﹐今著之於書﹐以爲準繩。再以其人病﹐脈不病並與前賢論參考﹐則庶幾臨診無錯矣。

﹝上集﹨胎前門﹞胎產醫法總論

古人謂左寸爲陽﹐脈浮大者爲男。右寸爲陰﹐脈沈實者爲女。兩寸皆大﹐主雙男。兩寸實﹐主雙女。予常診大而旺者多女﹐沈靜而兩手和勻﹐定生男兒。其兩手脈﹐偏於左大者男﹐旺於右手者女﹐此又易於辧也。然又有其人平素之脈﹐本屬六陽六陰﹐又不可以大小辧也。只在細察其情。左尺實者是男﹐右尺實者是女也。其雙胎之脈﹐大抵兩手均大而旺﹐又何獨在寸脈一部而然﹖要知前人只以論理而不能盡形於筆端。診者當於心領神會﹐體察其人之濃薄﹐血气之旺衰﹐斯得之矣﹐又有血旺之人未及月而孕脈現。血不足之人﹐二月尙未見孕脈﹐此亦本體之濃薄耳。

﹝上集﹨胎前門﹞驗胎之法

婦人經期不來已過四五十日﹐或偶見紅而少﹐或脈不應指﹐疑似之間﹐以此驗之。用川芎爲細末﹐煎艾水調﹐空心服二錢。腹內覺微動則是孕﹐不動者非也。或以外像參看﹐如見食﹐不喜食或惡心而吐﹐或體倦欲臥﹐𨿽體質平常﹐孕脈不現﹐只要六脈調和﹐亦當是孕。此卽是人病脈不病﹐但與養血安胎之藥數劑﹐孕脈自現矣。

安胃定胎散

白術﹝一錢﹞陳皮﹝七分﹞砂仁﹝五分﹞茯苓﹝一錢﹞當歸身﹝八分﹞藿香﹝三分﹞老姜﹝一片﹞炒米﹝二錢﹞水煎服。如惡心而吐痰者﹐加制半夏五分。

﹝上集﹨胎前門﹞孕婦忌食

﹝旣受孕矣﹐則當愼之﹞如眼前之雞子﹑雄鷄﹑糯米﹑生薑等物﹐古書皆云宜忌。此家常食物﹐難以盡戒﹐但雞子﹑糯米有補益之功﹐又何必戒﹖而雞肉同糯米共食﹐令子生寸白虫。豆醬與藿香同食﹐主墜胎。鱔魚同田雞共食﹐生兒必啞。而田雞﹑蝦蟆爲之虫﹐與人同形﹐男女皆不宜食。世間食物頗多﹐又何必食此虫﹖且男人食之﹐精滑少子。女人食之﹐生子不壽。況且殺田雞時﹐其物抱頭而鳴﹐聲如孩啼﹐聞之可慘。賣田雞之人﹐多屬無後。以此觀之﹐可戒。食騾馬肉延月難產﹐食蟹每多橫生﹐食兔肉兒必缺唇﹐食雄鷄生兒多哭﹐食鯉兒生疳瘡﹐食野獸兒生怪疾﹐多食火炙煎炒之物﹐兒必多生瘡毒。鴨子與桑椹同食﹐令兒心寒腹痛﹐皆有應驗﹐切須禁忌。總之﹐孕婦宜淸淨﹐宜小勞﹐宜買物放生﹐不宜看戲﹐勿觀異物﹐勿致動怒勿戲謔﹐勿妄想。飲食只可家常菜飯﹐行路不宜急﹐下步不宜重﹐勿攀髙拾物﹐勿輕狂負重。知字者常視經書﹐則生子自然聰明淸秀而多壽。

﹝上集﹨胎前門﹞藥忌

娠妊在腹﹐如懷藏寶。服藥所忌防其傷胎。醫家舉筆﹐畱神不可孟浪艸率。吾師程鐘齡先生﹐同葉其秦先生編成歌句﹐俾後人易於誦記。予略爲之增補。此外﹐仍有信砒﹑水銀﹑斑蝥﹑水蛭﹑蛇蛻﹑蜈蚣﹐一切毒物﹐𨿽非恆用之品﹐或遇生毒別故﹐皆宜畱心避之。

歌曰

烏頭附子與天雄﹐牛黃巴豆並桃仁﹐芒硝大黃牡丹桂﹐牛膝藜蘆茅茜根﹐槐角紅花及皂角﹐三稜莪術薏苡仁﹐漧漆茹瞿麥穗﹐半夏南星通艸同﹐漧薑大蒜馬刀豆﹐延胡常山麝莫聞﹐黑醜檳榔同蘇木﹐傷胎之藥避其凶。

此中有安胎止嘔﹐不得不用半夏者﹐必用開水泡洗三次﹐以去燥烈之性﹐嘔止卽去。有熱病閉結﹐傷寒傳經入腑而必欲大黃者﹐有中寒於陰﹐必欲姜桂者。《內經》曰﹕有故無殞﹐亦無殞也。衰其大半而止。此卽有病則病當之﹐乃從權也。然必不得已而用之﹐不可過劑。而用藥中﹐亦必有顧胎之味。予意總之胎前有病癥﹐重在保胎﹔產後有病癥﹐重在溫補。此至穩至當之理。

產後有病﹐重在溫補﹐乃云至穩至當之理。試問﹕仲景云產後有三病﹐一者病﹐二者病鬱冒﹐三者大便難﹐此三證乃血虛火旺﹐津液不足﹐亦可以溫補治之乎﹖吾嘗謂立言不愼﹐實貽害於蒼生﹐此類是也。

﹝徐評﹞

﹝上集﹨胎前門﹞惡阻

﹝孕婦嘔吐﹐名曰惡阻﹐非謂經阻而言﹞娠妊之際﹐經不行。濁气凝滯﹐上干淸道﹐或中脘停痰﹐胸膈滿悶﹐眩暈嘔吐﹐或倦臥無力﹐而不喜食﹔或一時覺大病之象﹐或過時而全無病﹔此所謂孕婦多怪病﹐實非病也﹐名惡阻。方用二陳湯加枳殼炒﹐砂仁研去殼﹐以安胃化痰。若脾气虛﹐用六君子湯加紫蘇梗﹝五分﹞﹐枳殼﹝五分﹐炒﹞﹐砂仁﹝五分﹐炒﹞﹐香附﹝八分﹞﹐加姜棗煎服。其半夏必用薑水泡洗三次。若與人參同用更穩。惡阻之癥﹐𨿽屬尋常﹐然嘔多不食﹐气必上逆﹐逆則防衝﹐動心包﹐孕婦有礙﹐急宜安胎調胃。

二陳湯

制半夏﹝一錢﹐泡﹞廣陳皮﹝七分﹞白茯苓﹝一錢二分﹞炙甘艸﹝五分﹞本方加人參﹝八分﹞﹐白術﹝一錢﹞﹐卽六君子湯。俱宜加姜棗煎服。

﹝上集﹨胎前門﹞胎動不安

胎動各有所因﹐或怒動肝火﹐或起居不愼﹐或跌撲閃動﹐及房事動擾﹐則胎不安。孕婦腰痛發熱﹐不食不眠。方用安胎飲主之各有加減法。設若不安之甚﹐防其胎傷於內﹐須驗其舌﹐與面色相配。如面赤舌靑﹐知胎已傷。面靑舌赤﹐母傷子存。面舌俱赤﹐兩無妨。面舌俱靑﹐兩命亡。如產婦口吐白沫﹐唇口色靑者﹐立死難保。娠妊者﹐切宜愼養。

安胎飲

大熟地﹝三錢﹞歸身﹝一錢﹞白芍﹝一錢﹐酒炒﹞炙艸﹝五分﹞艾葉﹝五分﹞砂仁﹝五分﹐研﹞白茯苓﹝一錢五分﹞川芎﹝三分﹞白術﹝一錢﹐土炒﹞阿膠﹝一錢﹞水煎服。

胎動﹐有因寒因熱﹑因虛因實之分﹐豈可槪從溫補爲事。﹝徐語﹞若起居不愼﹐房事擾動者﹐加人參﹝一錢﹞﹐杜仲﹝二錢﹞﹐川斷﹝一錢﹞﹐桑寄生﹝二錢﹞﹐眞者爲佳。

如無力用參﹐卽加蜜炙黃﹝三錢﹞。若怒動肝火﹐本方加柴胡﹝三分﹞﹐黑梔﹝八分﹞。若脾虛气滯者﹐除熟地﹐加人參﹝五分﹞﹐陳皮﹝五分﹞﹐白扁豆﹝二錢﹐炒﹞。若跌撲傷動﹐另用當歸﹝一錢五分﹞﹐川芎﹝五分﹞﹐靑木香﹝一錢﹞﹐桑寄生﹝二三錢﹞﹝此物極能安胎﹐最妙﹐惟恐不眞﹞。若感風寒相搏﹐須按各經以祛之。輕者於本方除熟地加蘇梗一錢﹐此味能寬胎气﹐去脹滿﹐且安胎。或加靑薴三錢。大凡子煩諸癥﹐皆可加入。更有气虛胎下陷者﹐另用補中益气湯﹐以升舉胎元則安。大抵體弱之人﹐安胎飲內皆宜加人參﹐卽合成膠艾八珍湯。

補中益气湯

炙黃﹝二錢﹞於術﹝一錢﹐土炒﹞陳皮﹝五分﹞歸身﹝一錢﹞柴胡﹝三分﹐蜜炙﹞升麻﹝三分﹐蜜炙﹞炙艸﹝五分﹞加姜棗煎服。

保胎丸

此卽家庵先生托胎丸﹐予加當歸配成君臣佐使四味﹐名保胎丸﹐極有效驗﹐卽名千金保孕方。

杜仲﹝八兩﹐用糯米粥湯拌﹐蒸曬漧炒﹞山藥﹝六兩﹐炒另磨畱粉二兩﹐打糊爲丸﹞川斷﹝四兩﹐鹽水炒﹞當歸﹝二兩﹐酒炒﹞卽用山藥粉打糊爲丸。亦有用棗肉打爲丸﹐不拘時﹐開水送下四錢。凡有孕者﹐卽合服之。服過七个足月可止﹐此方物省而功大﹐永無小產之患。且產後多乳病﹐貧者宜傳此方與服﹐價廉不費。𨿽受外感﹐亦勿間斷。如見有小產者﹐卽傳此方﹐其效如神。

﹝上集﹨胎前門﹞漏胎

婦人之經血﹐一有孕時﹐卽蓄之以養胎。至產後﹐則變乳以養子﹐此天地生人自然之妙。倘孕婦忽然見紅﹐名曰漏胎﹐急宜服藥保之﹐毋致血瀝多而胎不保也。

若因風熱動血者﹐卽用四物湯﹐送下防風黃芩丸﹝二錢﹞﹐一日兩三服。若因怒動肝火者﹐用逍遙散加黑山梔﹝一錢﹞﹐條芩﹝五分﹞。若血虛妄走者﹐用四物湯加茯苓神﹑阿膠﹝各一錢﹞﹐艾葉﹝五分﹞﹐蓮子﹝十粒﹞。若脾虛不能攝血者﹐用歸脾湯加膠﹑艾﹑蓮子。若气虛下陷者﹐亦用補中益气湯。若去血大多﹐卽用八珍湯大補之﹐然必要人參﹐卽同血脫益气一體耳。百問曰﹕胎息未實﹐勞力觸犯﹐或食毒物﹐或房勞驚恐﹐令子宮虛滑﹐經血淋瀝﹐敗血湊心﹐子母難保﹐此急癥也﹐速大補之。

敗血湊心﹐多是气逆之故﹐宜急順其气﹐速降其瘀﹐所謂急則治其標也。乃云速大補之。若補气乎﹐則气愈壅逆。補血乎﹐則敗血。將何以處治﹖斯誠亂道之語﹐誤人之言﹐不待辧而自明矣。﹝徐評﹞《產集》曰﹕肝經有風﹐下非胎血﹐宜服防風黃芩丸。此實癥也。

《千金方》曰﹕娠妊下血不止﹐名曰漏胞。胞幹便死﹐急用生地八兩﹐以淸酒三升﹐煮減半﹐絞去滓服﹐此亦急癥也。

有等妊娠﹐紅漏不多﹐精神如故﹐六脈和平﹐此兒小血盛有餘癥也﹐醫者望而知之。

四物湯

大生地﹝三錢﹞當歸﹝一錢﹞白芍﹝一錢二分﹞川芎﹝三分﹞加絲綿燒灰﹝五分﹞﹐水煎服。

防風黃芩丸

靑條芩﹝一兩﹐醋炒黑色﹞防風﹝一兩﹐炒﹞共二味爲末﹐酒糊爲丸﹐米湯下。

逍遙散

當歸身﹝一錢﹞白芍﹝一錢﹞白術﹝一錢五分﹞柴胡﹝三分﹞炙甘艸﹝五分﹞茯神﹝一錢五分﹞水煎服。

歸脾湯

人參﹝一錢﹞白術﹝一錢五分﹐土炒﹞黃﹝二錢﹐蜜炙﹞歸身﹝一錢五分﹞炙艸﹝五分﹞茯神﹝二錢﹞棗仁﹝一錢五分﹐炒﹞遠志﹝五分﹞廣木香﹝五分﹞桂元肉﹝五枚﹞加姜棗﹐水煎。

八珍湯

人參﹝二錢﹞白術﹝三錢﹞茯苓﹝二錢﹞甘艸﹝五分﹞熟地﹝五錢﹞歸身﹝一錢五分﹞白芍﹝一錢﹞川芎﹝五分﹞加姜棗煎服。

補中益气湯

﹝見前胎動﹞。

﹝上集﹨胎前門﹞半產

有孕﹐須防三五七月。蓋孕三月﹐胎火初動﹐常令心煩悶亂。四五月﹐受少陰君火以養精。六七月﹐受少陽相火以養气。稍有气血不足之體﹐則胎墜矣。巢氏曰﹕受胎在腹﹐七日一變﹐至三月屬心﹐五月屬脾﹐七月屬肺﹐皆屬五臟。髒陰虧而易墜。如初一月屬肝﹐怒則墜。每洗下體﹐竅開亦墜。房事不謹﹐亦墜。卽前文所謂隨受隨落也﹐大半皆如此﹐人所不覺耳。大凡胎气﹐腹痛者常事﹐而腰痛者切須防也。急宜服藥﹐補腎安胎﹐不可不早言之。至紅一漏﹐只可十保其三﹐宜服安胎飲﹐重用熟地﹐或加人參﹑桑寄生。但小產重於大產。蓋大產乃瓜熟蒂落﹐天生自然。小產必有所由﹐驚動而下﹐乃生斷其蒂。胎之胞附於帶脈﹐帶又環系於腰﹐是以腰痛帶脫﹐胞胎卽下矣。預服保胎丸﹐則無患矣。

小產後﹐卽如大產相似治之。若去血多者﹐卽可服人參﹑熟地﹐而當歸宜重用﹐亦是去瘀生新之意。有虛寒之甚者﹐宜加附子﹑阿膠。

﹝上集﹨胎前門﹞子煩

子煩癥﹐心煩悶亂﹐說不出之難過﹐此君相二火﹐翕聚以養胎﹐火盛內熱致煩也﹐宜用淡竹葉湯主之。若气滯痰凝而悶者﹐用二陳湯加白術﹑黃芩﹑蘇梗﹑枳殼。若脾虛胃弱﹐食少嘔吐者﹐用六君子湯﹐或加香砂以安之。但子煩之癥﹐不善調攝則胎動不安﹐須防小產之患。又有吐久气逆﹐胃元大虛﹐不能進飲食﹐恐致產母气脫﹐故初卽要降火﹐繼卽安胃進食﹐此一定也。

淡竹葉湯

淡竹葉﹝十片﹐洗﹞黃芩﹝一錢﹞知母﹝一錢﹞麥冬﹝一錢五分﹐去心﹞茯苓﹝二錢﹞水煎服。

二陳湯

﹝見前惡阻﹞

六君子湯

﹝同見前﹞如加香附﹝一錢﹞﹐砂仁﹝五分﹞卽香砂六君子湯。

﹝上集﹨胎前門﹞子懸

子懸乃胎气上逼﹐緊塞於胸次之間﹐脹滿疼痛是也。有寒火之分﹐有肝气﹐有停飲﹐有火盛。心悶絕而死者﹐方用紫蘇飲連進以救之。

紫蘇飲

紫蘇梗歸身﹝各一錢﹞白芍炙艸﹝各五分﹞川芎﹝三分﹞人參﹝六分﹞大腹皮﹝八分﹐黑豆水洗﹞砂仁﹝三分﹐去殼﹞以上各味外加姜﹝一片﹞﹐蔥白﹝一寸﹞﹐煎服。

﹝上集﹨胎前門﹞子眩

子眩﹐爲气逆暈厥﹐並用紫蘇飲。然有脾虛夾痰﹐用六君子湯加天麻五分。若脾不甚虛﹐獨頑痰閉塞者﹐用二陳湯加竹瀝﹑薑汁。虛實之間﹐宜察辧之。如不合法﹐卽防胎落。大約肝經气逆者多﹐予常用紫蘇飲加枳殼﹑鉤藤而安。

紫蘇飲

﹝見前﹞

六君子湯

﹝見前惡阻﹞

二陳湯

﹝見前惡阻﹞

﹝上集﹨胎前門﹞子癇

﹝又曰子冒﹞孕婦血虛﹐風邪入肝﹐忽然昏冒不知﹐須臾則醒﹐過時復發﹐久則變痙。痙卽口噤搐搦﹐背腰反張﹐如兒童發驚之狀﹐方用羚羊角散定之。若怒動肝火﹐佐以逍遙散加人參五分。若引動胎气逆上﹐佐以紫蘇飲。兼脾虛夾痰者﹐佐以六君子湯。或因中寒而發者﹐宜理中湯加防風﹑鉤藤。此癥宜速治﹐若頻發無休﹐不但胎孕驟下﹐抑或血隨渙散﹐母命難保。如胎下﹐急大溫補气血爲要﹐方可得保母命﹐遲恐難以挽回。

羚羊角散

羚羊角獨活當歸﹝各一錢﹞川芎﹝三分﹞人參﹝八分﹞茯神﹝一錢五分﹞桑寄生﹝二錢﹞鉤藤﹝三錢﹞防風﹝七分﹞甘艸﹝五分﹞加姜或竹瀝﹐煎服。

理中湯

白術﹝二錢﹞炙艸﹝五分﹞漧薑﹝一兩﹞水煎服﹐或加人參更妙。

逍遙散紫蘇飲六君子湯

﹝俱見前﹞

﹝上集﹨胎前門﹞子腫

﹝又名子气﹑子滿﹑胎水﹞妊娠婦人﹐常有面目腿足腫脹﹐故有各腫之名﹐其實皆由脾土不足以傳化水谷之濕﹐而胞胎壅遏﹐膀胱不化﹐水泛橫流﹐致肺气不降而喘息﹐小便淋漓不利﹐古方用鯉魚湯﹑葵茯湯﹑白術散﹐皆有妙處。予每用五皮飲﹐如水腫之治﹐亦多驗。蓋一體水癥也﹐此方簡而易﹐不已再用鯉魚湯﹐惟參術不宜早補﹐補則塡塞不通﹐總宜利濕爲先。如體濃者﹐或輕而小便利者﹐亦可不必治﹐待生子後而自消矣。此皆以體而言﹐不致脹滿難過。

鯉魚湯

白術﹝四兩﹞生薑﹝一兩﹞茯苓﹝四兩﹞當歸﹝二兩﹞白芍﹝二兩﹞鯉魚﹝一尾重斤﹞先以水煮鯉魚取汁﹐澄淸﹐以汁煎藥﹐分五次服。

葵茯湯

冬葵子﹝半斤﹐炒﹞茯苓﹝三兩﹞共爲末﹐每米飲湯﹐服三錢。

白術散

土炒白術﹝一錢五分﹞茯苓﹝一錢五分﹞澤瀉﹝八分﹞陳皮﹝五分﹞姜皮﹝五分﹞大腹皮﹝一錢二分﹞木香﹝三分﹞原方無分兩。

加味五皮飲

桑白皮﹝一錢五分﹞大腹皮﹝一錢五分﹐此味只可治胎腫﹐常見治水腫者﹐服之愈大﹐須愼用﹞茯苓皮﹝一錢五分﹞新會皮﹝一錢五分﹞紫蘇梗﹝一錢五分﹞車前子﹝一錢五分﹞老姜皮﹝八分﹞五加皮﹝一錢五分﹞二三劑後再加白術﹑茯苓﹐消去大半﹐然後再用六君子湯﹐補其脾气﹐亦宜食淡﹐淡以滲利也。

﹝上集﹨胎前門﹞子嗆

﹝又名子嗽﹞娠妊數月﹐胎熱衝肺金﹐常有咳嗽者﹐宜用瀉白散加黃芩﹑蘇梗﹑川貝主之。如感風熱﹐再加荊芥﹑桔梗﹑甘艸。毋任咳嗽傷肺﹐至成產勞。又不可用溫散之味﹐如羌活﹑麻黃﹑桂枝之類﹐反傷肺而助火﹐恐胎熱上逼﹐莫可療也。如前藥之不愈﹐可服六味地黃湯﹐爲至穩之法。

旣感受風熱﹐而云可服六味地黃湯﹐是直將外邪膩住﹐錮蔽不出﹐爲後勞病基礎。噫﹐可慨也夫﹖﹝徐評﹞

瀉白散

桑白皮﹝二錢﹞地骨皮﹝三錢﹞二味煎服。

六味地黃湯

熟地﹝三錢﹞萸肉﹝一錢﹞茯苓﹝一錢﹞山藥﹝二錢﹞澤瀉﹝八分﹞麥冬﹝一錢五分﹐此味代丹皮﹞水煎﹐空心服。

﹝上集﹨胎前門﹞子鳴

孕婦腹內出聲﹐乃小兒腹內啼也。此由胞中疙瘩﹐兒常含於口中以吮血。偶然孕婦攀髙拾物﹐脫出兒口﹐因而啼鳴。急令孕婦曲腰就地片時﹐如拾物狀﹐啼卽止矣。或服四物湯加白術﹑茯神二劑﹐胎气安固。然必孕六七个月者有之。

﹝上集﹨胎前門﹞子喑

娠妊至八九月忽然不語﹐謂之子喑。不必驚慌﹐但以飲食調養﹐可不必服藥。此胞胎系於腎﹐腎脈貫舌本﹐待分娩自能言也。如不放心﹐可服四物湯加茯神﹑遠志。亦有卽能言者﹐妄投雜藥﹐反恐有誤。

﹝上集﹨胎前門﹞子淋

腎開竅於二陰﹐與膀胱爲表裏。熱則小便淋漓﹐甚者心煩悶亂﹐用子淋散主之。如腎虛熱﹐不能司化﹐用六味湯加車前子﹐或加知柏治之。又有安樂散﹑葵子湯﹐皆可選用。

子淋散

茯苓麥冬木通甘艸大腹皮淡竹葉水煎服。

安樂散

人參麥冬歸身甘艸通艸滑石細辛燈心﹝各五分﹞水煎服。

葵子湯

冬葵子滑石木通﹝各等分﹞﹐加蔥白七寸﹐水煎服。

﹝上集﹨胎前門﹞小便不通

﹝又名轉胞﹞此癥不比淋﹐淋乃頻數﹐爲子淋。不通則點點滴滴﹐甚至點滴不能下﹐癥重於子淋矣。此胎墜於下胞系被壓﹐故名轉胞。其禍最速﹐如不急治﹐卽濁污上逆﹐上吐淸水﹐如關格者﹐可不危乎。升舉胎气﹐朱丹溪先生用補中益气湯﹐服下隨探吐之﹐大有義理。吾師鐘齡先生用茯苓升麻湯﹐每效如神。古方有用四物湯加黃芩﹑澤瀉﹐此治輕者而用也。又張仲景先生治轉胞﹐方用八味湯。乃下焦偶感虛寒﹐胎气陰冷﹐密水斷流﹐得暖則陽气宣通矣。

又有一癥﹐爲孤陽無陰﹐不能化气者﹐宜補其陰﹐古方滋腎丸是也。吾師用六味湯加車前﹑牛膝﹐亦多收功。斯二癥一陰一陽﹐水火之分﹐極宜深究﹐不可錯誤。當診其脈之遲數﹐察其人喜冷喜熱﹐合而辧之﹐庶不誤人。

補中益气湯

﹝見前﹞

四物湯

﹝見前﹞

六味湯

﹝見前﹞

茯苓升麻湯

白茯苓﹝五錢﹞赤茯苓﹝五錢﹞升麻﹝一錢五分﹞當歸﹝二錢﹞川芎﹝一錢﹞薴根﹝三錢﹞急流水煎服。

八味湯

﹝卽六味湯加桂附﹞熟地﹝三錢﹞萸肉﹝一錢﹞山藥﹝一錢五分﹞茯苓﹝一錢﹞澤瀉﹝八分﹞麥冬﹝一錢﹐代丹皮﹞肉桂﹝三分﹞制附子﹝三分﹐此二味胎中愼用﹞水煎涼服。

滋腎丸

黃柏﹝一兩﹐炒﹞知母﹝一兩﹐蒸炒﹞肉桂﹝一錢﹐去淨皮研﹞蜜丸﹐開水下五錢。

﹝上集﹨胎前門﹞孕悲

孕婦無故悲泣﹐爲髒躁也。用大棗湯﹐或竹茹湯治之﹐自愈。

大棗湯

小麥﹝三兩﹞甘艸﹝三兩﹞大黑棗﹝十枚﹞水六碗﹐煎三碗﹐分三四次服。

淡竹茹湯

人參﹝一錢﹞茯苓﹝一錢﹞半夏﹝五分﹐泡﹞麥冬﹝五錢﹞甘艸﹝五分﹞竹茹﹝一錢五分﹞加棗姜﹐煎服。﹝此方心虛﹑虛煩﹑驚悸﹐皆可治。﹞

﹝上集﹨胎前門﹞尿血

﹝加味逍遙散﹐見下集乳癰門﹞孕婦血尿﹐不必驚慌﹐方用續斷湯。或膠地湯。如怒動肝火﹐用加味逍遙散。若食火炙熱物﹐用加味淸胃散。有血熱流滯於脬﹐卽爲血淋﹐用葵子一升﹐研細﹐水煮二升﹐分三次服。

淸胃散

黃連生地連翹升麻麥冬

續斷湯

川續斷﹝五錢﹞赤芍藥﹝五錢﹞生地﹝一錢﹞當歸﹝五錢﹞共爲末﹐每空心﹐蔥白煎湯調服二錢。

膠地丸

阿膠﹝二兩﹐蛤粉炒爲末﹞大生地﹝二兩﹐酒蒸熟杵膏﹞二味爲丸﹐如桐子大每服七十丸﹐空心米飲下。此方極穩且補血﹐如急時﹐每樣二錢﹐水煎服。

﹝上集﹨胎前門﹞乳泣

有孕在腹﹐乳自出﹐名曰乳泣。泣多﹐恐生子難養﹐緣內血不足以養胎也。乃气血虛弱﹐不能統攝﹐多服八珍湯以助其血﹐子遂能育﹐所謂醫有贊育之功。

八珍湯

﹝見前胎漏﹞

﹝上集﹨胎前門﹞胎不長

婦人月經不行﹐已六七个月﹐從前月事準﹐今又無病﹐腹不見大﹐脈見微滑﹐但不甚旺﹐此胎不長也。是以常有十二三个月而生者﹐此產母血气不旺﹐法當助其血气﹐補其脾胃﹐卽胎長腹大而生。補脾用五味異功散﹐培血用八珍湯。如有別疾﹐隨癥加減。《集驗方》用鯉魚尺許﹐煮食其汁﹐胎能長。《指掌方》用黃湯﹑白術丸﹐皆能長胎﹐均助脾胃﹑補衝任之法。

五味異功散

﹝卽六君子除半夏﹞人參白術茯苓甘艸陳皮加姜棗煎服。﹝此方除陳皮加四物湯﹐卽八珍湯﹞

黃湯

黃白術茯苓麥冬人參陳皮甘艸姜棗煎服。

白術丸

白術當歸阿膠地黃川芎牡蠣川椒蜜爲丸。

﹝上集﹨胎前門﹞熱病防損胎

﹝解毒湯﹕黃芩﹑黃連﹑黃柏﹑梔子﹞孕婦或感傷寒﹐或染時令火癥﹐燒熱昏昏不退﹐急用涼藥淸解﹐以保其胎﹐如三黃﹑解毒﹑芩﹑連﹑羚羊﹐惟犀角傷胎之物﹐不宜用。如不解﹐至胎損腹中﹐不得下﹐孕婦昏憒﹐斯時極難著手﹐須驗產母之舌。如面赤舌靑﹐其子已損﹐急用平胃散加朴硝﹐服下立出。但死胎不得不下﹐下之又恐气隨下脫﹐不下又難保產母。倘面靑舌赤﹐及面舌俱靑而口吐白沫者皆兩命難存﹐不可爲也。設遇胎下面轉赤﹐尙有一息之存﹐隨卽以參歸地救之﹐間可活十中一二。

熱入血分﹐不用犀角。經曰﹕有故無殞﹐亦無殞也。第不可過劑耳。

平胃散

蒼術﹝二錢﹞濃朴﹝一錢五分﹞陳皮﹝一錢五分﹞甘艸﹝八分﹞加朴硝﹝五錢﹞煎服。又方﹕獨用朴硝三四錢﹐童便一盅和熱酒調服﹐卽下。但下後卽如產後溫補﹐若仍作熱癥醫﹐卽錯矣。

熱病傷胎﹐下後卽用溫補﹐是促其母死耳。﹝徐評﹞

﹝上集﹨胎前門﹞娠妊傷寒

凡遇傷寒必保胎﹐莫與尋常一樣猜﹐最穩只宜香蘇飲﹐分經加味變通來。

香蘇飲

香附紫蘇陳皮甘艸砂仁如太陽經加防風﹐荊芥﹐秦艽﹐陽明經加葛根﹑知母﹐少陽經加柴胡﹑黃芩﹑人參。

﹝上集﹨胎前門﹞瘧疾

﹝卽是少陽癥﹐邪在半表半里之間﹞此癥乍寒乍熱﹐過時神淸。有一日一發者﹐有隔日一發者﹐始則亦宜香蘇飲表之。如待寒熱分明﹐始用小柴胡湯和解之﹐切勿早用柴胡。若汗多宜加人參﹐如熱盛寒少而有汗﹐可加石膏﹑知母以涼散退熱﹐勿致熱傷胎气﹐早爲畱意。

小柴胡湯

柴胡人參茯苓陳皮甘艸

﹝上集﹨胎前門﹞泄瀉

感寒濕者水瀉﹐食生冷而不化者溏瀉﹐皆用神術散以治之。

神術散

制蒼術﹝一錢五分﹞濃朴﹝八分﹐炒﹞陳皮﹝八分﹞甘艸﹝五分﹞藿香﹝一錢﹞砂仁﹝五分﹞加姜一片煎服﹝或加茯苓大腹皮﹞。

﹝上集﹨胎前門﹞痢疾

瀉輕而痢重﹐痢則裏急後重﹐下痢紅白﹐稠粘臭穢﹐此積物與熱結聚腸胃﹐气閉不通﹐宿滯不去。不愈﹐初宜葛芍湯﹐次用消積﹐再用香連丸。總以能食者輕﹐食減者重﹐絕食噤口者死。

葛芍湯

葛根﹝二錢﹞赤芍藥﹝三錢﹞廣皮﹝一錢五分﹞苦參﹝一錢﹞陳茶葉﹝二錢﹞煎服。不已﹐再加山楂﹝三錢﹐炒﹞﹐神曲﹝一錢﹐炒﹞﹐或檳榔﹝五分﹞。

香連丸

廣木香﹝一兩﹐焙﹞川黃連﹝五錢﹐焙﹞神曲和爲丸﹐每服二錢﹐米飲湯下。止後隨服生地四物湯﹐以調血分。

﹝上集﹨胎前門﹞鬼胎

人之臟腑安和﹐心正無思﹐精神健旺﹐气血充實﹐安得有妖魅之邪乘之﹖惟體本柔弱﹐精神或亂﹐或獨居靜室而多驚疑﹐則邪气交侵而受﹐或夢與鬼交﹐而成經閉腹大﹐正如懷子一般。但其婦必面色靑黃不澤﹐脈細澀﹐或大或小﹐兩手兩樣。更攺無定﹐或作寒熱之狀﹐攢眉不樂之形﹐此由肝脾憤郁之气﹐非胎也。治用雄黃丸攻之﹐而以各經見癥之藥輔助元气。前賢又有斬鬼丹﹐極妙之用﹐消去﹐隨服桂附八味﹐或服六君子湯﹑歸脾湯﹐以補正心脾﹐自無他患。虞氏曰﹕此肝腎相火﹐發爲白淫﹐流入子宮﹐結爲此胎﹐是本婦之精結﹐非眞有鬼交也。

古人論鬼胎云﹐皆由其人陽气不足﹐此語誠然。蓋陽衰失其沖和之令﹐致陰气凝聚﹐宛若胎形﹐陰气愈凝﹐其腹愈大。用藥振其陽气﹐其胎卽化爲烏有。或不治﹐待其人陽气自旺﹐其胎亦消。曾見一婦﹐懷妊日久而不產﹐一日大便出气﹐而皤皤大腹﹐竟因是而消﹐此卽鬼胎者也。﹝徐評﹞

雄黃丸

明雄黃鬼臼丹砂﹝水飛﹐各五錢﹞延胡索﹝七錢﹞麝香﹝一錢﹞半夏﹝一兩﹐姜炒﹞川芎﹝七錢﹞共爲末﹐蜜丸﹐空心服三十丸。

斬鬼丹

吳茱萸川芎秦艽柴胡芫花﹝醋煮﹞僵蠶巴豆霜巴戟天蜜丸﹐酒下七丸出惡物愈。

桂附八味

﹝見前小便不通﹞

六君子

﹝見前乳泣異功散加半夏﹞

歸脾湯

﹝見前胎漏﹞。

﹝上集﹨胎前門﹞吐血

孕婦吐血﹐或因感風熱者﹐必咳嗽。嗽久見血﹐用香蘇飲加黃芩﹑象貝﹐以淸散風﹐去咳止血﹐必不吐也。

或胎熱胃火上衝而吐者﹐但用安胎飲加黃芩﹑麥冬﹐其生地只用小者﹐胎涼血自歸原。或因食煎炒炙之物﹐致胃火上逆而吐血者﹐用淸胃散去丹皮加麥冬﹑黃芩主之。若本體虛弱﹐素有血癥者﹐用六味地黃湯加地骨皮﹑釵石斛﹑麥冬﹑牛膝﹐其虛火自安。

安胎飲

﹝見胎動﹞

六味地黃湯

﹝見前﹞﹝加味﹞

香蘇飲

蘇葉﹝一錢﹞香附﹝八分﹞陳皮﹝七分﹞甘艸﹝五分﹞荊芥﹝八分﹞蔓荊子﹝一錢五分﹞秦艽﹝一錢二分﹞川芎﹝三分﹞防風﹝五分﹞水煎服。

淸胃散加減

生地﹝三錢﹞連翹﹝一錢二分﹞黃連﹝三分﹞麥冬﹝二錢﹞黃芩﹝五分﹞象貝﹝一錢﹞煎服。

﹝上集﹨胎前門﹞便血

孕婦大便見血﹐亦是血熱妄行。大凡血癥﹐上行爲逆﹐下行爲順﹐宜服生地四物湯加麥冬﹑槐米﹑赤芍﹑甘艸主之。如系髒毒﹐加金銀花必自愈。

﹝上集﹨胎前門﹞大便燥結

孕在腹中﹐總有胎熱。大便燥者多﹐切勿臨圊用力努掙﹐多有因此而小產者﹐爲用力努傷胎气﹐致兒隨下﹐亦有掙傷胞衣而墜下者。蓋胎被气迫下﹐气愈迫而大便愈難出﹐只宜服生地四物湯加松子﹑黑芝麻﹐或麥冬﹑栝蔞﹐並以菜油或生麻油衝湯飲之﹐皆以潤腸之意。而大黃滑利之藥﹐皆忌服。

﹝上集﹨胎前門﹞孤漿

娠婦六七个月﹐暴下黃汁水﹐或如膠或如豆汁﹐多者升許﹐名曰孤漿﹐並非產也。然每每胎動腹痛﹐皆气血元虛﹐若認爲產﹐心慌神張﹐則胎必根據而墜矣。急服黃糯米湯可保胎﹐服。人參者更妙。方用黃六兩﹐糯米半升﹐水七升﹐煮汁三升﹐分作四服﹐日三夜一﹐盡服完爲妙。

﹝上集﹨胎前門﹞誤服傷胎之藥

薛立齋曰﹕妊婦誤服毒藥胎動不安者﹐急服甘艸﹑黑豆﹑淡竹葉﹐濃煎以解之。予謂毒藥者﹐卽《內經》婦人身重﹐毒之如何。此必有他病﹐而用胎中所忌之藥﹐致胎動也﹐非眞有信砒毒耳。

《素﹟六元正紀大論》曰﹕婦人重身﹐毒之何如﹖曰﹕有故無殞﹐亦無殞也。蓋藥所以去其病﹐病去則胎自安。𨿽大毒之藥﹐何傷胎之有哉﹗苟藥不中病﹐𨿽通艸﹑滑石等平淡之藥﹐亦足以傷其胎。是醫者之過﹐非藥之過也。若汪氏之說﹐全失經文之旨矣。﹝徐評﹞淡竹葉欠妥。若誤服熱藥致胎動者﹐綠豆汁飲之最妙。﹝徐評﹞

﹝上集﹨胎前門﹞心痛

《大全》曰﹕娠妊心痛﹐乃風邪痰飲交結。予謂肝气不暢者多。若傷於絡﹐則乍作乍安﹐名曰厥痛。若胎動下血﹐乃傷觸子髒也﹐用安胎飲或火龍散﹑手拈散。輕者一味砂仁湯﹐使气調自安。若果眞心痛﹐指甲靑﹐朝發暮死﹐夕發旦死﹐無能爲力。然此癥懷孕者少﹐蓋心眞痛爲寒冷入心﹐水克心﹐火滅也。而懷妊者必有胎熱﹐當之不致寒水上淩於心。

心者君主之官﹐端拱無爲﹐豈能爲痛﹐痛者﹐乃肝胃之气不暢﹐或風邪痰飲交結之故也。﹝徐評﹞

火龍散

川楝子茴香﹝各一錢﹞艾葉﹝一錢五分﹐鹽水炒﹞煎服。

手拈散

延胡索﹝五分﹞五靈脂艸果乳香沒藥﹝各一錢﹞共爲末﹐每服一錢。

﹝上集﹨胎前門﹞胸腹痛

張仲景曰﹕懷孕腹痛﹐當歸芍藥散治之。此益气血也。然或有宿痰﹐或風冷觸犯﹐或气或食﹐統以香附﹑砂仁﹑蘇梗﹑生薑四味極穩。

當歸芍藥散

當歸白芍茯苓白術澤瀉川芎水煎服。或爲末﹐每服二錢。

﹝上集﹨胎前門﹞腰痛

大凡腰痛皆屬腎虛﹐在妊中最宜急治。蓋胞胎系於帶脈﹐帶脫則胞下墜矣。古方用靑娥散治之﹐予常以熟地﹑杜仲合保胎丸多效。

靑娥丸

杜仲﹝四兩﹐姜炒﹞補骨脂﹝一兩﹐鹽炒﹞核桃肉﹝二兩﹞爲末蜜丸﹐酒下。

﹝上集﹨胎前門﹞痰臌似胎案

昔於庚辰歲﹐海寧萬家渡金姓﹐娶妻十載未孕﹐忽月事過期﹐長安醫者謂之孕﹐遂以熟地阿膠苓術之類補安。

延至十月﹐尙不見產。腹日大﹐婦日病﹐及至十五月﹐人不起牀﹐食不過喉﹐腹大異常。偶一腹痛﹐卽腸鳴如踏水車之響﹐門外俱聞其聲。危急之甚﹐斯時因朱敷文﹑吳大成兄相請在彼﹐邀往診之。其人已奄奄一息﹐諸醫袖手待斃。有曰鬼胎﹐曰經阻。予診之﹐六脈滑大無倫﹐按之堅實﹐乃曰非孕也﹐此痰臌也。由思多傷脾﹐脾不爲胃行其津液而化痰。初誤爲孕﹐服滋膩寒涼之藥﹐致痰不行﹐積久而成斯癥。若不攻之﹐必無生理。隨用二陳湯加南星﹑濃朴﹑檳榔﹑三稜﹑莪術﹑桂﹑姜﹐二三劑卽下行﹐病家恐致痢﹐急復請。視脈稍和﹐所下者赭色成塊﹐挑開內白色。予曰﹕此血裹痰也。卽於前方加大黃﹑礞石。又數劑﹐日下二三十行﹐腹漸消而進糜粥矣。十日後﹐轉用姜桂六君子湯﹑枳實理中丸﹑煎丸並進﹐而病患起矣。眾皆敬服。彼時若再姑息不攻﹐安得不脹死﹖所以藥貴得當﹐何妨破格用之﹖以救此垂危之人﹐因存是案以備後人之用。

讀吳菱山先生辧疑書中治一婦﹐乃痰飲血癥﹐爲前醫作胎之誤﹐與此癥相似。

滑本胎脈﹐若至滑大無倫﹐按之堅實﹐非胎之脈明矣。柰何諸醫之不悟也。見所下赭色﹐而痰裹於內﹐卽於前方又加大黃攻瘀﹐礞石攻痰﹐此所謂隨機應變不泥於方也。

﹝下集﹨臨產門﹞臨產事宜方論

大凡婦人生子﹐乃天地造化﹐皆自然之理﹐不必心慌驚怕﹐切勿性急坐艸﹐總宜忍痛﹐爲第一要訣。蓋胎至十月滿足﹐兒身轉動﹐常有試痛﹐並未正產﹐只宜服保胎無憂散一二劑。多有服此藥而孕復安﹐隔十日半月始產者﹐切勿略覺腹痛﹐卽呼收生穩婆。此等人每一進門﹐極其性急﹐若候半日﹐卽便動手。或被挖破胎胞﹐水卽流出﹐誤事者眾。或兒身未轉﹐性急坐艸﹐用力太早﹐每每倒生﹑橫生傷胞壞事﹐其禍大矣。且待瓜熟蒂落﹐如大富大貴之子﹐自有好時辰下地﹐何必人力爲之﹖只在忍痛自耐﹐如可食卽食粥以助力﹐可臥則靜臥以養神﹐必要坐直眠直立直﹐使兒易於轉身﹐切勿因腹痛而鞠腰按摩。其穩婆不過待兒出腹﹐托按結臍等事用之﹐名曰接生。未有在腹中能爲力者也。或早喚來﹐令其遠坐以待生﹐不可令其動手探摸。房中宜靜﹐不可喧鬧。傍人不可交頭接耳﹐免使產婦心疑。面前不可多人﹐不過本家一二攙扶者。如夏月炎熱﹐人多更熱﹐恐俾產婦受熱气。

冬月天寒﹐房中宜置火盆﹐不可被凍。直待腰腹痛一陣緊一陣﹐漸漸痛急﹐有似大小便俱出之狀﹐是其時也。斯時坐盆﹐背後用有力婦人抱住﹐稍一用力﹐兒卽出矣。如或來遲﹐再用穩婆看漿水血水俱到﹐兒身扶正﹐無物牽絆﹐或煎佛手散與服﹐活胎助血﹐若系交骨不開﹐卽進加味歸芎散。若血水去多﹐胞中子腸漧澀﹐隨服八珍湯卽生。此數藥宜預備在家﹐切不可妄用催生等藥。有等老產婦﹐腸中寬展﹐兒易轉身﹐常有腰腹一痛﹐實時生下﹐絕不費力。此皆平時小勞﹐臨產瓜熟﹐天生自然﹐並無難事﹐此槪以初產者而言也。旣產矣﹐不必問是男是女。猶恐望子之切﹐一或生女﹐防致气惱﹐惱則產後多病。產時與人參湯飲之﹐貧者桂圓湯亦好﹐但不可移動。服湯之後﹐然後輕輕扶上牀﹐牀上須將被絮新墊枕之﹐勿使低頭眠﹐恐瘀血不得下行。

隨與溫粥食之﹐夜間用老成婦人伴眠﹐日間房中亦宜作伴﹐蓋產婦心虛易驚。室內宜靜﹐俾安睡養神﹐外人來者不許入房。次日卽服生化湯一二劑﹐去瘀生新﹐則產後無病。宜避風﹑少言語﹑戒气惱。食淸粥水泡飯﹐七日後煮白鯗魚淡食﹐十日後煮爛老母雞﹐二十日食火腿﹐或燒爛豬肚﹐盈月方食鮮肉。三五日間不可梳頭﹐如要洗面﹐只可令人繞手巾揩之﹐切勿用力勞動﹐恐致蓐勞之患。如此謹愼調護﹐則終身少病。玆或產後有故﹐該服之方列明於後﹐各審其因而藥之﹐不可錯誤。緣產科𨿽前人頗多方書﹐未免太繁﹐皆博而難約。吾故揀其要者﹐簡而易者﹐書中以是病附是方﹐使用方者一目了然。

保胎無憂散

此方孕婦於八九个月先服一二劑﹐臨月再服二三劑。若月分𨿽足﹐腹中似痛﹐總宜服此藥﹐則易產﹐並可以免產後余患。若未及時痛者﹐服則卽安﹐可稱古之仙方。

生黃﹝一錢五分﹞當歸﹝一錢五分﹞川芎﹝八分﹞白芍﹝八分﹐酒炒﹞甘艸﹝五分﹞羌活濃朴﹝薑汁炒﹞枳殼﹝麩炒﹞艾葉﹝各五分﹞大腹皮﹝五分﹐此予加者﹞荊芥穗﹝六分﹞菟絲子﹝一錢五分﹞川貝母﹝一錢﹞以上十三味﹐加老姜二片﹐水煎服。

此方全用撐法。當歸﹑白芍養血活血者也﹐濃朴去瘀血者也。用之撐開血脈﹐俾惡露不致塡塞。羌活﹑荊芥疏通太陽﹐將背後一撐。太陽經脈最長﹐太陽治則諸經皆治。枳殼疏理結气﹐將面前一撐﹐俾胎气斂抑而無阻滯之虞。艾葉溫暖子宮﹐撐動子宮則胞胎靈動。貝母﹑菟絲最能滑胎順气﹐將胎气全體一撐﹐大具天然活潑之趣矣。加黃撐扶元气﹐元气旺則轉動有力也。生薑通神明去穢惡﹐散寒止嘔﹐所以撐扶正气而安胃气。甘艸協和諸藥﹐俾左宜右有﹐而全其撐法之神也。﹝徐評﹞

佛手散

當歸﹝四錢﹞川芎﹝一錢二分﹞水煎﹐酒衝服。

臨產催生﹐無過此方之妙。大抵漿水未行宜無憂散﹐胞水已破或延時不生﹐必用佛手散。若去血太多恐血瀝漧﹐兒難以轉身﹐方用八珍﹐大補气血以助生機﹐萬無一失。

八珍湯

人參﹝一錢﹞白術﹝一錢﹐土炒﹞茯苓﹝一錢﹞炙艸﹝三分﹞熟地﹝三錢﹞當歸﹝五錢﹞白芍﹝一錢﹞川芎﹝一錢﹞加姜棗﹐水煎服。或加丹參﹝三錢﹞﹐乳香﹝五分﹞﹐益母艸﹝二錢﹞。冬月寒天加炮姜﹝一錢﹞。若嘔者﹐生薑﹑砂仁。如胎上逼﹐加淮牛膝﹝三錢﹞。

加味歸芎湯

﹝治交骨不開如神﹞當歸﹝五錢﹞川芎﹝二錢﹐體虛者減半﹞自敗龜板﹝三錢﹐或灼過者。﹞亦可用童便炙婦人頭髮一握﹝肥皂煎水洗淨燒灰存性﹞。水煎服下片時﹐交骨卽開。

此方用者少。蓋交骨不開﹐有鎖骨者﹐有血虛不能運達者﹐令穩婆以麻油調滑石粉塗入產門內﹐或以兩指緩緩撐開。更有冬寒受冷不開者﹐急以熱湯傾盆內燻之﹐得暖卽開﹐皆宜速治﹐勿致傷胎。

﹝下集﹨臨產門﹞倒生

兒未轉身﹐產母用力太早﹐令兒腳被努出。當令產母安然仰臥﹐以穩婆之手輕輕推入﹐候兒自順。若良久不生﹐著穩婆手入產戶﹐就一邊撥兒轉順產門﹐乃服佛手散催之﹐俟頭正頂對﹐努力卽下。

﹝下集﹨臨產門﹞橫生

產有橫生﹐緣兒身方﹐轉用力太急﹐逼令兒身不正。著產母仰臥﹐令穩婆輕推兒順﹐直以中指探兒肩﹐勿令臍帶扳住﹐兒頭對正﹐用佛手散卽生。

佛手散

﹝見前﹞。

﹝下集﹨臨產門﹞盤腸生

﹝附﹕暑產﹑凍產﹞產有盤腸﹐臨產子腸先出﹐然後生子﹐如腸帶出﹐時以極潔淨不破損之漆器盛﹐隨用蓖麻子四十九粒﹐研爛﹐塗產母頭頂上﹐腸卽收進。卽用熱水洗去蓖麻子。如腸已幹﹐磨刀水少許溫潤之﹐再以地理家好磁石煎服之﹐卽收上。又方﹕用麻油蘸火紙燃點﹐燈吹熄﹐以此煙燻產母鼻中﹐腸卽收﹐此方甚善。

又有暑產。在盛暑之月﹐熱气蒸逼產母﹐頭昏面赤。用井水一盆﹐安於牀邊﹐以收暑气。倘有涼風雨時﹐亦宜閉門避之。

有凍產者﹐言冬天嚴寒气血凝滯﹐致兒不下﹐此害最深﹐宜身背向火﹐下體溫暖﹐血始流通﹐兒易生下。蓋腹痛時﹐宜緩待而坐盆﹐時宜速下﹐遲防誤事。急服佛手散與催生之藥﹐察情詳理﹐速與兒出。

催生如神散

百艸霜﹝卽鍋底煙煤。此物因恐血去多﹐紅見黑卽止之意﹐產後勿用﹞。白芷﹝不見火﹞二物等分爲末﹐每服三錢﹐用童便米醋和如膏﹐沸湯調服﹐或酒加童便熱服。

神寢丸

明滴乳香﹝五錢﹐另研﹞枳殼﹝一兩﹐炒﹞二味爲末﹐煉蜜丸桐子大﹐溫酒服三十丸。

催生散

黃蜀葵子﹝半合﹐研爛﹞以酒濾去渣溫服。

催生之方甚多﹐難以修合者如兔腦丸之類﹐一時無覓處。然予亦未用﹐只以佛手散用者﹐多已應驗。今略備三方﹐取易者用。葉氏有母死子存不能出者﹐用水銀如彈子大﹐格口灌入喉口﹐捧起令下﹐一食頃﹐又捧令起﹐子卽出矣。因注於此﹐備而不用。

﹝下集﹨臨產門﹞附難產案

昔龐安治產七日不下﹐諸治莫效。龐令其家作湯﹐溫其腰腹﹐自以手上下與之拊摩﹐孕婦覺腸痛甚﹐少間生一子。問其故曰﹕兒已出胞﹐因手執母腸不能出﹐我爲隔腹捫兒手鍼之﹐無他術也。視兒右手虎口﹐果有鍼痕。

又婦坐艸早恐懼气結不下。蓋恐則气結而精神怯﹐上焦閉﹐下焦腹脹﹐用紫蘇飲卽產。

滑伯仁治七日不產且食少﹐用涼粥一盂﹐搗楓葉煎湯調飲﹐旋產﹝楓葉﹐先生者先落﹐後生者後落﹐是用意也﹞。

吳菱山見產三日不下﹐以車前子爲君﹐冬葵子爲臣﹐枳殼﹑白芷爲佐﹐服下立產。髙賓治劉姓之婦﹐產不出而死矣。臨殮經過﹐見容貌不似死者﹐因問其故。斯時天正嚴寒異常﹐知是凍產﹐必由血冷凝滯不行﹐卽令用紅花濃煎湯﹐綿醮乘滚於腹上﹐再用熱湯燒暖而蘇﹐蘇隨生下一子安全。

朴治錢氏婦產難﹐用佛手散加炮姜﹐再用薛立齋法﹐取路旁艸鞋一雙﹐取鼻絡小繩燒灰﹐酒調和入﹐片時卽產下一男。又治許衛中妻產難﹐三四日不能下﹐穩婆欲用折胎之法。予曰﹕不可。設胎未傷而用刀﹐必負痛上衝於心﹐豈不兩命俱喪﹖縱使胎死﹐不下﹐予自有藥下之。乃令穩婆出。隨用佛手散加炮姜二錢﹐濃朴一錢﹐煎服。時初更﹐至半夜而生下。胎𨿽穩婆動手所傷﹐而產母無恙。此亦冬寒血冷之故﹐得溫而出﹐以保全產母。又於勝元五日產不下﹐用四物湯加倍進之﹐不應。因思胞水濾幹﹐再進八珍湯助其气血﹐更煎湯燻洗陰戶而生。此皆在浙時﹐略記之餘惟用保胎無憂散﹐及佛手散應驗者多﹐不及重載。諸書催生奇方頗多﹐緣方愈多而用心者愈亂﹐可不必繁載。至於安產婦臥房﹐𨿽有其說﹐然不必盡信。思小戶之家﹐無處可移﹐俱要生子。至於符訣催生之法﹐皆非正道﹐亦不載也。

﹝下集﹞產後門

旣產畢﹐或未動﹐與參湯服過﹐或未下地﹐先已服參﹐乃與開水一杯﹐扶上牀﹐以被褥靠住﹐閉目靜坐。

如有汗出﹐隨用硬炭燒紅﹐澆上米醋一小碗﹐使酸味衝入口鼻﹐以收斂精神。或牀前燒舊漆器﹐少頃﹐食白米薄粥一小碗。數日內勿梳洗﹐切忌勞動。間有胞衣不下者。根據法行之。

﹝下集﹨產後門﹞胞衣不下

胞衣不下﹐最關利害。或孕中食煎炒﹐或臨產气力憊﹐皆不能出。宜於剪臍時﹐用薴綫系定﹐不可卽剪﹐服以歸芎湯卽佛手散﹐自下。如血入胞衣之中﹐脹大不能下﹐以致心悶脹痛喘急者﹐速用失笑丸三錢﹐淸酒吞下。如不應﹐再用花蕊石散二錢﹐或牛膝散亦可﹐血散脹消﹐其胞卽下。如不急取﹐恐瘀血上升﹐有傷產母之患。是以失笑丸﹐花蕊石散﹐產科必有預備﹐以防急用。

胞衣不下﹐用盤腸生證中蓖麻子法﹐貼於足心﹐下卽洗去。否則﹐連腸俱出。倘腸出﹐可移貼頭頂卽收。

﹝徐評﹞

失笑丸

薄黃﹝略炒﹞五靈脂﹝洗去泥﹐略炒﹞二味等分﹐用米飲丸﹐淡鹽水吞二三錢﹝此方治兒枕痛﹐亦必用之方﹞。

花蕊石散

好花蕊石﹝一斤細研篩淨﹞上色硫黃﹝四兩﹐研細﹞二味和勻﹐分四次煉。先用好羊腎罐煉。無疤損者﹐用黃泥周身塗之﹐陰漧﹐曬至裂縫卽補好﹐恐進火气﹐走出內中丹藥。方將二藥裝入﹐再用瓦汕盞頭一个﹐仰蓋口上﹐用紙泥封固口縫﹐待幹﹐用細鐵在綫下四圍紮好﹐如此四罐共已齊備﹐用大砂盆一个﹐中安大鍼釘三枚﹐品字好安且平﹐將罐安放釘上﹐周遭硬炭文武火煉。

大香三炷退去火﹐不可動。次日已冷﹐然後取出藥研細﹐將裝入瓷瓶內﹐收貯備用。此藥十年五載收﹐陳不妨。

每服二錢﹐熱酒童便調下﹐瘀血化水而下。如不應﹐再進可也。此藥不但產後用﹐若有跌打損傷﹐積瘀腹內﹐疼痛難忍者﹐酒服極妙﹐大有活人性命之功﹐醫家不可缺此。產後敗血暈迷﹐或胞衣脹急﹐不省人事但心頭溫者﹐灌下卽蘇﹐亦是起死回生之法。然煉此藥不易﹐如火候文武不勻﹐罐口封不如式﹐硫黃性最猛烈﹐每致放炮﹐人宜防備。且藥性俱走無用矣。

牛膝散

淮牛膝川芎蒲黃﹝微炒﹞丹皮﹝各二錢﹞當歸﹝一兩五錢﹞肉桂﹝四錢﹞共爲末﹐每服水調五錢。薛氏云﹕胞衣不下﹐則腹脹﹐急用此藥加朴硝合服﹐自能腐化而下﹐緩則不救。一方用竈下土四錢﹐醋調納臍中絆定﹐煎生甘艸湯半盞﹐或加醋﹐飲之立下。一方用產母舊鞋底﹐烘熱熨小腹﹐上下數次卽下。

一方﹕產婦自發含口中﹐作嘔狀卽下。古方奪命丹﹑黑龍丹﹐然不如花蕊石散之極妙。

﹝下集﹨產後門﹞玉門不閉

產門不閉乃气血大虛也。先用生化湯一二劑﹐隨進八珍湯補之。如不應﹐用十全大補湯溫補之﹐自閉無恙。

間或難產者﹐被穩婆手指撐傷﹐致產門破損疼痛﹐卽可用花蕊石散少許﹐摻於傷處﹐自然漸愈。

生化湯

當歸﹝四錢﹞川芎﹝一錢五分﹞黑姜﹝一錢﹐夏天用五分﹞桃仁﹝十粒﹐去尖研﹐雙仁者不用﹞益母艸﹝二錢﹞水煎溫服﹐或加茯神﹑甘艸﹝看人用﹞。此仙方也。以生物化育之義﹐產後必用之方。凡新產﹐次日則當服二三劑﹐自然去瘀生新﹐產後無病。或有他故﹐再按各癥治之。世俗每謂山楂去痛﹐不知是消胃之物﹐切不可用。

生化湯者﹐化瘀生新之義也。蓋此五味相合﹐各有生新化瘀之能﹐不獨當歸能生血﹐桃仁﹑益母能攻瘀也。

若謂產後必用之方﹐我則不敢深信。何則﹖蓋此方一派辛溫﹐假使陽盛熱盛之體﹐亦用此方﹐豈非如火上之沃油乎﹖﹝徐評﹞

八珍湯

﹝見前臨產加黃肉桂卽十全大補湯﹞

﹝下集﹨產後門﹞心慌自汗

產後心慌自汗﹐宜用歸姜棗湯﹐並醋炭燻法。

歸姜棗湯

當歸﹝四錢﹞黑炮姜﹝一錢﹞炒棗仁﹝二錢﹞加黑棗水煎服。若服後自汗不止﹐心慌無主﹐恐防暈脫﹐可加人參﹝一錢﹞﹐熟附子﹝五分﹞﹐顧其根本﹐仍用醋炭燻之﹐以收神气﹐汗自止。此內外並治之妙法。其人參﹐在初產原不便用﹐然虛脫之象﹐不得不用﹐只要重用當歸﹐則瘀血不得停畱﹐不礙事也。人皆狐疑不敢用﹐是不知制法﹐用之不得當﹐自然誤事。若遇气虛脾弱﹐汗出泄瀉﹐嘔吐不食等候﹐非人參﹑附子將何以救之。經謂血脫益气﹐虛極生寒﹐必以十全大補﹐方可成功。

﹝下集﹨產後門﹞血暈

張仲景先生云﹕產後鬱冒﹐爲血虛而厥也。其脈微弱﹐嘔不食﹐大便堅﹐頭汗出﹐此血虛於下﹐孤陽上冒﹐防其脫也﹐宜大補之。李東垣曰﹕陰血暴亡﹐心神無根據﹐致昏冒。朱丹溪曰﹕气血俱虛﹐痰火泛上而暈。吾師鐘齡先生﹐曾用人參兩許﹐加炮姜﹑附子以救之。予亦救多人﹐用參歸地並進而起﹐附案於尾捲。

大抵脾虛痰厥﹐頭眩而嘔者﹐用六君子湯加炮姜。若瘀血不行﹐腹痛拒按者﹐服佛手散下失笑丸。此爲半虛﹐餘皆太虛。如面白眼合﹐口張手撒﹐足冷鼻寒﹐皆宜十全大補。若一味退縮﹐不急峻補﹐則人已去遠矣﹐後悔何及﹖

六君子湯

人參﹝一錢﹞白術﹝土炒﹐一錢五分﹞茯苓﹝二錢﹐茯神亦可﹞甘艸﹝五分﹐炙﹞陳皮﹝七分﹞半夏﹝一錢﹐姜制﹞加姜棗煎服。

十全大補湯佛手散失笑丸

﹝俱見前﹞。

﹝下集﹨產後門﹞惡露不下

產後診視﹐必先問臨產瘀血多與少﹐有與無。此物關系不少﹐眼前則防發熱也﹐腹痛也﹐小便被阻也。甚有積成內癰之患﹐久後變成塊﹐積致血臌﹐豈不大有干系焉﹖如瘀血不行﹐必以生化湯多服﹐自然流通。如兼腹脹﹐佐以失笑丸。如感冒﹐下部受寒﹐加肉桂﹝生化湯見前﹞。

﹝下集﹨產後門﹞產後血崩

其惡露不可不行﹐又不可多行。崩者﹐乃如水之流﹐此癥最重。總屬榮气空虛﹐不能攝血歸經﹐以歸脾湯主之﹐爲正治也。然又有怒傷肝者﹐於歸脾湯加炒黑山梔﹝一錢﹞﹐阿膠﹝二錢﹞﹐艾葉﹝酒炒﹐五分﹞﹐柴胡﹝二分﹞﹐或服補中益气湯。又方有瑞蓮散﹐止崩妙劑。重者﹐參附湯加阿茯地補之。

瑞蓮散

湖蓮子﹝百粒﹞棕櫚灰當歸﹝各一兩﹞川芎﹝五錢﹞鯉魚麟﹝燒灰七錢﹞炮姜炭﹝五錢﹞共爲末﹐酒調二錢﹐二服自止。

歸脾湯

人參﹝一錢﹐虛人三五錢﹞炙黃﹝二錢﹞甘艸﹝五分﹞歸身﹝一錢五分﹞茯神﹝三錢﹞棗仁﹝二錢﹐炒﹞白術﹝二錢﹐土炒﹞﹐桂圓肉﹝五枚﹞加姜棗煎服。

補中益气湯

黃﹝二錢五分﹐蜜炙﹞白術﹝一錢﹐土炒﹞歸身﹝一錢五分﹞人參﹝一錢﹞柴胡﹝三分﹐蜜炙﹞升麻﹝三分蜜炙﹞炙艸﹝五分﹞陳皮﹝七分﹞加姜棗煎服。

參附湯

﹝平時崩癥﹐亦當參以此理﹞人參﹝三錢﹞熟附子﹝一錢﹞水煎服。體虛之甚者﹐加熟地﹝一兩﹞﹐茯神﹝二錢﹞﹐阿膠﹝三錢﹞﹐艾葉﹝五分﹞﹐大劑補之﹐方能成功﹐遲則防脫。貧者以黃兩許代參。

﹝下集﹨產後門﹞子宮不收

臨產努力太過﹐致子宮不收﹐及陰戶下挺無收﹐小便淋漓﹐但用補中益气湯﹐頻頻服之﹐外洗寸金散。

朱丹溪云﹕有產婦下物如手帕者﹐有出肉綫一條者。

薛立齋曰﹕子宮有損落一片者﹐皆气血虛脫所致﹐但服參升提之藥自愈。此非腸胃之比﹐無礙也﹐血肉原可自長。

寸金散

紫梢花葫蘆巴蛇牀子樟腦﹝各一錢﹞四味水煎﹐燻洗。

一方用香油抹子宮上﹐以牙皂末吹鼻中﹐取嚏﹐時縮上﹝玆與盤腸產參看。﹞

補中益气湯

﹝見前﹞

﹝下集﹨產後門﹞腸中癢

產後腸癢﹐因血去多﹐或調理失宜﹐气血兩虧。王景泰法﹐用鍼綫袋安產婦臥褥下﹐勿令人見。一法﹐取箭鋒及鏃安臥席下﹐勿令婦知。或以食鹽熬熱﹐布袋包熨臍上﹐癢自止﹔或服四物湯﹐滋養自安。

四物湯

大熟地﹝三錢﹞當歸﹝二錢﹞白芍﹝一錢炒﹞川芎﹝五分﹞水煎服。

﹝下集﹨產後門﹞產後不語

此癥因心腎虛而不交﹐脾虛不能運動食本。縱有微邪﹐皆由元气不足所致。右方七珍散﹐其中菖蒲﹑細辛﹑防風須酌用﹐如果因風邪閉之﹐則暫服一劑﹐再察其病源﹑兼癥治之。若思慮傷脾﹐倦怠食少者﹐服歸脾湯。若气血兩虛﹐內熱者﹐用八珍湯。若脾虛生痰﹐嘔啞少食者﹐用六君子湯。或水虧生熱﹐面赤火浮者﹐用六味地黃湯。如法按經調理自然易愈。倘妄行祛風攻痰﹐或用香散之藥﹐則去之遠矣。

七珍散

生地﹝一兩﹞川芎﹝五錢﹞石菖蒲﹝五錢﹞細辛﹝一錢﹞防風﹝五錢﹞辰砂﹝五錢﹐研飛過﹞人參﹝五錢﹞共末﹐每服二錢﹐薄荷湯調下。

歸脾湯

﹝見血崩﹞

八珍湯

﹝見臨產﹞

六君子湯

﹝見血暈﹞。

六味地黃湯

大熟地﹝三錢﹞山萸肉﹝二錢﹞淮山藥﹝二錢﹞牡丹皮﹝一錢﹞茯苓﹝一錢五分﹞澤瀉﹝一錢﹞水煎服。

﹝下集﹨產後門﹞產後發熱

產婦發熱﹐緣因血虛﹐宜四物湯加黑姜﹐苦溫治之﹐則熱自退。如不應﹐更加童便少許衝服﹐熱自然退。但童便性寒﹐不可多用。又有脾虛傷食﹐皆能發熱。又有胃虛發熱者﹐法當調其飲食﹐理其脾胃﹐用五味異功散補之。如傷食﹐加神曲﹑穀芽。更有躁熱﹐面目赤色﹐煩渴引飲﹐其派洪大﹐重按全無﹐此虛極假熱也﹐宜服歸補血湯﹐重者用十全大補湯﹐或再加附子﹐收其浮散之陽﹐熱必自退。若誤醫風熱﹐一用涼散之藥﹐無不立見危殆﹐豈非醫殺之乎﹖

﹝下集﹨產後門﹞乍寒乍熱﹝與發熱合參﹞

郭稽中云﹕產後乍寒乍熱者﹐多有之﹐不可以作瘧治。槪系榮衛空虛﹐陰陽不和﹐或敗血爲害﹐或脾胃之虛。

此言極見明理﹐胡業醫者之不察。大凡風寒發熱﹐晝夜不退﹐宜於生化湯中加黑荊芥一味﹐足可驅邪。蓋產後體虛﹐百節開張﹐腠理不固﹐易受易出﹐此小賊也﹐不比傷寒之用刀兵驅盜耳。如血虛與傷食﹐則日晡發熱﹐淸晨必退﹐二癥𨿽相似﹐其中仍有分辧。傷食者﹐必噯腐吞酸﹐胸膈滿悶﹐穀芽陳皮湯頻飲可愈﹔其血虛者﹐則無前項等象﹐只可用四物湯加炮姜﹐可退。

若嘔吐不利﹐腹痛食少﹐脈沈細而遲者﹐或浮大而空﹐宜理中湯溫補之。寒熱虛實﹐若不辧明﹐安能無誤﹖予觀浙地﹐每必守定鉤藤﹑秦艽﹐或略作寒熱﹐卽用柴胡﹐此皆非產後人之可當也。予亦淺學﹐焉敢談人之過﹐不過守前賢之訓﹐或可免妄死者告冤也。

四物湯

﹝見腸癢﹞

五味異功散

﹝卽六君子除半夏﹐載血暈﹞

十全大補

﹝見玉門不閉﹞。

黃補血湯

嫩黃﹝一兩﹞當歸﹝三錢﹞水煎服。

生化湯

﹝見前﹞

理中湯

﹝載後腹痛﹞

淸魂散

荊芥穗﹝一錢炒黑色﹞當歸﹝五錢﹞作一服爲末﹐生薑湯調下﹐或加川芎﹝一錢﹞﹐煎服亦可﹝此方退風﹐並驚風搐搦俱妙﹞。

﹝下集﹨產後門﹞蒸乳

乳必使呼通﹐如不通﹐必乳腫﹐作寒熱之狀﹐此非前癥﹐爲乳所阻耳。宜用香附﹑栝蔞﹑通艸﹑橘葉煎服﹐其藥渣煎洗。如不自乳子者﹐只煎炒麥芽三錢燻洗﹐乳退熱亦退。

此證不服藥﹐過二三日自愈。﹝徐評﹞

﹝下集﹨產後門﹞乳少

產後憑乳以養兒。乳少者﹐皆因气血不足。然酒𨿽引血生乳﹐宜用淡酒﹐或衝開水﹑油湯中飲。若多飲及飲好酒﹐每致少乳。藥服黃補血湯加山藥極妙﹐或以蝦斤許煎淡酒去蝦飲。

黃補血湯

﹝見前﹐加山藥三五錢﹞

﹝下集﹨產後門﹞乳癰

﹝乳內吹外吹﹞婦人乳疾﹐必發寒熱。兒在腹中﹐七八个月乳忽紅腫﹐名曰內吹。產後有硬塊者﹐或乳不通﹐宿乳積成﹐或被子含口中乳气貫入﹐名爲外吹。俱防生癰﹐宜服栝蔞散﹐外敷香附餅自可消散。又有婦人肝气鬱怒者﹐並用前方加柴胡﹝三分﹞﹐白芍﹝一錢俱酒炒﹞﹐橘葉﹝十片﹞煎服﹐以早爲消散﹐或服逍遙散亦可。

栝蔞散

栝蔞﹝一个敲碎﹞明乳香﹝二錢﹞水煎﹐衝酒服。

香附餅

香附﹝四兩﹐炒爲末﹞麝香﹝三分﹞二味共爲末﹐另用蒲公英﹝二兩﹞﹐銀花﹝三錢﹞。

酒煮去渣﹐以此藥酒調香附末燉熱﹐敷患處﹐內服栝蔞散﹐自可消散。予常令煎麥芽﹑橘葉水洗乳﹐亦妙。

逍遙散

當歸﹝二錢﹞白芍﹝一錢﹐炒﹞柴胡﹝三分﹐酒略炒﹞茯苓﹝一錢五分﹞白術﹝一錢﹐炒﹞甘艸﹝五分﹐炙﹞薄荷﹝五分﹞加姜﹝二片﹞煎服此方﹐加丹皮﹑炒黑山梔﹐名加味逍遙散﹐平肝火也。

﹝下集﹨產後門﹞產後心腹諸痛

心腹痛各有不同﹐有瘀血凝結﹐有飲食停滯者﹐有風冷客進者﹐《指掌》分爲各類﹐未免煩衍。吾總歸一門﹐大抵初痛總宜服生化湯﹐去瘀生新﹐二三劑﹐當有痛卽止矣。如或瘀積小腹不散﹐轉側若刀錐刺痛者﹐手不可按﹐痛而不移者﹐用失笑丸主之﹐佐花蕊石散二錢﹐瘀行痛止。如感風寒者﹐必口鼻气冷。停食者﹐必吞酸滿悶。二此者俱用二香散主之。若中气虛寒﹐腹中冷痛﹐必喜熱物熨之﹐喜手按而痛稍緩﹐用理中湯加肉桂溫之。

如小腹气從下逆﹐衝而上痛﹐連心腹者﹐忽聚忽散﹐此皆瘕气也﹐另用橘核丸主之。如小腹有塊﹐手不可按者﹐瘀血壅滯﹐名曰兒枕痛﹐並用失笑丸。若瘀不散﹐久防生腸癰﹐卽於後編查看﹐審細治之。

生化湯

﹝見前玉門不閉或加肉桂﹞

失笑丸

﹝見前包衣不下﹞

花蕊石散

﹝見前﹞。

二香散

香附﹝二錢﹞廣木香﹝一錢﹞砂仁﹝五分﹞陳皮﹝五分﹞炙艸﹝五分﹞炮姜﹝一錢﹞生薑﹝一片﹞水煎服。

理中湯

白術﹝二錢﹞炙艸﹝七分﹞漧薑﹝一錢﹞人參﹝一錢﹞煎服。有加附子﹐名附子理中湯。

橘核丸

橘核﹝鹽酒炒﹐二兩﹞小茴香川楝子﹝煨去肉﹞桃仁﹝炒去皮尖﹐雙仁不用﹞香附山楂核﹝炒﹞以上各一兩爲末﹐紅花﹑廣木香各﹝五錢﹞爲末﹐神曲﹝三兩﹞﹐打糊爲丸﹐每服三錢﹐開水下。

﹝下集﹨產後門﹞腹內癰

產後積瘀﹐每生內癰﹐人所罕識。其流腿股而生者﹐外出毒也。此外科可治﹐然無大害。積於內而生大小腸癰者﹐內科產科之事也﹐不可不知。往往穿臍而出﹐或內爛斷腸而死者﹐人只知爲腹痛而死﹐而不知腸癰之爲害。予治愈者多人﹐因著於編以補發前人之所未發﹐並使後之產科知之以救人耳。其癥當按其腹內痛處﹐有硬塊在臍邊﹐按之愈痛者是也。若硬塊堅﹐未成膿也。尺脈必不數。日夜痛無休歇﹐方用牡丹皮散﹐服數劑必散。如尺脈已數﹐按之塊稍軟﹐內必腸鳴﹐二便不甚流利﹐間或痛一止﹐少頃又痛﹐此癰已成﹐膿毒無出路。小腸癰必穿臍而出﹐勢已危矣。以大劑人參補之﹐或可十中救一。然性命𨿽保﹐而終身亦不能生育矣。倘不知治法﹐則尿從臍出﹐必死無救。其大腸癰者﹐便難出﹐治不如法﹐或不與出毒﹐毒必爛腸﹐腸傷必瀉﹐上不飲食而嘔惡﹐口中有一股濁穢之气﹐此腸爛穿必死。予治驗有案﹐附於捲尾。

若瘀流腿股或腰臀﹐則痛如錐刺﹐手不可近﹐亦防生疽﹐宜服桃仁湯早散之。腸癰初起﹐小腹痛﹐小便不利﹐六脈微緩﹐不作寒熱者輕。若已成﹐小腹堅硬而腫﹐六脈洪數者險。或尺部獨數﹐可治。潰後鮏臭﹐不進食不受補者﹐不治也。初服丹皮散﹐不消﹐再進桃仁湯或薏苡仁湯。如不消去﹐以排膿湯。如未穿﹐與陳皮葵根湯卽穿。膿出後﹐仍在微痛﹐予制海浮湯三服﹐毒未盡者則去﹐已盡者易於收口。三服後﹐卽宜服四物﹑八珍﹑十全大補等湯補之。不然﹐毒𨿽去內尙虛﹐防有食少﹑面黃﹑盜汗﹑無力﹑神倦﹑不寐一派虛像出矣。並忌房事年餘﹐食物﹑气惱俱宜謹愼。

千金牡丹皮散

丹皮苡仁茯苓生黃生甘艸桃仁白芷﹝以上各一錢﹞當歸﹝三錢﹞川芎﹝一錢﹞官桂﹝五分﹞木香﹝三分﹞人參﹝一錢﹐無力者以黨參五六錢代之﹞水二碗﹐食前煎服。

苡仁湯

苡仁栝蔞仁﹝各三錢﹞丹皮白芍﹝各一錢﹞桃仁﹝二錢去皮尖研﹞水煎﹐空心服。

排膿湯

生黃﹝三錢﹞當歸﹝三錢﹞銀花川芎甲片﹝炒敲碎﹞栝蔞仁白芷﹝各一錢﹞甘艸﹝五分﹞水煎空心服。

陳皮葵根湯

廣皮﹝二錢﹞生黃﹝五錢﹞當歸﹝二錢﹞皂角﹝二錢﹞蜀葵花根﹝一兩﹐切片﹞水三碗﹐酒一杯煎﹐分二次服。

海浮湯

明乳香﹝二錢﹞沒藥浙貝茯苓﹝各一錢五分﹞生黃﹝三錢酒炒﹞炙艸﹝五分﹞水煎服。

四物湯

﹝見前﹞

八珍湯

﹝見前﹐加黃﹑肉桂卽十全大補湯﹞。

﹝下集﹨產後門﹞呃逆

此癥﹐乃傷寒失下癥有之﹐今產婦脾胃虛﹐或食熱物﹐冷熱相摶亦有之﹐或寒凝於中。寒者用丁香﹑肉桂﹐熱者橘皮竹茹湯加柿蒂主之﹐或灸期門穴自止也。

橘皮竹茹湯

廣皮﹝二錢﹞竹茹﹝一錢﹞甘艸﹝五分﹞姜棗引煎服﹐或香附一錢。

﹝下集﹨產後門﹞產後身痛

一身痛者﹐因產時百節開張﹐血脈空虛﹐不能榮養筋骨也。又有敗血乘虛流注於經絡致痛。大意按之痛者﹐非風寒則瘀滯。若按之不痛﹐喜附熱者﹐虛寒也。如血不足以流通者﹐四物湯加黑姜﹑桃仁﹑紅花﹑澤蘭﹐補兼營運。如或喜按畏寒者﹐用四物湯加人參﹑白術﹑黑姜﹐補養自安。有外感風寒﹐則發寒熱而頭身痛﹐或鼻塞口出火气﹐斯爲外感﹐用古拜散加歸﹑芎﹑黑姜﹑秦艽以溫散。如散後痛未盡止﹐乃气血虛致榮衛未和﹐用八珍湯補之﹐此散後補之大法也。

古拜散

荊芥穗一味﹐炒黑爲末﹐生薑湯調下一二錢﹐量人虛實用。本方加當歸卽淸魂散﹐更穩。此方產後受風﹐筋脈引急﹐或搐抽口噤﹐或昏憒不省人事﹐頭身痛﹐發寒熱。果是風者﹐一二劑卽愈。蓋產後空虛之人﹐又何必羌﹑防﹑柴﹑葛之重表耶﹖如破船重載﹐焉得不沈。

四物湯

﹝見前﹞

八珍湯

﹝見前﹞。

﹝下集﹨產後門﹞產後腰痛

產後未有不傷腎者﹐腰痛皆是腎虛﹐當用六味地黃湯加杜仲﹑續斷﹑肉桂﹐或食豬腰子補之。又有腎中之气不足者﹐用八珍湯加杜仲﹑續斷﹑肉桂大補。又或風冷客於下部﹐必上連脊背﹐下連腿膝﹐乃用獨活寄生湯﹐甚加附子以溫散。然只可服一二劑﹐不可多服。痛稍可﹐隨用前方補之。予制淸腰湯服之﹐頗當。

六味湯

﹝見前不語癥﹞

八珍湯

﹝見前臨產門﹞。

獨活寄生湯

當歸﹝三錢﹞獨活﹝三分﹞桑寄生﹝一錢﹞秦艽﹝五分﹞茯苓﹝一錢﹞牛膝﹝一錢﹞甘艸﹝三分﹞威靈仙﹝一錢﹞細辛﹝二分﹞肉桂﹝五分﹐或官桂一錢﹞狗脊﹝一錢五分﹞姜二片﹐水煎服。

淸腰湯

黑料豆﹝五錢﹞狗脊﹝一錢﹞寄生﹝一錢﹞川斷﹝一錢﹞杜仲﹝二錢﹞肉桂﹝五分﹞丹參﹝一錢﹞加靑鹽二分﹐水煎服。

﹝下集﹨產後門﹞產後驚悸

心慌驚悸或目不轉睛﹐語言健忘﹐此由心血空虛﹐神不守舍﹐當補心神爲主。安神定志丸﹑歸脾湯並進﹐或佐以庵養心湯﹐其諸癥自愈。

安神定志丸

茯神茯苓遠志人參﹝各一兩﹞石菖蒲龍齒﹝各五錢﹞爲末﹐蜜丸桐子大﹐辰砂爲衣﹐每服二錢﹐開水下。

歸脾湯

﹝見前血崩﹞。

養心湯

人參炙黃茯神茯苓夏曲﹝各一錢﹞當歸﹝二錢﹞川芎遠志柏子仁﹝去油﹐各五分﹞肉桂炙甘艸﹝各三分﹞五味子﹝二分﹞水煎服。

﹝下集﹨產後門﹞產後發痙

產婦汗多發痙﹐俗謂產後驚風﹐實非風也。乃肝血空虛﹐不能榮筋﹐以至手足抽搐﹐有似中風之狀。更有口噤切牙﹐角弓反張﹐此气血大虛之惡候。若非十全大補加附子﹐將何以救之﹖或先用古拜散配歸芎服之﹐再服大補湯﹐自可成功。《薛氏案》與《女科指掌》俱云小續命湯﹐此必刻書之人補入者﹐不然二公亦何荒唐至此耶﹖不思小續命湯是仲景《傷寒論》中風癥也﹐用之以疏風﹐豈可用醫產後之人乎﹖無論醫者錯﹐而書亦有錯﹐所以謂之得訣﹐回來好看書。且中風一癥﹐气血虛者多得之。

經謂治風先治血﹐張景嶽有非風之論﹐尙宜補血以驅風﹐而況產婦血虛明矣。葉天士治中風醫案內﹐惟一人用桂枝﹑羌活尙配黃﹑附子溫補而行﹐其餘悉皆用補﹐何曾以風治﹖乃曰肝虛動內風﹐正是明理髙論﹐合乎經旨者也。

古拜散

﹝見前身痛﹞

十全湯

﹝見前玉門不閉﹞。

﹝下集﹨產後門﹞產後顚狂

產後顚癥﹐狂言譫語﹐或乍見鬼神﹐甚有不避親疏﹐不知羞恥者﹐其間有血虛神不守舍者﹐有敗血未盡誤補而然者﹐有心脾本虛﹐妄思妄想致心神不寧者。治法用安神定志丸倍人參加歸芎主之﹐佐以歸脾湯。予制定神湯﹐每用取效﹐此皆安神補虛之意也。蓋初知瘀未淸﹐早用失笑丸﹑花蕊散逐去敗瘀﹐則新血自生﹐安有顚狂之變﹖此爲姑息錯治者成耳。病久名曰失心癥﹐有綿延數載者﹐治法惟白金丸﹐眞妙也。

定神湯

人參﹝一錢﹞熟地﹝三錢﹞當歸﹝二錢﹞茯神﹝二錢﹞附子﹝五分﹞肉桂﹝三分﹞澤蘭﹝三錢﹞郁金﹝一錢﹞龍齒﹝八分﹞橘紅﹝八分﹞用生鐵秤砣燒紅﹐淬水煎服。

失笑散花蕊散

﹝見前胞衣不下﹞。

白金丸

﹝經驗方曰﹕婦人失心﹐病狂驚憂﹐痰結血於心絡竅者﹐服之神效﹐屢用奇驗﹞眞川郁金﹝七兩﹞明礬﹝三兩﹞二味爲末﹐薄糊疊法爲丸﹐每服五十丸﹐開水下。一方用薄荷湯爲丸。

安神定志丸歸脾湯

﹝俱見前﹞。

琥珀地黃丸

此方治產後偶感﹐惡露斬然不行﹐憎寒發熱﹐狀如瘧疾﹐晝明白夜譫語﹐卽與熱入血室同﹐皆血分病﹐用此丸極妙﹐若攻痰則誤矣。

琥珀﹝另研﹞延胡索﹝糯米炒﹞當歸﹝各一兩﹞蒲黃﹝二兩﹐炒﹞生地﹝一斤﹐搗爛絞汁﹐以汁浸生薑渣曬漧﹞生薑﹝一斤﹐搗爛絞汁﹐以汁浸生地渣曬漧﹞共爲末﹐煉蜜爲丸﹐彈子大﹐開水化下一丸。

又一方治敗血上衝﹐發熱狂言脈虛大者。

生地丹皮荷葉各﹝二錢﹞調眞蒲黃末﹝二錢﹞﹐生用。

﹝下集﹨產後門﹞蓐勞

產後气血空虛﹐眞元未復﹐一有勞動則寒熱交作﹐食少不寐﹐頭目並四肢脹痛﹐或日輕夜重﹐或一日好一日歹﹐變癥不一﹐名曰蓐勞﹐最難治。大凡陽虛則惡寒﹐陰虛則惡熱﹐淸陽不升則頭目痛﹐血不足以榮養則四肢痺痛﹐宜用八珍湯補之。若脾虛食少﹐嘔惡多痰﹐用六君子湯加炮姜以溫中宮﹐諸癥自可全退﹐然非參不可。若一見前癥﹐寒熱表散則失之遠所矣。以初產數日不可梳頭洗面﹐勞動者也。因其骨節尙未斗準﹐筋脈易以損傷﹐不可因體健而大意也。常有纏綿難愈﹐日久成癆﹐或致廢疾者。如體本堅實﹐安得有此故﹐又當別論。

八珍湯六君子湯

﹝俱見前﹞。

《指掌》有白茯苓湯﹑羊肉湯等方﹐皆治蓐勞之病用者﹐亦甚有理﹐因此附於後﹐以備擇用。

白茯苓散

茯苓﹝二兩﹞人參炙黃當歸川芎白芍﹝酒炒﹞熟地桂心﹝各五錢﹞以上八味共爲末。用豬腰一對﹐去油膜淨﹐姜三片﹐棗二枚﹐水煎。姜棗腰取水碗半﹐去渣﹐入前藥末五錢﹐再煎服。

仲景羊肉湯

精羊肉﹝一斤﹞當歸﹝五兩﹞黃﹝四兩﹞生薑﹝三兩﹞水八升﹐先煮羊肉﹑生薑﹐取汁五升﹐入歸再煎﹐減至三升﹐每日服七合。

人參鱉甲散

人參﹝五錢﹞鱉甲﹝炙一兩﹞淮牛膝炙黃茯苓桑寄生當歸桂心白芍﹝炒﹞桃仁川斷甘艸熟地麥冬﹝各五錢﹞共爲末和勻﹐另用豬腰一對﹐去膜淨﹐加姜﹝三片﹞﹐棗﹝二枚﹞﹐水﹝三碗﹞﹐煮取湯一大碗﹐入前藥末﹝三錢﹞﹐又加蔥白﹝一寸﹞﹐烏梅﹝三个﹞﹐荊芥﹝三分﹞﹐再煎﹐溫服。日日如此﹐以服完藥末卽愈。

﹝下集﹨產後門﹞喘促

新產气急喘促﹐因榮血暴竭﹐衛气無根據﹐名曰孤陽﹐極險危之癥﹐急用六味地黃湯加人參以益其陰。若脾肺虛者﹐用四君子湯加當歸﹑黑姜以益其陽。如見自汗厥冷﹐再加附子。又有假熱喘促而多汗者﹐用十全大補湯加附子﹐大劑重用﹐方可救耳。最怕喘急﹐弔引瘀血上來﹐一入於肺﹐則鼻衄出﹐乃肺欲絕矣。入於心則昏憒無知﹐心欲絕矣。如外感嗽喘﹐或素有痰哮癥者﹐則無妨﹐用四君子湯加蘇梗﹑陳皮﹑炮姜﹑歸﹑芎治愈。

六味湯

﹝見前不語﹞

四君子湯

﹝見前血暈﹐卽六君子除半夏﹑陳皮﹞

十全大補湯

﹝見前﹞。

﹝下集﹨產後門﹞鼻中起黑煤

產後有病﹐或汗多﹐或急喘發熱﹐俱要畱意。看鼻尖黃明者生。若鼻尖靑﹐環口黑色﹐鼻內起煙煤者﹐皆是絕敗之候。如喘急﹐用二味參蘇飲﹐或可速救敗絕。張景嶽雲﹕气不能升降﹐乃元海無根﹐虧損肺腎而喘﹐及至鼻煤唇黑﹐气將脫也。急服眞元飲救之﹐此大法也。

鼻起煙煤﹐乃眞陰涸竭﹐金水兩髒將絕之徵﹐十難救一。

參蘇飲

人參﹝一兩﹞蘇木﹝三錢﹐杵細﹞水煎服。如厥冷自汗﹐加熟附子﹝二三錢﹞。

貞元飲

大熟地﹝三兩﹞當歸﹝三錢﹞炙艸﹝一錢﹞陰寒足冷﹐加肉桂﹝一錢﹞﹐或加炮姜﹑人參﹝各三錢﹞﹐水煎頻服。

﹝下集﹨產後門﹞產後舌黑舌枯

凡產婦妄投冷散﹐致舌黑而枯﹐或光紅無底﹐皆危癥也。有汗出多﹐或童便用多﹐而未顧其心腎者均有之。

蓋舌乃心之苗﹐腎之本也。如黑而帶潤色﹐尙可挽回。六味湯重用熟地﹐加人參﹑炮姜主之。若舌漧黑而枯且渴者﹐爲血液已亡﹐不可爲也。斯時惟有獨參湯兩許﹐頻頻灌之﹐或可十中救一。若無力用參﹐亦無益。此癥腎气已竭﹐不便用桂附剛烈之物以熬煎﹐惟人參能救气於無何有之鄕。且陽能生陰﹐又生津液﹐庶望回春。此癥初產十日內見者多﹐不然必是汗多亡陽﹐下虛亡陰。譬如痢疾見舌枯﹐或光如紅緞而漧渴者﹐皆在不治﹐卽下虛亡陰也。

獨參湯

用好熟人參﹝一兩﹞﹐燉成一碗﹐或加五味子﹝一錢﹞﹐頻頻灌入﹐或人參﹝五錢﹞﹐大熟地﹝二兩﹞﹐名爲兩儀膏﹐煎服亦妙。

六味湯

﹝見前不語﹞。

﹝下集﹨產後門﹞產後咳嗽治法

產後輕咳者﹐肺虛也。用生化湯加北沙參﹐或酒炒黃﹐如聲重咳不止者﹐風也﹐或虛火上衝也。風則於生化湯中加黑荊芥穗﹐火則生化湯中除黑姜加炒麥冬。又有冬月寒气沖肺致咳﹐用黑姜﹐更加生薑自止。但肺爲嬌髒﹐不可久延﹐而致瘀血弔起。或久嗽傷肺﹐而致吐血入損。總之肺經之藥﹐勿用剛燥﹐宜從滋潤陰則無誤矣。

凡肺經之藥﹐補用沙參﹑黃﹐淸用貝母﹑杏仁﹐散用荊芥﹑桔杏梗﹐涼用桑皮﹑白芍﹐皆一定不易。更有用參﹑術﹑苓﹑艸補脾者﹐爲虛則補其母也。有用熟地﹑阿膠者補腎﹐是補其子也。使之金水相生之理﹐此嗽久防損﹐必以補土補水﹐子母相生﹐亦一定也。不但治產爲然﹐平人咳嗽﹐皆以此法爲準繩﹐學人當明此理。

產後咳嗽﹐多因腠理不固﹐易招外邪﹐當隨虛實寒熱表裏論治﹐若生化湯﹐非治咳之方﹐柰何不論風﹑火﹐但以此方加減﹐誠不知其義何居也﹖﹝徐評﹞

﹝下集﹞朴齋治驗案

產後腸脹﹐惟胞未下者有之﹐生兒後自收。予族弟媳產下時﹐腹已收﹐至次曰忽然腹大如鼓﹐較之產前更甚﹐脹悶難安﹐气急促﹐諸醫無措﹐命在旦夕。

予適遠出而歸﹐急請視之。腹大且堅﹐二便不通。病家謂未產日食物多停滯耳﹐予曰﹕非也。脈軟而澀﹐知無食也。必產時被冷風入於子宮﹐致瘀血凝於內。用生化湯加肉桂﹝一錢﹞﹐煎好﹐卽以煎藥吞失笑丸﹝三錢﹞﹐又調花蕊散﹝三錢﹞﹐進二劑而腹減半﹐再用生化湯倍黑姜服數劑而安。此癥若不憑脈詳察﹐根據其言而用消食者﹐則誤矣。因存是案﹐以記之。又族侄媳產後發疹﹐遂延醫治﹐乃痘科也。曰﹕此出麻。竟用桔梗﹑荊﹑防發之﹐兩日忽作喘汗熱悶﹐幾乎欲絕﹐乃請予視脈﹐見寸大尺空﹐按之且遲。予曰﹕此非麻也。緣下部虛寒﹐其無根失守之火﹐浮游於上﹐發虛疹加蚊迹﹐隱隱於皮膚之內。且新產才七朝﹐豈堪任此涼散﹖以其痘科不知產癥耳。急進十全大補湯加附子﹐而汗止喘定﹐二劑後易八珍湯﹐半月後與六味而痊。此癥設被壞事﹐只雲中麻發不出而死﹐亦無怨其錯者﹐是以醫家寧可推出以讓知者治﹐不可貪而誤人性命也。海寧兪婦腹孕三子﹐俱不育。臨產時穩婆見衣胞出其半﹐而以手拖之下﹐傷其帶脈﹐致腹痛。縮一足不能伸﹐已經一月﹐痛楚難臥。

予視之曰﹕此弔腳腸癰也。脈已數﹐知毒熟矣。乃用黃﹑皂角﹑甲片﹑陳皮﹑當歸﹐加葵根酒水煎服。次日下膿數碗而安。武林有本家﹐其婦人產後腹痛﹐諸藥罔效。延予診視﹐知生腸癰﹐本家不信﹐復請他醫。又半月而痛愈甚﹐食亦不進﹐二便不利。予見尺部脈已數﹐曰此癰已成膿矣。前者與消而不服我藥﹐今旣已熟當出膿矣。如再遲延﹐恐傷髒而莫及也。遂如案之藥加葵根與服﹐下膿﹐腹痛漸減﹐隨服參﹑﹑地﹑歸補之﹐續用四物湯﹑八珍補月餘而起。有陳姓妻住小粉墻﹐產後小便不通﹐脹痛難安。予曰﹕瘀阻膀胱﹐气不化也。與生化湯加肉桂﹑澤蘭服之﹐夜半得小便但未暢﹐次日復用六味湯吞失笑丸﹐小便大通而痊。有吳姓在席曰﹕何未服利劑而通﹖前醫用車前﹑木通﹑四苓而反愈閉何也﹖予曰﹕見病﹐治病未知源頭﹐何益之有﹖許姓婦﹐吾族侄女也。昔產後發寒熱﹐醫者始進鉤藤﹑荊芥不效﹐繼用柴胡湯熱愈甚﹐面赤而鼻出血矣。乃延予。視曰﹕此血虛癥﹐用柴胡致血上衝﹐誤矣﹐若再劑必死﹐急用四物湯加牛膝﹑茯神而鼻血止﹐轉用八珍湯加黑姜而熱退﹐後以歸地術補之而愈。又後產蓐勞﹐肩生一毒﹐亦予治愈。

今生產已無病矣。然產前皆予調補得宜﹐是以產俱平安而不覺也。

又伊芳侄媳﹐亦予侄女﹐產後驚風﹐時癸巳歲﹐適予在浙﹐請治。予曰﹕肝風內動﹐又感外邪而然也。今熱不退而汗多﹐手足搐抽﹐已成痙厥。此外解而內虛爲重﹐隨用歸芎加黑荊芥少許﹐外用醋炭燻之﹐汗漸少﹐卽進姜桂四物湯而熱退﹐次日轉用八珍湯加肉桂數劑而愈。吳大文夫人產後腹脹﹐小便不流利。予診脈遲軟﹐知寒結衝任﹐二脈气滯不宣﹐用五味異功散加附子﹝一錢﹞﹐數劑而安。常山許思載翁孫媳﹐孕五月﹐醫者謂經阻﹐而用紅花﹑桃仁﹑香附﹑益母行血藥﹐夜半血崩。予適在西街﹐扣門請治﹐隨往視之﹐形脈俱脫﹐不知人事﹐卽用人參﹝二錢﹞﹐炙﹝一兩﹞﹐阿膠﹝二錢﹞﹐熟地﹝八錢﹞﹐附子﹝一錢﹞﹐煎好灌入﹐至五更脈出人蘇﹐內見胞胎﹐方知服藥錯誤而小產﹐斯時若遲延不敢峻補﹐安能有命﹖杭城項理問夫人小產崩脫﹐諸醫不敢舉方﹐乃請予視診之。已無脈﹐胸膈滿悶﹐气促汗出﹐危急之際。予制加味兩儀湯﹐人參﹝二錢﹞﹐熟地﹝一兩﹞﹐阿膠﹝三錢﹞﹐艾葉﹝一錢﹞﹐附子﹝一錢﹞﹐炙﹝一兩﹞﹐當歸﹝三錢﹞。速令煎服﹐本家畏補﹐服半帖﹐气仍悶促﹐復問於予。予曰﹕急與服之。隨復再進﹐胸悶頓舒﹐呼吸調勻﹐脈亦續至。次早又進原方﹐適前醫至﹐仍不敢用藥。及見予方﹐沈吟良久﹐乃曰﹕脈脫气促﹐度其必死。先生膽大﹐用此大補﹐吾不敢也。予曰﹕此卽《內經》所謂塞因塞用也。緣气不歸原﹐下不納气﹐致浮於上。又卽下虛上實﹐血旣亡矣。陽無所附﹐若非大補﹐少頃脫去﹐無可救矣。焉得回生﹖諸醫不勝佩服。

﹝下集﹨朴齋治驗案﹞附﹕種子方

調經種玉湯

凡婦人無子﹐多因七情所感﹐致使气盛血衰﹐經水不調﹐或先或後﹐或淡或紫﹐如血塊﹐或崩漏帶下﹐或肚腹疼痛﹐或子宮虛冷﹐不能受胎﹐宜進此湯。

當歸﹝酒洗四錢﹞川芎﹝四錢﹞吳茱萸﹝泡﹐四錢﹞陳皮﹝三錢﹞白茯苓﹝三錢﹞香附﹝三錢﹐制﹞延胡索﹝三錢﹞丹皮﹝三錢﹞漧薑﹝炒二錢﹞熟地﹝六錢﹞官桂﹝二錢﹞熟艾﹝二錢﹞白芍﹝一錢﹞若過期而經水色淡者﹐宜用桂﹑姜﹑艾。如先期三五日者﹐而經色紫﹐方中去桂﹑姜﹑艾﹐加條芩一錢。右銼四劑﹐生薑三片﹐水煎﹐空心溫服。渣再煎服待經至之日服起﹐一日一劑﹐過三十時之外﹐則當交媾﹐必成孕矣。若不成孕﹐而經期必準。

蔣示吉曰﹕凡人經盡種子之後﹐最宜將息。勿怒勿勞﹐勿舉動﹐勿遠行﹐勿沐浴﹐勿復行房事以擾其子宮﹐宜多服養肝﹑平气﹑淸熱﹑養血﹑補脾之品﹐胎自固矣。予家四金匱丸出自祕府﹐實有挽回造化之功﹐屢用屢驗﹐調經種子如神。

四金匱丸

香附﹝六兩﹐用黃柏﹑山梔各三兩同浸炒﹞川芎﹝四兩﹞續斷﹝四兩﹞白術﹝四兩﹞茯苓﹝四兩﹞當歸﹝四兩﹞山藥﹝四兩﹞白芍﹝四兩﹐俱酒洗炒﹞靑皮﹝四兩﹐炒﹞砂仁﹝四兩﹐炒﹞白薇﹝四兩﹐酒洗﹞條芩﹝四兩﹐酒炒﹞生地﹝四兩﹐酒洗﹞共爲末﹐山藥﹑淡醋湯糊爲丸﹐醋湯下。蓋條芩﹑白術安胎聖藥﹐且力能淸下焦實火﹐火去則陰自足﹐一增其利﹐一去其害﹐又何小產之慮乎﹖

安胎萬全神應湯

治胎孕三月前後﹐或經怒﹐或行走蹶跌﹐以致胎傷﹐腹痛腰疼﹐一服卽安。𨿽見血﹐一二日未離宮者﹐猶可安之。倘先經三四五个月﹐已半產者﹐及到月分﹐略覺腰骨酸脹﹐一服卽安﹐數服萬全矣。

當歸﹝一錢﹞熟地﹝八分﹐薑汁制﹞白術﹝一錢﹞黃芩﹝一錢﹞川芎﹝一錢﹞白芍﹝七分﹐炒﹞白茯苓﹝七分﹞炙黃﹝七分﹞杜仲﹝七分﹞阿膠珠﹝七粒﹞如胸前作脹﹐加紫蘇﹝六分﹞﹐陳皮﹝六分﹞﹐下帶或紅加地楡﹝一錢﹞﹐艾﹝七分﹞。見血加川續斷﹝一錢﹞﹐糯米百粒。水煎﹐空心溫服。

