

察病指南宋施桂堂

序

醫之爲學。自神聖工巧之外無餘說。今人往往遺其三而主其一。一者何。切而知之謂之巧也。然亦曷嘗眞見其所謂巧者。特竊是名以欺世耳。間有以活人自任者。又獘於醫書之委壓。惑於議論之紛紜。無所折衷。每得其粗而不得其精。余自弱冠有志於此。常卽此與舉業並攻。迨夫年將知命。

謝絕場屋。盡屏科目之累。專心醫道。取靈樞﹑素問﹑太素﹑甲乙﹑難經。及諸家方書脈書。參考互觀。求其言之明白易曉。余嘗用之而驗者。分門纂類。裒爲一集。名曰察病指南。其間如定四季六髒平脈。與夫七表八里之主病。分見於兩手三部者。亦本於聖賢之遺論。特推而廣之。觸類而補之。其他言之未甚昭著者。則附以己意發明之。蓋將以貽諸子孫。非敢求人之知也。年來疫癘盛行。病者不幸而招醫。多見以陽病服桂附者。悉殞於非命。豈惟不知脈。並於證而不知。吁何慘哉。或者不察。乃曰吾取醫之運耳。奚暇問其學之精否。殊不知恃運以言醫。𨿽幸而或中。而所喪亦多。求其萬舉萬全者難矣。此余所以不敢自私。欲鋟梓以廣其傳。庶幾與同志者共云。

淳攺元九月立冬後四日永嘉施發政卿序

序

七月旣望。禱雨獲應。翌日。皂史遞詩筒來。睨而視之。乃峴山施君爲喜雨作也。語意偉健。

有宰官尋痛聲之句。其知予憂民之憂者歟。越數日。又以裒類醫書出示。議論可觀。非儒而醫不能也。予未嘗學醫。未嘗無活人之心。爲邑於斯。每訪民間疾苦。思有以起其危。日夜懍懍。用藥不同而用心同。其相與勉之。

淳乙巳良月冀邸趙與諮書

序

能醫人多矣。能使人皆能醫人不多也。蓋以醫醫人有限。以醫教人無窮。施桂堂察病證有書曰指南。考本艸有書曰辧異。而續易簡又有方有論。桂堂之心。使人人知有此書此方論也。不特自能醫人。且欲人莫不能醫人。錄錄輩曰祕方曰家藏方。小智自私。靳不示人。心之廣狹蓋可見。

淳丙午正月中澹齊趙崇賀書

卷上

十二經總括

左手寸口。手少陰心臟部。爲帝王。﹝一云君主之官﹞屬朱雀。南方丙丁君火。主血脈及暑。

外候在舌。其神神。其志喜。其聲笑﹝一云言﹞其色赤。其臭焦。其味苦。其液汗。其音徵。其卦離。其數七。﹝此成數也其生數二﹞其變動爲憂。其腑手太陽小腸。其積伏梁。如臂連臍。左手關上。足厥陰肝臟部。爲尙書。﹝一云將軍之官﹞屬靑龍。東方甲乙木。主藏血及筋爪風。外候在目。其神魂。其志怒。其聲呼。其色靑。其臭臊。其味酸。其液泣。其音角。其卦震。其數八。

﹝此成數也其生數三﹞其變動爲握。其腑足少陽膽。其積肥气。若杯覆左脇邊。

左手尺內。足少陰腎臟部。爲列女。﹝一云作彊之官﹞屬玄武。北方壬癸水。主藏精及骨髓齒水濕寒。外候在耳。其神志。其志恐。其聲呻。其色黑。其臭腐。其味鹹。其液唾。其音羽。

其卦坎。其數六。﹝此成數也其生數一﹞其變動爲栗。其腑足太陽膀胱。其支脈曰巨陽。其積賁豚。在臍下。

右手寸口。手太陰肺臟部。爲將軍。﹝一云相傅之官﹞屬白虎。西方庚辛金。主藏气及皮毛燥。﹝一云寒﹞外候在鼻。其神魄。其志憂。其聲哭。其色白。其臭腥。其味辛。其液涕。其音商。其卦兌。其數九﹝此成數也其生數四﹞其變動爲咳。其腑手陽明大腸。其積息賁。在右脇邊。右手關上。足太陰脾臟部。爲大夫。﹝一云倉廩之官﹞屬勾陳。中央戊己土。主藏智。肌肉勞倦濕。外候在唇口。其神意。其志思。其聲歌。其色黃。其臭香。其味甘。其液涎。其音宮。其卦坤。其數五。﹝此生數也﹞其變動爲噦。其腑足陽明胃。其積痞气。在胃脘。覆大如盤。

右手尺內。手厥陰命門部。屬相火。一名神門。一名手心主。一名心包絡。主藏心。與腎同气。男子以藏精。女子以系胞。

其腑手少陽三焦。上焦其卦幹。中焦其卦艮。下焦其卦巽。

卷上

診三部脈法

寸部法天。主上焦。診自頭以下至心病也。關部法人。主中焦。診自心以下至臍病也。尺部法地。主下焦。診自臍以下至足病也。

卷上

三部九候

三部者。上中下。卽寸關尺也。每部三候。各自分天人地。

上部天以候頭角。上部人以候耳目。上部地以候口齒。中部天以候肺。中部人以候心。中部地以候胸中。下部天以候肝。下部人以候脾胃。下部地以候腎﹝九候𨿽有數說。不如此說易曉。今亦難用。姑存之。﹞

王子亨云。一位有三候。浮取之屬陽。沈取之屬陰。中得之爲胃气。故無胃气則死。

卷上

左右三部六候

左寸外以候心。內以候膻中。﹝其穴在兩乳間﹞左關外以候肝。內以候膈中。左尺外以候腎。內以候腹中﹝腹屬下焦。右手尺中亦可候也。﹞

右寸外以候肺。內以候胸中。﹝三焦之所主也﹞右關外以候脾。內以候胃脘。右尺外以候心主。內以候腰。

卷上

四季脈名

春弦﹝謂端直如弓弦也﹞夏洪﹝一云鉤。謂脈如鉤芒。來疾去遲。﹞秋浮。﹝一云毛。謂如鴻毛之輕舉也。﹞冬沈。﹝一云營。一云石。謂其沈也。﹞

卷上

診五臟四季常脈

春肝脈微弦而長。﹝一云弦細而長。一云弦長而軟。一云濡弱而長。﹞

夏心脈洪大而散。﹝一云浮大而散。一云浮洪而。一云洪而微實。一云浮大而洪長。一云洪大而長。﹞呂廣云。非是。乃小腸脈也。

四季脾脈娜娜而緩。﹝一云軟大而緩。一云沈而濡長。三月六月九月十二月各旺一十八日。﹞

秋肺脈浮澀而短。﹝一云微澀而短。一雲輕虛以浮。﹞

冬腎脈沈滯而滑。﹝一云沈濡而短。一云沈而緊實。一云沈細。一云沈實而滑。一云沈濡而滑。﹞

卷上

定四季六髒平脈

春肝脈欲弦而長。心脈欲弦而洪浮。脾脈欲弦而緩。肺脈欲弦而微浮。腎脈欲弦而沈濡。命門脈欲弦而滑。

夏心脈欲洪大而散。脾脈欲洪而遲緩。肺脈欲洪而浮澀。腎脈欲洪而沈滑。命門脈與腎同。肝脈欲洪而弦長。

秋肺脈欲浮而短澀。腎脈欲微而伏。命門脈欲微而滑。肝脈欲浮而弦細。心脈欲浮而洪。脾脈欲浮而微緩。

冬腎脈欲沈而滑。命門脈與腎同。肝脈欲沈而弦。心脈欲沈而洪。脾脈欲沈而緩。肺脈欲沈而澀。

卷上

定四季相克脈

春得秋脈者。死於庚辛日。﹝謂金之克木也﹞

夏得冬脈者。死於壬癸日。﹝謂水之克火也﹞

四季得春脈者。死於甲乙日。﹝謂木之克土也﹞

秋得夏脈者。死於丙丁日。﹝謂火之克金也﹞

冬得四季脈者。死於戊己日。﹝謂土之克水也﹞

五臟相克所不可勝者爲賊邪。其難治也信矣。至於所可勝者爲微邪。𨿽不治而自愈。王叔和脈賦云。春得脾而不療。冬見心而不治。夏得肺而難救。秋得肝亦何疑。反以微邪爲可畏者何耶。

及觀靈樞經雲。水動而火明。火炎而土平。土盛而金生。金盛而水盈。乃知叔和之說有所本。試卽土盛金生言之。夫土气旣旺。則生金以克木。使肝臟之脈弦而緩。是本脈尙存。脾或侵之。此所謂微邪不足慮。若本脈全無而獨見脾脈者。斯足爲害也。余髒可以類推。

卷上

診五臟賊邪脈

東方角木春肝木。木畏金。遇肺金乘木大逆。八月死。

南方徵火夏心火。畏水。遇腎水乘火大逆。十一月死。

中央宮土脾土。畏木。遇肝木乘土大逆。二月死。

西方商金秋肺金。畏火。遇心火乘金大逆。五月死。

北方羽水冬腎水。畏土。遇脾土乘水大逆。六月死。﹝此卽前四季相克脈也。前言其所死之日。此言其所死之月。

故兩存之。﹞

卷上

診四時虛實脈歌

春得冬脈只是虛。﹝謂春脈弦。反得冬石脈。是腎水。爲木之母從後來乘肝木之子。爲虛邪。﹞兼令補腎病自除。

﹝母虛則補之﹞若得夏脈緣心實。﹝得夏洪脈。是心火。爲木之子從前來乘肝木之母。爲實邪。﹞還應瀉子自無虞。﹝子實則瀉之。﹞夏秋冬脈皆如是。在前爲實後爲虛。春中若得四季脈。不治多應病自除。﹝四季緩脈。是脾土。爲木之妻不勝於夫。爲微邪。𨿽不治而病自愈。﹞

卷上

下指輕重法

凡診候安神靖气。男先診左手。女先診右手。將中指揣得關位。卻以第一指著寸部令徹骨。

漸徐舉指。關尺部皆然。﹝此先重而後輕也。活人書云。先浮按消息之。次中按。次重按。此先輕而後重也。亦得。﹞

卷上

診五臟動脈法

脈來五十動一止者。五臟六腑受气足。其人無病。

脈來四十動一止者。一臟無气。謂腎气先盡也。其人後四年春艸生時死。

脈來三十動一止者。二髒無气。其人後三年谷雨至時死。

脈來二十動一止者。三髒無气。其人後二年桑椹赤時死。

脈來十動一止者。四髒無气。其人後一年艸枯時死。

脈來五動一止者。五臟無气。其人後五日死。

王叔和云。脈來四動一止八日死。三動一止六七日死。兩動一止三四日死。﹝別本云。但此止者非結脈促脈之止也。此是代脈之止也。至於代脈。非達人者難窺者乎。﹞

卷上

診六腑平脈法

左手寸口。手太陽小腸。脈洪大而緊。﹝一云洪大而長。﹞爲受盛之官。名受盛之府。

左手關上。足少陽膽。脈弦大而浮。﹝一云大而浮。一云乍數乍疏乍短乍長。一云乍大乍小乍短乍長。其與祟脈無異。何以區別。然兩手三部皆然方爲祟脈。今獨左手關部如此。則謂之膽脈可也。﹞爲中正之官。名淸淨之府。﹝一雲中精之府﹞相火膽與風木肝合脈。急則爲驚。

左手尺內。足太陽膀胱。脈洪滑而長。爲州都之官。名津液之府。寒水膀胱與君火腎合脈。急則爲瘕。

心脈居午。謂之君火宜也。今腎脈居子。亦謂之君火何義。命門脈爲心主居亥。謂之相火宜也。

今膽脈居寅。亦謂之相火又何耶。及觀內經天元紀大論篇。鬼臾區曰。子午之歲上見少陰。巳亥之歲上見厥陰。少陰所謂標也。厥陰所謂終也。厥陰之上風气主之。少陰之上熱气主之。少陽之上相火主之。而釋者謂午亥之歲爲正化。子巳之歲爲對化。由此言之。則心腎皆可言君火。以其熱气主之也。厥陰旣主風气。而手厥陰命門不當以相火言。

少陽旣主其相火。則膽與三焦爲相火明矣。

右手寸口。手陽明大腸。脈浮短而滑。﹝一云短而澀﹞爲傳道之官。名傳道之府。

右手關上。足陽明胃。脈浮長而澀。﹝一云浮大而短﹞爲倉廩之官。名水谷之府。燥金胃與濕土脾合。

右手尺內。手少陽三焦。脈洪散而急。爲決瀆之官。名外府。

卷上

脈息大數

人一呼一吸脈各行三寸。此一息也。一日一夜一萬三千五百息。榮衛行陽二十五度。行陰二十五度。爲一周也。復會於手太陰。

卷上

診五臟脈訣

輕手於皮膚得之者肺也。至肌得之者心也。至肉得之者脾也。至筋得之者肝也。至骨得之者腎也。

卷上

男女反脈

男子陽脈常盛。陰脈常弱。女子陽脈常弱。陰脈常盛。男得女脈爲不足。病在內。﹝當作虛醫﹞女得男脈爲有餘。病在外﹝謂在四肢。左得之病在左。右得之病在右。當作實醫。﹞男子生於寅。寅爲木。女子生於申。申爲金。故男脈在關上。女脈在關下。三陽從地生。故男子尺脈沈也。

三陰從天生。故女子尺脈浮也。

卷上

觀人形性脈法

人長則脈長。人短則脈短。人肥則脈沈。﹝一云脈濃。一云脈細而實。﹞人瘦則脈浮。﹝一云脈急。

一云脈大而長。﹞人壯脈欲大。人弱脈欲小。反者爲逆。形盛脈細。少气不足以息者死。形瘦脈大。

胸中多气者死。老人脈微。微陽羸陰者平。﹝一云脈濡而緩﹞婦人脈當軟弱於丈夫。小兒四五歲脈實自。呼吸八至。﹝一云幼人脈數而壯﹞性急脈急。性緩脈緩。

卷上

察平人損至脈法

凡一呼一吸爲一息。一呼脈再至。一吸脈再至。是一息之間脈四至並五至。不大不小。不短不長。是爲平人之脈也。

一呼一吸脈不及四至者曰緩。﹝一雲气虛﹞其人少气三至者曰遲﹝一云損﹞其人可治。二至者曰敗。﹝一云寒﹞其人難治。延時而死。一至者曰息。其人𨿽行。方當著牀。待時而死。此爲陰病之損脈也。故曰陰病脈遲。

一呼一吸脈六至者曰數。﹝一云離絕﹞爲始得病。七至者曰極。﹝一云無魂﹞八至者曰脫﹝一云奪精。一云無魄。﹞九至者曰死。十至者曰墓。﹝一云困﹞沈細者困在夜。浮大者困在晝。十一十二至者曰死。﹝一云絕魄。一云命傾﹞沈細夜死。浮大晝死。此爲陽病之至脈也。故曰陽病脈數。

卷上

診暴病脈法

脈來急大洪直者死。細微者無害。

卷上

診祟脈法

脈來乍大乍小。乍短乍長爲禍祟。﹝別本云。右尺洪大爲祟脈。﹞寸尺有脈。關中無脈爲鬼病。

卷上

診病內外法

脈浮大者病在外。沈細者病在內。

卷上

診病脈法

左手脈橫在右。右手脈橫在左。脈頭大者臍上。脈頭小者臍下。

卷上

診候約法

浮爲風爲虛。沈爲濕爲實。遲爲寒爲冷。數爲熱爲燥。洪爲驚爲癇。﹝一云數爲虛爲熱。滑爲實爲下。﹞

又云。風則脈浮。寒則脈緊。中暑則脈虛而滑。中濕則脈細而澀。﹝活人書云。脈沈緩爲中濕。

脈細者非也。﹞傷於陰則脈沈。傷於陽則脈浮。

卷上

辧雜病脈吐汗溫利可否法

弦緊者可下。弦遲者宜溫。緊數者宜汗。脈微者不可吐。虛細者不可下。沈微者不可汗。

卷上

人迎气口脈

人迎脈在左手關前一分。﹝其穴在結喉兩旁同身寸之一寸五分。動脈應手者是也。﹞診之以候六淫。浮則爲風。緊盛則傷於寒。

气口脈在右手關前一分。診之以候七情。浮則爲虛爲气。緊盛則傷於食。

卷上

辧三因

寒暑燥濕風熱謂之六淫。屬外因。

喜怒憂思悲恐驚謂之七情。屬內因。

疲極筋力。盡神度量﹑飲食饑飽﹑叫呼走气﹑房室勞逸﹑金瘡折﹑虎野狼毒虫﹑鬼疰客忤﹑畏壓溺等。爲不內外因。

陳無擇云。凡診須識人迎气口。以辧內外因。其不與人迎气口相應。爲不內外因。所謂關前一分。人命之主也。

卷上

定生死訣

陽病得陰脈者死。陰病得陽脈者生。脈病患不病者死。﹝名曰行屍﹞人病脈不病者生。﹝爲內虛屍厥﹞旣有人病而脈不病者。直是息數脈與相應者可治也。難經云。然人形病脈不病。非有不病者也。謂息數不應脈數也。脈經云。病患得健脈。名曰臥屍。脈訣云。病患脈健不用治。夫人病脈不病者。安有是理。當如難經之說。謂息數不應脈數者是也。人之初病。脈非數則遲。必此等脈可生。若健脈則急大洪直。與形證相反者。斷不可治。

卷上

下指疏密法

凡診視其臂長則疏下指。臂短則密下指。古人身長其臂亦長。故寸部占九分。關尺部各占一寸。三部共二寸九分。今人身短其臂亦短。有三部共不及二寸者。若根據古法診之。則頭指診在關部。次指診在尺部。第三指診在閒處。如何知病之所在。今但以髙骨爲準。逐一指診。指其部位。不必拘九分一寸之說。庶幾可也。

卷中辧七表八里九道七死脈

七表脈

七表脈屬陽。浮芤滑實弦緊洪也。﹝祕寶以洪大浮數緊動滑實爲陽。傷寒論以大浮數動滑爲陽。﹞

一﹑浮脈。

指下尋之不足。舉之有餘。似水上浮物。以手按之虛散。舉之有力。故名曰浮也。﹝浮爲在表。主風虛乏短气。﹞

左手寸口脈浮。主傷風發熱。頭痛目眩及風痰。

左手關上脈浮。主胃虛腹脹。小便難。﹝肝脈本微弦而長。今見浮脈。周氏云。主胃虛腹脹。乃是胃經受病何也。黃帝云。主小便難。乃是膀胱經受病又何也。豈肝脈從小腹上挾胃而然耶。﹞

浮大而實。主眼目昏痛。溢關與寸口相應。主目眩頭重筋疼。浮洪盛大。主筋脈緩弱。身體無力浮大而長。主風眩癲疾。

左手尺內脈浮。膀胱受風熱。主小便赤澀。浮而緊。主耳聾及淋閉。浮而大。爲陽干陰。溺則陰中痛。浮而數。主小便頻。並熱淋。

右手寸口脈浮。肺感風寒。主咳嗽气促。鼻塞淸涕。冷汗自出。背膊勞彊。夜臥不安。﹝浮本肺脈。但全浮則爲病。如浮澀而短。斯爲平脈也。﹞浮而實。主咽門漧燥。傷損有瘡癰。浮短爲肺傷爲諸气。浮滑爲走刺。浮緩爲皮膚不仁。風寒入肌肉。浮緊爲肺有水。

右手關上脈浮。脾气不足。腹滿不飲食。食不消化。積熱在胃中。浮滑而疾速者亦然。浮緩不思飲食。浮而實脾胃虛。主消中口漧飲水。多食亦饑。浮大而澀。爲宿食滯气。浮滑爲飲。浮細而滑。爲傷飲。浮而微。則傷客熱邪風。主病寒熱去來。進退不定。

右手尺內脈浮。大腸受風熱。主大便祕澀。客熱在下焦。浮數主大便堅。﹝大腸𨿽肺腑。居下焦。﹞寸關脈浮而疾。名陽中之陽。主頭痛。尺寸俱浮。主患气。俱浮而滑。男子疝瘕。婦人有孕。

或月閉不通。浮滑疾緊。爲百合病。

趺陽脈浮虛者。﹝浮爲風爲虛。風脈則指下浮有力。虛脈則指下浮而無力。﹞

二﹑芤脈。

指下尋之。兩頭卽有。中間全無。其脈浮大而軟。按之中央空。兩邊實。諭似指按芤艸葉。芤葉卽蔥類。中心空虛。故名曰芤也。﹝主失血﹞

左手寸口脈芤。主吐血。微芤者衄血。

左手關上脈芤。主腹內作聲有瘀血。亦主吐血眼暗。

左手尺內脈芤。主淋瀝。小便赤或有血。

右手寸口脈芤。主胸中積血瘀血。

右手關上脈芤。主腹內暴痛。腸胃內有癰積瘀血。﹝活人書云。主大便血。﹞

右手尺內脈芤。主大腸血痢或下血。

三﹑滑脈。

指下尋之。三關如珠動。按之卽伏。不進不退。或云往來流利。按如動珠子而有力。替替然。與數相似。故名曰滑也。﹝主吐逆﹞

左手寸口脈滑。心藏熱。滑而實大。心驚舌彊。

左手關上脈滑。肝藏熱。上連頭目爲患。滑散爲癱。緩滑而浮散者有風。

左手尺內脈滑。腎與膀胱俱熱。主小便結澀淋瀝。莖中痛。尿色赤。又滑爲風。多血少气。少气則四肢困疲疼。多血則疼痛小便赤。滑而弦。主腰腳痛。滑而弱。主陰中痛。﹝脈賦解義云。

男子尺部見滑。主膀胱冷气纏聚。小腹急脹。便漩利數。兩脇脹滿。直以滑脈主冷亦未可。

當如弦脈說。﹞

右手寸口脈滑。陽气盛實。主嘔逆。滑而實。肺臟大熱。主毛髮幹焦。胸膈壅滯。聚气爲痰。頭目昏重。涕唾稠粘。咽中漧燥疼痛。或時咳嗽。

右手關上脈滑。脾臟熱。主口臭惡气。喘息粗大。胃脘先受寒气。變爲熱實。飲食不下。下則吐逆。病脾風疝。滑實爲胃熱。滑而大小不勻。必吐。爲病進。爲泄利。

右手尺內脈滑。下焦有實熱。渴而引飲。飲冷過度。臍似冰冷。腹鳴時痛或下痢。婦人主血气實。經月不通。﹝然而尺脈滑者。亦本形也。脈賦解義云。盡脈滑。主胞絡極冷。女經不調。則以滑爲陰脈也。﹞和緩爲妊娠。滑而浮大小腹痛。滑而弱大便痛。滑爲鬼疰。滑數爲結熱。滑爲痰逆。

趺陽脈滑者。胃气實。

四﹑實脈。

按之洪大牢彊。隱指然。故名曰實也。﹝主病在內﹞

左手寸口脈實。胸中熱甚及生寒熱。實而大。主頭面熱風所攻。心中躁悶。身上疼痛。面色赤。

實大而滑。主舌彊心驚。語話艱難。

左手關上脈實。主腹中切痛。實而浮大。肝气盛。主眼目赤痛昏暗。

左手尺內脈實。主小腹滿痛。小便澀。實而滑。主淋瀝莖中痛。尿色赤。實而大。膀胱熱。主小便艱難不通。實而緊。主腰痛。﹝或本云。實緊胃中有寒。若不能食。時時利者難治。﹞

右手寸口脈實。主上焦熱。實而浮。是熱乘肺臟。咽門漧燥。傷損有瘡癰。及主气寒喘咳。

右手關上脈實。脾臟虛弱。飲食減少。﹝熱气蒸脾虛也﹞反胃气壅滯。實而浮。脾家熱。主消中唇口漧燥。饒飲水漿。食多不飽。四體勞倦。﹝陳無擇謂實而緊爲胃寒。然二脈𨿽屬陽。實脈則主熱痛。緊脈則主寒痛。今二脈俱見。謂之主胃寒。恐非也。﹞

右手尺內脈實。主忽下痢。﹝此則熱痢。黃帝脈經於關部之脈實。腹滿寒疝下痢。夫其陽脈如何主寒疝。必傳之訛也。今下痢移於尺部。屬下焦也。﹞

五﹑弦脈。

勁急如張弓弦。故名曰弦也。脈經以爲表脈則屬陽。傷寒論以爲陰。脈賦解義亦云弦滑之脈𨿽屬於七表。皆主於陰。數說不同。當如活人書說。若弦而洪數者爲陽。弦疾而沈且微細者爲陰。主拘急。又巢元方﹑王子亨以弦爲虛。主拘急。

左手寸口脈弦。主頭疼有心气。心胸中急痛及心懸。如人大饑之狀。主勞气發作乏力。多盜汗。手足痛。

左手關上脈弦沈。主患癖。﹝者懸也。以懸於心下。或左或右或中也。癖者側也。其气在於臍脇之側。或上下左右也。﹞弦而緊者。脇下痛。爲惡寒。爲疝瘕。爲瘀血。弦小者。爲寒癖。

左手尺內脈弦。主小腹急滿痛。弦而滑。主腰腳痛。

右手寸口脈弦。主皮毛枯槁。

右手關上脈弦。主胃中寒。有宿食及飲。

右手尺內脈弦。主小腹中拘急。下焦停滯水積。弦數爲勞瘧。雙弦脇急痛。弦長爲積。弦急中風熱。﹝急者緊也。弦緊多主寒。此言中風熱何也。﹞

六﹑緊脈。

按之實數。似切繩狀。來疾而有力。故名曰緊也。﹝主痛﹞

左手寸口脈緊。主頭痛。緊而沈。心中气逆冷痛。

左手關上脈緊。主心下苦滿熱。及心腹痛。筋脈拘急。主風气伏陽上衝。化爲狂病。緊而實。主患癖。

左手尺內脈緊。主臍下及腰腳痛。

右手寸口脈緊而沈滑。肺气實。主咳嗽。

右手關上脈緊。主脾中痛。脇肋下拘急。欲吐不吐。漧嘔气逆衝。昏悶。盛緊者腹脹。緊而滑者。

爲宿食。爲蛔動。爲吐逆。

右手尺內脈緊。主下焦疼痛。

緊而長過寸口者。爲疰病。緊而急者遁屍。緊而數者。寒熱俱發。下之乃愈。尺寸俱緊而數。其人中毒吐逆。

七﹑洪脈。

極大在指下。舉按滿指。或云來大去長。故名曰洪也。﹝主熱﹞

左手寸口脈洪。主頭痛。胸膈脹滿煩熱。

左手關上脈洪。肝臟熱。及四肢浮熱。徧身疼痛。﹝手足本屬脾部。今四肢浮熱。乃見肝部。則知關脈主中焦病。故肝脾俱可候也。﹞

左手尺內脈洪。膀胱熱。主小便赤澀。而腳疼。

右手寸口脈洪。主毛髮幹焦。涕唾稠粘。咽喉漧燥。洪而緊。爲喘急。

右手關上脈洪。胃中積熱。主翻胃大吐逆。口漧。洪而緊爲脹。

右手尺內脈洪。主大腸不通。燥糞結澀。

洪大爲傷寒熱病。洪實爲癲。洪緊爲癰疽。洪浮爲陽邪來見爲祟。洪大緊急。病在外。苦頭痛發癰腫。﹝別本云。三部俱洪。三焦俱熱。﹞

卷中辧七表八里九道七死脈

八里脈

八里脈屬陰。微沈緩澀遲伏濡弱也。﹝祕寶以微沈緩澀遲伏軟弱爲陰。傷寒論以沈澀弱弦微爲陰。﹞

一﹑微脈。

指下尋之若有若無。極細而浮軟。往來如秋風吹毛而無力。故名曰微也。﹝主气痞﹞左手寸口脈微。心臟虛。多憂惕。寒熱更作。寒气上侵。心胸痞結。陽不足惡寒。虛勞盜汗。微而浮弱。心中寒。

左手關上脈微。心下气滿鬱結。目暗生花。四肢拘急。

左手尺內脈微。主敗血不止。男子溺血。女子崩血。久爲白帶。

右手寸口脈微。上焦寒气痞結。微弱爲少气中寒。

右手關上脈微。胃中寒气脹滿。飲食不化。厥逆拘急。

右手尺內脈微。小腹寒气。積聚肚痛。臍中聲吼而瀉。

尺寸俱微。男子五勞。婦人絕產。

微浮秋吉冬病。

二﹑沈脈。

舉之不足。按之有餘。重按乃得。故名曰沈也。﹝沈爲在裏。主冷气水病。一云主濕冷洞泄。﹞

右手寸口脈沈。胸中气短。有寒飲。及胸脇痛有水气。沈而緊。主心中气逆冷。沈而細。名陽中之陰。苦悲傷。不樂聞人聲。少气自汗。兩臂不舉。

左手關上脈沈。主心下痛。气短促。兩脇滿。手足時冷。沈而弦者。主癖。腹內痛。

左手尺內脈沈。主冷气腰背痛。小便稠數。色如米泔。沈而細。名曰陰中之陰。苦兩脛疼不能久立。陰气衰少。小便餘瀝。陰下濕癢。﹝沈本腎脈。但全沈則爲病。如沈濡而滑。則爲平脈也。﹞

右手寸口脈沈緊而滑。主咳嗽。沈細而滑。主骨蒸。病寒熱交作。皮毛漧澀。沈細爲少气。臂不能舉。

右手關上脈沈。主心下滿。苦吞酸。沈緊爲懸飲。沈在下則爲實。

右手尺內脈沈。主患水病。腰腳沈重而弱。沈而緊。主腰腳寒痛。沈而細者。苦痛下重痢。沈滑者。有寸白虫。﹝此脾虫見於此﹞爲下重背膂痛。爲風水。﹝腎主水。因何見此。蓋命門與腎同气故也。﹞

沈弱爲寒熱。沈遲爲痼冷。沈重爲傷暑發熱。沈緊爲上熱下冷。沈重而中散者。因寒食成。沈重而直前絕者。有瘀血在腹。沈重不至寸徘徊絕者。爲遁屍。

三﹑緩脈。

指下尋之。浮大而軟。去來微遲。故名曰緩也。﹝主風結﹞

左手寸口脈緩。主脊項筋緊急搐痛。﹝肝主筋。今見心部何耶。蓋項筋屬上焦故也。﹞

左手關上脈緩。主眩暈。腹內气結痛。如筋緊之狀。

左手尺內脈緩。腎虛耳鳴。有冷結气。夢爲鬼隨。小便難。有餘瀝。﹝此冷淋也﹞

右手寸口脈緩。主气促不安。皮膚頑痺不仁。爲气不足。

右手關上脈緩。主風寒入肌肉。胃虛不能食。緩而滑。胃中熱。﹝脾之本脈軟大而緩。若全緩則爲病脈。﹞

右手尺內脈緩。下焦寒。腳弱下腫。風气祕滯。緩而滑。爲熱中。緩而遲。爲虛寒相搏。食冷則咽痛。

四﹑澀脈。

細而遲。往來難。時一止。輕手乃得。重手不得。按之數浮。如輕刀刮竹皮。或云三五不調。如雨沾沙。故名曰澀也。﹝卽黃帝澀脈。王冰云。陽气有餘則血少。故脈澀。主身熱無汗。此言未足信。其實陰虛之脈也。主血气不足而痺。﹞

左手寸口脈澀。主榮衛不足。無心力。不能多言。主中霧露冷气。亡汗心痛。

左手關上脈澀。肝臟虛。主血散失。肋脹脇滿﹝兩脇下有骨處爲肋。肋者勒也。以勒五气。肋下無骨處爲脇。﹞通身疼痛。女子有孕胎痛。無孕敗血。﹝謂崩中漏下或血瘕。月信不調之候是也。﹞

左手尺內脈澀。腎臟虛。亂夢涉水。小便數。精頻漏。及患疝气小腸气。

右手寸口脈澀。上焦冷。陽虛衛气不足。痞澀。气促無力。背膊刺痛。

右手關上脈澀。脾气不足而痛。不思飲食。胃冷而嘔。

右手尺內脈澀。主小腹冷。作雷鳴。及下痢。足脛逆冷。

澀細而緊者。爲寒濕痺。

五﹑遲脈。

一息三至。去來極遲。重手乃得。隱隱遲慢。故名曰遲也。﹝遲爲腎虛之脈。主虛。惡寒。气塞滿脹。﹞

左手寸口脈遲。主心上寒。

左手關上脈遲。主腹中冷痛。﹝此臍以上痛也﹞

左手尺內脈遲。主腎虛不安。小便白濁。身寒體顫。夜夢驚悸。

右手寸口脈遲。主上焦有寒。

右手關上脈遲。主中焦有寒。胃冷不欲食。吞酸吐水。遲而澀。胃中寒。有結。

右手尺內脈遲。主下焦有寒。腰腳沈重。

關尺遲。名曰陰中之陰。其人苦悲愁不樂。少气力而多汗。

六﹑伏脈。

按之著骨乃得。不出其位。舉之全無。故名曰伏也。﹝主物聚﹞

左手寸口脈伏。主胸中有聚物。

左手關上脈伏。主陰病。常欲瞑目。

左手尺內脈伏。主小腹痛寒疝瘕。

右手寸口脈伏。主胸中气滯有痰。噎塞不通。

右手關上脈伏。主中脘有滯物。及腸水气溏泄。

右手尺內脈伏。主宿食不消。伏而芤。大便去血。

七﹑濡脈。

按之似有。舉之全無。一云按之似無。舉之全無。力極軟而浮細。一云按之不見。輕手乃得。不能隱指。故名曰濡也。﹝卽黃帝所謂軟脈。集韻。濡軟二字同呼同用。主惡寒。﹞

左手寸口脈濡。主虛損多汗。五心煩熱。

左手關上脈濡。主體重少力。虛弱。精神離散。

左手尺內脈濡。主腎虛損。骨髓不溫。肉不著骨。齒長而枯。發無潤澤。腦轉耳鳴。濡而弱。

爲小便難。﹝此冷淋也。論大小便𨿽在尺部。當參寸部大小腸脈方準。﹞

右手寸口脈濡。主元气敗。少力。

右手關上脈濡。脾气弱。苦虛冷重下痢。

右手尺內脈濡。主發熱惡寒。下元冷極。

濡而弱。爲內熱外冷自汗。﹝此虛熱盜汗也﹞

八﹑弱脈。

指下尋之如爛綿。輕手乃得。重手稍無。極軟而弱細。按之欲絕指下。故名曰弱也。﹝主虛而筋痿及風气﹞

左手寸口脈弱。主心中悸。陽气虛。汗自出。

左手關上脈弱。主筋痿弱。微而浮散。主目暗生花。婦人產後客風面腫。弱而虛。爲風熱。﹝此風虛而客熱﹞

左手尺內脈弱。主骨肉痛。

右手寸口脈弱。陽道虛損。衛气不足。弱微而浮散。主气滯。

右手關上脈弱。胃气虛。有客熱。﹝不可大攻。恐熱去寒起也。﹞

右手尺內脈弱。下焦冷。無陽气。

古人於左右尺部診大小便。往往少驗。然大便出於大腸。大腸乃肺之腑。當於右手寸口脈參之。小便出於小腸。小腸乃心之腑。當於左手寸口脈參之。

卷中辧七表八里九道七死脈

九道脈

九道脈屬陽者二。屬陰者七。

一﹑長脈屬陽。

指下尋之。往來通度三關。如持竿狀。舉之有餘曰長。過於本位亦曰長。﹝黃帝脈經無長脈。有散脈。云大爲散。乃陽盛陰虛之脈。焉知散非長也。﹞主渾身壯熱。坐臥不安。﹝是陽毒邪熱之气居於三焦。患在於表。宜徐徐發表出汗而愈。散脈按之滿指。六腑气絕於外。則手足寒上气。五臟气絕於內。則下利不禁。甚者不仁。其脈皆散。散則不聚。病亦危矣。﹞

二﹑促脈屬陽。

陽盛則促。按之極數。時止復來曰促。主積聚气痞。四肢困劣。精神交亂。憂思所成﹝若診之向前而來。漸出關上。並居寸口。疾數則病血熱。發成斑點。忽然退減則生。漸加卽死。然其促有五。曰气﹑曰血﹑曰飲﹑曰食﹑曰痰。以五者畱滯不行則止促。止促非惡脈也。﹞

三﹑短脈屬陰。

指下尋之。往來極短曰短。不及本位亦曰短。主四體惡寒。陰中伏陽。三焦气壅。宿食不消。﹝宜大瀉。通利腸胃而安。﹞短而滑者病酒。短而數者心痛煩躁。

四﹑虛脈屬陰。

按之不足。遲大而軟曰虛。主气血虛。生煩熱。少力多驚。心中恍惚。健忘﹝宜補益三焦卽安﹞虛爲腳弱。爲食不化。爲傷暑。小兒主驚風。

五﹑結脈屬陰。

陰盛則結。脈往來遲緩。時一止復來曰結。主胸滿煩躁。積气生於脾臟之旁。大腸作陣疼痛。

﹝宜宣瀉於三焦而愈﹞結爲痰﹑爲飲﹑爲血﹑爲積﹑爲气。﹝一雲气塞脈緩則爲結。活人書云。陰盛發躁。﹞

六﹑牢脈屬陰。

按之實彊。有似沈狀。一云沈伏實大。如按鼓皮曰牢﹝卽黃帝所謂革脈也。﹞

主骨肉疼痛。皮膚紅腫。胸中气壅。喘息短促。﹝此心絕之脈也﹞尺脈牢。男子主陰疝偏墜。

女人主血崩瘕聚。﹝胞腎虛冷使然。﹞尺寸脈牢而長。關中無。爲陰干陽。苦兩脛重。小腹引腰痛。革爲滿。爲急﹑爲虛寒相搏。婦人半產漏下。男子亡血失精。

七﹑動脈屬陰。

指下按之無頭尾。大如豆。沈沈微動。不來不往曰動。主四體虛勞疼痛。崩中血利。爲驚恐。爲攣﹑爲泄。﹝眾經悉皆以動爲陽脈。此脈居關上。陰陽相搏爲動。陽動則汗出。陰動則發熱。﹞

八﹑細脈屬陰。

指下尋之。細如絲綫。來往極微小曰細。主脛髓冷。乏力損精。囊下濕癢。小便遺瀝。細爲气血俱虛。爲病在內。爲積﹑爲傷濕﹑爲後泄﹑爲寒﹑爲神勞﹑爲憂傷過度﹑爲腹滿。細而緊。爲寒疝﹑爲瘕積聚﹑爲刺痛。細而滑。爲僵僕﹑爲發熱﹑爲嘔吐。

九﹑代脈屬陰。

指下尋之。往來緩。動而中止。不能自還。因而復動。或云髒絕中止。余髒代動曰代。主形容羸瘦。口不能言。﹝老得之生。少得之死。婦人亦然。有孕約三月餘日也。代爲五臟气絕之脈。﹞

上前七表八里九道共二十四脈。按諸家脈書皆二十四脈。互有少異。但無濡牢長短四脈。

卻有數革軟散四脈。若取諸家脈經觀之。乃有數革軟散大五脈。﹝革軟散脈已見於前﹞

數脈屬陽。指下尋之。去來急速。一息六至曰數。主熱。數爲虛﹑爲煩渴﹑爲煩滿。寸口脈數主頭痛。關上脈數脾熱。口臭生瘡。胃熱嘔吐。尺內脈數。不惡寒。小便黃赤。﹝言虛當如浮脈說﹞

大脈屬陽。指下往來滿大。主熱。大爲病進。寸口脈壯大。尺中無。此爲陽干陰。若腰背痛。陰中傷。足脛寒。大而堅疾。主癲病。﹝大脈卽洪脈。此陽盛之脈。如何主癲。經云。重陽者狂。重陰者癲。謂主狂病。﹞

卷中辧七表八里九道七死脈

七死脈

一﹑彈石脈在筋肉皮。

按舉皆劈劈急。曰彈石。是肺絕死脈也。﹝彈石脈者。蕭處濃謂肺絕之脈。此說旣未穩。

吳仲廣又推展之。以爲象西方金。令肝元絕。其說尢穿鑿。當以爲腎絕之脈可也。石乃腎之本脈。合沈濡而滑。今其髒脈現如彈石。劈劈然指。殊無息數。其死無疑矣。﹞

二﹑解索脈在筋肉上。

動數而隨散亂。無復次第。曰解索。是五臟絕死脈也。﹝王叔和云。

解索。散亂而無緒。吳仲廣云。解索脈者。其形見於兩尺。脈來指下。散而不聚。若分於兩畔。更無息數。是精髓已耗。將死之候也。﹞

三﹑雀啄脈在筋肉。

來而數急。曰雀啄。﹝是心絕死脈也。王叔和云。雀啄頓木而又住。吳仲廣云。雀啄者木脈也。﹞主脾經穀气已絕。胃气無所榮養。其脈來指下。連連指數急。殊無息數。但有進而無退。頓絕自去。良久準前又來。宛如雞踐食之貌。但數日之壽也。﹝據此所云。

乃脾絕之脈。蕭處濃謂之心絕何耶。王叔和云。雀啄頓木而又住。此雀乃啄木兒也。吳仲廣因其頓木之說。遂認爲木脈。

木脈者肝脈也。其說未達。當以脾絕爲是。﹞

四﹑屋漏脈在筋。

按之止。時起而不相連。曰屋漏。是心肺絕死脈也。﹝王叔和云。屋漏將絕而復起。吳仲廣云。屋漏脈者。主胃經已絕。穀气空虛。其脈來指下。按之極慢。二十息之間或來一至。若屋漏之水滴於地上。而四畔濺起之貌。立死之候也。據此云乃胃絕之脈。何蕭處濃謂心肺絕脈耶。﹞

五﹑蝦遊脈在皮毛。

浮而再起。尋還退沒。不知所在。起遲而去速。曰蝦遊。是脾胃絕死脈也。

﹝王叔和云。蝦遊冉冉而進退難尋。吳仲廣云。蝦遊之脈。其來指下。若蝦遊於水面。泛泛而不動。瞥然驚掉而去。將手欲趨。杳然不見。須臾於指下又來。良久準前復去。又如蝦蟆入水之形。瞥然而上。倏然而去。此是神魂已去。行尸之候。立死也。﹞

六﹑魚翔脈在皮肉上。

如魚不行。而但掉尾動頭身搖而久住。曰魚翔。是腎絕死脈也。﹝王叔和云。魚躍澄澄而遲疑掉尾。吳仲廣云。魚翔之脈。主腎與命門皆絕。衛气與榮血兩亡。其脈來指下。尋之卽有。泛泛髙虛。前定而後動。殊無息數。宛如魚遊於水。面頭不動而尾緩搖之貌。故曰魚翔也。又曰亡陽之候。死矣。旦占夕死。夕占旦死。日中占夜半死。夜半占日中死。﹞

七﹑釜沸脈在皮肉上。

湧湧如羹上肥。曰釜沸。是死脈也。

卷中

診七表相承病法

浮芤相傳。中風衄血。浮滑相傳。中風吐逆。浮實相傳。中風下利。浮弦相傳。中風拘急。浮緊相傳。中風體痛。浮洪相傳。中風發熱。

卷下審諸病生死脈法

傷寒類

傷寒熱盛。脈浮大者生。沈小者死。

傷寒頭痛。脈洪大者可治。實牢者生。沈細者死。

傷寒已得汗。脈沈小者生。浮大者死。

傷寒咳嗽上气。脈散者死。﹝謂其形損故也﹞

卷下審諸病生死脈法

溫病類

溫病三四日不得汗。脈細難得者死。

溫病大熱。脈細小者死。

溫病身體溫。脈洪大者可治。微細者劇。

溫病大便不利。腹中痛甚者死。

卷下審諸病生死脈法

熱病類

熱病三五日。身體熱。腹滿痛。食飲如故。脈直而疾者。八日死。

熱病七八日。气不喘。脈不數者。當後三日溫汗。汗不出者死。

熱病七八日。脈微細。小便黃赤。口燥舌焦漧黑者死。

熱病已得汗。脈安靜者生。躁盛者气極也。必死。

熱病汗後。脈靜者當便瘥。喘熱脈亂者死。

熱病脈躁盛。得汗者生。不得汗者陽極也。十死不治。

熱病已得汗。常大熱不去者死。﹝脈必盛也﹞

熱病已得汗。熱未去。脈微躁者。切不得鍼灸。

熱病發熱甚者。其脈陰陽皆竭。切勿鍼灸。汗不出者必死。

卷下審諸病生死脈法

水病類

水病脈洪者可治。微細者不可治。

水病腹大如鼓。脈實者生。虛者死。

水病陰閉。脈浮大者生。沈細虛小者死。

卷下審諸病生死脈法

消渴類

消渴脈數大者生。細小浮短者死。﹝一云虛小者死﹞

消渴脈實大。病久可治。脈小緊急不可治。﹝人病口甘而渴。此因數食甘美而多肥。五气之溢也。謂之脾癉。或病口苦而渴。此因數謀慮不決。膽气上溢也。謂之膽癉。凡消癉之脈。實大病久可治。懸小堅病久不可治。﹞

卷下審諸病生死脈法

泄瀉類

泄而腹脹。脈弦者死。

腹大而泄。脈微細而澀者生。緊大而滑者死。

泄注脈緩微小者生。浮大數者死。

注下脈細者可治。浮大者劇。

洞泄食不化。下膿血。脈微小者生。緊急者死。

卷下審諸病生死脈法

下痢類

下痢脈微小者生。大而浮洪者生。

下痢膿血。脈懸絕者死。滑者死。

下痢白沫。脈沈者生。浮者死。

卷下審諸病生死脈法

腸類

﹝痔也﹞

腸下白膿。﹝一云白沫﹞脈沈者生。浮者死。

腸下膿血。脈沈小流連者生。數疾大熱者死。

腸下膿血。脈懸絕者死。﹝一云懸澀﹞滑大者生。

腸身不熱。脈不絕滑大者生。弦澀者死。

腸有寒者生。有熱者死。

腸筋攣。脈細小安靜者生。浮大堅者死。

卷下審諸病生死脈法

咳嗽類

咳嗽脈浮直者生。沈堅者死。咳嗽羸瘦。脈堅大者死。

嗽脫形發熱。脈緊急者死。嗽而嘔。脈弦欲絕者死。

諸嗽脈浮軟者生。沈伏者死。

卷下審諸病生死脈法

上气類

上气脈數者死。

上气浮腫。脈浮滑者生。微細者死。

上气面浮腫。肩息脈大不可治。加痢必死。

上气喘息低昂。其脈滑手足溫者生。脈澀四肢寒者死。

寒气上攻。脈實而順滑者生。實而逆澀者死。

卷下審諸病生死脈法

中風類

中風口噤。脈遲浮者生。急實大數者死。

被風不仁痿厥。脈虛者生。堅者死。

卷下審諸病生死脈法

癲狂類

癲狂恍惚。病脈實牢者吉。沈細者凶。

癲疾脈大而滑者。久久自已。脈小緊急者死。

狂病妄語。身微熱脈洪大者生。四肢逆冷。脈沈細者。一日死。

卷下審諸病生死脈法

霍亂類

霍亂脈微細者生。微遲气少不言者死。﹝一云脈浮洪者生﹞

卷下審諸病生死脈法

頭目類

風痰頭痛。脈浮大者生。短澀者死。

頭目痛。卒視無所見者死。

病目不見人。脈澀者生。浮大洪直者死。

閉目不欲見人。脈浮短而澀者死。

開目而渴。心下牢。脈沈澀而微者死。

卷下審諸病生死脈法

心腹類

心腹痛。脈沈細者生。浮大弦長者死。

心腹痛積聚。脈堅急者生。虛弱者死。

心腹積聚。其脈勁彊者生。沈小者死。

心下堅硬苦渴。脈沈細者生。浮大而堅者死。

腹腫脈浮大者生。虛小者死。

卷下審諸病生死脈法

汗類

病多汗。脈虛小者吉。緊者凶。病汗不出。出而不至足者死。

厥逆汗出。脈緊弦急者生。虛緩者死。

卷下審諸病生死脈法

血類

吐血嗽而上气。脈數有熱。不得臥者死。

吐血衄血。脈滑小弱者生。實大者死。﹝一云沈細者生。浮大者死。一云浮大而牢者死。﹞

衄血汗出。脈小滑者生。大躁者死。

唾血脈堅彊者死。滑者生。

瘀血在內腹脹。脈牢大者生。沈者死。

卷下審諸病生死脈法

金瘡類

金瘡出血太多。脈虛細者生。實大者死。﹝急疾大數者死。一云血出不斷。脈大而止者。三七日死。一云傷在陽處者。去血四五斗。脈微緩而遲者生。急疾者死。﹞

金瘡失血。脈沈小者生。浮大者死。﹝一雲實大而浮者死。﹞

卷下審諸病生死脈法

墜壓類

從髙頓僕內傷。腸滿。脈堅彊者生。小弱者死。

卷下審諸病生死脈法

中毒類

中毒藥。脈洪大而速者吉。細而但出不入。並大小不齊者皆凶。

卒中惡毒。脈大而緩者生。﹝一云堅而微細者生﹞堅而浮者死。

中惡腹脹。脈緊細者生。浮大者死。﹝脈緊細微者生。緊大而浮者死﹞

中惡吐血數升。脈浮大而疾者生。沈數細者死。

患虫毒。尺寸脈緊數而直硬者死。

卷下審諸病生死脈法

雜病類

咳而尿血。脈微細者生。大者死。

寒熱螈。脈代絕者死。

外實內熱吐瀉。脈沈細者生。洪大者死。

內實腹脹痛漧嘔。手足煩熱。脈洪大實者生。沈細者死。

陰陽俱竭。齒上如熟小豆。脈躁者死。

身熱脈浮澀者死。

無故而喑。脈不至。此气暴厥。气復則已。

病患饑寒。脈細。气少泄痢。飲食不入。是謂五虛。其人必死。

病患漿粥入胃泄注。上則肌大熱。前後不通。胃悶脈盛。是謂五實。其人必死。若得身汗後利則生。

老人脈微。陽羸陰彊者生。脈躁大加息者死。陰羸陽彊。脈至而代。奇日而死。

病甚脈洪大者易瘥。脈不調者難瘥。

病患脈實大急數者凶。

左手寸口脈偏動。乍大乍小。從寸至關。從關至尺。三部之位。處處動搖各異。不同其人。仲夏得此脈。桃葉落時死。脈若小急。背膈偏枯。年不滿二十者。三歲死。脈至而搏。衄血身熱者死。

右手寸口脈偏沈伏。乍大乍小。朝來浮大。暮卽沈伏。浮大則上過魚際。沈伏則下不至關。來往無常。時伏又來者。楡葉枯落時死。

三部脈皆澀﹑皆滑﹑皆緊急﹑皆軟弱﹑皆如張弓﹑皆微而伏﹑皆細而數﹑皆累累如珠者。長病患得之皆死。

卷下

診太衝衝陽脈

太衝穴在兩足大趾本節後二寸陷中動脈是。﹝一云一寸半﹞足厥陰之所注。診此者。可決男子之死生也。﹝或診太溪命門脈。穴在足內踝後跟骨上動脈陷中。﹞

衝陽穴﹝一名會源卽趺陽穴也﹞在足跗上五寸骨間動脈上。去陷谷三寸是。﹝卽足面系鞋之所﹞診此者。以察其胃气之有無也。

卷下

論病之本

肝惡風。諸風掉眩。其本在肝。心惡熱。諸熱暴螈。瘡瘍血疾。其本在心。脾惡濕。諸濕腫滿。其本在脾。肺惡寒。諸气郁。其本在肺。腎惡燥。諸寒收引。其本在腎。

諸厥痼泄。其本在下。諸痿喘嘔。其本在上。

卷下

察雜病生死證

瘧病。腰脊彊急螈者不可治。

肌瘦脫肛。形熱不去者死。

屍厥體無所知。耳內有聲如嘯。汗出身溫者當自愈。唇靑身冷者必死。

內外俱虛。身體冷汗出。微嘔而煩擾。手足厥逆。體不安靜者死。

形羸不能服藥。穀气絕也。一病才已。一病復生。五行勝復相乘也。其人必死。

卷下

五臟虛實外候

肝實則目赤。脇疼多怒。頰腫頭旋耳聾。宜瀉之。虛則目暗。筋攣脇拘。多悲恐。爪甲枯。不得大息。宜補之。

心實則胸脇背臂盡痛。喜笑不休。口舌漧燥。宜瀉之。虛則少顏色。驚悸憂悲。舌根彊。腰背痛。宜補之。

脾實則腹脹。大便不利。足痿不收。行善螈。腳下痛。身重苦饑。宜瀉之。虛則吐逆。腹脹腸鳴。飲食不化。泄利無時。宜補之。

肺實則肩背股脛皆痛。喘嗽上气。宜瀉之。虛則少气咳血。耳聾嗌漧。宜補之。

腎實則腹脹體腫。汗出憎風。面目黧黑。少气飧泄。小便黃色。宜瀉之。虛則中冷。﹝乃脇下挾脊兩旁空軟處也﹞脊疼耳聾。厥逆無時。小便色變。宜鹿茸巴戟補之。

卷下

臟腑病外候

喜寒而欲見人。爲腑病屬陽。喜溫而不欲見人。爲髒病屬陰。

卷下

診婦人病脈生死訣

婦人胞中絕傷。有惡血久結成瘕。其病腹痛逆滿。气上衝。尺脈澀而堅。爲血實气虛。尺脈細而微。血气俱不足。穀气不充。得節輒動。棗葉生時死。

婦人赤白帶下。脈遲滑吉。數疾凶。

婦人新產。脈緩滑者生。實大弦急者死。沈小者吉。堅牢者凶。寸口脈沈微。附骨不絕者生。澀疾不調者死。

婦人已產。脈沈小實者吉。浮虛者凶。

婦人產後熱病。脈細四肢暖者生。脈大四肢冷者死。

治蓐脈緩滑沈小細者生。實大弦急堅牢者死。

卷下

辧胎脈

脈動入產門者。有胎也。﹝謂出尺脈外。名曰產門。﹞

尺中脈數而旺者。有胎脈也。﹝一云細滑而不絕者是也。一云脈微是經脈閉塞成胎也。或帶數是血盛之脈。有胎也。﹞

左手尺脈浮洪者爲男胎。右手尺脈沈實者爲女胎。

關部脈滑者爲有子。﹝素問曰。滑爲多血少气。故有子也。﹞

左手寸口脈浮大爲懷男。右手寸口脈沈細爲懷女。

足太陽膀胱洪大是男孕。手太陰肺脈洪大是女孕。

陽脈皆爲男。陰脈皆爲女。陰中見陽爲男。陽中見陰爲女。

手少陰脈動甚者。妊子也。

兩手尺部俱洪者爲兩男。俱沈實者爲二女。﹝一云左手帶縱爲兩男。縱者夫乘妻也。卽鬼賊脈也。王氏脈經雲。水行乘火。金行乘木。名曰縱也。右手帶橫爲雙女。橫者妻乘夫也。卽所勝脈也。謂火行乘水。木行乘金。名曰橫也。﹞

左手脈逆爲三男。﹝逆者子乘母也。卽己所生脈也。王氏曰。水行乘金。火行乘木。名曰逆也。﹞右手脈順爲三女。﹝順者母乘子也。卽生己之脈也。謂金行乘水。木行乘火。名曰順也。﹞

寸關尺脈大小遲疾皆相應。雙懷一男一女。﹝一云足太陽手太陰脈俱洪者。一男一女。﹞

脈滑而疾者。三月胎候也。但疾不散者。五月也。

關上一動一止者。一月。二動一止者。二月。

中衝足陽明胃脈連胞絡。脈來滑疾者。受孕及九旬。

尺脈沈細而滑或離經。夜半覺痛。日中則生。

卷下

外候胎法

左乳先有核者爲男。右乳先有核者爲女。

又法。令娠婦面南行。於背後呼之。左回來者生男。右回來者生女。

卷下

妊娠雜病生死外候

血漏胞幹者殺胎。亦損妊母。

心腸急痛。面目靑色。冷汗自出。气欲絕者死。

血下不止。胎衝上。四肢冷悶者死。

舉重頓僕。致胎死腹中未出。而血不止。衝心悶痛者死。

卷下

產難外候

寒熱頻作。舌下脈靑而黑。舌卷上冷。子母俱死。

唇口俱靑。痰沫嘔出。子母皆死。

面赤舌靑。母活子死。

面舌俱靑。痰沫頻出。子活母死。

面靑舌赤。口中沫出。母死子活。

卷下

診小兒雜病脈法

凡小兒五歲以下。三歲以上。只看形。五歲以上。漸可診脈。呼吸八至是常脈也。九至者病。十至者困。﹝許氏以大指按三部。十至爲發熱。五至爲內脹。﹞

小兒脈浮而數。主乳癇風熱之病。

小兒脈浮而數。主五臟壅﹝因乳熱或著綿衣過多如此﹞

小兒脈虛澀。主驚風。﹝又浮則主風。促急主虛驚。﹞

小兒脈緊。主風癇。

小兒脈緊而弦。主腹痛不安。

小兒脈弦急。主气纏繞不和。

小兒脈牢而實。主大腸祕。

小兒脈沈而數。主骨中寒。﹝此數爲虛。虛則髓少。故骨中寒。﹞

小兒脈沈而細。主冷。

小兒脈大小不等。乍大乍小。皆有禍祟。

小兒脈小或緩或沈。皆主食不消化。

小兒變蒸之時。身熱脈亂。汗出。不欲食乳。食卽吐。切不可醫。必自瘥。﹝其候身熱神昏。或吐乳瀉黃沫。多啼無喜悅。唇上生白珠子是也。每三十二日必一變。六十四日再變兼蒸。或二十八日及三十日必變者。亦無定期。至二五日方歇。歇後精神必有異於前也。﹞

卷下

辧小兒生死脈

小兒中風熱。喘鳴肩息。脈緩則生。急則死。

小兒痢疾。脈浮大而腹痛者必死。

乳子病熱。脈懸小。手足溫則生。寒則死。

小兒困。汗出如珠。著身不流者死。

小兒有病胸陷。口唇幹。目直視。口中气冷。頭低臥不舉身。手足垂軟。身體彊直。掌中冷。皆不可治。脈亂者同。

卷下

小兒死證一十五候歌

眼上赤脈。下貫瞳人。囟門腫起。兼及作坑。鼻漧黑燥。肚大靑筋。目多直視。睹不轉睛。指甲黑色。忽作鴉聲。虛舌退場門。嚙齒咬人。魚口气急。啼不作聲。蛔虫旣出。均是死形。

卷下

看小兒虎口訣

凡嬰孩生下一月至三歲。當看虎口內脈兩邊。﹝脈有黃靑紅紫黑五色。除黃色爲平和。黑色爲危急外。靑紅紫色可以察病。﹞

靑色受胎气不全。主驚積多搐掣。

指脈深靑臥不寧。微靑脈痛糞多靑。靑兼黑色盤腸弔。發搐牽抽不暫停。

紅色驚入脾竅。

孩兒指脈深紅色。發熱驚時自彊直。微紅下痢腹中疼。吐瀉脾虛多不食。

紫色胎驚熱。

指中紋生紫色深。驚時哭泣又呻吟。微中紫色腸中痛。吐瀉紋彎中惡心。

卷下

聽聲驗病訣

﹝聲者髒之音也﹞

肝應角。其聲悲而和雅。心應徵。其聲雄而淸明。脾應宮。其聲慢而緩大。肺應商。其聲促而淸冷。腎應羽。其聲沈而細長。

聲悲是肝病。﹝一云聲呼﹞聲雄是心病。﹝一云聲笑﹞聲慢是脾病。﹝一云聲歌﹞聲促是肺病。﹝一云聲哭﹞聲沈是腎病。﹝一云聲呻﹞以上髒病也。

聲淸是膽病。聲短是小腸病。聲速是胃病。聲長是大腸病。聲微是膀胱病。以上腑病也。

聲悲慢是肝脾相克病。

聲速微細是胃膀胱相克病。

聲細長是實。聲輕是虛。聲沈粗是風。

聲短細是气。聲粗是熱。聲短遲是瀉。

聲長是病痢。聲實是祕澀。

卷下

察五臟色知生死訣

﹝色者气之華也﹞

肝病面靑如翠羽。或如蒼玉之澤者生。如藍﹑如地苔﹑如艸滋﹑如枯艸。眼眶陷入者。三日死。面腫蒼黑。舌捲而靑。四肢乏力。兩眼如盲。泣出不止。八日死。此肝臟絕也。﹝一雲中熱嗌漧。善溺心煩。舌捲卵上縮。﹞

病患筋絕。爪甲枯黑。八日死。

面靑目黃。半日死。﹝一云五日死﹞

手足甲靑。頻呼罵者。是筋絕。九日死。

項筋舒展者死。

目無精光。齒斷黑者死。

病患目HT絕。系不能正。膽絕也。

心病面赤。如雞冠之色。或如帛裹朱者生。如代赭﹑如血﹑如瘀血。一日死。

面黧肩息直視。掌腫沒紋。狂言身熱。一日死。此心臟絕也。

面赤目靑者立死。

病患脈絕。口張唇靑。毛髮幹豎。五日死。

久病患兩頰顴赤。口張气直者死。

脾病面黃。如蟹腹﹑如羅裹雄黃者生。如枳實﹑如黃土色。四肢腫起者。九日死。

面浮黃。臍膚腫滿。泄瀉下痢。肌澀唇反。十二日死。此脾臟絕也。

人中滿。背靑。三日死。

唇靑體冷。遺尿不食。四日死。

肩息直視。唇焦者死。

體腫溺赤。頻數不止者。是肉絕。六日死。

口目動作。善驚妄言。胃絕也。

目黃者。病欲愈。有胃气也。

面如土色。不食者。四日死。胃气絕也。

肺病面白。如豕膏。或如白璧之澤者生。如鹽﹑如堊﹑如枯骨者死。

口鼻气出。唇反無紋。色黑似煤。皮毛幹焦。爪甲枯折者。三日死。此肺臟絕也。

面白毛折者死。

發直如麻者。半日死。

腎病面黑。如烏羽。或如黑漆而澤者生。如﹑如炭煤。耳色萎黃。兼卒呻吟。四日死。

面黑齒痛。兩目如盲。自汗如水。腰折沈重。皮肉濡結。發無潤澤者。四日死。此腎臟絕也。

病患骨絕。齒如熟豆。一日死。

耳目口鼻黑色起者死。

面黑目白者。八日死。面腫蒼黑者死。

脊痛腰重。不能反復者死。

面黑齒長而垢。腹脹閉不得息。善噫善嘔。皮毛焦。腎臟絕也。

大凡黃赤爲熱。白黑爲寒。靑黑爲痛。

病患腳趺腫起。身體沈重。卒失屎溺。妄語錯亂。忽作屍臭。陰囊皆腫。口反張。爪甲黑。兩目直視。皆死證也。

頭傾視深。精气將奪。謂項不能舉。天柱骨折也。轉腰不能。腎气已憊。背曲肩隨。腑气已壞。其音嘶者。是气不朝肺。聲散者。肺損也。凡見此證。不出三歲。

卷下

考味知病法

好食酸則肝病。好食苦則心病。好食甘則脾病。好食辛則肺病。好食鹹則腎病。好食熱則內寒。好食冷則內熱。

卷下

原夢

肝气盛則夢怒。心气盛則夢喜。脾气盛則夢歌樂。肺气盛則夢哭。腎气盛則夢恐懼。

上虛則夢墮。下虛則夢飛。

陽盛則夢大火而燔灼。陰盛則夢大水而恐懼。陰陽俱虛。則夢相殺毀傷。

甚飽則夢予。甚饑則夢取。

短虫多則夢聚眾。長虫多則夢相擊毀傷。

王叔和脈訣。余於其滑實弦緊四脈有疑焉。滑弦之脈。略論於前。而實緊之脈未盡釋。張仲景以浮緊爲傷寒。用之常驗矣。獨實脈或以爲熱。或以爲寒。余謂實不當以寒言。姑並錄之。

以俟明哲者。

