

難經正義淸葉霖

序

醫書之繁﹐汗牛充棟﹐然剽襲僞托者多矣﹐何從而信之哉﹐亦在愼辧之爾。辧之法有三﹕考其年以求其世﹔此後味其辭而索其旨之淺深﹔臨其診以證其言之是非﹐而眞僞無所匿矣。執是以觀古今醫籍﹐益十不失一焉。若世傳之《難經》者﹐楊玄操序言渤海秦越人所作﹐殆難窮考﹐而仲景《傷寒論》自序﹐有撰用《素問》九卷﹑《八十一難》云云﹐其爲漢以前書無疑﹐是卽史遷倉公傳所謂扁鵲之脈書也。而《隋書﹟經籍志》云﹕《黃帝八十一難》二卷﹐與楊氏之序不侔。夫難﹐問難也。

經者﹐問難《黃帝內經》之義也。云黃帝者﹐或原於此﹐越人之作﹐似屬可信。自古言醫者﹐皆祖述《內經》﹐而《內經》十八卷﹐西晉亂後﹐亡佚益多﹐《素問》九卷﹐梁《七錄》全元起注本﹐祗存其八﹐已佚第七一卷

﹐王太僕拉雜《陰陽大論》之文﹐以補其亡﹐妄托得自張公祕本﹐殊不足據。《鍼經》九卷﹐唐人搜其殘帙﹐易名《靈樞》﹐亦非廬山眞面。越人去古未遠﹑采摘《內經》精要﹐意周旨密﹐𨿽爲華元化燼余之書﹑經呂廣編次﹐不無衍闕﹐然醫經補逸﹐獨賴此篇﹐厥功偉矣。

惟理趣深遠﹐非淺學得窺堂奧﹐故詮注者﹐亡慮數十家﹐間見精義﹐究不能處處實有指歸﹐豈得爲後學津筏﹐讀者病之。霖學識庸陋﹐難探玄微﹐謹考經文﹐尋其意旨﹐旁采羣籍﹐資爲左證﹐質以諸賢之箋釋﹐西士之剖驗﹐以正其義﹐非敢啟幽前祕﹐嘉惠來玆﹐惟在講肄之際﹐取便翻閱爾。

時光緒二十一年春正月揚州葉霖書於石林書屋

卷一

一難

一難曰﹕十二經皆有動脈﹐獨取寸口﹐以決五臟六腑死生吉凶之法﹐何謂也﹖首發一難﹐問手足十二經皆有動脈﹐何以獨取寸口以決死生﹐以起下文之義。

按﹕五臟六腑之气﹐晝夜循環﹐始於肺而終於肺﹐是肺爲一身之主气﹐而寸口乃肺之動脈﹐在太淵﹑經渠之分﹐爲脈之大會﹐故越人獨取此以候五臟六腑之气。然諸經動脈﹐不可不知﹐否則握手不及足﹐難免長沙之呵斥矣。手陽明大腸脈動合谷﹐﹝在手大指次指歧骨間。﹞手少陰心脈動極泉﹐﹝在臂內腋下筋間。﹞手太陽小腸脈動天窗﹐﹝在頸側大筋間曲頰下。﹞手少陽三焦脈動和﹐﹝在耳兌發陷中。﹞手厥陰心包絡脈動勞宮﹐﹝在掌中屈中指無名指盡處是。﹞足太陽膀胱脈動委中﹐﹝在膝約紋裏。﹞足少陰腎脈動太溪﹐﹝在足踝後跟骨上。﹞足太陰脾脈動衝門﹐﹝在曲骨旁﹐同身寸之三寸五分。﹞足陽明胃脈動衝陽﹐﹝在足大指次指陷中爲內庭﹐上內庭同身寸五寸是。﹞足厥陰肝脈動太衝﹐﹝在足大指本節後﹐同身寸二寸是。﹞足少陽膽脈動聽會。﹝在耳前陷中。﹞考《明堂鍼灸圖》《甲乙經》諸書﹐指稱動脈者二十餘穴﹐惟此十餘穴﹐或可用以診候﹐而此十餘穴中﹐又以太溪﹑衝陽﹑太衝三足脈爲扼要也。

然﹕寸口者﹐脈之大會﹐手太陰之脈動也。

然﹐答辭。會﹐聚也。手太陰﹐肺之經﹐言肺主气﹐十二經之脈動﹐皆肺气鼓之﹐故肺朝百脈﹐而大會於寸口。寸口者﹐卽《素問﹟經脈別論》气口成寸﹐以決死生之義﹐故曰寸口。寸口三部﹐魚際爲寸﹐太淵之髙骨爲關﹐經渠爲尺﹐是手太陰肺經之動脈也。人之飲食入胃﹐其淸气上注於肺﹐以應呼吸﹐而行脈度﹐越人立問之意﹐所以獨取夫寸口﹐而後世宗之﹐爲不易之法﹐四十五難脈會太淵﹐亦此義也。

人一呼脈行三寸﹐一吸脈行三寸﹐呼吸定息﹐脈行六寸。人一日一夜﹐凡一一萬三千五百息﹐脈行五十度周於身。漏水下百刻﹐榮衛行陽二十五度﹐行陰亦二十五度﹐爲一周也﹐故五十度復會於手太陰﹐寸口者﹐五臟六腑之所終始﹐故法取於寸口也。

此承上文言﹐人謂平人﹐不病而息數調勻者也。《靈樞﹟五十營篇》漏水下百刻﹐以分晝夜﹐人一呼脈再動﹐气行三寸﹐一吸脈亦再動﹐气行三寸﹐呼吸定息﹐气行六寸﹐十息气行六尺﹐二百七十息﹐气行十六丈二尺﹐气行一周於身﹐水下二刻﹐二千七百息﹐气行十周於身﹐水下二十刻﹐一萬三千五百息﹐气行五十營於身﹐水下百刻﹐凡行八百一十丈。《營衛生會篇》﹕人受气於谷﹐谷入於胃﹐以傳於肺﹐其淸者爲營﹐濁者爲衛﹐營在脈中﹐衛在脈外﹔營周不休﹐五十度而復大會﹐衛與營俱行陽二十五度﹐行陰二十五度﹐一周也﹐故亦五十度而復大會於手太陰矣。《素問﹟平人气象論》﹕人一呼脈再動﹐一吸脈再動﹐呼吸定息﹐脈五動﹐閏以太息﹐命曰平人。是脈者﹐營气也。行經脈一日五十周﹐今日平旦始於手太陰之寸口﹐明日平旦又會於手太陰之寸口﹐此五臟六腑之所終始﹐故取法於寸口也。

按﹕脈者﹐血中之气也﹐經言營气﹐取營運於中之義。西醫言食入於胃至小腸﹐皆有微絲管吸其精液﹐上至頸會管﹐過肺入心左上房﹐﹝心體中空﹐四壁嶙峋﹐或凹或凸﹐中有直肉隔之﹐故稱左房右房﹔左右半截﹐又有橫肉間之﹐以分上下﹐筋絲數條牽連﹐故自能開闔﹐以應呼吸也。﹞化赤爲血﹐此卽淸者爲營也。其血從左上房落左下房﹐入總脈管﹐由脊之膂筋﹐循行經脈之間﹐一日夜五十度周於身﹐盡八百十丈之脈道﹐以應呼吸。漏下者﹐營气也。若夫衛气﹐取衛護於外之義﹐經脈中之血气﹐由脈管之尾﹐出諸气街﹐入微絲血管﹐﹝經謂孫絡者是也。﹞與陽明之悍气﹝人之飲食﹐五味雜投﹐奚能無毒﹐西醫謂之炭气者﹐此也。﹞相合﹐散布通體皮腠之間﹐充膚熱肉﹐淡滲毫毛﹐此卽濁者爲衛也。脈管之赤血﹐旣入微絲血管﹐合陽明悍气﹐則其色漸變漸紫﹐西醫因其有毒﹐謂之炭气。散布徧體﹐漸並漸粗﹐而接入回血管﹝經謂絡脈者是也。﹞之尾﹐血入回血管﹐內而臟腑﹐外而經脈並脈管﹐交相逆順而行。外行經脈者﹐有陰陽之別﹐一支浮於肌腠之上。一支沈於分肉之間﹐卽陽絡行於皮表﹐陰絡行於皮裏﹐而皆與脈管偕行﹐經言營行脈中﹐衛行脈外者是也。回血管內外行徧﹐入總回管﹐至心右上房﹐落右下房﹐遞入於肺﹐呼出悍气﹐吸入生气﹐其血復化爲赤﹐入心左上房﹐陰陽相貫﹐如環無端者﹐此之謂也。然气中有血﹐血中有气﹐气與血不可須臾之相離﹐乃陰陽互根﹐自然之理也。夫營運經脈中之血气﹐周夜行五十周者﹐如月之應水﹐流貫地中﹐其行疾。

出諸气街﹐合陽明悍气﹐纏布周身之血气﹐晝夜行一周者﹐如日隨天道﹐繞地環轉﹐其行遲﹐故人與天地參也。行陰行陽者﹐陰絡陽絡中血气隨經脈偕之衛气也。至若外邪襲人﹐熱傷气﹐寒傷血﹐當責諸孫絡纏布周身之衛气。伏气內發﹐當責諸絡脈中之衛气。浮於脈外者﹐可刺之以泄其气﹐沈於脈內者﹐宜急攻以殺其毒。診脈察病﹐當責諸營運脈管之營气。蓋血入心之上房﹐落下房﹐過總脈管﹐皆開闔聲與呼吸相應﹐故可候脈之動數﹐而西醫聽聲以辧心疾﹐亦取乎此。

卷一

二難

二難曰﹕脈有尺寸﹐何謂也﹖然﹕尺寸者﹐脈之大要會也。

會﹐聚也。要會者﹐言切要聚會之處也。人之一身﹐經絡營衛﹐五臟六腑﹐莫不由於陰陽﹐而或過與不及﹑於尺寸見焉﹐故爲脈之大要會也。一難言寸口爲脈之大會﹐以肺朝百脈而言也。

此言尺寸爲脈之大要會﹐以陰陽對待而言也。

從關至尺是尺內﹐陰之所治也﹔從關至魚際是寸內﹐陽之所治也。

關者﹐尺寸分界之地﹐《脈訣》所謂髙骨爲關是也。關下爲尺﹐主腎肝而沈﹐故屬陰。魚際﹐大指本節後內廉大白肉名曰魚﹐其赤白肉分界﹐卽魚際也。關上爲寸口﹐主心肺而浮﹐故屬陽。治﹐理也。欲明陰陽爲病之治者。須於尺寸候之也。

故分寸爲尺﹐分尺爲寸。

寸爲陽﹐尺爲陰﹐陽上而陰下﹐寸之下尺也﹐尺之上寸也﹐關居其中以爲限也。言分寸爲尺﹐分尺爲寸者﹐謂關上分去一寸﹐則餘者爲尺﹐關下分去一尺﹐則餘者爲寸﹐此明尺寸之所以得名也。

故陰得尺內一寸﹐陽得寸內九分。

此又於尺寸中分其長短之位﹐以合陰陽之數﹐一寸爲偶數﹐九分爲奇數也。蓋關以下至尺澤﹐皆謂之尺﹐而診脈則止候關下一寸﹐關以上至魚際﹐皆謂之寸﹐而診脈止候關上九分﹐故曰﹕尺內一寸﹐寸內九分也。

尺寸終始﹐一寸九分﹐故曰尺寸也。

寸爲尺之始﹐尺者寸之終﹐云尺寸者﹐以終始對待而言﹐其實則寸得九分﹐尺得一寸﹐皆陰陽之盈數也。然得一寸不名曰寸﹐得九分不名曰分者﹐以其在尺之中﹐在寸之中也。

卷一

三難

三難曰﹕脈有太過﹐有不及﹐有陰陽相乘﹐有覆有溢﹐有關有格﹐何謂也﹖此言太過不及﹐皆病脈也。陰乘陽﹐則陰太過而犯陽﹐爲陽不及﹔陽乘陰﹐則陽太過而犯陰﹐爲陰不及。若相乘之甚者﹐則爲覆溢之脈﹐而成關格之證也。

然﹕關之前者﹐陽之動也﹐脈當見九分而浮﹐過者法曰太過﹐減者法曰不及。

關前爲陽﹐寸脈所動之位。脈見九分而浮﹐九﹐陽數﹐寸之位浮﹐陽脈是其常也。過﹐謂過於本位﹐過於常脈﹔不及﹐謂不及本位﹐不及常脈﹐是皆病脈也。

遂上魚爲溢﹐爲外關內格﹐此陰乘之脈也。

遂者﹐徑行而直前也。魚﹐卽魚際。溢﹐如水之溢滿﹐而出於外也。陽气太盛﹐則陰气不得相營﹐故曰關。陰气太盛﹐則陽气不得相營﹐故曰格。此陰乘陽位﹐其脈遂溢於魚際之分﹐而成外關內格之證也。

關以後者﹐陰之動也。脈當見一寸而沈﹐過者法曰太過﹐減者法曰不及。

關後爲陰﹐尺脈所動之位。脈見一寸而沈﹐一寸陰數﹐尺之位沈﹐陰脈是其常也。過謂過於本位﹐過於常脈﹔不及謂不及本位﹐不及常脈﹐皆病脈也。

遂入尺爲覆﹐爲內關外格﹐此陽乘之脈也。

覆者﹐如墻之傾覆也。經云﹕陽气太盛﹐則陰气不得相營也。以陰不得營於陽﹐陽遂下陷而覆於尺之分﹐此陽乘陰位之脈﹐而成內關外格之證也。

故曰覆溢﹐是其眞髒之脈﹐人不病而死也。

覆溢之脈﹐乃陰陽離決之徵。若覆溢之微﹐𨿽關格重證﹐猶或未至危殆。若覆溢之甚﹐爲眞髒之脈。眞髒者﹐謂髒气已絕。其眞形獨現於外﹐不必有疾病﹐而可決其必死也。

按﹕脈乃血中之气﹐謂之營气﹐西醫言谷食入胃﹐其精液乃至頸﹐過肺奉心﹐化赤爲血﹐應呼吸﹐行脈道。卽《靈樞﹟營气篇》云﹕營气之道﹐內谷爲寶﹐谷入於胃。乃傳之肺﹐流溢於中﹐布散於外﹐精專者行於經隧﹐常營無已﹐終而復始者是也。蓋髒气者﹐不能自致於手太陰﹐必因於胃气﹐乃至於手太陰﹐是左右寸口﹐𨿽屬於肺﹐而皆有陽明胃气鼓舞其間﹐故胃爲脈之根﹐肺爲脈之幹也。《素問﹟脈要精微論》云﹕陰陽不相應﹐病名曰關格。六節髒象論以人迎一盛至四盛以上爲格陽﹐寸口一盛至四盛以上爲關陰。而《靈樞》終始﹑禁服諸篇﹐亦以人迎四盛﹐且大且數﹐名曰溢陽﹐溢陽爲外格。脈口四盛﹐且大且數﹐名曰溢陰﹐溢陰爲內關不通﹐死不治。人迎與太陰脈口俱盛四倍以上﹐命曰關格。關格者﹐與之短期﹐此人迎寸口﹐指結喉兩旁人迎﹐太淵﹑經渠間之寸口而言也。越人旣獨取寸口﹐不診十二經動脈﹐無取乎結喉之人迎。

推溢陽爲外格﹐溢陰爲內關之意﹐知人迎爲寸口肺脈之根﹐寸口爲人迎胃脈之幹﹐人迎脈大至一倍﹑二倍﹑三倍﹑四倍﹐未有不變見於气口者﹐以根大而幹亦大也。如人迎四倍以上爲外格證﹐則寸口之脈﹐亦溢於魚上爲溢陽脈﹐以應人迎之气。爲其根幹相通﹐是寸口以上可察人迎之气﹐而結喉兩旁之人迎亦不必診也。此越人獨取寸口﹐以尺寸分覆溢﹑關格脈証之意也。後之注《難經》者﹐不能達越人之意﹐多主此一脈四名之說﹐或謂人迎當診於結喉兩旁﹐死於句下﹐泥執經文﹐皆屬誤會。不知此節大旨﹐診尺寸以詳陰陽相乘之候﹐而察關格之病也。故其設問﹐謂古之論脈者。曰太過﹐曰不及﹐曰陰陽相乘﹐曰覆溢﹐曰關格﹐若是說來﹐各有所異否﹖答辭始舉關之前後﹐申明陰陽之位﹐而以過之與減﹐解太過不及爲脈之情勢﹐以上魚入尺﹐解覆溢爲脈之現體﹐而後結其義曰﹕是爲關格病之所成也。仲景平脈篇云﹕寸口脈浮而大﹐浮爲虛﹐大爲實﹐在尺爲關﹐在寸爲格﹐關則不得小便﹐格則嘔逆。是據此節而申明其證者也﹐何注家不察之甚耶﹖

卷一

四難

四難曰﹕脈有陰陽之法﹐何謂也﹖然﹕呼出心與肺﹐吸入腎與肝﹐呼吸之間﹐脾受谷味也﹐其脈在中。

此言脈之陰陽𨿽在於尺寸﹐其陰陽之气﹐又在浮沈。如心肺居膈上﹐陽也﹐呼出必由之﹐腎肝居膈下﹐陰也﹐吸入必歸之。脾受谷味﹐爲生脈之原而在中﹐而呼出吸入﹐無不因之﹐故診脈之法﹐浮取乎心肺﹐沈取乎腎肝﹐而中應乎脾胃也。

按﹕經言呼出者﹐非气自心肺而出也﹐爲腎肝在膈下﹐其气因呼而上至心﹑至肺﹐故呼出心與肺也。心肺在膈上﹐其气隨吸而入至腎﹑至肝﹐故吸入腎與肝也。夫呼者因陰出﹐吸者隨陽入﹐其呼吸陰陽﹐相隨上下﹐經歷五臟之間﹐乃脾胃受穀气以涵養之也﹐故言其脈在中。讀此節不得刻舟求劍﹐謂呼出之气爲陽﹐吸入之气爲陰也。

浮者陽也﹐沈者陰也﹐故曰陰陽也。

按之不足﹐舉之有餘曰浮﹐浮爲陽者﹐象火而炎上也﹔按之有餘﹐舉之不足曰沈﹐沈爲陰者﹐象水而潤下也。

心肺俱浮﹐何以別之﹖然﹕浮而大散者﹐心也﹔浮而短澀者﹐肺也。腎肝俱沈﹐何以別之﹖然﹕牢而長者﹐肝也﹔按之濡﹐舉指來實者﹐腎也﹔脾者中州﹐故其脈在中。是陰陽之法也。

浮大無力﹐按之散而欲去者﹐名曰散﹔浮細而遲﹐往來蹇滯不前者﹐名曰澀。沈而有力﹐實大弦彊﹐按之但覺堅極而不移者﹐名曰牢﹔大而長微弦﹐按之隱指然﹐中取﹑沈取皆有力者﹐名曰實。心肺俱俘﹐何以別之﹖蓋心屬火﹐故其象浮而大散﹔肺屬金﹐故其象浮而短澀。

腎肝俱沈﹐何以別之﹖蓋肝屬木﹐故其象牢而長﹔腎屬水﹐故其象舉指按之來實﹐水體外柔而內剛也。脾屬土在中﹐旺於四季﹐主養四髒﹐其脈來從容和緩﹐不沈不浮﹐故曰其脈在中也。

脈有一陰一陽﹐一陰二陽﹐一陰三陽﹔有一陽一陰﹐一陽二陰﹐一陽三陰。如此之言﹐寸口有六脈俱動邪﹖然﹕此言者﹐非有六脈俱動也﹐謂浮沈長短滑澀也。浮者陽也﹐滑者陽也﹐長者陽也﹐沈者陰也﹐短者陰也﹐澀者陰也。所謂一陰一陽者﹐謂脈來沈而滑也﹐一陰二陽者﹐謂脈來沈滑而長也。一陰三陽者﹐謂脈來浮滑而長﹐時一沈也﹔所謂一陽一陰者﹐謂脈來浮而澀也﹐一陽二陰者﹐謂脈來長而沈澀也﹐一陽三陰者﹐謂脈來沈澀而短﹐時一浮也。各以其經所在﹐名病逆順也。

過於本位謂之長﹐不及本位謂之短﹐按之往來流利﹐輾轉替替然﹐謂之滑也。前引五臟之脈﹐以應五行﹐此又引三陰三陽之脈﹐以應六气。其浮滑長﹐三陽也﹔沈短澀﹐三陰也。而於三部中察此六脈﹐卽可知陰陽盛衰之機。蓋陰陽之脈不單至﹐惟其不單至﹐故有此六脈相兼而見﹐惟其相兼﹐故有一陰一陽﹐一陽一陰之不同也。此別陰陽虛實之法。再參春夏秋冬﹐觀其六脈之變﹐則庶乎可知病之逆順矣。

按﹕徐氏曰﹕此節言六脈互見之象也﹐此但舉其例而言﹐亦互相錯綜﹐非一定如此也。其經﹐手足三陰三陽也﹔逆順﹐如心脈宜浮﹐腎脈宜沈﹐則爲順﹔若心脈反沈﹐腎脈反浮﹐則爲逆。此又見脈無定體﹐因經而定順逆也。然脈之浮沈﹐或可相兼﹐滑澀長短﹐不得並見﹐亦當曉也。

卷一

五難

五難曰﹕脈有輕重﹐何謂也﹖然﹕初持脈如三菽之重﹐與皮毛相得者﹐肺部也。如六菽之重﹐與血脈相得者﹐心部也。如九菽之重﹐與肌肉相得者﹐脾部也。如十二菽之重﹐與筋平者﹐肝部也。按之至骨﹐舉指來疾者﹐腎部也。故曰輕重也。

持脈﹐卽按脈也。菽﹐豆之總名。肺位最髙而主皮毛﹐故其脈如三菽之重。心在肺下主血脈﹐故其脈如六菽之重。脾在心下主肌肉﹐故其脈如九菽之重。肝在脾之下主筋﹐故其脈如十二菽之重。腎在肝下主骨﹐故其脈按之至骨﹐沈之至也﹐舉指來疾﹐言其有力而急迫﹐卽四難舉指來實之義也。此五臟本脈如此﹐倘有太過不及﹐則病脈也。

菽﹐豆之總名﹐診脈輕重﹐何獨取乎豆﹐且不言三菽﹑四菽﹑五菽﹐而必以三累加之﹐蓋豆在莢﹐累累相連﹐與脈動指下相類﹐以此意推之﹐言三菽重者﹐非三菽加於一部之上﹐乃一指下如有一菽重也﹐通稱三部﹐卽三菽也。肺位髙而主皮毛﹐故輕。六菽重者﹐三部各有二菽重也﹐心在肺下主血脈﹐故稍重。九菽重者﹐三部各有三菽重也﹐脾在心下主肌肉﹐故又稍重。

十二菽重者﹐三部各有四菽重也﹐肝在脾下主筋﹐故較脾又加一菽重也。腎在肝下而主骨﹐故其脈按之至骨﹐沈之至也﹐而舉之來疾者何也﹖夫脈之體血也﹐其動者气也﹐腎統水火﹐火入水中而化气﹐按之至骨﹐則脈气不能過於指下﹐微舉其指﹐其來頓疾於前﹐此見腎气蒸動﹐勃不可遏﹐故曰腎部也。舉指兩字﹐最宜索玩﹐不可忽也。若去此兩字﹐是按之至骨而來轉疾﹐乃牢伏類矣。

卷一

六難

六難曰﹕脈有陰盛陽虛﹐陽盛陰虛﹐何謂也﹖然﹕浮之損小﹐沈之實大﹐故曰陰盛陽虛。沈之損小﹐浮之實大﹐故曰陽盛陰虛。是陰陽虛實之意也。

浮沈者﹐下指輕重也﹔盛虛者﹐陰陽盈虧也。滑氏曰﹕輕手取之而見損小﹐重手取之而見實大﹐知其爲陰盛陽虛也。重手取之而見損小﹐輕手取之而見實大﹐知其爲陽盛陰虛也。大抵輕手取之陽之分﹐重手取之陰之分﹐不拘何部﹐率以此推之。前四難論陰陽平脈而及於病脈﹐此節專論陰陽虛實﹐太過不及之義﹐陰陽之法似同﹐而平病微甚各異﹐不可不察。徐氏謂上文屬於陰﹐屬於陽﹐平脈也。

恐不盡然。

卷一

七難

七難曰﹕經言少陽之至﹐乍大乍小﹐乍短乍長﹔陽明之至﹐浮大而短﹐太陽之至﹐洪大而長﹔少陰之至﹐緊大而長﹔太陰之至﹐緊細而微﹐厥陰之至﹐沈短而惇。此六者﹐是平脈耶﹖將病脈也﹖然﹕皆王脈也。

洪脈似浮而大兼有力﹐舉按之則泛泛然滿三部﹐狀如水之洪流﹐波之湧起﹐脈來大而鼓也。緊脈帶數如切繩﹐如轉索﹐丹溪謂如紉綫﹐譬如以二股三股糾合爲繩﹐必旋絞而轉﹐始得緊而成繩者是也。

細脈如綫極細﹐三候不斷不散者是也。微脈似有似無﹐浮軟如散﹐重按之欲絕者是也。上文言三陽三陰之旺脈﹐此言三陰三陽之旺時。至﹐言其气至而脈應之也。少陽之至﹐乍大乍小﹐乍短乍長者﹐以少陽陽气尙微﹐離陰未遠﹐故其脈無定也。陽明之至﹐浮大而短者﹐陽明陽气已盛﹐然尙未極﹐故浮大而短也。太陽之至﹐洪大而長者﹐太陽之陽極盛﹐故洪大而長也。太陰之至﹐緊大而長者﹐太陰爲陰之始﹐故有緊象﹐而尙有長太陽脈也。少陰之至﹐緊細而微者﹐少陰之陰漸盛﹐故緊細而微也。厥陰之至﹐沈短而惇者﹐惇﹐沈重貌﹐以厥陰陰之至﹐故沈短而惇﹐陰脈之極也。此六者﹐非本然之平脈﹐亦非有過之病脈﹐乃六气應時而至之旺脈也。首稱經言﹐卽《素問﹟平人气象論》太陽脈至﹐洪大以長﹔少陽脈至﹐乍數乍疏﹐乍短乍長﹔陽明脈至﹐浮大而短之義﹐引申而言之也。

其气以何月各王幾日﹖然﹕冬至之後得甲子少陽王﹐復得甲子陽明王﹐復得甲子太陽王﹐復得甲子少陰王﹐復得甲子太陰王﹐復得甲子厥陰王。王各六十日﹐六六三百六十日﹐以成一歲﹐此三陽三陰之王時日大要也。

古歷以十一月甲子合朔冬至爲歷元。然歲周三百六十五日四分日之一﹐則日有零余﹐歲各有差﹐越人申《素問﹟六節藏象論》之義﹐以六六之節成一歲。其自冬至之後得甲子﹐卽是來年初之气分﹐爲歲差之活法也。

其甲子或在小寒之初﹐或在大寒之初﹐以應乎少陽之气。少陽之陽﹐其陽尙微﹐復得甲子﹐應乎陽明。陽明則陽已盛﹐復得甲子﹐應乎太陽。太陽則陽極盛﹐陽極則陰生而太陰用事﹐故復得甲子﹐應乎太陰。太陰之陰气尙微﹐復得甲子﹐應乎少陰。少陰之陰已盛﹐復得甲子﹐應乎厥陰。厥陰則陰極盛﹐陰盛則陽生﹐如是無已﹐此三陰三陽之旺脈﹐隨六甲之日數者如此。

按﹕《歸藏》商易﹐取用乎坤﹐而以十二辟卦﹐候一歲十二月消息﹐亦卽乾坤二卦六爻之旁解也。蓋幹之六陽﹐自十一月建子﹐冬至一陽始生﹐爲地雷復卦﹐卽幹之初九爻。十二月建丑﹐二陽生﹐爲地澤臨卦﹐卽幹九二爻。正月建寅﹐三陽生﹐爲地天泰卦﹐卽幹九三爻。二月建卯﹐四陽生﹐爲雷天大壯卦﹐卽幹九四爻。三月建辰﹐五陽生﹐爲澤天卦﹐卽幹九五爻。至四月建巳﹐六陽充足﹐而爲乾爲天﹐卽幹之上九爻﹐此一年之乾卦也。五月建午﹐夏至一陰生﹐爲天風垢卦﹐卽坤之初六爻。六月建未﹐二陰生﹐爲天山卦﹐卽坤六二爻。七月建申﹐三陰生﹐爲天地否卦﹐卽坤六三爻。八月建酉﹐四陰生﹐爲風地觀卦﹐卽坤六四爻。九月建戌﹐五陰生﹐爲山地剝卦﹐卽坤六五爻。至十月建亥﹐六陰純靜﹐而爲坤爲地﹐卽坤之上六爻。此一年之坤卦也。夫坤爲萬物之母﹐而能生物﹐然坤本純陰﹐必待幹與之交﹐而得其陽﹐然後始能生萬物也。十二支次序﹐世人皆以子爲首﹐因坤臨十月亥﹐坤爲純陰之卦﹐陰極則陽生﹐故十一月冬至﹐一陽升於地上﹐爲地雷復也。不知造化端倪﹐實不在子而在午。蓋天地交而萬物生﹐是乾坤交之初﹐卽爲萬物造端之始。然交必陽體充足而後能交﹐幹之六陽﹐乃充足於四月之巳﹐次爲午﹐故幹至五月建午﹐始與坤交﹐是則幹足於巳而動於午﹐巳午皆火﹐故伏羲卦乾居正南。

幹之外體屬火﹐幹中含蓄陰精屬金﹐故五行家言庚金長生在巳。所謂長生者﹑乃指其生之之原而言也。幹之初動於午﹐每年五月夏至之時﹐幹上九之一陽﹐已升至天頂極髙﹐不得不轉而向下﹐向下卽感動坤陰之气上升而交﹐故天地三交﹐五月建午爲第一交﹐六月未爲第二交﹐七月申爲第三交﹐所謂坤三索於乾也。乾坤交而謂之索者﹐以坤本純陰﹐必索於幹而後有陽﹐始能生化也。乾陽入坤而化爲气﹐气生而爲雲爲雨。蓋十二辟卦﹐乾位﹐巳火也﹔坤位﹐亥水也。

乾與坤交﹐火入水中而化爲气﹐以水爲質﹐火爲性也。人與天地參﹐試以一碗﹐人張口气呵之則生水﹐故知气之形屬水﹐而其所以能升騰行動者則火也。《爻辭》曰﹕見羣龍無首吉﹐言气升能爲雲雨﹐故諭爲龍﹐而乾與坤三交﹐則幹上四五之三爻盡入於坤﹐而乾上爻巳火之首﹐早入亥水之中﹐爲育生胚胎之兆﹐故龍之無首吉也。此節言三陽三陰之六气﹐與《素問﹟六微旨》諸論主气客气者有間。越人謂冬至復得甲子者﹐以冬至爲地雷復﹐一陽始生之初﹐應少陽甲木春升之气﹐而甲子爲干支之首﹐六气莫不由之更攺﹐故用以察一歲陰陽之气也。

卷一

八難

八難曰﹕寸口脈平而死者﹐何謂也﹖然諸十二經脈者﹐皆系於生气之原。所謂生气之原者﹐謂十二經之根本也﹐謂腎間動气也。此五臟六腑之本﹐十二經脈之根﹐呼吸之門﹐三焦之原﹐一名守邪之神。故气者人之根本也﹐根絕則莖葉枯矣。寸口脈平而死者﹐生气獨絕於內也。

寸口脈平而死者﹐非謂穀气變見於寸口﹐以決死生。乃言脈之體﹐腎間動气﹐爲生气之原。卽《素問﹟陰陽離合論》曰﹕太衝之地﹐名曰少陰者是也。太衝者﹐腎脈與衝脈合而盛大﹐故曰太衝。

夫腎間則衝脈所出之地﹐外當乎關元之分。而三焦气化之原﹑十二經之气﹐皆系於此﹐故曰根本也。挾任脈上至咽喉﹐以通呼吸﹐故曰呼吸之門。上系手三陰三陽爲支﹐下系足三陰三陽爲根﹐故越人引樹以設諭也。是气也﹐爲十二經之原﹑三焦之府﹐主宣行營衛者也。又爲精神所捨﹑元气之所系也。一名守邪之神者﹐以命門之神固守﹐邪气不得妄入﹐入則死。若腎气先絕於內﹐其人不病﹐病卽危矣。

按﹕腎間動气﹐爲十二經生气之原﹐統轄營衛者也。蓋人身气血之升降﹐必由呼吸以循環﹐吸入天之陽﹐呼出地之陰。心主君火﹑吸入之气﹐乃天陽也﹐亦屬火。其气由鼻入肺歷心﹐引心火從心系循督脈入腎﹐又從腎系以達下焦胞室﹐挾膀胱至下口﹐其吸入天之陽气﹐合心火蒸動膀胱之水﹐化而爲气﹐循衝任而上﹐過膈入肺﹐而還出於口鼻。上出之气﹐在口舌臟腑之中則爲津液﹐由諸气街外出於皮毛﹐以薰膚潤肌則爲汗﹐此火入水中化气之理﹐卽乾坤相交三索之義﹐故曰人與天地參也。

卷一

九難

九難曰﹕何以別知臟腑之病耶﹖然﹕數者腑也﹐遲者髒也。數則爲熱﹐遲則爲寒。諸陽爲熱﹐諸陰爲寒。故以別知臟腑之病也。

此分別臟腑之病也。人一呼一吸爲一息﹐脈亦應之。一息之間脈四至﹐閏以太息脈五至﹐命曰平人。平人者﹐不病之脈也﹐其有增減﹐則爲病矣。一息三至曰遲﹐不及之脈也。一息六至曰數﹐太過之脈也。髒爲陰﹐腑爲陽。脈數者屬腑﹐爲陽爲熱﹔脈遲者屬髒﹐爲陰爲寒。又推言所以數屬腑﹐遲屬髒之義﹐故曰諸陽爲熱﹐諸陰爲寒也。然此但言其陰陽大槪耳﹐未可泥也。

按﹕腑病亦有遲脈﹐髒病亦有數脈﹐以遲數別臟腑﹐固不可執﹐而以遲數分寒熱﹐亦有未盡然者。夫遲爲陰脈﹐醫者一呼一吸﹐病者脈來三至﹐去來極慢者是也。遲脈爲病﹐皆因內傷生冷寒涼之物﹐外涉水冰陰寒之气﹐多中於髒﹐或中於腑﹐或入於腠理﹐以致气血稽遲不行﹐故主陽气虛﹐气血凝滯﹐爲陰盛陽衰之候。觀其遲之微甚﹐而識寒之淺深﹐此道其常也。若遲而有力更兼澀滯﹐舉按皆然者﹐乃熱邪壅結﹐隧道不利﹐失其常度﹐故脈反呈遲象。然未可造次﹐必驗之於證﹐如胸脘飽悶﹐便祕溺赤﹐方是主熱之遲脈也。若景嶽所云﹕傷寒初解﹐遺熱未淸﹐經脈未充﹐胃气未復﹐脈必遲滑﹐或見遲緩。河間云﹕熱盛自汗﹐吐利過極﹐則气液虛損﹐脈亦遲而不能數﹐此又營气不足﹐復爲熱傷﹐不能運動熱邪﹐反爲所阻﹐失其轉輸之機﹐故緩慢而行遲也。再遲而不流利爲澀﹐遲而歇止爲結﹐遲濡浮大且緩爲虛﹐似是而非﹐尢當辧認也。

數脈爲陽﹐醫者一呼一吸﹐病者脈來六七至者是也。數脈主熱﹐爲病進﹐爲陰不勝陽﹐故脈來太過也。

然﹕亦主寒者。若脈來浮數﹐大而無力﹐按之豁然而空﹐微細欲絕﹐此陰盛於下﹐逼陽於上﹐虛陽浮露於外﹐而作身熱面赤戴陽﹐故脈數軟大無神也。丹溪云﹕脈數盛大﹐按之澀而外有熱證﹐名中寒﹐乃寒流血脈﹐外證熱而脈卽數﹐亦此義也。越人只言其常﹐而未言其變﹐經文簡奧﹐如此等槪略之言甚多﹐學人當細心領會﹐不可刻舟求劍也。

卷一

十難

十難曰﹕一脈爲十變者﹐何謂也﹖然﹕五臟剛柔相逢之意也。假令心脈急甚者﹐肝邪干心也﹔心脈微急者﹐膽邪干小腸也﹔心脈大甚者﹐心邪自乾心也﹔心脈微大者﹐小腸邪自幹小腸也﹔心脈緩甚者﹐脾邪干心也﹔心脈微緩者﹐胃邪干小腸也﹔心脈澀甚者﹐肺邪干心也﹔心脈微澀者﹐大腸邪干小腸也﹔心脈沈甚者﹐腎邪干心也﹔心脈微沈者﹐膀胱邪干小腸也。

五臟各有剛柔邪﹐故令一脈輒變爲十也。

一脈十變﹐謂一臟一脈﹐其變有十也。五邪者﹐五臟六腑之邪也。剛柔﹐五臟爲柔﹐六腑爲剛。

相逢﹐謂髒邪干髒﹐腑邪干腑也。蓋髒幹髒則脈盛﹐腑幹腑則脈微。假令夏主心﹐脈當浮大而散﹐今反弦而急甚者﹐肝邪來乾心也。此從後來﹐母乘子﹐爲虛邪。小腸心之腑﹐脈當浮大而洪長﹐而微弦急者﹐爲膽邪﹐陽幹於陽﹐陰漧於陰﹐同气相求也。心脈𨿽洪大﹐當以胃气爲本﹐今無胃气﹐故其脈大甚也。此心自病爲正邪﹐故言自乾心也。小腸心之腑﹐微大者﹐較洪大則小﹐爲小腸自病﹐故曰自幹也。緩者﹐脾脈乘心﹐故令心脈緩也。從前來﹐子乘母﹐爲實邪﹐故言脾邪干心也。胃脈小緩﹐見於心部﹐小腸心腑﹐故亦言幹也。澀爲肺脈﹐今見心部﹐是火不足以制金﹐金反淩火﹐從所不勝來爲微邪﹐故言肺邪干心也。微澀大腸脈﹐小腸心腑﹐故見於心部而言幹也。沈者腎脈﹐心火炎上﹐其脈本浮﹐今反見沈﹐是水來克火﹐從所勝來爲賊邪﹐故言腎乾心也。微沈者﹐膀胱脈也﹐小腸心腑﹐亦見心部﹐故言幹之也。此皆夏旺之時﹐心脈見如此者﹐爲失時脈。推此十變之候﹐乃五行勝復相加﹐故謂之五邪也。五臟各有表裏﹐更相乘之﹐一脈成十﹐故曰十變也。有陽有陰﹐故曰剛柔也。於本位見他脈﹐故曰相逢相干也。

越人以一心臟爲例﹐餘可類推矣。

卷一

十一難

十一難曰﹕經言脈不滿五十動而一止﹐一臟無气者﹐何髒也﹖然﹕人吸者隨陰入﹐呼者因陽出﹐今吸不能至腎﹐至肝而還﹐故知一臟無气者﹐腎气先盡也。

《靈樞﹟根結篇》曰﹕人一日一夜五十營﹐以營五臟之精﹐不應數者﹐名曰狂生。所謂五十營者﹐五臟皆受气﹐持其脈口﹐數其至也。五十動而不一代者﹐五臟皆受气﹔四十動一代者﹐一臟無气﹔三十動一代者﹐二髒無气﹐二十動一代者﹐三髒無气﹔十動一代者﹐四髒無气﹐不滿十動一代者﹐五臟無气﹐予之短期。止與代同﹐此引經文而約言之也。吸者陽隨陰入﹐呼者陰因陽出﹐今吸不能至腎﹐惟至肝而還者﹐因腎位最下﹐吸气較遠﹐脈若不滿五十動而一止﹐知腎气衰竭﹐則不能隨諸髒气而上矣。

卷一

十二難

十二難曰﹕經言五臟脈已絕於內﹐用鍼者反實其外﹔五臟脈已絕於外﹐用鍼者反實其內。內外之絕﹐何以別之﹖然﹕五臟脈已絕於內者﹐腎肝脈已絕於內也﹐而醫反補其心肺﹐五臟脈已絕於外者﹐其心肺脈已絕於外也﹐而醫反補其腎肝。陽絕補陰﹐陰絕補陽﹐是謂實實虛虛﹐損不足﹐益有餘﹐如此死者﹐醫殺之耳。

《靈樞﹟九鍼十二原篇》曰﹕凡將用鍼﹐必先診脈﹐視气之劇易﹐乃可以治也。五臟之气已絕於內﹐而用鍼者反實其外﹐是謂重竭﹐重竭必死﹐其死也靜﹐治之者輒反其气﹐取腋與膺﹔五臟之气已絕於外﹐而用鍼者反實其內﹐是謂逆厥﹐逆厥則必死﹐其死也躁﹐治之者反取四末。此內竭爲陰虛﹐故補腋與膺﹐以其爲髒气之所出也。外絕爲陽虛﹐故補四末﹐以其爲諸陽之本也。小鍼解曰﹕所謂五臟之气已絕於內者﹐脈口气內絕不至﹐反取其外之病處﹐與陽經之合﹐有畱鍼以致陽气﹐陽气至則內重竭﹐重竭則死矣﹐其死也無气以動﹐故靜。所謂五臟之气已絕於外者﹐脈口气外絕不至﹐反取其四末之輸﹐有畱鍼以致其陰气﹐陰气至則陽气反入﹐入則逆﹐逆則死矣﹐其死也陰气有餘﹐故躁。此以脈口內外言陰陽內外虛實﹐不可誤也。越人以心肺腎肝別陰陽者﹐以心肺在膈上﹐通於天气﹐心主脈爲營﹐肺主气爲衛﹐營衛浮行皮膚血脈之中﹐故言外也。腎肝在膈下﹐通於地气﹐以藏精血﹐以充骨髓﹐故言內也。馮氏謂此篇合入用鍼補瀉之類﹐當在六十難之後﹐以例相從也。其說亦是。

卷一

十三難

十三難曰﹕經言見其色而不得其脈﹐反得相勝之脈者卽死﹐得相生之脈者﹐病卽自已。色之與脈﹐當參相應﹐爲之柰何﹖《靈樞﹟邪气臟腑病形篇》曰﹕夫色脈與尺之相應也﹐如桴鼓影響之相應也﹐不得相失也﹐此亦本末根葉之出候也﹐故根死則葉枯矣。色脈形肉﹐不得相失也﹐故知一則爲工﹐知二則爲神﹐知三則神且明矣。色靑者﹐其脈弦也﹔赤者﹐其脈鉤也﹔黃者﹐其脈代也﹔白者﹐其脈毛﹔黑者﹐其脈石。

見其色而不得其脈﹐反得其相勝之脈則死矣﹔得其相生之脈﹐則病已矣。已﹐愈也。參﹐合也。經言﹐卽此篇之義也。

然﹕五臟有五色﹐皆見於面﹐亦當與寸口尺內相應。假令色靑﹐其脈當弦而急﹔色赤﹐其脈浮大而散﹔色黃﹐其脈中緩而大﹔色白﹐其脈浮澀而短﹔色黑﹐其脈沈濡而滑。此所謂五色之與脈﹐當參相應也。

此論色與脈當參合相應也。色指五色之見於面者而言﹐脈指診言﹐謂營血之所循行也。尺指皮膚言﹐謂脈外之气血﹐從手陽明之絡﹐而變見於尺膚﹐脈內之血气﹐從手太陰經而變見於尺寸﹐此皆胃腑五臟所生之气血﹐本末根葉之出候也。故見其色﹐得其脈矣。

脈數﹐尺之皮膚亦數﹔脈急﹐尺之皮膚亦急﹔脈緩﹐尺之皮膚亦緩﹔脈澀﹐尺之皮膚亦澀﹔脈滑﹐尺之皮膚亦滑。

《靈樞﹟邪气臟腑病形篇》曰﹕調其脈之緩急大小滑澀﹐而病變定矣。脈急者﹐尺之皮膚亦急﹔脈緩者﹐尺之皮膚亦緩﹔脈小者﹐尺之皮膚亦減而少气﹔脈大者﹐尺之皮膚亦賁而起﹔脈滑者﹐尺之皮膚亦滑﹔脈澀者﹐尺之皮膚亦澀。凡此變者﹐有微有甚。故善調尺者﹐不待於寸﹔善調脈者﹐不﹐待於色。能參合而行之者﹐可以爲上工﹐上工十全九﹔行二者爲中工﹐中工十全七﹔行一者爲下工﹐下工十全六。此節卽其義也。夫尺膚之气血﹐出於胃腑水谷之精﹐注於臟腑經隧﹐而外布於皮膚﹐寸口尺脈之血气﹐出於胃腑水谷之精﹐營行於臟腑經脈之中﹐變見於手太陰之兩脈口﹐皆五臟之血气所注﹐故緩急大小滑澀﹐如桴鼓之相應也。徐氏謂以大小而易數字﹐數者一息六七至之謂﹐若皮膚則如何能數﹐不知《素問﹟奇病論》曰﹕人有尺脈數甚﹐筋急而見﹐是則尺膚亦有數之候也。

五臟各有聲色臭味﹐當與寸口尺內相應﹐其不相應者病也。假令色靑﹐其脈浮澀而短﹐若大而緩﹐爲相勝﹐浮大而散﹐若小而滑﹐爲相生也。

五臟各有聲色臭味﹐當與寸口尺內相應﹐其不相應者病也。答辭但言色脈相參﹐不言聲臭味﹐殆闕文歟﹖虞氏云﹕肝脈弦﹐其色靑﹐其聲呼﹐其臭臊﹐其味酸﹐心脈洪﹐其色赤﹐其聲笑﹐其臭焦﹐其味苦﹐脾脈緩﹐其色黃﹐其聲歌﹐其臭香﹐其味甘﹔肺脈澀﹐其色白﹐其聲哭﹐其臭腥﹐其味辛﹔腎脈沈﹐其色黑﹐其聲呻﹐其臭腐﹐其味鹹﹔此卽相應之謂也。若不相應者﹐舉肝木爲例。

如靑者肝之色﹐見浮澀而短之肺脈﹐金克木﹐爲賊邪﹔見大而緩之脾脈﹐爲木克土﹐此相勝也。見浮大而散之心脈﹐爲木生火﹔見小而滑之腎脈﹐爲水生木﹔心爲肝之子﹐腎爲肝之母﹐故爲相生也。

若肝病而色白多哭﹐好腥喜辛﹐此聲色臭味﹐皆肺之見證﹐亦屬賊邪﹐病必重也。

經言知一爲下工﹐知二爲中工﹐知三爲上工。上工十全九﹐中工十全八﹐下工十全六﹐此之謂也。

上工能洞悉色脈﹑皮膚﹑臭味三法﹐相生﹑相勝之順逆﹐故治病十全其九。中工知二﹐謂不能全收﹐故治病十全其八。下工僅能知一﹐故治病十全其六。此卽前《靈樞﹟邪气臟腑病形篇》之義也。

卷一

十四難

十四難曰﹕脈有損至﹐何謂也﹖然﹕至之脈﹐一呼再至曰平﹐三至曰離經﹐四至曰奪精﹐五至曰死﹐六至曰命絕﹐此至之脈也。何謂損﹖一呼一至曰離經﹐二呼一至曰奪精﹐三呼一至曰死﹐四呼一至曰命絕﹐此損之脈也。至脈從下上﹐損脈從上下也。

平人之脈﹐一呼再至﹐一吸再至﹐呼吸定息四至。閏以太息脈五至﹐加之爲過曰至﹐不及爲減曰損。至脈從下而逆上﹐由腎而至肺也﹔損脈從上而行下﹐由肺而之腎也。離經者﹐脈呼吸六至﹐已離其經常之度也。一呼四至﹐一吸四至﹐則一息八九至﹐乃陽气亂﹐故脈數﹐數則气爲熱耗﹐耗則精竭﹐故曰奪精也。五至死之漸﹐六至其命絕矣。然數脈一息十至十二三至﹐遲脈四呼始見一至﹐皆僅見之脈也。

損脈之爲病柰何﹖然﹕一損損於皮毛﹐皮聚而毛落﹔二損損於血脈﹐血脈虛少﹐不能榮於五臟六腑也﹔三損損於肌肉﹐肌肉消瘦﹐飲食不爲肌膚﹔四損損於筋﹐筋緩不能自收持也﹔五損損於骨﹐骨痿不能起於牀。反此者﹐至於收病也。從上下者﹐骨痿不能起於牀者死﹕從下上者﹐皮聚而毛落者死。

此推究損脈病證也。一損損肺﹐肺主皮毛﹐肺損故皮聚而毛落也。二損損心﹐心主血脈﹐心損則血虛﹐故不能榮養臟腑也。三損損脾﹐脾納五味而主肌肉﹐脾損失其運化之權﹐故肌肉消瘦也。

四損損肝﹐肝主筋﹐肝損不克充其筋﹐故縱緩不能收持也。五損損腎﹐腎主骨﹐腎損故骨痿不能起於牀也。從上下者﹐從肺損至腎﹐五臟俱盡﹐故死﹐肺在上也。從下上者﹐從腎損至肺﹐亦復五臟俱盡﹐故死﹑腎在下也。於收﹐滑氏云﹕當作「脈之」二字﹐愚意尢不若丁氏之「反此者﹐至之脈病也」爲是。

治損之法柰何﹖然﹕損其肺者﹐益其气﹔損其心者﹐調其榮衛﹔損其脾者﹐調其飲食﹐適其寒溫﹔損其肝者﹐緩其中﹔損其腎者﹐益其精。此治損之法也。

肺主气﹐肺損者﹐宜益其气。心主血脈﹐心損者﹐宜調其營衛﹐使血脈有所資也。脾受谷味而主肌肉﹐脾損者﹐宜調其飲食﹐適其寒溫﹐俾健運不失其職。肝藏血而主怒﹐怒則傷肝﹐肝損者﹐宜緩其中﹐卽經所謂肝苦急﹐急食甘以緩之之義。腎藏精而主骨﹐腎損者﹐宜益其精。蓋病在何髒﹐則各隨其所在而治之也。

脈有一呼再至﹐一吸再至﹔有一呼三至﹐一吸三至﹔有一呼四至﹐一吸四至﹔有一呼五至﹐一吸五至﹔有一呼六至﹐一吸六至﹔有一呼一至﹐一吸一至﹐有再呼一至﹑再吸一至﹔有呼吸不至。脈來如此﹐何以別知其病也﹖上文統言五臟受病之次序﹐此再舉損至之脈以求其病形也。滑氏曰﹕前之損至﹐以五臟自病﹐得之於內者而言。此則以經絡血气﹐爲邪所中之微甚﹐自外得之者而言也。其曰呼吸再至﹐卽一呼一至﹐一吸一至之謂﹐疑衍文也。

然﹕脈來一呼再至﹐一吸再至﹐不大不小曰平。一呼三至﹐一吸三至﹐爲適得病。前大後小﹐卽頭痛目眩﹔前小後大﹐卽胸滿短气。一呼四至﹐一吸四至﹐病欲甚﹐脈洪大者﹐苦煩滿﹔沈細者﹐腹中痛﹔滑者傷熱﹔澀者中霧露。一呼五至﹐一吸五至﹐其人當困﹐沈細夜加﹐浮大晝加﹐不大不小﹐𨿽困可治。其有大小者﹐爲難治。一呼六至﹐一吸六至﹐爲死脈也﹐沈細夜死﹐浮大晝死。一呼一至﹐一吸一至﹐名曰損﹐人𨿽能行﹐猶當著牀﹐所以然者﹐血气皆不足故也。再呼一至﹐再吸一至﹐名曰無魂。無魂者﹐當死也。人𨿽能行﹐名曰行屍。

一息四至﹐閏以太息五至。是爲平脈。一呼三至﹐一吸三至﹐是一息之間有六七至﹐比之平人較多兩至﹐適得病而未甚﹐卽上文離經之義也。前爲寸﹐後謂尺﹐寸大尺小﹐病气在陽﹐爲濁气上逆之候﹐故頭痛目眩也。寸小尺大﹐病气在陰﹐爲淸气下陷﹐脾肝不升﹐肺胃不降﹐故胸滿短气也。

一呼四至﹐一吸四至﹐是一息之間有八九至﹐故病欲甚﹐卽上文奪精之義也。脈洪大者﹐陽邪外越﹐爲膽上逆而火升﹐故苦煩滿也。沈細者﹐陰邪內陷﹐爲肝脾下陷而土賊﹐故腹中痛也。滑乃血實﹐故爲熱﹐澀爲傷濕﹐故曰中霧露﹐此又於病之微甚間分別言之﹐欲令學人取所現脈象﹐以別其病﹐而推展其義也。一呼五至﹐一吸五至﹐是一息之間﹐脈來十外至﹐則其人沈困﹐近於死矣。夜爲陰﹐晝爲陽﹐沈細陰盛﹐故加於夜﹐浮大陽盛﹐故加於晝。大卽浮大﹐小卽沈細﹐若不大不小﹐則晝夜不至有加﹐陰陽相等﹐故可治。若更參差不倫﹐則難治矣。一呼一至﹐一吸一至﹐是一息之間﹐脈來二三至爲損﹐以气血皆虧﹐𨿽能行步﹐久當不起於牀也。若再呼一至﹐再吸一至﹐遲之極矣﹐則其人魂气已離﹐生道已絕﹐如尸之行﹐故曰行屍。

上部有脈﹐下部無脈﹐其人當吐﹐不吐者死。上部無脈﹐下部有脈﹐𨿽困無能爲害。所以然者﹐人之有尺﹐譬如樹之有根﹐枝葉𨿽枯槁﹐根本將自生。脈有根本﹐人有元气﹐故知不死。

上部寸口﹐下部尺中。上部有脈﹐下部無脈者﹐邪實於上﹐陽遏不降﹐吐則气逆於上﹐故脈亦從而上﹐則下部之無脈﹐乃因吐而然﹐非眞離其根也。若無吐證﹐爲上無邪而下气竭﹐故曰當死。上部無脈﹐下部有脈﹐𨿽困無害者﹐蓋脈者根乎元气以營運者也﹐元气未傷﹐則脈自能漸生﹐其所以上部之無脈者﹐特因气血之偶有滯耳﹐病去則自復﹐故曰人之有尺﹐譬如樹之有根也。此越人又因上文損至之義引申之﹐以見無脈之故﹐亦有兩端﹐不可槪定爲死也。

按﹕損脈者﹐遲脈也﹐至脈者﹐數脈也﹐曷不云乎遲數﹐而言損至者何也﹖蓋遲數之脈﹐統攝寒熱表裏虛實﹐所包者廣﹐越人恐後學之誤會﹐故以一息四至﹐終於十二三至爲至﹐始於一息二至﹐終於兩息一至爲損﹐明損脈從上而下﹐由肺气虛而及於腎陽竭﹐至脈從下而上﹐由腎陰虛而及於肺气盡。然損脈之本原﹐病起於肺﹐若失冶必遞及於心脾肝腎﹐其損脈必反而爲至脈﹐因腎虛火燥﹐復由腎而遞及肝脾心肺而死。故曰﹕反此者﹐至脈之病也。嘗見虛寒之證﹐末傳而現躁急之脈者﹐爲不明治損之法﹐扶陽不早﹐延及陰气亦竭也。夫扶陽者﹐扶持胃脘之陽﹐更察五臟之損以益之﹐非徒執姜桂烏附之謂也。更有進者﹐近世醫家﹐每以虛勞兩字爲怯病通稱﹐不知虛損病自上而下。癆瘵病自下而上﹐以癆瘵法治虛損﹐多轉泄瀉﹐以虛損法治癆瘵﹐必致喘促﹐於此涇渭不分﹐能免於南轅北轍之相左乎﹖此皆不明損至之義也。

越人旣以損至之脈﹐明虛損癆瘵之治﹐恐急證無脈﹐後人不察﹐混入損脈﹐故又申明上部有脈﹐下部無脈﹐上部無脈﹐下部有脈之旨﹐而復歸重於元气﹐以結此章之義。學人於此﹑尢宜三致意焉。

卷一

十五難

十五難曰﹕經言春脈弦﹐夏脈鉤﹐秋脈毛﹐冬脈石﹑是王脈耶﹖將病脈也﹖然﹕弦﹑鉤﹑毛﹑石者﹐四時之脈也。春脈弦者﹐肝﹐東方木也﹐萬物始生﹐未有枝葉﹐故其脈之來濡弱而長﹐故曰弦。夏脈鉤者﹐心﹐南方火也﹐萬物之所茂﹐垂枝布葉﹐皆下曲如鉤﹐故其脈之來疾去遲﹐故曰鉤。秋脈毛者﹐肺﹐西方金也﹐萬物之所終﹐艸木華葉﹐皆秋而落﹐其枝獨在﹐若毫毛也﹐故其脈之來輕虛以浮﹐故曰毛。冬脈石者﹐腎﹐北方水也﹐萬物之所藏也﹐盛冬之時﹐水凝如石﹐故其脈之來沈濡而滑﹐故曰石﹐此四時之脈也。

經﹐謂《素問﹟平人气象論》《玉機眞藏論》﹐此參錯其文而爲篇也。四時之脈﹐謂脈之應乎四時﹐卽旺脈也。春脈弦者﹐肝爲木而主筋﹐萬物始生之初﹐其脈濡弱而長﹐是弦之正象﹐否則卽爲太過不及也。

夏脈鉤者﹐心屬火而主血脈﹐其脈來疾者﹐其來少急而勁﹐气之升而上也﹔去遲者﹐其去少緩而弱﹐气之降而下也﹐此所謂下曲如鉤也。秋脈毛者﹐肺屬金而主皮毛﹐秋木凋零﹐其枝獨在若毫毛﹐言其四面無所輔﹐而體又甚輕也。冬脈石者﹐腎屬水而主骨﹐冬气斂聚﹐故沈而濡滑﹐水之象也﹐此四時之脈。然臟腑之與五行﹐各有所屬﹐而春夏秋冬脈﹐皆以木爲諭者﹐蓋惟木能因時變遷也。

如有變柰何﹖然﹕春脈弦﹐反者爲病。何謂反﹖然﹕其气來實彊﹐是謂太過﹐病在外﹔气來虛微﹐是謂不及﹐病在內。脈來厭厭聶聶﹐如循楡葉曰平﹔益實而滑﹐如循長竿曰病﹔急而勁益彊﹐如新張弓弦曰死。春脈微弦曰平﹐弦多胃气少曰病﹐但弦無胃气曰死﹐春以胃气爲本。夏脈鉤﹐反者爲病﹐何謂反﹖然﹕其气來實彊﹐是謂太過﹐病在外﹔气來虛微﹐是謂不及﹐病在內。其脈來累累如環﹐如循瑯曰平﹔來而益數﹐如雞舉足曰病﹔前曲後居﹐如操帶鉤曰死。夏脈微鉤曰平﹐鉤多胃气少曰病﹐但鉤無胃气曰死﹐夏以胃气爲本。秋脈毛﹐反者爲病。何謂反﹖然﹕其气來實彊﹐是謂太過﹐病在外﹔气來虛微﹐是謂不及﹐病在內。其脈來藹藹如車蓋﹐按之益大曰平﹔不上不下﹐如循雞羽曰病﹔按之蕭索﹐如風吹毛曰死。秋脈微毛曰平﹐毛多胃气少曰病﹐但毛無胃气曰死﹐秋以胃气爲本。冬脈石﹐反者爲病。何謂反﹖然﹕其气來實彊﹐是謂太過﹐病在外﹔气來虛微﹐是謂不及﹐病在內。脈來上大下兌﹐濡滑如雀之喙曰平﹔啄啄連屬﹐其中微曲曰病﹔來如解索﹐去如彈石曰死。冬脈微石曰平﹐石多胃气少曰病﹐但石無胃气曰死﹐冬以胃气爲本。

如有變﹐謂逆四時而失其常度也。春脈當微弦﹐其來濡弱而長﹐反是者爲病。實彊爲太過﹐陽气盛而發於表也﹐故病在外﹐令人善忘﹐眩冒癲疾。虛微爲不及﹐陰气不足﹐而怯於中也﹐故病在內﹐令人胸痛引背﹐下則兩脇滿。厭厭聶聶﹐如循楡葉﹐乃微弦而有和緩胃气也﹐故曰平。益實而滑﹐如循長竿﹐乃弦多胃少也﹐故曰病。急而勁益彊﹐如新張弓弦﹐乃但弦無胃气﹐卽所謂眞髒脈也﹐故曰死。夏脈當微鉤﹐來疾而去遲﹐反是者爲病。實彊者爲太過﹐病在外﹐令人身熱而膚痛﹐爲浸淫。虛微者爲不及﹐病在內﹐令人煩心﹐上見咳唾﹐下爲气泄。脈來累累如環﹐如循瑯﹐乃微鉤而有和緩胃气也﹐故曰平。來而益數﹐如雞舉足﹐乃鉤多胃少也﹐故曰病。

前曲後居﹐如操帶鉤﹐乃但鉤無胃气也﹐故曰死。秋脈當微毛﹐其來輕虛以浮﹐反是者爲病。實彊者爲太過﹐病在外﹐令人逆气而背痛慍慍然。虛微者爲不及﹐病在內﹐令人喘﹐呼吸少气而咳﹐上气見血﹐下聞病音。脈來藹藹如車蓋﹐按之益大者﹐以其輕軟微毛而有和緩胃气也﹐故曰平。不上不下﹐如循雞羽﹐乃毛多胃少也﹐故曰病。按之蕭索﹐如風吹毛﹐乃但毛無胃气也﹐故曰死。冬脈當微石﹐其來沈濡而微堅﹐反是者爲病。實彊者爲太過﹐病在外﹐令人懈﹐脊脈痛而少气不欲言。虛微者爲不及﹐病在內﹐令人心懸如饑﹐中淸﹐脊中痛﹐少腹滿﹐小便變。脈來上大下兌﹐濡滑如雀喙者﹐乃微石而有和緩胃气也﹐故曰平。

啄啄連屬﹐其中微曲﹐乃石多胃少也﹐故曰病。來如解索﹐去如彈石﹐乃但石無胃气也﹐故曰死。是四時之脈﹐皆以胃气爲本﹐故有胃气則生﹐胃气少則病﹐無胃气則死也。

按﹕《素問﹟平人气象論》曰﹕平肝脈來﹐弱招招﹐如揭長竿末梢﹐曰肝平。平肺脈來﹐厭厭聶聶﹐如落楡莢﹐曰肺平。此兩句﹐形容肝之平脈﹐濡柔和緩微弦之義﹔肺之平脈﹑浮薄輕虛微毛之義﹐此卻以肺平引爲肝平。又曰﹕病心脈來﹐喘喘連屬﹐其中微曲﹐曰心病﹔實而盈數﹐如雞舉足﹐曰脾病。今以脾病引爲心病。

如烏之喙﹐脾之死脈﹐引爲腎之平脈。若此多與經文有異。馮氏謂越人欲使脈之易曉﹐重立其義爾。然讀是篇者﹐當與《素問》參觀。

胃者﹐水谷之海也﹐主稟。四時皆以胃气爲本﹐是爲四時之變病﹐死生之要會也。

胃屬土﹐位居中央﹐萬物歸之﹐故雲水谷之海。旺於四時﹐水火金木﹐無不待是以生﹐爲四時變病之要會﹐故云主稟四時也。

脾者﹐中州也﹐其平和不可得見﹐衰乃見耳。來如雀之喙﹐如水之下漏﹐是脾衰之見也。

脾受谷味﹐在四髒之中﹐故不可見。蓋脾寄旺於四季﹐不得獨主於四時﹐四髒平和﹐則脾脈在中﹐衰乃始見。

雀喙﹐言其堅銳而無沖和之气也。水下漏﹐言其斷續無常﹐散動而復止也。

此《素問﹟玉機眞藏論》所謂脾者土也。孤髒以灌漑四旁者也﹐善者不可得見﹐惡者可見之義也。

卷一

十六難

十六難曰﹕脈有三部九候﹐有陰陽﹐有輕重﹐有六十首﹐一脈變爲四時﹐離聖久遠﹐各自是其法﹐何以別之﹖然﹕是其病有內外證。

脈有三部九候﹐見後十八難。陰陽詳第四難。輕重詳第五難。六十首見《素問﹟方盛衰論》﹐王注謂奇恆六十首﹐今世不存。或謂卽各旺六十日之義。一脈變爲四時﹐卽十五難春弦﹑夏鉤﹑秋毛﹑冬石也。

然脈法不一﹐離聖久遠﹐各自是其法﹐何以別其是非長短也﹐是其病有內外證。言凡病但以內外之證驗之﹐自得其眞﹐不必拘於諸法也。

其病爲之柰何﹖然﹕假令得肝脈﹐其外證善潔﹐面靑﹐善怒﹔其內證臍左有動气﹐按之牢若痛﹔其病四肢滿﹐閉淋﹐溲便難﹐轉筋。有是者肝也﹐無是者非也。

得肝脈﹐診得弦脈也﹐肝與膽合﹐爲淸淨之腑﹐故善潔。靑者木之色﹐肝屬木﹐故面靑。肝在志爲怒﹐故善怒。此外証之色脈情好也。臍左爲肝木左升之部﹐動气﹑眞气不能藏而發現於外也。牢者﹐气結而堅﹔痛者﹐气郁而滯也﹔滿﹐閉塞也。筋急則四肢滿脹﹐《左氏傳》云﹕風淫末疾者是也。厥陰脈循陰器﹐肝病故溲便難。轉筋者﹐肝主筋﹐故病筋。此內証之部屬及所主病也。

假令得心脈﹐其外證面赤﹐口漧﹐喜笑﹔其內證臍上有動气﹐按之牢若痛﹔其病煩心心痛﹐掌中熱而。

有是者心也﹑無是者非也。

得心脈﹐診得鉤脈也。心在色爲赤﹐故面赤。心气通於舌﹐火上炎﹐故口漧。心在聲爲笑﹐故喜笑。此外証之色脈情好也。臍上心之部﹐動气﹐按之牢痛﹐心煩﹐乃心包絡受邪﹐非眞心病也。若心病﹐則旦占夕死﹐夕占旦死矣。手厥陰心包絡之脈﹐行於掌心﹐故掌中熱。﹑漧嘔也﹐心病火盛﹐故。此內証之部屬﹑及所主病也。

假令得脾脈﹐其外證面黃﹐善噫﹐善思﹔善味。其內證當臍有動气﹐按之牢若痛﹔其病腹脹滿﹐食不消﹐體重節痛﹐怠惰嗜臥﹐四肢不收。有是者脾也﹐無是者非也。

得脾脈﹐診得緩脈也。脾屬土﹐在色爲黃﹐故面黃。噫﹐噯气也。《靈樞﹟口問篇》曰﹕寒气客於胃﹐厥气從下上散﹐復出於胃﹐故爲噫。脾與胃合﹑故同病也。脾在志爲思﹐故善思。

脾在竅爲口﹐故善味。此外証之色脈情好也。脾位乎中﹐故動气當臍而牢痛也。脾主營運﹐運行不健﹐故腹滿食不消也。脾主肌肉﹐故體重。陽明主束骨而利機關﹐脾與胃合﹐故主節痛勞倦傷脾﹐濕旺睥郁﹐皆主怠惰嗜臥也。脾主四肢﹐故四肢不收。此內証之部屬及所主病也。

假令得肺脈﹐其外證面白﹐善嚏﹐悲愁不樂﹐欲哭﹔其內證臍右有動气﹐按之牢若痛﹔其病喘咳﹐灑淅寒熱。有是者肺也﹐無是者非也。

得肺脈﹐診得毛脈也。肺在色爲白﹐故面白。《靈樞﹟口問篇》曰﹕陽气和利﹐滿於心﹐出於鼻﹐故嚏。肺气通於鼻﹐故善嚏。肺在志爲憂﹐故悲愁不樂。在聲爲哭﹐故欲哭。此外証之色脈情好也。

臍右爲肺金右降之部﹐動气按之牢痛者﹐肺气結也。肺主气﹐气逆故病喘咳。肺主皮毛。故灑淅寒熱。

此內証之部屬及所主病也。

假令得腎脈﹐其外證面黑﹐善恐欠﹔其內證臍下有動气﹐按之牢若痛﹔其病逆气﹐小腹急痛﹐泄如下重﹐足脛寒而逆。有是者腎也﹐無是者非也。

得腎脈﹐診得石脈也。腎在色爲黑﹐故面黑﹐腎在志爲恐﹐故善恐。《靈樞﹟口問篇》曰﹕陰气積於下﹐陽气未盡﹐陽引而上﹐陰引而下﹐故數欠。是腎主欠。此外証之色脈情好也。腎居最下﹐臍下腎之位﹐腎气結﹐故動气按之牢痛。腎气不足﹐傷於衝脈﹐故病逆气。少陰之脈循少腹﹐故小腹急痛也。腎者胃之關﹐今气虛﹐故爲下重泄﹐謂食畢卽思圊也。《靈樞﹟經脈篇》曰﹕足少陰腎之脈﹐循內踝之後﹐別入跟中﹐以上內﹐故病足脛寒而逆。此內証之部屬及所主病也。泄如下重『如』字﹐滑氏易作『而』字﹐極是。

卷一

十七難

十七難曰﹕經言病或有死﹐或有不治自愈﹐或連年月不已。其死生存亡﹐可切脈而知之耶﹖然﹕可盡知也。

此引《素問﹟脈要精微論》《平人气象論》語錯雜言之﹐非經之全文也。所問三者﹐答曰可盡知也﹐而下文止答病之死證﹐余無所見﹐或有闕簡歟﹖抑不治自愈﹐卽十三難之相生脈。連年月不已﹐卽五十五難之積聚病歟﹖未可知也﹐故俟參考。

診病若閉目不欲見人者﹐脈當得肝脈弦急而長﹐而反得肺脈浮短而澀者﹐死也。

肝開竅於目﹐閉目不欲見人﹐肝病也。然肝之病﹐脈當弦急而長﹐今以肝病而診得浮短而澀之肺脈﹐乃金來克木也﹐故主死。

病若開目而渴﹐心下牢者﹐脈當得緊實而數﹐反得沈澀而微者﹐死也。

開目而渴者﹐心主熱﹐熱甚則開目而渴也。心下牢者﹐心痛現證﹐是實邪也﹐當得緊實而數之脈﹐今見沈濡而微之腎脈﹐乃水來克火﹐況陽病而得陰脈﹐不死何待。

病若吐血復鼽衄血者﹐脈當沈細﹐而反浮大而牢者﹐死也。

失血﹐虛證也﹐其脈當沈細﹐而反見浮大牢實之脈﹐是陰病而得陽脈﹐病虛脈實﹐故主死。《靈樞﹟玉版篇》曰﹕衄而不止﹐脈大﹐是三逆。卽此義也。

病若譫言妄語﹐身當有熱﹐脈當洪大﹐而反手足厥逆﹐脈沈細而微者﹐死也。

譫妄﹐熱證也。身當有熱﹐脈當洪大﹐今反見手足厥冷﹐脈來沈細而微﹐此病實脈虛也﹐故死。

病若大腹而泄者﹐脈當微細而澀﹐反緊大而滑者﹐死也。

大腹而泄者﹐脾濕下陷﹐脈當微細﹐而反見滑大之脈﹐是亦病虛脈實矣。《靈樞﹟玉版篇》曰﹕腹鳴而滿﹐四肢淸泄﹐其脈大﹐是二逆﹐卽此義也。

卷一

十八難

十八難曰﹕脈有三部﹐部有四經﹐手有太陰陽明﹐足有太陽少陰﹐爲上下部﹐何謂也﹖滑氏曰﹕此篇立問之意﹐謂人有十二經脈﹐凡有三部﹐每部之中有四經﹐今手有太陰﹑陽明﹐足有太陽﹑少陰﹐爲上下部﹐何謂也﹖蓋三部者﹐以寸關尺分上中下也。四經者﹐寸關尺兩兩相比﹐則每部各有四經矣。手之太陰﹑陽明﹐足之太陽﹑少陰﹐爲上下部者﹐肺居右寸﹐腎居左尺﹐循環相資﹐肺髙腎下﹐母子相望也。經云﹕髒眞髙於肺﹐髒眞下於腎是也。

然﹕手太陰陽明﹐金也﹐足少陰太陽﹐水也。金生水﹐水流下行而不能上﹐故在下部也。足厥陰少陽﹐木也﹐生手太陽少陰火﹐火炎上行而不能下﹐故爲上部。手心主少陽火﹐生足太陰陽明土﹐土主中宮﹐故在中部也。此皆五行子母更相生養者也。

手太陰肺﹑手陽明大腸屬金﹐皆診於右寸。足少陰腎﹑足太陽膀胱屬水﹐皆診於左尺。金生水﹐水性流下﹐故在下部也。足厥陰肝﹑足少陽膽屬木﹐皆診於左關。手太陽小腸﹑手少陰心屬火﹐皆診於左寸。木生火﹐火性炎上﹐故在上部也。手厥陰心包絡﹑手少陽三焦屬相火﹐當候於右尺。足太陰脾﹑足陽明胃屬土﹐當候於右關。火生土﹐土位居中﹐故在中部也。土復生金﹐此五行子母循環生養三部四經上下之義也。

脈有三部九候﹐各何所主之﹖然﹕三部者﹐寸關尺也。九候者﹐浮中沈也。上部法天﹐主胸以上至頭之有疾也﹔中部法人﹐主膈以下至臍之有疾也﹔下部法地﹐主臍以下至足之有疾也。審而刺之者也。

三部之中﹐各有浮中沈﹐是爲九候。浮爲陽﹐沈爲陰﹐中者胃气也﹐所謂自膈以上爲上焦也﹐自膈以下爲中焦也﹐自臍以下至足爲下焦也。謝氏曰﹕此一節當是十六難中答辭﹐錯簡在此﹐而剩出﹝脈有三部九候﹐各何主之﹞十字。且﹝審而刺之﹞﹐楊氏云爲審病之所在而刺之﹐丁氏云﹑當次第之次﹐紀氏則爲刺候之義。各有至理﹐姑存備參。

人病有沈滯久積聚﹐可切脈而知之耶﹖然﹕診在右脇有積气﹐得肺脈結﹐脈結甚則積甚﹐結微則气微。診不得肺脈﹐而右脇有積气者﹐何也﹖然﹕肺脈𨿽不見﹐右手脈當沈伏。

此病久積聚﹐可切脈而知之也。肺金右降﹑右脇﹐肺之部也。若右脇有積聚﹐則肺脈當結﹐結脈往來緩﹐時一止復來﹐而無定數者是也。蓋結爲積聚之脈。《素問﹟平人气象論》曰﹕結而橫﹐有積矣。

然積有微甚﹐是以結甚則積甚﹐結微則气微也。設肺脈𨿽不見結﹐而右手脈當見沈伏﹐沈伏亦積聚脈﹐右手統三部言﹐則肺脈亦在其中。又右手气口所以候裏也。

其外痼疾同法耶﹖將異也﹖然﹕結者﹐脈來去時一止無常數﹐名曰結也。伏者﹐脈行筋下也。浮者﹐脈在肉上行也。左右表裏﹐法皆如此。

此承上文﹐復問外之痼疾﹐與內之積聚﹐法將同異也。痼疾者﹐凡肌肉筋骨間久畱不去之病皆是﹐以其不在臟腑﹐故曰外也。止無常數﹐結脈之象﹐若有常數﹐爲代脈矣。蓋結脈之所由生﹐以積聚在內﹐脈道不通﹐故現脈如此也。伏脈輕手尋之不見﹐重按以指推筋著骨﹐乃得其脈形潛隱於骨間者是也。言結伏則病在裏﹐結浮則病在表﹐結在右﹐病亦在右﹐結在左﹐病亦在左。以此推之﹐則內外左右﹐積气痼疾﹐其結脈𨿽同﹐而浮伏異也。故曰法皆如此。

假令脈結伏者﹐內無積聚。脈浮結者﹐外無痼疾﹐有積聚﹐脈不結伏﹐有痼疾﹐脈不浮結﹔爲脈不應病﹐病不應脈﹐是爲死病也。

有是病必有是脈﹐內有積聚﹑脈宜伏結﹐外有痼疾﹐脈宜浮結。設見伏結﹑浮結之脈﹐而無伏結﹑浮結之證﹐見伏結﹑浮結之證﹐而無伏結﹑浮結之脈﹐謂之脈不應病﹐病不應脈也。夫病脈不相應﹐乃其气已離﹐血脈不相聯屬﹐故云死。然凡病與脈不相應者﹐皆爲死候﹐不特積聚爲然也。

卷一

十九難

十九難曰﹕經言脈有逆順﹐男女有恆﹐而反者﹐何謂也﹖恆﹐常也。反﹐謂上下相反也。此男女之脈﹐有一定恆常之法﹐得其脈爲順﹐不得其脈爲逆﹐若彊弱相反﹐則爲何病。

然﹕男子生於寅﹐寅爲木﹐陽也。女子生於申﹐申爲金﹐陰也。故男脈在關上﹐女脈在關下﹐是以男子尺脈恆弱﹐女子尺脈恆盛﹐是其常也。

此推本生物之初﹐而言男女陰陽也。楊氏曰﹕元气始於子﹐人之所生也。自子推之﹐男從左行三十﹐而至於巳﹔女從右行二十﹐而至於巳﹐爲夫婦懷妊也。古者男子三十﹐女子二十﹐然後行嫁娶﹐法本於此。十月而生﹐男從巳左行十月至寅﹐故男行年起於丙寅﹐女從巳右行十月至申﹐故女行年起於壬申。所以男子生於寅﹐女子生於申也。謝氏曰﹕寅爲陽木﹐木生火。火生於寅﹐其性炎上﹐故男脈在關上﹐申爲陰金﹐金生水﹐水生於申﹐其性流下﹐故女脈在關下。男子陽气盛﹐故尺脈弱﹔女子陰气盛﹐故寸脈弱。此男女之常也。

反者﹐男得女脈﹐女得男脈也。其爲病何如﹖男得女脈﹐女得男脈﹐異乎恆常﹐謂之反。然反之爲病如何﹖設此問以起下文之義。

然﹕男得女脈爲不足﹐病在內﹐左得之﹐病在左﹐右得之﹐病在右﹐隨脈言之也。女得男脈爲太過﹐病在四肢﹐左得之﹐病在左﹐右得之﹐病在右﹐隨脈言之﹐此之謂也。

男得女脈者﹐寸脈當盛反弱﹐尺脈當弱反盛﹐爲陰气盛﹐陽陷於陰﹐故爲不足。陰主內﹐故病在內。

陽气入陰﹐病見於陰位也。女得男脈者﹐寸脈當弱反盛﹐尺脈當盛反弱﹐爲陽气盛﹐陰越於陽﹐故爲有餘。

四肢屬乎陽﹐陰气從陽﹐則病見於陽位也。左右者﹐以脈之左右﹐以驗病之左右耳。徐氏曰﹕陽道全而陰道半。故陽得陰脈爲不足﹑陰得陽脈爲有餘也。

按﹕丁錦曰﹕人之有尺﹐猶樹之有根﹐欲其盛而不可得也。若男得女脈指尺盛﹑豈可謂之不足乎﹖女得男脈指尺弱﹐豈可謂之太過乎﹖蓋男得女脈爲不足者﹐寸脈弱﹐陽气不足於內﹐故病在內也。女得男脈爲太過者﹐寸脈盛﹐陽气有餘於外﹐故病在四肢也。斯言也﹐似亦近理﹐而不可拘泥者也。夫尺爲脈之根﹐宜盛不宜弱是矣。然陰虛火動﹐兩尺洪而有力者﹐豈非不足乎﹖火炎於上﹐兩寸洪而有力者﹐豈非太過乎﹖更有兩寸豁大無力﹐宜大補者﹔兩尺豁大無力﹐宜升陽散火者﹔寸脈大於尺脈﹐而俱有力﹐爲陰虛陽盛宜下者﹔尺脈大於寸脈﹐而俱有力﹐爲陽虛陰盛宜汗者。然脈之變﹐非一言能盡﹐豈可膠柱鼓瑟耶﹖越人示人以男女陰陽之體﹐內外不足太過之變﹐要在一隅三反耳﹐學人審諸。

卷一

二十難

二十難曰﹕經言脈有伏匿﹐伏匿於何髒而言伏匿耶﹖然﹕謂陰陽更相乘﹐更相伏也。脈居陰部﹐而反陽脈見者﹐爲陽乘陰也﹔脈𨿽時沈澀而短﹐此謂陽中伏陰也﹔脈居陽部﹐而反陰脈見者﹐爲陰乘陽也﹐脈𨿽時浮滑而長﹐此謂陰中伏陽也。

此言陰陽相乘中又有伏匿之義也。經言無考。伏匿者﹐謂不見於本位﹐反藏於他部而見脈也。脈之陰陽﹐非獨言寸爲陽﹐尺爲陰也。若以前後言之﹐卽寸爲陽部﹐尺爲陰部﹔若以上下言之﹐肌肉上爲陽部﹐肌肉下爲陰部。陽乘陰者﹐尺中已浮滑而長﹐又時時沈澀而短﹐故曰陽中伏陰﹐言陽𨿽乘陰而陰猶伏於陽內也。陰乘陽者﹐寸關已沈短而澀﹐又時時浮滑而長﹐故曰陰中伏陽﹐言陰𨿽乘陽而陽猶伏於陰中也。

重陽者狂﹐重陰者癲。脫陽者見鬼﹐脫陰者目盲。

此又因陰陽之伏匿而極言之。重陽重陰﹐言不止伏匿﹐而陰皆變爲陽﹐陽皆變爲陰也。狂者陽疾﹐癲者陰疾。重陽者狂﹐木火之陽旺也。重陰者癲﹐金水之陰旺也。心主喜﹐肝志怒﹐狂者木火有餘﹐故多喜怒。腎志恐﹐肺主悲﹐癲者金水有餘﹐故多悲恐。脫陽者陰旺﹐鬼﹐陰類也﹐故見之。

脫陰者﹐肝竅於目﹐肝藏血﹐血捨魂﹐魂化神﹐魂神升發而生光明﹐上開雙竅﹐則爲兩目﹐陰者陽之宅也。陰脫宅傾﹐神魂散亡﹐是以目盲﹐名𨿽陰脫﹐而實脫陰中之陽气也。

卷一

二十一難

二十一難曰﹕經言人形病脈不病曰生﹐脈病形不病曰死﹐何謂也﹖然﹕人形病脈不病﹐非有不病者也﹐謂息數不應脈數也。此大法。

形病脈不病曰生者﹐人以脈爲主﹐設其人形體羸瘦﹐精神困倦﹐不可謂之無病也。診其脈﹐惟息數不應脈數﹐𨿽營衛有傷﹐而不見至損死絕之脈﹐𨿽病必生﹐必其臟腑無恙也。脈病形不病曰死者﹐設其人肌肉不減﹐飲食如常﹐不可謂之有病也。診其脈﹐則代革頻見﹐𨿽不病亦死﹐以其臟腑已壞﹐不可救藥也。經言無考。仲景辧脈篇曰﹕脈病患不病﹐名曰行屍﹐以無王气﹐卒眩僕不省人者﹐短命則死。人病脈不病﹐名曰內虛﹐以無穀气﹐𨿽困無害。卽此義歟﹗

卷一

二十二難

二十二難曰﹕經言脈有是動﹐有所生病﹐一脈輒變爲二病者﹐何也﹖然﹕經言是動者﹐气也﹔所生病者﹐血也。邪在气﹐气爲是動﹔邪在血﹐血爲所生病。气主之﹐血主濡之。

气畱而不行者﹐爲气先病也﹔血壅而不濡者﹐爲血後病也。故先爲是動﹐後所生病也。

脈謂十二經隧之脈﹐每脈中有二病者﹐有在气在血之分也。邪在气﹐气爲是而動﹔邪在血﹐血爲所生病﹐是脈之動者气爲之﹐而所生病者﹐血爲之也。气病傳血﹐故曰一脈變爲二病也。﹐煦也。

气主之者﹐謂气煦噓往來﹐薰蒸於皮膚分肉也。濡﹐潤也。血主濡之者﹐謂血濡潤筋骨﹐滑利關節﹐榮養臟腑也。然气畱而不行﹐則血亦壅而不濡﹐气在外。血在內﹐外先受邪﹐則內亦從之而病﹐故曰先爲是動﹐後所生病也。

上第一卷

﹐一難至二十二難﹐論脈。

卷二

二十三難

二十三難曰﹕手足三陰三陽脈之度數﹐可曉以不﹖然﹕手三陽之脈﹐從手走頭﹐長五尺﹐五六合三丈。手三陰之脈﹐從手至胸中﹐長三尺五寸﹐三六一丈八尺﹐五六三尺﹐合二丈一尺。足三陽之脈﹐從足走頭﹐長八尺﹐六八四丈八尺。足三陰之脈﹐從足至胸﹐長六尺五寸﹐六六三丈六尺﹐五六三尺﹐合三丈九尺。人兩足蹺脈﹐從足至目﹐長七尺五寸﹐二七一丈四尺﹐二五一尺﹐合一丈五尺督脈任脈﹐各長四尺五寸﹐二四八尺﹐二五一尺﹐合九尺。凡脈長一十六丈二尺﹐此所謂十二經脈長短之數也。

此言十二經脈及兩蹺督任之脈﹐析之合之﹐皆有度數可紀也。手有三陰﹐太陰肺﹑少陰心﹑厥陰心包絡﹔足有三陰﹐太陰脾﹑少陰腎﹑厥陰肝﹔手有三陽﹐太陽小腸﹑陽明大腸﹑少陽三焦﹔足有三陽﹐太陽膀胱﹑陽明胃﹑少陽膽﹐爲十二經也。經之流注﹐手三陽皆從手指末起而終於頭﹐手三陰亦從手指末起而終至胸中﹐足三陽從足指起而至頭﹐足三陰從足趾足心起而至胸﹐此舉經脈之度數﹐故皆以手足言也。蹺脈屬奇經﹐有陰陽之分﹐左右足各有陽蹺﹐卽從足太陽申脈穴﹐由外上行至風池者是也。左右足各有陰蹺﹐卽從足少陰照海穴﹐由內踝上行至咽喉者是也。但《靈樞﹟脈度篇》論蹺脈起止。專指陰蹺言﹐而不及陽蹺﹐則其長短之數﹐乃陰蹺之數也。故帝問蹺脈有陰陽﹐何脈當其數﹐岐伯答以男子數其陽﹐女子數其陰。蓋陽蹺與陰蹺﹐𨿽有內外表裏之殊﹐其長短則大約相等也。督脈任脈﹐亦屬奇經。督脈起於腎中。由尻貫脊﹐入腦交巓﹐終於人中﹐統一身之陽。任脈起於少腹之內﹐出會陰﹐循臍腹﹐上喉嚨﹐終於唇下之承漿﹐統一身之陰。此節引《靈樞﹟脈度篇》原文﹐以明脈卽營气也。

經脈十二﹐絡脈十五﹐何始何窮也﹖然﹕經脈者﹐行血气﹐通陰陽。以榮於身者也。其始從中焦注手太陰陽明﹐陽明注足陽明太陰﹐太陰注手少陰太陽﹐太陽注足太陽少陰﹐少陰注手心主少陽﹐少陽注足少陽厥陰。厥陰復還注手太陰。別絡十五﹐皆因其原﹐如環無端﹐轉相灌漑﹐朝於寸口人迎﹐以處百病﹐而決死生也。

上言經脈尺度﹐此又言經脈行度﹐而推論絡脈隨經脈以營運也。經有十二﹐始從中焦者﹐蓋謂飲食入胃﹐其精微之化﹐注於手太陰陽明﹐以次相傳﹐至足厥陰﹐厥陰復還注手太陰也。絡脈十五﹐皆隨十二經脈之所始﹐轉相灌漑﹐如環之無端﹐朝會於寸口人迎﹐以處分百病﹐而決死生也。

古法以結喉兩旁動脈爲人迎﹐越人獨取寸口﹐直以左手關前一分爲人迎﹐右手關前一分爲气口﹐後世宗之。蓋胃受穀气而養五臟﹐肺朝百脈而平權衡﹐胃爲脈之根﹐肺爲脈之幹﹐胃脈大小彊弱﹐未有不變見於寸口。寸口者﹐脈之大會﹐爲肺之動脈﹐以根幹相通故也。

經曰﹕明知終始﹐陰陽定矣﹐何謂也﹖然﹕終始者﹐脈之紀也。寸口﹑人迎﹐陰陽之气﹐通於朝使﹐如環無端﹐故曰始也。終者﹐三陰三陽之脈絕﹐絕則死﹐死各有形﹐故曰終也。

經﹐《靈樞﹟終始篇》也。此節承上文決死生之義﹐而問脈之終始﹐以起下節脈絕之形也。終始篇曰﹕凡刺之道﹐畢於終始﹐明知終始﹐五臟爲紀﹐陰陽定矣。是謂欲知終始﹐於陰陽爲能定之﹐蓋以陽經取決於人迎﹐陰經取決於寸口也。朝﹐朝宗也。使﹐使道也。道卽經隧之謂。

始如生物之始﹐終如生病之窮﹐欲明生死﹐脈以候之。陰陽之气﹐循環不已﹐人之生機﹐皆始於此﹐故曰始也。三陰三陽之脈絕﹐人之生機﹐皆終於此﹐故曰終也。其三陰三陽脈絕之形狀﹐具如下章。

卷二

二十四難

二十四難曰﹕手足三陰三陽气已絕﹐何以爲候﹖可知其吉凶不﹖然﹕足少陰气絕﹐則骨枯。少陰者﹐冬脈也﹐伏行而溫於骨髓。故骨髓不溫﹐則肉不著骨﹐骨肉不相親﹐則肉濡而卻﹐肉濡而卻﹐故齒長而枯﹐發無潤澤﹐無潤澤者﹐骨先死。戊日篤﹐己日死。

此承上文手足三陰三陽气絕必有其候﹐引《靈樞﹟經脈篇》錯雜言之也。足少陰﹐腎脈也﹐腎主冬﹐故云冬脈也。腎主內營骨髓﹐故云伏行而溫於骨髓也。濡﹐軟也。卻﹐退縮也。腎气已絕﹐骨肉不相親﹐則齒齦之肉結縮﹐故齒漸長而枯燥也。腎主藏精而化血﹐發者血之餘﹐腎之精气絕﹐故發不潤澤也。戊己﹐土也。腎﹐水也。土克水﹐故云戊日篤﹐己日死也。

足太陰气絕﹐則脈不榮其口唇。口唇者﹐肌肉之本也。脈不榮﹐則肌肉不滑澤﹔肌肉不滑澤則肉滿﹔肉滿則唇反﹔唇反則肉先死。甲日篤﹐乙日死。

足太陰﹐脾脈也。脾主肌肉﹐脾開竅於口﹐其華在唇四白﹐脈不榮﹐則太陰之气絕﹐故肌肉不滑澤﹐肉滿唇反也。甲乙﹐木也。脾﹐土也。木克土﹐故云甲日篤﹐乙日死也。

足厥陰气絕﹐則筋縮引卵與舌。厥陰者﹐肝脈也。肝者﹐筋之合也。筋者﹐聚於陰器而絡於舌本﹐故脈不榮則筋縮急﹐筋縮急則引卵與舌。故舌捲卵縮﹐則筋先死。庚日篤﹐辛日死。

足厥陰﹐肝脈也。其華在爪﹐其充在筋﹐其脈循陰器而絡於舌本﹐脈不營則厥陰之气絕﹐故筋急舌捲而卵縮也。庚辛﹐金也。肝﹐木也。金克木﹐故云庚日篤﹐辛日死也。

手太陰气絕﹐則皮毛焦。太陰者﹐肺也﹐行气溫於皮毛者也。气弗榮則皮毛焦﹔皮毛焦﹐則津液去﹔津液去﹐則皮節傷﹔皮節傷﹐則皮枯毛折。毛折者﹐則毛先死。丙日篤﹐丁日死。

手太陰﹐肺脈也。其華在毛﹐其充在皮﹐脈不營﹐則皮毛焦。肺主气﹐气主薰膚澤毛﹐太陰气絕﹐故津液去﹐則皮枯毛折而節傷也。丙丁﹐火也。肺﹐金也。火克金﹐故云丙日篤﹐丁日死也。

手少陰气絕﹐則脈不通。少陰者﹐心脈也﹐心者﹐脈之合也。脈不通則血不流﹐血不流則色澤去﹐故面黑如黧﹐此血先死。壬日篤﹐癸日死。

手少陰﹐心脈也。心主血脈﹐其榮色也﹐其華在面。心气絕﹐則脈不通﹐血不流而色澤去矣。

面黑如黧﹐黧﹐黑黃色而無潤澤也﹐言心血不能營於面﹐則黃黑而無光華也。壬癸﹐水也。心﹐火也。水克火﹐故云壬日篤﹐癸日死也。

按﹕手三陰﹐今釋太陰﹐少陰﹐而獨遺手厥陰者﹐何也﹖蓋包絡與心同候﹐言心气絕﹐則包絡之气亦絕﹐其診旣同﹐不必別解。故《靈樞﹟經脈篇》亦無手厥陰之候也。

三陰气俱絕者﹐則目眩轉﹐目瞑﹔目瞑者爲失志﹔失志者則志先死。死卽目瞑也。

三陰者﹐手足三陰脈﹐此五臟之脈也。五臟者﹐人之根本也。目眩者﹐眩亂而見之不眞也。轉者﹐目或反背﹐或朝上﹐或左右側也。目瞑者﹐盲而無所見也。此三陰气絕﹐精神俱去之候。失志者﹐人之五志﹐各屬一臟﹐肝志怒﹐心志喜﹐脾志思﹐肺志憂﹐腎志恐。今三陰已絕﹐五臟皆失其志﹐故無喜怒憂思恐﹐五志俱亡﹐故曰失志卽死也。

六陽气俱絕者﹐則陰與陽相離﹐陰陽相離﹐則腠理泄﹐絕汗乃出﹐大如貫珠﹐轉出不流﹐則气先死。

旦占夕死﹐夕占旦死。

六陽者﹐手足三陽也。陰與陽相離者﹐陰陽隔絕不相附也。夫陽气衛外﹐則腠理密﹔陽气絕﹐則腠理不固﹐陰不可獨畱﹐故毛孔皆開﹐陰气亦從腠理而泄矣。甚則絕汗出﹐大如貫珠者﹐言身體汗出著肉﹐如綴珠而不流散。故曰貫珠也。气屬於陽﹐陽絕﹐故气先死也。

按﹕《靈樞﹟經脈篇》無三陽分候之法﹐止有總論六陽气絕一節﹐若終始篇及《素問﹟診要經終論》﹐俱載三陽絕候法。今旣以三陰三陽爲問﹐當引經文以證明之﹐補其未備。太陽之脈﹐其終也﹐戴眼反折﹐螈﹐其色白﹐絕汗乃出﹐出則死矣。少陽終者﹐耳聾﹐百節皆縱﹐目HT絕系﹐絕系一日半死。其死也﹐色先靑白﹐乃死矣。陽明終者﹐口目動作﹐善驚妄言﹐色黃﹐其上下經盛而不仁﹐則終矣。此三陽脈絕之狀也。夫太陽之气主皮毛。气絕於皮﹐故色白﹐而絕汗出也。少陽主骨﹐百節盡縱﹐則少陽之气絕﹐少陽屬腎﹐腎藏志﹐目系絕者﹐志先死矣。陽明之脈﹐挾口承目﹐故口目動作﹐乃其經气欲絕也。善驚妄言﹐陽明之神气外出也﹐色黃﹐陽明之土气外脫也。

上下經盛﹐胃气絕而無柔和之象也。肌膚不仁﹐則營衛之气絕矣。

卷二

二十五難

二十五難曰﹕有十二經﹐五臟六腑十一耳﹐其一經者﹐何等經也﹖然﹕一經者﹐手少陰與心主別脈也。心主與三焦爲表裏﹐俱有名而無形﹐故言經有十二也。

此節問答之意﹐謂五臟六腑配手足之陰陽﹐但十一經耳﹐其一經者﹐乃手少陰心脈﹐手心主包絡脈也。二脈俱是心脈﹐而少陰與太陽合脈﹐心主與三焦合脈﹐各相表裏而合爲十二經也。其言包絡三焦無形者﹐言其气也﹐然未免語病。《靈樞﹟本藏篇》曰﹕密理濃皮者﹐三焦膀胱濃﹐粗理薄皮者﹐三焦膀胱薄。果否無形﹐何以有濃薄之相應乎﹖邪客篇曰﹕心者﹐五臟六腑之大主﹐其髒堅固。邪弗能容﹐容之則心傷﹐心傷則神去而死矣。故諸邪之在於心者﹐皆在於心之包絡。包絡者﹐言包裹此心之膜也。若其無形﹐所指何物﹖是包絡三焦之有形﹐不待辧自明矣。

按﹕手厥陰心包絡﹐卽包心之脂膜﹐西醫謂心外之夾膜者是也。其膜分內外二層﹐外層濃而堅密﹐上裹總回管脈管﹐下與膈膜之上層相粘﹐內層外連於外層﹐內粘於心﹐其脈與膈之脈管﹐肺之气食兩管﹐而通貫於腦筋。心之脈絡﹐亦從包絡發出﹐以達周身。故經言膻中者﹐臣使之官也。手少陽三焦﹐爲水中之陽﹐是爲相火。經言少陽屬腎者﹐屬於腎中命門也。命門卽腎系﹐由腎系下生脂膜﹐爲三焦之根。西醫所謂腹包膜﹐腹內腑統膜者是也。其膜之原﹐腎系之﹐下裹膀胱﹐通兩腎﹐包二腸及女子子宮﹐經核反折回﹐由尻骨之後上行腹壁膜﹐前至肝之上﹐膈膜之下﹐轉向腹前﹐包肝裹胃﹐上層與膈膜之下層粘續。膈之上層﹐與心包絡之下層相聯﹐气脈通貫於肝之下﹐胃之上﹐又橫出薄膜一層﹐以隔肝胃﹐卽肝胃連膜也。心肺在此膜之上﹐不能包裹﹐所包各臟腑﹐肚腹之前﹐成一空囊﹐由肝胃連膜﹐後有一孔相通﹐透入空囊﹐名曰空竅。凡膈膜以下各臟腑之間﹐俱有此膜數層之折疊筋帶﹐爲綰其臟腑﹐以定其部位﹐並護行各處之血管腦筋﹐又枝生薄膜﹐网羅縱橫﹐是由彼髒行於此髒﹐以通气血者也。凡諸連网膜油﹐皆三焦之物也。夫包絡之脈﹐下膈﹐歷絡三焦上下﹐粘續其气﹔並出於腎﹐一遊行於上中下三焦﹐而各有所歸之部署﹔一入於心包絡﹐而爲君主之相。三焦起於七節之間﹐藏水中眞火﹐爲相火之宅﹐包絡乃相火之髒﹐三焦乃相火之腑﹐包絡三焦气化流行﹐皆相火之流行也。以似髒別髒之小囊﹐配似腑外腑之大囊﹐亦天造地設之理﹐不容妄議者也。若泥執無形﹐誤矣。

卷二

二十六難

二十六難曰﹕經有十二﹐絡有十五﹐餘三絡者﹐是何等絡也﹖然﹕有陽絡﹐有陰絡﹐有脾之大絡。

陽絡者陽蹺之絡也。陰絡者﹐陰蹺之絡也。故絡有十五焉。

十二經有十二絡﹐如手太陰絡大腸﹐手陽明屬大腸絡肺之類。此云絡有十五者﹐以陽蹺之絡統諸陽﹐陰蹺之絡統諸陰﹐又以脾之大絡總統陰陽諸絡也。

按﹕《靈樞﹟經脈篇》﹐十二經別之外﹐以督脈之長彊﹐任脈之尾翳﹐脾之大包﹐合爲十五絡。蓋督脈統絡諸陽﹐任脈統絡諸陰﹐以爲十二經絡陰陽之綱領故也。若陽蹺爲足太陽之別﹐陰蹺爲足少陰之別﹐不能統諸陰陽。越人取此﹐或別有見義﹐未可知也。

然﹕《素問﹟平人气象論》云﹕胃之大絡﹐名曰虛裏﹐貫膈絡肺﹐出於左乳下﹐其動應衣﹐脈宗气也。虛裏一穴﹐爲胃之大絡﹐若動甚則宗气泄矣﹐是亦不可不知也。夫十二經脈之血气與脈﹐皮膚之气血﹐皆生於胃腑水谷之精﹐而各走其道。經脈十二者﹐六髒六腑﹐手足三陰三陽之脈﹐乃營血營行﹐伏於分肉之內﹐始於手太陰肺﹐終於足厥陰肝﹐周而復始﹐以應呼吸漏下者也。卽西醫所謂運血之脈管也。其出於孫絡皮膚者﹐隨三焦出气﹐溢於孫絡﹐以充膚熱肉﹐澹滲毫毛﹐衛行於周身﹐卽西醫所謂之微絲血管也。由孫絡行徧周身﹐澑於經別。經別者﹐臟腑之絡脈也。

與經脈交相逆順而行﹐卽西醫所謂回血管也。人身經脈十二﹐絡脈十五﹐二十七气出入﹐陰陽相貫﹐如環之無端。任脈統一身之陰以主出﹐督脈統一身之陽以主入﹐兩蹺卽隨經脈交相逆順﹐而行之陽絡陰絡也。

卷二

二十七難

二十七難曰﹕脈有奇經八脈者﹐不拘於十二經﹐何謂也﹖然﹕有陽維﹐有陰維﹐有陽蹺﹐有陰蹺﹐有衝﹐有督﹐有任﹐有帶之脈。凡此八脈者﹐皆不拘於經﹐故曰奇經八脈也。

奇﹐音基﹐斜也﹐零也﹐不偶之義。維﹐維持也。蹺﹐蹺捷也。衝﹐直上也。督﹐總督諸陽也。任﹐統任諸陰也。帶爲諸脈之總束也。此八脈者﹐不系正經﹐無表裏配合﹐別道奇行﹐故曰奇經也。

經有十二﹐絡有十五﹐凡二十七气﹐相隨上下﹐何獨不拘於經也﹖然﹕聖人圖設溝渠﹐通利水道﹐以備不然。天雨降下﹐溝渠溢滿﹐當此之時﹐霈妄行﹐聖人不能復圖也。此絡脈滿溢﹐諸經不能復拘也。

經脈十二﹐絡脈十五﹐二十七气﹐流內聯外上下﹐皆有常度。此八脈不隨十二經脈常度﹐別道而行﹐故越人設溝渠爲諭﹐以見絡脈滿溢﹐諸經不能復拘﹐而爲奇經﹐故奇經爲十二經脈之別派。

此兩節舉八脈之名﹐及所以明奇經之義也。

卷二

二十八難

二十八難曰﹕其奇經八脈者﹐旣不拘於十二經﹐皆何起何系也﹖然﹕督脈者﹐起於下極之兪﹐並於脊裏﹐上至風府﹐入屬於腦。

此承明八脈起止之義。下極之兪﹐長彊穴也﹐在脊骨端。風府穴在腦後發上﹐同身寸之三寸。蓋督者﹐都也﹐能統諸陽脈﹐行於背﹐爲陽脈之都綱也。

按﹕唐氏曰﹕督脈起於腎中﹐下至胞室﹐腎中天一所生之癸水﹐入於胞中﹐全在督脈導之使下也。督气至胞﹐任脈應之﹐則心胃之血﹐乃下會於胞中﹐此爲督任相交﹐心腎相濟﹐道家坎離水火交媾之鄕﹐卽在於此。督脈絡陰器﹐循二陰之間﹐與任脈會於下也。貫脊上頂﹐交於人中﹐與任脈會於上也。今細察其脈﹐由鼻柱上腦﹐貫脊抵腎﹐由腎入胞中﹐據此道路觀之﹐乃知督脈主陽﹐主生腎气。蓋气生於天陽﹐吸入鼻孔﹐至腦門﹐下肺管﹐循背脊﹐而下入腎﹐又由腎入胞中﹑故吸入則胞中滿也。吸入之气﹐實由鼻由腦由脊而下﹐故掩鼻張口﹐能出气而不能吸气。蓋吸由脊下﹐非從鼻腦不能入也。呼由膈出﹐故張口能出气也。吸由脊下﹐督脈主之﹐知督脈所主﹐乃知气之所生化矣。

任脈者﹐起於中極之下﹐以上至毛際﹐循腹裏﹐上關元﹐至咽喉。

中極穴屬任脈﹐在臍下﹐同身寸之四寸﹐言中極之下﹐蓋指會陰穴也。由會陰循腹裏而上行﹐至咽喉。任者﹐任也﹐能統諸陰脈而行於腹﹐乃陰脈之總任也。

按﹕唐氏曰﹕督脈在背﹐總制諸陽﹐謂之曰督。任脈在腹﹐總統諸陰﹐謂之曰任。陰陽相貫。

故任與督兩脈必相交﹐下則交於前後陰之間﹐上則交於唇之上下也。以先後天論之﹐督在脊屬腎﹐屬先天﹐任在腹屬胃﹐屬後天。先天主气﹐下交胞中﹐後天主血﹐下交胞中﹐全在此二脈也。以水火論﹐督脈屬气屬水﹐任脈屬血屬火﹐是任脈當又屬之心﹐心腎相交﹐水火旣濟﹐皆由於此﹐故任脈者﹐陰脈之海也。

衝脈者﹐起於气沖﹐並足陽明之經﹐挾臍上行﹐至胸中而散。

衝脈爲十二經之海﹐起於气沖﹐並陽明之脈﹐挾臍上行而至胸中。《素問﹟骨空論》言起於气街﹐並少陰之經﹐與此異。《靈樞﹟逆順肥瘦篇》與此同。蓋衝脈起於胞中﹐爲气血之海﹐乃呼吸之根﹐人之呼气﹐由气海循胸膈肺管而出於喉﹐故以衝爲气街﹐蓋指乎此﹐經文𨿽互異﹐而義無害也。

按﹕人身陰陽原气﹐皆起於下。故《內經》以廣明之後﹐卽爲太衝﹐太衝之地﹐屬之少陰﹐少陰之前﹐乃爲厥陰。其部爲血海﹐常與太衝騰精气而上﹐灌漑陰陽﹐斯則人之元气精气﹐皆起於下也。由下而起﹐則分三道而上﹐其陽者﹐從少陰之後﹐行太陽夾脊中道﹐以總諸陽﹐名爲督。其陰者﹐由前陰地道而上﹐行陽明之表﹐中以總統諸陰﹐其名爲任。而中央一道﹐則脈起血海﹐騰精气而上﹐積於胸中爲宗气﹐以司呼吸﹐其名爲衝。是气則與陽明胃气俱住中州﹐亦與血海之營气﹐俱行十二經脈者也。督脈任脈﹐皆起胞中﹐一行脊﹐一行腹﹐會於承漿。衝脈則由胞中上行﹐挾臍而會於咽喉﹐三脈同起於下極﹐一源而三歧﹐故軒岐不曰衝督任﹐而總其名曰太衝。是太衝者﹐以一身之精气升降言之﹐不獨爲血海言之也。夫胃中飲食之精汁﹐奉心化血﹐下入胞中﹐卽由衝脈導之使下﹐故《內經》云﹕女子二七而天癸至﹐太衝脈盛﹐月事以時下也。是胞中爲先天腎气﹐後天胃血交會之所﹐衝脈起於胞中﹐導先天腎气上行﹐以交於胃﹐導後天陰血下行﹐以交於腎﹐導气而上﹐導血而下。通於腎。麗於陽明﹐此衝脈之所司也。

帶脈者﹐起於季脇﹐回身一周。

帶脈起於季脇下﹐同身寸之一寸八分。帶﹐束也。回﹐繞也。橫圍一周﹐前垂如帶﹐總束諸脈﹐使上下有常﹐要約管束之﹐如人之束帶然﹐故名帶也。帶脈之所從出﹐則貫腎系﹐是當屬腎﹐女子系胞﹐賴其主持﹐蓋其根結於命門也。環腰貫臍﹐居於身之中﹐又當屬脾﹐故脾病則女子帶下﹐以其屬脾﹐而又下垂於胞中﹐故隨帶而下也。

陽蹺脈者﹐起於跟中﹐循外踝上行﹐入風池。

陽蹺脈起於足外踝申脈穴﹐而上行入於風池﹐風池穴在耳後同身寸之半寸﹐屬少陽膽經。蹺者﹐捷也﹐主人行走之機﹐供步履之用也。

陰蹺脈者﹐亦起於跟中﹐循內踝上行﹐至咽喉﹐交貫衝脈。

陰蹺脈起於足內踝骨下之照海穴﹐而上行至咽喉﹐交貫衝脈﹐循入﹐與太陽﹑陽蹺脈會。

按﹕兩蹺脈者﹐蹺以矯舉爲義﹐乃絡脈中之气血行身之側﹐與少陽厥陰同性﹐兩脈主筋﹐兩蹺亦主筋也。然其道不同﹐陰出陽而交於足太陽﹐陽入陰而交於足少陰﹐其气每從陰陽根柢和合﹐以爲矯舉﹐而上榮大會於目﹐故目之瞑開皆宜。其曰陰脈營其髒﹐陽脈營其腑者﹐入陰則營髒﹐入陽則營腑也。男女脈當其數者﹐男子陽用事﹐其蹺在陽﹐故男子數斷其陽。女子陰用事﹐其蹺在陰﹐故女子數斷其陰也。

陽維陰維者﹐維絡於身﹐溢蓄不能環流灌漑諸經者也。故陽維起於諸陽會也﹐陰維起於諸陰交也。

陽維陰維﹐維絡於身﹐爲陰陽之綱維也。陽維發於足太陽之金門﹐以足少陽陽交爲﹐與手足太陽及蹺脈會於兪﹐與手足少陽會於天及會肩井﹐與足少陽會於陽白﹐上本神﹑臨泣﹑正營﹑腦空﹐下至風池﹐與督脈會於風府﹑啞門﹐此陽維之起於諸陽之會也。陰維之曰築賓﹐與足太陰會於腹哀﹑大橫﹐又與足太陰厥陰會於府捨﹑期門﹐又與任脈會於天突﹑廉泉。此陰維起於諸陰之交也。

按﹕陽維主皮膚之气﹐行身之表﹐陰維主脂膜之气﹐行身之裏﹐故病寒熱內痛也。其起止﹐羅氏謂陰維以維於諸陰﹐陽維以維於諸陽﹐然而能爲維者﹐必從乎陰陽之根柢﹐具盛气之發﹐而後能維。

陽維從少陰至太陽﹐發足太陽之金門﹐而與手足少陽陽明五脈會於陽白。陰維從少陽斜至厥陰﹐發於足少陰之築賓﹐至頂前而終。少陰少陽﹐爲陰陽根柢之气﹐維於陽者﹐必從少陰以起之﹐是陰爲陽根也。維於陰者﹐必從少陽而起之﹐是陽爲陰致也。故二脈乃孫絡中气血而入於絡脈﹐爲衛气綱領也。

比於聖人圖設溝渠﹐溝渠滿溢﹐流於深湖﹐故聖人不能拘通也。而人脈隆盛﹐入於八脈而不環周﹐故十二經亦不能拘之﹐其受邪气﹐蓄則腫熱﹐砭射之也。

比於者﹐譬諭之辭也。言奇經八脈所起所繼如此﹐然不拘於十二經者﹐何哉﹖比如聖人設溝渠﹐所以通利水道也﹐溝渠滿溢﹐則流入深湖。深湖者﹐卑平積水之所﹐故能拘制於溝渠而流通也。人身經脈隆盛﹐入於奇經﹐不能歸還於十二經脈之中﹐邪气入於奇經﹐無從而出﹐郁滯不通﹐而爲腫爲熱﹐惟用砭石以射之﹐則邪气因血以泄﹐病乃可已也。

卷二

二十九難

二十九難曰﹕奇經之爲病何如﹖然﹕陽維維於陽﹐陰維維於陰﹐陰陽不能自相維﹐則悵然失志﹐溶溶不能自收持。陽維爲病苦寒熱﹐陰維爲病苦心痛。陰蹺爲病﹐陽緩而陰急。陽蹺爲病﹐陰緩而陽急。衝之爲病﹐气逆而裏急。督之爲病﹐脊彊而厥。任之爲病﹐其內苦結﹐男子爲七疝﹐女子爲瘕聚。

帶之爲病﹐腹滿﹐腰溶溶若坐水中﹐此奇經八脈之爲病也。

此節明奇經八脈之病情也。陽維維於陽﹐陰維維於陰﹐若陰陽不能相維﹐則悵然失志﹐神思不爽矣。溶溶﹐懈怠浮蕩貌﹐言緩慢而不能收持也。陽爲衛﹐陽气不和﹐故寒熱。陰血化於心少陰﹐陰气不利﹐故心痛也。兩蹺脈爲病﹐病在陽則陽脈結急﹐病在陰則陰脈結急﹐受病者急﹐不病者自和緩也。

衝脈起於气沖﹐上至胸中﹐其爲病气逆而裏急﹐其所以受邪﹐亦因腎气不足而邪能幹之也。督脈行身之背﹐督脈受邪﹐病必脊痛而厥逆也。任脈起胞門子戶﹐而行於腹﹐故其脈結爲七疝瘕聚之病也。帶脈橫圍腰腹﹐故病則腹滿﹐腰溶溶如坐水中﹐寬慢不收而畏寒也。曰此奇經八脈之爲病者﹐以總結上文診候之要也。

按﹕經脈者﹐臟腑血气之路徑也﹐若者邪滯﹐則病生焉。此篇七難﹑專論經絡﹐何以詳於奇經而略於正經﹐殊覺未備。今從《靈樞﹟經脈篇》錄其起止﹐指明經脈所過﹐以闡血气之迹﹐而知病起何經﹐能不致盲人摸象也。手太陰肺經之脈﹐起於中焦﹐下絡大腸﹐還循胃口﹐上膈屬肺﹐從系橫出腋下﹐循內下肘﹐循臂內至寸口﹐上魚際﹐出大指之端。其支者﹐從腕後直由次指內廉而出其端。手陽明大腸﹐與肺爲表裏﹐其脈起於大指次指之端﹐循指上廉﹐出合谷兩骨間﹐上入兩筋中﹐循臂上廉﹐入肘外廉﹐上外至肩﹐出骨之前廉﹐而至肩背之上天柱骨間大椎會上﹐又下入缺盆﹐絡肺下膈﹐屬大腸。其支者﹐從缺盆上頸貫頰﹐入下齒中﹐還出挾口交人中而上挾鼻孔。足陽明胃脈﹐起於鼻﹐交中﹐由眼下循鼻外﹐入上齒中﹐還出挾口環唇﹐下交承漿﹐卻循頤後下廉﹐出大迎﹐循頰車﹐上耳前﹐過客主人﹐循髮際﹐至額顱。其支者﹐從大迎前下人迎﹐循喉嚨﹐入缺盆﹐下膈屬胃絡脾。其直者﹐從缺盆下乳內廉﹐挾臍入气街中。其支者﹐起胃下口﹐循腹裏﹐至气街﹐與直者合。以下髀關﹐抵伏兔﹐下膝臏中﹐下循脛外廉﹐下足跗﹐入中指內間。又其支者﹐由下膝三寸而別﹐下入中指外間。又其支者﹐別跗上入大指間出其端。足太陰脾與胃爲表裏﹐其脈起於足大指之端﹐循指內側白肉際﹐過核骨後﹐上內踝前廉﹐至內﹐循脛骨後上膝股內前廉﹐入腹屬脾絡胃。又上膈挾咽﹐連舌本﹐散舌下。

其支者﹐復從胃別上膈﹐注心中。手少陰心經之脈﹐起於心中﹐出屬心系﹐下膈絡小腸。其支者﹐從心系上挾咽﹐系目系。其直者﹐從心系卻上肺﹐下出腋下﹐循內後廉﹐下肘內﹐由臂內後廉抵掌後銳骨之端﹐入掌內後廉﹐循小指之內出其端。手太陽小腸﹐與心爲表裏。其脈起於小指之端﹐循手外側上腕﹐出踝中﹐直上循臂骨下廉﹐出肘內側兩筋之間﹐上循外後廉﹐出肩解﹐繞肩胛﹐交肩上﹐入缺盆﹐絡心循咽下膈﹐抵胃屬小腸。其支者﹐從缺盆循頸上頰﹐至目銳﹐卻入耳中。又有支者﹐別頰上抵鼻﹐至目銳﹐斜絡於顴。足太陽膀胱之脈﹐起於目內﹐上額交巓。其支者﹐從巓至耳上角。其直者﹐從巓入絡腦﹐還出別下項﹐循肩內﹐挾脊抵腰中﹐入循膂﹐絡腎屬膀胱。其支者﹐從腰中下行﹐挾脊貫臀入中。又有支者﹐從內左右別下貫胛﹐挾脊內﹐過髀樞﹐循髀外﹐從後廉下合中。以下貫內﹐出外踝之後﹐循京骨﹐至小指外側。足少陰腎﹐與膀胱爲表裏。其脈起於小指之下﹐斜走足心﹐出於然谷之下﹐循內踝之後﹐別入跟中﹐以上內。出內廉﹐上股內後廉﹐貫脊屬腎﹐絡膀胱。其直者﹐從腎上貫肝膈﹐入肺中﹐循喉嚨﹐挾舌本。其支者﹐從肺出絡心﹐注胸中。手厥陰心包絡之脈﹐起於胸中﹐出屬心包絡﹐下膈歷絡三焦。其支者﹐循胸出脇﹐下腋三寸﹐上抵腋下﹐循內﹐下肘中﹐下臂行兩筋之間﹐入掌中﹐循中指出其端。又有支者﹐別掌中﹐循小指次指出其端。手少陽三焦﹐與心包絡爲表裏。其脈起於小指次指之端﹐上出兩指間﹐循手錶腕﹐出臂外兩骨之間﹐上貫肘﹐循外﹐上肩﹐入缺盆﹐布膻中﹐散絡心包﹐下膈﹐循屬三焦。其支者﹐從膻中上出缺盆﹐上項﹐系耳後﹐直上出耳上角﹐以下頰至。又有支者﹐從耳後入耳中﹐出走耳前﹐過客主人前﹐交頰﹐至目銳。足少陽膽脈﹐起於目銳﹐上抵頭角﹐下耳後﹐循頸﹐至肩上﹐入缺盆。其支者﹐從耳後入耳中﹐出走耳前﹐至目銳後。又有支者﹐別銳﹐下大迎﹐合手少陽脈抵於﹐下加頰車﹐至頸﹐合缺盆﹐以下胸中﹐貫膈﹐絡肝屬膽﹐循脇裏﹐出气街﹐繞毛際﹐橫入髀厭中。其直者﹐從缺盆下腋循胸﹐過季脇﹐下合髀厭中。以下循髀陽﹐出膝外廉﹐至外輔骨之前﹐直下抵絕骨之端﹐下出外踝之前﹐循足跗上﹐入小指次指之間。其支者﹐別跗上﹐入大指之間﹐循大指歧骨內出其端。還貫爪甲﹐出三毛。足厥陰肝﹐與膽爲表裏。其脈起於大指叢毛之際﹐上循足跗上廉﹐去內踝一寸﹐上踝八寸﹐由太陰之後上內廉﹐循股陰﹐入毛中﹐過陰器﹐抵小腹﹐挾胃屬肝絡膽﹐上貫膈﹐布脇肋﹐循喉嚨之後﹐上入頏顙﹐連目系﹐上出額﹐與督脈會於巓。其支者﹐從目系下頰裏﹐環唇內。又有支者﹐復從肝別貫膈﹐上注於肺﹐下行至中焦﹐挾中脘之分﹐復接於手太陰肺經﹐合督任兩脈﹐以盡十六丈二尺之脈道﹐終而復始也。

上第二卷

﹐二十三難至二十九難﹐論經絡。

卷三

三十難

三十難曰﹕榮气之行﹐常與衛气相隨不﹖然﹕經言人受气於谷﹐谷入於胃﹐乃傳於五臟六腑﹐五臟六腑﹐皆受於气。其淸者爲榮﹐濁者爲衛﹐榮行脈中﹐衛行脈外﹐榮周不息﹐五十而復大會。

陰陽相貫﹐如環之無端﹐故知榮衛相隨也。

榮衛循行之義﹐已詳一難中。此言榮衛相隨不息之原﹐起於胃之穀气﹐其淸者爲榮﹐卽谷味之精﹐乃陽中之陰也。血爲榮﹐行於脈中﹐其濁者爲衛﹐卽谷味之气﹐乃陰中之陽﹐卽所謂陽明悍气也﹐化气爲衛﹐以衛護於脈外。《素問﹟痺論》云﹕營者﹐水谷之精气也﹐和調於五臟﹐灑陳於六腑﹐乃能入於脈也。衛者﹐水谷之悍气也﹐其气疾滑利﹐不能入於脈也。亦卽此義。但此節乃《靈樞﹟營衛生會篇》中語。惟《靈樞》作谷入於胃﹐以傳於肺﹐五臟六腑皆以受气﹐爲少殊耳。

然胃中水谷之精﹐爲微絲液管吸至頸會管﹐過肺入心﹐化赤爲血﹐以榮五臟六腑。經脈之中﹐刪去﹝以傳於肺﹞四字﹐便乖臟腑傳道之義﹐關系匪輕﹐不可缺也。

卷三

三十一難

三十一難曰﹕三焦者﹐何稟何生﹖何始何終﹖其治常當何許﹐可曉以不﹖然﹕三焦者﹐水谷之道路﹐气之所終始也。上焦者﹐在心下﹐下膈﹐在胃上口﹐主內而不出﹐其治在膻中﹐玉堂下一寸六分﹐直兩乳間陷者是。中焦者﹐在胃中脘﹐不上不下﹐主腐熟水谷﹐其治在臍旁。

下焦者﹐當膀胱上口﹐主分別淸濁﹐主出而不內。以傳道也﹐其治在臍下一寸。故名曰三焦﹐其府在气街。

前節舉五臟六腑﹐稟水谷榮衛之气而相資養﹐爲論臟腑之首條。此因三焦之气化﹐論其發用之理也。夫三焦者﹐稟元气以資始﹐合胃气以資生﹐上達胸中而爲用﹐往來通貫﹐宣布無窮﹐造化出納﹐作水谷之道路﹐爲气之所終始也。上焦在膈膜之下者﹐以其上層與膈膜下層粘屬也。其气自下而上﹐散於胸中﹐分布薰蒸於皮膚腠理﹐故在胃上口﹐主納而不令出﹐其治在膻中穴﹐屬任脈﹐在玉堂下同身寸之一寸六分陷者中﹐任脈气所發也。中焦在胃中脘﹐以其包肝裹胃也﹐其治在臍旁之天樞﹐胃脈之穴也﹐其用在胃之中脘﹐中脘者﹐乃十二經所起所會﹐陰陽肉完之處﹐故曰脘也。

下焦者﹐當膀胱上口﹐乃闌門之分﹐蓋由此淸者入於膀胱而爲气爲溺﹐濁者入於大腸而爲滓爲穢﹐故主出而不納﹐以傳道也﹐其治在臍下任脈之陰交穴。《素問﹟靈蘭祕典論》曰﹕三焦者﹐決瀆之官﹐水道出焉﹐卽指此也。其所在气街者﹐气街在毛際兩旁﹐足陽明經穴﹐乃三焦之根﹐原气所之處﹐卽由腎系所生之脂膜也。夫三焦屬相火之宅﹐火之性自下而上﹐故《素問﹟經脈別論》曰﹕飲入於胃﹐遊溢精气﹐上輸於脾﹐此指中焦也。脾气散精﹐上歸於肺﹐此指上焦也。通調水道﹐下輸膀胱﹐此指下焦也。然論上中下三焦之气﹐何以獨重乎飲﹐不知气乃水之所化也。膀胱之水﹐借吸入之天陽﹐引心火至下焦﹐薰蒸化而爲气以上達﹐爲津爲液爲汗﹐此火交於水化气之理﹐卽乾陽入坤陰﹐隨陽气上騰而爲雲爲雨之義也。若夫三焦之形質﹐詳見於二十五難﹐可參互觀之。

卷三

三十二難

三十二難曰﹕五臟俱等﹐而心肺獨在膈上者﹐何也﹖然﹕心者血﹐肺者气﹐血爲榮﹐气爲衛﹐相隨上下﹐謂之榮衛﹐通行經絡﹐榮周於外﹐故令心肺在膈上也。

《素問﹟五臟生成篇》曰﹕諸血皆屬於心﹐諸气皆屬於肺。是心主血﹐血爲榮﹐肺主气﹐气爲衛﹐血流據气﹐气動根據血﹐營衛相隨﹐通行經絡﹐周於身外﹐猶天道之運於上﹐故居膈上也。膈﹐膈膜也。凡人心肺之下﹐諸髒之上﹐有膈膜一層﹐薄如細网﹐隨呼吸以升降﹐遮隔濁气﹐不使上薰於心肺也。首節明血气之用﹐此節言血气之體﹐以見人身臟腑﹐皆賴血气之榮養也。

卷三

三十三難

三十三難曰﹕肝靑象木﹐肺白象金﹐肝得水而沈﹐木得水而浮﹐肺得水而浮﹐金得水而沈﹐其意何也﹖然肝者﹐非爲純木也﹐乙﹐角也﹐庚之柔。大言陰與陽﹐小言夫與婦。釋其微陽﹐而吸其微陰之气﹐其意樂金﹐又行陰道多﹐故令肝得水而沈也。肺者﹐非爲純金也﹐辛﹑商也﹐丙之柔。大言陰與陽﹐小言夫與婦。釋其微陰﹐婚而就火﹐其意樂火﹐又行陽道多﹐故令肺得水而浮也。肺熟而復沈﹐肝熟而復浮者﹐何也﹖故知辛當歸庚﹐乙當歸甲也。

此言陰陽互根﹐五行化合之理。人身不外乎陰陽﹐交則生﹐不交則病﹐離則死。越人特舉肝肺而言者﹐肝藏魂﹐肺藏魄﹐魂魄爲一身陰陽之主宰也。以十干合臟腑﹐甲陽木應膽﹐乙陰木應肝。丙陽火應小腸﹐丁陰火應心﹐戊陽土應胃﹐己陰土應脾﹐庚陽金應大腸﹐辛陰金應肺﹐壬陽水應膀胱﹐癸陰水應腎。若以五音配五行﹐宮土﹑商金﹑角木﹑徵火﹑羽水﹐各因十干之陰陽﹐而分太少也。肝屬乙木﹐得水當浮﹐何以反沈﹖然﹕肝𨿽乙木﹐乙與庚合﹐庚爲陽金﹐金性本沈﹐婦當從夫﹐其意樂金。而失木之本性﹐故得水反沈也。肺屬辛金﹐金得水當沈﹐何以反浮﹖然﹕肺𨿽辛金﹐辛與丙合﹐丙爲陽火﹐火性炎上﹐婦當從夫﹐其意樂火﹐而失金之本性﹐故得水反浮也。生則生气旺﹐故能化合﹐熟則生气盡﹐故不能化合。所以肝熟而復浮﹐肺熟而復沈﹐各歸其本性也。大而言之﹐卽天地之陰陽﹐小而言之﹐卽人倫之夫婦﹐其理一也。

夫肝屬足厥陰經﹐位於膈下﹐故行陰道多也。肺屬手太陰經﹐位於膈上﹐故行陽道多也。今舉肝肺類推﹐則臟腑陰陽之化合﹐從可會通矣。

按﹕十干者﹐甲乙﹑丙丁﹑戊己﹑庚辛﹑壬癸也。五行化合者﹐甲己化土﹐乙庚化金﹐丙辛化水﹐丁壬化木﹐戊癸化火也。化合之義﹐未有明其所以然者﹐請詳言之。術士僉謂逢龍則化﹐蓋甲己之年﹐首丙寅月﹐次丁卯﹐次戊辰。辰爲龍﹐龍善變化﹐戊爲陽土﹐此一年之運﹐皆當屬土。汪雙池非之﹐言寅月三陽出於地上﹐是地气始升也﹐化气當自寅月始﹐如甲己之年﹐首丙寅月﹐丙火生土﹐故甲己化土。化气者﹐化其所生之气也﹐餘可類推。斯說頗爲近理﹐然於化合之義﹐究不能明。或謂經曰丹天之气﹐經於牛女戊分﹐天之气﹐經於心尾己分﹐蒼天之气﹐經於危室柳鬼﹐素天之气﹐經於亢氐畢昂﹐玄天之气﹐經於張翼婁胃﹐其戊己分者﹐則奎壁角軫也。五天五行之守气﹐各有所橫﹐以加於宿度﹐臨於十干之上。如气於心尾己分﹐心尾當甲﹐角軫當己﹐故土位甲己也﹐以下皆然。此言似近理而實非﹐蓋天動而虛﹐其气圓通﹐而初無定气﹐其臨禦五行﹐自有本然當然之則﹐而初非有守气以期之也。況所謂化气者﹐逢合則化﹐不逢合則不化。五天之气﹐𨿽應五行﹐而於化合之理﹐無所取義﹐未可執也。蕭吉《五行大義》引季氏《陰說》曰﹕木八畏庚九﹐故以妹乙妻庚﹐庚气在秋﹐和以木气﹐是以薺麥當秋而生﹐所謂妻來之義。火七畏壬六﹐故以妹丁妻壬﹐壬得火熱气﹐故款冬當冬而華。金九畏丙七﹐故以妹辛妻丙﹐丙得金气﹐故首夏靡艸薺麥死。故夏至之後﹐三庚爲伏﹐以畏火也。土五畏甲八﹐故以妹己妻甲﹐土帶陰陽﹐合以雌嫁木﹐故能生物也。水六畏土﹐故以妹癸妻戊﹐五行相和﹐是其合也。張行成《翼元》云﹕天元五運之數﹐以坤元主土﹐配中央作五行之化源﹐自土至火﹐以次相生﹐然十干配五行﹐多不類者﹐蓋有相克之變量在其中也。甲木克己土爲妻﹐生庚金爲一變。乙庚次甲己﹐故乙庚爲金運。庚金克乙木﹐生丙火﹐丙火克辛金﹐生壬水﹐自乙庚之金生壬水﹐凡兩變。丙辛次乙庚﹐故丙辛爲水運。丙火克辛金﹐生壬水﹐壬水克丁火﹐生戊土﹐戊土克癸水﹐生甲木﹐自丙辛之水生甲木﹐凡三變。丁壬次丙辛﹐故丁壬爲木運。壬水克丁火﹐生戊土﹐戊土克癸水﹐生甲木﹐甲木克己土﹐生庚金﹐庚金克乙木﹐生丙火﹐自丁壬之木生丙火﹐凡四變。戊癸次丁壬﹐故戊癸爲火運。戊土克癸水﹐生甲木﹐甲木克己土﹐生庚金﹐庚金克乙木﹐生丙火﹐丙火克辛金﹐生壬水﹐壬水克丁火﹐生戊土﹐自戊癸之火生戊土﹐凡五變。甲己又次戊癸﹐故甲己復爲土運。於是戊癸會於中央也。此說皆盡五行生克之妙﹐然陰陽之理﹐以和爲洽﹐夫婦之道﹐非脇可成﹐究未若羅淡生《內經博議》引申《天元玉冊》之義曉暢也﹐岐伯述《天元玉冊》曰﹕太虛寥廓﹐肇基化元﹐萬物資始﹐五運終天﹐布气眞靈﹐總統坤元。夫肇基化元而布气眞靈﹐乃云總統於坤元﹐是坤元爲萬物之母也。坤元旣爲萬物之母﹐而總統之﹐則天亦必有以先用之也。天之十干﹐以戊己居中宮﹐而先用水火﹐然後成於金木﹐豈非總統坤元﹐而以土爲首之義乎﹗是以天之禦化﹐首以土爲甲﹐而甲遂爲土﹐仍順布五行於乙丙丁戊之上﹐而以本气化之﹐土生金﹐以金加於乙﹐金生水﹐水加丙﹐水生木﹐木加丁﹐木生火﹐火加戊﹐五行畢再傳﹐而土加於己﹐故甲己合也。金加庚﹐故乙庚合也。水加辛故丙辛合也。木加壬﹐故丁壬合也。火加癸﹐故戊癸合也。此因合而化﹐一定之理﹐有不可移易者也。然本气之陰陽﹐仍有不能從化﹐而根據之以爲用者﹐如加陽幹爲气有餘﹐加陰漧爲气不足﹐此又因值年以佐用也。

卷三

三十四難

三十四難曰﹕五臟各有聲色臭味﹐皆可曉知以不﹖然﹕十變言﹕肝色靑﹐其臭臊﹐其味酸﹐其聲呼﹐其液泣﹔心色赤﹐其臭焦﹐其味苦﹐其聲言﹐其液汗﹔脾色黃﹐其臭香﹐其味甘﹐其聲歌﹐其液涎﹔肺色白﹐其臭腥﹐其味辛﹐其聲哭﹐其液涕﹔腎色黑﹐其臭腐﹐其味鹹﹐其聲呻﹐其液唾﹐是五臟聲色臭味也。

此本五行而言五臟之用也。肝屬木﹐靑者﹐木之色也﹔臊者﹐木之气也﹔酸者﹐曲直作酸﹐木之味也﹔其聲呼者﹐聲引而長﹐亦木之气也﹔其液泣者﹐肝開竅於目﹐故爲泣也。心屬火﹐赤者﹐火之色也﹔焦者﹐火之气也﹐苦者﹐炎上作苦﹐火之味也﹔其聲言者﹐言散而揚﹐火之象也﹔其液汗者﹐心主血﹐汗爲血之標也。脾屬土﹐黃者﹐土之色也﹔香者﹐土之气也﹔其味甘者﹐稼穡作甘﹐土之味也﹔其聲歌者﹐歌緩而惇﹐土之象也﹐或云﹕脾神好樂﹐故其聲主歌﹔其液涎者﹐脾開竅於口﹐故爲涎也。肺屬金﹐白者﹐金之色也﹔腥者﹐金之气也﹔辛者﹐辛從革﹐金之味也﹔其聲哭者﹐哭悲而激慘﹐金之象也﹔其液涕者﹐肺開竅於鼻﹐故爲涕也。腎屬水﹐黑者﹐水之色也﹔腐者﹔水之气也﹔鹹者﹐潤下作咸﹐水之味也﹔其聲呻者﹐呻沈而咽﹐爲水之象也﹐又腎位遠﹐非呻之气不得及於息﹐故聲之呻者﹔自腎出也﹔其液唾者﹐腎開竅於舌下﹐故爲唾也。十變﹐陳氏謂肺主聲﹐肝主色﹐心主臭﹐脾主味﹐腎主液﹐五臟錯綜﹐互相有之﹐故云十變也。

按﹕徐氏云﹕五臟之聲《靈樞﹟九鍼論》《素問﹟宣明五气篇》俱云﹕心噫﹑肺咳﹑肝語﹑脾吞﹑腎欠﹐此則爲呼言歌哭呻﹐乃本之《素問﹟陰陽應象大論》﹐蓋彼以病之所發言﹐此以情之所發言﹐其理一也。讀經當推測其義﹐如此則無不貫矣。

五臟有七神﹐各何所藏耶﹖然﹕髒者﹐人之神气所捨藏也。故肝藏魂﹐肺藏魄﹐心藏神﹐脾藏意與智﹐腎藏精與志也。

五臟言有七神者﹐脾與腎兼兩神也。髒者﹐藏也﹐言人之神气藏於內焉。肝藏魂者﹐魂乃陽之精﹐气之靈也。人身气爲陽﹐血爲陰﹐陽無陰不附﹐气無血不畱。肝主血而內含陽气﹐是之謂魂。究魂之根源﹐則生於坎水之一陽﹐推魂之功用﹐則發爲幹金之元气。不藏於肺而藏於肝者﹐陽潛於陰也﹐不藏於腎而藏於肝者﹐陰出於陽也。晝則魂遊目而爲視﹐夜則魂歸於肝而爲寐。《靈樞﹟本神篇》云﹕隨神往來謂之魂﹐言其知覺之靈處也。肺藏魄者﹐魄乃陰之精﹐形之靈也﹐肝主血﹐本陰也﹐而藏陽魂﹐陽潛於陰也。肺主气﹐本陽也﹐而藏陰魄﹐陰生於陽也。

人之初生﹐耳目心識﹐手足運動﹐啼呼爲聲﹐皆魄之靈也。百合病恍惚不寧﹐魄受擾也﹐魔魘中惡﹐魄气掩也。本神篇云﹕並精而出入者謂之魄﹐言其運動之能處也。心藏神者﹐神主知覺﹐明照萬事之義也。夫神爲何物﹐乃腎中之精气﹐而上歸於心﹐合爲離卦﹐中含坎水之象﹐惟其陰精內含﹐陽精外護﹐心藏之火﹐所以光明朗潤而能燭物。蓋神卽心火﹐得腎陰濟之而心湛然﹐神明出焉。心血不足則神煩﹐風痰入心則神昏。本神篇云﹕兩精相搏謂之神﹐言其陰陽合體之妙機也。脾藏意與智者﹐脾主守中﹐故能記憶﹐又主運用﹐故能周慮。本神篇云﹕心有所憶謂之意﹐因慮而處物謂之智﹐蓋脾主思故也。腎藏精與志者﹐心之所存謂之志﹐神生於精﹐志生於心﹐亦心腎交濟之義。

按﹕志者﹐專意而不移也。志本心之作用﹐而藏於腎者﹐陽藏於陰中也。腎主精﹐爲五臟之本﹐精生髓﹐爲百骸之主﹐精髓充足﹐伎巧出焉﹐志之用也。本神篇云﹕初生之來謂之精﹐意之所存謂之志﹐亦此義也。

卷三

三十五難

三十五難曰﹕五臟各有所﹐腑皆相近﹐而心肺獨去大腸小腸遠者﹐何也﹖然﹕經言心榮肺衛﹐通行陽气﹐故居在上﹔大腸小腸﹐傳陰气而下﹐故居在下﹐所以相去而遠也。

肝之腑膽﹐脾之腑胃﹐腎之腑膀胱﹐其位皆相近。心之腑小腸﹐肺之腑大腸﹐何以皆相遠﹖蓋血爲營而心主血﹐故營屬心﹐气爲衛而肺主气﹐故衛屬肺。心榮肺衛﹐行陽气而居上﹐大腸小腸﹐傳陰气而居下﹐所司不同﹐其經𨿽相合﹐而位則相遠矣。

又諸腑者﹐皆陽也﹐淸淨之處。今大腸小腸﹐胃與膀胱﹐皆受不淨﹐其意何也﹖又問陽宜淸淨﹐而諸腑皆陽也﹐則當爲淸淨之處﹐然大腸小腸﹐胃與膀胱﹐反受穢濁﹐獨不及膽﹐何也﹖蓋膽無所受故也。

然﹕諸腑者﹐謂是非也。經言小腸者﹐受盛之腑也﹔大腸者﹐傳寫行道之腑也﹔膽者﹑淸淨之腑也﹔胃者﹐水谷之腑也﹔膀胱者﹐津液之腑也。一腑猶無兩名﹐故知非也。小腸者﹐心之腑﹔大腸者﹐肺之腑﹔膽者﹐肝之腑﹔胃者﹐脾之腑﹔膀胱者﹐腎之腑。

言諸腑𨿽屬於陽﹐而非皆淸淨之腑也。《素問﹟靈蘭祕典論》曰﹕小腸者﹐受盛之官﹐化物出焉。盛音承﹐貯也。言受胃之物﹐化其渣滓﹐故云受盛之腑也。又曰﹕大腸者﹐傳道之官﹐變化出焉。言小腸中物﹐至此精汁已盡﹐變化爲糟粕而出﹐故云行道之腑也。又曰﹕膽者﹐中正之官﹐決斷出焉。膽無受而有瀉﹐故云淸淨之腑也。又曰﹕脾胃者﹐倉廩之官﹐五味出焉。言胃主納谷﹐脾主消穀﹐二者相合﹐統稱倉廩之官﹐故雲水谷之腑也。又曰﹕膀胱者﹐州都之官﹐津液藏焉﹐气化則能出矣。言膀胱之水﹐能化而爲气﹐由衝任直上﹐化津化液化汗﹐故云津液之腑也。諸腑各有名﹐如上文所云﹐皆實指受穢濁者也。蓋諸體爲陽﹐而用則爲陰﹐經所謂濁陰歸六腑也。惟膽名淸淨﹐故不受穢濁﹐若余腑亦名淸淨﹐則有兩名矣。《靈樞﹟本輸篇》曰﹕肺合大腸﹐心合小腸﹐肝合膽﹐脾合胃﹐腎合膀胱﹐此其義也。

按﹕西醫言小腸緊接於胃之下口﹐由幽門起至闌門止﹐約長二丈﹐通體皆是脂膜相連﹐中有微絲管﹐其膽之苦汁﹐胰之甜汁﹐均由微絲管注入小腸﹐化食物﹐而所化之精汁﹐由眾液管從膜中吸至頸會管﹐過肺入心﹐化赤爲血而達各髒。經言小腸者受盛之官﹐化物出焉者﹐實指小腸之气化也。其附小腸之脂膜﹐卽三焦之物﹐而又屬之脾。小腸又系心之腑﹐其相通之道﹐卽由微絲管從三焦上膈﹐至包絡而達心﹐心遺熱於小腸﹐則化物不出﹐爲痢爲淋﹐脾陰不足﹐則中焦不能受盛﹑爲膈食便結﹐三焦相火不足﹐不能蒸化水谷﹐則爲溏瀉矣。大腸由闌門接小腸起﹐至肛門止﹐約長五尺餘﹐小腸中物﹐至此精汁已盡化﹐變爲糟粕而出。經言大腸者傳道之官﹐變化出焉者﹐指大腸能傳道糟粕也。然大腸所以能傳道者﹐以其爲肺之腑﹐肺气下達﹐故能傳道﹐是以大便祕結﹐有升舉肺气之法也。膽附肝右葉之旁﹐中貯苦汁﹐其汁乃下部回血入肝所化﹐人食後小腸飽滿﹐上逼膽囊﹐使其汁流入小腸之內﹐以搾化食物而利傳渣滓﹐此西醫之言也。不知膽汁色靑而屬陽﹐本得肝陰所生之气化﹐有是气乃有是汁耳。若以汁論﹐膽汁多者﹐膽大而無畏懼﹔若以气論﹐則膽火旺者﹐亦無畏懼。太過者﹐不得乎中﹐則失其正﹐故有敢爲橫暴之事﹔不及者﹐不得乎中﹐則失其正﹐故常存懼怯之心。經言膽者中正之官﹐決斷出焉。謂气不剛不柔﹐得成中正﹐而臨事自有決斷也。以肝膽二者合論﹐肝之陽﹐藏於陰﹐故主謀﹔膽之陽﹐出於陰﹐故主斷。若夫瀉而不受﹐故名淸淨之腑也。胃居膈下﹐其形紆曲如袋﹐其紋密﹐故食物易入𨿽出﹐上連食管﹐下接小腸﹐周遭多細穴﹐以生津汁﹐食物經胃津融和﹐略似濃粥﹐卽出胃之下口幽門﹐而至小腸頭﹐與膽之苦靑汁﹐胰之甜白汁會合﹐搾出精液﹐經眾液管吸至頸﹐卽過肺入心﹐化赤爲血。胰者﹐附脾之物﹐脾統血﹐胰中之甜白汁﹐乃脾血得脾陽之气化而成。經言脾胃者﹐倉廩之官﹐五味出焉。蓋胃納穀﹐脾消穀﹐二者相合﹐而後成功﹐故可統稱倉廩也。然膽汁化食﹐戴元禮入肝之說﹐有由來矣。膀胱居兩跨骨內正中﹐卽陰交骨裏﹐體圓如盤﹐舒縮自如﹐下口與前陰相連﹐上口有小孔甚細﹐爲下焦之脂膜遮閉﹐飲入之水﹐由胃下幽門之上小竅﹐散布下焦网膜﹐滲入爲溺﹐無溺則縮﹐溺至則舒﹐溺多則漲。西醫但知膀胱藏溺﹐而不知水入膀胱﹐化气上行﹐則爲津液﹐所剩餘質﹐乃下出而爲溺。經言膀胱者﹐州都之官﹐津液藏焉﹐气化則能出矣。其言气化則能出者﹐謂出津液﹐非出溺也。气化二字﹐前於八難腎間動气論中﹐已約略言之﹐今再詳陳其義。夫气者乃火交於水所化﹐觀十二辟卦﹐乾陽入坤陰而化爲气﹐气升爲雲爲雨﹐人與天地參﹐其陰陽之理一也。蓋人心主火﹐人鼻吸入之气﹐乃天陽也﹐亦屬火。從鼻入肺﹐歷心系﹐引心火﹐循脊背之膂筋﹐下入腎系。又從腎系以達下焦气海。气海者何﹖卽三焦之根﹐位居臍下﹐經謂胞室﹐王淸任謂之气府者是也。

凡人吸入之天陽﹐合心火下至胞室﹐則蒸動膀胱之水﹐化气上騰﹐其气透出膀胱﹐入於胞室﹐上循臍旁﹐由衝任上膈入肺﹐而還出於口﹐隨呼而出﹐上出之气﹐著漆石則爲露珠﹐在口舌臟腑之中﹐則爲津液﹐又外出於皮毛﹐以薰膚潤肌而爲汗﹐所謂气化則津液能出者此也。老人溺多﹐化气少而水質多﹐壯者溺少﹐化气多而水質少也。吸入從脊﹐督脈主之﹐呼出從膈﹐任脈主之﹐吸入陽也﹐火交於水也﹐呼出陰也﹐气卽是水也。火不足以蒸水﹐則津液不升﹐气不得化﹐水不足以濟火﹐則津液漧枯﹐小水不下﹐故曰膀胱者﹐津液之腑也。

小腸謂赤腸﹐大腸謂白腸﹐膽者謂靑腸﹐胃者謂黃腸﹐膀胱者謂黑腸﹐下焦之所治也。

此以五行五臟之色﹐以分別五腑﹐皆名爲腸﹐則俱受穢濁﹐所以明不淨之故也﹐下焦之所治者﹐《靈樞﹟營衛生會篇》曰﹕水谷者﹐常並居於胃中﹐成糟粕而俱下於大腸﹐而成下焦﹐滲而俱下﹐濟泌別汁﹐循下焦而滲入膀胱焉。故五腑皆下焦之气所治也。

卷三

三十六難

三十六難曰﹕髒各有一耳﹐腎獨有兩者﹐何也﹖然﹕腎兩者﹐非皆腎也。其左者爲腎。右者爲命門。命門者﹐謂精神之所捨﹐原气之所系也﹔男子以藏精﹐女子以系胞。故知腎有二也。

腎有兩枚﹐左右各一﹐一主水﹐一主火﹐應乎升降之機也。命門者﹐以其爲三焦之根﹐十二經元气之海﹐藏精施化之具﹐系胞受孕之處﹐爲人生命之原﹐故曰命門也。《靈樞﹟根結篇》《素問﹟陰陽離合論》所謂太陽根起於至陰﹐結於命門。命門者﹐目也。此指太陽經終於睛明﹐睛明所夾之處爲腦心﹐乃至命之穴﹐故曰命門﹐與此義不同。然實指右腎爲命門﹐恐未盡是﹐以气脈論之﹐水升於左﹐火降於右﹐左右者﹐陰陽之道路﹐升降之樞機﹐越人診脈獨取寸口﹐以左尺候水﹐右尺候火﹐故左名腎﹐右名命門﹐其義或取乎此。

按﹕西醫言腎形如豆﹐色紫質堅﹐頗類豬羊之腎﹐左右兩枚﹐長約三寸﹐闊約寸半﹐濃約七八分﹐其重約三兩至四兩。人髙腎大﹐人矮腎小﹐位在脊骨十二節間﹐周遭三焦脂膜包裹﹐腎中有油膜一條﹐貫於脊骨﹐名爲腎系﹐下通网膜﹐又有气管由肺而下﹐附脊循行﹐下入腎系﹐而透入网膜﹐達於丹田下焦之原。夫兩腎屬水﹐中間腎系屬火﹐卽命門也。《素問﹟刺禁論》云﹕七節之旁﹐中有小心者﹐卽指命門言也。人與天地參﹐命門與太極相似﹐太極生兩儀﹐兩儀生四象﹐四象生八卦﹐八卦生六十四卦﹐自命門生兩腎﹐兩腎生六髒六腑﹐六髒六腑生四肢百骸之類。故人之交媾﹐未有精聚﹐先有火會﹐是火爲先天之本始﹐水爲天一之眞元﹐腎中之火﹐名曰相火﹐卽坎中龍雷之火也。是一陽陷於二陰之中﹐乃成乎離﹐而位乎坎﹐卽兩腎有命門之義也。命門乃三焦之根﹐爲相火之宅﹐相火布於三焦﹐卽由命門始也。陳無擇謂有脂狀如手大﹐正與膀胱相對﹐有白脈自中出﹐夾脊而上貫於腦者﹐亦指三焦腎系而言也。越人獨取寸口診候﹐此相火生脾土﹐命門寄夫右尺﹐故作左爲腎﹐右爲命門以解之﹐亦水升於左﹐火降於右之義也。

卷三

三十七難

三十七難曰﹕五臟之气﹐於何發起﹐通於何許﹐可曉以不﹖然﹕五臟者﹐當上關於九竅也。故肺气通於鼻﹐鼻和則知香臭矣﹔肝气通於目﹐目和則知黑白矣﹔脾气通於口﹐口和則知谷味矣﹔心气通於舌﹐舌和則知五味矣﹔腎气通於耳﹐耳和則知五音矣。

此節乃《靈樞﹟脈度篇》文﹐稍有增易﹐大意謂五臟和則七竅通﹐不和則七竅不通。經言上閱七竅﹐此言九竅﹐當是簡誤。若潔古認眞九竅﹐添「三焦之气通於喉﹐喉和則聲鳴矣」二句﹐未免蛇足。謝氏曰﹕本篇問五臟之气﹐於何發起﹐通於何許﹐答文止言五臟通九竅之義﹐而不及五臟之起發﹐恐有缺文。

五臟不和﹐則九竅不通﹐六腑不和﹐則畱結爲癰。

五臟神气之所捨﹐不和則气不得上達﹐故七竅不通。若六腑不和﹐則血气畱滯於皮腠﹐有形之物﹐積聚而爲癰矣。此結上起下之辭也。

邪在六腑﹔則陽脈不和﹐陽脈不和﹐則气畱之﹐气畱之則陽脈盛矣。邪在五臟﹐則陰脈不和﹐陰脈不和﹐則血畱之﹐血畱之則陰脈盛矣。陰气太盛﹐則陽气不得相榮也﹐故曰格。陽气太盛﹐則陰气不得相榮也﹐故曰關。陰陽相盛﹐不得相榮也﹐故曰關格。關格者﹐不得盡其命而死矣。

陽邪中於六腑﹐則陽脈不和﹐陽脈不和﹐則气壅而邪實﹐邪實則不和之脈轉而盛矣。陰邪中於五臟﹐則陰脈不和﹐陰脈不和﹐則血滯而邪實﹐邪實則不和之脈轉而盛矣。陰陽之脈俱盛﹐則成關格之證死矣。此亦《靈樞﹟脈度篇》文﹐惟「關格」二字﹐與經文相反﹐當是錯簡。若夫覆溢關格之脈證﹐可與三難參觀。

按﹕《靈樞﹟脈度篇》曰﹕陰气太盛﹐陽气不能榮﹐故曰關。陽气太盛﹐陰气不能榮﹐故曰格。終始篇曰﹕人迎四盛﹐且大且數﹐名曰溢陽﹐溢陽爲外格。脈口四盛﹐且大且數﹐名曰溢陰﹐溢陰爲內關。《素問﹟六節髒象論》曰﹕人迎四盛以上爲格陽﹐寸口四盛以上爲關陰。仲景《傷寒論》云﹕寸口脈浮而大﹐浮爲虛﹐大爲實﹐在尺爲關﹐在寸爲格。斯皆以陰气盛爲關﹐陽气盛爲格﹐故知此節「關格」二字倒置﹐爲錯簡也。

經言气獨行於五臟﹐不榮於六腑者﹐何也﹖然﹕夫气之所行也﹐如水之流﹐不得息也。故陰脈榮於五臟﹐陽脈榮於六腑﹐如環之無端﹐莫知其紀﹐終而復始﹐其不覆溢﹐人气內溫於臟腑﹐外濡於腠理。

滑氏曰﹕此因上章「營」字之意﹐而推及之也。亦《靈樞》十七篇文﹐大同小異。所謂气行於五臟﹐不營六腑者﹐非不營行六腑﹐謂在陰經﹐則營於五臟﹐在陽經﹐則營於六腑。脈气周流﹐如環無端﹐則無關格覆溢之患﹐而人气內得以溫於臟腑﹐外得以濡於腠理矣。

卷三

三十八難

三十八難曰﹕髒惟有五﹐腑獨有六者﹐何也﹖然﹕所謂腑有六者﹐謂三焦也。有原气之別焉﹐主持諸气﹐有名而無形﹐其經屬手少陽﹐此外腑也﹐故言腑有六焉。

三焦有形﹐於二十五難注中已詳細言之。此論三焦爲原气別使﹐根於命門﹐導引諸气﹐潛行默運於一身之中﹐無或間斷也。外腑﹐謂在諸臟腑之外也﹐三焦之形質可考﹐三焦之气化難見﹐故曰有名而無形也。

卷三

三十九難

三十九難曰﹕經言腑有五﹐髒有六者﹐何也﹖然﹕六腑者﹐止有五腑也。五臟亦有六髒者﹐謂腎有兩髒也。其左爲腎﹐右爲命門。命門者﹐謂精神之所捨也﹐男子以藏精﹐女子以系胞﹐其气與腎通﹐故言髒有六也。腑有五者﹐何也﹖然﹕五臟各一腑﹐三焦亦是一腑﹐然不屬於五臟﹐故言腑有五焉。

經言腑五臟有六﹐無考﹐不知所出。又以三焦不附於髒﹐故不名爲腑﹐𨿽有六腑﹐只五腑也。

髒亦有六者﹐以右腎命門﹐指爲一臟也﹐然腎𨿽有兩﹐而左右之气相通﹐實皆腎而已﹐恐不得分爲兩髒。命門辧說﹐已詳言三十六難注中﹐可參合而觀之。

按﹕五臟五腑﹐以合五行﹐肺合大腸﹐金也﹔肝合膽﹐木也﹔腎合膀胱﹐水也﹔心合小腸﹐火也﹔脾合胃﹐土也。手厥陰﹐包絡﹐卽心外之衣﹐爲心主之宮城﹐手少陽三焦﹐乃腔內脂膜﹐爲臟腑之郛郭﹐同司相火而相合﹐是六髒六腑﹐以應夫十二經脈也。若以腎分爲兩髒﹐則爲七髒矣。《靈樞﹟本輸篇》腎合膀胱﹐膀胱者﹐津液之腑也。少陽屬腎﹐腎上連肺﹐故將兩髒。三焦者﹐中瀆之腑也﹐水道出焉﹐屬膀胱﹐是孤之腑也。經言腎將兩髒者﹐以腎兼主水火二气也。

少陽三焦之脈﹐散於胸中﹐而腎脈亦上連於肺﹐肺爲天而主气﹐三焦之下兪﹐屬於膀胱﹐而膀胱爲津液之腑﹐乃腎之合﹐三焦主相火﹐生於腎而遊行於上下﹐膀胱主水﹐亦生於腎﹐蓋以水髒而領水腑也。然膀胱之气﹐化津化液化汗﹐皆三焦相火蒸騰所致。夫天一之水﹐地二之火﹐皆腎所生﹐合而論之是太極﹐分而論之猶兩儀。故本藏篇曰﹕腎合三焦膀胱﹐三焦膀胱者﹐腠理毫毛其應﹐卽此義也。且腎𨿽兼將兩髒﹐實陰陽相貫﹐水火互交﹐並主藏精﹐而爲生气之原﹐不得謂三焦無形﹐分腎爲兩髒明矣。

卷三

四十難

四十難曰﹕經言肝主色﹐心主臭﹐脾主味﹐肺主聲﹐腎主液。鼻者肺之候﹐而反知香臭﹔耳者腎之候﹐而反聞聲。其意何也﹖然﹕肺者﹐西方金也﹐金生於巳﹐巳者﹐南方火也﹐火者心﹐心主臭﹐故令鼻知香臭﹔腎者﹐北方水也﹐水生於申﹐申者﹐西方金﹐金者肺﹐肺主聲﹐故令耳聞聲。

此五主﹐《素》《靈》無考﹐是摭古醫經者。陳氏曰﹕臭者心所主﹐鼻者肺之竅﹐心之脈上肺﹐故令鼻能知香臭也。耳者腎之竅﹐聲者肺所主﹐腎之脈上肺﹐故令耳能聞聲也。或謂此以五行長生之法推之﹐木長生於亥﹐火長生於寅﹐金長生於巳﹐水長生於申。心主臭﹐火也﹐肺開竅於鼻而有己火﹐故能知臭。肺主聲﹐金也﹐腎水開竅於耳﹐而內有申金﹐故能聞聲。

卷三

四十一難

四十一難曰﹕肝獨有兩葉﹐以何應也﹖然﹕肝者﹐東方木也﹐木者﹐春也。萬物之始生﹐其尙幼小﹐意無所親﹐去太陰尙近﹐離太陽不遠﹐猶有兩心﹐故有兩葉﹐亦應木葉也。

肝有兩葉﹐應東方之木﹐木者春也﹐萬物始生之初﹐艸木甲坼﹐皆兩葉﹐乃木之本體﹐故肝與之相應也。《素問﹟六節藏象論》言心爲陽中之太陽﹐腎爲陰中之太陰﹐腎水爲肝之母﹐心火爲肝之子﹐肝爲陰中之陽﹐居腎之上﹐心之下﹐故云尙近不遠也。無親﹐謂不專屬。猶有兩心﹐言或從乎陽﹐或從乎陰也。

卷三

四十二難

四十二難曰﹕人腸胃長短﹐受水谷多少﹐各幾何﹖然﹕胃大一尺五寸﹐徑五寸﹐長二尺六寸﹐橫屈受水谷三斗五升﹐其中常畱谷二斗﹐水一斗五升。小腸大二寸半﹐徑八分分之少半﹐長三丈二尺﹐受谷二斗四升﹐水六升三合合之大半。回腸大四寸﹐徑一寸半﹐長二丈一尺﹐受谷一斗﹐水七升半。廣腸大八寸﹐徑二寸半﹐長二尺八寸﹐受谷九升三合八分合之一。故腸胃凡長五丈八尺四寸﹐合受水谷八斗七升六合八分合之一。此腸胃長短﹐受水谷之數也。

此論腸胃長短容受之數﹐以圍三徑一之法約之﹐多有不合﹐或者簡誤。然長短容受之數﹐亦只言略例耳﹐未可深泥。

按﹕西醫言胃形紆曲如袋﹐容水三升許﹐橫居膈下﹐上連食管﹐下屬小腸﹐其體三層﹐外層上下有血管四支分布﹐小支密纏於內﹐因胃接血比他髒尢多﹐中層之肉﹐經緯兩紋斜交﹐故能舒縮擁動﹐以勻轉食物﹐內層周遭有小穴﹐以生津液﹐胃體內外有腦气筋﹐及白節筋散布﹐故與百體相關應。胃之左爲脾﹐右爲肝﹐胰附於胃後﹐胃之本熱﹐與他髒同﹐但消化食物時其熱較盛。胃津味酸﹐色如口沫﹐蓋主消化食物者也。小腸長約二丈﹐上口通胃﹐下口接大腸﹐外皮光滑﹐內皮折疊﹐其紋甚密﹐上有尖粒﹐卽吸液管之口﹐液管者﹐乃吸食物之精液管也。

食物由胃至小腸頭﹐卽與膽汁胰汁會合﹐漸落漸搾﹐搾出精液﹐其吸液管百派千支﹐散布腸後夾膜之間﹐眾吸液管聚於附近脊骨處﹐合而爲一﹐名曰精液總管﹐從腰骨間附脊骨而上至頸﹐卽屈轉而下達心以化血。大腸約長五尺﹐分上中下三回﹐回長尺餘﹐上回與小腸相接處﹐名曰闌門。中回在肝下﹐橫過胃底。下回自脾下﹐從左軟脇間斜落至肛門﹐乃直腸也。食物至上中兩回﹐猶有吸液管吸其餘液﹐至下回則精液已竭﹐惟存渣滓矣。

肝重四斤四兩﹑左三葉﹑右四葉﹑凡七葉﹑主藏魂。

西醫言肝居右脇下﹐五葉﹐色紫赤﹐重約三四十兩左右﹐兩葉中界長峽﹐右大於左﹐右下有小方葉﹐膽囊附焉。右葉後之下﹐亦有一葉﹐不甚大﹐名後葉﹐葉尾尢小。由後葉底起﹐至右葉止﹐上覆下盂﹐左枕胃﹐下與賁門爲界﹐上爲三焦膜包裹。左右葉各出膽管一支﹐相合一寸許﹐復分爲二﹐一透小腸頭﹐一透膽囊﹐是通膽汁至小腸﹐以融化食物者。肝內又有回血等管﹐以養肝而接膽汁﹐肝不偏居於左﹐而肝爲風木﹐應乎巽﹐舊說居左者﹐應風木之气左升﹐非以部位言也。肝爲熱壅﹐則脹大數倍﹐若各管凝滯不通﹐血水溢滲夾膜之裹﹐漸積漸深﹐而腹卽漸大﹐故蠱脹一證﹐多屬之肝云。

心重十二兩﹐中有七孔三毛﹐盛精汁三合﹐主藏神。

西醫言心色赤而鮮﹐重約十兩﹐上闊下尖﹐周遭夾膜包裹﹐卽心包絡也。上有肺罩之﹐空懸胸中﹐下有膈膜遮蔽﹐心之外體圓滑﹐內空如囊﹐剖視四壁嶙峋﹐或凹或凸﹐中有直肉隔之﹐故有左房右房之稱。左右半截間﹐又有橫肉間之﹐故有上房下房之號。四房大小相若﹐中有門戶﹐筋絲數條牽連﹐自能開闔。右上房有回血管二支﹐一向上﹐一向下。右下房有大血管一支﹐長約寸許﹐卽分爲左右而入肺。左上房有回血管﹐亦與肺通。左下房有血脈總管一支﹐爲運赤血﹐循督脈﹐下血海﹐以散行經脈。另有腦气筋白節筋﹐密纏於內﹐以行其用。是心乃運血之髒﹐而主百脈﹐故爲君主之官也。

脾重二斤三兩﹐扁廣三寸﹐長五寸﹐有散膏半斤﹐主裹血﹐溫五臟﹐主藏意。

西醫言脾居胃旁﹐形長方而扁軟﹐重約六七兩﹐血盛則深紫。其大小變態不一﹐食過飽則脹大﹐饑時則小﹐若患瘧或熱病﹐有脹大十餘倍者。位在左脇下﹐與胃脂膜相連﹐內有回血管﹐由胃後入肝﹐人病則血脈不行於外﹐卽蓄聚於脾﹐所以脾卽脹大耳。脾內回血管壅滯﹐卽有血水滲泄於下﹐故腫脹之病﹐亦多發於脾也。胰﹐附脾之物﹐形長方﹐重約三四兩﹐橫貼胃後﹐頭大向右﹐尾尖在左﹐右之大頭﹐與小腸頭爲界﹐左之小尾﹐與脾相接﹐中有液管一條﹐由左橫右﹐穿過胰之體﹐斜入小腸上口之旁﹐與膽汁入小腸同路﹐所生之汁﹐能消化食物﹐其質味甜﹐或名之甜肉云。

肺重三斤三兩﹐六葉兩耳﹐凡八葉﹐主藏魄。

西醫言肺居膈上﹐狀若懸磬﹐系以气喉﹐色白如縞映紅﹐頂尖而圓﹐左兩葉﹐右三葉﹐披離下垂﹐右大於左﹐因心尖向左﹐微占其位﹐左長於右﹐緣肝經處右﹐稍髙於脾也。後附脊骨﹐前連胸膛﹐肺中有管竅﹐上通咽喉﹐以呼出悍气﹐吸入生气﹐而換紫血﹐入心化赤﹐下引心气﹐而達胞室。肺質輕松﹐外有膜沫濡潤﹐以助呼吸者也。

腎有兩枚﹐重一斤一兩﹐主藏志。

西醫言腎居十二脊骨間﹐形如豬腰子﹐重約三四兩﹐周遭有三焦脂膜包裹﹐左右相對﹐左上有脾胃及大腸下回蓋之﹐右上有肝及大腸上回蓋之。腎中有油膜一條﹐貫於脊骨﹐是爲腎系﹐下連三焦之根。又有气管﹐由腎系附脊骨而上通心肺。兩腎屬水﹐中間腎系屬火﹐卽命門也。命門者﹐乃三焦發源之所﹐故三焦主相火﹐與心包絡表裏﹐三焦之气﹐遊行於上中下﹐卽相火之遊行也。

膽在肝之短葉間﹐重三兩三銖﹐盛精汁三合。

西醫言膽囊式如梨﹐附於肝右之小方葉中﹐貯靑汁﹐乃回血入肝﹐感肝木之气化而成。人食後小腸飽滿﹐腸頭上逼膽囊﹐使其汁流入小腸之內﹐以融化食物﹐而利傳渣滓。若膽汁不足﹐則精粗不分﹐糞色白結而不黃﹐膽汁過多﹐上嘔苦涎﹐或下泄靑瀉﹐膽管閉塞﹐其汁入血﹐卽病癉黃矣。

胃重二斤二兩﹐紆曲屈伸﹐長二尺六寸﹐大一尺五寸﹐徑五寸﹐盛谷二斗﹐水一斗五升。小腸重二斤十四兩﹐長三丈二尺﹐廣二寸半﹐徑八分分之少半﹐左回疊積十六曲﹐盛谷二斗四升﹐水六升三合合之大半。大腸重二斤十二兩﹐長二丈一尺﹐廣四寸﹐徑一寸。當齊右回疊積十六曲﹑盛谷一斗﹑水七升半。

膀胱重九兩二銖﹑縱廣九寸﹑盛溺九升九合。口廣二寸半﹑唇至齒長九分﹐齒以後至會厭﹐深三寸半﹐大容五合。舌重十兩﹐長七寸﹐廣二寸半。咽門重十兩﹐廣二寸半﹐至胃長一尺六寸﹐喉嚨重十二兩﹐廣二寸﹐長一尺二寸﹐九節。肛門重十二兩﹐大八寸﹐徑二寸大半﹐長二尺八寸﹐受谷九升三合八分合之一。

此卽《靈樞﹟腸胃篇》及平人絕谷篇之義。而增入五臟輕重﹐所盛所藏﹐𨿽覺前後重復﹐不害其爲叮嚀也。臟腑之學﹐西士言之較詳﹐故注中多采其說。然人有長短嬰壯不同﹐況古今之權量各異﹐其丈尺容受﹐不可拘泥﹐識其略例可也。

卷三

四十三難

四十三難曰﹕人不食飲﹐七日而死者﹐何也﹖然﹕人胃中常有畱谷二斗﹐水一斗五升。故平人日再至圊﹐一行二升半﹐日中五升﹐七日五七三斗五升﹐而畱水谷盡矣。故平人不食飲﹐七日而死者﹐水谷津液俱盡﹐卽死矣。

此《靈樞﹟平人絕谷篇》文﹐言人之臟腑形骸﹐精神气血﹐皆借水谷以資養生﹐水谷絕則形與气俱絕矣。平常無病之人﹐胃滿則腸虛﹐腸滿則胃虛﹐日夜消化﹐止畱三斗五升。人一日食五升﹐考《後漢書﹟南蠻傳》曰﹕人稟五升。注﹕古升小﹐故曰五升也。若七日不飲食﹐其所畱之水谷盡﹐則精气津液皆盡﹐故死。然病患不飲食﹐七日不死者﹐以水谷畱積故也﹐蓋畱積則爲病矣。

卷三

四十四難

四十四難曰﹕七衝門何在﹖然唇爲飛門﹐齒爲戶門﹐會厭爲吸門﹐胃爲賁門﹐太倉下口爲幽門﹐大腸小腸會爲闌門﹐下極爲魄門﹐故曰七衝門也。

衝者﹐通要之地。門者﹐戶也。此承上文食飲之入﹐稽其通行之門徑也。唇爲飛門者﹐飛﹐古與扉通﹐扉﹐戶扇也。蓋齒爲戶門﹐唇爲之扇﹐故曰扉門。《靈樞﹟憂恚無言篇》曰﹕唇者﹐音聲之扇也﹐此卽其義。會厭爲吸門者﹐會厭爲物之所會聚﹐又能掩閉﹐勿使誤入也。吸者﹐吸納處也﹐言爲五臟聲音之出入﹐呼吸之門戶也。胃爲賁門者﹐胃能聚物如倉廩﹐故曰太倉。賁﹐猶奔也﹐賁門在胃上口﹐言物入於胃﹐疾奔而下太倉也。胃之下口接小腸處曰幽門﹐言深隱之地﹐與上下出入處至遠也。大腸小腸會爲闌門者﹐會﹐合也。小腸之下﹐大腸之上﹐相接處分闌精血糟粕﹐各有所歸也。下極爲魄門者﹐魄門卽肛門也。魄﹐古與粕通。《莊子﹟天道篇》曰﹕古人之糟魄已夫﹖言食飲至此﹐精華已去﹐止存形質之槽粕﹐故曰魄門也。此七者﹐皆食飲出入﹐衝要之道路也。

卷三

四十五難

四十五難曰﹕經言八會者﹐何也﹖然﹕腑會太倉﹐髒會季脇﹐筋會陽陵泉﹐髓會絕骨﹐血會膈兪﹐骨會大杼﹐脈會太淵﹐气會三焦外一筋直兩乳內也。熱病在內者﹐取其會之气穴也。

人身臟腑筋骨髓血脈气﹐此八者﹐皆有會合之穴﹐若熱病在於內﹐則於外取其所會之穴﹐以去疾也。太倉屬任脈﹐卽中脘穴也﹐在臍上同身寸之四寸﹐六腑取稟於胃﹐故爲腑會。季脇屬足厥陰﹐卽章門穴也﹐在大橫外直臍季脇端﹐爲脾之募﹐五臟取稟於脾﹐故爲髒會。陽陵泉屬足少陽﹐足少陽之筋﹐結於膝外廉﹐卽此穴也﹐在膝下同身寸之一寸外廉陷中﹐又膽與肝表裏﹐肝者筋之合﹐故爲筋會。絕骨卽枕骨﹐名玉枕穴﹐在絡卻後同身寸之一寸五分﹐挾腦戶旁一寸三分﹐屬足太陽膀胱﹐與腎合﹐腎主骨﹐腦爲髓海﹐乃腎精所生﹐故爲髓會﹐絕字疑是簡誤。或云﹕絕骨屬足少陽﹐一名陽輔﹐在外踝上同身寸之四寸﹐輔骨前﹐絕骨端如前三分﹐諸髓皆屬於骨﹐少陽主骨﹐凡物極則反﹐骨絕於此﹐而少陽生之﹐故髓會於絕骨也﹐於義亦通。膈兪屬足太陽﹐在項後第七椎去脊兩旁各同身寸之一寸五分﹐在中焦之分﹐心兪下﹐肝兪上﹐心統血﹐肝藏血﹐能化精微而爲血之地﹐故爲血會。大杼屬足太陽﹐在項後第一椎下﹐去脊兩旁各同身寸之一寸五分﹐爲衝脈之兪。《靈樞﹟動輸篇》曰﹕衝脈與腎之大絡﹐起於腎下﹐蓋腎主骨﹐膀胱與腎合﹐故爲骨會。太淵屬手太陰﹐在掌後陷中﹐卽寸口也﹐肺朝百脈﹐故爲脈會。三焦外﹐謂在焦膜之外﹐兩乳內﹐謂兩乳之中﹐任脈之所過﹐卽膻中穴也﹐在玉堂下同身寸之一寸六分。《靈樞﹟海論篇》曰﹕膻中爲气之海﹐故爲气會。

此八會﹐《內經》無考﹐然其義甚精﹐必古醫經之語也。

卷三

四十六難

四十六難曰﹕老人臥而不寐﹐少壯寐而不寤者﹐何也﹖然﹕經言少壯者﹐血气盛﹐肌肉滑﹐气道通﹐榮衛之行﹐不失於常﹐故晝日精﹐夜不寤。老人血气衰﹑肌肉不滑﹐榮衛之道澀﹐故晝日不能精﹐夜不寐也。故知老人不得寐也。

衛外之血气﹐日行於陽絡二十五度﹐夜行於陰絡二十五度﹐分爲晝夜。故气至陽則臥起而目張﹐气至陰則休止而目瞑。夫血气者﹐充膚熱肉﹐淡滲皮毛之血气。肌肉者﹐在外皮膚之肌肉﹐在內募原之肌肉。气道者﹐肌肉之紋理﹐三焦通會元眞之處﹐血气之所遊行出入者也。老人血气衰﹐肌肉漧枯﹐血气之道澀滯﹐故晝不精明﹐夜多不寐也。少壯者﹐血气盛﹐肌肉滑利﹐血气之道流通﹐而不失其出入之常度﹐故晝精明﹐夜多寐也。是老人之寤而不寐﹐少壯之寐而不寤﹐系乎榮衛血气之有餘不足也。

卷三

四十七難

四十七難曰﹕人面獨能耐寒者何也﹖然﹕人頭者﹐諸陽之會也。諸陰脈皆至頸胸中而還﹐獨諸陽脈皆上至頭耳﹐故令面耐寒也。

人面獨能耐寒者﹐以六陽經之脈﹐皆上至頭﹐六陰經之脈﹐皆不上頭故也。《靈樞﹟邪气臟腑病形篇》曰﹕首面與身形也﹐屬骨連筋﹐同血合於气耳。天寒則裂地淩冰﹐其卒寒或手足懈惰﹐而其面不衣﹐何也﹖岐伯曰﹕十二經脈﹐三百六十五絡﹐其血气皆上於面而走空竅﹐其精陽气上走於目而爲睛﹐其別气走於耳而爲聽﹐其宗气上出於鼻而爲臭﹐其濁气出於胃﹐走唇舌而爲味﹐其气之津液﹐皆上薰於面﹐其皮濃﹐其肉堅﹐故天熱甚寒﹐不能勝之也﹐此卽其義。而又引逆順肥瘐篇﹐手三陰從髒走手﹐手三陽從手走頭﹐足三陽從頭走足﹐足三陰從足走胸之義以証之。

言頭面爲諸陽之會﹐是以三陽之脈﹐上循於頭。然厥陰之脈﹐上額交巓﹐下循頰裏﹐而經不云者﹐乃略言之耳。蓋陰陽寒熱之气﹐皆從下而上升﹐故岐伯謂十二經脈﹐三百六十五絡﹐其血气皆上於面﹐而走空竅也。

上第三卷

﹐三十難至四十七難﹐論臟腑。

卷四

四十八難

四十八難曰﹕人有三虛三實﹐何謂也﹖然﹕有脈之虛實﹐有病之虛實﹐有診之虛實也。脈之虛實者﹐濡者爲虛﹐緊牢者爲實。病之虛實者﹐出者爲虛﹐入者爲實﹕言者爲虛﹐不言者爲實﹔緩者爲虛﹐急者爲實。診之虛實者﹐濡者爲虛﹐牢者爲實﹔癢者爲虛﹐痛者爲實。外痛內快﹐爲外實內虛﹔內痛外快﹐爲內實外虛。故曰虛實也。

虛者﹐空虛﹐正气不足也。實者﹐彊實﹐邪气有餘也。以脈言之﹐濡者軟細﹐故爲虛也。緊牢者﹐緊弦勁﹐牢沈勁﹐故爲實也。然脈之虛實﹐不僅乎此﹐舉此可類推也。以病言之﹐出者爲虛﹐是五臟自病﹐由內而之外﹐所謂內傷是也。入者爲實﹐是五邪所中﹐由外而之內﹐所謂外感是也。

然出者間亦有實﹐入者間亦有虛﹐此言其大槪耳。言者爲虛﹐以病气內乏﹐神气自淸﹐故惺惺而不妨於言也。不言者爲實﹐以邪气外攻﹐入郁於內﹐故神志昏亂而不言也。緩者爲虛﹐以緩病來遲﹐正气奪而邪气微﹐則病漸深也。急者爲實﹐以急病來驟﹐正气漓而邪气盛﹐則病疾速也。

診者﹐按也﹐候也。按其外而知之﹐非診脈之診也。以診候言之﹐癢者爲虛﹐血气少而肌肉不充則癢。痛者爲實﹐邪气聚而營衛不和則痛。又凡虛者喜按﹐實者拒按﹐故按之而痛者爲實﹐按之而快者爲虛也。濡者爲虛﹐牢者爲實﹐《脈經》引用此條﹐無此二句﹐或因上文而重出也。楊氏謂按之皮肉柔濡者爲虛﹐牢彊者爲實﹐似亦可解﹐姑存備參。

卷四

四十九難

四十九難曰﹕有正經自病﹐有五邪所傷。何以別之﹖然﹕憂愁思慮則傷心﹔形寒飲冷則傷肺﹔恚怒气逆﹐上而不下則傷肝﹔飲食勞倦則傷脾﹐久坐濕地﹐彊力入水﹐則傷腎。是正經之自病也。

正經﹐本經也。五邪﹐五臟之邪也。心主思慮﹐若憂勞過用﹐則傷其心。肺主皮毛﹐形寒者﹐皮毛外受風寒也﹔飲冷者﹐內飲冷水也﹐其藏本寒﹐過則傷肺也。肝主怒恚﹐怒則木气郁而傷肝也。

脾主四肢﹐勞倦太過則傷脾﹐脾運五穀﹐飲食不潔﹐則亦傷也。腎主骨﹐用力作彊﹐坐濕入水則傷腎﹐蓋腎屬水﹐同气相感也。然憂思恚怒﹐飲食動作﹐人之不能無者﹐惟不可太過﹐過則傷人必矣。

何謂五邪﹖然﹕有中風﹐有傷暑﹐有飲食勞倦﹐有傷寒﹐有中濕。此之謂五邪。

肝爲風木﹐故風先入肝。心爲君火﹐暑火之邪﹐故心受之。飲食勞倦﹐一味太過﹐則脾傷致病矣。寒侵皮毛則傷肺。雨霧蒸濕之气則傷腎。此五者邪由外至﹐所謂外傷者也。

按﹕《素問﹟本病論》《靈樞﹟邪气臟腑病形篇》與此大同小異。若《素問﹟陰陽應象大論》曰﹕怒傷肝﹐喜傷心﹐思傷脾﹐憂傷肺﹐恐傷腎。乃內傷七情﹐本髒自病之證也。宣明五气篇曰﹕肝惡風﹐心惡熱﹐肺惡寒﹐腎惡燥﹐脾惡濕。此六淫之邪﹐外感之證也。皆似同而異。或謂越人旣言本經自病﹐是從內而生﹐如形寒飲冷則傷肺﹐形寒是寒感於皮毛﹐此從外來也﹔飲冷﹐是冷入胸腹﹐亦從外來也。飲食等亦然。況五邪亦有飲食勞倦﹐豈非自相矛盾乎﹖然其意謂正經虛﹐則不任寒冷之侵伐﹐侵伐則每易致病。正經虛﹐又傷於飲食者﹐爲內傷﹐若傷飲食而致病者﹐則外感也。

《素問》言腎惡燥者﹐言其水髒而惡燥气之耗竭也。此雲水濕傷腎者﹐濕傷於下﹑故濕先歸腎﹐腎屬水髒﹐同气相求也。是古聖先賢之義﹐𨿽有異同﹐而辧內傷外感之理則一。讀書貴乎融貫﹐不可執泥﹐先儒所謂以意逆志﹐是謂得之﹐信夫。

假令心病﹐何以知中風得之﹖然﹕其色當赤。何以言之﹖肝主色﹐自入爲靑﹐入心爲赤﹐入脾爲黃﹐入肺爲白﹐入腎爲黑。肝爲心邪﹐故知當赤色也。其病身熱﹐脇下滿痛﹐其脈浮大而弦。

假令心病者﹐舉心臟爲例也。此言心病﹐肝邪入而得中風之病﹐蓋風气通於肝也。肝開竅於目﹐故主色﹐風邪自入肝經﹐則色靑﹐肝在色爲蒼也。入心則色赤﹐心在色爲赤也。入脾則色黃﹐脾在色爲黃也。入肺則色白﹐肺在色爲白也。入腎則色黑﹐腎在色爲黑也。故肝之風邪入心﹐其色當赤也。其病身熱者﹐外感之邪﹐先傷營衛﹐故身熱﹐而又心屬火﹐熱爲火邪之象也。

脇下滿痛者﹐脇下﹐肝之位也。其脈浮大而弦者﹐浮大心脈本象﹐肝邪犯之﹐故現弦脈也。

何以知傷暑得之﹖然﹕當惡臭。何以言之﹖心主臭﹐自入爲焦臭﹐入脾爲香臭﹐入肝爲臊臭﹐入腎爲腐臭﹐入肺爲鮏臭。故知心病傷暑得之﹐當惡臭。其病身熱而煩﹐心痛﹐其脈浮大而散。

假令心病而傷暑﹐暑之傷人﹐心先得之﹐蓋心主暑也。此正經自病﹐不涉他經﹐然心屬火﹐暑熱之邪傷之﹐火邪化物﹐五臭出焉﹐暑邪自入本經﹐其臭焦﹐火之气也。入脾其臭香﹐土之气也。

入肝其臭臊﹐木之气也。入腎其臭腐﹐水之气也。入肺其臭腥﹐金之气也。故心受暑邪﹐發惡臭也。

其病身熱而煩者﹐火郁則瞀亂也。心痛者﹐邪在心則痛也。其脈浮大而散者﹐浮大心之本脈﹐散則浮大而空虛無神﹐心之病脈也。本髒自病﹐心主臭﹐故專以臭推也。

何以知飲食勞倦得之﹖然﹕當喜苦味也。虛爲不欲食﹐實爲欲食。何以言之﹖脾主味﹐入肝爲酸﹐入心爲苦﹐入肺爲辛﹐入腎爲咸﹐自入爲甘。故知脾邪入心﹐爲喜苦味也。其病身熱而體重嗜臥﹐四肢不收﹐其脈浮大而緩。

假令心病而傷飲食勞倦者﹐心主熱﹐脾主勞倦﹐今心病以飲食勞倦得之﹐故知脾邪入心也。喜苦味者﹐脾主味﹐心屬火﹐火味苦﹐從其性也。虛則脾气不能化谷﹐實則能化谷﹐故有能食不能食之分也。若肝受飲食勞倦之病﹐其味酸﹔心受病﹐其味苦﹐肺受病﹐其味辛﹔腎受病﹐其味鹹﹔脾自受病﹐其味甘。其病身熱者﹐心也。體重﹐脾也。其脈浮大者﹐心之本脈也﹔緩﹐脾之脈象也。此節飲食勞倦﹐獨有虛實之分者﹐蓋卽明正經虛﹐又傷於飲食而爲病﹐較傷飲食而致病者有間也。

何以知傷寒得之﹖然﹕當譫言妄語。何以言之﹖肺主聲﹐入肝爲呼﹐入心爲言﹐入脾爲歌﹐入腎爲呻﹐自入爲哭。故知肺邪入心﹐爲譫言妄語也。其病身熱﹐灑灑惡寒﹐甚則喘咳﹐其脈浮大而澀。

假令心病而傷寒者﹐乃肺邪入心也。肺主聲﹐故譫言妄語也。若寒邪入肝則呼﹐肝在聲爲呼也。

入心則多言﹐言爲心聲﹐又在聲爲笑也。入脾則歌﹐脾在聲爲歌也。入腎則呻。腎在聲爲呻也﹐自入肺之本髒則哭﹐肺在聲爲哭也。其病身熱惡寒者﹐心﹐火髒﹐故身熱﹐肺本寒髒﹐故惡寒也。甚則喘咳者﹐肺主咳﹐肺气上逆﹐則喘咳也。其脈浮大﹐心脈也﹐澀﹐肺之脈象也。

何以知中濕得之﹖然﹕當喜汗出不可止。何以言之﹖腎主液﹐入肝爲泣﹐入心爲汗﹐入脾爲涎﹐入肺爲涕﹐自入爲唾。故知腎邪入心﹐爲汗出不可止也。其病身熱而小腹痛﹐足脛寒而逆﹐其脈沈濡而大。此五邪之法也。

假令心病而中濕者﹐心主暑﹐腎主濕﹐今心病以傷濕得之﹐故知腎邪入心也。腎化五液﹐腎爲心邪﹐故汗出不可止也。濕邪入肝爲泣﹐肝主泣也。入心爲汗﹐心主汗也。入脾爲涎﹐脾主涎也。入肺爲涕﹐肺主涕也。自入腎之本髒﹐則爲唾﹐腎主唾也。其病身熱者﹐心也。小腹痛者﹐腎之位也。﹔足脛寒而逆者﹐足脛腎經所過之處﹐故畏寒而逆冷﹐濕性亦近寒也。其脈沈濡而大者﹐沈﹐腎脈之象﹐濡﹐濕气之候﹐大則心脈之象也。心脈浮大﹐獨不言浮者﹐沈則不能浮也。夫法者﹐舉一爲例之法也。五邪者﹐五臟得五行之邪也。欲知五邪之證﹐必審肝病見於色﹐心病見於臭﹐脾病見於味﹐肺病見於聲﹐腎病見於液。其脈以本髒之脈爲主﹐而兼受邪之脈也。此以心一經爲主病﹐而以各證驗其所從來﹐其義與十難診脈法同。明乎此﹐不特五臟互受五邪﹐鑿然可曉。卽百病見證﹐莫不皆可類測﹐而爲診脈辧証之法程也。

卷四

五十難

五十難曰﹕病有虛邪﹐有實邪﹐有賊邪﹐有微邪﹐有正邪﹐何以別之﹖然﹕從後來者爲虛邪﹐從前來者爲實邪﹐從所不勝來者爲賊邪﹐從所勝來者爲微邪﹐自病者爲正邪。

此承上文五臟五邪之病﹐而辧其生克之義也。病有虛邪者﹐如心臟屬火﹐其病邪從肝木傳來﹐木生火﹐則木位居火之後﹐是生我者﹐邪挾生气而來﹐𨿽進而易退﹐故曰從後來者虛邪也。病有實邪者﹐如心屬火﹐其病邪從脾土傳來﹐火生土﹐則土位居火之前﹐是受我之气者﹐其力方旺﹐還而相克﹐其勢必盛﹐故從前來者實邪也。病有賊邪者﹐如心屬火﹐其病邪從腎水傳來﹐水克火﹐心受克而不能勝﹐髒气本已相制﹐而邪气挾其力而來﹐殘削必甚﹐故曰從所不勝來者﹐賊邪也。病有微邪者﹐如心屬火﹐其邪從肺金傳來﹐火克金﹐金受克而火能勝﹐髒气旣受制於我﹐則邪气亦不能深入﹐故曰從所勝來者﹐微邪也。正邪者﹐如心臟止有自感之邪﹐而無他髒幹克之邪者是也。

何以言之﹖假令心病﹐中風得之爲虛邪﹐傷暑得之爲正邪﹐飲食勞倦得之爲實邪﹐傷寒得之爲微邪﹐中濕得之爲賊邪。

舉心爲例﹐以發明上文之義也。中風﹐肝木之邪也。得之﹐言因中風而心得病也。肝邪乘心﹐是從後來者﹐故曰虛邪。傷暑得之﹐爲心臟自病﹐故曰正邪。飲食勞倦得之﹐脾邪乘心﹐是前來者﹐故曰實邪。傷寒得之﹐肺乘心﹐從所勝來者﹐故曰微邪。中濕得之﹐腎邪乘心﹐從所不勝來者﹐故曰賊邪。余髒可類推﹐此病傳五臟之生克也。

卷四

五十一難

五十一難曰﹕病有欲得溫者﹐有欲得寒者﹐有欲得見人者﹐有不欲得見人者﹐而各不同﹐病在何臟腑也﹖然﹕病欲得寒﹐而欲得見人者﹐病在腑也﹔病欲得溫﹐而不欲見人者﹐病在髒也。何以言之﹖腑者陽也﹐陽病欲得寒﹐又欲見人﹔髒者陰也﹐陰病欲得溫﹐又欲閉戶獨處﹐惡聞人聲。故以別知臟腑之病也。

《素問﹟金匱眞言論》曰﹕腑者﹐陽也﹐髒者﹐陰也。腑爲陽﹐陽病則熱勝﹐故飲食衣服居處﹐皆欲就寒而遠熱也。陽主動而散﹐以應乎外﹐故欲得見人也。髒爲陰﹐陰病則寒勝﹐故飲食衣服居處﹐皆欲就溫而遠寒也﹐陰主靜而藏﹐以應乎內﹐故閉戶獨處﹐惡聞人聲也。此統論臟腑陰陽大義﹐故與陽明脈解篇陽明病惡人與火﹐指一經熱甚而煩惋者﹐有間也。

卷四

五十二難

五十二難曰﹕腑臟發病﹐根本等不﹖然﹕不等也。其不等柰何﹖然﹕髒病者﹐止而不移﹐其病不離其處﹔腑病者﹐仿佛賁響﹐上下行流﹐居處無常。故以此知臟腑根本不同也。

髒爲陰﹐陰主靜﹐故止而不移也。腑爲陽﹐陽主動﹐故上下流行也。仿佛﹐無形質也。賁響﹐動而有聲也。居無常處者﹐忽上忽下﹐卽流行之謂也。髒病腑病﹐其根本不同者如此。

卷四

五十三難

五十三難曰﹕經言七傳者死﹐間髒者生﹐何謂也﹖然﹕七傳者﹐傳其所勝也。間髒者﹐傳其子也。何以言之﹖假令心病傳肺﹑肺傳肝﹑肝傳脾﹑脾傳腎﹑腎傳心﹐一臟不再傷﹐故言七傳者死也。

七傳者﹐根據序傳其所勝所克之髒也。如心病傳肺﹐是火克金也。肺又傳肝﹐是金克木也。肝又傳脾﹐是木克土也。脾又傳腎﹐是土克水也。腎復傳心﹐是水克火也。心又欲傳肺﹐是七傳矣。一臟不能再受邪傷﹐則死矣。呂廣以﹝七﹞當作﹝次﹞字之誤﹐與下間字方相合﹐其說亦通。蓋心病六傳﹐由腎至心﹐心臟不能復傳至肺也。其一臟不再傷者﹐是指心之不任再傷於第七傳而死也。此卽《素問﹟標本病傳論》諸病以次相傳者﹐皆有死期﹐不可刺之義。

間髒者﹐傳其所生也。假令心病傳脾﹑脾傳肺﹑肺傳腎﹑腎傳肝﹑肝傳心﹐是子母相傳﹐竟而復始﹐如環之無端﹐故曰生也。

間髒者﹐間一臟傳其所生也。如心欲傳肺﹐而脾者肺之母﹐心之子﹐中間間此一臟﹐不傳所克也。假令心病傳脾﹐是間肺所勝之髒﹐爲火生土也。脾病傳肺﹐是間腎所勝之髒﹐爲土生金也。肺病傳腎﹐是間肝所勝之髒﹐爲金生水也。腎病傳肝﹐是間心所勝之髒﹐爲水生木也。肝病傳心﹐是間脾所勝之髒﹐爲木生火也。心病又復傳脾﹐則病自已﹐此子母相傳而生也。

卷四

五十四難

五十四難曰﹕髒病難冶﹐腑病易治﹐何謂也﹖然﹕髒病所以難治者﹐傳其所勝也﹔腑病易治者﹐傳其子也。與七傳間髒同法也。

髒病所以難治者﹐傳其所勝也﹐若傳其所生﹐亦易治也。腑病所以易治者﹐傳其所生也﹐若傳其所勝﹑亦難治也。蓋其義以髒病深﹐腑病淺﹐分其難易耳。然亦不可拘﹐故曰與七傳間髒同法也。

卷四

五十五難

五十五難曰﹕病有積有聚﹐何以別之﹖然﹕積者﹐陰气也﹐聚者﹐陽气也。故陰沈而伏﹐陽浮而動。气之所積名曰積﹐气之所聚名曰聚。故積者五臟所生﹐聚者六腑所成也。積者﹐陰气也﹐其始發有常處﹐其痛不離其部﹐上下有所終始﹐左右有所窮處﹔聚者﹐陽气也﹐其始發無根本﹐上下無所畱止﹐其痛無常處﹐謂之聚。故以是別知積聚也。

積者﹐五臟所生﹐髒屬陰﹐陰邪漸積而成﹐故曰積。陰主靜﹐故沈伏不離其處﹐乃髒陰气結爲病﹐而或兼乎血﹐故其部上下左右﹐其形大小長短﹐皆可循而按之也。聚者﹐六腑所生﹐腑屬陽﹐陽邪漸聚而成﹐故曰聚。陽主動﹐故浮動而無定處﹐乃純乎气凝滯而不散﹐故其部無定位﹐其體無定形。而上下左右﹐流行無常也﹐此陰陽積聚之所由分﹐與五十二難當是一章﹐或前後錯簡耳。

卷四

五十六難

五十六難曰﹕五臟之積﹐各有名乎﹖以何月何日得之﹖然﹕肝之積﹐名曰肥气﹐在左脇下如覆杯﹐有頭足﹐久不愈﹐令人發咳逆瘧﹐連歲不已﹐以季夏戊己日得之。何以言之﹖肺病傳於肝﹐肝當傳脾﹐脾季夏適王﹐王者不受邪﹐肝復欲還肺﹐肺不肯受﹐故畱結爲積﹐故知肥气以季夏戊己日得之。

積﹐蓄也﹐言血气不行﹐積蓄爲病﹐亦由五邪相傳而成也。肥气者﹐言其气之肥盛也。左脇爲肝木左升之部﹐如覆杯者﹐本大末小﹐肝木之象也。頭足者﹐一本二末﹐木形歧出之義﹐亦甚言其有形也。咳逆者﹐足厥陰之別脈﹐貫膈上注於肺﹐肝气上衝於肺﹐反乘所勝也。瘧卽瘧﹐間二日發者是也。五臟皆有瘧﹐在肝則爲風瘧﹐又瘧多發於少陽﹐而厥陰於少陽爲表裏也。病邪入深﹐連年不已。然何以得之﹖乃肺病傳肝﹐傳其所勝也。肝當傳脾﹐脾土適旺於季夏﹐土旺力能拒而不受邪﹐當復反於肺﹐而肝木又不能勝肺金﹐故曰不肯受也。邪因無道可行﹐故畱結於肝而成積矣。季夏戊己日得之者﹐季夏﹐未土月也。戊己﹐土日也﹐月日皆脾土極旺之時﹐肝木不能克制﹐卽於是月是日﹐而得是積也。可見虛則受邪﹐旺則邪不得入﹐今人徒事攻積﹐大失經旨﹐非其治矣。此章惟出五積之名狀﹐而不言諸聚者﹐蓋聚無常處﹐故無名狀可定也。

心之積﹐名曰伏梁﹐起臍上﹐大如臂﹐上至心下﹐久不愈﹐令人病煩心﹐以秋庚辛日得之。

何以言之﹖腎病傳心﹐心當傳肺﹐肺以秋適王﹐王者不受邪﹐心復欲還腎﹐腎不肯受﹐故畱結爲積。故知伏梁以秋庚辛日得之。

伏梁者﹐伏而不動﹐橫亙如梁木然﹐起臍上至心下者﹐臍上至心下﹐皆心之分部也。煩心者﹐火郁則心煩也。然何以得之﹖乃腎病傳心﹐傳其所勝也。心當傳肺﹐肺金當秋適旺﹐金旺力能拒而不受邪﹐應復反於腎﹐而心火又不能勝腎水﹐故曰不肯受也。邪畱結於心而成積﹐以秋庚辛日得之者﹐秋當申酉金月﹐而庚辛金日也。金旺之月日﹐心火不能克制﹐卽於是月是日而得是積也。

按﹕《靈樞﹟邪气臟腑病形篇》曰﹕心脈微緩爲伏梁﹐在心下上下行﹐時唾血。經筋篇曰﹕手少陰之筋﹐其病內急﹐心承伏梁﹐下爲肘网﹐其成伏梁吐膿血者﹐死不治。是《靈樞》兩章﹐皆心病有餘之積﹐𨿽未明言病狀﹐其義則同。若《素問﹟腹中論》曰﹕病有少腹上下左右皆有根﹐病名伏梁﹐裏大膿血﹐居腸胃之外﹐不可治﹐治之每切按之致死。此下則因陰﹐必下膿血﹐上則迫胃脘﹐生膈挾胃脘內癰﹐此久病也﹐難治。居臍上爲逆﹐居臍下爲從。此病陽邪聚於血分﹐致气失輸轉之機﹐非髒陰气結之積也。以其在少腹四旁太衝部分﹐陽毒之邪﹐聚而爲膿爲血﹐下行必薄陰中﹐便下膿血﹐上行迫胃脘膈膜間而生內癰﹐此論陽毒之伏梁也。又曰﹕人有身體髀股皆腫﹐環臍而痛﹐病名伏梁﹐此風根也﹐其气溢於大腸﹐而著於肓﹐肓之原在臍下﹐故環臍而痛也﹐不可動﹐動之爲水溺澀之病。此病風邪根聚於中﹐故環臍而痛﹐臍爲人身之樞﹐樞病則不能斡旋陰陽之气﹐故周身皆腫。設妄攻風气﹐鼓動其水﹐水溢於上﹐則小便爲之不利﹐此論風毒之伏梁也。是其名𨿽同﹐其證其治則異﹐若伏梁不辧乎風根﹐其不見誚於雞峯難矣。

脾之積﹐名曰痞气﹐在胃脘﹐覆大如盤﹐久不愈﹐令人四肢不收﹐發黃癉﹐飲食不爲肌膚﹐以冬壬癸日得之。何以言之﹖肝病傳脾﹐脾當傳腎﹐腎以冬適王﹐王者不受邪﹐脾復欲還肝﹐肝不肯受﹐故畱結爲積。故知痞气以冬壬癸日得之。

痞者﹐否也﹐天地不交而爲否﹐言痞結而成積也。脾位中央﹐土之象也﹐故積在胃脘﹐覆大如盤。睥主四肢﹐邪气壅聚﹐正气不運﹐故四肢不收。脾有濕滯﹐則色徵於外﹐故皮膚爪目皆黃而成癉﹐但黃癉之因甚繁﹐然皆不離乎脾與濕也。脾主肌肉﹐今脾有積﹐不能布津液﹐則所入飲食﹐而不爲肌膚也。然何以得之﹖乃肝病傳脾﹐傳其所勝也。脾當傳腎﹐腎水當冬適旺﹐水旺力能拒不受邪﹐欲復反於肝﹐而脾土又不能勝肝木﹐故曰不肯受也。邪畱結於脾而成積。

以冬壬癸日得之者﹐冬當亥子水月﹐而壬癸水日也﹐水旺之月日﹐脾土不能克制﹐卽於是月是日﹐而得是積也。

肺之積﹐名曰息賁﹐在右脇下﹐覆大如杯。久不愈﹐令人灑淅寒熱﹐喘咳﹐發肺壅﹐以春甲乙日得之。何以言之﹖心病傳肺﹐肺當傳肝﹐肝以春適王﹐王者不受邪﹐肺復欲還心﹐心不肯受﹐故畱結爲積。故知息賁以春甲乙日得之。

賁﹐古通奔。息賁者﹐言气息賁迫也。右脇下爲肺金右降之分部﹐灑淅寒熱者﹐肺主皮毛也。

壅﹐癰﹐古通。肺病則喘咳﹐甚則發爲肺癰。《素問﹟大奇論》曰﹕肺之壅﹐喘而兩滿者是也。然何以得之﹖乃心病傳肺﹐傳其所勝也。肺當傳肝﹐肝木當春適旺﹐木旺力能拒而不受邪﹐復欲反於心﹐肺金又不能勝心火﹐故曰不肯受也。邪畱結於肺而成積﹐以春甲乙日得之者﹐春當寅卯木月﹐而甲乙木日也﹐木旺之月日﹐肺金不能克制﹐卽於是月是日而得是積也。

按﹕《靈樞﹟經筋篇》曰﹕手心主之筋﹐其病當所過者支轉筋﹐前及胸痛息賁。此言手心主之筋﹐循脇腹﹐散胸中﹐下結於胃脘之賁門間﹐其病當筋之過接處爲轉筋﹐而前及胸痛﹐散於胸中﹐結於賁門﹐故曰息賁。又曰﹕太陰之筋﹐其病當所過者支轉筋﹐痛甚則成息賁﹐脇急吐血。此言手太陰之筋﹐散貫於賁門間﹐其病當筋之所過者爲支度轉筋﹐而痛甚則成息賁﹐脇急吐血。蓋十二經筋合陰陽六气﹐气逆則爲喘急息奔﹐血隨气奔﹐則爲吐血也。《素問﹟陰陽別論》曰﹕二陽之病發心脾﹐有不得隱曲﹐女子不月﹐其傳爲風消﹐其傳爲息賁者﹐死不治。此二陽者﹐足陽明胃﹐手陽明大腸也。病發於心脾者。其始必有得於隱曲之事﹐於是思則气結﹐郁而爲火﹐致損心營﹐心營旣損﹐脾少生扶﹐則健運失職﹐飲食漸減﹐胃陰益虧﹔夫人身之精血﹐全賴後天穀气榮養﹐今谷津日竭﹐郁火內焚﹐是以男子少精﹐女子不月﹐血液日見漧枯﹐而大腸之傳道亦病﹐胃燥生火﹐火盛風生﹐則消爍肌肉﹐水精耗盡﹐金失其源﹐腎气不納﹐逆傳於肺﹐致有喘息奔迫不治之證。此三者﹐似是而實非﹐不容不辧。奇病論帝曰﹕病脇滿气逆﹐二三歲不已﹐是爲何病﹖岐伯曰﹕病名息積﹐此不妨於食﹐不可灸刺﹐積爲導引服藥﹐藥不能獨治也﹐此與本篇差同。藥難獨治﹐必兼導引之功﹐又不可不知也。

腎之積﹐名曰賁豚﹐發於少腹﹐上至心下﹐若豚狀﹐或上或下無時﹐久不愈令人喘逆﹐骨痿少气﹐以夏丙丁日得之。何以言之﹖脾病傳腎﹐腎當傳心﹐心以夏適王﹐王者不受邪﹐腎復欲還脾﹐脾不肯受﹐故畱結爲積﹐故知賁豚以夏丙丁日得之。此是五積之要法也。

賁豚者﹐其狀如豚之奔突﹐以豚性躁動故也。發於少腹﹐上至心下者﹐少腹﹐腎之分部﹐由少腹上衝至心下而止﹐上下無定時也。喘逆者﹐足少陰之支脈﹐從肺出絡心﹐注胸中﹐腎气上衝故也。腎主骨﹐故骨痿。腎不能納气﹐故少气也。然何以得之﹖乃脾病傳腎﹐傳其所勝也。

腎當傳心﹐心火當夏適旺﹐火旺力能拒而不受邪﹐當復反於脾﹐而腎水又不能勝脾土﹐故曰不肯受也。邪畱結於腎而成積﹐以夏丙丁日得之者﹐夏當己午火月﹐而丙丁火日也﹐火旺之月日﹐腎水不能克制﹐卽於是月是日而得是積也。

按﹕《傷寒論﹟太陽篇》曰﹕發汗後﹐臍下悸者﹐欲作奔豚。此因發汗虛其心液﹐臍下悸者﹐欲動而上奔也﹐故用茯苓桂枝甘艸大棗湯﹐以保心而制水也。又曰﹕發汗後﹐燒鍼令其汗﹐鍼處被寒﹐核起而赤者﹐必發奔豚﹐气從少腹上衝心。此言發汗旣傷其血液﹐復用燒鍼令其汗﹐是又傷其血脈矣。血脈受傷﹐則心气虛﹐加以寒淩心火﹐故核起而赤﹐心虛气浮﹐則腎气乘而上奔﹐故灸核上各一壯﹐以通泄其經气﹐更與桂枝加桂湯﹐散寒邪以補心气也。此兩節論外感誤治之證﹐與積久而成者有間。《金匱要略》師曰﹕病有奔豚﹐有吐膿﹐有驚怖﹐有火邪﹐此四部病﹐皆從驚發得之﹐此言肝膽因驚駭爲病﹐木者﹐水之子也﹐子病發驚﹐母亦隨而上奔也。

餘三病亦因驚發而得﹐非奔豚﹐不爲詳解。又師曰﹕奔豚病從少腹上衝咽喉﹐發作欲死﹐復還止﹐皆從驚恐得之。此因驚則傷心﹐恐則傷腎﹐心腎水火之气虛﹐而不能互相交感﹐則腎之虛邪﹐反乘心之虛而上奔矣。故總其治曰﹕奔豚气上衝胸腹痛﹐往來寒熱﹐奔豚湯主之。觀《金匱》兩條﹐與本經之義相近﹐然同因驚得﹐而有肝膽心腎之異。況外感積聚之不同﹐是受病之因﹐傳變之理﹐不可不察﹐豈獨奔豚一證爲然。

卷四

五十七難

五十七難曰﹕泄凡有幾﹐皆有名不﹖然﹕泄凡有五﹐其名不同。有胃泄﹐有脾泄﹐有大腸泄﹐有小腸泄。有大瘕泄﹐名曰後重。

泄﹐利也。其證有五﹐故有五泄之名。後重者﹐專指大瘕泄而言。蓋腎邪下結﹐气墜不升故也。此五泄之目﹐下文詳之。

胃泄者﹐飲食不化﹐色黃。

胃泄者﹐甲木之克戊土也。胃主納谷﹐風木之邪乘之﹐胃腑郁迫﹐水谷不化﹐必脈弦腸鳴。

黃者﹐胃土之色。經曰﹕春傷於風﹐夏生飧泄者是也。

脾泄者﹐腹脹滿泄注﹐食卽嘔吐逆。

脾泄者﹐脾土濕寒﹐不能蒸水化气﹐故水谷並下﹐脹滿泄注也。食卽嘔吐者﹐脾弱下陷﹐則胃逆也﹐必所下多水﹐脈緩﹐腹不痛。經曰﹕濕甚則濡泄者是也。

大腸泄者﹐食已窘迫﹐大便色白﹐腸鳴切痛。

大腸泄者﹐腸虛气不能攝﹐故胃方實﹐卽迫注於下﹐窘迫不及少待也。色白者﹐大腸屬庚金﹐白﹐金之色也。腸鳴切痛者﹐气不和則攻衝﹐故鳴而痛也。經曰﹕淸气在下﹐則生飧泄者是也。

小腸泄者﹐溲而便膿血﹐少腹痛。

小腸泄者﹐小腸屬丙火﹐不化寒水。郁於濕土之中﹐內熱淫蒸﹐膿血腐化。又小腸與心爲表裏﹐心主血﹐蓋气不相攝﹐而便膿血﹐小便亦不禁也。小腸之气郁衝﹐下達膀胱﹐膀胱近少腹﹐故少腹痛也。此卽血痢之類耳。

大瘕泄者﹐裏急後重﹐數至圊而不能便﹐莖中痛﹐此五泄之要法也。

大瘕泄者﹐邪气結於下﹐成瘕而不散也。裏急後重者﹐腸气急迫﹔肛門重墜也。數至圊而不能便者﹐皆結不散﹐故欲便而不爽也。莖中痛者﹐乃濕郁爲熱﹐大便气不能達﹐則移於小便也。此卽古之滯下﹐今名痢疾者是也。

卷四

五十八難

五十八難曰﹕傷寒有幾﹐其脈有變不﹖然﹕傷寒有五﹐有中風﹐有傷寒﹐有濕溫﹐有熱病﹐有溫病﹐其所苦各不同。

《素問》於風論﹑熱論言之甚詳﹐豈得獨遺寒論一門。而熱論首言今夫熱病者﹐皆傷寒之類也。旣云類傷寒﹐則有傷寒專論可知﹐惜乎第七一卷

亡於兵火﹐亦以見古醫經以傷寒爲外感之統名。越人恐後世寒溫莫辧﹐故作傷寒有五之論﹐以分別其脈證﹐滑氏以變當作辧是矣。

中風之脈﹐陽浮而滑﹐陰濡而弱。

中風者﹐風寒直傷肌腠也。風無定體﹐偏寒卽從寒化﹐風寒之邪﹐直入肌肉而傷其營﹐營血傷則血脈弱﹐而其脈動必緩。陽寸浮者﹐乃衛陽外越也。陰尺弱者﹐乃營血受傷也。然必見熱自發﹐汗自出﹐惡寒惡風﹐鼻鳴漧嘔等證﹐方是風寒中肌腠之的證的脈也。謂風傷衛﹐寒傷營者非也。其實寒傷衛﹐風傷營耳。或問許學士發微論言風傷衛﹐寒傷營﹐成無己以降俱宗之﹐而子獨謂寒傷衛﹐風傷營者何耶﹖曰﹕寒者﹐太陽之本气也。太陽之陽。發於至陰﹐而充於皮毛﹐是皮毛一層﹐衛所居也﹐衛陽虛﹐招外寒。致皮毛閉塞而無汗﹐故曰寒傷衛也。風在六气﹐屬厥陰肝木﹐厥陰主營血﹐血虛則招外風。夫營血𨿽與衛气偕行﹐而究之皮毛一層﹐爲衛所司﹐肌肉一層﹐爲營所宅﹐風入肌肉中﹐而營不守衛﹐是以衛气泄而自汗出﹐故曰風傷營也。況仲景無汗用麻黃﹐明是治衛气之藥﹐有汗用桂枝﹐明是和營血之藥﹐安得淆混哉﹖或問麻黃治寒傷衛﹐桂枝治風傷營﹐已明其義﹐何以仲景辧脈篇曰﹕寸口脈浮而緊﹐浮則爲風﹐緊則爲寒﹐風則傷衛﹐寒則傷營﹐營衛俱病﹐骨節煩疼﹐當發其汗也﹐此非風傷衛﹐寒傷營之明證耶﹖曰﹕此章本《內經》寒傷形﹐熱傷气﹐陽邪傷陽﹐陰邪傷陰﹐統該陰陽二气而言﹐非謂桂枝主風傷衛﹐麻黃主寒傷營也。讀書貴乎融貫﹐不可拘泥。此所謂風傷營者﹐言風寒之邪﹐直中營中﹐逼其衛气外泄﹐風寒則傷營也。若風溫之邪﹐首先犯衛﹐衛主气﹐蓋熱則傷气矣。所謂寒傷衛者﹐非不傷營﹐蓋寒閉衛外之气則無汗﹐然亦由斂其營血而然﹐此《內經》熱傷气﹐寒傷形之旨也。設寒熱莫辧﹐執風爲陽邪而傷衛一語﹐以溫裏和營之桂枝湯治風溫﹐則謬之甚矣。可不愼哉。

按﹕此論中風爲風寒入肌腠﹐外感也。若《金匱》所論中風﹐有中腑﹑中髒﹑中血脈之分﹐與此不同﹐不可誤也。中腑之脈多浮﹐五色必顯於面﹐惡風惡寒﹐拘急不仁﹐或中身之前﹐或中身之後﹐或中身之側﹐其病在表﹐多著四肢﹐𨿽見半身不遂﹐手足不隨﹐痰涎壅盛﹐气喘如雷﹐然目猶能視﹐口猶能言﹐且外有六經形證也。中髒其病在裏﹐多滯九竅﹐故唇緩二便閉者﹐脾中也﹔不能言者﹐心中也﹔耳聾者﹐腎中也﹔鼻塞者﹐肺中也﹔目瞀者﹐肝中也。中血脈者﹐病在半表半里﹐外無六經之證﹐內無二便之閉﹐但見口眼斜﹐半身作痛而已。至若體縱不收﹐耳聾無聞﹐目瞀不見﹐口開眼合﹐撒手遺溺﹐失音鼾睡﹐乃本實先撥﹐陰陽樞紐不交﹐爲難治之脫證矣。此名同而證異者﹐不可不辧也。

傷寒之脈﹐陰陽俱盛而緊澀。

傷寒者﹐寒傷太陽之膚表也。華元化曰﹕傷寒一日在皮﹐二日在膚﹐三日在肌﹐四日在胸﹐五日在腹﹐六日入胃。是風寒初感之邪﹐由皮膚毛竅而入﹐抑遏營气﹐束於經脈﹐故脈陰陽俱浮盛緊澀而無汗也。然必見頭項彊痛﹐發熱身疼﹐腰痛骨節疼痛﹐惡風惡寒而喘諸形證﹐方是寒傷膚表之的證的脈也。夫太陽膀胱中所化之气﹐由气海循衝任﹐過膈入肺﹐出之於鼻﹐爲呼出气。膀胱所化之气﹐又有內從三焦脂膜﹐出諸气街﹐循肌肉﹐達於皮毛﹐爲衛外之气。人知口鼻出气﹐而不知周身毛竅﹐亦無不出气﹐鼻气一出﹐則周身毛竅之气皆張﹐鼻气一入﹐則周身毛竅皆斂。若毛竅之气不得外出﹐則反入於內﹐壅塞於肺﹐上退場門鼻而爲喘﹐故寒傷膚表﹐皮毛之衛气不得外出﹐則返於內而上壅爲喘﹐皮毛之內是肌肉﹐寒邪內犯肌肉﹐故周身疼痛。

邪犯太陽之經脈﹐故頭項腰痛。人身皮內之肌﹐俗名肥肉﹔肥肉內夾縫中有紋理﹐名曰腠理﹐又內爲瘦肉﹐瘦肉兩頭卽生筋﹐筋與瘦肉爲一體﹐皆附骨之物也﹐故邪犯瘦肉﹐則入筋而骨節疼痛。《內經》曰﹕諸筋皆屬於節者是也。但發其表﹐則寒邪由內及外﹐從毛竅而汗解矣﹐故仲景以麻黃湯治之。

濕溫之脈﹐陽濡而弱﹐陰小而急。

濕溫者﹐暑與濕交合之溫病也﹐其因有三。先受暑﹐後受濕﹐熱爲濕遏者﹐則其脈陽濡而弱﹐陰小而急﹐濡弱見於陽部﹐濕气搏暑也﹐小急見於陰部﹐暑气蒸濕也﹐此本經所謂之濕溫也。

若其人常傷於濕﹐因而中﹐濕熱相搏﹐則發爲濕溫﹐證見兩脛冷﹐腹滿叉胸﹐頭目痛苦妄言﹐治在足太陰﹐不可發汗﹐此叔和《脈經》所謂之濕溫也。有觸時令鬱蒸之气者﹐春分後﹐秋分前﹐少陰君火﹐少陽相火﹐太陰濕土﹐三气合行其事﹐是天本熱也﹐而益以日之暑﹐日本烈也﹐而載以地之濕﹐三气交動﹐時分時合。其分也﹐風動於中﹐勝濕解蒸﹐不覺其苦。其合也﹐天之熱气下降﹐地之濕气上騰﹐人在气交中﹐受其炎蒸﹐無隙可避﹐口鼻受邪﹐著於脾胃﹐脈濡弱﹐舌苔白﹐或絳底﹐嘔逆口漧而不能湯飲﹐胸次軟而滿悶﹐身潮熱﹐汗出稍涼﹐少頃又熱﹐此諭西昌所謂三气合而爲病之濕溫也。然其因𨿽有不同﹐而其病多屬足陽明足太陰﹐蓋濕土之邪﹐同气相感也。病在二經之表﹐多兼手少陽三焦﹐病在二經之裏﹐多兼手厥陰包絡﹐以少陽厥陰﹐同司相火故也。識此﹐庶幾知所從治矣。

熱病之脈﹐陰陽俱浮﹐浮之而滑﹐沈之散澀。

熱病者﹐溫熱病槪伏气外感而言也。脈陰陽俱浮者﹐《金匱要略》云﹕浮脈則熱﹐陽气盛故也。浮之而滑﹐沈之散澀者﹐滑則陽盛於外﹐澀則陰衰於內也。夫溫者熱之漸﹐熱者溫之甚﹐其實一而已矣﹐然內外微甚間﹐不可不辧也。伏气溫病者﹐乃冬日之陽熱﹐被嚴寒殺厲之气所折伏﹐藏於肌骨之間﹐至春感春陽之气而觸發﹐熱邪內發﹐陰液已傷﹐卽仲景《傷寒論》所謂發熱而渴﹐不惡寒之溫病是也。外感風溫者﹐或冬暖不藏﹐或春日气溫﹐其風偏熱﹐卽從熱化﹐其證脈浮惡風﹐發熱咳嗽者是也。若內有伏气﹐外爲風熱逗引﹐兩陽相合﹐衛气先傷﹐誤以辛溫表散﹐致成灼熱﹐身重多眠﹐鼻鼾自汗﹐直視失溲螈諸逆證者﹐卽《傷寒論》所謂誤汗被下被火﹐一逆尙引日﹐再逆促命期之風溫﹐是外感而兼伏气者也。王安道曰﹕溫熱病之脈﹐多在肌肉之分﹐而不甚浮﹐且右手反盛於左手者﹐良由怫熱在內也。或左手盛或浮者﹐必有重感之風寒﹐否則非溫病熱病﹐是暴感風寒之病耳。此溫熱病脈﹐一定不移之論也。何以言之﹖《素問﹟陰陽應象大論》曰﹕左右者﹐陰陽之道路也。水火者﹐陰陽之徵兆也。血﹐陰也﹐水亦陰也﹔气﹐陽也﹐火亦陽也。以脈體言﹐左屬血﹐陰也﹔右屬气﹐陽也。此卽血气之左右﹐水火之徵兆也。風熱屬陽邪﹐先傷無形之气﹐風寒乃陰邪﹐首犯有形之血﹐亦卽《內經》寒傷形﹐熱傷气之旨也。識此﹐當知風熱傷衛﹐風寒傷營﹐可不致執許學士風傷衛一語﹐而以桂枝治溫熱﹐遺人夭札矣。

按﹕伏气之理﹐未有闡發其義者﹐請試明之。《素問﹟陰陽應象大論》曰﹕重陰必陽﹐重陽必陰。故曰﹕冬傷於寒﹐春必病溫﹔春傷於風﹐夏生飧泄﹐夏傷於暑﹐秋必瘧﹔秋傷於濕﹔冬生咳嗽。此章經文﹐尢重在重陰必陽﹐重陽必陰兩句。亦以見天地陰陽之邪﹐隨人身之气化感召﹐而非寒能變熱﹐熱可變寒也。其冬傷於寒﹐春必病溫者﹐冬至一陽漸生﹐人身之陽气內盛﹐冬日嚴寒﹐殺厲之气﹐時中於人﹐入於膚腠﹐其內伏之陽熱﹐被寒毒所折﹐深浹於骨髓之間﹐至春陽气盛長﹐伏邪淺者﹐亦可隨春陽之气漸散﹐伏邪深者﹐或遇風寒所遏﹐或因嗜欲所傷﹐內伏鬱結之陽气﹐爲外邪觸發﹐伏气旣得發泄﹐遇天气之陽熱﹐兩熱相干﹐發爲溫病﹐溫之甚者﹐卽爲熱病﹐此重陰必陽也。夏傷於暑﹐秋必瘧者﹐夏至一陰漸生﹐人身之陰气內盛﹐暑乃陽邪﹐陽气外熾﹐則裏气虛寒﹐加以貪涼飲冷﹐損其眞陽﹐至秋陰气盛長之時﹐內伏陰邪欲出﹐外襲陽暑欲入﹐陰陽相持﹐故發爲往來寒熱之瘧﹐此重陽必陰也。春傷於風﹐夏生飧泄﹐秋傷於濕﹐冬生咳嗽者﹐乃陰陽上下之相乘也。夫喉主天气。咽主地气。陽受風气﹐陰受濕气。傷於風者﹐上先受之﹐傷於濕者﹐下先受之。陽病者﹐上行極而下﹐是以春傷於風者﹐夏生飧泄﹐風爲陽邪﹐泄乃陰病﹑此重陽必陰也。陰病者﹐下行極而上﹐是以秋傷於濕﹐上逆而咳﹐濕乃陰邪﹐咳爲陽病﹐此重陰必陽也。然邪之所湊﹐其气必虛﹐人身之神气血脈﹐皆生於精﹐能藏其精﹐則血气內固﹐外邪何由內侵。金匱眞言論曰﹕精者﹐身之本也﹐故藏於精者﹐春不病溫。攝生者可不愼諸。

溫病之脈﹐行在諸經﹐不知何經之動也﹐各隨其經所在而取之。

溫病者﹐瘟﹐疫病也﹐古無瘟字﹐溫與瘟通故也。疫者﹐役也﹐猶徭役之謂。多見於兵燹之餘﹐或水旱偏災之後﹐大則一城﹐小則一鎭一村﹐徧相傳染者是也。乃天地厲之气﹐不可以常理測﹐不可以常法治也。故《素問》遺篇有五疫之刺﹐龐安常有靑筋索﹐赤脈KT﹐黃肉隨﹐白气貍﹐黑骨溫﹐五色之治。疫之爲病﹐偏溫偏熱者多﹐偏寒者少﹐然間亦有之。如《病源》所載﹐從春分以後﹐秋分節前﹐天有暴寒﹐皆爲時行寒疫也。寒疫初病﹐寒熱無汗﹐面赤頭痛項彊﹐蓋得之毛竅開﹐而寒气閉之也﹐與傷寒異處﹐惟傳染耳。其證多見於金水之年﹐是金水不能斂藏﹐人物應之而爲寒疫也。若東坡治疫之聖散子﹐又寒而兼乎濕者也。近世吳又可之論疫﹐乃溫熱夾濕者﹑故其气臭如屍﹐色蒸晦垢﹐舌本深絳﹐苔如積粉﹐神情昏擾而驚悸﹐脈右盛而至數模糊﹐皆濕熱相搏之徵﹐故宜達原飲以達募原之伏邪也。至余師愚之淸瘟敗毒散﹐重用石膏﹐又專治暑熱之成疫者也。越人早鑑於此﹐故曰﹕溫病之脈﹐行在諸經﹐不知何經之動也。各隨其經之所在而取之﹐其旨深矣。若黃坤載以《素問﹟熱論》之一日太陽﹐二日陽明﹐三日少陽﹐四日太陰﹐五日少陰﹐六日厥陰﹐經隨日傳﹐六日而盡﹐須逐日診之﹐難以預定爲解。不知傳經者﹐乃正气以次相傳﹐七日來復﹐周而復始﹐一定不移﹐非病气之傳也﹐病气之傳﹐本太陽不解﹐或入於陽﹐或入於陰。不拘時日﹐無分次第。如傳於陽明﹐則見陽明證﹐傳於少陽﹐則見少陽證﹐傳三陰﹐則見三陰證。故《傷寒論》曰﹕傷寒二三日﹐陽明少陽證不見者﹐爲不傳也。況病邪隨經气之虛而傳陷﹐中風傷寒熱病皆然。何以越人於各証之下﹐皆有專脈﹐獨於溫病﹐而云不知何經之動﹐各隨所在而取之﹐分明指天地厲之气﹐不可以常理測治而言﹐何黃氏之不察妄議﹐謬之甚矣。

傷寒有汗出而愈﹐下之而死者﹐有汗出而死﹐下之而愈者﹐何也﹖然﹕陽虛陰盛﹐汗出而愈﹐下之卽死﹔陽盛陰虛﹐汗出而死﹐下之而愈。

傷寒﹐爲此五病之通稱。但傷寒有汗出而愈﹐下之則死者﹔有下之而愈﹐汗之則死者﹐其故何歟﹖蓋寒邪外襲爲陰盛﹐可汗而不可下﹔熱邪內熾爲陽盛﹐可下而不可汗。王叔和傷寒序例曰﹕桂枝下咽﹐陽盛則斃﹐承气入胃﹐陰盛以亡﹐卽此義也。

寒熱之病﹐候之如何也﹖然﹕皮寒熱者﹐皮不可近席﹐毛髮焦﹐鼻槁﹐不得汗﹔肌寒熱者﹐皮膚痛﹐唇舌槁﹐無汗﹔骨寒熱者﹐病無所安﹐汗注不休﹐齒本槁痛。

寒熱病候之如何者﹐言忽寒忽熱之病﹐當候病之所在也。皮寒熱者﹐言寒熱在皮﹐邪之中人最淺者。肺主皮毛﹐開竅於鼻﹐故邪在皮毛﹐則皮不能著物﹐毛髮焦漧﹐而鼻枯槁不澤也。不得汗﹐營衛不和也。肌寒熱者﹐皮內卽肌肉﹐肌肉之邪﹐由皮膚而入﹐故皮膚痛也。脾主肌肉﹐開竅於口﹐故肌有邪﹐則唇舌皆受病也。骨寒熱者﹐肌肉之內骨也﹐骨受邪﹐其病最深﹐故一身之中﹐無所得安也。腎主骨﹐又主液﹐齒爲骨之餘﹐故骨病則腎液泄而爲汗﹐齒枯槁而痛也。

按﹕此節乃《靈樞﹟寒熱篇》文﹐而與以上五種傷寒有間﹐然皆經气之爲病﹐宜取三陽少陰之絡以去邪﹐𨿽與傷寒各異﹐而皮膚肌肉骨髓之層次經气則一是。越人列此一節於五種傷寒之後者﹐正示人以內傷雜病﹐與外感之形證不同﹐不可誤治耳。

卷四

五十九難

五十九難曰﹕狂癲之病﹐何以別之﹖然﹕狂疾之始發﹐少臥而不饑﹐自髙賢也﹐自辧智也﹐自貴倨也﹐妄笑好歌樂﹐妄行不休是也。癲疾始發﹐意不樂﹑直視僵僕﹐其脈三部陰陽俱盛是也。

狂病屬陽﹐始發之時﹐陽气盛不入於陰﹐故少臥。陽气並於上﹐故不饑。其自髙賢﹐自辧智﹐自貴倨﹐皆狂之意也。妄笑﹐好歌﹐妄行﹐皆狂之態也。病發於陽﹐陽性動﹐故其狀皆有餘﹐卽前二十難所謂重陽者狂是也。癲病屬陰﹐始發之時﹐意不樂﹐癲之意也。直視僵僕﹐癲之態也。病發於陰﹐陰性靜﹐故其狀皆不足﹐卽二十難所謂重陰者癲是也。脈三部陰陽俱盛者﹐是總上二者而言。謂發於陽爲狂﹐則三部陽脈俱盛﹐發於陰爲癲﹐則三部陰脈俱盛也。

按﹕《素問﹟病能論》帝曰﹕有病怒狂者﹐此病安生﹖岐伯曰﹕生於陽也。帝曰﹕陽何以使人狂﹖岐伯曰﹕陽气者﹐因暴折而難決﹐故善怒也﹐病名曰陽厥。帝曰﹕何以知之﹖岐伯曰﹕陽明者常動﹐巨陽少陽不動﹐不動而動大疾﹐此其候也。帝曰﹕治之柰何﹖岐伯曰﹕奪其食卽已﹐使之服以生鐵洛爲飲﹐夫生鐵洛者﹐下气疾也。此總論狂病屬於陽气盛﹐陽气宜於升達﹐若折抑之則病﹐其來太陽少陽之脈﹐動之不甚者而動且大疾﹐則陽明之脈常動者﹐其動甚﹐可知爲狂病將發之候。先當奪其食﹐使胃火弱而气衰﹐庶幾陽動息而病可愈﹐甚則服以鐵洛飲﹐下气開結﹐而平木火之邪也。《靈樞﹟癲狂篇》曰﹕狂始生﹐先自悲也﹐喜忘苦怒善恐者﹐得之憂饑。此言陰虛則陽盛﹐以致病狂也。又狂始發﹐少臥不饑﹐自髙賢也﹐自辧智也﹐自尊貴也﹐善罵詈﹐日夜不休者﹐此心气之實狂也。又狂﹐言驚善笑﹐好歌樂﹐妄行不休者﹐得之大恐﹐此言腎病上傳於心﹐而爲心气之實狂﹐以大恐則傷腎也。又狂﹐目妄見﹐耳妄聞﹐善呼者﹐少气之所生也。此因腎气少﹐而致心气虛狂也。又狂者﹐多食﹐善見鬼神﹐善笑而不發於外者﹐得之有所大喜。此言喜傷心志而爲虛狂也。又狂而新發﹐未應如此者﹐先取肝經之曲泉左右動脈﹐及甚者見血﹐有頃已﹐不已﹐灸骨二十壯。此分論狂病虛實﹐治未發先淸泄木气﹐而不令及於心神也。《素問﹟通評虛實論》帝曰﹕癲疾何如﹖岐伯曰﹕脈搏大滑﹐久自已。脈小堅急﹐死不治。曰﹕癲疾之脈﹐虛實何如﹖曰﹕虛則可治﹐實則死。此總論癲疾屬於陰气盛﹐陰盛則陽虛﹐故其脈搏指而大滑﹐心肝之陽未衰﹐有來復之象﹐故久而自已。若小堅急﹐純陰無陽。則死不治。脈虛者﹐邪亦虛﹐脈實者﹐邪亦實﹐實卽堅急之意﹐故亦主死也。《靈樞﹟癲狂篇》曰﹕癲疾始生﹐先不樂﹐頭重痛﹐視舉目赤甚﹐作極已而煩心﹐候之於顏。此言厥气上乘於天气﹐及太陽君火也。夫癲乃陰陽之气﹐先厥於下﹐後上逆於巓而爲病﹐當候之於顏面气色也。又癲疾始作﹐引口啼呼喘悸者﹐此言太陽主開﹐陽明主闔﹐乃厥气上乘﹐致開闔不淸而爲病也。又癲疾始作﹐先反僵﹐因而脊痛者﹐此厥气逆於寒水之太陽﹐及寒气乘於地中也。又治癲疾者﹐常與之居﹐察其所當取之處﹐病至視其有過者瀉之﹐置其血於瓠壺之中﹐至其發時﹐血獨動矣﹐不動﹐灸骨二十壯。此言治癲疾﹐當分天地水火之气而治之﹐太陽之火﹐日也﹐隨天气而日繞地一周﹐動而不息者也﹐地水者﹐靜而不動者也﹐常與病居﹐察其病在手足何經﹐其法致其血於瓠壺中﹐發時气相感則血動﹐是感天气太陽之運動也﹐當候之手太陽陽明太陰者是也。不動者﹐病陷於地水之中﹐當候之足太陽陽明太陰者是也﹐更宜灸骨二十壯﹐若不圖之於早﹐病成則難治。故《下經》之骨癲疾﹐筋癲疾﹐脈癲疾﹐多雲不治也。若夫癇證﹐《素問﹟奇病論》帝曰﹕人生而有病癲疾者﹐病名曰何﹐安所得之﹖岐伯曰﹕病名爲胎病﹐此得之在母腹中時﹐其母有所大驚﹐气上而不下﹐精气並居﹐故令子發爲癲疾也。此論生而病癲癇﹐爲先天所受之病﹐孕婦受驚﹐精气上而不下﹐精與驚气並居而爲病﹐故曰胎病也。然亦有不從母腹中得之﹐若卒然聞驚而得者﹐蓋驚則神出捨空﹐痰涎乘間而歸之也。但癇證與癲厥異者﹐僕時口作六畜聲﹐將醒時吐涎沫耳。更有血迷似癲者﹐婦人月水崩漏過多﹐血气迷心﹐或產後惡露上衝﹐而語言錯亂﹐神志不寧者﹐血虛神耗也。又有心風似癲者﹐精神恍惚﹐喜怒言語或時錯亂﹐有癲之意﹐不如癲者之甚﹐皆痰气爲病﹐不可不辧也。

卷四

六十難

六十難曰﹕頭心之病﹐有厥痛﹐有眞痛﹐何謂也﹖然﹕手三陽之脈受風寒﹐伏畱而不去者﹐則名厥頭痛。

厥﹐逆也﹐言气逆而痛也。厥痛﹐厥頭痛﹐厥心痛也。眞痛﹐眞頭痛﹐眞心痛也。手三陽之脈﹐爲風寒畱滯而不行﹐則壅逆而衝於頭﹐故名厥頭痛也。足三陽之脈﹐風寒畱滯﹐亦作頭痛﹐今不言者﹐省文也。

入連在腦者﹐名眞頭痛。

眞頭痛不在經﹐而入連於腦﹐故痛甚﹐腦盡痛﹐手足寒至節﹐死不治。蓋腦爲髓海﹐眞气之所聚﹐卒不受邪﹐受邪則死矣。

按﹕《素問﹟奇病論》帝曰﹕人有病頭痛﹐以數歲不已﹐此安得之﹐名爲何病﹖岐伯曰﹕當有所犯大寒﹐內至骨髓﹐髓者﹐以腦爲主﹐腦逆﹐故令頭痛﹐齒亦痛﹐病名曰厥逆。此因寒邪入髓﹐則上入頭腦而爲痛﹐其邪入深﹐故數歲不已也。若《靈樞﹟厥病篇》所載厥頭痛﹐面若腫起而煩心者﹐陽明之气﹐上逆而爲痛也。又頭脈痛﹐心悲善泣者﹐厥陰之气﹐上逆而爲痛也。

又貞貞頭重而痛者﹐少陰之气﹐上逆而爲痛也。又項先痛﹐腰脊爲應者﹐太陽之气﹐上逆而爲痛也。又頭痛甚﹐耳前後脈湧有熱者﹐少陽之气﹐上逆而爲痛也。又眞頭痛﹐頭痛甚﹐腦盡痛﹐手足寒至節﹐死不治。此非六气之厥﹐乃客邪犯腦﹐故頭痛甚﹐腦盡痛。蓋頭爲諸陽之首﹐腦爲精水之海﹐手足寒至節﹐此眞气爲邪所傷﹐故死不治也。更有擊墮而爲痛者﹐大痺而爲痛者﹐寒气傷營而爲偏痛者﹐是經論頭痛者如此﹐不獨手三陽爲病也。

其五臟气相干﹐名厥心痛。

諸經絡皆屬於心﹐蓋心主百脈﹐其營血由心而通於十二經絡也﹐若一經有病﹐其脈逆行﹐逆則乘心﹐乘心則心痛﹐故曰厥心痛。是五臟气沖逆致痛﹐非心家自病也。

其痛甚﹐但在心﹐手足靑者﹐卽名眞心痛。其眞心痛者﹐旦發夕死﹐夕發旦死。

心爲臟腑之大主﹐精神之所捨﹐其髒堅固﹐邪不能客﹐客之則傷心﹐心傷則神去﹐神去則死矣。眞心痛﹐其痛甚﹐但在心而無別髒相干也。手足靑者﹐寒邪犯君火之位﹐血色變也。旦發夕死﹐夕發旦死者﹐心不受邪也﹐眞頭痛亦然。蓋腦爲人身之主宰﹐亦不受邪﹐故滑氏言其眞心痛者﹐眞字下欠一頭字是矣。

按﹕《靈樞﹟厥病篇》曰﹕厥心痛與背相控﹐善螈﹐如從後觸其心﹐傴僂者﹐腎心痛也。又腹脹胸滿﹐心尢痛甚者﹐胃心痛也。又痛如以錐鍼刺其心﹐心痛甚者﹐脾心痛也。又色蒼蒼如死狀﹐終日不得太息者﹐肝心痛也。又臥若徒居﹐心痛間動作痛益甚﹐色不變者﹐肺心痛也。

此別臟腑相干之痛也。又眞心痛﹐手足靑至節﹐心痛甚﹐旦發夕死﹐夕發旦死﹐此傷其髒眞﹐而爲眞心痛也。

卷四

六十一難

六十一難曰﹕經言望而知之謂之神﹐聞而知之謂之聖﹐問而知之謂之工﹐切脈而知之謂之巧﹐何謂也﹖望﹐謂望病患五臟之色見於面者﹐各有分部﹐以應相生相克之候也。聞﹐謂聞病患之聲音﹐以察病之所在也。問﹐謂問病患之所患﹐及其愛憎喜怒﹐以求病之原也。切﹐謂切病患之脈﹐而得病出何髒何腑也。神﹐神化不測之謂。聖﹐至於至極之謂。工﹐專精之謂。巧﹐心智靈變之謂。此與《靈樞﹟邪气臟腑病形篇》微有不同﹐經言或別有所本也。

然﹕望而知之者﹐望見其五色以知其病。

望而知之者﹐望其資稟色澤間之神气。《靈樞》所謂粗守形﹐上守神者是也。然人之神气﹐在有意無意之間﹐流露最眞。醫者淸心凝神﹐一會卽覺﹐不宜過泥﹐泥則私意一起﹐醫者與病者神气相混﹐反覺疑似﹐難以捉摸﹐此又以神會神之妙理也。神气云何﹖有光有體是也。光者﹐外面明朗﹐體者﹐裏面潤澤﹐光無形﹐主陽主气﹐體有象﹐主陰主血﹐气血無乖﹐陰陽不爭﹐自然光體俱備矣。《素問﹟五臟生成篇》曰﹕五臟之气﹐故色見靑如艸玆者死﹐黃如枳實者死﹐黑如者死﹐赤如血者死﹐白如枯骨者死﹐此五色之見死也。夫五色漧枯﹐以气血俱亡﹐無光無體﹐神气已去者也﹐故主死。又靑如翠羽者生﹐赤如雞冠者生﹐黃如蟹腹者生﹐白如豕膏者生﹐黑如烏羽者生﹐此五色之見生也。是以气血未傷﹐有光有體﹐不能內含﹐而亦不外露者也﹐故𨿽病而主生。又﹐生於心﹐如以縞裹朱﹔生於肺﹐如以縞裹紅﹔生於肝﹐如以縞裹紺﹔生於脾﹐如以縞裹栝蔞實﹔生於腎﹐如以縞裹紫﹐此五臟所生之外榮也。夫平人五臟旣和﹐其色稟胃气而出於皮毛之間﹐胃气色黃﹐皮毛色白﹐精气內含﹐寶光外發﹐旣不浮露﹐又不混蒙﹐故曰如縞裹也。觀《內經》論色﹐分死﹑病﹑平三等﹐𨿽未明言神气﹐而神气卽寓其中。然五色內應五臟﹐此道其常﹐而病則有變﹐甚有五色不應五臟者﹐此又變中之變也。若能察神气﹐因其常而識其變﹐則於望色之道﹐得其要領矣。

聞而知之者﹐聞其五音﹐以別其病。

聞而知之者﹐聞其音聲﹐分別淸濁﹐以察其病也。土者其數五﹐五者﹐音也﹐故音聲發於脾土﹐而響於肺金也。在心主言﹐心開竅於舌﹐舌者﹐音聲之機也。肝主語﹐肝循喉嚨﹐入頏顙。

喉嚨者﹐气之所以上下者也。頏顙者﹐分气之所泄也。肝心气和﹐而後言語淸亮也。然又從腎間動气之所發﹐故腎气短促﹐上气不能接下气矣。是以發言歌詠﹐出於五臟神之五志﹐故有音聲﹐語言不淸者﹐當責之心肝﹐能語言﹐而無音聲者﹐當責之脾肺﹔能言語﹐有音聲﹐而气不接續者﹐當責之兩腎﹐此音聲之原委也。若經以五音配五臟﹐肝音角﹐其聲呼﹐心音徵﹐其聲笑﹔脾音宮﹐其聲歌﹔肺音商﹐其聲哭﹔腎音羽﹐其聲呻。若明其原委﹐辧其淸濁﹐分其陰陽﹐審其虛實﹐以察病情﹐於聞聲一法﹐庶乎近矣。

問而知之者﹐問其所欲五味﹐以知其病所起所在也。

問而知之者﹐問察其原委也。夫工於問者﹐非徒問其證﹐殆欲卽其證以求其病因耳。脫營失精﹐可於貴賤貧富間問之﹐更當次第問其人。平昔有無宿疾﹐有無恚怒憂思﹐食喜淡喜濃喜燥喜潤﹐嗜茶嗜酒。再問其病初起何因﹐前見何證﹐後變何證。惡寒惡熱﹐孰重孰輕。有汗無汗﹐汗多汗少﹐汗起何處﹐汗止何處。頭痛身痛﹐痛在何時﹐痛在何處。口淡口苦﹐渴與不渴﹐思飲不思飲﹐飲多飲少﹐喜熱喜涼﹐思食不思食﹐能食不能食﹐食多食少﹐化速化遲。胸心脇腹﹐有無脹痛。二便通澀﹐大便爲燥爲溏﹐小便爲淸爲濁﹐色黃色淡。婦人則問其有無胎產﹐月事先期後期﹐有無脹痛﹐可有帶下﹐是赤是白﹐或多或少。種種詳詰﹐就其見證﹐審其病因﹐方得治病求本之旨也。

切脈而知之者﹐診其寸口﹐視其虛實﹐以知其病在何臟腑也。

切而知之者﹐診其寸口﹐以知其病也﹐非《內經》徧診動脈之法也。或問《內經》徧診動脈﹐只設浮沈緩急﹐大小滑澀之八脈﹐特於對待微甚懸絕﹐著其相去三等﹐而脈之情變已精﹐後世繁爲二十九脈﹐愈求精而脈愈晦者﹐因獨取寸口之誤耶﹐曰﹕非也。張氏云﹕後世知識脈難﹐而不知古人審脈之更難也。所謂識脈者﹐浮﹐不沈也。沈﹐不浮也。遲﹐不及也。數﹐太過也。

虛﹐不實也。實﹐不虛也。滑﹐不澀也。澀﹐不滑也。長﹐不短也。短﹐不長也。大﹐不小也。

小﹐不大也。緩﹐不逮也。弱﹐不盛也。伏﹐不見也。軟﹐無力也。微﹐不顯也。散﹐不聚也。

洪﹐洪大也。細﹐微細也。代﹐更代也。牢﹐堅牢也。動者﹐滑大於關上也。弦者﹐狀如弓弦﹐按之不移也。緊者﹐如轉索無常也。芤者﹐浮大而按之中空也。革者﹐中空而外堅也。結者﹐緩而有止也。促者﹐數而有止。以對待之法識之﹐猶易分別於指下。所謂審脈者﹐體認所見之脈何因﹐所主之病何證﹐以心印之而後得也。仲景平脈篇曰﹕浮爲在表﹐沈爲在裏﹐數爲在腑﹐遲爲在髒。又曰﹕浮則爲風﹐浮則爲熱﹐浮爲气實﹐浮爲气虛﹐浮則無血﹐浮則爲虛。是將爲外感乎﹐爲內傷乎﹐爲气乎﹐爲血乎﹐爲實乎﹐爲虛乎﹐是必審其証之表裏陰陽﹐寒熱虛實﹐病之久病新病﹐脈之有力無力﹐而斷之以意﹐然後參之以望聞問﹐必四診咸備﹐庶幾可保萬全。

故曰﹕審脈之更難也﹐可不愼歟﹖經言以外知之曰聖﹐以內知之曰神﹐此之謂也。

視色聞聲者﹐以外知之也﹐故曰聖。問因切脈者﹐以內知之也﹐故曰神。此總結上文四診之意也。

上第四卷

﹐四十八難至六十一難﹐論病。

卷五

六十二難

六十二難曰﹕髒井滎有五﹐腑獨有六者﹐何謂也﹖然﹕腑者陽也。三焦行於諸陽﹐故置一輸﹐名曰原。腑有六者﹐亦與三焦共一气也。

髒有五者﹐謂井﹑滎﹑輸﹑經﹑合也。腑有六者﹐謂井﹑滎﹑輸﹑原﹑經﹑合也。夫五臟之脈﹐皆以所出爲井﹐所流爲滎﹐所注爲輸﹐所行爲經﹐所入爲合﹐是謂五兪﹐以應五行木﹑火﹑土﹑金﹑水也。六腑亦有兪﹐以應五行金﹑水﹑木﹑火﹑土也﹐惟過之穴爲原﹐故有六也。原者﹐元也。元气者﹐三焦之气也。蓋三焦包絡主相火﹐故列五行之外﹐而三焦所行者遠﹐其气所流聚之處﹐五穴不足以盡之﹐故別置一穴﹐名曰原也。三焦爲陽气之根﹐六腑屬陽﹐其气皆三焦所出﹐故曰共一气也。

卷五

六十三難

六十三難曰﹕十變言五臟六腑滎合﹐皆以井爲始者﹐何也﹖然﹕井者﹐東方春也﹐萬物之始生﹐諸行喘息﹐飛蠕動﹐當生之物﹐莫不以春而生﹐故歲數始於春﹐日數始於甲﹐故以井爲始也。

人身臟腑經穴起止﹐其次第﹕先井﹑次滎﹑次輸﹑次經﹑次合﹐故云以井爲始也。井﹐谷井﹐非掘成之井也。山谷之中﹐泉水初出之處﹐名曰井。井者﹐主出之義也。溪谷出水﹐從上注下﹐水常射焉。井之爲道﹐以下給上者也。是則井者﹐經脈之所出也。其旣出HTHT﹐流利未暢﹐故謂之滎。《說文》曰﹕滎﹐絕小水也。水𨿽絕小﹐停畱則深﹐便有挹注之處﹐則外瀉﹐故謂之輸。兪﹐與輸通。《說文》曰﹕輸﹐委輸也﹐卽輸瀉之謂。其旣輸瀉﹐則紆徐逐流﹐歷成渠徑﹐徑與經通﹐徑者﹐經也。經行旣達﹐而會合於海﹐故謂之合。合者﹐會也。此是水之流行也。

人之經脈﹐亦取法於此﹐故取以名穴也。以井爲始。春者﹐以其發源所生之義也﹐歲數始於春者﹐正月爲歲首故也。日數始於甲者﹐謂東方屬甲乙﹐爲幹之首也。虫行喘息﹐虫飛蠕動﹐皆春气發生之義耳。

卷五

六十四難

六十四難曰﹕《十變》又言﹕陰井木﹐陽井金﹔陰滎火﹐陽滎水﹔陰輸土﹐陽輸木﹔陰經金﹐陽經火﹔陰合水﹐陽合土。

人身經脈﹐起於井穴﹐五臟屬陰﹐從春夏而至秋冬﹐故陰井爲木。陰井木生陰滎火﹐陰滎火生陰輸土﹐陰輸土生陰經金﹐陰經金生陰合水。六腑屬陽﹐從秋冬而至春夏﹐故陽井爲金﹐陽井金生陽滎水﹐陽滎水生陽輸木﹐陽輸木生陽經火﹐陽經火生陽合土。此陰陽逆順之气﹐五行相生之序也。

陰陽皆不同﹐其意何也﹖然﹕是剛柔之事也。陰井乙木﹐陽井庚金。陽井庚﹐庚者﹐乙之剛也﹔陰井乙﹐乙者﹐庚之柔也。乙爲木﹐故言陰井木也﹔庚爲金﹐故言陽井金也。餘皆仿此。

剛柔者﹐卽乙庚之配合也。陰井爲木﹐乙﹐陰木也。陽井爲金﹐庚﹐陽金也。乙與庚合﹐以陰木合陽金﹐故曰庚乃乙之剛﹐乙乃庚之柔也。陰滎火﹐陽滎水﹐是丁與壬合也。陽輸木﹐陰輸土﹐是甲與己合也。陽經火﹐陰經金﹐是丙與辛合也。陽合土﹐陰合水﹐是戊與癸合也。此陰陽配合之道也。其十干化合之義﹐已詳三十三難中﹐當參互觀之。

按﹕《靈樞﹟本輸篇》論井滎輸經合甚詳﹐欲求臟腑經脈之血气生死出入者﹐不可不知也。

其義以營衛气血﹐皆生於胃腑水谷之精﹐營行脈中﹐衛行脈外﹐血行脈中﹐气行脈外。然血中有气﹐气中有血﹐陰陽互根﹐不可相離。是脈內之血气﹐從气衛而滲灌於脈外﹐脈外之气血﹐亦從孫絡而澑注於絡中﹐外內出入之相通也。五臟內合五行﹐故其兪五﹐六腑外合六气﹐故其兪六。蓋六气生於五行﹐而有二火也。人身十二經脈﹐合六髒六腑之十二大絡﹐及督脈之長彊﹐任脈之尾翳﹐脾之大包﹐凡二十七脈之血气﹐出入於手足指之間﹐所出爲井﹐所澑爲滎﹐所注爲輸﹐所行爲經﹐所入爲合。此二十七脈之血气﹐從四肢通於臟腑﹐而臟腑中之血气﹐又從經脈繆處通於孫絡﹐而澑於絡脈﹐交相逆順而行﹐外而皮膚﹐內而經脈者也。夫經脈有三百六十五穴會﹐絡脈有三百六十五穴會﹐孫絡亦有三百六十五穴會﹐經脈寬大﹐孫絡窄小﹐經脈深而絡脈淺﹐故黃帝有五臟之所澑處﹐闊散之度﹐淺深之狀﹐髙下所至之問也。而醫言過心化赤之血﹐由脈管行徧﹐散諸微絲管﹐由微絲管之尾﹐漸並漸粗﹐入回血管﹐血入回血管﹐其色變紫﹐與脈管交相逆順而行﹐至總回管﹐過心入肺﹐呼出炭气﹐吸入養气﹐復化爲赤血者﹐卽此義也。

西醫知血之行諸脈絡﹐而不知所以能行者﹐气爲之也。其井滎輸經合五行出入之道﹐西醫昧而不明﹐是知其所當然﹐而不知其所以然也。

卷五

六十五難

六十五難曰﹕經言所出爲井﹐所入爲合﹐其法柰何﹖然﹕所出爲井﹐井者﹐東方春也﹐萬物之始生﹐故言所出爲井也。所入爲合﹐合者﹐北方冬也﹐陽气入藏﹐故言所入爲合也。

經言﹐《靈樞﹟本輸篇》也。井滎輸經合﹐如春夏秋冬之周而復始﹐東南西北之循環無端也。

春夏主生養﹐陽气在外﹐秋冬主收藏﹐陽气在內。井屬春﹐故自井而生發。合屬冬﹐故至合而入髒。如天地一歲而有四時﹐一日亦有四時﹐人身隨其气而營運﹐所以一呼一吸﹐陰陽無不周徧也。

按﹕本輸篇言肺之井木﹐出於手大指內側之少商穴﹐澑於魚際爲滎﹐注於太淵爲輸﹐行於經渠爲經﹐入於尺澤爲合。心之井木﹐出手中指之端。心包絡經中衝穴﹐澑於勞宮爲滎﹐注於大陵爲輸﹐行於間使爲經﹐入於曲池爲合。心之井滎輸經合﹐而行包絡之經者﹐何也﹖蓋心主血﹐包絡主脈﹐君相之相合也。心與包絡血脈相通﹐心臟所出之血气﹐間行於手少陰之經﹐手厥陰之經也。肝之井木﹐出足大指之端大惇穴﹐澑於行間爲滎﹐注於太衝爲輸﹐行於中封爲經﹐入於曲泉爲合。脾之井木﹐出足大指內側隱白穴﹐澑於大都爲滎﹐注於太白爲輸﹐行於商丘爲經﹐入於陰之陵泉爲合。腎之井木﹐出足心之湧泉穴﹐澑於然谷爲滎﹐注於太溪爲輸﹐行於復澑爲經﹐入於陰谷爲合。此五臟之井滎輸經合也。膀胱之井金﹐出足小指之端至陰穴﹐澑於通谷爲滎﹐注於束骨爲輸﹐過於京骨爲原﹐行於昆侖爲經﹐入於委中爲合。膽之井金﹐出於足小指次指之端竅陰穴﹐澑於俠溪爲滎﹐注於臨泣爲輸﹐過於丘墟爲原﹐行於陽輔爲經﹐入於陽之陵泉爲合。胃之井金﹐出足大指次指之端厲兌穴﹐澑於內庭爲滎﹐注於陷谷爲輸﹐過於衝陽爲原行於解溪爲經﹐入於下陵爲合。三焦者﹐上合手少陽﹐其井金出手小指次指之端關衝穴﹐澑於液門爲滎﹐注於中渚爲輸﹐過於陽池爲原﹐行於支溝爲經﹐入於天井爲合。而三焦下輸﹐出於足太陽之前委陽穴﹐是足太陽之絡。蓋三焦之气出於腎﹐遊行於上中下﹐其斜者爲絡﹐入絡膀胱﹔直者爲經﹐卽手少陽也。故三焦之輸有二焉。小腸之井金﹐出手小指之端少澤穴﹐澑於前谷爲滎﹐注於後溪爲輸﹐過於腕骨爲原﹐行於陽谷爲經﹐入於小海爲合。大腸之井金﹐出於手大指次指之端商陽穴﹐澑於本節之前二間爲滎﹐注於本節之後三間爲輸﹐過於合谷爲原﹐行於陽溪爲經﹐入於曲池爲合。此六腑之井滎輸原經合也。夫臟腑之井﹐起於木金者﹐木金乃生成之始終也。五臟藏精﹐其气皆陰﹐然化气必生於陽﹐故五臟𨿽陰﹐而其起恆同﹐起於少陽之生木。六腑致用﹐其气皆陽﹐然气盛必歸於精﹐故六腑𨿽陽﹐而其气爲成﹐皆起於西成說物之兌金﹐是以髒井爲木﹐腑井爲金也﹐生气在髒﹐成气在腑﹐如四時之春秋﹐此陰陽之定理﹐鍼法所必究也。然只節經文之大略﹐其經穴部位尺寸﹐須詳考銅人圖像﹐庶不致誤。

卷五

六十六難

六十六難曰﹕經言肺之原出於太淵﹐心之原出於大陵﹐肝之原出於太衝﹐脾之原出於太白﹐腎之原出於太溪﹐少陰之原出於兌骨﹐﹝神門穴也。﹞膽之原出於丘墟﹐胃之原出於衝陽﹐三焦之原出於陽池﹐膀胱之原出於京骨﹐大腸之原出於合谷﹐小腸之原出於腕骨。

考《甲乙經》﹐肺之原太淵﹐在手掌後陷者中央﹐心之原大陵﹐在掌後骨下橫紋中兩筋間﹐此手厥陰心包絡之穴也﹐心與包絡相通﹐故取此穴﹐亦可謂之心也。肝之原太衝﹐在足大指本節後二寸陷者中。脾之原太白﹐在足大指後內側白肉際陷者中。腎之原太溪﹐在足內踝後跟骨上動脈陷者中。手少陰之原兌骨﹐卽神門穴﹐在手掌後銳骨端陷者中。膽之原丘墟﹐在足外踝如前陷者中。胃之原衝陽﹐在足趺上﹐去內庭五寸﹐髙骨間動脈。三焦之原陽池﹐在手錶腕上陷者中。膀胱之原京骨﹐在足小指外側﹐本節後大骨下白肉際陷者中。大腸之原合谷﹐在手大指次指歧骨間陷者中。小腸之原腕骨﹐在手外側腕前起骨下陷者中。

按﹕《靈樞﹟九鍼十二原篇》曰﹕陽中之少陰肺也﹐其原出於太淵﹐太淵二。陽中之太陽心也﹐其原出於大陵﹐大陵二。陰中之少陽肝也﹐其原出於太衝﹐太衝二。陰中之至陰脾也﹐其原出於太白﹐太白二。陰中之太陰腎也﹐其原出於太溪﹐太溪二。膏之原出於鳩尾﹐鳩尾一。

肓之原出於脖﹐脖一。凡此十二原者﹐主治五臟六腑之有疾者也。脹取三陽﹐飧泄取三陰。

是《靈樞》以五臟之十二穴爲原﹐此則以六髒六腑十二經各有原。言心之原出於大陵者﹐卽候包絡之病﹐蓋君相之血脈通貫也。言少陰之原出於兌骨者﹐少陰心也﹐兌骨卽神門。邪客篇曰﹕少陰獨無輸者﹐不病乎﹖曰﹐其外經病而髒不病﹐故獨取經於掌後銳骨之端﹐卽此義也。越人之意﹐非謂心有兩原﹐乃指君相气合厥陰少陰﹐可同治也。

十二經皆以輸爲原者﹐何也﹖然五臟輸者﹐三焦之所行﹐气之所畱止也。三焦所行之輸爲原者﹐何也﹖然﹕齊下腎間動气者﹐人之生命也﹐十二經之根本也﹐故名曰原。三焦者﹐原气之別使也﹐主通行三气﹐經歷於五臟六腑。原者﹐三焦之尊號也﹐故所止輒爲原。五臟六腑之有病者﹐皆取其原也。

十二經皆以輸爲原者﹐言九鍼十二原中。皆以五臟之輸穴爲原﹐非謂六腑也。然五臟六腑之輸﹐皆系三焦之所行﹐其气所畱止之處也﹐故稱曰原。三焦之根﹐起於腎間命門﹐人之生命之原﹐十二經之根本﹐皆系乎此。由鼻吸入之天陽﹐過肺歷心﹐引心火循膂筋﹐入腎系﹐至命門﹐蒸膀胱之水﹐化气上騰。三焦主持相火﹐爲腎中原气之別使﹐是十二經之營衛流行﹐皆三焦之所使也。通行生气於五臟六腑之輸穴﹐其所畱止﹐輒謂之原。以其原於命門動气間而得名﹐亦以見三焦乃腹包膜﹐其連网脂膜﹐皆三焦之物﹐爲統攝臟腑之郛郭也。

卷五

六十七難

六十七難曰﹕五臟募皆在陰﹐而兪在陽者﹐何謂也﹖然﹕陰病行陽﹐陽病行陰﹐故云募在陰﹐兪在陽。

募﹐音幕﹐經气結聚處也。兪﹐輸轉之義。經气由此而輸於彼也。五臟之募皆在腹﹐肺之募﹐中府二穴﹐在胸博雲門下﹐同身寸之一寸﹐乳上三肋間動脈陷中﹐屬本經。心之募﹐巨闕一穴﹐在鳩尾下﹐同身寸之一寸﹐屬任脈。脾之募﹐章門二穴﹐在大橫外直臍端﹐屬肝經。肝之募﹐期門二穴﹐在不容兩旁﹐各同身寸之一寸五分﹐直乳第二肋端﹐屬本經。腎之募﹐京門二穴﹐在監骨腰中﹐挾脊季脇下﹐屬膽經。五臟之兪皆在背﹐肺兪在第三椎之下﹐心兪在五椎之下﹐肝兪在九椎之下﹐脾兪在十一椎之下﹐腎兪在十四椎之下﹐又有膈兪者﹐在七椎之下﹐皆挾脊兩旁﹐各同身寸之一寸五分﹐總屬足太陽經也。陰病行陽﹐陽病行陰者﹐背爲陽﹐腹爲陰。兪在於背﹐兪者﹐髒中陰气之所輸也﹐是以陰病行於陽也。募在於腹﹐募者﹐髒中陽气之所結也﹐是以陽病行於陰也。以見陰陽經絡﹐气相交貫﹐臟腑腹背﹐气相通應﹐故其病气之結聚輸轉之處﹐交相會也。經曰﹕從陽引陰﹐從陰引陽﹐卽此義也。

按﹕《內經》六腑亦有募有兪﹐不獨五臟爲然也。此章明臟腑陰陽之气﹐交相通貫﹐言五臟而不及六腑者﹐省文也。胃之募﹐中脘一穴﹐在臍上﹐同身寸之四寸﹐屬任脈。大腸募﹐天樞二穴﹐在肓兪旁﹐同身寸之一寸五分﹐挾臍二寸﹐屬胃經。小腸募﹐關元一穴﹐在臍下﹐同身寸之三寸﹐屬任脈。膽募﹐日月二穴﹐在期門下﹐同身寸之五分﹐直乳第二肋下﹐屬本經。膀胱募﹐中極一穴﹐在臍下﹐同身寸之二寸三分﹐屬任脈。三焦募﹐在臍下﹐同身寸之二寸﹐屬任脈。此六腑之募﹐亦皆在腹。胃兪在十二椎之間﹐大腸兪在十六椎之間﹐小腸兪在十八椎之間﹐膽之兪在十椎之間﹐膀胱兪在十九椎之間﹐三焦兪在十三椎之間。又有心包兪在四椎之間﹐亦俱挾脊兩旁﹐各同身寸之一寸五分﹐屬足太陽經也。觀陰陽募兪並舉爲言﹐則非獨指五臟明矣﹐故補注之。

卷五

六十八難

六十八難曰﹕五臟六腑﹐各有井滎輸經合﹐皆何所主﹖然﹕經言所出爲井﹐所流爲滎﹐所注爲輸﹐所行爲經﹐所入爲合。井主心下滿﹐滎主身熱﹐輸主體重節痛﹐經主喘咳寒熱﹐合主逆气而泄﹐此五臟六腑井滎輸經合所主病也。

主﹐主治也。經言﹐《靈樞﹟九鍼十二原篇》文也。井﹐山谷中泉水之所出也。滎﹐小水尙未能流利者也。輸﹐輸瀉之所注也。經﹐由輸而經過之徑也。合﹐水流而會合之處也。井主心下滿者﹐井應木﹐木者肝﹐肝主滿重節痛也。滎應火﹐火者心﹐心主身熱也。輸應土﹐土者脾﹐脾主體重也。經主咳嗽寒熱者﹐經應金﹐金者肺﹐肺主寒熱也。合主气逆而泄者﹐合應水﹐水者腎﹐腎主泄也。此論五臟爲病之一端耳。不言六腑者﹐舉髒足以該腑也。然《內經》辧病取穴之法﹐實不止此﹐不可執一說而不知變通也。

按﹕此七難論輸穴也。然某穴至某穴之一寸者﹐將謂周尺耶﹐秦尺耶﹐漢尺耶﹐抑近世之尺耶﹖聚訟紛紜﹐莫衷一是﹐皆爲不明同身取寸之義也。或以患人之中指中節取寸﹐便爲獨得心傳﹐殊不知瘦人指長而身小﹐則背腹之橫寸﹐豈不太闊﹐肥人指短而身長﹐則背腹之橫寸﹐豈不太狹﹐有身長指長而頭小者﹐則頭間之寸﹐豈不嫌長﹐有身短指短而頭大者﹐則頭間之寸﹐豈不嫌短﹐似此肥瘦長短之差訛﹐安能準的。所謂同身取寸者﹐必同其身體而取之也。考其法以《靈樞﹟骨度篇》尺寸爲主﹐再量人身尺寸﹐隨取而折之﹐自無長短肥瘦之差訛。假如骨度篇云﹕肩至肘﹐長一尺七寸﹐量患人由肩至肘﹐長一尺三寸六分﹐以八折合之﹐所云某穴至某穴一寸者﹐僅得八分﹐餘可類推。此同身取寸之活法﹐鍼灸之要事﹐不可不知也。

附《靈樞﹟骨度篇》黃帝問於伯髙曰﹕脈度言經之長短﹐何以立之﹖伯髙曰﹕先度其骨節之大小廣狹長短﹐而脈度定矣。黃帝曰﹕願聞眾人之度﹐人長七尺五寸者﹐其骨節之大小長短各幾何﹖伯髙曰﹕頭之大骨﹐圍二尺六寸﹐胸圍四尺五寸﹐腰圍四尺二寸﹐發所覆者﹐顱至項﹐尺二寸。《甲乙經》「尺」字上有「一」字。發以下至頤﹐長一尺。君子終折。《甲乙經》「君子」作「男子」。

結喉以下至缺盆中﹐長四寸。缺盆以下至KT﹐長九寸﹐過則肺大﹐不滿則肺小。KT以下至天樞﹐長八寸﹐過則胃大﹐不及則胃小。天樞以下至橫骨﹐長六寸半﹐過則回腸廣長﹐不滿則狹短。橫骨長六寸半﹐橫骨上廉以下﹐至內輔之上廉﹐長一尺八寸。內輔之上廉以下至下廉﹐長三寸半﹐內輔下廉下至內踝﹐長一尺三寸。內踝以下至地﹐長三寸。膝以下至跗屬長一尺六寸。

跗屬以下至地﹐長三寸。故骨圍大則太過﹐小則不及。角以下至柱骨﹐長一尺。行腋中不見者﹐長四寸。腋以下至季脇﹐長一尺二寸﹐季脇以下至髀樞﹐長六寸。髀樞以下至膝中﹐長一尺九寸。

膝以下至外踝﹐長一尺六寸。外踝以下至京骨﹐長三寸。京骨以下至地﹐長一寸。耳後當完骨者﹐廣九寸。耳前當耳門者﹐廣一尺三寸。兩顴之間﹐相去七寸。兩乳之間﹐廣九寸半。《甲乙經》作廣八寸。

兩髀之間﹐廣六寸半。足長一尺二寸﹐廣四寸半。肩至肘﹐長一尺七寸﹐肘至腕﹐長一尺二寸半。腕至中指本節﹐長四寸。本節至其末﹐長四寸半。項發以下至背骨﹐長二寸半。膂骨以下至尾二十一節﹐長三尺。上節長一寸四分分之一﹐奇分在下﹐故上七節至於膂骨﹐九寸八分分之七。此眾人骨之度也。所以立經脈之長短也。是故視其經脈之在於身也﹐見其浮而堅﹐其見明而大者多血﹐細而沈者多气也。

上第五卷

﹐六十二難至六十八難﹐論穴。

卷六

六十九難

六十九難曰﹕經言虛者補之﹐實者瀉之﹐不虛不實﹐以經取之﹐何謂也﹖然﹕虛者補其母﹐實者瀉其子﹐當先補之﹐然後瀉之。不虛不實﹐以經取之者﹐是正經自生病﹐不中他邪也﹐當自取其經﹐故言以經取之。

經言﹐《靈樞﹟經脈篇》也。虛﹐血气虛也。實﹐血气實也。補之﹐行鍼用補法也。瀉之﹐行鍼用瀉法也。以經取之﹐言循其本經所宜刺之穴也。母﹐生我者也。子﹐我生者也。經脈篇載十二經﹐皆有盛則瀉之﹐虛則補之﹐不盛不虛﹐以經取之﹐虛者補其母﹐實者瀉其子。蓋子能令母實﹐母能令子虛也。假令肝病虛﹐則補其母合﹐卽足厥陰之合曲泉穴是也。肝病實﹐則瀉其子滎﹐卽足厥陰之滎行間穴是也。當先補之﹐然後瀉之兩句﹐滑氏謂卽後篇陽气不足﹐陰气有餘﹐當先補其陽﹐而後瀉其陰之意。然於此義不屬﹐非誤卽羨文也。若憂愁思慮則傷心﹐形寒飲冷則傷肺﹐恚怒气逆則傷肝﹐飲食勞倦則傷脾﹐久坐濕地﹐彊力入水則傷腎。正經自病﹐非五邪所傷者﹐卽於本經取當刺之穴以刺之﹐不必補母瀉子也。

卷六

七十難

七十難曰﹕經言春夏刺淺﹐秋冬刺深者。何謂也﹖然﹕春夏者﹐陽气在上﹐人气亦在上﹐故當淺取之﹔秋冬者﹐陽气在下﹐人气亦在下﹐故當深取之。

《靈樞﹟終始篇》曰﹕春气在毛﹐夏气在皮膚﹐秋气在分肉﹐冬气在筋骨﹐此四時之气也。其四時受病﹐亦各隨正气之淺深﹐故用鍼以治病者﹐各根據四時气之淺深而取之也。陽气者﹐謂天地之气也﹔人气者﹐謂營衛之气也。上言皮肉之上﹐下言筋骨之中﹐淺取深取﹐必中其病也。

滑氏曰﹕春夏之時﹐陽气浮而上﹐人气亦然﹐故刺之當淺﹐欲其無太過也﹔秋冬之時﹐陽气沈而下﹐人气亦然﹐故刺之當深﹐欲其無不及也。經曰﹕必先歲气﹐無伐天和﹐此之謂也。

春夏各致一陰﹐秋冬各致一陽者﹐何謂也﹖然﹕春夏溫﹐必致一陰者﹐初下鍼﹐沈之至腎肝之部﹐得气﹐引持之陰也。秋冬寒﹐必致一陽者﹐初內鍼﹐淺而浮之至心肺之部﹐得气﹐推內之陽也。是謂春夏必致一陰﹐秋冬必致一陽。

致﹐取也﹐溫﹐時令溫也。寒﹐時令寒也。經言春夏養陽者﹐陽盛則陰不足﹐必取一陰之气以養陽也。秋冬養陰者﹐陰盛則陽不足﹐必取一陽之气以養陰也。沈之﹐深入其鍼至腎肝之位﹐引其陰气﹐出之於陽也。浮之﹐謂淺內其鍼至心肺皮血之位﹐推其陽气﹐入之於陰也。

按﹕滑氏曰﹕春夏气溫﹐必致一陰者﹐春夏養陽之義也。初下鍼﹐卽沈之至腎肝之部﹐俟其得气﹐乃引鍼而提之﹐以至於心肺之分﹐所謂致一陰也。秋冬气寒﹐必致一陽者﹐秋冬養陰之義也。初內鍼﹐淺而浮之﹐當心肺之部﹐俟其得气﹐推鍼而內之﹐以達於腎肝之分﹐所謂致一陽也。然致陰致陽之說﹐越人特推其理有如是者耳。凡用鍼補瀉﹐自有所宜﹐初不必以是相拘也。

卷六

七十一難

七十一難曰﹕經言刺榮無傷衛﹑刺衛無傷榮﹑何謂也﹖然﹕鍼陽者﹐臥鍼而刺之﹔刺陰者﹐先以左手攝按所鍼榮兪之處﹐气散乃內鍼。是謂刺榮無傷衛﹐刺衛無傷榮也。

營衛者﹐血气之道路﹐以陰陽而分表裏者也。營爲陰﹐衛爲陽﹐營行脈中屬裏﹐衛行脈外屬表﹐若營衛有病﹐各中其所﹐不得誅伐無過也。《素問﹟刺齊論》曰﹕刺骨無傷筋﹐刺筋無傷肉﹐刺肉無傷脈﹑刺脈無傷皮﹔刺皮無傷肉﹐刺肉無傷筋﹐刺筋無傷骨﹐亦此義也。衛爲外表﹐陽行於脈外﹐欲其淺﹐故刺衛者﹐宜臥鍼而刺之﹐以陽气輕浮﹐過之恐傷營也。營爲裏﹐陰行於脈中﹐欲其深過衛﹐始可至營也﹐故刺營者﹐先以左手攝按所刺之穴良久﹐使衛气漸散離其處﹐然後內鍼﹐則鍼得至營﹐而不傷衛矣。此刺陽刺陰之道也。

卷六

七十二難

七十二難曰﹕經言能知迎隨之气﹐可令調之﹐調气之方﹐必在陰陽﹐何謂也﹖然﹕所謂迎隨者﹐知榮衛之流行﹐經脈之往來也。隨其逆順而取之﹐故曰迎隨。

經言﹐《靈樞﹟終始篇》曰﹕陽受气於四末﹐陰受气於五臟﹐故瀉者迎之﹐補者隨之﹐知迎知隨﹐气可令和﹐和气之方﹐必通陰陽﹐是迎隨之法﹐補瀉之道也。陽經主外﹐故從四末始﹐陰經主內﹐故從五臟始。迎者﹐鍼鋒迎其气之方來而未盛﹐以奪之也。隨者﹐鍼鋒隨其气之方去而未虛﹐以濟之也。然必知營衛之流行﹐經脈之往來﹐知之而後可察病之陰陽逆順﹐隨其所當而施補瀉也。

調气之方﹐必在陰陽者﹐知其內外表裏﹐隨其陰陽而調之﹐故曰﹕調气之方﹐必在陰陽。

調气之方﹐必在陰陽者﹐在﹐察也。內爲陰而主裏﹐外爲陽而主表﹐察其病在陰在陽﹐是虛是實﹐而補之瀉之﹐或從陽引陰﹐或從陰引陽﹐或陽病治陰﹐或陰病治陽﹐而令其調和也。楊氏曰﹕陰虛陽實者﹐則補陰瀉陽﹐陽虛陰實者﹐則補陽瀉陰。或陽並於陰﹐陰並於陽﹐或陰陽俱虛﹐或陰陽俱實﹐皆隨其病之所在而調之﹐則病無不已也。

按﹕鍼法言補﹐不可深泥﹐丹溪亦常論之﹐非無謂也。《素問﹟陰陽應象大論》曰﹕形不足者﹐溫之以气﹐精不足者﹐補之以味。鍼乃砭石所制﹐旣無气﹐又無味﹐破皮損肉﹐發竅於身﹐气皆從竅而出﹐何得爲補﹖經謂气血陰陽俱不足﹐勿取以鍼﹐和以甘藥者是也。然《內》《難》鑿言補瀉之法者何耶﹖夫讀書貴乎融貫﹐不可膠刻。迎而奪之﹐因屬瀉其實邪﹐隨其濟之﹐亦可去其虛邪。蓋邪去則正安﹐去邪卽所以補正﹐非鍼法之補﹐能生長血气也。仲景治虛勞傷其營衛者﹐以大黃虫丸主之﹐方中多屬攻藥﹐以瘀血去﹐肺气利﹐則新血自生﹐正气自復﹐而營衛行﹐營衛行則肌肉充﹐而虛勞補矣。此先聖後賢﹐其意一也。將謂鍼法之補﹐可代參地﹐則《靈樞﹟根結篇》何以有營气不足﹐病气不足﹐此陰陽气俱不足也﹐不可刺之﹐刺之則重不足﹐重不足則陰陽俱竭﹐血气皆盡﹐五臟空虛﹐筋骨髓枯﹐老者絕滅﹐壯者不復之說。若明乎此﹐補瀉非可以一法盡﹐豈獨鍼刺之無誤﹐卽湯藥亦不致南轅北轍矣。

卷六

七十三難

七十三難曰﹕諸井者﹐肌肉淺薄﹐气少不足使也﹐刺之柰何﹖然﹕諸井者﹐木也。滎者﹐火也。火者木之子﹐當刺井者﹐以滎瀉之。故經言補者不可以爲瀉﹐瀉者不可以爲補﹐此之謂也。

諸井在手足指梢﹐故曰肌肉淺薄也。气藏於肌肉之內﹐肌肉淺薄﹐則气亦微﹐故曰气少不足使也。井爲木﹐是火之母﹐滎爲火﹐是木之子﹐故肝木實﹐瀉其滎﹐此瀉子之法也。如用補﹐則當補其合也。但瀉之復不能補﹐故曰不可以爲補。蓋瀉則當以子﹐補則當以母﹐不可誤施也。

六十九難以別經爲子母﹐此則以一經爲子母﹐義𨿽各殊﹐其理一也。

按﹕滑氏曰﹕詳越人此說﹐專爲瀉井者言也﹐若當補井﹐則必補其合﹐故引經言補者不可以爲瀉﹐瀉者不可以爲補﹐各有攸當也。補瀉反﹐則病益篤﹐而有實實虛虛之患﹐可不謹歟﹗不然瀉子法下﹐「故」字上﹐該有論補母之法﹐故以此二句總結之﹐否則文气不屬﹐此中或有闕簡﹐經言無考﹐姑俟知者。

卷六

七十四難

七十四難曰﹕經言春刺井﹐夏刺滎﹐季夏刺輸﹑秋刺經﹐冬刺合者﹐何謂也﹖然﹕春刺井者﹐邪在肝﹔夏刺滎者﹐邪在心﹔季夏刺輸者﹐邪在脾﹔秋刺經者﹐邪在肺﹔冬刺合者﹐邪在腎。

春刺井者﹐井爲木﹐非必春刺井﹐以其邪在肝木也。滎爲火﹐夏刺滎者﹐以其邪在心火也。

輸爲土﹐季夏刺輸者﹐以其邪在脾土也。經爲金﹐秋刺經者﹐以其邪在肺金也。合爲水﹐冬刺合者﹐以其邪在腎水也。經言無考﹐越人去古未遠﹐古醫經猶得見之﹐而今亡矣。

按﹕《靈樞﹟順气一日分爲四時篇》曰﹕藏主冬﹐冬刺井﹔色主春﹐春刺滎﹔時主夏﹐夏刺輸﹔音主長夏﹐長夏刺經﹔味主秋﹐秋刺合。是爲五變﹐以主五兪﹐與此同。蓋以五臟之气﹐應五時之變﹐而取五兪﹐各有所主﹐刺隔一穴者﹐皆從子以透發母气也。一言刺之正﹐一言刺之變﹐所以不同也。若四時气篇曰﹕春取經﹐血脈分肉之間﹐甚者深取之﹐間者淺刺之。夏取盛經孫絡﹐取分肉間﹐絕皮膚。秋取經輸﹐邪在腑﹐取之合。冬取井滎﹐必深畱之。此言四時之气﹐各有所在﹐故春取經脈於分肉之間﹐夏取盛經孫絡﹐分肉皮膚﹐蓋春夏之气﹐從內而外也。秋取經輸﹐邪在腑﹐取之合﹐此秋气之復從外而內也。冬取井滎﹐必深畱之﹐謂冬气之藏於內也。本輸篇曰﹕春取絡脈諸滎﹐大筋分肉之間﹐甚則深取之﹐間者淺取之﹐夏取諸輸孫絡﹐肌肉皮膚之上。秋取諸合﹐餘如春法。冬取諸井諸輸之分﹐故深畱之。此言陰陽气血﹐隨四時之生長收藏﹐而淺深出入也。春气在脈﹐故宜取絡脈。夏气在孫絡﹐長夏气在肌肉﹐故宜取孫絡肌肉皮膚之上﹐此春夏之气﹐從內而外也。秋气降收﹐故如春法。蓋復從孫絡而入於絡脈也。

冬气收藏﹐故欲深而畱之。此四時出入之序﹐人气之所處﹐病之所捨﹐五臟應五時之所宜也。此兩節又不同﹐然各有義理所在﹐不必求合也。

其肝心脾肺腎﹐而系於春夏秋冬者﹐何也﹖然﹕五臟一病﹐輒有五也。假令肝病﹐色靑者肝也﹐臊臭者肝也﹔喜酸者肝也﹐喜呼者肝也﹐喜泣者肝也﹐其病眾多﹐不可盡言也。四時有數﹐而並系於春夏秋冬者也。鍼之要妙﹐在於秋毫者也。

此復問肝心脾肺腎系於春夏秋冬之故﹐然五臟一病﹐輒有五邪﹐未可拘也。假令肝病﹐色靑者肝也﹐肝主色也。臊臭者肝也﹐而中有心病﹐心主臭﹐入肝爲臊也。喜酸者肝也﹐而中有脾病﹐脾主味﹐入肝爲酸也。喜呼者肝也﹐而中有肺病﹐肺主聲﹐入肝爲呼也。喜泣者肝也﹐而中有腎病﹐腎主液﹐入肝爲泣也。舉一肝臟﹐餘可類推﹐以明五臟六腑之病眾多﹐不止於此﹐而皆統於金木水火土五行之所屬﹐如四時之有定數﹐而並系於春夏秋冬之所屬也。然其用鍼要妙﹐則在於秋毫之間﹐而其變無窮也。惟所問五臟之病﹐何以與四時相應﹐而答辭止言病狀如此﹐滑氏疑有闕誤﹐信夫。

卷六

七十五難

七十五難曰﹕經言東方實﹐西方虛﹐瀉南方﹔補北方﹐何謂也﹖然﹕金木水火土﹐當更相平。

東方木也﹐西方金也。木欲實﹐金當平之﹔火欲實﹐水當平之﹔土欲實﹐木當平之﹔金欲實﹐火當平之﹔水欲實﹐土當平之。東方肝也﹐則知肝實﹔西方肺也﹐則知肺虛。瀉南方火﹐補北方水。南方火﹐火者木之子也﹔北方水﹐水者木之母也。水勝火﹐子能令母實﹐母能令子虛﹐故瀉火補水﹐欲令金不得平木也。經曰﹕不能治其虛﹐何問其餘﹐此之謂也。

此章諸家詮注﹐皆未足達越人之旨﹐惟徐氏《經釋》庶乎近焉﹐今就其義而引申之。東方實﹐西方虛者。東方木也﹐肝也﹐西方金也﹐肺也。人之五臟﹐應乎五行﹐宜平伏﹐不宜偏勝﹐若或一臟獨勝﹐則疾病生﹐須憑補瀉以調之也。調之之法﹐而言瀉南方﹐補北方者﹐南方火爲木之子﹐北方水爲木之母也。論五行本然之道﹐木實金當平之﹐火實水當平之﹐土實木當平之﹐金實火當平之﹐水實土當平之﹐此自然之理也。今東方肝實﹐西方肺虛﹐金虛何能平木﹐論治當抑其太過﹐扶其不及﹐故曰瀉南方火﹐補北方水﹐此實則瀉其子也。夫火者﹐木之子也﹐水者﹐木之母也﹐瀉火則火衰﹐而盜泄母气﹐其火之勢減﹐亦不能淩金﹐補水則火气愈弱﹐更竊木气﹐故曰水勝火也。況木气卽泄﹐金不受淩﹐則虛者自復﹐復則遂得平木之實用。水旣克火﹐其勢益實﹐是以木之母水﹐勝木之子火也。而謂之子令母實﹐母令子虛者﹐蓋木之子火﹐爲木之母水所克制﹐則火能益水之气﹐故曰子令母實﹐而水克火﹐能奪火之气﹐故曰母令子虛也。

觀上下文義﹐則此子母兩字﹐皆就肝木而言﹐抑木卽所以扶金也。越人恐讀者誤會﹐更申其義曰﹕故瀉火補水者﹐欲令金得以平木也。若不知治金虛之法﹐止以一經爲補瀉﹐則他病亦不能治也。金下之不字﹐滑氏謂衍文宜刪﹐極是。

按﹕滑氏曰﹕金不得平木﹐不字疑衍文。東方實﹐西方虛﹐瀉南方﹐補北方者﹐木金火水﹐欲更相平也。木火土金水之欲實﹐五行之貪勝而務權也。金水木火土之相平﹐以五行所勝﹐而制其貪也。經曰﹕一臟不平﹐所勝平之﹐東方肝也﹐西方肺也。東方實﹐則知西方虛矣﹐若西不虛﹐則東方安得過於實耶﹖或瀉或補﹐要亦抑其盛﹐濟其不足﹐損過就中之道也。水能勝火﹐子能令母實﹐母能令子虛﹐瀉南方火者﹐奪子之气﹐使食母之有餘﹐補北方水者﹐益子之气﹐使不食於母也。如此﹐則過者退而抑者進﹐金得平其木﹐而東西方無復偏勝偏虧之患矣。

越人之意﹐大抵謂東方過於實﹐而西方之气不足﹐故瀉火以抑其木﹐補水以濟其金﹐是乃使金得與水相停﹐故曰欲令金得平木也。若曰金不得平木﹐則前後文義窒礙﹐竟說不通﹐使肝木不過﹐肺金不虛﹐復瀉火補水﹐不幾於實實虛虛耶﹖八十一難文義﹐正與此互相發明。九峯蔡氏謂水火金木土﹐惟修取相制﹐以泄其過﹐其意亦同。故結句云﹕不能治其虛﹐何問其餘﹐蓋爲知常而不知變者之戒也。此篇大意﹐在肝實肺虛﹐瀉火補水上。或問子能令母實﹐母能令子虛﹐當瀉火補土爲是﹐蓋子有餘﹐則不食母之气﹐母不足﹐則不能蔭其子﹐瀉南方火﹐乃奪子之气﹐使食母之有餘﹐補中央土﹐則益母之气﹐使得以蔭其子也﹐今乃瀉火補水何歟﹖曰﹕此越人之妙﹐一舉而兩得之者也。且瀉火一則以奪木之气﹐一則以去金之克﹐補水一則以益金之气﹐一則以制火之光﹐若補土則一於助金而已﹐不可施於兩用﹐此所以不補土而補水也。或又問母能令子實﹐子能令母虛﹐五行之道也。今越人乃謂子能令母實﹐母能令子虛﹐何哉﹖曰﹕是各有其說也。母能令子實﹐子能令母虛者﹐五行之生化。子能令母實﹐母能令子虛者﹐鍼家之予奪﹐固不相侔也。四明陳氏曰﹕仲景云﹕木行乘金﹐名曰橫。《內經》曰﹕气有餘﹐則制己所勝﹐而侮所不勝﹐木實金虛﹐是木橫而淩金﹐侮所不勝也。木實本以金平之﹐然以其气正彊而橫﹐金平之﹐則兩不相伏而戰﹐戰則實者亦傷﹐虛者亦敗﹐金虛本資气於土﹐然其時土亦受制﹐未足以資之﹐故取水爲金之子﹐又爲木之母﹐於是瀉火補水﹐使水勝火﹐則火餒而取气於木﹐木乃減而不復實﹐水爲木母﹐此母能令子虛也。木旣不實﹐其气乃平﹐平則金免木淩﹐而不復虛﹐水爲金子﹐此子能令母實也。所謂金不得平﹐木不得淩﹐以金平其木﹐必瀉火補水﹐而旁治之﹐使木金之气﹐自然兩平耳。今按陳氏此說﹐亦是有理﹐但爲不之一字所纏﹐未免牽彊費辭﹐不若直以不字爲衍文爾。觀八十一篇中當知金平木一語可見矣。滑氏注﹐於釋子令母實﹐母令子虛﹐未能明顯﹐不若陳氏之說﹐較爲曉暢也。然以木爲火之母﹐水爲金之子爲言﹐其義𨿽通﹐於越人之旨﹐究隔一間。

又按﹕王氏曰﹕余每讀至此難﹐未嘗不嘆夫越人之得經旨﹐而悼夫後世之失經旨也。先哲有言﹐凡讀書不可先看注解﹐且將經文反復而詳味之﹐得自家有新意﹐卻以注解參校﹐庶乎經旨昭然﹐而不爲他說所蔽﹐若先看注解﹐則被其說橫吾胸中﹐自家卻無新意矣。余平生所佩服此訓﹐所益甚多。且如《難經》此篇﹐其言周備純正﹐足爲萬世法﹐後人紛紛之論﹐其可憑乎﹖夫實則瀉之﹐虛則補之﹐此常道也﹐人皆知之。今肝實肺虛﹐乃不瀉肝而瀉心﹐此則人亦知之﹐至於不補肺補脾而補腎﹐此則人不能知﹐惟越人知之耳。夫子能令母實﹐母能令子虛﹐以常情觀之﹐則曰心火實﹐致肝木亦實﹐此子能令母實也。脾土虛﹐致肺金亦虛﹐此母能令子虛也。

心火實固由自旺﹐脾土虛﹐乃由肝木制之﹐法當瀉心補脾﹐則肝肺皆平矣。越人則不然﹐其子能令母實﹐子謂火﹐母謂木﹐固與常情無異﹐其母能令子虛﹐母謂水﹐子謂木﹐則與常情不同矣。故曰水者木之母也。「子能令母實」一句﹐言病因也。「母能令子虛」一句﹐言治法也。其意蓋曰﹐火爲木之子﹐子助其母﹐使之過分而爲病矣。今將何以處之﹐惟有補水瀉火之治而已。

夫補水者﹐何謂也﹖蓋水爲木之母﹐若補水之虛﹐使力可勝火﹐火勢退而木勢亦退﹐此則母能虛子之義﹐所謂不治之治也﹐若曰不然﹐則母能令子虛一句﹐將歸之脾肺乎﹖旣歸於脾肺﹐今何不補脾乎。夫五行之道﹐其所畏者﹐畏所克耳。今火大旺﹐水大虧﹐火何畏乎﹖惟其無畏﹐則愈旺而莫能制﹐苟非滋水以求勝之﹐孰能勝也。「水勝火」三字﹐此越人寓意處﹐細觀之﹐勿輕忽也。𨿽瀉火補水並言﹐然其要又在補水耳。後人乃言獨瀉火﹐而不用補水。又曰瀉火卽是補水﹐得不大違越人與經旨之意乎﹖若果不用補水﹐經不必言補北方水﹐越人不必言補水矣。𨿽水不虛﹐而火獨暴旺者﹐固不必補水亦可也。若先因水虛而致火旺者﹐不補水可乎﹖水虛火旺而不補水﹐則藥至而暫息﹐藥過而復作﹐將積年累月﹐無有窮已﹐安能絕其根哉﹗𨿽苦寒之藥﹐通爲抑陽扶陰﹐不過瀉火邪而已﹐終非腎臟本藥﹐不能滋養北方之眞陰也。欲滋眞陰﹐捨地黃﹑黃柏之屬不可也。其因有二﹕且夫肝之實也﹐心助肝﹐肝實之一因也﹔肺不能制肝﹐肝實之二因也。肺之虛也﹐其因亦有二。心克肺﹐肺虛之一因也﹔脾受肝克﹐而不能生肺﹐肺虛之二因也。今補水而瀉火﹐火退則木气削﹐又金不受克而制木﹐東方不實矣。金气得平﹐又土不受克而生金﹐西方不虛矣。若以虛則補母言之﹐肺虛則當補脾﹐豈知肝气正盛﹐克土之深﹐𨿽每日補脾﹐安能敵其正盛之勢哉﹗縱使土能生金﹐金受火克﹐亦所得不償所失矣﹐此所以不補土而補水也。或疑木旺補水﹐恐水生木﹐而木愈旺﹐故聞獨瀉火不補水論﹐忻然而從之﹐殊不知木已旺矣﹐何待生乎﹗況水之虛﹐𨿽峻補不能復其本气﹐安有餘力生木哉﹐若能生木﹐則能勝火矣。

或又謂補水者﹐欲其不食於母也﹐不食於母﹐則金還矣。豈知火克金﹐土不生金﹐金之虛已極﹐尙不能自給﹐水𨿽食之﹐何所食乎﹗若然﹐則金虛不由於火之克﹐土之不生﹐而由於水之食耳﹐豈理也哉﹗縱水不食金﹐金亦未必能復常也。「金不得平木」一句﹑多一「不」字﹐所以瀉火補水者﹐正欲使金得平木也﹐不字當刪去。不能治其虛﹐何問其餘﹐虛指肺虛而言也。瀉火補水﹐使金得平木﹐正所謂能治其虛﹐不補土﹐不補金﹐乃瀉火補水﹐使金自平﹐此法之巧而妙者。

苟不能曉此法﹐而不能治此虛﹐則不須問其他﹐必是無能之人矣﹐故曰﹕不能治其虛﹐何問其餘。若夫上文所謂金木水火土更相平之義﹐不解而自明﹐玆故弗具也。夫越人﹐亞聖也﹐論至於此﹐敢不斂衽。但說者之蝕﹐故辧之。

愚按﹕伯仁受鍼法於東平髙洞陽﹐故專以鍼法補瀉注﹐安道不習鍼﹐故以用藥論﹐若越人則一以貫之﹐學人習玩斯篇﹐於補瀉之法﹐獲益非淺。

卷六

七十六難

七十六難曰﹕何謂補瀉﹖當補之時﹐何所取气﹖當瀉之時﹐何所置气﹖然﹕當補之時﹐從衛取气﹐當瀉之時﹐從榮置气。其陽气不足﹐陰气有餘﹐當先補其陽﹐而後瀉其陰﹔陰气不足﹐陽气有餘﹐當先補其陰﹐而後瀉其陽。榮衛通行﹐此其要也。

衛爲陽而主气﹐乃陽明水谷之悍气﹐合經脈中出諸气街之气血﹐散入孫絡﹐纏布周身﹐以充膚熱肉﹐澹滲毫毛者也。營爲陰而主血﹐乃奉心化出之血气﹐由心至胞室﹐循行十二經脈﹐日夜五十周﹐以應呼吸漏下者也。《靈樞﹟衛气篇》曰﹕浮气之不循經者﹐爲衛气﹐其精气之行於經者爲營气是也。此言用鍼取何气爲補﹐而其所瀉之气﹐則置之何地也。答辭謂補則從衛取气﹐蓋取浮气之不循經者以補虛處﹐瀉則從營置气﹐置猶棄置之置﹐蓋從營置其气而不用也。然人之病情不一﹐補瀉之法﹐尢當審其陰陽虛實也。若衛虛而營實者﹐以陽气不足﹐陰气有餘﹐則先補陽而後瀉陰以和之。若營虛而衛實者﹐以陰气不足﹐陽气有餘﹐則先補陰而後瀉陽以和之。

如此補瀉之法﹐先後有序﹐則陰陽得其平﹐營衛之气﹐自然通暢流行矣。終始篇曰﹕陰盛而陽虛﹐先補其陽﹐後瀉其陰而和之﹔陰虛而陽盛﹐先補其陰﹐後瀉其陽而和之。所謂盛則瀉之﹐虛則補之﹐此其義也。

卷六

七十七難

七十七難曰﹕經言上工治未病﹐中工治已病者﹐何謂也﹖然﹕所謂治未病者﹐見肝之病﹐則知肝當傳之與脾﹐故先實其脾气﹐無令得受肝之邪﹐故曰治未病焉。中工治已病者﹐見肝之病﹐不曉相傳﹐但一心治肝﹐故曰治已病也。

《靈樞﹟逆順篇》曰﹕上工刺其未生者也﹐其次刺其未盛者也﹐其次刺其已衰者也﹐下工刺其方襲者也﹐與形之盛者也﹐其病之與脈相逆者也。故曰﹕方其盛也﹐勿敢毀傷﹐刺其已衰﹐事必大昌。故曰﹕上工治未病﹐不治已病﹐此之謂也。此言治病﹐上工刺其病之未生﹐其次刺其初來未盛﹐再其次則刺其已衰﹐如兵法之避其來銳﹐擊其惰歸也。故伯髙曰﹕無迎逢逢之气﹐無擊堂堂之陣﹐無刺之熱﹐無刺漉漉之汗﹐無刺渾渾之脈﹐無刺病與脈相逆者是也。下工不知此義﹐刺其邪之方襲於經脈之中﹐或刺其邪之方盛於皮腠之間﹐或刺其邪正相攻之時﹐不能圖功﹐皆足以僨事也。此論刺法須及其病未生﹐並方退之時﹐乃可用鍼。然凡病皆當預圖於早﹐勿待病成方治﹐以貽後悔也。治之早則用力少而成功多﹐所謂曲突徙薪之勛﹐宜加於焦頭爛額之上也。治病固當如此﹐而處天下事槪當如此﹐豈止鍼法爲然哉﹖夫五臟之气旺﹐則資其所生﹐由肝生心﹐心生脾﹐脾生肺﹐肺生腎﹐腎生肝﹐順傳則吉也。病則侮其所克﹐肝克脾﹐脾克腎﹐腎克心﹐心克肺﹐肺克肝﹐逆傳則凶也。上工治未病者﹐治所傳未病之髒也。是以見肝之病﹐知肝傳脾﹐當先實脾﹐使肝病不得傳而可愈也。故曰治未病。中工昧此﹐見肝病而徒治其肝﹐則肝病未已﹐脾病復起﹐故曰治已病也。《素問﹟玉機眞藏論》曰﹕五臟受气於其所生﹐傳之於其所勝﹐气捨於其所生﹐死於其所不勝﹐病之且死﹐必先傳行至其所不勝﹐病乃死﹐此言气之逆行也﹐故死。亦此義也。

按﹕此章乃古醫經奧旨微言﹐越人暢其厥義﹐然又有未盡者﹐仲景《金匱》引申之﹐足爲後學津筏。問曰﹕上工治未病﹐何也﹖師曰﹕夫治未病者﹐見肝之病﹐知肝傳脾﹐當先實脾﹐四季脾旺不受邪﹐卽勿補之。中工不曉相傳﹐見肝之病﹐不解實脾﹐惟治肝也。夫肝之病﹐補用酸﹐助用焦苦﹐益用甘味之藥調之。酸入肝﹐焦苦入心﹐甘入脾﹐脾能制腎﹐腎气微弱﹐則水不行﹐水不行﹐則心火气盛﹐心火气盛﹐則制肺﹐肺被制﹐則金气不行﹐金气不行﹐則肝气盛﹐則肝自愈﹐此治肝補脾之要妙也。肝虛則用此法﹐實則不在用之。經曰﹕虛虛實實﹐補不足﹐損有餘﹐是其義也。余髒準此。此條須分三段看﹐上段言肝病必傳於脾﹐木克土也。上工必先實脾﹐脾實不受木克﹐則肝病以不得傳而可愈也。然髒气之衰旺﹐與時令相流通﹐四季辰戌丑未四月﹐每季土旺十八日﹐合算奇零﹐以五行各旺七十二日之數。脾土當旺﹐則不受邪﹐卽勿補之﹐而肝木亦不得肆其侮也。設過補脾﹐又犯實實之戒矣。中工不識五行衰旺傳克之義﹐見肝之病﹐惟治已病之肝﹐不知實未病之脾也。中段言肝之爲病多虛﹐蓋虛則受邪也。肝木旣虛﹐肺金必侮其不勝﹐上工治此﹐必在肺金未侮肝木之先有以制之。用酸以補肝之本體﹐用焦苦以助其子心火﹐使不泄肝木之气﹐而克制肺金﹐用甘以益脾土而制水﹐水弱則火旺﹐火旺則金制﹐金制則木不受克﹐而肝病自愈矣。此亢則害﹐承乃制﹐隔二隔三之治﹐故曰此治肝補脾之要妙也。末段言肝虛則用此法﹐肝實不用此法也。中工不明虛實之理﹐虛者瀉之﹐是爲虛虛﹐實者補之﹐是爲實實。故又引經文補不足﹐瀉有餘﹑以證其義。而再曰﹐余髒準此﹐蓋舉一肝臟﹐一隅三反﹐餘可類推也。此與七十五難之瀉南方﹐補北方之義略同。而尢氏注《金匱》﹐不明隔治之理﹐謂酸入肝以下十五句﹐爲後人添注﹐誤矣。

卷六

七十八難

七十八難曰﹕鍼有補瀉﹐何謂也﹖然﹕補瀉之法﹐非必呼吸出內鍼也。知爲鍼者﹐信其左﹔不知爲鍼者﹐信其右。當刺之時﹐必先以左手厭按所鍼滎輸之處﹐彈而努之﹐爪而下之﹐其气之來﹐如動脈之狀﹐順鍼而刺之。得气﹐因推而內之﹐是謂補﹔動而伸之﹐是謂瀉。不得气﹐乃與男外女內﹔不得气﹐是謂十死不治也。

鍼法之補瀉﹐候呼內鍼﹐候吸出鍼者﹐補也﹔候吸內鍼﹐候呼出鍼者﹐瀉也。《素問﹟離合眞邪論》曰﹕吸則內鍼﹐無令气忤﹐靜以久畱。無令邪布﹐吸則轉鍼﹐以得气爲故﹐候呼引鍼﹐呼盡乃去﹐大气皆出﹐故命曰瀉。呼盡內鍼﹐靜以久畱﹐以气至爲故﹐如待所貴﹐不知日暮﹐其气以至﹐適而自護﹐候吸引鍼﹐气不得出﹐各在其處﹐推闔其門﹐令神气存﹐大气畱止﹐故命曰補。此《內經》呼吸出內﹐補瀉候气之常法也。越人以鍼法不僅乎此﹐善於用鍼者﹐凡下鍼之時﹐先定其穴﹐便以左手厭按所鍼之處﹐以指彈擊而努揉之﹐以爪掐引而下之﹐以致其气。其气之來﹐如動脈之狀﹐順鍼而刺之﹐鍼得气﹐推其鍼而內入之﹐是謂補。搖動其鍼而引伸之﹐是謂瀉。若候气久而不至﹐於男子則候之於衛外﹐女子則候之於營內。若再求之不得﹐則營衛之气已脫﹐鍼必無功﹐是屬不治之證也。

按﹕滑氏曰﹕彈而努之﹐鼓勇之也﹐努﹐讀若怒。爪而下之﹐掐之稍重﹐皆欲致其气之至也。

气至指下﹐如動脈之狀﹐乃乘其至而刺之。順﹐猶循也﹐乘也﹐停鍼待气﹐气至鍼動﹐是得气也。

因推鍼而內之﹐是謂補。動鍼而伸之﹐是謂瀉。此越人心法﹐非呼吸出內者也﹐是固然矣﹐若停鍼候气﹐久而不至﹐乃與男子則淺其鍼而候之衛气之分﹐女子則深其鍼而候之營气之分﹐如此而又不得气﹐是謂其病終不可治也。篇中前後二「气」字不同﹐不可不辧。前言气之來如動脈狀﹐未刺之前﹐左手所候之气也。後言得气不得气﹐鍼下所候之气也﹐此是兩節。周仲立乃云﹕凡候气左手宜略重之﹐候之不得﹐乃與男則少輕其手於衛气之分候之﹐女則重其手於營气之分候之﹐如此則旣無前後之分﹐又昧停鍼待气之道﹐尙何所據爲補瀉耶﹗

卷六

七十九難

七十九難曰﹕經言迎而奪之﹐安得無虛﹖隨而濟之﹐安得無實﹖虛之與實﹐若得若失﹔實之與虛﹐若有若無﹐何謂也﹖經言《靈樞﹟九鍼十二原篇》曰﹕迎而奪之﹐惡得無虛﹐隨而濟之﹐惡得無實。迎之隨之﹐以意和之﹐鍼道畢矣。小鍼解曰﹕言實與虛﹐若有若無者﹐言實者有气﹐虛者無气也。爲虛爲實﹐若得若失者﹐言補者然若有得也﹐瀉則恍然若有失也﹐此節全引經文問補瀉虛實之義也。

然﹕迎而奪之者﹐瀉其子也﹔隨而濟之者﹐補其母也。假令心病﹐瀉手心主輸﹐是謂迎而奪之者也﹔補手心主井﹐是謂隨而濟之者也。

迎而奪之者﹐瀉也。隨而濟之者﹐補也。假令心病﹐瀉手心主輸者﹐心爲君主﹐法不受病﹐受病者﹐手心主包絡也。《靈樞》所謂少陰無輸者是也。心﹐火也﹐包絡屬手厥陰﹐相火也。其輸大陵﹐土也。土爲火之子﹐瀉其輸﹐乃實則瀉其子也。迎謂取气﹐奪謂瀉气也。心主之井﹐中衝木也﹐木爲火之母﹐今補心主之井﹐乃虛則補其母也﹐隨謂自衛取气﹐濟謂補不足之經也。

所謂實之與虛者﹐牢濡之意也。气來實牢者爲得﹐濡虛者爲失﹐故曰若得若失也。

五臟虛卽補其母﹐是謂隨而濟之也﹔實卽瀉其子﹐是謂迎而奪之也。欲爲補瀉﹐當先候鍼下之气﹔如气來充實堅牢者爲得﹐可瀉之﹔如气來濡弱虛微者爲失﹐可補之。設不明實牢虛濡﹐安能辧其若得若失也哉﹗按﹕汪機曰﹕《內經》岐伯曰﹕迎而奪之﹐惡得無虛﹐言邪之將發也﹐先迎而亟奪之﹐無令邪布﹐故曰卒然逢之﹐早遏其路。又曰﹕方其來也﹐必按而止之﹐此皆迎而奪之﹐不使其傳經而走絡也。仲景曰﹕太陽病頭痛﹐七日以上自愈者﹐以行其經盡故也。若欲作再經者﹐鍼足陽明﹐使經不傳則愈。刺瘧篇曰﹕瘧發身方熱﹐刺跗上動脈﹐開其孔﹐出其血立寒。瘧方欲寒﹐刺手陽明太陰﹐足陽明太陰﹐隨井輸而刺之﹐出其血﹐此皆迎而奪之之驗也。夫如是者﹐譬如賊將臨境﹐則先奪其便道﹐斷其來路﹐則賊失其所利﹐惡得不虛﹐而流毒移害﹐於此可免矣。隨而濟之﹐惡得無實﹐言邪之已過也﹐隨後以濟助之﹐無令气忤。故曰神不足者﹐視其虛絡﹐按而致之﹐刺而利之﹐無出其血﹐無泄其气﹐以通其經﹐神气乃平。謂但通經脈﹐使其和利﹐抑按虛絡﹐令其气致。又曰﹕太陰瘧﹐病至則善嘔﹐嘔已乃衰﹐卽取之﹐言其衰卽取之也。此皆隨而濟之﹐因其邪過經虛﹐而气或滯郁也。經曰﹕刺微者﹐按摩勿釋﹐著鍼勿斥﹐移气於不足﹐神气乃得復。岐伯曰﹕補必用員﹐員者行也﹐行者移也﹐謂行未行之气﹐移未復之脈﹐此皆隨而濟之之證也。所以然者﹐譬如人弱難步﹐則隨助之以力﹐濟之以舟﹐則彼得有所資﹐惡得不實﹐其經虛气之郁﹐於此可免矣。迎奪隨濟﹐其義如此。《難經》曰﹕迎而奪之者﹐瀉其子也﹐隨其濟之者﹐補其母也。假令心病﹐火也﹐土爲火之子﹐手心主之輸﹐大陵也﹐實則瀉之﹐是迎而奪之也。木者火之母﹐手心主之井﹐中衝也﹐虛則補之﹐是隨而濟之也。迎者迎於前﹐隨者隨其後﹐此假心爲例﹐余可類椎。補瀉之云手心主﹐所謂少陰無輸﹐手少陰與手厥陰同治也。

調气必在陰陽者﹐內爲陰﹐外爲陽﹐裏爲陰﹐表爲陽﹐察其病之在陰在陽而調之也。如陰虛陽實﹐則補陰瀉陽﹐陽虛陰實﹐則補陽瀉陰。或陽並於陰﹐陰並於陽﹐或陽陰俱虛俱實﹐皆隨其所見而調之。《內》《難》所論迎隨不同者﹐《內經》通各經受病言﹐《難經》主一經受病言﹐病合於《內經》者﹐宜從《難經》子母迎隨之法治之﹐各適其宜﹐庶合經意。又《玄珠經》曰﹕五運之中﹐必折其鬱气﹐先取化源﹐其法﹕太陽司天﹐取九月瀉水之源﹔陽明司天﹐取六月瀉金之源﹔少陰司天﹐取三月瀉火之源﹔太陰司天﹐取五月瀉土之源﹔厥陰司天﹐取年前十二月瀉木之源﹐乃用鍼迎而取之之法也。詳此迎取之法﹐乃治气運勝實淫郁﹐故用此法以治之﹐與《內》《難》之法不同也。汪氏會通《內》《難》﹐釋明迎隨補瀉之義﹐亦頗曉暢﹐有益來玆﹐不嫌重復﹐故並錄之。

卷六

八十難

八十難曰﹕經言有見如入﹐有見如出者﹐何謂也﹖然﹕所謂有見如入者﹐謂左手見气來至乃內鍼﹐鍼入見气盡乃出鍼﹐是謂有見如入﹐有見如出也。

此論鍼之出入﹐必見其气之已至已盡﹐而後可出可入也。經言有見如入﹐有見如出者﹐謂凡欲刺﹐先以左手按其穴﹐候其穴中之气來而內其鍼﹐鍼入候其气盡﹐乃出其鍼﹐非迎隨補瀉之法也。滑氏曰﹕所謂有見如入下﹐當欠「有見如出」四字。如讀若﹝而﹞﹐《孟子》書望道而未之見﹐而讀若「如」﹐蓋通用也。

卷六

八十一難

八十一難曰﹕經言無實實虛虛﹐損不足而益有餘﹐是寸口脈耶﹐將病自有虛實耶﹐其損益柰何﹖然﹕是病非謂寸口脈也﹐謂病自有虛實也。假令肝實而肺虛﹐肝者﹐木也﹐肺者﹐金也﹐金木當更相平﹐當知金平木。假令肺實而肝虛﹐微少气﹐用鍼不補其肝﹐而反重實其肺﹐故曰實實虛虛﹐損不足而益有餘﹐此者中工之所害也。

經言﹐《靈樞﹟九鍼十二原》也。夫治病之法﹐以平爲期﹐虛者補之﹐實者瀉之﹐不足者益之﹐有餘者損之。若實者宜瀉﹐而反補之﹔虛者宜補﹐而反瀉之﹐不足者反損之﹐有餘者反益之﹔此皆誤治也﹖故曰﹕無實實﹐無虛虛﹐損不足﹐益有餘也。但此所謂之虛實者﹐不知其指脈言也﹐抑指病言也﹐故曰﹕是寸口脈耶﹐將病有虛實耶﹖其損益之法將如何以治之﹖故曰﹕其損益柰何﹐然此非脈之虛實﹐乃病自有之虛實也﹐故曰﹐是病非謂寸口脈也。假令肝實肺虛﹐則金無平木之力﹐當知瀉南方火﹐補北方水﹐作隔二隔三之治﹐其金木始得相平也。設或肺實肝虛﹐盒飯抑金扶木。而粗工昧此﹐不知補肝﹐而反重實其肺﹐如此則肺益實而肝益虛﹐是不獨不明隔治之法﹐而虛實莫辧﹐反損其不足﹐益其有餘﹐不惟不能治其病﹐而反害其人矣。故復申之曰﹕實實虛虛﹐損不足﹐益有餘﹐此則中工之害也。此章𨿽言鍼法之補瀉﹐實爲總結全篇綱領﹐蓋醫家於虛實之間﹐不容稍誤﹐若或稍誤﹐害如反掌﹐故越人不憚反復叮嚀﹐諄諄垂戒也。

或問《難經》問難《內經》之義者也﹐而《內經》當難之義﹐未必止此﹐而越人獨問八十一難﹐何所取義耶﹖曰﹕於老子道生一﹐一生二﹐二生三﹐三之爲九﹐故九而九之﹐爲八十一章。太玄以一元爲三方﹐自是爲九﹐而積之篇八十一首。《素問﹟離合眞邪論》﹐九九八十一篇﹐以起黃鐘數焉。古書多以八十一篇爲數者﹐實本乎此。然辭𨿽簡而義該﹐於診法﹑經絡﹑髒象﹑病能﹑穴﹑鍼法﹑莫不咸備。如脈有根本﹐人有元气﹐男生於寅﹐女生於申﹐木所以沈﹐金所以浮﹐金生於巳﹐水生於申﹐瀉南方火﹐補北方水諸說﹐《靈》《素》未見﹐皆足以羽翼經文。而診法獨取寸口以三部﹐其事約而易明﹐實爲不磨之矜式也。詳其設問之辭﹐稱經言者﹐出於《素問》《靈樞》二經固多﹐亦有二經無所見者﹐蓋摭於古醫經。是《難經》一書﹐實與《內經》相表裏﹐而不可岐視者也。若潛心研究﹐尋其指趣﹐𨿽不能洞見五臟癥結﹐亦思過半矣。

上第六卷

﹐六十九難至八十一難﹐論鍼法。

