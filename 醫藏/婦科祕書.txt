婦科祕書

脈法

行經三忌

惡阻論

胞漏並小產論

諸痛論

胎逆上逼脹滿子懸論

諸血癥論

子腫子气子滿論

子煩並五心煩熱及煩躁口漧論

子淋論

轉胞淋閉論

子嗽論

喘急論

泄瀉論

霍亂論

中惡中暑中濕中風論

子癇論﹝一名子冒﹞

痢論

瘧論

傷寒溫熱時疫論

譫語論

鬼胎論

腸覃似孕證蓄血似孕論

孕婦出痘論

妊娠麻疹論

產後脈訣論

生化湯論

產後藥誤須知

三衝論

產後不宜汗下利小便論

新產三審論

血塊痛論

暈厥論

血脫气脫神脫三癥論

惡露不止論

气喘論

惡露不下論

脫汗亡陽及諸汗論

傷食論

忿怒气逆論

頭痛論

心痛卽胃脘痛論

腹痛論

小腹痛並兒枕論

腰痛論

脇肋痛論

手足身痛論

發熱論

大便燥祕論

類瘧及寒熱往來論

類中風痙及語澀口噤不語筋攣等癥論

泄瀉及完谷不化並遺屎論

痢滯論

腹脹滿悶論

浮腫論

淋癥論

大小便血論

咳嗽論

脈法

《經》曰﹕婦人手少陰動甚者﹐妊子也。又曰﹕陰搏陽別﹐謂之有子。寸洪而尺大。又尺中之脈﹐按之不絕者﹐妊娠也。按﹕婦人帶證﹐足少陰脈亦多滑利﹐頗似孕脈﹐然必與手少陰脈動相應﹐方爲妊子﹐否則爲帶也。

凡婦人懷孕﹐其血畱气聚﹐胞宮內實﹐故尺陰之脈必滑數﹐此必然之理也。然亦有中年受胎﹐及血气羸弱之婦﹐脈見細小不數者﹐但於微弱之中﹐必有隱隱滑動之象﹐此卽陰搏陽別之謂﹐乃妊娠之脈也。

但胎孕之脈數﹐勞損之脈亦數﹐然損脈數中兼弦澀﹐胎孕數必兼和滑。此幾證中﹐邪气﹑胃气之異﹐一診便知。再加審之以證﹐則顯然而明見者也。血衰气旺定無妊﹐血旺气衰應有嗣。婦人經脈不見行﹐其脈微滑帶數意。身𨿽有病脈無邪﹐不澀不伏不弦勁。寸微關滑尺數形﹐流動往來雀啄利﹐兩手關脈大相應﹐胎已有形無差異。右尺左寸滑見形﹐癥別一男又一女。又云左寸浮大男﹐右寸沈細稱爲女。滑疾按散三月胎﹐但疾不散五月母。八九十月疾數無﹐亦有始終洪數婦。胎脈弦牢滑利安﹐沈細而微歸泉路。若脈沈細腹微疼﹐𨿽有形如懷抱甕。腹滿不動是爲奇﹐獨冷臍下翕翕動。更兼早暮尺不同﹐大小浮沈無定論。或動或止或有無﹐此是鬼胎脈現癥。連診數日皆如此﹐補气活血何須問﹖女子二七天癸至﹐調經察脈要分明。兩手尺脈皆沈伏﹐此病分明是閉經。肝大肺小應有子﹐兩尺不斷滑方眞。心腎俱旺知是孕﹐肺大肝小孕不成。左寸滑實爲男脈﹐右尺沈滑女現形。肝肺俱浮胸膈痛﹐兩關沈緊腹中疼。一月一行爲經信﹐或前或後要畱心。先期而行爲血熱﹐後期而至是寒經。

經來疼痛爲气滯﹐行後而痛气之虛。其色黑者多實熱﹐淡白而來痰所凝。煙塵黃水血不足﹐紫色由來風邪侵。行經之時宜愼重﹐若有憂鬱血必停。走於腰膝多疼痛﹐散在四肢則不仁。停於血海生寒熱﹐逆上衝心患戰驚。此是調經眞妙訣﹐醫人熟記信有靈。

婦人尺中脈滑﹐女經不調﹐且有帶﹑淋之癥﹔關中脈澀﹐天癸已斷﹐寧非郁塞之。左寸滑而左尺大﹐懷子之兆﹔左尺數而左關微﹐有兒之徵。左寸帶縱﹐兩男之祥﹔右寸帶縱﹐雙女之喜。左關左尺脈皆大﹐心脈流利必三男﹔右關右尺脈皆大﹐心脈流利必三女。然三部有一部之滯﹐未宜遽許爲胎﹔各脈無一脈之順﹐何敢輕言是孕。子死母存﹐尺浮而寸沈﹔母亡子活﹐尺澀而寸伏。

蓋子系於腎﹐尺浮則子無生气﹔母系於肺﹐寸沈則母有生機。子系於尺﹐尺澀而子之气不散﹔母系於寸﹐寸伏而母之根已離。沈細之脈﹐胎欲離經﹔浮滑之脈﹐胎將卽產。腹疼腰痛﹐定然作降﹔漿來胞破﹐未可言生。身重體寒面又靑﹐脈無可畏﹔心煩血燥舌兼黑﹐脈斷堪憂。子母難畱﹐唇口沫出﹔娘兒全活﹐面白顏黃。新產脈緩﹐自存胃气﹔新產脈滑﹐未損脾陰。實大旣形﹐定非佳兆﹔弦急兼現﹐豈是�祥﹖沈小實爲順候﹐澀促半作返觀。脈微何足害﹐尙可回陽﹔脈洪反宜愁﹐最嫌逆冷。欲知有妊﹐尺中滑疾。左尺沈實﹐男子脈形﹔右尺浮大﹐女脈是實。左右俱滑﹐定生兩男﹔左右俱浮﹐二女脈眞。左尺偏大爲男﹐右尺偏大爲女﹝大者如突狀﹞。又左尺浮大者爲男﹐右尺沈細者爲女。

若脈來斷續虛弱者﹐月水不利也。

妊娠脈﹕其人能食身無苦﹐容飾如常是妊定﹐孕眞帶嘔頭昏悶。此時停痰惡阻病﹐急宜正胃與消痰﹐固血安胎全兩命。若還腰腹俱疼痛﹐日夜咽漧潮熱盛﹐多眠惡食倦昏沈﹐此屬經凝卻非妊。

行經三忌

一行經感冒風寒﹐不宜發汗﹐又不宜速用發散藥﹐必俟經血行盡﹐方可服解表退熱之劑。如羌活﹑麻黃﹑桂枝﹑防風﹑細辛之類。

一行經之時﹐不亦多浴冷水﹐恐患四肢麻痺﹔又不宜多飲冷水﹐恐傷肺气﹐必患聲啞咳嗽﹐無藥救治。

一行經不宜飲酒﹐恐引血妄行四肢﹔又不宜鬱怒太甚﹐恐經血必停﹐變成閉經﹔又不宜驟用補藥﹐恐致蓄血﹐或四肢疼痛﹐或五心寒熱。

調經奇方

歸身錢半﹝酒洗﹞陳皮﹝七分﹞眞川芎﹝八分﹞白芍﹝一錢酒炒﹞大熟地﹝錢半﹞丹皮﹝七分﹞延胡﹝七分醋炒﹞吳萸﹝滚水泡﹐去黑水﹐去蒂梗﹐酒炒二分﹞香附米﹝錢半酒炒﹞白茯苓﹝八分﹞經行先期三﹑五日色紫者﹐加條芩﹝酒炒一錢五分﹞﹔經行過期色淡者﹐加官桂五分﹐炮熟黑姜五分﹐艾葉醋炒﹐五分﹐引用生薑一片﹐水一碗﹐煎至八分﹐空心溫服﹐渣再煎﹐臨臥服。此藥俟經行時服起﹐連用四劑﹐到次月經再行時﹐再服四劑﹐往後對月﹐可坐喜生男矣。

調經主方

當歸﹝三錢﹞川芎﹝二錢﹞白芍﹝酒炒二錢﹞酒蒸地黃﹝三錢﹞甘艸四制香附陳皮﹝各一錢﹞生薑﹝二片﹞先期而來﹐血熱也﹐本方加酒炒黃芩﹑酒炒柴胡﹑丹皮各一錢﹔後期而至﹐血虛也﹐本方加蜜炙黃﹑土炒白術﹑白茯苓﹑杜仲﹑故紙各一錢﹔經來痛甚﹐气滯也﹐本方加桃仁﹑靈芝﹑紅花﹑元胡各一錢﹔經來痛甚有痞塊﹐加三稜﹑莪術﹑山楂核俱用酒炒﹐各一錢﹔經行作痛﹐用八珍湯加吳萸﹑故紙﹑小茴各一錢﹔血淡不紅者﹐痰也﹐本方加半夏﹑南星﹑白術﹑肉桂各一錢﹔經來多黑塊﹐實熱也﹐本方加酒炒黃連五分﹐紅花﹑丹參各一錢﹔經來多黃水﹐血不足也﹐加白苓﹑黃﹑肉桂﹑人參﹑白術各一錢﹔經來手足酸痛﹐加桂枝﹑防風﹑秦艽各一錢﹔經來卒倒僕地﹐脈散﹐腮紅﹐火熱肝也﹐不可認作中風﹑中痰﹐本方加膽艸。桃紅﹑柴胡﹑黃芩各一錢。

經水一月再行﹕經水一月再來行﹐多因怒气損肝經﹐四物湯內加柴芩﹐川連增入更爲靈。另加知柏爲丸服﹐滋陰降火治衝任。

脈與癥無火﹐而經早不及期者﹐乃心脾气虛不能固攝而然。宜服八珍湯加杜仲﹑續斷﹑五味子﹐切不可作火治。

一月二﹑三至﹐或半月﹐或旬日﹐或二十日﹐此血气敗亂之癥﹐當大補气血﹐不得以經早同治﹐宜服十全大補湯。

一血熱經遲﹐由婦人陰火內爍﹐血本熱而亦每過期者﹐此水虧血少燥澀而然。何以驗之﹖其經來必多紫黑﹐腹兼微痛﹐宜服滋陰八味丸合四物湯。

一血寒經遲﹐陽气不足﹐生化失期﹐故過月也﹐何以驗之﹖其經來色多不鮮﹐或澀滯而少﹐惡寒喜暖﹐脈多微沈﹐此無火之癥。宜服理陰扶陽四物湯﹕當歸﹝二錢﹞川芎﹝錢半﹞白芍﹝酒炒一錢﹞熟地﹝二錢﹞黑姜﹝錢半﹞肉桂﹝一錢﹞吳萸﹝六分﹞蓽茇﹝五分﹞經閉不行三候﹕一則脾胃有損傷﹐食少血虧非血停﹐急宜補脾還養血﹐血充气足經自行。一則憂怒損肝經。肝火郁閉經始停﹐開郁二陳湯急用﹐四制女聖丸亦靈。一則體肥痰滯壅﹐故令經血不能通﹐加減導痰湯作主。多服方知藥有功﹐未嫁愆期經忽閉﹐急宜婚嫁自然通。

經閉飽脹腹痛﹕經閉飽脹有主方﹐皆用通經活血湯﹐丹皮荊芥川牛膝﹐赤芍歸芎生地黃﹐桃仁肉桂與紅花﹐澤蘭枳殼生蒲黃﹐閉久憂中成痞塊﹐更加莪術與檳榔。

崩癥三候﹕血崩之癥分五名﹐赤者汁如洗絳形﹐黃如爛瓜流黃水﹐白猶鼻涕不畱停﹐靑則恰如靑靛色﹐黑乃紫黑血塊凝。血未來時先發熱﹐此因肝火內相浸﹐淸肝涼血有主方﹐加味逍遙實可尋。血虛气弱血來崩﹐歸脾湯喫倍爲靈。白崩之癥另有方﹐八珍加減不須驚。絳色﹐肝火也﹔黃色﹐脾之濕熱也﹔白色﹐气虛也﹔紅色﹐肝气盛也﹔黑色﹐肝脾實熱。

一血來小腹微痛﹐歸脾加小茴﹑吳萸各七七。

一婦人行經三日前﹐骨中發熱﹐下血如崩﹐予用加味逍遙散﹐加知母﹑黃柏﹐每月服七﹑八劑﹐三月全愈﹐原素有憂鬱而致。

一婦人年逾四十﹐患崩癥﹐白多紅少﹐予用歸脾湯去木香﹐加阿膠﹑續斷﹑淡吳萸﹑熟地﹝瓦炙幹﹞﹑杜仲﹑故紙﹝鹽水炒﹞﹐十劑而愈。

赤白帶下﹕帶下者﹐由濕痰流注於帶脈﹐而下濁液﹐故曰帶下﹐婦人多有之。赤者屬熱﹐兼虛兼火治之﹔白者屬濕﹐兼虛兼痰治之﹔年久不止﹐補脾腎兼升提。大抵瘦人多火﹐肥人多痰﹐最要分辧。

白帶﹑白濁﹑白淫三種﹐三者相似﹐而迥然各別。白帶者﹐時常流出淸冷稠粘﹐此下元虛損也﹔白濁者﹐濁隨小便而來﹐混濁如泔﹐此胃中濁气滲入膀胱也﹔白淫者﹐常在小便之後﹐而來亦不多﹐此男精不攝﹐滑而自出也。

崩漏帶下危癥﹕一崩帶日久﹐純下臭黃水﹐或帶紫黑筋塊﹐腥穢不堪者﹐不治。

一崩帶腹滿﹐不能飲食﹐不受參﹑術補益者﹐不治。

一崩帶服大補劑後﹐反加寒熱口燥﹐面目足脛浮腫者﹐不治。

一崩帶已止﹐少腹不疼﹐後變陰戶腫脹﹐痛如刀割者﹐死期迫矣。

治婦人赤白帶下﹐此丸神良﹝此癥須當壯脾胃﹐升陽气爲主﹞﹕馬毛﹝二兩椒和﹐伏火一宿。白馬毛治白帶﹐赤馬毛治赤帶﹞龜甲四兩﹝醋炙﹞鱉甲﹝二兩醋炙﹞牡蠣﹝二兩火炙﹞爲末﹐醋水跌﹐丸如梧桐子大﹐每服三錢﹐溫酒送下﹐日三服。爲散尢妙。

气陷於下焦則白帶﹐血陷於下焦則赤帶。以澀藥止之﹐則未盡之帶畱而不出﹐以利藥下之﹐則旣損之中﹐又傷其下﹐皆非治也。馬得幹之剛﹐毛得血之餘﹐血餘可以固血﹐乾剛可以利气﹐固血則赤止﹐利气則自愈﹐此用馬毛之意也。龜鱉﹑牡蠣外剛而內柔﹐離之象也﹐去其柔而用其剛﹐故可以化癥﹐可以固气﹐化癥則赤白之成帶者﹐無復中畱﹐固气則榮衛之行不復下陷﹐營不陷則無赤﹐衛不陷則無白矣。

惡阻論

惡阻者﹐謂有胎气﹐惡心阻其飲食也。妊娠稟受怯弱﹐中脘宿有痰飲﹐便有阻病﹐其癥顏色如故﹐脈息平和﹐但覺多臥少起﹐肢體沈重﹐頭目昏眩﹐惡聞食气﹐喜啖酸鹹﹐或嗜一物﹐或大吐﹐或時吐痰與淸水﹐甚者或作寒熱﹐心中憒悶﹐嘔吐痰水﹐胸膈煩滿﹐恍惚不能支持﹐此皆胃气弱而兼痰與气滯者也。亦有素本不虛﹐而一受胎孕﹐則衝任上壅﹐气不下行﹐故嘔逆者。又有由經血旣閉﹐水漬於髒﹐髒气不宣通﹐故心煩憒悶﹐气逆而嘔吐﹐及三月餘而嘔吐漸止。蓋三月相火化胎之候﹐未能上食於母﹐血气未用﹐五味不化﹐中气壅實﹐其爲郁滯痰火穢惡之气﹐盡衝於胃﹐所以有惡阻等癥。以上諸癥﹐輕者不須服藥﹐乃常病也﹔重者須少藥調之﹐宜用加味參橘飲。惡阻兼腰痛者﹐防胎墜下﹐猶宜二陳﹑四物﹐加條芩。白術和中理脾爲主﹐不可升舉﹐蓋嘔逆﹐气已上升﹐再用升藥﹐則犯有升無降﹐上更實而下更虛﹐益促其墜矣。再若左脈弱而嘔﹐服諸藥不止者﹐當服理血歸原藥則愈﹐《經》云「無陰則嘔」是也。

加味參橘飲

治孕成二﹑三月後惡阻﹐嘔逆惡食﹐或頭眩暈﹐倦怠者。

人參﹝一錢﹞歸身﹝酒洗﹞白術﹝各二錢土炒﹞半夏﹝八分制﹞橘紅藿香炙艸﹝各四分﹞砂仁﹝三分碎﹞竹茹

歸原散

治妊娠惡阻﹐嘔吐不止﹐頭痛﹐全不入食﹐服諸藥不愈者。

人參川芎歸身白芍丁香炙艸﹝各五分﹞茯苓白術﹝土炒﹞陳皮﹝各一兩五錢﹞半夏﹝一兩制﹞桔梗﹝炒﹞枳殼﹝麩炒各二錢半﹞共爲細末﹐引用姜五片﹐棗一枚﹐每服三錢。方內丁香不若易以砂仁或豆蔻爲穩﹐如果胃寒之甚﹐用者亦詳愼之。

胞漏並小產論

凡妊娠經水﹐壅之以養胎﹐蓄之以爲乳﹐其衝任气虛。不能約制﹐故月水時下﹐名曰胞漏﹐血盡子死。然亦有妊娠血盛﹐月信常來而胎不動。俗呼狗兒胎也。若以漏胎治之﹐則胎必墜﹔若不以漏胎治之﹐其胎未必墜。亦有脈見滑數﹐而別無風熱病﹐經脈如常﹐但較前略少﹐此因胎小﹐血盛有餘而然﹐俟遲至三﹑四月外﹐兒大能飲﹐經脈自止。又有壯盛孕婦﹐按月去血點滴﹐若無腰酸胎動﹐不須服藥﹐此血气彊盛﹐孕至四﹑五月後﹐自然經止。如孕婦虛羸﹐腰常酸痛﹐並胎動而按月下血點滴﹐或下血不止﹐此非血有餘﹐乃胎漏也。宜服加味補中安胎飲。又云﹕胎漏多因於血熱﹐然亦有气虛血少。服涼藥而下血益甚﹐食少體倦者﹐此脾气虛而不能攝血也﹐宜歸脾等方加減。當以脈候察之﹐凡墜胎之病﹐多在三﹑五﹑七月﹐如前次三月會墜﹐後必如期乘其所虛而亦墜﹐必預服尊生安胎飲﹐或胎元飲加減用之﹐當服過七月﹐可無患矣。更宜戒房欲﹑气惱﹑勞役﹑炙諸食﹐至於頓僕傷動胎气﹐宜服膠艾安胎散。總屬妊娠气血虛弱﹐胎元不固。蓋气虛則提攝不固﹐血弱則灌漑不周﹐多致小產。況婦人腎以系胞﹐而腰爲腎之腑﹐腰痛則墜﹐不可不防。大凡妊娠三月後﹐尺脈或澀或微弱﹐胎必不固﹐惟脈洪盛者﹐胎不墜耳。所以《脈訣》內云﹕胎脈弦牢滑利安﹐沈細而微歸泉路。正此之謂也。總之﹐三月以前宜養脾胃﹐四月以後宜壯腰腎﹐補血順气﹐佐以淸熱﹐此大法也。

加味補中安胎飲

人參﹝一錢﹞白術﹝土炒﹞當歸﹝各二錢酒洗﹞川芎黃芩﹝各八分﹞紫蘇陳皮砂仁﹝碎﹞炙艸﹝各四分﹞

尊生安胎飲

亦治胎動﹑胎漏。

歸身﹝酒洗﹞白芍﹝酒炒﹞熟地生地砂仁阿膠﹝各一錢炒珠﹞杜仲﹝鹽水炒去絲﹞白術﹝各二錢土炒﹞條芩﹝一錢五分﹞續斷肉﹝八分酒制﹞川芎陳皮蘇梗﹝各五分﹞

景嶽胎元飲

治婦人衝任失守﹐胎元不安不固﹐或間日或二﹑三日服一﹑二劑。

人參隨宜當歸﹝酒洗﹞杜仲﹝鹽水炒斷絲﹞白芍﹝各二錢酒炒﹞熟地﹝二三錢﹞白術﹝一錢半土炒﹞陳皮﹝七分無滯者不必用﹞炙艸﹝一錢﹞水二鐘﹐煎七分﹐食遠服。如下元不固而多遺濁者﹐加炒山藥﹑炒補骨脂﹑五味之類﹔气分虛甚者﹐倍白術﹐加灸黃﹐但﹑術气浮﹐能滯胃口﹐倘胸膈有飽悶不快者﹐須愼用之。如虛而兼寒多嘔者﹐加炮姜七八分或一二錢﹔如虛而兼熱者﹐加酒炒黃芩一錢半﹐或加生地二錢﹐去杜仲﹔如陰虛小腹作痛﹐加枸杞二錢﹔如有所觸而動血者﹐加制續斷肉﹑炒阿膠各一二錢。

諸痛論

妊娠心腹痛﹐或宿有冷痞痰飲結聚﹐或新觸風寒﹐邪正相擊。若胸腹膨滿﹐按之而痛﹐乃飲食停滯﹐用人參養胃湯﹔按之不痛﹐乃脾胃受傷﹐以六君補之。腹中滿痛叉心﹐不得飲食《千金》芩術芍藥湯。如不時腹痛﹐名曰胎痛。有血虛﹐有气滯二因﹐然血虛居多﹐用熟地三錢﹑當歸一錢﹐煎湯治之。不應﹐加參﹑術﹑陳皮﹐丹溪用四物去川芎﹐倍加熟地。若气滯者﹐紫蘇飲治之﹔若痛而重墜﹐因中气虛陷﹐用補中益气湯。

如胃口痛﹐多因脾虛﹐存食不消﹐宜養胃消食﹐《綱目》用平胃散﹐加枳殼﹑山楂。予謂﹕平胃散恐致損胎﹐非所宜也﹐宜養胃湯加減。

妊娠脇痛﹐有因哭泣﹐因內傷﹐因惱怒﹐不宜破气﹐宜用童便和酒服之﹐或紫蘇飲去參﹐用白芍﹑當歸﹐加砂仁﹑童便。

妊娠臍下冷痛﹐腹脹虛疼﹐小便頻數﹐大便虛滑﹐皆食生冷所致﹐小建中加炮姜﹑木香。不應﹐更加茴香﹑良姜。

妊娠少腹痛﹐虛熱﹐紫蘇飲﹔虛寒﹐膠艾湯。若小腹近下處腫脹﹐浮薄發光者﹐孕癰也﹐《千金》托裏散﹐或薏苡仁煎汁飲。若心腹急痛﹐煩悶面靑﹐冷汗气絕﹐血下不止﹐其胎上衝者﹐不可治也。

妊娠腰痛﹐有腎虛作痛﹐則脈大而痛不已﹐急服八珍加膠艾﹑黃﹐或紫蘇飲加減。有勞力任重﹐致傷胞系欲脫﹐宜安胎飲﹐加杜﹑續。有房事不節﹐致傷胞系﹐用熟地﹑當歸﹑阿膠﹑砂仁﹑竹茹﹑炙艸﹐調男子褲襠灰一錢﹐禁房事百日要緊。有濕熱脈緩﹐遇天陰或久坐而痛﹐多下白物﹐二妙散加柴胡﹑防風﹑茯苓﹑半夏。有寒濕腰重如帶物而冷者﹐用紫蘇飲加減﹐易健脾溫燥藥。有气血凝滯脈澀﹐而日輕夜重﹐不得臥﹐徧身拘急不舒而痛﹐眼生黑花﹐紫蘇飲加枳殼﹑桔梗。有悶銼脈實﹐膠艾芎歸湯﹐或佛手散﹐或熬枯黑糖﹐衝童便﹐酒調服。有走注痛﹐敗血入經之癥﹐四烏湯加薄﹑桂﹑杜﹑續。

妊娠背脊痛﹐气滯也﹐紫蘇飲治之。

妊娠腰腹及背痛﹐夫腎主腰﹐勞損經虛﹐風冷乘之則腰痛﹐乘虛入腹則腹痛﹐故腰腹相引而痛﹐痛不止﹐恐墜胎。又有勞傷腰腹背痛﹐補中益气加杜仲。然多有因病淋癥而痛者﹐宜體察之﹐止用加味導赤湯治淋﹐淋止痛除。

妊娠環跳穴痛﹐屬腎虛﹐宜六味地黃湯加杜﹑續﹐或《千金》保孕丸。

妊娠目赤痛﹐咽喉痛﹐口鼻唇舌瘡痛﹐俱用涼膈散加減。

妊娠負重跌僕﹐凝血作痛﹐欲服活血藥﹐則恐傷胎﹐不服則所傷之血﹐畱而不去。治之者﹐當先辧胎之死生﹐如無別癥﹐只用黑糖熬枯﹐入陳酒﹑童便調服。細嚼連皮胡桃過口﹐死者當下﹐生者其痛卽止。若因怒跌僕﹐或手足抽搐者﹐紫蘇飲加鉤藤。倘去血過多﹐八珍湯去茯苓﹐加阿膠﹑艾葉﹑黃。

人參養胃湯

治食滯痞滿。

人參蒼術﹝米泔水浸﹐去皮﹐麻油拌炒黃色﹞陳皮﹝去白﹞藿香制夏濃朴﹝去皮﹐薑汁炒﹞茯苓艸果炙艸姜棗烏梅引水煎服。

《千金》芩術芍藥湯

治妊娠腹中滿痛﹐叉手﹐不得飲食。

白術﹝六錢土炒﹞黃芩﹝二錢﹞白芍﹝四錢﹞上三味﹐水煎﹐分三服。半日令盡。

紫蘇飲

治妊娠臨月浮腫喘脹﹐並子懸癥﹐胎不安﹐上作痛﹐或臨產气結不下等癥。

當歸﹝酒洗﹞紫蘇川芎芍藥﹝酒炒﹞陳皮大腹皮﹝黑豆水煮﹐制淨各一錢﹞人參炙艸﹝各五分﹞引加生薑三﹑五片﹐蔥白七寸﹐水煎服。感冒風寒﹐去腹皮﹐加香豉﹐胎動不安﹐加炒黃芩﹑土炒白術﹔胎不運動﹐加木香﹑砂仁。

膠艾湯

治婦人漏下﹐或半產後下血不絕﹐或妊娠下血腹痛﹐亦治損傷衝任﹐月水過多﹐淋漓不斷。

漧地黃﹝二錢﹞芍藥﹝一錢半﹞阿膠﹝蒲黃炒成珠﹞艾葉當歸﹝各一錢﹞川芎甘艸﹝各分﹞

《千金》托裏散

治半身以下濕熱疼重而腫。

濃黃柏﹝薑汁制數次﹞蒼術﹝茅山者佳﹐去皮﹐切片。麻油拌炒黃色﹞等分爲散﹐薑汁調﹐空心溫酒送二錢。

膠艾芎歸湯

治妊娠二﹑三月至八﹑九月﹐頓僕跌傷﹐胎動不安﹐腰腹疼痛欲死﹐已有所下。

阿膠﹝蛤粉或蒲黃炒珠﹞川芎當歸漧地黃艾葉

四烏湯

治血中气滯﹐小腹急痛。

熟地當歸﹝各二錢酒洗﹞川芎﹝八分﹞白芍﹝一錢半酒炒﹞烏藥﹝六分﹞香附﹝七分制﹞炙艸﹝五分﹞

加味導赤湯

治孕婦小便少又澀痛者﹐謂之子淋﹐又治溺血。

人參生地條芩木通甘艸梢麥冬﹝去心﹞赤芍﹝各一錢﹞淡竹葉十五片

東垣涼膈散

孕婦有熱病﹐如目赤﹑口舌瘡之類﹐各隨其癥加減用之。

黃芩﹝酒炒﹞黃連﹝酒炒﹞山梔仁﹝酒炒﹞連翹﹝去心﹞桔梗生艸﹝各等分﹞薄荷葉﹝少許﹞

胎逆上逼脹滿子懸論

妊娠胎逆上逼﹐重則脹滿疼痛﹐謂之子懸﹐紫蘇飲爲必用之藥。蓋因紫蘇飲爲治妊娠胎气不和﹐濁气舉胎上湊﹐胎熱气逆﹐心胃脹滿之癥﹐且此癥挾气者居多﹐宜疏气舒郁﹐非紫蘇﹑腹皮﹑川芎﹑陳皮無以流气﹐非歸﹑芍無以養血﹐气血旣利而胎自降。然邪之所湊﹐其气必虛﹐故以人參﹑甘艸補之。大抵胎气上逆﹐皆屬火旺﹐急用芩﹑術﹑香附之類﹐不可服大寒之藥﹐反致他變。予每治孕婦心胃脹滿。用尊生和气飲甚效。子懸﹐癥有兩尺脈絕﹐余脈平和﹐不可錯認死胎﹐且死胎有面靑﹑舌靑可辧﹐宜紫蘇飲治之﹐則胎歸原位﹐脹消脈起矣。如月胎上逼心﹐嘔噦欲死﹐急用童便灌之卽下﹐或烏梅肉十枚研爛﹐入生薑三片﹐煎湯灌之亦下﹐取酸以降斂之﹐兼辛以散火气之逆也。又有因坐艸太早﹐心懷恐懼﹐气結不行﹐紫蘇飲一服便產。

尊生和气飲

治孕婦心胃脹滿。

人參蘇梗白芍﹝酒炒﹞川芎﹝各六分﹞當歸﹝一錢或六分酒洗﹞腹皮﹝五分制淨﹞木香﹝二分磨衝﹞炙艸﹝三分﹞

諸血癥論

妊娠吐血﹐凡七情內傷﹐六淫外感﹐皆足致失血之患。一主火熱者﹐以气血壅養胎元﹐或有所感﹐則气逆而火上乘﹐心煩滿悶﹐血隨而溢﹐甚者或致墜胎。但火有虛實之分﹐實火﹐淸熱養血﹔虛火﹐滋陰補水﹐則血安胎固。若泛用行血﹑淸血之劑﹐胎必墜而禍不旋踵矣。

鼻衄不止﹐東垣涼膈散﹐加當歸﹑生地各一錢﹐茅花一大團﹐生薑﹝引﹞。

咳嗽咳血﹐宜涼血地黃湯。《醫通》云﹕咳嗽咯衄﹐胎前皆不宜見﹐如面赤聲啞﹐不治。又云﹕凡咯吐血﹐多致墜胎﹐胎賴血養﹐不宜漏溢﹐宜紫蘇飲加條芩。

尿血乃熱乘血分﹐流滲於脬﹐故令尿血自尿門而下﹐若胎漏則自人門下血可辧。宜四物加山梔﹑發灰﹐或阿膠﹑熟地﹑麥冬﹑五味之類。如怒動肝火﹐小柴胡加山梔﹔脾气下陷及勞動脾火﹐補中益气加茯苓﹑車前﹔若濃味積熱﹐加味淸胃散﹔若肝脾血流﹐加味逍遙散。

腸風髒毒下血者﹐平胃散去蒼術﹐加槐角﹑防風﹑當歸﹑烏梅治之。

涼血地黃湯

治妊娠咳嗽﹑吐血﹑咳血。

生地﹝三錢﹞麥冬﹝去心﹞當歸﹝各二錢酒洗﹞黃芩﹝一錢半﹞紫菀知母﹝鹽水炒﹞白術﹝土炒﹞天冬﹝去心各一錢﹞犀角﹝八分﹞陳皮甘艸﹝各四分﹞水煎。有喘加栝蔞仁一錢。

加味淸胃散

治胃中蘊熱﹐斑疹﹐口舌生瘡﹐齒齦腐爛出血。

生地﹝四錢﹞丹皮﹝五錢﹞當歸川連﹝酒蒸﹞連翹﹝去心各三錢﹞升麻生艸﹝各一錢五分﹞

子腫子气子滿論

妊娠子腫﹐與子气相類﹐但子气在下體﹐子腫在頭面。若子滿癥﹐又名爲胎水﹐則在五﹑六月以後﹐比子气﹑子腫不同。蓋胎大則腹滿﹐徧身浮腫。凡子气﹑子腫﹑子滿﹐由臟腑本弱﹐或因泄瀉下利﹐耗傷脾胃﹐或寒熱瘧疾﹐煩渴加飲﹐濕漬脾胃﹐使頭面手足浮腫也。然水漬於胞﹐兒未成形﹐則胎多損壞﹐故初妊卽腫。急宜調治﹐水去脹消﹐仍用六君子調補。

所謂子腫者﹐妊娠面目虛浮﹐多因脾胃气虛﹐或久瀉所致。宜健脾利水﹐全生白術散主之﹐或用健脾利水湯。

所謂子气者﹐妊娠自三月成胎之後﹐兩足面漸腫至腿膝﹐或腰以下腫﹐行步艱難﹐以致喘悶不寧﹐飲食不美﹐似水气狀﹐甚至腳指間有黃水出者。蓋脾主四肢﹐脾气虛弱﹐不能制水而發腫﹐肺金少母气滋養﹐而气促滿悶﹐諸書名曰子气﹐卽水气。治此病者﹐先服加味天仙藤散。如不效﹐則服茯苓湯﹔再不效﹐服補中益气湯加茯苓。至孕婦八﹑九个月﹐脛腿俱腫﹐非水气比﹐不可以水气治之﹐反傷正气。凡有此者﹐必易產。因胞髒中水血俱多﹐不致胎燥也。

所謂子滿者﹐妊娠至五﹑六个月﹐胸腹急脹﹐腹大異常﹐或徧身浮腫﹐胸脇不分﹐气逆不安﹐小便艱澀﹐名曰子滿﹐又爲胎水不利。若不早治﹐生子手足軟短有疾﹐甚至胎死腹中。宜服《千金》鯉魚湯治其水。

《全生》白術散

治妊娠面目虛浮﹐如水腫脹。

白術﹝一兩土炒﹞生薑皮大腹皮﹝豆汁制淨﹞茯苓陳皮﹝各五錢﹞爲末﹐每服二錢﹐米飲調下。

加味天仙藤散

治孕婦腰腳腫﹐虛人多有此癥。

天仙藤﹝卽靑木香藤﹐洗﹐略炒﹞制香附紫蘇﹝各六分﹞陳皮﹝四分﹞烏藥﹝五分﹞木香﹝二分﹞姜皮﹝三片﹞虛人加人參一錢﹑土炒白術二錢﹑酒洗當歸二錢﹐或兼服補中益气湯。

茯苓湯

治孕婦六﹑七个月以來﹐兩足腫大﹐行步艱難﹐腳指間有黃水出﹐此名子气﹐人多有之﹐生子之後﹐其腫自消﹐甚者﹐此湯主之。

白茯苓白術﹝土炒﹞陳皮制香附烏藥﹝各一錢﹞紫蘇﹝連莖葉﹞炙艸﹝各五分﹞木瓜﹝三片﹞

《千金》鯉魚湯

治孕婦胸腹脹滿﹐或徧身浮腫﹐小便艱澀﹐名曰子滿。又爲胎水不利﹐或胞中積水﹐以致胞死腹中。

白術﹝五錢土炒﹞白茯苓﹝四錢﹞當歸身﹝三錢酒洗﹞白芍﹝二錢﹞鯉魚一尾﹝重二斤﹐要活的﹞將魚去鱗﹑腸﹐加橘皮少許或五分﹐姜七片﹐用水扣湯煮﹐取汁一盞半﹐去魚﹐入藥四味魚汁內﹐煎七分﹐空心溫服﹐渣再制如前。

子煩並五心煩熱及煩躁口漧論

妊娠心驚膽怯﹐煩悶不安﹐名曰子煩﹐竹葉安胎飲主之。大抵皆由心肺虛熱﹐是以擾亂心煩。

或積痰於胸﹐吐涎惡食﹐亦令心煩﹐劇則胎動不安。如心肺虛熱﹐或積痰於中﹐《千金》竹瀝湯。若吐甚﹐胎動不安﹐煩悶口漧﹐不得眠﹐又吐涎過多﹐以致外𨿽不熱﹐而覺五心煩熱﹐或日間不覺﹐而夜覺熱者﹐並宜加味竹葉湯。至於娠婦煩躁口漧者﹐緣足太陰脾﹐其气通於口﹔手少陰心﹐其气通於舌。臟腑气虛﹐熱乘心脾﹐津液枯燥﹐故心煩口漧﹐與子煩大同小異﹐宜用加減參麥湯。

竹葉安胎飲

治孕婦心驚膽怯﹐煩悶不安﹐名曰子煩癥。

人參生地棗仁﹝去殼﹐炒研﹞遠志﹝甘艸水制﹐去骨各一錢﹞當歸﹝酒洗﹞白術﹝土炒各二錢﹞麥冬﹝去心﹞條芩川芎﹝各八分﹞陳皮炙艸﹝各四分﹞竹葉﹝十四片﹞姜棗煎服。

《千金》竹瀝湯

治妊娠子煩。

竹瀝一盞﹐茯苓﹝三錢﹞麥冬﹝去心﹞防風黃芩﹝各三錢﹞

加味竹葉湯

治妊娠心煩不解﹐名曰子煩﹐並治五心煩熱。

人參黃芩﹝各一錢﹞茯苓﹝一錢五分﹞麥冬﹝二錢半去心﹞竹葉五片﹐粳米一撮水煎﹐空心熱服。

加損參麥湯

治孕婦心神煩躁﹐壅熱口漧。

人參知母麥冬梔子﹝炒各一錢﹞栝蔞根犀角﹝磨各八分﹞條芩炙艸﹝各五分﹞棗﹝一枚﹞水煎服。夏加竹瀝八分﹑薑汁少許。

子淋論

妊娠小便淋漓澀少﹐由气血聚養胎元﹐不及敷榮滲道﹐遂使膀胱郁熱。又云﹕妊娠胞系於腎。腎間虛熱﹐移於膀胱而成斯癥﹐名曰子淋﹐加減安榮散主之。然古方安榮散內有滑石﹐但石乃鎭重之劑﹐恐致墜胎。若臨月猶可﹐如在七﹑八月之前﹐宜去此味﹐加石斛﹑山梔爲穩。《全書》云﹕子淋癥﹐用安榮散不應﹐兼服八珍湯。如腿足轉筋而小便不利﹐急用八味丸﹐緩則不救。予謂﹕桂﹑附犯胎﹐忌用。

當是麥冬﹑車前之八味丸也。

加減安榮散

治孕婦小便短澀﹐或成淋漓。

人參當歸﹝酒洗各二錢﹞麥冬﹝二錢或三錢﹞白術﹝一錢土炒﹞通艸茯苓皮﹝各八分﹞生艸﹝五分﹞燈心﹝五分﹞

轉胞淋閉論

妊娠轉胞﹐乃臍下急痛﹐小便不通。凡彊忍小便﹐或尿急疾走﹐或飽食忍尿﹐或忍尿入房﹐使水气上逆﹐气逼於胞﹐故屈戾不得舒張所致﹐非小腸﹑膀胱受病﹐而利藥所能利也。法當治其气則愈。凡婦人稟受弱﹐憂悶多﹐性躁急﹐食濃味者﹐恆有之。因胞不自轉﹐爲胎所壓﹐胎若舉起﹐胞系自流﹐水道自通矣。用二陳升提飲。又有用補中益气湯﹐服後探吐﹐以提其气自通。通後卽用參﹑大補﹐恐墜胎也。但子淋與轉胞相類﹐小便頻數﹐點滴而痛者﹐爲子淋。膀胱﹑小腸虛熱也﹐虛則不能制水。熱則不能通利﹐故淋。若頻數出少不痛者﹐爲轉胞﹐間有微痛﹐終與子淋不同耳。論中急痛﹐乃急欲便而痛﹐得便則止﹐間有微痛﹐與子淋點滴痛不同。

二陳升提散

治孕婦臍腹作痛﹐小便淋閉不通﹐或微痛﹐與淋有別。由气虛﹑胎壓水胞。

人參﹝一錢﹞白術﹝土炒﹞生地﹝各一錢半﹞當歸﹝二錢﹞川芎﹝八分﹞半夏﹝六分制或油炒﹞柴胡升麻陳皮炙艸﹝各四分﹞姜﹝一片﹞煎服。予謂﹐探吐法莫若通後服提補之藥。

子嗽論

妊娠咳嗽﹐屬風寒。蓋肺臟內主气﹐外司皮毛﹐皮毛不密﹐寒邪乘之﹐則咳嗽。嗽久亦恐墜胎﹐寧肺止嗽散加減用之。有久嗽不愈﹐多因脾土虛而不能生肺气﹐以致腠理不密﹐外邪復感﹐或因肺虛不能生水﹐以致陰火上炎。治法當用補中益气湯﹐以培土金﹐六味丸加五味﹐以生腎水爲善。

寧肺止嗽散

治孕婦風寒咳嗽。

麥冬﹝二錢﹞知母﹝一錢﹞桔梗紫蘇﹝各五分﹞杏仁﹝十粒去皮尖﹞桑白皮﹝六分﹞甘艸﹝四分﹞

喘急論

妊娠气喘不得臥﹐有因乍感風寒客邪爲害者﹐宜發散自愈﹐參蘇飲主之。若脾虛﹐四肢無力﹔肺虛﹐不任風寒﹔腎虛﹐腰酸短气﹐不能行步。猝然气喘不息﹐此脾肺素虧﹐母虛子亦虛﹐腎气不歸元而上乘於肺也。生脈散﹑補中益气湯去升柴主之。丹溪云﹕火動作喘﹐此胎前最多﹐蘇桔湯可加減﹐用之獲效。

參蘇飲

人參紫蘇漧葛前胡制夏茯苓陳皮﹝各等分﹞枳殼﹝麥炒﹞桔梗木香甘艸﹝各減半﹞

蘇桔湯

治孕婦風寒咳嗽﹐並治火動作喘。

天冬﹝六分去心﹞桔梗﹝一錢五分﹞紫蘇黃芩貝母﹝去心各八分﹞杏仁﹝十粒﹞陳皮知母甘艸﹝各四分﹞

泄瀉論

妊娠泄瀉﹐有風寒暑濕之外感﹐飲食生冷之內傷﹐病發一時﹐察其所因。如胃風﹐加味治中湯。

然又有由脾腎二髒虛者﹐不可不知。夫血統於脾﹐血壅胎元﹐則脾陰虛而食不運化﹐脾主健運﹐下焦壅滯﹐而淸气難舒﹐於是水穀難消而作瀉。或因胎系於腎﹐胎竊其气以擁護﹐而腎气旣弱﹐命門火衰﹐不能上蒸脾土﹐此皆妊娠泄瀉之由也。如脾虛內傷﹐用加味六君子湯﹐隨所因而加之。命門火衰﹐加益智以助之。至於妊娠久瀉﹐元气下陷﹐發熱作渴﹐肢體倦怠﹐用補中益气湯。

加味治中湯

治飲食過多﹐脾胃之气不足運化而作瀉。

人參白術﹝土炒﹞炮姜甘艸﹝各一錢﹞陳皮靑皮﹝各七分﹞砂仁﹝五分﹞水煎服。

霍亂論

妊娠因甘肥過度﹐腐積成痰﹐或七情鬱結﹐气盛爲火﹐停蓄胃中﹐乍因寒熱之感﹐邪正交爭﹐陰陽相混﹐故令心腹絞痛﹐吐利並作﹐揮霍變亂﹐謂之霍亂。如邪在上﹐則當心痛而吐多﹔邪在下﹐則當臍痛而利多﹔邪在中脘﹐則腹中痛﹐吐利俱多。吐多傷气﹐利多傷血﹐血气受傷﹐不能護養其胎﹐邪气鼓擊胎元﹐子母未有不殞者。此危癥﹐不可不亟治也﹐宜香蘇散加藿香葉﹐或先服後探吐之。又加味四味紫蘇和胎飲﹐治心腹絞痛﹐上吐下瀉亦效。

香蘇散

此方治霍亂﹐平正之至。

香附﹝炒﹞紫蘇﹝各二錢﹞陳皮﹝一錢﹞藿香葉縮砂炙艸﹝各五分﹞水煎服。如轉筋﹐加木瓜一錢﹔胎動不安﹐加土炒白術一錢半﹔夏月得之﹐加黃芩一錢五分﹐炒黃連一錢﹐香薷二錢﹔如冬月得之。加人參﹑炒白術各一錢﹐炮姜五分。

加味四味紫蘇和胎飲

治心腹絞痛﹐上吐下瀉。

紫蘇黃芩白術﹝土炒各一錢半﹞炙艸﹝以上四味和胎飲本方﹞藿香葉陳皮﹝各一錢﹞砂仁﹝炒五分﹞

中惡中暑中濕中風論

妊娠忽然心腹刺病﹐悶絕欲死者﹐謂之中惡﹐卽俗謂腸痧是也。蓋因血气不和﹐精神衰弱﹐邪毒之气得以中之。孕婦病此﹐亦致損胎。薛氏云﹕此癥當調補正气爲善。用金銀藤一味﹐煎湯飲之。

《濟陰綱目》內用散滯湯治之﹐又煮艾方﹐治正中惡極妙。

妊娠盛暑時﹐中暑熱之毒﹐其癥發熱而渴﹐自汗﹐精神昏憒﹐四肢倦怠﹐少气﹐淸暑和胎飲主之。

妊娠中濕﹐或因早行﹐感霧露之气﹐或冒水﹐或久居下濕地﹐或大汗出浴冷水﹐其癥發熱﹐骨節煩痛﹐身體重著﹐頭痛鼻塞﹐黃芩白術湯主之。

妊娠中風﹐因體虛則中之﹐乃四時八方之气爲風﹐自衝方來﹐中人卽病。中其皮毛經絡者﹐則發寒熱﹐頭項身體皆痛﹐或肌肉頑痺﹔中其筋骨者﹐則拘攣彊直﹔中其臟腑者﹐則卒倒昏悶﹐口眼斜﹐手足﹐口噤不語。孕婦得此﹐不可用常治風之法﹐以補虛安胎爲本﹐兼用搜風之劑﹐搜風安胎飲治之。但胎前正中風者﹐少子癇之癥實多﹐與中風見癥無異。醫者當審實是中風﹐方可用搜風安胎﹐否則子癇癥治也。

散滯湯

專治觸惡胃气﹐傷胎肚痛﹐手不可近﹐不思飲食。

靑皮﹝三錢﹞黃芩芍藥﹝各二錢﹞歸尾﹝一錢半﹞川芎﹝一錢﹞木香﹝五分﹞炙艸﹝少許﹞上分二帖﹐水三盞﹐先煮薴根二大片﹐至二盞﹐去薴根﹐入前藥同煎至一盞﹐熱服。

淸暑和胎飲

黃﹝炙﹞人參白術﹝土炒﹞黃芩黃連知母麥冬炙艸﹝各一錢﹞五味﹝十二粒﹞

黃芩白術湯

黃芩白術﹝土炒各五錢﹞蘇葉﹝二錢半姜五片﹞水煎服。

搜風安胎飲

歸身黃﹝蜜炙﹞羌活黃芩秦艽防風炙艸﹝各一錢﹞姜﹑棗煎﹐服至以平爲期。

子癇論﹝一名子冒﹞

妊振子癇﹐乃爲惡候﹐若不早治﹐必致墜胎。其癥或口噤項彊﹐手足攣縮﹐言語蹇澀﹐痰涎壅盛﹐不省人事﹐或忽然眩暈卒倒﹐口不能言﹐狀如中風﹐實非中風之證﹐不可作中風治。卽或無痰﹐言語如常﹐但似風狀﹐多因血燥﹑血虛﹐亦不可槪以風治而誤也﹐羚羊角散主之。馮氏云﹕孕婦忽然僵僕﹐痰涎壅盛﹐不省人事﹐乃是血虛而陰火炎上﹐鼓動其痰﹐左脈微數﹐右脈滑大者﹐名曰子癇。宜四物養血﹐酒芩淸熱﹐二陳化痰理气﹐治法仍以安胎爲主﹐勿過用中風之藥。此由血虛生熱﹐熱盛生風﹐皆內起之風火﹐養血而風自滅。若心肝風熱﹐用鉤藤湯﹐肝脾血虛﹐加味逍遙散﹔肝脾鬱怒﹐加味歸脾湯﹔气郁痰滯﹐紫蘇飲﹔脾郁痰滯﹐二陳加竹瀝﹑薑汁。密齋云﹕孕婦气虛挾痰火癥﹐狀如中風﹐卒倒卽醒﹐醒而復發﹐淸神湯主之。予謂﹕妊娠子癇﹐至有目昏黑而厥者﹐胎前絕少。但一有此癥﹐卽是兒暈﹐屬气與痰﹐故目昏黑髮厥﹐只服紫蘇飲﹐愼不可服蘇合丸﹐及烏藥順气散等藥。至於破傷失血﹐或吐衄血﹐忽患口噤﹐項彊背直﹐類中風癥﹐皆因失血所致﹐不可不知﹐用荊防安胎散治之。

羚羊角散

治孕婦口噤項彊﹐手足攣縮﹐痰壅﹐不省人事。

羚羊角苡仁米棗仁﹝去殼炒各一錢﹞當歸﹝二錢酒洗﹞獨活五加皮茯神﹝各八分﹞川芎﹝七分﹞杏仁﹝十粒去皮尖﹞防風﹝五分﹞木香﹝三分﹞甘艸﹝四分﹞姜引

鉤藤湯

治孕婦手少陰﹑足厥陰﹐血虛風熱。

人參當歸茯神桑寄生鉤藤﹝各一錢﹞苦桔梗﹝一錢半﹞水煎服。

淸神湯

治孕婦忽然眩暈卒倒﹐口噤不能言﹐狀如中風﹐須臾卽醒﹐醒而復發﹐乃气虛挾痰火子癇癥。

人參白術茯苓白芍黃﹝蜜炙﹞麥冬歸身炙艸﹝各等分﹞食遠服。

荊防安胎散

人參當歸﹝酒洗﹞白術﹝土炒各三錢﹞生地天麻﹝各二錢﹞麥冬﹝一錢﹞條芩﹝八分﹞荊芥防風﹝各三分﹞陳皮甘艸﹝各四分﹞水煎服。

痢論

妊娠痢下﹐因飲食生冷﹐脾胃不能克化﹐致令心腹疼痛。傷血則赤﹐傷气則白﹐气血俱傷則赤白相雜。蓋血屬陰﹐陰傷則受熱居多。然又有陽气傷﹐不能統陰血而痢赤﹐又不得不從事於辛溫。故治血痢﹐猶當以色之顯晦﹐驗其虛實寒熱。故凡積之瘀晦不鮮﹐淸稀不稠﹐皆虛寒之候﹐卽陽不統陰之血﹐急投人參﹑姜﹑艾﹐或可保全。倘不審而誤服芩﹑連﹐乃速其斃也。惟積之稠粘﹑紫赤而光澤者﹐合用苦燥以堅腸胃之滑脫。又必當佐以調气之藥﹐則陰邪解釋﹐非若白痢之不可雜以芩﹑連﹑芍藥等味﹐引領滯穢襲傷陰血也。气屬陽﹐陽傷則受冷居多﹐卽有火注下迫﹐皆陽气郁遏﹐本寒標熱之癥﹐不可純歸於熱﹐但當驗其積之稠粘如糊﹐色白如脂﹐方可暫與淸熱治標﹐若汁沫如水﹐色晦如塵﹐急須溫理其气﹐卽有熱癥﹐皆假象無疑﹐其虛實寒熱旣分。而又有三禁﹑三善﹑五審之不可不知也。一禁﹐滌蕩腸胃﹐恐陽气下陷﹐胎气愈墜﹔二禁﹐滲利膀胱﹐恐陰津脫亡﹐胎失榮養﹔三禁﹐�澀滯气﹐恐濁气愈滯後重轉加。故善治妊娠之痢﹐惟以調气爲先﹐卽已敗積沫﹐隨气而下﹐未傷津液﹐統之而安。夫調气有三善﹐一使胃气有常﹐水谷輸運﹔二使腹滿腹痛﹐後重漸除﹔三使濁气開發﹐不致侵犯胎元。所謂五審者﹐一審飲食之進與不進。夫痢乃腸胃受病﹐若痢勢𨿽甚﹐飲食無妨者﹐易治。故痢以噤口爲最劇﹐在初起濁邪全盛之時﹐不足爲慮﹐但要淸理積滯﹐飲食自進矣。若七日以後﹐尙不能食﹐脈反數盛﹐此必初時失於淸理之故﹐急需調气理中﹐則積沫漸下﹐飲食漸進矣。

或初時能食﹐至一旬一气後﹐反不能食﹐脈息不振﹐此必滌蕩太過﹐胃气受傷所致。亦有過用芩﹑連﹑檳﹑朴﹐苦寒破气﹐而致呃逆嘔噦者﹐胃气大敗﹐最危之兆﹐惟峻與溫補﹐庶可挽回。若脈見數疾無倫﹐或翕翕虛大﹐或歇止不前﹐或弦細搏指者﹐皆胃气告匱﹐百不一生矣。二審溲之通與不通。下痢淸濁不分﹐若痢𨿽頻﹐而水道順利者﹐胎必無虞。若月數將滿﹐胎壓尿胞﹐每多溲便頻數﹐轉胞脹悶之患﹐切禁利水傷津﹐急與開提自通。但須察其脈﹐無過壯過硬之形﹐便宜補中益气﹐稍加澤瀉﹑車前﹐以升淸降濁投之﹐無不輒應﹐非特妊娠爲然﹐卽平人久痢﹐津液大傷﹐而溲澀不通者﹐亦宜此治法也。三審腹之痛與不痛。下痢腹痛﹐必然之理。然間有濁濕下趨﹐而無郁沸之火者﹐則不痛也﹐但此多見於肥白人之白痢。若血痢﹐與瘦人多火者﹐罕見也﹐治宜調气運積﹐不用淸火明矣。原其腹痛有寒熱之分﹐痛有止歇﹐痛則奔迫下墜。至圊不及者﹐火也﹔痛自下而攻擊於上者﹐火也﹔痛而脹滿﹐不勝摩按﹐熱飲愈甚者﹐火也﹐實也。痛無止歇﹐常時痛而無絞刺者﹐寒也﹔痛自上而奔注於下者﹐寒也﹔痛而不滿﹐時喜溫手摩按﹐飲熱漸緩﹐欲至圊而可忍須臾者﹐虛也﹐寒也。大約初痢脹痛爲熱爲實﹐久痢痛爲虛爲寒﹐卽初因火注切痛﹐痢久傷气﹐亦必變爲虛寒也。故久痢腹痛之脈﹐無論大小遲數﹐但以按之漸漸小者﹐並屬虛寒﹐急需溫補。愼勿利气﹐惟急痛﹑脈實﹑久按不衰者﹐可稍用炮黑姜﹑連和之。四審後之重與不重。下痢後重﹐濁气壅滯也。夫開通壅滯﹐必以調气爲本﹐在妊娠猶爲切要﹐調气則後重自除﹐而胎息自安。但初痢後重﹐首宜開發其滯﹔若久痢後重﹐又當升舉其陽。陽气升則胃气運﹐胃气運則周身中外之气﹐皆調達而無壅滯之患矣。故治孕婦之後重﹐無問胎之大小﹐但脈見有餘﹐則宜調气﹔脈見不足﹐便與升提。𨿽血痢亦宜陽藥﹐一切滋膩血藥﹐總無干預﹐以气有統血之功﹐則血無妄行之慮也。五審身之熱與不熱﹐下痢爲裏气受病﹐若見身熱﹐表裏俱困﹐元神將何所恃而得祛邪之力哉。惟人迎之脈浮數﹐可先用和營透表之法﹐分解其勢﹐然後徐行淸理。若初痢不發熱﹐數日半月後發熱﹐脈來漸小﹐或虛大少力者﹐此正陰內亡﹐虛陽發露於外。在平人﹐或可用辛溫暖補飲之﹐以歸其源。若妊娠則桂﹑附又難輕用﹐惟藉參﹑術﹑姜﹑萸﹑膠﹑艾之屬﹐非大劑濃煎峻投﹐難望其轉日回天之也。考之《醫通》云﹕常用濃朴去漧薑湯﹐治妊娠能食﹑腹脹後重﹑積穢稠粘之白痢﹔濃朴生薑甘艸半夏人參湯﹐治妊娠腹脹後重﹑赤白相兼之痢﹔黃芩芍藥湯﹐送香連丸﹐治妊娠能食後重﹑積穢稠粘之血痢﹔連理湯合《千金》三物膠艾湯﹐治妊娠少腹疼痛﹐瘀晦不鮮﹐或間有鮮血之痢﹔駐車丸治妊娠發熱後重﹐陰虛畏食之血痢﹔白頭翁加甘艸阿膠湯﹐治妊娠熱毒內攻﹐噤口不食﹐腹脹後重﹐膿血稠粘之痢﹔《千金》膠艾橊皮湯﹐卽三物膠艾湯﹐治妊娠膿血淸稀﹐胎動不安﹐久泄不止之痢﹔補中益气湯﹐治妊娠先瘧後痢﹐及瘧痢齊作﹐元气下陷﹐胎气下墜﹐小便頻數﹐或轉胞不得溺之痢。

以上諸方﹐並加砂仁以調其气﹐烏梅以調其血﹐未嘗不隨手輒效也。予每用一味阿膠飲﹐或阿膠黃連飲﹐均治孕婦之痢﹐甚妥獲效。

濃朴去漧薑湯

濃朴﹝去皮﹐薑汁炒﹞陳皮﹝泡去浮白﹞茯苓炙艸﹝各等分﹞煎服。

濃朴生薑甘艸半夏人參湯

治胃虛嘔逆﹐痞滿不食之癥。

人參﹝隨宜﹞濃朴﹝一錢半姜制﹞制半夏﹝二錢﹞炙艸﹝八分﹞生薑引

黃芩芍藥湯

黃芩白芍﹝各三錢﹞炙艸﹝二錢﹞

香連丸

治下痢赤白相兼﹐白多於赤者。

川連﹝六兩用開口吳萸一兩﹐同黃連炒﹐去吳萸不用﹞木香﹝一兩﹞共末﹐醋糊丸﹐每服五十丸﹐米湯﹑砂仁湯任下。

連理湯

治胃虛挾食﹐痞滿發熱。

人參﹝隨宜﹞白術﹝一錢半土炒焦﹞炮姜﹝六分﹞黃連﹝八分﹞茯苓﹝一錢﹞炙艸﹝六分﹞

《千金》三物膠艾湯

治血痢﹐又痢下不止。

阿膠艾葉酸石橊皮三味等分﹐煎服。

駐車丸

治陰虛下痢﹐發熱﹐膿血稠粘﹐及休息痢。

阿膠﹝三兩﹞黃連﹝炒黑﹞當歸﹝各五錢﹞炮姜﹝一兩﹞上四味﹐搗篩﹐醋煮阿膠爲丸﹐梧子大﹐每服四﹑五十丸﹐晝夜三服﹐米飲下。

白頭翁加甘艸阿膠湯

治挾熱痢下膿血﹐及產後痢不止。

白頭翁黃連﹝炒黑﹞黃柏﹝炒黑﹞秦皮炙艸﹝各一錢﹞阿膠﹝三錢﹞上六味先煮﹐上五味去滓﹐內膠烊盡﹐溫分三服。

阿膠黃連飲

﹝又名黃連阿膠湯﹞治孕婦痢疾﹐若安胎則痢愈重。治痢則胎難全。

阿膠﹝能止膿血之痢﹐且止腰痛﹐固胎以之爲君﹞黃連芍藥甘艸﹝皆以爲佐﹞枳殼﹝麩炒﹐少加二﹑三分以寬其後重﹐痛痢減去之﹞

瘧論

妊娠患瘧﹐無論胎息月數多少﹐總以安胎爲主。而世之所謂安胎﹐無過黃芩﹑白術﹑不知黃芩乃治熱盛胎動不寧﹐白術乃治脾虛胎气不固。若气虛下陷﹐誤用黃芩﹔气滯壅逆﹐誤用白術﹐爲害何可勝言。故善治胎產癥者﹐必審孕婦形體之肥瘦﹐气血之偏盛。若形色蒼﹐肌肉堅者﹐必多濕多痰﹐無論何疾﹐必顯濕熱本病﹐脈多滑實有力﹐絕無虛寒脈弱之候。可峻用豁痰理气藥﹐治其本質﹐然後兼客邪見癥而爲制劑。治宜二陳湯﹐隨經加透表藥﹐或合小柴胡用之。蓋柴胡爲瘧疾之向導﹐故多用之。然有自汗過多﹐尺中微弱﹐或熱盛﹐手足淸﹐始終不用柴胡﹐而用建中﹑桂﹑芍收功者﹐或見煩渴脈實﹐大便六﹑七日不通﹐陽明腑實﹐又宜涼膈去硝﹑黃﹐加鮮首烏調之。大抵病邪初發﹐元气未耗﹐疏風滌痰﹐消導飲食﹐在所必需。然必宜大劑白術﹐培護中土。以脾胃爲一身之津梁﹐土濃自能載物。其最可慮﹐在三﹑四發至六﹑七發﹐其勢最劇﹐若過半月﹐𨿽淹纏不止﹐邪熱漸衰﹐可無胎隕之虞也。或有瘧久﹐气血虛敗而小產者﹐此皆失於調治也。若六﹑七發後不止﹐卽當和營健脾。若稟質柔脆﹐𨿽有風邪﹐不得純用表藥﹐以風藥性散﹐能使胎气上逆﹐而爲嘔逆﹑喘脹﹑膈塞﹑痞滿之患。𨿽有實滯﹐不得過用降泄之味﹐能引邪气下陷﹐致胎墜不安﹐而爲泄利不食﹑小腹疼重之患矣。若疫瘧毒盛勢劇﹐急與涼膈﹑承气﹑黃連解毒救之。瘟瘧不爽﹐煩熱大渴﹐或壯熱無寒﹐或先熱後寒者﹐當與桂枝﹑白虎﹑人參白虎﹐撤其在裏之熱﹐不可與夏﹑秋瘧比例而推也。蓋有是癥﹐用是藥﹐有故無隕﹐惟在速祛邪毒以救胎息之燔灼。若遲疑未決﹐救無及矣。又有气血虛損﹐其瘧由虛致﹐不因暑气而作﹐如《經》云﹕陽微惡寒﹐陰弱發熱。或風寒因虛而乘之。若寒熱不已﹐重蒸其胎﹐胎亦受傷而墜。宜輕解表邪﹐兼大補气血以主之。更有患胎瘧者﹐一遇有胎﹐瘧病卽發﹐此人素有肝火﹐遇孕則水養胎元﹐肝虛血燥﹐寒熱往來﹐似瘧非瘧也。以逍遙散淸肝火﹐養肝血﹐兼六味丸以滋化源﹐寒熱自退。余常用加減丹溪安胎飲﹐治孕瘧甚覺穩妥﹐從未用截藥﹐而孕癥未嘗不愈也。

加減丹溪安胎飲

治孕婦瘧疾。

白術﹝土炒﹞當歸熟地﹝各二錢﹞川芎條芩﹝各八分﹞制半夏﹝七分﹞人參﹝一錢﹞藿香﹝五分﹞艸果靑皮﹝各三分﹞紫蘇廣皮炙艸﹝各四分﹞烏梅﹝二枚﹞姜﹝一片﹞

傷寒溫熱時疫論

妊娠傷寒﹐時值冬令﹐爲寒所傷﹐其輕者淅淅惡寒﹐翕翕發熱﹐微嗽鼻塞﹐數日卽愈﹐不藥亦可。或用蔥白﹝連須﹞三﹑五莖﹐生薑三片﹐煎服卽解。如所感者重﹐以致頭疼﹐先寒後熱﹐久必傷胎﹐藥多避忌﹐務宜謹愼﹐不可與常婦槪治﹐竟用發表﹐以致損胎﹐誤其母子性命。但服蔥白香豉湯自愈﹐故《千金》治妊婦傷寒﹐用蔥白﹑生薑﹐水煎熱服﹐取汗卽安。是以蔥白香豉湯﹑香蘇散可解表邪﹐又可安胎。況蔥白不惟性能解表﹐且善安生胎﹑下死胎。若感寒孕婦﹐胎傷未死﹐但用蔥一把﹐水煮食之﹐汗出卽安。如胎已死﹐須臾自出﹐不應﹐加生薑﹑蘇葉﹐不可輕用表藥招尢。若妊娠邪在半表半里﹐擇《綱目》內黃龍湯﹐卽小柴胡湯變體用法﹐其加減亦可采擇而用。如表癥已愈﹐但發熱大渴﹐用香蘇散﹐加金花湯。便結者﹐加入大黃。或用三黃解毒湯﹐所以胎前疫癥﹐與傷寒陽明腑癥﹐內實便祕﹐須急通大便﹐方不損胎。若大便自利﹐乃正气下泄﹐胎必難保。惟大小便如常﹐知裏無熱﹐則不傷胎气﹐至妊娠熱癥﹐亦須急治﹐恐致落胎。《千金》用蔥白香豉湯﹐取汁卽愈。又有用柴葛安胎飲者﹐如嘔吐煩躁﹐用生津葛根湯者﹐甚則斑出黑色﹐用梔子蔥豉湯者﹐密齋用加味化斑湯﹐此皆熱入於裏﹐陽明癥之方藥也。《醫通》治孕婦溫熱時行﹐及傷寒邪气內犯﹐熱毒逼胎﹐並宜《千金》石膏大靑湯急救﹐庶可保全﹐遲則不救。又有石膏六合湯﹑升麻六合湯﹐立方甚穩﹐錄後以備采用。凡胎孕藥內﹐不得已而用大黃轉藥﹐須用酒制。

姜﹑桂﹑附子﹐用黃連﹑甘艸制之﹐則無害矣。

蔥白香豉湯

《千金》治時疫傷寒﹐三日以內﹐頭痛如破﹐及溫病初起寒熱。

蔥白﹝連須一握﹞香豉﹝三合﹞水煎﹐入童便一合﹐日三服。秋冬加生薑二兩。

黃龍湯

治妊娠傷寒﹐得之三﹑五日後﹐有惡寒發熱﹐內有煩渴引飲﹐小便赤澀之癥。此邪在半表半里﹐宜此方主之。

柴胡﹝二錢﹞黃芩﹝一錢半﹞人參甘艸﹝各一錢﹞姜﹑棗爲引。

水煎服。如寒熱往來﹐無汗口漧﹐加葛根二錢﹐去棗﹐入蔥白三根﹐如頭痛不止﹐加川芎﹑白芷各一錢﹐去棗﹐加蔥白三根﹔如發熱﹐有汗口渴﹐加土炒白術一錢半﹐栝蔞根一錢半﹔如脈浮大有力﹐大熱大渴﹐人參白虎湯去姜﹑棗。

柴葛安胎飲

治孕婦熱病﹐骨節疼痛﹐如不急治則落胎。

柴胡葛根靑黛﹝各八分﹞石膏﹝一錢半﹞升麻﹝五分﹞梔子﹝一錢﹞知母﹝七分﹞蔥白﹝三根﹞

生津葛根湯

治孕婦熱病﹐嘔吐不食﹐胸中煩躁。

人參葛根蘆根麥冬知母﹝炒﹞梔子﹝炒各一錢﹞竹茹﹝一團﹞蔥白﹝三寸﹞

梔子蔥豉湯

治孕婦熱病﹐斑出赤黑色﹐小便如血﹐气急欲絕﹐胎落之癥。

梔子﹝炒﹞黃芩升麻﹝各一錢﹞生地﹝二錢﹞靑黛﹝八分﹞豆豉﹝四十九粒﹞杏仁﹝十二粒﹞石膏﹝一錢半﹞

加味化斑湯

治孕婦傷寒﹐熱病不解﹐徧身發斑﹐赤如錦文者。

人參知母生地黃芩梔仁甘艸﹝各一錢﹞石膏﹝二錢﹞淡竹葉﹝二十片﹞豆豉﹝半合﹞食遠服。

《千金》石膏大靑湯

治妊娠傷寒﹐頭疼壯熱﹐肢體煩痛。此方旣可散邪﹐又能安胎﹐允爲孕婦傷寒溫熱時行神方也。

石膏﹝二錢﹞大靑黃芩﹝各八分﹞前胡知母梔仁﹝各一錢﹞蔥白﹝一莖﹞水煎溫服。

石膏六合湯

治妊娠傷寒﹐身熱大渴而煩。

當歸川芎白勺生地﹝各一錢﹞石膏知母﹝各五分﹞水一盅半﹐煎一盅﹐溫服。

升麻六合湯

治妊娠傷寒下後﹐過經不愈﹐濕毒發斑如錦文者。

當歸川芎白芍生地﹝各一錢﹞升麻連翹﹝各七分﹞水煎溫服。

譫語論

妊娠譫語﹐爲臟腑熱極之候﹐急宜童便時時灌之﹐不應﹐用生地黃黃連湯﹐淸其血中之火﹐庶胎得安。脈實者﹐加酒大黃下之﹐下遲則傷胎也。亦有傷胎﹐胎下而下血﹐心神無主譫語﹐𨿽用峻補﹐亦難有效。其治法方藥﹐俱載產後妄言妄見門。若孕婦癥見舌靑者﹐其子已死腹中﹐急當下之。

若雙胎一生一死者﹐必腹中半邊冷﹑半邊熱。如母患熱癥﹐臟腑熱甚﹐蒸其胎﹐兒因致死﹐但服黑神散﹐加生蒲黃以暖其胎﹐則胎卽出矣。胎未死﹐井泥塗臍﹐以護胎气﹐多有保全者。

生地黃黃連湯

治失血後燥熱﹑﹑脈數盛者。

生地﹝二錢﹞防風川芎﹝各八分﹞當歸﹝一錢半﹞黃連﹝七分﹞黃芩﹝炒﹞黑山梔﹝各一錢﹞赤芍﹝一錢﹞

血癥黑神散

治吐血﹑衄血﹐屢發不止。

炮姜肉桂﹝各一兩﹞熟地﹝四兩﹞當歸蒲黃﹝篩淨﹐炒黑各三兩﹞白芍﹝酒制﹞炙艸﹝各二兩﹞上爲散﹐每服四錢﹐用黑豆半合﹐微炒香﹐淋酒半盞﹐和水半盞﹐煎一半﹐入童便半杯和服。

气虛﹐加人參三兩﹐炙六兩﹐以固衛气﹐庶無營脫之患。

鬼胎論

凡婦人气血虛損﹐精神衰弱﹐邪思蓄注﹐衝任滯逆﹐脈道壅瘀不行﹐狀如懷娠﹐故曰鬼胎。然細究其理﹐鬼胎者﹐僞胎也。如人邪淫之念一起﹐則肝腎相火自動。有夢與鬼交者﹐非實有鬼神交接成胎也﹐卽《經》所謂「思想無窮﹐所願不遂」﹐白淫﹑白濁流入子宮﹐結爲鬼胎﹐乃本婦自己血液淫精﹐聚結成塊﹐血隨气結而不散﹐以致胸腹脹滿﹐儼若胎孕耳﹐非僞胎而何﹖故鬼胎之脈﹐沈細弦澀﹐或有時虛浮﹐有時沈緊﹐忽大忽小﹐皆陽气不充之驗。其腹𨿽漸大而漫起重墜﹐終與好胎不同﹐當臍或臍下左傍𨿽微動﹐亦與正胎迥別。所以一見經候不調﹐就行調補﹐庶免此患。若停經瘀滯而得﹐卽血气瘕之類﹐則病已成﹐當調補元气爲主﹐而繼以去積之藥乃可。然欲於補中兼行﹐無如決津煎﹐欲去其滯而不猛峻﹐無如通瘀煎。若由陽气不足﹐或肝脾鬱怒所傷﹐不能生發﹐致陰血不化而經閉爲患﹐肚腹漸大﹐以加味歸脾湯﹑加味逍遙散﹐再加去白陳皮八分。如幹嗽﹐用蜜制治之自愈。此外如狐魅顯類之遇者﹐則實有所受﹐而又非鬼胎之謂﹐當於瘕類求法下之。又常見婦人得孕經止﹐尺脈或澀﹐或微弱而無他病﹐此子宮正气不全﹐精血𨿽凝﹐而陽虛陰不能化﹐終不成形﹐每至產時而下血塊﹑血胞﹐必大劑溫補預調﹐而後方能成孕也。

決津煎

治婦人血虛經滯﹐不能流暢而痛極者﹐以水濟水。若江河一決﹐而積垢皆去﹐用此湯隨癥加減主之﹐此用補爲瀉之神劑。

當歸﹝三﹑五錢或一兩﹞澤瀉﹝一錢半﹞牛膝﹝二錢﹞肉桂﹝一﹑二﹑三錢﹞熟地﹝二﹑三錢或五﹑七錢或不用亦可﹞烏藥﹝一錢﹞水﹝二盅﹞煎七分服﹐須食前。如嘔惡﹐加焦姜一﹑二錢﹔陰滯不行﹐非加附子不可﹔如气滯而痛脹﹐加香附一﹑二錢﹐或木香七﹑八分﹔如血滯﹑血澀﹐加酒炒紅花一﹑二錢。

通瘀煎

治婦人气滯血積﹐經脈不利﹐痛極拒按﹐及產後瘀血實痛﹐並男婦血逆﹑血厥等癥。

歸尾﹝三﹑五錢﹞山楂制香附紅花﹝新者炒黃各二錢﹞烏藥﹝一﹑二錢﹞靑皮澤瀉﹝各錢半﹞木香﹝七分﹞水﹝二盅﹞煎七分﹐加酒一﹑二小盅﹐食前服。

腸覃似孕證蓄血似孕論

婦人腸覃似孕﹐乃寒气客於腸外﹐與衛气相搏﹐气不得榮﹐因有所系﹐瘕而內著﹐惡气乃起﹐肉乃生。其始生大如雞卵﹐稍以益大﹐狀如懷子﹐按之則堅﹐推之則移﹐月事以時下﹐此結气大腸﹐爲气病而血不病﹐故月事不斷。當用散气之劑治之。其蓄血似孕﹐因多鬱怒﹐經閉不月﹐腹漸大﹐初時人以爲孕﹐至過月不產﹐諸癥漸見﹐此蓄血子門﹐爲血病﹐當破血藥下之。

孕婦出痘論

凡孕婦出痘﹐熱能動胎﹐胎落則气血衰敗﹐而不能起發灌漿矣。故始終以安胎爲主﹐外用細軟之帛﹐緊兜肚上﹐切不可用丁﹑桂燥熱之品﹐及食牛虱毒物之類﹐以致觸犯。其條芩﹑白術﹑艾葉﹑砂仁之類﹐與痘相宜者﹐采而用之。其初發熱﹐則以參蘇飲發之﹐痘旣出後﹐則多服安胎飲保之。渴者﹐則用人參白術散加減﹔瀉者﹐則用黃芩湯﹐合四君子湯﹐內加訶子。血虛者﹐則以四物湯加托藥﹔色灰白而起發較遲者﹐則用十全大補湯﹐去桂﹐服之。

總之﹐不問輕重﹐悉以淸熱安娠爲主。更有孕婦出痘﹐正當盛時﹐忽臨正產者﹐勢必气血俱虛﹐亦只以十全大補湯大補气血爲主。虛寒者﹐少加熟附。若腹中微痛者﹐此惡露未盡也﹐宜四物湯﹐加漧薑﹑桂心﹑木香﹑黑豆﹐用熟地黃而去芍藥。蓋恐寒涼﹐有傷生气。然有當用者﹐酒炒用之。若寒戰咬牙﹐腹脹不渴﹐而足冷身熱者﹐此乃脾胃內虛﹐外作假熱也﹐宜參﹑﹑歸﹑附﹑木香之類﹐一﹑二劑而愈者吉﹐不愈者凶。若孕婦肥胖者﹐則气居於表而慊於內也﹐人參可多﹐黃宜少﹐多加帶殼縮砂﹐切忌脫蒂果子之類。至有痘將收靨﹐忽作泄瀉﹐口渴飲水﹐小便短少﹐其痘胖壯紅潤者﹐此內熱也﹐宜五苓散﹐內加黃芩﹑芍藥之類。若至滑瀉不止﹐食少腹脹而足冷﹐痘色灰白﹐脈細無力者﹐此犯五虛必死之癥也。凡婦人方產之後﹐或半月左右﹐適逢出痘者﹐此無胎孕系累﹐惟气血尙虛。治宜大補榮衛爲主。若痘出多者﹐則加連翹﹑粘子之類。大便自利者﹐則用肉果﹑炮姜之類﹐余卽照常一例而治。至於孕婦出痘﹐在於初出之時胎落者﹐則血气𨿽爲大虛﹐然熱毒亦因走泄﹐兼之未經起脹灌漿﹐則血气未曾外耗﹐倘非險逆﹐加以大補托裏﹐每多得生。至於收靨之時胎落者﹐則毒已出表消散﹐亦多無事﹐但重虛而元气易脫﹐倍宜補益耳。若正當起脹灌漿而胎落者﹐則气血衰敗﹐內外兩虛﹐旣不能逐毒以外出﹐則毒必乘虛而內攻﹐其爲不救者多矣。

參蘇飲

人參紫蘇漧葛前胡制夏茯苓陳皮﹝各等分﹞枳殼﹝麥炒﹞桔梗木香甘艸﹝各減半﹞

黃芩湯

治熱利。

黃芩炙艸芍藥﹝各等分﹞大棗﹝五﹑七枚﹞水煎服。

妊娠麻疹論

妊娠出疹﹐當以四物加減﹐而加條芩﹑艾葉﹐以安胎淸熱爲主﹐則胎不動而麻疹自出矣。然熱毒蒸胎﹐胎多受傷﹐但胎𨿽傷﹐而母實無恙也。蓋疹與痘不同﹐痘宜內實﹐以痘當從外解﹐故胎落﹐毒瓦斯乘虛而內攻﹐其母亡﹔疹宜內虛﹐以疹當從內解﹐故胎落﹐熱毒隨胎而下﹐其母存。𨿽然與其胎去而母存。孰若子母兩全之爲愈也。且古人徒知淸熱以安胎﹐不思疹未出而卽以淸熱爲事﹐則疹𨿽出而內熱愈深﹐是欲保胎﹐反足以傷胎也。宜輕揚表托﹐則疹出而熱自淸﹐繼以滋陰淸解﹐則於疹於胎兩不相礙﹐不安胎而胎自安矣。如疹出不快﹐宜白虎湯合用升麻葛根湯﹐倍加元參﹑牛蒡治之。胎气上衝﹐急用薴根﹑艾葉煎湯﹐磨檳榔服之﹐再以四物湯進之。熱甚則胎不安﹐服固胎飲數劑。如又不愈﹐腹疼腰﹐卽知胎有必墜之機﹐如胎墜﹐卽以產法論治矣。

升麻葛根湯

葛根升麻白芍甘艸﹝各等分﹞水一盞﹐煎七分﹐溫服。

此解表發散之方也。表熱壯盛﹐邪實於表。《經》曰﹕輕可去實。故用升麻﹑葛根以疏表﹐所以然者﹐升麻能解疫毒﹐升陽於至陰之下﹐以助發生之气﹔葛根能解熱毒﹐兼疏榮衛﹐以導起發之機。二味之外﹐又加甘艸佐之﹐以和在表之气﹐芍藥佐之﹐以和在裏之榮。去其實邪﹐和其榮衛﹐風寒自解﹐麻疹自出。

固胎飲

止痛安胎。

地黃川芎歸身人參白芍陳皮﹝各一錢﹞白術﹝土炒﹞黃芩﹝各一錢半﹞甘艸﹝三分﹞黃連黃柏﹝各一分﹞桑上羊兒藤﹝七葉圓者﹞上細切﹐每服二﹑三錢﹐入糯米二十粒﹐水一盅﹐煎至七分﹐溫服。痛加砂仁﹐血虛加阿膠。

催生萬全湯

人參﹝三錢至五錢﹐大補元气以爲君﹞當歸﹝三錢﹐大補榮血以爲臣﹐去蘆﹞川芎﹝一錢﹐入肝以疏郁滯﹐少寓升提之性﹐則降下之藥得力﹞桃仁﹝十三粒﹐不去皮尖﹐搗碎﹐取苦可去舊﹐甘能生新﹐滑能潤下﹞漧薑﹝一錢﹐溫能通行血分﹐炒黑黃色﹐焦則令其下降﹐而遏其上升也﹞炙艸﹝六分﹐令其藥性少緩﹐中宮得受補益﹐不使卽爲下墜也﹞牛膝梢﹝二錢﹐旣能下行腹﹐走十二經絡﹐令其經絡無壅﹐則气血效力以爲營運推出﹞紅花﹝三分﹐多則破血﹐少則活血生新耳﹐酒炒﹞肉桂﹝六分﹐冬天用八分﹐臨煎方去皮切碎﹐借此引經﹐率領諸藥直入血分﹐且溫可通行散瘀﹐則生產自易﹞加膠棗﹝二枚﹞水煎﹐食前溫服。如產婦壯實及無力服人參者﹐去參用之﹐其催生之效﹐尙能倍於佛手散多矣。論曰﹕婦人臨產﹐關系母子性命﹐實存亡頃刻之時。是以古人立方甚多。然產育乃大傷气血者也﹐其難產又多由气血不足﹐產後諸疾﹐固屬气血大虧。然產後諸虛﹐皆因產前所致﹐今立萬全湯﹐乃體達生生化二方之意﹐合成一方﹐務取萬全﹐屢用甚驗﹐故以萬全名之。先以調補血气﹐佐以散瘀﹑下降﹑溫中﹐使气血得力﹐自能健用催生﹐此不催之催也。故用人參﹐當歸爲君﹐培補气血﹐壯其主也﹔少加桃仁﹑川芎﹑黑姜﹑炙艸﹑酒紅花﹐溫中而散其瘀也﹔牛膝梢﹑桂心﹐溫行導下﹐使無上逆衝心之患﹐不惟催生神效﹐產後更無瘀血凝滯﹐百病不生。補而兼溫則不滯﹐溫而兼補則不崩。升少降多﹐則气得提而易下﹔降而兼升﹐則瘀自去而新自歸。補多瀉少﹐邪去而元气無傷﹔苦少甘多﹐瘀逐而中和仍在﹐豈非萬全催生者乎﹖

產後脈訣論

《脈經》云﹕產後之脈﹐寸口洪疾不調者死﹐況微附骨不絕者生。又曰﹕沈小緩滑者吉﹐實大堅弦疾者凶﹐牢革結代及澀滯不調者不治。丹溪曰﹕胎前脈當洪數﹐旣產而脈仍洪數者死。又曰﹕胎前脈細小﹐產後脈洪大者多死。予見產後多有洪數而生者﹐要知血虛之脈浮洪而數者居多﹐產後血虛﹐故現此脈。若不明以告之﹐俗醫多誤認爲外感﹐虛虛之禍﹐在此頃刻。然此洪數之中﹐自有和滑之象﹐非如牢疾而少胃气之謂﹐故多死也。《產經》曰﹕胎前之病﹐其脈貴實﹔產後之病﹐其脈貴虛。胎前則順气安胎﹐產後則補虛消瘀﹐此其要也。

生化湯論

生化湯論曰﹕產後諸癥﹐皆緣气血驟下﹐元气大虧﹐用藥不同常法。是以有極不能姑待者﹐則當峻補之中﹐加入溫行之藥﹐峻補則力大而可宣通。溫行則流暢而不凝滯。至於逐瘀之劑﹐卽實癥亦不可用峻厲之藥﹐況產後大虛﹐恐血無主宰﹐一任藥力便爲崩而不止﹐虛則易脫﹐勢如覆水難收矣。夫人遇大病之後﹐血气兩虛﹐猶當調補﹐況產後脾胃血气之虛衰﹐更有甚焉者乎﹖今之治產後者﹐亦云﹕元气因產而虧﹐營運失度﹐不免瘀血停畱﹐致成諸疾﹐必以去瘀爲先﹐瘀消方可行補﹐甚有用回生丹﹐攻血塊﹐下胞衣﹐殞人性命者。此蓋止知專攻舊瘀﹐而不知新血轉傷之害﹐豈知塊固當消﹐而新血猶當生也。蓋專消則新血不生﹐專生則舊血反滯。予考新產諸方﹐莫若生化湯爲產後第一妙方。其方芎﹑歸﹑桃仁溫中行血﹐善去舊血﹐驟生新血﹔佐以炙黑漧薑﹑炙艸﹐引三味入於肺﹑肝﹐行中有補﹐化中有生﹐故名生化﹐蓋因功而立名也。又有加入益母艸一錢五分﹐功效亦同。此實治產之良方﹐保全產婦之聖藥也。故馮氏因此方之妙﹐變化用於臨產﹐加人參﹑桂﹑牛膝﹑紅花﹐又爲催生之神劑矣。

生化湯方

凡孕婦臨月﹐卽預備生化湯數劑﹐俟臨產之時﹐卽爲預先煎就。產下﹐隨服二﹑三道﹐以逐瘀生新﹐再無產後之患。無論正產﹑半產﹐𨿽少壯產婦﹐俱宜服之。故此湯爲產後七日內要藥。倘產下之時﹐未及煎服﹐凡產後諸癥﹐仍以此湯治之。

全當歸﹝八錢酒洗﹞川芎﹝四錢﹞漧薑﹝四分炙黑存性﹞桃仁﹝十粒去皮尖﹐打碎﹞炙艸﹝五分﹞水二盅﹐煎七分﹐加酒小半盅。如素日不能飲酒者﹐加六﹑七茶匙﹐稍熱服之。其藥渣畱﹐並後帖藥渣﹐合而再煎﹐而帖共三煎﹐在產下一﹑二時辰內﹐未進飲食先相繼煎服。能速化舊血而驟生新血﹐不特可免目前暈厥﹑汗﹑崩﹑惡露停滯等患﹐且諸病不生﹐精神百倍矣。如胎前素虛之人﹐產後又當再制兩帖煎服﹐以防倦怠。若產下已服一﹑二帖﹐而塊痛未除﹐仍當再進幾帖﹐塊痛自消矣。

產後藥誤須知

產後勿輕用烏藥﹑香附﹑木香﹐及耗气﹑順气等藥﹐用之反增滿悶﹐𨿽陳皮用不可過五分。

產後勿輕用靑皮﹑濃朴﹑山楂﹑枳殼﹑陳皮消食藥﹐多損胃減食﹐卽枳殼﹑香砂等丸﹐亦多損气血。

產後勿用靑皮﹑枳實﹑蘇子以下气定喘﹐用之元气必脫。

產後浮麥傷胃耗气﹐五味能阻惡露﹐棗仁油滑致瀉﹐均爲禁忌。

產後身熱﹐誤用黃芩﹑黃連﹑黃柏﹑梔子。損胃增熱﹐致不進飲食﹐且黃芩苦寒﹐無論惡露淨與不淨﹐皆非所宜。

產後四日內﹐未服生化湯以消血塊﹐勿先用人參﹑﹑術﹐致塊不除。

產後勿輕用牛膝﹑紅花﹑蘇木﹑枳殼等類以消塊﹐猶忌多用﹑獨用。至於三稜﹑莪術﹑枳實﹑山楂等峻藥﹐更不可用﹐若誤用﹐舊血驟下﹐新血亦隨之而損﹑禍不可測也。

產後勿輕用生地黃以滯血路。

產後不可用大黃﹑芒硝以通大便﹐反成臌脹。

產後不可用五苓以通小便﹐用之愈閉。

三衝論

產後危癥﹐莫如敗血三衝。其人或歌舞談笑﹐或怒罵坐臥﹐甚者逾墻上屋﹐口咬拳打﹐山腔野調﹐號佛名神﹐此爲敗血衝心﹐多死。《醫通》云﹕花蕊石散最捷﹐琥珀黑丸丹亦效。如𨿽悶亂﹐不致顚狂者﹐失笑散加郁金。予謂﹕當於妄言妄見門參看治療。

若其人飽悶嘔惡﹑腹滿脹痛者﹐爲之衝胃﹐《醫通》云﹕用平胃散加姜﹑桂﹐往往獲效﹔不應﹐送來復丹。嘔逆腹脹﹐血化爲水者﹐《金匱》下瘀血湯。予謂﹕當於飽脹嘔逆等門參看治療。

若其人面赤﹐嘔逆欲死﹐爲之衝肺。《醫通》云﹕二味參蘇飲﹐甚則加芒硝蕩滌之。子謂﹕當於口鼻黑衄門參看治療。

大抵衝心者﹐十難救一﹔衝胃者﹐五死五生﹔衝肺者﹐十全一二。其《醫通》所用金石及峻藥等治法﹐亦無可如何之思﹐與其視死﹐不若救生之意耳。予謂﹕治此等癥﹐宜用生化﹑失笑。抵聖等類平穩藥﹐當亦通神。

二味參蘇飲

治惡露入胞﹐脹大不能出﹐及產後敗血衝肺喘滿﹐面赤幾死者。

人參﹝二錢﹞蘇木﹝四錢碎﹞水煎服。又有入童便熱服﹐大便溏泄者禁用。

失笑散

治婦人心痛气刺不可忍﹐及產後兒枕蓄血﹐惡血上攻疼痛﹐並治小腸气痛﹐便治胞衣由瘀血脹滿不能出者。

五靈脂﹝生﹐酒研﹐澄去砂﹞蒲黃﹝生﹐篩淨﹞爲末﹐每服二﹑三錢﹐蔥湯調末服之。一方用酒煎熱服。按此方﹐如行血﹐各等分俱生用﹔如止血﹐俱炒用。或五靈脂減半用。若用以止痛﹐蒲黃宜減半。又一方﹐蒲黃一半生﹐一半炒用。

抵聖湯

﹝見气逆﹑嘔吐不食門﹞

產後不宜汗下利小便論

產後陰血驟下﹐陽無所附﹐孤陽外越﹐每多發熱﹐此乃陰虛生熱﹐切勿作外感而表散。生化湯善能退熱﹐以其內有姜﹑艸﹐所謂甘溫能除大熱也。故產後𨿽有表癥﹐一切風藥性升﹐不可用﹐恐載血上行﹐令人發暈。且慮重竭其陽﹐必至汗脫而死﹐卽佛手散中川芎辛散﹐能發汗走泄﹐亦須臨時因癥審酌用之。產後陰血旣虧﹐津液自少﹐況臨產勞倦气虛﹐虛則傳化自遲﹐二腸枯燥﹐勢所必然﹐久則自復。

或用生化湯養血﹐兼生津助液亦可。故產後𨿽二便暫有不甚通利﹐然於下利等藥﹐必須禁用﹐非特硝﹑黃﹑五苓難於輕試。卽四物湯中生地﹑芍藥﹐純陰而伐生气﹐且作瀉而凝血。五苓利水傷陰﹐愈通之而愈枯結。若誤用而重亡其陰﹐難免孤陽無輔而走脫矣。故《機要》有云﹕胎產之病從厥陰﹐無犯胃气及上下二焦﹐不可汗﹐不可下﹐不可利小便也。

新產三審論

凡治產後﹐三審不可缺也。一審少腹痛與不痛﹐以徵惡露之有無﹔二審大便通與不通﹐以徵津液之盛衰﹔三審乳汁行與不行﹐及飲食多少﹐以徵胃气之充餒。大抵常產之婦﹐開合有權﹐產後子宮卽閉﹐兒枕隨气攻注﹐碎作小塊﹐續續而下﹐所以延綿日期。又有由於難產﹐過傷子宮﹐關閘廢弛﹐不能收斂﹐或下血塊﹐大小形色與茄無異﹐此名兒枕是也。全塊頓出﹐自無淋瀝之患﹐卽有餘血﹐盡歸溲便﹐如皂莢汁﹐少腹略無痛苦。切勿認爲產後瘀尙未行﹐妄行攻下﹐誤人性命。產後又有似乎兒枕痛者﹐摸之亦有塊﹐按之亦微拒手﹐人皆指爲兒枕宿血﹐此大不然。夫胎胞俱去﹐血亦豈能獨畱﹖蓋子宮蓄子旣久﹐忽爾相離﹐血海陡虛﹐所以作痛﹐胞門受傷﹐必致壅腫﹐所以亦若有塊﹐而實非正塊。腫旣未消﹐所以亦頗拒按。治此者﹐當安養其髒﹐不久自愈。若有瘀服藥﹐生化湯對最﹐殿胞煎或四神散亦可。若誤用蘇木﹑紅花﹑元胡﹑靑皮之屬﹐反損髒气﹐必增虛病﹐愼之﹐愼之﹗

殿胞煎

治產後兒枕疼痛等癥如神。

當歸﹝五錢﹞川芎﹝一錢﹞茯苓﹝一錢﹞炙艸﹝一錢﹞肉桂﹝五分﹞水一盅。

煎八分﹐熱服。如脈細而寒或嘔者﹐加漧薑﹝炒黃色﹞一錢﹔如血熱多火者﹐去肉桂﹐加酒炒芍藥一錢。

四神散

﹝見腹痛門﹞。

血塊痛論

產後血塊﹐是孕成余血之所積也。夫婦人血旺气衰﹐二七而天癸至﹐三旬一見﹐以象月盈則虧﹐行之有常則曰經。有孕則經水不行﹐其餘血注於胞中以護胎元。一月名胎胚﹐二月名始膏﹐三月始成形而名胎﹐方受母血之蔭庇。胎形尙小﹐𨿽食母血﹐而尙有餘汁﹐並前兩月之血﹐積於胞中﹐日久成塊。至產時﹐當隨兒下。或因產婦送兒送胞勞倦無力﹐或謂調護失宜﹐腹欠溫暖﹐至血塊日久不散﹐疼痛拒按﹐並宜生化湯助血行血﹐外用熱衣暖腹可也。愼勿輕服峻劑﹐至崩脫不救。

暈厥論

凡產後暈厥二癥﹐皆由气血並竭﹐苟非急補﹐何能挽其將絕之元神﹐無庸疑義者也。但暈在臨盆﹐癥急猶甚於厥﹐用藥不及﹐急救法救之﹐如其人微虛者﹐則眼花頭眩﹐或心下滿悶﹐神昏口噤﹐不知人事﹐少頃卽蘇﹐或因亡血過多﹐以致虛火乘虛泛上﹐而神不淸﹐身無所主﹐其陰血暴亡﹐心神失養﹐心與胞絡﹐君相之火﹐得血則安﹐亡血則危。火上熾﹐故令人昏冒﹔火乘肺﹐故瞑目不省人事。是陰血暴亡﹐不能鎭撫也。《經》云﹕病气不足﹐宜補﹐不宜瀉。瞑目合眼﹐病悉屬陰﹐暴去有形之血﹐則火上熾。均宜頻灌生化湯﹐或從權急救﹐生化湯二﹑三帖﹐先補血分之虧﹐則塊化﹑血旺﹑神淸而暈止。大虛者﹐其癥面白眼閉﹐口開手冷﹐多汗神昏﹐六脈微細之甚﹐是气隨血脫而欲絕﹐當劑人參方可回陽﹐恐勢急而補陰不及﹐須以兼用气藥。此陽生陰長之理也。以權急救加參生化湯最效。但凡大病大虛之人﹐皆能作暈。產後之暈﹐因血去而名之曰血暈﹐實非因血而致暈也。卽有惡血上逆﹑血滯等癥﹐亦莫若生化湯溫而行之﹐去瘀止暈之妙。予見江南產科﹐有用當歸一錢﹑益母艸一錢﹐人參二錢﹐紅花六分﹐炮姜八分﹐煎熱﹐衝童便服之﹐以治暈。此方兼得之義﹐庶幾近之。至於厥癥﹐在分娩之後﹐因產時用力過多﹐勞倦傷脾﹐孤髒不能注於四傍﹐故手足逆冷而發厥。《經》云﹕陽气衰於下﹐則爲寒厥。厥气上行﹐滿脈去形。蓋逆气上滿於經絡﹐則神气浮越﹐去身而散也。宜大補回陽﹐生化湯連用二服﹐俟气血旺而神復﹐厥癥自止矣。又非偏補血分之可得而愈也。若服藥而口渴﹐另用參麥散以代茶﹐助津以救髒燥也。又有四肢逆冷﹑泄痢﹐類傷寒陰癥﹐不可用四逆湯﹐必生化湯倍參煎服﹐或加熟附子一片﹐則可以止逆回陽﹐而見參﹑歸之功矣。若血塊痛止而厥﹐滋榮益气湯最效。凡暈厥﹐乃產後危急二癥﹐若新產塊痛未除﹐又未可遽加﹑術﹐故急加人參﹐從權以救之。

俟暈止厥回﹐再去參以除塊痛﹐此要訣也。

從權急救生化湯

治三等血暈﹐兼化瘀生新。

川芎﹝三錢﹞當歸﹝六錢或八錢酒洗﹞漧薑﹝四分炙黑﹞桃仁﹝十粒去皮尖﹞炙艸﹝五分﹞荊芥穗﹝四分炒黑﹐汗多忌用﹞棗二枚﹐水煎服。勞倦甚及血崩﹐或汗多形气脫而暈﹐加人參三錢﹐肉桂四分﹐急服一﹑二帖﹐其效如神﹐決不可疑參爲補而緩之。

從權急救加參生化湯

治產後形色脫暈。

人參﹝三錢﹞川芎﹝二錢﹞當歸﹝四錢酒洗﹞漧薑﹝四分炙黑﹞桃仁﹝十粒去皮尖﹞炙艸﹝五分﹞荊芥﹝四分炒黑﹐汗多忌用﹞棗二枚﹐水煎服。血塊痛甚﹐加肉桂七分﹔汗多加麻黃根一錢﹔如無塊痛﹐加蜜炙黃一錢以止汗。

加參生化湯

﹝附大補回陽生化湯﹞人參﹝二錢﹞川芎﹝四錢﹞當歸﹝八錢酒洗﹞漧薑﹝四分炙黑﹞炙艸﹝五分﹞桃仁﹝十粒去皮尖﹞棗二枚﹐水煎服。此方產後諸危急癥通用。一日夜須服三﹑四帖﹐方能接絕之气。如產後三日內﹐塊痛未除﹐俟元气稍復﹐已有生意﹐當去參﹐仍服生化原方。虛脫﹑厥逆﹑汗多﹐加人參三﹑四錢﹔脈與形俱脫將絕﹐必用此方頻灌﹔汗多﹑身熱﹑气短﹐加人參﹔左尺脈弱﹐亦加人參﹔汗不止﹐三﹑四劑後﹐加蜜炙黃一錢。一方﹕川芎﹑當歸減半﹐名大補回陽生化湯﹐治新產厥癥﹐棗引﹐速煎二服卽效。若厥癥作渴﹐佐以生脈﹑五味飲代茶﹐以救津液﹐則渴減厥回。

滋榮益气湯

治血塊痛止而厥。

人參當歸﹝各二錢﹞川芎白術﹝土炒﹞黃﹝蜜炙各錢半或一錢﹞熟地﹝二錢﹞麥冬﹝八分或一錢去心﹞炙艸﹝四分﹞五味子﹝十粒﹞川附子﹝五﹑六分或一錢制﹞水煎服。汗多加麻黃根﹑炒棗仁各一錢。

血脫气脫神脫三癥論

產後暴崩爲血脫。气短似喘爲气脫﹐妄言妄見爲神脫﹐三癥𨿽有气陽血陰之分﹐於精散神促無異﹐比前暈癥﹐治可少緩﹐亦危癥也。若非大藥急方頻服﹐失之者多矣。倘誤爲气實痰火妄治﹐鮮有不殞生者。若勢急﹐並宜用加參生化湯﹐補中寓行﹐免致血虛之失。其血脫患崩一癥﹐由衝任已傷﹐气血未復﹐或因勞役驚恐﹐或因惡露未盡﹐固澀太速﹐以致停畱﹐一旦復行﹐然經血大來。當審血气而辧血色之紅紫﹐視形色之虛實。如血多紫色有塊﹐乃當去之﹐敗血也﹐其少腹必脹滿﹐按之而痛﹐止之反能作痛﹐或致淋瀝﹐此不可言崩﹐只服生化湯幾帖自愈。如鮮紅之血大來﹐乃驚傷心﹐不能主血﹔怒傷肝﹐不能藏血﹔勞傷脾﹐不能統血。

血不歸經﹐血髒有傷﹐當以崩癥治之。崩非經病﹐產婦得之﹐是爲重虛﹐猶不可忽。故宜急治﹐用荊芷治崩湯。若有血塊痛而形色脫﹐或有汗﹐或气促﹐宜服加參生化止崩湯以益气﹐使陽生而陰血自旺﹐非十灰散之可止者。如血塊痛止﹐或產後半月外崩癥者﹐又宜滋榮益气止崩湯﹐或升舉大補湯﹐少佐黃連墜火﹐寧血歸經﹐或用曾生升舉大補湯亦妙。亦有小腹空痛﹐不可誤認有瘀﹐察其下血少而無紫塊者是也﹐當以崩治﹐宜重用熟地。若小腹滿痛不已﹐而脈實大緊數者﹐此肝經已竭﹐肝气隨敗矣﹐難治。《醫通》有治產後崩中去血﹐赤白相兼﹐或如豆汁﹐用《千金》伏龍肝湯治之。其气脫短气似喘一癥﹐因產所下過多﹐榮血暴竭﹐衛气不能營運﹐獨聚於肺﹐肝腎不接﹐故令呼吸短促﹐語言不相接續﹐有似於喘﹐實非喘也。夫肺受脾气散精﹐生脈而通水道﹑呼吸﹐所以淸肅上下﹐調和榮衛而爲平人。若值產後血亡气窮﹐浮脫於上﹐孤陽絕陰﹐無根將脫之兆﹐最爲危候。惟大進參﹑附﹐或可得生。世有妄論痰火實癥﹐反用散气化痰之方﹐治之必死。有塊痛者﹐當用大補回陽生化湯﹐連二三服。世人多疑參助喘不用﹐致不救者多矣。況同芎﹑歸﹑黑姜﹐不知﹑術萬無有失。要知人生於气﹐气壯則根本固﹐而藏源者斂納於下﹐營運者彊健於中﹐何有爲喘爲脹之虞。考《全書》﹐貞元飲亦治似喘妙藥也。如無塊痛﹐當用續气養榮湯最妙。或倍參補中益气湯﹐少佐熟附﹐助參以治气脫﹐攝气歸元亦可。如气虛兼寒者﹐宜大補元煎﹐或理陰煎主之。其神脫妄言妄見一癥﹐因心肝脾三陰血少﹐而神魂無根據也。然有譫語鄭聲之分﹐甚至發狂等癥﹐統歸於妄耳。其輕者﹐睡中呢喃﹔重者﹐不睡亦語。或言日用尋常之事﹐或如見鬼狀﹐昏不識人﹐語言不休﹐此譫語之謂也。若虛甚而聲轉無力﹐言語不能接續﹐有頭無尾﹐一兩句卽止﹐或重言疊語﹐說過又說﹐或如造字出於喉中﹐若鄭聲之輕怯﹐此鄭聲之謂。其精气衰奪﹐更甚於譫語矣。若夫產後气血暴竭﹐而心神失守﹐故語言無倫﹐肝魂無根據﹐則瞳妄見。況心爲五臟之主﹐目乃百脈之官﹐虛癥見於心目﹐則十二官各失其職可知矣。是以視聽言動﹐皆成虛妄。當論產期塊痛有無﹐先後施治﹐方爲得法。若分娩兒下之後﹐塊痛未止者﹐宜服寧神生化湯。確知瘀血不行﹐合失笑散同服﹔如痛止者﹐則服寧心定魄茯神湯﹐連進大補十數劑﹐生气養血﹐安神定志﹐服至元足﹐其病始愈矣。或以生地易熟地﹐而淸心火﹐寧君主之官亦可。

荊芷治崩湯

治產後血崩﹐其色鮮紅。

川芎﹝一錢﹞歸身﹝四錢﹞漧薑﹝二分炙黑﹞荊芥穗﹝六分炒黑﹞炙艸﹝四分﹞白芷﹝五分﹞棗﹐煎服。

加參生化止崩湯

治產後血塊痛﹐鮮血崩﹐形色脫﹐或汗多﹐或气促。

人參﹝二三錢﹞歸身﹝四錢﹞川芎﹝二錢﹞漧薑﹝炒黑﹞炙艸﹝各四分﹞白芷荊芥穗﹝炒黑各五分﹞桃仁﹝十粒﹞

滋榮益气止崩湯

治產後無塊痛﹐或半月外崩癥。

人參川芎黃﹝蜜炙﹐各一錢﹞白術﹝土炒﹞生地﹝各二錢﹞當歸﹝四錢酒洗﹞陳皮黃連白芷荊芥﹝炒﹞升麻炙艸﹝各四分﹞棗﹝二枚﹞水煎﹐入童便溫服。驚悸加柏子仁一錢﹐炒棗仁一錢﹐身熱﹐倍加參﹑﹐去黃連。

升舉大補湯

治產後日久﹐血崩不止﹐或崩如雞蛋大﹐或去血片。宜大補脾胃﹐升舉气血﹐少加鎭墜心火之劑﹐並治老壯婦人崩淋。

人參﹝二錢﹞黃﹝一錢蜜炙﹞熟地﹝二錢﹞白術﹝土炒﹞當歸﹝酒洗﹐各二三錢﹞防風﹝三分﹞荊芥﹝炒黑﹞羌活升麻白芷陳皮黃連﹝炒﹞黃柏﹝炒褐色﹞炙艸﹝各四分﹞

《千金》伏龍肝湯

治勞傷衝任﹐崩中去血﹐赤白相兼﹐或如豆汁﹐臍腹冷痛﹐口漧食少。

伏龍肝﹝如彈子大﹐七枚﹞生薑生地﹝各一兩五錢﹞甘艸艾葉赤石脂桂心﹝各六錢﹞分四服﹐日三夜一。

寧神生化湯

治產後塊痛不止﹐妄言妄見﹐未可用﹑術者。

人參﹝二錢﹞當歸﹝三錢酒洗﹞漧薑﹝炙黑﹞炙艸﹝各四分﹞茯神柏子仁川芎﹝各一錢﹞桃仁﹝十粒﹞益智仁﹝八分﹞陳皮﹝三分﹞棗﹝二枚﹞龍眼肉﹝五个﹞水煎服。

惡露不止論

產後惡露不止﹐非如崩癥暴下之多也。由於產時傷其經血﹐虛損不足﹐不能收攝﹐或惡血不盡﹐則好血難安﹐相並而下﹐日久不止﹐漸成虛勞。當大補气血﹐使舊血得行﹐新血得生﹐不可輕用固澀之劑﹐致敗血聚爲瘕﹐反成終身之害﹐十全大補湯主之。如小腹刺痛者﹐蒲索四物湯主之。如產後月餘﹐經血淋瀝不止﹐宜用升陷固血湯。《全書》云﹕因血熱者﹐宜保陰煎﹑淸化飲。因傷衝任之絡而不止者﹐宜用固陰煎加減用之。若肝脾气虛﹐不能收攝﹐而血不止者﹐宜壽脾煎。若气血俱虛﹐而淡血津津不已者﹐宜大補元煎。若怒火傷肝﹐而血不藏者﹐宜薛氏加味四物湯。若風熱在肝﹐而血下泄者﹐宜一味防風散。以上諸治法﹐與《濟陰綱目》理同﹐血崩門亦可參看通治。

蒲索四物湯

治產後惡露不止。

當歸﹝一錢半﹞川芎﹝八分﹞熟地﹝二錢﹞白芍﹝酒炒﹞延胡﹝醋炒﹐各一錢﹞蒲黃﹝七分炒﹞漧薑﹝五分炒黑﹞產後忌芍藥﹐而此方用之﹐審惡露不止四字﹐則產日已久矣﹐故不忌。

升陷固血湯

治產後月餘﹐經血不止﹐陷下者舉之。

當歸川芎熟地白芷升麻血餘炭﹝各一錢﹞水煎服。

保陰煎

治一切陰虛內熱動血等癥。

生地熟地芍藥﹝各二錢﹞山藥川續斷黃芩黃柏﹝各一錢五分﹞生艸﹝一錢﹞水二盅﹐煎七分﹐食遠服。如血虛﹑血滯﹐筋骨腫痛者﹐加當歸二﹑三錢﹔如气滯而痛﹐去熟地﹐加陳皮﹑靑皮﹑丹皮﹑香附之屬。此方芩﹑連﹑梔﹑柏等類﹐當於產後日久﹐方可用之。

固陰煎

治陰虛滑泄﹐帶濁淋遺﹐及因虛不固﹐此方專主肝腎。

人參﹝隨宜﹞熟地﹝三五錢﹞山藥﹝二錢炒﹞山萸肉﹝一錢半﹞遠志﹝七分甘艸水泡﹐去骨﹐炒用﹞炙艸﹝一二錢味子十四粒﹞菟絲子﹝二三錢炒香﹞水二盅﹐煎七分﹐食遠溫服。

壽脾煎

治脾虛不能攝血等癥﹐及婦人無火崩淋﹐凡兼嘔惡﹐猶爲危候﹐速宜用此救脾﹐則統血歸源矣。若再用寒涼﹐胃气必脫而死。

人參﹝隨宜一二錢﹞白術﹝二三錢﹞當歸﹝二錢﹞山藥﹝二錢﹞棗仁﹝一錢半﹞遠志﹝三五分制﹞漧薑﹝一二錢炮黑﹞炙艸﹝一錢﹞蓮肉﹝二十粒﹐去心﹐炒﹞水煎服。滑脫不禁者﹐加醋炒文蛤一錢﹐下焦虛滑不禁﹐鹿角霜二錢爲末﹐攪入藥中服之。

大補元煎

治男婦血气大壞﹐精神失守﹐危劇等癥。

人參山藥﹝二錢炒﹞熟地﹝二三錢多則用二三兩﹞杜仲﹝二錢鹽水炒斷絲﹞當歸﹝泄瀉者去之﹞枸杞﹝各二三錢﹞山萸肉﹝如畏酸吞酸者去之﹞炙艸﹝各一錢﹞水二盅﹐煎七分﹐食遠溫服。如元陽不足﹐多寒者﹐加制附子﹑肉桂﹑炮姜之類﹐隨宜用之﹔如血滯者﹐加川芎﹐去山茱萸﹐滑泄者﹐加五味﹑炒故紙之屬。

薛氏加味四物湯

養肝血﹐淸肝火。

熟地當歸﹝各三錢﹞芍藥﹝二錢﹞川芎炒山梔柴胡丹皮﹝各一錢﹞

气喘論

凡產後﹐若因風寒外感﹐邪气入肺而喘急者﹐必气粗胸脹﹐或多咳嗽﹐自與气短似喘﹑上下不接者不同。治當疏散中兼補爲主﹐宜金水六君煎﹐或六君子湯。若單以寒邪入肺﹐气實﹑气壅而本無虛者﹐宜六安煎﹐或二陳湯加蘇葉之類主之。又有瘀血入肺﹐必面黑髮喘﹐與气短似喘大不相同﹐用二味參蘇飲治之。或有气虛血痰泛上者﹐用六君子調服﹐失笑散亦效。

惡露不下論

凡產後臟腑勞傷﹐气血虛損﹐或包絡挾於宿冷﹐或當風取涼﹐風冷乘虛而搏於血﹐壅滯不宣﹐積蓄在內﹐故不下也。宜溫暖活血﹐則血自行﹐此必小腹脹滿﹐刺痛無時﹐宜用血癥黑神散﹐予每治此癥﹐用生化湯倍桃仁﹐調失笑散﹐生新行瘀﹐頻以黑沙糖衝滚湯﹐少滴無灰酒服之。如素不飲﹐或恐發暈﹐卽不加酒亦可﹐每每獲效。又或因脾胃素弱﹐中气本虛﹐敗血亦少﹐气乏血阻﹐不能盡下﹐其癥乍痛乍止﹐痛亦不甚﹐不可用大黃等藥攻之﹐反增別病﹐加減八珍湯主之﹐或生化湯多服數帖亦效。

黑神散

﹝見前卷譫語門﹞。

脫汗亡陽及諸汗論

產婦分娩﹐旣已亡血﹐而又多汗﹐極危癥也。蓋汗者﹐心之液﹐榮於內爲血﹐發於外爲汗。血液屬陰﹐陰亡陽亦隨之而走﹐故曰脫汗亡陽。其用藥與他癥不同﹐但血塊作痛﹐﹑術未可據加﹔如倦甚﹐汗出﹐形色又脫﹐速灌加參生化湯﹐倍參以救危急﹐毋拘塊痛矣。汗止再去參服之。《經》曰﹕陽气者﹐精則養神﹐柔則養筋。多汗不止﹐必發柔痙﹐气血俱虛﹐當用十全大補湯﹐不應﹐加附子。予謂﹕無塊痛者當用之。此癥若服參﹑重劑﹐而汗多不止﹐及頭汗出﹐不至腰足﹐難治。

自汗不止﹐皆由勞傷心神﹐不能鎭守其液﹐治當健脾胃﹐散水谷之精以歸肺﹐益其榮衛而虛血歸源﹐灌漑四傍﹐不使妄行於外而爲汗也。亦用加參生化湯﹐或麻黃根湯﹐並間用黃﹑五味煎湯﹐送六味丸。《醫通》云﹕因外感多汗者﹐黃建中湯主之。

盜汗者﹐睡中汗出﹐醒來卽止﹐猶盜賊之瞰人睡而盜之﹐謂之盜汗﹐非自汗可比也。此因亡血陰虛﹐陽气偏盛。《內經》云﹕陽加於陰則發汗。治當兼用血分藥品﹐雜病𨿽用當歸六黃湯﹐然寒而膩膈﹐又不可治產後之盜汗也。宜止汗散主之。

頭汗者﹐或因濕熱﹐或因瘀血﹐當審虛實治之。

半身汗出﹐昔人用二陳合四物﹐治多不效。以血藥助陰﹔閉滯經絡也。此屬气血不充﹐而有寒痰畱滯﹐非大補气血﹐兼行經豁痰不效﹐宜十全大補﹑人參養榮﹐加星﹑半﹑川烏。若肥人﹐多加豁痰行气藥﹔如瘦人﹐乃气血本枯﹐夭之徵也。

麻黃根湯

治產後虛極﹐自汗不止。

人參﹝一錢或二錢﹞當歸﹝二錢﹞黃﹝一錢半蜜炙﹞麻黃根牡蠣﹝﹞麥冬﹝去心﹞浮麥﹝各一錢﹞桂枝﹝五分﹞炙艸﹝四分﹞水煎服。如無塊痛﹐加土炒白術一錢﹑熟地三錢﹔手足冷﹐加熟附子一片﹐炮姜四分﹔惡風寒﹐加防風五分。

黃建中湯

桂枝﹝一錢﹞白芍﹝二錢﹞炙艸﹝七分﹞黃﹝一錢半蜜炙﹞膠飴﹝三錢﹞生薑﹝三片﹞棗﹝二枚﹞桂枝湯者﹐和營表藥也。倍芍藥﹐加膠飴﹐便能創建中气﹐故名小建中湯。以芍藥之酸﹐斂護營血﹔膠飴之甘﹐培養中土。能治風木乘脾﹐寒熱腹痛。再更加炙黃﹐卽黃建中湯﹐治虛勞感寒﹐發汗自汗﹐以黃實衛气﹐使營衛臟腑俱和﹐而受益多矣。

止汗散

治產後盜汗。

人參﹝二錢﹞麻黃根﹝一錢半﹞當歸﹝酒洗﹞熟地﹝各三錢﹐如有塊痛不用﹞黃連﹝五分﹐炒﹞浮麥﹝一錢﹞

傷食論

產後形體勞倦﹐脾胃俱傷﹐是以新產之後﹐去膏粱﹐遠濃味﹐食粥﹑茹﹑蔬以爲調攝。更有本不思食而彊與之﹐胃𨿽少納﹐脾難運轉﹐易致食停痞塞﹐甚而傷食發熱﹐切勿誤認爲陰虛。更有食滯腹痛﹐又勿錯疑爲血凝。治斯癥者體認正實﹐如發熱而飲食調者﹐方可補血﹔若惡食噯酸者﹐食滯之癥﹐卽當扶元爲主﹐補气﹑養血﹑健脾﹑助胃﹐審傷何物﹐佐以何藥。消導則脾气復而轉輸﹐易滯物行而胃思谷矣。如此補消兼治﹐無有不安﹐故善治者﹐治法有先後緩急﹐論癥因塊痛有無。產後有日數新久﹐能重產虛之本﹐而兼去停積之標﹐攻補如法﹐無不應手而愈。故有生化消食湯﹑健脾消食湯之分別施治。

生化消食湯

卽生化湯加神曲﹝炒﹞﹑麥芽﹝炒各六分﹞

健脾消食湯

治產後塊痛已除﹐停食痞塞。

人參﹝二錢﹞當歸﹝三錢酒洗﹞川芎神曲﹝炒﹐各一錢白術﹝一錢半土炒﹞山楂砂仁﹝各六分﹞麥芽炙艸﹝各五分﹞

忿怒气逆論

產後忿怒气逆﹐胸膈不舒﹐甚而作痛者﹐兼之血塊又痛﹐宜用木香生化湯﹐則自然血塊速化﹐怒气易散﹐並治而不悖也。若輕產而重气﹐偏用香附﹑烏藥﹑枳殼﹑香砂之類﹐以散气行塊﹐而元气反損﹐悶滿疼痛益增﹐非善治產者也。

木香生化湯

治產後塊痛未除﹐日受气惱至效。

川芎﹝二錢﹞當歸﹝六錢酒洗﹞漧薑﹝四分炙黑﹞陳皮﹝三分﹞木香﹝二分磨﹐衝服﹞水煎服。若怒後傷食﹐與傷食同治﹐審傷何物﹐以何藥消之。

頭痛論

人身之中﹐气爲陽﹐血爲陰﹐陰陽和暢﹐斯無病矣。夫頭者﹐諸陽之會也﹐產後去血過多﹐陰气已虧﹐而虛陽失守﹐上湊於頭﹐則令頭痛﹐但補其血﹐則陽气得縱﹐而頭痛自止。間有敗血停畱子宮﹐厥陰之位﹐其脈上貫巓頂﹐作巓頂痛者﹐𨿽有身熱惡寒之候﹐是宜生化湯加減﹐愼不可用羌﹑獨等藥﹐蓋由正陽虧損﹐濁陰得以犯上﹐陷入髓海﹐爲脹爲痛﹐是非淸陽升復﹐則濁陰不降﹐在裏內起之邪爲病﹐非若外入之邪可表而愈也。況生化湯中芎﹑姜亦能散表邪﹐桃仁亦能逐瘀血﹐是又可兼治。再少爲因癥加入﹐又何用另方施治乎﹖

心痛卽胃脘痛論

人之胃脘居於心下﹐產後或傷寒气及冷物而作痛﹐當散胃中之冷物﹐生化立效方治之﹐無有不安。

若獨用熟藥攻寒﹐其痛𨿽止﹐而血妄行﹐反虛產母。況寒者心挾虛﹐而燥熱者必佐陰藥﹐方能制其僭越也。至於綿綿而痛﹐當問血塊盡﹐又可揉按而少止﹐是虛當用補劑。大抵產後寒食﹐上攻於心則心痛﹐攻於腹則腹痛﹐治心腹之痛﹐大約相同。馮氏云﹕產後陰血虧﹐隨火上衝心絡﹐名下心胞絡痛﹐宜歸脾湯主之。《醫通》用理中加當歸治之。

生化立效方

治產後因傷冷物﹐胃脘作痛。

川芎﹝二錢﹞當歸﹝四錢﹞桃仁﹝十粒﹞漧薑﹝炙黑﹞炙艸﹝各五分﹞肉桂吳萸﹝各四分﹞

腹痛論

產後腹痛﹐先問血塊。如有血塊﹐只服生化湯﹐甚則調失笑散﹐其塊消而痛自止。若風冷乘虛入腹﹐或內傷寒涼之物作痛﹐得人按摩略止。或熱物熨之略止﹐宜加味生化湯。密齋用當歸建中湯治之。馮氏云﹕產後惡露﹔或因外感六淫﹐內傷七情﹐致令斬然而止﹐瘀血壅滯﹐所下不盡﹐故令腹痛﹐當審因治之。如產後數朝內﹐飲食如常﹐忽作腹痛﹐六脈沈伏﹐四肢厥冷﹐此惡血不盡﹐傷食裹血﹐而脈不起也。不可誤認气血兩虛﹐而用大補﹐須兼消導﹑血行之藥。但產後惡露不盡﹐畱滯作痛﹐亦常有之。然與虛痛不同﹐必其由漸而甚﹐或大小便不行﹐或小腹硬實﹐作脹痛極﹐不可近手﹐或自下上衝心腹﹐或痛極﹐牙關緊急﹐有此實癥﹐當速去之。近上者﹐宜失笑散﹔近下者﹐宜通瘀煎。未效﹐用決津煎爲善。又有腹痛定於一邊及小腹者﹐此是側臥﹐敗血畱滯所致﹐亦用決津煎爲當也。《金匱》云﹕產後腹中痛﹐當歸生薑羊肉湯主之。蓋痛者﹐緩緩痛也﹐屬客寒相阻。故以當歸通血分之滯﹐生薑行气分之寒。君以羊肉者﹐所謂「形不足﹐補之以味」﹐況羊肉又能補气﹐痛屬气弱﹐故宜之。若婦人產當寒月﹐寒气入產門﹐臍下脹痛﹐手不可犯﹐此寒疝也﹐亦宜當歸生薑羊肉湯治之。又有產後脾虛﹐腎虛而爲腹痛者﹐此不由產﹐而由髒气不足。若脾气虛寒﹐爲嘔吐﹐爲食少﹐而兼腹痛者﹐宜五君子煎及六君子湯。若腎气虛寒﹐爲瀉爲痢﹐而兼腹痛者﹐宜胃關煎或理陰煎主之。若胸膈飽悶﹐或惡食吞酸﹐腹痛手不可按﹐此飲食所傷﹐治法見傷食門。若食旣消而仍痛﹐按之不痛﹐更加頭痛煩熱﹑作渴﹑惡寒﹑欲嘔等癥﹐此是中气被傷﹐宜溫補脾胃爲主。若發熱腹痛﹐按之痛甚﹐不惡食吞酸﹐此是瘀血停滯﹐失笑散消之。若止發熱﹑頭痛﹑腹痛﹐按之卻不痛﹐此是血虛﹐初產生化湯﹐日久用四物加炮姜﹑參﹑術以補之。

加味生化湯

治產後風冷﹐或傷寒物腹痛。

川芎﹝二錢﹞當歸﹝四錢﹞炮姜﹝四分﹞桃仁﹝十粒﹞炙艸﹝五分﹞桂枝﹝四﹑五分﹞

當歸建中湯

治風冷乘虛入腹﹐或傷寒冷物腹痛。

當歸﹝酒洗﹞白芍﹝酒炒﹞桂心炙艸﹝各二錢﹞姜﹝五片﹞棗﹝三枚﹞入飴糖三匙﹐攪勻服。

《金匱》當歸生薑羊肉湯

治產後腹中痛﹐及寒月生產﹐寒气入於子門﹐手不可犯﹐臍下脹滿﹐並治寒疝﹐虛勞不足﹐及脇痛裏急。

當歸﹝一兩﹞生薑﹝一兩半﹞羊肉﹝二斤﹐生﹞取羊肉淸湯煎藥﹐溫分三服。

小腹痛並兒枕論

產後寒中感寒﹐及飲食冷物﹐下攻小腹作痛﹐前已論之矣。又有因血虛痛及小腹者﹐亦服生化湯妙。至血塊作痛﹐俗名兒枕痛者﹐亦用生化湯﹔不應﹐用延胡生化湯均可。密齋云﹕臍下胞胎所系之處﹐血之所聚也﹐產後血去不盡﹐卽成小腹痛癥。刺痛無時﹐痛則有形﹐須臾痛止﹐又不見形﹐血癥黑神散主之。然有產婦小腹作痛﹐服行气破血藥不效﹐其脈洪數﹐此瘀血內潰爲膿也。是因營衛不調﹐瘀血停滯﹐宜急治之﹐緩則腐化爲膿﹐最難治療。若流注關節﹐則患骨疽﹔失治﹐多爲敗癥。脈數而洪﹐已有膿﹔遲緊乃瘀血也﹐下之愈。

延胡生化湯

卽生化湯加延胡一錢。治小腹兒枕塊痛。如無塊﹐但小腹痛﹐可按而止者﹐屬虛﹐以生化湯加入延胡索散﹐再加入熟地二錢。

延胡索散

肉桂延胡各等分﹐合爲細末﹐聽用。

腰痛論

產後腰痛者﹐由腎位系胞﹐腰爲腎腑﹐產則勞傷腎气﹐損動胞絡﹐或虛未平復﹐而風冷乘之者﹐皆致腰痛。若寒冷邪气連滯背脊﹐痛久未已﹐後忽有孕﹐必致損動﹐宜養榮壯腎湯主之。如產後日久腰痛﹐濟陰大造丸治之。如惡露方行﹐忽斷絕不來﹐腰中重痛﹐下注兩股﹐痛如錐刺入骨﹐此血滯經絡﹐不卽通之﹐必作癰疽。《醫通》用調經散加陵鯉甲﹐或琥珀地黃丸。

養榮壯腎湯

治產後腰痛﹐屬勞傷﹐或風寒所來。

當歸﹝二錢﹞獨活桂心川芎杜仲﹝鹽水制斷絲﹞續斷肉﹝制﹞桑寄生﹝各八分﹐眞﹞防風﹝四分﹞生薑﹝三片﹞煎服。如服二帖後﹐疼痛不止﹐腎虛也﹐加熟地三錢﹐再服。

局方調經散

治產後敗血﹐乘虛停積於五臟﹐循經入於四肢﹐畱滯日深﹐腐壞如水﹐漸至身體面目浮腫。或因產敗血上干於心﹐心不受觸﹐致心煩躁﹐臥起不安﹐如見鬼神﹐言語顚倒﹐並宜服之。

赤芍沒藥﹝別研﹞琥珀﹝別研﹞桂心當歸﹝各一錢﹞細辛﹝去苗﹞麝香﹝別研﹐各五分﹞上爲末﹐和勻﹐每服一錢﹐溫酒﹐入生薑少許服﹐一方每服五分﹐以痛止爲度。

琥珀地黃丸

治產後惡露未淨﹐胸腹痛﹐小便不利。

琥珀﹝別研﹞延胡﹝同糯米炒﹐去米﹞當歸﹝各一兩﹞蒲黃﹝四兩﹐生半炒半﹞幹生地﹝八兩﹞生薑﹝一斤﹞上將地黃咀碎酒浸﹐生薑切片﹐各搗取汁畱滓﹐無油杓中﹐用薑汁炒地黃滓﹐地黃汁炒姜滓﹐各榦爲末﹐忌犯鐵器﹐煉白蜜爲丸﹐彈子大﹐每服一丸﹐空心﹐當歸煎湯調服。

脇肋痛論

產後脇痛﹐乃敗血流入肝經﹐其厥陰之脈﹐循行脇肋﹐故作痛。此癥有虛實﹐宜分治之﹐不可誤也。如脇下脹﹐手不可按﹐是瘀血也﹐宜去其血﹐芎歸瀉肝湯主之﹐如脇下痛﹐喜人按﹐其人閃動肋骨﹐狀若奔豚者﹐此去血大多﹐肝臟虛也﹐當歸地黃湯主之。《尊生》云﹕肋痛屬气滯﹐歸芍淸肝飲治之。

芎歸瀉肝湯

治產後瘀血脇痛﹐手不可按。

歸尾﹝一錢﹞川芎香附﹝童便制﹐各八分﹞靑皮枳殼﹝麥炒﹐各六分﹞桃仁﹝八粒﹐去皮尖﹞紅花﹝四﹑五分﹞入童便酒

當歸地黃湯

治產後肝血去多﹐脇虛而痛。

人參當歸﹝酒洗﹞白芍﹝酒炒﹞熟地﹝各一錢半﹞陳皮炙艸桂心﹝各一錢﹞姜棗引

歸芍淸肝湯

治產後气滯肋痛。

當歸﹝一錢半﹞白芍桔梗﹝各六分﹞檳榔枳殼﹝麥炒﹐各三分﹞桂心靑木香柴胡﹝各二分五釐﹞

手足身痛論

產後徧身疼痛者﹐因產百節開張﹐血脈流散﹐气弱不充﹐則經絡間血多凝滯不散﹐筋脈急引﹐骨節不利﹐故有腰背不能轉側﹐手足不能伸屈﹐或身熱頭痛者﹐起痛散主之。若誤作傷寒﹐發表汗出﹐則筋脈動﹐手足厥冷﹐變爲痙證﹐又當十全大補湯也﹔若指節疼痛﹐補中益腎湯﹔足膝腫或痛﹐獨活寄生湯。《醫通》云﹕產後手足身痛﹐是血虛不能榮也。手足走痛者﹐是气血不能榮養四末﹐而濁气流於四肢則腫﹐陰火遊行四旁則痛也。不出養榮加黑姜主之。

起痛散

治產後徧身疼痛﹐由气血虛有滯﹐不可誤作傷寒施治。

當歸﹝二錢酒浸﹞黃﹝一錢蜜炙﹞白術﹝土炒﹞淮牛膝﹝蒸﹞獨活肉桂韭白﹝各八分﹞甘艸﹝三分﹞

補中益腎湯

專治產後虛勞﹐指節疼痛﹐頭疼汗出。

人參蜜炙黃淡豆豉﹝各一錢﹞當歸﹝二錢酒浸﹞韭白﹝五分﹞生薑﹝三片﹞豬腎﹝一付﹞先將豬腎煎熟﹐取汁二盞﹐煎藥八分﹐溫服。

發熱論

產後七日內外發熱﹐其證多端﹐除傷食發熱已論﹐見傷食門矣。然又有發熱惡寒頭痛似太陽癥﹐或寒熱頭痛脇痛似少陽癥﹐皆由气血兩虛﹐陰陽不和﹐其狀頗類傷寒﹐治者愼勿偏執。蓋產後大血空虛﹐一經發汗﹐重則亡陽﹐輕則筋惕肉﹐或鬱冒昏迷﹐或搐搦便祕﹐變癥百出矣。𨿽明知感有外邪﹐其生化湯內芎﹑姜亦能散之﹐否則辛散生化湯亦可。何用發表以犯不可汗之禁乎。產時傷力發熱﹐去血過多發熱﹐惡露不快發熱﹐三日蒸乳發熱﹐早於起牀勞動發熱﹐多因血虛陽無所根據﹐浮散於外而爲熱﹐只服生化湯二﹑三劑﹐去惡生新﹐陽生陰長﹐其諸熱悉能退之﹐《尊生》用丹溪法﹐以四君子湯﹐加芎﹑歸﹑黃﹑炮姜﹐治產後發熱﹐亦甘溫除大熱意也。

辛散生化湯

治產後感冒風寒﹐惡寒發熱頭痛。

川芎﹝一錢半﹞當歸﹝三錢﹞炙艸漧薑﹝炙黑﹞羌活防風﹝各四分﹞桃仁﹝十粒去皮尖﹞

大便燥祕論

產後大便燥祕﹐由於去血過多﹐胃中枯燥﹐精微不及下輸﹐以至糟粕壅滯不通﹐況大腸主津﹐產婦內亡津液﹐則漧涸失其傳導變化之權﹐故令便難。多服生化湯﹐則血旺气順﹐自潤而通﹐或服養正通幽湯亦可。倘不大便而無所苦﹐卽勿藥亦可﹐卽有似傷寒三陰癥﹐潮熱汗出﹐或口燥腹滿﹐或譫語便祕﹐燥糞宜下等癥。乃气血枯竭﹐虛證類實﹐愼勿妄議三承气湯以下之。馮氏云﹕大便難﹐惟宜調中養血﹐切不可單用麻仁﹑枳殼﹐徒耗腸胃中生養之气而無功也。有治大便日久不通﹐大料﹑芎﹑歸﹐服至效﹐方得取效﹐仍兼服潤腸粥。如大小便俱祕﹐惡露不行﹐方論俱見惡露不下門。

養正通幽湯

治產後大便燥祕。

川芎﹝一錢或一錢半或二錢﹞當歸﹝四錢或六錢﹞桃仁﹝十粒去皮尖﹞炙艸﹝五分﹞陳皮﹝四分﹞麻仁﹝一錢半炒﹞肉蓯蓉﹝一錢或二錢酒洗去泥甲﹞水煎服。如有血塊痛﹐加肉桂﹑炒延胡各五分﹐去蓯蓉。

類瘧及寒熱往來論

產後瘧﹐在初產時絕少﹐卽胎前久瘧淹纏﹐產後裏气通達﹐無不霍然。卽有半月內外﹐寒熱往來﹐每日應期而發﹐或一日二三度﹐其癥類瘧﹐皆由產後气血虛損﹐陽虛作寒﹐陰虛發熱﹐或晝輕夜重﹐或日晡發熱﹐或有汗﹐或頭有汗而不及身足。此乃元气虛弱﹐孤陽絕陰之癥。俱宜滋榮益气扶正湯﹐間服六味丸﹐以退寒熱﹐如寒熱往來﹐頭痛無汗﹐加減養胃湯治之﹔若寒熱已久﹐無汗者﹐兼煎參術膏﹐以助養胃湯藥力。愼不可作瘧治﹐而用柴胡湯及芩﹑連﹑梔﹑柏以退熱﹐艸果﹑檳﹐常以絕瘧而誤人也。至於陰陽不和﹐乍寒乍熱﹐參歸湯治之。《全書》云﹕陰勝寒多﹐理陰煎﹔陽勝熱多﹐三陰煎﹔陽气陷入陰中﹐補陰益气煎﹐陰陽俱虛﹐八珍﹑十全﹕敗血不散﹐流入陰中而作寒熱﹐決陰煎﹑殿胞煎。

滋榮益气扶正湯

治產後寒熱往來﹐有汗﹐每午後應期而發。

人參熟地﹝各二錢﹞川芎黃﹝蜜炙﹞麥冬﹝去心各一錢﹞當歸﹝三錢﹞白術﹝錢半土炒﹞陳皮﹝四分﹞炙艸﹝五分﹞

加減養胃湯

治產後以及一月類瘧﹐並治寒熱往來﹐頭痛無汗。

人參﹝錢半﹞川芎茯苓蒼術﹝米泔水制﹐炒﹐各一錢﹞當歸﹝三錢﹐酒浸﹞藿香炙艸﹝四分﹞橘紅﹝四分﹞制夏﹝八分﹞姜﹝一片﹞棗﹝三枚﹞

參歸湯

治產後陰陽不和﹐乍寒乍熱。

當歸﹝酒洗﹞炮姜﹝一錢﹞人參白芍﹝炒﹞川芎炙艸﹝各八分﹞

理陰煎

熟地當歸漧薑炙艸

三陰煎

治肝脾虛損﹐精血不足﹐及營虛失血等病。凡中風血不養筋﹐及瘧癥汗多﹐邪散而寒熱猶不止者。

人參當歸﹝二三錢﹞熟地﹝三五錢﹞酒炒芍藥棗仁﹝各二錢﹞炙艸﹝一錢﹞

補陰益气煎

人參﹝一二錢﹞當歸山藥﹝酒炒﹐各二三錢﹞熟地﹝三五錢﹞陳皮炙艸﹝各一錢﹞升麻﹝三五分﹐若火浮於上者﹐去此不用﹞柴胡﹝一二錢﹐如無外邪不用﹞姜﹝三片﹞煎服。此補中益气湯之變方﹐治勞倦傷陰﹐精不化气﹐陰虛外感瘧﹐並便結不通﹐凡屬陰气不足﹐而虛邪外侵者﹐用此升散﹐無不神效。

類中風痙及語澀口噤不語筋攣等癥論

凡婦人衝脈﹐爲血脈之海﹐若血脈充足﹐流暢無滯﹐則關節淸利而無病矣。至於產後勞損臟腑﹐气血暴竭﹐百骸少血濡養﹐多有陰虛內熱﹐熱極生風﹐𨿽外癥如風實﹐五內陰血不足﹐气無所主﹐卒爾口噤牙緊﹐唇靑﹐肉冷﹐汗出﹐或唇口斜﹐手足筋脈攣搐﹐諸癥類於中風者﹐或因血气耗損﹐腠理不密﹐汗出過多﹐神無所主﹐致角弓反張﹐此乃厥陰虛極﹐類痙者。在傷寒之家。𨿽有剛柔之分﹐而產後無非血燥﹑血枯之癥﹐總宜養陰補血﹐血長而虛風自滅﹐任其痰火乘虛泛上﹐皆當以末治之﹐毋執偏門而用治風消痰之方﹐以重虛產婦也。治初產﹐當服生化湯﹐以生旺新血。如見危癥三帖後卽用人參益气以救之﹔如有痰有火﹐或少佐橘紅﹑竹瀝﹑薑汁﹐其黃芩﹑連﹑柏不可並用﹐膽星﹑蘇子尢不宜加﹐愼之﹗愼之﹗如產已數日﹐腹無塊痛﹐卽用滋榮活絡湯﹐如語澀﹑四肢不利﹐宜天麻湯。密齋治語言蹇澀﹐加味生脈散﹐治汗多口噤﹑背反气微﹑類﹐用止汗生血飲﹔治無汗筋攣﹐用芎歸棗仁湯。諸書所用﹐悉皆參附﹑十全﹑理陰﹑大補元煎之類﹐溫養而峻補之﹐從來未有以風痰治者。昔立齋用十全大補治口噤﹐挖開口灌之﹐如不得下﹐令側其面出之﹐仍灌熱者﹐又冷又灌﹐數次卽能下而蘇矣。《醫通》云﹕口噤則抉齒灌之﹐齒噤則落入鼻中卽蘇﹐此古人救急灌法﹐不可不知。至於治口噤﹐不能爲語﹐峻補之中少兼通心气之藥治之。故密齋﹑《尊生》俱用七珍散﹐以通心气也。馮氏治產後﹐用八珍加丹皮﹑鉤藤﹐以生陰血﹔不應﹐用四君子﹑芎﹑歸﹑丹皮﹑鉤藤補脾土。蓋血生於至陰﹐至陰者﹐脾土也﹐且气有生血之功耳。再此證如傷寒誤汗亡液﹐誤下亡陰﹐潰瘍膿血大下之後﹐小兒吐瀉之後﹐悉多患之。故在產後﹐亦惟去血過多﹐或大汗﹑大瀉而然﹐其爲元气虧極﹐血液枯敗可知。若肢體惡寒﹐脈微細者﹐此爲正狀﹔若脈浮大﹐發熱煩渴﹐此爲假象﹐惟當固本爲善。若至於無力抽搐﹐戴眼反折﹐汗出如珠﹐兩手撮空者﹐不治。《尊生》治產﹐久拘攣﹐不宜補者﹐用舒筋湯治之。

滋榮活絡湯

治產後口噤﹑項彊﹑筋搐﹐類中風證。

人參﹝二錢或三錢﹞川芎茯神﹝各一錢﹞當歸﹝三錢酒浸﹞黃﹝一二錢﹐蜜炙﹞麥冬﹝一錢二分或一錢﹞天麻﹝八分或一錢﹞熟地﹝二錢﹞陳皮荊芥防風羌活炙艸﹝各四分﹞黃連﹝三分﹐薑汁炒﹞

天麻湯

治產後中風恍惚﹐語澀﹐四肢不利。

人參棗仁﹝炒﹞茯神遠志肉﹝制﹞山藥柏子仁麥冬﹝各一錢﹞當歸﹝一二錢﹞石菖蒲半夏曲南星曲﹝各八分﹞川芎羌活﹝各七分﹞天麻防風﹝各五分﹞細辛﹝四分﹞

加味生脈散

治產後去血太多﹐心血虛弱﹐不能上榮於舌﹐語言蹇澀。

人參麥冬歸身生地炙艸石菖蒲﹝各一錢﹞五味子﹝十三粒捶碎﹞豬心一个﹐劈開﹐水二盞﹐煎至一盞半﹐去心﹐入藥﹐煎七分。此方治怔忡甚效。

止汗生血飲

治產後汗出多而口噤﹐背彊而直﹐气息欲絕﹐類癥﹐宜速治。

當歸﹝二錢﹐酒浸﹞川芎麻黃根﹝各一錢﹞桂枝羌活防風羚羊角天麻﹝各六分﹞附子﹝制﹞炙艸﹝各四分﹞水煎服。

芎歸棗仁湯

治產後無汗﹐筋脈拘攣﹐類證。

當歸﹝二錢﹐酒洗﹞川芎防風﹝各一錢﹞棗仁﹝五分﹐去殼﹐炒用﹞一方有羌活七分。

七珍散

治產後敗血停積﹐閉於心竅﹐神志不明。蓋心气通於舌﹐心气閉﹐則舌彊不語。

人參石菖蒲﹝各一錢﹐爲散各一兩﹞川芎﹝一錢﹐爲散七錢五分﹞生地﹝一錢﹐爲散﹐易炙甘艸三錢﹞細辛﹝二分﹐爲散二錢半﹞薄荷﹝一分﹐爲散無此味﹞防風﹝五分﹞辰砂﹝五分﹐研細水飛﹐爲散三錢﹞《尊生》合生化湯服。

舒筋湯

羌活姜黃炙艸﹝各二錢﹞海桐皮當歸赤芍﹝各一錢﹞白術﹝一錢﹐土炒﹞沈香﹝少許﹞

泄瀉及完谷不化並遺屎論

產後泄瀉﹐不可與雜癥同治。大率中气虛弱﹐傳化失職所致﹐气虛﹑食積與濕也。气虛宜補﹐食積宜消﹐濕宜燥之。然惡露未除﹐又難以驟補﹑峻消﹑急燥。當先用蓮子生化湯三劑﹐化舊生新﹐方中且有蓮子﹑茯苓補脾利水﹐兼治其瀉﹐候舊化新生﹐然後用健脾利水生化湯﹐或補气﹐或消食﹐或化積﹐或燥濕分利﹐因證加入對証之藥﹐始無滯澀虛虛之失。至產後旬日外﹐方可與雜癥同論。然猶宜量人虛實而治也。如痛下淸水﹑腸鳴﹑米飲不化者﹐以寒瀉溫之﹔如糞色黃﹐肛門痛﹐以熱瀉淸之﹔如飲食過多傷脾﹐噯气味如敗卵﹐以食積消之﹔如飲食減少﹐食下腹鳴﹐腹急﹐盡下所食之物﹐方覺暢快﹐以脾虛食積補而消之。丹溪云﹕如產後虛瀉﹐眼昏不識人﹐危證﹐用參苓術附湯救之。又有胎前久瀉﹐產後不止﹐以致虛脫﹐須從權服參苓生化湯以扶虛﹐仍分塊痛﹑不痛﹐加減而治。凡瀉兼熱﹐切勿用芩﹑連﹑梔﹑柏﹔兼痰﹐切勿用半夏﹑生薑。如瀉渴﹐參麥飲以回津液﹔如產後脾瀉不止﹐參苓蓮子飲妙。夫完谷不化者﹐因產時勞倦傷脾﹐而轉輸稽遲也。夫水谷入胃﹐遊溢精气﹐散歸於脾﹐脾气散精﹐上歸於肺﹐而調通水道﹐乃能致气滋髒以養人。今因產勞倦脾傷﹐以致沖和之气不能化﹐而物完出焉﹐病名泄。又飲食太過﹐脾胃受傷﹐亦致完谷不化﹐俗呼爲水谷痢也。然產方三日內﹐血塊未散﹐患此脾敗胃弱之癥﹐未可遽加﹑術。且服加味生化湯﹐內有益智﹑砂仁﹐少溫其气﹐俟塊消散﹐服參苓大補生化湯。如胃气虛﹐瀉利黃色﹐用補中益气湯加木香治之﹔若久瀉痢虛者﹐參香散﹔如久瀉﹐元气下陷﹐大便不禁﹐肛門如脫﹐宜加味六君子湯﹔若見完谷不化﹐色白如糜﹐此脾胃大虛﹐元气虛脫之候﹐十有九死﹐惟猛進溫補之劑﹐庶可挽回。卽有煩躁發熱﹑面赤﹑脈來數大﹐皆虛火上炎之故﹐當並進桂﹑附﹑人參﹑甘艸﹑漧薑﹑苓﹑術之類﹐伏龍肝煎湯﹐代水煎服﹐仍得收功。若小便混濁如泔﹐或大便中有白沫如腸垢者﹐乃元气下陷之故﹐並宜補中益气﹐加桂﹑苓﹑炮姜升舉之。或瀉臭水不止﹐加蘄艾﹑香附﹑吳茱萸。若兼瘀結不通﹐腹脹喘急﹐𨿽神丹亦無濟也。如大便不知﹐爲遺屎﹐補中益气湯加肉蓯蓉﹑故紙。

蓮子生化湯

治產後血塊未消泄瀉。

川芎茯苓﹝各二錢﹞當歸﹝四錢一方一錢﹐黃土炒﹞炮姜﹝四分﹞桃仁﹝十粒﹞炙艸﹝五分﹞蓮子﹝十枚﹐去心﹞

健脾利水生化湯

川芎當歸﹝黃土炒﹐各一錢﹞白術﹝二錢﹐土炒﹞澤瀉﹝八分﹞炮姜﹝四分﹞陳皮炙艸﹝各五分﹞肉果﹝一枚﹐煨﹞人參﹝三錢﹞茯苓﹝一錢五分﹞瀉水多而腹不痛者﹐有濕﹐加制蒼術一錢以燥之。諸瀉方中﹐須加蓮子十枚。

參苓術附湯

丹溪治產後虛瀉﹐眼昏不識人﹐危癥﹐用此方救之。

人參﹝七錢﹞白術﹝三錢﹐土炒﹞茯苓制附子﹝各一錢﹞

參苓生化湯

治胎前久瀉﹐產後不止。

人參當歸﹝各二錢﹞炮姜炙艸﹝各五分﹞訶子皮川芎山藥﹝炒﹐各一錢﹞肉果﹝麥煨﹞茯苓﹝一錢五分﹞蓮子﹝七枚﹞糯米﹝一大撮﹞

參茯蓮子飲

治產後脾泄不止﹐並治年久不止脾泄之癥。忌勞力﹐恐火動復瀉。

人參白術﹝土炒﹐各二錢﹞白芍﹝八分﹐炒﹞當歸﹝一錢半﹞白茯苓山藥﹝各一錢﹞升麻陳皮﹝三分﹞炙艸﹝四分﹞蓮子﹝十二粒﹐去心﹞姜二片﹐水三盅﹐煎服。取藥內蓮子送藥。

加味生化湯

治產後脾虛﹐三日內血塊未消﹐完谷不化﹐胎前素弱者﹐非胃苓能治﹐此方主之。

川芎益智仁砂仁﹝各一錢﹞當歸﹝四錢﹐土炒﹞炮姜﹝四分﹞炙艸﹝五分﹞茯苓﹝一錢五分﹞桃仁﹝十粒﹐去皮尖﹞

參苓大補生化湯

治產後血塊痛止﹐可服此以補之﹐完谷自化矣。

人參白術﹝土炒﹐各二錢﹞川芎當歸益智仁白芍﹝炒﹞茯苓﹝各一錢﹞炮姜﹝四分﹞肉果﹝一个﹐麥煨﹞炙艸﹝五分﹞蓮子﹝八粒﹐去心﹞

痢滯論

凡雜癥之痢﹐皆由暑濕之積邪﹐或挾食積所致。傷於气分則痢白﹐傷於血分則痢赤﹐气血俱傷赤白兼下。至產後患此﹐則有不同﹐治法亦異﹐蓋多有中气虛而停積也。如產後七日內外﹐患赤白痢疾後重頻並﹐最爲難治。欲調气行血而推蕩痢邪﹐猶慮產後之元气方虛﹔欲滋榮益气而大補產虛﹐又恐反助痢初之邪盛。其行不損元﹐補不助邪﹐惟生化湯去漧薑﹐加以木香﹑茯苓﹝名香苓生化湯﹞爲善﹐以其能消惡露﹐兼行痢滯也。如痢在七日之外﹐可酌加芍﹑連﹑蓮﹑朴等藥﹔如傷麵食﹑谷食瀉痢﹐先服生化湯加炒神曲﹐塊痛止﹐服六君子加麥芽一撮﹐或神曲一錢﹔如傷肉食瀉痢﹐先服生化湯加山楂﹑砂仁﹐塊痛止﹐服六君子湯加山楂四﹑五枚﹐砂仁四分﹐炒神曲一錢﹔如半月外患赤痢後重﹐歸芍連殼飲﹔如脾气虛弱瀉痢﹐四肢浮腫﹐宜六君子湯加木香﹑肉果﹝面煨﹞﹐合五皮散﹔如瀉痢黃色﹐乃脾土正气虛耳﹐宜補中益气湯加木香四分﹑肉果一枚﹝煨﹞﹔如胃气虛弱瀉痢﹐完谷不化﹐當溫助胃气﹐及產後瀉痢日久後重者﹐並宜服加味六君子湯。大凡產後赤痢﹐去血多﹐姜﹑砂﹑木香之類不可多用﹐熱則血愈行。倘血痢日久不止者﹐血虛也﹐宜四物湯加荊芥﹑人參。凡諸癥兼嘔吐﹐皆宜加藿香五分﹐痰加制半夏八分。兼小便短澀﹐引加燈心三十寸﹐且燈心利水而不傷陰﹐況產後津液已虧﹐兼之瀉痢傷陰﹐復傷津液﹐小便理宜短少﹐故止用燈心足矣﹐不可用利水傷陰之藥也。如胎前下痢﹐產後不止﹐伏龍肝湯丸治之。又有白頭翁加甘艸阿膠湯﹐治產後痢不止。馮氏云﹕產後腹痛瀉痢﹐若非外因所傷﹐乃屬腎气虧損﹐陽虛不能生土﹐陰虛不能閉藏耳﹐必用四神﹑八味補腎。倘誤投分利導水之劑﹐是益其虛。但瀉痢之癥﹐非脾卽腎﹐如病在腎﹐所謂補脾不如補腎﹔如病在脾﹐自又補腎不如補脾也。

香苓生化湯

治產後七日內﹐患赤白痢。

川芎﹝二錢﹞當歸﹝五錢﹞炙艸﹝五分﹞桃仁﹝十粒﹞茯苓﹝一錢﹞陳皮﹝四分﹞木香﹝一分﹞

歸芍連殼飲

治產後半月外﹐患赤痢後重。

川芎﹝一錢半﹞當歸﹝三錢﹞白芍﹝酒炒﹞茯苓﹝各一錢﹞黃連﹝六分﹐薑汁炒﹞枳殼﹝五分﹐麥炒﹞甘艸﹝四分﹞木香﹝三分﹞

五皮散

治產後風濕傷脾﹐气血凝滯﹐以致面目虛浮﹐四肢腫脹﹐气喘。

陳皮桑皮姜皮茯苓皮大腹皮﹝黑豆水制淨﹐各一錢﹞

伏龍肝湯丸

治胎前下痢﹐產後不止﹐及元气大虛﹐瘀積小腹結痛﹐不勝攻擊者。

山楂肉﹝一兩﹐炮黑﹞黑糖﹝二兩﹐熬枯﹞二味﹐一半爲丸﹐一半爲末﹐用伏龍肝二兩煎湯代水﹐煎前末二錢﹐送前丸二錢﹐日三夜二服﹐一晝夜令盡。气虛﹐加人參二﹑三錢﹐駕馭之﹔虛熱﹐加炮姜﹑肉桂﹑茯苓炙甘艸﹔兼感風寒﹐加蔥白﹑香豉﹔膈气不舒﹐磨沈香數匙調服。

腹脹滿悶論

產後有因敗血流入於脾胃﹐腹脹嘔吐者﹐已於嘔吐門中論之矣。然婦人因產﹐脾胃多虛﹐飲食最易停滯而生脹悶﹐若產畢﹐隨服生化湯消其舊瘀而生其新血﹐瘀塊旣消﹐便大補气血﹐使脾胃健運﹐自無中虛脹滿之證。其產後大率因傷食﹐而誤用消導﹐因气郁而誤專順气﹐或因多食冷物﹐而停滯惡露﹐或因血虛大便燥結﹐誤下而愈脹。此蓋止知傷食當消﹐气郁當順﹐惡露當攻﹐便結當下﹐不知消耗愈多﹐胃气大損﹐滿悶益增﹐气不升降﹐積郁之久﹐兼成臌脹。若再專用攻消﹐不死不休矣。豈知消導佐於補劑內﹐則脾彊而所傷之食消气散﹔逐瘀佐以養血劑中﹐則惡露自行而大便濡潤亦通。《祕書》立有治脹方﹐並養生化滯湯二方﹐治產後脹癥﹐均未敢專於消導﹐前人之慮產深矣。《醫通》云﹕胎前孕婦服安胎藥過多﹐或正產﹑半產後﹐經一兩月惡露未淨﹐此非敗血之比﹐宜導气行血﹐若用止截誤矣。又云﹕飽悶惡露不行﹐多因血逆﹐宜行瘀爲主﹐如有塊上升﹐飽悶欲吐者﹐二陳湯加姜﹑桂﹑香附﹑炮楂﹑蓬術﹔塊不散﹐積久愈堅﹐琥珀黑龍丹。

予謂﹕審知飽悶﹐實因惡露不行所致。若初產﹐仍宜服生化湯﹐瘀去而飽悶自開﹐可無藉乎二陳﹑炮楂﹑蓬術﹐恐產虛者難當耳。

治脹方

治產後腹脹。

人參﹝二錢﹞白術﹝土炒﹞當歸﹝各三錢﹞茯苓﹝一錢半﹞川芎﹝七分﹞陳皮﹝四分﹞甘艸﹝三分﹞

養生化滯湯

治產後大便不通﹐誤服大黃等藥﹐致成膨脹。

人參茯苓川芎白芍﹝炒﹐各一錢﹞當歸﹝四錢﹞桃仁﹝十粒﹞肉蓯蓉﹝一錢半﹐酒洗去泥甲﹞大腹皮﹝五分﹐黑豆水制淨﹞陳皮﹝四分﹞制香附炙艸﹝各三分﹞

浮腫論

產後手足俱浮﹐皮膚間光瑩色潤﹐乃脾虛不能制水﹐腎虛不能行水也﹐宜大補爲主﹐補中利水湯治之。如因寒邪濕气﹐傷表無汗而腫﹐前湯加姜皮﹑半夏﹑蘇葉﹐或五皮散亦可。又有由敗血乘虛停積﹐而循經流入四肢﹐畱淫日深﹐腐壞如水﹐故令面目四肢浮腫﹐乍寒乍熱﹐醫人不識﹐誤作水气治之﹐多用導水。凡治水藥﹐極能虛人﹐產後旣虛﹐藥又虛之﹐是謂重虛﹐多致夭枉。如產畢﹐隨服生化湯﹐化瘀生新﹐自無此敗血如水之癥。今旣失治﹐宜服小調經散﹐則血行腫消。密齋用調經湯﹐又加味五皮湯﹐使气血流行﹐風濕消散﹐腫自消矣。若水气系肺失降下之令﹐其人必發咳嗽﹐小便澀少﹐可立而辧也。如腳腫或肚肺﹐或成臌腫﹐宜濟生腎气丸。馮氏云﹕產後浮腫﹐若寒水侮土﹐宜養脾肺﹔若气虛浮腫﹐宜蓋脾胃﹔若水气浮腫﹐宜補中湯﹔若兼喘咳而脈沈細無力﹐此命門火衰﹐脾土虛寒也﹐八味丸主之。腹滿者﹐气虛而非血也﹐補中湯送八味丸﹐一以升補淸陽﹐一以斂納濁气﹐升降旣得﹐而脹滿自消矣。

補中利水湯

治產後七日外﹐消腫利水。

人參白術﹝土炒﹐各二錢﹞茯苓白芍﹝炒﹐各一錢﹞木瓜﹝八分﹞陳皮﹝五分﹞紫蘇制蒼術木通大腹皮﹝黑豆水淨制﹞濃朴﹝薑汁制﹐各四分﹞如壅滿﹐用制半夏﹑陳皮﹑制香附監之。

小調經散

治產後浮腫﹐因敗血者。

歸身﹝酒洗﹞赤芍桂心﹝各一錢﹞沒藥琥珀﹝各一分﹞麝香細辛﹝各五釐﹞炙艸﹝二分﹞爲末﹐每服五分﹐薑汁酒調下。

調經湯

歸身﹝酒洗﹞赤芍丹皮桂心赤茯苓陳皮炙艸﹝各一錢﹞細辛炮姜﹝各五分﹞

加味五皮湯

治產後虛弱﹐腠理不密﹐調理失宜﹐外受風濕﹐面目四肢浮腫者。

桑白皮陳皮茯苓皮大腹皮生薑皮﹝各一錢﹞漢防己枳殼豬苓﹝各八分﹞炙艸﹝五分﹞

淋癥論

產後淋癥﹐此亦血去陰虛生內熱也。蓋腎爲至陰﹐主行水道﹐去血過多﹐正陰虧損﹐故生內熱﹐小便成淋而澀痛。是以熱客於脬﹐虛則頻數﹐熱則澀痛也。气血兼熱﹐血入胞中﹐則血隨小便而爲血淋。但小便淋閉卻與不通當分別而治。不通者﹐屬气虛﹐淋屬內熱澀痛﹐故密齋治淋﹐用知柏導赤散﹑調益元散治之。馮氏云﹕血虛熱郁﹐當用六味丸﹑逍遙散﹐補陰養血﹐滋其化源﹐佐以導血藥可也。

知柏導赤散

生地赤芍木通麥冬﹝去心﹞黃柏知母﹝炒﹞桂心甘艸﹝各一錢﹞燈心﹝四十九寸﹞

大小便血論

產後尿血﹑小腹痛者﹐乃敗血流入膀胱﹔小腹不痛﹐但溺時澀痛者﹐乃內熱也。並用小薊湯主之﹐《尊生》用加味腎气﹐去桂﹑附﹐加生地﹑發灰治之。至於大便便血﹐或因飲食起居失宜﹐或因六淫七情過極﹐致元气虧損﹐陰絡受傷也。四君子加生地﹑升麻﹑歸身﹑白芍﹑發灰治之。

小薊湯

小薊根生地赤芍木通蒲黃淡竹葉甘艸梢﹝各一錢﹞滑石﹝二錢﹞燈心引

咳嗽論

產後七日內﹐外感風寒咳嗽﹐鼻塞聲重﹐惡寒者﹐只服生化湯自愈﹐內有芎﹑姜散其邪也﹐或於生化湯中加杏仁﹑桔梗。有痰加天花粉﹐又有加味生化湯﹐並皆治之﹐總不用麻黃動汗﹐卽嗽而脇痛﹐亦不用柴胡伐肝﹐因其內虛耳。

