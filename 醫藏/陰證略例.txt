陰證略例元王好古

目錄

序

祭神應王文

岐伯陰陽脈例

潔古老人內傷三陰例

檳榔丸

煮黃丸

瓜蒂散

備急丸

金露丸

枳術丸

海藏老人內傷三陰例

當歸四逆湯

當歸四逆東加吳茱萸生薑湯

吳茱萸湯

傷在少陰

傷在太陽

理中丸

陰陽寒熱各從類生服藥同象

理中湯

伊芳尹湯液論例

扁鵲仲景例

仲景陰證論例

吳茱萸湯

四逆湯

通脈四逆湯

當歸四逆湯

白通湯

白通加豬膽汁湯

眞武湯

小建中湯

理中湯

理中丸

桂枝附子湯

附子湯

術附湯

姜附湯

茯苓四逆湯

易老法霍亂吐瀉足陽明總攝六經

霍亂與少陰寒熱同候

叔和陰脈例

活人陰脈例

陰毒甘艸湯

附子散

正陽散

霹靂散

火焰散

丹砂丸

肉桂散

回陽丹

返陰丹

天雄散

白朮散

許學士陰證例

正元散

元陽丹

退陰散

五勝散

玉女散

運陽散

辧少陰緊脈證

破陰丹

韓祗和溫中例

溫中湯

橘皮湯

七物理中丸

濃朴丸

白朮湯

二苓湯

灰包熨法

海藏老人陰證例總論

神術湯

神術湯六气加減例

神術加本湯

神術加木香湯

論霧露飲冷同爲濁邪

白朮湯

黃湯

調中丸

理中丸

論陰證躁不躁死生二脈

舉古人論陰證辧

論元陽中脫有內外

論宜灸不宜灸並湯沐四肢法

臍下六穴

論譫言妄語有陰陽

論下血如豚肝

論陰陽二絡

論自汗分陰陽

論手足自汗

論四肢振搖

論陰證始終形狀雜舉例

傷寒發厥有陰陽

論陰證發渴

論陰證咳﹝一作喫﹞逆

論陰證發熱

論陰證大便祕

論陰脈小便不通

論陰證小便赤

論後出餘气而解

論狂言若有所失

論脈次第

用附子法

論陰陽易分熱寒

燒散

《活人》鼠糞湯

竹皮湯

靑竹茹湯

當歸白朮湯

發明仲景活人

妙香丸

海藏治驗錄

外陽內陰

陽狂

陰狂

陰易

夜服

陰血

鼓擊脈

腹痛

跋

序

人生天地間﹐而陰陽命之气﹐其受病亦不外乎此。醫家言視證察脈﹐則必本諸陰與陽﹐岐以來﹐諸書可考也。至漢長沙張仲景著《傷寒》一書﹐其言備矣。其法皆出伊芳尹《湯液》﹐如《易》之於數﹐《春秋》之於法﹐蓋萬世不可易者。其論气脈形聲﹐以測人之臟腑經絡之微﹐亦不過曰﹕如是爲陽﹐如是爲陰﹐如是爲寒﹐如是爲熱﹐如是爲有餘﹐如是爲不足﹐以決人之死生之變於朕兆之前﹐使夫學人可以按而知之﹐苟能詳辧而勿失﹐則思過半矣﹗然混茫乎疑似之中﹐葛乎毫釐之間﹐自非精思入神冥合造化﹐則不能也。是以古者之言醫也﹐皆聰明有道之士﹐如孫思邈﹑陶隱居﹑葛稚川之徒﹐何如人也。迨夫叔世末流﹐多出於粗工庸人間﹐裒衣峨冠﹐挾方寸之囊﹐自命爲醫工﹐然試讀其書﹐音讀﹝音豆﹞且不知﹐況能索理於精微之地哉﹗如趙括之用兵﹐徒能誦其父之書﹐旋取覆敗之禍。如又不能誦其書﹐則其爲敗﹐宜如何哉﹗夫陰陽二證也﹐寒與溫之味﹐從而用之﹐亦二也。其主治嗜好﹐又有大不同者﹐甚者各主一偏﹐互相詆訾。殊不知桂枝﹑承气之一倒置﹐則斃之患立見。異時承平貴爲人之爲病皆然﹐熱黜陰候不論﹐豈理也哉﹗且四方風土旣殊﹐而人之稟受亦異﹐而一律按之﹐其可乎﹖蓋亦求其至當而已矣。嗚呼﹗中古以降﹐老壽少而天閼多﹐豈眞不幸與﹗蓋醫者心術之偏﹐其蔽必至於殺人﹐儒者心術之偏﹐其蔽必至於誤天下﹐如宋之王安石是也。偏之爲害之烈如此。夫竊嘗謂受天地中和之性﹐得聖人公恕之學﹐不以利欲一毫入於其心﹐而後可以爲儒爲醫矣﹐天地萬物一理也﹐聖人之道一中而已《中庸》曰致中和﹐天地位焉﹐萬物育焉﹐而況醫乎﹗海藏先生王君進之﹐家世趙人﹐早以通經舉進士﹐晚獨喜言醫﹐始從東垣李明之﹐盡傳其所學﹐後乃精研極思軒岐以來諸家書﹐馳騁上下數千載間﹐如指諸掌。予在大梁時﹐聞其名諸公間籍甚﹐獨以未識爲恨﹐今年秋來晉州﹐始得候先生於館捨﹐觀其气和而凝﹐志一而定﹐有道者也。與之遊﹐甚間暇﹐日出一編書授予﹐且謂予曰﹕傷寒人之大疾也﹐其候最急﹐而陰證毒爲尢慘﹐陽則易辧而易治﹐陰則難辧而難治。若夫陽證﹐熱深而厥﹐不爲難辧。陰候寒盛﹐外熱反多﹐非若四逆﹐脈沈細欲絕易辧也。至於脈鼓擊有力﹐加陽脈數倍﹐內伏太陰﹐發煩躁欲坐井中﹐此世之所未諭也。予恐其誤﹐積思十餘年﹐蓋考自岐伯﹐迄今潔古老人攝其精要﹐附以己說﹐釐爲三十餘條﹐有證有藥﹐有論有辧﹐名之曰《陰證略例》﹐將鋟以傳﹐以詔後學﹐且與天下衛生之君子共之﹐子盍爲我題其端﹖予退而伏讀之﹐善之曰﹕異乎哉﹗未有是書也。其於救物利生之念深矣﹗至其論陽證見陰脈者死﹐謂有外傷內陰﹐若與陽藥猶可生。若及陰陽易分寒熱﹐陰陽易隨仲景三經用藥﹐皆出古人言意之表﹐學人又不深思而熟味之。噫﹗世之著書立言者多矣﹐其甚髙難行﹐泛言無實者亦有之。然則是書之出﹐其知者必以爲精思妙用所﹐傳證以古今﹐不可誣也﹔其不知者則茫然無考﹐詆以爲悠悠談甚髙難行也。予以爲獲一人賢者之知﹐不猶愈千百愚人之不知者﹐則是書可以傳信行世無疑矣﹗故內翰王君從之﹐嘗題曰「世所未聞」﹐眞知言哉﹗比先生過上黨﹐主吾故人文之﹐療數陰疾尢奇中﹐皆書中所可槪見者。文之始亦駭﹐不敢用﹐反己試﹐歡曰﹕誤人多矣﹗昔太倉公所上治驗﹐太史氏列之傳末﹐近代錢仲陽嘗所治病﹐閻孝忠記於論證後。今從先生得所書主治次第﹐謹編如下方﹐亦足以證愚者之不知者。文之姓宋氏﹐諱廷圭﹐長平人﹐世亦號善醫云。

歲癸卯冬十一月中浣日王官麻革信之謹題

祭神應王文

竊以濟世須醫﹐去疾先藥﹐論江方海﹐眩目駭心。人皆於此泥小技作當塗﹐視大經爲何物﹐﹐已有云淵之失。故有者甚而無者生﹐輕者危而重者斃﹐夭橫盈郊﹐冤枉舉世。每憐孑孑之幽魂﹐誰聽嗷嗷之夜泣﹐痛矣如斯﹐心乎不已﹐耽嗜數年﹐裒成此集。總前聖之嘉言﹐爲後學之法則﹐𨿽治傷寒﹐獨專陰例﹐列古於前﹐評今於後﹐區別餘三十條﹐收拾過二萬字﹐不必泛天風﹑徹海波﹐盡在乎耳目矣﹗優而柔之﹐使自得之﹐厭而飫之﹐使自趨之。深有望於好生之君子﹐於戲欲廣當世﹐敬以先神﹐伏冀鑑輝﹐庶幾綿歷。王好古惶恐頓首謹言。

聖賢所言陰證﹐如岐伯﹑阿衡﹑仲景﹑叔和﹐故已備矣﹔《活人》﹑許學士﹑韓祗和﹑成無己﹐又甚詳矣。後人尙有采擇未精﹐覽讀有闕﹐子所以從而次第之。然今之病者﹐得之有內外之異﹐或不與經符﹐合之有色脈之殊﹐或不與方契﹐形候相若﹐似是而非﹐眾所共疑﹐莫之能辧﹐取其如此者﹐又從而比類之。非簾視壁聽﹐仿佛未眞也﹐陰陽寒熱﹐如辧黑白矣。使醫者不動聲色﹐蠲去疾﹐免橫夭以無辜﹐皆康寧而得壽。予所願也。每慮淺識﹐或有所遺﹐敬俟來賢﹐幸爲攺正。

壬辰歲夏四月初十日海藏老人古趙王好古序

岐伯陰陽脈例

《內經》云﹕人迎一盛病在少陽﹐二盛病在太陽﹐三盛病在陽明﹐四盛以上爲格陽。啟玄子﹐在手少陽﹔二盛而躁﹐在手太陽﹔三盛而躁﹐在手陽明。手少陽﹐三焦脈﹔手太陽﹐小腸脈﹔手陽明﹐大腸脈。一盛者﹐謂人迎之脈﹐大於寸口一倍也。余盛同法﹐四倍以上﹐陽盛之極﹐故格拒而食不得入也。《正理論》曰﹕格則吐逆。

寸口一盛病在厥陰﹐二盛病在少陰﹐三盛病在太陰﹐四盛以上爲關陰。啟玄子云﹕陰脈法二盛而躁﹐在手少陰﹔三盛而躁﹐在手太陰。手厥陰﹐心包脈也﹔手少陰﹐心脈也﹔手太陰﹐肺脈也。盛法同陽。四倍以上﹐陰盛之極﹐故關閉而溲不得通也。《正理論》曰﹕關則不得溺。

人迎與寸口俱盛四倍以上﹐爲關格之脈﹐羸不能極於天地之精气﹐則死矣。《樞》曰﹕陰陽俱盛﹐不得相營﹐故曰關格﹐非止吐逆﹑不得溺而已也。

海藏雲﹕岐伯陰陽二脈﹐王注爲足經﹐卻舉《靈樞》手經﹐何也﹖答曰﹕正經旣言五臟之本﹐云倉廩。﹞乃知手足經俱有﹐故言足經﹐而次舉《靈樞》手經也。若躁爲手經﹐不躁爲足經。此王注𨿽舉格陽爲吐逆﹐關陰爲不得溺﹐皆引正理爲證以比之。大抵格陽關陰﹐亦豈止吐逆不得溺而已哉﹗至於上而不欲食﹐下而不得便﹐亦關格之病也﹐故易老有內傷之陰證﹐大意亦出於此。云岐子別有關格一轉。

上此一條﹐舉古人言外之意。

潔古老人內傷三陰例

論曰﹕人之生也﹐由五穀之精气所化﹐五味之備﹐故能生形。經曰﹕味歸形。若傷於味﹐亦能損形。今飲食反過其節﹐腸胃不能勝﹐气不及化﹐故傷爲脾。論曰﹕飲食自倍﹐腸胃乃傷。或失四時之調養﹐故能爲人之病也。經曰﹕气口曰坤﹐口乃脾之候﹐故脾胃傷。气口緊盛而傷者﹐有多少﹐有輕重焉。如气口一盛﹐脈得六至﹐則傷於厥陰﹐乃得之輕也﹐檳榔丸主之﹔气口二盛﹐脈得七至﹐則傷於少陰﹐乃傷之重也﹐煮黃丸主之﹔气口三盛﹐脈得八九至﹐則傷於太陰﹐乃傷之尢重也﹐故塡塞悶亂﹐心胸大痛﹐兀兀欲吐﹐得吐則已﹐俗呼爲食迷風是也。經曰﹕上部有脈﹐下部無脈﹐其人當吐﹐不吐則死。宜吐之﹐以瓜蒂散。如不能﹐則無治也。經曰﹕其髙者因而越之﹐其下者引而竭之。如傷之太甚﹐仲景三物備急丸下之。

海藏雲﹕潔古所論內傷三經﹐蓋出於《內經》《靈樞》岐伯脈法。

檳榔丸

治飲食過多﹐心腹膨悶。

檳榔﹝一分﹞木香﹝一分﹞枳實﹝半兩﹐炒﹞牽牛頭﹝末﹐半兩﹞陳皮﹝去白﹐秤半兩﹞

上爲極細末﹐醋糊丸﹐桐子大﹐米飲生薑湯下二十丸。

煮黃丸

治前癥﹐甚則兩脇虛脹。

雄黃﹝一兩﹐研﹞巴豆﹝半兩﹐去皮心膜﹐研如泥﹐入雄黃再研勻﹞

上二味﹐入白面二兩﹐同和研勻﹐滴水丸桐子大﹐滚漿內十二丸煮熟﹐漉入冷漿令沈﹐每一時辰﹐浸冷漿下一丸﹐凡盡十二時也。不必盡劑﹐以利爲度﹐否則再服。又治脇下癖痛﹐

瓜蒂散

治大實大滿﹐气上衝﹐上部有脈﹐下部無脈﹐塡塞悶亂者﹐當吐之。

瓜蒂﹝一分﹞赤小豆﹝一分﹞

上爲極細末﹐溫水少許﹐調一錢匕﹐以吐爲度。如傷之太重﹐備急丸下之﹐此急劑也。

經云﹕其下者引而竭之。此之謂也。

備急丸

漧薑﹝一兩﹐﹞生大黃﹝一兩﹐﹞生巴豆﹝半兩﹐去心膜﹐研泥﹐灘新瓦去油﹐取霜﹞

上細末﹐煉蜜丸桐子大。溫水下三二丸﹐無時﹐以利爲度﹐以意消息漸加。

金露丸

治時疾內傷﹐心下痞气不降﹐米不化。

大黃﹝一兩﹞枳實﹝半兩﹐炒﹞桔梗﹝二兩﹞牽牛頭﹝末﹐一分﹞

上細末﹐姜糊丸﹐蒸餅亦得﹐桐子大。溫水下二三十丸﹐常服減半。內傷戊火已衰﹐不能制物﹐寒藥太多﹐固非所宜﹐故以溫劑主之。

枳術丸

本仲景湯也﹐易老攺丸。治老幼虛弱﹐食不消﹐臟腑軟。

枳實﹝三分﹐麩炒黃色﹞白朮﹝一兩﹞

上細末﹐荷葉裹燒飯爲丸﹐或姜浸蒸餅丸亦得﹐桐子大。米飲下三二十丸﹐食後。

小兒丸小。

海藏雲﹕潔古旣有三陰可下之法也﹐必有三陰可補之法﹐予欲舉此內傷三陰可補之劑。

未見仲未讀﹐而未之知﹐而不能言耳﹗

海藏老人內傷三陰例

若飲冷內傷﹐𨿽先損胃﹐未知色脈各在何經。若面靑黑﹐脈浮沈不一﹐弦而弱者﹐傷在厥陰也。若面紅赤﹐脈浮沈不一﹐細而微者﹐傷在少陰也﹔若面黃潔﹐脈浮沈不一﹐緩而遲者﹐傷在太陰也。

若面靑或黑或靑黑﹐俱見脈浮沈不一﹐弦而弱﹐傷在厥陰肝之經也。

當歸四逆湯

當歸桂

芍藥細辛﹝各一兩﹞通艸甘艸﹝各六錢三字﹞

上銼麻豆大﹐每秤三錢﹐水一盞半﹐棗一二枚﹐煎至七分﹐去滓溫服。

若其人病內有久寒者﹐宜當歸四逆湯內加吳茱萸生薑湯主之。

當歸四逆東加吳茱萸生薑湯

當歸﹝一兩﹞桂﹝一兩﹞芍藥﹝一兩﹞細辛﹝一兩﹞大棗﹝八个﹞甘艸通艸﹝各六錢三字﹞吳茱萸﹝七合﹐湯漫洗﹞生薑﹝二兩半﹞

上銼如麻豆大﹐每服秤三錢﹐水一盞半﹐煮至八分﹐去滓﹐溫服﹐日三。仲景法﹕一劑

吳茱萸湯

吳茱萸﹝一兩半﹐湯洗三次﹞人參﹝三分﹞生薑﹝一兩半﹞大棗﹝三个﹞

上銼如麻豆大﹐以水二大盞半﹐煮取七分﹐去滓﹐分二服。若急者﹐陰毒甘艸湯﹑白朮散﹑附子散﹑正陽散﹑肉桂散﹑回陽丹﹑返陰丹。至於陰盛格陽﹐霹靂散﹑火焰散。隨經部分選用之。

傷在少陰

若面紅或赤﹐或紅赤俱見﹐脈浮沈不一﹐細而微者﹐傷在少陰﹐腎之經也﹐通脈四逆湯﹝又方﹕甘艸炙六錢二字半﹞

甘艸﹝二兩﹐炙﹞附子﹝一兩﹐生用﹐去皮﹐破八片﹞漧薑﹝一兩﹐炮﹞

面赤者﹐加連須蔥白九寸。腹中痛者﹐去蔥白﹐加白芍藥二兩。嘔者﹐加生薑二兩。咽痛者﹐去芍藥﹐加桔梗一兩。利止脈不出者﹐去桔梗﹐加人參二兩。

上銼如麻豆大﹐每服秤三錢﹐水一盞半﹐煮至七分﹐去滓﹐溫服。未瘥﹐若急﹐更作一劑。其脈續續有力者愈﹐無力者不愈。

四逆湯﹐上三味是也。

傷在太陽

若面黃或潔﹐或黃潔俱見﹐脈浮沈不一﹐緩而遲者﹐傷在太陰﹐脾之經也。

理中丸

人參﹝一兩﹐腹痛者倍之﹞甘艸﹝炙﹞白朮漧薑﹝各一兩﹞

上細末﹐煉蜜和丸雞子黃大。以湯數合﹐和丸﹐研碎﹐溫服之﹐日三夜二。腹中未熱﹐益至三四丸﹐煎熱粥飲投之﹐微溫覆﹐勿揭衣。丸不及湯。

海藏雲﹕大便結者宜丸﹐大便軟者宜湯。仲景云﹕無陽陰彊﹐大便硬者﹐不可下﹐下之則淸谷腹滿。

以上三經脈皆云浮沈不一者﹐以其皆似孤亡之體也。

又云﹕日三夜二﹐讀之極無味﹐然仔細思之﹐利害非輕。恐人不識﹐故有陰陽寒熱各從類生一條。

陰陽寒熱各從類生服藥同象

假令附子與大黃合而服之﹐晝服則陽藥﹐成功多於陰藥﹐夜服則陰藥成功於陽藥﹐足從其類也。況人之疾﹐獨不然乎﹗若病陽癥﹐晝則增劇﹐夜則少寧﹔若病陰癥﹐晝則少寧﹐夜則增劇。是人之陰陽寒熱﹐從天地之行陰行陽也﹐寒熱之化﹐以此隨之。故前人治陰證用陽藥﹐續於夜半之後者﹐所以卻類化之陰﹐而接身與子所生之陽也。《通玄類證》云﹕小建中湯後亦舉日三夜二﹐及尺脈不至者加黃。

予嘗云﹕大便軟者宜湯﹐大便結者宜丸﹐以丸蜜潤也。仲景治霍亂吐下﹐脾濕大勝﹐而用丸何也﹖答曰﹕以濕言之﹐豈有潤之之理﹐此正濕已太過﹐津液極亡﹐所以轉筋也。筋得血而養﹐故能屈伸。利下旣多亡陰﹐失血反成枯燥﹐燥則所以不能屈伸也。故濕劑以潤之﹐只用丸也﹐與婦人血崩過極不止而用四物湯潤劑同意。十劑之法﹐要當謹察。

理中湯

人參﹝一兩﹞漧薑﹝炮﹞甘艸﹝炙﹞白朮﹝各二兩﹞

腹痛者﹐加人參一兩。寒者﹐加漧薑一兩半。渴欲得水者﹐加白朮一兩半。臍上築者腎气動也﹐去術﹐加桂四兩。吐多者﹐去術﹐加生薑三兩。下多者﹐還用術。悸者﹐加茯苓二兩。或四肢拘急腹痛者﹐或腹滿下利轉筋者﹐去術﹐加附子一枚﹐生用。

上銼如麻豆大﹐每秤三錢﹐水一盞半﹐煮至七分﹐去滓﹐溫服﹐日三。

海藏雲﹕理中東加減八法﹐並無寒藥。吐利後有表者表之汗出厥者溫之﹔旣吐且利﹐小便復利﹐大汗出﹐內寒外熱者亦溫之﹔至於吐下後﹐汗出不解﹐厥逆脈欲絕者﹐四逆主之。以是知此候無陽證﹐皆陰證也。仲景人參桂枝湯﹐理中東加桂枝﹐太陽未除﹐下之成協熱利﹐心下痞﹐表裏不解者﹔《活人》此理中湯內加靑陳皮﹐名治中湯﹐治胸膈病﹔許學士攺《活人》方﹐作補脾丸﹐治勞則補子﹐如子富而父不貧﹐不特虛則補其母也。

以上三證﹐若有外感與內證飲冷極者﹐宜五積散。

伊芳尹湯液論例

海藏曰﹕皇甫先生云仲景廣《湯液》爲十卷。文潞公云仲景爲羣方之祖。朱奉議云仲景瀉心古湯液則少黃芩﹐後人脫落之。許學士亦云伊芳尹《湯液論》大柴胡湯八味﹐今監本無大黃﹐只是七味﹐亦爲脫落之也。以是知仲景方皆《湯液》也。

四順散﹐理中湯﹑四逆湯﹑通脈四逆湯﹑朮附湯﹑姜附湯﹑眞武湯﹑白通湯﹐俱見仲景條下。

其餘雜見諸方﹐凡稱仲景者皆是。

扁鵲仲景例

生气通天霧露說﹐在神術六气加減後。

扁鵲云﹕一呼四至﹐一吸四至﹐病欲甚﹐洪大煩滿﹐沈細者腹中痛﹐滑者傷熱﹐澀者中霧露。

仲景云﹕從霜衍降以後﹐至春分以前﹐凡有觸冒霜露﹐體中寒邪而病者﹐皆謂之傷寒也。

海藏雲﹕霜露霧露﹐久雨淸濕之气﹐山嵐障气等﹐皆謂之淸邪也。有單衣而感於外者﹐有空腹而感於內者﹐有單衣﹑空腹而內外俱感者﹐所稟輕重不一﹐在人本气虛實之所得耳﹗豈特內寒飲冷誤服涼藥﹐而獨得陰證哉﹖重而不可治者﹐以其虛人內已伏陰﹐外又感寒﹐內外俱病﹐所以不可治也。

仲景陰證論例

仲景緊脈﹐俱見許學士條下。

又云﹕寸口脈陰陽俱緊者﹐法當淸邪中於上焦﹐濁邪中於下焦。淸邪中於上﹐名曰潔也﹔濁邪中於下﹐名曰渾也。陰中於邪﹐必內栗也﹐表气微虛﹐裏气不守﹐故使邪中於陰也﹔陽中於邪﹐必發熱頭痛﹐項彊頸攣﹐腰痛脛酸﹐所謂中霧露之气。故曰淸邪中上﹐濁邪中下。陰气爲栗﹐足膝逆冷﹐便溺妄出﹐表气微虛﹐裏气微急﹐三焦相混﹐內外不通﹐上焦怫郁﹐髒气相燻﹐口爛食齦也。中焦不治﹐胃气上衝﹐脾气不轉﹐胃中爲濁﹐榮衛不通﹐血凝不流。

若沖气前通者﹐小便赤大便赤黃﹐與熱相搏﹐因熱作使﹐遊於經絡﹐出入臟腑﹐熱气所遏﹐則爲癰膿。若陰气前通者﹐陽气厥微﹐陰無所使﹐客气內入﹐嚏而出之﹐聲咽塞﹐寒厥相逐﹐爲熱所擁﹐血自下﹐狀如豚肝﹐陰陽俱厥﹐脾气孤弱﹐五液注下﹐下焦不闔﹐淸便下重﹐令便數難﹐臍腹湫痛﹐命將難痊。

吳茱萸湯

食穀欲嘔﹐屬陽明也﹐吳茱萸湯主之。得湯反劇者﹐屬上焦也﹐治上焦。一少陰吐利﹐手厥逆冷﹐煩躁欲死者﹐吳茱萸湯主之。厥陰漧嘔﹐吐涎沫者﹐頭痛極甚﹐吳茱萸湯主之。

四逆湯

自利不渴者﹐屬太陰﹐以其髒寒故也﹐宜服四逆湯輩。太陰手足自溫﹐脈浮者﹐桂枝湯。

脈浮吐﹐始得之﹐手足寒﹐脈弦遲者﹐此胃中實﹐不可下也﹐當吐之。若膈上有寒飲﹐漧嘔者﹐不可吐也﹐當溫之﹐宜四逆湯主之。少陰病﹐脈沈者﹐急溫之﹐宜四逆湯。大汗若下利而厥冷者﹐四逆湯主之。大汗出﹐熱不去﹐內拘急﹐四肢疼﹐又下利厥逆而惡寒者﹐四逆湯主之。下利腹脹﹐滿身疼痛者﹐先溫裏乃攻表。溫裏宜四逆湯﹐攻表宜桂枝湯。嘔而脈弱﹐小便復利﹐身有微熱見厥者難治﹐宜四逆湯主之。屬厥陰吐利汗出﹐發熱惡寒﹐四肢拘急﹐手足厥冷﹐四逆湯主之。吐利小便復利而大汗出﹐下利淸谷﹐內寒外熱﹐脈微欲絕者﹐四逆湯主之。病發熱頭痛﹐身體不疼痛﹐當救裏﹐宜四逆湯主之。

通脈四逆湯

少陰病﹐下利淸谷﹐裏寒外熱﹐手足厥逆﹐脈微欲絕﹐身反不惡寒﹐其人面色赤﹐或腹痛﹐或漧嘔﹐或咽痛﹐或利止脈不出﹐通脈四逆湯主之。下利淸谷﹐裏寒外熱﹐汗出而厥者﹐通脈四逆湯主之。此屬厥陰。

當歸四逆湯

手足厥寒﹐脈細欲絕者﹐當歸四逆湯主之。

白通湯

少陰病﹐下利脈微者﹐白通湯主之。

白通加豬膽汁湯

少陰病﹐下利脈微﹐與白通湯。利不止﹐厥逆無脈﹐漧嘔煩者﹐白通加豬膽汁湯主之。服湯﹐脈暴出者死﹐微續者生。

眞武湯

太陽病發汗﹐出不解﹐其人仍發熱﹐心下悸眩﹐身動﹐振振欲擗地者﹐眞武湯主之。少陰病﹐二三日不已﹐至四五日﹐腹痛﹐小便不利﹐四肢沈重疼痛﹐自下利者﹐爲有水气﹐其人﹐或小便利﹐或下利﹐或嘔者﹐眞武湯主之。

小建中湯

傷寒﹐陽脈澀﹐陰脈弦﹐法當腹中急痛﹐先與小建中湯服之。傷寒二三日﹐心中悸而煩者﹐小建中湯主之。

理中湯

胸脾心下痞畱﹐气結胸滿﹐脇下逆气搶心﹐理中湯主之。治脾胃不和﹐中寒上衝﹐胸脇逆滿﹐心腹痛﹐痰逆惡心﹐或時嘔吐﹐心下虛痞﹐隔塞不通﹐飲食減少﹐短气羸瘦﹐溫中逐水﹐止汗去濕。又治腸胃冷濕﹐泄瀉注下﹐水谷不分﹐腹中雷鳴﹐及傷寒時气﹐及裏寒外熱﹐霍亂吐利﹐手足厥冷﹐胸脾心痛逆气﹐並皆治之。有寒者﹐加附子。胸痺脇下妨悶者﹐加枳實半兩﹐茯苓半兩。此方自晉宋以後至唐﹐名醫治心腹病者﹐無有不用此湯﹐或作丸隨證加減﹐各有其法。

理中丸

霍亂﹐頭痛發熱﹐熱多欲飲水﹐五苓散主之﹔寒多不用水者﹐理中丸主之。大病瘥後﹐喜睡﹐久不了了﹐胸中有寒﹐當以丸藥溫之﹐宜理中丸。

桂枝附子湯

傷寒八九日﹐風濕相搏﹐身體疼痛﹐不能自轉側﹐不嘔不渴﹐脈浮虛而澀者﹐桂枝附子湯主之。

附子湯

少陰病﹐得之一二日﹐口中和﹐其背惡寒者﹐當灸之﹐附子湯主之。少陰病﹐身體痛﹐手足寒﹐骨節痛﹐脈沈者﹐朮附湯主之。

術附湯

傷寒八九日﹐風濕相搏﹐身體疼煩﹐不能自轉側﹐不嘔不渴﹐脈浮虛而澀﹐枝桂附子湯。若其人大便堅﹐小便自利﹐朮附湯主之。

姜附湯

若下之後﹐復發汗﹐晝日煩躁不得眠﹐夜而安靜﹐不嘔不渴﹐無表證﹐脈沈微﹐身無大熱者﹐姜附湯主之。

海藏雲﹕若自汗者術附湯﹔若無汗﹐姜附湯。

茯苓四逆湯

發汗若下之﹐病仍不解﹐煩躁者﹐茯苓四逆湯主之。

易老法霍亂吐瀉足陽明總攝六經

大抵仲景藥爲主﹐理中湯﹑理中丸﹑五苓散﹑建中湯﹑平胃散﹑四君子湯類。

假令胃與太陽經並﹐脈浮者﹐於前所用藥內加﹕自汗者加桂枝﹐無汗者加麻黃﹐以其有頭項肢節痛故也。

假令胃與少陽經並﹐脈弦者﹐於前所用藥內加柴胡﹑幹木瓜﹐以其脇下痛故也。

假令胃與陽明本並﹐脈實者﹐於前所用藥內加大黃﹐以其吐瀉後大小便不通故也。

假令胃與太陰經並﹐脈沈細者﹐於前所用藥內加芍藥﹑漧薑﹐以其腹痛體重故也。

假令胃與少陰本並﹐脈沈遲者﹐於前所用藥內加姜﹑附﹐以其四肢拘攣身寒故也。

假令胃與厥陰本並﹐脈微緩者﹐於前所用藥內加姜﹑附﹑當歸﹑吳茱萸﹐以其四肢厥逆冷故也。厥陰本藥﹐吳茱萸湯﹑當歸四逆湯皆是。

霍亂與少陰寒熱同候

海藏雲﹕霍亂頭痛發熱﹐其邪自風寒而來。中焦爲寒熱相半之分﹐邪稍髙者居陽分﹐則爲熱﹐熱多飲水者﹐五苓散以散之﹔邪稍下者居陰分﹐則爲寒﹐寒多不飲水者﹐理中丸以溫之。所以同少陰入裏﹐與手經接爲熱﹐大承气湯下之﹔與足經接爲寒﹐四逆湯溫之。

叔和陰脈例

海藏雲﹕仲景陰脈﹐皆叔和次之﹐藥俱見仲景本經條下。

按之似有舉還無﹐气滿三焦臟腑虛﹐冷气不調三部壅﹐通腸建胃始能除。右沈脈。

澀脈關前胃气並﹐當關血散不能停﹐尺部如斯逢逆冷﹐體寒臍下作雷鳴。右澀脈。

關前弱脈陽道虛﹐關中有此气多疏﹐若在尺中陰气絕﹐酸疼引變上皮膚﹐右弱脈。

寸口脈緊一條弦﹐胸中急痛狀繩牽﹐關中有弦寒在胃﹐下焦停水滿丹田。右弦脈。

微脈關前气上侵﹐當關鬱結气排心﹐尺部見之臍下積﹐身寒飲水卽呻吟。右微脈。

陰毒傷寒身體重﹐背彊眼痛不堪任﹐小腹痛急口靑黑﹐毒瓦斯衝心轉不禁﹐四肢逆冷惟思吐﹐咽喉不利脈細沈﹐若能速灸臍輪下﹐六日看過見喜深。

臍下五穴﹐並見宜灸條下。

活人陰脈例

太陰﹑少陰﹑厥陰﹐皆屬陰證也。太陰者﹐脾也﹔少陰者﹐腎也﹔厥陰者﹐肝也。

何謂太陰證﹖太陰脾之經﹐主胸膈脹。《甲乙經》云﹕邪生於陽者﹐得之風雨寒暑﹔邪中於陰者﹐得之飲食居處﹐陰陽喜怒。又曰﹕賊風虛邪者陽受之﹔飲食不節﹑起居不時者陰受之。陽受之則入腑﹐陰受之則入髒。入六腑則身熱不時臥﹐爲喘呼﹕入五臟則滿閉塞﹐下爲飧泄﹐久爲腸。

何謂少陰證﹖少陰腎之經﹐主脈微細﹐心煩但欲寐﹐或自利而渴。經云﹕一二日少陰病者﹐何也﹖謂國中病時﹐腠理寒﹐使入陰經﹐不經三陽也。

傷寒𨿽是三陰三陽﹐大抵發於陽則太陽也﹐發於陰則少陰也﹐此二經爲表裏﹐其受病最爲多。陽明﹑太陰受病頗稀。至於少陽﹑厥陰﹐肝膽之經﹐又加少焉。凡病一日至十二三日﹐太陽證不罷者﹐但治太陽。有初得病便見﹝去聲﹞少陰證者﹐直攻少陰﹐亦不必先自巨陽次傳而至。

蓋寒气入太陽﹐卽發熱而惡塞﹔入陰經﹐只惡寒而不發熱也。三陰中寒﹐微則理中湯﹐稍厥或中寒下利﹐卽漧薑甘艸湯。

手足指頭微冷蓋謂之淸﹝音去聲﹐﹞此未消喫四逆﹐蓋疾輕故也﹐只可服理中漧薑之類。

大假重者用四逆湯﹐無脈者用通脈四逆湯也。

何謂厥陰﹖厥陰肝之經﹐主消渴﹐气上衝心中疼熱﹐饑不欲食﹐食則吐蛔﹐下之則利不止也。若陰气獨盛﹐陽气暴絕﹐則爲陰毒﹐其證四肢逆冷﹐臍腹築痛﹐身如被杖﹐脈沈疾﹐或吐利﹐當急救﹐可灸臍下﹐服以辛熱之藥﹐令陽气復而大汗解矣﹗古人云﹕辛甘發散爲陽﹐謂桂枝﹑甘艸﹑漧薑﹑附子之類﹐能復其陽气也。微則用辛甘﹐甚則用辛苦熱。陰極發躁﹐陰證似陽也。學人當以脈別之。

問﹕手足逆冷﹐臍腹築痛﹐咽喉疼﹐嘔吐下利﹐身體如被杖﹐或冷汗煩渴﹐脈細欲絕者﹐何也﹖此名陰毒也。陰毒之爲病﹐初得病手足冷﹐背彊咽痛﹐糜粥不下﹐毒瓦斯攻心﹐心腹痛﹐短气﹐四肢厥逆﹐嘔吐下利﹐體如被杖﹐宜服陰毒甘艸湯﹑白朮散﹑附子散﹑正陽散﹑肉桂散﹑回陽丹﹑返陰丹﹑天雄散﹑正元散﹑退陰散之類﹐可選用之。大抵陰毒本因腎气虛寒﹐或因冷物傷脾﹐外傷風寒﹐內旣伏陰﹐外又感寒﹐或先外寒而內伏陰﹐內外皆陰﹐則陽气不守﹐遂發頭痛腰重﹐腹痛﹐眼睛疼﹐身體倦怠﹐四肢逆冷﹐額上手背冷汗不止﹐或多煩渴﹐精神恍惚如有所失﹐三二日間或可起行﹐不甚覺重。診之則六脈俱沈細而疾﹐尺部短小﹐寸口或大。

陽證六脈俱浮大﹐或沈取之大而不甚疾者﹐非陰證也。大抵陽毒傷寒﹐其脈多弦而洪數﹔陰毒傷寒﹐其脈沈細而弦疾﹐不可不知也。

若誤服涼藥﹐則渴轉甚﹐躁轉急﹐有此病證者﹐更須急服辛熱之藥﹐一日或二日便安。

若陰毒漸深﹐其候沈重﹐四肢逆冷﹐腹痛轉甚﹐或咽喉不利﹐心下脹滿結硬﹐躁渴虛汗不止。

上此一條服涼藥躁渴轉甚﹐當服熱藥可也。

陽盛則身熱而無汗﹐陰盛則身冷而有汗。岐伯云﹕陽勝則身熱﹐腠理閉﹐喘粗﹐爲之俯仰﹐汗不出而熱﹔陰勝則身寒﹐汗出﹐身常淸﹐數躁而寒﹐寒則厥。﹝淸卽冷也。﹞

上此岐伯說陰躁之原。

或時鄭聲﹐指甲面色靑黑﹐六脈沈細而疾﹐一息七至已來。有此證者﹐速於气海或關元二穴﹐灸三二百壯﹐以手足溫和爲效﹐仍兼服正陽散﹑回陽丹﹑天雄散﹑白朮散﹐內外通﹐遂令陽气復而大汗解矣。

陰毒盛而陽气暴絕﹐則爲陰毒﹔若陽獨盛而陰气暴絕﹐則爲陽毒。大凡陰陽離絕﹐非大汗不能復正气也。

陰陽則夫婦也﹐各得中則和﹐若偏勝則各專以權﹐至於極﹐繼之以離矣﹗藥石以攻邪﹐邪去正復﹐是猶鞭撻以教而欲並生也。

若陰毒已深﹐疾勢困重﹐六脈附骨取之方有﹐按之旣無﹐一息八至以上﹐或不可數﹐至此則藥餌難爲攻矣﹗但於臍中用蔥慰法﹐或灼艾三五百壯已來﹐手足不溫者﹐不可治也。如手足得溫﹐更服熱藥以助之。若陰气陽气來﹐卽漸減熱藥而調治之。

若陽气乍復﹐往往卻見煩躁﹐愼不可投涼藥﹐煩躁甚者﹐再與返陰丹卽定。常須識此﹐勿令誤也。

問胸膈不快﹐滿閉塞﹐唇靑手足冷﹐脈沈細﹐少情緒﹐或腹痛者﹐何也﹖此名太陰也。近人多不識陰證﹐才見胸膈不快﹐便投食藥﹐非其治也。大抵陰證者﹐由冷物傷脾胃﹐陰經受之也﹐主胸膈滿﹐滿面色及唇皆無色澤﹐手足逆冷﹐脈沈細﹐少情緒﹐亦不因嗜欲﹐但內傷冷物﹐或損動胃气﹐遂成陰證。復投巴豆之類﹐胸膈愈不快﹐或吐而利﹐經一二日遂致不救﹐蓋不知寒中太陰脾之經也。

右膈不快﹐不可用食藥﹐下之則成痞。

海藏雲﹕陰證胸膈不快﹐此無病形也﹐若投巴豆之藥﹐卽取有形也病﹐故輕則轉痞﹐重則成勞﹐尢重則一二日遂成不救也。故《活人》本經云﹕丸子巴豆﹐乃攻食積耳﹗問﹕萬一飲食不節﹐胸膈不快﹐寒中陰經﹐何法以治﹖答曰﹕急則理中東加靑陳皮﹐銼如麻豆小﹐服一二劑﹐胸膈卽快。枳實理中丸﹑五積散尢良。

五積散一句﹐是兼表也﹐或無有表證﹐或自內而之外﹐傳至極髙之分﹐則宜是藥。若無表則不宜用此也﹐用理中法足矣﹗問脈微細﹐欲吐不吐﹐心煩但欲寐﹐六七日自利而渴者﹐何也﹖此名少陰也。少陰之爲病﹐欲吐不吐﹐心煩但欲寐﹐六七日自利而渴者﹐虛也﹐故引水自救。若小便色白者﹐少陰病形悉具矣。小便色白者﹐以下焦虛有寒﹐不能制水﹐故令色白也。

四逆湯主之。

舉陽證

少陰證﹐口燥舌漧而渴者﹐須急下之﹐不可緩也﹐宜大承气湯主之。若脈沈而遲者﹐須溫之﹐四逆湯主之。蓋以口燥舌漧而渴者知其熱﹐脈沈而遲者別其寒也。

少陰病屬腎﹐古人謂之腎傷寒也。腎傷寒口燥舌漧而渴﹐固當急下﹐大抵腎傷寒亦多表裏無熱﹐但若煩憒默而極﹐不欲見光明﹐有時腹痛﹐其脈沈細﹐舊用四逆湯。古人恐其熱不敢遽用﹐云腎病而體猶有熱者﹐可服黃連龍骨湯。若已十餘日﹐下利水止﹐手足微冷﹐乃無熱候﹐可服增損四順散。

上此一條﹐𨿽有腎病﹐而體猶有熱一句﹐亦當以久暫察之﹐不可乍見便以爲身熱也。

不用四逆用黃連﹐及手足冷卻用四順﹐亦不甚的當。

舉陽證

少陰病﹐若惡寒而倦﹐時時自煩﹐不欲濃衣者﹐大柴胡下之。少陰病﹐始得之﹐反發熱﹐脈沈者﹐麻黃附子細辛湯微汗之。少陰病﹐得之二三日﹐常見少陰無陽證者﹐亦須微發汗﹐宜麻黃附子甘艸湯。此學人不可不知也。

問身微熱﹐煩躁﹐面赤﹐脈沈而微者﹐何也﹖此名陰證似陽也。陰發躁﹐熱發厥﹐物極則反也。大率以脈別之爲準﹐諸數爲熱﹐諸遲爲寒﹐無如此最爲驗也。

上此一句﹐可以爲世法。

假令身體微熱﹐煩躁面赤﹐其脈沈而微者﹐皆陰證也。身微熱者﹐裏寒故也﹔煩躁者﹐陰盛故也﹔面戴陽者﹐下虛故也。治者不看脈﹐以虛陽煩躁﹐誤以爲實熱﹐反與涼藥﹐則气消成大病矣﹗《外臺祕要》云﹕陰盛發躁﹐欲坐井中﹐宜以熱藥治之。仲景少陰證﹐面赤者﹐四逆加蔥白主之。

上外熱內寒﹐煩躁﹐不可用涼熱。

問﹕身冷﹐脈細沈疾﹐煩躁而不飲水者﹐何也﹖此名陰盛格陽也。傷寒陰盛格陽者﹐病患身冷﹐脈細沈疾﹐煩躁而不飲者是也。若欲引飲者﹐非也。不欲飲水者﹐宜服霹靂散﹐須臾躁止﹐得睡汗出卽瘥。此藥通散寒气﹐然後熱气上行﹐汗出乃愈。火焰散﹑丹砂丸並主之。

問身體重少气﹐陰腫入裏﹐腹內絞痛﹐熱上衝胸﹐頭重不欲舉﹐眼中生花﹐婦人則裏急﹐腰胯連腹內痛者﹐何也﹖此名陰陽易也。傷寒病新瘥﹐陰陽气未和﹐因合房室﹐則令人陰腫﹐入腹絞痛﹐婦人則裏急﹐腰胯連腹痛﹐名爲陰陽易也。其男子病新瘥﹐未平復﹐而婦人與之交接得病﹐名曰陽易﹔其婦人病新瘥﹐未平復﹐男子與之交接得病﹐名曰陰易。若二男二女﹐並不相易。所以呼爲易者﹐陰陽相感動甚﹐毒疫著人﹐如換易然。其病狀身體熱衝胸﹐頭重不能舉﹐眼中生花﹐四肢拘急﹐小腹絞痛﹐手足拳則皆死。其亦有不卽死者。病若小腹裏急﹐熱上衝胸﹐頭重不欲舉﹐百節解離﹐經脈緩弱﹐血气虛﹐骨髓竭﹐便翕翕气力轉小﹐著牀而不若搖動﹐起止仰人。或引歲月不死﹐燒散﹑鼠糞湯﹑竹皮湯﹑漧薑湯﹑靑竹茹湯﹑當歸白朮湯﹐可選用之

《孫兆口訣》﹐治陰盛隔陽﹐傷寒其人必躁熱﹐不欲飲水者﹐宜服霹靂散。

附子一枚﹐燒灰存性﹐爲末﹐蜜水調下﹐爲一服而愈。此逼散寒气﹐然後熱气上行﹐而汗出乃愈。

陰毒甘艸湯

治傷寒時气﹐初得病一二日便結成陰毒﹐或服藥後六七日以上至十日變成陰毒﹐身重背彊﹐腹中絞痛﹐咽喉不利﹐毒瓦斯攻心﹐心下堅彊﹐气短不得息﹐嘔逆﹐唇靑面黑﹐四肢厥冷﹐其脈沈細而疾。仲景云﹕陰毒三候﹐身如被杖﹐咽喉痛﹐五六日可治﹐至七日不可治也。

甘艸﹝炙﹞升麻當歸﹝各二分﹞雄黃﹝一分﹞蜀椒﹝一分﹐去目﹞龜甲﹝一兩﹐醋炙﹞桂枝﹝二分﹞

上咀﹐每服五錢﹐水一盞半﹐煎至八分﹐去滓。服如人行地五里﹐須臾進一服﹐溫覆取汗﹐毒當從汗出﹐汗出卽愈。若未﹐作再服。

上此一條﹐舉仲景言﹐至七日不可治﹐有別說。

問﹕活人陰毒甘艸湯舉仲景云﹕陰毒三候﹐六五日可治﹐至七日不可治者﹐何也﹖答曰﹕假令內傷冷物﹐中焦不和﹐或顯少陰﹐或顯厥陰﹐二脈無定﹐內陰之極﹐陽气逆而上行﹐至陽明則多錯語﹐至太陽頭復微痛﹐至少陽寒熱間作﹐卽非少陽外感正病也。然此經𨿽有寒熱﹐其實脾先受之﹐卯酉之間﹐土居其中﹐是通膽肺﹐故如是也。內陽之外﹐至此欲竭﹐所以至七日不可治也。陰證舌縮者﹐知心火絕也﹐則神去矣。又云﹕失神者亡。發陽證舌縮者﹐知少陰無水也。外感傳六經﹐當先表而後下﹐內感傳三陽﹐則止治三陰﹐藥內增損加減﹐不復再用涼藥也。內陽之外﹐不必次第傳徧三陽﹐但至一經﹐卻便至極髙之分﹐所以七日不可治也。總六經俱盡之意﹐所以不必次第傳徧三陽也。

海藏雲﹕惟附子散明注陰毒唇靑面黑﹐正陽散明注陰毒面靑舌黑﹐二證別無伏陽﹐故藥味皆溫熱辛甘而無苦寒也。

附子散

治陰毒寒傷﹐唇靑面黑﹐身背彊﹐四肢冷。

附子﹝三分﹐炮裂﹐去皮臍﹞桂心﹝半兩﹞當歸﹝半兩﹐銼﹐炒﹞半夏﹝一分﹐姜制﹞

漧薑﹝一分﹐炮﹞白朮﹝半兩﹞

上件爲細末﹐每服二三錢﹐水一中盞﹐生薑半錢﹐煎至六分﹐去滓。不計時候熱服﹐衣覆取汗﹐如人行地十里。未汗﹐再服。

正陽散

治陰毒傷寒﹐面靑﹐張口气出﹐心下硬﹐身不熱﹐只額上有汗﹐煩渴不止﹐舌黑多睡﹐四肢俱冷。

附子﹝一枚炮裂﹐去皮臍﹞皂莢﹝一挺﹐醋炙﹐去皮弦子﹞漧薑﹝一分﹞甘艸﹝一分﹐炙﹞麝香﹝一錢﹐另研﹞

上細末﹐每服一錢﹐水一中盞﹐煎至五分﹐不計時候﹐和滓熱服。

霹靂散

治陰盛隔陽﹐煩躁不飲水。

附子一枚半兩者﹐炮熱取出﹐用冷灰焙之﹐細研﹐入眞臘茶一大錢﹐和勻分作二服﹐水一盞﹐煎至六分﹐臨熟入蜜半匙﹐放溫或冷服之。須臾﹐躁止得睡﹐汗出卽瘥。

火焰散

治傷寒惡候。

舶上硫黃附子﹝去皮﹐生用﹞新臘茶﹝各一兩﹞

上爲細末﹐先將好酒一升﹐調藥分大新碗口中﹐於火上攤蕩令幹﹐合於瓦上﹐每一碗下燒艾熟一拳大﹐以瓦起﹐無令火著﹐直至煙盡﹐冷卽刮取﹐卻細研入瓷合盛。每服二錢﹐酒一盞﹐共煎七分﹐有火焰起﹐勿訝。傷寒陰毒者﹐四肢冷﹐脈沈細﹐或吐或瀉﹐五心躁煩﹐胸中結硬﹐或轉作伏陽在內﹐湯水不下﹐或無脈﹐先喫一服﹐如吐﹐卻更進一服。服後心中熱﹐其病已瘥﹐下至臟腑中。表未解者﹐渾身壯熱﹐脈气洪大﹐宜用發表藥。或表解者﹐更不發熱﹐便得眠睡﹐渾身有汗﹐方可用下胸膈行臟腑藥﹐漸用調和脾胃﹐補治元气湯散。如服此藥﹐三二服不應者﹐不可治也。

海藏雲﹕表後旣解﹐不發熱﹐得睡﹐身有汗﹐方可用下臟腑藥﹐此一句利害非輕。若稍少有痞應﹐猶不可治﹐可以妄下行臟腑乎﹖用者宜詳。

仲景傷寒脈浮﹐自汗出﹐小便數﹐心煩微寒﹐腳攣急。與桂枝湯﹐欲攻表﹐誤也。得之便厥﹐咽中漧﹐燥煩吐逆﹐作甘艸漧薑湯與之﹐以復其陽。若厥愈足溫者﹐更作芍藥甘艸湯與之﹐其腳卽伸。若胃气不和譫語者﹐少與調胃承气湯。

上此一條﹐先溫後下﹐不可輕用﹐內別有消息。

丹砂丸

治傷寒陰陽二毒相伏﹐危惡形證。

舶上硫黃水銀太陰石太陽石元精石﹝各一兩﹞硝石﹝半兩﹞

上件藥末﹐先用無油銚子﹐以文武火炒﹐下諸藥末﹐令勻如灰色﹐研細如粉面﹐生薑自然汁浸﹐桂湯下。愼不得於屋底炒。

海藏雲﹕此丸爲陰陽二毒相伏匿﹐故用腦子﹑牛黃﹑蜜水調下。若明見只是陰證﹐別無伏陽﹐不宜用此下之。若有伏陽﹐當以仲景翕奄沈脈法責之。在許學士破陰丹條下。叔和云﹕短脈陰中有伏陽。

肉桂散

治傷寒服冷藥過度﹐心腹脹滿﹐四肢逆冷﹐昏沈不識人﹐變爲陰毒惡證。

肉桂﹝三分﹞赤芍藥﹝一兩﹞陳皮﹝一兩﹞前胡﹝一兩﹞附子﹝一兩﹐炮﹞當歸﹝一兩﹞

白兩﹞

上粗末﹐每服五錢﹐水一中盞﹐棗三枚﹐煎至六分﹐去滓﹐不拘時候﹐稍熱服。

上此一條﹐以其先是陽證﹐爲服涼藥過多﹐變爲陰毒﹐故內有前胡一味。知少陽不止﹐乃用藥之過也﹐與瀉心東加附子相似。

回陽丹

治陰毒傷寒﹐面靑﹐手足逆冷﹐心腹气脹﹐脈沈細。

硫黃﹝半兩﹐研﹞木香﹝半兩﹞蓽澄茄﹝半兩﹞附子﹝半兩﹐制﹞漧薑﹝一分﹞幹蠍﹝半兩﹐炒﹞吳茱萸﹝半兩﹐湯洗﹐炒﹞

上細末﹐酒煮糊爲丸桐子大。每服三十丸﹐生薑湯下﹐頻服﹐復以熱酒一盞投之﹐以衣蓋取汗。

返陰丹

治陰毒傷寒﹐心神煩躁﹐頭痛﹐四肢逆冷。

硫黃﹝三兩﹞太陰玄精石硝石﹝各二兩﹞附子﹝半兩﹐炮﹞漧薑﹝半兩﹞桂心﹝半兩﹞

上件藥﹐用生鐵銚鋪玄精石末一半﹐次鋪硝石一半﹐中間下硫黃末﹐著硝石蓋硫黃﹐都以玄精蓋上﹐訖用小盞合著﹐以三斤炭末﹐燒令得所﹐勿令煙出﹐直俟冷取出﹐細研如面﹐後三味搗羅爲末﹐與前藥同研令勻﹐軟飯和丸桐子大。每服十五丸﹐艾湯下﹐頻服﹐汗出爲度。

重則加三十丸。此方甚驗﹐喘促吐逆者﹐入口便止。

上此一條﹐與丹砂丸中藥味相似﹐當從陰陽二毒相伏匿法用之。

天雄散

治陰毒傷寒﹐身重背彊﹐腹中痛﹐咽喉不利﹐毒瓦斯攻心﹐心下堅彊﹐短气嘔逆﹐唇靑面黑﹐四肢厥逆﹐其脈沈細而疾。

天雄﹝一兩﹐炮﹐去皮臍﹞麻黃﹝半兩﹐去根節﹞當歸﹝半兩﹞白朮﹝半兩﹞半夏﹝半兩﹐洗﹞肉桂﹝一兩﹞川椒﹝一分﹐去目﹐炒﹞生薑﹝二錢﹞濃朴﹝一兩﹐去皮﹐姜制﹞陳皮﹝一錢﹐去白﹞

上粗末﹐每服五錢﹐水一盞﹐入生薑半錢﹐棗三枚﹐煎至五分﹐去滓。無時﹐稍熱服﹐如人行十里﹐未汗再服。

白朮散

治陰毒傷寒﹐心間煩躁﹐四肢逆冷。

川烏頭﹝一兩﹐炮﹐去皮臍﹞桔梗﹝一兩﹞附子﹝一兩﹐炮﹞白朮﹝一兩﹞細辛﹝一兩﹐去苗﹞漧薑﹝半兩﹐炮﹞

上細末﹐每服一錢﹐水一中盞﹐煎至六分﹐稍熱服﹐和滓﹐無時。

海藏雲﹕仲景白通湯﹑通脈四逆湯用豬膽汁苦寒﹐人溺鹹寒。成無己云﹕所以去格拒之寒也。孫兆霹靂散用蜜水﹐《活人》霹靂散﹑火焰散用臘茶﹐返陰丹用硝石﹐許學士正元散用大黃﹐此數法與白通湯﹑通脈四逆湯用豬膽汁﹑人溺同意﹐皆所以去格拒之寒也。以上諸熱藥等﹐或用麻黃﹐或用升麻﹐或用前胡﹐皆所以隨經而用之也。明湯液善加減者﹐要當識此。

許學士陰證例

始得陰毒候

陰毒本因腎气虛寒﹐因欲事或食冷物﹐而後傷風﹐內旣伏陰﹐外又傷寒﹐或先感外寒而後伏陰﹐內外皆陰﹐則陽气不守﹐遂發頭痛腰重﹐眼睛疼﹐身體倦怠而甚熱﹐四肢厥逆冷﹐額上及手背冷汗不止﹐或多煩渴﹐精神恍惚﹐如有所失﹐三二日間或可起行﹐不甚覺重。診之六脈沈細而疾﹐尺部短小﹐寸口或大﹝六脈俱浮大﹐或沈取之大而不甚疾者﹐非陰證也。﹞若服涼藥﹐則渴轉甚﹐躁轉急。有此病證者﹐急服還陽退陰之藥卽安。

惟補虛和气而已﹐宜服正元散﹑退陰散﹑五勝散。陰證不宜發汗﹐如气正脈大身熱而未瘥﹐用藥發汗無妨。

陰毒漸深候

或寸口小而尺脈微大﹐亦同積陰感於下則微陽消於上﹐故其候沈重﹐四肢逆冷﹐腹痛轉甚﹐或咽喉不利﹐或心下脹滿﹐結硬躁渴﹐虛汗不止﹐或時狂言﹐爪甲面色靑黑﹐六脈沈細而一息七至以來。有此證者﹐速宜於气海或關元二穴灸三二百壯﹐以手足和暖爲效﹐仍服金液丹﹑來復丹﹑玉女散﹑還陽散﹑退陰散之類﹐隨證選用之。

陰毒沈困候

沈困之候與前漸深之候皆同﹐而更加困重。六脈附骨取之方有﹐按之卽無﹐一息八至以上﹐或不可數﹐至此則藥餌難爲攻矣﹗但於臍中灼艾半棗大﹐三二百壯以來﹐手足不和暖不可治也。偶復和暖﹐則以硫黃及熱藥助之。若陰气散﹐陽气來﹐漸減熱藥而和治之以取瘥也。

正元散

治傷寒始覺始吹凍著四肢頭目﹐百節疼痛﹐急煎此服﹐如人行五里再服﹐或連三服﹐汗出立瘥。若患陰毒傷寒﹐入退陰散半錢同煎。或傷冷傷食﹐頭昏气滿﹐及心腹諸疾﹐服之無有不效。

麻黃陳皮大黃甘艸漧薑肉桂白芍藥附子半夏吳茱萸﹝以上皆可制者制之﹐各等分。﹞

上麻黃加一半﹐茱萸減一半﹐同爲末﹐每服一大錢﹐水一盞﹐生薑五片﹐棗一枚﹐煎至七分﹐熱呷出汗﹐以衣被覆蓋﹐汗出候幹﹐解去衣。如是陰毒﹐不可用麻黃出汗。

元陽丹

烏頭漧姜﹝等分﹞

並生用﹐酒麵糊丸桐子大。每服用十丸﹐生薑湯下﹐食前。治气痛﹐亦治陰毒。

退陰散

治陰毒傷寒﹐手足逆冷﹐脈沈細﹐頭痛腰重。

連三服。小背傷冷﹐每服一字﹐入正元散同煎﹐入鹽一撚。陰毒證咳逆﹐煎湯﹐細細熱呷之便止。

川烏頭漧姜﹝等分﹞

上爲粗末﹐炒令轉色﹐放冷爲細末﹐每服一錢﹐水一盞﹐鹽一撚﹐煎半盞﹐去滓﹐溫服。

五勝散

治傷寒頭痛壯熱﹐骨節疼痛﹐昏沈困倦﹐咳嗽鼻塞﹐不思飲食。兼治傷寒夾冷气慢陰毒。

甘艸五味子石膏﹝各一兩﹞漧薑﹝三兩半﹞白朮﹝一兩半﹞

上爲末﹐每服二錢﹐水一盞﹐入鹽少許﹐煎七分﹐通口服。如冷气相夾﹐入姜棗煎。若治陰毒﹐入艾葉少許同煎。

玉女散

治陰毒瓦斯攻上腹痛﹐四肢逆冷惡候。

川烏頭去皮臍﹐冷水浸七日後﹐薄切曝漧﹐紙袋盛。遇有患者﹐取爲細末一大錢﹐鹽一小錢﹐水一盞半﹐煎至七分﹐通口服。壓下陰毒﹐所便後如豬血相似。未已﹐良久再服之。

運陽散

治陰毒面色靑﹐四肢逆冷﹐心躁腹痛。

硫黃﹝爲末﹞

上用新汲水調二錢﹐良久或寒一起﹐或熱一起便看緊慢﹐汗出瘥。

辧少陰緊脈證

有人患傷寒六七日﹐心煩昏睡多吐﹐小便白色自汗。予診之﹐寸口尺中俱緊。予曰寒中少陰之經﹐是以脈緊。仲景云﹕病患脈緊而汗出者﹐亡陽也。屬少陰﹐法當咽痛而復下利﹐蓋謂此也。或曰﹕脈緊屬七表﹐仲景緊脈屬少陰﹐緊脈屬陽邪屬陰邪﹖予曰﹕仲景脈寸口俱緊者﹐淸邪中於上焦﹐濁邪中於下焦。又云﹕陰陽俱緊者﹐口中气出﹐唇口漧燥﹐倦臥足冷﹐鼻中涕出﹐舌上滑胎﹐勿妄治也。又云﹕緊則爲寒。又云﹕諸緊爲寒。又云﹕或難曰緊脈從何而來﹖師曰﹕假令已汗若吐﹐以肺裏寒﹐故令脈緊﹔假令咳﹐坐飲冷水﹐故令脈緊﹔假令下利胃虛﹐故令脈緊。又曰﹕寸口脈微﹐尺脈微﹐尺脈緊﹐其人虛損多汗。由是觀之﹐則是寒邪之气﹐入人經絡所致﹐畢虛寒之脈也。其在陽經則浮而緊﹔在陰經則沈而緊。故仲景云﹕浮緊者名爲傷寒。又曰﹕陽明脈浮而緊者﹐必潮熱。此在陽則浮而緊也。在陰則沈而緊﹐故仲景云﹕寸口脈微﹐尺脈緊﹐至七八日自下利﹐脈暴微﹐手足反溫﹐脈緊反出去者﹐此欲解也。此在陰則沈而緊也。仲景云﹕浮爲在表﹐沈爲在裏﹔數爲在腑﹐遲爲在髒。欲知表裏臟腑﹐先以浮沈遲數爲定﹐然後兼於脈而別陰陽也。故論傷寒﹐當以仲景脈法爲準。傷寒之必本仲景﹐猶兵家之必本孫吳也。捨是而之他者﹐是猶捨規矩而求方圓﹐捨律呂而正五音﹐可乎﹖

《活人》丹砂丸論陰陽二毒相伏﹐破陰只是伏陽一脈﹐陰中伏陽﹐脈卽翕奄沈也。

破陰丹

硫黃水銀﹝各一兩﹞靑皮陳皮﹝各半兩﹐爲末﹞

上將硫黃銚子內熔﹐次下水銀﹐用鐵杖打勻﹐令無星﹐傾入黑茶盞內﹐研細﹐入末二味勻研﹐用濃麵糊丸桐子大。每服三十丸。如煩躁﹐冷鹽湯下﹔陰證﹐冷艾湯下。

此一條與楊氏五神丹相若。

此證六脈沈不見﹐深按至骨則弱緊有力﹐頭痛身溫﹐煩躁﹐指不皆冷﹐中滿惡心﹐醫多不識。學士脈曰﹕此陰中伏陽也﹐脈之當矣。學士卻云仲景無此證﹐非無此證也。用熱藥則陰邪隔絕﹐反生客熱﹔用寒藥則陽气銷鑠﹐愈益毒瓦斯。必須散陰導火之劑﹐使火出水平﹐上下升降﹐大汗而解﹐或躁擾不寧﹐勿驚可也。《活人》例後﹐舉前賢諸去格拒之寒﹐大熱藥中﹐佐以人溺﹑膽汁﹑茶﹑蜜﹑鹽之類﹐𨿽各隨經﹐大抵與學士破陰導陽之意同。吾是以知仲景有此證也﹐但言簡而意有餘矣。明者當識﹗有人初得病﹐四肢逆冷﹐臍下築痛﹐身疼如被杖﹐蓋陰證也。急服金液﹑破陰等丹。其脈遂沈而滑﹐沈者陰也﹐滑者陽也﹐病𨿽陰而見陽脈﹐有可生之理﹐仲景所謂陰病見陽脈者生也。仍灸气海﹑丹田百壯﹐手足溫﹐陽回得汗而解。或問滑脈之狀﹐如何便有生理﹖予曰﹕仲景云翕奄沈﹖曰何謂也﹖沈爲純陰﹐翕爲正陽﹐陰陽和合﹐故名曰滑。古人論滑脈﹐𨿽云往來前卻流利﹐展轉替替﹐然與數相似﹐仲景三語而盡也。此三字極難曉會。然翕合也﹐言張而復合也﹐故曰翕爲正陽﹔沈言忽降而下也﹐故曰沈爲正陰﹔方翕而合﹐俄降而下﹐奄謂奄忽之間。仲景論滑脈﹐可謂諦當矣。其言皆有法﹐故讀者極難曉會。

浮大數動滑陽脈﹐陰病見陽生可得。

沈澀弦微弱屬陰﹐陽病見陰終死厄。

陰陽交互最難明﹐輕重斟量當別白。

輕手脈微爲在表﹐表實浮而兼有力。

但浮無力表中虛﹐自汗惡風常淅淅。

重手脈沈爲在裏﹐裏實脈沈爲亦實。

重手無力大而虛﹐此是裏虛理審的。

風則虛浮寒牢堅﹐水停水蓄必沈潛。

動則爲痛數爲熱﹐支飲應須脈急弦。

太過之脈爲可見﹐不及之脈亦如然。

榮衛太甚名髙章﹐髙章相搏名曰綱。

榮衛微時名卑﹐卑相搏名捐陽。

榮衛旣和名緩遲﹐緩遲名沈此最良。

九種脈中辧疾證﹐長沙之脈妙難量。

陽結藹藹如車蓋﹐陰結循竿亦象之。

陽盛則促來一止﹐陰盛則結緩而遲。

縱橫逆順宜審察﹐殘賊災怪要須知。

右手气口當主气﹐主血人迎在其位。

气口緊盛傷於食﹐人迎緊盛風邪熾。

數爲在腑遲爲髒﹐浮爲在表沈爲裏。

脈浮而緩風傷榮﹐浮堅澀堅寒傷衛。

脈微大忌令人吐﹐欲下須防虛且細。

沈爲气弱汗爲難﹐三者須要當審記。

陽加於陰有汗證﹐左手沈微卻應未。

趺陽胃脈定死生﹐太溪腎脈爲根蒂。

脈來六至或七至﹐邪气漸深須用意。

浮大晝加病屬陽﹐沈細夜加分陰位。

九至以上來短促﹐狀若湧泉無入气。

更加懸絕漸無根﹐命絕天眞當死矣。

病患三部脈調勻﹐大小浮沈遲速類。

此是陰陽气已和﹐勿藥自然應有喜。

學士脈歌一篇﹐卽仲景評辧二章也﹐要當識之。

韓祗和溫中例

夫傷寒病之說﹐始自黃帝已開其端﹐主仲景方陳其條目﹐後世膚淺之學莫知其數。立言者只云﹕病在表可發汗﹐病在裏可下之﹐或云﹕不可汗﹐或云﹕不可下﹐卽未嘗有溫中之說。仲景《傷寒例》云﹕尺寸俱沈細﹐太陰受病也﹔尺寸俱沈﹐少陰受病也﹔尺寸俱微緩﹐厥陰受病也。又辧太陰證云﹕太陰病﹐脈浮﹐可發汗﹐宜桂枝湯。又手足溫﹐自利不渴﹐宜四逆湯。又腹滿時痛﹐桂枝加芍藥湯。辧少陰證云﹕少陰證﹐始得之﹐發熱脈沈﹐麻黃細辛附子湯。又少陰病二三日﹐麻黃附子甘艸湯。又少陰病﹐身體疼痛﹐手足寒﹐骨節痛﹐脈沈﹐附子湯。又厥陰病﹐吐利﹐手足逆冷﹐煩躁欲死﹐吳茱萸湯。又少陰病﹐脈沈﹐急溫之﹐宜四逆湯。今舉仲景論中數條﹐最是治三陰病之良法。今世之用﹐尙有未盡證者。愚嘗校自至和初歲﹐迄於今三十餘年﹐不以歲之太過不及爲則﹐每至夏至以前﹐有病傷寒人十中七八﹐兩手脈俱沈細數﹐多是胸膈滿悶﹐或嘔逆﹐或气塞﹐或腹鳴﹐或腹痛﹐與仲景三陰病說﹐脈理同而證不同﹐因玆不敢妄投仲景三陰藥。才見脈沈及胸膈滿﹐便投下藥下之﹐往往不救。嘗斟酌仲景理中丸與服之﹐其病勢輕者﹐卽胸中便快﹐其病勢重者﹐半日許滿悶依然。或有病患脈沈細遲﹐投仲景四逆湯溫之﹐多藥力太熱﹐後必發煩躁。因較量此形證﹐今別立方以治之﹐得多對証之藥﹐不可不傳焉。

上此一條﹐非四逆熱而不當也﹐仲景當漢之末﹐韓氏當宋之隆﹐時世異也。病患但兩手脈沈細數﹐或有力﹐或無力﹐或關脈短及力小﹐胸膈塞悶﹐气短不能相接者﹐便可隨脈證投溫中藥以治之。此一法甚活。

病患兩手脈沈遲﹐或緩或緊﹐皆是胃中寒也。若寸脈短及力小於關尺者﹐此陰盛陽虛也。或胸膈塞悶﹐腹中脹滿﹐身體拘急者﹐手足逆冷﹐急宜溫之。

若立春以後至淸明以前﹐宜溫中湯主之﹔淸明以後至芒種以前﹐宜橘皮湯主之﹔芒種以後至立秋以前﹐宜七物理中丸主之。此皆隨時也。

溫中湯

丁皮﹝一兩﹞漧薑﹝二錢﹞白朮﹝二錢﹞陳皮﹝二錢﹞丁香﹝二錢﹞濃朴﹝一兩﹐姜制﹞

上爲末﹐每服二錢﹐水一盞﹐蔥白三寸﹐荊芥五穗﹐煎至七分﹐去滓熱服。三服未快﹐手足尙逆﹐嘔吐﹐更加舶上丁皮二錢﹐漧薑二錢﹐炮用。

橘皮湯

陳皮﹝一兩﹞藿香﹝三錢﹞白朮﹝二錢﹞葛根﹝二錢﹞濃朴﹝一兩﹐姜制﹞

上爲末﹐每服二錢﹐水一盞﹐生薑一塊﹐棗大破﹐同煎至七分﹐去滓﹐熱服。如三服未快﹐手足尙逆﹐嘔吐不定﹐加半夏三錢﹐丁香﹑枝杖半兩﹐每服加蔥白三寸煎服。

七物理中丸

白朮﹝二錢﹞幹生薑﹝一錢﹞人參﹝三錢﹞桔梗﹝三錢﹞葛根﹝三錢﹞藿香葉﹝二錢﹞

上細末﹐煉蜜爲丸彈子大。每服一丸﹐水一盞﹐煎至七分﹐和滓熱服。如三服未快﹐手足尙逆﹐嘔者﹐加半夏二錢﹐漧薑二錢﹐炮。

病患兩手脈沈細無力﹐𨿽三部脈力停﹐亦是陰气盛也﹐更不須候寸脈短治之﹐或胸脇滿悶﹐身體拘急疼痛﹐手足逆冷﹐速宜溫中藥和之。

上此一條﹐不須候寸脈短一句。然當不若曰三部旣沈﹐便是無寸口也。若立春以後至淸明以前﹐宜濃朴丸主之﹔淸明以後至芒種以前﹐宜白朮湯主之﹔芒種以後至立秋以前﹐宜橘皮湯主之。

上此一條﹐李思訓舉和解因時一說﹐與韓氏相似。然湯液仲景四時之法﹐固以備矣﹐以其後人不識﹐故韓﹑李爲是丁寧也﹐此亦大槪耳。若應見違時﹐只可隨應見而治之。

海藏雲﹕仲景旣言春爲溫病﹐夏爲熱病﹐長夏爲大熱病﹐隨經之藥﹐加減輕重﹐便爲因時和解也。正治應見﹐便是活法﹐韓﹑李因時定藥﹐是則然矣﹗證復違時﹐定藥難用﹐若用定藥﹐卻是不因時也。假令立春﹑淸明﹑芒種﹑立秋﹐卽歲之主气也。定時也﹐若歲之客气﹐司天在泉﹐太過不及﹐勝復淫﹐至而不至﹐未至而至﹐豈可定時爲則邪﹖主气爲病﹐則只論主气﹔客气爲病﹐則只論客气﹔主客相勝﹐上下相召﹐有萬不同之變。人之稟受虛實﹐亦猶是也。以此言之﹐則仲景大經之言盡矣。但患世之醫者不知耳﹗此亞聖言簡而意有餘也。後之賢者﹐辭多而意少﹐務救一時之獘﹐云此韓﹑李爲是因時一說也。是說也﹐又爲庸醫執方療病者設﹐非敢爲仲景別立一法也。噫﹗二公𨿽不足爲漢之仲景﹐亦足以爲今之仲景也。

濃朴丸

當歸﹝半兩﹞丁香枝杖﹝半兩﹞濃朴﹝一兩﹐姜制﹞細辛﹝一錢﹞人參﹝三錢﹞甘艸﹝半兩﹐炙﹞漧薑﹝半兩﹐炮﹞

上爲末﹐煉蜜爲丸﹐彈子大。每服一丸﹐水一盞﹐煎至六分﹐和滓熱服。三服後脈尙細﹐及寸脈尙細無力﹐每服加蔥白三寸﹐同煎服。

此一條言寸脈小者﹐陽不及九天也﹐加蔥以通經。

白朮湯

白朮半夏當歸濃朴制幹生薑﹝以上各半兩﹞丁香﹝三錢﹞

上爲末﹐每服三錢﹐水一盞﹐姜一棗大﹐打破同煎﹐至七分﹐去滓熱服。三五服後脈未有力﹐寸脈尙小﹐加細辛半兩﹐每服加蔥白三寸﹐同煎服之。寸口小﹐加細辛散陰升陽。

橘葉﹝半兩﹞藿香﹝三錢﹞葛根﹝三錢﹞半夏﹝半兩﹞濃朴﹝姜制﹞

上爲末﹐每服三錢﹐水一盞﹐生薑一如棗大﹐同煎至七分﹐去滓熱服。三五服後脈尙小﹐手足逆冷﹐加細辛三錢。

病患胸膈滿悶﹐時時嘔逆﹐肢節疼﹐兩脇下痛﹐腹中鳴。此是有停飲﹐宜二苓湯。

二苓湯

赤茯苓木豬苓白朮﹝各半兩﹞滑石﹝一兩﹞通艸﹝一錢﹞白豆蔻﹝一錢﹞丁皮﹝三錢﹞陳皮﹝二錢﹞桂枝﹝半兩﹞

上爲末﹐每服三錢﹐水一盞﹐煎至七分﹐去滓熱服。小便未快﹐加瞿麥三錢。嘔未止﹐加半夏半兩。淅淅惡寒甚﹐每服加蔥白三寸。

上此一條﹐舉李思訓調小便例同。

灰包熨法

病患服前藥﹐胸膈不滿悶者﹐此上焦有陽也﹐或藥力太過﹐上焦有熱﹐腹滿虛鳴﹐時時痛。此是被陽藥消逐﹐得上焦陰气並入下焦也。𨿽是下焦積寒冷﹐上焦陽盛﹐更難投溫下焦藥也。當用灰包法﹕炭灰或桑柴灰二三升許﹐入好醋拌和﹐幹濕得所﹐銚內炒令灰熱﹐以帛包裏﹐置臍下熨之﹐頻換灰包令常熱﹐以腹不滿痛爲度。或初熨時﹐病患不受者﹐勿聽﹐但令極熨之﹐不住灰包可也。如灰包熨後﹐得下利一兩行﹐或小便二三升﹐或微似有汗﹐此是陰气外出﹐或下泄也﹐勿疑之﹐病輕者乃得愈也。後出餘气而解﹐舉此爲例。

病患三部脈沈﹐寸脈力小於關﹑尺﹐此爲陰盛﹐當投溫中藥以消陰气。溫中藥者濃朴湯﹐陳皮﹑人參﹑白朮﹑藿香﹑當歸﹑漧薑﹑細辛之類是也。

海藏雲﹕霜露山嵐雨濕霧露之气與飲冷﹐寸口脈小﹐同診一法﹐神術湯後舉。此韓氏三部脈沈﹐寸口小於關﹑尺﹐爲證一體。

病患若因服下藥太過﹐兩手脈沈細數﹐肢體逆冷﹐煩躁而渴者﹐此是陽气下陷入丹田﹐陰气厥逆滿上二焦﹐故令人躁﹐此名下陰躁也。醫者見病患煩躁﹐又不詢其端由﹐亦不詳其脈理﹐便用涼藥治之。涼藥旣下﹐病勢愈甚﹐至於困極不救者多矣﹗病患因下之太過﹐兩手脈沈遲細而無力﹐或徧身及四肢逆冷﹐煩躁而渴﹐或引飲不休﹐好泥水中臥者﹐須用性熱藥治之。凡投性熱藥﹐皆須冷服﹐何故如是﹖今謂病患腹中陰气太盛﹐若投湯濟﹐卽陰陽相系﹐藥下卽吐﹐須候湯劑極冷卽投之。投之不吐者﹐蓋腹中陰气與冷凍飲料相逢﹐卽同气相從爾﹐故藥下不吐也。藥𨿽冷﹐久則必熱﹐所謂始同而終異也。故醇酒冷凍飲料﹐久卽發熱。假令投仲景四逆湯之類﹐一依前說。若病患不煩躁﹐卽熱藥可溫服之﹐下後躁渴引飲不休﹐與傷冷只好飲冷同意。

上此一條﹐本是陽證下之成陰﹐非陽气上行而躁﹐乃陽气下陷而躁﹐卽同伏陰脈也。叔和云﹕短脈陰中有伏陽。

海藏雲﹕熱藥冷服﹐內有伏陽則可﹐若脈已虛﹐按之全無力﹐或病患素無所養﹐只可溫服﹐不然陰气必不能醞釀回陽﹐利害非輕。

海藏老人陰證例總論

神術湯

治內傷飲冷﹐外感寒邪無汗者。

蒼朮﹝制﹐二兩﹞防風﹝二兩﹞甘艸﹝炒﹐一兩﹞

上咀﹐生薑水煎﹐加蔥白三寸﹐治吹奶如神。一調六三錢。

太陽證﹐發熱惡寒﹐脈浮而緊者﹐加羌活。

太陽證﹐脈浮緊中帶弦數者﹐是有少陽也﹐加柴胡。弦爲弦而有力。

太陽證﹐脈浮緊中帶洪者﹐是有陽明也﹐加黃芩。

以上三證﹐約量每服加二錢匕。不論三陽﹐婦人服者﹐加當歸尢佳。

神術湯六气加減例

太陽寒水司天﹐加桂枝﹑羌活。

陽明燥金司天﹐加白芷﹑升麻。

少陽相火司天﹐加黃芩﹑地黃﹝生﹞。

太陰濕土司天﹐加白朮﹐本。

少陰君火司天﹐加細辛﹑獨活。

厥陰風木司天﹐加川芎﹑防風。

上神術湯六气加減法﹐非止爲司天之气設也。至於歲之主气﹐與月建日時同﹐前應見者﹐皆當隨所應見﹐依上例而加減之。

《日華子》云﹕滑石治乳癰﹐利津液。《生气通天》。云﹕平旦人气生﹐日中而陽气隆﹐日西而陽气已虛﹐气門乃閉。是故暮而收拒﹐無擾筋骨﹐無見霧露﹐反此三時﹐形乃困薄。

王氏云﹕陽气出則出﹐陽气藏則藏。晚陽气衰﹐內行陰分﹐故宜收斂以拒虛邪。動筋骨則逆陽精耗﹐見霧露則寒濕交侵﹐順此三時﹐乃天眞久遠。

扁鵲云﹕脈一呼一吸皆四至而澀者﹐邪中霧露之气。仲景云﹕淸邪中於上焦。又云﹕霜降以後﹐春分以前﹐中霧露者﹐皆爲傷寒。

神術加本湯

每服內加二錢匕﹐以意消息。

神術加木香湯

每服內加二錢匕﹐以意消息。

問病患中霜露山嵐雨濕之气﹐頭項身體不甚痛﹐但四肢沈困﹐飲食減少﹐或食已痞悶﹐寸脈隱小﹐與內傷飲冷相似﹐何也﹖答曰﹕此膏粱少有﹐貧素气弱之人多有之﹐以其內陰已伏﹐或空腹晨行﹐或語言太過﹐口鼻气消﹐陰气復加﹐所以成病。經云﹕天之邪气﹐感則害人五臟。𨿽不飲冷﹐寸口亦小。又云﹕傷於濕者﹐下先受之。故從內感而求其類也。仲景云﹕濁气中於下焦﹐以此。

論霧露飲冷同爲濁邪

經云﹕淸邪中於上焦。濁邪中於下焦。均霧露也。故寸口小﹐內傷飲冷寸口亦小。霧露入腹𨿽不飲冷與飲冷同﹐內傷飲冷𨿽非霧露與霧露同﹐何哉﹖脈皆陰而寸口小耳。此云岐子復斷濁邪中於下爲飲冷同傷也。韓氏言寸口脈微而小﹐卽不可下﹐則陰盛陽气不能升於九天可知矣。

白朮湯

治內傷冷物﹐外感風邪有汗者。

白朮﹝二兩﹞防風﹝二兩﹞甘艸﹝一兩﹐炙﹞

上咀﹐每服稱三錢﹐水一盞﹐生薑三片﹐同煎至七分﹐去滓溫服﹐無時一口﹐止一二服﹐待二三日漸漸汗少爲解。

《活人》防風白朮牡蠣湯當在此下。

風溫證﹐面赤自汗﹐嘿嘿不欲語﹐但欲寐﹐兩手脈浮而緩﹐或微弱﹐此證不宜發汗。若汗之﹐似令人筋惕肉﹐或譫言獨語﹐或煩躁不臥。若下之﹐直視失溲便。若火之﹐發狂似驚癇﹐一逆尙引日﹐再逆促命期。《活人》本方葳蕤湯﹐以有麻黃﹐故不敢用﹐宜用上白朮湯主之。

頭眩汗出﹐筋惕肉者﹐加牡蠣。

腰背彊硬者﹐加羌活。

舌漧發渴者﹐加人參。

身灼熱甚者﹐加知母。若內傷冷者不加。

體重多汗者﹐加黃。

黃湯

治傷寒內感拘急﹐三焦气虛自汗﹐及手足自汗﹐或手背偏多﹐或肢體振搖﹐腰腿沈重﹐面赤目紅﹐但欲眠睡﹐頭面壯熱﹐兩脇熱甚﹐手足自溫﹐兩手心熱﹐自利不渴﹐大便或難﹐或如常度﹐或口漧咽燥﹐或渴欲飲湯﹐不欲飲水﹐或少欲飲水﹐嘔噦間作﹐或心下滿悶﹐腹中疼痛﹐或時喜笑﹐或時悲哭﹐或時太息﹝去聲﹐﹞或語言錯亂失志。世疑作譫語狂言者﹐非也﹐神不守室耳﹗始得病﹐寤寐之間﹐或恐或悸﹐頭項不甚痛﹐行步只如舊﹐陰气盛陽气走也。兩手脈浮沈不一﹐或左右往來無定﹐便有沈澀弱弦微五種陰脈形狀﹐舉按全無力﹐浮之損小﹐沈之亦損小﹐皆陰脈也。宜先緩而後急﹐緩宜黃湯。

人參黃

﹝味甘者﹞白茯苓白朮白芍藥﹝以上各一兩﹞甘艸﹝七錢半﹐炒﹞

嘔吐者﹐加藿香半兩﹐生薑半兩﹐如無﹐幹者代之。

上咀﹐生薑水煎。量證大小﹐加減多少用之可也。如大便結者﹐宜調中丸主之。

調中丸

白朮白茯苓﹝去皮﹞幹生薑人參甘艸﹝炙﹞

上等分﹐爲極細末﹐煉蜜丸﹐每兩作十丸或五丸。每服一二丸﹐水少許﹐煎服之。

問三四日後漸重﹐必躁亂不寧者﹐何也﹖經云﹕陽盛則發厥﹐陰盛則發躁﹐物極則反也。《外臺祕要》云﹕陰盛發躁﹐名曰陰躁﹐欲坐井中。然陰躁一證﹐汗下後多有之。仲景云﹕汗下後仍不解﹐煩躁者﹐茯苓四逆湯主之。

內感陰證﹐飲冷胃寒而躁者﹐與汗下後煩躁同。厥陰熱上衝胸而發躁者﹐火獨炎上故也。

若病重急治者﹐宜黃湯內每服加漧薑重一錢﹐與仲景理中湯同意。大便結者﹐理中丸主之。

理中丸

人參白朮甘艸﹝炙﹞漧薑﹝炮﹐恐熱﹐以干生薑代之﹞

上等分﹐煉蜜丸﹐每兩作五丸。白湯化下﹐水煎服之亦得。緩後失治﹐急也。

尢急者﹐若無汗﹐宜附子漧薑甘艸湯。若自汗者﹐宜附子白朮甘艸湯。量脈證﹐可宜四逆湯﹑眞武湯﹑通脈四逆湯等﹐宜選用治之。至於用附子﹐不得已也。若身與四肢俱熱﹐不至於涼﹐或厥逆﹐不宜用附子﹐故理中有四順。理中湯﹑丸之名。四順者﹐手足自溫不厥逆是也。

急則失治﹐尢急也。

論陰證躁不躁死生二脈

陰證陽從內消﹐服溫熱藥煩躁極甚﹐發渴欲飲﹐是將汗也﹐人不識此﹐反以爲熱﹐誤矣﹗熱上衝胸﹐服溫熱藥煩躁少寧﹐反不欲飲﹐中得和也。人若識此﹐續湯不已愈矣﹗一則始病不躁﹐藥而躁﹐脈當浮之實大﹐陽气充也。手足溫和則生﹔若浮之損小﹐陽气走也﹐手足厥逆則死。一則始病躁﹐藥而不躁﹐脈沈之實大﹐陽气回也。手足溫和則生﹔沈之損小﹐陽气消也﹐手足厥逆則死。二證服溫熱藥﹐陽气不能充與不能回者﹐經云﹕責其無火也。

問﹕下之﹐而其脈反大者﹐何也﹖答云﹕下之而脈小者﹐理所當然。小猶可生﹐生之則易。仲景云﹕下之而脈反大者﹐虛也﹐陽將走而變。醫若不識而復下之﹐則气消而成大陰矣﹗亦有陰躁發熱不止﹐大渴欲飲冷﹐熱上衝胸﹐火獨炎上﹐亦將盡也。以陰徧身皆寒﹐惟存胸中火﹐陰獨持權﹐不相管轄﹐迫而至此﹐與下之而脈大同意。下之脈大﹐別不見熱處﹐陰躁發熱﹐但脈小耳﹗一則見脈不見證﹐一則見證不見脈。又經云﹕下利脈大者﹐虛也﹐以其彊下之故也。設脈浮革﹐固鹵腸鳴者﹐屬當歸四逆湯。革爲寒﹐寒虛相搏則腸鳴。

發汗病不解﹐反惡寒者﹐虛故也﹐芍藥甘艸附子湯主之。發汗若下之﹐病仍不解﹐反煩躁﹐茯苓四逆湯主之。汗下後﹐白日煩躁不得眠﹐夜而安靜﹐不嘔不渴﹐無表證﹐脈沈微﹐身無大熱者﹐漧薑附子湯主之。

舉古人論陰證辧

若病在少陰﹐則有面赤﹐默默不欲語﹐但欲寐﹐或四肢厥逆﹐或身表如冰石﹐脈沈細。

若病在厥陰﹐則四肢厥逆﹐爪甲靑﹐面黧目黑色﹐或自汗不止﹐脈沈弦無力。

若病陰毒證﹐身表如冰石﹐四肢厥逆﹐體如被杖﹐脈沈細而微﹐或六至以至八至﹑九至﹑十至而不可數﹐此等陰證﹐易爲明辧。

惟太陰一證﹐手足自溫﹐自利不渴﹐尺寸脈俱沈而弱。仲景云﹕宜溫之﹐重則四逆湯。

若脈浮者桂枝湯。惟此一證﹐與內感外陽內陰相似。外陽內陰者﹐卽前黃理中等湯﹐理中﹑調中等丸所治者是也。此等陰證﹐非古人不言。仲景評脈﹐首言大浮數動滑﹐此名陽也﹔沈澀弱弦微﹐此名陰也。非止爲外感設﹐內感之理在其中矣。又云﹕陽澀而陰弦﹐腹中急痛者﹐小建中湯主之﹐則內外所感明矣﹗至如所言陰病見陽脈者生﹐陽病見陰脈者死﹐此一句卽聖人大槪之言也。以其陽病見陰脈﹐故有外陽內陰者﹐與陽藥俱得其生矣。

藥當從溫﹐不可遽熱﹐黃湯之類是也。

上此一條﹐說古人不盡之意。

論元陽中脫有內外

或有人飲冷內傷﹐一身之陽便從內消﹐身表涼﹐四肢冷﹐脈沈細﹐是謂陰證﹐則易知之。若從外走﹐身表熱﹐四肢溫﹐頭重不欲舉﹐脈浮弦﹐按之全無力。醫者不察﹐便與表藥雙解等﹐復使汗出﹐三焦之气絕﹐以此殺人者多矣﹗或自服蜜茶及沐浴蓋覆﹐彊令汗出﹐以致變證不救﹐如此自殺者亦多矣﹗身冷脈沈﹐服調中藥﹐陽自內之外﹐身體溫和而愈。脈浮弦細者﹐服調中藥﹐陽從內生﹐喚入外熱﹐復得脈平溫和而愈。此證不可不察也。故仲景云﹕太陽病發熱惡寒﹐熱多寒少﹐脈微弱者﹐此無陽也﹐不可發汗。

上此一條﹐雙解﹑蜜茶﹑沐浴﹐陰證皆不可用。

又經云﹕脈濡而緊﹐濡則胃气微﹐緊則榮中寒﹐陽微衛中風﹐發熱而惡寒﹐榮緊衛气冷﹐微嘔心內煩。醫爲有大熱﹐解肌又發汗﹐亡陽虛煩躁﹐心下苦痞堅﹐表裏俱虛渴﹐卒起而頭眩﹐客熱在皮膚﹐悵怏不得眠﹐不知胃气冷﹐緊寒在關元。

上此仲景濡緊二脈﹐卽外熱內寒證也。

論宜灸不宜灸並湯沐四肢法

古人謂少陰﹑厥陰﹑陰毒三證則宜灸﹐或用蔥熨等法﹐皆爲身表涼故也。若陰气在內﹐陽气在外﹐身表壯熱﹐手足大溫或熱不等﹐則不宜灸之。若遇前三證﹐用熱醋炒麩注布袋中﹐臍下燻蒸熨極妙。又云﹕三陰證陷骨﹑歧骨間﹐三五七壯灸﹐足溫生。

《活人》陰證﹐諸藥不效﹐並湯水不下﹐身冷脈絕﹐气息短﹐不知人﹐用蔥熨法。本爲上熱下寒也﹐二法𨿽妙。莫若用上醋拌麩炒熱﹐注布袋中﹐臍下燻蒸﹐比上二法尢速。若更以蔥白煎漿作湯﹐以沐四肢亦可。若病患服藥後﹐欲作汗時﹐用湯沐以接四肢陽气尢佳。

外接法漧薑二﹐炮爲細末﹐石決明一﹐另研細﹐稱拌勻﹐每服二三錢匕﹐手心中以津唾調如泥﹐以手奄其陰﹐至暖汗出爲度。以牡蠣代決明亦可﹐牡蠣燒粉用。

一法﹕丁香﹑蓽茇﹑漧薑﹑牡蠣。

一法﹕治水偏大﹐上下不定﹐疼痛不止﹐牡蠣不以少多﹐鹽泥固濟﹐炭三斤﹐令火盡﹐冷取二兩﹐漧薑一兩﹐炮爲細末﹐二味和勻﹐冷水調得所﹐塗病處﹐小便大利卽愈。

臍下六穴

神闕一穴﹐臍中﹐禁鍼﹐刺之令人出惡汁不止。

陰交一穴﹐臍下一寸。

气海一穴﹐一名孛央﹐陰交下五分。

石門一穴﹐臍下二寸﹐三焦之募﹐女子禁灸﹐恐絕產也。

關元一穴﹐臍下三寸﹐小腸之募﹐爲下紀三陰﹐任脈會。

中極一穴﹐臍下四寸﹐爲气原。

論譫言妄語有陰陽

舉陽證《活人》云﹕發躁﹐狂走妄言﹐面赤咽痛﹐身斑斑若錦文﹐或下利黃赤爲陽毒者﹐以其脈洪大而實﹐或滑或促﹐故用酸苦之藥治之。

成無己云﹕有汗出譫語﹐有下利譫語﹐有下血譫語﹐有熱入血室譫語﹐有三陽合病而譫語﹐有過經不解而譫語﹐皆陽證也。惟有發汗過多﹐亡陽譫語者﹐不可下﹐柴胡桂枝湯主之。此外感汗多亡陽譫語也。

海藏雲﹕有內感傷冷﹐語言錯亂﹐世疑作譫語者﹐神不守舍也﹐止是陰證﹐此特脈虛而不實耳﹗

《內經》云﹕譫妄悲笑﹐皆屬於熱。《難經》謂﹕面赤﹐喜笑﹐煩心﹐亦屬於熱。大抵此等證脈皆洪實﹐按之有力。若此等證脈按之無力﹐卽陰气內充﹐陽气外遊於皮膚之間﹐是無根之火也。陽气及心火﹐入於皮膚之間﹐肺主皮毛﹐故有譫妄悲笑及面赤喜笑煩心之證。豈特是哉﹗所有胸背兩手斑出者﹐有唾血絲者﹐有鼻中微衄者﹐不當作陽證﹐當作陰證治之。故《活人》辧證﹐不取諸於他﹐而獨取諸脈﹐無如此最爲驗也。其言可謂盡善矣﹐可謂盡美矣﹗

《本艸》云﹕漧薑止唾血﹐硫黃治衄血。孫眞人用桂心治唾血。

論下血如豚肝

下血如豚肝者﹐飲冷太極﹐脾胃過寒﹐肺气又寒﹐心包凝泣﹐其毒浸滲入於胃中﹐亦注腸下﹐所以便血如豚肝﹐非若熱極妄行下血而爲鮮色也。此中气分而下行﹐故令人便血。若中气逆而上行﹐故令人嘔血吐血也。亦非若陽證上行而溢出鮮血也。大抵陰陽二證﹐上行者爲嘔爲吐爲溢﹐順行者爲下爲便爲瀉﹐其名𨿽異﹐其實則同。

論陰陽二絡

《甲乙經》云﹕經者所不可見者也﹐絡者所可見者也﹐外之溝渠是已。然絡亦有不可見者乎﹐何以知之﹖黃帝曰﹕邪熱入於陽絡﹐則爲鼻血﹔邪熱入於陰絡﹐則爲後血。以是知陰絡病也。鼻血者在上﹐溺與後血者在下也﹐若吐嘔者﹐是知在中也。至於傷寒上厥下竭之證﹐或從耳目﹐或從口鼻﹐血俱出於上竅﹐然各隨其髒與經也。

扁鵲云﹕病若譫言妄語﹐身常有熱﹐脈當洪大而反手足厥逆﹐脈沈細而微者死也。

又云﹕假令心病﹐何以知傷寒得之﹖然當譫言妄語。何以言之﹖肺主聲﹐故知肺邪入心﹐爲譫言妄語也。其病身熱﹐灑灑惡寒﹐甚則唾咳。其脈浮大而澀。

仲景云﹕譫言妄語﹐身微熱﹐脈浮大﹐手足溫者生﹐逆冷脈沈細者﹐不過一日死矣﹗又云﹕譫言妄語﹐脈澀者死。

以上皆陽證得陰脈也。

又云﹕發汗多﹐重發汗者必亡其陽﹐譫語脈短者死。

上此重發汗亡陽者﹐變陰也﹐又得陰脈死也。

論自汗分陰陽

成無己云﹕傷風自汗﹐汗出惡風寒者﹐有表也。汗出不惡風寒者﹐表解裏未和也。有陽明發熱汗出﹐此爲熱越。有陽明發熱汗多者﹐下之。

海藏雲﹕內感傷冷﹐自汗﹐大惡風寒﹐汗出身涼不熱者﹐陰證也﹔汗出身熱得陰脈者﹐亦陰證也。

論手足自汗

手少陽之脈﹐三焦之經﹐起於小指次指之端﹐上出兩指之間﹐循手錶腕﹐出臂外兩骨之間﹐上貫肘云云。手背徧多者﹐三焦之气脫也。經云﹕手足然汗出﹐大便硬而譫語﹐下之則愈。以其熱聚胃﹐津液旁達﹐故手足汗出也。成無己云﹕寒聚於胃﹐有手足汗出者乎﹖經云﹕陽明中寒者不能食﹐小便不利﹐手足然汗出﹐欲作痼瘕﹐卽是中寒也。

海藏雲﹕故內感陰證﹐有手足逆冷而自汗者﹐手足自溫而自汗者﹐厥陰﹑太陰之異也。

上此一條﹐𨿽是三焦四逆溫和﹐關他二經﹐不可不知。

論四肢振搖

成氏責其爲虛寒﹐欲汗之﹐其人必虛蒸而振﹐下後復汗而振者﹐表裏俱虛也﹐亡血發汗則寒栗而振﹐气血俱虛也。有振振欲擗地者﹐有振振動搖﹐二者皆汗多亡陽﹐經虛不能自主持﹐故振也﹐非振栗之可比也。

經曰﹕若吐下後﹐心下逆滿﹐气上衝胸﹐起則頭眩﹐發汗則動經﹐身爲振搖者﹐茯苓桂枝白朮甘艸湯主之。

太陽病發汗不解﹐其人仍發熱﹐心下悸﹐頭眩﹐身動﹐振振欲擗地者﹐眞武湯主之。

二藥皆溫經益血助气之劑。

海藏雲﹕惟好飲房室之人﹐眞元耗散﹐血气俱虛﹐或因勞而振﹐或不因勞而振﹐或因內感陰盛陽脫而振者﹐皆陰證也。

若因房室而得﹐便有陰陽易條中形狀﹐頭重不欲舉﹐目暗生花﹐熱上衝胸﹐少气﹐聲不出﹐少腹小腹痛引陰中﹐或陰入於裏﹐脛寒而痛。此等陰證﹐四肢故多振搖。始得此病時﹐脈𨿽舉按有力﹐不可作陽證治之﹐若與陰藥﹐變寒必矣﹗亦不可用太熱之藥﹐作陰極治之﹐熱過則轉生他證。當以補气溫血之藥調之﹐元气漸生﹐可得而愈。若脈已微﹐面色眉間變黑﹐唇吻不收﹐爪甲微靑﹐當用熱藥攻之。若經汗下﹐熱藥不可熱服﹐當令似溫﹐則陰气不拒。經云熱因寒用﹐此之謂也。

上此一論﹐自爲頗有理﹐可以發明古人所不言處。

論陰證始終形狀雜舉例

若病患面赤者﹐下虛也。手足振搖者﹐爲元气無主持也。腰腿沈重者﹐三陰經受寒濕也。或恐或悸者﹐知陰寒之邪在手足少陰也。喜笑則爲癡﹐悲怡則爲慘﹐手少陰﹑太陰也。頭項不甚痛﹐行步只如舊﹐知寒邪之气不在經而在裏也。若頭項痛者﹐內之外逆上行而至於經矣﹗或已有冬伏寒邪﹐始得內感便發﹐頭項痛亦無定也。或時太息者﹐《靈樞》云﹕心不足則心系急﹐心系急故太息以舒之﹐是知手少陰心火不足也。前人云去聲是已。

以上初病時﹐多有形狀如此等類。

身如被杖者﹐陽气盡而血脈凝澀﹐不能榮於身也。色靑黑﹐腎肝子母二色﹐眞髒見也。

手足倦而臥者﹐四肢之陽气盡﹐而陰气貴收也﹐臥而面壁者﹐陰欲靜也。惡聞人與語者﹐陰欲默也。昏昏欲寐者﹐元气雜絕﹐邪熱攻肺也﹕或欲寐以自養﹐及目白睛而赤者﹐肺受火邪也。

三四日之間﹐或可行步﹐不甚覺重者﹐陽猶在外也。五六日陰盛﹐熱藥不能回者﹐陰主殺而暴絕﹐非若陽气徘徊不已﹐而欲其生生也。

初病面赤脹者﹐下虛故也。至於死﹐先靑而後赤者﹐陽气不生﹐溫令不行而就北方寒也﹐其逆行如此。經云﹕陽气前絕﹐陰气後竭者﹐其人死身色必靑﹔陰气前絕﹐陽气後竭者﹐其人死﹐身色必赤。若陰陽二毒相匿﹐或只伏陽﹐此等陰證﹐或身半以上經汗死﹐卽不靑黑者亦有之。

厥陰有徧身靑黑如花厥狀﹐何也﹖答曰﹕陽气不能營運於四肢﹐身表經絡遏絕﹐气欲行而不得行﹐及其得行而遽止之﹐故行處微紫色﹐不得行而止處不靑則黑也。所以身如被杖﹐有有處﹐有無處也。徧身俱黑﹐陽气全無也。故經絡論云﹕寒多則疑泣﹐凝泣則靑黑﹔熱多則淖澤﹐淖澤則黃赤。此之謂也。

傷寒發厥有陰陽

夫厥者﹐有陰有陽。初得病身熱﹐三四日後﹐熱气漸深﹐大便祕結﹐小便黃赤﹐或語言譫妄而反發熱者﹐陽厥也。初得病﹐身不熱﹐三四日後﹐陽气漸消﹐大便軟利﹐小便淸白﹐或語言低微而不發熱者﹐陰厥也。二證人多凝之﹐以脈皆沈故也。然陽厥而沈者﹐脈當有力﹔陰厥而沈者﹐脈當無力也。若陽厥﹐爪指有時而溫﹔若陰厥﹐爪指時時常冷也。仲景云﹕傷寒三二日﹑四五日厥者﹐必發熱﹐前熱者後必厥﹐厥深者熱亦深﹐當下之﹐宜承气湯。又云﹕傷寒脈滑而厥者﹐裏有熱也﹐白虎湯主之。仲景云﹕傷寒下利淸谷﹐裏寒外熱﹐手足厥而脈微微者。裏有寒也﹐汗出而厥者同。又云﹕陰病下利而脈微者﹐裏有寒也﹐白通湯主之。

一法無脈利不止﹐白通加豬膽汁﹐以其咽漧而煩也。

以上病急﹐或尢急﹐多有此形狀等類。

論陰證發渴

夫足少陰腎經﹐其直行者﹐上貫肝膈入肺中﹐系舌本﹐腎惡燥﹐故渴而引飲。經云﹕口燥舌漧而渴﹐尺寸脈俱沈﹐則知腎受熱邪﹐爲陽證也﹐當下之。

陰證口漧舌燥﹐非熱邪侵淩腎經也﹐乃嗜欲之人﹐耗散精气﹐眞水涸竭﹐元气陽中脫﹝坎內陽爻是也。﹞飲食傷冷﹐變爲枯陰﹐陽從內消者﹐或不渴﹐陽遊於外者﹐必渴而欲飲也。然欲飲﹐則飲湯而不飲水﹐或有飲水者﹐縱與不任﹐若不忍戒﹐誤多飲者﹐變由是而生矣。此等舌漧欲飲冷水﹐抑而與之湯﹐及得飲湯﹐胸中快然﹐其渴卽解。若以渴爲熱﹐湯能解之乎﹖不惟不能解其渴﹐其熱從而愈甚矣。以是知爲陰證也﹐夫何疑之有﹗

論陰證咳﹝一作喫﹞逆

﹝許學士退陰與正元同煎﹐以治陰證咳逆﹞

夫逆病咳逆﹐火炎上使陰气不內也。陰气者﹐卽吸入之陰气也。陰證內寒﹐與吸入之陰同類逆者﹐胃熱失下也。陰气先絕﹐陽气後亦將竭﹐火獨炎上﹐逆出陰气而爲咳逆也。陰證者﹐內已伏陰﹐陰气太甚﹐腎水擅權﹐肝气不生﹐胃火已病﹐丁火又消﹐所有遊行相火﹐寒邪迫而萃集於胸中﹐亦欲盡也。故令人發躁﹐大渴引飲﹐並去蓋覆﹐病患獨覺熱﹐他人按執之﹐身體肌肉骨髓血脈皆寒。此火卽無根之火也﹐故用丁香﹑漧薑之類熱藥溫胃﹐其火自下﹐咳逆方止。非若涼膈﹑瀉心﹐以治陽證﹐自上而下﹐瀉退其火﹐陰气乃生。陰證咳逆﹐從嘔噦而生﹐胃寒嘔噦不已﹐咳逆繼之﹐其聲怏悵連續不已﹐聲末而作咳逆﹐古人云煩冤是也。煩冤者﹐有情不能訴﹐有懷不能吐﹐故爲怏悵﹐惟陰證陽脫而咳逆者﹐其狀似之。陽證咳逆﹐內熱與上熱相接﹐咳逆止在喉中﹔陰證咳逆﹐嘔從內出﹐或先作去聲﹐或與去聲相並而至喉中﹐故用溫胃益肺之藥主之。中旣溫﹐天五之气與殘火自下﹐又與胃中溫藥相接﹐變而陽气生也。殆無異喪家之人﹐遑遑無依﹐契昔挽畱﹐故都是反與相並立而幹成其事﹐陰气始退﹐陽气漸生﹐脈亦從之而得以獲生也。

《靈苑》治陰咳逆﹐

勻气散

川烏頭﹝尖者三个﹐炮制﹐去皮臍﹞

上爲細末﹐每服二錢﹐黑豆二十一粒﹐糖沙雞頭入大水一盞﹐同煎至六分﹐承熱細細飲之。

《本事》治陰毒喫逆。

川烏頭漧姜附子﹝俱炮﹞肉桂芍藥甘艸﹝炙﹞半夏吳茱萸陳皮大黃上各等分﹐爲末。每服一錢﹐水一盞﹐生薑三五片﹐煎至七分﹐去濁滓取淸﹐熱呷。

論陰證發熱

《活人》云﹕發熱惡寒者﹐太陰也﹔身熱汗出然者﹐陽明也﹔脈細頭痛嘔而發熱問﹕陰證有發熱者﹐何也﹖答曰﹕太陰﹑厥陰皆不發熱﹐只少陰有發熱二條﹐仲景謂之反發熱也。少陰始得之﹐發熱脈沈者﹐麻黃附子細辛湯主之。少陰病下利淸谷﹐裏寒外熱﹐手足厥逆﹐脈不出者﹐通脈四逆湯主之。斷雲﹕大抵陰證發熱﹐終是不同﹐須脈沈細﹐或下利﹐手足厥。另有陰躁發熱﹐欲坐井中一條。此例當在少陰條下。

仲景云﹕吐利汗出﹐發熱惡寒﹐四肢拘急﹐手足厥逆﹐四逆湯主之。又云﹕吐利﹐小便復利而大汗出﹐下利淸谷﹐內寒外熱﹐脈微欲絕者﹐四逆湯主之。病發熱頭痛﹐身體不痛疼﹐當救裏﹐四逆湯主之。下利淸谷﹐裏寒外熱﹐汗出而厥者﹐通脈四逆湯主之。大汗出﹐熱不去﹐內拘急﹐四肢疼﹐又下利厥逆而惡寒者﹐四逆湯主之。

論陰證大便祕

陰陽二結﹐寒熱不同﹐爲躁一也。盛暑爍金﹐嚴冬凝海是也。

舉陽證經云﹕其脈浮而數﹐能食不大便者﹐此爲實﹐名陽結﹔其脈沈而遲﹐不能食﹐宜理中丸主之。叔和云﹕弦冷腸中結。潔古云﹕脈沈弦﹐不能食而不大便﹐則爲陰冷結也

論陰脈小便不通

舉陽證假令陽病者﹐太陽之標不解﹐復入於本﹐發熱惡寒而渴﹐五苓散主之。

是濕熱在下﹐故令祕而不通。余證不通者﹐隨經而治之。若陰證不通者﹐脈遲細﹐浮中沈不一﹐陰气已盛﹐陽气欲絕﹐小便當自利﹐而色白反不通者﹐陰無以化﹐凝泣枯涸﹐如水之結冰﹐津液不行﹐故閉而不通也﹐當用熱藥主之。陰得陽而化﹐津液乃行﹐所以便也。大不可用利小便之藥利之﹐四逆東加茯苓是也﹐與仲陽硫黃丁香豆蔻散﹐內有滑石同意。大抵非茯苓﹑滑石二藥利小便也﹐蓋二味引熱藥下行﹐不入他經﹐爲效速也。

經云﹕陽明中寒者不能食﹐小便不利﹐手足然汗出﹐欲作痼瘕﹐卽是中寒﹐與此同意。《曰﹕腎主大小二便難。陰陽二證﹐在其中矣﹗成無己云﹕陰陽相雜爲之和﹐陰陽相離爲之結。火亦有下收字處﹐以其心虛也。

仲景眞武東加減例云﹕小便自利者﹐去茯苓一味。四逆散加減法﹕小便不利者﹐加茯苓。小柴胡加減法﹐小便不利者﹐加茯苓。﹝《活人》云﹕陰證腹痛﹐小便不利者﹐眞武湯也。﹞

《活人》云﹕若陰證加以小便不通﹐及陰事縮入小腹﹐絞痛欲死者﹐更以臍下二寸石門穴﹐大假急灸之﹐仍須與返陰丹﹑當歸四逆加吳茱萸生薑湯﹐愼勿與尋常利小便藥也。尋常利小便藥﹐多用冷滑之劑。此是陰毒瓦斯在小腹所致也﹐當知。

仲景風濕相搏﹐骨節疼煩﹐不得屈伸﹐近則痛轉劇﹐汗出短气﹐小便不便﹐惡風不欲去衣﹐或身腫者﹐甘艸附子湯主之。

海藏雲﹕加茯苓尢佳。發汗病不解﹐反惡寒者﹐虛也﹐芍藥甘海藏雲﹕加大黃尢佳。若腹痛者﹐尢宜此湯。仲景云﹕陽明中寒者不能食﹐小便不利﹐手足然汗出﹐欲作痼瘕﹐卽是中寒也。

論陰證小便赤

舉陽證﹐傷寒外感﹐四肢微厥﹐邪熱入裏﹐大便燥﹐小便赤而澀少﹐是謂熱也。

惟陰證內感﹐陽走於外﹐虛熱在皮毛之間﹐肺气受邪﹐下輸於膀胱﹐故令小便如灰汁﹐兼胃虛不能食。戊與癸合﹐虛邪所化﹐赤如灰汁﹐色𨿽如此﹐但溺時或劑莖中不澀而快利也。

論後出餘气而解

病患服溫熱之藥﹐時有下气者﹐知陰气出也。韓氏治下焦寒﹐用灰包熨法﹐得下利一兩行﹐小便一兩次﹐及少有汗﹐陰气出而下泄﹐知其爲必解也。予以是知服調中﹑理中及諸附子等藥譫語﹐陽證者當去蓋覆﹐令胸臆兩手微露見風﹐以手按執之﹐久之肌肉骨間不熱者﹐卽非陽證﹐眞陰證也。

上此一條﹐後辧譫語形狀。

論狂言若有所失

恍惚狂言﹐若有所遺﹐妄聞妄見﹐意有所期﹐及從而叩﹐或忘或知﹐神去而潰﹐命將何依﹗神者亡。正謂是也。

問﹕內感陰證﹐有汗而解﹐有無汗而解者﹐何也﹖答曰﹕有汗而解者﹐或壯年津液尙全﹐或溫之早而得治﹐或傳不逆而順經﹐或素得養而彊本﹐所以俱汗而解也。無汗而解者﹐或老年血气俱衰﹐或溫之遲而失治﹐或經過期而不傳﹐或素無養而虧本﹐所以俱無汗而解也。有汗而解者﹐間有所遺﹔無汗而解者﹐邪豈能盡﹖故神癡而弱﹐不能復舊﹐須待飲食漸增﹐因食微潤﹐然後定其中外﹐各守其鄕。醫者不可不知﹗

《衍義》曰﹕太陰元精石合他藥﹐塗大風疾﹐別有法。陰證傷寒﹐指甲面色靑黑﹐六脈沈細而疾﹐心下脹滿結硬﹐躁渴﹐虛汗不止﹐或時狂言﹐四肢逆冷﹐咽喉不利﹐腹疼痛﹐亦須佐他藥兼之。《圖經本艸》已有法﹐惟出解州者良。

古方不用﹐今《活人傷寒》其著者﹐治傷寒三日﹐頭痛壯熱﹐四肢不利﹐正陽丹。

太陰元精石硝石硫黃﹝各二兩﹞砂﹝一兩﹞

四物都細研﹐入瓦瓶子固濟﹐以火半斤﹐於瓶子周一寸協之﹐約近半日﹐令藥靑紫色﹐住火待冷﹐取出﹐用臘月雪水拌勻﹐濕入瓷瓶子中﹐屋後北陰下陰漧﹐又入地埋二七日﹐取出細研﹐以麵糊爲丸雞頭實大。先用熱水浴﹐後以艾湯研下一丸﹐以衣蓋取汗出爲瘥。

論脈次第

外感者﹐先太陽﹐次陽明﹐次少陽﹐次太陰﹐次少陰﹐次厥陰﹔內感者﹐先三陰而無定﹐次少陽﹐次陽明﹐次太陽﹐爲極髙之分。

陽從內消﹐從右手脈先陷﹐左手浮﹐右手沈。

陽從外走﹐從左手脈先陷﹐右手浮﹐左手沈。

其脈或有不然者﹐陰陽之變易無定也。許學士云﹕陰陽交互最明﹐正坐此耳﹗陽脈沈而滑﹐若浮者﹐欲升而汗也。

陰脈沈而細﹐本體也。

若浮而有力者﹐陽气生也。

若浮而無力者﹐陽气走也。

若浮若沈﹐或有力﹐或無力﹐陰陽交爭而未定也﹐惟外熱內寒者﹐多有此脈。

用附子法

古人用附子﹐不得已也﹐皆爲身涼脈沈細而用之。若裏寒身表大熱者不宜用﹐以其附子味辛身熱消而變涼﹐內外俱寒﹐姜附合而並進﹐溫中行經﹐陽气俱生﹐內外而得可保康寧﹐此之謂也。若身熱便用附子﹐切恐轉生他證﹐昏冒不止。可愼﹗可愼﹗

論陰陽易分熱寒

陰陽各相易證﹐仲景止用燒散﹐言至簡而意至有餘也。故朱奉議立陰陽易證爲二條﹐後人始知有寒熱之別也。故熱者有上燒散﹐而又有竹皮茹湯﹐寒者有鼠糞湯﹐而又有當歸白朮湯。至於枝正方妙香丸條下﹐治雜病陰陽易﹐藥中有牛黃﹑腦﹑麝之類﹐是知治熱證也﹐豈可一塗而取哉﹖學人詳之。

聖人立陰陽易條﹐𨿽不盡言﹐特舉其宏綱而已﹐是以後之述者﹐盡心焉爾矣可也。

海藏雲﹕若陰陽易證﹐果得陰脈﹐當隨證用之。

若脈在厥陰﹐當歸四逆湯送下燒散。

若脈在少陰﹐通脈四逆湯送下燒散。

若脈在太陰﹐四順理中湯送下燒散。

所用之藥﹐各隨其經而效爲之速也﹐宜矣﹗上此一條﹐隨經藥下燒散﹐所以補古人所不完處。

扁鵲云﹕治陰陽易傷寒﹐燒婦人月經衣﹐熱水服方寸匕。仲景云﹕傷寒陰陽之爲弱﹐其人身體重﹐少气﹐少腹裏急﹐或引陰中拘攣﹐熱上衝胸﹑頭重不欲舉﹐眼中生花﹐膝脛拘急者﹐燒散主之。

燒散

上取婦人中近隱處剪燒灰﹐以水和服方寸匕﹐日三服﹐小便卽利﹐陰頭微腫則愈。婦人病取男子襠﹐燒灰用之。

《活人》鼠糞湯

療傷寒病後男子陰易。

韭白根﹝一把﹞鼠糞﹝一十四枚﹞

上二味﹐以水二升﹐煮取半升﹐去滓﹐再煎三沸﹐溫溫盡服。必有黏汗出爲效﹐未汗再服。亦理諸般勞復。鼠屎﹐兩頭尖者是也。

海藏雲﹕經不言鼠糞﹐只言牡鼠糞兩頭尖﹐治勞復。文具鼴鼠條下﹐又分鼠也﹐並不見鼠之名。晏鼠大獸如豬﹐分鼠之形﹐以其肥亦如豬形﹐之名想亦出此。牡卽父也﹐雄也﹐在野難得﹐在人家諸物中遺下兩頭尖者﹐亦可用。﹐牡豕也﹐子路佩。

許愼云﹕菜一名久者﹐謂之韭﹐園人種之﹐歲三四割﹐其根不傷﹐冬培之﹐先春復生﹐信乎其久者也。

《易稽覽圖》云﹕政道得則陰物變陽。鄭康成云﹕若蔥變韭是也﹐然則蔥冷而韭溫可驗

《活人》治陰陽易證﹐糞湯用韭白根﹐非獨取其性溫也﹐蓋亦取其陰物變陽之意﹐述類象形﹐古人以至於此。

竹皮湯

療交接勞復﹐卵腫﹐腹中絞痛﹐便絕。

竹皮﹝靑刮﹐一升。﹞

上一味﹐以水三升﹐煮一升半﹐絞去滓﹐分服立愈。

靑竹茹湯

婦人病未平復﹐因有所動﹐致熱气上衝胸﹐手足拘急搐搦﹐如中風狀﹐宜靑竹茹湯。

栝蔞根﹝無黃者﹐一兩﹞靑竹茹﹝刮﹐半斤﹐淡竹是也﹞

上以水二升半﹐煮取二合﹐去滓﹐分二三服。

當歸白朮湯

婦人病未平復﹐因有所動﹐小腹急痛﹐腰胯疼﹐四肢不住舉動﹐無熱發者﹐宜當歸白朮湯。

白朮﹝一分﹞當歸﹝一分﹞桂枝﹝一分﹞附子﹝一分﹞生生薑﹝半兩﹞甘艸﹝一分﹞

芍藥﹝一分﹞人參﹝一分﹞黃

﹝一分﹞

上銼如麻豆大﹐以水三升﹐煮取一升半﹐去滓﹐通口服一盞﹐食頃﹐再服﹐溫覆微汗瘥海藏雲﹕四肢不住舉動﹐振搖卽反復﹐皆是。

發明仲景活人

燒散灰性𨿽無寒熱﹐只是推出陰中外來著人邪气﹐述類象形之法﹐聖人以至於此。故成無此朱公出人意表﹐而後之述者之不可及也。

妙香丸

辰砂﹝飛研﹐九兩﹞龍腦膩粉﹝研﹞麝香﹝研﹐各三分﹞牛黃﹝三錢﹞金箔﹝九十个﹐研﹞巴豆﹝三百一十五个﹐去皮心膜﹐炒熱﹐研如面﹐去油﹞

上合研勻﹐煉蜜出淨黃蠟六兩﹐入白沙蜜三分同煉﹐令勻爲丸﹐每兩作三十丸。

若男子婦人因病傷寒時疾﹐陰陽气交﹐結伏毒瓦斯﹐胃中喘躁﹐眼赤﹐潮發不定﹐再經日數七龍仲景《活人》舉陰陽易證﹐若脈果陰﹐當用燒散下之﹐入三經藥內調服﹐最爲的當。其餘雜陰陰部﹐爲效速也。兼二藥《本經》所言﹐治腎气壯陽﹐與諸姜﹑桂烏﹑附﹑茱萸等藥﹐佐使相助﹐爲效大倍﹐不可不知。

醫書辭藻比之儒書﹐甚不美於觀覽﹐非若嘲風弄月之篇之暢懷也﹐非若禮義廉恥之典之壯志也﹐又非若忠節孝行之傳之聳動人之奇稱也﹐故士宦惡其技之末而不之學焉。是以世人所重者鮮﹐一旦抱疾﹐委命他人﹐豈其智邪﹖況傷寒古今爲一大病﹐陰證一節﹐害人爲尢速。予因暇日﹐集此《略例》﹐庶幾有望於好生之君子者﹐或有人焉﹗讀是書也﹐當反復披玩﹐前後貫通﹐乎此﹐則暢懷之樂﹐壯志之快﹐奇稱之美﹐悉備於我﹐味孰大焉﹖旣足以卻疾活命﹐又足以保命延年﹐其樂寧有涯哉﹗範文正公云﹕不爲名相﹐當爲名醫。意亦不出此耳﹗七月十三日再題予作《陰證論》一書﹐其本有三﹐有多寡之異焉﹐非固如是之不同也。大抵聖賢之言﹐非一讀而能盡﹐故每有所得﹐不敢以前說爲已定爲已足﹐而不爲之增益也。故初本在河南﹐傅夢臣輩所錄﹐則簡而少﹔次本在吾鄕﹐寄北京時﹐頗增三二論﹔自壬辰至丙申幾五載﹐而復增隨條﹐並藥後斷例。前人所言本意﹐與其所從來﹐或爲之是﹐或爲之小異﹐或又有言外不盡之機﹐一一具陳之。欲質之明者﹐則求之諸郡而不可得﹐但讀之旣笑且嘻﹐長嘆而已﹐不知何日得吾東垣李先生一問之﹐吾之心始可以少安矣﹗吾之所以書此者﹐猶恐其未盡前人之意耳﹗丙申秋二十有一日再題

海藏治驗錄

外陽內陰

脾印將軍完顏公之子小將軍病傷寒六七日﹐寒熱間作﹐腕後有三五點﹐鼻中微血出﹐醫以白虎湯﹑柴胡等藥治之不愈。及余診之﹐兩手脈沈澀﹐胸膈間及四肢按執之殊無大熱﹐此內寒也。問其故﹐因暑熱臥殿角之傾﹐先傷寒﹐次大渴﹐飲冰酪水一大碗﹐外感者輕﹐內傷者重﹐外從內病﹐俱爲陰也。故先衄﹐後顯內陰﹐寒熱間作﹐脾亦有之﹐非往來少陽之寒熱也。與調中湯數服而愈。

陽狂

彰徳張相公子誼夫之妻許氏﹐乃狀元許先之之女紹明之妹也﹐病陽厥怒狂﹐發時飲食四五倍﹐罵詈不避親疏﹐服飾臨喪﹐或哭或歌﹐或以刃傷人﹐不言如啞﹐言卽如狂﹐素不知書識字便讀文選﹐人皆以爲鬼魔。待其靜診之﹐六脈舉按皆無﹐身表如水石﹐其發也叫呼聲聲愈髙。余昔聞潔古老人云﹕《本經》言奪食則已﹐非不與之食﹐而爲奪食也。當以藥大下之而使不能食﹐爲之奪食也。予用大承气湯下之得髒垢數升﹐狂稍寧﹐待一二日復發﹐又下之﹐得便數升﹐其疾又寧﹐待一二日又發﹐三下之﹐寧如舊﹐但不能食﹐疾稍輕而不已。下之﹐又五七次﹐計大便數斗﹐疾緩身溫脈生﹐至十四日﹐其疾愈﹐脈如舊﹐困臥三四日後起蘇﹐飲食微進﹐又至十日後安得。始得病時﹐語言聲怒非常﹐一身諸陽盡伏於中隱於胃﹐非大下之可乎﹖此易老奪食之意也。

右陽狂一條﹐本不當例陰證中。今曁陰狂證並列﹐其狂則一﹐其爲寒熱二也。差之毫釐﹐繆以千里。讀者至此﹐其三復之。

陰狂

寶丰阿磨堆侯君輔之縣丞爲親軍時飲食積寒所傷久矣﹐一日病其脈極沈細易辧﹐卽陰證無疑。內寒外熱﹐故肩背胸脇出十數點﹐語言狂亂﹐家人驚曰﹕發譫語﹐莫非熱乎﹖余曰﹕非也。陽爲陰逼﹐上入於肺﹐傳之皮毛﹐故微出﹐神不守舍﹐故錯言如狂﹐非譫語也。肌表𨿽熱﹐以手按執﹐須臾冷透如水。余與姜附等藥﹐前後數日﹐約二十餘兩後中大汗而愈。

及見庭中物色﹐兒童雞犬﹐指之曰﹕此正我二三日間夢中境物也。然則神不守舍信矣。愈後起行﹐其狂又發﹐張目而言曰﹕今我受省札爲禦馬﹐羣大使如何不與我慶﹖及診之﹐脈又沈退﹐三四日不大便。余與理中丸﹐三日內約半斤﹐其疾全愈。侯公之狂﹐非陽狂之狂﹐乃失神之狂﹐卽陰也﹐但脈陰爲驗﹐學人當審﹐獨取諸脈﹐不憑外證可也。

陰易

寶丰侯八郎外感風﹐內傷冷﹐自服通聖散﹐大汗出﹐內外陽气俱脫﹐不及治而死。其子國華又病傷寒四五日﹐身微﹐渴飲水。及診之﹐沈弦欲絕﹐厥陰脈也。溫藥數日不已﹐又以姜附等藥微回脈生﹐因渴私飲水一盂﹐脈復退﹐但見頭不舉﹐目不開﹐問之則犯陰易。若只與燒散則寒而不濟矣。遂煎吳茱萸湯一大服調燒散連進二服﹐作大汗兩晝止。何以然﹖以其至陰汗從骨髓中得溫而出﹐所以液汗兩晝夜方止。

夜服

寶丰弋唐臣時始冠﹐平日飲食嗜冷﹐久遂成陰證﹐脈遲七八至一止﹐二三日後脈僅三至。余亟進溫熱之劑數服﹐四五日不解﹐遂續夜半一服﹐晝三夜一﹐脈頗生。一夕誤闕其藥﹐明旦證遂增劇﹐復連進前藥七日兼夜﹐脈生大汗而解。人問其故﹐余曰﹕人與天地同一气耳。陽病晝劇而夜寧﹐陰病夜劇而晝寧﹐各從其類而化也。今病陰極至夜尢甚﹐故令夜半服藥。何以然﹖所以卻類化之陰而接子後所生之陽﹐則陰易退而陽易生矣。此一條具見前章。

陰血

潞州義井街北浴堂秦二母病太陰證﹐三日不解﹐後嘔逆惡心﹐而脈不浮。文之與半硫丸二三服不止﹐復與黃建中等藥﹐脈中得之極緊﹐無表裏﹐胸中大熱﹐發渴引飲﹐眾皆疑爲陽證﹐欲飲之水。余與文之爭不與﹐又一日與姜附等藥﹐緊脈反細沈﹐陽猶未生。以桂﹑附﹑姜﹑烏之類﹐酒丸﹐每百丸接之﹐二日中凡十餘服﹐渴止脈尙沈細﹐以其病患身熱燥煩不寧﹐欲作汗﹐不禁其熱﹐去其衣被蓋覆﹐體之眞陽營運未全﹐而又見風寒﹐汗不能出﹐神憒不醒﹐家人衣之裝束甚濃﹐以待其斃﹐但能咽物﹐又以前丸接之﹐陽脈方出﹐而作大汗。蓋其人久好三生茶﹐積寒之所致也。愈後元祕大小始得通利﹐翌日再下瘀血一盆如豚肝。然文之疑不能判﹐余教以用胃風東加桂附﹐三服血止。其寒甚如此﹐亦世之所未嘗見也﹐治宜詳之。

大抵前後證變之不同﹐以脈別之﹐最爲有準﹐不必求諸外證也。

鼓擊脈

子秦二又病﹐太陽證悉具﹐其脈浮數﹐初爲陽證﹐經所受邪也。神術湯解之﹐未三日變爲陰證。何以然﹖旺火投盛水也。以其素服三生茶及好食諸冷物﹐數年來臟腑積而爲痼疾﹐一身之經皆凝寒浸漬醞釀而成太陰﹐脈亦從此﹐而變其狀﹐非浮非沈﹐上下內外舉按極有力﹐堅而不柔。非若陽脈來之有源﹐尺以下至宛中全無﹐惟三部中獨見鼓擊﹐按之觸指﹐突出膚表﹐異常緊爲甚﹐所稟元陽無﹐一身遊行之火獨萃於胸中﹐寒气逼之﹐故搏而大﹐有加數倍﹐往來不可以至數名﹐縱橫不可以巨細狀。五日後﹐文之與姜附等劑而復振搖﹐又與眞武﹑四逆等湯﹐煩躁大渴不止。若更接姜附﹐其汗必作﹐其人自疑爲熱而益飲水﹐及得水稍蘇﹐斯須脈陷沈而緊﹐厥逆神。至六日晡前後大便祕結﹐小便赤色而少﹐彊溲得涓滴﹐時手冷至肘﹐足冷至膝﹐脈將絕而不可救。欲復與四逆等湯﹐恐煩躁思飲而生變。文之請曰﹕何法以治﹖余教以烏﹑附﹑姜﹑桂﹑良姜等佐以芍藥﹐茴香之類﹐酒糊丸﹐引而下之﹐而使不僭。急服之百丸﹐晝夜相接﹐八九陽气從下復生﹐胸膈不煩躁﹐不思水﹐與溫劑則微咽﹐大便軟﹐屢下气﹐陰得以出﹐小便通快成劑如灰汁﹐脈微生。服丸至千半陽气徧體﹐作汗而愈。後神又不全﹐少气乏力﹐又與溫中等藥數服﹐然後良愈。非平昔飲冷腸胃積寒之久者﹐脈不如此之鼓擊也。鼓擊者何﹖𨿽可謂大非大也﹐忿怒也﹐宜詳審辧認﹐世罕有之。大抵此脈屬緊﹐比緊爲尢甚﹐故名鼓擊也。仲景云﹕諸緊爲寒。又云﹕脈浮而緊寒在表也﹐脈沈而緊寒在裏也。緊似弦而非﹐有如牽繩之狀﹐卽爲緊也﹐非帶洪而有源也。成無己云﹕累累如循長竿﹐連連而彊直也。通眞子歌云﹕緊若牽繩轉索初。海藏雲﹕牽繩之緊﹐循竿之直﹐二者皆近於鼓擊﹐鼓擊者尢甚於二脈數倍。啟玄子云﹕盛脈同陽四倍以上﹐陰之極也。

腹痛

潞州提領姬世英﹐平昔好冷物涼藥﹐自謂膏粱充肥必多熱﹐因眼疾又並寒劑數日﹐遂得陰病。脈緊而無力﹐自胸至臍腹下大痛劇甚﹐凡痛則幾至於斃。去歲已嘗有此證﹐求治於宋文之﹐得愈。今復病﹐尢甚於去年。又亟命文之﹐文之與姜附等劑𨿽稍蘇﹐痛不已﹐遂以文之所用方內倍芍藥﹐令服之。予謂病者曰﹕良久痛當自胸中下﹐節次至腹﹐或大便得利﹐或後出餘气﹐則寒毒得以出矣。後果如其言。翌日愈後﹐令常服神應丸﹐以斷其積寒之根。

跋

《陰證略例》一冊﹐元海藏老人王好古撰﹐以傷寒陰證較陽證尢難辧﹐故作專書以發明之。

審證用藥具有條理﹐前有麻革信之序。考《四庫》著錄海藏醫書有《醫壘元戎》十二卷﹐《此事難知》二卷﹐《湯液本艸》三卷﹐獨無此書﹐蓋當時尙未出也。而明人編《東垣十書》者﹐亦未見此書﹐知爲罕覯之祕籍矣。此本前有虞山錢會遵王藏書一印﹐又有惠定宇手定本一印﹐又有孫印從沾慶增氏二印﹐中有惠棟之印﹐字曰「定宇」。二印後有孫慶增家藏一印。近爲吾友震澤吳君曉鉦所得﹐眞舊鈔也。好古字進之﹐趙州人﹐以進士官本州島教授。自金入元﹐少時與李杲東垣同遊張元素潔古之門﹐而年輩較晚﹐其後復學於東垣﹐故《醫壘元戎》稱先師潔古老人﹐又稱東垣李明之先生﹐而此書麻序但雲海藏先生王君進之﹐家世趙人﹐早以通經舉進士﹐晚獨喜言﹐醫始從東垣李明之﹐盡傳其所學。冊末自題亦云不知何日復得吾東垣李先生一問之﹐並不及潔古何歟﹖然書中首列岐伯陰陽脈例﹐卽次以潔古老人內傷三陰例﹐乃次以海藏老人內傷三陰例﹐而伊芳尹﹑扁鵲﹑仲景諸例俱編於後﹐𨿽不稱先師而尊師之意已隱然見於言外矣。或有訾其用藥過於溫熱者﹐不知專論陰證﹐何可雜入陽證治法。海藏著述具存﹐豈但能治陰證不能治陽證者﹐安得以後入不辧陰陽﹐偏執貽誤﹐追咎古人哉﹗自序題壬辰歲爲金哀宗天興元年﹐卽蒙古太宗四年。冊末自題稱丙申秋﹐乃蒙古太宗八年﹐金亡已三年矣。麻序題歲癸卯﹐則太宗後乃馬眞氏稱制之二年也。《醫壘元戎》成於丁酉﹐歲在此書後一年﹐惟《此事難知》自序題至大元年﹐則上距金亡已七十餘年﹐豈海藏享上壽至武宗時猶存耶﹖抑至大當是至元刊本之訛耶﹖並書以俟考。

同治三年歲在甲子秋七月烏程汪日楨書於上海寓捨

