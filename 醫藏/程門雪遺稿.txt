程門雪遺稿

程門雪字九如﹐有壺公﹑蒲石山房﹑書種廬﹑晚學軒﹑補讀齋諸號﹐婺源人。十六七歲時爲名醫汪蓮石受業弟子﹐後又拜入丁甘仁門下﹐一九二一年畢業於上海中醫專門學校。其學術思想﹐融張仲景與葉天士爲一鑪﹐學貫古今﹐匯通中西﹐爲近代中醫大家之一。其八篇遺稿﹐均爲生前所未發表者。而崩漏﹑帶下﹑胎前﹑妊娠﹑產後諸篇﹐短小精悍﹐內容丰富﹐匯而觀之﹐直可視爲一部袖珍中醫婦科學。細而研之﹐於婦科臨證諸法﹐大有裨益。今將其五篇婦科專著﹐著錄於後﹐共同道參研。

崩漏篇

崩漏﹐重癥也﹐輕者纏綿成損﹐重者立致殞生﹐其治可不審乎。昔人云﹕崩如山崩﹐忽然大下﹔漏如卮漏﹐不斷淋漓。一則橫決莫制﹐一則漫無關防﹐癥見𨿽有不同﹐其爲血之不守則一也。原其致病之由﹐有因脾虛不能統血者﹔有因熱在下焦﹐迫血妄行者﹔有因元气大虛﹐不能收斂其血者﹔有因宿瘀內阻﹐新血不能歸經而下者。因旣不同﹐癥亦各異。因其癥異﹐而考其病因﹐就其病因﹐而酌爲治法﹐庶幾乎病無遁形﹐治無遺漏矣。衝任不能攝血者﹐當分陰陽調治。陽虛者血來必淡﹐膚容必晄﹐唇口不榮﹐爪甲無色﹐肢體畏冷﹐軟弱不仁﹐熱之不暖﹐似無感覺﹐腰脊痠軟﹐畏寒尢甚﹐或腰冷如冰﹐背寒如浸﹐脈來沈遲而微弱。治分緩急兩法﹕急者﹐益气以培生陽﹔緩者﹐溫攝以固下眞。以衝任陽虛﹐本宜溫攝下元﹐固補奇脈﹐惟癥勢急者﹐陽微欲脫﹐變在頃刻﹐溫攝之品﹐只能固補於平時﹐不能挽回於一瞬﹐若守成方﹐緩不濟急。此時惟有回陽固气﹐佐以潛降﹐暫回欲脫之陽。待其气固陽回﹐徐圖固補。參附﹑芪附﹑龍牡﹑眞武爲必用急用之要方也。緩者癥𨿽陽虛﹐暫無脫象﹐當宜血肉有情之品爲之主﹐佐以溫腎塡精﹐助陽攝納之品爲佐。固補奇經﹐緩圖功效﹐多服久服﹐自見奇功。血肉有情如鹿角﹑鹿茸﹑羊肉﹑羊腎﹑膃肭﹑河車之屬﹔益腎陽塡精如蓯蓉﹑巴戟﹑狗腎﹑故紙﹑骨碎補﹑杜仲﹑肉桂﹑茴香之類﹔攝納如紫石英﹑赤石脂﹑五味﹑金櫻﹑龍﹑牡之屬。觀其病情輕重﹐進退制方﹐此衝任陽虛之治法也。衝任陰虛者﹐血來必鮮﹐時時顴紅﹐面白唇丹﹐外寒內熱﹐熱在骨髓﹐心嘈心熱﹐腹中气沖﹐食過如饑﹐舌絳﹐脈來細數﹐或兩尺數駃。血去陰傷﹐陰虛陽亢﹐涓涓不塞﹐五液將枯。治非育陰潛陽﹐涼榮淸火不可。亦分輕重兩法﹕輕者熱重血鮮而多﹐熱重於虛﹐涼榮淸火爲主﹐育陰滋燥佐之。涼榮如生地﹑白芍﹑桑葉﹑丹皮﹑地楡﹑地骨﹑靑蒿﹑白薇之類﹔淸火如知母﹑黃柏﹑黃芩﹑黃連﹑童便之類﹔育陰如女貞﹑旱蓮﹑阿膠﹑天麥冬﹑鮑魚之類﹔滋燥如麻仁﹑芝麻﹑柏子仁﹑雞子黃之類。待其火熱漸平﹐方能全用育陰之劑﹐以爲善後。重者陰虛爲甚﹐血鮮而少﹐點滴不絕﹐皮膚漧澀﹐骨蒸無汗﹐咽漧口燥﹐鬢髮焦枯﹐舌絳中幹﹐脈細數而澀。陽由陰亢﹐熱自虛來﹐五液焦槁﹐津血皆涸。非用大劑滋陰壯水﹐不能制其無畏之陽光。宜大劑三甲復脈爲主﹐而以上列育陰諸品佐之﹐更當復入潛陽攝納之法﹐以冀挽回於萬一。惟病至此者﹐每成不救﹐以其陰液已涸﹐而復涓漏不除﹐生者旣難﹐去者不復﹐𨿽有神丹﹐亦柰之何哉。此衝任陰虛者之治法也。大抵陽虛者每兼脾土﹐多見食少不運﹐大便溏瀉諸癥﹐治宜兼溫脾陽﹔陰虛者每兼肝木﹐多見頭暈眼花﹐耳鳴心悸諸癥﹐治宜兼淸風木﹐此又一定之理也。況肝爲藏血之髒﹐脾爲統血之所﹐脾爲後天﹐女子又以肝爲先天﹐故崩漏諸癥﹐肝脾亦爲緊要之侯﹐肝虛則血不藏﹐脾虛則血不統也。純爲肝虛不藏者﹐當分寒熱﹕虛熱者﹐甘酸鹹寒補之﹐如二至丸﹑丹地四物湯﹑阿膠雞子黃湯之類。若兼脾虛不統者﹐歸芍異功散﹑歸脾湯﹑當歸補血湯﹑聖愈湯之類。肝脾兩虛﹐藏統失職﹐治宜並顧是也。更有進乎此者﹐脾爲陰土﹐肝爲剛髒﹐脾臟喜溫而惡涼﹐病多偏於虛寒﹔肝臟喜淸而惡溫﹐病多偏於實熱。每有肝實脾虛﹐脾寒肝熱之癥﹐肝熱不藏﹐脾寒失統﹐肝實宜瀉﹐脾虛當補者。治旣兼乎二髒﹐尢當溫淸並進﹐寒熱同投﹐瀉實補虛﹐溫寒淸熱者﹐少有不合﹐便失病機。昔人成方如膠艾四物﹑膠姜飲﹑側柏葉湯﹑黃土湯之類﹐均爲此癥化裁。而交加散一方﹐尢爲奇妙﹐生地涼肝熱﹐生薑溫脾寒﹐一寒一熱﹐銖兩悉稱。其生地絞汁不煎﹐尢有深意﹐煎則涼潤性減﹐不能散生薑之溫﹐而行淸肝之力也。昔人治崩﹐熱用荊﹑芩﹐寒取姜﹑艾﹐以爲定法﹐而不知二者合用﹐尢能立建奇勛。蓋夾雜之病多﹐單純之癥少﹐故寒熱並用者﹐治效獨多耳。又有肝脾鬱結之癥。肝郁﹐木失條達者﹐逍遙散疏之﹔脾郁﹐陰火下流者﹐升陽散火湯散之。書所謂木郁達之﹐火郁發之﹐結者散之也。火爲郁火﹐升之散之﹐火遂炎上之性﹐自不逼血妄行。若見熱投涼﹐火愈下郁﹐崩愈不止矣。舊論以歸脾湯爲郁傷心脾之主方﹐加味逍遙爲肝脾鬱結之主方﹐其中均有可議。逍遙燥土升木﹐能治肝脾鬱結﹐其妙處正在只用升散開發﹐不用降泄﹐方與治郁火達發之旨相合﹐若加丹﹑梔﹐苦寒沈降﹐火無上達之期﹐是愈益其郁﹐自相矛盾矣。歸脾養心和肝﹐調營益气﹐自是要方﹐惟因鬱結而經事不行者﹐用之極宜﹐無須更動﹐若因郁傷而崩漏不止者﹐則方中木香行气之品﹐斷不可用。血旣不止﹐而通其气﹐气行血行﹐當奔駛矣。古人謂歸脾之妙﹐只在木香一味﹐得補中有行﹐靜中有動之旨。但爲閉塞之癥而言﹐若言崩漏﹐則不能作如是解也。有熱在下焦﹐逼血妄行者﹐其人平時必經事超前﹐色必紫黑﹐脈必弦數﹐其癥多沸熱不斷﹐宜荊芩四物湯加貫仲炭﹑丹皮﹑藕節之類。荊芥炒黑﹐淸榮止血﹐極有功效。熱去則血無所逼﹐漏不止而自止。後以育陰柔肝淸榮之品﹐調理自愈。古人謂暴崩漏宜溫攝﹐久崩漏宜淸通。所謂淸通﹐卽是熱在下焦之癥也。其言暴久﹐亦有分等﹐蓋暴崩亦有宜淸者﹐久漏亦多宜溫者﹐惟當審癥施治。大抵宜溫攝者﹐須有虛脫之形﹔宜淸通者﹐必見熱盛之象。久漏不止﹐而無虛像﹐則知其漏久不止之故﹐必別有所因而然。若屬虛癥久延﹐必致殞其生命﹐卽不致此﹐其虛弱之行﹐在所必見也矣。今漏久而不見虛像﹐當知非虛﹐旣非虛則漏何以不止﹐推求原理﹐必屬下焦有熱﹐血海不藏﹐熱逼而血妄行也。治此之癥﹐自當淸通爲法﹐非謂一切久崩久漏﹐均可淸通﹐惟久漏無弱象﹐或久崩服補攝而更劇者﹐方可用此。此讀古人書所不宜拘泥者也。有元气大虛﹐气不攝血者﹐此癥暴崩爲多﹐其來極驟﹐如堤之決﹐如山之崩﹐崩至如潮﹐奔驟不止。崩後气喘汗出﹐頭暈眼黑﹐面唇晄白﹐肢冷畏寒。崩癥之血﹐其色先紅後淡﹐純至全爲黃水。若不速治﹐或治不如法﹐卽有喘脫之虞﹐此崩癥之至急者也。蓋以血隨气行﹐气升血升﹐气脫血脫﹐元气大虛﹐中气不舉﹐气旣下陷﹐血亦隨之。況气爲血固﹐血爲气戀﹐未崩之先﹐气脫則血無所固﹐如水無堤﹐豈能免於橫溢﹐而崩遂成。旣崩之後﹐血脫則气無所戀﹐如魂無依﹐豈能助其升舉﹐而崩益盛。以此因緣﹐連環增劇﹐苟不爲施治﹐非至陰陽決離﹐气血兩脫不止。治之之法﹐一則由气虛而成崩﹐當以補气爲主﹔二則血脫者宜益气﹐亦當以益气爲主。可知參﹑芪爲必需之要藥。人參大補元气﹐黃芪補中﹐兼益下焦衛气﹐與此癥極宜﹐惟須多用﹑專用﹐始有大力。凡治此種大癥急癥﹐藥貴重貴專﹐輕則力薄﹐薄則力雜﹐均不中病。再當驗其兼證﹐如純見气血下脫之象者﹐宜補气爲主﹐佐以升舉固澀﹐升其下陷﹐澀其下脫也。如補中益气湯加赤石脂﹑禹餘糧之類﹐重用參﹑芪治之。如旣有气虛下脫﹐又兼面赤戴陽﹐咽漧咽痛﹐脈洪大無根者﹐宜補元益气爲主﹐育陰潛陽爲佐﹐以血去陰傷﹐陰虛陽亢﹐若一味補气升舉﹐與气虛固宜﹐與陰虛陽亢則不合。且升舉爲有虛陽上浮者所忌也。如生脈散用人參扶元﹐麥冬育陰﹐五味斂虛﹐頗爲合劑﹐再加花龍﹝骨﹞潛戀﹐則更善矣。或重用黃芪至數兩﹐而以炮姜﹑艾葉﹑側柏﹑童便之類佐之﹐以此治前癥尢佳。補元气﹐降虛火﹐引血歸經﹐面面俱到﹐每有重癥險象服之得效者﹐亦一善法也。

總之﹐元气大虛之癥﹐自非峻用參﹑芪不可﹐惟須知補气之品﹐多助气流通﹐癥旣滑脫﹐稍行其气﹐血必不止﹐卽參﹑芪亦能行气﹐不必烏﹑附﹑靑﹑陳始然。故每見气虛補气而倍劇者﹐此則不知藥性之理故耳。用時必兼固澀靜戀之品﹐始能得力﹐而不致反爲所用。或佐升提﹐或兼固澀﹐或附滋戀並酸收﹐審癥而施﹐奏效如響。而止血引經之品﹐如炮姜﹑艾炭﹑黑艸﹑棕炭﹑牛角腮灰﹑絲瓜絡灰﹑藕炭﹑血餘灰﹑釜臍墨之類﹐亦當佐用不缺。又有燻法﹐坐法以爲外治﹐如血崩大虛厥脫者﹐以黃芪十數斤﹐煎湯置牀下燻之﹐嚴閉窗戶﹐使气不泄﹐藥气內達﹐厥脫自回。稍輕能起坐者﹐則置淨桶中坐之﹐熱气上騰﹐藥力亦速。更內服參附﹑芪附﹑龍牡﹐回陽潛陽﹐補元固气之劑﹐內外並治﹐亦有得生者﹐此許胤宗法也。有瘀血阻其新血﹐積而成崩者﹐水滿則溢﹐堤漲則決﹐如《金匱》云﹕婦人半產後﹐漏下不絕﹐唇燥漱水﹐及宿有癥痼﹐續得漏下者。其漏下均爲宿瘀阻其生化﹐新血不得流通﹐遇瘀而停﹐日積月累﹐愈聚愈多﹐一旦滿而外溢﹐則爲崩漏﹐書所謂「癥不去﹐血不止」者是也。其人必腹有痞塊﹐其崩必數月一下。痞塊者﹐宿瘀之外徵也﹔數月一下者﹐以其崩乃盈科而流﹐必間數月﹐始有盈滿之可能。若時時淋﹐則漏卮不塞﹐斷不能盈。不能盈﹐亦斷不成崩也。其治不必治崩﹐不宜止澀﹐但當去其宿結﹐宿積去則血無所阻﹐新血暢行﹐按月而下﹐崩不治而自止矣。此崩因宿積﹐治宜去瘀者之原理也。輕者桂枝大黃﹑桃仁承气﹐重者抵當湯丸﹑大黃蟅虫丸之類攻之。若素體虛弱﹐不能用攻﹐及無堅積不可攻者﹐倘余癥頗同﹐或未來之先﹐先有腹痛筋掣﹐旣崩之後﹐血來成塊﹐色紫者﹐此气滯血凝﹐積久成崩﹐與上所述者大半相同。所不同者﹐一因瘀阻﹐一因气滯耳。甚則兩目黯黑﹐肌膚甲錯﹐大類幹血瘀象﹐以气滯則血凝﹐亦能成瘀也。此不可攻﹐但當理气﹐气行則血自調﹐气不滯則血不停﹐血不積則崩不成。若用攻瘀﹐犯其無過﹐必多遺害。其理以一則由瘀而礙血﹐一則因气而停瘀。因瘀者其結堅﹐非攻不下﹔因气者其結輕﹐气順卽行。攻瘀者乃破其舊積﹐非攻其新停之血﹐以其新積之血﹐滿而自下﹐無待於攻也。理气者乃防其復積﹐其已積者已從崩而下﹐卽有餘畱﹐亦屬易行﹐行气已足﹐不必用攻也。其癥則因瘀者必見堅凝之象﹐因气者必有气滯之形。從數月一下﹐辧其積血成崩﹔從堅結有無﹐辧其因瘀因气﹐思過半矣。簡言之﹐則因瘀而崩者﹐重則攻崩﹐輕者但宜調气。因气而凝者﹐則無論輕重﹐均以理气爲先﹐古人謂調經以理气爲主﹐確有深意。

帶下篇

江南之人﹐十女九帶。良以土地卑濕﹐風俗靡侈﹐或以思想之無窮﹐或屬六淫之侵賊﹐故病者甚眾。然輕者不爲害﹐重者非藥不可。帶下之名﹐亦有數說。帶脈環腰﹐狀如束帶﹐帶失約束﹐白液綿綿而下﹐故曰帶下﹐此一說也。帶下者﹐婦人隱疾﹐不便明言﹐古人束裳以帶﹐故諱言腰以下之隱疾爲帶下﹐此二說也。痢出後竅﹐乃邪熱傳於大腸﹔帶出前陰﹐乃濕熱注於胞中﹐二證大致相同﹐痢古稱滯下﹐帶亦卽滯下也。其云帶下者﹐滯下之誤耳﹐此三說也。𨿽各不同﹐均有其理﹐但於帶下之病理治法無干﹐可以存而不議。至言帶下之病源﹐則《素問》以任脈爲病。其文曰「任脈爲病﹐男子內結七疝﹐女子帶下瘕聚。」王注謂「任脈起於胞中﹐上過帶脈﹐似束帶狀﹐故曰帶下。」但以文義言之﹐不曰帶脈爲病﹐而言任脈爲病﹐則帶下之名﹐決非如上述帶脈似束帶狀之義。以帶下與瘕聚並言﹐則滯下之理似當﹐若以帶脈不束爲論﹐則不當引經義任脈爲病之旨。然以實驗所得﹐則帶任二脈均有造成此病之可能。且普通帶病亦不能限定一因﹐其源甚眾。言病則有內因﹑有外因﹐言癥則有虛有實。虛者有寒熱之不同﹐實者有風冷﹑濕熱之不同。更有純虛之癥﹐當全用塡補者﹔純實之癥﹐全用攻下者。以言乎治﹐則溫淸通澀﹐升補攻下均可依癥而施。今特分言如下。《素問》曰「思想無窮﹐所願不得﹐意淫於外﹐入房太甚﹐發爲白淫。」卽白帶如泉﹐淸而鮏气特重﹐近身卽聞。其因則以「思想無窮﹐所願不得」八字爲總綱﹐而有室女與已嫁之別。意淫於外﹐所願不遂﹐每多發於室女﹐以及師尼寡婦。若已嫁有夫之婦﹐則入房太甚而得者爲多。細言之﹐則內因之中又分二種﹕意淫於外﹐爲純粹內因﹔入房太甚﹐爲內因中之兼不內外因者矣。論治則房室太過者﹐以寡欲爲根本解決之法。以多欲則陰精消耗﹐水竭泉枯﹐相火愈熾﹐火爍津液﹐如泉而下﹐不竭不止。左尺主水﹐右尺主火﹐水虧火旺﹐故右尺必數駃弦數。節欲之外﹐再以方藥治之﹐則養陰淸火﹑滋腎制相爲一定不移之法﹐如六味丸﹑知柏八味丸﹑大補陰丸﹑三甲飲之類﹐均可按癥取用。若脈不數而遲﹐不弦而弱﹐面色萎黃﹐唇口晄白﹐舌淡納少﹐少腹作痛﹐腰痠冰冷﹐或重墜如帶重物﹐則屬虛而兼寒﹐又非溫補不可。初則溫脾﹐繼則溫腎﹐終則以有情血肉溫補奇脈。溫脾如異功﹑理中﹑香砂﹑豆蔻﹑益智之類﹔溫腎如腎气﹑四神﹑膠姜﹑膠艾之類﹔溫補奇經如鹿茸﹑鹿角﹑狗脊﹑巴戟﹑羊肉﹑虎骨膠之類。初起宜溫﹐溫之不應則補之﹐補之不應則升之﹐升之不應則澀之﹐澀之不應則非治奇經不可矣。其腰重墜而作冷者﹐近效附子白術湯甚效。若帶下如崩欲脫﹐非大劑補中益气﹐加熟地﹑龍牡不爲功。老年體虛者每多此癥﹐不可不知也。若癥見虛弱而有口苦咽漧﹐五心煩熱﹐脈數苔黃﹐舌絳諸象﹐是虛而兼熱﹐其帶必兼黃色﹐或赤白相雜﹐宜補虛之中少佐淸熱爲用。如洋參﹑沙參﹑川斛﹑麥冬﹑天冬﹑蓮子﹑玉竹﹑扁豆之類。一派淸靈之品﹐補而不膩者爲君﹐以治其虛﹐少佐知﹑柏﹑丹﹑澤﹑芩﹑連之品﹐一二味爲佐﹐以治其熱。其必取用苦寒者﹐一則以苦寒之品能淸下熱﹐一則以苦寒之質能堅陰也。若胃气彊者﹐可用厚味﹐則三甲復脈﹑大補陰丸﹑知柏八味各方均可加減取用。兼赤者﹐丹地四物﹑荊芩四物﹑六味丸均屬效方。依癥進退﹐治無不效。此虛熱帶下之大要治法也。其屬實癥者﹐有風冷所致者﹐《聖惠方》曰「婦人帶下﹐由受於風冷入於脬胞而成。」嚴用和亦云「勞傷過度﹐衝任虛損﹐風冷踞於胞絡﹐此病所由生也。且婦人平居之時﹐血欲常多﹐气欲常少﹐方謂主气有源﹐百疾不生。倘或气倍於血﹐气倍生寒﹐血不化赤﹐遂成白帶。」其癥腰冷重墜﹐下半體無汗﹐帶下淸稀﹐子戶作冷﹐少腹時痛﹐喜熱畏寒﹐𨿽無虛像﹐實屬寒邪﹐治非溫散不可。楊仁齋謂﹕「帶下之由於風冷停宿者﹐官桂﹑漧薑﹑細辛﹑白芷爲要藥。先散寒邪﹐後爲封固。若初起卽用溫補﹐風冷便無出路。」可謂要言不煩。其治宜用辛溫﹑香燥之品﹐燥以勝濕﹐溫以勝寒﹐辛以散風也。風冷甚者﹐可以坐藥暖之。風冷旣除﹐再用溫腎燥土之劑以善其後。如參﹑術﹑艾﹑附之類可也。若無風而但屬濕痰勝者﹐其人必屬體丰﹐體丰多痰﹐痰滯下流﹐帶脈不舉﹐帶下稠濃﹐白滑如涕﹐但重不痛﹐脈來沈滑。宜二陳﹑平胃﹑星香﹑導痰之類。或用風以燥濕亦可。但治其痰﹐痰淸而滯自減。痰滯結者﹐可用十棗﹑滌痰之類攻之﹐峻去其痰﹐源淸則流自潔﹐此通因通用法也。藥𨿽峻而用靈﹐癥重者非此不效﹐惟少見耳。世傳威喜丸爲濕痰帶下效方﹐實則黃蠟油膩﹐犯胃欲惡﹐殊不適用﹐惟帶脈虛滑而脾有濕痰﹐虛多濕少者頗宜。亦當煎好去油﹐然後可服也。其濕熱帶下﹐帶色必黃﹐身無虛像﹐但常帶下﹐苔黃口苦﹐小溲短赤﹐宜苦辛燥濕﹐苦寒淸熱﹐如二妙丸之蒼術﹑黃柏同用甚爲可法。傅氏女科用苡仁﹑黃柏一方﹐以治濕熱帶下淸靈周到﹐取用極效。兼赤者夾心火﹐心與小腸相表裏﹐小腸爲火府﹐宜瀉小腸﹐用導赤散加山梔。兼靑者夾肝火也﹐土濕木陷﹐肝郁不舒﹐郁而化火者﹐宜加味逍遙散﹐或黑防風﹑白芍﹑川楝﹑烏梅﹑左金等疏之和之。肝膽相火有餘﹐熱逼下注﹐癥現有餘者﹐龍膽瀉肝湯﹑柴胡淸肝飲之類瀉之。濕熱旣除﹐始用淸養之品﹐以資調理。若赤白帶下已久﹐少腹作痛﹐來而甚多﹐體見虛弱﹐而气滯血不調者﹐用震靈丹虛實同治。气滯血凝﹐故用乳﹑沒﹔體虛滑脫﹐故用禹﹑脂。一則澀其久帶﹐一則溫通其痛﹐亦一通補之良方也。而世人莫用﹐藥肆中十九不備﹐妙藥不傳﹐其湮沒者眾矣﹐誠可惜哉。昔謂女科帶下﹐有如男子白濁﹐均爲濕熱下流﹐非通不可。其言誠是﹐惟不能統治一切帶下者。昔人有分白帶﹑白濁﹑白淫爲三癥者﹐謂白帶時時流出﹐淸冷稠粘﹔白濁則隨小便而來﹐渾濁如泔﹔白淫常在小便之後而來﹐亦不多﹐此男精不攝﹐滑而自出也。其辧白淫﹐另出一解﹐頗覺新穎。其癥亦多﹐其因非相火旺卽腎气虛。腎气虛不能攝精﹐相火旺亦不能攝精。至其所論白帶﹐乃白帶屬虛寒者之一種耳。所論白濁﹐與帶下之屬濕熱者同治而異其名﹐固可辧而不必辧者也。大抵濕熱帶下﹐初起宜通利﹐如四芩﹑八正﹑六一﹑分淸之類﹐治濁者均能治帶。久則傷其腎陰﹐純用通劑﹐或致虛虛之流獘﹐當育陰與通利同用。豬苓之用阿膠﹑春澤之用人參﹑威喜之用黃蠟﹑六味之用地黃﹑山藥﹐均是虛實同顧。王冰謂「壬水患其不流﹐葵水患其不足。」其不流者﹐正由不足而來﹐欲通其流﹐誠非滋其不足不可矣。此濕熱帶下之大略也。更有純虛之癥﹐宜於用補者﹐如脾虛者﹐甘溫補脾﹐必佐升陽﹔腎虛者﹐鹹溫補腎﹐必佐澀精。肝虛者﹐甘酸斂肝﹐必兼伸木﹔奇經虛者﹐更以血肉塡補﹐兼以介類潛之﹐石類鎭之﹐咸以引之﹐酸以收之﹐苦以堅之﹐澀以固之﹐治虛之法備矣。又有純實之證﹐非攻不可。帶下本爲通病﹐而更用通法﹐卽所謂通因通用也。潔古謂濕熱帶下﹐冤結而痛者﹐先以十棗湯下之。子和治痰實帶下﹐以導水禹功丸瀉之。丹溪治痰滯帶下﹐以小胃丹通之。均爲治痰水結滯﹐純實之癥立法。若《準繩》所謂腸有敗膿﹐淋漓不已﹐腥穢特甚﹐臍腹結痛者﹐當祛瘀排膿。《金匱》所謂小腹裏急﹐腹滿﹐曾經半產﹐瘀血在小腹者﹐宜祛瘀破蓄﹐則又爲瘀血結滯﹐純實之癥立論矣。總之﹐純虛之癥。治不離於肝脾腎﹐而極於奇經﹔純實之癥﹐治不出瘀血痰結。論帶至此﹐其大法已漸備﹐若再詳其細則﹐考其變遷﹐則在乎博覽各家之專書矣。

胎前篇

婦人胎產﹐列爲專科﹐代有名家。婦科之書﹐浩如煙海﹐非能以數言盡也。《金匱》亦列婦女一門﹐明乎胎產之證﹐𨿽非專家﹐而其大旨﹐亦當知曉。故今所言者﹐乃僅釋《金匱》之婦人病耳。婦人門共分三證﹐卽妊娠﹑產後及雜病也。妊娠﹑產後均爲婦人所獨有﹐雜病治法﹐本同男子﹐惟有獨爲女性所有之雜病則不得不別出治法。

今先言妊娠。妊娠卽胎前也。胎前之證𨿽多﹐大要不出三種。一爲因胎而成病者﹐一爲因病而傷胎者﹐一爲病不關胎﹐病自病﹐胎自胎﹐而治病之法﹐恐有妨胎﹐故不得不另設治法者。胎前各證﹐無能出其範圍者矣。

《金匱》妊娠篇第一條﹐乃言妊娠之脈證﹐因其脈證﹐而藉以斷其妊娠﹐並及治法及救誤。其原文曰「婦人得平脈﹐陰脈小弱﹐其人渴﹐不能食﹐無寒熱﹐名妊娠﹐桂枝湯主之。於法六十日當有此證。設有醫治逆者﹐卻一月加吐下者﹐則絕之。」按此條文義﹐有許多不可通處﹐按之事實﹐亦無大用﹐只能闕疑﹐存而不論可也。如妊娠本非病﹐何必主桂枝湯﹖卽用桂枝﹐何以無寒熱﹖六十日當有此證者何證﹖豈卽陰脈小弱﹐其人渴﹐不能食之證耶﹖此證二月之間﹐殊不多見﹐不知何所見而云然。況卽有之﹐亦非要病﹐何以無病而醫﹐竟至醫治而逆耶。加吐下則絕之之「絕」字尢爲費解。或謂絕其病根﹐或謂絕其醫治﹐或又謂絕其妊娠。聚訟紛紛﹐莫衷一是。實則《金匱》爲醫家之書﹐非訓病家者。絕其醫治﹐乃告病家之言﹐非以訓醫者﹐意不相合也。若謂藥苦﹐當勿藥有喜﹐於妊娠本可通﹐何以又用桂枝湯﹐又何以云醫治逆者。有逆必有順﹐必非勿藥之證矣。若云絕其病根﹐則語太渾融﹐何病不當去其病根﹖何治不當去其病根﹖而必諄諄於致誤之後乎﹐意亦不當。惟絕其妊娠之一解﹐尙無破獘﹐但亦無益於事理﹐故吾謂可存而不論。揣其大意﹐則其中恐有缺義﹐而辭意可分兩段﹕首一段﹐乃以脈證斷妊娠之是否﹐次一段﹐則言妊娠惡阻之治法也。何以言之﹖婦人得平脈﹐是脈不病也﹐月事不見﹐虛者當見虛脈﹐瘀者當見澀脈﹐今脈無病象﹐而月事不來﹐卽其停也非病可知﹐當屬妊娠無疑矣。此卽《素問•腹中論》「身有病而無邪脈」之義。斷孕論脈﹐以此最確。余若寸口脈動﹐陰搏陽別諸法﹐𨿽出經文﹐卻難必其有驗﹐只以月事不至﹐脈無病象﹐斷之最效而最易行﹐故仲景取之也。此第一段﹐以脈證斷妊娠是否之義也。二段則言惡阻﹐原文「於法六十日當有此證」﹐而不明言其何證﹐惟推其語意﹐則此證爲妊娠二月所必見者﹐故曰「於法六十日當有此證」﹐可知其證必普通常有﹐而非奇異之證矣。妊娠二月最常見者﹐莫如惡阻﹐則嘔吐喜酸惡食是也。原文又謂﹕「醫治逆者﹐卻一月加吐下」﹐吐而曰加﹐可知原來本吐﹐特因其醫治不合﹐故加重耳。吐則惡阻也﹐六十日當有此證﹐而證中有吐象者﹐卽不明言﹐無論何人﹐亦知其惡阻矣。女子以肝爲先天﹐受胎之後﹐血養胎而不涵木﹐肝體虧則肝用彊﹐犯胃則嘔﹐胃受剋則惡食﹐肝體虛﹐求助於食則喜酸﹐孕則經停﹐經停之後﹐精華則養胎元﹐其中濁气無從發泄﹐乘肝之逆而犯胃﹐胃虛正不勝邪﹐則嘔吐作矣。其必發於六十日者﹐以六十日爲肝膽養胎之時也。由此言之﹐惡阻之因﹐𨿽由於經阻﹐而惡濁之气上逆﹐血不養肝﹐木來乘土﹐膽胃不降﹐尢爲惡阻之主要病因也。桂枝湯方中﹐桂枝辛通﹐初受胎時﹐凝結未牢﹐不可輕用。甘﹑棗味甘﹐嘔家所忌﹐惟生薑和胃降逆﹐去穢惡﹐芍藥和肝﹐爲必用正藥。全方卻不足取﹐不能盲從。惡阻輕證﹐不治自愈﹐二月一過﹐其證自平。重者日夜嘔惡不絕﹐上逆甚則下必脫﹐恐致殞胎﹐非藥不可。其治亦不出柔肝和胃﹐芳香鬯中數法。惟一切行气破气滑利之品﹐當忌用耳。半夏爲止嘔主藥﹐後人以動胎忌之﹐甚可惜。或謂姜制則不礙胎﹐亦理想之談﹐惟眾俗所趨﹐不得不隨波逐流﹐實則不必忌也。妊娠篇第二條﹕「婦人宿有癥病﹐經斷未及三月﹐而得漏下不止﹐胎動在臍上者﹐爲癥痼害。妊娠六月動者﹐前三月經水利時﹐胎也。下血者﹐後斷三月﹐衃也。所以血不止者﹐其癥不去故也。當下其癥。桂枝茯苓丸主之。」此條則言妊娠之變證﹐而非謂尋常之病矣。古文太簡﹐又多脫落﹐後來解者﹐無一人能明白通暢﹐反致惑人﹐不如不釋。今特爲解釋如下。知仲景之文深有至理﹐固非模稜之語﹑敷衍之詞也。未釋此條之先﹐當知婦人受胎之種別﹐平時經事調勻﹐停後毫無病脈﹐經停而受孕者﹐常也﹐然有居經者﹐三月一至﹐有避年者﹐一年一至。當詳問平素﹐不能以其經停卽謂之孕也。又有垢胎者﹐受孕之後﹐經行如常﹐經並不停﹐胎已漸長﹐不能以其經行而斷其無孕也。此條所言之婦人﹐則垢胎之體耳。其曰「前三月經水利時胎也」﹐明謂其經行之時﹐卽以受胎矣。垢胎之體﹐孕後仍當經行﹐今行而又停二月餘﹐是與素體不合﹐可知其停﹐並非因孕而停﹐乃凝瘀而蓄耳。平常之人﹐經停受孕之後﹐而得漏下﹐則爲半產﹐急宜固胎爲主。今體與平人不同﹐停不因孕﹐而爲瘀凝﹐卽見漏下﹐亦宿瘀泄﹐非殞胎也。故申之曰「下血者﹐後斷三月衃也。」明言其所下之血﹐乃停三月之瘀蓄﹐是衃而非胎矣。按之常理﹐胎動當在六月﹐動時當在臍下﹐今經斷未及三月而動﹐動又不在臍下﹐而在臍上﹐其故何哉﹖蓋其中有二因存焉。胎動應在六月﹐今未及三月而動﹐在常人本爲不合﹐若在垢胎之體﹐則知其受胎之日遠在前三月經行之時﹐益以經斷之二月餘﹐是亦六月矣。從其經斷三月之不當動﹐而推得其受孕不在經斷之時﹐非妙法歟。胎無三月能動之理﹐今𨿽未及三月而動﹐實則仍六月也。此理歷來注釋者均無人知﹐猶謂三月而動﹐爲胎之變﹐或謂三月而動﹐乃衃非孕﹐最爲無稽之談。仲景妙文﹐精華內蘊﹐爲後人所湮沒喪失者﹐眾矣。此其胎動在未及三月之理也。至其動在臍上者﹐則另有因。原文不謂其人宿有癥乎﹖癥者眞也﹐瘀血所結之痞塊也。胎動本在臍下﹐今反在臍上﹐又詢知其人素有癥結﹐則知其動在臍上者﹐乃癥痼在下逼其胎向上而動耳。癥礙血行﹐故經斷三月。經斷三月﹐衃畱益多﹐滿而外泄﹐故得漏下不止。是旣經之停﹑經之漏﹑胎之不安﹐均屬癥痼爲害。慶父不去﹐魯難未已﹐不去其癥﹐病無已時也﹐故曰當下其癥。下癥當用去瘀之品﹐有胎之體亦無礙。《內經》曰「有故無殞﹐亦無殞也。大積大聚﹐其可犯也﹐衰其大半而止。」所主桂枝茯苓丸﹐方中祛瘀之品﹐不過桂﹑芍﹑丹﹑桃。其所以不取用大黃﹑﹑芒硝等猛劑﹐殆亦衰其大半之意耳。其言甚可思﹐凡有孕而當行攻下者﹐蓋當以此爲法乎。

其第三條曰「婦人懷妊六七月﹐脈弦發熱﹐其胎愈脹﹐腹痛惡寒者﹐少腹如扇。所以然者﹐子髒開故也。當以附子湯溫其髒。」此條文字﹐本極明顯﹐無須注釋﹐意謂懷妊腹痛﹐證有由於子髒開而得者。其癥狀原因治法﹐均詳列無遺﹐照病斷證﹐照法施治﹐固甚易也﹐乃爲後人一注﹐便生錯誤。其胎愈脹﹐非病象也﹐乃以爲病象﹐少腹如扇﹐解作陣陣作冷﹐如扇扇之﹐尢誤。乃千篇一律﹐更無獨出手眼者。仲景有知﹐亦當呼冤於地下﹐今特爲正之。懷妊至六七月﹐其胎已漸長大﹐非復從前之渺小﹐故曰其胎愈脹﹐並非謂其病胎愈作脹也。胎長大則脹﹐脹則子髒開﹐不觀婦人臨產之日﹐先有白汁淋漓不絕之象乎。則胎脹子髒開﹐液不藏之原因也。因胎脹而子髒開﹐因子髒開而受寒﹐述其因也。惡寒發熱﹐有似表證﹐脈不浮而弦﹐弦者寒也。更見腹痛﹐知其寒在裏也。少腹如扇﹐乃言少腹一起一落﹐髙低急促﹐與呼吸相應也。如扇乃象形﹐與鼻扇之扇同一解釋。裏寒腹痛﹐脈弦﹐而見少腹髙低﹐起落如扇﹐則知寒入子髒﹐挾衝而動﹐肝木橫逆﹐胎兒不安﹐勢非輕淺﹐蓋妊娠腹痛之重證﹐急宜溫其子髒之寒。卽見寒熱﹐但裏重於表﹐仍從里治。況其寒熱﹐無頭痛骨楚之象﹐非必表證﹐仍因腹痛髒寒而起者耶。故曰「當以附子湯溫其髒」。附子湯方缺而未見﹐或謂卽傷寒附子湯。以藥証之﹐附子溫髒寒﹐爲君﹔白芍和肝止腹痛﹐爲臣﹔參術溫脾固胎﹐爲佐﹐固極相合﹐其信然歟。此條本明顯無奇﹐惟歷來注釋者﹐均以少腹陣陣作冷﹐如被扇之狀釋子髒如扇之證﹐穿鑿附會﹐點金成鐵﹐爲可異耳。

第四條曰「師曰﹕婦人有漏下者﹐有半產後因續下血都不絕者﹐有妊娠下血者﹐假令妊娠腹中痛﹐爲胞阻﹐膠艾湯主之。」此言妊娠腹痛﹐有胞阻之證也。《醫宗金鑑》婦科謂「妊娠腹痛曰胞阻」﹐大誤。要知胞阻乃妊娠腹痛之一證﹐非盡腹痛均可謂之胞阻。古人解經﹐可笑如此。本條主要論述妊娠腹痛下血之證治﹐余俱陪襯文字。胞阻二字﹐照字面解之﹐乃阻胞中之气血﹐似乎當用通利﹐但以見證及所用膠艾湯方合之﹐又似不協。愚意當以方證相合爲主﹐不必定從名稱上著想﹐若但以胞阻病名論治﹐必不能見下血之證﹐卽見下血之證﹐亦當如前一條因癥下血之論治﹐和能主膠艾湯。今以方證合之﹐當是血虛气滯。其下血乃衝任不攝﹐血不歸經。血若不止﹐必有殞胎之險。方中重用地黃補虛戀胎爲君﹐歸﹑芍﹑膠﹑艾養營和肝爲臣﹐佐川芎以行滯气﹐艾葉以溫子髒﹐且炮黑姜又能引血歸經﹐乃一補多行少之方也。此放卽膠艾四物湯﹐女科以之統治調經﹑胎﹑產一切虛寒腹痛下血之證﹐無不效如桴鼓。本條胞阻旣用此方﹐其證又相同﹐則其病因﹐斷無純屬气血阻於胞中之理﹐當捨名取實可也。

又有土濕木菀﹐木陷土中之痛﹐脾主濕﹐脾虛則濕聚﹐肝主血﹐木郁則土菀。如第五條所謂「婦人懷娠﹐腹中痛﹐當歸芍藥散主之。」者是也。痛者﹐綿綿而痛﹐痛無休時也。方用歸﹑芍養血和肝﹐川芎以行血中之滯气﹐苓﹑術健脾﹐澤瀉以瀉土濕之有餘﹐亦肝脾並治之法也。方中分量﹐芍藥最重﹐和肝脾爲君也。澤瀉次之﹐滲土濕爲次也。其意豈不昭昭若揭乎。從第三條起至第五條﹐均言妊娠腹痛之證﹐而各各有別﹕有子髒開而受寒者﹐宜附子湯溫子髒﹔有下血腹痛者﹐爲胞阻﹐宜膠艾湯調衝任﹔有土濕木郁者﹐宜當歸芍藥散和肝脾。推而廣之﹐其變化無涯舉矣。

本文﹕「妊娠嘔吐不止﹐漧薑人參半夏丸主之。」半夏降逆和胃﹐漧薑溫中祛寒﹐人參補中益气﹐方只三味﹐以其功能推之﹐則知此條﹐所謂嘔吐不止者﹐證系脾胃虛寒之嘔吐﹐故以扶正祛寒﹑和中降逆之方法治之。又可知此條所指之嘔吐﹐必見嘔吐淸水﹐苔白脈遲諸虛寒證﹐方可用此法也。

本文﹕「妊娠﹐小便難﹐飲食如故﹐當歸貝母苦參丸主之。」此條眼目在「飲食如故」四字。蓋小便難爲脾腎陽虛﹐膀胱宣化失司﹐則必見食少納減之證﹐今飲食如故﹐腎陽能蒸動可知。腎陽自足﹐則不當見小便難﹐可知其並非腎陽不足﹑膀胱不能宣化。又無身重腹滿之證﹐則更非水气不行。以其所用方劑証之﹐當歸行血疏肝﹐貝母解郁化痰﹐苦參淸火泄熱﹐是一疏肝解郁泄熱之方。乃知其小便難者﹐爲鬱結傷肝﹐肝失疏泄﹐五志化火﹐火郁不申之證矣。推其證侯﹐小便難之外﹐必兼烙熱黃赤之象﹐脈必弦數﹐苔必黃﹐舌必絳﹐方合肝郁化火﹑鬱結不舒之證﹐方可用當歸貝母苦參丸之法﹐後人柴胡淸肝﹑龍膽瀉肝等方﹐均從此脫胎者也。

本文﹕「妊娠有水气﹐身重﹐小便不利﹐灑淅惡寒﹐起卽頭眩﹐葵子茯苓散主之。」此論胎前有水气之證﹐卽後世所謂子腫﹑子滿﹑子气各證也。小便不利而見身重﹐水濕不能宣化而溢於腠理也。水濕內蘊﹐陽气痺塞不通﹐則灑淅惡寒﹐水濕傷陽﹐淸气不得上升﹐則生眩暈。但用葵子茯苓散淡滲水濕﹐水濕去則諸病悉愈。惟葵子滑利﹐胎前所忌﹐後人每不敢用﹐且胎前腫滿﹐每起於七八月間﹐太陰司胎之時。脾肺气虛﹐亦生腫滿﹐便不能再行滲利。後賢薛立齋謂﹕胎前作腫﹐縱生水濕﹐終屬脾虛。所定全生白術散﹝白術﹑茯苓﹑大腹皮﹑橘皮﹑姜皮﹞﹐四君子﹑六君子等湯﹐均爲健脾之劑﹐頗能髙出一籌。實則肺气虛不能行其津液﹐水精不布者﹐尢居多數。前人有以春澤湯去桂枝治子腫﹐寓有深意﹐可以取法。胎前作腫﹐不外健脾滲濕﹑順气安胎八字。如《濟陰綱目》所言﹕但一瀉气利水﹐則愈。此謬論也。

本文﹕「婦人傷胎﹐懷身腹滿﹐不得小便﹐從腰以下重﹐如有水气狀﹐懷身七月﹐太陰當養不養﹐此心气實﹐當刺瀉勞宮及關元﹐小便微利則愈。」此條亦屬胎前子滿﹑子腫之類﹐惟與用葵子茯苓條有虛實之辧矣。此言傷胎﹐非胎傷之後始見各證﹐乃先有腹滿等證﹐然後傷胎﹐乃倒裝文法。能通其文理﹐則意義自明。人身之水﹐化而下行爲溺﹐水中之陽﹐化而上升爲气。气爲水所化﹐故仍化爲津液﹐气結子胎﹐亦結爲水衣﹐實積气以舉胎也。故將產先破水衣﹐護胎亦賴水衣﹐水衣護胎而不墜者﹐气統血故也。若有形之水不行﹐則逼胎下墜﹐气陷而不升﹐則胎不舉﹐故曰傷胎。推原水之不化﹐由於肺不通調﹐而肺不通調﹐又由於心火剋金﹐故刺瀉勞宮﹑關元﹐以瀉火行水。勞宮心穴﹐關元腎穴也。刺法不傳﹐代以湯劑﹐則養肺淸心﹑導心府﹑宣膀胱﹐在所必用。昔人謂胎前宜涼﹐實本此義。惟數典忘祖﹐不知所自出耳。文中身重﹐或謂「重」卽「腫」字﹐古文通用﹐且「重」卽有水濕之象﹐義本通也。

本文﹕「婦人妊娠﹐宜常服當歸散主之。」「妊娠養胎﹐白術散主之。」此二條﹐言胎前通用養胎之法也。當歸散用歸﹑芍和營﹐川芎行气﹐黃芩淸熱﹐白術安胎﹐乃胎前體熱者之法也。芩﹑術爲安胎之藥﹐人多知之﹐以胎前多熱﹐熱則傷胎元﹐胞系於脾﹐虛則胎墜。故用黃芩淸其熱以保胎﹐白術健其脾以舉胎也。但胎前𨿽屬熱者多﹐亦有寒濕之證﹐如第二條白術散﹐用白術﹑牡蠣以燥濕﹐川芎溫血﹐蜀椒去寒﹐則胎前寒濕者之方治也。仲景列此養胎二方﹐極有深意﹐恐後人之偏涼畏熱﹐故出一當歸散以淸熱﹐卽出一白術散以治寒水﹐以示無偏之意。而識醫之用藥﹐有經有權﹐不能以一言蔽之也。二方之中﹐同用川芎﹐川芎溫行﹐後人忌用﹐不知補中無行﹐便成呆補﹐且平時不疏利气機﹐臨產必多窒礙﹐故二方均用川芎﹐以示行動之藥﹐不必盡忌。用之有法﹐礙而不礙也。仲景著書時﹐一若預知後人有胎前忌熱﹐忌通行之陋習﹐而先爲此以矯正之﹐不亦異哉。妊娠門中﹐共文十一條﹐方十首﹐丸散居七﹐湯居三。蓋湯者蕩也﹐妊娠當以安胎爲主﹐攻補皆不宜驟﹐緩以圖之耳。

尙有一條在婦人雜病門中﹐亦當移入胎前﹐卽轉胞之證是也。本文﹕「問曰﹕婦人病飲食如故﹐煩熱不得臥﹐而反倚息者﹐何也﹖師曰﹕此名轉胞不得溺也。以胞系了戾﹐故致此病。當利小便則愈。宜腎气丸主之。」此言胎前轉胞之證治也。下不得通﹐則反上逆﹐因不得溺而見煩熱﹐不得臥﹐倚息﹐則病在上而本在下。其病因蓋由胎重壓胞。胞者﹐脬也。胞系了戾不順﹐胞爲之轉﹐胞轉則膀胱宣化不利﹐故不得溲溺。水气無有出路﹐反從上逆也。腎气丸化气通陽﹐气壯舉胎﹐胎舉則膀胱宣化得行﹐小便通利﹐下通則上病自愈。此以腎气丸利小便之意﹐非謂但利小便卽可以治轉胞也。其證少腹必墜脹難忍﹐小溲點滴。其病因亦不止胎重壓胞一源﹐惟胎前者居多數耳。《甲乙經》云「轉胞不得溺﹐少腹滿﹐關元主之。」明言轉胞有少腹滿之形﹐且當從腎臟主治。關元腎穴﹐仲景腎气丸有本矣。後人論此證﹐則有虛實之分。如飽食疾走﹐忍尿入房﹐忍精不泄脬熱閉塞﹐均實證也。血少气虛﹐胎气不舉﹐下壓膀胱﹐則爲虛證。治法除腎气丸外﹐有以沈香﹑木香利气者﹐有以鹽湯探吐開上﹐上竅開則下竅利者。而丹溪以補气開舉之品爲君﹐佐以探吐。惟上舉各法﹐尢爲虛人所宜﹐故學者每多取用﹐實能補前人所不及﹐至足法也。

妊娠篇

胎前之病甚多﹐然以大要分之﹐有二大別﹕一爲因胎以成病者﹐一爲因病而礙胎者。因病礙胎﹐無論外感內傷﹐均能致此﹐當於雜病門中求之。惟未傷胎時﹐以去病爲主﹐安胎爲佐﹔旣傷胎後﹐以安胎爲主﹐去病爲佐﹐爲不同耳。因胎而成病者﹐以其必有胎﹐然後有此病﹐故爲胎前專侯。今就此論之﹐以免滋蔓。一曰驗胎。何以知其有身﹖曰﹕當於脈中驗之。書中言胎脈甚夥﹐而各不同﹐有謂寸口脈動甚爲有子者﹐有謂有胎之脈﹐當陰搏陽別者﹐有謂脈滑大爲有胎者﹐又有謂當脈動如珠者﹐左大爲男﹐右大爲女者﹐然諸說有驗有不驗﹐未能確定一是﹐故醫者每以驗胎爲難事。實則諸說之眞諦不過形容有胎之脈當生機流動﹐無澀滯而已。以余考之﹐驗胎之法﹐當以「身有病而無邪脈」一語爲最佳。何謂身有病﹖月事不行是也。月事不行﹐乃不通之象﹐當見澀滯之脈﹐今無邪脈﹐是不見澀滯而反見滑利﹐滑利則生機流動﹐與病不符﹐則知其經停非病﹐而有胎矣。以此消息﹐驗胎之脈﹐無有善於此者。若初次有娠者﹐可於乳頭驗之。有娠三月﹐乳房發脹﹐乳頭變黑﹐不如此不成胎也。懷胎六月﹐腹中必動﹐間有不動者﹐必有漏紅之急。漏紅太甚﹐血不養胎﹐胎萎不長﹐故不動。但能漏止血足﹐其胎自動。當以法治之。至於驗腹分男女之法﹐當於五月以後行之﹐男胎背朝外﹐故形如釜﹐女胎足朝外﹐故形如箕。此法甚驗﹐以其從實踐而來﹐非虛語也。二曰惡阻。普通有胎者必見之病狀也。其期每在受孕二三月中﹐輕者不治自愈﹐重者非藥不除。其因有數﹕一爲肝膽之气上逆。以一二月中﹐肝膽養胎﹐受胎之後﹐血盡養胎﹐不能兼養肝膽﹐肝膽無制﹐膽火上逆﹐胃亦隨之﹐嘔惡酸苦﹐喜食酸物﹐木之味酸﹐虛而求助於食﹐故喜酸也。宜養肝體以柔肝用﹐泄膽火而平胃逆。養肝滋血﹐如白芍﹑烏梅﹑石斛﹑木瓜﹑元參﹑阿膠﹑櫓豆﹑胡麻﹑女貞之類﹐淸泄膽胃﹐如金鈴﹑姜山梔﹑川連﹑黃芩﹑黛蛤散﹑橘皮﹑竹茹之類。甘酸﹑酸苦最爲要要﹐甘酸化陰﹐酸苦泄熱﹐且酸能補助肝體也。如嘔吐痰水甚多者﹐胃有痰濕﹐宜復以二陳﹑溫膽之類。如嘔惡晝夜不止﹐勢甚劇者﹐上逆甚則防其下脫﹐急宜降逆平和﹐當辧其舌苔脈象﹐以定治法。如苔黃膩﹐底尖絳﹐脈弦數者﹐膽火上炎﹐前方不應﹐可用黃連解毒﹑龍膽瀉肝諸法。大便閉者﹐幽門不通﹐上衝吸門﹐非通下不可﹐當歸龍薈丸。不能以有胎忌攻﹐當從有故無殞之例。此癥此治﹐曾經驗過。如舌光絳無苔﹐脈細數者﹐陰虛肝陽化風﹐气火上逆﹐洋參溫膽加黃連﹐或十味溫膽湯亦可。如再不應﹐則以大劑育陰增液之品煎湯﹐以蘇梗﹑香附﹑烏藥﹑陳皮等行气降逆之品磨衝或研末衝服。育陰而不礙气﹐順气而不傷陰﹐亦良法也。一爲濁气上衝。女子受胎﹐則月事不行。月事者﹐血之餘也。平時有餘則閏﹐而月一下﹐旣已有孕﹐則下以養胎﹐上爲乳汁﹐無餘故不下。故有胎則經停﹐乳子則經少﹐其明證也。惟其中有精有濁﹐其停也﹐不能專取其精華而遺其糟粕。其精者以養胎﹐以化乳﹐其濁者停而不出﹐無所發泄﹐反從上逆。胞胎系胃﹐胃脈通心﹐由脈上衝﹐則爲嘔惡﹐故俗名惡心﹐良有以也。惟其上衝之路﹐必由胃逆﹐胃气彊者﹐衝不上至﹐故惡輕﹐或並不惡。曾見有一生受孕﹐從無惡阻者﹐卽是胃气彊之故。亦有體虛甚而無惡阻者﹐則以其血質甚淸﹐濁气不多也。此系體質之故﹐無關病理。若胃弱而濁气重者﹐則斷無不惡之理。其治以芳香化濁爲惟一之法﹐故藿﹑佩﹑砂﹑蔻在所必用。夾熱加茹﹑連﹐夾濕加吳萸﹑丁香。而和胃健中﹐亦不可少﹐以濁之上逆﹐必由胃虛﹐故四君﹑異功等湯亦當合用也。

產後篇

《金匱》產後病﹐首標三證﹐卽病痙﹑病鬱冒﹐病大便難也。產後不止三證﹐而獨以此三證爲言者﹐以其每易相因同見﹐而爲產後病之大綱也。後人不察三證爲三大法﹐如太陽之麻桂﹑靑龍焉﹐實爲錯誤。蓋三証之本固同﹐惟兼見不同﹐知其本則其末自明﹐縱有變幻﹐亦能指揮若定﹐故仲景特提出常見之三證本末同異﹐以爲標準﹐庶乎有所取法耳。新產之後﹐血去太多﹐血虛乃必然之理﹐血爲陰﹐血虛則亡其陰。亡陰血虛﹐陽气獨盛﹐熱逼汗泄﹐故喜汗出﹐汗多亦必然之理也。血虛亡陰﹐陽盛多汗八字則爲新產三証之本。熟此八字﹐然後再觀其流變。如汗出表虛﹐腠理不固﹐風邪乘虛入中﹐血虛陰虧﹐不能榮養筋骨﹐汗出津亡﹐不能潤澤關節。陰虧陽盛﹐陽盛則生熱﹐熱盛則津液愈虧﹐風邪鼓動﹐風火交扇﹐筋骨不榮﹐則背反彊﹐腳攣急﹐手搐搦﹐而爲痙病。若亡血之後﹐復得多汗﹐血去陰傷﹐汗多津竭。胃爲陽土﹐腸爲燥金﹐津液卽亡﹐腸胃益燥﹐腸無津潤﹐宿垢無以下達﹐傳導之令不行﹐水涸舟膠﹐則爲大便難。血虛於下﹐則爲下厥﹐陰厥於下﹐不能配陽﹐孤陽無依﹐獨越於上﹐則爲冒。陰弱於內﹐陽浮於外﹐逼汗外泄﹐汗出孔疏﹐外寒易襲﹐則爲郁。寒束於外﹐陽無所泄﹐獨冒於上﹐則頭眩暈﹐獨頭汗出﹐則爲鬱冒。陰涸於下﹐則便堅。气沖於上﹐則嘔逆。便難嘔逆﹐而與頭暈頭汗出同見﹐是大便難而兼鬱冒矣。頭暈汗出﹐而見肢搐背張﹐是鬱冒而兼痙厥矣。大便難最輕﹐鬱冒次之﹐痙厥最重。三證可以同見﹐可以依稀而見。以其標𨿽不同﹐其本則同﹐同者何﹖卽血虛陰虧﹑陽盛汗出八字是也。至言治法﹐經未出方﹐然可以意想得之。痙爲血液不足﹐汗出受風﹐宜養血祛風而柔筋脈﹐借用桂枝加栝樓根湯合四物湯頗合病癥。後人淸魂散﹑古拜散用黑芥穗祛營分之風﹐甚妙。再參養營舒筋﹐治無不效也。大便難﹐經方可用脾約麻仁丸﹐時方若吳氏《條辧》增液湯﹑增液承气﹐陶氏黃龍湯﹑玉燭散等﹐亦佳。惟純虛者﹐用養營潤燥﹐少佐行气通幽﹐如蘇子﹑麻仁之類。虛中夾實﹐則朴﹑枳﹑硝﹑黃亦可合補藥用。仲景治產後便堅用大承气者有二方﹐𨿽非常法﹐聊備一格﹐非絕對不可用也。當以證爲辧﹐痞滿堅拒作痛方可用之。但硬不痛﹐惟有滋潤一法﹐不能攻下。《傷寒》謂苔滑者不可攻。滑字極有經驗﹐一切病癥﹐應行攻下﹐均當於此致意﹐不獨傷寒一門也。鬱冒﹐經出小柴胡一方﹐先疏其郁﹐郁去則冒亦減﹐意良美也。惟陽升而冒﹐柴胡究不相宜。南人體虛﹐尢爲枘鑿。冒宜養陰潛陽﹐郁宜疏解辛散。求其疏郁而不升陽增冒者﹐其惟黑芥﹑焦防之屬歟。以言時方﹐似以淸魂散合養血柔肝﹑潛陽爲當。總之三証之治﹐𨿽有差池﹐而養血補虛﹐終爲要著。丹溪謂產後無論何證﹐總以補血爲主﹐不爲無見。但當察其兼證﹐以定制方之法耳。新產之病﹐除三證外﹐次則腹痛。以新產之時﹐惡露未淨﹐血滯气凝﹐最易腹痛﹐故生化湯爲產後必服之劑。仲景則出枳實芍藥散一方﹐枳實炒黑入血﹐祛血中之結滯﹐芍藥和肝調營佐之﹐下以大麥粥。大麥和肝養心脾﹐心生血﹐脾統血﹐肝藏血﹐產後血虛正虛﹐故用之以扶正補虛﹐虛實並治﹐爲產後惡露未淨﹑血瘀腹痛之正方。後人妄言產後忌芍藥﹐眞不讀仲景書者也。方僅三味﹐虛實均以照顧﹐較之後世女科產後腹痛祛瘀之方﹐藥多意少﹐髙明多矣。枳實﹑芍藥和肝祛瘀﹐和劑也。仲景旣定爲產後血虛﹐肝木侮土﹐惡瘀未楚之正方﹐又從本方之偏勝極則而分攻補兩法。本文﹕「產後腹中痛﹐當歸生薑羊肉湯主之。並治腹中寒疝﹐虛勞不足」一條﹐是則產後腹痛﹐偏於虛寒者之治也。痛者﹐舊釋爲緩痛﹐緩痛固屬虛﹐然不必虛痛盡緩﹐緩痛二字﹐不能盡虛寒之象也。無論緩痛﹑急痛﹑大痛﹐大抵以喜按﹑喜熱﹑喜踡伏爲辧。若見其證﹐更參色脈﹐毫無熱癥實像﹐方可斷爲虛寒。則痛二字﹐當指虛寒之各證而言﹐非可一也。當歸溫血﹐羊肉補虛﹐生薑散寒﹐爲血海虛寒之聖劑。產後气血大傷﹐胞室空虛﹐客寒內犯﹐寒搏血虛﹐血得寒則血凝而不流﹐血不行則气停而作痛。其喜熱者﹐寒得熱則行也﹔其喜按者﹐虛則喜實也﹔其喜踡伏者﹐寒則收引﹐踡則陽气團聚﹐令暖內溫﹐欲以勝其寒也。用當歸生薑羊肉湯無一不切。或謂羊肉太補﹐非痛所宜﹐不知羊肉气溫味厚﹐味厚能補﹐气溫能通﹐是通補﹐非呆補也。加以當歸溫行﹐生薑辛散﹐系一完全通補奇脈之方。痛𨿽屬虛﹐寒則宜散﹔虛𨿽當補﹐滯則宜行。昔人謂痛無補法﹐非眞謂絕對不能用補藥﹐惟純補﹑呆補則終非合法耳。此方治虛痛﹐其妙在能用補藥﹐而尢妙在選藥制方。通補之方﹐固無出此三味右者﹐用之屢屢﹐驗亦屢屢。若胃虛不能受羊肉者﹐服之恐吐﹐不得已而思其次﹐膠姜飲﹐膠艾湯亦可代之﹐惟功力稍遜耳。

本文﹕「師曰﹕產婦腹痛﹐法當以枳實芍藥散﹐假令不愈者﹐此爲腹中有瘀血著臍下﹐宜下瘀血湯主之﹐亦主經水不利。」此則產後腹痛﹐偏於瘀實之主方也。設用而不應﹐或見虛像﹐當從虛治。假令不愈﹐非不合也﹐乃方輕不能勝病﹐病癥仍在﹐反見純實之象﹐自當更進一步論治。瘀血著於臍下﹐桃仁攻瘀﹐蟅虫破絡﹐方極重峻。以產後體虛而有實邪﹐急祛其實﹐免致遷延傷正。煉蜜和丸﹐甘緩以和藥性﹔以酒煮服﹐溫行以助藥力也。其證必見臍下堅結﹐拒按大痛﹐便黑目黯諸瘀結狀﹐方可用此﹐非投枳實芍藥散不應卽攻也。產後腹痛﹐分此三法﹐而以枳實芍藥和肝祛瘀爲主。偏虛﹑純虛者﹐當歸生薑羊肉湯溫之補之﹔偏實﹑純實者﹐下瘀血湯攻之蕩之。若嫌過峻﹐則生化加參湯﹐生化湯加五靈脂﹑百艸霜等﹐均可代用﹐是在臨証之權衡矣。

