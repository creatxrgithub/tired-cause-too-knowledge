

傷寒論翼淸柯琴

自序

世之補《傷寒》者百餘家﹐究其所作﹐不出二義﹕一則因論本文爲之注疏﹐猶公﹑谷說《春秋》也﹔一則引仲景之文而爲立論﹐猶韓嬰說《詩》而爲《外傳》也。然引徵者﹐固不得斷章取義之理﹔而注疏者﹐反多以辭害義之文。初不知仲景先師著《傷寒雜病論》合十六卷﹐良法大備。此《靈》《素》已具諸病之體﹐而明鍼法之巧妙﹔至仲景復備諸病之用﹐而詳方藥之準繩。其常中之變﹐變中之常﹐靡不曲盡。使全書具在﹐尋其所集﹐盡可以見病知源。自王叔和編次﹐傷寒﹑雜病分爲兩書﹐於本論削去雜病。然論中雜病﹐畱而未去者尙多﹐是叔和有《傷寒論》之專名﹐終不失傷寒雜病合論之根蒂也。名不副實﹐是非混淆﹐古人精義弗彰﹐是以讀之者鮮。而旁門歧路﹐莫知適從﹐豈非叔和編次之謬以禍之歟﹖世謂治傷寒﹐卽能治雜病﹐豈知仲景《雜病論》﹐卽在《傷寒論》中。且傷寒中又最多雜病夾雜其間﹐故傷寒與雜病合論﹐則傷寒﹑雜病之癥治井然。今傷寒與雜病分門﹐而頭緒不淸﹐必將以雜病混傷寒而妄治之矣。乃後人專爲傷寒著書﹐自朱奉議出而傷寒之書日多﹐而傷寒之病日混。非其欲傷寒之混也﹐由不識何病是傷寒也。陶節庵出而傷寒之書更多﹐非眞傷寒多也﹐卽《金匱》中雜病﹐亦盡指爲傷寒也。世錮於邪說﹐反以仲景書難讀﹐而不知仲景書皆叔和攺頭換面﹐非本來面目也。冠脈法序例於前集﹐可汗不可汗等於後﹐引痙﹑濕﹑於太陽之首﹐霍亂﹑勞復等於厥陰之外﹐雜鄙見於六經之中﹐是一部王叔和之書矣。林億諸公校正﹐不得仲景原集﹐惑於《傷寒論》之名﹐又妄編三百九十七法﹑一百一十三方之數﹐以附會叔和所定之傷寒。於是欲知仲景之道﹐更不可得。成無己信古篤好﹐矯然特出﹐惜其生林億之後﹐欲爲仲景功臣﹐無由得其眞傳。故注仲景之書﹐而仲景之旨多不合﹔作《明理論》﹐而傷寒之理反不明。因不得仲景傷寒﹑雜病合論之旨﹐故不能辧許叔微三方鼎立之謬。反集之於注﹐開疑端於後人﹐豈非爲三百九十七法等說所誤乎﹖由是方中行有《條辧》之作﹐而仲景之規矩準繩﹐更加敗壞﹐名爲翻叔和之編﹐實以滅仲景之活法也。盧子由《疏抄》﹐不編林億之數目﹐不宗方氏之三綱﹐意甚有見﹐而又以六經謬配六義﹐增標本形層本气化气等說。仲景之法﹐又何堪如此撓亂哉﹖近日作者蜂起﹐尙論愈奇﹐去理愈遠﹐條分愈新﹐古法愈亂。仲景六經反茅塞而莫辧﹐不深可憫耶﹖原夫仲景之六經﹐爲百病立法﹐不專爲傷寒一科。傷寒﹑雜病。治無二理﹐咸歸六經之節制。

六經各有傷寒﹐非傷寒中獨有六經也。治傷寒者﹐但拘傷寒﹐不究其中有雜病之理。治雜病者﹐以《傷寒論》爲無關於雜病﹐而置之不問。將參贊化育之書﹐悉歸狐疑之域。愚甚爲斯道憂之﹐於仲景書究心有年﹐愧未深悉。

然稍見此中微理﹐敢略陳固陋﹐名曰《傷寒論翼》。不兼雜病者﹐恐人未知原文合論之旨﹐以雜病爲不足觀耳。

其當與否﹐自有能辧之者。

甲寅春慈溪柯琴序。

卷上

全論大法第一

按仲景自序言作《傷寒雜病論》合十六卷﹐則傷寒雜病﹐未嘗分兩書也。凡條中不冠傷寒者﹐卽與雜病同義。

如太陽之頭項彊痛﹐陽明之胃實﹐少陽之口苦﹑咽漧﹑目眩﹐太陰之腹滿吐利﹐少陰之欲寐﹐厥陰之消渴﹑气上撞心等癥﹐是六經之爲病﹐不是六經之傷寒﹐乃是六經分司諸病之提綱﹐非專爲傷寒一癥立法也。觀五經提綱﹐皆指內證﹐惟太陽提綱爲寒邪傷表立﹔五經提綱皆指熱證﹐惟太陰提綱爲寒邪傷裏立。然太陽中暑發熱而亦惡寒﹐太陰傷熱亦腹痛而吐利﹐俱不離太陽主外﹑太陰主內之定法。而六經分癥﹐皆兼傷寒﹑雜病也明矣。因太陽主表﹐其提綱爲外感立法﹐故叔和將仲景之合論全屬傷寒﹐不知仲景已自明其書不獨爲傷寒設。所以太陽篇中﹐先將諸病綫索﹐逐條提淸﹐比他經更詳也。其曰太陽病﹐或已發熱﹐或未發熱﹐必惡寒體痛嘔逆﹐脈陰陽俱緊者﹐名曰傷寒﹐是傷寒另有提綱矣。此不特爲太陽傷寒之提綱﹐卽六經傷寒總綱﹐亦不外是。觀仲景獨於太陽篇﹐別其名曰傷寒﹑曰中風﹑曰中暑﹑曰溫病﹑曰濕痺﹐而他經不復分者﹐則一隅之舉﹐可以尋其一貫之理也。其他結胸﹑髒結﹑陽結﹑陰結﹑瘀熱發黃﹑熱入血室﹑譫語如狂等癥﹐或因傷寒﹐或非傷寒﹐紛紜雜沓之中﹐正可思傷寒雜病合論之旨矣。蓋傷寒之外皆雜病﹐病名多端﹐不可以數計﹐故立六經而分司之﹔傷寒之中最多雜病﹐內外夾雜﹐虛實互呈﹐故將傷寒雜病而合參之。正以合中見涇渭之淸濁﹐此扼要法也。叔和不知此旨﹐謂痙﹑濕﹑三種﹐宜應別論﹐則中風﹑溫病何得與之合論耶﹖以三癥爲傷寒所致﹐與傷寒相似﹐故此見之﹐則中風非傷寒所致﹑溫病與傷寒不相似者﹐何不爲之另立耶﹖霍亂是肝邪爲患﹐陰陽易﹑瘥後勞復﹐皆傷筋動血所致﹐咸當屬於厥陰﹐何得另立篇目﹖叔和分太陽三癥於前﹐分厥陰諸癥於後﹐開後人分門類癥之端。豈知仲景約法﹐能合百病﹐兼該於六經﹐而不能逃六經之外﹐只在六經上求根本﹐不在諸病名目上尋枝葉。乃叔和以私意紊亂仲景之原集﹐於勞復後重集可發汗不可發汗諸篇。如弱反在關﹐濡反在巓﹐微反在上﹐澀反在下﹐不知如何名反﹐豈濡弱微澀等脈有定位乎﹖此類姑不悉辧。其云大法春夏宜發汗﹐春宜吐﹐秋宜下。設未值其時﹐當汗不汗﹐當下不下﹐必待其時耶﹖而且利水﹑淸火﹑溫補﹑和解等法﹐槪不言及﹐所以今人稱仲景只有汗﹑吐﹑下三法﹐實由於此。夫四時者﹐眾人所同﹐受病者﹐因人而異﹐汗﹑吐﹑下者﹐因病而施也。立法所以治病﹐非以治時。自有此大法之謬﹐後人因有隨時用藥之迂。論麻黃﹑桂枝湯者﹐謂宜於冬月嚴寒﹐而三時禁用。論白虎湯者﹐謂宜於夏﹐而大禁於秋分後與立夏之前。夫寒熱溫涼之逆用﹐必先歲气﹐毋伐天和﹐爲平人飲食調理之常耳。仲景因癥立方﹐豈隨時定劑哉﹖當知仲景治法﹐悉本《內經》。按岐伯曰「調治之方﹐必別陰陽。陽病治陰﹐陰病治陽。定其中外﹐各守其鄕。外者外治﹐內者內治。從外之內者﹐治其外﹔從內之外者﹐調其內。從內之外而盛於外者﹐先調其內﹐後治其外﹔從外之內而盛於內者﹐先治其外﹐後調其內。中外不相及﹐則治主病。微者調之﹐其次平之﹐盛者奪之。寒熱溫涼﹐衰之以屬﹐隨其攸利。」此大法也。仲景祖述靡遺﹐憲章昭著。本論所稱發熱惡寒發於陽﹐無熱惡寒發於陰者﹐是陰陽之別也。陽病制白虎﹑承气以存陰﹐陰病制附子﹑吳萸以扶陽。外者用麻﹑桂以治表﹐內者用硝﹑黃以治裏。其於表虛裏實﹐表熱裏寒﹐發表和表﹐攻裏救裏﹐病有淺深﹐治有次第﹐方有輕重﹐是以定其中外﹐各守其鄕也。太陽陽明並病﹐小發汗﹐太陽陽明合病﹐用麻黃湯﹐是從外之內者﹐治其外也。陽明病﹐發熱汗出﹐不惡寒﹐反惡熱﹐用梔子豉湯﹐是從內之外者﹐調其內也。發汗不解﹐蒸蒸發熱者﹐從內之外而盛於外﹐調胃承气﹐先調其內也。表未解而心下痞者﹐從外之內而盛於內﹐當先解表﹐乃可攻痞﹐是先治其外﹐後調其內也。中外不相及﹐是病在半表半里﹐大小柴胡湯﹐治主病也。此卽所謂微者調之﹐其次平之﹐用白虎﹑梔豉﹑小承气之類。盛者奪之﹐則用大承气﹑陷胸﹑抵當之類矣。所云觀其脈癥﹐知犯何逆﹐以法治之﹐則寒熱溫涼﹐衰之以屬﹐隨其攸利之謂也。若分四時以拘法﹐限三法以治病﹐遇病之變遷﹐則束手待斃矣。且汗﹑吐﹑下之法亦出於岐伯。而利水﹑淸火﹑調補等法悉具焉。其曰有邪者﹐漬形以爲汗﹐在皮者﹐汗而發之﹐實者﹐散而瀉之﹐此汗家三法。中滿者﹐瀉之於內﹐血實者﹐宜決之﹐是下之二法。髙者因而越之謂吐﹐下者引而竭之謂利小便。剽悍者﹐按而收之﹐是淸火法。气虛宜掣引之﹐是調補法也。夫邪在皮毛﹐猶未傷形﹐故仲景制麻黃湯﹐急汗以發表﹐邪入肌肉﹐是已傷其形﹐故制桂枝湯﹑啜稀熱粥以解肌﹐是漬形以爲汗。若邪正交爭﹐內外皆實﹐寒熱互呈﹐故制大靑龍於麻桂中加石膏以瀉火﹐是散以瀉之也。吐劑有梔豉﹑瓜蒂﹐分胸中虛實之相殊﹔下劑有大小承气﹑調胃﹑抵當﹐分气血淺深之不同。

利水有豬苓﹑眞武寒熱之懸絕﹐淸火有石膏﹑芩﹑連輕重之差等。陽气虛﹐加人參於附子﹑吳萸中以引陽﹔陰气虛﹐加人參於白虎﹑瀉心中以引陰。諸法井然﹐質之岐伯﹐纖毫不爽。先聖後聖﹐其揆一也。愚更有議焉﹐仲景言「平脈辧癥爲《傷寒雜病論》」﹐是脈與癥亦未嘗兩分也。夫因病而平脈﹐則平脈卽在辧癥中。病有陰陽﹐脈合陰陽。發熱惡寒發於陽﹐無熱惡寒發於陰﹐是病之陰陽也﹐當列全論之首。浮﹑大﹑動﹑滑﹑數名陽﹐沈﹑澀﹑弱﹑弦﹑微名陰﹐是脈之陰陽也﹐此條當爲之繼。叔和旣云搜采仲景舊論﹐錄其癥候診脈﹐是知叔和另立脈法﹐從此搜采耳。試觀太陽篇云「脈浮者﹐病在表。脈浮緊者﹐法當身疼痛。脈浮數者﹐法當汗出愈。」諸條脈法﹐不入辧脈平脈篇﹐是叔和搜采未盡﹐猶遺仲景舊格也。由此推之﹐知寸口脈浮爲在表﹐及寸口脈浮而緊﹑脈浮而數諸條﹐皆從此等處采出。脈有陰結﹑陽結條﹐未始不在陽明中風﹑中寒之間﹔灑淅惡寒而發熱者﹐未始不在少陽寒熱往來之部。脈陰陽俱緊者﹐未必非少陰之文﹔陰陽相搏條﹐未必不在傷寒脈結代之際。設仲景另集脈法﹐或有上下之分﹐諒無辧平之別矣。名平名辧﹐皆叔和搜采之說﹐仲景所云各承家技者是也。世徒云《序例》爲叔和之文﹐而不知仲景之書﹐皆系叔和攺換﹐獨爲傷寒立論。十六卷中﹐不知遺棄幾何﹐而六經之文夾雜者亦不少﹐豈猶然仲景舊集哉﹖如疑餘見之謬﹐請看序例所引《內經》﹐莫不增句易字﹐彼尙敢攺岐伯之經﹐況乎仲景之論耶﹖欲識眞仲景者﹐逐條察其筆法﹐知《考工記》自不合於《周官》﹐褚先生大不侔於太史矣。世皆以《金匱要略》爲仲景雜病論﹐則有若之似聖人﹐惟曾子爲不可彊乎﹖

卷上

六經正義第二

按仲景自序云「𨿽未能盡愈諸病」﹐其畱心諸病可知。故於諸病之表裏陰陽﹐分爲六經﹐令各得所司。淸理脈癥之異同﹐寒熱之虛實﹐使治病者只在六經下手﹐行汗吐下和解溫補等法而無失也。夫一身之病﹐俱受六經範圍者﹐猶《周禮》分六官而百職舉﹐司天分六气而萬物成耳。傷寒不過是六經中一癥﹐叔和不知仲景之六經﹐是經界之經﹐而非經絡之經﹐妄引《內經﹟熱病論》作序例﹐以冠仲景之書﹐而混其六經之癥治。六經之理因不明﹐而仲景平脈辧癥﹐能盡愈諸病之權衡廢矣。夫熱病之六經﹐專主經脈爲病﹐但有表裏之實熱﹐並無表裏之虛寒。

𨿽因於傷寒﹐而已變成熱病﹐故竟稱熱病﹐而不稱傷寒。要知《內經》熱病﹐卽溫病之互名﹐故無惡寒癥﹐但有可汗可泄之法﹐並無可溫可補之例也。觀溫病名篇﹐亦稱評熱病論﹐其義可知矣。夫叔和不於病根上講求﹐但於病名上分解﹐故序例所引《內經》﹐旣背仲景之旨﹐亦舛岐伯之意也。夫仲景之六經﹐是分六區地面﹐所該者廣﹐𨿽以脈爲經絡﹐而不專在經絡上立說。凡風寒溫熱內傷外感﹐自表及裏﹐有寒有熱﹐或虛或實﹐無乎不包。故以傷寒雜病合爲一書﹐而總名《傷寒雜病論》。所以六經提綱﹐各立一局﹐不爲經絡所拘﹐弗爲風寒劃定也。然仲景旣云撰用《素問》﹐當於《素問》之六經廣求之。按《皮部論》云「皮有分部﹐脈有經紀。其生病各異﹐別其部分﹐左右上下﹐陰陽所在﹐諸經始終。」此仲景創立六經部位之原。又曰「陽主外﹐陰主內。」故仲景以三陽主外﹐三陰主內。又曰「在陽者主內﹐在陰者主出﹐以滲於內。」故仲景又以陽明主內。少陰亦有反發熱者﹐故仲景又於表劑中用附子﹐是固其滲也。又曰「少陰之陰﹐名曰樞儒。其入於經也﹐從陽部注於經﹐其出者﹐從陰部注於骨。」故仲景制麻黃附子湯﹐治發熱脈沈無裏癥者﹐是從陽部注經之義也﹔制附子湯治身體骨節痛﹑手足寒﹑背惡寒﹑脈沈者﹐是從陰內注於骨之義也。又《陰陽離合論》「太陽爲開。」故仲景以之主表﹐而以脈浮﹑惡寒﹑頭項彊痛爲提綱﹐立言與熱病頗同﹐而立意自別。陽明爲闔﹐故以之主裏﹐而以胃實爲提綱﹐𨿽有目痛﹑鼻干等癥﹐而所主不在是。少陽爲樞﹐少陰亦爲樞﹐故皆主半表半里癥。少陽爲陽樞﹐歸重在半表﹐故以口苦﹑目眩爲提綱﹐而不及胸脇痛硬。少陰爲陰樞﹐其欲寐不寐﹐欲吐不吐﹐亦半表半里癥﹐𨿽有舌漧﹑口燥等癥﹐而不入提綱﹐歸重在半里也。豈惟陽明主裏﹐三陰皆主裏﹐而陰陽異位﹐故所主各不同。陽明主裏癥之陽﹐陽道實﹐故以胃實屬陽明。太陰主裏癥之陰﹐陰道虛﹐故以自利屬太陰。太陰爲開﹐又爲陰中之至陰﹐故主裏寒自利。厥陰爲闔﹐又爲陰中之陽﹐故主裏熱而气逆。少陰爲陰中之樞﹐故所主或寒或熱之不同﹐或表或裏之無定﹐與少陽相似也。請以地理諭﹐六經猶列國也。腰以上爲三陽地面﹐三陽主外而本乎裏。心者三陽夾界之地也。內由心胸﹐外自巓頂﹐前至額顱﹐後至肩背﹐下及於足﹐內合膀胱﹐是太陽地面。此經統領營衛﹐主一身之表癥﹐猶近邊禦敵之國也。內自心胸至胃及腸﹐外自頭顱﹐由面至腹﹐下及於足﹐是陽明地面。由心至咽﹐退場門頰﹐上耳目﹐斜至巓﹐外自脇內屬膽﹐是少陽地面。此太陽差近陽明﹐猶京畿矣。腰以下爲三陰地面﹐三陰主裏﹐而不及外。腹者三陰夾界之地也。自腹由脾及二腸魄門﹐爲太陰地面。自腹至兩腎及膀胱溺道﹐爲少陰地面。自腹由肝上膈至心﹐從脇肋下及於小腹宗筋﹐爲厥陰地面。此經通行三焦﹐主一身之裏癥﹐猶近京夾輔之國也。太陰陽明﹐同居異治﹐猶周﹑召分政之義。四經部位﹐有內外出入﹐上下牽引之不同﹐猶先王分土域民﹐犬牙相制之理也。若經絡之經﹐是六經道路﹐非六經地面矣。六經之有正邪客邪﹑合病並病﹑屬脾屬胃者﹐猶寇賊充斥﹐或在本境﹐或及鄰國﹐或入京師也。太陽地面最大﹐內鄰少陰﹐外鄰陽明﹐故病有相關。如小便不利﹐本膀胱病﹐少陰病而亦小便不利者﹐是邪及太陽之界也。腰痛本腎病﹐太陽病而亦腰痛者﹐是邪及少陰之界也。六七日不大便﹐及頭痛身熱者﹐是陽明熱邪﹐侵入太陽之界也。頭項彊痛兼鼻鳴漧嘔者﹐是太陽風邪﹐侵及陽明之界也。心胸是陽明地面﹐而爲太陽之通衢。因太陽主營衛﹐心胸是營衛之本﹐營衛環周不休﹐猶邊邑之吏民士卒﹐會於京畿﹐往來不絕也。如喘而胸滿者﹐是太陽外邪入陽明地面而騷擾﹐故稱爲太陽陽明合病。若頭不痛﹐項不彊﹐胸中痞硬﹐气沖咽喉﹐不得息者﹐此邪不自太陽來﹐乃陽明實邪結於胸中﹐猶盜賊聚於本境而爲患也。心爲六經之主﹐故六經皆有心煩證。如不頭項彊痛﹐則煩不屬太陽﹔不往來寒熱﹐則煩不屬少陽﹔不見三陰癥﹐則煩不屬三陰矣。故心憒憒﹐心怵惕﹐心中懊﹐一切虛煩﹐皆屬陽明﹐以心居陽明之地面也。陽明猶京師﹐故心腹皆居其地。邪在心爲虛煩﹐在腹爲實熱﹐以心爲陽而屬無形﹐腹爲陰而屬有形也。夫人身之病﹐動關心腹。陽邪聚於心﹐陰邪聚於腹。肝爲陰中之陽﹐故能使陰邪之气撞於心。陽明主在裏之陽﹐故能使陽邪入聚於腹耳。更請以兵法諭﹐兵法之要﹐在明地形。必先明六經之路﹐才知賊寇所從來﹐知某方是某府來路﹐某方是某郡去路。來路是邊關﹐三陽是也﹔去路是內境﹐三陰是也。六經來路各不同﹐太陽是大路﹐少陽是僻路﹐陽明是直路﹐太陰近路也﹐少陰後路也﹐厥陰斜路也。客邪多從三陽來﹐正邪多由三陰起﹐猶外寇自邊關至﹐盜賊自內地生也。明六經地形﹐始得握百病之樞機﹔詳六經來路﹐乃得操治病之規則。如以證論﹐傷寒大寇也﹐病從外來﹔中風流寇也﹐病因旁及﹔雜病盜賊也﹐病由中起。旣認爲何等之賊﹐又知爲何地所起﹐發於其境﹐便禦之本境﹐移禍鄰郡﹐卽兩路夾攻。如邪入太陽地面﹐卽汗而散之﹐猶陳利兵於要害﹐乘其未定而擊之也。

邪之輕者在衛﹐重者在營﹐尢重者在胸膈﹐猶寇之淺者在關外﹐其深者在關上﹐尢深者在關內也。麻黃爲關外之師﹐桂枝﹑葛根爲關上之師﹐大小靑龍爲關內之師矣。凡外寇不靖﹐內地盜賊必起而應之﹐因立兩解法﹐故有大小靑龍及桂枝﹑麻黃加減諸方。如前軍無紀﹐致內亂蜂起﹐當重內輕外﹐因有五苓﹑十棗﹑陷胸﹑瀉心﹑抵當等湯也。邪入少陽地位﹐宜雜用表裏寒熱攻補之品﹐爲防禦解利之法。如偏僻小路﹐利於短兵﹐不利於矛戟﹐利於守備﹐不利於戰爭也。邪之輕者入腠理﹐重者入募原﹐尢重者入脾胃。小柴胡腠理之劑也﹐大柴胡募原之劑也。

小建中﹑半夏瀉心﹑黃芩﹑黃連四湯﹐少陽之脾劑也﹔柴胡加芒硝加龍蠣二方﹐少陽之胃劑也。如太陽少陽有合並病﹐是一軍犯太陽﹐一軍犯少陽矣。用柴胡桂枝湯﹐是兩路分擊之師也。甚至三陽合並病﹐是三面受敵矣﹐法在獨取陽明。陽明之地整肅﹐則太﹑少兩路之陽邪﹐不攻自解。但得內寇寧而外患自息﹐此白虎之所由奏捷耳。

若陽邪不戢於內地﹐用大承气以急下之﹐是攻賊以護主。若陰邪直入於中宮﹐用四逆湯以急救其裏﹐是彊主以逐寇也。陽明爲內地﹐陽明界上﹐卽太陽少陽地面。邪入陽明之界﹐近太陽地面﹐𨿽不犯太陽﹐太陽之師﹐不得坐視而不救。故陽明之營衛病﹔卽假麻黃桂枝等方以汗之。邪近少陽地面﹐𨿽不入少陽﹐少陽之師﹐不得髙壘而無戰。故陽明之腠理病﹐卽假柴胡以解之。是陽明之失守﹐非太陽之不固﹐卽少陽之無備﹐所以每每兩陽相合而爲病也。若邪已在陽明地面﹐必出師奮擊﹐以大逐其邪﹐不使少畱﹐故用梔豉瓜蒂之吐法以迅掃之。

若深入內地﹐不可復驅﹐則當淸野千里﹐使無所剽掠﹐是又白虎得力處也。若邪在內廷﹐又當淸宮除盜﹐此三承气所由取勝。如茵陳﹑豬苓輩﹐又爲失紀之師立法矣。太陰亦內地﹐少陰厥陰是太陰之夾界也。太陰居中州﹐𨿽外通三陽﹐而陰陽旣已殊途﹐心腹更有膈膜之藩蔽。故寒水之邪﹐從太陽外屬者輕﹐由少陰內授者重﹔風木之邪﹐自少陽來侵者微﹐因厥陰上襲者甚。如本經正邪轉屬陽明而爲實﹐猶師老勢窮﹐可下之而愈。如陽明實邪轉屬本經而成虛﹐則邪盛正衰﹐溫補挽回者甚難。蓋太陰陽明﹐地面𨿽分﹐並無阻隔。陽明猶受敵之通衢﹐甲兵所聚﹐四戰之地也。太陰猶倉廩重地﹐三軍所根據﹐亦盜賊之巢穴也。故元气有餘﹐則邪入陽明﹔元气不支﹐則邪入太陰。

在陽明地面﹐則陳師鞠旅﹐可背城一戰﹐取勝須臾。在太陰地面﹐則焚劫積蓄﹐倉廩空虛﹐枵腹之士﹐無能禦敵耳。厥陰之地﹐相火遊行之區也﹐其本气則爲少火。若風寒燥濕之邪﹐一入其境﹐悉化爲熱﹐卽是壯火。其少火爲一身之生機﹐而壯火爲心腹之大患。且其地面通達三焦﹐邪犯上焦﹐則气上撞心﹐心中疼熱﹐消渴口爛﹐咽痛喉痺。逼入中焦﹐卽手足厥冷﹐脈微欲絕﹐饑不欲食﹐食卽吐蛔。移禍下焦﹐則熱利下重﹐或便膿血﹐爲害非淺﹐猶跋扈之師矣。仲景制烏梅丸方﹐寒熱並用﹐攻補兼施﹐通理气血﹐調和三焦﹐爲平治厥陰之主方﹐猶總督內地之大帥也。其與之水以治消渴﹐茯苓甘艸湯以治水﹐炙甘艸湯以復脈﹐當歸四逆以治厥﹐是間出銳師﹐分頭以救上焦之心主﹐而安神明也。用白虎﹑承气輩﹐淸胃而平中焦之熱實﹐白頭翁﹑四逆散﹐淸脾而止下焦之熱利﹐是分頭以救腹中之陰﹐而扶胃脘之元气耳。胃爲一腑﹐而分陰陽二經﹐少陰一經﹐而兼陰陽兩髒者﹐皆爲根本之地故也。邪有陰陽兩途﹐髒分陰陽二气。如陽邪犯少陰之陽﹐反發熱心煩﹐咳渴咽痛﹔陽邪犯少陰之陰﹐則腹痛自利﹐或便膿血﹔陰邪犯少陰之陽﹐則身體骨節痛﹐手足逆冷﹐背惡寒﹐而身蜷臥﹔陰邪犯少陰之陰﹐則惡寒嘔吐﹐下利淸谷﹐煩躁欲死。仲景制麻黃附子細辛﹑黃連阿膠﹑甘艸﹑桔梗﹑豬膚﹑半夏﹑苦酒等湯﹐禦陽邪犯少陰之陽也﹔其制桃花﹑豬苓等湯﹐禦陽邪入少陰之陰也﹔附子﹑吳茱萸﹑四逆等湯﹐禦陰邪犯少陰之陽也﹔通脈四逆﹑茯苓四逆﹑漧薑附子等湯﹐禦陰邪入少陰之陰也。少陰爲六經之根本﹐而外通太陽﹐內接陽明。

故初得之而反發熱﹐與八九日而一身手足盡熱者﹐是少陰陽邪侵及太陽地面也﹔自利純淸水﹐心下痛﹐口燥舌漧者﹐少陰陽邪侵陽明地面也。出太陽則用麻黃爲銳師﹐而督以附子﹐入陽明則全仗大承气﹐而不設監制﹐猶兵家用向導與用本部不同法也。其陰邪侵入太陰﹐則用理中﹑白通加人尿豬膽等法﹐亦猶是矣。嗟乎﹗不思仲景之所集﹐安能見病知源也哉﹖

卷上

合並啟微第三

病有定體﹐故立六經而分司之﹐病有變遷﹐更求合病並病而互參之﹐此仲景二法之盡善也。夫陰陽互根﹐气𨿽分而神自合。三陽之裏﹐便是三陰﹐三陰之表﹐卽是三陽。如太陽病而脈反沈﹐便合少陰﹔少陰病而反發熱﹐便合太陽。陽明脈遲﹐卽合太陰﹔太陰脈緩﹐卽合陽明。少陽細小﹐是合厥陰﹔厥陰微浮﹐是合少陽。𨿽無合並之名﹐而有合並之實。或陽得陰而解﹐陰得陽而解﹐或陽入陰而危﹐陰亡陽而逆﹐種種脈證﹐不可枚舉。學人當於陰陽兩癥中﹐察病勢之合不合﹐更於三陽三陰中﹐審其癥之並不並﹐予以陰病治陽﹐陽病治陰﹐扶陽抑陰﹐瀉陽補陰等法﹐用之恰當矣。三陽皆有發熱癥﹐三陰皆有下利癥﹐如發熱而下利者﹐陰陽合病也。陰陽合病﹐陽盛者屬陽經﹐則下利爲實熱﹐如太陽陽明合病﹑陽明少陽合病﹑太陽少陽合病﹐必自下利﹐用葛根﹑黃芩等湯者是也。陰盛者屬陰經﹐則下利屬虛寒﹐如少陰病吐利及發熱者不死﹐少陰病下利淸谷﹐裏寒外熱﹐不惡寒而面色赤﹐用通脈四逆者是也。若陽與陽合﹐不合於陰﹐卽是三陽合病﹐則不下利而自汗出﹐爲白虎癥也。陰與陰合﹐不合於陽﹐卽是三陰合病﹐不發熱而吐利厥逆﹐爲四逆癥也。並病與合病稍異者﹐合則一時並見﹐並則以次相乘。如太陽之頭項彊痛未罷﹐遞見脈弦﹑眩冒﹑心下痞硬﹐是與少陽並病﹐更見譫語﹐卽三陽並病矣。太陽與陽明並病﹐太陽癥未罷者﹐從太陽而小發汗﹐太陽癥已罷者﹐從陽明而下之﹐其機在惡寒發熱而分也。然陽明之病﹐在胃家實﹐太陽陽明合病﹐喘而胸滿者﹐不可下﹐恐胃家未實耳。若陽明與太﹑少合病﹐必自下利﹐何以得稱陽明﹖要知協熱下利﹐卽胃實之始﹐《內經》所云「暴注下迫﹐皆屬於熱」﹐其脈必浮大弦大﹐故得屬之陽明﹐而不系太陰也。若下利淸谷﹐裏寒外熱﹐脈浮而遲者﹐則浮不得屬之於表﹐而遲則爲在髒。

若見脈微欲絕﹐卽身不惡寒﹐而面色赤者﹐又當屬之少陰。蓋太陰陽明下利之辧﹐在淸谷不淸谷﹐而太陰少陰之淸谷﹐又在脈之遲與微爲辧也。夫陽明主胃實﹐而有協熱利﹔太陰主下利淸谷﹐又因脈微細而屬少陰。脈微下利﹐反見陽明之不惡寒而面色赤﹐若不於合並病參之﹐安知病情之變遷如此﹐而爲之施治哉﹖然此爲六經之合並與內傷外感之合並﹐神而明之﹐不可勝極。以陰陽互根之體﹐見陰陽離合之用﹐是知六經之準繩﹐更屬定不定法矣。

何漫云三陰無合並病也哉﹖

卷上

風寒辧惑第四

風寒二气﹐有陰陽之分﹐又相因爲患。蓋風中無寒﹐卽是和風﹐一夾寒邪﹐中人而病﹐故得與傷寒相類﹐亦得以傷寒名之。所以四時皆有風寒﹐而冬月爲重也。傷寒中風﹐各有重輕﹐不在命名﹐而在見癥。太陽篇言中風脈癥者二﹕一曰太陽中風﹐陽浮而陰弱﹐陽浮者熱自發﹐陰弱者汗自出﹐嗇嗇惡寒﹑淅淅惡風﹑翕翕發熱﹑鼻鳴漧嘔者﹐桂枝湯主之﹔一曰太陽中風﹐脈浮緊﹐發熱惡寒﹐身疼痛﹐不汗出而煩躁者﹐大靑龍湯主之。以二癥相較﹐陽浮見寒之輕﹐浮緊見寒之重﹔汗出見寒之輕﹐不汗出見寒之重﹔嗇嗇淅淅見風寒之輕﹐翕翕見發熱之輕﹐發熱惡寒見寒熱之俱重﹔鼻鳴見風之輕﹐身疼見風之重﹔自汗漧嘔﹐見煩之輕﹐不汗煩躁﹐見煩之重也。言傷寒脈癥者二﹕一曰太陽病﹐或未發熱﹐或已發熱﹐必惡寒體痛嘔惡﹐脈陰陽俱緊者﹐名曰傷寒﹔一曰傷寒脈浮﹐自汗出﹐小便數﹐心煩微惡寒﹐腳攣急。以二癥相較﹐微惡寒﹐見必惡寒之重﹐體痛﹐覺腳攣急之輕﹔自汗出﹑小便數﹑心煩﹐見傷寒之輕﹐或未發熱﹐見發熱之輕﹐必先嘔逆﹐見傷寒之重﹔脈浮見寒之輕﹐陰陽俱緊見寒之重。中風傷寒﹐各有輕重如此。今人必以傷寒爲重﹐中風爲輕﹐但知分風寒之中﹑傷﹐而不辧風寒之輕重﹐於是有傷寒見風﹑中風見寒之遁辭矣。夫風爲陽邪﹐寒爲陰邪﹐𨿽以皆於時气之感﹐而各不失其陰陽之性。故傷寒輕者﹐全似中風﹐獨腳攣急不似﹐蓋腰以上爲陽﹐而風傷於上也﹔中風重者﹐全似傷寒﹐而煩躁不似﹐蓋寒邪嘔而不煩﹐逆而不躁也。然陰陽互根﹐煩爲陽邪﹐煩極致躁﹔躁爲陰邪﹐躁極致煩。故中風輕者煩輕﹐中風重者煩躁﹐傷寒重者躁煩﹐傷寒輕者微煩。微煩則惡寒亦微﹐是微陽足以勝微寒﹐故脈浮不緊矣。如本論所云﹕凡欲自解者﹐必當先煩﹐乃有汗而解。以脈浮不緊﹐故知汗出解也。若不待自解而妄攻其表﹐所以亡陽﹐因陽微故耳。凡傷寒見煩﹐則寒气欲解。躁煩則陽爲寒郁﹐而邪轉盛。故傷寒一日﹐若躁煩者﹐爲欲傳﹔六七日﹐躁煩者﹐爲陽去入陰也。因病患所稟之陽气有不同﹐而受邪之部位﹑陰陽更不類﹐故陽有多少﹐熱有微甚。如太陽爲先天之巨陽﹐其熱發於營衛﹐故一身手足壯熱。陽明乃太少兩陽相合之陽﹐其熱發於肌肉﹐故蒸蒸發熱。少陽爲半表半里之陽﹐其熱發於腠理﹐時開時闔﹐故往來寒熱。此三陽發熱之差別也。

太陰爲至陰﹐無熱可發﹐因爲胃行津液﹐以灌四旁﹐故得主四肢﹐而熱發於手足。所以太陰傷寒﹐手足自溫﹐太陰中風﹐四肢煩疼耳。少陰爲封蟄之本﹐若少陰不藏﹐則坎陽無蔽。故有始受風寒而脈沈發熱者﹐或始無表熱﹐八九日來﹐熱入膀胱﹐致一身手足盡熱者。厥陰當兩陰交盡﹐一陽之初生﹐其傷寒也﹐有從陰而先厥後熱者﹐有從陽而先熱後厥者﹐或陽進而熱多厥少﹐或陽退而熱少厥多﹐或陰陽和而厥與熱相應者。是三陰發熱之差別也。太陽爲父﹐多陽盛之病。如初服桂枝而反煩﹐解半日許而復煩﹐下之而脈仍浮﹑气上衝﹐與不汗出而躁煩﹐服藥微除而煩瞑發衄者﹐皆陽气重故也。少陰爲雌﹐多亡陽之病。如下利淸谷﹐手足厥逆﹐脈微欲絕﹐惡寒蜷臥﹐吐利汗出﹐裏寒外熱﹐不煩而躁﹐皆亡陽故也。又《內經﹟病形篇》云「邪中於項﹐則下太陽﹐中於面﹐則下陽明﹐中於頰﹐則下少陽﹐其中膺背兩脇﹐亦中其經。」故本論太陽受邪﹐有中項中背之別﹐中項則頭項彊痛﹐中背則背彊KTKT也。陽明有中面中膺之別﹐中面則目疼鼻幹﹐中膺則胸中痞硬也。少陽有中頰中脇之別﹐中頰則口苦咽漧﹐中脇則脇下痞硬也。此岐伯中陽澑經之義。又云「邪中於陰﹐從臂始﹐自經及髒﹐髒气實而不能容﹐則邪還於府。」故本論三陰皆有自利癥﹐是寒邪還府也﹔三陰皆有可下癥﹐是熱邪還府也。此岐伯中陰澑府之義。

六經之部位有髙下﹐故受邪之日有遠近。太陽爲三陽﹐居表位最髙﹐最易傷寒﹐故一日受﹔陽明爲二陽而居前﹐故二日受﹔少陽爲一陽而居側﹐故三日受﹔太陰爲三陰﹐居陰位最髙﹐故四日受﹔少陰爲二陰﹐居陰位之中﹐故五日受﹔厥陰爲一陰﹐居三陰之盡﹐故六日受。此皆言見癥之期﹐非六經以次相傳之日也。《內經》曰「气有髙下﹐病有遠近﹐適其至所。」卽此意也。按本論傳字之義﹐各各不同﹐必牽彊爲傳經則謬。傷寒一日﹐太陽受之﹐脈若靜者爲不傳﹐是指熱傳本經﹐不是傳陽明之經絡。陽明無所復傳﹐始𨿽惡寒﹐二日自止﹐是指寒傳本經﹐不是傳少陽之經絡。傷寒二三日﹐陽明少陽癥不見者﹐爲不傳﹐皆指熱傳本經﹐不是二日傳陽明﹐三日傳少陽之謂。太陽病至七日以上自愈者﹐以行其經盡故也。言七日當來復之辰﹐太陽一經之病當盡﹐非日傳一經﹐七日復傳太陽之謂。若復傳﹐不當曰盡﹐若日一經﹐不當曰行其經矣。若欲再作經﹐是太陽不罷而並病陽明。傳經不傳﹐是使陽明之經不傳太陽之熱﹐非再傳少陽之謂也。太陽與陽明少陽地位相近﹐故太陽陽盛而不罷﹐便轉屬陽明﹐陽已衰而不罷﹐便轉系少陽。若陽陷便轉系太陰﹐陽虛則轉入少陰﹐陽逆則轉屬厥陰矣。陽明萬物所歸﹐故六經皆得轉屬。而陽明無所復傳﹐是知太陽陽明無轉屬少陽之癥。陽明太陰俱屬於胃﹐胃實則太陰轉屬陽明﹐胃虛則陽明轉屬太陰矣。少陰與二陰地位相近﹐受太陰之寒﹐則吐利淸谷﹐受厥陰之熱﹐則咽痛便血也。厥陰爲陰之盡﹐亦如陽明之無所復傳﹐然陰出之陽﹐則熱多厥少﹐陰極亡陽﹐則熱少厥多﹐此卽少陽往來寒熱之變局也。

按本論云「太陽病﹐發熱汗出﹐惡風脈緩者﹐爲中風。」又云「太陽中風﹐脈浮緊﹐不汗出而煩躁。」又云「陽明中風﹐脈弦浮大﹐不得汗。」合觀之﹐不得以無汗爲非中風矣。本論云「太陽病﹐或未發熱﹐或已發熱﹐必惡寒體痛嘔逆﹐脈陰陽俱緊者﹐名傷寒。」而未嘗言無汗。又云「太陽病頭痛發熱﹐身疼腰痛﹐骨節疼痛﹐惡風無汗而喘者﹐麻黃湯主之。」此不冠以傷寒﹐又不言惡寒。又云「傷寒脈浮﹐自汗出﹐微惡寒。」合觀之﹐又不得以有汗爲非傷寒矣。人但據桂枝條之中風自汗﹐而不究傷寒亦有自汗出者。彊以麻黃癥之無汗爲傷寒﹐而不究中風最多無汗者。謂傷寒脈浮緊﹐中風脈浮緩﹐而不知傷寒亦有浮緩﹐中風亦有浮緊者。知三陽脈浮﹐三陰脈沈﹐而不知三陰皆有浮脈﹐三陽亦有沈脈者。總是據一條之說﹐不理會全書耳。當知麻黃湯大靑龍湯治中風之重劑﹐桂枝湯葛根湯治中風之輕劑﹐傷寒可通用之﹐非主治傷寒之劑也。世皆推桂枝爲中風主劑﹐而不敢以大靑龍爲中風之劑者﹐是惑於中風見寒脈﹐傷寒見風脈之謬也。不敢以麻黃爲中風之劑者﹐是泥於有汗爲中風﹐無汗爲傷寒之謬也。風爲陽邪﹐因四時之气而變遷﹐且一日亦具有四時之气﹐气運更有郁復淫勝之不同﹐故有麻黃﹑桂枝﹑葛根﹑靑龍等法。當知四時俱有中風﹐俱有傷寒﹐不得拘春傷於風﹐冬傷於寒之一說矣。太陽經多中風方﹐如麻黃﹑桂枝﹐葛根﹑大靑龍是也。少陰經多傷寒方﹐如麻黃附子細辛﹑眞武﹑附子﹑茱萸﹑白通﹑四逆﹑通脈等湯是也。中風諸方﹐可移治傷寒﹐傷寒諸方﹐不可移治中風者﹐寒可溫而風不可以熱治也。風爲陽邪﹐故中風者𨿽在少陰﹐每多陽癥﹔寒爲陰邪﹐故傷寒者𨿽在太陽﹐每多陰癥。太陽經多中風癥﹐陽從陽也﹔少陰經多傷寒癥﹐陰從陰也。夫風者﹐善行而數變﹐故脈癥皆不可拘。自變者觀之﹐其癥或自汗鼻鳴﹐或無汗而喘﹐或不汗出而煩躁﹐或下利嘔逆﹐或渴欲飲水﹐或往來寒熱﹐或口苦咽漧﹐或短气腹滿﹑鼻幹嗜臥﹐或目赤耳聾﹑胸滿而煩﹐或四肢煩疼﹐種種不同﹔其脈或浮緩﹐或浮緊﹐或弦而浮大﹐或陽微陰澀﹐或陽微陰浮﹐亦種種不同。自不變者觀之﹐惟浮是中風之主脈﹐惡風是中風之定癥。蓋風脈變態不常﹐而浮爲眞體﹔風癥變幻多端﹐而惡風其眞情也。仲景廣設諸方﹐以曲盡其變耳。夫寒之傷人也有三﹕早晚霧露﹐四時風雨﹐冬春霜雪﹐此天之寒气也﹔幽居曠室﹐磚地石階﹐大江深澤﹐邃谷髙山﹐地之寒气也﹔好飲寒泉﹐喜食生冷﹐酷嗜瓜果﹐誤服冷藥﹐人之寒气也。此義最淺﹐傷寒諸書莫之或及﹐而以冬寒春溫時疫之三癥掩之﹐何不求致病之因﹐而歸時令之變耶﹖夫寒固爲冬气﹐三時豈必無寒﹖第寒有輕重﹐傷亦有輕重﹐不拘定於冬。溫固爲春气﹐而三時亦病溫﹐且溫隨時而發者多﹐因冬月傷寒而致者少﹐不可謂必然之道也。卽冬時病溫﹐亦因其人陰虛而發﹐豈冬時之暖气﹐卽有毒以傷人乎﹖若時行疫气﹐正天地溫熱之毒﹐如涼風一起﹐疫邪自散﹐豈遇寒而反重耶﹖疫與寒﹐如風牛馬之不相及﹐何得以寒冠時行之疫﹖若爲暴寒所折而病﹐卽是三時之傷寒﹐勿得妄以疫名之矣。謂三四月陽气尙弱﹐爲寒折而病熱輕﹐五六月陽气已盛﹐爲寒折而病熱重﹐七八月陽气已衰﹐爲寒折而病熱微﹐此叔和無稽之說也。

夫病寒病熱﹐當審其人陰陽之盛衰﹐不得拘天气之寒熱。天气之寒熱傷人﹐必因其人陰陽之多少﹐元气之虛實爲輕重﹐不全憑時令之陰陽爲轉移也。所以仲景制方﹐全以平脈辧癥爲急務﹐不拘於受病之因﹐不拘於發病之時爲施治。如夏月盛暑而傷寒吐利﹐多有用姜﹑附﹑吳萸而始效﹐隆冬嚴寒而病溫﹐多有用石膏﹑硝﹑黃而熱乃解者。

今謂麻桂二湯只宜於冬月之正傷寒﹐而三時不可輕用﹐其失豈不多乎﹖夫開口言傷寒﹐動手反用寒涼克伐之劑﹐曷不於傷寒二字顧名思義耶﹖寒傷於表﹐法當溫散﹔寒傷於裏﹐法當溫補。仲景治傷寒﹐只有溫散﹑溫補二法。其淸火﹑涼解﹑吐下等法﹐正爲溫暑時疫而設﹐所以治熱﹐非以治寒﹐治熱淫於內﹐非治寒傷於表也。今傷寒家皆曰仲景治溫治暑﹐必另有法治﹐今遺失而無。惟傷寒只有汗吐下三法﹐將溫補正法﹐置之不用﹐反曰治傷寒無補法。於是人傷於天地之寒者輕﹐傷於醫師之法者重﹔死於飲食之內傷者少﹐死於寒藥之內傷者多耳。

卷上

溫暑指歸第五

《內經》論傷寒而反發熱者有三義﹕有當時急發者﹐曰人傷於寒﹐則爲病熱也﹔有過時發熱者﹐曰冬傷於寒﹐春必病溫也﹔有隨時易名者﹐曰凡病傷寒而成溫者﹐先夏至日爲病溫﹐後夏至日爲病暑也。夫病溫﹑病暑﹐當時卽病者不必論﹐凡病傷寒而成者﹐其病𨿽由於冬時之傷寒﹐而根實種於其人之郁火。《內經》曰「藏於精者﹐春不病溫。」此明冬傷於寒﹐春必病溫之源。先夏至日爲病溫﹐後夏至日爲病暑﹐申明冬不藏精﹐夏亦病溫之故。

夫人傷於寒﹐則爲病熱﹐其恆耳。此至春夏而病者﹐以其人腎陽有餘﹐好行淫欲﹐不避寒冷﹐𨿽外傷於寒﹐而陽气足以禦之。但知身著寒﹐而不爲寒所病。然表寒𨿽不得內侵﹐而虛陽亦不得外散﹐乃下陷入陰中。故身不知熱﹐而亦不發熱﹐所云陽病者﹐上行極而下也。冬時行收藏之令﹐陽不遽發﹐寒愈久則陽愈匿﹐陽日盛則陰愈虛。若寒日少而蓄熱淺﹐則陽火應春气而病溫﹔寒日多而郁熱深﹐則陰火應夏气而病暑。此陰消陽長﹐從內而達於外也。

叔和不知此義﹐謂寒毒藏於肌膚﹐至春變爲溫病﹐至夏變爲暑病。夫寒傷於表﹐得熱則散﹐何以能藏﹖設無熱以禦之﹐必深入臟腑﹐何以只藏於肌膚﹖且能藏者不能變﹐何以時換而變其所藏乎﹖不知原其人之自傷﹐而但咎其時之外傷﹔只知傷寒之因﹐不究熱傷其本﹔妄擬寒毒之能變熱﹐不知內陷之陽邪﹐發見其本來之面目也。又謂辛苦之人﹐春夏多溫熱病者﹐皆因冬時觸寒所致﹐而非時行之气。不知辛苦之人﹐動搖筋骨﹐凡動則爲陽﹐往往觸寒卽散﹐或因饑寒而病者有之﹐或因勞倦而發熱者有之。故春夏之時﹐辛苦之人﹐因虛而感時行之气者不少矣。

若夫春夏之溫熱﹐由冬時觸寒所致者﹐偏在飽暖淫欲之人﹐不知持滿﹐醉以入房﹐以欲絕其精﹐以耗散其眞﹐陽彊不能密﹐精失守而陰虛﹐故遺禍至於春夏也。《內經》論溫之脈癥治法甚詳﹐學人多不得其要領﹐仲景獨挈發熱而渴﹑不惡寒爲提綱﹐洞悉溫病之底蘊﹐合《內經》冬不藏精之旨矣。熱病以口燥舌漧而渴屬少陰﹐少陰者﹐封蟄之本﹐精之處也。少陰之表﹐名曰太陽﹐太陽根起於至陰﹐名曰陰中之陽﹐故太陽病當惡寒。此發熱而不惡寒﹐是陽中無陰矣。而卽見少陰之渴﹐太陽之根本悉露矣。於此見逆冬气﹐則少陰不藏﹐腎气獨沈﹐孤陽無附﹐而發爲溫病也。溫病癥治﹐散見六經﹐請類推之。如傷寒發熱不渴﹐服湯已渴者﹐是傷寒溫病之關也。寒去而熱罷﹐卽傷寒欲解癥﹐寒去而熱不解﹐是溫病發見矣。如服桂枝湯大汗出後﹐大煩渴不解﹐脈洪大者﹐卽是溫勢猖獗。用白虎加人參﹐預保元气於淸火之時﹐是凡病傷寒而成溫者之正治法也。因所傷之寒邪﹐隨大汗而解﹐所成之溫邪﹐隨大汗而發﹐焉得無虛﹖設不加參﹐則熱邪因白虎而解﹐安保寒邪不因白虎而來乎﹖是傷者當補﹐治病必求其本耳。如服柴胡湯已渴者﹐屬陽明也﹐以法治之。夫柴胡湯有參﹑甘﹑芩﹑棗﹐皆生津之品﹐服已反渴﹐是微寒之劑﹐不足以解溫邪﹐少陽相火﹐直起陽明也。是當用白虎加人參法。若柴胡加人參法﹐非其治矣。夫相火寄甲乙之間﹐故肝膽爲發溫之源﹔腸胃爲市﹐故陽明爲成溫之藪。

陽明始𨿽惡寒﹐二日卽止﹐卽不惡寒而反惡熱﹐此亦病傷寒而成溫之一徵也。若夫溫熱不因傷寒而致者﹐只須扶陰抑陽﹐不必補中益气矣。且溫邪有淺深﹐治法有輕重。如陽明病﹐脈浮發熱﹐渴欲飲水﹐小便不利者﹐豬苓湯主之。瘀熱在裏不得越﹐身體發黃﹐渴欲飲水﹐小便不利者﹐茵陳湯主之。少陰病﹐得之二三日﹐口燥咽漧者﹐大承气湯急下之。厥陰病﹐下利欲飲水者﹐白頭翁湯主之。此仲景治溫之大略也。夫溫與暑﹐偶感天气而病者輕﹐因不藏精者此爲自傷﹐其病重。若再感風土之異气﹐此三气相合而成溫疫也。溫熱利害﹐只在一人﹔溫疫移害﹐禍延鄰里。今人不分溫熱﹑溫疫﹐渾名溫病﹐令人惡聞而諱言之﹐因於辭之害義矣。吳又可《溫疫論》﹐程郊倩《熱病注》﹐俱有至理可傳﹐愚不復贅。

卷上

痙濕異同第六

六气爲病﹐皆能發熱。然寒與熱相因﹐暑與濕相從﹐獨燥與濕相反。風寒溫暑皆因天气﹐而濕病多得之地气﹐燥病多得之內因﹐此病因之殊同也。《內經》病機十九條﹐其分屬六气者﹐火居其八﹐風寒濕各居其一﹐燥癥獨無。若諸痙項彊﹐皆屬於濕﹐愚嘗疑其屬燥。今本論有痙﹑濕之分﹐又曰「太陽病發汗太多﹐因致痙﹐」則痙之屬燥無疑也。夫痙以狀命名﹐因血虛而筋急耳。六气爲患﹐皆足以致痙﹐然不熱則不燥﹐不燥則不成痙矣。六經皆有痙病﹐須審部位以別之。身以後者屬太陽﹐則凡頭項彊急﹐項背KTKT﹐脊彊反張﹐腰似折﹐髀不可以曲﹐如結﹐皆其癥也。身之前者屬陽明﹐頭面動搖﹐口噤齒﹐缺盆紐痛﹐腳攣急﹐皆其癥也。身之側者屬少陽﹐口眼斜﹐手足牽引﹐兩脇拘急﹐半身不遂﹐皆其癥也。若腹內拘急﹐因吐利而四肢拘急﹐是太陰痙。惡寒蜷臥﹐尻以代踵﹐脊以代頭﹐俯而不能仰者﹐是少陰痙。睪丸上升﹐宗筋下注﹐少腹裏急﹐陰中拘攣﹐膝脛拘急者﹐厥陰痙也。若痙之挾風寒者﹐其癥發熱無汗而惡寒﹐气上衝胸而小便少﹐其脈必堅緊﹐其狀必彊直而口噤﹐此得之天气﹐《內經》所云「諸暴彊直﹐皆屬於風」者是也。其勢勇猛﹐故曰剛痙。病因外來﹐當逐邪而解外。痙有挾本邪而爲患者﹐其邪從內出﹐故發熱汗出而不惡寒﹐其脈沈遲﹐其狀則項背彊KTKT﹐此得之地气﹐《內經》云「諸痙項彊﹐皆屬於濕」者是也。其勢弱﹐故名柔痙。病因於內﹐當滋陰以和內。要知屬風之痙﹐不因風而因熱﹔屬濕之痙﹐不因濕而因燥。治風君葛根﹐治濕君栝蔞根者﹐非以治風﹐實以生津﹐非以治濕﹐實以潤燥耳。夫痙之始也﹐本非正病﹐必夾雜於他病之中。人之病此者﹐世醫悉指爲風﹐所以不明其理。善醫者﹐必於他癥中審察而預防之。如頭項彊痛﹐卽痙之一端﹐是太陽之血虛﹐故筋急也。今人但知風寒﹐不惜津液﹐所以發汗太多﹐因致痙者多矣。夫痙之徵﹐本有由來﹐一經妄治﹐卽奇形畢現。項背彊KTKT﹐是痙之徵兆﹐故用葛根﹔身體彊﹐是痙狀已著﹐故用栝蔞根﹔臥不著席﹐腳攣急﹐口噤齒﹐是痙之極甚﹐故用大黃﹑芒硝。無非取多津多液之品﹐以滋養陰血﹐不得與當汗不汗者同例也。觀傷寒脈浮﹐自汗心煩惡寒﹐而見腳攣急﹐是痙勢已成﹐盒飯滋陰存液﹐不得仍作傷寒主治。故與桂枝湯則厥﹐與芍藥甘艸湯﹐其腳卽伸﹐此明驗矣。第以表癥未除﹐不得用承气﹐若譫語者﹐少與調胃承气﹐是又與不著席者與大承气湯﹐同一機彀也。凡痙之爲病﹐因外邪傷筋者少﹐因血虛筋急者多。如誤作風治﹐用辛散以助陽﹐則眞陰愈虛﹐用燥劑以驅風﹐則血液愈涸。故痙得之暴起者少﹐妄治而致者多。虛而不補﹐不死何待﹖非參﹑﹑歸﹑地﹐調治營衛﹐未易平痙而奏捷也。

《內經》曰「諸濕腫滿﹐皆屬於脾。」又曰「濕勝則濡泄。」此指濕傷於內者言也。又曰「地之濕气﹐感則害人皮肉筋骨。」又曰「因於濕﹐首如裹。」此指濕傷於外者言也。若濕而兼熱﹐則大筋短而爲拘﹐小筋弛長而爲痿﹐卽柔痙之變見矣。陽明篇有濕熱發黃之癥﹐叔和不爲別論﹐獨取太陽之風濕相搏者﹐尙遺數條﹐亦搜采之疏失也。《內經》曰「身半以上者﹐風中之也﹔身半以下者﹐濕中之也。中陽則澑於經﹐中陰則澑於府。」又曰「陽受風气﹐陰受濕气。故傷於風者﹐上先受之﹔傷於濕者﹐下先受之。」皆風濕對言﹐本論則風濕合言也。風濕相合﹐則陰陽相搏﹐上下內外交病矣。所以身體煩疼﹐不能轉側﹐骨節掣痛﹐不能屈伸﹐小便不利﹐大便反快也。《內經》曰「風濕之傷人也﹐血气與邪並客於分腠之間﹐其脈堅大﹐故曰實﹔寒濕之中人也﹐皮膚不收﹐肌肉堅固﹐營血澀﹐衛气去﹐故曰虛。」此又以濕家虛實﹐因風寒而分也。本論傷寒發汗﹐寒濕在裏不解﹐身目爲黃﹐與陽明之熱不得越﹐瘀熱在裏﹐身體發黃者﹐當下不當下﹐亦以寒濕濕熱分虛實矣。《內經》以風寒濕三气合而成痺﹐本論又合風寒濕熱四气而名濕痺。當知痺與痙﹐皆由濕變。夫同一濕也﹐濕去燥極則爲痙﹐久畱而著則爲痺。痺爲實﹐痙爲虛﹐痙痺異形﹐虛實亦殊。固不得妄以痙屬風﹐亦不得因於濕﹑而竟視痙爲濕矣。

卷上

平脈準繩第七

上古以三部九候決死生﹐是徧求法﹔以人迎﹑寸口﹑趺陽辧吉凶﹐是扼要法。自《難經》獨取寸口之說行﹐人迎﹑趺陽不參矣。气口成寸﹐爲脈之大會﹐死生吉凶系之焉﹐今所傳者只此耳。自有《脈經》以來﹐諸家繼起﹐各以脈名取勝﹐泛而不切﹐漫無指歸。夫在診法取其約﹐於脈名取其繁﹐此仲景所云「馳競浮華﹐不固根本」者是也。仲景立法﹐只在脈之體用上推求﹐不在脈之名目上分疏。故以陰陽爲體﹐則以浮﹑大﹑動﹑滑﹑數爲陽之用﹐沈﹑澀﹑弱﹑弦﹑遲爲陰之用﹔以表裏爲體﹐則以浮爲表用﹐沈爲裏用﹔以臟腑爲體﹐則以數爲腑用﹐遲爲髒用。如以浮沈爲體﹐則以浮﹑沈中各有遲﹑數爲用。以浮爲體﹐則以大﹑動﹑滑﹑數爲用之常﹐澀﹑弱﹑弦﹑遲爲用之變﹔以沈爲體﹐則以澀﹑弱﹑弦﹑遲爲用之常﹐大﹑動﹑滑﹑數爲用之變。體用之間﹐見脈之變化﹐而致病之因﹐與病情之虛實﹑病機之轉移﹐亦隨之而見﹐全在診者指法之巧﹐與看法之細耳。脈理浩繁﹐大綱不外名陽名陰之十種。陰陽兩分﹐自成對峙﹐陰陽配偶﹐惟見五端。浮﹑沈是脈體﹐大﹑弱是脈勢﹐滑﹑澀是脈气﹐動﹑弦是脈形﹐遲﹑數是脈息﹐不得槪以脈象視之也。

脈有對看法﹐有正看法﹐有反看法﹐有平看法﹐有側看法﹐有徹底看法。如有浮卽有沈﹐有大卽有弱﹐有滑卽有澀﹐有數卽有遲。合之於病﹐則浮爲在表﹐沈爲在裏﹐大爲有餘﹐弱爲不足﹐滑爲血多﹐澀爲气少﹐動爲搏陽﹐弦爲搏陰﹐數爲在腑﹐遲爲在髒﹐此對看法也。如浮﹑大﹐動﹑數﹑滑脈气之有餘者爲陽﹐當知其中有陽勝陰病之機﹔沈﹑澀﹑弱﹑弦﹑遲脈气之不足者爲陰﹐當知其中有陰勝陽病之機。此正看法也。夫陰陽之轉旋也﹐有餘而往﹐不足隨之﹐不足而往﹐有餘從之。故其始也﹐爲浮爲大爲滑爲動爲數﹔其繼也﹐反沈反弱反澀反弦反遲。

此是陽消陰長之機﹐其病爲進。其始也﹐爲沈爲弱爲澀爲弦爲遲﹔其繼也﹐微浮微大微滑微動微數。此是陽進陰退之機﹐皆病爲欲愈。此反看法也。浮爲陽﹐如更兼大﹑動﹑滑﹑數之陽脈﹐是爲純陽﹐必陽盛陰虛之病矣﹔沈爲陰﹐而更兼弱﹑澀﹑弦﹑遲之陰脈﹐是爲重陰﹐必陰盛陽虛之病矣。此爲平看法。如浮而弱﹑浮而澀﹑浮而弦﹑浮而遲者﹐此陽中有陰﹐其人陽虛而陰脈伏於陽脈中也﹐將有亡陽之變﹐當以扶陽爲急務矣﹔如沈而大﹑沈而滑﹑沈而動﹑沈而數者﹐此陰中有陽﹐其人陰虛而陽邪下陷於陰脈中也﹐將有陰竭之患﹐當以存陰爲深慮矣。此爲側看法。如浮﹑大﹑動﹑滑﹑數之脈體𨿽不變﹐始爲有力之陽彊﹐終爲無力之陽微﹐知陽將絕矣﹔沈﹑澀﹑弱﹑弦﹑遲之脈﹐𨿽喜變而爲陽﹐如急見浮﹑大﹐動﹑滑﹑數之狀﹐是陰極似陽﹐知反照之不長﹐餘燼之易滅也。是爲徹底看法。更有眞陰眞陽看法﹐如凡陰病見陽脈者生﹐陽病見陰脈者死也。成注只據傷寒立言﹐觀凡字則知脈法不專爲傷寒設﹐亦不是承接上文﹐擴充之見仲景活法矣。脈以胃气爲本﹐玩名陽名陰﹐見此等脈狀﹐尙是陰陽之名﹐而非陰陽之實﹐因胃气稍虛﹐則陰陽偏重﹐較之平脈有餘名陽﹑不足名陰耳。此陽病兼外傷六气言﹐陰病兼內傷精气言﹐若專指傷寒之陰癥陽癥﹐則淺矣。陽脈指胃脘之眞陽﹐《內經》所謂二十五陽者是也。陰病見陽脈﹐是胃气來復﹐五臟沖和之气發見﹐故主生﹐《內經》所云別於陽者﹐知病起時也。陰脈指五臟之眞陰﹐因胃脘之陽﹐不至於手太陰﹐五臟之眞陰來見也。陽病見陰脈﹐是脈無胃气﹐故主死﹐《內經》所謂別於陰者﹐知死生之期也。要見沈﹑澀﹑弱﹑弦﹑遲﹐是病脈不是死脈﹐其見於陽病最多。陽病見浮﹑大﹑動﹑數﹑滑不休﹐卽是死脈﹔陰病見浮﹑大﹑動﹑數﹑滑之脈﹐多陰極似陽﹐未必卽可生之機也。若眞髒脈至﹐如肝脈之中外急﹐心脈堅而搏﹐肺脈浮而大﹐腎脈如彈石﹐脾脈如距喙﹐皆反見有餘之象﹐豈可以陽脈名之﹖《經》曰「邪气來也﹐緊而疾﹐穀气來也﹐徐而和﹐」則又不得以遲數論陰陽矣。仲景表裏臟腑之法﹐則又以浮沈遲數爲大綱。浮沈是審起伏﹐遲數是察至數﹐浮沈之間﹐遲數寓焉。凡脈之不浮不沈而在中﹐不遲不數而五至者﹐謂之平脈﹐是有胃气。可以神求﹐不可以象求。若一見浮沈遲數之象﹐斯爲病脈。浮沈遲數﹐本不以表裏臟腑分﹐今旣有陰陽之可名﹐卽以陽表陰裏﹑腑陽髒陰﹐定其爲病所在耳。試觀脈之浮爲在表﹐應病亦爲在表﹐然脈浮亦有裏癥﹐或表邪初陷﹐或裏邪欲出﹐究竟不離於表﹐故主表其大綱也。沈爲在裏﹐應病亦爲在裏﹐然脈沈亦有表癥﹐或陽病見陰而危﹐或陰出之陽而愈﹐究竟病根於裏﹐故主裏其大綱也。數﹑陽主熱﹐而數有浮沈﹐浮數應表熱﹐沈數應裏熱﹐𨿽數脈多有病在髒者﹐然其由必自腑﹐蓋六腑爲陽﹐陽脈縈其腑﹐故主腑其大綱也。遲爲陰﹐陰主寒﹐而遲亦有浮沈﹐浮遲應表寒﹐沈遲應裏寒﹐𨿽遲脈多有病在腑者﹐然其根必自髒﹐蓋五臟爲陰﹐陰脈縈其髒﹐故主髒其大綱也。脈狀種種﹐總括於浮沈遲數。然四者之中﹐又以獨見爲準則﹐獨見何部﹐卽以其部定表裏臟腑之所在﹐病無遁情矣。然陰陽之十脈﹐表裏臟腑之四診﹐皆指脈之體用而言。而診法之體用﹐則又以病爲體﹐而脈爲用。請以浮脈言之﹐其他可類推。如脈浮者病在表﹐則必有發熱惡寒之表癥。然浮有不同﹐有但浮者﹐其三部皆同﹐無息數﹐無遲數﹐其气象亦滑﹑澀﹑動﹑弦﹑大﹑小﹐此太陽之脈體然也。因風寒在表﹐而脈陽之陽禦之﹐內無太過不及之病﹐故見此象。此病脈中之平脈﹐故可用麻黃湯發汗而煩解﹐然此脈不可多得。所以發熱卽有發熱之脈象﹐惡寒卽有惡寒之脈象。如寸口脈浮而緊﹐是浮爲風象﹐緊爲寒象也。此爲陽中有陰﹐乃陽之變見矣。然寒不協風﹐則玄府不開﹐寒在皮毛。

衛气足以衛外而爲固﹐𨿽受寒而不傷﹐寒去而身自和矣。若風不夾寒﹐但能鼓動衛气﹐使元府不閉﹐皮膚受邪﹐肺气不淸而已﹐不能深入於營﹐而發熱惡寒﹐頭項骨節俱痛。惟風挾寒邪﹐其勢始猛﹐此風則傷衛﹐寒則傷營﹐初非有二義也。衛气不能衛外﹐反內擾營气而爲煩﹔營气不得交通﹐內迫於骨節而作痛。營衛俱病﹐發熱所由來耳。如脈浮而數﹐爲陽中見陽﹐是陽脈之正局﹐然不得認爲陽脈有餘﹐實因陽气不足﹐反見有餘之象也。夫脈爲血府﹐實由气行﹐長則气治﹐短則气病。弦脈象長﹐數脈象短。脈數因於气之不足﹐則數爲虛可知。風爲陽邪﹐風則爲熱﹐虛爲陰邪﹐虛則爲寒。虛寒相搏於營衛﹐衛气不足以禦之﹐此惡寒所由來也。上條陽中有陰﹐而反徵其發熱﹐此條陽中見陽﹐而反徵其惡寒﹐是互文以見義。此二條皆當發汗﹐而與但浮者不同。故又云「脈浮緊者﹐法當身疼痛﹐宜以汗解之。假令尺中遲﹐不可發汗﹐以營气不足﹐血少故也。」可知用麻黃湯不專治寒傷營者﹐皆仲景法矣。又云「脈浮數者﹐法當汗出愈。若尺中脈微﹐此裏虛不可發汗。」則又見脈浮數者﹐不得竟用麻黃湯。

又云「傷寒解半日許﹐復煩﹐脈浮數者﹐可更發汗﹐宜桂枝湯。」則所云須表裏實﹐津液自和﹐便自汗出愈者﹐爲稀熱粥示法耳。夫人之尺脈﹐如樹之有根﹐不拘浮數浮緊﹐皆據尺脈以審虛實﹐此又仲景爲浮爲在表之注疏矣。十脈中無緊脈﹐緊卽弦之轉旋。當知按之不移﹐是靜爲陰之體﹔轉旋無常﹐是動爲陽之用。故浮中見緊者﹐系在中風﹐與傷寒之陰陽俱緊者殊矣。緊又與數相似﹐緊見於法象﹐數見於至數。然緊以气來之長﹐反得爲陰中有陽之實脈﹔數以气來之短﹐反得爲陽中有陰之虛脈也。若脈浮而大﹐是陽中見陽﹐此兩陽合明之脈。然脈不遽大﹐必至三四日乃大﹐是陽明內熱外見之脈﹐此浮不得仍爲在表。當知大爲病進﹐故見心下反硬﹐卽攻之不令發汗耳。若浮脈而遲﹐面熱赤而戰栗者﹐是陽中見陰﹐故面見假熱﹐而身見眞寒。此因遲爲在髒﹐故無陽不能作汗﹐而浮爲在表﹐則又當用漬形爲汗之法矣。遲因浮而從表﹐浮因大而從裏﹐浮無數而反虛﹐緊入浮而成實﹐則表裏臟腑陰陽虛實之間﹐悉屬定不定法也。

卷下

太陽病解第一

仲景六經各有提綱一條﹐猶大將立旗鼓使人知有所向﹐故必擇本經至當之脈癥而標之。讀書者須緊記提綱以審病之所在。然提綱可見者只是正面﹐讀者又要看出底板﹐再細玩其四旁﹐參透其隱曲﹐則良法美意始得了然。

如太陽提綱提出「脈浮頭項彊痛惡寒」八字﹐是太陽受病之正面。讀者要知三陽之脈俱浮﹐三陽俱有頭痛癥﹐六經受寒俱各惡寒﹐惟頭項彊痛﹐是太陽所獨也。故見頭連項彊痛﹐知是太陽受病。蓋太陽爲諸陽主气﹐頭爲諸陽之會﹐項爲太陽之會故也。如脈浮惡寒發熱﹐而頭不痛項不彊﹐便知非太陽病。如頭但痛不及於項﹐亦非太陽定局。如頭項彊痛反不惡寒﹐脈反沈﹐不可謂非太陽病。或溫邪內發﹐或吐後內煩﹐或濕流關節﹐或病關少陰﹐法當救裏者也。因當浮不浮﹐當惡不惡﹐故謂之反﹐所謂看出底板法者以此。前輩以一日太陽﹐二日陽明﹐七日復傳之說拘之﹐故至今不識仲景所稱之太陽病。

太陽病有身痛﹑身重﹑腰痛﹑骨節疼痛﹑鼻鳴漧嘔﹑嘔逆﹑煩躁﹑胸滿﹑背彊﹑咳喝﹑汗出惡風﹑無汗而喘等癥﹐仲景以其或然或否﹐不可拘定﹐故散見諸節﹐而不入提綱。又太陽爲巨陽﹐陽病必發熱﹐提綱亦不言及者﹐以初受病者﹐或未發熱故也。其精細如此。故診者於頭項彊痛﹐必須理會此等兼癥﹐更細審其惡風惡寒之病情﹐有汗無汗之病機﹐已發熱未發熱之病勢﹐以探其表裏之虛實﹐是從旁細看法也。卽於此處辧其有汗爲桂枝癥﹐無汗爲麻黃癥﹐無汗煩躁是大靑龍癥﹐漧嘔發熱而咳是小靑龍癥﹐項背彊KTKT是葛根癥﹐用之恰當﹐效如桴鼓。前輩以桂枝主風傷衛﹐麻黃主寒傷營﹐大靑龍主傷寒見風﹐中風見寒分三綱鼎立之說以拘之﹐所以埋沒仲景心法﹐又敗壞仲景正法。

脈浮﹐只講得脈體之正面﹐診者當於浮中審其彊﹑弱﹑遲﹑數﹑緊﹑緩﹑滑﹑澀﹑弦﹑芤。故太陽一癥﹐有但浮﹑浮弱﹑浮緩﹑浮遲﹑浮數等脈﹐散見於諸條。或陽浮而陰弱﹐或陰陽俱緊﹐或陰陽俱浮﹐或尺中遲﹐或尺中脈微﹐或寸緩﹑關浮﹑尺弱﹐必體認以消息其裏之虛實﹐是從中索隱法。若謂脈緊是傷寒﹐脈緩是中風﹐脈緊有汗是中風見寒﹐脈緩無汗是傷寒見風﹐夫旣有傷寒中風之別﹐更有傷寒中風之渾﹐使人無下手處矣﹐豈可爲法乎﹖凡見脈浮遲﹑浮弱者用桂枝﹐浮緊﹑浮數者用麻黃﹐不必於風寒之分﹐但從脈之虛實而施治﹐是仲景治法﹐亦是仲景定法。今傷寒書皆以膀胱爲太陽﹐故有傳足不傳手之謬。不知仲景書﹐只宗陰陽大法﹐不拘陰陽之經絡也。夫陰陽散之可千﹐推之可萬。心爲陽中之太陽﹐故更稱巨陽以尊之。又中身以上﹐名曰廣明﹐太陽之前﹐名曰陽明﹐廣明亦君主之尊稱。廣明居陽明之上﹐故六經分位﹐首太陽﹐次陽明。又腰以上爲陽﹐膀胱位列下焦之極底﹐其經名爲足太陽﹐以手足陰陽論﹐實陰中之少陽耳﹐以六腑爲陽論﹐與小腸之太陽﹐同爲受盛之器耳﹐不得混膈膜之上爲父之太陽也。仲景以心爲太陽﹐故得外統一身之气血﹐內行五臟六腑之經隧。若膀胱爲州都之官﹐所藏精液必待上焦之气化而後能出﹐何能外司營衛而爲諸陽主气哉﹖岐伯曰「聖人面南而立﹐前曰廣明﹐後曰太衝﹐太衝之地﹐名曰少陰。」是心腎爲一身之大表裏也。膀胱與腎爲表裏﹐第足經相絡之一義也。且表裏亦何常之有﹖如太陽與少陽並病﹐刺肺兪﹑肝兪﹐豈非以肝居膽外﹐爲少陽之表﹐肺居心外﹐爲太陽之表耶﹖少陰病﹐一身手足盡熱﹐以熱在膀胱必便血。夫在膀胱而仍稱少陰病﹐是知膀胱屬腰以下之陰﹐得爲少陰之府﹐不得爲六經之太陽﹐故不稱太陽病。又太陽不解﹐熱結膀胱﹐其人如狂﹐以太陽隨經瘀熱在裏﹐熱在下焦﹐下血乃愈。蓋太陽位最髙﹐故太陽病以頭項彊痛爲提綱。此云熱結下焦﹐是太陽陽邪下陷之變癥也。其云隨經﹐云在裏﹐是知膀胱屬在下焦﹐爲太陽之根底﹐而非主表之太陽﹔爲太陽之經隧﹐而非太陽之都會﹔爲太陽主血之裏﹐非諸陽主气之太陽也明矣。

傷寒最多心病﹐以心當太陽之位也。心爲君主﹐寒爲賊邪﹐君火不足﹐寒邪得以傷之﹐所以名爲大病。今傷寒家反以太陽爲寒水之經﹐是拘於膀胱爲水府﹐因有以寒召寒之說﹐而不審寒邪犯心﹑水來克火之義矣。夫人傷於寒﹐熱𨿽甚不死者﹐以寒所在﹐是邪之所畱﹐熱之所在﹐是心所主也。如初服桂枝而反煩﹐解半日許而復煩﹐大靑龍之煩躁﹐小靑龍之水气﹐十棗湯之心下痞硬﹐白虎﹑五苓之燥渴心煩﹐皆心病也。若妄治後﹐叉手冒心﹐恍惚心亂﹐心下逆滿﹐往往關心﹐是心病爲太陽本病也。然心爲一身之主﹐六經皆能病及。故陽明有憒憒﹑怵惕﹑懊等癥﹐少陽有煩悸﹑支結等癥﹐太陰之暴煩﹐少陰之心中溫溫欲吐﹐厥陰之气上衝心﹑心中疼熱﹐皆心病也。何前輩有傷足不傷手之說﹖夫心主營﹐肺主衛﹐風寒來傷營衛﹐卽是手經始。且大腸接胃﹐俱稱陽明﹐小腸通膀胱﹐俱稱太陽﹐傷則俱傷﹐何分手足﹖如大便硬是大腸病﹐豈專指胃言﹖小便不利﹐亦是小腸病﹐豈獨指膀胱﹖且汗爲心液﹐如汗多亡陽﹐豈獨亡坎中之陽﹐而不涉離中之陽耶﹖因不明仲景六經﹐故有傳經之妄耳。

人皆知太陽經絡行於背﹐而不知背爲太陽之所主﹔競言太陽主營衛﹐而不究營衛之所自﹔只知太陽主表﹐而不知太陽實根於裏﹔知膀胱爲太陽之裏﹐而不知心肺是爲太陽之裏。因不明《內經》之陰陽﹐所以不知太陽之地面耳。《內經》以背爲陽﹐腹爲陰﹐五臟以心肺爲陽﹐而屬於背﹐故仲景以胸中心下屬三陽﹔肝脾腎爲陰﹐而屬於腹﹐故仲景以腹中之癥屬三陰。此陰陽內外相輸之義也。營衛行於表﹐而發源於心肺﹐故太陽病則營衛病﹐營衛病則心肺病矣。心病則惡寒﹐肺病則發熱﹐心病則煩﹐肺病則喘。桂枝療寒﹐芍藥止煩﹐麻黃散熱﹐杏仁除喘。

所以和營者﹐正所以寧心也﹔所以調衛者﹐正所以保肺也。麻﹑桂二方﹐便是調和內外表裏兩解之劑矣。如大靑龍用石膏以治煩躁﹐小靑龍用五味漧薑以除咳嗽﹐皆於表劑中卽兼治裏。後人妄謂仲景方治表而不及裏﹐曷不於藥性一思之﹖太陽主表﹐爲心君之藩籬﹐猶京師之有邊關也。風寒初感﹐先入太陽之界﹐惟以得汗爲急務﹐得汗而解﹐猶邊關之有備也。必發汗而解﹐是君主之令行也。若發汗而汗不出﹐與發汗而仍不解﹐是君主之令不行也。夫汗爲心之液﹐本水之气﹐在傷寒爲天時寒水之气﹐在人身爲皮膚寒濕之气﹐在發汗爲君主陽和之气。君火之陽內發﹐寒水之邪外散矣﹐故治太陽傷寒以發汗爲第一義。若君火不足﹐則腎液之輸於心下者﹐不能入心爲汗﹐又不能下輸膀胱﹐所以心下有水气也﹐故利水是治傷寒之第二義。若君火太盛﹐有煩躁消渴等癥﹐恐不戢而自焚﹐故淸火是太陽傷寒之反治法。若君火衰微不足以自守﹐風寒內侵於臟腑﹐必扶陽以禦之﹐故溫補是太陽傷寒之從治法。其他救獘諸法﹐種種不同﹐大法不外乎此。

發汗﹑利水﹐是治太陽兩大法門。發汗分形層之次第﹐利水定三焦之髙下﹐皆所以化太陽之气也。發汗有五法﹕麻黃湯汗在皮膚﹐是發散外感之寒气﹔桂枝湯汗在經絡﹐是疏通血脈之精气﹔葛根湯汗在肌肉﹐是升提津液之淸气﹔大靑龍汗在胸中﹐是解散內擾之陽气﹔小靑龍汗在心下﹐是驅逐內蓄之水气。其治水有三法﹕漧嘔而咳﹐水入卽吐﹐是水气在上焦﹐在上者汗而發之﹐小靑龍﹑五苓散是也﹔心下痞硬﹐硬滿而痛﹐是水气在中焦﹐中滿者瀉之於內﹐十棗湯﹑大陷胸是也﹔熱入膀胱﹐小便不利﹐是水气在下焦﹐在下者引而竭之﹐桂枝去桂加苓術是也。

太陽之根﹐卽是少陰。緊則爲寒﹐本少陰脈。太陽病而脈緊者﹐必無汗。此𨿽太陽能衛外而爲固﹐令汗不出﹐亦賴少陰能藏精而爲守﹐故不得有汗也。人但知其爲表實﹐而不知其裏亦實﹐故可用麻黃湯而無患。若脈陰陽俱緊而反汗出者﹐是陽不固而陰不守﹐𨿽稱亡陽而陰不獨存。曰此屬少陰者﹐是指太陽轉屬少陰﹐而非少陰本病。

太陽陽虛﹐不能主外﹐內傷眞陰之气﹐便露出少陰底板。少陰陰虛﹐不能主內﹐外傷太陽之气﹐便假借太陽之面目。所以太陽病而脈反沈﹐用四逆以急救其裏﹔少陰病而表反熱﹐用麻辛以微解其表。此表裏雌雄相應之機也。

傷寒一日﹐太陽受之﹐卽見煩躁是陽气外發之機。六七日乃陰陽自和之際﹐反見躁煩﹐是陽邪內陷之兆。所云陽去入陰者﹐指陽邪下陷言﹐非專指陰經也。或入太陽之府而熱結膀胱﹐或入陽明之府而胃中漧燥﹐或入少陽之府而脇下硬滿﹐或入太陰而暴煩下利﹐或入少陰而口舌漧燥﹐或入厥陰而心中疼熱﹐皆入陰之謂。後人惑於傳經之謬﹐因不知有入陰﹑轉屬等義矣。

卷下

陽明病解第二

按陽明提綱﹐以裏癥爲主。𨿽有表癥﹐仲景意不在表﹐爲有諸中而形諸外也。或兼經病﹐仲景意不在經﹐爲標在經而根於胃也。太陰陽明同處中州﹐而太陰爲開﹐陽明爲闔也。故陽明必以闔病爲主﹐不大便固闔也﹐不小便亦闔也﹐不能食﹑食難用飽﹑初欲食反不能食﹐皆闔也。自汗盜汗﹐表開而裏闔也。反無汗﹐內外皆闔也。種種闔病﹐或然或否﹐故提綱獨以胃實爲主。胃實不竟指燥糞堅硬﹐只對下利言﹐下利是胃家不實矣。故汗出解後﹐胃中不和而下利者﹐不稱陽明病。如胃中虛而不下利者﹐便屬陽明﹐卽初硬後溏﹐水谷不別﹐𨿽死而不下利者﹐總爲陽明病也。蓋陽明太陰﹐同爲倉廩之官﹐而所司各別。胃司納﹐故以陽明主實﹔脾司輸﹐故太陰主利。同一胃病﹐而分治如此﹐是二經所由分也。按陽明爲傳化之府﹐當更實更虛﹐食入胃實而腸虛﹐食下腸實而胃虛﹐若但實不虛﹐斯陽明病根矣。胃實不是陽明病﹐而陽明之爲病﹐悉從胃實上得來﹐故以胃家實爲陽明一經總綱也。然致實之由﹐最宜詳審﹐有實於未病之先者﹐有實於得病之後者﹐有風寒外束﹑熱不得越而實者﹐有妄吐汗下﹑重亡津液而實者﹐有從本經熱盛而實者﹐有從他經熱盛轉屬而實者。此只舉其病根在實﹐勿得卽以胃實爲可下之癥。

身熱汗自出﹐不惡寒反惡熱﹐是陽明表癥之提綱。故胃中虛冷﹐亦得稱陽明病﹐因其表癥如此也。然此爲內熱發外之表﹐非中風傷寒之表。此時表寒已散﹐故不惡寒﹔裏熱閉結﹐故反惡熱。只因有胃家實之病根﹐卽見此身熱自汗之外癥﹑不惡寒反惡熱之病情。然此但言病機發見﹐非卽可下之癥也﹐必譫語﹑潮熱﹑煩躁﹑脹痛諸癥兼見﹐才可下耳。

太陽總綱示人以正面﹐陽明總綱反示人以底板。其正面與太陽之表同﹐又當看出陽明之表與太陽不同矣。如陽明病﹐脈遲汗出多﹐微惡寒者﹐是陽明之桂枝癥﹔陽明病﹐脈浮無汗而喘者﹐是陽明之麻黃癥。本論云「病得之一日﹐不發熱而惡寒」者﹐卽此是也。後人見太陽已得此脈癥﹐便道陽明不應有此脈癥﹐故有尙在太陽將入陽明之說。不知仲景書﹐多有本條不見﹐而他條中發見者﹐若始𨿽惡寒與反無汗等句是也。以陽明表癥本自汗出不惡寒﹐故加「𨿽﹑反」字耳。有本經未宣而他經發見者﹐若太陽之頭項彊痛﹑少陽之脈弦細者是也。若頭痛而項不彊﹐脈大而不弦細﹐便是陽明之表矣。太陽行身之後﹐陽明行身之前﹐所受風寒﹐俱在營衛之表。太陽營衛有虛實﹐陽明營衛亦有虛實。虛則桂枝﹐實則麻黃﹐是仲景治表邪之定局也。仲景之方﹐因癥而設﹐非因經而設﹐見此癥便與此方﹐是仲景活法。後人妄以方分經絡﹐非惟陽明不敢用二方﹐卽太陽亦棄之久矣。陽明之表有二﹕有外邪初傷之表﹐有內熱達外之表。外邪之表﹐只在一二日間﹐其癥微惡寒汗出多﹐或無汗而喘者是也。內熱之表﹐在一二日後﹐其癥身熱汗自出﹐不惡寒反惡熱是也。表因風寒外束﹐故仲景亦用麻﹑桂二湯汗之﹔表因內熱外發﹐故仲景更制梔豉湯﹐因其勢而吐之。後人認不出陽明表癥﹐一二日旣不敢用麻﹑桂﹐二三日後﹐又不知用梔豉。不識仲景治陽明之初法﹐所以廢棄仲景之吐法﹐必待熱深實極﹐始以白虎﹑承气投之﹐是養虎貽患也。六經傷寒﹐惟陽明最輕﹐以陽明爲水谷之海﹐穀气足以勝邪气﹔陽明爲十二經脈之長﹐血气足以禦寒气﹔陽明寓兩陽合明之地﹐陽气足以禦陰气也。陽明陰邪一日惡寒與太陽同﹐二日便不惡寒反惡熱。故《內經》曰「二日陽明受之﹐」以陽明之癥在二日見﹐非謂陽明之病在太陽受交也。仲景曰「傷寒三日﹐陽明脈大。」要知陽明傷寒﹐在一日二日﹐卽寒去熱生﹐三日見陽明之大脈﹐則全無寒气﹐便是陽明病熱﹐而非復前日之傷寒。始𨿽由於傷寒﹐今不得再稱傷寒﹐以傷寒之劑治之矣。陽明之惡寒﹐二日自止﹐固與他經不同﹐其惡寒微﹐又不若太陽之甚。陽明在肌肉中蒸蒸發熱﹐但熱無寒﹐與太陽翕翕發熱﹐寒束於皮毛之上者不同。陽明自汗﹐亦異於太陽中風之自汗。太陽𨿽自汗﹐而出之不利﹐有執持之意﹐故其狀曰﹐陽明自汗﹐多有波瀾搖動之狀﹐故名曰。太陽之脈浮而緊者﹐熱必不解﹔陽明病脈浮而緊者﹐必潮熱﹐太陽脈但浮者﹐必無汗﹔陽明脈但浮者﹐必盜汗出。二經表癥表脈不同如此。

今傷寒書﹐以頭痛分三陽﹐陽明之頭痛在額﹐理固然也。然陽明主裏﹐頭痛非其本癥。《內經》曰「傷寒一日﹐巨陽受之﹐以其脈連風府﹐故頭項痛。七日太陽病衰﹐頭痛少愈也。二日陽明受之﹐其脈夾鼻絡於目﹐故身熱﹑目痛﹑鼻幹不得眠。」是《內經》以頭痛屬太陽﹐不屬陽明矣。仲景有陽明頭痛二條﹕一曰陽明病﹐反無汗而小便利﹐二三日嘔而咳﹐手足厥者﹐必苦頭痛﹔若不咳不嘔﹐手足不厥者﹐頭不痛。此頭痛在二三日﹐而不在得病之一日﹐且因於嘔咳﹐而不因於外邪也。一曰傷寒不大便六七日﹐頭痛身熱者﹐與承气湯。此頭痛反在太陽病衰時﹐而因於不大便﹐卽《內經》所謂脹而頭痛﹐非因於風寒也。其中風傷寒諸條﹐俱不及頭痛癥﹐在陽明頭痛﹐又與太陽迥別矣。

本論云「陽明病﹐脈浮而緊﹐咽燥口苦﹐腹滿而喘﹐發熱汗出﹐不惡寒﹐反惡熱﹐身重」﹐此處當直接「梔子豉湯主之」句。若發汗三段﹐因不用此方而妄治所致﹐仍當梔子豉湯主之。仲景但於結句一見﹐是省文法也。

後人竟認梔子豉湯爲汗下後救逆之劑﹐請問未汗下前﹐仲景何法以治之乎﹖要知咽燥口苦﹐腹滿而喘﹐是陽明裏熱﹔發熱汗出﹐不惡寒﹐反惡熱﹐是陽明表熱。因陽明之熱自內達表﹐則裏癥爲重﹐故此條序癥﹐以裏癥列表癥之前。任梔子以淸裏熱﹐而表熱亦解﹔用香豉以瀉腹滿﹐而身重亦除。後人不能於仲景書中尋出陽明之表﹐而遽引《內經﹟熱病論》之目痛鼻幹不得臥以當之﹔不得仲景陽明治表之法﹐妄用痘科中葛根升麻湯以主之﹔不知《內經》因論熱病﹐而只發明陽明經病之一端﹐仲景立陽明一經﹐是該內外癥治之主治﹔又不知目痛鼻幹是陽盛陰虛﹐法當滋陰淸火﹐而反發陽明之汗﹐上而鼻衄﹐下而便難﹐是引邪入內矣。要知是風寒之表﹐則用麻桂而治。如是內熱之表﹐卽荊芥﹑薄荷﹐皆足亡津液而成胃實。是在用者何如耳。

治陽明之表熱有三法﹕熱在上焦用梔豉湯吐之﹐上焦得通﹐津液得下﹐胃家不實矣﹔熱在中焦﹐用白虎湯淸之﹐胃火得淸﹐胃家不實矣﹔熱陷下焦﹐用豬苓湯利之﹐火從下泄﹐胃家不實矣。要知陽明之治表熱﹐卽是預治其裏﹐三方皆潤劑﹐所以存津液而不令胃家實也。後人因循升麻葛根之謬﹐不察仲景治陽明表癥之法。

太陽以心胸爲裏﹐故用辛甘發散之劑﹐助心胸之陽而開玄府之表﹐不得用苦寒之劑﹐以傷上焦之陽也﹐所以宜汗而不宜吐。陽明以心胸爲表﹐當用酸苦湧泄之劑﹐引胃脘之陽而開胸中之表﹐不當用溫散之劑﹐以傷中宮之津液也﹐故法當吐而不當汗。陽明當吐而反行汗﹑下﹑溫鍼等法﹐以致心中憒憒﹑怵惕﹑懊﹑煩躁﹑譫語﹑舌苔等癥﹐然不離陽明之表。太陽當汗而反吐﹐便見自汗出﹐不惡寒﹐饑不能食﹐朝食暮吐﹐不欲近衣﹐欲飲冷食等癥﹐此爲太陽轉屬陽明之表﹐皆是梔子豉湯癥。蓋陽明以胃實爲裏﹐不特發熱﹑惡寒﹑汗出﹑身重﹑目痛﹑鼻幹爲之表﹐一切虛熱﹐如口苦﹑咽漧﹑舌苔﹑喘滿﹑不得臥﹑消渴而小便不利﹐凡在胃之外者﹐悉屬陽明之表。但除胃口之熱﹐便解胃家之實﹐此梔子豉湯爲陽明解表之聖劑矣。

按傷寒脈浮﹐自汗出﹐微惡寒﹐是陽明表癥﹔心煩﹐小便數﹐腳攣急﹐是陽明裏之表癥。斯時用梔子豉湯吐之﹐則胃陽得升﹐惡寒自罷﹐心煩得止﹐汗自不出矣﹔上焦得通﹐津液得下﹐小便自利﹐其腳自伸。反用桂枝發表﹐所以亡陽﹐其咽中幹﹑煩躁﹑吐逆﹐是梔子生薑豉湯癥。只以亡陽而厥﹐急當回陽。其攺用甘艸漧薑湯﹐陽復後﹐仍作芍藥甘艸以和陰﹐少與調胃承气以和裏﹐皆因先時失用梔豉﹐如此挽回費力耳。

按仲景云「病如桂枝癥﹐」則便不得鑿定爲太陽中風。凡惡風﹑惡寒﹑發熱而汗自出者﹐無論太陽﹑陽明﹑中風﹑傷寒﹐皆是桂枝癥矣。太陽病﹐頭項彊痛﹐而此雲頭不痛﹑項不彊﹐便非太陽癥。《內經》曰「邪中於膺﹐則入陽明。」此云胸中痞硬﹐气上衝咽喉不得息﹐是陽明受病無疑也。𨿽外癥象桂枝﹐而病在胸中﹐不在營衛﹐便不是桂枝癥。故立瓜蒂散﹐所謂在上者因而越之也。此與前條本陽明病﹐仲景不冠於陽明者﹐以不關胃實﹐而未見不惡寒之病情耳。

上越﹑中淸﹑下奪﹐是治陽明三大法﹔發汗﹑利小便﹐是陽明經兩大禁。然於風寒初入陽明之表﹐卽用麻黃桂枝發汗者﹐以急於除熱而存津液﹐與急下之法同。若脈浮煩渴﹐小便不利﹐用豬苓湯利小便者﹐亦以淸火而存津液。而又曰汗多者﹐不可與豬苓湯。要知發汗利小便﹐是治陽明權巧法門﹐非正治法。

陽明之病在熱實﹐宜無溫補法矣﹐而食穀欲嘔者﹐是胃口虛寒﹐故不主內熱也。然胃口𨿽虛﹐胃中猶實﹐仍不失爲陽明病﹐與吳茱萸湯散胃口之寒﹐上焦得通﹐津液得下﹐胃气因和﹐則溫補又是陽明之從治法。若胃口虛熱者﹐用白虎加參﹐是陽明又有涼補法也。此二義又是治陽明權巧法門。

本論云「傷寒三日﹐三陽爲盡﹐三陰當受邪。其人反能食不嘔﹐此爲三陰不受邪矣。」蓋陽明爲三陰之表﹐故三陰皆看陽明之轉旋﹐三陰之不受邪者﹐藉胃爲之蔽其外也。胃气和則能食不嘔﹐故邪自解而三陰不病。胃陽虛﹐邪始得入三陰。故太陰受邪﹐腹滿而吐﹐食不下﹔少陰受邪﹐欲吐不吐﹔厥陰受邪﹐饑不欲食﹐食卽吐蛔。

若胃陽亡﹐則水漿不入而死。要知三陰受邪﹐關系不在太陽少陽﹐而全在陽明。陽明以太陰爲裏﹐是指牝藏言﹔太陰亦以陽明爲裏﹐是指轉屬言也。腎者胃之關﹐水者土之賊﹐故三陰亦得以陽明爲裏。三陰爲三陽之裏﹐而三陰反得轉屬陽明爲裏﹐故三陰皆得從陽明而下﹐則陽明又是三陰經實邪之出路也。旣爲三陰之表以禦邪﹐又爲三陰之裏以逐邪﹐陽明之關系三陰重矣。

卷下

少陽病解第三

少陽處半表半里﹐司三焦相火之遊行。仲景特揭口苦﹑咽漧﹑目眩爲提綱﹐是取病機立法矣。夫口﹑咽﹑目三者﹐臟腑精气之總竅﹐與天地之气相通者也。不可謂之表﹐又不可謂之裏﹐是表之入裏﹐裏之出表處﹐正所謂半表半里也。三者能開能闔﹐開之可見﹐闔之不見﹐恰合爲樞之象。苦﹑幹﹑眩者﹐皆相火上走空竅而爲病﹐風寒雜病咸有之﹐所以爲少陽一經總綱也。如曰兩耳無聞﹐胸滿而煩﹐只舉得中風一癥之半表半里。《內經》之胸脇痛而耳聾﹐只舉得熱癥中之半表半里﹐故提綱不與焉。

少陽之表有二﹕脈弦細﹑頭痛﹑發熱﹐或嘔而發熱者﹐少陽傷寒也﹔耳聾﹑目赤﹑脇滿而煩﹐少陽中風也。

此少陽風寒之表﹐而非少陽之半表。陽明風寒之表﹐亦有麻﹑桂癥。少陽風寒之表﹐旣不得用麻﹑桂之汗﹐亦不得用瓜蒂﹑梔豉之吐。若發汗則譫語﹐吐﹑下則悸而驚﹐是少陽之和解﹐不特在半表而始宜也。少陽初感風寒﹐惡寒發熱與太陽同﹐不得爲半表。惟寒熱不齊﹐各相回避﹐一往一來﹐勢若兩分﹐始得謂之半表耳。往來寒熱有三義﹕少陽自受寒邪﹐陽气尙少﹐不能發熱﹐至五六日郁熱內發﹐始得與寒气相爭﹐而往來寒熱﹐一也﹔或太陽傷寒過五六日﹐陽气已衰﹐余邪未盡﹐轉屬少陽而往來寒熱﹐二也﹔夫風爲陽邪﹐少陽爲風府﹐一中於風﹐便往來寒熱﹐不必五六日而始見﹐三也。

太陽之身寒在未發熱時﹐如已發熱﹐𨿽惡寒而身不再寒。陽明之身寒惡寒﹐只在初得之二日﹐至三日則惡寒自罷﹐便發熱而反惡熱。惟少陽之寒熱有往而復來之異﹐寒來時便身寒惡寒而不惡熱﹐熱來時便身熱惡熱而不惡寒﹐與太陽之如瘧﹐發熱惡寒而不惡熱﹐陽明之如虐﹐潮熱惡熱而不惡寒者﹐不侔也。蓋以少陽爲嫩陽﹐如日初出﹐寒畱於半表者不遽散﹐熱出於半里者未卽舒﹐故見此象耳。然寒爲欲去之寒﹐熱爲新熾之熱﹐寒固爲虛寒﹐而熱亦非實熱﹐故小柴胡湯只治熱而不治寒﹐預補其虛而不攻其實也。小柴胡爲半表設﹐而其癥皆屬於裏﹐蓋表癥旣去其半﹐則病機偏於向裏矣。惟寒熱往來一癥﹐尙爲表邪未去﹐故獨以柴胡一味主之﹐其他悉屬裏癥藥。凡裏癥屬陽者多實熱﹐屬陰者多虛寒。而少陽爲半里﹐偏於陽﹐偏於熱﹐𨿽有虛有實﹐不盡屬於虛也。仲景深以裏虛爲慮﹐故於半表未解時﹐便用人參以固裏。寒熱往來﹐病情見於外﹔苦﹑喜﹑不欲﹐病情得於內。看苦﹑喜﹑欲三字﹐非眞嘔﹑眞滿﹑不能飲食也﹔看往來二字﹐卽見有不寒熱時。寒熱往來﹐胸脇苦滿﹐是無形之表﹔心煩喜嘔﹐默默不欲飲食﹐是無形之裏。其或胸中煩而不嘔﹐或渴﹑或腹中痛﹐或脇下痞硬﹐或心悸﹑小便不利﹐或咳者﹐此七癥皆偏於裏﹐惟微熱爲在表﹔皆屬無形﹐惟脇下痞硬爲有形﹔皆風寒通癥﹐惟脇下痞硬爲少陽。總是气分爲病﹐非有實熱可據﹐故皆從半表半里之治法。

少陽爲遊部﹐其气遊行三焦﹐循兩脇﹐輸腠理﹐是先天眞元之气﹐所以謂之正气。正气虛﹐不足以固腠理﹐邪因腠理之開﹐得入少陽之部。少陽主膽﹐爲中正之官﹐正气𨿽虛﹐不容邪气內犯﹐必與之相搏﹐搏而不勝﹐所以邪結脇下也。往來寒熱﹐卽邪正相爭之象。更實更虛﹐所以休作有時。邪實正虛﹐所以默默不欲飲食。仲景於表癥不用人參﹐此因正邪分爭﹐正不勝邪﹐故用之扶元气﹐助正以卻邪也。若外有微熱而不往來寒熱﹐是風寒之表未解﹐不可謂之半表﹐當小發汗﹐故去參加桂。心煩與咳﹐𨿽逆气有餘而正气未虛﹐不可益气﹐故去人參。如太陽汗後身痛﹐而脈浮沈遲﹐與下後協熱利而心下硬﹐是太陽之半表裏癥也。表𨿽不解﹐裏气已虛﹐故參桂兼用。

是知仲景用參﹐皆是預保元气耳。

更有脈癥不合柴胡者﹐仍是柴胡癥。本論云「傷寒五六日﹐頭汗出﹐微惡寒﹐手足冷﹐心下滿﹐口不欲食﹐大便硬﹐脈細者﹐此爲陽微結﹐半在裏半在表也。脈𨿽沈緊﹐不得爲少陰病者﹐陰不得有汗﹐今頭汗出﹐故可與小柴胡湯」。此條是少陰陽明並病﹐而脈癥俱是少陰。五六日又少陰發病之期﹐若謂陰不得有汗﹐則少陰亡陽﹐亦有反汗出者。然陽亡與陰結﹐其別在大便﹐亡陽則咽痛吐利﹐陰結則不能食而大便反硬也。亡陽與陽結﹐其別在汗。亡陽者﹐衛气不固﹐汗出必徧身﹔陽結者﹐熱邪郁閉﹐汗只在頭也。陽結﹑陽微之別在食。陽明陽盛﹐故能食而大便硬﹐此爲純陽結﹔少陽陽微﹐故不能食而大便硬﹐此爲陽微結。故欲與柴胡湯﹐必究其病在半表。然微惡寒﹐亦可屬少陰﹐但頭汗出﹐始可屬少陽。故反復講明頭汗之義﹐可與小柴胡而勿疑也。所以然者﹐少陽爲樞﹐少陰亦爲樞﹐故見癥多相似﹐必於陰陽表裏辧之眞而審之確﹐始可一劑而瘳。此少陰少陽之疑似癥﹐又柴胡癥之變局也。

少陽主人身之半﹐脇主一身之半﹐故脇爲少陽之樞﹐而小柴胡爲樞機之劑也。岐伯曰「中於脇﹐則入少陽。」此指少陽自病。然太陽之邪欲轉屬少陽﹐少陽之邪欲轉並陽明﹐皆從脇轉。如傷寒四五日﹐身熱惡寒﹐頭項彊脇下滿者﹐是太陽少陽並病﹐將轉屬少陽之機也。以小柴胡湯與之﹐所以斷太陽之來路。如陽明病﹐發潮熱﹐大便溏﹐小便自可﹐胸脇滿下去者﹐是少陽陽明並病﹐此轉屬陽明之始也。以小柴胡與之﹐所以開陽明之出路。若據次第傳經之說﹐必陽明始傳少陽﹐則當大便硬而不當溏﹐當曰胸脇始滿﹐不當曰滿不去矣。又陽明病﹐脇下硬滿﹐不大便而嘔﹐舌上白苔者﹐此𨿽已屬陽明﹐而少陽之癥未罷也。蓋少陽之气﹐遊行三焦﹐因脇下之阻隔﹐令上焦之治節不行﹐水精不能四布﹐故舌上有白苔而嘔。與之小柴胡﹐轉少陽之樞也﹐則上焦气化始通﹐津液得下﹐胃家不實﹐而大便自輸矣。身然而自汗解者﹐是上焦津液所化﹐故能開發腠理﹐燻膚﹑充身﹑澤毛﹐若霧露之漑。

與胃中邪熱燻蒸而自汗不解者不同。

東垣云「少陽有不可汗﹑吐﹑下﹑利小便四禁。」然柴胡癥中口不渴﹐身有微熱者﹐仍加桂枝以取汗。下後胸脇滿微結﹐小便不利﹐渴而不嘔﹐頭汗出﹐寒熱往來者﹐用柴胡桂枝榦姜湯汗之。下後胸滿煩驚﹐小便不利﹐譫語身重者﹐柴胡龍骨牡蠣湯中用大黃﹑茯苓以利二便。柴胡癥具而反下之﹐心下滿而硬痛者﹐大陷胸湯下之。醫以丸藥下之而不得利﹐已而微利﹐胸脇滿而嘔﹐日晡潮熱者﹐小柴胡加芒硝下之。是仲景於少陽經中已備汗﹑下﹑利小便法也。若吐法本爲陽明初病胸中實不得息﹑不得食﹑不得吐而設。少陰病﹐飲食入口卽吐﹐心下溫溫欲吐﹐復不能吐﹐亦是胸中實﹐當吐之。若水飲蓄於胸中﹐𨿽是有形而不可爲實﹐故不可吐。何則﹖少陽之喜嘔而發熱﹐便是中气之虛﹐但熱而不實﹐故用人參以調中气﹐上焦得通﹐津液得下﹐胃气因和。故少陽之嘔與譫語不並見﹐所以嘔者是少陽本癥﹐譫語是少陽壞癥。然本渴而飲水﹐嘔與但欲嘔﹐胸中痛微溏者﹐又非柴胡癥﹐是嘔中又當深辧也。

按嘔﹑渴𨿽六經俱有之癥﹐而少陽陽明之病機﹐在嘔﹑渴中分。渴則屬陽明﹐嘔則仍在少陽。如傷寒嘔多﹐𨿽有陽明癥不可攻之﹐因三焦之气不通﹐病未離少陽也。服柴胡湯已﹐渴者﹐屬陽明也。此兩陽之並合﹐病已過少陽也。夫少陽始病﹐便見口苦﹑咽漧﹑目眩﹐先以津液告竭矣。故少陽之病﹐最易轉屬陽明﹐所以發汗卽胃實而譫語。故小柴胡中已具或渴之癥﹐方中用參﹑芩﹑甘﹑棗﹐皆生津液之品﹐以預防其渴。服之反渴﹐是相火熾盛﹐津液不足以和胃﹐卽轉屬陽明之機也。

少陽妄下後有二變﹕實則心下滿而硬痛爲結胸﹐用大陷胸湯下之﹔虛則但滿而不痛爲痞﹐用半夏瀉心湯和之。

此二癥皆從嘔變﹐因不用柴胡﹐令上焦不通﹐津液不下耳。本論云「傷寒中風﹐有柴胡癥﹐但見一癥卽是﹐不必悉具」者﹐言往來寒熱﹐是柴胡主癥。此外兼見胸脇滿硬﹐心煩喜嘔﹐及或爲諸癥中凡有一者﹐卽是半表半里。

故曰嘔而發熱者﹐小柴胡湯主之﹐因柴胡爲樞機之劑也。風寒不全在表﹐未全入裏者﹐皆可用。故癥不必悉具﹐而方有加減法也。然柴胡有疑似癥﹐不可不審。如脇下滿痛﹐本渴而飲水嘔者﹐柴胡不中與也。又但欲嘔﹐腹中痛微溏者﹐此非柴胡癥。如此詳明。所云但見一癥便是者﹐又當爲細辧矣。

卷下

太陰病解第四

按《熱病論》云「太陰脈布胃中﹐絡於嗌﹐故腹滿而嗌漧。」此熱傷太陰之標﹐自陽部注經之癥﹐非太陰本病也。仲景立本病爲提綱﹐因太陰主內﹐故不及中風﹑四肢煩疼之表﹐又爲陰中至陰﹐故不及熱病嗌漧之癥。

太陰爲開﹐又陰道虛﹐太陰主脾所生病﹐脾主濕﹐又主輸。故提綱主腹滿時痛而吐利﹐皆是裏虛不固﹐濕勝外溢之癥也。脾虛則胃亦虛﹐食不下者﹐胃不主內也。要知胃家不實﹐便是太陰病。

脾胃同處腹中﹐故腹滿爲太陰陽明俱有之癥。在陽明是熱實爲患﹐在太陰是寒濕爲眚。陽明腹滿不敢輕下者﹐恐胃家不實﹐卽轉屬太陰耳。世拘陽明傳少陽之謬﹐反昧傳太陰之義。

熱病腹滿﹐是熱郁太陰之經﹐有嗌漧可證﹐病在標也﹔寒濕腹滿﹐是寒生至陰之髒﹐有自利可證﹐病在本也。

脾經有熱﹐則陰精不上輸於肺﹐故嗌漧﹔脾臟有寒﹐則脾不爲胃行其津液﹐故下利。夫陽明之當下﹐因本病﹔而太陰之下癥﹐反是標病。可以見陰陽異位之故﹐又以見陰從陽轉之義也。

參中陰澑府之義﹐知熱邪不遽入至陰﹐𨿽熱在太陰之經﹐而實仍在陽明之胃。可知下癥只在陽明﹐太陰本無下法。

腹滿亦兩經之癥﹕不大便而滿痛﹐或繞臍痛者﹐爲實熱﹐屬陽明﹔下利而腹滿時痛﹐爲虛寒﹐屬太陰。寒濕是太陰本癥﹐濕熱又傷寒所致之變癥也。其機關在小便﹔小便不利﹐則濕熱外見而身黃﹔小便自利﹐非暴煩下利而自愈﹐卽大便硬而不便。所以然者﹐脾胃相連﹐此脾家實則腐穢自去﹐而成太陰之開。若胃家實則地道不通﹐而轉陽明之闔矣。故叔和知有三陽明﹐不知有太陰陽明癥。

《序例》謂太陰受病﹐脈當沈細。不知沈細是太陰本病之脈﹐不是熱病嗌漧之脈。蓋脈從病見﹐如太陰中風則脈浮﹐不從髒之陰而從風之陽也。然浮爲麻黃湯脈而用桂枝者﹐以太陰是裏之表癥﹐桂枝湯是裏之表藥。因脾主肌肉﹐是宜解肌耳。太陰傷寒﹐脈浮而緩者﹐亦非太陰本病。蓋浮爲陽脈﹐緩爲胃脈。太陰傷寒﹐脈不沈細﹐而反浮緩﹐是陰中有陽﹐脈有胃气。所以手足自溫﹐而顯脾家之實﹐或發黃便硬﹐而轉屬陽明。此脈癥在太陰陽明之間﹐故曰「系在」。故若太陰自受寒邪﹐不應如是矣。

太陰脈浮爲在表﹐當見四肢煩疼等癥﹔沈爲在裏﹐當見腹滿吐利等癥。表有風熱可發汗﹐宜桂枝湯﹔裏有寒邪當溫之﹐宜四逆輩。太陽而脈沈者﹐因於寒﹐寒爲陰邪﹐沈爲陰脈也﹔太陰而脈浮者﹐因於風﹐風爲陽邪﹐浮爲陽脈也。當知脈從病變﹐不拘於經﹐故陽經有陰脈﹐陰經有陽脈。世謂脈至三陰則俱沈﹐陰經不當發汗者﹐未審此耳。

太陰中風﹐陽微陰澀而長者﹐爲欲愈。要知澀與長不是並見﹐澀本病脈﹐澀而轉長﹐病始愈耳。風脈本浮﹐今浮已微﹐知風邪當去。澀則少气少血故中風﹐今長則气治﹐故愈。太陰中風﹐四肢煩疼﹐太陰傷寒﹐手足自溫﹐此指表熱言也。熱在四肢﹐則身體不熱可知。蓋太陰主內﹐表當無熱。惟四肢爲諸陽之本﹐脾爲胃行津液以灌四旁﹐故得主四肢﹐則四肢之溫熱﹐仍是陽明之陽也。且曰自溫﹐便見有時不溫﹐有時四逆矣。《內經》云「人有四肢熱﹐逢風而如炙如火者﹐是陰气虛而陽气盛。風者陽也﹐四肢亦陽也﹐兩陽相搏﹐是火當內爍。」此卽太陰中風癥。要知太陰中風﹐與三陽不同。太陰之陰﹐名曰關蟄﹐故陽邪不得深入。惟病在四關﹐久而不愈﹐脾液不足以充肌肉﹐故肉爍。世人最多此癥﹐其有手足心熱者﹐亦中風之輕者耳。然太陰中風﹐因陰虛而陽湊之﹐外風爲內熱所致﹐但當滋陰以和陽﹐不得驅風而增熱也。

手足自溫句﹐暗對身不發熱言﹐非言太陰傷寒必當手足溫也。夫病在三陽尙有手足冷者﹐何況太陰﹖陶氏分太陰手足溫﹑少陰手足寒﹑厥陰手足冷﹐是大背「太陰手足煩疼﹐少陰一身盡熱」之義矣。凡傷於寒知爲病熱﹐寒爲陰﹐太陰爲至陰﹐兩陰相合﹐無熱可發﹐惟四末爲陰陽之會﹐故當溫耳。惟手足自溫﹐中宮不遽受邪﹐故或發身黃﹐或暴煩下利自止。卽手足自溫處﹐因以見脾家之實也。

發黃是陽明病﹐太陰身當發黃﹐非言太陰本有發黃癥也。以手足溫處。是陽明之陽盛。寒邪不得傷太陰之髒﹐髒無寒而身有濕﹐故當發黃。若濕從溺泄﹐暴煩下利﹐仍是主輸﹐故不失爲太陰病。若煩而不利﹐卽胃家之熱實﹐非太陰之濕熱矣。此太陰傷寒﹐全藉陽明爲之根﹐故有轉屬之癥。此知傷寒以陽爲主﹐不知太陰傷寒以陽明爲主。

東垣以有聲無聲分嘔吐﹐非也。嘔吐皆有聲有物﹐惟漧嘔是有聲無物。嘔以水勝﹐屬上焦也﹔吐以物勝﹐屬中焦也。六經皆有嘔吐﹐而嘔屬少陽﹐以喜嘔故吐﹐屬太陰而不屬陽明﹐亦主輸主內之分。

太陽以陰爲根﹐而太陰以陽爲本。太陽不敢妄汗﹐恐亡少陰之津也﹔太陰不敢輕下﹐恐傷陽明之气也。太陰本無下癥﹐因太陽妄下而陽邪下陷於太陰﹐因而有桂枝湯加芍藥等法。太陰脈弱﹐知胃气易動﹐盒飯少加矣。此因裏急後重者﹐不可不用﹐又不可多用﹐故如是叮嚀耳。

卷下

少陰病解第五

少陰一經﹐兼水火二气﹐寒熱雜居﹐爲病不可捉摸。其寒也﹐癥類太陰﹔其熱也﹐癥似太陽。故仲景以微細之病脈﹐欲寐之病情爲提綱﹐立法於象外﹐使人求法於病中。凡癥之寒熱與寒熱之眞假﹐仿此義以推之﹐眞陰之虛實見矣。

五經提綱﹐皆是邪气盛則實。惟少陰提綱﹐是指正气奪則虛者﹐以少陰爲人身之本也。然邪气之盛﹐亦因正气之虛﹐故五經皆有可溫可補癥。正气之奪﹐亦由邪气之盛﹐故少陰亦有汗吐下者。要知邪气盛而正气已虛者﹐固本卽所以逐邪﹐正不甚虛而邪气實者﹐逐邪卽所以護正﹐此大法也。少陽爲陽樞﹐少陰爲陰樞。弦爲木象﹐弦而細者﹐是陽之少也﹔微爲水象﹐微而細者﹐陰之少也。此脈气之相似。衛气行陽則寤﹐行陰則寐。其行陰二十五度﹐常從足少陰之分﹐間行臟腑。少陰病﹐則樞機不利﹐故欲寐也。與少陽喜嘔者同。嘔者主出﹐陽主外也﹔寐者主入﹐陰主內也。喜嘔是不得嘔﹐欲寐是不得寐﹐皆在病患意中﹐得樞機之象如此。

少陰脈微﹐不可發汗﹐亡陽故也。脈細沈數﹐病爲在裏﹐不可發汗﹐然可汗之機亦見於此。夫微爲無陽﹐數則有伏陽矣。須審其病爲在裏而禁汗﹐不得拘沈爲在裏而禁汗也。發熱脈沈者﹐是病爲在表﹐以無裏癥﹐故可發汗。若脈浮而遲﹐表熱裏寒﹐下利淸谷﹐是遲爲無陽﹐病爲在裏﹐又不得拘浮爲在表而發汗矣。要知陰中有陽﹐沈亦可汗﹔陽中有陰﹐浮亦當溫。若八九日一身手足盡熱﹐是自裏達表﹑陽盛陰虛﹐法當滋陰﹐又與二三日無裏癥者不侔。

太陰是陽明之裏﹐陽明不惡寒﹐故太陰𨿽吐利腹滿而無惡寒癥。少陰是太陽之裏﹐太陽惡寒﹐故少陰吐利必惡寒﹐陰從陽也。太陰手足溫者﹐必暴煩下利而自愈﹐是太陰藉胃脘之陽。少陰吐利﹐亦必手足溫者可治﹐手足厥者不治﹐是下焦之虛寒﹐旣侵迫於中宮﹐而胃脘之陽仍得敷於四末。斯知先天之元陽﹐仍賴後天之胃气培植也。

太陽是少陰之標﹐太陰是少陰之本。少陰陰虛﹐則移熱於膀胱﹐故一身手足盡熱而便血﹐從標也﹔少陰陽虛﹐則移寒於脾土而吐利﹐從本也。

少陰傳陽癥有二﹕六七日腹脹不大便者﹐是傳陽明﹐髒气實則還之腑也﹔八九日一身手足盡熱者﹐是傳太陽﹐陰出之陽﹐下行極而上也。

熱在膀胱而便血﹐亦髒病傳腑﹐此陰乘陽也﹐然气病而傷血﹐又陽乘陰也﹐亦見少陰中樞機之象。此是自陰轉陽﹐與太陽熱結膀胱自下血者﹐見癥同而病因異。

少陰病﹐脈緊﹐至七八日自下利﹐脈暴微﹐手足反溫﹐脈緊反去者﹐𨿽煩﹐利必自愈。此亦是脾家實﹐露出太陰底板﹐與太陰七八日暴煩下利自止同。蓋少陰來復之陽﹐微則轉屬太陰﹐而穢腐自去﹔盛則轉屬陽明﹐而糟粕不傳。郁則內實﹐而入陽明大府廣腸之區﹔橫則外達﹐而徧太陽內外气血之部。要知緊脈轉微﹐是復少陰本脈﹐故轉太陰而自解﹔脈沈細數﹐是兼陽脈﹐故入陽經而爲患。然熱𨿽盛不死﹐亦陰得陽則解之變局也。

六經皆有煩躁﹐而少陰更甚者﹐以眞陰之虛也。蓋陽盛則煩﹐陰盛則躁﹐煩屬气﹐躁屬形。煩發於內﹐躁見於外﹐是形從气動也﹔先躁後煩﹐是气爲形役也。不躁而時自煩﹐是陽和漸回﹐故可治﹔不煩而躁﹐是五臟之陽已竭﹐惟魄獨居﹐故死。故少陰以煩爲生機﹐躁爲死兆。

傷寒以陽爲主﹐不特陰癥見陽脈者生﹐亦陰病見陽癥者可治也。凡臥四逆﹐吐利交作﹐純陰無陽之癥﹐全賴一陽來復﹐故反煩者可治﹐手足反溫﹑反發熱者不死耳。太陽少陰皆有身痛骨節痛之表﹐水气爲患之裏。太陽則脈浮緊而身發熱﹐用麻黃湯發汗﹐是振營衛之陽以和陰也﹔少陰則脈沈而手足寒﹐用附子湯溫補﹐是扶坎宮之陽以配陰也。太陽之水屬上焦﹐小靑龍汗而發之﹐陽水當從外散也﹔少陰之水屬下焦﹐眞武溫而利之﹐陰水當從下泄也。

陰陽俱緊﹐與太陽傷寒脈相似。夫緊脈爲寒﹐當屬少陰。然病發於陰﹐不當有汗﹐反汗出者﹐陰極似陽﹐陰虛不能藏精所致也。亡陽之前﹐已先亡陰矣。陽無所根據﹐故咽痛嘔吐﹐見虛陽之不歸﹔陰不能藏﹐故下利不止﹐見眞陰之欲脫也。則附子湯用三白以滋陰﹐參﹑附以回陽﹐爲少陰返本還原之劑。

腎主五液﹐入心爲汗﹐少陰受病﹐液不上升﹐所以陰不得有汗。仲景治少陰之表﹐於麻黃細辛湯中加附子﹐是升腎液而爲汗也。若眞陰爲邪熱所逼﹐則水隨火越﹐故反汗出。仲景治少陰之裏﹐附子湯中任人參﹐是補腎液而止汗也。脈陰陽俱緊﹐口中气出條﹐是少陰經文﹐王氏集之脈法中﹐故諸家議論不一。夫少陰脈絡肺﹐肺主鼻﹐故鼻中涕出﹔少陰脈絡舌本﹐故舌上苔滑﹔少陰大絡注諸絡以溫足脛﹐故足冷。此癥不名亡陽者﹐外不汗出﹐內不吐利也。口中气出﹐唇口漧躁﹐鼻中涕出﹐此爲內熱﹔陰陽脈緊﹐舌上苔滑﹐臥足冷﹐又是內寒。此少陰爲樞﹐故見寒熱相持之癥﹐而口舌唇鼻之半表半里﹐恰與少陽口苦咽漧目眩相應也。勿妄治者﹐恐陰陽相持時﹐淸火溫補等法用之不當﹐寧靜以待之至七日來復。微發熱﹐手足溫﹐是陰得陽則解也。若八日以上反大發熱﹐再加吐利﹐卽是亡陽。若其人反加惡寒﹐是寒甚於表﹐上焦應之﹐必欲嘔矣。若加腹痛是寒甚於裏﹐中焦受之﹐必欲利矣。當此陰盛﹐急當扶陽﹐庶不爲假熱所惑而妄治。

但欲寐﹐卽是不得眠。然但欲寐是病情﹐乃問而知之﹔不得眠是病形﹐可望而知之。欲寐是陰虛﹐不眠是煩躁﹐故治法不同。三陽惟少陽無承气癥﹐三陰惟少陰有承气癥。少陽爲陽樞﹐陽稍虛﹐便入於陰﹐故不得妄下﹐以虛其元陽。少陰爲陰樞﹐陽有餘﹐便傷其陰﹐故當急下以存其眞陰。少陽屬木﹐惟畏其克土﹐故無下癥﹔少陰主水﹐更畏有土制﹐故當急下。蓋眞陰不可虛﹐彊陽不可縱也。

少陰病用大承气急下者有三癥﹔得病二三日﹐熱淫於內﹐腎水不支﹐因轉屬陽明﹐胃火上炎﹐故口燥咽漧也﹐急下之﹐穀气下流﹐津液得升矣。得病六七日﹐當解不解﹐津液枯涸﹐因轉屬陽明﹐故腹脹不大便﹐所謂已入於腑﹐下之則脹已﹐宜於急下者。六七日來﹐陰虛已極﹐恐土燥於中﹐心腎不交耳。若自利純淸水﹐心下痛﹐口燥舌漧者﹐是土燥火炎﹐脾气不濡﹐胃气反濃﹐水去而谷不去﹐故宜於急下。

少陰爲性命之根﹐少陰病是生死關﹐故六經中獨於少陰曆言死癥。然少陰中風﹐始得時﹐尙有發熱脈沈可汗癥。若初受傷寒﹐其機甚微﹐脈微細但欲寐﹐口中和﹐背惡寒﹐人已皆不覺其爲病也。若身體痛﹐手足寒﹐骨節痛﹐脈沈者﹐此表中陽虛癥﹔若欲吐不吐﹐心煩欲寐﹐自利而渴﹐小便色白者﹐此裏之陽虛癥﹔心煩不得臥﹐此裏之陰虛癥也。若下利咽痛胸滿心煩﹐與口中气出﹐唇口燥幹﹐鼻中涕出﹐臥足冷﹐舌上苔滑者﹐此少陰半表半里﹐陰陽駁雜之癥也。脈陰陽俱緊﹐反汗出而咽痛吐利者﹐此陰極似陽﹐腎陽不歸﹐爲亡陽癥也。若至八九日﹐一身手足盡熱者﹐是寒極生熱﹐腎陽郁極而勝復太過也。其腹痛下利﹐少便不利者﹐有水火之分﹔若四肢沈重疼痛﹐爲有水气﹐是陽虛而不勝陰也﹔若便膿血與泄利下重者﹐此爲火郁﹐是陽邪陷入於陰中也。下利淸谷﹐裏寒外熱﹐手足厥逆﹐脈微欲絕﹐身反不惡寒﹐其人面赤者﹐是下虛而格陽也。吐利兼作﹐手足逆冷﹐煩躁欲死者﹐是陰極而發躁也。岐伯曰「陰病治陽﹐陽病治陰﹐定其中外﹐各守其鄕。」此卽仲景治少陰之大法也。同是惡寒臥﹐利止手足溫者可治﹐利不止手足逆冷者不治。時自煩欲去衣被者可治﹐不煩而躁﹐四逆而脈不至者死。

同是吐利﹐手足不逆冷﹑反發熱者不死﹐煩躁四逆者死。同是嘔吐汗出﹐小便數﹑少者可治﹐自利煩躁﹐不得臥者死。蓋陰陽互爲其根﹐陰中無陽則死﹐獨陰不生故也。

卷下

厥陰病解第六

太陰厥陰﹐皆以裏癥爲提綱。太陰爲陰中之陰而主寒﹐故不渴﹔厥陰爲陰中之陽而主熱﹐故消渴也。太陰主濕土﹐土病則气陷下﹐濕邪入胃﹐故腹痛自利﹔厥陰主相火﹐火病則气上逆﹐火邪入心﹐故心中疼熱也。太陰腹滿而吐﹐食不下﹔厥陰饑不欲食﹐食卽吐蛔。同是食不下﹐太陰則滿﹐厥陰則饑。同是一吐﹐太陰則吐食﹐厥陰則吐蛔。此又屬土屬木之別也。太陰爲開﹐本自利而下之﹐則開折﹐胸下痞硬者﹐開折反也﹔厥陰爲﹐气上逆而下之﹐則折﹐利不止者﹐折反開也。

兩陰交盡﹐名曰厥陰﹐又名陰之絕陽﹐是厥陰宜無熱矣。然厥陰主肝﹐而膽藏肝內﹐則厥陰熱癥﹐皆少陽相火內發也。要知少陽厥陰﹐同一相火。相火入於內﹐是厥陰病﹔相火出於表﹐爲少陽病。少陽咽漧﹐卽厥陰消渴之機﹔胸脇痞滿﹐卽气上撞心之兆﹔心煩﹐卽邪熱之初﹔不欲食﹐是饑不欲食之根﹔喜嘔﹐卽吐蛔之漸。故少陽不解﹐轉屬厥陰而病危﹔厥陰病衰﹐轉屬少陽而欲愈。如傷寒熱少厥微﹐指頭寒不欲食﹐至數日熱除﹐欲得食﹐其病愈者是已。

太陰提綱是內傷寒﹐不是外感。厥陰提綱是溫病﹐而非傷寒。要知六經各有主癥﹐是仲景傷寒雜病合論之旨也。諸經傷寒無渴癥﹐太陽不惡寒而渴﹐卽是溫病也。惟厥陰傷寒﹐肝木郁而不得出﹐熱甚於內﹐盜竊母气以克火﹐故渴欲飲水。若不惡寒﹐當作溫病治之。要知溫乃風木之邪﹐是厥陰本病﹐消渴是溫病之本﹐厥利是溫病之變。《內經》所謂熱病皆傷寒之類﹐此正其類也。

厥陰消渴﹐卽以水飲之﹐所謂順其欲﹐然少與之可以平。凡水多與之﹐反以益陰邪﹐當量其消與不消﹐恐水漬入胃也。渴欲飲水與饑不欲食對看﹐始盡厥陰病情。

手足厥冷﹐脈微欲絕﹐是厥陰傷寒之外癥﹔當歸四逆﹐是厥陰傷寒之表藥。夫陰寒如此而不用姜﹑附者﹐以相火寄於肝經﹐外𨿽寒而髒不寒。故先厥者﹐後必發熱﹐手足愈冷﹐肝膽愈熱﹐故厥深熱亦深。所以傷寒初起﹐脈癥如此者﹐不得遽認爲虛寒﹐妄投姜﹑附以遺患也。

厥者必發熱﹐熱與厥相應﹐厥深熱亦深﹐厥微熱亦微﹐此四證是厥陰傷寒之定局。先熱後厥﹐厥熱往來﹐厥多熱少﹐熱多厥少﹐此四證是厥陰傷寒之變局。皆因其人陽气多寡而然﹐如太陽傷寒亦有已發熱未發熱之互詞也。

《內經》之寒熱二厥﹐因於內傷﹐與本論因外邪者不同。《內經》熱厥﹐只在足心﹐是腎火起湧泉之下也。本論熱厥﹐因熱在肝臟﹐而手足反寒﹐故曰厥深熱亦深。《內經》之寒厥﹐有寒無熱﹔本論之寒厥﹐先厥者後必發熱。熱勝則生﹐寒勝則死﹐此內傷外感之別。厥陰有晦朔具合之理﹐陰極陽生﹐故厥陰傷寒﹐反以陽爲主。熱多厥少﹐是爲生陽﹐故病當愈﹔厥多熱少﹐是爲死陰﹐故病爲進。其熱气有餘者﹐或便膿血﹐或發癰膿﹐亦與《內經》熱厥不同。

陰气起於五指之裏﹐陽气起於五指之表﹐气血調和﹐營衛以行﹐則陰陽相貫﹐如環之無端也。厥陰無陽﹐厥陰病則陰陽不相順接﹐故手足厥冷。若熱少厥微而指頭寒﹐知病可愈﹐手足反溫者﹐𨿽下利必自愈﹐此陰陽自和而順接也。若脈微煩躁﹐灸厥陰﹐厥不還者死﹐是陰陽之气絕矣。

本篇云「諸四逆厥者﹐不可下。」又曰「厥應下之而反發汗者﹐必口傷爛赤。」二義不同﹐當理會上下矣。蓋諸四逆不可下﹐是指傷寒脈微欲絕﹐此時外寒切迫﹐內熱未起。此當發汗﹐是指虛寒癥言﹐故曰虛家亦然。

應下之者﹐是脈滑而厥﹐內熱閉郁﹐故曰厥深熱亦深。若發汗只能引火上升﹐不能逐熱外散﹐故令口傷。所謂下之是下其熱﹐非下其實。泄利下重者﹐四逆散﹔欲飲水數升者﹐白虎湯。此厥陰之下藥﹐所以下無形之邪也。若以承气下之﹐利不止矣。

診厥陰脈﹐以陽爲主﹐而治厥陰病﹐以陰爲主。故當歸四逆不去芍藥﹐白頭翁重用芩﹑連﹐烏梅丸用黃連至一斤﹐又佐黃柏六兩﹐復脈湯用地黃至一斤﹐又佐麥冬八兩。要知脈微欲絕﹐手足厥冷﹐𨿽是陰盛﹐亦未陽虛﹐故可表散外邪﹐不可固裏。脈結代心動悸者﹐似乎陽虛﹐實爲陰弱﹐只可大劑滋陰﹐不可溫補。所以然者﹐肝之相火﹐本少陽之生气﹐而少陽實出於坎宮之眞陰。《經》曰「陽予之正﹐陰爲之主。」又曰「陰虛則無气。」又曰「少火生气﹐壯火食气。」審此﹐則知治厥陰之理矣。

中州四肢﹐皆脾所主。厥陰傷寒﹐手足逆冷﹐而又下利﹐木克土也。復發熱者﹐下利必自止﹐火生土也。若肝火上行逼心﹐故反汗出气上衝心﹐心不受邪﹐因而越之﹐故咽中痛而喉爲痺。若發熱而利﹐汗出不止者死﹐是虛陽外亡﹐爲有陰無陽﹐與少陰亡陽同義。若肝火內行而入脾﹐火土合徳﹐必無汗而利自止。若發熱而利不止﹐此肝火內行﹐血室不寧﹐故便膿血。若發熱下利﹐甚至厥不止者死﹐是土敗木賊﹐諸陽之本絕也。厥陰傷寒﹐有乘脾乘肺二癥﹐疑似難明﹐最當詳辧。一曰傷寒腹滿譫語﹐寸口脈浮而緊﹐此肝乘脾也﹐名曰縱﹐刺期門。夫腹滿譫語﹐似胃家實﹐然脈浮緊而不潮熱﹐非陽明脈也。《脈法》曰「浮而緊者﹐名曰弦。」此弦爲肝脈矣。《內經》曰「諸腹脹大﹐皆屬於熱。」又曰「肝气盛則多言。」是腹滿由於肝火﹐而譫語乃肝气所發也。木旺則侮其所勝﹐直犯脾土﹐故名縱。一曰傷寒發熱﹐嗇嗇惡寒﹐大渴欲飲水﹐其腹必滿﹐此肝乘肺也﹐名曰橫﹐刺期門。夫發熱惡寒﹐似太陽之表﹔未經大汗而大渴﹐非轉屬陽明﹔未經妄下而腹滿﹐非轉屬太陰。且頭不痛﹐胃不實﹐不下利﹐斷非三經癥矣。

然知發熱惡寒是肺病﹐肺虛而肝火乘之。脾畏木邪﹐水精不上歸於肺﹐故大渴﹔肺不能通調水道﹐故腹滿。是侮所不勝寡於畏也﹐故名橫﹐一縱而乘脾﹐一橫而乘肺﹐總是肝有亢火﹐當瀉無補﹐必刺期門﹐隨其實而瀉之。募原淸則气皆順﹐表裏盡解矣。此非汗吐下淸火諸法所可治﹐故宜鍼。

傷寒陽脈澀﹐陰脈弦﹐腹中急痛者﹐此亦肝乘脾也。故先與小建中安脾﹐繼與小柴胡疏木。要知小建中是桂枝湯倍加芍藥以平木加飴糖以緩急﹐爲厥陰驅邪發表﹑和中止痛之神劑也。不瘥者﹐中气虛而不振﹐邪尙畱連﹐繼以小柴胡補中發表﹐令木邪直走少陽﹐使有出路﹐所謂陰出之陽則愈也。仲景有一癥而用兩方者﹔在太陽﹐先麻黃繼桂枝﹐是先外後內法﹔在厥陰﹐先建中後柴胡﹐是先內後外法﹐亦是令厥陰轉屬少陽之機。

傷寒厥而心下悸者﹐此亦肝乘肺也。𨿽不發熱惡寒﹐亦木實金虛﹐水气不利所致。彼腹滿者﹐是水在中焦﹐故刺期門以瀉其實。此水在上焦﹐故用茯苓甘艸湯以發其汗。此方是化水爲汗﹐發散內邪之劑﹐卽厥陰治厥之劑也。

厥陰中風之脈﹐與他經不同。凡脈浮爲風﹐此云不浮爲未愈﹐是厥陰中風﹐脈反沈矣。此本由陰虛﹐風入地中﹐木郁不舒﹐故未愈﹔微浮是風行地上﹐艸木發陳﹐復厥陰風木之常﹐故愈也。

凡脈浮爲在表﹐沈爲在裏。厥陰中風﹐其脈旣沈﹐其癥亦爲在裏。

此熱利下重﹐是厥陰中風也。太陽中風﹐下利嘔逆﹐是有水气﹔厥陰中風﹐熱利下重﹐是有火气。故以白頭翁湯爲主以治風﹐芩﹑連爲輔以淸火﹐佐秦皮以升九地之風﹐則肝木欣欣向榮矣。下利而渴欲飲水﹐是厥陰之消渴﹐亦中風之煩所致也。下利脈沈弦﹐是沈爲在裏﹐弦爲風脈。弦而大﹐是風因火動﹐故利未止。微弱數者﹐是風火勢微﹐故爲自止。𨿽發熱不死者﹐陰出之陽也。下利有微熱﹐汗出﹐見中風本癥﹐裏癥出表﹐則風從外散﹐故令自愈。欲愈之脈﹐當微浮。若寸脈反浮數﹐風去而熱不去﹐尺中自澀者﹐熱傷陰絡﹐肝血不藏﹐必便膿血也。

厥陰中風熱利﹐是裏有熱﹔傷寒亦有協熱利﹐是裏有寒。又與厥利不同﹐厥利見發熱則利止。此六七日不利﹐便發熱而利﹐汗出不止﹐是外熱內寒﹐故爲有陰無陽。要知《內經》之舌捲囊﹐是有陽無陰﹐故熱𨿽甚而可治。

厥陰下利﹐有因厥而利者﹐有協熱而利者﹐有內熱而利者﹐總屬於熱﹐乃相火挾風木而爲患也。

陰陽易之爲病﹐本於厥陰之欲火。始也因肝火之動﹐致傷少陰之精﹔繼也少陰之精不藏﹐厥陰之火不羈。所以少腹裏急﹐陰中拘攣﹐熱上衝胸﹐眼中生花﹐身重少气﹐頭重不欲舉﹐皆厥陰相火爲眚。頓令無病之人﹐筋脈形气爲之一變。此卽瘟疫傳染﹐遺禍他人之一癥也。

卷下

制方大法第七

凡病有名有癥﹐有機有情﹐如中風﹑傷寒﹑溫暑﹑濕痙等類﹐此爲名也。外有頭痛﹑身痛﹑腰痛﹐內有喘咳﹑煩渴﹑吐利﹑腹滿﹐此爲癥也。其間在表在裏﹐有汗無汗﹐脈浮脈沈﹐有力無力﹐是其機也。此時惡寒惡熱﹐苦滿喜嘔﹐能食不欲食﹐欲臥不得臥﹐或飲水數升﹐或漱水不欲咽﹐皆病情也。因名立方者﹐粗工也﹔據癥定方者﹐中工也﹔於癥中審病機察病情者﹐良工也。仲景制方﹐不拘病之命名﹐惟求癥之切當﹐知其機得其情﹐凡中風傷寒雜病﹐宜主某方﹐隨手拈來﹐無不活法﹐此謂醫不執方也。今談仲景方者﹐皆曰桂枝湯治中風﹐不治傷寒﹐麻黃湯治傷寒﹐不治中風。不審仲景此方主何等癥﹐又不審仲景何癥用何等藥﹐只在中風﹑傷寒二癥中較量﹐靑龍﹑白虎命名上敷衍﹐將仲景活方活法﹐爲死方死法矣。

仲景立方精而不雜﹐其中以六方爲主﹐諸方從而加減焉。凡汗劑皆本桂枝﹐吐劑皆本梔豉﹐攻劑皆本承气﹐和劑皆本柴胡﹐寒劑皆本瀉心﹐溫劑皆本四逆。混而數之﹐爲一百十三方者﹐未之審也。

六經各有主治之方﹐而他經有互相通用之妙。如麻﹑桂二湯﹐爲太陽營衛設﹐而陽明之病在營衛者亦用之。

眞武湯爲少陰水气設﹐而太陽之汗後亡陽者亦用之。四逆湯爲太陰下利淸谷設﹐太陽之脈反沈者宜之。五苓散爲太陽消渴水逆設﹐陽明之飲水多者亦宜之。豬苓湯爲少陰下利設﹐陽明病小便不利者亦宜之。抵當湯爲太陽瘀血在裏設﹐陽明之蓄血亦用之。瓜蒂散爲陽明胸中痞硬設﹐少陰之溫溫欲吐者亦用之。合是癥便用是方﹐方各有經﹐而用可不拘﹐是仲景法也。仲景立方﹐只有表裏寒熱虛實之不同﹐並無傷寒中風雜癥之分別﹐且風寒有兩湯疊用之妙﹐表裏有二方更換之奇。或以全方取勝﹐或以加減奏功。後人論方不論癥﹐故反以仲景方爲難用耳。桂枝汗劑中第一品也﹐麻黃之性直透皮毛﹐生薑之性橫散肌肉。故桂枝佐麻黃﹐則開玄府而逐衛分之邪﹐令無汗者有汗而解﹐故曰發汗﹔桂枝率生薑﹐則開腠理而驅營分之邪﹐令有汗者復汗而解﹐故曰解肌。解肌者解肌肉之邪也﹐正在營分﹐何立三綱者反立麻黃主營﹑桂枝主衛耶﹖麻黃不言解肌﹐而肌未嘗不解﹔桂枝之解肌﹐正所以發汗。

要知麻黃桂枝二湯﹐是發汗分深淺之法﹐不得以發汗獨歸麻黃﹐不得以解肌與發汗對講。前人論方不論藥﹐只以二方爲談柄﹐而置之不用也。

凡風寒中人﹐不在營衛﹐卽入腠理。仲景制桂枝湯調和營衛﹐制柴胡湯調和腠理。觀六經癥﹐仲景獨出桂枝癥﹑柴胡癥之稱﹐見二方任重﹐不可拘於經也。惟太陽統諸陽之气﹐六經表癥﹐咸屬於太陽﹐故柴胡湯得與桂枝湯對待於太陽之部。桂枝本爲太陽風寒設﹐凡六經初感之邪﹐未離營衛者悉宜之﹔柴胡本爲少陽半表設﹐凡三陽半表之邪﹐逗畱腠理者悉宜之。仲景最重二方﹐所以自爲桂枝癥注釋﹐又爲小柴胡注釋。桂枝有疑似癥﹐柴胡亦有疑似癥。桂枝有壞病﹐柴胡亦有壞病。桂枝癥罷﹐桂枝不中與矣﹐而隨癥治法﹐仍不離桂枝方加減﹔柴胡癥罷﹐柴胡不中與矣﹐而設法救逆﹐仍不出柴胡方加減。

麻黃癥熱全在表。桂枝之自汗﹐大靑龍之煩躁﹐皆兼裏熱。仲景於表劑中﹐便用寒藥以淸裏。自汗是煩之兆﹐躁是煩之徵。汗出則煩得外泄﹐故不躁﹐宜用微寒酸苦之味以和之﹔汗不出則煩不得泄﹐故躁﹐宜用大寒堅重之品以淸之。夫芍藥﹑石膏是裏藥入表劑﹐今人不審表中有裏﹐因生疑畏﹐當用不用﹐至熱並陽明﹐而斑黃狂亂髮矣。是不任大靑龍之過也。仲景於太陽經中用石膏以淸胃火﹐是預保陽明之先著﹔加姜﹑棗以培中﹐又慮夫轉屬太陰矣。

小靑龍﹑柴胡﹐俱是兩解表裏之劑﹐小靑龍重在裏癥﹐小柴胡重在表癥。故小靑龍加減﹐麻黃可去﹔小柴胡加減﹐柴胡獨存。蓋小靑龍重在半里之水﹐小柴胡重在半表之熱也。小靑龍治傷寒未解之水气﹐故用溫劑﹐汗而發之﹔十棗湯治中風已解之水气﹐故用寒劑﹐引而竭之。此寒水﹑風水之異治也。小靑龍之水﹐動而不居﹔五苓散之水﹐畱而不行﹔十棗湯之水﹐縱橫不羈﹔大陷胸之水﹐痞硬堅滿﹔眞武湯之水﹐四肢沈重。水气爲患不同﹐所以治法各異。

林億云「瀉心本名理中黃連人參湯﹐蓋瀉心療痞﹐正是理中處。」當知仲景用理中﹐有寒熱兩法﹐一以扶陽﹐一以益陰也。邪在營衛之間﹐惟汗是其出路﹐故立麻黃﹑桂枝二方。邪在胸腹之間﹐惟吐是其出路﹐故立瓜蒂﹑梔豉二方。瓜蒂散主胸中痞硬﹐治在上焦﹔梔豉湯主腹滿而喘﹐治兼中焦。猶麻黃之主皮膚﹐桂枝之主肌肉。

瓜蒂散峻劑也﹐猶麻黃之不可輕用﹔梔豉湯輕劑也﹐猶桂枝湯之可更用而無妨。故太陽表劑﹐多從桂枝加減﹔陽明表劑﹐多從梔豉加減。陽明用梔豉﹐猶太陽用桂枝﹐旣可用之以去邪﹐卽可用之以救逆。今人但知汗爲解表﹐不知吐亦爲解表﹐知吐中使能發散之說﹐不知所以當吐之義。故於仲景大法中﹐取其汗下遺其吐法耳。

少陽爲樞﹐不全在裏﹐不全在表。仲景本意重裏﹐而柴胡所主又在半里﹐故必見半表病情﹐乃得從柴胡加減。

如悉入在裏﹐則柴胡非其任矣﹐故柴胡稱解表之方。小柴胡𨿽治在半表﹐實以理三焦之气﹐所以稱樞機之劑。如胸滿胸中煩﹐心煩心下悸﹐咳渴喜嘔﹐是上焦無開發之機也﹔腹滿脇下痞硬﹐是中焦廢轉運之機也﹔小便不利﹐是下焦失決瀆之任也。皆因邪气與正气相搏而然﹐用人參扶三焦之正气﹐壯其樞耳。

少陰病二三日﹐心中煩不得臥者﹐病本在心﹐法當滋離中之眞火﹐隨其勢之潤下﹐故君黃連之苦寒以泄之。

四五日小便不利﹐下膿血者﹐病本在腎﹐法當升坎中之少火﹐順其性之炎上﹐故佐漧薑之苦溫以發之。此伏明之火﹐與升明之火不同。少陰心煩欲寐﹐五六日﹐欲吐不吐﹐自利而渴﹐小便色白者﹐是下焦虛寒﹐不能制水﹐宜眞武湯﹐以溫下焦之腎水。下利六七日﹐咳而嘔渴﹐心煩不眠﹐是上焦虛熱﹐水津不布﹐宜豬苓湯﹐以通上焦之津液。

四逆爲太陰主方﹐而諸經可以互用。在太陰本經﹐固本以逐邪也﹔用於少陰﹐溫土以制水也﹔用於厥陰﹐和土以生木也﹔用於太陽﹐益火以扶元陽也。惟陽明胃實﹑少陽相火﹐非所宜耳。

少陰病四五日﹐腹痛小便不利﹐下利不止。若四肢沈重疼痛者﹐爲下焦水郁﹐用眞武湯﹐是引火歸元法﹔若便膿血者﹐爲下焦火郁﹐用桃花湯﹐是升陽散火法。此因坎中陽虛﹐不得以小便不利作熱治。

小柴胡爲少陽主方﹐烏梅爲厥陰主方。二方𨿽不同﹐而寒溫互用﹑攻補兼施之法相合者﹐以臟腑相連﹑經絡相貫﹑風木合气﹑同司相火故也。其中皆用人參﹐補中益气以固本逐邪﹐而他味俱不相襲者﹐因陰陽異位。陽宜升發﹐故主以柴胡﹔陰宜收降﹐故主以烏梅。陽主熱﹐故重用寒涼﹔陰主寒﹐故重用辛熱。陽以動爲用﹐故湯以蕩之﹐其癥變幻不常﹐故柴胡有加減法﹔陰以靜爲體﹐故丸以緩之﹐其癥有定局﹐故烏梅無加減法也。

厥陰下利﹐用白頭翁湯﹐升陽散火﹐是火郁發之也。制烏梅丸以收火﹐是曲直作酸之義。佐苦寒以和陰﹐主溫補以存陽﹐是肝家調气之法也。其治厥利與久利﹐故半兼溫補。白頭翁湯主中風熱利與下重﹐故專於涼散。

按﹕發表攻裏﹐乃禦邪之長技。蓋表癥皆因風寒﹐如表藥用寒涼﹐則表熱未退而中寒又起。所以表藥必用桂枝﹐發表不遠熱也﹐然此爲太陽表熱言耳。如陽明少陽之發熱﹐則當用柴﹑芩﹑梔﹑豉之類主之。裏癥皆因郁熱﹐下藥不用苦寒﹐則瘀熱不除﹐而邪無出路。所以攻劑必用大黃﹐攻裏不遠寒也﹐然此謂陽明胃熱言耳。如惡寒痞硬﹐陽虛陰結者﹐又當以姜﹑附﹑巴豆之類兼之矣。

麻黃﹑桂枝﹐太陽陽明表之表藥﹔瓜蒂﹑梔豉﹐陽明裏之表藥﹔小柴胡﹐少陽半表之表藥。太陰表藥桂枝湯﹐少陰表藥麻黃附子細辛湯﹐厥陰表藥當歸四逆湯。六經之用表藥﹐爲六經風寒之出路也。

手足厥逆之癥﹐有寒熱表裏之各異。四逆散解少陰之裏熱﹐當歸四逆湯解厥陰之表寒﹐通脈四逆湯挽少陰眞陽之將亡﹐茯苓四逆湯畱太陰眞陰之欲脫。四方更有各經輕重淺深之別也。

膀胱主水﹐爲太陽之裏﹐十棗﹑五苓﹐爲太陽水道之下藥﹔胃腑主谷﹐爲陽明之裏﹐三承气爲陽明穀道之下藥﹔膽腑主气﹔爲少陽之裏﹐大柴胡爲少陽气分之下藥。此三陽之下藥﹐三陽實邪之出路也。大腸小腸﹐皆屬於胃﹐胃家實則二腸俱實矣。若三分之﹐則調胃承气胃家之下藥﹐小承气小腸之下藥﹐大承气大腸之下藥。戊爲燥土﹐庚爲燥金﹐故加芒硝以潤其燥也。桂枝加大黃﹐太陽轉屬陽明之下藥﹔桂枝加芍藥﹐太陽轉屬太陰之下藥。

凡下劑兼表藥﹐以未離於表故也。柴胡加芒硝﹐少陽轉屬陽明之下藥。大柴胡下少陽無形之邪﹐柴胡加芒硝下少陽有形之邪也。桂枝加芍藥下太陰無形之邪﹐三物白散下太陰有形之邪也。四逆散下少陰厥陰無形之邪﹐承气湯下諸經有形之邪也。其間有輕重之分﹔下劑之輕者﹐只用气分藥﹔下劑之重者﹐兼用血分藥。酸苦湧泄﹐下劑之輕﹐故芍藥﹑枳實爲輕﹔鹹苦湧泄﹐下劑之重﹐故大黃﹑芒硝爲重。

仲景用攻下二字﹐不專指大便。凡與桂枝湯欲攻其表﹐此指發汗言﹔表解者乃可攻之﹐指利水言﹔有熱屬髒者攻之﹐指淸火言也。寒濕在裏不可下﹐指利水言﹔以有熱故也﹐當以湯下之﹐指淸火言也。

仲景下劑﹐只重在湯﹐故曰醫以丸藥下之﹐非其治也。觀陷胸﹑抵當二丸﹐仍用水制﹐是丸復其湯﹐重兩許﹐連滓服﹐則勢力更猛於湯﹑散劑矣。當知仲景方以銖﹑兩﹑分計者﹐非外感方﹔丸如桐子大﹐每服十丸者﹐不是治外感法。

仲景制方﹐隨方立禁﹐使人受其功不蹈其獘也。如用發表藥﹐一服汗者停後服。若脈浮緊發熱汗不出者﹐不可與桂枝﹔若脈微弱汗出惡風者﹐不可服大靑龍湯﹔脈浮發熱無汗﹐表不解者﹐不可與白虎﹔諸亡血虛家﹐不可用瓜蒂﹔病患舊微溏者﹐不可與梔子﹔陽明病汗出多者﹐不可與豬苓﹔外未解﹐其熱不潮者﹐未可與承气﹔嘔家不可與建中。皆仲景愼重出之者也。仲景加減有深意。如腹中痛者﹐少陽加芍藥﹐少陰加附子﹐太陰加人參。若心下悸者﹐少陰加桂枝﹐少陽加茯苓。若渴者﹐少陽加栝蔞根﹑人參﹐太陰加白術。加減中分陰陽表裏如此。故細審仲景方﹐知隨癥立方之妙﹔理會仲景加減法﹐知其用藥取捨之精。

小靑龍設或然五癥﹐加減法內卽備五方。小柴胡設或然七癥﹐卽具加減七方。要知仲景有主治之方﹐如麻﹑桂等方是也﹔有方外之方﹐如桂枝湯加附子加大黃輩是也﹔有方內之方﹐如靑龍﹑眞武之有加減法是也。仲景書法中有法﹐方外有方﹐何得以三百九十七法﹑一百一十三方拘之耶﹖昔岐伯創七方以制病﹐仲景更窮其病之變幻﹐而盡其精微。如發表攻裏﹐乃逐邪大法﹐而發表攻裏之方﹐各有大小﹐如靑龍﹑柴胡﹑陷胸﹑承气是也。夫發表旣有麻黃﹑桂枝方矣﹐然有裏邪夾表而見者﹐治表不及裏﹐非法也。而裏邪又有夾寒夾熱之不同﹐故制小靑龍以治表熱裏寒﹐制大靑龍以治表寒裏熱﹐是表中便兼解裏也﹐不必如壞病之先裏後表﹑先表後裏之再計也。然大﹑小靑龍﹐卽麻﹑桂二方之變﹐只足以解營衛之表﹐不足以驅腠理之邪。且邪畱腠理之間﹐半表之往來寒熱𨿽同﹐而半里又有夾虛夾實之懸殊。因制小柴胡而防半里之虛﹐大柴胡以除半里之實﹐是表中便兼和裏也﹐不必如後人之先攻後補﹑先補後攻之斟酌也。攻裏旣有調胃承气矣﹐然裏邪在上焦者有夾水夾痰之異﹐在中焦者有初硬後溏﹑燥屎定硬之分﹐非調胃所能平也。因制小陷胸以淸胸膈之痰﹐大陷胸以下胸膈之水﹐小承气以試胃家之矢气﹐大承气以攻腸胃之燥屎﹐方有分寸﹐邪气去而元气無傷﹐不致有顧此遺彼﹑太過不及之患也。按發表攻裏之方﹐各有緩急之法。如麻黃﹑大承气汗下之急劑也﹐而桂枝則發表之緩劑。其用桂枝諸法﹐是緩汗中更有輕重矣。小承气下之緩劑也﹐曰少與之令小安﹐曰微和胃气﹐曰不轉矢气者勿更與之。其調胃承气下之尢緩者也﹐曰少少溫服之﹐且不用气分藥﹐更加甘艸。是緩下中亦有差別矣。若夫奇偶之法﹐諸方旣已備見﹐而更有麻桂各半之偶﹐有桂枝二麻黃一之奇﹐是奇偶中之各有淺深也。服桂枝湯已﹐須更啜熱粥﹐爲復方矣﹐而更有取小柴胡一升加芒硝之復﹐是復中又分汗下二法矣。若白散之用復方更異﹐不利﹐進熱粥一杯﹐利不止﹐進冷粥一杯﹐是一粥中又寓熱瀉冷補之二法也。

病有虛熱相關﹐寒熱夾雜﹐有時藥力所不能到者﹐仲景或鍼或灸以治之。自後世鍼﹑藥分爲兩途﹐刺者勿藥﹐藥者勿刺﹐豈知古人刺﹑藥相須之理。按岐伯治風厥﹐表裏刺之﹐飲之以湯。故仲景治太陽中風﹐服桂枝湯反煩不解者﹐刺風池﹑風府﹐復與桂枝湯而愈。陽明中風﹐刺之小瘥﹐如外不解﹐脈弦浮者﹐與小柴胡﹐脈但浮無餘癥者與麻黃湯。吾故曰﹕仲景治法﹐悉本《內經》﹐先聖後聖﹐其揆一也。

仲景方備十劑之法﹔輕可去實﹐麻黃葛根諸湯是已﹔宣可決壅﹐梔豉﹑瓜蒂二方是已﹔通可行滯﹐五苓﹑十棗之屬是已﹔泄可去閉﹐陷胸﹑承气﹑抵當是已﹔滑可去著﹐膽導﹑蜜煎是已﹔澀可固脫﹐赤石脂桃花湯是已﹔補可扶弱﹐附子﹑理中丸是已﹔重可鎭怯﹐禹餘糧﹑代赭石是已﹔濕可潤燥﹐黃連阿膠湯是已﹔燥可去濕﹐麻黃連翹赤小豆湯是已﹔寒能勝熱﹐白虎﹑黃連湯是已﹔熱能制寒﹐白通﹑四逆諸湯是已。

