

研經言淸莫枚士

袁序

莫枚士《研經言》一書﹐余從丹徒楊霽靑先生抄得者也。全書四卷﹐凡一百五十餘篇﹐多釋經辧誤之作﹐實有發前人所未發者。陸九芝﹑陸心源二家序中已詳言之。余諷誦再四﹐覺此公之學養卻優﹐不獨其疏證經義﹐獨具卓識﹐卽其評論近世名醫﹐如謂葉天士《臨證指南》﹐於溫熱脾胃最精等處﹐皆極平允之論﹐以視黃坤載﹑陳修園輩之一味泥古﹐抹煞先賢者﹐其相去爲何如耶。迹其生時﹐適當洪楊割據﹐天下大亂之時﹐故𨿽經鏤版﹐而所傳未廣。余曩讀《世補齋醫》書﹐卽知有先生此書﹐而四方尋覓﹐竟未得見。後承霽靑先生賜覽﹐因得錄一副本﹐私心欲廣其傳﹐以公同好。故於醫學扶輪報﹑神州醫藥學報中﹐皆擇尢刊布。誠以維持絕學﹐非廣爲流布﹐不以收效。今年春紹興醫藥學報社擬刊醫學叢書﹐以存國粹。貽書相囑欲﹐將此書刻入叢書中﹐因卽將所錄副本郵寄付刊。夫表彰前哲﹐刊刻遺書﹐耗爲吾儕醫家之責﹐不足深論。獨是莫氏作此書時﹐卽當洪楊割據﹐天下大亂之時﹐而今日貴社刻此書時﹐又值天下大亂﹐禍至無日之候﹐豈天心不仁﹐降此鞠凶﹐卽塗炭其民眾﹐復肆虐於醫籍耶。抑劫運有常﹐洪楊距今已六十年﹐前造此因﹐今日應有此果耶。然而風雨如晦﹐雞鳴不已﹐貴社諸君子之用心﹐亦良苦矣。

丙辰首夏江都袁焯記於京口

陸序

余婿沈子彥模初﹐自吳興來謁﹐卽盛稱其師莫枚士先生之醫學。余卽以拙著《世補齋》初稿﹐介沈子正於先生﹐而先生亦郵寄所撰《研經言》屬校﹐並索爲序。旣卒讀﹐乃嘆先生之學之博﹐識之邃﹐深造自得﹐而左右逢原者﹐有如此也。夫《本經》《靈》《素》﹐刊之三墳﹐旣非蓬心人所能領會﹐而如南陽一脈﹐以及《脈經》《病源》《千金》《外臺》之所言﹐則皆隨時隨地習見之病﹐而亦視爲鳥篆虫書﹐不可測識﹐曾不能用其一方一藥﹐尙何醫之足云哉。君舉於鄕﹐不樂仕進﹐潛心國小﹐出其餘緒﹐以治醫家言﹐爲之審聲音﹐詳訓詁﹐以經解經﹐復以方求病﹐遂乃病無遁狀﹐方無虛設。如君之學﹐若漫譽以髙出時輩﹐則是誣君而已。豈知君者﹐君所著尙有數種﹐應請先以此冊付手民﹐俾今而後之病患﹐得遇識字之醫﹐而免夭札也。裏居戢影﹐韓陵片石外﹐無可語者﹐行將鼓棹遊苕間﹐登君之堂﹐以所學相質證﹐然亦勿勿耳。沈子何幸﹐而得立雪君門也﹐是爲序。

光緒五年己卯三月元和陸懋修拜撰

﹝按﹕先生於甲申四月刊《世補齋醫書》文十六卷中﹐於此序多所增攺﹐今謹錄其初稿。﹞

陸序

予少與同裏莫枚士同治訓詁之學﹐旣遭多故﹐余以軍事馳驅南北﹐與枚士不相聞者數年。及余奉諱歸﹐握手道故﹐則其气益穆﹐其學益邃﹐且有不爲良相爲良醫之志。其言醫也﹐本小學以讀《靈》《素》﹐祧宋元而檷漢唐﹐與論學之旨同。余初驚詫其言﹐而卒無以易也﹐未幾出所著《研經言》﹐屬余爲序。夫先秦古書﹐存於今寡矣。幸而僅存﹐又多詰屈奧衍﹐魯魚亥豕﹐非好學深思不能讀﹐而醫書爲尢甚。蓋近古多聞綴學之士﹐未必通醫家言﹐醫家者流﹐往往不識字﹐不讀書﹐而以醫爲市﹐卽有一二名家﹐或究心方劑﹐而昧於微言﹐或各執己見﹐而疏於考古。無惑乎醫家之不明﹐而世人之多夭札也。枚士憂之﹐據《說文》以釋疝之殊﹐據《玉篇》以明癲癇之異﹐而前人之失正焉。邪哭則証之《巢氏》﹐癥卽風癡﹐酸削則証之《周禮》﹐定爲酸消。而舊注之疏焉。蛟龍乃龍咬之訛﹐蛔咬有例。柔實惡寒之癥﹐元本足徵。而傳刻之訛祛焉。洵乎仲景之功臣﹐而俗醫之鍼砭矣。他日推其所學以治天下﹐所造豈可量哉。獨念予妄談經濟﹐無裨於世﹐及退而著書﹐亦無成就。讀枚士書﹐不能無愧於心也。

同治十年七月愚弟陸心源拜撰

自序

余於咸豐之季﹐避寇海上﹐時疫盛行﹐流民踵喪﹐盡無以救﹐始知醫之急於人也。而學之旣有年﹐乃輯眾說﹐考文析義﹐校注《傷寒論》《金匱方論》二書﹐繼以《金匱》論略﹐因集眾癥﹐釋名狀﹐立義例﹐作證原及脈法﹐繼又以治病在處方﹐因闡經方作釋例﹐繼又以處方在辧藥﹐因《校注神農本艸經》。此外解經之作﹐隨成隨棄﹐錄其存者﹐得百餘首﹐釐爲四卷﹐名曰《研經言》。質之通人﹐以爲他日自鏡之資。余不敏﹐凡所論述﹐不敢故爲髙深﹐獨標新異。惟務切近平實﹐求當乎古人之書之義理而已。記不云乎﹐致知在格物﹐書亦物也﹐讀而格之﹐以致其知﹐將爲延醫地也。如曰有裨斯藝﹐以俟能者。

苕川迂叟自序

卷一

原因

百病之因有八﹕一邪气﹐二水濕﹐三鬼神﹐四虫獸﹐五器物﹐六飲食﹐七藥石﹐八人事。前五者在身外﹐後三者在身內。而八綱之中﹐各有數目。邪气之屬﹐有風日霧瘴﹐有寒暑。水濕之屬﹐有露雨﹐有水。鬼神之屬﹐有衝擊﹐有喪屍﹐有精魅﹐有禍祟。虫獸之屬﹐有咬螫﹐有影射﹐有遺毒﹐有觸气。器物之屬﹐有金鏃﹐有打壓﹐有觸傷﹐有湯火。飲食之屬﹐有禁忌﹐有過多﹐有五味所傷﹐有中毒。藥石之屬﹐有服藥過劑﹐有藥誤石毒鴉片。人事之屬﹐有喜憂欲恚恐﹐有行立坐臥﹐舉重閃挫﹐墮墜跌僕。總計其目﹐二十有餘。擬引古論﹐衍成一卷﹐而未遑也﹐略序於此。

卷一

原賊邪

賊邪者﹐太一衝方之气﹐因太一之气不能自旺而來也。自太一言之曰虛風﹐自衝方言曰之賊風﹐自受於人言之曰虛邪﹐亦曰賊邪。經云「邪气者﹐虛邪之賊傷人也」是也。《病源》云﹕冬至之日﹐有風從南方來曰賊風。以此推之﹐則春分西風﹑夏至北風﹑秋分東風﹑季春西北風﹑季夏東北風﹑季秋東南風﹑季冬西南風﹐皆賊風也。其法不取五行生克﹐而用八方對衝。一九相對﹐故子午衝而寒熱可以互勝﹐凡熱極反寒﹑寒極反熱之病準此。三七相對﹐故卯酉衝而溫涼可以互勝。二八﹑四六相對﹐二坤熱土﹐八艮寒土﹐四巽溫土﹐六幹涼土﹐坤﹑巽得溫熱之气則皆濕土﹐艮﹑乾得寒涼之气則皆燥土。濕土漸於辰﹑旺於未﹐燥土漸於戌﹑旺於丑﹐故辰戌丑未衝而燥濕可以互勝。《靈》九宮八風篇文及《素》委和之紀眚於三五段﹐及乙丑乙未歲災七宮十五段﹐文義蓋如此。其原出於九疇﹑八卦也。

卷一

原風濕

漢鄭康成注《書﹟洪範》曰﹕風﹐中央土气。此言最的。土旺四時﹐故春溫﹑夏熱﹑長夏濕﹑秋燥﹑冬寒之气﹐皆於風見之。以五行言﹐曰五气﹔以六元言﹐曰六气﹔以四時言﹐曰四气﹔以五方言﹐曰五風﹔以八方言﹐曰八風﹔自其偏勝者言﹐曰五邪﹔自六气之偏勝者言﹐曰六淫。皆此一風﹐乃天地所以生萬物﹑長萬物﹑茂萬物﹑收萬物﹑藏萬物者也。此气失和﹐則病萬物﹐而又徹乎四時﹐故經曰﹕風者百病之長也。以其气散發﹐故經又以風爲木气﹐而屬之春﹐猶濕亦爲土气﹐而經或屬之秋也。夫濕有數種﹐第古人於水土之蒸气﹐正謂之濕﹐而五行之濕統於風﹐水谷之濕直雲水若飲﹐分別綦嚴。近世槪以濕目之。然古人治濕之方﹐不可以治今之所謂濕也。

卷一

原榮衛

人有三气。衛气出於上焦﹝據《素問》注﹞﹐榮气出於中焦﹐二者皆气也﹔二气合行於心肺之間﹐則積而爲宗气﹐本無形質﹐必有所附麗以行。故榮行脈中﹐附麗於血﹔衛行脈外﹐附麗於津。惟血隨榮气而行﹐故榮气傷則血瘀﹔津隨衛气而行﹐故衛气衰則津停。治血以運化榮气爲主﹔治津以溫通衛气爲主。知乎此﹐而榮血﹑衛气之說可以息矣。且也﹐血所以濡脈﹐津所以濡筋。﹝傷寒汗後﹐四肢拘急﹐此津不濡筋之故﹞﹐而榮之行﹐自手太陰始﹐故《靈》經脈篇序十二經以手太陰爲端﹔衛之行﹐自足太陽始﹐故《靈》經筋篇序十二經以足太陽爲端。知乎此﹐而心榮﹑肺衛之說可以息矣。﹝衛出上焦﹐據王《素問》注。今《靈樞》「上」作「下」﹐誤。﹞

卷一

原易

病之得於歲气者﹐一自正气來﹐一自時气來。正气爲病﹐以傷寒﹑傷暑爲最著﹔時气爲病﹐以冬溫﹑寒疫爲最著﹕皆以其極偏也。正气﹐太一方之王气﹐本不病患﹐而人自觸之﹐謂之以人乾天﹔時气﹐對衝方之戾气﹐本能病患﹐而人適中之﹐謂之以天令人。以人乾天﹐則觸之者病﹐而不觸者無與焉﹔以天令人﹐則中之者固病﹐而不中者卽染之。人气處於獨﹐天气統於同﹐所以正气病無易﹐時气病有易也。正气𨿽過中而非厲﹐時气卽稍弱而已毒。所以正气病﹐縱如傷寒﹑傷暑之重而不易﹔時气病﹐縱非冬溫﹑寒疫之重而亦易也。今傷風咳嗽有相易者﹐以此咳嗽亦自時气來。

卷一

傷寒溫熱延醫論

所以謂傷寒﹑熱病有別者﹐別於診不別於癥﹐別於法不別於藥。气盛身寒﹐得之傷寒﹔气虛身熱﹐得之傷暑。診之別也。然而傷寒傳變﹐則亦身熱﹔傷暑發狂﹐則亦气盛。非癥之無別者乎﹖淺人誤認﹐職是故耳﹗傷寒皆先汗後下﹔溫熱或先下後汗﹕法之別也。然而汗則麻﹑葛﹐下則硝﹑黃﹔傷寒之汗﹑下以是﹐溫熱之汗﹑下亦以是。非藥之無別者乎﹖由是推之﹐傷寒𨿽因於寒﹐一經化熱﹐捨黃連﹑石膏﹐更用何藥以涼之﹖溫熱𨿽已爲熱﹐倘或過治﹐捨漧薑﹑附子﹐更用何藥以溫之﹖人生之患﹐縱有萬端﹐本艸之數﹐止此一定﹐藥可通用﹐方何獨不可通用﹖近之解《傷寒論》者﹐執其中之白虎﹑黃芩等湯﹐以證此書之兼出溫熱治法。彼將謂傷寒病始終不宜寒藥﹐溫熱病始終不宜溫藥乎﹖噫﹗醫可若是之固哉﹖

卷一

論河間說傷寒之誤

寒之爲气﹐𨿽截然與熱對峙﹐而其傷人也﹐則隨人虛實而爲病。其人實﹐則寒不能深入﹐但著於皮膚﹐而閉其腠理﹐卽不得不熱﹔其人虛﹐則寒無所隔礙﹐遂過乎肌表而達於臟腑﹐卽不得不寒。苟取《素》風論之旨繹之﹐卽知仲景方論寒熱雜見之故矣。若《素》熱論人傷於寒﹐則爲病熱云云﹐乃專主寒邪在經之常法﹐以答篇首六七日之問﹐不兼直中言﹐與仲景爲寒字盡致者義別。河間泥此﹐遂謂傷寒有熱無寒﹐槪指通脈﹑理中等癥﹐爲得之寒藥誤下﹐非惟濃誣仲景﹐並誤會《內經》也。寒之乘也﹐猛於他气﹐故例曰﹕其傷於四時之气﹐皆能爲病。以傷寒爲毒者﹐以其最成殺厲之气也。河間乃謂溫熱涼寒﹐皆取傷寒而分其微甚﹐是以傷寒爲四气病統稱﹐豈其然乎﹖寒之藏也﹐歷春至夏﹐則陽气大泄﹐而不能復畱﹐故例止云寒毒藏於肌骨﹐至春變爲溫病﹐至夏變爲暑病。河間乃續之曰﹕秋變爲濕病﹐冬變爲正傷寒。如此任意增攺﹐其不足與語傷寒也明矣。

卷一

原瘴

古者於隔蔽之義﹐字止作障。《說文》云﹕障﹐隔也。是也。其作﹑作鄣者﹐系通借字。

由是山之隔蔽者﹐卽易以山而作嶂。其因山之隔蔽﹐致少風多濕﹐蒸而爲气﹐足致民病者﹐又易山以而作瘴。觀於字孳之義﹐而瘴之屬濕可知已。瘴取隔義﹐則與地气發﹐天不應之霧相似﹔而與天气發﹐地不應之霧爲對。但患霧气者﹐《千金》自有癥治﹐與治瘴之度障散不同﹐足徵近世混瘴於霧之非。《病源》通瘴於疫。余見東洋足本﹐於「靑艸黃芒瘴候」﹐較中國本多四百餘字﹐所列瘴病﹐證治獨詳。第其稱嶺南之瘴﹐猶如嶺北傷寒﹐似戾乎他論﹐當是指其盛行之勢相例耳﹗故其病不隸於傷寒諸候﹐而隸於癘疫﹐要之濕疫乃疫中之一端﹐未可以槪疫也。《外臺》又呼瘴爲瘧﹐要之濕瘧亦瘧中之一端﹐未可以槪瘧也。《聖濟總錄》論瘴與巢﹑王異﹐而延醫加詳﹐亦足補前人所未備。大抵瘴之發也﹐自有挾寒﹑挾熱二者。寒者白芷﹑桂枝﹑防風﹑檳榔等﹐已在度障散方中﹔熱者犀﹑羚﹐見《本經》及《綱目》集簡方。江南山多之地﹐其瘴𨿽不比嶺南之甚﹐然塗泥卑濕﹐水气適爲瘴助﹐往往於溫及暑病發時﹐錯出其間﹐故尢於犀﹑羚宜也。三吳老醫﹐善使犀﹑羚﹐蓋自此始﹐相治旣久﹐遂有混施之而失當者。

卷一

原痧

《詩》疏謂江南有射工﹐一名短弧﹐含沙射人。《病源》卷二十四分其種類爲射工﹑沙虱﹑溪毒三者。其中人狀﹐皆如傷寒﹐有惡寒﹑體熱﹑四肢拘急﹑頭痛﹑骨屈伸﹑張口欠KT等候。《本艸綱目》四十二溪毒﹑射工毒﹑沙虱毒三者相近﹐俱似傷寒﹐故有挑沙﹑刮沙之法。其腹痛悶亂﹐須臾殺人者﹐謂之攪腸沙。據引諸說﹐則痧本作沙﹐卽指射工所含者言也。

其沙著人肉﹐則或挑或刮以出之﹐證治相符﹐的有明徵。後人踵用其法﹐不能灼知是否爲射工病﹐但見惡寒發熱﹐狀如傷寒者卽用之﹐於是治痧之法﹐遂混入治暑中。所以誤者﹐以射工毒亦盛行於夏故爾﹗夏月人气自虛﹐倘非沙毒而用刮挑﹐則邪气被卻不得出﹐有因而增病者矣﹐診者審之﹗至沙加旁作痧﹐而近醫遂云感觸痧穢﹐乃天地間另一種气。此所謂不得其說﹐從而爲之辭也。

卷一

原胎

胞宮血气之生﹐源有靈機﹐故有化機﹐不可有一物入畱其中﹐有之則血气隨物而裹﹐卽令經閉腹大﹐謂之胎也。第其入畱之物﹐有內外之別。由內入畱者﹐本气所結﹐故無所成﹔由外入畱者﹐他气所感﹐故有所成。二者皆於經行初淨得之﹐有所成者﹐必如其所感。當經行後﹐感男子之精﹐卽成爲人﹔感虫蛇異物之精﹐卽成爲虫蛇異物。至其生時﹐皆有可驗。此自外入畱者二也。其自內入畱者四﹕一爲气。多怒之婦﹐當其經行胞淨﹐气乘虛入﹐則血與气結﹐令人經閉腹大﹐方書謂之气胎﹐治之下其气而消﹔一爲液。多痰之婦﹐當其經行胞淨﹐痰乘虛入﹐則血與痰結﹐令人經閉腹大﹐方書謂之痰胎﹐治之下其痰而消﹔一爲水。《靈樞》謂之石瘕﹐與气﹑液二胎同法﹐治之下其水而消﹔一爲血。當經行時﹐或因舉重﹐或因犯房﹐致經事不卒﹐血瘀胞宮﹐亦令人經閉腹大﹐絕似眞胎﹐治之下其血而消。以上四者﹐系婦人本气所結﹐法與感異﹐而與積聚同。細考《病源》八瘕及魏之《續案》﹐自知其故。

《病源》又有鬼胎﹐云是精魅入藏所致。然鬼交多在夢寐﹐非眞有施泄﹐焉得似胎﹖若精物意在吸取人精﹐令人瘵死﹐亦非有所施泄﹐焉得似胎﹖以今俗稱痰胎爲鬼胎推之﹐疑《病源》所云鬼者﹐亦對人言之耳﹗但須分別此五者﹐方能各盡其法﹐如槪予以統同之號﹐卽槪施以安鎭之藥﹐多不效也。嗟乎﹗醫學不明﹐難免閨門不白之冤﹐仁者可不究諸﹗

卷一

成注《傷寒論》論

王叔和之次仲景論也﹐有義有例﹐各以類從﹐無可議者。成氏卽用其本﹐故與《玉函經》次同。其六經六篇﹐又與《千金翼》次同。由晉而唐而宋﹐卽此本﹑卽此次也。何自明以來﹐諸家竟以顚倒移易爲能哉﹖夫成氏至八十歲始注此書﹐則見聞廣﹑閱歷深﹐宜其辧別之精若此。然於脈證方藥則當﹐而於章節義例則疏。如六經篇首﹐不注明太陽﹑陽明等之謂何﹖與太陽諸癥獨舉頭項彊痛﹑惡寒以爲端﹐陽明諸癥獨舉胃家實以爲端之義云何﹖若《平脈法》寸口趺陽兩脈疊舉﹐經意自有所指﹐成則各分段隨文以注之﹐使讀者茫然不知其何謂。凡此皆成氏之疏。欲窮經者﹐尙須參考《病源》《千金》等書以自得之﹐勿墨守一家也。

卷一

五志論

人應乎天﹐天有元陽。元陽者升於春﹐春時陽半在下﹐陰半在上﹐陽气欲升而不能遽越﹐當旺而不能自如﹐則有雷霆以彰之。人應之﹐爲事未遂﹐其志拂拂然﹐怒之象也。春應肝﹐故肝爲怒。怒生於恨﹐成於憤。恨而不已﹐爲怨﹐爲慍﹐爲恚﹔憤而不已﹐爲奮﹐爲發﹐爲自彊。

元陽者泄於夏﹐夏時盛陽在上﹐微陰在下﹐陽气盛滿於己而若自得﹐輕易乎陰而不措意﹐則有炎暑以彰之。人應之﹐爲事已遂﹐其志怡怡然﹐喜之象也。夏應心﹐故心爲喜。喜生於盛﹐成於玩。盛而不已﹐爲舒緩﹐爲惰﹐爲安﹔玩而不已﹐爲狎侮﹐爲愎﹐爲自足。

元陽者平於中央﹐此時陰陽和勻﹐旣籌及於陽之勝﹐又預計夫陽之敗﹐則反復以存其變焉。

人應之﹐爲思患而預防。又土爲萬物所歸﹐和者偏者皆歸之。春气溫而極於季春﹐夏气熱而極於季夏﹐秋气涼而極於季秋﹐冬气寒而極於季冬﹐靜觀以持其常焉。人應之﹐爲閱歷多而是非熟﹐二者思之象也。中央應脾﹐故脾爲思。思生於先﹐成於後。先事而思﹐爲愼﹐爲戒﹐爲畏﹐爲自虛﹔後事而思﹐爲樂﹐爲慕﹐爲智﹐爲自矜。二者皆思之所爲﹐如是則勞矣﹐故脾主勞。

元陽者收於秋﹐秋時陽半在上﹐陰半在下﹐陽气就衰而日受陰之剝﹐已退而日視陰之長﹐則有淒切之气以彰之。人應之﹐爲事將敗﹐其志殷殷然﹐憂之象也。秋應肺﹐故肺爲憂。憂生於慮﹐成於悔。慮而不已﹐爲拘﹐爲愁﹐爲不安﹔悔而不已﹐爲悲哀﹐爲哭﹐爲自咎。

元陽者藏於冬﹐冬時微陽在下﹐盛陰在上﹐陽气避陰之方張而不出﹐防陰之滅己而自懼﹐於是乎水冰地坼﹐寒風冽凜﹐而陽气惟不樹聲色以避之。人應之﹐爲事已敗﹐其志惕惕然﹐恐之象也。冬應腎﹐故腎爲恐。恐生於暇﹐成於怯。暇而不已﹐爲退﹐爲優遊﹐爲呻吟﹔怯而不已﹐爲愧﹐爲伏﹐爲自餒。

卷一

陰陽交並論

陰陽交並﹐二者乃熱病表裏俱實者之診法也。其表裏俱實﹐而復相連互曰交﹐續自釐淸曰並。陰交者﹐裏實較盛﹐故已得汗﹐而脈尙躁盛﹔並陽則初似陰交﹐而復得汗﹐脈漸靜﹐以裏散表解也。陽交者﹐表實較盛﹐故脈常躁盛而不得汗﹔並陰則初似陽交﹐而一得汗散熱卽泄﹐以表解裏微也。故交者皆死﹐並者皆生。《脈經》曰﹕熱病已得汗而脈尙躁盛﹐此陰脈之極也﹐死﹔其得汗而脈靜者﹐生也。﹝「得」上當有「復」字。《脈經》熱病煩已而汗﹐脈當靜。太陽病脈反躁盛者﹐是陰陽交﹐死﹔復得汗﹐脈靜者﹐生。又曰﹕熱病已得汗﹐脈尙躁盛﹐大熱﹐汗之𨿽不汗出﹐若衄﹐是謂並陽﹐故活。皆言復汗也。﹞此合陰交與並陽言之。又曰﹕熱病脈常﹝各本「常」作「尙」涉上而誤﹞躁盛﹐而不得汗者﹐此陽脈之極也﹐死﹔脈躁盛﹐得汗出者﹐生也。此合陽交與並陰言之。陰極陽極﹐卽裏實盛表實盛之謂。大抵表裏俱實之癥﹐不交則並﹐不並則交﹐死生之關﹐捷於反掌。《史記﹟倉公傳》脈法曰﹕熱病陰陽交者死。切之不交﹐並陰。並陰者﹐脈順淸而愈。其熱𨿽未盡﹐猶活也。繹倉公「不交」「並陰」四字﹐則知其轉易間難逆料矣。診交之法﹐又有進退﹐諸證在《脈經》中。此皆診決死生之要﹐切宜究之。﹝復得汗以癥言﹐非以治言﹐故有下之而始得汗者。﹞

《素問》所言﹐實止是陰交﹐於陽交無涉。統稱陰陽交者﹐猶男子陰易﹑女之陽易﹐統稱陰陽易也。

卷一

虫論

三尸九虫﹐與人俱生﹐無所假也。外此必有所假而生﹐如瘕門之鱉癥﹑蛇瘕﹑雞雛﹐及諸門之蜣螂﹑蚍蜉﹑螻蟻等名﹐皆因飲食而假外之虫气以生。其結於腸胃之募原爲瘕﹐散於經絡爲也。至若五臟之勞﹐有五臟之虫﹐五色之風﹐有五色之虫﹐則並不假於外之虫气以生。若曰人身血肉可化異類﹐毋乃誕乎﹗此必假內之虫气以生也。內之虫气﹐三尸九虫是也。大抵邪入而與三尸九虫相感﹐則孕而生虫﹐猶之六淫之感人﹐本以人五臟所稟五行气應之也﹐夫何足怪﹗《病源》卷二十三去﹕屍虫常接引外邪﹐爲人患害。又陰屍者﹐初著之狀﹐起於皮膚﹐內卒有物﹐狀如蛤蟆﹐經宿與身內屍虫相搏﹐如杯大﹐動搖掣痛不可忍者﹐多因天雨得之。此外邪與屍虫相感之證﹐風勞生虫﹐亦猶是也。知此﹐始可與論屍注﹑疳蒸諸大癥。若僅執熱極風生之說﹐猶知其當然﹐不知其所以然也。又況以隋唐言虫諸論﹐爲不經而棄之哉﹗

卷一

溫疫總論

寒與熱爲定名﹐溫與疫爲虛位。傷寒例𨿽以溫兼正气﹐疫貼時气﹐其實溫者蘊也。疫者役也。苟有蘊蓄在內﹐而其病如相役使者﹐不論寒熱﹐皆得稱爲溫疫例﹐據時稱以示別﹐不必泥看。能知此義﹐而後百家之言溫疫者﹐可一一以意逆之也。夫溫與疫旣爲虛位﹐則其爲病不一。但因於寒暑﹐而又有四時不正之气挾之﹐則爲天行溫疫﹐屬傷寒﹔若因於寒暑﹐而又有山川林谷及天地霧霧之气抑之﹐則爲瘴疫溫瘴﹐亦通稱爲溫疫﹔因於寒暑﹐而又有鬼神之气乘之﹐則爲癘疫﹐亦稱溫疫﹐屬雜病﹔苦因於寒暑﹐而又有飲食之气間之﹐則發爲雜病﹐如霍亂﹑瘧﹑疸之類﹐皆不稱爲溫疫﹐屬雜病。條分縷析﹐而後溫疫諸雜出之論﹐不至目炫。此溫疫數者中﹐惟鬼神一因與因於寒暑者﹐言多相混﹐近世不能分別﹐須細參《病源》卷十癘疫﹑瘴气兩候及《千金》卷九辟溫篇自明。《病源》癘瘴不與溫病同篇﹐而另列爲一卷﹐《千金》以兩溫分居二篇首尾﹐豈無意哉﹖而鬼神之不兼溫疫者﹐自屬中惡﹐與傷寒法無涉。猶瘴不兼溫疫﹐但爲之瘴﹔飲食不兼溫疫﹐但謂之傷飲食而已。

卷一

瘧論

葉案治瘧﹐不用柴胡﹐徐評非之。解之者曰﹕治傷寒少陽正瘧用柴胡﹐治秋間寒熱類瘧不用柴胡。泉應之曰﹕否﹐不然。《素﹟瘧論》以夏傷於暑爲端﹐而余瘧附焉﹐是秋間寒熱之爲正瘧﹐經有明文。《病源》《千金》皆本經說。《外臺》旣列《病源》之論﹐而所集方不下千首﹐鮮用柴胡者。可見謂秋間之寒熱﹐不用柴胡則是﹐而指爲類瘧則非。仲景於少陽篇明言往來寒熱﹐形如瘧狀。「如瘧」二字﹐正類瘧之謂。少陽癥之爲類瘧﹐出於仲景親口﹐今反指爲正瘧何耶﹖但諸醫猶止誤於論癥﹐徐氏則並論治亦誤。何以言之﹖傷寒邪從表入﹐其裏無根﹐以柴胡提之則出﹔夏秋之病﹐新涼在外﹐而蘊暑在中﹐其裏有根﹐若以柴胡提之﹐則外邪𨿽解﹐而內熱卽升﹐橫流衝決﹐不可復制﹐往往有耳聾﹑目赤﹑譫語神昏﹑汗漏體枯﹐延成不治者﹐不得不以徐說爲淫辭之助也。噫﹗亦究古訓而已矣。

卷一

屍疰疳蒸四大癥論

五屍﹑五疰﹑五疳﹑五蒸﹐雜病中之四大癥也。仲景《傷寒》始言蒸蒸﹐《金匱》狐惑實開疳癥﹐而走馬湯治飛屍﹐獺肝散治冷疰﹐已略具大綱矣。至《巢源》《肘後》《千金》《外臺》諸書﹐始暢厥論﹐以爲內科專家最重之任也。近世書中鮮有之﹐非近世無此四癥也。醫者遇屍疰﹐詭以肝气目之﹔遇疳蒸﹐詭以勞病目之。相沿旣久﹐遂不措意﹐因不列名耳﹗然「屍疰」二字﹐涉於不祥﹐「疳蒸」二字﹐僅見兒科。今若稱此以告諸病家﹐及加諸年壯﹐不幾駭人聽聞乎﹗古名誠難復也﹐但須於肝气一門﹐知有屍﹑疰二癥混其中﹔於勞病一門﹐知有疳﹑蒸二癥混其中。隱其名而存其實﹐則臨癥了然矣。至古人治此四癥之效方﹐亦欲爲大醫者﹐所不可不備也。

卷一

虛勞論

今之所謂虛勞﹐古之所謂蒸也﹔古之所謂虛勞﹐今之所謂脫力也。《金匱》必列虛勞者﹐以見傷寒自有因脫力得者也﹐俗稱脫力傷寒本此﹐知此而《金匱》虛勞諸方能用之矣。﹝俗稱脫力﹐不專指疲勞言﹐凡五勞皆在其中。﹞脫力有成痼疾者﹐有在一時者﹐有著一處者﹐苟因勞傷气血不復﹐皆得稱爲虛勞。人但泥於弱癥損癥之不起者爲虛勞﹐而不知彼特其一端也。若一時一處之虛勞﹐則或待治而後愈﹐或不治而自愈﹐無甚足異。第旣有虛勞之因﹐風寒隨而入之﹐《金匱》本爲風寒盡其變﹐故渾言之曰虛勞﹐不復分別其爲何勞。推而準之﹐傷寒勞復﹐乃虛勞之在一時者﹐亦不分別其若者爲操作之勞﹐若者爲房室之勞也。根據義本當列此篇末﹐編《傷寒論》者﹐欲其便覽﹐移置如此耳﹗他如《脈經》云﹕病患一臂不隨﹐時復轉移在一臂者﹐此爲微勞﹐營衛气不周故也﹐久久自愈。乃虛勞之著一處者﹐亦不分別有爲何勞﹐亦以有本病可列故也。此經又有勞瘧﹐《千金》《外臺》有勞嗽﹑勞聾﹐凡在一時及著一處者皆仿此。讀古人書﹐須辧其名﹐以究其指﹐醫亦如之。誠能知此﹐何至以建中湯等方﹐誤投之蒸病也哉﹖

卷一

傳屍勞論

《外臺》始有傳屍勞之名﹐歷宋至今﹐皆著於錄。嘗欲問其爲何病﹐則諸老醫無能言之者。

及泉習之有年﹐乃知傳屍勞者﹐合屍﹑疰﹑疳﹑蒸四大癥以名之也。初以體虛受邪﹐入感屍虫﹐於是沈沈默默﹐無處不惡﹐而不能的言所苦﹐此時名之爲屍可也﹔甚而發熱﹑喘促﹑顴赤﹐名之爲蒸可也﹔及其項間生塊﹑唇口喉舌皆瘡﹐名之爲疳可也﹔至差而復劇﹐死而傳人﹐則爲注矣。備此四癥﹐故方法不一﹐各據見在爲言也。古人﹑無辜﹑伏連﹑屍注等稱﹐亦各據一端爲言也。余幼時﹐胞姑有病此死者﹐及長﹐而嫡妹又病此死﹐然皆不傳染﹐殆相似而未的者歟﹗要之﹐已備屍﹑疳﹑蒸三大癥矣。遇是癥者﹐倘能分別論治﹐其於古方淸熱﹑調胃﹑殺虫諸法﹐庶不貽誤﹐特未必其果愈耳﹗

卷一

肺萎論

肺萎﹐肺之大葉不舉也。其外癥以咳而唾白沫者爲眞。《病源》或兼欲咳不能咳及嘔逆﹑小便言之﹐成無己注《傷寒論》﹐則以咽喉不利﹑唾膿血爲肺萎﹐皆非的候。惟《外臺》引許仁則云肺萎之狀﹐「唾白如雪﹐細沫稠粘。」此八字深得仲景言外之意﹐最爲的當。若巢﹑成所說﹐乃其兼癥﹐或有或無﹐未可必也。肺萎病當屬六極﹐气極之一也﹐多在久嗽之後﹐骨蒸之餘﹐其甚者白沫中帶血﹐且或帶膿焉。故《金匱》云咳唾膿血﹐脈數虛者爲肺萎﹐數實者爲肺癰。仲景以脈之異﹐辧其癥之同﹐亦可知膿血不獨肺癰有之。詳余所撰《證原》中。

卷一

正水風水診法論

目裹腫﹑頸脈動﹑時咳諸癥﹐正水與風水同。但有此諸癥﹐而按其腫上隨手起者正水﹐不起者風水﹐以此爲別。且必股冷腹大﹐乃爲正水已成﹐則正水重於風水也。《靈﹟水脹》水始起也﹐目裹上微腫﹐如新臥起之狀﹐其頸脈動﹐時咳﹐陰股間寒﹐足脛腫﹐腹乃大﹐其水已成矣。以手按其腫﹝俗本「腫」作「腹」﹐今從《病源》引﹞隨手而起﹐如裹水之狀。《金匱﹟水气》視人之目裹上微腫﹐如新臥起狀﹐其頸脈動﹐時咳﹐按其手足上陷而不起者風水。文義甚明。《病源》於水腫﹐全據《靈樞》﹐於風水﹐全據《金匱》﹐分別當已。惟風水久久變成水病﹐則亦按之隨起﹐故《肘後方》曰﹕水病之初﹐先兩目上腫起﹐如老蠶色﹐俠頸脈動﹐股裏冷﹐脛中滿﹐按之沒指﹐腹內轉側有聲﹐此其候也﹔不卽療﹐須臾身體稍腫﹐腹盡脹﹐按之隨手起﹐則病已成。非與經違也。葛意以風水爲正水之初起﹐而渾言之曰水者﹐亦以有股裏冷一癥耳﹗實與諸經相成也。

卷一

女勞疸黑疸同治論

《千金》及《外臺》引《金匱》黃膽篇文﹐皆以硝礬散癥爲女勞疸。而《近效》云女勞疸療與黑疸同。《病源》則曰女勞疸之狀﹐身目皆黃﹐發熱惡寒﹐小腹滿急﹐小便難﹐因大勞大熱而交接竟卽入水所致也。黑疸之狀﹐小腹滿﹐身體盡黃﹐額上反黑﹐足下熱﹐大便黑是也。

夫黃膽﹑酒疸﹑女勞疸﹐久久變成黑疸。據疸說﹐則《金匱》硝礬散癥﹐經文當斷﹐自膀胱急以下十六字﹐屬黑疸﹐獨日晡發熱惡寒﹐爲女勞疸的候﹐余則女勞疸久久變爲黑疸之候也。如此疏解﹐則於經文「得之」二字及「因作」二字語气極合。巢氏眞善會仲景意者。其硝礬散本是治黑疸之方﹐以黑疸與女勞疸同治﹐故《金匱》不別言之﹐《近效》之說﹐信而有徵。詳余所撰《金匱方論注》中。

卷一

吐血衄血便血溺血嘔吐汗出下利消利八癥異形同診論

亡血之大癥四﹕吐﹑衄﹑便﹑溺是也。亡津之大癥四﹕嘔﹑利﹑消﹑汗是也。吐血出於賁門﹐與嘔吐同﹔衄血名爲紅汗﹐與汗出同﹔便血出於魄門﹐與下利同﹔溺血出於胞﹐與消利同。八癥以四屬之﹐殊途而同歸﹐爲亡津﹑亡血最大者也。《靈樞經》云「奪血者無汗﹐奪汗者無血。」是津血同類。又手陽明主津﹐足陽明主血﹐是津血又同經。津血之爲物旣同﹐故八癥之爲診從同。八癥之由熱得之者﹐並以見陰脈及陰癥爲欲已。見陽脈及陽癥爲未解﹔其由寒得之者﹐並以見陽脈及陽癥爲向愈﹐見陰脈及陰癥爲將脫。俱詳《靈》《素》《脈經》等書﹐不贅引。凡辧癥有當分而觀之者﹐如痰飲篇是也﹔有當合而觀之者﹐如此篇是也。

卷一

思慮致遺論

心藏神﹐脾藏智與意﹐腎藏精與志。人之思慮﹐智意主之﹔智意之運用﹐神主之。故或曰思慮傷心﹐或曰思慮傷脾者﹐舉一言之也。究之﹐思慮之始構也﹐則因心以令脾﹐及思慮之旣竭也﹐則因脾以累心﹐是傷脾重於傷心矣。大抵五志所傷﹐每以過極而气並。思慮之過﹐气並於脾﹐故經曰思則气結。並﹐乃結也。五行土克水﹐水主冬﹐爲閉藏。脾實則有火﹐火性發泄﹐以過極之實﹐乘受克之虛﹐以發泄之性﹐變閉藏之常﹐而復以脾病累心之故﹐處以無主之神﹐於是乎恍惚離散﹐而精以泄。經云有餘則夢予。脾以气並﹐而見爲有餘﹐故夢以精予人也。論是癥者﹐自當以脾火上蒙心神﹐下克腎水爲正。或槪執諸熱屬心之說以相列﹐見其與五行生克之理不合﹐遂據《易》水火旣濟﹑未濟二卦﹑證成心腎不交之論。豈知《易》象止取貞悔爲義﹐並非實事﹐若移此以論病﹐則大蓄天在山中﹐大壯雷行天上﹐亦將信爲事之所有﹐而以肺入脾中﹐心行肺上者﹐擬其病象何如乎﹖夫立論當取其推而皆準者。

卷一

病無純虛論

以人之虛﹐因天之虛﹐爲賊邪病﹐自春分至秋分之寒﹐自秋分至春分之熱是也﹔以人之虛﹐因天之實﹐爲正邪病﹐自春分至秋分之熱﹐自秋分至春分之寒是也。總言之﹐則寒﹑熱二者以應二气﹔析言之﹐則寒﹑熱﹑涼﹑溫四者以應四時﹐而皆生於風。故《內經》曰「風者百病之長也」。風之溫者必挾濕﹐其涼者但爲風﹐與寒熱分主四時﹐《靈》九宮所謂春濕﹑夏熱﹑秋風﹑冬寒是也。然濕與寒熱﹐惟當其旺時則有之﹐而風乃四時皆有﹐故風之病患獨多。人以勞役解脫﹑喜怒陰陽﹑飲食醉飽﹑人鬼驚恐﹑跌打墮壓﹑虫獸咬傷而致虛﹐有一於此﹐則風卽湊之﹔其在濕與寒熱之令﹐及有賊邪時者﹐亦各湊之。故曰「邪之所湊﹐其气必虛。」第旣湊之後﹐反見爲實。其爲狀也﹐有相半者﹐有相過者﹐無純虛也。惟大病被汗﹑吐﹑下後﹐邪去而气血不能遽復﹐及婦人新產後而液去﹐而形气不足以充﹐則純虛。然一在病後﹐一則非病﹐不可以治病之法治之。夫病無純虛﹐則方無蠻補﹐無足怪者。或難之曰﹕老年聾盲﹐非純虛乎﹖答曰﹕此亦風也。老年血气當衰﹐藥不能托﹐且托之而後者乘虛續至﹐故永不愈耳﹗其不愈者在虛﹐其爲病者仍屬風。

卷一

用藥論一

藥性有剛柔﹕剛爲陽﹐柔爲陰﹐故剛藥動﹐柔藥靜。剛而動者其行急﹐急則迅發而無餘﹐其起疾也速﹐其殺人也亦暴﹔柔而靜者其行緩﹐緩則潛滋而相續﹐其起疾也遲﹐其殺人也亦舒。無識者﹐好爲一偏﹐其害不可勝言。而中立者﹐因有牽掣之說焉。豈知柔者自遲﹐不能彊之使速﹔剛者自速﹐不能彊之使遲。遲速並使﹐遲者必讓速者以先行﹐下咽之後﹐但見陽藥之行陽﹐不見陰藥之行陰。若病宜於陽﹐則陰藥初不見功﹐而反釀禍於陽藥已過之後﹔若病宜於陰﹐則陰藥未及奏效﹐而已顯受夫陽藥反掌之災。是以史立者亦謬也。總之﹐對病發藥﹐斯爲行所無事。

卷一

用藥論二

凡藥能逐邪者﹐皆能傷正﹔能補虛者﹐皆能畱邪﹔能提邪出某經者﹐皆能引邪入於某經。故麻﹑桂發表﹐亦能亡陽﹔苓﹑瀉利水﹐亦能爍津。於此知無藥之不偏矣。惟性各有偏﹐故能去一偏之病。若造物生藥﹐槪予以和平之性﹐何以去病乎﹖夫亦在馭之而已﹐馭之能否﹐全在醫者識癥有定見。俾逐邪者﹐辧其正之虛不虛﹐而邪去正自復﹔補虛者﹐知其邪之盡不盡﹐而正勝邪難幹。斟酌輕重之間﹐分別後先之次﹐神明於「隨癥用藥」四字﹐方法之能事畢矣。何必朋參﹑而仇硝﹐黃哉﹗

卷一

湯液論

湯液﹐亦飲也。《素》經脈別飲入於胃﹐遊溢精气﹐上輸於脾﹔脾气散精﹐上歸於肺﹔肺朝百脈﹐行精於皮毛﹐毛脈合精﹔通調水道﹐下輸膀胱﹔水精四布﹐五精並行。其言飲入胃後﹐上下先後分布之序﹐卽藥入胃後﹐與病相當之理。以其先布於上﹐故遇輕淸之藥則先發﹐而與上病相當。但先發者先罷﹐至水精四布﹐而後輕淸者已無力矣。其不能治下﹐而亦不足礙下者勢也。重濁之藥﹐其發旣遲﹐當其輸脾歸肺之時﹐尙未盡發﹐必至水精四布﹐而後藥力始畢達﹐而與下病相當﹐此輕淸治上﹑重濁治下所由分也。經曰﹕近而奇偶﹐制小其服也﹔遠而奇偶﹐制大其服也。皆取藥發遲速﹑部位髙下爲義。其入髒者﹐亦止云五味入胃﹐各歸其所喜攻﹐如酸先入肝云云﹐不必不入他髒也。後人不知古人制方之意﹐遂謂某藥入某經﹐某藥兼入某經。則試問胃气被藥气使乎﹖抑藥气被胃气使乎﹖夫固不辧而明也。乃或誤宗其說﹐如桂枝湯方﹐見其主治太陽病多﹐因以桂枝爲足太陽經藥﹐殊不思太陰病亦用桂枝﹐而眞武﹑理中﹑四逆﹐皆有加桂之例﹐吁﹗可怪也。總之﹐湯液治病﹐分气味不分經絡﹐與鍼法大異。

卷一

制藥論

自雷著炮制之論﹐而後世之以藥制藥者﹐愈出而愈奇﹐但因此而失其本性者亦不少。

藥之有利必有獘﹐勢也﹔病之資利不資獘﹐情也﹔用之去獘勿去利﹐理也。古方能使各遂其性﹐如仲景小半夏湯類﹐凡生薑﹑半夏並用者﹐皆一時同入之﹐非先時專制之﹐正欲生半夏之得盡其長﹐而復借生薑以隨救其短。譬諸用人﹐自有使貪﹑使詐之權衡﹐不必胥天下之菲材而盡桎梏之﹐使不得動也。各遂之妙如此。若後世專制之法﹐在臨時修合丸散而卽服者猶可﹐倘預制備售﹐則被制者之力已微﹐甚而至再﹑至三﹑至十餘制﹐則取其質而其性﹐其能去病也幾何﹖近見人治痰瘧﹐於肆中求半貝丸服之無效﹐取生半夏﹑貝母爲末﹐和薑汁﹐服之卽效﹐但微有煩狀耳﹗於此可類推已。或薄古法爲疏﹐盍思之﹗

卷一

藥驗論

凡中病之藥﹐服後半日許﹐可驗其當否者﹐大法有三﹕一則藥到病除。如《靈樞》不得臥﹐用半夏秫米﹐覆杯卽臥﹐及他方所云一劑知二﹑劑已者是也。一則服藥後別生他病﹐非藥之祟﹐正是病被藥攻﹐拒之使然。如《傷寒論》太陰病服桂枝湯反煩﹐風濕相搏服術附湯﹐其人如冒狀者是也。一則服藥後所病反劇﹐非藥之誤﹐正是以藥攻病﹐托之使然。如《證類本艸》成訥進丸方表云﹕臣弟訴患中風五年﹐服此丸至二千丸﹐所患愈加﹐不得憂慮﹐服至四千丸必得復﹐至五千丸當復丁壯是也。第一驗人所易知。其第二驗恆易令人疑惑﹐自非識病辧脈確有把握﹐必將攺易方法﹐以致轉輾貽誤者有之。若第三驗則必訾之議之﹐因而棄之矣。然數十年目見耳聞﹐第三驗最多﹐如傷寒初起及瘧﹑痢方盛之時﹐投以中病之藥﹐往往增劇。第二驗次之﹐第一驗最少。世人狃於第一驗之快﹐而欲以槪其餘。噫﹗此事眞難言哉。

卷一

古方用法論

古者﹐每方各有主藥﹐用其主而進退其餘﹐可雲從古某方加減﹔如用其餘而去其主﹐卽不得稱某方矣。仲景理中湯﹐一名治中湯﹐蓋取《別錄》人參「調中」兩字﹐是人參乃其主藥也。桃花湯取赤石脂一名桃花石爲義﹐是赤石脂乃其主藥也。若去人參﹑赤石脂﹐用其術﹑干等﹐而稱理中﹑桃花﹐則失其義而襲其名﹐陋乎不陋﹖非獨經方爲然也﹐𨿽後世亦有之。丹溪治六郁越鞠丸方﹐以川芎﹑山梔爲主﹐緣川芎卽《左傳》鞠窮﹐山梔《本艸》一名越桃﹐故各摘取一字以名之﹐以見能治郁者之全在乎此。若不用芎﹑梔﹐用餘四味﹐尙能再稱越鞠乎﹖《本艸》經用之藥﹐僅四﹑五百種﹐而自漢至明﹐方以億萬計﹐隨舉數味以成方﹐皆當有合於古﹐舉其相似者﹐反遺其相同者矣。昔徐靈胎誚葉天士﹐用《局方》逍遙散而去柴胡﹐非以此哉﹖學人可以類推。

卷一

瀉心湯類諸方總論

諸瀉心皆從小柴胡來。小柴胡以柴﹑姜治半表﹔芩﹑參﹑甘﹑半治半里。玆則去其治半表者﹐參用陷胸法﹐而隨建主藥﹐故當分數類觀之。

半夏瀉心湯﹐卽小柴胡去柴﹑姜之治表﹐加漧薑﹑黃連以和胃也。其生薑瀉心湯與甘艸瀉心湯﹐皆卽半夏瀉心湯原方﹐而主藥略增﹝從《金匱》有人參。﹞三方不外漧薑﹑黃連者﹐以此祛心下痞﹐乃胃虛上逆所致﹐與表陷之痞不同﹐故重在和胃也。其主藥皆在小柴胡中﹐自爲一類。

其漧薑黃連黃芩人參湯﹐則截半夏瀉心之半而爲之。其黃連湯﹐又卽半夏瀉心去黃芩加桂枝者。但二方皆重用黃連﹐使與漧薑並視半夏瀉心爲小變也。

黃芩湯﹐卽截小柴胡之半而加芍藥﹐以治腹痛。其黃芩加半夏生薑湯﹐卽小柴胡去柴﹑參加芍藥也。二方皆主小柴胡中之黃芩﹐自爲一類。

旋復代赭湯﹐卽小柴胡去柴﹑芩﹐加旋﹑代﹐增姜﹑減參者﹐故以旋代命名。濃朴生薑甘艸半夏人參湯﹐卽小柴胡去柴﹑芩﹐加朴﹐增姜﹑減參者。二方皆主小柴胡中之生薑﹐自爲一類。

其橘皮竹茹湯﹐卽濃朴生薑甘艸半夏人參湯去朴﹑半﹐加橘皮﹑竹茹﹑大棗﹐增甘艸﹐故以橘皮竹茹命史。其橘皮湯﹐卽取其方中二味爲之。二方自爲一類。

小半夏湯乃抽小柴胡方中治嘔之品﹐而倍其分者。其生薑半夏湯﹐卽半夏之法﹐而小半夏加茯苓湯屬焉。其半夏漧薑散﹐卽生薑半夏湯去生薑加漧薑者﹐意固重在溫胃﹐與生薑溫經略殊。而大半夏湯﹐卽半夏漧薑散之變焉者也。其漧薑人參半夏丸﹐卽半夏漧薑散加人參﹐倍半夏者。六方皆從小半夏湯來﹐主小柴胡中之半夏﹐自爲一類。

瀉心湯﹐自大﹑小陷胸來。大黃黃連瀉心湯﹐卽瀉心湯原方去黃芩。附子瀉心湯﹐卽瀉心湯原方加附子。三方不外大黃﹑黃連者﹐以此處心下痞﹐乃表邪內陷所致﹐與結胸之義相同﹐而與半夏等三方痞癥不同﹐故重在下實﹐乃由瀉心而將入承气也。

卷一

承气湯類諸方總論

胃實則不調﹐承气意在調胃﹐故或以「調胃」二字冠之。大黃下一切積﹐芒硝軟一切堅﹐考之本艸﹐皆屬蕩滌腸胃之品﹐故仲景合二味以治胃實﹐而一切病胃實者準此﹐其用甘艸﹐不過和硝﹑黃之味而已﹐不必泥和中益气﹐謂爲﹕「調胃」二字命名之所在也﹐此本籠統之方﹐用之者隨癥加減﹐往往師其意而易其名。故見腹滿﹐則加朴﹑枳﹐去甘艸﹐爲大承气﹔見腹滿不結者﹐則加朴﹑枳﹐去甘艸﹐爲小承气﹔有瘀血則加桃﹑桂﹐爲桃核承气﹔見水結﹐則加甘遂﹐去艸﹐爲大陷胸﹔見吐食﹐則去硝﹐爲大黃甘艸湯。一方生五方﹐有條不紊。

若夫從大承气來者﹐則去硝爲濃朴三物湯﹔三物合桂枝﹑去芍藥﹐則爲濃朴七物湯﹐皆主濃朴也。

其從小承气來者﹐則差其分﹐爲濃朴大黃湯﹔差其分而加芍藥﹑二仁﹐爲麻仁丸。皆主大黃也。

其從桃核承气來者﹐則大黃虫丸﹑桂枝茯苓丸﹑抵當湯及丸﹐皆主桃核也。

其從大陷胸來者﹐則大陷胸丸﹑十棗湯﹑甘遂半夏湯﹐皆主甘遂也。而己椒藶黃丸﹐又從大陷胸丸來﹐以同用葶藶也。

其大黃硝石湯﹑備急丸﹑大黃附子湯﹐卽承气之隨癥加減法也。而小陷胸湯﹑白散﹐則又因所治之部位略髙﹐而師承气之意以變焉者也。小陷胸主心下結痛﹐與心下痞相近﹐故又生出瀉心一派來。小陷胸主胸有黃涎﹐與胸痺之頑唾相近﹐故又生出栝蔞薤白一派來﹐要之﹐白散之下以巴豆﹐小陷胸之下以栝蔞。其栝蔞薤白湯﹑栝蔞薤白加半夏湯﹑枳實薤白桂枝湯三方﹐皆從小陷胸來。

卷一

古方權量有定論論

從來考古方權量者﹐人各言殊﹐大半誤以漢制當之耳﹗豈知經方傳於仲景﹐而不自仲景始。

《外臺》卷一謂桂枝湯爲歧伯授黃帝之方﹐而分兩與《傷寒論》悉同。可見經方傳自上古﹐所用權量﹐亦上古制﹐非漢制也。《千金》備詳神農秤及古藥升之制。蓋古醫權用神農﹑量用藥升﹐於一代常用權量外﹐自成一例。仲景而下﹐訖於《外臺》﹐所集漢晉宋齊諸方皆然。迨隋唐人兼用大兩大升﹐而後世制方遂有隨代爲輕重者﹐此古權量所由湮也。國朝吳王繩林所考﹐宗法《千金》﹐參以考訂﹐定爲古一兩﹐當今七分六釐﹔古一升﹐當今六勺七抄。

洵不刊之論﹐無間然矣。其書載在《吳醫匯講》中。

卷二

學醫說

夫欲學醫﹐必先讀無方之書﹐則莫善於巢氏《病源》焉。《病源》引申經意﹐別類分門﹐比《靈》《素》爲易知﹐亦較《靈》《素》而易入。習之旣久﹐遂乃上探《靈》《素》﹐兼讀《難經》《甲乙經》二書以疏之﹐明乎經絡臟腑之源﹐達於望聞問切之故﹐而於向者之所得﹐益覺融會貫通﹐而明體者漸漸達用矣。然後讀有方之書﹐《玉函》《傷寒》《金匱》是也。讀三書尢必兼資《脈經》﹐以稽其異同﹐披本艸﹝須用《證類本艸》﹞以觀其方法﹐蓋臨病之舟楫在焉。然《傷寒》之理﹐未許其遽通也﹐又必浸淫乎《肘後》《千金》及《翼》《外臺》四書﹐斟酌乎《本事方》《百證歌》《九十論》《明理論》等說﹐參互考訂﹐以徐俟其悟﹐殆另有一境矣。大抵醫者之於傷寒﹐其致力每在雜病未究之先﹐其得心轉在雜病悉通之後﹐不親歷者不知也。溯流窮源﹐其事止此﹔神而明之﹐存乎其人。至於《聖濟》《局方》以下﹐則學成後讀之﹐亦足擴聰明而煉識力﹐不必槪屏之以自隘也。

卷二

診訣說

診病之訣﹐在知表﹑裏﹑虛﹑實﹑逆﹑從六字。第欲臨診時知之明﹐必於讀書時知之豫。

夫仲景之辧表﹑裏二字亟矣﹐而喜言統治者或不信﹐謂《靈》《素》論癥﹐槪以六經臟腑爲別﹐何嘗有所謂表﹑裏者﹖不知兩經爲鍼法設﹐不爲藥法設。鍼法在取穴﹐但審其何經﹑何髒﹑何腑﹐而巨刺﹑繆刺諸法已可施﹐不以表﹑裏爲汲汲也。若藥法則淸輕宜表﹐重濁宜裏﹐如此而已。且其爲气﹐化於胃﹑運於脾﹑布於肺﹐如飲食然﹐斷無專走一經之理。故必分表﹑裏﹐而後汗﹑吐﹑下﹑補諸法﹐各如其輕淸﹑重濁之性以爲用。仲景之詞﹐所以異於《靈》《素》者此爾﹗至於虛﹑實﹐則有二義﹕邪在爲實﹐邪不在爲虛一也﹔邪結爲實﹐邪不結爲虛二也。皆爲瀉邪地﹐非爲用補地。試取諸經論讀之﹐當不以餘言爲謬。

至於逆﹑從二字﹐則色﹑脈﹑證﹑治皆有之。須先審定其病﹐而後可言也。神而明之﹐死生可決已。

卷二

《內經》熱病說

兩經於一切身熱之診﹐皆稱熱病。是以《素》則勞風﹑腎風同評於溫後﹔《靈》則如虫﹑如疸並列於熱中。至其散見他篇﹐尢不可勝數。蓋以可診者言﹐不以所因者言﹐其可專以傷寒之成溫者言乎﹖夫爲身熱一證﹐舉其尢而窮其類﹐尢者詳之﹐類者附之﹐固當如是﹐與仲景論傷寒而及似傷寒之濕同意。淺人每論溫熱﹐舉兩經熱論﹐或采之或剩之﹐果有當於病源否也。其言暑者﹐只作「熱」字解﹐《素﹟通天》因於暑及骨空立而暑解等﹐並不指夏令之熱。如後世所云﹐或采通天論之言﹐列於夏病﹐眞不得經旨也。其言溫者只作「蘊」字解﹐《素﹟熱病》先夏至者爲病溫云者﹐意以夏至後天气熱﹐人易於感則言熱﹐夏至前天气未熱﹐人無所感﹐故止就所蘊者名之。而言溫則仍取乎本義﹐非如近世訓爲小熱也。不觀今之病春溫者乎﹐赫赫炎炎﹐豈是小熱﹖讀書不明義例﹐古法於是盡湮矣。

卷二

七傳辧誤說

《難經》七傳傳其所勝﹐間傳傳其所生﹐皆止言五傳。注家不得其說﹐以心復傳肺數之﹐其實止得六傳﹐無七傳﹐且間傳之如環無端﹐何嘗不如是。而經獨以傳其所勝爲七傳也﹐揆之於理﹐殊覺牽彊。竊謂「七」字﹐當爲「次」字聲之誤也。古音去聲﹑入聲不甚分別。如《書》康誥勿庸以次汝封。「次」字《荀子》引作卽之比。何以言之﹖《素》玉機眞髒及標本病傳兩篇﹐於傳其所勝者﹐皆謂之次傳﹐無言七傳者。且標本病傳篇末﹐明云諸病以次是相傳﹐如是者皆有死期﹐不可刺﹐間一臟止及至三﹑四髒者﹐乃可刺也。其義與眞髒「風者百病之長也」以下至「此病之次也」數段甚合。然則傳其所勝者之爲次傳﹐經有明文﹐乃病傳之定例﹐《難經》原文必不誤﹐後人傳寫誤耳﹗《千金方》卷七﹐經云次傳﹑間傳是也﹐亦其一證。又《難經》於間傳言如環無端者﹐乃就一臟之傳其所生而卒言之﹐與《素問》本無不合。而徐氏泥《素問》《難經》之文﹐以相駁詰﹐眞多事也。

卷二

傷寒傷暑說

古者於冬月觸冒正邪之寒及夏月中時行之寒﹐皆稱傷寒﹐故仲景存或已發熱﹑或未發熱兩者於傷寒條。已發熱者﹐時行之寒﹔未發熱者﹐正邪之寒。意在統一﹐使人易識耳﹗至《巢源》始別傷寒﹐時气爲二門﹐而於小兒傷寒候並列兩寒﹐特以一語示別﹐曰時行傷寒﹐亦簡且審。唐人乃曰天行熱病﹐天行實時行。但「時气」二字之義﹐本兼四時爲主﹐而「時气」二字之名﹐若惟熱病獨擅﹐其爲語似混。然歷考志乘﹐凡疫皆在春﹑夏﹑秋三時﹐而夏尢多。仲景自春分至秋分有非時暴寒﹐皆爲時行寒疫之言。益信古者於夏月觸冒正邪之暑及冬月中時行之暑﹐皆稱傷暑。《素》形气虛實气虛身熱之傷暑﹐不必專以夏言也。仲景始別之以中﹑冬溫兩名﹐然溫病《難經》不指定何脈﹐仲景止略陳其癥狀﹐則是所發無定﹐不必其盡發熱惡寒也。凡咳嗽﹑腫癰皆得有之﹐仲景𨿽不明言﹐其散見於《千金》《外臺》者﹐可舉一二以推。蓋「傷暑」二字之義﹐𨿽得兼通夫四時﹐而「傷暑」二字之名﹐不得槪施之冬月。此古今稱謂之所由異也。

卷二

疹斑互訛說

《外臺》引《素問》逸文﹐赤疹者﹐搔之重沓隴起﹐及《病源》赤疹﹑白疹兩候﹐卽今所謂風斑也。《金匱》陽毒面赤斑斑如錦文﹐及《病源》《千金》《外臺》斑瘡﹐卽今所謂疹子也。凡宋以前醫書﹐皆如此分別﹐於字義甚協。疹者診也﹐必皮膚有所變疹浮起﹐方合疹稱﹐觀《病源》屢言軫軫起﹐合之《素問》隴起之詞自見。斑者點也﹐必有點子方合斑稱﹐觀《病源》斑爛云云自見。近世不正其名﹐遂至互訛﹐今則競以疹爲斑﹐以斑爲疹﹐相沿旣久﹐苟或正之﹐則反遭嘩笑﹐以爲大謬。然玆二病﹐𨿽皆有毒﹐而疹由於風﹐不由於溫﹔斑由於溫﹐而前受之邪﹐未必皆風。病因久暫旣殊﹐治法輕重亦異﹐古人各有主方﹐不可混施。不審乎此﹐無惑乎謂古方不可治今病矣。《論語》曰必也正名乎﹐凡事皆然。

卷二

古方虫混稱說

古方於瘕及虫病﹐往往混稱。然動者爲虫﹐不動者爲瘕﹐分別亦不難。良由虫所居處﹐其阻礙气血﹐實與積同﹐故混稱之耳﹗如《病源》十九酒瘕﹐云有虫使之然。夫能飲人所飲酒﹐則動矣。而巢氏入之瘕門﹐後世直稱之爲酒虫。其食癥﹐能食人之所食飯﹐以酒瘕例之﹐是亦有虫使然也﹐而巢氏則但稱爲癥而已。此混稱二病之證也。推之《綱目》所載茶瘕﹐吐出後猶能飲茶﹐亦其類矣。崔元亮《海上方》﹐以地黃治心痛﹐吐出虫長尺許﹐頭如壁宮。劉禹錫《傳信方》崔抗女患心痛﹐食地黃冷淘吐出物可方寸許﹐狀如蛤蟆﹐無足目﹐似有口。此二物皆不云動﹐明是瘀血所爲病也﹐而以虫狀之。諸如此類﹐不可枚舉﹐讀者當以意逆旨﹐勿泥其詞。況醫書之傳自文人者﹐又多形容過情者乎﹗余作《證原》﹐以能動及飲食者入之虫﹐不能者入之積﹐非違古也﹐古略今詳﹐有勢不得不如此者。

卷二

扁鵲見垣一方人說

《史記》﹝五百﹞扁鵲傳載扁鵲飲長桑君藥﹐三十日見垣一方人﹐由是診病洞見五臟癥結﹐特以診脈爲名。注﹕方﹐邊也。言見墻垣彼邊之人也。案如注說﹐是謂能隔墻見人矣。長桑何藥﹐而乃變易形質若此耶﹖竊謂此當與紀昌貫虱同義。大抵久竭目力﹐則所見必異。虱大如輪﹐以徑言也﹔垣一方人﹐以深言也。迹𨿽不同﹐理則一致。想扁鵲學望診時﹐必日視其垣以煉目力﹐而以意合之人面﹐久之則垣中淺者深者﹐一一分明﹐便似其中有人在。云一方者﹐正就其日所注視者言﹐非彼邊之謂。且「彼」字尢屬添釋﹐《史》文無此義也。余嘗師其意而爲之﹐𨿽未能見人﹐亦似有眉目可別﹐𨿽未能洞見髒結﹐臨癥時看人面及舌色浮沈﹑大﹑小﹑濃淡﹐一目了然﹐不待多時而細察。故謬揣史遷此言﹐系形容之詞﹐非果隔墻見人。

且扁鵲脈法﹐具載《脈經》﹐果以診脈爲名﹐豈其言皆虛飾耶﹖史遷於此及倉公兩傳﹐皆未能實疏所以﹐但據人間形容之詞﹐不復顧其過當﹐良由其於醫事未能了了耳﹗班書不錄﹐豈無故歟﹖範書不爲仲景作傳﹐亦當以其妙難言諭﹐恐轉滋人惑也。陳志華佗傳﹐多據實質言之。

卷二

診虛須知勞極說

古有五勞﹑七傷﹑六極之目﹐皆言虛也﹐核之則勞﹑極二端而已。勞是過用其气﹐極則幾於無气﹐其淺深不同。以《病源》所記言之﹐五勞中之志勞﹑心勞﹑憂勞﹐是過用其神﹔其疲勞﹐是過用其形。七傷則房勞之病﹐亦勞屬也﹐以其病多﹐故別出之。然精爲七神之一﹐是亦過用其神也。約之﹐特形﹑神二者盡之矣。若風寒暑濕及一切病之久而不去﹐甚虛其气者﹐皆極也。極有气﹑血﹑筋﹑骨﹑肌﹑精六癥者﹐謂病於气﹐其極也不欲言﹔病於血﹐其極也無顏色﹐眉髮墮落﹐喜忘。余極仿此。然約之亦不外形﹑神也。大抵勞言其始﹐極言其終﹐分別截然。近世不知有極﹐槪目爲勞﹐則將以治極者治勞﹐而勞永無愈期矣。嘻﹗

卷二

溫疫說

溫也﹐疫也﹐溫疫也。三病之稱﹐第稱溫疫者爲定名﹐而稱溫﹑稱疫者爲虛位。溫者﹐蘊也。儒書謂夫子溫良﹐言容之蘊﹔詩教溫柔﹐言辭之蘊﹔良玉溫潤﹐言彩之蘊。醫書謂春气溫和﹐言陽之蘊﹔則病之稱溫﹐必以其邪之蘊也。蘊寒曰溫﹐蘊熱亦曰溫。《傷寒例》冬傷於寒﹐至春變爲溫病﹐是蘊寒者﹔冬有非節之暖﹐名曰冬溫﹐及《巢源》冬感非時之暖﹐至春亦爲溫病﹐是蘊熱者。所蘊不同﹐而其爲溫則同也。言乎其治﹐則一於寒﹐何也﹖其初則異﹐其終則同也。然而論治可通者﹐臨文必不可通﹐著書之指﹐固與臨癥別也。疫者役也﹐傳染之時﹐病狀相若﹐如役使也。役於寒曰疫﹐役於熱亦曰疫。《傷寒例》之疫可謂是疫於寒者﹐《巢源》《千金》以下諸書之疫﹐半是疫於熱者﹐所役不同﹐而其爲疫則同也。然此所謂寒若熱者﹐非正邪之寒熱也﹐必惑夫反時者始相役也。故溫有正邪之溫﹐而疫無不由於賊邪。古謂賊病爲時气﹐一曰時行﹐故後世稱疫爲時疫。然時气乃賊邪之混稱﹐不暇詳其傳染與否也。其傳染者﹐若僅目之爲時气﹐則無以示別也。且傳染之气﹐惡於不傳染者﹐不得不別也。疫气惡﹐故疫亦曰癘疫﹐癘之爲言惡也﹐此疫之別於時气也。或曰﹕如此則役於熱者﹐不幾與溫相混乎﹖曰﹕否。冬溫亦以傳染者爲疫﹐其未經傳染﹐或止就一人言之也﹐直稱溫﹐不得稱疫。溫者先乎病以言之﹐疫者後乎病以言之﹐以其各有寒若熱﹐故曰虛位。若合溫﹑疫兩字以名之之病﹐則惟《傷寒例》陽脈濡弱﹐陰脈弦緊﹐遇溫气變爲溫疫者﹐可以當之。以其先有溫邪﹐又傳染時气中之寒之役使者﹐例不得另立一名﹐故疊此兩字以呼之﹐所謂定名也。至於溫熱云者﹐其指多本《內經》先夏至爲溫﹐後夏至爲熱之文﹐而括其輕重之謂﹐倘知溫之爲蘊﹐則溫﹑熱兩病之僅皆屬溫可決已。周揚俊以《溫熱暑疫》名其書﹐而王孟英著《溫熱經緯》﹐複雜取《傷寒論》文﹐皆由不能識別﹐則不敢正稱﹐而姑以含糊囫圇﹐可以附古可以欺今之溫﹑熱兩字﹐爲藏身之固﹐使人不便顯言其非耳﹗近世醫說之不足恃類此。

卷二

溫瘧說

古者於冬傷於寒不卽發﹐至春遇溫而病者﹐及冬中於非時之暖不卽發﹐至春遇溫而病者﹐皆胃之溫。故仲景旣存《素問》《傷寒》成溫之論﹐復於冬有非節之暖稱爲冬溫。以溫之言蘊﹐所蘊不同﹐而爲蘊則同﹐故通爲溫。《巢源》溫病候﹑溫毒候﹐皆兩存之﹐固深於仲景者也。準此以推﹐夏之暑亦當如是。夏傷於暑不卽發﹐至秋遇風而病者﹐及夏傷於非時之寒不卽發﹐至秋遇風而病者﹐皆謂之瘧。故《素問》瘧論有夏傷於暑之瘧﹐而生气通天及金匱眞言夏暑汗不出秋風之瘧﹐以瘧之言瘧﹐爲瘧不同﹐而所虐則同﹐故通爲瘧。惟仲景專爲「寒」字立論﹐故不及夏暑卽發﹑不卽發之病﹐而《巢源》以下亦仍之﹐而不復分晰也。春主溫﹐故溫性緩﹐緩則性長﹐故爲病壯熱﹐而其脈爲緩弱﹔秋主風﹐故瘧性暴﹐暴則性短﹐故爲病休作﹐而其脈緊弦。溫宜於下﹐則瘧宜於吐。

治瘧之常﹑蜀﹐猶治溫之硝﹑黃也。惟溫在冬月﹐故發有先後重沓﹐則治有汗﹑下兼施﹐與瘧之吐﹑下兼施﹐微有不同者此耳﹗

卷二

溫瘧有三說

古稱溫瘧有三。《素》瘧論兩溫瘧﹐《巢源》總敍之﹐意謂冬中於風﹐寒气藏於骨髓﹐至春遇大暑﹐或有所用力﹐邪气與汗偕出之。溫瘧止有先熱後寒者﹐而無先寒後熱者。何以言之﹖經以先風後寒爲先熱後寒之因﹐先寒後風爲先寒後熱之因﹐大暑爲時令﹐不必數﹐故止數風寒之先後﹐所以止有先熱後寒者也。若夏傷於大暑﹐腠理發泄﹐遇夏气非時小寒﹐藏於腠理皮膚﹐至秋傷於風﹐則病成之溫瘧﹐則有先熱後寒者﹐又有先寒後熱者。何以言之﹖以此暑也﹐小寒也﹐秋風也﹐爲三感﹐則當置其一輕而論其兩重。若傷暑重而秋風輕﹐則置風而論暑﹑寒﹐而爲先熱後寒之瘧﹔若暑輕而秋風重﹐而置暑而論寒﹑風﹐而爲先寒後熱之瘧也。復總而別之曰﹕夫病溫瘧六七日﹐但見熱者是矣。此謂壯熱不兼寒者﹐故加「夫」字﹐示與經文別出也﹔不析言冬夏者﹐明冬夏皆有此壯熱者也。此與先熱後寒﹑先寒後熱爲三矣。

大法由冬來者﹐卽今春溫﹔由夏來者﹐卽今伏暑。古旣統稱溫瘧﹐則本艸諸治溫瘧之藥﹐皆是治春溫﹑伏暑明甚﹐《金匱》白虎加桂枝湯癥正此也。此外﹐尙有《傷寒論》脈陰陽俱緊者﹐重感於寒﹐變爲溫瘧。則冬傷於寒﹐至春分以後﹐復感時行之寒者﹐先後皆寒﹐與寒多之牡瘧同理。故《金匱》蜀漆散方下云溫瘧加蜀漆﹐當卽指此。越其外受之蒙﹐卽以截其遞入之路﹐而俗稱蜀漆截瘧﹐亦以辭害旨哉﹗若白虎加桂枝湯方﹐自是治春溫﹑伏暑之溫瘧﹐與重感於寒之溫瘧無涉﹐故其方同傷寒法﹐不同瘧法也。

卷二

黃膽黑疸說

《金匱》云﹕理者﹐皮膚臟腑之文理也。以此推之﹐腸胃之膜﹐其有罅縫可知。人若脾虛不爲胃消水谷﹐則水谷之停於胃者久﹐久則瘀而爲熱﹐其气從腑理中溢出﹐食气溢則皮色黃﹐水气溢則皮色黑。其有脾本不虛﹐但因饑暴多食﹑渴暴多飲﹐所受倍常﹐則脾不及消﹐亦久畱於胃而爲熱﹐卽亦從腑理溢出﹐此瘕﹑系气﹑溢飲等證所由來也。夫腑旣有理﹐則尋常飲食﹐其气何嘗不溢﹖不溢則何以生衛以肥肌燻膚﹑充身澤毛﹐生營以成脈﹑華色乎﹖特所溢者是精气非滯气﹔精气益人﹐滯气病患耳﹗人若肺虛﹐爲風濕寒熱怕襲﹐則皮膚之理實而閉﹐腑理中之應溢者﹐不得通於外﹐則水谷之气亦久畱於胃而爲熱﹐滯則溢遲﹐故色變也。傷寒﹑溫病所致之疸及風疸﹑濕疸﹐皆取諸此﹐𨿽不自飲食致之﹐而其爲溢之滯﹐在理則同矣。獨是水色𨿽黑﹐然畱胃之水﹐亦黃中帶黑﹐不能全黑﹐以胃爲土﹐土色但黃故也。惟涉及於腎﹐則黑黃相半﹐所以然者﹐腎爲胃關﹐關門不利﹐則水之流於腎部者﹐畱久其責在膀胱﹐膀胱亦腑也﹐亦有理也。不挾熱者﹐水溢爲飲﹐《巢源》云痰在胸膈﹐飲在膀胱者此也。其挾熱者﹐則气與水蒸而爲疸。《金匱》診疸﹐於谷疸﹑酒疸但言黃﹐而於女勞疸必言額上黑。以女勞則腎虛而利水遲﹐水卽久畱而气溢﹐且胃中之水﹐乘腎虛而流疾﹐腎故不及利也。推之風水﹑正水﹑石水爲病之義﹐亦當如是。黃膽久之皆亦爲黑疸者﹐胃實滯多則乘腎﹐腎以得水谷之精气少﹐則益易乘也。知腑理之爲病﹐而推之奇病中有飯粒出瘡孔﹑蛔虫在皮中者﹐皆不足爲奇矣。

又《金匱》之例﹐於風濕搏於水谷而成疸者﹐稱黃膽﹐與谷疸﹑酒疸﹑女勞疸﹑黑疸爲五。

其與傷寒同法﹐不必搏於水谷者﹐則但稱黃。論中諸黃膽云云﹐以此別之。疸爲勞熱﹐食勞﹑女勞之有疸﹐猶食勞﹐女勞之有復也。

卷二

勞疸女勞疸二癥說

五疸中惟勞疸﹑女勞疸多相混﹐故或去勞疸﹐入黑疸﹐以足五疸之數。但勞疸之名舊矣﹐《病源》名勞疸爲勞黃﹐與十種黃並列。其女勞疸則次黃膽﹑谷疸﹑酒疸﹑黑疸之中﹐是勞疸屬黃﹐女勞疸屬疸﹐所屬不同。《外臺》引《集驗》《刪繁》皆有療勞疸之方﹐用苦參﹑龍膽艸﹑梔子三味﹐以牛膽或豬膽和丸﹐而與谷疸並列﹐是勞疸療與谷疸同﹐而《近效》云女勞疸療與黑疸同﹐是治法亦不同。二疸爲證相似﹐所異者﹐勞疸微汗出﹐手足間熱﹐小便利﹐而女勞疸無之﹔女勞疸發熱惡寒﹐足下熱﹐而勞疸無之。且診其少腹﹐但急不滿者勞疸﹐急而滿者女勞疸﹐此其要訣。自《金匱》勞疸條衍「女」字﹐而後世遂不知此義矣。詳余所撰《金匱方論注》中。

卷二

三消說

古今諸家言消渴者不一﹐要當以《金匱》爲正。《金匱》首列厥陰病一條﹐是渴而不消﹔次列脾約癥一條﹐是消而不渴﹔次列腎气癥一條﹐是消渴並作。其旨以飲﹑溲相較﹐而分爲三﹐最爲簡當﹐猶霍亂之分但吐﹑但瀉﹑吐瀉並作爲三也。其言飲一溲一者﹐乃較其出入之多寡以出診法也。推詳其意﹐似有可以飲多溲少﹑飲少溲多﹑飲溲相當爲三者﹐亦卽就前三者而引申之也。其兼及能食﹑便難者﹐乃旁參他癥以爲出治地也﹐並非三消必定如是。後人誤會其旨﹐所以說歧而義轉未備。泉嘗卽《金匱》以推諸家之言知所謂能飲不能飲﹐及溲如麩片﹑如油﹐及溲數不數者﹐皆當作診法觀﹐不必致辧。總之﹐但渴者﹐有燥﹑濕兩種﹐五苓﹑白虎是也﹔但消者﹐有虛﹑實兩種﹐脾約﹑腎瀝是也。消渴並作者﹐有寒﹑熱兩種﹐黃連﹑腎气是也。其方備見唐人書中﹐但不以兼證測之﹐不確也﹐故諸家云云。

卷二

痱與喑俳不同說

凡辧癥須於同中求異﹐如痱與喑俳是也。《靈》熱病痱之爲病﹐身無痛者﹐四肢不收﹐智亂不甚﹐其言微知可治﹐甚則不能言﹐不可治也。是痱之名﹐名於四肢不收﹐不收則廢也。《素》脈解內奪而厥﹐則爲喑俳﹐此腎虛也。少陰不至者厥也。注﹕俳﹐廢也。腎之絡與衝脈並出於气街﹐循陰股內廉﹐斜入中﹐循骨內廉及內踝之後﹐入足下﹐故腎气內奪而不順則足廢。是痱與俳之名﹐並名於廢也。但痱爲腫﹐喑俳則不腫﹐痱至喑不可治﹐喑俳則以喑爲正﹐以此爲異。故治痱用續命湯﹐而喑俳宜地黃飲子﹐補瀉天淵已。乃《宣明方》反云地黃飲子治中風舌喑不能言﹐足廢不能行﹐此少陰气厥不足﹐名曰風痱。則混痱與俳﹐自河間始﹔以地黃飲子槪治中風之誤﹐自河間之混痱於俳始。

少陰不至﹐謂太溪脈絕﹐仲景原屍厥云﹐少陰脈不至﹐本此經以太溪絕爲診厥之法﹐故云少陰不至者厥也。河間「少陰气厥不至」六字殊誤﹐气厥正是至﹐何云不至也﹖

卷二

癲說

古之所謂癲者二﹕一僕之癲﹐《靈》《素》所謂巓疾﹐王注謂上巓之疾是也。與狂對舉﹐其病自足太陽經來﹐其名以「巓疾」二字稱﹐其義取顚頂爲說﹐此其可治者也﹔惟由胎驚得之則難治。一昏亂之癲﹐《難經》所謂重陰者癲﹐《金匱》所謂陰气衰爲癲是也。𨿽亦與狂對舉﹐要之卽狂之甚者﹐其病自心﹑肝兩髒來﹐其名以一「癲」字稱﹐其義以顚越爲說﹐此則必不可治。後人槪加旁﹐而二癲乃不能別﹐而諸書之論﹐亦不可盡曉﹐必如此分別﹐斯各各相通矣。《靈﹟本神》喜樂無極則傷魄﹐魄傷則狂﹐狂者意不存人﹔悲哀動中則傷魂﹐魂傷則狂忘不精明﹐不敢正當人。彼二狂不同﹐故經文自爲之注。其魂傷者則癲也﹐正《金匱》之所本。《素》調經血並於陰﹐气並於陽﹐乃爲驚狂。此一狂乃是渾稱。其血並於陰者則癲也﹐正《難經》之所本。泉嘗徧考而核之曰﹕古之巓疾﹐今之癇也﹔古之癲﹐今之癡也。執是說也﹐庶不至謂古方不可治今病乎﹗

卷二

髒色單見說一

人之髒色單見﹐猶天之運星獨明也。太過之運其星明﹐不及之運其星減。明則自旺﹐減則所勝兼之﹐人之於色也亦然。《金匱》云肝旺色靑﹐四時各隨其色。由斯以推﹐何髒色見﹐卽是何髒气勝﹐觀其所勝﹐而源委可見已。何以言之﹖五行相乘﹐如夫婦然﹐夫爲婦綱﹐以能乘者爲正﹐不能乘者爲變﹐陰陽之義也。故病在此者﹐知其因必在彼也。此負者﹐因彼之乘而太過﹐病也﹔此勝者﹐因彼之弱不能乘﹐亦病也。乘而太過﹐則彼彊而當見彼髒之色﹔弱不能乘﹐則此彊而當見此髒之色。故凡其色獨見者﹐皆勝也﹐非負也。值不及之運﹐而曰運星獨明者﹐未之聞也。顧見注家﹐輒云脾虛而色外見。嘻﹗果系脾虛﹐卽使色不純靑﹐亦當於淡黃中見靑。如不及之年﹐運星必兼勝星之比﹐豈得獨見黃色哉﹖且也色與脈應﹐髒和則脈和﹐而不名一象﹔偏勝則弦鉤毛石﹐隨所勝而爲象。脈弦不得謂之肝負﹐則色黃反得謂之脾負乎﹖倘因此而用益脾之法﹐則差若毫釐﹐繆以千里矣。

卷二

髒色單見說二

或難之曰﹕子言何髒色見﹐卽是何髒气勝﹐而《靈樞》黃色薄皮弱肉者﹐不勝春時之虛風雲云﹐非明明以見何髒之色﹐爲何髒之虛乎﹖曰﹕是大不然。經意非春風病脾之謂﹐謂髒色單見者髒勝也﹐而薄皮弱肉者稟虛也。稟虛而髒勝﹐則非髒之眞實也﹐其爲勝我之髒弱不能乘顯然也。如春肝旺時也﹐肝旣弱矣﹐焉得不畏虛風乎﹖春之虛風﹐西風也﹐其气乘於肝﹐肝受之非脾受之﹐故知非春風病脾之謂也。《靈樞》之文﹐看似直易﹐而其義層累奧衍﹐極耐尋繹。余說正與之相發明﹐不得據以爲難。其眞髒虛色見者﹐惟肝气先絕而吻靑﹑心气內索而面赤之類可以當之﹐要非尋常之癥所可同日語也。

卷二

脾脈說

《脈經》脾脈長長而弱﹐來疏去數﹐再至曰平。案長長謂來長﹐較去短者爲疏﹐故以來疏申之。弱言其和柔﹐與《素﹟脈要精微》義合。彼文曰﹕平脾脈來和柔﹝句﹞﹐相離如雞踐地曰平。雞之踐地﹐舉足舒而下足略促﹐故取以形容來長去短之脈﹐且如雞踐地之象﹐去來略差﹐不似夏脈之鉤來盛去衰﹑秋脈之毛來急去散也。如雞踐地之象﹐去來略斷﹐不似春脈之弦長而相引﹑冬脈之石絕不相續也。此所以爲脾脈也。鳥喙之兌﹝兌古銳字﹞﹐鳥距之堅﹐正和柔之友﹐屋漏之止而時行﹐水流之行而不止﹐正相離如雞踐地之反。又再至非數﹐而云去數者﹐非一息六至之謂﹐但謂其密耳﹐對疏言之也《病源》作來疏去﹐正訓密﹐較《脈經》易知。數之爲密﹐亦有確證。《孟子》數罟不入池。罟數﹐卽密綱。

卷二

是動所生病說

《靈﹟經脈》十二經皆有是動所生病﹐《難經》以气﹑血二字釋之﹐後人不得其解﹐反以爲非。泉謂榮行脈中﹐衛行脈外﹐此經以脈爲主﹐自當兼榮衛言。是動者衛也﹐衛主气﹐故以「气」字釋是動﹔所生病者榮也﹐榮主血﹐故以「血」字釋所生病﹕於義甚合。且經於是動在手太陰雲臂厥﹐足陽明云厥﹐足太陽云踝厥﹐足少陰雲腎厥﹐足少陽云陽厥﹐諸厥皆以衛言﹔於所生病則各就其脈所過者﹐不似是動之或循脈﹐或不循脈﹐正以榮有定位故也。其榮衛俱有之癥﹐則兩出之﹐如手太陰之咳喘是也。凡脈病當以此篇爲正﹐余篇及《素問》﹐則或合臟腑言﹐或互眾經言﹐言各有當。窮經者當卽此篇以究他篇﹐則病之所屬自明﹐勿執他篇以疑此篇也。

卷二

古湯液丸散同方異法說

《傷寒論》辧可汗云﹐凡云可發汗而無湯者﹐丸散亦可用﹐要以汗出爲解﹐然不如湯隨癥良﹔辧可下云﹐凡服下藥﹐用湯勝丸散。考仲景書﹐汗方除桂枝﹑麻黃等湯外﹐別無發汗之丸散。今此云云﹐可見古方湯液丸散﹐隨宜酌之﹐不似後世異法者必異方也。仲景於此起﹐例如理中丸及湯﹑半夏散及湯﹑抵當丸及湯﹑蜘蛛散及丸﹐其最著者也。而於病後喜唾﹐用理中丸﹔胸痺﹐用人參湯﹔於小腹硬滿﹐小便利如狂者﹐用抵當湯﹔於但小腹滿﹐小便利者﹐用抵當丸﹕非隨癥異法之證乎﹖他如太陽篇云﹕傷寒十三日不解﹐過經譫語者﹐以有熱也﹐當以湯下之﹔若小便利者﹐大盒飯硬﹐而反下利﹐脈調和者﹐知醫以丸藥下之﹐非其治也﹔若自下利者﹐脈當微厥﹐今反和者﹐此爲內實也﹐調胃承气湯主之。丸謂調胃承气丸也。此癥宜湯下不宜丸﹐故辧之尢明。且也仲景有麻黃湯﹐而《深師》直作麻黃散﹔仲景有漧薑附子湯﹐而《肘後》變爲姜附丸﹔仲景有枳術湯﹐而張潔古變爲枳術丸。吾湖郡誌所載﹐有以小柴胡散治病不效﹐且作湯卽效者﹐皆足證余說也。

卷二

雜病治法折衷說

仲景之《傷寒論》《金匱要略》二書﹐古總爲《傷寒雜病論》﹝雜或爲卒﹐卒卽雜之剝文﹐勿作傷寒爲倉卒之病解﹞﹐《外臺》總稱爲《傷寒論》﹝詳泉《金匱方論注﹟序注》﹞﹐是所謂《傷寒雜病論》者﹐爲傷寒中之雜病說﹐非爲一切雜病說﹝下另有論﹞。徒恃此書不足與治雜病﹐則《千金》尙焉。孫氏亦推本仲景﹐而其論癥之精詳﹐用藥之變化﹐雜法之明備﹐數倍於仲景書。非仲景之賢不及孫氏也﹐仲景旣以寒字目其書﹐自專於寒科盡其變﹐其他病因﹐例不羼入。若《千金》統論百病﹐凡風雨寒暑﹑飲食居處﹑陰陽喜怒﹐諸因隨病聚。則二家命意不同﹐故其書詳略亦異。讀者能各得所宗﹐則傷寒﹑雜病兩擅其長。自墨守者以《金匱》爲治一切雜病之宗﹐而《千金》遂斥爲僻書﹐無惑乎學術隘而治法闕矣﹗

卷二

釋證名

有所苦之謂病。病無定所曰流﹐亦曰遊。其有定所而移者曰轉。由此轉彼﹐而此已罷者曰並病。其根據次者曰傳經。其彼病而此不罷者曰合病。其相爲表裏之經俱病﹐亦以次傳者曰兩感。至邪已入裏﹐而有所著曰結。結而有定形﹐余癥悉罷者始曰積。積而可移曰聚。偏僻在側曰癖﹐亦曰KT。假物而成曰瘕﹕癥言其可徵驗﹔瘕言其爲虛假﹝本《病源》﹞。結而無定形﹐久不愈﹐愈而復發曰注﹐亦作疰﹐亦曰系气。其新病甫愈﹐有因復發者直曰復﹐亦作。誤於醫曰壞病。染於人曰易病。病而至於气竭曰極﹕極有六﹐言究竟也﹔气去曰死﹐言澌散也。大抵散者泄之﹐結者排之﹐誤者救之﹐染者絕之﹐癥宜用此數法。而正气有不支者﹐卽於其中加補味以扶之。歷代醫法﹐約略如此。

卷二

釋露

《本艸》《靈》《素》屢言淋露寒熱﹐《靈樞》又以「歲露」名篇。「露」字人皆不曉。泉案﹕淋露卽羸露﹐古者以爲疲困之稱。《左﹟昭元年傳》勿使有所壅閉湫底﹐以露其體。注﹕露﹐羸也。《韓非子﹟亡徵》好罷露百姓。《風俗通義》怪神大用羸露。皆此義也。

字亦肯作路﹐《詩﹟皇矣》患夷載路﹐箋路瘠也﹐侵伐混夷以瘠之。《管子﹟四時》不知四時之故﹐天下乃路是也。歲露者﹐謂歲气不及﹐虛風困之﹐民受虛風之邪﹐卽被困成病﹐與《管子》之言正合。楊上善注《太素》﹐槪以霧露當之﹐陋矣。傷寒例凡有觸冒﹐露體中寒﹐正本《左傳》。淺人增霜字於冒下﹐豈寒之爲气﹐止霜露乎﹖經文必不若是掛漏也。《病源》有小兒傷食而瘦之哺露﹐婦人產後瘀血之惡露﹐皆其引申義也。﹝淋﹐古多作癃﹐楊注《太素》癃﹐淋也。而《漢書》有癃疲之病﹐是淋亦通疲。﹞

卷二

釋痙

《玉篇》﹐充至切﹐惡也﹔痙﹐渠並切﹐風彊病。二字義別。《素問》气厥﹑五常政等篇﹐及《傷寒》舊本痙皆作。許叔微《百證歌》以爲名異實同﹐而字仍作﹐不攺。成無己注傷寒﹐則直云字誤﹐亦不攺。今本作痙﹐傳寫者之故。近代但知痙﹐無有能知者。泉案作爲是。古人列病﹐恆重乎證。乃痙之總號﹐痙乃之一端。觀仲景云﹕病身熱足寒﹐頭項彊急﹐惡寒﹐時頭熱面赤﹐目脈赤﹐獨頭搖﹐卒口噤﹐背反張者﹐痙病也。明此數者﹐皆爲惡候﹐故知當作。若痙字則因勁而起﹐專指口噤﹑背反張言﹐不足以賅余惡。是痙者證名﹐者病名。人體彊直﹐有似勁象﹐故謂之勁﹔去力加卽爲痙﹐可逆溯而得也。《巢源》亦作﹐故得與癇冒混稱。癇固小兒之惡候﹐冒亦產家之惡候﹐病不同而惡則同﹐此其所以混稱之歟﹗《說文》部無字﹐廠部有字﹐云礙止也。然則邪气礙止不去﹐乃見惡候﹐卽之訛。

卷二

釋喘

古之所謂喘﹐卽今之所謂气促。《說文》喘﹐疾息也。疾息﹐謂息之疾者。兩經多以喘息對說﹐正以喘爲疾息﹐息爲平息故也﹐勿作串說。疾息正今之气促﹐而又非气短之謂。短气者﹐息不必促﹐而其气不足以息﹐故不曰短息﹐而曰短气。气促者﹐气不必短﹐而其息不利於气﹐故《脈經》或謂之息促﹐而後世渾言之﹐則遂曰气促也。今之所謂喘﹐卽古之所謂上气。鄭注《周禮》上气﹐逆气也。逆气謂其逆在气﹐則不僅責在息。人之將死﹐有張口擡肩而逆气者此也。淺者不識上气﹐謬目爲喘。由是﹐今之喘﹐重於古之喘數倍矣。豈知此喘﹐乃是气逆﹐苟非不治﹐多有下之而愈者﹐如咳逆葶藶瀉肺湯癥﹐及《外臺》備急丸癥是也。若疾息之喘﹐是肺實所致﹐宜用宣利﹐如太陽麻黃湯癥是也。古人分別之嚴﹐原爲治法設﹐非可苟焉而已。自二癥混﹐而治法乖矣。

卷二

釋癲

癲之言﹐僕也。凡物上重下輕則僕﹐故人病气聚於頭頂則患。《素﹟脈解》太陽所謂癲疾者﹐陽盡在上﹐而陰气從下﹐下虛上實﹐故癲疾也。與厥論巨陽之厥﹐發爲僕同義。

是明以癲爲僕也。癲﹐經文作巓﹐故注云頂上曰巓。古字無巓﹐止作顚﹐後人加旁遂作癲。

亦或省作﹐《玉篇》癇﹐小兒病也是也。且據《玉篇》﹐知癲癇實一病。《病源》亦云十歲以上爲癲﹐十歲以下爲癇﹐然則二字之分﹐分於年之長少也。《金匱》風引湯下云﹐治大人癲﹑小兒癇﹐卽此意。近世不曉此義﹐專指古之風邪爲癲﹐而以別於子癇。執今之名﹐檢古之書﹐無怪乎其謂古方不可治今病矣﹗

卷二

釋淋

《靈》《素》《本艸》有五癃﹑癃閉之名﹐而仲景以下諸書並無之。考楊上善《太素》注﹕癃﹐淋也。因知淋﹑癃乃一聲之轉。《毛詩﹟皇矣》與爾臨衝﹐《韓詩》作與爾隆衝﹐是其的證。所以通淋於癃者﹐以癃訓罷。《漢書》云﹕臣有疲癃之病。注﹕癃﹐罷病也。而《素問》說癃者﹐一日數十溲﹐則膀胱之胞罷疲矣﹐故得假借取義。近世不知此義﹐歧而二之。徐靈胎《軌範》以癃﹑閉﹑利﹑淋四字爲目﹐又自注云﹕絕不便爲癃。於此嘆識字之難﹗根據字當作麻﹐《說文》麻﹐疝類。則是麻之名﹐取義於腹痛﹐故仲景亦以少腹弦急﹐痛引臍中爲正。後世以其病狀淋瀝不宣﹐遂借淋字爲之。詳泉所撰《證原》中。

卷二

釋疝

《說文》疝﹐腹中痛也。《釋名》疝﹐猶詵也﹐气詵詵上也。然則腹气逆上作痛者疝也﹐許略而劉詳耳﹗《金匱》寒疝正指此﹐故次於腹滿下﹐不與狐疝同篇﹐其各條經文﹐不涉及前陰一字。隋巢元方知此義﹐故《病源》載諸疝候﹐亦無涉及前陰﹐惟疝非前陰莖卵之病﹐故女子亦得有之。如《素問》厥疝﹐《外臺》血疝﹑石疝之屬是也。疝以寒疝爲正﹐若狐疝﹑疝諸關前陰者﹐特以其兼腹痛﹐故以疝之名名之﹐其不兼腹痛﹐則直云陰縮﹑陰而已﹐諸經中自有條理可尋也。近世以狐疝爲正疝﹐遂不識《金匱》寒疝爲何病﹐而烏頭等方乃廢。至張石頑《醫通》﹑徐靈胎《軌範》﹐皆合狐疝﹑寒疝爲一門矣﹐而淺者又目爲肝气矣。

卷二

釋膈

《素問》有隔﹐《傷寒論》有格﹐《病源》《千金》《外臺》有鬲﹐音義皆相近﹐而要非今之所謂膈也。何以言之﹖隔爲不便﹝經曰隔陽不便﹐王注亦屢曰隔﹐隔塞而不便寫也﹐﹞卽仲景書之關元方書之內關外格也。格爲吐逆﹝見《傷寒平脈法》﹐王注《素問》亦用之﹞﹐義取格拒。鬲爲鬲气﹐其別有五﹐其癥不一﹐不過寒食气結所爲﹐皆與膈輕重懸殊。治隔可利其二便﹐治格可平其胃气﹝據仲景漧薑黃芩黃連人參湯癥言﹞﹐治鬲可運其陽气。若今之所謂膈﹐乃吳江徐氏所謂胃口枯槁﹐不能受食者﹐實噎與反胃之極境﹐屬六極﹐故多死﹐無藥可治。不得以鬲﹑膈字同﹐隔﹑格﹑膈音同而牽合之。

卷二

釋痰

仲景書有濁唾﹐有涎唾。涎唾﹐後人或稱淡唾。淡言其薄﹐以別於濁唾也。淡字去加卽爲痰。《巢源》而下﹐唾皆稱痰﹐卽於唾之不薄者﹐亦稱痰不稱唾。如凝唾謂之膠痰﹐粘唾謂之膩痰﹐皆與古書相戾也。第古人名病﹐必名其所可見﹐薄唾稱淡﹐有淡可見﹐若無淡可見﹐焉得冒淡之名﹖因知《金匱》四飲中之痰飲﹐𨿽本一作痰﹐而走於腸間之水﹐淡不淡尙未可卜﹐仲景亦必不憑空名之。淡飲之淡﹐當爲流字之誤。走於腸間﹐正謂其流﹐與溢字﹑懸字﹑支字﹐皆是狀其水行以爲別。水之行象﹐必得此四者方備。《巢源》論飲﹐悉本《金匱》﹐於四飲獨無淡飲﹐有流飲﹐所列流飲癥狀﹐正卽《金匱》之淡飲﹐隋時《金匱》不誤﹐巢所據足爲的證。《千金翼》配入畱飲爲五次﹐攺懸飲爲飲﹐支飲爲淡飲﹐而於腸間動作有聲之飲﹐亦作流飲﹐與巢氏合。緣「流」字似淡﹐傳寫誤之﹐尋又攺爲痰﹐其迹顯然。

近有粗知訓詁者﹐謂痰字從炎﹐病必屬火。根據彼論治﹐豈不大謬信乎﹖辧之不可不審也﹗

卷二

釋散

脈有左右如相低昂者﹐謂之散﹐如樹葉之動﹑楡莢之落﹐﹝《玉函》聶聶如落楡莢者﹐名曰散也。《八十一難》作厭厭聶聶。根據義當作﹐《廣韻》﹐葉動貌﹔﹐樹葉動貌。﹞

物輕而泛於水﹐﹝《素問》秋脈來急去散﹐故曰浮﹐又如物之浮﹐曰肺死﹐﹞車行而望其蓋﹐﹝《傷寒論》脈藹藹如車蓋者﹐名曰陽結也。《八十一難》以爲肺平脈。﹞其象莫不如是﹐故歷擬之也。左右如相低昂﹐與數脈相似。其實數之促急﹐以徑言﹐散之低昂﹐以橫言﹔數之促急起綫﹐散之仰昂不起綫﹕大不相同﹐故言如數。﹝《素問》冬脈其去如數﹐正謂散也。

示從容肝急沈散似腎。﹞又如物之浮﹐是散之粘著而兼實者﹔如車之蓋﹐是散之有力而兼大者。﹝《素問》如物之浮﹐如風吹毛。成注《傷寒論》藹藹如車蓋者﹐大而厭厭聶聶也。﹞故一爲肺死脈﹐一爲陽結脈﹐皆非散之正。故仲景以如落楡莢爲正。又惟散之低昂以橫言﹐故緊脈亦兼散象。﹝王注《素﹟示從容》急緊而散曰肝。﹞惟散之低昂不起綫﹐故洪脈亦沿散名。﹝《八十一難》浮而大散者心也。﹞引而申之﹐觸類而長之﹐天下之能事畢矣。

卷二

釋毛

古以毛爲輕之譬。《詩》大雅徳如毛﹐輕也﹔《孟子》以一羽對百鈞﹐又曰金重於羽﹔《漢書》或重於泰山﹐或輕於鴻毛﹕皆言輕也。脈以毛名者﹐爲其重按卽無﹐輕取則得也。

《素》玉機眞髒秋脈者肺也﹐故其气來輕虛以浮﹐來急去散﹐故曰浮﹐《脈經》肺脈來泛泛﹝《說文》浮﹐泛也。則泛泛﹐浮也。﹞而輕﹐如微風吹鳥背上毛。然則浮之輕﹐而重按卽無者﹐乃爲正毛脈矣。其輕而不甚浮起﹐或浮之輕而沈候又兼他象者﹐只可謂之輕﹐不得謂之毛。《脈經》於吐衄曰脈來輕輕在肌肉。此輕在中候﹐故不云毛也。於婦人妊娠曰按之則滑﹐浮之則輕。此以沈候有他象﹐故亦不云毛也。言輕不足以該浮﹐言浮不足以該輕﹐故《傷寒論》疊稱之曰毛浮。

卷二

釋代一

古說脈代有數種。《素》宣明五气脾脈代﹐注﹕軟而弱也。案軟弱則气未盡暢﹐有乍數乍疏之意﹐此與《靈》邪气臟腑病形黃者﹐其脈代﹐皆謂脾之平脈。以《脈經》脾平脈長長而弱﹐來疏去數參之﹐則此所云代﹐實卽乍數乍疏之義。蓋有數有疏﹐則气不調勻﹐如相更代﹐故曰代﹐而古因謂不調之脈爲代。《史記》倉公傳﹕和卽經主病﹐代則絡脈有過。以代對和﹐則代爲不調可知。《素﹟三部九候》中部乍數乍疏者死﹐其脈代而鉤者﹐病在絡脈﹐亦謂不調者爲代。承上句乍疏乍數而言﹐意謂經代死﹐終代病。夏气在絡﹐長夏同法﹐故脾以代爲正﹐此與倉公說皆取脾平脈之代﹐而於非時妄見者﹐射其主病也。所以謂之代者﹐取其變更不常﹐如四時代更﹐日月代明﹐父子代嬗﹐盛衰代遷之比。《說文》﹕代﹐更也是也。代之本義﹐並不取乎止﹐第以純軟弱則或不能行﹐有疏數則似可得間﹐間者止也。不能行亦止也。故古因又謂脈之有止者爲代﹐如經所云數動一代﹐五十動一代﹐乃「代」字之引伸義。

所以引代於止者﹐卽動以觀止則見爲數﹐卽止以觀動則見爲數﹐仍是乍疏乍數之意也。然猶通指一止者爲代也。至仲景而下﹐別代於結﹐始以動而中止﹐不能自還﹐爲代之專稱矣。至李時珍而下﹐別代於促﹑結﹐始以止有常數﹐爲代之專稱矣。於此見古今號之沿革。

卷二

釋代二

《脈經》代脈來數中止﹐不能自還﹐因而復動﹐此論最明。來數﹐數也﹔中止﹐疏也﹔不能自還﹐弱之甚也﹔因而復動﹐但弱無胃也。與兩經之言﹐若合符節。於此知中止去軟弱止一間﹐有胃气爲軟弱﹐無胃气卽中止。有胃气則𨿽無力而其動猶覺不勻而勻﹐故但謂之乍數乍疏﹔無胃气則𨿽有動而極無力以久持﹐故謂之弱而乍數乍疏。《素》玉機眞髒眞脾脈至﹐弱而乍數乍疏﹐其卽《脈經》之所本乎﹗《素》平人气象長夏胃微軟弱曰平﹐但代無胃曰死。亦明以軟弱爲有胃﹐代爲無胃。且不云代而無胃﹐必云但代無胃者﹐以其但見軟弱中之疏數﹐而無軟弱中之和气﹐故曰但代。王注以軟而弱釋《宣明篇》之代﹐而於但代直云動而中止﹐不能自還﹐義各允協。又《素》脈要精微兩言代﹐王注於數動一代云﹕代﹐止也﹔於代則气衰云﹕動而中止﹐不能自還﹕亦切當。其釋三部九候之代則過﹐觀《倉公傳》自知。總之﹐釋脈必先明其字之本義及引申義﹐而後前人之得失異同﹐可考而知也。

卷二

釋鉤毛弦石澑五脈

《素》五臟別鼓一陽曰鉤﹐鼓一陰曰毛﹐鼓陽勝急曰弦﹐鼓陽至而絕曰石﹐陰陽相過曰澑。

案一陽一陰﹐謂一於陽一於陰也。一與壹通。壹﹐專也。夏陽大旺﹐陰不能與之爭﹐故曰一陽﹐而鉤脈當之。秋陽剝喪﹑不能與陰爭﹐則陰專﹐故曰一陰﹐而毛脈當之。此二者言陰陽勝負之極也。陽勝謂與陰爭而能勝陰也。春時陽𨿽漸旺﹐而尙爲陰蒙﹐故其象爲急﹐而弦脈當之。陽至謂不能與陰爭﹐故止曰至也。冬時陰多陽少﹐則陽沈潛﹐故去來斷絕﹐而石脈當之。此二者言陰陽勝負之多少也。澑脈不言鼓者﹐以其弱甚也﹐此陰陽之無勝負者也﹐中气也。此經發明四時髒脈之義最精核﹐曰一﹑曰勝﹑曰至﹑曰過﹐字字可求。勝﹑至二字﹐義猶未了﹐故足以曰急﹑曰絕。讀者所當緣文以求義也。王注誤以一陽一陰牽合上文三焦與肝﹐由此穿鑿附會﹐頓失經旨﹐致言髒脈者﹐但知其當然﹐不知其所以然矣。

卷二

釋KT

《千金》卷十三心臟篇云﹕夏三月主心﹑小腸病﹐曰赤脈KT。「KT」字經傳少見﹐醫書僅見於此。考《禮﹟中庸》君子之道費而隱。注﹕費猶詭也﹐道不費則仕。《釋文》云﹕本又作拂。費字無詭訓﹐原本必作拂。拂之別體作KT﹐故又省作費。若KT省貝爲拂﹐則有爲費﹐理固然也。若經本作費﹐鄭當破讀云費當爲拂矣。《詩﹟大雅﹟皇矣》四方以無拂禮。《大學》是謂拂人之性。箋注皆云拂猶KT也﹐與《中庸》注同﹐可證也。《千金》赤脈KT云者﹐謂邪气KT其脈气也。後人不知此義﹐宋許叔微傷寒九十論引龐安常《傷寒總病論》赤脈攢﹐攢卽KT之誤﹐KT語正本之《千金》﹐而字誤作攢﹐則不可通矣。

卷二

釋解

「」字《說文》所無﹐以食亦推之﹐當爲「亦」﹐亦通於射。古今人表曹嚴公亦姑﹐師古曰﹕卽射姑也。《詩》抑矧可射思﹑射厭也。然則解云者﹐謂懈怠而厭事也。射又通於夜﹐《荀子﹟勸學》﹕西方有木焉。名曰夜幹﹐亦作射幹。《左﹟昭廿五傳》﹕狐夜姑。《釋文》本作射﹐夜從亦省聲。《說文》﹕夜捨也﹐天下休捨也。然則解云者﹐謂懈怠而休捨也。夜又通於液。周有叔液鼎﹐卽八士之叔夜﹐而《周官﹟考工》弓人春液角﹐近朱駿聲謂液解也。然則解云者﹐卽解字之重言也。此王太僕寒不甚﹑熱不甚﹑弱不甚﹑彊不甚之訓﹐所以不可易也。又案食亦云者﹐卽臨食不甚喜好之稱﹐故曰瘦人以其未食時若欲食﹐及臨食則不甚欲食﹐故曰善食而瘦人。﹝善讀如彼爲善之之善。﹞兩癥名義並同。

卷二

釋服

一方之藥料﹐古曰服﹐今曰貼。「貼」字古無﹐止作帖。《說文》﹕帖﹐帛書署也。以木曰檢﹐以帛曰帖。案﹐檢卽簽也。以檢類帖﹐是帖卽如今招貼之謂。明帖卽貼也。《文選﹟陸機文賦》或安帖而易。施注《公羊傳》曰﹕帖﹐服也。今《公羊﹟僖四年傳》曰卒帖。荊注﹕﹐服也﹐字從立心﹐疑卽帖之訛。然則帖與服義同爾。貼占聲﹐《史﹟平準書》各以其物﹐自古索隱﹐自隱度也。《漢書》注﹕各隱度其財物多少﹐而爲名簿﹐送之於官也。由是推之﹐則醫者隱度其藥物多少﹐而爲書署以予人者﹐宜其稱帖矣。《說文》服﹐用也。《呂覽》論威敵已服矣。注﹕降也。方藥稱服者﹐言其用以降服病气也。降服之服同於伏﹐而醫方有云一伏時﹑三伏時者﹐猶言盡此一時﹑三時之候也。藥物畏火煮爍﹐故謂之伏﹐猶秋之於夏﹐以金續火名﹐是時爲三伏也。學人果能隨處顧名思義﹐則知古人牖我者至矣。

卷三

伏衝解

《說文》衝﹐通道也。《玉篇》衝﹐交道也。脈以衝名者﹐取經隧四達﹐表裏交通之義。此脈並陽明之經行身前者﹐應孔穴﹐其不應孔穴者﹐並足少陰之經﹐伏行背膂之下﹐始稱伏衝﹐亦曰伏膂﹐名異實同。惟其伏行﹐故得交通前後﹐爲四達之路。經敍虛邪中人之次﹐不直言衝脈﹐必別言伏衝者﹐以傳邪未到伏衝之先﹐由孫而絡而經而輸﹐其入淺﹐其途一﹔一到伏衝﹐則入較深﹐而途不一﹐或由腸胃之腠而傳二腑﹐或由腸胃之外而傳膜原﹐路路可走﹐防禦綦難﹐爲泄爲積﹐未可預卜。經意當以兩歧言﹐不以遞進言﹐否則旣入腸胃﹐豈有復出而傳膜原之理哉﹖腸胃之外﹐膜原之間﹐所部甚廣﹐自鬲肓至脖﹐跨有臍之四旁﹐於古尺約尺許﹐其止者爲積﹐其行者爲繞臍痛﹔其不內逼於膜而傳者﹐尙有腸胃之後膂筋一次﹔其內逼膜原而傳者﹐亦尙有小腸膜原之間一次﹔其由支絡而傳者﹐尙有衝脈之正經﹐爲臍上喘動應手之癥。益信此一脈之四達交通矣。衝脈之外行者但稱衝﹐則其伏行者稱伏衝﹐理固宜然。楊注《太素》不誤﹐王注《瘧論》以爲腎絡之伏行膂筋者﹐蓋謂衝脈本腎絡之一也。核之上文入脊內﹐下文出缺盆之路﹐甚合。

卷三

中風傷寒解

《傷寒論》於傷寒外稱中風﹐各詳其脈證於六經篇。《病源》謂之中風﹑傷寒﹐其論卽取論中六經脈證。《千金》《外臺》相承皆如此。泉案《金匱》有中風篇﹐仲景不以此病同列於彼者﹐以此與傷寒相似﹐與痺﹑歷節等不相似故也。巢氏以傷寒稱之﹐最得其旨。蓋冬時疾風及非時寒風﹐其來無漸﹐非關觸冒﹐故雲中。又以其彼來而我始冒之﹐故雲中﹐又可云傷。又以此風起毫毛髮腠理﹐入襲於衛而自汗﹐不能循經而傳﹐故論文特起傳經例於傷寒條後﹐而中風條不之及。欲知傳經與否之義﹐但取《傷寒論》營行脈中﹑衛行脈外﹐及風則傷衛﹑寒則傷營數語繹之自明﹐勿爲近世所惑也。

卷三

秋傷於濕解

凡論四气﹐當分二例。自春分至秋分皆爲暑﹐自秋分至立春皆爲寒。二气極偏﹐皆從風傷於人。經以暑配夏﹑寒配冬者﹐據其極偏之气﹐配以極偏之時也。春之溫和﹐秋之涼和﹐本無所偏﹐介乎寒暑往來之間﹐而不可以寒暑言﹐故於春言風﹐以溫非邪﹐風則爲邪。又以此風不偏勝﹐故但言傷於風﹐不別言寒者﹐非謂風止於春傷人也。於秋言濕者﹐秋承中土之後﹐本气旣無可言﹐卽以中土之濕配之。秋謂秋分以前﹐若秋分後天气已寒﹐此時傷之﹐則從傷寒法。經意以四气分發四時﹐言自難齊﹐當以意逆實﹐當如傷寒例從秋分後皆爲傷寒也。秋以土气爲气者﹐正如艸木黃落﹐以土色爲色之比。近諭嘉言欲攺「濕」字爲燥﹐非是。不觀《靈﹟九宮八風》又以濕配東乎﹐諭又將何以攺之﹖

卷三

《傷寒論》六經解一

《傷寒》所列六經﹐與《素﹟熱病論》不同。熱病論根據气行之脈絡言﹐故所著癥﹐與《靈﹟經脈篇》義合。《傷寒論》根據邪入之次序言﹐故所著癥﹐與《靈﹟經脈篇》義不合。經脈三陽經皆有頭痛﹐陽明始有惡寒﹐而仲景乃皆入之太陽﹐更以胃實爲正陽明﹔經脈嗜臥屬足太陰﹐而仲景乃謂少陰病欲寐﹔經脈渴而欲飲﹐饑不能食﹐屬足少陰﹐而仲景乃謂厥陰病消渴﹐飲不欲食﹐種種皆殊。惟少陽﹑太陰爲近之﹐而亦有殊者﹕經脈目KTKT屬足少陰﹐而仲景少陽目眩﹔經脈飧泄屬足厥陰﹐而仲景三陰俱列。所以然者﹐經但以陰陽分表裏兩層﹐而以身之前後兩側分爲三陰三陽﹐仲景不但分表裏兩層﹐且分表之表爲太陽﹐表之裏爲少陽﹐裏之表爲太陰﹐裏之裏爲少陰﹐裏之至裏爲厥陰﹐其腑爲陽明﹐義取遞進﹐不取平按。故僅列熱病論六經癥於傷寒例﹐而不卽引之以冠六經篇首﹐別自爲說以著﹐其名同實異也。所以實異而名仍同者﹐以太陽等六者﹐乃古今紀陰陽者之大名﹐六元以紀天之六气﹐《難經》以紀歲之六節﹐《脈經》卷五扁鵲法以紀一日之六候﹑卷十手撿圖以紀診法之六部﹐經筋以紀筋﹐皮部以紀絡﹐若經脈則以紀榮衛﹐而仲景因以紀表裏﹐其義一也。欲窮《傷寒》六經癥者﹐勿纏合《靈》《素》以亂之。

卷三

《傷寒論》六經解二

《傷寒》一書﹐專明表裏﹐以寒邪之入也﹐表裏以次﹐故分六經以列其次之後先。寒病之呈也﹐表裏恆兼﹐故又分六經六篇﹐以辧其兼之多少﹐於是屬詞比事﹐不得不起一例。其例純表者入表部﹐兼裏者亦入表部﹐必純裏者乃在裏部。假如六經癥具﹐必在太陽篇﹐以太陽爲表之表也。太陽癥罷﹐乃入陽明﹐陽明罷乃入少陽﹐少陽罷乃入太陰﹑入少陰﹑入厥陰﹐各取最外一層隸之﹐故於太陽著論最多﹐而厥陰獨少。非略也﹐他經之兼太陽者﹐例不得入於他經﹐而厥陰之兼他經而已分入各部者﹐例不得入於厥陰﹐則第紀其經癥及解時愈候而已。

其自諸四逆以下﹐古另爲一篇﹐《玉函》題曰平嘔噦厥利脈癥並治﹐成本誤並之。或據成本而猶以爲少﹐不得其故﹐乃曰此仲景未成之書也﹐否則曰此王叔和之所亂也。

卷三

《傷寒論》六經解三

餘論《傷寒》六經爲紀表裏﹐屢矣。究何所證﹖曰﹕證諸華佗。《千金》引其說云﹕凡傷寒一日在皮﹐二日在膚﹐三日在肌﹐四日在胸﹐五日在腹﹐六日入胃﹐是分六層以紀表裏之次者由佗始。所云入胃﹐卽陽明病胃家實也﹔在皮﹑在膚﹑在肌﹐卽太陽及陽明經病也﹔在胸﹐卽少陽及太陰病吐食不下也﹔在腹﹐卽太陰腹滿痛及少陰﹑厥陰病也。特措詞有文質﹐分次有贏縮﹐以此不同耳﹗其紀表裏之義則同﹐仲景旣存《素問》六日六經之文於例﹐而又取華氏六日六層之義潤飾之﹐而易其目以著篇﹐乃主藥法而略鍼法之意。巢元方能知之﹐故《病源》存華說於總論﹐復次《素問》六日六經根據脈生病之文於後﹐與仲景若合符節﹐是又得一證矣。夫又奚疑﹖

卷三

《傷寒論》六經解四

前論分次有縮﹐又有一證﹐蓋六經𨿽六﹐核之止四。華佗一日﹑二日﹑三日在膚皮肌﹐仲景以太陽統之﹔四日在胸﹐以少陽統之﹔六日在胃﹐以陽明統之﹔五日在腹﹐仲景分爲太陰﹑少陰﹑厥陰三經。是華佗﹑仲景𨿽各分爲六﹐恰各合爲四耳﹗故仲景著各經欲解是﹐太陽巳午未﹐陽明申酉戌﹐少陽寅卯辰﹐三陰則以亥子丑三時前後﹐兼一時而錯互之﹐其實於十二時中﹐止得三時焉。與《靈﹟衛气行》水下一刻﹐人气在太陽﹐二刻少陽﹐三刻陽明﹐四刻陰分大同。陰分卽三陰之分也。陰陽贏縮之義﹐殆本此乎。又仲景書中三陽中風﹐皆各有證﹐獨至三陰﹐則太陰有四肢煩疼一證﹐而少陰﹑厥陰皆止言脈不言證﹐明太陰篇一言可賅二經﹐故二經篇從省也。由中風推傷寒﹐則太陰篇首所謂腹滿吐食者﹐恐亦賅二經言。第兼欲寐爲少陰﹐兼渴熱疼饑爲厥陰﹐皆當以滿吐爲本﹐不然僅僅欲寐﹐豈足定爲傷寒少陰病乎﹖且少陰篇詳言吐利腹痛﹐若以陽明﹑少陽篇不詳太陽證例之﹐不大相徑庭乎﹖且三陽篇詳言傳經﹐又言並病合病之證﹐獨於三陰則從略﹐而無太陰與少陰並病合病﹑太陰與厥陰並病合病之證﹐更無三陰合病﹑二陰並病之證﹐豈不昭然乎哉﹗

卷三

陽明病胃家實解

邪之中人﹐各有法度。在軀則風中皮腠﹐濕流關節﹐寒傷筋骨﹐熱傷血脈﹔在髒則風傷肝﹐濕傷腎﹐寒傷肺﹐熱傷心。二者皆以類從。若邪之不以類從者﹐則必其表裏相傳者也。大法在軀者以六經傳﹐至七日愈﹔在髒者以五臟傳﹐至六日愈。六經爲陽﹐五臟爲陰也。其表裏互傳﹐不在此例。故仲景書於惡寒則以發熱無熱起﹐例於太陽篇﹐而於通書中﹐則本華佗六日六層之說﹐而文之以六經之名﹐殆混經髒而橫斜截之﹐自成一家言。故至陽明篇﹐獨以胃家實爲正﹐而姑存陽明外證以備義﹐其篇中冠以「陽明病」三字者﹐皆指胃家實﹐與《素》《靈》所稱陽明爲行身前之脈者不同。所以然者﹐藥法與鍼法異也。讀仲景書﹐勿執他經以疑此論﹐亦勿執此論以疑他經可已。經於他篇之首﹐各舉病名﹐獨「胃家實」三字渾含之者﹐以見胃象萬物所歸﹐無所復傳﹐其部旣廣﹐不可單稱一二故也﹐細讀之自知。《千金》作胃家寒者﹐「寒」卽「塞」字之誤﹐與「實」同義。《金匱》黃膽陰被其寒﹐《千金》亦作塞﹐可證。柰何有見一「寒」字之異﹐從而爲之辭者﹗

卷三

腸覃解

《靈﹟水脹篇》腸覃者﹐寒气客於腸外﹐與衛气相搏﹐气不得榮﹐因有所系﹐癖而內著﹐惡气乃起﹐息肉內生。其始生也﹐大如雞子﹐稍以益大﹐至其成﹐如懷子之狀﹐久者離歲﹐按之則堅﹐推之則移﹐月事以時下﹐此其候也。泉案﹕腸覃旣生息肉﹐則有形矣。但覃乃延長之義﹐於病狀何取﹖當爲蕈之省文。《韻》《篇》並云﹕蕈﹐之荏反﹐地上菌也。病之蕈名者﹐蓋取腸外息肉生如蕈狀﹐後世咽菌﹑陰菌等名準此。讀當尋上聲﹐不當如字讀。古蕈﹑蕈二字多相通﹐故五經文本云詩葛﹐覃字亦作蕈。但彼蕈仍當訓延﹐而此蕈則當訓菌。二字之詁𨿽異﹐二字之通則同。此類甚多﹐不可不正。

卷三

蠱解

《靈﹟熱病》男子如蠱﹐女子如﹐身體腰脊如解﹐不欲飲食。楊注《太素》以爲男女相悅之病。女惑男爲蠱﹐男惑女爲。泉案﹕楊說蓋據《左傳》而對參得之﹐於名義最合。今爲引申之。蠱者﹐壞也。《素﹟生气通天》注謂煎厥由房勞來﹐而至耳目潰潰乎若壞都﹐正以女惑男而壞也。者﹐阻也。《史記﹟倉公傳》韓女欲男子不可得﹐病寒熱﹐月不下﹐正以男惑女而阻也。曰煎厥﹐曰寒熱﹐則身必發熱﹐故經列於熱病。此熱必發於腎﹐腎熱則侮脾﹐故身體腰脊如解﹐不欲飲食。腎中之熱旣淫於脾﹐則必脾腎同治﹐故下文云刺湧泉及跗上。經文莫著於此﹐由刺法推藥法﹐其方可知。《千金》無比山藥丸可以治蠱﹐《本事方》抑陰煎可以治。若更中於虛邪﹐必皆致羸瘦﹑咳嗽﹑沈默﹑﹐爲風虛勞﹑傳屍勞等癥﹐當各隨宜治之矣。或據《玉篇》﹐驕也。《廣韻》﹐也。而通於狙﹐釋爲詐病亦得。蓋此癥變幻﹐不的知所苦﹐朝涼卽如平人﹐暮熱輒至大劇﹐有似詐也。然以狙虛擬其神﹐不若以阻實徵諸病。《千金》直作「阻」字﹐阻者﹐經阻。

卷三

邪解

楊注《太素》﹐槪釋「邪」字爲虛邪﹐最合經旨。經謂風雨寒暑﹐不能獨傷人﹐必因於天之虛邪﹐與其人虛﹐兩虛相得﹐乃客其形。於此知外來之病﹐無不挾有虛邪﹐故兩經動輒言邪﹐此「邪」字對太一之正風言也。《難經》始目一切病患之气爲邪﹐如心邪﹑肝邪等臟腑之邪﹐及飲食之邪云云﹐不必皆是虛邪﹐殆以「邪」字對人身之正气言也。仲景因之有大邪﹑小邪﹑淸邪﹑濁邪﹑谷飪之邪諸稱﹐皆用《難經》而引申。其云邪哭者﹐又將虛邪之气﹐名虛邪之病﹐是以「邪」字對他病之正狀言也。《巢源》因之而有五邪之名﹐《千金》《外臺》又皆衍爲驚邪之名﹐皆由《金匱》而引申。《千金》又有邪思泄痢癥﹐則又以「邪」字對心術之正用言也。大抵名稱隨時而攺﹐讀者通其意勿泥其文﹐否則必執今疑古﹐而謂古方不可治今病矣。

卷三

邪哭解

《金匱》五臟風寒篇有「邪哭」二字﹐自來注家皆謂非哭之正狀﹐如有聲無淚﹐或哭而不悲之比。是以邪爲反正泛稱也。然於本文血气少之原不協。惟巢氏《病源》中風門﹐有驚﹑邪﹑狂﹑癲四癥相類﹐而皆冠之以風。是古固有以一「邪」字爲病名者﹐巢氏必本經說。邪哭云者﹐謂得邪病而哭﹐《病源》所謂邪之爲狀﹐悲喜無度是也。義本直截﹐無俟深求。且其病原於風﹐則於「血气少」三字允協。風勝則燥﹐理固然矣。考古之邪﹐卽今之癡。凡《外臺》《千金》治風邪諸方﹐皆可治癡。昧者以癲爲癡﹐而別於癇。癲﹑癡彊合﹐癲﹑癇彊分﹐皆於古訓相背。詳泉所撰《金匱方論注》及《證原》中。

卷三

酸削解

《金匱》勞篇﹐男子勞之爲病﹐其脈浮大﹐手足煩熱﹐春夏劇﹐秋冬差﹐陰寒精自出﹐酸削不能行。泉案﹕酸削當爲酸消﹐謂酸嘶消沮也。髓藏於頭﹐而會絕骨。絕骨穴在脛外廉﹐故腦髓少者﹐則頭痛而脛不能行。其至春夏劇者﹐以春气病在頭故也。《周禮﹟疾醫》春時有首疾。鄭注﹕酸削也﹔首疾﹐頭疾也。彼削亦當作消﹐所以疊也。《說文》﹐酸﹐頭痛也。《周禮》曰﹕春時有首疾。此與鄭同義。鄭注是分釋「首疾」三字之義﹐非分三字爲二癥名。《說文》「酸頭痛也」五字句﹐是渾括其狀。賈疏頭痛之外﹐別有酸削之疾云云﹐蓋誤會鄭意。《蜀都賦》味蠲癘。注﹕﹐頭痛也。是誤會許意。余目驗春溫癥及春月傷風而病頭痛者﹐無不脛酸。《周禮》「首疾」三字﹐眞善狀病態者。許﹑鄭由頭言之﹐仲景由脛言之﹐各以其次爲異耳﹗

卷三

下利解

古書多言下利。下卽泄字﹔利言其快﹐加旁卽爲痢字。下利與吐利文同﹐吐利爲快吐﹐則下利卽爲快泄已。兩經或稱其甚者爲洞泄﹐又爲腸。王注謂腸門開辟﹐知本作辟﹐讀爲辟﹐其病卽下利也。所云腸下白沫﹐卽今之白積﹔腸下膿血﹐卽今之紅白積﹔腸下血﹐卽今之赤痢﹑腸紅等。近世分下爲泄瀉﹐利爲痢疾﹐於是今之痢﹐異於古之利矣。豈知今之痢﹐卽《難經》五泄中之大瘕泄。《難經》與餘四泄同稱泄﹐是古之下﹐賅今之痢。仲景書亦止加「下重」二字以別之﹐不另立一名。隋唐時或稱滯下﹐或稱重下﹐皆不脫「下」字﹐存古義也。徐氏《軌範》泛指腸爲腸紅﹐而以《難經》五泄槪入泄﹐仲景下利槪入痢。

於此嘆論古之難﹗

卷三

病遇節發解

古書言病之遇節卽發也﹐僅見於《巢源﹟屍注候》﹐而目見甚多。有發於交節日者﹐有發於交節前後數日者﹐不必盡是屍注。總之﹐病根不拔﹐則愈而復發。其必遇節何也﹖考萬物應節而來者﹐莫如八風﹐以風爲中央土气﹐﹝本《尙書﹟洪範》鄭注﹐詳前《原風濕》。﹞土於五常主信﹐故至期而不爽﹐而經謂風者百病之長﹐是知遇節卽發之病必風也。風畱經脈﹐則隨感而作﹐且五日爲候﹐三候爲气﹐一气者月郭盈虧之大法。人身惟經脈隨月郭之盈虧以爲盛衰﹐故必久風之在經脈中者﹐方爲遇節卽發﹔若病不在經脈中﹐𨿽屬久風﹐亦不至遇節卽發也。故遇節卽發之狀﹐於風虛勞獨多。

卷三

陰脈陽脈解

前論陽脈候先受﹐陰脈候後受者﹐其義本之叔微。叔微於濕溫之脈﹐陽濡而弱﹐陰小而急﹐則云先受溫﹐後受濕﹐以彼準此﹐義當如是﹐並以知溫脈濡弱也。經意謂邪中於人﹐其兼及表裏者﹐當陰陽如一﹐如溫瘧是。若先受某邪﹐後又受某邪﹐則先之兼見於陰者﹐必退而並於陽﹐斯後之獨見於陰者﹐乃得而乘於陽。風溫﹑溫毒﹑溫疫脈法皆如是。後者之不得陷於陽也﹐以陽有宿邪也﹔先者之不得越於陰也﹐以陰有新邪也。新者欲下不得下﹐宿者欲上不得上。不得下而因汗之﹐則宿者隨新者以俱升而病劇﹔不得上而因下之﹐則新者隨宿者以深入而病變。此二變者皆難治。必明於溫熱之脈法﹐而後溫病可診也﹔亦必明於溫病之診法﹐而後溫病可治也。所以溫病大法禁汗下偏行之治﹐而宜汗下並行之治﹐萎蕤湯汗下並行之方也。由萎蕤而推之他方﹐思過半矣。

卷三

晚發解

平脈法脈陰陽俱緊﹐至於吐利﹐其脈獨不解﹔若脈遲﹐至六七日不欲食﹐此爲晚發﹐水停故也﹐爲未解。成注晚發者﹐後來之疾也。泉案﹕《外臺》卷一張文仲療晚發傷寒﹐三月至年末爲晚發﹐方生地﹑梔子﹑升麻﹑柴胡﹑石膏﹑五味。若頭面赤﹐去石膏用漧葛﹐無地用豉。然則晚發云者﹐乃傷寒最晚所發﹐以意逆之﹐感寒熱而至半年發者曰晚發。三月晚發者﹐其感在冬至前﹐不論時气﹑正气也﹔年末晚發者﹐其感在夏至後﹐不論時气﹐正气也。以寒熱在身﹐蓄至半年必發也。何以言之﹖自秋分至春分﹐正气之寒﹐當以冬至爲界﹐冬至前傷寒者﹐其晚發至三月末而極﹐以距秋約半年也﹔若冬至後傷寒﹐至五月後發﹐則爲病熱﹐不稱晚發﹐爲其兼新感也。凡寒熱至二至後而木偏﹐最易有新感﹔有新感則病兩歧﹐故不得稱晚發。自春分至秋分時气之寒﹐當以夏至爲界﹐夏至前傷寒至九月發﹐則爲溫瘧﹐不稱晚發﹐爲其兼新感也﹔若夏至後傷寒至年末發者﹐則爲晚發﹐以相距半年也。自秋分至春分時气之熱﹐以冬至爲界﹐冬至前感熱者﹐其晚發在三月末﹐法與正气同﹔若冬至後感熱者﹐至夏末發則爲溫熱﹐不稱晚發﹐法與正气同。自春分至秋分正气之熱﹐亦以夏至爲界﹐夏至前感熱者﹐至九月發則爲溫瘧﹐不稱晚發﹐法與正气同﹔若夏至後感熱至年末發﹐則爲晚發﹐法與正气同。然則晚發云者﹐是從溫熱兩病中別出言之﹐亦對時气﹑正气之卽發者言之﹐蓋冬至後感之年末發﹐與夏至前感之六月發﹐皆卽發也。「卽」字與「晚」字正相對。若專以冬月正气言之﹐恐未能遲至次年末始發也。《活人書》因此攺爲三月至夏﹐殆未達其旨﹐所以如是晚者﹐以積受寒邪﹐寒搏於液﹐液停爲水﹐邪不得發故也。凡邪伏不發者﹐多由水停。《外臺》卷四溫病﹐冬溫未卽發﹐至春被積寒所折不得發﹐至夏得熱﹐其春寒解﹐冬溫毒始發出肌中﹐斑爛隱軫如錦文﹐壯熱咳悶﹐嘔吐淸水。據此知冬溫被春寒折時﹐先有水停﹐故至夏發時﹐必嘔吐出水而後疹見。此冬至後感時气發於夏末者﹐不稱晚發之證。彼方用麻﹑杏﹑葛﹑橘﹐與此方皆是提出寒水之意。又《錄驗》載溫毒此條下﹐又云已自得下利﹐宜服黃連橘皮湯。然則停水之毒﹐吐利皆有﹐與晚發同法。卽謂《外臺》《錄驗》兩溫毒爲晚發之溫也﹐亦無不可。

卷三

鼠解

《靈》《素》《本艸》皆屢言鼠﹐說者皆以食鼠殘成者當之。《病源》列九中有鼠﹐引《靈﹟寒熱》赤脈貫瞳於其下。但《病源》鼠旣爲九之一﹐則不得以槪諸可知。三經鼠﹐鼠當爲竄﹐鼠性善竄﹐故竄字從鼠﹐鼠字卽通竄。《詩》正月鼠憂以癢﹐小鼠思泣血。兩字皆爲竄義﹐蓋遭亂之人﹐多方求脫而卒不可得﹐故旣言鼠﹐而復綴以憂﹑思二字。之稱鼠﹐亦取竄通經絡爲義。竄俗作串﹐與爲雙聲﹐故近世瘍科書皆呼串。患卽竄之倒言也。鼠如字讀﹐則與注爲聲轉﹐與流爲聲同﹐故近世瘍科書或呼流注。流注卽鼠之倒言也。凡取兩字相切成義者﹐可順可倒﹐如丁東東丁﹑歷六陸離之類甚多。鼠之爲串﹑流注﹐斷無疑已。又此病初起曰瘰﹐從其外命之﹔已成曰鼠﹐從其內命之。經稱寒熱瘰及寒熱鼠﹐別之以此。因知赤脈貫瞳﹐當是已成之串診法﹐非初起之瘰診法。何以言之﹖經以赤脈多則死期遠﹐少則近﹐則見赤脈非凶兆明矣。大抵血虛之人﹐目皮裏面必白﹐血主脈﹐故以脈見之多少﹐驗血虛之微甚。瘰初起﹐當不至是﹐必已成串﹐膿水淋漓已久﹐合用此診法耳﹗《玉篇》﹐病也﹔﹐瘡也。

卷三

衄有太陽陽明證解

《金匱》衄云﹐從春至夏衄者太陽﹐從秋至冬衄者陽明﹐獨不言少陽。或據《靈樞﹟經脈》謂少陽脈不至鼻﹐似也﹐而實非也。蓋仲景所云太陽﹑陽明者﹐非謂太陽﹑陽明之經﹐乃其自分之部也。太陽統三陽之表﹐陽明爲胃腑之裏。衄有由陽絡之陽傷而得者﹐外感風熱所致﹐春夏從開﹐邪必著於表﹐故雲從春至夏衄者太陽﹔衄有由陽絡之陰傷而得者﹐內傷飲食之熱﹐復被風鑠所致﹐秋冬主闔﹐邪必著於裏﹐故雲從秋至冬衄者陽明。此文正與泉前三陰三陽諸篇相證﹐𨿽似本之《靈樞》﹐而要各自成論﹐偶與之合也。

卷三

女勞疸日晡惡寒解

凡黃家日晡多發熱者﹐以陽明旺時也。﹝晡﹐《說文》作﹐云日加申時食也。仲景云陽明旺申酉戌時﹐﹞疸熱隨之而發﹐故以此爲黃膽之常。以其病在中上而下無病﹐則散而不至逆也。凡气在中則可上可下﹐在上必陷﹐在下必逆。若女勞疸熱固結於下﹐不得下泄﹐則時時上逆﹐特與脾近﹐與肺遠﹐止得逆乘於中﹐不能逆乘於上。至日晡則中實脾旺﹐疸熱之逆乘於中者﹐得以乘勢逆乘於上﹐上至肺而極﹐故以肺虛惡寒之例而爲此病。惡寒仍肺病﹐非腎病﹐辧癥之訣如此。其額上黑之義同。蓋女勞疸之熱之逆行於髒者﹐借逕於脾胃而及肺﹔其逆行於經者﹐借逕於大腹而及額上。額上爲心之部。腎病者﹐顴與顏黑﹐此之謂也。此義三十年來﹐屢思不得﹐至癸巳夏偶得之。

卷三

隱指解

《脈經》第一篇

釋脈名﹐兩言隱指。嘗以問之老醫﹐舉無應者。及歷癥有年﹐始知其的。蓋隱者﹐揚之反。經文皆於按之下言隱指者﹐謂脈气之鼓﹐被指按住﹐則不能發揚﹐似乎隱匿﹐故曰隱指。其獨系之虛實二脈何也﹖實脈初持時﹐止見長大﹐不得謂之實﹔及按之而長象不減﹐又不得發揚﹐則其气橫充指下而見滿象﹐始成實脈矣。故曰隱指然。《廣雅》﹕「﹐滿也」是也。虛脈初持時﹐止見軟大﹐不得謂之虛﹔及按之而大象不減﹐又不得發揚﹐則其气旁流指下而見芤象﹐始成爲虛脈矣。故曰隱指豁豁然空。《玉篇》﹕「豁﹐空也」是也。虛實二脈之眞際﹐皆待按之而見﹐故惟此二脈言隱指。古人立言之妙﹐非淺學所能領會矣。

卷三

陰陽附解

《脈經》所謂陽附陰﹑陰附陽者﹐陰陽謂表裏﹐附謂薄也。陽附陰﹐卽表邪內陷之謂﹔陰附陽﹐卽裏邪外乘之謂。病發於太陽則內薄﹐發於少陰則外薄﹐薄而不已必爭。其與交﹑並之別﹕交者表裏不釐淸﹐附者表多卽裏少﹐裏多卽表少也﹔並者表並於裏卽無表﹐裏並於表卽無裏﹐附者裏猶帶表﹐表猶帶裏也。至於爭﹐則薄者將勝矣﹔將勝者﹐盡入其境也。表盡入裏則陷﹐故死﹔裏盡入表則出﹐故生。陰主闔﹐陽加之則不能容﹐故脹滿﹔陽主開﹐陰加之則虛者泄﹐故汗出。而其與並有別者﹐並者已汗出﹐附而爭者未汗出也。可見診熱病總以汗出爲佳也。又案﹕此時脹滿﹐必不大便﹐下之則其死尢速﹔此時汗之必昏運﹔補之則其愈遲﹐補甚亦死。一先一後之間﹐必列此數名﹐其丁寧示人之意切矣。

《脈經》歷集古今眾論﹐其名稱或隨時代而異﹐故多有詞異旨同者。此謂薄爲附﹐亦其一端也。

卷三

溫病脈法解

凡脈來盛去微﹐如人喘狀者﹐是邪气由表薄裏之象﹔若又動數不均﹐則薄裏尢急﹐卽初大漸小之厥脈也。傷寒得之爲惡寒甚而熱多者以此。今病過數日﹐不見此二脈﹐知其邪將衰﹐不能薄裏﹐不薄裏必還表﹐將汗之兆也。然亦有不薄裏又不還表﹐逗畱半表裏間而脈如是者﹐則象其肺臟之有所載也。肺在軀殼內四髒上﹐正在半表裏之次﹐邪著於此則脈緩﹐故去來平﹐初終勻﹐其人當喑。喑者肺載邪而气實無聲也。欲邪之散﹐仍須從汗出。設汗之不汗﹐則邪著固而肺將爛若萎矣﹐法在不治。《脈經》卷七熱病肺不喘三條﹐義實如此。凡云不者﹐皆昨然今否之詞﹐府謂胸中﹐藏謂胃部﹐陰陽謂表裏﹐凡云期者﹐皆施治冀望之詞﹐三日四日者﹐自七日後數之也。七加四爲十一日﹐邪气還表﹐行其經竟之時﹐至是不汗﹐則其終不還表而著肺之固可知﹐治法乃窮矣。

卷三

軟弱有石解

《素問﹟平人气象》長夏軟弱有石曰冬病﹐石甚曰今病。﹝從《脈經》及《甲乙》。﹞案石之義﹐似當爲堅﹐而經與軟弱並舉﹐則石脈之象﹐從此可推已。蓋堅爲長屬﹐去來相引﹔石爲短屬﹐去來皆斷﹕兩者固別。《素﹟玉機眞髒》眞腎脈至搏而絕﹐如以指彈石辟辟然。絕謂去來絕也。一曰如奪索。﹝「奪」古「脫」字﹐見《說文》。奪索卽絕也。﹞是石脈取義於絕﹐不取於堅﹐故得與軟弱並舉。第辟辟之石無胃气﹐軟弱之石有胃气﹐故在彼爲死脈﹐在此爲病脈耳﹗所以長夏忌石者﹐脾平脈相離﹐如雞踐地﹐則離而不甚覺其離也﹔石則離之顯焉者矣。夫離之爲言﹐猶斷也。以不甚覺離者﹐而忽顯見爲離﹐脾气弱而腎气彊矣﹐故病。

卷三

玉屏風散方義解

玉屏風之止汗﹐非如圬者之於墻然也。其謂汗之因風得之者﹐恆至虛其衛气而久戀﹐衛則不收﹐風戀則不純﹐以不純乘不收﹐則汗出自易。故必以防風從外發之﹐白術從中守之﹐而黃則居其間而托之。之爲言致也﹐﹝《詩﹟皇矣》上帝耆之﹐耆致也。﹞推致衛气使風不得畱﹐則衛自收而汗自止。方義如此。人見其汗止也﹐而以爲黃固表﹐亦盍觀其方下有治風邪久畱不散﹐自汗不止兩語乎﹖《本艸經》曰﹕黃治大風。此方本之﹐故其義與金匱血痺黃汗黃膽諸用黃方不同而同﹐以彼癥亦由衛虛挾風故也﹐其防術並用﹐取諸金匱桂芍知母湯方中﹐亦以彼癥由風汗之故﹐以彼證此﹐斷可知已﹐必其人之癥﹐如方下所云﹐始可用之﹐倘其汗不由於風﹐或微有風而屬在表虛裏實之體﹐卽不可服﹐服之則衛以被托而益虛﹐表虛而裏益形其實﹐諸气不和﹐𨿽本無汗﹐且可使有汗﹐柰何忌汗而藉此止汗耶﹐且屏風之名﹐兼有屏絕屏擋之義﹐若專以屏藩屏蔽爲言﹐則艷其名而沒其實矣﹐大抵古今名方﹐苟得仲景之一端﹐卽非望文而可曉﹐讀者當以意逆志焉。

卷三

磁石治周痺解

人皆知磁石之益腎气也﹐而本經獨主周痺﹐痺爲風寒濕三气雜至之病﹐未必皆由腎虛﹐經意何所指乎﹐蓋嘗歷考方書﹐乃知磁石能吸通一切擁塞之气﹐塗於外則從外吸內﹐如入升藥提毒﹐納喉中引鍼是也﹐以彼例此﹐治痺之義灼然矣﹐經隧中爲風寒濕所阻而成痺﹐亦系擁塞爲病﹐故須此以吸通之﹐第古方中根據經直用者絕少﹐而繹周義爲流之理﹐則凡擁塞之處﹐無非痺气所流之外﹐故用之者﹐不必規規於經文﹐而自合經旨﹐且因此益知益腎气之故焉﹐心肺主呼﹐肝腎主吸﹐能吸之物﹐與喜吸之癥﹐其气相協﹐虛者得吸以實之﹐謂爲益腎也固宜﹐特不比泛泛益腎如山藥地黃輩耳﹐臨證者審諸﹐每見上下俱虛之人﹐咳喘吐血﹐醫用磁石﹐漸至肺萎﹐延成死癥﹐實由吸傷上焦之誤﹐而醫者無一悟及﹐可慨也夫﹐案﹑仲景書不及此藥者﹐仲景爲傷寒設法﹐原書不別出金匱﹐金匱亦論傷寒之雜病也﹐寒邪從外入內﹐不可再服磁石﹐使之從內吸外﹐故不及也。

卷三

人參解

人參性效﹐近陳修園砭新方八陣﹐辧之而未盡也﹐泉謂仲景於亡脈亡血並用人參者﹐非以人參爲能生血脈也﹐特培其血脈所由生者耳﹐脾主爲胃行其津液﹐津血同類﹐津液不行﹐則血亦減少﹐而津血又皆元气所生﹐元气實藏於脾﹐人參專能補脾﹐脾王而气液充﹐則亡血亡脈皆愈﹐故人參之補脾﹐實人參之培元气也﹐惟人參培元气﹐故陽虛者得之能益气﹐如四君子湯是也﹐陰虛者得之能蓄津﹐如人參白虎湯是也﹐且人參反大黃﹐大黃功專瀉胃﹐而胃爲萬物所歸﹐能瀉胃者必能瀉胃之所及﹐人參功專補脾﹐而脾爲諸經之母﹐故補脾者必能補脾之所統﹐推而曁之﹐大黃無所不瀉﹐人參無所不補﹐凡通治之藥準此。

卷三

桑根白皮解

據《本經》主傷中﹑五勞﹑六極﹑羸瘦﹑崩中﹑絕脈﹑補虛﹑益气云云﹐則桑白皮補肺也。

《別錄》則主肺中水气﹑唾血﹑熱渴﹑水腫﹑腹滿﹐臚脹﹑利水道﹑去寸白﹑縫金瘡﹐似桑白皮又瀉肺也。豈相背哉﹖蓋《本經》「中」字皆指胃言﹐胃主肌肉﹐百脈秉穀气而成﹐則羸瘦﹑絕脈﹐亦系胃病。補虛者補胃之虛﹐益气者益胃之气。胃以下行爲順﹐上逆則肺不平﹐而肺病作。《本經》著治胃之效﹐而肺之平﹐不言可諭也。《別錄》以經義隱約﹐故推衍之﹐其主治皆胃逆陵肺之癥﹐一本一標﹐詞相反﹐義相成。《肘後方》以之治消渴尿多及產後下血﹐是宗《本經》爲用。錢仲陽瀉白散治小兒肺經實熱﹐是宗《別錄》爲用。

卷三

百合病用百合解

仲景以百合治百合病專方也﹐諸家注從未有能道其故者。案《本艸經》百合除邪气﹐利大小便。百合病癥狀𨿽變幻不一﹐要之﹐小便赤黃一癥則有定。仲景於至無定中求其有定者﹐以立延醫之準﹐此百合病所以必用百合也。百合病重在小便﹐故於頭痛﹑頭淅淅﹑頭眩諸足以卜愈期者﹐皆於小便時診之。凡辧疑難癥﹐皆當準此。夫古人至奇之法﹐實有至常之理。淺人泥於百合補肺之說﹐因以肺朝百脈爲之解﹐淺也。又百合病者﹐由於余邪逗畱﹐血气不潤所致。如意欲食而或美及欲臥欲行雲云﹐狀其無大邪之抑﹐正气有時得伸也﹔復不能食至不用聞臭﹑不能臥﹑不能行雲云﹐狀其气血少潤也。如寒如熱﹐肌中不潤而滯澀也﹔無寒無熱﹐余邪不能作勢也﹔口苦﹐胃液被余邪所吸﹐不能消淨食物也﹔得藥劇吐利﹐胃液不充﹐反爲藥所勝也﹔脈微數﹐微爲血气少﹐數爲邪气止也﹔溺時痛見於頭者﹐溺爲去液之事﹐故病液少者﹐卜之於此﹐下虛則上實也。此証之於癥而合者也。其治法﹐專以滋潤爲主﹐故本方於百合外﹐加生地汁﹐津血並潤也。汗下吐皆傷液﹐故隨上下之所傷而救之。知母﹑雞黃皆滋潤之品。滑石爲潤下之品。惟赭能逐邪﹐欲乘其方下而逐之也。變渴﹐則栝蔞﹑牡蠣﹔變發熱﹐則滑石。無非取乎其潤。此証之於方而合者也。然後知《本經》百合除邪气﹑利大小便云云﹐皆潤之之效也。大抵病至邪畱正虛之時﹐攻則害正﹐補則礙邪﹐惟有潤之﹐使正紓邪浮﹐始可設法逐邪。其逐邪之法﹐總不出傷寒差已後更發熱者﹐小柴胡湯主之﹐脈浮者以汗解之﹐脈沈實者以下解之數語﹐決不以百合數方了事也。惟至此時﹐則病之局勢已移﹐不得仍以百合稱﹐故百合病止此耳﹗讀仲景書﹐如讀《春秋左傳》﹐當取他傳﹐續此傳後﹐而後紀事之本末始全。

卷三

仲景用桂枝例解

仲景之用桂枝﹐不獨太陽病爲然﹐卽已見裏癥而表猶未罷者亦用之。故建中﹑復脈﹐𨿽於滋膩中﹐尙借一味桂枝以達余邪﹔而桃仁承气湯﹑黃連湯﹑桂枝人參湯﹑柴胡姜桂湯﹑當歸四逆湯﹑烏梅丸諸方之用桂枝準此矣。其尢著者﹐陽明﹑太陰二篇﹐皆有浮脈者宜桂枝湯之論﹐可見無表癥而有表脈者﹐猶當用桂枝。所以然者﹐有表脈則气連於表﹐與未罷之表癥同﹔無表癥則不得不隨其所見之病以爲隸。近人泥桂枝爲太陽經者﹐究未明其例也。夫仲景之用意𨿽深﹐能善讀之﹐則義隨文見﹐自有迹之可尋﹐此所以爲醫學中百世之師也。

卷三

桂枝加芍藥生薑人參新加湯解

任分則權分﹐任專則權專﹔權分則功分﹐權專則功專。分者我與人均﹐專者人由我使。

桂枝湯桂﹑芍俱三兩﹐則桂自驅風﹐芍自斂汗﹐各不相假﹐所謂任分權分而功分也。此方桂三兩﹐芍四兩﹐則芍能使桂﹐桂𨿽有驅風之能﹐亦不過以辛溫善達之气﹐助芍藥宣已痺之血﹐而不得獨炫其長﹐所謂任專權專而功專也。加生薑之義﹐可以類推。此論身疼痛在發汗後﹐顯屬汗後亡津﹐血气痺著之象。津血同類﹐故從血痺治。芍藥﹑生薑皆治血痺﹐故獨重其分。

亡津故加人參﹐與白虎加人參湯癥義同。何以知此身疼痛爲血痺也﹖以脈沈細知之。栝蔞桂枝湯癥﹐亦云脈沈細﹐而其病由於亡津﹐以彼例此昭然已。

卷三

桂枝附子湯去桂加術解

論曰﹕此本一方二法。以大便堅﹐小便自利﹐去桂也﹔以大便不堅﹐小便不利﹐故加桂。其義深奧難明﹐注家皆不得之。近徐氏《類方》則云桂枝能利小便﹐又云白術能生腸胃津液﹐亦屬牽彊。繹經意以身疼﹑脈虛而澀﹐爲表虛挾濕﹐復以脈浮推得有風﹐復以不嘔明其無裏癥﹐故以桂枝解表之風﹐附﹑術解表之濕。其可確指爲濕者﹐全在「不渴」二字上勘出﹐故脈澀作陽虛挾濕論也。然果系有濕﹐必大便溏﹐小便不利﹔若大便堅﹐小便自利﹐則非濕癥矣。旣非濕癥﹐而見身疼﹑虛澀之脈﹐是專屬陽虛可知。卽其脈浮﹐亦平脈法所謂浮爲虛也﹐不得再用解表之藥﹐以重虛其陽﹐故決然去桂﹐桂去而術﹑附皆轉爲溫煦陽气之用矣。二方之別﹐所以明二癥虛實疑似之辧者至矣。

卷三

大靑龍湯麻杏甘石湯越婢湯解

三方皆麻黃﹑石膏並用﹐乃表裏同治之法也。然石膏𨿽曰治裏﹐而《本艸》亦稱其能解肌。

是三方者﹐必也表裏俱有熱﹐而又擁於上焦者宣之。且其爲制也﹐大靑龍湯麻黃六兩﹐石膏如雞子大﹔麻杏石甘湯麻黃四兩﹐石膏八兩﹔越婢湯麻黃六兩﹐石膏八兩。是皆石膏重於麻黃﹐石膏爲主﹐麻黃爲佐﹐則解熱之杈勝。麻黃𨿽有發散之性﹐只得於解熱中疏其郁滯而已。性隨制變﹐故仲景用大靑龍﹐必提出「煩躁」二字﹐而以脈弱惡風戒其誤用﹐以見大靑龍專爲煩躁設。於越婢湯則主自汗出﹐無大熱﹔於麻杏甘石湯則主汗出而喘﹐無大熱。以見二方專爲喘﹑汗設。煩躁﹑喘﹑汗癥𨿽不同﹐其爲上焦熱擁則同﹐故立法亦同。近柯氏琴《來蘇集》﹐疑麻杏甘石癥「汗出而喘無大熱﹔七字爲誤﹐欲移「無」字於「汗出」上。其不足與語仲景化裁之妙用必矣。

卷三

小靑龍湯解

古經方必有主藥﹐無之者小靑龍是也。何以言之﹖方中麻﹑芍﹑姜﹑辛﹑桂﹑甘各三兩﹐味﹑夏各半升。考古半升﹐約古分亦三兩。仲景每以半夏半斤配生薑三兩﹐五味半升配生薑三兩。此方正其例也。八味輕重同則不相統﹐故曰無主藥。或謂麻黃先煎卽是主藥。豈知麻黃以有沫當去﹐不得不先煎﹐與先煎澤漆﹑先煎大黃有別。特以肺爲水源﹐以此疏其壅塞耳﹗且本方加減法云去麻黃者四﹐麻黃在可去之例豈主藥乎﹖匪特麻黃非主藥也﹐卽桂枝亦不過因表不解發熱而用之﹐其與芍藥﹑甘艸同用﹐全乎桂枝湯矣。桂枝卽非主藥﹐芍藥﹑甘艸更可知已﹐又何論半夏乎﹖此方本從桂枝湯來﹐而其義則在漧薑﹑五味﹑細辛三味。本論於柴胡湯﹑四逆散方下云﹕咳者﹐加漧薑﹑五味子﹑細辛﹐卽此方主治之義。柴胡湯方下又云﹕咳者去人參﹑生薑﹑大棗﹐加五味子﹑漧薑﹐卽此方用桂枝湯﹐所以必去棗﹑姜之義。然則小靑龍爲治飲家咳之方﹐故凡用漧薑﹑五味子﹐而與若桂若麻並施者﹐皆自此出。如《金匱》濃朴麻黃湯﹑射幹麻黃湯﹑苓桂五味甘艸姜辛湯﹑苓桂五味甘艸姜辛半夏湯﹑苓桂五味甘艸姜辛半夏杏仁湯﹑苓桂五味甘艸姜辛半夏杏仁大黃湯六方是也。論此方所從來﹐當入桂枝類﹔論此方所由衍﹐當另建一類﹐而六方隸焉﹐斯當矣。

卷三

當歸四逆湯癥解

論曰﹕手足厥寒﹐脈細欲絕者﹐當歸四逆湯主之。此癥比諸四逆略輕。所以攺用當歸者﹐在一「細」字上勘出。諸四逆皆脈微﹐無言細者。微﹑細𨿽皆亡陽脈﹐而微爲無气﹐細爲無血﹐其指不同。本論云下之後復發汗﹐脈微細。以微自汗來亡陽﹐細自下來亡陰。以彼例此﹐細爲血虛顯然。《金匱》云﹕血虛而厥﹐厥而必冒。是厥固有生於血虛者﹐故必以當歸溫經﹐芍藥治痺﹐而後血利﹔細辛開之﹐通艸穿之﹐而後血流﹔其用桂枝者﹐取其散表寒也。方意如是。論又曰﹕下利彊下之﹐脈浮革﹐因而腸鳴者﹐屬當歸四逆湯。浮革亦血虛之脈﹐腸鳴亦血虛之因﹐又在利後﹐與此正足相參。此四逆癥自屬半表半里﹐《千金》謂爲陽邪內陷之治者得之。夫彊下脈大﹐亦兼表耳﹗

卷三

侯氏黑散解

釋此散者﹐言人人殊﹐皆無確據。考《病源》寒食散發候云﹐皇甫曰寒食藥者﹐世莫知焉。

或曰華佗﹐或曰仲景。考之於實﹐佗之精微方類單省﹐而仲景經有侯氏黑散﹑紫石英方﹐皆數種相出入﹐節度略同。然則寒食﹑艸石二方﹐出自仲景﹐非佗也。據此﹐知侯氏黑散系石發家服食之方﹐故有冷服塡腸之說。石熱之發﹐亦足召風﹐故入之中風。大約服石之風﹐創於漢季﹐盛於隋唐。仲景傳方而後﹐《外臺》用此尢詳。宋以來服石者鮮﹐此散幾廢。近諭嘉言誤指爲中風主方﹐踵其說者﹐見其藥不對癥﹐未敢遵用﹐因專取菊花一味﹐以爲本諸仲景﹐而此方之義湮。詳余所撰《經方例釋》中。

案﹕諭氏之意﹐以經文中有中風之論﹐而方止黑散數種耳﹗豈知中風自以續命爲主方﹐《外臺》中明謂續命爲仲景方﹐今《金匱》無者﹐脫也。詳余所撰《金匱方論注》中。

卷三

天雄散解

《金匱》天雄散﹐有方無論。近人不得其說﹐或疑爲後人所附而議去之。泉謂此乃陽虛失精之祖方﹐未可去也。古者失精與夢失精分而爲二﹕夢因於風﹐夢失精者﹐虛而挾風﹐故仲景以桂枝湯中加龍﹑蠣治之﹐桂枝湯中風方也﹔不夢而但失精者﹐虛而挾寒﹐故又以天雄散治之﹐天雄祛寒壯陽之藥也。其治失精﹐於何徵之﹖《病源》引「失精家少腹弦急﹐陰頭寒﹐目眶痛﹐發落」一段經文於失精候﹐而《外臺》卽以範汪天雄散隸之﹐範汪方較仲景止少龍骨一味﹐而注中引張文仲有龍骨﹐與仲景一味不差。此天雄散治失精之證也。古失精﹐近滑精也。《局方》金鎖正元丹﹐蓋取諸此。

卷三

理中四逆方義解

大凡思義必先顧名。仲景書名傷寒﹐則方義自系治寒。寒邪從表乘裏﹐裏气不支﹐揮霍撩亂﹐勢將直搗。此時未暇顧表﹐先與建裏﹐故但用參﹑術﹑甘﹑姜四味﹐而置頭痛﹑發熱﹑身疼諸證於不問﹐亦以實其裏﹐本無妨於表也。俟亂一定﹐然後解表﹐以截來路﹐方下所以有吐利止而身痛不休者﹐當消息和解其外﹐宜桂枝湯之論也。理中專爲此設﹐並無伏熱痰食在內﹐故無壅塞橫決之慮﹐不然則有因而致變者矣。其緩者更有桂枝人參湯﹝卽理中加桂枝﹞

﹐法與先理中後桂枝者同一表邪乘裏﹐而分治合治猶尙有別﹐況於裏實者﹐而可無別乎﹖至於四逆亦爲表邪乘裏而設﹐但見厥﹐則所乘已在三陰﹐較理中癥尢重﹐乃反不用參﹑術何也﹖蓋以寒邪已入三陰﹐則裏爲實﹐與理中癥寒邪將入三陰﹐其裏猶虛者﹐先後止爭一間。正如婦人臨產可服補劑助力﹐已產則有血肉瘀不得再補之比﹐知此始可與言虛實矣。且吐利而又厥逆﹐爲表裏同病﹐故旣以漧薑溫裏﹐卽以生附托表﹐其與眞武湯﹑附子湯之用熟附益气﹐迥然不同。然則桂泄三陽﹐生附泄三陰﹐經有定例﹐非僅以「性熱」兩字了之。夫一寒之傳變﹐其別如此﹐則凡不止一寒﹐本先裏實者﹐從可推已。用此二方﹐但將已所診癥﹐細細與仲景論中義例相參﹐合則用﹐不合則否﹐毋執成見爲也。

卷四

《素問﹟平人气象》闕文辧

《素問﹟平人气象》於人以胃气爲本後﹐獨言三陽之脈﹐不及三陰。林億以爲闕文﹐引《難經》呂廣說補之。泉案﹕三陰之脈行五臟﹐經於三陽脈後﹐卽言五臟脈﹐五臟卽三陰也。文與《靈﹟經脈》六陽气俱絕﹑五陰气俱絕﹐及《素﹟經終》六陽﹑五陰之終例同。蓋分手足言之﹐則六陽﹔渾舉之﹐則三陽﹔統言之﹐則五臟稱五陰經。實核之﹐則五臟言各有當﹐非一端也。三陽主軀殼﹐與《脈經》時脈之六經必兼三陰者﹐相似而不同。《難經》所言﹐亦系時脈﹐其動搖几分云云﹐不可執以例此。五臟主軀內﹐兼主時﹐故五臟平脈與四時脈同。

然四時脈通主一身﹐五臟脈專主一臟﹐故病脈﹑死脈之象﹐則與玉機所云太過不及者不同。

讀《靈》《素》常須識此﹐勿令誤也。林校殊未審。

卷四

仲景法非北學辧

仲景生於南陽﹐官於長沙﹐醫於京洛。今案其地﹐皆非北方郡縣﹐而洛稱中土尢著。仲景是書﹐將爲前聖集大成﹐爲後世立大法﹐而斤斤一隅之見﹐何以爲仲景﹖且歷東西晉﹑南北朝及隋唐﹐其間建都若鄴﹑若金陵﹑若長安﹐幾於五方無定。而《外臺》所采諸家﹐半皆當時士大夫在京師者﹐其尊仲景方﹐至於天下附應﹐及宋許白沙當南渡時﹐去仲景千有餘年﹐而傷寒九十論中﹐所紀證治﹐若合符節。可見通人之學﹐不以方隅限也。其所謂傷寒病則惡寒﹑體痛﹑嘔逆而已﹐並不大重﹐何異之有﹖若以其處方太峻﹐則古權量不及今之十一﹐有《千金》可證﹐又何異之有﹖夫天下事﹐果有二千年來﹐五方通行﹐末幾而止宜一方者乎﹖人亦自求所以知仲景者可耳﹗按《河南通誌》云﹕張機涅陽人。涅陽﹐卽南陽郡之屬縣名﹐非有異也。惟張松北見曹操﹐以川中醫有仲景爲誇﹝見《方氏條辧》自序﹐﹞則與此異。豈仲景曾入蜀爲醫歟﹖要之﹐蜀亦西南方也。

卷四

《金匱》非論雜病書辧

丹溪謂《金匱》爲論雜病之書﹐以示別於《傷寒論》似也。抑知《金匱》卽論傷寒中雜病﹐非論一切雜病乎﹗夫痙﹑濕﹑﹑奔豚气﹑宿食﹑嘔吐﹑噦﹑下利之爲寒類﹐仲景有明文﹔百合﹑狐惑﹑陰陽毒之屬寒科﹐《千金》有成例﹔瘧﹑癰﹑咳﹑心痛﹑腹滿﹑寒疝﹑積聚﹑水气之挾寒﹐見於《靈》《素》﹕中風﹑歷節﹑心痺﹑胸痺﹑痰飲﹐消渴﹑黃膽﹑驚悸﹑吐衄﹑下血﹑瘀血﹑轉筋﹑狐疝之或由風或由寒﹐詳於《病源》﹐虛勞必助其陽﹐肢腫必吐其痰﹐蛔動必溫其胃可見也。其尢著者﹐中風宜若多端﹐反取風寒濕雜至之痺爲正﹔下利宜若不一﹐專以陽脈陽癥爲順﹔肺萎﹑上气﹑淋似乎熱矣﹐而萎有甘艸漧薑湯癥﹐上气有半夏越婢湯癥﹐淋有弦急痛引癥。婦人病則尢雜矣﹐則妊娠﹑嘔吐﹑產後三癥﹐皆從傷寒法治﹔經水不論過期﹑不及期﹐並主溫經湯﹐是皆以或純寒或兼寒者言也。若臨癥者泥此槪施﹐鮮不貽害﹗作書之旨﹐自爲「寒」字窮其類耳﹐勿執小異而疑大同。仲景自名其書曰《傷寒雜病論》﹐自敍其由曰宗族死傷寒﹐故迄於隋唐總呼傷寒者以此。自林億校成﹐始與傷寒分。

而丹溪之說行﹐近世又以其方論多倚溫熱﹐不得其解﹐則曰此北學也。吁﹗其蔽甚於丹溪矣。

卷四

兩濕溫不可合一辧

《難經》濕溫﹐言脈不言癥﹔《脈經》濕溫﹐言癥不言脈。何也﹖蓋在《難經》者旣屬傷寒﹐則必有頭痛﹑發熱等癥。又以其脈陽濡弱也。

推得先受溫而尺熱﹑口渴在其中﹔陰小急也﹐推得後受濕而身疼﹑拘急在其中﹕不言癥而癥可知已。其與《脈經》所言先受濕後受熱者迥別。後受濕者﹐其濕浮於表﹐與寒同法而減等。小急者緊之減象也。許叔微蒼術白虎湯﹐蒼術散濕﹑白虎治溫最合﹐緣此濕溫重在溫也。先受濕者﹐其濕沈於裏﹐與凡濕病同法﹐故脛冷﹑胸腹滿﹐其脈當沈﹐可以白虎槪治之乎﹖頭目痛﹑妄言﹐是濕甚於裏﹐將與後受之熱合化﹐故禁汗之﹐虛表以甚裏﹐蒼術其可用乎﹖緣此濕溫﹐𨿽屬中﹐重在濕也。觀其所重﹐兩者懸殊﹐朱奉議見其名同而合之﹐則奉議之不足與言傷寒也明矣。﹝三風溫準此。﹞

卷四

溫瘧辧

《內經》以先熱後寒爲溫瘧﹐與先寒後熱之寒瘧反對﹐而以但熱不寒爲癉瘧﹐《金匱》癉﹑溫二瘧皆但溫不寒﹐注家不能分別。泉謂瘧之命名﹐本對溫而立。冬感於寒及非時之溫﹐至春發者﹐其狀和順謂之溫﹔夏感於暑及非時之寒﹐至秋發者﹐其狀酷虐謂之瘧。瘧有寒﹑溫﹑無寒﹐先溫而感春寒﹐則內熱爲外寒所抑﹐表實故無寒。曰溫瘧者﹐合二病以名之。仲景書言溫﹑言瘧﹐則必言溫瘧﹐立言之體宜然。其與《內經》不同者﹐《內經》主瘧﹐仲景主溫也﹐宜所言之同溫矣。若癉則《內經》﹑仲景皆主瘧﹐宜所言之不同矣。但此溫瘧者﹐「者」字當作「也」﹐與上文連讀﹐謂癉﹑溫二瘧﹐並宜白虎加桂方也。不然﹐自鱉甲煎丸條以下﹐皆方論並列﹐何獨癉瘧條有論無方乎﹖徐靈胎批《金匱》本亦云白虎加桂枝湯﹐此溫瘧﹑癉瘧之主方。

卷四

辧柔痙不惡寒之誤

《金匱》痙篇太陽病發熱汗出而不惡寒者﹐名曰柔痙。《脈經》及成本《傷寒》同。近嘉定黃校《脈經》本云不惡寒﹐一作惡寒。案黃序於所言一作某者﹐多據元泰定謝校本﹐謝校本又多據宋熙凝林校本﹐非不足據也。明刻《醫統正脈》林校本有「不」字者﹐傳寫誤衍。

幸《病源》傷寒痙候錄柔痙﹐亦無「不」字﹐與元泰定本《脈經》同。明王肯堂校《千金翼》卷九亦云不惡寒﹐一作惡寒。然則《千金翼》亦有無「不」字者。巢﹑孫二書﹐多據《金匱》也。《金匱》又云﹕病者身熱足寒﹐頸項彊急﹐惡寒﹐時頭熱﹐面赤﹐目脈赤﹐獨頭搖﹐卒口噤﹐背反張者﹐痙病也。彼經是釋痙病之綱﹐特揭「惡寒」二字﹐則知痙未有不惡寒者。以經證經﹐尢爲可據。蓋剛柔之分﹐分於汗不分於惡寒也。此一字所關非小﹐不得不辧。

卷四

蛟龍病辧誤

《金匱》果食菜谷禁忌云﹕春秋二時﹐龍帶精入芹菜中﹐人偶食之爲病﹐發時手背腹滿痛不可忍﹐名蛟龍病。泉謂病得之誤食龍精﹐與蛟無涉。「蛟」當爲「咬」字之誤﹐在「龍」字下。病名龍咬者﹐以龍精入腹﹐變生小龍﹐咬人腸胃﹐故腹滿痛不可忍。方下云吐如蜥蠍﹐可見龍精固能生子於腹中也。作咬爲是。古「咬」字恆誤作蛟。《靈﹟厥病》云﹕腸中有虫瘕及蛟﹐皆不可取以小鍼﹐心腹痛﹐發作腫聚﹐往來上下行﹐痛有休止﹐腹中熱喜渴﹐涎出者﹐是蛟也。﹝今本「發」作「」﹐「作」字下有「痛」字﹐舛誤不可讀。玆從《脈經》《千金》《外臺》引參正。﹞二「蛟」字。《脈經》《千金》《外臺》引皆作「蛔咬」﹐而經誤且倒﹐正與此同。以蛟證蛟龍﹐尙何疑哉﹖又案﹕以夏小正鳴札之義例之﹐則作咬龍亦可﹐以先知其咬﹐後知爲龍也。咬仿此。

卷四

黃疸辧

黃﹐黃胖也。疸﹐五疸也。《金匱》原有諸黃﹑諸疸之別﹐特疸詳而黃略﹐讀者易混﹐因誤認諸黃爲卽五疸中之黃膽耳﹗考《病源》黃病候﹐自黃病至治也﹐百四十六字﹐列癥甚詳﹐必本之《金匱》逸文。何以言之﹖一身盡疼﹐發熱﹐目澀﹐鼻疼﹐兩膊及項彊﹐腰背急﹐乃太陽陽明表證﹐而《金匱》有黃家脈浮﹐當以汗解﹐宜桂枝加黃湯一條﹐證治相符。大便澀﹐正陽陽明胃家實癥也﹐而《金匱》有諸黃豬膏發煎主之一條﹐證治相符。《金匱》旣詳其治﹐不應反闕其證﹐故疑巢說本《金匱》逸文。且以此推之﹐黃病固有與傷寒同法者﹐故傷寒亦多病黃。若五疸中之黃膽﹐則與余疸同屬雜病﹐自不若黃病初起可以傷寒法治之﹐此其別也。巢於黃病外別有黃膽﹐與女勞疸﹑酒疸﹑谷疸﹑黑疸同列﹐而以《靈》《素》所言黃膽諸條﹐及《金匱》所言疸而渴者以下三十五字入之黃膽候﹐較之黃病論絕異﹐其分別甚嚴﹐眞善讀仲景書者。後人誤認《金匱》標目黃膽二字﹐卽五疸中黃膽﹐因以篇中諸黃雲云﹐皆認爲五疸中黃膽﹐而黃與五疸之治法淆矣。不效﹐必曰古方難用也﹐故讀書須取其至是者。

卷四

陰黃辧

人但知黃膽之有陰陽﹐而不知陰陽之何所指也。一聞「陰」字﹐卽確認爲虛癥而不疑。

此不獨於疸爲然﹐而疸之害尢甚。蓋疸本濕熱所爲﹐無問陰陽﹐皆當以治濕熱爲正。的系陰黃﹐則濕熱入深﹐其候重於陽黃可知﹐一投補劑﹐收住濕熱﹐當時𨿽瘥﹐而病根終身不拔矣。余見甚多﹐而卒不可奪。噫﹗人亦思陰陽之論何自哉﹖《金匱》云﹕疸病發於陰部﹐其人必嘔﹔發於陽部﹐其人振寒而發熱。然則二疸之別﹐別於癥之淺深﹐不別於气之虛實。陰以五臟言﹐謂肺也﹔陽以六經言﹐謂三陽經也。仲景書中固有此例。如傷寒發熱惡寒發於陽﹐無熱惡寒發於陰﹔咽喉痛﹐面赤有斑爲陽毒﹐面靑身痛爲陰毒。皆是也。後世不明此義﹐每遇陰癥之名﹐不以爲寒而用熱藥﹐卽以爲虛而用補藥。元明以來﹐比比然矣。景嶽於陰黃多制補劑﹐其意豈欲誤人哉﹖良由誤認一時之收住爲功且速﹐而不知能料他日復發之眞明且遠也。《大學》貴知至﹐信然﹗

卷四

內風辧

兩經無內風之名﹐始見於《史》一百零五卷《倉公傳》「脈來滑者爲內風也」一語。蓋指外風之入內者﹐不謂其自內出也。《千金方》亦頗言內風﹐細繹其指﹐與倉公同。惟王太僕《素﹟大奇》腎風注云﹐勞气內蓄﹐化而爲風﹐始以自內出者解經風字﹐然究不言此風宜補也。且《素﹟水熱穴》原腎風明言汗出逢風﹐是腎風何嘗非外入之風﹐不必如王注所云矣。近世內風之說盛行東南﹐嘗以意別之﹐乃中風﹑痺﹑痱及肝气﹑腎气等癥﹐但本各有主名﹐何庸易以混號。且古人惟以中風諸癥爲外風入內﹐故制諸續命湯加減之方以治之﹔惟以肝气諸癥爲髒气之厥﹐故制諸七气湯加減之方以治之。若槪目爲內風﹐專爲補計﹐則續命不嫌於發散﹐七气不嫌於走泄乎﹖夫古人立法﹐每癥皆有百世不易之準﹐何獨風﹑厥兩門﹐乃至與後世大相刺謬如此耶﹖噫﹗異矣。

卷四

人迎气口辧

《靈》《素》動以人迎﹑气口對說﹐而於終始篇專著「太陰」二字於脈口上﹝太陰謂手太陰。脈口卽气口﹞﹐其言曰﹕人迎與太陰脈口俱盛四倍以上﹐命曰關格。此一語﹐正以別人迎於气口也。王注知人迎之不屬太陰﹐因以結喉旁脈當之。蓋本《素﹟陰陽別》三陽在頭﹑三陰在手之論最的。後人不知其所本﹐粗讀古經﹐轉駁王注爲謬﹐而創左人迎﹑右气口之說﹐以爲本之《脈經》。豈知《脈經》「關前一分﹐人命之主﹐左爲人迎﹐右爲气口」四句﹐一气貫下﹐與神門訣斷兩在關後相對﹐則專謂關前一分之在左者爲人迎﹐故與關後一分之神門並論﹐非統左三部言也。平人迎條云﹐左手寸口人迎以前脈實者﹐陽實也﹐等語﹐與《靈》《素》所言迥殊﹐細玩「以前」兩字自明。《脈經》本不誤﹐後人自誤會耳﹗前人辧此者多﹐玆不備引﹐要惟楊上善《太素》注爲獨勝焉。

卷四

《千金》辧誣

《千金》卷二十六菜蔬類﹐瓜子主治下云﹕一名白瓜子﹐卽冬瓜子也﹐白冬瓜子味甘﹐微寒無毒﹐除小腹水脹﹐利小便﹐止消渴。莧菜實主治下云﹕一名馬莧﹐卽馬齒莧菜也﹐治反花瘡。案﹕此兩條﹐當是北宋修者所攺。何以言之﹖瓜子乃香瓜子﹐其與冬瓜異物﹐人人所知﹐馬齒莧之於白莧菜亦然。凡藥名以馬稱者﹐皆言其大。經以白莧爲主﹐而白莧大於糠莧﹐故稱馬莧﹐對糠莧之稱細莧言﹐馬齒莧旣非一物﹐安得同條﹖若以同條言之﹐則是同物。而馬齒莧之主治﹐何以與白莧大殊乎﹖孫系博學通人﹐必不若是之謬﹐緣宋以來﹐皆誤認古人單稱瓜者爲冬瓜﹐又見其馬字從同﹐遂以臆攺。陶注亦以馬莧爲馬齒莧而辧其異﹐猶無大誤。

嗚呼﹗唐人舊說﹐被後人竄易者﹐可勝道哉﹗

卷四

君火相火辧

火之稱君﹑相也﹐惟天有﹐然而人則否。何以言之﹖《素問》說少陰君火﹐主春分後六十日﹔少陽相火﹐主夏至前後六十日。與厥陰風木﹑太陰濕土等﹐同爲天之六气。六气惟火﹑暑爲時最長﹐故分其純者爲君火﹐烈者爲相火。相火亦謂之暑﹐乃始溫終熱之義也﹐故曰惟天有。然至於人身﹐則左腎水﹑右腎火﹐卽爲諸臟腑所秉气液之源。無一臟無水﹐卽無一臟無火﹐本與六气火暑之別於四气者不同。論其源委﹐心亦資源於腎﹐安得以心爲火中之火而君之﹐腎爲水中之火而相之﹖且心之爲火﹑腎之爲水﹐不過配合五行之位如此﹐豈謂火結成心﹑水結成腎乎﹖心之稱君﹐特十二官比例如此﹐其爲五臟之一則同﹐然猶有經可據也。至於腎之稱相﹐並無所出﹐尢不可也。且五臟旣皆有火﹐除心爲君外﹐於分皆爲相﹐何得專以相之稱屬腎乎﹖況心腎旣皆有液﹐則皆爲水﹐何以無君水相水之稱乎﹖可見《六元正紀》之說﹐斷斷不可移之人身者也。此等混蒙話頭﹐不可不辟﹐不辟則道之眞者不見。相沿旣久﹐至有以欲火當相火者。噫﹗醫道之難言也。昔徐靈胎曾著《君火相火論》﹐專論腎火之不合稱相﹐而其義猶未盡當。又移《六元正紀》之說於人身者﹐宋成聊攝已不免有之﹐然其是非正不難辧。若雲天之二火﹐可移以論人﹐則必手臂內側後廉及心臟皆專有溫气﹐手臂外側及三焦皆專有熱气而可﹔推之餘四气﹐將謂足經外側後廉及膀胱皆專有寒气乎﹖足經外側前廉皆專有燥气乎﹖其不可也明甚。而承訛襲謬﹐日以加劇﹐蓋由《內經》之學﹐淺嘗者多﹐深思者少耳﹗

卷四

龍雷之火辧

余素不信「龍雷之火補陽則消」之說﹐後閱葉桂《景嶽全書發揮﹟本艸正》﹐乃知有先我言之者矣。其言曰﹕今醫家每言龍雷之火﹐得太陽一照﹐火自消靡。此言甚是悖理。龍雷之起﹐正當天令炎熱﹐赤日酷烈之時﹐未見天寒地凍﹐陰晦凜冽﹐而龍雷作者。則知仍因陽亢﹐而非熱藥所能治也。若用熱藥﹐乃戴陽﹑格陽﹐陰極似陽之癥。此處尙要講究明白。按葉說甚當。考龍火得水而燔﹐遇濕而焰之說﹐本始於王太僕《素問﹟至眞要大論》注﹐不過借以形大熱之气﹐不可以寒折之﹐折之以寒﹐而熱愈不得泄﹐勢必鑠盡气血而死。注中所以有物究方止之諭也。至眞要篇前列六气﹐後列治法﹐則此注當指感癥言。如傷寒在表﹐身熱如灼﹐反宜桂枝之熱﹐不宜石膏之寒﹐故經文此下有反治云云。義止如此﹐無俟深求。今因葉說﹐推原及之葉書﹐系道光時﹐其五世孫所刊者。此言在第四卷

中。

卷四

甘艸粉蜜湯方白粉辧

白粉﹐說者謂卽鉛白粉。泉謂經處此方於已服毒藥後﹐是因毒藥不效而攺治。若鉛白粉﹐仍系毒藥﹐何庸以毒繼毒乎﹖蓋此方與傷寒少陰豬膚湯方﹐皆粉蜜同用。成注白粉益气斷利﹐明是米粉。以彼例此﹐義可知已。考《外臺》治一切藥毒方﹕甘艸三兩炙﹐以水五升﹐煮取二升﹐內粉一合﹐更煎三兩沸﹐內蜜半兩﹐分服以定止。《千金翼》治藥毒不止﹐解煩悶方﹕甘艸二兩炙﹐白梁粉一升﹐蜜四兩﹐煎服法與《外臺》同。泉據此經爲說﹐粉爲米粉無疑。且經云毒藥不止者﹐謂藥毒傷其胃气﹐故蛔動不止。若作毒藥殺虫解﹐則豈甘艸粉蜜之甘和﹐功反過於毒藥﹐而毒藥所不能殺者﹐殺之以平藥乎﹖必無此理。仲景書文義簡奧﹐有當卽癥求方者﹐有當卽方求癥者。余作此篇﹐卽方求癥也。

卷四

《金匱》水莨菪辧

水莨菪﹐不見於他書。《本艸經》有莨菪﹐云苦寒無毒﹐通神見鬼﹐多食令人狂走﹐與此經大同﹐其言無毒則反。《綱目》直引此經於莨菪下﹐意謂水莨菪卽莨菪也。但莨菪非菜類﹐又希用﹐仲景緣何慮其誤食﹖李氏必誤。考《百一方》云﹕菜中有水莨﹐葉圓而光﹐生水旁﹐有毒﹐蟹多食之﹐人誤食之﹐狂亂如中風狀﹐或吐血﹐以甘艸汁解之。其論全據此經﹐而雲水莨是。經文「莨」讀如艮卦之艮﹐「菪」字衍也。水茛似水堇﹐堇爲菜屬﹐故云菜中有水茛﹐以其似堇﹐故著誤食之戒﹐《百一》所據當不誤。且經於上節言鉤吻似芹﹐誤食殺人。說者謂鉤物似毛茛﹐此節光茛﹐正與上反﹐皆爲食芹者辧其似。下節言蛟龍病﹐又爲食芹者潔其治。數節皆特明芹之禁忌﹐則非茛菪明矣。此種亟當削正而自明已﹐然無人議及於此﹐嘆讀書之難。

卷四

常蜀截瘧辧

古治中暑用腦﹑麝﹐而治瘧用常﹑蜀﹑法異意同﹐何以言之﹖無形之暑气痺著膈間﹐蒸痰結固﹐旣非表寒可汗﹐又非裏實可下﹐必須气烈開提之藥﹐直達病所﹐追逐其痰﹐斯無形者失所恃而去。瘧須常﹑蜀﹐猶暑須腦﹑麝也﹐但淺深之別﹐各有宜耳﹗今治中暑﹐尙知遵古﹐獨於常﹑蜀﹐僉謂其截瘧釀變。然余目驗蘇州﹑吳江﹑震澤等處﹐其俗呼常山爲甜茶﹐遇瘧發輒采鮮者一大把煎服﹐皆輕者止﹑重者減﹐未聞有止後變生者。余踵用其法亦然。夫截之爲言﹐堵塞也。藥之能堵截病由者﹐必其性澀壅﹐足以遏住經絡﹐斯畱邪而釀變﹐非常﹑蜀開提之性所及也。爲斯說者﹐盍觀《外臺》《聖濟》各集漢魏以來千餘年諸治瘧名方幾千首﹐而用常﹑蜀者十之八九。

卷四

癟螺痧辧

光緒紀元之十一年夏秋﹐有疫盛行於大江之南﹐其癥惡寒﹑四逆﹑頭疼﹑體酸﹑短气﹑汗出﹐或吐瀉﹐湖中死者日數十人。人以其指頭之肌之陷也﹐謂之曰癟螺痧﹔又以其半日輒死也﹐亦曰六時痧﹑曰子午痧。嗣後間數歲或一歲輒復行﹐至今十年未已。客有問餘者曰﹕何气使然也﹖古人亦言之否﹖笑應之曰﹕天止六淫﹐人止五志﹐病𨿽百變﹐不出兩端﹐自仲景著論而後﹐至於唐宋而降﹐治法備矣。循途守轍﹐弗之有誤﹐醫者之能事畢矣﹐然而人以爲數見不鮮也。其黠者因摘古人之所略﹐矜言創獲﹐以新一時之耳目。故於熱病必稱白﹐曰此古書所無也﹔於喉風必稱白喉﹐曰此古書所無也。如此方可動人聽聞﹐把持由我﹐而其術易行。嗚呼﹗巧則巧矣﹐抑思其所用方﹐果能外古人治熱病與喉癥之方乎﹖吾知其名可攺﹐其法不可攺也。今癟螺痧卽暑月之中寒耳﹗其吐瀉者卽霍亂耳﹗其正名自在古人論中﹐所傳治癟螺痧十餘味一方及雷公散﹐皆古人治霍亂及暑月中寒之常法﹐何奇之有﹖吾子徒受人愚耳﹗每見虛弱人手浸冷水久﹐或猝遇大冰雪﹐皆令螺癟﹐何獨爲痧異﹖其痧而死也﹐死於汗﹐死於瀉﹐非死於癟螺。不死於癟螺﹐卽不言癟螺也可。

卷四

駁元陰

近徐靈胎砭趙養葵之攺太極也﹐曰人身有元陽無元陰﹐大哉言矣﹗人身如天地﹐元陽猶《易》之太極﹔元陽動而爲陽﹐靜而爲陰﹐猶兩儀也。惟元陽動而爲陽之陽﹐方可以陰字對之﹔若元陽則無可與匹者﹐安得有元陰﹖夫元陽所息曰陽﹐所消曰陰。陽者揚也﹐言元陽所發揚也﹔陰者隱也﹐言元陽所隱藏也。不觀之十二辟卦乎﹖息則爲陽爻﹐消則爲陰爻。陽爻作一象﹐元陽之實之也﹔陰爻作一象﹐元陽不在而位虛也。貴陽賤陰﹐職是之故。故謂人身有陰則可﹐謂人身有元陰則不可。至於治病﹐亦一以元陽爲主﹐元陽虛則培之﹐亢則抑之。明乎此義﹐而陰陽二字始得其解。吾於國朝諸醫﹐不能不推尊洄溪一老。

卷四

駁吳諭二家說溫疫之非

泉昔著《溫疫說》﹐以證其自時气來﹐復慨吳又可﹑諭嘉言之惑人也﹐而爲此駁。吳﹑諭之言曰﹕溫疫感受﹐異於傷寒﹐異於溫熱﹐又異於非時寒疫﹐是天地間另有一種戾气爲之。夫謂溫疫異於傷寒﹑溫熱﹐與傷寒例合可﹔謂溫疫異於非時寒疫﹐與例不合﹐而合猶可﹝例文以溫疫卽寒疫之變﹔﹞至謂另有一種厲气﹐則例無此文﹐不可。天地間止有六气﹐其濃者卽爲厲气﹐厲气有毒﹐毒者濃也。此外果有另一種气﹐可與並列爲七﹐何以軒﹑岐﹑鵲﹑景如此神聖﹐而無一字及之﹖原大兵荒後所以有疫者﹐非謂人屍混處之故﹐以人憂勞倍苦﹐則正气倍虛﹐非時之气易入﹐而爲病易深耳﹗要其所感之气﹐仍是六气。天何嘗特設另一種厲气﹐以困此身遭兵荒者乎﹖吳﹑諭不解例意﹐妄斥叔和。豈知仲景書賴叔和存﹐無叔和卽無仲景也。

卷四

駁《臨證指南》二條

葉氏桂《臨證指南》一書﹐於溫熱﹑脾胃最精﹐似可爲初學法。然其可議者不少﹐如溫熱類﹐以神昏爲心包絡病。考古說神昏屬陽明﹐見於《素》脈解厥逆及《金匱》中風等篇﹐而《靈》經脈篇釋心包絡經是動所生病﹐無神昏不知人之說﹐則葉氏之於經學可知也。脾胃類﹐則云陽明陽土﹐得陰始安﹔太陰陰土﹐得陽始運。夫以陰療陽﹑以陽療陰﹐似也。但胃若虛﹐自宜以陽藥培之﹐仲景於傷寒下後諸治皆用漧薑﹐義可見也﹔脾若虛﹐自宜以陰藥培之﹐仲景於亡津諸治皆用人參﹐義可見也。自難執一而論。此二條皆徐靈胎所未及駁者﹐而誤人也亦不淺。

卷四

十三科考

十三科有兩說﹕大方家說寒一﹑內二﹑喉三﹑目四﹑瘍五﹑傷六﹑金鏃七﹑女八﹑兒九﹑痘疹十﹑鍼灸十一﹑祝由十二﹑符禁十三。明王肯堂《證治準繩》﹑近王晉三《古方選注》皆如此。祝由家說並符禁於祝由﹐另立風科以足其數。考祝由無不用符禁者﹐符禁安得別爲一科﹖中風之病千頭萬緒﹐自應另立﹐不可與內科混。且內科者﹐主飲食﹑起居﹑房室﹑情志之病﹐而中風之邪自外致﹐不自內生﹐不得屬之內科。《史﹟扁鵲傳》扁鵲至洛陽﹐貴小兒﹐卽爲小兒醫﹔至邯鄲﹐貴婦﹐卽爲帶下醫﹔至周﹐貴老人﹐卽爲耳目痺醫。夫耳目痺醫﹐卽風科也。則風科之自爲一科也﹐由來舊矣。

卷四

《金匱》馬刀考

注家皆謂馬刀爲瘡﹐形長如馬刀蛤。然經文與俠纓對舉﹐俠纓以部位名﹐而馬刀以形似名﹐儷語不類。馬刀當亦部位之名﹐與俠纓相近。大約是頸側肉﹐在耳之下﹐而略近於後﹐下當肩井之上﹐揣之曲肖馬刀者。頸側肉之名馬刀﹐猶掌側白肉之名魚乎﹗取於物爲假﹐亦古命名之例。夫生於俠纓之處曰俠纓﹐則生於馬刀之處曰馬刀。經之對舉﹐義當如此。《千金》九篇以馬刀﹑馬刀肩腫二癥﹐與掖下腫﹑吻傷﹑四肢不舉﹑喉痺﹑天牖中腫等﹐作一例文法。掖下﹑吻﹑肢等旣是部位﹐則馬刀可推。其尢著者﹐「馬刀肩腫」四字﹐謂馬刀與肩俱腫也。以《千金》證《金匱》﹐決然已。若瘡形之長者﹐則與圓者何別﹐而必提出言之﹖且俠纓之瘡未必無長﹐頸掖之瘡未必盡長﹐又何以別之﹖詳經意不問長否﹐苟生於頸側肉間﹐總謂之馬刀而已矣。

此篇專明《金匱》之馬刀﹐若執是以槪近世方書則否。願用近世書者﹐勿引《金匱》也。自記。

卷四

命門考

《難經》左爲腎﹐右爲命門。命門者﹐精神之所捨﹐原气之所系也﹐男子以藏精﹐女子以系胞。案《銅人》任脈有石門穴﹐一名精路﹐一名命門﹐一名丹田﹐在臍下二寸﹐三焦募也。

其旁有足少陰四滿二穴﹐一名髓府﹐去腹中行一寸﹐足少陰﹑衝脈之會﹐是男子之精藏於臍下二寸也。又關元在臍下三寸﹐左爲胞門﹐右爲子戶﹐去腹中行二寸五分﹐爲足少陰﹑衝脈之會。《病源》三十八﹐胞門﹑子戶主子精﹐神气所出入合於中﹐黃門﹑玉門﹑四邊主持關元﹐禁閉子精。關元主藏魂魄﹐婦人之胞﹐三焦之府﹐常所從止﹐是婦人之胞系於臍下三寸也。

以此推之﹐精宮髙於胞宮一寸﹐非同一穴﹐且命門在十四椎下﹐去二穴遠﹐當是《難經》混稱之故耳﹗其稱命門者﹐名同實異也。男子精自石門離宮﹐至橫骨約四寸而出於玉莖﹐能射者爲有力﹐不能射者爲無力。其與女子交﹐則莖頭當女子中極之下﹐龍門之次﹐其瀉精正當關元﹐旁當胞門﹑子戶。故《病源》有胞門﹑子戶不受男精之論。《千金》云﹕進火之時﹐當至陰節間而止。《外臺》云﹕下精時入玉門半寸許爲佳。此莖頭當龍門之證。

卷四

胞門龍門玉門考

《脈經》帶下有三門﹕已產屬胞門﹐未產屬龍門﹐未嫁屬玉門。案已產之帶﹐由胎育來﹐其屬胞門易曉﹔若未產卽已嫁﹐其帶應由房室來﹐而屬龍門﹔未嫁之帶﹐應由邪思來﹐而屬玉門何故﹖考胞門在關元旁﹐去臍三寸﹐再下一寸爲中極﹐一名玉泉﹐其下有龍門穴﹐內當交骨孔中。《千金》云﹕龍門在玉泉下﹐女子入陰內外際。《翼》云﹕龍門是陰中上外際是也。女子傷於丈夫之病﹐多在龍門。何以言之﹖《千金》云﹕進火之時﹐當至陰節間而止。蓋謂陰內交骨節間也。《外臺》云﹕下精時入玉門半寸許爲佳。蓋玉門內半寸許﹐正當交骨孔間﹐與男子交時﹐龍門以屢開而傷﹐故已嫁之帶屬此。玉門卽陰門﹐在交骨間﹐無穴。若未嫁﹐龍門尙未經開﹐其因邪思而致營熱者﹐止爲病在經絡﹐玉門亦經絡外候﹐故未嫁之帶屬此。《脈經》分別絕精。又案《病源》云﹕胞門﹑子戶主子精﹐神气所出入合於中﹐黃門﹑玉門﹑四邊主持關元﹐禁閉子精。彼論三門淺深同此﹐則黃門當卽龍門。以穴言稱龍門﹐以門言稱黃門﹐各有當也。妊娠爲夫所動﹐則龍門傷﹐不能持關元﹐卽致胎墮﹐故《千金》《外臺》諸書治胎落﹐有灸龍門者。

卷四

白虎病考

唐宋人論白虎病﹐證治不一﹐猝不易曉。以泉考之﹐其別有三。一爲年神。《病源》卷四十八云﹕太歲在卯﹐卽白虎在寅。準此推之﹐知其神所在﹐小兒有居處觸犯此神者﹐便能爲病﹐其狀身微熱﹐有時啼喚﹐有時身小冷﹐屈指如數﹐似風癇﹐但手足不螈耳﹗又《外臺》卷十三﹐蘇孝澄云白虎病﹐婦人因產犯白虎﹐丈夫因眠臥犯白虎﹐其病口噤﹐手拳﹐气不出是也。一爲糞神。《證類本艸》云﹕白虎鬼古人言如貓﹐在糞堆中﹐亦云是糞神。今時掃糞﹐莫置門下﹐令人病此。陳藏器云治法﹐以雞子揩病者痛處﹐咒願送著糞堆頭上﹐勿反顧﹐不過三次瘥。白虎是糞神﹐愛喫雞子也是也。今湖俗名此曰送客人。但古爲白虎設﹐今則沿用而忘所自耳﹗一爲歷節風。以其百節皆痛﹐晝差夜劇﹐如虎之嚙﹐故名。亦見《外臺》。近世謂之白虎歷節﹐治屬風家。白虎病須別此三者﹐斯知古論有條不紊。

卷四

羊脛骨考

宋﹟朱端章《衛生家寶﹟產科備要方》卷七追命散方﹐治婦人血癥﹐方中有羊脛炭﹐云卽炭中圓細緊實如羊脛骨者﹐取三四寸﹐卻作十餘段﹐別以著灰同燒通紅﹐淬入醇酒中﹐如此七徧﹐烘榦爲末半兩。案《綱目》炭火﹑羊脛骨下﹐皆不載此方。獨《蘇沈良方》小兒吞鐵方﹐剝新炭皮爲末﹐調粥服﹐炭屑裹鐵而下云云﹐與《談野翁方》誤吞銅鐵﹐以羊脛骨燒灰﹐煮稀粥食﹐神效云云正合。而《綱目》卷五十二﹐采談方乃入羊部﹐不云卽炭。他書亦未有言羊脛骨如朱說者﹐則訛以傳訛久矣。

卷四

四十難義疏

四十難﹕肝主色﹐心主臭﹐脾主味﹐肺主聲﹐腎主液。其義難明。泉擬爲之疏曰﹕气之蘊借而徵者爲色﹐其發越而透者爲臭﹐其搏擊而出者爲聲﹐其團聚而流者爲液。陽气者升於東﹐升者陽之始也。尙被陰蒙﹐不得遽出﹐蘊借於中﹐而徵中外﹐則爲色。東位肝﹐故肝主色。

陽气者極於南﹐極者陽之泄也。盛陽充滿﹐發越於上而爲臭。南位心﹐故心主臭。陽气者衰於西﹐陽消則陰長﹐陽不勝陰﹐反受其爍﹐則震蕩而不靖﹐於是乎有聲。西位肺﹐故肺主聲。陽气者伏於北﹐伏者團聚而不散﹐則釀之蒸之而液生焉。北位腎﹐故腎主液。陽气者和於中央﹐和者陰陽平。陽主气﹐陰主質﹐气與質合而味生焉。中央位脾﹐故脾主味。五主之義如此。

卷四

訂正《素問﹟通評虛實論》經文並補注

所謂重實者﹐言大熱病气實脈滿﹐是謂重實。

尺膚候周身之寒熱。今云大熱病﹐則尺實可知﹐故下文重虛一段﹐以尺虛對說。

經絡皆實者﹐是脈急而尺緩也。

今本「脈急」作「寸脈急」。案注脈急﹐謂脈口急也﹐是王本原無「寸」字。脈謂脈口﹐統三部言。尺謂尺膚。候經在脈口﹐候絡在尺膚。後人誤以尺緩爲切法﹐因別脈急爲寸脈急﹐而衍「寸」字。若經本有之﹐注不得截去之。

絡气不足﹐經气有餘者﹐脈熱而尺寒也﹐秋冬爲逆﹐春夏爲從﹔經虛絡滿者﹐尺熱滿脈寒澀也﹐此春夏死﹐秋冬生也。

今本脈熱﹑脈寒澀「脈」下皆有「口」字。蓋涉注中脈口熱﹑脈口寒而誤衍﹐今從《脈經》削正。上文脈急而尺緩也﹐亦無「口」字。

何謂重虛﹖脈虛﹑气虛﹑尺虛﹐是謂重虛。

今本脈虛﹑气虛作「脈气上虛」。今從林校正。案重虛卽重實之反﹐則當脈癥亦反。脈虛反上脈滿﹔气虛反上气實﹔尺虛反上大熱病﹐以尺虛則身無大熱可知也。王注言尺寸俱虛﹐詳其詞旨﹐正釋脈虛﹑尺虛﹐則王本原不誤。

所謂气虛者﹐言無常也。

注﹕寸虛則脈動無常。「寸」字乃「气」之誤。气爲脈气。明經文脈虛之「脈」﹐專謂寸口﹐尺虛之「尺」﹐專謂尺膚﹐而气虛之「气」﹐則統謂尺寸營運之气﹐義深且當。楊上善以膻中不足釋气虛﹐終不若王氏之精也。此注與上注尺寸俱虛相印﹐欲人互推以見義。寫者誤「气」作「寸」﹐則難通矣。易一字義了。

尺虛者﹐行步然。

行步然者﹐寒懍不能自持之狀。蓋尺膚本候周身﹐尺虛則必身寒﹐與上文重實之大熱反對。緣經不質言而形容之﹐故淺人不得耳﹗今因注略﹐故補明之。

脈虛者﹐不象陰也。

注﹕不象太陰之候也。何以言之﹖气口者脈之要會﹐手太陰之動也。詳王意﹐讀象爲像。《易》云﹕象也者﹐像此者也。

寒气暴上﹐脈滿而實。實而滑則生﹐實而逆則死。

實謂气實也。寒气暴上﹐則尺虛可知。上文重實﹑重虛二端﹐謂尺﹑气﹑脈三者之各極一偏者﹐此節謂气﹑脈二者﹐如上重實而尺獨異者。

脈實滿﹐手足寒﹐頭熱﹐春秋則生﹐冬夏則死。

此節承上脈滿實﹐而言其有寒有熱者。

其形盡滿者﹐脈急大堅﹐尺澀而不應也。如是者﹐從則生﹐逆則死。所謂從者﹐手足溫也。所謂逆者﹐手足寒也。

此气實而脈虛﹑尺虛者。此經明言尺澀﹐而以從﹑逆並言﹐見尺澀亦有手足溫者。可證上文手足寒爲气虛﹐非尺虛﹐而脈實滿﹑頭熱﹐爲脈實﹑尺實也。

消癉﹐脈實大﹐病久不可治﹔脈懸小堅﹐病久不可治。

今本脈實大病久下無「不」字。詳注云﹕久病气血衰﹐脈不當實大﹐故不可治。是王本原有「不」字。巢氏《病源》云﹕消癉之脈﹐實牢大者死﹐細小浮者死。巢說正據此經。而雲實牢大﹐云細小浮﹐則經「堅」字當在「大」字上無疑。且經文是帝問消癉虛實﹐則岐伯當明實脈﹑虛脈以對之。實堅大是實﹐懸小正是虛﹐問答相符。不當反列「堅」字於懸小﹐致令虛實相亂。浮卽懸﹐牢卽堅。

卷四

校正《靈樞﹟經脈篇》經文

起於大指次指之端。

《脈經》此下有「外側」二字。案﹕經於諸指端﹐皆不言何側。然以穴求之﹐則《脈經》亦得。

入肘下廉。

《脈經》「入」上有「上」字﹐兩通。「下」作「外」。案﹕陽明行身之前﹐不應入肘下廉。本經肘穴﹐正當肘外廉﹐不在下廉﹐當從《脈經》攺正。

從缺盆上頸貫頰。

《脈經》「盆」下有「直入」二字。案經於脈之從此伏行者﹐通謂之入。本經自巨骨至天鼎無穴﹐明系缺盆上頸之次﹐是伏行也。若如今本﹐似缺盆以前浮行而上頸﹐於經隧穴道不合。

入下齒中。

《脈經》「齒」下有「縫」字。馬注及卷三寒熱篇注引皆同﹐是明時經文尙不誤。

頸腫。

《脈經》「頸」作「」。案﹕《素﹟至眞要大論》少陰在泉﹐民病齒痛腫。新校正引《甲乙經》亦作「」。蓋目下曰﹐本經脈挾鼻孔﹐正當目下﹐故有腫一癥。若缺盆上頸之次﹐脈已伏行﹐不得復有腫癥。

起於鼻之交中。

《素》五臟生成﹑平人气象注兩引皆無「之」字。案﹕有「之」字則似﹐「交」二字﹐爲脈次之名。詳馬注云﹕起於鼻之兩旁迎香穴﹐上行而左右相交於中。則經原不衍。

上入齒中。

《脈經》作「入上齒中」﹐與手陽明入下齒中相對。案﹕上齒屬足陽明﹐下齒屬手陽明﹐經有明文。若混言齒中﹐則上下莫辧。且本經自鼻至齒至口﹐明系下行﹐何得云上入﹖起於胃口﹐下循腹裏。

《脈經》「口」字在「下」字之下。《素﹟五臟生成》注引同。馬注亦云﹕起胃下口﹐循腹裏﹐則經本不誤﹐傳寫倒之。

以下髀關。

王注《素﹟五臟生成篇》引無「關」字。

下廉三寸而別﹐下入中指外間。

《脈經》「廉」作「膝」。「別」下有「以」字。案﹕本經自中指內間分支至外間﹐不得云下廉。馬注正作下膝﹐則經文本不誤。蓋上一支入膝髕中﹐此支不入髕中﹐而從膝浮行下三寸而別也。「以」字根據此篇通例應有。

善呻數欠。

《脈經》「呻」作「伸」。蓋以善伸數欠爲一癥也。《禮記》云﹕君子欠伸。若呻爲腎病﹐不應屬胃。

則惡人與火。

《素》脈解及陽明脈解「則」下皆有「厥」字﹐義長當補。

心欲動﹐獨閉戶塞牖而處。

《脈經》「欲」字在「動」下﹐屬爲句﹐無「塞」字。《素﹟陽明脈解》同。蓋古本《靈樞》如是。且《脈解》不釋「心動」二字﹐是上屬「驚」字爲說。

甚。

《素﹟脈解》於「病至」作「甚」﹐「甚」作「病至」﹐與此互異。釋經文當從脈解攺正。

蓋「閉戶牖」以上﹐爲衛气自虛之癥﹔「上髙」以下﹐爲衛气大實之癥。實者病也。如今本則不可通。

口唇胗。

《脈經》「胗」作「緊」。案口屬筋病﹐與脈病不幹。「」當爲「」﹐謂口生瘡﹐與唇胗同爲瘍癥。本俗書﹐古無口旁﹐此經原文必作﹐蓋卽之省﹐淺人誤認之耳﹗緊卽瘕之假﹐謂唇瘡胗緊﹐兩通。詳余所撰《證原》中。

大腹水腫。

案此經皆論癥狀﹐不及病因﹐何獨於此言水腫也﹖《素﹟脈解》云﹕所謂客孫絡﹐則頭痛﹑鼻鼽﹑腹腫者﹐陽明並於上﹐上者則其孫絡太陰也﹐故頭痛﹑鼻鼽﹑腹腫也。彼文是釋大腹腫﹐而無「水」字﹐亦可見此經衍也。寫者以水气門中有大腹水腫之名﹐因致舉燭之誤。

得後與气﹐則快然如衰。

《脈經》作「得酸與熱﹐則快然而食」。泉案﹕「後」與「酸」偏旁相似﹔「气」或作「」﹐與「熱」相似﹔「衰」與「食」下截相似。故致抵牾。

心下急痛。

《脈經》此下有「寒瘧」二字﹐疑衍。

不能臥。

《脈經》作「好臥不能食肉唇靑」八字。案﹕胃病則不能臥﹐脾病則好臥。以此論之﹐《脈經》是也。余義未詳。

股膝內腫。

《脈經》「腫」作「痛」﹐義長。案﹕腫﹐衛病﹔痛﹐榮病。所生病下﹐不應錯出衛病之癥﹐當從《脈經》攺正。

出肘內側兩筋之間。

《脈經》「筋」作「骨」。

入缺盆。

《脈經》此下有「向腋」二字﹐義匝。

頰腫頸頷肩肘臂外後廉痛。

《脈經》「頰腫頸頷」四字作「頷腫頸」。案﹕《脈經》之文﹐合於脈道行次﹐當補「」字﹐攺「頷」字。

下挾脊貫臀。

《脈經》作「下會於後陰﹐下貫臀」。案﹕本經所生病中有痔﹐痔爲後陰病﹐經有生於後之陰癥﹐必有會於後陰之脈。本篇云﹕足太陽之正﹐其一道下尻五寸﹐別入於肛。與《脈經》文合。此經不應脫去﹐此脈當從《脈經》攺正。

頭囟項痛。

《脈經》「囟」作「腦」﹐「項」作「頂」。案﹕以本經從巓入絡腦論之﹐《脈經》義長。如馬本則項痛一癥﹐與下復﹐非也。

气不足則善恐。

《素﹟脈解》作「少气善怒」﹐是气不足﹐與善恐當平列﹐「則」字衍也。自饑不欲食以下至此﹐皆爲气不足所生﹐何獨一善恐也﹖當從脈解削正。

是爲骨厥。

《脈經》「骨」作「腎」。

循胸中。

《脈經》無「中」字。案本篇通例﹐凡言循者﹐皆系浮行之脈。若胸中則爲脈道伏行之次﹐當注云若入﹐不當云循也。經無「中」字﹐顯然。馬注亦無「中」字。

布膻中。

《脈經》「布」作「交」。案﹕馬注亦作「交」。則經本不誤﹐否則上言布﹐下言散﹐豈不義復。

以屈下頰至。

《脈經》「頰」作「額」。案本經從耳上角而下﹐自額至﹐其勢順﹔自頰至﹐其勢逆。

且經果有此環回之脈﹐亦當云以屈下頰﹐復上﹐不得如是立文也。急當從《脈經》攺正。

下大迎﹐合手少陽﹐抵於。

《脈經》引此有二文﹕一作「上迎手少陽於巓」﹐一本與此同﹐但無「抵」字。案馬注亦無「抵」字﹐則經本不衍﹐當削正。至「上迎手少陽於巓」﹐揆之穴道甚合。蓋在陽白﹑眼隼﹑目窗﹑正營﹑承靈﹑腦空之次﹐於馬本較備﹐必當從《脈經》攺正。

入小指次指之間。

《脈經》「間」作「端」﹐義長。蓋小指次指卽無名指﹐非是兩指﹐不當云「間」。

還貫爪甲﹐出三毛。

《脈經》「貫」下有「入」字。案「三毛」無義﹐根據足厥陰經經文﹐當爲叢毛。

頷痛。

《脈經》作「角額痛」。袁校本作「頭角痛﹐額痛」。案﹕本經自頰車下頸﹐不及頷﹐不當有頷痛一癥。其支脈自目兌上迎手少陽於巓﹐必過額無疑﹐應有額痛一癥﹐《脈經》義長。至「頭角痛」三字﹐卽上「頭痛」二字之異文﹐但三陽惟太陽居頭之正﹐得專稱頭痛﹐少陽止經頭角﹐自當雲頭角痛﹐不當混言頭痛也。

循股陰入毛中。

《脈經》「陰」字在「入」字下。案本篇之例﹐或曰前廉﹑後廉﹐或曰內側﹑外側﹐內廉﹑外廉﹐從無以陰陽立名者。根據例當云﹕循股內廉」﹐以上文已云「上內廉」﹐故省其文曰「循股」。當從《脈經》更正。

則津液去皮節﹐津液去皮節者則爪枯﹑毛折﹐毛折者則毛先死。

《難經》「則津液去」句﹐「皮節津液去皮節者」八字﹐作「津液去則皮節傷﹐皮節傷者」十一字。《脈經》同。「爪」字《難經》作「皮」。《脈經》與經同。「毛先死」《難經》與經同﹐《脈經》作「气先死」。案﹕「津液去皮節」無義﹐《難經》爲長。若爪則足厥陰之候﹐非手太陰之候﹐不當列此。卽《難經》「皮」字﹐亦與上「皮傷」義復。以經文單承「毛折」二字推之﹐「爪枯」二字當爲衍文。「毛先死」與「毛折」義復。以下四段經文例之﹐則作「气先死」爲的﹐且與上「气不榮則皮毛焦」允協。又案﹕上文已云「皮毛焦」﹐此文復云「皮節傷」﹐何於皮獨詳也﹖古人恐無此重復文法。「皮節」當爲「肢節」之誤。「肢」古或作「支」﹐與「皮」形似﹐故誤。

則脈不通﹐脈不通則血不流﹐血不流則髦色不澤﹐故其面黑如漆柴者。

《脈經》「則脈不通」四字下有「少陰者心脈也﹐心者脈之合也」十二字。

《難經》與經同。《難經》「髦色不澤」作「色澤去」﹐無「髦」字。案﹕以上下四節經文例之﹐則十二字當有。此十二字﹐是釋經文以脈不通﹐候少陰气絕之故﹐無者傳寫脫之耳﹗「髦」字衍。《素﹟六節髒象論》云「心﹐其華在面﹐其充在血脈」﹐是候心者當在面與脈。色不澤謂面色黑﹐與「故」字緊接﹐下若有「髦」字﹐則謂髦發之枯﹐非謂面色之黑矣。故其以下八字﹐接得上否﹖且髦爲手太陰之候﹐何得列此﹖則脈不榮肌肉唇舌者。

《難經》《脈經》並作「則脈不榮其﹐口唇者」﹐義長。如馬本則上下皆不圓﹐且舌爲足厥陰之候﹐非足太陰之候﹐自是「口」字之誤。

則舌萎。

《難經》《脈經》並無「舌萎」二字。案﹕當從彼削正﹐義見前。

故骨不濡﹐則肉不能著也。

《脈經》「著」下有「骨」字。案﹕《難經》云「肉不著骨」﹐是。經文固有「骨」字。

則筋絕。

《脈經》「絕」作「縮」﹐義長。

聚於陰气﹐而脈絡於舌本也。

《難經》《脈經》「气」並作「器」。王注《素﹟診要經終論》引亦同。《難經》無「脈」字﹐義長。

則筋急﹐筋急則引舌與卵﹐故唇靑。

《脈經》「急」上並有「縮」字﹐《難經》同﹐義長。《難經》無「唇靑」二字。案﹕唇爲足太陰之候﹐非足厥陰之候﹐𨿽靑色屬厥陰﹐而此篇通例﹐皆紀經不紀色﹐其爲衍文無疑。

起於腕上分間﹐並太陰之經。

《脈經》「腕上」作「腋下」。「間」字下有「別走陽明﹐其支者」七字。案﹕列缺穴在腕間寸半﹐不在腋下﹐疑《脈經》誤。意者其正絡出腋下﹐其支絡之直入掌中﹐散入於魚際者﹐乃爲列缺歟﹗然魚際與列缺位不相當﹐闕疑可也。﹝案﹕以他絡例之﹐別走太陰﹐當從《脈經》次於此。﹞

取之去腕半寸﹐別走陽明也。

《脈經》「半寸」作「一寸半」﹐無「別走陽明也」五字。案考古鍼灸家說﹐列缺穴在腕間寸半﹐於此知經文誤倒也﹐當從《脈經》攺正。《脈經》「別走陽明」在「腕上分間」下﹐故於此無之。

虛則爲頭彊。

《脈經》「頭彊」作「煩心」。案﹕手心主脈並無至頭者﹐不得有頭彊一癥。且頭彊是項筋所生﹐當屬足太陽﹐列此非也。若「煩心」﹐則於經「絡心系」三字允協﹐當從《脈經》攺正去內踝五寸。

《脈經》「踝」下有「上」字。案﹕據馬注﹐則經文本有「上」字﹐今本傳寫脫之耳﹗實則挺長。

《脈經》「長」下有「熱」字﹐義長。

卷四

讀《經脈篇》書後

此篇書例﹕以經所從始曰「起」﹐以連本經之臟腑者曰「屬」﹐以本經縈相表裏之臟腑者曰「絡」﹐由此適彼曰「循」﹐自下而上曰「上」﹐自上而下曰「下」﹐過乎他經曰「行」﹐過乎肢節之旁曰「過」﹐穿乎其中曰「貫」﹐並乎兩旁曰「挾」﹐彼此相互曰「交」﹐巡繞四邊曰「環」﹐直達其所曰「抵」﹐自外至裏曰「入」﹐本隱忽見曰「出」﹐直行曰「直」﹐平行曰「橫」﹐半橫曰「斜」﹐兩支相並曰「合」﹐一支而歧曰「別」﹐疾行往聚曰「趣」﹐去此復回曰「還」。

《內經》中句斟字酌﹐無過此篇﹐仿佛《禹貢》山脈水道書例。惜乎馬元臺輩﹐未能一一注明也。且此篇與《經筋》《衛气》《營气》及《素問》所載陰陽大論諸篇﹐皆古之奇文﹐當熟讀而精通之。而此篇敍營衛各病之原尢切要。故旣校其文﹐復書其書例於後。

卷四

讀仲景書書後

讀仲景書﹐而窮源於《靈樞》《素問》﹐人知之﹔讀仲景書﹐當竟委於《千金》《外臺》﹐人不知。蓋《千金》《外臺》之視若僻書也久矣。抑思仲景之書﹐其文簡﹐其義隱﹐其癥略﹐其方約﹐其藥省﹔除傷寒桂枝﹑麻黃﹑柴胡﹑四逆等湯癥反復辧論外﹐大抵爲後學發凡起例﹐未暇致詳﹐墨守其書無益也。惟《千金》《外臺》兩書﹐根柢仲景而推衍之﹐集九代之精華﹐成千秋之鉅制﹐元關祕﹐發泄無遺。若能從此上溯﹐而於其參互合並﹑釐析移易﹑變通脫化之處﹐以意逆志﹐斯仲景之癥類賅﹑方用神﹑藥例見﹐久之可以窺其堂奧矣。況有逸論逸方﹐足補王﹑林﹝王﹐王洙﹔林﹐林億﹐俱北宋人﹞之本缺﹔古說古義﹐堪砭成﹑趙﹐﹝成﹐成無己﹐宋人﹔趙﹐趙良﹐元人之傳訛。學人捨是﹐其何以問南陽之津哉﹖﹞夫儒家文宗韓﹑柳﹐詩宗李﹑杜﹐經義宗陸﹑孔﹐書法宗歐﹑柳﹐皆唐法也﹐則唐人之守先傳後可知也。惟醫亦然。

卷四

《傷寒論》跋

仲景書之以傷寒名也﹐仲景自題之﹔仲景書之爲傷寒作也﹐仲景自序之。而議者必曰此兼論溫熱也。何以其書於大書中風﹑傷寒﹑風溫三條外﹐但屢言中風若何﹐傷寒若何﹐不更言溫病若何﹐熱病若何耶﹖是明明爲傷寒盡其變﹐而特以風溫備其例﹐如泉前篇所云也。議者又執書中有治熱方以爲難。夫驟而觀之﹐寒藥誠若與寒病乖﹐第思寒之直中於裏﹐可暖之以辛﹑附﹔寒之甫受於表﹐可宣之以麻﹑桂。若寒已入裏化熱﹐而後旣格於辛﹑附之暖﹐又礙於麻﹑桂之宣﹐則捨膏﹑知﹑芩﹑連﹐將何所用﹖此時之不得不與溫熱同治者勢也﹐而所治之病仍從傷寒來﹐不自溫熱來。夫傷寒與溫熱之始異終同﹐譬如風﹑寒本異﹐自一過少陽﹐則槪從柴胡論治﹐更無區別。倘於斯時指之曰風本與寒同一法也﹐其爲講傷寒者所許乎﹖故謂仲景方可治溫熱則是﹐謂仲景書兼論溫熱則非。夫兩間藥物﹐止有此數﹐傷寒已成裏熱﹐固宜涼平﹐溫病苟挾表寒﹐亦資溫散﹐圓機活相﹐非可以口舌論也。

卷四

《傷寒論》例跋

仲景列四溫脈法外﹐於冬溫則僅舉其气﹐濕溫則並無其目者﹐以仲景書以傷寒名﹐必溫之兼寒者﹐始論及之。若冬溫則但溫無寒﹐濕溫則兼濕而非寒﹐例不得入此書﹐故不論及。其濕篇之濕﹐𨿽自濕來﹐要與濕溫全不相似。濕溫脈證﹐自在《難經》《脈經》中﹐不可混指也。且仲景於濕已明云與傷寒相似﹐故此及之。相似者﹐謂其體痛也。其篇首又云宜應別論﹐以明其體例之不雜﹐可謂嚴矣﹐安得以濕當濕溫﹐彊配《難經》傷寒有五之言乎﹖又論文於四溫前云﹐冬溫復有先後﹐更相重沓﹐亦有輕重﹐爲治不同﹐證如後章﹔而於四溫後云﹐以此冬傷於寒﹐變爲溫病﹐病之傳變﹑方治如說。兩文驟若牾﹐必如余說方合。蓋冬溫所以受而不發者﹐亦以其有正气之寒束之故也。《靈》《素》止有冬傷於寒之溫﹐而無冬中於溫之溫﹐正以後束之寒﹐統於專受之寒﹐詞𨿽融渾﹐而義特引申。學人必知此﹐而後仲景此文及《病源》《千金》《外臺》諸言春溫者﹐始一一了然矣。

卷四

《傷寒論》濕篇跋

仲景以風﹑濕﹑寒﹑暑四气爲感癥之大數﹐旣自以《傷寒》著其論﹐以名其書﹐而不辧夫風﹑濕﹑暑之爲病若何﹐卽無以明己之獨爲傷寒設﹐於是又出類傷寒之論。首列﹑次濕﹐次﹐若恪循風﹑濕﹑暑之序﹐而匯爲一篇。其所謂者﹐卽風家之專病也。《千金》云﹕太陽中風﹐重感寒濕﹐則爲。於此知病𨿽有自傷寒變來者﹐要自有其正主。推之濕﹑﹐義亦復然。所謂與傷寒相似者﹐謂其形証之似﹐非謂其感受之似也。其形証之似﹐則之惡寒﹐濕之體痛﹐之惡寒發熱是也。此篇之旨﹐與平霍亂﹑平嘔噦等篇不同。彼數篇所列之病﹐𨿽亦各有正主﹐第正主之初起﹐絕不似乎傷寒。且凡風﹑濕﹑寒﹑暑四气所致皆得有之﹐故但擇其關於寒者爲論﹐以盡寒病之發﹐不必皆始於惡寒發熱也。其始於惡寒發熱﹐若﹑濕﹑三者﹐反不自傷寒來﹐則各列正病區而別之﹐曰太陽所致﹑濕﹑三者﹐宜應別論。

夫曰「應別」﹐則《傷寒論》之專爲寒﹐因可知已。向嘗謂仲景爲寒因盡其變者以此。

卷四

《傷寒論》太陽篇跋

《傷寒論》太陽篇﹐大書寒因三條。先中風者﹐是於有寒有熱之邪據其一端言﹔次傷寒者﹐以寒之正言﹔終溫者﹐則以熱而兼寒之病﹐就其所兼言。寒因必列此三者而始備。溫與風溫𨿽殊﹐其爲不卽發而名溫則不殊﹐故合爲一條﹐而統冠之以太陽病。太陽病則頭項彊痛矣﹐以其因寒乃發﹐故有此證。其文法先言溫而後以風溫隸焉﹐何等謹嚴﹗夫熱而兼寒﹐自當以溫爲主﹐不以所兼爲主﹐故但列脈癥於此﹐以後更不言溫病若何﹐風溫若何﹐如中風﹑傷寒之必屢屢言之也。義例自分軒輊﹐不得執是而謂其兼論溫熱也。若中濕之體痛﹐中熱之惡寒﹐則皆以其形似傷寒﹐而因於濕﹑因於熱皆非寒也﹐與大書之三條懸絕﹐故另出辧之﹐不與中風﹑傷寒﹑溫病同篇。觀其分合﹐可知其指矣。或據《難經》傷寒有五之文﹐派入此書﹐遂以濕溫當中濕﹐而罔顧陽濡而弱﹑陰小而急之脈﹐與沈而細者不合﹔以熱病當中熱﹐而不顧陰陽俱浮﹐浮之而滑﹑沈之散澀之脈﹐與若微弱﹑若弦細﹑若遲者不合。豈知《難經》是約舉其類﹐配合成論﹐視專爲寒因盡其變者﹐其精粗不可同日語乎﹗

卷四

讀《金匱》書後

仲景著《傷寒雜病論》十六卷﹐以明傷寒初起及傷寒雜出之病。後人寶藏之﹐攺題曰《金匱玉函方》。是以《外臺》引之﹐槪稱張仲景《傷寒論》﹐﹝於原書摘稱二字者﹐猶《肘後備急》單稱《肘後》﹐亦引證家之一例﹐﹞《證類本艸》引之﹐槪稱《金匱玉函方》﹐一從其初﹐一從其後也。當時以十六卷文繁而有刪本二﹕其一﹐就原書逐篇刪存要略﹐並爲三卷﹐題曰《金匱玉函要略方》﹐後爲仁宗時王洙所得﹔其一﹐就原書刪雜病以下等捲﹐存脈法﹑六經及治法﹑諸可不可等十卷﹐題曰《傷寒論》﹐而削「雜病」二字﹐卽今本《傷寒論》也。此書行而刪余之捲亡﹐十六卷原書不可得見矣。故林序云﹕張仲景爲《傷寒論》合十六卷﹐今世但傳《傷寒論》十卷﹐《雜病》未見其書也。林氏又以《傷寒論》十卷﹐校《金匱玉函要略方》﹐知其上卷傷寒文多節略﹐至中﹑下卷雜病及方療婦人﹐無本可校﹐𨿽有節略﹐不能的知。﹝以《脈經》卷七﹑八﹑九校之﹐知其是節略。﹞斷去上卷﹐分中﹑下二卷爲三卷﹐攺題曰《金匱方論》﹐卽今本《金匱要略》也。自是以來﹐不可復合矣。吁﹗唐宋人於仲景書任意分並﹐其不絕僅如綫耳。近又移第其文﹐以就己意﹐考古者宜何如珍惜也﹗

