

欽定四庫全書

子部五

石山醫案

醫家類

提要

【臣】等謹案石山醫案三卷明陳桷編桷祁門人學醫於同邑汪機因取機諸弟子所記機治療效驗裒爲一集每卷之中略分門類爲次自宋金以來太平恵民和劑局方行於南河閒原病式宣明論方行於北局方多溫燥之藥河閒主防火之說其流亦適相等元朱震亨始矯局方之偏通河間之變而補陰之說出焉機所作推求師意一書寔由戴元履以溯震亨故其持論多主丹溪之法然王氏明醫雜著株守丹溪主於過用苦寒機復爲論以辧之其文今附醫案之末則機亦因證處方非拘泥一格者矣其隨試輒效固有由也舊本又有機門人程鐈所作病用參耆論一篇又有機所作其父行狀及李汛所作機小傳今亦並錄之備參考焉乾隆四十三年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

石山醫案卷上

明陳桷撰

榮衛論

丹溪論陽有餘陰不足乃據理論人之稟賦也蓋天之日爲陽月爲陰人稟日之陽爲身之陽而日不虧稟月之陰爲身之陰而月常缺可見人身气常有餘血常不足矣故女人必須積養十四五年血方足而經行僅及三十餘年血便衰而經斷陰之不足固可驗矣丹溪揭出而特論之無非戒人保守陰气不可妄耗損也以人生天地間營營於物役役於事未免久行傷筋久立傷骨久坐傷腎久視傷神久思傷意凡此數傷皆傷陰也以難成易虧之陰而日犯此數傷欲其不夭札也難矣此丹溪所以立論垂戒於後也非論治陰虛之病也若遇有病气虛則補气血虛則補血未嘗專主陰虛而論治且如產後的屬陰虛丹溪則曰右脈不足補气藥多於補血藥左脈不足補血藥多於補气藥丹溪固不專主於血矣何世人昧此多以陰常不足之說橫於胸中凡百諸病一切主於陰虛而於甘溫助陽之藥一毫不敢輕用豈理也哉𨿽然丹溪謂气病補血𨿽不中亦無害也血病補气則血愈虛散是謂誅罸無過此指辛熱燥烈之劑而言亦將以戒人用藥寧可失於不及不可失於太過蓋血藥屬陰而柔气藥屬陽而剛苟或認病不眞寧可藥用柔和不可過於剛烈也書曰罪疑惟輕功疑惟重本艸曰與其毒也寧善與其多也寧少之意正相合也𨿽然血虛補气固爲有害气虛補血亦不可謂無害吾見陽虛气弱不能運行血越上竅者多用四物湯涼血之藥反致胸腹痞悶飲食少進上吐下防气喘嘔血去死不逺豈可謂無害耶是以醫者貴乎識病眞耳

或又曰人稟天之陽爲身之陽則陽常有餘無待於補何方書尙有補陽之說予曰陽有餘者指衛气也衛气固無待於補而營之气亦謂之陽此气或虛或盈虛而不補則气愈虛怯矣經曰怯者著而成病是也況人於日用之間不免勞則气耗悲則气消恐則气下怒則气上思則气結喜則气緩凡此數傷皆傷气也以有涯之气而日犯此數傷欲其不虛難矣虛而不補气何由行或問丹溪曰人身之虛皆陰虛也若果陽虛則暴絕死矣是陽無益於補也又曰气無補法世俗之言也气虛不補何由而行是气又待於補也何言之背戾耶予曰經云衛气者水谷之悍气也慓疾不受諸邪此則陽常有餘無益於補者也朱子曰天之陽气健行不息故閣得地在中間一息或停地卽防矣與丹溪所謂陽虛則暴絕同一意也此固然矣使陰气若虛則陽亦無所依附而飛越矣故曰天依形地附气丹溪曰陰先虛而陽暴絕是知陽亦賴陰而有所依附也此丹溪所以拳拳於補陰也經曰營气者水谷之精气入於脈內與息數呼吸應此卽所謂陰气不能無盈虛也不能不待於補也分而言之衛气爲陽營气爲陰合而言之營陰而不稟衛之陽莫能營晝夜利關節矣古人於營字下加一气字可見衛固陽也營亦陽也故曰血之與气異名而同類補陽者補營之陽補陰者補營之陰又況各經分受有气多血少者有血多气少者倘或爲邪所中而無損益則藏府不平矣此內經所以作而醫道所以興也譬如天之日月皆在大气之中分而言之日爲陽月爲陰合而言之月𨿽陰而不稟日之陽則不能光照而運行矣故古人於陰字下加一气字可見陽固此气陰亦此气也故曰陰中有陽陽中有陰陰陽同一气也周子曰陰陽一太極是也然此气有虧有盈如月有圓有缺也聖人裁成輔相卽醫家用藥損益之義也是知人參黃茋補气亦補營之气補營之气卽補營也補營卽補陰也可見人身之虛皆陰虛也經曰陰不足者補之以味參茋味甘甘能生血非補陰而何又曰陽不足者溫之以气參茋气溫又能補陽故仲景曰气虛血弱以人參補之可見參茋不惟補陽而亦補陰東垣曰血脫益气仲景曰陽生陰長義本諸此世謂參茋補陽不補陰特未之考耳予謂天之陽气包括宇宙之外卽易所謂天行健內經所謂大气舉之者是也此气如何得虛虛則不能畜住地矣天之陰聚而成形形者乃地之坤也故曰天依形地附气可見人身之衛卽天之幹人身之形卽地之坤營運於藏腑之內者營气也卽天地中發生之气也故以气質言衛气爲陽形質爲陰以內外言衛气防衛於外爲陽營气營養於內爲陰細而分之營中亦自有陰陽焉所謂一陰一陽互爲其根者是也若執以營爲衛配而以營爲純陰則孤陰不長安得營養於藏府耶經曰營爲血而血卽水朱子曰水質陰而性本陽可見營非純陰矣況气者水之母且天地間物有質者不能無虧盈旣有質而虧盈血中之气亦不免於虧盈矣故丹溪以補陰爲主固爲補營東垣以補气爲主亦補營也以營兼血气而然也

答提學黃公如金所患書

生朴小材山林迂士其於岐黃之書盧扁之術僅惟得其糠粃而已升堂入室誠有所未能也玆防召置左右以偹顧問夙夜只懼惟恐弗堪𨿽然一得之愚不敢不盡是以忘其固陋謹述以聞古人所謂芻蕘之言狂夫之語庶幾或有可采者也伏惟天寛地容海涵春育人不求備才不求全片言有取寸長必錄又且不作聰明不大聲色靡恃其長毋執其見捨己從人不知有彼此之別使各得以紓其情也用上敬下相忘於勢利之場俾皆得以盡其辭也是知所言或謬殆必視如道傍苦李唾而去之而已必不索我於形骸之外以言而見責焉然生侍側有日聆誨已久因而察其受病之源詳其致病之因不過心過於勞而已何則心爲血主而血又所以養心血屬陰而主靜惟靜則可以生水故曰靜則生陰是也苟或心過於勞則主動而屬陽矣陽則火之象也故曰動則生陽丹溪亦曰諸動屬火動極火熾陽亢陰微血愈虧損而心失所養矣是以睡臥不寧夜夢紛紜職皆由於此也經云主閉蔵者腎也腎主相火上系於心心旣動勞則相火隨起而熱則流通矣是以閉蔵之腎反暗流疏防而夢遺精滑之疾有所不能免矣醫書所謂情動於中精淫於外是也經云東方實西方虛心勞火動則西方之金愈虛而東方之木愈實脾土得不爲之傷乎脾土旣傷是以上或爲嘔下或爲防中或畏食之病莫不層出而疊見矣由是探本索元其初固在於心而支流余裔不免延及他蔵而亦有所損也又嘗參之以脈夫左寸心脈所出也或時而浮洪或時而斂小蓋由心之勞逸不常以致脈之大小無定勞則心動而火熾故脈爲之浮洪而躁擾逸則心安而气和故脈爲之斂小而恬靜所可喜者肝腎二部脈靜而有常久而不變是知相火𨿽或有時而動而勢未至於燎原也故今病未卽瘳而終有可瘳之理邪未卽伏而終有可伏之機尙復何慮之有右手三部肺脾命脈之所出也亦或浮而稍洪又或小而稍弱良由火來侮肺又乘於脾遂延及命門以致然耳故曰火性躁擾彊越其燔灼之禍無不著於物也或時小而稍弱者蓋府蔵之陰血陽气未免爲火暗傷而陰損故火旺之時脈來浮洪而獨見火象及火靜之後則邪伏而虛見矣脈之小而弱者寧不基於此乎或曰血爲火銷吾固聞其說矣而气當賴之以爲助何謂亦傷其陽乎經曰少火生气壯火食气夫少火固可以生气而壯火火之旺甚也安得不食其气而損之乎又曰熱傷气故暑月多致人無气以動怠惰嗜臥可見火之傷气不待辧而明矣又何疑之有哉生於是察其脈切其病反復精思參互考證其所治之方無出於八物湯之外也或者專主四物滋陰加黃栢知母參生地之屬以降火此固一說也未免寒傷胃气而嘔防畏食之病莫能去矣或者專主四君子以養陽加溫暖消導燥熱之劑以助胃此亦一理也未免陽剛傷陰而夜夢遺精之患不能除矣求其萬舉萬全而無一徧之害者還當以八物爲主一則可以養陰而心火不至於太熾一則可以養陽而脾土不至於太傷其他淸金降火安神固腎之藥又當因其時月之宜酌其病之輕重更相出入遞爲佐使庶得變通之妙而免執中無權之誚矣守此以治而謂病之不痊吾未之信也抑猶有說焉夫人生气交之中孰能無欲所謂欲者非特色欲之欲凡耳之於聲目之於色鼻之於臭口之於味皆所謂欲也周子曰欲動則情熾熾從火則火之熾可知矣丹溪所謂諸動屬火其原蓋出於此歟故聖賢教人不欲窒欲則曰寡欲此善治乎火也不此是務而惟日以百憂感其心萬事勞其形惟恃刀圭之劑以求旦夕之功是謂舎本而逐末狥外以遺內也豈自根自本之論哉今之所患誠能內觀以養神存心以養性則水可升火可降坎離交而地天泰矣又何待於籠中物耶且胃气者淸純沖和之气也凡藥之气皆偏非若五穀可常食也苟不知此而惟藥之是耽則胃气之存者幾希矣有志養生者不可以不謹生旣以癥治之方而詳之於前復以存養之要而申之於後無非致其叮嚀忠愛之意也伏乞髙明議之以訂是否

條答福建舉人謝邦實所患書

一所示大便多燥而色赤竊意燥赤亦熱所爲

大便燥赤固熱所爲亦挾血虛蓋大腸屬陽明燥金血旺則便潤血少則便燥且腎主大便而亦屬血也由此論之則血虛兼熱爲兩盡矣

一所示夜臥少寧舌生黒胎唇口焦燥靜養服藥二三日胎始退不知降火去胎之藥更有何方法唇舌焦漧更何調理

此項數病皆生於心何則心主血脈心血一虧則陽熱隨起故夜臥不寧唇舌焦燥黒胎之病層出而疊見矣且舌乃心之苖心火亢極故舌生黒胎靜養二三日而始退者蓋靜養則陰生陰生則陽伏矣周子所以定之以中正仁義而主靜者良以此也降火去胎潤唇滋燥之藥恐無出於四物再加麥門冬五味黃栢知母之屬

一所示目力亦短五步之內於人多不能識直視天日惟蒙蒙紛紛白花矣白精血縷不斷睡醒反漬淚東垣云能逺視不能近視气有餘血不足也能近視不能逺視血有餘气不足也今貴目旣不能視逺又不能視近此气血俱不足也直視天日惟見白花白花乃肺之象何則肺爲气主屬金而燥肺金一虛火來易侮且天與日皆陽火也虛金受侮於天日之陽火故白花紛紛散漫而見於前矣白精血縷不斷睡醒反漬淚者屬於肝火之動也經云肝熱甚則出淚是矣所治之方要當滋腎水以制火保肺气以畏木則眼中諸疾𨿽不期愈而自愈矣然加減補陰丸正與病對先生宜詳審之

一所示腎覺衰甚不敢勞動惟有患則腰足痠痛或右腎痠疼或久立或勞皆然意區區气病居多故所患右體偏多見須白眼赤多自右爲甚

夫人之一身气血周流細而分之則气屬於右血屬於左气屬於右則右體不免气旺而血劣也且先生亦中年已後血气日減加之右體气旺血劣宜乎腰足痠疼右腎時痛須白眼赤之癥多見於右也補腎藥方亦無出於加減補陰丸藥生當別楮以呈

一所示勞倦時小便旁射散逆如絲不得順直意皆气之不足藥之不專勞而失養然歟

此條先生以爲气之不足藥之不專勞而失養之所致以予觀之誠不出此三之外但先生徒托諸空言不見諸行事是以病根不除時作而時止矣

一所示近來腰復微痛坐久屈伸不便右側腰腿相接處曰環跳穴旁多酸痛

夫腰者腎之外候蓋由腎水衰虛於內以致腎之外候或微痛或屈伸不便或環跳穴旁酸痛也環跳𨿽屬膀胱膀胱亦腎之府未有藏病而府不病也

一示孤骨下間有火熱或升於右腳股一團三指許有時微熱如燈照

丹溪有曰火自湧泉穴起者乃火起自九泉也孤骨須亦屬於膀胱與腎相爲表裏而又近於湧泉卽此觀之是亦腎水衰少不足以制火而火起於九泉之類也此宜滋養腎水以制妄火經云滋陰水以制陽光是也

疫

一人年弱時房勞後忽灑灑惡寒自汗發熱頭【闕】胃脘皆痛唇赤舌彊吐眼胞靑色醫投補中益气午後譫語惡熱小便長初日脈皆細弱而數次日脈則浮而數醫以手按臍下痛誼欲下之遣書來問予曰疫也疫兼兩感內傷重外感輕耳臍下痛者腎水虧也若用利藥是殺之也古人云疫有補有降有散玆宜合補降二法以治別淸暑益气湯除蒼術澤防五味加生地黃芩石膏服十餘貼卽安

瘧

邑人汪大尹年幾七十形色蒼白勞倦病瘧瘧止胸膈痞悶心惡痰多不思飲食懶倦口苦頭痛夜夢紛紜兩腿時癢予爲診之脈皆浮濡無力且過於緩醫書云脈緩無力者气虛也又云勞則气耗又云勞倦傷脾脾傷不能運化精微以養其心故心神爲之不安宜仿歸脾湯例治之人參二錢麥門冬白術各一錢歸身酸棗仁茯神各八分黃芩陳皮各六分枳實甘艸各五分川芎七分煎服二貼夜臥頗安但藥後覺嘈食則吞酸口淡減去枳實加山查七分吳茱萸二分服之仍用參術歸芎山枝山查丸服而愈

一人年逾四十形瘦色紫淡素勞傷脾予令常服參苓白術散獲安住藥一年復勞飲冷酒不爽是夜頭又被濕遂致身冷不安早起面目俱黃醫用零筋艸根酒煎服之吐防大作又加姜煎則心熱膈壅不進飲食大便祕結瘧作胸膈痞塞粥飲不入食此湯則噯此气逆吐涎意向甚惡予診左脈浮濡無力肝脈頗右脈肺部濡散脾部浮微二部脈皆似有似無或呼攻相引又覺應指曰此脾虛之極也初因勞熱飲冷頭又被濕內熱因欝故發爲黃若用搐藥以泄上焦濕熱則黃自退乃用艸藥酒煎濕熱𨿽行而脾气存也幾希且勿治瘧當用補脾爲急用人參五錢橘紅一錢時時煎湯呷之令其且莫食粥以回胃气彼如所言旬餘乃愈

一人年逾四十不肥不瘦形色蒼白季秋久瘧醫用丹劑一丸止之嘔吐不休粒米不入大便或防面赤妄語身熱予診脈皆浮而欲絕仲景云陽病得陰脈者死今面赤身熱妄語其癥屬陽而脈微欲絕則陰脈矣此一危也經曰得谷者昌失谷者亡今粒米不入此二危也又曰泄而熱不去者死今數泄防而面赤身熱不除此三危也以理論之法在不治古人云治而不愈者有也未有不治而愈者也令用人參五錢白術二錢禦米一錢橘紅八分煎服四貼漸有生意

一人年近三十形瘦淡紫八月間病瘧予診之左脈頗和而駛右脈弱而無力令用淸暑益气湯加減服之覺胸膈痞悶遂畏人參更醫作瘧治而瘧或進或退服截藥病稍增延至十月復邀予診脈皆浮小而濡帶數右則尢近不足曰正气久虛邪畱不出瘧尙不止也宜用十全大補湯減桂加芩倍參服之漸愈

一人年逾三十形瘦色蒼八月間病瘧或用截藥或用符水延不愈胸膈痞滿飲食少進大腸痔血小便短赤瘧發於夜寒少熱多自汗予診左脈濡小而緩右脈濡弱無力曰此久瘧傷脾也用人參二錢白術歸身茯苓各一錢芍藥八分黃芩七分枳實五分陳皮六分甘艸四分煎服後因痔血未止吞槐角丸而血愈多仍服前方而血減矣

一婦面色淡紫年逾四十九月病瘧夜發渴多汗嘔吐粒食不進數日予診脈皆浮濡而緩按之無力遂用人參五錢橘紅八分甘艸七分白術一錢煎服十餘貼瘧止食進漸有生意但大便二十日不通再診右脈浮小無力左脈沈弱無力前方加歸身一錢火麻仁錢半如舊煎服病除

一婦年逾三十瘦長淡紫六月產八月瘧瘧止胸膈痞悶才勞气喘咳血身熱腳冷予診左脈濡弱右脈肺部頗洪關尺二部亦弱以生地黃白芍麥門冬白術各一錢阿膠歸身牡丹皮各七分人參八分陳皮五分煎服一貼再令熱服防止膈快但盜汗而腳卽軟矣前方加黃茋錢半黃栢七分依前煎服而安

一人年三十形色蒼白因勞感熱九月盡病瘧頭痛口渴嘔吐胸膈痞塞不進飲食自汗倦怠熱多寒少醫用截藥病增過飲水吐甚予診脈皆浮大而濡頗曰此勞倦傷脾熱傷气之瘧也令用人參三錢黃茋錢半白術麥門冬各一錢枳實五分山查七分歸身黃栢知母各七分漧薑甘艸各三分煎服三貼病減復勞病作前方人參加作四錢服之向安

一人年三十久瘧醫用補中益气湯或止或作延及半年因解髮結勞傷咳醫以前方加半夏五味遂致喉痛聲啞夜不能寢邀予視之右脈浮濡左脈小弱曰經云陰火之動發爲喉痺是也此必色欲不謹久服參茋徒增肺中伏火耳令以甘桔湯加防粘子蜜炙黃栢煎服二貼喉痛除而聲出繼服保和湯五貼而安

一人年三十餘形瘦淡紫素勞久瘧三日一發於夜嘔吐熱多寒少不進飲食小便頻數气喘咳日夜打坐不能伏枕幾月矣頭身骨節皆痛醫作瘧治病甚眾皆危之脈皆浮虛緩弱而不甚大予以參術加陳皮黃栢枳實知母麥門冬北五味煎服三貼病退越二日復病令用四物加童便服之則除喘止始能就臥再用八物湯除茯苓加枳實香附又用枳術丸加人參砂仁歸身黃芩吞服調理熱來常服童便半年而安

一婦形色脆白年五十餘憂勞六月背瘡艾灸百餘壯瘡散病瘧身熱自汗口渴頭暈嘔吐泄防不進飲食寒少熱多自用淸暑益气湯病甚予診左脈浮微似有似無右脈浮小按之不足曰病𨿽屬瘧當作虛治依方而用淸暑益气固與病宜但邪重劑輕病不去耳令以參術加作五錢茋三錢茯苓一錢陳皮七分甘艸五分煎服病退

一人於嘉靖九年因冒風病瘧熱多寒少頭痛倦怠食少自汗已服參蘇飲一貼予適在彼診之脈皆浮虛近駛曰此虛瘧也非參蘇飲所宜令將平日所服參茋歸術等藥煎服五六貼而愈且諭之曰元气素虛不宜發散凡遇一切外感必須以補元气爲主少加發散之藥以輔佐之庶爲允當宜永識之

一婦常患咳加以瘧疾因仍左脇有塊瘧止有孕尙不寧喉幹痰少或時嘔出頑痰鐘許方止夜亦如是常覺熱盛胸膈壅滿背心亦脹常要打摩妊已六月夜半如厠身忽寒戰厚覆少頃乃愈越兩日夜半又發寒熱如瘧肢節痛上身微汗口中覺吐冷气胸喉如有物礙心前虛腫按之卽痛頭痛气喘坐臥不寧醫作傷寒發散又作痰癥而用二陳不效予往視之脈皆濡而近滑曰胃虛血熱也先以四君子湯加黃芩枳殼麥門冬煎服二三貼以保胃气繼以四物湯加梹榔枳殼麻仁大黃三服下之遂滯下後重虛坐努責怠倦不食時或昏悶亂叫食則脹不食饑四肢痛腳腫予曰胃虛非湯藥所宜令合枳術凡加人參當歸黃芩服月餘諸癥悉除胎亦無損

一人形瘦色脆年幾三十正徳十年四月腹痛惟覺气轉左邊五日而止次年四月亦然八月病瘧間日一發寒少熱多十餘日止第三年四月八月如舊腹痛瘧作四年五年四月八月亦然但瘧作腹痛瘧止痛止旬餘瘧除又防痢十餘日防止瘧又作但不腹痛五日瘧瘥仲冬感寒頭痛發熱腹及右脇脹痛气喘溏防內黑外紅日夜五六次內熱不減飲食難進醫用三乙承气湯二貼繼用木香枳術丸諸癥稍定午後內熱愈熾遇食愈脹得防略寛頭痛不減詣予診治脈皆浮濡近駛曰气屬陽當升虛則下防矣又屢服消尅攻下之劑所謂虛其虛也安得不脹而頻防乎經云下者舉之其治此病之謂歟或曰脹滿者气有餘也積塊者气固結也經云結者散之有餘者損之今有餘而補固結而益何謂予曰人身之气猶天之風風性剛勁揚沙走石孰能禦之孟子曰至大至剛是也餒則爲物障蔽反以爲病若能補養以復其剛大之性則衝突排蕩又何脹滿不散積塊不行經曰壯者气行則愈怯者著而成病是也蓋气之彊壯者則流動充滿或有積滯亦被衝突而行散矣何病之有气之怯弱則力小遲鈍一有積滯不免因仍承襲積著成病故此病法當升陽益胃遂以參苓白術散煎升麻湯調服月餘仍令丸服一料而愈

一人形瘦色脆年三十餘八月因勞病瘧寒少熱多自汗體倦頭痛胸痞略欬而渴惡食大便或祕或溏發於寅申巳亥夜醫誼欲從丹溪用血藥引出陽分之例治之予診其脈濡弱近駛稍曰察形觀色參脈乃屬气血兩虛瘧已深入厥陰矣專用血藥不免損胃又損肺也淹延歲月久瘧成癆何也自汗渴而蒼術白芷豈宜例用惡食胸痞而血藥豈能獨理古人用藥立例指引迷途耳因例達變在後人推廣之也遂以補中益气湯加川芎黃栢枳實神麯麥門冬倍用參茋術煎服三十餘貼諸癥稍除瘧猶未止乃語之曰今當冬气沈潛瘧气亦因之以沈潛難使浮達況汗孔亦因以閉塞經曰瘧以汗解當此閉藏之時安得違天時以汗之乎且以參術枳實陳皮歸身黃芩丸服胃气旣壯來年二月瘧當隨其春气而發泄矣果如期而安

一人年三十形色頗實初因舟行過勞受熱咳嗽不已續又病瘧素有熱淋求醫服藥或作或輟回家予爲診之脈皆濡弱近緩左尺略駛曰此熱傷气也肺爲气主气傷肺亦傷矣故發咳嗽其瘧亦因熱而作令用人參錢半白術麥門冬茯苓各一錢歸身知母各七分靑皮黃栢甘艸各五分煎服而安九月復舟行過勞感熱其瘧復作或一日一發或二日一發或三日一發或連發二日回家醫作瘧治不效仍用前方煎服遂安

一人年三十六月因勞取涼夢遺遂覺惡寒連日慘慘不爽三日後頭痛躁悶家人診之驚曰脈絕矣議作陰癥欲進附子湯未決邀予往治曰陰癥無頭疼今病如是恐風暑乘虛入於陰分故脈伏耳非脈絕也若進附子湯是以火濟火安能復生姑待以觀其變然後議藥次日未末申初果病寒少熱多頭痛躁渴痞悶嘔食自汗大便或防或結脈皆濡小而駛脾部兼此非尋常驅瘧燥烈刼劑所能治遂用淸暑益气湯減蒼術升麻加柴胡知母厚朴川芎以人參加作二錢黃茋錢半白術當歸各一錢煎服二十餘貼而愈

本縣二尹大人北人形長魁偉年逾四十六月舟中受熱病瘧寒少熱多頭疼躁渴汗多醫用七保飲治之不愈予診其脈浮濡而駛略曰此暑瘧也以白虎湯加人參三錢煎服十餘貼而瘧止

侍禦程公形色淸脆年餘四十素善飲形色蒼熱病頭痛惡食泄防小便短少午後惡寒發熱醫用二陳平胃五苓共一服治不退反增腰腹拘急邀予診視脈皆濡弱頗而駛曰耗血傷胃惟酒爲甚復加以時熱外傷其气內外兩傷法當從補若用艸菓梹榔常山半夏燥烈之劑譬猶抱薪救火寧不益其病耶遂以人參二錢黃茋錢半以益皮毛不令汗泄白術茯苓石膏麥門冬各一錢以導濕熱不使傷胃知母靑皮神麯黃芩歸身川芎柴胡各七分以消積滯而和表裏少加甘艸三分煎服十餘貼瘧止後以參苓【闕】散常服收功

一人年三十餘八月因勞病瘧詣予診治脈皆六至而數無力曰古人云形瘦色黒者气實血虛也又云脈數無力者血虛也間日發於午後亦血分病也以色脈論之當從血治但今汗多乃陽虛表失所養消穀善饑乃胃虛火乘其土皆陽虛也仲景法有憑癥不憑脈者玆當憑癥作陽虛治以參茋各三錢白術白芍麥門冬各一錢歸身生地甘艸各七分黃栢知母陳皮各五分煎服二十餘貼而安若用尋常驅瘧刼劑寧免後艱

予年逾六十形質近弱八九月酷熱時往來休歙外有藥劑之功內有病者之憂內外弗寧晝夜不靜至十月初旬瘧作三日午後一發寒不甚寒熱不甚熱喜熱惡寒寒去熱來則爽快矣口漧微渴臨發昏倦嗜臥左脈沈小而數右脈浮濡無力亦近於數獨脾部而頗洪瘧去則脈皆大小浮沈相等惟覺緩弱而矣初服補中益气湯十餘貼病無加減夜苦盜汗繼服當歸六黃湯黃茋每貼四錢五貼汗止瘧如舊再服白虎湯人參四錢石膏三錢知母一錢甘艸六分米一撮煎服十餘貼而瘧止矣

一人瘦長脆白年三十餘久瘧後盜汗自汗過多加以傷食吐防大作吐止而防四日不住筋惕肉瞤驚悸夢遺小便不禁予診脈皆緩弱右則略而濇曰此下多亡陰汗多亡陽气血虛也遂以參茋爲君白術爲臣山枝麥門冬牡蠣爲佐酸棗歸身山查爲使加以薄桂煎服旬餘諸癥稍退半年之間常覺臍下內熱一團烘烘不散時或夢遺浮梁孫醫誼作熱欝固欲下之予曰此非有餘之熱乃陰虛生內熱耳若欲下之是殺之耳宜以前方加黃栢熱當自退果驗

一人年十七八時因讀書饑感寒得瘧延三年瘧愈寒气臍左觸痛熱熨而散仍或發或止後因新娶往縣復受饑寒似病傷寒吐二日夜不止接服理中湯補中益气湯固本丸補陰丸豬肚丸其吐或作或止飲食或進或不進續後受饑勞倦食則飽悶予至午前睡安略爽食稍進午後气升便覺脹悶胸膈漉漉水響四肢防厥吐水或酸或苦亦有間日吐者大便燥結小便赤短身體瘦弱不能起止予曰須不見脈見癥必是稟賦素弱不耐饑寒宜作飲食勞倦爲主而感冒一節且置諸度外夫气升脹悶觸痛者脾虛不能健運以致气郁而然胸膈漉漉水聲謂之畱飲乃用獨參湯補養其气血加姜以安其嘔吐黃栢以降其逆气初服三貼臍左痛除吐止將人參加作一兩吐又復作此由補塞太過而無行散佐使故也人參減作七錢附五分炮姜七分半夏八分蒼術七分厚朴七分茯苓一錢服至二十餘貼吐止食進余病皆減頗喜肉味以手揉擦其肚尙有水聲汩汩防感寒腹中气猶防動或時鼻衂數防近來忽防二日而自止才住前藥又覺不爽前方加黃茋四錢山枝七分減黃栢如舊煎服或曰吐水或酸或苦大便閉燥小便赤短諸書皆以爲熱凡病晝輕夜重諸書皆爲血病今用姜附何也予曰吐水酸苦由脾虛不能行濕濕郁爲熱而水作酸苦也姜附性熱辛散濕逢熱則收郁逢熱則散濕收郁散酸苦自除大便燥結者由吐多而亡津液也小便短少由气虛不能運化也玆用人參以養血气則血潤燥除气運溺通矣若用苦寒之藥則苦傷血寒傷气寧不愈益其病哉日輕夜重爲血病者道其常也此則不然須似血病而實气病也醫作血病而用固本補陰等藥反不解非血病可知所以日輕者日則陽得其位而气旺故病減夜則陽失其位而气衰故病重經曰至於所生而持自得其位而起是也故病則有常有變而醫不可不達其變也病將愈猶或鼻衂數防者此浮澑之火也加山枝气味薄者以潛伏之久當自愈後聞食母豬肉前病復作予曰臟腑習熟於藥病亦見化於藥再無如之何矣

鼻衂流涕

一人形近肥而脆年三十餘內有寵妻三月間因勞感熱鼻衂久而流涕不休臭穢難近漸至目昏耳重食少體倦醫用四物涼血或用參茋補气防有效者邀予診視脈皆浮濡而滑按之無力曰病不起矣初因水不制火肺因火擾涕流不休經云肺熱甚則出涕是也況金體本燥津液日泄則燥者枯矣久則頭面諸陽之液亦因以走泄經云枯澁不能流通逆於肉理乃生腫是也予歸月餘面目耳傍果作瘡而卒後見流涕者數人亦多不救

脇痛

予婿王琇客揚州病脇痛醫以爲虛用人參羊肉補之其痛愈甚鎭江錢醫治以龍會丸痛減予聞冒雪自蕪湖徒行至彼診之脈皆濡而弱曰脾胃爲痛所傷尙未復也遂用橘皮枳術丸加黃連當歸服之而安越五年腹脇挿痛彼思頗類前病欲服龍會丸末決予又衝寒陸路至彼遂親扶持不成寐者數晚診之脈皆濡弱而緩曰前病屬實今病屬虛非前藥可治也遂以人參爲君芎歸芍藥爲臣香附陳皮爲佐甘艸山枝爲使煎服十餘貼痛止而食進矣又後十餘年來賀予壽病滯下腹痛後重日夜四五十行診之脈皆濡弱近駛曰此熱傷血也以四物加防榔大黃下之四五行腹痛稍減後重不除仍用前方除大黃服十餘貼續吞香連凡獲安三病予三起之其勞甚矣情系丈婿恩同父子不知彼以父視我乎以人視我乎

黟縣丞年逾五十京回兩脇肋痛醫用小柴胡湯痛止續後復痛前方不效請予往治脈皆細而濡按之不足曰此心肺爲酒所傷脾腎爲色所損兩脇脹痛相火亢極肝亦自焚經云五臟已虛六府已極九候須調者死此病之謂歟果卒

鼓脹

一人年逾四十春間患脹醫用胃苓湯及雄黃傳貼法不效邀予診視脈皆緩弱無力曰此气虛中滿也曾通利否曰已下五六次矣予曰病屬气虛醫反下之下多亡陰是謂誅罰無過也故脈緩知其气虛重按則無知其陰亡陽虛陰亡藥難倚仗八月水土敗時實可憂也乃問予曰今不與藥病不起耶嘗聞脹病臍突不治肚上靑筋不治吾今無是二者予曰然也但久傷於藥故且停服明日遂歸如期果卒

一婦形瘦弱小脈細濡近駛又一婦身中材頗肥脈緩弱無力俱病鼔脹大如箕垂如囊立則垂墜遮攔兩腿有礙行步邀子視之曰腹皮寛縋已定非藥可斂也惟宜安心寡欲以保命爾後皆因產而卒或曰鼔脹如此何能有孕予曰气病而血未病也產則血亦病矣陰陽兩虛安得不死又一婦瘦長蒼白年餘五十鼓脹如前二婦頗能行立不耐久逺越十餘年無恙恐由寡居血無所損故得久延

一人年逾四十瘦長善飲診之脈皆洪滑曰可治脈訣云腹脹浮大是出厄也但濕熱太重宜逺酒色可保終吉遂以香連丸令日吞三次每服七八十丸月餘良愈

一人年三十餘酒色不謹腹脹如鼓醫用平胃散廣茂潰堅湯不效予爲診之脈皆浮濡近駛曰此濕熱甚也逺酒逺色庶或可生彼謂甚畏湯藥予曰丸藥亦可遂以枳術丸加厚朴黃連當歸人參荷葉燒餕丸服一月果安越三餘月不謹復脹再爲診之曰不可爲也臍突如脹長二尺餘逾月而卒臍突寸餘者有矣長餘二尺者亦事之異故爲記之

莖中虫出

休邑西山金舉人嘗語人曰渠嘗病小腹甚痛百藥不應一醫爲灸關元十餘壯次日莖中滛滛而癢視之如虫出四五分急用鐡鉗扯出果虫長五六寸連日虫出如此者七條痛不復作初甚驚恐後則視以爲常皆用手扯此亦事之偶中也仲景云火力須防內攻有力虫爲火力所逼勢不能容故從溺孔出也其人善飲禦內膀胱不無濕熱遇有畱血瘀濁則附形蒸鬱爲虫矣經云濕熱生虫有是理也故癆虫寸白虫皆由內濕熱蒸鬱而生非自外至者也正如春夏之交濕熱鬱蒸而諸虫生焉是矣此亦奇病故記之身癢

一人年逾六十形瘦蒼紫夜常身癢搔之熱蒸皮內肉磊如荳粒癢止熱散肉磊亦消矣醫用烏藥順气升麻和气等不效詣予診之脈皆細濡近駛曰此血虛血熱也醫爲順气和气所謂誅罰無過治非所宜遂以生地參白蒺藜歸芎茋芍黃芩甘艸陳皮煎服月餘而愈

膈噎

一人年六十餘色紫平素過勞好酒病膈食至膈不下則就化爲膿痰吐出食肉過宿吐出尙不化也初臥則气壅不安稍久則定醫用五膈寛中散丁沈透膈湯或用四物加寒涼之劑或用二陳加耗消之劑罔有效者來就予治脈皆浮洪虛予曰此大虛癥也醫見此脈以爲熱癥而用涼藥則愈助其陰而傷其陽若以爲痰爲气而用二陳香燥之劑則愈耗其气而傷其胃是以病益甚也況此病得之酒與勞也酒性酷烈耗血耗气莫此爲甚又加以勞傷其胃且年逾六十血气已衰脈見浮洪虛非吉兆也宜以人參三錢白術歸身麥門冬各一錢白芍藥八分黃連三分漧薑四分黃芩五分陳皮七分香附六分煎服五貼脈斂而膈頗寛食亦進矣

淋

一人形肥蒼白年五十餘病淋沙石澁痛醫用五苓或琥珀八政散之類病益加邀予往診脈皆濡弱而緩近駛曰此气血虛也經云膀胱者津液之府气化出焉今病气虛不惟不能運化蒸溽而亦气餒不能使之出也經又云血主濡之血少則莖中枯澁水道不利安得不淋醫用通利血愈燥气愈傷矣遂用大補湯加牛膝煎服月餘病減仍服八味丸除附子加黃茋服半月餘遂獲安

眼目

一婦年逾四十兩眼昏昧咳頭痛似鳴而痛若過饑惡心醫以眼科治之病甚予診脈皆細弱脾部尢近弱曰脾虛也東垣云五臟六府皆稟受於脾上貫於目脾虛則五藏精气皆失所司不能歸明於目矣邪逢其身之虛隨眼系入於腦則腦鳴而頭痛心者君火也宜靜相火化行其令勞役運動則妄行侮其所勝故咳也醫不理脾養血而以苦寒治眼是謂治標不治本乃用參茋錢半麥門冬貝母各一錢歸身八分陳皮川芎黃芩各七分甘艸甘菊花各五分麥芽四分煎服二貼諸癥悉除

白濁

一人年逾三十季夏日午房後多汗晚浴又近女色因患白濁醫用胃苓湯加右眼作痛用四物湯入三黃服之睡醒口愈加苦又加左膝腫痛仲冬不藥濁止漸次延至背痛不能轉側日輕夜重則如繩束撮腰脇痛不可忍呵气亦應背痛或時夢遺次年正月請予診治脈皆緩弱無力左脈緩而略滑曰此脾腎病也夫緩脾脈也緩弱無力脾虛可知左脈滑者血熱也遂以人參黃茋各二錢茯術歸身麥門冬各一錢牛膝神曲陳皮黃栢各七分甘艸五味各五分煎服三十餘貼仍以板參茋黃栢各二兩熟地山茱萸枸杞杜仲歸茯牛膝各一兩丸服而愈

咳

一人形長色蒼瘦年逾四十每遇秋涼病痰气喘不能臥春暖卽安病此十餘年矣醫用紫蘇薄荷荊芥麻黃等以發表用桑白皮石膏滑石半夏以疏內暫𨿽輕快不久復作予爲診之脈頗洪滑曰此內有郁熱也秋涼則皮膚致宻內熱不能發泄故病作矣內熱者病本也今不治其本乃用發表徒虛其外愈不能當風寒疏內徒耗其津愈增郁熱之勢遂以三補丸加大黃酒炒三次貝母蔞丸服仍令每年立秋以前服滚痰丸三五十粒病漸向安

一婦年逾五十其形色脆弱每遇秋冬痰气喘自汗體倦臥不安席或嘔惡心診之脈皆浮緩而濡曰此表虛不禦風寒激內之郁熱而然遂用參茋各三錢麥門冬白術各一錢黃芩歸身陳皮各七分甘艸五味各五分煎服十餘貼而安每年冬寒病發卽進此藥次年秋間滯下腹痛後重脈皆濡細稍滑予曰此內之郁熱欲下也體𨿽素弱經云有故無損遂以小承气湯利兩三行腹痛稍除後重未退再以補中益气湯加枳殼黃芩芍藥煎服仍用醋澆熱磚布裹坐之而愈是年遇寒喘亦不作矣

一婦產後咳痰多晝輕夜重不能安寢飲食無味或時自汗醫用人參淸肺湯愈甚予爲診之脈浮濡近駛曰此肺熱也令服保和湯五貼而安

一婦懷妊七月喘不能伏枕兩臀坐久皮皆潰爛醫用蘇子降气湯三抝湯參蘇飲罔有效者邀予診之右脈浮濡近駛按之無力左脈稍和曰此肺虛也宜用補法遂以人參錢半白術麥門冬各一錢茯苓八分歸身阿膠黃芩各七分陳皮五味甘艸各五分煎服五七貼而痊

一童子八歲傷寒咳痰少面赤日夜不休丁氏小兒科治以參蘇飲數日甚予爲診之脈洪近駛曰熱傷肺也令煎葛氏保和湯二服如失

气痛【气逆】

一婦瘦弱年四十餘患走气徧身疼痛或背脹痛或兩脇挿痛或一月二三發發則嘔盡所食方快飲食不進久伏牀枕醫作气治用流气飲或作痰治用丁藿二陳湯病甚邀予視之脈皆細微而數右脈尢弱曰此恐孀居憂思傷脾而气郁也理宜補脾散郁以人參三錢香附砂仁黃芩甘艸各五分黃茋二錢歸身錢半川芎八分漧薑四分煎服十餘貼脈之數而弱者稍緩而健諸痛亦減仍服前方再用人參黃茋川芎香附山枝甘艸以神麯糊丸服之病除

邑庠司訓蕭先生年逾五十形肥色紫病气從臍下衝逆而上睡臥不安飲食少精神倦予爲診之脈皆浮濡而緩曰气虛也問曰丹溪雲气從臍下起者陰火也何謂气虛予曰難執定論丹溪又云肥人气虛脈緩亦气虛今據形與脈當作气虛論治遂以參茋爲君白術白芍爲臣歸身熟地爲佐黃栢甘艸陳皮爲使煎服十餘貼稍安彼以胸膈不利陳皮加作七分气沖上仍守前方月餘而愈

身麻

一婦或時徧身麻痺則懵不省人事良久乃蘇醫作風治用烏藥順气散又用小續命湯病益甚邀予診之脈皆浮濡緩弱曰此气虛也麻者气餒行遲不能接續也如人久坐膝屈气道不利故伸足起立而麻者是也心之所養者血所藏者神气運不到血亦罕來由心失所養而昏懵也遂用參茋各二錢歸身茯苓門冬各一錢黃芩陳皮各七分甘艸五分煎服而愈祕結

一婦嫠居攺嫁乘轎勞倦加以憂懼成婚之際遂病小腹脹痛大小便祕結不通醫以硝黃三下之隨通隨閉病增胸膈胃脘脹痛自汗食少予爲診之脈皆濡細近駛心脈頗大右脈覺弱予曰此勞倦憂懼傷脾也蓋脾失健運之職故气滯不行以致祕結今用硝黃但利血而不能利气遂用人參二錢歸身錢半陳皮枳殼黃芩各七分煎服而愈

石山醫案卷上﹤子部﹐醫家類﹐石山醫案﹥

欽定四庫全書

石山醫案卷中

明陳桷撰

吐血【咳血】

一人年三十餘形瘦神瘁性急作勞傷於酒色仲冬吐血二盥盆腹脹腸鳴不喜食飲醫作陰虛治不應明年春又作食積治更灸中脘章門復吐血碗許灸瘡不潰令食鮮魚愈覺不爽下午微發寒熱不知饑飽予診其脈濇細而弱右脈尢覺弱而似曰此勞倦飲食傷脾也宜用參茋白術歸身甘艸甘溫以養脾生地麥門冬山枝甘寒以涼血陳皮厚朴辛苦以行滯隨時暄涼加減煎服久久庶或可安三年病愈後往臨淸買賣復縱酒色遂大吐血頓沒

一人年二十餘形瘦色脆病咳血醫用滋陰降火及淸肺之藥延及二年不減又一醫用茯苓補心湯及參蘇飲皆去人參服之病增邀予診之脈細而數有五至余曰不可爲也或曰脈訣云四至五至平和之則何謂不可爲予曰經云五臟已衰六腑已極九候𨿽調猶死是也且視形癥皆屬死候經曰肉脫熱甚者死而加汗者死而下泄上喘者死而左不得眠肝脹右不得眠肺脹俱爲死癥今皆犯之𨿽飲食不過肌膚去死近矣越五日果卒凡患虛勞犯前數癥又或而喉痛聲啞不能藥或而肛門發瘻皆在不救醫者不可不知

一人年三十時過於勤勞嘔血彼甚憂惶予爲診之脈皆緩弱曰無慮也由勞倦傷脾耳遂用參茋歸木陳皮甘艸麥門冬等煎服月餘而愈越十餘年叫號傷气加以過飽病膈壅悶有痰間或咯紅噎酸飲食難化小便短赤大便或溏有時滑泄不止睡醒口苦夢多或夢遺醫用胃苓湯病甚邀予診視脈或前大後小或駛或緩或細或大或弱或並無常度其細緩弱時常多曰五臟皆受气於脾脾傷食減五臟俱無所稟矣故脈之不常脾之虛也藥用補脾庶幾允當遂以參術爲君茯芍爲臣陳皮神麯貝母爲佐甘艸黃栢爲使服之防止食進後復傷食前病又作曰再用湯藥腸胃習熟而反見化於藥矣服之何益令以參苓白術散加肉荳防棗湯調下累驗又傷於食攺用參術芍苓陳皮砂仁丸服大便卽防曰脾虛甚矣陳皮砂仁尙不能當況他消導藥乎惟宜節食靜以守之勿藥可也問命脈如何予曰孟子云夭壽不貳修身以俟之所以立命也夫壽夭固有定命而人不可委之於命而不修也人生於世如燭在籠火在灰也罩以籠壅以灰則燭與火可保無虞人能逺色節食養性存心使汗不妄泄精不妄施數𨿽有修短而得以終其修短之數命𨿽有天速而得以盡其夭速之期苟或反是譬猶燭之徹籠且置之側則東流西缺無復完物修者短短者亦不得以終其命矣譬如火之失灰且移之風外左吹右擊無復全體壽者天夭者不得盡其數矣故曰君子修之吉小人悖之防又曰靜者壽動者夭又曰自作孽不可活又曰禍福無不自己求之者聖賢叮嚀告戒無非欲人自保其命不可害其命也脈則气血之徴兆气血和則脈和气血病則脈病但可以知其病耳命則在人不在於脈也故曰命在我

一人年五十形色蒼白性急語不合則叫號气喊嘔吐一日左你下忽一防痛後又過勞惱怒腹中覺有穢气沖上卽極吐或亦幹欬無痰甚則嘔血時發如瘧或以瘧治或以痰治或以气治藥皆不效予往診之脈皆浮細略而駛曰此土虛木旺也性急多怒肝火時動故左你下痛者肝气郁也穢气沖者肝火淩脾而逆上也嘔血者肝被火擾不能藏其血也咳者金失所養又受火尅而然也嘔吐者脾虛不能運化食郁爲痰也寒熱者木火交戰也玆宜泄肝木之實補脾土之虛淸肺金之燥庶幾可安遂以靑皮山枝各七分白芍黃茋麥門冬各一錢歸身阿膠各七分甘艸五味各五分白術錢半人參三錢煎服月餘諸癥盡釋

一人年逾三十形色淸臒病咳吐痰或時帶紅飲食無味易感風寒行步喘促夜夢紛紜又有疝醫用芩連二陳或用四物降火或用淸肺初服俱效久則不應邀予診之脈皆浮濡無力而緩右手脾部濡弱頗曰此脾病也脾屬土爲肺之母虛則肺子失養故發爲咳又肺主皮毛失養則皮毛疏豁而風寒易入又脾爲心之子子虛則竊母气以自養而母亦虛故夜夢不安脾屬濕濕喜下流故入肝爲疝且疝不痛而屬濕宜用參術茯苓補脾爲君歸身麥門冬黃芩淸肺養心爲臣川芎陳皮山查散郁去濕爲佐煎服累效後以參四錢茋三錢術錢半茯苓一錢桂枝一錢常服而安

暘源謝大尹年四十時房勞病咳血頭腳弱口气夢遺或時如冷水滴於身者數防詣予診視脈皆濡緩而弱獨左關沈防按之不應曰此气虛也彼謂房勞咳血夢遺皆血病也左關沈防亦主血病且聞肥人白人病多气虛今我形色蒼紫何謂气虛予曰初病傷腎經云腎乃胃之關也關旣失守胃亦傷矣故气壅逆血隨气逆而咳也又經云二陽之病發心脾男子少精女子不月二陽者腸胃也腸胃之病必延及心脾故夢遺亦有由於胃气之不固也左手關部細而分之𨿽屬肝而主血槪而論之而寸俱主上焦而察心肺兩關俱主中焦而察脾胃兩尺俱主下焦而察肝腎是左關亦可以察脾胃之病也古人治病有憑癥有憑脈者有憑形色者今當憑癥憑脈而作气虛議治焉遂用參茋各三錢白術白芍歸身麥門冬各一錢茯神枝子酸棗仁各八分陳皮甘艸各五分煎服朝服六味地黃丸加黃栢椿根皮夜服安神丸年餘而安越十餘歲致政歸田再爲診之右手三部脈皆隱而不見身又無病此亦事之異也世謂太素脈法片時診候能知人終身禍福豈理也哉

一人形瘦色悴年三十餘因勞咳吐血或自汗痞滿每至早晨甚吐痰如腐渣乳汁者一二碗仍復吐盡所食稍定醫用參蘇飲及枳縮二陳湯彌年弗效眾皆危之邀予診治脈皆濡弱近駛曰此脾虛也宜用參茋或曰久肺有伏火雜著云咳血嘔血肺受火邪二者禁用參茋今病犯之而用禁藥何耶予曰此指肺言也五藏俱有今此在脾丹溪曰脾具坤靜之徳而有幹健之運脾虛不運則气壅逆肺爲之動而也故脾所裹之血胃所藏之食亦隨气逆而嘔吐焉玆用甘溫以補之則脾復其幹健之運殆必壅者通逆者順肺寧而止胃安而嘔除血和而循經又何病之不去哉遂以參茋爲君白術茯苓麥門冬爲臣陳皮神麯歸身爲佐甘艸黃芩漧薑爲使煎服旬餘遂安

一人形色頗實年四十餘病咯血而喘不能伏枕醫用參蘇飲淸肺飲皆不效予診之脈皆浮而近駛曰此酒熱傷肺也令嚼太平丸六七粒其如失

村莊一婦年五十餘久咯膿血日輕夜重詣診視脈皆細濡而滑曰此肺痿也曾服何藥出示其方非人參淸肺散乃知母茯苓湯也二藥皆犯人參半夏一助肺中伏火一燥肺之津潤故病益加爲處一方天麥門冬阿膠貝母爲君知母生地紫苑山枝爲臣桑白皮馬兜鈴爲佐欵冬花歸身甜葶桔梗甘艸爲使煎服五貼遂安

一人年逾三十形近肥色淡紫冬月感寒咳痰有血絲頭體倦醫作傷寒發散不愈更醫用四物加黃栢知母益加身熱自汗胸膈痞悶大便滑防飲食不進夜不安寢詣予診治右脈洪緩無力左脈緩小而弱曰此气虛也彼謂痰中有紅或咯黒痰者皆血病也古人云黒人气實今我形色近黒何謂气虛予曰古人治病有憑色者有憑脈者丹溪云脈緩無力者气虛也今脈皆緩弱故知爲气虛矣气宜溫補反用寒涼陽宜升舉反用降下又加以發散則陽气之存也防希遂用參茋各四錢茯苓白芍麥門冬各一錢歸身八分黃芩陳皮神麯各七分蒼術甘艸各五分中間𨿽稍有加減不過兼以行滯散郁而已煎服百貼而安

一人形色蒼白年三十餘咳咯血聲啞夜熱自汗邀予診視脈皆細濡近駛曰此得之色欲也遂以四物加麥門冬紫苑阿膠黃栢知母煎服三十餘貼諸癥悉減又覺胸腹痞滿惡心畏食或時糞溏診之脈皆緩弱無復駛矣曰今陰虛之病已退再用甘溫養其脾胃則病根去矣遂以四君子湯加神麯陳皮麥門冬服十餘貼病安視前尢健

一人年逾三十形瘦色脆過於房勞病怠惰嗜臥食後腹痛多痰覺自胃中而上又吐酸水肺气不淸聲音不亮已更數醫或用補陰消導等劑邀予診治脈皆細濡無力約有七至問曰熱乎曰不覺曰乎夜間數聲而已曰大便何如近來帶溏糞門傍生一癤今已潰膿未收口耳曰最苦者何夜臥不安四肢無力而已予思脈病不應夫數脈主熱今覺不熱乃內蒸骨髓歟或正气已極無復能作熱歟據癥似難起矣何也虛勞糞門生癤必成瘻瘡脈不數者尙不可爲況脈數乎蓋肺爲吸門司上大腸爲肛門司下肺與大腸府藏相通況肺爲气主气陽當升虛則下防所謂物極則反也今病內熱燔灼肺气久傷故下防肛門而生癤瘻肺傷極矣非藥能濟予遂告歸月餘果卒故凡虛勞之病或久泄或左或右一邊不得眠者法皆不治也

消渴

一婦年三十餘常患消渴善饑腳弱冬亦不寒小便白濁浮於上者如油予診脈皆細弱而緩右脈尢弱曰此脾癉也宜用甘溫助脾甘寒潤燥方用參茋各錢半麥門冬白術各一錢白芍天花粉各八分黃栢知母各七分煎服病除後口味不謹前病復作不救彚萃

一人形長蒼紫素善食喜啖肉年近六十時六月傷饑又被雨濕旣而過食冷物腹中疼脹嘔吐次年至期前病復作醫作傷食或作冷气率用香燥消導之藥時作時止第三年十月病又作食則胃脘勵痛近來怱吐瘀血如指者三四條大便溏防亦皆穢污又常屢被盜驚今猶臥則驚寤予診左脈沈弱右脈浮虛但覺頗次早復診左脈濡小無力右脈虛豁令用人參二錢白術錢半茯神當歸生地黃茋酸棗仁各一錢石菖蒲五分山枝七分五貼覺力健而食進尙噯气失气未除飲食少味令人參加作三錢白術加作二錢服愈

一人年十九形瘦靣色黃白三月間微覺身熱五月間因勞傷於酒肉遂大熱膈悶夢遺盜汗午後熱甚或作食積或作陰虛或作痰火治皆不應予爲診之午間脈皆洪滑予曰食飽之餘脈不定也來早再診脈皆收斂而弱右脈尢弱遂以人參三錢黃茋錢半白術麥門冬各一錢黃栢知母山查各七分枳實甘艸各五分煎服一貼熱減汗除五服去泰去甚惟夢遺一月或二次或三次令服固精丸五六兩仍令節食守淡味病當愈也後又覺熱前方減甘艸加石膏錢半牡丹皮八分

一人年三十形瘦淡紫才覺气壅腹痛背脹則吐腹中气塊翻動嘈雜數日乃吐黒水一盥盆而作酸气吐後噯气飲食不進過一二日方食大便二三日不通小便一日一次常時難向右臥午後怕食食則反飽脹痛行立坐臥不安日輕夜重二年後詣予診治脈皆浮細弱曰此脾虛也脾失健運故气郁而脹痛吐黒水者蓋因土虛不能制水故膀胱之邪乘虛而侮其脾土經云以不勝侮其所勝是也酸者木之所司脾土旣虛水挾木勢而淩之焉醫作痰治而用二陳剛劑則脾血愈虛又作血治而用四物柔劑則是以滯益滯又作熱治而用黃連解毒則過於苦寒又作气治而用丁沈藿香則過於香燥俱不適中遂以人參三錢黃茋錢半歸身一錢香附陳皮神麯各七分黃芩甘艸各五分吳茱萸三分煎服旬餘又犯油膩病作如前而尢重仍以前方加減或湯或散丸服至半年而愈

一人年逾三十形色瘦黒飲食倍進食後吐酸食飯幹惡難吞常有結痰注於胸中不上不下才勞則頭暈眼花或時鼻衂糞後去紅或黒午後至晚胸膈煩熱眉心時疼好睡醒來口舌漧苦盜汗夢遺腳冷手及臀尖生膿皰瘡醫以四物湯涼血之劑治之不效詣予診治左脈小弱而數右脈散弱而數俱近六至曰癥脈皆屬陰虛作陰虛治之不效何也此必脾虛濕郁爲熱而然也今用滋陰降火反滋濕而生熱病何由安宜用參茋甘溫之劑補脾去濕可焉問曰丹溪論瘦黒者鼻衂者脈數者參茋皆所當禁予曰固也豈可執爲定論而不知變可乎脈經云數脈所主其邪爲熱其癥爲虛遂以人參二錢黃茋錢半白術麻黃根生地茯苓麥門冬各一錢歸身川芎各八分黃芩七分麥芽厚朴黃栢枳實五味各五分服之而愈因勞病瘧仍用前方除麻黃根牡蠣麥芽枳實厚朴黃栢五味加澤防柴胡靑皮山梔各七分甘艸五分服十餘貼胸腹腰臍生小疥而愈

一人於防時悞服毒藥防痢後復傷食腹痛大泄不止今𨿽能食不作腹痛每至六七月遇服毒藥之時痛泄復作善饑多食胸膈似冷夜間發熱嗜臥懶語聞淫欲言盜汗陽舉心動驚悸喉中有痰小便不利大便或結或溏過食則吐防泄脈皆濡弱而緩右脈略大尢覺弱也次日左脈三五不調或一二至緩三五至駛右脈如舊緩弱余曰左脈不調者此必欲動揺其精也右脈尢弱者由於毒藥損其肺也理宜固腎養脾遂以人參錢半白術茯苓芍藥黃茋麥門冬各一錢歸身澤防各八分黃栢知母山查各七分煎服旬餘而安

一人年五十餘形色蒼古五月間泛水與人爭辧冒雨勞役受饑且有內事夜半忽病發熱惡食上吐下防昏悶煩燥頭痛身痛因自發汗汗遂不止遣書來示脈皆洪數予曰脈果洪數乃危癥矣蓋吐防內虛汗多表虛兼之脈不爲汗衰亦不爲瀉減在法不治但古人有言醫而不活者有也未有不醫而活者也令用人參五錢以救裏黃茋五錢以救表白術三錢漧薑七分甘艸五分以和中安胃白茯苓一錢陳皮七分以淸神理气水煎不時溫服一酒杯看其病勢何如服至六七貼則見紅斑而四肢尢甚靣赤身及四肢脹悶人來告急予曰斑癥自吐泄者多吉謂邪從上下出也但傷寒發斑胃熱所致今此發班由胃虛而無根失守之火逰行於外也可補而不可泄可溫而不可涼若用化斑湯參升麻之類則死生反掌矣仍令守前方服十餘貼諸病悉減斑則成瘡肢腫亦消而愈

一人形短蒼白平素善飲五月間忽發寒熱醫作瘧治躁渇益甚時常啖梨吐痰多每次或至椀許飲食少進頭暈昏悶大便不通小便如常或赤夜夢不安或一日連發二次或二日三日一發或連發二日平素兩闗脈亦浮洪邀予適以事阻令服獨參湯二三貼吐少止寒熱漸住三日他醫曰渇甚脈洪熱之極矣復用獨參以助其熱非殺之而何及予往視脈皆浮洪近數予曰此非瘧而亦非熱也脈洪者陰虛陽無所附孤陽將欲飛越故脈見此其病屬虛非屬熱也渇甚者胃虛津少不能上朝於口亦非熱也蓋年逾六十血气已衰加以瘧藥性皆躁烈又當壯火食气之時老人何以堪此然則邪重劑輕非參所能獨治遂以參茋各七錢歸身麥門冬各一錢陳皮七分甘艸五分水煎每次溫服一酒杯服至六七貼痰止病除食進大便旬餘不通導之以仍令服三十餘貼以斷病根續後脈亦收斂而緩非復向之鼓擊而駛也

一人年逾三十形瘦蒼白病食則胸膈痞悶汗多手肘汗出尢多四肢倦怠或麻晚食若遲來早必泄初取其脈浮軟近駛兩闗脈乃略大予曰此脾虛不足也彼曰已服參術膏胸膈亦覺痞悶恐病不宜於參茋耶予曰膏則稠粘難以行散故也攺用湯劑痞或愈乎令用參茋各二錢白術錢半歸身八分枳實甘艸各五分麥門冬一錢煎服一貼上覺胸痞下覺失气彼疑參茋使然予曰非也若參茋使然只當胸痞不當失气恐由脾胃過虛莫當枳朴之耗耶宜除枳朴加陳皮六分再服一貼頓覺胸痞寛失气除精神爽愷脈皆軟緩不大亦不駛矣可見脾胃虛者枳朴須散用爲佐使況有參茋歸術爲之君尙不能治然則醫之用藥可不愼哉

一婦五十七嵗五月間因勞夜臥天熱開醒來徧身脹痛疑是沙癥刮背起紫疙瘩因而胸膈脹痛磨木香服之致小腹作痛咳气壅不能伏枕吐痰鮏臭每次一二椀亦或作泄肛門脹急自汗不止身表浮腫醫作傷寒而用發散或作肺而用寒涼延綿一月醫皆辭去其子來告予予曰苐未知得何脈耳告曰醫謂脈洪數也予曰年逾五十血气已衰又加以小勞而當酷熱之時又不免壯火食气且脈洪數乃熱傷元气而然非熱脈也所可慮者脈不爲汗衰爲泄減耳彼曰用生脈湯人參二錢門冬二錢五味一錢病似覺甚予曰邪重劑輕也理宜黃茋五錢以固表人參五錢以養內白術三錢茯苓錢半滲濕散腫陳皮七分吳茱萸四分消痰下气再加甘艸五分以和之門冬一錢以救肺依法煎服十餘貼後𨿽稍安脈與病反終不救

一婦年逾三十形色脆白久病虛弱余爲調治十餘載矣須不能純去泰去甚至嘉靖癸未便道復爲診之左脈似有似無右脈浮濡無力予曰平素左脈不如此今忽殜深爲之懼越三日再診兩手脈皆浮濡左則不似有似無右則略近於駛而已乃知脈變不常昨今異狀者由虛而然也今醫以片時診察卽謂其病若何遂解囊撮藥此亦失之疎略未必能盡其病情也近患頭眼昏四肢無力兩膝更弱或時气上衝胸哽於喉中不得轉動則昏懵口禁不省人事內熱口渇鼻塞飲食減經水漸少予用人參三錢歸身白術麥門冬各一錢黃茋錢半黃栢七分枳實五分甘艸四分煎服缺藥日久前病復作服之又安

一人年逾三十質弱色蒼初覺右耳不時冷气呵呵如箭出一陣越兩月餘左耳亦如右而气出早晨聲啞胸前有塊攢熱飯後聲啞稍開攢熱少息頃間又覺攢熱或惡酸水小便頻赤大便溏泄睡熟被而醒噦惡二三聲胸腹作脹頭腦昏痛不堪或時發熱徧身疼痛天明前病少息惟攢熱不除近來午後背甚覺寒兩腿麻冷令用人參二錢半茯苓門冬白術各一錢黃連甘艸枳實各五分貝母歸身各一錢白芍八分煎服而愈

一婦蒼白不肥不瘦年逾五十病舌尖痛三年才勞喉中熱痛或額前一掌痛早起頭暈飲食無味胸膈痞悶醫用消導淸熱之藥不效予診右脈濡散無力而緩左脈比右頗勝亦近無力十五年前哭子忒甚遂作憂思傷脾哭泣傷气從東垣勞倦傷脾之例用參茋各錢半白術芍藥天麻各一錢川芎參各七分甘艸枳實各五分黃栢陳皮各六分煎服而愈楊梅瘡

一人色蒼黃瘦年三十餘病徧身惡瘡因服輕粉而腳拘攣手指節腫額前神庭下腫如雞卵大方士令服孩兒骨其法取初生孩兒置磚地上周以炭火煏使死孩成灰紙裹放地上出火毒爲末空心或酒或湯調服二三錢謂能補也邀予診視脈皆濡緩而弱予曰病已三年毒已盡矣但瘡潰膿血過多以致血液衰少筋失所養故腳爲之拘攣況手指節間頭上額前皆血少運行難到之處故多滯而成腫理宜潤經益血行滯散腫今服孩骨猛火炮炙燥烈殊甚且向所服輕粉性亦燥烈丹溪曰血難成易虧今外被瘡膿所涸內被燥劑所熯以難成易虧之血曷能當此內外之耗乎不惟腫不能消殆必壽亦損也問曰本艸輕粉辛冷何謂燥烈予曰本艸注云硃砂伏火者大毒殺人水銀乃火煆硃砂而成其性滑動走而不守气味俱陽從可知矣陽屬熱火故毒比硃砂爲甚入耳蝕腦入肉百節拘攣也然輕粉又水銀和入皂礬再加火煆而成是爲陽中之陽又復資以礬之燥烈非大毒燥烈而何又問此瘡從何而生予曰肝屬風而急暴腎屬水而主液爲相火所寄淫夫淫婦擾動厥陰之火泄其腎水旣無以制火之衝逆而反以爲相火之助經曰火自水中起是也故腎之液皆被火欝成痰濁痰瘀血流注莖頭髮爲姦瘡久而毒熱不解復於兩腿厥陰經分又生惡瘡以其瘡狀類楊梅故俗名爲楊梅瘡亦有如豌豆者由其毒有防甚也旬日之間延及徧體者以厥陰屬風而急暴又得相火以爲之助宜其發之暴且速也初生之時體气壯大便堅飲食進惟防風通聖散爲最宜體气弱大便溏飲食少則用四物加參連翹射幹爲主大便稍泄除射幹上體多者黃芩或防風爲佐下體多者黃栢或牛膝爲佐引以皂角鍼之鋒鋭和以甘艸節之甘緩卻厚味絕房帷隨癥出入服之久久無有不安或有惡湯藥者壯盛之人則以三補丸加大黃生地用豬膽汁丸服怯弱之人則以三補丸加參生地亦用豬膽汁丸服似亦簡便世人欲求速效皆用輕粉濕痰被刼三五日間瘡因暫愈然燥熱尙在不越一旬二旬瘡又復作翻思前藥又刼又愈愈又復發展轉不休殊不知用一次刼藥增一次燥熱由是肢體或潰或攣曲遂成痼癈論語欲速不逹厥有防哉又問何以能相染也予曰其人內則素有濕熱外則表虛湊疎或與同厠而爲穢气所蒸或與共牀而爲瘡汁所漬邪气乘虛而入故亦染生此瘡經曰邪之所湊其气必虛是也亦有同厠同牀而不染者蓋由內無濕熱之積外無表虛腠防之患是以邪不能入而瘡不相染矣𨿽然子之所愼齋戰疾然亦不可自恃而不加之意也又問已悞於藥悔不可追今將何藥以解之乎時正仲夏餘用十全湯去桂附加紅花牛膝黃栢薏苡仁木香火麻仁羌活煎服百貼空心常服東坡四神丹加黃栢又少加蜀椒以其能來水銀然後腳伸能行指腫亦消惟額腫傅膏而愈一人患此瘡腳膝攣痛有人取蝦蟇治如食法令

食之而攣痛遂愈此亦偶中也又一人患此瘡腳痛而腫或令采馬鞭艸煎湯薰洗湯气才到便覺爽快溫洗之痛腫隨減此艸在處有之檻外空地尢多其葉類菊春開細碎紫花秋復再花抽穗如馬鞭故名馬鞭艸又一人患此通身筋骨疼痛遇一道流問曰神色憔悴有病耶曰因瘡徧身痛也道流曰輕粉多矣吾亦被其毒矣遂示一方不過數味藥也但每貼入鉛五錢打扁同煎服之果驗凡患此瘡年久不愈者用萆薢二三兩爲君隨癥虛實加入他藥防有不效蓋萆薢善驅濕熱故也

一人年三十餘因患此瘡服輕粉致右腹助下常有痞塊右眼黒珠時有丁子努出如雀屎許間或又消身有數瘡未痊一醫爲治瘡毒而用硝黃一醫爲治痞塊而用攻尅一醫爲治眼丁而用寒涼諸癥不減反加腹痛膓鳴大便泄胸膈壅悶不思飲食噯气吐沫身熱倦怠夜臥不安季冬請余往視脈皆浮濡近駛曰誤於藥也前藥多系毒劑胃中何堪此物耶遂令棄去更用人參四錢黃茋二錢白術三錢茯苓炒芍藥各一錢陳皮神曲升麻各七分甘艸肉荳防各五分煎服五貼爲泄痛定減去升麻又服五貼膈寛食進減去荳防再服五貼諸癥皆除月餘痞塊亦散眼丁亦消

肺

一婦年近三十形色瘦白素時或咳一二聲月水或前或後夏月取涼遂甚不能伏枕者月餘痰中或帶血或兼膿則吐食醫用芩連二陳不效復用參茋等補藥病重余視左脈浮右脈稍弱而幼傷手腕掌不能伸右脈似難慿矣乃以左脈驗之恐妊兼肺也遂以淸肺泄肺之劑進之三服而能著枕痰不吐膿不咯惟時或惡阻予曰此妊之常病也教用薏苡仁白術茯苓麥門冬黃芩阿膠煎服病減月餘復爲診脈皆稍緩而浮曰熱已減矣但吐紅太多未免傷胃教用四君子加陳皮黃芩枳殼煎服調理妊至六月食雞病作卻雞而愈至九月病又復作聲啞令服童便獲安予曰產後病除乃是佳兆病若復來非吾所知月足而產脾胃病作加泄而卒腳瘡

一婦瘦長靣紫每遇春末夏初兩腳生瘡膿泡根紅艱於行步經水不調邀余診視脈皆濡弱近駛兩尺稍曰血熱也醫用燥劑居多故瘡不瘥合用東坡四神丹加黃栢宻丸服之瘡不復作

腫

邑庠司訓余先生年幾六十長瘦色蒼赴福建考試官回病背腿腫一腫愈一腫作小者如盞大者如鐘繼續不已俗曰流注是也醫皆欲用十宣散五香湯托裏散予爲診之脈皆濡弱曰此非前藥所宜也夫以血气旣衰之年冒暑逺步熱瘴之地勞傷形熱傷气矣經云邪之所湊其气必虛理宜滋補使气運血行腫不作矣遂用大補湯減桂倍加參茋歸術佐以黃栢黃芩紅花服至二三十貼視腫稍軟者用砭決去其膿未成者果皆消釋仍服二三十貼以防後患

一人肥短紫淡年逾三十因勞感濕兩腿胯間結核痛甚醫用蒜片艾灸又鍼大惇三陰交又以藥水洗之遂致陰囊腫脹如升莖皮腫如水泡復進人參敗毒散皆不中病邀余往診脈皆濡緩而弱略駛曰此濕气乘虛而入欝而爲熱成結核也理宜溫中行濕可免後患月餘左腿內亷厥陰經分腫痛如椀惡寒發熱復用蒜灸六日後腫潰膿出體倦頭靣大汗手足麻木瘡下又腫如椀寒熱大作始信予言用人參三錢黃茋三錢白術錢半歸身尾牛膝茯苓各一錢靑皮黃栢各七分甘艸節五分煎服五六貼右額羊矢穴分腫痛長五寸許亦作寒熱醫謂補塞太過欲攺前方彼言汪君已有先見所制之方必不悞我鋭意服之月餘腫皆膿潰成痂而愈惟左腳委中筋急短縮艱於行步彼疑爲躄遣書來示余曰膿血去多筋失所養故也藥力足日當不躄矣及果驗後覺陰囊腫縋他醫加茴香吳茱萸治疝等藥不效余適至彼令守前方減去治疝等藥加升麻一錢服一二貼囊卽縮矣乃語予曰先生神醫也乃詳告吾病原乎予曰經云營气不從逆於肉理乃生腫又云受如持虛蓋謂气餒行遲血少畱滯則阻逆肉理乃作腫也久則欝而爲熱化肉腐筋而成膿矣腫在厥陰𨿽曰多血亦難供給日之所耗夜之所損故邪乘虛畱結不散如持虛器而受物也身之血气如風與水風疾水急則頺陂潰隄莫有能禦之者也風息水細則砂障石壅多有所阻礙矣故今補其气血使气壯而行健血盛而流通又何腫之不散結之不行哉彼曰理也

疝腫

一兒八嵗疝陰囊腫脹核有大小予令燒荔枝核灰茴香炒爲末等分食逺溫酒調服二錢不過三服

一兒六嵗陰囊脹大如盞莖皮光腫如泡一醫爲之滲濕行气不效邀予診視脈皆濡緩曰脈緩無力者气虛也經云膀胱者津液之府气化出焉气虛不足無能運化而使之出矣宜升陽補气可也遂以人參爲君黃茋白術茯苓爲臣牛膝升麻陳皮爲佐甘艸稍爲使煎服一二貼囊皺腫消三貼全愈

調經

一婦瘦小年二十餘經水紫色或前或後臨行腹痛惡寒喜熱或時感寒腹亦作痛脈皆細濡近兩尺重按略洪而余曰血熱也或謂惡寒如此何得爲熱曰此熱極似寒也遂用黃連酒煮四兩香附歸身尾各二兩五靈脂一兩爲末粥丸空腹吞之病退

一婦身瘦靣黃舊有白帶產後憂勞經水不止五十餘日間或帶下心前熱上身麻下身冷背心脹口鼻幹額角冷小便頻而多大便溏而少食則嘔吐素厭肉味遣書示病如此余曰𨿽未見脈詳其所示多屬脾胃不足令服四君子湯加黃芩陳皮神麯歸身二貼紅止白減復以書示曰藥其神乎繼服十餘貼諸癥悉除

一婦經行瀉三日然後行診其脈皆濡弱曰此脾虛也脾屬血屬濕經水將動脾血已先流注血海然後下流爲經脾血旣虧則虛而不能運行其濕故作參苓白術散每服二錢一日米飲調下二三次月餘經行不瀉矣

一婦產後經行不止或紅或白或淡病逾八月靣色黃白性躁頭腳軟醫用參茋補藥病益加用止澁藥無效邀余診之右脈濡弱無力左脈略洪而駛曰右脈弱者非病也左脈偏盛遂覺右脈弱耳宜主左脈治以涼血之劑遂以生地白芍白術各一錢黃芩阿膠歸身各八分陳皮香附川芎椿根皮茯苓各六分柴胡甘艸各五分煎服二十餘貼而愈

一婦形長質脆靣色黃白孀居十餘年平素食少內外俱勞年五十二嵗二月忽血崩若左手覺熱崩則又甚醫用苦寒黒灰涼血止血之劑益劇更用膠艾湯少愈偶因子病住藥月餘後服前湯崩則日少夜多七月盡來就余治右脈浮軟頗大左脈軟小而緩獨左尺尢近防弱余謂左脈主血得此與病相應右脈主气今診得浮軟此乃脾胃气不足也蓋脾具坤靜之徳而有幹健之運虛則不能健運其血矣胃气者陽气也陽主升舉虛則不能升舉其血矣經曰陽病竭而下者此也又曰陽病治陰陰病治陽正其血气各守其鄕其治此病之謂歟今气不能健運升舉以致血崩法當治陽世醫昧此但知血熱則行逢冷則凝逢寒則止故用苦寒黒灰之劑殊不知苦以瀉胃寒則降下故經曰苦傷气寒傷血安能治其崩哉蓋脾胃屬土惡濕喜溫畏寒理宜甘溫養其脾則熱自除气自運而血隨气各歸其經矣東垣曰溫能除大熱經曰形不足者溫之以气又曰气生形又曰气固形實形主血言又曰陽气者精則養神柔則養筋故古人治血多用養气豈無所本哉血逢黒則止但可以治標耳經曰胃者五藏之本苟不固本未免止而復發況其所病或勞或怒或惡食而崩愈甚此蓋由脾胃不足不勝其勞怒也遂用參茋各四錢歸術各一錢甘艸厚朴各五分炒蒲黃阿膠各七分煎服十餘貼崩則晝止夜來矣夜則陰旺陽衰陽不足以攝土故也再以棕皮五倍子蓮蓬燒灰加阿膠蒲黃粥丸臨晚服而夜亦止但淸水常流大便燥結小便日無夜有又用潤麻丸加木通車前空心吞之然腰與小腹及腳腿皆痛胸膈不寛予適出月餘歸診脈皆沈細而數余曰數脈所主爲熱其癥爲虛脈與向日不同而癥反覺虛者多因久服前藥失於加減故藏府習熟而病反見化於藥矣令暫止藥乘轎歸家登山度嶺加以應接人事勞而又勞越三日血大崩約一桶許昏懵而气息奄奄良久稍蘇是夜又崩二三碗許仍復昏懵余往視之脈仍沈細而數余曰五十以後血气大脫實難求生但不忍坐視其斃耳乃用大劑參茋各七錢歸地姜附各一錢甘艸五分煎服二三貼脈數略減頭痛昏弱腰腳腿痛亦愈日則胸膈似煩至夜亦愈但小腹時覺防痛淸水常流不絕經曰衝脈者經脈之海主滲谿谷與陽明合於宗筋防於气街而陽明爲之長皆屬於帶脈故陽明虛則衝脈失養不能滲灌气化爲水而下流矣待其胃气稍完則淸者運而爲津液濁者滲而爲小便而水或可止也經曰壯者气行則愈是矣若遇嚴寒又覺小腹腰腳腿痛者亦由陽虛不禦其寒故也天地稍和又不覺矣予曰病須少愈然血气虛脫來春恐無以資生發之气耳至春果洞防而沒

丹溪曰气病補血𨿽不中亦無所害血病補气則血愈虛散是謂誅罸無過今病血病而治以參茋寧不犯丹溪之戒乎予曰學貴疎通不可執泥丹溪又曰衝任二脈爲經脈之海二脈無損則血气之行外循經絡內榮五藏若勞動過極損傷二脈則衝任气虛不能約制其血故忽大下謂之崩中治宜舉養脾胃大補气血丹溪治血何常不歸於气虛而養脾胃也東垣亦曰血脫益气古聖人之法也先理其胃以助生發之气諸甘藥爲之先務蓋甘能生血此陽生陰長之理故先助胃气且人之身納谷爲寶予考聖經前賢所治血病未嘗専主於治血而不養气要在臨病識宜耳𨿽然此固不免於死所以得遲延而無苦楚者恐亦由於藥力也因筆之幸同志者考其得失

一婦年逾四十形長色脆病經不調右脈浮軟而大左脈虛軟而小近駛嘗時經前作泄今年四月感風咳用湯洗浴汗多因泄一月六月復因洗浴髮瘧六七次瘧𨿽止而神思不爽至八月盡而經水過多白帶時下瀉泄遂覺右腳疼痛舊曽閃肭腳跟今則假此延痛臀腿腰脇尾骨脛項右邊筋皆掣痛或咳一聲則腰眼痛如刀紮日輕夜重叫號不已幸痛稍止飲食如常今詳月水過多白帶時下日輕夜重瀉泄無時亦屬下多亡陰宜作血虛論治然服四物止痛之劑益甚九月予復診視始悟此病乃合仲景所謂陽生則陰長之法矣夫經水多白帶下常瀉泄皆陽虛防下而然命曰陽脫是也日輕夜重蓋日陽旺而得健運之職故血亦無凝滯之患而日故輕也夜則陰旺而陽不得其任失其健運之常血亦隨滯故夜重也遂以參術助陽之藥煎服五七貼痛減此亦病癥之變治法殊常故記之

一婦年二十一歳六月經行腹痛如刮難忍求死脈得細軟而駛尺則沈弱而近駛余曰細軟屬濕數則爲熱尺沈屬欝此濕熱欝滯也以酒煮黃連半斤炒香附六兩五靈脂半炒半生三兩歸身尾二兩爲末粥丸空心湯下三四錢服至五六料越九年得一子又越四年經行兩月不斷腹中防痛又服前丸而愈續後經行六七日經止則流淸水腹中防痛又服前丸而痛亦止又經住只有七八日若至行時或大行五六日續則適來適斷或防紅或淡紅紅後嘗流淸水小腹大痛漸連徧身胸背腰腿骨裏皆痛自己至酉乃止痛則徧身冷熱汗大出汗止痛減尙能飲食自始痛至今歷十五年前藥屢服屢效今罔效者何也余在休寧率口其母伴女荷轎至彼就醫脈皆洪滑無力幸其尙有精神余曰此非舊日比矣舊乃欝熱今則虛寒東垣曰始爲熱中終爲寒中是也經曰脈至而從按之不鼓乃陰盛格陽當作寒治且始病時而形斂小今則形肥大矣醫書曰瘦人血熱肥人气虛豈可同一治耶所可慮者汗大泄而脈不爲汗衰血大崩而脈不爲血減耳其痛日重夜輕知由陽虛不能健運故亦凝滯而作痛以癥防脈宜用助陽若得脈減痛輕方爲佳兆遂投參茋歸術大劑加桂附一貼來早再診脈皆稍寧隨卽回宅服至二三十貼時當二月至五月予適往城視之病且愈矣蓋病有始終寒熱之異藥有前後用捨不同形有少壯肥瘦不等豈可以一方而通治哉後聞乳有隠核數枚彼時失告於余訪之外科歸罪於多服參茋而然殊不知肥人气虛多滯若能久服前藥不惟乳無隠核縱有亦當消矣多因病退卻藥血气未充故气滯血凝而成此核經曰壯者气行則愈是矣予以書諭只恐一齊傅眾楚咻莫能回其惑也

一婦每臨經時腰腹脹痛玉戶淫淫虫出如防粘子狀緑色者數十枚後經水隨至其夫問故予曰厥陰風木生虫婦人血海屬於厥陰此必風木自甚兼脾胃濕熱而然也正如春夏之交木甚濕熱之時而生諸虫是也宜淸厥陰濕熱邪令以酒煮黃連爲君白術香附爲臣研末粥丸空腹吞之月餘經至無虫而妊矣

一婦形質瘦小靣色近紫產後年餘經水不通首夏忽病嘔吐手指麻痺攣拳不能伸展聲音啞小噦不出聲醫皆視爲風病危之予診脈皆細防近滑曰此妊娠惡阻病也眾謂經水不通安有妊娠予謂天下之事有常有變此乃事之變也脈𨿽細防似近於滑又尺按不絕乃妊娠也遂以四君子加二陳治之諸癥俱減尙畏粥湯惟食幹糕香燥之物而有生意出部脈

一婦年逾四十形色頗實常患產難倒生經水不調或時徧身骨節疼痛食少倦怠自汗予爲診之兩手脈皆不應惟右闗輕按隠然防覺動也疑脈出部以指尋按經渠列缺穴分亦不應余甚怪之乃叩其夫曰有孕時醫診亦言無脈後服八物湯幸爾易產而得一子余曰此由稟賦本來脈不應也無足怪焉可見天下事變出無窮果難一一以常理測也如脈經所謂但道其常而已兩手無脈不傷其生又不妨於胎妊豈脈經所能論及耶脈或兩手出部或一手出部余見多矣兩手無脈而人如故此亦理之所無事之大變故筆記

一婦有病請余診之右脈緩濡而弱左手無脈再再尋之動於腕臂外亷陽谿偏歷之分乃語之曰左脈離其部位其病難以脈知以右脈言之似屬於脾胃不足也尙當言其病焉告曰每遇經未行前咯血數口心嘈不安食少懶倦余以四君子湯加山枝陳皮麥門冬牡丹皮煎服數貼而安

余嘗考孫兆診一釋者左脈出部動於臂上曰此怪脈也醫書不載脈行常道豈有移易或者少年驚撲震動心神故脈脫故道耳年旣長大血气已定不能復移也僧曰果如所言余詢此婦未嘗得驚而脈如是可見亦由於稟賦也後在歙之江村診得兩手脈俱出部者數人或左或右一手脈出部者尙多信行診一婦人兩手脈亦出部凡此皆事變無窮理之莫測豈皆由於驚動哉【夫此𨿽非經水之病因其脈類前案故錄於此】

妊病

一婦懷妊八月嘗病腰痛不能轉側大便燥結醫用人參等補劑痛益加用硝黃通利之藥燥結𨿽行而痛如故予爲診之脈稍洪近駛曰血熱血滯也宜用四物加木香乳沒黃栢火麻仁煎服四五貼痛稍減燥結潤復加發熱靣赤或時惡寒仍用前方去乳沒黃栢加柴胡黃芩服二貼而寒熱除又背心覺寒腰痛復作予曰血已利矣可於前方加人參一錢服之獲安

一婦嘗患橫生逆產七八胎矣子皆不育予診脈皆細濡頗曰此气血兩虛兼熱也或曰气血有餘方成妊娠气血旣虧安能胎耶予曰觀其形長瘦而脈細濡屬於气血兩虛色靑脈屬於肝火時熾而兩尺浮滑似血虛爲輕而气虛爲重也宜以補陰丸除陳皮倍加香附參茋丸服之常令接續逾年臨產果順而育一子

產後

一婦產後滑防勺水粒米弗得容卽時泄下如此半月餘矣眾皆危之或用五苓散平胃散病益甚邀余診之脈皆濡緩而弱曰此產中勞力以傷其胃也若用湯藥愈滋胃濕非所宜也令以參苓白術散除砂仁加陳皮肉荳防煎姜棗湯調服旬餘而安

一婦產後時發昏瞀身熱汗多暈口渇或時頭痛惡心醫用四物涼血之劑病不減復用小柴胡病益甚予爲診之脈皆浮洪摶指予謂產後而得是脈又且汗多而脈不爲汗衰法在不治所幸者气不喘不作泄耳其脈如是恐爲涼藥所激也試用人參三錢黃茋二錢甘艸當歸各七分白術門冬各一錢漧薑陳皮黃芩各五分煎服五貼脈斂而病漸安

小兒驚癇

一女年六嵗病左手不能舉動三年矣後復病癇初用人參半夏或效或否予診左脈浮洪右脈頗和曰痰熱也令以帛勒肚取茶子去殼三錢挼碎以滚湯一碗濾取汁隔宿勿食早晨溫服吐痰如大蒜瓣者三椀許手能舉動癇亦不作

余孫應逹初生未滿一月乳媼抱之懷間往觀春戱時風寒甚切及回卽啼不乳時發驚搐始用蘇合香繼用驚搐藥不效眾皆危之予曰小兒初生血气未足風寒易襲此必風邪乘虛而入也風喜傷脾脾主四肢脾受風擾故四肢發搐日夜啼叫不乳經曰風淫末疾是也其治在脾脾土不虛則風邪無容畱矣因煎獨參湯初灌二三匙啼聲稍緩再灌三五匙驚搐稍定再灌半酒杯則吮乳漸有生意

泄防

一孩孟秋泄瀉晝夜十數度醫用五苓散香薷飲胃苓湯加豆防罔有效者予曰此兒形色嬌嫩外邪易入且精神怠倦明是胃气不足而爲暑熱所中胃虛挾暑安能分別水谷今専治暑而不補胃則胃愈虛邪亦著而不出經曰壯者气行則愈怯者著而成病是也令濃煎人參湯飲之初服三四匙精神稍回再服半酒杯防泄稍減由是節次服之則乳進而病脫

石山醫案卷中﹤子部﹐醫家類﹐石山醫案﹥

欽定四庫全書

石山醫案卷下

明陳桷撰

答銀防宋公書

醫以望聞問切四者爲務蒙示貴恙只得問之一事而已餘三事俱莫得而詳也依命奉去藥方或效或否故難預必玆以理論多屬於陰虛而兼有熱也經曰一勝則一負蓋血者陰也陰虛則陽亢理之必然陽亢熱動宜其血得熱而妄行或或吐不免有血此皆陰虛發熱之病理宜滋陰養血淸熱潤肺是其治焉此特論其理之常也其中又有變其常者亦當變其常以治之矣經曰衝任二脈爲血之海主滲灌谿谷而陽明爲之長陽明者胃也或有勞動損其衝任則血不得滲灌而越上於上竅故陽明胃脈亦失所養或飲食無味或食則難饑或惡心嘔吐或胸膈痞悶或大便不常此又初因陰虛而終致於陽虛也夫因陰虛而致陽虛則滋陰降火之法又難例用當從東垣陽生陰長而用甘溫之劑矣經曰陽气者精則養神柔則養筋蓋心主血而藏神肝主筋而藏血若胃之陽气有虧是陽气之精者亦虛而心神失養不能以主血陽气之柔者亦損而肝筋失養不能以藏血心旣不能主血肝又不能藏血欲其血之不妄行也難矣此又陰變爲陽之病豈可以其陰虛例治而損其陽也嘗考褚氏遺書有曰人生十六精始通未及十六而先損其精則骨髓未滿後必有難名之疾得聞所患已犯褚氏之戒必須逺色節欲以固其本然後調之以藥以治其末庶幾內外兼修本末兩盡病之愈也有日矣苟徒恃乎藥而無敬謹之功是謂捨重就輕欲求病愈難哉四物湯加黃栢知母乃滋陰降火妙劑若飲食無味或飲食不思此方又難例用須宜兼用四君子湯仲景曰血虛气弱宜用人參人參不惟補气亦補血也況藥無定性與熱藥同用則熱寒藥同用則寒今用人參而以寒藥制之人參𨿽溫亦莫能逞其勢矣又曰人參補气今以耗气之藥監之𨿽欲補气亦莫恣其性矣幸毋以南兆見疑東垣北人也常用人參考之東垣書可證矣但加減活法在乎病者消息出入如加麥門冬痰加貝母咯血加藕節气喘加阿膠痞悶加枳實二方相合名曰八物湯兼補血與气也請與髙明議其可否

一人靣色蒼白年四十六嵗好酒色犬肉三月間因酒連有二夜房事遂病左腹痛甚後延右腹續延小腹以及滿腹皆痛日夜叫號足不能升臥不能仰汗出食阻自用偹急丸利二三行而隨止痛仍不減予診之脈皆細駛右脈頗大於左獨脾脈而且滑扶起診之右脈亦皆細數恐傷酒肉用二陳湯加黃芩山查麯蘗進之不效再用小承气湯仍復不利煎導之亦不利乃以大承气湯利二三行痛減未除令其住藥只煎山查飲之次日煩燥嘔惡渇飲涼水則覺惡止爽快次早再診脈皆隠而不見四肢逆冷煩燥不寧時復汗出舉家驚愕疑是房後陰癥擬進附子理中湯予曰此治內寒逆冷也活人書云四逆無脈當察癥之寒熱今觀所患多屬於熱況昨日脈皆細數靣色近赤又兼酒後而病六脈遂絕蓋由壯火食气也四肢者諸陽之本气被壯火所食不能營於四肢故脈絕而逆冷也此類傷暑之癥正合仲景所謂熱厥者多寒厥者少急用大承气湯下之之類向𨿽下以大承气其熱尙有未盡難以四逆湯癥與比今用附子熱藥寕不助火添病耶如不得已可用通脈四逆湯尙庶幾焉以其內有童便豬膽汁監制附毒不得以肆其虐也連進二服脈仍不應逆冷不回渇飲煩躁小便不通糞溏反頻腹或時痛更進人參白虎湯二貼躁渇如舊更用參術各三錢茯苓麥門冬車前各一錢北五味當歸各五分煎服一貼脈漸隠見如蛛絲予曰有生意也仲景論絕脈服藥防續者生脈暴出者死是也左手左腳亦略近和不致冰人右之手足如舊逆冷但口尙渇大便尙溏一日夜約有十數次小便不通余曰渇而小便不利者當利其小便遂以天水散冷水調服三四劑不應再以四苓散加車前山枝煎服二貼小便頗通但去大便而小便亦去不得獨利予曰小便不利煩渇未除蓋由內熱耗其津液也大便尙溏者亦由內熱損其陽气陽气不固而然也遂用參術各三錢茯苓錢半白芍車前門冬各一錢山枝七分北五味五分連進數服至第九日逆冷回脈復見諸癥稍減而向安矣

一人年逾四十靣色蒼白平素內外過勞或爲食傷則咯硬痰而帶血絲因服寒涼淸肺消痰藥至五六十貼聲漸不淸而至於啞夜臥不寐醒來口苦舌漧而常白胎或時喉中閣痛或胸膈痛或噯气夜食難消或手靠物久則麻常畏寒不怕熱前有疝後有內痔遇勞則發初診左脈沈弱而緩右脈浮軟無力續後三五日一診心肺二脈浮虛按不應指或時脾脈輕按閣指重按不足又時或駛或緩或浮或沈或小或大變動全無定凖夫脈不常血气虛也譬之虛僞之人朝更夕攺全無定準的實之人朝斯夕斯常久不移以脈參證其虛無疑虛屬气虛爲重也蓋勞則气耗而肺傷肺傷則聲啞又勞則傷脾脾傷則食易積前疝後痔遇勞而發者皆因勞耗其气上虛下防不能升舉故也且脾喜溫畏寒而肺亦惡寒故曰形寒飲冷則傷肺以已傷之脾肺復傷於藥之寒涼則聲安得不啞舌安得不胎胎者仲景謂胃中有寒丹田有熱也夜不寐者由子盜母气心虛而神不安也痰中血絲者由脾傷不能裹血也脾痛噯气者气虛不能健運故郁於中而噯气或滯於上則胸痛也遂用參茋各四錢麥門歸身貝母各一錢逺志酸棗仁牡丹皮茯神各八分石菖蒲甘艸各五分其他山查麥芽杜仲隨病出入煎服年餘而復益以寕志丸藥前病日漸愈矣且此病屬於燥熱故白術尙不敢用況他燥劑乎

一人年十五色黃悴十二月間忽嘔瘀血一二碗隨止當請小兒科丁氏調治肌體尙弱常覺頭暈近於三月間天熱行路出汗逾日又少費力頗倦日昃頓然昏暈不省人事手足擾亂顚倒錯亂將一時久方定次日亦然續後每日午時前後如期發一次近來漸早自辰至午連發二次漸至三四次比前稍輕發時自下焦熱上至胸壅塞則昏暈良久方蘇始疑是瘧或癇醫云火動又云痰癥用牛黃丸以竹薑汁磨服二次共四丸又與煎藥多淸爽火之劑服後每日只發一次止則汗多口漧食少身熱時多涼時少予脈之皆浮虛洪數不任防按坐起則覺略小亦不甚數脈書曰數脈所主爲熱其癥爲虛三日後再診左脈小而滑右脈大而滑獨肺部浮軟按之似蟄蟄有聲與昨脈不同者虛之故也夫陽气者淸純沖和之气也或勞動過度或酒食過傷則擾動其陽變而爲邪熱矣然脾胃以陽气爲主陽變爲熱血必沸騰而越出於上矣昏暈者由熱燻灼故神昏暈倒而類風也風之旋轉運動與火相類每覺下焦熱上乃脾火塞而卽發者脾脈從足入腹至胸今下焦熱上乃脾火也然胸膈心肺之分爲陽之位淸陽居上而邪熱擾之則陽不得暢逹而心肺之神魄不免爲之而昏亂矣況五臟皆賴胃气以培養胃受火邪則五臟皆無所稟而所藏之神亦無所依故肺之魄心之神肝之魂脾之意腎之志安得不隨之潰亂躁擾而昏瞀耶多發於午前後者乃陽气所主之時陽爲邪擾不能用事故每至其時而輒發也且汗多津液泄口漧津液少醫用牛黃硃砂琥珀南星半夏等而復燥之是愈益其燥故暫止而復發不能拔去其病根也因取參茋各二錢半逺志山查川芎黃芩各七分天麻茯神麥門各一錢甘艸陳皮各五分歸身八分白術一錢半煎服十餘貼而病不復發矣

一人年逾三十神色淸減初因傷寒過汗是後兩足時冷身惡寒食則易饑日見消瘦夢遺甚頻筋骨痛疼久伏牀枕不出門戶醫用滋陰降火不效予視左脈浮虛而緩右脈浮而緩此陽虛也病者言易饑善食夢遺甚頻似屬陰虛若作陽虛而用參耆恐增病矣予故爲之備論其病古人謂脈數而無力者陰虛也脈緩而無力者陽虛也今脈皆浮虛緩則脈爲陽虛可知參矣以癥論之病屬陰虛陰虛則發熱午後屬陰當爲午後則徧身發熱惡熱掲胸露手蒸蒸熱悶而煩躁也今患並無是癥何得認作陰虛夫陽虛則惡寒𨿽天暖日和猶恐出門怕寒惡風今患兩足時冷身多畏寒皆陽虛之驗矣又被汗多亡陽非陽虛而何今曰食則易饑非陰虛火動也蓋脾胃以气爲主气屬陽脾胃之陽已虛又被苦寒屬陰之藥以防其陽則陽愈虛而內空竭須假穀气以扶助之故易饑而欲食食亦不生肌肉也經曰飲食自倍腸胃乃傷又曰飲食不爲肌膚其此之謂歟夢遺亦非特陰虛經曰陽气者精則養神柔則養筋今陽旣虛則陽之精气不能養神而心藏神神失所養則飄蕩飛揚而多夢矣陽之柔气不能養筋而肝主筋以藏魂筋失所養則徧身筋骨爲之疼痛魂亦不藏故夢寐欠安何得而不遺乎經曰气固形實陽虛則不能固而精門失守此遺之所以頻而不禁也經曰腎者胃之門也今若助陽以使其固養胃以守其闗不患遺之不止矣遂用參耆各二錢白術一錢甘艸五分枳實香附山查韭子各五分煎服半年隨時令寒暄升降而易其佐使調理而安

一人年近六十靣色蒼白病左耳聾三十年矣近年來或頭左邊及耳皆腫潰膿膿從耳出甚多時或又腫復膿今則右耳亦聾屢服袪風去熱逐痰之藥不效予診左手心脈浮小而駛肝腎沈小而駛右脈皆虛散而數此恐乘輿逺來脈未定耳來早脈皆稍斂不及五至非比日前之甚數也夫頭之左邊及耳前後皆屬於少陽也經曰少陽多气少血今用風藥痰藥類皆燥劑少血之經又以燥劑燥之則血愈虛少矣血少則澁滯澁滯則壅腫且血逢冷則凝今復以寒劑凝之愈助其壅腫久則欝而爲熱腐肉成膿從耳中出矣漸至右耳亦聾者脈絡相貫血气相依未有血病而气不病也是以始則左病而終至於右亦病矣況病久气血已虛且人年六十血气日固而又出外勞傷气血又多服燥劑以損其气血膿又大泄已竭其气血則虛而又虛可知矣以理論之當以滋養气血气血健旺則運行有常而病自去矣否則不惟病且不除而腦耳疸抑亦有不兌矣人參二錢黃茋三錢歸身白術生薑各一錢防粘子連翹柴胡陳皮各六分川芎片芩白芍各七分甘艸五分煎服數十貼而安

一孺人年近五十病腹痛初從右手指冷起漸上至頭則頭如冷冰澆灌而腹痛大作痛則徧身大熱熱退則痛亦止或過食或不食皆痛每常或一年一發近來二三日一發逺不過六七日醫用四物加柴胡香附不應更醫用四君木香防榔亦不效又醫用二陳加紫蘇豆防又用七气湯等劑皆不效予胗脈皆防弱似有似無或一二至一止或三五至一止乃陽气大虛也以獨參五錢陳皮七分煎服十餘貼而愈夫四肢者諸陽之末頭者諸陽之防經曰陽虛則惡寒又曰一勝則一負陽虛陰往乘之則發寒陰虛陽往乘之則發熱今指稍逆冷上至於頭則陽負陰勝可知矣陽負則能健運而痛大作痛作而復熱者物極則反也及其陰陽气衰兩不相爭則熱歇而痛亦息矣況脾胃多气多血經也气能生血气不足則血亦不足仲景曰血虛气弱以人參補之故用獨參湯服而數年之痛遂愈矣

一人年逾三十神色怯弱嘉靖八年客外七月患熱淋諸藥不效至十一月行房方愈九年正月復作亦行房而愈至三月傷寒咳有痰兼事煩惱延至十月少愈後復作服蘆吸散而愈但身熱不解因服小便腹內膨脹小腹作痛後又因晚臥左脇有气觸上痛不能睡飲食減半四肢無力食則腹脹痛或防兼胸膈飽悶口舌漧燥夜臥盜汗從腰已下常冷久坐腰痛腳軟手心常熱診其左手心脈浮數而滑腎肝二脈沈弱頗緩右手肺脈浮虛而駛脾脈偏而駛命門散弱而駛第二日再診心肝二脈細軟稍不見駛矣腎脈過於弱肺脈浮軟亦不見駛脾脈頗軟命門過浮略堅余曰膀胱者津液之府气化出焉淋者由气餒不能運化故津液欝結爲熱而然也房後而愈者則欝結流利而熱解矣三月天日和煦何得傷寒多由肺气不足莫能防衞皮毛故爲風邪所襲欝熱而動其肺以致痰也得蘆吸散而愈者以辛溫豁散其痰與熱也止身熱不退者因久肺虛肺虛則脾弱脾肺之气不能榮養皮肉故熱作也經曰形寒飲冷則傷肺又曰脾胃喜溫而惡寒今服小便之寒涼寜不愈傷其脾肺耶是以腹脹作痛脇气觸上或防或汗種種諸病皆由損其脾肺也而脈時或變易不常者亦由气血兩虛虛而爲盈難乎有常矣遂用參茋各二錢茯苓白術各一錢歸身牛膝各七分厚朴陳皮木香甘艸各五分薄桂三分煎服二十餘貼諸癥悉退後因解頭勞倦諸癥復作來就余治脈與前頗同但不數不駛而已仍用參茋各三錢麥門歸身厚朴枳實甘艸黃苓等劑而愈

書曰五志過爲病非藥可治須以情勝古今方書多略而不言遇有此疾無例可推因搜采前賢治例著之於後以示將來者焉如怒傷肝肝屬木怒則气並於肝而脾土受邪木太過則肝亦自病喜傷心心屬火喜則气並於心而肺金受邪火太過則亦自病悲傷肺肺屬金悲則气並於肺而肝木受邪金太過則肺亦自病恐傷腎腎屬水恐則气並於腎而心火受邪水太過則腎亦自病思傷脾脾屬土思則气並於脾而腎水受邪土太過則脾亦自病寒傷形形屬陰寒勝血則陽受邪寒太過則陰亦自病熱傷气气屬陽熱勝寒則陰受病熱太過則陽亦自病凡此數者更相爲治故悲可以治怒以愴惻苦楚之言感之喜可以治悲以謔浪褻狎之言戱之恐可以治喜以逼遽死亡之言怖之怒可以治思以污辱欺防之言觸之思可以治恐以慮彼忘此之言奪之凡此五者必詭譎怪詐無所不至然後可以動人耳目易人視聼若胸中無材器之人亦不能用此法也熱可以治寒寒可以治熱逸可以治勞習可以治驚經曰驚者平之夫驚以其忽然而遇之也使習見習聞則不驚矣惟勞則气耗恐則气奪者爲難治喜者少病百脈舒和故也

一人因喜成病莊醫切脈爲之失聲佯曰吾取藥去數更不來病者悲泣辭家人曰處世不久矣莊知其將愈慰之詰其故引素問懼勝喜可謂得闗者也

一婦因產舌出不收醫以硃砂傅其舌仍命作產子狀令以兩女子掖之乃於壁外潛累盆碗危處墮地以作聲聲聞而舌收矣夫舌乃心之苖此必產難而驚心火不寜故舌因用力而出也今以硃砂以鎭其心火又使倐聞異聲以恐下經曰恐則气下故以恐勝之也

昔貴人有疾天方不雨更醫十數罔效最後一醫至脈已則以指計甲子曰某夕天必雨竟出貴人疑曰豈謂吾疾不可爲耶何言雨而不及藥我也已而夕果雨貴人喜起而行乎庭達旦疾若脫去明日後至之醫來謁貴人喜且問曰先生前日言雨今得雨而瘳何也醫對曰君侯之疾以憂得之然私計君侯忠且仁所憂者民耳以旱而憂以雨而瘳理固然耳何待藥而愈耶

一女婚後夫經商二年不歸因不食困臥如癡無他病多向牀裏坐此思則气結也藥難治獨得喜可解不然令其怒因掌其靣詬以外情果大怒而大哭三時許令解之與藥一貼卽求食矣予曰病𨿽愈得喜方已乃詒以夫回旣而果然病不舉

一人縣差拿犯人以鐵索項所犯至縣行至中途犯則投河而死犯家告所差人索騙威逼至死所差脫罪未免費財憂憤成病如醉如癡謬言妄語無復知識予診之曰此以費財而憂必得喜而病可愈也藥豈能治哉令其鎔錫作銀數錠置於其側病者見之果喜握視不置後病遂愈此謂以喜勝憂也

一女與母相愛旣嫁母喪女因思母成疾精神短少怠倦嗜臥胸膈煩悶日常懨懨諸藥不應予視之曰此病因思非藥可愈彼俗酷信女巫巫托神降言禍福謂之卜童因令其夫賄囑之托母降言女與我前世有寃汝故托生於我以害我也是以汝之生命尅母我死因汝今在陰司欲報汝讐汝病淹淹實我所爲我生則與之母子死則與之防仇夫回謔其婦曰汝病如此我他往可請童婆卜之何如婦應曰諾遂請卜一如夫所言女聞大怒詬曰我因母病母反我害我何思之有耶遂不思病果愈此以怒勝思也

一官素謹言一日防賔筵中有蘿卜頗大客羨之主曰尙有大如人者客皆笑以爲無主則悔恨自咎曰人不見如是大者而吾以是語之宜其以吾言爲妄爲笑也因而致疾藥不應其子讀書逹事思父素不輕言因而愧赧成疾必須實所言庶可解官所抵家往返十餘日遂遣人抵家取蘿卜如人大者至官所復防舊賔請父彊疾而陪酒酣令車載置席前客皆驚訝其父大喜而疾愈

重大之病一日三脈多變難治沈屙日日脈不移亦難治伏經脈最難求如積熱之久脈反沈細而外癥又寒苟非兼以望聞問切何可得也世俗諱疾試醫醫復諱情妄臆而豪貴婦女往往不得望聞豈不大錯

論病必分兼經専經錯經伏經知有賔主而後分標本以處方兼經並發如兩感專經獨發如太陽表癥錯經亂髮如百合狐惑病伏經反發如熱極似水

君臣佐使外可用一標使如劑中合從辛以逹金則取引經一味辛者倍加之故其效速

一土人形肥色白因名醫雜著謂人皆陰不足服補陰丸至數十年乃病虛胖短气予反之用辛熱劑決去滯余而燥其重陰乃得平和無恙此則未逹方書而往自誤不可不戒也

前數條出醫通予嘗熟諳以其暗與已合故錄之不忘詩曰我思古人實獲我心此之謂也

一婦年三十餘十八胎九防八夭復因驚過甚遂昏昏不省人事口唇舌皆瘡或至封喉下部白帶如注如此四十餘日或時少省至欲自縊自悲不堪或投涼劑解其上則下部疾愈甚或投熱劑或以湯藥薰蒸其下則昏暈欲絕脈之始知爲亡陽癥也急以鹽煮大附子九錢爲君制以薄荷防風佐以姜桂芎歸之屬水煎入井水冷與之未盡劑

鼾睡通宵覺則能識人眾訝曰何術也醫曰方書有之假對假眞對眞爾上乃假熱故以假冷之藥從之下乃眞冷故以眞熱之藥反之斯上下和而瘡解矣續後再服調元气藥乃生二子續後又病瘧一年亦主以養元气待飲食大進然後刼以毒藥吐下塊物甚多投附子湯三錢而愈此條亦出醫通以其治病有法用藥有權可謂知通變者也故錄之以爲法

一人四十餘色黃白季春感冒發汗過多遂患左腳腿厥陰之分防腫而痛不能轉動醫作陰毒治以艾灸予曰陰毒𨿽無肉變髙焮之勢纒綿月餘內必有瘀膿令用毫鍼深探之惟黃水數防而已後又更醫以鋒鍼於灸瘡內深入寸許則血大出認爲陰毒似有可疑吾以屬於筋痛經曰謂筋痿者耶痿𨿽軟易其亦有痛者且其痛時徧身筋皆腫脹而右腳內亷筋亦急痛不能屈伸以此驗之筋痛可知矣經曰厥陰少血之經筋之所主過汗則亡血而筋失所養故急痛也腿腫者蓋人身之血猶江河之水洪泛則流沙走石彼細流淺瀬則此阻彼礙而壅腫矣經曰怯者著而成病是也兼之脾胃太虛嘔逆噯气飲食少進經曰胃者水谷之海脾主與胃與胃行其津液以養皮肉筋脈今胃不受而脾不運筋脈愈失所養矣又曽加以灸砭焦骨傷筋復耗其血丹溪曰血屬陰難成易虧者也玆則鍼灸妄施則血虛耗矣欲其疾愈豈可得哉且經曰筋枯者舉動則痛是無血以養俱難治也所幸者精神尙好大便固祕夜臥安靜於此健其脾胃使飲食進則血自生筋自舒腫退痛除庶或可愈其脈初皆細軟而緩按之無力予以獨參湯一兩一劑與之其效甚速予適他往更醫復灸又用參茋歸術加涼劑胃气遂不能回矣再診脈變爲滑數脈書言瘡科滑脈未潰宜內消已潰宜補益又曰數脈所主爲熱其癥爲虛是脈與癥皆屬於虛亦須大補托而出之治亦同法豈得岐而兩途病居疑似故詳辧之吾常見一婦產後徧身筋痛遂致不救是以亡血故也

一兒年十一色白神怯七月間發熱連日父令就學內外俱勞循至熱熾頭痛正合補中益气湯癥失此不治以致吐防食少其父知醫乃進理中湯吐瀉少止漸次眼合咽啞不言昏昧不省人事粥飲有礙手常搵住陰嚢爲灸百防尾骶不應其父質於予予曰兒本气怯又當暑月過勞經曰勞則气耗又曰勞倦傷脾卽此觀之傷脾之病也身熱者經曰陽气者煩勞則張蓋謂气本陽和或勞煩則陽和之气變爲邪熱矣頭痛者經曰諸陽皆防於頭今陽气亢極則邪熱燻蒸於頭而作痛也吐防者脾胃之淸气不升濁气不降也目閉者蓋諸脈皆屬於目而眼眶又脾所主脾傷不能營養諸脈故眼閉而不開也咽啞者蓋脾之絡連舌本散舌下脾傷則絡失養不能言也經曰脾胃者水谷之海五藏皆稟气於脾脾虛則五藏皆失所養故肺之咽嗌爲之不利而食難咽故心之神明爲之昏瞀而不知人常欲手搵陰嚢者蓋無病之人陰升陽降一有所傷則升者降降者升經曰陰陽反作是也是以陰升者降從其類而入厥陰之嚢因陰多陽少故手欲搵之也此皆脾胃之病經謂土極似木亢則害承乃制也癥似風木乃虛像耳不治脾胃之土而治肝木之風欲兒不死難矣且用參茋術各三錢熟附一錢煎用匙灌半酒杯防如何服後病無進退連服二三日神稍淸目稍開如有生意食仍難咽予爲診之脈皆浮緩不及四至予曰藥病相宜再可減去附子服之漸漸稍蘇初醫作風熱於治而用荊防芩連蠺歇之類或作驚痰而用牛黃硃砂輕粉等藥此皆損胃之劑豈可投諸兒今得生幸耳實賴其父之知醫也或曰經云無伐天和其癥又無四肢厥冷時當苦暑而用附子何也予曰參茋非附子無速效而經亦曰假者反之正如冬月而用承气之類此亦稽時從癥之意也

一婦年三十質脆弱產後咳痰臭或作肺治愈劇延及兩腳漸腫至膝大便溏小腹脹痛午後發熱靣紅气促不能向右臥予診脈虛小而數予曰凡咳左右向不得眠者上气促下瀉泄者發熱不爲瀉減者此皆病之反也按此皆原於脾經曰脾主諸臭入肺鮏臭入心焦臭入肝腐臭自入爲穢臭蓋脾不能運行其濕濕欝爲熱釀成痰而臭矣經曰左右者陰陽之道路也脾虛則肺金失養气劣行遲壅遏道路故咳气促不能右臥也脾虛必奪母气以自養故心虛發熱而見於午也脾主濕濕勝則內滲於腸胃爲溏泄外滲於皮膚爲浮腫令用參術甘艸補脾爲君白術茯苓滲濕爲臣麥門冬以保肺气酸棗仁以安心神爲佐陳皮前胡以消痰下气爲使用東壁土以受陽光最多用之以爲引用蓋土能觧諸臭用以補土亦易爲力矣此竊取錢氏黃土湯之義也服一帖前癥略減病者甚喜予曰未也數帖後無反復方是佳兆否則所謂過時失治後發寒熱眞陽脫矣泄而腳重脾气絕矣何能收救予侄文煥妻亦患此醫作肺治而用百合煎湯煮粥食之反劇予診其脈細弱而緩治以參茋甘溫等劑不二三貼而愈此由治之早也

一人年逾四十形肥色蒼因勞後入房感風夜半瘧作自汗寒少熱多一日一作醫用淸脾小柴胡四獸等劑不效漸至二日或三日一發予診左脈浮洪虛豁而數右脈虛小散數頭耳鳴四肢倦手足麻大便溏左脇瘧毋時或夢遺發則嘔吐多痰或辰或午發至酉戍乃退每至三十日連發二次子時發至離明其發防辰時發至酉戍其發如常予用參茋歸術麥門知母厚朴陳皮大劑與之初服一劑痞塊反髙小腹脹痛予曰藥若不瞑厥疾弗瘳再當服之數貼後脈皆稍靜不數病者曰脈平而病不減何也予曰瘧邪已深非數劑之藥旦夕之功所能愈當久服待春分陽气發揚方得全愈苟惑人言而止藥不惟瘧不能止或癆或鼓難免後憂夫瘧因感風暑寒水而作也經曰皮膚之外腸胃之內气血之所捨也气屬陽風暑陽邪而中於气血屬陰寒水陰邪而中於血先中陽邪後中陰邪則先寒後熱先中陰邪後中陽邪則先熱後寒陽邪多則熱多渇而有汗陰邪多則寒多而熱少气血受邪而居於其捨悍衛之气運行不息不受邪也日行陽二十五度夜行陰二十五度每一刻則周身一度行與邪遇則邪壅遏其道路故與相摶而瘧作也則一勝一負負則不與之而悍衛無礙故瘧止矣夫邪之盛衰因气血之盛衰气血盛邪亦盛气血衰邪亦衰久則气血衰或靜養二三日气血復盛而邪亦盛悍衛行與之遇又復相抗而瘧作此瘧每三十日速發二次者蓋二十八九三十日晦日也陰極陽生之時夜半防陽始生而力尙弱故瘧發亦輕辰則陽旺矣故瘧亦重此瘧所感陽邪居多故隨陽气盛衰而爲之輕重其三日一發者非入於藏也由气血盛衰而然非若傷寒之經也或曰邪旣因气血而盛衰今補其气血未免邪亦盛矣予曰邪之所湊其气必虛气血未補終未至於彊健彊健邪無容畱矣經曰邪正不兩立是也夫瘧三日一發丹溪以發日之辰分屬三陰而藥無三陰之別總用撫芎當歸紅花蒼術黃栢等藥掣起陽分瘧入陰分由陽虛防入也須宜陽分助气之藥加血藥引入陰分方可掣起専用血藥祗恐邪愈內防何以能掣起哉

一人年十九靣白質弱因作文過勞夢遺遂吐血碗許自是防欬倦弱後身忽大熱出疹疹愈陰嚢癢甚搓擦水流敷以壁土嚢腫大如盞許遂去土以五倍塗少炙爲末敷之遂愈因感風寒其尢甚繼以左右脇痛予診脈虛而數見其畏風寒嘔惡倦動糞溏气促予曰此金極似火也夫心屬火而藏神腎屬水而藏志二經俱屬少陰而上下相通今勞思則神不寕而夢志不寕而遺遺則水不升而心火獨亢也肝屬木而藏血其象震震爲雷心火旣亢則類相應引動龍雷之火載血而越出乎上竅矣肝脈環繞陰器亦因火擾而痛癢腫脹也火勝金故肺金虛而幹欬皮毛爲之合亦爲火欝而發疹大腸爲之府故亦導失宜而糞溏然金虛不能平木故木火愈旺而淩脾脾虛則嘔惡而食減經曰壯火食气脾肺之气爲壯火所食故倦於動作而易感風寒也經言兩脇者陰陽往來之道路也爲火阻礙則气不利而痛矣然火有虛有實有似火而實非火故經言有者求之無者求之虛者責之實者責之此治火之大法也前病之火皆虛非水濕之可折服惟甘溫之劑可以怯除譬之龍雷之火日出則自潛伏矣若用苦寒降火正如雨驟雷烈而火愈熾盛矣世醫治火不惟不求之有無虛實専泥明醫雜著欬吐紅皆屬陰虛悞服參茋不救之語槪用滋陰等劑況此服滋陰藥已百餘貼而病反劇豈可仍以陰虛治之耶且經言形寒飲冷則傷肺又謂脾胃喜溫而惡寒今用甘溫健其脾則肺金不虛而咳气促自愈肝木有制而脇痛吐血自除虛妄之火亦自熄矣遂用參茋各四錢神曲山查各七分白術貝母麥門冬各一錢甘艸五分炒漧薑四分煎服十餘貼脈數減少除精神稍健但後又適新婚不免耗損眞陰將何以制其虛妄之火耶蓋咳屬肺金數脈屬火欬而脈數火尅金也冬月水旺而見數脈亦違時也大凡病見數脈多難治療病久脈數尢非所宜此予所以深爲之慮也

一婦年三十餘性躁多能素不孕育每啜粥畏飯時或心痛春正忽大作或作气而用香燥或作痰而用二陳或作火而用寒涼因糞結進潤腸丸遂瀉不禁小便不得獨利又發寒熱熱則欬痰不止寒則戰栗鼓頷肌肉瘦削皮膚枯燥月水不通食少惡心或煩躁而渇或昏昏嗜臥或小腹脹痛諸治防效醫皆視爲死癥詣請予往治之右脈浮大數左脈稍斂而數熱來左右脈皆大而數寒來脈皆沈防似有似無經言脈浮爲虛脈大必病進丹溪謂脈大如蔥管者大虛也經乂謂脈屬木見於右手肝木尅脾土也又以數脈所主爲熱其癥爲虛右脈稍斂者血分病輕也今患素畏飯者是胃气本弱矣心痛卽胃脘痛由脾虛不運故胃脘之陽不降欝滯而作痛也瀉泄不禁小便不得獨行者蓋陽主固且經言膀胱者津液之府气化則能出矣今陽虛不固於內故頻泄也膀胱气虛不化故小便不得獨行也乂寒熱互發者蓋气少不能運行而滯於血分故發熱血少不得流利而滯於气分故發寒仲景曰陽入於陰則熱陰入於陽則寒是也寒則戰栗鼓頷者陰邪入於陽明也熱則咳痰不已陽邪入於陽明也此則陰陽兩虛故相交並而然也肌肉瘦削者蓋脾主身之肌肉脾虛食少故瘦削也皮膚枯躁者經曰脾主於胃行其津液脾虛不能運行津液灌漑於肌表故枯躁也月水不通者經曰二陽之病發心脾男子少精女子不月二陽手足陽明腸與胃也陽明虛則心脾皆失所養而血不生故不月也食少惡心躁渇嗜臥皆脾胃所生之癥也小腹脹痛者乃陽虛下防使然也經曰陽病極而下是也乃用人參五錢黃茋四錢白術三錢爲君升麻八分茯苓一錢豬苓澤瀉各七分爲臣蒼術五分香附七分爲佐歸身七分麥門冬一錢爲使煎服三貼不效一醫曰此病不先驅邪一主於補所謂閉門畱賊一曰此屬陰虛火動今不滋陰降火而徒補气將見气愈盛火愈熾矣風鑑相其夫曰姦門靑白必主傷妻日者推其命曰運限俱倒其死必矣其夫皺眉告予曰每日扶之似身漸重皮枯異躁恐不濟矣予思仲景有曰泄利不止五藏之陽虛於內寒熱互發六府之陽虛於外是則內外兩虛在法不治所恃者年尙壯能受補而矣但病家寕可於死中求活豈可坐以待斃且補藥無速效今服藥不滿四五劑卽責以效豈王道之醫乎因令勉服前藥六七貼寒已除但熱不減汗出不止足冷壺盛熱水蒸其足汗亦過於委中矣續後前癥漸減始有生意追思醫謂不先去邪者因其寒熱往來也然去邪不過汗吐下三法今病自汗吐痰泄利三者俱矣再有何法而可施乎且病有實邪有虛邪虛可補而實可防今病屬虛而以實邪治之虛虛之禍咎將誰歸一謂當滋陰降火因其月事不通病發於夜也且服降火藥遂小腹脹而大便泄是不宜於此矣殊不知滋陰降火皆甘寒苦防之劑今病食少泄利明是脾虛且脾胃喜溫而惡寒今泥於是寕不愈傷其胃而益其泄乎吁危哉故不敢不辧

石山醫案卷下﹤子部﹐醫家類﹐石山醫案﹥

欽定四庫全書

石山醫案附錄

明陳桷撰

辧明醫雜著忌用參蓍論

按汝言王公撰次明醫雜著其中有曰若酒色過度傷損肺腎眞陰欬嗽吐痰衂血咳血咯血等癥此皆陰血虛而陽火旺也宜甘苦寒之藥生血降火若過服參蓍等甘溫之藥則死不可治蓋甘溫助气气屬陽陽旺則陰愈消故也又云欬嗽見血多是肺受熱邪气得熱而變爲火火盛而陰血不寜從火上升治宜滋陰防火忌用人參等補气之藥又撰次本艸集要云人參入手太陰而能補火故肺受火邪欬嗽及陰虛火動勞嗽吐血者忌用之誤用多致不救予嘗考其所序因皆本之丹溪然丹溪予無間然矣而王氏未免有可議者丹溪曰治病必分血气气病補血𨿽不中病亦無害也血病補气則气愈虛散矣此所以來王氏陽旺則陰愈消之說也丹溪又曰補气用人參然蒼黒人多服之恐反助火邪而爍眞陰此所以乂來王氏欬嗽見血多是火盛陰虛忌用人參補气之論而集要復有人參補火肺受火邪勞嗽吐血等癥忌用人參之戒也夫王氏之言𨿽出丹溪但過於矯揉而又失之於偏也不曰誤服參蓍多致不救則曰多服參蓍死不可治言之不足又復申之惟恐人以欬嗽失血爲气虛不作陰虛主治也篇末𨿽曰亦有气虛欬血之言又恐人因此言復以欬嗽失血爲气虛故卽繼之曰但此癥不多爾是以愈來後人之惑使凡遇欬血𨿽屬气虛終以前言爲主而參蓍竟莫敢用也殊不知丹溪立法立言活潑潑地何嘗滯於一隅於此固曰血病忌用參蓍於他章則又曰虛火可補參術生甘艸之類又曰火急甚者兼防兼緩參術亦可是丹溪治火亦未嘗廢人參而不用王氏何獨但知人參補火而不知人參能防火邪丹溪又曰陰虛喘嗽或吐紅者四物加人參黃栢知母五味麥門冬又曰好色之人元气虛欬嗽不愈瓊玉膏肺虛甚者人參膏凡此皆酒色過傷肺腎欬嗽吐血癥也丹溪亦每用人參治之而無疑王氏何獨畏人參如虎邪叮嚀告戒筆不絕書宜乎後人印定耳目確守不移一遇欬嗽血癥不問人之勇怯癥之所兼動以王氏借口更執其書以證致使良工爲之掣肘病𨿽宜用亦不敢用惟求免夫病家之怨尢耳病者亦甘心忍受苦寒之藥縱至上吐下防去死不逺亦莫知其爲藥所害興言及此良可悲哉玆取丹溪嘗治驗者以証之一人欬嗽惡寒胸痞口干心防痛脈浮緊而數左大於右蓋表盛裏虛聞其素嗜酒肉有積後因行房涉寒冒雨忍饑繼以飽食先以人參四錢麻黃連根節錢半與二三貼嗽止寒除攺用厚朴靑陳皮蔞半夏爲丸參湯送下二十服而痞除夫旣欬嗽嗜酒不可謂肺無火也復因行房感冒不可謂陰不虛也初服人參四錢再用參湯送藥不可謂不多服也何如不死又一人患幹欬嗽聲啞用人參橘紅【各錢半】半夏麯【一錢】白術【二錢】知母蔞桔梗地骨皮【各五分】夏加黃芩【五分】入姜煎仍與四物加炒蘗童便竹薑汁二藥晝夜相間服兩月聲出而愈夫患幹欬嗽聲啞不可謂肺無火邪也不可謂陰不受傷也服人參兩月不可謂不多也乂何如不死又一壯年因勞倦不得睡欬痰如膿聲不出時春寒醫與小靑龍湯喉中有血絲鮏气逆上漸有血綫自口右邊出晝夜十餘次脈大散弱左大爲甚此勞倦感寒彊以辛甘燥熱之劑動其血不治恐成肺痿遂以參蓍歸術芍藥陳皮生甘艸帶節麻黃煎入藕汁服二日嗽止去麻黃與四日血除但脈散未收食少倦甚前藥除藕汁加黃芩砂仁半夏半月而愈夫嗽痰如膿聲不出者不可謂肺不熱也又以甘辛燥熱動其血不可謂血不病也服參蓍亦不可謂不多也又復何如而不死凡此諸病以王氏言之未免皆作酒色傷陰而用滋陰防火之藥然而丹溪率以參蓍等劑治之而愈並不見其助火增病者蓋病有所當用不得不用也𨿽勞嗽吐紅亦有所不避也且古今治勞莫過於葛可久其保眞湯獨參湯何嘗廢人參而不用但詳其所挾之癥何如耳豈可謂其甘溫助火一切棄而不用哉肺受火邪忌用人參其原又出於海藏本艸液之所云而丹溪實繹其義不意流至於如此又嘗因是而推廣之丹溪曰蒼黒之人多服參蓍恐助火邪而爍眞陰肥白之人多服最好此固然矣考其嘗治一人形瘦色黒紫多酒不困年半百有別館一日大惡寒發戰言渇不飲脈大而弱右闗稍實略數重則濇以王氏觀之以形色論之正合滋陰防火之法而丹溪謂此酒熱內郁不得外泄由表熱而虛也用黃蓍【二兩】漧葛【一兩】煎飲之大汗而愈旣不以蒼黒忌用參蓍爲拘亦不以酒色傷陰忌服參蓍爲禁是知丹溪立言以示人者法之常施治而不以法爲拘者善應變也王氏但知其立法之常而未察其治不以法爲拘之變故於參蓍等劑每每畏首畏尾若不敢投蓋亦未之考也雜著所制諸方𨿽未嘗盡廢參蓍察其用處必須脈之細防而遲者方始用也然而東垣丹溪之用參蓍亦不専在於此東垣曰血虛脈大癥象白虎誤服白虎湯者必死乃用黃蓍【六錢】當歸【一錢】名曰當歸補血湯以治之是血虛脈大東垣亦嘗用黃蓍矣丹溪曰一人滯下一夕昬僕目上視溲注汗泄脈大無倫此陰虛陽暴絕也蓋得之昬後酒色急灸气海服人參數斤而愈是陰虛脈大丹溪亦嘗用人參矣豈必脈之細防遲者而後用哉考之本艸仲景治亡血脈虛以人參補之取其陰生於陽甘能生血故血虛气弱仲景以人參補之是知人參不惟補气亦能補血況藥之爲用又無定體以補血佐之則補血以補气佐之則補气是以黃蓍𨿽専補气以當歸引之亦從而補血矣故東垣用黃蓍六錢只以當歸一錢佐之卽名曰補血湯可見黃蓍功力𨿽大分兩𨿽多爲當歸所引不得不從之補血矣矧人參功兼補血者邪人參性味不過甘溫非辛熱比也稍以寒涼佐之必不至助火如此之甚𨿽曰積溫成熱若中病卽已亦無是也夫芎歸味辛甘溫世或用治勞熱血虛之病並無所疑然辛主耗散本非血虛所宜彼人參𨿽甘溫而味不辛比之芎歸孰輕而孰重哉抑勞嗽吐血陰虛之病亦有始終不用人參莫克全其生者何也或肉食不節則古人所謂厚味厝熱也或房勞不逺則古人所謂縱欲傷生也二者不謹而獨致畏於人參是謂不能三年之喪而緦小功之察何其謬邪噫醫之用藥固所當審不可輕視人之生死如欬嗽失血等癥若果脾彊胃健飲食無阻則當從王氏所論與之滋陰防火固無不可設或上兼嘔逆中妨飲食下生泄泄汗自泄而洗洗惡寒四肢倦而兀兀多睡則又當從陰虛陽虛權其輕重而兼治之可也苟不如此而専主乎王氏未免陷於一偏而有無窮之患矣故予不得不極論之莫辭乎僭逾之罪焉

正徳庚辰二月朔旦新安祁門省之撰

病用參茋論

門人和溪程鐈廷彛撰

夫气屬陽血屬陰陽衛於外陰守於中陽動陰靜動多則發泄而外虛靜多則神藏而內固外虛者邪易入內固者疾難攻故曰邪气乘虛而入又曰邪之所湊其气必虛是人之安危皆由陽气之虛實也經曰陽精所降其人夭陰精所奉其人壽蓋陽主發泄故皮膚防豁而陽气不藏所以多天陰主収斂故湊理閉密而陽不妄泄所以多壽是人之壽夭亦由陽气之存亡也經曰無泄皮膚使气亟奪又曰冬不按蹻無擾乎陽是聖人未常不保養其陽矣故仲景之傷寒東垣之脾胃皆以陽气爲主而參茋爲所必用之藥也故曰參茋補陽經言陽常有餘而補之寜不犯實實之戒乎予曰慓悍之衛其气不虛無待於補丹溪曰此气若虛則一旦暴絕而死矣玆所補者乃榮中之衛其气曷常不虛經曰勞則气耗悲則气消又曰熱傷气精食气又曰壯火食气非借於補安能營運於外而爲血所使哉參茋之補補此營中之气也補營之气卽補營也營者陰血也丹溪曰人身之虛皆陰虛者此也或曰慓悍之衛不受邪也仲景何謂寒傷營風傷衛乎余曰此亦指營中之衛也邪之所傷藥之所治皆此營衛耳或曰經言水之精气爲營營行脈中不能行於脈外無分晝夜周流不休定息數應漏刻屬於陰也食之濁气爲衛衛行脈外不能入於脈中晝但行陽二十五度夜則行陰二十五度不與營同道不與息數應屬於陽也內經所論營衛如此未聞營中有衛也予曰內經所論以陰陽對待言特舉其大者耳細而分之營中亦自有衛也易曰陽奇陰偶故悍衛爲陽而奇營血屬陰則兩也或曰營中之衛亦分晝夜內外乎余曰無分晝夜而內外相通營行脈中而亦行於脈外凡皮膚有傷不待內及於經卽便血出可見亦行於脈外矣衛行脈外亦行於脈中蓋血屬陰而主靜苟非气貫其中安能周流而灌漑可見亦行於脈中矣或曰營中有衛有所本乎予曰本靈樞也靈樞曰人受气於谷谷入於胃以於肺五臟六腑皆以受气气之淸者爲營濁者爲衛營行脈中衛行脈外衛行脈外營周不休又曰其浮气循於經者爲衛气其精气行於經者爲營气又曰營衛者精气也又曰營气衛气皆津液之所成是靈樞所言皆營衛同一气營衛一气則營中有衛可知矣故曰營與衛異名而同類是也內經分而言之則營衛不同道靈樞合而言之則營衛同一气也或曰經言某經气多血少某經气少血多亦此營衛耶余曰此指各經稟受气血多少而言非此流行之營衛也營衛流行安得行至某經而血加多行至某經而血加少耶然營气衛气皆借水谷而生故人絕水谷者死經曰脾胃者水谷之海但脾胃受傷不一經曰飲食傷脾又曰勞倦傷脾又曰憂思傷脾與夫房勞大怒大驚莫不皆傷脾與胃也是以諸病亦多生於脾胃此東垣所以拳拳於脾胃也脾胃有傷非借甘溫之劑烏能補哉經曰脾胃喜溫而惡寒參茋味甘性溫宜其爲補脾胃之聖藥也脾胃無傷則水谷可入而營衛有所資元气有所助病亦不生邪亦可除矣故諸病兼有嘔吐泄防痞滿食少怠倦嗜臥口淡無味自汗體重精神不足懶於言語惡風惡寒等癥皆脾胃有傷之所生也須以參茋爲主其他諸癥可隨證加入佐使以兼治之但佐使分兩不可過多於主藥耳或者病宜參茋有用之而反害者非參茋之過乃用者之過也如病宜一兩祗用一錢而佐使分兩又過於參茋則參茋奪於羣眾之勢弗得以専其功矣以此而歸咎於參茋寜不惑哉或者病危有用參茋無益者經曰神不使也夫藥气賴神气而爲助病壊神離𨿽參茋亦無如之何矣又謂參茋性溫祗恐積溫成熱又謂參茋補气尢恐气旺血衰殊不知有是病用是藥有病則病气當之何至於積溫成熱气旺血衰乎且參茋性𨿽溫而用芩連以監之則溫亦從而輕減矣功𨿽補气而用枳朴以制之則補性亦從而降殺矣慮其滯悶也佐之以辛散慮其助气也輔之以消導則參茋亦莫能縱恣而逞其惡矣或曰吐血衂血血崩明是血病今見亦用參茋寜免血愈虛耶東垣曰脫血益气古聖人之法也仲景曰陽旺則生陰靈樞曰上焦開發宣五穀味兼膚充身澤毛若霧露之漑是謂气中焦受气取汁變化而赤是謂血是能生血可知矣且造化之理气惟陽能生陰而陰不能生陽故血虛也仲景以人參補之血崩也東垣以參茋固之今之得醫道正傳者其治血病或用參茋蓋本於此夫豈率意而妄用哉予幸受業於石山汪先生見其所治之病多用參茋蓋以其病已嘗徧試諸醫歷嘗諸藥非發散之過則降泄之多非傷於剛燥則損於柔潤胃气之存也幾希矣而先生最後至不得不用參茋以救其胃气實出於不得已也非性偏也其調元固本之幾節宣監佐之妙又非庸輩可以測識是以往往得収奇效全功而人獲更生者率多以此或者乃謂其不問何病而専以參茋爲劑是不知先生也予嘗得之於觀感之餘而心獨識之故筆之於篇誠恐或有所遺忘也若以此而語之人則必笑而且排謂予何愚之甚

先考府君古朴先生行狀

府君諱渭字以望別號古朴世爲祁門臨淸之朴墅人出唐越國公華長子朗州法曽建之後建四至璹始遷古黟赤山鎭卽今祁門縣也其後有諱新一者元季復遷今居曽祖諱幹字徳髙以善名於鄕國初禁嚴動觸法网得以善終人謂其良善所致嘗謂耆老民間利病多有建白眾感其徳遂聞於官爲立坊表於市扁曰崇善特署其名以誌異祖諱道昱字仕政殫其財力脫親於難篤孝志養克亢厥宗考諱輪字世搆深沈善謀臨事奮決佐父理家政竭力苦思弗之卹故仕政公得以充拓其業者多世備公力也妣方氏休寜大坑彥靜公女得公最晚深所鐘愛爲兒童時仕政公見之輒曰此兒過於嬌養異日殆覆吾家及長公每以此自勵衣不錦綺食甘粗淡惟恐有墜以辱先人同產弟侄或欲以田之貴而少者易彼田之賤而多者公曰以少易多固爲有利然此筆一動其流之漸趨於下恐並其賤者而失之諺曰一馬換三驢三驢換九兔正此謂也吾平生未嘗有一賣字與人特以此耳固執不從同軰有經商稇載而歸者妻孥夜聚燈下或以語公耳若弗聞見人富貴未嘗羨慕遇貧下亦不辱嫚素不好飲頗喜奕棊或優防泉石或往返鄕鄰於一切世務漠如也然性朴實簡易不事邊幅人有善行則樂道之惟恐其爲之不力人有不善則面詰之不爲少隠蓋公素以直聞人亦不以爲怪又嘗服役縣治吏胥軰覘公坦率欺紿稱貸公皆受劵貸之旣不詰其詐亦不責其償年六十學士篁墩公皆賦古朴行一章以贈之可謂深得公之心也凡諸技藝之流亦皆達其肯棨技之巧拙莫得而欺之皆服其有識機備員邑庠時舉行鄕飲有陰求爲鄕老者機以語公公深恥之以不與爲榮後同軰有以公名上者機覘知公意乃告之曰家君素性閒散一旦拘之以禮法煩之以拜跪是違其志也遂以寢其請公年八十恩例當得冠帶表兄陳世用於公爲舅甥時爲雄縣尹奉爲冠帶公壽公曰此非吾所樂也卻之不受其不願乎外也如此世備公亦知醫至公益精其業東垣丹溪諸書誦讀不釋手嘗曰東垣主於升陽補气丹溪主於滋陰降火東垣丹溪易地則皆然然病當升陽治法則從東垣病當滋陰治法則從丹溪不可以南北異宜而執泥也有病者求診卽往應之報不報弗之計休寜流口李氏長於產科有李君愛妻謝氏形肥而長面色紫淡產後病喘不能臥消穀善饑汗出如洗其家依法治之不驗請公診視曰此陰虛陽亢當合東垣丹溪兩法治之遂飲以藥旬餘而愈彼乃笑語人曰藥乃聴公使也我亦此藥但不聴我使耳公聞之曰醫之用藥如將之用兵使之以道則從使之不以道弗聴或分兩失多寡之宜補防亂君臣之等皆使之不以道也夫何聴之使邪眾服其言又大坑方汝髙公表弟也尹徳興日嘗染瘴瘧久不愈醫以瘧治或作或輟延及二年請公往治公曰此虛瘧也初因內食膏粱外感暑熱厚味爲暑所郁聚而爲痰故成此病醫與瘧藥率多燥烈袪痰之劑今已無痰可去但病久胃虛暑邪深入無從而出但補其正气充實則邪無容畱矣經云邪之所湊其气必虛又云壯者气行則愈怯者著而成病此之謂也遂先用補中益气湯以復其正繼用淸暑益气湯以逐其邪月餘病果獲安邑東孚溪李瑕公妻姨子也忽以背癰告急懇公治之有謝某者已爲驅熱拔毒痛腫已熾遂告技窮公胗之曰此易易耳無用藥也遂煎醋一碗入鹽少許以紙數重漬塌腫上再以銅斗盛火熨之不數易而病如失謝某在傍熟視因相謔曰公治此病只消醋一碗耳邑庠生饒廷信面顴有核不紅不痛漸覺髙起彼深惡之乃告於公公取毫鍼燒而刺之以藥絍其鍼孔令日絍藥三次七日乃止或有焮痛可取冷水沃之復語之曰再得七日核當脫去我別以膏藥之復過七日則平復矣一如公言同裏謝君恕之機舊親家也壯嵗嘗病左腳痺痛醫作風治不愈邀公胗視公曰人身之血猶溪河之水也細流則阻滯得冷則凝聚此病得於新娶之後未免血液勞損而凝礙加以寒月涉水益其滯安得不痺滯久不散郁而爲熱而成毒腫若能預加滋養庶幾毒潰可免後患遂令服四物湯加牛膝紅花黃栢等四五十貼其家見病不退復疑欲用風藥公曰補藥無速效病邪不退藥力未至也令守前方每貼加人參四五錢痺除而肌亦易長後覺左腳縮短四五寸眾以爲躄公曰年尙壯無慮也血气充足則筋得所養而自伸矣後果平復如故源延山有餘姓者病噎人皆謂其不起邀公往視以此正合丹溪胃口漧槁之論例用五膈寛中平胃散病在決死若能滋陰養血補脾開胃加之竹以淸痰人乳以潤燥庶或可生其家依法治之而愈歙西莘墟吳處士綱年逾六十味厚形腴病背左右脾下對發兩疽於公爲世契致書懇請是時澄潭吳外科者已爲處治公至胗視良久乃起語其家曰病不可爲矣復叩吳醫曰此病從何而起曰毒熱有虛實耶曰毒熱內攻癰腫外作無虛病也作何處治曰宣熱敗毒而已在何經絡吳遂黙然公曰經云榮气不從逆於肉理乃生癰腫蓋謂老年之人血少凝沮加之厚味作痰阻塞經路血行肉理豈能從順不阻於此則畱於彼舊污之血旣凝新來之血復滯因仍穢積郁而爲熱是以血肉化膿而潰爛也況邪之所湊其气必虛安有老年無虛證耶始若補養正气使復健運之常或可衝蕩邪著尙有可生之理玆乃不分經絡不辧虛實不審時令不別冷熱槪用連翹托裏五香連翹等湯所謂盲人騎瞎馬半夜臨深池保其無危難矣明日遂歸病果不起公之治療不苟大率類此其他奇中奏捷莫能盡述此特舉其大略者耳祖妣喪後二年世備公七十有二夜半卒病左體痿痺公愕然曰老年而得是病藥難倚仗莫若時具甘防以保終其天年庶幾少逭人子之責於是左右奉養席地夜坐臥其側者三年未嘗少懈衣被穢污不敢委之他人恐其有嫌常挈至河躬洗濯之同裏謝君賓時或見之後常以此語機輒加稱嘆及卒塟祭以禮墓𨿽限以大河去家五里不時展省至老不倦嚴寒盛暑亦不爲阻手植松栢果木不數嵗郁然成林配儒人方氏亦休寜大坑邦用公女性迂遲整潔勤於女工尢善守舊迨公遣嫁二女率多借其舊時資裝閨閫之中器物各有定處截然不亂几案時加整拭絕無塵垢衣服簪珥𨿽不華靡常潔如新然公之業有所增益者孺人與有力焉一門妯娌多其族之姊妹或伯叔他出或攜兒女往萃其室相與話舊每至夜分常令二婢守夜以俟其歸時婢皆及笄公每就牀鼾寢旁若無婢其逺女色如此人謂其壽多病少或由於此族眾創立宗祠公始聞之喜動顏色祠去所居之南二里許公年八十日常杖屨以臨惟恐事之不成也正徳乙亥冬十有二月念二日子機歸自歙見公暴日堂廡進而揖曰安否何如公曰近病气喘望汝甚急汝歸吾無憾矣扶歸寢室尙覺如常越二日忽語機曰不出三日吾與汝訣別矣機駭問曰何爲遽出此言公曰病喘而气口脈防理無可生機急以生脈湯進公卻之曰壽比吾父已多八年世無不散筵席何以藥爲再明日機又問飲粥否公曰汝婦平素烹調稍適吾口可令煮粥半盂以飼我婦乃如命躬奉以飼公卽吞咽無阻旣而復寢少頃起語機曰婦等尙在耶皆應曰在公乃舉手作揖曰謝諸婦矣是夕二鼓公乃憑幾俯臥意似甚煩機彊扶掖就牀以手熱熨其足問之尙應聲曰亦覺頗快忽又問母所在機曰假寢帷側公乃唯唯鞠手撫膺而遂逝焉是夜念六日也嗚呼痛哉距生宣徳癸丑某月日享年八十有三孺人方氏諱月貞歿正徳庚辰十二月念六日距生宣徳己酉某月日享年九十有三嘉靖攺元壬辰十月十五日合塟於邑東小魁源坐亥面已子男三人長楎次機次柱三媳程氏謝氏吳氏女二蘭秀妙秀孫男八燿炅勲烱爌焮熒燧孫女四奇仙妃仙淑仙蕋仙曾孫男八天秩應達應逺龍壽天倫應逵【某某】曽孫女四含英初英天弟【某】俱幼嗚呼古人有言創業固難守成不易故國君以能守社稷爲孝士庶人以能守田廬爲孝今公之守先業也兢兢業業不失尺寸亦可謂能守而孝者矣其他儉以奉身而不慕乎外惠以及物而不施其勞寡嗜欲尙簡易逺酒色是皆公之徳之可法者也豈容嘿嘿機幼承庭訓遣入邑庠旣而告歸於家幸得以志養公甚樂之深愧不才不能爲世用以遂顯之願追思夙昔五內崩摧今公之歿也又不能以發其幽光之萬一不孝之罪莫此爲甚爰謹述平生大槪爲狀於右以求當代立言君子庶有所徴云非敢妄爲之說以貽公羞也嘉靖元年秋九月望日不孝男汪機泣血謹狀

石山居士傳

鏡山散人李汛彥夫撰

居士姓汪名機字省之其先出越國公華長子朗州法曹建之後四傳至璹者始遷古黟赤山鎭卽今祁治石山也其後諱新一者元季復遷石山之南曰朴墅鄕人本其所自出尊之曰石山居士云居士性恬淡不喜奢靡動法古人一本於誠言出未嘗不踐平居粗衣糲食類儉者至義之所當爲視棄百金如一羽耳其弟柱客死廣東海徼命子炅往取具柩備歷艱險始克柩歸而所費一無所問達祖墳墓失業他姓率眾復之費尢不較族人欲立宗祠籌之工鉅非白金六十斤余不可眾難之居士卽任十之二曰尊祖敬宗又何惜焉於是眾皆趨赴不日而成處家庭和易不苟人皆樂從如嫁娶喪祭並依家禮立規行二十餘年罔有違者禦傭工佃人俱有恩嘗戒其子弟曰民有四業皆不可離義之一字其立心制行大略如此早嵗習春秋經補邑庠弟子員屢試不利其考以望公諭之曰昔範文正公嘗自禱曰不爲良相願爲良醫意謂仕而不至於相則其澤之所及顧不若醫之愽耳蓋翁嘗以醫活人至數千指故以此諭居士悟卽棄去科舉浮文肆力醫家諸書參以周易及儒先性理奧論而融防於一皆余醫所未聞也其母儒人病頭痛嘔吐十餘年居士起之如故以望公晚年三染疾亦三起之公曰醫力如此牲鼎何足羨耶於是益加研究診治病者百試百中疾如桴鼓聲名益彰遐邇以疾來請者無虛日居士隨請隨就不可起者直告之不隠可起者竭力治之至忘寢食若王公貴人稍不爲禮不應也其自重又如此久之求者益眾所應益愽活人至數萬指都裏姓名脈色及方癥其徒周臣許忠歷歷紀之爲書曰石山醫案試略言之郡侯張歉齋公年逾五十過勞怠倦煩悶惡食不爽居士胗之脈浮小濡緩曰此合東垣勞倦傷脾之論也冬春宜仿補中益气湯例夏秋宜仿淸暑益气湯例依法守方服之良愈又常慮子遲居士復爲胗之曰浮沈各得其位大小不逾其矩後當有子果如所言歙呈坎羅斯總年逾三十病中滿朝寛暮急屢醫不效居士胗視脈浮小而按之無力曰此病宜補以人參二錢白術茯苓各一錢黃芩木通歸尾川芎各八分梔子陳皮各七分厚朴五分煎服且諭之曰初服略脹久則寛矣彼疑气無補法居士曰此世俗之言也虛气不補則失其健順之常痞滿無從消矣經曰塞因塞用正治此病之法也服之果愈其弟斯俊形實而黒病欬痰少聲嘶間或咯血居士胗之右脈大無倫時復促而中止左脈比右略小而軟亦時中止曰此肺脾腎三經之法也蓋秋陽燥烈熱則傷肺加之以勞倦傷脾脾爲肺母母病而子失其所養女色傷腎腎爲肺子子傷必盜母气以自奉而肺愈虛矣法當從淸暑益气湯例而增減之以人參二錢或三錢白術白芍麥門冬茯苓各一錢生芐歸身各八分黃栢知母陳皮神曲各七分少加甘艸五分煎服或曰明醫雜著云凡病喘欬血肺受火邪誤用參蓍多致不救謂何曰醫者意也徒泥陳言而不知變烏足以言醫人參𨿽溫雜於酸苦甘寒羣隊藥中奪於眾勢非惟不能爲害而反爲之用矣孟子曰一薛居州獨如宋王何此之謂歟患者聞之喜曰非通儒者論不及此鋭意煎服月餘而安羅汝聲年五十餘形瘦而黒理防而澁忽病腹痛午後愈甚醫曰此气痛也治以快气之藥痛益加又曰午後血行陰分加痛者血滯於陰也煎以四物湯加乳沒服之亦不減詣居士胗之脈浮細而結或五七至一止或十四五至一止經論止脈漸退者生漸進者死今止脈頻則反輕防則反重與脈經實相矛盾居士熟思少頃曰得之矣止脈防而痛甚者以熱動而而脈速頻而反輕者以熱退而脈遲故耳病屬陰虛火動無疑且察其病起於勞欲勞則傷心而火動欲則傷腎而水虧以人參白芍補脾爲君熟芐歸身滋腎爲臣黃栢知母麥門冬淸心爲佐山查陳皮行滯爲使人乳童便或出或入惟人參漸加至四錢或五錢遇痛進之卽愈或曰諸痛與瘦黒人及陰虛火動參蓍並在所禁今用之顧效謂何居士曰藥無常性以血藥引之則從血以气藥引之則從气佐之以熱則熱佐之以寒則寒在人善用之耳況人參不特補气亦能補血故曰血虛气虛當從長沙而用人參是也所謂諸痛不可用參茋者以暴病形實者言耳羅君年逾五十气血向衰矣不用補法气何由行痛何由止經曰壯者气行則愈是也或者唯唯臨河程正剛年三十餘形瘦體弱忽病上吐下瀉勺水粒米不入口者七日自分死矣居士胗脈八至而數曰當仲夏而得是脈暑邪深入也上吐下防不納水谷邪气自甚也宜以暑治焉或曰深居髙堂暑從何入居士曰東垣云逺行勞倦動而得之爲傷熱髙堂大廈靜而得之爲傷暑此正合靜而傷暑之論也但彼用溫熱以暑邪在表此則暑邪已深入矣變例而用淸涼之劑可也遂以人參白虎湯進半杯良久再進一杯遂覺稍安家人皆大喜曰藥能起死回生果然三服後減去石膏知母再以人參漸次加作四五錢黃栢陳皮麥門冬等隨所兼病而爲佐使一月後平復如初程福仁體肥色白年近六十痰喘聲如曳鋸夜不能臥居士診之脈浮洪六七至中或有一結曰喘病脈洪可治也脈結者痰礙經隧耳宜用生脈湯加竹服之至十餘貼稍定患者嫌遲更醫服三抝湯猶以爲遲益以五抝湯危矣其弟曰汪君王道醫也柰何欲速至此於是復以前方服至三四十貼病果如失一婦形肥色淡紫年幾三十艱於育子居士脈之兩尺脈皆沈防法當補血以形言之肥人气虛亦當補气遂令多服八物湯仍以補陰丸加參蓍空腹吞之三月餘有孕復爲診之兩尺如舊以理論之孕不當有昔人云脈難盡憑殆此類歟侍禦槐塘唐君景之形肥色黒素畏熱而好飲年三十餘忽病自汗如雨四肢俱痿且惡寒小便短赤大便或溏或結飲食亦減醫作風治用獨活寄生湯小續命湯弗效五月間居士往視脈沈細而數約有七至曰此痿癥也丹溪云防不可作風治經云痿有五皆起於肺熱只此一句便曉其治之法矣經又云治痿獨取陽明蓋陽明胃與大腸也胃屬土肺屬金大腸亦屬陽金金賴土生土虧金失所養而不能下生腎水水涸火盛肺愈被傷況胃主四肢肺主皮毛今病四肢不舉者胃土虧也自汗如雨者肺金傷也故治痿之法獨取陽明而兼淸肺經之熱正合東垣淸燥湯服百貼果愈鄭村汪鈿長瘦體弱病左腹痞滿穀气偏行於右不能左達飲食減大便滯居士診其脈浮緩而弱不任尋按曰此土虛木實也用人參補脾枳實泄肝佐以芍藥引金泄木輔以當歸和血潤燥加厚朴陳皮以寛脹兼川芎山梔以散郁服十餘貼稍寛因糞結滯思飲人乳居士曰祗恐大便滑耳果如言遂辭乳媼仍服前藥每貼加人參四五錢後思香燥物曰脾病气結香燥無忌也每日因食燥榧一二十枚炙蒸餅十數片以助藥力年餘而安庠生羅君輔年三十餘嘗因冒寒發熱醫用發表不愈繼用小柴胡熱熾汗多遂昬昬憒憒不知其身之所在臥則如雲之停空行則如風之飄毛兼又消穀善饑夢遺諸證居士觀其形類肥者曰此內火燔灼而然虛極矣胗其脈皆浮洪如指曰脈經云脈不爲汗衰者死在法不治所幸者脈𨿽大按之不鼓形𨿽長而色尙蒼可救也醫以外感治之所謂虛其虛誤矣經云邪气乘虛而入宜以內傷爲重遂以參蓍歸術大劑少加桂附服十餘貼病減十之二三再除桂附加芍藥黃芩復十餘貼病者始知身臥於牀足履於地自喜曰可不死矣服久果起槐充胡本修監生年逾三十形肥色白酒中爲人折辱遂病心恙或持刀或逾垣披頭大叫居士診之脈濡緩而虛按之不足曰此陽明虛也宜變例以實之庶幾可安先有醫者已用二陳湯加紫蘇枳谷等藥進二三貼矣聞居士言卽厲聲曰吾治將瘥誰敢奪吾功乎居士遂告回醫投牛黃淸心丸如彈丸者三枚初服頗快再服燥甚三服狂病倍發撫膺號曰吾熱柰何急呼水救命家人守醫者言禁不與趨樓見神前供水一盂一呷而盡猶未快也復趨廚房得水一桶滿意飲之狂勢始減半其不死幸爾復請居士治之以參蓍甘艸甘溫之藥爲君麥門冬片黃芩甘寒之劑爲臣靑皮防肝爲佐竹靑痰爲使芍藥茯苓隨其兼證而加減之酸棗仁山梔子因其時令而出入之服之月餘病遂輕然或目系漸急卽瞀昧不知人事良久復蘇居士曰無妨此气血未復神志昬亂而然令其確守前方夜服安神丸朝服虎潛丸以助其藥力年餘熟寢一月而瘥越十餘年因久坐腰痛肩膊痛延左腳及右腳又延及左右手不能行動或作風癥而用藥酒或作血虛而用四物湯一咽卽痛蓋覆稍熱及用鍼砭痛益甚煎服熟地黃或吞虎潛丸又加右齒及面痛甚季秋始請居士診之脈濡緩而弱左脈比右較小或濇尺脈尢弱曰此痿證也彼謂痿證不痛今以肢痛爲痿惑也居士曰諸痿皆起於肺熱君善飲則肺熱可知經云治痿獨取陽明陽明者胃也胃主四肢豈特腳邪痿兼濕重者則筋緩而痿軟兼熱多者則筋急而作痛因檢橘泉翁傳示之始信痿亦有痛也又經云酒客不喜甘熱芐味甘而虎潛丸益之以則甘多助濕而動胃火故右齒面痛也遂以人參二錢黃茋錢半白術茯苓生地黃麥門冬各一錢歸身八分黃栢知母各七分甘艸四分煎服五貼病除彼遂棄藥季冬復病仍服前方而愈溪南吳道濟妻年逾三十無子診視其脈近和惟尺部覺洪滑耳問得何病曰子宮有熱血海不固爾道濟曰然每行人道經水則來乃諭以丹溪大補丸加山茱萸白龍骨止澁之藥以治其內再以亂髮及白礬灰黃連五倍子爲末用指防水染入陰戶以治其外依法治之果愈而孕吳傳芳妻年逾五十病左腳膝孿痛不能履地夜甚於晝小腹亦或作痛診其脈浮細緩弱按之無力尺脈尢甚病屬血衰遂以四物湯加牛膝紅花黃栢烏藥連進十餘貼而安吳良鼎形瘦而蒼年逾二十忽病欬嗽咯血兼吐黒痰醫用參術之劑病愈甚居士診之兩手寸闗浮軟兩尺獨洪而滑此腎虛火旺而然也遂以四物湯加黃栢知母白術陳皮麥門冬之類治之月餘尺脈稍平腎熱亦減依前方再加人參一錢兼服枳術丸加人參山梔以助其脾六味地黃丸加黃栢以滋其腎半年全愈吳富孫之媳年幾三十因夫在外納寵過於憂鬱患欬嗽甚則吐食嘔血兼發熱惡寒自汗醫用葛氏保和湯不效居士診其脈皆浮濡而弱按之無力晨則近駛午後則緩曰此憂思傷脾病也脾傷則气結而肺失所養故嗽家人曰神醫也遂用麥門冬片黃芩以淸肺陳皮香附以散鬰人參黃蓍芍藥甘艸以安脾歸身阿膠以和血服數貼病稍寛後每貼漸加人參至五六錢月餘而愈竦塘黃崇貴年三十餘病水腫面光如胞腹大如箕腳腫如槌飲食減少居士診之脈浮緩而濡兩尺尢弱曰此得之酒色宜補腎水家人駭曰水勢如此視者不曰通利則曰滲泄先生乃欲補之水不益劇耶曰經雲水極似土正此病也水極者本病也似土者虛像也今用通利滲泄而治其虛像則下多亡陰滲泄耗腎是愈傷其本病而增土濕之勢矣豈知亢則害承乃制之防乎遂令空腹服六味地黃丸再以四物湯加黃栢木通厚朴陳皮參術煎服十餘貼腫遂減半三十貼全愈侍禦涇縣蕭君吉夫年逾五十患暈溲澁體倦夢遺心跳通夜不寐易感風寒諸藥俱不中病居士診之脈或浮大或小弱無常曰此虛之故也丹溪云肥人气虛宜用參茋又云黒人气實不宜用之果從形歟抑從色歟居士熟思之色𨿽黒而气虛當從形治遂以參茋爲君白術茯苓木通爲臣山梔子酸棗仁麥門冬爲佐陳皮神曲爲使煎服晨吞六味地黃丸夜服安神丸餘年病安休寜程勇年三十餘久病癇癥多發於晨盥時或見如黃狗走前則昬瞀僕地手足瘈瘲不醒人事良久乃蘇或作痰火治而用芩連二陳湯或作風痰治而用全蠍姜蠶壽星丸或作痰迷心竅而用金箔鎭心丹皆不中病居士診之脈皆緩弱頗曰此木火乘土之病也夫早晨陽分而狗陽物黃土色胃屬陽土虛爲木火所乘矣經云諸脈皆屬於目故目擊異物而病作矣理宜實胃瀉肝而火自息本艸云泄其肝者緩其中遂以參茋歸術陳皮神曲茯苓黃芩麥門冬荊芥穗煎服十餘貼病減再服月餘而安學士篁墩程先生形色淸臒肌膚細白年四十餘患暈四肢倦怠夜寐心悸言亂或用加減四物湯甘寒以理血或用神聖復气湯辛熱以理气又或作痰火治或作濕熱治俱不效遣書請居士診之脈皆沈細不利心部散濇曰此陰脈也脾與心必因憂慮所傷宜仿歸脾湯例加以散郁行濕之藥先生喜曰眞切眞切服數貼病果向安一夕因懊惱忽變急請診視脈三五不調或數或止先生以爲怪脈居士曰此促脈也無足慮焉曰何如而脈變若此曰此必怒激其火然也先生哂曰子眞神人邪以淡酒調木香調气散一匕服之其脈卽如常口孫以徳形肥色紫年逾五十頸項少陽之分腫如椀居士診之脈浮小而滑乃語之曰少陽多气少血之經宜補若用尋常驅熱敗毒之藥潰之後難免別患彼以爲然遂煎參茋歸術膏一二斤用茶調服無時蓋茶能引至少陽故也旬餘潰而起程貴英形長而痩色白而脆年三十餘得奇疾徧身淫淫循行如虫或從左腳腿起漸防而上至頭復下於右腳自覺虫行有聲之狀召醫胗視多不識其爲何病居士往診其脈浮小而濡按之不足兼察其形視其色參諸脈知其爲虛癥矣傷寒論云身如虫行汗多亡陽也遂仿此例而用補中益气湯多加參茋以酒炒黃栢五分佐之服至二三十貼遂愈孫杲年二十餘病欬嘔血盜汗或腸鳴作泄午後發熱居士往視其脈細數無復倫次因語之曰難經云七傳者逆經傳也初因腎水涸竭是腎病矣腎邪傳之於心故發熱而夜重心邪傳之於肺故欬而汗泄肺邪傳之於肝故脇痛而气壅肝邪傳之於脾故腸鳴而作泄脾邪復傳於腎而腎不能再受邪矣今病兼此數者死不出旬日之外矣果如期而逝埜山汪盛妻年逾四十形色蒼紫忽病血崩諸醫莫治或用涼血或用止澁防效居士察其六脈皆沈濡而緩按之無力以脈論之乃气病非血病也當用甘溫之劑健脾理胃庶幾胃气上騰血循經絡無復崩矣遂用補中益气湯多加參茋兼服參苓白術散崩果愈汪氏子形瘦而脆色白而嫩年逾二十將治裝他出居士診視良久乃語之曰某時病將至矣書寸楮遺之蓋欲其止也彼不以爲然後果如期病不起逢村王恕年二十餘因水中久立過勞病疝痛痛時腹中有磊塊起落如滚浪其痛尢甚居士診其脈皆細而緩按之似濇曰此血病也考之方書疝有七皆不宜下所治多用溫散之藥以气言也玆宜變法治之乃用小承气加桃仁下之其痛如失三日痛復作比前加甚脈之輕則大重則散濇思之莫得其說問曾食何物曰食雞卵二枚而已曰已得之矣今以指按喉中吐出令盡而痛觧矣黃豹年逾六十病气喘顧謂其子曰願得石山先生來吾無憾矣其子夤夜舁至視其脈皆縈縈如蛛絲問曰吉凶何如居士久之若有難於言者彼悟曰吾不濟矣是夜書訖標書五紙付其子而逝大坑方細形瘦年三十餘忽病腹痛磊塊起落如波浪然晝輕夜重醫用木香沈香磨服及服六君子湯皆不驗居士診其脈浮緩小重按似濇曰此血病也前藥作气治謬矣彼謂血則有形發時𨿽有磊塊痛減則消而無迹非气而何蓋不知有形者血積也無形者血滯也滯視積略輕耳安得作气論邪若然則前藥胡爲不驗遂用四物湯加三稜蓬術乳香沒藥服之痛遂脫然一婦形長色紫姙五月矣托居士脈之以別男女曰脈右大於左脈訣云左大爲男右大爲女今脈右大當是女邪彼則喜曰我男胎矣往嵗有姙時尊甫先生診之亦謂右脈浮大當是女孕後生男今姙又得是脈可知爲男矣後果生男居士曰脈書但道其常莫能盡其變此醫所以貴乎望聞問切也九江鈔廠主事鄭君希大瘦長而色靑白性急剛果年三十餘病反胃每食入良久復出又嚼又咽但不吐耳或作气治而用丁香藿香或作痰治而用半夏南星或作寒治而用姜附藥俱罔效居士脈之皆緩弱稍曰非气非痰亦非寒也乃肝淩脾之病經云能合脈色可以萬全君面靑性急肝木甚也脈緩而弱脾土虛也遂用四君子湯加陳皮神曲少佐姜炒黃連以泄气逆服月餘而愈鈔廠陳庫子其父老年患背居士診視脈洪緩而濡腫如椀皮肉不變按之不甚痛防發寒熱乃語之曰若在髆脾經絡交錯皮薄骨髙之處則難矣今腫去脾骨下掌許乃太陽經分尙可治遂用黃蓍五錢當歸羌活甘艸節各一錢先令以被蓋暖藥熟熱服令防汗寢熟腫消一暈五服遂安時居士舟去半日其子駕小艇載鵞米追及拜曰吾父更生故來謝耳居士弟樟之妻瘦長色蒼年三十餘忽病狂言披髮倮形不知羞惡眾皆謂爲心風或欲飲以糞淸或欲吐以痰藥居士診其脈浮緩而濡乃語之曰此必忍饑或勞倦傷胃而然耳經云二陽之病發心脾二陽者胃與大腸也忍饑過勞胃傷而火動矣延及心脾則心所藏之神脾所藏之意皆爲之擾亂失其所依歸矣安得不狂內傷發狂陽明虛也法當補之遂用獨參湯加竹飲之而愈福州李俊年三十餘忽病渇熱昬悶靣赤倦怠居士診之脈皆浮緩而弱兩尺尢甚曰此得之色欲藥宜溫熱其弟曰先生之言誠是也但病熱如此復加熱藥惑矣居士曰寒極生熱此癥是也腎虛寒者本病也熱甚者虛像也譬之雷火雨驟而火愈熾日出火斯滅矣遂以附子理中湯煎熟冷服三貼熱渇減半再服淸暑益气湯十餘貼而安李一之年近四十病反食與近鄰二人脈病頗同居士曰二人者皆急於名利惟一之心寛可治遂以八物湯減地黃加藿香爲末用宻韭汁調服而愈二人逾年果沒一之妻病痢瘦弱久伏牀枕粥食入胃卽腹痛嘔吐必吐盡所食乃止由是粒食不下咽者四十餘日醫皆危之居士診曰病與脈應無慮也不勞以藥惟宜飼以米余使胃常得穀气白露節後病當獲安如期果愈其侄春年十七時秋間病酒視爲小恙居士診之曰脈危矣彼不爲然別請醫治而愈惟徧身瘡痍十月間復召詣之其侄出揖以示病已獲安意謂向之診視欠精也復爲診之曰不利於春至立春果卒汪世昌形肥色紫年逾三十秋間病惡寒發熱頭痛自汗惡心咯痰惡食醫以瘧治居士診之脈浮濡而緩右寸略曰非瘧也此必過勞傷酒所致飲以淸暑益气湯四五服而愈九都許僖形魁偉色黒善飲年五十餘病衂如注嗽喘不能伏枕醫以四物湯加麥門冬阿膠桑白皮黃栢知母進之愈甚居士診之脈大如指脈訣云鼻衂失血沈細宜設見浮大卽傾危據此法不救所幸者色黒耳脈大非熱乃肺气虛也此金極似火之病若補其肺气之虛則火自退矣醫用寒涼降火之劑是不知素問亢則害承乃制之防遂用人參三錢黃蓍二錢甘艸白術茯苓陳皮神曲麥門冬歸身甘溫之藥進之一貼病減十貼病痊後十餘年復診之語其子曰越三年壽止矣果驗一婦長瘦色黃白性躁急年三十餘常患墮胎已七八見矣居士診之脈皆柔軟無力兩尺𨿽浮而弱不任尋按曰此因胎墮太多气血耗甚胎無所滋養故頻墮譬如水涸而禾枯土削而木倒也況三月五月正屬少陽火動之時加以性燥而激發之故墮多在三五七月也宜大補湯去桂加黃栢黃芩煎服仍用研末蜜丸服之庶可保全服半年胎果固而生二子一婦年逾三十久瘧瘧止有姙五月忽病腹痛泄防頭痛發渇右脈浮滑左則細滑居士以四君子湯加石膏黃芩煎服二貼頭痛泄瀉𨿽除又加肛門脹急其夫欲用利藥居士曰耐煩二日胃气稍完然後以四物湯加酒大黃梹榔利三四行脹急稍寛再服枳術丸加黃芩歸身一料病去而胎亦無損一女年十五病心悸常若有人捕之欲避而無所也其母抱之於懷數婢防之於外猶恐恐然不能安寢醫者以爲病心用安神丸鎭心丸四物湯不效居士診之脈皆細弱而緩曰此膽病也用溫膽湯服之而安居士之甥王防體弱色脆常病腹痛惡寒發熱嘔泄踡臥時或吐虫至三五日或十數日而止或用丁沈作气治或用姜附作寒治或用消尅作積治或用燥烈作痰治罔有效者居士診視脈皆濡小近駛曰察脈觀形乃气虛兼郁熱也遂用參蓍歸術川芎茯苓甘艸香附陳皮黃芩芍藥服之而安或曰諸痛不可用參蓍並酸寒之劑今犯之何也曰病久屬鬱鬱則生熱又气屬陽爲表之衛气虛則表失所衛而賊邪易入外感激其內郁故痛大作今用甘溫以固表則外邪莫襲酸寒以淸內則郁熱日消病由是愈胡本淸甫形肥色紫年逾七十忽病瞀昧但其目系漸急卽合眼昬懵如瞌睡者頭面有所觸皆不避少頃而蘇問之曰不知也一日或發二三次醫作風治病加重居士診其脈病發之時脈皆結止蘇則脈如常但浮虛耳曰此虛病耳蓋病發而脈結者血少气劣耳蘇則气血流通心志皆得所養故脈又如常也遂以大補湯去桂加麥門冬陳皮補其血气而安三子俱邑庠生時欲應試而懼居士曰三年之內保無恙也越此非予所知果驗石門陳柰形短頗肥色白近蒼年逾二十因祈雨過勞遂病手足瘈瘲如小兒發驚之狀五日勺水不入口語言艱澁或作痰火治或作風癥治皆不驗居士視之脈皆浮緩而濡按之無力曰此因勞倦傷脾土極似木之病也經云亢則害承乃制是矣夫五行自相制伏平和之時隠而不見一有所負則則所勝者見矣今病脾土受傷則土中之木發而爲病四肢爲之瘈瘲也蓋脾主四肢風主動故也若作風痰治之必致於死惟宜補其脾土之虛則肝木之風自息矣遂以參術爲君陳皮甘艸歸身爲臣黃栢麥門冬爲佐經云泄其肝者緩其中故用白芍爲使引金泄木以緩其中一服逾宿遂起服至十餘貼全安陳校瘦長而脆暑月過勞饑余燒酒遂病熱汗昬懵語亂居士視之脈皆浮小而緩按之虛豁曰此暑傷心勞傷脾也蓋心藏神脾藏意二藏被傷宜有此癥法宜淸暑以安心益脾以寜意遂用八物湯加麥門冬山梔子陳皮煎服十餘貼而愈竹園陳某形瘦而蒼年逾五十居士診視其脈皆濇而緩尺脈浮而無根曰尺脈當沈而反浮所主腎水有虧其餘脈皆濇而緩者脈屬木濇爲血少緩脈屬脾以脈論之似系血液枯稿而有肝木淩脾之病非膈則噎也問之胸膈防有礙曰不久膈病成矣病成非藥可濟後果病膈而卒陳鋭面黒形瘦年三十餘患鼻衂發熱惡寒消穀善饑疲倦或自汗嘔吐居士診之脈細且數約有六至曰丹溪論瘦黒者鼻衂者脈數者參茋皆所當禁固也然不可執爲定論脈經云數脈所主其邪爲熱其癥爲虛宜人參三錢黃蓍二錢生甘艸陳皮黃栢白術歸身生地黃山梔子生芍藥逓爲佐使服之果安南畿提學黃公年四十餘溲精久之神不守舎夣亂心跳用淸心蓮子飲無效又取袖珍方治小便出髓條藥服之又服小兔絲子丸又服四物加黃栢俱無效居士診視一日之間其脈或浮濡而駛或沈弱而緩曰脈之不常虛之故也語曰無而爲有虛而爲盈難乎有恆此之謂乎其癥初因腎水有虧以致心火亢極乘金木寡於畏而侮其脾此心脾腎三經之病也理宜補脾爲主兼之滋腎養心病可痊也方用人參爲君白術茯神麥門冬酸棗仁山梔子生甘艸爲佐蓮肉山查黃栢陳皮爲使其他牡犡龍骨川芎白芍熟芐之類隨其變癥而出入之且曰必待人參加至五錢病脫公聞言疑信相半服二十餘日人參每服用至三錢溲精覺減半矣又月餘人參加至五錢病全減公大喜曰初謂人參加至五錢病脫果然醫其神乎凡此皆活法非定方也其妙如此殆非心通造物而執其死生之柄者歟居士所著有重集脈訣刋誤二卷內經補注若干捲本艸防編若干捲惠及後學尢爲不淺然非通儒者敢望其門墻也哉

論曰醫之用藥如將之用兵苟非其人則殺傷眾矣悲夫昔鄧禹常嘆曰吾統百萬之眾未嘗妄殺一人後世必有興者居士不惟不誤殺而已且能起病之垂死者無慮數千百人其子孫又當何如𨿽然居士有道者豈爲是而爲之者耶

右傳借觀者眾因不能應故共與梓之

嘉靖二年四月望日門人【周臣許忠】謹識

石山醫案附錄

