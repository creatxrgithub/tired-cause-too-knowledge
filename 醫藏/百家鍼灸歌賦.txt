百家鍼灸歌賦

百癥賦

《大成》引《聚英》

百癥兪穴﹐再三用心。囪會連於玉枕﹐頭風療以金鍼。懸顱﹑頷厭之中﹐偏頭痛止﹔彊間﹑丰隆之際﹐頭痛難禁。原夫面腫虛浮﹐須仗水溝﹑前頂﹔耳聾气閉﹐全憑聽會﹑翳風。面上虫行有驗﹐迎香可取﹔耳中蟬噪有聲﹐聽會堪攻。目眩兮﹐支正﹑飛揚﹔目黃兮﹐陽綱﹑膽兪。攀睛攻少澤﹑肝兪之所﹐淚出刺臨泣﹑頭維之處。目中漠漠﹐卽尋攢竹﹑三間﹔目覺目荒目荒﹐急取養老﹑天柱。觀其雀目肝气﹐睛明﹑行間而細推﹔審他項彊傷寒﹐溫澑﹑期門而主之。廉泉﹑中衝﹐舌下腫疼堪取﹔天府﹑合谷﹐鼻中衄血直追。耳門﹑絲竹空﹐住牙疼於頃刻﹔頰車﹑地倉穴﹐正口喎於片時。喉痛兮﹐液門﹑魚際去療﹐轉筋兮﹐金門﹑丘墟來醫。陽谷﹑俠溪﹑頷腫口噤並治﹔少商﹑曲澤﹐血虛口渴同施。通天去鼻內無聞之苦﹐復澑祛舌漧口燥之悲。啞門﹑關衝﹐舌緩不語而要緊﹔天鼎﹑間使﹐失音囁嚅而休遲。太衝瀉唇喎以速愈﹐承漿瀉牙疼而卽移。項彊多惡風﹐束骨相連於天柱﹔熱病汗不出﹐大都更接於經渠。

且如兩臂頑麻﹐少海就傍於三里﹔半身不遂﹐陽陵遠達於曲池。建裏﹑內關﹐掃盡胸中之苦悶﹔聽宮﹑脾兪﹐祛殘心下之悲淒。久知脇肋疼痛﹐气戶﹑華蓋有靈﹔腹內腸鳴﹐下脘﹑陷谷能平。胸脇支滿何療﹐章門不容細尋。膈疼飲蓄難禁﹐膻中﹑巨闕便鍼。胸滿更加噎塞﹐中府﹑意捨所行﹔胸膈停畱瘀血﹐腎兪﹑巨髎宜徵。胸滿項彊﹐神藏﹑璇璣已試﹔背連腰痛﹐白環委中曾經。脊彊兮水道﹑筋縮﹐目眩兮顴髎﹑大迎。痙病非顱息而不愈﹐臍風須然谷而易醒。委陽﹑天池﹐腋腫鍼而速散﹔後溪﹑環跳﹐腿疼刺而卽輕。夢魘不寧﹐厲兌相諧於隱白﹔發狂奔走﹐上脘同起於神門。驚悸怔忡﹐取陽交﹑解溪勿誤﹔反張悲哭﹐仗天衝﹑大橫須精。癲疾必身柱﹑本神之令﹐發熱仗少衝﹑曲池之津。歲熱時行﹐陶道復求肺兪理﹔風癇常發﹐神道須還心兪寧。濕寒濕熱下髎定﹐厥寒厥熱湧泉淸。寒栗惡寒﹐二間疏通陰郤暗﹔煩心嘔吐﹐幽門閉徹玉堂明。行間﹑湧泉﹐主消渴之腎竭﹔陰陵﹑水分﹐去水腫之臍盈。癆瘵傳屍﹐趨魄戶﹑膏肓之路﹔中邪霍亂﹐尋陰谷﹑三里之程。治疸消黃﹐諧後溪﹑勞宮而看﹐倦言嗜臥﹐往通裏﹑大鐘而明。咳嗽連聲﹐肺兪須迎天突穴﹔小便赤澀﹐兌端獨瀉太陽經。刺長彊於承山﹐善主腸風新下血﹔鍼三陰於气海﹐專司白濁久遺精。且如肓兪﹑橫骨﹐瀉五淋之久積﹔陰郤﹑後溪﹐治盜汗之多出。脾虛穀以不消﹐脾兪﹑膀胱兪覓﹔胃冷食而難化﹐魂門﹑胃兪堪責。鼻痔必取齦交﹐癭气須求浮白。大惇﹑照海﹐患寒疝而善蠲﹔五里﹑臂臑﹐生癧瘡而能治。至陰﹑屏翳﹐療癢疾之疼多﹔肩髃﹑陽溪﹐消隱風之熱極。抑又論婦人經事攺常﹐自有地機﹑血海﹔女子少气漏血﹐不無交信﹑合陽。帶下產崩﹐衝門气沖宜審﹔月潮違限﹐天樞﹑水泉細詳。肩井乳癰而極效﹐商丘痔癅而最良。脫肛趨百會﹑尾翠之所﹐無子搜陰交﹑石關之鄕。中脘主乎積痢﹐外丘捜乎大腸。寒瘧兮商陽﹑太溪驗﹐痃癖兮衝門﹑血海彊。

夫醫乃人之司命﹐非志士而莫爲﹔鍼乃理之淵微﹐須至人之指教。先究其病源﹐後攻其穴道﹐隨手見功﹐應鍼取效。方知玄裏之玄﹐始達妙中之妙。此篇不盡﹐略舉其要。

鍼經標幽賦

《鍼經指南》

拯救之法﹐妙用者鍼。察歲時於天道﹐定形气於予心。春夏瘦而刺淺﹐秋冬肥而刺深。不窮經絡陰陽﹐多逢刺禁﹔旣論臟腑虛實﹐須向經尋。原夫起自中焦﹐水初下漏。太陰爲始﹐至厥陰而方終﹔穴出雲門﹐抵期門而最後。正經十二﹐別絡走三百餘支﹔正側偃伏﹐气血有六百餘候。手足三陽﹐手走頭而頭走足﹔手足三陰﹐足走腹而胸走手。要識迎隨﹐須明逆順﹔況乎陰陽﹐气血多少爲最﹐厥陰太陽﹐少气多血﹔太陰少陰﹐少血多气﹔而又气多血少者﹐少陽之分﹔气盛血多者﹐陽明之位。先詳多少之宜﹐次察應至之气。輕滑慢而未來﹐沈澀緊而已至。旣至也﹐量寒熱而畱疾﹔未至也﹐據虛實而候气。气之至也﹐若魚吞鉤餌之浮沈﹔气未至也﹐似閒處幽堂之深邃。气速至而效速﹐气遲至而不治。觀夫九鍼之法﹐毫鍼最微﹐七星上應﹐眾穴主持。本形金也﹐有蠲邪扶正之道﹔短長水也﹐有決凝開滯之機﹔定刺象木﹐或斜或正﹔口藏比火﹐進陽補羸。循機捫而可塞以象土﹐實應五行而可知。然是三寸六分﹐包含妙理﹔𨿽細楨於毫髮﹐同貫多歧。可平五臟之寒熱﹐能調六腑之虛實。拘攣閉塞﹐遣八邪而去矣﹔寒熱痛痺﹐開四關而已之。凡刺者﹐使本神朝而後入﹔旣刺也﹐使本神定而气隨。神不朝而勿刺﹐神已定而可施。

定腳處﹐取气血爲主意﹐下手處﹐認水木是根基。天地人﹐三才也﹐湧泉同璇璣百會﹔上中下﹐三部也﹐大包與天樞地機。陽蹻陽維並督脈﹐主肩背腰腿在表之病﹔陰蹺陰維任帶衝﹐去心腹脇肋在裏之疑。二陵二蹺二交﹐似續而交五大﹔兩間兩商兩井﹑相依而別兩支。大抵取穴之法﹐必有分寸﹔先審自意﹐次觀肉分。或伸屈而得之﹐或平直而安定。在陽部筋骨之側﹐陷下爲眞﹔在陰分郤膕之間﹐動脈相應。取五穴用一穴而必端。取三經用一經而可正。頭部與肩部詳分﹐督脈與任脈易定。明標與本﹐論刺深刺淺之經﹔住痛移疼﹐取相交相貫之徑。豈不聞臟腑病﹐而求門海兪募之微﹔經絡滯﹐而求原別交會之道。更窮四根三結﹐依標本而刺無不痊﹔但用八法五門﹐分主客而鍼無不效。八脈始終連八會﹐本是紀綱﹔十二經絡十二原﹐是爲樞要。一日刺六十六穴之法﹐方見幽微﹔一時取十二經之原﹐始知要妙。原夫補瀉之法﹐非呼吸而在手指﹔速效之功﹐要交正而識本經。交經繆刺﹐左有病而右畔取﹔瀉絡遠鍼﹐頭有病而腳上鍼。巨刺與繆刺各異﹐微鍼與妙刺相通。觀部分而知經絡之虛實﹐視沈浮而辧臟腑之寒溫。且夫先令鍼耀而慮鍼損﹔次藏口內而欲鍼溫。目無外視﹐手如握虎﹔心無內慕﹐如待貴人。左手重而多按﹐欲令气散﹔右手輕而徐入﹐不痛之因。空心恐怯﹐直立側而多暈﹔背目沈掐﹐坐臥平而沒昏。推於十干十變﹐知孔穴之開闔﹔論其五行五臟﹐察日時之旺衰。伏如橫弩﹐應若發機。陰交陽別﹐而定血暈﹔陰蹺陰維﹐而下胎衣。痺厥偏枯﹐迎隨俾經絡接續﹔漏崩帶下﹐溫補使气血依歸﹐靜以久畱﹐停鍼候之。必準者﹐取照海治喉中之閉塞﹔端的處﹐用大鐘治心內之呆癡。大抵疼痛實瀉﹐癢麻虛補。體重節痛而兪居﹐心下痞滿而井主。心脹咽痛﹐鍼太衝而必除﹔脾痛胃疼﹐瀉公孫而立愈。胸滿腹痛刺內關﹐脇疼肋痛鍼飛虎。筋攣骨痛而補魂門﹔體熱勞嗽而瀉魄戶。頭風頭痛﹐刺申脈與金門﹔眼癢眼疼﹐瀉光明與地五。瀉陰郤止盜汗﹐治小兒骨蒸﹔刺偏歷利小便﹐醫大人水蠱。中風環跳而宜刺﹐虛損天樞而可取。由是午前卯後﹐太陰生而疾溫﹔離左酉南﹐月死朔而速冷﹐循捫彈怒﹐畱吸母而堅長﹔爪下伸提﹐疾呼子而噓短。動退空歇﹐迎奪右而瀉涼﹔推納進搓﹐隨濟左而補暖。愼之大患危疾﹐色脈不順而莫鍼﹔寒熱風陰﹐饑飽醉勞而切忌。望不補而晦不瀉﹐弦不奪而朔不濟。精其心而窮其法﹐無灸艾而壞其皮﹔正其理而求其原﹐免投鍼而失其位。避灸處而加四肢﹐四十有九﹔禁刺處而除六兪﹐二十有二。抑又聞髙皇抱疾未瘥﹐李氏刺巨闕而得蘇﹔太子暴死爲厥﹐越人鍼維會而復醒。肩井﹑曲池﹐甄權刺臂痛而復射﹔懸鐘﹑環跳﹐華佗刺跛足而立行。秋夫鍼腰兪﹐而鬼免沈屙﹔王纂鍼交兪﹐而妖精立出。刺肝兪與命門﹐使瞽士視秋毫之末﹔取少陽與交別﹐俾聾夫聽夏蚋之聲。

嗟夫﹗去聖逾遠﹐此道漸墜。或不得意而散其學﹐或衍其能而犯禁忌。愚庸志淺﹐難契於玄言﹔至道淵深﹐得之者有幾﹖偶述斯言﹐不敢示諸明達者焉﹐庶幾乎童蒙之心啟。

長桑君天星祕訣歌

徐氏《鍼灸大全》

天星祕訣少人知﹐此法專分前後施。

若是胃中停宿食﹐後尋三里起璇璣。

脾病血气先合谷﹐後刺三陰交莫遲。

如中鬼邪先間使﹐手臂攣痺取肩髃。

腳若轉筋並眼花﹐先鍼承山次內踝。

腳气酸疼肩井先﹐次尋三里陽陵泉。

如是小腸連臍痛﹐先刺陰陵後湧泉。

耳鳴腰痛先五會﹐次鍼耳門三里內。

小腸气痛先長彊﹐後刺大惇不要忙。

足緩難行先絕骨﹐次尋條口及衝陽。

牙疼頭痛兼喉痺﹐先刺二間後三里。

胸膈痞滿先陰交。鍼到承山飲食喜。

肚腹浮腫脹膨膨﹐先鍼水分瀉建裏。

傷寒過經不出汗﹐期門三里先後看。

寒瘧面腫及腸鳴﹐先取合谷後內庭。

冷風濕痺鍼何處﹐先取環跳次陽陵。

指痛攣急少商好﹐依法施之無不靈。

此是桑君眞口訣﹐時醫莫作等閒輕。

梓岐風谷飛經走气撮要金鍼賦

徐氏《鍼灸大全》

觀夫鍼道﹐捷法最奇。須要明於補瀉﹐方可起於傾危。先分病之上下﹐次定穴之髙低。頭有病而足取之﹐左有病而右取之。男子之气﹐早在上而晚在下﹐取之必明其理﹔女子之气﹐早在下而晚在上﹐用之必識其時。午前爲早屬陽﹐午後爲晚屬陰。男女上下﹐憑腰分之。手足三陽﹐手走頭而頭走足﹔手足三陰﹐足走腹而胸走手。陰升陽降﹐出入之機。逆之者﹐爲瀉爲迎﹔順之者﹐爲補爲隨。春夏刺淺者以瘦﹐秋冬刺深者以肥。更觀原气厚薄﹔淺深之刺尢宜。

原夫補瀉之法﹐妙在呼吸手指。男子者﹐大指進前左轉﹐呼之爲補﹐退後右轉﹐吸之爲瀉﹐提鍼爲熱﹐插鍼爲寒﹔女子者﹐大指退後右轉吸之爲補﹐進前左轉﹐呼之爲瀉﹐插鍼爲熱﹐提鍼爲寒。左與右有異﹐胸與背不同。午前者如此﹐午後者反之。是故爪而切之﹐下鍼之法﹐搖而退之﹐出鍼之法﹔動而進之﹐催鍼之法﹔循而攝之行气之法。搓則去病﹐彈則補虛。肚腹盤旋﹐捫爲穴閉。重沈豆許曰按﹐輕浮豆許曰提。一十四法﹐鍼要所備。補者一退三飛﹐眞气自歸﹔瀉者一飛三退﹐邪气自避。補則補其不足﹐瀉則瀉其有餘。有餘者爲腫爲痛﹐曰實﹔不足者爲癢爲麻﹐曰虛。气速效速﹐气遲效遲。死生貴賤﹐鍼下皆知。賤者硬而貴者脆﹐生者澀而死者虛﹐候之不至﹐必死無疑。

且夫下鍼之法﹐先須爪按﹐重而切之﹐次令咳嗽一聲﹐隨咳下鍼。凡補者呼气﹐初鍼刺至皮內﹐乃曰天才﹔少停進鍼﹐刺至肉內﹐是曰人才﹔又停進鍼﹐刺至筋骨之間﹐名曰地才﹐此爲極處﹐就當補之。再停良久﹐卻須退鍼至人之分﹐待气沈緊﹐倒鍼朝病。進退往來﹐飛經走气﹐盡在其中矣。凡瀉者吸气﹐初鍼至天﹐少停進鍼﹐直至於地﹐得气瀉之。再停良久﹐卻須退鍼﹐復至於人﹐待气沈緊﹐倒鍼朝病﹐法同前矣。其或暈鍼者﹐神气虛也﹐以鍼補之﹐以袖掩之﹐口鼻气回﹐熱湯與之。略停少頃﹐依前再施。

及夫調气之法﹐下鍼至地之後﹐復人之分。欲气上行﹐將鍼右撚﹐欲气下行﹐將鍼左撚。欲補先呼後吸﹐欲瀉先吸後呼。气不至者﹐以手循攝﹐以爪切掐﹐以鍼搖動﹐進撚搓彈﹐直待气至﹐以龍虎升騰之法﹐按之在前使气在後﹐按之在後使气在前﹐運气走至疼痛之所﹐以納气之法﹐扶鍼直插﹐復向下納﹐使气不回。若關節阻澀﹐气不過者﹐以龍虎龜鳳通經接气大段之法﹐驅而運之﹐仍以循攝爪切﹐無不應矣。此通仙之妙。

況夫出鍼之法﹐病勢旣退﹐鍼气微松﹔病未退者﹐鍼气如根﹐推之不動﹐轉之不移﹐此爲邪气吸拔其鍼﹐乃眞气未至﹐不可出。出之者﹐其病卽復﹐再須補瀉﹐停以待之﹐直候微松﹐方可出鍼豆許﹐搖而停之。補者吸之去疾﹐其穴急捫﹔瀉者呼之去徐﹐其穴不閉。欲令腠密﹐然後吸气﹔故曰下鍼貴遲﹐太急傷血﹔出鍼貴緩﹐太急傷气。以上總要﹐於其盡矣。

考夫治病之法有八﹕一曰燒山火﹐治頑麻冷痺﹐先淺後深﹐用九陽而三進三退﹐慢提緊按﹐熱至緊閉﹐插鍼除寒之有準。二曰透天涼﹐治肌熱骨蒸﹐先深後淺﹐用六陰而三出三入﹐緊提慢按﹐徐徐舉鍼﹐退熱之可憑。皆細細搓之﹐去病準繩。三曰陽中之陰﹐先寒後熱﹐淺而深﹐以九六之法﹐則先補後瀉也。四曰陰中之陽﹐先熱後寒﹐深而淺﹐以六九之方﹐則瀉後補也。補者直須熱至﹐瀉者務待寒侵﹐猶如搓綫﹐慢慢轉鍼。法其淺則用淺﹐法在深則用深﹐二者不可兼而紊之也。五曰子午搗臼﹐水蠱膈气﹐落穴之後﹐調气均勻﹐鍼行上下﹐九入六出﹐左右轉之﹐千遭自平。六曰進气之訣﹐腰背肘膝痛﹐渾身走注疼﹐刺九分﹐行九補﹐臥鍼五七吸﹐待上行。亦可龍虎交戰﹐左撚九而右撚六﹐是亦住痛之鍼。七曰畱气之訣﹐痃癖癥瘕﹐刺七分﹐用純陽﹐然後乃直插鍼﹐气來深刺﹐提鍼再停。八曰抽添之訣﹐癱瘓瘡癩﹐取其要穴﹐使九陽得气﹐提按搜尋﹐大要運气周徧。扶鍼直插﹐復向下納﹐回陽倒陰。指下玄微﹐胸中活法﹐一有未應﹐反復再施。

若夫過關過節﹐催運气血﹐以飛經走气﹐其法有四﹕一曰靑龍擺尾﹐如扶舡舵﹐不進不退﹐一左一右﹐慢慢撥動。二曰白虎搖頭﹐似手搖鈴﹐退方進員﹐兼之左右﹐搖而振之。三曰蒼龜探穴﹐如入土之象﹐一退三進﹐鉆剔四方。四曰赤鳳迎源﹐展翅之儀﹐入鍼至地﹐提鍼至天﹐候鍼自搖﹐復進其元﹐上下左右﹐四圍飛旋。病在上吸而退之﹐病在下呼而進之。

至夫久患偏枯﹐通經接气之法有定息寸數。手足三陽﹐上九而下十四﹐過經四寸﹔手足三陰﹐上七而下十二﹐過經五寸。在乎搖動出納﹐呼吸同法﹐驅運气血﹐頃刻周流﹐上下通接﹐可使寒者暖而熱者涼﹐痛者止而脹者消﹐若開渠之決水﹐立時見功﹐何傾危之不起哉﹖𨿽然病有三因﹐皆從气血。鍼分八法﹐不離陰陽。蓋經絡晝夜之循環﹐呼吸往來之不息。和則身體康健﹐否則疾病競生﹐譬如天下國家地方﹐山海田園﹐江河溪谷﹐值歲時風雨均調﹐則水道疏利﹐民安物阜。其或一方一所﹐風雨不均﹐遭以旱澇﹐使水道湧竭不同﹐災傷遂至。人之气血﹐受病三因﹐亦猶方所之於旱澇也。蓋鍼砭所以通經脈﹐均气血﹐蠲邪扶正﹐故曰捷法最奇者哉。

嗟夫﹗軒岐古遠﹐盧扁久亡﹐此道幽深﹐非一言而可盡。斯文細密﹐在久習而能通。豈世上之常辭﹐庸流之泛術﹐得之者若科之及第﹐而悅於心。用之者如射之發中﹐而應於目﹐述自先賢﹐傳之後學﹐用鍼之士﹐有志於斯。果能洞造玄微﹐而盡其精妙﹐則世之伏枕之屙﹐有緣者遇鍼到病除﹐隨手而愈。

靈光賦

黃帝岐伯鍼灸訣﹐依他經裏分明說。

三陰三陽十二經﹐更有兩經分八脈。

靈光典注極幽深﹐偏正頭疼瀉列缺。

睛明治眼努肉攀﹐耳聾气痞聽會間。

兩鼻�衄鍼禾髎﹐鼻窒不聞迎香間。

治气上壅足三里﹐天突宛中治喘痰。

心疼手顫鍼少海﹐少澤應除心下寒。

兩足拘攣覓陰市﹐五般腰痛委中安。

脾兪不動瀉丘墟﹐復澑治腫如神醫。

犢鼻治療風邪痰﹐住喘腳痛昆侖愈。

後跟痛在僕參求﹐承山筋轉並久痔。

足掌下去尋湧泉﹐此法千金莫妄傳。

此穴多治婦人疾﹐男蠱女孕兩病痊。

百會鳩尾治痢疾﹐大小腸兪大小便。

气海血海療五淋﹐中脘下脘治腹堅。

傷寒過經期門應﹐气刺兩乳求太淵。

大惇二穴主偏墜﹐水溝閒使治邪癲。

吐血定喘補尺澤﹐地倉能止口流涎。

勞宮醫得身勞倦﹐水腫水分灸卽安。

五指不伸中渚取﹐頰車可鍼牙齒愈。

陰蹻陽蹻兩踝邊﹐腳气四穴先尋取。

陰陽陵泉亦主之﹐陰蹻陽蹻與三里。

諸穴一般治腳气﹐在腰玄機宜正取。

膏肓豈止治百病﹐灸得玄切病須愈。

鍼灸一穴致病除﹐學者尢宜加仔細。

悟得明師流注法﹐頭目有病鍼四肢。

鍼有補瀉明呼吸﹐穴應五行順四時。

悟得人身中造化﹐此歌依舊是筌諦。

流注通玄指要賦

《鍼經指南》

望聞問切﹐推明得病之原﹔補瀉迎隨﹐揭示用鍼之要。予於是學﹐自古迄今﹐𨿽常覃思以研精﹐竟未鉤玄而索隱。俄經傳之暇日﹐承外舅之訓言﹐云及世紛﹐續推兵擾。其人也﹐神無依而心無定﹔可病之﹐精必奪而气必衰。兼方國以亂而隔殊﹐醫物絕商而那得。設方有效﹐歷市無求。不若砭功﹐立排疾勢。旣已受教﹐遂敏求師﹐前後僅十七年﹐無一二眞个輩。後避屯於蔡邑﹐方獲訣於李君﹐斯人以鍼道救疾也﹐除疼痛於目前﹐愈瘵疾於指下。信所謂伏如橫弩﹐應若發機﹐萬舉萬全﹐百發百中者也。加以好生之念﹐素無竊利之心。嘗謂予曰﹕天寶不付於非仁﹐聖道須傳於賢者。僕不自揆﹐遂仲有求之懇﹐獲垂無吝之誠。授穴之所祕者﹐四十有三﹔療疾而弗瘳者﹐萬千無一。遂銘諸心﹐而著之髓﹐務拯其困﹐而扶其危。而後除疼痛迅若手拈﹐破結聚渙如冰釋。夫鍼者也﹐果神矣哉﹗然念玆穴兪而或忘﹐借其聲律則易記。輒裁八韻﹐賦就一篇。詎敢匿於己私﹐庶共傳於同志。壬辰重九前二日謹題。

必欲治病﹐莫如用鍼﹐巧運神機之妙﹐工開聖理之深。外取砭鍼﹐能蠲邪而扶正﹐中含水火﹐善回陽而倒陰。原夫絡別支殊﹐經交錯綜﹐或溝池溪谷以歧異﹐或山海丘陵而隙共。斯流派以難揆﹐在條綱而有統。理繁而昧﹐縱補瀉以何功﹔法捷而明﹐曰迎隨而得用。且如行步難移﹐太衝最奇。人中除脊膂之彊痛﹐神門去心性之呆癡。風傷項急﹐始求於風府﹔頭暈目眩﹐要覓於風池。耳閉須聽會而治也﹐眼痛則合谷以推之。胸結身黃﹐取湧泉而卽可﹔腦昏目赤﹐瀉攢竹以偏宜。

但見苦兩肘之拘攣﹐仗曲池而平掃。牙齒痛呂細堪治﹐頭項彊承漿可保。太白宣導於气沖﹐陰陵開通於水道。腹膨而脹﹐奪內庭以休遲﹔筋轉而疼﹐瀉承山而在早。

大抵腳腕痛﹐昆侖解愈﹔股膝痛﹐陰市能醫。癇發癲狂兮﹐憑後溪而療理﹔瘧生寒熱兮﹐仗閒使以扶持。期門罷胸滿血膨而可以﹐勞宮退胃翻心痛以何疑。稽夫大惇去七疝之偏疼﹐王公謂此﹔三里卻五勞之羸瘦﹐華佗言斯。

固知腕骨祛黃﹐然骨瀉腎。行間治膝腫目疾﹐尺澤去肘疼筋緊。目昏不見﹐二間宜取﹔鼻室無聞﹐迎香可引。肩井除兩髀難任﹐攢竹療頭疼不忍。咳嗽寒痰﹐列缺堪治﹔眵蔑冷淚﹐臨泣尢準。髖骨將腿痛以祛殘﹐腎兪把腰疼而瀉盡。以見越人治屍厥於維會﹐隨手而蘇﹔文伯瀉死胎於陰交﹐應鍼而殞。

聖人於是察麻與痛﹐分實與虛﹐實則自外而入也﹐虛則自內而出歟。以故濟母而裨其不足﹐奪子而平其有餘。觀二十七之經絡﹐一一明辧﹔據四百四之疾證﹐件件皆除。故得夭枉都無﹐躋斯民於壽域﹐幾微已判﹐彰往古之玄書。抑又聞心胸病﹐求掌後之大陵﹔肩背患﹐責肘前之三里。冷痺腎敗﹔取足陽明之土﹔連臍腹痛﹐瀉足少陰之水。脊間心後者﹐鍼中渚而立痊﹔脇下肋邊者﹐刺陽陵則卽止。頭項痛﹐擬後溪以安然﹔腰腳疼﹐在委中而已矣。夫用鍼之士﹐於此理苟明者焉﹐收祛邪之功而在乎撚指。

千金十一穴歌

徐氏《鍼灸大全》

三里內庭穴﹐肚腹中妙訣。

曲池與合谷﹐頭面病可徹。

腰背痛相連﹐委中昆侖穴。

胸項如有痛﹐後溪並列缺。

環跳與陽陵﹐膝前兼腋脇。

可補卽畱久﹐當瀉卽疏泄。

三百六十名﹐十一千金穴。

勝玉歌

楊氏《鍼灸大成》

勝玉歌兮不虛言﹐此是楊家眞祕傳﹐

或鍼或灸依法語﹐補瀉迎隨隨手撚。

頭痛眩暈百會好﹐心疼脾痛上脘先﹐

後溪鳩尾及神門﹐治療五癇立便痊。

鳩尾穴禁灸﹐鍼三分﹐家傳灸七壯。

髀疼要鍼肩井穴﹐耳閉聽會莫遲延。

鍼一寸半﹐不宜停。經言禁灸﹐家傳灸七壯。

胃冷下脘卻爲良﹐眼病須覓淸冷淵。

霍亂心疼吐痰涎﹐巨闕著艾便安然。

脾疼背痛中渚瀉﹐頭風眼痛上星專。

頭項彊急承漿保﹐牙腮疼緊大迎全。

行間可治膝腫病﹐尺澤能醫筋拘攣。

若人行步苦艱難﹐中封太衝鍼便痊。

腳背痛時商丘刺﹐瘰癧少海天井邊。

筋疼閉結支溝穴﹐頜腫喉閉少商前。

脾心痛急尋公孫﹐委中驅療腳風纏。

瀉卻人中及頰車﹐治療中風口吐沫。

五瘧寒多熱更多﹐間使大杼眞妙穴。

經年或變勞怯者﹐痞滿臍旁章門決。

噎气吞酸食不投﹐膻中七壯除膈熱。

目內紅痛苦皺眉﹐絲竹攢竹亦堪醫。

若是痰涎並咳嗽﹐治卻須當灸肺兪。

更有天突與筋縮﹐小兒吼閉自然疏。

兩手酸疼難執物﹐曲池合谷共肩髃。

臂疼背痛鍼三里﹐頭風頭痛灸風池。

腸鳴大便時泄瀉﹐臍旁兩寸灸天樞。

諸般气癥從何治﹐气海鍼之灸亦宜。

小腸气痛歸來治﹐腰痛中空穴最奇。

中空穴﹐從腎兪穴量下三寸﹐各開三寸是穴﹐灸十四壯﹐向外鍼一寸半﹐此卽膀胱經之中髎也。

腿股轉酸難移步﹐妙穴說與後人知。

環跳風市及陰市﹐瀉卻金鍼病自除。

陰市𨿽云禁灸﹐家傳亦灸七壯。

熱瘡臁內年年發﹐血海尋來可治之。

兩膝無端腫如斗﹐膝眼三里艾當施。

兩股轉筋承山刺﹐腳气復澑不須疑。

踝跟骨痛灸昆侖﹐更有絕骨共丘墟。

灸罷大惇除疝气﹐陰交鍼入下胎衣。

遺精白濁心兪治﹐心熱口臭大陵驅。

腹脹水分多得力﹐黃疸至陽便能離。

肝血盛兮肝兪瀉﹐痔疾腸風長彊欺。

腎敗腰疼小便頻﹐督脈兩旁腎兪除。

六十六穴施應驗﹐故成歌訣顯鍼奇。

四總穴歌

徐氏《鍼灸大全》

肚腹三里畱﹐腰背委中求。

頭項尋列缺﹐面口合谷收。

席弘賦

徐氏《鍼灸大全》

凡欲行鍼須審穴﹐要明補瀉迎隨訣。

胸背左右不相同﹐呼吸陰陽男女別。

气刺兩乳求太淵﹐未應之時瀉列缺。

列缺頭疼及偏正﹐重瀉太淵無不應。

耳聾气痞聽會鍼﹐迎香穴瀉功如神。

誰知天突治喉風﹐虛喘須尋三里中。

手連肩脊痛難忍﹐合谷鍼時要太衝。

曲池兩手不如意﹐合谷下鍼宜仔細。

心疼手顫少海閒﹐若要根除覓陰市。

但患傷寒兩耳聾﹐金門聽會疾如風。

五般肘痛尋尺澤﹐太淵鍼後卻收功。

手足上下鍼三里﹐食癖气塊憑此取。

鳩尾能治五般癇﹐若下湧泉人不死。

胃中有積刺璇璣﹐三里功多人不知。

陰陵泉治心胸滿﹐鍼到承山飲食思。

大杼若連長彊尋﹐小腸气痛卽行遲。

委中專治腰間痛﹐腳膝腫時尋至陰。

气滯腰疼不能立﹐橫骨大都宜救急。

气海專能治五淋﹐更鍼三里隨呼吸。

期門穴主傷寒患﹐六日過經猶未汗。

但向乳根二肋間﹐又治婦人生產難。

耳內蟬鳴腰欲折﹐膝下明存三里穴。

若能補瀉五會間﹐且莫逢人容易說。

睛明治眼未效時﹐合谷光明安可缺。

人中治癲功最髙﹐十三鬼穴不須饒。

水腫水分兼气海﹐皮內隨鍼气自消。

冷嗽先宜補合谷﹐卻須鍼瀉三陰交。

牙齒腰痛並咽痺﹐二間陽溪疾怎逃。

更有三間腎兪妙﹐善除肩背浮風勞。

若鍼肩井須三里﹐不刺之時气未調。

最是陽陵泉一穴﹐膝間疼痛用鍼燒。

委中腰痛腳攣急﹐取得其經血自調。

腳痛膝腫鍼三里﹐懸鐘二陵三陰交。

更向太衝須引气﹐指頭麻木自輕飄。

轉筋目眩鍼魚腹﹐承山昆侖立便消。

肚疼須是公孫妙﹐內關相應必然瘳。

冷風冷痺疾難愈﹐環跳腰間鍼與燒。

風府風池尋得到﹐傷寒百病一時消。

陽明二日尋風府﹐嘔吐還須上脘療。

婦人心痛心兪穴﹐男子痃疼三里髙。

小便不禁關元好﹐大便閉澀大惇燒。

髖骨腿疼三里瀉﹐復澑气滯便離腰。

從來風府最難鍼﹐卻用工夫度淺深。

倘若膀胱气未散﹐更宜三里穴中尋。

若是七疝小腹痛﹐照海陰交曲泉鍼。

又不應時求气海﹐關元同瀉效如神。

小腸气撮痛連臍﹐速瀉陰交莫在遲。

良久湧泉鍼取气﹐此中玄妙少人知。

小兒脫肛患多時﹐先灸百會次鳩尾。

久患傷寒肩背痛﹐但鍼中渚得其宜。

肩上痛連臍不休﹐手中三里便須求。

下鍼麻重卽須瀉﹐得气之時不用畱。

腰連胯痛急必大﹐便於三里攻其隘。

下鍼一瀉三補之﹐气上攻噎只管在。

噎不住時气海灸﹐定瀉一時立便瘥。

補自卯南轉鍼髙﹐瀉從卯北莫辭勞。

逼鍼瀉气令須吸﹐若補隨呼气自調。

左右撚鍼尋子午﹐抽鍼瀉气自迢迢。

用鍼補瀉分明說﹐更用搜窮本與標。

咽喉最急先百會﹐太衝照海及陰交。

學者潛心更熟讀﹐席弘治病最名髙。

玉龍歌

﹝楊氏載﹞

扁鵲授我玉龍歌﹐玉龍一試絕沈屙﹐玉龍之歌眞罕得﹐流傳千載無差訛。我今歌此玉龍訣﹐玉龍一百二十穴﹐看者行鍼殊妙絕﹐但恐時人自差別。補瀉分明指下施﹐金鍼一刺顯明醫﹐傴者立伸僂者起﹐從此名楊天下知。中風不語最難醫﹐髮際頂門穴要知﹐更向百會明補瀉﹐卽時蘇醒免災危。鼻流淸涕名鼻淵﹐先補後瀉疾可痊﹐若是頭風並眼痛﹐上星穴內刺無偏。頭風嘔吐眼昏花﹐穴取神庭始不差﹐孩子慢驚何可治﹐印堂刺入艾還加。頭項彊痛難回顧﹐牙疼並作一般看﹐先向承漿明補瀉﹐後鍼風府卽時安。偏正頭風痛難醫﹐絲竹金鍼亦可施﹐沿皮向後透率谷﹐一鍼兩穴世間稀。偏正頭風有兩般﹐有無痰飲細推觀﹐若然痰飲風池刺﹐倘無痰飲合谷安。口眼歪斜最可嗟﹐地倉妙穴連頰車﹐歪左瀉右依師正﹐歪右瀉左莫令斜。不聞香臭從何治﹐迎香二穴可堪攻﹐先補後瀉分明效﹐一鍼未出气先通。耳聾气閉痛難言﹐須刺翳風穴始痊﹐亦治項下生瘰癧﹐下鍼瀉動卽安然。耳聾之癥不聞聲﹐痛癢蟬鳴不快情﹐紅腫生瘡須用瀉﹐宜從聽會用鍼行。偶爾失音言語難﹐啞門一穴兩筋間﹐若知淺鍼莫深刺﹐言語音和照舊安。眉間疼痛苦難當﹐攢竹沿皮刺不妨﹐若是眼昏皆可治﹐更鍼頭維卽安康。兩睛紅腫痛難熬﹐怕日羞明心自焦﹐只刺睛明魚尾穴﹐太陽出血自然消。眼痛忽然血貫睛﹐羞明更澀最難睜﹐須得太陽鍼出血﹐不用金刀疾自平。心火炎上兩眼紅﹐迎香穴內刺爲通﹐若將毒血搐出後﹐目內淸涼始見功。脊背彊痛瀉人中﹐挫閃腰痠亦可攻﹐更有委中之一穴﹐腰間諸疾任君攻。腎弱腰疼不可當﹐施爲行止甚非常﹐若知腎兪二穴處﹐艾火頻加體自康。環跳能治腿股風﹐居髎二穴認眞攻﹐委中毒血更出盡﹐愈見醫科神聖功。膝腿無力身立難﹐原因風濕致傷殘﹐倘知二市穴能灸﹐步履悠然漸自安。髖骨能醫兩腿疼﹐膝頭紅腫不能行﹐必鍼膝眼膝關穴﹐功效須臾病不生。寒濕腳气不可熬﹐先鍼三里及陰交﹐再將絕骨穴兼刺﹐腫痛頓時立見消。腫紅腿足艸鞋風﹐須把昆侖二穴攻﹐申脈太溪如再刺﹐神醫妙訣起疲癃。腳背疼起丘墟穴﹐斜鍼出血卽時輕﹐解溪再與商丘識﹐補瀉行鍼要辯明。行步艱難疾轉加﹐太衝二穴效堪誇﹐更鍼三里中封穴﹐去病如同用手拿。膝蓋紅腫鶴膝風﹐陽陵二穴亦堪攻﹐陰陵鍼透尢收效﹐紅腫全消見異功。腕中無力痛艱難﹐握物難移體不安﹐腕骨一鍼𨿽見效﹐莫將補瀉等閒看。急疼兩臂气攻胸﹐肩井分明穴可攻﹐此穴原來眞气聚﹐補多瀉少應其中。肩背風气連臂疼﹐背縫二穴用鍼明﹐五樞亦治腰間痛﹐得穴方知疾頓輕。兩肘拘孿筋骨連﹐艱難動作欠安然﹐只將曲池鍼瀉動﹐尺澤兼行見聖傳。肩端紅腫痛難當﹐寒濕相爭气血狂﹐若向肩髃明補瀉﹐管君多灸自安康。筋急不開手難伸﹐尺澤從來要認眞﹐頭面縱有諸般癥﹐一鍼合谷效通神。腹中气塊痛難當﹐穴法宜向內關防﹐八法有名陰維穴﹐腹中之疾永安康。腹中疼痛亦難當﹐大陵外關可消詳﹐若是脇疼並閉結﹐支溝奇妙效非常。脾家之證最可憐﹐有寒有熱兩相煎﹐間使二穴鍼瀉動﹐熱瀉寒補病俱痊。九種心痛及脾疼﹐上脘穴內用神鍼﹐若還脾敗中脘補﹐兩鍼神效免災侵。痔漏之疾亦可憎﹐表裏急重最難禁﹐或痛或癢或下血﹐二白穴在掌後尋。三焦熱气壅上焦﹐口苦舌漧豈易調﹐鍼刺關衝出毒血﹐口生津液病俱消。手臂紅腫連腕疼﹐液門穴內用鍼明﹐更將一穴名中渚﹐多瀉中間疾自輕。中風之癥癥非輕﹐中衝二穴可安寧﹐先補後瀉如無應﹐再刺人中立便輕。膽寒心虛病如何﹐少衝二穴最功多﹐刺入三分不著艾﹐金鍼用後自平和。時行瘧疾最難禁﹐穴法由來未審明﹐若把後溪穴尋得﹐多加艾火卽時輕。牙疼陣陣苦相煎﹐穴在二間要得傳﹐若患翻胃並吐食﹐中魁奇穴莫教偏﹐乳蛾之癥少人醫﹐必用金鍼疾始除﹐如若少商出血後﹐卽時安穩免災危。如今癮疹疾多般﹐好手醫人治亦難﹐天井二穴多著艾﹐縱生瘰癧灸皆安。寒痰咳嗽更兼風﹐列缺二穴最可攻﹐先把太淵一穴瀉﹐多加艾火卽收功。癡呆之癥不堪親﹐不識尊卑枉罵人﹐神門獨治癡呆病﹐轉手骨開得穴眞。連日虛煩面赤妝﹐心中驚悸亦難當﹐若將通裏穴尋得﹐一用金鍼體便康。風眩目爛最堪憐﹐淚出汪汪不可言﹐大小骨空皆妙穴﹐多加艾火疾應痊。婦人吹乳痛難消﹐吐血風痰稠似膠﹐少澤穴內明補瀉﹐應時神效气能調。滿身發熱痛爲虛﹐盜汗淋淋漸損軀﹐須得百勞椎骨穴﹐金鍼一刺疾俱除。忽然咳嗽腰背疼﹐身柱由來灸便輕﹐至陽亦治黃疸病﹐先補後瀉效分明。腎敗腰虛小便頻﹐夜間起止苦勞神﹐命門若得金鍼助﹐腎兪艾灸起��﹐九般痔疾最傷人﹐必刺承山效若神﹐更有長彊一穴是﹐呻吟大痛穴爲眞。傷風不解嗽頻頻﹐久不醫時勞便成﹐咳嗽須鍼肺兪穴﹐痰多宜向丰隆尋。膏肓二穴治病彊﹐此穴原來難度量﹐斯穴禁鍼多著艾﹐二十一壯亦無妨。腠理不密咳嗽頻﹐鼻流淸涕气昏沈﹐須知噴嚏風門穴﹐咳嗽宜加艾火深。膽寒由是怕驚心﹐遺精白濁實難禁﹐夜夢鬼交心兪治﹐白環兪治一般鍼。肝家血少目昏花﹐宜補肝兪力便加﹐更把三里頻瀉動﹐還光益血自無差。脾家之癥有多般﹐致成翻胃吐食難﹐黃疸亦須尋腕骨﹐金鍼必定奪中脘。無汗傷寒瀉復澑﹐汗多宜將合谷收﹐若然六脈皆微細﹐金鍼一補脈還浮。大便閉結不能通﹐照海分明在足中﹐更把支溝來瀉動﹐方知妙穴有神功。小腹脹滿气攻心﹐內庭二穴要先鍼﹐兩足有水臨泣瀉﹐無水方能病不侵。七般疝气取大惇﹐穴法由來指側間﹐腎气沖心何所治﹐關元帶脈莫等閒。傳屍勞病最難醫﹐湧泉出血免災危﹐痰多須向丰隆瀉﹐气喘丹田亦可施。渾身疼痛疾非常﹐不定穴中細審詳﹐有筋有骨須淺刺﹐灼艾臨時要度量。勞宮穴在掌中尋﹐滿手生瘡痛不禁﹐心胸之病大陵瀉﹐气攻胸腹一般鍼。哮喘之癥最難當﹐夜間不睡气遑遑﹐天突妙穴宜尋得﹐膻中著艾便安康。鳩尾獨治五般癇﹐此穴須當仔細觀﹐若然著艾宜七壯﹐多則傷人鍼亦難﹐气喘急急不可眠﹐何當日夜苦憂煎﹐若得璇璣鍼瀉動﹐更取气海自安然。腎彊疝气發甚頻﹐气上攻心似死人﹐關元兼刺大惇穴﹔此法親傳始得眞。水病之疾最難熬﹐腹滿虛脹不肯消﹐先灸水分並水道﹐後鍼三里及陰交。赤白婦人帶下難﹐只因虛敗不能安﹐中極補多宜瀉少﹐灼艾還須著意看。吼喘之證嗽痰多﹐若用金鍼疾自和﹐兪府乳根一樣刺﹐气喘風痰漸漸磨。傷寒過經猶未解﹐須向期門穴上鍼﹐忽然气喘攻胸膈﹐三里瀉多須用心。脾泄之癥別無他﹐天樞二穴刺休差﹐此是五臟脾虛疾﹐艾火多添病不加。口臭之疾最可憎﹐勞心只爲苦多情﹐大陵穴內人中瀉﹐心得淸涼气自平。穴法深淺在指中﹐治病須臾顯妙功﹐勸君要治諸般疾﹐何不當初記玉龍。

雜病穴法歌

《鍼灸大成》引《醫學入門》

雜病隨癥撰雜穴﹐仍兼原合與八法﹐經絡原會別論詳﹐臟腑兪募當謹始﹐根結標本理玄微﹐四關三部識其處。傷寒一日刺風府﹐陰陽分經次第取。﹝傷寒一日太陽風府﹐二日陽明之滎﹐三日少陽之兪﹐四日太陰之井﹐五日少陰之兪﹐六日厥陰之經。在表刺三陽經穴﹐在裏刺三陰經穴﹐六日過經未汗﹐刺期門﹑三里﹐古法也。惟陰癥灸關元穴爲妙。﹞汗吐下法非有他﹐合谷內關陰交杵。﹝汗﹐鍼合谷入二分﹐行九九數﹐搓數十次﹐男左搓﹐女右搓﹐得汗行瀉法﹐汗止身溫出鍼。如汗不止﹐鍼陰市﹐補合谷。吐﹐鍼內關入三分﹐先補六次﹐瀉三次﹐行子午搗臼法三次﹐提气上行﹐又推戰一次﹐病人多呼幾次﹐卽吐﹔如吐不止﹐補九陽數﹐調勻呼吸﹐三十六度﹐吐止﹐徐出鍼﹐急捫穴﹔吐不止﹐補足三里。下﹐鍼三陰交入三分﹐男左女右﹐以鍼盤旋﹐右轉六陰數畢﹐用口鼻閉气﹐吞鼓腹中﹐將瀉插一下﹐其人卽泄﹐鼻吸手瀉三十六徧﹐方開口鼻之气﹐插鍼卽泄﹔如泄不止﹐鍼合谷﹐升九陽數。凡汗﹑吐﹑下﹐仍分陰陽補瀉﹐就流注穴行之尢妙。﹞一切風寒暑濕邪﹐頭疼發熱外關起。頭面耳目口鼻病﹐曲池﹑合谷爲之主﹐偏正頭疼左右鍼﹐﹝左痛疼鍼右﹞﹐列缺﹑太淵不用補﹐頭風目眩項捩彊﹐申脈﹑金門﹑手三里。赤眼迎香出血奇﹐臨泣﹑太衝﹑合谷侶﹐﹝眼腫血爛﹐瀉足臨泣﹞耳聾臨泣﹝補足﹞與金門﹐合谷﹝俱瀉﹞鍼後聽人語。鼻塞鼻痔及鼻淵﹐合谷﹑太衝﹝俱瀉﹞隨手取。口噤喎斜流涎多﹐地倉﹑頰車仍可舉。口舌生瘡舌下竅﹐三稜刺血非粗鹵﹝舌下兩邊紫筋﹞。舌裂出血尋內關﹐太衝﹑陰交走上部﹐舌上生胎合谷當﹐手三里治舌風舞。牙風面腫頰車神﹐合谷﹝瀉﹞﹝足﹞臨泣瀉不數。二陵﹑二蹻與二交﹐頭項手足互相與。兩井﹑兩商﹑二三閒﹐手上諸風得其所﹐手指連肩相引疼﹐合谷﹑太衝能救苦。手三里治肩連臍﹐脊間心後稱中渚。冷嗽只宜補合谷﹐三陰交瀉卽時住。霍亂中脘可入深﹐三里﹑內庭瀉幾許。心痛番胃刺勞宮﹝熱﹞﹐寒者少澤細手指﹝補﹞。心痛手戰少海求﹐若要除根陰市睹。太淵﹑列缺穴相連﹐能祛气痛刺兩乳。脇痛只須陽陵泉﹐腹痛公孫﹑內關爾。瘧疾《素問》分各經﹐危氏刺指舌紅紫。﹝足太陽瘧﹐先寒後熱﹐汗出不已﹐刺金門。足少陽瘧﹐寒熱心惕﹐汗多﹐刺俠溪。足陽明瘧﹐寒久乃熱﹐汗出喜見火光﹐刺衝陽。足太陰瘧﹐寒熱善嘔﹐嘔已乃衰﹐刺公孫。足少陰瘧﹐嘔吐甚﹐欲閉戶﹐刺大鐘。足厥陰瘧﹐少腹滿﹐小便不利﹐刺太衝。心瘧刺神門﹐肝瘧中封﹐脾瘧商丘﹐肺瘧列缺﹐腎瘧太溪﹐胃瘧厲兌。危氏刺手十指及舌下紫腫筋出血。﹞痢疾合谷﹑三里宜﹐甚者必須兼中膂﹝白痢﹕合谷﹔赤痢﹕小腸兪﹔赤白﹕足三里﹑中膂﹞。心胸痞滿陰陵泉﹐鍼到承山飲食美。泄瀉肚腹諸般疾﹐﹝足﹞三里﹑內庭功無比。水腫水分與復澑﹐﹝俱瀉水分。先用小鍼﹐次用大鍼﹐以雞翎管透之﹐水出濁者死﹐淸者生﹐急服緊皮丸斂之。如鄕村無藥﹐粗人體實者鍼之﹔若髙人則禁鍼。取血法﹕先用鍼補入地部﹐少停瀉出人部﹐少停復補入地部﹐少停瀉出鍼﹐其瘀血自出。虛者只有黃水出﹐若腳上腫大﹐欲放水者﹐仍用此法﹐於復澑穴上取之。﹞脹滿中脘三里揣。﹝《內經》鍼腹﹐以布纏繳。鍼家另有盤法﹕先鍼入二寸五分﹐退出二寸﹐只畱五分在內盤之。如要取上焦包絡之病﹐用鍼頭迎向上刺入二分補之﹐使气攻上﹔若臍下有病﹐鍼頭向下﹐退出二分瀉之。此特備古法﹐初學不可輕用。﹞腰痛環跳﹑委中神﹐若連背痛昆侖武。腰連腿疼腕骨升﹐三里降下隨拜跪﹝補腕骨﹐瀉足三里﹞。腰連腳痛怎生醫﹖﹝補﹞環跳﹝瀉﹞行間與風市。腳膝諸痛羨行間﹐三里﹑申脈﹑金門侈﹐腳若轉筋眼發花﹐然谷﹑承山法自古。兩足難移先懸鐘﹐條口後鍼能步履。兩足酸麻補太溪﹐僕參﹑內庭盤跟楚﹝腳盤痛瀉內庭﹐腳跟痛瀉僕參﹞。腳連脇腋痛難當﹐環跳﹑陽陵泉內杵。冷風濕痺鍼環跳﹐陽陵﹑三里燒鍼尾﹝燒三五壯﹐知痛卽止﹞。七疝大惇與太衝﹐五淋血海通男婦。大便虛祕補支溝﹐瀉足三里效可擬。熱祕气祕先長彊﹐大惇﹑陽陵堪調護。小便不通陰陵泉﹐三里瀉下溺如注。內傷食積鍼﹝手足﹞三里﹐璇璣相應塊亦消。脾病气血先合谷﹐後刺三陰鍼用燒。一切內傷內關穴﹐痰火積塊退煩潮。吐血尺澤功無比﹐衄血上星與禾髎。喘急列缺﹑足三里﹐嘔噎陰交不可饒。勞宮能治五般癇﹐更刺湧泉疾若挑。神門專治心癡呆﹐人中﹑閒使祛癲妖。屍厥百會一穴美﹐更鍼隱白效昭昭﹝外用筆管吹耳﹞。婦人通經瀉合谷﹐三里﹑至陰催孕妊﹝虛補合谷﹞。死胎陰交不可緩﹐胞衣照海﹑內關尋﹝俱瀉﹞。小兒驚風少商穴﹐人中﹑湧泉瀉莫深。癰疽初起審其穴﹐只刺陽經不刺陰。﹝陽經﹐謂癰從背出者﹐當從太陽經至陰﹑通谷﹑束骨﹑昆侖﹑委中五穴選用。從鬂出者﹐當從少陽經竅陰﹑俠溪﹑臨泣﹑陽輔﹑陽陵泉五穴選用。從髭出者﹐當從陽明經厲兌﹑內庭﹑陷谷﹑衝陽﹑解溪五穴選用。從腦出者﹐則以絕骨一穴治之。凡癰疽已破﹐尻神﹑朔望不忌。﹞傷寒流注分手足﹐太衝﹑內庭可浮沈﹐熟此筌蹄手要活﹐得後方可度金鍼。又有一言眞祕訣﹐上補下瀉值千金。

《肘後歌》

頭面之疾鍼至陰﹐腿腳有疾風府尋﹐心胸有病少府瀉﹐臍腹有病曲泉鍼。肩背諸疾中渚下﹐腰膝彊痛交信憑﹐脇肋腿痛後溪妙﹐股膝腫起瀉太衝。陰核發來如升大﹐百會妙穴眞可駭﹐頂心頭痛眼不開﹐湧泉下鍼定安泰。鶴膝腫勞難移步﹐尺澤能舒筋骨疼﹐更有一穴曲池妙﹐根尋源流可調停﹔其患若要便安愈﹐加以風府可用鍼。更有手臂拘攣急﹐尺澤刺深去不仁﹐腰背若患攣急風﹐曲池一寸五分攻。五痔原因熱血作﹐承山須下病無蹤﹐哮喘發來寢不得﹐丰隆刺入三分﹝一作三寸﹞深。狂言盜汗加見鬼﹐惺惺間使便下鍼。骨寒髓冷火來燒﹐靈道妙穴分明記。瘧疾寒熱眞可畏﹐須知虛實可用意﹔間使宜透支溝中﹐大椎七壯合聖治﹔連日頻頻發不休﹐金門刺深七分是。瘧疾三日得一發﹐先寒後熱無他語﹐寒多熱少取復澑﹐熱多寒少用間使。或患傷寒熱未收﹐牙關風壅藥難投﹐項彊反張目直視﹐金鍼用意列缺求。傷寒四肢厥逆冷﹐脈气無時仔細尋﹐神奇妙穴眞有二﹐復澑半寸順骨行。四肢回還脈气浮﹐須曉陰陽倒換求﹐寒則須補絕骨是﹐熱則絕骨瀉無憂﹔脈若浮洪當瀉解﹐沈細之時補便瘳。百合傷寒最難醫﹐妙法神鍼用意推﹐口禁眼合藥不下﹐合谷一鍼效甚奇。狐惑傷寒滿口瘡﹐須下黃連犀角湯。虫在臟腑食肌肉﹐須要神鍼刺地倉。傷寒腹痛虫尋食﹐吐吮烏梅可難攻﹐十日九日必定死﹐中脘回還胃气通。傷寒痞气結胸中﹐兩目昏黃汗不通﹐湧泉妙穴三分許﹐速使周身汗自通。傷寒痞結脇積痛﹐宜用期門見深功﹐當汗不汗合谷瀉﹐自汗發黃復澑憑。飛虎一穴通痞气﹐祛風引气使安寧。剛柔二痙最乖張﹐口禁眼合面紅妝﹐熱血流入心肺腑﹐須要金鍼刺少商。中滿如何去得根﹐陰包如刺效如神﹐不論老幼依法用﹐須教患者便擡身。打撲傷損破傷風﹐先於痛處下鍼攻﹐後向承山立作效﹐甄權畱下意無窮。腰腿疼痛十年春﹐應鍼不了便惺惺﹐大都引气探根本﹐服藥尋方枉費金。腳膝經年痛不休﹐內外踝邊用意求﹐穴號昆侖並呂細﹐應時消散卽時瘳。風痺痿厥如何治大杼﹑曲泉眞是妙﹐兩足兩脇滿難伸﹐飛虎神鍼七分到﹐腰軟如何去得根﹐神妙委中立見效。

回陽九鍼歌

《聚英》

啞門勞宮三陰交﹐湧泉太溪中脘接﹐環跳三里合谷並﹐此是回陽九鍼穴。

蘭江賦

楊氏集

擔截之中數幾何﹖有擔有截起沈屙。

我今詠此蘭江賦﹐何用三車五輻歌。

先將此法爲定例﹐流注之中分次第。

胸中之病內關擔﹐臍下公孫用法攔。

頭部須還尋列缺﹐痰涎壅塞及咽漧。

噤口咽風鍼照海﹐三稜出血刻時安。

傷寒在表並頭痛﹐外關瀉動自然安。

眼目之癥諸疾苦﹐更須臨泣用鍼擔。

後溪專治督脈病﹐癲狂此穴治還輕﹐

申脈能除寒與熱﹐頭風偏正及心涼。

耳鳴鼻衄胸中滿﹐好把金鍼此穴尋。

但遇癢麻虛卽補﹐如逢疼痛瀉而迎。

更有傷寒眞妙訣﹐三陰須要刺陽經。

無汗更將合谷補﹐復澑穴瀉好施鍼。

倘若汗多流不絕﹐合谷收補效如神。

四日太陰宜細辧﹐公孫照海一同行﹐

再用內關施絕法﹐七日期門妙用鍼﹐

但治傷寒皆用瀉﹐要知素問坦然明。

流注之中分造化﹐常將水火土金平。

水數虧兮直補肺﹐水之泛濫土能平。

春夏並滎刺宜淺﹐秋冬經合更宜深。

天地四時同此類﹐三才常用記心胸﹐

天地人部次第入﹐仍調各部一般勻。

夫弱婦彊亦有克﹐婦弱夫彊亦有刑﹐

皆在本經擔與截﹐瀉南補北亦須明。

經絡明時知造化﹐不得師傳枉費心。

不退至人應莫度﹐天寶豈可付非人。

按定气血病人呼﹐撞搓數十把鍼扶。

戰退搖起向上使﹐气自流行病自無。

流注指微賦

疾居榮衛﹐扶救者鍼。觀虛實於瘦肥﹐辧四時之淺深。是見取穴之法﹐但分陰陽而溪谷﹔迎隨逆順﹐須曉气血而升沈。原夫指微論中﹐瞔義成賦﹐知本時之气開﹐說經絡之流注。每披文而參其法﹐篇篇之旨審尋。復按經而察其言﹐字字之功明諭。疑隱皆知﹐虛實總附。移疼住痛如有神﹐鍼下獲安。暴疾沈屙至危篤﹐刺之勿誤。詳夫陰日血引﹐值陽气畱口溫鍼﹔陽日气引﹐逢陰血暖牢寒濡。深求諸經﹐十二作數﹐絡脈十五爲周。陰兪六十髒主﹐陽穴七二腑收。刺陽經者﹐可臥鍼而取﹔奪血絡者﹐先俾指而柔。逆爲迎而順爲隨﹐呼則瀉而吸則補。淺恙新屙﹐用鍼之因﹐淹疾延患﹐著灸之由。燥煩藥餌而難拯﹐必取八會﹔癰腫奇經而蓄邪﹐殲蜮砭瘳。況夫甲膽乙肝﹐丁火壬水﹐生我者號母﹐我生者名子。春井夏滎乃邪在﹐秋經冬合乃刺矣。犯禁忌而病復﹐用日衰而難已。孫絡在於肉分﹐血行出於支裏。悶昏鍼暈﹐經虛補絡須然﹔痛實癢虛﹐瀉子隨母要指。想夫先賢迅效﹐無出於鍼﹔今人愈疾﹐豈難於醫。徐文伯瀉孕於苑內﹐斯由甚速﹔範九思療咽於江夏﹐聞見言希。大抵古今遺迹﹐後世皆師。王纂鍼魅而立康﹐獺從彼出﹔秋夫療鬼而獲效﹐魂免傷悲。旣而感指幽微﹐用鍼須眞訣﹐孔竅詳於筋骨肉分﹐刺要察於久新﹑寒熱。接气通經﹐短長依法﹐裏外之絕﹐羸盈必別。勿刺大勞﹐使人气亂而神隳﹔愼妄呼吸﹐防他鍼昏而閉血。又以常尋古義﹐由有藏機﹐通髙賢眞趣﹐則超然得悟﹔逢達人示教﹐則表我扶危。男女气脈﹐行分時合﹐度養時刻﹐注穴須依。今詳定疾病之儀﹐神鍼法式。廣搜《難》《素》之祕密文辭﹔深考諸家之肘函妙臆。故稱廬江流注之指微﹐以爲後學之模規。

孫思邈先生鍼十三鬼穴歌

《鍼灸大全》

百邪癲狂所爲病﹐鍼有十三穴須認。

凡鍼之體先鬼宮﹐次鍼鬼信無不應。

一一從頭逐一求﹐男從左起女從右。

一鍼人中鬼宮停﹐左邊下鍼右出鍼。

第二手大指甲下﹐名鬼信刺三分深。

三鍼足大指甲下﹐名曰鬼壘入二分。

四鍼掌後大陵穴﹐入鍼五分爲鬼心。

五鍼申脈名鬼路﹐火鍼三下七釒呈釒呈。

第六卻尋大杼上﹐入發一寸名鬼枕。

七刺耳垂下五分﹐名曰鬼牀鍼要溫。

八鍼承漿名鬼市﹐從左出右君須記。

九鍼間使鬼路上﹐十鍼上星名鬼堂。

十一陰下縫三壯﹐女玉門頭爲鬼藏。

十二曲池名鬼腿﹐火鍼仍要七釒呈釒呈。

十三舌頭當舌中﹐此穴須名是鬼封。

手足兩邊相對刺﹐若逢孤穴只單通。

此是先師眞妙訣﹐狂猖惡鬼走無蹤。

宋徐秋夫鬼病十三穴歌

《聚英》

人中神庭風府始﹐舌縫承將頰車次﹐

少商大陵間使連﹐乳中陽陵泉有據﹐

隱白行間不可差﹐十三穴是秋夫置。

天星十一穴歌訣

《扁鵲玉龍經》

三里內庭穴﹐曲池合谷接。

委中配承山﹐下至昆侖絕﹐

環跳與陽陵﹐通裏與列缺。

合擔用法擔﹔合截用法截。

專心常記此﹐莫與閒人說。

三百六十法﹐不如十一穴。

此法少人知﹐金鎖都關鐍。

將鍼治病人﹐有如湯沃雪。

非人莫傳與﹐休把天機泄。

三里

三里在膝下﹐三寸兩筋間。

能除心腹脹﹐善治胃中寒﹐

腸鳴並積聚﹐腫滿膝脛酸﹐

勞傷形瘦損﹐气蠱病諸般。

人過三旬後﹐鍼灸眼能寬。

取穴當舉足﹐得法不爲難。

內庭

內庭足兩間﹐胃脈是陽明。

鍼治四肢厥﹐喜靜惡聞聲﹐

徧身風癮疹。伸欠及牙疼﹐

瘧病不思食﹐鍼著便惺惺。

曲池

曲池曲肘裏﹐曲著陷中求。

善治肘中痛﹐偏風手不收﹐

挽弓開未得﹐筋緩怎梳頭﹐

喉閉促欲絕﹐發熱竟無休﹐

徧身風癮疹﹐鍼灸必能瘳

合谷

合谷名虎口﹐兩指歧骨間。

頭疼並面腫﹐瘧疾病諸般﹐

熱病汗不出﹐目視暗漫漫﹐

齒齲鼻鼽衄﹐喉禁不能言。

外著量深淺﹐令人便獲安。

委中分

委中曲腘裏﹐動脈偃中央。

腰重不能舉﹐沈沈壓脊梁﹐

風痺髀樞痛﹐病熱不能涼﹐

兩膝難伸屈﹐鍼下少安康。

承山

承山名魚腹﹐月耑下分肉間。

可治腰背痛﹐久痔大便難﹐

腳气膝下腫﹐戰栗腿疼酸﹐

霍亂轉筋急﹐穴中刺必安。

昆侖

昆侖足外踝﹐後向足跟尋。

月耑腫腰尻痛。腳胯痛難禁﹐

頭疼肩背急﹐气喘上衝心。

雙足難行履﹐動作卽呻吟。

要得求安樂。須將穴下鍼。

環跳

環跳在髀樞﹐側身下足舒﹐

上足曲求得﹐鍼得主攣拘﹐

冷風並濕痺﹐身體或偏枯﹐。

呆癡鍼與灸﹐用此沒疏虞陽陵﹐

陽陵居膝下﹐一寸外廉中。

膝腿難伸屈﹐拘攣似老翁﹐

欲行行不得﹐冷痺及偏風。

誠記微微刺﹐方知最有功。

通裏

通裏腕側後﹐度量一寸中。

善呻並數欠﹐懊憹及心忪﹐

實卽四肢腫﹐喉間气難通﹔

虛則不能語﹐苦嘔痛連胸﹐

肘膊連臑痛﹐頭腮面頰紅。

鍼入三分妙﹐神功甚不窮。

列缺

列缺腕側上﹐手指頭交叉。

主療偏風患﹔半身時木麻﹐

手腕全無力﹐口禁不開牙。

若能辧補瀉﹐諸病恰如拿。

天元太乙歌

《聚英》

先師祕傳神應經﹐太乙通玄法最靈﹐

句句言辭多典妙﹐萬兩黃金學也輕。

每每不忘多效驗﹐治病如神記在心。

口內將鍼多溫暖﹐便觀患者審浮沈﹐

陰病用陽陽用陰﹐分明便取陰陽神。

虛則宜補實宜瀉﹐气應眞時病絕根。

气至如擺獨龍尾﹐未至停鍼宜待气。

凡用行鍼先得訣﹐席弘玄妙分明說。

气刺兩乳求太淵﹐未應之時列缺鍼。

列缺頭疼及偏正﹐重瀉太淵無不應。

﹡﹡﹡﹡﹡﹡﹡耳聾气閉﹐喘綿綿三里中。

手攣腳背疼難忍﹐合骨仍須瀉太衝。

曲池主手不如意﹐合谷鍼時宜仔細。

心疼手顫少海是﹐欲要除根鍼陰市。

若是傷寒兩耳聾﹐耳門聽會疾如風。

五般肘疼鍼尺澤﹐冷淵一刺有神功。

手三里兮足三里﹐食痞气塊兼能治。

鳩尾獨治五般癇﹐若刺湧泉人不死。

大凡痃痞最宜鍼﹐穴法從來著意尋﹐

以手按痃無轉動﹐隨深隨淺向中心﹐

胃中有積取璇璣﹐三里功深人不知。

陰陵泉主胸中滿﹐若刺承山飲食宜。

大椎若連長彊取﹐小腸气疼立可愈﹐

气沖妙手要推尋﹐管取神鍼人見許。

委中穴主腰疼痛﹐足膝腫時尋至陰﹐

幹濕風毒並滯气﹐玄機如此更尢深。

气攻腰痛不能立﹐橫骨大都宜救急﹐

流血攻注解若遲﹐變爲風證從此得。

气海偏能治五淋﹐若補三里效如神﹐

冷熱兩般皆治得﹐便濁痼疾可除根。

期門穴主傷寒患﹐七日過經尢未汗﹐

但於乳下雙肋間﹐刺入四分人力健。

耳內蟬鳴腰欲折﹐膝下分明三里穴﹐

若能補瀉五會中﹐切莫逢人容易說。

牙風頭痛孰能調﹐二間妙穴莫能逃﹔

更有三間神妙穴﹐若治肩背感風勞。

合谷下鍼順流注﹐脾內隨鍼使气朝﹔

冷病還須鍼合谷﹐只宜腳下瀉陰交。

背脊俱疼鍼肩井﹐不瀉三里令人悶﹐

兩臂並胛俱疼痛﹐金鍼一刺如聖神。

腳膝疼痛委中宜﹐更兼攣急鋒鍼施﹐

陽陵泉穴如尋得﹐輕行健步疾如飛。

腰腹脹滿治何難﹐三里月耑肚鍼承山﹐

更向太衝行補瀉﹐指頭麻木一時安。

頭痛轉筋魚腹肚﹐又治背疽及便毒﹐

再有妙穴陽陵泉﹐腿轉筋急如神取。

腸中疼痛陰陵沃﹐耳內蟬鳴聽會招﹐

更尋妙穴太溪是﹐醫門行瀉實爲髙。

浮沈腹脹水分瀉﹐气喘息粗瀉三里﹐

更於膝中陰谷鍼﹐小便淋漓皆消盡。

環跳能除腿股風﹐冷風膝痺瘧疾同﹐

最好風池尋的穴﹐間使雙刺有神功。

傷寒一日調風府﹐少陽二穴風池取﹐

三五七日病過經﹐依此鍼之無不應。

心疼嘔吐上脘直﹐丰隆兩穴更無疑﹐

蛔虫並出傷寒病﹐金鍼宜刺顯明醫。

男子痃癖取少商﹐女人血气陰交當﹐

自盜二汗虛宜補﹐委中妙穴可傳揚。

項彊腫痛屈伸難﹐更兼體重腰背癱﹐

宜向束骨三里取﹐教君頃刻便開顏。

閃挫脊膂腰難轉﹐舉步多難行重賽﹐

徧體遊气生虛浮﹐復澑一刺人健羨。

久患腰痛背胛勞﹐但尋中注穴中調﹐

行外用心須尋覓﹐管取從今見識髙。

腰背連臍痛不休﹐手中三里穴堪求﹐

神鍼未出急須瀉﹐得气之時不用畱。

小脹便澼最難醫﹐气海中極間使宜﹐

三里更須明補瀉﹐下鍼斷不失毫釐。

上《天元太乙歌》﹐月瞿仙所撰﹐今自《神應經》表尋於此。

行鍼指要歌

《聚英》

或鍼風﹐先向風府百會中﹔或鍼水﹐水分夾臍上邊取﹔或鍼結﹐鍼著大腸泄水穴﹔或鍼勞﹐須向膏肓及百勞﹔或鍼虛﹐气海丹田委中奇﹔或鍼气﹐膻中一穴分明記﹔或鍼嗽﹐肺兪風門須用灸﹔或鍼痰﹐先鍼中脘三里間﹔或鍼吐﹐中脘气海膻中補﹐翻胃吐食一般醫﹐鍼中有妙少人知。

玉龍賦

《聚英》

夫參博以爲要﹐輯簡而捨煩﹐總《玉龍》以成賦﹐信金鍼以獲安。原夫卒暴中風﹐頂門﹑百會﹔腳气連延﹐裏﹑絕﹑三交。頭風鼻淵﹐上星可用﹔耳聾腮腫﹐聽會偏髙。攢竹﹑頭維﹐治目疼頭痛﹔乳根﹑兪府﹐療嗽气痰哮。風市﹑陰市﹐驅腿腳之乏力﹔陰陵﹑陽陵﹐除膝腫之難熬。二白醫痔漏﹐間使剿瘧疾﹔大惇去疝气﹐膏肓補虛勞。天井治瘰癧癮診﹐神門治呆癡笑咷。咳嗽風痰﹐太淵﹑列缺直刺﹔尫贏喘促﹐璇璣﹑气海當知。期門﹑大惇﹐能治堅痃疝气﹔勞宮﹑大陵﹐可療心悶瘡痍。心悸虛煩刺三里﹐時疫痎瘧尋後溪。絕骨﹑三里﹑陰交﹐腳气宜此﹔睛明﹑太陽﹑魚尾﹐目癥憑玆。老者便多﹐命門兼腎兪而著艾﹔婦人乳腫﹐少澤與太陽之可推。身柱蠲嗽﹐能除膂痛﹔至陽卻疸﹐善治神疲。長彊﹑承山﹐灸痔最妙﹔丰隆﹑肺兪﹐痰嗽稱奇。風門主傷冒寒邪之嗽﹐天樞理感患脾泄之危。風池﹑絕骨﹐而療乎傴僂﹔人中﹑曲池﹐可治其痿傴。期門刺傷寒未解﹐經不再傳﹔鳩尾鍼癲癇已發﹐愼其妄施。陰交﹑水分﹑三里﹐蠱脹直刺﹔商丘﹑解溪﹑丘墟﹐腳痛堪追。尺澤理筋急之不用﹐腕骨療手腕之難移。肩脊痛兮﹐五樞兼於背縫﹔肘攣痛兮﹐尺澤合於曲池。風濕傳於兩肩﹐肩髃可療﹔壅熱盛乎三焦﹐關衝最宜。手臂紅腫﹐中渚﹑液門要辧﹔脾虛黃疸﹐腕骨﹑中脘何疑。傷寒無汗﹐攻復澑宜瀉﹔傷寒有汗﹐取合谷當隨。欲調飽滿之气逆﹐三里可勝﹔要起六脈之沈匿﹐復澑稱神。照海﹑支溝﹐通大便之祕﹔內庭﹑臨泣﹐理小腹之月眞。天突﹑膻中醫喘嗽﹐地倉﹑頰車療口喎。迎香攻鼻窒爲最﹐肩井除臂痛如拿。二間治牙疼﹐中魁理翻胃而卽愈﹔百勞止虛汗﹐通裏療心驚而卽瘥。大小骨空﹐治眼爛能止冷淚﹔左右太陽﹐醫目疼善除血翳。心兪﹑腎兪﹐治腰腎虛乏之夢遺﹔人中﹑委中﹐除腰脊痛閃之難制。太溪﹑昆侖﹑申脈﹐最療足腫之迍﹔湧泉﹑關元﹑丰隆﹐爲治屍勞之例。印堂治其驚搐﹐神庭理乎頭風。大陵﹑人中頻瀉﹐口气全除﹔帶脈﹑關元多灸﹐腎敗堪攻。腿腳重疼鍼髖骨﹑膝關﹑膝眼﹔行步艱楚﹐刺三里﹑中封﹑太衝。取內關於照海﹐醫腹疾之塊﹔搐迎香於鼻內﹐消眼熱之紅。肚痛祕結﹐大陵合外關於支溝﹔腿風濕痛﹐居髎兼環跳於委中。上脘﹑中脘﹐治九種之心痛﹔赤帶白帶﹐求中極之異同。又苦心虛熱壅﹐少衝明於濟奪﹔目昏血溢。肝兪辧其實虛。當心傳之玄要﹐究手法之疾徐。或值挫閃疼痛之不足﹐此爲難擬定穴之可祛。輯管見以便誦讀﹐幸髙明而無哂諸。此賦總輯《玉龍歌》要旨爾﹐歌見三卷。

雜治病十一穴歌

《鍼灸大全》

攢竹絲竹主頭疼﹐偏正皆宜向此鍼。

更去大都徐瀉動﹐風池宜刺三分深。

曲池合谷先鍼瀉﹐永與除屙病不侵。

依此下鍼無不應﹐各教隨手便安寧。

頭風頭痛與牙疼﹐合谷三間兩穴尋。

更向大都鍼眼痛﹐太淵穴內用行鍼。

牙痛三分鍼呂細﹐齒疼依前指上明。

更加大都左之右﹐交互相迎仔細尋。

聽會兼之與聽宮。七分鍼瀉耳中聾。

耳門又瀉三分許﹐更加七壯灸聽宮。

大腸經內將鍼瀉﹐曲池合谷七分中。

醫者若能明此理﹐鍼下之時便見功。

肩背並和肩膊痛﹐曲池合谷七分深。

未愈尺澤加一寸﹐更於三間次第行。

各入七分於穴內﹐少風二府刺心經。

穴內淺深依法用﹐當時蠲疾兩之輕。

咽喉以下至於臍﹐胃脘之中百病危。

心气痛時胸結硬﹐傷寒嘔噦悶涎隨。

列缺下鍼三分許﹐三分鍼瀉到風池。

二足三間並三里﹐中衝還刺五分依。

汗出難來到腕骨﹐五分鍼瀉要君知。

魚際經渠並通裏﹐一分鍼瀉汗淋漓。

二指三間及三里﹐大指各刺五分宜。

汗至如若通徧體﹐有人明此是良醫。

四肢無力中邪風﹐眼澀難開百病攻。

精神昏倦多不語﹐風池合谷用鍼通。

兩手三間隨後瀉﹐三里兼之與太衝。

各入五分於穴內﹐迎隨得法有神功。

風池手足指諸間﹐右瘓偏風左曰癱。

各刺五分隨後瀉﹐更灸七壯便身安。

三里陰交行气瀉﹐一寸三分量病看。

每穴又加三七壯﹐自然癱瘓卽時安。

瘧疾將鍼刺曲池﹐經渠合谷共相宜。

五分鍼刺於二穴﹐瘧病纏身便得離。

未愈更加三間刺﹐五分深刺莫憂疑。

又兼气痛增寒熱﹐間使行鍼莫用遲。

腿膝腰疼痞气攻﹐髖骨穴內七分窮。

更鍼風市兼三里﹐一寸三分補瀉同。

又去陰交瀉一寸﹐行間仍刺五分中。

剛柔進退隨呼吸﹐去疾除屙撚指功。

肘膝疼時刺曲池﹐進退一寸是相宜。

左病鍼右右鍼左﹐依此三分瀉气奇。

膝痛二寸鍼犢鼻﹐三里陰交要七次。

但能仔細尋其理﹐劫病之功在片時。

鍼灸歌

《扁鵲玉龍經》

中風癱瘓經年月﹐曲鬢七處艾且熱。

耳聾气閉聽會中﹐百會脫肛並瀉血。

承漿暴啞口喝斜﹐耳下頰車並口脫。

偏正頭疼及目眩﹐囟會神庭最親切。

風勞气嗽久未痊﹐第一椎下灸兩邊。

肺疼喘滿難偃仰﹐華蓋中府能安然。

喉閉失音並吐血﹐細尋天突直無偏。

瘰癧當求缺盆內﹐紫宮吐血眞祕傳。

霍亂吐瀉精神脫﹐艾灸中脘人當活。

食積臍旁取章門﹐气癖食關中脘穴。

臍上一寸名水分﹐腹脹更直施手訣。

關元气海臍心下﹐虛憊崩中眞妙絕。

嘔吐當先求膈腧﹐脇痛肝腧目翳除﹐

肩如反弓臂如折﹐曲池養老並肩髃﹐

泄瀉注下取臍內﹐意捨消渴誠非虛﹐

气刺兩乳中庭內﹐巨闕幽門更爲最。

忽然下部發奔豚﹐穴號五樞宜灼艾。

肺兪魄戶療肺疾﹐瘧灸脾腧寒熱退。

膏肓二穴不易求﹐虛憊失精並上气。

五痔只好灸長彊﹐腸風痔疾尢爲良。

腸痛圍臍四畔灸﹐相去寸半當酌量。

赤白帶下小腸腧﹐咳逆期門中指長。

大惇二穴足大指﹐血崩血衄宜細詳。

項彊天井及天柱﹐鼻塞上星眞可取。

人門挺露號產疒貴﹐陰蹺臍心二穴主。

婦人血气痛難禁﹐四滿灸之效可許。

臍下二寸名石門﹐鍼灸令人絕子女。

肩髃相對主痿畱﹐壯數灸之直推求。

腹連殗殜骨蒸患﹐四花一灸可無憂。

環跳取時須側臥﹐冷痺筋攣足不收。

轉筋速灸承山上﹐太衝寒疝卽時瘳。

腳气三里及風市﹐腰痛昆侖曲月秋裏。

復澑偏治五淋病﹐湧泉無孕須懷子。

陰中濕癢陰蹺間﹐便疝大惇足大指。

癲邪之病及五癇﹐手足四處艾俱起。

風拄地痛足髃疼﹐京歷付陽與僕參。

心如錐刺太溪上﹐睛痛宜去灸拳尖。

歷節痛風兩處穴﹐飛揚絕骨可安痊。

脾虛腹脹身浮腫﹐大都三里艾宜燃。

赤白痢下中膂取﹐背脊三焦最宜主。

臂疼手痛手三里﹐腕骨肘髎與中渚。

目骨更取穴譩譆﹐肩背痛兼灸天柱。

腰兪一穴最爲奇﹐艾灸中間腰痛食。

醉飽俱傷面目黃﹐但灸飛揚及庫房。

百家鍼灸歌賦

1﹑百證賦

2﹑鍼經標幽賦

3﹑長桑君天星祕訣

4﹑金鍼賦

5﹑肘後歌

6﹑流注指微賦

7﹑天星十一穴

8﹑玉龍賦

9﹑千金十一穴

10﹑靈光賦

11﹑勝玉歌

12﹑玉龍歌

13﹑回陽九鍼

14﹑十三鬼穴歌

15﹑天元太乙歌

16﹑雜病十一穴歌

17﹑席弘賦

18﹑通玄指要賦

19﹑四總穴歌

20﹑雜病穴法歌

21﹑蘭江賦

22﹑鬼病十三穴

23﹑行鍼指要歌

24﹑鍼灸歌

