

原機啟微元倪維徳

序

《原機啟微》一書﹐敕山老人所著也。敕山吳人﹐生勝國時﹐卒於洪武初﹐少受書碧山湯公﹐得其疏通知遠之旨﹐好積墳素﹐多至五千卷﹐爲重屋棲之。恣其探討﹐以才博聞﹐或勸之仕﹐則曰富貴有命﹐不可彊也。時元季崩剝﹐意不欲仕亂世﹐故謾應云﹐晚置別墅於敕山﹐逍遙物外﹐自稱敕山老人﹐人亦隨稱之。敕山嘗讀《黃帝內經》﹐慨然嘆曰﹕窮而在下﹐可以濟人利物者﹐其惟醫乎。乃益發古今方書﹐研究而會通之。不數年﹐盡能工其術。其治人﹐無問貴賤男女﹐內外大小﹐凡所治咸效﹐專以慈仁爲意﹐未嘗邀報謝﹐故施惠博而道益尊。浙河之西﹐其聲然震也。是書載治眼一科﹐書凡二卷。上卷論病疾之原﹐下卷論方劑之宜﹐以及君臣佐使﹑從逆反正之義。其說甚明﹐使人可按疾而治。治罔不奇效者﹐敕山之用心如此﹐可謂仁矣。他所著方書﹐並行於世﹐不特專是科也。今之爲醫者﹐大抵守師說﹐如傷寒﹑內傷﹑帶下﹑小兒﹐各專門自髙﹐殊不能相通﹐此豈可與論玄命之奧哉。治眼絕無古傳方﹐𨿽張仲景﹑李明之諸公﹐論醫之詳﹐庶幾神妙﹐而於是猶略略也。後之學人無所師﹐故目疾爲最難治。夫醫者﹐意也﹐非其心明乎天人之際﹐察乎古今之變﹐卓然有所見焉﹐烏可以易言哉。是書析理精明﹐法制具備﹐文詞爾雅﹐成一家言﹐殆有超乎方術之外者﹐𨿽達之爲政可也。敕山之學﹐其能以涯窺乎。予舊藏寫本﹐顧多訛謬﹐不敢輕以試人。南京太醫院院判薛公新甫見之曰﹕此書予求之久矣﹐今幸見之先生所﹐請梓焉以廣其傳﹐仍撰次己所見聞爲一卷附於後。薛公亦吳人﹐以醫顯﹐生平著述甚富﹐藏之尙方﹐副在家集﹐能行其學人也。此書之傳絕﹐且百餘年﹐至新甫而復行﹐後之人日蒙利焉﹐新甫可謂同敕山之用心矣。敕山姓倪氏﹐名維徳﹐其行事具宋太史墓銘﹐予但序是書之始末云。

嘉靖壬辰春南京禮部祠祭司主事長洲王庭書

卷之上

淫熱反克之病

膏粱之變﹐滋味過也﹔气血俱盛﹐稟受濃也﹔亢陽上炎﹐陰不濟也﹔邪入經絡﹐內無禦也。因生而化﹐因化而熱﹐熱爲火﹐火性炎上。足厥陰肝爲木﹐木生火﹐母妊子﹐子以淫勝﹐禍發反克﹐而肝開竅於目﹐故肝受克﹐而目亦受病也。其病眵多緊澀﹐赤脈貫睛﹐臟腑祕結者爲重。重者﹐芍藥淸肝散主之﹐通气利中丸主之。眵多緊澀﹐赤脈貫睛﹐臟腑不祕結者爲輕。輕者﹐減大黃﹑芒硝﹐芍藥淸肝散主之﹐黃連天花粉丸主之。

火盛﹐服通气利中丸。目眶爛者﹐內服上藥﹐外以黃連鑪甘石散收其爛處﹐兼以點眼春雪膏﹑龍腦黃連膏﹑鼻碧雲散攻其淫熱﹐此治淫熱反克之法也。非膏粱之變﹐非气血俱盛﹐非亢陽上炎﹐非邪入經絡﹐毋用此也。用此則寒涼傷胃﹐生意不上升﹐反爲所害﹐病豈不治而已也。噫﹐審諸。

卷之上

風熱不制之病

風動物而生於熱﹐譬以烈火焰而必吹﹐此物類感召而不能違間者也。因熱而召﹐是爲外來﹐久熱不散﹐感而自生﹐是爲內發。內外爲邪﹐惟病則一﹐淫熱之禍﹐條已如前。益以風邪﹐害豈纖止﹐風加頭痛﹐風加鼻塞﹐風加腫脹﹐風加涕淚﹐風加腦巓沈重﹐風加眉骨酸疼﹐有一於此﹐羌活勝風湯主之。風加癢﹐則以杏仁﹑龍膽艸﹐泡散洗之。病者有此數證﹐或不服藥﹐或誤服藥﹐翳必隨之而生。翳如雲霧﹐翳如絲縷﹐翳如秤星。翳如秤星者﹐或一點﹐或三四點﹐而至數十點。翳如螺蓋者﹐爲病久不去﹐治不如法﹐至極而至也﹐爲服寒涼藥過多﹐脾胃受傷﹐生意不能上升﹐漸而至也。然必要明經絡﹐庶能應手。翳凡自內而出﹐爲手太陽﹑足太陽受邪﹐治在小腸﹑膀胱經﹐加蔓荊子﹑蒼術﹐羌活勝風湯主之。自銳客主人而入者﹐爲足少陽﹑手少陽﹑手太陽受邪﹐治在膽與三焦﹑小腸經﹐加龍膽艸﹑本﹐少加人參﹐羌活勝風湯主之。自目系而下者﹐爲足厥陰﹑手少陰受邪﹐治在肝經﹑心經﹐加黃連﹐倍加柴胡﹐羌活勝風湯主之。自抵過而上者﹐爲手太陽受邪﹐治在小腸經﹐加木通﹑五味子﹐羌活勝風湯主之。熱甚者﹐兼用治淫熱之藥。鼻碧雲散俱治以上之證﹐大抵如開鍋蓋法﹐之隨效﹐然力少而銳﹐宜不時用之以聚其力。𨿽然始者易而久者難﹐漸復而復﹐漸復而又復可也。急於復者則不治。今世醫用磨翳藥者有之﹐用手法揭翳者有之。

噫﹗翳猶瘡也﹐奚斯愈乎。庸者用此﹐非徒無益﹐增害猶甚。愚者受此﹐欣然而不悟﹐可嘆也哉﹗故置風熱不制之病治法。

卷之上

七情五賊勞役饑飽之病

《陰陽應象大論》曰﹕天有四時﹐以生長收藏﹐以生寒暑燥濕風。寒暑燥濕風之發耶﹐發而皆宜時﹐則萬物俱生﹔寒暑燥濕風之發耶﹐發而皆不宜時﹐則萬物俱死。故曰﹕生於四時﹐死於四時。又曰﹕人有五臟﹐化爲五气﹐以生喜怒憂悲恐。喜怒憂悲恐之發耶﹐發而皆中節﹐則九竅俱生﹔喜怒憂悲恐之發耶﹐發而皆不中節﹐則九竅俱死。故曰﹕生於五藏﹐死於五臟。目﹐竅之一也。光明視見﹐納山川之大﹐及毫芒之細﹐悉雲霄之髙﹐盡泉沙之深﹐至於鑑無窮爲有窮﹐而有窮又不能爲窮﹐反而聚之。則乍張乍斂﹐乍動乍靜﹐爲一泓一點之微者﹐豈力爲彊致而能此乎﹗是皆生生自然之道也。或因七情內傷﹐五賊外攘﹐饑飽不節﹐勞役異常。足陽明胃之脈﹐足太陰脾之脈﹐爲戊己二土﹐生生之原也。七情五賊﹐總傷二脈﹐饑飽傷胃﹐勞役傷脾﹐戊己旣病﹐則生生自然之體﹐不能爲生生自然之用﹐故致其病﹐曰七情五賊勞役饑飽之病。其病紅赤睛珠痛﹐痛如鍼刺﹐應太陽﹐眼睫無力﹐常欲垂閉﹐不敢久視﹐久視則酸疼﹐生翳﹐皆成陷下。所陷者﹐或圓或方﹐或長或短﹐或如點﹐或如縷﹐或如錐﹐或如鑿﹐證有印此者﹐柴胡復生湯主之﹐黃連羊肝丸主之。痛睛甚者﹐當歸養榮湯主之﹐助陽活血湯主之﹐加減地黃丸主之﹐決明益陰丸主之﹐加當歸﹑黃連羊肝丸主之﹐龍腦黃連膏主之。以上數方﹐皆羣隊升發陽气之藥。其中有用黃連﹑黃芩之類者﹐去五賊也。

鼻碧雲散﹐亦可見用。最忌大黃﹑芒硝﹑牽牛﹑石膏﹑梔子之劑﹐犯所忌﹐則病愈厲。

卷之上

血爲邪勝凝而不行之病

血陰物﹐類地之水泉﹐性本靜。行﹐其勢也。行爲陽﹐是陰中之陽﹐乃坎中有火之象。

陰外陽內﹐故行也。純陰﹐故不行也。不行則凝﹐凝則經絡不通。經曰﹕足陽明胃之脈﹐常多气多血。又曰﹕足陽明胃之脈﹐常生气生血。手太陽小腸之脈﹐斜絡於目。足太陽膀胱之脈﹐起於目內。二經皆多血少气﹐血病不行﹐血多易凝。《靈蘭祕典論》曰﹕脾胃者﹐倉廩之官﹐五味出焉。五味淫則傷胃﹐胃傷血病﹐是爲五味之邪﹐從本生也。又曰﹕小腸者﹐受盛之官﹐化物出焉。遇寒則阻其化。又曰﹕膀胱者﹐州都之官﹐津液藏焉。遇風則散其藏﹐一阻一散﹐血亦病焉。是爲風寒之邪﹐從末生也。凡是邪勝﹐血病不行﹐不行漸滯﹐滯則易凝﹐凝則病始外見﹐以其斜絡目耶﹐以其起於目內耶。故病環目靑﹐如被物傷狀﹐重者白睛亦﹐輕者或成斑點﹐然不痛不癢﹐無淚眵羞澀之證。是曰血爲邪勝﹐凝而不行之病。此病初起之時﹐大抵與傷風證相似﹐一二日則顯此病也﹐川芎行經散主之﹐消凝大丸子主之。睛痛者﹐更以當歸養榮湯主之。如此則凝復不滯﹐滯復能行﹐不行復行﹐邪消病除﹐血復如故。志此﹐無所不愈也﹔不志於此﹐無所愈也。

卷之上

气爲怒傷散而不聚之病

气陽物﹐類天之雲霧﹐性本動。聚﹐其體也。聚爲陰﹐是陽中之陰﹐乃離中有水之象。

陽外陰內﹐故聚也。純陽﹐故不聚也。不聚則散﹐散則經絡不收。經曰﹕足陽明胃之脈﹐常多气多血。又曰﹕足陽明胃之脈﹐常生气生血。七情內傷﹐脾胃先病。怒﹐七情之一也。胃病脾病﹐气亦病焉。《陰陽應象大論》曰﹕足厥陰肝主目﹐在志爲怒。怒甚傷肝﹐傷脾胃則气不聚﹐傷肝則神水散﹐何則﹖神水亦气聚也。其病無眵淚痛癢羞明緊澀之證。初但昏如霧露中行﹐漸空中有黑花﹐又漸睹物成二體﹐久則光不收﹐遂爲廢疾。蓋其神水漸散而又散﹐終而盡散故也。初漸之次﹐宜以《千金》磁朱丸主之﹐鎭墜藥也﹔石斛夜光丸主之﹐羨補藥也﹔益陰腎气丸主之﹐壯水藥也。有熱者﹐滋陰地黃丸主之。此病最難治﹐餌服上藥﹐必要積以歲月﹐必要無饑飽勞役﹐必要驅七情五賊﹐必要徳性純粹﹐庶幾易效﹐不然必廢﹐廢則終不復治﹐久病光不收者﹐亦不復治。一證因爲暴怒﹐神水隨散﹐光遂不收﹐都無初漸之次﹐此一得永不復治之證也。又一證爲物所擊﹐神水散﹐如暴怒之證﹐亦不復治。俗名爲靑盲者是也。世病者多不爲審﹐槪曰目昏無傷﹐始不經意﹐及成﹐世醫亦不識﹐直曰熱致﹐竟以涼藥投。殊不知涼藥又傷胃﹐況不知涼爲秋爲金﹐肝爲春爲木﹐涼藥又傷肝﹐往往致廢而然後已。病者猶不以藥非﹐而委之曰命也﹐醫者猶不自悟其藥﹐而贅之曰病拙。吁﹗二者俱此﹐誰其罪乎﹖予累見也。故兼陳涼藥之誤。

卷之上

血气不分混而遂結之病

輕淸圓健者爲天﹐故首象天﹔重濁方濃者爲地﹐故足象地﹔飄騰往來者爲云﹐故气象云﹔過流循環者爲水﹐故血象水。天降地升﹐雲勝水流﹐各宜其性。故萬物生而無窮﹐陽平陰祕﹐气行血隨﹐各得其調。故百骸理而有餘。反此﹐則天地不降升﹐雲水不勝流﹐各不宜其性矣。反此﹐則陰陽不平祕﹐气血不行隨﹐各不得其調矣。故曰﹕人身者﹐小天地也。《難經》曰﹕血爲榮﹐气爲衛﹐榮行脈中﹐衛行脈外。此血气分而不混﹐行而不阻也明矣。故如雲騰水流之不相雜也。大抵血气如此﹐不欲相混﹐混則爲阻﹐阻則成結﹐結則無所去還﹐故隱起於皮膚之中﹐遂爲疣病。然各隨經絡而見﹐疣病自上眼睫而起者﹐乃手少陰心脈﹑足厥陰肝脈﹐血气混結而成也。初起時﹐但如豆許。血气衰者﹐遂止不復長﹐亦有久止而復長者。盛者則漸長﹐長而不已﹐如杯如盞﹐如碗如斗﹐皆自豆許致也。凡治在初﹐須擇人神不犯之日﹐大要令病者食飽不饑﹐先汲冷井水洗眼如冰﹐勿使气血得行﹐然後以左手持銅箸﹐按眼睫上﹐右手翻眼皮令轉﹐轉則疣肉已突﹐換以左手大指按之﹐弗令得動移﹐復以右手持小眉刀尖﹐略破病處﹐更以兩手大指甲撚之令出﹐則所出者﹐如豆許小黃脂也。恐出而根不能斷﹐宜更以眉刀尖斷之。以井水再洗﹐洗後則無恙。要在手疾爲巧。事畢須投以防風散結湯﹐數服卽愈。此病非手法則不能去。何則﹖爲血气初混時﹐藥自可及﹐病者則不知其爲血气混也。比結﹐則藥不能及矣﹐故必用手法去。去畢﹐必又以升發之藥散之﹐藥手皆至﹐庶幾了事。

卷之上

熱積必潰之病

積者﹐重疊不解之貌。熱爲陽﹐陽平爲常﹐陽淫爲邪﹐常邪則行﹐行則病易見﹐易見則易治。此則前篇淫熱之病也。深邪則不行﹐不行則伏﹐因伏而又伏﹐日漸月聚﹐勢不得不爲積也。積已久﹐久積必潰﹐潰始病見﹐病見則難治。難治者﹐非不治也。爲邪積久﹐比潰已深。何則﹖潰猶敗也。知敗者﹐庶可以救。其病隱澀不自在﹐稍覺﹐視物微昏﹐內穴開竅如鍼目﹐按之則沁沁膿出。有兩目俱病者﹐有一目獨病者﹐目屬肝﹐內屬膀胱﹐此蓋一經積邪之所致也。故曰熱積必潰之病﹐又曰漏睛眼者是也。竹葉瀉經湯主之。大便不硬者﹐減大黃﹐爲用蜜劑解毒丸主之。不然﹐藥誤病久﹐終爲枯害。

卷之上

陽衰不能抗陰之病

或問曰﹕人有晝視通明﹐夜視罔見﹐𨿽有火光月色﹐終爲不能睹物者﹐何也﹖答曰﹕此陽衰不能抗陰之病﹐諺所謂雀盲者也。問曰﹕何以知之﹖答曰﹕《黃帝生气通天論》曰﹕自古通天者﹐生之本﹐本於陰陽﹐天地之間﹐六合之內﹐其气九州九竅﹐五臟十二節﹐皆通乎天气。又曰﹕陰陽者﹐一日而主外﹐平旦人气生﹐日中而陽气隆﹐日西而陽气已虛﹐气門乃閉。又曰﹕陽不勝其陰﹐則五臟气爭﹐九竅不通﹐故知也。問曰﹕陽果何物耶﹖答曰﹕凡人之气﹐應之四時者﹐春夏爲陽也﹔應之一日者﹐平旦至昏爲陽也﹔應之五臟六腑者﹐六腑爲陽也。問曰﹕陽何爲而不能抗陰也﹖答曰﹕人之有生﹐以脾胃中州爲主也。《靈蘭祕典》曰﹕脾胃者﹐倉廩之官﹐在五行爲土﹐土生萬物﹐故爲陽气之原。其性好生惡殺﹐遇春夏乃生長﹐遇秋冬則收藏﹐或有憂思恐怒﹐勞役饑飽之類﹐過而不節﹐皆能傷動脾胃。脾胃受傷﹐則陽气下陷﹐陽气下陷﹐則於四時一日五臟六腑之中﹐陽气皆衰。陽气旣衰﹐則於四時一日五臟六腑之中﹐陰气獨盛。陰气旣盛﹐故陽不能抗也。問曰﹕何故夜視罔見﹖答曰﹕目爲肝﹐肝爲足厥陰也。神水爲腎﹐腎爲足少陰也。肝爲木﹐腎爲水﹐水生木﹐蓋亦相生而成也。況怒傷肝﹐恐傷腎﹐肝腎受傷﹐亦不能生也。晝爲陽﹐天之陽也﹔晝爲陽﹐人亦應之也。

𨿽受憂思恐怒勞役饑飽之傷﹐而陽气下陷﹐遇天之陽盛陰衰之時﹐我之陽气𨿽衰﹐不得不應之而升也﹐故猶能晝視通明。夜爲陰﹐天之陰也﹔夜爲陰﹐人亦應之也。旣受憂思恐怒勞役饑飽之傷﹐而陽气下陷﹐遇天陰盛陽衰之時﹐我之陽气旣衰﹐不得不應之時伏也。故夜視罔所見也。問曰﹕何以爲治﹖答曰﹕鎭陰升陽之藥﹐決明夜靈散主之。問曰﹕病見富貴乎﹖貧賤者乎﹖答曰﹕憂思恐怒﹐勞役饑飽﹐富貴者甚乎﹖惟其貧賤者﹐不能免甚也。問者稱善。

卷之上

陰弱不能配陽之病

五臟無偏勝﹐虛陽無補法﹐六腑有調候﹐弱陰有彊理。心肝脾肺腎﹐各有所滋生﹐一臟或有餘﹐四髒俱不足。此五臟無偏勝也。或浮或爲散﹐是曰陽無根。益之欲令實﹐翻致不能禁。此虛陽無補法也。膀胱大小腸﹐三焦膽包絡﹐俾之各有主﹐平祕永不危。此六腑有調候也。衰弱不能濟﹐遂使陽無禦﹐反而欲匹之﹐要以方術盛。此弱陰有彊理也。《解精微論》曰﹕心者﹐五臟之專精。目者﹐其竅也﹐又爲肝之竅。腎主骨﹐骨之精爲神水。故肝木不平﹐內挾心火﹐爲勢妄行﹐火炎不制﹐神水受傷﹐上爲內障﹐此五臟病也。勞役過多﹐心不行事﹐相火代之。《五臟生成論》曰﹕諸脈皆屬於目。相火者﹐心包絡也﹐主百脈﹐上榮於目﹐火盛則百脈沸騰﹐上爲內障﹐此虛陽病也。膀胱小腸三焦膽﹐脈俱循於目。其精气亦皆上注﹐而爲目之精。精之窠爲眼﹐四腑一衰﹐則精气盡敗﹐邪火乘之﹐上爲內障﹐此六腑病也。神水黑眼﹐皆法於陰﹔白眼赤脈﹐皆法於陽。陰齊陽侔﹐故能爲視。陰微不立﹐陽盛卽淫。《陰陽應象大論》曰﹕壯火食气﹐壯火散气。上爲內障﹐此弱陰病也。其病初起時﹐視覺微昏﹐常見空中有黑花﹐神水淡綠色﹔次則視岐﹐睹一成二﹐神水淡白色﹐可爲沖和養胃湯主之﹐益气聰明湯主之﹐《千金》磁朱丸主之﹐石斛夜明丸主之。有熱者﹐瀉熱黃連湯主之。久則不睹﹐神水純白色﹐永爲廢疾也。然廢疾亦有治法﹐先令病者﹐以冷水洗眼如冰﹐气血不得流行爲度﹐用左手大指次指按定眼珠﹐不令轉動﹐次用右手持鴨舌鍼﹐去黑睛如米許﹐鍼之令入。白睛甚濃﹐欲入甚難﹐必要手準力完﹐重鍼則破﹐然後斜回鍼首﹐以鍼刀刮之﹐障落則明。有落而復起者﹐起則重刮。刮之有至再三者﹐皆爲洗不甚冷﹐气血不凝故也。

障落之後﹐以棉裹黑豆數粒﹐令如杏核樣﹐使病目垂閉﹐覆眼皮上﹐用軟帛纏之﹐睛珠不得動移爲度。如是五七日﹐才許開視﹐視勿勞也。亦須服上藥﹐庶幾無失。此法治者五六﹐不治者亦四五。五臟之病﹐虛陽之病﹔六腑之病﹐弱陰之病。四者皆爲陰弱不能配陽也。噫﹗學人愼之。

卷之上

心火乘金水衰反制之病

天有六邪﹐風寒暑濕燥火也﹔人有七情﹐喜怒悲思憂恐驚也。七情內召﹐六邪外從﹐從而不休﹐隨召見病﹐此心乘金﹐水衰反制之原也。世病目赤爲熱﹐人所共知者也。然不審其赤分數等﹐各治不同。有白睛純赤如火﹐熱气炙人者﹐乃淫熱反克之病也﹐治如淫熱反克之病。有白有赤而腫脹﹐外睫虛浮者﹐乃風熱不制之病也﹐治如風熱不制之病。有白睛淡赤而細脈深紅﹐縱橫錯貫者﹐乃七情五賊勞役饑飽之病﹐治如七情五賊勞役饑飽之病。有白睛不腫不脹﹐忽如血貫者﹐乃血爲邪勝﹐凝而不行之病也﹐治如血爲邪勝凝而不行之病。有白睛微變靑色﹐黑睛稍帶白色﹐白黑之間﹐赤環如帶﹐謂之抱輪紅者﹐此邪火乘金﹐水衰反制之病也。此病或因目病已久﹐抑鬱不舒﹐或因目病誤服寒涼藥過多﹐或因目病時內多房勞﹐皆能內傷元气。元气一虛﹐心火亢盛﹐故火能克金。金乃手太陰肺﹐白睛屬肺﹔水乃足少陰腎﹐黑睛屬腎。水本克火﹐水衰不能克﹐反受火制﹐故視物不明﹐昏如霧露中﹐或睛珠髙低不平﹐其色如死﹐甚不光澤﹐赤帶抱輪而紅也。口漧舌苦﹐眵多羞澀﹐稍有熱者﹐還陰救苦湯主之﹐黃連羊肝丸主之﹐川芎決明散主之。無口漧舌苦﹐眵多羞澀者﹐助陽活血湯主之﹐神驗錦鳩丸主之﹐萬應蟬花散主之。有熱無熱﹐俱服《千金》磁朱丸﹐鎭墜心火﹐滋益腎水﹐榮養元气﹐自然獲愈也。噫﹗天之六邪﹐未必能害人也。惟人以七情召而致之也。七情匿召﹐六邪安從﹐反此者豈止能避而已哉﹗猶當役之而後已也。

卷之上

內急外弛之病

陰陽以和爲本﹐過與不及﹐病皆生焉。急者﹐緊縮不解也﹔弛者﹐寬縱不收也。緊縮屬陽﹐寬縱屬陰﹐不解不收﹐皆爲病也。手太陽肺﹐爲辛爲金也。主一身皮毛﹐而目之上下睫之外者﹐亦其屬也。手少陰心﹐爲丁﹔手太陽小腸﹐爲丙。丙丁爲火﹐故爲表裏﹐故分上下﹐而目之上下睫之內者﹐亦其屬也。足厥陰肝﹐爲乙﹐乙爲木﹐其脈循上睫之內﹐火其子也﹐故與心合。心肝小腸三經受邪﹐則陽火內盛﹐故上下睫之內﹐緊縮而不解也。肺金爲火克﹐受克者必衰﹐衰則陰气外行﹐故目之上下睫之外者﹐寬縱而不收也。上下睫旣內急外弛﹐故睫毛皆倒而刺裏﹐睛旣受刺﹐則深赤生翳。此翳者﹐睛受損也。故目所病者皆具。如羞明沙澀﹐畏風怕日﹐沁爛﹐或痛或癢﹐生眵流淚之證俱見。有用藥夾施於上睫之外者﹐欲弛者急﹐急者弛。而睫毛無倒刺之患者﹐非其治也。此徒能解厄於目前﹐而終復其病也。何則﹖爲不審過與不及也﹐爲不能除其原病也。治法﹕當攀出內瞼向外﹐速以三稜鍼亂刺出血﹐以左手大指甲迎其鍼鋒﹐後以黃防風飲子主之﹐無比蔓荊子湯主之﹐決明益陰丸主之﹐菊花決明散主之﹐鼻碧雲散亦宜兼用。如是則緊縮自弛﹐寬縱漸急﹐或過不及﹐皆復爲和﹐藥夾之治﹐忍勿施也﹐徒爲苦耳。智者宜審此。

卷之上

奇經客邪之病

人之有五臟者﹐猶天地之有五嶽也﹔六腑者﹐猶天地之有四瀆也﹔奇經者﹐猶四瀆之外﹐別有江河也。奇經客邪﹐非十二經之治也。十二經之外﹐別有治奇經之法也。《繆刺論》曰﹕邪客於足陽蹺之脈﹐令人目痛﹐從內始。《啟玄子﹟王冰注》曰﹕以其脈起於足﹐上行至頭而屬目內﹐故病令人目痛從內始也。《鍼經》曰﹕陰蹺脈入鼽﹐屬目內﹐合於太陽陽蹺而上行。故陽蹺受邪者﹐內旣赤﹐生脈如縷﹐縷根生於瘀肉﹐瘀肉生黃赤脂﹐脂橫侵黑睛﹐漸蝕神水﹐此陽蹺爲病之次第也。或兼銳而病者﹐以其合於太陽故也。銳者﹐手太陽小腸之脈也。銳之病﹐必輕於內者﹐蓋枝蔓所傳者少﹐而正受者必多也。俗呼爲攀睛﹐卽其病也。還陰救苦湯主之﹐撥云退翳丸主之﹐梔子勝奇散主之﹐萬應蟬花散主之﹐磨障靈光膏主之﹐消翳復明膏主之﹐朴硝黃連鑪甘石泡散主之。病多藥不能及者﹐宜治以手法。先用冷水洗﹐如鍼內障眼法﹐以左手按定﹐勿令得動移﹐略施小眉刀尖﹐剔去脂肉﹐復以冷水洗淨﹐仍將前藥餌之﹐此治奇經客邪之法也。故並置其經絡病始。

卷之上

爲物所傷之病

志於固者﹐則八風無以窺其隙﹔本於密者﹐則五臟何以受其邪。故生之者天也﹐召之者人也。𨿽生弗召﹐莫能害也﹐爲害不已﹐召之甚也。《生气通天論》曰﹕風者﹐百病之始也。淸淨則肉腠閉拒﹐𨿽有大風苛毒﹐弗之能害。《陰陽應象大論》曰﹕邪風之至﹐疾如風雨﹐故善治者治皮毛。夫肉腠固﹐皮毛密﹐所以爲害者﹐安從其來也。今爲物之所傷﹐則皮毛肉腠之間﹐爲隙必甚﹐所傷之際﹐豈無七情內移﹐而爲衛气衰憊之原﹐二者俱召﹐風安不從。故傷於目之上下左右者﹐則目之上下左右俱病﹐當總作除風益損湯主之。傷於眉骨者﹐病自目系而下﹐以其手少陰有隙也﹐加黃連﹐除風益損湯主之。傷於額者﹐病自抵過而上﹐傷於耳中者﹐病自銳而入﹐以其手太陽有隙也﹐加柴胡﹐除風益損湯主之。傷於額交巓耳上角及腦者﹐病自內而出﹐以其足太陽有隙也﹐加蒼術﹐除風益損湯主之。傷於耳後耳角耳前者﹐病自客主人斜下﹐傷於頰者﹐病自銳而入﹐以其手少陽有隙也﹐加枳殼﹐除風益損湯主之。傷於頭角耳前後及目銳後者﹐病自銳而入﹐以其足少陽有隙也﹐加龍膽艸﹐除風益損湯主之。傷於額角及巓者﹐病自目系而下﹐以其足厥陰有隙也﹐加五味子﹐除風益損湯主之。諸有熱者﹐更當加黃芩﹐兼服加減地黃丸。傷甚者﹐須從權倍加大黃﹐瀉其敗血。

《六節藏象論》曰﹕肝受血而能視。此蓋滋血養血復血之藥也﹐此治其本也。又有爲物暴震﹐神水遂散﹐更不復治﹐故並識之於此。

卷之上

傷寒愈後之病

傷寒病愈後﹐或有目復大病者﹐以其淸陽之气不升﹐而余邪上走空竅也。其病隱澀赤脹﹐生翳羞明﹐頭腦骨痛﹐宜作羣隊升發之劑餌之﹐數服斯愈。《傷寒論》曰﹕冬時嚴寒﹐萬類深藏﹐君子固密﹐不傷於寒﹐觸冒之者﹐乃名傷寒。其傷於四時之气者﹐皆能爲病。又《生气通天論》曰﹕四時之气﹐更傷五臟﹐五臟六腑一病﹐則濁陰之气不得下﹐淸陽之气不得上。今傷寒時病𨿽愈﹐濁陰淸陽之气﹐猶未來復﹐濁陰淸陽之气未復﹐故余邪尙熾不休﹐故其走上而爲目之害也。是以一日而愈者﹐余邪在太陽﹔二日而愈者﹐余邪在陽明﹔三日而愈者﹐余邪在少陽﹔四日而愈者﹐余邪在太陰﹔五日而愈者﹐余邪在少陰﹔六日而愈者﹐余邪在厥陰。七日而復﹐是皆淸陽不能出上竅﹐而復受其所害也。當爲助淸陽上出﹐則治﹐人參補陽湯主之﹐羌活勝風湯主之﹐加減地黃丸主之﹐鼻碧雲散亦宜用也。忌大黃﹑芒硝苦寒通利之劑﹔用之﹐必不治。

卷之上

彊陽摶實陰之病

彊者﹐盛而有力也﹔實者﹐堅而內充也。故有力者﹐彊而欲摶﹔內充者﹐實而自收。是以陰陽無兩彊﹐亦無兩實。惟彊與實﹐以偏則病。內摶於身﹐上見於虛竅也。足少陰腎爲水﹐腎之精上爲神水﹔手厥陰心包絡爲相火﹐火彊摶水﹐水實而自收。其病神水緊小﹐漸小而又小﹐積漸之至﹐竟如菜子許。又有神水外圍﹐相類虫蝕者。然皆能睹而不昏﹐但微覺羞澀耳。是皆陽气彊盛而摶陰﹐陰气堅實而有禦﹐𨿽受所摶﹐終止於邊鄙皮膚也﹐內無所傷動。治法﹕當抑陽緩陰則愈。以其彊耶﹐故可抑﹔以其實耶﹐惟可緩而弗宜助﹐助之則反勝﹐抑陽。酒連散主之。大抵彊者則不易入﹐故以酒爲之導引﹐欲其气味投合﹐入則可展其長﹐此反治也﹐還陰救苦湯主之﹐療相火藥也。亦宜用鼻碧雲散。然病世亦間見﹐醫者要當識之。

卷之上

亡血過多之病

《六節藏象論》曰﹕肝受血而能視。《宣明五气篇》曰﹕久視傷血。《气厥論》曰﹕膽移熱於腦則辛鼻淵﹐傳爲衄蔑瞑目。《繆刺論》曰﹕冬刺經脈﹐血气皆脫﹐令人目不明。由此推之﹐目之爲血所養者明矣。手少陰心主血﹐血榮於目﹔足厥陰肝﹐開竅於目﹐肝亦多血﹐故血亡目病。男子衄血便血﹐婦人產後崩漏亡之過多者﹐皆能病焉。其爲病睛珠痛﹐珠痛不能視﹐差明癮澀﹐眼睫無力﹐眉骨太陽﹐因爲酸疼﹐當作芎歸補血湯主之﹐當歸養榮湯主之﹐除風益損湯主之﹐滋陰地黃丸主之。諸有熱者﹐加黃芩﹔婦人產漏者﹐加阿膠﹔脾胃不佳﹐惡心不進食者﹐加生薑。復其血﹐使其所養則愈。然要忌咸物。《宣明五气篇》又曰﹕咸走血﹐血病無多食鹹。是忌。

卷之上

斑疹餘毒之病

東垣李明之曰﹕諸斑疹皆從寒水逆流而作也。子之初生也﹐在母腹中﹐母呼亦呼。母吸亦吸。呼吸者﹐陽也﹐而動作生焉。饑食母血﹐渴飲母血。飲食者﹐陰也﹐而形質生焉。陰具陽足﹐十月而降﹐口中惡血﹐因啼卽下﹐卻歸男子生精之所﹐女子結胎之處﹐命宗所謂玄牝玄關者也。此血僻伏而不時發﹐或因乳食內傷﹐或因濕熱下澑﹐營气不從﹐逆於肉理﹐所僻伏者﹐乃爲所發。初則膀胱壬水夾脊逆流而克小腸丙火﹐故頸項以上先見也﹔次則胃經癸水﹐又克心火﹐故胸腹以上次見也﹔終則二火熾盛﹐反制寒水﹐故胸腹以下後見也。至此則五臟六腑皆病也。七日齊﹐七日盛﹐七日謝﹐三七二十一日而愈者﹐七爲火數故也。愈後或有病疽病瘡者﹐是皆餘毒尙在不去者﹐今其病目者亦然。所害者﹐與風熱不制之病稍同而異﹐總以羚羊角散主之。便不硬者﹐減硝黃。未滿二十一日而病作者﹐消毒化斑湯主之。此藥功非獨能於目﹐蓋專於斑者之藥也。不問初起已著﹐服之便令消化﹐稀者則不復出﹐方隨四時加減。

卷之上

深疳爲害之病

衛气少而寒气乘之也﹐元气微而飲食傷之也﹐外乘內傷﹐釀而成之也。父母以其純陽耶﹐故深冬不爲裳﹔父母以其惡風耶﹐故盛夏不解衣﹔父母以其數饑耶﹐故飼後彊食之﹔父母以其或渴耶﹐故乳後更飲之。有愚戇而爲父母者﹐又不審其寒暑飲食也﹐故寒而不爲暖﹐暑而不能涼﹐飲而不至渴﹐食而不及饑。而小兒幽玄默﹐抱疾而不能自言﹐故外乘內傷﹐因循積漸﹐釀而成疳也。渴而易饑﹐能食而瘦﹐腹脹下利﹐作HTHT聲﹐日遠不治﹐遂生目病。其病生翳﹐睫閉不能開﹐眵淚如糊﹐久而膿流﹐竟枯兩目。何則﹖爲陽气下走也﹐爲陰气反上也。治法﹕當如《陰陽應象大論》曰﹕淸陽出上竅﹐濁陰出下竅﹐淸陽發腠理﹐濁陰走五臟﹐淸陽實四肢﹐濁陰歸六腑。各還其原﹐不反其常﹐是其治也。當作升陽降陰之劑﹐茯苓瀉濕湯主之﹐升麻龍膽艸飲子主之。此藥非專於目﹐並治以上數證。然勿後﹐後則危也。爲父母者其審諸。

卷之下

君臣佐使逆從反正說

君爲主﹐臣爲輔﹐佐爲助﹐使爲用﹐置方之原也。逆則攻﹐從則順﹐反則異﹐正則宜﹐治病之法也。必熱必寒﹐必散必收者﹐君之主也。不宣不明﹐不授不行者﹐臣之輔也。能受能令﹐能合能力者﹐佐之助也。或擊或發﹐或劫或開者﹐使之用也。破寒必熱﹐逐熱必寒﹐去燥必濡﹐除濕必泄者﹐逆則攻也。治驚須平﹐治損須溫﹐治畱須收﹐治堅須潰者﹐從則順也。熱病用寒藥﹐而導寒攻熱者必熱。陽明病發熱﹐大便硬者﹐大承气湯﹐酒制大黃熱服之類也。寒病用熱藥﹐而導熱去寒者必寒。少陰病下利﹐服附子﹑漧薑不止者﹐白通湯加人尿﹑豬膽之類也。塞病用通藥﹐而導通除塞者必寒。胸滿煩驚﹐小便不利者﹐柴胡加龍骨牡蠣湯之類也。通病用塞藥﹐而導塞止通者必通。太陽中風下利﹐心下痞硬者﹐十棗湯之類也。

反則異也。治遠以大﹐治近以小﹐治主以緩﹐治客以急﹐正則宜也。《至眞要大論》曰﹕辛甘發散爲陽﹐酸苦湧泄爲陰﹐鹹味湧泄爲陰﹐淡味滲泄爲陽。六者或收或散﹐或緩或急﹐或燥或濕﹐或或堅。所以利而行之﹐調其气﹐使其平。故味之薄者﹐爲陰中之陽﹐味薄則通﹐酸苦鹹平是也。气之濃者﹐爲陽中之陽﹐气濃則熱﹐辛甘濕熱是也。气之薄者﹐爲陽中之陰﹐气薄則發泄﹐辛甘淡平寒涼是也。味之濃者﹐爲陰中之陰﹐味濃則泄﹐酸苦鹹寒是也。

《易》曰﹕同聲相應﹐同气相求。水流濕﹐火就燥﹐雲從龍﹐風從虎。聖人作而萬物睹﹐本乎天者親上﹐本乎地者親下﹐則各從其類也。故置方治病如後。

卷之下

附方

芍藥淸肝散方

治眵多﹐緊澀羞明﹐赤脈貫睛﹐臟腑祕結者。

白術川芎防風﹝各三分﹞甘艸﹝炙﹞荊芥﹝各二分半﹞桔梗羌活﹝各三分﹞芍藥﹝二分半﹞

柴胡﹝二分﹞前胡薄荷黃芩﹝各二分半﹞山梔知母﹝各二分﹞滑石石膏﹝各三分﹞大黃﹝四分﹞芒硝﹝三分半﹞

共十八味﹐統咀。都作一服﹐水二鐘﹐煎至一鐘﹐食後熱服。

上爲方﹐治淫熱反克而作也。風熱不制之病﹐熱甚大便硬者﹐從權用之。蓋苦寒之藥也﹐苦寒敗胃﹐故先以白術之甘溫﹐甘艸之甘平﹐主胃气爲君﹔次以川芎﹑防風﹑荊芥﹑桔梗﹑羌活之辛溫﹐升散淸利爲臣﹔又以芍藥﹑前胡﹑柴胡之微苦﹐薄荷﹑黃芩﹑山梔之微苦寒﹐且導且攻爲佐﹔終以知母﹑滑石﹑石膏之苦寒﹐大黃﹑芒硝之大苦寒﹐祛逐淫熱爲使。大便不硬者﹐減大黃﹑芒硝﹐此逆則攻之治法也。大熱服者﹐反治也。

通气利中丸

治證上同。

白術﹝一兩﹞白芷羌活﹝各半兩﹞黃芩滑石﹝取末另入﹐各一兩半﹞大黃﹝二兩半﹞牽牛﹝取末﹐一兩半﹞

除滑石﹑牽牛﹐另研極細末外﹐余合爲細末﹐入上藥和勻﹐滴水爲丸﹐如桐子大。每服三十丸﹐加至百丸﹐食後臨睡﹐茶湯送下。

上方﹐以白術苦甘溫﹐除胃中熱爲君﹔白芷辛溫解利﹐羌活苦甘平微溫﹐通利諸節爲臣﹔黃芩微苦寒﹐療熱滋化﹐滑石甘寒﹐滑利小便﹐以釐淸濁爲佐﹔大黃苦寒﹐通大便﹐瀉諸實熱﹐牽牛苦寒﹐一說味辛﹐利大便﹐除風毒爲使﹐逆攻之法也。風熱不制之病﹐熱甚而大便硬者﹐亦可兼用。然牽牛有毒﹐非神農藥﹐今與大黃並用者﹐取其性猛烈而快也。大抵不宜久用﹐久用傷元气﹐蓋從權之藥也﹐量虛實加減。

黃連天花粉丸

治同前。

黃連﹝一兩﹞天花粉﹝四兩﹞菊花川芎薄荷﹝各一兩﹞連翹﹝二兩﹞黃芩梔子﹝各四兩﹞黃柏﹝六兩﹞

爲細末﹐滴水爲丸﹐如梧桐子大。每服五十丸﹐加至百丸﹐食後臨睡茶湯下。

上方﹐爲淫熱反克﹐臟腑不祕結者作也。風熱不制之病﹐稍熱者亦可服。以黃連﹑天花粉之苦寒爲君﹔菊花之苦甘平爲臣﹔川芎之辛溫﹐薄荷之辛苦爲佐﹔連翹﹑黃芩之苦微寒﹐黃柏﹑梔子之苦寒爲使。合之則除熱淸利﹐治目赤腫痛。

黃連鑪甘石散

治眼眶破爛﹐畏日羞明。余治上同。

鑪甘石﹝一斤﹞黃連﹝四兩﹞龍腦﹝量入﹞

先以鑪甘石置巨火中﹐通紅爲度﹐另以黃連用水一碗﹐瓷器盛貯﹐納黃連於水內﹐卻以通紅鑪甘石淬七次﹐就以所貯瓷器置日中曬漧﹐然後同黃連研爲細末。欲用時﹐以一二兩再研極細﹐旋量入龍腦﹐每用少許﹐井花水調如稠糊﹐臨睡以箸頭蘸敷破爛處。不破爛者﹐點眼內銳尢佳。不宜使入眼內。

上方﹐以鑪甘石收濕除爛爲君﹔黃連苦寒爲佐﹔龍腦去熱毒爲使。諸目病者俱可用。病宜者治病﹐不宜者無害也。奇經客邪之病﹐量加朴硝泡湯﹐滴眼瘀肉黃赤脂上。

龍腦黃連膏

治目中赤脈如火﹐澑熱炙人。余治上同。

黃連﹝半斤﹞龍腦﹝一錢﹞

先銼黃連令碎﹐以水三大碗﹐貯瓷器內﹐入黃連於中﹐用文武火慢熬成大半碗﹐濾去滓﹐入薄瓷碗內﹐重湯頓成膏半盞許﹐龍腦以一錢爲率﹐用則旋量入之﹐以箸頭點入眼內﹐不拘時。

上方﹐以黃連治目痛﹑解諸毒爲君﹐龍腦去熱毒爲臣﹐乃君臣藥也。諸目痛者﹐俱宜用。

蕤仁春雪膏

治紅赤羞明﹐癢痛﹐沙澀。

蕤仁﹝去油﹐四錢﹞龍腦﹝五分﹞

先以蕤仁研細﹐入龍腦和勻﹐用生好眞蜜一錢二分﹐再研調勻﹐每用箸頭點內銳。

上方﹐以龍腦除熱毒爲君﹐生蜜解毒和百藥爲臣﹐蕤仁去暴熱﹑治目痛爲使﹐此藥與黃連鑪甘石散﹑龍腦黃連膏子並用。

鼻碧雲散

治腫脹紅赤﹐昏暗羞明﹐隱澀疼痛﹐風癢鼻塞﹐頭痛腦酸﹐外翳攀睛﹐眵淚稠粘。

鵝不食艸﹝二錢﹞靑黛川芎﹝各一錢﹞

爲細末。先噙水滿口﹐每用如米許﹐入鼻內﹐以淚出爲度﹐不拘時候。

上方﹐以鵝不食艸解毒爲君﹔靑黛去熱爲佐﹔川芎大辛﹐除邪破畱爲使﹐升透之藥也。

大抵如開鍋蓋法﹐常欲使邪毒不閉﹐令有出路。然力少而銳﹐之隨效﹐宜常以聚其力﹐諸目病俱可用。

羌活勝風湯

治眵多﹐緊澀羞明﹐赤脈貫睛﹐頭痛鼻塞﹐腫脹涕淚﹐腦巓沈重﹐眉骨酸疼﹐外翳如雲霧﹑絲縷﹑秤星﹑螺蓋。

白術﹝五分﹞枳殼羌活川芎白芷獨活防風前胡桔梗薄荷﹝各四分﹞荊芥甘艸﹝各三分﹞柴胡﹝七分﹞黃芩﹝五分﹞

作一服﹐水二盞﹐煎一盞﹐去滓熱服。

上方﹐爲風熱不制而作也。夫竅不利者﹐皆脾胃不足之證。故先以白術﹑枳殼調治胃气爲君﹔羌活﹑川芎﹑白芷﹑獨活﹑防風﹑前胡諸治風藥﹐皆主升發爲臣﹔桔梗除寒熱﹐薄荷﹑荊芥淸利上焦﹐甘艸和百藥爲佐﹔柴胡解熱﹐行少陽厥陰經﹐黃芩療上熱﹐主目中赤腫爲使。又治傷寒愈後之病。熱服者﹐熱性炎上﹐令在上散﹐不令流下也。生翳者﹐隨翳所見經絡加藥。翳凡自內而出者﹐加蔓荊子治太陽經﹐加蒼術去小腸膀胱之濕﹐內者﹐手太陽足太陽之屬也。自銳而入客主人斜下者﹐皆用龍膽艸﹐爲膽艸味苦﹐與膽味合﹐少加人參﹐益三焦之气﹐加本﹐乃太陽經風藥﹐銳客主人者﹐足少陽手少陽手太陽之屬也。凡自目系而下者﹐倍加柴胡行肝气﹐加黃連瀉心火﹐目系者﹐足厥陰手少陰之屬也。自抵過而上者﹐加木通導小腸中熱﹐五味子酸以收斂﹐抵過者﹐手太陽之屬也。

杏仁龍膽艸泡散

治風上攻﹐赤癢。

龍膽艸當歸尾黃連滑石﹝另研取末﹞杏仁﹝去皮尖﹞赤芍藥﹝各一錢﹞

以白沸湯泡頓蘸洗﹐冷熱任意﹐不拘時候。

又方﹐以龍膽艸﹑黃連苦寒去熱毒爲君﹐當歸尾行血﹐杏仁潤燥爲佐﹐滑石甘寒泄气﹐赤芍藥苦酸除癢爲使。惟風癢者可用。

柴胡復生湯

治紅赤羞明﹐淚多眵少﹐腦巓沈重﹐睛珠痛應太陽﹐眼睫無力﹐常欲垂閉﹐不敢久視﹐久視則酸疼﹐翳陷下﹐所陷者或圓或方﹐或長或短﹐如縷如錐如鑿。

本川芎﹝各三分半﹞白芍藥﹝四分﹞蔓荊子羌活獨活白芷﹝各三分半﹞柴胡﹝六分﹞

炙艸薄荷桔梗﹝各四分﹞五味子﹝二十粒﹞蒼術茯苓黃芩﹝各五分﹞

作一服﹐水二盞﹐煎至一盞﹐去滓﹐食後熱服。

上方﹐以本﹑蔓荊子爲君﹐升發陽气也﹔川芎﹑白芍藥﹑羌活﹑獨活﹑白芷﹑柴胡爲臣﹐和血補血療風﹐行厥陰經也﹔甘艸﹑五味子爲佐﹐爲協諸藥斂藏气也﹔薄荷﹑桔梗﹑蒼術﹑茯苓﹑黃芩爲使﹐爲淸利除熱去濕﹐分上下﹐實脾胃二土﹐療目中赤腫也。此病起自七情五賊﹑勞役饑飽﹐故使生意下陷﹐不能上升。今主以羣隊升發﹐輔以和血補血﹐導入本經﹐助以相協收斂﹐用以淸利除熱﹐實脾胃﹐如此爲治﹐理可推也。睛珠痛甚者﹐當歸養榮湯主之。

當歸養榮湯

治睛珠痛甚不可忍。余治並同上。

防風白芷﹝各七分半﹞白芍藥熟地黃當歸川芎﹝各一錢﹞羌活﹝七分半﹞

作一服﹐水二盞﹐煎至一盞﹐去滓﹐食後熱服。

上方﹐以七情五賊﹑勞役饑飽重傷脾胃。脾胃者﹐多血多气之所。脾胃受傷﹐則血亦病。血養睛﹐睛珠屬腎﹐今生意已不升發﹐又復血虛不能養睛﹐故睛痛甚不可忍。以防風升發生意﹐白芷解利﹐引入胃經爲君﹔白芍藥止痛益气﹐通血承接上下爲臣﹔熟地黃補腎水眞陰爲佐﹔當歸﹑川芎。行血補血﹐羌活除風﹐引入少陰經爲使。血爲邪勝﹐睛珠痛者﹐及亡血過多之病﹐俱宜服也。服此藥後﹐睛痛𨿽除﹐眼睫無力﹐常欲垂閉不減者﹐助陽活血湯主之。

黃炙艸當歸﹝各五分﹞白芷蔓荊子﹝各四分﹞防風﹝五分﹞升麻柴胡﹝各七分﹞

作一服﹐水二盞﹐煎至一盞﹐去渣﹐稍熱服。

上方﹐以黃治虛勞﹐甘艸補元气爲君﹔當歸和血補血爲臣﹔白芷﹑蔓荊子﹑防風。主療風升陽气爲佐﹔升麻導入足陽明足太陰脾胃﹐柴胡引至足厥陰肝經爲使。心火乘金﹐水衰反制者﹐亦宜服也。有熱者﹐兼服黃連羊肝丸。

黃連羊肝丸

治目中赤脈紅甚﹐眵多。余治同上。

黃連﹝一兩﹞白羯羊肝﹝一个﹞

先以黃連研爲細末﹐將羊肝以竹刀刮下如糊﹐除去筋膜﹐入擂盆中﹐研細﹐入黃連末爲丸﹐如梧桐子大。每服三五十丸﹐加至七八十丸﹐茶淸湯下。

上方﹐以黃連除熱毒明目爲君﹔以羊肝肝與肝合引入肝經爲使。不用鐵與刀者﹐忌鐵器也。金克木﹐肝乃木也。一有金气﹐肝則畏而不受。蓋專治肝經之藥﹐非與羣隊者比也。肝受邪者﹐並皆治之。睛痛者﹐加當歸。

決明益陰丸

治畏日惡火﹐沙澀難開﹐眵淚俱多﹐久病亦不痊者﹐並皆療之。余治同上。

羌活獨活﹝各五錢﹞黃連﹝酒制﹐一兩﹞防風﹝五錢﹞黃芩﹝一兩﹞歸尾﹝酒制﹞五味子﹝各五錢﹞石決明﹝﹐三錢﹞艸決明﹝一兩﹞甘艸﹝炙﹐五錢﹞黃柏知母﹝各一兩﹞

爲末﹐煉蜜丸﹐桐子大。每服五十丸﹐加至百丸﹐茶湯下。

上方﹐以羌活﹑獨活升淸陽爲君﹔黃連去熱毒﹐當歸尾行血﹐五味子收斂爲臣﹔石決明明目磨障﹐艸決明益腎療盲﹐防風散滯祛風﹐黃芩去目中赤腫爲佐﹔甘艸協和諸藥﹐黃柏助腎水﹐知母瀉相火爲使。此蓋益水抑火之藥也。內急外弛之病﹐並皆服之。

川芎行經散

治目中靑﹐如物傷狀﹐重者白睛如血貫。

枳殼炙艸﹝各六分﹞白芷防風荊芥薄荷獨活﹝各四分﹞川芎當歸﹝各六分﹞紅花﹝少許﹞柴胡﹝六分﹞茯苓﹝三分﹞蔓荊子羌活﹝各四分﹞桔梗﹝五分﹞

作一服﹐水二盞﹐煎至一盞﹐去渣﹐大熱服﹐食後。

上方﹐以枳殼﹑甘艸和胃气爲君﹔白芷﹑防風﹑荊芥﹑薄荷﹑獨活療風邪﹐升胃气爲臣﹔川芎﹑當歸﹑紅花行滯血﹐柴胡去結气﹐茯苓分利除濕爲佐﹔蔓荊子﹑羌活引入太陽經﹐桔梗利五臟爲使。則胃脈調﹐小腸膀胱皆邪去凝行也。見熱者﹐以消凝大丸子主之。

消凝大丸子

治證同上。或有眵淚沙澀者﹐並皆療之。

川芎當歸﹝各七錢﹞防風荊芥羌活本薄荷﹝各半兩﹞桔梗甘艸﹝炙﹐各七錢﹞

滑石石膏白術黃芩山梔﹝各一兩﹞連翹菊花﹝各七錢﹞

先將滑石﹑石膏另研﹐余作細末﹐和勻﹐煉蜜爲劑﹐每劑一兩﹐分八丸。每服一丸﹐或二丸﹐茶湯嚼下。

上方﹐消凝滯藥也。君以川芎﹑當歸﹐治血和血﹔臣以羌活﹑防風﹑荊芥﹑本﹑薄荷﹑桔梗﹐療風散邪﹐引入手足太陽經﹔佐以白術﹑甘艸﹑滑石﹑石膏﹐調補胃虛﹐通泄滯气﹐除足陽明經熱﹔使以黃芩﹑山梔﹑連翹﹑菊花﹐去熱除煩。淫熱反克﹐風熱不制者﹐俱宜服也。

千金磁朱丸

治神水寬大漸散﹐昏如霧露中行﹐漸睹空中有黑花﹐漸睹物成二體﹐久則光不收﹐及內障﹐神水淡綠色﹑淡白色者。

磁石﹝吸鍼者﹐二兩﹞辰砂﹝一兩﹞神曲﹝四兩﹞

先以磁石置巨火中﹐醋淬七次﹐曬漧另研極細二兩﹐辰砂另研極細一兩﹐生神曲末三兩﹐與前藥和勻﹐更以神曲末一兩﹐水和作餅﹐煮浮爲度﹐搜入前藥﹐煉蜜爲丸﹐如梧桐子大。每服一十丸﹐加至三十丸﹐空心飯湯下。

上方﹐以磁石辛鹹寒鎭墜腎經爲君﹐令神水不外移也﹔辰砂微甘寒鎭墜心經爲臣﹐肝其母﹐此子能令母實也﹐肝實則目明﹔神曲辛溫甘﹐化脾胃中宿食爲佐﹐生用者﹐發其生气﹐熟用者﹐斂其暴气也﹐服藥後﹐俯視不見﹐仰視漸睹星月者﹐此其效也。亦治心火乘金﹐水衰反制之病。久病累發者﹐服之則永不更作。空心服此﹐午前更以石斛夜光丸主之。

石斛夜光丸

治證上同。

天門冬﹝焙﹞人參茯苓﹝各二兩﹞五味﹝炒﹐半兩﹞幹菊花﹝七錢﹞麥門冬熟地黃﹝各一兩﹞菟絲子﹝酒浸﹞幹山藥枸杞﹝各七錢﹞牛膝﹝浸﹞杏仁﹝去皮尖﹐各七錢半﹞生地黃﹝一兩﹞

蒺藜石斛蓯蓉川芎炙艸枳殼﹝麩炒﹞靑葙子防風黃連﹝各半兩﹞艸決明﹝八錢﹞

烏犀﹝鎊﹞羚羊角﹝鎊﹐各半兩﹞

爲細末﹐煉蜜丸﹐桐子大。每服三五十丸﹐溫酒鹽湯任下。

上方﹐羨補藥也﹐補上治下﹐利以緩﹐利以久﹐不利以速也。故君以天門冬﹑人參﹑菟絲子之通腎安神﹐彊陰塡精也﹔臣以五味子﹑麥門冬﹑杏仁﹑茯苓﹑枸杞子﹑牛膝﹑生熟地黃之斂气除濕﹐涼血補血也﹔佐以甘菊花﹑蒺藜﹑石斛﹑肉蓯蓉﹑川芎﹑甘艸﹑枳殼﹑山藥﹑靑葙子之療風治虛﹐益气祛毒也﹔使以防風﹑黃連﹑艸決明﹑羚羊角﹑生烏犀之散滯泄熱﹐解結明目也。陰弱不能配陽之病﹐並宜服之。此從則順之治法也。

益陰補气丸

治證上同。

熟地黃﹝三兩﹞歸尾﹝酒制﹐半兩﹞牡丹皮五味子幹山藥﹝各五錢﹞茯苓澤瀉﹝各二錢半﹞

生地黃﹝酒制﹐炒﹐四兩﹞山茱萸柴胡﹝各半兩﹞

爲末﹐煉蜜丸﹐如桐子大﹐水飛辰砂爲衣。每服五七十丸﹐空心﹐淡鹽湯下。

上方﹐壯水之主﹐以鎭陽光﹐气爲怒傷﹐散而不聚也。气病血亦病也。肝得血而後能視﹐又目爲心之竅﹐心主血﹐故以熟地黃補血衰﹐當歸尾行血﹐牡丹皮治積血爲君﹔茯苓和中益眞气﹐澤瀉除濕瀉邪气﹐生地黃補腎水眞陰爲臣﹔五味子補五臟﹐幹山藥平气和胃爲佐﹔山茱萸彊陰益精通九竅﹐柴胡引入厥陰經爲使。蜜劑者﹐欲泥膈難下也﹔辰砂爲衣者﹐爲通於心也。然必兼《千金》磁朱丸服之﹐庶易爲效。

滋陰地黃丸

治證上同。眵多者﹐並皆治之。

黃連﹝一兩﹞黃芩歸身﹝酒制﹐各半兩﹞生地黃﹝酒制﹐一兩半﹞熟地黃﹝半兩﹞五味子﹝三錢﹞

人參﹝二錢﹞天門冬﹝焙﹞炙艸﹝各三錢﹞地骨皮﹝二錢﹞枳殼柴胡﹝各三錢﹞

爲細末﹐煉蜜丸﹐如桐子。每服百丸﹐食後茶湯下﹐日三服。

上方﹐治主以緩﹐緩則治其本也。以黃連﹑黃芩﹐苦寒除邪气之盛爲君﹔當歸身辛溫﹐生熟地黃苦甘寒﹐養血涼血爲臣﹔五味子酸寒﹐體輕浮上﹐收神水之散大﹐人參﹑甘艸﹑地骨皮﹑天門冬﹑枳殼苦甘寒﹐瀉熱補气爲佐﹔柴胡引用爲使也。亡血過多之病﹐有熱者﹐亦宜服。

防風散結湯

治目上下睫隱起肉疣﹐用手法除病後服之。

防風羌活白芍藥歸尾﹝各五分﹞紅花蘇木﹝各少許﹞茯苓蒼術獨活前胡黃芩﹝各五分﹞炙艸防己﹝各六分﹞

作一服﹐水二盞﹐煎至一盞﹐熱服﹐渣再煎。

上方﹐以防風﹑羌活﹐升發陽气爲君﹔白芍藥﹑當歸尾﹑紅花﹑蘇木﹐破凝行血爲臣﹔茯苓瀉邪气﹐蒼術去上濕﹐前胡利五臟﹐獨活除風邪﹐黃芩療熱滋化爲佐﹔甘艸和諸藥﹐防己行十二經爲使。病在上睫者﹐加黃連﹑柴胡﹐以其手少陰足厥陰受邪也﹔病在下睫者﹐加本﹑蔓荊子﹐以其手太陽受邪也。

竹葉瀉經湯

治眼目癮澀﹐稍覺﹐視物微昏﹐內開竅如鍼﹐目痛﹐按之浸浸膿出。

柴胡梔子羌活升麻炙艸﹝各五分﹞赤芍藥艸決明茯苓車前子﹝各四分﹞黃芩六分﹞黃連大黃﹝各五分﹞靑竹葉﹝一十片﹞澤瀉﹝四分﹞

作一服﹐水二盞﹐煎至一盞﹐食後﹐稍熱服。

上方﹐逆攻者也。先以行足厥陰肝足太陽膀胱之藥爲君﹐柴胡﹑羌活是也﹔二經生意﹐皆總於脾胃﹐以調足太陰足陽明之藥爲臣﹐升麻﹑甘艸是也﹔肝經多血﹐以通順血脈﹐除肝邪之藥﹐膀胱經多濕﹐以利小便﹐除膀胱濕之藥爲佐﹐赤芍藥﹑艸決明﹑澤瀉﹑茯苓﹑車前子是也﹔總破其積熱者﹐必攻必開﹐必利必除之藥爲使﹐梔子﹑黃芩﹑黃連﹑大黃﹑竹葉是也。

蜜劑解毒丸

治證上同。

杏仁﹝去皮尖﹐二兩﹐另研﹞山梔﹝十兩﹐末﹞石蜜﹝煉﹐一斤﹞大黃﹝五兩﹐末﹞

蜜丸﹐如梧桐子大。每服三十丸﹐加至百丸﹐茶湯下。

上方﹐以甘潤治燥爲君﹐爲燥爲熱之原也﹔山梔子微苦寒治煩爲臣﹐爲煩爲熱所產也﹔石蜜甘平溫﹐安五臟爲佐﹐爲其解毒除邪也﹔大黃苦寒﹐性走不守﹐瀉諸實熱爲使﹐爲攻其積﹐不令其重疊不解也。

決明夜靈散

治目至夜則昏﹐𨿽有燈月﹐亦不能視。

石決明﹝另研﹞夜明沙﹝另研﹐各二錢﹞豬肝﹝一兩﹐生用﹐不食豬者﹐以白羯羊肝代之﹞

二藥末和勻﹐以竹刀切肝作二片﹐以上藥鋪於一片肝上﹐以一片合之﹐用麻皮纏定﹐勿令藥得泄出﹐淘米泔水一大碗﹐貯沙罐內﹐不犯鐵器﹐入肝藥於中﹐煮至小半碗﹐臨睡﹐連肝藥汁服之。

上方﹐以決明鎭腎經益精爲君﹔夜明沙升陽主夜明爲臣﹔米泔水主脾胃爲佐﹔肝與肝合﹐引入肝經爲使。

沖和養胃湯

治內障初起﹐視覺微昏﹐空中有黑花﹐神水變淡綠色﹐次則視岐﹐睹一成二﹐神水變淡白色﹐久則不睹﹐神水變純白色。

柴胡﹝七錢﹞人參當歸﹝酒浸﹐各一兩﹞五味子﹝二錢﹞白芍藥﹝六錢﹞白茯苓﹝三錢﹞羌活﹝一兩半﹞炙艸﹝一兩﹞防風﹝半兩﹞黃﹝一兩半﹞白術升麻葛根﹝各一兩﹞幹生薑﹝一錢﹞

每服六錢﹐水三盞﹐煎至二盞﹐入黃芩﹑黃連各一錢﹐再煎至一盞﹐去滓﹐稍熱﹐食後服。

上方﹐因肝木不平﹐內挾心火﹐故以柴胡平肝﹐人參開心﹐黃連瀉心火爲君﹔酒制當歸榮百脈﹐五味斂百脈之沸﹐心包絡主血﹐白芍藥順血脈﹑散惡血爲臣﹔白茯苓瀉膀胱之濕﹐羌活淸利小腸之邪﹐甘艸補三焦﹐防風升膽之降爲佐﹔陰陽皆總於脾胃﹐黃補脾胃﹐白術健脾胃﹐升麻﹑葛根行脾胃之經﹐黃芩退壯火﹐幹生薑入壯火爲導爲使。此方逆攻﹑從順﹑反異﹑正宜俱備。

益气聰明湯

治證上同。並治耳聾耳鳴。

黃人參﹝各一錢二分半﹞甘艸﹝炙﹐五分﹞升麻﹝七錢半﹞葛根﹝三錢﹞蔓荊子﹝一錢半﹞芍藥黃柏﹝酒炒﹐各一錢﹞

每服四錢﹐水二盞﹐煎至一盞﹐去渣﹐臨睡熱服﹐五更再煎服。

上方﹐以黃﹑人參之甘溫﹐治虛勞爲君﹔甘艸之甘平﹐承接和協﹐升麻之苦平微寒﹐行手陽明足陽明足太陰之經爲臣﹔葛根之甘平﹐蔓荊子之辛溫﹐皆能升發爲佐﹔芍藥之酸微寒﹐補中焦﹐順血脈﹐黃柏之苦寒﹐治腎水膀胱之不足爲使。酒制又炒者﹐因熱用也。或有熱﹐可漸加黃柏﹐春夏加之﹐盛暑倍加之﹐加多則不效﹐脾胃虛者去之。熱倍此者﹐瀉熱黃連湯主之。

瀉熱黃連湯

治內障﹐癥同上﹐有眵淚。

黃芩﹝酒炒﹞黃連﹝酒洗﹞柴胡﹝酒炒﹞生地黃﹝酒洗﹐各一兩﹞升麻﹝半兩﹞龍膽艸﹝三錢﹞﹐爲反助陰也。

上方﹐治主治客之劑也。治主者﹐升麻主脾胃﹐柴胡行肝經爲君﹔生地黃涼血爲臣﹐爲陽明太陰厥陰多血故也。治客者﹐黃連﹑黃芩﹐皆療濕熱爲佐﹔龍膽艸專除眼中諸疾爲使﹐爲諸濕熱俱從外來爲客也。

還陰救苦湯

治目久病﹐白睛微變靑色﹐黑睛稍帶白色﹐黑白之間﹐赤環如帶﹐謂之抱輪紅﹐視物不明﹐昏如霧露中﹐睛白髙低不平﹐其色如死﹐甚不光澤﹐口漧舌苦﹐眵多羞澀﹐上焦應有熱邪。

升麻蒼術甘艸﹝炙﹞柴胡防風羌活﹝各半兩﹞細辛﹝二錢﹞本﹝四錢﹞川芎﹝一兩﹞

桔梗﹝半兩﹞紅花﹝一錢﹞歸尾﹝七錢﹞黃連黃芩黃柏知母生地黃連翹﹝各半兩﹞龍膽艸﹝三錢﹞

每服七錢﹐水二盞﹐煎至一盞﹐去滓﹐熱服。

上方﹐以升麻﹑蒼術﹑甘艸﹐諸主元气爲君﹐爲損者溫之也﹔以防風﹑柴胡﹑羌活﹑細辛﹑本﹐諸升陽化滯爲臣﹐爲結者散之也﹔以川芎﹑桔梗﹑紅花﹑當歸尾﹐諸補行血脈爲佐﹐爲畱者行之也﹔以黃連﹑黃芩﹑黃柏﹑知母﹑連翹﹑生地黃﹑龍膽艸﹐諸去除熱邪爲使﹐爲客者除之也。奇經客邪之病﹐彊陽搏實陰之病﹐服此亦具驗。

菊花決明散

治癥上同。

艸決明石決明﹝東流水煮一伏時﹐另研極細入藥﹞木賊艸防風羌活蔓荊子甘菊花甘艸﹝炙﹞川芎石膏﹝另研極細入藥﹞黃芩﹝各半兩﹞

爲細末。每服二錢﹐水盞半﹐煎八分﹐連末服﹐食後。

上方﹐以明目除翳爲君者﹐艸決明﹑石決明﹑木賊艸也﹔以散風升陽爲臣者﹐防風﹑羌活﹑蔓荊子﹑甘菊花也﹔以和气順血爲佐者﹐甘艸﹑川芎也﹔以療除邪熱爲使者﹐黃芩﹑石膏也。內急外弛之病﹐亦宜其治。

神驗錦鳩丸

治癥上同。兼口漧舌苦﹐眵多羞澀﹐上焦邪熱。

甘菊花﹝半兩﹞艸決明蕤仁﹝去皮﹐各三兩﹞牡蠣﹝洗﹐火粉﹐半兩﹞黃連蒺藜﹝炒﹐去尖﹞防風﹝各五兩﹞羌活﹝三兩﹞細辛﹝五兩﹞瞿麥﹝三兩﹞白茯苓﹝四兩﹞肉桂﹝二兩﹞斑鳩﹝一隻﹐跌死﹐去皮毛腸嘴爪﹐文武火連骨炙幹﹞羯羊肝﹝一个竹刀薄批﹐炙令焦﹐忌用鐵刀﹞蔓菁子﹝二升﹐淘淨絹袋盛﹐甑蒸一伏時﹐曬漧﹞

爲細末﹐煉蜜爲劑﹐杵五百下﹐丸如桐子大。每服二十丸﹐加至三五十丸﹐空心﹐溫湯下。

上方﹐以甘菊花﹑艸決明﹐主明目爲君﹔以蕤仁﹑牡蠣﹑黃連﹑蒺藜﹐除濕熱爲臣﹔以防風﹑羌活﹑細辛之升上﹐瞿麥﹑茯苓之分下爲佐﹔以斑鳩補腎﹐羊肝補肝﹐肉桂導羣藥入熱邪爲使。此方制之大者也﹐腎肝位遠﹐服湯藥散不厭頻多之義也。

萬應蟬花散

治證上同。

蟬蛻﹝去土﹐半兩﹞蛇蛻﹝炙﹐三錢﹞川芎防風羌活炙艸﹝各一兩﹞蒼術﹝四兩﹞赤芍藥﹝三兩﹞當歸白茯苓﹝各一兩﹞石決明﹝東流水煮一伏時﹐另研極細﹐一兩半﹞

爲細末。每服二錢﹐食後臨臥時﹐濃米泔調下﹐熱茶淸亦可。

上方﹐制之偶者也。奇之不去﹐則偶之﹐是爲重方也。今用蟬蛻﹐又用蛇蛻者﹐取其重蛻之義﹐以除翳爲君也﹔川芎﹑防風﹑羌活﹐皆能淸利頭目爲臣也﹔甘艸﹑蒼術﹐通主脾胃﹐又脾胃多气多血﹐故用赤芍藥補气﹐當歸補血爲佐也﹔石決明鎭墜腎水﹐益精還陰﹐白茯苓分陰陽上下爲使也。亦治奇經客邪之病。

黃防風飲子

治眼稜緊急﹐以致倒睫拳毛﹐損睛生翳﹐及上下瞼赤爛﹐羞澀難開﹐眵淚稠粘。

蔓荊子﹝五分﹞細辛﹝二分﹞葛根﹝一錢半﹞炙艸黃防風﹝各一錢﹞黃芩﹝五分﹞

作一服﹐水二盞﹐煎至一盞﹐去滓﹐大熱服。

上方﹐以蔓荊子﹑細辛爲君﹐除手太陽手少陰之邪﹐肝爲二經之母﹐子平母平﹐此實則瀉其子也﹔以甘艸﹑葛根爲臣﹐治足太陰足陽明之弱﹐肺爲二經之子﹐母薄子單﹐此虛則補其母也﹔黃實皮毛﹐防風散滯气﹐用之以爲佐﹔黃芩療濕熱﹐去目中赤腫﹐爲之使也。

無比蔓荊子湯

治證上同。

黃人參﹝各一錢﹞黃連柴胡﹝各七分﹞蔓荊子當歸葛根防風﹝各五分﹞生艸﹝一錢細辛葉﹝三分﹞

作一服﹐水二盞﹐煎至一盞﹐去滓﹐稍熱服。

上方﹐爲肺气虛耶﹐黃﹑人參實之﹐爲君﹔心受邪耶﹐黃連除之﹐肝受邪耶﹐柴胡除之﹐小腸受邪耶﹐蔓荊子除之﹐爲臣﹔當歸和血﹐葛根解除爲佐﹔防風療風散滯﹐生甘艸大瀉熱火﹐細辛利九竅﹐用葉者﹐取其升上之意﹐爲使也。

撥云退翳丸

治陽蹺受邪﹐內卽生赤脈縷縷﹐根生瘀肉﹐瘀肉生黃赤脂﹐脂橫侵黑睛﹐漸蝕神水﹐銳亦然﹐俗名攀睛。

川芎﹝一兩五錢﹞菊花﹝一兩﹞蔓荊子﹝二兩﹞蟬蛻﹝一兩﹞蛇蛻﹝炙﹐三錢﹞密蒙花﹝二兩﹞薄荷葉﹝半兩﹞木賊艸﹝去節﹐二兩﹞荊芥穗﹝一兩﹞黃連楮桃仁﹝各半兩﹞地骨皮﹝一兩﹞天花粉﹝六錢炙艸﹝三錢﹞川椒皮﹝七錢﹞當歸白蒺藜﹝去刺﹐炒﹐各一兩五錢﹞

爲細末﹐煉蜜成劑﹐每兩作八丸。每服一丸﹐食後臨睡。細嚼﹐茶淸下。

上方﹐爲奇經客邪而作也。《八十一難經》曰﹕陽蹺脈者﹐起於跟中﹐循外踝上行入風池。風池者﹐腦戶也。故以川芎治風入腦﹐以菊花治四肢遊風﹐一療其上﹐一平其下爲君﹔蔓荊子除手太陰之邪﹐蟬蛻﹑蛇蛻﹑木賊艸﹑密蒙花除郁爲臣﹔薄荷葉﹑荊芥穗﹑白蒺藜諸療風者﹐淸其上也﹐楮桃仁﹑地骨皮諸通小便者﹐利其下也﹐爲佐﹔黃連除胃中熱﹐天花粉除腸中熱﹐甘艸和協百藥﹐川椒皮利五臟明目﹐諸所病處血亦病﹐故復以當歸和血爲使也。

楮桃仁﹐卽楮實子也。

梔子勝奇散

治癥同上。並有眵淚﹐羞澀難開。

蛇蛻艸決明川芎荊芥穗蒺藜﹝炒﹞谷精艸菊花防風羌活密蒙花甘艸﹝炙﹞蔓荊子木賊艸山梔子黃芩﹝各等分﹞

爲細末。每服二錢﹐食後臨睡﹐熱茶淸調下。

上方﹐以蟬蛻之鹹寒﹐艸決明之鹹苦﹐爲味薄者通﹐通者通其經絡也﹔川芎﹑荊芥穗之辛溫﹐白蒺藜﹑谷精艸之苦辛溫﹐菊花之苦甘平﹐防風之甘辛爲臣﹐爲气辛者發熱﹐發熱者升其陽也﹔羌活之苦甘溫﹐密蒙花之甘微寒﹐甘艸之甘平﹐蔓荊子之辛微寒爲佐﹐爲气薄者發泄﹐發泄者淸利其諸關節也﹔以木賊艸之甘微苦﹐山梔子﹑黃芩之微苦寒爲使﹐爲濃味者泄﹐泄者﹐攻其壅滯有餘也。

磨障靈光膏

治癥上同。

黃連﹝銼如豆大﹐一兩﹐童便浸一宿﹐曬﹐爲末﹞黃丹﹝水飛三兩﹞當歸﹝取細末﹐二錢﹞

麝香﹝另研末﹞乳香﹝另研末﹐各五分﹞輕粉﹝另研﹞砂﹝另研末﹞白丁香﹝取末﹐各一錢﹞

龍腦﹝少許﹐末﹞海螵蛸﹝取末﹐一錢﹞鑪甘石﹝六兩﹐另以一兩黃連﹐銼﹐置水中﹐燒鑪甘石通紅﹐淬七次﹞

先用好白沙蜜一十兩﹐或銀器沙鍋內﹐熬五七沸﹐以淨紙搭去蠟面﹐除黃丹外﹐下余藥﹐用柳木攪勻﹐次下黃丹再攪﹐慢火徐徐攪至紫色﹐卻將乳香﹑麝香﹑輕粉﹑砂和勻﹐入上藥內﹐以不粘手爲度﹐急丸如皂角刺大﹐以紙裹之。每用一丸﹐新汲水化開﹐旋入龍腦少許﹐時時點翳上。

上方﹐以黃連去邪熱﹐主明目爲君﹔以黃丹除熱除毒﹐鑪甘石療濕收散爲臣﹔以當歸和血脈﹐麝香﹑乳香諸香通气﹐輕粉殺瘡爲佐﹔以砂之能消﹐海螵蛸之磨翳﹐白丁香之主病不移﹐龍腦之除赤脈去外障爲使也。

消翳復明膏

治癥上同。

黃丹﹝水飛﹐四兩﹞靑鹽﹝一兩﹐另研﹞白沙蜜﹝一斤﹞訶子﹝八个﹐去核﹐取末﹞海螵蛸﹝三錢﹐取末﹞

先將蜜熬數沸﹐淨紙搭去蠟面﹐卻下黃丹﹐用棍攪勻﹐旋下余藥﹐將至紫色取出。

黃連﹝十兩﹞蕤仁﹝半兩﹞木賊艸﹝一兩﹞龍膽艸﹝二兩﹞杏仁﹝七十五个去皮尖﹞

通入瓷器內﹐水一斗浸之﹐春秋五日﹐夏三日﹐冬十日﹐入鍋內﹐文武火熬至小半升﹐濾去渣﹐重湯燉成膏子﹐卻入前藥熬之﹐攪成紫色﹐入龍腦一錢。每用少許﹐點上﹐藥幹﹐淨水化開用。

上方﹐以黃連爲君﹐爲療邪熱也﹔蕤仁﹑杏仁﹑龍膽艸爲臣﹐爲除赤痛﹐潤煩燥﹐解熱毒也﹔黃丹﹑靑鹽﹑龍腦﹑白沙蜜爲佐﹐爲收濕爛﹐益腎气﹐療赤腫﹐和百藥也﹔訶子﹑海螵蛸﹑木賊艸爲使﹐爲澀則不移﹐消障磨翳也。

除風益損湯

治目爲物傷者。

熟地黃當歸白芍藥川芎﹝各一錢﹞本前胡防風﹝各七分﹞

作一服﹐水二盞﹐煎至一盞﹐去滓﹐大熱服。

上方﹐以熟地黃補腎水爲君﹐黑睛爲腎之子﹐此虛則補其母也﹔以當歸補血﹐爲目爲血所養﹐今傷則血病﹐白芍藥補血又補气﹐爲血病气亦病也﹐爲臣﹔川芎治血虛頭痛﹐本通血去頭風爲佐﹔前胡﹑防風﹐通療風邪﹐俾不凝畱爲使。兼治亡血過多之病。傷於眉骨者﹐病自目系而下﹐以其手少陰有隙也﹐加黃連療之。傷於者﹐病自抵過而上﹔傷於耳者﹐病自銳而入﹐以其手太陽有隙也﹐加柴胡療之。傷於額交顚耳上角及腦者﹐病自內而出﹐以其足太陽有隙也﹐加蒼術療之。傷於耳後﹑耳角﹑耳前者﹐病自客主人斜下﹔傷於頰者﹐病自銳而入﹐以其足少陽有隙也﹐加龍膽艸療之。傷於額角及巓者﹐病自目系而下﹐以其足厥陰有隙也﹐加五味子療之。凡傷甚者﹐從權倍加大黃﹐瀉其敗血。眵多淚多﹐羞澀赤腫者﹐加黃芩療之。

加減地黃丸

治癥上同。

生地黃熟地黃﹝各半斤﹞牛膝當歸﹝各三兩﹞枳殼﹝二兩﹞杏仁羌活防風﹝各一兩﹞

爲細末﹐煉蜜爲丸﹐如桐子大。每服三十丸﹐空心食前﹐溫酒送下﹐淡鹽湯亦可。

上方﹐以地黃補腎水眞陰爲君﹐夫腎水不足者﹐相火必盛﹐故生熟地黃退相火也﹔牛膝逐敗血﹐當歸益新血爲臣﹔麩炒枳殼和胃气﹐謂胃爲多血生血之所﹐是補其原﹐杏仁潤燥﹐謂血少生燥爲佐﹔羌活﹑防風﹐俱升發淸利﹐大除風邪﹐爲七情五賊﹑饑飽勞役之病。睛痛者﹐與當歸養榮湯兼服﹔傷寒愈後之病﹐及血少血虛血亡之病﹐俱宜服也。

人參補陽湯

治傷寒餘邪不散﹐上走空竅﹐其病隱澀赤脹﹐生翳羞明﹐頭痛骨痛。

羌活獨活﹝各六分﹞白芍藥生地黃澤瀉﹝各三分﹞人參白術茯苓黃炙艸當歸﹝各四分﹞柴胡防風﹝各五分﹞熟地黃﹝酒洗﹐炒﹐四分﹞

作一服﹐水二盞﹐煎至一盞﹐去渣熱服。

上方﹐分利陰陽﹑升降上下之藥也。羌活﹑獨活爲君者﹐導陽之升也﹔茯苓﹑澤瀉爲臣者﹐導陰之降也﹔人參﹑白術﹐大補脾胃﹐內盛則邪自不容﹐黃﹑防風﹐大實皮毛﹐外密則邪自不入﹐爲之佐也﹔當歸﹑熟地黃俱生血﹐謂目得血而能視﹐生地黃補腎水﹐謂神水屬腎﹐白芍藥理气﹐柴胡行經﹐甘艸和百藥﹐爲之使也。

抑陽酒連散

治神水緊小﹐漸如菜子許﹐及神水外圍﹐相類虫蝕者﹐然皆能睹物不昏﹐微有羞澀之證。

生地黃獨活黃柏防風知母﹝各三分﹞蔓荊子前胡羌活白芷生艸﹝各四分﹞

黃芩﹝酒制﹞寒水石梔子黃連﹝酒制﹐各五分﹞防己﹝三分﹞

作一服﹐水二盞﹐煎至一盞﹐去滓﹐大熱服。

上方﹐抑陽緩陰之藥也。以生地黃補腎水眞陰爲君﹔獨活﹑黃柏﹑知母﹐俱益腎水爲臣﹔蔓荊子﹑羌活﹑防風﹑白芷﹐羣隊升陽之藥爲佐者﹐謂旣抑之﹐令其分而更不相犯也﹔生甘艸﹑黃芩﹑梔子﹑寒水石﹑防己﹑黃連﹐不走之藥爲使者﹐惟欲抑之﹐不欲祛除也。諸用酒制者﹐爲引導也。

當歸補血湯

治男子衄血便血﹐婦人產後崩漏﹐亡血過多﹐致睛珠疼痛﹐不能視物﹐羞明酸澀﹐眼睫無力﹐眉骨太陽﹐俱各酸痛。

熟地黃當歸﹝各六分﹞川芎牛膝白芍藥炙艸白術防風﹝各五分﹞生地黃天門冬﹝各四分﹞

作一服﹐水二盞﹐煎至一盞﹐去滓﹐稍熱服。惡心不進食者﹐加生薑煎。

上方專補血﹐故以當歸﹑熟地黃爲君﹔川芎﹑牛膝﹑白芍藥爲臣﹐以其祛風續絕定痛而通補血也﹔甘艸﹑白術﹐大和胃气﹐用以爲佐﹔防風升發﹐生地黃補腎﹐天門冬治血熱﹐謂血亡生風燥﹐故以爲使。

羚羊角散

治小兒斑疹後﹐餘毒不解﹐上攻眼目﹐生翳羞明﹐眵淚俱多﹐紅赤腫閉。

羚羊角﹝鎊﹞黃芩黃艸決明車前子升麻防風大黃芒硝﹝各等分﹞

作一服﹐水一盞﹐煎半盞﹐去滓﹐稍熱服。

上方﹐以羚羊角主明目爲君﹔升麻補足太陰以實內﹐逐其毒也﹐黃補手太陰以實外﹐禦其邪也﹐爲臣﹔防風升淸陽﹐車前子瀉濁陰爲佐﹔艸決明療赤痛淚出﹐黃芩﹑大黃﹑芒硝﹐用以攻其固熱爲使。然大黃﹑芒硝乃大苦寒之藥﹐智者當量其虛實﹐以爲加減。未滿二十一日而目疾作者。消毒化斑湯主之。

消毒化斑湯

治小兒斑疹﹐未滿二十一日而目疾作者。余癥上同。

羌活﹝五分﹞本﹝二分﹞細辛﹝一分﹞黃連﹝三分﹞黃芩﹝一分﹞酒芩﹝二分﹞酒黃柏﹝三分﹞

生地黃﹝二分﹞麻黃﹝五分﹞升麻﹝五分﹞白術﹝一分﹞蒼術﹝二分﹞生甘艸﹝一分﹞吳茱萸﹝半分﹞陳皮﹝二分﹞紅花﹝半分﹞蘇木﹝一分﹞當歸﹝三分﹞連翹﹝三分﹞防風﹝五分﹞川芎﹝二分﹞葛根﹝一分﹞柴胡﹝二分﹞

上方﹐功非獨能於目﹐蓋專於斑者而置也。今以治斑之劑治目者﹐以其毒尙熾盛﹐又傍害於目也。夫斑疹之發﹐初則膀胱壬水克小腸丙火﹐羌活﹑本﹐乃治足太陽之藥﹐次則腎經癸水又克心火﹐細辛主少陰之藥﹐故爲君﹔終則二火熾盛﹐反制寒水﹐故用黃連﹑黃芩﹑黃柏以療二火﹐酒制者﹐反治也﹐生地黃益腎水﹐故爲臣﹔麻黃﹑防風﹑川芎。升發陽气﹑祛諸風邪﹐葛根﹑柴胡。解利邪毒﹐升麻散諸鬱結﹐白術﹑蒼術。除濕和胃﹐生甘艸大退諸熱﹐故爲佐﹔气不得上下﹐吳茱萸﹑陳皮通之﹐血不得流行﹐蘇木﹑紅花順之﹐當歸愈惡瘡﹐連翹除客熱﹐故爲使。此方君臣佐使﹐逆從反正﹐用藥治法俱備﹐通造化明藥性者能知也。如未見斑疹之前﹐小兒耳尖冷﹐呵欠﹐睡中驚﹐嚏噴﹐眼澀﹐知其必出斑者﹐急以此藥投之。甚者則稀﹐稀者立已﹐已後無二出之患。

茯苓燥濕湯

治小兒易饑而渴﹐瘦瘠﹐腹脹下利﹐作HTHT聲﹐目病生翳﹐睫閉不開﹐眵淚如糊﹐久而膿流﹐俗謂之疳毒眼。

甘艸﹝炙﹐二分﹞人參﹝一分﹞柴胡﹝四分﹞白術﹝二分﹞枳殼﹝麩炒﹐二分﹞蒼術﹝三分﹞茯苓﹝二分﹞澤瀉﹝一分半﹞前胡﹝三分﹞川芎﹝三分半﹞薄荷葉﹝二分﹞羌活﹝三分半﹞獨活﹝三分﹞蔓荊子﹝二分﹞

作一服﹐水一盞半﹐煎至七分﹐去渣﹐稍熱服。

上方﹐爲小兒寒暑飲食不調而釀成此癥。夫寒暑飲食不節﹐皆能傷動脾胃﹐脾胃陰陽之會元也。故淸陽下而不升﹐濁陰上而不降。今以白術﹑人參﹐先補脾胃爲君﹔柴胡﹑甘艸﹑枳殼﹐輔上藥補脾胃爲臣﹔蒼術燥濕﹐茯苓﹑澤瀉導濁陰下降爲佐﹔然後以羌活﹑獨活﹑防風﹑蔓荊子﹑前胡﹑川芎﹑薄荷諸主風藥以勝濕﹐引淸陽上升爲使。此正治神效之法也。

升麻龍膽艸飲子

治小兒疳眼﹐流膿生翳﹐濕熱爲病。

升麻﹝二錢﹞羌活﹝三錢﹞麻黃﹝一錢半﹞炙艸穀精艸蛇蛻﹝各半錢﹞龍膽艸﹝三錢﹞川郁金半錢﹞黃芩﹝炒﹐一錢﹞靑蛤粉﹝三錢﹞

爲細末。每服二錢﹐熱茶淸濃調服。

上方君以升麻﹐足陽明胃足太陰脾也﹔臣以羌活﹑麻黃﹐風能勝濕也﹔佐以甘艸﹐承和上下﹐谷精艸明目退翳﹐蛇蛻主小兒驚疳等疾﹔使以靑蛤粉﹐治疳止利﹐川郁金破血﹐龍膽艸療眼中諸疾﹐黃芩除上熱﹐目內赤腫﹐火炒者妙﹐龍膽艸性已苦寒﹐恐重之﹐則又過於寒也。

附錄

論目爲血脈之宗

《內經》曰﹕諸脈者﹐皆屬於目﹐目得血而能視。《鍼經》曰﹕五臟六腑精气﹐皆上注於目而爲之精。精之窠爲眼﹐骨之精爲黑眼﹐血之精爲絡﹐其窠气之精爲白眼﹐肌肉之精則爲約束﹐裹擷筋骨﹐血气之精而與脈並爲系﹐上屬於腦﹐後出於項中。故邪中於項﹐因逢其身之虛﹐其入深﹐則隨眼系入於腦則腦轉﹐腦轉則引目系急﹐目系急則目眩以轉矣。邪中其精﹐其精所中﹐不相比也。則精散﹐精散則視岐﹐故見兩物。目者﹐五臟六腑之精﹐榮衛魂魄之所常營也﹐神气之所生也。故神勞則魂魄散﹐志意亂。是故瞳子黑眼發於陰﹐白眼赤脈發於陽﹐故陰陽合傳而爲精明也。目者﹐心之使也﹔心者﹐神之舍也。故神精亂而不轉﹐卒然見非常之處﹐精神魂魄﹐散不相得﹐故曰惑也。東垣曰﹕夫十二經脈﹐三百六十五絡﹐其血气皆上走於面而走空竅﹐其淸陽气上散於目而爲精﹐其气走於耳而爲聽。因心煩事冗﹐飲食失節﹐勞役過度﹐致脾胃虛弱﹐心火太盛﹐則百脈沸騰﹐血脈逆行﹐邪害空竅﹐失明則日月不明矣。夫五臟六腑之精气﹐皆稟受於脾﹐上貫於目。脾者﹐諸陰之首也﹔目者﹐血脈之宗也。故脾虛則五臟之精气皆失所司﹐不能歸明於目矣。心者﹐君火也﹐主人之神﹐宜靜而安﹐相火化行其令。相火者﹐包絡也﹐主百病﹐皆榮於目。旣勞役運動﹐勢乃妄行﹐又因邪气所並而損血脈﹐故諸病生焉。凡醫者﹐不理脾胃﹐及養血安神﹐治標不治本﹐是不明正理也。

按﹕此論目爲臟腑血脈精气之宗﹐至爲詳悉。豈但世俗拘之於五輪八廓而已也。

附錄

論目昏赤腫翳膜皆屬於熱

《原病式》曰﹕目昧不明﹐目赤腫痛﹐翳膜瘍﹐皆爲熱也。及目膜﹐俗謂之眼黑﹐亦爲熱也。或平白目無所見者﹐熱气郁之甚也。或言目昧爲肝腎虛冷者﹐誤也。是以妄謂肝生於目﹐腎主瞳子﹐故妄言目昧爲虛而冷也。然腎水﹐冬陰也﹐虛則當熱﹔肝木﹐春陽也﹐虛則當冷。腎陰肝陽﹐豈能同虛而爲冷者歟。或通言肝腎之中﹐陰實陽虛﹐而無由目昧也。俗妄謂肝腎之气衰少﹐而不能至於目也。不知經言熱甚目瞑﹐眼黑也﹐豈由寒爾。又考仲景言傷寒病﹐熱極則不識人﹐乃目盲也。《正理論》曰﹕由熱甚怫郁於目而致之然也。若目無所見﹐耳無所聞﹐悉由熱气怫郁﹑玄府閉密而致。气液血脈﹐榮衛精神﹐不能升降出入故也﹐各隨鬱結微甚而見病之輕重也。故知熱郁於目﹐無所見也。故目微昏者﹐至近則轉難辧物﹐由目之玄府閉小也﹐隔縑視物之象也。或視如蠅翼者﹐玄府有所閉合者也。或目昏而見黑花者﹐由熱气甚而發之於目。亢則害﹐承乃制﹐而反出其泣﹐气液昧之﹐以其至近﹐故𨿽微而亦見如黑花也。及衝風泣而目暗者﹐由熱甚而水化制之也。故經言厥則目無所見。夫人厥則陽气並於上﹐陰气並於下。陽並於上﹐則火獨光也﹔陰气並於下則足陰﹐足陰則脹也。夫一水不能勝五火﹐故目而盲。是以衝風泣下而不止。夫風之中於目也﹐陽气內守於睛﹐是火气燔目﹐故見風泣下。

按﹕此論熱甚怫郁﹐陰陽並厥﹐玄府閉密﹐致目病之由爲詳﹐蓋一主於火熱之化也。若由飲食辛熱﹐七情所動﹐六气淫郁﹐气血虛實﹐則東垣﹑子和﹑陳無擇輩﹐論亦已詳﹐然亦有痰熱濕熱﹐與夫服食金石燥熱之藥致者。或久病後﹐榮衛虛弱﹐肝气腎陰不足﹐或元气精气虛衰﹐及脫營爲病﹐皆有虛熱實熱之殊﹐並宜分治。

附錄

論眼證分表里治

《機要》曰﹕在腑則爲表﹐當除風散熱﹔在髒則爲裏﹐宜養血安神。暴發者﹐爲表而易治﹔久病者﹐在裏而難愈。

附錄

論目疾宜出血最急

子和曰﹕聖人𨿽言目得血而能視﹐然血亦有太過不及也。太過則目壅塞而發痛﹐不及則目耗竭而失明。故年少之人多太過﹐年老之人多不及。但年少之人﹐則無不及﹔年老之人﹐其間猶有太過者﹐不可不察也。夫目之內﹐太陽經之所起﹐血多气少﹔目之銳﹐少陽經也﹐血少气多﹔目之上綱﹐太陽經也﹐亦血多气少﹔目之下綱﹐陽明經也﹐血气俱多。然陽明經起於目兩旁交之中﹐與太陽少陽俱會於目。惟足厥陰經連於目系而已。故血太過者﹐太陽陽明之實也﹔血不及者﹐厥陰之虛也。故出血者﹐宜太陽陽明。蓋此二經﹐血多故也。少陽一經﹐不宜出血﹐血少故也。刺太陽陽明出血﹐則目愈明﹔刺少陽出血﹐則目愈昏。要知無使太過不及﹐以養血目而已。凡血之爲物﹐太多則濫﹐太少則枯。人熱則血行疾而多﹐寒則血行遲而少﹐此常理也。目者﹐肝之外候也。肝主目﹐在五行屬木﹐𨿽木之爲物﹐太茂則蔽密﹐太衰則枯瘁矣。夫目之五輪﹐乃五臟六腑之精華﹐宗脈之所聚。其白輪屬肺金﹐肉輪屬脾土﹐赤脈屬心火﹐黑水神光屬腎水﹐兼屬肝木﹐此世俗皆知之矣。及有目疾﹐則不知病之理﹐豈知目不因火則不病﹐何以言之﹖白輪變赤﹐火乘肺也﹔肉輪赤腫﹐火乘脾也﹔黑水神光被翳﹐火乘肝與腎也﹔赤脈貫目﹐火自甚也。能治火者﹐一句可了。故《內經》曰﹕熱勝則腫。凡目暴赤腫起﹐羞明隱澀﹐淚出不止﹐暴寒目瞞﹐皆太熱之所爲也。治火之法﹐在藥則鹹寒﹐吐之下之﹔在鍼則神廷﹑上星﹑囟會﹑前頂﹑百會﹐血之翳者可使立退﹐痛者可使立已﹐昧者可使立明﹐腫者可使立消。惟小兒不可刺囟會﹐爲肉分淺薄﹐恐傷其骨。然小兒水在上﹐火在下﹐故目明﹔老人火在上﹐水不足﹐故目昏。《內經》曰﹕血實者宜決之。又經曰﹕虛者補之﹐實者瀉之。如雀目不能夜視﹐及內障暴怒﹐大憂之所致也。皆肝主目﹐血少禁出血﹐止宜補肝養腎。至於暴赤腫痛﹐皆宜以鍼刺前五穴出血而已﹐次調鹽油以塗髮根。甚者﹐𨿽至於再﹐至於三﹐可也。量其病勢﹐以平爲期。

按﹕此謂目疾出血最急﹐於初起熱痛暴發﹐或久病郁甚﹐非三稜鍼宣泄不可。然年髙之人﹐及久病虛損﹐並气郁者﹐宜從毫鍼補瀉之則可。故知子和亦大略言爾。於少陽一經﹐不宜出血﹐無使太過不及﹐以養血目而已。斯意可見。

附錄

論內障外障

《龍木論》曰﹕眼疾有七十二般內障﹐二十三候外障﹐四十九候病狀﹐一一不同。據其疾狀﹐認識旣不差錯﹐治療少有所憑。

謹按﹕諸候詳見本論。然內障爲黑水神光昏翳﹐外障則有翳膜者是。今論中𨿽見諸候﹐而所用藥多本風熱﹐故並略云。然內障有因於痰熱气郁﹑血熱陽陷﹑陰虛脫營所致﹐種種病因﹐皆略之不議。況外障之翳﹐有起於內﹑外﹑睛上﹑睛下﹑睛中﹐當視其翳色從何絡而來。如東垣治例﹕魏邦彥夫人目翳﹐從下而上﹐病自陽明來也。綠非五色之正﹐殆肺腎合而爲病也。乃就畫家以墨調膩粉合成色﹐諦視之﹐與翳色同矣。肺腎爲病者無疑﹐乃瀉肺腎之邪﹐而以入陽明之藥爲之使。旣效﹐而他日復病作者三。其所從來之經﹐與翳色各異。因詢此必經絡不調﹐目病未已﹐問之果然。如所論治之﹐疾遂不作。若此憑其色﹐究其所兼所本之因﹐處治而不愈者﹐蓋邪蘊日久而實﹐元气陰气不足所致也。當以王道論治庶可。但世俗不能守此理﹐遂致失明者矣。悲夫﹗

附錄

論瞳子散大

東垣曰﹕瞳子散大者﹐由食辛熱之物太甚故也。所謂辛主散﹐熱則助火﹐上乘於腦中﹐其精故散﹐精散則視物亦散大也。夫精明者﹐所以視萬物者也。今視物不眞﹐則精衰矣。蓋火之與气﹐勢不兩立。故經曰﹕壯火食气﹐壯火散气。手少陰足厥陰所主風熱﹐連目系﹐邪入中人﹐各從其類。故循此道而來攻﹐頭目腫悶而瞳子散大﹐皆血虛陰弱故也。當除風熱﹐涼血益血﹐以收耗散之气﹐則愈矣。

附錄

論倒睫赤爛

東垣曰﹕夫眼生倒睫拳毛者﹐兩目緊急﹐皮縮之所致也。蓋內復熱﹐則陰气外行﹐當去其內熱並火邪﹐眼皮緩則眼毛立出﹐翳膜亦退﹐用手法攀出內瞼向外﹐速以三稜鍼出血﹐以左手爪甲迎其鍼鋒立愈。

目眶歲久赤爛﹐俗呼爲赤瞎是也。當以三稜鍼刺目眶外﹐以瀉濕熱而愈。

按﹕以上所論﹐可謂深達病情。然是證亦多是血熱陰虛火動所致。蓋血所以滋經脈﹑養毛髮者也。故當外治以瀉其瘀熱﹐內治以杜絕其源可也。

附錄

論目不能遠視爲陰气不足

東垣曰﹕能遠視不能近視者﹐陽气不足﹐陰气有餘也﹐乃气虛而血盛也。血盛者﹐陰火有餘﹔气虛者﹐气弱也。此老人桑楡之象也。能近視不能遠視者﹐陽气有餘﹐陰气不足也﹐乃血虛气盛。血虛气盛者﹐皆火有餘﹐元气不足。火者﹐元气﹑穀气﹑眞气之賊也。元气來也徐而和﹐細細如綫﹔邪气來也緊而彊﹐如巨川之水不可遏。

謹按﹕陽气者﹐猶日火也﹔陰气者﹐金水也。先儒所謂金水內明而外暗﹐日火內暗而外明者也。然人目眼﹐備臟腑五行精華﹐相資而神明﹐故能視﹐卽此理之常也。𨿽經曰目得血而能視﹐殊不言气者﹐蓋血得气爲水火之交﹐而能神明之也。否則陰虛不能遠視﹐陽乏不能視近﹐是爲老人桑楡之漸。然學人於目病能求諸此﹐則思過半矣。

附錄

論目疾分三因

陳無擇云﹕病者喜怒不節﹐憂思兼並﹐致髒气不平﹐郁而生涎﹐隨气上厥﹐逢腦之虛﹐侵淫眼系﹐蔭注於目﹐輕則昏澀﹐重則障翳﹐眵淚肉﹐白膜瞞睛﹐皆內所因。或數冒風寒﹐不避暑濕﹐邪中於項﹐乘虛循系﹐以入於腦﹐故生外翳﹐醫論中所謂靑風﹑綠風﹑紫風﹑黑風﹑赤風﹑白風﹑白翳﹑黃翳等﹐隨八風所中﹐變生諸癥﹐皆外所因。或嗜欲不節﹐飲食無時﹐生食五辛﹐熱啖炙﹐馳騁田獵﹐冒涉煙塵﹐勞動外情﹐喪明之本﹐皆不內外因治之。

按﹕論中所言致証之因﹐至爲詳悉。惜乎其方多本於風熱﹐及水髒陽虛處治而未備﹐學者當自爲通變矣。

附錄

論偸鍼眼

巢氏曰﹕凡眼內頭忽結成﹐三五日間﹐便生膿汁﹐世呼爲偸鍼。此由熱气客在間﹐熱摶於津液所成。但其勢輕者﹐小小結聚﹐汁潰熱歇乃瘥。

謹按﹕世傳眼初生小﹐視其背上﹐卽有細紅點如瘡﹐以鍼刺破﹐眼時卽瘥﹐故名偸鍼﹐實解太陽經結熱也。人每試之有驗。然巢氏但具所因﹐而不更分經絡﹐其諸名實﹐所過者多矣。

附錄

先哲治驗

東垣云﹕戊申六月﹐徐總管患眼疾﹐上眼皮下出黑白翳二點﹐隱澀難開﹐兩目緊縮而不痛﹐兩寸脈細緊﹐按之洪大而無力﹐乃足太陽膀胱爲命門相火煎熬﹐逆行作寒水翳﹐及寒膜遮睛﹐呵欠﹐善悲健忘﹐嚏噴眵淚﹐時淚下﹐面赤而白﹐能食﹐大便難﹐小便數而欠﹐气上而喘﹐以撥云湯治之。

論瞳子散大並方論

戊戌冬初﹐李叔和至西京﹐朋友待之以豬肉煎餅﹐同蒜醋食之﹐後復飲酒太醉﹐臥於暖坑。翌日病眼﹐兩瞳子散大於黃睛﹐視物無的﹐以小爲大﹐以短爲長﹐卒然見非常之處﹐行步踏空﹐多求醫療﹐而莫之愈。至己亥春﹐求治於先師﹐曰﹕《內經》有云﹕五臟六腑之精气﹐皆注於目而爲之精。精之窠爲眼﹐骨之精爲瞳子。又云﹕筋骨气血之精而爲脈﹐並爲系﹐上屬於腦。又瞳子黑眼法於陰。今瞳子散大者﹐由食辛熱之物過多故也。所謂辛主散﹐熱則助火﹐上乘於腦中﹐其精故散。精散則視物亦散大也。夫精明者﹐所以視萬物者也。今視物不眞﹐則精衰矣。蓋火之與气﹐勢不兩立。故經云﹕壯火食气﹐壯火散气。手少陰足厥陰所主風熱﹐連目系﹐邪之中人﹐各從其類﹐故循此道而來攻。頭目腫悶而瞳子散大﹐皆血虛陰弱故也。當除風熱﹐涼血益血﹐以收耗散之气﹐則愈矣﹐滋陰地黃丸。《內經》云﹕熱淫所勝﹐平以鹹寒﹐佐以苦甘﹐酸收之。以黃連﹑黃芩大苦寒﹐除邪气之盛爲君﹔當歸身辛溫﹐生熟地黃苦甘寒﹐養血涼血爲臣﹔五味子酸寒﹐體輕浮上﹐收瞳子之散大﹐人參﹑甘艸﹑地骨皮﹑天門冬﹑枳殼苦甘寒﹐瀉熱補气爲佐﹔柴胡引用爲使也。忌食辛辣物而助火邪﹐及食寒冷物損胃气﹐藥不能上行也。

﹝丹溪﹞﹕一壯年人早起﹐忽視物不見﹐就睡片時﹐略見而不明﹐食減倦甚﹐脈緩大﹐重按則散而無力﹐意其受濕所致。詢之﹐果臥濕地半月。遂以白術爲君﹐黃﹑茯苓﹑陳皮爲臣﹐附子爲使﹐十餘帖而愈。

﹝丹溪﹞﹕一老人忽盲﹐他無所苦﹐予以大虛治之﹐急煎人參膏二斤。服二日﹐一醫與磁石藥﹐予曰﹕今夜死矣。果然。

﹝丹溪﹞﹕一人形實﹐好飲熱酒﹐忽目盲脈澀﹐此熱酒所傷﹐胃气污濁之血﹐死其內而然。

以蘇木作湯﹐調人參末﹐服二日﹐鼻及兩掌皆紫黑。予曰﹕滯血行矣。以四物加蘇木﹑桃仁﹑紅花﹑陳皮煎﹐調人參末服﹐數日而愈。﹝以上治驗三條見《丹溪纂要》﹞

謙甫云﹕郎中張子敬﹐年六十七歲﹐病眼目昏暗﹐微黑色﹐皮膚不澤﹐六脈弦細而無力。一日出視治眼二方﹐問予曰﹕可服否﹖予曰﹕此二方以黃連大苦之藥爲君﹐諸風藥爲使﹐且人年五十﹐膽汁減而目不明。《內經》云﹕土位之主﹐其瀉以苦﹐諸風藥亦能瀉土。人年七十﹐脾胃虛而皮肉枯﹐重瀉其土﹐使脾胃虛而不能營運榮衛之气﹐滋養元气﹐胃气不能上行﹐隔气吐食諸病生矣。又況年髙衰弱﹐此藥不服可也。只宜愼言語﹐節飲食﹐懲忿窒欲﹐此不治之治也。子敬以明年春﹐除關西路按察使﹐三年致仕回還﹐精神淸勝﹐脈遂平和﹐此不可妄服寒涼之劑也。《內經》云﹕徵伐無過﹐是謂太惑﹐解之可也。

海藏妻侄女形肥﹐笄年時得目疾﹐每月或二月一發﹐發則紅腫難開﹐如此者三年﹐服除風散熱等劑﹐左目反有頑翳﹐從銳遮瞳人﹐右目亦有翳﹐從下而上。經云﹕從內走外者﹐少陽病﹔從下上者﹐陽明病。予謂此少陽陽明二經有積滯也。脈短滑而實﹐晨則似短。潔古云﹕短爲有積滯遏抑臟腑﹐宜下之。遂用溫白丸﹐減川芎﹑附子三之二﹐多加龍膽艸﹑黃連﹐如東垣五積法﹐從二丸加起﹐每日加一丸﹔如至大利﹐然後減丸﹔又從二丸加起﹐忽一日﹐於利中下黑血塊若干﹐如黑豆大而硬堅﹐從此漸痊﹐而翳盡去。﹝見《醫學綱目》﹞

樓全善先生曰﹕夏枯艸治目珠疼﹐至夜則疼甚者神效﹔或用苦寒藥點之反疼者﹐亦神效。蓋目珠者﹐連目本﹐又各系屬厥陰之經也。夜甚及用苦寒藥點之反甚者﹐夜與寒亦陰故也。丹溪云﹕夏枯艸有補養厥陰血脈之功﹐其艸三四月開花﹐遇夏至陰生則枯。蓋稟純陽之气也。至哉斯言。故治厥陰目疼如神者﹐以陽治陰也。予男至夜目珠及連眉稜骨作疼﹐頭半邊腫痛﹐用黃連膏點之﹐反大痛﹐百藥不效﹔灸厥陰少陽﹐疼隨止﹐半日又作﹔又灸又止﹐月餘﹔遂以夏枯艸二兩﹐香附末二兩﹐甘艸四錢﹐同爲細末﹐每服一錢半﹐用淸茶調服﹐下咽則疼減大半﹐至四五日良愈。

一男子六十餘歲﹐所患與前證皆同﹐但黑睛有白翳二點﹐諸藥不效﹐亦以此藥與東垣選奇湯﹐加四物湯﹐及黃連煎﹐間服﹐並灸厥陰少陽而安。

附錄附方

治風之劑

局方密蒙花散

治風气攻注﹐兩眼昏暗﹐眵淚羞明﹐並暴赤腫。

羌活白蒺藜﹝炒﹞木賊密蒙花石決明﹝各一兩﹞菊花﹝二兩﹞

上爲末。每服二錢﹐茶淸食後調下。

三因羌活散

治風毒上攻﹐眼目昏澀﹐翳膜生瘡﹐及偏正頭疼﹐目小﹐黑花累累者。

羌活川芎天麻旋復花靑皮南星﹝炮﹞本﹝各一兩﹞

上爲末。每服二錢﹐水煎﹐入姜三片﹐薄荷七葉。

按﹕以上並足太陽﹑厥陰藥也。

東垣明目細辛湯

治兩目發赤微痛﹐羞明畏日﹐怯風寒怕火﹐眼睫成紐﹐眵糊多﹐隱澀而難開﹐眉攢腫悶﹐鼻塞﹐涕唾稠粘﹐大便祕澀。

麻黃羌活﹝各三錢﹞防風﹝二錢﹞本﹝一錢﹞白茯苓﹝一錢﹞當歸尾﹝一錢﹞川芎細辛蔓荊子﹝各五分﹞荊芥穗﹝一錢五分﹞生地黃﹝一錢﹐酒制﹞椒﹝八个﹞桃仁﹝二十个﹞紅花﹝少許﹞

上咀。分作四服﹐每服水煎﹐食後熱服。

按﹕此足太陽﹑厥陰﹑手少陰藥也。

機要四物龍膽湯

治目赤﹐暴發云翳﹐疼痛不可忍。

四物湯﹝各半兩﹞羌活防風﹝各三錢﹞艸龍膽﹝酒拌炒﹐煎﹞防己﹝各二錢﹞

上咀。作數服﹐水煎。

按﹕此足厥陰﹑太陰﹑太陽藥也。

防風飲子

治拳毛倒睫。

黃甘艸人參﹝各一錢﹞葛根﹝五分﹞細辛葉蔓荊子防風﹝各五分﹞當歸﹝七分半﹞

上咀。作一服﹐水煎﹐食後服。

按﹕此足太陽﹑陽明﹑手足太陰藥也。

附錄附方

治熱之劑

局方洗心散

治風壅壯熱﹐頭目昏痛﹐熱气上衝﹐口苦唇焦﹐咽喉腫痛﹐心神煩躁﹐多渴﹐五心煩熱﹐小便赤澀﹐大便祕滯。

大黃﹝煨﹞甘艸當歸芍藥麻黃荊芥穗﹝各六錢﹞白術﹝半兩﹞

上爲末。每服二三錢﹐生薑薄荷湯煎服。

按﹕此足太陽﹑陽明﹑厥陰﹑手足太陰經藥也。今人多用之﹐故收入。然以白術合大黃入心﹐故名洗心。而從以麻黃﹑荊芥﹐亦是表裏藥。

濟生羊肝丸

治肝經有熱﹐目赤睛疼﹐視物昏澀。

羊肝﹝一具﹐生用﹐《局方》用白羊肝﹞黃連﹝去須﹐爲末﹞

上先將羊肝去筋膜﹐於沙盆內搗爛﹐入黃連末﹐杵和﹐丸如梧子大。每五十丸﹐用熟水送下。

按﹕此手少陰﹑足太陰﹑厥陰藥也。

東垣瀉熱黃連湯

治眼暴發﹐赤腫疼痛。

黃芩﹝酒制﹐炒﹞黃連﹝同上制﹞艸龍膽生地黃﹝各一兩﹞升麻﹝半兩﹞柴胡﹝一兩﹞

上咀。每服四錢﹐水煎去渣﹐於日午前飯後熱服。

按﹕此手少陰﹑太陰﹑足陽明﹑少陽﹑少陰藥也。

附錄附方

治風熱之劑

局方明目流气飲

治風熱上攻眼目﹐視物不明﹐常見黑花﹐當風多淚﹐隱澀難開。

大黃﹝煨﹞牛蒡子﹝炒﹞川芎菊花白蒺藜﹝炒﹞細辛防風玄參山梔黃芩甘艸﹝炙﹞蔓荊子荊芥木賊﹝各一兩﹞艸決明﹝一兩半﹞蒼術﹝泔汁炒﹐二兩﹞

上爲末。每二錢﹐臨臥用溫酒調下。

按﹕此手足三陰﹑足陽明﹑太陰藥也。

洗肝散

治風毒上攻﹐暴作赤目﹐腫痛難開﹐隱澀眵淚。

薄荷葉當歸羌活防風山梔仁甘艸大黃川芎﹝各二兩﹞

上爲末。每二錢﹐食後煎水調下。

按﹕此足太陽﹑厥陰﹑手足太陰藥也。

錢氏瀉靑丸

治目暴發﹐赤腫疼痛。

當歸川芎山梔龍膽艸﹝酒拌炒焦﹞大黃羌活防風上爲末﹐蜜丸﹐雞頭子大。每一二丸。

按﹕此足太陽﹑少陽﹑太陰﹑厥陰藥也。

東垣連翹飲子

治目中澑火﹐惡日與火﹐隱澀﹐小角緊﹐久視昏花﹐迎風有淚。

蔓荊子生甘艸連翹﹝各三分﹞柴胡﹝二分﹞黃芩﹝酒制﹐五分﹞生地黃當歸人參紅葵花﹝各三分﹞黃防風羌活﹝各五分﹞升麻﹝一錢﹞

上咀。作一服﹐水煎﹐食後熱服。

按﹕此足三陽﹑少陰﹑厥陰藥也。

神芎丸

治濕熱內甚﹐目赤腫﹐或白睛黃色。

大黃黃芩﹝各二兩﹞牽牛滑石﹝各四兩﹞黃連薄荷川芎﹝各半兩﹞

上爲末﹐水丸﹐如小豆大。溫水下十丸﹐至十五﹑二十丸。

按﹕此足陽明﹑厥陰藥也。

東垣龍膽飲子

治肝眼流膿﹐生疳翳﹐濕熱爲病。

麻黃﹝一錢半﹞黃芩﹝炒﹞靑蛤粉羌活艸龍膽﹝酒拌﹐炒焦﹐各三錢﹞蛇蛻皮谷精艸川郁金炙甘艸﹝各五分﹞升麻﹝二錢﹞

上爲細末。每二錢﹐食後茶調服。

按﹕此足太陽﹑陽明﹑手足太陰藥也。

以上六方﹐宜隨表裏而輕重之﹐亦不可例用。

附錄附方

理血之劑

局方明目地黃丸

治男女肝腎俱虛﹐風邪所乘﹐熱气上攻﹐目翳遮睛﹐目澀多淚。

牛膝﹝酒浸﹐三兩﹞石斛枳殼﹝炒﹞杏仁﹝去皮尖﹐炒﹞防風﹝各四兩﹞生熟地黃﹝各一斤﹞

上爲末﹐煉蜜丸﹐如梧子大。每三十丸﹐食前鹽湯下。

按﹕此出太陽例﹐又气藥也。

簡易加減駐景丸

治肝腎气虛﹐兩目昏暗﹐視物不明。

熟地黃當歸﹝各五兩﹞楮實子川椒﹝炒﹐各一兩﹞五味子枸杞子﹝各二兩﹞菟絲子﹝酒制﹐半斤﹞車前子﹝炒﹐二兩﹞

上爲末﹐蜜糊丸﹐如梧子大。每三十丸﹐食前溫酒下。

謹按﹕肝爲相火﹐有瀉無補﹐況陰水虛而陽火實病目者多。故此二方﹐蓋補肝之陰虛也。頗有理﹐故收入。

地芝丸

治目不能遠視﹐能近視﹐或亦妨近視。

生地黃﹝焙漧﹞天門冬﹝去心﹐各四兩﹞枳殼﹝二兩﹐炒﹞甘菊花﹝二兩﹞

上爲細末﹐煉蜜爲丸﹐如桐子大。茶淸送下百丸﹐食後。

附錄附方

理气之劑

局方定志丸

治眼不能近視﹐反能遠視者。

白茯苓人參﹝各三兩﹞遠志﹝去心﹞菖蒲﹝各二兩﹞

上爲細末﹐煉蜜爲丸﹐如梧子大﹐以朱砂爲衣。每服七丸﹐至二三十丸﹐溫米飲下﹐食後﹐日三服。

按﹕以上二方﹐手太陰﹑少陰藥也。

濟生桑白皮散

治肺气壅塞﹐毒瓦斯上攻眼目﹐白睛腫脹﹐日夜疼痛。

玄參桑白皮枳殼﹝炒﹞升麻杏仁﹝炒﹞旋復花防風赤芍黃芩甘菊花甘艸﹝炙﹞甜葶藶﹝炒﹐各一兩﹞

上爲末。每四錢水煎﹐食後熱服。

按﹕此又治風熱之劑也﹐出太陽例。

附錄附方

養陽之劑

東垣神效黃湯

治渾身麻木不仁﹐或頭面﹐或手或腿腳﹐麻木不仁﹐兩目緊急縮小﹐及羞明畏日﹐或視物無力。

黃﹝二兩﹞人參﹝八錢﹞炙甘艸﹝一兩﹞蔓荊子﹝三錢﹞白芍﹝一兩﹞陳皮﹝半兩﹞

上咀。每五錢﹐水煎﹐臨臥熱服。

益气聰明湯

治飲食不節﹐勞役形體﹐脾胃不足﹐得內障耳鳴﹐或多年目昏暗﹐視物不能﹐此藥能令人目廣大﹐久服無內外障耳鳴耳聾之患。

黃甘艸人參﹝各半兩﹞升麻葛根﹝各三錢﹞蔓荊子﹝一錢半﹞芍藥黃柏﹝酒炒﹐各一錢﹞

上咀。每服三錢﹐水煎﹐臨睡熱服﹐近五更再服之﹐得腫更妙。如煩悶或有熱﹐漸加黃柏﹐春夏加之﹐盛暑夏月倍之。若此一味﹐多則不效。

人參補胃湯

治勞役所傷﹐飲食不節﹐內障昏暗。

前黃湯減陳皮﹐再減半﹐加黃柏一兩﹝酒拌透﹞。

上咀。每服三四錢﹐水煎﹐食遠稍熱服﹐後兩目廣大﹐視物如童時﹐覺兩腳踏地﹐不知髙低。蓋冬天多服升陽藥故也。病減住服。

按﹕以上手足太陰﹑少陰藥也。

附錄附方

滋陰之劑

東垣連柏益陰丸

羌活獨活甘艸當歸尾﹝制﹞防風五味子﹝各半兩﹞石決明﹝燒﹐三錢﹞艸決明細黃芩黃柏知母黃連﹝酒拌炒﹐各一兩﹞

上爲細末﹐煉蜜爲丸﹐如綠豆大。每服五十丸﹐漸加至百丸﹐食遠茶淸送下﹐常多服補陽湯﹐少服此丸。

滋陰腎气丸

此壯水之主以鎭陽光。

熟地黃﹝三兩﹞牡丹皮﹝半兩﹞生地黃﹝四兩﹞澤瀉茯苓﹝各二兩半﹞當歸尾山茱萸柴胡五味子幹山藥﹝各半兩﹞

上件於石臼中杵爲細末﹐煉蜜爲丸﹐如桐子大。每服五七十丸﹐鹽湯空心服。

按﹕以上並少陰藥也。

附錄附方

養陽滋陰之劑

局方菊睛丸

治肝腎不足﹐眼目昏暗﹐常見黑花多淚。

枸杞子﹝三兩﹞蓯蓉﹝酒浸炒﹞巴戟﹝去心﹐各一兩﹞甘菊花﹝四兩﹞

上爲末﹐煉蜜爲丸﹐如梧子大。每五十丸﹐溫酒鹽湯﹐食遠任下。

東垣滋陰地黃丸

治眼目瞳子散大於黃睛﹐視物無的﹐或卒然見非常之處。

熟地黃﹝一兩﹞生地黃﹝一兩半﹞柴胡﹝八錢﹞天門冬炙甘艸枳殼﹝各三錢﹞人參地骨皮﹝各二錢﹞黃連五味子﹝各三錢﹞黃芩歸身﹝各半兩﹐酒拌焙﹞

上爲細末﹐煉蜜爲丸﹐如綠豆大。每百丸﹐溫茶淸送下﹐日進三次。忌辛辣﹑生冷之物。

按﹕此二方﹐足少陰之劑也。前方主右腎﹐此主左腎之藥﹐故亦異爾。

補陽湯

治陽不勝其陰﹐乃陰盛陽虛﹐則九竅不通﹐令靑白翳見於大﹐及足太陽少陰經中郁遏﹐足厥陰肝經气不得上通於目﹐故靑白翳內阻也。當於太陽少陰經中﹐九原之下﹐以益肝中陽气﹐衝天上行。此當先補其陽﹐後於足太陽太陰標中﹝標者﹐頭也﹞﹐瀉足厥陰肝經火﹐下伏於陽中﹐乃次治也。《內經》云﹕陰盛陽虛﹐則當先補其陽﹐後補其陰﹐此治法是也。每日淸晨﹐以腹中無宿食﹐服補陽湯﹐臨臥﹐服益陰丸。若天色變﹐大寒大風﹐並勞役﹐預日飲食不調﹐精神不足﹐或气弱﹐俱不得服。候體气和平﹐天气如常服之。乃先補其陽﹐使陽气上升﹐通於肝經之末﹐利空竅於目矣。

羌活獨活甘艸人參熟地黃黃白術﹝各一兩﹞澤瀉﹝研爲末﹞陳皮﹝各半兩﹞

生地黃﹝炒﹞白茯苓﹝去皮﹞知母﹝炒﹐各三錢﹞柴胡﹝去苗﹐三兩﹞防風﹝去蘆﹞白芍藥﹝各半兩﹞肉桂﹝去皮﹐一錢﹞當歸身﹝去蘆﹐酒制﹐三錢﹞

上同爲粗末。每服半兩﹐水三盞﹐煎至一盞﹐去滓﹐空心宿食消盡服之。

沖和養胃湯

治內障眼﹐得之脾胃元气衰弱﹐心火與三焦俱盛﹐飲食失節﹐形體勞役﹐心不得休息﹐故上爲此疾﹐服之神效。

柴胡﹝七錢﹞防風﹝半兩﹞羌活炙甘艸黃﹝各一兩半﹞當歸﹝制﹞白術升麻人參葛根﹝各一兩﹞白芍﹝六錢﹞白茯苓﹝三錢﹞漧薑﹝一錢﹞五味子﹝二錢﹞黃芩黃連﹝各七錢﹞

上咀。每五六錢﹐水煎﹐食遠稍熱服。

按﹕以上足三陽﹑手足太陰藥也。

附錄附方

治障翳諸方

龍木論還睛丸

治眼內赤澀有花﹐或黑﹐或白﹐或紅﹐皆因肝臟積熱﹐肺受風邪。

初患之時﹐宜令鍼治諸穴﹔內服此。

人參桔梗黃芩熟地黃防風茺蔚子車前子知母﹝各二兩﹞玄參﹝半兩﹞細辛五味子﹝各二兩半﹞

上爲末﹐煉蜜爲丸﹐如梧子大。空心茶下十丸。

按﹕本論治內障諸方﹐與此相類者數多﹐姑存此法。

局方蟬花無比散

治大人小兒風毒傷肝﹐或爲气攻﹐一切眼目昏暗﹐漸生翳膜﹐或久患頭風﹐牽搐兩眼﹐漸漸細小﹐連眶赤爛。

茯苓甘艸﹝炙﹞防風﹝各四兩﹞川芎石決明﹝鹽水煮熟﹐研如粉﹞羌活當歸﹝各三兩赤芍﹝十兩﹐炒﹞蒺藜﹝炒﹐半斤﹞蟬蛻﹝一兩﹞蒼術﹝十二兩﹞蛇蛻﹝一兩﹞

上爲末。每三錢﹐食後米泔調服﹐茶淸亦得。

按﹕此足三陽﹑太陰﹑厥陰藥也。

蟬花散

治肝經蘊熱﹐毒瓦斯上攻﹐眼目赤腫﹐多淚羞明﹐一切風熱昏翳。

谷精艸菊花蟬蛻羌活甘艸﹝炙﹞白蒺藜﹝炒﹞艸決明防風山梔川芎密蒙花木賊荊芥穗黃芩蔓荊子﹝各等分﹞

上爲末。每二錢﹐食後茶淸調下。

按﹕此足太陽﹑少陰﹑厥陰﹑手太陰藥也。

本事方羊肝丸

菟絲子車前子麥門冬決明子茯苓五味子枸杞子茺蔚子苦葶藶蕤仁地膚子澤瀉防風黃芩杏仁﹝炒﹞細辛桂心靑葙子﹝各一兩﹞熟地黃﹝一兩半﹞白羯羊肝﹝只用子肝﹐一片﹐薄切﹐新瓦上炒幹﹞

上爲細末﹐煉蜜爲丸﹐如梧子大。每服三四十丸﹐溫水下﹐日三次。

按﹕此足太陽﹑少陰﹑手太陰﹑少陰藥也。

祕方撥云退翳丸

皇統年間﹐醫官劉昌祖傳於世。

栝蔞根枳實甘艸﹝炙﹞蔓荊子﹝焙﹞薄荷﹝各半兩﹞川芎木賊﹝浸一宿焙﹞密蒙花荊芥穗地骨皮羌活白蒺藜甘菊花﹝各一兩﹞蛇蛻黃連﹝各三錢﹞川椒﹝七錢半﹐炒去目﹞當歸﹝一兩半﹐酒浸﹐焙漧﹞蟬蛻﹝三錢﹞

上爲細末﹐煉蜜爲丸。每兩作十丸﹐每服一丸﹐食後臨臥﹐日進三服。翳者﹐米泔水下﹔睛暗﹐當歸湯下﹔內障﹐木香湯下。

按﹕此足太陽﹑厥陰﹑手少陰藥也。然翳膜之疾﹐有气血虛實﹐或夾痰熱七情六淫﹐或陰火動濕熱致者。種種不同﹐皆宜求責。但以上法﹐不能以盡病情之變﹐學人宜擴充焉。

附錄附方

點洗諸方

局方湯泡散

治肝經風熱上壅﹐眼目赤澀﹐睛疼多淚。

赤芍當歸黃連﹝各等分﹞

上爲末。每二錢﹐湯燉調熱洗﹐日三五次。《禦藥院方》加荊芥。

三因立勝散

治風熱攻眼﹐隱澀羞明腫痛。

黃連秦皮防風黃芩﹝等分﹞

上咀。水煎熱﹐用新羊毫筆蘸刷洗眼。

金露膏

除昏退翳﹐截赤定疼。

蕤仁﹝槌碎﹞黃丹﹝各一兩﹞黃連﹝半兩﹞蜜﹝六兩﹞

上先將黃丹炒令紫色﹐入蜜攪勻﹐下長流水四升﹐以嫩柳枝五七莖﹐一把定攪之﹐次下蕤仁﹐候滚十數沸﹐又下黃連﹐用柳枝不住手攪﹐熬至升七八合﹐罩籬內傾藥在紙上﹐慢慢滴之﹐勿令塵污。如有瘀肉﹐加砂末一錢﹐上火上慢開﹐入前膏子內用。

《龍木論》云﹕患傷寒熱病後﹐切不可點﹐恐損眼也。斯言可以爲藥禁云。

寶鑑春雪膏

治風熱上攻﹐眼目昏暗﹐癢痛隱澀難開﹐多眵淚﹐羞明疼痛﹐或生翳膜。

黃連﹝四兩﹐銼﹐用童便二升浸一宿﹐去連﹐用淬甘石﹞好黃丹﹝六兩﹐水飛﹞砂﹝一錢﹐細研﹐水調在盞內﹐燉幹爲度﹞白丁香﹝五分﹞乳香烏賊骨﹝燒存性﹞當歸﹝各三錢﹞麝香輕粉﹝各少許﹞南鑪甘石﹝十二兩﹐淬﹐便汁浸﹞

上各研另貯﹐先用好蜜一斤四兩﹐煉去蠟﹐卻下甘石末﹐不住手攪﹐次下丹﹐次下諸藥末﹐不住手攪至紫金色﹐不粘手爲度﹐搓作挺子。每用一粒﹐新水磨化﹐時時點之。忌酒﹑濕面﹑蕎麥。

拔萃方藥

治偏頭疼眼疾。

蒼耳頭薄荷葉盆硝石膏﹝各一錢﹐亂文者﹞乳香華細辛川芎﹝各五分﹞

上爲極細末。早午夕三時鼻。

《寶鑑方》無蒼耳﹑乳香﹑細辛﹐有荊芥﹑桔梗。

蟾光膏

治遠年病目﹐不通道路﹐退去云膜﹐須用十二月開成日合。

白砂蜜﹝四兩﹐用隔年蔥根去須皮﹐切短﹐與蜜一同熬﹐去白膜﹐候蔥熟爲度﹐以綿濾淨﹐紙取蠟面﹞黃丹密陀僧﹝各水飛﹐三錢﹐生用﹞鑪甘石﹝火﹐五錢﹐水飛﹞

以上三味﹐研極細﹐傾入前蜜中﹐桃柳無節者各一枝﹐攪勻。

川芎當歸赤芍杏仁﹝湯泡﹐去皮尖﹐各半兩﹞黃連﹝去蘆淨﹐二兩﹞秦皮訶子皮防風石膏玄精石井泉石無名異玄參代赭石石決明﹝以上十味各三錢﹞

咀。用雪水或長流水五升﹐於銀器內熬至二升﹐濾去滓淨﹐再熬至一升﹐傾入前藥蜜內﹐銀器內慢火熬紫金色時﹐再下後藥﹐勿令過火。

乳香沒藥琥珀朱砂蕤仁﹝各三錢﹞

以上五味先幹研極細﹐入蕤仁研細﹐水飛澄淸極細﹐方傾入前藥﹐一同復熬﹐以箸點藥於水中不散爲度﹐勿令過與不及﹐取下﹐於土中埋七日﹐取出﹐置於銀器或瓷器中﹐如法收貯﹐便再添入後細藥﹐以桃柳枝攪勻。

南硼砂珍珠龍腦珊瑚枝﹝各一錢﹞麝香﹝五分﹞

上五味﹐研極細﹐入藥中封定﹐如有取不盡藥﹐用淨水斟酌洗渲熬過﹐另於洗眼或膏子稠了﹐傾些小調解。

附錄附方

灸雀目疳眼法

《寶鑑》云﹕小兒雀目﹐夜不見物﹐灸手大指甲後一寸內橫紋頭白肉際﹐灸一炷﹐如小麥大。

小兒疳眼﹐灸合谷二穴各一壯﹐炷如小麥大﹐在手大指次指兩骨間陷者中。

按﹕灸法﹐詳見《資生》等經﹐玆不備錄。

附錄附方

附東垣諸先生治法

撥云湯

治法見前東垣先生治徐總管條。

黃﹝一分﹞細辛葉﹝五分﹞柴胡﹝七分﹞生薑﹝五分﹞荊芥穗﹝一錢﹞羌活防風﹝各一錢半﹞

本生甘艸升麻﹝各一錢﹞葛根川芎﹝各五分﹞知母歸身﹝各一錢﹞黃柏﹝一錢半﹞

作一服﹐水煎﹐稍熱服﹐食後。

助陽活血湯

治眼發之後﹐猶有上熱﹐白睛紅上壅﹐無疼痛﹐隱澀難開﹐多眵淚。

防風黃炙甘艸﹝各五分﹞蔓荊子﹝二分﹞歸身﹝酒制﹐五分﹞白芷﹝三分﹞升麻﹝七分﹞柴胡﹝五分﹞

作一服﹐水煎﹐臨臥稍熱服。

神效明目湯

治眼稜緊急﹐致倒睫拳毛損目﹐及上下瞼赤爛﹐睛赤疼痛昏暗﹐冷淚常流下﹐則眼澀難開﹐眵淚皆滿眼。

葛根﹝一錢半﹞甘艸﹝炙﹞防風﹝各一錢﹞蔓荊子﹝五分﹞細辛﹝二分﹞一法。加黃﹝一錢﹞

作二服﹐水煎﹐臨臥稍熱服。

廣大重明湯

治兩目瞼皆熱赤腫作痛﹐楞生瘡﹐多眵淚﹐隱澀不能開視﹐及眼瞼癢﹐搔之至破者﹐並皆治之。

艸龍膽﹝酒炒﹞防風生甘艸細辛﹝各一錢﹞

各杵如麻豆大﹐內甘艸不銼﹐只作一梃﹐先以水一碗半﹐煎艸龍膽一味﹐至一半﹐再入餘三味﹐煎至小半碗﹐濾去滓﹐用淸汁帶熱洗﹐以重湯坐令熱﹐日用五七次。每洗畢﹐合目須臾。如肉泛長及癢﹐亦驗。

五秀重明丸

治翳膜遮睛﹐隱澀昏花。常服淸利頭目。

幹菊﹝開頭﹐五百朵﹞荊芥穗﹝五百穗﹞楮實子﹝五百粒﹞木賊﹝去節﹐五百莖﹞川椒﹝五百粒﹐炒去目﹞

爲末﹐煉蜜爲丸﹐彈子大。每服一丸﹐細嚼﹐徐徐咽下。

升陽柴胡湯

羌活獨活甘艸根歸身熟地黃﹝各一兩﹞人參黃白術﹝各半兩﹞澤瀉﹝三錢﹞白芍藥﹝一兩﹞陳皮白茯苓防風﹝各三錢﹞肉桂﹝五分﹞柴胡﹝一錢半﹞生地黃﹝酒炒﹐半兩﹞楮實子﹝酒拌﹐半兩﹞知母﹝酒制﹐三錢﹐夏月加至五錢﹞

每服五錢﹐水煎﹐稍熱服﹐食後。另合一料﹐煉蜜爲丸﹐如桐子大﹐食遠茶淸送下五十丸。每日與前藥各一服。如天气熱甚﹐加五味子三錢或五錢﹐天門冬五錢﹐更加芍藥﹑楮實子各五錢。

芎辛湯

治兩目晝夜隱澀難開﹐羞明畏日﹐目赤視物昏暗﹐神效。

芎蔓荊子﹝各五分﹞細辛﹝二分﹞防風﹝一錢半﹞甘艸白芷﹝各一錢﹞

作一服﹐水煎﹐臨臥稍熱服。

羌活退翳丸

治內障﹐右眼小靑白翳﹐大微顯白翳﹐腦痛﹐瞳子散大﹐上熱惡熱﹐大便時難﹐小便如常﹐遇天熱暖處﹐頭痛睛脹﹐能食﹐日沒後天陰則昏暗﹐此證亦可服滋陰地黃丸。

熟地黃﹝八錢﹞生地黃﹝酒制﹞歸身﹝酒制﹐焙﹞黃柏﹝制﹐各半兩﹞川芎﹝三錢﹞芍藥﹝一兩二錢﹞防己﹝二錢﹐酒制﹞知母﹝三錢﹐酒制﹞茺蔚子﹝半兩﹞牡丹皮﹝三錢﹞丹參﹝半兩﹞寒水石﹝一兩﹐生用﹞柴胡﹝半兩﹞羌活﹝三錢﹞黑附子﹝一錢﹐炮﹞

爲細末﹐煉蜜爲丸﹐如小豆大。每服五七十丸﹐白湯送下﹐隨以食壓之。忌言語。﹝以上俱見《東垣試效方》﹞

保命當歸湯

治風熱上攻﹐瞳子散大。

當歸身黃芩﹝各二錢﹞黃連柴胡﹝各一錢﹞熟地黃﹝三錢﹞芍藥﹝二錢﹞甘艸﹝炙﹐三錢﹞

分三服﹐水煎﹐臨臥溫服。

瑞竹四神丸

治腎經虛損﹐眼目昏花﹐補虛益損﹐及云翳遮睛。

甘州枸杞子﹝一斤﹐揀色赤滋潤者﹐作四分﹐用酒一杯潤之﹐一分﹞川椒﹝一兩同炒﹐一分﹞小茴香﹝一兩同炒﹐一分﹐用芝麻一協議炒﹐一分﹐獨炒用﹞

炒過﹐將川椒等篩去不用﹐再加熟地黃﹑白術﹑白茯苓各一兩﹐共爲細末﹐煉蜜爲丸﹐如梧桐子大。每服五七十丸﹐空心溫酒送下。或加甘菊花一兩。﹝見《醫學綱目添加》﹞

補肝散

治肝風內障﹐不痛不癢﹐眼見花發黃白黑赤﹐或一物二形難辧。

羚羊角防風﹝各二兩﹞羌活人參車前子茯苓細辛玄參黃芩﹝各一兩﹞

爲末。食後﹐米飲調服一錢。

簡要補肝散

治肝虛目睛疼﹐淚出不止﹐筋脈痛﹐及羞明怕日。

夏枯艸﹝四兩﹞香附子﹝一兩﹞

爲細末。每服一錢﹐茶淸調下。

羚角飲子

治綠翳內障﹐頭旋額痛﹐眼內痛澀者。

羚羊角防風知母人參茯苓玄參桔梗﹝各二兩﹞細辛﹝三兩﹞黃芩車前子﹝各一兩﹞

爲末。每服三二錢﹐水煎﹐食後溫服。

附錄附方

腎臟風眼

四生散

治腎風上攻﹐眼目作癢﹐或作昏花。

白附子黃獨活蒺藜﹝各等分﹞

爲末。每服二錢﹐用豬腰子一枚﹐批開入藥﹐濕紙包裹﹐煨熟細嚼﹐鹽湯下﹔風癬﹐酒下。

附錄附方

小兒五臟目疾

天麻丸

治小兒肝疳﹐風疳﹐眼疳。

靑黛黃連天麻五靈脂﹝去石﹞夜明砂﹝炒﹞川芎蘆薈﹝各一錢﹞龍膽艸﹝酒拌炒焦﹞防風蟬蛻﹝各一錢半﹞全蠍麝香﹝少許﹞幹蟾頭﹝二錢﹐炙焦﹞

爲末﹐豬膽汁浸糕丸﹐如麻子大。每服十丸﹐薄荷湯下。

生犀散

治小兒心經虛熱﹐目內淡紅。

犀角﹝鎊末﹐二錢﹞地骨皮赤芍藥柴胡漧葛﹝各一兩﹞甘艸﹝半兩﹞

爲末。每服二三錢﹐水煎熟﹐入犀角﹐食後服。

瀉黃散

治小兒胃熱﹐眼目作痛。

藿香﹝七錢﹞山梔﹝一兩﹞石膏﹝半兩﹞甘艸﹝七錢五分﹞防風﹝四兩﹞

用蜜酒拌﹐微炒﹐爲末。每服二三錢﹐水煎服。

生熟地黃散

治小兒疳蝕眼患﹐閉合不開﹐羞明畏日﹐或生內障。

生地黃熟地黃﹝各一兩﹞當歸﹝二錢半﹞麥門冬﹝去心﹐半兩﹞枳殼﹝米泔洗﹐炒﹞防風杏仁﹝去皮尖﹐炒﹞甘艸赤芍藥﹝各二錢半﹞

爲末。每服三二錢﹐黑豆七粒﹐煎豆熟﹐去渣服。

三味蘆薈丸

治黑水凝翳內障﹐不痛不癢﹐微有頭旋脹澀者。

蘆薈甘艸﹝各一錢﹞羚羊角﹝蜜炙﹐二兩﹞

爲細末﹐煉蜜爲丸﹐如梧桐子大。空心茶淸下十丸。

九味蘆薈丸

治三焦及肝膽經風熱﹐目生云翳﹐或瘰耳內生瘡﹐寒熱作痛﹐或肝火肌體消瘦﹐發熱作渴﹐飲食少思﹐肚腹不調﹐或肝疳口內生瘡﹐牙齦潰爛﹐或牙齒蝕落﹐頰腮腐爛﹐發熱口渴﹐飲食少用﹐下部生瘡等癥。

蘆薈﹝半兩﹞胡黃連當歸龍膽艸﹝酒浸炒﹞芍藥川芎蕪荑﹝各一兩﹞木香甘艸﹝炙﹐各三錢﹞

上爲末﹐茯神糊丸﹐麻子大。每服五七十丸﹐滚湯下。

地黃丸

治小兒肝腎虛熱﹐眼目生翳﹐或赤爛等癥﹐如變疳癥。當兼服蘆薈肥兒二丸。

﹝詳見《家居醫錄》卷六﹞

熟地黃﹝捏碎秤﹐八兩﹐酒拌杵膏﹞山藥山茱萸肉﹝各四兩﹞白茯苓澤瀉牡丹皮﹝各三兩﹞

上各另爲末﹐入地黃膏和勻﹐加煉蜜少許﹐丸如梧桐子大。量兒大小﹐空心服。

肥兒丸

治食積發熱﹐眼目生翳等癥。

黃連﹝炒﹞蕪荑﹝炒﹞神曲﹝炒﹞麥芽﹝炒﹞

上各另爲末等分﹐水和丸。量兒大小﹐空心服。

通頂散

治小兒腦熱﹐腦枕骨疼﹐閉目不開﹐或頭風痛﹐攢眉啼哭﹐並赤目。

川芎薄荷﹝各半兩﹞茵陳甘艸﹝各四錢﹞朴硝﹝三錢﹐甜硝亦可﹞

爲末。用少許吹鼻中旣效。如要嚏噴﹐加躑躅花一錢﹐只用朴硝吹鼻亦止。

一方﹐用好壞胭脂子﹐水調塗眼眶。

決明散

治痘疹入眼。

決明子赤芍藥﹝各一錢半﹞甘艸﹝一錢﹞

爲末。每服一錢﹐蜜水調服。﹝以上方見《小兒袖珍方》﹞

密蒙散

治小兒痘疹﹐及諸毒入眼。

密蒙花﹝一錢半﹞靑葙子﹝一錢﹞決明子車前子﹝各五分﹞

爲末。羊肝一片﹐破開﹐摻藥在內﹐仍合之﹐濕紙數重包裹﹐灰中煨熟﹐空心食之。

通聖散

治小兒瘡痘入眼﹐及生翳障。

白菊花綠豆皮谷精艸﹝去根﹐各一兩﹞

爲末。三歲一錢﹐幹柿一枚﹐生粟米泔一盞﹐同煎﹐候泔盡﹐將柿去蒂核﹐不時食之﹐日用二三枚﹐近者五七日﹐遠者半月﹐全效。

蛤粉散

治小兒瘡痘入目。

谷精艸蛤粉﹝各等分﹞

爲末。三歲一錢﹐豬肝二兩批開﹐摻藥在內﹐以竹葉包裹﹐以綫束定﹐水一碗﹐煮熟﹐入瓷瓶內燻眼﹐至溫﹐取食之。

蛇皮散

治小兒瘡痘入目成翳。

栝蔞根蛇皮﹝炙黃﹐等分﹞

爲末。三歲一錢﹐羊子肝一片﹐批開﹐入藥末在內﹐以綫束定﹐米泔水煮熟食之。

蟬蛻散

治小兒斑瘡入眼﹐半年以裏者﹐一月取效。

豬懸蹄甲﹝二兩﹐罐子內鹽泥固濟﹐燒存性﹞蟬殼﹝一兩﹞羚羊角﹝一分﹞

爲末。三歲一錢﹐豬肝湯調下﹐食後服﹐日三服﹐一年之外難治。

二粉散

治小兒斑瘡入眼。

輕粉﹝五分﹞粉霜﹝一錢﹞

上研勻﹐用綿裹。如人患左眼﹐塞入左耳內﹐患右眼﹐塞入右耳內﹐所患眼便開得﹐其瘡自愈。﹝以上方見《全嬰集》﹞

海藏雲﹕東垣先生治斑後風熱毒﹐翳膜气障遮睛﹐以瀉靑丸治之大效。初覺﹐易治。《保命集》云﹕非斑後翳膜﹐亦能治之﹐瀉靑丸減大黃一半用之。﹝以上方見《醫學綱目》﹞

羌菊散

治小兒肝臟壅熱﹐眼生浮翳。

羌活防風山梔﹝各一分﹞甘艸菊花白蒺藜﹝炒﹐去尖﹐各半兩﹞

爲末。三歲五分﹐食後﹐蜜湯調下﹐日三服。

二艸散

治小兒疳眼睛疼﹐並赤眼腫痛。

甘艸龍膽艸﹝酒炒﹞當歸細辛﹝各一錢﹞

爲末。三歲一錢﹐水半盞﹐砂糖少許﹐煎三分﹐食後服。

三黃丸

亦治疳赤眼。若因瀉痢後﹐疳眼昏澀﹐大便不實者﹐用六神丸﹑六甲丸﹐並暖疳藥。

雞肝散

治小兒疳眼﹐不赤不腫不疼﹐但開畏明光﹐此藥治之。

川烏﹝大者﹐去皮﹐一枚﹐生﹞好壞子﹝一字﹞

爲末。五歲一錢﹐雄鷄肝一具﹐淨洗去筋膜﹐竹刀薄切開﹐摻藥在內﹐篛葉包裹﹐麻皮紮定﹐用米泔水半盞﹐瓷器中煮熟﹐切作片﹐空心﹐臨冷食之﹐將煮肝湯送下。又有腦熱閉目﹐鼻內漧燥﹐用通頂散治之。﹝方見前﹞

附錄附方

小兒雀盲眼

還明飲

治小兒每至夜不見物﹐名曰雀目。

夜明砂井泉沙谷精艸蛤粉﹝各等分﹞

爲末﹐煎黃蠟丸﹐雞豆肉大。三歲一丸﹐豬肝一片切開﹐置藥於內﹐麻皮紮定﹐沙瓶內煮熟﹐先燻眼﹐後食之。

合明散

治小兒雀目﹐至夜不見物。

楮實子覆盆子﹝酒浸﹞車前子﹝酒蒸﹞石斛﹝各一兩﹞沈香﹝另研﹞靑鹽﹝別研﹐各半兩﹞

爲末﹐煉蜜爲丸﹐如桐子大。每服七十丸﹐空心鹽湯下。

附錄附方

小兒肝脾等眼疾

養肝丸

治小兒肝血不足﹐眼目昏花﹐或生眵淚。

當歸﹝酒浸﹞車前子﹝酒蒸﹐焙﹞防風﹝去蘆﹞白芍藥熟地黃﹝酒蒸﹐杵膏﹞蕤仁﹝別研﹞川芎楮實子﹝各等分﹞

爲末﹐煉蜜爲丸﹐如桐子大。每服七十丸﹐滚湯下﹐不拘時服。

車前子散

治小兒肝經積熱﹐上攻眼目﹐逆順生翳﹐血灌瞳子﹐羞明多眵。

密蒙花羌活菊花粉艸白蒺藜艸決明車前子﹝炒﹞黃芩龍膽艸﹝淨洗﹐各等分﹐炒﹞

爲末。每服二錢﹐食後﹐飯湯調服。﹝以上四方見《袖珍方》﹞

艸龍膽散

治小兒暴赤火眼﹐晝夜澀痛﹐作腫淚多。

艸龍膽木賊荊芥菊花防風艸決明﹝半生半炒﹞甘艸﹝各等分﹞

每服二錢﹐水煎溫服。痛甚﹐加羌活﹑乳香。

明目飲

治小兒脾蘊熱﹐肝受風邪﹐致兩目羞明﹐經久不愈。

山梔仁香附子﹝淨﹐各一兩﹞夏枯艸﹝半兩﹞

每服二錢﹐入蜜一匙﹐水煎服。﹝以上方見《活幼心書》﹞

附錄附方

飛絲塵垢入目

治飛絲入目﹐用頭垢點入目中卽出﹐神效。

飛絲入眼﹐用柘樹漿點了﹐用綿裹箸頭蘸水﹐於眼上繳拭涎毒。

又方﹕飛絲入目﹐以火麻子一合杵碎﹐井花水一碗浸攪﹐卻將舌浸水中﹐涎沫自出﹐神效。

一方﹕茄子葉杵碎﹐加麻子法尢妙。

丹溪﹕飛絲落入眼中﹐紅腫如瞇﹐痛澀不開﹐鼻流淸涕。用京墨濃磨﹐以新筆塗入目中﹐閉目少時﹐以手張開﹐其絲自成一塊﹐看在眼白上﹐卻用綿輕輕拭出則愈。如未盡﹐再治。瞇目﹐鹽與豉置水中浸之﹐視水﹐其渣立出。﹝孫眞人方﹞

《千金》﹕治稻麥芒入眼﹐以新布覆眼上。將蠐螬從布上摩之﹐其芒自著布上。

山居物落眼中。用新筆蘸水繳之。

又方﹐濃研好墨點﹐立出。

