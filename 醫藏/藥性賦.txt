藥性賦

第一章

寒性藥

諸藥賦性﹐此類最寒。

犀角解乎心熱﹔羚羊淸乎肺肝。澤瀉利水通淋而補陰不足﹔海藻散癭破气而治疝何難。聞之菊花能明目淸頭風﹔射幹療咽閉而消癰毒﹔薏苡理腳气而除風濕﹔藕節消瘀血而止吐衄。瓜蔞子下气潤肺喘兮﹐又且寬中﹐車前子止瀉利小便兮﹐尢能明目。是以黃柏瘡用﹐兜鈴嗽醫。地骨皮有退熱除蒸之效﹐薄荷葉宜消風淸腫之施。寬中下气﹐枳殼緩而枳實速也﹔療肌解表﹐漧葛先而柴胡次之。百部治肺熱﹐咳嗽可止﹔梔子涼心腎﹐鼻衄最宜。玄參治結熱毒癰﹐淸利咽膈﹔升麻消風熱腫毒﹐發散瘡痍。嘗聞膩粉抑肺而斂肛門﹔金箔鎭心而安魂魄。茵陳主黃疸而利水﹔瞿麥治熱淋之有血。朴硝通大腸﹐破血而止痰僻﹔石膏治頭痛﹐解肌而消煩渴。前胡除內外之痰實﹔滑石利六腑之澀結。天門冬止嗽﹐補血涸而潤心肝﹔麥門冬淸心﹐解煩渴而除肺熱。又聞治虛煩﹑除噦嘔﹐須用竹茹﹔通祕結﹑導瘀血﹐必資大黃。宣黃連治泠熱之痢﹐又厚腸胃而止瀉﹔淫羊藿療風寒之痺﹐且補陰虛而助陽。茅根止血與吐衄﹔石葦通淋與小腸。熟地黃補血且療虛損﹔生地黃宣血更醫眼瘡。赤芍藥破血而療腹痛﹐煩熱亦解﹔白芍藥補虛而生新血﹐溫熱尢良。若乃消腫滿逐水於牽牛﹔除熱毒殺虫於貫眾。金鈴子治疝气而補精血﹔萱艸根治五淋而消乳腫。側柏葉治血山崩漏之疾﹔香附子理气血婦人之用。地膚子利膀胱﹐可洗皮膚之風﹔山豆根解熱毒﹐能止咽喉之痛。白蘚皮去風治筋弱﹐而療足頑痺﹔旋覆花明目治頭風﹐而消痰嗽壅。又況荊芥穗淸頭目便血﹐疏風散瘡之用﹔瓜蔞根療黃疸毒癰﹐消渴解痰之憂。地楡療崩漏﹐止血止痢﹔昆布破疝气﹐散癭散癅。療傷寒﹑解虛煩﹐淡竹葉之功倍﹔除結气﹑破瘀血﹐牡丹皮之用同。知母止嗽而骨蒸退﹔牡蠣澀精而虛汗收。貝母淸痰止咳嗽而利心肝﹔桔梗開肺利胸膈而治咽喉。若夫黃芩治諸熱﹐兼主五淋﹔槐花治腸風﹐亦醫痔痢。常山理痰結而治溫瘧﹔葶藶瀉肺喘而通水气。此六十六種藥性之寒者也。

第二章

熱性藥

藥有溫熱﹐又當審詳。

欲溫中以蓽撥﹔用發散以生薑。五味子止嗽痰﹐且滋腎水﹔膃肭臍療癆瘵﹐更壯元陽。原夫川芎祛風濕﹑補血淸頭﹔續斷治崩漏﹑益筋彊腳。麻黃表汗以療咳逆﹔韭子壯陽而醫白濁。川烏破積﹐有消痰治風痺之功﹔天雄散寒﹐爲去濕助精陽之藥。觀夫川椒達下﹐漧薑暖中。胡蘆巴治虛泠之疝气﹔生捲柏破癥葭而血通。白朮消痰壅﹑溫胃﹐兼止吐瀉﹔菖蒲開心气﹑散泠﹐更治耳聾。丁香快脾胃而止吐逆﹔良姜止心气痛之攻衝。肉蓯蓉塡精益腎﹔石硫黃暖胃驅虫。胡椒主去痰而除泠﹔秦椒主攻痛而去風。吳茱萸療心腹之泠气﹔靈砂定心臟之怔忡。蓋夫散腎泠﹑助脾胃﹐須畢澄茄﹔療心痛﹑破積聚﹐用蓬莪朮。縮砂止吐瀉安胎﹑化酒食之劑﹔附子療虛寒反胃﹑壯元陽之方。白豆蔻治泠瀉﹐療癰止痛於乳香﹔紅豆蔻止吐酸﹐消血殺虫於漧漆。豈知鹿茸生精血﹐腰脊崩漏之均補﹔虎骨壯筋骨﹐寒濕毒風之並祛。檀香定霍亂﹐而心气之痛愈﹔鹿角祕精髓﹐而腰脊之痛除。消腫益血於米醋﹔下气散寒於紫蘇。扁豆助脾﹐則酒有行藥破結之用﹔麝香開竅﹐則蔥爲通中發汗之需。嘗觀五靈脂治崩漏﹐理血气之刺痛﹔麒麟竭止血出﹐療金瘡之傷折。糜茸壯陽以助腎﹔當歸補虛而養血。烏賊骨止帶下﹐且除崩漏目翳﹔鹿角膠住血崩﹐能補虛羸勞絕。白花蛇治癱瘓﹐療風癢之癬疹﹔烏梢蛇療不仁﹐去瘡瘍之風熱。烏藥有治泠气之理﹔禹餘糧乃療崩漏之因。巴豆利痰水﹐能破寒積﹔獨活療諸風﹐不論新久。山茱萸治頭暈遺精之藥﹔白石英醫咳嗽吐膿之人。厚朴溫胃而去嘔脹﹐消痰亦驗﹔肉桂行血而療心痛﹐止汗如神。是則鯽魚有溫胃之功﹔代赭乃鎭肝之劑。沈香下气補腎﹐定霍亂之心痛﹔橘皮開胃去痰﹐導壅滯之逆气。此六十六種藥性之熱者也。

第三章

溫性藥

溫藥總括﹐醫家素諳。

木香理乎气滯﹔半夏主於痰濕。蒼朮治目盲﹐燥脾去濕宜用﹔蘿卜去膨脹﹐下气治面尢堪。況夫鐘乳粉補肺气﹐兼療肺虛﹔靑鹽治腹痛﹐且滋腎水。山藥而腰濕能醫﹔阿膠而痢嗽皆止。赤石脂治精濁而止泄﹐兼補崩中﹔陽起石暖子宮以壯陽﹐更療陰痿。誠以紫苑治嗽﹐防風怯風﹐蒼耳子透腦止涕﹐威靈仙宣風通气。細辛去頭風﹐止嗽而療齒痛﹔艾葉治崩漏﹑安胎而醫痢紅。羌活明目驅風﹐除濕毒腫痛﹔白芷止崩治腫﹐療痔瘻瘡癰。若乃紅藍花通經﹐治產後惡血之餘﹔劉寄奴散血﹐療燙火金瘡之苦。減風濕之痛則茵芋葉﹔療折傷之癥責骨碎補。藿香葉辟惡气而定霍亂﹔艸果仁溫脾胃而止嘔吐。巴戟天治陰疝白濁﹐補腎尢滋﹔元胡索理气痛血凝﹐調經有助。嘗聞款冬花潤肺﹐去痰嗽以定喘﹔肉豆蔻溫中﹐止霍亂而助脾。撫芎走經絡之痛﹔何首烏志瘡疥之資。姜黃能下气﹑破惡血之積﹔防己宜消腫﹑去風濕之施。蒿本除風﹐主婦人陰痛之用﹔仙茅益腎﹐扶元气虛弱之衰。乃曰破故紙溫腎﹐補精髓與勞傷﹔宣木瓜入肝﹐療腳气並水腫。杏仁潤肺燥止嗽之劑﹔茴香治疝气腎疼之用。訶子生精止渴﹐兼療滑泄之痾﹔秦艽攻風逐水﹐又除肢節之痛。檳榔豁痰而逐水﹐殺刺白虫﹔杜仲益腎而添精﹐去腰膝重。當知紫石英療驚悸崩中之疾﹐橘核仁治腰痛疝气之眞。金櫻子兮澀精﹔紫蘇子兮下气涎。淡豆豉發傷寒之表﹔大小薊除諸血之鮮。益智安神﹐治小便之頻數﹔麻仁潤肺﹐利六腑之燥堅。抑又聞補虛弱﹑排瘡膿﹐莫若黃耆﹔彊腰腳﹑壯筋骨﹐無如狗脊。菟絲子補腎以明目﹔馬蘭花治疝而有益。此五十四種藥性之溫者也。

第四章

平性藥

詳論藥性﹐平和惟在。

以磠砂而去積﹔用龍齒以安魂。靑皮快膈除膨脹﹐且利脾胃﹔芡實益精治白濁﹐兼補眞元。原夫木賊艸去目翳﹐崩漏亦醫﹔花蕊石治金瘡﹐血行則卻。決明和肝气﹐治眼之劑﹔天麻主頭眩﹐怯風之藥。甘艸和諸藥而解百毒﹐蓋以气平﹔石斛平胃气而補腎虛﹐更醫腳弱。觀乎商陸治腫﹐覆盆益精。琥珀安神而散血﹔朱砂鎭心而有靈。牛膝彊足補精﹐兼療腰痛﹔龍骨止汗住泄﹐更治血崩。甘松理風气而痛止﹔蒺藜療風瘡而目明。人參潤肺寧心﹐開脾助胃﹔蒲黃止崩治衄﹐消癆調經。豈不以南星醒脾﹐去驚風痰吐之憂﹔三稜破積﹐除血塊气滯之癥。沒食主泄瀉而神效﹔皂角治風痰而響應。桑螵蛸療遺精之泄﹔鴨頭血醫水腫之盛。蛤蚧治癆嗽﹐牛蒡子疏風壅之痰﹔全蠍主風癱﹐酸棗仁去怔忡之病。嘗聞桑寄生益血安胎﹐且止腰痛﹔大腹子去膨下气﹐亦令胃和。小艸﹑遠志﹐俱有寧心之妙﹔木通﹑豬苓﹐尢爲利水之多。蓮肉有淸心醒脾之用﹔沒藥乃治瘡散血之科。郁李仁潤腸宣血﹐去浮腫之疾﹔茯神寧心益智﹐除驚悸之痾。白茯苓補虛勞﹐多在心脾之有眚﹔赤茯苓破結血﹐獨利水道以無毒。因知麥芽有助脾化食之功﹔小麥有止汗養心之力。白附子去面風之遊走﹔大腹皮治水腫之泛溢。椿根白皮主瀉血﹔桑根白皮主喘息。桃仁破瘀血兼治腰痛﹔神曲健脾胃而進飲食。五加皮堅筋骨以立行﹔柏子仁養心神而有益。抑又聞安息香辟惡﹐且止心腹之痛﹔冬瓜仁醒脾﹐實爲飲食之資。僵蠶治諸風之喉閉﹔百合戀肺癆之嗽萎。赤小豆解熱毒﹐瘡腫宜用﹔枇杷葉下逆气﹐噦嘔可醫。連翹排瘡膿與腫毒﹔石南葉利筋骨與毛皮。穀芽養脾﹐阿魏除邪气而破積﹔紫河車補血﹐大棗和藥性以開脾。然而鱉甲治癆瘧﹐兼破癥葭﹔龜甲堅筋骨﹐更療崩疾。烏梅主便血瘧疾之用﹔竹瀝治中風聲音之失。此六十八種藥性之平者也。

