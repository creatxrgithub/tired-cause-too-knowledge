

運气要訣淸吳謙

經曰﹕夫五運陰陽者﹐天地之道也﹐萬物之綱紀﹐變化之父母﹐生殺之本始﹐神明之府也。可不通乎﹖又曰﹕治不法天之紀﹑地之理﹐則災害至矣。又曰﹕不知年之所加﹐气之盛衰﹐虛實之所起﹐不可以爲工矣。由是觀之﹐不知運气而爲醫﹐欲其無失者鮮矣。玆將《內經》運气要語﹐編成歌訣﹐並列圖於前﹐使學人一覽卽明其大綱旨要之所在﹐然後徧求全經精義﹐庶乎有得云。

太虛理气天地陰陽歌

無極太虛气中理﹐太極太虛理中气。乘气動靜生陰陽﹐陰陽之分爲天地。未有天地气生形﹐已有天地形寓气。從形究气曰陰陽﹐卽气觀理曰太極。

【注】太者﹐極其至大之謂也﹔虛者﹐空虛無物之謂也。蓋極大極虛﹐無聲無臭之中﹐具有極大極至之理气焉。理气未分﹐而混沌者﹐太虛也。太虛曰無極者﹐是主太虛流行之气中主宰之理而言也。太虛曰太極者﹐是主太虛主宰之理中流行之气而言也。故周子曰﹕無極而太極者﹐亦是以極無而推極有也。蓋極無中無是而非理﹐極有中無是而非气。不以極無之理而推極有之气﹐何以知有是气也。不以極有之气﹐而推極無之理﹐何以知有是理也。是則可知理气以其分殊而言之二也﹐以其渾合而言之一也。有是理則有是气﹐有是气則有是理﹐名𨿽有二﹐其實則一﹐本無有無﹑一二﹑先後之可言也。乘气動靜生陰陽者﹐謂太極乘气機之動而生陽﹐乘气機之靜而生陰﹐卽周子曰﹕太極動而生陽﹐靜而生陰之謂也。然不曰無極動而生陽﹐靜而生陰﹐而曰太極動而生陽﹐靜而生陰者﹐蓋以無極專主乎理﹐言理無動靜故也﹐太極兼主乎气﹐言气有動靜故也。陰陽之分爲天地者﹐謂陰陽流行﹐相生不已﹐積陽之淸者爲天﹐積陰之濁者爲地。故周子曰﹕分明分陽﹐兩儀立焉也。未有天地气生形者﹐謂未有天地﹐惟太虛中之一气化生天地之形也。已有天地形寓气者﹐謂已有天地﹐而太虛之气卽已寓於天地之形也。是以天得之以資萬物之始﹐地得之以資萬物之生也。從形究气曰陰陽者﹐陰陽卽理中流行之气也。卽气觀理曰太極者﹐太極卽气中主宰之理也。故周子曰﹕陰陽一太極者﹐是指气之極者而言也﹐太極本無極者是指理之極者而言也。

太虛圖【按】吳澄曰﹕太極無動靜﹐動靜者气機也﹐是以太極專主乎理言也。朱子曰﹕太極之有動靜﹐是天命之流行也﹐是以太極兼主乎气言也。又曰﹕太虛者﹑本然之妙也。動靜者﹑所乘之機也。本然之妙卽太極﹐指其本然主宰﹐是動是靜之妙之理也。所乘之機卽動靜﹐指其天命流行﹐乘動乘靜之機之气也。當根據朱子爲是。

陰陽圖

五行質气生克制化歌

天地陰陽生五行﹐各一其質各一气﹐質具於地气行天﹐五行順布四時序。木火土金水相生﹐木土水火金克制﹐亢害承制制生化﹐生生化化萬物立。

【注】天地旣立﹐而陰陽卽在天地之中﹐陽動而變﹐陰靜而合﹐生五行也。天一生水﹐地六成之﹔地二生火﹐天七成之﹔天三生木﹐地八成之﹔地四生金﹐天九成之﹔天五生土﹐地十成之﹐是五行各一其質也。東方生木﹐木之气風﹔南方生火﹐火之气熱﹔中央生土﹐土之气濕﹔西方生金﹐金之气燥﹔北方生水﹐水之气寒﹐是五行各一其气也。在地曰木﹐在天曰風﹔在地曰火﹐在天曰熱﹔在地曰土﹐在天曰濕﹔在地曰金﹐在天曰燥﹔在地曰水﹐在天曰寒﹐是五行質具於地﹐气行於天也。木位東方﹐風气布春﹔火位南方﹐熱气布夏﹔土位中央四維﹐濕气布長夏﹔金位西方﹐燥气布秋﹔水位北方﹐寒气布冬﹐是五气順布四時之序也。卽周子曰﹕陽變陰合﹐而生水﹑火﹑木﹑金﹑土。五气順布﹐四時行焉。木生火﹐火生土﹐土生金﹐金生水﹐水復生木﹐是五行相生﹐主生養萬物者也。木克土﹐土克水﹐水克火﹐火克金﹐金克木﹐木復克土﹐是五行相克﹐主殺害萬物者也。相克則死﹐相制則生。木亢害土﹐土亢害水﹐水亢害火﹐火亢害金﹐金亢害木﹐此克其所勝者也。然我之所勝之子﹐卽我之所不勝者也。我畏彼子出救母害﹐不敢妄行﹐承受乃制﹐制則生化﹐則各恆其徳﹐而生化萬物﹑無不具也。假如木亢太過﹐土受害矣﹐是我勝其我之所勝者也。土之子金﹐承而制焉﹐則我畏我之所不勝﹐自然承受乃制﹐制則生化矣。火亢太過﹐金受制矣﹐金之子水﹐承而制焉。土亢太過﹐水受制矣﹐水之子木﹐承而制焉。金亢太過﹐木受制矣﹐木之子火﹐承而制焉。水亢太過﹐火受制矣﹐火之子土﹐承而制焉。五行皆若此也。此所以相生而不害﹐相制而不克也。而生生化化﹐萬物立命之道﹐卽在於是矣。此五行生克制化之理﹐不可不知者也。

五行圖五行生克制化圖

運气合臟腑十二經絡歌

醫明陰陽五行理﹐始曉天時民病情。五運五行五气化﹐六气天地陰陽生。火分君相气熱暑﹐爲合人之臟腑經。天干起運地支气﹐天五地六節制成。

【注】學醫業者﹐必要明天地陰陽﹑五行之理﹐始曉天時之和不和﹐民之生病之情由也。人皆知五運化自五行﹑五質﹑五气也﹐而不知六气化自天地陰陽﹑六質﹑六气也。六質者﹐卽經曰木﹑火﹑土﹑金﹑水﹑火﹐地之陰陽也﹐生﹑長﹑化﹑收﹑藏下應之也。六气者﹐卽經曰風﹑暑﹑濕﹑燥﹑寒﹑火﹐天之陰陽也﹐三陰三陽上奉之也。是以在地之火分爲君火﹑相火﹔在天之气分爲熱气﹑暑气﹐爲合人之五臟六腑﹐包絡十二經也。天於陰陽合而爲五﹐故主五運。甲化陽土﹐合人之胃。己化陰土﹐合人之脾。乙化陰金﹐合人之肺。庚化陽金﹐合人大腸。丙化陽水﹐合人膀胱。辛化陰水﹐合人之腎。丁化陰木﹐合人之肝。壬化陽木﹐合人之膽。戊化陽火﹐合人小腸。癸化陰火﹐合人之心。相火屬陽者﹐合人三焦。相火屬陰者﹐合人包絡。此天干合人之五臟六腑十二經也。地支陰陽合而爲六﹐故主六气。子午主少陰君火﹐合人之心與小腸也。丑未主太陰濕土﹐合人之脾與胃也。寅申主少陽相火﹐合人之三焦包絡也。卯酉主陽明燥金﹐合人之肺與大腸也﹐辰戌主太陽寒水﹐合人之膀胱與腎也。巳亥主厥陰風木﹐合人之肝與膽也。此地支之合人之五臟六腑十二經也。天數五﹐而五陰﹑五陽﹐故爲十干。地數六﹐而六陰﹑六陽﹐故爲十二支。天干之五﹐必得地支之六以爲節﹐地支之六﹐必得天干之五以爲制﹐而後六甲成﹐歲气備。故一歲中運﹐以七十二日五位分主之﹐六气以六十日六步分主之也。

五運合臟腑十二經絡圖六气合臟腑十二經絡圖【按】十二經天干歌內云﹕甲膽乙肝丙小腸﹐丁心戊胃己脾鄕﹐庚屬大腸辛屬肺﹐壬屬膀胱癸腎藏﹐三焦亦向壬中寄﹐包絡同歸入癸方。此以方位言天干所屬﹐配合臟腑﹐歲歲之常也。今以五運言天干所化﹐配合臟腑﹐年年之變﹐所以不同也。

十二經地支歌內云﹕肺寅大卯胃辰宮﹐脾巳心午小未中﹐申胱酉腎心包戌﹐亥焦子膽丑肝通。此以流行言地支所屬﹐配合臟腑﹐日日之常也。今以六气言地支所化﹐配合臟腑﹐年年之變﹐所以不同也。讀者審之。

主運歌

五運五行禦五位﹐五气相生順令行。此是常今年不易﹐然有相得或逆從。運有太過不及理﹐人有虛實寒熱情。天時不和萬物病﹐民病合人臟腑生。

【注】主運者﹐主營運四時之常令也。五行者﹐木﹑火﹑土﹑金﹑水也。五位者﹐東﹑南﹑中﹑西﹑北也。五气者﹐風﹑暑﹑濕﹑燥﹑寒也。木禦東方風气﹐順布春令﹐是初之運也。火禦南方暑气﹐順布夏令﹐是二之運也。土禦中央四維濕气﹐順布長夏之令﹐是三之運也。金禦西方燥气﹐順布秋令﹐是四之運也。水禦北方寒气﹐順布冬令﹐是五之運也。

此是天以五爲制﹐分五方主之﹐五運五气相生﹐四時常令﹐年年相仍而不易也。然其中之气化﹐有相得或不相得﹐或從天气﹐或逆天气﹐或從天气而逆地气﹐或逆天气而從地气。故運有太過不及﹑四時不和之理﹐人有臟腑經絡﹑虛實寒熱不同之情﹐始召外邪令化而生病也。天時不和﹐萬物皆病﹐而爲民病者﹐亦必因其人臟腑不和而生也。

主運圖

主气歌

主气六位同主運﹐顯明之右君位知。退行一步相火治﹐復行一步土治之﹐復行一步金气治﹐復行一步水治之﹐復行一步木气治﹐復行一步君治之。

【注】主气者﹐厥陰風木﹐主春初之气也﹔少陰君火﹐主夏二之气也﹔少陽相火﹐主盛夏三之气也﹔太陰濕土﹐主長夏四之气也﹔陽明燥金﹐主秋五之气也﹔太陽寒水﹐主冬六之气也。此是地以六爲節﹐分六位主之。六气相生﹐同主運五气相生﹐四時之常令也。顯明者﹐正南之位﹐當君位也。而君火不在位治之﹐反退位於次﹐以相火代君火﹐司化則當知﹐卽經云﹕少陰不司气化之義也。正南客气﹐司天之位也﹐司天之右﹐天之右間位也﹔在主气爲二之气位﹐是少陰君火之位﹐主行夏令之气也。故曰﹕顯明之右﹐君火之位也。君火之右﹐退行一步﹐乃客气司天之位也﹔在主气爲三之气位﹐是少陽相火之位﹐主行盛夏之令之气也。不曰復行﹐而曰退行者﹐以臣對君之面﹐承命司化﹐不敢背行﹐故曰退行一步﹐卽復行一步也。復行一步﹐土气治之﹐乃客气天之左間位也﹔在主气爲四之气位﹐是太陰濕土之位﹐主行長夏令之气也。復行一步﹐金气治之﹐乃客气地之右間位也﹔在主气爲五之气位﹐是陽明燥金之位﹐主行秋令之气也。復行一步﹐水气治之﹐乃客气在泉之位也﹔在主气爲六之气位﹐是太陽寒水之位﹐主行冬令之气也。復行一步﹐木气治之﹐乃客气地之左間位也﹔在主气爲初之气位﹐是厥陰風木之位﹐主行春令之气也。復行一步﹐君火治之﹐卽前君火之位治之也。

主气圖

客運歌

五天蒼丹玄素﹐天气天干合化臨﹐甲己化土丙辛水﹐丁壬化木乙庚金﹐戊癸化火五客運﹐起以中運相生輪。陰少乙丁己辛癸﹐陽太甲丙戊庚壬。

【注】五天者﹐蒼天﹐天之色靑者也﹔丹天﹐天之色赤者也﹔天﹐天之色黃者也﹔玄天﹐天之色黑者也﹔素天﹐天之色白者也。天气者﹐蒼天之气﹐木也﹔丹天之气﹐火也﹔天之气﹐土也﹔玄天之气﹐水也﹔素天之气﹐金也。天干者﹐甲﹑乙﹑丙﹑丁﹑戊﹑己﹑庚﹑辛﹑壬﹑癸也。古聖仰觀五天五气﹐蒼天木气下臨丁壬之方﹐故識丁壬合化而生木運也﹔丹天火气下臨戊癸之方﹐故識戊癸合化而生火運也﹔天土气下臨甲己之方﹐故識甲己合化而生土運也﹔玄天水气下臨丙辛之方﹐故識丙辛合化而生水運也﹔素天金气下臨乙庚之方﹐故識乙庚合化而生金運也﹐此天气天干合化﹐加臨主運五位之客運也。起以所化﹐統主本年中運爲初運﹐五行相生﹐以次輪取。如甲己之年﹐土運統之﹐起初運。土生金爲二運﹐金生水爲三運﹐水生木爲四運﹐木生火爲五運。餘四運皆仿土運起之。乙﹑丁﹑己﹑辛﹑癸屬陰漧﹐爲五陰年﹐主五少不及之運。甲﹑丙﹑戊﹑庚﹑壬屬陽幹﹐爲五陽年﹐主五太太過之運也。

客運圖

客气司天在泉間气歌

子午少陰君火天﹐陽明燥金應在泉。丑未太陰太陽治﹐寅申少陽厥陰聯。卯酉卻與子午倒﹐辰戌巳亥亦皆然。每歲天泉四間气﹐上下分統各半年。

【注】天干起運﹐地支起气。此言地之陰陽﹐正化﹑對化﹐加臨主气﹐六位之客气也。

如子午之歲﹐少陰君火治之﹐起司天也。陽明燥金在下﹐起在泉也。气由下而升上﹐故以在下之陽明起之﹐陽明二陽﹐二陽生三陽﹐三陽太陽﹐故太陽寒水爲客初气﹐卽地之左間也。三陽﹐陽極生一陰﹐一陰厥陰﹐故厥陰爲客二气﹐卽天之右間也。一陰生二陰﹐二陰少陰﹐故少陰爲客三气﹐卽司天之气也。二陰生三陰﹐三陰太陰﹐故太陰爲客四气﹐卽天之左間也。三陰陰極生一陽﹐一陽少陽﹐故少陽爲客五气﹐卽地之右間也。一陽生二陽﹐二陽陽明﹐故陽明爲客六气﹐卽在泉之气也。丑未寅申之歲﹐皆仿此法起之。卯酉卻與子午倒換﹐辰戌卻與丑未倒換﹐巳亥卻與寅申倒換。謂卯酉之歲﹐陽明燥金司天﹐少陰君火在泉﹔辰戌之歲﹐太陽寒水司天﹐太陰濕土在泉﹔巳亥之歲﹐厥陰風木司天﹐少陽相火在泉﹔彼此倒換也。每歲司天在泉左右四間气者﹐卽六气分統上下﹐本年司天統主上半年﹐在泉統主下半年之統气也。

客气司天在泉間气圖

運气分主節令歌

大立雨驚春淸谷﹐立滿芒夏小大暑﹐立處白秋寒霜立﹐小大冬小從頭數。初大二春十三日﹐三運芒種十日甫﹐四運處暑後七日﹐五運立冬四日主。

【注】天以六爲節﹐謂以二十四气六分分之﹐爲六气之六步也。地以五爲制。謂以二十四气五分分之﹐爲五運之五位也。二十四气﹐卽大寒﹑立春﹑雨水﹑驚蟄﹐主初之气也﹔春分﹑淸明﹑谷雨﹑立夏﹐主二之气也﹔小滿﹑芒種﹑夏至﹑小暑﹐主三之气也﹔大暑﹑立秋﹑處暑﹑白露﹐主四之气也﹔秋分﹑寒露﹑霜降﹑立冬﹐主五之气也﹔小雪﹑大雪﹑冬至﹑小寒﹐主終之气也。此主气﹑客气分主六步之時也。大寒起﹐至春分後十二日﹐主初運也。春分十三日起﹐至芒種後九日﹐主二運也。芒種十日起﹐至處暑後六日﹐主三運也。處暑七日起﹐至立冬後三日﹐主四運也。立冬四日起﹐至小寒末日﹐主五運也。此主運客運分主五位之時也。

五運節令圖六气節令圖

五音主客太少相生歌

主運角徵宮商羽﹐五音太少中運取。如逢太徵太商年﹐必是少角少宮羽。若逢太角宮羽年﹐必是少商與少徵。以客取主太少生﹐以主定客重角羽。

【注】主運之音﹐必始角而終羽者﹐乃五音分主四時﹐順布之常序也。然陽年爲太﹐陰年爲少者﹐是五音四時太過不及之變化也。如逢戊年太徵﹐庚年太商之年﹐則主運初運﹐必是少角﹐二運則是太徵﹐三運必是少宮﹐四運則是太商﹐終運必是少羽也。若逢壬年太角﹐甲年太宮﹐丙年太羽之年﹐則主運初運則是太角﹐二運必是少徵﹐三運則是太宮﹐四運必是少商﹐終運則是太羽也。故曰太少皆以中運取﹐此是以客之中運取主之五運﹐太少相生之義也。又以主之太少﹐定客之五運﹐太少相重之法﹐以發明相加相臨﹐太過不及之理也。

五音太少相生圖

五運齊化兼化六气正化對化歌

運過勝己畏齊化﹐不及乘衰勝己兼。太過被克不及助﹐皆爲正化是平年。气寅午未酉戌亥。正司化令有餘看。子丑卯辰巳申歲。對司化令不足言。

【注】五運之中運﹐統主一年之運也。中運太過則旺﹐勝己者則畏其盛﹐反齊其化矣。

如太宮土運﹐反齊木化﹔太角木運﹐反齊金化﹔太商金運﹐反齊火化﹔太微火運﹐反齊水化﹔太羽水運﹐反齊土化也。卽經所謂畏其旺﹐反同其化﹐薄其所不勝也。中運不及則弱﹐勝己者﹐則乘其衰﹐來兼其化矣。如少宮土運﹐木來兼化﹔少角木運﹐金來兼化﹔少商金運﹐火來兼化﹔少徵火運﹐水來兼化﹔少羽水運﹐土來兼化﹐卽經所謂乘其弱﹐來同其化﹐所不勝薄之也。中運戊辰陽年﹐火運太過﹐遇寒水司天﹐則爲太過被制﹔中運乙卯陰年﹐金運不及。遇燥金司天﹐則爲同气﹔中運辛卯陰年﹐水運不及﹐則爲相生﹔俱爲不及得助。凡遇此類﹐皆爲正化平和之年也。

气者﹐六气之客气﹐統一歲之司化之气也。如厥陰司巳亥﹐以厥陰屬木﹐木生於亥﹐故正化於亥﹐對化於巳也。少陰司子午﹐以少陰爲君火﹐當正南離位﹐故正化於午﹐對化於子也。太陰司丑未﹐以太陰屬土居中﹐旺於西南未宮﹐故正化於未﹐對化於丑也。少陽司寅申﹐以少陽屬相火﹐位卑於君火﹐火生於寅﹐故正化於寅﹐對化於申也。陽明司卯酉﹐以陽明屬金﹐酉爲西方金位﹐故正化於酉﹐對化於卯也。太陽司辰戌﹐以太陽爲水﹐辰戌屬土﹐然水行土中﹐而戌居西北﹐屬水漸王之鄕﹐是以《洪範》五行﹐以戌屬水﹐故正化於戌﹐對化於辰也。是以寅﹑午﹑未﹑酉﹑戌﹑亥爲正化。正化者﹐令之實﹐主有餘也。子﹑丑﹑卯﹑辰﹑巳﹑申爲對化。對化者﹐令之虛﹐主不足也。

五運齊化兼化圖六气正化對化圖

六十年運气上下相臨歌

客運中運主一歲﹐客气天泉主半年。气生中運曰順化﹐運被气克天刑言。運生天气乃小逆﹐運克司天不和愆。气運相同天符歲﹐另有天符歲會參。

【注】客運之初運﹐卽統主一歲之中運也。經曰﹕甲己之歲﹐土運統之云云者是也。客气司天之三气六气﹐卽統主上半年﹔在泉﹐統主下半年之气也。經曰﹕歲半以前﹐天气主之﹔歲半以後﹐地气主之者是也。六十年中﹐運气上下臨遇﹐則有相得﹑不相得者也。气生中運者﹐謂司天生中運也。如癸巳﹑癸亥木生火也﹐甲子﹑甲午﹑甲寅﹑甲申火生土也﹐乙丑﹑乙未土生金也﹐辛卯﹑辛酉金生水也﹐壬辰﹑壬戌水生木也。六十年中﹐有此十二年天气生運﹐以上生下﹐故名順化﹐爲相得之歲也。運被气克者﹐謂司天克中運也。

如己巳﹑己亥木克土也﹐辛丑﹑辛未土克水也﹐戊辰﹑戊戌水克火也﹐庚子﹑庚午﹑庚寅﹑庚申火克金也﹐丁卯﹑丁酉金克木也。六十年中﹐有此十二年天气克運﹐以上克下﹐故名天刑﹐爲不相得之歲也。運生天气者﹐謂中運生司天也。如癸丑﹑癸未火生土也﹐壬子﹑壬午﹑壬寅﹑壬申木生火也﹐辛巳﹑辛亥水生木也﹐庚辰﹑庚戌金生水也﹐己卯﹑己酉土生金也。六十年中有此十二年﹐運生天气﹐以下生上﹐𨿽曰相生﹐然子居母上﹐故爲小逆而主微病也。運克司天者﹐謂中運克司天也。如乙巳﹑乙亥金克木也﹐丙子﹑丙午﹑丙寅﹑丙申水克火也﹐丁丑﹑丁未木克土也﹐癸卯﹑癸酉火克金也﹐甲辰﹑甲成土克水也。六十年中有此十二年運克天气﹐以下克上﹐故名不和﹐亦爲不相得而主病甚也。

气運相同者﹐如運气皆木﹐丁巳﹑丁亥﹔運气皆火﹐戊子﹑戊午﹑戊寅﹑戊申﹔運气皆土﹐己丑﹑己未﹔運气皆金﹐乙卯﹑乙酉﹔運气皆水﹐丙辰﹑丙戌。六十年中有此十二年運气相同﹐皆天符也。𨿽曰同气﹐不無偏勝亢害焉。其太乙天符﹑歲會等年﹐另詳在後。

六十年運气上下相臨圖

起主客定位指掌歌

掌中指上定司天﹐中指根紋定在泉﹐順進食指初二位﹐四指四五位推傳﹐司天卽是三气位﹐在泉六气位當然﹐主以木火土金水﹐客以陰陽一二三。

【注】左手仰掌﹐以中指上頭定司天之位﹐中指根紋定在泉之位。順進食指三節紋﹐定初之气位﹐頭節紋定二之气位。中指上頭定三之气位﹐卽司天之位也。第四指頭節紋定四之气位﹐二節紋定五之气位。中指根紋定六之气位﹐卽在泉之位也。主气以木火土金水者﹐五气順布之五位也。故初之气﹐厥陰風木﹔二之气﹐少陰君火﹔三之气﹐少陽相火﹔四之气﹐太陰濕土﹔五之气﹐陽明燥金﹔六之气﹐太陽寒水。是木生火﹐火生土﹐土生金﹐金生水﹐水復生木﹐順布相生之序﹐一定不易者也。客气以一二三名之者﹐三陰三陽六气加臨也。故厥陰爲一陰﹐少陰爲二陰﹐太陰爲三陰﹐少陽爲一陽﹐陽明爲二陽﹐太陽爲三陽。是一生二﹐二生三﹐三復生一﹐陰極生陽﹐陽極生陰﹐六步升降之次每歲排取也。以此定位﹐主气客气﹐了然在握矣。

指掌圖

天符太乙天符歲會同天符同歲會歌

天符中運同天气﹐歲會本運臨本支﹐四正四維皆歲會﹐太乙天符符會俱。同天符與同歲會﹐泉同中運卽同司﹐陰歲名曰同歲會﹐陽年同天符所知。

【注】天符者﹐謂中運與司天之气同一气也。如木運木司天﹐丁巳﹑丁亥也﹔火運火司天﹐戊子﹑戊午﹑戊寅﹑戊申也﹔土運土司天﹐己丑﹑己未也﹔金運金司天﹐乙卯﹑乙酉也﹔水運水司天﹐丙辰﹑丙戌也﹐共十二年。歲會者﹐謂本運臨本支之位也。如木運臨卯﹐丁卯年也﹔火運臨午﹐戊午年也﹔金運臨酉﹐乙酉年也﹔水運臨子﹐丙子年也﹐此是四正。土運臨四季﹐甲辰﹑甲戌﹑己丑﹑己未也﹐此是四維﹐共八年。太乙天符者﹐謂天符之年﹐又是歲會﹐是天气﹑運气﹑歲支三者俱會也。如己丑﹑己未﹐中運之土﹐與司天土同气﹐又土運臨丑未也。乙酉中運之金﹐與司天金同气﹐又金運臨酉也。戊午中運之火﹐與司天火同气﹐又火運臨午也。共四年。同天符﹑同歲會者﹐謂在泉之气﹐與中運之气﹐同一气也。以陽年名曰﹕同天符﹐如木運木在泉﹐壬寅﹑壬申也﹔土運土在泉﹐甲辰﹑甲戌也﹔金運金在泉﹐庚子﹑庚午也。以陰年名曰﹕同歲會﹐如水運水在泉﹐辛丑﹑辛未也﹔火運火在泉﹐癸卯﹑癸酉﹑癸巳﹑癸亥也﹐共十二年。此气運符會之不同﹐人不可不知也。右天符十二年﹐太乙天符四年﹐歲會八年﹐同天符六年﹐同歲會六年。然太乙天符四年﹐己同在天符十二年中矣。歲會八年﹐亦有四年同在天符中矣。合而言之﹐六十年中只得二十八年也。

天符之圖歲會之圖同天符同歲會圖

執法行令貴人歌

天符執法犯司天﹐歲會行令犯在泉﹐太乙貴人犯天地﹐速危徐持暴死占。二火相臨𨿽相得﹐然有君臣順逆嫌﹐順則病遠其害小﹐逆則病近害速纏。

【注】邪之中人﹐在天符之年﹐名曰中執法﹐是犯司天天气。天﹐陽也﹔陽性速﹐故其病速而危也。邪之中人在歲會之年﹐名曰中行令﹐是犯在泉地气。地﹐陰也﹔陰性徐﹐故其病徐而持也。邪之中人在太乙天符之年﹐名曰中貴人﹐是犯司天﹑在泉之气。天地之气俱犯﹐故其病暴而死也。二火﹐君火﹑相火也﹐𨿽同气相得﹐然有君臣順逆之嫌﹐不可不知也。君火﹐君也﹔相火﹐臣也﹐二火相臨﹐謂司天加臨中運六步﹐客主加臨﹐君火在上﹐相火在下﹐爲君臨臣則順﹐順則病遠﹐其害小也。相火在上﹐君火在下﹐爲臣犯君則逆﹐逆則病近﹐其害速也。

南北政年脈不應歌

天地之气行南北﹐甲己一運南政年﹐其餘四運俱爲北﹐少陰隨在不應占。北政反診候不應﹐姑存經義待賢參。從違非失分微甚﹐尺反陰陽交命難。

【注】天地之气﹐謂三陰三陽﹐司天﹑在泉﹐左間﹑右間之客气也。客气行南政之歲﹐謂之南政﹔行北政之歲﹐謂之北政。南政之歲﹐惟甲己一運﹐其餘乙庚﹑丙辛﹑丁壬﹑戊癸四運﹐俱爲北政之年也。少陰隨在不應占者﹐謂少陰君火客气﹐隨在司天﹑在泉﹑左間﹑右間加臨之位﹐主占其脈不應於診也。應於診者﹐卽經曰﹕少陰之至﹐其脈鉤。不應者﹐謂脈不鈞也。南政之年﹐少陰司天﹐則主占兩寸不應﹐在泉則主占兩尺不應﹔厥陰司天﹐其天左間則少陰﹐主占右寸不應﹔太陰司天﹐其天右間則少陰﹐主占左寸不應﹔厥陰在泉﹐其泉左間則少陰﹐主占左尺不應﹔太陰在泉﹐其泉右間則少陰﹐主占右尺不應﹐此皆在客气少陰之位也。北政之年﹐則反診候其不應﹐皆在客气陽明之位。如少陰司天﹐則主占兩尺不應﹔在泉則主占兩寸不應﹔厥陰司天﹐其天左間則少陰﹐主占左尺不應﹔太陰司天﹐其天右間則少陰﹐主占右尺不應﹔厥陰在泉﹐其泉左間則少陰﹐主占右寸不應﹔太陰在泉﹐其泉右間則少陰﹐主占左寸不應。然南政十二年﹐北政四十八年﹐其南政候以正診﹐北政候以反診﹐應與不應之理﹐熟玩經文﹐總令人難解﹐姑存經義﹐以待後之賢者參詳可也。不應之部不應者﹐則爲得其气而和也。不應之部響應者。則爲違其气而病也。應左而右﹐應右而左者﹐則爲非其位。應上而下﹐應下而上者﹐則爲失其位﹐皆主病也﹐而有微甚之別。甚者卽尺寸反陰陽交也﹐謂少陰之脈﹐當寸不應反見於尺﹐當尺不應反見於寸﹐是爲尺寸反﹐子﹑午﹑卯﹑酉年有之﹔少陰之脈﹐當左不應﹐反見於右﹐當右不應﹐反見於左﹐是爲陰陽交﹐辰﹑戌﹑丑﹑未﹑寅﹑申﹑巳﹑亥年有之。皆主死﹐故曰命難也。

南北政圖南政年脈不應圖北政年脈不應圖

五運气令微甚歌

運識寒熱溫涼正﹐气審加臨過及平。六气大來皆邪化﹐五運失和災病生。微甚非時卒然至﹐看與何時气化並﹐更與年虛月空遇﹐重感於邪證不輕。

【注】運﹐五運也﹐主四時﹐在天則有寒熱溫涼之正令﹐在地則有生長收藏之正化。

气﹐六气也﹐主六步﹐在主則有風﹑熱﹑火﹑濕﹑燥﹑寒一定之常候﹐在客則有六气加臨太過﹑不及﹑平和之異應也。凡五運六气之來﹐應時而至﹐無微甚而和者﹐皆爲平气也。

卽應時而至﹐或六气大來﹐或五運微甚﹐或至非其時﹐或卒然而至﹐皆邪化失和不平之气﹐主害物病患也。但看與何時之气化與病同並﹐則當消息其宜而主治也。若犯之而病者﹐更與不及之年﹐廓空之月﹐重感於邪﹐則其證必重而不輕也。

五運平气太過不及歌

木曰敷和火升明﹐土曰備化金審平﹐水曰靜順皆平運﹐太過木運曰發生﹐火曰赫曦土惇阜﹐水曰流衍金堅成﹔不及委和伏明共﹐卑監從革涸流名。

【注】太過被抑﹐不及得助﹐皆曰平運。木名敷和﹐敷布和气生萬物也。火名升明﹐陽性上升﹐其徳明也。土名備化﹐土母萬物﹐無不化也。金名審平﹐金審而平﹐無妄刑也。水名靜順﹐體靜性順﹐喜安瀾也。甲﹑丙﹑戊﹑庚﹑壬陽年﹐皆曰太過之運﹐木名發生﹐木气有餘﹐發生盛也﹔火名赫曦﹐炎暑施化﹐陽光盛也﹔土名惇阜﹐惇濃髙阜﹐土尢盛也﹔金名堅成﹐堅則成物﹐金有餘也﹔水名流衍﹐水气太過﹐流漫衍也。乙﹑丁﹑己﹑辛﹑癸陰年﹐皆曰不及之運﹐木名委和﹐和气委弱﹐發生少也﹔火名伏明﹐火徳不彰﹐光明伏也﹔土名卑監﹐土气不及﹐化卑監也﹔金名從革﹐金气不及﹐從火革也﹔水名涸流﹐水气不及﹐涸其流也。

運气所至先後時歌

應時而至气和平﹐正化承天不妄行﹐太過气淫先時至﹐侮刑我者乘我刑。不及气迫後時至﹐所勝妄行刑所生﹐所生被刑受其病﹐我所不勝亦來乘。

【注】應時而至﹐謂交五運六气之日﹑之時﹐正當其日﹑其時而气卽至﹐則爲正化平气﹐承天之令﹐不妄行也。如時未至而气先至﹐來气有餘則爲太過﹐名曰气淫﹐卽邪化也。刑我﹐謂克我者也﹔我刑﹐謂我克者也。假如木气有餘﹐克我之金不能制我﹐金反受木之侮﹐則木盛而土受克也必矣。其年若見肝病爲正邪﹐見肺病爲微邪﹐見脾病則爲賊邪也﹐余時法此。若時已至而气未至﹐來气不足﹐則爲不及﹐名曰气迫﹐亦邪化也。所勝謂我所勝﹐卽我克者也。所生﹐我所生者也。所不勝﹐謂我所不勝﹐卽克我者也。假如木气不及﹐我克之土﹐無畏妄行﹐則生我之水必受病也﹔木衰﹐金乘其衰亦來刑木爲病也。其年若腎病爲實邪﹐見心病爲虛邪﹐見肺病則賊邪也。余時法此﹐推此可知二經三經兼病之理矣。

運气亢害承制歌

運气亢則皆爲害﹐畏子之制敢不承﹐因有承制則生化﹐亢而無制勝病生。勝後子報母仇復﹐被抑屈伏郁病成﹐郁極乃發因子弱﹐待時得位自災刑。

【注】五運六气太過而極﹐則謂之亢﹐亢則必害我所勝者也。假如木亢極﹐則必害我之所勝之土﹔土之子金﹐隨起而制木﹐木畏承受其制﹐則不敢妄刑彼母也。五行有此承制之道﹐自相和順﹐則生化不病矣。假如木亢盛而無制﹐則必生勝病﹔勝病者肝﹐受病者脾﹐二經同病也。有勝必有復﹐有盛必有衰﹐自然之道也。木盛而後必衰﹐土之子金﹐則乘衰必復勝母之仇﹐是則更生復病也﹔復病者肺﹐受病者肝﹐二經同病也。余髒法此。

若木不及﹐則被金遏抑﹐屈伏不伸﹐而木郁之病生也。然被郁極而乃發者﹐蓋以木气不及﹐不能令子火旺﹐故不能復也﹐所以必待其己之得位時而後乃發也﹔𨿽發而不爲他害﹐但自爲災病﹐亦由本气弱耳。故方其未發之時﹐與勝病同﹐勝病者肺﹐郁病者肝﹐及其已發之時﹐不復病肺﹐惟病肝也。余髒法此。此上文以太過釋勝﹐不及釋郁病﹐非謂一歲之太過不及﹐則分司之气無勝﹑復﹑郁病也。

凡太過妄行害彼而病者﹐皆勝病也。受害子終不能復﹐郁而發病者﹐皆郁病也。不及被抑而病者﹐亦郁病也。被郁待子來報母仇而病者﹐皆復病也。推此餘皆可通也。

六气勝復歌

邪气有餘必有復﹐勝病將除復病萌﹐復已又勝衰乃止﹐有無微甚若權衡。時有常位气無必﹐勝在天三復地終﹐主客有勝而無復﹐主勝客逆客勝從。

【注】六气有勝﹐則必有復﹐陰陽循環之道也。勝病將除﹐復病卽萌﹐邪正進退之機也。勝已而復﹐復已又勝﹐本無常數﹐必待彼此气衰乃止﹐自然之理也。有勝則復﹐無勝則否﹐勝微復微﹐勝甚復甚﹐猶權衡之不相過也。然勝復之動時﹐𨿽有常位﹐而气無必也。气無必者﹐謂應勝之年而無勝也。時有常位者﹐謂勝之時在前﹐司天天位主之﹔自初气以至三气﹐此爲勝之常也。復之時在後﹐在泉地位主之﹔自四气以至終气﹐此爲復之常也。所謂六气互相勝復也。若至六气主客﹐則有勝而無復也。有勝而無復者﹐以客行天令﹐時去則已﹐主守其位﹐順承天命也。主勝客﹐則違天之命﹐而气化不行﹐故爲逆。客勝主﹐則上臨下奉﹐而政令乃布﹐故爲從也。

五運郁極乃發歌

火土金郁待時發﹐水隨火後木無恆。水發雹雪土飄驟﹐木發毀折金淸明﹐火發曛昧有多少﹐微者病已甚無刑。木達火發金郁泄﹐土奪水折治之平。

【注】五郁之發﹐各有其時。火郁待三气火時而發﹐土郁待四气土時而發﹐金郁待五气金時而發﹐此各待旺時而發也。水郁不待終气水時﹐而每發於二气三气二火時者﹐以水陰性險﹐見陽初退﹐卽進乘之﹐故不待水旺而發也。木郁之發﹐無一定之時者﹐以木生風﹐善行數變﹐其气無常﹐故木發無恆時也。五發之時旣已審矣﹐然五發徵兆﹐五气微甚﹐天時民病﹐不可不知也。水發之徵﹐微者爲寒﹐甚爲雹雪﹔雹雪﹐寒甚也。土發之徵﹐微者爲濕﹐甚爲飄驟﹔飄驟﹐暴風雨也。木發之徵﹐微者爲風﹐甚爲毀折﹔毀折﹐摧拔也。金髮之徵﹐微者爲燥﹐甚爲淸明﹔淸明﹐冷肅也。火發之徵﹐微者爲熱﹐甚爲曛昧﹔曛昧﹐昏翳也。多少者﹐謂有太過﹑不及也。不及者病微﹐太過者病甚。微者病已﹐謂本經自病也。甚者兼刑﹐謂兼我刑﹑刑我者同病也。如木气甚﹐我刑者土﹐刑我者金﹐土畏我乘來齊其化﹐金畏我勝來同其化﹐故三經兼見病也。餘气法此。木達謂木郁達之﹔達者﹐條達舒暢之義也。凡木郁之病﹐風爲淸斂也﹐宜以辛散之﹑疏之﹐以甘調之﹑緩之﹐以苦湧之﹑平之﹐但使木气條達舒暢﹐皆治木郁之法也。火發謂火郁發之﹔發者﹐發揚解散之義也。凡火郁之病爲寒束也。宜以辛溫發之﹐以辛甘揚之﹐以辛涼解之﹐以辛苦散之﹐但使火气發揚解散﹐皆治火郁之法也。金泄謂金郁泄之﹔泄者﹐宣泄疏降之義也。凡金郁之病﹐燥爲火困也﹐宜以辛宣之﹑疏之﹑潤之﹐以苦泄之﹑降之﹑淸之﹐但使燥气宣通疏暢﹐皆治金郁之法也。水折謂水郁折之﹔折者﹐逐導滲通之義也。凡水郁之病﹐水爲濕瘀也﹐宜以辛苦逐之﹑導之﹐以辛淡滲之﹑通之﹐但使水气流通不蓄﹐皆治水郁之法也。土奪謂土郁奪之﹔奪者﹐汗﹑吐﹑下利之義也。凡土郁之病﹐濕爲風阻也﹐在外者汗之﹐在內者攻之﹐在上者吐之﹐在下者利之﹐但使土气不致壅阻﹐皆治土郁之法也。

天時地化五病二火歌

運气天時地化同﹐邪正通人五臟中﹐五臟受邪生五病﹐五病能該萬病形。熱合君火暑合相﹐蓋以支同十二經﹐𨿽分二火原同理﹐不無微甚重輕情。

【注】木﹑火﹑土﹑金﹑水五運之化﹐不能外乎六气風﹑熱﹑暑﹑濕﹑燥﹑寒。六气之化亦不能出乎五行﹐故運𨿽有五﹐气𨿽有六﹐而天之气令地之運化皆同也。邪化正化之气﹐皆通乎人之五臟之中。正化養人﹐邢化病患。五臟受邪﹐則生五臟之病。五病能該萬病情形﹐謂主客一定之病﹐主客錯雜之病﹐及勝復郁病﹐皆莫能逃乎五病之變。猶夫天地化生萬物﹐皆莫能逃乎五行之屬也。五行惟火有二﹐在地爲火﹐在天爲熱﹑爲暑。以熱合少陰爲君火﹐暑合少陽爲相火。蓋以地有陰陽十二支﹐同乎人之陰陽十二經﹐火𨿽有二﹐理則一也。故其徳﹑政﹑令﹑化﹑災﹑病皆同。然不無熱微病輕﹑暑甚病重之情狀也。

五星所見太過不及歌

五星歲木熒惑火﹐辰水鎭土太白金﹐不及減常之一二﹐無所不勝色停勻﹐太過北越倍一二﹐畏星失色兼母云﹐盛衰徐疾徵順逆﹐畱守多少吉凶分。

【注】天之垂象﹐莫先乎五星。五星者﹐木﹑火﹑土﹑金﹑水之五星也。木曰歲星﹐居東方。火曰熒惑星﹐居南方。水曰辰星﹐居北方。土曰鎭星﹐居西南。金曰太白星﹐居西方。其主歲之星﹐不大不小﹐不芒不暗﹐不疾不徐﹐行所行道﹐守所守度﹐此其常也。若五陰年是爲不及﹐其星則減常之一。不及之甚﹐則減常之二﹐其光芒縮。主歲之星﹐其色兼我所不勝之色而見也。如木不及﹐歲星靑兼白色也﹔火不及﹐熒惑星紅兼黑色也﹔土不及﹐鎭星黃兼靑色也﹔金不及﹐太白星白兼紅色也﹔水不及﹐辰星黑兼黃色也。五陽年是爲太過﹐其主歲之星北越﹐謂越出本度而近於北也。北乃紫微之位﹐太乙所居之宮也。故倍常之一﹐太過之甚﹐倍常之二﹐其光芒盈。主歲之星﹐其色純正﹐畏我之星﹐失其本色﹐而兼生我之母色也。假如木太過﹐畏木之星﹑土星也﹐失其本色之黃﹐而兼生土之火赤色也。蓋以木盛而土畏﹐必盜母气爲助﹐故兼母色見也。土兼赤色﹐土又生子﹐余星仿此。凡星當其時則當盛﹐非其時則當衰﹐星遲於天爲順﹐爲災病輕。星速於天爲逆﹐爲災病重。稽畱不進﹐守度日多﹐則災病重。稽畱不進﹐守度日少﹐則災病輕。故曰吉凶分也。

五行徳政令化災變歌

木徳溫和政舒啟﹐其令宣發化生榮﹐其變烈風雲物飛﹐其災摧拔殞落零。

【注】木主春﹐故其徳溫暖柔和也。春气發﹐故其政舒展打開也。春气升﹐故其令宣發也。春主生﹐故其化生榮也。春主風﹐故其變烈風而云物飛揚﹐此風之勝也。木勝不已﹐則爲摧折拔殞﹐散落飄零之災也。

火徳彰顯化蕃茂﹐其令爲熱政曜明﹐其變災烈水泉涸﹐其災焦灼萎枯形。

【注】火主夏﹐故其徳彰著昭顯也。夏主長﹐故其化蕃秀茂盛也﹐夏陽盛﹐故其令熱也。夏陽外﹐故其政光明顯曜也。夏主熱﹐故其變炎光赫烈而水泉漧涸﹐此熱之勝也。火勝不已﹐則爲萬物焦灼﹐艸萎木枯之災也。

土徳溽蒸政安靜﹐其令雲雨其化丰﹐其變陰埃震驟注﹐其災霖雨岸堤崩。

【注】土主長夏﹐故其徳溽蒸熱也。土主靜﹐故其政安靜也。長夏气濡﹐故其令雲雨也。土气濃﹐故其化萬物丰備也。長夏主濕﹐故其變陰晦煙埃震雷﹐驟注豪雨﹐此濕之勝也。土勝不已﹐則爲久霖淫雨﹐潰岸崩堤之災也。

金徳淸潔政勁切﹐其化緊斂令露膏﹐其變肅殺霜早降﹐其災蒼漧艸木凋。

【注】金主秋﹐故其徳淸涼皎潔也。秋气肅﹐故其政肅勁齊切也。秋主收﹐故其化緊收斂縮也。秋主露﹐故其令露膏萬物也。秋主燥﹐故其變肅寒早霜殺物﹐此燥之勝也。金勝不已﹐則爲蒼枯﹐艸木凋零之災也。

水徳淒滄政堅肅﹐其化淸謐其令寒﹐其變凜冽寒太甚﹐其災冰雹霜雪連。

【注】水主冬﹐故其徳淒滄而寒也。冬气固﹐故其政堅凝肅勁也。冬主藏﹐故其化淸冷靜謐也。冬主寒﹐故其變凜冽﹐寒气太盛﹐此寒之勝也。水勝不已﹐則爲冰雪霜雹之災也。

五行地化虫畜谷果有太過不及齊兼化歌

木主化毛犬麻李﹐火主羽馬麥杏饒﹐土主化牛稷棗﹐金主化介雞稻桃﹐水主化鱗彘豆栗﹐得气皆育失蕭條﹐太過齊化我克我﹐不及兼化克皆苞。

【注】虫者﹐毛﹑羽﹑﹑介﹑鱗也。麟爲毛虫之長﹐而諸毛皆橫生﹐故屬木也。鳳爲羽虫之長﹐而諸羽皆翔升﹐故屬火也。人爲虫之長﹐而諸物皆具四肢﹐故屬土也。

龜爲介虫之長﹐而諸介皆甲堅固﹐故屬金也。龍爲鱗虫之長﹐而諸鱗皆生於水﹐故屬水也。

次則其畜犬﹐其谷麻﹐其果李﹐皆木化也。其畜馬﹐其穀麥﹐其果杏﹐皆火化也。其畜牛﹐其谷稷﹐其果棗﹐皆土化也。其畜雞﹐其穀稻﹐其果桃﹐皆金化也﹐其畜彘﹐其穀豆﹐其果粟﹐皆水化也。凡此五化之物﹐得其气之和﹐則皆蕃育﹐失其气之和﹐則皆蕭條而不育也。太過齊化﹐謂我所化之物﹐與克我者所化之物皆育也。假如木太過﹐毛虫﹑犬畜﹑麻谷﹑李果﹐木化之類育﹐而介虫﹑雞畜﹑稻穀﹑桃果﹑金化之類亦育。蓋太過則气盛﹐所不勝者﹐來齊其化也﹐其餘太過之化仿此。不及兼化﹐謂克我者﹑我克之者皆茂育也。假如木不及克我之金﹐其虫介﹐其畜雞﹑其穀稻﹑其果桃﹐皆化育也。蓋不及則气衰﹐克我者我畏之﹐我克者不畏我﹐來兼其化也。其餘不及之化仿此。苞者﹐茂也。

運气爲病歌

五運六气之爲病﹐名異情同气質分﹐今將二病歸爲一﹐免使醫工枉費心。

【注】五運六气之爲病﹐𨿽其名有木﹑火﹑土﹑金﹑水﹑風﹑火﹑濕﹑燥﹑寒之異﹐而其實爲病之情狀則同也。今將木運之病﹑風气之病﹐火運之病﹑暑气之病﹐土運之病﹑濕气之病﹐金運之病﹑燥气之病﹐水運之病﹑寒气之病﹐總歸爲一病。不使初學醫工﹐枉費心思而不得其頭緒也。

諸風掉眩屬肝木﹐諸暴彊直風所因﹐支痛軟戾難轉側﹐裏急筋縮兩脇疼。

【注】在天爲風﹐在地爲木﹐在人爲肝﹐在體爲筋。風气通於肝﹐故諸風爲病﹐皆屬於肝木也。掉﹐搖動也﹐眩﹐昏暈也。風主動旋﹐故病則頭身搖動目昏眩暈也。暴﹐卒也﹐彊直﹐筋病﹐彊急不柔也。風性勁急﹐風入於筋﹐故病則卒然筋急彊直也。其四肢拘急疼痛﹐筋軟短縮﹐乖戾失常﹐難於轉側﹐裏急脇痛﹐亦皆風傷其筋﹐轉入裏病也。

諸痛癢瘡屬心火﹐諸熱昏喑躁譫狂﹐暴注下迫嘔酸苦﹐膺背徹痛血家殃。

【注】在天爲熱﹐在地爲火﹐在人爲心﹐在體爲脈。熱气通於心﹐故諸火痛癢瘡之病﹐皆屬於心火也。熱微則燥﹐皮作癢。熱甚則灼﹐膚作痛。熱入經脈與血凝結﹐淺則爲癰﹐深則爲疽﹐更深入之﹐則傷臟腑。心藏神﹐熱乘於心﹐則神不明﹐故昏冒不省人事也。心主言﹐熱乘於心﹐則神不辧﹐故喑而不能言﹐或妄言而譫語也。火主動﹐熱乘於身﹐則身動而不寧﹐故身躁擾﹐動甚則發狂也。暴注者﹐卒暴水瀉﹐火與水爲病也。下迫者﹐後重裏急﹐火與气爲病也。嘔吐酸苦﹐火病胃也。膺背徹痛﹐火傷胸也。血家殃者﹐熱入於脈﹐則血滿騰﹐不上溢則下瀉﹐而爲一切失血之病也。

諸濕腫滿屬脾土﹐霍亂積飲痞閉疼﹐食少體重肢不舉﹐腹滿腸鳴饗泄頻。

【注】在天爲濕﹐在地爲土﹐在人爲脾﹐在體爲肉。濕气通於脾﹐故諸濕爲病﹐皆屬於脾土也。濕蓄內外﹐故肉腫腹滿也。飲亂於中﹐故病霍亂也。脾失健運﹐故病積飲也。

脾气凝結﹐故病痞硬﹑便閉而痛也。脾主化谷﹐病則食少也。脾主肌肉﹐濕勝故身重也。

脾主四肢﹐四肢不舉﹐亦由濕使然也。脾主腹﹐濕淫腹疾﹐故腹滿﹑腸鳴﹑饗泄也。

諸气郁痿肺金﹐喘咳痰血气逆生﹐諸燥澀枯涸幹勁﹐皺揭皮膚肩臂疼。

【注】在天爲燥﹐在地爲金﹐在人爲肺﹐在體爲皮。燥气通於肺﹐故諸燥气爲病﹐皆屬於肺金也。郁﹐謂气逆胸滿﹐郁不舒也。痿﹐謂肺痿咳嗽﹐唾濁痰涎不已也。喘咳气逆﹑唾痰涎血﹐皆肺病也。凡澀枯涸幹勁﹐皆燥之化也。幹勁似乎彊直﹐皆筋勁病也。故卒然者﹐多風入而筋勁也。久之者﹐多枯燥而筋勁也。皺﹐膚皺澀也。揭﹐皮揭起也﹐此燥之病乎外也。臂痛肩痛也﹐亦燥之病於經也。

諸寒收引屬腎水﹐吐下腥穢徹淸寒﹐厥逆禁固骨節痛﹐瘕疝腹急堅。

【注】在天爲寒﹐在地爲水﹐在人爲腎﹐在體爲骨。寒气通於腎﹐故諸寒气爲病﹐皆屬於腎水也。收﹐斂也﹐引﹐急也。腎屬水﹐其化寒﹐斂縮拘急﹐寒之化也。熱之化﹐吐下酸苦﹐故寒之化﹐吐下腥穢也。熱之化﹐水液混濁﹐故寒之化﹐澄徹淸冷也。厥逆﹐四肢冷也。禁固﹐收引堅勁。寒傷於外﹐則骨節痛也。寒傷於內﹐則瘕﹑疝﹑腹急堅痛也。

五運客運太過爲病歌

風气大行太過木﹐脾土受邪苦腸鳴﹐饗泄食減腹支滿﹐體重煩冤抑气升﹐云物飛揚艸木動﹐搖落木勝被金乘﹐甚則善怒顚眩冒﹐脇痛吐甚胃絕傾。

【注】上文統論主運主气爲病﹐此詳言五運客運專主之病也。歲木太過﹑六壬年也﹐或歲土不及﹑六已年也。木太過則恃彊乘土﹐土不及則母弱而金衰﹐無以制木﹐而木亦來乘土﹐故木气盛則風气大行﹐爲木太過之化。在人則脾土受邪爲病﹐苦腸鳴﹑饗泄﹑食少﹐腹滿﹑體重﹑煩冤。煩冤者﹐謂中气抑鬱不伸故也。在天則有云物飛揚之變﹐在地則有艸木動搖之化。木勝不已而必衰﹐衰則反被金乘﹐有凋隕搖落之復也。故更見善怒﹑顚疾﹑眩冒﹑脇痛﹑吐甚之肝脾病也。胃絕傾者﹐謂胃土衝陽之脈絕而不至﹐是爲脾絕﹐故主命傾也。

暑熱大行太過火﹐肺金受邪喘咳﹐气少血失及病瘧﹐注下咽漧中熱多﹐燔炳物焦水泉涸﹐冰雨寒霜水復過﹐甚則譫狂胸背痛﹐太淵脈絕命難瘥。

【注】歲火太過﹑六戊年也﹐或歲金不及﹑六乙年也。火太過﹐則火恃彊而乘金。金不及﹐則母弱而水衰無以制火﹐而火亦乘金。故火气盛則暑熱大行﹐爲火太過之化。在人則肺金受邪﹐其爲病喘而咳嗽﹐气少不足息﹐血失而顏色瘁﹐及瘧疾注下﹐火瀉咽漧中熱也。

在天則有燔炳炎烈沸騰之變﹐在地則有物焦槁﹑水泉涸之化。火勝不已而必衰﹐衰則反被水乘﹐有雨冰雹早霜寒之復也﹔故更見譫語狂亂﹐胸背痛之心肺病也。太淵﹐肺脈也﹐肺金之脈絕而不至﹐是爲肺絕﹐故主病難愈也。

雨濕大行太過土﹐腎水受邪腹中疼﹐體重煩冤意不樂﹐雨濕河衍涸魚生﹐風雨土崩鱗見陸﹐腹滿溏瀉苦腸鳴﹐足痿痛並飲滿﹐太溪腎絕命難存。

【注】歲土太過﹐六甲年也﹐歲水不及﹐六辛年也﹐土太過﹐則土恃彊而乘水﹐水不及﹐則母弱而木衰無以制土﹐而土亦乘水。故土气盛則雨濕大行﹐爲土太過之化。在人則腎水受邪﹐其爲病﹐四肢冷厥﹑腹中痛﹐體重﹑煩冤﹑意不樂也。在天則有雨濕數至之變﹐在地則有河衍涸澤生魚之化。濕勝不已而必衰﹐衰則反被木乘﹐有風雨大至﹐土崩鱗見於陸之復也﹐故更見腹滿﹑溏瀉﹑腸鳴﹑足痿痛﹑飲滿之脾胃病也。太溪﹐腎脈也﹐腎水之脈絕而不至﹐是爲腎絕﹐故曰主命難存也。

淸燥大行太過金﹐肝木受邪耳無聞﹐脇下少腹目赤痛﹐艸木凋隕焦槁屯﹐甚則胸膺引背痛﹐脇何能反側身﹐喘咳气逆而血溢﹐太衝脈絕命難生。

【注】歲金太過﹐六庚年也。歲木不及﹐六丁年也。金太過﹐則金恃彊而乘木﹔木不及﹐則母弱而火衰無以制金﹐而金亦乘木。故金气盛則淸燥大行﹐爲金太過之化。在人則肝木受邪﹐其爲病耳聾無聞﹐脇下痛﹑少腹痛﹑目赤痛也。在天則有淸燥肅殺之變﹐在地則有艸木凋隕之化。燥勝不已而必衰﹐衰則反被火乘﹐有蒼幹﹑焦槁之復也。故更見胸膺引背﹑脇疼痛﹑不能轉側﹐喘咳﹑气逆﹑失血之肝肺病也。太衝﹐肝脈也﹐肝木之脈絕而不至﹐是爲肝絕﹐故主命難生也。

寒气大行太過水﹐邪害心火熱心煩﹐躁悸譫妄心中痛﹐天冰霜雪地裂堅﹐埃霧蒙郁寒雨至﹐甚則腫咳病中寒﹐腹滿溏鳴食不化﹐神門脈絕死何言。

【注】歲水太過﹐六丙年也。歲火不及﹐六癸年也﹐水太過﹐則水恃彊而乘火﹔火不及﹐則母弱而土衰無以制水﹐而水亦乘火。故水气盛則寒气大行﹐爲水太過之化。在人則心火受邪﹐其爲病心煩躁悸﹐譫語妄言﹐心中熱痛也。在天則有雨冰霜雪之變﹐在地則有凍裂堅剛之化。寒勝不已而必衰﹐衰則反被土乘﹐有埃霧蒙郁不散﹐寒雨大至之復也。

故更見腫﹑喘﹑中寒﹐腹滿﹑溏瀉﹑腸鳴﹐飲食不化之腎脾病也。神門﹐心脈也﹐心火之脈絕而不至﹐是爲心絕﹐故主死也。

六气客气主病歌

少陰司天熱下臨﹐肺气上從病肺心﹐燥行於地肝應病﹐燥熱交加民病生﹐喘咳血溢及血瀉﹐寒熱鼽嚏涕流頻﹐瘡瘍目赤嗑幹腫﹐厥心脇痛苦呻吟。

【注】上文統論主運﹑主气爲病﹐此則詳言六气客气專主之病也。少陰君火司天﹐子午歲也。火气下臨金之所畏﹐故肺气上從而病肺心也。凡少陰司天﹐則陽明燥金在泉﹐故燥行於地而病肝也。是則知燥熱交加﹐民病喘咳﹐血上溢﹐血下泄﹐寒熱﹑鼽塞﹑噴嚏﹑流涕﹑瘡瘍﹑目赤﹑嗌漧﹑腫痛﹑心痛﹑脇痛﹐皆其證也。

太陰司天濕下臨﹐腎气上從病腎陰﹐寒行於地心脾病﹐寒濕交攻內外淫﹐民病身重足跗腫﹐霍亂痞滿腹脹﹐肢厥拘急腳下痛﹐少腹腰疼轉動屯。

【注】太陰濕土司天﹐丑未歲也。濕气下臨水之所畏﹐故腎气上從而病腎陰也。凡太陰司天﹐則太陽寒水在泉﹐故寒行於地而病心脾也。是知寒濕內外交攻﹐民病身重﹐足跗腫﹐霍亂﹐痞滿﹐腹脹﹐四肢厥逆拘急﹐腳下痛﹐少腹痛﹐腰痛難於動轉﹐皆其證也。

少陽司天火下臨﹐肺气上從火刑金﹐風行於地肝木勝﹐風火爲災是乃因﹐民病熱中咳失血﹐目赤喉痺聾眩瞑﹐瘡瘍心痛螈冒﹐暴死皆因臣犯君。

【注】少陽相火司天﹐寅申歲也。火气下臨金之所畏﹐故肺气上從而病肺也。凡少陽司天﹐則厥陰風木在泉﹐故風行於地﹐木勝則病在肝﹐是則知風火爲災﹐民病熱中﹐咳而失血﹐目赤﹐喉痺﹐耳聾眩瞑﹑瘡瘍﹐心痛﹑動﹐螈﹐昏冒﹐皆其證也。暴死者﹐是三之客气﹐相火加臨君火﹐以臣犯君故也。

陽明司天燥下臨﹐肝气上從病肝筋﹐熱行於地心肺害﹐淸燥風熱互交侵﹐民病寒熱咳郁﹐掉振筋痿力難伸﹐煩冤脇痛心熱痛﹐目痛紅小便燻。

【注】陽明燥金司天﹐卯酉歲也。燥气下臨木之所畏﹐故肝气上從而病肝筋也。凡陽明司天﹐則少陰君火在泉﹐故熱行於地而病肺心也。是則知淸燥風熱交侵﹐民病寒熱而咳﹐胸郁滿﹐掉搖振動﹐筋痿無力﹐煩冤抑鬱不伸﹐兩脇心中熱痛﹐目痛紅﹐小便絳色﹐皆其證也。

太陽司天寒下臨﹐心气上從病脈心﹐濕行於地脾肉病﹐寒濕熱內去推尋﹐民病寒中終反熱﹐癰疽火郁病纏身﹐皮肉苛足痿軟﹐濡瀉滿腫乃濕根。

【注】太陽寒水司天﹐辰戌歲也。寒气下臨火之所畏﹐故心气上從而病心脈也。凡太陽司天﹐則太陰濕土在泉﹐故濕行於地而病脾肉也。是則知寒濕熱气相合﹐民病始爲寒中終反變熱﹐如癰疽一切火郁之病﹐皮痺而重著﹐肉苛不用不仁﹐足痿無力﹐濕瀉腹滿身腫﹐皆其證也。

厥陰司天風下臨﹐脾气上從脾病生﹐火行於地冬溫化﹐風火寒濕爲病民﹐耳鳴掉眩風化病﹐支滿腸鳴饗瀉頻﹐體重食減肌肉痿﹐溫厲爲災火化淫。

【注】厥陰風木司天﹑巳亥歲也。風气下臨土之所畏﹐故脾气上從而病脾也。凡厥陰司天﹐則少陽相火在泉﹐故火行於地而病溫也。是則知風火寒濕雜揉﹐民病耳聾﹐振掉﹐眩暈﹐腹滿腸鳴﹐完谷不化之瀉﹐體重食減﹐肌肉痿瘦﹐皆其證也。

運气當審常變歌

未達天道之常變﹐反謂气運不相應﹐旣識一定之常理﹐再審不定變化情﹐任爾百千雜合病﹐要在天時地化中﹐知其要者一言畢﹐不得其旨散無窮。

【注】近世醫者﹐皆謂五運六气與歲不應﹐置而不習﹐是未達天道之常變也。時之常者﹐如春溫﹑夏熱﹑秋涼﹑冬寒也。日之常者﹐早涼﹑午熱﹑暮溫﹑夜寒也。時之變者﹐春不溫﹑夏不熱﹑暑不蒸﹑秋不涼﹑冬不寒也。日之變者﹐早溫﹑午寒﹑暮涼﹑夜熱也。但學醫者﹐欲達常變之道﹐當先識一定主客之理﹐次審不定變化卒然之情﹐然後知百千雜合之气爲病﹐俱莫能逃天時地化之理也。𨿽或有不應﹐亦當審察與天時何時﹑地化何化﹑人病何病相同﹐卽同彼時﹑彼化﹑彼病而施治之﹐乃無差謬。此知其要者﹐一言而終也。爲醫者可不於運气中一加意耶﹖附﹕衝陽諸脈穴位﹕衝陽穴──在足跗上五寸﹐去陷骨二寸骨間動脈。

太淵穴──在掌後內側﹐橫紋頭動脈中。

太溪穴──在足內踝後五分﹐跟骨上動脈陷中。

太衝穴──在足大指本節二寸間﹐動脈應手陷中。

神門穴──在掌後銳骨端陷中。

附﹕衝陽諸脈穴圖衝陽諸脈穴圖

