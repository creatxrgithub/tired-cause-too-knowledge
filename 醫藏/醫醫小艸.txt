

醫醫小艸淸寶輝

序

予友玉刪寶君﹐姿性傑出﹐好讀書而尢致力於醫﹐醫書無所不窺﹐凡岐軒方術﹐與夫古今名家諸集﹐皆能潛心考究﹐默尋指歸﹐如此者亦有年﹐其間或有因疑得悟﹐因悟得解者﹐爰撮其大要﹐著爲論說﹐名之曰《醫醫小艸》。予周覽一過﹐竊嘆寶君此書﹐能發前人之所未發﹐補古人之所不逮﹐使非洞明乎五運六气之機緘﹐七情九候之異同﹐以及臟腑虛實﹐經絡源流﹐陰陽變化﹐气血周轉﹐而又方藥爛熟﹐臨癥甚多﹐安能如是之精審詳備﹐不滋遺議也乎﹖吁﹐博學詳說﹐盡宣醫學之奧﹐使天下後世﹐凡業醫者皆有所根據﹐寶君方功﹐誠匪淺矣。予少與君同學﹐備悉君之天姿英敏﹐立志甚大而銳﹐自離羣而後﹐予𨿽稍稍涉獵方書﹐亦欲以術活人﹐而著述之事﹐自漸固陋﹐謝未能也。今讀《醫醫小艸》﹐深幸寶君旣能醫世﹐又能醫醫﹐行見此書之不脛而走﹐遂不計辭之工拙﹐樂而爲之序云。

光緒二十有七年歲次辛丑季夏初吉硯愚弟春云倬淸甫拜敍

序

醫之難能也﹐孫氏思邈其知之乎﹖孫氏之著《千金要方》也。曰「凡欲爲大醫者﹐必諳《靈》《素》《甲乙》《明堂》《流注》《本艸》《藥對》﹐以及仲景﹑叔和﹑阮﹑範﹑張﹑靳諸部經方﹐又須妙解陰陽祿命﹐諸家相法﹐灼龜五兆﹐周易六壬。若不爾者﹐如無目夜遊﹐動致顚隕。」豈不以醫之道﹐通乎造化﹐與陰陽五行相消息﹐不如是不足盡醫之能事哉﹗今之世距唐遠矣﹐孫氏所言諸術不盡傳﹐諸經方亦多不可見。然自唐以來﹐千餘年間﹐以醫名者數十人。此數十人者﹐又各有所論著﹐以成一家之言﹐𨿽其中是非雜出﹐要莫不卽其生平辛苦所僅獲者﹐掬而告諸萬世。自今觀之﹐南北燥濕不同﹐古今稟賦亦異﹐執其一說﹐或且足以殺人。然則欲應無窮之變﹐而不窘於所施﹐不可不廣覽博采﹐以待一日之用明矣。顧今之懸壺者流﹐略識藥性﹐請者造門﹐如《內》《難》《傷寒》《金匱》諸書﹐不一寓目﹐遑問其他﹖晚近人情﹐樂簡易而惡繁重﹐大抵然也。有本其師說﹐與其平日揣摩而有得者﹐約舉以相示﹐不可謂非仁人之用心﹐而希捷獲者之所甚便﹐然則玉珊是書之刻﹐其亦有不容已者乎﹖余與玉珊遇於維揚書肆中﹐非素相識也。聞余購夏氏奇疾方未獲﹐慨然出其家藏本假鈔﹐因以是書屬序。觀玉珊之先施於朋友如此﹐其於療疾處方又何如耶﹖書二種﹐號《醫醫小艸》一卷﹐《遊藝誌略》一卷。玉珊富於年﹐異日讀書愈多﹐研理愈深﹐吾知其所撰述﹐較今必更有進也。

望江何聲煥頓首拜序。

序

寶子玉珊﹐余世好也。卓有大志﹐而酷嗜醫﹐少時讀《靈﹑《素》《玉函》諸經﹐有神悟。若熟識者﹐其談醫則按病施治﹐毫無難色。余尙不之信﹐適余患溫病﹐十餘日數易醫矣。

玉珊爲出一方﹐投之立效﹐始信玉珊之有得於醫爲不誣云。然余究惜玉珊之自小其志﹐而未觀於讀書致用之大也。而玉珊則視棄舉之業﹐如棄敝屣﹐以爲從事占HT﹐規規於記誦詞章之末﹐卽幸獲一第﹐亦復於世何裨﹖是則玉珊之牢騷郁抑﹐因托於醫以自見者。歲丙申余治裝北上﹐赴部供職﹐而玉珊亦於是歲出遊﹐由是天各一方﹐幾及四年。旋余以讀禮家居﹐就館於鄂之撫署。季夏假歸﹐玉珊亦先於前月旋裏﹐握手道故﹐歡逾平生﹐出所著《易知錄》《醫藉選》《遊藝誌略》《夜談隨記》各種而請序於余。余固不能辭﹐惜余少究心岐黃﹐未識玉珊醫術﹐果能闡《內經》之奧旨﹐窺仲聖之祕蘊否﹖但自玉珊之立意言之﹐亦若懲世之庸醫殺人﹐而有所不得已者﹐則以是延頸翹首而望之曰﹕玉珊之書﹐其傳矣乎﹗是爲序。

光緒庚子立秋之後一日前工部主事愚小兄迎喜雨亭甫識

自序

醫學之難﹐難於無偏﹐無偏者仲景一人而已。厥後方書汗牛棟﹐以偏得名者莫勝於金元﹐如子和偏攻﹐丹溪偏補﹐河間偏涼﹐東垣偏溫﹐入主出奴﹐愈趨愈下。而學古者泥古﹐執一家言﹐妄辧得失﹐非偏於寒證治法﹐卽偏於溫證疫證治法。殊不知寒溫疫三證﹐包括者廣﹐推之霍亂﹑瘧痢﹑吐血﹑咳嗽﹐莫不各有斯三者﹐是三證明﹐而諸外感證﹐自迎刃而解。何偏之有﹖夫醫本全生術耳。今習是術者﹐全生適足以傷生。蓋欲人之生者﹐是其心。速人之死者﹐是其術。無他﹐醫庸故也。天下多一明醫﹐而所全者眾﹐少一庸醫﹐而所全者更眾。玆編其欲化庸醫爲明醫﹐俾使融會三者﹐同歸於無偏而後已﹐未始非救偏之一助乎﹖

光緒辛丑夏仲西園居士撰於輔文書院之南軒

遊藝誌略自序

余自從朱爻生習醫後﹐在皖南遇一友﹐周君潛初也。在揚州遇一師﹐葉君子雨也。余川廣閩浙﹐足迹所經﹐知音者希。竊以不明營衛﹐血脈難通。不明三焦﹐气化何識﹖勞瘵﹐人只知虛而不知實。蠱脹﹐人只知實而不知虛。霍亂第知其爲寒﹐消渴第知其爲熱﹐而不知凡病各有寒熱虛實﹐偏則多獘。余不揣譾陋﹐謹將得諸師友者﹐都爲一卷﹐以公同好。顏曰《遊藝誌略》。蓋持藝以遊﹐遊愈遠而藝愈進﹐聊以備救獘補偏之一助﹐敢著述云乎哉﹗然亦僅可爲知者道也。

光緒二十七年歲次辛丑仲夏月兩湖釣叟自記

精義匯通

滋膩妨中運﹐剛烈動內風

滋膩如天冬﹑麥冬﹑熟地﹑生地﹑石斛﹑葳蕤﹑人參﹑阿膠﹑百合﹑蜂蜜﹑甘艸﹑大棗﹑麻仁﹑文蛤﹑花粉﹑菊花﹑小麥﹑雞黃﹑蠶砂﹑首烏之斂陰﹐剛烈如吳萸﹑丁香﹑川椒﹑漧薑﹑肉桂﹑附子﹑硫黃﹑蒼術﹑巴豆﹑艸果之動陽﹐乃一時救急之藥﹐非常病可久任之品。妨中運者﹐以土喜燥而惡濕。動內風者﹐以木喜水而憎火也。

辛熱耗營液﹐溫補實遂絡

外感發表﹐辛藥固不可少﹐如麻黃﹑蘇葉﹑葛根﹑升麻﹑羌活之散气﹐桂枝﹑柴胡﹑荊芥﹑當歸﹑川芎之行血﹐各有奇功﹐誤用耗液﹐多變痙厥。內傷托裏﹐溫藥亦未可廢﹐如白術﹑黃﹑飴糖之補脾﹐杜仲﹑菟絲﹑故脂之補腎﹐非無幸中﹐第過用阻絡﹐定患藥癖。二者皆能助邪而益病﹐主用者﹐不可不愼。

苦寒傷生气﹐鹹潤蔽太陽

熱在气分﹐宜甘寒﹐在血分﹐宜苦寒﹐盡人而知﹐據時令言﹐春溫﹐秋燥﹐甘寒用處甚多﹐惟夏外陽內陰﹐則宜苦以燥濕﹐寒以勝熱。然胃陽素虛者﹐自不可過投。而《金匱﹟吐衄》篇三黃瀉心湯云﹕治心气不足﹐西昌謂培生气而堅髒。誠然﹐何醫只知有倒胃之獘哉﹖其藥如大戟﹑甘遂﹑葶藶﹑防己﹑知母﹑大黃﹑黃芩﹑黃連﹑梔子﹑丹皮﹑靑黛﹑木通﹑苦參﹑龍膽艸﹑鴉膽子之類是苦寒﹐𨿽有淸實熱之益﹐獘與滋膩同﹐不再贅。鹹寒如鱉甲﹑蟹殼﹑僵蠶﹑蟬蛻﹑蛇皮﹑蜣螂﹑水蛭﹑虫﹑海藻﹑紫葳﹑文蛤﹑牡蠣﹑秋石﹑戎鹽﹑人中白﹑肉蓯蓉﹑桑螵蛸﹑元明粉之屬﹐軟堅﹐淸燥﹐卻風火﹐攻宿血﹐非無捷效﹐用之過當﹐心陽蒙蔽﹐而神明爲之不靈﹐精血爲之日削矣﹐司命者尢當急知之。

外感忌酸收﹐內癥戒消導

酸收如棗仁﹑橊皮﹑五味﹑烏梅﹑訶黎勒﹑罌粟花﹑宣木瓜﹑山茱萸﹐澀可固脫似也。設有一毫外感﹐令邪永無出路。卽系內傷吐血﹑咳嗽之證﹐反致成勞。觀仲景用烏梅﹐必用川椒﹐用五味﹐必用漧薑﹐用麥冬必用半夏﹐用棗仁必用川芎﹐其意深矣。內傷之證﹐有陽虧於外者﹐有陰虛於內者﹐彼茱萸﹑茯苓﹑澤瀉﹑滑石﹑瞿麥﹑石韋之利溺﹐牽牛﹑芒硝﹑大白﹑大靑﹑大黃之滑腸﹐切勿亂投。卽兼有外感﹐則麻桂發汗﹐瓜蒂﹑皂角探吐﹐更宜酌用。傷寒有云﹕亡血家不可發汗﹐瘡家亦不可汗﹐濕家不可下﹐是其例也。乃暴病忌參﹑術﹑黃﹑熟地﹐沈忌枳﹑朴﹑桃仁﹑山楂﹐亦可類推。

合觀四節﹐可審用藥之法。

二妙不盡妙﹐四神亦非神

蒼術﹑黃柏﹐一生一熟﹐偶方中之小劑﹐濕熱証之妙方﹐所以二妙命名。究竟治濕重於熱者則妙﹐若熱重濕輕﹐當加入知母﹑地楡較妥﹐而風濕寒濕﹐終非其治也。故脂﹑豆蔻﹑吳萸﹑五味﹐四藥合丸﹐治食後脾泄﹑五更腎泄神效。殊不知脾腎之泄﹐有命火虛者﹐有肝火熾者﹐徒以爲神﹐卽有增病速死之神矣﹐可知方書中﹐隨意命方者﹐如八珍﹑十全﹑固本﹑保眞之類﹐不得以其名目好看﹐而妄投不計。但四君子扶脾﹐誰謂不善﹖以治脾虛﹐可稱君子﹐若遇胃實﹐何異小人﹖蓋方無論平奇﹐要在對證。

白虎固金佳﹐靑龍驅水捷

虎嘯風生﹐其熱自平﹐凡火刑肺胃﹐當推白虎第一。若火在肝腎﹐卽芩連阿膠雞子黃湯﹑白頭翁湯之證治﹐此方未能勝其任。胃有實邪﹐粳米又宜減之。而小靑龍﹐桂枝開天﹐細辛通地﹐復有姜﹑夏﹑麻﹑艸溫中以散其外﹐芍藥內助以托其邪﹐面面周到﹐無微不入﹐故洄溪謂爲治寒水之神劑。發汗利水﹐並可補四逆﹑眞武之不逮。然溫邪咳嗽﹐誤投必斃。大靑龍發汗亦然。是二法乃一大寒大熱之對子﹐瀉心﹑四逆﹐庶堪比肩。

理中傷胃脂﹐逍遙劫肝陰

理中湯之醒脾﹐逍遙散之疏肝﹐洵爲良方﹐然治气分不足則可﹐若以之治血虛之體﹐是增病而速斃。凡方皆利獘相因﹐彼偏用二方者﹐何徒知其利而不計其獘哉﹖

牛黃損離火﹐黑錫奪坎水

一淸心中痰火﹐一攝腎下寒水﹐誠醫家宜備之要藥。然備以治倉猝閉證﹐則有無窮之益﹐誤施於久延脫證﹐其害不可勝言。蘇合香丸治气閉﹐大活絡丹治中風﹐損益同此。

合觀四節﹐可以悟投方之機。

溫寒須行气﹐淸熱要活血

气滯而後寒積﹐血壅而後熱生。行气如旋復﹑香附﹑陳皮﹑蔥﹑薤等味﹐加入溫藥隊中以散寒﹐其效倍捷。淸熱苦寒﹐甘寒鹹寒諸藥﹐大劑寒涼﹐必加入活血之品﹐如桃仁﹑丹皮﹑澤蘭﹑茜艸﹑劉寄奴﹑參三七等﹐乃無冰伏熱邪之獘。此理本易知﹐惜醫多不識﹐故特表而出之。

命方良有以制劑豈徒然

方有膏﹑丹﹑丸﹑散﹑煎﹑飲﹑湯﹑漬之名﹐各有取義。膏取其潤﹐丹取其靈﹐丸取其緩﹐散取其急﹐煎取其下達﹐飲取其中和﹐湯取其味﹐以滌蕩邪气﹐漬取其气﹐以畱連病所。而君臣佐使﹐配合全在分量﹐如小承气用大黃爲君﹐走中下焦血分﹐濃朴爲君﹐卽變而爲中上焦气分之法。陽旦湯桂枝爲君﹐走太陽﹐芍藥加倍﹐便入太陰。當歸赤小豆散﹐赤豆爲君﹐重在敗毒﹐當歸爲君﹐重在理血。主之﹐佐之﹐輕之﹐重之﹐運用之妙﹐存乎一心﹐立方者詎可忽諸﹖

六經提綱

仲景《傷寒》一書﹐乃統治外感之書﹐非專治風寒者也。六經分明﹐寒溫疫三證﹐均曉然矣。玆錄提綱於下曰「太陽之爲病﹐脈浮﹐頭痛﹐項彊﹐而惡寒。」「陽明之爲病﹐胃家實是也。」「少陽之爲病﹐口苦﹐咽漧﹐目眩﹐耳聾。」「太陰之爲病﹐腹痛﹐自利﹐時時嘔吐。」「少陰之爲病﹐但欲寐是也。」「厥陰之爲病﹐消渴﹐气上衝胸﹐饑不欲食﹐食則吐蛔﹐下之利不止。」

六字眞言

無論外感內傷﹐無論出其右者﹐莫六字若也。曰表﹐裏﹐寒﹐熱﹐虛﹐實。三陽爲表﹐三陰爲裏。表中之裏﹐陽明是也﹐裏中之表﹐少陰是也。並各相表裏。三陽之腑主表﹐經主裏。三陰則心肺主表﹐脾肝腎主裏。外感者表宜汗﹐裏宜下。內傷者表宜淸補﹐裏宜溫補。內傷陽則陰盛﹐陰盛者易感寒。內傷陰則陽亢﹐陽亢者易感熱。此所謂邪乘虛入也﹐虛爲正虛﹐實乃邪實。故經云「邪气盛則實﹐精气奪則虛。」醫能將此參伍錯綜﹐條分縷晰﹐則亦庶乎其可也。

六气便解

風

風有內外。內動之風病於肝﹐治當辛涼。

外感之風病在肺﹐治當溫散。兼寒脈緊﹐兼濕脈弦﹐燥化脈數﹐寒化脈遲﹐本病脈浮。

寒

寒有表裏﹐而表裏各有虛實。實者解表﹐宜麻黃湯﹐攻裏宜三物白散。虛者固表﹐宜桂枝湯﹐溫裏宜四逆湯。兼風脈浮﹐兼濕脈沈。

暑

天熱地濕﹐合而成證﹐暑气當令﹐因時命名﹐邪實脈洪﹐正虛脈濡。

濕

濕有淸濁。露霧濕傷气分者曰淸﹐潮水濕傷血分者曰濁﹐淸宜發汗﹐濁宜利水。從燥化則脈急﹐從寒化則脈緩﹐本病脈滑。

燥

燥有虛實﹐虛燥救肺﹐實燥瀉心﹐酸甘涼潤﹐始終正治﹐邪實脈澀﹐正虛脈短。

火

火有陰陽﹐陽火可釜底抽薪﹐陰火宜導龍歸海﹐陽脈有力﹐陰脈無神。

醫經補正

服桂枝湯﹐大汗出﹐脈浮大者﹐與桂枝湯如前法。若形如瘧﹐日再發者﹐汗出必解﹐桂枝二麻黃一湯主之。

脈浮緊者﹐病在表﹐可發汗﹐宜麻黃湯。脈浮而數者﹐可發汗﹐宜麻杏甘石湯。

傷寒脈浮緩﹐身不疼﹐但重﹐乍有輕時﹐無少陰裏證者﹐越婢湯主之。

傷寒脈浮滑﹐此表有熱﹐裏有寒﹐白虎加桂枝湯主之。

寒實結胸﹐無熱證者﹐與三物白散﹐小陷胸湯亦可用。

傷寒身黃發熱者﹐麻黃連翹赤小豆湯主之。傷寒瘀熱在裏﹐身必發黃﹐梔子柏皮湯主之。

傷寒心下有水气﹐咳而微喘﹐發熱不渴﹐小靑龍湯主之。服湯已渴者﹐此寒去欲解也。

傷寒脈浮緊無汗﹐發熱身疼痛﹐八九日不解﹐表證仍在﹐此當發其汗﹐麻黃湯主之。

服藥已微除﹐其人發汗﹐目瞑劇者﹐必衄﹐衄乃解。所以然者﹐陽气重故也。

傷寒不大便六七日﹐頭痛有熱者﹐與承气湯。小便淸者﹐知不在裏﹐當須發汗﹐宜桂枝湯。苦頭痛者必衄。

太陽病寸緩﹐關浮﹐尺弱﹐其人發熱汗出﹐復惡寒﹐不嘔﹐但心下痞者﹐此以醫下之故也。病患不惡寒而但渴者﹐此轉屬陽明也。其不可下者﹐小便數者﹐大便必硬﹐不更衣十日﹐無所苦也。渴者宜五苓散﹐渴欲飲水者﹐少少與之。

病發於陽﹐而反下之﹐熱入﹐因作結胸。病發於陰﹐而反下之﹐因作痞。所以成結胸者﹐以下之太早故也。所以成痞者﹐誤下故也。

金匱云﹕陽毒咽痛吐膿血﹐面赤斑如錦紋﹐升麻鱉甲湯主之﹐陰毒面靑如藍靛﹐身痛如被杖﹐升麻鱉甲去雄黃蜀椒主之。

金匱云﹕病微飲﹐短气﹐苓桂術甘湯主之。腎气丸亦主之。

治病法解一

治外感如將﹐﹝意在去其所本無﹐所謂急則治標。﹞治內傷如相﹐﹝意在復其所固有﹐所謂緩則治本。﹞治心肺如羽﹐﹝藥當從輕﹞。治脾胃如衡﹐﹝藥當從平。﹞治肝腎如權。﹝藥當從重。﹞

治病法解二

古人治外感﹐有汗吐下三法。治內傷有溫淸和三法﹐其實皆治肺胃也。肺寒實則汗之。胃寒虛則溫之。肺胃虛熱﹐治以淸和。肺胃實熱﹐治以吐下。此至當不易之法﹐時醫不識﹐調理肺胃﹐歸宗脾腎﹐去古遠矣。

素問摘要

臟腑爲病者﹕心爲噫﹐肺爲咳﹐肝爲語﹐脾爲吞﹐腎爲欠爲嚏﹐胃爲气逆爲噦爲恐﹐大小腸爲泄﹐下焦溢爲水腫﹐膀胱不利爲癃閉﹐不約爲遺溺﹐膽气郁爲怒。諸病所屬者﹕諸風掉眩﹐皆屬於肝。諸寒收引﹐皆屬於腎。諸气郁﹐皆屬於肺。諸濕腫滿﹐皆屬於脾﹐諸瘡痛癢﹐皆屬於心。諸痿喘嘔﹐皆屬於上。諸厥固泄﹐皆屬於下。諸暴彊直﹐皆屬於風。諸病水液﹐澄澈淸冷﹐皆屬於寒。諸嘔吐酸﹐暴注下迫﹐皆屬於熱。諸脹腹大﹐諸病有聲﹐按之如鼓﹐諸轉反戾﹐水液混濁﹐皆屬於熱。諸痙項彊﹐皆屬於濕。諸熱督﹐諸禁鼓栗﹐如喪神守﹐諸病跗腫﹐疼酸驚駭﹐諸逆衝上﹐諸躁狂越﹐皆屬於火。四時所病者﹕春善病鼽衄﹐仲夏善病胸脇﹐長夏善病洞泄﹐寒中﹐秋善病風瘧﹐冬善病痺厥﹐此病機之要旨也。

風淫於內﹐治以辛涼﹐佐以苦甘﹐以甘緩之﹐以酸瀉之。寒淫於內﹐治以辛涼﹐佐以甘苦﹐以咸瀉之。暑淫於內﹐治以鹹寒﹐佐以苦甘﹐以酸收之。濕淫於內﹐治以苦熱﹐佐以酸辛﹐以苦燥之﹐以淡泄之。燥淫於內﹐治以苦溫﹐佐以酸辛﹐以苦下之。火淫於內﹐治以咸冷﹐佐以苦甘﹐以酸收之﹐以苦發之。此治法之要則也。

三證合參

發熱﹐汗出﹐惡風﹐脈緩者﹐名曰中風。惡寒﹐體疼﹐嘔逆﹐脈寸尺俱緊者﹐名曰傷寒。此風寒脈証之提綱也﹐分言之六經﹐各有專證﹐各有異脈。太陽受病﹐寸尺俱浮。陽明受病﹐寸尺俱長。少陽受病﹐寸尺俱弦。太陰受病﹐寸尺俱細。少陰受病﹐寸尺俱弱。厥陰受病﹐寸尺俱微而緩﹐故曰脈異。太陽汗不出名傷寒﹐汗自出名中風。陽明能食爲中風﹐不能食爲傷寒。少陽耳聾﹐目赤﹐胸滿﹐心煩﹐爲中風﹔頭痛﹐發熱﹐而脈弦細﹐爲傷寒。太陰中風﹐手足自溫﹐傷寒自利﹐不渴。少陰中風﹐自利而渴﹐傷寒欲吐欲寐。厥陰中風﹐舌捲囊縮﹐傷寒饑不欲食。故曰證專在三陽﹐脈則浮﹐三陰脈則沈﹐其緩緊遲細則一。若浮不緩﹐不緊﹐而滑數﹐沈不細﹐不遲﹐而濡急﹐則卽風溫與濕溫之脈。再審其證﹐庶無錯誤。至於陽證見陰脈﹐陰證見陽脈﹐捨從兩難﹐乃系疫證﹐與寒溫異治矣。

寒本陰邪﹐何以傷寒證中又有中風﹖溫乃陽邪﹐何以溫証之中﹐又有濕溫﹖要知陰中有陽﹐陽中有陰。寒證中傷寒是主﹐中風是賓。溫證中風溫是主﹐濕溫是賓。濕溫與傷寒相對待﹐風溫與中風相對待。而疫則有寒有溫﹐溫疫是其常﹐寒疫是其變。知常知變﹐知對待﹐知賓主﹐可與言陰陽互根之理矣﹗彼囿於一偏者﹐不肆用寒涼﹐卽槪用溫補。曾亦思偏寒偏熱之證﹐不多見耶。

說寒

寒最要者﹐表裏二字。而表裏中﹐又有兼風兼濕之別。風寒病太陽﹐濕寒病太陰。伏气治少陰﹐感冒治少陽。第拘標本言﹐少陰太陽司此气耳。余惟太陰亦多﹐至少陽陽明厥陰三經﹐卽系寒病﹐每從熱化﹐和解可也。當與前六气參看。

說溫

溫熱之論﹐葉香巖尋其源。風濕之分﹐陳平伯溯其流。厥後吳氏鞠通﹐祖述葉案﹐而著《條辧》。王氏孟英﹐憲章平伯﹐而纂《經緯》。治溫津梁諸書備已。然一則界劃三焦﹐一則伏气未達﹐智者一失﹐殊爲二先生惜。今將風濕分兩段﹐持前人言﹐以明其義﹐庶長夜一燈﹐不致盲人摸索。

風溫

吳鞠通曰﹕風有溫有寒。風寒之風﹐此風從北方來﹐乃觸發之寒風也。最善收引﹐陰盛必傷陽﹐故首郁遏太陽經中之陽气﹐而爲頭痛﹐身熱等證。太陽陽腑也﹐傷寒陰邪也﹐陰盛傷人之陽也﹐故曰風寒。風溫之風﹐此風從東方來﹐乃解凍之溫風也。最善發泄﹐陽盛必傷陰﹐故首郁遏太陰經中之陰气﹐而爲咳嗽﹐自汗﹐口渴﹐頭痛﹐身熱等證。太陰陰髒也﹐溫熱陽邪也﹐陽盛傷人之陰也﹐故曰風溫。

濕溫

葉子雨曰﹕濕溫之因有三﹐陽脈濡而弱﹐陰脈小而急﹐此先受暑﹐後中濕﹐乃暑邪蒸濕者是也。證見兩脛冷﹐腹滿﹐又胸頭目痛﹐妄言﹐治在足太陰﹐不可發汗。由先傷於脾﹐因而中﹐濕熱相搏者是也。脈濡弱﹐舌苔白或絳底﹐嘔逆口漧﹐不能湯飲﹐胸滿悶﹐身潮熱﹐汗出稍涼﹐少頃又熱﹐此春分後﹐秋分前﹐少陰君火﹐少陽相火﹐太陰濕土﹐三气合行﹐加以天气熱下降﹐地气濕上騰﹐由口鼻吸受﹐著於脾胃者是也。誤治變證﹐非一端所能盡。夫濕自外來﹐上焦气分受之﹐潮熱﹐自汗﹐表之不解﹐淸之不應﹐宜宣通气分。若冒雨霧﹐濕畱太陰﹐肌表發熱﹐自汗﹐不渴﹐不飲﹐舌苔灰白﹐粘膩﹐身𨿽熱﹐不欲去衣被者﹐宜解肌和表。論證不淸﹐鮮有不僨事者。

說疫

疫者﹐役也。猶徭役之謂﹐多見於旱潦兵燹之餘﹐烈日鬱蒸﹐屍骸之气﹐與亢勝之气﹐混合化而爲厲毒﹐散漫於天地之間﹐受之者大則一郡一城﹐小則一村一鎭﹐互相傳染﹐所感之因𨿽同﹐所患之證不一。如東坡所論寒濕之疫也﹐東垣所論虛疫也﹐吳又可所論濕熱相搏之疫也﹐余師愚所論暑燥之疫也﹐故劉溫舒《素問遺篇》有五疫之刺﹐龐安常《總病論》有五色之治﹐然不可泥也。越人《五十八難》言﹐傷寒有五﹐其中風﹐傷寒﹐濕溫﹐熱病﹐證脈委曲詳盡﹐行在諸經﹐不知何經之動也。蓋隨其經所在而取之。蓋天地厲之气﹐不可以常理測﹐不得以常法治。彼見溫病﹐動手發汗﹐是誤以傷寒法治溫病。每遇疫病﹐往往失下﹐則又是以溫病法施治於疫﹐更誤之甚矣。

辧證

發熱

寒證發熱惡寒者﹐病發於太陽也。無熱惡寒者﹐病發於少陰也。溫疫發熱是潮熱﹐非若傷寒壯熱﹐初起間有惡風﹐及次日卽口渴畏熱。而疫證憎寒壯熱﹐有如癉瘧是已。

嘔利

少陽膽木﹐挾火披猖﹐嘔是上衝﹐利由下迫﹐此謂風溫之嘔利也。中虛始利﹐聚飲而嘔﹐此濕溫之嘔利也。若夫胃气不降﹐肺气不和之嘔利﹐疫多有之。蓋或溫或疫﹐凡嘔利者﹐是其邪之出路﹐不可遽止﹐寒病反是。

諸痛

頭痛目痛﹐太陽陽明傷寒者不至側傾難舉﹐溫與疫則頭痛如劈﹐兩目昏瞀﹐勢若難支﹐骨煩疼﹐腰如被杖。寒病責在傷陽﹐溫疫責在虧陰。

肢冷

在寒證是腎陽不通﹐在溫證﹑疫證是肝陽不宣﹐所以寒踞少陰﹐與熱伏厥陰有別。

鼻衄

寒證見之是邪气之將退﹐溫疫見之乃邪气之正進。

蓄血

寒證當汗不汗﹐熱結膀胱﹐溫疫當下失下﹐火郁膜原﹐均有此證。凡發熱不退﹐小便自利﹐其人如狂﹐而喜忘者皆是。

治法

寒病宜汗者﹐是外感之風寒。而中寒則宜溫﹐𨿽有裏證﹐總以先汗後下爲是。溫病風溫愼汗﹐治當辛涼﹐濕溫禁下﹐治宜苦寒。疫病表裏雙解﹐內外分消﹐偏汗偏下﹐兩非所宜。

指南

病證有相類者﹐不可不辧。濕從寒化曰痺﹐濕從熱化曰痿。中風﹐寒中衰食飲﹐熱中消肌肉。厥冒血厥由風﹐气厥由痰﹐煎厥是風﹐薄厥是熱﹐痛厥是寒﹐蛔厥是濕。此風痺痿厥相類而實殊。重陽者狂﹐重陰者癲﹐陰陽相搏者癇﹐津液兩虧者痙﹐此癲狂癇痙﹐相類而實殊。

淸不升則嘔﹐濁不降則吐﹐淸濁不分則噦﹐營衛不和則噫﹐此嘔吐噦噫﹐相類而實殊。气分六聚﹐癖是已﹐血分五積﹐瘕是已﹐此瘕癖﹐相類而實殊。虛損宜補精﹐勞瘵宜攻血﹐蠱宜開肺﹐膈宜調胃﹐此蠱膈虛勞﹐各從其類。

黃癉黃汗﹐濕與風別﹐髒結髒燥﹐寒與熱分。咳嗽當別痰飲﹐消渴須分寒水。水逆火逆﹐少陰手足不同。風溫濕溫﹐太陰手足各異。九痛七疝﹐虛實自喜按拒按而定。三衝五郁﹐燥濕由善怒多恐而明。各門別類﹐毫釐千里﹐醫當辧記﹐勿謂不然。

審脈

浮沈以審表裏之虛實﹐遲數以審臟腑之寒熱﹐大小以審邪气之進退﹐長短以審正气之濃薄﹐滑澀以審血气之盛衰﹐左右以審生克之順逆﹐合望聞問思過半矣。此所云者﹐聊舉一隅﹐是在善悟者﹐觸類旁通可耳。

附﹕遊藝誌略

營衛﹐血气也。何以《內經》或云一晝夜五十周於身﹐或云一晝夜一周於身﹖其運行之道﹐生會之理﹐盍詳陳之。

答曰﹕一陰一陽之謂道﹐有三气存乎其間。譬如陰靜也。陽動也。所以使其動靜者﹐又一也。識此則明三才之指歸﹐知互根之爲用矣。營主血﹐衛主气﹐然營血何以能循行經脈﹐衛气何以能濡潤皮毛﹖蓋血中有气﹐气中有血﹐不可斯須之相離﹐此卽陰陽互根之理也。請參中西之說以證明之。西士言食入於胃﹐其精汁有微絲液管吸至頸﹐過肺入心﹐化赤爲血﹐由總脈管達下焦﹐散布十二經脈﹐此卽行十六丈二尺﹐脈道以應漏水百刻﹐五十度周於身之營血也。經言營气之道﹐內谷爲寶。谷入於胃﹐乃傳之肺﹐流溢於中﹐布散於外。精專者﹐行於經隧﹐常營無已﹐終而復始。又言人受气於谷﹐谷入於胃﹐以傳於肺﹐五臟六腑﹐皆以受气﹐其淸者爲營﹐濁者爲衛﹐營在脈中﹐衛在脈外﹐周營不休﹐五十而復大會﹐陰陽相貫﹐如環無端者是也。人之飲食五味雜投﹐奚能無毒﹖其淸者﹐奉心化赤爲血。其濁者﹐積於胸中﹐隨經脈中之血气﹐出諸气街﹐散布周身﹐以衛護陽气﹐故謂之衛气。西士言血由脈管之尾﹐入微絲血管﹐纏布周身﹐以充膚熱肉。其所謂微絲血管者﹐孫絡也。微絲血管之血行徧周身﹐漸並漸粗﹐而入回血管。回血管者﹐絡脈也。血入回血管﹐則其色漸變爲紫﹐中含毒瓦斯故也。其管兩支﹐一支向上﹐一支向下﹐皆與十二經脈﹐逆順皆行﹐至總回管入心右房﹐由心至肺﹐呼出毒瓦斯﹐吸入生气﹐其血復變爲赤。

從心左房而入總脈管﹐往來如環﹐晝夜不息。經言谷始入胃﹐其精微者﹐先出胃之兩焦﹐以漑五臟﹐別出兩行營衛之道。其大气搏而不行﹐積於胸中﹐命曰气海者也。西士言脈管內其血行速。微絲血管內﹐其血行遲﹐查得總脈管內﹐每秒時行十二寸﹐足脈管內﹐每秒時行二寸有奇﹐微絲血管內﹐每分時只行一寸。經言衛气之行﹐一日一夜五十周於身﹐晝日行陽二十五度﹐夜行陰二十五周﹐周於五臟。又言衛气常一日一夜﹐大會於風府﹐日下一節﹐二十一日下至尾﹐二十二日入脊內﹐注於伏衝之脈﹐其行九日出於缺盆之中﹐其气上行者也。

夫《營衛生會篇》所謂一日一夜﹐五十度周於身者﹐乃奉心化赤之血﹐由心入總脈管﹐散布三陰三陽之十二經脈﹐行八百十丈脈道之營气也。《歲露篇》所謂一日一夜﹐行身一周者﹐乃脈管之血气﹐由三焦气街﹐出諸孫絡﹐挾陽明悍气﹐纏布周身﹐充膚熱肉﹐淡滲毫毛之衛气也。《營衛生會篇》所謂晝行陽二十五度﹐夜行陰二十五度者﹐乃絡脈中之气血﹐行徧周身﹐漸並漸粗﹐而入絡脈也。絡脈有陰陽之分﹐陽絡浮於膚表﹐陰絡沈於肌裏﹐皆與十二經脈管交相逆順而行。緣人晝則寤﹐寤則動﹐動則陽气浮﹐故絡脈中之气血﹐行陽絡者多。夜則寐﹐寐則靜﹐靜則陰气沈。故絡脈中之气血﹐行陰絡者多。是皆奉心化赤之血﹐從經脈而行孫絡﹐從孫絡而入絡脈﹐一气營運﹐循環不息耳。然經以淸者爲營﹐濁者爲衛﹐此中界限﹐分劃甚嚴。蓋脈管之血色紅﹐旣出三焦气街﹐入孫絡色卽兼紫﹐挾陽明悍气之毒故也。入絡脈其紫色較重﹐必待入心出肺﹐呼出此毒瓦斯﹐吸入生气﹐其血復變爲赤﹐落心左房﹐而入脈管﹐是脈管中營運之血气﹐爲營﹐淸而無毒也。孫絡絡脈中之气血爲衛﹐濁而有毒也。學人當知同一榮養百骸之气血﹐而涇渭分明﹐不容紊亂也明矣。其治病大法﹐亦當從玆悟入。風寒由毛竅襲入者﹐宜達表。由口鼻吸受者﹐宜攻裏。沙瘴一證﹐刮則瀉孫絡中之熱毒﹐刺則瀉絡脈中之熱毒﹐故刺出之血紫病輕﹐深紫病重﹐色黑則危。蓋暑穢之毒﹐隨陽明悍气﹐至總脈管﹐入心﹐入心則死矣﹐凡百傷寒溫暑﹐從可類推也。若夫《歲露篇》所謂衛气之行﹐一日一夜﹐大會於風府﹐日下一節﹐九日而上出缺盆﹐與一日一夜﹐五十度﹐周於身之行度﹐遲速不侔者﹐蓋出三焦气街﹐入孫絡之气血﹐纏布周身﹐如日繞天之外﹐故其行遲。經脈陰陽逆順偕行絡脈中之气血﹐如月行地之中﹐故其行速。或謂江河窄處水流急﹐寬處水流緩﹐何以脈管闊處血行速﹐而出气街之气血﹐挾陽明悍之气﹐何以行遲﹖斯說亦頗近理﹐江河窄處其流急是矣。若支派分流﹐則細港淺渠﹐其泄亦迂緩﹐陽明悍之气滑疾是矣﹐若散漫不收其气﹐亦力弱行遲。況億萬分派之微絲血管乎﹖勢分行緩﹐理勢然也。𨿽然﹐此猶日月營運﹐陰陽造化自然之理﹐非知力所能臆度者也。《衛气篇》黃帝所云﹕亭亭淳淳乎﹐孰能窮之﹖其斯之謂歟。

外感重病﹐因四時之有伏气也。伏气不明﹐何療外感﹖張隱庵非不知也﹐惜於反復辧論中﹐多有詞不達意者﹐繼而王孟英議吳鞠通略伏气﹐而自彊侈談﹐毫無實際﹐願聞其說。

答曰﹕《素問﹟陰陽應象大論》曰﹕重陽必陰﹐重陰必陽﹐故曰冬傷於寒﹐春必病溫﹐春傷於風﹐夏生飧泄﹐夏傷於暑﹐秋必瘧﹐秋傷於濕﹐冬生咳嗽。此四時伏气之機﹐尢重在「重陰必陽﹐重陽必陰」八字﹐以明陰陽互根之義也。何以言之﹖傷於風者上先受之﹐傷於濕者下先受之。風爲陽邪﹐陽病者上行極而下﹐是以春傷於風﹐夏生飧泄﹐此重陽必陰也。濕爲陰邪﹐陰病者下行極而上﹐是以秋傷於濕﹐冬生咳嗽﹐此重陰必陽也。冬傷於寒﹐春必病溫者﹐冬至一陽漸生﹐人身之陽熱內盛﹐被嚴寒之气﹐折伏於肌髓之間﹐至春陽气盛長﹐伏邪淺者﹐亦可隨春陽之气漸散﹐伏邪深者﹐或因風寒所遏﹐或爲嗜欲所傷﹐伏結之陽气﹐遇天气之陽熱﹐兩熱相干﹐發爲溫病﹐此重陰必陽也。夏傷於暑﹐秋必瘧者﹐夏至一陰漸生﹐人身之陰气內盛﹐暑乃陽邪﹐陽气外熾﹐則裏气虛寒﹐加以貪涼飲冷﹐損其眞陽﹐至秋陰气之時﹐內伏陰邪欲出﹐外襲陽暑欲入﹐陰陽相持﹐故發爲往來寒熱之瘧﹐此重陽必陰也。是卽伏气是卽外感之源也。再求精詳﹐自有子雨之《伏气解》在。

生气通天論云﹕其生五﹐其气三。何謂也﹖

答曰﹕天地陰陽一气而已﹐自太虛而有太乙之生﹐气由是動靜焉。而陰陽分﹐陰陽分而五行具﹐是五行之生﹐不離夫陰陽之一气也。而經曰其生五﹐其气三。且曰三而成天﹐三而成地﹐三而成人。是三气者天地人之本始也。請試明之。太極無形﹐靜則爲陰﹐動則爲陽。易曰「一陰一陽之爲道」。此一陰一陽﹐非各一之一﹐乃道之妙用﹐而合一之一也。惟其合一﹐乃能各一﹐則是其本一而已。有三气存乎其間矣﹐是故動與靜各一也。

而所以能動靜者﹐又一也。由此觀之﹐太乙之所施生﹐造化之所鼓鑄﹐必得三而始能成。

物气不得三則無以布於五﹐而五非得三﹐又不能各致夫一也。三者一之用﹐五者三之成也﹐故三而成天。立天之道﹐曰陰與陽﹐天總陰陽﹐而又積陽以自剛也。立地之道﹐曰柔與剛﹐地致柔剛﹐而又積陰以自奠也。立人之道﹐曰仁與義﹐然理以宰气﹐而气以宰理﹐故人之成也。本乎气交﹐稟天之陽動爲气﹐本地之陰靜爲精﹐而有神存乎其間﹐以立性命之基。是精气神三者﹐合而不離﹐所謂三而成人也。且太極用此三气以生五行﹐而五行之生﹐又莫不各用夫三气。試就人之五臟言之。心爲太陽而主血脈﹐是合陰陽而自爲陽也。腎爲太陰﹐而涵命門眞火﹐是合水火而本爲陰也。肺主制節﹐而水出髙源﹐是合金木水以行气也。肝爲血海﹐而生一陽﹐以升太衝﹐是合水木火而總於厥陰也。脾上承火﹐下涵水以奠乎中﹐火以腐熟﹐水以滋灌﹐而土以歸藏﹐是合水火土而養四髒也。故知陰陽之致﹐相待爲用﹐陰陽之根﹐互藏其捨。

而五行之變化﹐皆非一气偏至之所成﹐蓋一有偏至﹐而合三則無偏至﹐一無鼓動﹐而合三則能鼓動﹐人徒知爲三﹐而不知合三而後致夫一也。從知生於一﹐而不知用於三﹐而後全夫生也。自軒岐指出三气﹐而造化之妙用始彰﹐故三五與一﹐太上之玄閫﹐養生奧關也。

《三十二難》有曰﹕肺白象金﹐肝靑象木﹐金得水則沈﹐木得水則浮﹐何以肺浮肝沈﹖樂火樂金﹐其合化之道﹐可得聞乎﹖

答曰﹕十干合臟腑﹐甲陽木應膽﹐乙陰木應肝﹐丙陽火應小腸﹐丁陰火應心﹐戊陽土應胃﹐己陰土應脾﹐庚陽金應大腸﹐辛陰金應肺﹐壬陽水應膀胱﹐癸陰水應腎。若以五音配五行﹐營土﹐商金﹐角木﹐徵火﹐羽水。各因十干之陰陽﹑而分太少也。肝屬乙﹐木得水當浮﹐何以反沈﹖然肝𨿽乙木﹐乙與庚合﹐庚爲陽金﹐金性本沈﹐婦當從夫﹐其意樂金﹐而失木之本性﹐故得水反沈也。肺屬辛﹐金得水當沈﹐何以反浮﹖然肺𨿽辛金﹐辛與丙合﹐而爲陽火﹐火性炎上﹐婦當從夫﹐其意樂火﹐而失金之本性﹐故得水反浮也。生則生气旺﹐故能合化。熟則生气盡﹐故不能合化。所以肝熟而復浮﹐肺熟而復沈﹐乃返本還原也。大而言之﹐天地之陰陽。小而言之﹐卽人倫之夫婦。其理一也。夫肝屬足厥陰經﹐位乎膈下﹐故行陰道多也。肺屬手太陰經﹐位乎膈上﹐故行陽道多也。今舉肝肺類推﹐則臟腑陰陽之合化﹐從可會通矣。然陰陽之理﹐以和爲洽。夫婦之道﹐非脇可成。

合化之義﹐未有明其所以然者﹐𨿽張隱庵﹑髙士宗﹑汪雙池﹑張翼元諸家﹐不以翼軫分疏﹐卽用生克定論﹐似是而非﹐支離頗多。惟羅淡生《內經博議》﹐引申《天元玉冊》之義﹐最爲曉暢。今節錄於下﹕岐伯述《天元玉冊》曰﹕太虛寥廓﹐肇基化元﹐萬物資始﹐五運終天﹐布气眞靈﹐總統坤元。夫肇基化元﹐而布气眞靈﹐乃云總統於坤元﹐是坤元爲萬物之母也。坤元旣爲萬物之母﹐而總統之﹐而天亦必先有以用之也。天之十干﹐以戊己居中宮﹐而先用水火﹐然後成於金木﹐豈非總統坤元而以土爲首之義乎﹖是以天之禦化﹐首以土爲甲﹐而甲遂爲土﹐仍順布五行於乙丙丁戊之上﹐而以本气化之﹐土生金﹐金加於乙﹐金生水﹐水加丙﹐水生木﹐木加丁﹐木生火﹐火加戊。五行畢﹐再傳而土加於己﹐故甲己合也。金加庚﹐故乙庚合也。水加丙﹐故丙辛合也。木加壬﹐故丁壬合也。火加癸﹐故戊癸合也。因合而化﹐此一定之理﹐有不可移易者也。然本气之陰陽﹐仍有不能從化﹐而根據之以爲用者﹐如加陽幹爲气有餘﹐加陰漧爲气不足﹐此又因值年以佐用也。

昔賢論三焦一府﹐紛紛聚訟﹐莫衷一是﹐或謂無形﹐或謂有形﹐或言是一﹐或言是二﹐甚則云爲腎傍之脂者﹐𨿽明如張隱庵﹐亦遊移其詞﹐不能指爲何物﹐《內經》謂上焦如霧﹐中焦如漚﹐下焦如瀆﹐豈虛語哉﹖

答曰﹕考臟腑之學﹐西士言之最詳﹐觀《全體通考》﹐三焦卽所謂腹包膜也。其膜包繞全腹﹐上通顚頂﹐下行膀胱﹐中有脂膜﹐橫於肝胃之間﹐惟遮陰道﹐護子宮﹐則男女稍異耳。或問復包膜卽三焦﹐亦有證據否﹖曰觀其包二腸﹐遮兩腎﹐正當七節之間﹐命門部位。命門旣藏水中﹐眞火﹐卽爲相火之宅﹐居其位﹐行其權﹐此膜卽爲相火之腑。考心肺之下﹐肝胃之上﹐有膈膜一層﹐其形薄如細綱﹐上與心包絡之下面相連﹐下與此膜之上層粘續﹐气脈通貫﹐則包絡爲相火之髒。由膈膜上通腦筋﹐卽經所云「上焦如霧」是也。中有薄膜兩層﹐包肝裹胃﹐卽經所云「中焦如漚」是也。繞膀胱﹐遮陰道﹐以行其气化﹐卽經所云「下焦如瀆」是也。以此証之﹐腹包膜卽三焦﹐夫復何疑﹖夫三焦者﹐腎中之脂﹐與膀胱相峙﹐有二白膜﹐通於兩腎﹐貫膂筋﹐由脈管以入心﹐卽引心火入腎﹐蒸膀胱之水﹐化而爲气之物也。故心火一動﹐相火隨之。肝膽屬乎巽﹐三焦包絡屬乎震﹐震爲陽木﹐火無體﹐以木爲體﹐《說卦》傳言﹐震爲雷﹐爲龍雷之火﹐三焦包絡之流行﹐卽是火之流行也。況以似府外府之大囊﹐配似髒別髒之小囊﹐亦天造地設﹐不可移易者也。若求此膜功用全文﹐自有《通考》在﹐玆不具贅。

三陽爲腑﹐三陰爲髒﹐或云心爲太陽﹐腎爲太陰﹐何也﹖六陽六陰﹐云手云足﹐或有他意歟﹖其標本之傳變﹐經絡之起止﹐可以曉否﹖

答曰﹕陰陽分而天地定其位﹐陰陽交而否泰呈其象﹐陰陽錯綜而後變化見焉。萬物之中惟人最靈﹐稟二气淑徳以生﹐故圓其顱﹐方其趾﹐而異於物﹐是以與天地相應﹐陰陽相參者也。夫心爲手少陰﹐腎爲足少陰﹐人所知也。心腎系背﹐背爲陽﹐髒爲陰﹐而心腎皆爲陰者﹐五臟系於背內﹐背𨿽屬陽﹐其內所包者陰也。陽中有陰﹐故能剛柔相濟以成其化。蓋身中之定位﹐當如此耳。心復爲太陽﹐腎復爲太陰﹐斯又舍人身而言天地之定位。心赤色象火﹐應於南方。南方者﹐天地所長養﹐陽之所盛處也﹐則心屬老陽﹐故曰心主太陽矣。腎紫色象水﹐應於北方。北方者﹐天地所閉藏之域也﹐風寒冰冽﹐則腎屬老陰。故曰腎主太陰﹐𨿽然﹐非有異於手足少陰乎﹖不知其定位旣異﹐正陰陽互根之理﹐復何害其不同哉﹖惟施治於病。在經脈者﹐卽隨經脈所主。論治於時令勝復﹐卽隨時令所主論治。其隨時論治﹐如夏爲太陽﹐病當在心﹐則宜視心之受邪與否﹖冬爲太陰﹐病當在腎﹐則宜視腎之受邪與否﹖無使逆其時气。心脈不鉤﹐腎脈不石﹐斯生病矣。然所投藥餌﹐亦皆入手足少陰﹐非走太陽太陰者﹐尢參伍錯綜之要道焉。況心居尊髙﹐並於君主﹐有顯明之象。腎處卑順﹐比於外家婦﹐屬蟄封藏之本。得主太陰太陽者以此。心通離卦﹐離爲中女﹐實含陰徳﹐且蕭邱生寒焰﹐海水成夜燐﹐復爲火有出於陰者之明證﹐心得主少陰者﹐又以此也。其六陰六陽﹐云手云足者﹐考《經脈篇》手太陰肺﹐終手大指次指之端﹐卽接手陽明大腸﹐足陽明胃終足大指之端﹐卽接足太陰脾﹐手少陰心終手小指之端﹐卽接手太陽小腸﹐足太陽膀胱終足小指外側﹐接足少陰腎﹐手厥陰心包終手小指次指之端﹐卽接手少陽三焦﹐足少陽膽終足小指次指之間﹐卽接足厥陰肝。蓋十二經脈云手云足﹐以行手行足而得名耳。豈因足在下屬陰﹐手在上屬陽﹐號爲太陽陽明少陽﹐卽不當行於足﹐號爲太陰少陰厥陰﹐卽不當行於陽哉﹖果爾﹐則日陽也﹐設不行寒帶﹐則格林蘭濟諸國無明也。可乎﹖月陰也﹐設不行於赤道﹐是蘇門答喇諸國無夜也。可乎﹖況三陰之脈起於面﹐三陽之脈起於腹裏﹐更非若手足之比矣﹐亦得謂爲錯行乎﹖惟知陰陽相互根﹐卽可明乎斯理矣。至標本之傳變﹐《至眞要大論》曰﹕少陽太陰從本﹐少陰太陽從標﹐陽明厥陰不從標本﹐從乎中也。言邃旨深﹐殊難明曉﹐故自王太僕以下﹐皆未通其意﹐及張戴人始闡發火濕二字﹐介賓張氏又從而引伸之﹐厥義益顯﹐說具《類經圖翼》中。略謂少陽太陰從本﹐以少陽本火而標陽﹐太陰本濕而標陰﹐標本同气﹐故當從本。其不言從中﹐少陽中見木﹐太陰中見土﹐木火共化﹐土金相生也。少陰太陽從本從標者﹐以少陰本熱而標陰﹐太陽本寒而標陽﹐標本異气﹐故或從本﹐或從標。亦不言從中﹐少陰之中水﹐太陽之中火﹐同本則異標﹐同標則異本也。若陽明厥陰﹐其不從標本﹐從乎中气者﹐以陽明中濕土﹐是濕從燥化矣。厥陰中相火﹐是木從火化矣。故不從標本﹐從中气也。傳變則勝復﹐盛衰之道生焉。從其化則爲常﹐然後生不息。逆其化則爲變﹐必致災害起。如木從火化﹐木具生气﹐遇火盛而化爲炭﹐反無鉆火之功﹐此太過也。木失其化﹐木朽火衰﹐亦少出火之質﹐此不及也。

燥從濕化﹐物𨿽感濕生﹐幹物含濕必黴壞﹐遂非本性﹐此亦太過也。土失其化﹐地薄土濕﹐則五金不能蘊﹐此亦不及也。皆標本傳變之理﹐當隨其衰王以消息之。是以經言百病之起﹐有生於本者﹐有生於標者﹐有生於中气者。有取本而得者﹐有取標而得者﹐有取中气而得者﹐有取標本而得者﹐有逆取而得者﹐有從取而得者﹐逆正順也﹐若順逆也。又曰人有客气﹐有同气。有小大不利治其標﹐小大利治其本。病發而有餘﹐本而標之﹐先治其本﹐後治其標。病發而不足﹐標而本之﹐先治其標﹐後治其本也。經言如此﹐要必明知勝復﹐而知百病之害矣。經絡之起止者﹐手太陽之脈起於小指少澤﹐至頭之聽宮。手陽明起於次指﹐至頭之迎香。手少陽起於四指關衝﹐至頭之絲竹空。各長五尺﹐六陽經共長三丈。手太陰之脈起於胸中中府﹐至大指少商。手少陰脈起於胸中極泉﹐至小指少衝。

手厥陰起於胸中天池﹐至中指中衝。各長三尺五寸﹐六陰經共長二丈一尺。足太陽之脈起於頭之精明﹐至小指至陰。足陽明起於頭之頭維﹐至次指厲兌。足少陽起於頭之瞳子﹐至四指竅陰。各長八尺﹐六陽經共長四丈八尺。足太陰之脈起於足大指隱白﹐至胸中大包。足少陰起於足心湧泉﹐至胸中兪府。

足厥陰起足大指大惇﹐至胸中期門。各長六尺五寸﹐六陰經共長三丈九尺。督脈起於尾閭長彊﹐至內唇齦交。任脈起於毛際會陰﹐至下唇承漿。各長四尺五寸﹐共長九尺。蹺脈從足至目內﹐各長七尺五寸﹐左右共長一丈五尺。都合一十六丈二尺也。衝脈起於气街﹐至胸中而散。帶脈起於季脇﹐回身一周。維絡於身。陽維起於諸陽會﹐陰維起於諸陰交也。二脈皆無尺寸之可稽﹐經絡起止盡於是矣。

八脈者﹐陽蹺﹐陰蹺﹐陽維﹐陰維﹐衝﹐任﹐督﹐帶也。蹺者蹺於何經何絡﹐維者維於何經何絡﹐其有形無形﹐可實指其所在乎﹖周氏所論﹐病機體用治法﹐是耶非耶﹖

答曰﹕夫十二經脈﹐相爲表裏﹐陰陽斯偶﹐前賢論之詳矣。顧有偶卽有奇﹐大易之象也。是故復有奇經者焉。衝往督三脈之行。經文班班可考。帶脈回身一周﹐已可考見。惟蹺維二脈﹐起止難詳﹐謹述所得於下焉。蹺﹐履也。蹺起於足跟﹐故曰蹺。維﹐綱也。維絡於一身﹐故曰維。《二十八難》曰﹕陽蹺脈者﹐起於跟中﹐循外踝﹐上行入風池。陰蹺脈者﹐亦起於跟中﹐循內踝﹐上行至咽喉﹐交貫衝脈。陽維陰維者﹐維絡一身﹐溢蓄不能環流﹐灌漑諸經者也。故陽維起於諸陽會﹐陰維起於諸陰交。蓋陽蹺爲足太陽之別﹐故始申脈。陰蹺爲足少陰之別﹐故始少海。二蹺旣有行道﹐則不得謂之無形﹐乃絡脈中之气血﹐行身之左右﹐與少陽厥陰同行﹐諸筋所主。然其行不同﹐皆陰出陽而交於足太陽﹐陽入陰而交於足少陰﹐陰陽交互﹐蹺自下而榮於上﹐大會於目﹐此蹺脈有形之證也。惟旣屬絡脈﹐則豈若正經有一定循行之路﹖其不用丈尺計者﹐以此耳。維則越人明言﹐灌漑諸經﹐亦不能究其行度﹐是本非一脈﹐故難悉數。𨿽不曰無形﹐而未可實指所在﹐與蹺脈有行道可考者異也。陽維主皮膚之气﹐行身之表。陰維主脂膜之气﹐行身之裏。而陽維以維於諸陽﹐陰維以維諸陰。諸陽會﹐諸陰交者。督脈﹐陽脈之海也。衝脈﹐陰脈之海也。陰陽維卽起於是。何則﹖飲食入胃﹐有無數微絲血管﹐吸其精汁﹐至領會管﹐過肺入心。由心下房﹐出總脈管﹐以達於督脈﹐陽維者當起於是。衝爲血海﹐騰精气而上積於胸中﹐爲宗气﹐人之五味雜投﹐奚能無毒﹖谷入於胃﹐其精者固化血液﹐而陽明之悍气﹐不隨精者﹐俱化聚於宗气之區﹐然後散布周身﹐陰維者當起於是。斯皆二維之脈﹐卽孫絡﹐故更無行度可計也。況蹺脈爲病目不瞑﹐諸脈者皆屬於目﹐蹺脈上屬目內﹐則蹺脈爲絡脈不可證耶﹗維脈爲病﹐發寒熱﹐邪在皮膚﹐寒熱乃生。經絡居內﹐不當復病寒熱﹐則維爲孫絡﹐不又可證耶﹖至周氏所論﹐體用病機﹐治法委曲詳盡﹐先得我心。其論桂枝湯之治維病﹐不徇入太陽經之謬說﹐尢卓識也。

或謂昔人皆有二維脈起止之度﹐如陽維起於少陰﹐而至太陽﹐陰維起於少陽﹐而至厥陰﹐瀕湖李氏載之甚詳﹐何可遽謂孫絡乎﹖斯皆誤會叔和微旨也。從少陰斜至太陽。少陰﹐心也﹐太陽﹐膀胱也。由心生血﹐行於孫絡﹐孫絡纏布周身﹐膀胱主一身之表﹐故以太陽少陰候陽維之脈也。從少陽斜至厥陰。少陽﹐三焦也。厥陰﹐心包也。三焦爲腹包膜﹐血挾陽明之悍气﹐出諸气街﹐而徧周包膜﹐返還入總脈管﹐從心包復歸於心﹐故以少陽厥陰﹐候陰維之脈也。且脈絡論列所主病多肌肉痺癢﹐汗出惡風等證﹐𨿽所刺有陽谷﹑金門﹑僕參﹑客主人﹑承山﹐分肉﹑築賓穴﹐究非一經所主﹐豈一脈而交貫四五經耶﹖《素問》陽維之脈﹐肉裏之脈者﹐脈气與太陽少陽相合。陽維維諸陽。故取太陽少陽泄其邪也﹐卽服桂枝湯反煩不解﹐先刺風池﹑風府。衛气行孫絡﹐一日一夜﹐大會於風府﹐故取風府也。

觀此則維脈屬孫絡明矣。如實有可稽﹐何盧﹑華﹑仲景﹑叔和諸書不一稱之哉﹖然絡脈孫絡從未有以比諸蹺維者﹐狂瞽愚論﹐復望髙明一爲發其聵也。

傷寒桂枝湯所治之中風﹐與小續命湯所治中風﹐是一是二﹖而金匱防己地黃湯﹐與風引湯所主﹐是異是同﹖但中風一證﹐自有眞類之說﹐愈辧愈晦﹐何所取法﹖勞以虛名﹐愈補愈劇﹐何則﹖蠱膨云虛雲實﹐孰是孰非﹖徧察古書﹐有云關格是證﹐有云關格是脈﹐將誰適從﹖溫暑燥濕﹐瘧痢霍亂﹐各有名義﹐其所以然﹐請各抒所見以對。

答曰﹕中風眞類之說﹐始自金元﹐古醫經未之見也。類中者﹐卽經所謂厥。是桂枝湯所治﹐邪居淺者。小續命湯所治﹐邪居深者。病因無異﹐故藥惟以輕重別之。豈若古今錄驗續命湯﹐治風熱之痱證﹐而用石膏哉﹖防己地黃治陰虛於內﹐邪並於陽。風引治陽實於外﹐邪並於陰。病旣各異﹐爲治是以懸殊。脈有損至﹐而後證有虛勞。虛曰虛損﹐勞曰勞瘵﹐乃一病而二證﹐槪行溫補可乎﹖況有者爲實﹐無者爲虛。虛勞者﹐是非勞力勞心而因逸以致病也﹐故仲景以血痺類爲一門。痺者﹐閉也。所以大黃虫丸與薯蕷丸爲起死之神方﹐女惑﹐男風﹐落山謂之蠱﹐後人云膨﹐因其膚肉腫脹﹐形類乎鼓﹐外實中空而言﹐非膨與蠱有別。實指肝言﹐虛指脾言﹐云虛雲實皆是也﹐偏攻偏補﹐非法也。《內經》治以雞矢醴﹐非取金制木﹐木制而土不受木賊﹐運化之機自生乎﹖關格是證﹐覆溢是脈﹐膈乃關格之始﹐格卽關膈之終﹐正《素問》所謂陰陽離決﹐精气乃絕之敗證﹐蔣寶素有考宜參。溫者外寒內熱﹐至春而發之病。暑乃天之陽熱下降﹐地之陰濕上騰﹐濕熱互合﹐化而爲暑。濕重病太陰則曰陰暑﹐熱重病陽明則曰陽暑。病暑輕重不同﹐所以又有中傷之分。水濕火燥﹐《內經》謂秋傷於濕﹐言气之本﹐西昌補秋傷於燥﹐言气之標。春夏地濕則天熱﹐秋冬天寒則地燥﹐燥濕固對待﹐究各有寒化熱化之無定也。瘧者言其病之暴瘧而難驟愈﹐其脈自弦可知﹐不弦𨿽寒熱往來﹐猶非瘧。瘧﹐溫瘧﹐癉瘧﹐瘴瘧﹐爲證不一﹐治不如法﹐有三患﹐戕脾元則成瘧鼓﹐蓄肝血則成瘧母﹐耗腎陰則成瘧勞。無犯三患﹐則無論痰瘧﹑食瘧﹑牡瘧﹐自隨手奏效。

痢因欲利不得利﹐其病在利﹐故曰痢。有虛實﹐有寒熱。桃花湯非治虛寒者乎﹖白頭翁湯非治實熱者乎﹖由此類推﹐治法可思矣。霍亂是陰陽淆亂﹐如雨聲霍霍而暴注下迫也。屬寒者固多﹐屬熱者亦常見﹐但須刻刻顧慮其脾胃耳。因寒宜理中四逆﹐故姜附不嫌其熱。因熱宜白虎天水﹐則膏滑不嫌其寒。若救陰當於大劑參術中佐以牡蠣﹑白芍﹐轉筋宜在扶持脾胃﹐參用蜘蛛散以抑風木﹐審因察證﹐活法運乎一心﹐不可泥執一家之言而僨事也。

