

續醫說明兪弁

序

禦寇有言醫者理也理者意也何稽乎理言治意言識得理與意料理於未見曰醫超然望聞者無幾也降則不理不治不識不明斯二者不言不詳以故聖人尙乎辭說者謂經始於軒岐緩鵲輩識其意者也仲景下代有名士有方有論有原有辯有法耿耿與繁星並麗而不磨者聖人以道仁天下起危而養安斯已矣而又立言以臣扶百代其爲慮不廣且勤哉神而明之在人子容氏有意焉久矣苦心探賾學以聚之問以辯之精思以彊勉之董生曰勉彊學問則聞見博知益精然會博而歸約則君子貴乎詳說也是書述古法今事積有歲月得理與意者纂載不遺子容之用心亦勤矣病其繁也故略節取之以講於家塾有就有道意蓋以人之司命不敢肆然而輕耳考其言有先經以始事有後經以終義則系之以經曰示無專也有以脈而辯癥有以癥而辯劑的之已見者則系之以余曰示無私也得之前烈參之時賢者則系之曰某人曰示無掩焉蓋得於意則見於言本始以淸其源推委以別其流酌中隨時以明其宜以通其變而參伍設置尙其權也有論而無方神其用也祖乎帝繼其志也徵諸今尙時也文以足志達其意也削屢而成什要諸理而止也博而要辯而精簡而核迹其所到眞可究之施行者矣殆與醫案醫原則從起者吾諒其惑焉子容姓兪名弁以翁約齋號故自附曰守約云

嘉靖甲午卿貢進士白海吳恩序

敍

太史公作史記傳淳於公備書其所奏治病死生驗者主名病狀診候方藥具悉不遺夫史必關天下之故而書紀傳所略者亦眾矣而何獨詳於一藝焉嗟乎人之所病病疾多醫之所病病道少苟有明效大驗章章若是而可不大而傳之乎蓋將以析同異極變化決嫌疑定可治求合先聖之道以立度量於萬世軒岐尹鵲之空言由是不誣其所開豈小小哉余友兪子容氏好數喜書其身所取效者無慮數十旣皆表而籍之乃益取近世名人文集雜紀有裨於醫者及耳目所睹記得失論而附焉名曰續醫說來求余爲序余以自漢以遠良工數人代有作者論鍼砭則祖素難言本艸則宗湯液說脈法則推叔和述方論則稱仲景塗轍𨿽殊要皆有利於物然學人視爲術數小道致遠恐泥縉紳先生不道焉而倉公獨賴史遷之文至今交於學士大夫之口是知爲術𨿽精取效𨿽多診籍𨿽詳非文無以傳也今子容所纂其大者旣有以拾四子之遺探三聖之奧析同異極變化決嫌疑定可治而尢不專專於一方一論之微每於先正鉅僞之言有取焉可以知其志之所尙矣視夫醫案脈旨歌括圖說之流果何如哉其傳蓋可必矣

嘉靖丁酉春三月旣望

賜進士出身承徳卽禮部儀制淸臾司主事管理制敕長洌陸師道書

敍

齊梁之人有言曰不明醫術者不得稱爲孝子此過論也宋儒謂治病委之庸醫比之不慈不孝事親者不可不知醫斯言旨哉昔之名醫若甄權許智藏李明之朱彥修咸以母病習醫研精覃思遂究奧妙蓋君子之存心無所不用其至也弁𨿽不敏癖於論醫或聞師友講談之餘或披閱諸史百家之文凡有會於心者輒手抄以備遺忘積久成FS爲十卷名曰續醫說云匪敢與古人頡頑將來好事者共之

壬午七月望日敍

卷一原醫

至人隱醫

醫之爲道由來尙矣原百病之起愈本乎黃帝辯百藥之味性本乎神農湯液則本乎伊芳尹此三聖人者拯黎元之疾苦替天地之生育其有功於萬世大矣萬世之下深於此道者是亦聖人之徒也賈誼曰古之至人不居朝廷必隱於醫卜孰謂方伎之士豈無豪傑者哉

卷一原醫

國朝醫學

今世之業醫者挾伎以診療者則有之矣求其從師以講習者何鮮也我太祖內設大醫院外設府州縣醫學醫而以學爲名蓋欲聚其人以教學旣成功而試之然後授以一方衛生之任由是進之以爲國醫其嘉惠天下生民也至矣某嘗考成周所以謂之醫師國朝所以立爲醫學之故精擇使判以上官聚天下習醫者俾其教之養之讀軒岐之書研張孫之技試之通而後授之職因其長而專其業稽其事以制其祿則天下之人皆無夭閼之患而躋仁壽之域矣是亦王者仁政之一端也﹝大學衍義補﹞

卷一原醫

古之良醫

物理論曰夫醫者非仁愛不可托也非聰明理達不可任也非廉潔淳良不可信也是以古之用醫必選名姓之後其徳能仁恕博愛其智能宣暢曲解能知天地神祗之次能明性命吉凶之數處虛實之分定逆順之節原疾FS之輕重而量藥劑之多少貫微達幽不失細小如此乃謂良醫豈區區俗學人能之哉﹝初學記﹞

卷一原醫

醫儒同道

金華戴叔能曰醫以活人爲務與吾儒道最切近自唐書列之技藝而吾儒不屑爲之世之習醫者不過誦一家之成說守一定之方以幸其病之偶中不復深探遠索上求聖賢之意以明夫陰陽造化之會歸又不能博極羣書采擇眾議以資論治之權變甚者至於屏棄古方附會臆見展轉以相迷而其爲患不少矣是豈聖賢慈惠生民之本意哉﹝九靈山房集﹞

卷一原醫

醫不三世

宋景濂云古之醫師必通於三世之書所謂三世者一曰鍼灸二曰神農本艸三曰素問脈經脈經所以察證本艸所以辯藥鍼灸所以祛疾非是三者不足以言醫故記禮者有云醫不三世不服其藥而傳經者乃以父子相承爲三世何其惑歟噫古之豪傑自振者不能悉舉若李東垣朱丹溪滑伯仁輩皆非世傳而精造醫術屢起危殆著書立言爲後學楷範初不聞其父子相傳也是知醫在讀書而不在於三世明矣

卷一原醫

醫貴權變

王忠文公﹝﹞云李明之弟子多在中州獨劉守眞之學傳之荊山浮圖師師至江南傳之中人羅知悌而南方之醫皆宗之矣及國朝天下之言醫者非劉氏之學弗道也劉李之法𨿽攻補不同會而通之隨癥而用之不行其存乎近時吾吳中稱良醫師則以能持東垣者謂之王持張劉者謂之伯噫堯舜以揖讓湯武以干戈苟合道濟世何必曰同余嘗病世之專於攻伐者邪气未退而眞气先滿然矣專於補養者或致气道壅塞爲禍不少正气未復而邪气愈熾矣古人有云藥貴合宜法當應變泥其常者人參反以殺人通其變者烏頭可以活命孫眞人所謂隨時增損物無定方眞知言哉

卷一原醫

視時盛衰

葛震父云爲醫當視時之盛衰劉守眞張子和輩值金人彊盛民悍气剛故多用宣泄之法及其衰也兵革之餘饑饉相仍民勞志苦故張潔古李東垣輩多加補益之功至若宋之季年醫者大抵務守護元气而不識攻伐之機能養病而不能治病其失在於不知通變也王好古云大定間醫者用防風通聖散盛行於世而多效何哉𨿽市井之徒口腹備衣服全心志樂而形不苦是以多效而少失或遇擾攘之世饑饉之年HT鹽糟糠猶不能充況加以值天地肅殺之運豈可一例用涼藥如承平之時丰稔之歲哉殊不知張仲景用桂枝於當漢之末韓祗和則戒用桂枝於當宋之隆此亦因時而用藥者也

卷一原醫

輕自制方

東垣丹溪之書大行於世今之醫者見其不用古方率皆效顰輒自制方治病藥性不明處方無法鹵莽亂投反致變癥多端遂難識治若非平日熟讀本艸深究內經而輕自制方者鮮不誤人也﹝王汝言續醫論﹞

卷一醫書

痘疹全書

痘疹自漢以前方書不載至拓拔魏時始有方藥自唐迄宋有董汲錢乙挺然獨出著方立論羽翼聖經最爲有功近時慈溪趙繼宗著小兒痘疹全書板行於世余始讀其序竊謂繼錢乙之後者一人及讀至終篇詳加考究與序大異其書總出六十二方其間喜用紫艸蟬殼大力子露蜂房四味如是者凡四十六方抑何其偏戾如此耶若小兒气實有風邪熱毒者用之可也設使气虛血虛表裏不實大便自利灰白色頂陷切牙寒戰等癥其可輕用之乎按胡大卿痘疹方論云紫艸𨿽是瘡疹家聖藥然性寒利大腸若大便結者可用又云蟬殼八日之後忌用鼠粘子卽大力子有虛寒者禁之按本艸圖經云露蜂房味苦鹹气平有毒主驚癇蠱毒腸痔腫毒風牙等癥並不及小兒痘疹趙氏每方用之此用藥之一誤也小兒柔脆弱質前哲用藥恆少劑不過三四錢趙氏動輒用一兩六七錢此用藥之二誤也或內虛泄瀉或頭溫足冷或煩渴或腹脹或气喘或寒戰切牙此表裏俱虛也趙氏則日不可便謂之裏虛乃傷食傷冷所致旣曰傷食傷冷泄瀉主治仍用鼠粘子紫艸此用藥之三誤也甚至癢塌內虛作瀉气促者復投寒涼之劑此用藥之四誤也趙氏旣云寒戰切牙脾胃受冷鼠粘子紫艸苦參更不忍捨殊不知寒冷太過脾胃淸純之气寧無損乎經曰五臟皆稟气於胃胃者五臟之本胃气一虛其死可立而待楊仁齋有云諸熱不可驟去宜輕解之蓋痘瘡無熱則不能起發比之種豆值天時暄暖則易生古人用藥審度寒暄推詳運气苟熱一偏之見其誤人也必矣余豈好辯哉亦幼吾幼之意云爾

卷一醫書

格致餘論

丹溪醫之聖者也其爲格致餘論一書超邁今古奚容輕議然沈潛反復竊有可疑者焉論中左大順男右大順女之說丹溪獨指气血之陰陽反遺脈位之陰陽乃以醫人之左右手立論有戾經旨可疑者一也醇酒宜冷凍飲料之論吾見世人飲熱酒者亦無恙飲冷酒者𨿽盛暑亦致病焉可疑者二也至如倒倉一法且丹溪自云得之西域異人近世余目擊土夫數人信行此法死者相繼可疑者三也噫西域之人殊方異域風气不同稟賦亦異此法豈可行於東南柔弱之人乎門人誤錄於勞瘵吐血門中爲禍甚大且勞瘵咳血眞陰虧損臟腑脾胃虛弱津液枯竭不宜吐瀉昔徐文伯治範云之疾有取汗之戒尙促天年況吐下之法施於勞損之人可乎或以是罪余輕議前人者余應之曰孫眞人千金方有房中補益法丹溪辯之曰苟無聖賢之心神仙之骨未易爲也又曰若以房中爲補殺人多矣丹溪能爲孫公之忠臣余顧不能爲丹溪之忠臣乎語曰不以人廢言使丹溪復生其殆不廢餘言矣

卷一醫書

和劑局方

或問曰和劑局方丹溪發揮辯之詳矣戴原禮乃丹溪髙弟今觀其所著癥治要訣方論皆祖局方何也余曰局方亦何負於人哉前後活人不知其幾丹溪但辯其用藥者誤耳非方之罪也血虛癥不宜用香燥之劑痿痺癥不可混作風治亦何嘗屏棄之乎今人遂以局方例不可用或者有宜北不宜南之說殊不知內經治寒以熱治熱以寒微者逆之甚者從之權變得宜消息以爲治安可限以南北之分而無寒熱之異哉原禮蓋得丹溪之心法者其有取於局方非苟然也

卷一醫書

蘇沈良方

蘇沈良方十卷前有永嘉道士林靈素序余家有宋刻本竊意靈素在二公文集中或雜記或筆談等書抄出匯成一編附托二公之盛名以行其方耳李東垣謂蘇沈良方猶唐家類詩何也蓋言不能詩者之集詩猶不知方者之集方也一詩之不善止不過費紙而已不致誤人一方之不善則其禍有不可勝言者矣噫後之集方書者尙愼之哉

卷一醫書

中藏經辯

中藏經八卷相傳華元化撰按唐書藝文志有吳普集元化藥方別無中藏之名普廣陵人親授業於元化之門以術藝知名今集中諸論非普不能作靈洞道士鄧處中自序元化外孫因弔寢室得此書於夢中余竊疑其妄誕論後附方意者皆鄧生增入之耳如地黃煎丸內有山藥古方名薯蕷爲避宋英宗諱故易名山藥燒肝散內有白術蒼術本艸及占方書止云術不分蒼白二種牢牙地黃散細注云此方見僧文瑩湘山野錄文瑩宋僧三者可證其出於鄧生之手覽者當自知之

卷一醫書

十藥神書

葛可久十藥神書其方治勞損吐血頗有功效但疑太平丸後跋語云此方利人甚眾所得貺不可勝紀未嘗妄傳非人余漸老恐致泯失由是編次與子孫濟人無窮之利云觀此等語知其非葛氏之書矣可久豪傑士也𨿽醫術亦所不屑爲之豈區區言利者哉姑蘇志有可久傳稱其著書有醫學啟蒙經絡十二論而不載十藥神書非其所著也明矣

卷一醫書

明醫雜著

凡人血病則當用血藥若气虛血弱又當從气虛以人參補之陽旺則能生陰血也東垣曰血脫益气古聖人之良法補胃气以助生發之气故曰陽生陰長用諸甘劑爲之先務舉世皆以篇補气殊不知甘能生血此陽生陰長之理也故先理胃气人之身內以穀气爲寶近時醫者多執王汝言明醫雜著云陰虛誤服甘溫之劑則病日增服之過多則死由是一切脾胃飲食勞倦之癥認爲陰虛惟用四物湯加苦寒之藥吾恐地黃當歸多能戀膈反傷胃气所謂精气血气何由而生血未見生而穀气先有所損矣昔一士人形肥而色白因見明醫雜著所載補陰丸服之數年形瘦短气蜀醫韓天爵用辛熱劑決去其滯余而燥其重陰然後和平無恙此則未達方書而輕率自誤可不戒哉

卷一醫書

儒醫精要

夫人之一身陰常不足而陽常有餘故丹溪諄諄勉人養陰以配陽實非欲補陰以勝陽也余近見趙繼宗儒醫精要一書駁丹溪專欲補陰以並陽是謂逆陰陽之常經決無補陰之理二辯王叔和命門屬火之誤三辯張仲景傷寒無汗吐下法四辯張潔古無中暑中熱之分五辯中風無火气濕三者之論六辯十二經之脈差繆趙公偏執己見妄立邪說以欺人乘悖經旨得罪於名教多矣噫仲景叔和醫之聖也百世之師也繼宗何人而敢輕議如此多見其不知量也

卷一醫書

牛黃淸心丸

和劑局方皆名醫所集可謂精矣其間差舛者亦有乏且如牛黃淸心丸一方用藥二十九味藥性寒熱交錯殊不可曉昔見老醫云此方止是黃芩麝香龍腦羚羊角牛黃犀角雄黃蒲黃金箔九味而已自幹山藥以後二十一味乃局方補虛門中山芋丸當時不知何故誤作一方以上載周密癸辛雜誌余始得此說甚未以爲然及考諸方書果信二方之合而爲一也志之以俟博洽者訂焉

卷一醫書

內外傷辯

李東垣內外傷辯先欲理脾胃極本之論也未免藥傷於雜前輩謂其如韓信之用兵多多益善蓋諱之也朱彥修醫推於儒其識見頗髙於雜病傷寒之旨恐非其長國朝名家作手帷戴原禮趙良仁二人之外落莫無聞也近代王汝言似窺庭戶得前人之糟粕或者謂其議論名浮於實要之成功則難矣哉﹝石門劉桂醫論﹞

卷二古今名醫

盛啟東

盛禦醫啟東永樂中東宮妃張氏十月經不通眾醫以爲胎而脹一日上謂曰東妃有病往視之東宮以上命醫也導之惟謹旣診出復曰使上病狀早若何晚若何一如見妃聞之曰朝廷有此醫者不早令視我何也出而疏方皆破血之劑東宮視之大怒曰好禦醫早晚當誕皇孫乃爲此方何也遂不用數日病益急乃復診之曰再後三日臣不敢用藥矣仍疏前方乃鎖之禁中家人惶怖或曰死矣或曰將籍沒家矣旣三日紅棍前呼賞賜盛甚蓋妃服藥下血數斗疾遂平矣旣而上亦賜之曰非謝醫乃壓驚也﹝王文恪公筆記﹞

卷二古今名醫

孫景祥

長沙李文正公﹝東陽﹞自言三十九歲時患脾病其癥能食而不能化因節不多食漸節漸寡幾至廢食气漸形日就憊醫咸謂瘵也以藥補之病愈劇歲將暮醫曰吾伎且窮矣若春木旺則脾土必傷重吾父聞之甚憂會有老醫孫景祥來視曰及春而解因怪問之孫曰病在心火故得木而解彼謂脾病者不揣其本故也子得非有憂鬱之患乎曰嘻是也蓋是時有喪妻亡弟悲愴交集積久成病非惟醫不能識而自亦忘之矣於是盡去舊藥悉聽孫說三日而一藥藥不過四五劑及春來瘥因自嘆曰醫不能識病而欲拯人之危難矣哉又嘆曰世之徇名遺實以軀命托之庸人之手亦豈少矣哉向不此醫之值而徒托諸所謂名醫不當補而補至於羸憊而莫知悟也因錄以自戒﹝麓堂文集﹞

卷二古今名醫

盛文紀

盛文紀以醫名吳中有謝訓導病頭疼發熱惡寒初作外感治或以風治見熱則退熱痛則止疼或又以气虛治由是病轉劇人事不省飲食已絕家人意其必死謝曰吾病惟盛文紀不曾視脈命其子延至盛乃診視曰君幾誤死法當先去其滯遂用二陳湯加大黃六七錢令守者曰急煎俾服至夜分左眼若動肝气乃舒大泄則有可生之機矣至夜半時覺腹中有聲左眼果開遺穢物斗許中有堅硬如卵之狀以竹刀剖視之卽痰裹麵食也旣而气舒結散津液流通卽索食矣眾醫問故盛曰謝君北人也久居於吳飲酒食麵皆能助濕濕能傷脾脾土一虧百病交作有是病服是藥更何疑焉眾醫咸服

卷二古今名醫

劉宗序

葑門仰同知﹝璇﹞喜看方書凡遇家人有病輒自料理其姊六月間勞倦中暑自用六和湯香薷飲之類反加虛火上升面赤身熱後邀劉宗序診視六脈疾數三部豁大而無力劉曰此病先因中气不足內傷瓜果生物致內虛發熱非六和香薷所能治療況夏月伏陰在內重寒相合此爲陰盛隔陽之癥急用補中益气湯加附子三錢煨漧薑一錢同煎置冰中浸冷服之其夜得熟寐至天明微汗而愈仰拜謝曰伏陰之說已領教矣但不解以藥冰之何也劉曰此卽內經熱因寒用寒因熱用之義何難之有仰大嘆服

卷二古今名醫

史載之

宋蔡元長苦大便祕國醫用藥俱不能通利蓋元長不肯服大黃故也時史載之未知名往謁之閽者齟齬久之乃得見旣而診脈史欲出奇曰請求二十文錢元長問何爲曰欲市紫菀耳史遂以紫菀末之而進須臾大便遂通元長驚異詢其故曰大腸肺之傳送今之祕結無他以肺气濁耳紫菀能淸肺气是以通也自此醫名大著元長深敬服之﹝施彥執比窗灸﹞

卷二古今名醫

王時勉

常熟徐氏病中气不足延王時勉治脈曰此癥宜補劑當用參譬如築基造基不可以時日計其成緒須服藥百裹乃可望愈一至於十病不少減更謀一醫病勢增劇復請於王王脈之曰爾信道不焉又更別藥以致增劇徐莫諱乃曰曾服利气之劑王曰必如吾言則生否則非吾所能也從之果及期而愈余嘗見格致餘論載浦江鄭君仲夏患痢丹溪煎人參膏與服至五斤而痢止十斤而病安今人輕身重財不顧體之彊弱病之淺深亟於求效況謀利嗜賄之徒動輒便施剛峻劫劑至於輕病變重重病至危往往有之古人有言曰不死於病而死於醫可不愼歟

卷二古今名醫

張養正

元杜淸碧學道武夷至婺源病腦疽自治不愈朱丹溪往視之曰何不服防風通聖散淸碧曰已服數四矣丹溪曰蓋以酒制之淸碧乃悟服不盡劑而愈自此心服丹溪弘治乙丑歲吾蘇儒學聞教諭恭遘羸疾吳醫治之率用三白湯無奇效一日謁張養正求治亦用三白湯家人曰前醫用之多矣養正正色曰子勿嘵嘵吾用湯使不同遂投熟附二三片煎俾服之卽瘥

卷二古今名醫

黃師文

宋人施彥執北窗灸載黃師文治一婦人臥病垂三年狀若勞瘵名醫皆以虛損治不瘥師文往視之曰此病食陰物時或遭大驚也問之其婦方自省悟曰曩者食水團時忽人報其夫墜水由此一驚病延至今不能愈師文以靑木香丸兼以利藥一帖與之須臾下一塊抉之乃痰包一水團耳蓋當時被驚怏怏在下而不自覺也其後安康無恙近時小兒醫陳日新形體羸常日病熱至暮尢甚醫以陰虛治或以勞瘵治荏苒半載病勢轉危日新謂其父曰欲得大黃通利大腸爲之一快𨿽死無憾其父齟齬久之姑從其請遂以導痰湯入硝黃劑煎服自辰至申下結糞一塊如核桃許抉開視之乃上元看燈時所食粉餌也因痰裹在外不能消化由是致熱日漸銷鑠耳向使日新不自知藥性則久爲泉下人矣誰謂劉張之法無補於世哉

卷二古今名醫

蔣仲賓

蔣仲賓江陰人精於醫後來吳中人未知奇有老兵行泣道上問之曰吾子爲鬼魅所憑醫莫能治今垂絕矣仲賓往視之其子方裸體瞠目大詬且歐人人不可近仲賓卽令其家取大蚯蚓數十條搗爛投水中去泥以水遙示病者病者見水遽起持飲未盡帖然安臥更與藥瀉之而愈由是名著吳下﹝王止仲半軒文集﹞

卷二古今名醫

王光庵

金華戴原禮學於朱彥修旣盡其術來吳中爲木客吳人以病謁者每制一方率銀若干耳仲光時爲儒未知醫也慕而謁焉因咨學醫之道原禮曰熟讀素問耳仲光歸而習之三年原禮復來見仲光談論大駭以爲不如恐壞其技於是登堂拜母以定交時仲光𨿽得紙上語未能用藥原禮有彥修醫案十卷祕不肯授仲光仲光私窺之知其藏處俟其出也徑取之歸原禮還而失醫案悔甚嘆曰惜哉吾不能終爲此惠也於是仲光之醫名吳下﹝楊南峯蘇談﹞

卷二古今名醫

蔣用文

淮南蔣用文儒而醫老益精練由戴原禮薦入爲禦醫永樂中升院判極蒙寵異仁宗特加院使賜謚恭毅國朝太醫院官賜謚惟公一人而已吾鄕沈以潛宣徳間徵人爲醫士未甚知名會院判蔣用文病上遣中使問之曰卿旣死誰可代者用文書以潛名進卽擢爲禦醫進對稱旨上謂用文能知人以潛爲不負所舉矣觀此則知前輩忠濃之風互相推薦有如是夫

卷二古今名醫

張彥明

曾徳顯云人有恆心踐履端謹始可與言醫道矣凡有請召不以晝夜寒暑遠近親疏富貴貧賤聞命卽赴視彼之疾舉切吾身藥必用眞財無過望推誠拯救勿憚其勞冥冥之中自有神佑如臨安張彥明爲醫未嘗計利應有求藥期於必效一日城中火災周遭盡煙焰中獨存其居厥後子孫榮顯以此見天道好還信不誣矣﹝活幼心書﹞

卷二濃徳

錢朱謙徳

昔錢乙在宋神宗時治皇子儀國公病螈國醫莫能治乙進黃土湯遂愈神宗問曰黃土湯何以愈斯疾乙對曰以土勝水木得其平則風自止且諸醫所治垂愈已小臣適當其愈耳神宗悅其對嘗賚甚濃余近見丹溪先生誨子十說其一云同道中切宜謙和不可傲慢於人年尊者恭敬之有學人師事之倘有醫類但當義讓不可攘奪致怨招謗經云禮之用和爲貴噫觀二公之謙徳足以爲後學之楷範

卷二濃徳

王李義讓

李某文江人醫名甚著家業饒裕崇仁縣有富民病篤邀李醫治之約病愈當以錢五百千爲謝李療拯旬日不瘥李告歸病家以其不效聊贈二百千酬之而去復延臨川王醫李詢王所之以富民之疾委曲相告王曰君旣不能治吾亦徒往耳李曰不然吾得其脈甚精處藥甚當柰何主人病不愈者蓋吾之運蹇不勝享其錢物耳余藥尙在吾往視之其疾必愈王素敬李診脈用藥一如其說惟易湯使而已越三日富人病痊合家大喜酬以五千緡王歸郡卽往詣李以所得分贈其半李堅辭不受乃曰愈病得酬物君之功也於吾何有二人相讓超時人咸嘆服吁與世之毀謗同道妒賢嫉能者有間矣﹝擇從錄﹞

卷二濃徳

張陳二醫

吾鄕張禦醫致和爲人治疾有召卽往往則必爲之盡力一日有老媼拜於途泣而告曰外家有子病濱於死貧無藥資公能卹之乎致和忻然往視其脈授以藥又封裹數服囑之曰旬日後啟之及愈後啟其封乃楮帛也媼往問之致和曰若子之疾積憂所致耳今𨿽愈安知不以貧苦而復作也吾爲此計欲慰爾子之心俾爾衰年有所倚賴耳母子感泣拜謝而去近時陳聘夫徵先君至友也博通諸家醫書融會精徹處方制劑率與眾異每應人之求不擇貧富嘗有一婦人產後得奇疾邀陳療治願以首飾三十金致謝陳許諾及病瘥其夫置酒攜所約之物至陳曰前所以相諾者欲取信於君之夫婦也首飾乃婦人所愛吾安忍取之邪固隙之而去噫世之乘危射利之徒聞二公之行其顙得無有乎

卷三辯惑

論弦脈

四明張世賢醫學百問云弦之一脈在仲景則以爲陰在叔和則以爲陽吾蘇盧丹谷謂世賢議論牾其說不歸於一定決無爲陽之說丹谷據脈經弦爲陰三字辟之餘竊疑焉按六經病篇曰尺寸俱弦者少陽受病按此以弦爲陽也切詳仲景以弦爲陰而又爲陽者何謂也許叔微曰夫仲景之意以弦脈爲陰者兼合乎眾脈而言且浮大者陽也兼之以動滑數之類安得不爲陽沈細者陰也兼之以澀弱弦微之類安得不爲陰也又少陰病篇曰手足寒脈弦遲者陰也蓋此亦兼遲而言之乃爲陰癥宜矣若夫沈微而弦沈伏而弦沈澀而弦沈細而弦皆爲陰癥之脈也蓋少陽之脈弦者按仲景之意以一脈而言之也然少陽之气通於春春脈弦者以應春陽時令之脈也豈得不爲陽也如浮大而弦洪長而弦浮滑而弦浮數而弦者皆爲陽也夫仲景以弦脈分陰陽二用之理其義微也王叔和以弦脈爲陽而不言弦爲陰者是以獨指一脈而爲雜病也故仲景之脈不可與雜病同日而語也丹谷駁之太過例以脈訣爲髙陽生之贗本不足取信亦難矣哉

卷三辯惑

三焦有形狀

王叔和言三焦無狀空有名千載之下議論不一至宋陳無擇之通達尙惑徐遁之荒唐且曰三焦有脂膜如掌大正與膀胱相對有二白脈自中出夾春而上貫於腦何其謬也按內經六節藏象論曰膽胃大腸小腸膀胱三焦者倉廩之本營之居也能化糟粕轉味而出者也五臟別論曰夫胃大腸小腸膀胱三焦此五者天气之所生也其气象天故瀉而不藏此受五臟濁气名曰轉化之腑由是觀之聖人且以三焦爲有形狀矣又按蔡西山脈經其間有論三焦一篇後引禮運記曰上焦若竅中焦若編下焦若瀆然未曾發明其義新安孫景思氏因推其義而解之曰上焦若竅竅者竅漏之義可以通達之物必是胃之上脘經曰上焦在胃之上口主納而不出是也中焦若編編者編絡之義如有物編包之象胃之外有脂如网包羅在胃之上以其能磨化飲食故脈訣云膏凝散半斤者此也必是脾之大絡此爲中焦經曰主腐熟水谷是也下焦若瀆瀆者溝瀆之義可以決瀆可以傳道乃是小腸之下曰闌門泌別水谷自此而釐淸濁之所此爲下焦經曰在膀胱上口主瀉而不藏又曰主出而不內又曰下焦爲傳化之府又曰三焦曰水谷之道路气之所終始也蓋水谷之所入水自上而中自中而下至於糟粕轉輸傳道而下一無底滯如此尢可表其爲有形明矣所謂形者非謂臟腑外別生一物不過指其所而爲形耳或曰經之本文乃中焦若漚今攺作編字於理未安愚謂蔡西山據理運記而言又按白虎通性情篇漚亦作編二說安得俱誤恐漚與編殆相似而訛之耳

卷三辯惑

衝爲血海

甲乙經曰丈夫以右爲命門左爲腎女子以左爲命門右爲腎無求子曰男子得陰以生先生右腎女子得陽以長先生左腎是以女右手命門爲子宮左手腎爲血海二說不同何也張潔古云婦人皆左爲腎右爲命門男子主藏精者气海也女子主系胞者血海也所主者異受病則一也此說當爲定論靈樞經曰衝爲血海任主胞絡血海者衝脈也

卷三辯惑

胃家濕熱

近世方書惟戴元禮癥治要訣議論切當有益後學但其間有云諸血藥中半夏陳皮自不可少餘竊疑之半夏性燥功能去濕健脾古人發渴者尢且禁用恐其性燥損耗血分耳惟气癥發渴者不在此例當時元禮必因好酒之人胃气濕熱而致吐血者用之則宜若云諸血藥中自不可少恐非元禮之言或門人誤記之耳

卷三辯惑

轉矢气

張長沙用大承气湯必轉失气則可服此失字之義其意何也曰仲景云傷寒潮熱大便六七日不行先服小承气湯若腹中轉失气此有燥糞方服大承气湯蓋轉失气是下焦泄气俗云去屁也考之篇韻屎矢通用竊恐傳寫之誤矢爲失耳宜從轉矢气爲是且文理頗順若以失字則於義爲難訓矣﹝醫學全書﹞

卷三辯惑

心胞絡

越人以手心主之經謂之心胞絡且人之心爲君主之官不受邪气淩犯其所以致病者心包絡也故經曰眞心不受邪者此也或謂心包絡乃胸中之脂膜或又謂之裹心之肉皆非也乃裹心之黃脂膜包於心外似脂非脂似肉非肉外則有細筋膜如系與心肺相連者此則是心包絡也余謂諸獸之內景大槪亦與人相同觀其心形亦略可見矣﹝孫景思醫論﹞

卷三辯惑

食掛

朱思古眉州人年三十歲時得疾不能食聞葷腥卽嘔惟用大鐺旋煮湯沃淡飯數數食之醫莫能治史載之曰俗輩不讀醫經而妄欲療人之疾可嘆可駭君之疾正在素問經中名曰食掛凡人之肺六葉舒張而蓋下覆於脾子母气和則進食一或有戾則肺不能舒脾之爲敝故不嗜食遂授之一方以淸气潤肺爲治服之三日病者鼻聞肉味覺香取啖之甚美此事宋人載於傳記余考之岐黃書皆無食掛之說或記者假托耳或史公妄言以欺世惑人歟二者皆未可知也

卷三辯惑

社日受胎

今人指須眉髮如雪而肌肉純白者以爲社日受胎故男曰社公女曰社婆此說非也按徐巽胎育產化論云受胎之時母之經水正行榮血泛溢是以成胎則肌肉色白褚氏遺書所謂血先肌膚則身白者是也或又問曰毛髮皆白目視KTKT者何也經曰毛髮者血之餘又云肝受血而能視今值水月方行血耗肝虛毛髮失所潤目睛失所養故也此理曉然足以破愚者之惑﹝席上輔談﹞

卷三辯惑

通則不痛

王荊公解痛字云宜通而塞則爲痛今醫人凡痛須用通利臟腑故曰諸痛爲實痛隨利減世俗以利爲下也假令痛在表者實也痛在裏者實也痛在血气者亦實也故在表者汗之則愈在裏者下之則愈在血气者散之行之則愈豈可以利爲下乎宜作通字訓則可故經曰通則不痛痛則不通此之謂也

卷三辯惑

抑陽扶陰

空同子曰夏月陽气發散在外伏陰在內謂絲絲未絕之陰潛伏待時夏至爲如冬至之復也驗之井泉則陰之伏亦九淵之底而病暑者以大順散治之姜桂大熱意爲過飲冰水瓜果者設非謂伏陰而用之也正丹溪所謂陰字有虛之義若作陰冷看其誤甚矣經云春夏養陽秋冬養陰王太僕注春食溫夏食寒所以抑陽扶陰之義也

卷三辯惑

聖散子方

聖散子方因東坡先生作序由是天下神之宋末辛未年永嘉瘟疫服此方被害者不可勝紀余閱葉石林避暑錄云宣和閒此藥盛行於京師太學生信之尢篤殺人無數醫頓廢之昔坡翁謫居黃州時其地瀕江多卑濕而黃之居人所感者或因中濕而病或因雨水浸淫而得所以服此藥而多效是以通行於世遺禍於無窮也弘治癸丑年吳中疫癘大作吳邑令孫磐令醫人修合聖散子徧施街衢並以其方刊行病者服之十無一生率皆狂躁昏瞀而卒噫孫公之意本以活人殊不知聖散子方中有附子良姜吳茱萸豆蔻麻黃藿香等劑皆性味燥熱反助火邪不死何待若不辯陰陽二癥一槪施治殺人利於刀劍有能廣此說以告人人亦仁者之一端也

卷三辯惑

祝由科

外臺祕要載祝由一科丹溪謂之移精變气祝說病由而已可治小病若內有虛邪外有實邪當用正大之法然符水惟膈上熱痰一呷涼水胃熱得之豈不淸快亦可取效若內傷涉虛之人及冬天嚴寒之時符水下咽胃气受傷反致害者多矣予考之文獻志云祝由南方神也或以祝訓斷謂但斷絕其受病之由二說兩存之未知孰是

卷三辯惑

從乎中治

王好古此事難知雲從乎中治中治者少陽也又云寒熱俱傷必當從乎中治中治者溫之也一書兩出而各異余切有疑焉後閱東垣先生醫學發明云此中字蓋欲醫人臨病消息酌中用藥耳是中庸所謂君子而時中之義也此幫助白

卷三辯惑

艸廬論運气

世之言運气者率以每歲大寒節爲今年六之气所終來年一之气所始其終始之交隔越一气不相接續余嘗疑於是後見楊子建通神論乃知其論已先於余余請以先天後天卦以明之夫風木冬春之交北東之維艮震也君火春夏之交東南之維震巽也相火正夏之時正南方之離也濕土夏秋之交南西之維坤兌也燥金秋冬之交西北之維兌乾也寒水正冬之時正北之方坎也此主气之定布者也地初正气子中而丑中震也地後間气丑中而卯中離也天前間气卯中而巳中兌也天中正气巳中而未中乾巽也天后間气未中而酉中坎也地前間气酉中而亥中艮也地終正气亥中而子中坤也此客气之加臨者也主气土居二火之後客气土行二火之間終艮始艮後天卦位也始震終坤先天卦序也世以歲气起大寒者似協後天終艮始艮之義然而非也子建以歲气起冬至者KT契先天始震終坤之義子午歲之冬至起燥金而生丑中之寒水丑未歲之冬至起寒水而生丑中之風木寅申歲起風木卯酉歲起君火辰成歲起濕土巳亥歲起相火皆肇端於子半六气相生循環不窮豈歲歲間斷於傳承之際哉然則終始乎艮者可以分主气之所居位而非可以論客气所行之序也﹝艸廬文集﹞

卷三辯惑

解內經義

內經雲天明則日月不明近見虞天民解云君火太過熱令早行火爲離明之象故曰明淫觀其所釋終不了然偶閱醫壘元戎雲天明則日月不明邪害空竅天所以藏徳者爲其欲隱大明故大明見則小明滅故大明之徳不可不藏天若自明則日月之明隱矣所論者何言人之眞气亦不可大泄露當淸淨法道以保天眞苟離於道則虛邪入於空竅風熱之害人則九竅閉塞霧露之爲病則掩翳精明取類者在天則日月不光在人則兩目隱耀也

卷三辯惑

褚氏轉語

褚氏遺書其論男女之脈與叔和大異不知有所據否如本气篇中有一轉語云心以役气肺以通气脾以養气腎以泄气惟肝不用愚謂肝非無用也素問云肝者將軍之官謀慮出焉四髒皆與气相關不以肝而節度謀用焉則必至於太過不及之患矣黃庭內經云肝臟膽腑最爲緊切如變化設施斷謀遠慮其功有過於四髒者但以心主血肝藏血者收藏之義大抵血隨气行不以气而制馭之則血妄行若言肝與气不相關則不可也

卷三辯惑

肝常有餘

近時醫者多執前人肝常有餘腎常不足之說往往舉手便用平肝之劑按聖濟經云原四時之所化始於木究十二之所養始於肝女子受娠一月是厥陰肝經養之肝者乃春陽發動之始萬物生長之源故戒怒養陽使先天之气相生於無窮所以肝主色气和則體澤气傷則枯槁故養肝戒忿是攝生之切要也不可專泥前說

卷三辯惑

飲食入肝

癥治要訣傷食門有云人之飲食下咽而入肝由肝而入脾由脾而入胃因食所傷肝食不理故痰涎壅塞如中風狀有半身不遂者肝主筋故也治以風藥則誤矣余謂此論甚正但云食下咽而先入肝次入脾再次入胃之語未免有疑按存中筆談云凡人之有咽有喉二者而已咽則納飲食喉則通气咽則下入胃脘次入胃又次入腸又次入大小腸喉則下通五臟出入息五臟之气呼吸正如冶家之鼓人之飲食藥餌但自咽入腸胃何嘗能至五臟凡人之肌骨五臟腸胃𨿽各別其入腸之物英精之气味皆能洞達但滓穢卽入大小腸矣凡所謂某物入肝某物入腎之類以气味到彼爾物質豈能至彼哉余因未諳前說而書此以証之或原禮別有一說也

卷四格言

異法方宜

近時醫者偏執己見或好用熱藥或好用涼藥然素問有異法方宜論抑何嘗偏執邪古之良醫必量人之虛實察病之陰陽而後投以湯劑或補或瀉各隨其癥若的是陽虛失血治以漧薑附子諸虛百損補以人參黃痰熱壅嗽淸以芩連大便結熱利以硝黃其法豈盡廢乎許叔微有云形有寒邪𨿽嬰孩亦可服金液髒有熱毒𨿽老羸亦可服大黃至哉通變之說也

卷四格言

正治反治

病有正治有反治然正治之法人皆知之反治者從順病气之法也假如治熱癥不可純用寒涼佐以辛溫之藥爲之向導治寒癥不可純用溫熱佐以辛涼之藥爲之向導否則病拒藥而格不入其病反縱反縱則痛發尢甚丹溪治疝用山梔除濕熱佐以烏頭散寒郁古方以蜜煎附子蔥白散加大黃之屬卽經所謂用寒遠寒用熱遠熱之意云

卷四格言

權變處治

昔聞老醫云治北方之疾宜以攻伐外邪爲先治南方之疾宜以保養內气爲本蓋北方風气渾濃稟賦雄壯兼之飲食倍常居室儉素殊少戕賊元气之患一有疾病輒以苦寒疏利之其病如脫而快意通神矣若夫東南之人體質柔脆腠理不密而飲食色欲之過侈與西北之人迥異槪以苦寒之劑攻之不幾於操刃而殺人乎余因其言而推展之曰北人稟气固濃安能人人皆實南人稟气𨿽薄安能人人皆虛學人當以權變處治因其虛實而藥之斯無一偏之獘矣

卷四格言

治病六難

嘉禾周伯器﹝鼎﹞云惟貴勢人之病難治者有三羣醫爭欲售所能攻補雜施一難也遇下不以禮自重者不苟往所往者非所重二難也唯唯取悅孰得盡禁其欲三難也余亦有三難以補周之未備朝病暮藥速欲求效四難也獵涉方書有病自治五難也不信服藥惟仗鬼神六難也

卷四格言

元气爲本

脾土上應於天亦屬濕化所以水谷津液不行卽停聚而爲痰飲也夫人之病痰火者十之八九老人不宜速降其火虛人不宜盡去其痰攻之大甚則病轉劇而致危殆須以固元气爲本凡病推類而治之亦思過半矣﹝空同子﹞

卷四格言

處方貴簡

醫者識脈方能識病病與藥對古人惟用一藥治之气純而功愈速今之人不識病源不辯脈理品數多每至十五六味攻補雜施弗能專力故治病難爲功也韓天爵醫通云處方正不必多品但看仲景方何等簡任丹溪謂東垣用藥如韓信用兵多多益善者蓋諱之也

卷四格言

心腹內虛

夏文靖公云夫人之癰疽伏於身未潰則憂不測已潰則可緩治宜進和平之劑加之資補俟血气調和而自愈若不小忍而惟毒之是攻侵淫不已心腹內虛恐患復生於他處不可不慮此𨿽文靖借諭國政之言深得病情故表出之

卷四格言

形癥脈病

醫乃人之司命不可妄意爲之須心中曉然指下明白以形癥脈以脈究病按指當有法而指無大遽病必有源而病必詳推然後察人之虛實視時之寒燠體之肥瘠以至風土異宜如西北之地山廣土濃其俗所食黍麥粱肉故其稟差壯而多風痺之疾東南之地土薄水深其俗所食粳稻魚蝦故其稟受差弱而多脾胃之疾苟能察此用藥則庶乎可以言醫矣

卷四格言

附子單服有毒

吳球諸證辯云處州地阜嵐气濕熱每行辛涼之藥多效金華連境相隔百餘里民俗有病動輒便施附子姜桂以爲常事地之相近尙且不同況南北之地相去千里者乎余嘗聞臺州村落愚民有病單服附子是以患喉癥死者多矣陳無擇三因論有云附子不宜單服須佐以人參甘艸生薑方可以制其毒經云六分分來一分寒故熱病多而寒病少也醫者用姜桂烏附燥之藥不審寒熱虛實歲運遷移猶如抱薪救火爲害滋甚可不愼乎

卷四格言

學貴知要

世醫治病不先理脾胃及養血安神是不明標本之理也凡人病脾虛發熱痰气壅塞不審虛實寒熱動輒牛黃淸心丸一槪施治殊不知藥性稍涼胃气受傷失其本矣惟宜溫養其胃使其飲食少進而後攻其他疾是之謂標本之理也前輩有云學貴知要不在貪多用貴適時不專泥古正此謂歟

卷四格言

脾胃屬土

經云脾爲黃婆胃爲金翁主養五臟六腑若脾胃堅固則津液通行气血流轉使表裏沖和一身康健若脾胃一虛何病不起蓋脾胃屬土萬物資生李空同曰五行木金水火四气不納邪邪入則壞惟土納汗汗變則化化則神是故貫四時而獨功也在人脾爲土遊溢精液輸灌肺腎肝心不然百物食之腥葷臭味穢雜於胃中何以發神明而行變化莊子曰神奇則臭腐臭腐復爲神奇蓋言土也

卷四格言

眞元根本

五勞者五臟之勞皆因動作勉彊用力過度曰勞索矩新書云受气貪欲則爲勞夫人身之眞元根本气血精液是也世之勞瘵之癥最爲難治蓋因人之壯年恣意酒色以致耗散眞元不生津液遂至嘔吐血痰骨蒸體熱腎虛精憊面白頰紅白濁遺精及痰涎咳嗽謂之火乘金候重則半年而死輕則一年必危俗醫不究其源苦以大寒大熱之藥妄投亂進殊不知大寒則气愈虛大熱則血愈竭是以世之犯此疾者多不能免於死由醫之不得其人也良可憫哉

卷四格言

用藥有權

震澤王文恪公云今世醫者率祖李明之朱彥修其處劑不出參術之類所謂醫之王道也信知本者矣然病出於變非參術輩所能效者則藥亦不得不變可變而不知變則坐以待亡變而失之毫釐則反促其死均之爲不可也故曰可與立未可與權藥而能權可謂妙矣明之彥修未嘗廢權也世醫師其常而不師其變非用權之難乎﹝震澤文集﹞

卷四格言

寒熱折衷

東嘉項昕氏云堅痛爲熱本指瘡瘍而言經曰諸痛腫癢瘡瘍皆屬心火蓋心主熱化故痛屬熱卽不以寒言至於急痛因寒故舉痛論諸痛爲寒之說經曰寒淫於內以辛熱散之佐以苦寒張長沙以辛熱之劑散其錯亂風寒之气良以此耳凡所臨癥固當察脈之陰陽驗人之虛實不可專以爲有熱而無寒亦不可專以爲有寒而無熱斯能盡折衷之道也

卷四妄治

劉文泰

弘治末年孝宗皇帝之崩病熱也院判劉文泰誤以熱劑進上服之渴甚索水飲文泰執不可內侍有進西瓜者上啖之僅能出言召大臣劉健等受顧命於是文泰下獄然僅謫廣西戍而死昔後周姚僧坦名醫也帝因發熱欲服大黃藥僧坦曰大黃乃快藥耳至尊年髙不宜輕用帝不從服之遂至不起及明帝有疾諸醫皆謂至尊至貴不可輕脫宜用乎藥僧坦曰脈洪而實必有宿食不用大黃必無差理帝從之果下宿食乃愈醫者當先明彊弱虛實又察脈之沈浮非大黃之罪醫者之誤也

卷四妄治

劉觀妄對

太醫院院判劉公﹝觀﹞常侍太宗左右大暑中上方束一帶乃片腦合成者問觀曰此帶何如觀對曰片腦性寒傷腎惟有香耳上遽命解去按本艸云片腦性大辛善走故能散熱今劉謂之性寒何也丹溪雲龍腦屬火諸香皆屬陽豈有至香之物而反寒乎噫劉觀漫言蓋不學無術之過歟

卷四妄治

醫僧庸妄

陳汝中嘗病脾胃郁火之癥求治於盛用美盛診其脈曰如此治可生如彼治可以死如此治可以少生如彼治可以速死旣而治之汝中遲其效或以浮屠善醫薦者汝中惑其說遂求治飲其藥嘔血一升遂死噫醫以用藥藥以攻疾疾不能去而反以致死則何以醫藥爲哉彼浮屠者乃庸妄人也目不知醫經口不辯藥性指不察脈候人之虛實病之新久一切置之不問而惟藥攻擊之其殺人蓋亦多矣予咎汝中之不善擇醫而致速死書此以爲世輕服藥者之戒

卷四妄治

妊婦藥誤

昆山周知縣﹝景星﹞家一婦病腹中塊痛有產科專門者診之爲气積投以流气破積之劑令人以湯餅軸戛之不效後得一醫診之乃曰此胎气也用四物湯安之而愈後果生一男又南京戶部主事韓語亮妻病腹中作痛按之若有物在臍之左右適中一名醫至京請診視之云是瘕服三稜蓬術之劑以其不效乃止旬餘腹漸覺大至數月生二男噫此皆有命而然可不愼哉﹝菽園雜記﹞

卷四妄治

無病服藥

浙人柯敬仲陳雲嶠從化三人自恃稟气彊盛預防癰疽之患皆好服防風通聖散每日須進一服以爲快其後三人不及中壽之年無病暴亡噫豈非好服涼藥太過銷爍元气急無所救者歟欲求益生反致殞命嗟夫張潔古有云無病服藥乃無事生事可不戒哉﹝楊太史山居新話﹞

卷四妄治

木鱉子有毒

木鱉子不可服與豬肉相反犯之立死余嘗見劉績霏雪錄載一富人生二子皆鐘愛之恣其食啖遂成痞塊其父得一方用木鱉子煮豬肉同食之其幼子當夜死明日長子死近見山塘吳氏子年二十餘患便毒淸晨服木鱉子藥至午飽啖豬肉須臾叫噪而死是以益信劉之所記不妄云

卷四妄治

世醫好奇

老人痰气及小兒慢驚脾風欲絕之時虛痰上攻咽喉引气粗大脈來浮數是謂陰盛格陽或誤認爲陽气已復又有喉中痰響如鋸一二日間但閉目不開此虛極之故醫者不識覆燈將滅之證反行下痰之藥往往痰隨气下气隨痰絕醫者愼之頃歲吳士黃得之妻病羸疾絕食骨立延世醫治遂用豬尾膏療之藥才入咽立斃余見顱囟方書豬尾膏主治痘瘡血旬日後不結膿窠痂心火炎燥气喘妄言如見鬼物者用之今乃以治气血久虛之人致其速死觀此醫其可以世論耶書此以警好奇者

卷四藥戒

礬石有毒

余讀淮南子曰人食礬石而死蠶食之而不饑魚食巴豆而死鼠食之而肥類不可必推也昔見宋人記洪文安公亦信庸醫誤服礬石丸竟至精液皆竭七竅流血而死淮南子之言亦有徵矣

卷四藥戒

寒食散猛毒

魏晉間人喜服寒食散卽五石散是也孫眞人載於千金方中而皇甫謐因試其藥遂爲廢人隆冬裸袒食冰當暑畏熱悲恚欲自殺噫服此散者不聞有利於人其爲害甚多餘讀晉史載裴秀服此散遂致暴死裴秀不足較若皇甫謐諳藥性著醫書而亦誤服何哉故顏之推深戒子孫不可輕服古方乃援引皇甫謐殷仲堪爲戒者此也﹝石林避暑錄話﹞

卷四藥戒

戒服松脂

顏之推嘗戒兒輩有曰凡欲餌藥必須精審不可輕妄近有王愛州在鄴曾服松脂不得其法服之腸塞而死爲藥所誤者甚多汝曹不可不深戒也余嘗見東坡志林備載服松脂法稱此方有牢牙駐顏烏須之功惜坡翁未深考焉

卷五養生雜言

不處大室

室大則多陰臺髙則多陽多陰則多陽則痿此陰陽不適之患也是故先王不處大室不爲髙臺味不眾珍衣不熱熱則脈塞脈塞則气不達味眾珍則胃克胃克則中大鞔大鞔則气不達以此求長生其可得乎﹝呂氏春秋﹞

卷五養生雜言

七十懸車

禮年七十懸車懸車者以年薄虞淵如日之仄體气就損神候方落不可復勞形驅於風塵役方寸於外物矣﹝陶隱居眞誥﹞

卷五養生雜言

形神福全

導筋骨則形全剪情欲則神全靖言語則福全﹝亢倉子﹞

卷五養生雜言

養蔬養果

灌園所以養蔬也驅禽所以養果也養生之士豈不如養蔬養果之人乎較其理之輕重何如哉﹝耄智余書﹞

卷五養生雜言

保養爲本

天地以生成爲徳有生所甚重者身也身以安樂所可致者以保養爲本世之人必本其本則本必固本旣固疾病何由而生夭橫何由而至此攝生之道無逮於此﹝養生雜抄﹞

卷五養生雜言

四養

養耳力者常飽養目力者常瞑養臂指者常屈信養股趾者常步履﹝褚氏遺書﹞

卷五養生雜言

修昆侖

發宜多梳齒宜數叩液宜常咽气宜精煉手宜在面此五者所謂子欲不死修昆侖耳﹝黃庭內經﹞

卷五養生雜言

五難

養生有五難名利不滅此一難也喜怒不除此二難也聲色不去此三難也滋味不絕此四難也神慮精散此五難也五者必存𨿽心希難老口誦至言咀嚼英華呼吸太陽不能不夭其年也五者無干胸中則信順日深玄徳日全不祈喜而自福不求壽而自延此養生大理之所歸也﹝嵇康養生論﹞

卷五養生雜言

明目化痰

食後以小紙撚打噴嚏數次气通則目自明痰自化﹝瑣碎錄﹞

卷五養生雜言

存泥丸

早起東向坐以兩手相摩令熱以手摩額上至頂上滿二九止名曰存泥丸﹝太平禦覽﹞

卷五養生雜言

菊花枕

菊花枕久之令人腦冷以決明子置之枕中最能明目﹝瑣碎錄﹞

卷五養生雜言

叩齒得壽

夜行常琢齒琢齒亦無正限數也煞鬼邪鬼常畏琢齒聲是故不得犯人也若兼之嗽液祝說亦善昔鮑助者都不學道亦不知法術年四十餘忽得面風气口目不正气入口而兩齒上下恆相切叩甚有聲響如此晝夜不止得壽年一百十七歲﹝眞誥﹞

卷五養生雜言

陰陽失和

凡人飲食恣意膏粱陰陽失和最爲百病之本致使七情內損六气外侵所以共成其害如此惟當勤於藥術療理豈得倚仗於神明乎所謂鬼道顯醫道微可慨也夫﹝眞誥﹞

卷五養生雜言

公度知道

柳公度年八十餘步履輕健或求其術曰吾無他術但未嘗以元气佐喜怒气海常溫耳蓋知道之士怒不見於色而暴悍之夫動輒忿戾其所傷多矣攝生者宜以此爲戒

卷五養生雜言

奉養倒置

進士劉遁遇異人曰世人奉養往往倒置早漱口不若將臥而漱去齒間所積牙亦堅固﹝雲笈七簽﹞

卷五養生雜言

移心法

張畋苦疾旣瘳謁九河公公曰子於病中曾會移心法否畋對曰未也公曰人能於病中移其心如對君父愼之靜之不藥而愈﹝張畋語錄﹞

卷五養生雜言

生子不備

雷電交合之子必病癲狂故曰有不戒其容止者生子不備也﹝玄女中房經﹞

卷五養生雜言

腸胃虛薄

尊年之人不可頓飽但頻頻與食使脾胃易化穀气長存若頓令飽食則多傷滿老人腸胃虛薄不能消納故成疾患爲人子者深宜體悉此養老之大要也﹝奉親養老書﹞

卷五養生雜言

思邈論養性

凡人飽暖安樂縱情恣意以致夭折者多矣使辛苦憂畏拂亂心志能謹畏無意外事可以永年孫思邈論養性以憂畏爲本其言反復切甚正此謂也﹝倚覺粗雜記﹞

卷五養生雜言

養生小勞

善養生者形要小勞無至大疲故水流則淸滯則濁矣養生之人欲其血脈運動如水之流坐不欲至倦行不欲至勞頻行不已然宜稍緩卽是小勞之術也嵇康有雲流水不腐戶樞不蠹謂其運動而然耳養生者識之

卷五湯名

越脾湯

金匱要略水气門越婢一湯成無己注云脾治水谷爲卑髒其職若婢故名越婢楊善注云脾裨也在胃之下裨助胃气生化水谷二說皆非余閱趙良仁金匱衍義方論云越婢之一湯婢當作脾然甘者是土之本味所以脾气不和和以甘熱胃气不淸淸以甘寒故以石膏麻黃甘艸行其津液所以發越脾气以散皮膚間風水越脾之名蓋有自云

卷五湯名

三建湯

三建湯所用附子天雄川烏而莫曉其命名之義比見一老醫云川烏建上頭目虛風者主之附子建中脾胃虛寒者主之天雄建下腰腎虛憊者主之故名之曰三建湯是也﹝癸心雜誌﹞

卷五湯名

承气湯

凡人胃气爲濕熱所傷必瀉其土實而元气乃得上下同流此承气之所由名也

卷五湯名

瀉心湯

或曰吐血衄血之癥乃心气不足所致仲景治法不用補心湯而反用瀉心湯何也余曰若心气獨不足則不止吐衄也此乃邪熱因不足而客之則虛火妄動故有吐衄之癥得大黃之寒以苦泄其熱以苦補其心則火亦有制而無妄動之害一舉而兩得之矣豈莫學所能知哉

卷五湯名

達生散

古人湯散命名必有取義如催生方名爲達﹝音脫﹞生散何也羊初生曰達羊子易生無畱難也故取其易生而無產難之義詩經生民篇云誕彌厥月先生如達是也

卷六傷寒

傳經失次

戴原禮辯傷寒論中所謂傳經一日太陽二日陽明三日少陽豈有第二日病在裏而第三日又在半表半里者何也以五行生克論之陽主生則水生木太陽膀胱陽水合傳之少陽膽木兼太陽在表少陽表裏之間陽明在裏自外漸入於內次第正當陽明居少陽之次此說實前人之所未發陶節庵傷寒瑣言未之及何耶

卷六傷寒

退陰回陽

近世患陰癥傷寒往往疑似參瘥初便不敢用附子直待陰極陽竭而用之則爲遲矣大抵治法有是病而投是藥豈可狐疑而誤治也哉且夾陰傷寒先因欲事伏陰於內卻又著寒內外皆陰陰气獨盛則陽气以衰故脈沈而足冷也必須急用人參健脈以益元气爲主佐以附子溫腎經散寒邪以退陰而回陽也若捨此二味不用將何以救之哉近見一人病陰癥傷寒先因感寒濕旣而發熱不食數日後不省人事語多錯亂神思昏迷面靑齒露人謂其必死張致和診之兩手脈沈細先以小柴胡湯與之急以四君子湯加炮附子數片煎成藥置盆中以水制其熱性少時令溫與服其脈漸回神思亦爽更用他藥調理而愈

卷六傷寒

仲賓治傷寒

一人病傷寒期月體兢兢而振齒相擊不能成語醫環視束手仲賓後至診之曰急取羊肉來羣醫曰傷寒大忌羊肉仲賓曰諸君無嘵嘵以羊肉斤許熟之取中大臠別用水煮良久取汁一升與病患服須臾戰止汗大出而愈﹝王止仲文集﹞

卷六傷寒

秀州醫僧

平江張省病傷寒眼赤舌縮唇口破裂气喘失音大便自利勢甚危篤諸醫皆欲先止其瀉適有秀州醫僧寶鑑者過蘇張延視診脈乃投以茵陳五苓散白虎湯而愈諸醫問故僧曰仲景云五臟實者死今大腸通更止之死可立待五苓以導其小便白虎以導其邪气此則醫家之通曉也何難之有﹝雲麓漫抄﹞

卷六傷寒

傷寒壞癥

世謂傷寒汗吐下三法差謬名曰壞癥昔張致和用獨參湯救治一人垂死手足俱冷气息將絕口張不能言致和以人參一兩去蘆加附子一錢於石銚內煎至一碗以新汲水浸之若冰冷一服而盡少頃病患汗從鼻粱尖上涓涓如水此其驗也蓋鼻粱上應脾若鼻端有汗者可救以土在身中周徧故也近陸同婦產後患疫癥二十餘日气虛脈弱卽同壞癥亦以此湯治之遂愈孫眞人云人參湯須得長流水煎服若用井水則不驗蓋長流水取其性之通達耳

卷六頭痛頭風

頭痛治驗

世俗嘗言頭無寒疼腹無熱痛此不經之說也黃帝問曰病頭痛以數歲不已此何說岐伯對曰當有所犯大寒內至骨髓髓者以腦爲主腦逆故令頭痛齒亦痛也余昔治楊氏婦年五十餘病頭痛歷歲侵久或治以風或治以痰皆不效余脈之左寸沈遲而芤曰此气血兩虛也用當歸二兩附子三錢一服減半二服其病如失更不復發用藥對癥不啻影響有如是乎一婦人偏頭痛久不愈醫用大承气湯卽瘳何也蓋陽明燥金勝乘肝气鬱气郁則血壅血壅則上下不通故燥結以承气湯疏通之則气血流行而肝气通矣傷寒治例云少陽偏頭痛多便閉宜下之此爲新病者設若久病元气不足者更作處治

卷六膈噎諸气

气主生化

天地之气萬物之祖也是故气化則物生气變則物易气盛則物壯气弱則物衰气正則物和气亂則物病气絕則物死是故先天而天弗違後天而奉天時在乎善養之而無暴云耳內經云百病皆生於气良有以哉

卷六膈噎諸气

形小气大

俗儒謂形實气虛虛如何載得實殊不知形小气大形亦是气之所凝結者也气𨿽運乎形之外而實未嘗不行乎形之中若非气之至健則形𨿽實豈能以自立哉气在天地則該乎萬物而言在人身則該乎一體而論夫人之一身所以能運動奔走者莫非气之所載及其此气一絕則形卽僕矣是气之健非形之健也虛能載實此之謂也﹝理學類編﹞

卷六膈噎諸气

七气湯

諸气成疾有若同門失歡惟和而已若用峻劑下之則元气受傷變癥百出矣余嘗治周時中內傷七情腹中有塊堅牢如杯或上或下小腹絞痛气奔息急七日不食別無他癥此名奔气古人𨿽有奔气湯與脈不對只宜加減七气湯大劑與服至夜半稍定明旦又進一服气平如故若不論其虛實槪以耗气破堅之劑投之則元气愈傷而气喘愈急矣所謂差之毫釐失以千里也

卷六膈噎諸气

貓胎治噎

貓生子胎衣陰漧存性酒調服之治膈噎病極有效嘗聞貓生下子後卽食胎衣若欲取之必候其生時急令人取可得若稍遲則落其口矣﹝菽園雜記﹞

卷六喘嗽痰火

附子治嗽

吾鄕沈方伯良臣患痰嗽晝夜不能安寢屢易醫或曰風曰火曰熱曰气曰濕湯藥雜投形羸食減幾至危殆其子懇求治於張致和張脈之乃曰脈沈而濡濕痰生寒復用寒涼脾家所苦宜用理中湯加附子其夜遂得貼枕徐進調理之劑果安或曰痰癥用附子何也殊不知痰多者戴原禮常用附子療治之出癥治要訣

卷六喘嗽痰火

積痰類祟

昔劉子正妻病气厥笑哭不常人以爲鬼祟所憑後遇儒醫倪惟徳胗其左右手曰脈俱沈胃脘必有所積有所積必作疼遂以二陳湯導之吐痰升許病果愈

卷六喘嗽痰火

單方愈嗽

仇山村少時嘗苦嗽疾百藥不瘳有越州學錄者教其取桑條向南嫩者不拘多寡毋條約寸許用二十一枝納於沙石鍋中用水五碗煎至一碗遇渴飲之服一月而愈﹝仇遠稗史﹞

卷六喘嗽痰火

火有虛實

盤溪周訓導舜卿年五十時患痰火之癥外貌𨿽稟气則濃性不喜飲請朱醫視脈孟浪指爲虛火用補中益气湯加參術各五錢病者服藥超時反致气喘上升喘息幾不能活復延錢中立視之曰此實火也宜瀉不宜補痰气得補火邪愈熾豈不危殆先用二陳湯探吐出痰碗許其夜安寢平明仍用二陳去半夏加朴硝大黃下結糞無數其熱始退更用調理藥旬日始安吁不識病機妄施補瀉鮮不敗事者矣﹝﹞麻油化痰蘇合香丸古方多以酒調服是以往往服者不能奏功若以人參湯佐之其功倍於常也凡中風不省人事牙關緊急者用此丸旋加麝香一二分以眞麻油調灌之無不吐痰而蘇者蓋麻油最能化痰試滴痰上須臾痰化爲水若口開脈絕者不救

卷六泄瀉痢疾

理脾安腎

凡病患湯飲入胃就覺至臍下便欲小便由精气不輸於脾不歸於肺則心火上攻使口燥咽漧是陰气太甚也飯後隨卽大便乃脾腎之疾夫脾腎交濟所以有水谷之分脾气𨿽彊而腎气不足故飲食下咽而大腑爲之飧泄也治法宜理脾安腎蓋脾腎之气交通則水谷自然克化此所謂妙合而凝者也﹝仁齋直指方﹞

卷六泄瀉痢疾

痢疾治驗

一人大醉飲水與冷茶無數後病便血甚鮮先以吳茱萸丸翌日又與平胃五苓散各半三大服血止復變白痢又與神應丸四服白痢乃止安和如故或問曰何不用寒涼解毒所用者溫熱之劑醫曰君用寒涼藥其疾大變難療寒毒內傷復用涼藥非其治也況血爲寒所凝侵入大腸間而滯下作痛得溫乃行所以用溫熱其血自止經曰治病必求其本此之謂也﹝醫壘元戎﹞

卷六泄瀉痢疾

脾胃傷冷

吾邑陸炳文本富家子年三十歲時七月間患血痢日夜百餘度肚腹痛醫悉用芩連阿膠粟殼之劑皆不效其病反劇家人驚怖邀老醫劉宗序脈之曰脾胃受傷苦用寒涼病安得愈投以四君子湯加漧薑附子其夕病減半旬日而愈或問其故劉曰病者夏月食冰水瓜果太多致令脾家傷冷血不行於四肢八脈滲入腸胃間而下吾所用附子漧薑補中有發散其所傷冷毒故得愈也王汝言雜著有云芩連芍藥爲痢疾必用之豈其然乎

卷六泄瀉痢疾

食蟹致痢

宋孝宗嘗患痢眾醫不效徳壽憂之過靑宮偶見小藥肆遣使問之能治痢否對曰專科遂宜之至請得病之由語以食胡蟹多故致此疾遂令診脈曰此冷痢也遂進一方用蓮藕一味不拘多寡取新采者爲佳細搗汁以熱酒調服搗時用金杵臼酒調數次而愈徳壽大喜就以金杵臼賜之仍命醫以官至今呼爲金杵臼嚴防禦家可謂不世之遇﹝仇遠稗史﹞

卷六泄瀉痢疾

澀劑禁用

仲景治痢法可下者十法可溫者五法謂之下者率用承气湯加減謂之溫者率用姜附湯何嘗以巴豆粟殼之劑乎俗醫見自利而渴煩躁不眠手足微冷者皆用苦劑攻之殊不知陰盛發燥欲坐井中故前哲用吳茱萸湯甚者用四逆湯經曰陽虛陰乘之謂也丹溪用吳茱萸湯治霍亂吐瀉轉筋者亦此意也近時醫人不審痢之赤白病之新久驟用罌粟殼石橊皮之類以爲祕方其功但施於久痢洞泄者則宜若初起者用之閉塞積滯變生別癥以致經年累月謂之體息痢者是也世俗但知澀劑之能塞不知通劑之能塞也後之學人貴在變通不可執一而治

卷六泄瀉痢疾

冷酒致痢

參政陸公﹝容﹞嘗於客座聞一醫者云酒不宜冷凍飲料陸頗訝之謂其未知丹溪之論而云然耳二三年後秋間陸公偶得痢疾延此醫治之云公得非多飲涼酒乎陸以實告遵信丹溪之言暑天常飲冷醇酒醫云丹溪但知熱酒之爲害而不知冷酒之害尢甚也服藥數帖而止余閱儒門事親云張戴人治一人病危熱戴人往視之其人曰我別無病三年前當隆暑時出村野有以煮酒饋餘者適村落無湯器冷凍飲料數升便覺左脇下悶漸作痛結硬如石至今不化鍼灸磨藥殊無寸效戴人診其兩手脈俱沈實而有力先以獨聖散吐之一湧二三升气味如酒其痛卽止後服和脾安胃之劑而愈始知冷酒之致病也如此

卷六泄瀉痢疾

血痢治驗

王一山年六十餘因多食蟹蓄毒在髒秋患大便膿血日夜三四十度醫率用止血之劑不效延至半載气血漸弱飲食漸減肌肉漸瘦服熱藥則腹愈痛血愈下服涼藥則瀉注諸醫技窮束手待盡而已所親邀余治之遂用人參一兩椿白皮五錢甘艸一錢五分一服減半二服漸可三服膿血頓止大便見糞矣後加調理半月顏貌腴澤精神倍彊飲食如故脈息平和矣

卷六瘧疾

瘧禁劫藥

瘧之爲疾寒熱並作謂之瘧二日一發謂之經年累月謂之內經問答詳盡今人未嘗深究但持無痰不成瘧之說傳習砒黃豆粉爲丸衣以朱砂謂之瘧丹或以常山一味爲君名爲瘧藥不問虛實槪行施治或偶與痰瘧相投暫得取效若脾虛气弱之人瘧不因痰而或七情所致者投之大作嘔吐精源髓海倒流逆動病勢轉增爲禍不淺婦人所畏者吐耳尢難遽投當詳其病源有暑風濕痰食老瘧之不同若貧賤之人其身𨿽苦其志則安𨿽用砒石朱砂有毒之藥以熱攻熱亦能取效至於富貴之人往往役心大甚加之奉養過濃內火與外火俱動以熱攻熱變爲吐血瀉血瘡瘍嘔吐之癥豈可以一槪而治之哉

卷六瘧疾

附子愈瘧

嶺南一大商病瘧胸中痞悶煩躁昏不知人願得涼藥淸利上膈其癥上熱下寒脈沈而微以生薑附子作湯浸冷俾服超時蘇醒自言胸膈疏爽然不知實用附子也若庸工見其胸中痞悶投以涼藥下之十無一生然此法惟山嵐瘴气所致下體虛冷之人宜施若暑瘧痰瘧則別處治可也

卷七仙方

純陽仙方

吳中王省遇仙丹治風淫末疾而四肢爲四末也脾主四肢風邪客於肝則淫脾脾爲肝克故疾在末若風寒濕痺而气滯不行或麻木作痛手足不仁此爲有餘之癥法當行气勝濕服此丹有功若痿痺之癥得之血虛所致認作有餘而治去生不遠或有問余曰此方純陽眞人所授何西北之人服者多效東南之人服者幾危其理殆不可曉余曰西北水深土濃稟气盛是以烏附姜桂之劑可以勝之脾惡濕得燥則愈南方稟气弱木動火明陽气易升投之爲害甚矣故曰天有四時寒暑疊用地有五方髙下隨宜此之謂歟

卷七仙方

張景芳遇仙

成化丁酉年七月間欽天監張臺官景芳領朝命往陜西秦邸興平王治HT張至半途偶獲腹脹之癥醫莫能療寓居臥龍寺待盡而已抵夜見眉一叟忽過訪自云能治此疾張延診視兩手脈卽口授一方以杏仁陳皮海螵蛸等分爲細末佐以樹葉槐樹葉桃樹枝各七件翌日正午時汲水五桶煎三四沸至星止時再煎一沸患者就浴令壯人以手湯中按摩臍之上下百數少時轉矢气病卽退矣張領教一如其法黎明此老復至病去十之七八矣酬以禮物纖毫不受是夕腫脹平復此老更不復見矣或謂張景芳遇仙云﹝客座新聞﹞

卷七仙方

醫者得道

昔有貴人病而天方不雨更十數醫皆莫效最後一人至脈已則以指計甲子曰某夕天必再竟出不言治疾之方貴人疑之曰豈謂吾疾不可爲耶何言雨而不及藥我也及是夕果雨貴人喜起而行乎庭達旦疾若脫去明日此醫來謁貴人喜且問曰前日視脈而言雨今得雨而果瘳何也醫對曰君侯之疾以憂得之然私計君侯忠且仁所憂者民耳以旱爲憂以雨爲瘳理固然也何待藥而愈也若是醫者可謂得其道矣方書之所具成說之所有夫人皆能用也求之於言語之外而得其所不言之意非奇士其孰能之﹝遜志齋文集﹞

卷七神鍼

女膝穴

劉漢卿郎中患牙槽風久之頷穿膿血淋漓醫皆不效在維楊時有丘經歷妙於鍼術與漢卿鍼委中及女膝穴是夕膿血卽止旬日後頷骨蛻去別生新者完美如昔又張師道亦患此癥復用此法鍼之亦愈委中穴在腿中女膝穴在足後跟考諸鍼經無此穴惜乎後人未之知其神且驗也﹝癸辛雜誌﹞

卷七神鍼

可久鍼肉龜

一人患腹疼延葛可久視脈謂其家曰腹有肉龜視熟寐吾鍼之勿令患者知知則龜藏矣患者問故家人誑曰醫云寒气凝結多飲醇酒自散矣患者喜引觴劇飲沈酣而臥家人亟報葛以鍼刺其患處病者驚悟俾以藥餌須臾有物下儼如龜形厥首有穴蓋鍼所中也病遂愈﹝黃日升蓬窗類記﹞

卷七神鍼

讀易悟治法

江西醫士黃子濃爲術精詣其治往往出人意表有富翁病泄瀉彌年禮致子濃診療浹旬莫效子濃曰予未得其說求歸一日讀易至乾卦天行健朱子有曰天之气運轉不息故合得地在中間如人弄碗珠只運動不住故在空中不墜少有息則墜矣因悟向者富翁之病乃气不能舉爲下脫也又作字持水滴吸水初以大指按滴上竅則水滿筒放其按則水下澑無餘乃豁然悟曰吾可治翁癥矣卽治裝往翁家驚喜至卽爲治艾灸百會穴未三四十壯泄瀉止矣﹝朱石文集﹞

卷七神鍼

香港腳灸風市

蔡元長篇開封尹據案忽覺虫自足心行至腰間落筆暈倒久之方蘇吏曰此疾非兪山人不能療遂召之兪曰眞香港腳也灸風市一艾而去明日又覺虫自足至風市便止又明日疾如初兪曰是疾非千艾不治一艾力盡故疾復作遂灸數百壯而愈一人足痺灸以風市肩隅曲池三里尋亦愈﹝洪氏經驗方﹞

卷七奇疾

視正爲斜

淮安陳吉老儒醫也有富翁子忽病視正物皆以爲斜凡几案書冊之類排設整齊必更移令斜自以爲正以至書寫尺牘莫不皆然父母甚憂之更歷數醫皆不諳其疾或以吉老告遂攜子往求治旣診脈後令其父先歸畱其子設樂開宴酬勸無算至醉乃罷扶病者坐轎中使人升之髙下其手常令傾側展轉久之方令登榻而臥達旦酒醒遣之歸家前日斜視之物皆理正之父母躍然而喜且問治之之方吉老云令嗣無他疾醉中嘗閃倒肝之一葉搭於肺上不能下故視正物爲斜今復飲之醉則肺脹展轉之間肝亦垂下矣藥亦安能治之哉富翁濃爲之酬﹝雲麓漫抄﹞

卷七奇疾

視物倒植

元末四明有呂復別號滄洲翁深於醫道臨川道士蕭雲泉眼中視物皆倒植請治於復復問其因蕭曰某嘗大醉盡吐所飲酒熟睡至天明遂得此病復切其脈左關浮促卽告之曰嘗傷酒大吐時上焦反復致倒其膽腑故視物皆倒植此﹝不內外因﹞而致內傷者也法當復吐以正其膽遂以藜蘆瓜蒂爲粗末用水煎之使乎且頓服以吐爲度吐畢視物如常﹝九靈山房集﹞

卷七奇疾

鄒妻發瘕

張子和十形三療云戴人治王宰妻病胸膈不利戴人用痰藥一湧而出雪白虫一條長五六寸有口鼻牙齒走於涎中病者忿而斷之中有白髮一莖余按永徽中僧病噎者腹中破一物其狀如魚卽所謂生瘕也嘉靖初長洲鄒表妻患小腹下左生一塊形如梅李久之吐出始則腐潰若米粞之狀中則若蜆肉之狀以指撚開則有長髮數條在其內名醫竟不能治遂至不起余嘗見蛇發等瘕往往戴於方書或偶因食物相感假血而成理或有之不可指爲妄誕也

卷七食忌

河豚有毒

弘治巳未春鄰居一人食河豚子而斃與之同食者急飲穢汁𨿽無恙然猶數日始安嘗聞此魚有不可食者三赤目蒼點燕尾余若烹庖得法可食能發痼疾肝不熟食之令人麻子不熟食之令人脹食其眼則酸惟江陰人好食子必埋之於地中經二三宿取出煮竟日以紅曲同煮焉觀其色通紅則可食否則食之必死誤中其毒者用橄欖蘆根汁解之調地漿亦能解

卷七食忌

斑魚微毒

劉文潔妻有妊產期將近偶食斑魚入夜四肢厥冷胸滿腹脹气塞痰上喘息不定須臾叫躁而死噫斑魚長不滿三寸然其形狀亦類河豚有娠者宜禁食本艸云河豚無毒然則斑魚其毒若是況河豚乎本艸之言吾亦未深信也

卷七食忌

酒制馬毒

席上輔談云凡驢馬之自斃者其肉食之皆能殺人而肝尢甚醫書云馬火畜也有肝而無膽五臟不足故食其肝者死史記云秦穆公亡馬野人得而食之者三百餘人吏欲法之繆公曰君子不以畜產害人吾聞食馬肉者不飲酒傷人乃皆賜酒而赦之近見葛生食馬肉致病極重醫教以煮酒入鹽飲之而愈然則酒可以解馬毒也又周密癸辛雜誌云馬肝至毒人欲食之者以芍藥根同煮之則無毒矣或誤食之用芍藥濃煮汁飲之可制其毒矣

卷七食忌

豬腦柔物

昔一人好食豬羊腦期年手足柔弱不能行遂成癱瘓按內則云豚去腦魚去乙鱉去丑鄭氏云是皆不利於人也左傳云晉侯夢楚子伏巳而鹽其腦子犯曰吉吾且柔之矣杜預注云腦所以柔物今人熟皮必用豬腦欲其柔也乃知內則與左傳之言信不誣矣﹝席上輔談﹞

卷七食忌

蔥蜜相反

仲景金匱要略云蔥與蜜不可同食食之令人心疼正徳間嘉興王姓者因遠歸以魚饋送其姻家偶因薦觴食者咸死或謂其之有毒故也竊意與蜜安得殺人造者其中必有蔥蓋蔥與蜜同食能殺人耳古人云蜜罐不可盛食之致死豈欺我哉

卷七食忌

風藥忌芋

服風藥禁食芋不惟無效亦甚相反楊誠齋語此嘗見人立至於死﹝立弔航紀談﹞

卷八白濁

濁本脾胃

小便白濁方𨿽多而效者甚少由治之不得其本也夫小便水類也靜則淸撓則濁今之醫防其撓者必養其心求其靜者必安其腎殊不知五行之常水無土則不制不蓄其本在脾胃其標在膀胱脾胃土也撓之必動烏得不濁今夫撓脾胃者莫不因飲食生冷肥甜油膩所傷理脾胃者莫不先去傷滯後調其饑飽是固然也孩提之童僧尼之輩治各不同未可以是專其說蓋撓其動者乃所以撓其神也五臟有七神惟脾以意以智爲神事之不如意者撓其意謀慮之關乎智者撓其智意智俱傷水源之撓其源不淸其流必不淸矣故經曰飲入於胃遊溢精气上輸於脾脾气散精上歸於肺通調水道下輸膀胱稟化乃爲溲矣則知小便白濁其源在脾胃其標在膀胱若濁而沈腐者爲精敗而浮脂爲腎虛法宜補腎昔有人患白濁服玄兔丹不愈後服附子八味丸卽瘳醫者不可不知

卷八白濁

酒蒸黃連丸

南安太守松江張汝弼曾患滑疾白濁久服補腎藥皆弗克效一日遇一道人俾服酒蒸黃連丸其疾頓瘳其法以宣黃連一斤去須煮酒浸一宿置甑上累蒸至黑取出曝漧爲細末蜜丸桐子大日午臨臥酒吞三十丸髒毒下血者亦治

卷八白濁

冬瓜治淋

遊宦紀聞雲程沙隨苦血淋之疾百藥無效偶閱本艸因見白冬瓜治五淋於是日煮食之至七日而愈按日用本艸云冬瓜性走而急久病及陰虛之人忌食之霜降後方可食不然令人成番胃病肥人食之令人瘦今人往往指以爲補非也瓜子曝榦爲末治白濁白帶單用多服酒下爲良

卷八白濁

精滑引气

木瀆吳姓者病精滑百藥勿療或授以一術但以脇腹縮尾閭閉光瞑目頭若石壓之狀卽引气自背後直入泥丸而後咽歸丹田不計徧數行住坐臥皆爲之仍教服保眞丸行之半年顏色悅澤病不復作此術亦可療頭風﹝席上輔談﹞

卷八白濁

早枯零

牛順頭艸一名早枯零生西山黃堰嶺諸處收之作HT可治夢遣之癥屢試神效﹝東原余錄﹞

卷八白濁

脫陽遺精

永樂戊子夏郁文質遘遺精之疾形體羸弱兼以痰喘交作日夕不能休息徧召他醫治之轉劇後迎盛啟東視之曰此陽脫也急治則生緩之則死非大料重劑則不能瘳於是用附子天雄佐以參苓白術日加數服夜則減半自秋及冬所服附子約百餘只餘藥不計厥疾乃瘥﹝盛氏家乘﹞

卷八諸血

血癥分寒熱

諸血之癥醫者便認爲熱而以苦寒攻之至死不悟殊不知苦瀉土土脾胃也脾胃一身之本今火旣爲病而瀉其土火固未嘗除而土先巳病矣土病則胃虛胃虛則營气不能滋榮百脈元气不循天度气隨陰化而無聲肌寒至此則難治矣按褚氏遺書云諸血服寒涼者百無一生飲溲溺者十無一死楊仁齋直指方云吐血須煎漧薑甘艸作湯與服或四物理中湯亦可如此無不愈者若服此生地犀角藕節之類則難救矣如遇相火用事之時血多妄行切禁止澀宜淸表攻裏其血自止若先用止澀之劑去生便遠凡男子婦人血癥散者或色鮮紅者屬熱或成塊者或色瘀者屬寒不可拘於血得熱而淖溢之說古雲水寒成冰血寒成塊玄珠經十劑條內有雲气溫則血滑气寒則血凝𨿽然亦有中寒气虛陰陽不相守者血乃妄行經所謂陽虛陰必走者是也法當用辛溫之藥加官桂漧薑中溫則血自歸經矣吐衄瀉皆有此癥當切脈以明之愼不可例用涼藥夭折人命

卷八諸血

援古證今

林回甫病小便下血醫人用八正散與服服後不勝其苦小腹前陰痛益甚一醫俾服四君子湯遂稍瘥後服菟絲子山藥丸气血漸充實其病始愈吾鄕張太守綱病髒毒下血十餘載久服涼劑無寸效後服小菟絲子丸藥盡而痊亦一驗也故錄前說爲癥

卷八諸血

平胃散治便血

用輝患大便下血百藥俱嘗暫止而復作因循十五年不愈或教以服人參平胃散逐日進一服至月餘而十五年之病瘳矣噫廣求博訪徒費前勞道在邇而求諸遠其斯之謂歟﹝淸波雜誌﹞

卷八諸血

輪回酒

輪回酒人尿也有火病者時飲一甌以酒滌口久服有效跌撲傷損胸次脹悶者尢宜用之婦人分娩後卽以和酒煎服無產後諸病南京吏侍張公綸嘗在錦衣獄六七年不通藥餌胸膈不利眼痛頭疼發熱輒飲此物無不見效又沈王府長史王庭任國子學正時病大便下血勢頗危殆一日昏憒中聞有人云服藥誤矣喫小水好庭信之飲小水一碗頓蘇逐日飲之病勢漸愈﹝菽園雜記﹞

卷八諸血

盛暑鼻衄

李嗣立癰疽方載趙季修赴龍泉知縣單騎速行時值盛暑未幾患鼻衄日出血升許嗣立教服藕汁地黃膏方趙雲某往年因赴銓曹聽選省前急走數回心緒不寧感熱驟得鼻衄之癥尋叩臨安一名醫服藥遂痊謝以五萬錢臨別時醫再三囑云恐後時疾作萬勿輕信醫者服生地黃藕汁之藥冰冷脾胃無復可生者半月易醫無效李乃就此方隱其藥味俾趙服之三日疾愈趙問曰藥如是靈驗得非與臨安醫者之藥相同乎李笑曰卽前所獻之方也趙嘆曰前醫設爲譎謀幾誤性命微君調治吾其鬼矣余謂古之至人惟以濟人利物今之醫人往往妒賢嫉能率用詭道以要濃賄毀訾名方自壞心術此皆含靈之巨賊名教之罪人也

卷八水腫

水腫治驗

象山縣村民有患水腫者咸以爲鬼祟訊之卜者卜者授以此方良效用田螺大蒜車前艸和研爲膏作大餅覆於臍上水從便旋而出數日頓愈﹝仇遠稗史﹞

卷八水腫

澤醫識鑑

休寧汪某客遊維陽嘉靖年間患腹脹百藥無效反加胃嘔食減羸所親以名醫薦汪延視脈毀訾前醫用藥之誤因舉諸腹脹大皆屬於熱之說按脈而治數日腹愈脹食愈減名醫慚恧辭去汪之子卽揭手榜於市云能治此疾者願以百金謝頃有一澤醫詣汪寓自言能治躬煎藥餌以進汪服之便覺爽快熟寐超時溲溺滿器腫脹漸消食知其味矣眾皆喜訊何藥神驗如此澤醫曰吾不識脈理但以詳問病源以意臆度之耳汪富商也酒色過度夏天多食冰浸瓜果取涼太過脾气受寒故以此癥他醫復用寒涼重傷胃气是失其本矣安能去病吾以丁香木香官桂健脾和胃肺气下行由是病除無他術也汪遂如約酬之而去澤醫識鑑亦過人遠矣

卷八水腫

蜘蛛治蠱

一人病气蠱四肢不浮惟腹脹大戴原禮所謂蜘蛛病是也俗醫進以泄水之劑病轉劇時值炎暑或以淸暑益气湯治之當煎藥時偶墮蜘蛛一枚腐熟其中童子懼責潛去蜘蛛尋以藥進病患鼻聞藥香一啜而盡須臾腹中作聲反復不能安枕家人疑藥之誤用而然也旣而溲溺斗許腹脹如削康健復平日矣按本艸云蜘蛛气寒有毒主治小兒丁奚腹大燒熟啖之未聞其功能治气蠱也

卷八虫類

濕熱生虫

陽夏戚宗陽家素業醫任江陰訓科有儒生之父患腹脹求其診視乃曰脈洪而大濕熱生虫之象況飲食如常非水腫蠱脹之癥以石橊皮椿樹各東行根加檳榔三味各五錢用長流水煎空心頓服之少頃腹作大痛瀉下長虫一丈許遂愈﹝客座新聞﹞

卷八虫類

獺爪治肺虫

本事方云肺虫如蠶能殺人居肺葉之內蝕人肺系故成瘵疾由是咳嗽咯血聲嘶藥所不到治之爲難道藏經中載諸虫頭皆向下惟自初一至初五以前虫頭向上故用藥多取效者此也又姚寬西溪叢話云五臟虫皆上行惟有肺虫下行最難治用獺爪爲末調藥於初四初六日治之此日肺虫上行也二說小異姑兩存之以備參考

卷八虫類

蚰蜒入耳

北方有虫名蚰蜒狀類蜈蚣而細甚好入人耳往往食人腦髓髓盡人死一人書臥蚰蜒忽入其耳初無所苦久之覺腦痛疑其食腦甚苦之莫能爲計也一日將午飯就案而睡適有雞肉一盤在傍夢中忽噴嚏覺有物出鼻中視之乃蚰蜒在雞肉上自此腦痛不復作﹝菽園雜記﹞

卷八虫類

又

蚰蜒入耳用貓兒屎灌在耳中立出取貓屎用生薑擦貓牙卽得之﹝張子和十形三療方﹞

卷八虫類

又

虫之類能入耳者不獨蚰蜒凡虫皆然有人患腦痛爲虫所食或教以桃葉枕一夕虫自鼻出形如鷹嘴人莫能識其名﹝陳正敏遁齋閒覽﹞

卷八虫類

蟯虫至微

木火屬春夏濕土屬季夏水從土化故多虫又云蟯虫至微形如菜虫居腸胃中多則爲痔極則爲癩﹝儒門事親﹞

卷八虫類

誑治虫

唐時京城醫人吳元禎治一婦人從夫南中還曾誤食一虫常疑之由是致疾頻治不減請吳醫治之吳揣知其所患乃請主人姨奶中謹密者一人預戒之曰今以藥探吐但以盆盂盛之當吐之時但言有一小蝦蟆走去然切不可令病患知之是誑也其奶僕如約此疾頓除﹝北夢瑣言﹞

卷八虫類

雞卵制蜈蚣

金莊一農夫夏天晝臥於地熟寐之間蜈蚣入其口旣寤覺喉仲介介如梗狀咯不能出咽不能下痛癢不定甚爲苦楚一醫用雞卵劈破入酒調勻頓服仍以大黃爲末和香油飲之頃刻瀉出蜈蚣尙活動不死蓋蜈蚣被雞卵拘攣其足不能舒動以利藥下之故從大便而出雞性好食蜈蚣亦取相制之意耳﹝菽園雜記﹞

卷九眼齒耳鼻

卯酉相克

凡人損目者命多是卯酉相克蓋卯酉者日月之門戶所爲光明也卯爲子所刑擊酉乃自刑必有目疾驗之多應﹝周密癸辛雜誌﹞

卷九眼齒耳鼻

燒酒療目腫

眼暴痛熱腫飲涼劑而疼飲燒酒而愈者何也且人病淺質濃內經治法亦許用劫以熱攻熱气行熱散正合此義若久病涉虛體弱之人法當正治如用劫法愈劫愈劇則不可也

卷九眼齒耳鼻

叩齒三百下

顏氏家訓曰吾嘗患齒搖動欲落飲食熱冷皆苦疼痛一日偶閱抱朴子見篇中有牢齒之法早朝叩齒三百下甚佳行之數日卽平復

卷九眼齒耳鼻

耳痛傷腎

昔王萬里時患耳痛魏文靖公勸以服靑鹽鹿茸煎雄附爲劑且言此藥非謂君虛損服之曷不觀易之坎爲耳痛坎水藏在腎開竅於耳而水在志爲恐恐則傷腎故爲耳痛气陽運動常顯血陰流行常幽血在形如水在天地間故坎爲血卦是經中已著病癥矣竟餌之而良愈﹝楊升庵丹鉛續錄﹞

卷九眼齒耳鼻

鼻淵分寒熱

古方鼻淵卽今之腦漏是也當分明寒熱一癥若涕臭者屬熱宜用辛涼之藥散之若涕淸不臭覺鮏气者屬虛寒用溫和之藥補之二者不可不詳審也昔一士人患此癥脈疾而數余知其有內熱遂以黃魚腦﹝卽石首魚頭中二塊是也﹞取二三十枚過存性爲末先以一二分吹入鼻中以五分酒下不數服全愈更不復發

卷九骨鯁

巧術治鯁

一富家子弟被雞骨鯁所苦百方不能治家人驚惶忽有一叟至自云我有巧術但行手法取之不勞藥餌也富翁許濃謝遂出千緡叟謂之曰速取新綿白糖二物將綿裹糖如梅大令其子咽下入喉間畱綿一半千外時時以手牽掣俾喉中作癢忽然痰涎壅出其骨粘於綿上矣富翁大喜如約酬之而去

卷九骨鯁

萼根殺人

近見常熟瞿禦史祥其弟可十七八歲讀書能文偶爲魚骨鯁其喉一人授以白萼花根搗汁令服約進一盞許明日咽喉腐爛不食而死噫孔子不嘗未達之藥今瞿生付性命於庸夫之手悲矣

卷九癰疽瘡瘍痔漏

癰疽治驗

吾鄕周評事觀患背癰瘡口久不合召瘍醫徐廷禮療治恆以托裏十宣二散與服不效徐謂周曰更請盛用美來共事料理則可否則吾技窮矣旣而盛至按脈用藥率與徐類但多加人參五錢附子稍行功耳服後兩足俱暖自下而上謂其子曰今日之藥何神哉頓覺精神爽快服之旬日而瘡口平復國初吾吳中老醫多見其用附子往往治病如庖丁解牛恆中肯綮近之醫者擯棄而不用吾不知是否何如耶

卷九癰疽瘡瘍痔漏

苦處療痔

內經曰因而飽食筋脈橫解腸爲痔皆爲脾胃濕熱之气下迫大腸遂致此疾有經年累月不痊者索矩新書云醉飽行房太勞則爲痔漏尢難治療其方固多而效者鮮吾鄕陸大參文量在宣府時患痔疾甚爲所苦久不能愈太監弓勝祕傳此方用苦FS菜或鮮或幹煮湯沸熟爛爲度和湯置新桶中坐燻之湯溫卽操苦FS頻洗湯冷卽止日洗數次至明日果效他方不及也遽一作苣一名苦遮菜徽人以此當蔬性苦寒無毒其色赤如蕎麥冬不凋月令所謂苦菜秀者是也北方甚南方亦有之

卷九癰疽瘡瘍痔漏

痔漏下血

春秋傳曰土濃水深居之不疾言其髙燥也予往年守郡江表地气卑濕得痔漏下血之疾垂二十年不愈未嘗有經日不發景徳中從駕幸洛陽前年從祀汾陰往還皆無恙今年退臥陰濱嵩之麓井深數丈而絕甘美此疾遂已﹝楊文公談苑﹞

卷九癰疽瘡瘍痔漏

臟腑祕滯

山谷與曹使君書云賢郎癰腫亦是天气亢故有熱者先得之若臟腑祕滯可用犀角丸服之得大便流利則癰自衰殺若頭痛熱宜消風散蓋膿結不潰耳如此治無不瘥犀角丸方用甘艸炙一兩生大黃一兩朴硝一兩先制甘艸大黃爲細末研朴硝相和煉蜜丸如梧桐子大初可二十丸漸加三十丸溫熟水空心服﹝刀筆﹞

卷九癰疽瘡瘍痔漏

楸葉膏

一人患發背腸胃可窺百藥不瘥一醫者教用楸葉膏敷其外又用雲母膏作小丸子服盡四兩不累日雲母透出膚外與楸葉膏相粘看瘡口遂平功亦奇矣其方立秋日太陽未升之時采取楸葉熬爲膏敷瘡瘍一切惡瘡腫毒立愈謂之楸葉膏云﹝葛常之韻語陽秋﹞

卷九癰疽瘡瘍痔漏

還元水

還元水者臘月以空壇不拘大小細布緘其口引之以索浸大糞廁中日久糞水滲入其壇內取出埋土中二三年化爲淸水略無穢气凡癰疽毒瘡初發時取一碗飲之其毒卽散此法甚良俗名金汁者是也小兒初生飲半盞能解胎毒及出痘疹稀少是其功也﹝菽園雜記﹞

卷九癰疽瘡瘍痔漏

治汗斑

樹汗調輕粉用生薑切平蘸藥擦之汗斑自退﹝戴章甫雇纓雜錄﹞

卷九癰疽瘡瘍痔漏

治金瘡

昔有人肩髀中創血如湧出醫用原蠶蛾炒爲細末敷之血立止一云用眞降香存性爲末貼之尢妙﹝兪文豹吹劍續錄﹞

卷九癰疽瘡瘍痔漏

又方

余近得一金瘡方大有神效功在三日長肌肉以黃牛膽存性爲細末敷之此實一奇方也

卷九癰疽瘡瘍痔漏

砒毒傷人

一富人暮年得一子鐘愛之痘瘡後頭髮小瘡求藥於瘍醫以藥敷之其頭癢不可忍爬搔其血以頭觸柱至夕而斃噫殊不知其藥有砒見血則害人矣可不畏哉

卷九癰疽瘡瘍痔漏

婦人種子妙訣

褚氏遺書云男女之合二情交暢陰血先至陽精後衝血開裹精精入爲骨而男形成矣陽精先入陰血後參精開裹血血入居本而女形成矣昔兪石澗席上腐談記澄江郭伯英試行此法連得六女伯英憮然曰吾爲褚氏所誤矣按王明淸揮塵錄云凡婦人受胎皆以經絕一日三日五日夜半後生气之時夫婦交會者主生男經絕後二日四日六日交會者主生女六日之後皆不成孕此言庶幾近理若褚氏所謂陰血陽精先後定男女者吾未之信也或問曰貴公子侍外家滿前得子反少漁郎一夫一婦得子反多何也蓋寡欲乃有子多欲則無子譬調一杯羹鹽恰好有味若鹽少則無味也士大夫欲得子法宜淸心寡欲此種子之妙訣也

卷九癰疽瘡瘍痔漏

成胎禁欲

婦人有娠男子卽不宜與接若不忌主半產或產難蓋女與男接欲動情勝亦必有所輸泄而子宮又固而致半產嘗聞牛馬之類受胎後牡者近身則蹄之謂之護胎所以無半產者人惟多欲而不知忌故往往有之按演山活幼口議云凡成胎之後父母若不禁欲甚爲不可又有臨產行淫其子頭戴白被而出此病夭之端也不可不戒

卷九癰疽瘡瘍痔漏

新產禁補

南濠陳鰲妻新產四五日患腹痛惡寒發熱醫曰此原气大虛正合丹溪云產後當大補气血遂用人參大劑入口痛劇面黑髮喘而死殊不知丹溪以產後當以大補气血爲主治𨿽有雜癥以末治之今陳氏之妻因瘀血未盡而惡寒發熱不先去其惡血驟施大補是失丹溪主末二字之意矣主末者卽標本之謂也

卷九癰疽瘡瘍痔漏

荊芥療蓐風

余治一婦人新產後七日爲將息失宜腠理不密偶因風寒所侵身熱頭痛兩眼反視手足螈名曰蓐風用荊芥穗一味新瓦上焙漧爲細末豆淋酒調下二錢其疾卽愈古人珍祕此方隱FS其名故曰舉卿古拜散蓋用韻之切語舉卿爲荊故拜爲芥曾公談錄謂之再生丹亦神之也

卷九癰疽瘡瘍痔漏

血悶

仇遠稗史載奉化陸嚴以醫術行於時新昌徐氏婦病產後暴死但胸膈微熱陸診之曰此血悶也用紅花數十斤以大鍋煮之候湯沸以木桶盛湯將藉病者寢其上燻之湯气微復進之有頃婦人指動半日遂蘇此法亦許胤宗治王太后病中風不能言之餘意去

卷九癰疽瘡瘍痔漏

膽衡

錢仲陽以顱囟著名其治一產婦因事大恐而病病𨿽愈目張不得閉人皆不能曉以問於錢錢曰病名膽衡煮郁李仁酒飲之使醉則愈所以然者目系內連肝膽恐則气結膽衡不下郁李仁可去結隨酒入膽結去膽下目則能閉矣如言而效昔人稱錢仲陽醫如李靖用兵度越縱捨卒與法會觀此信然

卷九癰疽瘡瘍痔漏

婦人性執

婦人性偏執任气況多嗜欲易爲七情所傷或經水二三月不行一身百病胸膈咽塞嘔吐惡心全不喜食或吐酸水痰涎或一塊如卵築築心下而疼或腹中有塊或左或右動則作痛時發哄熱四肢無力惟喜食果子雜物此是有孕當以脈參之宜安胎理气消痰爲主不可專恃攻擊通經等劑所謂孕婦做得百般病者此也

卷九癰疽瘡瘍痔漏

吐血行經

一婦寡居鬱結成疾經事不行體熱如炙忽吐血若泉湧或用止血藥不效余以茆花根搗汁濃磨沈香服至五錢許日以釅醋貯瓶內火上炙熱气燻兩鼻孔血始得降下吐血不復作經事乃行

卷九小兒

乳哺得法

初生嬰兒乳哺得法乳者奶也哺者食也乳後不得與食哺後不得與乳小兒脾胃怯弱乳食相並難以克化幼則成嘔周歲以上而成乳癖結於腹中作疼故也大則成癖小則成積疳气自此始也﹝隱微方﹞

卷九小兒

指甲破

嬰兒每日頻就無風處看上並兩頰內有白婦膜起者速以指甲刮破若更生再去之更看舌下恐生重舌皆由兒生胎中母喫炙爆肥膩飲酒服熱藥所致﹝產乳慶育集﹞

卷九小兒

小兒臍風

小兒初生不啼不乳蓋因剪臍帶之時爲風所入自臍以上循咽喉攻至下牙齦當中有小水泡如黃粟一粒疼不可忍故不啼不乳但以指甲破之出黃膿一點而愈後以此法教人活數兒矣﹝席上輔談﹞

卷九小兒

掬水殺火邪

宣徳間院使錢公瑛一日治寧陽侯孫始生九月患驚悸數啼哭而汗百方莫效瑛最後視疾乃命坐兒於地使掬水爲戲驚啼頓止人問之曰時當季春兒丰衣重帷不離懷抱其熱郁在內安能發泄耶使之近水則火邪殺得土气則髒气平矣故不藥而愈

卷九小兒

開元錢治驚

周必大二老堂雜誌雲開元錢最治小兒急驚以水磨服少許神效余意小兒心受熱而發驚肝生風而發搐蓋木邪侮土用金制木之義耳似亦有理

卷九小兒

誤吞綫錘

近有稚子戲以綫錘置口中誤吞之有胡僧啖以餳糖半斤卽於穀道中隨穢而下僧云凡誤吞五金者皆可啖也﹝近峯聞略﹞

卷九小兒

韭可墜金

鄰人馮湘生兒數月偶遺金网巾圈於案上兒誤吞之哀泣不已湘求救於醫醫適出湘伺於門坐立不定或詢其子何疾驚徨如是湘以前事告或教以急買韭數莖熟而不斷與蠶豆同咽之不過二次其圈從大便出矣此法方書所不載故表之﹝劉浣北壕紀言﹞

卷九小兒

用藥差少

孫眞人云小兒不涉霜雪乃不病傷寒大人往往有之然天行時疾之气小兒其亦得之故多患斑疹者是也治其時行節气卽與大人同法惟用藥劑差少藥性差涼耳丹溪亦云大抵治小兒藥與大人同但劑料少耳近時吳中名醫某治大人用小劑某治小兒用大劑皆不得其中均有太過不及之病何也假如病大而湯劑小則邪气未盡而藥力已乏矣猶一杯之水救一輿薪之火竟不能滅是謂不及病小而湯劑大則邪气已盡而藥力有餘反傷正气猶火炎昆崗玉石俱焚莫之能止是謂太過二者皆粗工所爲後學不可以爲法

卷九小兒

痘瘡虛實

痘瘡屬虛寒者直可延至十數日後方死屬毒瓦斯盛轉紫色者不過七八日蓋痘是胎毒自內出外一二三日方出齊毒瓦斯尙在內至六日則當盡發於表七八九日成膿而結痂矣若毒瓦斯盛不能盡出過六日毒反內入臟腑必須在六日以前毒瓦斯該出之時急服涼血解毒之藥以祛出之六日以後醫𨿽妙手亦無及矣故其死最速若虛弱毒瓦斯少者只是气血不足不能貫膿成就故綿延日久而後死此虛實輕重之分也又云痘瘡多者是毒瓦斯多當先解毒然多則恐气血周貫不足故隨後亦宜兼補藥以助成膿血﹝薛立齋家居醫錄﹞

卷九小兒

摩脊法

小兒初見發熱痘瘡未出之時預先用芝麻油蘸手研熟按兒背摩數徧能令輕者不出重者𨿽出稀少此亦古人按摩之法蓋所以散寒水逆流之毒背爲太陽膀胱經也正與東垣論相合須令謹愼婦人按之恐手重則傷小兒肌膚也又一小兒驚風發搐兩眼反視藥至口卽吐出余遂用竹茹燈芯銼碎磨成粗末入生薑自然汁少許和以芝麻油調勻按摩小兒自額上起直至背心兩手足心數十徧仍以薄荷煎湯漸漸與之飲超時驚搐遂平熱退而愈

卷十藥性

雞矩子

丹溪藥按或問一書門人趙良仁編集余見其發熱論中用雞矩子治中酒人發熱初不解雞矩子爲何物蘇沈良方云雞矩子俗謂之癩漢指頭嚼之如牛乳亦欠明白後閱僧寧物類相感志云枳枸一名枝枸子俗訛爲雞矩子又名木蜜味甘平無毒樹形似白楊其子著枝端如小指長數寸屈曲相連啖之如餳美八九月熟以此木作屋柱令一室之酒味皆淡薄其功能解酒毒療消渴之聖藥古人單方治酒積甚良江南謂之白石樹詩所謂南山有枸是也

卷十藥性

蓬

蓬覆盆子本艸舊注曰覆盆蓬一物異各今注曰蓬覆盆之苗覆盆蓬之子則全誤矣衍義又謂軟紅可愛則又指蓬爲覆盆矣按雲南張侍郎南園漫錄云蓬初則淺紅熟則深紫味甘酸而淡其芒長蔓生條而長甚刺大而稀𨿽枯敗而枝梗不敗覆盆子初則黃熟則赤黃味甘酸而深其芒微樹生枝而不甚髙刺細而密枝葉四時如一張公博物之士據所見以癥本艸舊注之誤其功多矣古人有云誤注本艸非細故也余特詳之

卷十藥性

益母艸

益母艸一名野天麻一名茺蔚子主治婦人胎前產後一切諸疾四五月開紅紫花者宜入藥白花者不用其狀類夏枯艸丹溪本艸云夏枯無臭味益母有臭味明是兩種俱生於春但夏枯艸不生子交夏至則枯蓋稟純陽之气得陰則枯故曰夏枯艸益母后枯而結黑子采藥者宜明白收用庶不誤人外臺祕要𨿽云名書以益母艸謂夏枯艸其亦謬矣

卷十藥性

長松

朱少章曲洧舊聞云齊州釋普明寓五臺山晚得風疾眉髮俱脫手足腐爛哀號苦楚人不忍聞忽遇異人教服長松僧不能識復告之曰長松生古松下取其根餌之皮色如薺長三五寸味微苦類人參淸香可愛僧采服之不旬日毛髮俱生顏貌如故惜乎今之有風疾者未之服也按本艸陳藏器雲長松味甘溫無毒主風血冷气宿疾溫中去風此艸似松但葉上有脂產關內山谷中近韓醫通雲長松產於太行西北諸山似獨活而香三說未知孰是

卷十藥性

當歸

當歸血中主藥也通肝經頭身稍分三治全用則活血若气血昏迷者服之卽定能使气血各有所歸也故名之曰當歸其功用但從人參黃則能補血從大黃牽牛則能破血從官桂附子茱萸則熱從大黃芒硝則寒此非無定性也奪於羣眾之勢而不得不然耳譬如生薑人皆指以爲熱殊不知姜備五色存皮則溫去皮則熱又如半夏之性能爲君子能爲小人者也近之醫者或治男婦血病往往禁用當歸書此以破其惑

卷十藥性

苦艸

吳中習俗相傳產婦惡血不盡單服苦艸一味以爲聖藥殊不知白芍藥丹溪禁用以其酸寒恐伐生气故耳況苦艸之至寒者乎有信服者他日必生心腹之疾或白帶血崩漏下之癥經年不痊戕賊元气竟不知遺害於後也初產之婦气血俱虛大宜溫熱之劑豈可輕用寒涼重伐其發生之气也經曰無伐化無違時必養必和待其來復此之謂也余嘗考諸本艸及諸方書皆不載不知吾吳中始於何人而傳襲之誤如此莫之能革產家切宜知此

卷十藥性

何首烏

何首烏本名交藤因何首烏服而得名何首烏者順州南河縣人祖能嗣本名田兒生而閹弱年五十八無妻子一日醉臥野中見田中藤兩本異生苗蔓相交久而解解合三四田兒心異之掘根持問鄕人無能識者遂曝榦搗末酒服七日而思人道百日而舊疾皆愈十年而生數男後攺名能嗣又與子庭服皆壽百六十歲首烏服藥亦年百三十歲唐元和七年僧文象遇茆山老人遂傳其事李翺因著方錄云﹝甘泉蕞殘錄﹞

卷十藥性

附子

楊天惠附子記云附子之品有七種本同而未異其種之化者爲烏頭附烏頭而旁生者爲附子又左右附而偶生者爲鬲子又附而長者爲天雄又附而大者爲天佳又附而上出者爲側子又附而散生者爲漏藍皆脈絡連貫如子附母而附子以貴故獨專稱附子之形以蹲坐正節角少爲上有節多鼠乳者次之若漏藍側子園人棄之不取又云春采爲烏頭冬采爲附子此言大謬又云八角者良其角多者爲側子矣不亦謬乎﹝趙與時賓退錄﹞

卷十藥性

金釵石斛

姚寬西溪叢話云石斛出始興六安山傍石上或生櫟樹上者謂之木斛虛長不堪入藥用精好如金色者佳凡用洗去土酒浸焙漧石斛有補脾淸肺之功遺精白濁虛煩之要藥也

卷十藥性

黃柏知母

黃柏知母世人謂其補腎非也特以腎家火旺兩尺脈盛者用其瀉火則腎亦堅固而無夢遺之患豈誠有補腎之功哉故腎家無穴而兩尺微弱或右尺獨旺者皆不宜用黃柏知母能降十二經之火內經所謂彊腎之陰熱之猶可者正以其瀉腎之火則腎令方行而熱亦不作矣但凡腎家有熱兩尺脈旺而成諸疾或眼疼或喉痺之類皆宜用之脾胃論云黃柏知母不可久服恐陰气爲害故也東垣豈欺我哉

卷十藥性

香附子

香附子主气分之病香能竄苦能降推陳致新故諸書皆云益气而俗有耗气之訛女科之聖藥皆非也治本病略炒兼血以酒煮痰以薑汁虛以童便浸實以鹽水煮積以醋浸水煮然其性勇毅發暢可解婦人鬱結多怒之偏气行則無疾矣衍義補遺曰引至气分而生血此陽生陰長之義也此說恐礙蓋香附主气味主血果何以生血乎此又不可不辯

卷十藥性

靑姜

靑姜順气化痰化癖復於气血功侔造化𨿽十兩半夏南星只不得靑姜一兩余考本艸俱不載後閱江少虞皇朝類苑云嶺南靑姜根下如合捧其附旁而生者狀如姜往往如大芋南人取其中者幹之名爲靑姜北人則呼爲蓬莪術韻書亦無術字名之爲術土人病瀉痢者用靑姜磨酒服之多愈蓋取其有和气之功耳王碩易簡方云蓬莪術功能破消癖其性猛烈不宜常服然今之所用者乃紅蒲根耳性𨿽相近而功力實不同眞者如廣蓬術之狀靑黃黑色者爲佳如無眞靑姜以老姜黃代之可也

卷十藥性

鎖陽

韃靼野地有野馬與蛟龍合所遺精於地遇春則勃然如筍出地中大者如貓兒頭筍上丰下儉其形不典亦有鱗甲筋脈故其名曰鎖陽卽所謂肉蓯蓉之類或謂韃婦之淫者亦從而好合之其物得陰气則怒而長土人收之以剝去皮毛洗滌令淨日幹之爲其藥力百倍於肉蓯蓉其價百倍於常品也﹝周密癸辛續集﹞

卷十藥性

肉蓯蓉

瑣陽代肉蓯蓉用味甘气平煮粥可食補陰气大便虛而燥者可用蓋肉蓯蓉難得眞者多是金蓮根以鹽淹而爲之北方有艸蓯蓉名曰列當稍性味鹹實難倚仗此說得之於羅大無先生﹝丹溪本艸﹞

卷十藥性

馬檳榔

馬檳榔出自雲南元江軍民府形如松子一名馬金囊又名馬金南味如白豆蔻嚼之多飲冷水則無傷蓋熱物也按丹溪本艸云治妊婦產難將坐蓐時以此藥去殼新汲水下二枚須臾兒生下兩手各握一粒而出余嘗考雲南志云馬檳榔下宿水得解諸毒細嚼可以塗惡瘡但油者不堪用肥白者爲佳

卷十藥性

馬蓮花

北方田野人患胸腹脹者取馬蓮花子擊碎涼水下卽泄數行而愈此法可備途中倉卒無藥者之一助雲﹝水東日記﹞

卷十藥性

麋茸鹿茸

麋茸補陽鹿茸補陰按月令仲夏日鹿角解仲冬日麋角解鹿以夏至隕角而應陰麋以冬至隕角而應陽故知二者陰陽之性不同也

卷十藥性

菟絲子

山谷與王子均書云承示尊體多不快亦是血气未定時失調護耳某二十四五時正如此因服菟絲子遂健啖耐勞此方久服不令人上壅服三兩月其啖物如湯沃雪半歲則太肥壯矣若覺气壅則少少服麻仁丸某嘗傳此法與京西李大夫服不輒啜物作勞如少年人也服菟絲子法菟絲子不拘多少用水淘淨研爲細末焙漧用好酒一升浸三日許日中曬漧時時翻令瀝盡酒薄攤曝漧貯瓷器中每日空心抄一匙溫酒吞下則飲食大進﹝山谷刀筆﹞

卷十藥性

香蛇

白花蛇出蘄州者佳黃州者次之其尾有佛指甲者爲眞𨿽死而兩目光彩用之治風疾甚驗﹝張文潛明道雜誌﹞

卷十藥性

香蛇

白花蛇出蘄州者佳黃州者次之其尾有佛指甲者爲眞𨿽死而兩目光彩用之治風疾甚驗﹝張文潛明道雜誌﹞

卷十藥性

澤蘭葉

澤蘭產於吳中開白花葉似火麻其根名爲地筍能解斑蝥毒婦人胎前產後一切諸病之聖藥﹝蘇州誌﹞

卷十藥性

胡麻

胡麻主腸中虛羸補五內益气力長肌肉塡髓腦堅筋骨去虛熱久服明目輕身不老延年一名巨勝四稜爲胡麻八稜爲巨勝陶弘景云八谷之中惟此爲良又云味甘在米豆部此正是烏麻也今時所用巨勝莖莢𨿽小類麻而葉子大極味苦其性甚冷夫味苦不可入米谷性冷不可爲補益其葉又與麻不同陰晦日則低日烈則起此當別是一物非巨勝胡麻也俗醫但用不辯其非正當用烏油麻味甘而葉有四稜者爲胡麻八稜者曰巨勝正合本經不當用苦而冷者也

卷十藥性

仙茅

洪州西山有諶母觀母乃許旌陽授道之師也觀有母所種仙茅與今山野中所產不相遠但采以作湯則香味差別耳若少年者飲之至於口鼻皆出血其性極熱也此說出吳曾能攺齋漫錄

卷十藥性

五加皮

五加皮性微寒無毒其樹身幹皆有刺葉如楸俗呼爲刺楸在在有之春采芽可食味辛而微苦食之極能益壽古人以此釀酒本艸云主治風痺四肢攣急補中益精堅筋骨彊志意能消皮膚間瘀血又云寧得一把五加不用金玉滿車此藥有益於人故珍重如此

卷十藥性

海蟄

北戶錄雲水母一名蚱又名石鏡南人治而食之性熱偏療河魚之疾物類相感志云蠟一名樗蒲魚大者如牀小者如斗無腸胃無眼目以蝦爲目蝦動蠟行故曰水母按本艸云味鹹無毒主生气及療婦人勞損血積帶下小兒風疾丹毒然則味鹹性寒矣北戶錄乃云性熱誤也吳人名爲海蟄云

卷十藥性

石龍芮

石龍芮俗名貓迹艸葉毛而尖取葉揉臂上成泡謂之天灸治久瘧不愈

卷十藥性

稀艸

稀艸俗呼火艸春生苗葉似芥而狹長莖髙二三尺秋初有花如菊秋末結實頗似鶴虱夏采葉曬漧用單服甚益元气治風疾甚良

卷十藥性

苦蒿艸

山東有一人家共爨五百餘口二百餘年不染瘟疫瘴气其家每歲以三伏日淸晨采取苦蒿頭一束陰漧冬至日搗羅爲細末至除夜用蜜調和從少至老每人服一匕終身不染一切毒病此亦古人屠蘇之法余聞此說於杭州士人兪冕云

卷十藥性

番藥

西域回紇部思幹城產藥十餘種皆中國所無療疾甚效曰阿只兒狀如苦參治馬鼠瘡婦人損胎及打撲內傷用豆許咽之自消曰阿息兒狀如地骨皮治婦人產後胞衣不下又治金瘡膿不出嚼碎敷瘡上卽出曰奴哥撒兒形似桔梗治金瘡及腸與筋斷者嚼碎敷之自續回紇有虫如蛛毒中人則煩渴飲水立死惟過醉葡萄酒一吐則解﹝馬氏日鈔﹞

卷十藥性

押不蘆

回回國之西產一物極毒全似人形如人參之狀其名謂之押不蘆生於地中深數尺取之者若傷其皮則毒瓦斯著人必死取之之法先開大坑令四傍可容人然後輕手以皮條絡之系皮條於大犬之足旣而用杖打犬犬奔逸則此物拔起犬感其气卽斃然後別埋他土中經歲取出曝漧別用藥以制之若以少許磨酒飲之人卽徧身麻痺而死𨿽加之刀斧亦不知也三日後別以少藥投之卽活昔華佗治病若鍼藥所不能療者乃先以酒服麻沸散旣醉無所覺因割破腹背湔腸滌胃恐卽此藥也﹝志雅堂雜抄﹞

卷十藥性

胡蔓艸

胡蔓艸一名斷腸艸其葉如茶其花黃而小有大毒廣西愚民有爭鬥者服之百竅流血人無復生急取雞抱卵﹝卽哺退雞子﹞劈破以淸油調和灌入其口須臾吐盡惡物而蘇少緩不可敕矣宦遊者不可不知

卷十藥性

玉蝴蝶

雲南臨安之南產靈艸於河底﹝地名﹞狀似蝴蝶土人名之爲玉蝴蝶凡仕宦閩廣者以此艸綴於衣領中可以預知蠱毒領中颯颯作聲其家具膳斷不可食矣無毒則寂然無聲以是爲驗此艸𨿽土人亦罕得之劉紹卿宦遊此地得藏於家

卷十藥性

天靈蓋

人頂骨謂之天靈蓋神農本經不載惟後世醫家好奇者爲之殊非仁人之心也近一男子患楊梅瘡結毒徧體歲久不痊傳海上人方用天靈蓋密令家人往寺院停柩中取之旣而攜歸病者倉忙發狂自言曰我商人某也喪於吳未能殯葬汝何損壞骸骨我當置汝不祥也明日有報應其家恐懼不已復送頂骨原歸舊所仍祭牲醴而獲安噫世稱孫眞人有大功於世以其千金翼中用虻虫水蛭之類君子謂其損害物命尙且不忍況天靈蓋乎仁者宜不用也

卷十藥性

萆

外臺祕要云建武中軍伍往南陽擊虜所得惡瘡呼爲虜瘡劇者數日而死或有得瘥其瘡瘢紫黯色彌年方滅此惡毒之气所致也弘治末年民間患惡瘡自廣東人始吳人不識呼爲廣瘡又以其形似謂之楊梅瘡若病患血虛者服輕粉重劑致生結毒鼻爛足穿遂成痼疾終身不愈近醫家以萆鮮肥者四五兩爲君佐以風藥隨上下加減服者多效按本艸元命苞云萆味甘平無毒主腰背骨節疼痛治風濕痔不仁療癱瘓軟風治惡瘡久不愈生眞定山谷今荊蜀有之凡有二種無刺虛軟爲勝有刺白實次之一名仙遺糧一名土茯苓俗謂之冷飯團是也

卷十藥性

王瓜

王瓜生苦菜秀非今作菜之瓜其實小而有毛者北人呼爲赤包兒能治膈噎病者是也一云馬剝兒一名馬雹兒﹝式齋文集﹞

卷十藥性

魚鮏艸

魚鮏艸本艸圖經不之載古人用以療痔疾殊驗其狀三角一邊靑一邊紅山中多有之然其葉若荇菜多生於佛殿陰處以指撚之其臭與魚鮏相似故名患者取一握煎湯燻洗仍以生艸其痔不日而愈﹝瑣碎錄﹞

書續醫說後

今之郡國絕寡赫然髙醫者何哉夫亦由守習先術者安無變裁縱任胸臆者肆爲施療苛疾庶且刻之功授劑需銖錙之財邦靡禁條十全道廢況夫醫者聖智之長神明之事也古以康物今以丰家古以名世今以糊口無怪乎倉扁之寥寥也兪弁少窮素難博研羣典測古酌今表奇徵謬筆爲醫說續集非知醫之深者不能與此噫若子容者可以光於靑囊之學矣嘉靖庚寅五月五嶽山人黃省曾撰吾吳中故多醫自項老成淪謝此道蓋KT妄一男子挾數十品藥輒自詭知醫實未嘗讀素難一字徒漫讕射利以人生死爲戲耳悲夫兪君此編授據該博而立論能發前人之祕在今日曰絕無而僅有非耶君好讀書自稗官小說無所不窺手自筆錄至數百千卷君子謂其深於醫也蓋稽古之力多矣丁酉秋日小疾新愈漫讀一過爲書其後石帆山人陸粲謹志

萬治元年戊戌仲冬谷旦

