診脈三十二辧

自序

祝序

一辧診脈大法

二辧浮脈所統有十

三辧沈脈所統有五

四辧遲脈所統有五

五辧數脈所統有二

六辧滑脈所統有一

七辧澀脈

八辧肺大腸脈

大腸脈

九辧心小腸脈

小腸脈

十辧脾胃脈

胃脈

十一辧肝膽脈

膽脈

十二辧腎膀胱脈

膀胱脈

十三辧心胞絡三焦脈

三焦脈

十四辧人迎气口脈

十四辧人迎气口脈

十五辧男女脈異

十六辧老少脈異

十七辧肥瘦脈異

十八辧方宜脈

十九辧候胃气脈法

二十辧虛實子母

二十一辧有脈無脈

二十二辧脈不見

二十三辧脈無根

二十四辧內外宜細分

二十五辧表裏不可執

二十六辧寒熱有眞假

二十七辧脈有亢制

二十八辧風食气脈

二十九辧關格脈

三十辧從脈不從癥

三十一辧從癥不從脈

三十二辧形气宜合脈

自序

脈𨿽四診之一。其精微玄妙。非粗工庸術所能推測。晉王叔和之言曰。心中易了。指下難明。謂沈爲伏。方治永乖。

以緩作遲。危殆立至。況有數候。俱見異病同脈者乎。若是乎辧之不易也予何人斯。敢爲脈辧。然理𨿽難辧。

自上古神聖以及歷代名宿。𨿽兼望聞問。未有捨切而能施其巧者。予又不得不爲之辧。辧之云者。亦非敢於古人未發之旨。妄增一說也。古人之言簡質平意淡。多含蓄未易通曉。予則辧之使顯。俾隱深之妙。洞若觀火。

及至後儒。各殫所學。博求眾本。人持一說。莫所適從。予則辧之。使其據經分剖。不致混亂。一辧大略也。自二辧至七辧。宗伯仁之六脈。而著其所統共得二十九脈。每脈各注。其陰陽。肖其形象。如芤動牢革之最難明者。皆有確義可尋。自八辧至十二辧。則詳敍十二經源流。不特盡脈所經行之處。與診脈之法。如辧肺經。則肺之體。肺之用。肺之性情。肺所受六淫七情之傷。以及肺之積。肺之敗。不獨知肺之脈。兼盡肺之義。心脾肝腎。莫不皆然。而於胞絡三焦。向所憒憒者。尢極開晰。自十四辧至三十二辧。則究極脈中變化之奧。有全取諸書者。則標其目。

𨿽粗工庸術。閱是編當亦有會。然不敢自謂無漏也。聊以此請正天下。有知予蓋畱心於此道者。或肯惠然賜教耳。

祝序

管侗人先生。不知何許人。此書爲其手著。言簡意賅。了如指掌。洵有裨初學之書也。予於今春。得於吳市之舊書肆中。𨿽爲抄本。而簡端有新刊二字。似當時已付梓行。大約流傳未廣。致湮沒。惜哉。爰將原本郵寄吉生仁丈。卽煩校正付印。以公同好雲。

癸亥鞠秋下浣海昌後學祝紹鈞識於吳門客次

一辧診脈大法

脈者。血气之先也。血气盛則脈盛。血气衰則脈衰。王叔和分七表八里九道七表者。浮芤滑實弦緊洪也。八里者。

微沈緩澀遲伏濡弱也。九道者。長短虛促結代牢動細也。滑伯仁括之以浮沈遲數滑澀之六脈。浮沈之脈。輕手重手而取之也。芤洪散大長濡弦皆統於浮。伏短細牢實皆統於沈。遲數之脈。以己之呼吸而取之也。緩結微弱皆遲之類。疾促皆數之類。滑澀之脈。則察夫往來之形也。滑類乎數。澀類乎遲然脈𨿽似而理則殊。數爲熱。遲爲寒。滑爲血多气少。

澀爲气多血少。究而論之。叔和表裏之說。不可不知。伯仁之論。尢捷而便。診時男左女右。人臂長則疏下指。臂短則密下指。掌後髙骨爲關。先以中指定關位。徐下前後二指。要得舉按尋三法。輕手循之曰舉。重手取之曰按。不輕不重委曲求之曰尋。下指時輕按以消息之。次重按以消息之。然後自寸至關逐部尋究。須均呼吸。以定至數。一呼一吸。要以脈四至爲率。呼出心與肺。吸入腎與肝。間以脾脈在中爲一息。五至是平脈也。其有太過不及。則爲病脈。又須識時脈胃脈與臟腑平脈。然後及於病脈。時脈謂春弦夏洪秋毛冬石也。胃脈謂三部中每部各有浮中沈。浮主皮膚。候表及腑。

沈主筋骨。候裏及髒。胃脈在中。按之和緩。無胃則眞髒脈見矣。平脈如心脈洪大而散之類。旣推病在何部。更分在气在血。又須識三部所主。寸爲陽。爲上部。主頭以下至心胸之分。關爲陰陽之中。爲中部。主臍腹肚脇之分。尺爲陰。爲下部。主腰足脛股之分。病脈見時。在上爲上病。在下爲下病。左曰左病。右曰右病。左脈不和病在表。右脈不和病在裏。脈法之要。不外乎此。

二辧浮脈所統有十

﹝芤洪大散虛長弦濡緊革皆統於浮﹞浮。陽金也。指下按之不足。輕舉有餘。如風吹毛。如水漂木。曰浮。是陰不足。陽有餘。其病在表。主風。有力表實風邪盛。無力表虛陰血虧。浮遲表冷。浮數風熱。浮滑痰熱。浮芤失血。浮洪虛熱。浮大鼻塞。浮散勞極。

浮虛傷暑。浮濡陰虛。浮弦風痰。浮緊風寒。浮緩風濕。又寸浮。主傷風頭疼發熱。關浮。左主膨脹。右主中滿腹痛飧泄。浮而大。風在胃中張口息肩。尺浮。客陽在下焦。虛喘耳鳴溲便祕。若浮而無力。按之如撚蔥葉曰芤。芤艸中空。

狀如蔥管。浮沈二候易見。故曰有邊。獨中候豁然難見。正如以指著蔥。浮取得上面之蔥皮。中取正在空處。沈按又得下面之蔥皮。無中非絕無。但比之浮沈。則無力。若泥爲絕無。是無胃气矣。舊以前後爲兩邊。與蔥義不合。芤爲陽火。是陰去陽存之脈候。主失血。大抵气有餘。血不足。血不統气。故虛而大。若芤之狀也。經曰。常病得之生。

卒病得之死。血虛故也。寸芤主血妄行。爲吐爲衄。關芤左血海空。右胃虛。主腹多積瘀。尺芤下焦虛。主血淋血崩。若滿指騰上。來盛去長。如江河之大。波濤湧起曰洪。洪卽實脈之無力者也。爲气血大熱之候。屬火。寸洪胸滿煩熱。關洪胃熱口漧。尺洪二便祕塞下血。若脈形加於常脈一倍曰大。陽也。經云。大則病進。然平人三部皆大。往來上下自如。爲稟質之濃。一部獨大。斯可占病。若按之滿指。來去不明。漫無根底。如楊花散漫之象曰散。

陽也。火也。散脈獨見。有表無裏。是血亡而气欲去。主身危。又產婦得之生。孕婦得之墮。若形大力薄。

舉按豁豁然不能自固曰虛。陰也。經曰。久病脈虛者死。若過於本位。不大不小。迢迢自若曰長。陽也。木也。主气血有餘。若長而軟滑曰气治。長而堅搏曰气病。實牢弦緊。皆兼長脈。邪气盛則見之。又女人左關長曰多淫欲。男子兩尺長曰多春秋。若按之浮軟。如水面浮綿。隨手而沒曰濡。濡主气血虛乏。又爲傷濕陰也。寸濡上焦寒。陽虛自汗。

關濡脾虛冷。尺濡惡寒。若按之端直以長。狀若箏弦挺然指下者曰弦爲陽中伏陰屬木。弦。貴輕虛。以滑勁急如新張弓弦者。病危。凡經絡間爲寒所滯。气血不舒。則弦脈見故脈弦必作痛。陽弦頭痛。陰弦腹痛。尺弦少腹痛。又木旺者脈必弦。木旺必來侮土。土虛不能制濕。而痰飲之癥生。故瘧脈自弦其單弦。或寒。或痛。或飲癖。或拘急。又有雙弦。

脈來如引二綫。爲肝實。爲寒痼。弦甚爲緊。狀如轉索。乃熱爲寒束。陰陽相搏之脈。屬陽。病則爲痛爲毒。其芤弦相合。形如按鼓皮者曰革。陽也。芤虛弦寒。虛寒相搏。是精血遺亡而气獨守。女子半產漏下。男子亡血失精。

三辧沈脈所統有五

﹝伏短細實牢皆統於沈﹞沈。陰水也。重手按下。至筋骨乃得。如綿裹砂。內剛外柔。如石投水。必極於底曰沈。是气滿三焦。而不運於臟腑。爲陰逆陽郁之候。其病在裏。爲寒爲水蓄爲气。有力裏實。必痰食有形之物。凝滯於內。無力裏虛。乃無形之气。

鬱結於中。沈遲痼冷。沈數伏熱。沈滑痰食。沈澀气郁。沈伏霍亂。沈牢冷積沈弦飲痛。沈緊冷痛。沈弱陰痛。沈緩寒濕。寸沈左爲寒邪在心。右爲寒痰停蓄。傷寒兩寸沈曰難治。平人兩寸沈曰無陽。多艱於壽。關沈伏寒在經。

左主兩脇刺痛。右主中滿吞酸。尺沈腎寒。主腰背冷痛。男子精冷。女子血結。沈細爲陰癢。伏類於沈。然沈行筋骨間。伏行骨上重按著骨。指下裁動曰伏。陰水也。積陰冷毒之气。滯於三焦。爲關格閉塞之候。伏而數曰熱厥。亢極而兼水化也。伏而遲曰寒厥。陰極而气將絕也。惟傷寒脈伏。主大汗而解。尋之兩頭無。中間有。不及本位。狀如米粒曰短。陰金也。是气不足以導其血。爲不及之病。澀微動結。皆兼短脈。過於悲哀之人。其脈多短。短而滑數爲酒傷。寸短頭痛。關短宿食。尺短脛冷。又關不診短。短見於關上。是上不通寸爲陽絕。下不通尺爲陰絕。若應指沈沈。不絕如絲曰細。陰也。爲吐衄。爲憂勞過度。爲濕。凡血衰气少則順。否則逆。若中取之沈取之脈。皆幅幅有力曰實。屬土。

是伏陽在內。寒錮於外。實而靜爲气血有餘。實而躁爲裏有邪。婦人尺實爲有孕。實統牢革。牢革之脈。古人多混淆莫辧。不知革浮牢沈。革虛牢實。形證各異。故革脈見浮部。其按之堅固有力。動而不移曰牢。陰中有陽。裏實表虛。

病主胸中气促。骨間疼痛。大抵其脈近於無胃气。故諸家皆謂危殆之脈。

四辧遲脈所統有五

﹝緩結代微弱皆統於遲﹞遲。陰土也。一呼一吸。脈不及五至曰遲。乃陰盛陽虧之候。主髒寒。審其遲之微甚。知寒之淺深。有力冷痛。無力虛寒。浮遲表寒。沈遲裏寒。乍遲乍數爲虛火。又有不浮不沈。不疾不徐。不微不弱。如微風輕柳梢之狀曰緩。緩屬陰。土有和緩之義。沖和之气。洋溢於脈。血滿肌肉。故不嫌遲。乃脾之正脈。若浮而緩曰衛气傷。沈而緩曰榮气弱。諸部見緩脈。皆主气血不斂。爲不足之癥。緩大風虛。緩細濕痺。緩澀血虛。緩弱气虛。寸緩皮膚不仁。

關緩不欲飲食。尺緩腳弱下腫。若脈來遲緩。時一止而復來者曰結。結者。陰脈之極。陰獨盛而陽不能入爲七情所郁。

寒邪滯經。气血痰飲食五者。一畱於其間。則見爲結脈。浮結气滯。沈結積聚。結促皆危癥。結促之脈。無常數。或二動或三動。一止卽來。有動而中止。不能自還。因而復動。繇是復止。尋之良久。乃復彊起曰代。若暴損气血。元气不續者可治。痛脈時見代。娠婦亦有代脈。必在三月餘。不則一臟絕。他髒代至。故曰代必死。

若輕診卽見。重按如欲絕。有而若無者曰微。陰也。是勞極諸虛之候。浮微陽不足。沈微陰不足。曾經汗吐下後見之。

爲陰陽將自和欲愈之脈。軟極曰弱。萎弱不振。類濡而沈。陰也。气虛則脈弱。陽陷入陰之象。寸弱陽虛。

尺弱陰虛。關弱胃虛。病後老人見之順。平人少年見之逆。

五辧數脈所統有二

﹝疾促統於數﹞數。陽火也。一呼一吸。脈逾五至曰數。是陽熱太過之脈。有力實火。無力虛火。浮數表熱。沈數里熱。寸口數實肺癰。數虛肺痿。數而堅如銀釵之股。曰蠱毒。數之甚爲疾。脈來數時一止。而復來者曰促。促者陽脈之極盛。

陽盛而陰不能和。气血痰飲食五者。一有畱滯。則脈必見止而爲促。促非惡脈。然漸退則生。進則死。

六辧滑脈所統有一

﹝動統於滑﹞滑。陽水也。然非獨陽。乃純陽正陰和合交結。不能獨取而成滑。陰隨陽化曰熱化。故其癥爲熱。實形則往來流利。

如珠走盤。而中有力。大抵血盛則脈滑。故腎脈宜於滑而收斂。脈形淸者。爲血有餘。三五不調。脈形濁者。爲血滯。爲痰。浮滑風痰。沈滑食痰兼气。滑數痰火。滑短宿食。寸滑陽實。胸中塞滿吐逆。關滑气滿食卽吐。尺滑蓄血。

婦人尺滑有斷絕。爲經閉。和滑爲孕。舉之無尋之有。無頭無尾。狀如大豆。厥厥動搖。不離其處者曰動。動隨虛見陽也。陰虛陽戰於內。動脈卽現。多於關部見之。主痛主泄痢。見於寸爲陽。陽動爲驚爲汗。見於尺爲陰。陰動則發熱形冷。

七辧澀脈

澀。陰金也。如雨沾沙。如刀刮竹。往來極難曰澀。澀爲气有餘。气盈則血少。榮衛不相隨。故脈來蹇滯。肺則宜此。病之所主。復中气結。內則血痺痛。外則中霧露毒。浮澀表惡寒。沈澀裏燥涸。寸澀液不足。關澀血不足。尺澀精不足。必艱於嗣。又女人有孕。爲胎痛不安。或胎漏。無胎爲敗血。

八辧肺大腸脈

手太陰肺經。爲一身之華蓋。統十二經。十五絡。五臟六腑之死生吉凶。皆於此決。蓋肺居臟腑最上。臟腑之气。

無不上燻乎肺也。以其位髙。輔君主行榮衛。故曰相傅之官。治節出焉。居右手寸口。與手陽明大腸爲表裏。肺臟大腸腑。言其體。屬西方辛金。言其用。肺主气。多言則傷气。咳嗽由此而作。肺又藏魄。並精出入謂之魄。精气之臣佐也。其竅通於鼻。肺和則鼻知香臭。言其性情之雜著。肺主聲。自入爲哭。其傳於五臟者。亦各自有聲。其爲各髒所傳者。心主臭。入肺爲腥。脾主味。入肺爲辛。肝主色。入肺爲白。腎主液。入肺爲涕。其爲六淫所中。肺宜溫潤。燥則病。寒亦病。其爲七情亦害。憂或悲。則魄戶不閉。金气郁塞。心火乘之。其有不內外因而病者。叫呼損气。則傷肺也。脈起於中焦中焦者。中脘也。在臍上四寸。下絡大腸。還循胃口。上膈。胃口有上下。上口在臍上五寸上脘穴分。下口在臍上四寸下脘穴分。膈﹐隔也。人心下有膈膜。前齊鳩尾。後齊十一椎。周遭著脊。所以遮隔濁气。不使上燻心肺。肺脈貫膈。布胸中。故病爲咳。爲上气。爲喘。爲渴。爲煩心。爲胸滿。從膈屬肺。從肺系橫出腋下。下循內。下肘中。循臂內。上骨下廉。入寸口。上魚循魚際。出大指之端。肺系喉嚨也。故肺病缺盆痛甚。臂下脇上曰腋。膊下對腋處曰。盡處爲肘。肘以下爲臂。臂以下爲脘廉隅也。魚謂掌骨之前。大指本節之後。肥肉隆起處。統爲之魚。故肺病爲臂內前廉痛。爲掌中熱。其支者。從腕後直出次指內廉。出其端。診脈如三菽。

重浮於三菽者。大腸脈也。按之於皮毛相得曰浮。稍稍加力。脈道不利爲澀。又稍加力。不及本位曰短。此其平脈。若鼓急病太過。蕭索病不及。洪大則金受火克。謂之賊邪。主中風气壅。鼻燥癇疾。芤亦屬火。主積血在胸。气傷而血凝也。弦則金不足而火乘之。是爲微邪。主大腸結。气急膈中疼痛。緊則頭痛。緩漫乃脾邪所致爲虛邪。主風濕。

沈濡而滑。則腎邪相干爲實邪。有寒有風有痰。沈細病在骨。主骨蒸。單沈主气脹。又胸中畱滯化爲痰。

單滑痰塞气壅。作嘔逆。單濡主气乏冷脹。又有正邪。浮本肺脈。然浮濡而實。謂之陽結。肺絡循咽。大腸爲腑。咽門燥。大腸結皆坐此。浮甚或三部俱浮。惡寒壯熱。熱能傷气。气傷不能衛。金反虧而木反盛。咳嗽气促。痰唾稠濃。雙目流淚。皆坐此。肺之積名曰息奔。左右脇下。大如覆杯。以春甲乙日得之。蓋心邪傳肺。肺當傳肝。肝旺不受邪。

肺欲復還心。心不受。故畱結爲積。肺气實夢兵戈相競。虛則夢涉水田。若肺絕而眞髒脈見。大而虛。如風吹毛。又如以毛羽中人膚。其見於外者。气出不還。絕汗如珠。轉出不流。又气喘兩肩動曰肩息。或發直如麻。丙日篤。

丁日死。死於巳午時。肺之大略如此。

八大腸脈

手陽明大腸。傳導不潔之物。變化物之形。故曰傳導之官。變化出焉。大腸上口。卽小腸下口。大腸下接直腸。直腸下爲肛門穀道。傳送不潔之物。必待肺气下行。故與肺爲表裏。屬西方庚金。體用性情等。皆不外乎肺。其脈卽受肺交。肺脈出次指。大腸脈遂起於食指之端。循指上掌。出合谷兩骨間。合谷虎口也。上循臂。入肘外廉。上外前廉。上肩出肩端兩骨。名骨之前廉。上出於肩HT上際。名天柱骨。會於大椎。大椎肩上髙骨也。下入缺盆。絡肺下膈屬大腸。其支者。從缺盆上頸貫頰。入下齒縫中。返出兩吻。各挾口交人中。左之右。右之左。上挾鼻孔。

其邪气有餘而實。則脈所經過之處。皆熱腫而痛。其正气不足而虛。則爲寒栗。大腸之大略如此。

九辧心小腸脈

手少陰心經。爲一身之君主。神明出焉。居左手寸口。與手太陽小腸爲表裏。心臟小腸腑。言其體。屬南方丁火。

言其用。心主血。其竅榮於舌。故舌爲心苗。心和則舌音嘹亮。心又藏神。血气兩全謂之神。精气之化成也。心平則神明不測。言其性情之雜著。心主臭。心屬火。火化物。五味出焉。火炎盛。則生焦苦。故自入爲焦。其傳五臟者。

亦各自有臭。其爲各髒所傳者。肺主聲。入心爲言。脾主味。入心爲苦。肝主色。入心爲赤。腎主液。入心爲汗。其爲六淫所中。傷暑之病。必心先得。其爲七情所害。喜則神庭融泄。火气赫曦。腎水乘之。其有不內外因而病者。養心莫善於寡欲。榮神役慮。則神疲而心受傷。心脈受足太陰脾脈之交。脾脈終於心。故心脈起於心中。心附脊第五椎。出屬心系。心系有二。一則上與肺通。入肺兩大葉間。一則由肺系而下曲折。向後並脊裏細絡。相連貫通五臟系。從心系下膈絡小腸。其支者。從心系上挾咽。故心病嗌漧。系目。故心病目黃。其直者。復從心系上肺。出腋下。

循內後廉。下肘循臂內後廉。抵掌後兌骨之端。入掌內後廉。循小指出其端。故心病臂痛。掌中熱。診脈如六菽之重。浮於六菽者。小腸脈也。按之與血脈相得曰洪。稍稍加力。脈道覺粗曰大。又稍加力。脈道闊軟曰散。此平脈也。若飛急病太過。如水中浮萍動病不及。沈濡而滑。水來克火。是爲賊邪。然汗通則腎水準。火不受水賊矣。單沈主中寒。心气刺痛。單濡。煩躁冷汗。單滑主心熱上焦滿。痰壅吐逆渴。浮短澀。乃肺脈爲微邪。火金相合。火來克金。金虛則木盛主風熱。又心浮頭旋目暗。心澀精血俱敗。胸痺心痛。弦則病因肝木而致。爲病虛邪。火中有木。木能禦土。無土則水至。又木挾火而欲侮金。金木交戰於胸中。能致胸中急痛。若脈緊亦自作痛。緩大乃脾之本形爲實邪。火中有土。水不能制火。是謂子能制鬼。然火邪愈甚。熱極生風。能令舌不活動。心中驚惕。又有正邪。曰芤曰數。皆屬火。芤主血凝不流。心脈芤。積血在胸中。气上則吐衄。气陷則痢數。爲邪熱太過。數甚能令舌生風。而唇破裂。狂言目見鬼神。心之積。名曰伏梁。起臍上。大如臂。上至心下。以秋庚辛日得之。蓋腎邪傳心。心當傳肺。肺旺不受邪。心復欲返腎。腎不受。故畱結爲積。心臟有餘。夢見憂驚怪異之事。心臟不足。夢煙火光明。若心絕而眞髒脈見。

堅而博。如循薏苡子。累累然如轉豆。脈又前曲後踞。如操帶鉤。前曲者。輕取則堅彊不柔。後踞者。重取則牢。

實不動。全失沖和之气。其見於外者。發必焦枯。面黧黑。掌腫無文。壬日篤。癸日死。死於亥子時。心之大略如此。

九小腸脈

手太陽小腸。爲受盛之官。承奉胃司受糟粕。化物而傳入大腸。故化物出焉。與心爲表裏。屬南方丙火。用與性情等。皆不外乎心脈。受心交。心脈終於小指。小腸脈卽起於小指之端。循手外側。上脘出踝中。腕下兌骨爲踝。

直上循臂骨下廉。出肘內側兩筋之間。上循外後廉。故肘臂痛屬小腸。出肩解。膂上兩角。爲繞肩脾。肩解下成片骨爲肩解。交肩上。入缺盆。故小腸病。肩似拔而痛。絡心循咽爲嗌痛。下膈抵胃屬小腸。其支者。從缺盆循頸上頰。爲頸腫不可以顧。又爲頰腫。至目兌。入耳中。故爲目黃。爲耳聾。其支者。別頰上。目下曰。抵鼻至目內。出目內角曰內。外角曰兌。小腸之大略如此。

十辧脾胃脈

足太陰脾經。倉廩之官。五味出焉。居右手關上。與足陽明胃經爲表裏。脾臟胃腑。言其體。屬中央己土。言其用。

已化物爲水谷之海。胃戊化火。火熱土濕。其气相通。推磨萬物。變化糟粕。其華在唇四白。其竅通於口。故脾和則口知五味。又上朝肺金。下按命門。心主血。肝藏血。脾則裹血。藉胃气運入命門。男子化而爲精。女子盈而爲月事。

由是播敷各髒。長養骨髓。榮於一身。肌肉肥澤。故又曰脾主肌肉。脾藏意智。能思記曰意智。血气之主持也。故又曰諫議出焉。言其性情之雜著。脾主味。自入爲甘。其傳於五臟者。亦各自有味。其爲各髒所傳者。脾主聲。

入脾爲歌。心主臭。入脾爲香。肝主色。入脾爲黃。腎主液。入脾爲涎。其爲六淫所中。濕病必起於脾。如五泄皆濕也。其爲七情所害。思慮則意捨不寧。土气凝結。肝木乘之。其有不內外因而病者。飲食勞倦。則傷脾也。大抵土愛暖。熱則傷胃。寒則傷脾。不寒不熱。則脾胃和平。脾脈受胃之交。胃脈終於足大指。脾脈卽起於足大指之端。故脾病爲足大指不能舉用。循指內側白肉際。過核骨後。卽孤拐骨也。上內踝前廉。循脛骨。上膝股內前廉。入腹屬脾絡胃。故彊立膝股內腫。腹脹嘔食溏泄。胃脘痛。客寒於胃。爲善噫。皆脾病。從胃上膈挾咽連舌本。散舌下。爲舌本彊。其支者。復從胃別上膈。注心中。診脈如九菽之重浮於九菽者。胃脈也。按至肌肉阿阿緩漫。如微風輕柳梢之狀曰緩。次稍加力。脈道惇實曰大。此平脈也。弦緊則肝脈見於脾部。木來克土爲賊邪。主疼痛。然土衰則木失培養。亦主筋拘急而作嘔逆。若沈濡而滑爲微邪。沈主積冷气塊。憂結中滿吞酸。濡則中脘冷痛。滑則脾家熱。主風寒久停。漸成霍亂。實而洪。心火相乘爲虛邪。土中有火。火能化物消中。而脾胃皆虛。或口漧。或翻胃。太實主心痛。芤則血在中焦。主大腸成癰。浮澀屬金爲實邪。浮主風熱。熱則金不能克木。木來克土。

金乃有病之子。不能顧母。主胃中。空虛。肢體脹滿。澀則損食气痞上逆。又有正邪。緩者脾脈。緩甚則病痿厥。

若三部皆緩。土能制水。水衰則火必獨炎。亦主脾胃熱。口臭翻胃。齒肉浮腫。心力損少。脾之積曰痞气。在胃脘。覆大如盤。以冬壬癸日得之。蓋肝邪傳脾。脾當傳腎。腎旺不受邪。脾復欲還肝。肝不受。故畱結爲積。脾气實夢歌歡樂。虛則夢爭飲食。若脾絕而眞藏脈見。如雀之啄。筋肉間連三五下。且堅且銳。忽來頓去。良久復來。如屋之漏。

筋肉間良久一滴。濺起無力。如釜之沸。皮膚間有出無入。湧湧如羹之上沸。其見於形者。魚口涎不收。唇靑反。人中滿。甲日篤。乙日死。死於寅卯時。脾之大略如此。

十胃脈

足陽明胃經。與脾爲表裏。上通咽喉。胃下口卽小腸。上口屬中央戊土。戊化火。故土性愛暖。熱則傷胃。但忌寒耳。主行气。故谷入胃。脈道乃行。其用與性情等。俱不外乎脾脈。受手陽陽大腸之交。大腸脈終於鼻孔。胃脈卽起於鼻之兩旁。上行左右相交。卽山根也。故鼽衄皆胃病。下循鼻外。上入齒中。還出挾口環唇。下交承漿。唇下陷中曰承漿。循頤後下廉。上耳前。循髮際。至顱。故齒痛口唇胗額顱痛皆胃病。其支者。從耳後。下頸循喉嚨。入缺盆。下隔屬胃絡脾。故胃病主頸腫喉痺。其直者。從缺盆下乳內廉。下挾臍。入气街中。其支者。起胃口下循腹裏至气街。與前之入气街者合。故胃邪盛。身以前皆熱。又主大腹水腫。膺乳气街俱痛。繇气街。下髀關。抵伏兔。股外爲髀。髀前膝上起肉處。爲伏兔。後爲髀關。卽股內也。下膝臏中。循脛外廉。下足跗。入足中指內間。挾膝解中爲臏。足面爲跗。股膝足脛痛皆胃病。其支者。別跗上入大指間。出其端。胃實則熱。熱則惡火。四肢者。諸陽之本。陽盛則四肢實。實則能登髙而歌。棄衣而走。又火盛與水相激。爲奔響腹脹。胃虛則寒栗鼓頷。善呻惡人。喜閉戶處。聞木音則驚。顏則黑。且數數而欠。胃之大略如此。

十一辧肝膽脈

足厥陰肝經。名曰將軍。居左手關上。與足少陽膽經爲表裏。肝臟膽腑。言其體屬東方乙木。言其用。心主血。肝藏之故。肝爲血海。其候在目。肝和則目辧五色。其華在爪。其充在筋。爪與筋。皆血所養也。肝又藏魂。從神往來謂之魂。精气之輔弼也。謀慮於是乎出。言其性情之雜著。肝主色。自入爲靑。其傳於五臟者。亦各自有色。其爲各髒所傳者。肺主聲。入肝爲呼。心主臭。入肝爲臊。脾主味。入肝爲酸。腎主液。入肝爲淚。其爲六淫所中。諸風病皆始於肝。故肝所發病。必頭目眩。脇痛肢滿。手足靑。其爲七情所害。肝气虛則恐。實則怒。怒則魂門弛張。木气奮激。

肺金乘之。故曰怒气傷肝。其有不內外因而病者。疲劇筋痛。肝气不調也。肝脈受膽脈之交。膽脈終於足大指三毛。肝脈卽起足大指叢毛之際。上循足跗。去內踝一寸。卽螺螄骨。上踝八寸。上內廉。卽曲膝腕中。循股入陰毛中。過陰器。

抵小腹。故肝病爲疝狐疝。少腹痛遺溺閉隆諸病。從小腹挾胃。屬肝絡膽。上貫膈。布脇肋。故肝病肋脇腰痛不可俯仰。從脇肋循喉嚨之後。上入頏顙。頏。脛也。顙。額也。連目系。目內廉深處爲目系。上出額與督脈會於巓。其支者。

從目系下頰裏。環唇內。其支者。復從肝別貫膈上注肺。故肺脈從中焦起。診脈如十二菽之重浮於十二菽者。膽脈也。

重按至筋脈。如箏弦相似曰弦。次稍加力。脈道迨遞爲長。此其平脈也。少見筋急。其脈必緊。若見肺脈。金來克木爲賊邪。然二者皆陽。陽之性熱。金畏熱。金反虛而木反盛。木來乘金。則爲空虛。浮而數。風熱入肝經。目昏眼淚。筋。浮而促。心腹脹滿。澀則肝虛不能藏血。肋脹身痛目昏。緩大則微邪。不治自退。沈濡而滑。腎邪相干。是爲虛邪。

沈則引寒入胃。主血冷痞滿。沈而堅實。致癖之疾。沈而虛弱。肝家虛乏。濡至受濕冷霧露之气。精枯筋。滑則肝家有熱。頭旋目暗筋急。洪大屬火爲實邪。風熱侵胃。中焦煩悶。目赤左癱。盜汗嘔吐。芤則血不歸宗。主吐血。血不養筋。主癱緩。不能含血養目。主眼暗。又木火相合。木挾火而侮金。主腸癰。又有正邪。弦爲本脈。亦不可過。如新上弓弦而急者爲太過。病邪在外。令人常怒。忽忽眩冒癲疾。如箏弦解落爲不及。胸脇痛引背。下則兩脇滿。弦脈見於三部。乃肝气有餘。主目痛。又主恚逆滿胸。若溢關上湧出寸口。乃木盛生風。主目弦頭重筋疼。肝之積名曰肥气。

狀如覆杯。在左脇下。突出如肉肥盛之狀。以季夏戊己日得之。蓋肺邪傳肝。肝當傳脾。脾旺不受傳。肝復欲還肺。肺不受。故畱結爲積。肝气實夢山林樹木。虛則夢細艸。若肝絕而眞藏脈見。中外急。如循刀刃。責責然。見於外者。睹物而不能轉睛曰直視。又手足爪甲皆靑黑。卵筋縮。舌捲。蓋筋聚於陰器。而脈絡於舌本故也。庚日篤。辛日死。死於申酉時。肝之大略如此。

十一膽脈

足少陽膽經。爲淸淨之府。官中正。主決斷。與肝爲表裏。屬東方甲木。用與性情等。皆不外乎肝。而驚則傷膽。

脈受三焦之交。三焦脈終於目銳。膽脈卽起於目銳。病則目銳痛。上抵頭角。主頭角痛。下耳後。循頸至肩上。

入缺盆。其支者。從耳後入耳中。出耳前。至目銳後。其支者。別銳。抵於。下頸合缺盆。故頰頷耳後痛。頸缺盆腫痛。

皆屬膽。從是下胸中。貫膈絡肝屬膽。循脇裏。出气街。繞毛際。橫入髀樞中。其直者。從缺盆。下腋循胸。過季脇。

下合髀樞中。故心脇肋髀。痛不能轉側。頸項腋脇。生瘡爲馬刀俠癭皆屬膽。下循髀陽。出膝外廉。下外輔骨之前。直下抵外踝以上絕骨之端。下出外踝之前。循足跗上。入小指次指之間。其支者。別足跗上。循大指本節之後岐骨內。出其端。還貫爪甲。出爪甲後三毛。故膽病脛膝至外踝。及大指諸節皆痛。又膽汁味苦爲口苦。膽气不舒。爲善大息。少陽气郁。爲面有塵气。體無膏澤。少陽有火。爲汗出。膽之大略如此。

十二辧腎膀胱脈

足少陰腎經。居左手尺部。與足太陽膀胱爲表裏。腎臟膀胱腑。言其體屬北方癸水。蓋人之有腎。如樹之有根。枝葉𨿽枯槁。本立將自生。故上部無脈。下部有脈。𨿽困無能爲害。言其用。腎納气。又藏志。存神守精謂之志。專一而不移。故曰作彊之官。伎巧於是乎出。其竅通於耳。腎和則耳辧五音。言其性情之雜著。腎主液。自入爲唾。故腎損唾中有血。其傳於五臟者。亦各自有液。其爲各髒所傳者。肺主聲。入腎爲呻。心主臭。入腎爲腐。脾主味。入腎爲咸。

肝主色。入腎爲黑。其爲六淫所中。寒疾皆根據於腎。而兼惡濕。如久坐濕地。或帶汗入水。腎受傷矣。其爲七情所害。

恐則志窒不遂。水气旋怯。脾土乘之。其有不內外因而病者。勞役陰陽。每傷腎也。脈受足太陽之交。膀胱終於足小指。

腎脈卽起於足小指之下。斜趨足心。故腎病爲足下熱而痛。循內踝之後。別入跟中。上內出內廉。上股內後廉。貫脊屬腎絡膀胱。故病先發於腎者。必腰脊痛。脛酸。其直者。從腎上貫肝膈。入肺中。故腎病主咳。循喉嚨挾舌本。故爲舌漧嗌漧咽腫。其支者。從肺出絡心。注胸中。故爲煩心爲心痛。診脈如十五菽之重浮於十五菽者。膀胱脈也。按之與骨相得曰沈。故傷腎骨瘦如柴。次重按之。脈道無力爲濡。舉止流利爲滑。此平脈也。若緩漫則土來克水爲賊邪。腰間凝滯。膀胱壅塞。陰痿腳輕重。洪則屬火爲微邪。盜汗發渴。小便赤澀。腳作酸疼。此乃腎虛。小便血。女人血淋血崩爲患。浮屬金爲虛邪。金水相合。母令子虛。子虛則水衰。水衰則火盛。而侮金。金無所恃。致風入肺。虛喘耳鳴。

膀胱熱。澀則主傷精。弦從肝爲實邪。風寒在下焦。頭旋腰痛。筋疼。浮緊應耳聾。又有正邪。滑者腎脈滑而實。如土丸之墮而急甚。莖中痛。小便閉。如小豆在潮而無力主腎虛。沈者陰脈。沈見三部。腎臟寒。皮燥毛幹津液少而喜飲。

或水溢於上而多唾。腎之積。名曰奔豚。發於小腹。上至心下如豚狀。上下無時。以夏丙丁日得之。蓋脾邪傳腎。腎當傳心。心旺不受邪。腎復欲還脾。脾不受。故畱結爲積。腎實則夢腰有所系。虛則夢溺水。或夢鬼神。若腎絕而眞髒脈見。按之如亂丸如彈石。如解索。其見於外者。腎邪浸淫各髒。黑色見於耳目口鼻。至舌黑必死。或項筋舒展。瞳人反背。遺尿不禁。戊日篤。己日死。死於辰戌丑未時。腎之大略如此。

十二膀胱脈

足太陽膀胱。在腎之下。大腸之側。上系小腸。下連前陰。爲州都之官。精液藏焉。气化則能出。與腎爲表裏。屬北方壬水。用與性情等。俱不外乎腎。脈受手太陽小腸之交。故小腸脈終目內。膀胱脈卽起目內。病爲目似脫。或目黃淚出。上額交巓。其支者。從巓至耳上角。其直者。從巓入絡腦。故病爲邪气沖頭而痛。還出別下項。故項似拔。

循肩膊內。挾脊抵腰中。入循膂。絡腎屬膀胱。故病腰似拔。其支者。從腰下貫臀入中。故病痔。似結。其支者。

從膊內在右別下。貫脾挾脊內。過髀樞。循髀外。從後廉下合中。貫內。出外踝之後。循京骨。至小指外側。故病髀不可以曲。似裂。足小指不能舉用。又凡病背膂筋痛。小便閉。卽知其發於膀胱。膀胱之大略如此。

十三辧心胞絡三焦脈

手厥陰心胞絡。名手心主。手心主者。手少陰心經之主也。心者。五臟六腑之大主。精神所捨。其髒堅固。邪物能客。客之則心傷。心傷則神去。神去則死。故諸邪之在心者。皆在於絡胞。有裹心之膜。包於心外。相君用事。爲心主之脈。居右手尺部。與手少陽三焦爲表裏。胞絡髒三焦腑。此內經之說。斷斷不誣。卽靈蘭祕典。問十二經相使貴賤。

有曰膻中者。臣使之官。而不及心胞。則似膻中與三焦爲腑臟。至其所云。喜怒出焉者。與心主之性相合。則意主宣教。膻中奉令。言膻中卽言心胞也。其命門一說。穴在兩腎之中。卽彼太極圖中之白圈是也。水火兩蘊。爲眞陰眞陽所自出。初未嘗有左右之分。越人始分之。亦不言其爲相火之髒。叔和立說。方以三焦命門爲表裏。然亦不可謂無深意。

且以五行之理言之。如在地有木火土金水之五行。在天則有風熱濕燥寒火之六气。人肖天地。其臟腑之具於身者。與天地造化生成之理。若合符節。是故在天爲風。在地爲木。在人臟腑爲肝爲膽。在天爲熱。在地爲火。在人臟腑爲心爲小腸。在天爲濕。在地爲土。在人臟腑爲脾爲胃。在天爲燥。在地爲金。在人臟腑爲肺爲大腸。在天爲寒。在地爲水。在人臟腑爲腎爲膀胱。五者之外。又有相火遊行於天地上下气交之中。故合爲五運六气。人身之相火。亦遊行腔子之內。

上下肓膜之間。丹溪云。天非此火。不能生物。人非此火。不能有生。腎屬陰。主乎靜。靜則陽寓乎其中。陽旣孕矣。

其能純乎。靜而無生气之動歟。若經所謂腎主水受五臟六腑之精而藏之。是陽歸之陰。而成孕者也。又謂腎爲作彊之官。

伎巧出焉。是陽出之陰而化生者也。是故腎爲一臟。配五行而言。則屬之水。以其兩腎之中。左右各有一小竅。右爲陽。

爲火爲气。乃三焦所稟。左爲陰。爲水爲血。乃眞陰所稟命。於是左腎之陰水生肝木。肝木生心火。右腎之陽火生脾土。

脾土生肺金。其四髒之於腎。猶枝葉之出於根也。繇是言之。命門𨿽爲水髒。實爲相火所寓之地。相火無定體。在上則寄於肝膽胞絡之間。發則如龍火飛躍於霄漢。而爲雷霆也。在下則寓於兩腎之內。發則如龍火鼓舞於湖海。而爲波濤也。

命門靜而闔。涵養乎一陰之眞水。動而開。鼓舞乎龍雷之相火。水者常也。火者變也。爲陰中養陽之候。故男子以藏精。

女子以系胞胎。而其不卽於左尺見。而必於右尺見者。蓋右尺胞絡三焦。但屬相火。譬如造物用者。作處不如聚處。右尺乃相火聚處。故命門火。專於右尺候之。其體卽屬相火。相火盛衰。於此決言其用。心胞爲血之母。竅則通於喉。性情則不外乎腎。其爲六淫所中。暑則傷胞。其爲七情所害。悲則傷胞。其有不內外因而病者。房帷任意。傷胞絡也。脈受足少陰之交。故腎脈終於胸中。胞絡脈卽起於胸中。出屬心胞絡。下膈歷絡三焦。故病爲心中動。爲煩心。爲心痛。

心赤色爲面赤其支者。循胸中出脇。上抵腋。下循內。入肘下臂入掌中。循中指出其端。故病爲胸脇支滿。爲腋腫。

爲臂肘攣急。其支者。別掌中。循無名指出其端。診法同腎。若命門敗。水浸淫而賊火之气。金克木而伐火之源。眞髒脈見爲魚翔。在皮膚間本不動末。彊搖如魚在水中。身首帖然。尾獨悠揚之狀。又爲蝦遊。在皮膚間。始則冉冉不動。

少焉瞥然而去。久之倏爾復來。又爲蝦戲。一呼一吸。動之擊指。其見於外者。面黑目白。心胞絕。掌內無文胞絡之大略如此。

十三三焦脈

手少陽三焦。有上中下之名。或欲以上焦附寸。中焦附關。下焦附尺。根據經言上者上之。下者下之之說。果執是說。

則如伯仁所言大小腸宜見於尺。

不宜見於寸。揆之經脈授受之次。有是理哉。大槪心胞在膈上。命門在膈下三焦俱不相失而相應。上焦寄位兩乳之間。名曰膻中。中焦在胃中脘。卽臍之右旁。下焦在臍下膀胱上口。故自膻中以迄臍三寸。皆爲气海。有脂膜在腔子內。包羅乎五臟六腑之外。合之胞絡。共成六髒六腑。爲十二經而或言腑止有五者。以三焦有名無狀。不名正腑。腑屬膀胱也。而或言髒亦止五者。以命門與腎。二而一不及心胞也。然或言五腑六髒。或言五臟六腑。則六髒六腑之名不能滅。又何疑於手少陽之爲三焦。手厥陰之爲胞絡也哉。其體亦屬相火。言其用。三焦爲气之父。蓋腎間气動。人之生命。

十二經之根本。三焦者。原气之別使也。主通行三气。經歷於五臟十二經。故曰。稟腎間動气以資始。藉胃中穀气以資生。爲決瀆之官。水道出焉。合胞絡爲用。宣流气血。分別淸濁。運導營衛上升下降。各得其所。脈受胞絡之交。故胞絡脈。終於第四指。三焦脈。卽起於無名指之端。循手腕。出臂外兩骨之間。上貫肘。循外止肩。故肩肘臂痛。

皆三焦病。入缺盆。布膻中。散絡心胞。下膈屬三焦。故病爲嗌漧。爲喉痺。其支者。從膻中入缺盆。上項系耳後。直上出耳上角。

下頰至項。其支者。從耳後入耳中。出走耳前。交頰至目銳。故三焦病。耳後痛。耳聾頰腫。目銳痛。三焦之大略如此。

十四辧人迎气口脈

醫宗曰。關前一分。人命之主。左爲人迎。右爲气口。關前一分者。寸關尺各有三部。共得九分。今日關前一分。

仍在關上。但在前之一分耳。故在爲人迎。辧外因之風。以在關乃肝膽脈。肝爲髒。故曰人迎緊盛傷於風。右爲气口。辧內因之食。以右關乃脾胃脈。胃爲水谷之海。脾爲倉廩之官。故曰气口緊盛傷於食。勿以外因。兼求六气。勿以內因。兼求七情也。或以前一分爲寸上。豈有左寸之心。可以辧風。右寸之肺。可以辧食乎。

十五辧男女脈異

男子寸脈常盛。尺脈常弱。弱者少腎虛火旺反多盛也。女子寸脈常弱。尺脈常盛。盛者少陽盛陰虛反多弱也。又男子之脈。左大爲順。女子之脈。右大爲順。

十六辧老少脈異

老弱之人。脈宜緩弱。過旺者病。少壯之人。脈宜充實。過弱者病。山甫以爲猶有說焉。老者脈旺而非躁。此天稟之濃。引年之叟也。名曰壽脈。若脈躁疾。有表無裏。其死近矣。壯者脈細而和緩。三部平等。此天稟之靜。淸逸之士也。各曰陰脈。若脈來細而勁直。前後不等。可與決死期矣。

十七辧肥瘦脈異

瘦人脈健。肥人脈沈。瘦人多火。故脈健。肥人多濕。故脈沈。若瘦人火盛極則脈亦沈。治難見效。

十八辧方宜脈

中原之地。四時異气。居民之脈。亦因時異。春弦夏洪。秋毛冬石。脈與時違。皆名曰病。東夷之地。四時皆春。

其气暄和。民脈多緩。南夷之地。四時皆夏。其气蒸炎。民脈多大。西夷之地。四時皆秋。其气淸肅。民脈多勁。北夷之地。四時皆冬。其气凜冽。民脈多石。東南卑濕。其脈軟緩。居於南巓。亦西北也。西北髙燥。其脈剛勁。居於汗澤。

亦東南也。南人北脈。所稟必剛。北人南脈。所稟必柔。東西不同。可以類剖。

十九辧候胃气脈法

胃爲水谷之海。資生之本也。故曰有胃气則生。無胃气則死。胃脈六部皆有。蓋六部皆有浮中沈。中卽胃脈也。此處分別甚難。卽於足陽明候之。使其脈中和。無過不及。急疾則爲無胃气。丹溪更有候胃气法。謂男子以气成胎。則气爲之主。女子挾血成胎。則血爲之主。男人久病。右脈克於左者。有胃气也。病𨿽重可治。女人久病。左脈克於右者。

有胃气也。病𨿽重可治。反此者虛之甚也。更有趺陽。亦胃气脈。在足跗上五寸骨間。動脈波陽者。是病重。切其旺衰。

以決死生。

二十辧虛實子母

看脈先辧虛實。滑利力薄無神則爲虛。澀滯力濃有神則爲實。實則損之。一定之法。又必損其子。若母令有餘之勢易殺。虛者益之。必然之理。又必益其子。若母令不足之勢易培。子母亦有虛實。如某脈病。母脈虛。急補母。庶本脈可得母養。亦必兼補本脈之子。令彼無所泄。某脈病。子脈虛。爭補子。庶本脈不爲子累。又宜兼補本脈之母。令彼有所資。

又賊脈不宜盛。賊盛必乘邪淫來勝本脈。法當培本脈。伐賊脈又急益賊之鬼令其制賊。損賊之母。俾其無靠。賊之母。

卽本脈之妻也。此皆生克之理之最微者。不識此。不能治病。

二十一辧有脈無脈

經云。上部有脈。下部無脈。其人當吐不吐則死。觀當吐二字便知胸中有物。塡塞至陰。抑遏肝气。而絕升生之化也。故吐之則愈。不吐則暴死。若使其人胸中無物可吐。此陰絕於下也。非死癥而何。經又云。下部有脈。上部無脈。

𨿽困無能爲害。此𨿽至理。亦不可執。上不至關爲陽絕。況無脈乎。明者可以悟矣。若覆病患之手而脈出者。此運气不應之脈。非無脈也。論在運气脈中。

二十二辧脈不見

凡診三部。浮沈脈不見。卽當以神气形色相參。委曲求之如形色神气不備。脈則若有若無而未脫。此爲邪气伏藏。

若形色神气已備。此乃天眞絕矣。

二十三辧脈無根

經云。諸浮脈無根者。皆死。是有表無裏。謂之孤陽。造化所以亙古不息者。一陰一陽。互爲其根。陰旣絕矣。陽豈獨存乎。人身之气血亦然。

二十四辧內外宜細分

外入之病。左脈大於右寸。脈盛於尺常也。然風寒暑濕則然。如勞役飲食跌撲𨿽爲外入。亦屬內傷。故右手气口。

大於人迎。勞役傷者。兩寸俱虛。飲食傷者。右關微盛。跌撲傷者。气血皆滯。脈弦澀滑。傷左左不和。傷右右不和。內出之病。如喜怒憂思悲恐驚。則右脈大於左榮气病。脈弦小而數。衛气病。脈滑大而數。榮病尺盛於寸。衛病寸盛於尺。又外入之病。見陽脈爲易治。內出之病。見陰脈爲可治。反者不救。

二十五辧表裏不可執

脈浮病在表。脈沈病在裏。此表裏之綱領。亦有見表癥。其脈不浮。見於肌肉之間。按之不足。輕舉有餘。如波湧之狀。泛上而急。亦表也。有見裏癥。其脈不沈。見於肌肉之間。舉之不足。按之有餘。如漫流之水。沈靜不急。亦裏也。又寸盛亦主表。尺盛亦主裏。如此方盡表裏之義。

二十六辧寒熱有眞假

辧寒熱以遲數二脈爲本。此一定之法。如熱癥見數脈。按之不鼓。覺滑利而虛。乃虛火遊行於外。非眞熱乃假熱。

當作元气不足治。若診而實。方爲眞熱。寒癥見遲脈。診之鼓擊。澀滯而實。是實火伏匿於內。非眞寒。乃假寒。當作邪气有餘治。若診而寒。方爲眞寒。眞假不差。投藥方效。

二十七辧脈有亢制

經云。亢則害。承乃制。此言太過之害也。亢者過於上。而不能下。承者。受也。亢極則反受制也。如火本克金。

克之太過。則爲亢。金之子爲水。可以制火。乘火之虛。來復母仇。而火反受其制矣。在脈有之。陽實者脈必洪大。至其極也。脈反匿伏。陽極似陰也。陰虛者。脈必細微。至其極也。脈反躁疾。陰極似陽也。凡過極者反兼勝己之化。是皆陰陽亢制之理。惟明者知之。

二十八辧風食气脈

傷寒中風。虛損瘧痢等病。人不常有。其朝夕失調。動輒得之。無過風食气三者。最宜辧晰。男女左關洪爲感風。

肝脈沈伏亦感風。以風邪外束。故沈伏也。亦有中气不淸。肝脈如不動者。血少也。男女右關短。爲傷食。脾脈沈伏。亦傷食。以脾虛食壓。不能動也。亦有脾家濕而脈伏者。又脈沈食輕。脈短食重。此風與食之辧也。如肝脈浮洪甚。

脾脈略浮短。謂肝脈盛於脾。先得風而後得食也。脾脈洪短甚。肝脈略浮洪。謂脾脈盛於肝。先得食而後得風也。若肝脈如不動。脾脈或短或洪盛。或二關俱洪。皆風食。惟肝脈伏。脾脈亦伏。余脈又無力。是爲中气不淸。胸中如雲霧。

然中气不淸。由脾胃不好致之須淸中气。兼補脾。或余脈有力。切牙作難過之聲。又是風食癥。如肺脈洪。脾脈伏與短。

必气食相感。主大便不通。肺伏亦然。肝脈洪亦有感气者。然肺感輕。肝感重。凡病肝脈洪者。多感風也。惟肝脈細而不續。胸中有時迷悶。有時淸爽。此气郁也。

二十九辧關格脈

凡陰气太盛。陽气不得相營曰關。陽气太盛。陰气不得相營曰格。陽气不能營於陰。陰脈上出而溢於魚際。爲外關內格。外關內格者。乃陰脈乘陽。陽外閉而不下。陰內出以格拒之也。其爲病。外熱液汗不通。內寒胸滿吐食。陰气不能營於陽。陽脈下陷而覆於尺部。爲內關外格。內關外格者。乃陽脈乘陰。陰內閉而不上。陽從外入以格拒之也。其爲病。內熱大小便閉。外寒手足厥冷。其脈有陰陽相乘。有復有溢。皆於此會。

三十辧從脈不從癥

脈語曰。表癥。汗之常也。病發熱頭痛脈反沈。仲景急救其裏。用四逆湯。此從脈之沈也。裏癥。下之常也。日晡發熱屬陽明。脈浮虛宜發汗。此從脈之浮也。結胸證具。常以大小陷胸湯下之矣。脈若浮大不可下。下之卽死。是宜從脈。

而治其表也。身疼痛。常以桂枝麻黃汗之矣。尺中遲不可汗。以榮气不足。血少故也。是宜從脈。而調其榮矣。此皆從脈不從癥也。世有問癥而忽脈者。得非仲景之罪人乎。

三十一辧從癥不從脈

脈語曰。脈浮爲表。汗之常也。亦有宜下者。脈浮大。心下硬也。脈沈爲裏。下之常也。亦有宜汗者。少陰病。始得之反發熱。麻黃附子細辛湯微汗之是也。脈促陽盛。常用葛根芩連淸之矣。若脈促厥冷。爲虛脫。非灸非溫不可。

此又非促爲陽盛之脈也。脈遲陰寒。常用漧薑附子溫之矣。若陽明脈遲。不惡寒。身體汗出。則用大承气。此又非諸遲爲寒之脈矣。是皆從癥不從脈也。世有切脈而不問癥者。其失可勝言哉。

三十二辧形气宜合脈

脈爲人之本。形乃人之標。標本宜相應。故形盛脈大爲順。脈小爲逆。形瘦脈小爲順。脈大爲逆。暴病有餘。形盛脈洪實爲順。脈微而虛爲逆久病不足。形瘦遲緩爲順。脈數而實爲逆。經云。形盛脈細。少气不足息者危形瘦脈大。胸中多气者死。信然。

