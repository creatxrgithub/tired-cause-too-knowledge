對山醫話毛對山

卷一

古以五气﹑五色﹑五聲﹐視人生死﹐蓋卽誠中形外之義﹐亦可見疾。𨿽伏而未發﹐其臟腑已先受傷﹐故必現於形聲動作﹐譬室有火患﹐初不及覺﹐馴至煙焰滿中﹐則勃發而不可禦矣。

然爲曲突徙薪之計者﹐近醫亦罕。《說部》載宋神宗精醫理﹐有內侍病腫﹐太醫言不治。帝爲診之曰﹕陰𨿽衰﹐陽未竭﹐猶可療也。令食蒜煮團魚而愈。熙寧初﹐京尹呂溱上殿進紮﹐郎中周約隨趨。帝問﹕呂體中無恙否﹖呂以無對﹐頃之復問﹐且問周見呂如何﹖周對如呂。旣退﹐呂引鏡自照﹐顧周曰﹕面有晦色否﹖周曰﹕龍圖無自疑﹐容彩安靜。未幾﹐溱果病﹐遂不起。噫﹗如神宗者﹐可云望而知之矣。

切脈﹑辧證﹑立方﹐爲醫家三要﹐而脈尢重。蓋脈旣切明﹐自能辧證﹐而投藥不難也。今醫者﹐苦於脈理難憑﹐乃竟盡棄不究。惟學寫醫案﹐作門面語﹐論證則以活脫爲能﹐用藥惟以和平爲貴﹐自謂勝於偏執好奇孟浪自喜者。不知用藥如用兵﹐貴乎神速﹐若遲疑不進﹐使邪勢蔓延﹐必至救援不及﹐致危殆而後已。夫偏執好奇﹐誠爲醫家所忌﹐然或因其立法乖異﹐在病家尙不輕信﹔若和平之劑﹐人卽知其未必效﹐亦取其無害而就之。豈知因循兩字﹐誤人不淺﹐在尋常之癥﹐弗藥亦愈﹔若生死關頭﹐其可須臾耽待乎﹖余初讀《靈》《素》諸書﹐覺其經義淵深﹐脈理錯雜﹐每若望洋意沮﹐繼並心一志﹐徧覽前賢注釋﹐有所疑﹐則整日默坐苦思而力索之﹐乃漸通五運六气﹐陰陽應象之理。每調气度脈浪﹐決人生死﹐亦時或有驗。憶昔避兵鄕裏﹐對巷有吳某晨起方灑掃﹐忽僕地不語﹐移時始醒。延余診視﹐仍能起坐接談﹐按脈則勢急而銳﹐眞有發如奪索者﹐蓋腎气敗也﹐危期當不越宿。遽辭以出﹐人咸不之信﹐詎日未昃而气絕矣。又﹐布商周某﹐偶感微疾﹐就余診視。余曰﹕今所患勿藥可愈﹐惟按心脈獨堅﹐濕痰阻气﹐气有餘卽是火﹐火郁不散當發癰。時周腦後生細瘡﹐累累若貫珠。余曰﹕君以此無所苦﹐一旦勃發﹐爲害非淺﹐亟宜愼之。彼終不爲意。及明春﹐果以腦後毒發而死。據此則憑脈決證﹐似乎如響斯應矣﹐豈知脈理微茫﹐又有不可臆斷者。余有戚某過余齋﹐形色困憊﹐詢知患咳經月﹐行動气喘﹐故來求治。診其脈至而不定﹐如火薪然﹐竊訝其心精已奪﹐艸枯當死。戚固寒士﹐余以不便明言﹐特贈二金﹐惟令安養。時已秋半及霜﹐寒木落往探之﹐而病已痊。細思其故﹐得毋來診時﹐日已西沈﹐行急而咳亦甚﹐因之气塞脈亂﹐乃有此象歟﹖然惟於此而愈﹐不敢自信矣。脈理淵微﹐固未易絲分縷析﹐而世之醫家病家﹐咸以脈爲首務﹐豈知脈居四診之末。上士欲求其備﹐原難捨脈以言病﹐而亦不能離病以就脈也。蓋凡臨證﹐必先詢其病之所在﹐與受之所由﹐察虛實﹐觀气色﹐俟胸有成見﹐而後按脈以決其疑。

若脈不合癥﹐必更求病之所以然﹐與脈之所以異﹐準此立方﹐或可無出入之慮。本不專以三部九候爲憑也。矧今世粗工﹐略知脈理﹐便彊作解事﹐謂病之原﹐本按脈能知。在病家亦信其造詣甚深﹐指下自能洞見。孰知古之宗工﹐亦無此本領乎﹖余爲是言﹐非輕視夫脈也﹐正以理甚淵微﹐未容僞托耳﹗胎產非患﹐惟稽古雜誌有異胎五則﹐稱不救。而方書恰未之載﹐五者何﹖一曰束﹐胞帶緊束不解也﹔一曰衝﹐臨產時﹐衝逆不下也﹔一曰挺者﹐橫截腹中﹐手足不露﹔一曰捧心﹐子捧母心﹐心隨胎落﹔一曰﹐捲腸﹐腸斷始脫。遇此五者﹐母子得存其一幸矣。至懷胎之遲速﹐亦甚不同﹐有三四年而後生者﹐此胎气使然。靜待固無所害﹐若見腹膨旣久﹐誤認爲病﹐以藥攻之﹐必至胎損而墮﹐悔何及哉﹖更有七月五月而生者﹐考孕生五月﹐古名賅胎﹐以父母稟气之旺﹐陽生而陰卽長﹐故先期而產。此如向陽花木﹐得气在先﹐十月卽華﹐不待三春始發耳。俗子不明此理﹐妄有誹訕﹐至產母忿不欲生﹐良可痛恨。昔余家有墳丁趙徳隆者﹐娶鄰女未六月而產一男﹐戚黨咸竊笑﹐幸趙知妻素端方無疑問。子後漸長﹐聲音笑貌﹐酷類徳隆﹐於是羣疑始釋。又有孕終不產者。《元人說部》所載﹕南邑下砂四竈﹐鹽丁顧壽五﹐妻王氏﹐始笄適顧﹐子女已生其五﹐而於至大辛亥復有孕。及期﹐臨蓐七日不娩﹐後仍如故。每囑家人死必焚我﹐勿待盡﹐須查看腹中物﹐以明何疾。繼於至正庚寅十月﹐腹驟動﹐痛極而死。

越二日﹐家人遵遺言以火化之﹐取物視﹐則胞帶纏束甚緊﹐剖之乃一男胎﹐其肋骨堅如鐵石﹐計懷胎四十年。其婦以甲戌生﹐死年七十有七。胎產常事﹐有怪異若此者﹐其故固不可解也。

古云﹕讀書不明其義﹐不如不讀。言恐反爲書惑也。而在醫爲尢甚。蓋古人方論﹐惟言一癥﹐不能隨其傳變﹐故可意會﹐而不可拘執。卽如虛損一癥﹐丹溪謂陽常有餘﹐陰常不足﹐主治在心腎。以心主血﹐腎主精﹐精竭血燥﹐火盛金衰﹐而成勞怯。故治以四物六味﹐補益眞陰﹐俾火自降﹐而肺金淸肅。在東垣則又以脾胃爲本﹐言土濃則金旺﹐而腎水亦足﹐故以補中益气爲主。後世咸宗李而以朱爲誤﹐謂造化生機﹐惟藉此春溫之气﹐若專用沈陰淸化之品﹐則生生之气索然。是蓋未知上損從陽﹐下損從陰之義矣。按《金匱》云﹕脈大爲勞。極虛亦爲勞。脈大指損及心脾﹐營血虧而气分泄越﹐宜歸脾建中益气養營爲要﹔極虛則言精血內奪肝腎﹐陰不能自立﹐宜以四物八味﹐壯水化源。乃知前賢立方﹐本各有見﹔後人不分陰陽﹐不察脈理﹐但言治損而茫不知其損之所在也。嗟乎﹗藥能治病﹐亦能致病。昔人有言﹕不遇良醫﹐不如不藥。蓋治病猶易﹐治藥爲難耳。有友僻居鄕曲﹐每言其處﹐苦無醫士﹐無藥肆。余謂﹕果爾﹐亦未必非一鄕之福也。

凡治病必察虛實﹐勿盛盛﹐勿虛虛﹐疏其血气﹐令其調達而致和平。此《素問》審治之義也。今之醫士﹐每遇年老之人﹐輒投溫補。而補之一字﹐又爲人所樂聞。不知老人脾气旣衰﹐飲食入胃﹐輸化不淸﹐蒸變爲痰﹐气機阻遏﹐气有餘卽是火。故治老人﹐略同幼稚﹐當以淸通爲主﹐是卽經旨六腑傳化不藏﹐以通爲用也。徐靈胎曰﹕千年之木﹐往往自焚﹐蓋陰盡火炎﹐物理然也。余謂積穢溝渠﹐必多擁塞。人能味此﹐老人之疾﹐非純以溫補爲法矣。昔金壇王肯堂﹐年逾八旬﹐患脾泄﹐經年不愈。醫投溫補而轉劇﹐延我邑李士材診之﹐用巴豆霜下痰涎數升而愈。此非李之明於辧證不能用﹐非王之知醫﹐亦不敢服耳。張子和曰﹕良工先治實﹐後治虛﹔粗工或治實。或治虛﹔謬工則實實虛虛﹔惟庸工能補其虛﹐不敢治其實也。

昔有人乘舟遇風而患心疾﹐醫者取多年船柁於手汗所積處﹐銼末飲之而愈。醫以意用﹐初似兒戲﹐往往巧發奇中﹐有未易致詰者。廬陵嘗舉此語坡公﹐公笑曰﹕然。以才人之筆燒灰飲學人﹐當疔昏惰。推之飲伯夷之盟水﹐卽可救貪﹔食比干之飯﹐卽可愈佞﹐舐樊噲之盾﹐亦可治怯﹔臭西子之珥﹐亦可愈惡疾乎。廬陵亦大笑。余謂﹕是固不可太泥。古人用藥﹐每取形質相類﹐性气相從﹐以達病所﹐亦有純以意運﹐如弩牙速產﹐杵糠下噎﹐月季調經﹐扇能止汗﹐蛇性上竄而引藥﹐蟬膜外脫而退翳。所謂醫者意也﹐殆卽此類。本不當以常理格﹐亦未可以必愈﹐其如或執而不通﹐適爲坡老所笑耳。

今醫士每見身熱脈數﹐輒投柴葛﹐以爲邪散則安。不知六淫感證﹐固非一端﹐見癥𨿽略相同﹐治法則自有別。蓋溫邪忌表﹐濕家忌汗﹐前賢固有明訓。王晉三古方選注﹐集傷寒百十三方﹐攻補溫涼﹐無所不備﹐豈僅以解表爲事哉﹖卽足經綸﹐治表散亦不宜太過。蓋病中大汗﹐最能暗耗元陽﹐致病後每多損怯。嘗《閱說》部所載﹐範云仕梁爲治議時﹐武帝有九錫之命﹐期在旦夕﹐而云適病疫﹐乃召徐文伯診之﹐欲求速愈。文伯曰﹕此甚易﹐但恐二年後不復能治。云曰﹕朝聞道夕死何妨﹖況二年乎。文伯乃以火地﹐布桃柏葉於上﹐令云臥之﹐汗大泄﹐翌日遂愈。後二年﹐云果暴卒。宣解之不宜過甚如此。治病不難用藥﹐而難於辧證﹐辧證旣明﹐則中有所主﹐而用藥自無疑畏。如明永樂中東宮妃張氏﹐經阻閱十月﹐疑有孕。上命太醫盛啟東診之﹐盛謂非孕﹐進方多破血品﹐東宮怒曰﹕早晚望誕育﹐豈宜服此﹖卽屏退﹞閱月病益劇﹐復召診﹐仍疏前方﹐東宮禁盛於別室﹐而後服其方。盛家惶怖無地﹐事恐不免﹐而盛洋洋若不經意。越三日﹐家人忽聞門外呼殿聲甚喧﹐出視則盛已紅棍前引﹐獲濃賞歸矣。詢之知妃服藥後﹐下血數斗﹐疾漸平復。可見識病旣眞﹐下藥終無疑畏﹐如盛者於醫﹐無愧爲良矣。

《太素》之脈﹐析五運之微﹐窮造化之理﹐能決人富貴利達﹐貧賤壽夭﹐此無他﹐至於理而止耳。蓋人稟天地之气以生﹐故五行之气﹐隱於五臟﹐通於六腑﹐呼吸之間﹐陰陽開合﹐造化玄微﹐靡不畢見。嘗考《太素》諸書﹐首重心脈。心﹐主也﹐一身之動定系焉。凡人貴賤﹐惟在輕淸重濁﹐其詞曰﹕心脈分明緊秀洪﹐自然祿位至三公﹐淸調三按俱無絕﹐福壽綿綿紫誥隆。蓋脈淸則神淸﹐脈濁則气俗﹐得先天气濃﹐故神旺气充﹐脈必明秀而無雜亂至貴也。大抵男子以肝木巽位爲主﹐女子以肺金兌位爲先。淸如玉之溫潤﹐應指分明﹐不沈不濡﹐調調不絕﹔濁則粗燥無神﹐息數混雜﹐按之不顯﹐如撒幹砂﹐此貴賤之所由分也。然脈分六部﹐變應萬端﹐其間陰陽聚散﹐生克無窮﹐義奧同於易理﹐非有宿慧者﹐豈能參其機要哉﹖藜藿之軀﹐不數服藥﹐藥故易於見功﹔膏粱之體﹐未病先藥﹐旣病而藥難取效。常見富人染病﹐一日數醫﹐醫者爭奇﹐冀得偶中﹐方藥亂投﹐致多誤事。有挽顯者詩曰﹕堂深人不知何病﹐身貴醫爭試一方。大抵富人病多誤於亂藥﹐貧人病多誤於因循。

卷二

抱朴子曰﹕服金者壽如金﹐服玉者壽如玉。然煉服之法﹐失傳已久﹐世人未得其術而輕試之﹐淺則骨痿﹐久則致命。是欲延年﹐而反促其算矣。後魏﹟李預餐玉致疾﹐謂其妻曰﹕服玉當屏居山林﹐排棄嗜欲﹐而我酒色不絕﹐自致於死﹐非藥之過。然𨿽死而屍體必當有異﹐宜勿遽令人知餐服之功。時在七月中﹐長安毒熱如沸﹐而屍停四日﹐體仍不變﹐口亦無穢。昔人有臨死服玉屑五斤﹐死經三年﹐膚殼如生者。李時珍曰﹕服玉未必能令生者不死﹐惟能使死者不朽耳。東坡晚年好燒煉之術﹐多與方外遊。嘗遇靈智道人﹐授以煉服丹法。云﹕於二至後常吸鼻液漱咽﹐獨居淨室﹐溺則封置瓷器中﹐盈月開視﹐當有細砂結其上﹐如浮蟻然﹐以絹濾取﹐用新汲水淘淨﹐棗肉爲丸﹐此名陽丹陰煉。又﹐取人乳入銀鼎﹐慢火熬煉如淡金色爲丸﹐此名陰丹陽煉。蓋此二物須經煉﹐始有陰陽相濟之功﹐得成九轉還丹之力。坡翁謂靈智妙用﹐沈機捷法﹐非其人不輕泄也。

成天地者﹐气也。天地成而萬物生﹐气固爲生生之本。凡血肉之物﹐气生則生﹐气盡則化﹐此自然之理。術家有服气之法﹐不過能卻病延年﹐亦不能令人不饑不食。然按孔子家語﹕食石者﹐肥澤而不老﹔食水者﹐耐寒而若浮﹔食肉者﹐勇而悍﹔食穀者﹐智能而夭﹔食气者﹐神明而壽﹔不食者﹐不死而神。是食气固能不死也。嘗閱《宋人雜說》﹐嘉間河北大饑﹐有民𦇤負一子﹐覓食他方﹐中途迫於饑困﹐遂棄子於空冢中。亂定歸鄕﹐過其處﹐欲收埋殘骨﹐則兒未死﹐肥健愈於棄時。視冢中空無所有﹐惟見一蟾蜍﹐大如車輪﹐气咻咻然出穴中。抱兒歸﹐與之食不食。六七歲肌膚如玉。其父攜至京師﹐以示兒科醫者﹐言物之有气者能蟄﹐燕蛇蝦蟆之類是也﹐能蟄則能不食而壽﹐此千歲蝦蟆也﹔兒得气故不饑﹐若聽其不食﹐終身不娶﹐後必成道﹐無須藥也。《東坡集》亦載其事﹐諒非子虛。然思兒在冢中﹐得其气而不死﹐或然﹔旣出穴﹐仍不食不饑﹐其理殊不易解。

昔在京邸﹐遇東魯宋老人太初﹐年九十有四﹐須髮皓然﹐顏如童子。下榻福淸道院﹐日惟靜坐一室﹐三餐之外﹐無所嗜好。余曾叩其攝生之術﹐曰﹕飲食但取益人﹐毋求爽口﹐弗食與體相妨之物。自言幼時﹐脾胃素弱﹐故生平不食瓜果油膩炙﹐𨿽佳品羅列﹐未嘗朵頤﹐故能保此殘年。縱口腹而不自惜其身﹐不可爲智。此言勝藥石﹐余嘗志之。昔人言病有六不治﹐驕恣不論於理﹐輕身重財﹐衣食不適﹐惡言形羸﹐不肯服藥﹐信巫不信醫。六者有一﹐則爲難治。余友沈子涵孝廉﹐丁未春來滬﹐嘗顧余齋﹐見其神色衰奪﹐問之﹐曰﹕去冬患咳﹐至今未復耳。按其脈左堅細搏指﹐右關微澀﹐余曰﹕此屬陰分有虧﹐木失水涵﹐冬令少藏﹐升逆太過﹐夏三月防有失血之患。子涵曰﹕尙能食飯兩碗﹐固無懼也。余曰﹕𨿽然﹐還當安閒靜養﹐服藥調之。曰﹕藥補不如食補﹐我有肥雞爛肉﹐何用藥爲﹖余遂不復言。未幾航海入都﹐果咳甚﹐嘔血未及一年﹐卒於京。嗟乎﹗是時尙可治﹐因不信醫藥﹐以致不救﹐惜哉﹗眼科一癥﹐前人𨿽有五輪八廓七十二癥之義。然以餘言之﹐其要不過辧其陰陽虛實﹐急則治標﹐緩則治本耳。東坡當日與歐陽叔弼﹑晁無咎﹑張文潛同在戒壇時﹐坡公病目﹐嘗以熱水洗之。文潛曰﹕目忌點洗﹐目有病當存之﹐齒有病當勞之﹐不可同也。魯直有言﹕眼惡剔決﹐齒便漱潔。治目當如曹參之治民﹐治齒當如商鞅之治軍﹐斯爲得之。余謂﹕此特以養目言也﹐若火熱壅結﹐赤腫腐爛﹐翳膜遮蔽﹐譬之鏡受污垢﹐必當磨洗﹐非存養所能愈。余少時嘗患目赤﹐初不甚苦﹐仍於燈下觀書﹐以致腫極而生翳膜﹐割剔數次始退﹐然稍不避風﹐其患立至﹐目光因之大損。後有友人傳一方﹐於立冬日多覓野菊曬漧作枕﹐自後得無目疾矣。

時下庸淺醫流﹐有三惡習﹕寫方作狂艸﹐用藥好奇異﹐不問病情﹐妄言知脈。不思醫稱司命﹐當如何鄭重﹐而率意如此﹐其道亦槪可知矣。要知此輩固未嘗讀書識字﹐略知藥性溫涼﹐便欲以寒投熱﹐恐人識其學淺﹐而必彊書脈案﹔又慮多別字﹐故作行艸以混字迹。不慮肆人莫辧﹐罔顧病者安危﹐忍心大膽﹐莫此爲甚。方中每用習見之品﹐有本艸所不載者﹐余嘗考其所本﹐不但不明出處﹐且未辧其气味。不知古人常用之藥﹐不過數十味﹐如六君四物六味等﹐百世不刊之方﹐試問有異常之藥否﹖聲色證脈爲五診﹐故必聞聲觀色﹐辧證察形﹐復以脈合病情﹐庶幾胸有成竹。然亦有脈證兩岐者﹐故前人有取癥不取脈﹐取脈不取癥之義。按﹕人身脈絡﹐肖乎天地流行﹐達乎陰陽造化﹐但可測其常﹐不能盡其變也。晉太醫令王叔和撰《脈經》﹐猶未能盡泄其奧。蓋脈理淵深﹐惟求於微茫﹐呼吸之間﹐豈能了如指掌哉﹖陶節庵曰﹕指下難明者﹐眞言也﹔誇言通曉者﹐但能言而不能行也。其所著《傷寒全生集》﹔惟取浮中沈﹐以分陰陽虛實病之傳變﹐但求於動靜躁盛之間﹐此亦宗仲景只別陰陽之意也。藏器曰﹕勿使一日失穀气。蓋五穀得天地中和之气﹐能益人脾胃﹐故以食爲主也。然有非飡霞服气﹐數十年不谷食而安然無恙者﹐是亦奇矣。余戚家一婦﹐絕粒三十餘年﹐日不過食菜蔬半盤﹐或果餌數枚﹐其起居動作﹐無異平時﹐今年逾六旬﹐猶能調羹縫紉﹐此或胃气使然﹐故不治亦無害也。《吹影編》云﹕仲弟芝庭﹐年十四﹐得奇疾﹐不食五穀﹐聞气則嘔﹐家人陰進米汁﹐乃气逆欲絕﹐時或長嘯以舒气﹐其聲如雷鳴。日惟啖羊豕肉一器﹐食畢卽飲冷茶三四甌﹐暑月則飲水﹐亦無腹滿作瀉之患。有時連旬不食肉﹐只食瓜果數枚而已﹔飲酒勝常人﹐體更肥胖﹐精神倍於昔時。娶妻生二子一女﹐家人以爲常﹐亦不彊其食也。如是者十五六年。一日忽思食麵﹐食之頗安﹐後遂能食﹐而漸羸瘦﹐不逾年而歿。時蘇城吳正功﹐我邑王協中﹐皆得醫名﹐吳診視莫名其癥﹐王則曰食掛﹐然亦未詳其義。余謂﹕是或痰之爲患耳﹐痰畱胃脘﹐故不食不饑﹔痰阻气道﹐故欲揚聲以舒之﹔气有餘卽是火﹐久之火盛風生﹐痰亦爲之消爍﹐而體瘦能食。前十餘年彊力支持﹐皆气火爲之用耳﹐痰火𨿽消﹐而气機亦絕矣。臆度如是﹐未識然否﹐存之以質君子。

醫以意取﹐非可言傳。每有病情相似﹐而藥有驗不驗者﹐此當深究其理也。嘗閱《南唐書》載﹕烈祖食飴﹐喉中噎﹐國醫莫能愈﹐吳廷紹請進楮實湯﹐一服而安。羣醫他日取用﹐皆不效。叩廷紹﹐但言噎因甘起﹐故以此治之。李時珍曰﹕楮實久服使人骨軟﹐故能治骨哽。此亦軟堅之義也。余謂﹕飴味過甘﹐而能動火生痰﹐食飴致噎﹐蓋爲痰火所阻。楮實性寒而利﹐故得開其壅滯。此吳深求克勝之理。故作取驗﹐豈一味楮實﹐而可通治噎患哉﹖羣醫之昧﹐亦可槪見矣。

南方卑濕﹐民苦濕熱。每當春冬﹐必陰雨連綿﹐入夏則暑熱驟降﹐地气上蒸﹐人感之﹐入秋不病濕溫﹐卽患瘧痢。蓋初感𨿽微﹐而濕久則成熱﹐熱久又能化濕﹐昔人言濕熱交互﹐如面入酥﹐乃言最難分理也。余於夏秋﹐每患濕病﹐入冬始愈﹐故曾有「潦倒微軀夏復秋﹐病因暑濕最淹流﹐方書屢檢翻滋惑﹐藥性多偏未易投」之句。亦言其淹纏難治耳。蕪湖徐紹裘傳一方﹐秋半淸曉﹐於殘荷葉上收淸露﹐以鮮佩蘭葉浸二日﹐去葉取露﹐瓷瓶貯之﹐封固。

明年入夏﹐晨起服一二茶匙﹐常食薏苡粥﹐可除此患﹐試之果驗。

古方有藥只一味者﹐名曰單方。蓋取其力專而效速也﹐用之往往有奇驗。金陵賈人莫麗春﹐避兵來滬﹐僦居城南﹐與余居近。有子七齡﹐好食瓜果﹐因患腹痛﹐日夜號哭﹐肌肉盡削。

一日有行腳僧過其門﹐見之曰﹕此孩腹有虫﹐今尙可治﹐再延一月﹐卽不救。居士肯捨香金五百﹐當爲療之。莫卽首肯﹐僧於囊中出藥艸一束﹐令煎服﹐是晚瀉出白虫升許﹐腹痛遂止。莫乃以所餘艸一莖﹐袖來問余。視之粗如筆管﹐折之則不斷﹐葉疏而色紅﹐余曰﹕得非本艸所謂赤藤者乎﹖《綱目》言其能殺虫﹐而狀亦相似。並引《夷堅志》所載﹕趙子山寸白虫病﹐醫令戒酒﹐趙不能禁。一日醉歸﹐夜已半﹐口渴甚﹐見廡下甕水頗淸﹐卽連飲數勺而寢。迨曉見虫出盈席﹐心腹頓寬。異之﹐視所飲水﹐乃僕浸赤藤以織艸履者也﹐以古證今﹐其說若合。特吳中素無此艸﹐未嘗見其苗葉﹐亦不敢言其必然也。

病非習見﹐自古醫書所不載﹐往往於雜說中得之﹐時或有驗。邑有剃髮工孫某﹐於肉汁中誤吞短髮﹐初不爲意﹐年餘覺胸次隱痛﹐久而痛甚﹐肢體厥冷。孫嘗出入余家﹐求余延醫。按其脈兩手俱平靜﹐自言飲食二便如常﹐細視患處﹐皮色無少異。余曰﹕汝非營衛間病。因詢其平日好食何物。曰﹕無所好。又問﹕曾食異常之物否﹖曰﹕無之﹐惟於二年前﹐曾誤吞短髮。余曰﹕病在是矣。因令食菜油﹐連進四五杯﹐乃大吐﹐遂出短黑虫無數﹐似發略粗﹐入水能動﹐浸二日仍化爲發﹐病遂愈。或問﹕油能殺虫乎﹖曰﹕惟取以探吐﹐且無骨之虫﹐見油則狀﹐故得隨吐而出。然非無本﹐《談藪》所載﹕宋明帝宮人﹐患腰痛牽心﹐發卽气絕﹐羣醫以爲肉癥。徐文伯曰﹕此發瘕也。以油灌之﹐吐物如發﹐稍稍引之﹐長三尺。頭已成蛇﹐懸柱上水滴盡﹐仍一發也。偶憶是說﹐因以試之﹐不意果驗。

人當年衰﹐齒牙搖動欲脫﹐或在壯歲﹐爲風火所侵﹐因而作痛者﹐最難禁受。余中年多齒患﹐偶閱《玉壺淸話》﹐有固齒烏髭藥歌﹐試之果驗﹐特錄於此。歌曰﹕豬牙皂角及生薑﹐西國升麻蜀地黃﹔木律旱蓮槐角子﹐細辛荷葉要相當﹔靑鹽等分同燒毀﹐研細將來使最良﹔揩齒牢牙髭鬢黑﹐誰知世上有仙方。並云﹕方得諸西嶽蓮化峯頂張師正﹐年五十時﹐齒已疏搖﹐不便咀嚼﹐旣得此方﹐巨臠大﹐利如刀截﹐而搖者復固矣。以方授僧文瑩﹐時僧亦危如懸蒂﹐試之輒復固﹐遂傳於世云。

古之醫士能破脇取癥﹐割股療毒﹐筋斷能續﹐骨斷能接﹔今世𨿽罕見﹐然能通其技者﹐宇內猶有其人﹐不過得傳者少﹐而遇之難耳。昔客武林﹐捨範氏之藏松閣﹐主人有子才六齡﹐墮樓折脛﹐徧召醫人﹐咸爲束手。有新安鄭某﹐自言能治。令取牛筋劈細﹐揉熟如絲﹐以束斷骨﹐出藥末少許﹐散骨上﹐以雞皮封之﹐兩月能起立﹐經年平復。余嘗詢其技之所授﹐云﹕有祖傳抄本書十頁﹐皆傷科祕法。然其藥艸非肆中所有﹐入山采取﹐往往終歲不得﹐倘得此藥﹐便可接骨。惟損及臟腑﹐則不能治矣。嘗閱《翼稗編》載﹕蔣紫眞﹐精於醫。武進周某﹐其母筍傾跌﹐竹鋒入腹腸已斷﹐求治於蔣﹐曰﹕創𨿽可治﹐十年後當有異疾。遂出藥敷腸﹐以綫縫紉納腹中﹐研藥一丸令服﹐夜半而蘇﹐一月創合﹐後八年乃死。或問﹕十年後如何﹖曰﹕續處必生肉蕈﹐飲食渣滓﹐卽從此出耳。觀此𨿽臟腑之損﹐亦可治也。

曹吉云太史﹐於道光乙巳釋褐旋裏﹐行抵山東﹐其僕墜車折脛﹐羈旋覓醫。聞五十里外有某醫能治﹐遂繞道訪之。所居甚幽僻﹐聚族數十家皆業農﹐醫者年已半百﹐須髮間白﹐艸履葛衫﹐吐屬溫濃。略詢邦族﹐謂行途遭此﹐洵可憐也。細視傷痕﹐言骨𨿽斷﹐尙可續。先出水一匙﹐令飲﹐更以藥塗之﹐約越日痛緩﹐一月可瘥﹐但必一年不可行遠。始復故步耳﹐酬以四金﹐亦無不足意﹐後果如期而愈。可見僻壤荒村﹐亦有能手﹐卽其舉重若輕﹐而不矜其技﹐是亦世俗所難耳。嗣於友人席間談及此事﹐濟南徐季良太常﹐言所飲之藥﹐名木乃伊芳﹐凡人骨斷﹐得此能續。旣閱陶九成《輟耕錄》載﹕天方國人﹐有年七八十歲﹐願捨身濟眾者﹐卽絕飲食﹐日惟澡身﹐啖蜜經月﹐而便溺皆蜜。旣死﹐國人殮以石棺﹐仍用蜜滿浸﹐鐫其年月﹐識而瘞之﹐俟百年後起封﹐則成蜜劑﹐遇傷肢體者﹐服少許立愈﹐蓋卽木乃伊芳也。然甚可貴﹐𨿽在彼國﹐亦不易得云。據此﹐徐子所言﹐信有因矣。

泰西醫士言善治跌撲損傷﹐不知此技莫過於蒙古。乾隆時﹐越東兪孝廉澄﹐北上墮車﹐折斷脇骨四根。蒙古醫生﹐取驢骨易之﹐束以帛﹐半年而愈﹐惟戒終身弗食驢肉。又﹐齊次風侍郎﹐趨值圓明園﹐墜馬破腦﹐腦漿流溢﹐僅存一息。延蒙古傷科治之﹐羊腦以補之﹐調藥末敷其外﹐一日夜少蘇﹐然視物皆倒懸﹐以鼓於腦後敲數十捶﹐視物始正﹐八閱月而平復。

今中外醫人﹐恐未必有此神技也。

元時有剛哈刺咱慶王在上都﹐嘗因墜馬﹐致兩目黑睛俱無﹐而舌出幾至胸﹐諸醫束手。

時惟廣惠司卿聶某﹐言識此癥﹐乃以剪刀去其舌﹐少頃復出一舌﹐復去之﹐並於兩旁各去一指許﹐用藥塗之﹐越夕而目睛如舊﹐更無疾苦。事見楊《山居新話》﹐謂﹕聶某親與言之﹐其剪切之舌尙存也。按﹕廣惠司乃回回醫人﹐所隸聶某或曾見此癥﹐故能爲之治﹐惜當日元誠先生曾未一詢其病由也。

失血之癥﹐弱年易犯﹐而治之頗難。繆仲淳言其要有三﹕一﹑宜行不宜止﹐行則血循經絡﹐不止自止﹐止則血凝發熱﹐病日痼矣﹔二宜養肝﹐不宜伐肝。蓋血藏於肝﹐吐則肝失其職﹐故惟養之﹐使气平而血有所歸﹐伐則虛不能藏﹐血愈不止也﹔三宜理气﹐不宜降火。气有餘卽是火﹐气順則火降﹐血隨气行﹐自不溢出。若欲降火﹐必用寒涼﹐致傷脾胃﹐脾气旣傷﹐尙能統血而安絡乎﹖斯論甚明﹐學人大可於此取則。昔人言凡治血證﹐服寒涼藥十無一生﹐服童便百無一。因能降火滋陰﹐消瘀甚速也。余謂﹕飲童便不如飲自便爲佳﹐旣可隨便飲使﹐不失眞气﹐且得因之食淡﹐而遠辛鹹。夫淡食亦生新之一助也。

醫者意也﹐能知變﹐而後能使艸木。每見同是一方﹐或分兩有差﹐或少加一引﹐有驗不驗之異者。蓋藥之輕重﹐必量其病之淺深﹐使適達患所﹐不及則不驗。若夫一引之加﹐似無關系﹐然如千里行軍﹐不可無一向導也。宋徽宗夏月食冰﹐遂病脾泄﹐國醫進藥未效﹐召楊介診之。介用大理中丸﹐帝曰﹕服之屢矣。介曰﹕病因食冰﹐臣以冰煎藥﹐是治受病之原也。

服之果愈。此正經言﹕必伏其所主﹐而先其所因﹐其始則同﹐其終則異矣。

卷三

中醫用藥﹐惟憑气味以扶偏制勝﹐乃今藥肆所售﹐竟有形似而實非者﹐倘非常品﹐必親嘗而後用之。蓋投藥如遣將﹐若未知其人之性情賢否而任之﹐鮮不僨事。憶昔在鄕近鎭有王某﹐病火腑祕結﹐便阻五十餘日﹐余用更衣丸﹐以未效而疑之。幸病家細心﹐服時畱取數枚以示﹐余嘗之﹐味甚甘。駭曰﹕是丸僅用蘆薈﹑朱砂二味﹐取其苦滑重鎭﹔今味反甘﹐乃僞耳。

因書方令自合﹐一服卽通。知鄕間藥肆﹐其不可靠有如此者。昔人言用藥有三忌﹐謂從未經驗﹐臭穢猛毒﹐气味異常也。知此三者﹐庶可驅使艸木耳。

無爲程生﹐夏月露坐﹐夜旣深﹐覺小腹重滯而微痛﹐久則如有物攻﹐羣醫莫名其癥。近村有老儒能醫而不名﹐程延以診視。乃令市諸藥料﹐以次燻腹﹐至雄黃而腹鳴如雷。曰﹕此蛇膨也。是必坐處有蛇窟﹐夜深將出﹐觸其所吐之气﹐致成此疾﹐經歲腹膨如鼓﹐至臍中出水﹐則不可救矣。遂以雄黃和酒令飲﹐閱三日頓瀉綠水斗餘而愈。按﹕本艸載雷丸之治應聲虫﹐與此相類。蓋物必有制﹐因其畏而投之﹐故能取效。法𨿽異﹐理自一也。

世俗有云﹕若要小兒安﹐須帶三分饑與寒。蓋言衣絮弗使過暖﹐飲食弗令過飽﹐庶無蘊熱停滯之患﹐是亦保嬰之一法也。凡𦇤褓之兒﹐內證多痰火﹐外感多風熱﹐每患口舌腫毒﹐投以辛涼化毒自安。近有推驚婆子﹐指爲螳螂子﹐言過一周卽不救﹐每用利刀剔兒兩頤﹐以出血塊。

是惟江浙有之﹐而吳中爲甚﹐他處未聞有此患也。然孩提之子﹐肌膚嬌薄﹐卽欲稍泄風熱﹐以鍼略刺猶可﹐切勿用刀割裂﹐以傷血絡﹐致不能乳食﹐可不愼歟﹖世言以醋泥塗火燒瘡﹐取驗最速。其言恰非無本﹐蓋《北夢瑣言》中載﹕孫光憲家人﹐方作煎餅﹐一婢抱兒傍玩﹐失手落兒火上﹐遽以醋泥塗之﹐至晚卽愈﹐並無瘢痕。可見當時已有此說﹐故能應手取效﹐然則世俗相傳﹐固不厭多聞也。

桐城兪澹香言﹐其族子昔患水脹﹐腹膨如鼓﹐漸至手足面目皆腫﹐危殆已甚﹐自問無生理。

一日﹐聞鄰家蔥煎豆腐甚香﹐思食之﹐因自煮一盤﹐食頗快口﹐而小便覺爽﹐遂連食數日﹐溺更大通﹐腫漸消﹐腹亦漸小﹐不半月而愈。兪謂﹕水蠱重癥﹐而以蔥腐獲痊﹐殊不可解。

余曰﹕凡人感疾﹐皆由气味相觸﹐內阻流行之機﹐感時𨿽微﹐久能致病﹐惟遇气味相投之物﹐一動其機﹐𨿽痼疾亦或可瘳。如《內經》言﹕臨病患問所便。卽是此理﹐非臆說也﹗感丰初﹐黃嚴葉某﹐賈於滬。一夕偕友小飲﹐歸時已三鼓﹐倏有旋風刮地起﹐風過﹐葉僕地不起﹐同伴扶掖回寓﹐超時气絕。其友徐姓者﹐嘗謂余曰﹕葉年壯盛﹐气體素彊﹐何病之驟﹐而死之速也﹖余曰﹕此殆非病﹐或因驚散生魂耳。問﹕是時尙可救否﹖曰﹕按本艸以腰刀鞘二三寸燒末服﹐謂可救。明年﹐徐赴蘇郡﹐泊舟黃渡﹐晚餐方畢﹐聞岸上喧呶聲﹐往觀見一人倒地﹐因詢其何病﹐其家人曰﹕本無疾苦﹐黃昏出門﹐欲往友家﹐半行未裏﹐遽踣於此。

徐憶餘言﹐令以刀鞘試之﹐移時漸蘇﹐頃卽起坐﹐自言初至此﹐聞樹頭鳥聲亂噪﹐陰風起林間﹐使人毫髮皆豎。忽來一巨人﹐揮拳猛擊﹐駭極狂竄﹐正不識路﹐繼聞前面鋒刃聲甚厲﹐意巨人持械復來﹐遂回身而走﹐不知何以仍在此也。觀此﹐可見古書所載奇方異疾﹐若治之得中﹐固無不驗者。然此理甚微﹐頗不易解。

嘗觀《拮奇集》載﹕黑犬徧體無雜毛﹐目如丹朱者﹐名風夷﹐能治飛頭之疾。初不知飛頭何疾﹐閱《搜神記》吳時將軍朱桓一婢﹐每夜臥﹐頭輒飛去﹐將曉復還﹔又《酉陽雜俎》言﹐嶺南溪洞中﹐往往有飛頭者﹐故有飛頭獠子之名。頭飛一日﹐前頸有痕﹐匝項如紅縷﹐妻子咸守之﹐其人及夜﹐狀如病﹐頭忽離身而去﹐將曉還復﹐如夢覺云。噫﹗此固疾耶﹗奇甚矣﹗未識何由而得。徧閱諸書﹐無從考證耳。

宋﹟徐文伯入山采藥﹐遇二老人﹐鑿石取水自飲。文伯渴甚﹐欲乞一盂﹐老人曰﹕此玉液也﹐非汝可飲。過懇之﹐授半盞﹐方入口﹐齒卽相擊﹐下咽覺冷不可耐。一老曰﹕何自苦乃爾﹐遂摘樹葉三片使食﹐食之卽覺溫暖異常﹐老人復授書一冊﹐曰﹕歸習之﹐能療世人疾。文伯暮年遂神其技。嘗於路旁見一人倒地死﹐腹大如甕﹐文伯曰﹕此人爲爆蛇擊死﹐气𨿽絕﹐神未離﹐尙可活也。乃取藥丸﹐納其鼻孔﹐頃之腹鳴便泄而蘇。眾問所施何藥﹐曰﹕骨篤犀也。按﹕骨篤犀乃巨蛇角﹐能解諸毒。又﹐明帝時有內侍﹐患頭痛如破﹐發卽厥絕﹐羣醫以爲風﹐文伯曰﹕此腦蛆也。以藥點兩眼角﹐頃則鼻中出蛆無數﹐乃取以搗汁﹐入藥少許﹐令服﹐曰﹕此腦髓所化﹐非此不能補耳。自後病遂不發。

吐衄諸血癥﹐今人每宗仲景瀉心法﹐不知其所謂瀉心者﹐實瀉手厥陰﹑足厥陰﹑太陰﹑陽明四經之邪火有餘也。大黃峻利之品﹐用得宜﹐取效固捷﹔若施之體弱之人﹐禍可立待。梁武帝時姚僧坦以醫擅名﹐值帝病熱﹐欲服大黃﹐姚言至尊年髙﹐不可輕用快藥﹐帝不從﹐幾殆。其後元帝得心疾﹐羣醫擬進補心之品﹐姚言脈洪而實﹐蓋有宿妨﹐非大黃不瘥﹐劑進立愈。觀此﹐知大黃之用﹐必有把握﹐未可混施。

華亭費秋谷母﹐驟腹痛頻危者再﹐聞天馬山有道人能醫﹐乃親往延治。途遇一老翁﹐同憩於亭﹐問何適﹐費以延醫對﹐翁於囊中出一方﹐曰﹕此孫思邈所得龍宮方也﹐服之當有效。

費於忽迫間﹐不辧何藥﹐卽市歸進母﹐一服而愈。後以方示人﹐蓋卽《千金方》溫脾湯也。

是方寒熱並用﹐補瀉兼施﹐信非凡子所能定。按﹕唐段成式《酉陽雜俎》﹕思邈嘗隱居終南﹐時逢大旱﹐有西域僧奏請於昆明池結壇祈雨﹐凡七日﹐池水驟縮。忽有老人夜詣思邈室﹐曰﹕弟子昆明池龍也﹐今胡僧利弟子腦﹐詭言祈雨﹐實欲殺我﹐望先生憐而救之。孫曰﹕余知昆明龍宮有仙方三十首﹐爾授我將救汝。老人曰﹕此方上帝不許妄傳﹐今事急﹐何敢吝﹖孫得方﹐遂別撰三十卷﹐每捲入一方﹐致後世莫辧。老翁所授﹐蓋卽眞方也。

醫學十三科﹐惟鍼科效最速。然非精其技者﹐不可輕試。經云﹕形气不足﹐陰陽俱虛﹐刺則重傷其陰陽﹐老者絕滅﹐壯者不復矣。東垣曰﹕脈浮數而發熱﹐咽漧舌赤﹐時作渴者﹐熱在外也﹐灸則災害立至。據此﹐知虛寒忌鍼﹐實熱忌灸。未明虛實者﹐鍼與灸豈可妄使哉﹗唐﹟狄梁公性嫻醫藥﹐尢精鍼術。顯慶中應制入關﹐路出華州﹐之北﹐稠人廣眾﹐聚觀如堵。梁公引轡遙望﹐有巨牌大書﹐能療此疾﹐酬絹千匹。就觀之﹐有兒年可十四五﹐臥牌下﹐鼻端生贅﹐大如拳石﹐根蒂綴鼻﹐才如食筋。或觸之﹐酸痛刻骨﹐雙目爲贅所繩﹐目睛翻白﹐痛極欲絕。公惻然久之﹐乃曰﹕吾能爲也。其父母曁親屬叩顙祈請。公令扶病者起﹐卽於腦後下鍼寸許﹐乃詢鍼气已達痛所乎﹖病患頷之﹐公遽出鍼﹐疣贅應手而落﹐病頓失。其家人且泣且拜﹐遂奉縑物。公笑曰﹕吾哀爾命之危﹐非鬻技也。罔顧而去。然行鍼之法﹐必達乎陰陽﹐分別穴道﹐倘失毫釐﹐則差以千里。如公者﹐始可行其伎矣。

咸豐初﹐鄧作夫都閫﹐奉檄徵皖南﹐左額受槍傷﹐時賊勢方熾﹐鄭枕戈露宿﹐以至腫勢日甚。醫者謂是破傷風﹐邪已內閉不能治。有一老兵﹐取桑條數十莖﹐以火燒其中﹐取汁和酒﹐令服遂愈。此法曾見之方書﹐不意其奇驗果如此。然則應驗諸方﹐醫家亦不可不諳也。《齊諧記》載﹕江夏郭坦有兒﹐於病後忽能食﹐日必需米斛餘﹐閱五年﹐家至罄。坦乃驅使自覓食﹐兒因饑不可忍﹐乃取圃中韭啖之﹐竟盡二畦﹐旋覺悶極﹐因大嘔﹐陡出一物﹐狀如龍﹐撮飯著物﹐卽化爲水﹐而其病頓愈。物則恰莫能試云。及觀閭閻僧《睡餘偶筆》言﹕秦有化谷虫﹐長僅數寸﹐於谷筆中投其一﹐不二三日﹐谷盡化水。始悟郭兒所嘔﹐或卽此虫。是必采藥時﹐未經洗淨﹐誤吞其子﹐致有此患﹐韭能解蛇虫諸毒﹐故得療此異疾。

諺云﹕走馬看傷寒。蓋言轉眼更攺﹐治之不容稍緩也。若令晨服藥一劑﹐明晚再服﹐中間已隔兩晝一夜﹐經絡已傳﹐藥力有所不及﹐則難取效矣。故古方有日三服﹐甚則晝夜服六次﹐使藥不間斷﹐始能制病。若危急之癥﹐死生於旦暮之間﹐用藥尢當不失其時。近日有一等醫人﹐日則髙臥﹐晚始出診﹐以爲延者眾﹐而深夜猶不得安息。一至病家﹐故作匆忙之態﹐聊且疏方﹐告其病情﹐則閉目不答﹐似厭其言之多也。嗟乎﹗病者求醫﹐望之甚切﹐早延夕至﹐一日虛過﹐以致鞭長莫及。此誰之過歟﹖其心安乎哉﹖有友病疝﹐嘗問方於余﹐余按前人治疝﹐各有所偏﹐立方不無錯雜。仲景以寒爲名﹐故主溫散﹐調營補虛﹐不入气分之藥﹔而子和又以辛香流气爲主﹐謂肝得疏泄﹐病將自愈也﹔巢氏言﹕陰气內積﹐復加寒气﹐蓋由營衛失調而致﹔陳無擇亦言﹕女血因寒濕而爲瘕﹐男气因寒聚而成疝﹐是以疝屬寒者固多。然此病亦有起於濕熱者。蓋濕熱在經﹐郁遏卽久﹐外復感冒﹐寒气收束﹐絡脈不行﹐所以作痛。若專作寒論﹐恐未盡然。近惟葉氏有暴疝多寒﹐久疝多熱之議﹐發前人所未發﹐後學似當深味。今友患此有年﹐且多目疾﹐維友疝病﹐治肝十居八九﹐因以辛甘化風爲治﹐而附其說於此。

經云﹕濕多成五泄。水濕侵脾固多注下﹐然因風病泄者﹐亦習見焉。蓋腸有風則飧泄﹐胃有風則濡泄﹐肝爲風髒﹐故厥陰癥每多作瀉。今之俗工不察病情﹐以爲健脾導濕﹐治瀉之要﹐用藥大都香燥。不知肝爲剛髒﹐必甘柔酸斂以和之﹐燥則劫津﹐香能耗散﹐不反增其病乎﹖《竹樓間筆》載﹕宋時有朝貴﹐患痢經年﹐羣醫每進升陽理脾之劑﹐而病轉劇。蜀醫唐愼微診之曰﹕此腸風也。投以育陰之品﹐不旬而瘥。余每治腸風泄瀉﹐亦以柔肝獲效﹐故特筆之。

痢疾古稱滯下﹐蓋濕熱內阻﹐气失流行﹐久成積滯。昔人每以導气分消爲主﹐此誠治夏秋時痢之常法。然風淫火迫﹐寒侵積痰﹐亦能致痢﹐治之又當分別。更有脾腎交虧﹐飲食入胃﹐輸化不淸﹐積畱於腸回曲折之間﹐入秋气﹐收藏不固而下泄者。道光丁酉先君年七十有三﹐仲秋患痢﹐晝夜百餘次﹐初延醫診視﹐進苦辛調气之劑﹐因循十餘日﹐病益甚。聞谷卽嘔﹐𨿽湯飲亦不能下咽﹐滿口白縻而作呃忒﹐舉家惶惶﹐余方寸已亂﹐漫無意見﹐惟日夜祈禱﹐因思得一人與之共商﹐庶可放膽立方。越日﹐適毗陵莊生至﹐莊號春冶﹐曾從余學醫﹐頗有機變﹐因令診。春冶蹙額曰﹕尊年營衛旣虧﹐痢疾大下﹐陰液已涸﹐今口縻呃逆﹐胃气將絕﹐實難措手﹐惟有扶持元气﹐兼養胃陰﹐冀得胃气稍醒﹐以圖轉機﹐未識是否﹖余曰﹕子言頗合。遂與定生脈佐芍藥﹑銀花﹑陳皮﹑炙艸等味﹐以糯稻根煎湯代水﹐春冶用黨參。余曰﹕是方所重在參﹐黨參气味平淡﹐僅可調補常病﹐豈能恃以爲治。乃用吉林上好山參﹐每服五分﹐日進藥一次﹐參則晝夜四次﹐如是者五日﹐旁癥悉除﹐漸能進粥﹐旬餘而痢亦止。然仍不撤參藥﹐至冬初﹐大啖肉食﹐盤餐羅列﹐無不稱美。春初﹐始起牀步履﹐然能食不充肌肉﹐余竊慮之。气候漸暖﹐飲食漸減﹐夏日惟食粥數次﹐至秋而痢復作﹐悉根據前法治之遂愈。次年秋病又作﹐仍進參藥﹐先君謂麟曰﹕汝素知醫﹐豈不知攻補有時﹖前者初病﹐曾服利導之劑﹐繼用參藥﹐是以有效。去年病卽服參﹐積滯未淸﹐故今秋復發﹐參藥斷不可再用。

余心知非參不可﹐而又不敢違命﹐日夜苦思﹐忽憶先君昔患肝疾﹐得蘇郡醫生阮仁昌治愈﹐先君每稱其能。乃稟知延請﹐星夜著人赴蘇﹐閱五日而阮至。診之曰﹕濕熱內蘊﹐參藥姑緩。乃用芩﹑苓﹑楂﹑朴等治痢之藥﹐先君索方觀之﹐深以爲然﹐命速煎。余不能措一詞﹐時已申分﹐服後未及半時﹐卽覺气促神亂﹐延至亥刻﹐遽爾見背。嗚呼痛哉﹗可見二載之一息綿存﹐皆人參之力﹐一旦受此耗散﹐气泄不能再續﹐今日思之﹐未嘗不飲泣而痛恨焉。

余作醫話﹐不過借此遣興﹐非沾沾於五運六气而言也。適閱楊《山居新話》載一事死不以病﹐而疑爲病死。余故話不涉醫﹐而亦登醫話﹐其略言錢塘韓介石巨室也﹐延某年夏﹐雷雨驟至﹐令庖僮登樓閉窗﹐雨過覓僮﹐則已僵斃。因疑中風猝死﹐而觀身佩之刀﹐絳鞘如故﹐刃則銷鑠過半矣﹐楊言其故﹐殊不可解。余謂此必雷死﹐非病死也。嘗見西人於髙樓及藏火藥處﹐每坎地豎鐵桿﹐上出屋宇﹐以引雷火流入地中﹐而其旁必盡去五金之屬﹐言能引雷。由此証之﹐是僮之死﹐亦以刀鐵引雷入室而然也。猝中云乎哉﹗蘇郡葉天士﹐良醫也。有孫六齡發痘﹐葉視之曰﹕絕癥無生理﹐不必服藥﹐其子婦只生一子﹐不忍坐視﹐因延兒科診之﹐遂疏方進藥﹐余病良已。兒科頗自得﹐謂其家人曰﹕老先生道𨿽髙﹐究非專科﹐臨癥不多﹐誤爲逆候。其子若婦﹐亦甚徳之﹐以爲乃翁固不若也。葉聞謂其子曰﹕兒痘果愈耶﹐某先生力也﹐當設筵演劇﹐以酬其勞。子遂折柬招之﹐兒科盛服往葉出﹐眾客咸稱喜。乃顰蹙曰﹕喜恐不能終席耳。眾初不解﹐及開宴﹐金鼓一聲﹐兒嗷然哭﹐遂絕。葉乃歡曰﹕吾蚤知其必死也。兒科恧然問故。曰﹕此兒先天旣薄﹐感气又深﹐不能外達﹐今未兼旬﹐勉彊收結﹐所泄乃陽明之毒也。腎經所伏﹐仍然不動﹐聞震響則心驚﹐心火旣動﹐內迫腎水﹐水火互衝﹐毒卽激發﹐而莫可禦矣。兒科慚而退﹐眾始服其明也。又我邑醫士王惠昭﹐亦名冠一時﹐四方求治者﹐趾相接。一日隨僕行郭外﹐見隔溪一女子﹐耘於田﹐王熟視良久﹐顧僕曰﹕汝可跣足涉溪﹐以泥水塗面﹐突前緊執女手﹐作拖其下水之勢﹐任伊芳號哭﹐不可捨去。僕曰﹕百步外有耕者聞聲來救﹐恐難脫身。王曰﹕有我在﹐無害也﹐僕如其言﹐女大駭﹐極聲呼救﹐其父持梃狂奔而來。王忽止之曰﹕是若女耶﹐將發痘﹐非此一驚無活理﹐三日後必見點﹐以驗我言。其父𨿽未深信﹐然素慕王名﹐姑俟之﹐至期果然。

亟延診視﹐且問故。王曰﹕此腎經癥也。猝然震駭﹐可使轉入心經﹐今無妨矣。遂爲定方﹐不兩旬而愈。或曰﹕二癥皆發於腎經﹐一則因驚致死﹐一則因駭得生﹐何皆言之驗也﹖余曰﹕葉子年幼質弱﹐感气旣重﹐正不勝邪﹐毒終不能外達﹐故發卽死。村女身大气旺﹐一發卽透﹐透則生驚者﹐皆欲觸其速發也﹐然惟葉之能決其必死於初發之時﹐王能取法於未發之際﹐是非三折肱者﹐其能如是哉﹗古人嘗以水火治病﹐其效速如熨炙之類﹐今尙有之。以水療疾者﹐世所罕見也。按後漢時有婦人﹐臥疾經年﹐諸藥無效。華佗令坐石槽中﹐用冷水灌頂﹐云當百﹐始及半﹐已冷顫欲死﹐灌者懼而欲止﹐佗弗許﹐灌至七十﹐覺有熱气﹐繼而气若蒸釜﹐水若沸湯﹐滿百灌﹐乃使溫褥濃覆而臥﹐醒來病若失矣。又《南史》載將軍房伯玉﹐服五石散﹐因以致疾﹐常覺寒栗﹐𨿽夏月必披裘﹐徐嗣伯診之曰﹕伏熱也﹐須以水發之﹐然非冬月不可。迨至十一月﹐水滴成冰﹐平旦令伯玉解衣坐石上﹐取新汲冷水﹐從頂澆之﹐盡二十斛﹐口噤气絕﹐家人啼哭請止﹐嗣伯怒叱。盡水百斛﹐伯玉始能動﹐背上彭彭有气﹐俄而起坐曰﹕熱不可忍。乞冷凍飲料﹐嗣伯以水一升飲之﹐疾頓愈。自後肢體常暖﹐冬月猶服單衣。時珍曰﹕此皆伏熱之證。火郁則發之。必於冬月者﹐蓋冬至後陽气在內﹐平旦亦陽气方盛之時﹐折之以寒﹐使熱气郁遏至極而激發之。《米眞神靈驗篇》云﹕有人患風疾﹐掘坑令解衣坐坑內﹐以熱湯淋之﹐良久以簟蓋之﹐汗出而愈。宗云﹕四時暴泄﹐肢冷腹痛﹐令坐熱湯中﹐浸至腹上﹐頻頻揉擦﹐生陽諸藥﹐無速於此。二者皆以水療疾﹐冷熱𨿽殊其理一也。

蜘蛛之毒﹐甚於蛇蠍。余嘗見友家一婢﹐左臂爲蛛所嚙﹐腫如甕﹐痛極悶絕。或令以羊血衝酒灌之﹐使醉昏睡一日夜﹐腫始退。閱劉禹錫傳信方﹐載判官張延賞爲斑蛛傷頸﹐初不覺﹐越宿首大如斗﹐有二赤紋繞項下﹐至心前﹐幾至不救。有方士取大藍汁﹐入麝香﹑雄黃﹐以蛛投之卽化爲水﹐遂以汁點咬處﹐兩日悉平。本艸言蜘蛛能制蜈蚣蛇傷﹐其性毒可知﹐古方有蜘蛛散﹐取能定幽暗之風﹐以治陰疝。吳門王晉三《古方選注》云﹕蜘蛛有毒﹐人咸畏之﹐而長邑宰林公瑛﹐山海衛人﹐壯年調理方多用之﹐久亦無害。言有毒者﹐或南北地異所產不同耳。物理相制﹐多有不可解者﹐顧但知其相制處﹐亦可救一時之急。鄰有幼孩﹐爲羣蜂所螫﹐頃刻腫甚﹐或令搗芋艿敷之而消。按《沈括筆談》言處士劉陽居王屋山﹐時見一蜘蛛﹐爲蜂螫墜地﹐其腹如鼓欲裂﹐乃徐行入田間﹐嚙芋梗﹐以瘡就磨之﹐良久腹頓消。然則以芋治螫﹐或亦本於此耳。

乾隆初﹐郡城某紳﹐患腹痛﹐發必昏厥﹐勢甚危篤。四方醫士﹐延聘殆盡﹐諸藥畢投﹐竟無一驗。乃榜示通衢﹐有能治者酬千金。時逢歲試﹐士子咸集郡中。金邑有周生者﹐性好博﹐場後與發﹐薄資盡罄﹐招覆﹐案發﹐周不與﹐同寓亦大半散去﹐周坐困族邸﹐欲歸不時。忽夢亡師某謂曰﹕汝已得取﹐不負此來。周曰﹕昨已出案﹐門生無分﹐先生尙未知耶。某曰﹕汝案在紅箋上。周方欲再問﹐某遽起曰﹕速取看案。周醒﹐以爲妄想所致﹐晨起無聊﹐遂至貢院﹐見案傍果有紅箋﹐視之﹐乃某官招醫帖也。因思正無歸計﹐姑就之﹐倘有機會﹐亦未可料。遂貿然往略﹐一診視﹐詭言此癥非湯藥可療﹐余手制靈丹﹐方期有效。約以翌日﹐回寓沈思﹐必得一物﹐庶可僞爲丹藥﹐因徘徊戶外﹐見墻邊有半朽蒲包﹐乃以黃土封固﹐炙爲灰﹐分作數包﹐袖以往。曰﹕越兩時可一服﹐不過三服﹐病當愈﹐然是非尋常藥肆中物﹐價值昂貴﹐必先稍償藥資。主人言若有驗﹐不靳重酬﹐預付不能應命。周不得已﹐爽然反寓。越日﹐有幹僕數輩﹐輦金而至。曰﹕先生妙藥﹐昨進三服﹐卽吐一血塊﹐腹痛頓愈﹐聊奉薄酬﹐還求覆診。周曰﹕今病根已去靜養自安﹐無須用藥﹐余有急務欲歸﹐不克再往﹐爲我謝覆可也。時我邑楊介眉﹐醫名重海內﹐紳延伊芳調理﹐稱周術之神。楊令將所吐之物﹐洗去血污﹐置淸水內﹐頃之蠕蠕自動﹐引之長四五寸﹐乃一螞蝗也。曰﹕此必飲水誤吞入腹﹐幸未生子﹐故得一吐而盡。然私慕周之技﹐乘間往訪﹐登堂肅拜﹐執弟子禮甚恭。周駭曰﹕先生醫道﹐誰不敬服﹐僕素無學問﹐何敢當此。楊曰﹕願聞所以知某紳之患而治之。周見其誠﹐遂實告。楊曰﹕蒲包灰尙有否﹖周乃取余灰出﹐楊嘗之曰﹕是已﹐此鹽包也﹐鹽能殺蛭﹐故有此驗耳。

古有防風粥﹐以眞珠蘭碎金犀取油﹐煮五香稻爲糜耳﹐一盂價值一金。白居易在翰林日﹐上嘗賜一甌﹐食之口香七日﹐云可除風去濕。是亦芳香逐濕之意也。

按《梁州雜記》餳醋能消介類。憶《說部》載有少年眼中嘗見一鏡﹐醫者言其必喫太多﹐有魚鱗在胸﹐致眼生花耳。乃設芥醋一瓶﹐令於饑時啜之﹐疾遂愈。又有爲魚骨所鯁﹐幾廢飲食﹐後服白餳而解。證此則餳醋之可消介類﹐其說信然。

走方醫賣藥市中﹐或曰﹕一日必療一病﹐𨿽未必然﹐而亦時有驗者。邑有李跛﹐開魚行於東門外﹐自言其幼時﹐足背生細瘡數顆﹐無甚痛苦﹐絕不爲意。夏月赤足坐門首﹐有走方醫目之曰﹕此非癬疥疾也﹐毒伏陽明已久﹐亟宜外達﹐不治當發腸癰﹐此足廢矣。伊芳父怒其妄而叱之﹐遂去。不逾月病發﹐醫藥半年始愈﹐而足果廢。可見走方祝由之類﹐𨿽多以小術惑人﹐訛取財物﹐而於方藥所不能療之痼疾﹐往往以符咒艸藥取效﹐卽此可見其非全妄也。

卷四

神農以赭鞭鞭百艸﹐盡去其毒﹐而後辧其气味﹐察其寒溫﹐著《本艸經》三卷。後𨿽積漸增加﹐然至漢末﹐亦僅傳三百六十五種﹐至明東璧氏﹐匯集諸家﹐輯《綱目》書﹐多至一千八百十二種﹐而歧誤亦多。余謂古書簡而多闕﹐今書繁而多訛﹐近惟澉水吳氏之《從新》﹐去取適中﹐便於檢閱﹐宜爲人所膾炙。然屆今甫百年﹐而品味已多變﹐異甚至有是名而無是物﹐肆中遂以他藥代之。在醫者但知某藥治某病﹐泛取而浪用之﹐貽誤尙有窮乎。余不揣固鄙﹐嘗欲明出處﹐辧气味﹐詮眞僞﹐去所無﹐補所闕﹐更勒一書﹐名曰《本艸時宜》﹐以切於用。

然必考證詳確而後筆之﹐故二十年來﹐僅得七十餘種。今年逾周甲慮不能竟其事﹐倘得假吾數年﹐庶於是書無憾云。

人參在古本艸云﹐生上黨山谷及遼東﹐形長而色黃﹐狀如防風。產百濟者﹐形細而堅白﹐气味薄於上黨﹐此皆言黨參也。瀕湖李氏輯《本艸綱目》廣搜諸品﹐而未及於參﹐至我朝澉水吳氏﹐訂《從新》一書﹐如分人參﹑黨參爲兩種﹐知明時尙無人參。百濟﹑新羅﹑髙麗等國﹐來中土互市者﹐皆上黨之類。按《談苑》載邵化及爲髙麗國王治藥﹐言參質極堅﹐用斧斷之﹐香馥一殿。又《涵海續編》云﹐遼東有韃參﹐色紅澤﹐體實有心﹐味甘微苦﹐斷之有金井玉闌紋﹐人銜之走﹐气息自若﹐則都指人參而言矣。時以中國未行﹐故不入內地﹐國初始見用﹐其名乃著於時﹐嗣後采者多而產漸少﹐入山每無所得﹐至棄其業。道光初﹐近山農戶取子種之﹐僞充人參﹐遂以亂眞﹐漸至眞者幾絕﹐醫家以是物多僞﹐亦將棄此勿用﹐是亦參之一厄也。今寧古塔參﹐久已罕見﹐惟船廠爲上﹐鳳凰城次之。風產質嫩而糖重﹐故價亦較賤﹐但昔以光圓短熟爲佳﹐今則以糙熟兼均爲貴﹐是又參之小變。嘗觀《甌北集》云﹐曩閱國史﹐我朝以參貿髙麗﹐定價十兩一斤﹐迨定鼎中原﹐售者多而價漸貴。然考康熙甲午查悔余謝揆愷功惠參詩﹐有十金易一兩﹐蓋是時參價不過十倍。乾隆十五年﹐余應京兆式﹐慮精力不支﹐以白金一兩六錢﹐易參一錢﹐二十八年﹐因病服參﹐則其價貴已過半﹐三十年來﹐何啻更增十倍云云。按今之市價﹐𨿽不甚相懸﹐而物產則遠不如前矣。余嘗悉心辧別﹐始知是物眞僞﹐固非難識。在今之醫士﹐尋常艸木尙不深求气味﹐況非習見之品﹐有終其身未嘗一堵廬山面目者﹐猶何可與言哉﹗究之眞非絕無﹐特其價過昂﹐識者亦罕﹐故非富貴家﹐素講服餌者﹐鮮克知其味矣。然於痘科產科﹐及元气欲脫之癥﹐實有起死回生之力﹐斷非他藥所能代也。憶昔某戚婦﹐每產血必大下﹐服參則止。道光壬辰復娩時﹐次參甚行﹐某置兩許﹐意十倍服之﹐功力足以相抵﹐及服﹐崩血愈甚﹐气竭欲脫﹐急市山參一錢﹐服之卽止。按參之功用﹐固在諸藥之上﹐行之中土﹐百有餘年﹐活人無算。自爲姦民私種﹐以致魚目混珠﹐遂見疑於世﹐而弗可不惜哉﹗經云﹕五穀爲養﹐五蔬爲充。蔬者收也﹐所以佐穀气而疏通壅滯也。時珍曰﹕凡艸木之可茹者﹐爲韭﹑薤﹑葵﹑蔥﹑藿五菜。然菜固不止於五﹐說原蔬植三百有六十﹐《綱目》僅收一百五種﹐余俱不可考。今民生日用之常﹐更不及十之三四耳。按蔬品惟蒜﹑胡荽﹑苜蓿。漢時得之西域﹐唐貞觀中泥婆羅國﹐又獻菠菜﹑渾提蔥﹐至今傳種不絕。近通泰西諸國﹐其蔌果攜入內地﹐土人覓種植之﹐市以獲利﹐而華人亦有以之充饌者。今略摘數種﹐辧其气味﹐以備考證。捲心菜﹐俗名哈喇菜﹐葉捲如球﹐色靑﹐經霜後微紫﹐去數層﹐內葉嫩黃脆美﹐俟其自放﹐其大如蓋﹐气味甘平﹐利腸淸胃﹐大抵似菘而味不及耳。花菜來自花旗﹐故名﹐葉缺刻如細芥﹐色淺黃﹐味甘淡﹐潤肺化痰﹐性亦和平。筍﹐色白細長形如玉箸﹐味淡微辛﹐中實無節﹐固非竹類﹐土人因其形似筍芽﹐故名之耳。然南菘北植﹐卽化蕪菁﹐今隔數萬里重洋﹐而仍不失色味﹐是亦不可解也。

古人春食涼夏食寒以養陽﹐秋食溫冬食熱以養陰﹐此四時之宜﹐以合陰陽﹐而安六腑。然天生果品﹐亦應候以益人﹐如春生梅﹐酸斂以平肝木﹔夏生瓜﹐甘寒以淸暑熱﹔秋生梨﹐甘涼以肅肺金﹔冬熟杞﹐甘溫以益腎水。此卽經言五果爲助﹐五味爲色﹐以應五臟也。

方伎之流﹐以法取童女初行經水﹐謂之紅鉛。多方制煉以惑人﹐而尢盛行於明末﹐有術士制一粒丹﹐用乳調勻﹐使人仰臥﹐從鼻灌之﹐美其名曰進大藥﹐朝貴多趨之。李可灼紅丸之案﹐卽此物也。按婦人月水咸熱有毒﹐服之傷腦﹐術士之言﹐豈足信哉﹗觀蕭了眞金丹詩﹐亦可悟矣。

竹根木屑﹐賢者注意﹐世固無棄物也﹐惟醫亦然。苟明其意﹐凡物皆可療疾。如徐嗣伯嘗以棺中死人枕﹐治屍疰﹑石疣﹐及多見鬼物﹐均應手取效。或問三癥不同﹐何皆用枕而瘥﹖嗣伯曰﹕屍疰鬼气也﹐伏而未起﹐故令人沈滯﹐以枕治之﹐魂气飛越﹐不附體矣﹔石疣甚僻﹐虫性轉堅﹐非藥石可遣﹐因亦以鬼物驅散之﹔至眼痛而見魍魎者﹐邪气入肝也﹐以邪引邪﹐固當用枕鉤之。三者不相同而適相似﹐得其意之所在而治之﹐故皆驗也。大抵自宋以前﹐未嘗用此﹐嗣後靈鞋屍席﹐與自經死繩﹐咸用以治病﹐而本艸亦收之耳。

藥有雷丸之名﹐本艸謂與雷斧雷楔。皆霹靂擊物時﹐精气所化。若埋於向陽之處﹐數年後卽大如卵﹐堅如鐵矣。按雷火本地中濕蒸之气﹐郁久勃發﹐隨地气升起﹐泄爲陰中之陽。雷丸得其餘气﹐故能除胃火﹐散皮中結熱。然久服則令人陰痿﹐蓋亦性陰所致。元至正間﹐邑農家有老嫗﹐爲雷擊死﹐頃之復蘇﹐口中含藥一丸﹐吐以示人。比鄰兪某﹐意爲神丹﹐奪而吞之﹐遂患喉痛。物格格然若不化﹐後因怒咳﹐隨痰以出﹐視之狀如李核﹐質光潤而色黃﹐斧擊不碎﹐數年之咽痛遂止。意此卽雷丸之類。兪吞時﹐其升騰之气方盛﹐迫火上炎﹐故患咽痛。迨爲怒所激﹐隨气湧出﹐物旣去﹐宜其痛之頓失也。

古無煙艸﹐昔閩人自海外得淡巴菇燃之﹐以管吸其煙﹐云能辟瘴。故明時徵滇軍中咸服之﹐至我朝始盛行於內地。今𨿽擔夫農工之家﹐無不備以供客。按本艸云﹐其性純陽﹐能得能散﹐故可化濕禦寒﹐其气入口﹐頃刻而周一身﹐令人通體俱快。然火气燻灼﹐大損肺气﹐今之多患喉舌諸瘡﹐未必非嗜煙所致。近人欲避其火熱﹐以銅爲器﹐置水於中﹐使煙從水底起﹐名曰水煙袋。以爲得旣濟之法﹐一吸三吸﹐更傷气分。衛生者﹐還宜遠之。

蜀地產椒分五色﹐以按五行。服餌家謂是艸中之大丹﹐煉服能堅齒髮﹐調關節耐寒暑﹐久則輕身益壽。按椒性辛熱﹐能損肺泄气﹐煉服亦非所宜。今人因其馨香快膈﹐每用以蘸食鮏羴﹐不知其助火動血﹐因以致病者夥矣。浙寧陳彥生好食椒﹐年未五十齒落﹐此其驗也。

諸凡含血之物﹐其骨皆難長。在人自胚胎至成人﹐必二十年﹐方堅骨髓。惟麋鹿角自生至堅﹐不過兩月﹐計一日夜能長數寸。𨿽艸木之易生﹐猶不能及。所以能堅筋骨﹐彊陽道﹐益精髓。舊有髓道士斑龍丸歌曰﹕尾閭不禁滄海竭﹐九轉靈丹都慢說﹐惟有斑龍頂上珠﹐能補玉堂並下穴。其丸蓋鹿茸所合也。但鹿則喜山而屬陽﹐故夏至解角﹔麋乃喜澤而屬陰﹐故冬至解角。今采茸不分麋鹿﹐豈知陰陽旣別﹐功用亦殊﹐而可混用乎﹖四時艸木﹐應候而生﹐采取亦必及時。非其時則气味異﹐而功用亦差。卽血肉之品﹐亦不宜生取﹐以失其性。嘗聞今之市麝臍者﹐生而割之﹐其香未蘊﹐臍穢尙腥﹐入藥多至損人。

按麝食芳艸﹐至冬香蘊於臍﹐入春臍癢﹐自以爪剔出﹐采芳婦女﹐拾以相贈馨香染袖﹐經年不退﹐名曰生香﹐頗不易得。今山中獵戶﹐嘗取麝糞曝漧﹐得麝生割臍香﹐以糞實之﹐或取飛虻去首足翅﹐入臍封固﹐久之香亦不散﹐名曰當門子﹐是以一麝而獲五臍之利也。虻且有毒﹐不良可知﹐以之和香料猶可﹐若入藥餌﹐不反有所損乎﹖今市賣有所謂醋鱉者﹐云出普陀山。似螺而扁﹐大如豆粒﹐言能催生。產婦於臨蓐時吞之﹐兒卽持以出。然余嘗試之﹐恰無驗也。按《海槎余錄》謂是相思子﹐生海中﹐好事者﹐取藏篋笥﹐終歲不壞﹐出投醋中﹐則能轉旋不已﹐而無催生之說。據此蓋耍物耳﹐正如閩部疏載莆田所產小白石﹐狀如杏仁﹐擘之腹文如虫﹐取兩石離立盤中﹐須臾自相迎合﹐名曰雌雄石。近亦有市賣者﹐謂能治目疾﹐且可合媚藥﹐其價故甚昂貴﹐而不知其藉此愚人﹐亦無佐驗也。

木鱉子﹐本艸言其無毒﹐能治瀉痢疳積﹐而發明下又載薊門人有二子﹐服此俱斃﹐特著爲戒。近聞南門外有農人曹某﹐年已半百﹐子僅九齡﹐患腹痛﹐時發時止﹐經年不愈。或言此疳積﹐木鱉可療﹐曹卽市五文﹐盡數煎與其子服﹐不超時乃肉顫筋弛﹐骨節盡解而死。按木鱉有二種﹐一產南中﹐形細而底凸﹐又名木虱子。昔人用以治痢﹐審其性味﹐不過苦參子之類耳。此種今已絕少﹐現肆中所賣者﹐皆番木鱉﹐出回回國﹐外科嘗用以敷瘡﹐服之能殺人﹐切勿入藥以嘗試也。

夏子益曰﹕天地川樹木﹐皆有脂。此系陰陽气化之餘﹐結而成髓。飲天脂者﹐成上仙﹔地脂成地仙﹐山川樹木之脂﹐壽俱無量。《鬼穀子語仙錄》云﹕取天脂須於危峯絕頂﹐人迹罕到之處﹐置金盤盛明珠﹐每於寅卯之交往探﹐有淸露卽傾去﹐得漿色白﹐芳香不散﹐味極淸甘者﹐是也。地脂於地脈流行聚合之處﹐從土湧出﹐不收仍入地。大抵天地之脂﹐每六十年一泄﹐山脂卽鐘乳之類﹐鐘乳乃石之汗液﹐脂其髓也。水脂出大海中﹐髙噴百丈﹐還落水中﹐介類吞之得爲神。樹脂數千年老樹﹐枯而復榮者再﹐始有脂﹐能化嬰兒﹐遊行不定﹐頗不易得。《方鎭編年》載髙展爲井州判官﹐一日見砌間沫出﹐以手撮之﹐試塗一老吏面上﹐皺皮頓攺﹐顏色如少。展問承天道士﹐曰﹕此名地脂﹐食之不死﹐展乃發磚﹐已無有矣。

國朝康熙間﹐順徳有民入山樵采。忽聞樹頂有兒啼聲﹐仰視﹐見古木上有气縷縷如煙﹐飛鳥過之皆墮﹐斫視其中有人﹐狀類凝脂﹐問之不應﹐拂之則笑。一同伴曰﹕此名樹脂﹐非惡物也。遂蒸食﹐食已覺熱﹐尋浴溪中﹐肉盡潰裂而死。余謂仙佛之書﹐大都渺茫﹐固不足信。

凡異常之物﹐智者不食﹐信然。

使君子之名﹐相傳有潘州郭使君﹐療小兒腹痛﹐每用此取效﹐因有是稱。按小兒腹痛﹐虫患爲多﹐而凡殺虫藥多苦辛﹐惟使君子味甘﹐孩提服餌﹐不損脾胃﹐故尢相宜也。至民俗謂虫無盡殺﹐盡則無以消食﹐此眞愚俗之言。李時珍嘗譬之樹有蠹﹔屋有蟻﹔國有盜﹐是福是禍﹐不問可知矣。余亦謂修養之家﹐必以去三尸﹐卽此類推﹐虫固宜殺而不宜畱也。

今人好食白淪雞子﹐言能安五臟﹐益气血﹐而不知其頗不易化﹐非煮之極熟﹐多致停滯。《南史》載李道念一病五年﹐發治未效﹐丞相褚澄診之曰﹕非冷非熱﹐當是過食白淪雞子耳。

煮蒜令食。遂吐一物﹐形如卵﹐視之雞雛也﹐翅足俱全。澄曰﹕未盡以蒜更吐之。計出十二枚而愈。又李時珍嘗見一朝貴﹐每晨必進雞子數枚﹐久而無恙。因詢其庖﹐此外尙有何好﹖庖言食不撤蒜。李曰﹕賴有此耳。觀此足知是物不宜多食﹐而蒜之能消肉積﹐亦信然矣。

釋道家有五辛之禁﹐道以韭﹑薤﹑蒜﹑蕓﹑薹﹑胡荽爲五葷﹐而釋家則葫小蒜興渠慈蔥蔥也。所禁𨿽有異同﹐然皆辛燻之品﹐生食增恚﹐熟食發淫﹐以其有損性靈﹐故屏絕也。

絲瓜《本蔬》中佳品﹐世俗相傳﹐其性至寒﹐食之敗陽。按本艸言甘平能除熱﹐利腸解毒通絡﹐而《生生編》又謂暖胃助陽。余嘗考其性味﹐不過甘涼之品。因其涼血﹐故治腸風崩漏﹔其絡貫串如人脈絡﹐故能通絡﹔其質軟滑﹐故曰敗陽。暖胃之說﹐抑何反也。

狗蠅牛虱﹐古方未嘗用之﹐而近世醫家每以此治痘﹐蓋出齊東野語。周密言同僚括蒼陳坡﹐老儒也﹐其孫三歲出痘﹐半漿倒壓﹐勢已不治。遇一士授藥少許﹐服之移時卽紅潤﹐乃乞其方以壽世。蓋用狗蠅和醅﹐以酒調服耳。按藥中虫蟻﹐不過取其飛揚走散之功﹐故多施於傷科外癥﹐以通血閉。痘癥全賴气血以成漿結痂﹐元虛之癥﹐必當以參﹑培養元气﹐切勿以此爲法也。

嘗見幼科取靑蒿中虫和藥﹐以治小兒急慢驚風﹐云有奇驗。徧閱古方﹐未見用此。惟《保嬰集》極言其功效﹐並有詩云﹕一半朱砂一半雪﹐其功只在靑蒿節﹐任教死去也還魂﹐服時須用生人血。蓋用朱粉和之﹐乳汁點服也。

今人冬月﹐每以酒和牛乳燉食﹐而薛立齋言酒不可與乳同飲﹐蓋乳汁下咽﹐得酒則凝﹐頗不易化。若以酒燉食﹐乳已熱而成塊﹐本無害也。胡筱園太守晨起食乳﹐不耐羴气﹐急呼酒飲﹐遂覺膈間痞悶﹐一日夜不思飲食﹐服神曲﹑麥俱無效。余令取酥與消導藥服之遂愈。酥本乳之精華﹐得同气以相引﹐故能取效也。

世言有百益一損﹐梨則百損一益。按卽木瓜﹐不過藉酸澀之性﹐得以舒筋伐木﹐豈若梨之甘能養胃﹐涼可淸心﹐潤燥化痰﹐除煩解熱﹐且渙風邪而消癰毒哉﹖嘗閱陳鵠《舊續聞》載湖南崔孝廉﹐道出泗州﹐聞呂某精太素脈﹐俾診之。呂曰﹕君來年可得官﹐秋發癰毒﹐不可治。崔求預處一方﹐呂謝不能﹐固請之。乃曰﹕京師有大馬劉者可訪也。明年崔果登第﹐遂訪劉。劉令日啖梨﹐至二百餘顆﹐乃徧生小瘡﹐而無他患。又《類篇》載有士人狀若有疾厭厭然﹐日無聊賴。醫者楊吉老診之﹐言气血爲熱鑠﹐此去三年﹐當以疽死。士人慮之﹐聞茅山有忌士能醫﹐不輕爲人治﹐乃易靑衣﹐投執薪水﹐役久以實告。道士亦令食梨而愈。考經疏言﹐膏粱之家﹐濃味濃酒﹐縱肆無節﹐不病痰火﹐必有癰疽卒中之患。惟頻食佳梨﹐能轉重爲輕﹐變危爲安。據此則梨之功能﹐夫豈淺鮮﹐損益之說﹐抑何相反如此也耶﹗腰膝無力﹐腎气不足也。栗形如腎﹐故能補腎虛。每於冬月﹐以袋盛生栗懸髙處使幹之﹐晨起喫數顆﹐再以豬腎粥助之﹐久則奇效。然須細嚼﹐連液吞咽。若頓食至飽﹐反致傷脾滯气。

蘇子由詩﹕老去自添腰腳病﹐山翁服栗舊傳方﹐客來爲說晨興後﹐三咽徐收白玉漿。是得食栗之訣矣。

櫻桃味甘性熱﹐故王維有「飽食不須愁內熱﹐大官還有蔗漿寒」句。張子和言﹕舞水一富家有二子﹐好食紫櫻﹐日啖一二升﹐半月後長者發肺痿﹐幼病肺癰﹐相繼而殤。嗟乎﹗天生百果﹐所以養人。倘縱其嗜欲﹐反滋其害。邵堯夫云﹕爽口物多終作疾﹐眞格言也。

蓬气味辛苦﹐功專殺伐﹐古人用之﹐必輔以參﹑術﹐慮其耗气也。今人用以破積滯﹐治胸脇諸痛﹐取其能散气中之血耳﹐而好古言亦能益气。然審其性味﹐亦猶濃朴﹑檳榔之類﹐益气之說﹐切弗輕信。本艸載王執中久患心脾痛﹐服醒脾藥反脹﹐用蓬﹑術炮以水醋﹐煎服立愈。

余謂脘痛﹐每多肝木犯胃﹐蓬術苦辛泄降﹐兼之醋味酸收﹐正合治肝之法﹐是以效也。

元素曰﹕芍﹑芎上行頭目﹐下行血海﹐能散肝經之風﹐爲少陽厥陰血虛頭痛之聖藥。余按﹕芎性味辛溫﹐以佐地芍﹐而使不寒不滯﹐故四物湯用以爲使﹐此如六味之有澤瀉也﹐其非專任之品可知矣。今人每用以爲君﹐治少陽厥陰癥﹐不知陰弱之人多虛熱﹐挾肝膽之火上炎﹐而致嘔逆痰咳﹐頭痛气喘﹐是宜甘緩育陰﹐而使火風自滅﹐豈可用升散之品以助其勢乎﹖虞摶謂骨蒸多汗及气弱者不可久服﹐蓋芎能令眞气走泄﹐而陰愈虛也。李時珍曰﹕芎肝經藥也﹐若單服久服﹐則辛喜歸肺﹐肺气偏勝﹐金來賊木﹐而肝必受邪﹐久則偏絕﹐使人夭亡。故醫者貴乎格物也。

昔人言生薑調中益胃﹐能除肺經諸病﹐而爲嘔家聖藥。按姜性辛溫﹐用以宣肺气﹐開寒痰﹐平嘔逆﹐若爲肺胃必需之品則不然。蓋胃爲陽土﹐性喜甘柔﹐肺應秋金﹐亦宜淸肅﹐辛散之品﹐恐非所宜。余謂但可用以醒胃﹐不當用以益胃。或問﹕本艸言夜間勿食姜﹐食之令人气閉﹐何也﹖曰﹕肺以气順爲安﹐臥則气血寧靜﹐若以辛溫劫之﹐使痰气上壅﹐而阻气道。諺云﹕早除蘿卜夜除姜。亦此意也。

牡蠣一名蠔山﹐附石而生﹐磊相連如房﹐故亦名蠣房。以是海气所化﹐體用皆陰﹐本艸故言能治虛損煩熱。余嘗用以潛陽﹐較勝於鰒。陶隱居《本通典》﹕老雕入海化爲。云是百歲雕所化。按﹕卽螺類﹐然蠣生石間﹐堅實不動﹐類𨿽屬介﹐迥異螺蚌。說恐未然﹐近人疏方﹐每書左牡蠣﹐蓋以左顧爲牡也。陳海藏嘗非之﹐謂是咸水結成﹐塊然不動﹐陰陽之道﹐何由而生﹖考《南州誌》蠣房贊﹐亦有牝牡異斑句﹐似牝牡又可以斑辧矣﹐顧余嘗驗之。所謂左右者﹐以其附石不移﹐順流旋轉﹐水激成紋﹐非眞有雌雄之別也。

蟹爲江鄕美品﹐而吳俗尢多嗜之﹐每至三秋﹐不撤此味。昔人言蟹能解結散血﹐故其字從解言。考其性味鹹寒﹐能動風耗血﹐味𨿽美﹐多食恰能損人﹐埤邪言未被霜者不可食。昔余家治屋﹐工人掘地疏溝﹐獲一巨蟹﹐重斤余。烹食之﹐夜半腹大痛。洞泄而死。蟹譜震澤漁者﹐綱得螃蟹﹐其大如頭﹐以螯剪綱皆斷﹐怒欲烹之。其侶有老於漁者曰﹕嘗聞龜蟹之殊類者﹐是江湖之使﹐烹必有禍。乃令釋之。然凡物之異於常者﹐食多殺人﹐豈獨龜蟹而已哉。

菌之種類甚多﹐閩粵間人所植楠木﹐沃以米汁而生者﹐名曰香菌﹐乃可充饌。若生墟落穢濕之地﹐則本鬱蒸之气所化﹐其性多毒﹐食之殺人。我邑新橋鎭﹐昔有農人於竹園中得鮮菌數枚﹐甚肥白﹐煮而食之﹐竟以腹瀉死。憶道光己酉春﹐淫雨經月﹐徧地生菌﹐友人謝月屏家於庭角忽生一菌﹐大如盆﹐色淺紅﹐其紋隱有鳥獸形﹐謝以爲瑞芝﹐邀余往觀。余曰﹕此毒菌也﹐不久當萎。越夕果漸小﹐未幾而蔦。謝以人咸爲芝﹐而余獨曰菌﹐且知其敗之速﹐謂必有所見。余曰﹕嘗閱珍珠船所載李涼公鎭朔方時﹐耕於園﹐樹下產菌一本﹐大數尺﹐上有樓臺﹐中間二叟對博﹐並成三字曰朝榮觀。公聞而疑之﹐乃令掘其地。僅三四尺﹐卽有巨蟒穴﹐其下目光如鏡﹐口吐沫成菌。今觀君家所生﹐疑卽此類﹐見背有蓑紋﹐故知非芝﹐以气化必易萎也。

閩產桂圓﹐味甘肉濃﹐能悅胃養營﹐凡勞損心脾而血耗者宜食之。因其形如龍目﹐故又名龍眼。道家每取肉細嚼﹐待滿口生津﹐下咽﹐名飲玉泉。余嘗試之﹐頗益。昔華亭陸平泉宗伯﹐享壽百齡﹐日惟食龍眼數千﹐顏色如少時。然其味過甘﹐多食令人中滿﹐有痰熱者﹐似亦不甚宜也。

初摘鮮蓮﹐气淸味美﹐能和中養心气﹔煮粥食之﹐益人脾胃。昔人言生食須去心﹐否則恐患霍亂。按蓮子中靑心﹐能淸心去熱﹐霍亂之說﹐不知何據。惟今肆中所賣石蓮﹐產粵東樹上﹐其味大苦。曾見食之而作嘔者﹐今人每用以治痢﹐誤矣。

側柏代茗﹐別有一種淸芳之气。當春末夏初﹐嫩葉方長時采服之﹐能除風濕。但其性味苦燥﹐非壯水之品﹐而丹溪以爲補陰要藥﹐說恐未然。咸豐癸丑洞庭陸秋谷販於陜遇盜迷入山谷﹐行數里﹐杳無人迹﹐忽聞林間人語﹐周視恰無所見﹐惟有大柏一株﹐枝榦修偉﹐髙出雲際。

時腹中甚餒﹐因采葉食之﹐遂忘饑渴。今年逾周甲﹐須髮未斑﹐步履飲啖﹐一如少時﹐每言食柏之驗。曩閱《涵海續編》﹐廣成子取云陽液以療世人疾苦﹐𨿽垂死可活。初不知云陽液爲何物﹐後觀抱朴子﹐山中樹能人語者﹐非樹語﹐乃云陽爲之﹐注云陽樹精也。陸之所食﹐或喞此耳。

王宇泰云﹐病酒者﹐當服枳懼。按枳懼一名木密﹐又名金鉤﹐樹似白楊﹐其子著枝端﹐長才盈寸﹐駢生如指﹐屈曲相連﹐春生秋熟﹐霜後味甘如飴。昔人有造酒庫而以枳懼木架屋者﹐其後一室之酒皆淡薄無味。余少時曾傷酒發熱﹐取汁服之﹐反覺中滿﹐是或味甘所致耳。

鴆﹐毒鳥也。邕州朝天鋪及深山處有之﹐其種有二﹐一大如鴉﹐黑身赤目﹔一大如鶚﹐毛紫綠色﹐頸長七八寸。雄曰運日﹐雌曰陰諧﹐聲如羯鼓。遇毒蛇﹐則鳴聲邦邦﹐蛇入石穴﹐禹步作法﹐石裂蛇出。秋冬解羽蟄穴﹐燻之出走﹐暈眩而斃。以法取膽﹐盛以銀瓶﹐倘染指﹐指卽斷﹔用作毒矢﹐著人立死。鴆羽瀝酒﹐犀角卽解。凡鴆穴處必多犀﹐天地所以制殺機也。

蘇君世業藥材﹐精於辧別﹐同業咸推巨眼。同治間賈於滬﹐有航海客攜犀角一箱托售。

某開視﹐遂邀同市共觀。曰﹕此名天馬角﹐僞物也。以此販楚鄂間﹐可獲利十倍﹐然殺人亦如之。余若不言﹐恐售僞者踵至﹐且慮嗣後無識者﹐害何底止。遂以百金易之﹐對眾焚毀﹐客甚感愧。

冬季大鯖魚膽入川貝末懸壁間﹐俟榦取末﹐以治咽喉之疾。而鄺湛若赤雅又云﹕其膽治目﹐功比空靑。魚大膽小者上﹔魚大膽大者次之﹔魚小膽大者下矣。粵東花懸漁者到得魚懸親剖﹐官稅其膽﹐始敢出市﹐開私者杖。故其詩有﹕金環殉吉鷯﹐花縣稅鯖魚﹐之句。今藤江所市者﹐皆以膽灌黃藤膏僞爲之耳。辧之不精﹐必見笑於魚目矣。

杜詩豈無靑精飯﹐使我顏色好。靑精一名南天燭﹐又名墨飯艸﹐用以煮飯﹐色純黑。仙經云﹕艸木之正﹐气與神通﹐食靑燭之精﹐命不復殞﹐是也。

補編

是編乃毛對山先生墨余錄談醫之說﹐關於醫理﹐多有發明﹐故附錄醫話之末﹐以資同志之研究。

鄞縣曹炳章識

補編

徐何辧癥

蘇城徐秉楠﹐靑浦何書田﹐皆精軒岐術﹐名重一時。時金閶劉氏饒於財﹐而僅有一子﹐春患傷寒﹐勢已危﹐羣醫束手﹐遂以重金延二人。徐至﹐診視久之曰「傷寒爲百病長﹐死生系於數日之內﹐苟識病不眞﹐用藥不當﹐則變異立見。古有七日不服藥之說﹐非謂傷寒不可服藥﹐謂藥之不可輕試也。若見之未審﹐寧不用藥﹐豈可妄投以速其殆。故醫者必先辧六經之形癥﹐切其脈理﹐察其病情﹐究其病之所在﹐而後能治。如太陽陽明﹐表癥也﹐宜汗之﹔少陽則半表半里﹐宜和解之﹔太陰邪入於裏﹐少陰入裏尢深﹐均宜下之。若手足厥冷﹐自汗亡陽者﹐又宜溫之。至厥陰病﹐則寒邪固結﹐非投大熱之劑不能除。此等癥勢𨿽危﹐但能對病用藥﹐始終無誤﹐不難治也。今診少君之癥﹐爲兩感傷寒。兩感者﹐如太陽受之﹐卽與少陰俱病﹐以一臟一腑﹐同受其邪﹐表癥裏癥﹐一齊舉發。兩邪相迫﹐陰陽皆病。救表則裏益熾﹐救裏則表益急﹐譬之外寇方張﹐而生內亂﹐未有不覆其國者。察其形癥﹐變在旦夕﹐𨿽和緩復生﹐能措手乎。言未已﹐閽人報何先生至﹐徐退入夾室。何入診之曰「冬傷於寒﹐而春病溫﹐蓋寒必從熱化﹐今身反不熱﹐而脈形潛伏﹐此熱邪深陷﹐勢將內閉矣。頃按脈時﹐曾於沈伏中求之﹐左手尺寸得弦﹐右則微緩﹐見癥耳中聾﹐脇痛﹐寒熱若有若無﹐兼之中滿囊縮﹐時或身冷如冰。夫脈弦而耳聾脇痛者﹐病在少陽﹐蓋脈循於脇絡於耳也﹔病中滿囊縮﹐右脈微緩者﹐病在厥陰﹐蓋脈循陰器而絡於肝也。邪入陰分旣深﹐故身冷如冰耳。辧其形癥﹐是少陽厥陰俱病也。古人治少陽癥﹐謂用承气下之﹐反陷太陽之邪﹐麻黃汗之﹐更助裏熱之熱﹐故立大柴胡湯一方﹐解表攻裏﹐兩得其宜。今齒枯舌短﹐陰液已竭﹐若投柴胡承气解表峻下之劑﹐則更劫其陰﹐是速其殆也。若以厥陰論治﹐而進桂﹑附等回陽之品﹐是抱薪救火耳﹐若用石膏﹑黃連苦寒之藥﹐非惟不能撥動其邪﹐正助其冰擱之勢。然醫家必於絕處求生﹐方切脈時﹐兩手𨿽奄奄欲絕﹐而陽明胃脈﹐一綫尙在。因思得一綫之脈﹐卽有一綫之機﹐反復研求﹐惟有輕可去實一法﹐以輕淸之品﹐或可宣其肺气﹐冀得津液求復﹐神誌略淸﹐可再圖別策。勉擬一方﹐服之﹐天寅卯之交有微汗﹐則可望生機﹐否則勢無及矣。」是時徐獨坐室中﹐使僕往探﹐索方觀之﹐乃大笑曰「是方能愈是病耶﹗果然﹐可將我招牌去﹐終身不談醫道矣。」言爲何僕竊聞﹐達於主。何謂劉曰「聞徐先生亦在此﹐甚善。今晚𨿽不及相見﹐明日立方必與共﹐千萬爲我畱。」何舟泊河沿。遂下宿。徐欲辭歸﹐劉苦畱之。服藥後﹐至四鼓﹐果得汗﹐形色略安。天未明﹐何至復診﹐喜形於色曰「尺脈已起﹐可望生矣。但必畱徐先生﹐余爲郎君療此病﹐徐若去﹐余亦去耳。」劉唯唯。徐悉病有轉機﹐無以自容﹐急欲辭歸。劉曰「何曾有言﹐先生去彼必不畱﹐兒命懸於先生﹐惟先生憐之﹐𨿽日費千金﹐亦不吝。」徐聞﹐知前言之失﹐默然無語。何一日登岸數次﹐不數日﹐病者已起坐進粥﹐乃謂劉曰「今病已愈﹐我將返棹﹐徐先生已屈畱多日﹐諒亦欲歸﹐但前有招牌一說﹐或余便道往取﹐或彼自行送來﹐乞代一詢。」徐遂丐劉周旋﹐劉設席相勸﹐至爲屈膝﹐始得解。何歸﹐適侄某亦患傷寒﹐病劇﹐舉家皇皇﹐何診之﹐形癥與劉似﹐曰「易耳。」遂以前法進一劑﹐不應﹐再進而气絕矣。何爽然曰「今日始知死生在命﹐非藥之功醫之能也。」因函致徐﹐自陳其事﹐而請罪焉。由是閉門謝客﹐不言醫者數年。

兩蒼氏曰﹕軒輊處﹐妙無墨痕。備載兩醫論﹐略未刪翦﹐疑若不經意﹐何𨿽奏績﹐而有末段顢頇﹐則仍案而不斷。及將兩論細讀﹐始悟備載之下﹐蓋有不待斷者﹐束處直是有意瞞人﹐借作疑陣耳。妙妙。

補編

李中梓

李中梓﹐字士材﹐邑諸生也。有文名﹐並精醫理﹐名重一時。時金壇王肯堂﹝字泰﹞亦精岐黃術﹐年八十﹐患脾泄﹐羣醫咸以年髙體衰﹐輒投滋補﹐病愈劇。乃延李診視﹐診畢﹐語王曰「公體肥多痰﹐愈補則愈滯﹐當用迅利藥蕩滌之﹐能勿疑乎﹖」王曰「當世知醫﹐惟我二人﹐君定方﹐我服藥﹐又何疑﹖」遂用巴豆霜下痰涎數升﹐疾頓愈。魯藩某病寒﹐時方盛暑﹐寢門重閉﹐牀施氈帷懸貂帳﹐身覆貂被三重﹐而猶呼冷。李往診之﹐曰「此內熱也﹐古有冷水灌頂法﹐今姑通變用之。」乃以石膏三斤﹐濃煎作三次服﹐一服去貂被﹐再服去貂帳﹐服三次﹐而盡去外圍﹐體蒸蒸流汗﹐遂呼進粥﹐病若失矣。其醫之神效類如此﹐特素自矜貴﹐非富貴家不能致也。

童菽原曰﹕是亦一時之雋﹐但非富貴人不能致﹐則與集中姚蒙異。𨿽情性各別﹐未可彊同﹐而品地實於斯判。

補編

姚蒙

姚蒙字以正﹐居邑之百曲港﹐明時以醫名於世﹐尢精太素脈。言人生死禍福﹐每奇中﹐而性特異。其所可意者與之談﹐娓娓不倦﹐至廢寢食﹐否卽白眼仰觀﹐呼之不答﹐鎭日可無一語。是時醫名重海內﹐求者戶常滿。姚於貧人﹐每施方藥﹐卻酬金。證如危險﹐每日診視二三次不吝。至富者欲延﹐則於禮貌間苟不當意﹐往往勿顧。或問其故﹐曰「此輩庫有銀﹐倉有粟﹐死亦何害﹖若貧者自食其力﹐妻孥賴之﹐安可死耶﹖」時都禦史鄒來學巡撫江南﹐召蒙視疾。蒙欲辭﹐邑宰某迫之行。及入撫署﹐見鄒髙坐不爲禮﹐蒙卽直視﹐噤不發言。鄒曰「汝亦有疾乎﹖」蒙曰「有風疾。」曰「何不自療﹖」曰「是胎風﹐不可療也。」鄒卽引手令診﹐蒙卻不前。鄒悟﹐呼座坐之。診畢﹐曰「大人根器上別有一竅﹐常流污水﹐然乎﹖」鄒大驚﹐曰「此予隱疾﹐事甚祕﹐汝何由知﹖」曰「以脈得之。左手關脈滑而緩﹐肝第四葉合有漏﹐漏必從下泄﹐故知之耳。」鄒始攺容謝﹐且求方藥。蒙曰「不須藥也﹐至南京卽愈。」以手策之﹐曰「今日初七﹐得十二日可到」鄒遂行﹐屆十二日晨﹐抵南京﹐竟卒。

兩蒼氏曰﹕貧富異視﹐時賢往往有此﹐但恨與姚相反耳。至以醫論﹐則其相去者﹐又未可以道裏計矣。

補編

與袁綺香譚醫

甲辰客李﹐與西安袁綺香徵君寓齋較近。袁固知醫﹐好服藥餌。余初往訪﹐見方書藥碗﹐野狼藉几案﹐蓋其修合炮制﹐咸所自爲。嘗出一方示余曰「此亦出名人手﹐因其藥味平易﹐又少補益﹐故姑置之。」余曰「君知補字之義乎﹖凡物缺則補﹐譬冠服未損﹐而欲補之使堅濃﹐則反爲疵累矣。藥能利人﹐亦能損人。若果察其陰陽﹐辧其气味﹐偶舉一二﹐用之通神﹐豈必以方奇品異爲能哉。晝長多暇﹐姑述一二經驗之癥﹐以醒睡魔。曩治繆理堂司馬細君﹐經阻年餘﹐腹形漸大﹐嘔不納谷﹐日僅飲藕汁一二杯﹐已待斃矣。延余往診﹐見其弱不勝衣﹐喘不成語﹐按脈左三部細若遊絲﹐而右關獨大﹐知病在厥陰﹐而損及太陰。閱前醫立案﹐或言气聚﹐或曰瘕﹐雜投辛香燥散﹐以至危殆。爰以甘緩之劑﹐一進而逆止﹐再進而食增﹐繼以育陰益气﹐經月而脹滿悉除矣。是癥初不過液枯气結﹐木乘中土﹐惟攻伐過甚﹐陰液日涸﹐遂至肝陽莫制﹐陽明受困。夫陽土喜柔﹐甘能緩急﹐進甘緩者﹐治肝卽所以救胃﹐此一舉兼備法也。又癸丑寓鄕﹐有舵工子﹐夏患瘡瘍﹐醫投苦寒之品﹐至秋漸至浮腫。繼延幼科﹐更進利導﹐腫勢日甚。病及半年﹐僅存一息﹐絕食已二日矣。其父上鎭市棺﹐將爲待死計﹐或謂余知醫﹐遂踵門求治。余鑑其誠﹐往視。腫勢已甚﹐面目幾不可辧﹐脈亦無從據按。因思病久必虛﹐且多服寒涼﹐脾土益衰而及於腎﹐腎水泛溢﹐三焦停滯﹐水滲皮膚﹐注於肌肉﹐水盈則气促而欲脫﹐擬急進獨參湯﹐以助肺气﹐蓋肺主一身气化﹐且有金水相生之義也。時逆氛未靖﹐鄕間無從覓參﹐乃以仙居術一兩﹐令濃煎徐服﹐盡一器﹐喉間痰聲覺漸退。於是疊進六君﹐重用參﹑術﹐甫半月而腫盡消。此二癥皆以平淡取效﹐可見方不在奇﹐在用之得當耳」袁曰「君用法良善﹐未悉業受何人﹐法宗何派﹖」余曰「幼年病弱﹐悉屏經史子集﹐食飽睡餘﹐惟以方書消遣﹐其時已略能理會﹐迨侍疾椿庭﹐杜門不出者數年﹐因遂搜采羣書﹐究心《靈素》﹐而於切脈調劑之法﹐亦漸通貫﹐此業之所由成也。嗣是偶有所得﹐筆以記之﹐積爲一十二卷﹐名曰《侍親一得》﹐暇當就正也。」翌日袁過余齋﹐遂以書授﹐厥後屢以醫學問。余謂凡人受病﹐𨿽不離乎寒熱虛實﹐然有虛中實﹐實中虛﹐寒化熱﹐熱生寒之異﹐臨癥施治﹐必求其克制之功﹐與相生之義﹐使之並行不悖﹐乃爲善耳。至調劑之法﹐不過藉气味偏勝以圖功。如《內經》咸勝苦﹐苦勝辛之類。蓋醫者意也﹐方者法也。必讀古而不泥於古﹐采方而不囿於方﹐神明其意於法之中﹐研窮其理於意之外﹐斯則化裁之妙﹐存乎其人矣。袁極稱善。明春﹐袁適有楚南之行﹐遂別。嗣以兵阻斷音問﹐近始得函﹐悉此管窺所著﹐竟欲代付手民﹐自笑於前賢諸籍﹐未能兼綜條貫﹐矜其一得﹐適足貽笑方家。然如袁君之嘉善﹐至老不袁﹐遭此紛亂﹐而拙本襲藏﹐俾不散佚﹐感何如乎。特筆所譚﹐以志相交之有自云。

兩蒼氏曰﹕余不知醫﹐但嘗聞醫通於易。夫易之爲義﹐自不易外﹐交易變易﹐動而不居。可見醫無執著處﹐旣宜多哀前言﹐尢貴不拘成法﹐實其腹而虛其心﹐應以自然﹐而非出於必然﹐醫如是﹐亦庶幾矣。篇中所論﹐恰如我意所欲出﹐其殆有相視而笑﹐目逆於心者歟。

補編

古西醫

滬有泰西醫士﹐設肆市藥﹐其治恆施刀鍼﹐不按脈﹐不立方。嘗見一鄕人病膈求治﹐醫授藥數粒﹐歸服之﹐覺腸胃燥裂﹐徧體如焚﹐頃吐二物﹐狀類螢﹐而大倍之﹐蠕蠕尙動。明日復診﹐詢得其故﹐曰﹕癥不可療矣。腹中似此者無數﹐服藥則吐出者應死﹐內伏者亦死﹐今𨿽吐出﹐而物尙生﹐是非藥所能殺矣。鄕人涕泣求救﹐醫出一函﹐並銀餅四枚﹐令至某處﹐轉求某醫。鄕人持往﹐某閱書竟﹐徐出藥水少許﹐塗其兩乳下﹐及回前醫。卽令仰臥於椅﹐椅有機鈕﹐手足如系。醫出利刀﹐割塗藥處﹐以指探覓﹐而無所得﹐復用藥封之。鄕人自言受刃時﹐心𨿽戰栗﹐恰不甚痛﹐然病仍未愈也。又一人﹐以目疾求治﹐醫匣出二虫﹐形似蝗而小﹐置目食翳膜殆盡﹐而舊患頓失。然其法大都以霸力勝﹐內癥固非所宜﹐卽瘡瘍之屬﹐每見其在肉削肉﹐彊壯者尙可﹐若施於衰弱之體﹐正恐爲禍轉烈耳。

兩蒼氏曰﹕讀《素》《靈》等書﹐知醫必窮陰陽之奧。至漢末華元化﹐以刀斧易藥石﹐究是醫家外乘。今已不傳其書﹐西醫殆得其一體﹐而術不甚驗﹐則猶似是而非歟。

補編

電气治病

有患暴絕及中風麻木﹐肢體不仁者﹐電能療之。法以電綫按患處﹐若鍼灸然﹐或蓄電於筒﹐令患者身貼而手按之﹐卽取效。蓋電能隨人筋絡﹐以營運骨節間﹐其功固甚速耳。

補編

聽肺木

泰西醫士有聽肺木﹐長不過尺﹐遇患肺疾者﹐一頭根據病者胸前﹐醫者枕其一端而聽之。

隨聽隨移﹐審其呼吸﹐辧其部位﹐能知病之所在而施治云。

補編

戒煙良方

鴉片煙爲中國四千年來未有之毒﹐今竟於數萬里外傳染及之﹐抑且日變月異﹐幾不知遷流所極﹐在受其害者﹐旣難屈數﹐卽言其害者﹐率多痛哭流涕﹐不能更贅一詞。然其間亦有創深痛鉅﹐悔之甚而仍不戒者﹐則以煙有癮而未易脫也。是欲戒煙﹐當先除癮﹐而欲除癮﹐必先覓方。今肆中所售戒煙藥﹐品目種種﹐服之似皆有效﹐而不知其仍用煙膏﹐故不服而癮如故。

近於友人處得方﹐藥以易而價廉﹐功𨿽緩而無損。據云已救多人﹐如浙寧葉某﹐煙癮本大﹐如法制服﹐不半年而戒絕矣﹐其方惟用粗大粉甘艸一味﹐不拘兩數﹐熬膏如煙。初以煙九分﹐入甘艸膏一分﹐照常吸之。繼則煙降序﹐而膏漸增。至膏有八九分﹐煙僅一二分﹐則癮自斷矣。所願有志之士﹐咸起而試之。如果有效﹐則是方也﹐不誠煙瘴世界中之特健藥哉﹗兩蒼氏曰﹕余嘗集方十餘﹐出試諸人﹐初無不驗﹐而卒無一能脫。靜思其故﹐知凡人幹事﹐皆气爲之帥﹐但煙之爲癮﹐恰非一日﹐而气之所用﹐多在一時﹐再而衰﹐三而竭﹐及气餒而癮猶未絕﹐則攻敗矣。昔人謂慷慨殉節易﹐從容赴義難﹐亦此意也。然則當如何﹖曰﹕法宜恆久﹐更忌因循。必絕之甚確﹐而持之又甚堅﹐然後選方服藥。如是而猶不驗﹐我不信矣。

又嘗聞之友人曰﹕卉本棉花﹐初產西藏﹐元世祖謂可以被天下﹐因欲帶入中原。時有老僧止之曰﹕利與害常相因。是物𨿽甚利賴﹐然願陛下姑捨之﹐若必傳種入內﹐恐五百年後。復有一物踵此而進﹐爲華人害﹐世祖不聽﹐棉遂盛傳﹐而其所謂爲害者﹐由今思之﹐疑卽鴉片。故或於花時擇棉之雄者﹐取根搗汁飲之﹐卽可止癮﹐似乎物理相制﹐其間原有交關云云。據此則鴉片之害﹐或不盡由人事﹐倘得天去其疾﹐陡絕來源﹐則是癮也﹐豈待戒而始除哉。

補編

聖治丸方論

夏令暑熱炎蒸﹐濕濁上騰﹐人在蒸淫熱迫中﹐設或正气不足﹐最易感病。矧南方地卑气薄﹐更多中痧吐瀉之癥。推其致病之原﹐或過於貪涼﹐風寒外受﹔或困於行路﹐暑濕相干﹔或口腹不愼﹐爲冷膩所滯﹔或飲食不節﹐使輸化失宜﹔或感時行疫癘之邪﹔或觸穢惡不正之气﹐皆能致脾土不運﹐陰陽反戾﹐升降失司﹐卒然腹痛﹐上下奔迫﹐四肢厥冷吐瀉並作﹐津液頓亡﹐則宗筋失養﹐故足攣筋縮﹐先起兩腿﹐或見四肢﹐名曰霍堆亂轉筋。生死瞬息﹐年來此癥大行﹐我邑地窄人稠﹐互相傳染﹐甚有一家數人而同時告斃者﹐深可畏也。玆故不揣鄙陋﹐爰擬一方﹐名曰聖治﹐入夏可預合備用。如遇疫癘時行﹐痧暑並觸﹐或感穢气﹐或入病家﹐心懷疑慮﹐胸覺痞悶時﹐卽以一丸入口﹐借以解穢卻邪﹐勿亂其气。方用正號仙居野術﹝烘燥勿令焦黑﹞二兩﹐眞川濃朴二兩﹐白檀香﹝研細末﹞一兩﹐降眞香﹝研細末﹞一兩﹐新會皮﹝鹽水炒﹞二兩﹐以上五味﹐再同研爲極細末﹐以廣藿香六兩﹐煎濃湯泛丸﹐如大黃豆大﹐每服二三丸﹐細嚼和津咽下。野術味甘能和脾﹐苦能燥濕﹐定中止嘔﹐扶正卻邪﹐開胃气以除積飲﹐故用以爲君﹔朴苦辛﹐能瀉實而化濕﹐平胃調中﹐消痰行水﹐兼治瀉痢嘔惡﹐陳皮爲脾肺气分之藥﹐能快膈導滯﹐宣通五臟﹐並可除寒散表﹐故用此二味爲臣﹔檀香調脾利膈﹐正气驅邪﹐降香能辟穢惡怪異之气﹐故用爲佐使﹔藿香稟淸和芬芳之气﹐爲達脾肺之要藥﹐气機通暢﹐則邪逆自定﹐故用爲引。其曰聖治者﹐以聖人有治病治未病之旨﹐蓋思患預防﹐莫若服藥於未病之先﹐使輕者解散﹐而重者化輕﹐未必非卻病養生之一助云。

童菽原曰﹕是方出而修合者頗多﹐服之有驗﹐藥似平易﹐而其詳審气味﹐精悉功能﹐足稱盡善﹐固非泛然者所能企及也。

