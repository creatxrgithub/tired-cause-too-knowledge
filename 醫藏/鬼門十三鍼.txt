孫眞人鍼十三鬼穴歌

百邪顚狂所爲病﹐鍼有十三穴須認﹐凡鍼之體先鬼宮﹐次鍼鬼信無不應。

一一從頭逐一求﹐男從左起女從右﹐一鍼人中鬼宮停﹐左邊下鍼右出鍼﹐

第二手大指甲下﹐名鬼信刺三分深﹐三鍼足大指甲下﹐名曰鬼壘入二分﹐

四鍼掌後大陵穴﹐入鍼五分爲鬼心﹐五鍼申脈爲鬼路﹐火鍼三下七鋥鋥﹐

第六卻尋大椎上﹐入發一寸名鬼枕﹐七刺耳垂下五分﹐名曰鬼牀鍼要溫﹐

八鍼承漿名鬼市﹐從左出右君須記﹐九鍼勞宮爲鬼窟﹐十鍼上星名鬼堂﹐

十一陰下縫三壯﹐女玉門頭爲鬼藏﹐十二曲池名鬼臣﹐火鍼仍要七鋥鋥﹐

十三舌頭當舌中﹐此穴須名是鬼封﹐手足兩邊相對刺﹐若逢狐穴只單通﹐

此是先師眞妙訣﹐狂猖惡鬼走無蹤。

一鍼鬼宮﹐卽人中﹐入三分。二鍼鬼信﹐卽少商﹐入三分。三鍼鬼壘﹐卽隱白﹐入二分。四鍼鬼心﹐卽大陵﹐入五分。五鍼鬼路﹐卽申脈﹝火鍼﹞﹐三下。六鍼鬼枕﹐卽風府﹐入二分。七鍼鬼牀﹐卽頰車﹐入五分。八鍼鬼市﹐卽承漿﹐入三分。九鍼鬼窟﹐卽勞宮﹐入二分。十鍼鬼堂﹐卽上星﹐入二分。十一鍼鬼藏﹐男卽會陰﹐女卽玉門頭﹐入三分。十二鍼鬼臣﹐卽曲池﹝火鍼﹞﹐入五分。十三鍼鬼封﹐在舌下中縫﹐刺出血﹐仍橫安鍼一枚﹐就兩口吻﹐令舌不動﹐此法甚效。更加間使﹑後溪二穴尢妙。

男子先鍼左起﹐女子先鍼右起。單日爲陽﹐雙日爲陰。陽日﹑陽時鍼右轉﹐陰日﹑陰時鍼左轉。

刺入十三穴盡之時﹐醫師卽當口問病人﹔何妖何鬼爲禍﹐病人自說來由﹐用筆一一記錄﹐言盡狂﹐方宜退鍼。

