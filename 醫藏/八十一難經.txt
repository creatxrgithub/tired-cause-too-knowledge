

八十一難經西漢扁鵲

從一難至二十二難論經脈

一難

一難曰﹕十二經皆有動脈﹐獨取寸口﹐以決五臟六腑死生吉凶之法﹐何謂也﹖然﹕寸口者﹐脈之大會﹐手太陰之脈動也。

人一呼﹐脈行三寸﹐一吸脈行三寸﹐呼吸定息﹐脈行六寸。人一日一夜﹐凡一萬三千五百息﹐脈行五十度﹐周於身。漏水下百刻﹐榮衛行陽二十五度﹐行陰亦二十五度﹐爲一周也。故五十度復會於手太陰。寸口者﹐五臟六腑之所終始﹐故法取於寸口也。

從一難至二十二難論經脈

二難

二難曰﹕脈有尺寸﹐何謂也﹖然﹕尺寸者﹐脈之大要會也。

從關至尺﹐是尺內﹐陰之所治也﹕從關至魚際﹐是寸口內﹐陽之所治也。

故分寸爲尺﹐分尺爲寸。

故陰得尺內一寸﹐陽得寸內九分。

尺寸終始一寸九分﹐故曰尺寸也。

從一難至二十二難論經脈

三難

三難曰﹕脈有太過﹐有不及﹐有陰陽相乘﹐有覆有溢﹐有關有格﹐何謂也﹖然﹕關之前者﹐陽之動也﹐脈當見九分而浮。過者﹐法曰太過﹔減者﹐法曰不及。

遂上魚爲溢﹐爲外關內格﹐此陰乘之脈也。

關以後者﹐陰之動也﹐脈當見一寸而沈。過者﹐法曰太過﹔減者﹐法曰不及。

遂入尺爲覆﹐爲內關外格﹐此陽乘之脈也。

故曰覆溢。

是其眞髒之脈﹐人不病而死也。

從一難至二十二難論經脈

四難

四難曰﹕脈有陰陽之法﹐何謂也﹖然﹕呼出心與肺﹐吸入腎與肝﹐呼吸之間﹕脾受谷味也﹐其脈在中。

浮者陽也﹐沈者陰也﹐故曰陰陽也。

心肺俱浮﹐何以別之﹖然﹕浮而大散者心也﹔浮而短澀者肺也。腎肝俱沈﹐何以別之﹖然﹕牢而長者肝也﹔按之濡﹐舉指來實者腎也。脾者中州﹐故其脈在中﹐是陰陽之法也。

脈有一陰一陽﹐一陰二陽﹐一陰三陽﹔有一陽一陰﹐一陽二陰﹐一陽三陰。如此之言﹐寸口有六脈俱動邪﹖然﹕此言者﹐非有六脈俱動也﹐謂浮沈長短滑澀也。浮者陽也﹐滑者陽也﹐長者陽也﹔沈者陰也﹐短者陰也﹐澀者陰也。所謂一陰一陽者﹐謂脈來沈而滑也﹔一陰二陽者﹐謂脈來沈滑而長也﹔一陰三陽者﹐謂脈來浮滑而長﹐時一沈也。所謂一陽一陰者﹐謂脈來浮而澀也﹔一陽二陰者﹐謂脈來長而沈澀也﹔一陽三陰者﹐謂脈來沈澀而短﹐時一浮也。各以其經所在﹐名病逆順也。

從一難至二十二難論經脈

五難

五難曰﹕脈有輕重﹐何謂也﹖然﹕初持脈﹐如三菽之重﹐與皮毛相得者﹐肺部也﹐如六菽之重﹐與血脈相得者﹐心部也﹐如九菽之重﹐與肌肉相得者﹐脾部也。如十二菽之重﹐與筋平者﹐肝部也。按之至骨﹐舉指來疾者﹐腎部也﹐故曰輕重也。

從一難至二十二難論經脈

六難

六難曰﹕脈有陰盛陽虛﹐陽盛陰虛﹐何謂也﹖然﹕浮之損小﹐沈之實大﹐故曰陰盛陽虛﹔沈之損小﹐浮之實大﹐故曰陽盛陰虛。是陰陽虛實之意也。

從一難至二十二難論經脈

七難

七難曰﹕經言少陽之至﹐乍大乍小﹐乍短乍長﹔陽明之至﹐浮大而短﹔太陽之至﹐洪大而長﹔太陰之至﹐緊大而長﹔少陰之至﹐緊細而微﹔厥陰之至﹐沈短而惇。此六者﹐是平脈邪﹖將病脈邪﹖然﹕皆王脈也。

其气以何月﹐各王幾日﹖然﹕冬至之後﹐得甲子少陽王。復得甲子陽明王。復得甲子太陽王。

復得甲子太陰王。復得甲子少陰王。復得甲子厥陰王。王各六十日﹐六六三百六十日﹐以成一歲。

此三陽三陰之王時日大要也。

從一難至二十二難論經脈

八難

八難曰﹕寸口脈平而死者﹐何謂也﹖然﹕諸十二經脈者﹐皆系於生气之原。所謂生气之原者﹐謂十二經之根本也﹐謂腎間動气也。此五臟六腑之本﹐十二經脈之根。呼吸之門﹐三焦之原﹐一名守邪之神。故气者﹐人之根本也﹐根絕則莖葉枯矣。寸口脈平而死者﹐生气獨絕於內也。

從一難至二十二難論經脈

九難

九難曰﹕何以別知臟腑之病耶﹖然﹕數者腑也﹐遲者髒也。數則爲熱﹐遲則爲寒。諸陽爲熱﹐諸陰爲寒﹐故以別知臟腑之病也。

從一難至二十二難論經脈

十難

十難曰﹕一脈爲十變者﹐何謂也﹖然﹕五邪剛柔相逢之意也。假令心脈急甚者﹐肝邪干心也﹔心脈微急者﹐膽邪干小腸也﹕心脈大甚者﹐心邪自乾心也﹔心脈微大者﹐小腸邪自幹小腸也。心脈緩甚者﹐脾邪干心也﹔心脈微緩者﹐胃邪干小腸也。心脈澀甚者﹐肺邪干心也﹔心脈微澀者﹐大腸邪干小腸也。心脈沈甚者﹐腎邪干心也﹔心脈微沈者﹐膀胱邪干小腸也。五臟各有剛柔邪﹐故令一脈輒變爲十也。

從一難至二十二難論經脈

十一難

十一難曰﹕經言脈不滿五十動而一止﹐一臟無气者﹐何髒也﹖然﹕人吸者隨陰入﹐呼者因陽出。今吸不能至腎﹐至肝而還﹐故知一臟無气者﹐腎气先盡也。

從一難至二十二難論經脈

十二難

十二難曰﹕經言五臟脈已絕於內﹐用鍼者反實其外﹕五臟脈已絕於外﹐用鍼者反實其內。內外之絕﹐何以別之﹖然﹕五臟脈已絕於內者﹐腎肝气已絕於內也﹐而醫反補其心肺﹔五臟脈已絕於外者﹐其心肺脈已絕於外也﹐而醫反補其腎肝。陽絕補陰﹐陰絕補陽﹐是謂實實虛虛﹐損不足益有餘﹐如此死者﹐醫殺之耳。

從一難至二十二難論經脈

十三難

十三難曰﹕經言見其色而不得其脈﹐反得相勝之脈者卽死﹔得相生之脈者﹐病卽自已。色之與脈當參相應﹐爲之柰何﹖然﹕五臟有五色﹐皆見於面﹐亦當與寸口尺內相應。假令色靑﹐其脈當弦而急﹔色赤﹐其脈浮大而散﹔色黃﹐其脈中緩而大﹔色白﹐其脈浮澀而短﹔色黑﹐其脈沈濡而滑。此所謂五色之與脈﹐當參相應也。

脈數﹐尺之皮膚亦數﹔脈急﹐尺之皮膚亦急﹔脈緩。尺之皮膚亦緩﹔脈澀﹐尺之皮膚亦澀﹐脈滑﹐尺之皮膚亦滑。

五臟各有聲色臭味﹐當與寸口尺內相應﹐其不應者病也﹐假令色靑﹐其脈浮澀而短﹐若大而緩爲相勝﹔浮大而散﹐若小而滑爲相生也。

經言知一爲下工﹐知二爲中工﹐知三爲上工。上工者十全九﹐中工者十全七﹐下工者十全六。此之謂也。

從一難至二十二難論經脈

十四難

十四難曰﹕脈者損至﹐何謂也﹖然﹕至之脈﹐一呼再至曰平﹐三至曰離經﹐四至曰奪精﹐五至曰死﹐六至曰命絕﹐此至之脈也。何謂損﹖一呼一至曰離經﹐再呼一至曰奪精﹐三呼一至曰死﹐四呼一至曰命絕﹐此損之脈也。至脈從下上﹐損脈從上下也。

損脈之爲病柰何﹖然﹕一損損於皮毛﹐皮聚而毛落﹔二損損於血脈﹐血脈虛少﹐不能榮於五臟六腑﹔三損損於肌肉﹐肌肉消瘦﹐飲食不能爲肌膚﹔四損損於筋﹐筋緩不能自收持﹔五損損於骨﹐骨痿不能起於牀。

反此者﹐至於收病也。從上下者﹐骨痿不能起於牀者死﹔從下上者﹐皮聚而毛落者死。

治損之法柰何﹖然﹕損其肺者﹐益其气﹔損其心者﹐調其榮衛﹔損其脾者﹐調其飲食﹐適其寒溫﹔損其肝者﹐緩其中﹔損其腎者﹐益其精。此治損之法也。

脈有一呼再至﹐一吸再至﹔有一呼三至﹐一吸三至﹔有一呼四至﹐一吸四至﹔有一呼五至﹐一吸五至﹔有一呼六至﹐一吸六至﹔有一呼一至﹐一吸一至﹔有再呼一至﹐再吸一至﹔有呼吸再至。脈來如此﹐何以別知其病也。

然﹕脈來一呼再至﹐一吸再至﹐不大不小曰平。一呼三至﹐一吸三至﹐爲適得病﹐前大後小﹐卽頭痛﹑目眩。前小後大﹐卽胸滿﹑短气。一呼四至﹐一吸四至﹐病欲甚﹐脈洪大者﹐苦煩滿﹔沈細者﹐腹中痛﹔滑者傷熱﹐澀者中霧露。一呼五至﹐一吸五至﹐其人當困﹐沈細夜加﹐浮大晝加﹐不大不小﹐𨿽困可治﹐其有大小者爲難治。一呼六至﹐一吸六至﹐爲死脈也﹐沈細夜死﹐浮大晝死。一呼一至﹐一吸一至﹐名曰損﹐人𨿽能行﹐猶當著牀﹐所以然者﹐血气皆不足故也。再呼一至﹐再吸一至﹐呼吸再至﹐名曰無魂﹐無魂者﹐當死也﹐人𨿽能行﹐名曰行屍。

上部有脈﹐下部無脈﹐其人當吐﹐不吐者死。上部無脈﹐下部有脈﹐𨿽困無能爲害。所以然者﹐譬如人之有尺﹐樹之有根﹐枝葉𨿽枯槁﹐根本將自生﹐脈有根本﹐人有元气﹐故知不死。

從一難至二十二難論經脈

十五難

十五難曰﹕經言春脈弦﹐夏脈鉤﹐秋脈毛﹐冬脈石﹐是王脈耶﹐將病脈也﹖然﹕弦﹑鉤﹑毛﹑石者。

四時之脈也。春脈弦者﹐肝﹐東方木也﹐萬物始生﹐未有枝葉﹐故其脈之來﹐濡弱而長﹐故曰弦。夏脈鉤者﹐心﹐南方火也﹐萬物之所茂﹐垂枝布葉﹐皆下曲如鉤﹐故其脈之來疾去遲﹐故曰鉤。秋脈毛者﹐肺﹐西方金也﹐萬物之所終﹐艸木華葉﹐皆秋而落﹐其枝獨在﹐若毫毛也﹐故其脈之來﹐輕虛以浮﹐故曰毛。冬脈石者﹐腎﹐北方水也﹐萬物之所藏也﹐盛冬之時﹐水凝如石﹐故其脈之來﹐沈濡而滑﹐故曰石。此四時之脈也。如有變柰何﹖然﹕春脈弦﹐反者爲病。何謂反﹖然﹕其气來實彊﹐是謂太過﹐病在外﹔气來虛微﹐是謂不及﹐病在內。气來厭厭聶聶﹐如循楡葉曰平﹔益實而滑﹐如循長竿曰病﹔急而勁益彊﹐如新張弓弦曰死。

春脈微弦曰平﹐弦多胃气少曰病﹐但弦無胃气曰死﹐春以胃气爲本。

夏脈鉤﹐反者爲病。何謂反﹖然﹕其气來實彊﹐是謂太過﹐病在外﹔气來虛微﹐是謂不及﹐病在內。其脈來累累如環﹐如循瑯曰平﹖來而益數﹐如雞舉足者曰病﹔前曲後居﹐如操帶鉤曰死。夏脈微鉤曰平﹐鉤多胃气少曰病﹐但鉤無胃气曰死﹐夏以胃气爲本。

秋脈毛﹐反者爲病。何謂反﹖然﹔其气來實彊﹐是謂太過﹐病在外﹔气來虛微﹐是謂不及﹐病在內。其脈來藹藹如車蓋﹐按之益大曰平﹔不上不下﹐如循雞羽曰病﹔按之蕭索﹐如風吹毛曰死。秋脈微毛曰平﹐毛多胃气少曰病﹐但毛無胃气曰死﹐秋以胃气爲本。

冬脈石﹐反者爲病。何謂反﹖然﹕其气來實彊﹐是謂太過﹐病在外﹔气來虛微﹐是謂不及﹐病在內。脈來上大下兌﹐濡滑如雀之啄曰平﹕啄啄連屬﹐其中微曲曰病﹔來如解索﹐去如彈石曰死。冬脈微石曰平﹐石多胃气少曰病﹐但石無胃气曰死﹐冬以胃气爲本。

胃者﹐水谷之海﹐主稟﹐四時皆以胃气爲本。是謂四時之變病﹐死生之要會也。

脾者﹐中州也﹐其平和不可得見﹐衰乃見耳。來如雀之啄﹐如水之下漏﹐是脾衰見也。

從一難至二十二難論經脈

十六難

十六難曰﹕脈有三部九候﹐有陰陽﹐有輕重﹐有六十首﹐一脈變爲四時﹐離聖久遠﹐各自是其法﹐何以別之﹖然﹕是其病﹐有內外證。

其病爲之柰何﹖然﹕假令得肝脈﹐其外證﹕善潔﹐面靑﹐善怒﹔其內證﹕臍左有動气﹐按之牢若痛﹔其病﹕四肢滿﹐閉淋﹑溲便難﹐轉筋。有是者肝也﹐無是者非也。

假令得心脈﹐其外證﹕面赤﹐口漧﹐喜笑﹔其內證﹕齊上有動气﹐按之牢若痛﹔其病﹕煩心﹐心痛﹐掌中熱而。有是者心也﹐無是者非也。

假令得脾脈﹐其外證﹕面黃﹐善噫﹐善思﹐善味﹔其內證﹕當臍有動气﹐按之牢若痛﹔其病﹕腹脹滿﹐食不消﹐體重節痛﹐怠墮嗜臥﹐四肢不收。有是者脾也﹐無是者非也。

假令得肺脈﹐其外證﹕面白﹐善嚏﹐悲愁不樂﹐欲哭﹔其內證﹕臍右有動气﹐按之牢若痛﹔其病﹕喘咳﹐灑淅寒熱。有是者肺也﹐無是者非也。

假令得腎脈﹐其外證﹕面黑﹐善恐欠﹔其內證﹕臍下有動气﹐按之牢若痛﹔其病﹕逆气﹐小腹急痛﹐泄如下重﹐足脛寒而逆。有是者腎也﹐無是者非也。

從一難至二十二難論經脈

十七難

十七難曰﹔經言病或有死﹐或有不治自愈﹐或連年月不已﹐其死生存亡﹐可切脈而知之耶﹖然﹕可盡知也。

診病若閉目不欲見人者﹐脈當得肝脈彊急而長。而反得肺脈浮短而澀者﹐死也。

病若開目而渴﹐心下牢者﹐脈當得緊實而數﹐反得沈澀而微者。死也。

病若吐血﹐復鼽衄血者﹐脈當沈細。反浮大而牢者﹐死也。

病若譫言妄語﹐身當有熱﹐脈當洪大﹐而反手足厥逆﹐脈沈細而微者﹐死也。

病若大腹而泄者﹐脈當微細而澀﹐反緊大而滑者﹐死也。

從一難至二十二難論經脈

十八難

十八難曰﹕脈有三部﹐部有四經﹐手有太陰﹑陽明﹐足有太陽﹑少陰﹐爲上下部﹐何謂也﹖然﹕手太陰﹑陽明﹐金也﹔足少陰﹑太陽﹐水也﹔金生水﹐水流下行而不能上﹐故在下部也。足厥陰﹑少陽﹐木也﹔生手太陽﹑少陰火﹐火炎上行而不能下﹐故爲上部。手心主﹑少陽火﹐生足太陰﹑陽明土﹐土主中宮﹐故在中部也。此皆五行子母更相生養者也。

脈有三部九候﹐各何主之﹖然﹕三部者﹐寸關尺也。九候者﹐浮中沈也。上部法天﹐主胸以上至頭之有疾也﹔中部法人﹐主膈以下至臍之有疾也﹔下部法地﹐主臍以下至足之有疾也。審而刺之者也。

人病有沈滯﹑久積聚﹐可切脈而知之耶﹖然﹕診在右脇有積气﹐得肺脈結﹐脈結甚則積甚﹐結微則气微。

診不得肺脈﹐而右脇有積气者何也﹖然﹕肺脈𨿽不見﹐右手脈當沈伏。

其外痼疾同法耶﹖將異也﹖然﹕結者﹐脈來去時一止﹐無常數﹐名曰結也。伏者﹐脈行筋下也﹐浮者﹐脈在肉上行也。左右表裏﹐法皆如此。

假令脈結伏者﹐內無積聚﹔脈浮結者﹐外無痼疾﹔有積聚脈不結伏﹐有痼疾脈不浮結。爲脈不應病﹐病不應脈﹐是爲死病也。

從一難至二十二難論經脈

十九難

十九難曰﹕經言脈有逆順﹐男女有恆。而反者﹐何謂也﹖然﹕男子生於寅﹐寅爲木﹐陽也。女子生於申﹐申爲金﹐陰也。故男脈在關上﹐女脈在關下﹐是以男子尺脈恆弱﹐女子尺脈恆盛﹐是其常也。

反者﹐男得女脈﹐女得男脈也。其爲病何如﹖然﹕男得女脈爲不足﹐病在內﹔左得之病在左﹐右得之病在右﹐隨脈言之也。女得男脈爲太過﹐病在四肢﹔左得之病在左﹐右得之病在右﹐隨脈言之﹐此之謂也。

從一難至二十二難論經脈

二十難

二十難曰﹕經言脈有伏匿。伏匿於何髒而言伏匿邪﹖然﹕謂陰陽更相乘﹑更相伏也。脈居陰部而反陽脈見者﹐爲陽乘陰也﹐脈𨿽時沈澀而短﹐此謂陽中伏陰也﹔脈居陽部而反陰脈見者﹐爲陰乘陽也﹐脈𨿽時浮滑而長﹐此謂陰中伏陽也。

重陽者狂﹐重陰者癲。脫陽者見鬼﹐脫陰者目盲。

從一難至二十二難論經脈

二十一難

二十一難曰﹕經言人形病﹑脈不病曰生﹐脈病﹑形不病曰死﹐何謂也﹖然﹕人形病﹑脈不病﹐非有不病者也﹐謂息數不應脈數也﹐此大法。

從一難至二十二難論經脈

二十二難

二十二難曰﹕經言脈有是動﹐有所生病。一脈變爲二病者﹐何也﹖然﹕經言是動者﹐气也﹔所生病者﹐血也。邪在气﹐气爲是動﹕邪在血﹐血爲所生病﹐气主之。血主濡之。气畱而不行者﹐爲气先病也﹔血壅而不濡者。爲血後病也。故先爲是動﹐後所生也。

從二十三難至二十九難論經絡

二十三難

二十三難曰﹕手足三陰三陽﹐脈之度數﹐可曉以不﹖然﹕手三陽之脈﹐從手至頭﹐長五尺﹐五六合三丈。手三陰之脈﹐從手至胸中﹐長三尺五寸﹐三六一丈八尺﹐五六三尺﹐合二丈一尺。足三陽之脈﹐從足至頭﹐長八尺﹐六八四丈八尺。足三陰之脈﹐從足至胸﹐長六尺五寸﹐六六三丈六尺﹐五六三尺﹐合三丈九尺。人兩足蹺脈﹐從足至目﹐長七尺五寸﹐二七一丈四尺﹐二五一尺﹐合一丈五尺。督脈﹑任脈各長四尺五寸﹐二四八尺﹐二五一尺﹐合九尺。凡脈長一十六丈二尺﹐此所謂十二經脈長短之數也。

經脈十二﹐絡脈十五﹐何始何窮也﹖然﹕經脈者﹐行血气﹐通陰陽﹐以榮於身者也。其始從中焦﹐注手太陰﹑陽明﹔陽明注足陽明﹑太陰﹔太陰注手少陰﹑太陽﹔太陽注足太陽﹑少陰﹔少陰注手心主﹑少陽﹔少陽注足少陽﹑厥陰﹔厥陰復還注手太陰。別絡十五﹐皆因其原﹐如環無端﹐轉相灌漑﹐朝於寸口﹑人迎﹐以處百病﹐而決死生也。

經云﹕明知終始﹐陰陽定矣。何謂也﹖然﹕終始者﹐脈之紀也。寸口﹑人迎﹐陰陽之气﹐通於朝使﹐如環無端﹐故曰始也。終者﹐三陰三陽之脈絕﹐絕則死。死各有形﹐故曰終也。

從二十三難至二十九難論經絡

二十四難

二十四難曰﹕手足三陰三陽﹐气已絕﹐何以爲候﹖何知其吉凶不﹖然﹕足少陰气絕﹐卽骨枯。

少陰者﹐冬脈也﹐伏行而溫於骨髓。故骨髓不溫﹐卽肉不著骨﹔骨肉不相親﹐卽肉濡而卻﹔肉濡而卻﹐故齒長而枯﹐發無潤澤﹔無潤澤者﹐骨先死。戊日篤﹐己日死。

足太陰气絕﹐則脈不營其口唇。口唇者﹐肌肉之本也。脈不營﹐則肌肉不滑澤﹔肌肉不滑澤﹐則肉滿﹔肉滿則唇反﹐唇反則肉先死。甲日篤﹐乙日死。

足厥陰气絕﹐卽筋縮引卵與舌捲。厥陰者﹑肝脈也。肝者﹑筋之合也。筋者﹑聚於陰器而絡於舌本。

故脈不營﹐則筋縮急﹔筋縮急卽引卵與舌﹔故舌捲卵縮﹐此筋先死。庚日篤﹑辛日死。

手太陰气絕﹐卽皮毛焦。太陰者﹑肺也﹐行气溫於皮毛者也。气弗營﹐則皮毛焦﹔皮毛焦﹐則津液去﹔津液去﹐卽皮節傷﹔皮節傷﹐則皮枯毛折﹔毛折者﹑則毛先死。丙日篤﹑丁日死。

手少陰气絕﹐則脈不通﹔脈不通﹐則血不流﹔血不流﹐則色澤去。故面色黑如黧﹐此血先死。

壬日篤﹐癸日死。

三陰气俱絕者﹐則目眩轉﹐目瞑﹔目瞑者﹐爲失志﹔失志者﹐則志先死﹐死卽目瞑也。

六陽气俱絕者﹐則陰與陽相離。陰陽相離﹐則腠理泄﹐絕汗乃出﹐大如貫珠﹐轉出不流﹐卽气先死。

旦占夕死﹐夕占旦死。

從二十三難至二十九難論經絡

二十五難

二十五難曰﹕有十二經﹐五臟六腑十一耳﹐其一經者﹐何等經也﹖然﹕一經者﹐手少陰與心主別脈也﹐心主與三焦爲表裏﹐俱有名而無形﹐故言經有十二也。

從二十三難至二十九難論經絡

二十六難

二十六難曰﹕經有十二﹐絡有十五﹐餘三絡者﹐是何等絡也﹖然﹐有陽絡﹐有陰絡﹐有脾之大絡。陽絡者﹐陽蹺之絡也。陰絡者﹐陰蹺之絡也。故終有十五焉。

從二十三難至二十九難論經絡

二十七難

二十七難曰﹕脈有奇經八脈者﹐不拘於十二經﹐何也﹖然﹕有陽維﹐有陰維﹐有陽蹺﹐有陰蹺﹐有衝﹐有督﹐有任﹐有帶之脈。凡此八脈者﹐皆不拘於經﹐故曰奇經八脈也。

經有十二﹐絡有十五﹐凡二十七气﹐相隨上下﹐何獨不拘於經也﹖然﹕聖人圖設溝渠﹐通利水道﹐以備不然。天雨降下﹐溝渠溢滿﹐當此之時﹐霈妄作﹐聖人不能復圖也。此絡脈滿溢﹐諸經不能復拘也。

從二十三難至二十九難論經絡

二十八難

二十八難曰﹕其奇經八脈者﹐旣不拘於十二經﹐皆何起何繼也﹖然﹕督脈者﹐起於下極之兪﹐並於脊裏﹐上至風府﹐入屬於腦。任脈者﹐起於中極之下﹐以上毛際﹐循腹裏﹐上關元﹐至喉咽。衝脈者﹐起於气沖﹐並足陽明之經﹐夾臍上行﹐至胸中而散也。帶脈者﹐起於季脇﹐回身一周。陽蹺脈者﹐起於跟中﹐循外踝上行﹐入風池。陰蹺脈者﹐亦起於跟中﹐循內踝上行﹐至咽喉﹐交貫衝脈。陽維陰維者﹐維絡於身﹐溢蓄不能環流灌漑諸經者也。故陽維起於諸陽會也﹐陰維起於諸陰交也。比於聖人圖設溝渠﹐溝渠滿溢﹐流於深湖﹐故聖人不能拘通也﹐而人脈隆盛﹐入於八脈而不環周﹐故十二經亦不能拘之﹐其受邪气﹐蓄則腫熱﹐砭射之也。

從二十三難至二十九難論經絡

二十九難

二十九難曰﹕奇經之爲病何如﹖然﹕陽維維於陽﹐陰維維於陰﹐陰陽不能自相維﹐則悵然失志﹐溶溶不能自收持。陽維爲病苦寒熱﹐陰維爲病苦心痛。陰蹺爲病﹐陽緩而陰急﹐陰蹺爲病﹐陰緩而陽急。

衝之爲病﹐逆气而裏急。督之爲病﹐脊彊而厥。任之爲病﹐其內苦結﹐男子爲七疝﹐女子爲瘕聚。

帶之爲病﹐腹滿﹐腰溶溶﹐若坐水中。此奇經八脈之爲病也。

從三十難至四十七難論臟腑

三十難

三十難曰﹕榮气之行﹐常與衛气相隨不﹖然﹕經言人受气於谷﹐谷入於胃﹐乃傳與五臟六腑﹐五臟六腑皆受於气。其淸者爲榮﹐濁者爲衛﹐榮行脈中﹐衛行脈外﹐營周不息﹐五十而復大會。

陰陽相貫﹐如環之無端﹐故知榮衛相隨也。

從三十難至四十七難論臟腑

三十一難

三十一難曰﹕三焦者﹐何稟﹑何生﹖何始﹑何終﹖其治常在何許﹖可曉以不﹖然﹕三焦者﹐水谷之道路﹐气之所終始也。上焦者﹐在心下﹐下膈﹑在胃上口﹐主內而不出。其治在膻中﹐玉堂下一寸六分﹐直兩乳間陷者是。中焦者﹐在胃中脘﹐不上不下﹐主腐熟水谷。其治在臍傍。下焦者﹐當膀胱上口﹐主分別淸濁﹐主出而不內﹐以傳道也。其治在臍下一寸﹐故名曰三焦﹐其腑在气街。

從三十難至四十七難論臟腑

三十二難

三十二難曰﹕五臟俱等﹐而心肺獨在膈上者何也﹖然﹕心者血﹐肺者气。血爲榮﹐气爲衛﹔相隨上下﹐謂之榮衛。通行經絡﹐營周於外﹐故令心肺在膈上也。

從三十難至四十七難論臟腑

三十三難

三十三難曰﹕肝靑象木﹐肺白象金。肝得水而沈﹐木得水而浮﹔肺得水而浮﹐金得水而沈。其意何也﹖然﹕肝者﹑非爲純木也﹐乙角也﹐庚之柔。大言陰與陽﹐小言夫與婦。釋其微陽﹐而吸其微陰之气﹐其意樂金。又行陰道多﹐故令肝得水而沈也。肺者﹑非爲純金也﹐辛商也﹐丙之柔。大言陰與陽﹐小言夫與婦。釋其微陰﹐婚而就火﹐其意樂火﹐又行陽道多﹐故令肺得水而浮也。肺熟而復沈﹐肝熟而復浮者﹐何也﹖故知辛當歸庚﹐乙當歸甲也。

從三十難至四十七難論臟腑

三十四難

三十四難曰﹕五臟各有聲色臭味﹐皆可曉知以不﹖然﹕十變言﹐肝色靑﹐其臭臊﹐其味酸﹐其聲呼﹐其液泣﹔心色赤﹐其臭焦﹐其味苦﹐其聲言﹐其液汗﹔脾色黃﹐其臭香﹐其味甘﹐其聲歌﹐其液涎﹔肺色白﹐其臭腥﹐其味辛﹐其聲哭﹐其液涕﹔腎色黑﹐其臭腐﹐其味鹹﹐其聲呻﹐其液唾。是五臟聲色臭味也。

五臟有七神﹐各何所藏耶﹖然﹕髒者﹐人之神气所捨藏也。故肝藏魂﹑肺藏魄﹐心藏神﹐脾藏意與智﹐腎藏精與志也。

從三十難至四十七難論臟腑

三十五難

三十五難曰﹕五臟各有所﹐腑皆相近﹐而心肺獨去大腸﹐小腸遠者﹐何也﹖然﹕經言心榮肺衛﹐通行腸气﹐故居在上﹔大腸小腸傳陰气而下﹐故居在下。所以相去而遠也。

又諸腑者﹐皆陽也﹐淸淨之處。今大腸﹑小腸﹑胃與膀胱﹐皆受不淨﹐其意何也﹖然﹕諸腑者﹐謂是。非也。經言小腸者﹐受盛之腑也﹔大腸者﹐傳瀉行道之腑也﹔膽者﹐淸淨之腑也﹔胃者﹐水谷之腑也﹔膀胱者﹐津液之腑也。一腑猶無兩名﹐故知非也。小腸者﹐心之腑﹔大腸者﹐肺之腑﹔膽者﹐肝之腑﹔胃者﹐脾之腑﹔膀胱者﹐腎之腑。

小腸謂赤腸﹐大腸謂白腸﹐膽者謂靑腸﹐胃者謂黃腸﹐膀胱者謂黑腸﹐下焦之所治也。

從三十難至四十七難論臟腑

三十六難

三十六難曰﹕髒各有一耳﹐腎獨有兩者﹐何也﹖然﹕腎兩者﹐非皆腎也﹐其左者爲腎﹐右者爲命門。命門者﹐諸神精之所捨﹐原气之所系也﹐男子以藏精﹐女子以系胞。故知腎有一也。

從三十難至四十七難論臟腑

三十七難

三十七難曰﹕五臟之气﹐於何發起﹐通於何許﹐可曉以不﹖然﹕五臟者﹐當上關於九竅也。

故肺气通於鼻﹐鼻和則知香臭矣﹔肝气通於目﹐目和則知黑白矣﹔脾气通於口﹐口和則知谷味矣﹔心气通於舌﹐舌和則知五味矣﹔腎气通於耳﹐耳和則知五音矣。

五臟不和﹐則九竅不通﹔六腑不和﹐則畱結爲癰。

邪在六腑﹐則陽脈不和﹔陽脈不和﹐則气畱之﹔气畱之則陽脈盛矣。邪在五臟﹐則陰脈不和﹔陰脈不和﹐則血畱之﹔血畱之則陰脈盛矣。陰气太盛﹐則陽气不得相營也﹐故曰格。陽气太盛﹐則陰气不得相營也﹐故曰關。陰陽俱盛不得相營也﹐故曰關格﹐關格者﹐不得盡其命而死矣。

經言﹐气獨行於五臟﹐不營於六腑者﹐何也﹖然﹕夫气之所行也﹐如水之流﹐不得息也。

故陰脈營於五臟﹐陽脈營於六腑﹐如環無端﹐莫知其紀﹐終而復始﹐其不覆溢﹐人气內溫於臟腑﹐外濡於腠理。

從三十難至四十七難論臟腑

三十八難

三十八難曰﹕髒惟有五﹐腑獨有六者﹐何也﹖然﹕所以腑有六者﹐謂三焦也。有原气之別焉﹐主持諸气﹐有名而無形﹐其經屬手少陽。此外府也﹐故言腑有六焉。

從三十難至四十七難論臟腑

三十九難

三十九難曰﹕經言腑有五﹐髒有六者﹐何也﹖然﹕六腑者﹐正有五腑也。五臟亦有六髒者﹐謂腎有兩髒也。其左爲腎﹐右爲命門。命門者﹐精神之所捨也﹔男子以藏精﹐女子以系胞﹐其气與腎通。故言髒有六也。腑有五者﹐何也﹖然﹕五臟各一腑﹐三焦亦是一腑﹐然不屬於五臟﹐故言腑有五焉。

從三十難至四十七難論臟腑

四十難

四十難曰﹕經言﹐肝主色﹐心主臭﹐脾主味﹐肺主聲﹐腎主液。鼻者﹐肺之候﹐而反知香臭﹔耳者﹐腎之候﹐而反聞聲。其意何也﹖然﹕肺者﹐西方金也﹐金生於巳﹐巳者南方火﹐火者心﹐心主臭﹐故令鼻知香臭﹔腎者﹐北方水也﹐水生於申﹐申者西方金﹐金者肺﹐肺主聲﹐故令耳聞聲。

從三十難至四十七難論臟腑

四十一難

四十一難曰﹕肝獨有兩葉﹐以何應也﹖然﹕肝者﹐東方木也。木者﹑春也。萬物始生﹐其尙幼小﹐意無所親﹐去太陰尙近﹐離太陽不遠﹐猶有兩心﹐故有兩葉﹐亦應木葉也。

從三十難至四十七難論臟腑

四十二難

四十二難曰﹕人腸胃長短﹐受水谷多少﹐各幾何﹖然﹕胃大一尺五寸﹐徑五寸﹐長二尺六寸﹐橫屈受水谷三斗五升﹐其中常畱谷二斗﹐水一斗五升。小腸大二寸半﹐徑八分分之少半﹐長三丈二尺﹐受谷二斗四升﹐水六升三合合之大半。回腸大四寸﹐徑一寸半﹐長二丈一尺﹐受谷一斗﹐水七升半。廣腸大八寸﹐徑二寸半﹐長二尺八寸﹐受谷九升三合八分合之一。故腸胃凡長五丈八尺四寸﹐合受水谷八斗七升六合八分合之一﹐此腸胃長短﹐受水合之數也。

肝重二斤四兩﹐左三葉﹐右四葉﹐凡七葉﹐主藏魂。心重十二兩﹐中有七孔三毛﹐盛精汁三合﹐主藏神。脾重二斤三兩﹐扁廣三寸﹐長五寸﹐有散膏半斤﹐主裹血﹐溫五臟﹐主藏意。肺重三斤三兩﹐六葉兩耳﹐凡八葉﹐主藏魄。腎有兩枚﹐重一斤一兩﹐主藏志。膽在肝之短葉間﹕重三兩三銖﹐盛精汁三合。胃重二斤二兩﹐紆曲屈伸﹐長二尺六寸﹐大一尺五寸﹐徑五寸﹐盛谷二斗﹐水一斗五升。小腸重二斤十四兩﹐長三丈二尺﹐廣二寸半﹐徑八分分之少半﹐左回疊積十六曲﹐盛谷二斗四升﹐水六升三合合之大半。大腸重二斤十二兩﹐長二丈一尺﹐廣四寸﹐徑一寸﹐當臍右回十六曲﹐盛谷一斗﹐水七升半。膀胱重九兩二銖﹐縱廣九寸﹐盛溺九升九合。口廣二寸半﹐唇至齒﹐長九分。

齒以後至會厭﹐深三寸半﹐大容五合。舌重十兩﹐長七寸﹐廣二寸半。咽門重十二兩﹐廣二寸半﹐至胃長一尺六寸。喉嚨重十二兩﹐廣二寸﹐長一尺二寸﹐九節。肛門重十二兩﹐大八寸﹐徑二寸大半﹐長二尺八寸﹐受谷九升三合八分合之一。

從三十難至四十七難論臟腑

四十三難

四十三難曰﹕人不食飲﹐七日而死者﹐何也﹖然﹕人胃中當有畱谷二斗﹐水一斗五升。故平人日再至圊﹐一行二升半﹐日中五升﹐七日五七三斗五升﹐而水谷盡矣。故平人不食飲七日而死者﹐水谷津液俱盡﹐卽死矣。

從三十難至四十七難論臟腑

四十四難

四十四難曰﹕七衝門何在﹖然﹕唇爲飛門﹐齒爲戶門﹐會厭爲吸門﹐胃爲賁門﹐太倉下口爲幽門﹐大腸﹑小腸會爲闌門﹐下極爲魄門﹐故曰七衝門也。

從三十難至四十七難論臟腑

四十五難

四十五難曰﹕經言八會者﹐何也﹖然﹕腑會太倉﹑髒會季脇﹐筋會陽陵泉﹐髓會絕骨﹐血會膈兪﹐骨會大杼﹐脈會太淵﹐气會三焦﹐外一筋直兩乳內也。熱病在內者﹐取其會之气穴也。

從三十難至四十七難論臟腑

四十六難

四十六難曰﹕老人臥而不寐﹐少壯寐而不寤者﹐何也﹖然﹕經言少壯者﹐血气盛﹐肌肉滑﹐气道通﹐榮衛之行不失於常﹐故晝日精﹐夜不寤也。老人血气衰﹐肌肉不滑﹐榮衛之道澀﹐故晝日不能精﹐夜不得寐也﹐故知老人不得寐也。

從三十難至四十七難論臟腑

四十七難

四十七難曰﹕人面獨能耐寒者﹐何也﹖然﹕人頭者﹐諸陽之會也。諸陰脈皆至頸﹑胸中而還﹐獨諸陽脈皆上至頭耳﹐故令面耐寒也。

從四十八難至六十一難論疾病

四十八難

四十八難曰﹕人有三虛三實﹐何謂也﹖然﹕有脈之虛實﹐有病之虛實﹐有診之虛實也。脈之虛實者﹐濡者爲虛﹐緊牢者爲實。病之虛實者﹐出者爲虛﹐入者爲實﹔言者爲虛﹐不言者爲實﹔緩者爲虛﹐急者爲實。診之虛實者﹐濡者爲虛﹐牢者爲實﹔癢者爲虛﹐痛者爲實﹔外痛內快﹐爲外實內虛﹔內痛外快﹐爲內實外虛﹐故曰虛實也。

從四十八難至六十一難論疾病

四十九難

四十九難曰﹕有正經自病﹐有五邪所傷﹐何以別之﹖然﹕憂愁思慮則傷心﹐形寒飲冷則傷肺﹔恚怒气逆上而不下則傷肝﹔飲食勞倦則傷脾﹔久坐濕地﹐彊力入水則傷腎。是正經之自病也。

何謂五邪﹖然﹕有中風﹐有傷暑﹐有飲食勞倦﹐有傷寒﹐有中濕。此之謂五邪。

假令心病﹐何以知中風得之﹖然﹕其色當赤。何以言之﹖肝主色﹐自入爲靑﹐入心爲赤﹐入脾爲黃﹐入肺爲白﹐入腎爲黑。肝爲心邪﹐故知當赤色。其病身熱﹑脇下滿痛。其脈浮大而弦。

何以知傷暑得之﹖然﹕當惡臭。何以言之﹖心主臭﹐自入爲焦臭﹐入脾爲香臭﹐入肝爲臊臭﹐入腎爲腐臭﹐入肺爲鮏臭。故知心病傷暑得之﹐當惡臭﹐其病身熱而煩﹐心痛。其脈浮大而散。

何以知飲食勞倦得之﹖然﹕當喜苦味也。虛爲不欲食﹐實爲欲食。何以言之﹖脾主味﹐入肝爲酸﹐入心爲苦﹐入肺爲辛﹐入腎爲咸﹐自入爲甘。故知脾邪入心﹐爲喜苦味也。其病身熱而體重嗜臥﹐四肢不收。其脈浮大而緩。

何以知傷寒得之﹖然﹕當譫言妄語。何以言之﹖肺主聲﹐入肝爲呼﹐入心爲言﹐入脾爲歌﹐入腎爲呻﹐自入爲哭﹐故知肺邪入心﹐爲譫言妄語也。其病身熱﹐灑灑惡寒﹐甚則喘咳。其脈浮大而澀。

何以知中濕得之﹖然﹕當喜汗出不可止。何以言之﹖腎主濕﹐入肝爲泣﹐入心爲汗﹐入脾爲涎﹐入肺爲涕﹐自入爲唾。故知腎邪入心﹐爲汗出不可止也。其病身熱而小腹痛﹐足脛寒而逆。其脈沈濡而大。此五邪之法也。

從四十八難至六十一難論疾病

五十難

五十難曰﹕病有虛邪﹐有實邪﹐有賊邪﹐有微邪﹐有正邪﹐何以別之﹖然﹕從後來者爲虛邪﹐從前來者爲實邪﹐從所不勝來者爲賊邪﹐從所勝來者爲微邪﹐自病者爲正邪。

何以言之﹖假令心病﹐中風得之爲虛邪﹐傷暑得之爲正邪﹐飲食勞倦得之爲實邪﹐傷寒得之爲微邪﹐中濕得之爲賊邪。

從四十八難至六十一難論疾病

五十一難

五十一難曰﹕病有欲得溫者﹐有欲得寒者﹐有欲得見人者﹐有不欲得見人者﹐而各不同﹐病在何臟腑也﹖然﹕病欲得寒﹐而欲見人者﹐病在腑也﹔病欲得溫﹐而不欲見人者﹐病在髒也。何以言之﹖腑者陽也﹐陽病欲得寒﹐又欲見人﹔髒者陰也﹐陰病欲得溫﹐又欲閉戶獨處﹐惡聞人聲。故以別知臟腑之病也。

從四十八難至六十一難論疾病

五十二難

五十二難曰﹕腑臟發病﹐根本等不﹖然﹕不等也。其不等柰何﹖然﹕髒病者﹐止而不移﹐其病不離其處﹔腑病者﹐仿佛賁向﹐上下行流﹐居處無常。故以此知臟腑根本不同也。

從四十八難至六十一難論疾病

五十三難

五十三難曰﹕經言七傳者死﹐間髒者生﹐何謂也﹖然﹕七傳者﹐傳其所勝也。間髒者﹐傳其子也。何以言之﹖假令心病傳肺﹐肺傳肝﹐肝傳脾﹐脾傳腎﹐腎傳心﹐一臟不再傷﹐故言七傳者死也。

假令心病傳脾﹐脾傳肺﹐肺傳腎﹐腎傳肝﹐肝傳心﹐是子母相傳﹐竟而復始﹐如環無端﹐故曰生也。

從四十八難至六十一難論疾病

五十四難

五十四難曰﹕髒病難治﹐腑病易治﹐何謂也﹖然﹕髒病所以難治者﹐傳其所勝也﹕腑病易治者﹐傳其子也。與七傳﹐間髒同法也。

從四十八難至六十一難論疾病

五十五難

五十五難曰﹕病有積﹑有聚﹐何以別之﹖然﹕積者﹑陰气也﹔聚者﹑陽气也。故陰沈而伏﹐陽浮而動。气之所積名曰積﹐气之所聚名曰聚。故積者﹐五臟所生﹔聚者﹑六腑所成也。積者﹑陰气也﹐其始發有常處﹐其痛不離其部﹐上下有所終始﹐左右有所窮處﹔聚者﹑陽气也﹐其始發無根本﹐上下無所畱止﹐其痛無常處﹐謂之聚。故以是別知積聚也。

從四十八難至六十一難論疾病

五十六難

五十六難曰﹕五臟之積﹐各有名乎﹖以何月何日得之﹖然﹕肝之積名曰肥气﹐在左脇下﹐如覆杯﹐有頭足。久不愈﹐令人發咳逆﹐瘧﹐連歲不已。以季夏戊己日得之。何以言之﹖肺病傳於肝﹐肝當傳脾﹐脾季夏適王。王者不受邪﹐肝復欲還肺﹐肺不肯受﹐故畱結爲積。故知肥气以季夏戊己日得之。

心之積﹐名曰伏梁﹐起臍上﹐大如臂﹐上至心下。久不愈﹐令人病煩心。以秋庚辛日得之。

何以言之﹖腎病傳心﹐心當傳肺﹐肺以秋適王﹐王者不受邪﹐心欲復還腎﹐腎不肯受﹐故畱結爲積。故知伏梁以秋庚辛日得之。

脾之積﹐名曰痞气﹐在胃脘﹐覆大如盤。久不愈﹐令人四肢不收﹐發黃膽﹐飲食不爲肌膚。

以冬壬癸日得之。何以言之﹖肝病傳脾﹐脾當傳腎﹐腎以冬適王﹐王者不受邪﹐脾復欲還肝﹐肝不肯受﹐故畱結爲積。故知痞气以冬壬癸日得之。

肺之積﹐名曰息賁﹐在右脇下﹐覆大如杯。久不已﹐令人灑淅寒熱﹐喘咳﹐發肺壅。以春甲乙日得之。何以言之﹖心病傳肺﹐肺當傳肝﹐肝以春適王﹐王者不受邪﹐肺復欲還心﹐心不肯受﹐故畱結爲積。故知息賁以春甲乙日得之。

腎之積﹐名曰賁豚﹐發於少腹﹐上至心下﹐若豚狀﹐或上或下無時。久不已﹐令人喘逆﹐骨痿﹐少气。以夏丙丁日得之。何以言之﹖脾病傳腎﹐腎當傳心﹐心以夏適王﹐王者不受邪﹐腎復欲還脾﹐脾不肯受﹐故畱結爲積。故知賁豚以夏丙丁日得之。此五積之要法也。

從四十八難至六十一難論疾病

五十七難

五十七難曰﹕泄凡有幾﹐皆有名不﹖然﹕泄凡有五﹐其名不同。有胃泄﹐有脾泄﹐有大腸泄﹐有小腸泄﹐有大瘕泄﹐名曰後重。

胃泄者﹐飲食不化﹐色黃。

脾泄者﹐腹脹滿﹐泄注﹐食卽嘔吐逆。

大腸泄者﹐食巳窘迫。大便色白﹐腸鳴切痛。

小腸泄者﹐溲而便膿血﹐少腹痛。

大瘕泄者﹐裏急後重﹐數至圊而不能便﹐莖中痛﹐此五泄之要法也。

從四十八難至六十一難論疾病

五十八難

五十八難曰﹐傷寒有幾﹖其脈有變不﹖然﹕傷寒有五﹐有中風﹐有傷寒﹐有濕溫﹐有熱病﹐有溫病﹐其所苦各不同。

中風之脈﹐陽浮而滑﹐陰濡而弱﹕濕溫之脈﹐陽浮而弱﹐陰小而急﹔傷寒之脈﹐陰陽俱盛而緊澀﹔熱病之脈﹐陰陽俱浮﹐浮之而滑﹐沈之散澀﹔溫病之脈﹐行在諸經﹐不知何經之動也﹐各隨其經所在而取之。

傷寒有汗出而愈﹐下之而死者﹔有汗出而死﹐下之而愈者﹐何也﹖然﹕陽虛陰盛﹐汗出而愈﹐下之卽死﹔陽盛陰虛﹐汗出而死﹐下之而愈。

寒熱之病﹐候之如何也﹖然﹕皮寒熱者﹐皮不可近席﹐毛髮焦﹐鼻槁﹑不得汗﹔肌寒熱者﹐皮膚痛﹐唇舌槁﹐無汗﹔骨寒熱者﹐病無所安﹐汗注不休﹐齒本槁痛

從四十八難至六十一難論疾病

五十九難

五十九難曰﹕狂癲之病﹐何以別之﹖然﹕狂疾之始發﹐少臥而不饑﹐自髙賢也﹐自辧智也﹐自倨貴也﹐妄笑好歌樂﹐妄行不休是也。癲疾始發﹐意不樂﹐僵僕直視﹐其脈三部陰陽俱盛是也。

從四十八難至六十一難論疾病

六十難

六十難曰﹕頭心之病﹐有厥痛﹐有眞痛﹐何謂也﹖然﹕手三陽之脈﹐受風寒﹐伏畱而不去者﹐則名厥頭痛﹔入連在腦者﹐名眞頭痛。其五臟气相干﹐名厥心痛﹐其痛甚﹐但在心﹐手足靑者卽名眞心痛。其眞心痛者﹐旦發夕死﹐夕發旦死。

從四十八難至六十一難論疾病

六十一難

六十一難曰﹕經言望而知之謂之神﹐聞而知之謂之聖﹐問而知之謂之工﹐切脈而知之謂之巧﹐何謂也﹖然﹕望而知之者﹐望見其五色以知其病。

聞而知之者﹐聞其五音以別其病。

問而知之者﹐問其所欲五味﹐以知其病所起所在也。

切脈而知之者﹐診其寸口﹐視其虛實﹐以知其病﹐病在何臟腑也。

經言以外知之曰聖﹐以內知之曰神﹐此之謂也。

從六十二難至六十八難論穴道

六十二難

六十二難曰﹕髒井滎有五﹐腑獨有六者﹐何謂也﹖然﹕腑者陽也﹐三焦行於諸陽﹐故置一兪名曰原。腑有六者﹐亦與三焦共一气也。

從六十二難至六十八難論穴道

六十三難

六十三難曰﹕《十變》言﹐五臟六腑滎合﹐皆以井爲始者﹐何也﹖然﹕井者﹐東方春也﹐萬物之始生。諸行喘息﹐飛蠕動﹐當生之物﹐莫不以春生。故歲數始於春﹐日數始於甲﹐故以井爲始也。

從六十二難至六十八難論穴道

六十四難

六十四難曰﹕《十變》又言﹐陰井木﹐陽井金﹔陰滎火﹐陽滎水﹔陰兪土﹐陽兪木﹐陰經金﹐陽經火﹔陰合水﹐陽合土。陰陽皆不同﹐其意何也﹖然﹕是剛柔之事也。陰井乙木﹐陽井庚金。陽井庚﹐庚者﹐乙之剛也﹔陰井乙﹐乙者﹐庚之柔也。

乙爲木﹐故言陰井木也﹔庚爲金﹐故言陽井金也。餘皆仿此。

從六十二難至六十八難論穴道

六十五難

六十五難曰﹕經言所出爲井﹐所入爲合﹐其法柰何﹖然﹕所出爲井﹐井者﹐東方春也﹐萬物之始生﹐故言所出爲井也。所入爲合﹐合者﹑北方冬也﹐陽气入藏﹐故言所入爲合也。

從六十二難至六十八難論穴道

六十六難

六十六難曰「經言﹑肺之原﹐出於太淵﹔心之原﹐出於大陵﹔肝之原﹐出於太衝﹔脾之原﹐出於太白﹔腎之原﹐出於太溪﹔少陰之原﹐出於兌骨﹔膽之原﹐出於丘墟﹔胃之原﹐出於衝陽﹔三焦之原﹐出於陽池﹔膀胱之原﹐出於京骨﹔大腸之原﹐出於合谷﹔小腸之原﹐出於腕骨。十二經皆以兪爲原者﹐何也﹖然﹕五臟兪者﹐三焦之所行﹐气之所畱止也。三焦所行之兪爲原者﹐何也﹖然﹕臍下腎間動气者﹐人之生命也﹐十二經之根本也﹐故名曰原。三焦者﹐原气之別使也﹐主通行三气﹐經歷於五臟六腑。原者﹑三焦之尊號也﹐故所止輒爲原。五臟六腑之有病者﹐皆取其原也。

從六十二難至六十八難論穴道

六十七難

六十七難曰﹕五臟募皆在陰﹐而兪在陽者﹐何謂也﹖然﹕陰病行陽﹐陽病行陰﹐故令募在陰﹐兪在陽。

從六十二難至六十八難論穴道

六十八難

六十八難曰﹕五臟六腑﹐皆有井滎兪經合﹐皆何所主﹖然﹕經言所出爲井﹐所流爲滎﹐所注爲兪﹐所行爲經﹐所入爲合。井﹑主心下滿﹐滎﹑主身熱﹐兪﹑主體重節痛﹐經﹑主喘咳寒熱﹐合﹑主逆气而泄﹐此五臟六腑井滎兪經合所主病也。

從六十九難至八十一難論鍼法

六十九難

六十九難曰﹕經言虛者補之﹐實者瀉之﹐不虛不實﹐以經取之﹐何謂也﹖然﹕虛者補其母﹐實者瀉其子﹐當先補之﹐然後瀉之。不虛不實以經取之者﹐是正經自生病﹐不中他邪也﹐當自取其經﹐故言以經取之。

從六十九難至八十一難論鍼法

七十難

七十難曰﹕春夏刺淺﹐秋冬刺深者﹐何謂也﹖然﹕春夏者﹐陽气在上﹐人气亦在上﹐故當淺取之﹔秋冬者﹐陽气在下﹐人气亦在下﹐故當深取之。

春夏各致一陰﹐秋冬各致一陽者﹐何謂也﹖然春夏溫﹑必致一陰者﹐初下鍼﹐沈之至腎肝之部﹐得气﹑引持之陰也。秋冬寒﹐必致一陽者﹐初內鍼﹐淺而浮之至心肺部﹐得气﹑推內之陽也。是謂春夏必致一陰﹐秋冬必致一陽。

從六十九難至八十一難論鍼法

七十一難

七十一難曰﹕經言刺榮無傷衛﹐刺衛無傷滎﹐何謂也﹖然﹕鍼陽者﹐臥鍼而刺之﹕刺陰者﹐先以左手攝按所鍼滎兪之處﹐气散乃內鍼。是謂刺榮無傷衛﹐刺衛無傷榮也。

從六十九難至八十一難論鍼法

七十二難

七十二難曰﹕經言﹑能知迎隨之气﹐可令調之﹔調气之方﹐必在陰陽。何謂也﹖然﹕所謂迎隨者﹐知榮衛之流行﹐經脈之往來也。隨其逆順而取之﹐故曰迎隨。

調气之方﹐必在陰陽者﹐知其內外表裏﹐隨其陰陽而調之﹐故曰﹐調气之方﹐必在陰陽。

從六十九難至八十一難論鍼法

七十三難

七十三難曰﹕諸井者﹐肌肉淺薄﹐气少﹐不足使也﹐刺之柰何﹖然﹕諸井者﹐木也﹔滎者﹐火也。

火者﹐木之子﹐當刺井者﹐以滎瀉之。故經言補者不可以爲瀉﹐瀉者不可以爲補。此之謂也。

從六十九難至八十一難論鍼法

七十四難

七十四難曰﹕經言春刺井﹐夏刺滎﹐季夏刺兪﹐秋刺經﹐冬刺合者﹐何謂也﹖然﹕春刺井者﹐邪在肝﹔夏刺滎者﹐邪在心﹔季夏刺兪者﹐邪在脾﹔秋刺經者﹐邪在肺﹔冬刺合者邪在腎。

其肝心脾肺腎﹐而系於春夏秋冬者﹐何也﹖然﹕五臟一病﹐輒有五色。假令肝病﹕色靑者肝也﹐臊臭者肝也﹐喜酸者肝也﹐喜呼者肝也﹐喜泣者肝也。其病眾多﹐不可盡言也。四時有數﹐而並系於春夏秋冬者也。鍼之要妙﹐在於秋毫者也。

從六十九難至八十一難論鍼法

七十五難

七十五難曰﹕經言東方實﹐西方虛﹐瀉南方﹐補北方﹐何謂也﹖然﹕金木水火土﹐當更相平。

東方木也﹐西方金也。木欲實﹐金當平之﹔火欲實﹐水當平之﹔土欲實﹐木當平之﹔金欲實﹐火當平之﹕水欲實﹐土當平之。東方肝也﹐則知肝實﹔西方肺也﹐則知肺虛。瀉南方火﹐補北方水。南方火﹐火者木之子也﹔北方水﹐水者木之母也。水勝火﹐子能令母實﹐母能令子虛。故瀉火補水﹐欲令金不得平木也。經曰﹑不能治其虛﹐何問其餘。

此之謂也。

從六十九難至八十一難論鍼法

七十六難

七十六難曰﹕何謂補瀉﹖當補之時﹐何所取气﹖當瀉之時﹐何所置气﹖然﹕當補之時﹐從衛取气﹔當瀉之時﹐從榮置气。其陽气不足﹐陰气有餘﹐當先補其陽﹐而後瀉其陰﹔陰气不足﹐陽气有餘﹐當先補其陰﹐而後瀉其陽。榮衛通行﹐此其要也。

從六十九難至八十一難論鍼法

七十七難

七十七難曰﹕經言上工治未病﹐中工治已病者﹐何謂也﹖然﹕所謂治未病者﹐見肝之病﹐則知肝當傳之與脾﹐故先實其脾气﹐無令得受肝之邪﹐故曰治未病焉。中工者﹐見肝之病﹐不曉相傳﹐但一心治肝﹐故曰治已病也。

從六十九難至八十一難論鍼法

七十八難

七十八難曰﹕鍼有補瀉﹐何謂也﹖然﹕補瀉之法﹐非必呼吸出內鍼也。知爲鍼者﹐信其左﹕不知爲鍼者﹐信其右。當刺之時﹐先以左手厭按所鍼滎兪之處﹐彈而努之﹐爪而下之﹐其气之來﹐如動脈之狀﹐順鍼而刺之。得气因推而內之﹐是謂補﹔動而伸之﹐是謂瀉。不得气﹐乃與男外女內﹔不得气﹐是謂十死不治也。

從六十九難至八十一難論鍼法

七十九難

七十九難曰﹕經言迎而奪之﹐安得無虛﹖隨而濟之﹐安得無實﹖虛之與實﹐若得若失﹔實之與虛﹐若有若無。何謂也﹖然﹕迎而奪之者﹐瀉其子也﹔隨而濟之者﹐補其母也。假令心病瀉手心主兪﹐是謂迎而奪之者也﹐補手心主井﹐是謂隨而濟之者也。

所謂實之與虛者﹐牢濡之意也。气來實牢者爲得﹐濡虛者爲失﹐故曰若得若失也。

從六十九難至八十一難論鍼法

八十難

八十難曰﹕經言有見如入﹐有見如出者﹐何謂也﹖然﹕所謂有見如入者﹐謂左手見气來至乃內鍼﹐鍼入見气盡﹐乃出鍼。是謂有見如入﹐有見如出也。

從六十九難至八十一難論鍼法

八十一難

八十一難曰﹕經言無實實虛虛﹐損不足而益有餘。是寸口脈耶﹖將病自有虛實耶﹖其損益柰何﹖然﹕是病非謂寸口脈也﹐謂病自有虛實也。假令肝實而肺虛﹐肝者木也﹐肺者金也﹐金木當更相平﹐當知金平木。假令肺實而肝虛﹐微少气﹐用鍼不補其肝﹐而反重實其肺﹐故曰實實虛虛﹐損不足而益有餘。此者中工之所害也。

