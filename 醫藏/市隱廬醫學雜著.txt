

市隱廬醫學雜著淸王嚴士

趙敍

歲寒居士﹐夙好儒書﹐素研醫術。不因人熱﹐靡顧世非﹐隨證處方﹐惟求其是﹐往往奏效甚奇。一日﹐出示所撰《醫學雜著》一卷。蕩滌膚辭﹐獨標精義﹐鍼砭痛下﹐藥石交投。𨿽全豹未窺﹐而一斑已見。余因慫恿登梨﹐出以問世。所謂醫行仁術﹐亦惻隱之心所不能已耳。

豈以求名哉﹖

癸丑初夏揚子趙永年謹敍

題詞

叔和家學傳三世﹐彥伯奇方聚一龕。垂老著書耽市隱﹐不將鴻寶例淮南。保赤應在養老先﹐人心慈孝本同然。請將彭氏延年術﹐並入莊家福幼編。非關人世亦炎涼﹐心气元來自感傷。

省識性情中有藥﹐醫和醫緩具眞方。多君一片活人心﹐三絕韋編字字金。對客不妨彈古調﹐天涯到處有知音。

癸丑俗佛日拳石山人謝逢源題

弁言

不父兄師友﹐莫不知醫。自幼見聞﹐略識門徑﹐中年以往﹐糊口四方。稍稍涉獵方書﹐窺測《素》《靈》微旨。家人有恙﹐借以自治。親故見招﹐不能固卻。世方多故﹐遂棄靑氈。二十年來﹐漸深閱歷。爰抒心得﹐用告病家。不能阿傳時流﹐安敢背違先哲﹖亦聊資考鏡云爾﹗

玉峯歲居士書於吳門市隱廬時在癸丑淸和月

苦口婆心語

古語云﹔對病發藥。然則﹐藥之當中乎病也﹐明矣。夫病有寒熱虛實﹐卽藥有溫涼攻補﹐汗吐和下。苟中乎病﹐病自去矣。從未有不究病因﹐不問病狀﹐而槪以不著痛癢﹐無甚寒溫之籠統十數藥﹐一例投之﹐可望去病者。乃病家習聞其說﹐以爲此穩當之方也。醫者樂藏其拙﹐以售其欺﹐亦以此爲穩當之方也。於是乎桑﹑丹﹑梔﹑豉等味﹐不待搖筆﹐而已畢集於腕下矣。不知此數味者﹐﹝病輕者可服﹐而亦可不服。﹞卽不病者服之﹐亦無害也。倘病必以藥愈者﹐而僅以此投之﹐遷延日久﹐使病益深﹐愈治愈壞﹐至不可起﹐誰執其咎。無如積習旣深﹐牢不可破﹐卽有對病之藥﹐怯者驚焉﹐愚者惑焉﹐妄者議焉﹐忌者謗焉。此病之所以不可治也。

炳按﹕桑葉辛涼泄表﹐去風瀉火。丹皮辛苦微寒﹐入手足厥陰﹐瀉血中伏熱﹐治中風驚癇﹐除煩熱﹐退無汗骨蒸﹐爲吐衄必用之藥。山梔炒黑苦寒﹐瀉心肺之邪熱﹐治心煩懊不眠。

考﹕桑葉輕淸﹐治上焦气分﹐主治風熱﹐卽風溫也。﹝古方少用。﹞至於丹皮﹑山梔兩藥﹐仲景方用者非一﹐何可泥定三物必不可用﹖執哉﹗最可怪者﹐不問何病﹐皆稱發疹﹐皆用豆豉﹑豆捲以表散之。至十數劑不止﹐必使病者汗出如漿﹐舌黑劫津﹐神昏熱陷。不得已﹐乃用紫雪﹑至寶等丹以開泄之﹐而不可救矣。夫偶感發熱﹐膈間煩悶﹐淸其熱可愈。何至必出疹子﹖其所以必曰出疹者﹐蓋以此哄嚇病家﹐欲用豆豉等味耳﹗豈知豆豉﹑豆捲﹐近皆用麻黃湯制﹐與古人之桑葉﹐井華水制者﹐溫涼迥別。如果出疹﹐而以麻黃溫之﹐可乎不可﹐此溫証之所以轉展必重也。且其所指爲疹﹐皆痱子﹝俗名子﹞耳﹑蚊迹耳﹐水晶虛耳。故不曰斑而獨曰疹者﹐取其易於混淆也。不然﹐疹由熱而發﹐必當淸裏熱﹐必不當溫散以助熱。古方俱在﹐本艸可稽﹐柰何以豆豉﹑豆捲奉爲治疹無上之妙品哉﹖炳按﹔豆捲用麻黃浸漬﹐《吳醫匯講》中亦有此說﹐然亦是耳食也。邵步靑《四時病機》載﹕一味豆捲湯﹐治濕病一身盡痛﹐服之得汗﹐熱解痛去﹐用之有效。淡豆豉鹹寒解熱﹐與蔥白頭﹑蘇葉同用則發表﹔與人中黃﹑銀花同用解疫毒﹔與薤白同用治痢﹔與鮮生地同打名黑膏﹐治熱入營分﹐液幹不能作汗﹐以養陰濟汗。以上皆鑿鑿可驗之法﹐莫輕視豆爲無用之物。如產後之豆淋酒﹐能治產後虛邪身熱﹐得汗熱解。菜中黃豆芽﹐生外癥人誤食﹐其發如雞魚。此格致變化之不可思議者。

今有以傷寒名家者﹐見人兩三日發熱﹐必指曰﹕此傷寒也。及視所處之方﹐則仍豆豉耳﹑豆捲耳﹔不然﹐則牛蒡耳﹑蟬衣耳﹔又不然﹐則浮萍耳﹑桑葉耳﹑枇杷葉耳﹐佐之以陳﹑夏﹑藿﹑朴﹐進之以石斛﹑沙參﹐而其技畢矣﹐其術窮矣。其病亦將不可爲矣。然尙有背水之一戰﹐曰紫雪丸﹑濂珠粉﹑至寶丹﹑牛黃丸也。

炳按﹕此言溫證﹐何等溫病也﹐亦不指明。至疹子乃時气溫病﹐熱入營分則發疹﹐疹與膚平﹐周身密密。痧子則幼稚爲多﹐形如疹子﹐而膚捫之頭粒微尖﹐乃風熱由肺胃气分﹐傳入營絡而發。

白形如濂珠﹐晶瑩光亮。初病卽見﹐乃濕郁衛分﹐汗出不徹之故。當理气分之邪。日久熱不解而發白﹐邪𨿽欲從外達﹐气液已傷﹐必得甘濡養中。疹色不可紫萎﹐白不可白如枯骨。疹子﹑痧子發透﹐熱減神淸﹐胸悶松﹐咳嗽暢﹐神安有寐爲吉。若煩擾不寐﹐气粗﹝爲喘之兆﹞。胸悶熱焦灼﹐皆屬危險難治。透疹方分寒暖﹐痧子亦然。未見必用豆豉﹑豆捲。

且二藥各自爲主﹐斷無連類而用者。

不知傷寒之論﹐倡自仲景。傷寒之方﹐亦傳自仲景。治傷寒者﹐宜必宗仲景矣。傷寒解表之劑﹐則有桂枝﹑麻黃﹑葛根﹑柴胡等湯。傷寒淸裏之劑﹐則有芩連﹑白虎﹑承气等湯。傷寒利濕之劑﹐則有五苓﹑豬苓﹑茯苓﹑甘艸等湯。傷寒溫中之劑﹐則有四逆﹑理中﹑眞武﹑附子等湯。今傷寒家皆不用也。

炳按﹕羅謙甫治冬溫﹐謂秋燥餘气﹐上刑肺金﹐陰气先傷。故邪得入少陰之經。蓋溫則气泄﹐寒則气收﹐二气本相反也。用蔥豉湯加枇杷葉﹑杏仁﹑象貝﹑花粉﹑甘桔。若先冬溫﹐嚴寒外束﹐身熱喘嗽﹐面目浮腫﹐喉仲介介如梗。惟仲景麻杏石甘湯一方﹐散表寒﹐淸裏熱。

因先生大惡輕淸之藥﹐故引此比例。

仲景《傷寒論》入手說﹕傷寒營無汗﹐發表用麻黃湯﹔風傷衛有汗﹐用桂枝湯解肌﹔風寒兩傷營衛﹐煩燥汗不出﹐用大靑龍﹐風寒雙解。此言太陽經病證方藥。葛根﹐陽明表藥。柴胡﹐少陽和解藥。淸裏﹐芩﹑連淸心胃之熱。白虎﹐淸陽明經熱。承气﹐下陽明府滯以下邪熱。五苓﹑豬苓﹑茯苓﹑甘艸等湯﹐是利水之劑。理中﹑溫中。四逆﹑眞武﹑附子等三方﹐救逆法。今病非正傷寒﹐不當用此法﹐故不用也。

而獨用一梔子豉湯。不知傷寒方中之梔子用生﹐用以探吐﹐非用以發汗。後世攺用焦梔﹐已非古法。然以之淸肺泄熱﹐亦屬治溫良品。近世復易以麻黃水制之豆豉﹐則藥性大變﹐利害迥殊。而傷寒家偏視爲不祧之俎豆。如果傷寒在太陽經﹐用以代麻黃﹐𨿽非正法﹐尙爲無害﹔至傳入陽明﹐卽不可用矣。況用以治溫熱乎﹖乃何以不論有汗﹑無汗與汗多﹑汗少﹐又不論風﹑寒﹑暑﹑濕﹑燥﹑火之六淫﹐喜﹑憂﹑怒﹑思﹑悲﹑驚﹑恐之七情﹐並不論勞傷﹑瘡瘍之雜證﹐而謂梔豉一湯﹐豆捲﹑桑葉數味﹐可以治百病。而四時皆宜﹐有是理乎﹖此非余誣人之言也。請觀於藥鋪中購藥之方﹐其不曰發疹子者有幾﹐不用此數味者有幾﹐亦可以啞然失笑矣。

炳按﹕炒黑梔用以除煩解熱﹐使心肺之邪﹐從小便解。亦無醫以梔豉作表劑觀者﹐豆豉不用麻黃湯浸漬﹐不必嘵嘵不休。亦未見吳醫不論溫病六气七情﹐有汗無汗﹐汗多汗少﹐三因內外﹐而皆用梔豉湯。豆捲﹑桑葉﹐可治四時百病者﹐眞誣人矣﹐無其實事﹐先生亦當啞然自笑也。

或曰﹕誠如君言﹐病必無發疹乎﹖曰﹕否。夫輕者爲疹﹐發於肺﹔重者爲斑﹐發於胃。

此皆肺胃熱毒所蘊。不然﹐則爲溫燥之藥所逼而出也。然而此癥亦不多見﹐治宜用石膏﹑犀角﹑生地﹑元參﹑升麻﹑大靑等味﹐以淸火透斑化疹。仲景之白虎化斑湯﹐《活人》之元參升麻湯﹐節庵之靑黛消斑飲﹐皆治斑疹之祖方也。何一不用淸涼化毒之品﹐何一方用溫散發汗之藥。今人一言斑疹﹐皆曰涼藥不可服﹐服則遏住斑疹不能出。病家熟聞其言﹐深信不疑。醫者遂大書特書其豆豉﹑豆捲﹐病者亦大喫特喫其豆豉﹑豆捲。至輕者重﹐重者死﹐至死猶曰汗未暢出也﹐斑疹未透也。嗚呼﹗本不當汗﹐而必欲劫其汗﹔本無斑疹﹐而必欲發其斑疹。以膠柱鼓瑟之人﹐行刻舟求劍之術﹐𨿽欲不死於其藥﹐其可得耶﹖當其未死﹐或有以石膏等味進者﹐病家必大詫而不服其藥﹐羣醫必圜視而起﹐以爲嫁禍之地。至萬無可爲﹐而始稍稍與服之﹐則藥誤已深﹐藥力不及﹐卒不可救。遂交相詬病﹐引以爲戒。眾口一辭﹐莫能與辧。人誰肯壞一己之聲名﹐爲不甚關切之人﹐力戰羣疑﹐以救其垂死之性命哉﹖則亦惟立而視其死而已矣。

然則﹐病家何以不悟耶﹖曰﹕有故。病家所聞者﹐無非發疹也﹐表散也﹐多出汗也。而此外則從未聞也。此醫曰然﹐彼醫亦曰然。此方是藥﹐彼方亦是藥。卽親友之涉獵方書者﹐亦與時醫之所見略同。聚蚊成雷﹐積非爲是。安望其能聽之聰哉﹖是故居今之世﹐而欲醫道之行﹐非曲意徇人不能。然而稍有學問志气者﹐必不肯爲。人且嫌其固執矣。而巧言令色﹐阿意曲從者﹐於是乎名節日隆﹐而聲價日髙。不任其責﹐坐收其利。中人以下﹐誰不樂爲﹖彼賄通奴婢﹐交結師巫者無論已。舉世皆然﹐焉得不受其欺哉﹖徐洄溪曰﹕人之誤藥而死﹐半由於天命﹐半由於病家。醫者不過根據違順命以成其死﹐並非造謀之人。故殺人之罪﹐醫者不受也﹐豈不然乎﹖夫人精神充足﹐气血和平﹐是謂無病。焉用服藥﹖至於服藥﹐必有偏勝不舉之處。醫者盒飯視其所偏之處而補救之﹐使之適得其平。溫涼攻補﹐隨病而施﹐無所成見﹐期於中病而已。

豈容狐疑首鼠哉﹖譬如劇盜﹐當剿不剿﹐盜將不可制矣﹔譬如饑民﹐當撫不撫﹐民且亦從亂矣。今之治病者﹐無乃類是。更有一種醫中之鄕願﹐專使藥中之奴婢﹐不溫不涼﹐不攻不補﹐以爲趨避逢迎之術﹐病家每樂與之周旋。豈知藥不能殺人者﹐必不能起人於死而生之。遷延貽誤﹐何獨非殺人哉﹖且夫世所謂能殺人者﹐石膏﹑大黃﹑麻黃﹑肉桂﹑附子﹑人參之屬也。今皆屏不敢用﹐卽有引用古方者﹐但取其一二不關緊要之味﹐謂師某法﹐用某方﹐其實未嘗師其法﹐用其方也。並有不知其全方者。如旋復代赭﹑竹葉石膏﹑小柴胡等湯之不知其人參。黑膏湯之但知有生地﹑豆豉二味﹐不知又有豬膚﹑雄黃﹑麝香三味也。﹝載在《外臺祕要》以治陽毒發斑。﹞他若溫而兼補﹐則如理中湯之以姜附合人參也。淸而兼補﹐則如白虎湯之以石膏加人參也。散而兼補﹐則如淸暑益气湯之以升﹑葛合參﹑也。寒溫並用﹐則如瀉心湯之芩﹑連姜﹑附﹐左金丸之黃連﹑吳萸是也。表裏兩解﹐則如大靑龍湯之麻﹑桂﹑石膏﹐白虎湯之加桂枝﹑柴胡是也。汗下並行﹐則如大胡柴湯之柴胡﹑大黃﹐又如柴胡加芒硝湯﹑桂枝加大黃湯是也。更有如淸熱燥濕之用蒼術白虎湯﹐攻下和中之用調胃承气湯之類﹐不勝枚舉。要在方中乎病耳。何一不可用之藥﹐而故爲疑忌乎﹖今之醫者﹐論藥不論病﹐用方不用藥。但云某藥太補﹐某藥太瀉﹐某藥太溫﹐某藥太涼﹐某藥太熱﹐某藥太表﹐某藥太散﹐某藥太燥﹐某藥太膩﹐某藥太攻﹐某藥太消。去其偏勝﹐得其中和﹐誠無愈於粥飯矣﹗何必服藥哉﹖此皆不知藥爲病設﹐專爲補偏救獘之用故也。

於是乎有當用不用以致誤者﹐不當用而用以致誤者﹐有當用而輕用以致誤者﹐有不當用反重用以致誤者。誤之淺深不同﹐其爲不識病情則一也。今夫病名不同﹐則治病之方與藥﹐自不得而同。倘謂病寒者不可溫。病熱者不可涼﹐病虛者不可補﹐病實者不可攻﹐通乎不通。倘謂病寒者反宜涼﹐病熱者反宜溫﹐病虛者反宜攻﹐病實者反宜補﹐通乎不能。倘謂病無論寒熱虛實﹐我將以不溫﹑不涼﹑不攻﹐不補之藥﹐約略治之﹐而可盡去其攻補溫涼之味﹐通乎不通。

乃不通之論﹐在不通者聞而信之﹐原不足爲奇。最奇者﹐號爲通人﹐而亦信不通之語。則無怪乎不通之論充塞乎宇宙﹐而日殺不辜﹐無人顧問也。

今設有病熱者於此﹐不問其虛熱實熱﹐表熱裏熱﹐而惟以藥汗之﹐未有不以爲宜然者。

豈知表有寒可汗。表無寒不可汗﹐不可汗而汗之﹐是愈虛其表﹐而熱愈熾也。

本欲淸其熱﹐反使增其熱﹐病家亦可以悟矣﹐然而不悟也。況乎虛熱之宜用甘溫以退者﹐更無人能解者乎﹖有如婦人產後﹐惡露暢行﹐血虛發熱﹐不可汗也。汗之則表虛而熱陷﹔不可淸也﹐淸之則熱不解而變癥雜出矣。芎歸﹑獨參﹑四君﹑四物﹑八珍﹑十全大補湯之所以爲產後良劑也。又如小兒病後﹐臟腑空虛﹐陰寒發熱﹐日輕夜重﹐不可以汗﹐不可以淸﹐與產後同。輕則逐寒蕩驚湯﹐重則加味理中﹑附桂八味﹑十全大補等湯﹐以退虛熱。方中且重用姜﹑桂﹑丁﹑附之熱品矣。彼但見其外之熱﹐不察其內之虛﹐孤陽無傳﹐寒極似火﹐不且詫爲怪事哉。𨿽然﹐溫補之劑﹐苟不中病﹐爲禍甚烈﹐不可以不細審焉。當視其色﹐聽其聲﹐察其气﹐觀其飲食﹐問其二便﹐驗其舌苔﹐核其脈癥﹐而虛實之熱判矣。若在產後﹐須通其瘀﹐瘀旣暢行﹐腹不作痛﹐盒飯進補。體虛而瘀未暢行者﹐尢當兼補气血以行之﹐气行血行而瘀亦行也。此理甚明﹐人所易曉﹐而醫者往往不知﹐是可怪也﹗是非病家之多疑忌﹐故爲此畏首畏尾之狀乎﹖不然﹐則是不識病之虛實也。

傷寒初起一二日﹐邪在太陽﹐無汗以麻黃湯以汗之。有汗者名中風﹐不用麻黃以發汗﹐而用桂枝以解肌﹐芍藥之酸收﹐甘艸之甘平以和之﹐仲景法也。今之治風溫﹑濕溫有自汗者皆汗之﹐此何法也﹖且不用涼散而用溫散﹐或加生地﹑石斛之滋膩﹐與病相反﹐此又何法也﹖汗之不已﹐濕與熱鬱蒸於內﹐舌必變灰﹐灰而漧燥﹐固宜存津以救陰。在經宜白虎﹐在腑宜承气﹐非獨沙參﹑生地﹑石斛足以塞其責也。灰而濕潤﹐正宜香燥以化濕﹐苦寒以泄熱。於此而誤認爲幹灰﹐而以干灰之法治之﹐謂爲防其劫津﹐豈知濕盛於內﹐行將內閉﹐香燥之不暇﹐焉有濕邪未化﹐津液先劫之理﹗若妄以沙參﹑麥冬﹑生地﹑石斛等味﹐與豆豉﹑豆捲同劑而投﹐必至濕蒙熱盛﹐神昏不省﹐復以犀角﹑牛黃﹑紫雪﹑至寶等品﹐以引邪入心﹐而內閉死矣。嗚呼﹗寒也﹐溫也﹐風也﹐濕也﹐病名旣異﹐治豈得而同哉﹖自夫人以發汗爲治百病良法﹐而風溫﹑濕溫﹐遂成不治之癥。苟初起有不用發汗之藥者﹐病家先已疑之矣。夫濕病無速愈之理﹐稍淹時日﹐必更他醫﹐必曰此失表也。急表之﹐已恐弗及﹐表之而病益重益危﹐至不可救﹐仍舊咎於前醫之未表﹐疹不能速發﹐病家亦深信之。切齒於前醫﹐反自恨不早延後醫發散之爲誤。後有病者﹐必不敢再延前醫﹐而惟後醫之發散是從﹐𨿽連殺數人不悟也。是故﹐殺人而人不知﹐殺人而名日起﹐殺人而利愈獲﹐卽曰病家迫之使然﹐然豈竟無天道哉﹖他日者﹐以此道殺其家之人﹐卽以此道自殺其身。因種於前﹐果結於後。勿眞謂誤人無罪﹐而操刀妄割也。

余曩客婁東﹐見死於病者﹐無非此藥﹐心竊哀之。此苦口婆心語之所以作也。今來郡城﹐名醫林立﹐當不似吾前之所見﹐而容或亦有類於此者﹐病家不可以不知也。苟聞吾語而默察之﹐亦可以窺破其伎倆矣。﹝己酉秋杪﹐鞠坪氏識。﹞

今亦有不可解者。蘇城之病﹐無一不是陰虧﹐無方不用洋參﹑石斛。卽舌苔垢膩﹐不思飲食﹐濕阻中焦﹐而亦以此投之。至脾爲濕困﹐神倦胃呆﹐則以爲虛而補之以人參。及胸膈飽悶﹐不能進食﹐又以爲虛不受補﹐而束手無策矣。嗚呼﹗貧家患此﹐不藥可愈﹔而富室則百無一免﹐至死猶不知其誤。是以醫膽愈大﹐醫心愈粗﹐不必視病﹐早已胸有成方。一若旣爲蘇人﹐卽不當病陽虛﹐而必爲陰虧者﹐豈不可笑﹗然則﹐蘇城藥肆中﹐一切香燥溫熱寒涼之品可不備﹐醫書中﹐凡治風寒暑濕燥火之方可盡刪。洵如是也﹐何不懸一滋陰之方於藥肆中﹐使凡有病者皆服之﹐免得延醫切脈﹐多此紛紜擾攘之爲愈乎﹖嗟嗟﹗謬種流傳﹐遂成風气﹐此亦劫運使然﹐非人力所易挽回。而吾所以嘵嘵不置者﹐亦欲使不在劫中者﹐得吾說而憬然自悟爾。甚矣﹗蘇城之洋參﹑石斛﹐與太倉之豆豉﹑豆捲﹐用藥不同﹐誤人無異﹐余故連類書之﹐以告兩地之患病者。﹝辛亥初夏﹐鞠坪又識。﹞

論濕溫證用藥之誤

人有積濕﹐或因脾虛不能運化﹐或因喜啖濃肥﹐恣飲茶酒之故。蓋濕蘊則生熱﹐無寒熱者﹐謂之濕熱病。先寒後熱﹐有汗而熱不解者﹐謂之濕溫證。𨿽在傷寒門內﹐不得用傷寒方中治太陽經証之桂枝﹑麻黃湯﹐此盡人皆知者也。其脈必濡大而數﹐其舌苔必白膩轉爲黃膩﹐或見濕灰﹐口𨿽覺幹﹐不能多飲﹔或含水而不欲下咽﹐此因濕盛於中﹐故不能飲﹐熱勝於濕﹐故口覺幹也。夫濕爲病之本﹐熱乃濕所化﹔然則治濕溫者﹐必芳香以燥之﹐苦寒以泄之﹐淡滲以利之﹐爲一定之理﹐毫無疑義者也。今之治濕溫者反是﹐其方必用豆豉﹑生地﹐名曰黑膏湯。欲以豆豉表汗﹐生地泄熱也。不知今之豆豉﹐不用桑葉制﹐而用麻黃制﹐是以熱助熱也。生地性粘膩﹐滯痰涎﹐是以濕助濕也。助之不已﹐則濕愈盛而熱愈熾﹐時覺口渴﹐﹝熱熾故也。﹞舌苔垢膩﹐其至灰黑﹐﹝濕盛故也。黑爲水色。﹞神志昏迷﹐口多囈語。﹝皆熱熾濕盛之見象。﹞醫者不知其爲藥所誤﹐見其昏迷囈語﹐以爲必發疹子﹐而重用豆豉﹑豆捲﹝亦麻黃制。﹞等以汗之﹐不卹竭力以助其熱﹔見其舌灰口渴﹐以爲防其劫津﹐而重用沙參﹑石斛等以潤之﹐不卹竭力以助其濕。至此而昏迷愈甚﹐舌色愈灰﹐痰涎上湧﹐命在頃刻﹐萬無生理。醫乃手足無措﹐無以名之﹐名之曰肺閉﹐而用紫雪丹﹑至寶丹﹑牛黃丸﹑濂珠粉﹑烏犀角﹐一服再服﹐使濕熱之邪﹐盡引入心包﹐遂一厥而不復醒矣。豈知濕爲陰邪﹐爲濁邪﹔暑爲陽邪﹐爲淸邪。淸陽之邪﹐有气無質﹐可用紫雪等丹開泄而去﹔陰濁之邪﹐有气有質﹐不可用開泄﹐一開泄則邪陷心包﹐死不旋踵矣﹗嗚呼﹗濕溫一癥﹐始誤於豆豉﹐生地等之助熱助濕﹐繼誤於豆捲﹑石斛等之助熱助濕。終誤於紫雪﹑至寶等之引邪入心﹐以置之必死之地﹐而豈知濕溫本非死證耶。

濕溫非死證﹐而今之患濕溫者﹐往往致死豈非服藥之誤乎。今夫病名曰濕﹐卽不當以助濕之藥以治濕病﹐𨿽甚庸愚﹐必知之也。病名曰溫﹐卽不當以助溫之藥以治溫病﹐𨿽甚庸愚﹐必知之也。而病者乃不之知﹐醫者亦不之知﹐醫之有時名者﹐更不之知﹐豈不大可怪耶﹗且夫濕爲陰邪﹐陰盛者陽必衰﹐未有陽衰而可以滋陰者也。陰愈滋則﹝濕愈﹞盛﹐以滋陰者治濕﹐是猶灌鹵於地﹐而望其燥也。愚孰甚哉﹗然則如何而可治濕溫乎﹖曰﹕始未化火﹐則用朴﹑術﹑陳﹑夏等以香燥之﹔繼而化火﹐則用連﹑芩﹑梔﹑翹等以苦泄﹔終而濕降﹐則用茯苓﹑通艸﹑澤瀉﹑車前子等以淡滲之﹐始終不當發汗。蓋濕家自有汗﹐不可再發其汗也。始終不當滋陰﹐滋陰是以水濟水﹐無益而有害也。無如邪說中人﹐深入骨髓﹐愚人無主﹐聽命庸醫﹐忠告之言﹐茫然不省。吾未如之何已﹗嘗過一富翁之門﹐見其傾有藥渣﹐中有金斛﹐不以爲意。旣而見有霍斛矣﹐旣而見有鮮斛矣﹐最後見有鐵皮風斛矣。余乃嘆曰﹕當此濕令﹐病多濕溫﹐投此不已﹐病其殆哉。未幾﹐翁果死。蓋人參與石斛連投﹐惟恐其津之劫也。然而聞之者﹐不以爲誤﹐一若與其以燥濕生﹐無寧以滋陰死者。嗚呼﹗滋陰之說﹐中於人心﹐𨿽死不悔。吾安得運萬千廣長舌﹐登生公說法壇﹐使頑石一齊點頭哉﹖

麻證喉痛以喉證治之必死說

﹝麻證﹐俗名痧子﹐必兼喉痛。醫家恫喝人曰﹕爛喉痧者﹐此也。﹞

治麻証之喉痛﹐與治郁火之喉痛大異。蓋麻證風熱﹐其邪襲肺﹐故必鼻塞涕淸﹐咳嗽眼紅﹐聲啞喉痛﹐面紅花雜﹐身或作癢。一見此癥﹐須用升﹑柴﹑前﹑葛﹑羌﹑獨等品﹐提毒祛風透發之﹐一劑喉痛止﹐二劑余邪盡矣。若早用寒涼之品﹐以徹去其皮毛之熱﹐使麻不能乘汗外達﹐遂至溫邪內踞﹐欲出不出﹐毒火上炎﹐喉嚨腐爛。醫者不知其爲麻也﹐外吹珠黃以遏之﹐內服犀﹑羚﹑芩﹑連以制之﹐使邪無一毫之出路。始若稍安﹐終必不治﹐羣相詫曰以喉證死。﹝有謂﹐近今喉證以古方治之不效﹐不如以熱藥從治者﹐殺人愈速﹐不可不知。﹞而不知麻證不早透發﹐以致毒邪攻喉而死。其實非喉證也﹐而以喉証之藥治之﹐豈能有效乎﹖是以治喉痛者﹐必先辧其是否麻證﹔如果麻也﹐用夏禹鑄天保采薇湯方加減治之﹐無不透發而愈者。卽喉痛目赤﹐亦放膽投之﹐不庸疑慮﹐屢試屢驗。《鐵鏡》所謂聖莫聖於天保采薇湯﹐神莫神於天保采薇湯也。大忌寒涼﹐如犀﹑羚﹑芩﹑連﹑柏﹑石﹑珠﹑黃之類。倘系喉證由於郁火﹐則升﹑柴﹑羌﹑獨等升提溫燥之品﹐均屬切忌。輕者淸肺養陰﹐一劑卽痊﹔重則犀﹑羚﹑珠﹑黃﹐皆爲要品。蓋治病貴先辧證﹐猶之作文﹐貴先識題。不識何題而便作文﹐文必不取﹐所失者僅一己之名。不辧何證而便治病﹐病必不治﹐所誤者乃眾人之命。嗚呼﹗醫者柰何以人之命﹐試我之藥﹐屢誤而終不悟也﹗炳按﹕論痧痘﹝前輩陳飛霞有《痧痘金鍼篇》﹞﹐論喉痧者﹐有﹝葉天士﹑李純修﹑髙錦庭﹑計壽喬﹑祖鴻範﹑王步山﹑屠尊彜。﹞陳耕道著有《爛喉疫痧艸》﹐皆可爲痧痘喉痧金鍼。

執一夏禹鑄天保采薇﹐以爲手到病治﹐他書皆可不讀﹐我恐誤人也不淺。此病之門徑未窺﹐難與之辧﹐不議。

原注云﹕光緒二十八年春夏間﹐以喉證死者﹐比戶皆然﹐幾成大疫。其實眞喉證十不得一二﹐大半皆麻證也。余所見者﹐麻證爲多用天保采薇湯加減治之﹐無不轉危爲安。然以此方告人﹐人反不敢用。有某醫者﹐余嘗舉以語之。彼笑曰﹕不必用此﹐以生軍磨汁飲之﹐可內消耳。余知其不可與語也﹐遂置之不辧。旣而﹐其家連死數人﹐皆以此癥。問所用藥﹐則惟珠﹑黃﹑犀﹑羚﹑芩﹑連﹑大靑等味耳。想必生軍汁亦用過不驗矣。噫﹗師心自用﹐善言不入﹐爲人猶不宜若是﹐而況行醫。吾願世之講究衛生者﹐愼毋一覺喉痛﹐便延醫治﹐而奉珠﹑黃﹑犀﹑羚貴重之樂﹐爲無上之妙品﹐以自戕其性命也。﹝王鞠坪識。﹞

附錄天保采薇湯方

羌活前胡制半夏陳皮柴胡赤芍茯苓川芎枳殼制川朴桔梗蒼術升麻葛根藿香獨活甘艸方內柴﹑前﹑升﹑葛﹐爲必用之藥。濕盛者﹐朴﹑夏﹑陳﹑術﹐亦不可少。骨節酸楚者﹐風淫於內也﹐羌﹑獨爲主﹔倘已化燥﹐舌上少津﹐則朴﹑夏﹑陳﹑術等燥品﹐宜從刪減。不可執一不化也。﹝鞠坪又識。﹞

急慢驚風辧

急驚實熱﹐慢驚虛寒﹔急驚驟發﹐慢驚漸成。急驚生於壯實之體﹐慢驚因於不足之軀。

急驚之熱﹐如火燒﹐必面赤口渴﹐喜冷凍飲料﹐聲壯气粗﹐大便或閉結﹐或洞泄﹐小便短赤而熱﹐甚至四肢厥冷﹐面色轉靑﹐熱極似寒之象也。治宜瀉火爲急。﹝莫妙於夏禹鑄之《幼科鐵鏡》。﹞慢驚之寒﹐是眞陽告竭﹐譬如隆冬冰合﹐未易解疑﹐非用附﹑桂﹑姜﹑椒﹐斷難挽救﹐況虛陽上浮﹐亦必發熱﹐其熱夜盛朝淡﹐溫和而不烙手﹐面色桃紅﹐或白或靑﹐口鼻中無莽莽之熱气﹐舌必滋潤﹐苔必淡白﹐或微紅﹐口不作渴﹐卽飲亦不多﹐喜熱不喜冷﹐是謂虛熱﹐甚至有唇裂出血﹐寒極似火者﹐治宜引火歸原﹐大劑扶正﹐庶乎有濟。﹝莫妙於莊在田之《福幼編》。﹞若誤認實熱爲虛熱﹐而投以溫補﹔誤認虛熱爲實熱﹐而投以寒涼﹐皆必死之道也。

炳按﹕此𨿽陳言﹐申說有理。

產前以攻病爲安胎說

產前有病﹐以安胎爲第一義﹐人盡知之。不知胎之所以不安者﹐病爲之耳。病不去﹐則胎不安﹐𨿽日用安胎之藥無效也。然則欲安胎者﹐必先審病之所由來而攻去之﹐病去胎安﹐其效甚捷。並非安胎之藥﹐卻是安胎之方﹔竟有礙胎之味﹐反收安胎之功者﹐此豈膚淺者所能識哉﹖卽如濃朴﹑枳殼﹑半夏﹐皆爲孕婦所忌。然濕滿气逆者﹐捨此不爲功。甚至大黃﹑芒硝﹑枳實﹑漧薑﹑桂﹑附﹐更非孕婦所宜﹐然熱閉寒滯者﹐非此不能治。昔黃帝問於岐伯曰﹕婦人重身﹐毒之如何﹖岐伯對曰﹕有故無殞﹐亦無殞也。大積大聚﹐其可犯也。衰其大半而止。有故無殞者﹐言有病者無損乎胎也。亦無殞者﹐言於產母亦無損也。蓋有病者病能當藥﹐藥𨿽有毒﹐無損乎胎﹐亦無損於母。然必大積大聚﹐乃可投之﹐又宜得半而止﹐不宜過劑﹐以傷其正气也。用藥者柰何不師軒岐大法﹐而根據違顧忌﹐俟病日深﹐致不可救﹐以卒殞其胎耶﹗

產後以甘溫退虛熱說

產後之有寒熱﹐因於感冒風寒者十之二三﹐因於气血兩虛﹐气虛則陽衰而外生寒﹐血虛則陰竭而內生熱﹐寒熱交作﹐虛風自動﹐而痙厥不止者十之七八。果系風寒外感﹐則必頭疼腦脹﹐項背牽彊﹐畏風無汗﹐食物變味﹐當於四物湯中﹐量加荊﹑蘇等味﹐以散寒祛風﹐不可重劑表散。若系气血兩虛﹐誤認爲風寒而表散之﹐未有不汗出心悸不寐﹐而病日益深者。蓋汗爲心之液﹐心爲血所生﹐汗愈出則血愈虧﹐心無血心養﹐安得不驚悸不寐乎﹖此百病之所以叢生也。然則將柰何﹖曰﹕惡露未淸﹐腹中結痛﹐按之有塊者﹐治宜去瘀生新﹐生化湯﹑佛手散﹑加味芎歸湯﹐其主方也。惡露旣淸﹐時寒時熱﹐腹中安舒﹐口和知味﹐舌苔淡白﹐脈象沈細﹐面白如紙﹐唇無血色﹐自汗盜汗﹐頭暈耳鳴﹐心悸不寐﹐皆屬虛像﹐非大補气血﹐未易挽回。八珍湯﹑十全大補湯﹐加龍﹑蠣﹑棗﹑茯﹐其主方也。總之﹐瘀未淨﹐則以行瘀爲主﹔瘀已淨﹐則以補血爲要。補血之方﹐必兼補气者﹐蓋气爲血之帥﹐古人謂治風先治血﹐補血先補气﹐補血湯之所以重用黃也。气行血行而瘀亦行﹐故虛體之行瘀﹐亦必先補气血﹐丹溪爲產後無得令虛﹐當大補气血爲先。𨿽有雜癥﹐以末治之。知其要矣。

炳按﹕吳鞠通云﹕老人﹑產後﹑小兒﹑虛人﹐如兵家無糧之師﹐利速戰。然眼明手快﹐談何容易耶﹖

爲虛弱人及幼孩治實證遇當用克伐之藥者宜早宜重說

世爲虛弱人及幼孩治實證﹐往往當克伐之藥而不敢用﹐卽用亦必躊躇再四﹐不敢重其分量﹐藥不勝病﹐同於未用﹐自以爲謹愼﹐此大誤也。不知虛弱人當初病時﹐其正气尙可支持﹐不於此時用重藥以直攻其病之所在﹐而一二劑蕩平之﹐以急挽其垂盡之元气﹐而徐養其將耗之精神﹐乃優柔不斷﹐養癰成患﹐甚至借寇兵而資盜糧﹐坐令正气大虧﹐攻之不可﹐補之不能﹐束手無策﹐豈非謹愼之誤﹐更甚於魯莽乎﹖至於幼孩﹐或寒或熱﹐或風或痰﹐或積滯﹐有不能不用大寒﹑大溫﹑大散﹑大消之品者﹐愈宜早﹐愈宜重。蓋小兒臟腑未充﹐气體柔嫩﹐病易實﹐亦易虛。初病多實﹐久病多虛﹐實病不攻﹐待其虛而攻之﹐已無及矣。況小兒不肯服藥﹐十有八九﹔卽服﹐亦不得多﹐非大劑濃煎﹐必不勝病。姑息養姦﹐需爲事賊﹐眼明手快﹐是在醫者﹐尢在病家﹐若孤疑不決﹐首鼠兩端﹐以昏憒爲老成﹐以觀望爲持重﹐庸臣誤國﹐亦正類是﹐豈獨時醫也哉﹖

小兒難治之癥有四說

小兒气體結實﹐感受風寒﹐因而發熱﹐熱盛生風﹐風盛生痰﹐忽然痙厥﹐不省人事﹐此謂急驚﹐外治用鍼用刮﹐用推用拿﹔內治用淸用瀉﹐用消用開﹐卽能淸醒。如陣云四合﹐雷雨大作﹐霹靂一聲﹐雲開雨止﹐轉瞬睛明﹐其來也忽﹐其去也突。故治急驚者﹐似難而實易。所難治者﹐厥惟四焉。一曰慢驚。或因先天腎水不充﹐或因後天脾土不足﹐臟腑空虛﹐腠理不密﹐風寒易感﹐時寒時熱﹐谷食少進﹐大便溏泄﹔或因斷乳太早雜食傷脾﹐或痘後疹後痧後瘧後痢後﹐及一切大病久病之後﹐正气大虧﹐皆能成慢驚。而又莫速於大吐大瀉之後﹐竟有一日卽成慢驚者﹐不可不知也。治法與急驚正大相反﹐莫善於莊在田之《福幼編》﹐惟溫惟補﹐大劑連進﹐乃可挽回。稍有遲疑﹐必不可救。而醫家﹑病家﹐皆以爲奇聞﹐此其所以難也。二曰痧子。痧子一癥﹐輕者避風﹐不藥能愈﹔重者辛散﹐亦可透發。體虛者扶正以達邪﹐火盛者滋陰以助汗﹐幼科書在﹐本不難治。自夫人誤認痧子之喉痛爲喉證﹐不用辛散﹐專用寒涼以治其內﹐珠黃以治其外﹐使痧毒不能外達於皮毛﹐則必上攻於咽喉﹐竟成不治之癥﹐而難治矣。﹝詳見前麻證喉痛說。﹞

炳按﹕小兒之病﹐亦難言也。餘十五年前﹐治朱姓子﹐半夜來請﹐小兒五歲﹐面赤身熱﹐脈數大汗﹐舌亦紅﹐有白虎證見象。但餘在外房擬方﹐﹝連餘一日內七醫診視﹐六用淸涼。﹞問藥曾喫過否﹖曰﹕揀兩方已各喫一帖矣﹐無效也。而片刻瀉七次矣。余乃定人參﹑附子﹑炒漧薑﹑於術﹑炙艸﹑茯苓﹑煨木香爲主藥。余回家已四鼓後﹐是方一劑﹐熱退汗止瀉定而愈。

三曰痘證。近年牛痘盛行﹐痘科專家﹐幾同絕響。一二種痘之人﹐大都粗工﹐下苗以外﹐茫無所知。適或痘不穩順﹐及時行天花﹐急而求方﹐彼惟以犀﹑羚﹑連﹑芩等一派寒涼之品投之﹐使血凝气滯﹐痘漿冰擱﹐塌陷而死﹐其變甚速。治法始終當以補气血扶陽气爲要義﹐用藥以溫補少加發散爲首務。莊在田《遂生編》﹐實爲痘科聖書﹐非他家所能及也。四曰臍風。此癥因產時受風﹐有生下卽成者﹐有遲至百日者﹐七日內最易犯此﹐尢宜時刻畱心。但見眉心有一點黃色﹐便是臍風﹐臍上必現靑筋﹐卽速施治﹐不治則黃至鼻端﹐不治則黃至嘴唇﹐不治則鴉聲撮口﹐哭不成聲﹐咀乳無力。急治之﹐猶或十能活一。治法莫妙於《幼科鐵鏡》之燈火十三﹐與《廣生編》之四等法。治之得法﹐頃刻可愈。余嘗親手試之﹐非臆度也。以上四癥治法﹐皆詳見余所輯《保赤要言》中。今復表而出之﹐欲使病家知四癥𨿽難治﹐要皆有可治之法﹐勿視爲難而竟不治也。總之﹐治得其法﹐則難者亦易﹔治不得法﹐則易者亦難。難易之別﹐亦視其治之如何耳﹗

夾陰證邪說害人論

今人於年輕有室之人﹐一經發熱﹐治之不應﹐必指爲夾陰證﹐攺用附﹑桂﹑參﹑地大熱大補之品以殺之。病家亦咎病患之不愼﹐而不怨醫者之誤治﹐故醫者樂言夾陰﹐爲卸過之地﹐而冤死者多矣。有父母者﹐或歸咎於媳﹐而無可置辧﹐則銜恨輕生﹐造孽何可勝道﹗不知房勞或遺精之後﹐感受風寒﹐亦必由太陽經入﹐仍屬陽邪﹐其熱必甚﹐兼以躁悶煩渴﹐尢宜淸熱散邪﹐豈可反用熱藥﹗炳按﹕房室之後病發熱﹐爲夾陰證。然古來不信者甚多。考《張氏醫通》《傷寒纘緒》﹐有夾陰一條﹐必外癥少腹痛﹐陽物縮﹐足脛冷爲眞。出小建中加減炒制用之。但張云﹕眞傷寒可治﹐三時之病此者﹐長沙復生﹐不能指也。有以上見證者﹐確有此病﹐𨿽少腹痛減﹐足脛已暖﹐陽縮已伸﹐仍不能救也。我親手治之。葉天士云﹕病前病中奪精者﹐陰气先傷﹐如寒時覺其寒盛﹐熱時覺其熱熾﹐﹝此初起也日淺。﹞及病甚化熱﹐津液必易涸也﹐皆是內虛﹐陽邪傳入陰經﹐卽不死﹐傷寒偏死下虛人也。古語亦非數劑可愈之癥。若用桂﹑附﹑參﹑地﹐必胸悶作惡﹐減食煩熱﹐但大熱大補之藥﹐陰虛之體﹐服之無病生病矣。徐靈胎當時與葉氏爭名。著作亦言之過甚﹐如先生一樣耳﹐讀書自具眼目爲要﹐雙眼自將秋水洗﹐一生不受古人欺。袁子才句﹐余甚佩之。

若果眞中三陰﹐則斷無壯熱之理﹐必有惡寒倦臥﹐厥冷喜熱等癥﹐方可用溫散。然亦終無用滋補之法。徐洄溪論之詳矣。奉勸醫者勿輕言夾陰以害人﹐病家勿輕信夾陰以自害。按證施治。毋事張皇﹐庶幾天下多一生人﹐卽地下少一冤鬼﹐亦相得之道也。至於夾陰二字﹐本屬庸人杜撰﹐置之不辧可爾。

陰證忌用寒涼說

內外兩證﹐皆分陰陽。陽證實熱﹐陰證虛熱。實熱易治﹐虛熱難療。若以治實熱者治虛熱﹐未有不誤者也。然而治虛熱者﹐往往以實熱之藥誤人而不悟。何故﹖蓋實熱者﹐表裏皆熱﹔虛熱者﹐表熱而裏不熱。人但見其表之熱﹐卽不問其裏之如何﹐槪以寒涼投之﹐以爲彼旣發熱﹐治以寒涼﹐人必不能議我﹐病家亦深以爲然﹐而豈知虛宜補而寒宜溫哉﹖炳按﹕藥之寒熱溫涼﹐卽天之春夏秋冬。寒﹐冬气也﹔熱﹐夏气也﹔涼﹐秋气也。溫﹐春气也。藥之大略﹐如石膏﹑寒水石﹑大黃﹑芩﹑連﹑膽艸﹑川柏﹐皆大寒﹐冬气也。附子﹑姜﹑桂﹑吳萸﹑胡椒等熱藥﹐夏气也。炙艸﹑黃﹑杞子﹐溫和藥品﹐如春气和煦也﹔赤芍﹑丹皮﹑連翹﹑梔子等等微寒﹐秋气也。溫熱兩字﹐要皆分嘗。至於陰證陽證﹐外科宜分﹐傷寒時气亦宜分﹐調理雜證﹐則一言難盡耳。甘溫能治大熱﹐李東垣說也。

若甘溫可退虛熱之說﹐固耳所未聞。熱則如何而知其虛熱﹐曰﹕脈必浮大而數﹐數爲熱象﹐而浮大則虛像也。重按不實﹐中無火也。面紅足冷﹐陽上越也。溲淸便溏﹐神志不亂﹐則非實火可決矣。柰何復以寒涼投之邪﹐至如外科之有陰證﹐其辧尢易﹐不紅﹑不痛﹑不腫者﹐謂之陰證。腫而不痛﹑痛而不紅﹑不熱者﹐謂之陰證。初起不紅腫痛﹐三五日後漸紅腫痛者﹐亦謂之陰證。瘰﹑乳巖﹑流注﹑貼骨﹑鶴膝﹑橫﹑骨槽﹑惡核﹑失榮﹑馬刀﹑石疽之屬﹐皆屬陰虛﹐盡在陰疽之類。其要在三五日內﹐察其皮色之變與不變﹐熱與不熱﹐以分其陰陽。不可因其三五日後之發陽﹐遂誤爲陽證﹐而以寒涼之藥﹐逼邪內陷。治法﹕宜用麻黃以開其腠理﹐姜﹑桂以解其凝結﹐熟地以滋其陰虛。其說詳載於《外科全生集》。本無庸贅述﹐因世之治陰疽者﹐多用寒涼﹐故特揭之。又鼠﹑痰﹐均屬陰證﹐最忌鹹寒。如海藻﹑昆布之類。今人無不用此﹐名醫且然﹐其他則又何責﹐可爲長嘆息者也。

炳按﹕昆布﹑海藻﹐含有碘質﹐能散堅結﹐解凝痰﹑痰核﹑鼠﹐可與行气化痰調肝藥相互而用﹐不可同陰柔寒凝藥同用。

血證不盡屬火論

人有感暑傷气﹐忽然吐血盈碗者﹐有勞力受傷﹐逢節吐血者﹐有傷怒傷肝﹐衝口而出﹐一時昏暈欲絕者﹐有脾不統血﹐血不歸經﹐溢入胃而吐出者﹐有感冒風寒﹐咳嗆破絡﹐由肺咯出者﹐皆爲可治之癥。惟有房勞過度﹐思慮傷神﹐吐心腎之血者﹐十無一治其餘諸血﹐皆當審其癥因而施治法﹐或淸或溫﹐或補或瀉﹐或攻或散﹐或和或通﹐不膠成見﹐惟病是視﹐以調其營衛﹐和其三焦﹐使气歸血附﹐此引血歸經之法也。

炳按﹕此說藍本好﹐尙無語病。惟瘀畱不肯復出﹐必澑入肺臟﹐而咳嗽變癆﹐先生未知也。所以吐血之後﹐一有咳嗽﹐醫治甚難也。

今之治血證者﹐不問何因﹐皆稱火盛血淫﹐驟用寒涼之品以直折之﹐非不暫止﹐而血未歸經﹐往往變爲勞瘵不起之癥。不知血歸經﹐則血行而不吐﹔血不歸經﹐𨿽彊遏住之﹐積久亦必吐也。猶治水然﹐不順水之性﹐而宣之使通﹐乃逆水之性﹐而防之使止﹐其有不橫決而四溢者哉﹖是故寒涼之藥﹐用之得當﹐其效甚速﹔用不得當﹐爲害亦深﹐血證其一端也。

喉證亦有陰寒論

治喉證者﹐不敢用溫藥﹐與血癥同。不知喉証之因乎風熱者十之七﹐因乎郁火者十之三。果系郁火喉痛﹐自宜用寒涼之品以折之﹐挾風者﹐卽當兼散其風。自有白喉忌表之說行﹐並祛風之藥亦不敢用﹐因豆豉之爲害﹐而誤會牛蒡之不可服﹐於是乎一見喉痛﹐不問其爲風爲寒﹐一味以犀﹑羚﹑珠﹑黃﹑馬勃﹑射幹﹑板藍﹑大靑等極寒極涼之品爲方﹐遂成一篇刻板文字矣。以喉科名者﹐莫不皆然。並有妄指爲白喉以駭人者﹐豈知白喉之癥﹐因於煤毒﹐北方專用煤燒﹐故有此癥。南方不常見也。今有忽然喉中作響﹐響如打鼾﹐舌色白而不腫﹐頃刻卽死者﹐人皆不知其爲何癥﹐諸書皆稱肺絕。近人名爲肺閉。其實腎經中寒﹐陰證喉痺﹐誤服寒涼以致死耳。如服桂姜湯立愈。桂姜湯專治頃刻而起﹐前無毫恙者﹐此虛寒陰火之癥﹐非實火也。治法用肉桂﹑炮姜﹑炙艸各五分﹐同研細末﹐共歸碗內﹐取滚湯衝入﹐仍將碗頓於滚水﹐掉藥口許﹐漫以咽下﹐立愈。或以生川附切片﹐塗白蜜﹐﹝名三因蜜附子﹞。火炙透黑收貯﹐臨用取如細粟一粒﹐口含咽津﹐亦立刻痊愈。又方﹕無論冬夏﹐用四逆湯﹑﹝附子﹑漧薑﹑炙艸。﹞姜附理中等湯。﹝白術﹑人參﹑炙艸﹑加姜附。﹞自愈。切忌表散﹑淸降﹑寒下等劑。如非寒證﹐誤用姜﹑桂﹑附﹐則不可救﹐是以辧證爲尢要。姜桂湯﹑蜜附片治法﹐見《外科全生集》﹔四逆湯等治法﹐見《良方集要》。因此癥最易誤治﹐故特表而出之。

炳按﹕喉證風熱爲多﹐夾痰夾濕夾溫﹐厲有黴毒﹐種種不一也。尋常有表邪咳嗽﹐身熱脈弦數﹐頭痛﹐均疏散中參淸咽解毒﹐亦非一味涼劑者﹐故前人無不以肺胃感風熱證﹐以先散後淸立法。《白喉論》初見瀏陽張紹修著立五方。其表也﹐葛根﹑桑葉﹑連翹﹑牛蒡﹑制蠶﹑蟬衣。其淸也﹐黃芩﹑生地﹑銀花﹑膽艸﹑馬勃﹑靑果﹑土茯苓﹑石膏﹐只用三錢﹐後子午香室忌表抉微﹐連桑葉﹑薄荷亦忌﹐所立養陰八柱湯﹐大生地﹑白芍﹑麥冬﹑元參等寒涼滋膩﹐抑遏風熱﹐禍害病患﹐所云服三因蜜附子者﹐名少陰腎傷寒﹐急者一周時﹐不及救也。

《外科全生集》《良方集要》﹐皆簡單引用之書﹐法脈甚小。

暑病有宜用參者論

盛夏酷熱﹐爍石流金﹐汗出過多﹐未有不傷气者。內經云﹕熱傷气。又云﹕壯火食气。

故治之必顧气分﹐補气之藥﹐孰有過於參哉﹖孫眞人生脈散﹐東垣淸暑益气湯﹐丹溪十味香薷飲﹐皆人人共見之方﹐未有不用參者。至人參白虎湯﹐乃《金匱》中門專主之方﹐《金匱》乃醫聖仲景之書﹐是不足法﹐更何法也﹖今人見中暑之癥﹐往往疑爲時邪而不敢用﹐不知四時不正之气﹐如春當暖反涼﹐夏當熱反寒﹐秋當涼反熱﹐冬當寒反溫﹐感而病者﹐謂之時邪。暑乃六气中之一气﹐本天地之正熱﹐應時而至﹐人或不愼﹐感之而病﹐是直中暑而已。不得混謂之時邪也。竟有霍然撩亂﹐上吐下瀉﹐汗出如油﹐陽微欲絕﹐非重用參﹑附﹐不能挽救者。猶記亡友劉南士云﹕其兄文星﹐精堪輿之學﹐七月初﹐爲人相地﹐在羅店地方﹐中暑霍亂﹐吐瀉交作﹐十指螺紋盡癟﹐危在頃刻﹐醫盡束手。適有友人周介儒﹐在其地處館﹐視之﹐以爲气虛欲脫也。重用一味髙麗參﹐煎湯服之﹐吐瀉頓止﹐螺紋盡綻。及南士聞信趕至﹐已愈矣。皆驚以爲奇﹐而不知非奇也﹐人特不細思耳。蓋文星體素肥胖﹐外有餘者﹐中气必不足﹔又當秋暑方張之日﹐履地勞苦之事﹐气之傷也決矣。旣經大吐﹑大瀉﹑大汗﹐捨參無別法矣。其效之神速﹐不亦宜乎﹖或曰﹔暑天豈無穢濁之气﹐何可用參以補住之﹖余曰﹕此病之所以貴乎看也﹐果有穢濁﹐原不可補。不知當大吐瀉之後﹐卽有穢濁﹐亦必盡去﹐此時不補其气﹐更有何法可用﹖況亦有本無穢濁﹐而僅感暑气﹐體虛不克支持者乎﹖柰何執暑天不可用補之說﹐坐令有可治之法﹐而聽其不治也。

傷寒正名論

今人見發熱數日不涼﹐卽混名之曰傷寒。而不辧其爲風﹑爲寒﹑爲濕﹑爲熱﹑爲溫﹐一例以豆豉﹑豆捲﹑牛蒡﹑沙參﹑生地﹑洋參﹑石斛投之﹐此大謬也。不知此數病者﹐𨿽隸於傷寒門類﹐皆由傷寒傳變﹐不得混名之曰傷寒﹐而以冬至以前所發之眞傷寒治之。況其所用者﹐並非傷寒方﹐且其所視者﹐亦並非傷寒癥﹐特欲以傷寒兩字愚病家耳。《素問》曰﹕熱病者﹐皆傷寒之類也。又曰﹕人之傷於寒也﹐則爲熱病。人傷於寒﹐而傳爲熱﹐何也﹖寒甚則生熱也。又曰﹕凡病傷寒而成溫者﹐先夏至日爲病溫﹔後夏至日爲病暑。《難經》五十八難曰﹕傷寒有五﹐有中風﹔有傷寒﹔有濕溫﹔有熱病﹔有溫病﹐傷寒爲病之總名。五者乃病之分證。仲景《傷寒》論其始曰﹕太陽之爲病﹐脈浮﹐頭項彊痛而惡寒。其後乃一一分別治之。

有所謂中風者﹐太陽病﹐發熱汗出﹐惡風脈緩者是也﹔有所謂傷寒者﹐太陽病﹐或已發熱﹐或未發熱﹐必惡寒體痛嘔逆﹐脈陰陽俱緊者是也﹐病自傷寒來﹐故用桂枝﹑麻黃之辛溫﹐以祛風而散寒。有所謂濕痺者﹐太陽病﹐關節疼痛而煩﹐脈沈而細者是也。有所謂病者﹐太陽中熱﹐其人汗出﹐惡寒身熱者是也﹔有所謂溫病者﹐太陽病﹐發熱而渴﹐不惡寒者是也。

其病亦自傷寒來。其方如葛根之辛涼﹐石膏之辛甘寒﹐黃芩﹑黃連﹑大黃之諸苦寒者皆治之。今人旣不辧傷寒癥中之爲風﹑爲寒﹑爲濕﹑爲熱﹐爲溫﹐又不問《傷寒論》中﹐以何者爲主方。

炳按﹕傷寒正名﹐剿撮《傷寒論》開場白。引用《難經》傷寒有五語﹐做一篇文本﹐實要罵用豆捲﹑豆豉﹑牛蒡﹑沙參﹑生地﹑洋參﹑石斛之醫耳。余無自己一言半語﹐表張醫理﹐迹近謗書。總之﹐藥之酸甘鹹辛苦之味﹐寒熱溫涼補散消奪等等之性﹐有是病﹐卽用是藥。古來名手﹐不越規矩﹐如偏愛偏憎﹐早用寒涼﹐抑遏病邪﹐固屬誤人﹔而偏喜補燥﹐使邪亦不外達﹐助熱化火劫津﹐亦所不免矣。且著書﹐此等言語不宜說﹐因自遇有痧疹未透﹐可不用牛蒡﹐溫熱無汗﹐不用豆豉﹐熱病化火﹐不用生地﹑石斛救液乎﹖轉覺寫方時自有抵觸。

而惟以豆豉﹑豆捲﹑洋參﹑石斛等味﹐爲治傷寒之良劑﹐並治百病之妙藥﹐豈不可笑哉﹖孔子曰﹕名不正則言不順。余願治病者﹐必先正其病之名﹐然後定其方所主。勿混言之曰傷寒﹐而以無關於傷寒之藥誤人也。陸九芝先生有傷寒有五論﹐其說甚詳且精﹐略舉其凡﹐以破夫傷寒愚人之術焉。

炳按﹕傷寒一癥﹐何人不知﹐傷寒一書﹐何醫不看。漢後王叔和集勒成書﹐以後注述闡揚張氏之書﹐有其名而無其書者﹐不知凡幾﹐卽書尙存﹐專攻一世﹐不能盡讀﹐一書莫說多﹐以四十卷爲則﹐請讀三顧﹐能否上口背出乎﹖要之旣爲醫﹐傷寒病理﹐不可不知耳。

江浙少眞正傷寒﹐故不必泥定傷寒看病﹐再者﹐世運日變﹐兩間气化亦變遷﹐前賢未盡之理﹐亦須後人糾正。如王安道﹑劉河間﹑朱丹溪治四時發熱之病﹐已徧用辛涼苦寒﹐救濟前人辛溫香燥之獘。至淸代古吳葉先生香巖﹐闡發治溫﹐又以甘濡立法化邪﹐其實杭嘉湖亦從此法。王士雄駁吳鞠通《條辧》﹐病名題旨未淸﹐乃言曰冬傷於寒﹐至春發者曰溫病﹔夏至後發者曰熱病。冬春感風熱之邪﹐而病者首先犯肺﹐名曰風溫。其病於冬者曰冬溫﹐病於春者曰春溫﹐卽葉氏所論者﹐是亦名時气溫病。夏至後所發熱病﹐在《內經》亦曰暑﹐以其發於暑令也。故仲景以夏月感暑成病者名曰。蓋暑者﹐皆熱之類也。然尙有濕溫一條未言﹐但濕溫卽濕熱也。須分兩條﹐一者其人常傷於濕﹐因而感熱爲之濕溫﹐病苦妄言﹐治在足太陰﹐不可發汗。汗出必不能言﹑耳聾。前賢主以蒼術石膏湯之用蒼術﹑石膏﹑知母﹑甘艸﹐但此病不易治。其時令濕熱﹐亦曰濕溫﹐葉氏有論﹐薛生白有暑濕者﹐條分縷晰﹐亦曰濕熱病論三十八條。余是附入。傷寒有五﹐《難經》有中風﹐有傷寒﹐有濕溫﹐有熱病﹐有溫病﹐而不知內傷寒癥有五﹐一停飲﹑二傷食﹑三香港腳﹑四虛煩﹑五內癰也。同傷寒十二證﹐一冬溫﹐二寒疫﹐三瘟疫﹐四溫病﹐五熱病﹐六風溫﹐七溫瘧﹐八濕溫﹐九中﹐十溫毒﹐十一風濕﹐十二痙病。見淸代《醫宗金鑑》傷寒心法要訣欲正名﹐亦當知此。

