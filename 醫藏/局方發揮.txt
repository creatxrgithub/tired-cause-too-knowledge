局方發揮

朱丹溪著

無或曰﹕仲景治傷寒﹐著三百一十三方。治雜病﹐著金匱要略。曰﹕二十有三門﹐歷代名方﹐汗牛充棟﹐流傳至今﹐明效大驗﹐顯然耳目。今吾子致疑於局方無失﹐乃之謬妄乎。予曰﹕醫之視病﹐問證已得病之情矣。然病者一身血气有淺深﹐體段有上下﹐臟腑有內外﹐時月有久近﹐形志有若樂﹐資稟有厚薄﹐能毒有可否﹐標本有先後﹐年有老弱﹐治有五方﹐令有四時﹐某藥治某病﹐某經用某藥﹐孰爲正治反治﹐孰爲君臣佐使﹐合是數者﹐計較分毫﹐議方治療﹐貴乎適中﹐今觀局方﹐別無病源﹐議論止於各方條述證候﹐繼以藥石之分兩﹐修制藥餌之法度﹐而又勉其多服常服久服﹐殊不知一方通治諸病。似乎立法簡便﹐廣絡原野﹐冀獲一免﹐寧免許學士之誚乎。仲景諸方﹐實萬世醫門之規矩準繩也﹐後之欲爲方圓平直者﹐必於是而取則焉﹐然猶設爲問難﹐藥作何應﹐處以何法。許學士亦曰﹕我善讀仲景書而知其意﹐然未嘗全用其方。局方制作﹐將擬仲景耶。故不揣荒陋﹐敢陳管見﹐儻蒙攺而正諸實﹐爲醫道之幸﹐今世所謂風病﹐大率與諸痿證混同論治﹐良由局方多以治風之藥﹐通治諸痿也。古聖論風論痿﹐各有萹目﹐源流不同﹐治法亦異﹐不得不辧﹐按風論﹐風者﹐百病之長﹐至其變化﹐乃爲他病。又曰﹕善行數變。曰﹕因於露風。曰﹕先受邪。曰﹕在腠理。曰﹕客。曰﹕入。曰﹕傷。曰﹕中。歷陳五臟﹐與胃之傷皆多汗而惡風﹐其發明風邪﹐系外感之病﹐有臟腑內外虛實寒熱之不同﹐若是之明且盡也﹐別無癱瘓﹐痿弱﹐卒中﹐不省﹐僵朴﹐喎斜﹐攣縮﹐眩暈﹐語澀﹐不語之文﹐新舊所錄﹐治風之方﹐凡十道﹐且卽至寶丹﹐靈寶丹。論之曰﹕治中風不語﹐治中風語澀﹐夫不語與語澀﹐其可一例看乎﹖有失音不語﹐有舌彊不語﹐有神昏不語﹐有口禁不語﹐有舌縱語澀﹐有舌麻語澀﹐治大腸風祕﹐祕有風熱﹐有風虛﹐曾謂一方可通治乎﹖又曰﹕治口鼻血出。夫口鼻出血﹐皆是陽盛陰虛﹐有升無降﹐血隨气上越﹐出上竅。法當補陰抑陽﹐气降則血歸經﹐豈可以輕揚飛竄之腦麝﹐佐之以燥悍之金石乎。又曰﹕治皮膚燥癢。經曰﹕諸癢爲虛﹐血不榮肌腠﹐所以癢也。當與滋補藥﹐以養陰血﹐血和肌潤﹐癢自不作﹐豈可以一十七兩重之金石﹐佐以五兩重之腦麝香桂﹐而欲以一兩重之當歸和血﹐一升之童便活血﹐一升之生地黃汁生血﹐夫枯槁之血果能和而生乎﹖果能潤澤肌肉之漧瘦乎﹖又曰﹕治難產死胎﹐血脈不行﹐此血气滯病也。又曰﹕治神昏恍惚﹐久在牀枕﹐此血气虛弱也。夫治血以血藥﹐治虛以補藥﹐彼燥悍香竄之劑﹐固可以劫滯气﹐果可以治血而補虛乎﹖潤體丸等三十餘方﹐皆曰治諸風﹐治一切風﹐治一應風﹐治男子三十六種風﹐其爲主治﹐甚爲浩博﹐且寒熱虛實﹐判然迥別﹐一方通治﹐果合經意乎﹖果能去病乎﹖龍虎丹﹐排風湯﹐俱系治五臟風﹐而排風又曰風發﹐又似有內出之意﹐夫病旣在五臟﹐道遠而所感深﹐一則用麻黃三兩﹐以發其表﹐一則用腦麝六兩﹐以瀉其衛﹐而謂可以治髒病乎﹖借曰﹕在龍虎﹐則有寒水石一斤以爲鎭墜﹐在排風﹐則有白朮當歸以爲補養﹐此殆與古人輔佐因用之意﹐合吁髒病屬裏而用發表瀉衛之藥﹐寧不犯誅伐無過之戒乎﹖寧不助病邪而伐根本乎﹖骨碎補丸﹐治肝腎風虛﹐乳香宣經丸﹐治體虛﹐換腿丸﹐治足三陰經虛﹐或因感風而虛﹐或因虛而感風﹐旣曰體虛﹐肝腎虛﹐足三陰經虛﹐病非輕小﹐理宜補養﹐而自然銅﹐半夏﹐葳靈仙﹐荊芥﹐地龍﹐川楝﹐烏藥﹐防風﹐牽牛﹐靈脂﹐艸烏﹐羌活﹐石南﹐天麻﹐南星﹐檳榔等﹐疏通燥疾之藥﹐居補劑之太半﹐果可傷以補虛乎﹖七聖散之治風濕﹐流注活血。應痛丸之治風濕客腎經﹐衛汗以散風﹐導水以行濕﹐仲景法也。觀其用藥﹐何者爲散風﹐何者謂行濕﹐吾不得而知也。三生飲之治外感風寒﹐內傷喜怒﹐或六脈沈伏﹐或指下浮盛﹐及痰厥气虛﹐大有神效。治外感以發散﹐仲景法也。治內以補養﹐東垣法也。誰能易之﹐脈之沈伏浮盛﹐其寒熱表裏虛實之相遠﹐若水火然﹐似難同藥﹐痰厥因於寒﹐或能成功﹐血气虛者﹐何以收救。已上諸疑﹐特舉其顯者耳﹐若毫分縷析﹐更僕未可盡也。姑用寘之忘言。

無或曰﹕吾子謂內經風論﹐主於外感﹐其用麻黃桂枝烏附輩﹐將以解風寒也。其用腦麝葳靈仙黑牽牛輩﹐將以行凝滯也。子之言過矣。予應之曰﹕風病外感﹐善行數變﹐其病多實少虛﹐發表行滯﹐有何不可﹐治風之外何爲﹐又歷述神魂恍惚﹐起便須人﹐手足不隨﹐神志昏憒﹐癱瘓嚲曳﹐手足筋衰﹐眩運倒僕﹐半身不遂﹐腳膝緩弱﹐四肢無力﹐顫掉拘攣﹐不語語澀﹐諸痿等證﹐悉皆治之﹐考諸痿論﹐肺熱葉焦﹐五臟因而受之﹐發爲痿躄﹐心气熱﹐生脈痿﹐故脛縱不任地。肝气熱﹐生筋痿﹐故宗筋弛縱。脾气熱﹐生肉痿﹐故痺而不仁﹐腎气熱﹐生骨痿﹐故足不任身。又曰﹕諸痿皆屬於上﹐謂之上者﹐皆病之本在肺也。又曰昏惑﹐曰瘲﹐曰瞀悶﹐曰瞀昧﹐曰暴病﹐曰鬱冒﹐曰曚昧﹐曰暴瘖﹐曰瞀瘛﹐皆屬於火。又曰﹕四肢不舉﹐曰舌本彊﹐曰足痿不收﹐曰痰涎有聲﹐皆屬土。又禮記注曰﹐魚肉天產也﹐以養陽作陽徳﹐以爲倦怠﹐悉是濕熱內傷之病﹐當作諸痿治之﹐何局方治風之方兼治痿者﹐十居其九﹐不思諸痿皆起於肺熱﹐傳入五臟﹐散爲諸證﹐大抵只宜補養﹐若以外感風邪治之﹐寧免實實虛虛之禍乎﹐

無或曰﹕經曰﹕諸風掉眩﹐皆屬於肝。諸暴彊直﹐皆屬於風。至於振振不能久立﹐善暴僵僕皆以爲木病﹐肝屬木﹐風者﹐木之气。曰掉。曰掉振。非顫掉乎﹖曰眩﹐非眩運乎﹖曰不能久立﹐非筋衰乎﹖非緩弱無力乎﹖曰諸暴彊直﹐非不隨乎﹖曰善暴僵僕﹐非倒僕乎﹖又曰瞀悶﹐曰瞀昧﹐曰暴病﹐曰鬱冒﹐曚昧暴瘖﹐曰瞀瘛﹐與土交﹐所謂屬肝﹐屬風﹐屬木之病相似﹐何爲皆屬於火﹐曰舌本彊﹐曰痰涎有聲﹐何爲皆屬於土痿﹐論俱未嘗言及﹐而吾子合火土二家之病﹐而又與倦怠並言﹐總作諸痿治之﹐其將有說以通之乎。予應之曰﹕按原病式曰﹐風病多因熱甚﹐俗云﹐風者﹐言末而忘其本也﹐所以中風而有癱瘓諸證者﹐非謂肝木之風實甚而卒中之也﹐亦非外中於風。良由將息失宜﹐腎水虛甚﹐則心火暴盛﹐水不制火也﹐火熱之气郁怫﹐神明昏冒﹐筋骨不用而卒倒無所知也。亦有因喜怒思悲恐﹐五志過極而卒中者﹐五志過熱甚故也﹐又原病曰﹕脾之脈﹐連舌本﹐散舌下﹐今脾臟受邪﹐故舌彊。又河間曰﹕謂膈熱甚﹐火气炎上﹐傳化失常﹐故津液湧﹐而爲痰涎潮上﹐因其稠粘難出﹐故作聲也。一以屬脾﹐一以爲胃熱﹐謂之屬火與土﹐不亦宜乎。𨿽然岐伯﹐仲景﹐孫思邈之言風大意﹐似指外邪之感﹐劉河間之言風﹐明指內傷熱證﹐實與痿論所言﹐諸痿生於熱相合﹐外感之邪有寒熱虛實﹐而挾寒者多。內傷之熱皆是虛證﹐無寒可散﹐無實可瀉﹐局方本爲外感立方﹐而以內傷熱證混同出治﹐其爲害也﹐似非細故﹐

無或曰﹕風分內外﹐痿病因熱﹐旣得聞命矣。手陽明大腸經﹐肺之腑也。足陽明胃經﹐脾之腑也。治痿之法﹐取陽明一經﹐此引而未發之言﹐願明以告我。予曰﹕諸痿生於肺熱﹐只此一句﹐便見治法大意﹐經曰﹕東方實﹐西方虛﹐瀉南方﹐補北方。此固是就生克言補瀉﹐而大經大法不外於此﹐東方木﹐肝也。西方金﹐肺也。南方火﹐心也。北方水﹐腎也。五行之中﹐惟火有二腎﹐𨿽有二水﹐取其一陽常有餘﹐陰常不足。故經曰﹕一水不勝﹐二火理之。必然肺金體燥而居上﹐主气畏火者也。脾土性濕而居中﹐主四肢﹐畏水者也。火性炎上﹐若嗜欲無節﹐則水失所養﹐火寡於畏而侮所勝﹐肺得火邪而熱矣。木性剛急﹐肺受熱則金失所養﹐木寡於畏而侮所勝﹐脾得木邪而傷矣。肺熱則不能管攝一身﹐脾傷則四肢不能爲用﹐而諸痿之病作。瀉南方則肺金淸﹐而東方不實﹐何肺傷之有﹐補北方則心火降﹐而西方不虛﹐何肺熱之有﹐故陽明實則宗筋潤﹐能束骨而利機關矣。治痿之法﹐無出於此。駱隆吉亦曰﹕風火旣熾﹐當滋腎水﹐東垣先生取黃柏爲君﹐黃耆等補藥之輔佐﹐以治諸痿﹐而無一定之方﹐有兼痰積者﹐有濕多者﹐有熱多者﹐有濕熱相半者﹐有挾气者﹐臨病制方。其善於治痿者乎。𨿽然藥中肯綮矣﹐若將理失宜﹐聖醫不治也。天產作陽﹐厚味發熱﹐先哲格言﹐但是患痿之人﹐若不淡薄食味﹐吾知其必不能安全也。

無或曰﹕小續命湯與要略相表裏﹐非外感之藥乎﹐地仙丹治勞傷腎憊﹐非內傷之藥乎﹐其將何以議之﹐予曰﹕小續命湯比要略少當歸石膏﹐多附子防風防己﹐果與仲景意合﹐否也﹐仲景謂汗出則止藥﹐局方則曰﹐久服差。又曰﹐久病﹐風陰晦時更宜與。又曰﹐治諸風似皆非仲景意﹐然麻黃防己可久服乎﹖諸風可通治乎﹖地仙丹旣曰補腎﹐而滋補之藥﹐與僣燥走竄之藥﹐相半用之﹐腎惡燥而謂可以補腎乎﹖借曰足少陰經非附子輩不能自達﹐八味丸﹐仲景腎經藥也﹐八兩地黃以一兩附子佐之﹐觀此則是非可得而定矣。非吾之過論也。又觀治气一門﹐有曰﹐治一切气﹐冷气滯气逆气上气﹐用安息香丸﹐丁沈丸﹐大沈香丸﹐蘇子丸﹐勻气散﹐如神丸﹐集香丸﹐白沈香丸﹐煨姜丸﹐鹽煎散﹐七气湯丸﹐痛溫白丸﹐生薑湯。其治嘔噎也用五膈丸﹐五膈寬中散﹐膈气散﹐酒癥丸﹐艸豆蔻丸﹐撞气丸﹐人參丁香散﹐其治吞酸也﹐用丁沈煎丸﹐小理中丸﹐其治痰飲也用倍木丸﹐消飲丸﹐溫中化痰丸﹐五套丸﹐且於各方條或臺曰﹐口苦失味﹐曰噫酸﹐曰舌澀﹐曰吐淸水﹐曰痞滿﹐曰气急﹐曰脇下急痛﹐曰五心中熱﹐口爛生瘡﹐皆是明著熱證﹐何爲率用熱藥﹐夫周流於人之一身以爲生者﹐气也。陽往則陰來﹐陰往則陽來﹐一升一降﹐無有窮已﹐苟內不傷於七情﹐外不感於六淫﹐其爲气也﹐何病之有﹐今日冷气滯气逆气上气﹐皆是肺受火邪﹐气得炎上之化﹐有升無降﹐燻蒸淸道﹐甚而至於上焦不納﹐中焦不化﹐下焦不滲﹐輾轉傳變﹐爲吐﹐爲膈﹐爲噎﹐爲痰﹐爲飲﹐爲翻胃﹐爲吞酸﹐夫治寒以熱﹐治熱以寒﹐此正治之法也。治熱用熱﹐治寒用寒﹐此反佐之法也。詳味前方﹐旣非正法﹐又非反佐﹐此愚之所以不能無疑也﹐謹按原病式曰﹕諸嘔吐酸﹐皆屬於熱﹐諸積飲﹐痞膈中滿﹐皆屬於濕﹐諸气逆衝上﹐嘔湧﹐溢食不下﹐皆屬於火。諸堅痞腹滿﹐急痛﹐吐腥穢﹐皆屬於寒。深契仲景之意﹐金匱要略曰﹕胸痺﹐病胸背痛﹐瓜蔞薤白湯主之。胸痺﹐心痛徹背﹐瓜蔞薤白半夏湯主之﹐心下痞气﹐气結在胸脇下﹐上逆搶心者﹐枳實薤白瓜蔞桂枝湯主之﹐嘔而心下痞者﹐半夏瀉心湯主之﹐漧嘔而利者﹐黃芩加半夏生薑湯主之﹐諸嘔吐谷不得入者﹐小半夏湯主之﹐嘔吐病在膈上者﹐豬苓湯主之。胃反嘔吐者﹐半夏參密湯主之。食己卽吐者﹐大黃甘艸湯主之。胃反吐而渴者﹐茯苓澤瀉湯主之。吐後欲飲者﹐文蛤湯主之。病似嘔不嘔﹐似噦不噦﹐心中無柰者﹐薑汁半夏湯主之。漧嘔手足冷者﹐陳皮湯主之。噦逆者﹐陳皮竹茹湯主之。漧嘔下痢者﹐黃芩湯主之。气沖土者﹐皂莢丸主之。上气脈浮者﹐厚朴麻黃湯主之。上气脈沈者﹐澤瀉湯主之。火逆上气者﹐麥門冬湯主之。心下有痰飲﹐胸脇支滿﹐目眩﹐茯苓桂朮湯主之。短气有微飲﹐當從小便出之﹐宜茯苓桂朮甘艸湯﹐腎气丸亦主之。病者脈浮﹐其人欲自利﹐利者反快﹐𨿽利心下續堅滿者﹐此爲流飲欲去故也﹐甘遂半夏湯主之。病懸飲者﹐十棗湯主之。病溢飲者﹐當發其汗﹐宜大靑龍湯﹐又宜用小靑龍湯。心下有支飲﹐其人若冒眩﹐澤瀉湯主之。支飲胸滿者﹐厚朴大黃湯主之。支飲不得息﹐葶藶大棗瀉肺湯主之。嘔家本渴﹐今反不渴﹐心中有支飲故也﹐小半夏湯主之。卒嘔吐﹐心下痞膈﹐間有水﹐眩悸者﹐小半夏加茯苓湯主之。假令瘦人﹐臍下有悸者﹐吐涎沬而頭眩﹐水也﹐五苓散主之。心胸有停痰宿水﹐自吐水後﹐心胸間虛气﹐滿不能食﹐消痰气﹐令能食﹐茯苓飲主之。先渴後嘔﹐爲水停心下﹐此屬飲家﹐半夏加茯苓湯主之。觀其微意﹐可表者汗之﹐可下者利之﹐滯者導之﹐郁者揚之﹐熱者淸之﹐寒者溫之﹐偏寒偏熱者﹐反佐而行之﹐挾濕者﹐淡以滲之﹐挾虛者﹐補而養之﹐何嘗例用辛香燥熱之劑﹐以火濟之火﹐實實虛虛﹐咎將誰執﹐

無或曰﹕脈訣謂熱則生風﹐冷生气﹐寒主收引﹐今冷气上衝矣。气逆矣﹐气滯矣﹐非冷而何﹖吾子引仲景之言而斥其非﹐然則諸气﹐諸飲﹐嘔吐﹐反胃﹐吞酸等病﹐將無寒證耶﹐予曰﹕五臟各有火﹐五志激之﹐其火隨起﹐若諸寒爲病﹐必須身犯寒气﹐口得寒物乃爲病寒﹐非若諸火﹐病自內作﹐所以气之病寒者﹐十無一二﹐

無或曰﹕其餘痰气﹐嘔吐吞酸﹐噎膈反胃﹐作熱作火論治﹐於理可通﹐若病人自言冷气從下而上者﹐非冷而何。予曰﹕上升之气﹐自肝而出﹐中挾相火﹐自下而出﹐其熱爲甚﹐自覺其冷﹐非眞冷也﹐火極似水﹐積熱之甚﹐陽亢陰微﹐故見此證﹐冷生气者﹐出髙陽生之謬言也﹐若病果因感寒﹐當以去寒之劑治之﹐何至例用辛香燥熱﹐爲方不知權變﹐寧不誤人﹐

無或曰﹕气上升者﹐皆用黑錫丹﹐養正丹﹐養气丹等藥﹐以爲鎭墜﹐然服之者﹐隨手得效﹐吾子以爲熱甚之病﹐亦將有誤耶﹐予曰﹕相火之外﹐又有臟腑﹐厥陽之火﹐五志之動﹐各有火起﹐相火者﹐此經所謂一水不勝二火之火﹐出於天造﹐厥陽者﹐此經所謂一水不勝五火之火﹐出於人欲﹐气之升也﹐隨火炎上升而不降﹐孰能禦之﹐今人欲借丹劑之重墜而降之﹐气郁爲濕痰﹐丹性熱燥﹐濕痰被劫﹐亦爲暫開﹐所以淸快﹐丹藥之法﹐偏助狂火﹐陰血愈耗﹐其升愈甚﹐俗人喜溫﹐迷而不返﹐被此禍者﹐滔滔皆是﹐

無或曰﹕丹藥之墜﹐欲降而升﹐然則如之何則可﹐予曰﹕投以辛涼﹐行以辛溫﹐制伏肝邪﹐治以鹹寒﹐佐以甘溫﹐收以苦甘﹐和以甘淡﹐補養陰血﹐陽自相附﹐陰陽比和﹐何升之有﹐先哲格言﹐其則不遠﹐吾不贅及﹐

無或曰﹕吐酸﹐素問曰﹐明以爲熱。東垣又言爲寒﹐何也﹖予曰﹕吐酸與吞酸不同﹐吐酸是吐出酸水如醋﹐平時津液隨上升之气郁積而成﹐郁積之久﹐濕中生熱﹐故從火化﹐遂作酸味﹐非熱而何﹐其有積之於久﹐不能自湧而出﹐伏於肺胃之間﹐咯不得上﹐咽不得下﹐肌表得風寒則內熱愈郁﹐而酸味刺心﹐肌表溫暖﹐腠理開發﹐或得香熱湯丸﹐津液得行﹐亦得暫解﹐非寒而何﹖素問言熱者﹐言其本也。東垣言寒者﹐言其末也。但東垣不言外得風寒﹐而作收气立說﹐欲瀉肺金之實﹐又謂寒藥不可治酸﹐而用安胃湯加減二陳湯﹐俱犯丁香﹐且無治熱濕郁積之法﹐爲未合經意﹐予嘗治吞酸﹐用黃連茱萸各制炒﹐隨時令疊爲佐使﹐蒼朮茯苓爲主病﹐湯浸炊餅爲小丸吞之﹐仍教以粗食蔬菜﹐自養則病易安﹐

無或曰﹕蘇合香丸﹐𨿽是類聚香藥﹐其治骨蒸殗﹐月閉狐貍等病﹐吾子以爲然乎﹖予曰﹕古人制方用藥﹐羣隊者必是攻補兼施﹐彼此相制﹐气味相次﹐孰爲主病﹐孰爲引經﹐或用正治﹐或用反佐﹐各有意義﹐今方中用藥一十五味﹐除白朮﹐朱砂﹐訶子共六兩﹐其餘一十二味﹐共二十一兩﹐皆是性急輕竄之劑﹐往往用之於气病﹐與暴僕昏昧之人﹐其衝突經絡﹐漂蕩气血﹐若摧枯拉朽﹐然不特此也。至如艸豆蔻散﹐教人於夏月濃煎以代熱水﹐夫艸豆蔻﹐性大熱﹐去寒邪﹐夏月有何寒气而欲多服。縮脾飲用艸果﹐亦是此意﹐且夏食寒﹐所以養陽也﹐艸豆蔻﹐艸果﹐其食寒之意乎﹐不特此也。抑又有甚者焉﹐接气丹曰﹕陽气暴絕﹐當是陰先虧﹐陰先虧則陽气無所依附﹐遂致飛越而暴絕也﹐上文乃曰﹕陰气獨盛﹐陰气若盛﹐陽气焉有暴絕之理﹐假令陽气暴絕﹐宜以滋補之劑﹐保養而鎭淨之﹐庶乎其有合夏食寒以爲養陽之本﹐何至又服辛香燥熱之劑乎﹐且此丹下咽﹐暴絕之陽果能接乎﹐孰爲是否﹐君其算之﹐

無或曰﹕局方言陰勝﹐陰邪盛也﹐陰邪旣盛﹐陽有暴絕之理﹐子之所言﹐與陽气相對待之陰也﹐果有陰虧而陽絕者﹐吾子其能救之乎﹖予曰﹕陰陽二字﹐固以對待而言﹐所指無定在﹐或言寒熱﹐或言血气﹐或言臟腑﹐或言表裏﹐或言動靜﹐或言虛實﹐或言淸濁﹐或言奇偶﹐或言上下﹐或言正邪﹐或言生殺﹐或言左右﹐求其立言之意﹐當是陰鬼之邪耳﹐陰鬼爲邪﹐自當作邪鬼治之﹐若陰先虧而陽暴絕者﹐嘗治一人矣。浦江鄭兄﹐年近六十﹐奉養受用之人也﹐仲夏久患滯下﹐而又犯房勞﹐忽一晚﹐正走廁間﹐兩手舒撒﹐兩眼開而無光﹐尿自出﹐汗如雨﹐喉如拽鋸﹐呼吸甚微﹐其脈大而無倫次﹐無部位﹐可畏之甚﹐余適在彼﹐急令煎人參膏﹐且與灸气海穴﹐艾炷如小指大﹐至十八壯﹐右手能動﹐又三壯﹐微動﹐參膏亦成﹐遂與一盞﹐至半夜後盡三盞﹐眼能動﹐盡二斤方能言﹐而索粥﹐盡五斤而利止﹐十斤而安﹐

無或曰﹕諸气諸飲﹐與嘔吐吞酸﹐膈噎反胃等證﹐局方未中肯綮﹐我知之矣。然則要略之方﹐果足用乎﹖抑猶有未發者乎﹖予曰﹕天地气化無窮﹐人身之病亦變化無窮﹐仲景之書載道者也﹐醫之良者﹐引例推類﹐可謂無窮之應用﹐借令略有加減修合﹐終難踰越矩度﹐夫气之初病也﹐其端甚微﹐或因些少飲食不謹﹐或外冒風雨﹐或內感七情﹐或食味過厚﹐偏助陽气﹐積成膈熱﹐或資稟充實﹐表密無汗﹐或性急易怒﹐火炎上以致津液不行﹐淸濁相干﹐气爲之病﹐或痞﹐或痛不思食﹐或噫腐气﹐或吞酸﹐或嘈雜﹐或膨滿﹐不求原本﹐便認爲寒﹐遽以辛香燥熱之劑投之﹐數帖時暫得快﹐以爲神方﹐厚味仍前﹐不節七情﹐反復相仍﹐舊病被劫暫開﹐濁液易於攢聚﹐或半月﹐或一月﹐前證復作﹐如此延蔓﹐自气成積﹐自積成痰﹐此爲痰﹐爲飲﹐爲吞酸之由也﹐良工未遇繆藥﹐又行痰挾瘀血﹐遂成窠囊﹐此爲痞﹐爲痛嘔吐﹐爲噎膈反胃之次第也﹐飲食湯液﹐滯泥不行﹐滲道蹇澀﹐大便或祕或溏﹐下失傳化﹐中焦愈停﹐醫者不察﹐猶執爲冷﹐翻思前藥﹐隨手得快﹐至此賓主皆恨﹐藥欠燥熱顒伺﹐久服可以溫脾壯胃﹐消積行气﹐以冀一旦豁然之效﹐不思胃爲水谷之海﹐多血多气﹐淸和則能受脾﹐爲消化之气﹐淸和則能運﹐今反得香熱之偏﹐助气血沸騰﹐其始也﹐胃液凝聚﹐無所容受﹐其久也﹐脾气耗散﹐傳化漸遲﹐其有胃熱易饑﹐急於得食﹐脾傷不磨﹐郁積成痛﹐醫者猶曰虛而積寒﹐非尋常艸木可療﹐徑以烏附助佐丹劑﹐專意服餌﹐積而久也﹐血液俱耗﹐胃脘漧槁﹐其槁在上﹐近咽之下﹐水飲可行﹐食物難入﹐間或可入亦不多﹐名之曰噎。其槁在下﹐與胃爲近﹐食𨿽可久﹐難盡入胃﹐良入復出﹐名之曰膈﹐亦曰反胃﹐大便祕少﹐若羊矢然﹐名𨿽不同﹐病出一體﹐要略論﹐飲有六日﹐痰飲﹐懸飲﹐溢飲﹐支飲﹐畱飲﹐伏飲﹐分別五臟諸證﹐治法至矣盡矣。第恨醫者不善處﹐治病者不守禁忌﹐遂使藥助病邪﹐展轉深痼﹐去生漸遠﹐深可哀憫﹐

無或曰﹕千金諸方治噎膈反胃﹐未嘗癈姜桂等劑﹐何吾子之多言也﹐予曰﹕气之郁滯久畱淸道﹐非借香熱不足以行﹐然悉有大黃﹐石膏﹐竹茹﹐芒硝﹐澤瀉﹐前胡﹐朴硝﹐茯苓﹐黃芩﹐蘆根﹐括蔞等藥﹐爲之佐使﹐其始則同﹐其終則異﹐病邪易伏﹐其病自安﹐

無或曰﹕胃脘漧槁者﹐古方果可治乎﹐將他有要捷之法者﹐或可補前人之未發者乎﹐予曰﹕古方用人參以補肺﹐禦米以解毒﹐竹瀝以消痰﹐漧薑以養血﹐粟米以實胃﹐蜜水以潤燥﹐姜以去穢﹐正是此意﹐張雞峯亦曰噎﹐當是神思間﹐病惟內觀自養﹐可以治之。此言深中病情﹐而施治之法﹐亦爲近理。夫噎病生於血幹﹐夫血﹐陰气也﹐陰主靜﹐內外兩靜﹐則臟腑之火不起﹐而金水二气有養﹐陰血自生﹐腸胃津潤﹐傳化合宜﹐何噎之有﹐因觸類而長。曾制一方﹐治中年婦人以四物湯加和白陳皮﹐畱尖桃仁﹐生甘艸﹐酒紅花﹐濃煎入驢尿飲﹐以防其或生虫也。與數十帖而安﹐又臺州治一匠者﹐年近三十﹐勤於工作而有艾妻﹐且喜酒﹐其面白﹐其脈澀﹐重則大而無力﹐令其謝去工作﹐臥於牛家﹐取新溫牛乳細飲之﹐每蝢進一杯﹐一晝夜可飲五七次﹐盡郤食物﹐以漸而至八九次﹐半月大便潤﹐月餘而安﹐然或口漧﹐蓋酒毒未解﹐間飲甘蔗汁少許﹐或者又曰﹐古方之治噎膈反胃﹐未有不言寒者﹐子何不思之甚﹖予曰﹕古人著方﹐必爲當時抱病者設也﹐其人實因於寒﹐故用之而得效﹐後人遂錄以爲今式﹐不比局方﹐泛編成書﹐使天下後世之人﹐凡有此證者﹐率遵守之以爲定法﹐而專以香熱爲用也﹐𨿽然挾寒者﹐亦或有之﹐但今人之染此病﹐率因痰气﹐久得醫藥傳變而成﹐其爲無寒也明矣。

無或曰﹕治脾腎以溫補藥﹐豈非局方之良法耶﹐吾子其將何以議之。予曰﹕眾言淆亂﹐必折諸聖﹐切恐脾腎有病﹐未必皆寒﹐觀其養脾丸﹐治脾胃虛冷﹐體倦不食。嘉禾散﹐治脾胃不和﹐不能多食。消食丸﹐治脾胃俱虛﹐飲食不下。小獨聖丸﹐治脾胃不和﹐不思飲食。大七香丸﹐治脾冷胃虛﹐不思飲食。連翹丸﹐治脾胃不和﹐飲食不下。分气紫蘇飲﹐治脾胃不和。木香餅子﹐治脾胃虛寒。溫中良姜丸﹐曰溫脾胃。奪命抽刀散﹐曰脾胃冷。燒脾散﹐曰脾胃虛。進食散﹐曰脾胃虛冷﹐不思飲食。丁香煮散﹐曰脾冷胃寒。二姜丸﹐曰養脾溫胃。姜合丸﹐曰脾胃久虛。蓬煎丸﹐曰脾胃虛弱。守金丸﹐曰脾胃虛冷。集香丸﹐曰脾胃不和。蟠蔥散﹐曰脾胃虛冷。壯脾丸﹐曰脾胃虛弱。人參丁香散﹐曰脾胃虛弱。人參煮散﹐曰脾胃不和。丁香透膈湯﹐曰脾胃不和。丁香五奪丸﹐曰脾胃虛弱。膃肭臍丸之壯气暖腎﹐菟絲子丸之治腎虛﹐金釵石斛丸之治气不足﹐茴禾丸之治髒虛冷﹐玉霜丸之治气虛﹐安腎丸之治腎積寒﹐麝香鹿茸丸之益气﹐養正丹之治諸虛﹐朴附丸之治脾胃虛弱﹐接气丹之治眞气虛﹐四神丹之治五臟﹐沈香鹿茸丸之治气不足﹐椒附丸之溫五臟﹐蓯蓉大補丸之治元髒元气虛﹐鍾乳白澤丸之治諸虛﹐三建湯之治气不足﹐甚者類聚丹劑﹐悉曰補脾胃﹐溫脾胃﹐補腎﹐補五臟﹐補眞气﹐而各方條下曰舌苦﹐曰面黃﹐曰舌苦無味﹐曰中酒吐酒﹐曰酒積﹐曰酒癖﹐曰飲酒多﹐曰酒過傷﹐曰气促喘急﹐曰口淡﹐曰舌澀﹐曰噫醋﹐曰舌漧﹐曰溺數﹐曰水道澀痛﹐曰小便出血﹐曰口苦﹐曰咽漧﹐曰气促﹐曰盜汗﹐曰失精﹐曰津液內燥﹐曰气上衝﹐曰外腎癢﹐曰枯槁失血﹐曰口唇漧燥﹐曰喘滿﹐曰肢體煩疼﹐曰衄血﹐曰小便淋瀝﹐悉是明具熱證﹐如何類聚燥熱﹐而謂可以健脾溫胃而滋腎補气乎﹖經曰﹕熱傷脾﹐常服燥熱﹐寧不傷脾乎﹐又曰﹕腎惡燥﹐多服燥熱﹐寧不傷腎乎﹐又曰﹕熱傷元气﹐久服燥熱﹐寧不傷气乎。又曰﹕用熱遠熱。又曰﹕有熱者寒而行之。此教人用熱藥之法﹐蓋以熱藥治寒病﹐苟無寒藥爲之響導佐使﹐則病拒藥而扞格不入﹐謂之遠熱者﹐行之以寒也。兩句同一意﹐恐後人不識此理﹐故重言以明之。今局方辛香燥熱以類而聚之﹐未嘗見其所謂遠熱也。用熱而不遠熱﹐非惟不能中病﹐抑且正气先傷﹐醫云乎哉。夫良醫之治病也﹐必先求其得病之因。其虛邪也﹐當治其母﹐實邪也﹐當治其子。微邪也﹐當治其所勝﹐賊邪也﹐當治其所不勝﹐正邪也﹐當治其本經。索矩又謂雜合﹐受邪病者﹐所受非止一端﹐又須察其有無﹐雜合之邪﹐輕重較量﹐視標本之緩急﹐以爲施治之先後﹐今乃一切認爲寒冷﹐吾不知脾胃與腎﹐一向只是寒冷爲病耶。論方至此﹐𨿽至愚昧﹐不能不致疑也﹐吾又考之要略矣。諸嘔吐﹐谷不得入者﹐小半夏湯主之。疸病寒熱不食﹐食則頭眩﹐心胸不安者﹐茵陳湯主之。身腫而冷﹐胃窒不能食﹐病在骨節﹐發汗則安﹐心胸停痰吐水﹐虛滿不能食者﹐茯苓湯主之。中風手足拘急﹐惡寒不欲飲食者﹐三黃湯主之。下利不欲飲食者﹐大承气湯主之。五勞虛極﹐羸瘦不能食者﹐大黃虫丸主之。虛勞不足﹐汗出而悶﹐脈結心悸者﹐炙甘艸湯主之。虛勞腰痛﹐小腹拘急者﹐八味丸主之。虛勞不足者﹐大薯蕷丸主之。虛勞虛煩不得眠者﹐酸棗仁湯主之。夫嘔者﹐胸滿者﹐吐水者﹐下利者﹐惡寒者﹐腫而冷者﹐不能飲食者﹐虛勞羸瘦者﹐虛勞汗而悸者﹐虛勞而腰痛者﹐虛勞不足者﹐虛勞煩而不眠者﹐自局方之法觀之﹐寧不認爲寒冷﹐而以熱藥行之乎﹐仲景施治則不然也﹐痰者導之﹐熱者淸之﹐積者化之﹐濕者滲之﹐中气淸和﹐自然安裕﹐虛者補之﹐血凝者散之﹐躁者寧之﹐熱者和之﹐陰气淸寧﹐何虛勞之有也﹐

無或曰﹕傷寒一門﹐𨿽取雜方﹐仲景之法﹐亦摘取之矣。吾子其忘言乎﹐予曰﹕傷寒之法﹐仲景而下﹐發明殆盡﹐局方是否愚不必贅﹐𨿽然仲景論傷寒矣﹐而未及乎中寒﹐先哲治冒﹐大寒而昏中者﹐用附子理中湯而安﹐其議藥則得之矣。曰傷﹐曰中﹐未聞有議其異同之者。予俛而思之﹐傷寒有卽病﹐有不卽病﹐必大發熱病邪﹐循經而入﹐以漸而深﹐中寒則倉卒感受其病﹐卽發而暴﹐傷寒之人﹐因其舊有郁熱﹐風寒外束﹐肌腠自密﹐郁發爲熱﹐其初也﹐用麻黃桂枝輩﹐微表而安﹐以病體不甚虛也﹐中寒之人﹐乘其腠理疏豁﹐一身受邪﹐難分經絡﹐無熱可發﹐溫補自解﹐此謂气之大虛也﹐傷寒熱𨿽甚不死﹐中寒若不急治﹐去生甚遠﹐其虛實蓋可見矣。

無或曰﹕脾胃﹐一門子以局方用藥太熱﹐未合經意﹐若平胃散之溫和﹐可以補養胃气﹐吾子以爲何如﹐予曰﹕蒼朮性燥气烈﹐行濕解表﹐甚爲有力﹐厚朴性溫散﹐气非脹滿實急者﹐不用承气用之可見矣。𨿽有陳皮甘艸之甘緩﹐甘辛亦是決裂耗散之劑﹐實無補土之和﹐經謂土气大過﹐曰惇阜﹐亦能爲病﹐況胃爲水谷之海﹐多气多血﹐故因其病也﹐用之以瀉有餘之气﹐使之平爾﹐又𨿽察其挾寒﹐得寒物者投之﹐胃气和平﹐便須郤藥﹐謂之平者﹐非補之之謂其可常服乎﹐

無或曰﹕調胃承气亦治胃病﹐謂之調者﹐似與平胃散之意義相近﹐何用藥之相遠也。予曰﹕調胃承气治熱﹐中下二焦藥也。經曰﹕熱淫於內﹐治以鹹寒﹐佐以苦甘﹐功在乎導利而行之以緩﹐平胃散止治濕﹐上焦之藥也。經曰﹕濕上甚而熱﹐治以苦濕﹐佐以甘辛﹐以汗爲效而止。

無或曰﹕治濕不利小便﹐非治也。非仲景法耶。何子言之悖也。予曰﹕淡滲治濕﹐以其濕在中下二焦﹐今濕在上﹐宜以微汗而解﹐不欲汗多﹐故不用麻黃葛根輩﹐

無或曰﹕局方用藥多是溫補﹐或以爲未合中道。積熱痼冷二門﹐其制作其取用吾子﹐其無以議之矣。予曰﹕張仲景言一百八病﹐五勞六極七傷與婦人共三十六病﹐孫眞人言四百四病﹐凡遇一病須分寒熱﹐果寒耶則熱之﹐果熱耶則寒之﹐寒熱甚耶﹐則反佐而制之﹐今列病之目僅十有餘﹐而分積熱痼冷兩門﹐何不思之甚也﹐要略﹐中風脈緊爲寒﹐浮爲虛﹐肺痿吐涎不能欬﹐不渴﹐必遺溺﹐此爲肺中冷﹐甘艸漧薑湯溫之。腹滿痛﹐時減如故﹐此爲寒﹐宜溫之。下利﹐欲嚏不能﹐此腹中寒也。脇下偏痛﹐脈弦緊﹐此寒也﹐宜大黃附子細辛湯溫之。痰飲﹐脈雙弦者﹐寒也。黃疸發熱﹐煩喘胸滿﹐口燥﹐又被火劫其汗﹐病從濕得﹐身盡熱而黃﹐此熱在內﹐宜下之。下利脈數而渴﹐設不差﹐則圊膿血﹐以其有熱也。婦人能食﹐病七八日而更發熱者﹐此爲胃實气熱﹐宜大承气下之。產後七八日﹐若太陽證﹐小便堅滿﹐此惡露不盡﹐不大便四五日﹐發熱脯﹐時煩燥﹐食則妄言﹐此熱在裏﹐結在膀胱﹐宜大承气利之安。婦人﹐或中風﹐或傷寒﹐經水適來適斷﹐有寒熱﹐皆爲熱入血室﹐今局方不曾言病﹐而所謂寒與熱者﹐其因何在﹐其病何名﹐果無雜合﹐所受邪果無時令資稟之當擇耶﹖據外証之寒熱﹐而遂用之﹐果無認假爲眞耶﹖果以是爲非耶﹖

無或曰﹕以寒熱爲篇目﹐固未合經意﹐若其諸方果有合乎﹖予曰﹕以積熱爲篇目﹐固有可議﹐若諸方之制作取用﹐盡有妙理﹐吾其爲子發明前人之意﹐恐可爲用方者涓埃之助﹐夫紫雪者﹐心脾肝腎胃經之藥也。通中散﹐洗心散﹐表裏血气之藥也﹐涼膈散﹐心肺脾胃之藥也。龍腦飲子﹐勝冰丹﹐眞珠散﹐靈液丹﹐上中二焦之藥也。碧雷雞蘇丸﹐三黃丸﹐八正散﹐三焦藥也。甘露丸﹐心脾肝之藥也﹐涼膈丸﹐心脾胃之藥也﹐抱龍丸﹐麥門冬散﹐心肺肝之藥也。妙香丸﹐疏腸快胃﹐制伏木火藥也﹐甘露飲﹐心肺胃藥也。五淋散﹐血而裏藥也。消毒飲﹐气而表藥也。麻仁丸﹐气而裏藥也。導赤丸﹐气與血而裏藥也。導赤散﹐心小腸藥也。有升有降﹐有散有補﹐有滲導﹐有驅逐﹐有因用﹐有引經﹐或緩之以甘﹐或收之以酸﹐或行之以香﹐或因之以蠟﹐或燥之以苦﹐觀其立方﹐各有所主﹐用方之人宜求其意﹐若夫痼冷門﹐尢有可議者﹐冷卽寒也﹐內經以寒爲殺厲之气﹐今加痼於冷之上﹐豈非指身惡寒﹐而口喜熱之病耶﹐若以此外證﹐便認爲痼冷宜乎﹖夏英公之常餌﹐烏附常禦綿帳﹐不知濕痰積中﹐抑遏陽气不得外泄﹐身必惡寒。經曰﹕亢則害﹐承乃制﹐又劉河間曰﹕火極似水﹐故見此證。當治以鹹寒﹐佐以甘溫﹐視標本之先後﹐正邪之虛實﹐孰緩孰急爲之治法﹐何至類用烏附丹劑﹐僭燥之藥﹐抱薪救火﹐屠劊﹐何異古人治戰慓﹐有以大承气湯下之而愈者。惡寒戰栗﹐明是熱證﹐亦有因久服熱藥而得之者﹐但有虛實之分耳。進士周本道﹐年近四十﹐得惡寒證﹐服附子數日而病甚﹐求余治診﹐其脈弦而似緩﹐遂以江茶入薑汁香油些少﹐吐痰一升許﹐減綿大半﹐又與通聖散去麻黃﹐大麻﹐芒硝。加當歸﹐地黃﹐百餘帖而安﹐又一色目婦人﹐年近六十六﹐月內常覺惡寒戰栗﹐喜痰熱﹐禦綿多汗如雨﹐其形肥肌厚﹐已得附子三十餘﹐但渾身癢甚﹐兩手脈沈澀﹐重取稍大。知其熱甚而血虛也﹐以四物湯﹐去川芎倍地黃﹐加白朮﹐黃耆﹐炒蘗﹐生甘艸﹐人參﹐每帖二兩重﹐方與一帖﹐腹大泄﹐目無視﹐口無言﹐予知其病熱深而藥無反佐之過也﹐仍取前藥熟炒與之﹐蓋借火力爲向導﹐一帖利止﹐四帖精神回﹐十帖病全安。又蔣氏婦﹐年五十餘﹐形瘦面黑﹐六月喜熱惡寒﹐兩手脈沈而澀﹐重取似數﹐以三黃丸下以薑汁﹐每三十粒﹐三十帖微汗而安﹐彼以積熱痼冷爲敍方之篇目﹐其得失可知矣。泄痢一門﹐其用鍾乳健脾丸﹐朝眞丸﹐駐車丸﹐呵梨勒丸﹐大溫脾丸﹐黃連阿膠丸﹐胡粉丸﹐桃花丸﹐訶梨勒散﹐木香散﹐七棗湯﹐赤石脂散﹐養髒湯﹐禦米湯﹐金粟湯﹐狗頭骨丸﹐豆蔻丸﹐肉豆蔻散﹐三神丸﹐丁香豆蔻散﹐止瀉丸﹐皆用熱藥爲主治﹐以澀藥爲佐使﹐當爲腸虛﹐感而成滑痢者設也﹐彼瀉痢者將無熱證耶﹖將無積滯邪﹖內經曰﹕春傷於風﹐夏爲膿血﹐多屬滯下﹐夫瀉痢證﹐其類尢多﹐先賢曰﹕濕多成瀉﹐此確論也。曰風曰濕固不可得而通治矣。況風與濕之外﹐又有雜合受邪﹐似難例用澀熱之劑﹐今方中書證﹐有兼治裏急者﹐有兼治後重﹐有兼治裏急後重者﹐此豈非滯下之病乎﹐今瀉利與滯下混同論治﹐實實虛虛之患﹐將不俟終日矣。

無或曰﹕然則瀉痢與滯下爲病不同﹐治法亦別﹐吾子其能通之乎﹖予曰﹕經曰暴注下迫﹐皆屬於熱。又曰暴注屬於火﹐又下痢淸白屬於寒。熱﹐君火之气﹐火﹐相火之气﹐寒﹐寒水之气﹐屬火熱者二﹐屬水寒者一﹐瀉痢一證﹐似乎屬熱者多﹐屬寒者少﹐詳玩局方﹐專以熱澀爲用﹐若用之於下痢淸白而屬於寒者﹐斯可矣。經所謂下迫者﹐卽裏急後重之謂也﹐其病屬火﹐相火所爲﹐其毒甚於熱也﹐投以澀熱﹐非殺之而何﹐謹按仲景之法﹐謂下痢脈滑而數者﹐有宿食﹐當下之﹐下痢脈遲而滑者﹐實也﹐痢爲未止﹐急下之﹐下痢脈反滑﹐當有所去﹐下之安﹐下痢不欲食﹐有宿食者﹐當下之。腹滿痛爲寒爲實﹐當下之。下痢腹堅實﹐當下之。下痢譫語有燥矢﹐當下之。下痢二部皆平﹐按之心下堅急﹐當下之。下痢巳差﹐至其時復發者﹐此爲下未盡﹐更下之安。下痢脈大浮弦﹐下之當自愈﹐風寒下者﹐不可下﹐下後心下堅痛﹐脈遲﹐此爲寒﹐宜溫之﹐脈浮大﹐此爲虛﹐彊下之故也。設脈浮革者﹐因而腸鳴﹐當溫之﹐下痢脈遲緊﹐痛未欲止﹐當溫之。下痢心痛急﹐當救裏﹐可與理中四逆附子輩﹐下痢大孔痛﹐宜溫之﹐觀仲景可下蓋十法﹐可溫者五法﹐謂之下者﹐率用承气加減﹐何嘗以砒丹巴碙﹐決烈燥熱重毒之劑﹐謂之溫者﹐率用姜附爲主﹐何嘗用鍾乳﹐龍骨﹐石脂﹐粟殼緊澀燥毒之劑﹐

無或曰﹕可下者﹐豈非腸胃有積滯乎﹖不用砒丹巴碙﹐恐積滯未易行也﹐吾子以爲未然﹐發明承气之意可乎﹖予曰﹕大黃之寒﹐其性善走﹐佐以厚朴之溫﹐善行滯气﹐緩以甘艸之甘﹐飲以湯液﹐灌滌腸胃﹐滋潤輕快﹐無所畱滯﹐積行卽止﹐砒丹巴碙﹐毒熱類聚﹐劑成丸藥﹐其气凶暴﹐其體重滯﹐積垢𨿽行﹐毒气未過﹐譬如彊暴貪賊﹐手持兵刃﹐其可使之徘徊顧瞻於堂奧間乎﹖借使有愈病之功﹐其腸胃淸淳之气﹐能免旁損暗傷之患乎﹖仲景治痢﹐可溫者溫﹐可下者下﹐或解表﹐或利小便﹐或待其自已﹐區別易治難治不治之證﹐至爲詳密﹐然猶與滯下混同立方﹐命論其後﹐劉河間分別在表﹐在裏﹐挾風﹐挾濕﹐挾熱﹐挾寒﹐挾虛﹐明著經絡﹐堤防傳變﹐大槪發明滯下證治﹐元爲切要﹐有行血則便自安﹐調气則後重自除﹐此實盲者之日月﹐聾者之雷霆也﹐

無或曰﹕局方治法﹐將終不能彷佛仲景之方耶﹐予曰﹕圓機活法﹐內經具舉﹐與經意合者﹐仲景之書也﹐仲景因病以制方﹐局方制藥以俟病﹐若之何﹐其能彷佛也﹐宋命近臣﹐讎校方書﹐彼近臣者﹐術業素異﹐居養不同﹐焉知爲醫之事哉﹐𨿽然知尊仲景矣﹐亦未嘗不欲效之也﹐徒以捧心效西施爾﹐觀桃花丸一方可見矣﹐卽要略桃花湯也。仲景以治便膿血﹐用赤石脂丸者﹐漧薑粳米同煮作湯﹐一飲病安便止後﹐藥意謂病屬下焦﹐血虛且寒﹐非漧薑之溫﹐石脂之澀﹐且重不能止血﹐粳米味甘﹐引入腸胃﹐不使重澀之體﹐少有凝滯﹐故煮成湯液﹐藥行易散﹐餘毒亦無﹐局方不知深意﹐不造妙理﹐但取易於應用﹐喜其性味溫補﹐借爲止瀉良方﹐攺丸藥劑以麵糊﹐日與三服﹐其果能與仲景之意合否也﹐

無或曰﹕河間之言滯下﹐似無挾虛挾寒者﹐然乎﹖否乎﹖幸明以告我。予曰﹕泄痢之病﹐水殼或化或不化﹐並無努責﹐惟覺困倦﹐若滯下則不然﹐或膿或血﹐或膿血相雜﹐或腸垢﹐或無糟粕﹐或糟粕相混﹐𨿽有痛不痛大痛之異﹐然皆裏急後重﹐逼迫惱人﹐考之於經﹐察之於證﹐似乎皆熱證實證也。余近年涉瀝亦有大虛大寒者﹐不可不知﹐敢筆其略﹐以備釆覽﹐余從叔﹐年踰五十﹐夏間患滯下病﹐腹微痛﹐所下褐色﹐後重頻﹐並谷食大減﹐時有微熱﹐察其脈皆弦而澀﹐似數而稍長﹐卻喜不甚浮大﹐兩手相等﹐視其神气大減﹐余曰﹕此非滯下憂慮所致﹐心血虧﹐脾气弱耳﹐遂與參朮爲君﹐當歸身陳皮爲臣﹐川芎炒白芍藥茯苓爲佐使﹐時暄熱甚﹐加少黃連﹐與兩日而安。梅長官年三十餘﹐奉養厚者﹐夏秋間﹐患滯下﹐腹大痛﹐有人教服﹐單煮漧薑﹐與一帖痛定﹐少頃又作﹐與又定﹐由是服漧薑至三斤﹐八日後﹐予視之左脈弦而稍大似數﹐右脈弦而稍大減亦似數﹐重取之似緊﹐余曰﹕此必醉飽後﹐喫寒冷太過﹐當作虛寒治之﹐因其多服漧薑﹐遂教四物湯去地黃﹐加人參﹐白朮﹐陳皮﹐酒紅花﹐茯苓﹐桃仁﹐煎入生薑汁飲之﹐至一月而安﹐金氏婦﹐年近四十秋﹐初尙熱﹐患滯下﹐腹但隱痛﹐夜重於晝﹐全不得睡﹐食亦稍減﹐口漧不飲﹐已得治痢靈砂二帖矣。余視之﹐兩手脈皆澀﹐且不勻﹐神思倦甚﹐飲食全減﹐因與四物湯﹐倍加白朮爲君﹐以陳皮佐之﹐與十數帖而安﹐此三病者﹐若因其逼迫而用峻劑﹐豈不誤人﹐

無或曰﹕局方諸湯﹐可以淸痰﹐可以消積﹐可以快气﹐可以化食﹐口鼻旣宜﹐胸膈亦紓﹐平居無事﹐思患預防﹐非方之良者乎﹖予曰﹕淸香美味﹐誠足快意﹐揆之造化﹐恐未必然。經曰﹕陰平陽祕﹐精神乃治﹐气爲陽宜降﹐血爲陰宜升﹐一升一降﹐無有偏勝﹐是謂平人﹐今觀諸湯﹐非豆蔻縮砂﹐漧薑良姜之辛宜於口﹐非丁香沈檀﹐蘇桂之香宜於鼻﹐和以酸鹹甘淡﹐其將何以悅人﹐奉養之家﹐閒佚際主者﹐以此爲禮﹐賓朋以此取快﹐不思香辛升气﹐漸至於散﹐積溫成熱﹐漸至郁火﹐甘味戀膈﹐漸成中滿﹐脾主中州﹐本經自病﹐傳化失職﹐淸濁不分﹐陽亢於上﹐陰微於下﹐謂之陰平可乎﹐謂之陽祕可乎﹐將求無病﹐適足生病﹐將求取樂﹐反成受苦﹐經曰﹕久而增气﹐物化之常﹐气增而久﹐天之由也﹐其病可勝言哉﹐

無或曰﹕舍利別非諸湯之類乎﹐其香辛甘酸﹐始有甚焉﹐何言論弗之及也﹖予曰﹕謂之舍利別者﹐皆取時果之液﹐煎熬如餳而飲之﹐稠之甚者﹐調以沸湯﹐南人因名之曰煎味﹐𨿽甘美﹐性非中和﹐且如金櫻﹐煎之縮小便﹐杏煎﹐楊梅煎﹐蒲桃煎﹐櫻桃煎之發冒﹐火積而至久﹐濕熱之禍﹐有不可勝言者﹐僅有桑椹煎無毒﹐可以解渴﹐其餘味之美者﹐並是嬉笑作罪﹐然乎﹖否乎﹖

無或曰﹕婦人一門﹐無非經候﹐胎產帶下﹐用藥溫暖﹐於理頗通﹐吾子其無忘言乎﹖予曰﹕婦人以血爲主﹐血屬陰﹐易於虧﹐久非善調攝者﹐不能保全也。余方是否﹐姑用置之﹐若神仙聚寶丹﹐則有不能忘言者﹐其方治血海虛寒﹐虛熱盜汗﹐理宜補養﹐琥珀之燥﹐麝香之散﹐可以用乎﹐面色痿黃﹐肢體浮腫﹐理宜導濕﹐乳香沒藥﹐固可治血﹐可以用乎﹐胎前產後﹐虛實不同﹐逐敗養新﹐攻補難並﹐積塊堅癥﹐赤白崩漏﹐宜於彼者﹐必防於此﹐而欲以一方通治乎﹐世人以其貴細溫平﹐又喜其常服可以安神﹐去邪令人有子﹐殊不知積溫成熱﹐香竄散气﹐服者無不被禍﹐自非五臟能言﹐醫者終不知覺﹐及至變生他病﹐何曾歸咎此丹﹐余侄女﹐形色俱實﹐以得子之遲﹐服此藥﹐背上發癰﹐證候甚危﹐余診其詠散大而澀急﹐以加減四物湯百餘帖﹐補其陰血﹐幸其質厚﹐易於收救﹐質之薄者﹐悔將何及﹐若五積散之治產後余血作痛﹐則又有不能忘言者﹐以蒼朮爲君﹐麻黃爲臣﹐厚朴枳殼爲佐﹐𨿽有芍藥當歸之補血﹐僅及蒼朮三分之一﹐且其方中言﹐婦人血气不調﹐心腹撮痛﹐閉而不行﹐並宜服之﹐何不思產後之婦﹐有何寒邪﹐血气未充﹐似難發汗﹐借曰推陳致新﹐藥性溫和﹐豈可借用麻黃之散﹐附以蒼朮枳朴﹐虛而又虛﹐禍不旋踵﹐率爾用藥﹐不思之甚﹐

無或曰﹕初產之婦﹐好血已虧﹐瘀血尙畱﹐黑神散非要藥歟。予曰﹕至哉坤元﹐萬物資生﹐理之常也﹐初產之婦﹐好血未必虧﹐污血未必積﹐臟腑必未寒﹐何藥爲﹖飲食起居﹐勤加調護﹐何病之有﹐誠有污血體怯而寒﹐與之數帖亦自簡便﹐或有他病﹐當求病起何因﹐病在何經﹐气病治气﹐血病治血﹐寒者溫之﹐熱者淸之﹐凝者行之﹐虛者補之﹐血多者止之﹐何用海制﹐此方不卹﹐無病生病﹐彼黑神散者﹐用漧薑當歸之溫熱﹐黑豆之甘熟﹐地黃之微寒﹐以補血之虛﹐佐以炒蒲黃之甘﹐以防出血之多﹐芍藥之酸寒﹐有收有散﹐以爲四藥之助﹐官桂之大辛熱﹐以行滯气﹐推凝血﹐和以甘艸之緩﹐其爲取用﹐似乎精密﹐然驅逐與補益似難同方施治﹐設有性急者﹐形瘦者﹐本有怒火者﹐夏月坐蓐者﹐時有火令﹐姜桂皆爲禁藥﹐論語未達之戒﹐不知誰執其咎﹐至於將護之法﹐尢爲悖理﹐肉汁發陰經之火﹐易成內傷之病﹐先哲具有訓戒﹐胡爲羊雞濃汁作糜﹐而又常服當歸丸﹐當歸建中湯﹐四順理中丸﹐𨿽是滋補﹐悉犯桂附漧薑僣熱之劑﹐臟腑無寒﹐何處消受﹐若夫兒之初生﹐母腹頓寬﹐便啖雞子﹐且喫火鹽﹐不思雞子難化﹐火鹽發熱﹐展轉爲病﹐醫者不識﹐每指他證﹐率爾用藥﹐寧不誤人﹐余每見產婦之無疾者﹐必教以郤去黑神散﹐與夫雞子火鹽﹐諸般肉食﹐且與白粥﹐將理間以些少石首魚﹐煮令甘淡﹐食之至半月以後﹐方與少肉﹐若雞子亦須豁開淡煮﹐大能養胃郤疾﹐彼富貴之家﹐驕恣之婦﹐卒有白帶﹐頭風气痛﹐膈滿痰逆﹐口漧經水不調﹐發脫體熱﹐皆是陽勝陰虛之病﹐天生血气本自和平﹐曰勝曰虛﹐又焉知非此等繆妄有以啟之耶。局方發揮終。

