

肯堂醫論明王肯堂

卷上

痘疹發微

溯源

痘診之癥﹐不著先秦古書﹐故溯流窮源﹐類多未定之見。有謂在母腹中時食穢血而致者﹐有謂在交媾時欲火所鐘者﹐蓋皆胎毒也。宋元以來﹐醫家之說大抵皆然。而近又有天行疫厲與傷寒同﹐則是外感了﹐與胎毒無干﹐不知傷寒之病﹐人有不患之者﹔而痘則人人不得而免。傷寒則旣病之後﹐不能保其不再病﹔而痘疹一出之後﹐永不復出。如此﹐則所謂胎毒者﹐是也。然食穢之於欲火﹐自有男女以來卽有之﹐何此不見於漢以前﹐而特於建武以後始有之﹐豈建武以前獨無胎毒耶﹖曰﹕痘疹之癥﹐其始也﹐未有不本於胎毒﹔而其旣也﹐未始不成於外感。惟其本於胎毒﹐故人人不得而免﹔惟其成於外感﹐故特見於建武之後﹐而建武以前無見也。經云﹕不平之溫熱者瘡。蓋上古之時﹐風气未漓﹐稟受素濃﹐卽有胎毒﹐自能內消。寒涼之地﹐腠理閉祕﹐疫厲難侵﹔溫熱之方﹐風气平安﹐瘡亦不作﹐故未聞有患痘者。至建武時﹐胡虜極西北之人﹐到南方溫熱之地﹐腠理開通﹐偶感時行疫厲之气﹐觸動在胎時所受溫熱毒﹐發爲此瘡﹐所傳染無一得免﹐而痘癥著矣。卽如俗所云楊梅瘡者﹐亦起近代﹐亦能傳染﹐其一發之後﹐不復再出﹐又與痘同。蓋人在气交之中﹐故痘疹由外感而成者﹐類能傳染﹐惟莫開其端﹐則其癥不著﹐要未可以執一論也。惟內染外感﹐相搏而成﹐故欲發之初﹐未見紅點之際﹐以微汗散之﹐未有不愈者。失此不汗﹐至於將出未出之時﹐其勢已成﹐更欲汗之﹐虛者不能成漿﹐實者必成斑爛矣。可不審哉。

痘疹始於胎毒﹐繼感瘟疫外邪﹐引動伏毒﹐勢若燎原﹐危險萬分﹐互相傳染﹐爲害閭閻﹐所以諭氏爲之。痘因溫疫而發﹐按外感六經而治﹐所以擇無疫之時宣泄﹐可收十全﹐萬密齋言之最精﹐管檉亦良﹐《痘診定論》補方尢妙。近有引種法﹐由占拿氏發明原理﹐百無一失﹐僅行於粵東﹐尙未廣布宇內。江浙之人﹐疑信相半﹐惜乎不能開通﹐柰何﹗能治外感疫厲﹐卽能療痘瘡﹐諭氏創之於前﹐是濟世之苦心﹐柰庸俗不知何﹗按﹕近牛苗引種之法已普徧。

預防

預防之藥﹐如古方油飲子﹑辰砂散﹑龍骨膏之類﹐人多用之未有效者﹐痘固不可以預治耶﹖然不治已病治未病﹐亦醫所宜知。故凡值天時不正﹐鄕邑痘瘡盛發﹐或遇冬溫陽气暴泄﹐至春夏之時﹐瘡必大行﹐宜預以涼血降火之藥治之﹐則多者可少﹐少者可無﹐亦或有此理。今以經驗一方附於後﹕

代天宣化丸

人中黃﹝屬土﹐甲已年爲君﹞黃芩﹝屬金﹐乙庚年爲君﹞黃柏﹝屬水﹐丙辛年爲君﹞

梔子﹝屬木﹐丁壬年爲君﹞黃連﹝屬火﹐戊癸年爲君﹞苦參﹝佐﹞荊芥穗﹝佐﹞防風﹝去蘆﹐佐﹞連翹﹝去心﹐酒洗﹐佐﹞紫蘇葉﹝佐﹞牛旁子﹝酒淘﹐炒﹐佐﹞山豆根﹝佐﹞

先視其年所屬﹐取其藥以爲君﹐其餘主歲者爲臣。爲君者倍之﹐爲臣者半之﹐爲佐者如臣四分之三。於冬至日修合爲末﹐取雪水煮升麻﹐和竹瀝﹐調神曲爲丸﹐外用辰砂﹑雄黃爲衣。竹葉湯送下﹝按﹕此方卽無效﹐亦無損﹞。

制人中黃法

取甘艸大者﹐不拘多少﹐用新竹一節﹐納入甘艸﹐仍緊塞無節空處﹐尿缸中浸七七日﹐取出曬漧﹐聽用。消毒丹﹑辰砂﹝飛過﹞﹑絲瓜﹝近蒂者﹐三寸﹐燒存性﹐爲末﹞﹐上各等分。

周歲以下一錢﹐一歲以上者二錢﹐蜜調下。或將鴿子及雄者煮熟﹐以辰砂搽上﹐令兒服之﹐亦可。

上二方大抵以涼血爲主。余友孫元博又以生地黃﹑金銀花﹑川山甲主之﹐亦妙。蓋二藥能涼血﹐而川山甲能水能陵﹐又可以引二藥貫通經絡而無閼也。

若人脾胃素弱者﹐更宜調其胃气﹐適其寒溫﹐節其乳食﹐間以六君子湯加枳實﹑砂仁﹑木香之類與之﹐使胃气和暢﹐榮衛流通﹐其瘡易出﹐亦易靨也。如或稟受元虛﹐則又宜以滋補化源爲主﹑微兼涼血之藥﹐如生地﹑金銀花之類﹐气血旣旺﹐𨿽卽毒盛﹐亦自無妨。不宜過服涼解之劑﹐要在融通而已。

當痘疫未起之年﹐或天時不正﹑溫疫流行之際﹐預服涼血降火之藥﹐減泄伏毒﹐自能減輕伏邪﹐確有此理。余在京師旅館﹐有滇南普耳莫君﹐亦來會試。談及該處有神皇豆﹐能迎養供奉之﹐其所過之街﹐痘疹不作﹑作者可免夭隕﹐眞神物也﹐相傳系神農手植。並蒙贈一粒﹐試之果驗。此言世人罕知﹐今特記之。

論痘起足太陽

痘疹之癥﹐大抵自足太陽經傳變中來。蓋痘疹𨿽非外感﹐卻是因外感而發﹐故陽經先受病。與傷寒同。錢氏謂五臟各有一證﹕呵欠伸悶﹐肝也﹔時發驚悸﹐心也﹔乍涼乍寒﹐手足涼者﹐脾也﹔面目腮赤﹐咳嗽時嚏者﹐肺也﹔惟腎獨無癥﹐以其位在下﹐不受穢也。此說似是而非。夫痘固毒甚﹐然亦自經絡中受病﹐苟非壞癥﹐豈有徑爾入髒之理﹗至於腎獨無癥﹐耳﹑尻﹑足稍加冷之故。則以痘本火毒﹐而腎爲水髒﹐水能克火﹐故火不敢侵之﹐非以其不受穢也。子在母胎之時﹐腎實系之﹐徹始徹終﹐皆腎用事﹐設有穢毒﹐腎當先受矣。然則緣何而知其自足太陽起也﹖曰﹕《靈樞﹟口問篇》治欠伸及嚏﹐俱補足太陽﹐是知欠﹑嚏皆太陽候也。《素問》又曰﹕歲水太過﹐寒气流行﹐病煩心燥悸。寒水夾脊逆流﹐上逆丙火﹐正寒气流行之謂也。寒水逆丙火於面上﹐故面腮俱赤。是驚悸﹑腮赤﹐又太陽候也。至於咳嗽﹑寒熱﹐則傷寒初起之對﹐亦多有之﹐未聞其以此遽謂爲髒病也。曰﹕旣與傷寒同﹐自太陽來﹐則何以無頭痛﹑項彊﹑骨節痛之癥﹖曰﹕此屬溫熱﹐受病旣殊﹐辧癥亦異也。

痘因外感引動伏毒而發。太陽﹐通體之經﹐故陽經先受﹐其始必由太陽﹐亦自然之理也。西士占拿氏發明引種法﹐以泄手少陽之毒﹐引種後永不復出﹐是良法也。

論汗下

痘瘡未出﹐疑似之間﹐不可妄用汗﹑下之藥。蓋妄汗則虛其表而難成﹐妄下則虛其裏而易倒陷也。然亦語其平﹐示人精審耳。若語風寒外襲﹐應出不出﹐則汗劑亦可用也。如大便連日不行﹐煩悶狂躁﹐不與下之﹐寧不夭人生命哉﹗是下劑亦可用也。況有不止於此者﹝明表裏﹐別虛實。在表宜汗﹐在裏宜下﹐補偏救獘﹐轉危而安﹐亦治法之權衡﹐虛實之妙用也﹞﹐《體仁匯編》云﹕痘瘡逆者﹐宜以保元湯加牛旁子﹑芩﹑連﹑玄參﹑絲瓜灰﹑芎﹑歸﹑連翹各五分﹐陳皮桂三分﹐白芍藥一錢﹐防風﹑羌活﹑荊芥﹑前胡各三分﹐姜﹑蔥煎服取汗﹐以泄其毒﹐開其滯澀。若七八日內﹐病勢沈重﹐色白毒深﹐又用保元湯兼大黃﹑芒硝﹑枳實﹑朴﹑芎﹑歸水煎﹐大下之﹐則裏虛而毒反內攻﹔在裏而汗之﹐則表虛而毒益難出。气血旣實﹐毒𨿽盛而不足以勝其气血﹐則汗﹑下以泄其毒﹐而病自去矣。若气血虛而毒反勝之﹐則不惟虛人禁汗﹐卽毒盡泄去亦決不能存活﹐徒負殺人之謗耳﹐要當精審也。

辧虛實

不食﹐气促﹐腹脹﹐吐利﹐爲裏虛﹐四君子湯加減﹐甚者木香散。反此則實﹐不必服藥。若臟腑熱甚﹐大便祕﹐小便赤﹐腹滿而喘﹐掌心並腋下汗出﹐誕言妄語﹐渴飲水漿﹐能食﹐而不結痂﹐宜以承气湯下之。身涼﹐痘瘡根窠不紅﹐頂陷﹐爲表虛﹐黃建中湯加減﹐甚者異功湯。反此則實﹐不必服藥矣。

吐利﹐气促﹐腹脹﹐爲裏虛﹔腹滿而喘﹐二便祕﹐譫狂﹐口渴爲裏實。細心討論﹐虛實判然矣。

驗輕重

發熱輕則毒瓦斯輕﹐故報痘亦輕﹔發熱重則毒瓦斯重﹐故報痘亦重。輕者不必言治﹐重者宜先解表﹐涼血解毒次之﹐及痘旣出﹐盒飯溫補气血﹐以助其成漿收靨。失此不治。

六日之後﹐無能爲矣﹐審之﹐愼之﹗又有兩耳後紅筋起﹐明潤者﹐其痘必輕﹔若紫紅筋起而晦暗者﹐其痘必重﹔若大紅𨿽微帶紫﹐而色明潤者﹐痘𨿽重無事﹐二者急用解毒涼血之藥投之﹐亦重而變輕矣。

察驗耳後紅筋以辧輕重﹐最爲明顯易從。

卷上

驚風

《治法心要》云﹕常見一老醫言﹕小兒驚搐﹐多是熱癥﹐若先便用驚風藥白附子﹑全蠍﹑姜蠶﹑川烏之類﹐便有壞癥﹐後有醫幼科藥﹐只作導赤散加地黃﹑防風﹐進三服導去心經邪熱﹐其搐便止﹐次服寧神膏﹐神效。《治幼心書﹟序》云﹕五苓散﹐在諸家止用之解傷寒溫濕﹑暑毒﹑霍亂﹐而徳顯於驚風﹑痰搐﹑瘡疹等疾﹐通四時而用之。前同知衡州府事胡省齋﹐因其子驚風得疾﹐問之曰﹕五苓散何必愈此疾乎﹖徳顯曰﹕此劑內用茯苓﹐可以安此心之神﹔用澤瀉導小便﹐小腸利而心气通﹔木得桂而枯﹐足能抑肝之气而風自止﹐所以能療驚風。施之他癥﹐亦皆有說。省齋深然之。此其善用五苓散也。

小兒驚風搐掣﹐醫者視爲一病﹐輒以金石﹑片腦﹑麝香﹑蜈蚣﹑僵蠶﹑蛇﹑蠍等劑﹐非徒無益﹐反增他癥。徳顯則謂﹕有驚風而搐者﹐有風郁而搐者。驚屬心﹐風屬肝﹐而郁於气者亦有搐﹐陳氏所謂蓄气而成搐者是也﹐但未著其方。余因驚風﹐則隨癥施治。若气郁而搐者則用寬气治之﹐以枳殼﹑枳實爲主。嘗因患搐者倉卒求藥﹐教服鋪家散﹐而搐亦止﹐病家深感之﹐此又治搐之特見也。

驚者﹐痙也﹐痙有虛實之分﹐剛柔之別。急者宜淸汗滌痰﹐世俗名曰急驚﹔緩者宜扶脾益气﹐俗謂慢驚。切忌妄用鍼刺﹐並誤投金石毒烈之品。粵省錢澍滋回春丹馳名中外﹐然僅能治急癥﹐若慢癥誤用﹐立見危殆。其仿單誇耀專治急﹑慢驚風者﹐是欲一藥統治諸病﹐欲廣招徠﹐豈不知無心殺人﹐已乾天譴。奉勸該號速將仿單更正﹐造福無窮﹐生意從此發展﹐是所濃望焉。

按﹕小兒吸受外邪﹐先傷肺經﹐起自寒熱﹑气粗﹐久延漸入心胞絡﹐𨿽有微汗﹐而痰多﹑鼻煽﹑煩躁﹑神昏﹐切忌妄投辛香金石重劑﹐以致陰液消亡﹐熱勢愈熾﹐正气愈虛﹐肝風陡動﹐則肢掣目竄﹐痙厥生矣﹐愼勿誤認驚風﹐致多傾敗。若能於病未猖撅之先﹐用辛涼開肺﹐繼以甘寒化熱﹑潤燥﹑降痰﹐旬日自能平復。余歷驗多人﹐挽回謬誤不計其數﹐特將溫邪陷入﹐內耗陰液﹐肝風妄動﹐實非驚恐致病。每見病家惶亂﹐醫者庸昧﹐妄投驚藥﹐輕者重﹐重者死。

憶自諭氏辟之前痙病之名﹐不啻大聲疾呼﹐今尙不能挽狂瀾於旣倒﹐則艸管人命﹐何忍緘默也矣。

卷中

論望色

望色之法﹐明瑩者吉﹐昏晦者凶。然陳希夷云﹕凡色之無光者﹐不足謂之色。蓋光卽虛色﹐災喜皆不成﹐不必斷也。然則望色者﹐必於有光中分別明晦﹐以定吉凶﹐然後可耳。春靑﹑夏赤﹑秋白﹑冬黑﹐以四時判之﹐得時者生﹐失時者凶。四色之中﹐又須常帶黃潤之色乃佳﹐脾气無不在也。準頭赤﹐肺中有火﹔耳半黑﹐腎中有邪﹔年壽赤﹐則心火炎﹔眼下靑﹐則脾气逆也﹐由此而推﹐思過半矣。鼻準黃明﹐脾气彊也﹔鼻尖靑黃﹐淋也﹐白者亡血也﹐赤者血熱也。

望而知之爲之神﹐《內經》明堂篇言之詳矣。

卷中

論芤脈

芤脈﹐今人多不諳其狀。《脈訣》云﹕兩頭有﹐中間無。遂滋百世之惑。或云﹕無芤脈﹐非也。芤者﹐艸有孔之名。

卷中

論人參

人參﹝君﹞气溫味甘﹐甘而微苦。气味俱輕﹐陽也﹐陽中微陰。無毒。白茯苓﹑馬藺爲之使﹐反黎蘆﹐惡溲﹐疏鹵咸。出上黨﹑遼東者佳。其根狀如防風而潤實﹐春生苗﹐多於深山中背陰近假漆下濕潤處。初生者三四寸﹐一椏五葉﹔四五年後﹐生三椏﹔年深者﹐生四椏五葉。

中心生一莖﹐俗名百尺杵。三月四月有花﹐細小如粟﹐蕊如絲﹐紫白色。秋結子或七八枚﹐如大豆生靑﹑熟黃﹐又紅。自二月﹑四月﹑八月上旬探根﹝李言聞考人參生於陰濕樹林之中﹐著《人參考》言之詳且晰矣﹞﹐竹刀刮去土﹐暴漧﹐無令見風。如人形者神。

又雷公云﹕大塊類雞腿者良。而今人又以瑩﹑堅﹑潤爲上﹐有金井玉蘭之號。

炮制

凡用﹐勿取髙麗及色枯體虛者。采得去蘆用﹐如不去﹐能吐人。又丹溪云﹕若服人參一兩﹐入蘆一錢﹐則一兩之參徒費矣。戒之。

主治

《本經》云﹕味甘微寒﹝寒字誤﹞。主補五臟﹐安精神﹐定魂魄﹐止驚悸﹐除邪气﹐明目﹐開心益智﹐久服輕身延年。一名金銜﹐一名鬼蓋。按﹕五臟之正气不足﹐而亂气乘之﹐則心神爲之不寧﹐故令虛勞之人夢寐不安﹐神不守舍。人參所以安精神﹑定魂魄﹑止驚悸﹐以其能補五臟之正气也﹐正气復則邪气除矣。而時師類於補气之外﹐另求所謂淸鎭之藥者﹐謬矣。

療腸胃中冷﹐心腹鼓痛﹐胸脇逆滿﹐霍亂吐逆﹐調中﹐消渴﹐通血脈﹐消胸中痰﹐破堅積。治肺气不足咳嗽﹐止煩躁﹐變酸水﹐殺金石藥毒﹐令﹑人不忘﹐患虛而多夢﹐俱用之。

潔古云﹕治脾﹑肺陽气不足﹐及肺气喘促﹐短气少气﹐補中暖中﹐瀉脾﹑肺﹑胃中火邪。然非升藥引用﹐不能補上升之气。升麻一分﹑人參三分爲相得也。若補下焦元气﹐瀉腎中火邪﹐茯苓爲之使。又云﹕補虛用之﹐又能補胃﹐治咳嗽則勿用﹐短气則用之。東垣云﹕人參甘溫﹐能補肺中之气。肺气旺則四髒之气皆旺﹐肺主諸气故也。仲景以人參爲補血者﹐蓋不自生﹐須得生陽气之藥乃生﹐陽生則陰長﹐血乃旺矣。若陰虛單補血﹐血無由而生﹐無陽故也。

又云﹕治中湯同漧薑用﹐治腹痛﹑吐逆者﹑裏虛則腹痛﹐此藥補之﹐是補其不足。又云﹕補气用人參﹐如气短﹑气不調及喘者加之。

海藏雲﹕人參味甘溫﹐調中益气﹐卽補肺之陽﹐瀉肺之陰也。若但言補肺﹐而不論陰陽﹑而寒熱﹑何气不足﹐誤矣。若肺受寒邪﹐宜此補之﹔肺受火邪﹐不宜用也。肺爲天之气﹐卽手太陰也﹐爲淸潤之髒﹐貴涼而不貴熱﹐則其爲寒象可知。若其傷熱﹐則沙參。沙參味苦﹑微寒﹐無毒﹐主血積精气﹐除寒熱﹐補中﹐益肺气。治胃痺心痛結熱﹐邪气頭痛﹐皮間邪熱﹐安五臟。

人參味甘微溫﹐補五臟之陽也﹔沙參味苦微寒﹐補五臟之陰也﹐安得不異。易老取沙參代人參﹐取其苦也。苦則補陰﹐甘則補陽。《本經》𨿽云補五臟﹐亦須各用本髒藥相佐﹐使隨所引而補一臟也﹐不可不知。

近世用人參者﹐往往反有殺人之害。富貴之家﹐以此爲補元气之妙藥﹐其身欲壑太過﹐藉參補養﹐每見危殆者﹐乃不明當用不當用之過也﹐況雜入溫補劑中﹐則尢謬矣。世人僅知用參之補﹐而不知行气﹐徒形壅塞﹐不能流通矣。余用參一錢﹐必加陳皮一分﹐取效敏捷﹐參看治驗錄﹐卽知其用法。

按﹕《主治要訣》謂﹕人參之用有三﹕補气也﹐止渴也﹐生津也。補气不必言﹐何爲生津而止渴﹖蓋脾气輸於肺﹐肺气下降﹐津液乃生﹐猶蒸物然﹐熱气燻蒸﹐旋卽成液﹐故气不足則渴﹐補其气則津生而渴自止矣。能消痰﹑變酸水者﹐脾气不足﹐不能運化精微﹐故蓄而爲飲﹐以人參補之﹐治其本也。療腸中冷者﹐气爲陽﹐陽虛則內寒﹐而人參補气也。止腹痛者﹐補裏虛之效也。破堅積者﹐養正气﹐積自除也。止燥煩﹑治夢紛紛者﹐本經安﹐精神定﹐魂魄之功也。又人參助肺气﹐何謂能治喘嗽﹖人參實元气﹐何爲能治逆滿﹖此蓋爲因虛而致者。言正气奪而用之﹐則爲補虛﹔邪气盛而用之﹐則爲實實﹐要在精審而已。故潔古又云喘嗽勿用﹐戒實實也。余治一人喘嗽﹐服瀉肺藥﹐益甚﹔投以人參﹐一服而止﹐非謂喘嗽槪不可用人參也。胸脇逆滿﹐反胃吐逆﹐邪气方盛固不可用人參﹔然傷寒﹑雜病下後亡陰﹐胸中之气因虛下陷於心之分野﹐而致心下痞者﹐用導气之藥﹐則痞益甚﹐須用人參補之。故仲景治胸痺﹐以人參湯主之﹐若實者﹐則宜枳實薤白桂枝湯也。胃虛穀气不行﹐胸中閉塞而下區者﹐用辛藥瀉之﹐則嘔益甚﹐惟宜益胃﹐揚穀气而已。故胃反嘔吐﹐小半夏湯不愈者﹐服大半夏湯與人參立愈。此仲景要訣也。今人不察病之虛實﹐不諳藥之補瀉﹐一遇喘滿﹑嘔逆之癥﹐便謂有餘﹐雜以破气之藥投之﹐妄言气無補法﹐遂視人參若堇﹑鴆然﹐而病患亦遂束手待斃而無憾﹐可勝嘆哉﹗三復經文﹐不覺縷。

卷中

論犀角

犀角﹐以黑如漆﹐黃如粟﹐上下相透﹐雲頭雨腳分明者爲佳。近人多巧僞﹐藥染湯煮﹐無所不至﹐然亦易辧。犀不可見日並貯﹐若犯之﹐則色理粗燥。凡蜜犀角嫩者﹐以鳳仙花染之。

犀有水﹑旱二種﹐以水犀爲上。凡心﹑膽﹑肝三經之熱﹐允爲良藥。

卷中

雜記

《夢溪筆談》云﹕醫用艾一灼﹐謂之一壯者﹐以壯人爲法。其言若干﹐壯人當根據此數也﹔若老幼羸弱﹐當量力減之﹐不可拘執以誤人。

余幼時見水蛭﹐惡而溺之數四﹐化爲水。又一日見之﹐以蜜一匙滴之﹐卽縮不動﹐久之亦化爲水。嗣後𨿽經陰雨不復活。二物之能制蛭毒如此﹝物性相制之理﹐不可不知﹐以備一時緩急之需﹐亦不可少也﹞。而昔人有蛭者﹐醫者見之﹐乃極勞擾﹐惜乎其不知此也。又云﹕醫者所論﹐人須﹑發﹑眉𨿽皆毛類﹐而所主五臟各異。故有老而須白﹑眉髮不白者﹐髒有所偏故也。大率發屬心﹐稟火气﹐故上生﹔須屬腎﹐稟水气﹐故下生﹔眉屬肝﹐故側生。男子腎气外行﹐上爲須﹐下爲勢。女子﹑宮人無勢﹐則亦無須﹐而眉﹑發無異於男子﹐則知不屬腎也。又云﹕四明生奉眞﹐良醫也。天章閣待制許元﹐江淮發運使奏課於京師﹐方欲入對而其子疾亟﹐瞑而不食﹐欲逾宿矣。奉眞視之﹐曰﹕脾已絕﹐不可治﹐死在明日。元曰﹕觀其疾勢﹐固知其不可救﹐今方有事﹐須陛對﹐能延數日之期否﹖奉眞曰﹕如此事可。諸髒皆以衰﹐惟肝臟獨過﹐脾爲肝所勝﹐其气先絕﹐一臟絕卽死。若急瀉肝气﹐肝气衰則脾少緩﹐可延三日﹐過此無藥也。乃投藥。至晚﹐乃能張目﹐稍稍復啜粥﹐明日漸蘇而能食。元曰﹕甚喜﹗奉眞笑曰﹕此不足喜﹐肝气漸舒耳﹐無能爲也。後三日果卒。

所載各論﹐多采前哲指迷之言。以下髙氏續補﹐乃增原書不及﹐細心研究。勝讀書十年﹐識者自知。

釀酒之時﹐寒之則甘﹐熱之則酸。酸則蛤粉﹑田螺之類投之﹐涼其熱也﹔甘則以火綿包﹐而懸酒中﹐溫其寒也。又有酒酸而以官桂﹑砂仁之類救之﹐亦醫家從治之法也。

治大風眉髮脫落

苦參﹝末﹐半斤﹞生槿皮﹝末﹐四兩﹞

上煉蜜丸彈子大﹐每服一丸﹐日進三服﹐淸茶送下。

治天泡瘡單方

用香滋一味。

治楊梅瘡毒

羌活當歸白芍藥金銀花牙皂﹝各五錢﹞冷飯團﹝四兩﹐卽鮮土茯苓﹞

共煎服。若加蟾蜍一隻﹑陳酒四兩同煎﹐其效尢捷。

又治一婦﹐面目朝腫﹐腿足午後腫甚﹐六脈浮濡﹐諸治莫效﹐而乞余方治。此證由風濕而起﹐《內經》云﹕面腫曰風﹐足勝腫曰水。以麻黃﹑防風開表逐風﹐五苓利濕行水﹐十服諸恙俱瘳。

此卽《金匱》所謂風水癥是也。自此以下十三條﹐原抄本所載﹐殷氏校板則無﹐今從原本補入﹐以廣智識。

又治一婦﹐面目﹑周身黃如染金﹐腹脹气促。始由果齋用仲景梔子柏皮湯治之﹐不應。

余診脈濡而沈﹐此屬濕蘊日久﹐水竄腠理﹐未能外達﹐郁濕化熱而發黃﹐投以茵陳蒿湯加梔﹑柏﹑大黃﹐以泄濕熱﹐外用金麟黑脊活鯽魚七尾﹐剪魚尾貼臍之四圍﹐當臍勿貼﹐幹則易之﹐未及四時﹐水由臍出﹐其黃漸退﹐如是旬日厥疾以瘳。

按﹕此法捷效。﹝壽﹞仿其方法﹐屢治屢驗﹐緣世罕見﹐今特志之﹐以啟後迸。然此方《準繩》中未載﹐偶閱《祕旨》﹐有一方與此仿佛。後質之椿田﹐亦云李冠仙用之﹐亦效若桴鼓﹐第不知始自何人﹐容再查明﹐以待博雅教政﹝瀾志﹞。

果齋治婦人吐血盈盆﹐諸藥罔效﹐因思前哲有以血導血歸源法﹐囑其取吐出之血﹐瓦器盛之﹐候凝﹐銅鍋炒血黑色﹐以綿紙盛放地上一周時﹐出火毒﹐研極細末﹐用鮮側柏葉五錢﹐麥冬一錢煎湯﹐調血炭末五分﹐二三服﹐血自歸源。屢驗屢效。又﹐治吐血宜用苦寒者﹐有戒用苦寒者﹐尢當隨癥擇用﹐未可執一以誤人也。

《樓氏綱目》治吐血﹐皆用諸藥炭﹐亦頗捷效。今以血導血歸源﹐亦師其意而變化敏捷﹐取效昭著。

按﹕余治一婦﹐吐血傾盆﹐數日不止﹐目閉神昏﹐面赤肢軟﹐息粗難臥﹐脈左沈﹑右洪﹐重按幸尙有根﹐此郁火久蒸肺胃﹐復緣暑熱外逼﹐傷及陽絡﹐致血海不斂﹐危在頃刻。因思止血諸藥﹐著寒者多投之﹐必嘔﹐乃變通成法﹐先用甘寒﹐冀其人胃淸﹑上血止﹐再商二貼血止﹐亦創見也。服後夜寐甚安﹐血止﹐神淸﹐惟神倦懶言﹐奄奄一息。脈𨿽稍平﹐右愈浮大無力。此血去太多﹐恐延虛脫之患﹐經云﹕血脫者﹐益其气。遂師其意用人參﹝七分﹐秋石水拌﹞﹑黃﹝七分﹐黃芩水炙黑﹞﹑歸身﹝一錢﹐炒黑﹞﹑懷山藥﹝錢半﹞﹑茯苓﹝三錢﹞﹑大麥冬﹝錢半﹐去心﹞﹑蒸北五味﹝七粒﹞﹐和入甘蔗汁﹑梨汁﹑藕汁﹐服三帖﹐食進﹑神健而瘳。觀此﹐知病有虛實﹐體有彊弱﹐本難執一。但今人吐血﹐挾虛者多﹐而醫者輒用苦寒﹐是昧於虛實﹐宜乎得愈者少而夭枉者多矣。今將八汁飲方附後﹐以備明哲商酌而教正之幸甚。又方﹕甘蔗汁﹑藕汁﹑蘆根汁﹝各一酒杯﹞﹑白果汁﹝二匙﹞﹑白蘿卜汁﹝半酒杯﹞﹑梨汁﹝一酒杯﹞﹑西瓜汁﹝一酒杯﹐生衝﹞﹑鮮荷葉汁﹝三匙﹞﹐七汁和勻﹐隔水燉熱﹐衝入瓜汁﹐不住口緩緩頻飲。凡屬虛火﹐轉危爲安﹐用之屢效。若非夏令﹐無瓜﹑荷二汁﹐卽以梨﹑藕二汁﹐倍用天冬﹑百合搾汁﹐亦可代之。前方中人參價昂﹐可用眞西洋參一錢五分代之。

消渴一癥﹐今醫慣用涼藥﹐愈治愈劇。間閱孫東宿治一消渴﹐小便色淸而長﹐其味甘﹐脈細數。用腎气丸加桂心﹑北五味﹑鹿角膠﹑益智仁而效。又一人﹐喜熱飲而惡涼﹐大便祕﹐小便淸長﹐夜尢甚﹐脈浮按數大﹐而重按更無力。餘思此病﹐由火不能制水﹐故飲一斗﹐小便亦一斗﹐《金匱》言之詳矣。今師其意﹐不泥其方﹐用腎气丸減車前﹑牛膝﹐加益智仁﹑人參膠糊丸﹐服逾月而痊。

按﹕消渴癥小便多者﹐皆由火虛難以化水﹑故飲一溲一﹐上見口渴﹐而水不消。小便多者﹐每用益火之源以消陰翳而獲效﹔若屬中消﹐每用黃艸湯下其熱﹐又不可拘執成法而不達變通以誤人者。另有治驗﹐詳言之集﹐溢不贅﹐當參。

合脈癥而研究﹐自獲桴鼓之應也。曾憶《祕旨》云﹕大凡消渴﹐服藥獲效﹐必須戒食鹽兩月﹐可免反復。若不能食淡﹐方藥𨿽良﹐終難永年。愼之﹐懍之﹗《祕旨》云﹕溫熱愈後﹐余邪往往歸之於足﹐發熱腫痛﹐不亟治﹐則痛甚而死者多﹐至輕亦成殘廢﹐幸也﹐名曰截足風。今附驗方於後﹐以濟斯厄。

廣膠一兩﹐入糟﹑醋﹑姜﹑蔥汁四味﹐烊化成膏﹐攤綿紙或紅布上﹐貼患處﹐痛立止﹝糟入醋中﹐將糟鑿碎﹐調勻﹐濾出汁﹐去糟渣勿用。薑汁不必多﹐只用少許﹐蔥汁較薑汁多一半﹐糟醋汁須三四倍於蔥汁﹞。

按﹕此方曾治王木匠﹐年三十餘﹐患溫熱二候﹐乞余治之﹐用白虎湯加味而瘳﹐伊芳未服善後藥而赴任務。從事七日﹐發熱惡寒﹐兩足疼痛不能行﹑立﹐請同人擡至敝廬﹐診其脈洪大而兩尺濡細﹐知是溫熱余邪下注﹐已成截足風之危候。卽用此方外敷﹑內服導赤五苓散以淸餘熱﹐僅三日而病如失。後又治多人。皆獲全瘳﹐今特拈出﹐廣爲傳布。煎方以嫩桑枝五錢易桂枝﹐加淮牛膝三錢。鮮車前爲引。

又云﹕切牙噤口﹐舌靑面黑﹐汗出不休﹐手足寒過節﹐謂之眞心痛。若全腦連齒皆痛﹐手足寒至節﹐謂之眞頭痛。旦發夕死﹐百難治一﹐皆直中之危候。

按﹕眞心痛癥﹐曾治一人﹕證勢危﹐不忍坐視﹐用麻黃﹑附子﹑漧薑﹑桂心各二錢﹐豬肝煎湯﹐頻灌﹐漸次轉溫﹐死中求生之一法也。若眞頭痛﹐急灸百會穴數壯﹐再用烏﹑附﹑參各二錢﹐姜濃煎﹐吞黑錫丹三十粒﹐非此猛劑﹐不足以追失散之元陽﹐而散其外眞之寒邪。余遇一急痧﹐證勢仿佛﹐用上法以挽之而痊。皆屬三陰直中危證也。

又云﹕凡病之未現﹐可以預測其兆者﹐如手腳心熱﹐作渴﹐思飲茶水﹐或食已卽饑﹐知將患發背﹔三年內眉眶骨痛﹐知將患厲風﹔如手指麻木三年來﹐必驟然中風。古人觀神﹑察色﹑審脈象而能先識其病﹐所以扁鵲知齊桓之疾不可爲矣。則非神乎技者﹐不能步其後矣。

按﹕《內經》云﹕聖人治未病而不治已病。能知色脈﹐可以萬全﹐此之謂也。然今之醫不及也﹐每有癥象昭著﹐顯而易見之﹐尙遊移不決﹐若是者等而下之也。

成無已曰﹕凡厥﹐若始得之手足便厥而不溫者﹐是陰經受邪﹐陽气不足﹐可用四逆湯﹔若手足自熱而至溫﹐從四逆而至厥者﹐傳經之邪也﹐四逆散主之。至於六气之感﹐異於傷寒之傳經者﹐惟舌較爲可憑﹕陰癥亦有黑胎﹑焦黃胎﹐然其胎必浮胖﹐或滑潤而不枯。皆辧癥之要法﹐尢宜三復斯言。

按﹕醫病非難﹐難在疑似之辧﹐不可人云亦云﹐隨波逐流﹐誤人匪淺。余於六月中旬﹐治戴姓一證﹐體厥﹐脈虛﹐肢冷﹐周身赤點﹑隱於皮膚﹐口渴﹐譫妄。前醫不明﹐妄用辛溫回陽﹐幾危﹐因辧之曰﹕此乃陽癥似陰之象。況時當盛暑﹐擬用溫熱急下存陰法治之﹐以西洋參三錢﹑錦紋軍三錢﹑枳殼一錢﹑生甘艸八分﹑風化硝二錢和衝﹐服後得下黑矢如膠者甚多﹐小便赤澀亦減﹔以本方去硝黃﹐加連翹﹑山梔﹑銀花﹐數帖而安。若非力辧辛溫之誤﹐豈不死於庸俗之手。而人皆以三陰癥而不疑﹐吾所以知非陰癥者﹐因口渴﹑譫妄﹑欲飲﹑舌苔焦黃而燥﹑肢體厥逆﹐乃熱深厥深之現象﹐於是用河間溫熱例治之而愈。

虞天民治一婦﹐夜間發熱﹑早晨卽退﹐五心煩熱﹐無休止已延八閱月。診其脈﹐六部皆數伏而牢﹐浮取全不應。與東垣升陽散火湯﹐四帖熱減其半﹐胸中覺淸快勝前﹐連投二服﹐熱悉退。後用四物湯加知母﹑酒炒黃柏﹐少佐炮姜﹐二十餘服﹐熱不復作而瘳。

按﹕夜熱﹑脈數乃陰虛之候﹐若非明眼﹐直進滋陰降火而不疑﹐是抱薪救火矣。今因脈伏且牢﹑浮取不應﹐故用升陽散火得效。妙在炮姜合知﹑柏以淸血分之熱﹐而與陰虛治法有間﹐所以名醫異於庸俗者此也。

《祕冒》云﹕一切感證﹐熱入心胞﹑神昏譫語者﹐每用犀角﹑羚羊角﹑連翹﹑金銀花﹑元參﹑生地﹑人中黃等味送下至寶丹﹐往往獲效。其有熱邪深入﹑發痙者﹐亦宜以此療之。世人遇小兒患此證者﹐妄謂驚風﹐用鍼刺之﹐走泄眞气﹐陰陽乖逆﹐轉致不救。

按﹕神昏譫語﹑發痙﹐由於溫熱﹑痰﹑暑轉變者多。世間無知女流﹐妄聽妖言﹐謂是驚風﹐以鍼挑之﹐病勢轉劇者﹐多誤人不淺。有等老媼或尼姑等﹐自名神於驚風﹐慣用挑刺﹐無知婦女奉之若神﹐以致𨿽受其害而不能知。特志之以示戒。

龔雲林云﹕暑邪內幹﹐往往忽然頭痛﹑惡心﹐或腹痛﹑腰疼﹑偏身作痛﹐不治之﹐神昏﹑痙厥﹐朝發夕斃。惟用白虎丸一服﹐當時血散而愈。較之砭刺之耗損其血﹐不若此丸敏捷神效。方用千年鍛石﹐刮去雜色泥土﹐研極細末﹐淸水飛過﹐丸如桐子大。每服五十丸﹐視痧之輕重加減﹐燒酒送下﹐眞神方也。

按﹕此丸順气散血﹐化痰消渴﹐爲治痧之仙劑。又治心腹痛﹐及婦人崩漏﹑赤白帶下﹐或久患赤白痢疾﹐跌打內傷﹐血不能散﹐服之均效。余恆合此丸以濟世﹐獲效果捷。千年鍛石不可得﹐用古墓中鍛石亦可。寒痧用酒﹑熱痧用開水溫服﹐隨證酌用﹐切勿拘執。然痧脹由於十二經淸濁不分﹐流溢於奇經﹐致奇經脈現﹐則爲病也﹐乃邪气滯於經絡﹐每見刮刺﹐開通經絡﹐而效尢捷也。

《祕旨》載﹕目中起星﹐足气中熱﹐宜將兩足浸溫水中﹐搓擦足心﹐引熱下降﹐初起亟治。

另用白蒺藜三錢﹐煎湯洗目﹐日四五次﹐屢驗。或用谷精珠代茶。數日卽瘳。

按﹕目中起星﹐由於脾火上衝﹐肝熱挾風凝結。或用碧雲散搐鼻﹐散滯气﹐恆濯其足﹐使熱气下降﹔或用新橘皮塞鼻中﹐約六時後卽退。不可誤用寒涼點藥﹐致凝血不散﹐轉生云翳。愼之。

王光庵雜著云﹕中食之證﹐狀似中風﹐非詳究病因﹐難取捷效。曾治一人﹐忽得暴疾﹐口噤難言﹐目不識人﹐四肢不舉﹐急投蘇合香丸﹐不效。因詢其致病之由﹐曰﹕適方陪客﹐飲食後忽得此證。遂教以煎生薑淡鹽湯多飲﹐探吐之﹐吐出飲食數碗。後服白術陳皮半夏麥芽湯而愈。此卽食厥﹐若不問明致病之因﹐徒以痰藥﹑風藥治之﹐戕伐脾胃﹐而病日劇﹐是醫之過也。

按﹕中食之證﹐亦各有致病之因﹐未可拘執一端而論。余少時文期匆促﹐每飯後無暇散步﹐錄抄課藝﹐日無暇晷﹐飽餐後卽倚案揮毫﹐因時患腹痛﹑胸膈滿悶﹑便祕﹑痞脹﹐食不知饑﹐服保和丸及查﹑曲﹑米炭等不效。有一老友云﹕三世醫驗中﹐潤字丸最妙。遂照方配合服之﹐便通﹐諸恙均瘳。陸氏潤字丸功效甚多﹐略舉數端以啟後進﹕凡溫熱﹑濕痰等癥﹐量病輕重﹐隨宜增減分量﹐服之最靈﹑最捷﹐今特拈出。

卷下

三瘧治驗

張習可日間受微雨及風冷﹐瘧發於暮﹐熱甚﹐於夜遂成三瘧﹐乞診於師﹐用升陽濟陰法﹐瘧漸愈。柰不知調攝﹐元气未復﹐嗜欲不謹﹐九月中旬﹐瘧忽增劇﹐六脈虛數。乃陰虛已極﹐而暑邪深入﹐最難療治。師問難於余﹐爰思受病之原﹐當先扶正升陽。用生地﹑川芎﹑歸身﹑白芍﹑炙艸﹑漧薑﹑葛根﹑升麻﹑柴胡﹑煨姜﹑南棗濃煎﹐於瘧未作前﹐三時服一盂﹐四帖。後加首烏﹑人參各三錢﹐連服三帖﹐瘧竟不作﹐代訂丸方﹐以善其後。

治不沾沾於補虛﹐不斤斤於泄邪﹐而方藥病情絲絲入扣﹐古謂成如容易卻艱辛﹐非學識兼全者﹐曷能辧此。

丸方

制首烏﹝四兩﹞大生地﹝三兩﹞人參於術歸身龜板豬苓炒芩川芎查炭﹝各二兩﹞柴胡﹝一兩六錢﹞淮牛膝﹝一兩五錢﹞漧薑山甲﹝各一兩﹞甘艸﹝炙﹐五錢﹞活龜﹝一个﹞

入砂仁末二兩﹐煮取龜肉﹐同藥搗勻﹐烘漧﹐其甲﹑骨亦研細末﹐加入鮮荷葉湯泛丸﹐如麻子大﹐每晨服三錢﹐沸湯下。服完一料﹐精神倍於平日。

卷下

神水治驗

魏子一患嘴唇漧燥﹐皮漸裂痛﹐自服甘露飲大劑旬日﹐微獲小效﹐而病成痼疾﹐乞診於余。診得左右兩關脈弦而散﹐顯是津液不能上滋﹐延成繭唇。

令內服滋液育陰﹐二地﹑二冬﹑元參﹑梨汁等爲丸常服﹐外用神水點擦﹐日服一小杯﹐兩月而瘳。

卷下

制神水祕法

用靑鉛熔化﹐散澆於地成爲片﹐取起﹐剪作長條數塊﹐一頭鉆眼﹐懸弔於鍋。鍋內置燒酒﹐之上仰張盆﹐盆與鉛相近。鍋下燃火﹐使酒沸而气上衝﹐放鉛片﹐鉛片上有水﹐滴下盆內﹐爲之神水﹐取服之。以此水從下而上﹐能升腎中之水﹐救上之燥幹也。

按﹕神水之法﹐古人方中亦恆有之﹐未言明制法。今果哉先生闡發其義﹐而方始顯。

卷下

婦科驗方

薛仲昂云﹕婦人有疾﹐兩乳不嫌其大﹐月水不嫌其多﹐乃生機也。治嘔血及諸衄下血等候﹐用豬腰子一具﹐童便二盞﹐陳三白酒一盞﹐貯新瓶內﹐密封泥口﹐日﹑晚以慢火煨熟﹐至初更夜分後﹐更以火溫之。發瓶畢食﹐卽病篤者﹐止一月﹐效。平日瘦怯者﹐並宜服之﹐男女皆效。眞以血養血之良方也。

又云﹕前人以先期爲血熱﹐後期爲血寒﹐然有或前或後者﹐將忽寒忽熱乎﹖大抵气者血之母﹐气亂則經期亦亂﹐故調經以理气爲先。

又云﹕懷孕六七月﹐因爭築﹐著子死腹中﹐惡露直下﹐痛不能勝而欲絕者﹐佛手散主之。

若胎不損﹐則痛止而子母俱安﹔旣損則胎下而母全矣﹐佛手散方附後。

當歸﹝三錢﹞川芎﹝五錢﹞益母艸﹝五錢﹞

水﹑酒各半碗﹐煎服。停一二時﹐再進二服。此方安生胎﹐去敗胎﹐歷驗之良方也。

又云﹕胎不動﹐而冷如冰﹐卽非好胎。若以不動言之﹐好胎亦是伏而不動者﹐何可遂斷其死胎也。宜服順气活血藥。

又云﹕產後忌飲酒﹐但服童便可也。童便爲臨產仙藥﹐暈眩﹑敗血中心﹐及血崩諸癥﹐倉卒不及備藥﹐惟兒初下地時﹐卽與童便一盞﹐庶免諸癥之患。一月之內﹐日服一盞﹐百病不生﹑他藥皆不及此。

又云﹕產後百病﹐三者最危﹕嘔吐﹑盜汗﹑泄瀉是也。三者並見﹐其命必危。數癥並作﹐治其所急。見二凶多﹐一癥輕者無害。產後陰血虛耗﹐陽浮散其外而靡所根據﹐故多發熱﹐治法用四物湯補陰。姜通神明﹐炮漧薑能收浮散之陽﹐使合於陰﹐故兼用之。然產後脾胃虛損﹐有傷飲食而發熱者﹐誤作血虛﹐則反傷矣。故必先問曾食何物﹐有無傷損。有惡血未淨者﹐必腹痛而發熱﹔有感冒﹑外感者﹐必頭痛而發熱。若發熱﹐飲食自調﹐絕無他癥者﹐乃血虛也﹐可以補血。若胸膈飽悶﹐噯气﹐惡食﹐泄瀉等癥﹐只隨癥治之。要知腹滿而不痛者﹐斷非惡血也﹐莫誤。產後﹐用益母艸銼一大劑﹐三兩濃煎﹐去渣﹐加芎﹑歸末各二錢﹐陳酒﹑童便各一盞﹐服之至再﹐則腹痛﹑血暈之患免﹐且大有補益﹐眞治產之司總也。此方又名奪命丹﹐爲歷驗之良方也。

產後喜咸愛酸﹐而致咳嗽者﹐必致痼疾﹐終身須自愼之。家傳祕方有六﹐簡易而神妙特奇﹐世世保之毋失﹐方列於上。

種子丸

五月五日拔益母艸﹐帶根陰漧﹐爲末﹐煉蜜爲丸﹐如彈子大。每服二丸﹐百日有效。

固胎丸

條芩﹝二兩﹞於術﹝一兩﹞

每服三錢。上研細末﹐砂仁湯下。連服而胎可永安﹝胎熱重者﹐條芩加一兩。於術用米泔水浸﹞。

保安丸

五月五日﹐取益母艸﹐去根曬漧﹐爲末﹐煉蜜爲丸﹐如彈子大。懷孕八九月﹐每晨服一丸﹐砂仁湯下。服二三十服必無倒產之逆。

催生丹

用益母艸四兩﹐焦白芷﹑炒滑石﹑百艸霜各二兩﹐臨產服四錢﹐芎歸湯送下﹐效。

益母丹

旣產﹐用山楂末三錢﹐濃煎益母艸湯﹐陳酒和童便調下﹐第一日服三服﹐二日服二服﹐三日一服﹐第四日﹑第五日山楂末減半﹐第六﹑第七日去山楂末﹐止服三味﹐第八日並三味不服﹐而百疾不生矣。歷驗。

坤元是保丹

孕婦病﹐則胎亦病而隨﹐則多兩亡。此方能卻胎病﹐使兩無恙。方用飛靑黛五錢﹐伏龍肝二兩﹐二味研末﹐用井底泥調勻﹐塗臍上當孕處二寸許﹐幹則再塗。此丹止可施於傷寒極熱之癥﹐不可槪施者也。切記﹐切記﹗愼之﹐愼之﹗朱彥修治產婦陰戶一物﹐如帕垂下﹐俗名產頹﹐宜大補气以升提之。用參﹑﹑術各一錢﹐升麻五分﹐後加歸﹑芍﹑甘艸﹑陳皮調之。又治產婦陰戶下一物﹐如合缽狀﹐此子宮也﹐气血弱﹐故隨子而下﹐用升麻﹑當歸﹑芎﹑﹐服二次﹐後以五倍子作湯洗灌皴其皮﹐覺一響而收入。

又云﹕大凡胎已足月﹐宜補助气血﹐爲添水行舟﹐萬無難產之厄﹐附錄歷驗方於後。炙綿﹑熟地各一兩﹐歸身﹑枸杞子﹑黨參﹑龜板﹝醋炙﹞各四錢﹐茯苓三錢﹐白芍﹑川芎各一錢﹐無論胞衣已破未破﹐連服四五帖﹐但用濃煎頭汁﹐取其力濃也。

此方屢效﹐余恆用之﹐較世傳二寶散佳良。

按﹕以上各條﹐出於薛仲昂集中﹐議論精純﹐方多簡效﹐詢爲女科祕笈﹐世罕見之。薛氏所纂﹐余亦未見其書﹐知者尢鮮﹐曾質之椿田兄﹐云﹕書名《坤元是保》﹐刊於正和年間﹐其方論本於《產育寶慶》而增廣之﹐世渺流傳﹐蔣亦未見原書﹐惟當日在阮太傳叢書中﹐見其方論節要﹐是否質之明哲﹐訂正以釋其疑﹐而廣醫林之智識﹐拭目以俟之。

「陰陽應象大論」云﹕悲勝怒﹐恐勝喜﹐怒勝思﹐喜勝憂﹐思勝恐﹐此卽五行生克之理也。

古賢治病每用之﹐有桴鼓之應。若文摯之怒齊王﹐華元化之怒都督﹐皆宗經旨﹔戴人﹑丹溪亦效其法﹐見於治案。然亦有不拘克制之說者﹐但得其意﹐不必泥其法﹐所謂神而明之﹐存乎其人也﹝按﹐自七情至肌衄﹐從《祕旨》節錄﹐亦殷本所無﹐玆從原本補載備考﹞。

按﹕七情之病﹐其原本於五志之偏勝﹐其治仍由格致之從化﹐理固然也﹐故云﹕醫者﹐意也。以其所勝﹐而能制其所不勝﹔伏其所主﹐必先其所因﹐自《內經》《難經》闡發於前﹐歷代賢哲疏注於後﹐法良效捷﹐啟迪後進﹐功非淺鮮矣。

韓飛霞《醫通》有云﹔黃連﹑肉桂﹐能交心腎於頃刻﹐謂治不寐之靈丹﹐歷驗不爽。今特拈出﹐以啟後學之悟。

按﹕前賢方法固良﹐要在對病﹐捷如影響。如上法﹐余治一婦﹐驚悸不寐﹐已延半載﹐醫治不效﹐乞余延醫﹐尺脈微數﹐兩寸浮洪﹐顯是陽不交陰﹐衛气僅行於陽而不入於陰﹐故心腎不交也。卽仿前法﹐用川連二錢﹐另煎待冷﹔桂心二錢﹐另煎待冷﹔用半夏﹑秫米各三錢﹐取甘瀾水煎成﹐加連汁﹑肉桂汁和勻﹐乘溫徐徐頻飲﹐服後覺倦﹐至夜安睡甚酣﹐前患已瘳。稍有驚悸﹑攺用補心丹加減而愈。足見方藥對癥﹐如鼓應桴﹐非虛言也。

《內經》有肌衄一癥﹐謂之血汗。治之不得其法﹐往往血流過多﹐面色驟白﹐周身痿倦﹐气息奄奄而斃者多。玆特拈出﹐以備博采良方﹐而濟一時之急也﹝此條與《祕旨》參看尢佳﹐方載《祕旨》﹐附錄於下﹞。

用炒川山甲一錢﹐研極細末﹐重羅篩細粉﹐罨之﹐以帕紮住﹐卽止﹔內服補血湯三帖﹐自愈。玆從《祕旨》錄出﹐以濟斯厄。余詳治驗錄中。

按﹕肌衄一癥﹐古無良法。余治友人楊兄﹐腦後髮際忽出血不止﹑眾皆然無法。餘思與前癥相符﹐亟用黃芩煎濃汁﹐俟冷塗之﹐漸收﹐三次而瘳﹐後亦不發。

龐安時有云﹕四時之中﹐有寒﹑暑﹑燥﹑濕﹑風﹑火相搏﹐喜變諸疾﹐須預察之。其飲食五味﹐禽﹑魚﹑虫﹑菜﹑果實之屬﹐偏有嗜者﹔或金石﹑艸木藥﹐素嘗有餌者。人五臟有大小﹑髙下﹑堅脆﹑端正﹑偏傾﹐六腑亦有大小﹑長短﹑濃薄﹑緩急﹐令人終身長有一病者。貴者後賤﹐富者乍貧﹐有常貴﹐有常富﹐有暴富﹐有暴貧﹐有暴樂﹐有暴苦﹐有始樂後苦﹐有離絕﹐蘊結憂﹑恐﹑喜﹑怒。夫常貴後賤﹐名曰脫營﹔常富後貧﹐名曰失精。暴樂暴苦﹑始樂後苦﹐精竭體沮﹔脫勢侯王﹐精神內傷﹔情慕尊貴﹐妄爲喪志﹔始富後貧﹐焦皮攣筋﹔常富惡勞﹐驕墮精消。離間親愛者魂遊絕所﹐懷者意喪﹐所慮者神勞﹐結怨者志苦﹐憂愁者閉塞而不行﹐盛怒者迷惑而不治﹐恐懼者蕩憚而不收﹐喜樂者撣散而不藏﹐此皆非外邪所中﹐而得之於內也。良工必預審問其由﹐先知臟腑﹑經絡受病之所﹐可舉萬全﹔工不思曉﹐令五臟六腑血气離守﹐迫至不救﹐又何言哉。

又曰﹕陰陽虛盛者﹐非謂分尺寸也。榮衛者﹐表陽也﹔腸胃者﹐裏陰也。寒毒爭於榮衛之中﹐必發熱惡寒﹐尺寸俱浮大﹐內必不甚躁。設有微煩﹐其人飲食欲溫而惡冷﹐謂陽虛陰盛也﹐可汗之則愈﹐若誤下則死也。若寒毒相薄於榮衛之內﹐而陽勝陰衰﹐極陰變陽﹐寒盛生熱﹐熱气盛而入裏﹐熱毒居腸胃之中﹐水液丸之漧涸﹐燥糞結聚﹐其人外不惡寒﹐必蒸蒸發熱而躁﹐甚則語﹐其脈浮滑而數或洪實﹔或汗後﹐脈𨿽遲按之有力﹐外證已不惡寒﹐腹滿而喘﹐此皆爲陽盛陰虛﹐當下之則愈﹐若誤汗則死也。仲景載三等陽明﹐是陽盛陰虛證矣。

陽虛則外寒﹐陰虛則內熱﹐陽盛則外熱﹐陰盛則內寒。以此別之﹐若陰獨盛而陽气暴絕﹐必四肢逆冷﹐臍築湊痛﹐身疼如被杖﹐面靑﹐或吐﹐或利﹐脈細欲絕﹐名曰陰毒也﹐須急灸臍下﹐服以辛熱之藥﹐令陽气復生﹐然汗出而解﹔若陽獨盛而陰气暴絕﹐必發躁狂走﹐妄言﹐面赤﹐咽痛﹐身班班如錦文﹐或下利赤黃﹐脈洪實或滑促﹐名曰陽毒也﹐宜用鍼泄熱﹐服以苦酸之藥﹐令陰气復生﹐然汗出而解也。

又曰﹕夫邪逆陰陽之气﹐非汗不能全其天眞。《素問》云﹕辛甘發散爲陽﹐謂桂枝﹑甘艸﹑細辛﹑姜﹑棗﹑附子之類﹐能復陽气也﹔酸苦湧泄爲陰﹐謂苦參﹑大靑﹑葶藶﹑苦酒等之類﹐能復陰气也。酸苦之藥﹐旣折熱復陰﹐亦當小汗而後利者。經云﹕身汗得之而後利﹐則實者﹐可汗是也。

華佗治法云﹕傷寒病起自風寒﹐入於腠理﹐與精气分爭﹐榮衛否隔﹐周行不通﹐病一日至二日﹐气在孔竅﹑皮膚之間﹐故病者頭痛﹑惡寒﹑身熱﹑腰背彊重﹐此邪气在表﹐隨癥發汗則愈。

龐安時云﹕凡發汗﹐須加裳覆腰以上﹐濃衣覆腰以下﹐以腰足難取汗故也﹐半身無汗﹐病終不解。凡發汗後﹐病證仍存﹐於三日內可二三發汗﹐令腰腳周徧爲度。若病不解﹐便可下之。設令下後不解﹐表裏邪亦衰矣﹐宜觀脈證調治。七日內可期﹐正汗爲善也。發汗後不可再行汗者﹐始發熱惡寒﹐今不惡寒﹐但倍發熱而躁﹔始脈浮大﹐今洪實或沈細數﹔始安靜﹐今狂語﹐此胃實陽盛﹐再行汗藥而死﹐須當下之。有人始得病﹐變陽盛之證﹐須便下之﹐不可拘日子﹑深淺﹑次第也。病三日以上﹐气浮上部﹐塡都胸心﹐故頭痛﹐胸中滿﹐或多痰涎﹐當吐之則愈。

按﹕龐安時《總病論》所節十條﹐閱之令人耳目一新。所論陰陽﹑表裏﹑寒熱﹑虛實﹑汗下諸法﹐洞若觀火﹐啟迪後進﹐勝讀書十年。惜乎全豹未窺﹐憾甚﹝瀾志﹞﹗又云﹕若虛損及新產人﹐不能吐者﹐可服枳實散﹝枳實細末﹐米飲調二錢﹐日可三四服﹞。若有虛寒﹑手足冷及脈微弱者﹐枳實二兩加桂枝一兩同末之﹐如前服。

病五六日以上﹐气結在臟腑﹐故腹滿﹑身重﹑骨節煩疼﹐當下則愈。若小便少﹐手足心並腋下不滋潤﹐尙未可攻下﹐當消息其候﹐不可亂投湯藥﹐虛其胃气也。

又云﹕《素問》載兩感於寒﹐其脈應與其病形者﹐一日則巨陽與少陰俱病﹐頭痛﹐口漧而煩滿﹔二日則陽明與太陰俱病﹐腹滿﹐身熱﹐不欲食﹐語﹔三日則少陽與厥陰俱病﹐則耳聾﹐囊縮而厥﹐水漿不入口﹐不知人﹔六日死。言其六日死者﹐是臟腑榮衛或有所通行﹐故四日少陰與太陽俱病﹐五日太陰與陽明俱病﹐六日厥陰與少陽俱病﹐是重傳得六日﹐死矣。其有三日死者﹐《素問》謂陽明爲五臟十二經脈之長﹐其邪气盛﹐故不知人﹐三日其气乃絕﹐故死矣﹔夫邪气盛則實﹐表裏邪實﹐並領血气入胃﹐不通於榮衛气血﹐故气血隨邪而盡﹐則三日死矣。其脈候﹐《素問》已脫﹐今詳之﹕凡沈者﹐皆屬陰也﹔一日脈當沈而大﹐沈者少陰也﹐大者太陽也﹔二日脈當沈而長﹔三日脈當沈而弦﹐乃以合表裏之脈也。沈長﹑沈弦﹐皆隱於沈大。

凡陰不當合病﹐今三陰與三陽合病﹐故其脈似緊而大﹑似沈實而長﹐亦類革至之死脈也。

又云﹕傷寒一日﹐巨陽受病﹐前所說膀胱詳矣。《病源》云小腸﹐𨿽則誤其標本﹐其手﹑足陰陽自有並病者。故《素問》云﹕六日﹐三陰三陽﹑五臟六腑皆受病﹐榮衛不行﹐五臟不通﹐則死矣。是表裏次第傳﹐不必兩感﹐亦有至六日。傳徧五臟六腑而死者也。《素問》云﹕諸浮不躁者﹐皆在陽﹐則爲熱﹐其有躁者﹐在手。假令第一日脈不躁﹐是足太陽膀胱脈﹐先病脈加躁者﹐又兼手太陽小腸也。又云﹕諸細而沈者﹐皆在陰﹐則爲骨痛﹐其有靜者﹐在足。假令第四日脈靜者﹐足太陰始傳病也﹐脈加數﹐又手太陰病也。故六日亦能傳徧臟腑也。躁謂脈數﹐靜謂脈不數。用藥則同﹐若用鍼﹐須取足與手之經也。

《祕旨》中載安常治驗云﹕安常尢善鍼法。

有孕婦產﹐七日而子不下﹐羣醫治之無效﹐眾以死置之。適安常過其門﹐病家求視。安常一見孕婦﹐呼曰﹕未死﹗令其家人以湯溫其腰腹間﹐以手上下拊摩之﹐孕婦覺腸微痛﹐呻吟間產一子﹐母子無恙。有市醫問其因﹐龐曰﹕兒已出胞﹐而一手誤執母腸不能脫﹐投藥無益。吾隔腸鍼其虎口﹐兒旣痛﹐卽縮手﹐所以遽生﹐無他術也。

按﹕龐先生安時﹐爲宋代良醫﹐著《傷寒總病論》﹐東坡謂﹕眞得古聖賢救人之意﹐豈獨爲傳世不朽之資﹗蓋已義貫幽明矣。柰滄桑之變﹐世渺流傳﹐吾師命予重校﹐付活字板印﹐附《正脈》以廣其傳。今擇其要論數則﹐錄於醫論之末﹐俾後進知有其書﹐便於尋繹﹐濟人疾厄﹐共登仁壽之域﹐則吾之志矣。果齋識。

《芷園治驗》云﹕孟抒正君因怒發呃三日夜﹐急柬召予﹐以事奪﹐至未未往診﹐盂抒愁容怨語﹐泣涕嗟苦。予診之曰﹕來極遲﹐效極速﹗藥進而寢。次日喜見曰﹕昨心欲裂﹐方治後事﹐以兄詼諧寬我耳﹐寧期一藥而果效﹐眞不解其故。予曰﹕予開肝郁也﹐內君特怒之﹐未暢气將入胃而不能﹐故發呃。予不治呃﹐用柴胡等條達木郁﹐郁解則止﹐暴病气全﹐故易愈耳。

積學日深﹐見病知源﹐況暴病正气未傷﹐故效驟速愈矣。

按﹕呃由怒起﹐沖气欲入胃而不能﹐則發呃。盧先生用柴胡條達木郁而瘳﹐未將全方藥味示人﹐乃重道不肯輕泄治法﹐則後進未能效尢矣。今旣用柴胡條達木郁﹐可隅反而知其餘之藥﹐亦不外薄荷﹑苓﹑芍﹑歸﹑艸等味﹐卽逍遙散一方﹐以解木郁而諸郁均解。予治驗中﹐亦仿鼓峯法師其意﹐不泥其方﹐用合歡皮﹑川郁金﹑枇杷葉﹑香附﹑橘絡﹑金橘餅﹑玫瑰花等﹐隨宜加減變化其方﹐每多獲效。惟原方有白術一味﹐有壅塞气機﹑濁而不宣之虞﹐斟酌去之爲宜。如蘇梗﹑撫芎﹑茄楠﹑檀香﹑旋覆花等﹐皆可隨癥選用。至於名醫用成方﹑必臨癥化裁﹐超越凡庸之上也。

又治白下﹕繕部戴養吾夫人恙﹐召診﹐寸關不透﹐體常倦怠﹐眩運不食﹐胸膈痞滿﹐予以爲肝脾之气不伸﹐用八珍加升麻﹑柴胡﹐愈而體實。每病取前方服之﹐卽安。後之瑞安之滇南﹐十五年皆倚恃焉。若稍加減﹐便不獲效﹐養吾公解組林下﹐每過湘水﹐必得良晤﹐嘗以夫人爲信心此方也。夫人性靜體濃﹐起居安適﹐是以气血不振而消沮﹐故於補气藥中﹐加開提之劑﹐蓋得其性情﹐如布帛﹑菽粟﹐若將終身焉者。所云信心二字﹐眞爲良藥。世之任醫﹐厭常喜新﹐安得恆守一方至十五年耶﹗信心二字﹐眞爲衛身至寶。近人厭故喜新﹐朝張暮李﹐廣徵方藥﹐賢愚不別﹐遂致輕者重﹐重者危﹐是不知守信心之患矣。

來熙庵廉憲急柬召予診。其侄力大﹐身體丰碩﹐傷寒已二十八日﹐人事不省﹐不能言語﹐手足揚擲﹐腹脹如鼓而熱烙手﹐目赤气粗﹐齒槁舌黑﹐參﹑附﹑石膏﹑硝﹑黃﹑芩﹑連無不服﹐諸名公以言旋矣。予診之﹐脈獨鼓手﹐用大黃一兩﹐佐以血藥﹐一劑﹐下黑臭血一二斗﹐少蘇﹐四劑始淸。熙庵公問予﹕侄昏三日﹐所存惟一息耳﹐君何用劑且大且多﹐幸遂生全﹐敢問其說。予曰﹕治病用藥﹐譬之飲酒﹐滄海之量﹐與之涓滴﹐則喉唇轉燥矣。以若大軀殼﹐病邪甚深﹐不十倍其藥﹐何效之臻﹖且此恙寒邪入胃﹐蓄血在中﹐其昏沈﹑揚擲﹐是喜妄如狂之深者也﹐不知爲病﹐而望之爲死﹐不棄之乎。夫大黃﹐未嘗不用﹐苟投非其時﹐品劑輕小﹐一或不應﹐用心惑矣﹐寧能放膽而用哉。

此爲陽明蓄血癥﹐用桃仁承气重劑﹐方能克敵。然非學識兼全者﹐不能如是。

湖墅史大正君嘔吐之聲遠及百武﹐脈之佐關鼓指不連於寸﹐兩尺滑搏﹐於左獨加﹐水飲不入唇七日矣﹐因爲透肝之劑﹐斷必孕男﹐藥進而嘔定﹐月足果產男。因問予曰﹕內子寒熱大作﹐嘔吐不食﹐人皆以傷寒治之﹐君獨以爲孕﹐其柴胡﹑白芍﹑吳萸﹑黃連𨿽未專用﹐何一劑而嘔遂平﹖予曰﹐醫名方脈者﹐須察脈以定方也。人惟伺其證﹐而不循其因﹐是以失之。

今脈具在﹐不爲證瞞﹐因病發藥﹐故其言驗也。

尺中脈搏固知爲妊﹐其關不連寸者﹐蓋肝志專而郁﹐善怒萬不善發也﹐郁之之旣久而自發﹐振拉摧拔之象見焉。順其性而伸之﹑調之﹐肝舒气平﹐惡自無阻而嘔自定耳。

惡阻嘔吐﹐其因尺中脈搏﹐固以惡阻斷定﹐治以舒肝气﹐順其性而謂之﹐則嘔自平矣。

聞於將尊堂丙午冬月心忽然如散而沈下﹐便不得睡﹐幾三月矣。召診﹐獨左關弱不能應指﹐予以爲肝虛須補其母﹐當立春始安﹐用熟地爲君﹐茯苓﹑棗仁﹑當歸﹑人參﹑防風﹑遠志佐之﹐服二十貼﹐至其而愈。子將問﹕心散不寐﹐以屬心經﹐何反以腎﹑肝藥見效﹖而言立春日始應﹐請爲分疏。予曰﹕此得之脈也。經曰﹕肝不足則恐﹐恐則气下。𨿽情志無恐懼﹐而气象似之﹐據脈按證﹐肝虛無疑矣。因肝不足﹐先其令而疾作﹐補母生脾﹐待時而元气乃復﹐豈得以心散。便屬心經﹐是非心散也﹐乃心見身中气散之象耳﹐則散非病。設心臟病則病矣﹐又何能自見其散哉。

補母以益子﹐是隔二之治。言立春始愈﹐乃肝臟正气旺而邪自退舍矣。

湯梅生病腹痛﹐痛則繞臍有形﹐甚至欲死。人皆謂生气獨絕於內﹐似有不起之慮。予診之﹐關脈近尺有滑﹐拊之脹痛﹐气羸頗乏精彩﹐因用枸杞爲君﹐白芍﹑茯苓﹑肉桂﹑吳萸佐之﹐六劑痛止﹐服《瑞竹堂方》四制枸杞丸一料﹐竟愈。黎茂先舉問何疾﹐予曰﹕臍疝也。疝气引陰﹐原無斯癥﹐然疝考有形之痛而有所止之處﹐故字從山﹐不必定引陰也。疝本厥陰肝疾﹔其狀若死﹐亦厥陰證﹐故用溫補肝藥﹐生气自復﹐不致內絕。此案貪天之功﹐予爲可作起死一則看也。

臍疝乃厥陰危險之候﹐治以溫補﹐是從根底而治也。

李姓﹐口舌生瘡﹐幾三年矣。脈浮細急數﹐按之空虛﹐而尺尢甚。用薛立齋腎虛火不歸經法﹐以加減八味丸料﹐二劑卽愈。此案初試立齋先生法紀﹐其捷效如此﹐爲近世髙明之家獨出奇見﹑欲超出規矩繩墨之表﹐不知視立齋爲何如﹖永嘉何介甫文學﹐性沈靜﹐病脾數年﹐飲食少啖﹐精神萎悴﹐辛酉七月就診。兩關軟弱﹐不透於寸。用參﹑苓﹑歸﹑芍﹑陳皮﹑防風﹑甘艸數十劑﹐至九月始歸﹑遂喜啖肥濃﹐數年之疾脫然。壬戌春﹐再過錢塘﹐攜美人蕉﹑佛桑花贈遺特盛﹐問曰﹕子疾有年﹐補脾﹑補腎﹐法非不詳﹐而未之效﹐君何從平易得之﹖予曰﹕君疾在肝﹐非脾﹑腎也。凡診病者﹐當窮其源﹐無爲證惑。如飲食少﹐𨿽關脾胃﹐其所以致脾病者何﹖故此自當審考。今君兩關脈弱不透於寸右﹐固脾虛明矣﹐而左則何應此。蓋脾體不足﹐而脾用不行也。何謂脾之用﹖肝也﹐星家取克我者爲用神﹐脾體無肝木爲之用﹐則气血便不條暢﹐運化遲鈍﹐而脾轉困矣。自秋令金肅﹐肝更不伸﹐予爲補助肝木之气﹐使之揚溢﹐則脾土伸舒﹐精神油然外發﹐𨿽不治脾﹐實所以治也﹐安用奇特之法哉﹗予正恐不能平易耳﹐平易之言﹐學之所未熊者﹐今請事斯語。

名醫治病﹐必求其源而辧其脈﹐不爲外證情勢所惑。補不足﹐損有餘﹐本經旨以立方。

吳叔顯上捨庚申三月生瘡﹐眼藥瘡愈﹐而喘急殊甚﹐十日不能就枕。予往診之﹐先用開肺發瘡﹐次用降气補腎﹐斷其二日當瘡發﹐五日當足腫﹐六日當出水﹐十日可喘定﹑就睡。嗣後足牛二毒﹐三月始復。秋之日﹐下就國學讀書。次年七月﹐偶以傷風微熱﹐左三部脈惟隱隱見﹐飲大劑人參﹑歸﹑木﹑甘艸﹐十帖脈方起﹐二十帖如常。十月再感﹐左脈更不如秋﹐但微熱﹐而起居如故也。三月就枕﹐七日頭痛如破。因告其兄﹐極道秋病之危﹐今若昏沈﹐決無生理﹐彼尙疑餘言。九日﹐果微昏譫語﹔十二日﹐不識人﹔再七三﹐死。其族昆問曰﹕叔顯昨歲垂危﹐君言變證﹐歷歷如響﹐幸全生焉。今冬示微恙﹐果應君言而歿﹐其證﹑其因﹐爲一爲兩﹖答曰﹕叔顯骨气天弱﹐腎精不全﹐其瘡亦從腎發焉﹔不知而用發散藥﹐元气轉耗﹐瘡毒內逆於肺而喘。予用四逆散使太陰气開﹐瘡遂外出﹔用六味料﹐使少陰納气﹐息遂內勻﹐淸升濁降﹐足腫生癰﹐病都外出﹐是以生也。今秋左脈不起﹐知元气內索﹐不堪左旋矣。比起而再﹐戕賊之病﹐發於骨髓﹐所以腦痛﹐因之遂昏﹐乃內關之證﹐气獨內絕﹐是以死也。論其根本﹐出皆於腎﹐是一非兩﹐不在証之輕重﹐爲異同也。此案辧治精詳﹐非深於《靈》《素》之蘊﹐所不能道也。

少陰腎虛﹐元气內索﹐是內關危證﹐生气內絕﹐不治之癥矣。

蜀富順孝廉阮太和諱士肅﹐病癘吳山下﹐召予診。披衣彊坐﹐對語甚壯﹐神气則內索也﹔身熱進退﹐舌胎黃而濃﹐蓋自吳門受寒﹐以肉羹爲補﹐而對啜之﹐遂纏綿及月餘。用疏散輕劑﹐熱退﹐又復彊啖﹐再熱﹐不能起坐。予時之富春﹐五日歸診之﹐譫妄呼笑﹑不識人已三日﹐形骨立﹐汗雨下﹐內熱特甚﹐而胸脇之熱﹐捫之烙手﹐第脈尙有神。予用人參八錢加四逆散中﹐一劑而譫妄定﹐三劑而熱邪淸矣。自言其神魂窮天之上﹑極地之下﹐飛揚奇變﹐得太乙神符召之﹐始得返生。愈彌旬﹐方啜粥。病中自爲之記別時間﹐藥狀。余謂此寒傷心气﹐荏苒厥深﹐而湊於胸也。緣以不第南旋﹐病淹中道﹐骨肉之音﹐𨿽近實違﹔藥石之給﹐旣缺且竭。心已傷矣﹐又反復再四﹐汗液多亡﹐內無主宰﹐熱遂入胸。胸爲心主之宮城﹐精神因而渙散﹐是以遊魂爲變也。用四逆使熱外出﹐加人參俾神內凝﹐气復邪散﹐是以生耳。

始由气郁不舒則傷肝﹐繼則彊啖傷脾﹐是以精神煥散﹐遊魂爲變。用四逆散退逐外熱﹐加參以益元气。

富陽周婦﹑馬女﹑皆少年﹐水腫﹐肢體洪盛﹐臚腹膨脹﹐水道不通﹐飲食絕口﹐有以爲疸者﹐爲臌者﹐爲气者。予往診之﹐以藥不克濟﹐乃鍼足上﹐出水皆石餘。次日脹小減﹐三日大減。足尙腫﹐又鍼之。令服八味丸﹐以溫其腎。期年皆孕﹐周善調護﹐子﹑母兩全﹔馬失調護﹐子﹑母俱斃。此蓋腎中陽气不足﹐陰气有餘﹐遂聚水而病作。飲食﹑湯藥用水﹐而不能導之﹐輾轉助長﹐乃致於此﹐非鍼去水﹐則菀陳之淤﹐何從而泄。水去腎衰﹐非溫補之則濁凝之陰﹐必致復聚﹐腎中之火大復。然周身之陽气有蒂﹐天癸自行﹐生育可必。如流離之後﹑所宜愛養﹐得之則生聚﹐否斯待斃耳。

蓋腎中陽气不足﹐陰气有餘﹐遂聚水致病﹐是此病之源也﹐《內經》有聚水而成其類是也。

庚申臘月二十七夜﹐予患腹痛﹐惡寒﹐泄瀉﹐平旦且止﹐至暮復作﹐明日又止。至攺元五日﹐肛左微痛。起因房室﹐意爲腎泄﹐服四神丸一大劑﹐泄﹑痛竟止。早間肛左稍有核﹐其痛漸近尾閭﹐暮痛不可反側。次暮以水化熊膽塗之﹐立覺涼气直上肺左﹐痛亦漸緩﹐略堪展轉。

中夜吐痰﹐痰內見血一二點﹐辰時痔出白濃膿﹐竟可起坐。十一日早﹐與人多話﹐方櫛發﹐血從咳至﹐作意忍之﹐气定且止﹐煎六味丸料服﹐亦以腎虛也。暮就枕﹐夜半睡覺﹐血卽上湧如潮﹐喘聲如鋸﹐進童便及六味煎藥﹐气稍定﹐才聞姜湯﹐气觸鼻﹐血卽隨湧﹐平旦始緩。夜再發如前﹐凡假寐片響﹐背心蒸熱﹐醒卽血來咽喉﹐如截斷﹐一湧盈掬﹐心躁急亂﹐欲多語言﹐聲一響而血至矣。十三早議﹐下莫敢應﹐至晚勢急﹐似無生理﹐乃用瀉心配血藥下之﹐不應。夜方大雪﹐點水成凍﹐用水調大黃末服﹐轉欲去衣被﹐啜芩﹑連苦藥如甘旨。至五更﹐彊進淸米飲﹑藥力忽轉﹐解黑糞瘀泥臭穢不可近﹐凡三次﹐血來之勢少平。十五寅時交立春。建寧老蓮煎濃湯﹐呷之甚美﹐少間足心汗出﹐次手心出﹐次背心蒸蒸欲出﹐一日安和。至暮﹐以多語言﹐吐鮮血數口﹐頤兒引仲景義﹐以赤小豆﹑連翹合瀉心方法服之﹐覺上身气卽開﹐臍以下不動而悶﹐汗出似前者﹐三日血亦漸減﹐二十外﹐大便自解如靑泥﹐次解如鐵彈者二三枚﹐血方淨盡。嗟﹑嗟﹗未解之前﹐幾至不免﹐汗出之後﹐始有生機。

追思病發之由﹐十足曾暴怒﹐頓足叫呼﹐气喘如食頃。臘月十七﹐圍鑪露坐大半夜﹐指爪朝來盡折﹐方旬遂病。蓋自十月﹐便不能構思﹐看書亦不深入﹐近覺神思昏瞀者﹐浹旬病乃大重。余作醫二十年﹐治吐血證眾﹐往往起其危疑。及自罹此﹐便無主腦﹐如因房室起病﹐泄瀉在夜﹐服四神而病已﹐益信爲腎虛不疑﹐豈知服四神﹑六味﹐反爲助長﹐以致病甚﹝起病始由暴怒气郁﹐凝其血脈﹔繼因夜坐受寒﹐加以鑪火外燔﹐是以寒气愈凝﹐血液受焚﹐畱瘀之源也。必用逐瘀﹐折其銳气以除病根﹐爲探本之治。致禍之因﹐實爲四神﹑六味之遺患耳﹐所以用藥不能偏執一經而論﹞。若非偶中仲景方法﹐死不免矣。原余之疾﹐本於寒傷陰分﹐而寒水之气﹐當乘心火﹐陰分之邪﹐宜應迫血。用補腎﹑血劑﹐偏助寒气﹐愈凝血液﹐火故暴焚﹐血畱轉瘀也。立春陰分汗出﹐勢自然解﹐瘀穢下盡﹐血方始淸。初以微寒﹐竟成大禍﹐用藥之難慣見﹐且誤如髒毒之疼痛﹐吐血之喘急﹐須認其原從寒生。但當未解時﹐縱有人指出其端倪﹐恐自亦不信也﹐而況不知醫者乎﹗故審疾處方﹐不可執定規矩。今人知其吐血﹐便用止血﹑行血﹑順气﹑降气種種方法﹐豈非妙理﹐若不深中肯綮﹐反成毒害﹐愼之﹑愼之﹗病愈四十日﹐方能策杖﹐盤室中。出寄素芝禪室﹐靜言思之﹐殊自可愧﹐簡出成案﹐用供博采。

按成﹐客讀之﹐難曰﹕吐血之因﹐起自於寒﹐容或有之﹔血湧之狀﹐以爲非火﹐實難深信。且水之與火﹐不可同語﹐主何說以通之﹖余曰﹕人生气交中﹐平時惟一太極﹐內含陰陽五行之妙﹐不可得見其端倪。病則偏而動﹐陰陽五行﹐自相摩蕩﹐如止水之風﹐自有波瀾也。設若受寒﹐卽見寒之气象﹐便是波瀾內撼其機﹐變現傾移往復之相﹐所謂一而二矣。故人傷於寒﹐則爲病熱﹐熱則火反病也。受一分寒﹐倒見一分火﹐寒則十分﹐則火有十分者﹐勢也﹐理也。吐血固爲火象﹐其所以然﹐實寒气抑之﹑鼓之﹐而火始有力﹐病之本源不在於火﹐而在於寒﹐明矣﹗豈得竟以象火而歸重於火耶。治病必求於本﹐必審於內﹐毋以形似害其義也。

客問﹕傷寒當分六經﹐君之吐血﹐屬之何經﹖曰﹕寒者﹐冬時之令也。人病因此先動气化﹐余病在气化中﹐論之不入經也。入經便有定位﹐便可標法﹑指示﹐自是傷寒一家﹐宜應別論。余初冬怒甚﹐盒飯動血﹐𨿽不嘔出﹐血奚其淸﹔而寒復傷榮﹐藥偏補腎﹐其滔天驚人者﹐勢使然也。

客問﹕設以爲寒﹐何不發散﹐而以苦寒下之實有﹐似乎治火矣﹔又用赤小豆﹑連翹者何義﹖啜蓮肉湯而得汗者﹐又何故也﹖曰﹕寒之害人﹐當分陰陽﹑表裏。余受寒於夜﹐奪濁其血﹐故邪湊其陰﹐而陰屬有形之榮﹐所處深密﹐非表病之當發散者也。寒凝火郁﹐理必炎上﹐非苦寒之味﹐從火之性而使之降﹐其熱未可服也。火熱郁勃﹐勢𨿽燎炎﹐原從制抑所生﹐須作不足論之。仲景云﹕心气不足﹐吐血﹑衄血者﹐瀉心湯主之。瀉心者﹐瀉血分有餘之邪﹐使之相平乎不足之气也。心有不足﹐血無所主﹐兼並奪蓄之瘀﹐郁遏盛甚﹐而致暴焚﹐載血上行﹐倉皇妄﹐非下有形﹐安克效哉﹗顧苦寒下法﹐似乎降火﹐不知火之成患﹐政在不得上炎。有形能去火空﹐斯發心气無虞﹐不足之從來﹐實在堅凝閉密之寒﹐火得疏通﹐安問堅凝閉密者乎﹖則奚爲治火﹐實散寒也。其用連翹之易散﹐假赤豆之色同﹐皆欲心气之開﹐自無堅凝之害。至若蓮得夏气之英華﹐子中復含甲﹐用透心之端倪者。心气偏郁於陰﹐透之還從陰出﹐又汗爲心液﹐而從手足陰分外發﹐則蓮子之用﹐若神助焉﹝其發明原理處﹐精透極矣﹞。

客問﹕四神一劑而泄﹑痛止﹐六味數進而喘急平﹐已見成效﹐何得以爲助長也﹖曰﹕餘疾之來﹐始於盛怒﹐成於受寒﹐發於房室。三因較之﹐二分有餘﹐一分不足。今以四神之堅固﹐六味之塡塞﹐則腎平矣。而寒水合徳﹐嚴凝甚深﹐抑火燔﹐非無所自﹔且藥石之力量﹐气血之轉移﹐只在毫芒之間﹐可輕試耶﹖助長之言﹐識法自懼耳。

客問﹕睡覺火湧﹐源從何出﹖此從胃溢出﹐𨿽有咳喘﹐非關肺也。若自喉來﹐爲眞髒證﹐斷無生理矣。曰﹐胃經𨿽多气多血﹐吐時盛甚﹐中有幾何能若是耶。蓋此從胃出﹐非胃中來。第自暴怒傷肝﹐血藏之機不無沸擾﹐況是冬時閉藏不密﹐浸至於寒﹐榮遂大沮﹐周身之血﹐不凝而濁矣。人臥血歸平和﹐肝乃納之﹐今其濁矣﹐遂會流於胃海﹐醒時生气上升﹐乘之汛濫滿出耳。

客曰﹕聞姜便吐﹐亦生气之升乎﹖曰﹕血流在胃﹐緩因藥力﹐姜气辛烈﹐觸彼將來之勢﹐遂復湧起﹐無足怪者。

客曰﹕未吐血時﹐先見神昏者何故﹖曰﹕此蓄血之徵也。血在上則喜忘﹐在下則如狂昏﹐正喜忘之別稱﹐躁妄如狂之气象也。心主血﹐又主神﹐血無主則妄動﹐神無主而狂與忘隨之矣。

客曰﹕心气不足﹐與脈合否﹖曰﹕從病以來﹐脈气弦弱﹐獨左寸不透﹐正气不足之徵﹔而弦則肝之變動﹑爲寒外束之象也。

客曰﹕吐血之因於寒﹐義有三﹔隅之反﹐則風﹑暑﹑燥﹑濕四气亦可例之否﹖曰﹕天地之間﹐六合之內﹐气一而已。因時之化﹐則有六者之別﹐實五气耳﹐謂之同品。可以因寒﹐自然四气亦可例之矣。然亦可以推深而論。如吐血﹐病之一證也﹐則凡可以證稱者﹐皆當用五气貫之﹐此則萬病之肯綮也。

客曰﹕病若亟時﹐脈已散亂﹐當主何者用藥﹖曰﹕此當據證﹐不必脈也。方此之際﹐生死在指顧中﹐如兩軍相敵﹐非此則彼﹐余在主將﹐有膽力以持之耳。念昔曾治一通家子﹐暮方吐血﹐心煩目眩﹐眷屬環繞﹐驚惶擾亂﹐余乃遣其眷屬﹐一手扶掖﹐一手與藥。久之自煩而運﹐乃按膽隱忍﹐堅持不失﹐俟自安定﹐再與調護﹐遂得轉危爲安。可見主之者﹐須要大有力量﹐拼身向往﹐病者方有根據怙。若不按膽﹑不耐性﹐顧己身罔顧人命﹐呼吸之間﹐便分生死﹐安可忽諸﹗按膽隱忍﹐堅持不失﹐是救危之至言。古醫治病﹐在抱﹐拚身向往﹐遂可轉危而安。

近世之醫﹐𨿽負盛名﹐偶遇癥象稍危﹐卽棄而罔顧﹐畏首畏尾﹐自己保名﹐不肯擔任絲毫。若是者存心太忍﹐豈與寇盜何異者哉。

按﹕盧不遠先生所著各種﹐其語多另出新義﹐玆編亦系抄藏祕本﹐恐湮沒失傳﹐特附錄之。

