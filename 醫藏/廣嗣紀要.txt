

廣嗣紀要

﹝明﹞萬全撰

修徳篇第一

寡欲篇第二

擇配篇第三

調元篇第四

協期篇第五

轉女爲男法

護養胎元

食物所忌

調理胎疾

妊娠墮胎

妊娠漏胎

胎動不安

妊娠聚積附﹕鬼胎

妊娠惡阻

修徳篇第一

卷之一

全嘗著《廣嗣紀要》﹐一曰修徳﹐以積其慶﹔二曰寡欲﹐以全其眞﹔三曰擇配﹐以昌其後﹔四曰調元﹐以卻其疾﹔五曰協期﹐以會其神。遵而行之﹐有子之道也。若山水之靈﹐祈禱之應。必有徳無欲者﹐天地交感﹐志意潛通﹐可無子而獲孔﹐釋抱送之祥矣。否則﹐徼福於冥冥之中﹐其不爲天地厭之者幾希。

修徳篇第一

巢氏云﹕夫人無子者﹐蓋有三焉﹕一者墳墓不嗣﹔二者夫婦年命相克﹔三者夫疹婦病﹐皆令無子。若夫疹婦病﹐可以服藥而後能有子。餘者皆不可治也。密齋著修徳積慶之銘曰﹕民之初生﹐宗祀攸系。不生不育﹐人道乃熄。天不棄人﹐惟人自棄。厥動匪彜﹐自求禍戾。無髙不摧﹐無升不墜。盛衰相乘﹐四對之序。積善之家﹐慶流不匱。栽者培之﹐造化之祕。謹按人之乏嗣者﹐或气數將窮﹐脈絡當絕﹔或嬌奢已極﹐福澤少減﹔或殘忍太甚﹐罪孽難逃。苟非省躬悔過﹐積功崇徳﹐則不能轉禍爲福也。故曰﹕君子修之吉。

太上感應篇十種利益

一﹑收街市遺棄嬰兒﹐請人看養。俟年十五﹐願識認者﹐送歸父母團圓。

二﹑每冬十一月﹐初三爲始﹐收六十以上﹐十五以下乞丐﹑貧人﹐入本家養濟院﹐每日給米一升﹐錢十五文﹐至來年十一月初三日﹐滿一年﹐令其自便求趁。

三﹑普絕湯藥﹐應驗救人病苦。

四﹑施棺木﹐周給無力津送之家。

五﹑使女長大﹐不計身錢﹐量給衣資﹐聽其適人。

六﹑專一戒殺﹐救護眾生﹐遇有飛走物命﹐買贖放生。

七﹑每遇荒歉之年﹐其糧貴糴賤糶﹐賑濟貧民。

八﹑應有寺觀損壞者﹐修理之﹔聖像剝落者﹐爲裝飾之﹔或橋梁道路溝渠不通者﹐咸爲治焉。

九﹑有遠鄕士夫﹐客旅流落者﹐酌量遠近﹐以助裹糧而周急還鄕。

十﹑居權司﹐凡遇冤枉﹐必與辧明。

密齋云﹕十種利益﹐如收養乞丐﹑貧人一條﹐惟公侯宰相之家得爲之﹐不如遇有饑寒者卽周急之。如施棺木一條﹐所濟有限﹐不如見路旁之死人﹐暴露之枯骨﹐卽請人掩埋之。如放禽獸一條﹐不可爲例﹐恐有捉捕來求利者﹐未免反傷其生也。如貴糴賤糶一條﹐不如丰歉平糶﹐勿論貴賤。如修理寺觀﹐裝飾神像﹐必親監視之﹐恐被欺罔虛報也。

昔東京有一焦公﹐三世無嫡嗣﹐遂爲商旅﹐遊玩名山﹐尋訪至人﹐問其因果。及至京都﹐見一老僧﹐聲淸而遠﹐目視精光﹐數與談論﹐語言甚異。故就席而坐﹐僧曰﹕有何所論﹖焦曰﹕貧家三世無嫡嗣﹐柰何﹖僧曰﹕無嗣者有三﹕一﹑宗祖無徳﹐自己無行﹔二﹑夫婦年命﹐恐犯禁忌﹔三﹑精神不守舍﹐妻妾血寒。焦公曰﹕自己無行﹐夫婦年命皆可受持﹐若妻妾血寒﹐有何法術﹖焦再拜告曰﹕願聞一言。僧曰﹕不難。先修徳﹐後修身﹐三年之後﹐可到五臺山﹐當授異方。說畢﹐忽不見。焦自遇老僧之後﹐時時行方便﹐種種積陰功。遇人臨難者﹐效觀音之救苦。見物垂死者﹐體太上之好生。行恩布徳﹐如此三年﹐竟往五臺山﹐尋訪老僧。數日不見﹐乃忽見行童﹐手持一書言曰﹕老師傳語﹐大夫功成行滿﹐回宅合藥﹐志誠服之﹐富貴子孫﹐隨念降生。焦公曰﹕但得嫡子定矣﹐何望貴子乎﹗於是生焦員外。後員外養子不肖﹐嘆曰﹕有何損徳如是﹖忽遇一道人云﹕汝有憂色﹐何不往五臺山見老僧﹖焦氏頓首﹐遂往五臺山﹐決其因果。至五臺山不見老僧﹐只見行童曰﹕老師昨日言員外今日到山﹐故令行童相接也。再三傳語﹐何必來問﹐但依父行﹐愚者自賢爾﹐後必生賢徳子孫。焦氏曰﹕豈愚者反賢乎﹖行童曰﹕昔竇氏五子皆不全形﹐後引恩布徳﹐皆拜科第。焦氏拜謝而歸。

密齋云﹕修徳莫如悔過﹐過而不悔﹐則累其徳矣。禱之於天﹐不若反求諸己﹐反身不誠﹐則獲罪於天矣﹐此無子之報應也。

《良方》論云﹕分野異域﹐則所產有多寡之宜﹔吉事有祥﹐則所夢亦各達其類。是故荊揚多女﹐雍冀多男。熊羆﹐男子之祥﹔虺蛇﹐女子之祥。是皆理之可推也。

卷之二

寡欲篇第二

經曰﹕丈夫二八腎气盛﹐天癸至﹐精血溢泄﹐陰陽和﹐故能有子。女子二七而天癸至﹐任脈通﹐太衝脈盛﹐月事以時下﹐故有子。

倉公云﹕男子精盛以思室﹐女子血盛以懷妊。

密齋云﹕男女配匹﹐所以廣胤嗣﹐續綱常也。厥系匪輕。求子之方﹐不可不講。夫男子以精爲主﹐女子以血爲主﹐陰精溢瀉而不竭﹐陰血時下而不愆﹐陰陽交暢﹐精血合凝﹐胚胎結而生育蕃矣。不然﹐陽衰不能下應乎陰﹐陰虧不能上從乎陽﹐陰陽抵牾﹐精血乖離﹐是以無子。昧者曾不知此﹐乃拂自然之理﹐謬爲求息之術﹐方且推生克於五行﹐蘄補養於藥石﹐以僞勝眞﹐以人奪天﹐𨿽有子孕而不育﹐育而不壽者眾矣。

《褚氏遺書》云﹕男子二八而陽精溢﹐女子二七而陰血滋﹐陽精陰血﹐皆飲食五味之實秀也。男子精未通而禦女以通其精﹐則五體有不滿之處﹐異日有難狀之疾。陰以痿﹐而思色以降其精﹐則精不出﹐小便道澀而爲淋。女子天癸旣至﹐逾十年無男子合﹐則不調﹐未逾十年﹐思男子合亦不調。不調則舊血不出﹐新血妄行﹐𨿽合而難子。

師云﹕古人男子三十而後娶﹐女子二十而後嫁。正如褚氏之論﹐恐傷其精血也。故求子之道﹐男子貴淸心寡欲以養其精﹐女子貴平心定意以養其血﹐何也﹖蓋男子之形樂者﹐气必盈﹔志樂者﹐神必蕩。不知安調則神易散﹐不知全形則盈易虧﹐其精常不足﹐不能至於溢而泄也。此男子所以貴淸心寡欲養其精也。女子之性﹐偏急而難容﹐情媚悅而易感﹐難容則多怒而气逆﹐易感則多交而瀝枯。气逆不行﹐血少不榮﹐則月事不以時也。此女子所以貴平心定气養其血也。

抑又論之﹐孟子曰﹕養心莫善於寡欲。寡欲者﹐尢男子之至要也。蓋腎藏精﹐肝之脈﹐環於陰器而出其挺末。心不妄動則精常溢泄﹐肝實而陽道奮發矣。苟心慕少艾﹐縱欲無度則精竭﹐精竭則少而不多。精竭於內則陽衰於外﹐痿而不舉﹐舉而不堅﹐堅而不久。隱曲且不得﹐況欲輸其精乎﹖是則腎肝俱損﹐不惟無子﹐而且有難狀之疾矣。

《要略》曰﹕脈得諸芤動微緊﹐男子失精﹔女子夢交﹐桂枝龍骨牡蠣湯主之﹕桂枝芍藥生薑各二兩甘艸二兩大棗十二枚龍骨牡蠣各三兩水七升﹐煮取三升。

密齋云﹕此方乃固澀之劑﹐非鎭心安神之藥也。蓋神者﹐精气之主也。神以禦气﹐气以攝精﹐故人寤則神棲於心﹐寐則神棲於腎。心腎﹐神之舍也。晝之所爲﹐夜之所夢﹐男子夢交而精泄﹐女子夢交而精出﹐是皆不知淸心寡欲之道者也。斯人也﹐神不守舍﹐從欲而動﹐晝有所感﹐夜夢隨之﹐心不攝念﹐腎不攝精﹐久而不已﹐遂成虛損。或有神气萎靡﹐念慮猖狂﹐風邪乘其虛﹐鬼气幹其正﹐與妖魅交通者﹐是又難狀之疾也﹝詳見上卷﹞。辟邪丹宜﹐鎭神鎭精丹主之﹕人參一兩茯神一兩遠志甘艸水煮﹐去心﹐一兩柏子仁一兩酸棗仁去殼﹐一兩石菖蒲一兩白龍骨煆牡蠣煆﹐各二兩半辰砂水飛﹐五錢﹐畱一錢爲衣以上共爲末﹐煉蜜爲丸﹐如彈子大﹐每服一丸﹐棗湯下。

丹溪曰﹕人受天地之气以生。天之陽气爲气﹐地之陰气爲血﹐故气常有餘﹐血常不足。何以言之﹖男子十六而精通﹐女子十四而經行。是有形之後﹐猶有待於乳哺。水谷之養﹐陰气始成﹐而可與陽气爲配﹐以能成人。而爲人父母﹐古今必待三十﹑二十而後嫁娶﹐可見陰气之難於成。而古人之善於保養﹐則伸陽於腎﹐有補無泄﹐正是此意。又按《禮記》注曰﹕惟五十然後養陰者﹐有以加。《內經》曰﹕人年至四十﹐陰气自半﹐而起居衰矣。又曰﹕男子六十四而精絕﹐女子四十九而經斷。夫以陰气之成﹐止供給得三十年之用﹐已先病矣。人之情欲無涯﹐此難成易敗之陰气﹐若之何而可以縱欲也。

或曰﹕人在气交之中﹐今欲順陰陽之理﹐而爲攝養之法﹐如之何則可﹖曰﹕主閉藏者腎也﹐司疏泄者肝也﹐二髒皆有相火﹐而其系上屬於心。心﹐君火也﹐爲物所感則易於動﹐心動則相火翕然而隨﹐𨿽不交會亦暗流而滲漏矣。所以聖賢只教人收心養性﹐其旨深矣。天地以五行更疊衰旺而成四時﹐人之五臟六腑亦應之而衰旺。四月屬巳﹐五月屬午﹐爲火太旺﹐火爲肺金之夫﹐火旺則金衰。六月屬未﹐爲土火旺﹐土爲水之夫﹐土旺則水衰。況腎水嘗借肺金爲母﹐以輔助其不足。故《內經》諄諄然資其化源也。

古人以夏月必獨宿而淡滋味﹐兢兢業業於愛護保養金水二髒﹐正嫌火土之旺耳。《內經》又曰﹕藏精者﹐春不病溫。十月屬亥﹐十一月屬子﹐火气潛伏閉藏﹐以養其本然之眞﹐而爲來春升陽發生之本。若於此不恣欲以自戕﹐至春升之際﹐根本壯實﹐气不輕浮﹐焉有溫熱之病﹖夫夏月秋土之旺﹐冬月火气之伏﹐此論一年之虛耳。若上弦前﹑下弦後﹐月廓空﹐亦爲一月之虛。大風大霧﹐虹霓飛雹﹐暴寒暴熱﹐日月薄蝕﹐憂愁忿怒﹐驚恐悲哀﹐醉飽勞倦﹐謀慮勤勤﹐又皆爲一日之虛。若病患初退﹐瘡痍正作﹐尢不止一日之虛。今人多有春末夏初患頭痛腳軟﹐食少體弱。仲景論春夏劇﹐秋冬差而脈弦大者﹐正世俗所謂注夏病是也。若犯四者之虛﹐似難免此。夫當壯年﹐便有老態﹐仰事俯育﹐一切隳廢﹐興言至此﹐深可驚嘆。古人謂不可晃欲﹐使心不亂。夫以溫柔之感於體﹐聲音之感於耳﹐顏色之感於目﹐馨香之感於鼻﹐誰是鐵心漢不爲動擾﹖善養生者﹐於此五个月出居於外﹐苟值一月之虛﹐一月之虛亦宜暫遠帷幕﹐各自珍重﹐保全天和﹐庶可以滋助化源﹐水得所養﹐陰無虧欠﹐與陽相平。然後陽得所附而無損越之變﹐遂成天地相交之泰﹐何病之可言﹖

按丹溪此論四者之虛﹐尢求子者之當謹也。

密齋云﹕男精女血﹐難成而易敗。如此﹐夫以易敗之陰﹐從以無窮之欲﹐敗而又敗﹐故男不待八八﹑女不待七七而早衰矣。嘗見男子近女一宿數度﹐初則精﹐次則淸水﹐其後則是血﹐敗之甚矣﹗女子之血謂之七損﹐上爲乳汁﹐下爲月經﹐交合浸淫之水與夫漏濁﹑崩中﹑帶下之物﹐皆身中之血也。加以生育之多﹐豈不敗而又敗哉﹖此求子之道﹐男子當益其精﹐女子當益其血﹐節之以禮﹐交之以時﹐不可縱也。

《色欲箴》云﹕

惟人之生﹐與天地參﹐

乾道成男﹐坤道成女﹐

配爲夫婦﹐生育攸寄。

血气方剛﹐惟其時矣。

成之以禮﹐接之以時。

父子之親﹐其要在玆。

眷被昧者﹐徇情縱欲。

惟恐不及﹐濟以燥毒。

气陽血陰﹐人身之神﹐

陰平陽祕﹐我體長春。

血气幾何﹐而不自惜﹐

我之所生﹐翻爲我賊。

女之耽兮﹐其欲實多﹐

閨房之肅﹐門庭之和。

士之耽兮﹐其家自廢﹐

旣喪厥徳﹐此身亦瘁。

遠彼帷薄﹐放心乃收。

飲食甘美﹐身安病瘳。

密齋作箴曰﹕不孝之大﹐罪在無子。配匹之際﹐以續宗祀。時操井臼﹐常待衽席。尢物移人﹐勿被所迷。苟或貪戀﹐縱欲惟危。匪嗣之求﹐爲身之厲﹐火盛水衰﹐形槁色獘﹐膏盲旣入﹐箕簍何襲﹖覆宗殞命﹐悔之無及。

茭山云﹕形者﹐精神之舍宇也。气血者﹐精神之父母也。所以男子養其气以輸其精﹐積精以全其神。人身賴以此爲根蒂﹐蓋欲恬澹怡養。古云毋耗我气﹐無勞我神﹐毋傷我血﹐毋搖我精﹐可以爲守精神者矣。今人但知養其外﹐不知養其內。養其外者﹐養其口體也﹐但知以酒肉爲滋補﹐以佚欲爲舒情﹐絕不知守精神育子之法﹐似乎經云以酒爲漿﹐以妄爲常者矣。是故多病無子﹐或生而多夭。古人養其內者﹐養其心腎也。不妄作勞﹐年躋百歲﹐故病少多壽也。今世無子者﹐多娶幼妾﹐或寒經而不調﹐或沸騰而多病﹐所以未成先傷﹐未結先壞﹐精血愈耗﹐神气愈怯﹐故無子﹐或生而多夭也。且人身精神有限﹐安得用度無窮﹖須當修省積精﹐以養天眞﹔寡欲情而益眉壽。如此則惜精愛身﹐有子有壽﹐其妙何如耶﹖

《左傳》晉平有病﹐求醫於秦﹐秦伯使醫和視之。曰﹕疾不可爲﹐是謂近女色﹐疾如蠱﹐非鬼非食﹐或以喪志﹐良臣將死﹐天命不佑。公曰﹕女不可近乎﹖對曰﹕節之。淫生六疾。六气曰陰﹑陽﹑風﹑雨﹑晦﹑明也﹐分爲四時﹐序爲五節﹐過則爲災﹐陰淫寒疾﹐陽淫熱疾﹐風淫末疾﹐雨淫濕疾﹐晦淫惑疾﹐明淫心疾。女﹐陰物而晦﹐時淫則生內熱惑蠱之疾。今君不節不時﹐能無及此乎﹖按醫和所謂不節不時﹐不能寡欲者也。

卷之三

擇配篇第三

擇配之道﹐莫善於卜。人謀鬼謀﹐再三則瀆。文定厥祥﹐克昌姬。攘公之﹐十年有臭。或有於姜﹐或喪其婦。筮短龜長﹐從長是福。《曲禮﹖昏義》﹐欽哉三復。

《要略》曰﹕男子脈浮弱而澀﹐爲無子﹐精气淸冷。

《脈經》曰﹕婦人少腹冷﹐惡寒久﹐年少者得之﹐爲無子。

脈微而澀﹐此爲居經﹐三月一來。年少得此﹐爲無子﹐中年得此﹐爲絕產。

肥人脈細﹐胞有寒﹐故令少子。

密齋云﹕按丈夫無子者﹐妻妾之多何益﹖妻之無子﹐必用妾也。人之娶妾﹐不可不擇﹐觀其相﹐決之於卜。命不足信﹐蓋有假裝年月以欺人者。勿擇其美﹐有美者必有惡。如叔向之母﹐論夏姬之女是也。勿擇其族類﹐芝艸無根﹐醴泉無源也。

《褚氏遺書》云﹕建平王妃姬等皆麗而無子﹐擇良家女未笄者入禦﹐又無子。問曰﹕求男有道乎﹖澄對之曰﹕合男女必當其年﹐男𨿽十六而精通﹐必三十而娶﹔女𨿽十四而天癸至﹐必二十而嫁。皆欲陰陽气血完實﹐而後交合﹐則交而有孕﹐孕而育﹐育而爲子﹐堅壯彊壽。今未笄之女﹐天癸始至﹐已近男色﹐陰气早泄﹐未完而傷﹐未實而動﹐是以交而不孕﹐孕而不育﹐育而子厄不壽﹐此王之所以無子也。婦人有所產皆女者﹐有所產皆男者﹐大王誠能訪求多男婦人﹐謀置宮府﹐有男之道也。王曰﹕善。未再期生六男。夫老陽遇少陰﹐老陰遇少陽﹐亦有子之道也。

密齋按﹕《易》曰﹐枯楊生﹐老夫得其女妻。枯楊者﹐老陽之象也。老夫之年﹐𨿽過八八之數﹐受气獨厚﹐天眞不匱﹐故遇少陰﹐乃能有子﹐如枯楊之復生梯也。若云老陰遇少陽﹐此枯楊生華之象。故《易》曰﹕老婦士夫亦可醜也。

《左傳》晉書向﹐欲娶於申公巫臣氏。其母曰﹕子靈之妻﹐殺三夫﹐一君一子而亡國兩卿矣﹐可無懲乎﹖吾聞之甚美必有甚惡。是鄭穆少妃姚子之子﹑子貉之妹也﹐子貉早死無後﹐而鐘美於是﹐必將以是大有敗也。昔有仍氏生女﹐發黑而甚美﹐先可以鑑﹐名曰玄妻﹐樂正後夔取之﹐生伯封﹐實有豕心﹐貪婪無饜﹐忿戾無期﹐謂之封豕﹐有窮后羿滅之﹐夔是以不祀﹐且三代之亡﹐共子之廢﹐皆是物也。汝何以爲哉﹖夫有尢物﹐足以移人﹐苟非徳義﹐則必有禍。

某按叔向之母云﹕甚美必有甚惡。又云﹕夫有尢物﹐足以移人﹐苟非徳義﹐則必有禍。信哉言乎﹗嘗見人有美妻妾者﹐胎孕未成﹐形體先壞﹐身且不保﹐安望子耶﹖

昔密康公遊於涇水﹐獲三女以歸。其母戒之曰﹕吾聞獸三爲羣﹐人三爲眾﹐女三爲壑﹐汝小邦徳微﹐不能享﹐當獻與王。康公不聽﹐竟以亡國。

密齋著箴曰﹕人有恆言﹐子生﹐眾母寵人太多﹐恐非其福。夫也不良﹐賤黃貴綠。妻有偏心﹐終朝反目。妾婢失防﹐中篝之辱﹐設有遺孽﹐易姓亂族。克偕伉儷﹐自有嗣續。

梁﹟年三十未有子﹐欲出其妻。商瞿曰﹕吾恐子自晚年耳﹐未必妻之過。從之﹐後二年果有子。

袁韶父爲郡吏﹐夫婦俱近五十無子﹐其妻資遣之往臨安買妾。旣得妾﹐乃官家女也﹐卽送還之。遂獨歸﹐妻問妾安在﹐告以故﹐且曰﹕吾思之﹐無子命也﹐我與汝夫婦年久﹐若有子﹐汝豈不育﹐必待他婦人乃育哉﹖妻亦喜曰﹕君設心若此﹐必當有後。明年生韶﹐旣長﹐爲參政知事。

齊馮勤之父﹐自恥短陋﹐恐子孫類也﹐爲子孫娶長大之妻。鄕裏有女長而陋﹐相言其貴﹐娶之而生勤﹐長八尺﹐仕至尙書。

《金丹節要》云﹕骨肉瑩光﹐精神純實﹐有花堪用﹐五種不宜﹕

一曰螺﹐陰戶外紋如螺螄樣旋入內。

二曰文﹐陰戶小如箸頭大﹐只可通﹐難交合﹐名曰石女。

三曰鼓﹐花頭繃急似無孔。

四曰角﹐花頭尖削似角。

五曰脈﹐或經脈未及十四歲而先來﹐或十五六而始至﹐或不調﹐或全無。

此五種無花之器﹐不能配合太陽﹐焉能結仙胎也哉。

男子亦有五種病﹕

一曰生﹐原身細小﹐曾不舉發。

二曰犍﹐外腎只有一子﹐或全無者。

三曰變﹐未至十六其精自行﹐或中年多有白濁。

四曰半﹐二竅俱有﹐俗謂二儀子也。

五曰妒﹐妒者忌也﹐陰毒不良。

男有此五病﹐不能配合太陰﹐乏其後嗣也。

卷之四

調元篇第四

丹溪云﹕無子之因﹐多起於父气之不足﹐豈可歸罪於母血之虛寒﹖況母血之病﹐奚止虛與寒而已哉﹖然古人治婦人無子﹐惟秦桂丸一方﹐其性熱﹐其辭確﹐今之欲得子者﹐率皆朋之無疑。夫求子於陰血﹐何至輕用熱劑耶。

劉宗厚云﹕婦人無子﹐多因經血不調﹐或陰虛血少﹐積聚痰气嗜欲等致種種不同﹐奚止虛與寒而已哉﹖然經寒者亦有之﹐但不可例爲常法耳。是以先生論此﹐戒後人不得病機之的者﹐斯藥勿妄行也。況無子之因﹐亦豈止於婦室哉﹖如東垣云﹕李叔和自中年以來生一子﹐至一歲之後﹐身生紅絲癅不救﹐後三四子﹐三歲皆病癅而死﹐何緣至此疾﹖翌日思之。謂曰﹕汝乃腎中伏火﹐精气中多有紅絲﹐以气相傳﹐生子故有此病﹐俗名胎癅是也。汝試視之。果如其言。遂以滋腎丸數服﹐以泄腎中火邪﹐補眞陰不足﹐忌酒辛熱之物﹐其妻與六味地黃丸以養其陰血﹐受胎五月之後﹐以條芩﹑白術二味作散﹐啖五七服。後生子至三歲﹐前癥不復發﹐今已年壯。

密齋著《痘疹心要》論胎毒云﹕人之生也﹐受气於父﹐成形於母。胎毒之胎﹐父亦有之﹐未可專歸於母也。觀東垣論李叔和之子紅絲癅之病﹐丹溪論鄭憲史之子得淋病﹐皆其父之胎毒也。故一治其父﹐一治其子﹐悉用瀉火解毒之藥以獲元吉。今之求嗣者﹐不知滋養眞陰之旨﹐喜服辛燥之藥﹐以致陽火蘊隆﹐陰水漧涸﹐禍及其身﹐豈止胎毒胎於子也哉鄭憲史子淋病見前《調經論》。東垣滋腎丸﹐治下焦伏火﹐陰虛腳痛無力﹐陰痿無子﹕黃柏酒洗﹐焙知母酒洗﹐焙﹐各一兩肉桂二錢上末﹐水丸﹐如梧桐子大﹐每七八十丸至百丸﹐食前百沸湯下。褚氏云﹕凡子形肖父母者﹐以其精血嘗於父母之身﹐無所不歷也。是以父一肢之廢﹐則子一肢亦肖其父﹔母一目虧﹐則子一目亦肖其母。

愚按男精女血﹐混合成胎﹐子形之肖於父母者﹐其原因有所自矣。然則求子者﹐男當益其精而節其欲﹐使陽道之常健﹐女當養其血而平其气﹐使月事以時下﹐交相培養﹐有子之道也。

又云﹕父少母老﹐產女必羸﹔母壯父衰﹐生男必弱。古之良工治病首察乎此﹐補羸女則養血壯脾﹐補弱男則養脾絕色。羸女宜及時而嫁﹐弱男宜待壯而婚。

愚按此言弱男羸女補養之法﹐誠求子之所當講求者也。蓋男彊女壯﹐精溢而盛﹐自然有子﹐何須補益﹖惟男之弱者﹐精常不足﹐當補腎以益其精﹔女之羸者﹐血常不足﹐當補脾以益其血。補腎宜六味地黃湯﹐精寒加五味子﹑熟附子。補脾宜參苓白術散﹐血少加歸﹑芎。又著箴曰﹕男精充盈﹐陰血時行﹐陽變陰合﹐旺胎妙凝。男益其精﹐女調其經﹐乃能有子﹐螽斯振振。羸男虧陽﹐弱女虧陰﹐𨿽交不孕﹐𨿽孕不成。調養之法﹐上工所明﹐不遇其良﹐反成其疹。

茭山云﹕或有感而不生﹐或有感而孕﹐孕而多墮﹐其意何也﹖感而不生者﹐男子精盛之時﹐女子陰血不足﹐猶若老陰得其少陽﹐枯楊生華﹐種子下磽田之中﹐故不發生。又有男子精冷如冰﹐精淸如水﹐𨿽女陰血縱橫﹐而終身亦無子矣。感而易孕者﹐女子血盛﹐男子精𨿽不足﹐猶若老陽得其少陰﹐枯楊生梯﹐種子下於肥田之中﹐故生而秀實也。孕而多墮者﹐男子貪淫無度﹐女子好欲性偏﹐兼以喜食辛酸熱物﹐暴損衝任﹐故有墮胎之患。

孫都憲淮海公﹐年四十未有嫡嗣﹐嘗向密齋廣嗣之道﹐且語其故。密齋告曰﹕男女媾精﹐萬物化生。夫男子陽道之堅彊﹐女子月事之時下﹐應期交接﹐妙合而凝﹐未有不成孕育者矣。然男子陽道之不彊者﹐由於肝腎之气不足也。腎者作彊之官﹐肝者罷極之本。肝之罷極﹐由於腎之彊作也﹐故陰痿而不起不固者﹐筋气未至也。肝主筋﹐肝虛則筋气不足矣。陰起而不堅不振者﹐骨气未至也。腎主骨﹐腎虛則骨气不足矣。又有交接之時﹐其精易泄﹐流而不射﹐散而不聚﹐冷而不熱者﹐此神內亂﹐心气不足也。凡有此者﹐各隨其髒气不足而補之。在肝則益其肝﹐如當歸﹑牛膝﹑續斷﹑巴戟之類。在腎則益其腎﹐如熟地黃﹑蓯蓉﹑杜仲之類。在心則益其心﹐如五味﹑益智﹑破故紙之類。再用枸杞子﹑菟絲子﹑柏子仁以生其精﹐使不至於易虧﹔山茱萸﹑山藥﹑芡實以固其精﹐使不至於易泄﹐修合而服之﹐其藥勿雜﹐其交勿頻﹐其動以正﹐其接以時。則熊羆之夢﹐麒麟之子﹐可計日而待矣。命其方曰螽斯丸﹕當歸牛膝續斷巴戟蓯蓉杜仲姜絲炒菟絲酒蒸枸杞子山萸肉芡實山藥柏子仁各一兩熟地黃二兩益智去殼破故紙黑麻油炒五味子各半兩上十六味﹐各制研末﹐秤定和勻﹐煉蜜爲丸﹐如梧桐子大﹐每五十丸﹐空心食前酒下。

公又問﹐女子月事或前或後﹐或多或少無定期者﹐何以調之﹖密齋曰﹕此神思之病﹐無以法治也。公曰﹕何故﹖曰﹕寵多而愛不周﹐念深而幸不到﹐是以神思不舒也。以身事人﹐而其性多傲﹐以色悅人而其心多忌﹐故難調也。公曰﹕據此意思制方﹐平其气﹐養其血﹐開其郁﹐宜無不可﹖曰﹕謹如教。乃進調元丸方﹐用香附子﹑川芎﹑陳皮以開郁順气﹐白術以補脾利滯血﹐當歸以養心生新血。又以治其二陽發心脾之疾。香附子醋浸﹐春五夏三秋七冬十﹐捶極爛﹐曬漧﹐研爲細末﹐以十兩余醋作糊﹐一斤當歸川芎白術陳皮各五兩五味各爲極細末﹐浸藥余醋煮麵糊爲丸﹐如梧桐子大﹐每五十丸﹐空心食前酒下。不飲酒﹐小茴湯下。

密齋嘗見男子陰痿者﹐多致無子﹐不可不慮也。惟其求嗣之急﹐易爲庸醫之惑﹐或以附子﹑石牀脂爲內補﹐或以蟾酥﹑哈芙蓉爲外助﹐陽事未興﹐內熱已作﹐玉莖𨿽勁﹐頑木無用﹐以致終身無子者﹐或有妖歿之慘者。吾見此輩無辜而受醫藥之害﹐乃徧動諸方﹐無越此者﹐出以示人﹐命曰壯陽丹﹕熟地黃四兩巴戟﹝去心﹞破故紙炒各二兩仙靈脾一兩桑螵蛸眞者鹽焙陽起石煆﹐別研﹐水飛﹐各半兩上六味﹐合陰之數﹐研末﹐煉蜜丸﹐如梧桐子大﹐每三十丸﹐空心如一服﹐溫酒下。不可持此自恣也﹐戒之。

有人誤服壯陽辛燥之劑﹐鼓動命門之火﹐煎熬北海之水﹐以致邪火妄動﹐眞水漸涸﹐失其養生之道﹐去死不遠矣。治此之法﹐曰滋水之主﹐以制陽光。腎者﹐水之主也﹐肺者﹐水之化源也。腎苦燥﹐急食辛以潤之﹐辛者﹐肺金之味也。滋其眞水之化源﹐以制其邪火之亢甚﹐陽光旣伏﹐眞水自主﹐補陰丸主之﹕黃柏鹽水炒﹐四兩知毋酒洗﹐四兩熟地黃酒蒸焙﹐六兩天門冬焙﹐三兩各勿犯鐵﹐各取末和勻煉蜜爲丸﹐如梧桐子大﹐每五十丸﹐空心食前百沸湯下。

制方﹐古云﹕腎苦燥﹐知母之辛寒以潤之﹔腎欲堅﹐黃柏之苦寒以堅之。熟地黃之苦甘寒﹐以補腎之虛﹔天門冬之甘寒﹐以補肺﹑滋腎水之化源﹐所謂虛則補其母也。

丹溪曰﹕婦人無子者﹐多因血少不能攝精。俗醫悉謂子宮虛冷﹐投以辛熱之藥﹐煎熬臟腑﹐血气沸騰﹐禍不旋踵。或服艾者﹐不知艾性至熱﹐入火灸則下行﹐入服藥則上行﹐多服則致毒﹐咎將誰歸﹖

若是肥盛婦人﹐稟賦甚厚﹐恣於酒食之人﹐經水不調﹐不能成胎﹐謂之軀脂滿溢﹐閉塞子宮。宜行濕燥痰﹐用南星﹑半夏﹑蒼術﹑臺芎﹑防風﹑羌活﹑滑石﹐或導痰湯之類。

密齋云﹕肥盛婦人無子者﹐宜服蒼附導痰丸﹕蒼術制﹐二兩香附童便浸﹐二兩陳皮去白﹐兩半南星炮﹐另制枳殼麩炒半夏各一兩川芎一兩滑石飛﹐四兩白茯一兩半神曲炒﹐一兩。上十味﹐共末﹐薑汁浸蒸餅丸﹐梧桐子大﹐淡姜湯下。

若是怯瘦性急之人﹐經水不調﹐不能成胎﹐謂之子宮漧澀無血﹐不能攝受精气﹐宜涼血降火﹐或四物湯加香附﹑柴胡﹑黃芩養血養陰等藥。

東恆有六味地黃丸﹐以補婦人陰血之不足﹐無子服之﹐能有胎孕。

仁齋云﹕人之夫婦﹐猶天地然。天地陰陽和而後萬物生。夫婦之道﹐陰陽和而後男女生﹐是故欲求嗣者﹐先須調其婦之經脈﹐經脈旣調﹐則气血和平﹐气血和平則百病不生﹐而樂乎有子矣。

古庵云﹕婦人無子之因﹐或經不勻﹐或血不足﹐或有疾病﹐或交不時﹐四者而已。調其精而補其血﹐去其病而節其欲﹐夫如是則經調血足﹐無病而交有時﹐豈有不妊娠者乎﹖𨿽然人之後嗣系乎天命﹐抑或人事之未盡者﹐可不究其心歟﹖

愚按婦人無子﹐或經水不調﹐自有調經之方﹐血不足者﹐莫如六味地黃丸﹔素有疾病者﹐莫如補脾參苓白術散。若夫子宮虛寒者﹐不可不講﹐苟執勿用熱藥之禁﹐所謂執中無權﹐猶執一也。今采韓飛霞女金丹﹑楊仁齋艾附暖宮丸二方於後﹐以備治虛寒者之用也。韓飛霞女金丹可代詵詵丸﹕白術當歸川芎赤石脂槁本人參白薇丹皮玄胡索白芷桂心白芍沒藥白茯苓甘艸各一兩上十五味﹐除赤石脂﹑沒藥另研﹐余以醇酒浸三日﹐焙榦爲末﹐足數十五兩﹔香附子十五兩﹐以米醋浸三日﹐略炒﹐爲細末﹐足十五兩。共十六味﹐爲末﹐重羅和勻﹐煉蜜爲丸﹐如彈子大﹐磁銀器封收。每取七丸﹐空心雞未鳴時服一丸﹐以淸茶灌漱咽喉後細嚼﹐以溫酒或白湯下﹐咸物幹果壓之。服至四十九丸爲一劑﹐以癸水調勻﹐受胎爲度。胎中三日一丸﹐百日止﹐盡人事而不育者天也。

仁齋艾附暖宮丸﹐兼治帶下白濁﹕香附俱要各時采者﹐用醋五斤﹐以瓦罐煮一晝夜﹐搗爛﹐分作餅﹐慢火焙漧﹐六兩艾葉去艾根﹐三兩吳茱萸去枝根川芎白芍炒黃芪各二兩當歸三兩續斷一兩半生地黃一兩官桂五錢。共爲細末﹐上好米醋糊丸﹐梧桐子大。每五七十丸﹐淡醋湯食遠下。修合宜壬子日﹐或天徳合月徳合日益後續斷生气日﹐精選藥材﹐至誠合造精用經驗。

凡婦人服藥﹐更戒惱怒﹐勿食生冷。男子亦要保養精神﹐戒夜酒﹐謹愼經期﹐循素女房中之論無不效。見《素女論﹖下》。

梁武平齊獲侍兒十餘﹐郤後憤恚成疾。左右曰﹕《山海經》云﹕爲膳可療﹐使不忌。郤茹之妒減半。

附﹕養腎種子方

枸杞子用好水酒浸﹐曬漧﹐研細末﹐不用火炒﹐忌鐵器﹐六兩菟絲子用好水酒浸﹐浸滿日數畢﹐末日七蒸七曬﹐如幹了﹐少用酒拌濕﹐蒸之﹐研成餅則爛矣﹐忌鐵器﹐六錢熟地黃用好水酒浸﹐浸畢﹐用竹刀薄切﹐曬榦研末﹐忌鐵器﹐三兩幹山藥不必制﹐研碎﹐忌鐵器﹐六兩白茯苓用好水酒浸﹐去粗皮﹐研細末﹐忌鐵器﹐曬漧﹐用竹刀切之﹐六兩當歸用好水酒浸﹐竹刀切﹐曬漧﹐研碎﹐忌鐵器﹐三兩川芎去粗皮﹐好水酒浸﹐竹刀切﹐曬漧﹐研碎﹐忌鐵器﹐三兩蒼術米泔水浸﹐用竹刀切﹐曬漧﹐研碎﹐忌鐵器﹐六兩肉蓯蓉好水酒浸﹐去麟甲﹐竹刀切﹐曬漧﹐研碎﹐忌鐵器﹐六兩小茴香用鹽一酒蠱﹐拌抄黃色﹐去鹽﹐細研﹐用瓦鍋炒﹐六兩何首烏用黑豆二三升﹐將一半放罐底﹐置首烏於其中﹐仍將一半豆放其上﹐著水煮一日﹐去豆浸之﹐竹刀薄切﹐曬漧﹐細研﹐忌鐵器﹐六兩甘艸去粗皮﹐研碎﹐用蜜﹐瓦鍋炒﹐十二兩川椒去子﹐瓦鍋炒黃色﹐先用黃土細捶﹐鋪在地上﹐用紙二層置土上﹐將炒椒在紙上﹐以瓦盆蓋著﹐去火毒﹐十二兩

上十三味﹐冬天浸七日﹐秋天浸五日﹐夏天三日﹐俱用竹刀薄切﹐曬漧﹐研細﹐忌一切鐵器﹐煉蜜爲丸﹐如梧桐子大。不拘時﹐每服五六十丸﹐或酒﹐或滚白水﹐或鹽湯送下。忌豆腐﹑鹿肉二事。年過六十者﹐加人參一兩﹑沈香一兩。

附﹕血餘固本九陽丹

血餘選黑者﹐不拘男女﹐用皂莢煎湯洗淨﹐淸水漂過﹐入口無油垢气爲度﹐曬漧﹐置大鍋內﹐用紅川椒去梗目﹐與發層鋪上﹐用小鍋蓋定﹐鹽泥祕塞上﹐鍋底上用重石壓之﹐先用武火煆煉一柱香﹐後用文火半柱香﹐以靑煙去淨﹐無气息爲度﹐冷定取出﹐研末﹐雙絹篩過﹐一斤何首烏赤者﹑白者﹐先用米泔水浸﹐竹刀刮去皮﹐各八兩淮山藥共何首烏去皮﹐竹刀切成片﹐用黑豆二升﹐上下鋪蓋﹐蒸熟曬漧﹐八兩赤茯苓去皮﹐牛乳浸一日夜﹐八兩白茯苓人乳浸一日夜﹐四兩破故紙酒拌﹐砂鍋炒﹐以香爲度﹐四兩菟絲子人乳一碗﹐酒半碗﹐浸一夕﹐飯鍋上隔布蒸熟﹐曬漧﹐微炒﹐研爲末﹐四兩枸杞子去蒂梗﹐酒拌﹐蒸熟﹐四兩生地黃酒蒸﹐半斤蒼術去皮﹐爲末﹐半斤熟地黃酒蒸﹐半斤龜板酥油炙﹐半斤當歸去尾酒浸﹐四兩牛膝酒浸﹐黑豆蒸﹐四兩

以上各藥﹐末﹐煉蜜爲丸﹐如梧桐子大﹐每服五六十丸﹐藥酒送下。

藥酒方﹕

當歸生地黃五加皮川芎芍藥枸杞子以上各二兩核桃肉一兩砂仁五錢黃柏一兩小紅棗二百个用無灰白酒三十六斤﹐內分五斤入藥裝壇內密封﹐隔湯煮之﹐冷定去渣﹐入前酒密封用。

附﹕烏須種子方八制茯苓丸

治一切虛損﹐男子壯筋骨﹐生心血﹐烏須髮﹐明目固精﹔女人滋顏色﹐暖子宮﹐調經气。白茯苓須皮光結實者﹐去皮﹐打碎如棗核大﹐分爲八制﹐二斤半黃芪切片﹐水六盅﹐煎三盅﹐煮茯苓一分﹐幹爲度﹐六兩肉蓯蓉酒洗﹐去筋﹐水六盅﹐煎三盅﹐煮茯苓如前﹐四兩人參水五盅﹐煎三盅﹐煮茯苓如前﹐六錢甘枸杞水八盅﹐煎三盅﹐煮茯苓如前﹐六兩破故紙水八盅﹐煎三盅﹐煮茯苓如前﹐五兩何首烏用黑豆一斤﹐煎水三斤﹐浸首烏﹐春秋二日﹐夏一日﹐冬三日﹐將浸過首烏豆汁煮茯苓如前﹐半斤﹐秋石水三盅化開﹐煮茯苓如前﹐四兩人乳煮茯苓如前﹐半斤將制過茯苓總入石臼內搗爲細末﹐用米篩篩過﹐上甑蒸熱﹐眾手爲丸﹐如梧桐子大。生子者﹐每日早晚一服﹐每服四十丸﹐湯送下﹐烏須明目用滚白湯送下。忌燒酒﹑犬肉。

一修合須用平定開成﹐生气續世﹐黃道吉日。先一日午時將諸藥煎制﹐煮茯苓﹐搗末﹐待次日子時完成﹐微火烘漧﹐不見風日﹐忌孝服﹑婦人﹑雞犬﹐並四廢﹑六不成日。

以上三方﹐本集不載﹐系附入。

卷之五

協期篇第五

種子歌云﹕三十時中兩日半﹐二十八九君須算。落紅滿地是佳期﹐經水過時空霍亂。霍亂之後枉費功﹐樹頭樹底覓殘紅。但解開花能結子﹐何愁丹桂不成叢。

仁齋云﹕此蓋婦人月經方絕﹐金水才生﹐此時子宮正開﹐乃受精結胎之候﹐妙合太和之時﹐過此佳期﹐則子宮閉而不受胎矣。然男女之分﹐各有要妙存焉。如月候方絕﹐一日三日五日交會者成男﹐二日四日六日交會者成女﹐過此則不孕矣。

訣曰﹕何爲種子法﹖經裏問緣由。昨日紅花謝﹐今朝是對周﹐藍田種白玉﹐子午敍綢繆。三五成丹桂﹐三四白梅抽。此言經水未行之時﹐血海正滿﹐子宮未開﹐不能受精以成其娠。經水旣行﹐則子宮開﹐血海淨﹐斯能受其精矣。昨日﹐謂兩日半後也。子午﹐謂陰陽初動之始﹐卽復二卦﹐非二時也。經止後﹐一日三日五日得奇數﹐是爲陽﹐必生男﹐故曰丹桂成﹔二日四日六日得偶數﹐是爲陰﹐必生女﹐故曰白梅抽。七日之後﹐子宮復閉﹐不成娠矣。

玉湖須淺泛﹐重載卻成憂。

陰血先參聚﹐陽精向後流。

血開包玉露﹐平步到瀛洲。

淺泛者﹐卽《素女論》所謂九淺一深之法也。蓋男女交媾﹐淺則女美﹐深則女傷﹐故云重載卽成憂也。陰血先聚﹐陽精後衝﹐則血開裹精而成男﹔陽精先至﹐陰血後參﹐則精開裹血而成女﹐卽《斷易天玄賦》所謂「陽包陰則桂庭添秀﹐陰包陽則桃洞得仙」也。

從斯相暫別﹐牛女隔河遊。

二月花開發﹐方知喜气優。

好事當傳與﹐讒言莫妄綢。

此言種子之後﹐男子別寢﹐不可再交﹐蓋精血初凝﹐恐再衝擊也。故古者﹐婦人有娠﹐卽居側室﹐以養其胎气也。二月﹐卽次月也﹐前月經行﹐協期種玉﹐次月經斷﹐眞有娠矣。當此之時﹐胎教之法﹐不可不講﹐故常使之聽美言﹐見好事﹐聞詩書﹐操弓矢。淫聲邪色﹐不可令其視聞也。

密齋箴曰﹕月事初下﹐謂之紅鉛。三十時足﹐佳期不愆。舊污旣去﹐新癸未生。子宮正開﹐玉種藍田。陽道剛健﹐交接勿煩。勿令气忤﹐必使情歡。陽偶陰和﹐雨順風恬。芳花結子﹐丹桂森森。

種子須得天月二徳﹐天月徳合﹐三合六合。益後續世。日吉﹕正月丁壬丙辛﹐建成收開閉﹔二月申巳甲己﹐建平定危成﹔三月丁壬﹐建執成收開﹔四月辛丙庚乙﹐建平滿成開﹔五月亥寅丙辛﹐建成收除﹔六月甲己﹐建除滿成閉﹔七月癸戊丁壬﹐建危成收﹔八月寅亥庚乙﹐建危成除﹔九月丙辛﹐建執破危成﹔十月乙庚甲己﹐建平成閉﹔十一月巳甲丁壬﹐建除執破成﹔十二月庚乙﹐建成開閉外建成開閉俱合天喜﹑六合益後續世在內。

《巢氏病源》云﹕三陽所會則生男﹐三陰所會則生女。葛洪《肘後方》云﹕男從父气﹐女從母气。《聖濟經》云﹕天之徳﹐地之气﹐陰陽之至﹐和相爲流﹐薄於一體﹐因气而左動則屬陽﹐陽資之則成男﹐因气而右動則屬陰﹐陰資之則成女﹐乾道成男﹐坤道成女﹐此男女別也。

丹溪曰﹕成胎以精血之後先分男女者﹐褚澄之論﹐愚竊惑焉。復閱李東垣之方﹐有曰﹕經水斷後一二日﹐血海始淨﹐精勝其血﹐感者成男﹔四五日以後﹐血脈已旺﹐精不勝血﹐感者成女﹐此確論也。《易》曰﹕乾道成男﹐坤道成女。夫乾坤﹐陰陽之情性也﹔左右﹐陰陽之道路也﹔男女﹐陰陽之儀象也。父精母血﹐因感而會﹐精之施也﹐血能攝精﹐精成其孕﹐此萬物資始於乾元也。成其胞﹐此萬物資生於坤元也。陰陽交媾﹐胎孕乃凝﹐所藏之處﹐名曰子宮﹐一系在上﹐上有兩岐﹐一達於左﹐一達於右。精勝其血﹐則陽爲之主﹐受气於左子宮而男形成。精不勝血﹐則陰爲之主﹐受气於右子宮而女形成矣。

或曰﹕分男分女﹐吾知之矣。男不可爲父﹐女不可爲母﹐與男女之兼形者﹐又何如分之耶﹖予曰﹕男不可爲父﹐得陽气之虧者也﹔女不可爲母﹐得陰气之塞者也。兼形者﹐由陰爲駁气所乘而成﹐其類不一﹐以女函男有二﹕一則遇男爲妻﹐遇女爲夫﹔一則可妻而不可夫。其有具男之全者﹐此又駁之甚者也。

或曰﹕駁气所乘﹐獨見於陰﹐而所乘之形﹐又若是之不同何耶﹖予曰﹕陰體虛﹐駁气易於乘也。駁气所乘﹐陰陽相混﹐無所爲主﹐不可屬左﹐不可屬右﹐受气於兩岐間﹐隨所得駁气之輕重而成形。故所兼之成形﹐有不可得而同也。愚按男女居室﹐人之大倫﹐交感之道﹐𨿽夫婦之愚不肖﹐可以能知能行也。紀傳所載方法甚明﹐求子之人用之無效者﹐可以謂其人之不能行也。其道則邇﹐其事則易﹐不可謂其人之不能行也。然可語者法也﹐不可語者意也﹐兩意不洽﹐故徒法不能行矣。因著論於左﹐惟髙者取正焉。

謹按《易﹖系辭》曰﹕天地﹐萬物化醇﹔男女媾精﹐萬物化生。誠哉是言也。男女胥悅﹐陰陽交通而胚胎結矣。嘗觀周頌之詩云﹕思媚其婦﹐有依其士。則夫婦親愛之情﹐𨿽在田野﹐未之忘也。故於衽席之間﹐體𨿽未合﹐神已先交﹐陽施陰受﹐血開精合﹐所以有子。苟夫媚其婦﹐而女心未愜﹐則玉體才交﹐瓊漿先吐﹐陽精𨿽施﹐而陽不受矣﹔婦依其夫﹐而士志或異﹐則桃浪徒翻﹐玉霜未滴﹐陰血𨿽開﹐而陽無入矣。陰陽乖離﹐成天地不交之否﹐如之何﹐其能化生萬物哉﹗

或曰﹕種子論爲富貴之人立法﹐若彼農民則不知此理﹐而生育偏多也。殊不知男女居室﹐𨿽愚不肖﹐可與能知能行焉﹐禽獸何知﹐而字尾亦有期耶。但富貴之人﹐身安志樂﹐嗜欲縱而身體瘁﹐嬌妻美妾﹐愛博而情不專﹐苟不立此種子之法﹐則縱恣無度﹐空勞神思﹐終不成胎孕也。郊野之民﹐形苦志苦﹐取樂不暇﹐一夫一妻﹐情愛不奪﹐至如交合之時﹐自然神思感動﹐情意綢繆﹐積久有餘之气﹐交久未合之身﹐陽施陰受﹐此所以交則有孕而生育之多也。或曰﹕富貴無子者﹐信如所論﹐不孝有三﹐無後爲大﹐不識如之何而可使生子也﹖曰﹕修徳以求福﹐寡欲以養心﹐配必擇良﹐藥不妄餌﹐庶手可矣。

帝問曰﹕若人無子﹐必欲求之﹐有法乎﹖素女答曰﹕求子之法﹐須察婦人經水畢﹐四旺日之後﹐子宮方開﹐可以交合而成其子。按四旺日﹕春﹐甲乙寅卯日﹔夏﹐丙丁巳午日﹔秋﹐庚辛申酉日﹔冬﹐壬癸亥子日﹔四季﹐戊巳辰戌丑未日。如不值其日﹐取四旺時行之。

帝曰﹕何以爲交接則成男女乎﹖素女曰﹕男女交合﹐女人美快﹐不自知覺。若陰血先至﹐陽精後衝﹐縱气來乘﹐陰血開裹陽精﹐是陰包陽﹐則成男﹔若陽精先至﹐陰血未參﹐橫气傍來﹐陽精開裹陰血﹐是陽包陰﹐則成女也。

帝曰﹕夫婦有不相和悅者﹐其故何如﹖素女曰﹕蓋因女子不能察夫之情﹐不曉夫婦人倫之道﹐生育繼嗣之理﹐但自縱﹐心性凶頑﹐常懷忿怨不足之意。或因夫背棄自妻﹐私淫外婦﹐至令自己夫婦交合之時﹐𨿽夫欲無休﹐而妻情意不向﹐反生怨惡而憎嫌也。以此夫婦不相和悅﹐𨿽交而情不美。

帝曰﹕交媾之間﹐情相悅而意相敬何如﹖素女曰﹕此皆男女通曉夫婦之道﹐陰陽交合之理﹐自然得其情意契合﹐故相敬也。

素女曰﹕男女交合﹐男有五傷﹕一者﹐男與女交合之時﹐泄精少者﹐爲气傷﹔二者﹐交合之時﹐精出而勃者﹐爲肉傷﹔三者﹐交合之時﹐泄精而多者﹐爲筋傷﹔四者﹐交合之時﹐精出而不射者﹐爲骨傷﹔五者﹐交合之時﹐玉莖不堅﹐𨿽堅而不久者﹐爲腎傷。已上五者﹐皆因泄精過度﹐致傷身體﹐可不畏哉﹗

《養生經》云﹕精淸者﹐肉傷﹔精血者﹐筋傷﹔精赤者﹐骨傷。如此傷者﹐病乃生焉。

又曰﹕女有五傷之候﹕一者﹐陰戶尙閉不開﹐不可彊刺﹐彊則傷肺﹔二者﹐女興已動欲男﹐男或不從﹐興過始交則傷心﹐心傷則經水不調﹔三者﹐少陰而遇老陽﹐玉莖不堅﹐莖舉而易軟﹐𨿽入不得搖動﹐則女傷其目﹐必至於盲﹔四者﹐女經水未盡﹐男彊逼合則傷其腎﹔五者﹐男子飲酒大醉﹐與女子交合﹐莖物堅硬﹐久刺之不止﹐女情已過﹐陽興不休﹐則傷其腹。

愚按《素女論》男女五傷之候﹐欲求子者﹐夫婦交合之時﹐不可不愼也。其論交接之事﹐男有四至﹐女有九到之說﹐辭太近褻﹐故不收錄﹐乃竊取其意而補之。𨿽云情欲之私﹐實爲生民之始﹐萬化之源也。

夫男女未交合之時﹐男有三至﹐女有五至。男女情動﹐彼此神交﹐然後行之﹐則陰陽和暢﹐精血合凝﹐有子之道也。若男情已至﹐而女情未動﹐則精早泄﹐謂之孤陽。女情已至﹐而男情未動﹐女興已過﹐謂之寡陰。《玉函經》云﹕孤陽寡陰卽不中﹐譬取鰥夫及寡婦﹐謂不能生育也。

男有三至者﹐謂陽道奮昂而振者﹐肝气至也﹔壯大而熱者﹐心气至也﹔堅勁而久者﹐腎气至也。三至俱足﹐女心之所悅也。若痿而不舉者﹐肝气未至也﹐肝气未至而彊合﹐則傷其筋﹐其精流滴而不射矣。壯而不熱者﹐心气未至也﹐心气未至而彊合﹐則傷其血﹐其精淸冷而不暖也。堅而不久者﹐腎气未至也。腎气未至而彊合﹐則傷其骨﹐其精不出﹐𨿽出亦少矣。此男子之所以求子者﹐貴淸心寡欲﹐以養其肝心腎之气也。

女有五至者﹐面上赤起﹐媚靨乍生﹐心气至也﹔眼光涎瀝﹐斜覷送情﹐肝气至也﹔低頭不語﹐鼻中涕出﹐肺气至也﹔交頸相偎﹐其身自動﹐脾气至也﹔玉戶開張﹐瓊液浸潤﹐腎气至也。五气俱至﹐男子方與之合﹐而行九一之法﹐則情洽意美。其候亦有五也。嬌吟低語﹐心也﹔合目不開﹐肝也﹔咽漧气喘﹐肺也﹔兩足或曲或伸﹐仰臥如屍﹐脾也﹔口鼻气冷﹐陰戶瀝出沾滯﹐腎也。有此五候﹐美快之極。男子識其情而采之﹐不惟有子﹐且有補益之助。

男有三至﹐女有五至者﹐精之動也。應至而未至者﹐神未至也。故欲人動者﹐必先移其神﹐其神若交﹐其精自洽﹐然神交之道﹐有天之所命者﹐如姜履巨人迹﹐歆歆然若有人道之感而生稷。漢薄姬夢蒼龍據腹﹐髙祖幸之而生文帝者是已﹐有夢之所感者﹐如斯於之。《詩》云「維熊維羆﹐男子之祥﹔維虺維蛇﹐女子之祥」是已。若楊國忠夫人之事﹐則未免天下後世之非笑也。《天寶遺事》﹕楊國忠出使於江浙﹐其妻思念至深﹐茌苒成病﹐忽夢與國忠交﹐因有娠﹐後生男名泊。至國忠使歸﹐其妻俱述夢中之事﹐國忠曰﹕此蓋夫人相念情感所至。時人無不譏誚之。

素女曰﹕男女交媾之際﹐更有避忌﹐切須愼之。若使犯之﹐天地奪取壽﹐鬼神殃其身﹐又恐生子不肖不壽之類。謹守禁戒﹐可以長生。所忌之要﹐備述於後﹕天地震動﹐卒風暴雨﹐雷電交作﹐晦朔弦望﹐月煞日破﹐大寒大暑﹐日月薄蝕﹐神佛生辰﹐庚申甲子﹐本命之日﹐三元八節﹐五月五日。又有禁忌﹐名山大川﹐神祠社廟﹐僧宇道觀﹐聖賢像前﹐井竈前後﹐火炎鬧烘。以上類目﹐切須忌之﹐不可交合﹐犯之者﹐令人壽夭﹐小則生病。或若生男﹐令其醜貌怪相﹐形體不全﹐災疾夭壽。

又有交合禁忌﹕神力勞倦﹐愁悶恐懼﹐悲憂思怒﹐疾病走移﹐發赤面黃﹐酒醉食飽﹐病體方痊﹐女子行經。以上所忌﹐不可交合﹐令人虛損﹐耗散元气。可不愼之﹖

諸所禁忌﹐敷奏於前﹐復有五月十八日自是天地牝年之日﹐陰陽交合之期﹐世人須避愼﹐不可行房﹐犯之重則奪命﹐輕則減壽﹐若於此時受胎孕﹐子母難保。

密齋云﹕夫婦交合之時﹐所當避忌者﹐素女之論頗詳。然男女無疾﹐交會應期﹐三虛四忌﹐不可不講。三虛者﹐謂冬至陽生﹐眞火正伏﹐夏至陰生﹐眞水尙微﹐此一年之虛也﹔上弦前﹐下弦後﹐月廓空﹐此一月之虛也﹔天地晦冥日月﹐此一日之虛也。遇此三虛﹐須謹避之。四忌者﹐一忌本命正衝﹐甲子庚申晦朔之日﹔二忌大寒﹑大暑﹑大醉﹑大飽之時﹔三忌日月星辰﹐寺觀壇廟竈冢墓之處﹔四忌觸忤惱怒﹑罵詈擊搏之事。犯此三虛四忌者﹐非惟無子﹐令人夭壽。

上種子法﹐見於羣書所載者如此﹐仿而行之﹐無不驗者。愚竊有說焉﹐若彼四野之氓﹐邪淫之女﹐多致生育者﹐豈皆知此種子法耶﹖蓋待其天癸動﹐子戶開而媾精者﹐此鳥獸字尾之期﹐待其男三至﹑女五至而通體者﹐此陰陽交感之理﹐其機至微﹐非文字之能盡者。若夫田野之氓﹐則交疏而情意狎﹔邪淫之女﹐其思切而情先交﹐所以陰陽和而生育多也。

卷之六

轉女爲男法

《陰陽別論》曰﹕陰搏陽別﹐謂之有子。王太僕云﹕陰﹐謂尺中也。搏﹐謂搏觸於手也﹐尺脈搏擊與寸口脈別﹐則爲娠子之兆。何者﹖陰中有別陽也。

轉女爲男法

《良方》論曰﹕陽施陰受﹐所以有娠﹐遇三陰所會﹐多生女子﹐但懷娠三月﹐名曰始胎﹐血脈不流﹐形象而變﹐是知男女未定﹐故令於滿三月間﹐服藥﹑方術轉令生男也。其法以斧置妊婦牀下﹐擊刃向下﹐勿令人知。恐不信者﹐待雞抱卵時﹐仿此置窠下﹐一窠盡出雄鷄矣。

又﹐初覺有妊時﹐取弓弩弦縛婦人腰下﹐滿百日去之﹐紫宮玉女祕法也。又如三月已前﹐取雄鷄尾尖上毛三莖﹐潛安婦人臥席下﹐勿令人知之﹐驗。又﹐取夫發及手指甲﹐潛安婦人臥席下﹐勿令人知之。又﹐妊娠才及三月﹐要男者﹐以雄黃半兩衣中帶之。要生女者﹐取雌黃半兩帶之。

密齋云﹕夫婦媾精﹐陰陽分形﹐陽精勝者爲男﹐陰血勝者爲女﹐固已別矣﹐豈能轉移之耶﹖𨿽三月男女分形﹐陽精勝者爲男﹐陰血勝者爲女﹐蓋一月二月之間﹐精血混合﹐男女之形未彰﹐至於三月﹐陰陽始判﹐震巽之索斯定﹐故曰男女分也。謂初受之气﹐於玆始定﹐非謂陰陽男女初無定體﹐必待三月而後分﹐故可以轉移變之耳。古人畱是法者﹐必有所試﹐陰陽變化之妙﹐愚不得而知焉。

護養胎元

《脈經》曰﹕婦人懷胎一月之時﹐足厥陰脈養﹔二月﹐足少陽脈養﹔三月﹐手心主脈養﹔四月﹐手少陽脈養﹔五月﹐足太陰脈養﹔六月﹐足陽明脈養﹔七月﹐手太陽脈養﹔八月﹐手陽明脈養﹔九月﹐足少陰脈養﹔十月﹐足太陽脈養。諸陰陽各養三十日﹐活兒。手太陽﹑少陰不養者﹐下主月水﹐上爲乳汁﹐活兒養母。懷胎者﹐不可灸刺其經﹐必墮胎。

按《巢氏病源》論云﹕婦人妊娠一月名胎胚﹐足厥陰脈養之﹔二月名胎膏﹐足少陽脈養之﹔三月名始胎﹐手心主脈養之﹔四月始受水精﹐以成血脈﹐手少陽脈養之﹔五月始受火精﹐以成其气﹐足太陰脈養之﹔六月始受木精﹐以成其筋﹐足陽明脈養之﹔七月始受金精﹐以成其骨﹐手太陰脈養之﹔八月始受土精﹐以成膚革﹐手陽明脈養之﹔九月始受石精﹐以成毛髮﹐足少陰脈養之﹔十月﹐五臟六腑﹑關節人身皆備﹐此足太陽脈養之也。

《良方》論云﹕四時之令﹐必始於春木﹐故十二經之養胎於肝也。若足厥陰﹐肝脈也﹐足少陽﹐膽脈也﹐所以養胎一月二月也。手主心﹐心包絡脈也﹐手少陽﹐三焦脈也﹐屬火而夏旺﹐所以養胎在三月四月也。足太陰﹐脾脈也﹐足陽明胃脈﹐屬土而旺長夏﹐所以養胎在五月六月也。手太陰﹐肺脈也﹐手陽明﹐大腸脈也﹐屬金而旺秋﹐所以養胎在七月八月也。足少陰﹐腎脈也﹐屬水而旺冬﹐所以養胎在九月。又況母之腎臟系於胎﹐是母之眞气﹐子之所賴也。至十月﹐兒於母腹之中﹐受足諸髒气脈所養﹐然後待時而生。此論奧妙而皆有至理﹐余書所論﹐皆不及也。

《良方》論云﹕然則胚胎造化之始﹐精移气變之後﹐保衛輔翼﹐固有道矣。天有五气﹐各有所湊﹐地有五味﹐各有所入﹐所湊有節適﹐所入有度量。尺所畏忌﹐悉知戒愼﹐資物爲養者﹐理固然也。寢興以時﹐出入以節﹐可以髙明﹐可以周密﹐霧露風邪不得投間而入﹐因時爲養者﹐理固然也。以致調喜怒﹐寡嗜欲﹐不妄作勞﹐而气血從之﹐皆所以保攝妊娠﹐使諸邪不得幹焉。苟爲不然﹐方授受之時﹐一失調養﹐則內不足以爲中之守﹐外不足以爲身之彊﹐气形弗克﹐而疾病因之。若食兔唇缺﹐食犬無聲﹐食雜魚而瘡癬之屬﹐皆以食物不戒之過也。心气大驚而癲疾﹐腎气不足而解顱﹐脾胃不和而羸瘦﹐心气虛乏而神不足之屬﹐皆以气血不調之過也。誠能食飲知所戒﹐推而達之﹐五味無所傷﹐誠能於气之所調﹐推而達之﹐邪气無所乘﹐玆乃生育相待而成者﹐故曰﹕天非人不因。

食物所忌

食犬肉令子無聲。食兔肉令子缺唇。食雞合糯米同食令子生寸白虫。膾鯉同雞子食﹐令子聲喑多瘡。食羊肝令子多厄難。食鱉魚令子項短。鴨子與桑椹同食﹐令子到生心寒。鱔魚同田雞食﹐令子喑啞。雀肉合豆醬同食﹐令子面生黑子。食螃蟹橫生﹐食子姜令子多指﹑生瘡。食水醬令子絕產。食雀肉飲酒﹐令子無恥多淫。食茨菇消胎气。漧薑﹑蒜毒胎無益。粘膩難化傷胎。驢馬肉﹐過月難產。豆醬合藿同食﹐墮胎。食山羊肉﹐子多病。無鱗魚不可食。菌有大毒﹐不可食﹐如有食者﹐誕子多風而夭。食雀腦令子雀目。

婦人有妊﹐最不可鍼灸及亂服藥餌﹐恐致墮胎﹐以貽後悔。

驗胎法﹕

大凡婦人三月經不行﹐宜用川芎一兩﹐爲末﹐濃煎艾湯﹐入分一盞﹐空心調服之﹐服盡覺腹中微痛則有胎矣。不動者血病也﹔若動在臍下者﹐血癥也。故《脈經》云﹕一月血爲閉﹐二月若有若無﹐三月爲血積也。

胎前所忌藥物歌

﹟斑水蛭地膽虫﹐烏頭附子配天雄。

躑躅野葛螻蛄類﹐艸烏側子與虻虫。

牛黃水銀並巴豆﹐大戟蛇蛻及蜈蚣。

牛膝藜蘆加薏苡﹐金石錫粉對雌雄。

牙硝芒硝牡丹桂﹐蜥蜴陀僧與﹟虫。

代赭蚱蟬胡腦麝﹐芫花薇蘅艸三稜。

槐子牽牛並皂角﹐桃仁蠐螬及茅根。

﹟根硇砂與漧漆﹐亭長溲疏菌艸中。

瞿麥櫚茹鱉爪甲﹐蝟皮鬼箭赤頭紅。

馬刀石蠶衣魚等﹐半夏南星通艸同。

漧薑蒜雞並鴨子﹐驢馬兔肉不須供。

切忌婦人產前用﹐此歌宜記在心胸。

歌中半夏炒過﹐漧薑炮過﹐可用﹐不必拘疑。

妊娠所忌之藥物﹐切不可犯﹐犯則損胎﹐子母不利。

婦人受胎之後﹐常宜行動﹐使气血流通﹐百脈和暢﹐臨產無難也。今之爲婦者﹐好逸惡勞﹐喜靜懶動﹐含羞養嬌﹐至气血不行﹐產育多苦。況行住坐臥之久﹐爲皮肉筋骨之傷﹐子在腹中﹐气通於母﹐母气旣傷﹐子亦受病。又勿登髙﹐勿越險﹐勿舉動﹐恐致墮胎。婦人懷胎﹐常宜見美事﹐聞善言。若彼神怪之像﹐傀儡之類﹐必遠避之﹐勿令見也﹐稍有犯者﹐兒必肖之﹐其貌不雅。居住之處﹐欲其得軒豁明朗﹐切忌僻靜幽暗﹐無人相伴﹐恐其胎气怯弱﹐邪气侵犯﹐爲害甚大。

仁齋云﹕婦人懷胎﹐髒气壅閉﹐不可多睡﹐不可憂懼﹑勞役﹐不可啖食粘滯﹑辛辣﹑堅硬之物。又不可妄施鍼灸﹐所貴時行數步﹐調暢自適﹐使气得其平。若酒面炙﹐熱毒薰蒸﹔若感觸風邪﹐傳染熱气﹔若誤服藥餌﹐破血動胎﹔若七情內傷﹐快意縱恣﹐則易致漏胎﹔若近產多淫﹐觸犯胎气﹐則易墮落也。

《良方》云﹕受胎之後﹐切宜避胎殺所遊之方﹕正月房牀﹐二月戶扇﹐三月門﹐四月竈﹐五月母身﹐六月牀﹐七月碓磨﹐八月廁﹐九月門﹐十月房﹐十一月鑪竈﹐十二月房牀。六幹胎神﹕甲己日占門﹐乙庚日碓磨﹐丙辛日廚竈﹐丁壬日倉庫﹐戊癸日房牀。十二支胎神﹕子午日碓﹐丑未日占廁﹐寅申日占鑪﹐卯酉日大門﹐辰戌日雞棲﹐巳亥日占牀。

卷之七

調理胎疾

仁齋安胎之法有二﹕或因母病以致動胎者﹐但療母病﹐其胎自安。或胎气不堅﹐因觸動以致母病者﹐則安胎而母自愈。以膠艾湯﹑當歸湯各半﹐縮砂佐之爲良。

丹溪云﹕天行不息所以生﹐生而無窮。產前當淸熱養血爲主。茺蔚子活血行气﹐有補陰之妙﹐命名益母﹐以其行中有補也﹐故曰產前無滯﹐產後無虛。黃芩乃安胎之聖藥﹐俗以爲寒而不敢用﹐反用溫熱藥﹐謂能養脾﹐殊不知胎孕宜淸熱養血﹐使藥循經而不妄行﹐乃能養胎﹐必擇條實者用之。縮砂安胎﹐以止其痛﹐行气故也﹐非八九个月不可多用。

《金匱要略》云﹕婦人妊娠﹐常服當歸散主之﹕當歸川芎白芍各一兩白術半兩條芩一兩或散﹐或酒糊丸﹐或湯。

妊娠墮胎

凡溪云﹕陽施陰化﹐胎孕乃成﹐血气虛乏﹐不足以榮養其胎則墮。譬如枝枯則果落﹐藤萎則花墜。又有勞恐傷精﹐內火便動﹐亦能墮胎。譬如風撼其木﹐人折其枝也。火能消物﹐造化自然。《病源》所謂風冷傷子髒而墮﹐此未得病情者也。予見賈氏婦﹐但有娠至三个月必墮﹐診其脈﹐左手大而無力﹐重則澀﹐知其血少也。以其壯年﹐只補中气﹐使血自榮。時正初夏﹐教以濃煎白術湯﹐下黃芩末一錢﹐與數十貼﹐得保全而生。因而思之﹐墮於內熱而虛者﹐於理爲多。曰熱﹑曰虛﹐蓋孕至三月﹐正屬相火﹐所以易墮。不然何以黃芩﹑熟地黃阿膠等爲安胎妙藥耶﹖

王節齋云﹕婦人墮胎﹐多在三五个月﹑七个月而墮者﹐除跌僕損傷不拘外﹐若前次三个月而墮﹐則下次必如期而復然﹐蓋先於此時受傷﹐故後於至期必應﹐乘其虛也。遇有半產者﹐產後須多服養气血固胎元之藥﹐以補其虛損。下次有胎﹐先於兩个半月後﹐卽服固胎藥十數帖﹐以防三月之墮。至四个半月後﹐再服八九帖﹐防過五月。又至六个半月後﹐再服五七劑﹐以防七月。及至九个月後﹐服丹溪達生散數十帖﹐可保無虞。其連墮數次﹐胎元損甚者﹐服藥須多﹐久則可以畱。方用四物湯﹐倍加人參﹑白術﹑阿膠﹑陳皮﹑茯苓﹑甘艸﹑艾葉﹑條芩。气﹐加香附子﹑縮砂仁﹔痰﹐加姜制半夏調理。

丹溪固胎飲﹐常墮胎者宜服之﹕熟地黃五分歸身人參白芍各一錢白術錢半川芎五分陳皮一錢條芩五分甘艸二分黃連少許黃柏少許桑木上羊兒藤七葉圓者﹐卽桑絡也﹐眞寄生尢妙水二盞﹐糯米五七十粒﹐煎服。血﹐加阿膠。胎气痛﹐加縮砂仁。

茭山云﹕孕而多墮者﹐男子貪淫情縱﹐女子好欲性偏﹐兼以好食辛酸熱物﹐暴損衝任﹐故有墮胎之患。其膏粱與藜藿婦人不同﹐欲之多寡故也。有一等婦人﹐有胎似乎無胎﹐痰气疼痛發熱﹐醫者不明脈理﹐妄施耗气退熱之劑﹐不知胎气宜養﹐病气益攻﹐若有胎反用攻藥﹐豈不誤矣﹗故養胎者血也﹐護胎者气也﹐或有婦人小產太多﹐及至中年設法服藥保全﹐但欲心不絕﹐其性情不攺﹐百凡上气﹐逆損衝任﹐因而殞命者有矣。故昔人有言﹕飛禽抱卵﹐走獸懷胎。物類尙能保全產育﹐人爲萬物之靈﹐反不及此﹐何耶﹖且小產甚於大產﹐瓜果生則摘之﹐豈不傷其枝蔓﹐養生可不愼哉﹖

又或問予曰﹕今婦人小產最多﹐往往服藥保孕鮮有效者何也﹖予答曰﹕婦人縱欲﹐恣養口體﹐傷於衝任﹐故有墮胎之患。醫家不審气血冷熱﹐妄施歸芎阿膠﹑艾葉香燥之藥﹐因而墮者有之。永爲則例者亦有之。世俗槪用濟生寶艾附等丸以爲的當﹐殊不知前品乃濕熱之藥﹐助火淸陰之劑﹐血熱妄行﹐故漏胎之患必有。且如果品多生春夏﹐少結秋冬﹐旣因血漏胎﹐反爲寒治﹐必致誤人。予特爲此參出一方﹐藥品𨿽少﹐其功甚大。但懷胎時﹐自知愼重避忌﹐服此藥可以保全﹐遂名曰千金保孕丸﹕杜仲去粗皮﹐以糯米煎湯拌勻﹐炒斷絲﹐八兩續斷去蘆﹐三兩上二味爲細末﹐以山藥五兩﹐作糊爲丸﹐如桐子大﹐每服七十丸﹐空心米飲下。忌酒醋﹐戒惱怒。一方用棗肉爲丸。

又云﹕胎墮﹐气血不足也。气不足﹐胎無所榮﹐血不足﹐胎無所養﹐榮養失宜﹐猶木枯果落。其間過傷怒气﹐勞佚動胎﹐內外冷熱﹐傷於子髒﹐又當量輕重而治之。

《胎產須知》云﹕胎气不固﹐常小產﹐用四物湯加炒阿膠﹑炒黑香附﹑白術﹑黃芩﹑砂仁﹑糯米﹐水煎服。

密齋預防墮胎之方﹐莫有善於所集者。惟《金匱》當歸散方﹐去川芎﹐用熟地黃﹐加阿膠﹑炙艸﹐若常服之尢穩。更兼安胎丸﹐一名湖蓮丸﹕蓮肉去心﹐二兩白術二兩條芩二兩砂仁炒﹐半兩共爲末﹐山藥五兩﹐作糊爲丸﹐如梧桐子大﹐每五十丸﹐米飲下。

妊娠漏胎

《要略》師曰﹕婦人有漏下者﹐有半產後間續都不絕者﹐有妊娠下血者﹐假令妊娠腹中痛﹐爲胞阻﹐膠艾湯主之。芎阿膠甘艸各二錢艾葉當歸各錢半白芍熟地黃各二錢水二盞﹐酒一盞﹐煎一盞﹐去滓﹐內阿膠﹐慢火煎﹐令膠烊﹐頓服之。丹溪云﹕有娠而血漏下者﹐屬气虛血熱﹐可服固孕之藥﹐方見前胎產須知條。河間二黃散﹐治胎漏下血﹕生熟地黃等分。上爲末﹐煎白術﹑枳殼湯下二錢或錢半。

劉宗厚按《良方》論云﹕婦人有子之後﹐血蓄以養胎矣﹐豈可復能散動耶﹖所以然者﹐有孕而月信每至﹐是亦未必因血盛也。若謂榮血有風則經始動﹐動以其風勝﹐則有此例。可見胎漏之因﹐非止一端也﹐治者宜擴充焉。

如血熱胎漏者﹐用丹溪治漏下血方﹕條芩五錢白術一兩砂仁炒阿膠蛤粉炒成珠﹐各三錢上爲細末﹐每服二錢﹐艾葉湯下。气血兩虛﹐下血不止者﹐祕傳當歸寄生湯﹐水煎服﹔當歸川芎艾葉白術各一錢人參寄生川續斷熟地黃各二錢

《良方》論妊婦全假血以養胎﹐或因驚走﹐或從髙墜下﹐冒涉風邪﹐觸忤神祟﹐以致下血﹐胎奔上心﹐腹中急動﹐或血從口出﹐皆是傷胎。其下血不止﹐胎上衝心﹐四肢厥冷﹐悶絕將死者。阿膠炒﹐各二兩靑竹茹拳大一握白蜜二合上水六升﹐煮艾﹑竹茹至二升﹐去渣﹐入阿膠﹑白蜜﹐一二沸﹐待膠烊﹐分作三服。妊娠下血如月信者﹐若至胞幹﹐非特損子﹐亦損母矣。芑焙漧姜炮﹐各半兩上爲細末﹐酒調服三錢﹐日夜分三服。

立聖散﹐治妊娠下血不止﹐用雞肝二具﹐以好酒一升﹐煮熟﹐共酒食大效。

密齋云﹕女子之血﹐在下爲經水﹐在上爲乳汁﹐一朝有娠﹐則經水不動﹐乳汁不行﹐聚於子宮﹐以養其胎也。故胎之有血﹐如魚之有水﹐水深則魚得活﹐水涸則魚困矣。今有娠而腹下血﹐乃气虛血虛﹐胞中有熱﹐不亟止之﹐但恐血枯﹐子命難全﹐母亦隨斃。法當用人參﹑白術以補其气﹐歸芎以補其血﹐黃芩以淸其熱﹐生甘艸以瀉其火﹐阿膠以止其血﹐未有不安者矣。

卷之八

胎動不安

凡二論﹑八方。

丹溪云﹕胎動者﹐因大逼動胎﹐逆作上喘﹐急用黃芩﹑香附之類。夫黃芩乃安胎之聖藥。安胎飲﹐胎成之後﹐覺胎气不安﹐或腹微痛﹐或腰間作疼﹐或飲食不美﹐宜服。或五六个月﹐常服甚好﹐此丹溪方也﹕白術當歸白芍熟地黃各一錢人參川芎條芩陳皮甘艸砂仁蘇葉各三分生薑三片引﹐水煎。

密齋云﹕胎動不安﹐其因有七﹕或因墜跌舉重﹐觸動胎气者﹔或因縱欲無度﹐觸動胎气者﹔或因七情失節﹐觸動胎气者﹔或因誤食辛熱﹐觸動胎气者﹔或因觸冒寒暑﹐衝動胎气者﹔或因修造移徙﹐觸動胎气者﹔或因母多疾病﹐胎失其養﹐而不安者﹐當各求之﹐勿一槪妄治也。

如因自髙墜下﹐或爲重物所壓觸動胎气﹐腹痛下血﹐宜用安胎散主之。縮砂不拘多少﹐和皮略炒﹐勿令焦黑﹐去皮取仁爲末﹐以當歸﹑川芎等分﹐水煎作湯調服。如覺胎中熱﹐其胎卽安矣。此方甚驗。大抵妊婦不可缺此﹐常服安胎易產。

如因夫婦貪歡﹐不知避忌﹐縱恣情欲﹐以致衝任傷損﹐觸動胎元﹐胎動腹痛﹐或爲漏胎者﹐宜如聖散主之﹕鯉魚皮鮮者當歸熟地黃阿膠面炒爲珠白芍藥川續斷川芎炙艸各等分水一盞﹐薴根少許﹐生薑三片﹐煎服。

如因喜怒憂思﹐恐懼失節﹐觸動胎气不安者﹐宜加減四物天香湯主之﹕當歸川芎香附陳皮蘇葉

因於怒者﹐加黃芩﹑甘艸﹑人參以緩其中﹐使肝气平。

因於憂者﹐加枳殼﹑大腹皮以理其气﹐使脾气平﹐飲食進。

因於喜者﹐加黃芩﹑黃連﹑麥門冬以瀉其火﹐使气平。

因於恐者﹐加茯神﹑益智以安其神﹐使腎气平﹐則胎自安矣。

如因恣食酒面﹐炙炒厚味﹐及誤服辛燥毒藥者﹐以致邪火薰蒸﹐胎動不安﹐宜加味枳殼湯主之﹕枳殼半兩黃芩一兩白術一兩加黃連黃柏各二錢﹐炒生甘艸靑竹茹水煎服﹐三錢一劑。

如因起居不時﹐衝寒冒暑﹐動其胎者﹐宜《金匱》當歸散加減。

因於寒者﹐加蔥白﹑蘇葉﹑生薑。

因於暑者﹐加黃連﹑人參﹑知母。

如因修方動土﹐移徙堆垛﹐觸犯日月胎神﹐以致不安者﹐宜服前安胎散﹐更請道髙者﹐於胎神所占之方﹐作符使禳之。

如因母疾病﹐气衰血少﹐不能護養其胎﹐以致不安者﹐宜十聖散主之﹐卽十全大補湯加減也﹕人參白術熟地黃砂仁炒黃芪各五分炙艸川芎歸身白芍炒﹐各一錢川續斷八分水煎服。上﹐以上胎動不安者﹐諸癥如有腹痛下血者﹐各隨就本方﹐加阿膠﹑艾葉。

妊娠聚積附﹕鬼胎

凡七論三方。

《六元正紀大論》帝曰﹕婦人身重﹐毒之何如﹖岐伯曰﹕有故無殞﹐亦無殞也。

王太僕云﹕故有堅大瘕﹐痛甚不堪﹐則治以破積愈痛之藥﹐是謂不救必死﹐盡死救之﹐蓋存其大也﹐𨿽服毒不死也﹐上無殞言母必全﹐下無殞言子亦不死也。

又曰﹕大積大聚其可犯也﹐衰其大半而止﹐過者死。

河間云﹕藥之性味﹐本以治疾﹐誠能處以中庸﹐與疾適當﹐且如半而止之﹐亦何疑於攻治哉﹖

《要略》云﹕婦人宿有癥病﹐經斷未及三月﹐而得漏下不止﹐胎動在臍者﹐爲癥痼害。妊娠六月動者﹐前三月經水利時﹐胎也。下血者﹐後斷三月也所以血不止者﹐其癥不去故也﹐當下其癥﹐桂枝茯苓丸主之﹕桂枝茯苓丹皮桃仁去皮尖﹐炒芍藥各等分上五味﹐爲細末﹐煉蜜丸如兔屎大﹐每日食前服一丸﹐如不止﹐加至三丸﹐溫水下。

《脈經》云﹕設令宮中人﹐若寡婦無夫﹐曾夜夢寐﹐交通邪气﹐或懷久作瘕﹐急當治下。斬鬼丹﹐治婦人鬼胎如抱甕﹕吳茱萸川烏頭白姜蠶炒秦艽柴胡巴戟去心巴豆不去油芫花各一兩。上爲末﹐蜜丸﹐梧桐子大﹐每服七丸﹐蜜酒吞﹐取去惡物﹐卽愈。寸口脈洪而澀﹐洪則爲气﹐澀則爲血﹐气動丹田﹐其形卽溫﹐澀在於下﹐胎冷若冰﹐陽气活胎﹐陰气必凝﹐故必陰陽﹐其下必僵﹐假令陽經﹐畜血若杯﹝陰爲死血﹐陽爲畜血﹞。

問﹕婦人雙胎﹐其一獨死﹐其一獨生﹐醫其生﹐下其死者﹐其病則愈。然後竟免軀﹐何脈以別之﹖師曰﹕寸口脈衛气平和﹐榮气緩舒﹐陽施陰化﹐精盛有餘﹐陰陽俱盛﹐故知雙胎。今少陰微緊﹐血則濁凝﹐經養不周﹐胎則偏大﹐少腹冷滿﹐膝臏疼痛﹐腰重起難﹐此爲血理。若不早去﹐害母失胎﹐宜芎歸湯﹕川芎當歸各等分。爲末﹐每服三五錢﹐加蘇葉數莖﹐酒水合煎。死者卽下﹐生者卽安。

妊娠惡阻

凡三論五方二案。

惡阻者﹐謂有娠而惡心﹐阻其飲食也。按《內經》精化於气﹐气傷於味。注云﹕精肉內結﹐郁爲穢腐﹐攻胃則五味居然不得入也。女人身重﹐精化百日﹐皆傷於味也。其斯惡阻之謂歟。

妊娠平日喜怒憂思﹐七情气滯﹐以致中脘伏痰畱飲。有娠之後﹐經血旣閉。飲血相搏﹐气不宣通﹐遂使心下憒悶﹐頭旋眼花﹐四肢倦怠﹐惡聞食气﹐喜啖鹹酸﹐多臥少起﹐甚則吐逆﹐不自勝持。調治之法﹐順气理痰﹐自然安矣。肥人是痰﹐瘦人是熱。

密齋云﹕妊娠惡阻者﹐乃懷孕之常病﹐不須服藥。惟平日脾胃虛弱﹐飲食少者﹐必嘔吐大甚﹐飲食不入者﹐恐傷胃气﹐有害胎元﹐必須治之。然治此者﹐必用半夏﹐半夏有動胎之性﹐須制用﹐炒過無妨。

如肥人惡阻﹐旋覆花湯主之﹕旋覆花川芎細辛減半人參各一錢白茯苓半夏姜制歸身陳皮各二錢漧薑炮五分炙甘艸一錢分作二服﹐生薑五片﹐煎服。又方﹕加味二陳湯﹐一名小茯苓湯﹕陳皮白茯苓各四錢半半夏姜制﹐三錢白術二錢四分炙艸一錢咀﹐分作二服﹐水二盞﹐姜五片﹐烏梅一个﹐煎八分服。瘦人惡阻﹐宜人參橘皮湯主之一名竹茹湯﹐一名參補飲﹕橘皮茯苓各二錢人參麥冬白術厚朴姜制炙艸各一錢竹茹雞子大一團水碗半﹐姜五片﹐煎服。又方﹕用白術二兩條芩一兩砂仁炒﹐五錢爲末﹐神曲糊丸﹐白湯下。如嘔吐不已者﹐恐傷胃气﹐宜錢氏異功散加藿香主之﹕白術陳皮茯苓各一錢藿香葉人參砂仁各五分炙艸三分水盞半﹐姜五片﹐煎服﹐或神曲爲丸服﹐尢炒。

一婦孕兩月﹐嘔吐頭眩﹐醫以參﹑術﹑川芎﹑陳皮﹑茯苓服之愈重﹐脈弦﹐左爲甚﹐此惡阻病﹐必怒气所激﹐問之果然。肝气旣逆﹐又挾胎气﹐參術之補﹐大非所宜﹐以茯苓湯﹑抑靑丸二十四丸﹐五服稍安。脈略弦﹐口苦幹﹐食卽口酸﹐嗜其膈間﹐滯气未盡行﹐以川芎﹑陳皮﹑梔子﹑生薑﹑茯苓煎湯下抑靑丸。愈後兩手脈平和﹐而右甚弱﹐此時肝气旣平﹐可用參術以防之﹐服一月而胎不墮﹐此丹溪治例也。

徽州商人吳儼妻汪氏﹐年三十餘﹐末子二歲﹐正食乳﹐經水未行。一日因與夫爭言激怒﹐得嘔逆病﹐食入隨吐﹐凡所食物﹐鼻中卽和其食臭。請過二醫﹐俱用反胃之藥﹐治之不效。請予治之﹐其脈左三部沈實搏手﹐右三部脈平。予曰﹕此有孕脈也﹐當生二男。汪曰﹕我生過三子﹐皆三歲而後娠﹐今小兒方二歲﹐經又未動﹐不是娠也。只因與我官人講口﹐便有此病。予曰﹕身自有娠﹐且不知之﹐況醫人乎﹖宜其服藥而不效。蓋怒傷肝﹐肝傳心﹐諸臭皆屬於心﹐心傳脾﹐故隨所食之物﹐卽作其物﹑气一出也。嘔逆食臭﹐皆肝心二髒之火炎上之象也﹐以黃芩一兩﹐黃連﹑白術﹑陳皮﹑香附﹝童便炒黑﹞﹑白茯苓各五錢﹐砂仁﹝炒﹞二錢。共爲末﹐神曲糊丸﹐綠豆大﹐每五十丸﹐白湯下﹐未五日而安﹐後生雙男。

