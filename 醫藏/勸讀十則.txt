勸讀十則﹝淸﹞唐宗海

凡積重難返之勢﹐驟奪其所好﹐世所驚疑﹐今且淺而商之。明藥性始於神農本經﹐論病情始於靈樞素問﹐以藥治病﹐始於伊尹湯液。迨漢仲景出﹐集伊聖及上古相傳之經方﹐著傷寒論及金匱玉函經二書﹐謂又有小品一書﹐今失傳。方諸舉業家﹐與四子書無異﹐而猶有疑之者﹐豈四子之書﹐亦不可讀乎。則以讀仲師書爲第一勸。

仲師書﹐文義古奧難讀﹐卽劉﹑張﹑朱﹑李四家﹐𨿽尊仲聖之名﹐鮮有發揮。更有庸妄者﹐顚倒是非﹐謂仲師專工於傷寒﹐其桂枝麻黃﹐只行於西北﹐宜於冬月。以芎蘇羌獨荊防等劑﹐爲感冒切用之品﹐以補中歸脾八珍六味等方﹐爲雜病平穩之方。百病不究根由﹐只以多熱爲陰虛﹐多寒爲陽虛﹐自誇爲挈領提綱之道﹐究竟僞術相師﹐能愈一大病乎。夜气猶存﹐舉平生所治之證﹐悉心自問﹐當亦知所變計也。則以知過必攺﹐爲第二勸。

經方效如桴鼓﹐非若後世﹐以地黃補陰﹐以人參補陽﹐以香砂調气﹐以歸芎調血﹐籠統浮泛﹐待病气衰而自愈也。內經云﹐一劑知﹐而劑已﹐又云覆杯而臥。傷寒論云﹐一服愈不必盡劑﹐一二劑之間。後世如薛立齋醫案云﹐服三十餘劑﹐及白劑效。李士材云﹐備參五斤﹐期於三月奏效。此豈果服藥之效哉﹐乃病气衰而自愈﹐若輩貪天之功而爲己力也。余閱其案﹐深憫病人之困於藥﹐甚於桎梏也。則以經方之療效神速爲第三勸。

傷寒論一百一十三方﹐以存津液三字爲主。試看桂枝湯﹐和平解肌﹐無一非養液之品。卽麻黃湯﹐輕淸走表﹐不加姜之辛熱﹐棗之甘壅。從外治﹐外不傷營气﹐亦是養液之意。故統治一劑﹐分爲三服﹐不必盡劑可愈﹐愈後亦無他病。近醫芎蘇羌獨荊防蒼芷﹐苦燥辛烈﹐大傷陰气﹐最陋。是吾閩習气﹐謂二陳湯爲發汗平穩之劑﹐方中如陳皮之耗气﹐半夏之耗液﹐茯苓滲利太早﹐皆所以涸其汗源﹐畱邪生熱以致變成煩燥大渴﹐譫語神混等癥﹐所謂庸醫誤人者此也。至於金匱一百四十三方﹐大旨是調以甘藥四字。後世之四君子湯﹐補中益气湯﹐及四物八珍十全歸脾逍遙等劑﹐頗得甘調之意﹐而偏駁不馴﹐板實不靈﹐又不可不知。則明經方之有利無害﹐爲第四勸。

仲師爲醫中聖人﹐非至愚孰敢侮聖﹐所疑者其方也﹐方中無見證治証之品﹐且銖量升斗畏其大劑﹐不敢輕試﹐不知本艸亂於宋元諸家﹐而極於明之李時珍。能讀本經﹐洞達藥性者﹐自知其三四味中﹐備極神妙。況古人升斗權衡﹐三代至漢﹐較之今日﹐僅十之三﹐每劑分三服﹐一服亦不過七八錢﹐與兩零而已﹐較之時方之重者﹐乃更輕。今以古今之馬子折算﹐又爲之淺淺解釋﹐俾知經方﹐道本中庸﹐人與知能﹐爲第五勸。

先入爲主﹐人之通患也。桂枝湯小柴胡湯﹐無論傷寒雜病﹐陽經陰經﹐凡營衛不和者﹐得桂枝而如神。邪气不能從樞而外轉者﹐得柴胡而如神。今人惑於活人﹐春夏忌桂之說﹐又惑於前醫﹐邪在太陽﹐誤用柴胡﹐方致引入少陽之說。及李時珍虛人不可多用。張景嶽制五柴飲﹐列於散陣﹐遂致應用不用﹐誤人無算。而不知二藥神農列之上平﹐久服可以卻病延年。今之信各家﹐而不信神農﹐誠可怪也。閩醫習見余用桂枝湯﹐萬一無失﹐此數年來﹐自三錢亦至用八九錢而效者。咸知頌予創始之徳。至於柴胡﹐不過四錢而已。而浙江江蘇﹐每用必以鱉血拌蒸﹐最多不過二錢﹐皆先入之說誤之也。不知長沙方﹐柴胡用至八兩﹐取其性醇﹐不妨多服﹐功緩必須重用也。本經崇原云﹐柴胡出於銀州者佳﹐今市中另有一種柴胡﹐不知何艸之根﹐害人不淺。推之細辛五味﹐用不過一錢﹐大棗不過二枚﹐生薑不過二片﹐種種陋習﹐皆違經旨。吾願同事者﹐先迸去市中狗人惡習﹐而以愈達愈上﹐爲第六勸。

起死回生﹐醫之道也。如醫家束手﹐病家待斃﹐察其爲雜法所誤。先於病家說明﹐壁其方資﹐愈不受謝。照仲師法四逆白通以回陽﹐承气白虎以存陰﹐助其樞轉﹐運其鍼機﹐藏腑調和﹐統歸胃气﹐危機拯救﹐不靠人參。有其任﹐亦可救十之二三。余自臨證三十餘年﹐知經方之權奪造化﹐爲第七勸。

經方愈讀愈有味﹐愈用愈神奇﹐凡日見臨證立方﹐至晚間一一於經方查對﹐必別有神悟﹐則以溫故知新﹐爲第八勸。

醫門之仲師﹐卽儒家之宣聖﹐凡有闡揚聖訓者﹐則尊之﹐其悖者則砭之。障川東流﹐功在吾輩。如四家中劉河間雜書偏苦寒﹐尙有見道之處。朱丹溪﹐𨿽未究源頭﹐卻無支雜之處。張子和瑕瑜參半。最下是李東垣﹐樹論以脾胃爲主﹐立中以補中爲先﹐徇其名而亡其實。燥烈劫陰﹐毫無法度。嘗考醫論中﹐其人富而好名﹐巧行其術﹐邪說流傳﹐至今不息。正與仲師養津液﹐及調以甘藥之法相反﹐不可不知。至於李時珍王宇泰之雜﹐李士材之淺﹐薛立齋之庸﹐趙養葵之妄﹐張景嶽之陳遠公馮夢瞻之浮誇影響﹐不使一字寓目方可入於精微之奧。坊刻汪訒菴等本﹐𨿽云耳雜﹐卻有一二道得著處。但於仲師方末﹐雜引陶節菴諸輩臆說﹐不無朱紫之亂。入門時姑參其說﹐終爲鄕願矣。則以專一不雜﹐爲第九勸。

亞聖有云﹐予豈好辯哉﹐不得已也。今醫學各成門戶﹐所藉乎明先聖之功﹐溯委窮源﹐不絕於口﹐則陷溺未及久﹐穎慧過人者﹐自必悔而就學﹐道不孤矣。若言之過激﹐則怨而生謗。位置太髙﹐則畏而思避﹐踽踽獨行﹐濟人有幾。凡我同人務宜推誠相與﹐誠能動物俾此道日益昌明。則以有言無隱﹐和气可親﹐爲第十勸。

