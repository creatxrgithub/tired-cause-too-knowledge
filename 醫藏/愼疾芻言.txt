

愼疾芻言淸徐大椿

序

醫能衛人之生﹐故天下不可無醫﹔其或促人之命﹐則天下又不如無醫。盧﹑扁已往﹐方術多岐﹐家自爲說﹐人自爲書﹐𨿽各有所偏﹐未能一致﹐而苟能深明乎一家之說﹐則自有變通補救之方﹐要無貽害於斯世。近者以此爲業﹐所學未精﹐遽思謀利﹐庸醫徧天下﹐而生人之壽考者寡矣﹗僕閱世已深﹐見夫男子癆瘵﹑婦人胎產﹑小兒驚痘﹐三者之死﹐尢可慘傷。當其危急時﹐醫者云捨此無療病之方﹐病家云不服亦同歸於死也﹐卒服其方而仍不免於死。僕嘗疑之﹐而未敢以臆斷也。今見洄溪徐君所著《愼疾芻言》一書﹐始知向所見療病之法﹐各犯是書所忌﹐徐君已言之詳而戒之切矣。夫以不明醫理之人﹐處骨肉死生之際﹐藥亦悔﹐不藥亦悔﹐其心誠有難安者﹐得是書以示指南﹐庶幾不迷所往乎﹗餘恨讀是書之晚﹐固願世之業醫者﹑療病者皆得早讀是書。乃郵歸故里﹐刊版以廣流傳榕城。刊是書者爲徐君曾孫﹐並書以貽之。

長沙彭蘊章撰

引

余弱冠時﹐家多疾病﹐先世所藏醫書頗多﹐因隨時翻閱﹐不過欲稍識方藥而已。循習漸久﹐乃上追《靈》《素》根源﹐下沿漢﹑唐支派。如是者十餘年﹐乃注《難經》﹔又十餘年﹐而注《本艸》﹔又十餘年﹐而作《醫學源流論》﹔又五年而著《傷寒類方》。五十年中﹐批閱之書約千餘卷﹐泛覽之書約萬餘卷﹐每過幾時﹐必悔從前疏漏﹐蓋學以年進也。乃世之醫者﹐全廢古書﹐隨心自造﹐以致人多枉死﹐目擊心傷。

數年前曾作《芻言》一冊﹐欲以醒世而鮮克聽從。竊思生長聖朝﹐毫無益於此世﹐而半生攻苦﹐𨿽有著述幾種﹐皆統談醫學﹐無驚心動魄之語﹐足令人豁然開悟。因復摳心挖骨﹐卽《芻言》原本﹐更加痛快剖悉﹐實因悲憫塡胸不能自已﹐願覽者諒其苦心﹐虛懷體察﹐以之治人則敬愼可以寡過﹐以之治己則明哲可以保身。冀遇信從之有人﹐庶綿斯道於一綫。

乾隆丁亥秋七月巧日洄溪徐靈胎識

道光五年歲次乙酉夏五月旣望曾孫校刊

補劑

學問之道﹐必由淺入深﹐從未有淺近不知而專求怪僻者。況醫法一誤﹐必至傷生害命﹐尢不可不愼也﹗夫所謂淺近者﹐如傷風則防風﹑荊芥﹐感寒則蘇葉﹑蔥頭﹐咳嗽則蘇子﹑杏仁﹐傷食則山楂﹑神曲﹐傷暑則香薷﹑廣藿﹐瘧疾則柴胡湯加減﹐痢疾則黃芩湯加減﹐婦人則四物湯加減﹐小兒則異功散加減。此皆歷聖相傳之定法﹐千古不能易也。至於危險疑難之癥﹐則非此等藥所能愈﹐必博考羣方﹐深明經絡﹐實指此病何名﹐古人以何方主治而隨癥加減。今則以古聖之法爲卑鄙不足道﹐又不能指出病名﹐惟以陽虛﹑陰虛﹑肝气﹑腎弱等套語槪之﹐專用溫補﹐以致外邪入裏。馴至不救﹔間有稍馴謹之人﹐起病時仍用切近之藥一二劑﹐未卽有效﹐卽轉而攺爲溫補。不思病之中人﹐愈必有漸﹐不可因無速效而卽換方也。況所服之方﹐或未盡善﹐不思卽於前方損益萬妥﹐而遽求變法﹐又不肯先用輕淡之劑探測病情﹐專取性雄力濃之品﹐大反前轍﹐必至害不旋踵。總由胸無定見之故。當思人之有病﹐不外風﹑寒﹑暑﹑濕﹑燥﹑火爲外因﹐喜﹑怒﹑憂﹑思﹑悲﹑驚﹑恐爲內因﹐此十三因﹐試問何因是當補者﹖﹗大凡人非老死卽病死﹐其無病而虛死者﹐千不得一﹐況病去則虛者亦生﹐病畱則實者亦死。若果元气欲脫﹐𨿽浸其身於參﹑附之中﹐亦何所用﹖乃謬舉《內經》曰「邪之所湊﹐其气必虛。」气虛固當補矣﹐所湊之邪不當去耶﹖蓋邪气補住則永不復出﹐重則卽死﹐輕則遷延變病﹔或有幸而愈者﹐乃病輕而元气漸復﹐非藥之功也。

余少時見問疾者﹐聞醫家已用補藥則相慶病者已愈﹐今則病勢方張﹐正羣然議進參﹑附﹑熟地﹐豈不可駭﹗其始也﹐醫者先以虛脫嚇人﹐而後以補藥媚人。浙江則六味﹑八味湯加人參﹑麥冬等藥﹔江南則理中湯加附﹑桂﹑熟地﹑鹿茸﹑臍帶等藥。於是人人習聞﹐以爲我等不怕病死﹐只怕虛死。所以補藥而死﹐猶恨補之不早﹑補之不重﹐並自恨服人參無力﹐以致不救。醫者虛脫之言﹐眞有先見之明﹐毫無疑悔。若服他藥而死﹐則親戚朋友﹐羣詬病家之重財不重命﹐死者亦目不能瞑。醫者之罪﹐竟不勝誅矣﹗所以病患向醫者述病﹐必自謂極虛﹐而傍人代爲述病﹐亦共指爲極虛﹐惟恐醫者稍用攻削之劑﹐以致不起﹐或有稍識病之醫﹐卽欲對癥擬方﹐迫於此等危言﹐亦戰戰兢兢﹐擇至補之藥﹐以順其意﹐旣可取容﹐更可免謗﹐勢使然也。此風之起﹐不過三十餘年﹐今則更甚﹐不知何時而可挽回也﹖﹗

用藥

醫道起於神農之著《本艸》﹐以一藥治一病﹐但一病有數癥﹝統名爲病﹐如瘧﹑痢之類﹔分名爲癥﹐如瘧而嘔吐﹑頭疼﹐痢而寒熱﹑脹痛之類﹞。後之聖人取藥之對癥者﹐合幾味而成方﹐故治病必先有藥而後有方。方成之後﹐再審其配合之法﹐與古何方相似﹐則云以某方加減。並非醫者先有一六味﹑八味﹑理中等湯橫於胸中﹐而硬派人服之也。至其辧癥用藥之法﹐如有人風﹑寒﹑痰﹑食合而成病﹐必審其風居幾分﹖寒居幾分﹖痰﹑食居幾分﹖而藥則隨其邪之多寡以爲增減﹐或一方不能兼治﹐則先治其最急者﹐所以無一味虛設之藥﹐無一分不斟酌之分兩也。況醫之爲道﹐全在自考﹐如服我之藥而病情不減﹐或反增重﹐則必深自痛懲﹐廣求必效之方而後已﹐則學問自能日進﹔若不論何病﹐總以幾味溫補投之﹐愈則以爲己功﹐死則以爲病本不治﹐毫無轉計﹐此則誤盡天下而終身不自知也﹐又其所名陳方者﹐用柴胡一味卽名柴胡湯﹐用大黃一味卽名承气湯﹐於古人制方之義全然不知﹐隨其口之所指而已。其醫案﹐則襲幾句陰陽虛實﹑五行生克籠統套語﹐以爲用溫補之地﹐而文人學士又最易欺﹐見有陰陽﹑五行等說﹐卽以爲有本之學﹐深信不疑。其人亦自詡爲得醫學之快捷方式﹐將千古聖人窮思極想﹐所制對癥之方數千首﹐皆不必問而已稱名醫矣﹗夫醫者欲道之行﹐相習成風﹐猶無足怪。獨是閒居涉獵之人﹐亦俱蹈襲此等謬說﹐與醫者同聲合气﹐親知家有病﹐卽往幫助醫者﹐用危言拿住本家﹐使之不得不用溫補貴重之藥﹐以明關切﹐因而致死。死則以爲用此等藥原未嘗云病者服之必效﹐不過如此門第之家﹐於理不該服價賤之藥耳﹗若已生疾﹐又有人亦以此法斃之﹐眞屬可憫﹗數十年前亦有涉獵醫學人﹐頗能辧別藥性﹐博覽經方﹐今乃相率而入於魔道﹐其始起於趙養葵﹑張景嶽輩﹐全不知古聖制方之義﹐私心自用﹐著書成家﹐彼亦不知流獘至於此極也。我知天心仁愛﹐其轉移必不久矣。

中風

中風﹐北人多屬寒﹐宜散寒﹐南人多屬火﹑宜淸火﹐而祛風﹑消痰則南北盡同。古方自仲景候氏黑散﹑風引湯而外﹐則續命湯爲主方。續命湯共有數首﹐不外驅風﹐其隨癥加減﹐皆有精義。從未有純用溫熱滋補﹐不放風寒痰火一毫外出﹐以致重病必死﹐輕病則使之不死不生。惟日服人參以破其家而戀其命﹐最可傷也﹗又有稍變其說者用地黃飲子﹐以爲得陰陽兼補之法﹐亦大謬也。此方乃治少陰气厥不至﹐舌喑足痿﹐名曰痱癥﹐乃純虛無邪﹐有似中風﹐與風寒痰火之中風正相反﹐劉河間之書可考也。乃以此方治有邪之中風﹐其害相等。余每年見中風之癥﹐不下數十人﹐遵古治法﹐十愈八九﹐服溫補藥者﹐百無一愈﹐未甚服補藥者﹐尙可挽回﹔其不能全愈﹐或眞不治者﹐不過十之一二耳﹗柰何一患此癥﹐遂甘心永爲廢人﹐旁人亦視爲必不起之癥﹐醫者亦惟令多服重價之藥﹐使之直得一死而可無遺憾﹐豈不怪哉﹗願天下之中風者﹐斷勿以可愈之身﹐自投於必死之地也。

咳嗽

咳嗽由於風寒入肺﹐肺爲嬌髒﹐一味誤投﹐卽能受害。若用熟地﹑麥冬﹑萸肉﹑五味等滋膩酸斂之品補住外邪﹐必至咯血﹑失音﹑喉癬﹑肛癰﹑喘急﹑寒熱﹐近者半年﹐遠者三年﹐無有不死。蓋其服此等藥之日﹐卽其絕命之日也。間有見幾而停藥者﹐或能多延歲月﹐我見以千計。故今之吐血而成癆者﹐大半皆由咳嗽而誤服補藥所致也。或云五味子乃仲景治嗽必用之藥﹐不知古方之用五味必合漧薑﹐一散一收﹐以治寒嗽之癥﹐非治風火之嗽也﹐況加以熟地﹑麥冬﹐則受禍尢烈。又嗽藥中多用桔梗﹐桔梗升提﹐甘桔湯中用之以載甘艸上行﹐治少陰之喉痛﹐與治嗽宜淸降之法非宜﹐服者往往令人气逆痰升不得著枕。凡用藥當深知其性而屢試屢驗﹐方可對病施治﹐無容冒昧也。

吐血

五十年前﹐吐血者絕少﹐今則年多一年。其癥本皆可愈﹐而多不治者﹐藥誤之也。蓋血癥因傷風咳嗽而起者﹐十之七八﹐因虛勞傷損而起者﹐十之一二。乃醫者槪以熟地﹑人參﹑麥冬﹑五味等滋補酸斂之藥﹐將風火痰瘀俱收拾肺管﹐令其咳嗽不止﹐元气震動﹐津液化痰﹐不死何待﹖凡風寒補住﹐必成癆病﹐無人不知﹐今竟無一人知之矣。蓋吐血而嗽者﹐當淸肺降气﹐略進補陰之品﹔其不嗽者﹐乃喉中之絡破﹐故血從絡出﹐並不必服藥﹐其甚者﹐只取補絡之藥以塡損處﹐自可除根﹐卽不服藥﹐亦能自愈﹐歷試不爽。乃病者進以不服藥之說﹐則𨿽或面從﹐背後必非笑隨之﹐進以熟地﹑麥冬﹑人參﹑五味等藥﹐則甘心就死。前者死矣﹐後者復然﹐豈非命乎﹗

中暑

暑字之名義﹐與寒字相反﹐乃天行熱毒之病也。其癥脈微少气﹐煩渴燥熱﹐甚則手足反冷。若其人汗出不止﹐用人參白虎湯主之﹐如或身熱﹑腹痛﹑脹滿﹑嘔吐﹑瀉痢﹑厥冷﹐則名熱霍亂﹐人參斷不可用﹐當用香薷飲﹑藿香正气散主之﹐皆治暑之正法也。若《傷寒論》中又有寒霍亂一癥﹐此乃寒邪入陰﹐用理中湯主之。此治寒霍亂之法也﹐與暑熱之霍亂﹐絕不相干。乃後之醫書﹐於熱霍亂門中附入寒霍亂一方﹐名大順散﹐用肉桂﹑漧薑﹐卽理中湯之變法。其方下亦注明治夏月傷冷凍飲料之癥﹐其說甚明。乃昏昧之人﹐耳聞有此方﹐竟以之治暑熱之霍亂﹐以示奇異。其死也﹐宛轉呼號﹐唇焦舌裂﹐七竅見血﹔熱歸於內﹐則手足反冷﹐而脈微欲絕﹐所謂熱深厥亦深也﹝手足冷謂之厥﹐厥者逆也﹞。乃病者﹑醫者不知此理﹐以爲服熱藥而更冷﹐其爲陰癥無疑。故目睹其慘死而無所悔﹐以後復治他人﹐熱藥更加重矣。與治暑熱痢者之用四逆湯﹐其害正同。舉世盡以爲必當如此﹐𨿽言不信也。

痢疾

痢有數種﹐誤治則生死立判。凡脾气不實﹐飲食不化﹐晝夜無度﹐無紅白積者﹐此爲脾瀉﹐其方不一﹐當隨癥施治。若傷寒傳入陰經﹐下痢淸谷﹐脈微厥冷﹐此爲純陰之危癥﹐非參﹑附﹑漧薑不治﹐患此者絕少。

若夫夏秋之月﹐暑邪入腑﹐膿血無度﹐此名滯下﹔全屬暑熱之毒﹐蒸腸爛胃﹐與陰寒之痢﹐判若水火。仲景以黃芩湯爲主而因癥加減﹐此千古不易之法。今乃以暑毒熱痢﹐俱用附﹑桂﹑姜﹑茸﹐始則目赤﹑舌焦﹐號痛欲絕﹐其色或變如豆汁﹐或如敗肝﹐熱深厥深﹐手足逆冷﹐不知其爲熱厥﹐反信爲眞寒﹐益加桂﹑附﹐以至胃爛腸裂﹐哀號宛轉﹐如受炮烙之刑而死。我見甚多﹐惟有對之流涕。更有用六味湯及參﹑等補藥者﹐於久痢虛乏之人﹐或有幸中﹐若邪气未淸﹐非成痼疾﹐卽至不救。蓋治痢之方甚多﹐博考古書﹐自能窮其變化﹐何得以不入痢癥之藥﹐每投必誤也。

陰癥

六淫之邪﹐不但暑﹑燥﹑火固屬乎熱﹐卽風﹑寒﹑濕亦變爲熱。經云「熱病者﹐皆傷寒之類也。」又云「人之傷於寒也﹐則爲病熱。」故外感總以散熱爲治﹔惟直中陰經之傷寒﹐必現脈緊便靑﹐畏寒倦臥﹐不喜飲﹐舌無胎﹐種種寒象﹐當用溫散﹐此千不得一者也。何近日之醫﹐舉天下寒熱雜感﹐病勢稍重者﹐皆指爲陰癥﹐卽用參﹑附﹑姜﹑桂﹐服後而熱更甚﹐並不疑爲熱藥之故﹐卽用熟地﹑麥冬等﹐以爲補陰配陽之法﹐竟忘其爲外感矣﹗要知陰癥無發熱之理﹐間有寒極似陽而外現熱癥者﹐其內癥必現種種寒象﹐然亦當驅散其寒﹐如麻黃附子細辛湯之類﹐亦並無補寒之法也。乃以溫熱之邪﹐硬派作陰癥而全用溫補﹐眞千古之奇聞也。又有以夢泄﹑房勞之後而得外感者爲陰癥﹐更屬笑談。夫邪果入陰經﹐卽無房勞等事﹐亦屬陰癥﹔如邪不入陰經﹐則自有本癥治法﹐與陰何干﹖若云外邪乘虛入腎﹐則尢當急驅腎中之邪﹐豈可畱邪爍腎﹖又有用熱藥之後﹐其熱勢益增﹐忽轉而攺用大寒﹐乃是以藥試病矣。要知一病有一病之方﹐豈無對病和平之藥﹐乃始投之火卽轉而投之水何也﹖然其死也﹐病家不咎熱藥之誤﹐而咎寒藥之誤何也﹖蓋人之死也必漸冷﹐服熱藥而反冷﹐則信以爲非藥之故﹔若服寒藥而冷﹐則明明以藥使之冷矣。故熱藥之殺人不覺﹐而寒藥之殺人顯然﹐所以醫者寧可用補用熱﹐𨿽死而猶可免咎也。

老人

能長年者﹐必有獨盛之處。陽獨盛者﹐當補其陰﹔陰獨盛者﹐當益其陽。然陰盛者十之一二﹐陽盛者十之八九。而陽之太盛者﹐不獨當補陰﹐並宜淸火以保其陰。故老人無不頭熱﹑耳聾﹑面赤﹑便燥﹐現種種陽癥。乃醫者爲老人立方﹐不論有病無病﹐總以補陽爲主﹐熱盛生風﹐必生類中等病﹐是召疾也。若偶有風寒痰濕等因﹐尢當急逐其邪﹐蓋老年气血不甚流利﹐豈堪補住其邪﹐以與气血爲難。故治老人之有外感者﹐總與壯年一例﹐或實見其有虛弱之處﹐則用輕淡之品而量爲補托。若無病而調養﹐則當審其陰陽之偏勝而損益使平。蓋千年之木﹐往往自焚﹔陰盡火炎﹐萬物盡然也。故治老人者﹐斷勿用辛熱之藥﹐竭其陰气﹐助其亢陽﹐使之面紅﹑目赤﹑气塞﹑痰壅﹑脈洪﹑膚燥﹐當耆艾之年﹐而加以焚如之慘也。

婦人

婦人懷孕﹐胞中一點眞陽﹐日吸母血以養﹐故陽日旺而陰日衰。凡半產滑胎﹐皆火盛陰衰﹐不能全其形體故也。近人有胎前宜涼之說﹐頗爲近理。至於產後則陰血盡脫﹐孤陽獨立﹐臟腑如焚﹐經脈如沸﹐故仲景專以養血消瘀爲主﹐而石膏﹑竹茹亦不禁用﹐余每遵之﹐無不立效。乃近人造爲產後宜溫之邪說﹐以姜﹑桂爲主藥。夫果陰陽俱脫﹐脈遲畏寒﹐血水淋漓﹐面靑舌白﹐姜﹑桂亦有用時﹔乃血漧火燥﹐純現熱癥﹐亦用熱藥﹐則經枯脈絕﹐頃刻而斃﹐我見以百計。更有惡露未淨﹐身熱﹐气塞﹐煩躁﹐不寐﹐心煩﹐腹痛﹐皆由敗血爲患﹐亦用姜﹑桂﹐助其火而堅其瘀﹐重則卽死﹐輕則變成蓐勞。世之所謂女科名家﹐一例如此。蓋胎產乃天地生育之機﹐絕少死癥﹐其死皆藥誤也。造爲此等邪說者﹐九死不足以蔽其辜。又胎產藥中﹐不用生地而用熟地﹐亦全失用藥之理﹐不可不思也。

小兒

小兒之疾﹐熱與痰二端而已。蓋純陽之體﹐日抱懷中﹐衣被加暖﹐又褪褓之類﹐皆用火烘﹐內外俱熱﹔熱則生風﹐風火相煽﹐乳食不歇則必生痰﹔痰得火煉則堅如膠漆﹐而乳仍不斷﹐則新舊之痰日積﹐必至脹悶啼哭﹐又彊之食乳﹐以止其啼﹐從此胸髙气塞﹐目瞪手搐﹐卽指爲驚風﹐其實非驚﹐乃飽脹欲死耳﹗此時告其父母﹐令減衣停乳﹐則必大慍﹐謂虛羸若此﹐反令其凍餒﹑無不唾罵﹔醫者亦不明此理﹐非用剛燥之藥﹐卽用參﹑滋補﹐至痰結气凝之後﹐則無可救療。余見極多﹐教之適其寒溫﹐停其乳食﹐以淸米飲養其胃气﹐稍用消痰順气之藥調之。能聽從者﹐十愈八九﹔其有不明此理﹐反目爲狂言者﹐百無一生。

至於痘科﹐尢屬怪誕﹐痘爲小兒之所必不免﹐非惡疾也。當天气溫和之時﹐死者絕少﹐若大寒大暑﹐其元气虛而稠密者﹐間有不治。其始欲透發﹐其後欲漿滿﹐皆賴精血爲之。乃未發以前卽用大黃﹑石膏數兩﹐以遏其生發之機而敗其元气﹐旣而卽用蚯蚓數十﹐蠐螬數个﹐及一切大寒大熱之品﹐如蜈蚣﹑蠍子﹑雞頭﹑豬尾之類﹐又將地丁﹑銀花等粗之品數兩﹐煎汁而灌之﹐增其毒而倒其胃﹐此等惡物﹐卽令醫者自服之﹐亦必胃絕腸裂﹐況孩提乎﹗凡用此等藥者﹐必預決此兒死於何日﹐十不失一﹐其父母翻盛稱其眼力不爽﹐孰知其卽死於彼所用之藥也。或有元气充實﹐幸而不死者﹐遂以爲非此等大藥不能挽回﹐而人人傳布﹐奉爲神方矣﹗更可異者﹐彊壯之年﹐醫者黃芩﹑麥芽﹐俱不敢用﹐以爲克伐﹔孩提之子則石膏﹑大黃﹐成兩成斤﹐毫罔顧慮﹐至此而極﹐無柰呼天搶地以告人﹐而人不信也。

又有造爲螳螂子之說者﹐割開頤內﹐取出血痰。

此法起於明末海濱妖婦騙財之法﹐惟蘇﹑松二處盛行﹐割死者甚眾。蓋小兒有痰火者﹐喫乳數日﹐必有一二頤腫﹐厭食﹐名曰妒乳。用薄荷﹑朴硝爲末﹐搽一二次卽愈﹐卽不治亦愈。至所割出之痰塊﹐或大或小﹐人因信之。不知頤內空虛之處﹐人人有此﹐割則復生﹐並非病也。不然﹐何以普天下之小兒﹐從未有患螳螂子而死者﹐獨蘇﹑松有此病耶﹖此亦一害﹐故並及之。

外科

治外科﹐始起欲其不大﹐將成欲其不痛。大則傷肌爛膚﹐腐骨穿筋﹐難以收口﹔痛則衝心犯胃﹐耗血亡津﹐惡癥叢生矣。故始起之時最重圍藥﹐束其根盤﹐截其餘毒﹐則頂自髙而膿易成﹐繼則護心托毒治其內﹐化腐提膿治其外﹐自然轉危爲安。乃始則不能束毒使小﹐又無護心定痛之方﹐惟外用五灰﹑三品﹐內服桂﹑附熱毒等藥﹐必至腐腸爛肉﹐更輕用刀鍼。

割肉斷筋﹐以致呼號瞀亂﹐神散魂飛﹐宛轉求死﹐仁人之所不忍見也。況癰疽用刀太早﹐最難生肌收口。

凡毒藥刀鍼﹐只宜施於頑肉老皮﹐餘者自有提頭呼膿之法﹐至於惡肉﹐自有消腐化水之方﹐故能使患者絕無痛苦﹐收功速而精神易復。乃此等良法﹐一切不問。

豈傳授之不眞﹐抑或別有他念也。更可駭者﹐瘡瘍之癥最重忌口﹐一切鮮毒﹐毫不可犯﹐無書不載。乃近人反令病者專服毒物﹐以爲以毒攻毒。夫解毒尙恐無效﹐豈可反增其毒﹐種種謬誤﹐不可殫述。間有患外癥之人﹐若用安穩治法﹐全不以爲妙﹐用毒藥刀鍼者﹐血肉淋漓﹐痛死復活﹐反以爲手段髙彊﹐佩服深摯﹐而徧處薦引。因知疾痛生死﹐皆有定數﹐非人所能自主﹐而醫者與病患以苦楚﹐亦病者有以召之也。

治法

凡病只服煎藥而愈者﹐惟外感之癥爲然﹐其餘諸癥﹐則必然丸﹑散﹑膏﹑丹﹑鍼﹑灸﹑砭﹑鐮﹐浸洗﹑熨﹑﹐蒸﹑提﹑按摩等法﹐因病施治。乃今之醫者﹐旣乏資本﹐又惜功夫﹐古方不考﹐手法無傳﹐寫一通治煎方﹐其技已畢。而病家不辭遠涉﹐不惜重聘﹐亦只求得一煎方﹐已大滿其願。古昔聖人窮思極想﹐制造治病諸法﹐全不一問﹐如此而欲愈大癥痼疾﹐無是理也。所以今人患輕淺之病﹐猶有服煎藥而愈者﹐若久病大癥﹐不過遷延歲月﹐必無愈理也。故爲醫者﹐必廣求治法﹐以應病者之求。至常用之藥﹐一時不能卽合者﹐亦當預爲修制﹐以待急用﹐所謂工欲善其事﹐必先利其器﹐柰何欲施救人之術﹐而全無救人之具也。

制劑

古時權量甚輕﹕古一兩﹐今二錢零﹔古一升﹐今二合﹐古一劑﹐今之三服。又古之醫者﹐皆自采鮮藥﹐如生地﹑半夏之類﹐其重比干者數倍﹐故古方𨿽重﹐其實無過今之一兩左右者。惟《千金》《外臺》間有重劑﹐此乃治彊實大癥﹐亦不輕用也。若宋﹑元以來﹐每總制一劑﹐方下必注云﹕每服或三錢﹐或五錢。

亦無過一兩外者﹐此煎劑之法也。末藥則用一錢匕﹔丸藥則如桐子大者十丸﹐加至二三十丸。試將古方細細考之﹐有如今日之二三兩至七八兩之煎劑乎﹖皆由醫者不明古制﹐以爲權量與今無異﹐又自疑爲太重﹐爲之說曰﹕今人气薄﹐當略爲減輕。不知已重於古方數倍矣﹐所以藥價日貴而受害愈速也。又有方中熟地用三四兩﹐余藥只用一二錢者﹐亦從無此輕重懸殊之法。要知藥气入胃﹐不過借此調和气血﹐非藥入口卽變爲气血﹐所以不在多也。又有病患粒米不入﹐反用膩隔酸苦鮏臭之藥﹐大碗濃煎灌之﹐卽使中病﹐尙難運化﹐況與相反之藥﹐塡塞胃中﹐卽不藥死﹐亦必灌死﹐小兒尢甚。又不論人之貧富﹐人參總爲不祧之品。人情無不貪生﹐必竭蹶措處﹐孰知反以此而喪其身﹐其貧者送終無具﹐妻子飄零﹐是殺其身而並破其家也。我少時見前輩老醫﹐必審貧富而後用藥﹐尢見居心長濃﹐況是時參價猶賤於今日二十倍﹐尙如此謹愼﹐卽此等存心﹐今人已不逮昔人遠矣﹗

煎藥服藥法

煎藥之法各殊﹕有先煎主藥一味﹐後入余藥者﹐有先煎眾味﹐後煎一味者﹐有用一味煎湯以煎藥者﹔有先分煎﹐後並煎者﹔有宜多煎者﹝補藥皆然﹞﹔有宜少煎者﹝散藥皆然﹞﹔有宜水少者﹔有不煎而泡漬者﹔有煎而露一宿者﹔有宜用猛火者﹔有宜用緩火者﹔各有妙義﹐不可移易。今則不論何藥﹐惟用猛火多煎﹐將芳香之气散盡﹐僅存濃濃之質。如煎燒酒者﹐將糟久煮﹐則酒气全無矣﹐豈能和營達衛乎﹖須將古人所定煎法﹐細細推究﹐而各當其宜﹐則取效尢捷。

其服藥亦有法。古方一劑﹐必分三服﹐一日服三次﹔並有日服三次﹐夜服三次者。蓋藥味入口﹐卽行於經絡﹐驅邪養正﹐性過卽已﹐豈容間斷﹖今人則每日服一次﹐病久藥暫﹐此一暴十寒之道也。又有寒熱不得其宜﹐早暮不合其時﹐或與飲食相雜﹐或服藥時卽勞動冒風﹐不惟無益﹐反能有害。至於傷寒及外癥痘癥﹐病勢一日屢變﹐今早用一劑﹐明晚更用一劑﹐中間間隔兩晝一夜﹐經絡已傳﹐病勢益增矣。又發散之劑﹐必暖覆令汗出﹐使邪從汗散﹔若不使出汗﹐則外邪豈能內消﹖此皆淺易之理﹐醫家病家﹐皆所宜知也。又惡毒之藥﹐不宜輕用。昔神農徧嘗諸藥而成本艸﹐故能深知其性。今之醫者﹐於不常用之藥﹐亦宜細辧其气味﹐方不至於誤用。若耳聞有此藥﹐並未一嘗﹐又不細審古人用法﹐而輒以大劑灌之﹐病者服之苦楚萬狀﹐並有因此而死者﹐而已亦茫然不知其何故﹔若能每味親嘗﹐斷不敢冒昧試人矣。此亦不可不知也。

延醫

疾病爲生死相關﹐一或有誤﹐追悔無及。故延醫治病﹐乃以性命相托也﹐何可不加意愼擇﹗如無的確可信之人﹐寧可不服藥以待命。乃世人獨忽於此﹐惟以耳爲目﹐不考其實學何如﹖治效何若﹖聞人稱說﹐卽延請施治﹐服藥無效﹐毫不轉念﹐甚而日重一日﹐惟咎已病之難痊﹐不咎醫者之貽誤。孰知藥果中病﹐卽不能速愈﹐必無不見效之理﹐不但服後奏功﹐當服時已有可徵者。如熱病服涼藥﹐寒病服熱藥之類﹐聞其气已馨香可愛﹐入於口卽和順安適﹔如不中病之藥﹐卽聞其气已厭惡﹐入於腹必懊。《內經》云臨病人問所便﹐此眞訣也。今人則信任一人﹐卽至死不悔﹐其故莫解﹐想必冥冥之中﹐有定數也。又有與此相反者﹐偶聽人言﹐卽求一試﹐藥未盡劑﹐又易一醫﹐或一日而請數人﹐各自立說﹐茫無主張。此時卽有髙明之人﹐豈能違眾力爭﹐以遭謗忌﹐亦惟隨人惟諾而已。要知病之傳變﹐各有定期﹐方之更換﹐各有次第﹐藥石亂投﹐終歸不治﹐二者事異而害同。惟能不務虛名﹐專求實效﹐審察精詳﹐見機明決﹐庶幾不以性命爲兒戲矣﹗

祕方

古聖設立方藥﹐專以治病﹐凡中病而效者﹐卽爲祕方﹐並無別有奇藥也。若無病而服藥﹐久則必有偏勝之害﹐或有气血衰弱﹐借藥滋補﹐亦必擇和平純粹之品﹐審體气之所偏而稍爲資助。如世所爲祕方奇術﹑大熱大補之劑﹐乃昔人所造以欺人者﹐無不傷生。更有一等怪方﹐乃富貴人賄醫所造者。余曾遇一貴公子﹐向余求長生方﹐余應之曰﹕公試覓一長生之人示我﹐我乃能造長生之方﹔若長生者無一人﹐則天下無長生之方矣。其人有慍色。是時適有老醫在其家﹐因復向老醫求得之。乃傲余曰﹕長生方某先生已與我矣﹐公何獨吝也﹖余視其方﹐乃聚天下血肉溫補之藥﹐故難其制法﹐使耳目一新者。余私謂老醫曰﹕先生之長生方﹐從何傳授﹖老醫曰﹕子無見哂﹐子非入世行道之人耳﹗凡富貴之人﹐何求不得﹐惟懼不能長生縱欲耳﹐故每遇名醫﹐必求此方﹐若長生方不知。何以得行其道﹖我非有意欺彼﹐其如欲應酬於世﹐自不得不然耳﹗後果得濃酬。余因知天下所傳祕方﹐皆此類也。此卽文成五利之餘術﹐萬勿以爲眞可以長生也﹐速死則有之耳﹗識此﹐以醒世之求長生而覓祕方者。

詭誕

醫藥爲人命所關﹐較他事尢宜敬愼。今乃眩奇立異﹐竟視爲兒戲矣﹗其創始之人﹐不過欲駭愚人之耳目﹐繼而互相效尢﹐竟以爲行道之快捷方式﹐而病家則以爲名醫異人之處在此﹐將古人精思妙法﹐反全然不考﹐其獘何所底止﹖今略舉數端於下。

人中黃腸胃熱毒﹐偶有用八丸散者。今入煎藥﹐則是以糞汁灌人而倒其胃矣。

人中白飛淨入末藥﹐若煎服﹐是以溺汁灌人矣。

鹿茸﹑麋茸俱入丸藥﹐外癥﹑痘癥偶入煎藥。又古方以治血寒久痢。今人以治熱毒時痢﹐腐腸而死。

河車﹑臍帶補腎丸藥偶用。今入煎劑﹐腥穢不堪。又臍帶必用數條﹐肆中以羊腸﹑龜腸代之。

蚌水大寒傷胃。前人有用一二匙﹐治陽明熱毒。今人用一碗半碗﹐以治小兒﹐死者八九。

蚯蚓痘癥用一二條﹐酒衝﹐已屬不典。今用三四十條﹐大毒大寒﹐服者多死。

蜈蚣﹑蠐螬﹝卽桑繭﹞﹑蠍子﹑胡蜂皆極毒之物﹐用者多死﹐間有不死者幸耳﹗石決明﹝眼科磨光鹽水煮﹐入末藥。今亦以此入一切煎劑﹐何義﹖﹞

白螺殼此收濕摻藥。亦入煎劑﹐其義何在﹖雞子黃此少陰不寐引經之藥。今無病不用。

燕窠﹑海參﹑淡菜﹑鹿筋﹑醜筋﹑魚肚﹑鹿尾此皆食品﹐不入藥劑。必須洗浸極淨﹐加以姜﹑椒﹑蔥﹑酒﹐方可入口。今與熟地﹑麥冬﹑附﹑桂同煎﹐則鮏臭欲嘔。

醋炒半夏﹑醋赭石﹑麻油炒半夏皆能傷肺﹐令人聲啞而死。

橘白﹑橘內筋﹑荷葉邊﹑枇杷核﹑楂核﹑扁豆殼此皆方書所棄。今偏取之以示異。

更有宜炒者反用生﹐宜切者反用囫圇﹐此類不可枚舉。

以上各種﹐其性和平者﹐服之𨿽無大害﹐亦有小損。至諸不常用及腥毒之物﹐病家皆不能炮制﹐必至臭穢惡劣﹐試使立方之人﹐取而自嘗之﹐亦必伸舌攢眉﹐嘔吐噦逆﹐入腹之後﹐必至脹痛瞀亂﹐求死不得﹐然後深悔從前服我藥之人﹐不知如何能耐此苦楚﹐恨嘗之不早﹐枉令人受此荼毒也。抑思人之求治﹐不過欲全其命耳﹗若以從未經驗之方﹐任意試之﹐服後又不考其人之生死而屢用之﹐則終身無攺悔之日矣。嗟乎﹗死者已矣﹐孰知其父母妻子之悲號慘戚﹐有令人不忍見者乎﹖念及此﹐能不讀書考古﹐以求萬穩萬全之法者﹐非人情也。以上所指﹐皆近時之獘。若後世此風漸攺﹐必不信世間有如此醫法﹐反以我言爲太過者﹐豈知並無一語虛妄者乎﹗又有疑我爲專用寒涼攻伐者﹐不知此乃爲誤用溫補者戒﹐非謂溫補槪不可用也。

願世之爲醫者﹐眞誠敬愼﹐勿用非法之方﹐世之求治者﹐明察知幾﹐勿服怪誕之藥﹕則兩得之也。

宗傳

一切道術﹐必有本源﹐未有目不睹漢唐以前之書﹐徒記時尙之藥數種而可爲醫者。今將學醫必讀之書並讀法﹐開列於下﹐果能專心體察﹐則胸有定見﹐然後將後世之書﹐徧觀博覽﹐自能辧其是非﹐取其長而去其短矣。

《靈樞經》此明經絡﹑臟腑之所以生成﹐疾病之所由侵犯。鍼灸家不可不詳考﹐方脈家略明大義可也。

《素問》此明受病之源及治病之法﹐千變萬化﹐無能出其範圍。如不能全讀﹐擇其精要切實者﹐熟記可也。

《傷寒論》此一切外感之總訣﹐非獨治傷寒也。明於此﹐則六淫之病無不通貫矣。

《金匱》此一切雜病之祖方﹐其諸大癥﹐已無不備。能通其理﹐天下無難治之病矣。

神農本艸《神農本艸經》止三百六十種﹐自陶宏景以後﹐藥味日增﹐用法益廣﹐至明李時珍《綱目》而大備。其書以本經爲主﹐而以諸家之說附之。讀者字字考驗﹐則能知古人制方之妙義﹐而用之不窮矣。

《外臺祕要》《千金方》二書匯集唐以前之經方﹑祕方﹐及婦科﹑兒科﹑外科無所不備﹐博大深微。

必明乎《靈》《素》﹑仲景之書﹐方能知所審擇﹐不至泛濫﹐而無所適從矣。

婦科﹑兒科婦人除經﹑帶﹑胎﹑產之外﹐與男子同。小兒除驚﹑癇﹑痧﹑痘而外﹐與老壯同。所以古人並無專科﹐後人不能通貫醫理﹐只習經﹑產﹑驚﹑痘等方藥﹐乃有專科。若讀前所列之書﹐則已無所不能﹐更取後世所著《婦人良方》《幼科新書》等參觀可也。

外科其方亦具《千金》《外臺》。後世方愈多而法愈備﹐如《竇氏全書》《瘍科選粹》﹐俱可采取。惟惡毒之藥及輕用刀鍼﹐斷宜切戒。

《禦纂醫宗金鑑》源本《靈》《素》﹐推崇《傷寒論》《金匱要略》以爲宗旨﹐後乃博采眾論﹐嚴其去取﹐不尙新奇﹐全無偏執﹐又無科不備﹐眞能闡明聖學﹐垂訓後人。足徵聖朝仁民之術﹐無所不周。

習醫者卽不能全讀古書﹐只研究此書﹐足以名世。何乃不此崇信﹐而反從事於近世杜撰無稽之說也﹖

跋

《愼疾芻言》一卷﹐凡十九篇﹐徐君靈胎所著。徐君初名大椿﹐更名大業﹐晚自號洄溪﹐吳江人﹐生有異稟。初學舉業﹐補邑諸生弗屑就﹐去而窮經﹔又好讀黃老﹑陰符﹑旣益泛濫﹐凡星經﹑地誌﹑九宮音律﹑刀劍伎擊﹑勾卒嬴越之法﹐靡不通究﹐各有所述﹐而於醫理尢邃。其投藥造方﹐輒與人異。微士迮雲龍病﹐不言不食者六日﹐徐君按之曰﹕此陰陽相搏證也。投以劑﹐須臾再飲之以湯而躍然。張雨生子無肌膚﹐懼﹐欲棄之。徐君令以糯米作粉糝其體﹐裹以絹﹐埋土中﹐出其首﹐乳之兩日夜而皮生。任氏婦患風痺﹐兩股如鍼刺﹐徐君令作濃﹐遣幹嫗挽持之﹐任其顚撲叫號﹐汗出始釋﹐竟勿藥而愈。市有好拳勇者與人角而受傷气絕矣﹐徐君令覆臥之﹐拳擊其尻三﹐忽嘔黑血數升而蘇。其切脈能決人壽夭窮達﹐後皆驗。乾隆庚辰﹐詔訪海內名醫﹐有以徐君名薦者﹐髙宗純皇帝欲官之﹐固辭歸。乾隆辛卯再召入京﹐年已七十有九﹐是冬卒於京師。詔賜白金﹐贈文林郎。徐君權奇﹐自喜舞槍奪槊﹐有不可一世之﹐晚益放達﹐自題墓門云﹕滿山靈艸仙人藥﹐一徑靑松處士墳。所著醫書如﹕《難經經釋》《神農本艸百種錄》《醫學源流論》《傷寒類方》等若干捲﹐皆行於世。是書之作﹐蓋有鑑於庸醫之誤人﹐救其失而補其漏﹐反復萬餘言﹐大聲疾呼﹐欲令人驚心動魄﹐豁然開悟。嗚呼﹗其用心可謂至矣﹗夫良醫之治疾也﹐多一良醫而得全者眾﹐少一庸醫而得全者尢眾。徐君是書﹐則可化庸醫爲良醫﹐並可勿藥有喜也﹐其有功於時爲何如邪﹖彭詠莪侍郎視學閩中﹐旣刊行此書﹐郵寄京師﹐屬重付剞劂﹐以廣其傳。余考府誌﹐諗徐君本末﹐因跋捲尾﹐俾讀者知其梗槪云。

道光二十有八年戊中秋九月吳縣潘曾瑋

