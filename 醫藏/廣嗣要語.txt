廣嗣要語

﹝明﹞兪橋撰

總論

調理精血論

直指眞源論

男女服藥論

交會宜忌日

實陽能入虛陰之圖﹝圖略﹞

實陰不能受陽之圖﹝圖略﹞

弱陰不能攝陽之圖﹝圖略﹞

微陽不能射陰之圖﹝圖略﹞

診婦人有妊歌

妊娠雜病並產生死二歌【余不能盡錄也】

調元

調經

安胎

便產

轉女爲男法

附方

廣嗣附方

論童壯

論衰老

總論

盡萬物而觀之﹐山無不艸木﹐地無不黍稷﹐人無不生育﹐要之得其養耳。得其養﹐則磽者肥﹐瘠者沃﹐艸木何懼乎不蕃﹐黍稷何懼乎不秀﹖夫人亦由是也。苟形質彊壯﹐而嗜欲無節﹐人之不免虛衰﹐賦稟怯薄﹐而攝養有道﹐終焉亦能完實﹐不特少健而老衰﹐早壯而晚憊﹐滋悟保護之間﹐固可以視秋冬而復春夏也。昔者名醫羅天益﹐其年戊午春﹐桃李始華﹐雨雪厚寸﹐一園叟令舉家擊悶墮雪﹐焚艸於下﹐是年他果蕭然﹐而此園大熟﹐然則天地之气﹐苟可以力轉移﹐於人之身﹐豈無所用其術哉﹖橋乃不慚愚昧﹐積以平日所聞﹐縉紳方士之說﹐質諸古今名家論議。著爲調理精血﹐直指眞源﹐男女服藥三論﹐陰陽虛實四圖﹐合用方法﹐三十五道﹐附靈經驗祕方﹐號曰《廣嗣要語》。精切曉明﹐纖芥非隱﹐信此以行﹐將見天下無不可父之男﹐無不可母之女﹐而螽斯之應﹐比屋皆然矣。

調理精血論

求嗣之要﹐在乎男精女血充滿而無病也。苟或病焉﹐必資明醫而證調之。夫精者﹐血也﹐水也﹐陰也。蓋以有形言之也。有形而能時者﹐則又爲气爲火﹐爲陽所使然也。論曰﹕孤陽不生﹐獨陰不成。無陰則陽無所附﹐無陽則陰無所依。是精兼气﹐血兼水﹐火兼陰陽﹐總屬腎與命門二脈﹐以沈靜爲平。若見命門脈微細或絕﹐陰事痿弱﹐是爲陽虛﹐法當補陽﹔若見命門脈洪大鼓擊﹐陽事堅舉﹐是謂相火妄動﹐法當滋陰制火。啟玄子云﹕壯水之主﹐以制陽光。正此謂也。若見腎脈洪大或數﹐遺精尿血﹐是爲陰虛﹐法當補陰﹔若見腎脈虛微太甚﹐別無相火爲病﹐法當陰陽雙補。又如經者﹐血也﹐水也﹐陰也﹐假火色而爲赤也﹐隨气而行﹐依陽而運﹐亦若精之兼气血﹑兼水火﹑兼陰陽者也。其候以一月爲期﹐上應月之盈缺﹐故名月水。應其期則平﹐失其期則病。先期者﹐血熱也﹔過期者﹐血虛也。過期而色淡者﹐有痰也﹐或曰虛也﹔經行面成塊者﹐血之凝也﹐或曰風冷乘之也﹔將行而作疼者﹐气之滯也﹔行後而疼者﹐气血俱虛也﹔經水紫黑色者﹐气血俱熱也。𨿽然﹐又當察其時之寒暄﹐脈之遲數﹐証之冷熱﹐平而調之﹐以復常候﹐不可一途而取。夫男女精血旣充﹐別無他疾﹐惟守投虛之法﹐是爲知要。

直指眞源論

結胎者﹐男女精血也。男屬陽而象乾﹐乾道資始﹔女屬陰而象坤﹐坤道資生。陽主動﹐故能施與﹔陰主靜﹐故能承受。夫動靜相參﹐陰陽相會﹐必有其時﹐乃成胎孕。凡經盡一日至三日﹐新血未盛﹐精勝其血﹐血開裹精﹐精入爲骨﹐男胎成矣﹔四日至九日﹐新血漸長﹐血勝其精﹐精開裹血﹐血入居本﹐女胎成矣。六日至七日鮮有成者﹐縱成亦皆女胎。欲求子者﹐全在經靜三日以裏交合﹐如俯首拾芥﹐萬舉萬當。斯時﹐男女無暴怒﹐毋醉飽﹐毋炙辛熱﹐毋用他術贊益﹐陰陽和平﹐精血調暢﹐交而必孕﹐孕而必育﹐育而爲子﹐堅壯彊壽﹐至眞切要。在此數語﹐受妊之後﹐宜令鎭靜﹐血气安和﹐則胎孕長養。又須內遠七情﹐外薄五味﹐大冷大熱之物﹐皆在所禁。苟無胎痛﹑胎動﹑漏血﹑瀉利及風寒外邪﹐不可輕易服藥﹐亦不得交合陰陽﹐觸動欲火﹐未產則胎動不常﹐旣產則胎毒不已﹐降生之後﹐攝養一如胎前。蓋母食熱則乳熱﹐母食寒則乳寒﹐母食膏粱釁烈之物﹐則乳毒。有是數者﹐子受其害矣。求嗣之道﹐誠不出此。然源頭一切﹐尢當研究。男子十六而精通﹐必三十而娶﹔女子十四而天癸至﹐必二十而嫁﹐皆欲陰陽二气完實。或精未通而禦女﹐經始至而近男﹐未完而傷﹐未實而動﹐根本旣薄﹐枝葉必衰﹐嗣續豈能蕃衍﹖先儒嘗言﹕寡欲則有子。蓋寡欲則不妄交合﹐積气儲精﹐待時而動﹐故能有子。愚謂不止此爲寡欲﹐凡心有所動﹐卽是欲。心主血而藏神﹐屬手少陰﹔腎主精﹐而藏志﹐屬足少陰。心神外馳﹐則腎志內亂﹐其於交會之際﹐殊無靜一淸寧之气﹐所泄之物﹐同歸腐濁而已。安能發育長養於其間哉﹖《書》曰﹕人心惟危﹐道心惟微。夫能精一道心﹐俾常爲一身之主﹐則邪思妄念﹐自爾退聽﹐欲寡益完﹐不惟多子﹐抑且多壽。蓋養生尢貴於寡欲故也。

男女服藥論

男子以陽用事﹐從乎火而主動﹐動則諸陽生﹔女子以陰用事﹐從乎水而主靜﹐靜則眾陰集。故治男子﹐毋過溫熱以助其陽﹔治女子﹐無過寒涼以益其陰。古人黃柏﹑知母之藥﹐每用於男子﹔而漧薑﹑艾葉之劑﹐愼施於婦人。男女陰陽自然之體﹐固有不得而同者。至於七情內傷﹐六淫外浸﹐發爲諸病。治熱以寒﹐制寒以熱。隨證推移﹐安能執此﹖但男女嗣續稍遲﹐𨿽無疾病﹐當加調護。男子陽動之體﹐惟慮合而易失﹐未獲中其肯綮﹔婦人陰靜之質﹐多苦交而弗孕﹐不能遂其生成﹐由是培養之術﹐若不可廢。在男子則用思仙丹﹐收固眞陰﹐以爲持久之計﹔在女子則用啟榮丸﹐鼓作微陽﹐以爲發育之基。竊觀古今種子諸方﹐不偏於寒﹐卽偏於熱﹐務張其功以矜世﹐不析其理以示人。往往服之反致求全之毀﹐故述貳方﹐以爲世之求嗣者助焉。

交會宜忌日

宜旺相吉日﹐春甲乙寅卯﹐夏丙丁己午﹐秋庚辛申酉﹐冬壬癸亥子。忌弦望晦朔﹐大風大雨﹐虹霓雷電﹐雲霧昏暝﹐日月薄蝕﹐三光之下﹐及春秋冬丙丁日。本命乃劬勞之日﹐亦不可行也。上宜謹之愼之。

實陽能入虛陰之圖﹝圖略﹞

實陽能入虛陰﹐謂男子陽精充實﹐適值女人經後﹐血海虛靜﹐子宮正開﹐與之交合﹐是謂投虛﹐一舉而成胎矣。經淨一日交會者成男﹐二日者成女﹐三日成男﹐四日成女﹐五日成男﹐六日成女﹐取奇陽偶陰之義﹐六日無用矣。大抵前三日﹐新血未盛﹐精勝其血﹐血開裹精。必成男胎。後三日﹐新血漸長﹐血勝其精﹐精開裹血﹐多成女胎。交合得夜半後生气時﹐有子皆男而壽。

實陰不能受陽之圖﹝圖略﹞

實陰不能受陽﹐謂女人經盡六日之後﹐新血方盛﹐血海充滿﹐若與交合﹐以實投實﹐多不成胎。又有婦人素稟怯弱﹐𨿽經後旬日﹐血海未滿﹐亦復成胎。然皆女子﹐亦血勝其精故也。

弱陰不能攝陽之圖﹝圖略﹞

弱陰不能攝陽﹐謂女人陰血衰弱﹐𨿽投眞陽彊盛之精﹐不能攝入子宮﹐是以交而不孕﹐孕而不育。或因病後產後經後﹐將理失宜﹐勞動過節﹐虧損陰血所致。治宜調經養血。

微陽不能射陰之圖﹝圖略﹞

微陽不能射陰﹐謂男子陽精微薄﹐𨿽遇女人血海虛靜之日﹐流而不射﹐多不成胎。蓋因平時嗜欲不節﹐施泄太多所致。法當補益精元﹐兼用工夫存養﹐無令妄動﹐候陽精充實﹐才授投虛之法﹐一舉而成矣。兩尺脈洪大或數﹐小便常赤﹐未交易興﹐旣交易泄﹐或自遺夢遺﹐眞精不固﹐治在補陰。兩尺脈微或遲﹐小便常淸﹐陽事不舉﹐勉力入房﹐未竟先痿﹐或所泄淸冷微薄﹐治在補陽。

診婦人有妊歌

肝爲血兮肺爲气﹐血爲榮兮气爲衛﹐

陰陽配偶不參差﹐兩髒通和皆類例﹐

血衰气旺定無娠﹐血旺气衰應有體﹐

尺微關滑尺帶數﹐流利往來並雀啄﹐

小兒之脈已見形﹐數月懷胎猶未覺﹐

左疾爲男右爲女﹐流利相通速來去﹐

兩手關脈大相應﹐已形亦在通前語﹐

左手帶縱兩个男﹐右手帶橫一雙女﹐

左手脈逆生三男﹐右手脈順還三女﹐

寸關寸部皆相應﹐一男一女分形證﹐

有時子死母身存﹐或卽母亡存子命﹐

往來三部通流利﹐滑數相參皆替替﹐

陽實陰虛脈得明﹐徧滿胸堂皆逆气﹐

左手太陽浮大男﹐右手太陰沈細女﹐

諸陽爲男諸陰女﹐指下分明長記取﹐

三部沈正等無疑﹐尺內不止眞胎婦﹐

母乘子兮縱气露﹐妻乘夫兮橫气助﹐

子乘母兮逆夫參﹐夫乘妻兮順气護﹐

小兒日足胎成聚﹐身熱脈亂無所苦﹐

汁出不食吐逆時﹐精神結備其中住﹐

滑疾不散胎三月﹐但疾不散五月母﹐

弦緊勞彊滑者安﹐沈細而微歸泉路。

妊娠雜病並產生死二歌【余不能盡錄也】

妊娠雜病並產生死二歌【余不能盡錄也】

血下如同月水來﹐漏極胎幹主殺胎﹐

亦損妊母還須慮﹐爭遣神丹救得回。

欲產之時脈離經﹐沈細而滑也同名﹐

夜半覺痛應分誕﹐來日日午定生�。

此歌與前歌皆出《脈訣》也。

調元

陽虛﹐右尺命門脈微細﹐陽痿精淸﹐還少丹﹐巨勝子丸﹔陰虛﹐左尺腎脈洪大或數﹐遺精尿血淋澀等癥﹐丹溪大補陰丸﹑補陰丸﹑加味虎潛丸﹔相火妄動﹐陽事數舉﹐右尺命門脈洪大。此爲水不勝火﹐與陰虛同治法﹐補陰則火自降也﹐陰陽俱虛﹐兩尺脈微弱無力﹐眞精淸薄﹐用八味丸﹑補天丸。

調經

先期者﹐血熱﹐四物加芩﹑連之類﹔過期者﹐血虛﹐四物加參﹑芪﹑白術﹑陳皮之類﹔經水紫黑色及有塊者﹐血熱﹐四物加黃芩﹑黃連﹑香附之類﹔若見腎肝脈遲微﹐小腹冷痛者﹐屬寒﹐四物加炒漧薑之類﹔將行而作疼者﹐血實气滯﹐四物加醋炒莪術﹑玄胡索﹑木香﹔挾熱和黃連﹑柴胡﹐或四物加桃仁﹑紅花﹑香附之類﹔後行而作疼者﹐气血俱虛﹐八物湯﹔經行不止﹐四物加阿膠﹑地楡﹑荊芥穗之類。

安胎

胎痛乃血少﹐四物加童便制香附﹐共爲末﹐紫蘇湯調下﹔有所激觸而痛者﹐芎歸湯探之﹐胎動屬火﹐四物加條芩之類。胎動不安及下血﹐《集驗方》秦艽湯。胎動下血﹐或因房室不節﹐有所觸動﹐四物加膠艾﹑條芩﹑白術之類。妊娠惡阻﹐肥人有疾﹐瘦人有熱﹐胃气不安﹐人參橘皮湯﹐保生湯﹑《集驗》靑竹茹湯。懷胎不問幾个月日﹐但覺胎气不安﹐腰腹微痛﹐飲食不美﹐用安胎飲。

便產

妊娠七八个月﹐恐胎气展大難產﹐宜服束胎丸﹔妊娠八九个月﹐肥厚膏粱之人﹐胎气壅隘﹐宜服枳殼散﹐間二三日一服﹐或達生散﹑救生散﹐臨月用神寢丸﹐三合濟生湯。難產用催生丹﹑遇仙丹﹑如聖膏﹑豬肝蜜酒去。胎衣不下﹐或血幹﹑或血冷凝澀﹐當用奪命丹﹑牛膝湯﹑或前方如聖膏。一方用紅花一兩﹐酒煮濃汁服。一法令產婦自銜發尾在口﹐嘔噦卽下。

轉女爲男法

受妊之後﹐用弓弦一條﹐絳囊盛﹐帶婦人左臂近肩﹐垂系腰下﹐滿百日去之。雄黃一兩﹐絳囊盛﹐帶左邊﹐斧一把﹐置產婦牀頭﹐仍置刃牀下﹐勿令人知﹐雞抱卵時﹐置斧窠下﹐皆雄鷄也。

附方

祕傳金鎖思仙丹

治男子過多嗜欲﹐精气不固﹐澀以去脫之劑也。蓮花蕊十兩﹐暖﹐無毒﹐鎭心﹐忌地黃﹑蒜石蓮子十兩﹐味甘平﹐溫﹐無毒﹐經秋正黑沈水者是也。本功益气安心止汗﹐治腰痛泄精﹐入藥內去靑慧取淨粉雞頭實十兩﹐味甘平無毒﹐益精气彊志﹐取其實並中子搗爛曝漧﹐再搗篩取淨粉上以金櫻子三斤﹐取霜後半黃者﹐木臼中轉杵﹐卻刺勿損﹐擘爲兩片﹐去子水淘淨﹐搗爛入大鍋內﹐以水煎不絕火﹐約水耗半﹐取出濾過﹐重煎如稀餳﹐市肆幹者倍之﹐用水浸軟﹐去子煎﹐令如法﹐入前藥末和丸﹐桐子大﹐每服三十丸﹐空心鹽湯下。一月見效﹐卽不走泄﹐候女人月信住﹐取車前子一合水煎﹐空心服之﹐一交卽孕。依法服至多日﹐精神完固﹐能成地仙﹐平時忌葵菜﹑車前子。

按《本艸》﹕金櫻子味酸澀﹑平﹑無毒﹐療脾泄﹐澀精气。精气滑脫者﹐服之自固﹐或言其性澀﹐乃因無是病而用是藥﹐且無配制而作煎單服者。吁﹗澀可去脫﹐十劑之一法﹐良工不能更其道也。夫雞頭實﹐味甘平﹑無毒﹐補中益精。石蓮子﹐味甘寒無毒﹐安心神﹐養气力﹐治泄精。蓮花蕊﹐暖﹐無毒﹐鎭心益顏色﹐服餌家取雞頭實﹐熬金櫻﹐煎和丸﹐補下益﹐名水陸丹﹐仙方取雞頭實﹐並蓮實合餌食之﹐能駐年﹐昔人得其一二﹐功效若此。思仙合眾妙而有之﹐信可尙矣。

玉鑰啟榮丸

治女子無他疾﹐經事調勻﹐容顏不損﹐但久無胎孕。先師云﹕婦人者﹐眾陰之所集﹐常與溫居﹐今失所養﹐則子宮有陰無陽﹐不能生發﹐用此丸平調气血﹐鼓作微陽﹐生育之要藥也。人參白術甘艸當歸赤石脂川芎茯苓芍藥俱要白者熟地牡丹皮沒藥白芷槁本白薇玄胡索上各一兩﹐除石脂﹑沒藥另研外﹐其餘用醇酒浸三日﹐焙曬漧爲細末﹐足一十五兩香附去皮毛﹐水醋浸三日﹐炒幹﹐爲細末﹐一十五兩上藥一十六味﹐重羅極細末﹐煉蜜丸如梧桐子﹐磁器中封固﹐每服五十丸﹐空心溫酒或白湯送下﹐以干物壓之﹐待月事調勻﹐受娠爲度。

還少丹

治右尺命門脈微細﹐陽事痿弱﹐精气不足﹐陽虛之證。山藥牛膝去蘆﹐酒浸遠志去心巴戟去心山茱萸去核茯苓五味蓯蓉杜仲炒去絲石菖蒲茴香各一兩枸杞熟地各一兩半楮實子一兩上爲末﹐煉蜜和棗泥丸﹐如梧桐子大﹐每服三五十丸﹐溫酒或鹽湯送下﹐日三服﹐食前。

巨勝子丸

治右尺命門脈虛欲脫﹐陽痿不舉﹐陽脫之證。熟地四兩生地牛膝酒洗﹐川的枸杞甘州何首烏茯苓白的天雄炮天門冬去心柏子仁巴戟去心五味北者山藥楮實酸棗仁續斷各一兩韭子川椒蓮芯各五錢覆盆子一兩木香三錢半蓯蓉一兩芡實五錢巨勝子菟絲子破故紙炒﹐各一兩葫蘆巴五錢上爲末﹐煉蜜丸﹐桐子大﹐每服七十丸。甚虛者﹐百丸﹐空心溫酒下。

大補陰丸

治左尺腎脈洪大或數﹐遺精水血﹐壯水之要藥。黃柏鹽酒炒知母各四兩﹐制同龜板酥炙熟地各六兩上爲末﹐煉蜜和豬脊髓丸﹐如桐子大﹐每服七十丸﹐空心鹽白湯下。

補陰丸

治左尺腎脈洪大或數﹐精元不固﹐補陰制火之藥也。黃柏半斤﹐鹽酒炒知母同上制熟地各三兩芍藥炒白川牛膝酒洗陳皮鎖陽當歸各一兩半龜板四兩﹐酒浸﹐酥炙虎頸骨一兩﹐制同上爲末﹐酒煮羊肉丸﹐如桐子大﹐每服五十丸﹐空心鹽白湯下﹐冬加漧薑半兩。

加味虎潛丸

治左尺腎脈虛數﹐精神短少﹐腰膝無力﹐補腎養血气之劑。人參黃芪蜜炙芍藥炒﹐白的黃柏酒炒﹐各一兩菟絲子酒炒﹐五錢當歸酒洗山藥各一兩鎖陽酥炙龜板酒浸﹐酥炙虎頸骨制同枸杞甘州﹐各五錢杜仲酥炙去絲五味各七錢半牛膝酒洗二兩破故紙七錢半熟地四兩上爲末﹐煉蜜和豬脊髓丸﹐如桐子大﹐每服百丸﹐空心溫酒或鹽湯送下。

八味丸

治兩尺脈微弱﹐陰陽俱虛﹐雙補之劑。熟地半斤澤瀉茯苓白牡丹皮各三兩山藥四兩附子炮去皮臍桂心各一兩山茱萸四兩上爲末﹐煉蜜丸如桐子大﹐每服十五丸﹐溫酒送下﹐日再服。

補天丸

治六脈虛微﹐气血衰弱﹐虛勞證。具補天一以生水之劑。紫河車一具﹐卽胞衣﹐男用女胎﹐女用男胎﹐俱以初胎爲主﹐若不可得卽壯盛婦人者亦可龜板炙﹐各三兩杜仲酥炙牛膝酒浸陳皮各一兩冬加漧薑五錢﹐夏加五味子一兩上共爲細末﹐先以河車水洗淨﹐布絞幹﹐或用酒煨熟﹐入諸藥末﹐共搗勻焙燥﹐再爲末﹐酒糊丸﹐如桐子大﹐每服百丸﹐空心溫酒或白沸湯送下。

四物湯

治女子血分或寒或熱﹐經事或前或後﹐或多或少﹐以至崩帶積塊諸癥﹐用此加減。當歸川芎芍藥熟地上等分﹐水煎。

芎歸湯

一名佛手散補血治血﹐生新逐敗﹐婦人胎前產後﹐可皆服也。當歸酒浸川芎各等分上銼﹐每服四五錢。入酒一鐘煎﹐令欲幹﹐加水一鐘﹐再煎二三沸﹐去渣溫服。

安胎飲

治婦人懷娠﹐不問幾个月日﹐但覺胎气不安﹐腰腹微痛﹐飲食不美﹐此湯主之。白術芍藥白熟地當歸各一錢廣陳皮五分人參川芎黃芩各五分甘艸縮砂仁紫蘇各二分上銼作一服﹐加生薑一片﹐水煎溫服。

集驗方

治婦人胎動不安及下血。艾葉阿膠川芎當歸各三錢甘艸一錢上銼﹐水四鐘﹐煎取二鐘﹐去滓納膠令化﹐分三服﹐一日用。

秦艽湯

治證同前。秦艽阿膠蛤粉炒艾葉醋炒上等分﹐爲粗末﹐每服五錢﹐水二盞﹐糯米百粒﹐煎至一盞﹐去滓溫服。

人參橘皮湯

治始妊娠惡心阻食﹐和中安胃之藥也。白術人參去蘆橘紅門冬去心﹐各二兩白茯苓二兩厚朴姜制﹐二兩甘艸三錢上爲粗末﹐每服四錢﹐水鐘半﹐淡竹茹彈子大一枚﹐姜三片﹐煎七分﹐去滓澄淸﹐溫服﹐空心﹐食前。

保生湯

治婦人惡阻﹐養胃調气之要藥也。人參八分甘艸五分白術烏藥香附各一錢橘紅一錢二分嘔吐加丁香。水一鐘半﹐姜五片﹐煎七分﹐去渣溫服無時。

《集驗》靑竹茹湯

治婦人惡阻﹐淸痰止嘔气之要藥也。竹茹彈大一枚橘皮一錢五分生薑二錢茯苓一錢五分半夏二錢﹐湯泡七次水二鐘﹐煎七分﹐去渣溫服﹐忌羊肉餳等物。束胎丸治婦人妊娠七八个月﹐恐胎气展大難產﹐用此扶助母气﹐緊束兒胎。白術三兩陳皮二兩﹐忌火茯苓七錢半條芩酒炒﹐夏一兩﹐春秋七錢五分﹐冬五錢上爲末﹐粥糊丸﹐桐子大﹐每服五六十丸﹐白湯米飲﹐食前任下。

枳殼丸

治婦人妊娠八九个月﹐稟質肥厚﹐胎气壅隘。服此以寬和母气﹐令兒易產。香附一兩﹐炒粉艸炙﹐一兩半商州枳殼五兩﹐麩皮炒赤上爲末﹐每服二錢﹐空心沸湯點服﹐日三次。一方加炒糯米﹐同爲末﹐白湯點服﹐令兒易產﹐初生微黑﹐百日肥白﹐此爲古方之冠。若妊娠稍弱﹐恐胎寒腹痛﹐胎弱多驚﹐於內可加當歸一兩﹑木香五錢。不見火則陽不致彊﹐陰不致弱﹐二气調和﹐有益胎嗣。

達生散

治婦人妊娠八九个月﹐服此以扶正气﹐散滯气﹐妊婦稍虛者﹐得此尢佳。白術芍藥當歸陳皮大腹皮姜制人參各五分甘艸一錢半紫蘇莖葉五分上作一劑﹐水煎服﹐夏加黃芩或黃連﹑五味子﹔春加川芎﹑防風﹔秋加澤瀉﹔冬加縮砂﹐或通加枳實﹑縮砂﹔胎動加薴根﹑金銀花﹔上气加紫蘇﹑地黃﹔性急加柴胡﹔多怒加黃芩﹔食少加縮砂﹑神曲﹔渴加麥門冬﹑黃芩﹔能食加黃楊腦﹔有痰加半夏﹑黃芩。

救生散

治妊娠婦稟受瘦怯﹐不宜服枳殼散破气之藥。此方安胎益气﹐令子緊小易產。人參神曲炒麥芽炒白術麩炒橘紅炒訶子煨﹐去核上六味﹐各等分﹐爲細末﹐每服三錢。水二鐘﹐煎至七分﹐空心食前溫服。議者謂今時八月﹐合進瘦胎易產之藥﹐多用枳殼散非爲不是﹐但妊婦肥實者可也。若本瘦怯﹐不宜服此藥﹐惟救生散安胎益气﹐令子緊小﹐無病易產﹐最爲穩當。

神寢丸

治妊婦臨產月日﹐破滯气﹐瘦胎易產。商州枳殼一兩﹐麩炒通明乳香五錢﹐另研上爲末﹐煉蜜丸如桐子大﹐空心溫酒或米飲送下﹐臨月用之瘦胎易產﹐極有功效。

二合濟生湯

以枳殼芎歸達生三方﹐抽其精粹而合成此湯﹐治臨產艱難。𨿽一二日不下者﹐服此自然轉動下生。枳殼二錢﹐麩炒香附一錢半﹐炒粉艸七分川芎三錢大腹皮薑汁洗﹐一錢五分當歸三錢蘇葉八分上水二鐘﹐煎八分﹐待腰腹痛甚﹐服之卽產。

催生丹

療產婦生理不順﹐產育艱難﹐或橫或逆﹐大有神效﹐宜天醫日合。臘月兔腦去膜研如泥﹐卽十二月母丁香一錢﹐爲末通明乳香一錢﹐研細末麝香一錢﹐研細上以乳麝丁香拌勻﹐入兔腦髓和丸﹐如芡實﹐陰漧油紙蜜封固﹐臨產服一丸﹐溫水送下立產。男左女右﹐手中握藥出﹐神驗。

催生不傳遇仙方

治婦人坐艸艱難。朱砂雄黃各一錢半蛇退煆蓖麻子十四顆﹐去殼上爲細末﹐粥糊丸﹐彈子大﹐臨產時先用川椒湯淋洗臍下﹐納藥一丸臍中﹐仍以蠟紙數重覆藥上﹐軟帛拴系﹐產則急取藥去﹐一丸可用三次。

如聖膏

治證同前。用蓖麻七粒﹐去殼﹐細研去膏﹐塗腳心立產﹐急洗藥去﹐遲則腸出﹐卻以此膏塗頂上﹐腸自縮入。一方用蓖麻子百粒﹐雄黃末一錢。同研用如前法。

豬肝蜜酒方

治婦人胞水早行﹐胎澀不下。豬肝白蜜醇酒各一升上三味﹐共煎至二升﹐分作二三服﹐不能服者隨多緩少﹐漸漸服之。

奪命丹

治婦人血冷凝滯﹐胎衣不下。大黃釅醋煎膏牡丹皮各四錢漧漆一錢﹐炒煙盡黑附子炮﹐二錢﹐去皮上爲末﹐以大黃膏同雞子白搗勻﹐桐子大﹐溫酒急吞五七丸。如未下﹐再用後方。

牛膝湯

治婦人生理不順﹐用此滑利水道﹐令兒易產。牛膝酒洗木通瞿麥當歸酒洗﹐各一錢滑石二錢葵菜子一錢二分半﹐如無﹐用黃蜀葵花上銼﹐分三服﹐水二鐘﹐煎八分溫服﹐須先合預備。

廣嗣附方

五子衍宗丸

男服此藥﹐添精補髓﹐疏利腎气﹐不問下焦虛實寒熱﹐服之自能平祕﹐舊稱古今第一種子方﹐有人世世服此藥﹐子孫蕃衍﹐遂成村落之說。嘉靖丁亥於廣信鄭中丞宅得之﹐張神仙四世孫﹐予及數人﹐用之殊驗。枸杞子甘州菟絲子各八兩﹐酒蒸搗餅車前子二兩﹐揚淨五味子遼東﹐二兩﹐研碎覆盆子四兩﹐酒洗﹐去目上藥俱擇道地精新者﹐焙曬漧﹐共爲細末﹐煉蜜丸﹐桐子大﹐每服空心九十丸。上牀時五十丸﹐白沸湯或鹽湯送下﹐冬月用溫酒下﹐修合日春取丙丁巳午﹔夏取戊已辰戌丑未﹔秋取壬癸亥子﹔冬取甲乙寅卯。忌師尼鰥寡之人及雞犬六畜見。

百子附歸丸

女服此藥﹐調經養血﹐安胎順气﹐不問胎前產後﹐月事參差﹐有餘不足諸證﹐悉皆治之﹐殊益胎嗣。比太僕史鮑璧﹐臺州人﹐其妻年三十不生育﹐忽經事不至者十月﹐腹鼓大﹐無病容﹐皆謂妊娠。一日﹐忽產惡物盈褲。視之皆敗痰精血﹐後服此丸﹐不期年﹐生一子。張云﹕彼嘗以此二方與諸人服﹐無不應者。阿膠眞的﹐蛤粉炒成珠川芎去蘆當歸肥大者﹐酒洗﹐去蘆蘄艾去筋梗﹐醋煮幹芍藥肥長白者熟地懷慶者﹐去腦﹐取沈水者﹐各二兩香附赤心者﹐去毛﹐杵成米﹐水醋各浸一宿﹐曬﹐焙漧﹐一十二兩上爲極細末﹐用大陳橊一枚﹐連皮搗碎﹐東流水三升熬去滓﹐打麵糊爲丸﹐桐子大﹐每服百丸﹐空心陳米醋點沸湯下﹐日一服。上二方亦兪子木所別傳者。

大造丸

治男子女人一切虛弱﹐不問老幼﹐或稟气素弱﹐或斫喪太過﹐陽事早痿﹐面色痿黃﹐形體羸﹐口不能呼﹐足不能任地﹐或老年虛憊﹐气血俱衰﹐或女人月水不調﹐或常小產﹐或多生女少生男。凡是气血虛損不足之癥﹐艱於嗣育者﹐並宜服此﹐當有奇效。紫河車一用米泔水洗淨﹐新瓦上焙榦爲末﹐須初生男女爲炒。又法用銀器加淡酒水內蒸化入藥敗龜板年久者良﹐童便浸三日﹐酥炙黃二兩﹐除腰背酸疼﹐骨中寒熱生地黃懷慶肥大者﹐二兩五錢﹐入砂仁六錢﹑白茯苓二兩﹐稀絹包﹐入銀罐內﹐好酒煮幹﹐添酒七次﹐去茯苓﹑砂仁﹐只用地黃涼心火血熱﹐除五心熱天門冬去心﹐一兩二錢﹐去熱養肌膚﹐生津保肺气牛膝去苗﹐酒浸曬漧﹐一兩二錢﹐壯陽益精﹐主腰脊疼痛﹐除四肢拘攣杜仲酥炙去絲﹐一兩五錢﹐彊腎壯筋骨﹐益气主腰疼人參去蘆﹐一兩﹐止渴生津﹐和中益气﹐安神止驚悸夏月加五味子七錢﹔一方加麥門冬去心﹐一兩二錢男子遺精﹐婦人帶下﹐並加牧蠣一兩五錢﹔婦人加當歸二兩﹐去龜板。上藥除地黃﹐另用木石杵臼內舂一日﹐余藥各爲末﹐和地黃膏搗極勻﹐酒米糊爲丸﹐如小豆大﹐每服八九十丸﹐空心鹽湯進一服﹐寒月以好酒進亦妙。

神效墨附丸

專治婦人久無子﹐有經事不調﹐及數墮胎者服之﹐可立致效。香附一斤﹐要北方香附米﹐去毛四分﹐浸﹐一分好酒浸﹐一分童便浸﹐一分米泔浸﹐一分醋浸﹐各七日七夜艾綿四兩﹐要潔淨無塵梗者﹐用醋二大碗﹐同香附一處煮幹﹐石臼內約杵三千下﹐以爛爲度﹐撚如餅子﹐只錢樣厚﹐用新瓦炭火焙漧﹐搗爲細末茯苓淨白者人參去蘆當歸酒浸一宿川芎去土﹐大實者上徽墨火煆醋淬﹐木香五錢﹐要廣南者爲眞熟地黃用酒浸去土﹐又以酒浸一宿﹐飯上蒸過﹐各一兩上九味﹐各爲細末﹐醋糊爲丸﹐如桐子大﹐每服五十丸﹐空心好酒下﹐此方乃聞人道長所傳。

何首烏丸

喬白巖服。牛膝去苗﹐梗生一斤何首烏三斤﹐用銅刀或竹刀切作片上藥以黑豆一斗淘淨﹐用甑一所﹐先以豆薄鋪甑底﹐後薄鋪何首烏﹐又鋪牛膝。重重鋪盡﹐安於釜上蒸之﹐令豆熟爲度﹐去豆取藥曝漧﹐又換豆蒸之。如此三次﹐去豆取藥爲末﹐蒸棗肉爲丸﹐如桐子大﹐每服三五十丸﹐食前溫酒下﹐忌蘿卜﹑蔥蒜。何首烏幹者﹐米泔水浸﹐稍軟切之。大方蕭東之傳﹐云蔣敬所服此。何首烏雌雄各半斤﹐銅刀刮去粗皮爲片﹐米泔水浸﹐夏一宿﹐春秋二宿﹐冬三宿﹐取出曬榦爲末﹐無火病以棗肉爲丸﹐否則蜜丸﹐淸晨鹽湯下﹐或酒下尢佳。本艸服何首烏用茯苓煎湯﹐似勝鹽湯。上二方﹐楊后江掌科傳﹐後江自服此連孕﹐及人傳服者皆驗。

延年益嗣丹

男子服。生地黃酒浸二宿﹐取出曬乾天門冬酒浸一二時﹐取出去心曬漧熟地黃酒洗淨曬漧麥門冬酒浸一二宿取出﹐去心曬漧﹐各三兩地骨皮五兩﹐酒洗淨﹐曬漧白茯苓五兩﹐去粗皮切作片﹐酒浸過﹐取出曬漧人參去蘆﹐三兩﹐上好者方用何首烏半斤﹐鮮者用竹刀刮去皮﹐切作片﹔幹者用米泔水浸軟﹐刮去皮﹐切作片﹐用砂鍋內下用烏羊肉一斤﹐烏豆三合﹐量著水上﹐用竹篦放此藥後﹐覆蓋蒸一二時辰﹐取出曬漧﹐共爲細末﹐煉蜜爲丸﹐如桐子大﹐每服三五十丸﹐用酒送下﹐淸晨服之。崇徳縣韓主薄傳。

加味益母丸

婦人服。川芎木香廣芍藥赤的當歸各一兩益母艸半斤上爲末﹐煉蜜丸如桐大﹐每服五十丸﹐用好酒或童便酒送下﹐其妙如神﹐服百丸有孕。上二方﹐余與荊妻親服有驗者。

加味養榮丸

婦人服之有孕﹐且無小產之患。當歸酒浸洗白術各二兩芍藥煨黃芩炒香附子炒﹐各一兩五錢貝母陳皮去白茯苓白人參麥門冬去心﹐各一兩阿膠炒﹐七錢甘艸炙﹐五錢川芎一兩半熟地酒浸﹐二兩黑豆大者﹐炒去皮﹐四十九粒上爲細末﹐煉蜜丸如桐子大﹐每服七八十丸﹐食前空心鹽湯或溫酒任下﹐忌食諸血。

四制香附丸

當歸酒浸芍藥酒炒熟地薑汁炒川芎各四兩澤蘭葉白術陳皮各二兩黃柏酒炒甘艸酒炒﹐各一兩香附一斤﹐四兩醋﹐四兩酒﹐四兩鹽湯﹐四兩童便﹐各浸二日炒上爲末﹐酒糊丸桐子大﹐每服七十丸﹐空心白湯下﹐調經養血﹐順气健脾﹐信服有妊。

壬子丸

依方修合此藥服之﹐不過半月一月有孕﹐試之屢見效﹐故附錄。乳香三兩白芨白斂茯苓白淨吳茱萸各一兩牛膝細辛各五錢菖蒲當歸白附子各少許厚朴桂心沒藥人參各四兩上爲細末﹐煉蜜丸用壬子日修合﹐如紅豆大﹐每服十丸有效。若男子服補益﹔若孕婦服之﹐卽生雙胎﹐空心好酒送下﹐無夫婦者不可服。

琥珀調經丸

治婦人無子﹐能令經正。香附一斤﹐一半童便﹐一半醋各浸七日蘄艾四兩﹐揀去枝梗﹐加入香附攪勻﹐再加好醋五碗﹐入砂鍋內﹐同煮幹爲度﹐日中曬漧﹐磨爲細末﹐另加末藥當歸酒洗川芎芍藥煨﹐各三兩琥珀一兩﹐另研熟地酒蒸﹐另杵入糊生地酒浸﹐各二兩﹐另杵入糊上爲細末﹐共一處搗極細﹐同爲丸﹐用醋糊丸如桐子大﹐每服一百丸﹐空心艾醋湯送下。

濟陰丹

當歸川芎各四兩香附一斤生漧地黃四兩﹐去苗好大艾葉一斤﹐去梗﹐蘄艾尢妙赤芍藥四兩上分爲四分﹐一分醋浸﹐一分童便浸﹐一分鹽水浸﹐一分酒浸﹐俱各過一宿﹐用醋三壺拌勻﹐以砂鍋煮漧醋爲度﹐取出曬榦爲末﹐醋打麵糊爲丸﹐如桐子大﹐一日三食﹐食前每服五六十丸﹐令人體壯經調有孕﹐且服久諸病不作。

雛鳳丸

用頭窠烏骨雞雌雄各一隻﹐置放一處﹐不可與羣雞相混﹐候生卵時﹐初生頭卵記放﹐待生卵數足﹐將初生卵頭巓開一竅﹐用辰砂三錢﹐當歸﹑芍藥﹑川芎﹑熟地黃各二錢﹐爲細末﹐將卵黃傾出﹐和藥末仍入殼內﹐以厚紙封之﹐眾卵內覆之﹐待羣雞生﹐將藥卵去殼﹐以蜜丸之﹐塗心好酒服三四十丸。此極見效﹐藥盡幹有孕。此方宣府鎭守總兵馬儀都督所傳。

香附丸

又名煮附丸專宜妾婢。蓋妾婢多郁﹐情不宣暢﹐經多不調﹐故難孕。此方最妙﹐不須更服他藥。以香附不拘多少﹐去毛並粗皮﹐米泔水浸一宿﹐曬漧﹐用上好米醋﹐砂鍋內同煮之﹐旋幹旋添﹐以煮透極爛爲度﹐取出焙榦爲末﹐仍用醋糊爲丸﹐如桐子大﹐每服五七十丸﹐經不調者卽調﹐久不孕者亦孕。

溫臍種子方

白芷靑鹽各二錢麝香一分五靈芝二錢上各爲末﹐以蕎麥麵湯和搓成條﹐圈於臍上﹐以前藥實於其條﹐以艾灸之﹐但臍內微溫卽好﹐不過二三度。

兜肚方

升麻丁皮甘松各七錢白檀一兩零陵香五錢麝香九分白芷五錢木鱉八錢兜苓馬蹄香血竭各五錢羚羊角一兩分作三个兜肚內。已上共十二味﹐用蘄艾綿絮裝於白綾兜肚內﹐初服者用三日後一解﹐至第五日復服﹐至一月後常服。專治痞積遺精﹐白濁﹐婦人赤白帶下﹐及婦人經脈不調﹐久不受孕者﹐惟孕婦不可服。

益母艸丸

只一味爲末﹐不犯鐵器﹐煉蜜丸如彈子大﹐每服一丸﹐久服亦令人有子。此先祖蘭窗公所常施而有驗者﹐其婦人胎前產後諸疾﹐治不無效。服法備載於積堂方中﹐在前冊。

妊娠五忌

昆山顧狀元刊施二法。勿睡熱炕﹐南方火廂亦固。勿飲燒酒﹐黃酒有藥者﹐亦不宜飲。勿食煎炒炙之物。勿食蔥﹑韭﹑蒜﹑胡椒﹑茱萸。勿於星月下仰臥﹐及當風洗浴坐臥。

小兒五宜

小兒初生﹐先煎濃黃連甘艸湯﹐急用軟絹或絲綿﹐包指蘸藥﹐摳出口中惡血﹐倘或不及﹐卽以藥湯灌之﹐待吐出惡末﹐方與乳喫﹐令出痘稀。初生三五月﹐宜繃縛令臥﹐勿豎頭抱出﹐免致驚。乳與食﹐不宜一時混喫﹐兒生疳癖痞積。宜用七八十歲老人舊裙褲﹐攺小兒衣衫﹐令兒有壽。𨿽富貴之家﹐切不可新制氈絲﹑綾羅﹑氈絨與小兒穿﹐不惟生病﹐抑且折福。愚意滿月受賀宴賓﹐宰殺亦恐不宜。兒生四五个月﹐止與乳喫﹐六个月以後﹐方與稀粥哺之。周歲已前﹐切不可喫葷腥﹐並生冷之物﹐令兒多疾。若待二三歲後﹐腑臟稍壯﹐才與葷腥﹐最好最好。

延生第一方

鎭江錢醫官傳。小兒初生﹐臍帶脫落後﹐取置新瓦上﹐用炭火四圍燒至煙將盡﹐放土地上﹐用瓦盞之類蓋之﹐存性研末﹐預將朱砂透明者﹐爲極細末水飛過﹐臍帶有五分重﹐朱砂用二分五釐﹐生地黃﹑當歸身煎濃汁﹐一二蜆殼調和前兩味﹐抹兒上臊間及乳母乳頭上﹐一日之內﹐晚至盡。次日大便遺下穢污之物﹐終身永無瘡疹及諸疾。生一子﹐得一子﹐十分妙法也。臍與朱砂﹐重輕對半放。

神功消毒保嬰丹

凡小兒未出痘瘡者﹐每遇交春分﹑秋分時服一丸﹐其痘毒能漸消化。若只服一二次者﹐亦得減少﹔若服三年六次﹐其毒盡能消化﹐必保無虞。此方神祕﹐本不欲輕傳﹐但慈幼之心﹐自不能已﹐願與四方好生君子共之。纏豆藤一兩五錢﹐其藤八月間收取﹐毛豆梗上纏繞紅絲者便是﹐采取陰漧﹐此藥爲主﹐妙在此藥黑豆三十粒赤豆七十粒荊芥防風川獨活各五錢黃連桔梗甘艸當歸酒洗赤芍藥各五錢山楂取肉辰砂水飛另研生地各一兩連翹新升麻各七錢半牛蒡子一兩﹐紙炒過苦絲瓜二个﹐長五寸﹐隔年輕霜方妙﹐可燒灰存性﹐爲極細末上各爲細末﹐和勻﹐淨砂糖拌丸﹐李核大﹐每服一丸﹐濃煎甘艸湯化下。其前項藥﹐須預辦精料﹐遇春分秋分﹐或正月十五日﹑七月十五日修合﹐務在精誠。忌婦人貓狗見﹐合時向太陽祝藥曰﹕神仙眞藥﹐體令自然﹐嬰兒吞服﹐天地齊年。吾奉太上老君﹐急急如律令敕。一气七徧。凡治初生小兒口內並牙齦生白點者﹐名馬牙﹐不能食乳﹐此與鵝口瘡不同﹐少緩卽不能救﹐多致夭傷﹐急用鍼縛筋上﹐將白點挑破出血﹐用好京墨薄荷湯﹐以手指碾母油發蘸墨徧口內擦之﹐勿令食乳﹐待睡一時醒﹐方與乳﹐再擦之卽愈。

牛黃抱龍丸

此屢服屢驗方﹐治一切急慢驚風﹐及風熱風癡﹐用薄荷煎湯﹐磨服一丸。兒小作二三次服。茯苓雄黃人參各一錢半姜蠶三分膽南星八錢鉤藤一兩半辰砂一錢二分天竺黃二錢五分另將牛黃二分﹑麝香五分同研極細﹐入前藥末內﹐又精研﹐俟將甘艸四兩銼碎﹐用水二大碗﹐煎成膏一盞﹐入藥末內﹐丸如芡實大﹐金箔爲衣﹐陰漧藏之﹐勿令泄气﹐每近微火邊。上附方乃自驗及人所服驗﹐皆祕方也。玆其闡錄以廣前方之所未備。蓋人之稟養不齊﹐病亦隨異﹐故方各有宜﹐擇而用之﹐則罔不效矣。其保嬰數方﹐後嗣之道也﹐因並附篇。

去胎毒仙方

懷孕後﹐值夏秋天暖﹐吞生綠豆每日七粒﹐石菖蒲湯送下﹐並能去胎瘋﹐每日七粒﹐以四十九粒爲度﹐愈多愈好。

四精膏

除赤障熱痛。蜂蜜花之精人乳人之精靑魚膽水之精羯羊膽艸之精上等分﹐用磁盞盛貯﹐在飯上蒸熟﹐入磁瓶中﹐將黃蠟油紙封固﹐懸掛井中﹐七日取起﹐點眼甚妙﹐以匙挑出少許咽下亦可。

又﹐海上方

昔日一官﹐往揚州府到任﹐雙目不明﹐屢醫無效﹐偶爾一道人傳一仙方﹐要擇於冬至日﹐摘桑葉一百四十葉﹐若樹上無葉﹐有落在地下者檢起﹐收用亦好﹐照依後開日期﹐每日用葉十片﹐水一碗﹐煎至八分﹐澄淸溫洗﹐洗目之日﹐戒酒除葷﹐忌房事。如不忌不效。洗至一年﹐明如童目﹐經驗屢效。續將此方傳於四方﹐患眼之士﹐仍候冬至日﹐取摘桑葉﹐照依前法制造﹐救了六七百人﹐有九十老者﹐洗眼一年﹐亦如童子。刊刻傳施﹐萬千陰﹐莫大之功行也。洗眼日期正月初八二月初十三月初五四月初八五月初五六月初六七月初七八月初三九月初三十月十九﹑二十十一月初十十二月二十一﹑二十二。

絕妙烏須方

非他方可比﹐樂庵道人傳。用烏骨白雄鷄一隻﹐取血入磁瓶內﹐然後取螞蝗一百條入水中﹐養二十七日取出﹐俱要活的﹐又用京墨一兩﹐打碎放盞內﹐少放水﹐坐水鍋中﹐煮化開﹐傾入雞血內﹐隨將螞蝗同入﹐封固瓶中一个月後﹐再入水銀三錢﹐硼砂三錢﹐再封固一月﹐其色如漆。用時先將皂角水洗淨須﹐次用豬膽皮套二指﹐蘸藥須﹐稍直黑到根。

神仙通气散

至眞至妙﹐非他方可比。蛤蚧一對﹐要全者﹐炙母丁香二錢沈香二錢胡椒五錢大茴香五錢廣木香三錢麝香一錢共爲細末﹐用大淡蝦米一斤﹐淨取半斤﹐用好燒酒半杓浸透﹐滚藥末在上﹐入磁罐盛之﹐再加好酒燒酒入罐浸之﹐慢火煮六七个時辰﹐候冷定取出﹐曬漧收貯﹐勿令出气﹐行房時用好酒送下二三枚﹐後用淡醋湯解之。

鸞鏡法

朱砂硇砂硼砂雌黃雄黃硫黃銅綠無名異上八味﹐各等分﹐硫黃減半﹐同研極膩﹐用龜尿﹐無則好醋﹐調研。描畫人物詩句在鏡上﹐卽用稻艸火燒鏡背﹐有水珠爲度﹐埋藏土中去火气﹐冷定取出磨淨﹐如有人物模樣古鏡﹐不可。

百病紫霞丹

淸气化痰﹐寬胸除穢﹐止嘔吐﹐安五臟﹐其功不可盡述。沈香丁香甘松廣木香各三錢薄荷一兩砂仁檀香白豆蔻白百藥煎硼砂各五錢共爲細末﹐粉艸半斤﹐切碎﹐用水十餘碗﹐浸一宿﹐次日入鍋內﹐煎五七沸﹐濾去滓﹐止用汁﹐熬用膏﹐取出碗內﹐入桂花膏一兩﹐冰片一錢調勻﹐將前藥末和勻﹐如黍米大﹐入口噙化一丸。

治牙疼方

用冰片半分﹐朱砂半分﹐擂勻擦患處。

治喉痛方

取牛膝白根﹐同米泔水搗汁﹐以口嗽之卽吐﹐久之其痛自止﹐根赤者不用。

治腫毒

在上食遠﹐在下空心服。軟石膏硬石膏紫河車各五錢﹐金綫重樓者便是上三味﹐如男生諸腫﹐女人手一順同酒擂之﹐以醉爲度﹔女人生腫﹐男子擂服。順擂﹐再不可逆﹐妙全在此。河車價亦不貴﹐酒宜熱服。

治小腸疝气方

升上疼者﹐服此卽止。取龜毛艸﹐焙漧﹐煆灰存性﹐如何首烏葉亦煆灰﹐二味一大撮﹐煮酒空心送下﹐甚者不過二三服。

治腫毒方

如腫毒初起﹐見其勢凶﹐卽將雞子敲入一鐘井花水內﹐攪勻食之﹐甚者五六次﹐卽內消矣。

治髒毒方

人參一錢五分臺術微炒枳殼炒黃連炒地楡芍藥白者陳皮炒槐花炒末﹐各一錢甘艸五分烏梅七个﹐搗碎扁柏頭七枝椿樹根皮朝東南者一撮﹐共作一服上水二大鐘﹐煎八分﹐空心與食前服﹐渣再煎。

淸气化痰丸

南星半夏各五兩生薑皂角白礬亦各五兩﹐用河水煮一晝夜﹐揀去姜礬皂莢﹐只用南星﹑半夏﹐切片陰漧後﹐加枳實炒﹐江西的橘紅五兩黃連炒黃芩炒﹐各五兩茯苓白﹐二兩甘艸生﹐二兩瓜蔞仁去殼﹐研去油如泥﹐去油夾艸紙打杏仁湯泡去皮尖﹐去油﹐研如泥﹐亦前法﹐各二兩上爲細末﹐用蒸餅打薄﹐薄糊丸﹐如綠豆大﹐每服一錢五分﹐食遠與睡時﹐白滚湯下﹐淸茶亦可。

十全大補湯

能治諸虛。人參黃芪白術炒茯苓各一錢生地當歸黃連炒﹐各七分甘艸五分肉桂三分川芎五分上咀﹐水二鐘﹐煎八分﹐食前服。

白濁方

下共四方﹐紫泉兄傳於盛九有驗者也。破故紙五錢罌粟米二錢五分倘不愈﹐倒數目服之。上二味﹐炒爲細末﹐空心白滚湯下﹐好酒亦可。

治心痛方

亦春丸方﹐分兩不可差。防風羌活槁本細辛軟柴胡各八分黃芩酒炒白芷天麻各一錢川芎一錢五分白芍藥酒浸﹐炒﹐一錢半夏薑汁制﹐七分姜三片上水二鐘﹐煎八分﹐食遠服﹐不拘遠近﹐服之卽愈。

治癬方

川槿皮君白芨臣剪艸佐巴豆使爲末擦之。

又方

先用川山甲扒去蓋﹐然後取水搽上。甘艸川槿皮各一兩上二味﹐用梅水浸於瓶中﹐五六日筋頭紮布擦之。

藥蠅方

斗傳梨蘆剪艸用白酒同飯浸一宿﹐去酒畱飯﹐蠅食卽死。

治豬瘟方

川烏艸烏白芷蒼術豬牙皂角上藥等分﹐爲細末﹐用蘆吹入鼻中﹐嚏之卽愈。

論童壯

未弱冠爲童﹐過三十爲壯。夫壽夭貧富﹐天也。去就邪正人也﹐共叔段以母偏愛﹐而失身於不法﹔孟母三遷﹐而孟子終爲亞聖。今夫少者甜處著嘴﹐穩處著腳﹐不趨過庭之訓﹐復厭舞雩之風﹐讒師佞友﹐左右瞰亡﹐蕭墻夾壁﹐沽酒市脯﹐困極告醫﹐惟務速效﹐怨天怵人﹐莫知反躬。孟子曰﹕學問之道無他﹐收其放心而已。心神守舍﹐則饑渴寒溫之外﹐自不多事也。孔子曰﹕人之少也﹐血气未定﹐戒之在色。古法以男三十而婚﹐女二十而嫁﹐又當觀其血色彊弱﹐而抑揚之﹔察其稟性淳漓﹐而權變之﹐則無曠夫怨女之瘵也。孔子曰﹕及其壯也﹐血气方剛﹐戒之在斗。夫斗者﹐非特斗狠﹐相持爲斗﹐胸中才有勝心﹐卽自傷和﹐學未明而傲﹐養未成而驕﹐志不成則郁而病矣。自暴自棄﹐言不及意而狂矣。孟子曰﹕由仁義行﹐非行仁義也。如欲行仁義以求安樂者﹐吾見其不安樂也。此少壯攝養之道﹐棄此大道﹐而別求旁蹊曲徑﹐以資分外者﹐必致廢事蕩家﹐而怪誕無恥也。大抵血气盛壯之時﹐難以制抑﹐凡事當先知心﹐是吾之靈明﹐主人一切好欲﹐欺侮淩奪肆恣﹐皆是血气所使。倘犯刑名災害﹐明是主人自取苦辱也。常作此想者﹐自然漸成。古今修性養命之術﹐恐名利之事難行﹐並不抄入。凡除夏日之外﹐五日一浴﹐若頻浴﹐則外覺調暢﹐而內實散气泄眞也。年二十者﹐必不得已﹐則五日一施泄﹔三十者﹐十日一施泄﹔四十者﹐一月一施泄。其人弱者﹐更宜愼之﹐毋恣生樂﹐以貽父母之憂﹐而自取枉夭之禍。能保始終者﹐卻疾延年﹐老當益壯﹐名陸地行仙﹐𨿽有貧富之異﹐而榮衛沖融﹐四時若春﹐比之抱病而富且貴﹐則已霄壤之間矣。況能進進不已﹐則非常人所可知也﹐但於名利場中﹐得失任命﹐知止知足﹐則漸入道鄕也。道者非特寂寂枯槁之謂也﹐如所謂素富貴﹐則行此道於富貴﹔素貧賤﹐則行此道於貧賤爾。關尹子曰﹕圓爾道﹐方爾徳﹐平爾行﹐銳爾事。孔子曰﹕志於道﹐據於徳﹐依於仁﹐遊於藝。故內外三聖之言﹐未嘗不契。蓋藝爲應世之術﹐故曰銳利乃事﹔仁爲泛愛之常﹐故曰平爾行。徳方則不移﹐而有所得於心﹐有所據於事﹔道圓則通而不執﹐故無所不容﹐而徳行廣大﹐志無不在也﹐何嘗盡廢諸事﹐然後謂之攝養哉。特消息否泰而行之藏之﹐量其才能而負之荷之﹐以不流於物﹐故謂之攝。以安其分﹐故謂之養。抱朴子云﹕若才不逮而彊思﹐力不勝而彊舉﹐深憂重恚﹐悲哀憔悴﹐喜樂過度﹐汲汲所欲﹐戚戚所患﹐談笑不節﹐興寢失時﹐挽弓引駑﹐沈醉嘔吐﹐飽食卽臥﹐跳走喘乏﹐吹呼哭泣﹐皆爲過傷﹐此古人所戒之文。況夫風前月下﹐竹徑花邊﹐府仰傷懷﹐杯余疏散﹐進退失度﹐或衝煙冒瘴以求榮﹐呼吸雜邪﹐停畱寵辱﹐飲食共味﹐荏苒暴患﹐各有治條。當斯之時﹐卽回光返照﹐少駐元神﹐以行藥力﹐毋復縱聰明以淩爍粗工﹐而自取多事也。嗚呼﹗三皇大聖﹐日總萬機﹐而又能拳拳於天下民瘼﹐下禮折節於方外士﹐而講道論醫以廣其傳。今之學者一身未知所以自治﹐而以人治之﹐則孰爲多乎﹗而況又欲爲治人者﹐難矣哉﹗余嘗作《返朴論》﹐其辭有云﹕倏與忽欲報混沌之徳。而相與謀曰﹕人皆有七竅﹐以爲食息﹐而混沌獨無。嘗試鑿一竅﹐七日而混沌死。有客對余曰﹕吾有術﹐以起混沌之死。但一年修一竅﹐七年而混沌復生。余曰﹕固哉之學也﹐何以爲誇尙乎﹗吾能以一息回混沌之生﹐而息息與之俱生﹐故視斯明﹐聽斯聰﹐言斯辯﹐而余未嘗以有視聰與言﹐而人亦未嘗以余爲聰明與辯﹐固不補其鑿而混噸自全。夫是之謂聰明之辯﹐髙明之士﹐能於此處具眼﹐同養生必有主也。不攝之方﹐並類其次。

論衰老

少年旣往﹐歲不我與。孔子曰﹕及其老也﹐血气旣衰﹐戒之在得。蓋因馬念車﹐因車念蓋﹐未得則慮﹐得之亦慮﹐失之趑趄﹐囁嚅未決﹐寤寐驚悸而不安。夫二五之精﹐妙合而凝﹐兩腎中間﹐白膜之內﹐壹點气動﹐大如箸頭﹐鼓舞變化﹐開合周身﹐薰蒸三焦﹐消化水谷﹐外禦六淫﹐內當萬慮﹐晝夜無停﹐八面受攻﹐由是神隨物化﹐气逐神消﹐榮衛告衰﹐七竅反常﹐啼號無淚﹐笑如雨流﹐鼻不嚏而涕出﹐耳無聲而蟬鳴﹐喫食口漧﹐寐則涎溢﹐溲不利而自遺﹐便不通而或泄。由是眞陰妄行﹐脈絡疏澀﹐晝則對人瞌睡﹐夜則獨臥惺惺﹐故使之導引擦摩﹐以通徹滯固﹔嗽津咽液﹐以灌漑焦枯。若叩齒集神而不能斂念﹐一曝十寒﹐而徒延歲月﹐𨿽云老者非肉不飽﹐肥則生風﹐非帛不暖﹐暖則多淫﹐僥幸補藥者﹐如油盡添油﹐燈焰髙而速滅。老子云﹕以其厚生﹐所以傷生也。況有明修禮貌﹐暗伏姦雄﹐曲蘗腐其腸胃﹐脂粉惑其淸眞﹐孤陽獨盛﹐水穀易消﹐自恃飲啖過人。恣天欺天之罪﹐宿緣旣盡﹐惡報臨頭﹐其或厭飫沈酣﹐身居勤儉﹐志益貪婪﹐方聚龜毛之壇﹐忽作女子之夢。宋《齊丘化書》云﹕慳吝者化爲狗﹐暴勇者化爲虎。𨿽然身未遷謝﹐業已成行矣。先賢詩云﹕克己工夫未肯加﹐吝驕封閉縮加蠍﹐試於靜夜深思省﹐剖破藩籬卽大家。先賢戒曰﹕積金以遺子孫﹐子孫未必能守﹔積書以遺子孫﹐子孫未必能讀。不如多積陰於冥冥之中﹐以爲子孫長久之計。龐居士詩云﹕北宅南莊不足誇﹐好兒好女眼前花﹐忽朝身沒一丘土﹐又屬張三李四家。張紫陽詩云﹕人生𨿽有百年期﹐壽夭窮通莫預知﹐昨日街頭方走馬﹐今朝棺內已眠屍﹐妻財遺下非君有﹐罪業將行難自欺﹐大藥不求難得遇﹐遇之不煉更迷癡。蓋年老養生之道﹐不貴求奇﹐先當以前賢破幻之詩﹐洗滌胸中憂結﹐而名利不苟求﹐喜怒不妄發﹐聲色不因循﹐滋味不耽嗜﹐神慮不邪思﹐無益之書莫讀﹐不急之務莫勞。三綱五常﹐見成規模﹐貧富安危﹐且據見定。邵康節云﹕美酒飲教微醉後﹐好花須看半開時。又云﹕爽口物多終作疾﹐快心事過必爲殃﹔與其病後求良藥﹐孰若病前能自防。又詩云﹕慮少夢自少﹐言稀過亦稀﹐簾垂知日永﹐柳靜覺風微﹐但看花開謝﹐不言人是非﹐何須尋洞府﹐度世也應遲。龐居士云﹕但願空者所有﹐愼勿實諸所無。余有詩云﹕世人用盡機關﹐只爲貪生怕死﹐我有安樂法門﹐直須顚到於此。晉有祁孔賓﹐夜間讀書﹐忽聞窗外云﹕祁孔賓隱去來修飾﹐人間事甚苦不堪偕﹐所得未毫銖﹐所喪如山崖。晁文元公法藏碎金雲﹕眾所好者﹐虛名客气﹐宄其羨財﹔予所好者﹐天機道眼﹐法要度門。又云﹕觀身無物﹐從幻化緣生﹔觀心無物﹐從顚倒想生。又云﹕身有安全敗壞者﹐事之報也﹔卽世而可見﹐性有超升淪墜者﹐行之報也﹐異世而不知。譬如形聲之有影響﹐必然之理也。又云﹕人有疾苦﹐或多偶爾非因所作﹐無如之何﹐歷觀幻化之軀﹐而有甚於此者﹐能推此理﹐足以自寬。又云﹕仕宦之間﹐暗觸禍機﹔衽席之上﹐密涉畏途﹔輪回之中﹐枉入諸趣。古人云﹕心死形方活﹐心彊身卽亡。《金剛徑》云﹕云何降伏其心。川老子須云﹕你喜我不喜﹐君悲我不悲﹐雁飛思塞北﹐鶯憶舊巢歸﹐秋月春花無限意﹐个中只許自家知。虛靜天師云﹕靈巖皎潔似冰壺﹐只許元神裏面居﹐若向此中畱一物﹐平生便是不淸虛。老子云﹕虛其心﹐實其腹。是皆融智慧黠聰明﹐而宅天和以卻百邪者也。豈比夫三千六百傍門小法﹐加之於萬境煎熬之心﹐而頭上安頭。又以金石艸木剛烈之劑﹐餌之於喪津枯涸之體﹐而求補益哉﹗歷觀前人以仁成家﹐以仁而保家者有之矣。如以不仁而得﹐復以不仁而守者﹐禍不旋踵也。《晉書傳》云﹕石季龍僭稱帝號﹐發近郡男女十六萬﹐年十萬乘﹐運土築華林園﹐揚州送黃鵠雛五﹐頸長一丈﹐聲聞十餘里﹐泛舟於玄武池﹐命子石宣祈於山川﹐因而遊獵﹐乘大輅﹐羽葆華蓋﹐建天子旌旗十有六﹐軍戎卒十八萬﹐出自金明門。季龍從其後宮﹐升淩霄觀望之﹐我家父子如是﹐自非天崩地陷﹐當復何愁﹖但抱子弄孫﹐日爲樂耳﹐宣所過三州十五郡資儲﹐靡有子遺。季龍復命子石韜亦如之﹐出自並州﹐遊於秦晉﹐宣所惡韜寵。是行也﹐嫉之彌甚﹐於是相圖之計起矣。俄而宣使刺客殺韜於佛捨。又欲謀不軌﹐事發﹐季龍殺之。季龍旣死﹐其後殲焉。嗚呼﹗季龍之富貴而不足恃﹐而今之碌碌者﹐十百之帑﹐又奚足以作威福而造業因哉﹗今𨿽枯槁幽棲﹐而衣冠出處﹐未嘗用餡故事﹐以孔子之性與天道﹐不可得而聞也。故能托佛以言性耳。佛云﹕一切山河天地﹐皆從如來性中流出。然則佛之一字﹐乃一切有情之覺靈也﹐實爲大羅空劫﹐先天之祖气﹐卽元始天尊是也。人人皆抱此靈而不自覺。故《佛經》云﹕一切眾生﹐本來成佛﹐以不覺﹐故名曰眾生﹐以覺故名佛。今之地獄變相﹐乃唐太宗以入冥境界﹐命宰相閻立本圖畫﹐以示世人。余少年滑稽之時﹐未嘗不在談笑之下﹐一日在外﹐因病困極﹐恍惚所見﹐與吾家骨肉所夢同日﹐境界因緣﹐無有少異﹐遂絕口不敢戲謔﹐後讀史傳語錄文字﹐始知近代以來﹐王公卿士﹐於佛書中獲大安樂者﹐不可枚舉。故韓昌黎排之至甚﹐而終得法於大顚﹔歐陽文忠公惡之如讎敵﹐而亦號爲六一居士﹐豈非自有所得﹐翻然而攺者歟﹗悲夫﹗世人不明佛心﹐而溺於佛事﹐故梁武帝之禍﹐侯景至而不知﹔秦始皇欲仙﹐徐福去而不返。況夫瑣瑣勝事﹐而能勝其業障乎﹗夫業障之心﹐以酒爲漿﹐以妄爲常﹐念念遷謝。晝夜呼吸﹐共一萬三千五百息﹐一息脈行三十﹐元气周身﹐脈行八百一十丈﹐寒來暑往﹐知誘物迷﹐神明流之遠矣。養生之士﹐以此爲主﹐則是認賊爲子﹐豈不謬哉﹖故岐伯曰﹕出入廢則神機化滅﹐升降息則气立孤危。《易》曰﹕精气爲物﹐遊魂爲變是也。昔有二人﹐就余以辧生死事大者。一曰﹕人之有生也﹐賦性於天﹐養命於地﹐百年之身﹐仁義而已。及其終也﹐淸魂歸天﹐魄歸地。夫復何疑﹖二曰﹕人之生也﹐以身爲我﹐以得爲彊﹐以妄爲常﹐虫穢之倉﹐愁慮之囊﹐或爲之讓﹐或爲之攘﹐均爲孳孳。一名殘忍﹐一名忠良。拘之則心目外寇﹐縱之則血气內戕﹐欲持其要﹐莫之所長﹐業識茫茫﹐一息不來﹐烏知其何往﹐餘各以一詩遣之。其一曰﹕原始要終理不訛﹐四非莊敬怕蹉跎﹐平生不踐中庸地﹐一曲陽關沒柰何。其二曰﹕超凡一句絕商量﹐說破教君笑斷腸﹐一切順違生死事﹐莫令厭戀作心王。有人能如此﹐便見養生王。大抵桑楡之景﹐勞逸不同。蓋勞心者﹐甚於勞力者耳。蓋爲心王者﹐勞亦如是﹐逸亦如是。如魚飲水﹐冷暖自知也。其餘扶衰潤槁之方﹐各類於後。

上夫扶衰潤槁之方﹐與前所云不攝之方﹐備見《養生主論》﹐玆不具錄。

