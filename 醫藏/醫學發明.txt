醫學發明元朱震亨

醫學發明卷一元丹溪朱震亨著。

膈咽不通並四時換气用藥法。

黃帝鍼經云﹕胃病者﹐腹脹﹐胃脘當心而痛﹐上支兩脇膈咽不通﹐食飲不下﹐取三里。夫咽者﹐咽物之門戶也。膈者﹐上焦胸中心肺之分野﹐不通者﹐升降之气﹐上不得交。又云﹕淸气在下則生飧泄﹐泄黃如糜﹐米谷不化者是也。濁气在上則生脹﹐腹中滿不得大便﹐或大便難﹐或先結後溏皆是也。濁气在上當降而不降者﹐乃腎肝吸人之陰气﹐不得下而反在上也﹐胃气逆上﹐或爲嘔﹐或爲吐﹐或爲噦者﹐是陰火之邪上衝﹐而吸入之气不得入﹐故食不下也﹐此皆气沖之火逆﹐胃之脈反上而作者也﹐淸气在下則生飧泄者﹐胃气未病之日﹐當上行心肺而營經也﹐因飲食失節﹐勞役形體﹐心火乘於土位﹐胃气弱而下陷於陰中﹐故米毇入而不得升﹐反降而爲飧泄也。膈咽之間﹐交通之气﹐不得表裏者。皆衝脈上行﹐逆气所作也。蓋胃病者﹐上支兩脇膈咽不通﹐飲食不下﹐取三里者是也﹐鍼經云﹕淸濁相干﹐亂於胸中﹐是爲大悗﹐悗者﹐惑也。气不交通﹐最爲急證﹐不急去之﹐諸變生矣。聖人治此有要法﹐陽气不足﹐陰气有餘﹐先補其陽﹐後瀉其陰﹐是先令陽气升發在陽分﹐而後瀉陰也﹐春夏之月﹐陽气在經﹐當益其經脈﹐去其血絡﹐秋冬陽气降伏﹐當先治其藏府﹐若有噎有塞﹐塞者﹐五藏之所生﹐陰也﹐血也。噎者﹐六府之所生﹐陽也﹐气也。二者皆由陰中伏陽而作也﹐今立四气用藥並治法於後。

冬三月﹐陰气在外﹐陽气內藏﹐當外助陽气﹐不得發汗﹐內消陰火﹐勿令泄瀉﹐此閉藏周密之大要也。盛冬乃水旺之時﹐水旺則金旺﹐子能令母實﹐肺者腎之母﹐皮毛之陽﹐元本虛弱﹐更以冬月助其令﹐故病者善啑﹐鼻流淸涕﹐寒甚出濁涕﹐啑不止﹐比常人大惡風寒﹐小便數而欠﹐或上飲下便﹐色淸而多﹐大便不調﹐夜寒無寐﹐甚則爲痰咳﹐爲嘔﹐爲噦﹐爲吐﹐爲唾白沫﹐以至口開目瞪﹐气不交通﹐欲絕者。

吳茱萸丸主之。

吳茱萸﹐艸豆蔻仁﹝各一錢二分﹞﹐橘皮﹐益智仁﹐人參﹐黃耆﹐升麻﹝各八分﹞﹐澤瀉﹐白僵蠶﹐姜黃﹐柴胡﹝各四分﹞﹐當歸身﹐炙甘艸﹝各六分﹞﹐木香﹝二分﹞﹐靑皮﹝三分﹞﹐大麥蘗﹝一錢五分﹞﹐半夏﹝一錢﹞。

右件爲細末﹐湯浸蒸餅爲丸﹐如綠豆大﹐細嚼三十丸﹐白湯送下﹐無時。

夏三月﹐大暑﹐陽气在外﹐陰气在內﹐以此病而值此時﹐是天助正气﹐而挫其邪气﹐不治而自愈矣。然亦有當愈不愈者﹐蓋陰气極盛﹐正气不能伸故耳﹐且如膈咽不通﹐咽中如梗﹐甚者前證俱作﹐治法當從時。利膈丸泄肺火﹐以黃耆補中湯送下﹐如兩足痿厥﹐行步恇然﹐欹側欲倒﹐臂臑如折﹐及作痛而無力﹐或气短气促而喘或不足以息﹐以黃耆﹐人參﹐甘艸﹐白朮﹐蒼朮﹐澤瀉﹐豬苓﹐茯苓﹐橘皮等﹐作湯送下滋腎丸一百五十丸﹐六七月之間濕熱之令大行﹐气短不能言者﹐加五味子﹐麥門冬。如下痞膨悶﹐食不下﹐以上件白朮蒼朮等湯﹐送下消痞丸五七十丸﹐更當審而用之。

利膈丸

主胸中不利﹐痰嗽喘促﹐脾胃壅滯。木香﹝七錢﹞﹐檳榔﹝七分半﹞﹐厚栱﹝姜制二兩﹞人參﹐藿香葉﹐枳實﹝麩炒﹞﹐炙甘艸﹐當歸﹝各二兩﹞﹐大黃﹝酒浸焙秤二兩﹞。

右爲細末﹐滴水和丸﹐或少用蒸餅亦可﹐如桐子大﹐每服三五十丸﹐食後諸飲下。

消痞丸。

治一切心下痞悶及積﹐年久不愈者。

黃連﹝去須揀淨炒六錢﹞﹐黃芩﹝刮黃色六錢﹞﹐姜黃﹐白朮﹝各一兩﹞﹐人參﹝四錢﹞﹐炙甘艸﹝二錢﹞﹐縮砂仁﹝三錢﹞﹐枳實﹝麩炒黃色半兩﹞﹐橘皮﹝四錢﹞﹐幹生薑﹝二錢﹞﹐半夏﹝湯洗七次四錢﹞﹐曲﹝炒黃色二錢﹞﹐一方加澤瀉﹐厚朴﹝各三錢﹞﹐豬苓﹝二錢半﹞。

右爲極細末﹐湯浸蒸餅爲丸﹐如桐子大﹐每服五七十丸至百丸﹐白湯送下﹐食後服。

黃耆補中湯。

黃耆﹝一錢﹞﹐人參﹝八分﹞﹐炙甘艸﹐白朮﹐蒼朮﹐橘皮﹝各半兩﹞﹐澤瀉﹐豬苓﹐茯苓﹝各三分﹞。

右咀﹐都作一服﹐水二盞煎至一盞﹐去滓﹐大溫送下上件丸藥。

本艸十劑。

宣可以去壅﹐姜橘之屬是也﹐此大略言之。蓋外感六淫之邪﹐欲傳入裏﹐三陰尙實而不受逆﹐邪气於胸中窒塞不通﹐而或噦或嘔﹐所謂壅也﹐仲景云﹕嘔多𨿽有陽明證﹐不可攻之﹐況幹噦者乎﹐三陰者脾也﹐故單用生薑﹐宣散必愈﹐若嘔者有聲而有物﹐邪在胃系﹐未深入胃中﹐以生薑橘皮治之﹐或以霍香丁香半夏﹐亦此之類投之﹐必愈。此天分气分虛無處﹐一無所受﹐今乃窒塞﹐仲景謂﹐膈之上屬上焦﹐悉屬於表﹐或有形質之物﹐因而越之則可﹐若气壅則不可越之者﹐吐也。亦無下之理﹐破气藥也。辛瀉气﹐若陰虛穢气逆上﹐窒塞嘔噦﹐不足之病﹐此地道不通也﹐止當用生地黃﹐當歸﹐桃仁﹐紅花之類﹐和血涼血潤血﹐兼用甘藥以補其气﹐微加大黃芒硝以通其閉﹐大便利﹐邪气去﹐則气逆嘔噦自不見矣﹐復有胃中虛熱﹐穀气久虛﹐發而爲嘔噦者﹐但得五穀之陰以和之﹐五穀皆屬陰﹐或食或飲﹐白湯皆止嘔噦﹐則嘔噦自止﹐且如小兒斑後﹐餘熱不退﹐痂不收斂﹐大便不行﹐一謂血燥﹐則當以陰藥治血﹐因而補之﹐用淸涼飲子﹐通利大便﹐而瀉其熱也。潔古云﹕涼風至而艸木實﹐夫淸涼飲子﹐乃秋風徹熱之劑﹐傷寒家﹐邪入於裏﹐日晡潮熱﹐大渴引飲﹐譫語躁狂﹐不大便﹐是謂胃實﹐乃可攻之。夫胃气爲濕熱所傷﹐以承气湯瀉其土實﹐元气乃得周流﹐承气之名﹐於此見矣。今衰世人﹐以苦瀉火﹐故備陳之除熱瀉火非甘寒不可﹐苦寒瀉火﹐非徒無益﹐而反害之﹐故諄諄及此﹐至如孫眞人言﹐生薑嘔家之聖藥﹐謂上焦气壅﹐表實而言之﹐非以瀉气而言之也。

若脾胃虛弱﹐穀气不行﹐榮衛下流﹐淸气不上﹐胸中閉塞﹐惟益胃﹐推揚穀气而巳﹐不宜瀉也﹐若妄以瀉气瀉血藥下之﹐下之則轉增閉塞疼痛﹐或變作結胸﹐復下其膈﹐由此致危者多矣﹐鍼經說﹐阿欠噦唏﹐振寒噫啑﹐嚲涕淚出﹐太息﹐涎下﹐耳中鳴﹐自嚙舌﹐頰唇視生﹐病者補之﹐此十二邪者﹐皆奇邪之走空竅者也﹐凡邪之所在﹐皆爲不足﹐宜補而不宜瀉﹐空竅者﹐胃之淸气能通也﹐胃气虛﹐則穀气不上行﹐是气路不利﹐經云﹕廉泉玉英者﹐津液之道路也﹐津液不上﹐胸中气路不開﹐亦令人噦﹐勿作外實﹐辛﹝幸﹞藥生薑之類﹐瀉其壅滯﹐蓋肺气已虛﹐而反瀉之﹐是重瀉其气﹐必胸中如刀劙之痛﹐與正結胸無異﹐亦聲聞於外﹐用藥之際﹐可不愼哉。

通可以去滯﹐通艸防巳之屬是也。防巳大苦寒﹐能瀉血中大熱之滯也﹐亦能瀉大便﹐與大黃气味同者﹐皆可瀉血滯﹐豈止防巳而已﹐通艸甘淡﹐能助西方秋气下降﹐利小便﹐專瀉气滯也﹐小便气化﹐若熱絕津液之源於肺﹐經源絕則寒水斷流﹐故膀胱受濕熱﹐津液癃閉﹐約縮小便不通﹐宜以此治之。其脈右寸洪緩而數﹐左尺亦然﹐其證胸中煩熱﹐口燥﹐舌漧咽嗌亦幹﹐大渴引飲﹐小便淋瀝﹐或閉塞不通﹐脛朘腳熱﹐此通艸主之﹐凡與通艸同者﹐茯苓﹐澤瀉﹐通艸﹐豬苓﹐琥珀﹐麥﹐車前子之類﹐皆可以滲泄﹐利其滯也﹐此𨿽泄气滯﹐小便不利﹐於肺中有所未盡爾﹐予昔寓長安﹐有王善夫﹐病小便不通﹐漸成中滿﹐腹大堅硬如石﹐壅塞之極﹐腳腿堅脹﹐破裂出黃水﹐雙睛凸出﹐晝夜不得眠﹐飲食不下﹐痛苦不可名狀﹐其親戚輩求治﹐病人始病不渴﹐近添嘔噦﹐所服治中滿﹐利小便之藥甚多﹐細思素問云﹕無陽者﹐陰無以生﹐無陰者﹐陽無以化﹐膀胱﹐津液之府﹐气化乃能出矣。此病小便癃閉﹐是無陰﹐陽气不化者也。凡利小便之藥﹐皆淡味滲泄爲陽﹐止是气藥﹐謂稟西方燥金之化﹐自天降。地是陽中之陰﹐非北方寒水﹐陰中之陰所化者也。此蓋奉養太過﹐膏梁積熱﹐損北方之陰﹐腎水不足﹐膀胱腎之室﹐久而漧涸﹐小便不化﹐火又逆上而爲嘔噦﹐非膈上所主也﹐獨爲關﹐非格病也。潔古曰﹕熱在下焦﹐塡塞不便﹐是治關格之法。今病者﹐內關外格之證悉具﹐死在旦夕。但治下焦乃可愈﹐遂處以稟北方之寒水所化﹐大苦寒气味者。

黃柏﹐知母﹝各二兩﹞﹐酒洗之﹐以肉桂爲之引﹐用所謂寒因熱用者也。同爲極細末﹐煎熟水爲丸﹐如桐子大﹐焙漧﹐空腹。令以沸湯下二百丸﹐少時來報﹐藥服須臾﹐如刀刺前陰﹐火燒之痛﹐溺如瀑泉湧出﹐臥具盡濕﹐牀下成流﹐顧盻之間﹐腫脹消散﹐故因記之。或曰﹕防己之性若何﹖曰﹕防己大苦寒﹐能泄血中之濕熱﹐通血中之滯塞﹐補陰瀉陽﹐助秋冬﹐瀉春夏藥也。比之於人﹐則險而健者也。險健之小人﹐幸災樂禍﹐遇風塵之警﹐則首爲亂階然﹐而見善亦喜﹐逢惡亦怒﹐如善用之﹐亦可以敵凶暴之人﹐保險固之地﹐此瞑眩之藥﹐聖人有存而不廢耳。大抵聞其眞則可惡﹐下咽則令人身心爲之煩亂﹐飲食爲之減少﹐至於十二經有濕熱壅塞不通﹐反治下疰腳气﹐除膀胱積熱﹐而庇其基本﹐非此藥不可﹐眞行經之仙藥﹐無可代之者。復有不可用者數事﹐若遇飲食勞倦﹐陰虛生內熱﹐元气穀气已虧之病﹐以防巳泄大便﹐則重亡其血﹐此不可用一也﹐如人大渴引飲﹐是熱在上焦肺經气分﹐宜淡滲之。此不可用二也﹐若人久病津液不行﹐上焦虛渴﹐宜補以人參葛根之甘溫﹐用苦寒之劑則速危﹐此不可用三也。若下焦有濕熱﹐流入十二經﹐致二陰不通﹐然後可審而用之耳。

補可以去弱﹐人參羊肉之屬是也。夫人參之甘溫﹐能補气之虛﹐羊肉之甘熱﹐能補血之虛﹐羊肉有形之物也﹐能補有形肌肉之气﹐凡气味與人參羊肉同者﹐皆可以補之﹐故云屬也。人參補气﹐羊肉補形﹐形气者﹐有無之象也。以大言之﹐具天地兩儀者也﹐以小言之﹐則人之陰陽气血也。以之養生﹐則莫重於斯﹐以天地物類論之﹐則形者﹐坤土也。人之脾胃也﹐乃生長萬物也﹐地欲靜﹐靜則萬物安﹐坤元﹐一正之土﹐亙古不遷者也﹐耕種之土﹐乃五行運用者也﹐動之有時﹐春耕是也﹐若冬時動之﹐令天气閉藏者﹐泄地气凝聚者﹐散精气竭絕﹐萬化不安﹐亦如人之勞役形體﹐則大病生焉。故曰﹕不妄作勞則明﹐當靜之時﹐若勞役妄作﹐則百脈爭張﹐血脈沸騰﹐精气竭絕﹐則九竅閉塞﹐衛气散解﹐夫以人參甘艸之類﹐治其已病﹐曷若救其未病﹐爲拔本塞源之計哉﹐內經云﹕志閒少欲﹐飲食有節﹐起居有常﹐減其思慮﹐省語養气﹐庶幾於道﹐何病之有﹐如或不愼﹐病形已彰﹐若能調其脾胃﹐使榮气旺﹐淸气上升﹐則四藏各得其所﹐以气論之﹐天地人三焦之气各異﹐損其脾者﹐益其气﹐損其脾胃﹐調其飲食﹐適其寒溫﹐黃耆之甘溫﹐能補皮毛之气﹐人參之甘溫﹐能補肺之气﹐甘艸之甘溫﹐能補脾胃之中﹐經營之气﹐肺主諸气﹐气旺則精自生形自盛﹐血气以平。故曰﹕陽生則陰長﹐此之謂也﹐血不自生﹐須得生陽气之藥﹐血自旺矣。是陽主生也﹐若陰虛﹐單補血﹐血無由而生﹐無陽故也。仲景人參爲補血藥﹐其以此歟﹐乃補气補血之大略也。

泄可以去閉﹐葶藶大黃之屬是也。此二味皆大苦寒。气味俱厚。不減大黃﹐又性過於諸藥﹐以泄陽分﹐肺中之閉也﹐亦能泄大便﹐爲體輕象陽故也﹐大黃之苦寒﹐能走而不守﹐泄血閉也﹐血閉者﹐謂胃中粗穢﹐有形之物閉塞者也﹐陽明病﹐胃家實是也﹐日晡潮熱﹐大渴躁作﹐有形之熱﹐故泄其大便﹐使通和汗出而愈矣。一則治血病﹐泄大便﹐一則泄气閉﹐利小便﹐若經絡中及皮毛分肉間﹐但有疼痛﹐一槪用牽牛大黃下之﹐乖戾甚矣。通則不痛﹐痛則不通﹐痛隨利減﹐當通其經絡﹐則疼痛去矣。如輕可以去實﹐麻黃葛根之屬是也。謂如頭痛﹐當以細辛川芎之類通之﹐則無所凝滯﹐卽痛隨利減也。臂痛有六道經絡﹐究其痛在何經絡之閉﹐以行本經﹐行其气血﹐气血通利則愈矣。若表上諸疼痛﹐便下之﹐則不可。當詳細而辧之也。

輕可以去實﹐麻黃葛根之屬是也。夫六淫有餘之邪﹐客於陽分﹐皮毛之間﹐腠理閉拒﹐謂之實也。實者﹐榮衛气血不行之謂也。宜以輕利開腠理﹐致津液通气也。皮毛經絡寒邪之實去矣。故二藥之體﹐輕淸成像﹐象气之輕浮也。寒邪爲實﹐輕可以去之﹐然大同而小異﹐蓋麻黃微苦﹐爲陰之陽﹐可入足太陽寒水之經﹐其經循背下行﹐本寒而又受外寒﹐汗出乃愈。當以發之﹐葛根味甘溫﹐可以發足陽明燥火之經﹐身已前所受寒邪也。非正發汗之藥﹐謂陽明禁發汗﹐利小便﹐但解去經絡肌肉間寒邪﹐則气和汗自出矣。麻黃專發汗﹐去皮毛气分寒邪﹐葛根和解血分寒邪﹐乃一陰一陽﹐能瀉表實﹐不能瀉裏實﹐若飲食勞倦雜病﹐自汗表虛之證﹐認作有餘便用麻黃髮之﹐汗大出則表益虛﹐此蓋不知表虛宜補﹐其亡陽閉其自汗﹐秋冬用桂枝﹐春夏用黃耆代之﹐黃耆者﹐能治虛勞自汗﹐陽明摽病者也﹐陽明胃﹐主自汗﹐小便數﹐若以人參甘艸之補﹐補之脾胃實﹐脾胃實則衛气行﹐衛气行則表自實﹐表旣實﹐自汗何由而出﹐淸气上行﹐𨿽飧泄亦止矣。此治其本也。葛根𨿽爲和解之藥﹐亦不可用﹐用之則重虛其表﹐仲景所論﹐內外不足﹐自汗之證﹐大禁發汗﹐利小便。若已經發寒汗﹐寒邪未去﹐𨿽發汗數多﹐不可禁也。寒邪已云﹝去﹞﹐重發其汗﹐則脫人元气﹐若多汗小便赤澀不得利﹐小便爲汗奪津液故也﹐汗家不得重發汗﹐小便多不得發汗﹐汗多不得利小便﹐小便多不得重利小便﹐聖人所以切禁此者﹐爲津液乃气血之基本也﹐一云亡陽﹐一云脫血﹐病人重發汗﹐重利小便﹐必脫元气﹐七神無依﹐則必危困矣。因辧麻黃葛根之宜禁﹐故兼及之。

中風同從髙墜下。

夫從髙墜下﹐惡血畱於內﹐不分十二經絡﹐聖人俱作風中﹐肝經畱於脇下﹐以中風療之﹐血者皆肝之所主﹐惡血必歸於肝﹐不問何經之傷﹐必畱於脇下﹐蓋肝主血故也﹐痛甚則必有自汗﹐但人有汗出皆爲風證﹐諸痛皆屬於肝木﹐旣敗血凝沍﹐從其屬﹐入於肝也﹐從髙墜下﹐逆其上行之血气﹐非肝而何﹐非傷風無汗﹐旣自汗﹐必是化也﹐破血行經之藥治之。

傷元活血湯。

治從髙墜下﹐惡血畱於脇下﹐及疼痛不可忍。

柴胡﹝半兩﹞﹐蔞根﹐當歸﹝各三錢﹞﹐紅花﹐甘艸﹐山甲﹝炮各二錢﹞﹐大黃﹝酒浸一兩﹞﹐桃仁﹝酒浸去皮尖研如泥五十个﹞。

黃帝鍼經云﹕有所墮墜﹐惡血畱內﹐若有所大怒﹐气上而不行﹐下於脇﹐則傷肝﹐肝膽之經俱行於脇下﹐經屬厥陰少陽﹐宜以柴胡爲引﹐用爲君﹐以當歸和血脈﹐又急者﹐痛也。甘艸緩其急﹐亦能生新血﹐甘生血﹐陽生陰長﹐故也爲臣﹐川山甲﹐瓜蔞根﹐桃仁﹐紅花﹐破血潤血爲之佐﹐大黃酒制﹐以蕩滌敗血爲之使﹐气味和合﹐气血各有所歸﹐痛自去矣。右件除桃仁外﹐挫如麻荳大﹐每服一兩﹐水一盞半﹐酒半盞﹐同煮至七分﹐去滓﹐大溫服之﹐食前。以利爲度﹐得利痛減﹐不盡服。

乳香神應散。

治從髙墜下﹐疼痛不可忍﹐及腹中疼痛。

乳香﹐沒藥﹐雄黑豆﹐桑白皮﹐獨科栗子﹝各一兩﹞﹐破故紙﹝二兩炒香﹞。

右爲細末﹐每服半兩﹐醋一盞﹐於砂石器內煎至六分﹐入麝香少許﹐去滓溫服。

當歸導滯散。

治落馬墜車﹐打撲損傷﹐瘀血﹐大便不通﹐紅腫靑黯﹐疼痛昏悶﹐畜血內壅欲死。

川大黃﹝一兩﹞﹐川當歸﹝一分﹞﹐麝香﹝少許﹞。

右三味﹐除麝香另研外﹐爲極細末﹐研勻﹐每服三錢﹐熱酒一盞調下﹐食前內﹐瘀血去﹐或骨節折疼痛不可忍﹐以定痛接骨紫金丹治之。

紫金丹。

川烏頭﹝炮﹞﹐艸烏頭﹝炮各一兩﹞﹐五靈脂﹐木鱉子﹝去殼﹞﹐骨碎補﹐葳靈仙﹐金毛狗脊﹐自然銅﹝醋焠七次﹞﹐防風﹐地龍﹝去土﹞﹐烏藥﹐靑皮﹝去白﹞﹐陳皮﹝去白﹞﹐茴香﹐黑牽牛﹝各半錢﹞﹐乳香﹐沒藥﹐紅娘子﹐麝香﹝各二錢半﹞﹐禹餘糧石﹝醋炒四兩﹞。

右爲細末﹐醋麵糊爲丸﹐如桐子大﹐每服十丸至二十丸﹐酒調下﹐病在上﹐食後。病在下﹐食前。

聖靈丹。

治打撲損傷﹐及傷折疼痛不可忍者。

乳香﹝半兩﹞﹐烏梅﹝去核五个﹞﹐萵苣子﹝一大盞炒黃取二兩八錢﹞﹐白米﹝一撚﹞。

右爲細末﹐煉蜜和丸﹐如彈子大﹐每服一丸﹐細嚼﹐熱酒送下﹐喫子﹐一伏時不痛﹐如痛再服。

凡衛气畱於腹中﹐積蓄不行﹐脈弦急﹐及腹皮急蘊不得常所﹐支脇胃中滿﹐喘呼逆息者。

調中順气丸。

治三焦痞滯﹐水飲停積﹐脇下虛滿﹐或時刺痛。

木香﹐白豆蔻仁﹐靑皮﹝去白﹞﹐陳皮﹝去白﹞﹐京三稜﹝炮各一兩﹞﹐大腹子﹐半夏﹝湯洗七次各二兩﹞﹐縮砂仁﹐檳榔﹐沈香﹝各半兩﹞。

右爲細末﹐水糊爲丸﹐如桐子大﹐每服三十丸﹐漸加至五十丸﹐煎陳皮湯下。

沈香導气散。

治一切气不升降﹐脇肋刺痛﹐胸膈閉塞。

沈香﹐檳榔﹝各二錢半﹞﹐人參﹐訶子肉﹐大腹皮﹝剉炒各半兩﹞﹐烏藥﹝剉﹞﹐麥蘗﹝炒﹞﹐白朮﹐神曲炒﹐厚朴﹝姜制﹞﹐紫蘇葉﹝各一兩﹞﹐香附﹝炒一兩半﹞﹐姜黃﹐紅皮﹐炙甘艸﹝各四兩﹞﹐京三稜﹝炮﹞﹐廣茂﹝炮﹞﹐益智仁﹝各二兩﹞。

右爲極細末﹐每服二錢﹐食前沸湯點服。

淸气在下則生飧泄﹐濁气在上則生脹﹐此陰陽反作﹐病之逆從也﹐飲食失節則爲脹﹐又濕熱亦爲脹﹐右關脈洪緩而沈弦﹐脈浮於上﹐是風濕熱三脈合而爲病也﹐是脾胃之令不行﹐陰火亢甚﹐乘於脾胃﹐故膈咽不通﹐致濁陰之气不得下降﹐而大便漧燥不行﹐胃之濕﹐與客陰之火俱在其中﹐則脹作﹐使幽門通利﹐泄眞陰火﹐潤其燥血﹐生益新血﹐則大便不閉﹐吸門亦不受邪﹐濁陰得下歸地也。經云﹕中滿者泄之於內﹐此法是也。

木香順气湯。

治濁气在上則生脹。

木香﹝三分﹞﹐厚朴﹝姜制四分﹞﹐靑皮﹝去白﹞﹐陳皮﹐益智仁﹐白茯苓﹝去皮﹞﹐澤瀉﹐幹生薑﹐半夏﹝湯洗﹞﹐吳茱萸﹝湯洗各二分﹞﹐當歸﹝五分﹞﹐升麻﹐柴胡﹝各一分﹞﹐艸豆蔻﹝面裹燒去皮三分﹞﹐蒼朮﹝泔浸三分﹞。

右咀﹐都作一服﹐水二大盞﹐煎至一盞﹐去滓﹐大溫服﹐食前﹐忌生冷硬物及怒。經云﹕畱者行之﹐結者散之﹐以柴胡升麻苦平﹐行少陽陽明二經﹐發散淸气﹐運行陽分爲君﹐以生薑﹐半夏﹐艸豆蔻仁﹐益智仁﹐辛甘大熱﹐消散中寒爲臣﹐厚朴﹐木香﹐蒼朮﹐靑皮﹐苦辛大溫﹐通順滯﹐當歸﹐人參﹐陳皮﹐辛甘溫﹐調和榮衛﹐滋養中气﹐濁气不降﹐以苦泄之。吳茱萸﹐苦熱泄之者也。气之薄者﹐陽中之陰﹐茯苓甘平﹐澤瀉鹹平气薄﹐引導濁陰之气自天而下﹐故以爲佐﹐气味相合﹐散之泄之﹐上之下之﹐使淸濁之气﹐各安其位也。

範天騋夫人﹐先因勞役飲食失節﹐加之憂思气結﹐病心腹脹滿﹐旦食則不能暮食﹐兩脇刺痛﹐診其脈弦而細﹐至夜濁陰之气當降而不降﹐脹尢甚﹐大抵陽主運化﹐飲食勞倦﹐損傷脾胃﹐陽气不能運化精微﹐聚而不散﹐故爲脹滿﹐先灸中脘﹐乃胃之募穴﹐引胃中生發之气上行陽道﹐又以前藥助之﹐使濁陰之气自此而降矣。

沈香交泰丸。

治濁气在上而擾淸陽之气﹐郁而不伸以爲脹。

沈香﹐白朮﹐陳皮﹝去白各三錢﹞﹐枳實﹝麩炒去穰﹞﹐吳茱萸﹝湯洗﹞﹐白茯苓﹝去皮﹞﹐澤瀉﹐當歸﹝洗﹞﹐木香﹐靑皮﹝去白各二錢﹞﹐大黃﹝酒浸一兩﹞﹐厚朴﹝姜制半兩﹞。

右件各揀淨﹐同爲細末﹐湯浸蒸餅爲丸﹐如桐子大﹐每服五十丸至七八十丸﹐溫白湯下﹐食前微利卽止。

嘔欬气喘。

所謂嘔欬上气喘者﹐陰气在下﹐陽气在上﹐諸陽气浮無所依從﹐故嘔欬上气喘也。

加減瀉白散。

治陰气在下﹐陽气在上﹐咳嗽嘔吐﹐喘促。

桑白皮﹝一兩﹞﹐地骨皮﹝七錢﹞﹐甘艸﹐陳皮﹐靑皮﹝去白﹞﹐五味子﹐人參﹝去蘆各半兩﹞﹐白茯苓﹝三錢﹞。

右件咀﹐每服四錢﹐水一盞半﹐入粳米十粒﹐同煎至一盞﹐去滓大溫服﹐食後。

神祕湯。

治病人不得臥﹐臥則喘者﹐水气逆上乘於肺﹐肺得水而浮﹐而使气不通流﹐其脈沈大﹐宜此治之。

橘皮﹝洗﹞﹐生薑﹐紫蘇葉﹐人參﹐桑白皮﹝剉炒各半兩﹞﹐木香﹐白茯苓﹝去皮各三錢﹞。

右咀﹐以水三升﹐煎至一升﹐去滓﹐大溫﹐分三服。

加減三奇湯。

治咳嗽上气﹐痰唌喘促﹐胸膈不利。

桔梗﹝去蘆半兩﹞﹐半夏﹝湯洗七錢﹞﹐陳皮﹝去白﹞﹐甘艸﹐靑皮﹝去白﹞﹐人參﹝去蘆各半兩﹞﹐杏仁﹝三錢研﹞﹐五味子﹝四錢﹞﹐加紫蘇葉﹐桑白皮﹝各半兩﹞。

右咀﹐每服四錢﹐水二大盞﹐生薑三片﹐煎至一盞﹐去滓﹐大溫服﹐食後。

飲食勞倦論。

古之至人﹐窮於陰陽之化﹐究乎生死之際﹐所著內經﹐悉言人以胃气爲本﹐人受水谷之气以生﹐所謂淸气﹐營气﹐運气﹐衛气﹐春升之气﹐皆胃气之別稱也﹐夫胃爲水谷之海﹐飲食入胃﹐遊溢精气﹐上輸於脾﹐脾气散精﹐上歸於肺﹐通調水道﹐下輸膀胱﹐水精四布﹐五經並行﹐合於四時五藏﹐陰陽揆度以爲常也﹐苟飲食失節﹐寒溫不適﹐則脾胃乃傷﹐又喜怒憂恐﹐損耗元气﹐旣脾胃气衰﹐元气不足而心火獨盛﹐心火者﹐陰火也。起於下焦﹐其系系於心﹐心不主﹐令相火代之﹐相火﹐下焦包絡之火﹐元气之賊也﹐火與元气不兩立﹐一勝則一負﹐脾胃气虛則下流於腎肝﹐陰火得乘其上位﹐故脾胃之證﹐始得之則气髙而喘﹐身熱而煩﹐其脈洪大而頭痛﹐或渴不止﹐其皮膚不任風寒而生寒熱﹐蓋陰火上衝則气髙喘而煩熱﹐爲頭痛﹐爲渴﹐而脈洪﹐脾胃之气下流﹐使穀气不得升浮﹐是春生之令不行﹐則無陽以護其榮衛﹐故不任風寒﹐乃生寒熱﹐此皆脾胃之气不足所致也﹐然而外感風寒所得之證頗同而實異﹐內傷脾胃乃傷其气﹐外感風寒乃傷其形﹐傷其外爲有餘﹐有餘者瀉之﹐傷其內爲不足﹐不足者補之。汗之下之﹐吐之克之之類皆瀉也﹐溫之和之﹐調之養之之類皆補也﹐內傷不足之病﹐苟誤認作外感有餘之病﹐而反瀉之﹐則虛其虛也﹐實實虛虛﹐損不足而補有餘﹐如此死者﹐醫殺之耳﹐然則柰何﹖曰﹕惟當以辛甘溫之劑﹐補其中而升其陽﹐甘寒以瀉其火則愈矣。勞者溫之﹐損者溫之﹐溫能除大熱﹐大忌苦寒之藥瀉其土耳﹐今立

補中益气湯主之。

黃耆﹝五分﹐病甚勞役熱甚者一錢﹞﹐當歸身﹝二錢﹐酒焙漧或日幹以和血脈﹞﹐人參﹝去蘆三錢﹐有嗽去之﹞﹐白朮﹝三分以調中气﹞﹐柴胡﹝二分﹐引淸气上升行少陽之經﹞﹐炙甘艸﹝五分﹞﹐升麻﹝二分﹐引胃气上升而復其本位﹐便是行春升之令﹞﹐橘皮﹝三分﹐以導滯气又能益元气﹐得諸甘藥乃可﹐若獨用瀉胃气﹞﹐一方加白芍藥﹐黃柏﹐紅花。

右件咀﹐都作一服﹐水二盞煎至一盞﹐去柤﹐大溫服﹐食遠。

夫脾胃虛者﹐因飲食勞倦﹐心火亢甚﹐而乘其土位﹐其次肺气受邪﹐須用黃耆最多﹐甘艸人參次之﹐脾胃一虛﹐肺气先絕﹐故用黃耆以益皮毛而閉腠理﹐不令自汗損其元气﹐上喘气短﹐人參以補之。心火乘脾﹐須炙甘艸之甘以瀉火熱﹐而補脾胃中元气﹐若脾胃急痛並大虛﹐腹皮急縮者。最宜多用。急者緩之﹐胃中淸气在下﹐必加升麻柴胡以引之﹐引黃耆甘艸上升﹐能補衛气之散解﹐以緩帶脈之縮急﹐二味苦平味薄者﹐陰中之陽﹐而引淸气上升也。黃耆﹐人參﹐甘艸三味皆甘溫爲主﹐凡脾胃虛乃必用之藥﹐气亂於胸﹐爲淸濁相干﹐用去白橘皮以理之﹐又能助陽气之升以散滯气﹐助諸甘辛爲用也。口漧嗌漧者﹐加葛根。脾胃气虛不能升浮﹐爲陰火傷其生發之气﹐榮血大虧﹐營气不營﹐陰火熾盛﹐是血中伏火日漸煎熬﹐血气日淢﹐心包與心主血﹐血減則心無所養﹐致使心亂而煩﹐病名曰悗。悗者﹐心惑而煩悶不安也。故加辛溫甘溫之劑生陽﹐陽生則陰長﹐或曰甘溫何能生血﹖云﹕仲景之法﹐血虛以人參補之﹐陽旺則能生陰血﹐更加當歸和之﹐又宜加黃柏以救腎水﹐能瀉陰中之伏火﹐如煩猶不止﹐少加生地黃﹐補腎水﹐水旺而心火自降﹐如气浮心亂﹐以

朱砂安神丸鎭固之則愈。

朱砂﹝半兩﹐另研水飛陰漧秤﹞﹐黃連﹝去須﹐揀淨酒洗﹐秤六錢﹞﹐炙甘艸﹝五錢半﹞﹐生地黃﹝二錢半﹞﹐當歸﹝去蘆二錢半﹞。

右件四味爲細末﹐另研朱砂﹐水飛如塵﹐陰漧爲衣﹐湯浸蒸餅爲丸如黍米大﹐每服十五丸﹐津唾咽之﹐食後。熱淫所勝﹐治以甘寒﹐以苦瀉之﹐以黃連之苦寒﹐去心煩除濕熱爲君﹐以甘艸生地黃之甘寒﹐瀉火補气滋生陰血爲臣﹐以當歸補其血不足﹐朱砂納浮澑之火而安神明也。

四時用藥加減法﹕

長夏濕土﹐客邪大旺﹐加蒼朮﹐白朮﹐澤瀉﹐上下分消其濕熱之气﹐濕熱大勝﹐主食不消﹐故食減不知谷味﹐則加曲以消之﹐加五味子﹐麥門冬﹐助人參瀉火﹐益肺气助秋損也﹐在三伏中爲聖藥。

塡塞咽喉﹐陽气不得出﹐病名曰塞﹐陰气不得降﹐病名曰噎。噎塞迎逆於咽喉胸膈之間﹐令諸經周身陽气不行﹐令人口開目瞪气欲絕者﹐何也﹖淸气在陰﹐濁气在陽﹐淸濁相干﹐亂於胸中﹐是爲大悗﹐夏月加靑皮﹐陳皮﹐益智﹐黃柏﹐泄陰火之上逆﹐或以消痞丸﹐滋腎丸﹐各七八十丸則愈﹐冬月加吳茱萸﹐大熱大辛苦之味以瀉陰寒之气則愈﹐食不消則加炒曲﹐空心﹐約宿食消盡服之﹐待少時﹐以美膳壓之﹐不令胸中停畱也﹐食不下乃胸中有寒﹐胃上有寒﹐或气寒澀滯﹐加靑皮﹐陳皮﹐木香﹐此三味爲定法。

冬月加益智仁﹐艸豆蔻仁﹐夏月少加黃芩﹐黃連﹐秋更加檳榔﹐艸豆蔻仁﹐縮砂仁﹐白豆蔻仁﹐如春初猶寒﹐更少加辛熱之劑﹐以補春气之不足﹐爲風藥之佐﹐益智﹐艸豆蔻可也。

冬月咳嗽者﹐加不去節麻黃五分﹐如秋涼亦加﹐如春月天溫﹐只加佛耳艸款冬花各三分﹐若痰嗽久病﹐肺中伏火者﹐去人參﹐防痰嗽增益耳。然調和陰陽血气之際﹐甘溫爲必用之藥﹐脈洪大兼見熱證﹐少加黃芩﹐黃連﹐生地黃﹐甘艸﹐脈緩顯沈困﹐怠墮無力者﹐濕勝也。加蒼朮﹐澤瀉﹐人參﹐白伏苓﹐五味子﹐脈澀﹐气滯澀者﹐加當歸身﹐木香﹐天門冬﹐靑陳皮﹐覺寒者加桂枝﹐黃耆。不足﹐病𨿽見熱證﹐須加寒熱藥﹐不宜多以從權﹐頭痛有痰﹐沈重懶倦者﹐乃太陰痰厥頭痛﹐加半夏五分﹐生薑三二分﹐若更煩亂﹐如腹中或周身有刺痛﹐皆血澀不足﹐加當歸身﹐脇下急或痛甚﹐俱加柴胡﹐甘艸﹐人參﹐腹中气上逆者﹐衝脈逆也﹐加黃柏三分﹐黃連二分以瀉之﹐多唾或唾白沬﹐胃口上停﹐寒也。加益智仁﹐如少气不足以息﹐服正藥二三服﹐猶气短促﹐此膈上及皮表間有寒所遏﹐當引陽气上升則愈﹐多加羌活﹐獨活﹐升麻﹐柴胡﹐槁本次之黃耆倍之﹐捫之而肌熱者﹐表證也。只服正藥一二服﹐得微汗則已﹐躁熱作蒸﹐蒸而熱者﹐腎間伏火上騰也﹐加黃柏﹐生地黃各三分﹐腳膝痿軟﹐行步乏力或痛﹐乃腎肝伏熱﹐少加黃柏﹐空心服。如不愈更加漢防己五分則愈﹐使腳膝中气力湧出矣。脈緩有痰而痞﹐加半夏﹐黃連﹐脈弦四肢滿悶﹐便難﹐而心下痞﹐加黃連﹐柴胡﹐甘艸﹐大便祕躁﹐心下痞﹐加黃連﹐桃仁﹐少加大黃﹐當歸身﹐心下痞夯悶者﹐加白芍藥﹐黃連﹐心下痞﹐腹脹﹐加五味子﹐白芍藥﹐縮砂仁﹐如天寒﹐少加漧薑﹐或中桂﹐心下痞﹐覺中寒﹐加附子﹐黃連﹐心下痞加黃連﹐生薑﹐橘皮﹐冬月加黃連﹐木香﹐藿香葉﹐能食而心下痞﹐加黃連五分﹐枳實三分﹐胸中气滯﹐加去白靑皮﹐嗌痛頜腫﹐脈洪大﹐面赤者﹐加黃芩﹐桔梗﹐甘艸。耳鳴﹐目黃﹐頰頜腫﹐頭肩臑肘臂外後廉痛﹐面赤﹐脈洪大者﹐以羌活﹐防風﹐甘艸﹐槁本以通其經血﹐加黃芩﹐黃連消其腫﹐人參﹐黃耆﹐益元气而瀉火邪﹐如脈緊面白喜嚏﹐或面色惡者﹐皆寒也。亦羌活等四味中加之﹐當瀉足太陽也﹐不用寒藥。小便遺失﹐肺金虛也。宜安臥養气﹐以黃耆人參之類補之﹐不愈是有熱也﹐加黃柏﹐生地黃﹐切禁勞役﹐臥而多驚﹐小便淋溲者﹐邪在少陽厥陰﹐亦宜太陽經所加之藥﹐更添柴胡半錢﹐如淋加澤瀉半錢﹐以下焦風寒合病也。腎肝之病同一治爲﹐俱在下焦﹐非風藥行經則不可﹐乃受客邪之濕熱也﹐宜升舉發散以除之﹐頭痛加蔓荊子半分﹐痛甚加川芎二分﹐頂痛腦痛加槁本三分﹐若苦頭痛加細辛二分﹐諸頭痛並用此四味足矣。臍下痛者加熟地黃三分﹐不已者﹐大寒也。其寒從傳變中來﹐加肉桂三分﹐偏閱內經﹐少腹痛皆寒﹐非傷寒厥陰之證也﹐仲景以抵當湯丸主之﹐乃血結下焦膀胱﹐身有疼痛﹐及身重者﹐濕也。以五苓散主之﹐如風濕相摶﹐一身盡痛﹐加羌活防風各五分﹐升麻柴胡各五分﹐槁本蒼朮各一錢﹐所以然者﹐爲風藥也。能勝濕﹐故另作一服與之﹐肩背痛汗出小便數而久者﹐風熱乘肺﹐肺气郁甚也﹐當瀉風熱則愈﹐以

人參益肺散主之。

柴胡﹐升麻﹐黃耆﹝各一錢﹞﹐羌活﹐防風﹐人參﹐甘艸﹐陳皮﹝各五分﹞﹐槁本﹝三分﹞﹐靑皮﹐黃芩﹐白豆蔻仁﹝各二分﹞。

右咀﹐都作一服﹐水二盞煎至一盞﹐去滓溫服﹐食後。如面色白﹐脫色气短者﹐不可服。

肩背痛不可迥顧者﹐此手太陽气郁而不行﹐以風藥散之﹐脊痛項彊﹐腰似折項似拔者。此足太陽經不通行﹐以

通气防風湯主之。

羌活﹐獨活﹝各一錢﹞﹐槁本﹐防風﹐甘艸﹝各五分﹞﹐川芎﹐蔓荊子﹝各三錢﹞。

右咀﹐都作一服﹐水二盞煎至一盞﹐去滓溫服﹐空心。如身重﹐腰沈沈然﹐經中有寒濕也﹐更加酒洗漢防己五分﹐輕者附子﹐重者川烏頭﹐腹中痛不惡寒﹐加黃芩芍藥﹐腹中痛惡寒而脈弦者﹐小建中湯。如脈沈細者﹐理中湯之類主之。腹痛在寒涼時﹐加半夏﹐益智﹐艸豆蔻之類。

胃脘當心而痛﹐气欲絕者﹐胃虛之極也。俗言心痛以

艸豆蔻丸主之。

艸豆蔻﹝一錢四分﹐面裹燒熟﹐去皮臍秤﹞﹐吳茱萸﹝湯洗去苦焙秤﹞﹐益智仁﹐陳皮﹐白僵蠶﹐黃耆﹐人參﹝各八分﹞﹐生甘艸﹐炙甘艸﹐當歸身﹐靑皮﹝各六分﹞﹐神曲末﹐姜黃﹝各四分﹞﹐桃仁﹝去皮尖湯浸七个﹞﹐澤瀉﹝一錢小便數減半﹞﹐半夏﹝湯洗七次一錢﹞﹐大麥蘗﹝炒黃錢半﹞﹐柴胡﹝四分詳脇下痛多少用之﹞。

右一十八味﹐除桃仁另研如泥外﹐爲極細末同研勻﹐湯浸蒸餅爲丸﹐如桐子大﹐每服三十丸﹐熱白湯送下﹐食遠。旋斟酌多少用之。

夫脾胃之證﹐始則熱中﹐終則寒中﹐陰盛生內寒﹐厥气上逆﹐寒气積於胸中﹐是腎水反來侮土﹐此所謂勝者妄行也﹐作中滿腹脹﹐作涎﹐作淸涕﹐或多溺﹐足下痛不能任身履地﹐骨乏無力﹐喜睡﹐兩丸多冷﹐時作陰陰而痛﹐或妄見鬼狀﹐夢亡人﹐腰背脾眼腰脊皆痛﹐而不渴不瀉﹐不渴不瀉則溫气去寒獨畱﹐寒獨畱則血凝沍﹐血凝沍則脈不通﹐故其盛脈大以濇﹐曰寒中﹐當以

白朮附子湯主之。

白朮﹐附子﹝炮去皮臍﹞﹐蒼朮﹐陳皮﹐厚朴﹝姜制﹞﹐半夏﹝湯洗七次﹞﹐茯苓﹐澤瀉﹐豬苓﹝去皮半兩﹞﹐肉桂﹝四錢﹞。

右件剉如麻豆大﹐每服半兩﹐水三盞﹐生薑三片﹐同煎至一盞﹐去滓﹐食前溫服﹐量病人虛實加減多少。

滑脈生癲疝。

丁香練實丸。

治男子七疝﹐痛不可忍﹐婦人瘕聚帶下﹐皆任脈所主陰經也﹐乃腎肝受病﹐治法同歸於一。

當歸﹝去蘆剉碎﹞﹐附子﹝炮制去皮臍剉﹞﹐川楝子﹝剉碎﹞﹐茴香﹝炒﹞。

右四味﹐各一兩剉碎﹐以好酒三升同煎﹐酒盡爲度﹐焙漧作細末﹐每秤藥末一兩﹐再入下項。

丁香﹐木香﹝各二錢﹞﹐全蠍﹝十二个﹞﹐玄胡﹝一兩﹞。

右四味同爲細末﹐入在前項當歸等藥末內﹐拌和酒糊爲丸﹐如桐子大﹐每服三十丸至一百丸﹐溫酒送下﹐空心食前﹐凡疝气帶下者﹐皆屬於風﹐全蠍治風之聖藥﹐茴香川練子皆入小腸經﹐當歸玄胡和血止痛﹐疝气帶下皆積寒邪入小腸之間﹐故以附子佐之﹐丁香木香爲引導也。

天臺烏藥散。

天臺烏藥﹐木香﹐茴香﹐靑皮﹝去皮﹞﹐良姜﹝炒各半兩﹞﹐檳榔﹝剉二个﹞﹐川練子﹝十个﹞﹐巴豆﹝七十粒﹞。

右八味﹐先以巴豆微打破﹐同練子用麩炒﹐候黑色豆麩不用﹐外爲細末﹐每服一錢﹐溫酒送下﹐疼甚者炒生薑熱酒下亦得。

茴香練實丸。

川楝子﹝炒﹞﹐茴香﹐山茱萸﹐食茱萸﹐吳茱萸﹝湯洗﹞﹐靑橘皮﹝去白﹞﹐陳皮﹐馬藺花﹝醋炒﹞﹐芫花﹝各一兩﹞。

右爲極細末﹐醋糊爲丸如桐子大﹐每服三十丸﹐溫酒送下﹐食前﹐量人虛實加減丸數﹐以利爲驗。

川苦楝散。

木香﹝一兩﹐另爲細末﹞﹐茴香﹝揀淨一兩﹐鹽一匙﹐一處炒茴香﹐黃色﹐去鹽不用﹞﹐川練子﹝一兩﹐剉碎用﹐巴豆一十个﹐微破皮﹐與川練子一處﹐炒黃﹐不用巴豆﹞。

右件爲極細末﹐每服二錢﹐溫酒一盞調下﹐空腹。大抵此疾因虛得之﹐不可以虛而驟用補藥﹐邪之所湊﹐其气必虛﹐畱而不去﹐其病則實﹐故必先滌所蓄之邪﹐然後補之﹐是以諸方多借巴豆气者﹐蓋爲此。

瀉之則脹已﹐汗之則瘡已。

東南二方者﹐在人則爲丙小腸熱﹐甲膽風﹐小腸與膽皆居其下﹐其性炎上﹐其瘡外有六經之形證﹐內無便溺之阻膈﹐飲食如故﹐淸便自調﹐知不在裏﹐非疽瘡也﹐止癰癤也﹐小則爲癤﹐大則爲癰﹐其邪所受於下風濕之地﹐气自外而來﹐侵加於身者也。經云﹕營气不從﹐逆於內理﹐乃生癰腫﹐諸痛癢瘡﹐皆屬心火。此瘡自外而入﹐是丙小腸左遷入於膽作痛而爲癢也﹐此二方皆主血﹐血爲病必痛﹐此元气不足﹐營气逆行﹐其瘡初出﹐未有傳變﹐在於肌肉之上﹐皮毛之間﹐只於風熱六經所行經絡﹐地分出矣。宜瀉其風濕熱﹐醫者只知陰覆其陽則汗也﹐此宜發汗者﹐乃濕熱郁其手足少陽﹐致血脈凝逆﹐使榮衛周身元气消弱也﹐其風熱郁滯於下﹐其面色必赫赤而腫﹐微黯色﹝東方靑﹐埋沒之色也﹞﹐風木之性上衝﹐顏必忿色﹐其人多怒﹐其瘡之色亦赫赤腫硬﹐微脈止色﹐其瘡之形勢亦奮然髙起﹐結硬而作痛也﹐其滯黯在左手﹐左手主表﹐左寸外洪緩﹐左關洪緩而弦﹐是客邪在於血脈之上﹐皮膚之間﹐宜急發其汗而通其榮衛﹐則邪气去矣。以

托裏榮衛湯主之。

黃耆﹝半兩﹞﹐柴胡﹐連翹﹝各二錢﹞﹐羌活﹐防風﹐當歸身﹐生黃芩﹝各錢半﹞﹐炙甘艸﹐人參﹝各二錢﹞﹐蒼朮﹝三錢﹞﹐紅花﹐桂枝﹝各半兩﹞。

右咀﹐都作一服﹐水酒各一大盞﹐同煎至一盞﹐去滓﹐大溫服。

沈香海金砂丸。

治一切積聚﹐脾濕腫脹﹐肚大靑筋﹐羸瘦惡證。

沈香﹝一錢﹞﹐海金砂﹝一錢半﹞﹐輕粉﹝一錢﹞﹐牽牛頭末﹝一兩﹞。

右各秤分兩﹐同爲細末研﹐獨科蒜如泥爲丸﹐如桐子大﹐每服三十丸或五十丸﹐煎百沸﹐燈心通艸湯送下﹐空腹食前﹐量大小虛實加減丸數﹐取利爲驗。

續隨子丸。

治通身虛腫﹐喘悶不快。

人參﹐漢防巳﹐赤茯苓﹝面蒸﹞﹐木香﹐檳榔﹝各半兩﹞﹐續隨子﹐海金砂﹝五錢另炒﹞﹐苦葶藶﹝四兩紙隔炒﹞。

右爲細末﹐棗肉爲丸﹐如桐子大﹐每服二三十丸﹐煎桑根白皮湯送下。

海金砂散。

治脾濕太過﹐通身腫滿﹐喘不得臥﹐腹脹如鼓。

牽牛﹝一兩半﹐半生半炒﹞﹐海金砂﹐甘遂﹝各半兩﹞。

右爲細末﹐每服二錢﹐煎倒流水一盞調下﹐食前﹐得宣利﹐止後服。

太陰所至爲蓄滿﹐中滿霍亂吐下。

木香搨气丸。

治中滿腹脹﹐下元虛損者。

陳皮﹝去白﹞﹐蘿卜子﹝炒各半兩﹞﹐胡椒﹐木香﹐艸豆蔻﹝面裹燒去皮﹞﹐靑皮﹐蠍尾﹝去毒二錢半﹞。

右爲細末﹐水糊爲丸﹐桐子大﹐每服三十丸﹐溫酒飲送下﹐食後忌服白粥百日﹐重者一年﹐小兒麻子大﹐桑白湯送下十丸﹐日三服﹐大人桐子大四十丸﹐如陰囊洪腫冰冷﹐次用滄鹽漧薑白面各三錢﹐水和交攤紙上塗用。

廣茂潰堅湯。

治中滿腹脹﹐內有積塊﹐堅硬如石﹐令人坐臥不能﹐大小便澀滯﹐上喘气促﹐面色痿黃﹐通身虛腫。

厚朴﹐黃芩﹐艸豆蔻﹐益智仁﹐當歸﹝各五分﹞﹐黃連﹝六分﹞﹐半夏﹝七分﹞﹐廣茂﹐紅花﹐吳茱萸﹐升麻﹝各二分﹞﹐生甘艸﹐柴胡﹐澤瀉﹐神曲﹐靑皮﹐橘皮﹝各三分﹞﹐如渴加葛根四分。

右咀﹐都作一服﹐水二盞先浸﹐少時煎至一盞﹐去滓﹐大溫服﹐食前。

導滯通經湯。

治脾濕有餘﹐及气不宣通﹐面目手足浮腫。

陳皮﹐桑白皮﹐白朮﹐木香﹐茯苓﹝去皮各一兩﹞﹐霖雨時加澤瀉﹝半兩﹞。

右咀﹐每服半兩﹐水二盞煎至一盞﹐去滓﹐大溫服﹐食前。

赤茯苓丸。

治脾濕太過﹐四肢腫滿﹐腹脹喘逆﹐气不宣通﹐小便赤澀。

葶藶﹝四兩﹞﹐防巳﹝二兩﹞﹐赤茯苓﹝一兩﹞﹐木香﹝半兩﹞。

右件爲細末﹐棗肉爲丸﹐如桐子大﹐每服三十丸﹐煎桑白皮湯送下﹐食前。

諸脈按之無力﹐所生病證﹝並治法﹞。

六脈中之下﹐得弦細而濇﹐按之無力﹐腹中時痛﹐心胃控睪﹐陰陰而痛﹐或大便泄瀉﹐鼻不聞香臭﹐淸濁涕不止﹐目中泣出﹐喘喝痰嗽﹐唾出白沫﹐腰沈沈苦痛﹐項背胸皆時作痛﹐目中流火﹐口鼻惡寒﹐時頭痛目眩﹐苦振寒不止﹐或嗽或吐﹐或嘔或噦則發躁﹐蒸蒸而熱﹐如坐甑中﹐必得去衣﹐居寒處或飲寒水則便過﹐其振寒復至﹐气短促﹐胸中滿悶而痛﹐必有膈咽不通欲絕之狀﹐甚則目瞪﹐聲聞於外而淚涕涎痰大作﹐方過﹐其發躁須臾而已﹐振寒復至﹐或面白而不澤者﹐脫血也﹐悲愁不樂﹐情慘慘﹐意悲悲﹐健忘或善嚏﹐間出此風熱﹐大損寒水﹐燥金之復也﹐如六脈細弦而濇﹐按之空虛﹐此大寒證﹐亦傷精气﹐以辛甘溫甘熱滑潤之劑﹐以瀉西方北方則愈。

姜附湯。

治中寒口噤﹐四肢彊直﹐失音不語﹐或卒然暈倒﹐口吐涎沬﹐狀如冒風﹐手足厥冷﹐或腹煩燥﹐兼治陰證傷寒﹐大便自利而發熱者。

漧薑﹝二兩另爲細末﹞﹐附子﹝一兩生用去皮臍細切﹞。

右和勻﹐每服三錢﹐水一盞半煎至七分﹐去柤溫服﹐或慮此藥﹐大燥卽以附子理中湯相繼服餌﹐姜附本治傷寒﹐經下之後又復發汗﹐內外俱虛﹐身無大熱﹐晝則煩燥﹐夜則安靜﹐不嘔不喝﹐六脈沈伏﹐並宜服此﹐不知脈者﹐更須審之﹐兼治中脘虛寒﹐久積痰水﹐心腹冷痛﹐霍亂轉筋﹐四肢厥逆﹐一方附子湯﹐以生用者名白通湯﹐加白朮倍之甘艸減半﹐名生附白朮湯﹐治中風濕﹐昏悶恍惚﹐腹滿身重﹐手足緩縱﹐漐漐自汗﹐失音不語﹐便利不禁﹐一方用姜附湯﹐加麻黃﹐白朮﹐人參﹐甘艸等分﹐名附子麻黃湯﹐治中寒濕﹐昏暈緩弱﹐腰背彊急﹐口眼喎斜﹐語聲渾濁﹐心腹脹﹐气上喘急﹐不能轉動﹐更宜審而用之。

沈香桂附丸。

沈香﹐附子﹝炮去支臍﹞﹐漧薑﹝炮﹞﹐良姜﹝剉炒﹞﹐官桂﹝去皮﹞﹐茴香﹐川烏頭﹝炮去皮臍﹐剉作塊子﹐子如豆大﹐再炒令黃用﹞﹐吳茱萸﹝湯浸洗去苦炒﹞。

右各一兩爲細末﹐用好醋煮﹐麵糊爲丸﹐如桐子大﹐每服五七十丸﹐熟米飲送下﹐空腹食前﹐日進二服﹐忌生冷硬物。

十全大補湯。

人參﹐肉桂﹐川芎﹐熟地黃﹐茯苓﹝去白﹞﹐白朮﹐甘艸﹐黃耆﹐當歸﹝去蘆﹞﹐白芍藥。

右件一十味﹐剉爲麄末﹐每服二錢﹐水一盞﹐入生薑三片﹐棗二枚﹐同煎至七分﹐去滓溫服﹐不拘時。

諸脹腹大﹐皆屬於熱。

諸脹腹大﹐皆屬於熱﹐此乃八益之邪有餘之證﹐自天外而入﹐是感風寒之邪傳裏﹐寒變爲熱﹐作胃實﹐日晡潮熱﹐大渴引飲﹐譫語﹐是太陽陽明﹐並大實大滿者﹐大承气下之﹐少陽陽明微滿實者﹐小承气下之﹐泄之則脹已﹐此之謂也。假令痎瘧爲脹滿﹐亦有寒脹熱脹﹐是天之邪气﹐傷暑而得之﹐不實時發﹐至秋暑气衰絕而瘧病作矣﹐知其寒也﹐局方用交解飲子者是也﹐內虛不足﹐寒濕令人中滿﹐及五臟六腑俱有脹滿﹐更以脈家寒熱多少﹐較之胃中寒則脹滿﹐濁气在上則生脹﹐脹取三陽﹐三陽者﹐足太陽膀胱﹐寒水爲脹腹暴滿﹐按之不下﹐取太陽經絡者﹐胃之募也﹐正同腹滿脹﹐支鬲胠脇下厥上﹐胃過在太陰陽明﹐胃中寒濕郁遏也﹐太陰脹後﹐不利不欲食﹐食則嘔﹐不得臥﹐按所說寒脹之多如此﹐中滿治法﹐當開鬼門﹐潔淨府﹐開鬼門者﹐謂發汗也﹐潔淨者﹐利小便也﹐中滿者瀉之於內﹐謂脾胃有病﹐當令上下分消其气﹐下焦如瀆﹐气血自然分化﹐不待泄滓濊﹐如或大實大滿﹐大小便不利﹐從權以寒熱藥下之﹐或傷酒濕面﹐及味厚之物﹐膏粱之人﹐或食已便臥﹐使濕熱之气不得施化﹐致令腹脹滿﹐此脹亦是熱脹﹐治熱脹﹐分消丸主之﹐如或多食寒涼﹐及脾胃久虛之人﹐胃中寒則脹滿﹐或藏寒生滿病﹐以治寒脹﹐中滿分消湯主之﹐病勢大小用藥輕重﹐臨時加減﹐不敢少越耳。

中滿分消丸。

治中滿皷脹﹐气脹水气脹﹐大熱脹﹐不治寒脹。

黃芩﹝去腐剉炒半兩﹞﹐姜黃﹐白朮﹐人參﹝去蘆﹞﹐炙甘艸﹐豬苓﹝去黑皮各一錢﹞﹐黃連﹝去須剉炒半兩﹞﹐白茯苓﹝去皮﹞﹐縮砂仁﹐幹生薑﹝各二錢﹞﹐枳實﹝麩炒黃﹞﹐半夏﹝湯浸七次各半兩﹞﹐厚朴﹝姜制一兩﹞﹐知母﹝剉炒四錢﹞﹐澤瀉﹝三錢﹞﹐陳皮。

右細碾﹐茯苓澤瀉生薑各各爲末另秤外﹐共爲極細末﹐秤入上三味﹐和勻水浸﹐蒸餅爲丸﹐如桐子大﹐每服一百丸﹐焙熱﹐白湯送下﹝寒因熱用﹐故焙熱服之﹞﹐食遠﹐量病人虛實加減。

中滿分消湯。

治中滿﹐寒脹寒疝﹐大小便不通﹐陰躁﹐足不收﹐四肢厥逆﹐食入反出﹐下虛中滿﹐腹中寒﹐心下痞﹐下焦躁寒﹐沈厥奔豚不收﹐並宜服之。

益智仁﹐半夏﹐茯苓﹐木香﹐升麻﹝各三分﹞﹐川烏頭﹐澤瀉﹐人參﹐靑皮﹐當歸﹐生薑﹐麻黃﹐柴胡﹐漧薑﹐蓽澄茄﹐黃連﹝各二分﹞﹐黃耆﹐吳茱萸﹐艸豆蔻﹐厚朴﹝各五分﹞﹐黃柏﹝五分﹐使藥又爲熱因寒用﹞。

右件剉如麻豆大﹐都作一服﹐水二大盞﹐煎至一盞﹐去滓﹐大溫服﹐食前﹐大忌房勞﹐酒濕面﹐生冷硬物。諸嘔吐酸﹐皆屬於熱。

霍香安胃散。

治胃虛弱不能飲食﹐嘔吐不待腐熟。

藿香﹐丁香﹐人參﹝各二錢半﹞﹐橘皮﹝半兩﹞。

右件四味爲細末﹐每服二錢﹐水一盞﹐生薑三片﹐同煎七分﹐和滓冷服﹐食前。

加減二陳湯。

治痰飲爲患﹐或嘔吐惡心﹐或頭眩心悸﹐或中脘不快﹐或發爲寒熱﹐或因食生冷﹐脾胃不和﹐並宜服之。

丁香﹝一兩﹞﹐半夏﹐橘紅﹝各五兩﹞﹐茯苓﹝三兩﹞﹐炙甘艸﹝一兩半﹞。

右咀﹐每服四錢﹐水一盞半﹐生薑七片﹐烏梅一个﹐煎至六分﹐去柤﹐熱服﹐不拘時候﹐治痞疾加艸豆蔻一兩半﹐面裹燒熟用。

諸痿喘嘔﹐今立熱喘寒喘二方。

人參平肺散。

治心火刑肺﹐傳爲肺痿﹐咳嗽喘嘔﹐痰涎壅盛﹐胸膈痞滿﹐咽嗌不利。桑白皮﹝一兩﹞﹐知母﹝七錢﹞﹐炙甘艸﹐地骨皮﹝各半兩﹞﹐五味子﹝三百个﹞﹐茯苓﹐靑皮﹐人參﹝各四錢﹞﹐陳皮﹝半兩去白﹞﹐天門冬﹝去心四錢﹞。

右件咀﹐水二盞﹐煎至一盞﹐去滓溫服﹐食後。如熱甚加黃芩﹝四錢﹞﹐紫蘇葉﹐半夏﹝洗各半兩﹞。

參蘇溫肺湯。

治形寒飲冷﹐傷肺喘嗽﹐煩心胸滿﹐气不得動暢。

人參﹐紫蘇葉﹐甘艸﹝各半兩﹞﹐肉桂﹐五味子﹐木香﹝各四錢﹞﹐陳皮﹝去白﹞﹐白朮﹝各六錢﹞﹐半夏﹝姜制﹞﹐白茯苓﹝去皮各半兩﹞﹐桑白皮﹝一兩﹞。

右爲麄末﹐每服半兩﹐水一盞半﹐生薑三片﹐同煎至八分﹐去滓﹐大溫服﹐食後。如冬寒﹐每服中加不去節麻黃五分﹐先洗去沬﹐下諸藥。

諸脈有關有覆有溢。

滋腎丸。

治不渴而小便閉﹐邪熱在血分也。

黃柏﹝三兩﹐細剉酒拌陰漧秤﹞﹐知母﹝二兩﹐酒浸陰漧秤﹞﹐肉桂﹝一錢半﹞。

右上三味﹐气味俱陰﹐以同腎气﹐故能補腎而瀉下焦火也﹐桂與火邪同體﹐故曰寒因熱用﹐凡諸病在下焦﹐皆不渴也﹐熟水爲丸﹐百沸湯送下。

淸肺飲子。

治渴而小便閉﹐邪熱在气分也。

茯苓﹝去皮﹞﹐豬苓﹝去皮﹞﹐白朮﹝各三錢﹞﹐澤瀉﹐琥珀﹐瞿麥﹐肉桂﹝各五分﹞﹐燈心﹐木通﹝七分﹞﹐車前子﹝炮二錢﹞﹐通艸﹝二分﹞﹐萹蓄﹝七分﹞。

右爲極細末﹐每服半兩﹐水一盞半﹐煎至一盞﹐帶熱服﹐或剉如麻豆大﹐作湯煎服亦可﹐局方中八正散﹐仲景五苓散亦宜用。

損其腎者益其精。

腎有兩枚﹐右爲命門相火﹐左爲腎水﹐同質而異事也﹐夫損者﹐當損何藏而治之﹐形不足者溫之﹐以气精不足者補之﹐以味气化精生味﹐和形長無陰﹐則陽無以化﹐當以味補腎﹐眞陰之虛而瀉其火邪﹐以封髓丹﹐滋腎丸﹐地黃丸之類是也﹐陰本旣固﹐陽气自生﹐化成精髓﹐若相火陽精不足﹐宜用辛溫之劑﹐世之用辛熱之藥者﹐治寒甚之病﹐非補腎精也。

還少丹。

大補心腎脾胃一切虛損﹐神志俱耗﹐筋力頓衰﹐腰腳沈重﹐肢體倦怠﹐血气羸乏﹐小便渾濁。

幹山藥﹐牛膝﹝酒浸一宿焙漧﹞﹐遠志﹐山茱萸﹐白茯苓﹐五味子﹐巴戟﹝酒浸去心﹞﹐石菖蒲﹐肉蓯蓉﹝酒浸一宿切焙漧﹞﹐枳實﹝各一兩﹞﹐枸杞﹝一兩半﹞﹐杜仲﹝去皮薑汁並酒合塗炙熟﹞﹐舶上茴香﹝各一兩﹞﹐熟地黃﹝一兩半﹞。

右爲細末﹐煉蜜同棗肉爲丸﹐如桐子大﹐每服三十丸﹐溫酒或鹽湯送下﹐日三服﹐食前。五日覺有力﹐十日精神爽﹐半月气力頗壯﹐二十日目明﹐一月夜思飲食﹐冬月手足常暖﹐筋骨壯盛﹐如熱加山梔子一兩﹐心气不寧加麥門冬一兩﹐少精神加五味子一兩﹐陽弱加續斷一兩﹐常服齒堅﹐永無瘴瘧﹐婦人服之﹐暖子宮﹐姿容悅澤。

補益腎肝丸。

治目中澑火﹐視物昏花﹐耳聾耳鳴﹐困倦乏力﹐寢汗憎風﹐行步不正﹐兩足欹側﹐臥而多驚﹐腳膝無力﹐腰已下消瘦。

柴胡﹐羌活﹐生地黃﹝炒﹞﹐苦參﹐防巳﹝炒各半兩﹞﹐附子﹝炮﹞﹐肉桂﹝各一錢﹞﹐當歸身﹝三錢﹞。

右件爲細末﹐熱水爲丸﹐如雞頭大﹐每服四十丸﹐溫水下﹐食前。

水芝丸。

連實去皮﹐不以多少﹐用好酒浸一宿﹐入大豬肚內﹐用水煮熟﹐取出焙漧。

右爲極細末﹐酒糊爲丸﹐如雞頭大﹐每服五七十丸﹐溫酒送下﹐食前。

上部有脈﹐下部無脈﹐其人當吐﹐食傷太陰也。

瓜蒂散。

瓜蒂﹐赤小豆﹝各等分﹞。

右二味爲末﹐每服二錢匕﹐溫漿水調下﹐取吐爲度。

地黃丸。

治腎气虛﹐久新憔悴﹐寢汗發熱﹐五藏齊損﹐瘦弱虛煩﹐骨蒸痿弱﹐下血。幹山藥﹐山茱萸﹝各四錢﹞﹐澤瀉﹐牡丹皮﹐白茯苓﹝各三錢﹞﹐熟地黃﹝八錢﹞。

右爲末﹐煉蜜爲丸﹐如桐子大﹐每服五十丸﹐溫水送下﹐空心。

三才封髓丹。

降心火﹐益腎水。

天門冬﹝去心﹞﹐熟地黃﹐人參﹝去蘆各半兩﹞﹐黃柏﹝三兩﹞﹐縮砂仁﹝一兩半﹞﹐甘艸﹝七錢﹞。

右件爲細末﹐水糊爲丸﹐如桐子大﹐每服五十丸﹐用蓯蓉半兩﹐切作片子﹐酒一大盞﹐浸一宿﹐次日煎三四沸﹐去滓﹐送下前丸子﹐空心。

離朱丹﹝又名神珠丹﹞。

治下焦陽虛﹐臍腹冷痛﹐足胻寒而逆。

杜仲﹝三兩去絲﹞﹐萆薢﹝二兩﹞﹐訶子﹝五个﹞﹐龍骨﹝一兩﹞﹐破故紙﹝炒三兩﹞﹐朱砂﹝一錢半研﹞﹐胡桃﹝一百二十个去膈皮﹞﹐縮砂仁﹝半兩﹞﹐巴戟﹝酒浸去心二兩﹞。

右件爲細末﹐酒糊爲丸﹐如桐子大﹐朱砂爲衣﹐每服二十丸﹐空心鹽湯溫酒下。

大眞丹。

治下焦陽虛。

沈香﹐巴戟﹝酒浸去心﹞﹐茴香﹝鹽炒香去鹽用﹞﹐萆薢﹝酒浸炒﹞﹐胡蘆巴﹝炒香﹞﹐琥珀﹐牽牛﹝鹽炒香黑去鹽﹞﹐破故紙﹝炒香﹞﹐杜仲﹝炒去絲各一兩﹞﹐肉桂﹝半兩﹞。

右十味爲細末﹐用元浸藥酒﹐打面爲丸﹐如桐子大﹐每服五十丸至七八十丸﹐空心溫酒下。

八味丸。

治腎气虛乏﹐下元冷憊﹐臍腹重疼痛﹐夜多旋溺﹐腳膝緩弱﹐肢體倦怠﹐面色痿黃或黧黑﹐及虛勞不足﹐渴欲飲水﹐腰重疼痛﹐少腹急痛﹐小便不利﹐並宜服之。

熟地黃﹝八兩﹞﹐山藥﹐山茱萸﹝各四兩﹞﹐肉桂﹝去皮二兩﹞﹐牡丹皮﹐澤瀉﹐白茯苓﹝去皮各三兩﹞﹐附子﹝炮二兩﹞。

右件爲細末﹐煉蜜爲丸﹐如桐子大﹐每服五十丸至七十丸﹐溫酒送下﹐鹽湯亦得﹐空腹食前﹐婦人淡醋湯下﹐陽事多痿不振﹐用全方﹐然夏減桂附一半﹐春秋三停減一﹝疾去精走全減桂附﹐只服六味地黃丸﹞﹐血虛陰衰﹐熟地爲君。精滑﹐山茱萸爲君。小便或多或少或赤黃﹐白茯苓爲君。小便淋瀝﹐澤瀉爲君。心虛腸胃間積熱﹐肝气盛﹐心气不足﹐牡丹皮爲君。皮膚燥澀﹐幹山藥爲君。已上但言爲君者﹐其分兩用漧地黃分兩﹐其漧地黃卻依立爲君﹐分兩同。

幽門不通﹐上衝吸門不開﹐噎塞大便燥祕。

通幽湯。

當歸身﹐升麻﹐桃仁泥子﹝各一錢﹞﹐生地黃﹐熟地黃﹝各五分﹞﹐炙甘艸﹐紅花﹝各一分﹞。

右咀﹐水煎服﹐食前。

潤腸湯。

治大腸燥結不通。

升麻﹐當歸尾﹐生甘艸﹐煨大黃﹐桃仁﹐麻仁﹐熟地黃﹝各一錢﹞﹐生地黃﹝二錢﹞﹐紅花﹝三分﹞。

右件剉如麻豆大﹐都作一服﹐水三盞﹐先拌藥濕﹐煎至一盞﹐去滓﹐帶熱服﹐食前。

腳气論。

夫腳气之疾﹐實水濕之所爲也﹐蓋濕之害人﹐皮肉筋脈而屬於下﹐然亦有二焉﹐一則自外而感﹐一則自內而致﹐其治法自應不同﹐南方之疾﹐北方之疾﹐自內而致者也﹐南方地下水寒﹐其淸濕之气中於人﹐必自足始﹐北方之人常食潼乳﹐又飲之無節﹐且潼乳之爲物﹐其形質則水也﹐酒體亦然﹐人之水谷入胃﹐胃气蒸騰﹐其气與味宣之於經絡﹐化之爲气血﹐苟元气不充﹐胃气本弱﹐飲食自倍﹐脾胃乃傷﹐其气與味不得宣暢﹐旁通水濕之性﹐潤下而致之也。

當歸拈痛湯。

治濕熱爲病﹐肢節煩痛﹐肩背沈重﹐胸膈不利﹐及徧身疼痛﹐下至於足脛腫痛不可忍。

羌活﹝半兩﹞﹐人參﹝去蘆﹞﹐苦參﹝酒洗﹞﹐升麻﹐葛根﹐蒼朮﹝各二錢﹞﹐炙甘艸﹐黃芩﹝酒洗﹞﹐茵陳葉﹝酒炒各半兩﹞﹐防風﹝去蘆﹞﹐當歸身﹐知母﹝酒洗﹞﹐黃芩﹝炒﹞﹐澤瀉﹐豬苓﹝各三錢﹞﹐白朮﹝一錢半﹞。

右咀﹐如麻豆大﹐每服一兩﹐水二大盞半﹐先以水拌濕﹐候少時﹐煎至一大盞﹐去滓溫服﹐空心食前﹐待少時﹐以美膳壓之﹐臨臥一服﹐不須膳壓。

羌活導滯湯。

治腳气初發﹐一身盡疼﹐或肢節腫痛﹐便溺阻隔﹐以此藥導之﹐後以當歸拈痛湯除之。

羌活﹐獨活﹝各半兩﹞﹐大黃﹝酒煨一兩﹞﹐防己﹐當歸﹝各三錢﹞﹐枳實﹝麩炒二錢﹞。

右件咀﹐如麻豆大﹐每服秤五錢或七錢﹐水二盞煎至一盞﹐去滓溫服﹐以微利則已﹐量虛實加減。

開結導引丸。

治飲食不消﹐心下痞悶。

橘皮﹐白朮﹐澤瀉﹐茯苓﹐麥蘗面﹐炒曲﹝各一兩﹞﹐幹生薑﹐靑皮﹝各半兩﹞﹐枳實﹐半夏﹝湯洗七次一兩﹞﹐如有積塊加巴豆霜一錢半。

右件爲細末﹐湯浸蒸餅爲丸﹐如桐子大﹐每服三五十丸至七十丸﹐溫水下﹐食遠。

除濕丹。

治諸濕﹐客傳腰膝重痛﹐足脛浮腫。

檳榔﹐甘遂﹐威靈仙﹐赤芍藥﹐葶藶﹝各二兩﹞﹐乳香﹐沒藥﹝各一兩另研﹞﹐牽牛﹝半兩﹞﹐大戟﹝炒三兩﹞﹐陳皮﹝去白四兩﹞。

右爲末﹐麵糊爲丸﹐如桐子大﹐每服五十丸至七八十丸﹐溫水下﹐食前﹐得更衣止後服﹐如服藥前後忌酒二日﹐藥後亦忌濕面三兩日﹐食溫淡粥補胃尢佳。

淋渫腳气除濕湯。

內受濕气不能外達﹐淋渫開導泄越其邪。

葳靈仙﹐防風﹝去蘆﹞﹐荊芥穗﹐當歸﹝去蘆﹞﹐地骨皮﹐蒴葉﹐升麻﹝去腐﹞﹐白芍藥﹝去皮各一兩﹞。

右件各剉細末﹐水二﹝斗﹞﹐煮至一﹝斗﹞五升﹐去滓﹐熱渫洗無時。

枳實大黃湯。

治腳气腫痛。

羌活﹝一錢半﹞﹐當歸身﹝一錢﹞﹐枳實﹐大黃﹝各五分﹞。

右剉如麻豆大﹐都作一服﹐水二大盞半﹐煎至一盞﹐去滓﹐大溫服﹐空心﹐下利一兩行痛止。

中風有三

內經曰﹕人之气﹐以天地之疾風名之。故中風者﹐非外來風邪﹐乃本气病也﹐凡人年過四旬﹐气衰者多有此疾﹐壯歲之際無有也﹐若肥盛則間有之﹐亦形盛气衰如此﹐治法和藏府通經絡﹐便是治風﹐然輕重有三﹐中血脈則口眼喎邪﹐亦有賊風襲虛傷之者也﹐中府則肢廢﹐中藏則性命危急﹐此三者治各不同﹐如中血脈﹐外有六經之形證﹐則從小續命湯加減﹐及疏風湯治之。中府內有便溺之阻隔﹐宜三化湯﹐或局方中麻仁丸。通利外無六經之形證﹐內無便溺之阻隔﹐宜養血通气﹐大秦艽湯﹐羌活愈風湯治之﹐中藏痰涎昏冒﹐宜至寶丹之類鎭墜﹐若中血脈﹐中府之病初不宜用龍麝牛黃爲﹐麝香治脾入肉﹐牛黃入肝治筋﹐龍腦入腎治骨﹐恐引風深入骨髓﹐如油入面﹐莫之能出﹐又不可一槪用大戟芫花甘遂﹐瀉大便損其陰血﹐眞气愈虛。方列於後。

小續命湯。

麻黃﹝去節﹞﹐人參﹝去蘆﹞﹐黃芩﹝去腐﹞﹐芍藥﹐炙甘艸﹐川弓﹐杏仁﹝麩炒去皮尖﹞﹐防己﹐官桂﹝各一兩﹞﹐防風﹝一兩半﹞﹐附子﹝炮去皮臍細剉半兩﹞。

右除附子杏仁外﹐搗爲麄末﹐後入二味令勻﹐每服五錢﹐水一盞半﹐入生薑五片﹐煎至一盞﹐去滓﹐稍熱服﹐食前。

始治中風﹐不審六經之形證加減﹐𨿽治與不治無異也﹐開則灑然寒﹐閉則熱而悶﹐知暴中風邪﹐宜先以加減續命湯隨證治之﹐中風無汗惡寒﹐宜

麻黃續命湯。

麻黃﹐防風﹐杏仁。

依本方加一倍﹐宜鍼太陽經﹐至陰出血﹐昆侖舉蹻。

中風有汗惡風﹐桂枝續命湯。

桂枝﹐芍藥﹐杏仁。

依本方加一倍﹐宜鍼風府﹐此二證太陽中風也。

中風身熱無汗不惡寒﹐白虎續命湯。

石膏﹐知母﹝一料中各加二兩﹞﹐甘艸。

依本方加一倍。

中風身熱有汗不惡風﹐葛根續命湯。

葛根﹐桂枝﹐黃芩。

依本方加一倍﹐宜鍼陷谷﹐刺厲兌﹐鍼陷谷者﹐去陽明之賊也﹐刺厲兌者﹐瀉陽明之實也﹐此二證﹐陽明中風也。

中風無汗身涼﹐附子續命湯。

附子﹝加一倍﹞﹐漧薑﹝加二兩﹞﹐甘艸﹝加二兩﹞。

宜鍼隱白穴﹐去太陰之賊也﹐此一證﹐太陰經中風也。

中風有汗無熱﹐桂附續命湯。

桂枝﹐附子﹐甘艸。

依本方加一倍﹐宜鍼太溪﹐此一證﹐少陰經中風也。

無此四證﹐六經混殽﹐系於少陽厥陰﹐或肢節攣痛﹐或麻木不仁﹐宜

羌活連翹續命湯。

小續命﹝八兩﹞﹐羌活﹝四兩﹞﹐連翹﹝六兩﹞。

右古之續命﹐混殽無經﹐今立分經治療﹐又分各經鍼刺﹐無不愈也。治法﹕厥陰之井大惇﹐刺以通其經﹐少陽之經絕骨﹐炙以引其熱﹐此通經引熱﹐是鍼灸同象治法之大體也。

疏風湯。

治半身不遂﹐或肢體麻痺﹐筋骨疼痛。

麻黃﹝去節三兩﹞﹐益智仁﹐杏仁﹝炒去皮各一兩﹞﹐炙甘艸﹐升麻﹝各五兩﹞。

右件咀﹐每服一兩水﹐一小碗煎至六分﹐去滓熱服﹐腳蹬熱水葫蘆﹐以大汗出﹐去葫蘆﹐冬月不可。

中風外有六經之形證﹐先以加減續命隨證治之﹐內有便溺之阻隔﹐復以

三化湯導之。

厚朴﹝酒制﹞﹐大黃﹐枳實﹐羌活。

右剉麻豆大﹐每服三兩﹐水三升煎至一升半﹐終日服之﹐以微利則已﹐如內邪已除﹐外邪已盡﹐當從愈風湯加減治之﹐然治病之法不可失於通塞﹐或一气之微汗﹐或一旬之通利﹐如此爲常治之法也﹐久之淸濁自分﹐榮衛自和矣。

羌活愈風湯。

療腎肝虛﹐筋骨弱﹐語言難﹐精神昏憒﹐及治風濕內弱者﹐是風熱體重也﹐或瘦而一肢偏枯﹐或肥而半身不遂﹐或恐而健忘﹐喜已多思﹐思忘之道﹐皆精不足也﹐故心亂則百病生﹐靜則萬病息﹐是以此藥能安心養神﹐調陰陽無偏勝。

羌活﹐甘艸﹝炙﹞﹐防風﹝去蘆﹞﹐黃耆﹝去蘆﹞﹐蔓荊子﹐川芎﹐細辛﹐枳殼﹝麩炒去穰﹞﹐人參﹝去蘆﹞﹐地骨皮﹝去骨﹞﹐麻黃﹝去根﹞﹐知母﹝去皮﹞甘菊﹐薄荷﹝去枝﹞﹐枸杞﹐當歸﹝去蘆﹞﹐獨活﹐白芷﹐杜仲﹝炒去須﹞﹐秦艽﹝去蘆﹞﹐柴胡﹝去苗﹞﹐半夏﹝湯洗姜制﹞﹐厚朴﹝姜制﹞﹐熟地黃﹐防己﹝各二兩﹞﹐芍藥﹝去皮﹞﹐黃芩﹝去腐﹞﹐白茯苓﹝去皮各二兩﹞﹐石膏﹐生地黃﹐蒼朮﹝各四兩﹞﹐官桂﹝一兩泔浸﹞﹐前胡﹝二兩﹞。

右剉每服一兩﹐水二盞煎至一盞﹐去滓溫服﹐如遇天陰加生薑三片煎服﹐空心一服﹐臨臥再煎滓服﹐俱要食遠﹐空心一服﹐噀下二丹丸爲之重劑﹐臨臥噀下四白丸爲之輕劑﹐立其法是動以安神﹐靜以淸肺。

假令一气而微汗﹐用愈風湯三兩﹐加麻黃一兩﹐勻作四服﹐每服加生薑五七片﹐空心服之﹐以粥投之﹐得微汗則佳﹐如一旬之通利﹐用愈風湯三兩﹐大黃一兩﹐亦勻作四服﹐如前煎﹐臨臥服之﹐得利爲妙﹐常服之藥﹐不可失四時之輔﹐如望春大寒之後﹐加半夏二兩﹐柴胡二兩通四兩﹐人參二兩通四兩﹐謂迎而奪少陽之气也。

望夏之月半﹐加石膏二兩通六兩﹐黃芩二兩通五兩﹐知母二兩通四兩﹐謂迎而奪陽明之气也。

季夏之月﹐加防己二兩通四兩﹐白朮二兩﹐茯苓二兩通五兩﹐謂勝脾土之濕也。

初秋大暑之後﹐加厚朴二兩通四兩﹐藿香二兩﹐桂一兩通二兩﹐謂迎而奪太陰之气也。

霜降之後望冬﹐加附子一兩﹐官桂一兩﹐當歸二兩通四兩﹐謂勝少陰之气也。

二丹丸四白丸方在後﹐衛生寶鑑內附。

得春減冬所加藥﹐四時加減類此﹐此藥具七情六欲四气﹐無使五藏偏勝﹐反不動於榮衛﹐如風祕則服之﹐永不燥結﹐如久瀉則服之﹐能自調適﹐初覺風气﹐便能服此藥﹐及新方中大麻丸一料﹐相爲表裏﹐治未病之聖藥也﹐及已病者﹐更宜常服﹐無問男子婦人﹐小兒風癇﹐急慢驚風等病﹐服之神效﹐如解利四時﹐傷寒隨四時加減法服之。

中風﹐外無六經之形證﹐內無便溺之阻隔﹐知爲血弱不能養於筋﹐故手足不能運化﹐舌彊不能言﹐宜養血而筋自榮也﹐當以

大秦艽湯主之。

秦艽﹐石膏﹝各二兩﹞﹐甘艸﹐川芎﹐當歸﹐羌活﹐獨活﹐防風﹐黃芩﹐白芍藥﹐吳白芷﹐白朮﹐生地黃﹐熟地黃﹐白茯苓﹝各一兩﹞﹐細辛﹝半兩﹞。

右剉每服一兩﹐水二盞煎至一盞﹐去滓溫服﹐無時。如遇天陰加生薑七八片﹐如心下痞﹐每服一兩﹐內加枳實一錢同煎﹐肺寒則面白生痰﹐喘欬嚏唾。

半夏溫肺湯。

治心腹中脘痰水冷气﹐心下汪洋嘈雜﹐腸鳴多唾﹐口中淸水自出﹐脇肋急脹﹐痛不欲食﹐此胃气虛冷所致﹐其脈沈弦細遲。

細辛﹐橘皮﹐桂心﹐人參﹐旋覆花﹐甘艸﹐桔梗﹐芍藥﹐半夏﹝各半兩﹞﹐赤茯苓﹝三分﹞。

右爲麤末﹐每服四錢﹐水一盞半﹐生薑七片﹐煎至八分﹐去滓溫服﹐食後。

丁香半夏丸。

治心下停飲冷痰﹐頭目眩運﹐睡臥口中多涎。

檳榔﹝三分﹞﹐丁香﹐半夏﹝各一兩﹞﹐細辛﹐漧薑﹐人參﹝各半兩﹞。

右爲細末﹐生薑麵糊爲丸﹐如桐子大﹐每服三十丸﹐生薑湯下﹐日三。

紫蘇飲子。

治脾肺虛寒﹐痰涎欬嗽。

紫蘇葉﹐桑白皮﹐靑皮﹐五味子﹐杏仁﹐麻黃﹐甘艸﹐陳皮﹝各半兩﹞﹐人參﹐半夏﹝湯洗各三兩﹞。

右咀﹐每服半兩﹐水二盞﹐生薑三片﹐煎至七分﹐去滓溫服。

肺病﹐面白而不澤﹐則爲脫气脫血﹐脫津脫液﹐脫精脫神。

巴戟丸。

治肝腎俱虛﹐收斂精气﹐補眞戢陽﹐充越肌膚﹐進美飲食。

五味子﹐川巴戟﹝去心﹞﹐肉蓯蓉﹐人參﹐菟絲子﹐熟地黃﹐覆盆子﹐白朮﹐益智仁﹝炒﹞﹐骨碎補﹝洗去毛﹞﹐白龍骨﹐茴香﹐牡蠣﹝各等分﹞。

右爲細末﹐煉蜜爲丸﹐如桐子大﹐每服三十丸﹐空心食前﹐米飲送下﹐此藥補精气止汗。

雙和散。

補益血气﹐治虛勞少力。

黃耆﹐熟地黃﹐當歸﹐川芎﹝各一兩﹞﹐白芍藥﹝三兩半﹞﹐官桂﹐甘艸﹝各三分﹞﹐人參﹝三錢﹞。

右咀﹐每服五錢﹐水二盞﹐生薑三片﹐肥棗一枚﹐同煎至八分﹐去滓溫服﹐大疾之後﹐虛勞气乏者﹐以此調治﹐皆驗溫而有補。

附子溫中丸。

治脾胃﹐順气化痰﹐嘔吐﹐噎膈畱飲﹐腸鳴﹐濕冷泄注﹐辟寒﹐養正气。

附子﹐漧薑﹐白朮﹝各一兩﹞﹐肉桂﹐炙甘艸﹝各半兩﹞﹐良姜﹝七錢﹞。

右爲細末﹐煉蜜爲丸﹐一兩作十丸﹐每服一丸﹐細嚼。生薑橘皮湯送下﹐米飲亦得﹐食前。

五邪相干﹝謂賊實微虛正也﹞。

假令肝病實邪﹐風熱相合﹐風性急﹐火搖動焰而旋轉﹐其脈弦而緊洪﹐風熱發狂﹐宜

芎黃湯。

羌活﹐川芎﹐大黃﹝各一兩﹞﹐甘艸﹝半兩﹞。

右咀﹐每服半兩﹐水二盞﹐煎至六分﹐去滓溫服。

虛邪﹐風寒相合﹐木慮腎﹐恐拘急﹐自汗﹐其脈弦緊而沈﹐仲景云﹕風感太陽﹐移證在太陽經中﹐桂枝加附子湯主之。

賊邪﹐風燥相合﹐血虛筋縮﹐皮膚皴揭﹐脈弦浮而濇﹐仲景云﹕血虛筋急﹐桂枝加括蔞湯主之。

微邪﹐風濕相合﹐體重節痛﹐藏府洞泄﹐脈弦長而緩﹐仲景云﹕身體疼痛﹐下利淸谷﹐急當救裏﹐四逆湯主之。

正邪﹐中風目眩﹐頭重﹐叫怒不出﹐脈弦緊而長。仲景云﹕甚則如癇﹐爲痓眞﹐羌活湯。本艸云﹕羌活主痓主癇﹐防風黃芩爲佐﹐小兒爲癇﹐大人爲痓。

假令心病﹐實邪熱濕相合﹐憒憒心煩﹐熱蒸不眠﹐脾經絡於心經﹐起於心﹐心脾二經相接﹐故爲濕熱﹐脈浮大而緩﹐足太陰寄證在手太陽﹐宜梔豉湯﹐若痞加厚朴枳實。虛邪﹐熱風相合﹐妄聽妄聞耳簫聲﹐膽與三焦之經同出於耳﹐銅人云﹕刺關衝出血﹐瀉支溝﹐脈浮大而弦﹐初小柴胡湯﹐後大柴胡湯﹐此證是太陽與少陽爲病﹐前客後主也。賊邪﹐熱寒相合﹐膽惕心懸如饑﹐神怯恐怖﹐足少陰與手厥陰相接水中﹐心經守邪﹐故神怯怖耳﹐脈大而沈濡﹐亦在太陽經中。內經曰﹕心虛則熱收於內﹐黃連附子瀉心湯主之﹐法云﹕熱多寒少以爲佐矣。如寒多熱少﹐加附子漧薑佐之。微邪﹐熱燥相合﹐過飲歌樂﹐實爲熱燥﹐俗言暢飲也。病人曰﹕快活快活﹐是有聲於歌樂也。以意思漿﹐是無聲歌樂也。脈洪大而濇﹐白虎湯主之。喘則加人參。正邪﹐熱也﹐脫陽見鬼﹐躁擾狂起﹐脈洪實﹐一呼四至﹐是八至脈也﹐小承气湯主之﹐謂腹不堅大也。

假令脾病﹐實邪濕燥相合﹐胃中燥屎﹐腹滿堅痛﹐其脈緩而長濇﹐是正陽陽明證也﹐調胃承气湯主之。虛邪﹐濕熱相合﹐熱陷胃中﹐腸癖下血﹐脈中緩﹐大黃黃連解毒湯主之。賊邪﹐濕風相合﹐嘔逆脇痛﹐往來寒熱﹐脈緩而弦長﹐小柴胡湯主之。微邪﹐濕寒相合﹐濕與寒交﹐寒來求濕﹐身黃而不熱﹐體重而不渴﹐謂之寒濕﹐其脈緩沈而滑﹐朮附湯主之。如小便不利者﹐加茯苓。正邪﹐濕自病﹐腹滿時痛﹐手足自溫﹐其脈沈濇而長﹐虛痛。桂枝加芍藥湯主之。實痛﹐桂枝加大黃湯。

假令肺病﹐實邪燥寒相合﹐毛聳皮涼﹐溲多而淸﹐其脈短濇而沈﹐此證如秋冬﹐宜八味丸。若春夏宜地黃丸。虛邪﹐燥濕相合﹐微喘而痞﹐便難而痰﹐其脈浮濇而緩﹐枳實理中丸主之。如喘甚加人參﹐若便難加木香檳榔各半錢﹐爲極細末﹐煎下理中丸。賊邪﹐燥熱相合﹐鼻窒鼽衄﹐血溢血泄﹐其脈濇而浮大﹐甚者桃仁承气湯﹐微者犀角地黃湯﹐極者抵當湯﹐微極抵當丸。微邪﹐燥風相合﹐皮著甲枯﹐血虛气虛﹐二藏俱虛﹐先血後气﹐其脈浮濇而弦﹐久養气血藥主之。正邪﹐燥自病﹐其气奔郁﹐皆屬於肺﹐諸燥有聲﹐其脈浮濇而短﹐列諸嗽藥選而用之。

假令腎病﹐實邪寒風相合﹐藏不藏散﹐下利純淸﹐其脈沈滑而弦﹐仲景云﹕少陰證﹐口燥咽漧﹐下利純淸﹐大承气湯主之。脈沈弦而遲﹐四肢逆冷者﹐宜四逆湯等。虛邪﹐寒淸相合﹐腎唾多呻﹐灑浙寒淸﹐無寐﹐經言﹕燥化淸﹐其脈沈實而濇﹐酸棗仁湯主之。賊邪﹐寒濕相合﹐腎爲胃關﹐關閉水溢﹐關閉不利﹐水在胃爲腫﹐水在肺爲喘﹐及變諸證。其脈沈緩而大。仲景云﹕大病差後﹐腰下有水气者﹐牡蠣澤瀉湯主之。微邪﹐寒熱相合﹐膀胱熱郁﹐津液枯少﹐其脈沈濡而大﹐內經曰﹕水少﹐漧涸也﹐豬苓湯主之。正邪﹐寒自病﹐寒忿用藏﹐黑痺經沈﹐其脈沈濡而滑﹐黑痺天麻丸﹐如證同脈異微者﹐府病也。甚者﹐藏病也。

淹疾瘧病。

肝病﹐面靑脈弦﹐皮急多靑﹐則痛形盛﹐胸脇痛﹐耳聾口苦﹐舌漧﹐往來寒熱﹐而嘔已上是形盛﹐當和之以小柴胡湯也。如形衰骨搖而不能安於地﹐此乃膝筋治之﹐以羌活湯﹐本艸云﹕羌活爲君也﹐瘧證取以少陽﹐如久者發爲癉瘧﹐宜以鑱鍼刺絕骨穴﹐復以小柴胡湯治之。

心病﹐面赤脈洪﹐身熱﹐赤多則熱﹐暴病﹐壯熱惡寒﹐麻黃加知母石膏黃芩湯主之。此證如不發汗﹐久不愈爲瘧也。淹疾腫﹐面赤身熱﹐脈洪緊而消瘦﹐婦人則亡血﹐男子則失精。

脾病﹐面黃脈緩﹐皮膚亦緩﹐黃多則熱﹐形盛﹐依傷寒說是爲濕溫﹐其脈陽浮而弱﹐陰小而急﹐治在太陰濕溫﹐自汗﹐白虎湯加蒼朮主之﹐如久不愈爲溫瘧重暍﹐白虎加桂枝主之。淹疾。肉消食少無力。故曰熱消肌肉。宜以養血涼藥。內經曰﹕血生肉。

肺病﹐面白皮濇脈亦濇﹐多白則寒﹐暴病濇癢﹐气虛﹐麻黃加桂枝﹐令少汗出也。傷寒論曰﹕夏傷於暑﹐汗不得出﹐爲癢﹐若久不痊爲風瘧﹐形衰面白﹐脈濇皮膚亦濇﹐形羸气弱﹐淹疾﹐衛气不足。

腎病﹐面黑身涼﹐脈沈而滑﹐多黑則痺﹐暴病﹐形冷惡寒﹐三焦傷也。治之以姜附湯或四逆湯﹐久不愈爲瘧﹐暴气沖上﹐吐食﹐夜發﹐俗呼謂之夜瘧﹐太陽經桂枝證﹐形衰﹐淹疾﹐黑癉羸瘦﹐風痺﹐痿厥不能行也。

百病在气在血。

夫百病晝則增劇﹐遇夜安靜﹐是陽病有餘﹐乃气病而血不病也。百病夜則增劇﹐晝則安靜﹐是陰病有餘﹐乃血病而气不病也。晝則發熱﹐夜則安靜﹐是陽气自旺於陽分也﹐晝則安然﹐夜則發熱煩燥﹐是陽气下陷入陰中也﹐名曰熱入血室。晝則發熱煩燥﹐夜亦發熱煩燥﹐是重陽無陰也﹐當亟瀉其陽﹐峻補其陰﹐夜則惡寒﹐晝則安靜﹐是陰血自旺於陰分也﹐夜則惡寒﹐晝亦惡寒﹐是重陰無陽也﹐當亟瀉其陰﹐峻補其陽﹐夜則安靜﹐晝則惡寒﹐是陰气上溢於陽中也。

夫五藏有邪﹐各有身熱﹐其狀各異以手捫摸有三法﹐以輕手捫之則熱重﹐按之則不熱﹐是熱在皮毛血脈也。重按之至筋骨之分﹐則熱蒸手極甚﹐輕手則不熱﹐是邪在筋骨之間也﹐輕手按之不熱﹐重加力以按之不熱﹐不輕不重按之而熱﹐是在筋骨之上﹐皮毛血脈之下﹐乃熱在肌肉也。此爲三法。以三黃丸通治之﹐細分之爲五等。

肺熱者﹐輕手乃得﹐但微按全無﹐是瞥瞥然見於皮毛之上﹐日西尢甚﹐乃皮毛之熱﹐其證必見喘嗽﹐灑浙寒熱﹐輕者瀉白散﹐重者宜涼膈散﹐白虎湯﹐地骨皮散。

心熱者﹐心主血脈﹐微按至皮膚之下﹐肌肉之上﹐輕手乃得﹐微按至皮毛之下則熱少﹐加力按之則全不熱﹐是熱在血脈也。日中太甚﹐乃心之熱也。其證煩心心痛﹐掌中熱而噦﹐宜黃連瀉心湯﹐導赤散﹐朱砂安神丸﹐淸涼飲子。

脾熱者﹐輕手捫之不熱﹐重按至筋骨又不熱﹐不輕不重在輕手重手之間﹐熱在肌肉﹐遇夜尢甚﹐證必怠惰嗜臥﹐四肢不收﹐無气以動﹐宜瀉黃散。

肝熱者﹐重按之﹐肌肉之下至骨之上﹐乃肝之熱﹐寅卯間尢甚﹐其脈弦﹐四肢滿悶﹐便難﹐轉筋﹐多怒多驚﹐四肢困熱﹐筋痿不能起於牀﹐宜瀉靑丸﹐柴胡飲子。

腎熱者﹐輕手重手俱不熱﹐如重手按至骨分﹐其熱蒸手如火﹐其人骨蘇蘇如虫蝕﹐其骨困熱不任﹐亦不能起於牀﹐宜滋腎丸﹐六味地黃丸。

治病必須求責。

假令治病無問傷寒畜血結胸發黃等諸證﹐並一切雜證等﹐各當於六經中求責之﹐謂如黃證﹐或頭痛腰脊彊﹐惡寒﹐卽有太陽證也﹐或身熱目痛﹐鼻幹不得臥﹐卽有陽明證也﹐餘皆仿此。

醫學發明卷終。

