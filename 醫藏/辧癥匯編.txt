

辧癥匯編

山野居士

四診易知

十二經絡所屬﹕

手太陰屬肺手少陰屬心手厥陰屬包絡

足太陰屬脾足少陰屬腎足厥陰屬肝

手太陽屬小腸手少陽屬三焦手陽明屬大腸

足太陽屬膀胱足少陽屬膽足陽明屬胃

四診易知﹕

望色﹕額心鼻脾左頰肝右頰肺顴腎面上之部位可察也。

肝靑肺白心赤脾黃腎黑面上之五色可察也。

部位察其相生相克。五色察其有神無神。大抵外感不妨滯濁﹐久病忌呈鮮妍。惟黃色見於面目﹐旣不枯槁﹐﹐又不浮澤﹐爲欲愈之候。

望舌色﹕舌上無胎爲在表﹐鮮紅爲火﹐淡白爲寒﹐﹝指無胎言﹞。若有白胎爲半表裏。黃胎爲在裏。黑胎病入少陰多死。胎潤有液者爲寒﹔胎燥無液者爲火。舌上無胎如去油豬腰子爲亡液﹐名鏡面舌﹐不治﹐宜與病癥相參不可執一。

聞聲﹕

气衰言微者爲虛。气盛言厲者爲實。語言首尾不相顧者爲神昏。狂言怒罵者爲實熱。痰聲漉漉者死。新病聞呃者爲火逆。久病聞呃者胃絕。大抵語言聲音不異於平時爲吉。反者爲凶。。

問癥﹕

一問寒熱二問汗﹐三問頭身四問便﹐五問飲食六問胸﹐七聾八咳俱當辧﹐九問久病十問因。再兼服藥參機變﹐婦人尢必問經期﹐遲速閉崩皆可見﹐再添片語告兒科﹐天花麻疹全占驗。

切脈﹕

左寸心小腸左關肝膽左尺腎膀胱

右寸肺大腸右關脾胃右尺命門三焦。

脈法統論﹕

何謂無病之脈﹐一息四至是也。

何謂五藏平脈﹕心宜洪﹑肝宜弦﹑肺宜濇﹑脾宜緩﹑腎宜沈。又兼一股沖和之气乃胃气也。

何謂四時平脈﹕春宜弦﹑夏宜洪﹑秋宜濇﹑冬宜沈﹐四季之未宜和緩是也。

何謂男女異脈﹕男爲陽宜寸大於尺﹐女爲陰宜尺大於寸是也。婦人有孕之脈尺大而旺﹐或心脈大而旺也。婦人血崩則脈尺內虛大弦數也。婦人半產則脈革﹐婦人產期至則脈離乎經常也。若尺脈微弱而濇﹐小腹冷﹑身惡寒者﹐此則知婦人無子也。小兒之脈七至爲準也。

持脈祕旨﹕

脈之爲道

一曰浮﹐浮者輕手著於皮膚之上而卽見爲表病也。

一曰沈﹐沈者重手按於肌肉之上而始見爲裏病也。

一曰遲﹐遲者一息脈來二三至或一息一至爲裏病也。

一曰數﹐數者一息脈來五六至或一息七八至爲熱病也。

一曰細﹐細者脈狀細小如綫主諸虛之病也。

一曰大﹐大者脈狀粗大如指主諸實之病也。

一曰短﹐短者脈來短縮上不及寸下不及尺爲素稟之衰也。

一曰長﹐長者脈來迢長上指魚際下至尺澤爲素稟之盛也。

浮而數爲表熱﹐浮而遲爲表寒。

沈而數爲裏熱﹐沈而遲爲裏寒。

又於表裏寒熱四者中審其爲﹕

細﹐則屬於虛﹐大﹐則屬於實。

又須於表裏寒熱虛實六者之中審其爲﹕

短﹐知素稟之衰﹐療病須兼培其基址﹔

長﹐知素稟之盛攻邪務絕其根株此憑治病之祕法也。

辧證匯篇卷一

凡陰陽表裏虛實寒熱之辧﹐爲病之根﹐爲治之源﹐每癥中皆有互相也。如﹕

陰中之陽陽中之陰

表中之裏裏中之表

虛中之實實中之虛

寒中之熱熱中之寒

陽證

陽證三陽病采薪﹐脈浮大數痛頭身

唇焦煩渴冷須喜﹐口燥神狂壯熱辛

手足暖溫溺澀短﹐面容紅赤大便陳

咽漧合以彊項等﹐治法汗和兼下珍

陽癥﹐太陽﹑陽明﹑少陽也。初病發熱﹑頭疼﹑項彊﹑唇焦﹑口燥﹑煩渴﹑喜冷﹑面色赤紅﹑手足暖溫﹑爪甲紅潤﹑大便閉﹑小便赤澀﹑脈浮洪大數﹐皆陽癥之候。治法宜汗和下也。

陰證

陰病三陰受病稱﹐惡寒戰栗冷肢冰

體重轉側不趨痛﹐身倦形疲欲寐徵

脈式濇沈細小看﹐面色慘黯無光憑

瀉利嘔吐尿淸白﹐藥用補溫兩法乘

陰癥﹐太陰﹑少陰﹑厥陰。初病惡寒﹑戰栗﹑體重﹑難轉側﹑嘔吐﹑瀉利﹑小便淸﹑倦臥﹑欲寐﹑手足冷﹑爪甲靑﹑面色慘黯無光﹑脈沈濇細小﹐此癥之候。治法宜溫補。

表裏證

表病惡寒發熱隨﹐頭身雙痛脈浮皮

裏因譫語惡潮熱﹐便硬脈沈有力加

表癥發熱﹑惡寒﹑頭疼﹑身痛﹑脈浮爲適癥。

裏癥不惡寒﹑反惡熱﹑潮熱﹑譫語﹑煩渴﹑小便赤澀﹑大便閉﹑腹脹滿﹑脈微沈﹑滑﹑有力﹐爲適癥。

虛實證

虛乃中空神弱疲﹐須看臟腑用方施

實當標本有餘辧﹐標是邪停本滯醫

虛者﹕陰虛﹑陽虛﹑標虛﹑本虛。

實者﹕標實是邪住久停也。

裏實內中偏勝。如心有火邪﹔肺有風寒﹔脾有食積﹑虫痞﹑濕熱﹔肝有鬱怒之气﹔腎有火邪﹑寒气迫於外腎﹑疝痛。

寒癥

厥气胸中逆積情﹐腎關於胃胃寒成

外寒斬破腎關裏﹐非是傷標病客榮

表熱裏熱辧

表熱不休尿白施﹐麻黃無汗有桂枝

炊蒸裏熱尿紅赤﹐三承涼膈重輕規

發熱不休尿白爲表熱。有汗桂枝湯﹐無汗麻黃湯。

發熱如炊籠蒸蒸內越於外﹐尿赤爲裏熱。

陽熱陰熱辧

舌漧燥渴煩陽經﹐苔潤宜淸白虎輕

厥冷熱兼淸糓利﹐陰經舌燥白通升

發熱口燥舌漧煩渴者﹐乃陽經之熱﹐舌苔潤治法宜淸﹐如白虎解毒之輩。

發熱堅決冷﹑下利淸糓者﹐乃陰經之熱﹐舌苔燥治法宜溫。四逆﹑白通湯之輩。

外感表癥﹐六淫所傷也。

六淫者﹐風寒暑濕燥火之六气也。迫人肌膚則生病。

傷風

風本陽气衛先傷﹐口渴心煩肌熱荒

浮脈惡風頭上痛﹐藥宜解表最爲良

傷寒

寒爲冷气先傷營﹐身冷惡寒脈緊成

口喜熱湯肢帶滯﹐藥兼溫散兩相並

傷暑

暑傷溺赤渴神昏﹐榮病汗多肺喘煩

靜得貪涼寒熱病﹐倦焚面垢動爲根

暑癥﹐口渴﹑心煩﹑溺赤﹑身熱﹑脈洪而虛﹑暑挾濕並行﹑舌苔必白﹐爲適癥。

從皮膚入擾榮則汗出

從鼻入迫肺則煩喘

從口入胃則嘔吐

先夏至爲病瘟﹐後夏至爲病暑。

因冒赤日走長途﹐六一散﹑白虎湯。

因貪涼避熱於髙廈涼室香薷飲。

傷濕

濕由潰爛气蒸成﹐中覺沈重滯衛榮

骨肉酸麻多不利﹐萎筋熱腫並相生

傷燥

燥乃久晴多屬秋﹐鼻咽口舌燥無休

大便閉結不宜熱﹐方用淸涼勿誤投

傷火

熱气蒸成火病陽﹐心身狂熱棄衣裳

大便閉結小便赤﹐治法疏通藥用涼

內傷者﹐裏癥有气﹑血﹑痰﹑郁四字之別。

气

气根屬腎肺鼻通﹐或因傷本或標攻

諸癥百病難枝舉﹐數字規模變化工

血

心爲生血統司脾﹐居住肝經血海持

吐衄與便諸血證﹐內傷外感辧相宜

痰

痰病中央失運樞﹐糓津不布變痰趨

須當標本相因癥﹐治法神機勿忘銖

郁

郁乃久停一發因﹐七情內屈引當伸

六淫外迫何經病﹐藥應疏通辧久新

太陽﹝小腸﹑心﹐膀胱﹑腎相表裏﹞

太陽經證惡寒量﹐發熱頭痛連項彊

實邪無汗﹝脈﹞浮緊象﹐惡風自汗﹝脈﹞緩虛傷

﹝實邪方用麻黃湯﹐虛邪方用桂枝湯﹞

太陽府證躁煩﹝不眠﹐脈﹞浮﹐﹝口渴﹞飲嘔﹝吐﹞溺無蓄水﹝癥﹞愁

小腹滿鞭尿自利﹐如狂蓄血脈沈求

﹝蓄水癥方用五苓散﹐蓄血癥方用桃仁承气湯﹞

陽明﹝大腸﹑肺﹐胃﹑脾相表裏﹞

陽明經癥鼻中幹﹐﹝一身﹞壯熱不眠﹝難睡也﹞目痛看

有合少陽兼口苦﹐太陽同見惡寒單

﹝陽明經兼少陽方用葛根湯加柴胡﹐陽明兼太陽方用葛根湯加桂枝﹐陽明經本癥用白虎湯﹞

陽明府癥閉便知﹐潮熱狂言汗四肢

便燥少陽邪傳胃﹐太陽尿數大便﹝結﹑閉﹞遲

﹝陽明府合太陽方用麻仁丸﹐陽明府合少陽方用蜜煎導方﹞

少陽﹝三焦﹑命門﹐膽﹑肝相表裏﹞

少陽經證苦咽漧﹐二火目眩虛實看

寒熱﹝於外。胸脇苦﹞滿﹝不食。心﹞煩虛﹝火﹞喜嘔﹐﹝外亦寒熱鬱鬱微煩﹞胸﹝心痞﹞鞭善嘔﹝不止﹞實邪﹝實火﹞幹

﹝虛邪方用小柴胡湯﹐實邪方用大柴胡湯﹞

少陽府證熱寒中﹝在內﹞﹐痞痛利嘔脈必弓

痞後嘔先﹝因嘔而痞﹞多不痛﹐方當半夏瀉心通

胸中﹝有﹞熱﹝作﹞嘔胃﹝中有﹞邪﹝作﹞痛﹝用黃連湯﹞﹐膽火下脾自利攻﹝乃膽火攻脾﹞

加減黃芩湯變用﹝膽火攻脾用黃芩湯﹐攻胃用黃連湯加半夏生薑湯﹞﹐上逆胃嘔是邪衝

太陰﹝肺﹑大腸﹐脾﹑胃相表裏﹞

太陰邪病化從陰﹐自痛腹中兼滿斟

手足自溫利﹝大便利也﹞不渴﹐再加吐食脈多沈

﹝方用理中湯﹐四逆湯輩﹞

少陰﹝心﹑小腸﹐腎﹑膀胱相表裏﹞

少陰水化而爲寒﹐脈細沈微腹痛難

背上惡寒但欲寐﹐口和尿白利淸漫

﹝此癥有三治法﹕1。宜用回陽法﹐首重在溫劑﹐眞武湯﹐四逆湯之輩。2。交陰陽。吳茱萸湯。3。微發汗用麻黃附子細辛湯。﹞

少陰火化熱邪從﹐脈息數沈鬱寐容

外躁﹝腎脈不能上通於心則躁﹞內煩﹝心脈不能下交於腎﹞下利水﹐口漧不臥尿紅濃

﹝治法宜救陰法﹐補正攻邪﹞

厥陰

厥陰消渴﹝火盛﹞气升衝﹝火逆﹞﹐食則吐蚘風化中

﹝木﹞克土能肌﹝火邪消物﹞不欲食﹝木侮土也﹞﹐病肝內火郁相攻﹝病相火郁﹞

﹝於內是厥陰病﹐發於表則爲少陽病﹐更加心中熱﹐聞食臭則上隔而吐出﹐下之利不止﹞

厥陰爲兩陰之交盡﹐厥陰主肝而膽存於內﹐則厥陰之熱少陽之火內發也。辧證匯篇卷二

惡風

多以風寒兩邪干﹐三陽具有惡風寒

陽乃惡風從表法﹐三陰惟有惡寒單

三陽有惡寒惡風同見表病也﹐

三陰之癥有惡寒而無惡風也。

惡寒背惡寒之辧

發熱惡寒陽表經﹐惡寒無熱裏陰停

背寒不燥少陰證﹐燥渴陽明有定形

發熱惡寒發於陽表證﹝有汗乃虛用桂枝湯﹐無汗乃實用麻黃湯。﹞

無熱惡寒發於陰裏證﹝有汗桂枝加附子﹐無汗麻黃附子細辛湯。﹞

背惡寒口中和不燥陰病少陰也﹐宜用附子湯。

背惡寒口中燥而渴陽病陽明也﹐宜用白虎湯加人參湯。

潮熱

潮者潮水之潮有定時也﹐若一日二三發無定名曰發熱。

潮熱於寅卯屬少陽

潮熱於巳午屬太陽

潮熱於申酉屬陽明

癥見少便難大便溏邪尙未全入於裏不可下﹐

癥見少便大便閉燥渴煩躁方可攻。

壯熱發熱無休止之時﹐熱气透手溱溱有汗名曰蒸蒸發熱屬陽明內實宜下。

寒熱

寒熱者一熱一寒互相往來﹐邪正相爭也。邪入陽分發熱﹐邪入陰分發寒﹐居半表裏者寒熱交作與瘧相似﹐只別有定時者瘧﹐無定時者非瘧也。

汗證

自汗﹕自汗者不發散而自然汗出﹐衛爲陽能衛外皮膚腠理禁固津液不得妄泄。

一因衛受制則皮膚腠理不固。

一因陽虛外惡寒。

一因陽實外不惡風。

盜汗﹕盜汗者謂睡中則汗出醒時則止﹐多屬陰虛心虛不固火傷陰。

因榮之熱乘陽之間而潛出。

陽癥﹕陽盛出來多熱汗﹔

陰癥﹕陰虛冷汗不畱停﹔

不治癥﹕冷汗出多如油﹐身體痛﹐淋滴如珠不治。熱汗出多而痰喘亦不治。

黃汗厲節辧

黃汗無發熱﹐厲節有發熱﹐但厲節之濕聚關節﹐黃汗之濕聚膈間﹐故黃汗無肢節痛而厲節少上焦證也。甚則生黃疸一切諸黃

熱被水遏郁交蒸汗腋則黃

黃汗者汗濕於表衣中色黃也。

厲節者肢節滯而不利也。

手足汗

一熱聚胃蒸其津液傍達於四肢﹐故手足汗出肢熱小便自利胃液幹大便硬。

一中寒胃陽土虛脾不約束津液橫溢手足汗出﹐肢冷因陽虛失運中寒不化小便不利大便𨿽硬不可攻。

頭汗與熱越汗出辧

徧身汗出謂之惹越瘀熱在裏不能發越而熱气上達者也。

無汗

寒邪中經﹐腠理致密津液內滲則爲無汗。然無汗中數種。有寒邪在表﹑有邪在裏﹑有水飲內蓄﹑有亡陽久虛等皆無汗也。

頭痛

一頭前額痛屬陽明﹔

一頭後面痛屬太陽﹔

一頭左右兩邊痛屬少陽﹔

一頭頂上痛屬厥陰﹔

一太陰本無頭痛因痰火上衝也﹔

一少陰無頭痛﹐有頭中間覺空虛﹐乃腦之髓气不足也。

辧下列數種頭痛暈眩癥

因風痛謂之頭風必暈眩。

因熱痛暈則煩渴。

因气郁痛暈則志意不伸。

因痰痛暈則嘔吐痰涎。

因濕痛暈則頭重不起。

因虛而頭痛暈者動則更痛更暈也。

眞頭痛連腦內﹐手足靑冷過肘節朝發夕死。

頭眩

有眩運者﹑有眩冒者。運乃轉運而頭眩旋是也﹔冒乃蒙冒昏迷是也。多因少陽厥陰之風火。

虛癥﹕或有气血虛汗吐下內虛。

實癥﹕或因痰火內實上衝。

表癥﹕或因外感風火遏於上。

內傷﹕或因色欲過度腎气虛眞陽虛而目眩暈。

頭重

傷寒有二﹕

一太陽癥惡寒項彊頭疼不能舉﹐宜發寒邪。

一有異病百節解散而眩運不能運﹐宜補益眞元。

耳癥

火閉﹕火閉者諸經之火塞淸道也。

气閉﹕气閉者肝膽气逆憂鬱所結也。

邪癥﹕邪閉者因風寒外感亂榮衛也。

竅塞﹕竅閉者因損傷或雷炮震傷或患聤耳傷。

虛癥﹕虛閉者或腎虛或病後或勞倦過度﹐又肝虛耳目無所聞見如人將捕﹐又肺虛耳聾少气咽漧。

虛實辧﹕

少壯火盛多實﹐勞衰無火多虛﹔

耳閉午前爲陽气實﹐耳閉午後爲陰血虛﹔

耳暴鳴而聲大者多實﹐耳漸鳴而聲細者多虛。

口癥

口者脾主也﹐脾和則口知五味

脾病口漧﹝熱也﹞

肝病口酸﹝熱實也﹞

心病口苦﹝熱也﹞

肺病口辛﹝肺气上溢也﹞

腎病口咸﹝液上乘也﹞

胃病口淡口臭﹝火熱上衝也﹞

膽病口苦咽漧也

口糜齦爛皆心肺胃之火盛

咬牙者胃熱也

唇焦者多屬脾胃熱也

鼻

風中於衛呼气不入﹝气得風浮利出而難入也﹞

熱過於榮吸气不出﹝血得熱而壅气乃不伸也﹞

傷肺則衛气不舒邪壅竅道不利。

損脾胃則營气不升邪塞孔竅不通。

鼻淵者涕濃臭气肺家濕熱。

鼻流黃水防風通聖用爲良。

鼻流淸涕不臭有虛有寒之辧。

鼻流濁涕不幹蒼耳散主之。

渴

渴癥多因汗吐下傷津液胃燥故也。

陽邪入三陰渴﹕太陰則嗌漧﹔少陰則口燥﹔厥陰則消渴。

陽邪屬熱傷津液故渴也。

陽邪入三陽

太陽之渴用用五苓散者水停下焦小便不利也。

陽明之渴用白虎湯者﹐胃熱飲水連連不已也。

少陰寒熱往來等癥必心煩渴用小柴胡湯去半夏加花粉也。

三消

上消者口渴不止屬肺﹐飲多便常也。﹝乃心移熱於肺﹞

中消者食入卽饑屬胃﹐飲多便赤短。﹝乃陽明燥火﹞

下消者飲一溲二屬腎﹐尿先濁混﹐停久則底有膏液。﹝乃少陰陰水虛不能制火﹐陽火虛不能化水也。﹞

上中二消屬熱﹐惟下消兼有寒熱房癆﹐其溺出不臭反甜﹐此腎土之气下瀉及溺﹐面浮如脂者此腎敗而精不禁不治。

齒痛

齒統屬腎又分上下。上屬胃下屬大腸。

牙牀紅腫屬陽明癥。

臭爛牙關緊屬心膽。

牙根見血不紅腫乃腎經虛火上衝。

呃逆

呃逆气自腹中時逆上衝才發於咽喉﹐連續數聲﹐其聲短促不長。

或胃中實熱乃失下而作﹐宜用涼膈而逐熱。

或服寒涼太過胃中虛冷而作﹐宜溫中以除寒。

或胃中痰火上衝逆而作﹐宜開豁之。

或水气停蓄而作者宜分利之。

或食積壅塞而作者宜消導之。

皆用引而伸之﹐達而降之﹐推二逐之。

胸膈不利﹐呃從胸起者肺胃不和﹐用杏仁桂枝而潤肺。

飽滿脹悶﹐呃從腹起胃气上逆加甘艸芍藥和胃。辧證匯篇卷三

噯

噯气者因飽食太急作噯轉食气也。

乃胃气弱而不和﹐三焦因之失職﹐故淸無所歸而不升﹐濁無所納而不降﹐畱戀噯酸作飽胸膈不爽﹐宜陳皮竹茹湯主之。

噦﹝附噫﹞

噦與漧嘔相似﹐噦者聲濁而長﹐嘔者聲短而小﹐皆有聲無物。

胃气本虛汗下太過胃气虛冷﹐

恣飲冷水水寒相搏胃中寒也﹐

有熱气郁於上塞不通。

噫气者胸間气不得下通﹐無聲無物也。因寒气客胃厥逆上行復出於胃故爲噫﹐有傷食噫气臭也。

嘔吐

嘔者聲物俱有而漸出

吐者無聲有物而頓出

漧嘔者有聲無物

漧嘔辧別

因邪气在胃脘﹐熱气與穀气相並逆上衝胸

太陽汗出而榦嘔桂枝湯主之。

少陰下利而漧嘔姜附湯主夏利

厥陰吐涎沫而漧嘔吳茱萸湯主涎沫﹐邪去嘔自止。

嘔者表邪入裏裏气拒格上逆作嘔﹐故爲殃﹐屬少陽宜小柴胡湯。

嘔癥辧列

表邪入裏气上格﹕心下鞭而煩或不大便宜大柴胡湯。

表不解之嘔屬太陽﹐宜桂枝湯。

食糓欲嘔屬胃中寒宜吳茱萸湯﹐食湯更嘔屬表熱宜葛根半夏湯。

嘔而不利是有气屬少陰宜眞武湯

飲而嘔嘔而飲嘔飲相因已是停水也。宜五苓散。

吐辧

中寒者吐不能食不可而厥吐是虛寒之吐也﹐宜吳萸連湯理中湯之輩。

渴而能食吐者是火吐也

熱實宜黃連解毒飲。

熱虛宜漧薑連芩湯或竹葉石膏湯

渴而飲﹐飲而復渴﹐水逆病也。五苓散主之。

經曰嘔多陽明癥不可攻之。爲气逆未收斂爲寔也。

嘔吐辧

胃熱嘔吐者脈弦數口燥渴

胃寒嘔吐者脈弦遲逆冷也

水气嘔吐者先渴後嘔膈間怔衝膿血嘔吐者喉中腥腥血逆上衝嘔淸水不渴者乃胃虛寒

嘔酸﹝或受風亦有此癥﹞與苦者胃熱也﹐治法以泄肝安胃主之。

反胃胃反

胃反朝食暮吐﹐暮食朝吐﹐宿糓不化名曰胃反乃寒也無火。條辧

三焦無火在陽明則滿﹝吳茱萸湯﹞在太陰則腹滿﹝理中湯﹞

反胃食入卽吐名反胃乃熱也。出是胃素有熱得食熱兩熱相衝用半夏瀉心湯主之。

或用黃芩黃連漧薑人參湯主之。

咳嗽

有聲無痰乃肺气傷不淸﹔有痰無聲嗽也乃脾濕動以爲痰﹔有聲有痰咳嗽成脾肺气傷動乎脾濕也。

大要胃濁脾濕津液不津淸濁精四布此生痰之本咳嗽之原也。

分患六气病

寒咳嗽頻嚏涕鼻塞唾痰涎用疏風參蘇飲主之。

風乘肺咳汗出頭痛痰涎不利﹐用金沸散主之﹟

散寒加味華蓋痊。

火乘肺咳喘急壅逆涕唾見血並喉中作癢。

火嗽面赤咽漧燥气穢痰黃帶稠粘便軟用加味瀉白散﹐便硬者加味涼膈散主之。

肺虛面容淡白痰涎淸用二陳湯主之。補肺用阿膠湯。老年虛咳三子養親湯﹐眞武湯主之。

勞咳

肝爲血海衛任歸肝所主其血熱充肌膚皮毛﹐臥則內歸於肝﹐今肝虛不合衛任之血﹐出於膚腠﹐肝气從心包絡上衝﹐上衝則先血後咳。肝內傷而包絡則虛。心包虛則火沖克肺金﹐故爲咳。心包爲血脈﹐血虛夜則發熱﹐輕則日咳﹐重則日夜熱咳﹐先傷血後傷气﹐陰陽並竭﹐此爲虛勞咳嗽。

感風惡風自汗鼻流淸涕脈浮

食積生痰熱燻蒸气促痰壅咳嗽頻便溏。用曲麥二陳治。便燥蘇葶滚痰攻。

感寒惡寒無汗鼻流淸涕脈緊。

喘癥

喘者气逆上衝呼吸气出急者﹐謂之喘。

气出不能布息實邪也。

气乏不能續息者虛邪也。

若痰稠便硬者熱邪也。

若痰飲淸冷者寒邪也。

五海藏肺气有司權則淸肅下行﹐豈復爲喘皆以火爍眞气气衰則喘。

喘之因﹐在肺實也﹑在腎爲虛。爲提綱分有四種﹕

一實寒必挾凝痰宿飲上干阻气。小靑龍加朴杏。

一實熱不外濕伏之邪蒸痰化火﹐麻杏甘膏千金葦莖之治。

精傷气脫之分

一精傷添精鎭攝腎气﹐蘇子降气從陽從陰之異。

一气脫則根浮吸傷元海危可立待。﹝人參河車五味石英之屬﹞

哮癥

哮者呼吸气出急促更加喉中有聲響者謂之哮。气粗胸滿不能布息也。

多因寒邪伏於肺﹐痰窠結於肺膜﹐內外感應也。

痰飲

外感由六淫傷肺肺气不舒生痰。

內因濕傷中土脾气凝濁滯而生痰。

痰飲癥乃水气上泛得陽煎熬則稠而爲痰。

得陰凝聚則稀而爲飲﹐此癥由命火微﹐脾陽不振。

痰辧

稠濁熱痰屬心沫淸是寒屬腎

少而粘連咯不易出屬肺燥痰也。

多而易出濕屬脾。

搐搦眩暈風痰屬肝。

飲辧

膈上痰滿嘔吐痰涎此畱飲膈間名曰伏飲。

喘咳面腫不得臥此畱飲肺名曰支飲。

四肢身體重痛此飲畱四肢行於體曰溢飲。

咳嗽引肋疼痛此飲畱肋下名曰懸飲。

素身瘦漉漉有聲水走膈間此飲畱腸胃名曰痰飲。

凡飲食畱胸肺則喘滿﹐知气畱膈下心下悸﹐或背心寒冷也。

肺脹肺萎肺癰

肺脹者兩鼻煽動汗出如流肺脈急數。

萎者幹萎不榮津液涸而肺焦也﹐多因冷寒虛火久停而生。

癰者壅塞不通熱聚而肺潰也。癰多由風熱久結。

肺病甚俯首則背痛。

﹝完﹞抄後記﹕此本所得似有不盡之處。收集之時只此一本。觀文內容當尙有續本。不能盡得誠爲可惜。

