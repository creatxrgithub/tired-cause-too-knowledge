

本艸衍義宋寇宗奭

《本艸衍義》提要

宋政和中醫官通直郎收買藥材所辧驗藥材寇宗撰。晁公武《讀書志》﹑陳直齋《書錄解題》皆有著錄。政和六年﹐提舉荊武北路常平等事劉亞夫申投尙書省太醫學博士李康看詳狀申﹐有旨轉一官添差充收買藥材所辧驗藥材。宣和元年﹐其侄宣教郎知解州解縣丞寇約鏤本印行。宗裏貫無考﹐以紮付及卷六石條﹑菊花水條﹑卷十三桑寄生條推之﹐知其曾官杭州﹑永耀﹑順安軍等處﹐由承直郎澧州司戶進書轉一官而已。宗以禹錫所修愼微策所續《本艸》尙有差失﹐因參考諸家事實﹐忝以目驗﹐核以情理﹐拾遺糾謬﹐援引辧證﹐發明良多﹐凡名未用而意義已盡者﹐皆不編入﹐其所辧證﹐如東壁土取太陽少火之壯﹐冬灰取冬令燒灼之久﹐水味不因菊花而香﹐鼴鼠不能遺溺生子﹐玉泉爲玉漿之訛﹐石中黃子爲黃水之誤﹐皆能實事求是﹐切實證明﹐洵《本艸》之功臣﹐醫林之津筏也。東垣﹑丹溪諸公﹐皆尊信之﹐故丹溪有《衍義補遺》之作﹐惟以蘭花爲蘭艸﹐捲丹爲百合﹐微有差誤耳。宋時嘗與《證類本艸》別本單行。自金人張存惠采附《證類本艸》之中﹐金元刻本仍之﹐單行本殆絕版矣。歸安陸公心源藏有南宋麻沙本﹐完全無缺﹐爰收刊本集﹐以廣其傳。

序

《本艸衍義》二十卷﹐宋通直郎添差充收買藥材所辧驗藥材寇宗撰。晁公武《讀書志》﹑陳直齋《書錄解題》皆著於錄。政和六年﹐提舉荊湖北路常平等事劉亞夫申投尙書省太醫學博士李康看詳狀申﹐有旨轉一官添差充收買藥材所辧驗藥材。宣和元年﹐其侄宣教郎和解州解縣丞寇約鏤板印行。宗裏貫無考。以紮付及卷六石條﹑菊花水條﹑卷十三桑寄生條推之﹐知其曾官杭州﹑永耀﹑順安軍等處﹐由承直郎澧州司戶進書轉一官而已。《神農本艸》之名﹐始見於梁《七錄》﹐凡三百六十五種﹐陶隱居又增三百六十五種﹐是爲《名醫別錄》。

唐顯慶中﹐命蘇恭等參考得失﹐增一百一十四種﹐是爲《唐本艸》。宋太祖命劉翰等以醫家嘗用有效者增一百三十三種﹐是爲《開寶重定本艸》。仁宗命掌禹錫等﹐再加校正增一百種﹐是爲《嘉補注本艸》。蜀人唐愼微博采羣書﹐增六百餘種﹐是爲《經史證類本艸》。徽宗又命曹孝忠刊正之﹐是爲《政和重修經史證類備用本艸》。宗以禹錫所修﹑愼微所續尙有差失﹐因考諸家﹐參以目驗﹐拾遺糾謬﹐著爲此書。凡名未用而意義已盡者﹐皆不編入。

其所辧證﹐如東壁土取太陽少火之壯﹐冬灰取冬令燒灼之久﹐水味不因菊花而香﹐鼴鼠不能遺溺生子﹐玉泉爲玉漿之訛﹐石中黃子爲黃水之訛﹐皆能實事求是﹐疏通證明﹐洵乎《本艸》之功臣﹐醫林之津筏也。宋時與《證類本艸》別本單行﹐自金人張存惠采附《證類本艸》之中﹐明人因之﹐而單行本遂微﹐余所藏爲南宋麻沙本﹐完善無缺﹐因重梓以廣其傳。

光緒三年歲在彊圉赤奮若仲冬之月歸安陸心源撰

卷一

通直郎添差充收買藥材所辧驗藥材寇宗編撰

卷一﹨序例上

衍義總敍

天地以生成爲徳﹐有生所甚重者身也。身以安樂爲本﹐安樂所可致者﹐以保養爲本。世之人必本其本﹐則本必固。本旣固﹐疾病何由而生﹖夭橫何由而至﹖此攝生之道無逮於此。

夫艸木無知﹐猶假灌漑﹐矧人爲萬物之靈﹐豈不資以保養﹖然保養之義﹐其理萬計﹐約而言之﹐其術有三﹕一養神﹐二惜气﹐三堤疾。忘情去智﹐恬淡虛無﹐離事全眞﹐內外無寄﹐如是則神不內耗﹐境不外惑﹐眞一不雜﹐則神自寧矣。此養神也。抱一元之本根﹐固歸精之眞气﹐三焦定位﹐六賊忘形﹐識界旣空﹐大同斯契﹐則气自定矣。此惜气也。飲食適時﹐溫涼合度﹐出處無犯於八邪﹐寤寐不可以勉彊﹐則身自安矣﹐此堤疾也。三者甚易行﹐然人自以謂難行而不肯行。如此難有長生之法﹐人罕惇尙﹐遂至永謝。是以疾病交攻﹐天和頓失﹐聖人憫之﹐故假以保救之術﹐輔以蠲之藥﹐俾有識無識﹐咸臻壽域。所以﹐國家編撰《聖惠》﹐校正《素問》﹐重定《本艸》﹐別爲《圖經》。至於張仲景《傷寒論》及《千金》《金匱》《外臺》之類﹐粲然列於書府。今夏考拾天下醫生﹐補以名職﹐分隸曹屬﹐普救世人之疾苦。玆蓋全聖至徳之君﹐合天地之至仁﹐接物濃生﹐大賚天下。故野無遺逸之藥﹐世無不識之病。然《本艸》二部﹐其間撰著之人﹐或執用己私﹐失於商較﹐致使學人﹐檢據之間﹐不得無惑。今則並考諸家之說﹐參之實事﹐有未盡厥理者﹐衍之以臻其理。﹝如東壁土﹑倒流水﹑冬灰之類。﹞隱避不斷者﹐伸之以見其情。﹝如水自菊下過而水香﹐鼴鼠溺精墜地而生子。﹞文簡誤脫者﹐証之以明其義。﹝如玉泉﹑石蜜之類。﹞諱避而易名者﹐原之以存其名。﹝如山藥避本朝諱及唐避代宗諱。﹞使是非歸一﹐治療有源﹐檢用之際﹐曉然無惑。是以搜求訪緝者﹐十有餘年。采拾眾善﹐診療疾苦﹐和合收蓄之功﹐率皆周盡。矧疾爲聖人所謹﹐無常不可以爲﹐醫豈容易言哉﹗宗常謂﹐疾病所可憑者醫﹐醫可據者方也﹐方可恃者藥也。

苟知病之虛實﹐方之可否﹐若不能達藥性之良毒﹐辧方宜之早晚﹐眞僞相亂﹐新陳相錯﹐則曷由去道人陳宿之蠱。﹝唐甄立言仕爲太常丞﹐善醫術。有道人心腹懣煩﹐彌二歲。診曰﹕腹有蠱﹐誤食發而然。令餌雄黃一劑﹐少選﹐吐一蛇﹐如拇無目﹐燒之有發气。乃愈。﹞生張果駢潔之齒﹖﹝唐張果詔見。元宗謂髙力士曰﹕吾聞飲堇無苦者﹐奇士也。時天寒﹐取以飲﹐果三進﹐頹然曰﹕非桂酒。乃寢。頃﹐視齒焦縮。顧左上取鐵如意﹐擊墮之﹐藏帶中﹐更出藥傅其齦。良久﹐齒已生﹐粲然駢潔﹐帝益神之。﹞此書之意﹐於是乎作。今則編次成書﹐謹依二經類例﹐分門條析﹐仍衍序例爲三卷。內有名未用及意義已盡者﹐更不編入。其《神農本經》《名醫別錄》《唐本》先附﹑今附﹑新補﹑新定之目﹐緣本經已著﹐目錄內更不聲說﹐依舊作二十卷﹐及目錄一卷﹐目之曰《本艸衍義》。若博愛衛生之士﹐志意或同﹐則更爲詮修﹐以稱聖朝好生之徳﹐時政和六年丙申歲記。

本艸之名自黃帝﹑岐伯始。其《補注總敍》言﹐舊說《本艸經》者﹐神農之所作﹐而不經。《平帝紀》元始五年﹐舉天下通知方術本艸者﹐所在軺傳﹐遣詣京師﹐此但見本艸之名﹐終不能斷自何代而作。又《樓護傳》稱﹐護少誦醫經﹑本艸﹑方術數十萬言﹐本艸之名蓋見於此。是尢不然也。《世本》曰﹕神農嘗百艸以和藥濟人﹐然亦不著本艸之名﹐皆未臻厥理。嘗讀《帝王世紀》曰﹕黃帝使岐伯嘗味艸木﹐定《本艸經》﹐造醫方﹐以療眾疾﹐則知本艸之名自黃帝﹑岐伯始。其《淮南子》之言﹐神農嘗百艸之滋味﹐一日七十毒﹐亦無本艸之說。是知此書乃上古聖賢﹐具生知之智﹐故能辧天下品物之性味﹐合世人疾病之所宜。後之賢智之士﹐從而和之者﹐又增廣其品﹐至一千八十二名﹐﹝《補注本艸》稱一千八十二種﹐然一種有分兩用者﹐有三用者﹐其種字爲名字﹐於義方允。﹞可謂大備。然其間注說不盡﹐或捨理別趣者﹐往往多矣。是以衍摭余義﹐期於必當﹐非足以發明聖賢之意﹐冀有補於闕疑。

夫天地旣判﹐生萬物者﹐惟五气爾。五气定位﹐則五味生。五味生﹐則千變萬化﹐至於不可窮已。故曰生物者气也﹐成之者味也。以奇生則成而偶﹐以偶生則成而奇。寒气堅﹐故其味可用以軟。熱气軟﹐故其味可用以堅。風气散﹐故其味可用以收。燥气收﹐故其味可用以散。土者沖气之所生﹐沖气則無所不和﹐故其味可用以緩。气堅則壯﹐故苦可以養气。脈軟則和﹐故咸可以養脈。骨收則彊﹐故酸可以養骨。筋散則不攣﹐故辛可以養筋。肉緩則不壅﹐故甘可以養肉。堅之而後可以軟﹐收之而後可以散。欲緩則用甘﹐不欲則弗用﹐用之不可太過﹐太過亦病矣。古之養生治疾者﹐必先通乎此﹐不通乎此﹐而能已人之疾者﹐蓋寡矣。

夫安樂之道﹐在能保養者得之。況招來和气之藥少﹐攻決之藥多﹐不可不察也。是知人之生須假保養﹐無犯和气﹐以資生命。才失將護﹐便致病生﹐苟或處治乖方﹐旋見顚越。防患須在閒日﹐故曰安不忘危﹐存不忘亡﹐此聖人之預戒也。

攝養之道﹐莫若守中﹐守中則無過寫不及之害。經曰﹕春秋冬夏﹐四時陰陽﹐生病起於過用。蓋不適其性﹐而彊去爲逐﹐彊處卽病生。五臟受气﹐蓋有常分﹐用之過耗﹐是以病生。善養生者﹐旣無過耗之獘﹐又能保守眞元﹐何患乎外邪所中也。故善服藥﹐不若善保養。不善保養﹐不若善服藥。世有不善保養﹐又不善服藥﹐倉猝病生而歸咎於神天。噫﹗是亦未嘗思也﹐可不謹歟﹗夫未聞道者﹐放逸其心﹐逆於生藥。以精神徇智巧﹐以憂畏徇得失﹐以勞苦徇禮節﹐以身世徇財利﹐四徇不置﹐心爲之病矣。極力勞形﹐噪暴气逆﹐當風縱酒﹐食嗜辛鹹﹐肝爲之病矣。飲食生冷﹐溫涼失度﹐久坐久臥﹐大飽大饑﹐脾爲之病矣。呼叫過常﹐辧爭陪答﹐冒犯寒暄﹐恣食鹹苦﹐肺爲之病矣。久坐濕地﹐彊力入水﹐縱欲勞形﹐三田漏溢﹐腎爲之病矣。五病旣作﹐故未老而羸﹐未羸而病﹐病至則重﹐重則必斃。嗚呼﹐是皆弗思而自取之也。衛生之士﹐須謹此五者﹐可致終身無苦。經曰﹕不治已病治未病﹐正爲此矣。

夫善養生者養內﹐不善養生者養外。養外者實外﹐以充快悅澤﹐貪欲恣情爲務﹐殊不知外實則內虛也。善養內者實內﹐使臟腑安和﹐三焦各守其位﹐飲食常適其宜。故莊周曰﹕人之可畏者﹐衽席飲食之間﹐而不知爲之戒者﹐過也。若能常如是畏謹﹐疾病何緣而起﹖壽考焉不得長﹖賢者造形而悟﹐愚者臨病不知﹐誠可畏也。

夫柔情難綰而不斷﹐不可不以智慧決也﹐故幃箔不可不遠。斯言至近易﹐其事至難行。

蓋人之智慧淺陋﹐不能勝其貪欲也。故佛書曰﹕諸苦所因﹐貪欲爲本﹐若滅貪欲﹐何所依止。是知貪欲不滅﹐苦亦不滅﹐貪欲滅﹐苦亦滅。聖人言近而指遠﹐不可不思﹐不可不懼。善攝生者﹐不勞神﹐不苦形﹐神形旣安﹐禍患何由而致也。

夫人之生以气血爲本﹐人之病未有不先傷其气血者﹐世有童男室女﹐積想在心﹐思慮過當﹐多致勞損。男則視色先散﹐女則月水先閉。何以致然﹖蓋愁憂思慮則傷心﹐心傷血逆竭。

則血逆竭﹐故神色先散而月水先閉也。火旣受病﹐不能榮養其子﹐故不嗜食。脾旣虛﹐則金气虧﹐故發嗽﹐嗽旣作﹐水气絕﹐故四肢幹。木气不充﹐故多怒。鬢髮焦﹐筋痿。俟五臟傳徧﹐故卒不能死﹐然終死矣。此一種於諸勞中最爲難治﹐蓋病起於五臟之中﹐無有已期﹐藥力不可及也。若或自能攺易心志﹐用藥扶接﹐如此則可得九死一生。舉此爲例﹐其餘諸勞﹐可按脈與證而治之。

夫治病有八要。八要不審﹐病不能去。非病不去﹐無可去之術也。故須審辧八要﹐庶不違誤。其一曰虛﹐五虛是也。﹝脈細﹑皮寒﹑气少﹑泄痢前後﹑瞀食不入﹐此爲五虛。﹞二曰實﹐五實是也。﹝脈盛﹑皮熱﹑腹脹﹑前後不通﹑悶瞀﹑此五實也。﹞三曰冷﹐臟腑受其積冷是也。四曰熱﹐臟腑受其積熱是也。五曰邪﹐非臟腑正病也。六曰正﹐非外邪所中也。七曰內﹐病不在外也。八曰外﹐病不在內也。旣先審此八要﹐參知六脈﹐審度所起之源﹐繼以望聞問切加諸病者﹐未有不可治之疾也。夫不可治者有六失﹕失於不審﹐失於不信﹐失於過時﹐失於不擇醫﹐失於不識病﹐失於不知藥。六失之中﹐有一於此﹐卽爲難治。非只醫家之罪﹐亦病家之罪也。矧又醫不慈仁﹐病者猜鄙﹐二理交馳﹐於病何益﹖由是言之﹐醫者不可不慈仁﹐不慈仁則招禍。病者不可猜鄙﹐猜鄙則招禍。惟賢者洞達物情﹐各就安藥﹐亦治病之一說耳。

合藥分劑料理法則中言﹐凡方云用桂一尺者﹐削去皮畢﹐重半兩爲正。旣言廣而不言狹﹐如何便以半兩爲正。且桂卽皮也﹐若言削去皮畢﹐卽是全無桂也。今定長一尺﹐闊一寸﹐削去皮上粗虛無味者﹐約爲半兩﹐然終不見當日用桂一尺之本意﹐亦前人之失也。

序例﹐藥有酸﹑咸﹑甘﹑苦﹑辛五味﹐寒﹑熱﹑溫﹑涼四气。今詳之﹕凡稱气者﹐卽是香臭之气﹔其寒﹑熱﹑溫﹑涼﹐則是藥之性。且如鵝條中云﹕白鵝脂性冷﹐不可言其气冷也﹐況自有藥性。論其四气﹐則是香﹑臭﹑臊﹑腥﹐故不可以寒﹑熱﹑溫﹑涼配之。如蒜﹑阿魏﹑鮑魚﹑汗襪﹐則其气臭﹔雞﹑魚﹑鴨﹑蛇﹐則其气腥﹔腎﹑狐貍﹑白馬莖﹑近隱處﹑人中白﹐則其气臊﹔沈﹑檀﹑龍﹑麝﹐則其气香。如此則方可以气言之。其序例中气字﹐恐後世誤書﹐當攺爲性字﹐則於義方允。

今人用巴豆﹐皆去油訖生用。玆必爲《本經》言生溫﹑熟寒﹐故欲避寒而卽溫也。不知寒不足避﹐當避其大毒。矧《本經》全無去油之說。故陶隱居云﹕熬令黃黑﹐然亦太過矣。

日華子云﹕炒不如去心膜﹐煮五度﹐換水﹐各煮一沸爲佳。其杏仁﹑桃仁﹑葶藶﹑胡麻﹐亦不須熬至黑。但慢火炒令赤黃色﹐斯可矣。

凡服藥多少﹐𨿽有所說﹐一物一毒﹐服一丸如細麻之例﹐今更合別論。緣人气有虛實﹐年有老少﹐病有新久﹐藥有多毒少毒﹐更在逐事斟量﹐不可舉此爲例。但古人凡設例者﹐皆是假令﹐豈可執以爲定法。

《本艸》第一序例言犀角﹑羚羊角﹑鹿角﹐一槪末如粉﹐臨服內湯中。然今昔藥法中﹐有生磨者﹐煎取汁者。且如丸藥中用蠟﹐取其能固護藥之气味﹐勢力全備﹐以過關膈而作效也。

今若投之蜜相和﹐𨿽易爲丸劑﹐然下咽亦易散化﹐如何得到髒中﹖若其間更有毒藥﹐則便與人作病﹐豈徒無益而又害之﹐全非用蠟之本意。至如桂心﹐於得更有上虛軟甲錯處可削之也﹖凡此之類﹐亦更加詳究。

今人用麻黃﹐皆合搗諸藥中。張仲景方中﹐皆言去上沫。序例中言先別煮三兩沸﹐掠去其沫﹐更益水如本數﹐乃納余藥﹐不爾﹐令人發煩。甚得用麻黃之意﹐醫家可持此說。然云﹕折去節﹐令通理﹐寸銼之﹐不若碎銼如豆大爲佳﹐藥味易出﹐而無遺力也。

陶隱居云﹕藥有宣﹑通﹑補﹑泄﹑輕﹑重﹑澀﹑滑﹑燥﹑濕。此十種今詳之﹐惟寒﹑熱二種何獨見遺﹖如寒可去熱﹐大黃﹑朴硝之屬是也。如熱可去寒﹐附子﹑桂之屬是也。今特補此二種﹐以盡厥旨。

卷二

序例中

人之生﹐實陰陽之气所聚耳﹐若不能調和陰陽之气﹐則害其生。故《寶命全角篇》論曰﹕人以天地之气生。又曰﹕天地合气﹐命之曰人﹐是以陽化气﹑陰成形也。夫遊魂爲變者﹐陽化气也。精气爲物者﹐陰成形也。陰陽气合﹐神在其中矣。故《陰陽應象大論》曰﹕天地之動靜﹐神明爲之綱紀﹐卽知神明不可以陰陽攝也。《易》所以言陰陽不測之謂神﹐蓋爲此矣。

故曰﹐神不可大用﹐大用卽竭﹔形不可大勞﹐大勞則斃。是知精﹑气﹑神﹐人之大本﹐不可不謹養。智者養其神﹐惜其气﹐以固其本。世有不謹衛生之經者﹐動皆觸犯。旣以犯養生之禁﹐須假以外術保救﹐不可坐以待斃。《本艸》之經﹐於是興焉。旣知保救之理﹐不可不窮保救之事﹐《衍義》於是存焉。二者其名𨿽異﹐其理僅同。欲使有知無知盡臻壽域﹐率至安樂之鄕﹐適是意者﹐求其意而可矣。

養心之道未可忽也。六欲七情千變萬化﹐出沒不定﹐其言至簡﹐其義無窮﹐而以一心對無窮之事﹐不亦勞乎﹖心苟不明﹐不爲物所病者﹐未之有也。故明達之士﹐遂至忘心﹐心旣忘矣﹐則六欲七情無能爲也。六欲七情無能爲﹐故內事不生。內事不生﹐故外患不能入。外患不能入﹐則本艸之用﹐實世之狗耳。若未能達是意而至是地﹐則未有不緣六欲七情而起憂患者。憂患旣作﹐則此書一日不可闕也。愚何人哉﹐必欲斯文絕人之憂患乎。

上隱居以謂凡篩丸散藥畢﹐皆更合於臼中﹐以杵搗數百過﹐如此恐榦末湔蕩﹐不可搗﹐不若令力士合研爲佳。又曰﹕凡湯酒膏中用諸石﹐皆細搗之如粟﹐亦可以葛布篩令調勻﹐並以綿裹內中﹐其雄黃﹑朱砂輩﹐細末如粉。今詳之﹕凡諸石𨿽是湯酒中﹐亦須稍細﹐藥力方盡出﹐效亦速。但臨服須澄濾後再下火﹐不爾﹐恐遺藥力不見效。湯酒中尙庶幾﹐若在服食膏中﹐豈得更如粟也。不合如此立例﹐當在臨時應用詳酌爾。又說咀兩字﹐《唐本》注謂爲商量斟酌﹐非也。《嘉》復符陶隱居說爲細切﹐亦非也。儒家以謂有含味之意﹐如人以口齒咀嚙﹐𨿽破而不塵﹐但使含味耳。張仲景方多言咀﹐其義如此。

病患有旣不洞曉醫藥﹐復自行臆度﹐如此則九死一生。或醫人未識其病﹐或以財勢所迫﹐占奪彊治﹐如此之輩﹐醫家病家不可不察也。要在聰明賢達之士掌之﹐則病無不濟﹐醫無不功。世間如此之事甚多﹐故須一一該舉﹐以堤或然。

夫人有貴賤少長﹐病當別論。病有新久虛實﹐理當別藥。蓋人心如面﹐各各不同。惟其心不同﹐臟腑亦異。臟腑旣異﹐乃以一藥治眾人之病﹐其可得乎﹖故張仲景曰﹕又有土地髙下不同﹐物性剛柔﹐餐居亦異。是故黃帝興四方之問﹐岐伯舉四治之能﹐臨病之功﹐宜須兩審。

如是則依方合藥﹐一槪而用。亦以疏矣。且如貴豪之家﹐形樂志苦者也。衣食足則形樂﹐心慮多則志苦。岐伯曰﹕病生於脈。形樂則外實﹐志苦則內虛﹐故病生於脈。所養旣與貧下異﹐憂樂思慮不同﹐當各逐其人而治之。後世醫者﹐直委此一節﹐閉絕不行﹐所失甚矣。嘗有一醫官﹐暑月與貴人飲。貴人曰﹕我昨日飲食所傷﹐今日食減。醫曰﹕可餌消化藥﹐他人當服十丸﹐公當減其半。下咽未久﹐疏逐不已﹐幾至斃。以此較之﹐虛實相遼﹐不可不察﹐故曰病當別論。又一男子﹐暑月患血痢﹐醫妄以涼藥逆制﹐專用黃連﹑阿膠﹑木香藥治之。此藥始感便治則可﹐今病久腸虛﹐理不可服﹐逾旬不已﹐幾致委頓﹐故曰理當別藥。如是論之﹐誠在醫之通變。又須經歷﹐則萬無一失。引此爲例﹐餘可效此。

凡用藥必須擇州土所宜者﹐則藥力具﹐用之有據。如上黨人參﹑川蜀當歸﹑齊州半夏﹑華州細辛﹐又如東壁土﹑冬月灰﹑半天河水﹑熱湯﹑漿水之類﹐其物至微﹐其用至廣﹐蓋亦有理。若不推究厥理﹐治病徒費其功﹐終亦不能活人。聖賢之意不易盡知﹐然捨理何求哉﹖凡人少﹑長﹑老﹐其气血有盛﹑壯﹑衰三等。故岐伯曰﹕少火之气壯﹐壯火之气衰。蓋少火生气﹐壯火散气﹐況復衰火﹐不可不知也。故治法亦當分三等。其少日服餌之藥﹐於壯老之時﹐皆須別處之﹐決不可忽也。世有不畱心於此者﹐往往不信﹐遂致困危﹐哀哉﹗今人使理中湯﹑丸﹐倉猝之間多不效者﹐何也﹖是不知仲景之意﹐爲必效藥﹐蓋用藥之人有差殊耳。如治胸痺﹐心中痞堅﹐气結胸滿﹐脇下逆气搶心﹐理中湯主之﹐人參﹑術﹑漧薑﹑甘艸四物等﹐共一十二兩﹐水八升﹐煮取三升﹐每服一升﹐日三服﹐以知爲度。或作丸﹐須雞子黃大﹐皆奇效。今人以一丸如楊梅許﹐服之病旣不去﹐乃曰藥不神。非藥之罪﹐用藥者之罪也。今引以爲例﹐他可仿此。然年髙及素虛寒人﹐當遂宜減甘艸。

夫髙醫以蓄藥爲能﹐倉猝之間﹐防不可售者所須也。若桑寄生﹑桑螵蛸﹑鹿角膠﹑天靈蓋﹑虎膽﹑蟾酥﹑野駝﹑螢﹑蓬﹑空靑﹑婆娑石﹑石蟹﹑冬灰﹑臘雪水﹑松黃之類﹐如此者甚多﹐不能一一徧舉。唐元澹字行衝﹐嘗謂狄仁傑曰﹕下之事上﹐譬富家儲積以自資也。脯﹑臘﹑﹑胰﹐以供滋膳。參﹑術﹑芝﹑桂﹐以防疾。門下充旨味者多矣﹐願以小人備一藥﹐可乎﹖仁傑笑曰﹕公正吾藥籠中物﹐不可一日無也。然梁公因事而言﹐獨譬之以藥﹐則有以見天下萬物之中﹐尢不可闕者也。知斯道也﹐知斯意而已。

凡爲醫者﹐須略通古今﹐粗守仁義﹐絕馳驚能所之心﹐專博施救拔之意。如此則心識自明﹐神物來相﹐又何必戚戚沽名﹐齪齪求利也。如或不然﹐則曷以致姜撫沽譽之慚﹐逋華佗之矜能受戮乎。

嘗讀《唐方技傳》﹐有云﹕醫要在視脈﹐惟用一物攻之﹐气純而愈速。一藥偶得﹐他藥相制﹐弗能專力﹐此難愈之驗也。今詳之﹕病有大小﹑新久﹑虛實﹐豈可止以一藥攻之﹖若初受病小﹐則庶幾﹔若病大多日﹐或虛或實﹐豈得不以他藥佐使﹖如人用硫黃﹐皆知此物大熱﹐然石性緩﹐倉猝之間﹐下咽不易便作效。故智者又以附子﹑漧薑﹑桂之類相佐使以發之﹐將並力攻疾﹐庶幾速效。若單用硫黃﹐其可得乎﹖故知許嗣宗之言未可全信﹐賢者當審度之。

夫用藥如用刑﹐刑不可誤﹐誤卽幹人命。用藥亦然﹐一誤卽便隔生死。然刑有鞫司﹐鞫成然後議定﹐議定然後書罪﹐蓋人命一死﹐不可復生﹐故須如此詳謹。今醫﹐人才到病家﹐便以所見用藥。若髙醫識病知脈﹐藥又相當﹐如此﹐卽應手作效。或庸下之流﹐孟浪亂投湯劑﹐逡巡便致困危。如此殺人﹐何太容易。世間此事甚多﹐良由病家不擇醫﹐平日未嘗畱心於醫術也﹐可不懼哉﹗

卷三

序例下

治婦人𨿽有別科﹐然亦有不能盡聖人之法者。今豪足之家﹐居奧室之中﹐處幃幔之內﹐復以帛手臂﹐旣不能行望色之神﹐又不能殫切脈之巧﹐四者有二闕焉。黃帝有言曰﹕凡治病﹐察其形气色澤﹐形气相得﹐謂之可治﹔色澤以浮﹐謂之易已﹔形气相失﹐謂之難治﹔色夭不澤﹐謂之難已。又曰﹕診病之道﹐觀人勇怯﹐骨肉皮膚﹐能知其情﹐以爲診法。若患人脈病不相應﹐旣不得見其形﹐醫人只據脈供藥﹐其可得乎﹖如此言之﹐不能盡其術也。此醫家之公患﹐世不能革。醫者不免盡理質問﹐病家見所問繁﹐不爲醫業不精﹐往往得藥不肯服﹐似此甚多。扁鵲見齊侯之色﹐尙不肯信﹐況其不得見者乎﹖嗚呼﹗可謂難也已﹗又婦人病溫已十二日﹐診之﹐其脈六七至而澀﹐寸稍大﹐尺稍小﹐發寒熱﹐頰赤口漧﹐不了了﹐耳聾。問之﹐病後數日﹐經水乃行﹐此屬少陽熱入血室也。若治不對病﹐則必死。

乃按其證﹐與小柴胡湯服之﹐二日﹐又與小柴胡湯加桂枝榦姜湯﹐一日﹐寒熱𨿽已﹐又云﹕我臍下急痛﹐又與抵當丸﹐微利﹐臍下痛痊。身漸涼和﹐脈漸勻﹐尙不了了﹐乃復與小柴胡。次日云﹕我但胸中熱燥﹐口鼻幹。又少與調胃承气湯﹐不得利。次日又云﹕心下痛。又與大陷胸丸半服﹐利三行。而次日虛煩不寧﹐時妄有所見﹐時復狂言。𨿽知其尙有燥屎﹐以其極虛﹐不敢攻之。遂與竹葉湯﹐去其煩熱。其夜大便自通﹐至曉兩次﹐中有燥屎數枚﹐而狂言虛煩盡解。但咳嗽唾沫﹐此肺虛也。若不治﹐恐乘虛而成肺痿﹐遂與小柴胡去人參﹑大棗﹑生薑﹐加漧薑﹑五味子湯。一日咳減﹐二日而病悉愈。以上皆用張仲景方。

有婦人病吐逆﹐大小便不通﹐煩亂﹐四肢冷﹐漸無脈﹐凡一日半﹐與大承气湯兩劑﹐至夜半漸得大便通﹐脈漸生﹐翌日乃安。此關格之病﹐極難治﹐醫者當審謹也。經曰﹕關則吐逆﹐格則不得小便。如此亦有不得大便者。

有小兒病虛滑﹐食略化﹐大便日十餘次﹐四肢柴瘦﹐腹大﹐食訖又饑﹐此疾正是大腸移熱於胃﹐善食而瘦﹐又謂之食者。時五六月間﹐脈洪大﹐按之則絕。今六脈旣單洪﹐則夏之气獨然﹐按之絕﹐則無胃气也。經曰﹕夏脈洪﹐洪多胃气﹐少曰病﹐但洪無胃气曰死。夏以胃气爲本﹐治療失於過時﹐後不逾旬﹐果卒。

有人病久嗽﹐肺虛生寒熱﹐以款冬花焚三兩﹐俟煙出﹐以筆管吸其煙﹐滿口則咽之﹐至倦則已。凡數日之間五七作﹐瘥。

有人病瘧月餘日﹐又以藥吐下之﹐气遂弱﹐疾未愈。觀其病與脈﹐乃夏傷暑﹐秋又傷風﹐乃與柴胡湯一劑﹐安。後﹐又飲食不節﹐寒熱夏作。此蓋前以傷暑﹐今以飲食不謹﹐遂致吐逆不食﹐脇下牽急而痛﹐寒熱無時﹐病名痰瘧。以十棗湯一服﹐下痰水數升﹐明日又與理中散二錢﹐遂愈。

有人苦風痰頭痛﹐顫掉﹐吐逆﹐飲食減﹐醫以爲傷冷物﹐遂以藥溫之﹐不愈。又以丸藥下之﹐遂厥。復與金液丹後﹐譫語﹐吐逆﹐顫掉﹐不省人﹐狂若見鬼﹐循衣摸牀﹐手足冷﹐脈伏。此胃中有結熱﹐故昏瞀不省人﹐以陽气不能布於外﹐陰气不持於內﹐卽顫掉而厥。遂與大承气湯﹐至一劑﹐乃愈。方見仲景。後服金箔丸﹐方見《刪繁》。

有男子年六十一﹐腳腫生瘡﹐忽食豬肉不安。醫以藥利之﹐稍愈﹐時出外中風﹐汗出後﹐頭面暴腫﹐起紫黑色﹐多睡。耳葉上有浮泡小瘡﹐黃汁出。乃與小續命湯中加羌活一倍﹐服之遂愈。

有人年五十四﹐素羸﹐多中寒﹐近服菟絲有效。小年常服生硫黃數斤﹐脈左上二部﹐上下二部﹐弦緊有力。五七年來﹐病右手足筋急拘攣﹐言語稍遲﹐遂與仲景小續命湯﹐加薏苡仁一兩﹐以治筋急。減黃芩﹑人參﹑芍藥各半﹐以避中寒﹐杏仁只用一百五枚。後云尙覺大冷﹐因令盡去人參﹑芍藥﹑黃芩三物﹐卻加當歸一兩半﹐遂安。今人用小續命湯者﹐比比皆是﹐旣不能逐證加減﹐遂至危殆﹐人亦不知。今小續命湯﹐世所須也。故舉以爲例﹐可不謹哉﹗夫八節之正气﹐生活人者也。八節之虛邪﹐殺人者也。非正气則爲邪﹐非眞實則爲虛。所謂正气者﹐春溫﹑夏熱﹑秋涼﹑冬寒﹐此天之气也。若春在經絡﹐夏在肌肉﹐秋在皮膚﹐冬在骨髓﹐此人之气也。在處爲實﹐不在處爲虛。故曰﹐若以身之虛﹐逢時之虛邪不正之气﹐兩虛相感﹐始以皮膚經絡﹐次傳至臟腑﹐逮於骨髓﹐則藥力難及矣。如此則醫家治病﹐正宜用藥抵截散補﹐防其深固而不可救也。又嘗須保護胃气。舉斯爲例﹐餘可仿此。

卷四

玉泉

經云﹕生藍田山谷。采無時。今藍田山谷無玉泉。泉水﹐古今不言采。又曰﹕服五斤。古今方﹐水不言斤。又曰﹕一名玉札。如此則不知定是何物。諸家所解﹐更不言泉﹐但爲玉立文。陶隱居𨿽曰可消之爲水﹐故名玉泉。誠如是﹐則當言玉水﹐亦不當言玉泉也。蓋泉具流布之義﹐別之則無所不通。《易》又曰﹕山下出泉蒙﹐如此則誠非止水﹐終未臻厥理。

今詳泉字乃是漿字﹐於義方允。漿中旣有玉﹐故曰服五斤。去古旣遠﹐亦文本脫誤也。采玉爲漿﹐斷無疑焉。且如《書》篇尙多亡逸﹐況《本艸》又在唐堯之上﹐理亦無怪。謂如「蛇含」﹐《本艸》誤爲「蛇全」。《唐本注》云﹕全字乃是舍字﹐陶見誤本攺爲含﹐尙如此不定。後有「鐵漿」﹐其義同此。又《道藏經》有「金飯玉漿」之文﹐唐李商隱有「瓊漿未飲結成冰」之詩﹐是知玉誠可以爲漿。又荊門軍界有玉泉寺﹐中有泉﹐與尋常泉水無異﹐亦不能治病。寺中日用此水。又西洛有萬安山﹐山腹間有寺曰玉泉。嘗兩登是山﹐質玉泉之疑﹐寺僧皆懵不能答。寺前有泉一派﹐供寺中用。泉竇皆靑石﹐與諸井水無異。若按別本注﹕玉泉﹐玉之泉液也﹐以仙室玉池中者爲上。如此則舉世不能得﹐亦漫立此名﹐故知別本所注爲不可取。又有燕玉出燕北﹐體柔脆﹐如油和粉色﹐不入藥﹐當附於此。

卷四

丹砂

今人謂之朱砂。辰州朱砂﹐多出蠻峒。錦州界獠峒老鴉井﹐其井深廣數十丈﹐先聚薪於井﹐滿則縱火焚之。其靑石壁迸裂處﹐卽有小龕﹐龕中自有白石牀。其石如玉﹐牀上乃生丹砂。小者如箭鏃﹐大者如芙蓉﹐其光明可鑑﹐研之鮮紅﹐砂泊牀﹐大者重七八兩﹐至十兩者﹐晃州亦有。形如箭鏃﹑帶石者﹐得自土中﹐非此之比也。此物鎭養心神﹐但宜生使。煉服﹐少有不作疾者﹐亦不減硫黃輩。又一醫流服伏火者數粒﹐一旦大熱﹐數夕而斃。李善勝嘗煉朱砂爲丹﹐經歲餘﹐沐浴再入鼎﹐誤遺下一塊﹐其徒丸服之﹐遂發懵冒﹐一夕而斃。其生朱砂﹐初生兒便可服﹐因火力所變﹐遂能殺人﹐可不謹也。

卷四

空靑

功長於治眼。仁廟朝﹐嘗詔禦藥院﹐須中空有水者﹐將賜近戚﹐久而方得。其楊梅靑﹐治醫極有功。中亦或有水者﹐其用與空靑同﹐第有優劣耳。今信州冗山而取﹐世謂之楊梅靑﹐極難得。

卷四

綠靑

卽石碌是也。其石黑綠色者佳﹐大者刻爲物形﹐或作器用。又同砂﹐作吐風涎藥﹐驗則驗矣﹐亦損心肺。

卷四

雲母

古𨿽有服煉法﹐今人服者至少﹐謹之至也。市廛多折花朵以售之。今惟合雲母膏﹐治一切癰毒瘡等﹐惠民局別有法。

卷四

石鐘乳

蕭炳云﹕如蟬翼爪甲者爲上﹐如鵝管者下。經旣言乳﹐今復不取乳﹐此何義也﹖蓋乳取其性下﹐不用如雁齒者﹐謂如烏頭﹑附子不用尖角之義同。但明白光潤輕松﹐色如煉硝石者佳。服煉別有法。

卷四

朴硝

是初采掃得﹐一煎而成者﹐未經再煉治﹐故曰朴硝。其味酷澀﹐所以力堅急而不和﹐可以熟生牛馬皮﹐及治金銀有僞。葛洪治食不化﹐取此以蕩逐之。臘月中出新瓦罐﹐滿注熱水﹐用朴硝二升﹐投湯中﹐攪散﹐掛北檐下﹐俟消滲出罐外﹐羽收之。以人乳汁調半錢﹐掃一切風熱毒瓦斯攻注目瞼外﹐及發於頭面﹑四肢腫痛﹐應手神驗。

卷四

芒硝

經云﹕生於朴硝。乃是朴硝以水淋汁﹐澄淸﹐再經熬煉減半﹐傾木盆中﹐經宿﹐遂結芒有廉稜者。故其性和緩﹐古今多用以治傷寒。

卷四

硝石

是再煎煉時﹐已取訖芒硝凝結在下如石者。精英旣去﹐但餘滓而已。故功力亦緩﹐惟能發煙火。《唐本》注﹕「蓋以能消化諸石﹐故名硝石」。煎柳枝湯煮三周時﹐卽伏火﹐湯耗﹐卽又添柳枝湯。

卷四

英硝

是消之精英者。其味甘﹐卽馬牙硝也。別有法﹐煉治而成。由其煎煉﹐故其味亦別。

治五臟積熱。然四物本出於一物。由此煎煉﹐故分出精粗﹐所以其用亦不相遠。

卷四

礬石

今坊州礬務﹐以野火燒過石﹐取以煎礬。色惟白﹐不逮晉州者。皆不可多服﹐損心肺﹑卻水故也。水化書紙上﹐才幹﹐水不能濡﹐故知其性卻水。治涎藥多須者﹐用此意爾。火枯爲粉﹐貼嵌甲。牙縫中血出如衄者﹐貼之亦愈。

卷四

滑石

今謂之畫石﹐以其軟滑可寫畫。淋家多用。若暴得吐逆不下食﹐以生細末貳錢匕﹐溫水服﹐仍急以熱面半盞﹐押定。

卷四

紫石英

明澈如水精﹐其色紫而不勻。張仲景治風熱螈及驚癇螈風引湯﹕紫石英﹑白石英﹑寒水石﹑石膏﹑漧薑﹑大黃﹑龍齒﹑牡蠣﹑甘艸﹑滑石等分﹐混合﹝五汝切﹞咀﹝子與切。﹞以水一升﹐煎去三分﹐食後量多少溫呷﹐不用滓﹐服之無不效者。

卷四

白石英

狀如紫石英﹐但差﹐大而六稜﹐白色如水精。紫白二石英﹐當攻疾﹐可暫煮汁用﹐未聞久服之益。張仲景之意﹐只令咀﹐不爲細末者﹐豈無意焉。其久服﹐更宜詳審。

卷四

赤石脂

今四方皆有﹐以舌拭之﹐粘著者爲佳。有人病大腸寒滑﹐小便精出﹐諸熱藥服及一斗二升﹐未甚效。後有人教服赤石脂﹑漧薑各一兩﹐胡椒半兩﹐同爲末﹐醋糊丸如梧桐子大﹐空心及飯前米飲下五七十丸。終四劑﹐遂愈。

卷四

白石脂

有初生未盈月小兒﹐多啼叫﹐致臍中血出﹐以白石脂細末貼之﹐卽愈。未愈﹐微微炒過﹐放冷再貼﹐仍不得剝揭。

卷四

石中黃子

石中黃子﹐此又字誤也﹐子當作水﹐況當條自言未成餘糧黃濁水﹐焉得卻名之子也﹖若言未幹者﹐亦不得謂之子也。子字乃水字無疑。又曰太一餘糧者﹐則是兼石言之者也。今醫家用石中黃﹐只石中幹者及細末者﹐卽便是。若用禹餘糧石﹐卽用其殼。故本條言一名石腦﹐須火燒醋淬。如此卽是石中黃水爲一等﹐石中黃爲一等﹐太一餘糧爲一等﹐斷無疑焉。

卷四

婆娑石

今則轉爲摩娑石﹐如淡色石綠間微有金星者佳﹐磨之色如淡乳汁﹐其味淡。又有豆斑石﹐亦如此石﹐但於石上有黑斑點﹐無金星。

卷四

無名異

今《圖經》曰「《本經》云﹐味甘平﹐治金瘡折傷﹐生肌肉。今云味鹹寒﹐消腫毒癰腫﹐與《本經》所說不同﹐疑別是一種。」今詳上文三十六字未審﹐今云字下﹐卽不知是何處云也。

卷四

菩薩石

出峨嵋山中﹐如水精明澈﹐日中照出五色光﹐如峨嵋普賢菩薩圓光﹐因以名之﹐今醫家鮮用。

卷五

金屑

不曰金而更加屑字者﹐是已經磨屑可用之義﹐如玉漿之義同。《本經》不解屑爲未盡﹐蓋須烹煉鍛屑爲薄﹐方可研屑入藥。陶隱居云「凡用銀屑﹐以水銀和成泥。」若非鍛屑成薄﹐焉能以水銀和成泥也﹖獨不言金屑﹐亦其闕也。生金有毒﹐至於殺人﹐仍爲難解。有中其毒者﹐惟鷓鴣肉可解﹐若不經鍛屑﹐則不可用。顆塊金卽冗山﹐或至百十尺﹐見伴金石﹐其石褐色﹐一頭如火燒黑之狀﹐此定見金也。其金色深赤黃。麩金卽在江沙水中﹐淘汰而得﹐其色淺黃。此等皆是生金也﹐得之皆當銷煉。麩金耗折少﹐塊金耗折多。入藥當用塊金﹐色旣深則金气足。余更防罨制成及點化者﹐如此﹐焉得更有造化之气也。若本朝張永徳﹐字抱一﹐並州人。五代爲潞帥﹐淳化二年攺並州。初寓睢陽﹐有書生鄰居臥病﹐永徳療之﹐獲愈。生一日就永徳求汞伍兩。卽置鼎中﹐煮成中金。永徳懇求藥法﹐生曰﹕君當貴﹐吾不吝此﹐慮損君福。鍛工畢升言﹕祥符年﹐嘗在禁中爲方士王捷鍛金。以鐵爲金﹐凡百餘兩爲一餅﹐輻解爲八段﹐謂之鴉嘴金。初自治中出﹐色尙黑。由是言之﹐如此之類﹐乃是水銀及鐵用藥制成﹐非造化所成﹐功治焉得不差﹖殊如惠民局合紫雪用金﹐蓋假其自然金气爾。然惡錫。又東南方金色深﹐西南方金色淡﹐亦土地所宜也﹐入藥故不如色深者﹐然得餘甘子則體柔﹐亦相感爾。

卷五

銀屑

金條中已解屑義。銀本出於礦﹐須煎煉而成﹐故名熟銀。所以於後別立生銀條也。其用與熟銀大同。世有術士﹐能以朱砂而成者﹐有鉛汞而成者﹐有焦銅而成者﹐非復更有造化之气﹐豈可更入藥﹖旣有此類﹐不可不區別。其生銀卽是不自礦中出﹐而特然自生者﹐又謂之老翁須﹐亦取像而言之耳。然銀屑經言有毒﹐生銀經言無毒﹐釋者漏略不言。蓋生銀已生發於外﹐無蘊郁之气﹐故無毒。礦銀尙蘊蓄於石中﹐鬱結之气全未敷暢﹐故言有毒。亦惡錫。

卷五

水銀

水銀入藥𨿽各有法﹐極須審謹﹐有毒故也。婦人多服絕娠。今人治小兒驚熱涎潮﹐往往多用。經中無一字及此﹐亦宜詳諦。得鉛則凝﹐得硫黃則結﹐並棗肉研之則散。別法爲膩粉﹐粉霜唾研斃虱。銅得之則明﹐灌屍中則令屍後腐。以金銀銅鐵置其上則浮﹐得紫河車則伏。唐韓愈云﹕太學博士李千﹐遇信安人方士柳賁﹐能燒水銀爲不死藥。以鉛滿一鼎﹐按中爲空﹐實以水銀﹐蓋封四際﹐燒爲丹砂﹐服之下血。比四年﹐病益急﹐乃死。余不知服食說自何世起﹐殺人不可計﹐而世慕尙之益至。此其惑也。在文書所記﹐及耳聞傳者不說﹐今直取目見﹐親與之遊﹐而以藥敗者六七公﹐以爲世誡。工部尙書歸登自說﹕旣服水銀得病﹐若有燒鐵杖﹐自顚貫其下﹐摧而爲火﹐射竅節以出﹐狂痛號呼﹐乞絕。其茵席得水銀﹐發且止﹐唾血﹐十數年以斃。殿中禦史李虛中﹐疽發其背死。刑部尙書李遜謂余曰﹕我爲藥誤。

遂死。刑部侍郎李建﹐一旦無病死。工部尙書孟簡邀我於萬州﹐屏人曰﹕我得祕藥﹐不可獨不死﹐今遺子一器﹐可用棗肉爲丸服之。別一年而病。後有人至﹐訊之。曰﹕前所服藥誤﹐方且下之﹐下則平矣。病二歲卒。東川節度禦史大夫盧坦溺血﹐肉痛不可忍﹐乞死。金吾將軍李道古﹐以柳賁得罪﹐食賁藥﹐五十死海上。此可爲誡者也。蘄不死﹐乃速得死﹐謂之智﹐可不可也﹖五穀三牲﹐鹽醯果蔬﹐人所常禦﹐人相濃勉﹐必曰彊食。今惑者皆曰五穀令人夭﹐當務減節﹐臨死乃悔。嗚呼﹐哀也已﹗今有水銀燒成丹砂﹐醫人不曉﹐研爲藥衣﹐或入藥中﹐豈不違誤﹐可不謹哉﹗

卷五

水銀粉

下涎藥﹐並小兒涎潮﹑螈多用。然不可常服及過多﹐多則其損兼行。若兼驚﹐則尢須審謹。蓋驚爲心气不足﹐不可下﹐下之裏虛﹐驚气入心不可治。若其人本虛﹐便須禁此一物﹐謹之至也。

卷五

雄黃

非金苗。今有金窟處無雄黃。金條中言金之所生﹐處處皆有雄黃﹐豈處處皆得也。別法﹐治蛇咬﹐焚之燻蛇遠去。又武都者﹐鐫磨成物形﹐終不免其臭。唐甄立言仕爲太常丞﹐有道人病心腹懣煩﹐彌二歲﹐診曰﹕腹有蠱﹐誤食發而然。令餌雄黃一劑﹐少選﹐吐一蛇如拇指﹐無目﹐燒之有發气﹐乃愈。此殺毒蠱之驗也。

卷五

雌黃

入藥最稀﹐服石者宜審諦。治外功多﹐方士點化術多用﹐亦未聞其終始如何。畫工或用之。

卷五

石硫黃

今人和治下元虛冷﹐元气將絕﹐久患寒泄﹐脾胃虛弱﹐垂命欲盡﹐服之無不效。中病當便已﹐不可盡劑。世人蓋知用而爲福﹐不知用久爲禍。此物損益兼行﹐若俱棄而不用﹐當倉猝之間﹐又可闕乎﹖或更以法制﹐拒火而又常服者﹐是亦弗思也。在本朝則不言如此服良﹐但專治婦人。不知者﹐往往更以酒服﹐其可得乎﹖或髒中久冷﹐服之先利。如病勢危急﹐可加丸數服﹐少則不效。仍加附子﹑漧薑﹑桂。

卷五

陽起石

如野狼牙者佳。其外色不白﹐如姜石。其大塊者﹐亦內白。治男子﹑婦人下部虛冷﹐腎气乏絕﹐子髒久寒﹐須水飛研用。凡石藥冷熱皆有毒﹐正宜斟酌。

卷五

飛水石

又謂之寒水石﹐紋理通徹﹐人或磨刻爲枕﹐以備暑月之用。入藥燒過﹐或市人燒入膩粉中以亂眞﹐不可不察也。陶隱居言﹕夏月能爲冰者佳﹐如此則舉世不能得﹐似乎失言。

卷五

石膏

二書紛辧不決﹐未悉厥理。詳《本經》元無方解石之說﹐正緣《唐本》注石膏﹑方解石大體相似。因此一說﹐後人遂惑。經曰﹕生齊山山谷﹐及齊盧山﹑魯蒙山。采無時﹐卽知他處者爲非。今《圖經》中又以汾州者編入﹐前後人都不詳。經中所言細理白澤者良﹐故知不如是﹐則非石膏也。下有理石條中經云﹕如石膏順理而細﹐又可明矣。今之所言﹐石膏﹑方解石﹐二者何等有順理細紋又白澤者。有是﹐則石膏也﹔無是﹐則非石膏也。仍須是經中所言州土者﹐方可入藥﹐餘皆偏見﹐可略不取。仲景白虎湯中﹐服之如神。新校正仲景《傷寒論》後﹐言四月以後﹐天气熱時﹐用白虎者是也。然四方气候不齊﹐又歲中气運不一﹐方所旣異﹐𨿽其說甚雅﹐當此之時﹐亦宜兩審。若傷寒熱病﹐或大汗後﹐脈洪大﹐口舌燥﹐頭痛﹐大渴不已﹔或著暑熱﹐身痛倦怠﹐白虎湯服之無不效。

卷五

磁石

色輕紫﹐石上皸澀﹐可吸連鍼鐵﹐俗謂之鐵石。養益腎气﹐補塡精髓﹐腎虛耳聾目昏皆用之。入藥﹐須燒赤醋淬。其玄石﹐卽磁石之黑色者也。多滑淨。其治體大同小異﹐不可分而爲二也。磨鍼鋒則能指南﹐然常偏東不全南也。其法取新纊中獨縷﹐以半芥子許蠟﹐綴於鍼腰﹐無風處垂之﹐則鍼常指南。以鍼橫貫燈心﹐浮水上﹐亦指南﹐然常偏丙位。蓋丙爲大火﹐庚辛金受其制﹐故如是﹐物理相感爾。

卷五

理石

如長石﹐但理石如石膏順理而細﹐其非順理而細者爲長石﹐治療亦不相遼。

卷五

鐵礦

鐵於礦中煉出者﹐謂之生鐵。鐵落﹐斷而落者也。﹝音柔﹞鐵﹐鐵炒成熟鐵也。剛鐵﹐煉鐵﹐去滓者也。鐵精﹑鍼沙﹑鐵漿﹐以上三等﹐取汁﹐各依經用。鐵華粉﹑鐵粉﹐以上二等﹐燒取。馬銜﹑秤錘﹑車轄﹑杵鋸﹐以上五等﹐特以其意使之耳。其生鐵旣自火中煉石而出﹐世謂之生鐵。亦如炒脂麻取油﹐謂之生油﹐其義亦同﹐白油麻條中已著。鐵粉﹐以生薑汁調擦眉上﹐生眉毛。鋼鐵﹐今用柔鐵屈盤﹐乃以生鐵陷其間﹐泥封煉之﹐令相入﹐謂之圍鋼﹐又曰灌鋼。此蓋艸創之鋼﹐亦不免僞也。蓋生鐵之堅﹐及三四煉﹐則生鐵亦自熟﹐卻是柔鐵﹐而天下莫以爲非。磁州煉坊﹐方識眞鋼。凡鐵之有鋼﹐如面之有筋﹐灌揉麵旣盡﹐筋乃見﹐煉鋼亦然。恆取精鐵一百餘斤﹐每鍛一火﹐稱之遂輕。累鍛稱之﹐至於不減耗﹐此則純鋼也。實鐵之精純者﹐𨿽百煉不耗矣。其色淸明﹐磨瑩之﹐則黯黯而淸且黑。亦有煉之盡﹐全無鋼者﹐系地之所產精粗爾。前所謂鐵精者﹐其說有二﹕陶隱居言出竈中﹐如塵﹑紫色﹑輕者爲佳﹐亦以摩瑩銅器用之。日華子又云﹕犁尖浸水中名爲鐵精。本條旣言化銅﹐則隱居所說是。蓋鍛竈中塵紫摩銅則明﹐浸犁尖水非是。

卷五

食鹽

《素問》曰﹕咸走血。故東方食魚鹽之人多黑色﹐走血之驗﹐故可知矣。病嗽及水者﹐宜全禁之。北狄用以淹屍﹐取其不壞也。至今如此。若中蚯蚓毒﹐當以鹽洗沃﹐亦宜湯化飲汁。其燒剝金銀﹐熔汁作藥﹐仍須解州池鹽爲佳。齒縫中多血出﹐常以鹽湯嗽﹐卽已。益齒走血之驗也。

卷五

太陰玄精石

合他藥﹐塗大風疾。別有法﹐陰證傷寒﹐指甲面色靑黑﹐六脈沈細而疾﹔心下脹滿﹑結硬﹐躁渴﹐虛汗不止﹐或時狂言﹐四肢逆冷﹐咽喉不利﹐腹疼﹐亦須佐他藥兼之。

《圖經本艸》已有法﹐惟出解州者良。

卷五

密陀僧

堅重﹐椎破如金色者佳。

卷五

桃花石

有赤﹑白兩等。有赤地淡白點如桃花片者。有淡白地﹑有淡赤點﹑如桃花片者。人往往鐫磨爲器用﹐今人亦罕服食。

卷五

花乳石

其色如硫黃﹐《本經》第五卷

中已著。今出陜﹑華間﹐於黃石中間﹐有淡白點﹐以此得花之名。今惠民局花乳石散者是。此物陜人又能鐫爲器。《圖經》第二卷

中﹐易其名爲花蕊石﹐是卻取其色黃也。更無花乳之名﹐慮歲久爲世所惑﹐故書之。

卷五

珊瑚

治翳目﹐今人用爲點眼箸。有一等紅油色﹐有細縱紋可愛。又一種如鉛丹色﹐無縱紋爲下。入藥用紅油色者。嘗見一本髙尺許﹐兩枝直上﹐分十餘歧﹐將至其顚﹐則交合連理﹐仍紅潤有縱紋﹐亦一異也。波斯國海中﹐有珊瑚洲。海人乘大舶﹐墮鐵网水底。珊瑚所生磐石上﹐白如菌﹐一歲而黃﹐三歲赤﹐枝榦交錯﹐髙三四尺。鐵發其根系网﹐舶上絞而出之。

失時不取則腐。

卷五

馬腦

非石﹑非玉﹐自是一類。有紅﹑白﹑黑色三種﹐亦有其紋如纏絲者。出西裔者佳。彼土人以小者碾爲好玩之物﹐大者碾爲器。今古方入藥﹐絕可用。此物西方甚重﹐故佛經多言之。其馬口吐出﹐旣知謬言﹐不合編入。

卷五

石花

白色﹐圓如覆大馬杓﹐上有百十枝﹐每枝各槎牙分歧如鹿角﹐上有細紋起。以指撩之﹐錚錚然有聲。此石花也﹐多生海中石上﹐世方難得。家中自有一本﹐後又於大相國宮中見一本﹐然其體甚脆﹐不禁觸擊。本條所注皆非是。

卷五

石蟹

直是今之生蟹﹐更無異處﹐但有泥與粗石相著。凡用﹐須去其泥並粗石﹐止用蟹﹐磨合他藥點目中﹐須水飛。

卷五

石蛇

《本經》不收﹐始自《開寶本艸》添附。其色如古墻上土﹐盤結如楂梨大﹐中空﹐兩頭巨細一等﹐無蓋﹐不與石蟹同類。蟹則眞蟹也﹐蛇非眞蛇﹐今人用之絕少。

卷六

靑瑯

《書》曰﹕三危旣宅。三危﹐西裔之山也﹐厥貢惟球琳瑯。孔穎達以謂瑯石似玉。《新書》亦謂三苗﹐西戎。《西域記》云﹕天竺國正出此物。陶隱居謂爲本名大丹石。

旣是大丹石﹐則《本經》豈可更言煮煉服之。又曰﹕可化爲丹。陶不合遠引﹐非此瑯也。

《唐本》注云﹕是琉璃之類。且琉璃火成之物﹐瑯又非火成。經曰﹕生蜀郡平澤。安得同類言之﹐其說愈遠。且《佛經》所謂琉璃者﹐正如鬼谷珠之﹐乃火成之物也﹐今人絕不見用。

卷六

石﹑特生石

《博物志》及陶隱居皆言此二石鸛取之以壅卵﹐如此則是一物也。隱居又言﹕仙經不云特生﹐則只是前白石。今《補注》但隨文解義﹐不見特生之意。蓋二條只是一物﹐但以特生不特生爲異耳。所謂特生者﹐不附著他石爲特耳。今用者絕少﹐惟兩字石入藥﹐然極須謹用﹐其毒至甚。及至論鸛巢中者﹐又卻從謬說。鸛巢中皆無此石﹐乃曰﹕鸛常入水﹐冷﹐故取以壅卵。如此則鸕﹑雁﹑之類﹐皆食於水﹐亦自繁息生化﹐復不用此二石。其說往往取俗士之言﹐未嘗究其實而窮其理也。嘗官於順安軍﹐親檢鸛巢﹐率無石。

矧石焉得處處有之。然治久積及久病胸腹冷有功﹐直須謹用﹐蓋其毒不可當。

卷六

代赭

方士鑪火中多用﹐丁頭光澤﹑堅實﹑赤紫色者佳。

白堊

卽白善土﹐京師謂之白土子。方寸許切成段﹐鬻於市﹐人得以浣衣。今人合王瓜﹐等分爲末﹐湯點二錢服﹐治頭痛。

赤土

今公府用以飾椽柱者。水調細末一二錢服﹐以治風疹。

卷六

大鹽

新者不苦﹐久則鹹苦。今解州鹽池所出者﹐皆成斗子﹐其形大小不等﹐久亦苦。海水煎成者﹐但味和﹐二鹽互有得失。入藥及金銀作﹐多用大鹽及解鹽。傍海之人多黑色﹐蓋日食魚鹽﹐此走血之驗也。齒縫中血出﹐鹽湯嗽之﹐及接藥入腎。北虜以鹽淹屍﹐使不腐。

卷六

戎鹽

戎鹽成垛﹐裁之如枕﹐細白﹐味甘鹹﹐亦功在卻血。入腎﹐治目中瘀赤﹑澀昏。

卷六

鉛丹

本謂之黃丹﹐化鉛而成﹐別有法。《唐本》注﹕炒錫作。然經稱鉛丹﹐則炒錫之說誤矣﹐亦不爲難辧。蓋錫則色黯暗﹐鉛則明白﹐以此爲異。治瘧及久積皆用。

卷六

粉錫

粉錫﹑胡粉也﹐又名定粉。止泄痢﹑積聚及久痢。

卷六

鉛霜

鉛霜﹑《圖經》已著其法﹐治上膈熱涎塞。塗木瓜失酸味﹐金克木也。

卷六

古文錢

古銅﹐焦赤﹐有毒﹐治目中瘴瘀﹑腐蝕壞肉﹑婦人橫逆產﹑五淋多用。非特爲有錫也﹐此說非是。今但取景王時大泉五十及寶貨﹐秦半兩﹐漢莢錢﹑大小五銖﹐吳大泉五百﹑大泉當千﹐宋四銖﹑二銖﹐及梁四柱﹐北齊常平五銖。爾後其品尙多﹐如此之類方可用。少時常自患暴赤目腫痛﹐數日不能開。有客教以生薑一塊﹐洗淨去皮﹐以古靑銅錢刮取薑汁﹐就錢稜上點。初甚苦﹐熱淚蔑面。然終無損。後有患者﹐教如此點﹐往往疑惑。信士點之﹐無不獲驗。一點遂愈﹐更不可再作。有瘡者不可用。

卷六

金牙

今方家絕不用。以此故﹐商客無利不販賣﹐醫者由是委而不用﹐兼所出惟蜀郡有之﹐蓋亦不廣也。餘如經。

卷六

鍛石

水調一盞﹐如稠粥﹐揀好糯米粒全者﹐半置灰中﹐半灰外。經宿﹐灰中米色變如水精。若人手面上有黑子及紋刺﹐先微微以鍼頭撥動﹐置少許如水精者於其上﹐經半日許﹐汁自出﹐剔去藥不用﹐且不得著水﹐三二日愈。又取新硬鍛石一合﹐以醋炒﹐調如泥﹐於患偏風牽口邪人口唇上不患處一邊塗之﹐立便牽正。

卷六

冬灰

諸家只解灰而不解冬﹐亦其闕也。諸灰一烘而成﹐惟冬灰﹐則經三四月方徹鑪。灰旣曉夕燒灼﹐其力得不全燥烈乎﹖而又體益重。今一而成者體輕﹐蓋火力劣﹐故不及冬灰耳。若古緊面少容方中﹐用九燒益母灰﹐蓋取此義。如或諸方中用桑灰﹐自合依本法。旣用冬灰﹐則須爾。《唐本》注云﹕冬灰本是藜灰﹐未知別有何說。又湯火灼﹐以餅鑪中灰細羅﹐脂麻油調﹐羽掃﹐不得著水﹐仍避風。

卷六

伏龍肝

婦人血露﹐蠶沙一兩﹐炒伏龍肝半兩﹐阿膠一兩﹐同爲末﹐溫酒調﹐空肚服二三錢﹐以知爲度。本條中有東壁土﹐陳藏器云﹕取其東壁土﹐久幹也。今詳之﹕南壁土﹐亦向陽久幹也﹐何不取﹖蓋東壁常先得曉日烘炙。日者太陽眞火﹐故治瘟瘧。或曰﹕何不取午盛之時南壁土﹐而取日初出東壁土者﹐何也﹖火生之時﹐其气壯。故《素問》云﹕少火之气壯。

及其當午之時﹐則壯火之气衰﹐故不取﹐實用此義。或曰﹕何以知日者太陽眞火﹖以水精珠﹐或心凹銅鑑﹐向日射之﹐以艾承接其光聚處﹐火出﹐故知之。

卷六

半天河水

半天河水﹐一水也。然用水之義有數種﹐種各有理。如半天河水﹐在上﹐天澤水也。故治心病﹑鬼疰﹑狂﹑邪气﹑惡毒。臘雪水﹐大寒水也﹐故解一切毒﹐治天行時气﹑溫疫﹑熱癇﹑丹石發﹑酒後暴熱﹑黃膽。井華水﹐淸冷澄澈水也﹐故通九竅﹐洗目膚翳﹐及酒後熱痢。後世又用東流水者﹐取其快順疾速﹐通關下膈也。倒流水﹐取其回旋畱止﹐上而不下也。

卷六

菊花水

本條見南陽酈縣北潭水﹐其源悉芳。菊生被崖﹐水爲菊味﹐此說甚怪。且菊生於浮土上﹐根深者不過尺﹐百花之中﹐此特淺露﹐水泉莫非深遠而來﹐況菊根亦無香﹐其花當九月十月間﹐只三兩旬中﹐焉得香入水也﹖若因花而香﹐其無花之月合如何也﹖殊不詳。水自有甘﹑淡﹑咸﹑苦﹐焉知無有菊味者﹖嘗官於永﹑耀間﹐沿幹至洪門北山下古石渠中﹐泉水淸澈。眾官酌而飲。其味與惠山泉水等﹐亦微香。世皆未知之﹐烹茶尢相宜。由是知泉脈如此﹐非緣浮土上所生菊能變泉味。博識之士﹐宜細詳之。

卷六

漿水

漿水不可同李實飲﹐令人霍亂吐利。

卷六

熱湯

助陽气﹐行經絡。患風冷气痺人﹐多以湯渫腳至膝上﹐濃覆﹐使汗出周身。然別有藥﹐亦終假湯气而行也。四時暴泄利﹐四肢冷﹐臍腹疼﹐深湯中坐﹐浸至腹上﹐頻頻作﹐生陽佐藥﹐無速於此。虛寒人始坐湯中必戰﹐仍常令人伺守。

卷六

砂

金銀有僞﹐投熔鍋中﹐其僞物盡消散。矧人腹中有久積﹐故可潰腐也。合他藥﹐治目中翳﹐用之須水飛過﹐入瓷器中﹐於重湯中煮其器﹐使自幹﹐殺其毒﹐及去其塵穢。

卷六

蓬砂

含化咽津﹐治喉中腫痛﹐膈上痰熱。初覺便治﹐不能成喉痺﹐亦緩取效可也。南番者﹐色重褐﹐其味和﹐其效速。西戎者﹐其色白﹐其味焦﹐其功緩﹐亦不堪作焊。

卷六

姜石

姜石﹐所在皆有。須不見日色旋取﹐微白者佳。治疔腫殊效。

卷六

自然銅

有人飼折翅雁﹐後遂飛去。今人打撲損﹐研極細﹐水飛過﹐同當歸﹑沒藥各半錢﹐以酒調﹐頻服﹐仍以手摩痛處。

卷六

石燕

今人用者如蜆蛤之狀﹐色如土﹐堅重則石也。旣無羽翼﹐焉能自石穴中飛出﹐何故只墮沙灘上﹖此說近妄。《唐本》注﹕永州土崗上掘深丈餘取之﹐形似坩而小﹐重如石。則此自是一物﹐余說不可取。潰﹑虛﹑積藥中多用。

卷六

砒霜

瘧家或用﹐才過劑﹐則吐瀉兼作﹐須濃研綠豆汁﹐仍兼冷水飲﹐得石腦油卽伏。今信州鑿坑井﹐下取之。其坑常封鎖﹐坑中有濁綠水﹐先絞水盡﹐然後下鑿取。生砒謂之砒黃﹐其色如牛肉﹐或有淡白路﹐謂石非石﹐謂土非土﹐磨研酒飲﹐治癖積气有功。才見火﹐便有毒﹐不可造次服也。取砒之法﹕將生砒就置火上﹐以器覆之﹐令砒煙上飛著覆器﹐遂凝結﹐累然下垂如乳﹐尖長者爲勝﹐平短者次之。《圖經》言大塊者。其大塊者已是下等﹐片如細屑者極下也。入藥當用如乳尖長者﹐直須詳謹。

卷六

浮石

水飛﹐治目中翳。今皮作家用之﹐磨皮上垢﹐無出此石。石蟹條中云﹕浮石﹐平﹐無毒﹐止渴﹐治淋﹐殺野獸毒﹐合於此條收入。

卷六

金星石﹑銀星石

治大風疾。別有法﹐須燒用。金星石於蒼石內﹐外有金色麩片。銀星石﹐有如銀色麩片。又一種深靑色﹐堅潤﹐中有金色如麩片﹐不入藥﹐工人碾爲器﹐或婦人首飾。餘如經。

卷六

石腦油

眞者難收﹐多滲蝕器物。今入藥最少﹐燒煉或須也。仍常用﹐有油﹝去聲﹞器貯之。

又研生砒霜﹐入石腦油﹐再研如膏﹐入鉗鍋子內﹐用淨瓦片子蓋定﹐置火上﹐俟鍋子紅﹐泣盡油﹐出之。又再研﹐再入油﹐再上火﹐凡如此共兩次﹐卽砒霜伏。

卷七

赤箭

赤箭﹐天麻苗也。然與天麻治療不同﹐故後人分之爲二。經言八月采根曝漧﹐故知此卽苗也。

卷七

天門冬

麥門冬之類。𨿽曰去心﹐但以水漬漉﹐使周潤﹐滲入肌﹐俟軟﹐緩緩擘取﹐不可浸出脂液。其不知者﹐乃以湯浸一二時。柔卽柔矣﹐然气味都盡﹐用之不效﹐乃曰藥不神﹐其可得乎﹖治肺熱之功爲多。其味苦﹐但專泄而不專收﹐寒多人禁服。餘如二經。

卷七

麥門冬

麥門冬根上子也。治心肺虛熱﹐並虛勞客熱﹐亦可取苗作熟水飲。

卷七

蒼術

其長如大拇指﹐肥實﹐皮色褐﹐气味辛烈﹐須米泔浸洗﹐再換泔浸二日﹐去上粗皮。

白術

粗促﹐色微褐﹐气味亦微辛﹐苦而不烈。古方及《本經》只言術﹐未見分其蒼白二種也。只緣陶隱居言術有兩種。自此﹐人多貴白者。今人但貴其難得﹐惟用白者﹐往往將蒼術置而不用。如古方平胃散之類﹐蒼術爲最要藥﹐功尢速。殊不詳《本艸》元無白術之名﹐近世多用﹐亦宜兩審。嵇康曰「聞道人遺言﹐餌術﹑黃精﹐令人久壽」﹐亦無白字。

卷七

地黃

葉如甘露子﹐花如脂麻花﹐但有細斑點﹐北人謂之牛奶子。花﹑莖有微細短白毛。經只言幹生二種﹐不言熟者。如血虛勞熱﹐產後虛熱﹐老人中虛燥熱﹐須地黃者﹐生與生幹常慮大寒﹐如此之類﹐故後世攺用熟者。蒸曝之法﹕以細碎者洗出﹐研取汁﹐將粗地黃蒸出曝漧﹐投汁中﹐浸三二時﹐又曝﹐再蒸﹐如此再過爲勝﹐亦不必多。此等與幹生二種﹐功治殊別。陶但云搗汁和蒸殊用工﹐意不顯其法﹐不注治療﹐故須悉言耳。

卷七

菖蒲

世又謂之蘭蓀﹐生水次﹐失水則枯﹐根節密者﹐气味足。有人患徧身生熱毒瘡﹐痛而不癢﹐手足尢甚﹐然至頸而止﹐粘著衣被﹐曉夕不得睡﹐痛不可忍。有下俚教以菖蒲三斗﹐銼﹐日幹之﹐舂羅爲末﹐布席上﹐使病瘡人恣臥其間﹐仍以被衣覆之。旣不粘著衣被﹐又復得睡﹐不五七日之間﹐其瘡如失。後自患此瘡﹐亦如此用﹐應手神驗。其石菖蒲根﹐絡石而生者節乃密﹐入藥須此等。

卷七

澤瀉

澤瀉﹐其功尢長於行水。張仲景曰﹕水搐渴煩﹐小便不利﹐或吐或瀉﹐五苓散主之。

方用澤瀉﹐故知其用長於行水。《本經》又引扁鵲云「多服﹐病患眼」﹐誠爲行去其水。張仲景八味丸用之者﹐亦不過引接桂﹑附等歸就腎經﹐別無他意。凡服澤瀉散人﹐未有不小便多者。小便旣多﹐腎气焉得復實﹖今人止泄精﹐多不敢用。

卷七

山藥

按《本艸》上一字犯英廟諱。下一字曰蕷﹐唐代宗名豫﹐故攺下一字爲藥﹐今人遂呼爲山藥。如此則盡失當日本名﹐慮歲久以山藥爲別物﹐故書之。此物貴生幹﹐方入藥。其法﹕冬月以布裹手﹐用竹刀子剮去皮﹐於屋檐下風逕處盛竹篩中﹐不得見日色。一夕幹五分﹐俟全幹收之﹐惟風緊則幹速。所以用幹之意﹐蓋生濕則滑﹐不可入藥﹐熟則只堪啖﹐亦滯气。餘如經。

卷七

菊花

近世有二十餘種﹐惟單葉花小而黃﹐綠葉色深小而薄﹐應候而開者是也。《月令》所謂菊有黃華者也。又鄧州白菊﹐單葉者亦入藥﹐余醫經不用。專治頭目風熱。今多收之作枕。

卷七

甘艸

枝葉悉如槐﹐髙五六尺﹐但葉端微尖而糙澀﹐似有白毛。實作角生﹐如相思角﹐作一本生。子如小扁豆﹐齒嚙不破。今出河東西界﹐入藥須微炙﹐不爾﹐亦微涼。生則味不佳。

卷七

人參

今之用者﹐皆河北榷場博易到﹐盡是髙麗所出﹐率虛軟味薄﹐不若潞州上黨者味濃體實﹐用之有據。土人得一窠﹐則置於版上﹐以色絲纏系﹐根頗纖長﹐不與榷場者相類。根下垂有及一尺餘者﹐或十歧者。其價與銀等﹐稍爲難得。

卷七

石斛

細若小艸﹐長三四寸﹐柔韌﹐折之﹐如肉而實。今人多以木斛渾行﹐醫工亦不能明辧。世又謂之金釵石斛﹐蓋後人取象而言之。然甚不經﹐將木斛折之﹐中虛﹐如禾艸﹐長尺餘﹐但色深黃光澤而已。眞石斛治胃中虛熱有功。

卷七

牛膝

今西京作畦種﹐有長三尺者最佳。與蓯蓉浸酒服﹐益腎。竹木刺入肉﹐嚼爛罨之﹐卽出。

卷七

細辛

細辛用根﹐今惟華州者佳﹐柔韌﹐極細直﹐深紫色﹐味極辛﹐嚼之習習如椒。治頭面風痛﹐不可闕也。葉如葵葉﹐赤黑﹐非此﹐則杜蘅也。杜蘅葉形如馬蹄下﹐故俗云馬蹄香。

蓋根似白前﹐又似細辛。襄﹑漢間一種細辛﹐極細而直﹐色黃白﹐乃是鬼督郵﹐不可用。

卷七

柴胡

《本經》並無一字治勞﹐今人治勞方中鮮有不用者。嗚呼﹗凡此誤世甚多。嘗原病勞﹐有一種眞髒虛損﹐復受邪熱﹐邪因虛而致勞﹐故曰勞者牢也。當須斟酌用之﹐如《經驗方》中﹐治勞熱靑蒿煎丸﹐用柴胡正合宜耳﹐服之無不效。熱去﹐卽須急已。若或無熱﹐得此愈甚﹐𨿽至死﹐人亦不怨﹐目擊甚多。《日華子》又謂補五勞七傷。《藥性論》亦謂治勞乏羸瘦。若此等病﹐苟無實熱﹐醫者執而用之﹐不死何待﹗注釋本艸﹐一字亦不可忽﹐蓋萬世之後﹐所誤無窮耳。苟有明哲之士﹐自可處治。中下之學﹐不肯考究﹐枉致淪沒﹐可不謹哉﹖可不戒哉﹗如張仲景治寒熱往來如瘧狀﹐用柴胡湯﹐正合其宜。

卷七

薏苡仁

此李商隱《太倉銘》中所謂「薏苡似珠﹐不可不虞」者也﹐取仁用。《本經》云「微寒﹐主筋急拘攣」。拘攣有兩等﹐《素問》注中「大筋受熱﹐則縮而短﹐縮短故攣急不伸」。此是因熱而拘攣也﹐故可用薏苡仁。若《素問》言因寒則筋急者﹐不可更用此也。凡用之﹐須倍於他藥。此物力勢和緩﹐須倍加用﹐卽見效。蓋受寒卽能止人筋急。受熱﹐故使人筋攣。若但熱而不曾受﹐又亦能使人筋緩。受濕則又引長無力。

卷七

車前

陶隱居云﹕其葉搗取汁服﹐療泄精。大誤矣﹗此藥甘滑﹐利小便﹐走泄精气。經云﹕主小便赤﹐下气。有人作菜食﹐小便不禁﹐幾爲所誤。

卷七

茺蔚子

葉至初春亦可煮作菜食﹐淩冬不凋悴。唐武后九燒與灰入緊面藥。九燒之義﹐已具冬灰條中。

卷七

木香

專泄決胸腹間滯塞冷气﹐他則次之。得橘皮﹑肉豆蔻﹑生薑相佐使絕佳﹐效尢速。又一種﹐嘗自岷州出塞﹐得生靑木香﹐持歸西洛。葉如牛蒡但狹長﹐莖髙三四尺﹐花黃﹐一如金錢﹐其根則靑木香也。生嚼之﹐極辛香﹐尢行气。

卷七

菟絲子

附叢木中﹐卽便蔓延花實﹐無綠葉﹐此爲艸中之異。其上有菟絲下有茯苓之說﹐未必耳﹐已於茯苓條中具言之。

卷七

巴戟天

巴戟天本有心﹐幹縮時偶自落﹐或可以抽摘﹐故中心或空﹐非自有小孔子也。今人欲要中間紫色﹐則多僞﹐以大豆汁沃之﹐不可不察。外堅難染﹐故先從中間紫色。有人嗜酒﹐日須五七杯﹐後患香港腳甚危﹐或教以巴戟半兩﹐糯米同炒﹐米微轉色﹐不用米﹐大黃一兩﹐銼﹑炒﹐同爲末﹐熟蜜爲丸﹐溫水服五七十丸﹐仍禁酒﹐遂愈。

卷八

肉蓯蓉

《圖經》以謂「皮如松﹐子有鱗」。子字當爲殼﹐於義爲允。又曰「以酒淨洗﹐去黑汁作羹」。黑汁旣去﹐气味皆盡。然嫩者方可作羹﹐老者苦。入藥﹐少則不效。

卷八

蒺藜

蒺藜有兩等﹕一等杜蒺藜﹐卽今之道旁布地而生﹐或生墻上﹐有小黃花﹐結芒刺﹐此正是墻有茨者。花收摘蔭幹﹐爲末﹐每服三二錢﹐飯後以溫酒調服﹐治白癜風。又一種白蒺藜﹐出同州沙苑牧馬處。黃紫花﹐作莢﹐結子如羊內腎。補腎藥﹐今人多用。風家惟用刺蒺藜。

卷八

防風黃

防風﹑黃世多相須而用。唐許胤宗爲新蔡王外兵參軍﹐王太后病風﹐不能言﹐脈沈難對﹐醫告術窮。胤宗曰「餌液不可進」。卽以黃﹑防風煮湯數十斛﹐置牀下﹐气如霧燻薄之﹐是夕語。

卷八

千歲

唐開元末﹐訪隱民姜撫﹐已幾百歲﹐召至集賢院。言服常春藤﹐使白髮還﹐則長生可致。藤生太湖﹐終南往往有之。帝遣使多取﹐以賜老臣。詔天下﹐使自求之。擢撫銀靑光祿大夫﹐號沖和先生。又言終南山有旱藕﹐餌之延年﹐狀類葛粉。帝取之作湯餅﹐賜大臣。右驍騎將軍甘守誠曰﹕常春者千歲也﹐旱藕者杜蒙也。方家久不用﹐撫易名以神之﹐民間以酒漬藤﹐飲者多暴死。乃止。撫內慚﹐請求藥牢山﹐遂逃去。今書之以備世疑。

卷八

黃連

今人多用治痢﹐蓋執以苦燥之義。下俚但見腸虛滲泄﹐微似有血便﹐卽用之﹐更不知止。又罔顧寒熱多少﹐但以盡劑爲度﹐由是多致危困。若气實初病﹐熱多血痢﹐服之便止﹐仍不必盡劑也。或虛而冷﹐則不須服。餘如經。

卷八

藍實

卽大藍實也﹐謂之蓼藍非是﹐《爾雅》所說是。解諸藥等毒﹐不可闕也。實與葉兩用。《注》不解實只解藍葉﹐爲未盡。經所說盡矣。藍一本而有數色──刮竹﹑靑綠﹑云碧﹑靑藍﹑黃﹐豈非靑出於藍而靑於藍者也。生葉汁解藥毒﹐此卽大葉藍﹐又非蓼藍也。蓼藍﹐卽堪揉汁﹐染翠碧。花成長穗﹐細小﹐淺紅色。

卷八

景天

陶隱居旣云﹕今人皆盆盛養之於屋上﹐卽知是艸藥。又言廣州城外有一株﹐云可三四圍﹐呼爲愼火木。旣曰云﹐卽非親見也。蓋是傳聞﹐亦非誤耳﹐乃陶之輕聽也。然極易種﹐但折生枝置土中﹐頻澆漑﹐旬日便下根﹐濃研取汁﹐塗火心瘡﹐甚驗。榦爲末﹐水調﹐掃遊風﹑赤腫﹑熱者。

卷八

蒲黃

蒲黃處處有﹐卽蒲槌中黃粉也。今京師謂槌爲蒲棒。初得黃﹐細羅﹐取萼別貯﹐以備他用。將蒲黃水調爲膏﹐擘爲塊﹐人多食之﹐以解心臟虛熱。小兒尢嗜。涉月則燥﹐色味皆淡﹐須蜜水和。然不可多食﹐令人自利﹐不益極虛人。

卷八

蘭艸

諸家之說異同﹐是曾未的識﹐故無定論。葉不香﹐惟花香。今江陵﹑鼎﹑澧州山谷之間頗有﹐山外平田卽無。多生陰地﹐生於幽谷﹐益可驗矣。葉如麥門冬而闊且韌﹐長及一﹑二尺﹐四時常靑﹐花黃﹐中間葉上有細紫點。有春芳者﹐爲春蘭﹐色深﹔秋芳者爲秋蘭﹐色淡。秋蘭稍難得﹐二蘭移植小檻中﹐置座上﹐花開時滿室盡香﹐與他花香又別。唐白樂天有種蘭不種艾之詩﹐正爲此蘭矣。今未見用者。《本經》蘇注﹕「八月花白。」此卽澤蘭也。

卷八

茵陳蒿

張仲景治傷寒熱甚發黃者﹐身面悉黃﹐用之極效。又一僧因傷寒後發汗不徹﹐有畱熱﹐身面皆黃﹐多熱﹐期年不愈。醫作食黃治之﹐治不對﹐病不去。問之﹐食不減。尋與此藥﹐服五日﹐病減三分之一﹐十日減三分之二﹐二十日病悉去。方用山茵陳﹑山梔子各三分﹐秦艽﹑升麻各四錢﹐末之。每用三錢﹐水四合﹐煎及二合﹐去滓﹐食後溫服﹐以知爲度。

然此藥以茵陳蒿爲本﹐故書之。

卷八

決明子

苗髙四五尺﹐春亦爲蔬﹐秋深結角。其子生角中﹐如羊腎。今湖南北人家園圃所種甚多﹐或在村野成段種。《蜀本圖經》言﹕葉似苜蓿而闊大﹐甚爲允當。

卷八

芎

今出川中。大塊﹐其裏色白﹐不油色﹐嚼之微辛甘者佳。他種不入藥﹐只可爲末﹐煎湯沐浴。此藥今人所用最多﹐頭面風不可闕也﹐然須以他藥佐之。沈括云﹕予一族子﹐舊服芎﹐醫鄭叔熊見之云﹕芎不可久服﹐多令人暴死。後族子果無疾而卒。又朝士張子通之妻病腦風﹐服芎甚久﹐亦一旦暴亡。皆目見者。此蓋單服耳﹐若單服旣久﹐則走散眞气。

旣使他藥佐使﹐又不久服﹐中病便已﹐則何能至此也。

卷八

五味子

今華州之西至秦州皆有之。方紅熟時采得﹐蒸爛﹐研﹐濾汁﹐去子﹐熬成稀膏。量酸甘入蜜﹐再火上﹐待蜜熟﹐俟冷﹐器中貯﹐作湯。肺虛寒人﹐可化爲湯﹐時時服。作果﹐可以寄遠。《本經》言溫﹐今食之多致虛熱﹐小兒益甚。《藥性論》以謂除熱气。《日華子》又謂暖水髒﹐又曰除煩熱。後學至此多惑。今旣用之治肺虛寒﹐則更不取除煩熱之說。則下藥亦用之。入藥生曝﹐不去子。

卷八

旋花

旋花蔓生﹐今之河北﹑京西﹑關陜田野中甚多﹐最難鋤艾﹐治之又生。世又謂之鼓子花﹐言其形肖也。四五月開花﹐亦有多葉者。其根寸截﹐置土下﹐頻灌漑﹐方涉旬﹐苗已生。《蜀本圖經》是矣。

卷九

當歸

《廣雅》云「山蘄﹝古芹切﹞當歸也﹐似芹而粗大」。《說文》云「蘄﹐艸也﹐生山中者名薜﹝音百﹞」。新書《圖經》以謂「當歸﹐芹類也﹐在平地者名芹﹐生山中粗大者名當歸」。若然﹐則今川蜀皆以平地作畦種﹐尢肥好多脂肉。不以平地﹑山中爲等差﹐但肥潤不枯燥者佳。今醫家用此一種爲勝。市人又以薄酒灑﹐使肥潤﹐不可不察也。《藥性論》云「補女子諸不足」。此說盡當歸之用矣。

卷九

芍藥

芍藥全用根﹐其品亦多﹐須用花紅而單葉﹐山中者爲佳。花葉多﹐卽根虛。然其根多赤色﹐其味澀苦﹐或有色白粗肥者益好。餘如經。然血虛寒人禁此一物。古人有言曰﹕減芍藥以避中寒﹐誠不可忽。

卷九

生薑

治暴逆气﹐嚼三兩皂子大﹐下咽定﹐屢服屢定。初得寒熱痰嗽﹐燒一塊﹐冷嚙之﹐終日間嗽自愈。暴赤眼無瘡者﹐以古銅錢刮淨姜上取汁﹐於錢唇點目﹐熱淚出﹐今日點﹐來日愈。但小兒甚懼﹐不須疑﹐已試良驗。

卷九

麻黃

出鄭州者佳﹐剪去節﹐半兩﹐以蜜一匙匕﹐同炒良久﹐以水半升煎﹐俟沸﹐去上沫﹐再煎﹐去三分之一﹐不用滓。病瘡倒黑者﹐乘熱盡服之﹐避風﹐伺其瘡復出。一法用無灰酒煎。但小兒不能飲酒者難服﹐然其效更速。以此知此藥入表也。

卷九

葛根

澧﹑鼎之間﹐冬月取生葛﹐以水中揉出粉﹐澄成垛﹐先煎湯使沸﹐後擘成塊下湯中﹐良久﹐色如膠﹐其體甚韌﹐以蜜湯中拌食之。擦少生薑尢佳。大治中熱﹑酒﹑渴病﹐多食行小便﹐亦能使人利。病酒及渴者﹐得之甚良。彼之人﹐又切入煮茶中以待賓﹐但甘而無益。

又將生葛根煮熟者﹐作果賣。虔﹑吉州﹑南安軍亦如此賣。

卷九

栝樓實

九月十月間取穣﹐以干葛粉拌﹐焙漧﹐銀石器中熳火炒熟爲末。食後﹐夜臥﹐以沸湯點一二錢服﹐治肺燥﹐熱渴﹐大腸祕。其根與貝母﹑知母﹑秦艽﹑黃芩之類﹐皆治馬熱。

卷九

苦參

有朝士苦腰重﹐久坐﹐旅拒十餘步﹐然後能行。有一將佐謂朝士曰﹕見公日逐以藥揩齒﹐得無用苦參否﹖曰﹕始以病齒﹐用苦參已數年。此病由苦參入齒﹐其气味傷腎﹐故使人腰重。後有太常少卿舒昭亮﹐用苦參揩齒﹐歲久亦病腰。自後悉不用﹐腰疾皆愈﹐此皆方書舊不載者。有人病徧身風熱細疹﹐癢痛不可任﹐連胸頸臍腹及近隱處皆然﹐涎痰亦多﹐夜不得睡。以苦參末一兩﹐皂角二兩﹐水一升﹐揉濾取汁﹐銀石器熬成膏﹐和苦參末爲丸﹐如梧桐子大﹐食後溫水服二十至三十丸﹐次日便愈。

卷九

石龍芮

今有兩種﹕水中生者﹐葉光而末圓﹔陸生者﹐葉有毛而末銳。入藥須生水者﹐陸生者又謂之天灸﹐取少葉揉系臂上﹐一夜作大泡如火燒者是。惟陸生者﹐補陰不足﹐莖常冷﹐失精。餘如經。

卷九

瞿麥

八政散用瞿麥﹐今人爲至要藥。若心經𨿽有熱而小腸虛者服之﹐則心熱未退﹐而小腸別作病矣。料其意者﹐不過爲心與小腸爲傳送﹐故用此入小腸藥。按經﹐瞿麥並不治心熱。

若心無大熱﹐則當只治其心。若或制之不盡﹐須當求其屬以衰之。用八政散者﹐其意如此。

卷九

白芷

白芷﹐是也﹐出吳地者良。經曰「能蝕膿。」今人用治帶下﹑腸有敗膿﹑淋露不已﹐腥穢殊甚﹐遂至臍腹更增冷痛。此蓋爲敗膿血所致﹐卒無已期﹐須以此排膿。白芷一兩﹐單葉紅蜀葵根二兩﹐芍藥根白者﹑白礬各半兩﹐礬燒枯別研﹐余爲末﹐同以蠟丸﹐如梧子大。空肚及飯前米飲下十丸或十五丸。俟膿盡。仍別以他藥補之。

卷九

杜蘅

用根﹐似細辛﹐但根色白﹐葉如馬蹄之下。市者往往亂細辛﹐須如此別之。《爾雅》以謂「似葵而香」﹐是也。將杜蘅與細辛相對﹐便見眞僞。況細辛惟出華州者良。杜蘅其色黃白﹐拳局而脆﹐幹則作團。

卷九

紫菀

紫菀用根﹐其根柔細﹐紫色﹐益肺气﹐經具言之。《唐本》注言「無紫菀時﹐亦用白菀」。白菀卽女菀也。今《本艸》無白菀之名﹐蓋唐修《本艸》時已刪去。

卷九

百合

張仲景用治傷寒壞後百合病須此也。莖髙三尺許﹐葉如大柳葉﹐四向攢枝而上。其顚卽有淡黃白花﹐四垂向下覆﹐長蕊。花心有檀色﹐每一枝顚﹐須五六花。子紫色﹐圓如梧子﹐生於枝葉間。每葉一子﹐不在花中﹐此又異也。根卽百合﹐其色白﹐其形如松子殼﹐四向攢生﹐中間出苗。

卷九

酸漿

今天下皆有之。苗如天茄子﹐開小白花﹐結靑殼。熟則深紅﹐殼中子大如櫻﹐亦紅色。櫻中復有細子﹐如落蘇之子﹐食之有靑艸气。此卽苦耽也。今《圖經》又立苦耽條﹐顯然重復。《本經》無苦耽。

卷九

蠡實

陶隱居云﹕方藥不復用﹐俗無識者。《本經》諸家所注不相應﹐若果是馬藺﹐則《日華子》不當更言亦可爲菜蔬食。蓋馬藺其葉馬牛皆不食﹐爲才出土葉已硬﹐況又無味﹐豈可更堪人食也。今不敢以蠡實爲馬藺子﹐更俟博識者。

卷九

石香

石香處處有之﹐不必山巖石縫中﹐但山中臨水附崖處或有之。九月十月尙有花。

卷十

款冬花

百艸中﹐惟此罔顧冰雪﹐最先春也﹐世又謂之鉆凍。𨿽在冰雪之下﹐至時亦生芽。

春時入或采以代蔬﹐入藥須微見花者良。如已芬芳﹐則都無力也。今人又多使如箸頭者﹐恐未有花爾。有人病咳多日﹐或教以然款冬花三兩枚﹐於無風處﹐以筆管吸其煙﹐滿口則咽之。數日效。

卷十

牡丹

用其根上皮。花亦有緋者﹐如西洛潛溪緋是也。今禁苑又有深碧色者。惟山中單葉花紅者爲佳﹐家子次之。若移枝接者不堪用﹐爲其花葉旣多發﹐奪根之气也。何以知之﹖今千葉牡丹﹐初春畱花稍多﹐來年花枝並葉便瘦﹐多是開不成。市人或以枝梗皮售於人﹐其乖殊甚。

卷十

女苑

一名白苑。或者謂爲二物﹐非也。唐刪去白苑之條﹐甚合宜。陶能言﹐不能指說性狀。余從經中﹐所說甚明﹐今直取經。

卷十

澤蘭

按《補注》云「葉如蘭。」今蘭葉如麥門冬﹐稍闊而長﹐及一二尺無枝梗﹐殊不與澤蘭相似。澤蘭才出土便分枝梗﹐葉如菊﹐但尖長。若取其香嗅﹐則稍相類。旣謂之澤蘭﹐又曰生汝南大澤旁﹐則其種本別。如蘭之說誤矣。

卷十

地楡

性沈寒﹐入下焦﹐熱血痢則可用。若虛寒人及水瀉白痢﹐卽未可輕使。

卷十

白前

保定肺气﹐治嗽多用。白而長於細辛﹐但粗而脆﹐不似細辛之柔。以溫藥相佐使﹐則尢佳。餘如經。

卷十

土瓜

體如栝樓﹐其殼徑寸。一種長二寸許﹐上微圓﹐下尖長﹐七八月間熟﹐紅赤色。殼中子如螳螂頭者﹐今人又謂之赤雹子﹐其根卽土瓜根也。於細根上又生淡黃根﹐三五相連﹐如大指許。根與子兩用﹐紅子同白土子﹐治頭風。

卷十

薺

今陜州采爲脯﹐別有法﹐甚甘美﹐兼可寄遠。古人以謂薺似人參者是。此解藥毒甚驗。

卷十

積雪艸

今南方多有﹐生陰濕地﹐不必荊楚。形如水荇而小﹐面亦光潔﹐微尖爲異。今人謂之連錢艸﹐蓋取象也。其葉各生。搗爛﹐貼一切熱毒癰疽等。秋後收之﹐蔭榦爲末﹐水調。

卷十

莎艸

其根上如棗核者﹐又謂之香附子﹐亦入印香中﹐亦能走气﹐今人多用。𨿽生於莎艸根﹐然根上或有或無。有薄皸皮﹐紫黑色﹐非多毛也。刮去皮則色白。若便以根爲之﹐則誤矣。其味苦。

卷十

惡實

惡實是子也﹐今謂之牛蒡。未去萼時﹐又謂之鼠粘子﹐根謂之牛菜。疏風壅涎唾多﹐咽膈不利。微炒﹐同入荊芥穗各一兩﹐甘艸炙半兩﹐並爲末。食後﹑夜臥﹐湯點二錢服﹐當緩取效。子在萼中﹐萼上有細鉤﹐多至百十﹐謂之芒則誤矣。根長一二尺﹐粗如拇指﹐煮爛爲菜。

卷十

大小薊

大小薊皆相似﹐花如髻。但大薊髙三二尺﹐葉皺。小薊髙一尺許﹐葉不皺﹐以此爲異。小薊﹐山野人取爲蔬﹐甚適用。𨿽有微芒﹐亦不能害人。

卷十

艾葉

艾葉幹搗﹐篩去靑滓﹐取白。入石硫黃﹐爲硫黃艾﹐灸家用。得米粉少許﹐可搗爲末﹐入服食藥。入硫黃別有法。

卷十

陟釐

陟釐﹐今人治爲苔脯堪啖﹐京城市者甚多。然治渴疾﹐仍須禁食鹽。余方家亦罕用。

卷十

菟葵

綠葉如黃蜀葵﹐花似拗霜甚雅﹐形如至小者初開單葉蜀葵。有檀心﹐色如牡丹姚黃蕊﹐則蜀葵也。唐劉夢得還京云﹕惟菟葵燕麥﹐動搖春風者是也。

卷十

白藥

白藥﹐今爲治馬肺熱藥﹐有效。

卷十

香子

今人只呼爲茴香﹐治膀胱冷气及腫痛。亦調和胃气。《唐本》注﹕「似老胡荽」﹐此誤矣。胡荽葉如蛇牀﹐香徒有葉之名﹐但散如絲髮﹐特異諸艸。枝上時有大靑虫﹐形如蠶﹐治小腸气甚良。

卷十

郁金

郁金不香。今人將染婦人衣最鮮明﹐然不柰日炙。染成衣﹐則微有郁金之气。

卷十

肉豆蔻

對艸豆蔻言之。去殼﹐只用肉﹐肉油色者佳。枯白﹐味薄﹐瘦虛者下等。亦善下气﹐多服則泄气﹐得中則和來其气。

卷十

茅香

茅香花白。根如茅﹐但明潔而長。皆可作浴湯﹐同本尢佳。仍入印香中﹐合香附子用。

卷十

靑黛

靑黛乃藍爲之。有一婦人患臍下腹上﹑下連二陰徧滿生濕瘡﹐狀如馬瓜瘡﹐他處並無﹐熱癢而痛﹐大小便澀﹐出黃汁﹐食亦減﹐身面微腫。醫作惡瘡治﹐用鰻鱺魚﹑松脂﹑黃丹之類。藥塗上﹐瘡愈熱﹐痛愈甚。治不對﹐故如此。問之﹐此人嗜酒﹐貪啖﹐喜魚蟹發風等物。令急用溫水洗拭去膏藥﹐尋以馬齒莧四兩﹐爛研細﹐入靑黛一兩﹐再研勻﹐塗瘡上﹐卽時熱減﹐痛癢皆去。仍服八政散﹐日三服﹐分敗客熱。每塗藥﹐得一時久。藥已漧燥﹐又再塗新濕藥。凡如此﹐及日減三分之一﹐五日減三分之二﹐自此二十日愈。旣愈而問曰﹕此瘡何緣至此﹖曰﹕中﹑下焦蓄風熱毒瓦斯﹐若不出﹐當作腸癰內痔﹐仍常須禁酒及發風物。然不能禁酒﹐後果然患內痔。

卷十

零陵香

零陵香至枯漧猶香﹐入藥絕可用。婦人浸油飾發﹐香無以加﹐此卽蕙艸是也。

卷十

天麻

天麻用根﹐須別藥相佐使﹐然後見其功﹐仍須加而用之。人或蜜漬爲果﹐或蒸煮食。

用天麻者﹐深思之則得矣。苗則赤箭也。

卷十

蓽茇

蓽茇走腸胃中冷气﹐嘔吐﹐心腹滿痛。多服走泄眞气﹐令人腸虛下重。

卷十

使君子

紫黑色﹐四稜髙﹐瓣深。今經中謂之稜瓣深﹐似令人難解。秋末冬初﹐人將入鼎﹑澧。其仁味如椰子肉。經不言用仁﹐爲復用皮。今按文味甘卽是用肉﹐然難得仁﹐蓋絕小。

今醫家或兼用殼。

卷十

密蒙花

利州路甚多。葉冬亦不凋﹐然不似冬靑。蓋柔而不光潔﹐不深綠﹐花細碎﹐數十房成一朵﹐冬生春開。此木也﹐今居艸部﹐恐未盡善。

卷十一

大黃

大黃損益﹐前書已具。仲景治心气不足﹑吐血﹑衄血。瀉心湯用大黃﹑黃芩﹑黃連。

或曰﹕心气旣不足矣﹐而不用補心湯﹐更用瀉心湯﹐何也﹖答曰﹕若心气獨不足﹐則不當須吐衄也。此乃邪熱﹐因不足而客之﹐故吐衄。以苦泄其熱﹐就以苦補其心﹐蓋兩全之。有是證者﹐用之無不效。量虛實用藥。

卷十一

桔梗

治肺熱﹐气奔促﹐嗽逆﹐肺癰﹐排膿。陶隱居云﹕俗方用此﹐乃名薺。今別有薺﹐所謂亂人參者便是﹐非此桔梗也。《唐本》注云「陶引薺亂人參﹐謬矣。」今詳之﹐非也。隱居所言﹐其意只以根言之﹐所以言亂人參。《唐本》注卻以苗難之﹐乃本注誤矣。

卷十一

甘遂

今惟用連珠者﹐然經中不言﹐此藥專於行水攻決爲用﹐入藥須斟酌。

卷十一

葶藶

葶藶用子。子之味有甜﹑苦兩等﹐其形則一也。經旣言味辛苦﹐卽甜者不復更入藥也。大槪治體皆以行水走泄爲用﹐故曰久服令人虛。蓋取苦泄之義﹐其理甚明。《藥性論》所說盡矣﹐但不當言味酸。

卷十一

蕘花

今京﹑洛間甚多。張仲景《傷寒論》以蕘花治利者﹐以其行水也。水去則利止﹐其意如此。然今人用時﹐當以意斟酌﹐不可使過與不及也。仍須是有是證者方可用。

卷十一

旋覆花

葉如大菊﹐又如艾蒿。八九月有花﹐大如梧桐子﹐花淡黃綠﹐繁茂﹐圓而覆下﹐亦一異也。其香過於菊﹐行痰水﹐去頭目風。其味甘苦辛﹐亦走散之藥也。其旋花四月五月有花﹐別一種﹐非此花也﹐第八卷

已具。

卷十一

藜蘆

藜蘆爲末﹐細調﹐治馬疥癢。

卷十一

烏頭﹑烏喙﹑天雄﹑附子﹑側子

凡五等﹐皆一物也﹐只以大小﹑長短﹑似像而名之。後世補虛寒﹐則須用附子﹐仍取其端平而圓﹑大及半兩以上者。其力全不僭。風家卽多用天雄﹐亦取其大者。以其尖角多熱性﹐不肯就下﹐故取敷散也。此用烏頭﹑附子之大略如此。餘三等﹐則量其材而用之。其炮制之法﹐經方已著。

卷十一

射幹

此乃荀子所說「西方之木﹐名曰射幹」者也。《注》復引《本艸》曰「不合以射幹爲木」。殊不知五行只以水﹑火﹑木﹑金﹑土而言之﹐故儒者以艸﹑木皆木也﹐金﹑鉛皆金也﹐糞﹑土皆土也﹐灰﹑火皆火也﹐水﹑池皆水也。由是言之﹐卽非佛經所說火宅諭之獸﹐及阮公所云臨層城者之木。況《本經》亦曰「一名艸姜」﹐故知是艸無疑。今治肺气﹑喉痺爲佳。日華子曰「大小似髙良姜﹐赤黃色」。此得之。

卷十一

半夏

今人惟知去痰﹐不言益脾﹐蓋能分水故也。脾惡濕﹐濕則濡而困﹐困則不能制水。經曰「濕勝則瀉」。一男子夜數如廁﹐或教以生薑壹兩碎之﹐半夏湯洗﹐與大棗各三十枚﹐水一升﹐瓷瓶中慢火燒爲熟水﹐時時呷﹐數日便已。

卷十一

蜀漆

常山苗也。治瘧﹑多吐人﹐其他亦未見所長。此艸也。慮歲久﹐人或別有異論﹐故預云。餘如經。

卷十一

常山

蜀漆根也﹐亦治瘧﹑吐痰﹐如雞骨者佳。

卷十一

靑葙子

經中並不言治眼﹐《藥性論》始言之。能治肝藏熱毒衝眼﹑赤障﹑靑盲。蕭炳可云「理眼。」日華子云「益腦髓﹐明耳目﹐鎭肝。」今人多用之治眼﹐殊不與經意相當。

卷十一

白蘞白芨

古今服餌方少有用者﹐多見於斂瘡方中。二物多相須而行。

卷十一

艸蒿

今靑蒿也﹐在處有之﹐得春最早﹐人剔以爲蔬﹐根赤葉香。今人謂之靑蒿﹐亦有所別也。但一類之中﹐又取其靑者。陜西﹑綏﹑銀之間有靑蒿。在蒿叢之間﹐時有一兩窠﹐迥然靑色﹐土人謂之爲香蒿。莖葉與常蒿一同﹐但常蒿色淡靑﹐此蒿色深靑。猶靑﹐故气芬芳。

恐古人所用以深靑者爲勝﹐不然諸蒿何嘗不靑﹖

卷十二

連翹

亦不至翹出眾艸﹑下濕地亦無﹐太山山谷間甚多。今只用其子。折之﹐其間片片相比如翹﹐應以此得名爾。治心經客熱最勝﹐尢宜小兒。

卷十二

白頭翁

生河南洛陽界及新安土山中。性溫﹐止腹痛﹐暖腰膝。《唐本》注及《藥性論》甚詳。陶隱居失於不審﹐宜其排叱也。新安縣界兼山野中屢嘗見之﹐正如《唐本》注所說。至今本「處山中人賣白頭翁丸﹐言服之壽考」﹐又失古人命名之意。

卷十二

茹

茹治疥﹐馬疥尢善。服食方用者至少。

卷十二

羊蹄

經不言根﹐《圖經》加根字。處處有。葉如菜中菠﹐但無歧﹐而色差靑白。葉濃﹐花與子亦相似。葉可潔擦浦器﹐根取汁塗疥癬。子謂之金喬麥﹐燒煉家用以制鉛汞。又銼根﹐研﹐絞汁﹐取三二匙﹐水半盞﹐煎一二沸﹐溫溫空肚服。治產後風祕﹐殊驗。

卷十二

蒴

蒴與陸英﹐旣性味及出產處不同﹐治療又別﹐自是二物﹐斷無疑焉。況蒴花白﹐子初靑如綠豆顆﹐每朵如盞面大﹐又平生﹐有一二百子﹐十月方熟紅﹐豈得言剩出此條﹐孟浪之甚也。

卷十二

夏枯艸

今又謂之郁臭。自秋便生﹐經冬不瘁。春開白花﹐中夏結子﹐遂枯。古方九燒灰﹐合緊面藥。初生嫩時作菜食之﹐須浸洗﹐淘去苦水﹐治瘰鼠漏。

卷十二

蚤休

蚤休無旁枝﹐只一莖﹐挺生﹐髙尺餘﹐顚有四五葉﹐葉有歧﹐似虎杖。中心又起莖﹐亦如是生葉﹐惟根入藥用。

卷十二

虎杖

根微苦﹐經不言味﹐此艸藥也。《蜀本圖經》言「作木﹐髙丈餘」。此全非虎杖﹐大率皆似寒菊。然花﹑葉﹑莖﹑蕊差大爲異﹐仍莖葉有淡黑斑。自六七月旋旋開花﹐至九月中方已。花片四出﹐其色如桃花差大﹐外微深。陜西山麓水次甚多﹐今天下暑月多煎根汁爲飲﹐不得甘艸﹐則不堪飲。《藥性論》云「和甘艸煎﹐嘗之甘美。」其味甘﹐卽是甘艸之味﹐非虎杖也。論其攻治則甚當。

卷十二

馬勃

此唐韓退之所謂「牛溲馬勃俱收並蓄」者也。有大如斗者﹐小亦如升杓。去膜﹐以蜜揉拌﹐少以水調﹐呷﹐治喉閉咽痛。

卷十二

虯莓

今田野道旁處處有之﹐附地生。葉如覆盆子﹐但光潔而小﹐微有縐紋。花黃﹐比蒺藜花差大﹐春末夏初﹐結紅子如荔枝色。餘如經。

卷十二

薴根

如麻。花如白楊而長﹐成穗生﹐每一朵﹐凡數十穗﹐靑白色。

卷十二

菇根

蒲類。四時取根搗﹐絞汁用。河朔邊人只以此苗飼馬﹐曰菇蔣﹐及作薦。花如葦﹐結靑子﹐細若靑麻黃﹐長幾寸。彼人收之﹐合粟爲粥﹐食之甚濟饑﹐此杜甫所謂「願作冷秋菇」者是也。爲其皆生水中及岸際﹐多食亦令人利。

卷十二

蕕艸

《爾雅》曰﹕蕕﹝音猶﹞蔓子。《左傳》亦曰「一薰一蕕﹐十年尙蕕臭」者﹐是此艸。

卷十二

牽牛子

諸家之說紛紛不一﹐陶隱居尢甚。言花狀如扁豆﹐殊不相當。花朵如鼓子花﹐但碧色﹐日出開﹐日西合。今注又謂其中子類喬麥﹐亦非也。蓋直如木猴梨子﹐但黑色﹐可微炒﹐搗取其中粉一兩﹐別以麩炒去皮尖者﹐桃仁末半兩﹐以熟蜜和丸如梧桐子﹐溫水服三二十丸﹐治大腸風祕壅熱。苦澀﹐不可久服﹐亦行脾腎气故也。

卷十二

蓖麻子

蓖麻子作朵生﹐從下旋旋開花而上﹐從下結子﹐宛如牛身之蜱。取子炒熟﹐去皮﹐爛嚼﹐臨睡服三二枚﹐漸加至十數枚。治瘰﹐必效。

卷十二

艸

艸﹐葛勒蔓也。治傷寒汗後虛熱﹐銼﹐研﹐取生汁﹐飲一合﹐愈。

卷十二

獨行根

苗蔓生﹐子則馬兜零也。根扁﹐其嗅稍似葛根。細搗﹐水調﹐敷疔腫。後有馬兜零條。

卷十二

芭蕉

三年以上﹐卽有花自心中出﹐一莖只一花﹐全如蓮花。葉亦相似﹐但其色微黃綠﹐從下脫葉。花心但向上生﹐常如蓮樣﹐然未嘗見其花心﹐剖而視之亦無蕊﹐悉是葉﹐但花頭常下垂。每一朵﹐自中夏開﹐直至中秋後方盡。凡三葉﹐開則三葉脫落。北地惜其種﹐人故少用。縷其苗爲布。取汁﹐婦人塗發令黑。余說如經。

卷十二

蒲公艸

今地丁也﹐四時常有花﹐花罷飛絮﹐絮中有子﹐落處卽生。所以庭院間亦有者﹐蓋因風而來也。

卷十二

水紅子

不以多少﹐微炒一半﹐餘一半生用﹐同爲末﹐好酒調二錢﹐日三服﹐食後﹑夜臥﹐各一服。治瘰﹐瘡破者亦治。

卷十二

水蓼

大率與水紅相似﹐但枝低爾﹐今造酒﹐取以水浸汁﹐和面作曲﹐亦假其辛味。

卷十二

角蒿

莖葉如靑蒿﹐開淡紅紫花﹐花大約徑三四分。花罷﹐結角子﹐長二寸許﹐微彎。苗與角治口齒絕勝。

卷十二

雀麥

今謂之燕麥﹐其苗與麥同﹐但穗細長而疏。唐劉夢得所謂「菟葵燕麥搖春風」者也。

卷十二

骨碎補

苗不似姜﹐姜苗如葦梢。此物苗﹐每一大葉兩邊﹐小葉槎牙﹐兩兩相對﹐葉長有尖瓣。餘如經。

卷十二

馬兜零

蔓生﹐附木而上。葉脫時﹐零尙垂之﹐其狀如馬項鈴﹐故得名。然熟時則自拆﹐拆間有子。全者﹐采時須八九月間。治肺气喘急。

卷十二

燈心艸

陜西亦有。蒸熟﹐幹則拆取中心穣然燈者﹐是謂之熟艸﹐又有不蒸﹐但生幹剝取者﹐爲生艸。入藥宜用生艸。

卷十二

威靈仙

治腸風。根性快﹐多服疏人五臟眞气。

卷十二

何首烏

兼黑髭鬢﹐與蘿卜相惡﹐令人髭鬢早白。治腸風熱多用。

卷十二

五倍子

今染家亦用。口瘡以末摻之﹐便可飲食。

卷十二

金櫻子

經﹕「九月十月熟時采」﹐不爾﹐復令人利。

卷十二

萱艸

根洗淨研汁一盞﹐生薑汁半盞相和﹐時時細呷﹐治大熱衄血。

卷十二

葫蘆巴

《本經》云「得香子﹑桃仁﹐治膀胱气甚效。」嘗合﹐惟桃仁麩炒﹐各等分﹐半以酒糊丸﹐半爲散。每服五七十丸﹐空心食前鹽酒下。散以熱米飲調下﹐與丸子相間﹐空心服。日各一二服。

卷十二

金星艸

丹石毒發於背﹐及一切癰腫。每以根葉一分﹐用酒一大盞﹐煎汁服。不惟下所服石藥﹐兼毒去﹑瘡愈。如不欲酒﹐將末一二分﹐新汲水調服﹐以知爲度。

卷十二

木賊

細銼﹐微微炒﹐搗爲末﹐沸湯點二錢﹐食前服﹐治小腸膀胱气﹐緩緩服必效。

卷十三

茯苓

乃樵斫訖多年松根之气所生。此蓋根之气味﹐噎郁未絕﹐故爲是物。然亦由土地所宜與不宜。其津气盛者﹐方發泄於外﹐結爲茯苓﹐故不抱根而成物。旣離其本體﹐則有苓之義。茯神者﹐其根但有津气而不甚盛﹐故只能伏結於本根﹐旣不離其本﹐故曰茯神。此物行水之功多﹐益心脾不可闕也。或曰松旣樵矣﹐而根尙能生物乎﹖答曰﹕如馬勃﹑菌﹑五芝﹑木耳﹑石耳之類﹐皆生於枯木﹑石﹑糞土之上﹐精英未淪﹐安得不爲物也。其上有菟絲﹐下有茯苓之說﹐甚爲輕信。

卷十三

琥珀

今西戎亦有之﹐其色差淡而明澈。南方者色深而重濁﹐彼土人多碾爲物形。若謂千年茯苓所化﹐則其間有沾著蜾蠃蜂蟻﹐宛然完具者﹐是極不知也。《地理誌》云「林邑多琥珀﹐實松脂所化耳。」此說爲勝﹐但土地有所宜不宜﹐故有能化有不能化者。張茂先又爲「燒蜂窠所作」﹐不知得於何處。以手摩熱﹐可以拾芥。餘如經。

卷十三

松黃

一如蒲黃﹐但其味差淡。治產後壯熱﹑頭痛頰赤﹑口漧唇焦﹑多煩躁渴﹑昏悶不爽。

松花﹑川芎﹑當歸﹑石膏﹑蒲黃五物等同爲末﹐每服二錢﹐水二合﹐紅花二撚﹐同煎七分﹐去滓﹐粥後溫溫細呷。

松子﹐多東海來﹐今關右亦有﹐但細小味薄﹐與柏子仁同治虛祕。

卷十三

柏

取脂以療馬疥。今未見用松脂者。老人虛祕﹐柏子仁﹑大麻子仁﹑松子仁等分﹐同研﹐溶白蠟﹐丸桐子大。以少黃丹湯﹐服二三十丸﹐食前。嘗官陜西﹐每登髙望之﹐𨿽千萬株﹐皆一一西指。蓋此木爲至堅之木﹐不畏霜雪﹐得木之正气﹐他木不逮也。所以受金之正气所制﹐故一一向之。

卷十三

桂

桂大熱。《素問》云﹕辛甘﹐發散爲陽。故漢張仲景桂枝湯﹐治傷寒表虛皆須此藥﹐是專用辛甘之意也。《本艸》第一又云「療寒以熱藥」。故知三種之桂﹐不取菌桂﹑牡桂者﹐蓋此二種﹐性止溫而已﹐不可以治風寒之病。獨有一字桂﹐《本經》言甘辛大熱﹐此正合《素問》辛甘發散爲陽之說﹐尢知菌﹑牡二桂不及也﹐然《本經》只言桂﹐仲景又言桂枝者﹐蓋亦取其枝上皮。其木身粗濃處﹐亦不中用。諸家之說﹐但各執己見﹐終無證據。今又謂之官桂﹐不知緣何而立名。慮後世爲別物﹐故書之。又有桂心﹐此則諸桂之心﹐不若一字桂也。

卷十三

楓香

與松脂皆可亂乳香﹐尢宜區別。楓香微黃白色﹐燒之尢見眞僞。兼能治風癮疹癢毒。

水煎﹐熱燥洗。

卷十三

漧漆

若濕漆﹐藥中未見用。凡用者﹐皆漧漆耳。其濕者﹐在燥熱及霜冷時則難幹﹐得陰濕﹐𨿽寒月亦易幹。亦物之性也。若沾漬人﹐以油治之。凡驗漆﹐惟稀者以物蘸起細而不斷﹐斷而急收起﹐又塗於幹竹上﹐蔭之速幹者﹐並佳。餘如經。

卷十三

蔓荊實

諸家所解﹐蔓荊﹑牡荊紛糾不一。經旣言蔓荊﹐明知是蔓生﹐卽非髙木也。旣言牡荊﹐則自是木上生者。況《漢書郊祀志》所言「以牡荊莖爲幡竿」﹐故知蔓荊卽子大者是﹐又何疑焉。後條有欒荊﹐此卽便是牡荊也。子靑色﹐如茱萸﹐不合更立欒荊條。故文中云﹕本艸不載﹐亦無別名﹐但有欒花﹐功用又別﹐斷無疑焉。《注》中妄稱石荊當之﹐其說轉見穿鑿。

卷十三

桑寄生

新舊書云﹕今處處有之。從宦南北﹐實處處難得﹐豈歲歲窠斫摘踐之苦﹐而不能生邪﹖抑方宜不同也﹖若以爲鳥食物子落枝節間﹐感气而生﹐則麥當生麥﹐谷當生谷﹐不當但生此一物也。又有於柔滑細枝上生者﹐如何得子落枝節間﹖由是言之﹐自是感造化之气﹐別是一物。古人當日惟取桑上者﹐實假其气耳。又云今醫家鮮用﹐此極誤矣。今醫家非不用也﹐第以難得眞桑上者。嘗得眞桑寄生﹐下咽必驗如神。向承乏吳山﹐有求藥於諸邑者﹐乃徧令人搜摘﹐卒不可得﹐遂以實告﹐甚不樂。蓋不敢以僞藥罔人。鄰邑有人僞以他木寄生送之﹐服之逾月而死。哀哉﹗

卷十三

沈香木

嶺南諸郡悉有之﹐旁海諸州尢多。交榦連枝﹐崗嶺相接﹐千里不絕。葉如冬靑﹐大者合數人抱。木性虛柔﹐山民或以構茅廬﹐或爲橋梁﹐或爲飯甑尢佳。有香者﹐百無一二。蓋木得水方結﹐多在折枝枯漧中﹐或爲沈﹐或爲煎﹐或爲黃熟。自枯死者﹐謂之水盤香。今南恩﹑髙﹑竇等州﹐惟產生結香。蓋山民入山﹐見香木之曲榦斜枝﹐必以刀斫成坎﹐經年得雨水所漬﹐遂結香。復以鋸取之﹐刮去白木﹐其香結爲斑點﹐遂名鷓鴣斑﹐燔之極淸烈。沈之良者﹐惟在瓊崖等州﹐俗謂之角沈。黃沈乃枯木中得者﹐宜入藥用。依木皮而結者﹐謂之靑桂﹐气尢淸。在土中歲久﹐不待剔而成者﹐謂之龍鱗。亦有削之自捲﹐咀之柔韌者﹐謂之黃蠟沈﹐尢難得也。然經中只言療風水毒腫﹐去惡气﹐余更無治療。今醫家用以保和衛气﹐爲上品藥﹐須極細爲佳。今人故多與烏藥磨服﹐走散滯气﹐獨行則勢弱﹐與他藥相佐﹐當緩取效﹐有益無損。余藥不可方也。

卷十三

薰陸香

薰陸香﹐木葉類棠梨。南印度界阿吒釐國出﹐今謂之西香。南番者更佳﹐此卽今人謂之乳香﹐爲其垂滴如乳。熔塌在地者﹐謂之塌香。皆一也。

卷十三

丁香

《日華子》云「治口气。」此正是禦史所含之香。治胃寒及脾胃冷气不和。有大者名母丁香﹐气味尢佳。爲末﹐縫紗囊如小指﹐實末﹐內陰中﹐主陰冷病﹐中病便已。

卷十三

柏木

今用皮。以蜜勻炙﹐與靑黛各一分﹐同爲末﹐入生龍腦一字﹐研勻。治心脾熱﹐舌頰生瘡。當摻瘡上﹐有涎卽吐。又張仲景柏皮湯﹐無不驗。《傷寒論》中已著。

卷十三

辛夷

先花後葉﹐卽木筆花也。最先春﹐以其花未開時﹐其花苞有毛﹐光長如筆﹐故取像曰木筆。有紅﹑紫二本﹐一本如桃花色者﹐一本紫者。今入藥當用紫色者﹐仍須未開時收取。

入藥﹐去毛苞。

卷十三

楡皮

今初春先生莢者是。去上皺澀漧枯者﹐將中間嫩處﹐銼﹑幹﹑爲粉。當歉歲﹐農將以代食。葉靑嫩時收貯﹐亦用以爲羹茹。嘉年﹐過丰﹑沛﹐人闕食﹐鄕民多食此。

卷十三

蕪荑

有大小兩種﹐小蕪荑卽楡莢也。揉取仁﹐爲醬﹐味尢辛。入藥﹐當用大蕪荑﹐別有種。然小蕪荑造多假﹐以外物相和﹐切須擇去也。治大腸寒滑及多冷气﹐不可缺。

卷十三

酸棗

酸棗微熱。經不言用仁﹐仍療不得眠。天下皆有之﹐但以土產宜與不宜。嵩陽子曰「酸棗縣﹐卽滑之屬邑﹐其木髙數丈﹐味酸﹐醫之所重。今市人賣者﹐皆棘子。」此說未盡。殊不知小則爲棘﹐大則爲酸棗﹐平地則易長﹐居崖塹則難生。故棗多生崖塹上﹐久不樵則成幹﹐人方呼爲酸棗﹐更不言棘﹐徒以世人之意如此﹐在物則曷若是也﹐其實一本。以其不甚爲世所須﹐及礙塞行路﹐故成大木者少﹐多爲人樵去。然此物才及三尺﹐便開花結子。但窠小者气味薄﹐本大者气味濃﹐又有此別。今陜西臨潼山野所出者亦好﹐亦土地所宜也﹐並可取仁。後有白棘條﹐乃是酸棗未爲大時﹐枝上刺也。及至長成﹐其刺亦少﹐實亦大。故棗取大木﹐刺取小窠也﹐亦不必彊分別爾。

卷十三

槐實

槐實只言實﹐今當分爲二。實本出夾中﹐若搗夾作煎者﹐當言夾也。夾中子﹐大如豆﹐堅而紫色者﹐實也。今本條不析出夾與夾中子﹐蓋其用各別﹐皆疏導風熱。

卷十三

槐花

今染家亦用﹐收時折其未開花﹐煮一沸﹐出之釜中﹐有所澄下稠黃滓﹐滲漉爲餅﹐染色更鮮明。治腸風熱瀉血甚佳﹐不可過劑。

卷十三

枸杞

枸杞當用梗皮﹐地骨當用根皮﹐枸杞子當用其紅實﹐是一物有三用。其皮寒﹐根大寒﹐子微寒﹐亦三等。此正是孟子所謂「性由杞柳」之杞。後人徒勞分別﹐又爲之枸棘﹐玆彊生名耳。凡杞﹐未有無棘者﹐𨿽大至有成架﹐然亦有棘。但此物小則多刺﹐大則少刺﹐還如酸棗及棘﹐其實皆一也。今人多用其子﹐直爲補腎藥﹐是曾未考究經意﹐當更量其虛實冷熱用之。

卷十四

龍眼

經曰﹕一名益智。今專爲果﹐未見入藥。《補注》不言﹐《神農本艸》編入木部中品﹐果部中復不曾收入。今除爲果之外﹐別無龍眼。若爲益智子﹐則專調諸气﹐今爲果者復不能也。矧自有益智條﹐遠不相當﹐故知木部龍眼﹐卽便是今爲果者。按今《注》云「甘味歸脾﹐而能益智。」此說甚當。

卷十四

濃朴

今西京伊芳陽縣及商州亦有﹐但薄而色淡﹐不如梓州者濃而紫色有油。味苦﹐不以姜制﹐則棘人喉舌。平胃散中用﹐最調中。至今此藥盛行﹐旣能溫脾胃气﹐又能走冷气﹐爲世所須也。

卷十四

豬苓

行水之功多﹐久服必損腎气﹑昏人目。果欲久服者﹐更宜詳審。

卷十四

竹葉

凡諸竹與筍﹐性皆微寒﹐故知葉其用一致。《本經》不言筍及苦竹性﹐若取瀝作油﹐亦不必彊擇也。張仲景竹葉湯用淡竹。筍難化﹐不益脾。鄰家一小兒﹐方二歲﹐偶失照管﹐壯熱喘粗﹑不食多睡﹑仰頭呻吟﹑微嘔逆﹑瞑目多驚﹐凡三五日﹐醫作慢驚治之。治不對﹐病不愈。忽然其母誤將有巴豆食藥作驚藥﹐化五丸如麻子大﹐灌之。稍久﹐大吐﹐有物噎於喉中﹐乳媼以指摘出之﹐約長三寸﹐粗如小指﹐乃三日前﹐臨階曝者幹箭筍。是夜諸證皆定﹐次日但以和气藥調治﹐遂安。其難化也如此。經曰﹕問而知之者謂之工。小兒不能問﹐故爲難治﹐醫者當愼謹也。

卷十四

枳實

枳實﹑枳殼一物也。小則其性酷而速﹐大則其性詳而緩。故張仲景治傷寒倉猝之病﹐承气湯中用枳實﹐此其意也。皆取其疏通決泄﹑破結實之義。他方但導敗風壅之气﹐可常服者﹐故用枳殼﹐其意如此。

卷十四

山茱萸

與吳茱萸甚不相類。山茱萸色紅﹐大如枸杞子。吳茱萸如川椒﹐初結子時﹐其大小亦不過椒﹐色正靑。得名則一﹐治療又不同。未審當日何緣如此命名。然山茱萸補養腎臟﹐無一不宜。經與《注》所說備矣。

卷十四

吳茱萸

須深湯中浸去苦烈汁﹐凡六七過﹐始可用。今文與注及注中藥法皆不言﹐亦漏落也。此物下气最速﹐腸虛人服之愈甚。

卷十四

梔子

仲景治發汗吐下後﹐虛煩不得眠﹐若劇者﹐必反復顚倒﹐心中懊﹐梔子豉湯治之。

虛﹐故不用大黃﹐有寒毒故也。梔子𨿽寒無毒﹐治胃中熱气﹐旣亡血﹑亡津液﹐腑臟無潤養﹐內生虛熱﹐非此物不可去﹐張仲景《傷寒論》已著。又治心經畱熱﹐小便赤澀﹐去皮山梔子﹑火炮大黃﹑連翹﹑甘艸炙﹐等分﹐末之﹐水煎三二錢匕﹐服之無不效。

卷十四

檳榔

二書所說甚詳﹐今人又取尖長者入藥﹐言其快銳速效﹐屢嘗試之﹐果如其說。

卷十四

合歡花

其色如今之醮暈綫﹐上半白﹐下半肉紅﹐散垂如絲﹐爲花之異。其綠葉至夜則合﹐又謂之夜合花。陳藏器﹑日華子皆曰皮殺虫﹐又曰續筋骨。經中不言。

卷十四

秦椒

此秦地所生者﹐故言秦椒。大率椒株皆相似﹐秦椒但葉差大﹐椒粒亦大而紋低﹐不若蜀椒皺紋髙﹐爲異也。然秦地亦有蜀種椒﹐如此區別。

卷十四

衛矛

所在山谷皆有之﹐然未嘗於平陸地見也。葉絕少﹐其莖黃褐色﹐若柏皮﹐三面如鋒刃﹐人家多燔之遣祟。方家用之亦少。

卷十四

紫葳

今蔓延而生﹐謂之爲艸。又有木身﹐謂之爲木。又須物而上。然幹不逐冬斃﹐亦得木之多也﹐故分入木部爲至當。唐白樂天詩﹕「有木名淩霄﹐擢秀非孤標。」由是益知非艸也。《本經》又云「莖葉味苦。」是與瞿麥別一種甚明。《唐本注》云「且紫葳﹑瞿麥皆《本經》所載﹐若用瞿麥根爲紫葳﹐何得復用莖葉﹖」此說盡矣。然其花赭黃色﹐本條𨿽不言其花﹐又卻言莖葉味苦﹐則紫葳爲花﹐故可知矣。

卷十四

蕪荑

性溫﹐治大腸寒滑不可缺也﹐須佐以他藥爲丸服。溫而散走寒气。

卷十四

茗苦

今茶也。其文有陸羽《茶經》﹑丁謂《北苑茶錄》﹑毛文錫《茶譜》﹑蔡宗顏《茶山節對》。其說甚詳。然古人謂其芽爲雀舌﹑麥顆﹐言其至嫩也。又有新芽一發便長寸餘﹐微粗如鍼。惟芽長爲上品﹐其根幹﹑水土力﹐皆有餘故也。如雀舌﹑麥顆﹐又下品。前人未盡識﹐誤爲品題。唐人有言曰「釋滯消壅﹐一日之利暫佳。」斯言甚當﹐飲茶者宜原其始終。又﹐晉溫嶠上表「貢茶千斤﹐茗三百斤。

」郭璞曰「早采爲茶﹐晚采爲茗。」茗﹐或曰﹝尺兗切﹞﹐葉老者也。

卷十四

桑根白皮

桑根白皮條中﹐桑之用稍多﹐然獨遺烏椹﹐桑之精英盡在於此。采摘﹐微研﹐以布濾去滓﹐石器中熬成稀膏﹐量多少入蜜﹐再熬成稠膏﹐貯瓷器中。每抄一二錢﹐食後﹑夜臥﹐以沸湯點服。治服金石發熱渴﹐生精神﹐及小腸熱﹐性微涼。

卷十四

白棘

一名棘鍼﹐一名棘刺。按經如此甚明﹐諸家之意彊生疑惑﹐今掠不取﹐求其經而可矣。其白棘﹐乃是取其肥盛紫色﹐枝上有皺薄白膜先剝起者﹐故曰白棘。取白之意﹐不過如此。其棘刺花﹐乃是棘上所開花也﹐余無他義。今人燒枝取油﹐塗垢發﹐使垢解。

卷十四

龍腦

條中與《圖經》所說各未盡。此物大通利關膈熱塞﹐其淸香爲百藥之先。大人﹑小兒風涎閉壅及暴得驚熱﹐甚濟用。然非常服之藥﹐獨行則勢弱﹐佐使則有功。於茶亦相宜﹐多則掩茶气味﹐萬物中香無出其右者。西方抹羅矩吒國﹐在南印度境﹐有羯布羅香。幹如松株﹐葉異﹐濕時無香。采﹐幹之後折之﹐中有香﹐狀類雲母﹐色如冰雪﹐此龍腦香也。蓋西方亦有。

卷十四

庵摩勒

餘甘子也。解金石毒﹐爲末﹐作湯點服。佛經中所謂庵摩勒果者是此。蓋西方亦有。

卷十四

紫

﹝音礦﹞如糖霜結於細枝上﹐累累然﹐紫黑色﹐研破則紅。今人用造綿煙脂﹐邇來亦難得。餘如經。

卷十四

天竹黃

自是竹內所生﹐如黃土著竹成片。涼心經﹐去風熱﹐作小兒藥尢宜﹐和緩故也。

卷十四

天竺桂

與牡菌桂同﹐但薄而已。

卷十四

烏藥

和來气少﹐走泄多﹐但不甚剛猛。與沈香同磨作湯點。治胸腹冷气﹐甚穩當。

卷十四

沒藥

大槪通滯血﹐打撲損疼痛﹐皆以酒化服。血滯則气壅淤﹐气壅淤則經絡滿急﹐經絡滿急﹐故痛且腫。凡打撲著肌肉須腫脹者﹐經絡傷﹐气血不行﹐壅淤﹐故如是。

卷十四

墨

松之煙也。世有以粟艸灰僞爲者﹐不可用。須松煙墨﹐方可入藥﹐然惟遠煙爲佳。今髙麗國每貢墨於中國﹐不知用何物合和﹐不宜入藥。此蓋未達不敢嘗之義。又治大吐血﹐好墨細末二錢﹐以白湯化阿膠淸調﹐稀稠得所﹐頓服﹐熱多者尢相宜。又延界內有石油﹐燃之煙甚濃﹐其煤可爲墨﹐黑光如漆﹐松煙不及﹐其識文曰延川石液者。是不可入藥﹐當附於此。

卷十五

石南葉

狀如枇杷葉之小者﹐但背無毛﹐光而不皺。正﹑二月間開花。冬有二葉爲花苞﹐苞旣開﹐中有十五餘花﹐大小如椿花﹐甚細碎。每一苞約彈許大﹐成一球。一花六葉﹐一朵有七﹑八球﹐淡白綠色﹐葉末微淡赤色。花旣開﹐蕊滿花﹐但見蕊﹐不見花。花才罷﹐去年綠葉盡脫落﹐漸生新葉。治腎衰腳弱最相宜。但京洛﹑河北﹑河東﹑山東頗少﹐人以此故少用。湖南北﹑江東西﹑二浙甚多﹐故多用南實。今醫家絕不用。

卷十五

蜀椒

須微炒使汗出﹐又須去附紅黃殼。去殼之法﹕先微炒﹐乘熱入竹筒中﹐以梗舂之﹐播取紅﹐如未盡﹐更揀﹐更舂﹐以盡爲度。凡用椒須如此。其中子謂之椒目﹐治盜汗尢功。將目微炒﹐搗爲極細末﹐用半錢匕﹐以生豬上唇煎湯一合﹐調﹐臨睡服﹐無不效。蓋椒目能行水﹐又治水蠱。

卷十五

莽艸

今人呼爲艸。濃煎湯﹐淋渫皮膚麻痺。《本經》一名春艸。諸家皆謂爲艸﹐今居木部﹐《圖經》亦然。今世所用者﹐皆木葉也。如石楠﹐枝﹑梗幹則縐﹐揉之﹐其嗅如椒。《爾雅釋艸》云「﹐春艸。釋曰﹕今莽艸也」。與《本經》合﹐今當具言之。石楠條中﹐陶隱居注云「似艸﹐淩冬不凋。」誠木無疑。

卷十五

郁李仁

其子如禦李子﹐至紅熟堪啖﹐微澀。其仁﹐湯去皮﹐研極爛﹐入生龍腦﹐點赤目。

陜西甚多﹐根煎湯﹐渫風牙。

卷十五

鼠李

卽牛李子也。木髙七八尺﹐葉如李﹐但狹而不澤。子於條上四邊生﹐熟則紫黑色﹐生則靑。葉至秋則落﹐子尙在枝﹐是處皆有﹐故經不言所出處﹐今關陜及湖南﹑江南北甚多﹐木皮與子兩用。

卷十五

欒華

今長安山中亦有。其子卽謂之木欒子﹐攜至京都爲數珠﹐未見其入藥。

卷十五

杉

其幹端直﹐大抵如松﹐冬不凋﹐但葉闊成枝﹐廬山有萬杉寺﹐卽此杉也。作屑煮汁﹐浸洗香港腳腫滿。今處處有。

卷十五

楠材

今江南等路造船場皆此木也。緣木性堅而善居水﹐久則多中空﹐爲白蟻所穴。

卷十五

榧實

大如橄欖﹐殼色紫褐而脆﹐其中子有一重粗黑衣﹐其仁黃白色﹐嚼久漸甘美。五痔人常如果食之﹐愈。過多則滑腸。

卷十五

櫸木皮

今人呼爲櫸柳。然葉謂柳非柳﹐謂槐非槐。木最大者﹐髙五六十尺﹐合二三人抱。

湖南﹑北甚多。然亦下材也﹐不堪爲器用。嫩皮﹐取以緣栲栳與箕唇。

卷十五

白楊

陜西甚多﹐永﹑耀間居人修蓋﹐多此木也。然易生根﹐斫木時碎札入土卽下根﹐故易以繁植。非只墟墓間﹐於人家捨前後及夾道往往植之﹐土地所宜爾。風才至﹐葉如大雨聲﹐葉梗故如是。又謂無風自動﹐則無此事。嘗官永﹑耀間﹐熟見之。但風微時﹐當風逕者﹐其葉孤絕處﹐則往往獨搖。以其蒂細長﹐葉重大﹐微風𨿽過﹐故往來卒無已時﹐勢使然也。其葉面靑光﹐背白﹐木身微白﹐故曰白楊﹐非如粉之白。

卷十五

欒荊

卽前所謂牡荊也﹐不合更立此條。況《本經》元無欒荊﹐已具蔓荊實條中。

卷十五

紫荊木

春開紫花甚細碎﹐共作朵生。出無常處﹐或生於木身之上﹐或附根土之下﹐直出花。花罷葉出﹐光緊微圓。園圃間多植之。

卷十五

鉤藤

鉤藤中空﹐二經不言之。長八九尺或一二丈者﹐湖南北﹑江南﹑江西山中皆有。小人有以穴隙間致酒甕中盜取酒﹐以气吸之﹐酒旣出﹐涓涓不斷。專治小兒驚熱。

卷十五

藤子

紫黑色﹐微光﹐大一二寸﹐圓扁﹐治五痔有功。燒成黑灰﹐微存性﹐米飲調服。人多剔去肉﹐作藥瓢垂腰間。

卷十五

皂莢

皂莢其子炒﹐舂去赤皮﹑仁。將骨浸軟﹐煮熟﹐以糖漬之﹐可食。甚疏導五臟風熱壅。其莢不肥者﹐微炙﹐爲末﹐一兩﹐入生白礬末半兩﹐膩粉半兩﹐風涎潮塞气不通﹐水調灌一二錢。但過咽則須吐涎。凡用白礬者﹐分隔下涎也。又暑中濕熱時﹐或久雨﹐合蒼術燒﹐辟溫疫邪濕气。

卷十五

柳華

經曰「味苦。」卽是初生有黃蕊者也。及其華幹﹐絮方出﹐又謂之柳絮。收之﹐貼灸瘡及爲茵褥。絮之下連小黑子﹐因風而起﹐得水濕處便生﹐如地丁之類﹐多不因種植﹐於人家庭院中自然生出﹐蓋亦如柳絮兼子而飛。陳藏器之說是。然古人以絮爲花﹐陶隱居亦曰「花隨風﹐狀如飛雪。」誤矣。經中有實及子汁﹐諸家不解﹐今人亦不見用。﹝釋氏謂「柳爲尼俱律陀木﹐其子極細﹐如人妄因極小﹐妄果至大」﹐是知小黑子得因風而起。﹞

卷十五

桐葉

經注不指定是何桐﹐致難執用。今具四種桐﹐各有治療﹐條其狀列於後﹕一種白桐﹐可斫琴者﹐葉三杈﹐開白花﹐亦不結子。《藥性論》云「皮能治五淋﹐沐髮﹐去頭風﹐生發。」一種荏桐﹐早春先開淡紅花﹐狀如豉子花﹐成筒子﹐子或作桐油。《日華子》云「桐油冷﹐微毒。」一種梧桐﹐四月開淡黃小花﹐一如棗花。枝頭出絲﹐墮地成油﹐沾漬衣履。五六月結桐子﹐今人收炒作果﹐動風气。此是《月令》淸明之日桐始華者。一種崗桐。無花﹐不中作琴﹐體重。

卷十五

烏臼

葉如小杏葉﹐但微薄而綠色差淡。子﹐八﹑九月熟﹐初靑後黑﹐分爲三瓣。取子出油﹐燃燈及染髮。

卷十五

訶黎勒

气虛人亦宜﹐緩緩煨熟﹐少服。此物𨿽澀腸﹐而又泄气﹐蓋其味苦澀。

卷十五

椿木華﹑椿樗

椿木華﹑椿樗皆臭﹐但一種有花結子﹐一種無花不實。世以無花不實﹑木身大﹑其幹端直者爲椿。椿用木葉。其有花而莢﹐木身小﹐幹多迂矮者爲樗。樗用根﹑葉﹑莢。故曰未見椿上有莢者﹐惟樗木上有。又有樗雞﹐故知古人命名曰不言椿雞﹑而言樗雞者﹐以顯有雞者爲樗﹐無雞者爲椿﹐其義甚明。用椿木葉﹐樗木根﹑葉﹑莢者﹐宜依此推究。洛陽一女子﹐年四十六七﹐耽飲無度﹐多食魚蟹﹐攝理之方蔑如也。後以飲啖過常﹐蓄毒在髒﹐日夜二三十瀉﹐大便與膿血雜下﹐大腸連肛門痛不堪忍。醫以止血痢藥不效﹐又以腸風藥則益甚。蓋腸風則有血而無膿﹐凡如此已半年餘﹐气血漸弱﹐食漸減﹐肌肉漸瘦﹐稍服熱藥﹐則腹愈痛﹐血愈下。服稍涼藥﹐卽泄注﹐气羸﹐粥愈減。服溫平藥﹐則病不知。如此將暮歲﹐醫告術窮﹐垂命待盡。或有人教服人參散﹐病家亦不敢主當﹐謾與服之﹐才一服﹐知。

二服﹐減。三服﹐膿血皆定。自此不十服﹐其疾遂愈。後問其方﹐云﹕治大腸風虛﹐飲酒過度﹐挾熱下痢膿血﹐疼痛﹐多日不瘥。樗根白皮一兩﹐人參一兩﹐爲末﹐每用二錢匕﹐空心以溫酒調服。如不飲酒﹐以溫米飲代。忌油膩﹑濕面﹑靑菜﹑果子﹑甜物﹑雞﹑豬﹑魚鮏等。

卷十五

胡椒

去胃中寒痰吐水﹐食已卽吐﹐甚驗。過劑則走气。大腸寒滑亦用﹐須各以他藥佐之。

卷十五

橡實

櫟木子也﹐葉如栗葉﹐在處有﹐但堅而不堪充材﹐亦木之性也。山中以舂仁爲糧﹐然澀腸。木善爲炭﹐他木皆不及。其殼堪染皂﹐若曾經雨水者﹐其色淡﹐不若不經雨水者。槲亦有殼﹐但少而不及櫟木所實者。

卷十五

無石子

今人合他藥染髭。

卷十五

槲若

亦有斗﹐但不及櫟木﹐𨿽堅而不堪充材。葉微炙﹐炒槐花減槲葉之半﹐同爲末﹐米飲調服﹐治初得腸風及血痔﹐熱多者尢佳。亦堪爲炭﹐但不及櫟木。

卷十五

黃藥

亦治馬心肺熱有功。

卷十五

無患子

今釋子取以爲念珠﹐出佛經。惟取紫紅色小者佳﹐今入藥絕少﹐西洛亦有之。

卷十五

椰子

椰子開之﹐有汁如乳﹐極甘香﹐自別是一種气味。中又有一塊瓤﹐形如瓜蔞﹐上有細起﹐亦白色﹐但微虛。紋若婦人裙褶﹐其味亦如其汁。又﹐著殼一重白肉﹐剮取之﹐皆可與瓤糖煎爲果汁﹐色如白酒﹐其味如瓤。然謂之酒者﹐好事者當日彊名之。取其殼爲酒器﹐如酒中有毒﹐則酒沸起。今人皆漆其裏﹐則全失用椰子之意。

卷十五

樺木皮

燒爲黑灰﹐合他藥治肺風毒。及取皮上有紫黑花勻者﹐裹鞍弓﹑鐙。

卷十五

赤檉木

今謂之三春柳﹐以其一年三秀也。花肉紅色﹐成細穗。河西者﹐戎人取滑枝爲鞭。

京師亦甚多。

卷十五

木鱉子

蔓生﹐歲一枯。葉如蒲桃﹐實如大栝樓﹐熟則紅黃色﹐微有刺﹐不能刺人。今荊南之南皆有之。九月十月熟﹐實中之子曰木鱉子。但根不死﹐春旋生苗﹐其子一頭尖者爲雄。

凡植時須雌雄相合﹐麻縷纏定。及其生也﹐則去其雄者方結實。

卷十五

木槿

如小葵﹐花淡紅色﹐五葉成一花﹐朝開暮斂﹐花與枝兩用。湖南﹑北人家多種植爲籬障。餘如經。

卷十五

棕櫚木

今人旋爲器。皮燒爲黑灰﹐治婦人血露及吐血﹐仍佐之他藥。每歲剮取棕皮。不爾﹐束死。花如魚子﹐渫熟﹐淹爲果。

卷十五

柘木

柘木﹐裏有紋﹐亦可旋爲器。葉飼蠶﹐曰柘蠶。葉梗﹐然不及桑葉。東行根及皮煮汁釀酒﹐治風虛耳聾有驗。餘如經。

卷十六

發

與亂髮自是兩等。發味苦﹐卽陳舊經年歲者。如橘皮皆橘也﹐而取其陳者。野狼毒﹑麻黃﹑吳茱萸﹑半夏﹑枳實之類﹐皆須陳者﹐謂之六陳﹐入藥更良。敗蒲亦然﹐此用之義耳。今人又謂之頭。其亂髮條中﹐自無用之義﹐此二義甚明﹐亦不必如此過謂搜索。右以亂髮如雞子大﹐無油器中熬焦黑﹐就研爲末﹐以好酒一盞沃之﹐何首烏末二錢﹐同勻攪﹐候溫灌之﹐下咽過一二刻﹐再灌﹐治破傷風及沐髮中風極效。

卷十六

人乳汁

人乳汁治目之功多﹐何也﹖人心生血﹐肝藏血﹐肝受血則能視﹐蓋水入於經﹐則其血乃成。又曰﹕上則爲乳汁﹐下則爲月水。故知乳汁則血也。用以點眼﹐豈有不相宜者。血爲陰﹐故其性冷。藏寒人﹐如乳餅酪之類﹐不可多食。𨿽曰牛﹑羊乳﹐然亦不出乎陰陽造化爾。西戎更以駝馬乳爲酥酪。老人患口瘡不能食﹐飲人熱乳良。

卷十六

人屎

用幹陳者爲末﹐於陰地淨黃土中作五六寸小坑﹐將末三兩匙於坑中﹐以新汲水調勻。

良久俟澄淸﹐與時行大熱狂渴須水人飲之﹐愈。今世俗謂之地淸﹐然飲之勿極﹐意恐過多耳。又治一切癰癤熱毒腫﹐膿血未潰﹐疼痛不忍﹐用榦末﹑麝香各半錢﹐同研細﹐抄一豆大﹐津唾貼瘡心﹐醋面錢子貼定﹐膿潰出﹐去藥。

卷十六

人溺

須童男者。產後溫一杯飲﹐壓下敗血惡物。有飲過七日者。過多﹐恐久遠血藏寒﹐令人發帶病﹔气血虛無熱者﹐尢不宜多服﹐此亦性寒﹐故治熱勞方中亦用。

卷十六

人指甲

治鼻衄﹐細細刮取。俟血稍定﹐去淤血﹐於所衄鼻中搐之﹐立愈。獨不可備﹐則眾人取之﹐甚善。衄藥﹐並法最多﹐或效或不效﹐故須博采﹐以備道途﹑田野中用。

卷十六

龍骨

諸家之說﹐紛然不一。旣不能指定﹐終是臆度。西京穎陽縣民家﹐忽崖壞﹐得龍骨一副﹐肢體頭角悉具﹐不知其蛻也﹐其斃也。若謂蛻斃﹐則是有形之物﹐而又生不可得見﹐死方可見。謂其化也﹐則其形獨不能化。然《西域記》中所說甚詳﹐但未敢據憑。萬物所稟各異﹐造化不可盡知﹐莫可得而詳矣。孔子曰「君子有所不知」﹐蓋闕如也。妄亂穿鑿﹐恐誤後學。治精滑及大腸滑﹐不可闕也。

卷十六

牛黃

牛黃﹐亦有駱駝黃﹐皆西戎所出也。駱駝黃極易得﹐醫家當審別考而用之﹐爲其形相亂也。黃牛黃輕松自然微香﹐以此爲異。蓋又有﹝音貓﹞牛黃﹐堅而不香。

卷十六

麝

麝每糞時須聚於一所﹐人見其所聚糞﹐及有遺麝气﹐遂爲人獲﹐亦物之一病爾。此獵人云。餘如經。

卷十六

象牙

取口兩邊各出一牙下垂夾鼻者﹐非口內食齒﹐齒別入藥。今爲象笏者是也。

卷十六

醍醐

作酪時﹐上一重凝者爲酪面。酪面上其色如油者爲醍醐。熬之卽出﹐不可多得﹐極甘美。𨿽如此取之﹐用處亦少﹐惟潤養瘡痂最相宜。

卷十六

犀角

凡入藥須烏色﹑未經湯水浸煮者﹐故曰生犀。川犀及南犀﹐紋皆細。烏犀尙有顯紋者露﹐黃犀紋絕少﹐皆不及西番所出紋髙雨腳顯也。物像黃外黑者爲正透﹐物像黑外黃者爲倒透。蓋以烏爲正﹐以形像肖物者爲貴。旣曰通犀﹐又須紋頭顯﹐黃黑分明﹐透不脫﹐有雨腳滑潤者爲第一。鹿取茸﹐犀取尖﹐其精銳之力盡在是矣。犀角尖﹐磨服爲佳﹐若在湯散則屑之。西番者佳。

卷十六

羚羊角

今皆取有掛痕者。陳藏器﹕取耳邊聽之﹐集集鳴者良﹐亦彊出此說﹐未嘗徧試也。

今將他角附耳﹐皆集集有聲﹐不如有掛痕一說盡矣。然多僞爲之﹐不可不察。

卷十六

羊角

出陜西﹑河東﹐謂之羊﹐尢很健﹐毛最長而濃。此羊可入藥﹐如要食﹐不如無角白大羊。《本艸》不言者﹐亦有所遺爾。又同﹑華之間﹐有臥沙細肋﹐其羊有角似羊﹐但低小﹐供饌在諸羊之上。張仲景治寒疝用生薑羊肉湯﹐服之無不驗。又一婦人產當寒月﹐寒气入產門﹐臍下脹滿﹐手不敢犯﹐此寒疝也。醫將治之以抵當湯﹐謂其有瘀血。嘗教之曰﹕非其治也﹐可服張仲景羊肉湯﹐少減水﹐二服遂愈。

卷十六

牛角腮

此則黃牛角腮。用尖﹐燒爲黑灰﹐微存性﹐治婦人血崩﹑大便血及冷痢。又白水牛鼻﹐幹濕皆可用。治偏風口斜﹐以火炙熱﹐於不患處一邊熨之﹐漸正。

卷十六

犬膽

塗鉛如金色。又救生接元气﹐補虛﹑損﹑憊。黃狗脊骨一條﹝去兩頭﹐截爲五﹑七段﹐帶肉些小。用好砂一兩﹐細研。漿水二升﹐入砂﹐在漿水中攪勻。浸骨三日後﹐以炭火炙令黃色﹐又入汁蘸﹐候汁盡爲度﹐其狗骨已酥脆﹐搗令極細。後入諸藥﹞肉蓯蓉﹝去沙﹐薄切﹐火焙漧﹞菟絲子﹝酒浸二日﹐曝漧﹞杜仲﹝去粗皮﹞肉桂﹝去皮上粗澀﹞附子﹝炮﹐去皮﹑臍﹞鹿茸﹝急燎去毛﹐酥﹐微炙黃色。不可令焦﹞漧薑﹝炮。以上各一兩﹞蛇牀子﹝半兩﹐微炒﹞陽起石﹝半兩﹐酒煮一日﹐令數人不住手研一日﹞將前八味同杵﹐羅爲末。次入陽起石並狗骨末﹐用熟棗肉五兩﹐酥一兩﹐同和。再搗千餘下﹐看硬軟﹐丸如小豆大﹐曬漧。每日空心鹽湯下二十丸。

卷十六

鹿茸

他獸肉多屬十二辰及八卦。昔黃帝立子﹑丑等爲十二辰以名月﹐又以名獸﹐配十二辰屬。故獐鹿肉爲肉中第一者﹐避十二辰也。味亦勝他肉﹐三祀皆以鹿臘﹐其義如此。茸最難得不破及不出卻血者﹐蓋其力盡在血中﹐獵時多有損傷故也。茸上毛﹐先薄以酥塗勻﹐於烈焰中急灼之。若不先以酥塗﹐恐火焰傷茸。俟毛淨﹐微炙入藥。今人亦能將麻茸僞爲之﹐不可不察也。頭亦可釀酒﹐然須作漿時稍益蔥椒。角爲膠﹐別有法。按《月令》﹐冬至一陽生﹐麋角解﹔夏至一陰生﹐鹿角解﹔各逐陰陽分合﹐如此解落。今人用麋﹑鹿茸作一種﹐殆疏矣。凡麋鹿角﹐自生至堅完﹐無兩月之久。大者二十餘斤﹐其堅如石﹐計一晝夜須生數兩﹐凡骨之類成長無速於此。𨿽艸木至易生﹐亦無能及之﹐豈可與凡骨血爲比。麋茸利補陽﹐鹿茸利補陰。凡用茸無須太嫩﹐惟長四五寸﹑茸端如馬紅者最佳。須佐以他藥則有功。

卷十六

虎骨

頭﹑脛與脊背入藥。肉微鹹。陳藏器所注乙骨之事﹐反射之目光墮地如白石之說﹐必得之於人﹐終不免其所誣也。人或問曰﹕風從虎何也﹖風﹐木也﹐虎﹐金也﹐木受金制﹐焉得不從﹖故呼嘯則風生﹐自然之道也。所以治風攣急﹐屈伸不得﹐走疰﹐癲疾﹐驚癇﹐骨節風毒等﹐乃此義爾。

卷十六

豹肉

毛赤黃﹐其紋黑如錢而中空﹐比比相次。此獸猛捷過虎﹐故能安五臟﹐補絕傷﹐輕身。又有土豹﹐毛更無紋﹐色亦不赤﹐其形亦小。此各自有種﹐非能變爲虎也﹐聖人假諭而已。恐醫家未諭﹐故書之。

卷十六

貍骨

形類貓﹐其紋有二﹐一如連錢者﹐一如虎紋者。此二色貍﹐皆可入藥。其肉味與狐不相遠﹐江西一種牛尾貍﹐其尾如牛﹐人多糟食﹐未聞入藥。孟詵云「骨理痔病﹐作羹食之。」然則骨如何羹﹝音郝﹐肉羹也﹖﹞炙骨和麝香﹑雄黃爲丸服﹐治痔及瘡甚效。

卷十六

兔

有白毛者﹐全得金之气也﹐入藥尢功。余兔至秋深時則可食﹐金气全也。才至春夏﹐其味變。取四腳肘後毛爲逐食﹐飼雕鷹﹐至次日吐出。其意欲腹中逐盡脂肥﹐使饑急捕逐速爾。然作醬必使五味。卽患豌豆瘡﹐又食此﹐則發毒太甚﹐恐斑爛損人。

卷十六

﹝音羸﹞鼠

經中不言性味﹐惟是於難產通用藥中云﹕鼠﹐微溫﹐毛赤黑色﹐長尾﹐人捕得取皮爲暖帽。但向下飛則可﹐亦不能致遠。今關西山中甚有﹐毛極密﹐人謂之飛生者是也。《注》中又引水馬﹐首如馬﹐身如蝦﹐背傴僂﹐身有竹節紋﹐長二三寸﹐今謂之海馬。

卷十六

鼴鼠

鼴鼠也﹐其毛色如鼠﹐今京畿田中甚多。腳絕短﹐但能行。尾長寸許﹐目極小﹐項尢短﹐兼易掘取。或安竹弓射之﹐用以飼鷹。陶不合更引「今諸山林中大如水牛﹐形似豬﹐灰赤色者也。設使是鼠﹐則熟能見其溺精成鼠也。」陶如此輕信﹐但眞醇之士﹐不以無稽之言爲妄矣﹐今經云「在土中行。」則鼢鼠無疑。

卷十六

獺

四足俱短﹐頭與身尾皆扁﹐毛色若故紫帛。大者身與尾長三尺餘﹐食魚﹐居水中。出水亦不死﹐亦能休於大木上﹐世謂之水獺。嘗縻置大水甕中﹐於其間旋轉如風﹐水謂之成旋﹐起﹐四面髙﹐中心凹下﹐觀者駭目。皮﹐西戎將以飾毳服領﹑袖。問之﹐云﹕垢不著﹐如風霾翳目﹐卽就袖口拭目中卽出。又毛端果不著塵﹐亦一異也。又《本艸序例》言「獺膽分杯」﹐嘗試之﹐不驗。惟塗於盞唇﹐但使酒稍髙於盞面。分杯之事﹐亦古今傳誤言也﹐不可不正之。肝﹐用之有驗。

卷十六

狐

今用肝治風﹐皮兼毛用爲裘者是也。此獸多疑﹐極審聽。人智出之﹐以多疑審聽而捕取。捕者多用。

卷十六

肥矮﹐毛微灰色﹐頭連脊毛一道黑﹐嘴尖黑﹐尾短闊。蒸食之極美。貉形如小狐﹐毛黃褐色。野獸中肉最甘美﹐仍益瘦人。

卷十六

野豬黃

野豬黃在膽中﹐治小兒諸癇疾。京西界野豬甚多﹐形如家豬﹐但腹小﹑腳長﹑毛色褐﹐作羣行。豬人惟敢射最後者﹐射中前奔者﹐則羣豬散走傷人。肉色赤如馬肉﹐其味甘﹐肉復軟﹐微動風。黃不常有﹐間得之﹐世亦少用。食之﹐尙勝家豬。

卷十六

驢肉

食之動風﹐脂肥尢甚﹐屢試屢驗。《日華子》以謂「止風狂﹐治一切風」﹐未可憑也。煎膠用皮者﹐取其發散皮膚之外也。仍須烏者﹐用烏之意﹐如用烏雞子﹑烏蛇﹑烏鴉之類。其物𨿽治風﹐然更取其水色﹐蓋以制其熱則生風之義。

卷十六

膃肭臍

今出登﹑萊州。《藥性論》以謂是海內狗外腎。日華子又謂之獸。今觀其狀﹐非狗非獸﹐亦非魚也。但前卽似獸﹐尾卽魚。其身有短密淡靑白毛﹐腹脇下全白﹐仍相間於淡靑白毛﹐上有深靑黑點﹐久則色復淡。皮濃且韌﹐如牛皮。邊將多取以飾鞍韉。其臍治臍腹積冷﹑精衰﹑脾腎勞極有功﹐不待別試也。似狐長尾之說﹐蓋今人多不識。

卷十六

麂

獐之屬﹐又小於獐﹐但口兩邊有長牙﹐好鬥﹐則用其牙。皮爲第一﹐無出其右者﹐然多牙傷痕。四方皆有﹐山深處則頗多﹐其聲如擊破鈸。

卷十六

野駝

生西北界等處﹐家生者峯蹄最精﹐人多煮熟糟啖。糞爲榦末﹐搐鼻中﹐治鼻衄。此西番多用﹐嘗進貢於彼﹐屢見之。

卷十六

敗鼓皮

黃牛皮爲勝。今不言是何皮﹐蓋亦以驢馬皮爲之者。唐韓退之所謂牛溲馬勃﹐敗鼓之皮﹐俱收並蓄﹐待用無遺者。今用處少爾﹐尢好煎膠。專用牛皮﹐始可入藥。

卷十六

丹雄鷄

今言赤雞者是也﹐蓋以毛色言之。巽爲雞爲風﹐雞鳴於五更者﹐日將至巽位﹐感動其气而鳴也。體有風﹐人故不可食。經所著其用甚備。產後血暈﹐身痙直﹐帶眼﹑口角與目外向上牽急﹐不知人﹐取子一枚﹐去殼﹐釐淸﹐以荊芥末二錢﹐調服﹐遂安﹐仍依次調治。若無他疾﹐則不須﹐治甚敏捷。烏雞子尢善。經﹑《注》皆不言雞發風﹐今體有風﹐人食之無不發作。爲雞爲巽﹐信可驗矣。食雞者當謹。

卷十六

﹝音牧﹞肪

陶隱居云「卽是鴨」﹐然有家鴨﹐有野鴨。陳藏器《本艸》曰「尸子云﹐野鴨爲鳧﹐家鴨爲。」《蜀本》注云「《爾雅》云﹐野鳧﹐﹐注云﹐鴨也。」如此則鳧﹑皆是鴨也。又云《本經》用肺﹐卽家鴨也。如此所說各不同﹐其義不定。又按唐王勃《滕王閣記》云「落霞與孤齊飛」﹐則明知爲野鴨也。勃﹐唐之名儒﹐必有所據﹐故知爲野鴨明矣。

卷十六

雁肪

人多不食者﹐謂其知陰陽之升降﹐分長少之行序。世或謂之天厭﹐亦道家之一說爾。

食之則治諸風。《唐本》注曰「雁爲陽鳥」。其義未盡﹐玆蓋得中和之气﹐熱則卽北﹐寒則卽南﹐以就和气。所以爲禮幣者﹐一以取其信﹐二取其和。

卷十六

鷓鴣

鷓鴣﹐鄭谷所謂相呼相應湘天闊者﹐南方專充庖。然治瘴及茵毒甚效。余悉如《經》。

卷十六

雉

其飛若矢﹐一往而墮﹐故今人取其尾置船車上﹐意欲如此快速也。漢呂太后名雉﹐髙祖字之曰「野雞」。其實卽雞屬也。食之﹐所損多﹐所益少。

卷十六

鷹屎白

鷹屎白﹐兼他藥用之﹐作潰虛積藥﹐治小兒奶癖黃﹐鷹糞白一錢﹐密陀僧一兩﹐舶上硫黃一分﹐丁香二十一个﹐上爲末﹐每服一字﹐三歲以上半錢。用乳汁或白麵湯調下﹐並不轉瀉。一復時取下靑黑物後﹐服補藥。醋石橊皮半兩﹑炙黑色﹐伊芳祁一分﹐木香一分﹐麝香半錢﹐同爲末。每服一字﹐溫薄酒調下﹐並喫二服。凡小兒脇下硬如有物﹐乃是癖气﹐俗謂之奶脾。只服溫脾化積气丸子藥﹐不可取轉﹐無不愈也。取之多失。

卷十六

雀卵

孟詵云「肉﹐十月以後正月以前食之。」此蓋取其陰陽靜定﹐未決泄之義。卵亦取第一番者。

卷十六

鸛

頭無丹﹐項無烏帶﹐身如鶴者是﹐兼不善唳﹐但以喙相擊而鳴。作池養魚蛇以哺子之事﹐豈可垂示後世﹖此禽多在樓殿吻上作窠﹐日夕人觀之﹐故知其未審耳。石條中亦著。

卷十六

伏翼

伏翼屎合疳藥。白日亦能飛﹐但畏鷙鳥不敢出。此物善服气﹐故能壽。冬月不食﹐亦可驗也。

卷十六

孔雀

孔雀尾不可入目﹐昏翳人眼。

卷十六

鸕

陶隱居云「此鳥不卵生﹐口吐其雛。今人謂之水老鴉﹐巢於大木﹐羣集﹐宿處有常﹐久則木枯﹐以其糞毒也。懷妊者不敢食﹐爲其口吐其雛。」陳藏器復云﹕使易產﹐臨時令產婦執之﹐與陶相戾。嘗官於澧州﹐公宇後有大木一株﹐其上有三四十巢﹐日夕觀之﹐旣能交合﹐兼有卵殼布地﹐其色碧。豈得雛吐口中﹖是全未考尋﹐可見當日聽人之誤言也。

卷十六

白鴿

白鴿﹐其毛羽色於禽中品第最多。野鴿糞一兩﹐炒微焦﹐麝香別研﹐吳白術各一分﹐赤芍藥﹑靑木香各半兩﹐柴胡三分﹐延胡索一兩﹐炒赤色﹐去薄皮。七物同爲末﹐溫無灰酒﹐空心調一錢服﹐治帶下﹐排膿﹐候膿盡卽止。後服﹐仍以他藥補血髒。

卷十六

斑鷦

斑鷦﹐斑鳩也﹐嘗養之數年﹐並不見春秋分化。有有斑者﹐有無斑者﹐有灰色者﹐有小者﹐有大者。久病虛損人食之補气。𨿽有此數﹐其用卽一也。

卷十六

鶉

鶉有雌雄﹐從卵生﹐何言化生﹖其說甚容易。嘗於田野屢得其卵﹐初生謂之羅鶉﹐至初秋謂之旦秋﹐中秋以後謂之白唐。然一物四名﹐當悉書之。小兒患疳及下痢五色﹐旦旦食之﹐有效。

卷十七

石蜜

《嘉本艸》石蜜收虫魚部中﹐又見果部。新聿取蘇恭說﹐直將石字不用。石蜜旣自有本條﹐煎煉亦自有法。今人謂之乳糖﹐則虫部石蜜自是差誤﹐不當更言石蜜也。《本經》以謂白如膏者良﹐由是知石蜜字﹐乃白蜜字無疑。去古旣遠﹐亦文本傳寫之誤﹐故今人尙言白沙蜜。蓋經久則陳白而沙﹐新收者惟稀而黃。次條蜜蠟﹐故須別立目。蓋是蜜之房﹐攻治亦別。至如白蠟﹐又附於蜜蠟之下﹐此又誤矣。本是續上文﹐敍蜜蠟之用及注所出州土﹐不當更分之爲二。何者﹖白蠟本條中蓋不言性味﹐只是言其色白爾。旣有黃白二色﹐今只言白蠟﹐是取蠟之精英者﹐其黃蠟只置而不言。黃則蠟陳﹐白則蠟新﹐亦是蜜取陳﹐蠟取新也。

《唐注》云﹕除蜜字爲佳。今詳之﹕蜜字不可除﹐除之卽不顯蠟自何處來。山蜜多石中或古木中有﹐經二三年或一得而取之﹐气味醇濃。人家窠檻中蓄養者﹐則一歲春秋二取之。取之旣數﹐則蜜居房中日少﹐气味不足﹐所以不逮陳白者日月足也。𨿽收之﹐才過夏亦酸壞。若龕於井中近水處﹐則免。湯火傷﹐塗之痛止﹐仍搗薤白相和﹐𨿽無毒﹐多食亦生諸風。

卷十七

牡蠣

須燒爲粉用﹐兼以麻黃根等分同搗﹐研爲極細末粉。盜汗及陰汗﹐本方使生者﹐則自從本方左顧。經中本不言﹐只從陶隱居說。其《西陽雜俎》已言「牡蠣言牡﹐非爲雄也。

且如牡丹﹐豈可更有牝丹也﹖今則合於地﹐人面向午位﹐以牡蠣頂向子﹐視之口﹐口在左者爲左顧。」此物本無目﹐如此﹐焉得更有顧盼也。

卷十七

桑螵蛸

自采者眞﹐市中所售者﹐恐不得盡皆桑中者。《蜀本圖經》浸泡之法﹐不若略蒸過爲佳。鄰家有一男子﹐小便日數十次﹐如稠米泔﹐色亦白﹐心神恍惚﹐瘦瘁﹐食減﹐以女勞得之。令服此桑螵蛸散﹐未終一劑而愈。安神魂﹐定心志﹐治健忘﹑小便數﹐補心气。桑螵蛸﹑遠志﹑菖蒲﹑龍骨﹑人參﹑茯神﹑當歸﹑龜甲醋炙﹐以上各一兩﹐爲末。夜臥﹐人參湯調下二錢。如無桑上者﹐卽用餘者﹐仍須以炙桑白皮佐之﹐量多少可也。蓋桑白皮行水﹐意以接螵蛸就腎經。用桑螵蛸之意如此﹐然治男女虛損﹐益精﹐陰痿﹐夢失精﹐遺溺﹐疝瘕﹐小便白濁﹐腎衰﹐不可闕也。

卷十七

海蛤文蛤

陳藏器所說是﹐今海中無雁﹐豈有食蛤糞出者。若蛤殼中有肉時﹐尙可食。肉旣無﹐焉得更有糞中過數多者﹖必爲其皆無廉稜﹐乃有是說。殊不知風浪日夕淘汰﹐故如是。治傷寒汗不澑﹐搐卻手腳﹐海蛤﹑川烏頭各一兩﹐穿山甲二兩﹐爲末﹐酒糊爲丸﹐大一寸許﹐捏扁﹐置所患足心下﹐擘蔥白蓋藥﹐以帛纏定。於暖室中取熱水浸腳至膝上﹐久則水溫﹐又添熱水﹐候徧身汗出爲度。凡一二日一次浸腳﹐以知爲度。

卷十七

石決明

經云「味鹹」﹐卽是肉也。人采肉以供饌﹐及幹至都下﹐北人遂爲珍味。肉與殼兩可用﹐方家宜審用之。然皆治目﹐殼研﹐水飛﹐點磨外障翳。登﹑萊州甚多。

卷十七

眞珠

小兒驚熱藥中多用。河北塘﹑濼中亦有。圍及寸者﹐色多微紅。珠母與廉州珠母不相類﹐但淸水急流處﹐其色光白﹐水濁及不流處﹐其色暗。餘如經。

卷十七

秦龜

秦龜﹐卽生於秦者。秦地山中多老龜﹐極大而壽。龜甲卽非只秦地有﹐四方皆有之﹐但取秦地所出大者爲勝。今河北獨流﹑釣臺甚多﹐取龜筒治療﹐亦入眾藥。只此二種﹐各逐本條。以其靈於物﹐方家故用以補心﹐然甚有驗。

卷十七

玳瑁

治心經風熱。生者入藥﹐蓋性味全也。旣入湯火中﹐卽不堪用﹐爲器物者是矣。與生熟犀其義同。

卷十七

鯉魚

至陰之物也﹐其鱗故三十六。陰極則陽夏﹐所以《素問》曰「魚﹐熱中。」王叔和曰「熱卽生風。」食之﹐所以多發風熱﹐諸家所解並不言。《日華子》云「鯉魚涼」﹐今不取﹐只取《素問》爲正。萬一風家更使食魚﹐則是貽禍無窮矣。

卷十七

蠡魚

今人謂之黑鯉魚﹐道家以謂頭有星爲厭。世有知之者﹐往往不敢食。又發故疾﹐亦須忌爾。今用之療病﹐亦只取其一端耳。

卷十七

魚

形少類獺﹐有四足﹐腹重墜如囊﹐身微紫色。嘗剖之﹐中有三小蟹﹐又有四五小石塊﹐如指面許﹐小魚五七枚。然無鱗﹐與﹑鱔相類。今未見用者。

卷十七

鱔魚

腹下黃﹐世謂之黃鱔。此尢動風气﹐多食令人霍亂﹐屢見之。向在京師﹐鄰捨一郎官﹐因食黃鱔﹐遂至霍亂吐利﹐幾至委頓。又有白鱔﹐稍粗大﹐色白﹐二者皆亡鱗。大者長尺餘。其形類蛇﹐但不能陸行﹐然皆動風。江陵府西有湖曰西湖﹐每歲夏秋沮河水漲﹐卽湖水滿溢﹐冬卽復涸﹐土人於漧土下掘得之。每及二三尺﹐則有往來鱔行之路﹐中有泥水。水涸又下﹐水至復出。

卷十七

鯽魚

鯽魚開其腹﹐內藥﹐燒之﹐治齒。

卷十七

皮

取幹皮兼刺用﹐刺作刷﹐治紕帛絕佳。此物兼治胃逆﹐開胃气有功﹐從虫從胃有理焉。膽治鷹食病。世有養者﹐去而復來﹐久亦不去。當縮身藏足之時﹐人溺之卽開。合穿山甲等分﹐燒存性﹐治痔。入肉豆蔻一半﹐末之﹐空肚熱米飲調二錢服。隱居所說﹐跳入虎耳及仰腹受啄之事﹐《唐本》注見擯﹐亦當然。

卷十七

石龍子

蜥蜴也﹐今人但呼爲蜴蜥。大者長七八寸﹐身有金碧色。仁廟朝﹐有一蜥蜴在右掖門西浚溝廟中﹐此眞是蜥蜴也﹐鄭狀元有詩。有樵者於澗下行﹐見一蜥蜴自石罅中出﹐飲水訖而入。良久﹐凡百十次﹐尙不已。樵者疑不免﹐翻石視之﹐有冰雹一二升。樵人訝而去﹐行方三五里﹐大雨至。良久﹐風雹暴作。今之州縣依法用此祈雨。經云﹕治五癃﹐破石淋﹐利水道。亦此義乎。

卷十七

露蜂房

露蜂房有兩種﹕一種小而其色淡黃﹐窠長六七寸至一尺者﹐闊二三寸﹐如蜜脾下垂﹐一邊是房﹐多在叢木郁翳之中﹐世謂之牛舌蜂。又一種或在髙木上﹐或屋之下﹐外作固﹐如三四斗許﹐小者亦一二斗﹐中有窠如瓠之狀﹐由此得名。蜂色赤黃﹐其形大於諸蜂﹐世謂之玄瓠蜂。《蜀本圖經》言「十一月十二月采」者﹐應避生息之時也。今人用露蜂房﹐兼用此兩種。

卷十七

樗雞

東﹑西京界尢多﹐形類蠶蛾﹐但頭足微黑。翅兩重﹐外一重灰色﹐下一重深紅﹐五色皆具﹐腹大﹐此卽樗雞也。今人又用之行瘀血月閉。

卷十七

蚱蟬

夏月身與聲皆大者是﹐始終一般聲﹐仍皆乘昏夜方出土中﹐升髙處﹐背殼坼蟬出。所以皆夜出者﹐一以畏人﹐二畏日炙﹐幹其殼而不能蛻也。至時寒則墜地﹐小兒蓄之﹐𨿽數日亦不須食。古人以謂飲風露﹐信有之。蓋不糞而溺﹐亦可見矣。西川有蟬花﹐乃是蟬在殼中不出而化爲花﹐自項中出。又﹐殼治目昏翳。又水煎殼汁﹐治小兒出瘡疹不快﹐甚良。

卷十七

白僵蠶

然蠶有兩三番﹐惟頭番僵蠶最佳﹐大而無蛆。治小兒驚風﹐白僵蠶﹑蠍梢等分﹐天雄尖﹑附子尖共一錢﹐微炮過﹐爲細末﹐每服一字或半錢﹐以生薑溫水調﹐灌之。其蠶蛾則第二番者﹐以其敏於生育。

卷十七

木虻

大小有三種。蜚虻﹐今人多用之﹐大如蜜蜂﹐腹凹扁﹐微黃綠色。雄霸州﹑順安軍沿塘﹑濼界河甚多。以其惟食牛馬等血﹐故治瘀血﹑血閉。

卷十七

虫

今人謂之簸箕虫﹐爲其像形也。乳脈不行﹐研一枚﹐水半合﹐濾淸﹐服。勿使服藥人知。

卷十七

蠐螬

此虫諸腐木根下有之。構木津甘﹐故根下多有此虫﹐其木身未有完者。亦有生於糞土中者﹐𨿽肥大﹐但腹中黑﹐不若木中者﹐𨿽瘦而稍白。生研﹐水絞汁﹐濾淸飲﹐下奶。

卷十七

蛞蝓蝸牛

蛞蝓﹑蝸牛二物矣。蛞蝓﹐其身肉只一段。蝸牛﹐背上別有肉﹐以負殼行﹐顯然異矣。若爲一物﹐經中焉得分爲二條也。其治療亦大同小異﹐故知別類。又謂蛞蝓是蝸牛之老者﹐甚無謂。蛞蝓有二角﹐蝸牛四角﹐兼背有附殼肉﹐豈得爲一物也。

卷十七

水蛭

陳藏器﹑日華子所說備矣。大者﹐京師又謂之馬鱉。腹黃者﹐謂之馬黃。畏鹽﹐然治傷折有功。經與《注》皆不言修制﹐宜子細﹐不可忽也。今人用者皆炒。

卷十七

鱉甲

九肋者佳﹐煮熟者不如生得者﹐仍以釅醋炙黃色用。經中不言治勞﹐惟《蜀本藥性論》云「治勞瘦﹑除骨熱」﹐後人遂用之﹐然甚有據﹐亦不可過劑。頭血塗脫肛。又﹐燒頭灰亦治。

卷十七

烏賊魚

烏賊魚漧置﹐四方人炙食之。多取骨鏤爲細。研細﹐水飛﹐澄下﹐比去水﹐日幹之﹐熟蜜和得所﹐點目中翳﹐緩取效。

卷十七

蟹

伊芳洛絕少﹐今多自京師來﹐京師亦自河北置之。今河北沿邊滄﹑瀛州等處所出甚多。徐州亦有﹐但不及河北者。小兒解顱﹐以螯並白芨﹐爛搗﹐塗囟上﹐顱合。此物極動風﹐體有風疾人﹐不可食﹐屢見其事。河北人取之﹐當八九月蟹浪之時﹐直於塘濼岸上﹐伺其出水而拾之。又﹐夜則以燈火照捕﹐始得之。時黃與白滿殼﹐凡收藏十數日不死﹐亦不食。此物每至夏末秋初﹐則如蟬蛻解。當日名蟹之意﹐必取此義。

卷十七

原蠶蛾

有原復敏速之義﹐此則第二番蛾也。白僵蠶條中已具。屎﹐飼牛代谷。又以三升醇酒﹐拌蠶屎五斗﹐用甑蒸熱﹐於暖室中鋪於油單上﹐令患風冷气閉及近感癱風人﹐就所患一邊臥﹐著溫熱﹐濃蓋覆﹐汗出爲度。若虛人須常在左右﹐防大熱昏冒。仍令頭面在外﹐不得壅覆﹐未全愈﹐間﹐再作。

卷十七

蠶蛻

治婦人血風﹐此則眠起時所蛻皮是也。其蠶退紙謂之蠶連﹐亦燒灰用之﹐治婦人血露。

卷十七

鰻鱺魚

生剖曬漧﹐取少許﹐火上微炙﹐候油出﹐塗白剝用﹐以指擦之﹐卽時色轉。凡如此五七次用﹐卽愈﹐仍先於白處微微擦動。

卷十七

鮫魚

鮫魚沙魚皮一等﹐形稍異。今人取皮飾鞍劍。餘如經。

卷十七

河豚

河豚﹐經言「無毒」。此魚實有大毒﹐味𨿽珍﹐然修治不如法﹐食之殺人﹐不可不謹也。濃生者不食亦好。蘇子美云「河豚於此時﹐貴不數魚蝦」。此時詩家鄙諷之言﹐未足全信也﹐然此物多怒﹐觸之則怒气滿腹﹐翻浮水上﹐漁人就以物撩之﹐遂爲人獲。橄欖並蘆根汁﹐解其毒。

卷十七

紫貝

紫貝大二三寸﹐背上深紫﹐有點但黑。《本經》以此燒存性﹐入點眼藥。

卷十七

鱸魚

鱸益肝腎﹐補五臟﹐和腸胃。食之宜人﹐不甚發病。宜乎﹐張翰思之也。

卷十七

蝦麻

多在人家渠塹下﹐大腹﹐品類中最大者是。遇陰雨或昏夜卽出食。取眉間有白汁﹐謂之蟾酥。以油單裹眉裂之﹐酥出單上﹐入藥用。有人病齒縫中血出﹐以紙子蘸幹蟾酥少許﹐於血出處按之﹐立止。世有人收三足枯蟾﹐以罔眾﹐但以水沃半日﹐盡見其僞。蓋本無三足者。

卷十七

蛙

蛙其色靑﹐腹細﹐嘴尖﹐後腳長﹐故善躍。大其聲則曰蛙﹐小其聲則曰蛤。《月令》所謂「雀入大水化爲蛤」者也。唐韓退之詩﹕「一夜靑蛙啼到曉」者是此。食之﹐性平﹐解勞熱。

卷十七

蛤蚧

補肺虛勞嗽有功﹐治久嗽不愈。肺間積虛熱﹐久則成瘡﹐故嗽出膿血﹐曉夕不止﹐喉中气塞﹐胸膈噎痛。蛤蚧﹑阿膠﹑生犀角﹑鹿角膠﹑羚羊角各一兩﹐除膠外﹐皆爲屑﹐次入膠﹐分四服。每服用河水三升﹐於銀石器中慢火煮至半升﹐濾去滓﹐臨臥微溫﹐細細呷。其滓候服盡﹐再捶﹐都作一服﹐以水三升﹐煎至升斤﹐如前服。若病患久虛﹐不喜水﹐當降序水。張刑部子臯病極﹐由樞密況送此方﹐遂愈。

卷十七

鯪鯉甲

穴山而居﹐亦能水。燒一兩存性﹐肉豆蔻仁三个﹐同爲末﹐米飲調二錢服﹐治气痔。膿血甚者﹐加皮一兩燒入。中病卽已﹐不必盡劑。

卷十七

蜘蛛

蜘蛛品亦多﹐皆有毒。經不言用是何種﹐今人多用人家檐角﹑籬頭﹑陋巷之間﹐空中作圓网﹐大腹﹑深灰色者。遺尿著人作瘡癬。

卷十七

蜻蛉

其中一種最大﹐京師名爲馬大頭者是。身綠色。雌者﹐腰間一遭碧色。用則當用雄者。陶隱居以謂靑色大眼。一類之中﹐元無靑者﹐眼一類皆大。此物生化於水中﹐故多飛水上。唐杜甫云「點水蜻蜓款款飛。」

卷十七

石蠶

謂之爲艸﹐則繆矣。經言「肉解結气」﹐《注》中更辧不定。此物在處有﹐附生水中石上﹐作絲繭如釵股﹐長寸許﹐以蔽其身﹐色如泥﹐蠶在其中。此所以謂之石蠶也。今方家用者絕稀。此亦水中虫耳﹐山河中多。

卷十七

蛇蛻

蛇蛻﹐從口翻退出﹐眼睛亦退﹐今合眼藥多用﹐取此義也﹐入藥洗淨。

卷十七

蛇黃

椎破﹐中間有如自然銅者佳。治心悸動﹐火燒赤﹐酒淬至酥﹐二兩﹐朱砂一兩﹐與蛇黃同研﹐水飛﹐天麻二兩﹐別爲末﹐與前二味合勻﹐每以半錢﹐少以薄菏湯調﹐食後﹑夜臥服﹐殊效。

卷十七

金蛇

金蛇﹐今方書往往不見用。

卷十七

烏蛇

尾細長﹐能穿小銅錢一百文者佳。有身長一丈餘者。蛇類中此蛇入藥最多。嘗於順安軍塘濼堤上﹐見一烏蛇長一丈餘﹐有鼠野狼嚙蛇頭﹐曳之而去﹐是亦相畏伏爾。市者多僞﹐以他蛇燻黑色貨之﹐不可不察也。烏蛇脊髙﹐世謂之劍脊烏梢。

卷十七

白花蛇

諸蛇鼻向下﹐獨此蛇鼻向上。背有方勝花紋﹐以此得名。用之去頭尾﹐換酒浸三日﹐棄酒不用﹐火炙﹐仍盡去皮骨。此物毒甚﹐不可不防也。

卷十七

蜈蚣

背光﹐黑綠色﹐足赤﹐腹下黃。有中其毒者﹐以烏雞屎水稠調﹐塗咬處﹐效。大蒜塗之﹐亦效。復能治丹毒癅﹐蜈蚣一條幹者﹐白礬皂子大﹐雷丸一个﹐百步二錢﹐秤﹐同爲末﹐醋調塗之。又﹐畏蛞蝓﹐不敢過所行之路。觸其身﹐則蜈蚣死﹐人故取以治蜈蚣毒。桑汁﹑白鹽亦效。

卷十七

馬陸

卽今百節虫也。身如槎節﹐節有細蹙紋﹐起紫黑色﹐光潤﹐百足。死則側臥如環﹐長二三寸﹐尢者粗如小指。西京上陽宮及內城磚墻中甚多﹐入藥至鮮。

卷十七

﹝噎﹞﹝烏紅﹞

諸家所論備矣﹐然終不敢捨詩之意。嘗析窠而視之﹐果有子如半粟米大﹐其色白而微黃。所負虫亦在其中﹐乃靑菜虫﹐卻在子下﹐不與虫相著。又非葉虫及艸上靑虫﹐應是諸虫皆可也。陶隱居所說近之矣。人取此房研細﹐醋調﹐塗蜂蠆。

卷十七

雀甕

多在棘枝上﹐故又名棘剛子。研其間虫汁﹐灌小兒﹐治﹝原缺﹞。

卷十七

鼠婦

鼠婦此濕生虫也﹐多足﹐其色如蚓﹐背有橫紋蹙起﹐大者長三四分。在處有之﹐磚瓷及下濕處多﹐用處絕少。

卷十七

螢

常在大暑前後飛出﹐是得大火之气而化﹐故如此明照也。今人用者少。《月令》𨿽曰「腐艸所化」﹐然非陰濕處終無。

卷十七

衣魚

多在故書中﹐久不動帛中或有之﹐不若故紙中多也。身有濃粉﹐手搐之則落。亦嚙毳衣﹐用處亦少。其形稍似魚﹐其尾又分二歧﹐世用以滅瘢痕。

卷十七

白頸蚯蚓

自死者良﹐然亦應候而鳴。此物有毒﹐昔有病腹大﹐夜間蚯蚓鳴於身﹐有人教用鹽水浸之而愈。崇寧末年﹐隴州兵士暑月中在廳前﹐跣立廳下﹐爲蚯蚓所中﹐遂不救。

後數日﹐又有人被其毒﹐博識者教以先飲鹽湯一杯﹐次以鹽湯浸足﹐乃愈。今入藥﹐當去土﹐了微炙。若治腎臟風下疰病﹐不可闕也﹐仍須鹽湯送。王荊公所謂「壤太牢俱有味﹐可能蚯蚓獨淸廉」者也。

卷十七

螻蛄

此虫當立夏後﹐至夜則鳴﹐《月令》謂之螻蟈鳴者是矣。其聲如蚯蚓﹐此乃是五技而無一長者。

卷十七

蜣螂

大小二種﹕一種大者爲胡蜣螂﹐身黑光﹐腹翼下有小黃﹐子附母而飛行﹐晝不出﹐夜方飛出﹐至人家庭戶中﹐見燈光則來。一種小者﹐身黑暗﹐晝方飛出﹐夜不出。今當用胡蜣螂﹐其小者研三十枚﹐以水灌牛馬﹐治脹結﹐絕佳。狐遇而必盡食之。

卷十七

斑蝥

須糯米中炒﹐米黃爲度。妊身人不可服﹐爲能潰人肉。治淋藥多用﹐極苦﹐人尢宜斟酌。下條芫靑﹐其用與此不相遠﹐故附於此。

卷十七

馬刀

京師謂之岸﹐春夏人多食﹐然發風痰﹐性微冷。又順安軍界河中亦出﹐大抵與馬刀相類﹐肉頗淡﹐人作以寄鄰左﹐又不能致遠。亦發風。此等皆不可多食。今蛤粉﹐皆此等眾蛤灰也。

卷十七

貝子

今謂之貝齒﹐亦如紫貝﹐但長寸餘﹐故曰貝子。色微白﹐有深紫黑者﹐治目中翳﹐燒用。北人用之氈帽上爲飾及綴衣﹐或作蹀躞下垂。

卷十七

甲香

甲香﹐善能管香煙﹐與沈﹑檀﹑龍﹑麝用之甚佳。

卷十七

蠍

大人小兒通用﹐治小兒驚風不可闕也。有用全者﹐有只用梢者﹐梢力尢功。今靑州山中石下捕得﹐慢火逼﹐或烈日中曬。蠍渴熱時﹐乃與靑泥食之﹐旣滿﹐復以火逼殺之﹐故其色多赤﹐欲其體重而售之故也。醫家用之皆悉去土。如蠆人還能禁止之﹐自嘗被其毒﹐兄長禁而止﹐及令﹐故蜇終不痛。翰林禁科具矣。

卷十七

五靈脂

行經血有功﹐不能生血。嘗有人病眼中翳﹐往來不定﹐如此乃是血所病也。蓋心生血﹐肝藏血﹐肝受血則能視。目病不治血﹐爲背理。此物入肝最速。一法﹕五靈脂二兩﹐沒藥一兩﹐乳香半兩﹐川烏頭一兩半﹐炮去皮﹐同爲末﹐滴水丸如彈子大。每用一丸﹐生薑溫酒磨服﹐治風冷气血閉﹐手足身體疼痛冷麻。又有人被毒蛇所傷﹐良久之間已昏困。有老僧以酒調藥二錢﹐灌之﹐遂蘇。及以藥滓塗咬處﹐良久﹐復灌二錢﹐其苦皆去。問之﹐乃五靈脂一兩﹐雄黃半兩﹐同爲末﹐只此耳。後有中毒者﹐用之無不驗。此藥𨿽不甚貴﹐然亦多有僞者。

卷十八

豆蔻

艸豆蔻也﹐气味極辛﹐微香。此是對肉豆蔻而名之。若作果﹐則味不和。不知前人之意﹐編入果部有何意義﹖性溫而調散冷气﹐力甚速。花性熱﹐淹置京師﹐然味不甚美﹐微苦。必爲能消酒毒﹐故爲果。花幹則色淡紫。

卷十八

葡萄

先朝西夏持師子來獻﹐使人兼葡萄遺州郡﹐比中國者皆相似。最難幹﹐不幹不可收﹐仍酸澌不可食。李白所謂「胡人歲獻葡萄酒」者是此。瘡不出﹐食之盡出。多食皆昏人眼。波斯國所出﹐大者如雞卵。

卷十八

蓬

非覆盆也﹐自別是一種﹐𨿽枯敗而枝梗不散。今人不見用此。卽賈山策中所言者是此。

卷十八

覆盆子

覆盆子長條﹐四﹑五月紅熟。秦州甚多﹐永興﹑華州亦有。及時﹐山中人采來賣﹐其味酸甘﹐外如荔枝﹐櫻桃許大﹐軟紅可愛。失采﹐則就枝生蛆。益腎臟﹐縮小便﹐服之當覆其溺器﹐如此取名。食之多熱。收時﹐五六分熟便可采。烈日曝﹐仍須薄綿蒙之。今人取汁作煎爲果﹐仍少加蜜﹐或熬爲稀湯﹐點服﹐治肺虛寒。采時著水﹐則不堪煎。

卷十八

大棗

今先靑州﹐次晉州﹐此二等可曬曝入藥﹐益脾胃爲佳。余只可充食用。又云﹐禦棗甘美輕脆﹐後眾棗熟﹐以其甘﹐故多生虫。今人所謂撲落酥者是。又有牙棗﹐先眾棗熟﹐亦甘美﹐但微酸﹐尖長。此二等只堪啖﹐不堪收曝。今人將漧棗去核﹐於鐺鍋中微火緩逼榦爲末﹐量多少﹐入生薑末爲湯﹐點服﹐調和胃气。又﹐將煮棗肉和治脾胃丸藥﹐尢佳。又靑州棗去皮核﹐焙漧爲棗圈﹐達都下﹐爲奇果。

卷十八

雞頭實

今天下皆有之。河北沿溏濼居人采得﹐舂去皮﹐搗仁爲粉﹐蒸炸作餅﹐可以代糧。

食多﹐不益脾胃气﹐兼難消化。

卷十八

藕實

就蓬中幹者爲石蓮子﹐取其肉於砂盆中幹﹐擦去浮上赤色﹐畱靑心﹐爲末﹐少入龍腦爲湯點﹐寧心志﹐淸神﹐然亦有粉紅千葉﹑白千葉者﹐皆不實。如此是有四等也。其根惟白蓮爲佳。今禁中又生碧蓮﹐亦一瑞也。

卷十八

芰

今世俗謂之菱角﹐所在有。煮熟取仁食之﹐代糧﹐不益脾。又有水菱﹐亦芰也﹐但大而脆﹐可生食。和合治療﹐未聞其用。有人食生芰多則利及難化﹐是亦性冷。

卷十八

栗

栗欲幹﹐莫如曝﹐欲生收﹐莫如潤。沙中藏至春末夏初﹐尙如初收摘。小兒不可多食。

生者難化﹐熟卽滯气﹑隔食﹑生虫﹐往往致小兒病﹐人亦不知。所謂補腎气者﹐以其味鹹﹐又滯其气爾。湖北路有一種栗﹐頂圓末尖﹐謂之旋栗。《圖經》引《詩》言莘﹝音榛﹞栗者﹐謂其象形也。

卷十八

櫻桃

孟詵以爲櫻非桃類。然非桃類﹐蓋其以形肖桃﹐故曰櫻桃﹐又何疑焉﹖謂如木猴梨﹑胡桃之類﹐亦取其形相似爾。古謂之含桃﹐可薦宗廟。《禮》云「先薦寢廟」者﹐是此。唐王維詩云「才是寢園春薦後﹐非干禦苑鳥銜殘」。小兒食之﹐才過多﹐無不作熱。此果在三月末四月初間熟﹐得正陽之气﹐先諸果熟﹐性故熱。今西洛一種紫櫻﹐至熟時正紫色﹐皮裏間有細碎黃點﹐此最珍也。今亦上供朝廷﹐藥中不甚須。

卷十八

橘柚

自是兩種﹐故曰一名橘皮﹐是元無柚字也。豈有兩等之物﹐而治療無一字別者﹐卽知柚字爲誤。後人不深求其意﹐爲柚字所惑﹐妄生分別﹐亦以過矣。且靑橘與黃橘﹐治療尙別﹐矧柚爲別種也。郭璞云﹕柚似橙而大於橘」﹐此卽是識橘柚者也。今若不如此言之﹐恐後世亦以柚皮爲橘皮﹐是貽無窮之患矣。去古旣遠﹐後之賢者﹐亦可以意逆之耳。橘惟用皮與核。皮﹐天下甚所須也。仍湯浸去穣。餘如經與《注》。核﹑皮二者須自收爲佳。有人患气嗽將期﹐或教以橘皮﹑生薑焙漧﹑神曲等分爲末﹐丸桐子大﹐食後﹑夜臥﹐米飲服三五十丸。兼舊患膀胱﹐緣服此偕愈。然亦取其陳皮入藥﹐此六陳中一陳也。腎疰腰痛﹑膀胱气痛﹐微炒核﹐去殼爲末﹐酒調服﹐愈。

卷十八

乳柑子

今人多作橘皮售於人﹐不可不擇也。柑皮不甚苦﹐橘皮極苦﹐至熟亦苦。若以皮緊慢分別橘與柑﹐又緣方宜各不同﹐亦互有緊慢者。脾腎冷人﹐食其肉多致髒寒或泄痢。

卷十八

橙子皮

今人只以爲果﹐或取皮合湯待賓﹐未見入藥。宿酒未醒﹐食之速醒。

卷十八

梅實

食梅則津液泄﹐水生木也。津液泄﹐故傷齒。腎屬水﹐外爲齒﹐故也。王叔和曰﹕膀胱﹑腎﹐合爲津府。此語𨿽鄙﹐然理存焉。燻之爲烏梅﹐曝漧藏密器中爲白梅。

卷十八

枇杷葉

江東西﹑湖南北﹑二川皆有之。以其形如琵琶﹐故名之。治肺熱嗽有功。花白﹐最先春也。子大如彈丸﹐四五月熟﹐色若黃杏﹐微有毛﹐肉薄﹐性亦平﹐與葉不同。有婦人患肺熱久嗽﹐身如炙﹐肌瘦﹐將成肺癆﹐以枇杷葉﹑木通﹑款冬花﹑紫菀﹑杏仁﹑桑白皮各等分﹐大黃減半﹐各如常制﹐治訖﹐同爲末﹐蜜丸如櫻桃大。食後﹑夜臥各含化一丸﹐未終劑而愈。

卷十八

柿

有著蓋柿﹐於蒂下別生一重。又牛心柿﹐如牛之心。蒸餅柿﹐如今之市買蒸餅。華州有一等朱柿﹐比諸品中最小﹐深紅色。又一種塔柿﹐亦大於諸柿。性皆涼﹐不至大寒﹐食之引痰﹐極甘﹐故如是。去皮﹐掛大木株上﹐使風日中自幹﹐食之多動風。火幹者味不佳。生則澀﹐以溫水養之﹐需澀去可食。逮至自然紅爛﹐澀亦自去﹐幹則性平。

卷十八

木瓜

得木之正﹐故入筋。以鉛霜塗之﹐則失醋味。受金之制﹐故如是。今人多取西京大木瓜爲佳﹐其味和美。至熟止靑白色﹐入藥絕有功。勝﹑宣州者味淡。此物入肝﹐故益筋與血。病腰腎腳膝無力﹐此物不可闕也。

卷十八

甘蔗

今川﹑廣﹑湖南北﹑二浙﹑江東西皆有。自八九月已堪食﹐收至三四月﹐方酸壞。石蜜﹑沙糖﹑糖霜皆自此出﹐惟川浙者爲勝。

卷十八

石蜜

川浙最佳﹐其味濃﹐其他次之。煎煉成﹐以象物﹐達京都。至夏月及久陰雨﹐多自消化。土人先以竹葉及紙裹﹐外用鍛石埋之﹐仍不得見風﹐遂免。今人謂乳糖。其作餅黃白色者﹐今人又謂之撚糖﹐易消化﹐入藥至少。

卷十八

沙糖

又次石蜜﹐蔗汁淸﹐故費煎煉。致紫黑色﹐治心肺大腸熱﹐兼啖駝馬。今醫家治暴熱﹐多以此物爲先導。小兒多食則損齒﹐土制水也。及生蚌虫﹐裸虫﹐屬土故﹐因甘遂生。

卷十八

芋

所在有之﹐江浙﹑二川者﹐最大而長。京﹑洛者﹐差圓小。而惟東西京者佳﹐他處味不及也。當心出苗者爲芋頭﹐四邊附芋頭而生者爲芋子。八九月以後可食﹐至時掘出﹐置十數日﹐卻以好土勻埋﹐至春猶好。生則辛而涎﹐多食滯气困脾。唐杜甫詩曰「園收芋栗不全貧」者﹐是此。以梗擦蜂螫處﹐愈。

卷十八

烏芋

今人謂之荸薺。皮濃﹑色黑﹑肉硬白者﹐謂之豬荸薺。皮薄﹑澤色淡紫﹑肉軟者﹐謂之羊荸薺。正二月﹐人采食之。此二等﹐藥罕用。荒歲﹐人多采以充糧。

卷十八

荔枝

藥品中今未見用﹐惟崔元亮方中收之。果實中爲上品﹐多食亦令人發虛熱。此物喜雙﹐實尢可愛。本朝有蔡君謨《荔枝譜》﹐其說甚詳。唐杜牧詩云「一騎紅塵妃子笑﹐無人知是荔枝來。」此是川蜀荔枝﹐亦可生置之長安也。以核熳火中燒存性﹐爲末﹐新酒調一枚末服﹐治心痛及小腸气。

卷十八

杏核仁

犬傷人﹐量所傷大小﹐爛嚼沃破處﹐以帛系定﹐至瘥無苦。又湯去皮﹐研一升﹐以水一升半﹐翻復絞取稠汁﹐入生蜜四兩﹑甘艸一莖約一錢﹐銀石器中熳火熬成稀膏﹐瓷器盛。食後﹑夜臥﹐入少酥﹐沸湯點一匙匕服﹐治肺燥喘熱﹐大腸祕﹐潤澤五臟。如無上證﹐更入鹽點尢佳。

卷十八

杏實

《本經》別無治療﹐《日華子》言多食傷神。有數種皆熱﹐小兒尢不可食﹐多致瘡癰及上膈熱。曬蓄爲幹果﹐其深赭色﹐核大而扁者﹐爲金杏。此等須接﹐其他皆不逮也。如山杏輩﹐只可收仁。又有白杏﹐至熟色靑白或微黃﹐其味甘淡而不酸。

卷十八

桃核仁

桃品亦多﹐京畿有白桃﹐光﹐小於眾桃﹐不益脾。有赤點斑而光如塗油。山中一種﹐正是《月令》中桃始華者﹐但花多子少﹐不堪啖﹐惟堪取仁。《唐文選》謂「山桃﹐發紅萼」者﹐是矣。又﹐太原有金桃﹐色深黃。西京有昆侖桃﹐肉深紫紅色。此二種尢甘。又餅子桃﹐如今之香餅子﹐如此數種入藥﹐惟以山中自生者爲正。蓋取走泄爲用﹐不取肥好者。

如傷寒八﹑九日間﹐發熱如狂不解﹐小腹滿痛﹐有瘀血﹐用桃仁三十个﹐湯去皮尖﹐麩炒赤色﹐別研﹐虻虫三十枚﹐去翅﹐水蛭二十枚﹐各炒﹐川大黃一兩﹐同爲末﹐再與桃仁同搗﹐令勻﹐煉蜜丸如小豆大﹐每服二十丸﹐桃仁湯下﹐利下瘀血惡物﹐便愈。未利﹐再服。

卷十八

獼猴桃

今永興軍南山甚多﹐食之解實熱﹐過多則令人髒寒泄。十月爛熟﹐色淡綠﹐生則極酸。子繁細﹐其色如芥子。枝條柔弱﹐髙二三丈﹐多附木而生。淺山傍道則有存者﹐深山則多爲猴所食。

卷十八

胡桃

胡桃發風。陜洛之間甚多。外有靑皮包之﹐胡桃乃核也。核中穣爲胡桃肉。𨿽如此說﹐用時﹐須以湯剝去肉上薄皮。過夏至則不堪食。有人患酒風﹐鼻上赤﹐將橘子核微炒爲末﹐每用一錢匕﹐研胡桃肉一个﹐同以溫酒調服﹐以知爲度。

卷十八

李核仁

其窠大者髙及丈﹐今醫家少用。實合漿水食﹐令人霍亂﹐澀气而然。今畿內小窯鎭一種最佳﹐堪入貢。又有禦李子﹐如櫻桃許大﹐紅黃色﹐先諸李熟。此李品甚多﹐然天下皆有之。所以比賢士大夫盛徳及天下者﹐如桃李無處不芬芳也。別本注云「有野李﹐味苦﹐名郁李子﹐核仁入藥。」此自是郁李仁﹐別是一種﹐在木部第十四卷

﹐非野李也。

卷十八

梨

多食則動脾﹐少則不及病。用犁之意﹐須當斟酌。惟病酒煩渴人﹐食之甚佳﹐終不能卻疾。

卷十八

庵羅果

西洛甚多﹐亦梨之類也﹐其狀亦梨﹐先諸梨熟﹐七夕前後又堪啖。色黃如鵝梨﹐才熟便松軟﹐入藥絕稀用。

卷十八

安石橊

有酸淡兩種。旋開單葉花﹐旋結實﹐實中子紅。孫枝甚多。秋後經雨則自坼裂。道家謂之三尸酒﹐云三尸得此果則醉。河陰縣最多。又有一種﹐子白瑩澈如水晶者﹐味亦甘﹐謂之水晶石橊。惟酸石橊皮合斷下藥﹐仍須老木所結及收之陳久者佳。微炙爲末﹐以燒粟米飯爲丸﹐梧子大﹐食前熱米飲下三十至五十丸﹐以知爲度。如寒滑﹐加附子﹑赤石脂各一倍。

卷十八

橄欖

味澀﹐食久則甘。嚼汁咽﹐治魚鯁。

卷十八

食之須淨去上浮毛﹐不爾﹐損人肺。花亦香﹐白色。諸果中惟此多生虫﹐少有不蛀者。《圖經》言「欲臥﹐啖一兩枚而寢」。如此﹐恐太多痞塞胃脘。

卷十九

白瓜子

實冬瓜仁也﹐服食中亦稀用。

卷十九

白冬瓜

一二斗許大﹐冬月收爲菜﹐壓去汁﹐蜜煎代果。患發背及一切癰疽﹐削一大塊﹐置瘡上﹐熱則易之﹐分敗熱毒瓦斯甚良。

卷十九

瓜蒂

此卽甜瓜蒂也﹐去瓜皮﹐用蒂﹐約半寸許﹐曝極幹﹐不限多少爲細末。量疾﹐每用一二錢匕﹐膩粉一錢匕﹐以水半協議調勻﹐灌之﹐治風涎暴作﹑气塞倒臥。服之良久﹐涎自出。或覺有涎﹐用諸藥行化不下﹐但如此服﹐涎卽出。或服藥良久涎未出﹐含沙糖一塊﹐下咽﹐卽涎出。此物甚不損人﹐全勝石碌﹑砂輩。

卷十九

甜瓜

暑月服之﹐永不中暑气。多食﹐未有不下痢者。貧下多食﹐至深秋作痢爲難治﹐爲其消損陽气故也。亦可以如白冬瓜煎漬收。

卷十九

冬葵子

葵菜子也﹐四方皆有。苗性滑利﹐不益人。患癰癤﹐毒熱內攻未出膿者﹐水吞三五枚﹐遂作竅膿出。

卷十九

蜀葵

四時取紅單葉者根﹐陰漧﹐治帶下﹐排膿血惡物﹐極有驗。

卷十九

黃蜀葵花

與蜀葵別種﹐非爲蜀葵中黃者也。葉心下有紫檀色。摘之﹐剔爲數處﹐就日幹之。不爾﹐卽爛。瘡家爲要藥。子﹐臨產時取四十九粒﹐研爛﹐用溫水調服﹐良久﹐產。

卷十九

莧實

入藥亦稀﹐苗又謂之人莧﹐人多食之。莖髙而葉紅黃二色者﹐謂之紅人莧﹐可淹菜用。

卷十九

苦菜

四方皆有﹐在北道則冬方凋斃﹐生南方則冬夏常靑。此《月令》小滿節後﹐所謂苦菜秀者是此。葉如苦苣更狹﹐其綠色差淡﹐折之白乳汁出﹐常常點瘊子﹐自落。味苦﹐花與野菊相似﹐春﹑夏﹑秋皆旋開花。去中熱﹐安心神。

卷十九

萵苣

今菜中惟此自初生便堪生啖﹐四方皆有。多食昏人眼﹐蛇亦畏之。虫入耳﹐以汁滴耳中﹐虫出。諸虫不敢食其葉。以其心置耳中﹐畱虫出路﹐虫亦出。有人自長立禁此一物不敢食﹐至今目不昏。苦苣搗汁﹐傅疔瘡殊驗。靑苗陰漧﹐以備冬月﹐爲末﹐水調傅亦可。

卷十九

蕪菁﹑蘆菔

蕪菁﹑蘆菔﹐二菜也。蘆菔﹐卽蘿卜也。蕪菁﹐今世俗謂之蔓菁。夏則枯。當此之時﹐蔬圃中復種之﹐謂之雞毛菜。食心﹐正在春時。諸菜之中﹐有益無損﹐於世有功。

采擷之餘﹐收子爲油。根﹐過食動气。河東太原所出極大﹐他處不及也。又出吐谷渾。後於萊菔條中。《爾雅釋艸》但名「蘆菔﹐今謂之蘿卜」是也。則蕪菁條中﹐不合更言及蘆菔二字﹐顯見重復。從《爾雅》爲正。

卷十九

萊菔根

卽前條所謂蘆菔﹐今人只謂之蘿卜。河北甚多﹐登﹑萊亦好。服地黃﹑何首烏人食之﹐則令人髭發白。世皆言艸木中惟此下气速者﹐爲其辛也。不然﹐如生薑﹑芥子又辛也﹐何止能散而已。萊菔辛而又甘﹐故能散緩而又下气速也。散气用生薑﹐下气用萊菔。

卷十九

菘菜

張仲景《傷寒論》「凡用甘艸皆禁菘菜」者﹐是此菘菜也。葉如蕪菁﹐綠色差淡。其味微苦﹐葉嫩稍闊。不益中虛人﹐食之覺冷。

卷十九

芥

似蕪菁﹐葉上紋皺起﹐色尢深綠爲異。子與苗皆辛﹐子尢甚。多食動風。一品紫芥與此無異﹐紫色可愛﹐人多食之﹐然亦動風。又﹐白芥子比諸芥稍大﹐其色白﹐入藥用。

卷十九

苜蓿

唐李白詩云「天馬常銜苜蓿花」﹐是此。陜西甚多﹐飼牛馬﹐嫩時人兼食之。微甘淡﹐不可多食﹐利大小腸。有宿根﹐刈訖又生。

卷十九

蓼實

卽《神農本經》第十一卷

中「水蓼」之子也。彼言蓼﹐則用莖﹔此言實﹐卽用子。故此復論子之功﹐故分爲二條。春初﹐以葫蘆盛水浸濕﹐髙掛於火上﹐晝夜使暖﹐遂生紅芽﹐取以爲蔬﹐以備五辛盤。又一種水紅﹐與此相類﹐但苗莖髙及丈。取子微炒﹐碾爲細末﹐薄酒調二三錢服﹐治瘰。久則效﹐效則已。

卷十九

蔥實

蔥﹐初生名蔥鍼﹐至夏﹐則有花。於秋月植﹐作髙溝﹐旋壅起﹐以備冬用﹐曰冬蔥﹐其實一也。又有龍角蔥﹐每莖上出歧如角。皮赤者名樓蔥﹐可煎湯﹐渫下部。子皆辛﹐黑色﹐有皺紋﹐作三瓣。此物大抵以發散爲功﹐多食昏人神。

卷十九

薤

葉如金燈葉﹐差狹而更光﹐故古人言薤露者﹐以其光滑難之義。《千金》治肺气喘急﹐用薤白。亦取其滑泄也。與蜜同搗﹐塗湯火傷﹐效甚速。

卷十九

韭

春食則香﹐夏食則臭﹐多食則昏神。子﹐止精滑甚良。未出糞土爲韭黃﹐最不益人﹐食之卽滯气。蓋含噎郁未之气﹐故如是。孔子曰「不時不食」﹐正爲此輩。花﹐食之動風。

卷十九

白荷

八九月間淹貯之﹐以備冬月作蔬果。治療只用生者。

卷十九

蘇

此紫蘇也。背面皆紫者佳。其味微辛甘﹐能散﹐其气香。今人朝暮湯其汁飲﹐爲無益。

醫家以謂芳艸致豪貴之疾者﹐此有一焉。脾胃寒人﹐飲之多泄滑﹐往往不覺。子﹐治肺气喘急。

卷十九

水蘇

气味與紫蘇不同﹐辛而不和﹐然一如蘇﹐但面不紫﹐及周遭槎牙如雁齒﹐香少。

卷十九

假蘇

荊芥也﹐只用穗。治產後血暈﹐及中風目帶上﹑四肢彊直。爲末﹐二三錢﹐童子小便一小盞﹐調﹐下咽﹐良久卽活﹐甚有驗。又治頭目風﹐荊芥穗﹑細辛﹑川芎等爲末﹐飯後湯點二錢。風搔徧身﹐濃煎湯淋渫﹐或坐湯中。

卷十九

香薷

生山野﹐荊﹑湖南北﹑二川皆有。兩京作圃種﹐暑月亦作菜蔬﹐治霍亂不可闕也﹐用之無不效。葉如茵陳﹐花茸紫﹐在一邊成穗﹐凡四五十房爲一穗。如荊芥穗﹐別是一種香。

餘如經。

卷十九

薄荷

世謂之南薄荷﹐爲有一種龍腦薄荷﹐故言南以別之。小兒驚風﹑壯熱﹐須此引藥。貓食之卽醉﹐物相感爾。治骨蒸熱勞﹐用其汁與眾藥熬爲膏。

卷十九

蘩蔞

雞腸艸﹐一物也。今𨿽分之爲二﹐其雞腸艸條中獨不言性味﹐故知一物也。雞腸艸﹐春開小花如綠豆大﹐莖葉如園荽﹐初生則直﹐長大卽覆地。小戶收之爲齋﹐食之烏髭發。

卷十九

葫

葫﹐大蒜也﹐其气極葷﹐然置臭肉中掩臭气。中暑毒人﹐爛嚼三兩瓣﹐以溫水送之﹐下咽﹐卽知﹐仍禁飲冷水。又﹐患暴下血﹐以葫五﹑七枚﹐去梗﹑皮﹐量多少入豆豉﹐搗爲膏﹐可丸卽丸梧子大﹐以米飲下五六十丸﹐無不愈者。又﹐鼻衄﹐爛研一顆﹐塗兩足心下﹐才止﹐便拭去。又將紫皮者橫切作片子﹐濃一分。初患瘡發於背脇間未辧癰疽者﹐若陽滯於陰﹐卽爲癰陰滯於陽﹐卽爲疽。癰卽皮光赤﹐疽卽皮肉紋起不澤。並以葫片覆之﹐用艾灸。如已痛﹐灸至不痛。如不痛﹐灸至痛。初覺卽便灸﹐無不效者。仍審度正﹐於中心貼葫﹐灸之。世人往往不晤此瘡﹐初見其瘡小﹐不肯灸﹐惜哉﹗

卷十九

蒜

蒜﹐小蒜也。又謂之﹐苗如蔥鍼。根白﹐大者如烏芋﹐子兼根煮食之。又謂之宅蒜﹐華佗用蒜齏是此物。

卷十九

蕓苔

不甚香﹐經冬根不死﹐辟蠹﹐於諸菜中亦不甚佳。

卷十九

茄子

新羅國出一種﹐淡光﹐微紫色﹐形長味甘。今其子已徧中國蔬圃中。惟此無益﹐並無所治﹐只說損人。後人𨿽有處治之法﹐然終與《本經》相失。圃人又植於暖處﹐濃加糞壤﹐遂於小滿前後求貴價以售﹐旣不以時﹐損人益多。不時不食﹐於可忽也。

卷十九

馬齒莧

人多食之﹐然性寒滑﹐靑黛條中已著。

卷二十

胡麻

諸家之說參差不一﹐只是今脂麻﹐更無他義。蓋其種出於大宛﹐故言胡麻。今胡地所出者﹐皆肥大。其紋鵲﹐其色紫黑﹐故如此區別。取油亦多﹐故詩云「松下飯胡麻」。此乃是所食之谷無疑﹐與白油麻爲一等。如川大黃﹑川當歸﹑川升麻﹑上黨人參﹑齊州半夏之類﹐不可與他土者更爲一物。蓋特以其地之所宜立名也。是知胡麻與白油麻爲一物。嘗官於順安軍﹐雄﹑霸州之間備見之。又二條皆言無毒﹐治療大同。今之用白油麻﹐世不可一日闕也。然亦不至於大寒﹐宜兩審之。

卷二十

靑﹝音箱﹞

卽油麻葉也﹐陶隱居注亦曰胡麻葉也。胡地脂麻鵲色﹐子頗大。《日華子》云「葉作湯沐﹐潤毛髮」﹐乃是。今人所取胡麻葉﹐以湯浸之﹐良久﹐涎出﹐湯遂稠黃色﹐婦人用之梳髮。由是言之﹐胡麻與白油麻﹐今之所謂脂麻者是矣。靑﹐卽其葉無疑。

卷二十

大麻子

海東來者最勝﹐大如蓮實﹐出毛羅島。其次出上郡﹑北地﹐大如豆﹐南地者子小﹐去殼法﹕取麻子﹐帛包之﹐沸湯中浸﹐湯冷出之﹐垂井中一夜﹐勿令著水﹐次日日中曝漧﹐就新瓦上去殼﹐簸揚取仁﹐粒粒皆完。張仲景麻仁丸﹐是用此大麻子。

卷二十

白油麻

與胡麻一等﹐但以其色言之﹐比胡麻差淡﹐亦不全白。今人只謂之脂麻﹐前條已具。炒熟乘熱壓出油﹐而謂之生油﹐但可點照。須再煎煉﹐方謂之熟油﹐始可食﹐復不中點照。亦一異也。如鐵自火中出而謂之生鐵﹐亦此義耳。

卷二十

飴糖

卽是也﹐多食動脾風。今醫家用以和藥﹐糯與粟米作者佳﹐余不堪用。蜀黍米亦可造。不思食人少食之﹐亦使脾胃气和。唐白樂天詩「一膠牙」者﹐是此。

卷二十

生大豆

有綠﹑褐﹑黑三種﹐亦有大小兩等。其大者出江浙﹑湖南北﹐黑小者生他處﹐今用小者﹐力更佳。炒熟﹐以棗肉同搗之爲麩﹐代糧。又治產後百病﹑血熱﹐並中風疾痱﹐止痛﹑背彊口噤﹐但煩熱﹑螈若渴﹑身背腫﹑劇嘔逆﹐大豆五升﹐急水淘淨﹐無灰酒一斗﹐熬豆令微煙出﹐傾入酒瓶中﹐沃之﹐經一日以上﹐服酒一升﹐取瘥爲度。如素不飲酒﹐卽量多少服。若口噤﹐卽加獨活半斤﹐微微椎破﹐同沃﹐仍增酒至一斗二斤。暑月旋作﹐恐酸壞。

又可爲腐﹐食之。

卷二十

赤小豆

食之行小便﹐久則虛人﹐令人黑瘦枯燥。關西﹑河北﹑京東西多食之。花治宿酒渴病。

卷二十

大麥

性平涼﹐有人患纏喉風﹐食不能下﹐將此面作稀糊﹐令咽之﹐旣滑膩﹐容易下咽﹐以助胃气。三伏中﹐朝廷作﹐以賜臣下﹐作造。

卷二十

靑﹑黃﹑白粱米

此三種﹐食之不及黃粱。靑﹑白二種性皆微涼﹐獨黃粱性甘平﹐豈非得土之中和气多邪﹖今黃﹑白二種﹐西洛間農家多種﹐爲飯尢佳﹐余用則不相宜。然其粒尖﹐小於他谷﹐收實少﹐故能種者亦稀。白色者味淡。

卷二十

粟米

利小便﹐故益脾胃。

卷二十

丹黍米

黍皮赤﹐其米黃﹐惟可爲糜﹐不堪爲飯。粘著難解﹐然亦動風。

卷二十

米

此則粟也。今谷神散中用之﹐性又溫於大麥。

卷二十

秫米

初搗﹐出淡黃白色﹐經久色如糯﹐用作酒者是此米﹐亦不堪爲飯。最粘﹐故宜酒。

卷二十

陳廩米

今經與諸家注說皆不言是粳米﹐爲復是粟米。然粳﹑粟二米﹐陳者性皆冷﹐頻食之﹐令人自利﹐與經所說稍戾﹐煎煮亦無膏膩。入藥者﹐今人多用新粟米。至如舂杵頭細糠﹐又復不言新陳粳粟﹐然皆不及新稻粟二糟﹐陳則气味已腐敗。

卷二十

酒

《呂氏春秋》曰「儀狄造酒」。《戰國策》曰「帝女儀狄造酒﹐進之於禹」。然《本艸》中已著酒名﹐信非儀狄明矣。又讀《素問》首言以妄爲常﹐以酒爲漿。如此則酒自黃帝始﹐非儀狄也。古方用酒﹐有醇酒﹑春酒﹑社壇余胙酒﹑槽下酒﹑白酒﹑靑酒﹑好酒﹑美酒﹑葡萄酒﹑秫黍酒﹑粳酒﹑蜜酒﹑有灰酒﹑新熟無灰酒﹑地黃酒。今有糯酒﹑煮酒﹑小豆曲酒﹑香藥曲酒﹑鹿頭酒﹑恙兒等酒。今江浙﹑湖南北﹐又以糯米粉入眾藥﹐和合爲曲﹐曰餅子酒。至於官務中﹐亦用四夷酒﹐更別中國﹐不可取以爲法。今醫家所用酒﹐正宜斟酌。

但飲家惟取其味﹐罔顧入藥如何爾。然久之﹐未見不作疾者﹐蓋此物損益兼行﹐可不謹歟。

漢賜丞相上樽酒﹐糯爲上﹐稷爲中﹐粟爲下者。今入藥佐使﹐專以糯米﹐用淸水﹑白面曲所造爲正。古人造曲﹐未見入諸藥合和者﹐如此則功力和濃﹐皆勝余酒。今人又以麥造者﹐蓋只是醴爾﹐非酒也。《書》曰「若作酒醴﹐爾惟曲。」酒則須用曲﹐醴故用﹐蓋酒與醴﹐其气味甚相遼﹐治療豈不殊也。

卷二十

扁豆

有黑﹑白﹑鵲三等﹐皆於豆脊有白路。白者﹐治霍亂筋轉。

卷二十

粳米

白晚米爲第一﹐早熟米不及也。平和五臟﹐補益胃气﹐其功莫逮。然稍生則復不益脾﹐過熟則佳。

卷二十

稻米

今造酒者是此﹐水田米皆謂之稻﹐前旣言粳米卽此﹐稻米乃糯稻無疑。溫﹐故可以爲酒。酒爲陽﹐故多熱。又令人大便堅﹐非糯稻孰能與於此。《西域記》﹕「天竺國土溽熱﹐稻歲四熟」﹐亦可驗矣。

卷二十

稷米

今謂之米﹐先諸米熟。又﹐其香可愛﹐故取以供祭祀。然發故疾﹐只堪爲飯﹐不粘著﹐其味淡。

卷二十

罌子粟

其花亦多葉者﹐其子一罌數千萬粒﹐大小如葶藶子﹐其色白。隔年種則佳。研子以水煎﹐仍加蜜﹐爲罌粟湯﹐服石人甚宜飲。

卷二十

醋

酒糟爲之﹐乞鄰者是此物。然有米醋﹑麥醋﹑棗醋。米醋最釅﹐入藥多用。穀气全也﹐故勝糟醋。產婦房中常得醋气則爲佳﹐酸﹐益血也。磨雄黃塗蜂蠆﹐亦取其收而不散也。今人食酸則齒軟﹐謂其水生木﹐水气弱﹐木气盛﹐故如是。造靴皮須得此而紋皺﹐故知其性收斂﹐不負酸收之說。

卷二十

醬

聖人以謂不得卽不食﹐意欲五味和﹐五臟悅而受之﹐此亦安樂之一端。

卷二十

小麥

暴淋煎湯飲﹐爲面作糊。入藥﹐水調﹐治人中暑。馬病肺卒熱﹐亦以水調灌愈。生嚼成筋﹐可以粘禽虫。

