奇經八脈考明李時珍

《奇經八脈考》一卷﹐明李時珍撰。其書謂人身經脈有正有奇﹐手三陰﹑三陽﹐足三陰﹑三陽爲十二正經﹔陰維﹑陽維﹑陰蹻﹑陽蹻﹑衝﹑任﹑督﹑帶爲八奇經。正經人所共知﹐奇經醫所易忽﹐故特評其病源治法﹐並參考諸家之說﹐薈粹成編。其原委精詳﹐經緯貫徹﹐洵辧脈者所不可廢。又創爲气口九道脈圖﹐暢發內經之旨﹐而詳其診法﹐尢能闡前人未泄之祕。考明初滑壽嘗撰《十四經發揮》一卷﹐於十二經外﹐益以督﹑任二脈﹐舊附刊薛己《醫案》之首案﹕薛己《醫案》凡二本﹐其一本不載此書﹐醫家據爲繩墨。時珍此書更加精核。然皆根據《靈樞》《素問》以究其委曲﹐而得其端緒。此以知徵實之學﹐由於考證。遞推遞密。𨿽一技亦然矣。

奇經八脈總說

凡人一身﹐有經脈﹑絡脈﹔直行曰經﹐旁支曰絡。經凡十二﹕手之三陰三陽﹐足之三陰三陽是也。絡凡十五﹕乃十二經各有一別絡﹐而脾又有一大絡﹐並任督二絡﹐總爲十五。《難經》作「陰絡」﹑「陽絡」共二十七气﹐相隨上下﹐如泉之流﹐如日月之行﹐不得休息。故陰脈營於五臟﹐陽脈營於六腑。陰陽相貫﹐如環無端﹐莫知其紀﹐終而復始。其流溢之气﹐入於奇經﹐轉相灌漑﹐內溫臟腑﹐外濡腠理。奇經凡八脈﹐不拘制於十二正經﹐無表裏配合﹐故謂之奇。蓋正經猶夫溝渠﹐奇經猶夫湖澤。正經之脈降盛﹐則溢於奇經。故秦越人比之天雨降下﹐溝渠溢滿﹐霶霈妄行﹐流於湖澤﹔此發《靈》《素》未發之祕旨也。八脈散在羣書者﹐略而不悉﹔醫不知此﹐罔探病機﹐仙不知此﹐難安鑪鼎。時珍不敏﹐參考諸說﹐萃集於左﹐已備學仙學醫者筌蹄之用云。

八脈

奇經八脈者﹐陰維也﹐陽維也﹐陰蹻也﹐陽蹻也﹐衝也﹐任也﹐督也﹐帶也。陽維起於諸陽之會﹐由外踝而上行於衛分﹔陰維起於諸陰之交﹐由內踝而上行於營分﹔所以爲一身之剛維也。陽蹻起於跟中﹐循外踝上行於身之左右﹔陰蹻起於跟中﹐循內踝上行於身之左右﹔所以使機關之蹻捷也。督脈起於會陰﹐循背而行於身之後﹐爲陽脈之總督﹐故曰陽脈之海。任督起於會陰﹐循腹而行於身之前﹐爲陰脈之承任﹐故曰陰脈之海。衝脈起於會陰﹐夾臍而行﹐直衝於上﹐爲諸脈之衝要﹐故曰十二經脈之海。帶脈則橫圍於腰﹐狀如束帶﹐所以總約諸脈者也。是故陽維主一身之表﹐陰維主一身之裏﹐以乾坤言也。陽蹻主一身左右之陽﹐陰蹻主一身左右之陰﹐以東西言也。督主身後之陽﹐任﹑衝主身前之陰﹐以南北言也。帶脈橫束諸脈﹐以六合言也。是故醫而知乎八脈﹐則十二經﹑十五絡之大旨得矣﹔仙而知乎八脈﹐則虎龍升降﹐玄牝幽微之竅妙得矣﹗

陰維脈

陰維起於諸陰之交﹐其脈發於足少陰築賓穴﹐爲陰維之郤﹐在內踝上五吋腨肉分中。上循股內廉﹐上行入小腹﹐會足太陰﹑厥陰﹑少陰﹑陽明於府捨在腹哀下三吋﹐去腹中行四吋半。上會足太陰於大橫腹哀大橫在腹哀下一吋五分﹐腹哀在日月下一吋五分﹐並去腹中行四吋半﹐循脇肋﹐會足厥陰於期門直乳下一吋半。上胸膈﹐挾咽﹐與任脈會於天突﹑廉泉﹐上至頂前而終天突在結喉下四吋半宛宛中﹐廉泉在結喉下二吋中央是穴。凡一十四穴。

陽維脈

陽維起於諸陽之會﹐其脈發於足太陽金門穴﹐在足外踝下一吋五分。上外踝七吋﹐會足少陽於陽交﹐爲陽維之郤在外踝上七吋﹐斜屬二陽之間。循膝外廉﹐上髀厭﹐抵少腹側﹐會足少陽於居髎在章門下八吋監骨上陷中。循脇肋﹐斜上肘上﹐會手陽明﹑手足太陽於臂臑在肘上七吋兩筋罅陷中﹐肩髃下一吋﹐過肩前﹐與手少陽會於臑會﹑天髎﹐臑會在肩前廉去肩端三吋宛宛中﹐天髎在缺盆中上毖骨際陷中央﹐卻會手足少陽﹑足陽明於肩井在肩上陷中﹐缺盆上大骨前一吋五分。入肩後﹐會手太陽﹑陽蹻於臑腧在肩後大骨下胛上廉陷中﹐上循耳後﹐會手足少陽於風池在耳後髮際陷中﹐上腦空承靈後一吋半﹐夾玉枕骨下陷中﹑承靈正營後一吋半﹑正營﹑目窗後一吋﹑目窗臨泣後一吋﹑臨泣﹑在瞳人直上﹐入髮際五分陷中。下額﹐與手足少陽﹑陽明五脈會於陽白眉上一吋﹐直瞳人相對﹐循頭入耳﹐上至本神而止﹐本神直耳上入髮際中。凡三十二穴。

二維爲病

越人曰﹕陽維﹑陰維者﹐維絡於身﹐溢畜不能環流灌漑諸經者也。故陽維起於諸陽之會﹐陰維起於諸陰之交。陽維維於陽﹐陰維維於陰﹐陰陽不能自相維﹐則悵然失志﹐溶溶不能自收持。又曰﹕陽維爲病苦寒熱﹐陰維爲病苦心痛。溶溶緩慢貌。

張潔古曰﹕衛爲陽﹐主表。陽維受邪爲病在表﹐故苦寒熱﹔營爲陰﹐主裏。陰維受邪爲病在裏﹐故苦心痛。陰陽相維﹐則營衛和諧矣。營衛不諧﹐則悵然失志﹐不能自收持矣。何以知之﹖仲景云﹕病常自汗﹐是衛气不與營气和也。宜桂枝湯和之。又云﹕服桂枝反煩不解﹐先刺風池﹑風府﹐卻與桂枝湯。此二穴﹐乃陽維之會也。謂桂枝後﹐尙自汗發熱惡寒﹐其脈寸浮尺弱而反煩﹐爲病在陽維﹐故先鍼此二穴。仲景又云﹕髒無他病時﹐發熱自汗出而不愈﹐此衛气不和也﹐桂枝湯主之。

又曰﹕陰維爲病﹐苦心痛﹐治在三陰之交。太陰證﹐則理中湯﹔少陰證﹐則四逆湯﹔厥陰證﹐則當歸四逆湯﹐吳茱萸湯主之。

李瀕湖曰﹕陽維之脈﹐與手足三陽相維﹐而足太陽﹑少陽則始終相聯附者。寒熱之證﹐惟二經有之。故陽維爲病﹐亦苦寒熱﹐蓋衛气晝行於陽﹐夜行於陰﹐陰虛則內熱﹐陽虛則外寒。邪气在經﹐內與陰爭而惡寒﹐外與陽爭而發熱﹐則寒熱之在表而兼太陽證者﹐有汗當用桂枝﹐無汗當用麻黃﹐寒熱之在半表半里而兼少陽證者﹐當用小柴胡加減治之。若夫營衛惵卑而病寒熱者﹐黃芪建中及八物湯之類主之。潔古獨以桂枝一證屬之陽維﹐似未擴充。至於陰維爲病﹐主心痛﹐潔古獨以三陰溫裏之藥治之﹐則寒中三陰者宜矣。而三陰熱厥作痛﹐似未備矣。蓋陰維之脈﹐𨿽交三陰而行﹐實與任脈同歸﹐故心痛多屬少陰﹑厥陰﹑任脈之气上衝而然。暴痛無熱﹐久痛無寒﹐按之少止者爲虛﹐不可按近者爲實﹐凡寒痛﹐兼少陰及任脈者﹐四逆湯﹐兼厥陰者﹐當歸四逆湯﹐兼太陰者﹐理中湯主之。凡熱痛﹐兼少陰及任脈者﹐金鈴散﹑延胡索散﹔兼厥陰者﹐失笑散﹔太陰者﹐承气湯主之。若營血內傷﹐兼夫任衝手厥陰者﹐則宜四物湯﹑養營湯﹑妙香散之類﹐因病藥之。如此﹐則陰陽虛實﹐庶乎其不差矣。

王叔和《脈經》曰﹕寸口脈﹐從少陰斜至太陽﹐是陽維脈也。動苦肌肉痺癢﹐皮膚痛﹐下部不仁﹐汗出而寒﹐又苦顚僕羊鳴﹐手足相引﹐甚者失音不能言﹐宜取客主人。在耳前起骨上廉開口有空﹐乃手足少陽陽明之會。

又曰﹕寸口脈﹐從少陽斜至厥陰﹐是陰維脈也。動苦癲癇﹐僵僕羊鳴﹐又苦僵僕失音﹐肌肉痺癢﹐應時自發汗出﹐惡風身洗洗然也。取陽白金門﹑見前﹐僕參見陽蹻。

瀕湖曰﹕王叔和以癲癇屬陰維﹑陽維。《靈樞經》以癲癇屬陰蹻﹑陽蹻二說義異旨同。蓋陽維由外踝而上﹐循陽分而至肩肘﹐歷耳額而終行於衛分諸陽之會。陰維由內踝而上﹐循陰分而上脇至咽﹐行於營分諸陰之交。陽蹻起於跟中﹐循外踝上行於股外至脇肋肩髆﹐行於一身之左右﹐而終於目內眥。陰蹻起於跟中﹐循內踝上行於股內陰气行於一身之左右﹐至咽喉﹐會任脈而終於目內眥。邪在陰維﹑陰蹻則發癲﹔邪在陽維﹑陽蹻則發癇。癇動而屬陽﹐陽脈主之﹔癲靜而屬﹐陰陰脈主之。大抵二疾當取之四脈之穴﹐分其陰陽而已。

王叔和曰﹕診得陽維脈浮者﹐暫起目眩。陽盛實者﹐苦肩息灑灑如寒。

診得陰維脈沈大而實者﹐苦胸中痛﹐脇下支滿心痛。其脈如貫珠者﹐男子兩脇下實腰中痛﹐女子陰中痛如有瘡狀。

《素問腰痛論》曰﹕陽維之脈﹐令人腰痛。痛上怫然腫﹐刺陽維之脈與太陽合腨間﹐去地一尺。

王啟玄曰﹕陽維起於陽﹐則太陽之所生﹐並行而上至腨﹐下復與太陽合而上也﹐去地一尺﹐乃承山穴也。在銳腨之下分內間陷中﹐可刺七分。

肉裏之脈﹐令人腰痛﹐不可以咳。咳則筋縮急﹐刺肉裏之脈爲二痏﹐在太陽之外﹐少陽絕骨之後。

王啟玄曰﹕肉裏之脈﹐少陽所生﹐陽維脈气所發﹐絕骨之後﹐陽維所過分肉穴也。在足外踝﹐直上絕骨之端﹐如後二分筋肉分間﹐刺可五分。飛陽之脈﹐令人腰痛。痛拂拂然﹐甚則悲以恐。

啟玄曰﹕此陰維之脈也﹐去內踝上五寸腨分中﹐並少陰經而上也。刺飛陽之脈﹐在內踝上一寸﹐少陰之前﹐與陰維之會﹐築賓穴也。

《甲乙經》云﹕太陽之絡﹐別走少陰者﹐名曰「飛陽」。

陰蹻脈

陰蹻者﹐足少陰之別脈﹐其脈起於跟中足少陽然谷穴之後然谷在內踝前下一吋陷中﹐同足少陰循內踝﹐下照海穴在內踝下五分。上內踝之上二吋﹐以交信爲郤交信在內踝骨上少陰前太陰後廉筋骨間。直上循陰股﹐入陰﹐上循胸裏﹐入缺盆﹐上出人迎之前。至喉嚨﹐交貫衝脈﹐入頄內廉﹐上行﹐屬目內眥﹐與手足太陽﹑足陽明﹑陽蹻五脈﹐會於睛明而上行睛明在目內眥外一分宛宛中。凡八穴。

張紫陽《八脈經》云﹕八脈者﹐衝脈在風府穴下﹐督脈在臍後﹐任脈在臍前﹐帶脈在腰﹐陰蹻脈在尾閭前﹑陰囊下﹐陽蹻脈在尾閭後二節﹐陰維脈在頂前一吋三分﹐陽維脈在頂後一吋三分。凡人有此八脈﹐俱屬陰神﹐閉而不開。惟神仙以陽炁沖開﹐故能得道。八脈者﹐先天大道之根﹐一炁之祖﹐采之惟在陰蹻爲先。此脈才動﹐諸脈皆通。次督﹑任﹑衝三脈﹐總爲經脈造化之源。而陰蹻一脈﹐散在丹經﹐其名頗多﹕曰天根﹐曰死戶﹐曰復命關﹐曰酆都鬼戶﹐曰生死根﹐有神主之﹐名曰桃康。上通泥丸﹐下透湧泉﹐倘能知此﹐使眞炁聚散﹐皆從此關竅﹐則天門常開﹐地戶永閉﹐尻脈周流於一身﹐貫通上下﹐和炁自然上朝﹐陽長陰消﹐水中火發﹐雪裏花開。所謂天根月窟閒來往﹐三十六宮都是春。得之者﹐身體輕健﹐容衰返壯﹐昏昏默默﹐如醉如癡﹐此其驗也。要知西南之鄕﹐乃坤地﹐尾閭之前﹐膀胱之後﹐小腸之下﹐靈龜之上﹐此乃天地逐日所生炁根﹐產鉛之地也﹐醫家不知有此。

頻湖曰﹕丹書論及陽精河車﹐皆往往以任﹑衝﹑督脈﹑命門﹑三焦爲說﹐未有專指陰蹻者。而紫陽《八脈經》所載經脈﹐稍與醫家之說不同﹐然內景隧道﹐惟反觀者能照察之﹐其言必不謬也。

陽蹻脈

陽蹻者﹐足太陽之別脈。其脈起於跟中﹐出於外踝﹐下足太陽申脈穴在外踝下五分陷中﹐容爪甲白肉際﹐當踝後繞跟﹐以僕參爲本在跟骨下陷中﹐拱足得之。上外踝上三吋﹐以附陽爲郤在外踝上三寸﹐足太陽之穴也﹐直上﹐循股外廉﹐循脇後髀﹐上會手太陽﹑陽維於臑腧在肩後大骨下胛﹐上廉陷中。上行肩髆外廉﹐會手陽明於巨骨在肩尖端﹐上行兩叉骨罅間陷中﹐會手陽明﹑少陽於肩髃在髆骨頭肩端上兩骨罅陷宛宛中﹐舉臂取之有空。上人迎﹐夾口吻﹐會手足陽明﹑任脈於地倉夾口吻旁四分外﹐如近下有微脈動處。同足陽明上而行巨窌夾鼻孔旁八分﹐直瞳子﹐平水溝﹐復會任脈於承泣在目下七分﹐直瞳子陷中。至目內眥﹐與手足太陽﹑足陽明﹑陰蹻五脈會於睛明穴見陰蹻下﹐從睛明上行﹐入髮際﹐下耳後﹐入風池而終風池在耳後夾玉枕骨﹐下髮際陷中。凡二十二穴。《難經》曰﹕蹻脈從足至目﹐長七尺五寸﹐合一丈五尺。

《甲乙經》曰﹕蹻脈有陰陽﹐何者當其數﹖曰﹕男子數其陽﹐女子數其陰。當數者爲經﹐不當數者爲絡。气之在身也﹐如水之流﹐如日月之行不休。故陰脈營其髒﹐而陽脈營其府﹐如環之無端﹐莫知其紀﹐終而復始﹐其流溢之气﹐內漑臟腑﹐外濡腠理。

二蹻爲病

秦越人《難經》曰﹕陰絡者﹐陰蹻之絡。陽絡者﹐陽蹻之絡。陰蹻爲病﹐陽緩而陰急﹐陽蹻爲病﹐陰緩而陽急。

王叔和《脈經》曰﹕陰蹻脈急﹐當從內踝以上急﹐外踝以上緩。陽蹻脈急﹐當從外踝以上急﹐內踝以上緩。

又曰﹕寸口脈前部左右彈者﹐陽蹻也。動苦腰背痛﹐又爲癲癇僵僕羊鳴﹐惡風偏枯﹐痺身體彊。又曰﹕微澀爲風癇﹐並取陽蹻在外踝上三寸﹐直絕骨是穴﹐附陽穴也。又曰﹕寸口脈後部左右彈者﹐陰蹻也﹐動苦癲癇寒熱﹐皮膚淫痺﹐又爲少腹痛﹐裏急﹐腰及髖窌下相連﹐陰中痛﹐男子陰疝﹐女子漏下不止。髖﹐髀骨也。窌﹐腰下穴也。

又曰﹕癲癇瘈瘲﹐不知所苦﹐兩蹻之下﹐男陽女陰。

張潔古曰﹕蹻者﹐捷疾也。二脈起於足﹐使人蹻捷也。陽蹻在肌肉之上﹐陽脈所行﹐通貫六腑﹐主持諸表﹐故名爲陽蹻之絡。陰蹻在肌肉之下﹐陰脈所行﹐通貫五臟﹐主持諸裏﹐故名爲陰蹻之絡。陰蹻爲病﹐陰急則陰厥脛直﹐五絡不通﹐表和裏病。陽蹻爲病﹐陽急則狂走目不昧﹐表病裏和。陰病則熱﹐可灸照海﹐陽陵泉在膝下一寸外廉陷中﹐足少陽之合也﹐筋病治此。陽病則寒﹐可鍼風池府風府在頂後入髮際一寸大筋內宛宛中﹐督脈﹑太陽﹑陽維之會也。又曰﹕在陽表者﹐當汗之。在陰裏者當下之。又曰﹕癲癇晝發灸陽蹻。夜發灸陰蹻。

《素問腰痛論》曰﹕腰痛不可舉者﹐申脈僕參舉之﹐太陽之穴﹐陽蹻之本也。又曰﹕會陰之脈﹐令人腰痛﹐痛上漯漯然汗出﹐汗幹令人欲飲﹐飲已欲走﹐刺直陽之脈上三痏﹐在蹻上郤下五寸橫居﹐視其盛者出血。

王啟玄云﹕足太陽之脈﹐循腰下會於後陰﹐故曰「會陰」直陽之脈﹐挾脊下行﹐貫臀至腘循﹐腨過外踝之後條直而行者﹐故曰直陽之脈也﹐蹻爲陽蹻所生﹐申脈穴也﹐蹻上郤下﹐乃承筋穴也。卽腨中央如外陷者中也﹐太陽脈气所發﹐禁鍼刺也﹐但視其兩腨中央有血絡盛滿者﹐乃刺之出血。

又曰﹕昌陽之脈﹐令人腰痛﹐痛陰膺﹐目然﹐甚則反折舌捲不能言﹐刺內筋爲三痏。在內踝上大筋前﹐太陰後上踝二寸所。

王啟玄云﹕陰蹻起於然谷之後﹐上內踝之上﹐循陰股入陰﹐而循腹入胸裏缺盆。上出人迎之前﹐入頄內廉﹐屬目內眥。會於太陽﹑陽蹻而上行﹐故病狀如此﹐內筋卽陰蹻之郤交信穴也。

《素問繆刺論》曰﹕邪客於足陽蹻之脈﹐令人目痛﹐從內眥始﹐刺外踝之下半寸所各二痏卽中脈也。左刺右﹐右刺左﹐如人行十里頃而已。

《靈樞經》曰﹕目中赤痛﹐從內眥始﹐取之陰蹻交信穴也。

又曰﹕風痙反折﹐先取足太陽及腘中及血絡出血﹐若中有寒邪﹐取陰蹻及三毛上及血絡出血。

李瀕湖曰﹕足太陽﹐京骨穴也。在足外側小指本節後大骨下﹐赤白際陷中﹐鍼三分﹐灸七壯。腘中﹐委中穴也﹐在曲膝後橫文中鍼三分﹐陰蹻取交信穴﹐見前三毛大惇穴也﹐在足大指外側三毛中﹐肝脈之井也﹐鍼三分﹐灸三壯﹐血絡者﹐視其處有絡脈盛滿者﹐出其血也。

又曰﹕陰蹻﹑陽蹻陰陽相交﹐陽入陰﹐陰出陽﹐交於目銳眥﹐陽气盛則瞋目﹐陰气盛則瞑目﹐熱厥取足太陽﹑少陽。

《甲乙經》曰﹕人病目閉不得視者﹐衛气畱於陰﹐不得行於陽﹐畱於陰﹐則陰气盛﹐陰气盛﹐則陰蹻滿﹐不得入於陽﹐則陽气虛﹐故目閉也。

病目不得瞑者﹐衛气不得入於陰﹐常畱於陽﹐畱於陽﹐則陽气滿﹐陽气滿﹐則陽蹻盛﹐不得入於陰﹐則陰气虛﹐故目不瞑也。

《靈樞經》曰﹕五穀入於胃也﹐其糟粕﹑津液﹑宗气分爲三隧﹐故宗气積於胸中﹐出於喉嚨﹐以貫心肺而行呼吸焉。營气者﹐泌其津液﹐注之於脈﹐化而爲血﹐以榮四末﹐內注五臟六腑﹐以應刻數焉。衛气者﹐其悍气之慓疾﹐而先於四末分肉皮膚之間﹐而不休焉。晝日行於陽﹐夜行於陰﹐常從足少陰分間行於五臟六腑﹐今厥气客於五臟六腑﹐則衛气獨衛其外﹐行於陽﹐不得入於陰。行於陽﹐則陽气盛﹐陽气盛﹐則陽蹻陷﹐不得入於陰﹐則陰气虛﹐故目不瞑也。治當補其不足﹐瀉其有餘﹐以通其道﹐而去其邪。飲以半夏湯一劑﹐陰陽己通﹐其臥立至﹐其方用流水千里以外者八升﹐揚之萬徧﹐取其淸五升煮之﹐炊以葦薪火﹐沸置秫米一升﹐治半夏五合﹐徐炊令至一升半﹐去其滓﹐飲汁一小杯﹐日三稍益。以知爲度﹐故其病新發者﹐覆杯則臥汗出則已。久者三飲而已。

李瀕湖云﹕《靈柩經》有云﹐足太陽之筋爲目上綱﹐足陽明之筋爲目下綱﹐寒則筋急目不合﹐熱則筋縱目不開﹐又云﹕壯者血气盛﹐肌肉滑﹐營衛不失其常﹐故晝精而夜瞑﹐老人气血衰﹐气道澀﹐衛气內伐﹐故晝不精而夜不瞑。又云﹐多臥者﹐腸胃大而皮膚澀﹐分肉不解﹐衛气行遲故也。張子和云﹕思气所至爲不眠﹐爲嗜臥。巢元方云﹕脾病困倦而嗜臥﹐膽病多煩而不眠﹐王叔和《脈經》雲﹕水流夜疾有聲者﹐土休故也﹐人亦應之。人夜臥則脾不動搖﹐脈爲之數疾也。一云脾之候在瞼﹐瞼動則知脾能消化也﹐脾病則瞼澀嗜臥矣。數說皆論目閉目不瞑﹐𨿽不言及二蹻﹐蓋亦不離乎陰陽﹑營衛﹑虛實之理﹐可互考者也。

衝脈

衝爲經脈之海﹐又曰血海。其脈與任脈皆起於少腹之內胞中﹐其浮而外者﹐起於气沖一名气街﹐在少腹毛中兩旁各二寸﹐橫骨兩端動脈宛宛中﹐足陽明穴也﹐並足陽明﹑少陰二經之間。循腹上行至橫骨足陽明去腹中行二寸﹐少陰去腹中行五分﹐衝脈行於兩經之間也。橫骨在陰上橫骨中﹐宛如偃月﹐去腹中行一寸半﹐挾臍左右各五分﹐上行歷太赫橫骨上一寸﹐去腹中行一寸半﹑气穴卽胞門﹐一名子戶。太赫上一寸﹐去腹中行一寸半﹐少陰﹑衝脈之會﹑四滿气穴上一寸﹑中注四滿上一寸﹑肓腧中注上一寸﹑商曲肓腧上一寸﹑石關商曲上一寸﹑陰都石關上一寸﹑通谷陰都上一寸﹑幽門通谷上一寸﹐夾巨闕兩旁各五分陷中﹐至胸中而散。凡二十四穴。

《靈樞經》曰﹕衝﹑任皆起於胞中﹐上循背裏﹐爲經絡之海﹐其浮而外者﹐循腹右上行﹐會於咽喉﹐別而絡唇口。血气盛則充膚熱肉﹐血獨盛則澹滲皮膚生毫毛。婦人有餘於气﹐不足於血﹐月下數脫血﹐任衝並傷﹐脈不榮其口唇﹐故髭須不生。宦者去其宗筋﹐傷其衝﹑任﹐血瀉不復﹐皮膚內結﹐唇口不榮﹐故須亦不生。天宦不脫於血﹐而任﹑衝不盛﹐宗筋不彊﹐有气無血﹐唇口不榮﹐故須亦不生。

《素問水熱穴論》曰﹕三陰之所交﹐結於腳也。踝上各一行者﹐此腎脈之下行也﹐名曰太衝。

王啟玄曰﹕腎脈與衝脈並下行﹐循足合而盛大﹐故曰太衝。一云衝脈起於气沖﹐衝直而通﹐故謂之衝。

《素問陰陽離合論》曰﹕聖人南面而立﹐前曰廣明﹐後曰太衝。太衝之地﹐名曰少陰﹐其衝在下﹐名曰太陰。

啟玄曰﹕心臟在南﹐故前曰廣明﹐衝脈在北﹐故後曰太衝。﹐足少陰腎脈與衝脈合而盛大﹐故曰太衝。兩脈相合爲表裏也。衝脈在脾之下﹐故曰其衝在下﹐名曰太陰。

《靈樞經》曰﹕帝曰﹐少陰之脈﹐獨下行﹐何也﹖歧伯曰﹕不然﹐夫衝脈者﹐五臟六腑之海也。其上者﹐出於頏顙﹐滲諸陽﹐灌諸精。其下者﹐注於少陰之大絡﹐起於腎下﹐出於气街﹐循陰股內廉﹐斜入腘中﹐伏行骭骨內廉﹐並少陰之經﹐下入內踝之後﹐入足下﹐其別者﹐並於少陰﹐滲三陰﹐斜入踝﹐伏行﹐出屬跗下﹐循跗上﹐入大指之間﹐滲諸絡而溫足脛肌肉﹐故其脈常動。別絡結則跗上不動﹐不動則厥﹐厥則寒矣。

王海藏曰﹕手少陽三焦相火爲一府﹐右腎命門爲相火﹐心包主亦名相火﹐其脈同診。腎爲生气之門﹐出而治臍下﹐分三歧。上衝夾臍﹐過天樞﹐上至膻中兩乳間﹐元气所系焉。又足三焦太陽之別﹐並足太陽正路﹐入絡膀胱約下焉。三焦者﹐從頭至心﹐心至臍﹐臍至足﹐爲上中下三焦﹔其實眞元一气也。故曰﹕有髒無腑。《脈訣》云﹕三焦無狀空有名﹐寄在胸中膈相應。一云﹕其腑在气街中﹐上焦在胃上口﹐治在膻中。中焦在胃管﹐治在臍旁。下焦在臍下膀胱上口﹐治在臍。經曰﹕原气者﹐三焦之別使也﹐腎間動气者﹐眞元一气﹐分爲三路﹔人之生命也﹐十二經之根本也。

李瀕湖曰﹕三焦卽命門之用﹐與衝﹑任﹑督相通者﹐故附著於此。

衝脈爲病

越人《難經》曰﹕衝脈爲病﹐逆气而裏急。

《靈樞經》曰﹕气逆上刺膺中﹐陷下者與下胸動脈。腹痛﹐刺臍左右動脈﹐按之立已﹐不已﹐刺气街﹐按之立已。

李東垣曰﹕秋冬之月﹐胃脈四道﹐爲衝脈所逆﹐脇下少陽脈二道而反上行﹐名曰「厥脈」。其證气上衝﹐咽不得息﹐而喘息有音﹐不得臥﹐宜調中益气湯﹐加吳茱萸五分﹐隨气多少用之脾胃論。夏月有此﹐乃大熱之證﹐用黃連﹑黃蘗﹑知母各等分﹐酒洗炒爲末﹐白湯和丸﹐每服一二百丸﹐空心白湯下﹐卽以美膳壓之﹐不令停畱胃中﹐直至下元﹐以瀉衝脈之邪也。蓋此病隨四時寒熱溫涼治之。

又曰﹕凡逆气上衝﹐或兼裏急﹐或作躁熱﹐皆衝脈逆也。若內傷病﹐此宜補中益气湯﹐加炒﹑炒連﹑知母﹐以泄衝脈。凡腎火旺﹐及任﹑督﹑衝三脈盛者﹐則宜用酒炒黃蘗﹑知母。亦不可久服﹐恐妨胃也。或腹中刺痛﹐或裏急﹐宜多用甘艸。或虛坐而大便不得者﹐皆屬血虛﹐血虛則裏急﹐宜用當歸。逆气裏急隔咽不通﹐大便不行者﹐宜升陽湯瀉熱湯主之方見《蘭室祕藏》。麻木厥气上衝﹐逆气上行﹐妄聞妄見者﹐宜神功丸主之方見《蘭室祕藏》。

孫眞人《千金方》云﹕咳唾手足厥逆﹐气從小腹上衝胸咽﹐其面翕熱如醉﹐因復下流陰股﹐小便難時復冒者﹐寸脈沈﹐尺脈微﹐宜茯苓五味子湯﹐以治其气沖﹐其方用茯苓﹑五味子二錢﹐桂心﹑甘艸一錢﹐水煎服﹐胸滿者去桂。程篁墩曰﹕太平侯病膻中痛﹐喘嘔吞酸﹐臍上一點气上至咽喉如冰﹐每子後申時輒發﹐醫以爲大寒﹐不效。祝橘泉曰﹕此得之大醉﹐及厚味過多﹐子後申時﹐相火自下騰上﹐故作痛也。以二陳加芩﹑連﹑巵子﹑蒼術﹐數飲而愈。

《素問痿論》曰﹕治痿獨取陽明者﹐何也﹖陽明者﹐五臟六腑之海也﹐主潤宗筋。宗筋主束骨而利機關。衝脈者﹐經脈之海﹐主滲灌谿谷﹐與陽明合於宗筋﹐會於气街﹐而陽明爲之長﹐皆屬於帶脈﹐而絡於督脈﹐故陽明虛﹐則宗筋縱﹐帶脈不引﹐故足痿不用﹐治之當各補其營而通其腧。調其虛實﹐和其逆順﹐筋脈骨肉﹐各以其時受月﹐則病已。謂肝甲乙﹐心丙丁﹐脾戊己主气法時月也。

李東垣曰﹕暑月病甚﹐則傳腎肝﹐爲痿厥。痿﹐乃四肢痿軟。厥﹐乃四肢如火﹐或如冰。心煩衝脈﹐气逆上﹐甚則火逆﹐名曰「厥逆」。故痿厥二病﹐多相須也。經曰﹕下气不足﹐則痿厥心悗。宜以淸燥去濕熱之藥﹐或生脈散合四苓散﹐加酒洗黃蘗﹑知母﹐以洩其濕熱。李瀕湖曰﹕濕熱成痿﹐乃不足中有餘也。宜滲洩之藥﹐若精血枯涸成痿﹐乃不足中之不足也﹐全要峻補之藥。

《靈樞經》曰﹕胸气有街﹐腹气有街﹐頭气有街﹐脛气有街。故气在頭者止之於腦﹔气在胸者止之膺與背腧﹔气在腹者﹐止之背腧與衝脈於臍之左右之動脈﹔气在脛者止之於气街。與承山踝上以下取此者﹐用毫鍼先按在上久應手乃刺而與之﹐所治者頭痛眩僕腹痛中滿暴脹﹐及有新積作痛。

《素問舉痛論》曰﹕寒气客於衝脈﹐衝脈起於關元隨腹直上﹐寒气客則脈不通﹐脈不通則气因之故喘動應手。

王叔和《脈經》曰﹕兩手脈浮之俱有陽﹐沈之俱有陰﹐陰陽皆盛此衝督之脈也。衝督之脈爲十二經之道路也。衝督用事﹐則十二經不復朝於寸口﹐其人若恍惚狂癡。又曰﹕脈來中央堅實徑至關者﹐衝脈也。動苦少腹痛﹐上搶心有瘕疝遺溺﹐脇支滿煩﹐女子絕孕。又曰﹕尺寸俱牢﹐直上直下﹐此乃衝脈胸中有寒疝也。

張仲景曰﹕傷寒動气在右﹐不可發汗﹐汗之則衄而渴﹐心苦煩﹐飲水卽吐先以五苓散﹐次以竹葉湯﹑不可下﹐下之則津液內竭﹐頭眩咽燥﹐鼻干心悸竹葉湯。動气在左不可發汗﹐汗之則頭眩汗不止﹐筋惕肉瞤﹐此爲難治或先用防風白術牡蠣湯﹐次用小建中湯。不可下﹐下之則腹裏拘急不止﹐動气反劇﹐身𨿽有熱﹐反欲拳。先服甘艸漧薑湯﹐次服小建中湯。動气在上﹐不可發汗﹐汗之則气上衝﹐正在心端李根湯﹐不可下﹐下之則掌握熱煩﹐身熱汗泄﹐欲水自灌竹葉湯﹐動气在下﹐不可發汗﹐汗之則無汗﹐心中大煩﹐骨節疼﹐頭痛﹐目運﹐惡寒吐谷先服大陳皮湯﹐次服小建中湯。不可下﹐下之則腹滿﹐卒起頭眩﹐食則下淸谷﹐心下痞堅﹐甘艸瀉心湯。

李瀕湖曰﹕此乃臍之左右上下有气。築築然牢而痛﹐正衝﹑任﹑足少陰﹑太陰四經病也﹐成無己注文以爲左肝右肺﹐上心下脾﹐蓋未審四髒乃兼邪耳。

歧伯曰﹕海有東西南北﹐人亦有四海以應之。胃者﹐水谷之海﹐其輸上在气街﹐下至三里。衝脈爲十二經之海﹐其輸上在於大杼﹐下出於巨虛之上下廉﹐膻中者﹐爲气海﹐其輸上在於柱骨之上下﹐前在人迎。腦爲髓之海﹐其輸上在於蓋﹐下在風府。气海有餘﹐气滿胸中﹐悗息面赤﹐气海不足﹐則气少不足以言。血海有餘﹐則常想其身大﹐怫然不知其所病﹐血海不足﹐亦常想其身小﹐狹然不知其所病。水谷之海有餘﹐則腹滿﹐水谷之海不足﹐則饑不受食。髓海有餘﹐則輕輕多力﹐自過其度﹔髓海不足﹐則腦轉耳鳴﹐脛痠眩冒目無所見﹐懈怠安臥。

任脈

任爲陰脈之海﹐其脈起於中極之下﹐少腹之內﹐會陰之分在兩陰之間。上行而外出循曲骨橫骨上毛際陷中﹐上毛際﹐至中極臍下四寸膀胱之募﹐同足厥陰﹑太陰﹑少陰﹐並行腹裏﹐循關元臍下三寸﹐小腸之募﹐三陰任脈之會﹐歷石門卽丹田﹐一名命門﹐在臍下二寸﹐三焦募也﹑气海臍下一寸半宛宛中﹐男子生气之海﹐會足少陽﹑衝脈於陰交臍下一寸﹐當膀胱上口﹐三焦之募﹐循神闕臍中央﹑水分臍上一寸﹐當小腸下口﹐會足太陰於下脘臍上二寸﹐當胃下口﹐歷建裏臍上三寸﹐會手太陽﹑少陽﹑足陽明於中脘臍上四寸﹐胃之募也﹐上上脘臍上五寸﹑巨闕鳩尾下一寸﹐心之募也﹑鳩尾蔽骨下五分﹑中庭膻中下一寸六分陷中﹐膻中玉堂下一寸六分﹐直下兩乳中間﹐玉堂紫宮下一寸六分﹑紫宮華蓋下一寸六分﹑華蓋璇璣下一寸﹑璇璣天突下一寸﹐上喉嚨﹐會陰維於天突﹑廉泉天突在結喉下四寸宛宛中﹐廉泉在結喉上舌下中央﹐上頤﹐循承槳﹐與手足陽明﹑督脈會唇下陷中﹐環唇﹐上至下齦交﹐復出﹐分行循面﹐系兩目下之中央﹐至承泣而終目下七分﹐直瞳子陷中二穴。凡二十七穴。《難經》《甲乙經》並無循面以下之說。

任衝之別絡﹐名曰尾翳﹐下鳩尾﹐散於腹﹐實則腹皮痛﹐虛則癢搔。《靈樞經》曰﹕缺盆之中﹐任脈也。名曰天突。其側動脈﹐人迎﹐足陽明也。

任脈爲病

《

素問》曰﹕任脈爲病﹐男子內結七疝﹐女子帶下瘕聚。

又曰﹕女子二七而天癸至﹐任脈通太衝脈盛﹐月事以時下。七七﹐任脈虛﹐太衝脈衰﹐天癸竭﹐地道不通。故形壞而無子。又曰﹕上气有音者﹐治其缺盆中謂天突穴也﹐陰維﹑任脈之會﹐刺一寸﹐灸三壯。《脈經》曰﹕寸口脈來緊細實長至關者﹐任脈也。動苦少腹繞臍下引橫骨陰中切痛﹐取關元治之。又曰﹕橫寸口邊脈丸丸者﹐任脈也﹐苦腹中有气如指上搶心﹐不得俛仰拘急。

督脈

督乃陽脈之海﹐其脈起於腎下胞中﹐至於少腹﹐乃下行於腰橫骨圍之中央﹐系溺孔之端。男子循莖下至篡﹐女子絡陰器合篡間﹐俱繞篡後屏翳穴前陰後陰之間也﹐別繞臀至少陰﹐與太陽中絡者﹐合少陰﹐上股內廉﹐由會陽在陰尾尻骨兩旁﹐凡二穴。貫脊﹐會於長彊穴﹐在骶骨端﹐與少陰會。並脊裏上行﹐歷腰腧二十一椎下﹑陽關十六椎下﹑命門十四推下﹑懸樞十三椎下﹑脊中十一椎下﹑中樞十椎下﹑筋縮九椎下﹑至陽七椎下﹑靈臺六椎下﹑衝道五椎下﹑身柱三椎下﹑陶道大椎下﹑大椎一椎下﹐與手足三陽會合。上啞門項後入髮際五分﹐會陽維﹐入系舌本﹐上至風府項後入髮際一寸大筋內宛宛中﹐會足太陽﹑陽維同入腦中﹐循腦戶在枕骨上﹑彊間百會後三寸﹑後頂百會後一寸半﹐上巓﹐歷百會頂中央旋毛中﹑前頂百會前一寸半﹑顖會百會前三寸卽顖門﹑上星顖會前一寸﹐至神庭顖會前二寸﹐直鼻上﹐入髮際五分﹐爲足太陽﹑督脈之會。循額中﹐至鼻柱﹐經素髎鼻準頭也﹑水溝卽人中﹐會手足陽明﹐至兌端在唇上端。入齦交上齒縫中﹐與任脈﹑足陽明交會而終。凡三十一穴。

督脈別絡﹐自長彊走任脈者﹐由少腹直上﹐貫臍中央。上貫心﹐入喉﹐上頤﹐環唇﹐上系兩目之下中央﹐會太陽於目內眥睛明穴見陰蹻下。上額﹐與足厥陰同會於巓﹐入絡於腦。又別自腦下項﹐循肩胛﹐與手足太陽﹑少陽會於大杼第一椎下兩旁﹐去脊中一寸五分陷中。內挾脊﹐抵腰中﹐入循膂絡腎。《難經》曰﹕督脈﹑任脈四尺五寸﹐合共九尺。《靈樞經》曰﹕頸中央之脈﹐督脈也﹐名曰風府。

張潔古曰﹕督者﹐都也﹐爲陽脈之都綱。任者﹐妊也﹐爲陰脈之妊養。

王海藏曰﹕陰蹻﹑陽蹻﹐同起跟中﹐乃气井而相連。任脈﹑督脈﹐同起中極之下﹐乃水溝而相接。

滑伯仁曰﹕任﹑督二脈﹐一源而二歧。一行於身之前﹐一行於身之後。人身之有任督﹐由天地之有子午﹔可以分﹐可以合﹔分之以見陰陽之不離﹐合之以渾倫之無間﹐一而二﹐二而一者也。

李瀕湖曰﹕任﹑督二脈﹐人身之子午也。乃丹家陽火陰符升降之道﹐坎水﹑離火交媾之鄕。故魏伯陽《參同契》云﹐上閉則稱有﹐下閉則稱無。無者以奉上﹐上有神徳居。此兩孔穴法﹐金气亦相須。崔希範《天元入藥鏡》云「上鵲橋﹐下鵲橋﹐天應星﹐地應潮。歸根竅﹐復命關﹔貫尾閭﹐通泥丸。」《大道三章直指》云「修丹之士﹐身中一竅﹐名曰玄牝。正在幹之下﹐坤之上﹐震之西﹐兌之東﹐坎離交媾之地﹔在人身天地之正中﹐八脈﹑九竅﹑十二經﹑十五絡聯輳﹐虛間一穴﹐空懸黍珠。醫書謂之任﹑督二脈﹐此元气之所由生﹐眞息之所由起。修丹之士﹐不明此竅﹐則眞息不生﹐神化無基也。」兪琰注《參同契》云「人身血气﹐往來循環﹐晝夜不停﹐醫書有任﹑督二脈﹐人能通此二脈﹐則百脈皆通。黃庭經言﹕皆在心內運天經﹐晝夜存之自長生。天經乃吾身之黃道﹐呼吸往來於此也。鹿運尾閭﹐能通督脈﹔龜納鼻息﹐能通任脈﹐故二物皆長壽。此數說﹐皆丹家河車妙旨也。而藥物﹑火侯﹐自有別傳。」

王海藏曰﹕張平叔言﹐鉛乃北方正气﹐一點初生之眞陽﹐爲丹母。其虫爲龜﹐卽坎之二陰也﹐地軸也﹔一陽爲蛇﹐天根也。陽生於子﹐藏之命門﹐元气之所系﹐出入於此。其用在臍下﹐爲天地之根﹐玄牝之門﹐通厥陰﹐分三歧﹐爲三車。一念之非﹐降而爲漏。一念之是﹐守而成鉛。升而接離﹐補而成乾。陰歸陽化﹐是以還元。至虛至靜﹐道法自然﹐飛升而仙。

督脈爲病

《素問骨空論云》﹕督脈生疾﹐從少腹上衝心而痛﹐不得前後﹐爲衝疝。女子爲不孕癃痔遺溺﹐嗌漧治在骨上謂腰橫骨上毛際中﹐曲骨穴也﹐甚者在臍下營臍下一寸﹐陰交穴也。

王啟玄曰﹕此乃任﹑衝二脈之病﹐不知何以屬之督脈。李瀕湖曰﹕督脈難行於背﹐而別絡自長彊走任脈者﹐則少腹直上貫臍﹐中貫心﹐入喉上頤環唇而入於目之內眥﹐故顯此諸證﹐啟玄蓋未深考爾。

《素問》曰﹕督脈實則脊彊反折﹐虛則頭重髙搖之挾骨之有過者﹐取之所別也。

秦越人《難經》曰﹕督脈爲病﹐脊彊而厥。

王海藏曰﹕此病宜用羌活﹑獨活﹑防風﹑荊芥﹑細辛﹑藳本﹑黃連﹑大黃﹑附子﹑烏頭﹑蒼耳之類。

張仲景《金匱》云﹕脊彊者﹐五痓之總名。其證卒口噤背反張﹐而瘛瘲。諸藥不已﹐可灸身柱大椎陶道穴。

又曰﹕痓家脈﹐而弦直上下行。

王叔和《脈經》曰﹕尺寸俱浮﹐直上直下﹐此爲督脈﹐腰背彊痛﹐不得俛仰﹐大人癲病﹐小兒風癇。

又曰﹕脈來中央浮直﹐上下動者﹐督脈也。動苦腰背膝寒﹐大人癲﹐小兒癇﹐宜灸頂上三壯。

《素問風論》曰﹕風气循風府而上﹐則爲腦風﹐風入系頭則爲目風眼寒。

王啟玄云﹕腦戶乃督脈﹐足太陽之會﹐故也。

帶脈

帶脈者﹐起於季脇足厥陰之章門穴﹐同足少陽循帶脈穴章門足厥陰﹑少陽之會﹐在季肋骨端﹐肘尖盡處是穴﹐帶脈穴屬足少陽經﹐在季脇下一寸八分陷中﹐圍身一周﹐如束帶然。又與足少陽會於五樞帶脈下三寸﹑維道章門下五寸三分﹐凡八穴。

《靈樞經》曰﹕足少陰之正﹐至腘中﹐別走太陽而合﹐上至腎﹐當十四椎﹐出屬帶脈。

楊氏曰﹕帶脈總束諸脈﹐使不妄行﹐如人束帶而前垂﹐故名。婦人惡露﹐隨帶脈而下﹐故謂之帶下。

帶脈爲病

秦越人曰﹕帶之爲病腹滿﹐腰溶溶如坐水中溶溶﹐緩慢貌。

明堂曰﹕帶脈二穴﹐主腰腹縱溶溶如囊水之狀﹐婦人少腹痛。裏急後重﹐瘛瘲月事不調﹐赤白帶下﹐可鍼六分﹐灸七壯。

張潔古曰﹕帶脈之病﹐太陰主之﹐宜灸章門二穴﹐三壯。

《素問》﹕曰﹕邪客於太陰之絡﹐令人腰痛﹐引小腹控眇﹐不可以養息﹐眇﹐謂季肋下之空軟處

張仲景曰﹕大病瘥後﹐腰以下有水气﹐牡蠣澤瀉散主之﹐若不已﹐灸章門穴。

王叔和曰﹕帶脈爲病﹐左右繞臍腰脊痛﹐衝陰股也。

王海藏曰﹕小兒癲疝﹐可灸章門﹐三壯而愈。以其與帶脈行於厥陰之分﹐而太陰主之。又曰﹕女子經病血崩﹐久而成枯者﹐宜澀之益之﹔血閉久而成竭者﹐宜益之破之。破血有三治﹐始則四物入紅花﹐調黃芪﹑肉桂﹔次則四物入紅花﹐調鯪﹑鯉﹑甲﹑桃仁﹑桂﹐童子小便﹐和酒煎服﹔末則四物入紅花﹐調易老沒藥散。

張子和曰﹕十二經與奇經七脈﹐皆上下周流﹐惟帶脈起少腹之側﹐季脇之下﹐環身一周﹐絡腰而過﹐如束帶之狀。而衝﹑任二脈﹐循腹脇夾臍旁﹐傳流於气沖﹐屬於帶脈﹐絡於督脈。衝﹑任﹑督三脈﹐同起而異行﹐一源而三歧﹐皆絡帶脈。因諸經上下往來﹐遺熱於帶脈之間﹐客熱郁抑白物滿溢﹐隨溲而下﹐綿綿不絕﹐是爲白帶﹐《內經》云﹕思想無窮﹑所願不得﹑意淫於外﹑入房他甚﹑發爲筋痿﹐及爲白淫。白淫者﹐白物淫衍﹐如精之狀﹐男子因溲而下﹐女子綿綿而下也。皆從濕熱治之﹐與治痢同法。赤白痢﹐乃邪熱傳於大腸﹐赤白帶﹐乃邪熱傳於小腸。後世皆以赤爲熱﹐白爲寒﹐流誤千載﹐是醫誤之矣。又曰﹕資生經載一婦人﹐患赤白帶下﹐有人爲灸气海﹐未效。次日爲灸帶脈穴﹐有鬼附耳云「昨日灸亦好﹐只灸我不著我﹐今灸著我﹐我去矣﹐可爲酒食祭我。」其家如其言祭之﹐遂愈。予初怪其事﹐因思晉景公膏肓二鬼之事﹐乃虛勞已甚﹐鬼得乘虛居之。此婦亦或勞心虛損﹐故鬼居之﹐灸旣著穴﹐不得不去。自是凡有病此者﹐每爲之按此穴﹐莫不應手酸痛﹐令歸灸之﹐無有不愈。其穴﹐在兩脇季肋之下一寸八分﹐若更灸百會穴﹐尢佳。《內經》云﹕上有病﹐下取之﹔下有病﹐上取之。又曰﹕上者下之﹐下者上之﹐是矣。

劉宗厚曰﹕帶下多本於陰虛陽竭﹐營气不升﹐經脈凝澀﹐沖气下陷﹐精气積滯於下焦奇經之分﹐蘊釀而成。以帶脈爲病得名﹐亦以病形而名。白者屬气﹐赤者屬血。多因醉飽房勞﹐服食燥熱所至﹐亦有濕痰流注下焦者﹐腎肝陰淫濕勝者﹐或驚恐而木乘土位﹐濁液下流﹐或思慕無窮﹐發爲筋痿﹐所謂二陽之病發心脾也。或餘經濕熱﹐屈滯於少腹之下﹐或下元虛冷﹐子宮濕淫。治之之法﹐或下或吐﹐或發中兼補。補中兼利﹐燥中兼升發﹐潤中兼溫養。或溫補。或收澀﹐諸例不同﹐亦病機之活法也。

《巢元方病源》曰﹕腎著病﹐腰痛冷如冰﹐身重腰如帶五千錢。不渴﹐小便利﹐因勞汗出﹐衣裏冷濕而得﹐久則變爲水也。千金用腎著湯﹐三因用滲濕湯﹐東垣用獨活湯主之。

气口九道脈

手檢圖曰﹕肺爲五臟華蓋﹐上以應天﹐解理萬物﹐主行精气﹐法五行﹐應四時﹐知五味。气口之中﹐陰陽交會﹐中有五部﹐前後左右﹐各有所主﹐上下中央﹐分爲九道﹐診之則知病邪所在也。

李瀕湖曰﹕气口一脈﹐分爲九道﹐總統十二經﹐並奇經八脈﹐各出診法﹐乃歧伯祕授黃帝之訣也。扁鵲推之﹐獨取寸口以決死生。蓋气口爲百脈流注朝會之始﹐故也。三部𨿽傳﹐而九道淪隱﹐故奇經之脈﹐世無人知﹐今撰爲圖﹐並附其說於後﹐以洩千古之祕藏雲。

歧伯曰﹕前部如外者﹐足太陽膀胱也。動苦目眩頭項腰背彊痛﹐男子陰下濕癢﹐女子少腹痛引命門﹐陰中痛子髒閉﹐月水不利。浮爲風﹐澀爲寒﹐滑爲勞熱﹐緊爲宿食。

中部如外者﹐足陽明胃也。動苦頭痛面赤。滑﹐爲飲﹔浮﹐爲大便不利﹔澀﹐爲嗜臥腸鳴不能食。足脛痺。後部如外者﹐足少陽膽也。動苦腰背胻股肢節筋痛﹐浮爲气。澀爲風﹐急爲轉筋爲勞。

前部如內者﹐足厥陰肝也。動苦少腹痛引腰﹐大便不利﹐男子莖中痛﹐小便難﹐疝气﹐兩丸上入﹐女子月水不利﹐陰中寒﹐子戶閉﹐少腹急。

中部如內者﹐足太陰脾也。動苦腹滿胃中痛﹐上管有寒食不下﹐腰上狀如居水中。沈澀﹐爲身重足脛寒痛﹐煩滿不能臥﹐時咳唾有血﹐洩利食不化。

後部如內者﹐足少陰腎也。動苦少腹痛﹐與心相引背痛﹐小便淋﹐女人月水來上搶心胸﹐脇滿﹐股裏拘急。

前部中央直者﹐手少陰心﹑手太陽小腸也。動苦心下堅痛﹐腹脇急。實急者爲感忤﹐虛者爲下利腸鳴。女子陰中癢痛﹐滑爲有娠。

中部中央直中者﹐手厥陰心主也。動苦心痛﹐面赤多喜怒﹐食苦咽。微浮苦悲傷恍惚﹐澀爲心下寒﹐沈爲恐怖﹐如人將捕之狀﹐時寒熱﹐有血气。

後部中央直者﹐手太陽肺﹑手陽明大腸也。動苦咳逆﹐气不得息。浮爲風﹐沈爲熱﹐緊爲胸中積熱﹐澀爲時咳血。

前部橫於寸口丸丸者﹐任脈也。動苦少腹痛﹐逆气搶心﹐胸拘急不得俛仰。《脈經》云﹕寸口脈緊細實長下至關者﹐任脈也﹐動苦少腹繞臍痛﹐男子七疝﹐女子瘕聚。

三部俱浮﹐直上直下者﹐督脈也。動苦腰背彊痛﹐不得俛仰﹐大人癲﹐小兒癇。

三部俱牢﹐直上直下者﹐衝脈也。苦﹐胸中有寒疝。《脈經》曰﹕脈來中央堅實徑至關者﹐衝脈也。動苦少腹痛﹐上搶心﹐有瘕疝遺溺﹐女子絕孕。

前部左右彈者﹐陽蹻也。動苦腰背痛﹐癲癇僵僕羊鳴﹐偏枯痺身體彊。

中部左右彈者﹐帶脈也。動苦少腹痛引命門﹐女子月事不來﹐絕繼復下﹐令人無子﹐男子少腹拘急﹐或失精也。

後部左右彈者﹐陰蹻也。動苦癲癇寒熱﹐皮膚彊痺﹐少腹痛裏急﹐腰胯相連痛﹐男子陰疝﹐女子漏下不止。

從少陰斜至太陽者﹐陽維也。動苦顚僕羊鳴﹐手足相引﹐甚者失音不能言﹐肌肉痺癢。

從少陽斜至厥陰者﹐陰維也。動苦癲癇﹐僵僕羊鳴﹐失音﹐肌肉痺癢﹐汗出惡風。

釋音

蹻﹐腳卻喬蹺四音﹐舉足髙也﹐又蹻捷也。

跗﹐音膚﹐足背也。

跟﹐音根﹐足踵也。

踝﹐花上聲﹐足螺螄骨也。

嗌﹐音益﹐喉也。

噤﹐音禁﹐口閉也。

齦﹐音銀﹐齒根肉也。

臑﹐濡嫩二音﹐軟肉也﹐

眇﹐音抄﹐季肋下也﹐

腨﹐音喘﹐腳肚也。

腘﹐音國﹐屈膝腕中也。

膻﹐音亶﹐胸中也。

腧﹐音戍﹐五臟腧也。

脘﹐音管﹐胃脘也。

胛﹐音甲﹐背兩旁骨也。

膂﹐音旅﹐夾脊肉也。

臀﹐髀股也。

瞤﹐音犉﹐目動也。

眥﹐音劑﹐目角際也。

昧﹐音妹﹐目不明也。

瞋﹐音嗔﹐怒目張也。

瞑﹐音眠﹐寐也。

瞼﹐音檢﹐眼弦也。

髆﹐音博﹐肩胛骨也。

髖﹐音寬﹐髀上也﹐

�﹐音行﹐臁骨也。

髃﹐虞偶二音﹐肩前也。

骭﹐音幹﹐脛骨也。

骶﹐音氏﹐尾脊骨也。

髎﹐音寥﹐骨空處也。

窌﹐與髎同。說文音皰﹐窖也。

癲﹐音顚﹐僕病也。

癇﹐音閒﹐驚病也。

痙﹐音頸﹐風彊病也。

痓﹐癡去聲﹐乍前乍後病也。

�﹐音頑﹐痺也。

痿﹐音委﹐肢軟也。

瘕﹐音賈﹐積病也。

疝﹐山訕二音﹐寒痛病也。

癃﹐音隆﹐小便淋也。

�﹐音頹﹐陰腫也。

瘂﹐與啞同。

痠﹐與酸同。

痏﹐音有﹐鍼瘡也。

瘥﹐楚懈切﹐楚嫁切﹐病除也。

輳﹐音湊﹐輻輳也。

俠﹐古文﹐俠挾通用。

俛﹐音免﹐俯也。

僕﹐音赴﹐顚倒也。

漑﹐音槪﹐灌也。

泌﹐音筆﹐別水也。

溺﹐音尿﹐小便也。

溲﹐音搜﹐小便也﹐

澀﹐音澀﹐不滑也。

怫﹐音佛﹐怫郁也。

悍﹐音汗﹐猛也。

慓﹐音漂﹐疾也。

悗﹐音悶﹐同義。又音瞞﹐惑。

惕﹐音狄﹐心動也﹐

頏﹐音杭﹐頸也﹐

頄﹐音求﹐面顴也

顙﹐桑上聲﹐額也。

郤﹐與隙同﹐孔郤也。

罅﹐呼訝切﹐孔罅也。

擴﹐音郭﹐引長之意。

隧﹐音遂﹐小路也。

篁﹐初患切﹐陰下縫間也。

募﹐與膜同。

毖﹐音琵。

椎﹐音縋﹐脊之骨節也。

髀厭﹐音箄掩﹐股後骨。卽環跳也。

瘈瘲﹐瘛瘲﹐並音洽從﹐手足舒縮也。

膏肓﹐音髙荒﹐心上鬲下也。

惵卑﹐音蝶怯﹐弱也。

漯漯﹐音踏﹐汗應時出之貌。

�﹐音荒﹐目不明也。

築築﹐气痛如築也。

丸丸﹐脈如珠丸也﹐

洗洗﹐音璽﹐皮毛淒滄惡寒之貌。

灑灑﹐音洗﹐同義。

奇經八脈考卷終

