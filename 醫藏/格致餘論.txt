

欽定四庫全書

子部五

格致餘論

醫家類

提要

【臣】等謹案格致餘論一卷元朱震亨撰震亨字彥修金華人受業於羅知悌得劉守眞之其說謂陽易動陰易虧獨重滋陰降火創爲陽常有餘陰常不足之論張介賔等攻之不遺餘力然震亨意主補益故諄諄以飲食色欲爲箴所立補陰諸丸亦多奇效孫一奎醫防緒餘云丹溪生當承平見人多酗酒縱欲精竭火熾復用剛劑以至於斃因爲此救時之說後人不察遂以寒涼殺人此不善學丹溪者也其說可謂平允矣是編前有自序云古人以醫爲吾儒格物致知之一事故特以是名書蓋震亨本儒者受業於許謙之門學醫特其餘事乃性之所近竟不以儒名而以醫名然究較方技者流爲能明其理故其言如是戴良九靈山房集有丹溪翁敍其始末甚詳云乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

格致餘論原序

金之以善醫名者凡三人曰劉守眞氏曰張子和氏曰李明之氏𨿽其人年之有先後術之有攻補至於惟陰陽五行升防生成之理則皆以黃帝內經爲宗而莫之有異也張一再傳其後無所聞李𨿽多門弟子又在中州人有罕知之者獨劉之學授之荊山浮屠師師江南始傳太無羅知悌子杭太無宋寶祐中人受幸穆陵得給事禁中性倨甚無有能承其學者又獨至烏傷朱君始能傳之初君之未從太無也手抄陳師文裴宗元所定大觀二百九十有七方晝夜而習焉旣而悟曰故方新病安有能相值者泥是且殺人乃盡棄去渡淛河走吳中尋師而求其說久之不能得復走宛陵走南徐走建業皆無吳中時累累道途間方不知所適忽有以太無爲告者遂還杭拜之凡十往返不得通君乃立其門終日不動太無憐其志爲敷暢三家之旨而一折以經越數年悉受其學以歸鄕之羣醫方泥陳裴學聞君言皆大驚已而又皆大服翕然共尊事之君年旣髙所見益粹精其自得者類多前人所未發乃徇門人張翼等請著爲書若干篇名之曰格致餘論持以示金華宋濓濓竊受而讀之見其立言深察證詳未嘗不嘆君用志之勤也蓋當大觀之方盛行世之人烏知有所謂內經之學君獨能﨑嶇數十百里必欲求師而受其說𨿽險阻艱難更嬰疊挫曽不爲之少動所以卒能成其學向使君之志稍變焉烏有今日哉傳曰用志不分其道乃成殆君之謂矣此書其有功於生民者甚大宜與三家所著並傳於世故濓得備書傳學用功之所自於篇端其見君之自序者因不暇及也君名震亨字彥修許文懿公之髙弟弟子公講學入華山時君卽從之遊而聞道最先剛明正直不可幹以私其安貧守道𨿽古君子弗過也而醫又特其一事云至正七年冬十有一月日南至金華宋濓書於浦陽東明山中

欽定四庫全書

格致餘論

元朱震亨撰

飲食色欲箴序

傳曰飲食男女人之大欲存焉予每思之男女之欲所闗甚大飲食之欲於身尢切世之淪胥陷溺於其中者蓋不少矣茍志於道必先於此究心焉因作飲食色欲二箴以示弟侄並告諸同志云

飲食箴

人身之貴父母遺體爲口傷身淊淊皆是人有此身饑渇洊興乃作飲食以遂其生睠彼昩者因縱口味五味之過疾病蜂起病之生也其機甚防饞涎所牽忽而不思病之成也飲食俱廢憂貽父母醫禱百計山野貧賤淡薄是諳動作不衰此身亦安均气同體我獨多病悔悟一萌塵開鏡淨曰節飲食易之象辭養小失大孟子所譏口能致病亦敗爾徳守口如瓶服之無斁

色欲箴

惟人之生與天地參坤道成女乾道成男配爲夫婦生育攸寄血气方剛惟其時矣成之以時接之以時父子之親其要在玆睠彼昩者徇情縱欲惟恐不及濟以燥毒气陽血陰人身之神陰平陽祕我體長春血气幾何而不自惜我之所生翻爲我賊女之耽兮其欲實多閨房之肅門庭之和士之耽兮其家自廢旣喪厥徳此身亦瘁逺彼幃薄放心乃收飲食甘美身安病瘳

陽有餘陰不足論

人受天地之气以生天之陽气爲气地之陰气爲血故气常有餘血常不足何以言之天地爲萬物父母天大也爲陽而運於地之外地居天之中爲陰天之大气舉之日實也亦屬陽而運於月之外月缺也屬陰稟日之光以爲明者也人身之陰气其消長視月之盈缺故人之生也男子十六歳而精通女子十四歳而經行是有形之後猶有待於乳哺水糓以養陰气始成而可與陽气爲配以能成人而爲人之父母古人必近三十二十而後嫁娶可見陰之難於成而古人之善於攝養也禮記注曰惟五十然後養陰者有以加內經曰年至四十陰气自半而起居衰矣又曰男子六十四歲而精絕女子四十九歲而經斷夫以陰气之成止供給得三十年之視聽言動已先虧矣人之情欲無涯此難成易虧之陰气若之何而可以供給也經曰陽者天气也主外陰者地气也主內故陽道實陰道虛又曰至陰虛天气絕至陽盛地气不足觀虛與盛之所在非吾之過論主閉藏者腎也司疎泄者肝也二髒皆有相火而其系上屬於心心君火也爲物所感則易動心動則相火亦動動則精自走相火翕然而起𨿽不交防亦暗流而疎泄矣所以聖賢只是教人收心養心其防深矣天地以五行更疊衰旺而成四時人之五臓六腑亦應之而衰旺四月屬巳五月屬午爲火太旺火爲肺金之夫火旺則金衰六月屬未爲土大旺土爲水之夫土旺則水衰況腎水常借肺金爲母以補助其不足故內經諄諄於資其化源也古人於夏必獨宿而淡味兢兢業業於愛防也保養金水二臓正嫌火土之旺爾內經曰冬不蔵精者春必溫病十月屬亥十一月屬子正火气潛伏閉蔵以養其本然之眞而爲來春發生升動之本若於此時恣嗜欲以戕賊至春升之際下無根本陽气輕浮必有溫熱之病夫夏月火土之旺冬月火气之伏此論一年之虛耳若上前下後月廓月空亦爲一月之虛大風大霧虹霓飛電暴寒暴熱日月薄蝕憂愁忿怒驚恐悲哀醉飽勞倦謀慮勤動又皆爲一日之虛若病患初退瘡痍正作尢不止於一日之虛今因多有春末夏初患頭痛腳輭食少體熱仲景謂春夏劇秋冬差而脈大者正世俗所謂注夏病若犯此四者之虛似難免此夫當壯年便有老態仰事俯育一切隳壊興言至此深可驚懼古人謂不見所欲使心不亂夫以溫柔之盛於體聲音之盛於耳顏色之盛於目馨香之盛於鼻誰是鐵漢心不爲之動也善攝生者於此五个月出居於外茍值一月之虛亦宜暫逺帷幕各自珍重保全天和期無負敬身之教幸甚

治病必求其本論

病之有本猶艸之有根也去葉不去根艸猶在也治病猶去艸病在臓而治腑病在表而攻裏非惟戕賊胃气抑且資助病邪醫云乎哉族叔祖年七十稟甚壯形甚痩夏末患泄利至深秋百方不應予視之曰病𨿽久而神不悴小便澀少而不赤兩手脈俱澀而頗自言鬲防悶食亦減因悟曰此必多年沈積僻在腸胃詢其平生喜食何物曰我喜食鯉魚三年無一日缺予曰積痰在肺肺爲大腸之臓宜大腸之本不固也當與澄其源而流自淸以茱茰陳皮靑蔥蔍苜根生薑煎濃湯和以沙糖飲一碗許自以指探喉中至半時辰吐痰半升許如膠是夜減半次早又飲又吐半升而利止又與平胃飲加白術黃連旬日而安東陽王仲延遇諸塗來告曰我每日食物必屈曲自鬲而下且硬澀作防痛它無所苦此何病脈之右甚濇而闗尢沈左卻和予曰污血在胃脘之口气因鬰而爲痰此必食物所致明以告我彼亦不自覺予又曰汝去臘食何物爲多曰我每日早必飲防刴酒兩三盞逼寒气爲制一方用韭汁半銀盞冷飲細呷之盡韭葉半斤而病安已而果然又一鄰人年三十餘性狡而躁素患下疳瘡或作或止夏初患自利鬲上防悶醫與治中湯兩貼昏悶若死片時而蘇予脈之兩手皆濇重取略似數予曰此下疳瘡之深重者與當歸龍防丸去麝四貼而利減又與小柴胡去半夏加黃連芍藥川芎生薑煎五六貼而安彼三人者俱是濇脈或或不而治法迥別不求其本何以議藥

濇脈論

人一呼脈行三寸一吸脈行三寸呼吸定息脈行六寸一晝一夜一萬三千五百息脈行八百一十丈此平人血气運行之定數也醫者欲知血气之病非切脈不足以得之脈之狀不一載於脈經者二十有四浮沈芤滑實洪微緩濇遲伏濡弱數細動虛促結代革散其狀大率多兼見人之爲病有四曰寒曰熱曰實曰虛故學脈者亦必以浮沈遲數爲之綱以察病情此不易之論也然濇之見固多虛寒亦有痼熱爲病者醫於指下見有不足之气象便以爲虛或以爲寒孟浪與藥無非熱補輕病爲重重病爲死者多矣何者人之所借以爲生者血與气也或因憂鬰或因厚味或因無汗或因補劑气騰血沸淸化爲濁老痰宿飲膠固雜糅脈道阻澀不能自行亦見濇狀若重取至骨來似有力且帶數以意參之於證驗之形气但有熱證當作痼熱可也此論爲初學者發圓機之士必以爲贅東陽吳子方年五十形肥味厚且多憂怒脈常沈濇自春來得痰气病醫認爲虛寒率與燥熱香竄之劑至四月間兩足弱气上衝飲食減召予治之予曰此熱鬰而脾虛痿厥之證作矣形肥而脈沈未是死證但藥邪太盛當此火旺實難求生且與竹瀝下白術膏盡二斤气降食進一月後大汗而死書此以爲諸賢覆轍戒云

養老論

人生至六十七十以後精血俱耗平居無事已有熱證何者頭昏目眵肌癢溺數鼻涕牙落涎多寐少足弱耳瞶健忘運腸燥面垢發脫眼花久坐兀睡未風先寒食則易饑笑則有淚但是老境無不有此或曰局方烏附丹劑多與老人爲宜豈非以其年老气弱下虛理宜溫補今子皆以爲熱烏附丹劑將不可施之老人耶余曉之曰奚止烏附丹劑不可妄用至於好酒膩肉濕面油汁燒炙煨炒辛辣甜滑皆在所忌或曰子何愚之甚耶甘防養老經訓具在爲子爲婦甘防不及孝道便虧而吾子之言若是其將有說以通之乎願聞其略予愀然應之曰正所謂道並行而不悖者請詳言之古者井田之法行鄕閭之教興人知禮讓比屋可封肉食不及幼壯五十才方食肉彊壯恣饕比及五十疾已蜂起气耗血竭筋柔骨痿腸胃壅閼涎沫充溢而況人身之陰難成易虧六七十後陰不足以配陽孤陽幾欲飛越因天生胃气尙爾畱連又借水糓之陰故覊縻而定耳所陳前證皆是血少內經曰腎惡燥烏附丹劑非燥而何夫血少之人若防風半夏蒼術香燥但是燥劑且不敢多況烏附丹劑乎或者又曰一部局方悉是溫熱養陽吾子之言無乃謬妄乎予曰局方用燥劑爲刼濕病也濕得燥則豁然而收局方用暖劑爲刼虛病也補腎不如補脾脾得溫則易化而食味進下𨿽暫虛亦可少回內經治法亦許用刼正是此意蓋爲質厚而病淺者設此亦儒者用權之意若以爲經常之法豈不大悞彼老年之人質𨿽厚此時亦近乎薄病𨿽淺其本亦易以撥而可以刼藥取速效乎若夫形肥者血少形痩者气實間或有可用刼藥者設或失手何以取救吾寧稍遲計出萬全豈不美乎烏附丹劑其不可輕餌也明矣至於飲食尢當謹節夫老人內虛脾弱陰虧性急內虛胃熱則易饑而思食脾弱難化則食已而再飽陰虛難降則气鬰而成痰至於視聴言動皆成廢懶百不如意怒火易熾𨿽有孝子順孫亦是動輒扼腕況未必孝順乎所以物性之熱者炭火制作者气之香辣者味之甘膩者其不可食也明矣𨿽然腸胃堅厚福气深壯者世俗觀之何妨奉養縱口固快一時積久必爲災害由是觀之多不如少少不如絕爽口作疾厚味措毒前哲格言猶在人耳可不愼歟或曰如子之言殆將絕而不與於汝安乎予曰君子愛人以徳小人愛人以姑息況施於所尊者哉惟飲與食將以養生不以致疾若以所養轉爲所害恐非君子之所謂孝與敬也然則如之何則可曰好生惡死好安惡病人之常情爲子爲孫必先開之以義理曉之以物性旁譬曲諭陳說利害意誠辭確一切以敬愼行之又次以身先之必將有所感悟而無扞格之逆矣吾子所謂絕而不與施於有病之時尢是孝道若無病之時量酌可否以時而進某物不食某物代之又何傷於孝道乎若夫平居閒話素無開誘掖之言及至饑腸已鳴饞涎已動飲食在前馨香撲鼻其可禁乎經曰以飲食忠養之忠之一字恐與此意合請勿易看過予事老母固有愧於古者先母年逾七旬素多痰飲至此不作節養女道自謂有術只因大便燥結時以新牛乳豬脂和糜粥中進之𨿽以暫時滑利終是膩物積多次年夏時鬰爲粘痰發爲脇瘡連日作楚寐興隕獲爲之子者置身無地因此苦思而得節養之說時進參術等補胃補血之藥隨天令加減遂得大腑不燥面色瑩防𨿽覺痩弱終是無病老境得安職此之由也因成一方用參術爲君牛膝芍藥爲臣陳皮茯苓爲佐春加川芎夏加五味黃芩麥門冬冬加當歸身倍生薑一日或一貼或二貼聽其小水才覺短少便進此藥小水之長如舊卽是郤病防法後到東陽因聞老何安人性聰敏七十以後稍覺不快便卻粥數日單進人參湯數貼而止後九十餘無疾而卒以其偶同故筆之以求是正

慈幼論

人生十六歲以前血气俱盛如日方升如月將圎惟陰長不足腸胃尙脆而窄養之之道不可不謹童子不衣裘帛前哲格言具在人耳裳下體之服帛溫輭甚於布也裘皮衣溫輭甚於帛也蓋下體主陰得寒涼則陰易長得溫暖則陰暗消是以下體不與帛絹夾厚溫暖之服恐妨陰气實爲確論血气俱盛食物易消故食無時然腸胃尙脆而窄若稠粘漧硬酸鹹甜辣一切魚肉木果濕面燒炙煨炒但是發熱難化之物皆宜禁絕只與幹柿熟菜白粥非惟無病且不縱口可以養徳此外生栗味醎幹柿性涼可以爲養陰之助然栗大補柿大澀俱爲難化亦宜少與婦人無知惟務姑息畏其啼哭無所不與積成疥疾𨿽悔何及所以富貴驕養有子多病迨至成人筋骨柔弱有疾則不能忌口以自養居喪則不能食素以盡禮小節不謹大義亦虧可不愼歟至於乳子之母尢宜謹節飲食下咽乳汁便通情欲動中乳脈便應病气到乳汁必凝滯兒得此乳疾病立至不吐則防不瘡則熱或爲口糜或爲驚搐或爲夜啼或爲腹痛病之初來其溺必甚少便須詢問隨證調治母安亦安可消患於未形也夫飲食之擇猶是小可乳母稟受之厚薄情性之緩急骨相之堅脆徳行之善惡兒能速肖尢爲闗系或曰可以已矣曰未也古之胎教具在方冊愚不必贅若夫胎孕致病事起茫昩人多玩忽醫所不知兒之在胎與母同體得熱則俱熱得寒則俱寒病則俱病安則俱安母之飲食起居尢當愼宻東陽張進士次子二歲滿頭有瘡一日瘡忽自平遂患痰喘予視之曰此胎毒也愼勿與解利藥眾皆愕然予又曰乃母孕時所喜何物張曰辛辣熱物是其所喜因口授一方用人參連翹黃連生甘艸陳皮芍藥木通濃煎沸湯入竹瀝與之數日而安或曰何以知之曰見其精神昏倦病受得深決無外感非胎毒而何予之次女形痩性急體本有熱懷孕三月適當夏暑口渇思水時髮小熱遂教以四物湯加黃芩陳皮生甘艸木通因懶於煎煮數貼而止其後此子二歲瘡痍徧身忽一日其瘡防愈數日遂成痎瘧予曰此胎毒也瘡若再作病必自安已而果然若於孕時確守前方何病之有又陳氏女八歲時得癇病遇陰則作遇驚亦作口出涎沫聲如羊鳴予視之曰此胎受驚也其病深痼調治半年病亦可安仍須淡味以佐藥功與燒丹元繼以四物湯入黃連隨時令加減半年而安

夏月伏陰在內論

天地以一元之气化生萬物根於中者曰神機根於外者曰气血萬物同此一气人靈於物形與天地參而爲三者以其得气之正而通也故气升亦升气浮亦浮气降亦降气沈亦沈人與天地同一槖籥子月一陽生陽初動也寅月三陽生陽初出於地也此气之升也巳月六陽生陽盡出於上矣此气之浮也人之腹屬地气於此時浮於肌表散於皮毛腹中虛矣經曰夏月經滿地气溢滿入經絡受血皮膚充實長夏气在肌肉所以表實表實者裏必虛世言夏月伏陰在內此陰字有虛之義若作陰冷看其悞甚矣或曰以手捫腹明知其冷非冷而何前人治暑病有玉龍丸大順散桂苓丸單煮良姜與縮脾飲與艸果等皆得濕熱之劑何吾子不思之甚也予曰春夏養陽王太僕謂春食涼夏食寒所以養陽也其意可見矣若夫涼臺水館大扇風車陰水寒泉果冰雪涼之傷自內及外不用溫熱病何由安詳玩其意實非爲內伏陰而用之也前哲又謂升降浮沈則順之寒熱溫涼則逆之若於夏月火令之時妄投溫熱寜免實實虛虛之患乎或曰巳月純陽於理或通五月一陰六月二陰非陰冷而何予曰此陰之初動於地下也四陽浮於地上燔灼焚燎流金爍石何陰冷之有孫眞人制生脈散令人夏月服之非虛而何

豆瘡陳氏方論

讀前人之書當知其立言之意人讀其書而不知其意求適於用不可得也豆瘡之論錢氏爲詳歷舉源流經絡明分表裏虛實開陳其施治之法而又證以論辯之言深得著書垂教之體學者讀而用之如求方圓於規矩較平直於凖防引而伸之觸類而長之可爲無窮之應用也今人不知致病之因不求立方之意倉卒之際防證檢方漫爾一試設有不應並其書而廢之不思之甚也近因局方之教久行素問之學不講抱疾談醫者類皆喜溫而惡寒喜補而惡解利忽得陳氏方論皆燥熱補劑其辭確其文簡懽然用之翕然信之遂以爲錢氏不及陳氏逺矣或曰子以陳氏方爲不足歟曰陳氏方誠一偏論𨿽然亦可謂善求病情者其意大率歸重於太陰一經蓋以手太陰屬肺主皮毛也足太陰屬脾主肌肉肺金惡寒而易於感脾胃土惡濕而無物不受觀其用丁香官桂所以治肺之寒也用附術半夏所以治脾之濕也使其肺果有寒脾果有濕而兼有虛也量而與之中病則止何傷之有今也不然徒見其瘡之出遲者身熱者泄瀉者驚悸者气急者渇思飲者不問寒熱虛實率投木香散異功散閒有偶中隨手獲效設或悞投禍不旋踵何者古人用藥制方有向有監制有反佐有因用若錢氏方固未嘗廢細辛丁香白術參茋等率有監制輔佐之藥不專務於溫補耳然其用涼寒者多而於輔助一法略開端緒未曾深及癡人之前不可說夢錢氏之慮至矣亦將以達者擴充推廣而用𨿽然渇者用溫藥癢塌者用補藥自陳氏發之迥出前軰然其多用桂附丁香等燥熱恐未爲適中也何者桂附丁香軰當有寒而虛固是的當虛而未必寒者其爲害當何如耶陳氏立方之時必有挾寒而豆瘡者其用燥熱補之固其宜也今未挾寒而用一偏之方寜不過於熱乎予嘗防諸家之粹求其意而用之實未敢據其成方也試舉一二以証之從子六七歲時患豆瘡發熱微渇自利一小方脈視之用木香散每貼又增丁香十粒予切疑焉觀其出遲固因自利而气弱察其所下皆臭滯陳積因腸胃熱蒸而下也恐非有寒而虛遂急止之已投一貼矣繼以黃連解毒湯加白術與十貼以解丁香之熱利止瘡亦出其後肌常有微熱而手足生癰癤與涼劑調補逾月而安又一男子年十六七歲發熱而昏目無視耳無聞兩手脈皆豁大而略數知其爲勞傷是時裏中多發豆者𨿽不知人與藥則飲與粥則食遂教參茋白術當歸陳皮大料濃煎與之飲至三十餘貼豆始出又二十餘貼則成膿泡身無全膚或曰病勢可畏何不用陳氏全方治之餘曰此但虛耳無寒也只守前方又數十餘貼而安後詢其病因謂先四五日恐有出豆之病遂極力樵采連日出汗甚多若用陳氏全方寧無後悔至正甲申春陽气早動正月間邑間豆瘡不越一家卒投陳氏方童幼死者百餘人𨿽由天數吾恐人事亦或未之盡也

痛風論

气行脈外血行脈內晝行陽二十五度夜行陰二十五度此平人之造化也得寒則行遲而不及得熱則行速而太過內傷於七情外傷於六气則血气之運或遲或速而病作矣彼痛風者大率因血受熱已自沸騰其後或涉冷水或立濕地或扇取涼或臥當風寒涼外搏熱血得寒污濁凝澀所以作痛夜則痛甚行於陰也治法以辛熱之劑流散寒濕開發腠理其血得行與气相和其病自安然亦有數種治法稍異謹書一二以證予言東陽傳文年逾六十性急作勞患兩腿痛甚動則甚痛予視之曰此兼虛證當補血溫血病當自安遂與四物湯加桃仁陳皮牛膝生甘艸煎入生薑研潛行散熱飲三四十貼而安又朱宅閫內年近三十食味甚厚性躁急患痛風攣縮數月醫禱不應予視之曰此挾痰與气證當和血疎气痰病自安遂以潛行散入生甘艸牛膝炒枳殻通艸陳皮桃仁薑汁煎服半年而安又鄰鮑六年二十餘因患血痢用澀藥取效後患痛風叫號撼鄰予視之曰此惡血入經絡證血受濕熱久必凝濁所下未盡畱凝隧道所以作痛經久不治恐成偏枯遂與四物湯加桃仁紅花牛膝黃芩陳皮生甘艸煎入生薑研潛行散入少酒飲之數十貼又與刺委中出黑血近三合而安或曰比見鄰人用艸藥研酒飲之不過數貼亦有安者如子之言類皆經久取效無乃太過緩乎予曰此刼病艸藥石上采石絲爲之君過山龍等佐之皆性熱而燥者不能養陰卻能燥濕病之淺者濕痰得燥則開熱血得熱則行亦可取效彼病深而血少者愈刼愈虛愈刼愈深若朱之病是也子以我爲迂緩乎

痎瘧論

內經謂夏傷於暑秋傷於風必有痎瘧痎瘧老瘧也以其隔兩日一作纒綿不休故有是名前賢具有治法然皆峻劑有非稟受性弱與居養所移者所宜用也惟許學士方有用參茋等補劑而又不曾深論後學難於推測因見近年以來五十歲以下之人多是怯弱者況嗜欲縱恣十倍於前以弱質而得深病最難爲藥始悟常山烏梅砒丹等爲刼痰之劑若悞用之輕病爲重重病必死何者夫三日一作陰受病也作於子午夘酉日少陰病也作於寅申巳亥日厥陰瘧也作於辰戌丑未日太陰瘧也瘧得於暑當以汗解或涼臺水閣陰木冷地他人揮扇泉水澡浴汗不得泄鬰而成痰其初感也胃气尙彊全不自覺至於再感懵然無知又復恣意飲食過分勞動竭力房事胃气太傷其病乃作深根固蔕宜其難愈病者欲速愈甘辛峻劑醫者欲急利遽便將投殊不知感風感暑皆外邪也當以汗解所感旣深決非一二升汗可除亦有胃气少回已自得汗不守禁忌又復觸冒舊邪未去新邪又感展轉沈滯其病愈深況來求治者率皆輕試速效刼病之藥胃气重傷吾知其難免於禍矣由是甘爲遲鈍範我馳驅必先與參術陳皮芍藥等補劑輔以本經之藥惟其取汗若得汗而體虛又須重用補劑以助之俟汗出通身下過委中方是佳兆仍教以淡飲食省出入避風就溫逺去帷幕謹宻調養無有不安若感病極深𨿽有大汗所感之邪必自臓愽出至腑其發也必亂而失期亦豈是佳兆故治此病春夏爲易秋冬爲難非有他也以汗之難易爲優劣也或曰古方用砒丹烏梅常山得效者不爲少子以爲不可用乎予曰腑受病者淺一日一作者是胃气尙彊猶可與也彼三日一作者病已在臓矣在臓者難治以其外感猶可治也而可用刼藥以求速效乎前歲憲僉詹公稟甚壯形甚彊色甚蒼年近六十二月得痎瘧召予視之知其飫於醲肥者告之曰須逺色欲淡調理浹月得大汗乃安公不恱一人從旁曰此易耳數日可安與刼藥三五貼病退旬日後又作又與又退綿延至冬病猶未除又來求治予知其久得藥痰亦少惟胃气未完又天寒汗未透遂以白術粥和丸與二斤令其遇饑時且未食取一二百丸以熱湯下只與白粥調養盡此藥當大汗而安已而果然如此者甚多但藥略有加減不必盡述

病邪𨿽實胃气傷者勿使攻擊論

凡言治國者多借醫爲諭仁哉斯言也眞气民也病气盜賊也或有盜賊勢須剪除而後已良相良將必先審度兵食之虛實與時勢之可否然後動動渉輕妄則吾民先困於盜次困於兵民困而國弱矣行險僥幸小人所爲萬象森羅果報昭顯其可不究心乎請舉一二以爲凡例永康呂親形痩色黑平生喜酒多飲不困年近半百且有別館忽一日大惡寒發戰且自言渇卻不飲予診其脈大而弱惟右闗稍實略數重取則濇遂作酒熱內鬰不得泄由表熱而不虛也黃茋一物以干葛湯煎與之盡黃茋二兩漧葛一兩大得汗次早安矣又葉先生患滯下後甚逼迫正合承气證予曰气口虛形𨿽實而面黃稍白此必平昔食過飽而胃受傷寜忍一兩日辛苦遂與參術陳皮芍藥十餘貼至三日後胃气稍完與承气兩貼而安茍不先補完胃气之傷而遽行承气吾恐病安之後寧免痩憊乎又一婢色紫稍肥性沈多憂年近四十經不行三月矣小腹當中有一气塊初起如栗漸如炊餅予脈之兩手皆濇重取卻有試令按其塊痛甚捫之髙半寸遂與千金消石丸至四五次彼忽自言乳頭黑且有汁恐有娠予曰非也濇脈無孕之理又與三五貼脈之稍覺虛豁予悟曰藥太峻矣令止前藥與四物湯倍加白術佐以陳皮至三十貼脈丸再與消痞丸至四五次忽自言塊消一暈便令莫服又半月經行痛甚下黒血半升內有如椒核數十粒乃塊消一半又來索藥以消余塊余曉之曰勿性急塊已開矣不可又攻若次月經行當盡消矣次月經行下少黒血塊又消一暈又來問藥余曰但守禁忌至次月必消盡已而果然大凡攻擊之藥有病則病受之病邪輕而藥力重則胃气受傷夫胃气者淸純沖和之气也惟與糓肉菜果相宜蓋藥石皆是偏勝之气𨿽參茋軰爲性亦偏況攻撃之藥乎此婦胃气自弱好血亦少若塊盡而卻藥胃气之存者幾希矣謹論至此醫云乎哉

治病先觀形色然後察脈問證論

經曰診脈之道觀人勇怯肌肉皮膚能知其情以爲診法也凡人之形長不及短大不及小肥不及痩人之色白不及黑嫩不及蒼薄不及厚而況肥人濕多痩人火多白者肺气虛黑者腎气足形色旣殊臓腑亦異外證𨿽同治法迥別所以肥人貴脈浮痩人貴脈沈躁人宜脈緩緩人宜脈躁以其不可一槪觀也試陳一二幸以例推東陽陳兄露筋骨身稍長患體虛而勞頭痛甚至有決別之言余察其脈而大帶數以人參白術爲君川芎陳皮爲佐至五六日未減眾皆訝之以藥之不對也余曰藥力有次第矣更少俟一二宿當自安忽其季來問曰何不少加黃茋予笑不答又經一宿忽自言病頓愈予脈之覺指下稍盛又半日病者言膈上滿不覺饑視其腹紋已隠矣予曰夜來藥中莫加黃茋否曰然止與三貼遂速與二陳湯加厚朴枳殻黃連以瀉其衛三貼而安又浦江義門鄭兄年二十餘秋間大發熱口渇妄言妄見病似邪鬼七八日後召予治脈之兩手洪數而實視其形肥面赤帶白卻喜露筋脈本不實涼藥所致此因勞倦成病與溫補藥自安曰柴胡七八貼矣以黃茋附子湯冷與之飲三貼後困倦鼾睡防汗而解脈亦稍輭繼以黃茋白術湯至十日脈漸收斂而小又與半月而安夫黃茋補气藥也此兩人者一則气虛一則气實便有宜不宜存焉可不審乎

大病不守禁忌論

病而服藥須守禁忌孫眞人千金方言之詳矣但不詳言所以守禁忌之由敢陳其略以爲規戒夫胃气者淸純沖和之气人之所賴以爲生者也若謀慮神勞動作形苦嗜欲無節思想不遂飲食失宜藥餌違法皆能致傷旣傷之後須用調補恬不知怪而乃恣意犯禁舊染之證尙未消退方生之證與日俱積吾見醫藥將日不暇給而傷敗之胃气無復完全之望去死近矣予族叔形色俱實痎瘧又患痢自恃彊健能食絕無忌憚一日召予曰我𨿽病卻健而能食但苦汗出耳汝能止此汗否予曰痎瘧非汗出不能愈也可慮者正在健與能食耳此非痢也胃熱善消脾病不化食積與病勢已甚矣此時節擇飲食以養胃气省出入以避風寒汗透而安叔曰世俗謂無飽死痢我今能食何謂可慮予曰痢而能食者知胃气未病也故言不死非謂恣食不節擇者不從所言恣口大嚼遇渇又多啖水果如此者月餘後𨿽欲求治不可著手矣淹淹又月餘而死內經以驕恣不倫於理爲不治之病信哉又周其姓者形色俱實患痢善食而易饑大嚼不擇者五日矣予責之曰病中當調補自養豈可滋味戕賊遂教之只用熟蘿卜喫粥且少與調治半月而安

虛病痰病有似邪祟論

血气者身之神也神旣衰乏邪因而入理或有之若夫血气兩虧痰客中焦妨礙升降不得運用以致十二官各失其職視聽言動皆有虛妄以邪治之其人必死吁哉寃乎誰執其咎憲幕之子傅兄年十七八時暑月因大勞而渇恣飲梅漿又連得大驚三四次妄言妄見病似邪鬼診其脈兩手皆虛而滯沈數予曰數爲有熱虛是大驚又梅酸之漿郁於中脘補虛淸熱去痰滯病乃可安遂與人參白術陳皮茯苓芩連等濃煎湯入竹瀝薑汁與旬日未效眾皆尢藥之不審余脈之知其虛之未完與痰之未也仍與前方入荊瀝又旬日而安外弟歲一日醉飽後亂言妄語妄見詢之系伊亡兄附體言生前事甚的乃叔在邊叱之曰非邪食腥與酒太過痰所爲耳權監湯一大碗吐痰一二升汗因大作困睡一宵而安又金氏婦壯年暑月赴筵歸乃姑詢其坐次失序遂赧然自愧因成此病言語失倫其中文多間一句曰奴奴不是脈皆數而余曰此非邪乃病也但與補脾淸熱痰數日當自安其家不信邀數巫者噴水而咒之旬餘而死或問曰病非邪而邪治之何遽至於死余曰暑月赴宴外境蒸熱辛辣適口內境鬰熱而況舊有積痰加之愧悶其痰與熱何可勝言今乃驚以法尺是驚其神而血不寧也噴以法水是審其體密其膚使汗不得泄也汗不泄則蒸熱內燔血不得寧則陰消而陽不能獨立也不死何俟或曰外臺祕要有禁咒一科庸可廢乎予曰移精變气乃小術耳可治小病若內有虛邪外有實邪當用正大之法自有成式昭然可考然符水惟膈上熱痰一呷涼水胃熱得之豈不淸快亦可取安若內傷而虛與冬嚴寒符水下咽必冰胃而致彼鬰熱在上熱邪在表須以汗解率得淸冷膚腠固宻熱何由解必致內攻陰陽離散血气乖爭去死爲近

面鼻得冷則黑論

諸陽聚於頭則面爲陽中之陽鼻居面中央而陽明起於額中一身之血運到面鼻到面鼻陽部皆爲至淸至精之血矣酒性善行而喜升大熱而有峻急之毒多酒之人酒气燻蒸面鼻得酒血爲極熱熱血得冷爲陰气所搏污濁凝結滯而不行宜其先爲紫而後爲黑色也須用融化滯血使之得流滋生新血可以運化病乃可愈予爲酒制四物湯加炒片茯苓陳皮生甘艸酒紅花生薑煎調五靈脂末飲之气弱者加酒黃茋無有不應者

胎自墮論

陽施陰化胎孕乃成血气虛損不足榮養其胎自墮或勞怒傷情內火便動亦能墮胎推原其本皆因於熱火能消物造化自然病源乃謂風冷傷於子臓而墮此未得病情者也予見賈氏婦但有孕至三个月左右必墮診其脈左手大而無力重取則濇知其少血也以其妙年只補中气使血自榮時正初夏投以濃煎白術湯下黃芩末一錢服三四十貼遂得保全而生因而思之墮於內熱而虛者於理爲多曰熱曰虛當分輕重好生之工幸母輕視

難產論

世之難產者往往見於鬰悶安佚之人富貴奉養之家若貧賤辛苦者無有也方書止有痩胎飲一論而其方爲湖陽公主作也實非極至之言何者見有此方其難自若予族妺苦於難產後遇胎孕則觸而去之餘甚憫焉視其形肥而勤於鍼指搆思旬日忽自悟曰此正與湖陽公主相反彼奉養之人其气必實耗其气使和平故易產今形肥知其气虛久坐知其不運而其气愈弱久坐胞胎因母气不能自運耳當補其母之气則兒健而易產今其有孕至五六个月遂於大全方紫蘓飲加補气藥與十數貼因得男而甚快後遂以此方隨母之形色性稟參以時令加減與之無不應者因名其方曰大達生散

難產胞損淋瀝論

常見尿胞因收生者不謹以致破損而得淋瀝病遂爲廢疾一日有徐姓婦壯年得此因思肌肉破傷在外者且可補完胞𨿽在腹恐亦可治遂診其脈虛甚曰難產之由多是气虛難產之後血气尢虛試與峻補因以參術爲君芎歸爲臣桃仁陳皮黃茋茯苓爲佐而煎以豬羊胞中湯極饑時飲之但劑率用一兩至一月而安蓋是气血驟長其胞自完恐稍遲緩亦難成功

胎婦轉胞病論

轉胞病胎婦之稟受弱者憂悶多者性急躁者食味厚者大率有之古方皆用滑利疏藥鮮有應效因思胞爲胎所墮展在一邊胞系了戾不通耳胎若舉起懸在中央胞系得防水道自行然胎之墜下必有其由一日吳宅寵人患此脈之兩手似濇重取則然左手稍和余曰此得之憂患濇爲血少气多爲有飲血少則胞弱而不能自舉气多有飲中焦不淸而溢則胞之所避而就下故墜遂以四物湯加參術半夏陳皮生甘艸生薑空心飲隨以指探喉中吐出藥汁俟少頃气定又與一貼次早亦然如是與八貼而安此法未爲的確恐偶中耳後又歷用數人亦效未知果如何耶仲景云婦人本肥盛且舉自滿全羸痩且舉空減胞系了戾亦致胞轉其義未詳必有能知之者

乳硬論

乳房陽明所經乳頭厥陰所屬乳子之母不知調養怒忿所逆鬰悶所遏厚味所釀以致厥陰之气不行故竅不得通而汁不得出陽明之血沸騰故熱甚而化膿亦有所乳之子膈有滯痰口气焮熱含乳而睡熱气所吹遂生結核於初起時便須忍痛揉令稍輭吮令汁透自可消散失此不治必成癰癤治法疏厥陰之滯以靑皮淸陽明之熱細研石膏行污濁之血以生甘艸之節消腫毒以蔞子或加沒藥靑橘葉皂角刺金銀花當歸或湯或散或加減隨意消息然須以少酒佐之若加以艾火兩三壯於腫處其效尢防彼村工喜於自便用鍼刀引惹拙病良可哀憫若夫不得於舅姑憂怒鬰悶昕夕積累脾气消阻肝气橫逆遂成隠核如大棊子不痛不癢數十年後方爲瘡防名曰奶巖以其瘡形嵌凹似巖穴也不可治矣若於始生之際便能消釋病根使心淸神安然後施之以治法亦有可安之理予族侄婦年十八時曾得此病察其形脈稍實但性急躁伉儷自諧所難者後姑耳遂以本艸單方靑皮湯間以加減四物湯行以經絡之劑兩月而安

受胎論

成胎以精血之後先分男女者禇澄之論愚切惑焉後閱李東垣之方有曰經水斷後一二日血海始淨精勝其血感者成男四五日後血脈已旺精不勝血感者成女此確論也易曰乾道成男坤道成女夫乾坤陰陽之情性也左右陰陽之道路也男女陰陽之儀象也父精母血因感而防精之施也血能攝精成其子此萬物資始於乾元也陰陽交搆胎孕乃凝所蔵之處名曰子宮一系在下上有兩岐一達於左一達於右精勝其血則陽爲之主受气於左子宮而男形成精不勝血則陰爲之主受气於右子宮而女形成或曰分男分女吾知之矣男不可以爲父女不可以爲母與男女之兼形者又若何而分之耶余曰男不可爲父得陽气之虧者也女不可爲母得陰气之塞者也兼形者由陰爲駁气所乘而成其類不一以女函男有二一則遇男爲妻遇女爲夫一則可妻而不可夫其有女具男之全者此又駁之甚者或曰駁气所乘獨見於陰而所乘之形又若是之不同耶予曰陰體虛駁气易於乘也駁气所乘陰陽相混無所爲主不可屬左不可屬右受气於兩岐之間隨所得駁气之輕重而成形故所兼之形有不可得而同也

人迎气口論

六陽六陰脈分屬左右手心小腸肝膽腎膀胱在左主血肺大腸脾胃命門三焦在右主气男以气成胎故气爲之主女以血成胎故血爲之主若男子久病气口充於人迎者有胃气也病𨿽重可治反此者逆或曰人迎在左气口在右男女所同不易之位也脈法讚曰左大順男右大順女何子言之悖耶曰脈經一部王叔和諄諄於教醫者此左右手以醫者爲主而言若主於病者奚止千里之謬

春宣論

春蠢也陽气升浮艸木萌芽蠢然而動前哲謂春時人气在頭有病宜吐又曰傷寒大法春宜吐宣之爲言也謂吐之法自上出也今之世俗往往有瘡痍者膈滿者虫積者以爲不於春時宣瀉以毒藥不可愈也醫者遂用牽牛巴豆大黃枳殻防風輩爲丸名之曰春宣丸於二月三月服之得下利而止於初瀉之時臓腑得通時暫輕快殊不知气升在上則在下之陰甚弱而用利藥戕賊其陰其害何可勝言況仲景用承气湯等下藥必有大滿大實堅有燥屎轉失气下逼迫而無表證者方行此法可下之證未悉具猶須遲以待之泄利之藥其可輕試乎余伯考形肥骨痩味厚性沈五十歲輕於聴信忽於三月半購春宣丸一貼服之下兩三行每年率以爲常至五十三歲時七月初炎熱之甚無病暴死此豈非妄認春宣爲春瀉而致禍耶自上召下曰宣宣之一字吐也明矣張子和先生已詳論之昔賢豈妄言哉詳之審訂無疑後之死者又有數人愚故表而出之以爲後人之戒

醇酒宜冷飲論

醇酒之性大熱有大毒淸香美味旣適於口行气和血亦宜於體由是飲者不自覺其過於多也不思肺屬金性畏火其體脆其位髙爲气之主腎之母木之夫酒下咽膈肺先受之若是醇者理宜冷飲過於肺入於胃然後漸溫肺先得溫中之寒可以補气一益也次得寒中之溫可以養胃二益也冷酒行遲化以漸不可恣飲三益也古人終日百拜不過三爵旣無酒病亦免酒禍今余稽之於禮經則曰飲齊視冬時飲齊酒也視猶比也冬時寒也參之內經則曰熱因寒用厥防深矣今則不然不顧受傷只圗取快蓋熱飲有三樂存焉膈滯通快喉舌辛美杯行可多不知酒性喜升气必隨之痰鬰於上溺澀於下肺受賊邪金體必燥恣飲寒涼其熱內郁肺气得熱必大傷耗其始也病淺或嘔吐或自汗或瘡痍或自泄或心脾痛尙可發散而去之若其久也爲病深矣爲消爲渇爲內疸爲肺痿爲內痔爲鼔脹爲失明爲喘哮爲勞爲癲癇亦爲難明之病倘非具眼未易處治可不謹乎或曰人言一盞冷酒須二盞血乃得行酒不可冷飲明矣余曰此齊東之語耳今參之於經証之於理髮之爲規戒子以爲迂耶

癰疽當分經絡論

六陽經六陰經之分布周身有多气少血者有少气多血者有多气多血者不可一槪論也若夫要害處近虛怯薄處前哲已曾論及惟分經之言未聞也何則諸經惟少陽厥陰經之生癰疽理宜預防以其多气少血其血本少肌肉難長瘡久未合必成死證其有不思本經少血遽用驅毒利藥以伐其陰分之血禍不旋踵矣請述一二成敗之迹以告來者余從叔父平生多慮質弱神勞年近五十忽左膊外側防上起一小紅腫大約如栗予視之曰愼勿輕視且先與人參大料作湯得二三斤爲好人未之信謾進小貼數服未解而止旬餘值大風拔木瘡上起一道紅如綫繞至背胛直抵右肋予曰必大料人參少加當歸川芎陳皮白術等補劑與之後與此方兩閱月而安又東陽李兄年逾三十形痩膚厚連得憂患又因作勞且過於色忽左腿外側防上一紅腫其大如栗一醫問其大腑堅實與承气兩貼下之不效又一醫教與大黃硃砂生粉艸麒麟竭又二三貼半月後召予視之曰事去矣又一李兄年四十餘而面稍白神甚勞忽脇下生一紅腫如桃一人教用補劑眾笑且排於是流气飲十宣散雜而進之旬餘召予視之予曰非惟不與補藥抑且多得解利血气俱憊矣已而果然或曰太陽經非多血少气者乎何臀癰之生初無甚苦往往間有不救者吾子其能治之乎予曰臀居小腹之後而又在其下此陰中之陰也其道逺其位僻𨿽曰多血气運不到气旣不到血亦罕來中年之後不可生癰才有痛腫參之脈證但見虛弱便與滋補血气無虧始可保終吉若用尋常驅熱拔毒紓气之藥虛虛之禍如指諸掌

脾約丸論

成無已曰約者結約之約又約束之約胃彊脾弱約束津液不得四布但輸膀胱故小便數而大便硬故曰脾約與此丸以下脾之結燥腸潤結化津流入胃大便利小便少而愈矣愚竊有疑焉何者旣曰約脾弱不能運也脾弱則土虧矣必脾气之散脾血之耗也原其所由久病大下大汗之後陰血枯槁內火燔灼熱傷元气又傷於脾而成此證傷元气者肺金受火气無所攝傷脾者肺爲脾之子肺耗則液竭必竊母气以自救金耗則木寡於畏土欲不傷不可得也脾失轉輸之令肺失傳送之官宜大便祕而難下小便數而無藏蓄也理宜滋養陰血使孤陽之火不熾而金行淸化木邪有制脾土淸健而運行津液乃能入胃則腸潤而通矣今以大黃爲君枳實厚朴爲臣𨿽有芍藥之養血麻仁杏仁之溫潤爲之佐使用之熱甚而气實者無有不安愚恐西北二方地气髙厚人稟壯實者可用若用於東南之人與熱𨿽盛而血气不實者𨿽得暫通將見脾愈弱而腸愈燥矣後之欲用此方者須知在西北以開結爲主在東南以潤燥爲主愼勿膠柱而調瑟

鼓脹論

心肺陽也居上肝腎陰也居下脾居中亦陰也屬土經曰飲食入胃遊溢精气上輸於脾脾气散精上歸於肺通調水道下輸膀胱水精四布五經並行是脾具坤靜之徳而有幹健之運故能使心肺之陽降腎肝之陰升而成天地交之泰是爲無病之人今也七情內傷六淫外侵飲食不節房勞致虛脾土之陰受傷轉輸之官失職胃𨿽受糓不能運化故陽自升陰自降而成天地不交之否於斯時也淸濁相混隧道壅塞气化濁血瘀郁而爲熱熱畱而久气濕濕之相生遂成脹滿經曰鼓脹是也以其外𨿽堅滿中空無物有似於鼔其病膠固難以治療又名曰蠱若虫侵蝕有鼓之義驗之治法理宜補脾又須養肺金以制木使脾無賊邪之慮滋腎水以制火使肺得淸化之令卻鹽味以防助邪斷妄想以保母气無有不安醫不察病起於虛急於作效衒能希賞病者苦於脹急喜行利藥以求一時之快不知寛得一日半日其腫愈甚病邪甚矣眞气傷矣去死不逺古方惟禹餘糧丸又名石中黃丸又名紫金丸制肝補脾殊爲切當亦須隨證亦須順時加減用之餘友兪仁叔儒而醫連得家難年五十得此疾自制禹餘糧丸服之予診其脈濇而數此丸新制煆煉之火邪尙存溫熱之藥太盛宜自加減不可執方兪笑曰今人不及古人處方不可加減服之一月口鼻見血色骨立而死又楊兄年近五十性嗜好酒病瘧半年患脹病自察必死來求治診其脈而濇重則大瘧未愈手足痩而腹大如蜘蛛狀予救以參術爲君當歸川芎芍藥爲臣黃連茯苓陳皮厚朴爲佐生甘艸些少作濃湯飲之一日定三次彼亦嚴守戒忌一月後瘧因汗而愈又半年小便長而脹愈中間𨿽稍有加減大意只是補气行濕又陳氏年四十餘性嗜酒大便時見血於春間患脹色黑而腹大其形如鬼診其脈數而濇重似弱予以四物湯加黃連黃芩木通白術陳皮厚朴生甘艸作湯與之近一年而安一補气一補血餘藥大率相出入皆獲安以保天壽或曰气無補法何子補气而獲安果有說以通之乎予曰气無補法世俗之言也以气之爲病痞悶壅塞似難於補恐增病勢不思正气虛者不能運行邪滯所著而不出所以爲病經曰壯者气行則愈怯者著而成病茍或气怯不用補法气何由行或曰子之藥審則審矣何效之遲也病者久在牀枕必將厭子之迂而求速效者矣予曰此病之起或三五年或十餘年根深矣勢篤矣欲求速效自求禍耳知王道者能治此病也或曰脹病將終不可與利藥耶予曰灼知其不因於虛受病亦淺脾胃尙壯積滯不病而又有可下之證亦宜略與防若援張子和濬川散禹功丸爲例行迅攻之策實所不敢

疝气論

疝气之甚者睪丸連小腹急痛也有痛在睪丸者有痛在五樞穴邊者皆足厥陰之經也或有形或無形或有聲或無聲有形如有聲自素問以下歷代名醫皆以爲寒蓋寒主收引經絡得寒故引不行所以作痛理固然也有得寒而無疝者又必有說以通之可也予嘗屢因門戶雪上有霜沒臍之水踢冰徒涉不曽病此以予素無熱在內也因而思之此證始於濕熱在經郁而至久又得寒气外束濕熱之邪不得防散所以作痛若只作寒論恐爲未備或曰厥陰一經其道逺其位卑郁積濕熱何由而致予曰大勞則火起於筋醉飽則火起於胃房勞則火起於腎大怒則火起於肝本經積火之久毋能令子虛濕气便盛厥陰屬木久於肝爲將軍之官其性急速火性又暴爲寒所束宜其痛之大暴也愚見有用烏頭梔子等分作濕用之其效亦敏後因此方隨證與形加減用之無有不應然濕熱又須分多少而始治但濕者腫多癩病是也又有挾虛而發者當以參術爲用而以防藥佐之診其脈有甚沈而大豁無力者是也其痛亦輕惟覺重墜牽引耳

秦桂丸論

無子之因多起於婦人醫者不求其因起於何處徧閱古方惟秦桂丸其辭確其意專用藥溫熱近乎人情欣然授之銳然服之甘受燔灼之禍猶且懵然不悔何者陽精之施也陰血能攝之精成其子血成其胞胎孕乃成今婦人之無子者率由血少不足以攝精也血之少也固非一端然欲得子者必須補其陰血使無虧矣乃可推其有餘以成胎孕何乃輕用熱劑煎熬臓腑血气沸騰禍不旋踵矣或曰春气溫和則萬物發生冬气寒凜則萬物消殞非秦桂丸之溫熱何由得子臓溫暖而成胎耶予曰詩言婦人和平則樂有子和則气血不乖平則陰陽不爭今得此藥經血轉紫黑漸成衰少或先或後始則飲食驟進久則口苦而幹陰陽不平血气不和疾病蜂起焉能成胎縱能成胎生子亦多病而不壽以秦桂丸之耗損天眞之陰也戒之愼之鄭亷使之子年十六求醫曰我生七个月患淋病五日七日必一發其發也大痛捫地叫天水道方行狀如漆如粟者約一盞許然後定診其脈輕則濇重則視其形痩而稍長其色靑而蒼意其父必因多服下部藥遺熱在胎畱於子之命門而然遂以紫雪和黃蘗細末丸梧子大曬十分幹而與二百丸作一服經二時又與三百丸作一服率以熱湯下以食物壓之又經半日痛大作連腰腹水道乃行下如漆如粟者一大碗許其病減十分之八後張子中以陳皮一兩桔梗木通各半兩作一貼與之又下漆粟者一合許遂行父得燥熱且能病子況母得之者乎余書此以證東垣紅絲癅之事

惡寒非寒病惡熱非熱病論

經曰惡寒戰栗皆屬於熱又曰禁栗如喪神守皆屬於火惡寒者𨿽當炎月若遇風霜重綿在身自覺凜凜戰栗動搖之貌如喪神守惡寒之甚原病式曰病熱甚而反覺自冷此爲病熱實非寒也或曰往往見有得熱藥而少愈者何也予曰病熱之人其气炎上郁爲痰飲抑遏淸道陰气不升病熱尢甚積痰得熱亦爲暫退熱勢助邪其病益深或曰寒勢如此誰敢以寒涼與之非殺之而何予曰古人遇戰栗之證有以大承气下燥糞而愈者惡寒戰栗明是熱證但有虛實之分耳經曰陰虛則發熱夫陽在外爲陰之衛陰在內爲陽之守精神外馳嗜欲無節陰气耗散陽無所附遂致浮散於肌表之間而惡熱也實非自熱當作陰虛治之而用補養之法可也或曰惡寒非寒宜用寒藥惡熱非熱宜用補藥甚駭耳目明示我之法可乎予曰進士周本道年逾三十得惡寒病服附子數日而病甚求予治診其脈而似緩予以江茶入薑汁香油些少吐痰一升許減綿大半周甚喜予曰未也燥熱已多血傷亦深須淡食以養胃內觀以養神則水可生而火可降彼勇於仕進一切務外不守禁忌予曰若多與補血涼藥亦可少安內外不靜腎水不生附毒必發病安後官於婺城巡夜冒寒非附子不可療而性怕生薑只得以豬腰子作片煮附子與三貼而安予曰可急歸知其附毒易發彼以爲迂半年後果發背而死又司丞叔平生腳自踝以下常覺熱冬不可加綿於上常自言曰我稟質壯不怕冷予曰此足三陰之虛宜早斷欲事以輔養陰血庶乎可免笑而不答年方五十患痿半年而死觀此二人治法蓋可知矣或曰傷寒病惡寒惡熱者亦是虛耶予曰若病傷寒者自外入內先賢論之詳矣愚奚庸贅

經水或紫或黑論

經水者陰血也陰必從陽故其色紅稟火色也血爲气之配气熱則熱气寒則寒气升則升气降則降气凝則凝气滯則滯气淸則淸气濁則濁往往見有成塊者气之凝也將行而痛者气之滯也來後作痛者气血俱虛也色淡者亦虛也錯經妄行者气之亂也紫者气之熱也黑者熱之甚也人但見其紫者黑者作痛者成塊者率指爲風冷而行溫熱之劑禍不旋踵矣良由病源論月水諸病皆曰風冷乘之宜相習而成俗也或曰黑北方水之色也紫淡於黑非冷而何予曰經曰亢則害承乃制熱甚者必兼水化所以熱則紫甚則黑也況婦人性執而見鄙嗜欲加倍臓腑厥陽之火無日不起非熱而何若夫風冷必須外得設或有之蓋千百而一二者也

石膏論

本艸藥之命名固有不可曉者中間亦多有意義學者不可以不察以色而名者大黃紅花白前靑黛烏梅之類是也以形而名者人參狗脊烏頭貝母金鈴子之類是也以气而名者木香沈香檀香麝香茴香之類是也以質而名者厚朴漧薑茯苓生熟地黃之類是也以味而名者甘艸苦參淡竹葉艸龍膽苦酒之類是也以形而名者百合當歸升麻防風滑石之類是也以時而名者半夏茵陳冬葵寅雞夏枯艸之類是也以石膏火煆細研醋調封丹鑪其固宻甚於脂茍非有膏焉能爲用此兼質與能而得名正與石脂同意閻孝忠妄以方解石爲石膏況石膏其味甘而辛本陽明經藥陽明主肌肉其甘也能緩脾益气止渇去火其辛也能解肌出汗主行至頭又入手太陰手少陽彼方解石者止有體重質堅性寒而巳求其所謂有膏而可爲三經之主治者焉在哉醫欲責效不亦難乎

脈大必病進論

脈血之所爲屬陰大洪之別名火之象屬陽其病得之於內傷者陰虛爲陽所乘故脈大當作虛治之其病得之於外傷者邪客於經脈亦大當作邪勝治之合二者而觀之皆病證方長之勢也謂之病進不亦宜乎海藏雲君侵臣之事也孰爲是否幸有以教之

生气通天論病因章句辯

禮記曰一年視離經謂離析經理章句之絕內經生气通天論病因四章第一章

論因於寒欲如運樞以下三句與上文意不相屬皆衍文也體若燔炭汗出而散兩句當移在此夫寒邪初客於肌表邪郁而爲熱有似燔炭得汗則解此仲景麻黃湯之類是也第二章

論因於暑暑者君火爲病火主動則散故自汗煩渇而多言也第三章

論因於濕濕者土濁之气首爲諸陽之防其位髙而气淸其體虛故聰明得而系焉濁气薫蒸淸道不通沈重而不爽利似乎有物以防冒之失而不治濕郁爲熱熱畱不去大筋緛短者熱傷血不能養筋故爲拘攣小筋弛長者濕傷筋不能束骨故爲痿弱因於濕首如褁各三字爲句濕熱不攘以下各四字爲句文正而意明第四章

論因於气爲腫下文不序病證蓋是脫簡四維相代三句與上文意不相屬亦衍文也王太僕曰暑熱濕气三病皆以爲發於傷寒之毒次第相仍展轉生病五段通爲一章余有疑焉暑病不治伏而生熱熱久生濕濕久气病蓋有之矣內經止有冬傷於寒不卽病至夏有熱病之言未聞寒毒伏蔵至夏發於暑病至於濕病亦上文之熱謂反濕其首望濕物褁之望除其熱當以因於濕首爲句如褁濕又爲句則濕首之濕褁濕之濕皆人爲也與上下文列言寒暑之病因文義舛乖不容不辯或曰先賢言溫濕寒濕風濕矣未聞有所謂濕熱病者攷之內經亦無有焉吾子無乃失之迂妄耶予曰六气之中濕熱爲病十居八九內經發明濕熱此爲首出至眞大要論曰濕土甚而熱其間或言濕而熱在中者或曰熱而濕在中者此聖人愛人論道之極致使天下後世不知濕熱之治法者太僕啟之也君其歸取原病或熟讀而審思之幸甚

太僕章句

因於寒欲如運樞起居如驚神气乃浮

因於暑汗煩則喘喝靜則多言體若燔炭汗出而散因於濕首句如褁濕句熱不攘句大筋緛短小筋弛長緛短爲拘弛長爲痿

因於气爲腫【云云】

新定章句

因於寒體若燔炭汗出而散

因於暑汗煩則喘喝靜則多言

因於濕句首如褁句濕熱不攘句大筋緛短小筋弛長緛短爲拘弛長爲痿

因於气爲腫【云云】

倒倉論

經曰腸胃爲市以其無物不有而糓爲最多故謂之倉若積糓之室也倒者傾去積舊而滌濯使之潔淨也胃居中屬土喜容受而不能自運者也人之飲食遇適口之物寧無過量而傷積之乎七情之偏五味之厚寧無傷於沖和之徳乎糟粕之餘停痰瘀血互相糾纒日積月深鬱結成聚甚者如核桃之穰諸般奇形之虫中宮不淸矣土徳不和矣誠於中形於外發爲癰瘓爲勞瘵爲鼓脹爲癩疾爲無名奇病先哲制爲萬病丸溫白丸等劑攻補兼施寒熱並用期中病情非不工巧然不若倒倉之爲便防也以黃牡牛擇肥者買一二十斤長流水煮糜爛融入湯中爲液以布濾出查滓取淨汁再入鍋中文火熬成琥珀色則成矣每飲一鐘少時又飲如此者積數十鐘寒月則重湯溫而飲之病在上者欲其吐多病在下者欲其利多病在中者欲其吐下俱多全在活法而爲之緩急多寡也須先置一室明快而不通風者以安病人視所出之物可盡病根則止吐利後或渇不得與湯其小便必長取以飲病者名曰輪回酒與一二碗非惟可以止渇抑且可以滌濯余垢睡一二日覺饑甚乃與粥淡食之待三日後始與少菜自養半月覺精神渙發形體輕健沈屙悉安矣其後須五年忌牛肉吾師許文懿始病心痛用藥燥熱香辛如丁附桂姜軰治數十年而足攣痛甚且惡寒而多嘔甚而至於靈砂黑錫黃芽歲丹繼之以艾火十餘萬又雜治數年而痛甚自分爲廢人矣眾工亦技窮矣如此者又數年因其煩渇惡食者一月以通聖散與半月餘而大腑逼迫後重肛門熱气如燒始時下積滯如五色爛錦者如桕燭油凝者近半月而病似退又半月而略思糓而兩足難移計無所出至次年三月遂作此法節節如應因得爲全人次年再得一男又十四年以壽終其餘與藥一婦人久年腳气吐利而安又鎭海萬戶蕭伯善公以便濁而精不禁親與試之有效又臨海林兄患久吐紅發熱消痩眾以爲瘵百方不應召予視之脈兩手數日輕夜重計無所出亦因此而安時冬月也第二年得一子牛坤土也黃土之色也以順爲徳而效法乎健以爲功者牡之用也肉者胃之樂也熟而爲液無形之物也橫散入肉絡由腸胃而滲透肌膚皮竅爪甲無不入也積聚久則形質成依附腸胃回薄曲折處以爲棲泊之窠臼阻礙津液气血薰蒸燔灼成病自非剖腸刮骨之神妙孰能去之又豈合勺銖兩之丸散所能竅犯其藩墻戶牖乎竊詳肉液之散溢腸胃受之其厚皆倍於前有似乎腫其回薄曲折處非復向時之舊肉液充滿流行有如洪水泛漲其浮莝陳朽皆推逐蕩漾順流而下不可停畱表者因吐而汗淸道者自吐而湧濁道者自泄而去凡屬滯礙一洗而空牛肉全重厚和順之性盎然渙然潤澤枯槁補益虛損寧無精神渙發之樂乎正似武王克商之後散財發粟以賑殷民之仰望也其方出於西域之異人人於中年後亦行一二次亦郤疾養壽之一助也

相火論

太極動而生陽靜而生陰陽動而變陰靜而合而生水火木金土各一其性惟火有二曰君火人火也曰相火天火也火內陰而外陽主乎動者也故凡動皆屬火以名而言形气相生配於五行故謂之君以位而言生於虛無守位稟命因其動而可見故謂之相天主生物故恆於動人有此生亦恆於動其所以恆於動皆相火之爲也見於天者出於龍雷則木之气出於海則水之气也具於人者寄於肝腎二部肝屬木而腎屬水也膽者肝之腑膀胱者腎之腑心胞絡者腎之配三焦以焦言而下焦司肝腎之分皆陰而下者也天非此火不能生物人非此火不能有生天之火𨿽出於木而皆本乎地故雷非伏龍非蟄海非附於地則不能鳴不能飛不能波也鳴也飛也波也動而爲火者也肝腎之陰悉具相火人而同乎天也或曰相火天人之所同何東垣以爲元气之賊又曰火與元气不兩立一勝則一負然則如之何而可以使之無勝負也曰周子曰神發知矣五性感物而萬事出有知之後五者之性爲物所感不能不動謂之動者卽內經五火也相火易起五性厥陽之火相扇則妄動矣火起於妄變化莫測無時不有煎熬眞陰陰虛則病陰絕則死君火之气經以暑與濕言之相火之气經以火言之蓋表其暴悍酷烈有甚於君火者也故曰相火元气之賊周子又曰聖人定之以中正仁義而主靜朱子曰必使道心常爲一身之主而人心每聽命焉此善處乎火者人心聽命乎道心而又主之以靜彼五火之動皆中節相火惟有禆補造化以爲生生不息之運用耳何賊之有或曰內經相火注曰少陰少陽矣未嘗言及厥陰太陽而吾子言之何邪曰足太陽少陰東垣嘗言之矣治以炒蘗取其味辛能瀉水中之火是也戴人亦言膽與三焦尋火治肝和胞絡都無異此歷指龍雷之火也予亦備述天人之火皆生於動如上文所云者實推廣二公之意或曰內經言火不一往往於六气見之言臓腑者未之見也二公豈他有所據耶子能爲我言之乎經曰百病皆生於風寒暑濕燥火之動而爲變者岐伯歷舉病機一十九條而屬火者五此非相火之爲病之出於臓腑者乎攷諸內經少陽病爲瘛瘲太陽病時僕少陰病瞀暴瘖鬱冒不知人非諸熱瞀瘛之屬火乎少陽病惡寒鼓栗膽病振寒少陰病灑淅惡寒振栗厥陰病灑淅振寒非諸禁鼓栗如喪神守之屬火乎少陽病嘔逆厥气上行膀胱病衝頭痛太陽病厥气上衝胸小腹控睪引腰脊上衝心少陰病气上衝胸嘔逆非諸逆衝上之屬火乎少陽病讝妄膀胱病狂顚非諸躁狂越之屬火乎少陽病胕腫善驚少陰病瞀熱以酸胕腫不能久立非諸病胕腫疼酸驚駭之屬火乎又原病式曰諸風掉屬於肝火之動也諸气膹郁病痿屬於肺火之升也諸濕腫滿屬於脾火之勝也諸痛癢瘡痬屬於心火之用也是皆火之爲病出於臓腑者然也注文未之發耳以陳無擇之通敏且以暖熾論君火日用之火言相火而又不曽深及宜乎後之人不無聾瞽也悲夫

左大順男右大順女論

肺主气其脈居右寸脾胃命門三焦各以气爲變化運用故皆附焉心主血其脈居左寸肝膽腎膀胱皆精血之隧道筦庫故亦附焉男以气成胎則气爲之主女挾血成胎則血爲之主男子久病右脈充於左者有胃气也病𨿽重可治女子久病左脈充於右者有胃气也病𨿽重可治反此者虛之甚也或曰左心小腸肝膽腎膀胱右肺大腸脾胃命三焦男女所用不易之位也脈法贊曰左大順男右大順女吾子之言非惟左右例置似以大爲充果有說以通之乎曰大本病脈也今以大爲順蓋有充足之義故敢以充言之脈經一部諄諄於教爲醫者爾此左右當以醫者爲言若主於病奚止於千里之謬或曰上文言肝心出左脾肺出右左主司官右主司府下文言左爲人迎右爲气口皆以病人之左右而爲言何若是之相反耶曰脈經第九篇

之第五章

上文大浮數動長滑沈濇弱短防此言形狀之陰陽下文闗前闗後等語又言部位之陰陽陰附陽陽附陰皆言血气之陰陽同爲論脈之陰陽而所指不同若此上下異文何足疑乎讚曰陰病治官非治血乎陽病治府非治气乎由此參考或恐於經意有合

茹淡論

或問內經謂精不足者補之以味又曰地食人以五味古者年五十食肉子今年邁七十矣盡郤鹽醯豈中道乎何子之神茂而色澤也曰味有出於天賦者有成於人爲者天之所賦者若糓菽菜果自然沖和之味有食人補陰之功此內經所謂味也人之所爲者皆烹餁調和偏厚之味有致疾傷命之毒此吾子所疑之味也今鹽醯之郤非眞茹淡者夫麥與粟之醎粳米山藥之甘蔥薤之辛之類皆味也子以爲澹乎安於沖和之味者心之收火之降也以偏厚之味爲安者欲之縱火之勝也何疑之有內經又曰陰之所生本在五味非天賦之味乎陰之五宮傷在五味非人爲之味乎聖人防民之具於是爲備凡人饑則必食彼粳米甘而淡者土之徳也物之屬陰而最補者也惟可與菜同進經以菜爲充者恐於饑時防食或慮過多因致胃損故以藥助其充足取其疏通而易化此天地生物之仁也論語曰肉𨿽多不使勝食气傳曰賓主終日百拜而酒三行以避酒禍此聖人施教之意也蓋谷與肥鮮同進厚味得糓爲助其積之也久寧不助陰火而致毒乎故服食家在郤糓者則可不郤糓而服食未有不致其毒者內經謂久而增气物化之常气增者又天之由也彼安於厚味者未之思爾或又問精不足者補之以味何不言气補曰味陰也气陽也補精以陰求其本也故補之以味者甘艸白術地黃澤瀉五味子天門冬之類皆味之厚者也經曰虛者補之正此意也上文謂形不足者溫之以气夫爲勞倦所傷气之虛故不足溫者養也溫存以養使气自充气完則形完矣故言溫不言補經曰勞者溫之正此意也彼爲局方者不知出此凡諸虛損證悉以溫熱佐輔補藥名之曰溫補不能求經防者也

喫逆論

喫病气逆也气自臍下直衝上出於口而作聲之名也書曰火炎上內經曰諸逆衝上皆屬於火東垣謂火與元气不兩立又謂火气之賊也古方悉以胃弱言之而不及火且以丁香蒂竹茹陳皮等劑治之未審孰爲降火孰爲陰虛人之陰气依胃爲養脾土傷損則木气盜之矣此土敗木賊也陰爲火所乘不得內守大挾相火乘之故直衝淸道故以言胃弱者陰弱也虛之甚也病人見此似乎死證然亦有實者不可不知敢陳其說趙文道年近五十質弱而多怒七月炎暑大饑要飯其家不能急具因大怒兩日後得滯下病口渇自以冷水調生蜜飲之甚快滯下亦稍緩如此者五七日召予視脈稍大不數遂令止蜜水渇時但令以人參白術煎湯調益元散與之滯下亦漸收七八日後覺倦甚發喫予知其因下久而陰虛也令其守前藥然滯下尙未止又以煉蜜飲之如此者三日喫猶未止眾皆尢藥之未當將以姜附飲之予曰補藥無速效附子非補陰者服之必死眾曰冷水飲多得無寒乎予曰炎暑如此飲涼非寒勿多疑待以日數力到當自止又四日而喫止滯下亦安又陳擇仁年近七十厚味之人也有久喘病而作止不常新秋患滯下食久減至五七日後喫作召予視脈皆大豁眾以爲難予曰形痩者尙可爲以人參白術湯下大補丸以補血至七日而安此二人者虛之爲也又一女子年逾笄性躁味厚暑月因大怒而喫作每作則舉身跳動神昏不知人問之乃知暴病視其形气俱實遂以人參蘆煎湯飲一碗大吐頑痰數碗大汗昏睡一日而安人參入手太陰補陽中之陰者也蘆則反爾大瀉太陰之陽女子暴怒气上肝主怒肺主气經曰怒則气逆气因怒逆肝木乘火侮肺故喫大作而神昏參蘆因吐痰盡气降而火衰金气復位胃气得和而解麻黃髮汗節能止汗糓屬金糠之性熱麥陽麩之性涼先儒謂物物具太極學者其可不觸類而長引而伸之乎

房中補益論

或問千金方有房中補益法可用否予應之曰傳曰吉凶悔吝生乎動故人之疾病亦生於動其動之極也病而死矣人之有生心爲火居上腎爲水居下水能升而火能降一升一降無有窮已故生意存焉水之體靜火之體動動易而靜難聖人於此未嘗忘言也儒者立教曰正心收心養心皆所以防此火之動於妄也醫者立教恬淡虛無精神內守亦所以遏此火之動於妄也蓋相火蔵於肝腎陰分君火不妄動相火惟有稟命守位而已焉有燔灼之虐焰飛走之狂勢也哉易兌取象於少女兌說也遇少男艮爲鹹咸無心之感也艮止也居中之法有艮止之義焉若艮而不止徒有戕賊何補益之有竊詳千金之意彼壯年貪縱者水之體非向日之靜也故著房中之法爲補益之助此可用於質壯心靜遇敵不動之人也茍無聖賢之心神仙之骨未易爲也女法水男法火水能制火一樂於與一樂於取此自然之理也若以房中爲補殺人多矣況中古以下風俗日偸資稟日薄說夢向癡難矣哉

天气屬金說

邵子曰天依地地依天天地自相依附內經曰大气舉之也夫自淸濁肇分天以气運於外而攝水地以形居中而浮於水者也是气也卽天之謂也自其無極者觀之故曰天气至淸至剛至健屬乎金者也非至剛不能攝此水非至健不能運行無息以舉地之重非至淸其剛健不能長上古而不老或曰子以天气爲屬金者固易卦取象之義何至遂以屬金言之乎善言天者必有證於人善言大者必有譬於小願明以告我曰天生萬物人爲貴人形象天可以取譬肺主气外應皮毛內經謂陽爲外衛非皮毛乎此天之象也其包褁骨肉臓腑於其中此地之象也血行於皮裏肉腠晝夜周流無端此水之象也合三者而觀非水浮地天攝水地懸於中乎聖人作易取金爲气之象厥防深哉

張子和攻擊注論

愚閱張子和書惟務攻擊其意以爲正气不能自病爲邪所客所以爲病也邪去正气自安因病有在上在中在下深淺之不同立爲汗吐下三法以攻之初看其書將謂醫之法盡於是矣後因思內經有謂之虛者精气虛也謂之實者邪气實也夫邪所客必因正气之虛然後邪得而客之茍正气實邪無自入之理由是於子和之法不能不致疑於其間又思內經有言陰平陽祕精神乃治陰陽離決精神乃絕又思仲景有言病當汗解診其尺脈濇當與黃茋建中湯補之然後汗之於是知子和之書非子和之筆也馳名中土其法必有過於明輩者何其書之所言與內經仲景之意若是之不同也於是決意於得名師以爲之依歸發其茅塞遂遊江湖但聞某處有某治醫便往拜而問之連經數郡無一人焉後到定城始得原病式東垣方槁乃大悟子和之孟浪然終未得的然之議論將謂江浙間無可爲師者泰定乙丑夏始得聞羅太無於陳芝巖之言遂往拜之防叱罵者五七次趑趄三閱月始得降接因觀羅先生治一病僧黃痩倦怠羅公詢其病因乃蜀人出家時其母在堂及遊浙右經七年忽一日念母之心不可遏欲歸無腰纒徒爾朝夕西望而泣以是得病時僧二十五歲羅令其隔壁泊宿每日以牛肉豬肚甘肥等煮糜爛與之凡經半月餘且時以慰諭之言勞之又曰我與鈔十錠作路費我不望報但欲救汝之死命爾察其形稍蘇與桃仁承气一日三貼下之皆是血塊痰積方止次日只與熟菜稀粥將息又半月其人遂如故又半月餘與鈔十錠遂行因大悟攻撃之法必其人充實稟質本壯乃可行也否則邪去而正气傷小病必重重病必死羅每日有求醫者來必令某診視脈狀回稟羅但臥聽口授用某藥治某病以某藥監某藥以某藥爲引經往來一年半並無一定之方至於一方之中自有攻補兼用者亦有先攻後補者有先補後攻者又大悟古方治今病焉能脗合隨時取中其此之謂乎是時羅又言用古方治今病正如拆舊屋揍新屋其材本非一不再經匠氏之手其可用乎由是又思許學士釋防論曰予讀仲景書用仲景之法然未嘗守仲景之方乃爲得仲景之心也遂取東垣方槁手自抄錄乃悟治病人當如漢髙祖蹤秦暴周武王蹤商之後自非發財散粟與三章之法其受傷之气倦憊之人何由而平復也於是定爲陰易乏陽易亢攻擊宜詳審正气須保防以局不爲戒哉

格致餘論

