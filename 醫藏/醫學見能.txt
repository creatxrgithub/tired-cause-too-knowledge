

醫學見能淸唐宗海

序

《醫學見能》四卷﹐蜀﹑天彭﹑唐容川著。僕得於江右之笥筐﹐忽忽十餘載矣﹐辭簡理周﹐最有功於濟世。

蓋容川原爲初學弟子與夫不知醫者說法﹐故理不求深﹐而方必錄驗﹐較之務求艱奧﹐而無俾實用者﹐未可同日語也。憶昔家君宦遊豫章﹐幕府中人有以疾苦告者﹐卽檢方與之﹐新發者﹑覆杯卽止﹐久者﹑三飲而已。因是上下皆謂家君知醫﹐而不知實得之此書之力﹐洵可貴焉。容川學通今古﹐識超凡儔﹐其所著《中西匯通醫書五種》﹐不捨近而求遠﹐不趨新奇而廢正道﹐早刊行世﹐已爲學人奉若圭臬﹐惜是書獨付闕如﹐乃爲校閱﹐並附經驗簡效方於眉上﹐以備采用﹐卽付手民。嗚呼﹗古人云「爲人子者﹐不可不知醫」。僕謂爲人父母者﹐亦不可不知醫。顧醫籍棼如﹐難以遴擇﹐聖言悠遠﹐良匪易悟。世傳《驗方新編》《一盤珠》《珍珠囊》等﹐本源未澈﹐瑕瑜互見﹐殊憾理不足而方難效。然則是書之出﹐願醫者朝夕展玩﹐凡爲人子父母者﹐去彼從此﹐而各手一編﹐廣醫學之識見﹐助天地之生成﹐獲益誠匪淺﹐而其功又詎在作者下歟。

甲子八月上海秦之濟伯未氏序。

凡例

一﹑他書皆標證名﹐是書原爲不知醫者而設﹐標出證名﹐轉生迷眩﹐故見某痛苦卽收入某門﹐分部分類﹐最便查閱。

一﹑是書𨿽簡略﹐然每遇一證﹐必究其源﹐審知陰陽﹐分別臟腑﹐最爲靈驗﹐𨿽見病治病﹐比時書卻髙一格。

一﹑婦人小兒﹐除胎產﹑麻痘外﹐悉如男子治法﹐且各有專書﹐閱者能得此書之意﹐再參各書﹐自可辧其得失﹐而取用不窮﹐是書不多贅也。

一﹑是書原無歌括﹐苦於難記﹐今按各節衍成絕句﹐以便記誦。

一﹑瘡傷跌打救絕等法﹐是備急扶危之要務也﹐附於卷末﹐方法經驗﹐當熟記之﹐預備藥料﹐以便濟世。

原敍

備豫不虞﹐古之善教﹐而不虞之備﹐莫要於醫。髙堂則風竹瓦霜﹐膝下則新雛弱筍﹐外而戚友﹐中則己身﹐偶有疾苦﹐均資乎醫﹐誠重矣哉。顧醫之難也﹐非讀書識字則不能醫﹐非格物窮理則不能醫﹐非通權達更攺不能醫﹐一旦攖非常之疾﹐束手無策﹐只得委任凡醫﹐聽其措置。爲之醫者﹐又復混亂陰陽﹐顚倒寒熱﹐投劑不中﹐至於垂危。明哲之士﹐鑑前車﹐思補救﹐奮然求濟於方書﹐而諸書率皆大海茫茫﹐渺無涯﹐深則摘要鉤元﹐淺則捕風捉影﹐倉皇檢閱﹐兩俱無益。病家旣窮於醫﹐又窮於書﹐惟撫膺扼腕﹐白恨其不能醫已耳。噫﹗醫固若是之難能已乎﹐抑亦所見之書﹐有未遽能者乎﹖夫紀昌之射﹐六年方工﹔伯牙之琴﹐三年未妙﹔天下事安有一見而能者哉﹖顧事之在所緩者﹐不必求諸一見﹔而事之在所急者﹐要無取乎難能﹔況不測之來﹐危在頃刻﹐非開卷了然之書﹐何以供家俗急時之用﹖余因感此﹐集爲是書﹐卽不知醫家﹐臨證查對﹐無不了如指掌。

且是書也﹐𨿽非鉤元摘要之微﹐亦匪捉影捕風之陋﹐果能洞書中之言﹐通言外之意﹐將淺者見淺﹐深者見深﹐而吾一見能之﹐裨於世用也﹐詎有涯哉。

卷首診法

五臟

心火髒。主生血﹐主藏神﹐主周身脈絡﹐主喜﹐主笑﹐開竅於舌。

肝木髒。主行血﹐主藏魂﹐主周身筋膜﹐主怒﹐主驚﹐開竅於目。

脾土髒。主飲食﹐主藏意﹐主周身肌肉﹐主思﹐主噫﹐開竅於口。

肺金髒。主行气﹐主藏魄﹐主周身皮毛﹐主悲﹐主咳﹐開竅於鼻。

腎水髒。主生气﹐主藏志﹐主周身精髓﹐主恐﹐主欠﹐開竅於耳。

外有包絡﹐卽心外衣﹐爲陰血布化之源。

又有命門﹐卽腎中系﹐爲眞陽生气之根。

卷首診法

六腑

小腸者﹐心之腑﹐屬火。主化食爲液﹐上奉心血。膽者﹐肝之腑﹐屬木。主升淸降濁﹐疏利中土。

胃者﹐脾之腑﹐屬土。主納受水谷﹐化气化血。

大腸者﹐肺之腑﹐屬金。主傳送糟粕﹐消利滯气。

膀胱者﹐腎之腑﹐屬水。主气衛皮毛﹐通達小便。

三焦者﹐胞絡命門之腑﹐兼屬水火。主行水化气﹐通陰達陽。

﹝伯未按﹕心惡熱﹐肺惡寒﹐肝惡風﹐腎惡燥﹐脾惡濕。胃喜涼﹐腸喜熱﹐膽喜溫。亦不可不知。﹞

卷首診法

經气

﹝足手﹞太陽﹝膀胱小腸﹞經﹐司﹝寒水火化﹞之气﹐手從足化﹐統稱寒水﹐經行身之後。

﹝足手﹞陽明﹝胃大腸﹞經﹐司﹝燥土燥金﹞之气﹐足從手化﹐統稱燥金﹐經行身之前。

﹝足手﹞少陽﹝膽三焦﹞經﹐司﹝木火相火﹞之气﹐足從手化﹐統稱相火﹐經行身之側。

﹝足手﹞太陰﹝脾肺﹞經﹐司﹝濕土淸金﹞之气﹐手從足化﹐統稱濕土﹐分部於大腹。

﹝足手﹞少陰﹝腎心﹞經﹐司﹝水陰君火﹞之气﹐足從手化﹐統稱君火﹐分部於小腹。

﹝足手﹞厥陰﹝肝包絡﹞經﹐司﹝風木相火﹞之气﹐手從足化﹐統稱風木﹐分部於軟脇。

﹝伯未按﹕十二經之部位﹐手之三陰﹐從髒走手﹐手之三陽﹐從手走頭。足之三陽﹐從頭走足﹐足之三陰﹐從足走腹。又有督脈﹐起於會陰﹐循背而行身之後﹐所以督率諸陽。任脈起於會陰﹐循腹而行身之前﹐所以擔任諸陰。衝脈亦起於會陰﹐夾臍而上散胸中﹐當諸气之衝要。一源而三岐﹐統謂之奇經。﹞

卷首診法

望色

靑色屬肝﹐風邪也﹐亦主脾寒。

黃色屬脾﹐濕气也﹐亦主食積。

赤色屬心﹐火熱也﹐亦主假熱。

白色屬肺﹐虛寒也﹐亦主血脫。

黑色屬腎﹐水气也﹐亦主腎虛。

卷首診法

聞聲

肝志怒﹐其聲呼﹐其變罵詈。

心志喜﹐其聲笑﹐其變譫語。

脾志思﹐其聲歌﹐其變鄭聲。

肺志憂﹐其聲哭﹐其變失音。

腎志恐﹐其聲呻﹐其變气短。

卷首診法

問證

問病因﹕七情六欲﹐風寒暑濕﹐飲食起居﹐損傷驚恐之類是。

問病形﹕痛癢寒熱﹐喘咳煩渴﹐吐利脹滿﹐便閉抽掣之類是。

問病機﹕朝甚暮愈﹐暮熱朝寒﹐進退盛衰﹐變證兼証之類是。

問病情﹕惡寒惡熱﹐苦嘔苦滿﹐欲食不食﹐心煩不寐之類是。

卷首診法

切脈

浮脈﹕輕按卽見。主表實﹐亦主裏气內虛。

沈脈﹕重按乃見。主裏實﹐亦主裏气內虛。

遲脈﹕一息三至。主虛寒﹐亦主在髒之病。

數脈﹕一息六至。主實熱﹐亦主眞寒假熱。

虛脈﹕三部無力。主諸虛﹐亦主素稟不足。

實脈﹕三部有力。主諸實﹐亦主素稟有餘。

大脈﹕應指洪闊。主病進﹐亦主正气內虛。

緩脈﹕應指柔和。主病退﹐亦主胃气有餘。

長脈﹕過於三指。主气盛﹐亦主陽盛陰虛。

短脈﹕不滿三指。主气損﹐亦主中有窒塞。

滑脈﹕往來流利。主血走﹐亦主痰飲爲病。

澀脈﹕往來艱滯。主血虛﹐亦主瘀血凝積。

洪脈﹕湧沸有力。主實熱﹐亦主內虛不足。

緊脈﹕勁急無定。主寒實﹐亦主身體疼痛。

細脈﹕窄小不粗。主冷气﹐亦主血脈不足。

微脈﹕模糊不顯。主陽虛﹐亦主元气敗絕。

芤脈﹕浮大中空。主血亡﹐亦主遺精小產。

弦脈﹕端直中勁。主木旺﹐亦主痰飲內痛。

革脈﹕浮極有力。主陰亡﹐亦主陽不入陰。

牢脈﹕沈極有力。主寒實﹐亦主內有積聚。

濡脈﹕浮細無力。主气虛﹐亦主外受濕气。

弱脈﹕沈細無力。主血虛﹐亦主胃气不盛。

動脈﹕搖曳在關。主驚气﹐亦主陰陽相搏。

伏脈﹕沈潛著骨。主邪閉﹐亦主陰寒在內。

促脈﹕數中時止。主熱郁﹐亦主邪气內陷。

結脈﹕遲中時止。主寒結﹐亦主气血漸衰。

代脈﹕止有定候。主气絕﹐亦主經隧有阻。

散脈﹕去來撩亂。主气散﹐亦主產婦之吉。

浮沈分表裏﹐遲數定寒熱﹐虛實分盛衰﹐大緩辧進退。長有餘而短不足﹐滑流利而澀艱難。寒熱緊洪俱屬實﹐細微血气總爲虛。芤中空而血亡故道﹐弦中勁而木侮脾經。革則陽气外越﹐牢則陰邪內固。濡气虛﹐弱血虛﹐虛各有別。動气搏﹐伏气閉﹐气總乖和。結陰促陽﹐辧遲與數。代亡散絕﹐有去無來。脈法多端﹐此爲總索。

﹝伯未按﹕滑伯仁云﹐脈之綱要﹐不外浮沈遲數滑澀六者﹐以其足統乎表裏陰陽虛實冷熱風寒濕燥臟腑气血之病也。﹞

﹝又按﹕中醫論生理﹐主重臟腑經絡﹐論診斷﹐主重望聞問切﹐以現代科學視之﹐目多缺陷。但中醫辧癥用藥﹐全賴於此﹐越此範疇﹐便無頭緒﹐故唐氏此書﹐本爲不知醫者說法﹐而首先提出﹐殆有深意。﹞

卷一證治

背上

﹝總訣﹞太陽與肺气如天﹐統主諸陽背上旋。實證最多虛證少﹐無分虛實總驅寒。

背惡寒冷﹐由於外感發熱者﹐太陽經傷寒也。宜人參敗毒散。

羌活﹝一錢﹞獨活﹝一錢﹞柴胡﹝二錢﹞前胡﹝二錢﹞川芎﹝八分﹞枳殼﹝一錢﹞沙參﹝二錢﹞桔梗﹝二錢﹞杏仁﹝三錢﹞茯苓﹝三錢﹞甘艸﹝一錢﹞生薑﹝三片﹞大棗﹝二枚﹞

葛根﹝三錢﹞

歌曰﹕背冷多因外感寒﹐柴前羌獨枳芎攢。

參苓桔杏同甘艸﹐葛棗生薑發表安。

﹝伯未按﹕可用刮痧法佐之。﹞

背惡寒冷﹐或兼手足淸冷者﹐太陽經陽虛也。宜原方附子湯。

附子﹝三錢﹞白術﹝三錢﹞人參﹝三錢﹞白芍﹝三錢﹞云苓﹝三錢﹞生薑﹝三錢﹞

歌曰﹕背兼手足冷淒淒﹐參術姜苓芍附齊。

要識陽虛宜補气﹐不妨斟酌進刀圭。

背痛連項﹐或兼發熱惡寒者﹐太陽經風寒也。宜人參敗毒散。

羌活﹝一錢﹞獨活﹝一錢﹞柴胡﹝二錢﹞前胡﹝二錢﹞川芎﹝八分﹞枳殼﹝一錢﹞沙參﹝二錢﹞桔梗﹝二錢﹞杏仁﹝三錢﹞茯苓﹝三錢﹞甘艸﹝一錢﹞生薑﹝三片﹞大棗﹝二枚﹞葛根﹝三錢﹞

歌曰﹕背痛緣何與項連﹐人參敗毒總當先。

柴前羌獨枳芎艸﹐杏桔芩姜葛棗全。

背痛連肩﹐或兼吐痰咳嗽者﹐肺經有痰飲也。宜加味蘇子湯。

羌活﹝一錢五分﹞獨活﹝一錢﹞柴胡﹝一錢﹞前胡﹝二錢﹞枳殼﹝一錢﹞桔梗﹝三錢﹞大棗﹝二枚﹞云苓﹝二錢﹞杏仁﹝三錢﹞蘇子﹝二錢﹞黃芩﹝二錢﹞生薑﹝三片﹞竹茹﹝二錢﹞

歌曰﹕背痛連肩咳嗽兼﹐柴前羌獨杏蘇添。

棗茹枳桔姜芩茯﹐滌盡頑痰唾不粘。

卷一證治

頭骨

﹝總訣﹞頭乃三陽所總司﹐藥分三面按經施。若還眩運分虛實﹐瀉實滋虛兩路馳。頭痛在後﹐或兼發熱惡寒者﹐太陽經傷寒也。宜加味敗毒散。

沙參﹝二錢﹞羌活﹝二錢﹞獨活﹝二錢﹞柴胡﹝二錢﹞前胡﹝三錢﹞川芎﹝一錢﹞桔梗﹝三錢﹞云苓﹝三錢﹞枳殼﹝一錢﹞甘艸﹝一錢﹞葛根﹝二錢﹞大棗﹝二枚﹞蔥白﹝一根﹞生薑﹝三片﹞

歌曰﹕後面頭疼敗毒湯﹐柴前芎桔獨參羌。

枳苓蔥葛甘和棗﹐引用生薑入太陽。

﹝伯未按﹕民間用生薑片貼兩太陽﹐亦有幫助。﹞

頭痛在側﹐或兼寒熱往來者﹐少陽經傷風也。宜加味柴胡湯。

半夏﹝三錢﹞柴胡﹝三錢﹞竹茹﹝三錢﹞玉竹﹝三錢﹞黃芩﹝三錢﹞白芍﹝三錢﹞鉤藤﹝三錢﹞甘艸﹝一錢﹞生薑﹝三片﹞大棗﹝二枚﹞

歌曰﹕頭痛在側少陽風﹐祛邪專賴夏柴功。竹茹玉竹姜和棗﹐甘艸鉤藤芩芍同。

﹝伯未按﹕蜀刻本鉤藤作荊芥。﹞

頭痛在前﹐或兼發熱口渴者﹐陽明經傷熱也。宜加味升葛湯。

白芍﹝三錢﹞葛根﹝三錢﹞黃芩﹝三錢﹞白芷﹝三錢﹞花粉﹝四錢﹞升麻﹝一錢﹞甘艸﹝一錢﹞

歌曰﹕頭痛在前熱渴加﹐芍芩葛根曁升麻。艸偕花粉能生液﹐白芷祛邪力最賒。

雷頭風痛﹐或偏在左在右者﹐陽虛中風寒也。宜艾灸鹽摩法。

艾茸﹑麝香作小粒灸痛處﹐附子末和鹽摩之﹝再服加味白通湯﹐方見下節﹞。

歌曰﹕雷頭風痛附鹽摩﹐麝艾同燒不在多。

加味白通姜附術﹐蔥參艸與調和。

﹝伯未按﹕淸震湯亦可服﹐用升麻八分﹐蒼術一錢﹐荷葉一角。﹞

頭痛如碎﹐每遇陰雨更甚者﹐眞陽不上頭也。宜加味白通湯。

白術﹝三錢﹞黃﹝三錢﹞黨參﹝三錢﹞附子﹝三錢﹞漧薑﹝二錢﹞甘艸﹝一錢﹞蔥白﹝三根﹞

歌曰﹕每逢陰雨痛無休﹐只爲眞陽不上頭。

仍用白通加味服﹐但須一劑病全瘳。

頭痛如破﹐兼見嘔吐涎沫者﹐肝經寒飲逆也。宜加味吳萸湯。

吳萸﹝二錢﹞黨參﹝三錢﹞云苓﹝三錢﹞桂尖﹝三錢﹞半夏﹝三錢﹞白芍﹝三錢﹞細辛﹝五分﹞甘艸﹝一錢﹞大棗﹝三枚﹞生薑﹝三片﹞

歌曰﹕頭痛如破吐痰涎﹐飲逆肝寒姜棗全。

參艸吳萸辛桂用﹐云苓夏芍入湯煎。

頭暈鬱冒﹐其人煩渴悶滿者﹐火挾痰上泛也。宜加味銀菊湯﹝頭重加酒軍﹞。

白菊﹝一錢﹞銀花﹝三錢﹞花粉﹝三錢﹞云苓﹝三錢﹞甘艸﹝一錢﹞枳殼﹝一錢﹞旋復﹝炙﹐三錢﹞黃芩﹝三錢﹞柴胡﹝三錢﹞杏仁﹝三錢﹞薄荷﹝一錢﹞竹茹﹝三錢﹞

歌曰﹕頭暈鬱冒銀菊醫﹐柴苓花粉杏旋施。

竹茹芩枳和甘艸﹐加入薄菏能散之。

﹝伯未按﹕蜀刻本無白菊﹑銀花﹑花粉﹑枳殼。﹞

頭暈飄搖﹐其人兩顴發赤者﹐腎經虛火動也。宜加味地黃湯。

熟地﹝四錢﹞山茱萸﹝三錢﹞茯苓﹝三錢﹞丹皮﹝三錢﹞山藥﹝三錢﹞澤瀉﹝三錢﹞安桂﹝一錢﹞牛膝﹝二錢﹞附子﹝三錢﹞川芎﹝一錢﹞細辛﹝五分﹞麥冬﹝三錢﹞元參﹝三錢﹞磁石研﹐三錢﹞

歌曰﹕飄搖頭暈腎經虛﹐地澤丹元山藥俱。

桂附芎辛磁膝引﹐冬苓滋養佐茱萸。

﹝伯未按﹕倏時頭眩眼花無所見者﹐用熟地一兩﹐黨參五錢﹐煎服。﹞

卷一證治

兩耳

﹝總訣﹞耳𨿽腎竅辧聲音﹐繞耳遊行是膽經。時輩不知淸木火﹐漫將滋腎詡髙明。耳鳴耳聾﹐或兼口苦寒熱者﹐少陽經風熱也。宜仲景柴胡湯。

柴胡﹝三錢﹞人參﹝二錢﹞黃芩﹝三錢﹞半夏﹝三錢﹞甘艸﹝一錢﹞生薑﹝三片﹞大棗﹝二枚﹞

歌曰﹕耳鳴寒熱或兼聾﹐棗艸參苓姜夏同。

風中少陽柴作引﹐方原仲景妙無窮。

﹝伯未按﹕耳暴聾﹐木香研末﹐酒浸一宿﹐以酒滴耳中。﹞

耳鳴耳聾﹐或兼脇痛善怒者﹐肝經之火郁也。宜加味瀉肝湯。

當歸﹝三錢﹞生地﹝三錢﹞柴胡﹝三錢﹞黃芩﹝三錢﹞梔子﹝三錢﹞澤瀉﹝三錢﹞木通﹝二錢﹞膽艸﹝三錢﹞車前子﹝三錢﹞牡蠣﹝三錢﹞靑皮﹝一錢﹞甘艸﹝一錢﹞

歌曰﹕耳鳴脇痛瀉肝湯﹐龍膽車前牡蠣匡。

通澤梔芩柴地用﹐靑皮歸艸合成方。

﹝伯未按﹕夏枯花五錢﹐濃煎服之﹐極簡效。﹞

耳鳴耳聾﹐並無障礙壅閉者﹐腎虛陰气逆也。宜加味磁朱丸。

磁石﹝三錢﹞朱砂﹝一錢﹞熟地﹝四錢﹞山藥﹝三錢﹞云苓﹝三錢﹞澤瀉﹝三錢﹞丹皮﹝三錢﹞山茱萸﹝三錢﹞五味子﹝五分﹞菖蒲﹝一錢﹞

歌曰﹕腎虛亦使耳聾鳴﹐磁石朱砂研要精。

苓澤山丹蒲味具﹐山萸熟地使陰生。

卷一證治

眼目

﹝總訣﹞眼皮腫痛貴分觀﹐按經淸散自然安。若還雲霧暈花見﹐補瀉隨宜屬腎肝。

大眼角腫﹐或兼頭痛惡寒者﹐太陽經風熱也。宜加減敗毒散。

羌活﹝一錢﹞獨活﹝一錢﹞柴胡﹝三錢﹞前胡﹝二錢﹞赤芍﹝二錢﹞黃芩﹝三錢﹞玉竹﹝三錢﹞歸尾﹝三錢﹞木賊﹝一錢﹞花粉﹝三錢﹞甘艸﹝一錢﹞連翹﹝一錢﹞銀花﹝一錢﹞蟬蛻﹝七个﹞

歌曰﹕眼腫兼寒屬太陽﹐柴前羌獨芍芩詳。

銀蟬木賊天花粉﹐甘艸翹歸玉竹襄。

小眼角腫﹐或兼口苦耳鳴者﹐少陽經風火也。宜加減柴胡湯。

沙參﹝三錢﹞白芍﹝三錢﹞柴胡﹝三錢﹞黃芩﹝三錢﹞當歸﹝三錢﹞膽艸﹝三錢﹞牡蠣﹝三錢﹞木賊﹝一錢﹞靑皮﹝一錢﹞蟬蛻﹝七个﹞銀花﹝一錢﹞菊花﹝二錢﹞甘艸﹝一錢﹞生薑﹝三片﹞

歌曰﹕眼傷風火耳兼鳴﹐木賊柴芩參芍淸。

膽艸歸蟬銀菊蠣﹐靑皮姜引使肝平。

下眼皮腫﹐以及繞眼紅鎖者﹐陽明經風熱也。宜加味銀翹湯。

連翹﹝一錢﹞葛根﹝二錢﹞白芍﹝三錢﹞甘艸﹝一錢﹞黃芩﹝三錢﹞

生地﹝三錢﹞枳殼﹝一錢﹞銀花﹝一錢﹞白芷﹝三錢﹞花粉﹝三錢﹞蟬蛻﹝七个﹞靑葙﹝三錢﹞石膏﹝三錢﹞紅花﹝一錢﹞

歌曰﹕陽明風熱眼皮傷﹐芩葛銀翹芷芍將。

艸地蟬花和枳殼﹐石膏花粉共靑葙。

﹝伯未按﹕蜀刻本無連翹﹑紅花﹑枳殼﹑多大力子。﹞

﹝又按﹕赤眼以黃丹﹑白蜜調貼太陽穴﹐亦能止痛。﹞

目內癢痛﹐以及赤白雲翳者﹐肝經風濕熱也。宜加減瀉肝湯。

歸尾﹝三錢﹞元參﹝三錢﹞梔子﹝二錢﹞黃芩﹝二錢﹞膽艸﹝二錢﹞蟬蛻﹝七个﹞木賊﹝一錢﹞木通﹝一錢﹞銀花﹝二錢﹞赤芍﹝二錢﹞澤瀉﹝二錢﹞柴胡﹝二錢﹞防風﹝二錢﹞車前子﹝二錢﹞荊芥﹝二錢﹞靑皮﹝一錢﹞枳殼﹝一錢﹞細辛﹝五分﹞酒軍﹝五分﹞紅花﹝一錢﹞甘艸﹝一錢﹞

歌曰﹕目中痛翳芍芩梔﹐柴澤荊防辛枳皮。

通賊銀蟬歸膽艸﹐花前參艸酒軍施。

目光晦澀﹐恍惚不能近視者﹐肝腎眞陰虛也。宜杞菊地黃湯。

人參﹝三錢﹞白術﹝三錢﹞遠志﹝一錢﹞黃﹝三錢﹞當歸﹝三錢﹞磁石﹝﹐三錢﹞棗仁﹝三錢﹞龍眼﹝三枚﹞益智﹝一錢﹞五味﹝五分﹞甘艸﹝一錢﹞朱砂﹝研﹐一錢﹞

歌曰﹕不能遠視缺眞陽﹐參術磁朱遠志良。

益智棗仁龍眼並﹐艸歸味細推詳。

卷一證治

唇口

﹝總訣﹞口內時含五臟和﹐偶然變味卽爲。須知脾竅原通胃﹐胃火爲殃病最多。口吐酸水﹐或兼腹滿頭痛者﹐肝木侮脾土也。宜加味吳萸湯。

吳萸﹝二錢﹞黨參﹝三錢﹞黃連﹝三錢﹞生薑﹝三錢﹞大棗﹝三枚﹞

歌曰﹕吐酸只爲木乘脾﹐姜棗吳萸治總宜。

再入參連同煮服﹐頭疼腹滿照方施。

口苦而渴﹐或兼咽漧目眩者﹐少陽經相火也。宜加減柴胡湯。

柴胡﹝三錢﹞黃芩﹝三錢﹞黨參﹝三錢﹞花粉﹝三錢﹞生薑﹝三片﹞甘艸﹝一錢﹞

歌曰﹕口苦咽漧眩渴連﹐柴芩參艸藥當先。

生津專賴天花粉﹐發散生薑力量全。

口甜而膩﹐或兼不思飲食者﹐脾經傷濃味也。宜加味香砂湯。

神曲﹝一錢﹞半夏﹝三錢﹞砂仁﹝研﹐一錢﹞云苓﹝三錢﹞藿香﹝三錢﹞楂肉﹝一錢﹞

歌曰﹕口中甜膩是脾傷﹐半夏云苓與藿香。

楂肉砂仁加入曲﹐六般煎服效堪彰。

﹝伯未按﹕蜀刻本多白術﹑黨參﹑甘艸﹑老蓮﹑生薑﹑檳榔﹑白芍。﹞

﹝又按﹕此卽《內經》口甘證﹐可時泡佩蘭湯飲之。﹞

口淡無味﹐兼見腹滿多唾者﹐脾虛中有寒也。宜加味理中湯。

黨參﹝三錢﹞白術﹝三錢﹞生薑﹝二錢﹞茯苓﹝四錢﹞炙艸﹝二錢﹞陳皮﹝三錢﹞

歌曰﹕口中無味唾偏多﹐參術姜苓炙艸和。

漫道陳皮非補藥﹐善調胃气莫嫌他。

﹝伯未按﹕可時啖糖姜。﹞

口中腫痛﹐兼見發渴飲水者﹐胃中火上衝也。宜時方甘露飲﹕天冬﹝三錢﹞麥冬﹝三錢﹞生地﹝三錢﹞熟地﹝三錢﹞黃芩﹝三錢﹞枳殼﹝一錢﹞茵陳﹝三錢﹞石斛﹝三錢﹞枇杷葉﹝去毛蜜炙﹐三錢﹞甘艸﹝一錢﹞

歌曰﹕口中腫痛渴煩加﹐二地二冬及枇杷。

芩枳茵陳兼石斛﹐艸梢引服效無瘥。

﹝伯未按﹕外用蘆根泡﹐代茶。﹞

口燥舌漧﹐或兼消渴引飲者﹐胃中陰液枯也。宜加減地黃湯。

熟地﹝三錢﹞山藥﹝三錢﹞黨參﹝三錢﹞麥冬﹝三錢﹞澤瀉﹝三錢﹞五味﹝一錢﹞元參﹝三錢﹞花粉﹝三錢﹞山茱萸﹝三錢﹞葛根﹝三錢﹞

歌曰﹕口漧舌燥胃陰枯﹐不解滋陰病不除。

萸地參冬山澤味﹐元參花粉葛根扶。

口中鮏臭﹐或兼吐血衄血者﹐胃中血燥熱也。宜淸陽寧血湯。

當歸﹝三錢﹞白芍﹝三錢﹞黃芩﹝三錢﹞黃連﹝二錢﹞黨參﹝三錢﹞麥冬﹝三錢﹞藕節﹝三錢﹞生地﹝三錢﹞蒲黃﹝二錢﹞酒軍﹝八分﹞枳殼﹝一錢﹞甘艸﹝一錢﹞

歌曰﹕口中鮏臭血當淸﹐歸芍芩連並黨參。

藕地軍蒲甘艸枳﹐麥冬淸熱燥斯平。

卷一證治

鼻孔

﹝總訣﹞肺气通調鼻自安﹐只宜疏散肺風寒。卻因挾孔陽明脈﹐惹出漧淸燥熱端。

鼻流淸涕﹐如有窒塞不通者﹐肺經受風寒也。宜加味香蘇飲。

香附﹝二錢﹞陳皮﹝二錢﹞紫蘇﹝三錢﹞薄荷﹝一錢﹞甘艸﹝一錢﹞杏仁﹝三錢﹞辛夷﹝二錢﹞桔梗﹝三錢﹞

歌曰﹕鼻流淸涕窒難通﹐甘杏香陳蘇薄同。

溫肺辛夷偕桔梗﹐散寒通竅奏奇功。

﹝伯未按﹕可加本八分。﹞

鼻根紅赤﹐孔內漧燥結煤者﹐陽明經燥气也。宜加味升葛湯。

升麻﹝一錢﹞葛根﹝三錢﹞石膏﹝研﹐四錢﹞黃芩﹝三錢﹞生地﹝三錢﹞白芍﹝三錢。﹞

枳殼﹝一錢﹞杏仁﹝三錢﹞甘艸﹝一錢﹞花粉﹝三錢﹞白芷﹝二錢﹞銀花﹝二錢﹞連翹﹝二錢﹞

歌曰﹕鼻根紅赤屬陽明﹐升葛膏芩地芍平。

枳杏艸同花粉用﹐銀翹白芷火能淸。

鼻中流血﹐或兼頭暈口渴者。陽明經血燥也。宜加味甘露飲。

生地﹝三錢﹞熟地﹝三錢﹞黃芩﹝三錢﹞麥冬﹝三錢﹞天冬﹝三錢﹞茵陳﹝三錢﹞石斛﹝三錢﹞枳殼﹝一錢﹞茅根﹝二錢﹞赤芍﹝二錢﹞藕節﹝三錢﹞蒲黃﹝一錢﹞銀花﹝一錢﹞甘艸﹝一錢﹞

歌曰﹕鼻因燥熱血長流﹐二地二冬芩芍優。

石斛茵陳蒲枳共﹐銀茅藕節艸均收。

﹝伯未按﹕可先用新絮蘸濃京墨汁﹐或鮮生地塞鼻中﹐更以手巾浸冷水掩額上﹐以暫止之﹐然後服藥。﹞

鼻中生瘡﹐無論腫痛塞癢者﹐肝肺經痰火也。宜三白注鼻丹﹝內可服加味升葛湯﹐見前二節﹞。

白礬﹝一錢﹞火硝﹝一錢﹞硼砂﹝一錢﹞

歌曰﹕鼻內生瘡痛癢頻﹐硝礬注鼻法當循。

滌痰除火無餘策﹐再入硼砂研要勻。

卷一證治

齒牙

﹝總訣﹞胃主牙牀腎主牙﹐補虛淸熱各專家。倘因風化生虫﹐抵穴探巢外治誇。

牙齒疼痛﹐由於生虫蝕剝者﹐風濕熱所化也。宜外用烏梅化虫散。

烏梅﹝三枚﹞川椒﹝一錢﹞漧薑﹝一錢﹞黃連﹝二錢﹞細辛﹝五分﹞黃柏﹝一錢﹞石膏﹝三錢﹞枯礬﹝五分﹞明雄﹝一錢﹞鉛粉﹝一錢﹞

歌曰﹕虫蝕牙疼姜與辛﹐椒連黃柏石膏遵。

烏梅再入枯礬碾﹐鉛粉雄黃藥要眞。

﹝伯未按﹕若因風寒而痛者﹐以細辛嵌齒縫中。﹞

牙齒腫痛﹐或兼口舌皆痛者﹐胃經之風火也。宜淸熱去風湯。

枯芩﹝三錢﹞石膏﹝三錢﹞知母﹝二錢﹞枳殼﹝一錢﹞丹皮﹝三錢﹞白芍﹝三錢﹞白芷﹝二錢﹞防風﹝二錢﹞銀花﹝三錢﹞連翹﹝二錢﹞山豆根﹝二錢﹞甘艸﹝一錢﹞牛膝﹝一錢﹞牛蒡子﹝一錢﹞

歌曰﹕胃經風火腫傷牙﹐知芍膏芩牛蒡加。

枳膝丹防甘艸引﹐豆翹白芷與銀花。

﹝伯未按﹕可用冰硼搽腫處﹐或鍼刺出血少許﹐勿令化膿。﹞

牙痛不腫﹐或腫不利涼藥者﹐腎中之虛火也。宜加減八味丸。

熟地﹝三錢﹞山藥﹝三錢﹞云苓﹝三錢﹞澤瀉﹝三錢﹞丹皮﹝三錢﹞山茱萸﹝三錢﹞白芍﹝三錢﹞牛膝﹝一錢﹞麥冬﹝三錢﹞安桂﹝八分﹞骨碎補﹝三錢﹞附子﹝一錢五分﹞

歌曰﹕牙疼不腫腎虛浮﹐地藥苓丹桂附求。

碎補山萸冬共澤﹐芍同牛膝降兼收。

﹝伯未按﹔外治法用生附子﹑熟地同搗﹐敷足底心。﹞

卷一證治

舌本

﹝總訣﹞舌乃心苗胃亦診﹐赤紅便作火來侵。有胎屬火分眞假﹐枯潤之間仔細詳。

凡舌有胎﹐或兼口苦溺黃者﹐三焦經郁熱也。宜加味柴胡湯。

柴胡﹝二錢﹞黃芩﹝二錢﹞甘艸﹝一錢﹞當歸﹝三錢﹞白芍﹝三錢﹞麥冬﹝三錢﹞車前子﹝三錢﹞花粉﹝三錢﹞知母﹝三錢﹞滑石﹝三錢﹞

歌曰﹕舌胎不論白和黃﹐但有皆爲熱五內。

加味柴胡芩艸粉﹐知冬前滑芍歸良。

舌尖赤痛﹐或生巨齒紅點者﹐心經之遊火也。宜加減瀉心湯。

黃芩﹝三錢﹞黃連﹝二錢﹞當歸﹝三錢﹞赤芍﹝三錢﹞丹皮﹝三錢﹞生地﹝三錢﹞花粉﹝三錢﹞連翹﹝二錢﹞車前子﹝三錢﹞木通﹝一錢﹞甘艸﹝一錢﹞牛蒡子﹝三錢﹞

歌曰﹕舌尖赤痛用芩連﹐牛蒡翹歸地芍先。

花粉車前丹艸和﹐木通瀉熱火全捐。

﹝伯未按﹕舌脹滿口﹐生蒲黃末搽舌上﹐若舌脹退場門﹐冰片一錢研敷。﹞

舌胎黃燥﹐兼見消渴引飲者﹐胃中有熱邪也。宜加味虎湯。

知母﹝三錢﹞石膏﹝三錢﹞花粉﹝三錢﹞酒軍﹝一錢﹞甘艸﹝一錢﹞生地﹝三錢﹞枳殼﹝一錢﹞

歌曰﹕舌胎黃燥用知膏﹐花粉軍甘地枳調。

白虎西方金气稟﹐再加淸品散涼。

舌胎滑潤﹐兼見二便淸利者﹐眞寒而假熱也。宜加味益元湯。

漧薑﹝二錢﹞附片﹝三錢﹞黃連﹝二錢﹞知母﹝二錢﹞黨參﹝三錢﹞白術﹝三錢﹞五味﹝八分﹞吳萸﹝二錢﹞麥冬﹝三錢﹞艾葉﹝一錢﹞蔥白﹝三根﹞童便﹝一杯﹞

歌曰﹕舌胎滑潤便淸和﹐假熱眞寒姜附科。

冬味知連蔥便引﹐艾萸參術不嫌多。

舌黑生刺﹐手足日晡潮熱者﹐胃中有燥屎也。宜調胃承气湯。

芒硝﹝二錢﹞大黃﹝二錢﹞枳殼﹝二錢﹞濃朴﹝二錢﹞甘艸﹝五分﹞

歌曰﹕燥屎畱中舌刺芒﹐熱潮日晡細端詳。

硝黃枳朴同甘艸﹐調胃長沙有妙方。

舌黑生刺﹐心煩不得安臥者﹐心火之亢熱也。宜銀翹瀉心湯。

黃柏﹝二錢﹞炒梔﹝二錢﹞黃連﹝二錢﹞黃芩﹝三錢﹞生地﹝三錢﹞白芍﹝二錢﹞花粉﹝三錢﹞銀花﹝二錢﹞連翹﹝一錢﹞竹茹﹝二錢﹞艸梢﹝一錢﹞燈心﹝一束﹞

歌曰﹕舌生黑刺臥難安﹐梔柏芩連用苦寒。

地芍銀翹花粉共﹐燈心甘艸竹茹餐。

卷一證治

咽喉

﹝總訣﹞最重咽喉出納關﹐那禁邪气壅其間。淸心開肺還平胃﹐惟望醫師妙轉旋。

咽喉紅腫﹐其色多帶痰粘者﹐風火之壅塞也。宜加味甘桔湯。

山豆根﹝一錢﹞連翹﹝一錢﹞炒梔﹝一錢﹞甘艸﹝一錢﹞杏仁﹝三錢﹞荊芥﹝一錢﹞薄荷﹝五分﹞桔便﹝二錢﹞枳殼﹝八分﹞花粉﹝二錢﹞枯芩﹝二錢﹞貝母﹝三錢﹞旋復﹝二錢﹞射幹﹝二錢﹞

歌曰﹕咽喉紅腫豆翹梔﹐甘杏荊荷枳桔宜。

花粉枯芩淸火用﹐射旋貝母滌痰施。

﹝伯未按﹕蜀刻本無花粉﹑旋復。﹞

﹝又按﹕若大便燥結者﹐當用涼膈散三錢入煎。﹞

咽喉白爛﹐其聲嘶小不出者﹐火熱乘肺金也。宜滋肺百合湯。

百合﹝一錢﹞知母﹝一錢﹞天冬﹝二錢﹞麥冬﹝三錢﹞花粉﹝二錢﹞杏仁﹝三錢﹞銀花﹝一錢﹞生地﹝三錢﹞紫菀﹝一錢﹞甘艸﹝一錢﹞桑葉﹝一錢﹞五倍子﹝一錢﹞

歌曰﹕咽喉白爛總宜滋﹐杏艸銀桑合倍醫。

知母二冬和紫菀﹐地黃花粉咽徐徐。

﹝伯未按﹕須防白喉﹐切勿大意。﹞

咽中疼痛﹐生黃起泡起點者﹐濕熱之結气也。宜淸散薄荷湯。

薄荷﹝五分﹞荊芥﹝一錢﹞柴胡﹝一錢﹞知母﹝三錢﹞黃芩﹝三錢﹞檳榔﹝一錢﹞艸果﹝一錢﹞羌活﹝五分﹞枳殼﹝一錢﹞連翹﹝一錢﹞射幹﹝二錢﹞杏仁﹝三錢﹞僵蠶﹝三錢﹞蟬蛻﹝五个﹞

歌曰﹕咽疼起泡薄柴荊﹐羌枳翹幹芩母淸。

艸果檳榔除濕積﹐僵蠶蟬杏熱俱平。

咽中生蛾﹐壅塞關隘不通者﹐心經火上逆也。宜加減導赤散。

生地﹝三錢﹞知母﹝二錢﹞枳殼﹝一錢﹞甘艸﹝一錢﹞薄荷﹝七分﹞羌活﹝七分﹞木通﹝一錢﹞竹葉﹝三錢﹞靈仙﹝一錢﹞皂刺﹝三錢﹞黃連﹝三錢﹞酒軍﹝一錢﹞山甲﹝炒﹐二片﹞牛蒡子﹝三錢﹞

歌曰﹕靈仙皂刺破喉蛾﹐山甲知連及薄荷。

牛蒡軍甘羌地枳﹐木通竹葉與調和。

﹝伯未按﹕乳蛾癥於結喉兩旁﹐按之有核﹐可購貼喉異功散﹐置太乙膏上﹐貼之半日﹐卽起泡﹐用鍼刺破﹐易紅膏藥貼之。﹞

凡紅喉證﹐無論癰蛾腫起者﹐總屬血分熱也。宜點膽礬丸。

膽礬﹝三分﹞熊膽﹝一錢﹞皂刺﹝一錢﹞硼砂﹝一錢﹞火硝﹝一錢﹞麝香﹝一分﹞蜣螂﹝二枚﹞大黃﹝五分﹞郁金﹝一錢﹞牛黃﹝一分﹞

爲末﹐蜜丸﹐點喉間﹐有痰則吐去。

歌曰﹕膽礬熊膽點紅喉﹐皂刺蜣螂一例收。

硼麝二黃硝合研﹐郁金加入癥全瘳。

﹝伯未按﹕可另購玄參三錢泡﹐代茶飲。﹞

凡白喉證﹐無論癬爛疳蝕者﹐總屬气分熱也。宜吹珠黃散。

珍珠﹝一錢﹞牛黃﹝三分﹞麝香﹝一分﹞明雄﹝一錢﹞硼砂﹝一錢﹞甘艸﹝一錢﹞

歌曰﹕雄麝珠黃點白喉﹐硼砂甘艸一分求。

須知白爛關虛熱﹐不與紅喉一例投。

卷一證治

胸前

﹝總訣﹞上焦心肺屬胸中﹐空闊無塵比太空。寒熱血痰相阻滯﹐開提升降具全功。

胸前脹滿﹐兼見口渴脇痛者﹐少陽气不暢也。宜加減柴胡湯。

柴胡﹝一錢﹞半夏﹝二錢﹞人參﹝二錢﹞黃芩﹝二錢﹞杏仁﹝二錢﹞栝蔞﹝二錢﹞枳殼﹝一錢﹞旋復﹝二錢﹞甘艸﹝一錢﹞大棗﹝二枚﹞生薑﹝三片﹞荷梗﹝三錢﹞

歌曰﹕脹痛胸前引脇旁﹐柴胡栝蔞夏芩姜。

枳甘參棗旋花杏﹐荷梗兼能達少陽。

﹝伯未按﹕蜀刻本無旋復﹑荷梗。﹞

胸前痺痛﹐兼見痛而徹背者﹐心肺之陽郁也。宜栝蔞薤白湯。

桂枝﹝三錢﹞生薑﹝三錢﹞枳殼﹝一錢﹞栝蔞﹝三錢﹞薤白﹝三錢﹞淸酒﹝一盞﹞

歌曰﹕胸前痺痛勢連綿﹐徹背疼時更不堪。

蔞桂枳姜添薤白﹐宣陽還要酒來煎。

胸前脹滿﹐飯後更覺痞滿者﹐胃虛而生痰也。宜香砂六君湯。

木香﹝一錢﹞砂仁﹝二錢﹞白術﹝三錢﹞云苓﹝三錢﹞黨參﹝三錢﹞陳皮﹝三錢﹞半夏﹝二錢﹞生薑﹝三片﹞大棗﹝二枚﹞

歌曰﹕飯後胸前脹滿增﹐香砂陳術解痰凝。

參苓姜夏甘和棗﹐補胃調中效可憑。

胸前結痛﹐不可觸近按摩者﹐水火相搏結也。宜消息陷胸湯。

葶藶﹝一錢﹞甘艸﹝五分﹞枳殼﹝一錢﹞杏仁﹝三錢﹞黃連﹝一錢﹞大黃﹝炒﹐一錢﹞

栝蔞﹝整枚搗﹞

歌曰﹕陷胸葶藶枳黃攻﹐甘杏黃連力倍充。

全仗栝蔞除積痛﹐膈中水火兩消融。

﹝伯未按﹕蜀刻本此方作甘遂﹑大黃﹑芒硝三味﹐與消息之義不合。﹞

胸前脹滿﹐遊走有聲而嘔者﹐膈上有水飲也。宜加味二陳湯。

陳皮﹝二錢﹞云苓﹝三錢﹞法夏﹝三錢﹞貝母﹝二錢﹞桔梗﹝二錢﹞甘艸﹝一錢﹞枳殼﹝一錢﹞白芥子﹝一錢﹞苡仁﹝三錢﹞蘇子﹝二錢﹞白術﹝三錢﹞生薑﹝三錢﹞

歌曰﹕水滿胸前走有聲﹐二陳加味最詳明。

芥蘇桔貝苓甘夏﹐苡枳姜陳術用生。

胸前疼痛﹐徹背徹心不止者﹐寒气相攻衝也。宜烏頭赤丸方。

漧薑﹝三錢﹞附子﹝三錢﹞烏頭﹝三錢﹞赤石脂﹝三錢﹞蜀椒﹝二錢﹞

歌曰﹕徹心徹背痛無休﹐附子姜椒一劑投。

赤石朱砂蜂蜜裹﹐散寒專取炮烏頭。

胸前煩痛﹐口酸口苦悶郁者﹐火气之結滯也。宜整肅舒气湯。

柴胡﹝二錢﹞黃芩﹝二錢﹞桔梗﹝二錢﹞枳殼﹝一錢﹞丹參﹝二錢﹞菖蒲﹝一錢﹞當歸﹝二錢﹞旋復﹝二錢﹞尖貝﹝二錢﹞云苓﹝二錢﹞車前子﹝二錢﹞甘艸﹝一錢﹞炒梔﹝二錢﹞生薑﹝三片﹞

歌曰﹕口苦兼酸病在胸﹐柴芩桔枳有奇功。

參歸旋貝菖梔炒﹐前艸姜苓一樣同。

﹝伯未按﹕蜀刻木無柴胡﹑黃芩﹑旋復﹑多吳萸﹑川連﹑梔子。﹞

卷一證治

大腹

﹝總訣﹞大腹中州總屬脾﹐虛寒實熱辧毫釐。木邪水濕皆爲寇﹐痰血蛔虫亦易治。

﹝伯未按﹕腹痛癥極多變化﹐宜及早檢查。﹞

大腹絞痛﹐閉悶不得吐瀉者﹐脾實而熱閉也。宜加味三物湯。

枳殼﹝一錢﹞濃朴﹝一錢﹞大黃﹝一錢﹞白芍﹝三錢﹞黃芩﹝三錢﹞杏仁﹝三錢﹞甘艸﹝一錢﹞

歌曰﹕腹中閉悶痛難禁﹐三物湯加芍與芩。

脾實當攻休畏忌﹐大黃枳朴杏甘尋。

腹中切痛﹐兼見吐瀉厥冷者﹐脾虛發霍亂也。宜仲景理中湯。

人參﹝三錢﹞白術﹝三錢﹞漧薑﹝三錢﹞甘艸﹝炙﹐二錢﹞

歌曰﹕霍亂多緣土气虛﹐腹間切痛勢難舒。

漧薑艸術同參用﹐調理中宮病自祛。

﹝伯未按﹕危殆時﹐急用生薑蘸髙粱酒擦四肢。﹞

腹中脹滿﹐飯後倦怠反飽者﹐脾虛少運化也。宜加味六君湯。

木香﹝一錢﹞砂仁﹝二錢﹞白術﹝三錢﹞云苓﹝三錢﹞人參﹝三錢﹞甘艸﹝一錢﹞陳皮﹝二錢﹞半夏﹝二錢﹞生薑﹝三錢﹞大棗﹝三枚﹞芡實﹝三錢﹞麥芽﹝一錢﹞

歌曰﹕飯餘反飽用參苓﹐術半香砂效最靈。

姜芡麥芽除腹滿﹐陳皮甘棗善調停。

腹中脹滿﹐兼見大便溏泄者﹐濕甚則濡泄也。宜時方胃苓湯。

云苓﹝三錢﹞豬苓﹝三錢﹞蒼術﹝三錢﹞白術﹝三錢﹞陳皮﹝二錢﹞大棗﹝二枚﹞桂枝﹝二錢﹞白芍﹝二錢﹞甘艸﹝一錢﹞濃朴﹝一錢﹞澤瀉﹝二錢﹞生薑﹝三片﹞

歌曰﹕腹滿還兼大便溏﹐二苓二術棗陳姜。

建中桂芍甘同朴﹐除濕仍加澤瀉詳。

腹中疼痛﹐有物自臍衝上者﹐腎气之奔豚也。宜腎气奔豚湯。

桂枝﹝三錢﹞云苓﹝三錢﹞白術﹝二錢﹞甘艸﹝二錢﹞苡仁﹝三錢﹞大棗﹝二枚﹞附子﹝炮﹐三錢﹞

歌曰﹕腎气奔豚臍上衝﹐桂苓術艸古方宗。

苡仁附子重加入﹐大棗和中煮要濃。

腹中疼痛﹐有物自左衝上者﹐肝气之奔豚也。宜肝气奔豚湯。

吳萸﹝一錢﹞黃連﹝三錢﹞云苓﹝二錢﹞荔核﹝研﹐三枚﹞烏梅﹝二枚﹞香附﹝研﹐三錢﹞

牡蠣﹝研﹐三錢﹞

歌曰﹕奔豚衝左屬肝經﹐荔核梅連取用靈。

香附吳萸同理气﹐再加牡蠣及云苓。

﹝伯未按﹕可加李根白皮二錢﹐效尢捷。﹞

腹中大痛﹐有物突起拒摩者﹐虛寒見實像也。宜大建中原方。

人參﹝三錢﹞蜀椒﹝二錢﹞漧薑﹝二錢﹞飴糖﹝三錢﹞

歌曰﹕有物攻衝拒按摩﹐腹間突起痛難過。

虛寒實像姜椒用﹐參共飴糖胃气和。

腹痛喜按﹐舌上有白花點者﹐內有蛔虫擾也。宜醋制烏梅丸。

當歸﹝三錢﹞黨參﹝三錢﹞黃連﹝三錢﹞黃柏﹝二錢﹞細辛﹝一錢﹞桂枝﹝三錢﹞附片﹝三錢﹞漧薑﹝二錢﹞川椒﹝二錢﹞烏梅﹝蒸去核﹐七枚﹞

歌曰﹕舌上緣何起白花﹐蛔虫內擾痛頻加。

歸參連柏辛椒共﹐桂附姜梅醋制誇。

﹝伯未按﹕小兒可用使君子炒食。﹞

腹中絞痛﹐串走兩脇鳴痛者﹐痰飲之積聚也。宜加味二陳湯。

陳皮﹝三錢﹞半夏﹝三錢﹞云苓﹝三錢﹞前胡﹝二錢﹞甘艸﹝一錢﹞

白芥子﹝二錢﹞蘇枝﹝二錢﹞

歌曰﹕腹中絞痛脇常鳴﹐陳夏云苓甘艸行。

再用蘇枝通絡脈﹐前胡白芥使痰淸。

﹝伯未按﹕服之不驗﹐可加芫花五分。﹞

腹中刺痛﹐脈澀痛如刀錐者﹐瘀血之阻滯也。宜加減桃仁湯。

桃仁﹝三錢﹞蒲黃﹝三錢﹞赤芍﹝三錢﹞白芍﹝三錢﹞歸尾﹝三錢﹞靈脂﹝二錢﹞黃芩﹝三錢﹞川芎﹝一錢﹞香附﹝三錢﹞甘艸﹝一錢﹞郁金﹝一錢﹞靑木香﹝二錢﹞

歌曰﹕腹中刺痛主桃仁﹐二芍芩歸芎艸均。

香附蒲黃脂郁木﹐酒軍愼用告醫人。

腹中猝痛﹐由傷風邪而得者﹐肝气侮脾土也。宜柴胡桂枝湯。

柴胡﹝二錢﹞桂枝﹝二錢﹞半夏﹝三錢﹞人參﹝三錢﹞靑皮﹝一錢﹞黃芩﹝二錢﹞白芍﹝二錢﹞甘艸﹝一錢﹞大棗﹝二枚﹞生薑﹝三片﹞

歌曰﹕腹中猝痛系風傷﹐土侮脾經參棗姜。

夏艸靑皮芩桂合﹐柴胡白芍細商量。

腹中猝痛﹐由傷邪祟而得者﹐皆血亂正气也。宜加減正气散。

蒼術﹝三錢﹞陳皮﹝一錢﹞木香﹝一錢﹞黨參﹝三錢﹞云苓﹝三錢﹞桂心﹝二錢﹞天麻﹝二錢﹞半夏﹝二錢﹞大棗﹝三枚﹞生薑﹝五片﹞龍骨﹝三錢﹞麝香﹝少許﹞

歌曰﹕邪祟傷人腹痛增﹐蒼苓陳夏有奇能。

天麻麝木同龍骨﹐桂棗姜參正气升。

卷一證治

小腹

﹝總訣﹞膀胱胞室與肝經﹐時輩猶知此數層。獨於瘕气和寒疝﹐此意從來少識人。

小腹滿痛﹐由於小便不通者﹐膀胱之水結也。宜加味五苓散。

白芍﹝三錢﹞白術﹝三錢﹞云苓﹝三錢﹞豬苓﹝三錢﹞澤瀉﹝三錢﹞杏仁﹝三錢﹞桂枝﹝二錢﹞

歌曰﹕小腹疼時便溺窮﹐膀胱水結二苓攻。

術和桂澤心陽導﹐芍杏還從肝肺通。

小腹滿痛﹐小便仍然通利者﹐胞宮之血結也。宜加減桃仁湯﹝重者加大黃﹞。

桃仁﹝一錢﹞蒲黃﹝三錢﹞赤芍﹝二錢﹞白芍﹝二錢﹞靈脂﹝三錢﹞郁金﹝一錢﹞歸尾﹝三錢﹞木香﹝一錢﹞香附﹝三錢﹞黃芩﹝二錢﹞甘艸﹝一錢﹞川芎﹝八分﹞

歌曰﹕疼居少腹便猶通﹐歸郁靈桃蒲艸攻。

二芍木香香附子﹐芎芩或與大黃同。

小腹絞痛﹐繞臍上下難忍者﹐下焦之寒疝也。宜烏頭羊肉湯。

當歸﹝三錢﹞生薑﹝三錢﹞羊肉﹝四兩﹞烏頭﹝二錢炮﹞

歌曰﹕繞臍疼痛下焦寒﹐羊肉烏頭姜共餐。

更有當歸宜合用﹐須知四藥總溫肝。

﹝伯未按﹕感寒腹痛﹐用食鹽川椒炒熱﹐熨臍四周。﹞

小腹旁痛﹐以及軟肋俱痛者﹐厥陰血不和也。宜當歸四逆湯。

當歸﹝三錢﹞桂枝﹝二錢﹞細辛﹝五分﹞白芍﹝二錢﹞木通﹝一錢﹞生地﹝二錢﹞云苓﹝二錢﹞香附﹝二錢﹞靈脂﹝二錢﹞甘艸﹝一錢﹞橘葉﹝三錢﹞艾葉﹝二錢﹞川芎﹝一錢﹞

臺烏藥﹝二錢﹞

歌曰﹕小腹疼連軟脇旁﹐歸辛桂芍地通嘗。

芎靈香附臺烏艸﹐橘葉云苓艾煮湯。

小腹疼痛﹐得屁腹鳴乃快者﹐小腸气不和也﹐宜普明橘核丸。

楂核﹝二錢﹞荔枝﹝三錢﹞吳萸﹝一錢﹞橘核﹝三錢﹞香附﹝三錢﹞小茴﹝一錢﹞楝子﹝三錢﹞

歌曰﹕腹鳴得屁痛方輕﹐楂荔吳萸橘核呈。

香附小茴和楝子﹐小腸疼痛此方平。

小腹疼痛﹐由於淋血虛者﹐胞宮瘀與熱也。宜下瘀淸熱湯。

黃柏﹝二錢﹞黃芩﹝三錢﹞白芍﹝二錢﹞赤芍﹝二錢﹞桃仁﹝三錢﹞牛膝﹝一錢﹞丹皮﹝三錢﹞茜艸﹝一錢﹞歸尾﹝三錢﹞生地﹝三錢﹞甘艸﹝一錢﹞

歌曰﹕小腹疼因血結胞﹐柏芩二芍並甘梢。

桃仁牛膝丹和茜﹐歸地濃煎煮作膠。

卷一證治

脇肋

﹝總訣﹞側邊肝膽所分司﹐和暢陰陽兩得宜。若綁定疼宜破利﹐非痰卽血莫遲疑。

兩脇下痛﹐難於俯仰屈伸者﹐少陽气不和也。宜加減柴胡湯。

黨參﹝三錢﹞柴胡﹝二錢﹞黃芩﹝二錢﹞半夏﹝二錢﹞歸尾﹝三錢﹞靑皮﹝一錢﹞牡蠣﹝三錢﹞生薑﹝三片﹞甘艸﹝一錢﹞竹茹﹝三錢﹞

歌曰﹕脇下疼時礙屈伸﹐參柴芩艸用通神。

竹茹牡蠣姜歸入﹐半夏靑皮總要陳。

﹝伯未按﹕兩脇不時作痛者﹐枳殼二錢爲末﹐鹽酒調服。﹞

兩脇下痛﹐穿透遊走有聲者﹐肝脾之痰飲也。宜加味二陳湯。

陳皮﹝二錢﹞半夏﹝二錢﹞云苓﹝三錢﹞甘艸﹝一錢﹞白術﹝二錢﹞前胡﹝二錢﹞紫蘇枝﹝三錢﹞

歌曰﹕脇疼串走有聲音﹐陳夏云苓甘艸斟。

白芥前胡痰飲滌﹐蘇枝通絡免寒侵。

兩軟脇痛﹐以及小腹俱痛者﹐厥陰血不和也。宜血府逐瘀湯。

當歸﹝三錢﹞生地﹝二錢﹞桃仁﹝三錢﹞紅花﹝一錢﹞枳殼﹝一錢﹞赤芍﹝二錢﹞柴胡﹝一錢﹞川芎﹝一錢﹞桔梗﹝二錢﹞牛膝﹝三錢﹞甘艸﹝一錢﹞

歌曰﹕脇同小腹痛牽連﹐四物歸芎地芍全。

桃核紅花牛膝共﹐枳柴桔艸逐瘀先。

脇下偏痛﹐痞結硬滿不去者﹐血﹑气﹑痰三積也。宜三消去痞湯。

附子﹝二錢﹞細辛﹝五分﹞大黃﹝一錢﹞白芥子﹝三錢﹞靈脂﹝三錢﹞香附﹝三錢﹞

歌曰﹕脇下緣何痛一偏﹐气痰與血積經年。

辛軍附芥同香附﹐靈脂加來喜破堅。

卷一證治

腰中

﹝總訣﹞腰爲腎竅宜補溫﹐濕著血瘀皆令疼。亦有痛連肩背者﹐太陽經病討根源。

腰間沈痛﹐如帶五千錢重者﹐腎經受寒濕也。宜時方腎著湯。

漧薑﹝三錢﹞白本﹝三錢﹞云苓﹝五錢﹞甘艸﹝二錢﹞

歌曰﹕腎著腰疼若帶錢﹐姜苓白術艸梢連。

除寒利濕無他術﹐漫道時方力不全。

﹝伯未按﹕《三因方》原注「如大便泄者﹐加蒼術﹑陳皮﹑丁香」。﹞

腰痛難忍﹐有如刀錐刺割者﹐瘀血積腰際也。宜鹿角利腰湯。

鹿角﹝三錢﹞歸尾﹝三錢﹞白芍﹝三錢﹞丹皮﹝三錢﹞紅花﹝一錢﹞牛膝﹝二錢﹞續斷﹝三錢﹞

歌曰﹕腰疼難忍似錐刀﹐歸芍丹皮等分熬。

鹿角紅花同續斷﹐再加牛膝煮成膏。

腰痛軟弱﹐或兼小便不利者﹐虛勞腎气弱也。宜金匱腎气丸。

熟地﹝四錢﹞山藥﹝三錢﹞云苓﹝三錢﹞附子﹝三錢﹞安桂﹝一錢﹞澤瀉﹝三錢﹞丹皮﹝三錢﹞山茱萸﹝三錢﹞

歌曰﹕腰疼軟弱腎元虛﹐桂附丹萸藥籠儲。

山藥云苓兼澤瀉﹐地黃滋補漸寬舒。

﹝伯未按﹕可用陳酒煮豬腰子啖之﹐或加杜仲﹑續斷亦佳。一方用核桃肉四兩﹑補骨脂一兩同搗﹐日食三四錢。﹞

腰痛連背﹐或兼寒熱頭痛者﹐風寒襲太陽也。宜人參敗毒散。

羌活﹝一錢﹞獨活﹝一錢﹞柴胡﹝二錢﹞前胡﹝二錢﹞川芎﹝八分﹞枳殼﹝一錢﹞沙參﹝二錢﹞桔梗﹝二錢﹞杏仁﹝三錢﹞茯苓﹝三錢﹞甘艸﹝一錢﹞生薑﹝三片﹞大棗﹝二枚﹞葛根﹝三錢﹞

歌曰﹕頭疼腰痛總因風﹐藥用人參敗毒攻。

二活柴前芎枳桔﹐苓甘葛棗杏姜通。

腰痛溺赤﹐或兼曲而不伸者﹐陰虛筋骨縮也。宜加味補陰丸。

生地﹝三錢﹞知母﹝二錢﹞黃柏﹝二錢﹞龜板﹝炙﹐三錢﹞續斷﹝三錢﹞山茱萸﹝三錢﹞丹皮﹝二錢﹞葳蕤﹝二錢﹞竹茹﹝一錢﹞牛膝﹝一錢﹞鹿角屑﹝一錢﹞

歌曰﹕腰痛緣何曲不伸﹐陰虛筋縮地宜生。

丹皮續斷知萸柏﹐龜鹿茹蕤牛膝行。

卷一證治

手臂

﹝總訣﹞手爲四末屬脾經﹐兩掌中心屬少陰。厥熱兩條須辧治﹐熱潮時節要分明。

手發厥冷﹐或兼泄利淸谷者﹐脾腎之虛寒也。宜附子理中湯。

漧薑﹝三錢﹞附子﹝三錢﹞黨參﹝三錢﹞白術﹝三錢﹞甘艸﹝炙﹐二錢﹞

歌曰﹕脾腎虛寒手冷僵﹐不離術附與漧薑。

再加參艸調中胃﹐四末陽回正气昌。

手發潮熱﹐兼見譫語舌黑者﹐胃中有燥屎也。宜調胃承气湯。

枳殼﹝二錢﹞朴硝﹝三錢﹞大黃﹝二錢﹞濃朴﹝二錢﹞甘艸﹝一錢﹞

歌曰﹕手熱還同譫語增﹐胃中燥屎有明徵。

艸梢枳朴能調胃﹐加入硝黃气可承。

手心發熱﹐多在入夜以後者﹐瘀血在陰分也。宜四物化瘀湯。

生地﹝三錢﹞當歸﹝三錢﹞川芎﹝一錢﹞白芍﹝三錢﹞丹皮﹝三錢﹞桃仁﹝三錢﹞荊芥﹝炒﹐二錢﹞麥冬﹝三錢﹞桑葉﹝三錢﹞浮麥﹝三錢﹞竹葉﹝三錢﹞燈心﹝一錢﹞蒲黃﹝二錢﹞地骨皮﹝二錢﹞

歌曰﹕手心夜熱地歸芎﹐化血桃丹芍芥同。

桑竹全蒲燈艸心﹐麥冬浮麥養陰崇。

手腕疼痛﹐或兼身痛拘急者﹐風﹑寒﹑濕合痺也。宜五物逐瘀湯。

桂枝﹝二錢﹞當歸﹝三錢﹞黃﹝二錢﹞苡仁﹝三錢﹞甘艸﹝一錢﹞生薑﹝三片﹞

歌曰﹕手及身疼風濕痺﹐逐瘀湯內用歸。

苡能除濕甘能緩﹐再入生薑與桂枝。

﹝伯未按﹕可加姜黃﹑秦艽各二錢。﹞

手心發熱﹐必在午飯以後者﹐脾胃停飲食也。宜加味平脾湯。

蒼術﹝二錢﹞濃朴﹝二錢﹞陳皮﹝二錢﹞甘艸﹝一錢﹞神曲﹝二錢﹞白芍﹝二錢﹞酒軍﹝一錢﹞

歌曰﹕手心飯後熱脾傷﹐蒼術陳皮濃朴良。

再入艸梢同建曲﹐酒軍白芍細推詳。

手腕麻木﹐通腕皆痛不仁者﹐血虛生風濕也。宜養血消風湯。

當歸﹝三錢﹞白芍﹝三錢﹞川芎﹝一錢﹞秦艽﹝二錢﹞苡仁﹝二錢﹞桑皮﹝二錢﹞竹茹﹝二錢﹞僵蠶﹝二錢﹞紅花﹝一錢﹞荊芥﹝一錢﹞續斷﹝二錢﹞生地﹝三錢﹞鉤藤﹝二錢﹞淸酒﹝一杯﹞

歌曰﹕血虛腕痛總因風﹐和血艽歸地芍芎。

苡竹桑藤蠶作引﹐紅花芥續酒煎同。

﹝伯未按﹕大活絡丹亦可服。﹞

卷一證治

腳腿

﹝總訣﹞足居下部腎之分﹐又屬陽明灌大筋。寒熱腫疼根據法治﹐總於胃腎問原因。

腳冷厥逆﹐或兼下利淸谷者﹐脾腎之虛寒也﹐宜加味四逆湯。

漧薑﹝二錢﹞附片﹝三錢﹞甘艸﹝二錢﹞白術﹝三錢﹞茯苓﹝三錢﹞

歌曰﹕洞瀉脾虛腎亦虛﹐陽微足冷厥難舒。

茯苓術艸和中胃﹐姜附回陽暖气噓。

腳發熱厥﹐夜睡不欲被復者﹐腎中眞陰虛也。宜六味地黃丸。

熟地﹝五錢﹞山萸﹝三錢﹞山藥﹝四錢﹞茯苓﹝三錢﹞丹皮﹝三錢﹞澤瀉﹝三錢﹞

歌曰﹕夜中足熱腎陰虧﹐苓地山萸澤瀉宜。

山藥滋陰當重用﹐再加涼血牡丹皮。

腳跗腫大﹐靑白如蠶明亮者﹐寒濕之气注也。宜神仙雞鳴散。

吳萸﹝二錢﹞蒼術﹝二錢﹞紫蘇﹝二錢﹞生薑﹝三錢﹞苡仁﹝三錢﹞木瓜﹝二錢﹞陳皮﹝二錢﹞檳榔﹝一錢﹞桔梗﹝二錢﹞云苓﹝三錢﹞

歌曰﹕腳腫皮光白似蠶﹐吳萸蒼術苡瓜探。

檳榔陳桔姜蘇入﹐除濕云苓性要參。

﹝伯未按﹕當在五更時冷服﹐故名「雞鳴」。﹞

腳跗赤腫﹐以及生瘡潰爛者﹐濕熱之下注也﹐宜蒼術知母湯。

蒼術﹝二錢﹞知母﹝三錢﹞白術﹝二錢﹞云苓﹝二錢﹞黃芩﹝二錢﹞白芍﹝二錢﹞續斷﹝二錢﹞秦皮﹝二錢﹞茵陳﹝二錢﹞桑皮﹝二錢﹞地骨皮﹝二錢﹞甘艸﹝一錢﹞防己﹝一錢五分﹞

歌曰﹕足跟赤腫或生瘡﹐二術三皮知芍匡。

苓續茵陳防己入﹐枯芩甘艸共淸涼。

腳痛瘦削﹐無論漧枯發熱者﹐肝肺之痿弱也。宜去痿治血湯。

生地﹝三錢﹞當歸﹝三錢﹞元參﹝二錢﹞白芍﹝二錢﹞杏仁﹝二錢﹞丹皮﹝二錢﹞麥冬﹝三錢﹞知母﹝二錢﹞膽艸﹝二錢﹞秦艽﹝二錢﹞

歌曰﹕腳疼瘦削屬痿痺﹐藥用元參歸地施。

杏芍麥冬知共膽﹐秦艽再入牡丹皮。

婦人腳心疼痛﹐如刀錐刺者﹐少陰經瘀血也。宜仲景溫經湯。

當歸﹝三錢﹞白芍﹝二錢﹞阿膠﹝二錢﹞川芎﹝一錢﹞桂枝﹝二錢﹞丹皮﹝三錢﹞麥冬﹝四錢﹞半夏﹝二錢﹞人參﹝二錢﹞吳萸﹝一錢﹞

甘艸﹝一錢﹞生薑﹝三片﹞

歌曰﹕腳底煩疼痛似錐﹐婦人瘀血用丹皮。

歸芎膠芍同姜桂﹐參艸吳萸冬夏施。

卷一證治

前陰

﹝總訣﹞男女前陰總屬肝﹐肝經縈繞在其端。气摶濕熱求眞訣﹐按法施方本已探。

前陰癢濕﹐以及赤腫生瘡者﹐肝經之濕熱也。宜龍膽瀉肝湯。

膽艸﹝二錢﹞澤瀉﹝二錢﹞車前﹝二錢﹞甘艸﹝一錢﹞梔子﹝二錢﹞木通﹝一錢﹞柴胡﹝一錢﹞生地﹝三錢﹞當歸﹝二錢﹞黃芩﹝三錢﹞

歌曰﹕前陰癢濕總醫肝﹐歸地柴芩梔艸攢。

前澤木通和膽艸﹐濕除熱退治何難。

陰囊脹結﹐痛引小腹以內者﹐肝經之疝气也。宜茴香五苓散。

小茴﹝二錢﹞荔核﹝二錢﹞橘核﹝一錢﹞楝核﹝一錢﹞歸尾﹝三錢﹞香附﹝三錢﹞白術﹝二錢﹞臺烏藥﹝二錢﹞豬苓﹝二錢﹞澤瀉﹝二錢﹞桂尖﹝一錢﹞檳榔﹝一錢﹞云苓﹝三錢﹞白芍﹝二錢﹞

歌曰﹕陰囊脹結用茴香﹐歸芍云苓香附匡。

白術烏藥豬共澤﹐荔枝楝橘與檳榔。

﹝伯未按﹕方中酌加柴胡錢半。﹞

前陰暴縮﹐或兼轉筋入腹者﹐肝腎之虛寒也。宜加味四逆湯。

漧薑﹝二錢﹞附子﹝二錢﹞烏頭﹝炮﹐一錢﹞當歸﹝三錢﹞人參﹝二錢﹞云苓﹝三錢﹞甘艸﹝炙﹐二錢﹞

歌曰﹕前陰暴縮總虛寒﹐姜附烏頭急與餐。

苓艸參歸仍共濟﹐不難塡腎與溫肝。

陰囊縮入﹐兼見舌捲心熱者﹐肝經之熱邪也。宜生犀瀉肝湯。

生地﹝三錢﹞犀角﹝二錢﹞白芍﹝三錢﹞大黃﹝一錢﹞當歸﹝二錢﹞知母﹝三錢﹞蓯蓉﹝三錢﹞

歌曰﹕陰囊縮入舌兼收﹐地芍犀黃要急投。

知母當歸淸血熱﹐蓯蓉加入病能瘳。

陰莖虫蝕﹐以及婦人陰蝕者﹐古之狐惑病也。宜外洗苦參湯。

苦參﹑雄黃煎洗﹝亦可內服龍膽瀉肝湯﹞。

歌曰﹕陰莖虫蝕瀉肝湯﹐龍艸柴芩歸地良。

前澤木通和膽艸﹐苦參外洗合雄黃。

卷一證治

後陰

﹝總訣﹞後陰肛脫乃爲虛﹐以外俱將實證醫。大抵燥金多燥熱﹐卽從燥气定權輿。

後陰脫出﹐屎後良久乃入者﹐中气下陷故也。宜補中益气湯。

黨參﹝三錢﹞白術﹝三錢﹞黃﹝三錢﹞當歸﹝二錢﹞大棗﹝三枚﹞柴胡﹝一錢﹞升麻﹝二錢﹞生薑﹝三片﹞甘艸﹝炙﹐一錢﹞陳皮﹝一錢﹞

歌曰﹕脫肛气陷用柴升﹐參術歸姜艸增。

大棗陳皮調胃劑﹐補中益气服之靈。

﹝伯未按﹕升麻宜醋炒﹐若小兒脫肛﹐鱉頭燒灰敷之。﹞

後陰瘡痔﹐一切腫痛諸苦者﹐陽明之血燥也。宜麻仁地楡湯。

麻仁﹝三錢﹞地楡﹝三錢﹞當歸﹝三錢﹞白芍﹝二錢﹞杏仁﹝二錢﹞銀花﹝一錢﹞黃芩﹝三錢﹞黃連﹝一錢﹞槐實﹝二錢﹞桔梗﹝一錢﹞生地﹝三錢﹞牛蒡子﹝二錢﹞

歌曰﹕和血能將痔漏除﹐槐楡歸芍總當儲。

芩連牛蒡同麻杏﹐地桔銀花燥熱祛。

卷一證治

大便

﹝總訣﹞大便無分結與溏﹐只將寒熱細評章。至於痢證尢難治﹐還望醫師妙主張。

大腸不通﹐口渴而小便黃者﹐陽明之燥結也。宜加味承气湯。

生地﹝三錢﹞花粉﹝三錢﹞大黃﹝二錢﹞芒硝﹝一錢﹞枳殼﹝一錢﹞濃朴﹝二錢﹞甘艸﹝一錢﹞

歌曰﹕陽明燥結便難通﹐口渴硝黃枳朴攻。

甘艸兼能淸胃火﹐生津花粉地黃同。

大便不通﹐口和而小便淸者﹐脾寒气凝結也。宜加味理中湯。

當歸﹝三錢﹞白芍﹝炒﹐三錢﹞人參﹝二錢﹞白術﹝二錢﹞漧薑﹝一錢﹞

甘艸﹝一錢﹞

歌曰﹕小便淸和大便難﹐歸參姜術治脾寒。

再加白芍和甘艸﹐气順腸通腹自寬。

大便溏泄﹐其色靑白完谷者﹐脾經寒濕气也。宜加味胃苓湯。

蒼術﹝二錢﹞陳皮﹝二錢﹞甘艸﹝炙﹐一錢﹞茯苓﹝三錢﹞桂枝﹝二錢﹞附子﹝二錢﹞大棗﹝四枚﹞白術﹝三錢﹞黨參﹝二錢﹞豬苓﹝二錢﹞澤瀉﹝二錢﹞肉蔻﹝一錢﹞漧薑﹝一錢﹞

白芍﹝二錢﹞

歌曰﹕大便溏時谷尙完﹐總宜桂附蔻姜攢。

二苓二術和陳朴﹐棗芍熬同澤艸餐。

﹝伯未按﹕久瀉不愈﹐生蔥杵爛﹐入黃丹爲丸如豆大﹐塡臍中。﹞

大便溏瀉﹐其色濁垢膠膩者﹐腸中之濕熱也。宜淸熱滌腸湯。

杏仁﹝三錢﹞滑石﹝二錢﹞木通﹝二錢﹞濃朴﹝二錢﹞黃芩﹝三錢﹞車前子﹝一錢﹞梔子﹝二錢﹞綠豆﹝三錢﹞甘艸﹝二錢﹞澤瀉﹝二錢﹞生地﹝三錢﹞白芍﹝三錢﹞黃連﹝二錢﹞當歸﹝二錢﹞

歌曰﹕便溏濁垢法當淸﹐杏芍芩連綠豆烹。

歸地黃前同滑澤﹐甘和梔朴煮湯成。

大便溏瀉﹐必在五更時分者﹐腎寒而侮脾也。宜加味四神丸。

附子﹝二錢﹞肉蔻﹝二錢﹞白術﹝三錢﹞云苓﹝三錢﹞大棗﹝四枚﹞甘艸﹝炙﹐一錢﹞

吳萸﹝二錢﹞漧薑﹝一錢﹞人參﹝三錢﹞五味﹝一錢﹞

生薑﹝三片﹞粟殼﹝一錢﹞

歌曰﹕五更瀉泄附姜投﹐參術吳萸甘棗收。

肉蔻味苓姜粟殼﹐腸鳴無復水幽幽。

大便完谷﹐食入卽刻利出者﹐肺熱而暴注也。宜瀉肺止利湯。

黃芩﹝二錢﹞知母﹝三錢﹞黃連﹝二錢﹞大黃﹝一錢﹞石膏﹝三錢﹞桔梗﹝一錢﹞葛根﹝二錢﹞桑皮﹝二錢﹞人參﹝二錢﹞生地﹝三錢﹞白芍﹝二錢﹞粟殼﹝一錢﹞

歌曰﹕莫將完穀認虛寒﹐協熱偏宜知地餐。

參芍芩連桑與葛﹐大黃粟殼桔膏攢。

便瀉赤白﹐下部逼脹難通者﹐濕熱郁爲痢也。宜加減芍藥湯。

柴胡﹝一錢﹞當歸﹝二錢﹞白芍﹝三錢﹞甘艸﹝一錢﹞檳榔﹝二錢﹞葛根﹝三錢﹞杏仁﹝三錢﹞桔梗﹝二錢﹞木香﹝二錢﹞黃芩﹝二錢﹞黃連﹝二錢﹞綠豆﹝三錢﹞銀花﹝一錢﹞荷葉﹝二錢﹞

歌曰﹕痢癥都緣濕熱侵﹐兼紅兼白用歸芩。

檳榔銀葛香柴芍﹐杏艸連荷桔豆尋。

﹝伯未按﹕用陳紅茶葉﹑山楂炭﹑紅白沙糖各三錢﹐煨姜一錢﹐極簡效。﹞

便痢純赤﹐或見口渴溺赤者﹐熱結在血分也。宜地楡白頭湯。

黃連﹝二錢﹞黃芩﹝二錢﹞黃柏﹝二錢﹞秦皮﹝三錢﹞地楡﹝二錢﹞白頭翁﹝三錢﹞當歸﹝二錢﹞白芍﹝三錢﹞銀花炭﹝一錢﹞丹皮﹝二錢﹞

歌曰﹕紅痢當從血分醫﹐丹秦楡柏芍歸隨。

白頭翁與芩連共﹐再入銀花病自離。

﹝伯未按﹕或用一味白頭翁煎服﹐或用鴉膽子七粒﹐桂圓肉包﹐吞服。﹞

下痢純白﹐但見裏急下重者﹐熱郁在气分也。宜膏芩淸痢散。

黃芩﹝二錢﹞石膏﹝二錢﹞兜鈴﹝二錢﹞防己﹝二錢﹞銀花﹝二錢﹞知母﹝三錢﹞杏仁﹝三錢﹞滑石﹝二錢﹞枳殼﹝一錢﹞荷梗﹝三錢﹞芍藥﹝三錢﹞甘艸﹝一錢﹞

歌曰﹕痢如純白治如何﹐膏杏銀防枳與荷。

滑艸兜鈴知共芍﹐服之病气漸調和。

下痢禁口﹐其人飲食不納者﹐邪熱傷中气也。宜人參開禁湯。

人參﹝三錢﹞黃連﹝二錢﹞黃芩﹝三錢﹞石膏﹝三錢﹞知母﹝三錢﹞連翹﹝二錢﹞木香﹝一錢﹞花粉﹝三錢﹞麥冬﹝三錢﹞桔梗﹝一錢﹞葛根﹝二錢﹞銀花﹝一錢﹞荷梗﹝二錢﹞甘艸﹝一錢﹞

歌曰﹕禁口多緣津液枯﹐膏冬參粉極滋濡。

銀翹葛根芩連共﹐知桔香荷甘艸俱。

大便久痢﹐諸藥不能禁止者﹐寒熱之錯雜也﹐宜姜連四神丸。

漧薑﹝二錢﹞黃連﹝二錢﹞烏梅﹝四枚﹞白芍﹝三錢﹞甘艸﹝一錢﹞

歌曰﹕久痢諸湯治不靈﹐姜連梅芍艸梢增。

癥兼寒熱宜斟酌﹐漫借經方炫己能。

卷一證治

小便

﹝總訣﹞三焦決瀆爲出路﹐肺主通調脾轉布。但治小腸與膀胱﹐世人那得知其故。

小便赤短﹐別無外證內傷者﹐小腸經火气也。宜加味導赤散。

生地﹝三錢﹞木通﹝二錢﹞艸梢﹝一錢﹞竹葉﹝一錢﹞滑石﹝二錢﹞山梔﹝三錢﹞黃芩﹝三錢﹞

歌曰﹕小便緣何見赤黃﹐木通甘艸地芩詳。

山梔竹葉同鍋煮﹐滑石煎湯病卽康。

﹝伯未按﹕以銀花﹑生地及通天艸代飲﹐輕者亦能已。﹞

小便白濁﹐甚則盡如米飲者﹕脾經之濕气也。宜萆釐淸飲。

萆﹝一錢﹞菖蒲﹝二錢﹞甘艸﹝一錢﹞益智﹝二錢﹞烏藥﹝三錢﹞神曲﹝一錢﹞靑鹽﹝五分﹞

歌曰﹕脾經濕气犯膀胱﹐小便𨿽通濁似漿。

萆菖蒲鹽曲共﹐艸梢烏藥智仁匡。

﹝伯未按﹕宜少食油類。﹞

小便短澀﹐每溺則澀而痛者﹐膀胱之熱淋也。宜車前五淋散。

當歸﹝三錢﹞白芍﹝三錢﹞赤苓﹝三錢﹞梔仁﹝三錢﹞甘艸﹝一錢﹞燈心﹝三分﹞車前子﹝二錢﹞

歌曰﹕熱結膀胱用五淋﹐莖中痛澀芍歸尋。

車前甘艸山梔共﹐赤茯苓加燈艸心。

小便不通﹐點滴俱不能出者﹐膀胱之熱結也。宜滋腎通關丸。

黃柏﹝三錢﹞知母﹝三錢﹞安桂﹝三分﹞

歌曰﹕膀胱熱結便殊艱﹐知柏滋陰豈等閒。

安桂少加爲反佐﹐蜜丸湯下號通關。

小便帶血﹐或兼莖中割痛者﹐熱動胞中血也。宜加味五苓散。

當歸﹝三錢﹞赤芍﹝二錢﹞甘艸﹝一錢﹞牛膝﹝一錢﹞郁金﹝一錢﹞生地﹝三錢﹞膽艸﹝一錢﹞白芍﹝三錢﹞梔仁﹝二錢﹞燈心﹝五分﹞桃仁﹝三錢﹞木通﹝一錢﹞車前子﹝一錢﹞麝香﹝三釐﹞

歌曰﹕小便緣何帶血絲﹐桃歸二芍郁金施。

地前通膽梔和麝﹐牛膝燈心甘艸隨。

﹝伯未按﹕生地汁﹑茅根汁和服﹐亦有效。﹞

小便不通﹐諸藥俱不效驗者﹐气道迫塞故也。宜通气麻杏湯。

麻黃﹝七分﹞杏仁﹝三錢﹞甘艸﹝一錢﹞

歌曰﹕小便難通治法窮﹐麻黃甘杏奏奇功。

只緣气道多堅阻﹐透達元陽水自融。

﹝伯未按﹕當予導尿。﹞

小便過多﹐以及遺溺不禁者﹐膀胱與腎寒也。宜附子溫腎丸。

附子﹝二錢﹞安桂﹝一錢﹞熟地﹝三錢﹞山萸﹝三錢﹞白術﹝三錢﹞靑鹽﹝五分﹞

歌曰﹕小便嫌多腎要溫﹐山萸桂附術鹽吞。

加來熟地兼滋補﹐遺溺方須究本原。

﹝伯未按﹕初期可買縮泉丸﹐吞服三錢。﹞

卷二證治

寒熱

﹝總訣﹞寒熱陰陽朕兆機﹐互根互換理難知。或虛或實分眞假﹐表裏能明乃可醫。

發熱惡寒﹐皮毛灑淅無汗者﹐風寒閉膚表也。宜原方麻黃湯。

麻黃﹝七分﹞桂枝﹝二錢﹞杏仁﹝三錢﹞甘艸﹝一錢﹞

歌曰﹕惡寒發熱汗無流﹐麻桂經方仔細求。

杏助麻黃甘助桂﹐皮毛灑淅此方投。

﹝伯未按﹕余家遇感冒不服藥﹐購防風五錢﹐紫蘇五錢﹐荊芥五錢﹐薄荷三錢﹐洗湯蒙首燻﹐待背上汗出﹐口流冷涎﹐卽已。﹞

發熱惡風﹐翕翕然而自汗者﹐風寒襲腠裏也。宜原方桂枝湯。

桂枝﹝二錢﹞白芍﹝三錢﹞甘艸﹝炙﹐二錢﹞大棗﹝四枚﹞生薑﹝三片﹞

歌曰﹕熱兼汗出忌風吹﹐湯用生薑及桂枝。

芍棗和甘營气順﹐解肌還賴粥漿隨。

但熱不寒﹐口漧舌燥便黃者﹐陽明之燥熱也。宜原方白虎湯。

石膏﹝三錢﹞知母﹝三錢﹞甘艸﹝一錢﹞粳米﹝二錢﹞

歌曰﹕但熱無寒小便黃﹐口漧舌燥渴難當。

知膏粳艸生津液﹐白虎原方仔細詳。

但寒不熱﹐並無燥渴等證者﹐少陰之陽虛也。宜長沙附子湯。

附子﹝二錢﹞白術﹝三錢﹞人參﹝二錢﹞云苓﹝三錢﹞甘艸﹝一錢﹞

歌曰﹕但寒無熱少陰虛﹐術附回陽體自舒。

甘艸參苓俱補气﹐气和身暖病能除。

皮膚發熱﹐夜晚潮熱更甚者﹐陰血不濡陽也。宜當歸補血湯。

當歸﹝三錢﹞生地﹝三錢﹞黃﹝二錢﹞人參﹝二錢﹞枯芩﹝三錢﹞合歡皮﹝二錢﹞山萸﹝三錢﹞百合﹝三錢﹞麥冬﹝三錢﹞黃柏﹝二錢﹞龜板﹝二錢﹞慈竹葉﹝一錢﹞

歌曰﹕皮膚發熱夜來增﹐滋補歸萸地合參。

柏龜芩冬合歡竹﹐黃益气液升騰。

子午發熱﹐睡後更覺盜汗者﹐虛勞骨蒸熱也。宜柴胡淸蒸湯。

柴胡﹝一錢﹞黃芩﹝三錢﹞當歸﹝二錢﹞白芍﹝三錢﹞生地﹝三錢﹞丹皮﹝一錢﹞桃仁﹝二錢﹞蒲黃﹝三錢﹞膽艸﹝二錢﹞云苓﹝三錢﹞貝母﹝二錢﹞杏仁﹝三錢﹞甘艸﹝一錢﹞鱉甲﹝炙黃﹐二錢﹞

歌曰﹕盜熱常居子午時﹐夜來更甚用丹皮。

桃蒲歸芍柴芩地﹐膽鱉甘苓貝杏施。

寒熱往來﹐發作有定時候者﹐少陽經瘧疾也。宜獨活黃芩湯。

獨活﹝五分﹞黃芩﹝三錢﹞知母﹝三錢﹞柴胡﹝三錢﹞羌活﹝五分﹞花粉﹝三錢﹞檳榔﹝一錢﹞濃朴﹝一錢﹞枳殼﹝一錢﹞杏仁﹝三錢﹞炒梔﹝三錢﹞石膏﹝三錢﹞

歌曰﹕往來寒熱用柴芩﹐二活知膏杏枳尋。

花粉檳榔梔朴艸﹐薄荷加入瘧難侵。

﹝伯未按﹕若瘧發三四次後﹐用柴胡﹑黃芩﹑常山﹑艸果﹑生薑﹑大棗煎服卽止。惟服時在瘧發前一小時。

又三陰瘧不愈者﹐以鵝卵於朔望日生者煮熟食﹐立已。﹞

朝發寒冷﹐入夜則又發熱者﹐陽气陷入陰也。宜補中益气湯。

人參﹝二錢﹞白術﹝三錢﹞甘艸﹝二錢﹞陳皮﹝一錢﹞茯苓﹝三錢﹞黃﹝一錢﹞升麻﹝一錢﹞當歸﹝三錢﹞柴胡﹝一錢﹞生薑﹝三片﹞大棗﹝四枚﹞

歌曰﹕朝寒夜熱用升麻﹐再入參歸術艸偕。

陳茯黃姜共棗﹐補中能使气和諧。

身熱面赤﹐下利淸水完谷者﹐裏寒而外熱也。宜加味白通湯。

漧薑﹝二錢﹞附子﹝二錢﹞蔥白﹝五根﹞甘艸﹝一錢﹞豬膽﹝一个﹞

歌曰﹕面紅身熱似陰虧﹐下利緣何谷未糜。

溫裏急需姜與附﹐蔥和膽艸作湯醫。

身熱面赤﹐煩躁欲臥泥水者﹐陰甚而格陽也。宜益元艾附湯。

人參﹝二錢﹞漧薑﹝二錢﹞附子﹝二錢﹞艾葉﹝一錢﹞白術﹝二錢﹞茯苓﹝三錢﹞黃連﹝一錢﹞甘艸﹝一錢﹞知母﹝三錢﹞五味﹝一錢﹞故紙﹝二錢﹞香附﹝一錢﹞

歌曰﹕熱煩欲臥水泥中﹐陰甚需參姜附攻。

互用知連冬味艸﹐苓蔥紙艾性溫通。

春月發熱﹐气喘而口漧渴者﹐感風熱之气也。宜加減麻杏湯。

杏仁﹝三錢﹞麻黃﹝八分﹞石膏﹝三錢﹞甘艸﹝一錢﹞僵蠶﹝三錢﹞知母﹝三錢﹞花粉﹝三錢﹞連翹﹝二錢﹞銀花﹝二錢﹞白芍﹝三錢﹞蟬蛻﹝七个﹞菊花﹝一錢﹞牛蒡子﹝一錢﹞

歌曰﹕渴兼發熱在春天﹐麻杏知膏急與煎。

花粉銀翹牛蒡菊﹐再加芍艸共蠶蟬。

夏月發熱﹐口渴而心煩懊者﹐傷暑熱之气也。宜加味六一散。

炒梔﹝三錢﹞麥冬﹝二錢﹞滑石﹝三錢﹞甘艸﹝一錢﹞黃芩﹝二錢﹞花粉﹝三錢﹞杏仁﹝三錢﹞香薷﹝一錢﹞濃朴﹝二錢﹞木通﹝二錢﹞石膏﹝三錢﹞荊芥﹝一錢﹞知母﹝三錢﹞銀花﹝二錢﹞

歌曰﹕夏天熱渴暑爲殃﹐滑艸梔冬芩粉詳。

通朴杏薷膏合芥﹐銀花知母性淸涼。

卷二證治

嘔吐

﹝總訣﹞寒熱陰陽細品詳﹐總因气逆嘔斯生。降衝安胃開邪拒﹐气不奔騰嘔自平。

嘔吐不食﹐水飲不得入口者﹐火熱相拒隔也。宜人參漧薑湯。

人參﹝三錢﹞黃連﹝三錢﹞黃芩﹝三錢﹞漧薑﹝五分﹞

歌曰﹕嘔時拒隔水難嘗﹐多用芩連少用姜。

惟有人參能養液﹐主方重使卻無妨。

嘔吐能食﹐食入實時吐出者﹐兩熱相爭衝也。宜酒蒸大黃湯。

大黃﹝三錢﹞甘艸﹝一錢﹞

歌曰﹕嘔吐𨿽能納水漿﹐實時吐出胃脾傷。

只緣兩熱相爭競﹐酒水同烹艸與黃。

食久乃吐﹐兼見大腹脹滿者﹐脾經乏火化也。宜姜附六君湯。

人參﹝二錢﹞白術﹝三錢﹞云苓﹝三錢﹞甘艸﹝一錢﹞半夏﹝二錢﹞陳皮﹝一錢﹞漧薑﹝一錢﹞附子﹝二錢﹞

歌曰﹕食飯經時嘔吐頻﹐更兼腹滿病原眞。

人參附片姜和術﹐半夏云苓甘與陳。

食久乃吐﹐兼見胸前脹滿者﹐胃府之虛寒也。宜香砂養胃湯。

木香﹝二錢﹞砂仁﹝二錢﹞白術﹝二錢﹞云苓﹝三錢﹞陳皮﹝一錢﹞半夏﹝二錢﹞

人參﹝二錢﹞甘艸﹝一錢﹞大棗﹝四枚﹞生薑﹝三片﹞

歌曰﹕食久胸前脹滿增﹐香砂治嘔有奇能。

參苓棗夏俱同煮﹐術艸姜陳也共蒸。

食久乃吐﹐吐出多帶水液者﹐腎部之虛寒也。宜仲景眞武湯。

白術﹝三錢﹞云苓﹝三錢﹞白芍﹝三錢﹞生薑﹝三片﹞附子﹝三錢﹞

歌曰﹕腎寒嘔吐水津多﹐術芍云苓姜附科。

姜附散寒爲主藥﹐術苓平胃共調和。

﹝伯未按﹕若嘔吐苦水﹐或酸水﹐或綠水﹐而不能飲食者﹐吳萸﹐黃連濃煎﹐緩咽。﹞

食久乃吐﹐吐出多帶酸水者﹐肝藏有寒熱也。宜仲景烏梅丸。

烏梅﹝三个﹞人參﹝二錢﹞黃柏﹝二錢﹞黃連﹝二錢﹞當歸﹝三錢﹞漧薑﹝一錢﹞細辛﹝五分﹞桂枝﹝一錢﹞附子﹝二錢﹞花椒﹝一錢﹞

﹝伯未按﹕蜀刻本作「宜吳茱萸原方」﹐方用吳萸﹑生薑﹑人參﹑大棗。﹞

歌曰﹕食已經時吐帶酸﹐梅連桂附善平肝。

姜辛椒柏當歸研﹐再入人參裹作丸。

單吐痰涎﹐或兼咳嗽頭痛者﹐胃中有痰飲也。宜加味二陳湯。

陳皮﹝二錢﹞半夏﹝二錢﹞云苓﹝三錢﹞甘艸﹝一錢﹞生薑﹝三片﹞竹瀝﹝一勺﹞

黃芩﹝三錢﹞

﹝伯未按﹕蜀刻本無黃芩。﹞

歌曰﹕單吐痰涎用二陳﹐夏陳苓艸竹姜勻。

黃芩加入兼淸熱﹐熱淨痰除效若神。

單吐酸水﹐或兼頭痛如破者﹐肝寒气上逆也。宜加味左金丸。

吳萸﹝二錢﹞黃連﹝一錢﹞人參﹝二錢﹞云苓﹝三錢﹞細辛﹝五分﹞苡仁﹝三錢﹞

歌曰﹕單吐酸宜用左金﹐參苓細苡共連尋。

辛溫獨取吳萸性﹐肝气平時病不侵。

﹝伯未按﹕一味吳萸濃煎服亦效﹐肉桂粉亦佳。﹞

嘔吐不止﹐兼見腹痛下利者﹐脾气之虛脫也。宜附子理中湯。

附子﹝二錢﹞白術﹝三錢﹞人參﹝二錢﹞甘艸﹝一錢﹞漧薑﹝一錢﹞

歌曰﹕吐兼下利責脾虛﹐參艸和中是急需。

附術漧薑仍合用﹐理中湯服病當除。

嘔吐發熱﹐或兼口苦胸滿者﹐少陽之逆气也。宜原方柴胡湯。

黃芩﹝三錢﹞柴胡﹝一錢﹞人參﹝二錢﹞生薑﹝三片﹞半夏﹝三錢﹞甘艸﹝一錢﹞大棗﹝四枚﹞

歌曰﹕吐兼發熱用柴芩﹐只爲三焦逆气侵。

夏艸姜參同大棗﹐長沙舊法細推尋。

卒然嘔吐﹐兼見發悶惡心者﹐感瘴厲異气也。宜藿香正气散。

白術﹝三錢﹞半夏﹝三錢﹞云苓﹝三錢﹞白芷﹝二錢﹞腹皮﹝二錢﹞生薑﹝三片﹞砂仁﹝二錢﹞濃朴﹝一錢﹞陳皮﹝一錢﹞桔梗﹝一錢﹞紫蘇﹝一錢﹞藿香﹝一錢﹞甘艸﹝一錢﹞大棗﹝四枚﹞

歌曰﹕卒吐還兼發惡心﹐瘴鄕芷朴急當尋。

術苓夏腹砂陳桔﹐藿艸姜蘇棗共斟。

卷二證治

咳嗽

﹝總訣﹞肺气如鐘撞則鳴﹐或痰或血治須分。再加和胃疏肝法﹐咳血之原卽此尋。

外感咳嗽﹐吐痰淸白而涎者﹐傷寒有水气也。宜小靑龍原方。

桂枝﹝二錢﹞半夏﹝三錢﹞麻黃﹝七分﹞甘艸﹝一錢﹞漧薑﹝一錢﹞細辛﹝五分﹞白芍﹝二錢﹞五味﹝一錢﹞

歌曰﹕傷寒咳嗽吐痰淸﹐五味姜辛一劑烹。

夏芍麻黃同桂艸﹐長沙遺法貴研精。

外感咳嗽﹐吐痰黃色而粘者﹐傷風動火气也。宜新方麥冬湯。

麥冬﹝三錢﹞黃芩﹝二錢﹞桔梗﹝一錢﹞桑皮﹝二錢﹞栝蔞﹝三錢﹞杏仁﹝三錢﹞貝母﹝三錢﹞柴胡﹝二錢﹞云苓﹝三錢﹞紫菀﹝二錢﹞薄荷﹝一錢﹞花粉﹝三錢﹞枳殼﹝一錢﹞甘艸﹝一錢﹞

歌曰﹕咳嗽痰粘風火傷﹐冬芩桑桔與瓜霜。

枳荷貝杏同花粉﹐紫菀柴苓甘艸詳。

﹝伯未按﹕荸薺﹑蘿卜汁二兩燉溫﹐分二次飲﹐頗驗。﹞

久咳上气﹐痰涎多而聲易者﹐肺腎之陽虛也。宜加味眞武湯。

白術﹝三錢﹞云苓﹝三錢﹞白芍﹝三錢﹞五味﹝七分﹞附子﹝三分﹞漧薑﹝二分﹞細辛﹝五分﹞

歌曰﹕久咳痰多肺腎虧﹐姜辛五味總當知。

云苓術芍還加附﹐眞武名湯治法推。

久咳上气﹐聲漧澀而痰凝者﹐肺腎之陰虛也。宜加味豬苓湯。

阿膠﹝二錢﹞百合﹝三錢﹞麥冬﹝三錢﹞貝母﹝一錢﹞澤瀉﹝二錢﹞滑石﹝二錢﹞豬苓﹝二錢﹞五味﹝七分﹞云苓﹝三錢﹞丹皮﹝二錢﹞海粉﹝一錢﹞生地﹝三錢﹞

歌曰﹕久咳聲幹痰亦凝﹐陰虛膠味二苓增。

澤丹滑地冬和母﹐海粉還加百合蒸。

﹝伯未按﹕咳唾膿血﹐胸脹滿﹐此屬肺癰。用葶藶一錢﹐大棗四枚與服。或陳腌芥鹵飲之甚效。﹞

小兒咳嗽﹐連嗆數十餘聲者﹐肝血之不和也。宜加味逍遙散。

當歸﹝二錢﹞白芍﹝二錢﹞云苓﹝三錢﹞柴胡﹝二錢﹞煨姜﹝二錢﹞薄荷﹝一錢﹞丹參﹝二錢﹞香附﹝二錢﹞半夏﹝二錢﹞黃芩﹝二錢﹞五味﹝七分﹞丹皮﹝一錢﹞白術﹝二錢﹞

甘艸﹝一錢﹞

歌曰﹕小兒嗆咳用逍遙﹐姜薄柴芩味治標。

丹芍參歸香附艸﹐術和苓夏使痰銷。

婦人漧咳﹐由於經水不行者﹐衝任之气逆也。宜變化柴胡湯。

柴胡﹝一錢﹞香附﹝三錢﹞元胡﹝二錢﹞當歸﹝三錢﹞丹皮﹝三錢﹞云苓﹝三錢﹞貝母﹝三錢﹞黃芩﹝二錢﹞麥冬﹝三錢﹞牛膝﹝一錢﹞桃仁﹝二錢﹞法夏﹝二錢﹞白芍﹝三錢﹞甘艸﹝一錢﹞

歌曰﹕婦人漧咳不行經﹐香附元胡芍共苓。

丹夏柴歸甘與貝﹐芩冬桃膝服之靈。

喘﹝總訣﹞喘二證本多痰﹐亦有虛時屬腎關。開口便言中气弱﹐那知化气水須捐。

气緊喘促﹐鼻塞聲音不利者﹐風寒閉肺竅也。宜蘇子降气湯。

蘇子﹝二錢﹞半夏﹝一錢﹞當歸﹝二錢﹞陳皮﹝二錢﹞生薑﹝二錢﹞濃朴﹝一錢﹞沈香﹝一錢﹞前胡﹝三錢﹞柴胡﹝二錢﹞甘艸﹝一錢﹞

歌曰﹕喘促寒凝鼻不通﹐姜陳蘇子夏歸同。

柴前朴艸沈香入﹐順气除痰力量洪。

气喘而促﹐審系呼出气短者﹐內有停水飲也。宜二陳五苓散。

半夏﹝二錢﹞五味﹝五分﹞甘艸﹝一錢﹞陳皮﹝二錢﹞白術﹝二錢﹞豬苓﹝二錢﹞澤瀉﹝二錢﹞云苓﹝三錢﹞桂尖﹝二錢﹞細辛﹝五分﹞

歌曰﹕喘促多緣水飲停﹐當從出气審情形。

甘陳夏味辛兼術﹐桂澤豬苓與茯苓。

气喘而促﹐審系吸入气短者﹐腎中之气虛也。宜八味腎气丸。

熟地﹝三錢﹞山藥﹝二錢﹞茯苓﹝三錢﹞丹皮﹝三錢﹞肉桂﹝一錢﹞澤瀉﹝三錢﹞山茱萸﹝二錢﹞附子﹝炮﹐三錢﹞

歌曰﹕吸時气短喘因虛﹐桂附丹萸藥籠儲。

山藥云苓兼澤瀉﹐地黃滋補气寬舒。

鼾有聲﹐喉中漉漉不利者﹐痰气爲寒阻也。宜破痰射幹丸。

射幹﹝二錢﹞半夏﹝二錢﹞陳皮﹝二錢﹞百部﹝二錢﹞冬花﹝二錢﹞細辛﹝五分﹞五味﹝五分﹞漧薑﹝一錢﹞貝母﹝二錢﹞云苓﹝三錢﹞郁李﹝二錢﹞枳殼﹝一錢﹞皂角﹝打﹐一錢﹞

歌曰﹕喘痰響總因寒﹐方用姜辛夏射幹。

百部陳皮冬味合﹐貝苓皂郁枳同攢。

﹝伯未按﹕痰哮癥可用漂淡陳海蜇及海帶煎湯﹐以生蘿卜搗汁和服。﹞

喘气逆﹐噫咳痰塞溺黃者﹐肺胃之火逆也。宜淸熱降逆湯。

生地﹝三錢﹞白芍﹝三錢﹞石膏﹝三錢﹞知母﹝三錢﹞花粉﹝三錢﹞射幹﹝二錢﹞甘艸﹝一錢﹞黃芩﹝二錢﹞枳殼﹝一錢﹞旋復﹝二錢﹞杏仁﹝三錢﹞赭石﹝三錢﹞硼砂﹝一錢﹞

歌曰﹕喘痰塞溺兼黃﹐地芍知膏花粉詳。

艸杏枳芩旋復赭﹐硼砂加入射幹良。

﹝伯未按﹕蜀刻本無黃芩。﹞

卷二證治

失血

﹝總訣﹞血隨气布要循經﹐气上因而血沸騰。降逆消瘀爲妙訣﹐莫施補劑致癆蒸。

驟然吐血﹐兼見頭痛寒熱者﹐外感傷經脈也。宜麻黃芍藥湯。

藕節﹝二錢﹞枯芩﹝一錢﹞生地﹝二錢﹞川芎﹝五分﹞白芍﹝三錢﹞當歸﹝三錢﹞麻黃﹝八分﹞丹皮﹝二錢﹞香附﹝三錢﹞麥冬﹝三錢﹞杏仁﹝三錢﹞蒲黃﹝一錢﹞枳殼﹝一錢﹞甘艸﹝一錢﹞

歌曰﹕失血頭痛外感傷﹐藕芩地芍與麻黃。

歸芎香附丹蒲杏﹐枳艸和冬煮與嘗。

吐血口渴﹐脈洪數而溺赤者﹐火熱傷陰分也。宜加味四生丸。

生地﹝三錢﹞艾葉﹝一錢﹞柏葉﹝三錢﹞荷葉﹝三錢﹞丹皮﹝三錢﹞枯芩﹝三錢﹞

酒軍﹝七分﹞知母﹝三錢﹞花粉﹝三錢﹞牛膝﹝一錢﹞茅根﹝三錢﹞馬通﹝卽白馬屎一兩泡取水﹞

歌曰﹕脈洪失血渴難當﹐知地丹芩與大黃。

牛膝馬通花粉入﹐茅荷艾柏葉同嘗。

吐血口和﹐脈弦微而溺淸者﹐陽虛而陰脫也。宜變化理中湯。

黨參﹝二錢﹞黃﹝二錢﹞黑姜﹝八分﹞甘艸﹝一錢﹞白芍﹝二錢﹞白術﹝二錢﹞

五味﹝五分﹞當歸﹝三錢﹞木香﹝一錢﹞側柏﹝二錢﹞醋艾﹝一錢﹞馬通﹝卽白馬屎一兩泡取水﹞

歌曰﹕脈微血脫溺還淸﹐姜艸參芍共烹。

術味馬通歸柏艾﹐木香加入病能輕。

吐後口渴﹐血帶黑而腹痛者﹐瘀血積腹裏也。宜加味四物湯。

生地﹝三錢﹞當歸﹝三錢﹞川芎﹝一錢﹞桃仁﹝研﹐三錢﹞白芍﹝三錢﹞大黃﹝一錢﹞丹皮﹝三錢﹞香附﹝三錢﹞枳殼﹝一錢﹞降香﹝一錢﹞

歌曰﹕血方吐過口旋幹﹐腹痛瘀停歸地餐。

芎枳降香香附子﹐大黃加芍佐桃丹。

吐血之前﹐必先大發惡心者﹐血潮而淩心也。宜郁金丹皮湯。

郁金﹝二錢﹞生地﹝三錢﹞麥冬﹝三錢﹞牛膝﹝二錢﹞五味﹝七分﹞丹皮﹝二錢﹞炒梔﹝二錢﹞當歸﹝二錢﹞白芍﹝二錢﹞玉竹﹝二錢﹞棗仁﹝二錢﹞知母﹝一錢﹞木香﹝二錢﹞

朱砂﹝研衝服八分﹞

歌曰﹕吐血之前發惡心﹐木香知味芍歸尋。

朱砂牛地冬和棗﹐玉竹丹梔與郁金。

﹝伯未按﹐鮮蠶豆葉﹑搗汁和陳皮酒燉溫服。﹞

先行咳嗽﹐然後得吐血證者﹐肺燥傷陰脈也。宜淸燥和血湯。

生地﹝三錢﹞麥冬﹝三錢﹞百合﹝二錢﹞五味﹝五分﹞當歸﹝三錢﹞貝母﹝二錢﹞杏仁﹝三錢﹞續斷﹝二錢﹞藕節﹝二錢﹞荊芥﹝一錢﹞竹茹﹝二錢﹞蒲黃﹝一錢﹞紅花﹝五分﹞

降香﹝一錢﹞

歌曰﹕先行咳嗽血方來﹐地合歸冬杏貝裁。

續降芥茹同五味﹐紅花藕節與蒲灰。

﹝伯未按﹕枇杷葉膏可時衝服。﹞

先行吐血﹐然後得咳嗽證者﹐陰陽不相符也。宜調陰和陽湯。

當歸﹝二錢﹞白芍﹝二錢﹞生地﹝二錢﹞阿膠﹝一錢﹞五味﹝七分﹞百合﹝二錢﹞貝母﹝二錢﹞杏仁﹝二錢﹞沈香﹝五分﹞牛膝﹝一錢﹞白薇﹝二錢﹞蒲黃﹝一錢﹞牡蠣﹝二錢﹞

降香﹝一錢﹞

歌曰﹕先行吐血咳相隨﹐藥用阿膠地芍歸。

味合降沈和貝杏﹐蒲黃牡蠣膝兼薇。

吐血之後﹐肌肉魚鱗甲錯者﹐腹中有幹血也。宜大黃虫丸。

大黃﹝一錢﹞桃仁﹝一錢﹞甘艸﹝一錢﹞虻虫﹝炒﹐一錢﹞蠐螬﹝一錢﹞阿膠﹝一錢﹞當歸﹝一錢﹞炒荊芥﹝一錢﹞水蛭﹝炒﹐二條﹞虫﹝炒﹐一錢﹞

歌曰﹕血幹肌肉似魚鱗﹐蛭螬虻效若神。

黃與膠歸分佐使﹐再加芥艸與桃仁。

大便下血﹐其下在糞之前者﹐腸風瘡痔類也。宜赤豆加味散。

當歸﹝三錢﹞地楡﹝三錢﹞銀花﹝一錢﹞防己﹝一錢﹞麥冬﹝三錢﹞牛蒡子﹝三錢﹞丹皮﹝三錢﹞白芍﹝二錢﹞槐角﹝三錢﹞棕灰﹝一錢﹞杏仁﹝三錢﹞黃柏﹝二錢﹞甘艸﹝一錢﹞

赤豆﹝芽﹐三錢﹞

歌曰﹕痔瘡下血用歸楡﹐赤豆銀防冬芍俱。

牛蒡棕槐丹杏共﹐寸冬黃柏艸梢須。

大便下血﹐其下在糞之後者﹐肝脾不統血也。宜仲景黃土湯。

白術﹝三錢﹞附子﹝二錢﹞炙艸﹝二錢﹞生地﹝三錢﹞黃芩﹝二錢﹞阿膠﹝二錢﹞竈心土﹝三錢﹞

歌曰﹕肝脾失馭血違經﹐便後長流勢不停。

術附地芩膠共艸﹐湯煎黃土服之靈。

通身汗血﹐甚則沾衣盡赤者﹐火甚而血溢也。宜加味六黃湯。

當歸﹝三錢﹞黃連﹝二錢﹞黃芩﹝三錢﹞黃柏﹝二錢﹞蟬蛻﹝一錢﹞酒軍﹝一錢﹞生地﹝三錢﹞黃﹝二錢﹞熟地﹝三錢﹞白芍﹝三錢﹞竹茹﹝二錢﹞杏仁﹝三錢﹞甘艸﹝一錢﹞地骨皮﹝二錢﹞

歌曰﹕通身汗出血沾衣﹐兩地芩連芍與歸。

地骨竹茹蟬杏艸﹐生軍柏汗當稀。

鼻中流血﹐以及齒縫出血者﹐胃中之燥熱也。宜淸涼甘露飲。

生地﹝三錢﹞熟地﹝三錢﹞麥冬﹝三錢﹞天冬﹝三錢﹞黃芩﹝三錢﹞枳殼﹝一錢﹞石斛﹝三錢﹞茵陳﹝三錢﹞藕節﹝三錢﹞蒲黃﹝一錢﹞牛膝﹝二錢﹞甘艸﹝一錢﹞枇杷葉﹝去毛蜜炙﹐二錢﹞

歌曰﹕鼻中流血要淸涼﹐芩枳茵陳兩地黃。

藕斛枇杷牛膝共﹐二冬和艸煮成湯。

卷二證治

遺精

﹝總訣﹞夢中所見乃肝魂﹐魂不淸兮夢不寧。若是陰精無夢泄﹐失於鎖鑰貴司門。

遺精有夢﹐或兼心煩善怒者﹐心肝之火邪也。宜龍膽淸肝湯。

柴胡﹝一錢﹞木通﹝一錢﹞車前子﹝二錢﹞炒梔﹝二錢﹞當歸﹝二錢﹞牡蠣﹝二錢﹞遠志﹝一錢﹞黃芩﹝二錢﹞澤瀉﹝二錢﹞生地﹝二錢﹞膽艸﹝二錢﹞丹皮﹝一錢﹞甘艸﹝一錢﹞燈心﹝一團﹞

歌曰﹕遺精有夢火爲邪﹐前澤通柴梔地加。

芩膽蠣丹歸志艸﹐燈心加入效堪誇。

遺精無夢﹐或兼陰頭寒冷者﹐腎元之陽虛也。宜加味天雄散。

天雄﹝三錢﹞桂尖﹝二錢﹞牡蠣﹝四錢﹞龍骨﹝三錢﹞白術﹝四錢﹞甘艸﹝二錢﹞

歌曰﹕遺精無夢腎元虧﹐龍蠣天雄桂術隨。

甘艸調和同補益﹐精神收斂病堪醫。

﹝伯未按﹕或就藥店購金櫻子膏﹐合金匱腎气丸服之亦效。﹞

卷二證治

言語

﹝總訣﹞言屬心聲出肺關﹐心經痰火語言愆。若還肺竅嘶兼塞﹐升散開提病自安。

聲音閉塞﹐鼻窒而喉中緊者﹐會厭被寒侵也。宜麻黃杏仁湯。

麻黃﹝二錢﹞杏仁﹝五錢﹞甘艸﹝二錢﹞

歌曰﹕寒閉聲音窒不通﹐只因會厭客邪攻。

須知解表無他法﹐惟有麻黃杏艸雄。

言語不利﹐喉痺而咽生瘡者﹐肺經有痰火也。宜尖貝平肺散。

尖貝﹝二錢﹞天冬﹝一錢﹞麥冬﹝三錢﹞百合﹝二錢﹞兒茶﹝一錢﹞牛黃﹝二釐﹞薄荷﹝五分﹞知母﹝一錢﹞石膏﹝研﹐二錢﹞杏仁﹝三錢﹞冰糖﹝二錢﹞甘艸﹝五分﹞

歌曰﹕語言不利是喉痺﹐百合兒茶糖煮宜。

杏貝牛黃甘艸共﹐二冬加石薄荷知。

聲音嘶小﹐喉幹而舌不潤者﹐肺金不淸利也。宜麥冬旋復湯。

麥冬﹝三錢﹞杏仁﹝三錢﹞桔梗﹝二錢﹞花粉﹝二錢﹞旋復﹝三錢﹞知母﹝三錢﹞生地﹝三錢﹞

桑葉﹝二錢﹞甘艸﹝一錢﹞

歌曰﹕咽喉不潤又聲嘶﹐旋復蔞根杏桔齊。

知母寸冬生地艸﹐再加桑葉進刀圭。

語言謇滯﹐唇緩而流涎沫者﹐脾經中風證也。宜資壽解語湯。

附子﹝二錢﹞安桂﹝一錢﹞防風﹝二錢﹞羌活﹝一錢﹞天麻﹝三錢﹞棗仁﹝三錢﹞甘艸﹝二錢﹞羚羊﹝一錢﹞薑汁﹝一錢﹞竹汁﹝一錢﹞

歌曰﹕語言謇滯口流涎﹐風中脾經姜竹煎。

桂附羌防同棗艸﹐天麻羚角效如仙。

昏冒不語﹐遺溺直視足廢者﹐心腎經中風也。宜地黃飲子湯。

安桂﹝一錢﹞蓯蓉﹝二錢﹞熟地﹝三錢﹞遠志﹝二錢﹞五味﹝五分﹞巴戟﹝二錢﹞薄荷﹝五分﹞附子﹝二錢﹞云苓﹝三錢﹞麥冬﹝三錢﹞菖蒲﹝七分﹞山萸﹝二錢﹞石斛﹝二錢﹞

枸杞﹝二錢﹞

歌曰﹕不語昏迷卒倒逢﹐溺遺直視用蓯蓉。

地苓桂附菖萸志﹐味斛冬荷枸戟從。

狂言見鬼﹐舌黑而手足熱者﹐胃中有實熱也。宜三一承气湯。

大黃﹝三錢﹞芒硝﹝三錢﹞枳殼﹝二錢﹞甘艸﹝一錢﹞濃朴﹝二錢﹞

歌曰﹕胃中實熱喜狂言﹐色黑都緣火气燔。

見鬼休疑邪祟惑﹐硝黃枳朴艸宜吞。

出言漫罵﹐或兼棄衣登髙者﹐痰火迷心神也。宜礞石滚痰丸。

大黃﹝三錢﹞黃芩﹝三錢﹞沈香﹝末﹐一錢﹞礞石﹝火硝炒﹐一錢﹞

歌曰﹕出言漫罵喜登髙﹐礞石除痰力最豪。

芩佐大黃能降熱﹐沈香理气未同熬。

出言顚倒﹐其人癡不識人者﹐痰入心而癲也。宜朱砂丹礬丸。

黃丹﹝炒﹐三錢﹞白礬﹝﹐三錢﹞茶葉﹝二錢﹞朱砂﹝三錢﹞豬心血﹝五錢﹞

歌曰﹕出言顚倒系癡呆﹐礬研朱砂心竅開。

茶葉黃丹豬血裹﹐心包痰入此方推。

﹝伯未按﹕先將石菖蒲搗汁與飲。﹞

卒倒不言﹐牙關緊閉不開者﹐外邪之驟中也。宜吹鼻通關散。

細辛﹝三錢﹞牙皂﹝三錢﹞

歌曰﹕卒倒牙關封閉嚴﹐語言難出效三緘。

急須牙皂同辛研﹐吹鼻通關效不凡。

卒倒作聲﹐有如羊犬等狀者﹐風痰發癇證也。宜加味二陳湯。

硼砂﹝一錢﹞陳皮﹝一錢﹞半夏﹝一錢﹞云苓﹝二錢﹞甘艸﹝一錢﹞防風﹝二錢﹞麝香﹝一釐﹞竹茹﹝一錢﹞白礬﹝七分﹞枳殼﹝一錢﹞生薑﹝一錢﹞前胡﹝一錢﹞枯芩﹝一錢﹞郁金﹝一錢﹞當歸﹝一錢﹞牛黃﹝三釐﹞

歌曰﹕卒倒聲如犬共羊﹐方宜陳夏艸苓防。

硼礬芩枳姜前竹﹐歸郁牛黃與麝香。

卷二證治

心神

﹝總訣﹞心主神兮肝主魂﹐腎藏精气外遊行。此間治法猶難識﹐況挾長沙百合名。

心中大煩﹐舌黑而不得臥者﹐少陰之陽煩也。宜黃連阿膠湯。

黃連﹝三錢﹞黃芩﹝三錢﹞阿膠﹝一錢﹞白芍﹝三錢﹞雞子黃﹝調下﹐一枚﹞

歌曰﹕心煩舌黑證爲陽﹐湯用膠連仔細詳。

白芍枯芩同劑煮﹐再調雞子去淸嘗。

心中大躁﹐手足躁擾不安者﹐少陰之陰躁也。宜加味白通湯。

漧薑﹝二錢﹞附子﹝三錢﹞蔥白﹝三錢﹞甘艸﹝一錢﹞膽汁﹝七分﹞知母﹝二錢﹞麥冬﹝三錢﹞牛膝﹝一錢﹞

歌曰﹕心中大躁卻爲陰﹐用藥還宜姜附斟。

膽艸和蔥知膝共﹐麥冬加入病無侵。

心中怔忡﹐跳動如舂碓臼者﹐心脾之血虛也。宜加味歸脾湯。

白術﹝二錢﹞麥冬﹝二錢﹞茯神﹝二錢﹞黨參﹝二錢﹞遠志﹝一錢﹞棗仁﹝二錢﹞當歸﹝二錢﹞黃﹝二錢﹞白芍﹝二錢﹞五味﹝七分﹞龍眼﹝三枚﹞甘艸﹝一錢﹞乳香﹝一錢﹞沒藥﹝一錢﹞

歌曰﹕心中跳動用參﹐龍眼歸苓補血宜。

味術棗仁同遠志﹐冬甘乳沒芍歸脾。

﹝伯未按﹕單用棗仁四錢﹐龍眼肉十枚﹐亦佳。﹞

心悸而怯﹐常欲叉手冒心者﹐水气淩心經也。宜桂苓甘棗湯。

桂尖﹝三錢﹞云苓﹝三錢﹞甘艸﹝一錢﹞大棗﹝三枚﹞

歌曰﹕悸怯緣何現此形﹐總因水气犯心經。

除寒消水無逾桂﹐甘棗還加云茯苓。

心驚而惕﹐神魂不能自主者﹐心虛而气浮也。宜桂枝龍牡湯。

桂枝﹝三錢﹞附子﹝三錢﹞龍骨﹝三錢﹞甘艸﹝炙﹐二錢﹞牡蠣﹝三錢﹞

歌曰﹕心常驚惕擾神魂﹐虛怯宜將桂附溫。

仍恐元陽難鎭斂﹐再加龍牡艸梢存。

心神慌惚﹐入夜則多煩夢者﹐心血虛有火也。宜原方安神丸。

當歸﹝三錢﹞生地﹝三錢﹞黃連﹝二錢﹞朱砂﹝一錢﹞甘艸﹝一錢﹞

歌曰﹕心神慌惚夢偏多﹐虛火常炎柰若何。

歸地朱砂連共艸﹐丸湯服下卽調和。

心神恍惚﹐每事不能記憶者﹐有火兼有痰也。宜加味安神丸。

龍骨﹝三錢﹞牡蠣﹝三錢﹞茯神﹝三錢﹞菖蒲﹝一錢﹞棗仁﹝三錢﹞生地﹝三錢﹞黃連﹝一錢﹞朱砂﹝一錢﹞遠志﹝一錢﹞五味﹝一錢﹞當歸﹝三錢﹞甘艸﹝一錢﹞貝母﹝二錢﹞麥冬﹝三錢﹞

歌曰﹕心神恍惚性多忘﹐龍牡歸苓棗與菖。

連地朱砂同志味﹐艸和貝母麥冬嘗。

心神不定﹐起居百般不安者﹐百脈皆合病也。宜加味百合湯。

黨參﹝三錢﹞白芍﹝三錢﹞百合﹝三錢﹞生地﹝三錢﹞玉竹﹝三錢﹞茯神﹝三錢﹞棗仁﹝三錢﹞麥冬﹝三錢﹞百部﹝二錢﹞五味﹝一錢﹞貝母﹝三錢﹞滑石﹝三錢﹞

歌曰﹕心神不定意憧憧﹐起坐難安用麥冬。

部合棗仁苓味芍﹐竹參貝滑地煎濃。

卷二證治

斑黃

﹝總訣﹞陽明病气陷脾鄕﹐挾濕因而外發黃﹐若但火邪傷血分﹐赤斑累累亢於陽。

發斑紅紫﹐身熱口中漧渴者﹐陽明經血熱也。宜加減三黃湯。

花粉﹝三錢﹞犀角﹝一錢﹞黃芩﹝三錢﹞黃柏﹝二錢﹞炒梔﹝三錢﹞蟬蛻﹝七个﹞銀花﹝三錢﹞白芍﹝三錢﹞枳殼﹝二錢﹞杏仁﹝一錢﹞歸尾﹝三錢﹞石膏﹝三錢﹞

歌曰﹕發斑紅紫口中幹﹐梔柏蟬芩歸芍餐。

膏杏銀花同枳殼﹐蔞根犀角一方攢。

發黃明亮﹐兼見口渴溺赤者﹐脾經之濕熱也。宜茵陳梔子湯。

炒梔﹝三錢﹞黃柏﹝二錢﹞茵陳﹝五錢﹞甘艸﹝一錢﹞

歌曰﹕發黃口渴尿兼紅﹐梔柏茵陳甘艸同。

四藥總能除濕熱﹐不煩加減奏奇功。

﹝伯未按﹕服藥外﹐以赤豆時煮食亦佳。﹞

發黃黑暗﹐兼見口和不渴者﹐脾經之寒濕也。宜茵陳五苓散。

桂枝﹝三錢﹞白術﹝三錢﹞云苓﹝三錢﹞豬苓﹝三錢﹞澤瀉﹝三錢﹞茵陳﹝三錢﹞

歌曰﹕發黃黑暗口津多﹐桂術茵陳澤瀉科。

再入二苓同煮服﹐病因寒濕卽調和。

卷二證治

出汗

﹝總訣﹞古云盜汗屬陰虛﹐自汗陽羸衛外疏。識得陰陽相附麗﹐互根當究五車書。

發熱出汗﹐時見惡風灑灑者﹐傷風之外證也。宜防風和營湯。

防風﹝二錢﹞白芍﹝二錢﹞荊芥﹝一錢﹞紫蘇﹝一錢﹞香附﹝一錢﹞杏仁﹝一錢﹞白芷﹝二錢﹞陳皮﹝一錢﹞當歸﹝二錢﹞甘艸﹝二錢﹞生薑﹝一錢﹞大棗﹝二枚﹞

歌曰﹕熱汗頻頻輒惡風﹐荊防蘇芷杏陳攻。

生薑棗芍和甘艸﹐香附當歸一劑同。

睡後出汗﹐醒時則汗仍收者﹐陰虛而盜汗也。宜當歸六黃湯。

熟地﹝三錢﹞生地﹝三錢﹞當歸﹝三錢﹞黃芩﹝二錢﹞黃連﹝一錢﹞黃柏﹝二錢﹞黃﹝二錢﹞

歌曰﹕眠時出汗醒時收﹐盜汗陰虛實可憂。

二地歸芩連共柏﹐黃加入病當瘳。

﹝伯未按﹕方中可加酸棗仁三錢﹐甘杞子三錢﹐尢佳。﹞

醒時汗出﹐睡後則汗仍收者﹐陽虛而自汗也。宜參術附湯。

人參﹝三錢﹞黃﹝三錢﹞白術﹝三錢﹞附子﹝三錢﹞

歌曰﹕醒時出汗睡時收﹐此是陽虛自汗流。

術附參宜共煮﹐回陽止汗此方投。

卷二證治

腫脹

﹝總訣﹞腫脹原由說的端﹐總因水气竄皮間。無分表裏和虛實﹐泄水扶脾病自安。

先首腫起﹐以下及於手足者﹐傷於外之濕也。宜加味五皮湯。

陳皮﹝二錢﹞苓皮﹝二錢﹞腹皮﹝二錢﹞姜皮﹝二錢﹞桑皮﹝二錢﹞麻黃﹝七分﹞桂尖﹝二錢﹞杏仁﹝三錢﹞甘艸﹝一錢﹞大棗﹝二枚﹞

歌曰﹕頭腫徐徐及四肢﹐姜桑苓腹共陳皮。

杏仁甘艸同紅棗﹐再入麻黃及桂枝。

先腳腫起﹐以上及於腹股者﹐內之水不行也。宜原方眞武湯。

白術﹝三錢﹞白芍﹝三錢﹞云苓﹝三錢﹞生薑﹝二錢﹞附子﹝二錢﹞

歌曰﹕水不流行腳腫先﹐漸看腹股腫相連。

云苓術芍同姜附﹐眞武原方急與煎。

﹝伯未按﹕可兼飲冬瓜汁。﹞

腫脹溺赤﹐或兼口渴脈數者﹐陽郁而水壅也。宜加味五皮飲。

桑皮﹝三錢﹞茯苓﹝二錢﹞腹皮﹝二錢﹞白芍﹝二錢﹞知母﹝三錢﹞靑木香﹝一錢﹞防己﹝一錢﹞滑石﹝三錢﹞黃芩﹝三錢﹞當歸﹝一錢﹞車前﹝三錢﹞杏仁﹝三錢﹞

歌曰﹕口漧腫脹溺兼紅﹐靑木香和芩芍通。

桑腹知苓防己共﹐歸前滑石杏仁同。

腫脹溺淸﹐其口不渴脈沈者﹐陰結而水停也。宜原方眞武湯。

白術﹝三錢﹞附片﹝三錢﹞白芍﹝三錢﹞云苓﹝三錢﹞生薑﹝三錢﹞

歌曰﹕溺淸腫脹脈兼沈﹐眞武原方術附尋。

白芍云苓姜作引﹐水停陰結煮湯斟。

單腹腫大﹐其人四肢瘦削者﹐脾虛而血結也。宜加味逍遙散。

白術﹝三錢﹞云苓﹝三錢﹞薄荷﹝一錢﹞煨姜﹝二錢﹞柴胡﹝一錢﹞蚯蚓﹝一錢﹞香附﹝三錢﹞靈脂﹝三錢﹞乳香﹝一錢﹞腹皮﹝二錢﹞防己﹝一錢﹞蘇梗﹝一錢﹞當歸﹝三錢﹞白芍﹝三錢﹞

歌曰﹕脹膨多緣血結成﹐術苓香附許回生。

乳防蘇腹荷同蚓﹐靈脂柴歸姜芍行。

卷二證治

飲食

﹝總訣﹞胃司飲食命之根﹐欲惡之間得病情。單指積停一端說﹐非吾所謂个中人。

饑而思食﹐每食又不能多者﹐脾彊而胃弱也。宜重訂助胃丸。

蒼術﹝二錢﹞甘艸﹝一錢﹞砂仁﹝二錢﹞陳皮﹝二錢﹞生薑﹝一錢﹞吳萸﹝一錢﹞半夏﹝二錢﹞白蔻﹝一錢﹞檀香﹝一錢﹞黨參﹝三錢﹞云苓﹝二錢﹞大棗﹝二枚﹞

歌曰﹕饑思飲食反嫌多﹐胃弱脾彊姜艸和。

再入砂陳萸術棗﹐參苓白蔻夏檀科。

食而善飽﹐每飽又作反脹者﹐胃彊而脾弱也。宜抑胃扶脾湯。

麥冬﹝三錢﹞黃連﹝二錢﹞黨參﹝三錢﹞白術﹝三錢﹞山藥﹝二錢﹞木香﹝一錢﹞白芍﹝二錢﹞麥芽﹝二錢﹞黃精﹝三錢﹞甘艸﹝一錢﹞

歌曰﹕食而善飽脹翻增﹐弱在脾經谷不勝。

薯術香連參芍艸﹐黃精冬麥效堪憑。

﹝伯未按﹕蜀刻本無山藥﹑黃精﹑多漧薑﹑肉蔻。﹞

不善於食﹐而並不思飲食者﹐脾胃兩皆虛也。宜建中復理湯。﹞

桂枝﹝二錢﹞白芍﹝三錢﹞飴糖﹝三錢﹞黨參﹝三錢﹞白術﹝三錢﹞漧薑﹝一錢﹞甘艸﹝一錢﹞大棗﹝三枚﹞

歌曰﹕不思飲食土全虛﹐桂芍飴糖暖气噓。

參術漧薑同棗艸﹐建中湯服飯如初。

喜飲冷水﹐以及消渴不止者﹐胃中虛熱故也。宜原方甘露飲。

生地﹝三錢﹞熟地﹝三錢﹞天冬﹝三錢﹞麥冬﹝三錢﹞黃芩﹝三錢﹞枳殼﹝一錢﹞石斛﹝三錢﹞茵陳﹝三錢﹞枇杷葉﹝三錢﹞甘艸﹝一錢﹞

歌曰﹕喜吞冷水病中消﹐二地生津力頗饒。

芩枳二冬茵斛艸﹐枇杷加入病和調。

喜飲熱湯﹐或兼腹痛厥利者﹐脾部之虛寒也。宜附子理中湯。

附子﹝三錢﹞白術﹝三錢﹞人參﹝三錢﹞生薑﹝二錢﹞甘艸﹝一錢﹞

歌曰﹕脾部虛寒喜熱湯﹐理中術附與生薑。

人參補益同甘艸﹐仲景眞方請細詳。

傷食腹痛﹐兼見吐酸噯腐者﹐宿食停不去也。宜加減平胃散。

蒼術﹝二錢﹞陳皮﹝二錢﹞濃朴﹝一錢﹞甘艸﹝一錢﹞大黃﹝一錢﹞生薑﹝一錢﹞神曲﹝二錢﹞

歌曰﹕食傷腹痛用陳皮﹐蒼術生薑朴艸隨。

神曲大黃還共煮﹐胃平食去此方宜。

食入气嗆﹐因而哽噎不下者﹐肺气不下降也。宜降脾平胃散。

百合﹝三錢﹞阿膠﹝二錢﹞半夏﹝三錢﹞麥冬﹝三錢﹞杏仁﹝三錢﹞枳殼﹝一錢﹞細辛﹝五分﹞五味﹝七分﹞

歌曰﹕食時气嗆用辛冬﹐百合阿膠半夏從。

枳味杏仁同理气﹐降脾平胃咽方通。

食必飲送﹐無飲卽不下咽者﹐胃气不下降也。宜甘蜜半夏湯。

半夏﹝三錢﹞黨參﹝三錢﹞白蜜﹝一兩﹞甘瀾水﹝一斤﹞

歌曰﹕食無飲送卽難吞﹐只取生津不取溫。

半夏人參和白蜜﹐甘瀾水服胃陰存。

﹝伯未按﹕若因老年血槁者﹐用地黃﹑麥冬﹑當歸濃煎﹐入乳汁﹑韭汁﹑桃仁泥和勻呷下。﹞

飲傷腹滿﹐兼見小便不利者﹐膀胱气不化也。宜原方五苓散。

白術﹝三錢﹞云苓﹝三錢﹞豬苓﹝三錢﹞澤瀉﹝三錢﹞桂枝﹝二錢﹞

歌曰﹕飲傷腹滿溺難通﹐總系膀胱气不融。

白術二苓同桂澤﹐生津利水有奇功。

卷二證治

起居

﹝總訣﹞脾主四肢膽主樞﹐气機通暢體輕舒。若還運動難爲力﹐按法施方莫舛途。

轉側艱難﹐以及曲伸不利者﹐少陽之樞逆也。宜當歸柴胡湯。

當歸﹝三錢﹞白芍﹝二錢﹞柴胡﹝一錢﹞秦艽﹝二錢﹞竹茹﹝二錢﹞甘艸﹝一錢﹞丹參﹝三錢﹞玉竹﹝二錢﹞僵蠶﹝三錢﹞銀花﹝二錢﹞黃芩﹝三錢﹞法夏﹝二錢﹞

歌曰﹕少陽樞逆轉身難﹐歸芍柴芩艽夏攢。

蠶合丹參銀共艸﹐竹茹玉竹作湯餐。

身體沈重﹐四肢運動艱滯者﹐脾經有濕气也。宜和脾利濕湯。

白術﹝三錢﹞防己﹝二錢﹞木通﹝二錢﹞云苓﹝三錢﹞蒼術﹝二錢﹞澤瀉﹝二錢﹞淡竹葉﹝二錢﹞

歌曰﹕身重脾經濕气侵﹐通防二術茯苓斟。

淡竹葉加和澤瀉﹐扶脾去濕理堪尋。

卷二證治

倒僕

﹝總訣﹞危急無如猝倒形﹐驟然跌僕舉家驚。不須問病從何起﹐閉脫分醫立起生。

猝倒地下﹐其證手撒目閉者﹐中風虛脫證也。宜急救三生飲。

附子﹝二錢﹞川烏﹝二錢﹞南星﹝三錢﹞人參﹝三錢﹞

歌曰﹕猝時倒地目難張﹐手撒陽虛風暗傷。

附子川烏爲主藥﹐南星加入黨參嘗。

猝倒地下﹐其象手握口噤者﹐中風實閉證也。宜吹鼻通關散。

生半夏﹝三錢﹞麝香﹝一分﹞牙皂末﹝二錢﹞白礬﹝二錢﹞細辛﹝二錢﹞

爲末﹐吹鼻中。

歌曰﹕中風猝倒手難開﹐實閉通關半夏該。

牙皂辛礬同麝末﹐研來吹鼻莫徘徊。

卷二證治

掣動

﹝總訣﹞筋脈從來貴潤柔﹐那堪風火兩相仇。相仇故爾相牽引﹐須向肝脾問厥由。

角弓反張﹐以及向後跌僕者﹐太陽經痙病也。宜防風竹茹湯。

防風﹝三錢﹞生地﹝三錢﹞白芍﹝一錢﹞葛根﹝三錢﹞荊芥﹝二錢﹞花粉﹝三錢﹞竹茹﹝三錢﹞僵蠶﹝三錢﹞

歌曰﹕太陽痙病角弓張﹐葛根蔞根用最良。

竹與僵蠶齊入選﹐再加地芍與荊防。

頭低足縮﹐以及向前跌僕者﹐陽明經痙病也。宜淸陽已痙湯。

生地﹝三錢﹞麥冬﹝三錢﹞玉竹﹝三錢﹞石膏﹝三錢﹞芒硝﹝二錢﹞酒軍﹝二錢﹞甘艸﹝一錢﹞

歌曰﹕陽明痙病向前弓﹐地艸芒硝及麥冬。

更入石膏軍玉竹﹐淸陽養液此爲功。

一邊手足﹐牽引搐搦不用者﹐少陽經痙病也。宜加味柴胡湯。

柴胡﹝三錢﹞枯芩﹝二錢﹞生薑﹝二錢﹞甘艸﹝一錢﹞黨參﹝二錢﹞生地﹝三錢﹞

羚羊角﹝二錢﹞花粉﹝三錢﹞白芍﹝三錢﹞當歸﹝二錢﹞

歌曰﹕少陽經脈繞旁邊﹐痙病筋收自引牽。

姜艸參歸柴芍地﹐羚羊花粉共芩煎。

筋惕肉動﹐振振然欲擗地者﹐寒水漧筋肉也。宜苡仁眞武湯。

白術﹝三錢﹞茯苓﹝三錢﹞甘艸﹝一錢﹞附子﹝三錢﹞生薑﹝三錢﹞苡仁﹝三錢﹞桂枝﹝二錢﹞白芍﹝二錢﹞

歌曰﹕筋肉寒幹振振然﹐術苓姜附總當先。

苡仁桂芍同甘艸﹐眞武湯方妙法傳。

四肢拘急﹐以及疼痛難忍者﹐寒甚筋收引也。宜桂枝附子湯。

桂枝﹝二錢﹞白芍﹝二錢﹞甘艸﹝一錢﹞生薑﹝三片﹞大棗﹝二枚﹞附子﹝一錢五分﹞

歌曰﹕四肢拘急系寒收﹐桂附溫經病卽瘳。

佐以生薑和大棗﹐再加芍艸力方優。

四肢酸痛﹐以及焦痿不用者﹐火甚筋灼枯也。宜大劑補陰丸。

黃柏﹝三錢﹞知母﹝三錢﹞熟地﹝三錢﹞羚羊角﹝二錢﹞龜板﹝三錢﹞牛膝﹝二錢﹞白芍﹝三錢﹞防己﹝一錢﹞當歸﹝三錢﹞玉竹﹝三錢﹞

歌曰﹕四肢酸痛或痿焦﹐知柏龜羚地芍調。

玉竹當歸防己膝﹐服湯盡劑病都消。

四肢軟弱﹐步履疲怠不收者﹐濕甚筋縱弛也。宜利濕燥筋湯。

苡仁﹝三錢﹞木瓜﹝一錢﹞防己﹝一錢﹞桂枝﹝二錢﹞甘艸﹝一錢﹞

歌曰﹕四肢軟弱濕傷筋﹐利濕防瓜苡艸羣。

行水總求能化气﹐藥分佐使桂爲君。

﹝伯未按﹕可間吞人參再造丸。﹞

卷二證治

虫蠱

﹝總訣﹞虫因風濕變而生﹐仲景分經屬厥陰。千古醫師工殺毒﹐只原來歷未分明。

吐虫虫痛﹐或見舌起白花者﹐腎風木所生也。宜仲景烏梅丸。

當歸﹝三錢﹞黨參﹝二錢﹞花椒﹝二錢﹞黃柏﹝二錢﹞烏梅﹝三錢﹞漧薑﹝二錢﹞附子﹝二錢﹞細辛﹝二錢﹞黃連﹝三錢﹞桂枝﹝二錢﹞

歌曰﹕吐虫虫痛用烏梅﹐桂柏椒姜辛附推。

歸尾黃連參合用﹐專平風木救虫災。

口咽生虫﹐以及二陰生虫者﹐古名狐惑病也。宜新制化虫丹。

花椒﹝二錢﹞雄黃﹝二錢﹞枯礬﹝一錢﹞鉛粉﹝一錢﹞烏梅﹝一錢﹞黃連﹝二錢﹞

甘艸﹝五分﹞

歌曰﹕咽蝕虫生古有方﹐癥名狐惑用椒黃。

枯礬鉛粉烏梅肉﹐甘艸黃連仔細商。

﹝伯未按﹕婦人陰內癢﹐用蛇牀子煎湯洗﹐拭漧﹐內摻桃仁﹑雄黃末。﹞

誤中虫毒﹐食白礬而反甜者﹐邪變入髒气也。宜經驗吐利湯。

升麻﹝三錢﹞郁金﹝三錢﹞

歌曰﹕食礬甜是蠱爲殃﹐解毒當知吐利方。

藥用升麻能上達﹐郁金加入卽安康。

卷二證治

鬼祟

﹝總訣﹞脈無定準面無常﹐夜睡流涎鬼祟傷。諭氏移精變气說﹐鑿開荒徑指津梁。

乍醒乍昏﹐寒熱面色無定者﹐鬼怪附人身也。宜移精變气散。

虎骨﹝三錢﹞牡蠣﹝三錢﹞犀角﹝二錢﹞天麻﹝三錢﹞黃﹝三錢﹞桂尖﹝三錢﹞龍骨﹝三錢﹞羚羊角﹝三錢﹞麝香﹝三分﹞鹿角﹝三錢﹞人參﹝三錢﹞茯神﹝三錢﹞

歌曰﹕醒昏不定色無常﹐鬼魅憑時虎骨良。

龍牡犀羚同麝鹿﹐大麻桂茯參嘗。

顚狂如見鬼﹐以及潮熱譫語者﹐神魂被火亂也。宜加減龍薈丸。

黃連﹝五分﹞木香﹝六分﹞麝香﹝五釐﹞梔子﹝一錢五分﹞黃柏﹝二錢﹞酒軍﹝三錢﹞生地﹝四錢﹞杏仁﹝三錢﹞濃朴﹝八分﹞甘艸﹝八分﹞黃芩﹝一錢五分﹞丹皮﹝一錢五分﹞

歌曰﹕顚狂見鬼擾神魂﹐膽薈梔連黃柏根。

杏朴地芩軍共艸﹐香丹麝木治狂言。

﹝伯未按﹕蜀刻本此條闕。﹞

﹝伯未按﹕卷一卷二皆屬外感內傷雜病﹐先由形體﹐漸及五內﹐從表入裏﹐層次井然。至於辧癥簡要﹐用藥平正﹐在繁複之病例中﹐能作出提綱挈領功夫﹐極不容易。治病𨿽不如此簡捷﹐然略知大法﹐不致藥石亂投。

若拘執不變﹐則又不免貽誤病機。故一方面當知靈活運用﹐另方面當求合理診斷﹐避免自療爲是。﹞

卷三證治

婦人調經

﹝總訣﹞婦人經血屬於肝﹐肝血調和病自安。熱則先期寒縮後﹐腹疼瘀血定相干。

經水先期﹐其血紫黑煩怒者﹐血分中有熱也。宜加味四物湯。

生地﹝三錢﹞當歸﹝三錢﹞白芍﹝三錢﹞川芎﹝一錢﹞丹皮﹝三錢﹞枯芩﹝三錢﹞香附﹝三錢﹞柴胡﹝二錢﹞全皮﹝三錢﹞竹茹﹝三錢﹞

歌曰﹕經水先期紫色多﹐地歸芎芍有專科。

丹芩地骨香柴竹﹐熱退瘀行病卽和。

﹝伯未按﹕經色不可不辧﹐大抵色紅爲正﹐色紫有風﹐色黑熱甚﹐色淡爲虛﹐色黃濁者濕。﹞

經水後期﹐其血淡白疼痛者﹐血分中有寒也。宜當歸和血湯。

當歸﹝三錢﹞白芍﹝三錢﹞桂尖﹝三錢﹞細辛﹝五分﹞艾葉﹝三錢﹞阿膠﹝三錢﹞甘艸﹝一錢﹞生地﹝三錢﹞木通﹝一錢﹞香附﹝三錢﹞大棗﹝三枚﹞法夏﹝三錢﹞云苓﹝三錢﹞生薑﹝一錢﹞

歌曰﹕經期縮後色微紅﹐歸芍膠辛桂艾同。

香附生薑添棗艸﹐云苓法夏地和通。

經水過多﹐以及漏下不止者﹐衝任之虛崩也。宜千金膠姜湯。

生地﹝三錢﹞川芎﹝一錢﹞白芍﹝三錢﹞鹿角霜﹝二錢﹞當歸﹝三錢﹞牡蠣﹝三錢﹞艾葉﹝二錢﹞阿膠﹝二錢﹞甘艸﹝一錢﹞炮姜﹝一錢﹞附子﹝二錢﹞棕灰﹝一錢﹞

歌曰﹕經水嫌多衝任虛﹐歸芎地芍藥當儲。

膠姜鹿牡棕和艾﹐艸附溫經暖气噓。

﹝伯未按﹕方中加醋炒烏骨三錢﹐尢佳。﹞

經水過少﹐以及漧枯發熱者﹐胞宮之血虛也。宜加味四物湯。

麥冬﹝二錢﹞當歸﹝二錢﹞川芎﹝八分﹞白芍﹝一錢五分﹞生地﹝三錢﹞棗仁﹝三錢﹞臺烏藥﹝一錢﹞遠志﹝一錢﹞香附﹝一錢五分﹞茯苓﹝三錢﹞甘艸﹝八分﹞阿膠﹝一錢五分﹞人參﹝一錢五分﹞

歌曰﹕經行過少或漧枯﹐四物歸芎地芍俱。

遠志冬參香附與﹐臺烏棗艸獲苓須。

經前腹痛﹐以及行經不利者﹐血分有瘀滯也。宜加味香蘇散。

當歸﹝三錢﹞白芍﹝三錢﹞陳皮﹝二錢﹞元胡索﹝二錢﹞桃仁﹝三錢﹞香附﹝三錢﹞蘇梗﹝三錢﹞柴胡﹝二錢﹞丹皮﹝三錢﹞甘艸﹝一錢﹞

歌曰﹕經前腹痛血瘀停﹐歸芍元胡破血靈。

再入桃丹香附艸﹐柴陳蘇梗善調經。

經後腹痛﹐以及經水減少者﹐血虛而不足也。宜加味補血湯。

黃﹝三錢﹞當歸﹝三錢﹞白術﹝三錢﹞人參﹝二錢﹞香附﹝二錢﹞川芎﹝一錢﹞熟地﹝三錢﹞

歌曰﹕血已行時腹痛加﹐此非瘀痛認休差。

歸芎術同香附﹐地共人參補血誇。

漏下白物﹐有如米飲不絕者﹐脾濕因帶下也。宜茵陳四苓湯。

茵陳﹝三錢﹞云苓﹝三錢﹞豬苓﹝三錢﹞菖蒲﹝一錢﹞澤瀉﹝三錢﹞萆﹝三錢﹞甘艸﹝一錢﹞

有寒加益智﹑桂技﹐有熱加黃芩﹑黃柏。

歌曰﹕白帶脾傷萆宜﹐二苓菖澤艸茵施。

寒加益智還兼桂﹐熱入黃芩與柏隨。

﹝伯未按﹕豆蔻花﹑巴戟﹑芡實﹑赤苓﹑鹽水炒車前﹑烏賊骨﹑山藥﹑金櫻子﹑蒼術﹑柴胡﹑澤瀉﹑鹽水炒黃柏治一切帶下神效。﹞

卷三證治

婦人安胎

﹝總訣﹞安胎脾是大源頭﹐萬物生成土力優。腎主系胞亦宜固﹐肝司胞血更當求。

胎中嘔吐﹐數次發惡不休者﹐脾胃气阻滯也。宜香砂六君湯。

木香﹝一錢﹞砂仁﹝二錢﹞白術﹝三錢﹞云茯苓﹝三錢﹞當歸﹝三錢﹞陳皮﹝三錢﹞半夏﹝二錢﹞

甘艸﹝一錢﹞生薑﹝三片﹞大棗﹝二枚﹞

歌曰﹕胎中嘔吐用香附﹐術艸參苓一例加。

脾胃調和陳與夏﹐方知用藥不相差。

胎中心煩﹐兼見口渴頭暈者﹐心胃之虛火也。宜安胎淸火湯。

當歸﹝三錢﹞白芍﹝二錢﹞白術﹝三錢﹞黃芩﹝一錢五分﹞澤瀉﹝三錢﹞知母﹝三錢﹞麥冬﹝一錢五分﹞云苓﹝三錢﹞沙參﹝一錢五分﹞竹葉﹝一錢五分﹞

歌曰﹕胎裏心煩暈渴兼﹐知芩歸芍術參添。

茯苓竹葉和冬澤﹐淸熱安胎火不災。

﹝伯未按﹕經停三月﹐欲知是胎非胎﹐可用川芎一錢﹐空心煎艾湯調下。如腹動者﹐胎也﹔臍下動者﹐瘕也﹔不動者﹐血瘀也。﹞

胎中腰痛過甚﹐則恐胎墮者﹐帶脈之懈弛也。宜加味固胎丸。

杜仲﹝三錢﹞熟地﹝三錢﹞故紙﹝三錢﹞淮山藥﹝三錢﹞當歸﹝三錢﹞續斷﹝三錢﹞白術﹝三錢﹞人參﹝一錢﹞

歌曰﹕胎中腰痛恐傷胎﹐山藥當歸地紙裁。

杜仲人參同續斷﹐再加白術土能培。

胎中腹痛﹐痛甚亦能墮胎者﹐胎气之不和也。宜調气安胎飲。

當歸﹝三錢﹞木香﹝一錢﹞云苓﹝三錢﹞白芍﹝一錢五分﹞香附﹝一錢五分﹞紫蘇﹝一錢五分﹞薴麻根﹝二錢﹞

歌曰﹕胎中腹痛气當調﹐歸芍云苓力最饒。

蘇梗木香香附子﹐麻根加入孕難搖。

﹝伯未按﹕胎動欲下者﹐急以薴麻根三錢﹐龍眼肉半兩﹐二味濃煮與服﹐余已治多人均效。﹞

胎前屎結﹐以及口漧惡熱者﹐血虛而胎燥也。宜麻仁養血湯。

火麻仁﹝三錢﹞杏仁﹝三錢﹞當歸﹝三錢﹞黃芩﹝一錢五分﹞白芍﹝二錢﹞麥冬﹝二錢﹞甘艸﹝八錢﹞

歌曰﹕胎前屎結血多虧﹐杏芍麻仁總潤脾。

加入當歸芩麥艸﹐滋陰補血見功奇。

胎前溺黃﹐以及黃濁不利者﹐胞熱而水滯也。宜龍膽淸熱湯。

當歸﹝三錢﹞生地﹝四錢﹞澤瀉﹝三錢﹞膽艸﹝一錢五分﹞木通﹝八分﹞梔子﹝一錢五分﹞

黃芩﹝一錢五分﹞白芍﹝一錢五分﹞甘艸﹝八分﹞淡竹葉﹝一錢五分﹞

歌曰﹕胎前細審溺來黃﹐龍膽梔芩煮作湯。

歸芍地通和澤瀉﹐甘梢淡竹共匡襄。

胎胞下壓﹐小便不得下出者﹐胞系之不舉也。宜八味腎气丸。

熟地﹝三錢﹞山萸﹝三錢﹞山藥﹝三錢﹞麥冬﹝一錢五分﹞云苓﹝三錢﹞澤瀉﹝三錢﹞安桂﹝二分﹞丹皮﹝一錢五分﹞附片﹝五分﹞玉竹﹝一錢五分﹞

歌曰﹕轉胞下壓溺難通﹐澤地丹萸苓藥同。

玉竹麥冬和桂附﹐休疑毒熱把胎攻。

﹝伯未按﹕方中可加升麻八分。﹞

胎胞上逼﹐心中煩悶不安者﹐血虛而火迫也。宜養胃淸降湯。

人參﹝一錢﹞白術﹝三錢﹞淮山藥﹝三錢﹞白芍﹝一錢五分﹞當歸﹝二錢﹞云苓﹝三錢﹞甘艸﹝八分﹞大棗﹝二枚﹞阿膠﹝一錢五分﹞生地﹝三錢﹞棗仁﹝三錢﹞麥冬﹝一錢五分﹞

歌曰﹕胎胞上逼甚煩心﹐參術膠歸盡量斟。

芍地苓冬山藥艸﹐棗仁大棗助滋陰。

胎前水腫﹐以及腹中脹滿者﹐胞宮水不化也。宜加味防己湯。

防己﹝二錢﹞澤瀉﹝三錢﹞腹皮﹝二錢﹞姜皮﹝一錢五分﹞桔梗﹝八分﹞苓皮﹝三錢﹞杏仁﹝三錢﹞艸梢﹝八分﹞桑皮﹝一錢五分﹞當歸﹝二錢﹞

歌曰﹕胎前水腫澤防通﹐姜腹苓皮桑白同。

杏桔艸梢歸尾共﹐能將水气化胞宮。

胎前咳嗽﹐以及嗆嘔不安者﹐子咳與子嗆也。宜調肺平肝湯。

桔梗﹝八分﹞枳殼﹝一錢五分﹞杏仁﹝三錢﹞云苓﹝三錢﹞百合﹝三錢﹞生地﹝三錢﹞前胡﹝一錢五分﹞當歸﹝一錢五分﹞麥冬﹝一錢五分﹞紫菀﹝一錢五分﹞

歌曰﹕胎前咳嗽嗆難安﹐枳桔云苓百合餐。

前杏地歸冬共菀﹐不離平肺與平肝。

卷三證治

婦人保產

﹝總訣﹞婦人新產莫言虛﹐恐是瘀停內阻持。若是瘀行商補劑﹐養陽不若養陰宜。

將產之期﹐預備滑胎催生者﹐必調和气血也。宜保產無憂散。

白芍﹝二錢﹞黃﹝八分﹞菟絲﹝一錢﹞當歸﹝一錢五分﹞濃朴﹝七分﹞艾葉﹝七分﹞芥穗﹝八分﹞枳殼﹝六分﹞川芎﹝一錢五分﹞貝母﹝一錢﹞羌活﹝五分﹞甘艸﹝五分﹞生薑﹝一片﹞

歌曰﹕預備催生藥餌投﹐歸芎芍保無憂。

再加菟朴同羌枳﹐姜貝甘艸芥艾儔。

﹝伯未按﹕此方極輕﹐功效甚大。﹞

臨產催生﹐交骨結而不開者﹐血气不活動也。宜加味佛手散。

當歸﹝五錢﹞川芎﹝三錢﹞龜板﹝八錢﹞血餘﹝三錢﹞

歌曰﹕臨產催生不用忙﹐歸芎龜板血餘良。

方名佛手眞奇效﹐生子無虞母體傷。

﹝伯未按﹕若兒下而胞不下者﹐急用酒洗當歸二兩﹐川芎五錢﹐益母艸﹑乳香﹑沒藥各一兩﹐黑芥穗三錢﹐煎服。但有產科醫院者﹐以送院治療爲最妥。﹞

新產之初﹐腹痛暈頭等癥者﹐瘀血相攻衝也。宜加味失笑散。

當歸﹝三錢﹞川芎﹝二錢﹞靈脂﹝二錢﹞蒲黃﹝一錢五分﹞童便﹝一杯﹞

歌曰﹕新產之初瘀要行﹐歸芎靈脂急須烹。

蒲黃童便還加入﹐痛暈煩迷更莫驚。

產後瘀盡﹐諸虛百損並見者﹐气血大虧損也。宜十全大補湯。

生地﹝三錢﹞白芍﹝二錢﹞川芎﹝一錢﹞黨參﹝三錢﹞白術﹝三錢﹞云苓﹝三錢﹞當歸﹝二錢﹞甘艸﹝八分﹞安桂﹝三分﹞黃﹝三錢﹞

歌曰﹕產後瘀行气血虧﹐歸芎地芍術參醫。

云苓甘艸和桂﹐調理精神體不疲。

卷三證治

小兒外證

﹝總訣﹞小兒外證求太陽﹐三字方中明訓彰。究與大人同治法﹐不須科別擅偏長。

小兒發熱﹐兼見惡寒頭痛者﹐太陽經傷寒也。宜人參敗毒散。

人參﹝二錢﹞羌活﹝二錢﹞獨活﹝二錢﹞柴胡﹝二錢﹞前胡﹝三錢﹞川芎﹝一錢﹞桔梗﹝三錢﹞云苓﹝三錢﹞枳殼﹝一錢﹞甘艸﹝一錢﹞葛根﹝二錢﹞大棗﹝二枚﹞蔥白﹝一根﹞生薑﹝三片﹞

歌曰﹕小兒發熱系傷寒﹐敗毒人參獨與羌。

再用柴前芎枳桔﹐苓蔥甘棗葛生薑。

﹝伯未按﹕用淡豆豉三錢﹑蔥白五个﹐煎服亦好。﹞

小兒口噤﹐手足抽掣痰潮者﹐傷風動痰火也。宜羌活息風湯。

羌活﹝一錢﹞竹瀝﹝二錢﹞半夏﹝二錢﹞南星﹝一錢五分﹞生地﹝三錢﹞防風﹝一錢﹞僵蠶﹝三錢﹞薑汁﹝五滴﹞天麻﹝一錢五分﹞甘艸﹝八分﹞枯芩﹝一錢五分﹞枳殼﹝一錢五分﹞犀角﹝二分﹞羚羊角﹝三分﹞

歌曰﹕小兒口噤又痰潮﹐夏瀝羌星風火消。

芩地蠶麻姜枳艸﹐羚防犀角力偏饒。

卷三證治

小兒內證

﹝總訣﹞小兒內證求太陰﹐修園有語特叮嚀。集中所列無他證﹐他證皆當卽此尋。初生小兒﹐屈腰啼叫不休者﹐瘀血積腹內也。宜用下瘀湯。

桃仁﹝三錢﹞靈脂﹝三錢﹞木香﹝一錢﹞濃朴﹝一錢﹞枳殼﹝二錢﹞丹皮﹝一錢五分﹞

歌曰﹕初生兒便哭無休﹐腰屈應知瘀血畱。

靈脂桃仁丹枳殼﹐木香濃朴一方投。

小兒腹痛﹐以及脹滿吐瀉者﹐總責太陰經也。宜香砂六君湯。

木香﹝一錢﹞砂仁﹝二錢﹞白術﹝三錢﹞云苓﹝三錢﹞黨參﹝三錢﹞陳皮﹝三錢﹞半夏﹝二錢﹞甘艸﹝一錢﹞生薑﹝三片﹞大棗﹝二枚﹞

歌曰﹕小兒吐瀉腹疼加﹐用藥仍宜香與砂。

苓艸參甘陳夏共﹐扶脾理气效堪誇。

小兒食積﹐手足熱而腹痛者﹐脾胃不運化也。宜加減平胃散。

蒼術﹝一錢﹞濃朴﹝一錢﹞甘艸﹝八分﹞陳皮﹝一錢五分﹞神曲﹝三錢﹞麥芽﹝三錢﹞山楂﹝二錢﹞黃連﹝三分﹞生薑﹝二片﹞白芍﹝二錢﹞

歌曰﹕腹痛知兒飲食停﹐艸姜楂朴效殊靈。

蒼陳麥曲連同芍﹐脾胃調和病卽寧。

﹝伯未按﹕飯焦炒透﹐和砂仁研細﹐爲消食妙品。﹞

小兒黃瘦﹐以及腹大潮熱者﹐脾胃之疳疾也。宜已疳胡連湯。

枳殼﹝一錢五分﹞山楂﹝一錢五分﹞麥芽﹝三錢﹞蕪荑﹝一錢五分﹞胡黃連﹝二錢﹞白芍﹝一錢五分﹞生薑﹝二片﹞甘艸﹝一錢﹞腹皮﹝一錢﹞銀柴胡﹝二錢﹞

歌曰﹕小兒疳疾瘦兼黃﹐楂麥蕪荑枳艸詳。

腹共胡連柴共芍﹐理脾仍要用生薑。

卷三證治

外科瘡證

﹝總訣﹞癰疽早治勿延遲﹐寒熱相蒸已就時。初起急當消散法﹐成膿托毒是相宜。

瘡癰初起﹐紅腫而極痛癢者﹐風火血相結也。宜消散撤癰散。

歸尾﹝三錢﹞紅花﹝八分﹞銀花﹝三錢﹞赤芍﹝一錢五分﹞黃連﹝二分﹞杏仁﹝三錢﹞

甘艸﹝一錢﹞連翹﹝三錢﹞紫蘇﹝一錢五分﹞花粉﹝三錢﹞黃柏﹝一錢五分﹞荊芥﹝一錢五分﹞

乳香﹝八分﹞黃芩﹝一錢五分﹞防己﹝二錢﹞

歌曰﹕瘡癰初起痛兼紅﹐歸芍銀連杏艸攻。

蘇芥紅花翹黃柏﹐芩防花粉乳香通。

﹝伯未按﹕凡毒初起﹐欲其不大﹐用蜒蚰灰﹑生大黃各四兩﹐五倍子﹑白芨各二兩﹐生半夏﹑白蘞各二兩﹐百艸霜﹑礬紅﹑生南星﹑陳小粉﹑艸烏各一兩﹐熊膽一錢﹐共研末﹐以廣膠化烊﹐芙蓉葉絞汁﹐共量和搗成錠﹐醋磨圍之﹐有效。﹞

癰疽初起﹐白陷而不痛癢者﹐气滯寒痰聚也。宜宣陽撤疽湯。

麻黃﹝八分﹞乳香﹝八分﹞沒藥﹝八分﹞桂枝﹝一錢五分﹞大棗﹝三枚﹞黃﹝三錢﹞

遠志﹝一錢﹞蔻殼﹝八分﹞煨姜﹝一錢五分﹞甘艸﹝一錢﹞

歌曰﹕瘡疽色白要宣揚﹐沒藥麻黃及乳香。

遠志黃同蔻艸﹐再加大棗桂枝姜。

凡瘡初起﹐無論紅白寒熱者﹐當破血行气也。宜外敷百效散。

白芷﹝六分﹞細辛﹝五分﹞川烏﹝八分﹞南星﹝一錢五分﹞艸烏﹝一錢﹞陳皮﹝二錢﹞

姜黃﹝一錢﹞黃連﹝三分﹞大黃﹝一錢五分﹞遠志﹝一錢﹞黃柏﹝一錢五分﹞梔子﹝一錢五分﹞

雄黃﹝一錢﹞五穀虫﹝三錢﹞白礬﹝一錢﹞白芨﹝一錢﹞

共爲細末﹐醋酒合調﹐蒸熱濃敷卽散。已成者﹐畱頂卽穿。

歌曰﹕气血凝時瘡始成﹐二烏辛芷伴南星。

軍連雄柏姜黃入﹐梔芨虫礬敷上精。

凡瘡已成﹐欲其化膿速潰者﹐當排膿內托也。宜黃托裏湯。

黃﹝三錢﹞當歸﹝三錢﹞遠志﹝一錢﹞皂刺﹝一錢五分﹞銀花﹝三錢﹞

花粉﹝三錢﹞生薑﹝三片﹞大棗﹝三枚﹞山甲﹝一錢五分﹞甘艸﹝一錢﹞

歌曰﹕瘡已成時欲化膿﹐黃托裏志歸功。

銀花皂甲同姜棗﹐花粉甘梢煮汁濃。

凡瘡已潰﹐膿腐不能速去者﹐當化腐去毒也。宜消凝還肌丹。

巴豆﹝一錢﹞雄黃﹝一錢﹞共爲末﹐炒至黑色﹐研細﹐納瘡孔中﹐化腐提膿。再用乳香﹑沒藥炒過﹐加麝香少許研末﹐提膿生肌。再加珍珠更妙﹑外貼萬應膏。

歌曰﹕瘡膿已潰腐難消﹐巴豆雄黃力最饒。

乳沒珍珠同麝研﹐生肌專賴二方調。

瘡後陽虛﹐食少體寒便滑者﹐衛气不充足也。宜十全大補湯。

茯苓﹝三錢﹞甘艸﹝二錢﹞生地﹝二錢﹞人參﹝一錢五分﹞當歸﹝三錢﹞川芎﹝二錢﹞

白芍﹝二錢﹞黃﹝三錢﹞安桂﹝四分﹞生薑﹝二片﹞大棗﹝四枚﹞

歌曰﹕瘡後陽虛气不充﹐參苓艸四般同。

歸芎術芍和安桂﹐大補仍資姜棗功。

瘡後陰虛﹐煩渴便黃發熱者﹐營血不滋養也。宜四物養營湯。

生地﹝三錢﹞當歸﹝三錢﹞玉竹﹝二錢﹞茯苓﹝三錢﹞連翹﹝三錢﹞川芎﹝一錢五分﹞

白芍﹝一錢五分﹞黨參﹝二錢五分﹞麥冬﹝一錢五分﹞銀花﹝三錢﹞杏仁﹝三錢﹞竹茹﹝一錢五分﹞甘艸﹝八分﹞

歌曰﹕瘡後陰虛溺便黃﹐歸芎四物養營湯。

地苓參芍銀翹竹﹐玉竹甘冬杏子良。

卷三證治

刀傷跌打

﹝總訣﹞跌打刀傷須急施﹐煎湯何似外敷宜。若云手術須靈捷﹐險癥還延專此醫。

刀傷亡血﹐口渴心煩气喘者﹐陰亡而陽越也。宜滋陰養陽湯。

人參﹝三錢﹞黃﹝三錢﹞麥冬﹝三錢﹞五味﹝一錢﹞棗仁﹝三錢﹞熟地﹝四錢﹞

白芍﹝二錢﹞當歸﹝二錢﹞川芎﹝二錢﹞茯苓﹝三錢﹞甘艸﹝一錢﹞

歌曰﹕刀傷渴喘並心煩﹐冬味參急與吞。

地芍歸芎苓共艸﹐棗仁加入斂眞元。

刀傷冒風﹐發腫發痙發抽者﹐血虛筋失養也。宜滋血養肝湯。

生地﹝三錢﹞當歸﹝三錢﹞白芍﹝二錢﹞竹茹﹝一錢五分﹞續斷﹝二錢﹞秦艽﹝一錢五分﹞

元參﹝一錢五分﹞麥冬﹝一錢五分﹞黃芩﹝一錢五分﹞花粉﹝三錢﹞鉤藤﹝三錢﹞蘇梗﹝一錢﹞

僵蠶﹝三錢﹞甘艸﹝一錢﹞

外用蔥白﹑蟬蛻末炒熱包傷口。

歌曰﹕刀傷變癥爲傷風﹐艽續參歸地芍通。

冬竹蠶藤芩艸梗﹐內兼花粉外蟬蔥。

刀傷潰爛﹐成膿流水不止者﹐血瘀而化膿也。宜提膿化瘀散。

花蕊石﹝一錢五分﹞乳香﹝一錢五分﹞沒藥﹝一錢五分﹞龍骨﹝二錢﹞

冰片爲末納入﹐外貼感應膏。

歌曰﹕刀傷潰爛水長流﹐乳沒還同花蕊投。

冰片再加龍骨﹐五般細研口能收。

四肢頭面﹐跌打損傷疼痛者﹐經絡有死血也。宜通瘀達滯湯。

歸尾﹝三錢﹞紅花﹝一錢﹞荊芥﹝一錢﹞桃仁﹝三錢﹞續斷﹝二錢﹞紫蘇﹝一錢五分﹞

丹皮﹝一錢五分﹞白芍﹝一錢五分﹞竹茹﹝一錢五分﹞川芎﹝八分﹞乳香﹝八分﹞沒藥﹝八分﹞

蚯蚓﹝二條﹞甘艸﹝一錢﹞

如接骨﹐再加自然銅爲末﹐重煎衝服。

歌曰﹕跌打傷頭與四肢﹐紅花歸芍芥芎施。

桃蘇乳沒蚯丹續﹐童便然銅茹艸醫。

腰腹胸背﹐跌打損傷疼痛者﹐膜內有死血也。宜化瘀逐血湯。

蒲黃﹝一錢五分﹞丹皮﹝一錢五分﹞靈脂﹝一錢五分﹞赤芍﹝一錢五分﹞桃仁﹝二錢﹞歸尾﹝二錢﹞牛膝﹝二錢﹞續斷﹝二錢﹞白芍﹝二錢﹞荊芥﹝一錢五分﹞甘艸﹝八分﹞童便﹝半杯衝服﹞

歌曰﹕損傷腹背與腰胸﹐蒲炒丹皮歸尾從。

二芍桃牛和續斷﹐芥靈甘艸便煎濃。

跌打損傷﹐無論何處腫痛者﹐當散血使消也。宜火煨酒調散。

官桂﹝四分﹞丁香﹝十隻﹞小茴香﹝八分﹞紅米﹝八分﹞火酒﹝一杯﹞八角茴香﹝八分﹞調加水少許﹐火煨熱敷﹐用布包裹之。

歌曰﹕損傷總要血瘀消﹐官桂丁香外治饒。

八角茴香同米研﹐還加少許酒來調。

﹝伯未按﹕婦科最重胎產﹐小兒病癥易變﹐外傷尢多危急﹐宜送當地醫療機構檢查處理。本書所載﹐𨿽有可取﹐幸勿依靠自誤。﹞

卷四附錄

救急

﹝總訣﹞世人救急最當詳﹐命在須臾實可傷。因證施方莫疑忌﹐挽回造化致嘉祥。

誤中菌毒﹐嘔吐煩亂欲死者﹐胸傷而气逆也。宜淸胸滌毒飲。

地漿水﹝一兩﹞綠豆﹝四錢﹞甘艸﹝三錢﹞銀花﹝三錢﹞滑石﹝四錢﹞

歌曰﹕菌毒須當飲地漿﹐銀花滑石煮成湯。

再加綠豆和甘艸﹐甘緩調和體卽康。

中一切毒﹐無論藥石虫蛇者﹐皆風痰熱毒也。宜解毒萬應丹。

雄黃﹝一錢﹞白礬﹝一錢﹞犀角﹝四分﹞連翹﹝三錢﹞銀花﹝三錢﹞甘艸﹝一錢﹞滑石﹝三錢﹞防風﹝一錢﹞綠豆﹝四錢﹞射幹﹝一錢﹞

水煎﹐微冷服。

歌曰﹕百毒都須萬應丹﹐雄礬犀角艸防攢。

銀翹滑石能淸熱﹐綠豆仍宜入射幹。

﹝伯未按﹕蛇咬傷﹐搗蒜敷之。蜈蚣咬﹐蜒蚰搗塗。蜂螫﹐蚯蚓糞敷之。﹞

中煤煙毒﹐昏眩迷悶如死者﹐炭气閉肺竅也。宜淸涼解熱漿。

萊菔汁冷服﹐爲第一方。又冷水自胸面灌服之﹐又置冷地風吹則解﹐後煎黃連石膏芒硝湯服之。

歌曰﹕瓦斯昏迷萊菔吞﹐風吹身冷卽能言。

膏連加入芒硝服﹐一派淸涼體不煩。

跌壓猝死﹐血气傷損昏迷者﹐須曲拳堅抱也。宜熱馬溺灌之﹝如無馬溺﹐用童便灌之。再用桃仁﹑紅花﹑麝香﹑酒軍﹑童便並服﹞。

歌曰﹕跌壓昏迷抱要堅﹐熱餐馬溺治當痊。

桃仁軍麝紅花煮﹐童便加來效若仙。

夢魘猝死﹐僵臥呼叫不醒者﹐痰气閉竅道也。宜通關開竅丹。

皂角末﹝一錢﹞半夏末﹝一錢五分﹞

歌曰﹕夢魘須將皂夏吹﹐通關開竅奏奇功。

只緣夢魘因痰閉﹐取嚏除痰此法宜。

凡湯火傷﹐不可冷水逼劫者﹐熱气恐內攻也。宜黃連白虎湯。

石膏﹝四錢﹞知母﹝三錢﹞黃連﹝五分﹞甘艸﹝一錢五分﹞花粉﹝三錢﹞淡竹葉﹝二錢﹞

外用大黃末麻油調敷。

歌曰﹕湯火傷宜用石膏﹐知連甘艸一鍋熬。

蔞根淡竹均淸熱﹐黃共油調外治髙。

投水溺死﹐水不得出﹐閉气者﹐當撬口通竅也。宜吹气吹藥方。

用竹管吹兩耳﹐用生半夏末吹鼻中﹐用皂角末吹下部中﹐水出則气回。

歌曰﹕溺死宜將兩耳吹﹐復吹鼻內气能回。

再將牙皂捶成粉﹐下部吹來有轉機。

救自縊死﹐恐其頸垂气泄者﹐當抵肛提發也。宜推拿按摩方。

不可斷繩﹐當解下放平﹐一人提其發﹐使頸直。一人抵其肛﹐使气不泄。再用兩人按摩推拿﹐曲折手足﹐復用竹管吹耳中﹐良久取嚏﹐進姜湯而活。

歌曰﹕縊死宜將頂發提﹐抵肛摩按漫推移。

再將竹管來吹耳﹐緩進姜湯气可回。

﹝伯未按﹕現下倘遇中毒等事情﹐宜急送醫院救治﹐切勿自療﹐以免耽誤時機﹐至要至要。﹞

