

妙法蓮華經綸貫

妙法蓮華經者。諸佛究竟之極談也。原夫釋迦牟尼如來。實成佛道以來。已經不可思議阿僧祇劫。爲度眾生。無有休息。數數示生。數數示滅。未種善根者。令種善根。已種善根者。令其成熟。已經成熟者。令得解脫。所有法味。不出藏通別圓等四種。所有化儀。不出頓漸祕密不定等四種。且據此番八相成道。說法四十九年。略爲五時。初坐菩提道場。爲大根眾生說大乘法。名第一華嚴時。於化儀爲頓。譬如日出。先照髙山。又如從牛出乳。於化法爲圓兼別。圓被界外利根。別被界外鈍根。此則小機絕分。不見不聞。所以不動寂場。而遊鹿苑。爲五比丘等。說四諦法。詮生滅理。及說十二因緣。事六度等。名第二阿含時。於化儀爲漸之始。譬如日照幽谷。又如從乳出酪。於化法爲藏。但被界內鈍根。令其轉凡成聖。次借維摩等諸大士。互相酬唱。彈偏斥小。嘆大褒圓。名第三方等時。於化儀爲漸之中。譬如食時。又如從酪出生酥。於化法爲四教並談。對半明滿。藏爲半字教。通別圓爲滿字教。使利根得滿益。鈍根得半益。先成聖者。密得通益。次與四大弟子共轉法輪。會一切法皆摩訶衍。名第四般若時。於化儀爲漸之終。譬如禺中。又如從生酥出熟酥。於化法爲帶通別。正明圓教。使界內機。得通教三乘共般若益。界外機。得別圓不共般若益。先成聖者。密得別益。次乃於靈山會上開權顯實。開近顯遠。名第五法華時。於化儀爲會漸歸頓。亦名非頓非漸。譬如日輪當午。大地普照。罄無側影。又如從熟酥出醍醐。於化法爲純圓。無有一人不得作佛。出世本懷。於玆始暢。舉凡如來化度眾生之方便。施設教网之宏綱。咸於此經開發顯示。所以獨名爲妙。至於涅槃扶律談常。不過曲爲末世鈍根。重施方便。令同會眞實耳。其祕密不定二種化儀。徧在前之四時。惟法華是顯露。非祕密。是決定。非不定也。此經靈山演說。凡有八年。貝葉傳持。積至八里。流入震旦者。凡有三譯。今鳩摩羅什所譯。共七卷。二十八品。自古注家。紛紛不一。或簡或繁。莫得眞要。惟天臺智者大師。初見南嶽慧思大師於光州大蘇山。思授以普賢道場。令修法華三昧。誦經至藥王菩薩本事品。是眞精進。是名眞法供養如來。豁然大悟。寂而入定。親見靈山一會。儼然未散。獲一旋陀羅尼。自是以後。照了法華。如曦和之臨萬象。達諸法相。似淸風之遊太虛。遂以五重玄義。解釋總題。章安尊者記成玄義十卷。復以四意消釋經文。章安尊者記成文句十卷。言五重玄義者。一法諭爲名。二實相爲體。三一乘因果爲宗。四斷疑生信爲用。五無上醍醐爲教相也。言四意消文者。一因緣。二約教。三本迹。四觀心也。消文浩博。未暇委悉。今略出五重玄義。一法諭爲名者。妙法二字謂之法。蓮華二字謂之諭。法者。略而言之。眾生法。佛法。心法也。妙者。略而言之。相待妙。絕待妙也。經云。爲令眾生開示悟入佛之知見。若眾生無佛知見。何所論開。當知佛之知見。蘊在眾生。故眾生法妙也。佛法不出權實。經云。是法甚深妙。難見難可了。一切眾生類。無能知佛者。卽是嘆實智妙。又云。及佛諸餘法。亦無能測者。卽是嘆權智妙。惟佛與佛。乃能究盡諸法實相。諸法是卽實之權。實相是卽權之實。故佛法妙也。安樂行品云。修攝其心。觀一切法不動不退。普賢觀云。我心自空。罪福無主。觀心無心。法不住法。淨名云。觀身實相。觀佛亦然。諸佛解脫。當於眾生心行中求。華嚴云。心佛及眾生。是三無差別。故心法妙也。相待妙者。待半字爲粗。明滿字爲妙。三藏但半字生滅門。不能通滿理。故粗。滿字是不生不滅門。能通滿理。故妙。又方等般若。帶方便通滿理。故粗。今經直顯滿理。故妙。絕待妙者。說無分別法。卽邊而中。無非佛法。亡泯淸淨。無復有法可相形比。待誰爲粗。形誰爲妙。無所可待。亦無可絕。不知何名。彊言爲絕。妙名不可思議。不因乎粗而名爲妙。若謂獨有法界廣大獨絕者。此則大有所有。何謂爲絕。今法界淸淨。不可以待示。不可以絕示。滅待滅絕。故言寂滅。用是兩妙。妙上三法。眾生之法。亦具二妙。佛法心法。亦具二妙。故稱妙法。又廣釋妙者。有迹門十妙。本門十妙。觀心十妙。迹門十妙者。一境妙。二智妙。三行妙。四位妙。五三法妙。六感應妙。七神通妙。八說法妙。九眷屬妙。十功徳利益妙。實相之境。非佛天人所作。本自有之。非適今也。故居最初。迷理故起惑。解理故生智。智爲行本。因於智目。起於行足。目足及境。三法爲乘。乘於是乘。入淸涼池。登於諸位。位何所住。住於三法祕密藏中。住是法已。寂而常照。照十界機。機來必應。若赴機垂應。先用身輪。神通駭動。次以口輪。宣示開導。旣沾法雨。稟教受道。成法眷屬。拔生死本。開佛知見得大利益。前五約自行。因果具足。後五約化他。能所具足。經云。惟佛與佛。乃能究盡諸法實相。所謂諸法如是相。如是性。如是體。如是力。如是作。如是因。如是緣。如是果。如是報。如是本末究竟等。卽境妙也。我所得智慧。微妙最第一。以此妙慧。求無上道。卽智妙也。本從無數佛。具足行諸道。行此諸道已。道場得成果。佛子行道已。來世得作佛。卽行妙也。天雨四華。表住。行。向。地。開示悟入。亦是位義。乘是寶乘。遊於四方。直至道場。四方。是因位。道場。是果位。卽位妙也。佛自住大乘。如其所得法。定慧力莊嚴。大乘。卽眞性軌。定。卽資成軌。慧。卽觀照軌。是三法妙也。於三七日中。思惟如是事。我以佛眼觀。見六道眾生等。卽感應妙也。入定。雨華。動地放光等。卽神通妙也。其所說法。皆悉到於一切智地。已今當說。最爲難信難解等。卽說法妙也。但教化菩薩。無聲聞弟子。卽眷屬妙也。現在未來若聞一句一偈。我皆與授阿耨多羅三藐三菩提記。須臾聞之。卽得究竟三菩提。不令一人獨得滅度。皆以如來滅度而滅度之。卽功徳利益妙也。本門十妙者。一本因妙。二本果妙。三本國土妙。四本感應妙。五本神通妙。六本說法妙。七本眷屬妙。八本涅槃妙。九本壽命妙。十本利益妙。本因妙者。本初發菩提心。行菩薩道。所修因也。若十六王子。在大通佛時。宏經結緣。皆是中間所作。非本因也。過是塵點劫前所行道者。名本因妙。本果妙者。本初所行圓妙之因。契得究竟常樂我淨。乃是本果。不取寂場捨那成佛爲本果也。但取成佛以來甚大久遠初証之果。名本果妙。本國土妙者。本旣成果。必有依國。今旣迹在同居。或在三土。中間亦有四土。本佛亦有四土。復居何處。文云。自從是來。我常在此娑婆世界說法教化。按此文者。實非今日迹中娑婆。亦非中間權迹處所。乃是本之娑婆。卽本土妙也。本感應者。旣已成果。卽有本時所證二十五王三昧。慈悲誓願。機感相關。能卽寂而照。故言本感應也。本神通者。亦是昔時所得無記化化禪。與本因時諸慈悲合。施化所作神通。駭動可度眾生。故言本神通也。本說法者。卽是往昔初坐道場。始成正覺。初轉法輪。四辯所說之法。名本說法也。本眷屬者。本時說法所被之人。如下方住者。彌勒不識。卽本之眷屬也。本涅槃者。本時所證斷徳涅槃亦是本時應處同居方便二土。有緣旣盡。唱言入滅。卽本涅槃也。本壽命者。旣唱入滅。則有長短遠近壽命也。本利益者。本時眷屬所獲諸功徳也。觀心十妙者。迹門本門。皆論觀心。迹門觀心散在諸文。本門觀心者。佛如眾生如。一如無二如。佛旣觀心。得此本妙。迹用廣大。不可稱說。我如如佛如。亦當觀心出此大利。亦願我如速如佛如。故文云聞佛壽無量。深心須臾信。其福過於彼。願我於未來。長壽度眾生。如今日世尊。諸釋中之王。道場師子吼。說法無所畏。我等於未來。一切所尊敬。坐於道場時。說壽亦如是。此卽觀心本妙。得六卽利益之相也。次明蓮華者。譬諭妙法也。華有多種。或狂華無果。可諭外道空修梵行。無所尅獲。或一華多果。可諭凡夫供養父母。報在梵天。或多華一果。可諭聲聞種種苦行。止得涅槃。或一華一果。可諭緣覺一遠離行。亦得涅槃。或前果後華。可諭須陀洹卻後修道。或前華後果。可諭菩薩先藉緣修。生後眞修。此皆粗華不可以諭妙法。惟此蓮華。華果俱多。可譬因含萬行。果圓萬徳。又爲蓮故華。華實具足。可諭卽實而權。華開蓮現。可諭卽權而實。華落蓮成。蓮成亦落。可諭非權非實。故以蓮華諭於妙法。又以此華諭迹本兩門。各有三諭。迹門三者。一華生必有於蓮爲蓮故華。而蓮不可見。此譬爲實施權。意在於實無能知者。二華開蓮現。而須以華養蓮。譬權中有實。昔無人知。今開權顯實。意須於權廣識恆沙佛法者。秖爲成實。使深識佛知見耳。三華落蓮成。譬廢權立實。惟一佛乘。直至道場。菩薩有行。見不了了。但如華開。諸佛以不行故。見則了了。譬如華落蓮成也。本門三者。一華必有蓮。譬迹必有本。迹含於本。意𨿽在本。佛旨難知。彌勒不識。二華開蓮現。譬開迹顯本。意在於迹。能令菩薩識佛方便。旣識迹已。還識於本。增道損生。三華落蓮成。譬廢迹顯本。旣識本已。不復迷迹。但於法身修道圓滿上地也。又經中凡有七諭。皆諭權實。今以蓮華而總諭之。七諭者。一火宅中三車一車諭。以三車諭權。大白牛車譬實。二信解品中窮子諭。以雇作譬權。付業譬實。三藥艸諭。以三艸二木譬權。一地譬實。四化城諭。以作化譬權。寶處譬實。五授記品系珠諭。以少有所得譬權。寶珠貿易譬實。六安樂行品輪王諭。以隨功賞賜譬權。解髻明珠譬實。此六皆迹門開權顯實諭也。七壽量品中良醫諭。以使告父死譬權。來歸使見譬實。此卽本門開近顯遠諭也。更有王饍鑿井二諭。旣非全譬一期開顯。所以智者大師略而不舉。後世輒云九諭。可謂依文不依義矣。經者佛所說法之通名也。梵云薩達摩。芬陀利。修多羅。薩達摩。此翻妙法。分陀利此翻蓮華。具如前釋。此名異於眾典。故稱爲別。一代時教。皆名爲修多羅。故稱爲通。修多羅或翻爲經。或翻爲契。或翻爲法本。或翻爲綫。或翻爲善語教。或云無翻。而含五義。一法本。亦云出生。二微發。亦云顯示。三湧泉。四繩墨。五結鬘。就此翻五含五。各具教行理三。教卽世界悉檀。行卽爲人對治二種悉檀。理卽第一義悉檀也。又此方聖說爲經。經者訓法。訓常法以軌持爲義。教可軌。行可軌。理可軌。故名爲法。常者。不變爲義。天魔外道不能攺壞。卽教常。眞正無雜。無能逾過。卽行常。湛然不動。決無異趣。卽理常也。二實相爲體者。經云。今佛放光明。助發實相義。又云。諸法實相義。已爲汝等說。又云。惟佛與佛。乃能究盡諸法實相。又云。諸佛法久後。要當說眞實。又云。我以相嚴身。爲說實相印。又云。開方便門。示眞實相。又云。觀諸法實相。故知諸佛爲一大事因緣出現於世。秖令眾生開佛知見。見此一實。非因非果之理耳。三一乘因果爲宗者。此經始從序品。訖安樂行品。破廢方便。開顯眞實佛之知見。亦明弟子實因實果。亦明師門權因權果。文義𨿽廣。撮其樞要。爲成弟子實因實果。因正果傍。故於前段明迹因迹果也。從湧出品訖勸發品。發迹顯本。廢方便之近壽。明長遠之實果。亦明弟子實因實果。亦明師門實因實果。而顯師之實果。果正因傍。故於後段明本因本果也。四斷疑生信爲用者。迹門用佛菩提二智。斷七種方便最大無明。同入圓因本門破執近迹之情。生於本地深信。乃至等覺亦令斷疑生信也。五無上醍醐爲教相者。五時譬諭。略如前說。若華嚴初逗圓別之機。髙山先照。直明次第不次第修行地上住上之功徳。不辯如來說頓之意。若四阿含通說無常。知苦斷集。證滅修道。不明如來曲巧施小之意。若諸方等折小彈偏。褒圓嘆大。慈悲行願。事理殊絕。不明並對訶贊之意。若般若共則三人同入。別則菩薩獨進。廣歷陰入。盡淨虛融。亦不明共別之意。若涅槃在後。略斥三修。粗點五味。亦不委說如來置教原始要結之終。凡此諸經。皆是逗會他意。令他得益。不譚佛意。意趣何之。今經不爾。舉凡法門綱目。大小觀法。十力無畏。種種規矩。皆所不論。爲前經已說故。但論如來布教之元始。中間取與。漸頓適時。大事因緣。究竟終訖。當知此經。惟論設教大綱。不委微細綱目。譬如算者。初下後除。紀定大數。不存斗斛。秖爲深論聖教。妙說聖心。近會圓因。遠申本果。所以請疑不己。若能精知教相。則識如來權實二智也。經文二十八品。智者大師分爲三分。初品爲序方便品訖分別功徳十九行偈。凡十五品半。名正宗。從偈後盡經。凡十一品半。名流通。又一時分爲二。從序至安樂行。十四品約迹開權顯實。從湧出訖經十四品。約本開近顯遠本迹各序正流通。初品爲序。方便訖授學無學人記品爲正。法師訖安樂行爲流通。湧出訖彌勒已問斯事。佛今答之。半品爲序。從佛告阿逸多下。訖分別功徳品偈爲正。此後盡經爲流通。初序有通。有別。通則總冠兩門。別則發起三周正說。後之流通。有勸持。有囑累。勸則別約本門。囑則通囑全部大經。迹門後五品。但是勸持迹門。本門初序分。但是發起本門。初序品者。次也。由也。述也。如是等六義證信。冠於經首。次序也。放光六瑞發起之端。由序也。問答釋疑。正說弄引。敍述也。故名序品。次方便品以下。凡有三周說法。今方便品。作三乘一乘說。名法說一周。上根得悟。授舍利弗記。次譬諭品。作三車一車說。名譬說一周。中根得悟。授四大弟子記。次化城諭品。明宿世結緣事竟。重作三百由旬。五百由旬說。名因緣說一周。下根得悟。授五百及二千人記。此卽迹門開權顯實之正宗也。言方便品者。略爲三解。一曰。方者。法也。便者。用也。善用偏法。巧逗眾生。名爲方便。此可釋他經。非今品意。二曰。方便者。門也。門名能通。通於所通。方便爲眞實作門。眞實得顯。功由方便。此亦可釋他經。非今品意。三曰。方者。祕也。便者。妙也。妙達於方。卽是眞祕。點內衣裏無價之珠。與王頂上惟有一珠。無二無別。指客作人。是長者子。亦無二無別。如斯之言。是祕是妙。正是今品意也。此品正開三乘之權。顯一乘之實。於中有略有廣。略則動執生疑。廣則斷疑生信。略中要旨不出惟佛與佛。乃能究盡諸法實相數語。乃一經之宏綱。眾義之淵府。南嶽大師。約義三轉讀之。一者是相如。是性如。乃至是報如。如名不異。卽空義也。二者如是相。如是性。乃至如是報。點空相性。名字施設。迆邐不同。卽假義也。三者相如是。性如是。乃至報如是。如於中道實相之是。卽中義也。分別令易解。故明空假中。得意爲言。空卽假中。約如明空。一空一切空。點如明相。一假一切假。就是論中。一中一切中。非一二三。而一二三。不縱不橫。名爲實相。惟佛與佛究盡此法。是十法攝一切法。智者大師復約四番釋之。一約十界。二約佛界。三約離合。四約位。一約十界者。謂六道四聖也。法𨿽無量。數不出十。一一界中。𨿽復多派。不出十如。如地獄界。當地自具相性本末。亦具畜生界相性本末。乃至具佛法界相性本末。無有缺減。當知一一界。皆有餘九界十如。若照自位九界十如。皆名爲權。照其自位佛界十如。名之爲實。一中具無量。無量中具一。所以名爲不可思議。凡夫𨿽具。絕理情迷。二乘𨿽具。捨離求脫。菩薩𨿽具。照則不周。名不了了。如來洞覽。橫豎具足。二約佛法界釋者。佛界非相非不相。而名如是相。指萬善緣因。故下文云。眾寶莊較。佛界非性非不性。而名如是性。指智慧了因。故下文云。有大白牛。佛界非體非不體。而名如是體。指實相正因。故下文云。其車髙廣。佛界非力非不力。而名如是力。指菩提道心慈善根力等。故下文云。又於其上張設幰蓋。佛界非作非不作。而名如是作。指任運無功用道。故下文云。其疾如風。佛界非因非不因。而名如是因。指四十一位。故下文云。乘是寶乘。遊於四方。佛界非緣非不緣。而名如是緣。指一切助菩提道。故下文云。又多僕從而侍衛之。佛界非果非不果。而名如是果。指妙覺朗然。圓因所克。故下文云。直至道場。佛界非報非不報。而名如是報。指大般涅槃。故下文云。得無量無漏淸淨之果報。佛界非本非末。而言本末。本卽佛相。末卽佛報。是自行之權。佛界非等非不等。而言究竟等。指於實相。是自行之實。卽實而權。故言本末。卽權而實。故言爲等。三約離合者。若佛心中所觀十界十如。皆無上相乃至無上果報。惟是一佛法界。如海總萬流。千車共轍。此卽自行權實。若隨他意。則有九法界十如相性等。卽是化他權實。化他𨿽復有實。皆束爲權。自行𨿽復有權。皆爲實。此卽自行化他權實。隨他則開。隨自則合。橫豎周照。開合自在。四約位釋如是相者。一切眾生。皆有實相。本自有之。乃是如來藏之相貌也。如是性。卽是性徳智慧第一義空也。如是體。卽是中道法性之理也。是爲三徳。通十法界位位皆有。若研此三徳。入於十信位。則名如是力如是作。入四十一位。名如是因如是緣。若至佛地。名如是果如是報。初三名本。後三名末。初後同是三徳。故言究竟等也。廣開三顯一中。𨿽徧引十方三世佛佛道同。總不出於四一。所謂理一。人一。行一。教一。理一者。約開示悟入佛之知見。明之復欲四意。一約圓位。二約圓智。三約圓門。四約觀心。一約圓位者。開卽十住。初破無明。開如來藏。見實相理。示卽十行。惑障旣除。知見體顯。體備萬徳。法界眾徳。顯示分明。悟卽十回向。障除體顯。法界行明。事理融通。更無二趣。入卽十地。事理旣融。自在無礙。自在流注。任運從阿到茶。入薩婆若海。然圓道妙位。一位之中。卽具四十一地功徳。秪開卽具示悟入等。更非異心。但如理知見。無有分別淺深之相。欲顯如量知見。故分別四位耳。二約圓智者。一道慧。見道實性。實性中得開佛知見。二道種慧。知十法界諸道種別解惑之相。一一皆示佛知見。三一切智。知一切法一相寂滅。寂滅卽悟佛知見。四一切種智。知一切法一相寂滅相。種種行類相貌皆識。卽入佛知見。又道慧如理名開。道種慧如量名示。一切智理量不二稱悟。一切種智理量雙照爲入。此亦約實理無淺深中而淺深分別也。三約圓教四門橫釋四句者。空門。一空一切空。卽開佛知見也。有門。一有一切有。卽示佛知見。亦空亦有門。一切亦空亦有。卽悟佛知見。非空非有門。一切非空非有。卽入佛知見。能通則四。所通則一。開示悟入。是能通之門。所知所見。是所通之理也。四約觀心釋者。觀於心性三諦之理。不可思議。此觀明淨爲開。𨿽不可思議。而能分別空假中心宛然無濫名示。空假中心卽三而一。卽一而三名悟。空假中心非空假中。而齊照空假中名入。是爲一心三觀。而分開示悟入之殊也。所以四種釋者。見理由位。位立由智。智發由門。門通由觀。觀故則門通。門通故智成。智成故位立。位立故理見。見理故名爲理一也。諸佛如來但教化菩薩。卽是人一。諸有所作常爲一事。卽是行一。但以一佛乘故。爲眾生說法卽是教一。此之四一。徧會昔日權理權人權行權教。成今實理實人實行實教。故名開權顯實。妙達於方。卽是眞祕也。第三譬諭品者。比況名譬。曉訓名諭。托此比彼。寄淺訓深。前文法說一周。上根獲悟。中下之流。抱迷未遣。大悲不已。巧智無邊。借世間父子。以況出世師弟。借火宅以諭三界。借三車一車以諭三乘一乘。故名譬諭品也。第四信解品者。中根聞譬說一周。信發解生。疑去理明。乃自陳窮子之諭。領上法譬二周之旨也。第五藥艸諭品者。土地是能生。雲雨是能潤。艸木是所生所潤。所生所潤。通皆有用。而藥艸用彊。諭有漏諸善。悉能除惡。而無漏爲最。無漏眾中四大弟子。以譬領佛譬。深會聖心。佛故述成而推廣之。第六授記品者。梵語和伽羅。此云授記。又云受記。受決。受冚。授。是與義。受。是得義。記。是記事。決。是決定。冚是了冚。此卽授中根四人成佛記也。第七化城諭品者。無而歘有名化。防非禦敵稱城。以諭二乘涅槃。乃如來權智所爲也。以權智力。無而說有。用教爲化。防思禦見。名爲涅槃。若藏通二乘。生安隱滅度想。不知是化。通教菩薩入而還出。亦不知是化。別教從城門徑過。不以爲極。亦不說是化。惟圓教知無賊病。亦不須城。故言化城。此正爲下根人。作夙世因緣說一周也。第八五百弟子受記品。第九授學無學人記品。卽是普與下根授記作佛。迹門正宗齊此。此下有五品流通。法師寶塔兩品。明宏經功深福重。流通未聞。利益巨大。達多一品。引往宏經。彼我兼益。以證功徳深重。持品八萬大士忍力成就者。此土宏經。新得記者他土宏經。安樂行品。以外凡初心。欣斯勝福。見聲聞畏憚聞菩薩擯辱。顧己力弱。無益自他便生退沒。佛爲此人。說安樂行。依之宏法。不慮危苦。又法師品。釋尊自說宏經功福。命覓流通。寶塔品。多寶及分身佛。且證且助。勸覓流通。今第十法師品。法者軌則也。師者訓匠也。法𨿽可軌。體不自宏。通之在人。五種通經。皆得稱師。舉法成其自行。皆以妙法爲師。師於妙法。自行成就。故言法師。又以妙法訓匠於他。故舉法目師。名爲法師。文中先嘆美五種法師能持法人。一受持。二讀。三誦。四解說。五書寫。後嘆美所持之法。及示通經方軌。所謂入如來室。著如來衣。坐如來座。如來室。是大慈悲。若就同體。卽法身也。若被眾生。卽是解脫。能令眾生會於同體。卽是般若。如來衣者。若就所覆。卽法身也。若就能覆嚴身。卽寂滅忍也。若就和光利物。卽解脫也。如來座者。若就能坐。卽般若也。若就所坐。卽法身也。身座冥稱。卽解脫也。𨿽復各具。秪是一三。三尙非三。豈離爲九。是則菩薩常觀涅槃。故勸宏經者。而常觀之。不觀能宏之心。焉曉所宏之理。故佛令入我室。著我衣。坐我座。若無三法。何謂宏經。第十一見寶塔品者。多寶佛塔從地湧出。大眾咸見。發大音聲以證前。集佛開塔以起後也。第十二提婆達多品者。提婆達多。此雲天熱。生時人天生熱。因此立名。迹行逆行。本是佛師。眾生煩惱燒熱。故菩薩示同病行而度脫之。文中先明昔日達多通經。釋迦成道。次明文殊今日通經。龍女成佛。第十三持品者。有受持。有勸持也。第十四安樂行品者。身無危險故安。心無憂惱故樂。身安心樂故能進行。此依事釋也。著如來衣。則法身安。入如來室。故解脫心樂。坐如來座。故般若導行進。此附上品文釋也。住忍辱地。故身安。而不卒暴故心樂。觀諸法實相故行進。此附本品文釋也。安名不動。六道生死。二聖涅槃。所不能動。樂名無受。不受三昧廣大之用。不受凡夫之五受。乃至圓教中五受生見。亦皆不受。有受則有苦。無受則無苦。無苦無樂。乃名大樂。行名無行。不行凡夫行。不行賢聖行。故言無行。而行中道。是故名行。此法門釋也。文中凡有四段。卽是以止觀慈悲導三業及誓願也。身業有止。故離身粗業。有觀。故不得身。不得身業。不得能離。無所得故。不墮凡夫。有慈悲故。勤修身業。廣利一切。不墮二乘地。有止行故。著忍辱衣。有觀行故。坐如來座。有慈悲故。入如來室。止行離過。卽成斷徳觀行無著。卽成智徳。慈悲利他。卽成恩徳。恩徳資成智徳。智徳能通達斷徳。是名身業安樂行。余口意誓願亦如是。齊此是迹門流通竟也。第十五從地湧出品者。下方空中法身大士。是釋尊本時弟子。今奉命湧出宏經。彌勒尙自不識。由此發起開近顯遠之大教也。第十六如來壽量品。正開近迹而顯遠本如來者。十方三世諸佛二佛三佛本佛迹佛之通號也。壽者受也。量者詮量也。今正詮本地報身功徳。而報身智慧。上冥下契。三身宛足。故言如來壽量品。第十七分別功徳品者。佛說壽量。三世弟子得種種益。故言功徳淺深不同。故言分別也。品中有授記領解流通。佛說長行。爲總授法身記。彌勒說偈。爲總申領解。此後爲流通分。於中先明現在四信。次明滅後五品。四信者。一一念信解。未能演說。二略解言趣。三廣爲他說。四深信觀成。五品者。一直起隨喜心。二加自受持讀誦。三加勸他受持讀誦。四加兼行六度。五加正行六度也。第十八隨喜功徳品。明初品因功徳以勸流通。隨者隨順事理無二無別。喜是慶己慶人。順理者。聞佛本地深遠深遠。信順不逆。無一毫疑滯。順事者。聞佛三世益物。橫豎該亙。徧一切處。亦無一毫疑滯。順理有實功徳。順事有權功徳。慶己有智慧。慶人有慈悲。權實智斷合而說之。故言隨喜功徳品。第十九法師功徳品。明初品果功徳以勸流通。所謂六根淸淨。第二十常不輕菩薩品。引信毀罪福。證勸流通。內懷不輕之解。外敬不輕之境。身立不輕之行。口宣不輕之教。人作不輕之目。故名常不輕也。已上三品半文。卽勸持流通竟。此下有八品文。明付囑流通。又分爲三。神力囑累兩品。正明囑累流通藥王下五品。約化他勸流通。普賢一品。約自行勸流通也。第二十一如來神力品者。神名不測。力名幹用。不測則天然之體深。幹用則轉變之力大。此中爲付囑深法。現十種大力。故名爲神力品。第二十二囑累品者。囑是佛所付囑。累是煩爾宣傳。此從聖旨得名。又囑是頂受所囑。累是甘而弗勞。此從菩薩敬順得名。又囑是如來金口所囑。累是菩薩丹心頂荷。此從授受合論。是故如來躬從座起。申手摩頂。授以難得之法。大眾曲躬合掌。如世尊勑。當具奉行。殷勤授受。故名囑累。第二十三藥王菩薩本事品者。勗宏法之師。應當竭其神力。盡其形命。以宏大法也。第二十四妙音品。第二十五觀世音普門品。皆勸受法弟子。令知他方大士。奉命宏經。普現色身。形無定準。不可以牛羊眼看。不可以凡庸識度。於所聞處。勿生輕想。輕想則法不染心也。第二十六陀羅尼品者。惡世宏經。每多惱難。故以咒護之。使道流通。第二十七妙莊嚴王本事品者。說四聖之前緣。顯人護之功徳。第二十八普賢菩薩勸發品者。梵音邲輸綆陀。此翻普賢。亦翻徧吉。伏道周徧名普。鄰終際極名賢。勸發者。戀法之辭也。遙在彼國。具聞此經。始末旣周。欲令自行化他。永永無已。故自東而來勸發。又總約十一品半流通之文生起次第者。現在聞經。得眞似兩益。如上說。若直聞一句。而生隨喜。如現在四信。格其功徳。未來無佛。恐人疑福少。故說滅後五品功徳也。因功徳微密。未若果功徳彰灼。故說法師功徳品。因果雙舉。未若引證分明。故說不輕。𨿽舉往人。未若現變。故說神力。𨿽示神力。未若摩頂付囑。故說囑累。𨿽通途囑累。未若示具要術。棄身存道。故說藥王。𨿽誡能化。未若誡其所化。隨聞法處。應生佛想。故說妙音觀音。若初心宏經。旣無神力。當依內禁。故說陀羅尼。復須外護。故說嚴王普賢。聯翩重疊。使大法宏通耳。復次普賢更請正說。勸發自行。更請流通。勸發化他。佛總以四法答之。一者爲諸佛護念。二者植眾得本。三者入正定聚。四者發救一切眾生之心。卽是雙答正及流通大旨。何者。佛𨿽無偏。若能遠惡從善。反迷還正。開權知見。顯佛知見。則稱可聖心。諸佛護念。若佛知見開。則般若照明。是植眾徳本。亦是入正定聚。不亂不味。不取不捨。亦是發救眾生心。當知此四。與開權顯實。名異體同。無二無別。又佛護念者。是開佛知見。植眾徳本者。是示佛知見。發救眾生心。是悟佛知見。入正定聚。是入佛知見。迹門之要。此四收矣。又厴迹則有本。從本開示悟入。故有迹中開示悟入。今開迹卽顯本。本迹無二無別。以四法答其請正。於義明矣。以四法答請流通者。流通之方。惟三惟四。發救眾生心。是入如來室。入正定聚。佛所護念。是著如來衣。植眾徳本。是坐如來座。是宏宣之要。卽四而三也。又發救眾生心。是誓願安樂行。入正定聚。是意安樂行。植眾徳本。是口安樂行。諸佛護念。是身安樂行。當知後四。卽前四也。一答酬其兩請。舉四冠罩一經。法華之重演。豈不巧且妙哉。所願一句沾神。咸資彼岸。思惟修習。永用舟航。隨喜見聞。恆爲主伴。若取若捨。經耳成緣。或順或逆。終因斯脫。願解脫之日。依報正報。常宣妙經。一剎一塵。無非利物。惟願諸佛。冥燻加被。一切菩薩。密借威靈。在在未說。皆爲勸請。凡有說處。親承供養。一句一偈。增進菩提。一色一香。永無退轉。

妙法蓮華經綸貫後序

昔李靑蓮登黃鶴樓。見崔灝題詩。遂爲閣筆。知其不可勝也。智者大師。親證法華三昧。光宅尙破。余家可知。後人紛紛再出手眼。未具靑蓮學識故耳。余旣述佛頂玄文。諸友咸請再解法華。堅以此意辭之。適因演妙典於紫雲。有達際法友。督梓梵文。欲撮略全經大旨。以便初學。敬依玄義文句。節取大綱。名爲綸貫。庶幾染指而知全鼎之味云爾。若以抄錄舊文爲誚。予何敢辭。藕益智旭謹識

