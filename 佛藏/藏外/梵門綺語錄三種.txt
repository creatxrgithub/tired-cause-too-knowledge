梵門綺語錄三種

﹝淸﹞佚名撰

●梵門綺語錄一

◎杭州慈渡庵某氏女

某氏女曾住上海新閘某里﹐年不及花信風﹐舉止闊綽﹐居恆不事妝飾﹐裝束靚雅﹐風流旖旎﹐望之如藐姑仙子。赫躓不律﹐實不能仿佛其一二﹑第以幽間貞靜﹐不苟笑言﹐人之見之者﹐知爲大家閨秀也。顧其所居﹐不禦婢媼﹐祗一年與相若之少年隨之。飲食必侍﹐出入必從﹐或以爲伉儷也﹐則尊卑之辧似嚴﹔或以爲僕役也。則上下之分從略。兄歟﹖弟歟﹖似是而非﹐又在疑似間﹐夫惟存而不論﹐略而不議而已。粵人某操罌粟業﹐持籌握算﹐滬瀆大腹賈也﹐偶經其門﹐見而艷之﹐浼其房主人爲撮合山﹐願以重金作下聘禮。主人假索租值期﹐親詣女所﹐以意風女。女似首肯﹐並不問其爲正室爲簉室也。但云有父母在﹐一稟明後﹐俟命卽定耳。主人以告粵人﹐粵人喜甚﹐以爲藍橋玉杵臼﹐裴航不能專美於前矣。然恐女有反覆﹐先以三千金托主人轉爲贈﹐且云衣裳飾品﹐姑俟他時。女故作推卻意﹐固辭而後受。旋有一聾媼來﹐謂是其親生母。粵人促主人以婚事請﹐媼固充耳不能聞。告語之下﹐無所可否。但作點首狀﹐一似無不悉遵臺命者。粵人又以金珠數事﹐價值巨金﹐介主人盛飾﹐往請婚期焉﹐並以五百金爲老母壽﹐媼一一笑而納之。婚有日矣﹐今夕何夕﹖見此粲者。粵人盛備輿馬﹐倩主人作冰上人﹐相將至其門﹐途中觀者﹐咸嘖噴稱美曰「阿誰艷福﹐何修得此﹗」孰意事出意外﹐變起臨時。百兩來迎﹐雙門緊閉﹐詢諸鄰右﹐昨夜遷矣。人面不知何處去﹐桃花依舊笑春風。主人第徇粵人之情﹐並非好作證婚人。財非中飽﹐自是無庸任其咎。惟是鴻飛冥冥﹐未免咄咄稱怪。在粵人則黃金虛牝﹐實爲騙扃所賣﹐自不禁狂呼負負。然以女之處心積慮﹐設計頗工﹐知蹤迹亦未必有效﹐遂卽不予深究﹐付諸無如何而已。由是觀之﹐安知聾母之非眞母﹐母聾之非眞聾﹐特假是以售其術耳。至飲食必侍﹑出入必從之年少﹐究爲女之何如人﹐則殊不可知。林眉月女史﹐浙人也﹐與女爲同鄕。爲余述女子歷史甚詳。女越產也﹐其父曾任某縣教諭﹐女隨父在任所﹐闌干苜蓿﹐冷署淸閒﹐教以讀書﹐頗覺聰慧﹐及長解吟詠﹐善作小詩。年及笄矣﹐感帨有厖空賦懷春之句﹐射屏無雀尙虛中選之人。縫人某者年未弱冠﹐風流自賞﹐翩翩少年也。時以裁衣入署﹐女嘗與之商量尺寸。積久之下﹐相識日稔﹐兩情相洽﹐至於苟且。女乃竊其父之宦囊金﹐挾而與之偕行。初則匿居某處﹐偵騎莫之得﹐繼以資斧乏絕﹐不得已﹐作遁入空門計﹐皈依杭城慈渡庵。弓足雲鬟﹐未經剃度。蓋但借佛門以匿迹﹐非眞與我佛有緣者。六根未淨﹐五蘊非空﹐又與某道士結不解緣﹐住持尼屢戒不能悛。會同庵有沈小姐者﹐某紳女也﹐未嫁而夫死﹐俗稱之爲望門寡。守貞不字﹐勘破紅塵﹐繡佛長齋﹐深耽禪悅。女與之暱甚。沈不知女之所爲﹐以其性情和易﹐兩相魚水﹐遂以禪房密友視之。初不料女之蓄意不良﹐而心懷叵測也。沈固挾有多金﹐並在家時之金珠飾物甚多﹐女或約沈以寄香普陀﹐或紿沈以建築庵捨﹐窮思極想﹐涎其多金﹐不數月間﹐沈之資財﹐爲女騙者十八九。猶不止此﹐復欲以人之污己者污沈﹐致沈忍之無可忍﹐訴之無可訴﹐追悔莫及﹐羞仇自盡﹐女由是不容於其庵﹐爲住持尼所逐﹐而人言藉藉。武林無女容足地﹐間關來海上﹐思欲以賣笑爲生涯。住居新閘時﹐專使其騙人伎倆﹐其受其愚而墮其術者﹐豈第一粵人哉﹗相隨之少年﹐卽當日之縫人也。端莊其面﹐淫毒其心﹐是眞一女界醜歷史。其敗類未有至於此極者。女史知女顚末﹐爲餘言如此。余聞女史言﹐得盡女之梗槪。余客海上久矣﹐猶憶昔年曾與女遇﹐一見卽知其爲風塵中人物﹐顧以天生麗質﹐未免有情﹐探訪之餘﹐頗涉遐想。幸余以寒素故﹐未致被其騙。不然﹐其不至步粵人後塵不止。厥後數年﹐音耗杳然。去年偶於同安茶樓見之﹐齒微長﹐而風韻一如舊時﹐有知其近況者﹐謂現住小東門﹐與某醫士結露水緣云。

◎蘇州鳳池庵小馥

官府之斷案也﹐但憑諸臆見﹐不詳加研究﹐以疑獄爲信讞﹐千古之覆盆莫雪﹐曾不知其凡幾。若蘇州鳳池庵小馥﹐眞大可憐矣。蘇州盤門內泮環巷﹐俗稱半爿巷﹐巷在府學之西。學中泮水出墻外﹐通城河﹐河環巷側﹐故曰泮環。曰半爿者﹐音誤也。地境荒涼﹐人迹稀少﹐屋宇不數十椽﹐民居僅十數戶﹐巷中有如意鳳池兩庵﹐皆尼庵也。山門並列而起﹐門內有小戶通往來。如意庵鄕尼二三輩﹐齋魚粥鼓﹐頗自淸修。靑夏則灌種蔬菜﹐秋冬則紡績棉紗﹐操作勤勞﹐僅堪度日。鳳池有尼數人﹐中年某尼﹐年華半老﹐性尙風騷﹐先與一小販營生者通﹐有年所矣。後以庵中時﹐有梁上君子相惠顧﹐因約一織機者置機其中﹐篝燈操作﹐籍以守夜。黃昏人靜時﹐尙聞機聲軋軋﹐與梵貝聲相互答﹐鄰居安之﹐以爲守望相助﹐莫此爲善也。詎織機者鰥魚寂寂﹐不耐淸宵﹔中年尼亦以其年稚於小販其人者﹐不久卽成苟合。得新忘舊﹐遂與小販疏。小販無如何﹐惟偶或一往耳。佛界淸幽﹐紅塵隔絕﹐行爲祕密﹐鄰里舉不得而知。獨如意庵洽比爲鄰。庵內且有通徑﹐鳳池之一舉一動﹐無不彰彰在其耳目中。綠楊分作兩家春﹐固非如意諸尼所敢得而知者﹐春池水縐﹐甚事相干﹐一薰一蕕﹐究難同器﹐遂禁不與通聞問﹐且以小戶加扃焉。宣統紀元秋﹐有一常熟客過鳳池門﹐翩翩年少﹐衣服麗都﹐手指之上﹐金戒粲然﹐織機者﹐見而艷之。僞爲似曾相識者﹐誘而至庵中﹐將設計以爲敲詐地。中年尼捧茶餉客﹐故示殷勤﹐日暮崦嵫﹐微露畱髡之意。客悟其命意之所在﹐因探懷出銀包﹐拈一枚以贈尼﹐曰「日雲暮矣﹐行將歸去﹐不腆之物﹐畱作香金﹐請俟異時再來隨喜。」織機者目睹其懷中金﹐愈不禁饞涎欲滴﹐乃示意於尼曰「賺客多金﹐何以爲謝﹐有供佛一壺酒﹐盍畱客一嘗香積廚風味乎﹖」尼唯唯。客固辭不得命﹐欲出而門已閉﹐不得已﹐且入座焉。客固不勝酒力者﹐數杯之後﹐頹然醉矣。織機者遽起取廚刀以殺客﹐尼從旁贊成之。夜深無援救人﹐應手卽斃命﹐遂盡取客所有。密啟門﹐呼小販者﹐小販居庵側﹐招之立刻至﹐告以故﹐相與棄屍庵後窪水中而分肥焉。小販歸﹐織機者亦當夜走矣。明日行人見屍﹐喧傳道路﹐里甲以報官。官蒞場驗﹐徧問居民﹐不知所對﹐顧巷中民居十數戶﹐曁如意庵諸尼。聞官至時﹐莫不啟門出視﹐在場聽候發落。獨鳳池庵重門緊閉﹐一似不見不聞者﹐疑竇所在﹐不言可諭。官捕尼亟﹐而小馥適自外歸﹐蓋小馥先應他庵之招﹐爲城中臨頓路一新喪家唪經﹐往承其乏﹐已三日不歸矣。迨經畢歸來﹐而縣差巳在門首﹐不分皂白﹐不問情由﹐與庵中尼共縶到案。其於殺客事﹐固茫然無所知﹐刑具森然﹐官勢可畏﹐惟有嚶嚶啜﹐中間環節﹐默然不能出一言。縣官將小馥與他尼分別管押﹐以庵中虛無人﹐派差爲之看守。而織機者於前夜歸家後﹐悶臥至日暮﹐猶不知尼之悉已被逮也。乘夜到庵﹐扣門而入﹐則啟門者﹐赫然其爲縣差﹐差知來人之必有關於是案也﹐立卽押赴案下。官升堂問﹐織機者直認不自諱﹐惟力辯其不與中年尼同謀﹐而反扳誣小馥耳。意者自與中年尼通好後﹐愛情激發﹐以不忍加害故﹐而故作此狡獪也。官亦以織機者與小馥年相若﹐遂照錄其口供。不待小馥置喙﹐卽以疑獄爲信讞﹐逐庵中尼﹐籍沒庵產。且於後庭得窖藏銀千五百圓﹐悉充諸公﹐而定織機者罪﹐並加罪小馥焉。究之小馥自捉將官裏去後﹐與案中一干人分別管押﹐禁不與他人通一語﹐其於全案之底蘊﹐小馥且到死不能明。冤哉﹗冤哉﹗人有見小馥其人者﹐謂年不過二九外﹐體態苗條﹐丰神韶秀﹐畱海發黝然覆額﹐一可人也。

◎洞庭山湘公庵阿巧

蘇州吳縣治西南﹐汪洋三萬六千頃﹐卽太湖。是中有洞庭山﹐山水淸絕﹐山分東西﹐東山多尼庵。湘公庵者﹐洞庭東山尼庵之最著名也。阿巧﹐湘公庵尼也﹐余友張君建亞知阿巧歷史綦詳。建亞曾充某學校教員﹐其同校某君洞庭東山人也﹐以阿巧生平述之於建亞。一日建亞爲餘言曰「君知洞庭東山之尼庵乎﹖是處尼庵之規則﹐與他處絕不同﹐他處女尼。或爲鄕裏雛鶯﹐因貧而賴以育養﹔或爲人家別鵠﹐因寡而藉以淸修﹔或爲貞潔不字之閨娃﹔或爲伉儷不睦之怨耦以故不守淸規者﹐𨿽容。或有究未有公然賣笑﹐如洞庭東山之尼﹐旣曰尼矣﹐何嘗祝發﹖霧鬢雲鬟如故也﹔何嘗弛足﹖蓮鉤羅韈如故也。濃妝淡抹﹐各擅勝場﹐徵歌而侑酒也。纏頭擲到﹐姍姍其來﹐亦聽客之所爲耳。比之平康裏中﹐殆有過而無不及也。阿巧本農家女﹐七歲喪母。湘公庵某尼﹐與其母爲姊妹行﹐憐阿巧幼無依﹐挈而畱養於庵中。及長有殊色﹐今年二十一二矣。善應酬﹐工度曲﹐風神綽約﹐雅韻欲流。所謂穠纖得中﹐而修短合度者﹐喜作時世妝﹐發黰黑而可鑑﹐雙鉤瘦削﹐如束筍然。庵中故多佳麗﹐環肥燕瘦﹐美不勝收。妙雲蕩逸飛揚﹐愛寶孤髙坦率﹐各享盛名﹐然以視阿巧之風致嫣然﹐不覺瞠乎後矣。洞庭多富室﹐水陸出產尢多。四方商賈﹐雲集其間﹐顧問柳尋花﹐不少崔張之俠客﹔而倡條冶葉﹐卻無趙李之名姝。旣有我佛之藏嬌﹐遂憑行人以訪艷﹐況阿巧爲東山翹楚乎﹖湘公庵自有阿巧其人﹐生涯頗不落寞﹐禪房曲徑﹐修葺一新。有冶遊其人者﹐莫不以未到湘公爲憾﹐並莫不以一見阿巧爲幸。由是阿巧積資富厚﹐釧金環翠﹐羅綺生香﹐大家閨秀不啻焉。」建亞旣爲餘言如此﹐復誦其友《贈阿巧》一絕云「爲尋春色到伊家﹐認取仙桃爛若霞。怪煞維摩太多事﹐東風一夜亂飛花。」余聞其詩﹐謂建亞曰「此君詩亦平常﹐然似覺別有命意﹐不知命意之所在﹐不識詩中之奧妙。」建亞笑曰「余亦云然。余友曾言昔年阿巧患天花﹐一月而瘳﹐面上瘢痕點點﹐幸尙瑕不掩瑜耳﹐詩言蓋指此也﹐然而惜矣。」建亞又言「阿巧自得痘疾後﹐丰姿仍不稍減。有某客過其處﹐巨賈也﹐一見而艷之﹐欲以巨金聘。阿巧未之許﹐客且以千金贈﹐客固俠者﹐而阿巧身價之髙可想也。」此亦建亞之友所言﹐而建亞轉述於餘者。

◎洞庭山湘公庵妙雲愛寶

妙雲蕩逸飛揚﹐愛寶孤髙坦率。一以流動勝﹐一以閒靜勝﹐同隸洞庭東山湘公庵。妙雲年二九﹐愛寶齒微稚﹐皆足爲湖山生色焉。湘公庵阿巧﹐風神綽約﹐雅韻欲流﹐穠纖得中﹐修短合度﹐爲尼界中翹楚。山中訪艷﹐無口不碑。妙雲愛寶兩人﹐與阿巧同庵捨﹐盡情摹訪﹐類多效阿巧之所爲﹐談笑妝束﹐一舉一動間﹐皆阿巧所涵育薰陶﹐而習與俱化者。特兩人賦性不同﹐不免毗陰毗陽之憾。然其天眞所流露﹐不假矯揉造作﹐風流自賞﹐動中天然。生民以來﹐未有孔子﹐子夏﹑子遊﹑子張﹐皆有聖人之一體。阿巧固集大成者。全材難得﹐妙雲愛寶﹐各擅一長﹐亦足多矣。妙雲本毗陵小家女﹐家有姊妹五﹐云爲最幼。其母以提挈之難周也。於云二三歲時﹐寄養毗陵某庵﹐轉輾而入湘公﹐時年尙八九齡。愛寶則爲湘公某尼私生女。洞庭尼庵﹐𨿽稱方便﹐然旣假我佛以爲名﹐究之佛門淸靜﹐蒲團禪版﹐陳設儼然﹐則呱呱而泣者﹐不得不爲掩人耳目計。以故愛寶甫生時﹐卽寄乳鄰媼家﹐免懷而歸﹐才四五歲。禪宗家法﹐凡皈依三寶者﹐不以行年長幼爲次序﹐而以入門先後爲次序﹐略如官場所謂資格者然。愛寶實稚妙雲二歲。妙雲之來湘公﹐後愛寶者二年。故妙雲照例稱愛寶爲師父也。夫所謂蕩逸飛揚者﹐眞妙雲的確不磨之定論。妙雲性流動﹐略不自知檢束﹐體微胖﹐軀幹不甚長﹐姿容丰潤﹐穠艷如春海棠﹐喜作學生妝﹐烏雲委地﹐時易蟻而爲弁﹐善飲酒﹐對客輒以拇戰角勝負﹐醉則或作蹋搖娘歌﹐或作胡騰兒舞。嘗語人曰「余之歌﹐於女學生之琴歌如何﹖余之舞﹐於女學生之體操如何﹖」其流動蓋如此。人以其豪爽也﹐多願與之親。妙雲固易與相親者﹐菩薩低眉﹐禪參歡喜﹐銷魂眞个﹐比比而然﹐尋常視之耳。愛寶以孤髙坦率故﹐頗不善妙雲之所爲。時以微詞相諷勸﹐云若充耳不之聞﹐愛寶無如何﹐聽之而已。然有知愛寶隱事者﹐謂亦與西山某氏子有嚙臂盟﹐蹤迹甚祕密﹐特以芳齡尙稚﹐儼然待字閨中。年已破瓜﹐初非完璧﹐春風豆蔻﹐誰曰含苞﹖櫳翠庵本非妙玉終身地﹐靜俟其所爲可也。然性間靜﹐鮮嗜好﹐好淸潔﹐茶鑪經卷﹐不染纖塵﹐動用器具﹐不用他人物﹐人亦無敢用其物者。褻衣被褥﹐間日一易﹐衣不禦羅綺﹐以布質易於洗潔故﹐裼以淺淡洋花之布衣。三日一浣﹐三四浣﹐輒給諸人﹐蓋其生性使然也。又喜規人過﹐如妙雲之放浪﹐輒諫之以直言。云𨿽不之聽﹐第以情詞柔婉﹐亦未嘗怨之也。至於陌頭楊柳﹐綰起春心﹐未免有情﹐誰能遣此﹖人之多言亦可畏﹐其愛寶之謂乎﹖湘公庵除阿巧外﹐原以妙雲愛寶兩人爲特色﹐秉性縱相異﹐而小鸞慧業﹐則又異曲而同工。其伶俐俊俏之神情﹐斯固尼界中所罕見者。建亞張君先以其友所述阿巧告余。余已爲之書其事矣﹐妙雲愛寶之梗槪﹐亦建亞轉述於餘者。《梵門綺語》﹐因復合而書之。

◎震澤新庵連生

江震間女尼﹐大都自幼受育於尼庵﹐絕無自願爲尼﹐而皈依佛法者。問有四蘊非有﹐五大皆空﹐百人之中鮮一二焉。其妝束亦與蘇杭間女尼異。十三四歲時﹐名爲剃度﹐其實不過頂心剃去一團﹐約略不及銀錢大﹐長髮𨿽經翦去﹐然前後畱海發徧覆四圍﹐茸茸然隨風飄動﹐黝黑丰潤﹐光可以鑑。甚有至三十餘歲﹐尙是烏雲滿額﹐勤施膏沐﹐對鏡自憐﹐傅粉添香﹐爭妍鬥異﹐綺羅被體﹐衣裙一似俗家。惟襟領間則變圓爲直﹐而緣飾之鑲嵌甚華也。震澤鎭新庵連生﹐年已及花信﹐娟娟自好﹐善於修飾﹐身軀在不長不短間﹐肌膚雪白﹐斌媚動人。其嫣然一笑時﹐微渦淺暈﹐姿態韶秀﹐一尼界尢物也。丰容盛帶﹐發光澤如髹漆﹐方之古玄妻﹐或有過無不及﹐艷名噪遐邇﹐羣以活觀音呼之。其服禦尢極講究﹐冬裘夏葛﹐色色生新﹐禪榻之旁﹐箱籠以數十計。有見其冬月應裏中夜懺之招者﹐披一出鋒銀緞白狐斗篷﹐飄飄乎如淩虛仙子焉﹐以故冶容旣不免於誨淫﹐而慢藏尢不免於誨盜。昔年梟匪橫行江浙間﹐杭滬小輪﹐且遭堵截﹐新庵亦被搶劫﹐庵故無長物﹐惟連生衣服甚多﹐傾筐倒篋﹐搜括一空。連生匿鄰家﹐僅得免。盜黨以衣付質庫﹐斜襟直領﹐無不知其爲尼家物﹐且無不知其爲連生物者﹐而盜案亦因之而破。鵜梁不稱﹐至於不敢領贓。連生自被劫後﹐頗自勘破紅塵﹐薄命自嗟﹐諸般懊惱﹐適聞蘇城某僧寺傳戒﹐大有祝發焚修意﹐拚擋行李﹐屏去鉛華﹐與一老尼借布衲一襲﹐方擬將八千煩惱絲連根削盡。行有日矣﹐忽爲小病所纏﹐遷延數日﹐致於不果﹐靑鸞音杳﹐裘葛三更。人有自笠澤來者﹐詢之﹐皆以人面桃花對﹐名花有主﹐殆已與有情人成眷屬矣。

◎震澤新庵五寶

五寶亦震澤新庵尼﹐年已三十外﹐風姿稍覺黯澹﹐而气韻自不可掩﹐居恆不事修飾﹐無尋常脂粉气﹐顧覆額之發黝然﹐布帔靑衫﹐裝束尢極淡雅。見人則淸談娓娓﹐令人爲之神移。坦直豪爽﹐胸中無城府﹐風騷由其天性﹐亦生而成者也。新庵女尼七八輩﹐故多妙年俊俏之流﹐盛鬋修容﹐都是一時之秀。然震澤一鄕鎭﹐無有肯鬱鬱久居者。有女懷春﹐感標梅之迨吉﹐茵混不可知。禪門寂寞﹐逃而入者﹐復逃而出﹐此往彼來﹐曾不知其凡幾。獨五寶自幼隸新庵﹐垂垂三十年。秋月春風等閒過去﹐頻年梵貝一若深與我佛有緣者﹐不知者﹐幾以爲桃李其容﹐冰霜其性懍乎﹖其不可犯﹐𨿽愛慕之而無如何﹐殊不知五寶固別有深意在﹐特行爲祕密﹐𨿽同居伴侶﹐亦幾不能知其詳。妙常自有意中人﹐潘氏子其庶幾乎﹖墻裹杏花﹐關滿園之春色﹔風前楊柳﹐漏大地之春光。消息相傳﹐非特屬垣之有耳﹐蓋有防不勝防者也。余故人子汝南生﹐世居震澤﹐家與庵爲鄰﹐所居第一巷隔。其讀書之樓﹐有百葉窗二﹐適與庵之後窗對。一日夜深人靜﹐生尙挑燈作手札。忽聞對面窗呀然作聲﹐傾耳聽之﹐則又似男女喁喁私語者﹐遂潛息幾上燈﹐將窗上百葉片抽起而竊窺之﹐則其同學友潘某﹐正與五寶並肩坐幾上﹐壺觴具在。旋復見五寶摟潘某於懷中﹐屢剝西瓜子﹐以櫻唇相餵飫。潘某嘻嘻頑笑﹐若嬰兒之取媚慈母者。然蓋潘某年尙少﹐約稚五寶者十歲﹐股掌玩之﹐實面首充之也。時值孟夏﹐天气漸熱﹐迨午夜而窗猶未閉﹐則是夜褻狎情形﹐歷歷在生兩目中﹐一幅祕戲圖﹐殆實父得意之作也。生擬推窗呼喚﹐警以深宵風露﹑男女衛生諸說﹐預爲異日要約酒食地步。繼思一池春水﹐甚事干卿﹐驚散鴛鴦﹐必招尢怨。且一經揭破﹐兩人之名譽蕩然﹐攻發陰私﹐賢者所戒﹐因之收拾歸寢﹐惟有咄咄稱怪而已。越日見潘某﹐生爲之述《聊齋》陳雲棲事。潘爲紅漲於面﹐囁嚅不能作一語。生曰「余不過以君亦榮陽華冑﹐故假畱仙筆墨作談助﹐非有他意﹐幸勿多心。彼此知交﹐萬勿以疑誤相罪責﹐反以他言亂之而後已。」次日潘某忽過生齋﹐力邀生赴新庵﹐且願爲先容。生意此必潘某之與五寶欲兩相詰責而僞爲剖辧也。承諱兩不便﹐當境將何措辭。再三婉謝﹐固辭不敢往。潘堅邀之﹐遽拉生行﹐情辭哀懇婉轉﹐作乞憐狀。生不得已﹐姑偕潘去﹐則五寶已治具待。盤飧羅列﹐推生上座。酒次﹐語生曰「飲食男女﹐大欲所存﹐僧俗當無二致。但僧家格於佛教﹐不能暢所欲爲耳。卽如幾上粗肴﹐肉膾魚羹﹐非盡蔬菜﹐亦豈不在禪門禁令之內﹖則飲食旣未能免俗﹐而男女之道﹐何必不然﹐講學家輒齦齦以气節責人﹐抑何少見之多怪耶﹗在開通者﹐當不若是之固執也。」生唯唯﹐不能置一詞﹐生以五寶之言﹐𨿽多含蓄不盡﹐然明明爲潘某自承﹐明眼人不待多言。況前夜之溫犀秦鏡耶﹖爲前日之所諷於潘某者﹐當已爲潘某轉罄於五寶無疑。五寶本聰明人﹐並不究生之所自知﹐而若能知生之所自知。當時五寶諄諄言之﹐生默默聽之﹐潘某在座﹐則局促不自安﹐深有難乎其爲情者。酒數巡﹐生不能久畱﹐告謝而歸。他日見潘﹐始知五寶果以爲旣已隱瞞之不終﹐不如披露之爲愈。彊潘邀生﹐實非潘願。潘忸怩甚﹐言之﹐頗呈愧色。生故開通﹐亦並不與多言。然五寶之坦直豪爽﹐非特尼界中不可一得。卽求諸尋常巾幗﹐日以平權自由作口頭禪者﹐當又俯首下風﹐萬不能及。余聞生言﹐亦不禁爲之嘆慕不置。而潘某者﹐無論其家法之如何﹐乃與五寶年相懸﹐自無得成眷屬理。在五寶固守不嫁主義者﹐聞至今年近不惑﹐潘仍皈依女菩薩﹐關系殊密切﹐寶則仍在新庵﹐爲毗邱班首云。

◎震澤老太廟阿文阿禎

阿文名安文﹐阿禎名瑞禎﹐皆震澤老太廟尼也。阿文齒稍長﹐約在二十左右。身苗條﹐纖腰如弱柳。阿禎則年方二八﹐明眸齒﹐身體稍短於阿文﹐然妙在不長不短間。二人皆丰容俊美﹐淸秀無塵俗气。一時盛名鼎鼎﹐咸以姊妹花稱之。阿文善烹調﹐尋常齋蔬﹐嗟可辦十餘桌﹐預先訂定﹐尢爲精美。以豆豉麵筋幻成魚肉雞鴨形﹐置諸席間﹐幾不可辧眞贗﹐嘗之味絕佳。若易素菜爲葷肴﹐亦無不芳馨可口﹐盤食精潔﹐仿佛吳中船式之菜。一席償四五金﹐卽可飽嘗香積風味矣。老饕好事﹐至奉以禪門絡秀之號﹐文曰「卽爲禪門﹐非是屠門羣等時來大嚼﹐其何說之辭﹖」余友汝南生答之曰「卿眞欲放下屠刀﹐立地成佛耶﹖然磨刀霍霍﹐爲諸檀越軌庖丁之役﹐眞太苦卿也。」言訖相與一笑。阿禎伶俐俊俏﹐頗通文理﹐且精會計﹐常住之中﹐出入簿記﹐皆阿禎一手之筆﹐鉤稽精確﹐累黍無差。先是老尼某﹐收阿禎爲徒﹐以阿禎性質明敏﹐愛之如掌上珠。老尼小有積蓄﹐去年老尼病﹐悉以所有給阿禎。老尼死﹐阿禎居然有地﹑有田﹑有現銀。人心勢利﹐羣相趨奉﹐顧阿禎頗參以小惠籠絡人﹐冬令租息所出﹐往往以大半分潤同輩。鄰里之窮苦者﹐亦時時有所周卹﹐故人稱阿禎爲慈善家云。阿禎性好潔淨﹐先本與老尼同室臥。老尼沒後﹐將舊室修葺一新﹐淨幾明窗﹐十分幽雅﹐經卷文牒之類﹐折疊齊整﹐香煙茗具﹐陳設位置井然秩然。平日喜作小楷﹐簪花妙格﹐娟秀可觀。阿禎旣爲同輩所推重﹐而阿文尢與之相善。江震間女尼多污點﹐淫靡之風﹐習爲固然。惟阿文阿禎兩人﹐差無瑕疵之可指。阿文年齡長大﹐確能自守淸規。阿禎知識已開﹐獨得自完太璞。污泥中有靑蓮花﹐亦難得也。

◎嘉興南庵淨芳

禾中唐泰階考廉﹐少負不羈名﹐丰容修美﹐未弱冠﹐補博士弟子員﹐有聲庠序間﹐旋食餼﹐歷任學使按嘉郡試﹐輒冠曹輩﹐顧性挑達﹐漫不自檢攝﹐與裏中紈絝子酒食遊戲相徵逐﹐飲博無虛日。南庵尼淨芳年二九﹐艷名噪遐邇。遊人到其庵者﹐無論其爲訪艷而來﹐爲禮佛而來﹐莫不以一見淨芳顏色爲幸。淨芳聲價頗自髙﹐潛心繡佛﹐岑寂自安﹐恆不肯輕見人﹐一聽老嫗雛娃應酬檀越而已。南庵距城十里許﹐乘興而往﹐未得盡興而返。如入寶山空手還﹐人咸引以爲憾。惟孝廉至則﹐則淨芳淪苦茗﹐進香果﹐咄嗟治具﹐肴核紛陳﹐一若常爲預備者。故人之欲見淨芳必以孝廉作先容﹐否則不能如願也。孝廉到南庵﹐每爲平原十日之遊。老母家法嚴﹐輒托辭於文會﹐此間樂不思蜀﹐向之相與飲博者﹐因之日以疏﹐且不復如從前之遊戲徵逐矣。禪房幽邃﹐竟藉以爲藏修地﹐文學由是而大進。時或以韻語教淨芳﹐故淨芳善作詩﹐皆孝廉所授也。會值大比年﹐孝廉僞以避暑讀書﹐擬偕同人先事赴省垣﹐預爲舉業地步者﹐請之於堂上。老母許其請﹐遂得公然下榻於南庵。淨芳添香佐讀﹐倍極殷勤﹐女貌男才不免爲愛情所激觸。閨房甚於畫眉﹐外人那得知其隱。富貴毋相忘﹐當無待海山盟誓焉。迨試期至﹐淨芳送之行﹐眠早起遲﹐再三珍重﹐試畢歸家﹐頗以思念情人爲苦。不數日﹐又以赴省候榜辭老母﹐其實則仍往南庵也。重陽節後﹐省中撤闈揭曉﹐鹿鳴報捷﹐急足到禾中﹐孝廉固已髙中經魁。合家大慶喜﹐然教廉則未之回。家中以其尙在省垣﹐想不日必當旋裏﹐不意忽忽一月﹔音耗杳然﹐里巷喧傳﹐詫爲異事。老母憂疑殊甚﹐然亦無法尋覓﹐徧問親朋﹐無有知者。南庵地本幽僻﹐幾與城市相隔絕﹐況儒佛異教﹐又若漫不相關。教廉又以場後小病﹐足不出南庵門者累月﹐而心耽禪悅﹐功名事幾已付之九霄矣。時已孟冬﹐朔風告警﹐檢點行篋﹐薄棉不足以禦寒﹐乃作書致家中取衣﹐遣香傭往﹐僞爲自省中來者﹐家中得書覺書中詞意恍惚﹐深有可疑之處﹐一經根究﹐香傭無可隱瞞﹐鄕愚本戇直人﹐遂不禁和盤托出。蹤迹而往﹐乃得尋之歸﹐孝廉始知己名之已登賢書也。亟赴省料理一切﹐幸尙不嫌太遲﹐明春計偕北上﹐聯捷成進士﹐以知縣分發直隸﹐卽用。衣錦歸鄕時﹐而淨芳已呱呱在抱矣。孝廉本未有子﹐告諸髙堂﹐喜出望外。且孝廉自與淨芳遇﹐一攺從前挑達之性﹐杜門攻苦﹐因以成名。其先後影響﹐未始不可爲淨芳徳﹐爰納淨芳作小星﹐需次北直﹐攜之同行。堂上春秋髙﹐板輿並未迎養。夫人某本賢淑﹐願在家侍奉老姑﹐以婦職兼子職﹐姑媳甚相得。孝廉到直後﹐十餘年間﹐歷任煩劇﹐牛刀小試﹐頗著政聲﹐宦囊𨿽不丰﹐然已脫盡寒酸气味矣。年來告終養﹐歸禾中。孝廉年僅四十許﹐子已將近舞勺。淨芳則甫三十歲﹐娟好不減疇昔﹐見之者猶疑其爲天仙化身。解組歸來﹐一家團聚﹐母慈子孝﹐妾美妻賢﹐修到幾生得此淸福﹐午橋如意曲﹐豈眞盡屬寓言耶﹖

◎嘉興南庵小蕓

小蕓隸嘉興南庵。宣統紀元夏﹐余有事武林﹐道出禾中﹐於城南親串家見之﹐親串語余曰「此吾禾盛名鼎鼎之小蕓師太也。工文翰﹐通經典﹐詩詞尢擅勝場。君盍坐而與之語乎﹖」卽而視之﹐年約二十許﹐神姿淡雅﹐娟好異常﹐玉立亭亭﹐神仙不啻焉。小蕓聆余親串語餘言﹐若謙不自勝者﹐寒溫數語﹐已覺吐屬不凡。余問所作詩詞有存稿否﹖蕓曰「方外之人粗知韻語﹐有作輒卽焚去﹐不欲以雪泥鴻爪﹐畱痕迹於人間﹐供識者訕訾也。」余又問曰「經典詞旨深奧﹐吾輩鈍根﹐不能領略其妙﹐究竟唪經者能深通其理否﹖」蕓曰「禪理與儒理相表裏﹐初無難解之處。其顯而易明者﹐尢莫如我心經語。君知禪家之妙乎﹖六根未淨﹐無怪五蘊難空﹐欲識本來﹐自必先除魔障﹐則以心經之無眼耳鼻舌身意數語盡之。」余曰「如何是無眼法﹖」曰「皎潔坐忘中夜月﹐繁華夢醒四時花」。「如何是無耳法﹖」曰「悉憑鳥語喧春樹﹐不覺泉聲答晚鐘。」「何如是無鼻法﹖」曰「鴨鼎空教焚永晝﹐麝煤何事暖春宵。」「如何是無舌法﹖」曰「辧論千般都是假﹐旨甘百和總非眞。」「如何是無身法﹖」曰「痛養不關同木石﹐寒溫一任遇冬春。」「如何是無意法﹖」曰「澄水不波淸湛湛﹐長空五月淨沈沈。凡人不見可欲﹐心如止水﹐一見可欲﹐心如沸水﹐魔障從生﹐浮雲忽起﹐故一切人間之色相﹐宜以定識定力制之﹐則劍斫亂絲都不礙﹐冰銷熾炭自無煙矣。」余聆其方﹐謂其如生公說法﹐當是確有所得﹐非僅習口頭禪者比﹐而且舌妙蓮花﹐亦復才工柳絮﹐問諸近世比邱中﹐固是得未曾有。向讀《葉小鸞受戒》及《沈綺琴皈佛》二記﹐錦心繡口﹐云詭瀾翻﹐爲之合十頂禮。小蕓現身說法﹐香口親聞﹐琴操參禪﹐想見坡公當日矣。語次﹐時計已指十二句。滬杭火車﹐行且過禾﹐惟恐趕程不及﹐不得再有後言﹐遂作別云。

◎嘉興桂林庵月輪

翠袖多情﹐紅顏薄命。彩雲易散﹐恨月難圓。則嘉興桂林庵月輪事﹐有可述也。嘉興某紳之夫人﹐素與桂林庵住持尼某相友善﹐住持尼卽月輪師。師以月輪幼慧故﹐歡愛倍至。夫人有子小名善生﹐愛憐少子﹐則又婦人之常。夫人到庵隨喜時﹐必與善生偕﹐住持尼往夫人家﹐亦必與月輪偕。夫人以善生寄名於尼﹐尼報之以月輪﹐因亦寄名於夫人﹐兩相遇從﹐親暱之情﹐若戚串焉。時善生與月輪皆僅數齡耳。同居長幹裏﹐兩小無嫌猜。郎騎竹而妾折花﹐見者爲之生羨也。祗以格於僧俗﹐又不無門第之嫌﹐卽使月下紅絲﹐亦不能有此權力﹐不然天生嘉耦眞是一對玉人焉。嗣後善生在家讀書﹐夫人又督責嚴﹐不聽﹐時常出外﹐月輪偶隨其師往夫人家﹐善生攻苦頻年﹐閉門育讀﹐亦難得與一面。隔花人遠天涯近﹐付諸思慕而已。光陰荏苒﹐年已皆十五六﹐善生丰容修美﹐有衛玠璧人之目﹔月輪則修容盛鬋﹐俊俏絕倫。會夫人病歿﹐住持尼偕月輪往弔。生見月輪風神綽約﹐不禁爲之神移。只以苫古之中﹐居喪守制禮之所在﹐不得與之通一言。月輪歸後﹐亦頗思念善生不置。未幾﹐生以七事告終﹐假唪經爲名﹐特至桂林庵﹐得與月輪話積愫。數年契闊﹐情致備極纏綿。自夫人故後﹐月輪於生家﹐蹤迹日以疏。生讀書之暇﹐輒一訪月輪。顧生𨿽年少﹐頗能以禮自持﹐𨿽與月輪友愛深﹐而終不及於亂。及生服闋﹐親友有爲生議婚者﹐生𨿽有月輪在﹐然究以門第修關﹐斷無娶月輪理。婚姻不自由﹐是亦無可如何事。月輪亦知其故﹐從未一吐其隱衷﹐而情之所鐘﹐出又無可自禁。是𨿽有千百女媧﹐不能補此情天缺陷也。及生娶﹐而月輪病﹐生爲之譬諭百端﹐慰藉萬狀。月輪反以爲病不由此﹐以之應付。生有言﹐輒亂之以他詞。惟雙淚盈盈﹐自嗟薄命而已。藥石不足醫疏病﹐卒以一病不起﹐不數月後﹐玉碎香銷矣。生以爲伯仁由我死﹐引爲生平憾事。以月輪肖像縣齋壁作記念﹐且撰啟徵詩﹐並乞人只寫曇花一現意。幸勿攔入褻語。觀於此﹐生可謂能知月輪也。夫兩人固所謂深乎情而止乎義者﹐然而月輪良可憐也。

◎平望雨珠庵蓮因

蓮因﹐今居平望雨珠庵。年才二九﹐向隸禾中某庵。其師本出良家﹐精通文翰﹐幼時深受教育﹐中年守孀﹐祝發焚修。蓮因自幼時﹐其師挈而養之﹐教以書史﹐授以詩詞﹐以故長於吟詠﹐獨得乃師衣缽。顧性好淸潔﹐不肯與凡人伍。昔年其師圓寂﹐以禾中尠同志﹐因來平望。平望屬震澤縣治﹐鎭東有巨澤﹐卽所稱鶯ㄕ湖﹐雨珠庵濱湖而居﹐推窗望之﹐水天一色﹐浩瀚無涯﹐幾點風帆﹐夕陽送影﹐數聲漁笛﹐新月弄秋。庵中只一老尼與一老嫗﹐香煙寥落﹐門設常關﹐其於蓮因本性﹐則適得其宜﹐暮鼓晨鐘﹐蒲團且坐﹐偶拈韻語﹐輒作小詩﹐積日稍久﹐裒然成帙﹐自號蓮花頭陀﹐有《蓮花簃詩》一卷。余友吳次公世居鶯湖﹐風雅士也﹐今年與餘同客吳中﹐偶或遇從﹐嘗爲余誦蓮因所作《自悼》一律云「畢竟桃花薄命同﹐年年飄泊怨東風。鎖來寶鏡眉彎黛﹐拋去冰壺淚點紅。玉臂餘寒雙釧卸﹐瓊腰瘦盡半衾空。佛燈未燼長明火﹐寂寞禪關曉霧籠。」又《望月》一律云「玉宇無塵夜色闌﹐銀黃洗出水晶盤。諸天色相空中現﹐大地山河鏡裹寬。今夕自然千里共﹐此生能得幾回看﹖琉璃世界光明藏﹐問說何人在廣寒。」余聆其詩。覺其詞怨而不怒﹐極得風人之旨﹐而細味其意﹐則未免有情﹐誰能遣此。知蓮因眞是可人﹐但偶托於禪悅耳。幾生修到﹐不知阿誰有福可以消受。曾托次公轉丐全稿一讀﹐久之未之得。後知次公屢向丐取﹐蓮因以其饒舌故﹐頗以丰幹相恨﹐靳而不之與。余與蓮因﹐深以未得一面爲憾。而其生平梗槪﹐則亦次公爲餘言也。

◎盛澤大悲庵順寶

盛澤鎭屬吳江縣治﹐明髙士卜孟碩居此。髙士名舜年﹐故亦曰舜湖。舜湖者﹐俗稱西蕩﹐是湖濱大悲庵﹐尼庵也。屋宇不甚多﹐顧山門佛殿﹐粗具規模﹐曲徑通幽﹐禪房花木﹐淸流繞門外﹐浩渺無所際﹐西望洞庭諸山﹐隱約在目﹐蓋據一鎭之勝槪焉。光緒甲辰乙巳間﹐有幼尼順寶者﹐居是庵﹐時順寶才十五六齡耳。余於是二年間﹐適賦閒居。余家在鎭之東﹐炎■﹝炎髙﹞天气。家居憚暑﹐輒蕩一小舟﹐容與西蕩中﹐爲作招涼計﹐沈瓜浮李﹐擬厥南皮﹐雪藕調水﹐方諸丈八﹐興之所至﹐放舟泊庵前﹐招順寶來舟中﹐招之無不至者。劇談對飲﹐了不欲歸﹐順寶飲量﹐雅稱大戶﹐一飲累觴﹐略無醉意。尢善以鮮花作釀﹐最佳者﹐以白玫瑰珠蘭花合浸而成﹐釀郁作沈碧色﹐芳冽不可名狀。嘗以一樽勸余飲﹐開樽相對﹐香沁心脾﹐不暇顧婦人醇酒之譏也。順寶盛鬋修容﹐淸潔可愛﹐依依小鳥﹐言語頗解人頤。初不過略識之無﹐向余問字者數月﹐竟爾粗通韻語。時有某武員汛地來盛﹐慕順寶名。挽余作紹介人﹐帶師船數艘﹐誇張聲勢﹐直至庵前﹐至復自恃能力﹐以一拳捶碎其山門之壁。順寶聞而出﹐曼聲而言曰「捶碎山門容易補﹐損將佛法最難修。」某武員聞言﹐深滋不悅﹐擲四餅金﹐作賠償費﹐鼓棹去。順寶喚香傭追還之﹐蓋其狷介有如是者。後某武員又盛飾至其庵﹐以巨金示住持尼﹐欲以順寶充下陳。順寶堅不願﹐致作罷論。某武員旋以狂悖鐫其職﹐甚至流落無所歸﹐人服順寶之有先見焉。順寶本農家女﹐幼失怙恃﹐大悲。老尼育諸庵。長而聰穎特甚﹐好潔由其天性﹐煙筒茗碗﹐不令人共﹐眞一女倪迂也。餘年來館食吳門﹐不至其地者數年﹐偶問諸人﹐不知順寶蹤迹矣。落花茵混俱不可知﹐放棹湖濱時﹐當不勝人面桃花之感云。

◎盛澤白廟喜貞

白廟在舜湖之濱﹐疇昔故多佳麗﹐厥後風流雲散﹐相率而行。近有喜貞者﹐艷名噪遐邇。余於去年耳其名﹐第以作客他鄕﹐歸裏日少﹐亦幾淡焉忘之矣。今年新正月﹐與一二朋輩﹐攜小舟於湖濱﹐訪紅梨渡木蘭洲諸古迹。順道詣白廟﹐叩關而入﹐卽由應門嫗延至大殿坐。住持尼出而應客﹐年可三十許。小鸞受戒﹐風韻猶存﹐蓋亦似曾相識者。照例作寒暄語而已。惟不見喜貞其人﹐竊恐其新年因事他出﹐不能達我輩此來之目的﹐其如聞所聞而來何﹖卽而詢之﹐則曰「小病乍起﹐不可以風﹐禪房卽在殿西臨湖一楹。貧尼殊不妨導貴客入﹐但藥鑪茗碗與衾枕共狼藉﹐亂頭粗服﹐不足當靑眼一顧耳。」語次﹐卽囑老嫗淪茗甌偕果盒攜西楹來。余深喜住持尼之頗解事﹐遂相將至喜貞房﹐喜貞果依依病燕﹐露一種可憐之態﹐而風姿掩映﹐斌媚天生﹐玉蕊瓊枝﹐未足方諭﹐梨花一枝春帶雨﹐信乎名花有眞色相﹐脂濃粉膩﹐下乘禪也﹐吐屬之間﹐倍臻風雅。余友問其識字否﹖曰「旣會唪經禮懺﹐自然識字知文。但如白竿山七月時﹐不過略辧之無而已。」又問﹕「年幾何矣﹖」曰「才過二八﹐又問來此幾何時矣。」曰「不過一年。」余視其纖腰束素﹐正欲有以相問﹐喜貞已覺余目光之所注﹐不待啟口﹐卽爲余語曰「上年在震澤某庵﹐因師父圓寂﹐庵中食指多﹐效老僧卓錫他方﹐特來貴地耳。」余嘆喜貞之善伺人意﹐其聰明有不可及者﹐又曰「此地頗淸淨﹐頂禮蓮花座下﹐齋魚粥鼓﹐亦並不思他行也。」余笑頷之。時老嫗捧茶果來供客﹐住持尼偕幼尼數輩來應酬﹐正擬一一問詢﹐舟人以風急日暮促解維﹐乃償茶資二餅金﹐偕余友作歸計。喜貞力疾搴簾出﹐且殷殷訂後會焉。

◎盛澤淨明庵小金

小金﹐梨里人﹐父母早亡故﹐家貧無所賴。幼育裏中之西庵爲尼焉。梨裏屬吳江縣治﹐風俗淫靡﹐諸尼庵多污點﹐會有姦拐事。裏紳朔諸官﹐縣令驅捕亟。小金由某紳家女傭引至盛澤鎭﹐寄住鎭北之淨明庵。淨明房舍十數椽﹐不甚修葺﹐顧地境僻靜﹐門前流水一泓﹐市聲不到。庭中雜植花木﹐四時不斷生香。西偏有樓數楹﹐小金所居頗軒敞﹐推窗遠望﹐悠然出塵﹐以故小金安居之。初淨明庵旣在市杪﹐住持尼又不善供應﹐諸檀越幾皆裹足。自小金至﹐香火之盛﹐勝於疇昔者幾十倍。蓋小金媚容修鬋﹐風趣天然﹐言語之妙﹐尢能得人意也。鄕鎭俗例﹐凡人家新喪﹐必延女尼唪經禮懺﹐且卜夜而不卜晝﹐通宵達旦﹐事苦而酬微。住持尼以小金荏弱故﹐且因小金而香金多﹐乃不使小金應經懺約。小金得以優遊自在﹐齋魚粥鼓之外﹐時從事於鍼黹﹐一寸之縑﹐人爭購之﹐償其值者且數金。余由太原公子先容﹐得有數面之緣﹐見其舉止嫻雅﹐初無一點俗塵﹐房中陳設淸潔﹐補壁書畫極精。小金指一聯問余曰「此聯佳否﹖」余視之﹐則爲「肯爲寶釵離淨土﹐好從月鏡證良因」二語﹐蓋小金小字寶月也。余笑頷之。曰佳﹐小金兩頰微赬﹐俯首無語。詢之﹐則曰「王某謔人太甚﹐重違其意﹐特未之棄耳。」乃知卽爲太原公子所題贈者。余笑曰「凡事只要重違其意﹐其庶幾也。」小金解餘言中之意﹐頗露嬌嗔之色。時正暮春天气﹐窗外垂柳二三﹐燕語鶯啼﹐大好風景。余偶誦王少伯《閨怨》一絕﹐尙未及「陌頭楊柳」句。小金遽曰「誰爲少婦﹐其似不於倫否﹖」余與太原公子皆笑不止。小金誠可人哉﹗後余館食吳中﹐與小金不見者數年。去歲聞太原公子來吳中僦屋居﹐偶過其齋﹐見小金在吳下寓廬﹐蓋金屋焉。

◎盛澤淨明庵天錦

天錦﹐盛澤鎭淨明庵尼也。余見時﹐在光緒二十三四年間。天錦年已三十餘矣。顧其體態苗條﹐丰姿綽約﹐一頭畱海發﹐尙未度盡﹐其光黰黑而可鑑。略不諦審﹐幾以爲二十以內人。性好淸潔﹐元裳縞衣﹐一塵不染。又復精通內典﹐大家閨閣多有喜聽其講經者。余友隴西生所居﹐與淨明庵僅一水隔。生中年喪偶﹐抑鬱無聊賴﹐招提紅板數武可通﹐積日旣久﹐過從遂密。生以不得於父母﹐甚至不容於其家﹐遂以禪房爲下榻所﹐幾欲終老柔鄕矣。究以人之多言﹐彼此皆關名譽﹐生故設一藥肆於市上﹐乃借懸壺名﹐獨遷居肆之中。生偶攖疾﹐天錦必日數至。洎生病篤﹐肆中無傭人。天錦侍奉湯藥﹐衣不解帶者數閱月。生死﹐天錦啜泣生之側﹐焚衣疊鏹﹐如家人然。生父母至﹐義天錦之所爲﹐反感悔平日之不以子爲子﹐遂亦並不加斥。生喪舉而天錦歸﹐天錦病﹐天錦死。嗚呼﹗天錦殆有情人歟。余聞人言﹐天錦三十歲以前﹐頗以淸修爲職分。長齋繡佛﹐了無塵心﹐眞所謂五大皆空﹐四蘊非有者。淨明故多俊尼﹐摽梅迨吉﹐皆不免於懷春。天錦獨心非之﹐晨鐘暮鼓﹐靜掩禪關﹐蓋已心如古井矣。顧何以一遇生而不自禁﹐竟大反其初衷﹐情綱所纏﹐至於身殉﹐其眞晚節之不終哉﹖或亦前緣之未了也﹖天錦之死﹐距生死不十日。有人作一聯以爲挽曰「塵世茫茫﹐苦海慈航能渡否﹖板橋寂寂﹐春風流水究云何﹖」用意頗覺含蓄不盡﹐夫朋友之墓﹐宿艸不哭。余𨿽與生交最深﹐而生之死已十有餘年矣。獨不解天錦之一生貞白﹐忽爲生破其戒﹐復爲生殉厥身。偶一追憶﹐耿耿不忘。質之我佛如來﹐後果前因﹐不知當作何說也。

●梵門綺語錄二

◎蘇州染香庵松月

佛門子弟塵心未淨﹐不耐禪房寂寞而還俗嫁人者﹐往往而有。然皆姻緣艸艸﹐有類私奔﹐未有百兩相迎﹑六禮咸備﹑委禽納幣而結正式之婚者。況乎其爲閥閱之家﹐詩書之子﹐禦輪親迎﹐歌「宜家宜室」之詩也。如光緒辛丑壬寅間﹐蘇城染香庵之松月與齊門程秀才之成婚﹐可作乘龍佳話矣。

松月十七八歲時﹐丰容盛鬋﹐姿色在中人以上﹐而摽梅迨吉﹐有女懷春﹐禪榻淒涼﹐不無身世飄零之感。然其住持尼淸規確守﹐齋魚粥鼓﹐與松月同臥起﹐竟寸步不相離。庵中除一老嫗司炊爨啟閉外﹐此外別無他人。庵規嚴肅﹐五尺之童不入門。松月𨿽春心淺逗﹐顧頻年禁錮﹐心不死而自死﹐無如之何也。

某宦婦者﹐已字﹐未嫁而夫死﹐過門成服﹐抱木爲婚﹐之死靡他﹐守貞終老。營一家庵於城西﹐帶髮修行﹐暮鼓晨鐘﹐儼然方外。與染香尼相友善﹐時時往還﹐經卷流連﹐頗稱莫逆。婦每至庵﹐見松月年華漸長﹐端莊流麗﹐體態苗條﹐饒有大家風範﹐愛之而復憐之﹐屢欲爲尼說法﹐俾松月及時還俗﹐不致淪沒終身﹐將來女貌郎才﹐可達有情眷屬之目的。然知尼故性情剛愎﹐非可以情格而理諭者﹐若用彊迫手段﹐又何事不可以辦到。惟素與尼善﹐而奪其所有﹐未免傷情。且佛法綦嚴﹐吾旣與之爲同道中人﹐不可爲吾一人所破壞。然於松月一方面﹐終有不能釋然於心者。乃以言諷於尼曰「師年老矣﹐若不預爲之計﹐將來松月一人﹐靑年孤弱﹐何以擔承庵務﹖不若早爲之地﹐覓一鄕女爲松月徒。否則﹐余家有蠢婢在﹐不嫌粗劣﹐當謹以作贈品﹐則承乏有人矣。」尼深然之。

他日婦以婢至﹐爲之皈依剃度。婢果癡憨醜陋﹐年已十八九﹐尙未知人道者。顧操作勤勞﹐行爲誠懇﹐晨執炊而暮鍵戶。旣助尼之力﹐深得尼之歡﹐而庵中舊有之老嫗已聾瞽不任事﹐尼方莫爲之計﹐至是而感激婦之垂愛不置也。不知婦之拔幟立幟﹐設計甚工。淮陰將兵﹐固有能出奇而制勝者。不旬日間﹐松月黃鶴矣。嫦娥奔月﹐里巷喧傳。然佛家門開方便﹐「逃禪」二字﹐安必不可作逃出解﹖無足異也。尼自失松月後﹐無法尋覓﹐思慕哭泣﹐固意中事﹐總以有婢相承乏﹐亦以聊慰其衷懷﹐音耗杳然﹐旋卽置之矣。

齊門程秀才者﹐歙人木商子也﹐文名籍甚﹐有聲於時。父母早亡﹐家資巨萬﹐弱冠娶某氏女﹐伉儷甚篤。三月而賦《悼亡》﹐莊子鼓盆﹐悲不自己。有爲執柯﹐輒不之許。會寒食往山塘掃墓﹐攜小舟出閶門﹐行數里許﹐見臨河一巨宅﹐麗姝三四﹐倚門而立﹐中一人貌最秀﹐無尋常脂粉气。詢諸舟人﹐知其爲董事程姓家秀才。本以斷弦久﹐鰥魚寂寂﹐錦衾角枕﹐獨旦生悲﹐遇此殊姿﹐不覺心動。及聞舟人言﹐知系同姓。格於成例﹐爲之愕然。

舟行數箭路﹐舟人女向秀才乞艙中自來火燃香煙﹐謂秀才曰「儂操舟久﹐不時往來山塘﹐沿河人家﹐大半相識。」頃之﹐程姓有姊妹三﹐其姿容淡容淡雅者﹐蓋彼親串女也。秀才大喜﹐微露問名意。女以有母在家﹐足以任媒介事﹐容歸而與謀。秀才重托之﹐許厚酬柯潤焉。

數日﹐女來報命﹐謂﹕「此女系某宦婦義女﹐婦守貞﹐無所出﹐以義女作親女﹐愛憐倍至。終身之事﹐婦有全權。尊囑已由老母通達﹐幸不辱命。惟一切婚禮﹐須稍飾觀。」秀才一一應之﹐而擇日下聘也。婚有日矣﹐婦卽假親串家嫁女。婦之夫家本巨族﹐婦請夫兄主婚﹐而夫族之人皆重婦貞﹐徇婦之意﹐合族咸至﹐贊襄喜事﹐如己家嫁女者。然而並不知新人之爲松月幻相也。或有疑之者﹐則以母家遠族侄女對之。男家先世亦貴顯﹐故迎娶之日﹐銜牌儀仗﹐充塞衢途﹐彩輿臨門﹐山塘十里間﹐咸嘖嘖相稱羨。女家於所對付之處﹐其繁盛蓋稱是婦囑。女之勿以來歷告人﹐但曰「本爲母之夫家遠族女﹐螟蛉以作親女者耳。」蓋婦之夫家本浙西人﹐家鄕寒族多素不通聞問﹐故人深信之﹐而無疑之者。

厥後﹐琴耽瑟好﹐鴻案相莊焉。值婦病﹐秀才夫婦同往省親。適染香尼亦送物品至﹐瞥見女而大吒﹐蓋妝束全非﹐而面目猶是。幸婦疾中神志極淸﹐亟曳尼坐﹐掩其口﹐而告之故﹐且願以重金壽﹐以之自贖其罪。尼亦喜松月之得所也﹐亦遂不多言。然而春光從此漏泄矣﹐而秀才猶未之知也。

先是﹐婦以蠢婢贈尼﹐卽與松月密約於某月某日﹐艤舟庵後﹐伺隙而潛逃﹐松月一一如其教。及賺得松月歸﹐卽藏匿山塘程姓家﹐程﹐婦之母姨家也。由是爲之蓄髮纏足﹐與彼姊妹行同寢饋﹐涵育薰陶﹐習焉而化。不數月﹐鳳翹踏月﹐蛇髻盤云矣。舟人婦本嘗往來兩程家﹐婦亦時至母姨處﹐故舟婦亦與相識﹐然女之爲比邱變態則不能得而知。及秀才許以厚柯﹐因之以撮合山自任﹐竭情牽合﹐得成此一段美滿姻緣也。夫婦之於此事也﹐蹤迹祕甚﹐當時戒舟人勿言﹐舟人亦遂不敢言。他年﹐婦又病瘵死﹐舟人稍稍言之﹐綜厥後先﹐卻相吻合﹐特不知程秀才能知牀頭人歷史否耶。

由是言之﹐婦旣與尼相友善﹐不應於尼之前使此狡獪伎倆。然其成全松月也﹐則其一片婆心焉。或曰「婦何厚於松月﹐而薄於己婢若此﹖」有知之者曰「婢固石女也﹐故入庵之後﹐亦遂安之若素耳。而如松月者﹐旣入空門﹐旋歸華族﹐且其於歸禮數無異﹐名門閨秀﹐煌煌冠帔﹐非夢想所能到此﹐固尼界中罕有之事也﹐可作梵門掌故矣。」

◎海州百子庵守先

客有自海州來者﹐告余以百子庵奸殺事。余曰「余閱報紙﹐已盡知矣。本年三月初旬﹐《輿論時事報》之圖畫新聞﹐不且詳載其事乎﹖」客曰「子試言之。不知與余之所知相吻合否﹖此事余固知之最確也。」

余曰「報言海州城內百子庵尼守先﹐美而艷﹐性尢淫蕩。初與州差趙美有染﹐繼與州書葛雙喜姘識﹐竟疏趙而親葛。後又與碧霞宮僧人善隆私﹐遂欲並葛而遠之。葛不能平﹐上年三月初四日﹐邀趙美至某飯館晚飲﹐醉後﹐同往百子庵﹐意在殺僧人善隆。扣門時﹐守先正與善隆參歡喜禪﹐聞葛怒罵﹐令善隆越墻先遁﹐然後開門。葛搜善隆不得﹐卽將守先拖至門外﹐以刀劈其面。守先昏絕在地﹐復與趙美連砍十數刀﹐登時畢命。彼時善隆伏在門前苗麥深處﹐目睹情形﹐不敢救護。次早﹐地保報案相驗。州牧謝元洪私訪輿論﹐立將葛雙喜﹑趙美﹑善隆獲案﹐均直供不諱云云。報紙言之鑿鑿﹐而且葛﹑趙兩人之飲酒﹐僧人善隆之越墻﹐女尼守先之受刃﹐圖繪精詳﹐形神逼肖。子之所知﹐當不外是。」

客曰「噫﹗余曩者固僻處海隅﹐未獲見此項報紙﹐然如子之所言﹐按諸餘之所知﹐則是兩相矛盾也。是非顚倒﹐黑白混淆﹐是殆傳聞之誤。在報館有聞必錄﹐一時不加詳察﹐以致眞贗之不明﹔而繪圖者﹐又信筆所之﹐私心揣度﹐以供按日畫圖之資料。是皆不足深責。但言之者﹐邪正不分﹐貞淫不辧﹐致正者﹑貞者皆因此而蒙不白之冤﹐而爲邪爲淫﹐反爲筆伐口誅所不及﹐豈公論耶﹖海州通淮濱海﹐土瘠民貧﹐其西北境﹐與山東郯城﹑日照等縣相接壤﹐地多僧寺﹐尼庵稱是。百子庵𨿽多淫尼﹐而守先幽閒貞靜﹐固桃李其容﹐而冰霜其性者。年二十許﹐丰神絕俗﹐劉海發黝然覆額際﹐亦可人也。然長齋繡佛﹐頗能自守淸規﹐此海州城中人人所共見而共聞者。碧霞宮僧人善隆﹐年已七十餘﹐皤然一老衲矣。𨿽不知其爲人之如何﹐而老態龍鐘﹐微特萬無與守先通奸理﹐且萬無與他尼通奸理。又無論百子庵之墻之髙否﹐而以善隆垂死之年﹐其尙能效《會眞記》故事乎﹖百子庵非一尼﹐其與僧人通奸者﹐蓋別爲一尼﹐而非守先﹔其所通奸之僧人﹐又別爲一僧﹐而非善隆。奸殺事誠有之﹐其事與報章所載相仿佛﹐惟飲刃之尼﹐傷尙輕而未死﹐與所通奸之僧人﹐皆山東產﹐旋卽遞解回籍﹐而科趙葛以監禁之罪。則奸殺事之發現﹐正己酉春間事也。淫僧淫尼﹐不足深論﹐而守先之被誣﹐不得不爲之一辧焉。守先淮海間人﹐貌殊美﹐而莊重不佻﹐實爲女冠中所罕觀。嬰兒子至今無恙﹐可爲趙威後告矣。」

客言如此﹐爰爲泚筆而存其說。

◎徐州延壽庵善云

徐州地方有著名之尼庵﹐曰延壽庵。女尼十數﹐皆山東產。類皆妙年俊俏﹐妖艷無倫﹐帶髮修行﹐不加剃度。晝則誦經禮佛﹐鐘魚並奏﹐鐃鈸齊鳴﹐固儼然尼也。夜則攺裝易服﹐蛾眉蟬鬢﹐粉膩脂香﹐則又儼然妓也﹔引人入勝﹐眞个銷魂。凡靑年子弟﹐咸以是爲溫柔鄕。數年以前﹐猶是暗藏春色﹐嗣後賄通官吏﹐恃爲護符﹐遂公然爲妓矣。且諸尼雅善度曲﹐又多有能演劇者﹐歌扇舞衫﹐音樂悉備﹐禪關幽靜﹐不啻歌舞之場焉。事載庚戌四月十七日《時報》﹐並繪紀事畫以徵其實﹐濃情膩態﹐活現楮墨間。豈眞紀事者之故神其說乎﹖空中樓閣﹐污及佛門子弟﹐阿鼻地獄將爲若輩設矣。

然余於十年前﹐嘗橐筆於毗陵京口間﹐渡江而至邗上﹐由是而通而淮而海而徐。江淮襟帶之交﹐蓋時有羈人蹤迹焉。光緒戊戌﹐余應某太守之招至徐州﹐作入幕之賓者一年有餘。齋居寂寞﹐頗動尋芳之興。顧徐州民俗質魯﹐鮮南方文雅气。勾闌數處﹐舉不足以容膝﹐況復寬衣翹髻﹐不識時妝﹐劣粉庸脂﹐何足以供識者一噱。延壽庵者﹐當時早已著名。庵中有名善云者﹐尢爲膾炙人口﹐幕中有曾入桃源者﹐嘗浼其先容而往訪也。善云果丰神淡穆﹐情性溫和。時方仲夏﹐素衫而藍帔﹐雙鉤端整﹐修短適其中﹐霧鬢雲鬟﹐並不作優婆裝束。問其年﹐才二八耳。口語微帶齊魯音﹐蓋山東滕縣人也。滕縣與徐州府治北境相毗連﹐俗𨿽彊悍﹐而人尙儒雅。善云固有所謂美秀而文者﹐豈眞尼山鄒嶧靈秀之气﹐復得分潤於女界耶﹖語次﹐頗覺通知書卷﹐知幼時曾受其伯叔行之教育。父母以疫亡﹐家貧無所賴。厥後﹐其伯叔行又死於疫﹐不得已而入空門。語至此﹐若深自於邑者﹐余亦爲之惻然。又言延壽庵諸尼﹐皆以爭妍鬥艷爲宗旨﹐行止略不檢攝﹐余嘗不善其所爲﹐故往往不肯出見客。遂指餘同往之友曰「渠固風雅士﹐時一惠臨﹐麈尾叨陪﹐深得問字之益。渠旣風雅﹐則渠之友當有同情。如君雍容儒素﹐定非俗人﹐禪寮頗稱習靜﹐不嫌猥褻﹐幸勿棄遺﹐俾方外人亦得常聆教益﹐可乎﹖」余愧謝不敢當。

夫如善云者﹐姿首旣在中人以上﹐妝飾靚雅可愛﹐又復淸言屑玉﹐文采斐然﹐貞靜幽閒﹐斯爲不愧。𨿽不知其生平之究竟﹐要之未可以尋常比邱視也。

厥後﹐某太守以及瓜卸事﹐余亦袱被南歸。蓋與善云相見者﹐僅數次耳。靑鸞信杳﹐歲星周矣。今閱報紙所載延壽庵事﹐觸余舊感﹐因爲之追憶而書之。

◎梨裏女貞庵愛金

《易屯》之六二曰「女子貞﹐不字。」庵曰女貞﹐其名詞自甚佳也。然玩下句「十年乃字」﹐則所謂「貞不字」者﹐非眞不字也﹐特待字耳。梨裏女貞庵之愛金﹐今已字人矣。而十年以來﹐禪榻淒涼﹐佛燈寂靜﹐遵時養晦﹐暫屏鉛華﹐不知者以爲此固守不嫁主義﹐眞能實行女貞二字者也。夫女貞庵之在梨裏﹐一鄕鎭著名尼庵也。愛金之在女貞﹐一尼庵著名妙尼也。

愛金五六歲時﹐卽隸女貞﹐自幼頗能狷狷自好﹐衣衫淸潔﹐經卷整齊﹐略通文墨﹐雅好塗鴉。至十二三歲時﹐楷法益整飭﹐簪花格妙﹐秀潤可觀。喜作吉語﹐有時整理經頁﹐以紙包裹﹐復於包面上加紅簽﹐上書「開包大吉」四字。有某檀越見而大笑﹐以「包」與「苞」之諧音也。愛金不之解﹐固請其說﹐某爲之約略解之。愛金兩頰微赬﹐略露羞態﹐然仍在似解不解間也。

一日其師赴鄰家唪經﹐忘帶經卷一冊﹐因遣香工回庵﹐囑愛金檢取﹐愛金作一手條復之曰「經包甚多﹐不知所要者是何經名。路近而時早﹐不如吾師回來﹐開包自取。」師歸而薄責之。愛金固請其得罪之由。師不能言﹐微曬而已。愛金恍然自悟﹐至羞不可仰。於是盡毀其包上之紅簽﹐不復再作吉語矣。其癡憨如是﹐其靈敏又如是﹐眞可兒也。

年漸長﹐體態苗條﹐貌益嫵媚﹐眉彎斂月﹐發覆畱云。人之見之者﹐以爲如此丰姿﹐而鬱鬱久居此﹐娟娟此豸﹐小妮子大可惜已。況愛金生成貞靜﹐極不善於應酬﹐有隨喜而來者﹐大有千呼萬喚始出來之勢。出家人固以男女避嫌爲第一要義﹐比之大家閨秀﹐更宜確守淸規﹐亦卽所謂「女子貞不字」也。殊不知愛金之平時物色﹐只以風塵中無當意者。以故索居閒處﹐若不嫌其沈默而寂寥。其實終身之願﹐時在心頭﹐「女子貞不字」﹐未必十年不字也。

會裏中某生新喪偶﹐延女貞庵女尼唪經﹐愛金與焉。某生固丰神俊秀﹐有王恭「濯濯春柳」之槪。性旣溫存﹐才亦倜儻﹐料理喪事﹐井井有條。愛金心焉數之﹐不覺心爲之醉。他日生以送經資到庵﹐愛金畱其坐﹐聒而與之語﹐禪房祕密﹐其所語非局外所能知。生亦因此愛愛金甚。或數日不見金﹐則采蕭一日﹐如隔三秋也。金之於生也亦然。金由是陰蓄髮﹐復以雙纏纖其趺。不數月後﹐霧鬢雲鬟﹐金蓮貼地矣。其師頗能事﹐見愛金之作爲﹐知愛金之心事﹐且以愛愛金故﹐深願作贊成人﹐門開方便﹐願有情人成眷屬。遂倩冰上人﹐成此姻緣好事。生亦感愛金之辱承靑睞﹐引爲生平第一知己。況復中年失偶﹐不耐鰥居﹐𨿽屬比邱﹐不妨作破格憐才之想。人謂僧尼性最貪﹐而女貞老尼卻不然。生以雙金鐲爲聘﹐並以二百金爲師尼壽﹐師尼受鐲返金﹐克日成禮。屆期﹐生以鼓吹迎之歸﹐居然伉儷矣。

愛金自以出身微﹐不敢以大婦居﹐事夫禦下﹐備極謹恭。生上無父母﹐而妻遺一子一女﹐子稍長﹐女則尙𦇤褓。愛金悉心調護﹐撫之如慈母。親族皆以愛金賢﹐莫不重爲親﹐無有以女尼還俗﹐而稍事鄙薄者。僕媼輩亦相戒不說「尼」字﹐羣以主母目之。愛金反不自諱﹐輒殷殷爲人道前事也。

嗚呼﹗女尼多矣﹐女尼之還俗多矣﹐尼而終身爲尼﹐貞者固多﹐淫者亦不少﹐其有至死不嫁﹐竟借佛地爲祕密賣淫之所﹐醜聲四播﹐往往而有。若有志還俗者﹐或者迎新送舊﹐閱人多矣。迨至擇人﹐而事又何異於老妓之從良﹖其嘻嘻嗃嗃又顧而之他﹐更不足道也。復有禪房密約﹐嚙臂先盟﹐兒女私情﹐所謂先奸後娶者﹐當夫靑廬乍啟﹐欲求如完璧之歸來﹐蓋亦鮮矣。愛金之歸生﹐則固依然處子也。愛金以五六歲出家﹐以十六七歲時還俗﹐相距卻十年﹐則借庵居以待字﹐正如《屯》二之所云。隱居求志﹐行義達道﹐一出一處﹐古聖賢辧之稔矣。愛金之先﹐其殆隱於尼耳。厥後十年乃字﹐則大丈夫得時則駕也。自有一愛金﹐而庵曰女貞﹐肇賜嘉名﹐名副其實焉。

◎梨裏萬壽庵雙喜

梨裏萬壽庵尼雙喜﹐芳名久著﹐如雷貫耳者﹐已十餘年。蒹葭秋水﹐恨未能一見其人。余友東海生﹐梨里人也﹐爲餘言雙喜近年事云。雙喜年已三十矣﹐丰神韶秀﹐如二十許。生自言行年幼﹐數年以前﹐尙不解注意美色﹐今見雙喜﹐恨相見晚。若先十年﹐曾不知若何姝麗也。

梨裏本多著名尼庵﹐萬壽亦在著名之列。顧他庵皆與塵市近﹐獨萬壽坐落市杪﹐輒少行人﹐危橋雪欹﹐敗葉云墮﹐以故西庵﹑女貞庵等﹐先後以姦案敗。妙尼四五﹐爲官紳所驅逐﹐庵產充公﹐而萬壽則魯靈光殿﹐巋然獨存﹐諸尼亦得保全無恙。又加雙喜爲是庵住持﹐爲人靄然和气﹐諸檀越到庵隨喜﹐莫不樂與結善緣。雙喜又善自調護﹐彌縫匡救﹐保存名譽不少﹐遠近之人﹐皆以能守淸規目之。其實靑年孤守﹐豈不懷春﹖菩薩低眉﹐有誰禁其禪參歡喜者﹖況乎一枝桃李﹐正在穠華﹐浪蝶遊蜂﹐有不尋芳而至耶﹖

裏中某甲﹐世家子也﹐聞其與雙喜交最久﹐兩情繾綣﹐比伉儷爲尢深。顧曲徑通幽﹐蹤迹甚祕﹐知其隱者﹐殆鮮其人。而甲故狷狷自好者﹐少年時行止略不檢﹐近則束身圭璧﹐頗悔及於當初。𨿽春秋僅及中年﹐已如蘧大夫行年五十﹐知四十九年之皆非。蓋以於士行則爲羞﹐而於佛門則爲罪。杜門思過﹐決計與雙喜絕。然雙喜則情絲牽絆﹐反依依不肯捨。采蕭采葛﹐三月三秋﹐柳毅之書﹐恆一日而數至。微特此也﹐竟欲仗我佛之靈﹐而登門問其罪。甲不得已﹐稍稍敷衍之。迨後思得一計﹐恍然若大悟。作而起曰「今得之矣。」

有友某乙在其座﹐見其狀而問其故。甲故爲囁嚅﹐笑而不肯言。久之﹐乃言曰「君知余與雙喜兩人事乎﹖彼此知己﹐不妨爲君一言﹐然不足爲外人道。君欲聆餘言﹐能祕而不泄乎﹖」乙誓以天日。甲將往事約略言之﹐並不及屏絕意﹐而備繩雙喜美﹐爲之繪聲繪色焉。乙聞而神往﹐欲求甲先容以見﹐甲訂以日﹐屆時而同往。乙固少年俊秀﹐貌美如冠玉﹐甲並於雙喜前揄揚乙之人品如何﹑性情如何﹑家境如何﹐如是者數閱月﹐過從愈勤﹐相識愈稔﹐喜竟移情於乙﹐乙亦傾心於喜。鶼鶼比翼﹐不禁入其彀中矣。甲始則佯不知﹐繼則故作盛怒狀﹐數雙喜罪而絕之﹐致雙喜羞愧交集﹐無地可自容﹐嚶嚶啜泣而已﹐而不知甲之移花接木計也。

今乙與雙喜結不解緣﹐甲則金蟾脫殼矣。此東海生爲餘言。余深惜雙喜之爲人簸弄而不知也﹐而水性楊花﹐固不能爲雙喜恕﹐然而甲之計亦狡矣哉。

◎上海淨修庵蘭英

庚戌春夏之交﹐上海北浙江路承業裏八弄第二百七十八號門牌淨修庵﹐忽發現一妙尼﹐揣度其芳齡﹐約不出二十外﹐八千煩惱絲﹐已全行披剃﹐然圓容替月﹐盛貌羞花﹐玉立亭亭時﹐其丰神自不可掩。裝束從方外﹐衫裙以純黑﹐嶄新奪目﹐皆泰西紗制﹐雙鉤貼地﹐端小如束筍﹐血欄紅皮底﹐湖緞黑花幫﹐則又是閨閣中人﹐絕不類優婆形狀。人之見之者﹐旣驚其美﹐又詫其妝﹐有以爲此固於佛門中獨樹一幟也﹐有以爲此是於勾闌外別開生面也。承業裏地居僻靜﹐鮮車馬之往來﹐至是而行人如蟻慕﹐如鶩趨。聞名而來者﹐皆以一睹顏色爲幸。顧庵規謹飭﹐門設常關﹐旣不能如蓬山之有路可通﹐又不能如藍橋之淩波可渡。而庵中人又深居簡出﹐惟鐘魚梵貝聲﹐因風度出墻外而已。聞所聞而來﹐未得見所見而去。爾音金玉﹐引爲憾焉。或者曰「如此妙年﹐如此美質﹐豈眞肯鬱鬱禪關者﹖殆別與有情人禪參歡喜﹐特事幾祕密﹐非局外人所得而知歟﹖不然淨修庵一頹廢逼窄之舊剎﹐香金所入無幾﹐並無財產上之來源﹐服禦之華﹐安所得耶﹖」

乃有知其底蘊者﹐則曰「此固淩其姓而蘭英其名者耳。初本良家女﹐二九而嫁﹐奩具頗丰﹐夫家某姓亦饒裕﹐而所天旋以瘵亡。𨿽冶容未必誨淫﹐而慢藏不免誨盜。本年三四月間﹐餞春時節﹐迎夏光陰﹐婪尾一杯﹐困人天气。會立夏日﹐廚開櫻筍﹐俗例必以髙粱酒釀芳物爲食品﹐謂可以免蛀夏也。值玫瑰新釀熟﹐蘭英滿引數觥﹐不覺頹然醉倒﹐仰臥軟藤條榻上﹐絲絲嬌喘﹐芳心撩亂﹐身入華胥﹐唇脂暈紅﹐汗粉融素﹐梨花帶雨﹐海棠睡春﹐不足諭其神﹐不足方其妙也。而釵鈿零落﹐一雙金條脫﹐褪卻枕邊﹐胸前珠茉莉球﹐與雙玉峯相熨貼﹐尢爲價值不資。忽被鄰人範雙全所窺見。雙全素無賴﹐一時貪心頓起﹐潛入閨中﹐四顧無人﹐試其肱篋探囊手段﹐旣取其鐲復摘其球﹐袖之而出。及蘭英宿酲微醒﹐好夢初回﹐則金珠飾品﹐俱已不脛而走﹑不翼而飛矣。雙全久涎蘭英美﹐蘭英拒之峻﹐故蘭英失物﹐絕不疑雙全﹐以爲當酣睡時﹐若被雙全見﹐必以探花爲主義﹐非僅僅竊物所能已﹐此猶不幸中之幸。不意爲雙全者﹐淫欲貪得之心﹐交相爲用﹐平昔旣爲蘭英所峻拒﹐知非可以苟爲之者﹐一經聲張﹐無可逃免﹐金光璀燦﹐珠顆勻圓﹐予取予求﹐取攜甚便。無賴之輩﹐變計甚捷﹐狡獪伎倆﹐於此可見一斑。蓋人不疑雙全竊﹐而竊者固雙全也。他日雙全以鐲炫於人曰﹕『蘭英愛吾﹐蘭英愛吾﹐此燦燦者﹐不其贈品耶﹖』於時有羨之者﹐有妒之者﹐有欲向之分肥者。人言可畏﹐誰折檀樹﹖春光漏泄﹐非爲柳條﹐風聲所播﹐而竊物於是乎有主名矣。蘭英於是投控公堂﹐當日卽奉訊判。雙全押候查明﹐約日再行復訊。豈料淩氏家長﹐以蘭英疏於防範﹐尢復涉訟公庭﹐旣失物而又出乖﹐羣起而大加責備。嘻嘻嗃嗃﹐釁起家庭。蘭英羞憤交加﹐自恨紅顏薄命﹐孤鸞寡鵠﹐我生不辰﹐不若削髮爲尼﹐不再與聞世事﹐區區飾品身外之物﹐卽使完璧歸來﹐亦拌充作善舉。遂入淨修庵﹐拜老尼爲師。我佛慈悲﹐盈盈下拜﹐甘心祝發﹐居然比邱矣。越日復至家內﹐將一切俗務料理淸楚﹐長作佛門弟子﹐誓將永絕紅塵。此庚戌四月事也。玆果見蘭英皈依佛教﹐洗淨凡心﹐若所謂心如古井水者﹐特不知淩氏家長輩﹐當時將何以爲情。而蘭英一時激烈﹐異日其能初終一轍否耶﹖」

◎蘇州如意庵阿玉

阿玉﹐十年前蘇州名尼也。居城中如意庵﹐當時有傾城之目﹐今訪阿玉﹐則禪關月掩﹐頹剎煙封﹐鳳去臺空﹐令人欷歔欲絕矣。然一言阿玉﹐凡三十歲以上之蘇州人士﹐無有不知其人者。蓋阿玉在十年前﹐年不過二九﹐風流蘊藉﹐正在妙齡﹐居恆不事修飾﹐顧一種華貴之气﹐甚無假於濃脂膩粉﹐而神光煥發﹐淡雅中多華麗﹐殆亦天生成之也。如意庵在蘇城西南隅﹐地鄰府學﹐巷曰泮環﹐陟其地者﹐流水一泓﹐小橋欹側叢莽間﹐鄕厖獰甚﹐迎人而吠﹐人煙稀少﹐本非鬧市比。阿玉在庵時﹐如意庵稍稍修葺﹐風微人往﹐昨是今非﹐崔護重來﹐當不勝人面桃花之感矣。阿玉生平喜淸靜﹐不妄與人結納﹐卽尋常巾幗﹐隨喜而來﹐非臭味相同﹐輒不願多酬應﹐矧吳中紈袴子﹐十居八九耶﹗有朱茂才﹐與阿玉有祕密交。茂才固才貌兩全者﹐然家赤貧﹐一母一妻一𦇤褓女﹐炊煙數數斷。阿玉以經資之所入﹐與鍼黹之所餘﹐茂才來﹐輒佽助。茂才徳之﹐銜結莫報焉。茂才方弱冠﹐天資敏捷﹐會功令易八股爲策論﹐茂才畱心時事﹐復專精經史學。時書院課士之例尙未盡廢﹐茂才月課﹐時冠其曹。或以所得膏獎償阿玉﹐阿玉儲而藏之﹐陰伺茂才不時之需﹐則仍完璧歸。或取其所應需者﹐而仍以所餘還阿玉﹐阿玉亦不固予﹐復儲而藏之。茂才於某科舉於鄕﹐越數年﹐以考試舉貢錄取﹐分發某省﹐以知縣補用﹐蓋邊遠也。得第歸來﹐竟無盤纏稟到費。且鮮親友﹐無告貸處。又復末世功名﹐彊弩之末﹐幾不爲世所重。蕭條行李﹐何以成行﹖阿玉罄所有以爲贈﹐於是乎得束裝。旋得某縣缺﹐板輿迎養﹐妻女亦相偕行。如意庵亦於是時無阿玉。人有知阿玉者﹐謂已爲茂才招之去。蓮花座下﹐桃葉迎歸﹐好事竟成﹐三生有幸﹐風塵賞識﹐阿玉洵非常人矣。

◎蘇州吉祥庵三小姐

僧尼之結方外緣也﹐於情爲相洽﹐於理爲相當。飲食男女﹐大欲所存﹐似亦無容刻責矣。特佛法謹嚴﹐每引以爲淸規之玷耳。至若閨門巾幗﹐曖昧成姦﹐借我佛以夤緣﹐開無遮之大會﹐斯又佛界之罪人﹐抑亦世界之罪人也。然而隔花人遠﹐蓬山萬重﹐蜂蝶𨿽狂﹐無花枝之招引﹐縱有如天之膽﹐夫又誰敢偸香乎﹖三小姐者﹐蘇州名門女也。花容月貌﹐艷麗無倫。顧賦性風騷﹐不拘拘於繩墨。生平喜遊玩﹐登山臨水外﹐凡叢林庵觀間﹐時時有其蹤迹。吳中多紈袴子﹐聞三小姐名﹐莫不心神顚倒﹐思一親香澤爲幸。久之而無人耳鼓中無三小姐﹐亦無人眼簾中無三小姐。於是三小姐之艷名之醜聲﹐並駕齊驅﹐兩相傳播矣。年及笄﹐有爲之議婚者﹐三小姐輒阻撓之。蓋自由其性質﹐不肯作樊籠中物耳。父母無如何﹐姑聽之而已。城南結艸庵﹐僧庵也﹐庵與滄浪亭鄰。流水一灣﹐淸幽可喜。入門一巨池﹐爲蘇人放生處﹐石橋架其上。越橋而達於殿﹐禪房花木﹐曲徑通幽﹐一僧寮優勝地也。每年開放生會一次﹐蘇州故多佞佛人﹐蒞斯會者﹐士女如雲。三小姐聞之﹐亦忻然乘輿往﹐遊觀風景﹐流連久之。洎乎日落崦嵫﹐人皆倦遊而返﹐三小姐獨空輿歸。蓋已拼借宿禪居﹐與老僧同榻也。有客宿宿﹐有客信信﹐堂上醜其行﹐屏不納其歸。三小姐將計就計﹐遂皈依而願爲尼。結艸庵之南﹐有吉祥庵﹐爲某老尼焚修之所﹐三小姐願事老尼爲師父﹐假一榻以爲容身地﹐且以數十金壽老尼。老尼喜而允之。三小姐不披緇﹐亦不髡發﹐濃妝艷裹﹐猶是俗家。吉祥庵𨿽爲之而下榻﹐而鮮一夕歸宿者﹐顧五日不朝而往﹐暮而出。問之﹐則以歸省父母言。老尼頗深信之﹐殊不知其早與結艸庵某僧結不解緣﹐良宵穩度﹐無夜不在結艸也。移尊就教﹐情好極濃。結艸庵地居僻靜﹐屋宇尢極深奧﹐暗藏春色﹐殊非局外所能知。乃某僧素性淫蕩﹐昔年與某庵尼私﹐蚌珠暗結﹐致墜胎而斃其命。今經三首縣訪悉﹐派差密拿到案﹐房中多閨人用品﹐一並呈解﹐而三小姐事亦卽和盤托出。下某僧獄﹐而追捕三小姐﹐則飛鴻冥然﹐黃鶴杳然矣。逮吉祥庵老尼問之﹐則雙淚龍鐘﹐不自知其將作何語。訊其家屬﹐則以久經出逐對﹐亦不肯任其咎。讞無可定﹐判淫僧以監禁罪﹐置三小姐於不問。庵產本饒裕﹐初擬充作學堂用﹐旋爲某劣紳所回護﹐另易管理僧而後已。夫爲三小姐之父母者﹐旣不能管束於其先﹐迨其後也﹐聽其出家﹐反以遂其淫欲之私﹐致演出如斯之丑劇。世之爲家長者﹐可不防微杜漸﹐而知所自處耶﹖

◎蘇州淨蓮庵某故紳妾

蘇州嘉余坊巷﹐占一城之中心點﹐而稍偏於西﹐地近護龍街﹐巷不甚長﹐居家七八戶﹐中多曠地。興福庵者﹐僧庵也﹐荒廢久矣。山門佛殿﹐略存形迹。住持僧某﹐支屋數椽﹐維持香火﹐知規復之五日也﹐爰有出售基地之議。庵後基地﹐廣約畝許﹐左則爲候補縣佐金某之居﹐右則淨蓮庵也。金某聽鼓吳門﹐歷有年所﹐席先人之餘業﹐家有中人產﹐性復疏懶﹐略不鉆營差委。所居之屋﹐系祖遺物﹐聞興福庵之有基地出售也﹐乃以價購其半。淨蓮庵尼﹐某紳妾也。紳捐館後﹐挾其所餘資﹐而投淨蓮庵爲尼。亦以興福庵之出售基地也﹐以價購其所餘之半。明月好同三徑夜﹐綠楊宜作兩家春。洽比爲鄰﹐平分風月﹐則金某家之與淨蓮庵﹐望衡對宇﹐宜其彼此相安也。豈金某爲富不仁﹐貪而且鄙﹐自恃其偌大縣佐之勢﹐竟將淨蓮庵新購之地﹐侵占若干。雇工挑取瓦礫時﹐三分九州有其二矣。尼佯不知﹐且聽其便。時值煙禁嚴﹐金素有煙霞癖。尼與禁煙員某司馬約﹐乘金不備﹐直入其室﹐爲要約地。司馬如其教﹐取其煙具出。金懼有礙於宦階也﹐挽人緩頰於司馬。司馬令金將其所有地﹐全行舍入淨蓮庵﹐金唯唯﹐檢出契據﹐惟命是從。於是報命於尼﹐大相慶幸。雇匠築墻﹐圈爲庵產﹐不數月後﹐經之營之﹐涼亭燠館﹐煥然一新矣。尼以司馬之大有功於佛菩薩也﹐尺地寸天﹐皆司馬之所賜﹐非司馬之力不至此﹐爲菩薩面上﹐亦何敢自愛其區區尺寸之膚哉﹖自是厥後﹐淨蓮庵遂爲司馬外室矣。人有到庵隨喜而出者﹐謂庵之屋宇﹐固頓然大攺厥觀﹐而尼之妝飾﹐亦非復曩日之孀襟嫠舄比。濃妝艷裹﹐凡以爲司馬也。年華方盛﹐盤龍之髻﹐繡鳳之鞋﹐依然閨閣中人。蓋本是帶髮修行﹐而並未經剃度耳。司馬曾何修而得此﹐其將何以謝金某耶﹖金某弄巧成拙﹐悖而入者﹐卒以悖而出。可謂自取其咎﹐然而冤矣。

◎木瀆萬壽庵松泉

閒嘗遊天平山﹐覽萬笏朝天之勝﹐想見先憂後樂﹐欷歔憑弔者久之。又嘗遊光福﹐探梅鄧尉﹐海稱香雪﹐風景絕佳。自吳下買舟行﹐木瀆鎭爲必由之路﹐遊蹤靡定﹐略不可以次數計。木瀆一名香溪﹐鎭之西有山曰靈巖﹐故吳王館娃宮地。梳妝臺響屟廊之遺迹﹐猶有存者。萬壽庵在鎭東﹐庵有後窗臨水面﹐玻璃與水光相掩映﹐晶瑩澄澈而可愛。舟行過其處﹐洞見窗以內一切陳設物﹐鏡奩鈿盒﹐椸枷篋笥之類﹐一一咸備﹐與閨閣無異致。某年訪友木瀆鎭﹐友亦居鎭東﹐與萬壽庵相距不過數十武。友家爲餘下榻﹐流連杯酒﹐或以蔬菜供客﹐風味佳勝。詢之﹐曰此萬壽庵住持尼松泉所遺也。因爲餘言松泉梗槪﹐曰「木瀆無妙尼﹐惟松泉差彊人意。年近三十﹐齒不卑矣﹐貌非不揚﹐然亦常常。顧以好自修飾故﹐猶有徐娘風韻。喜酬應﹐善語言﹐對客淸談﹐詼諧臻妙。烹飪又其擅長事﹐春秋筍菌出﹐熬煎儲蓄﹐瓶樽累累﹐分遺施主﹐爲廣結佛緣地。此以見松泉之喜於酬應也。人家有勃溪事﹐得松泉一言﹐莫不紛排難解﹐破涕爲笑﹐化乖戾而爲和平。此以見松泉之善於語言也。裏中某生與之通﹐有年所矣。某生家有長﹐室有婦﹐萬無娶松泉理﹔松泉格於方外﹐貌爲克守淸規者﹐亦萬無嫁人理。然性風騷﹐不耐獨處﹐惟是情好專一﹐不似得隴而又望蜀者耳。」友言如此﹐越日訪之﹐果悉如友所言。今數年矣﹐靑鸞信杳﹐不知松泉近況又將何如也。或有謂松泉仍在萬壽庵。他日再作天平鄧尉遊﹐當艤香溪之舟﹐重與松泉話舊事。

◎杭州水月庵普航

杭州女尼分兩類﹐大約居城內者﹐多帶髮﹔居城外者﹐多剃髮。水月庵在武林門外﹐屋宇寬潔。殿後傑閣三楹﹐四面有窗﹐畫棟珠簾﹐足爲湖山生色。推西北窗望之﹐則西湖勝景﹐盡在目前。惟是寶剎畱云﹐禪關掩月﹐遊人到此﹐非有紹介熟人﹐不得入其門而登其堂也。己酉夏﹐余作武林遊。納涼出城﹐行行至水月庵前﹐重門禁閉﹐叩之不開﹐猘犬狺狺﹐作搏人狀﹐不禁廢然而返。越日偕某友至其地﹐友固杭人也﹐求其先容﹐彊而後可。進山門﹐登大殿﹐令香工老人取鎖匙啟後閣﹐拾級而登﹐開窗憑眺。西山爽气﹐撲人眉宇間﹐淸風徐來﹐不復知人間尙有酷暑。閣中懸大士畫像﹐木質楹聯﹐鐫刻精雅﹐其語曰「平堤分占西湖秀﹐傑閣畱棲南海云。」署款「光緒丙午十三齡剃度女弟子普航撰書」。余愛其屬對之精工﹐書法之秀潤﹐讀之再四﹐喜不自勝。爰以署款字辧之﹐所謂剃度女弟子﹐則爲本庵女尼無疑。而丙午距己酉﹐推算只有四年﹐丙午十三齡﹐己酉才二八耳。問諸餘友﹐不甚了了。時香工老人持鎖匙在側﹐卽而問之。則曰「是固本庵老師太之徒也﹐早晨進城﹐不久歸矣。」有頃﹐聞足音跫然﹐緣梯而上﹐一睹面﹐果一妙年俊尼也。妝束從比邱﹐短髮覆額際﹐丰神淸秀﹐無塵俗气。見客而問所由﹐具以告。回問「普航」是法名否﹐曰「誠然。」余極贊其聯語之寫作兩佳﹐普航謙不自已。又有頃﹐相偕下梯﹐就殿西水榭坐。窗外池蓮﹐正在試花﹐顧不過數十柄﹐少許勝多許﹐亦頗有淸趣。老尼瀹茗熟﹐照例餉客而已。普航吐屬明慧﹐似乎深通文墨。然問之不肯言﹐深藏不露﹐殆其性也。余謝友曰「今日有緣﹐能得到此﹐旣遊勝地﹐復得解人﹐微君之力不及此﹐是不可以無詩。」因口占一絕云「西子湖邊水月庵﹐平分淸景自三潭。好花看徧渾閒事﹐妙絕優婆缽裏曇。」友和之曰「重重雲鎖水邊庵﹐水在平湖月在潭。縱使池蓮開萬朵﹐仙靈畢竟讓優曇。」因索紙筆書之。普航卽出藏經箋以授﹐乃分別書之以爲贈。曾航在似解不解間﹐但曰「貴客惠臨﹐辱承雅教。三生有幸﹐何樂如之﹗」旋與余友興辭歸。普航送客下殿階云。

◎杭州觀音庵淨塵

淨塵者﹐靜誠也。好事者以「靜誠」二字太質直﹐諧其聲曰「淨塵」﹐淨塵曰甚善。於是訊問法名﹐則曰淨塵。淨塵﹐若曰「洗淨塵心」云云﹐人遂無知淨塵之爲靜誠者。淨塵居杭州湧金門外之觀音庵﹐庵臨西子湖﹐門前流水淸漣﹐諸峯環繞﹐全湖之勝﹐盡在目前。庵之旁則爲頤園賣茶處﹐花晨月夕﹐裙屐名流﹐觴詠無虛日。頤園後窗外﹐一絕大荷花池﹐開簾一望﹐紅裳翠蓋﹐不數老杜丈八溝焉。觀音庵之東徧數楹﹐與頤園後窗斜相對﹐淨塵憑闌閒玩﹐輒爲啜茗者所窺見。藐姑仙子﹐眞可望而不可接也。餘數作武林遊﹐愛西湖風景之佳﹐時攜杖頭錢﹐作頤園入座客﹐於淨塵固數見不一見﹐特無由與之面接耳。

上年六月﹐余客武林﹐值大士誕日﹐獨自閒步出城。杭人崇拜大士﹐咸往天竺進香﹐舉國若狂﹐眞有所謂萬家空巷者。西湖之濱﹐行人如蟻﹐觀音庵本供奉大士﹐是日亦循例開門。顧湖濱遊人𨿽多﹐莫不渡湖往天竺。觀音庵香煙寥落﹐略無過問之人。余畏天炎﹐僅僅向湖堤閒步﹐崦嵫日落﹐暮色蒼茫。觀音庵門尙未閉﹐余因之信步入﹐庵本倡小﹐行不數武﹐已至殿階。淨塵出問客從何來﹐具以告。乃邀入旁捨坐﹐呼老尼瀹茗﹐且供菱藕諸果品﹐曰「此供佛之所餘也﹐盍少嘗之﹐以結佛緣乎﹖」所坐之處﹐卽頤園斜對之一楹﹐荷淨納涼﹐幾於忘返。餘數數目淨塵﹐淨塵似有羞澀意。詢其年齡﹐約略不肯詳答。詢其出身之所﹐則曰「旣已捨身爲尼矣﹐一切俗緣﹐早經割絕﹐甚無庸追述爲也。」語次﹐適老尼添茶至﹐爲餘言曰「淨塵﹐吾弟子也﹐來此十年矣。十六歲時旣字﹐未嫁而喪厥偶﹐蓋將終身守貞也。」余爲之敬嘆不巳。淨塵似嫌老尼饒舌者﹐禁之勿多言。時已昏暮﹐余卽欲興辭歸﹐以餅金作茶資﹐淨塵固辭而後受。後遇某友﹐告之。友杭人也﹐因曰「淨塵固堅持雅操﹐而爲人所欽仰者。」則靜誠之爲淨塵﹐亦某友言也。淨塵吐屬風雅﹐秀外慧中﹐旣流麗而復端莊﹐亦尼界中所不多覯。其於鏡湖一曲之間﹐而淸修自在﹐淨塵之志趣可思矣。

◎嘉興西庵秀文

嘉興西庵秀文﹐貌美而性貞﹐聰慧過人﹐語言雋妙。諸年少涎其色。秀文艷如桃李﹐凜若冰霜﹐而不可一犯也。西庵在郡城南門外﹐半村半郭﹐有負郭田數十畝﹐閒閒桑柘﹐皆庵中產﹐常年進項﹐如小康家。或有利其資者﹐思設計以爲敲詐地﹐欲伺秀文隙﹐以遂其所欲爲。以爲秀文之堅貞自守﹐非必其眞堅貞自守也。其貌爲淸修者﹐特不肯與凡人伍﹐或者其別有一夫已氏耳。一日諸年少正遊行西庵前﹐秀文抱甕出汲﹐適一中年人醉酒過其門﹐立足不穩﹐顚僕倒地﹐秀文棄其所抱甕而抱醉人入﹐並置諸己所臥之牀而覆之以被。事爲諸少年所見﹐以爲此必秀文之所歡也﹐排闥入庵﹐羣相尋釁﹐略一搜訪﹐則醉人儼然臥禪榻上。秀文坐牀沿﹐熨摩跌創焉。諸年少羣鼓噪﹐洶洶有問罪之勢﹐謂僧俗之界不分﹐男女之嫌安在﹖姦情敗露﹐燭照靡遺﹐平日之絕無破綻可尋者﹐特行爲祕密耳。今則秦宮鏡﹑溫嶠犀矣。秀文從容向眾而言曰「醉人妻弟﹐尼僧舅﹔尼僧舅姊﹐醉人妻。諸君有能參禪者乎﹖甚無用此嘵嘵也。」有味此二語者﹐謂醉人必系秀文俗家之尊長耳。及起醉人而問之﹐則曰「本父女也。」諸年少無如何﹐告罪而出。蓋秀文本西庵鄰家女﹐家綦貧﹐自幼捨爲尼。性穎悟﹐妙語解人頤。及長﹐身長玉立﹐姿容艷麗﹐殆鮮其倫。幼失恃﹐願以淸修報母恩。家距庵不半里﹐有父在﹐耽曲蘗﹐時入城﹐買醉歸。過西庵﹐或借山門作小憩焉。秀文亦時一歸省其父﹐蓋其天性孝也。今秀文年已三九﹐持齋繡佛﹐了無塵心云。

◎嘉興觀音堂淸全

嘉興觀音堂﹐在郡城南門內報忠埭。女尼五六輩﹐皆有艷名﹐淸全尢特色也﹐性蕩甚﹐楊花水性。裏中諸少年趨之若鶩﹐酒食喧呶無虛日。淸全善歌﹐弦索之聲達戶外。裏中人慣聞之﹐不之異焉。佛門淸淨﹐變作歡場﹔禪榻淒涼﹐成爲鬧市。顧其所往來者﹐皆上流社會中人﹐尋常市儈﹐無敢問鼎。禾城本褊小﹐酒食遊嬉﹐間巷相徵逐﹐翩翩裙屐﹐無非居同裏閈﹐時時相見之熟人﹐故羣與淸全嬲﹐𨿽誚同靴﹐了無醋意。惟某故紳子與淸全尢有密切之關系﹐紳子欲娶淸全﹐而礙於家教﹔淸全欲嫁紳子﹐而礙於堂規。菩薩低眉﹐禪參歡喜﹐慈航普渡﹐卻亦無甚墨礙﹐鶼鶼比翼﹐借佛地以行樂可耳。某故紳起家縣令﹐宦囊充牣﹐紳子襲餘業﹐揮霍豪甚。擇友不愼﹐時不免有不規則事。去年秋﹐紳子挈淸全遊吳門﹐適家鄕某案事發﹐爲怨家出首﹐株連被逮﹐捉將官裏﹐去時﹐淸全與焉。某區長素解事﹐知案情不與淸全幹﹐遞紳子歸案﹐釋淸全出獄。官吏文書﹐急於星火﹐紳子首途之時﹐殊不及照顧淸全﹐淸全隻身在蘇﹐寄寓金閶城外。利昌﹑惠中諸旅館﹐本楚襄王行雨行雲之地。居無何﹐與某妓院女傭稔﹐朝夕過從﹐相知漸密﹐遂由女傭介紹而入某里某院﹐縛足使短﹐蓄髮使長﹐不數月後﹐艷幟髙張﹐盛名鼎鼎矣。淸全本善歌﹐貌尢麗﹐年將及花信﹐口語猶帶鄕音。門榜某某仙館﹐人稱其爲色藝雙絕也。爲語禾中諸舊雨﹐欲重見淸全者﹐曷弗買棹吳中﹐作平原十日之遊乎﹖不然﹐靑樓人物﹐蹤迹靡常﹐冉冉光陰﹐將不免人面桃花之感矣。

◎石港魚灣靜捨柳禪

南通州之石港場﹐一巨市集也。相傳卽文信國釣魚渡海處﹐故名魚灣。市西有土山﹐髙不及數仞﹐無以名之﹐名之曰西山。樹林陰蔚﹐屋宇層遞而上。庵觀五六座﹐緇流羽客參半。禪房花木﹐洞府煙雲﹐具體而微﹐頗有山林景色。山麓有魚灣靜捨﹐女僧柳禪居也。光堵戊戌己亥間﹐余應彭城分轉之招﹐襄理文牘﹐寓石港者年餘。蓋石港爲淮鹽出產地﹐通分司署在其處﹐西山近在官廨東﹐鐘魚梵貝聲﹐因風度越﹐搖動耳鼓間。好夢初回﹐宿酲微醒﹐官書叢冗時﹐飄飄乎有出塵之想。公餘之暇﹐輒閒步山之前﹐謝安折屐﹐略不可以次數計。其號爲方外者﹐悉系淮海產﹐騃形翹舌﹐俗不可耐﹐以故僧道各院﹐偶一看花問竹﹐足迹𨿽屢屢經﹐殊不堪於久坐。魚灣靜捨﹐爲女僧淸修所﹐禪關晝掩﹐輒不敢以剝啄從事。值中秋夜﹐攜奚童﹐出署門﹐踏月西山下。見靜捨雙扉虛掩﹐庭中香煙繚繞﹐微步入門﹐有雛尼出﹐問客何來﹐並問客來何爲者。余以玩月告﹐則柳禪已降階下﹐呼雛尼延客入﹐彼此詢名字。時當昏夜﹐余頗引嫌﹐不移時﹐卽興辭出。越日﹐於晡後訪之﹐叩門而入﹐幸不作出山之劉阮﹑問津之漁郎。柳禪整袂出迎﹐瀹茗相款﹐爲余誦「花徑」﹑「蓬門」二語。余喜其吐屬風雅﹐又訝其語涉詼諧﹐不禁粲然﹐柳禪亦似有赧色。語次﹐爲余述及身世﹐知其來自二分明月間﹐而寡鵠孤棲者﹐槁砧失偶﹐今在季隗送文之年﹐其作佛門弟子﹐已七閱春秋矣。齋魚粥鼓﹐卻不以塵世爲念。余視其丰神裊娜﹐姿貌淸臒﹐濯濯如春月柳﹐柳禪二字﹐可謂名副其實。盤蛇之髻﹐榛以爲笄﹐繡鳳之鞋﹐紺以爲飾﹐蓋俗所謂帶髮修行者。余問其靑年守節﹐何必出家﹖出家之人﹐有何憑藉﹖曰「出家者﹐喜習靜耳。茆捨數椽﹐是變奩飾以自建築者。日用不足﹐則惟十指是賴。」幾上繡絨花譜﹐秩序井然﹐曰若者爲某家閨秀物﹐若者爲某家公子物。敢將十指誇鍼巧﹐不把雙眉斗晝長﹐貧女蓬門﹐生涯亦殊不惡。余因其屢引詩句﹐問其能作詩否。曰「但能誦﹐不能作也。」後聞人言﹐柳禪本精通文墨﹐而時時吟詠者﹐與某閨秀爲文字交﹐時以詩筒相往還。曰不能作者﹐特與君相稔淺﹐不肯輕以相示耳。其號柳禪﹐取道韞詠絮之意。且母家謝姓﹐而夫家柳姓﹐秉性聰明﹐取義精確﹐風流自賞﹐爲女僧中所罕見。然而珠規玉矩﹐操守堅貞﹐《柏舟》之志﹐又爲裏中人所欽服。旋因彭城分轉乞休卸事﹐余亦袱被南歸﹐與柳禪見者僅數面﹐今已契闊十餘年矣﹐回首前塵﹐頗涉遐想。

●梵門綺語錄三

◎髙淳靑蓮庵

谷姓少婦江蘇髙淳縣﹐地處湖濱﹐與安徽當塗縣相接壤。邑有谷姓少婦﹐困於惡姑之淩虐﹐遽爾披剃爲尼﹐遁入左近靑蓮庵﹐拈齋繡佛﹐居然尼也。而月貌花容﹐姿容絕麗。迨至母族與翁夫涉訟公庭﹐經縣主李筱鶴大令靜心研鞫﹐見其蠻腰樊口﹐裊娜娉婷﹐𨿽八千煩惱絲不存一根﹐而丰姿自不可掩。裙下雙鉤約略纖不盈握﹐一種嬌羞之態﹐眞所謂我見猶憐者。知鼠姑花固是太毒﹐抑亦由母姑之導引然。時值星會良宵﹐卽勸令兩家言歸於好﹐用鼓樂迎之返。當時坐彩輿中者﹐公然一禿發之尼僧﹐遐爾喧伶﹐謂爲尼庵出嫁也。時李大令有四六判詞﹐曰「訊得小谷孫氏﹐系文生谷鶯鳴長子蕃靑之妻﹐孫徐氏親女﹐孫宣炳胞妹﹐劉祚灼及妻孫氏之內侄女也。年未及笄﹐早締朱陳之好﹔發初覆額﹐先歸夫婿之家。旣合巹以諧歡﹐當同心而黽勉。乃蓮開並蒂﹐尙未呈天上石麟﹔而棒喝當頭﹐頓驚散林間宿鳥。鼠姑花何其毒也﹖蘋婆果豈堪食乎﹖只緣摧折頻經﹐難守命宮之磨蠍﹔遂乃倉皇遽遁﹐冀開生路於网魚。泣訴母姑﹐認作桃源之路﹔背離骨肉﹐恐傷萱室之心。而孫徐氏未睹女容﹐誤聞女死。屢聽蜂傳蝶報﹐將信將疑﹔詎知海市蜃樓﹐是眞是假。乃竟率其子弟﹐大開鬧婿之風﹔毀彼肌臀﹐應得傷人之咎。若劉孫氏葭莩誼切﹐瓜葛嫌無。密鎖春光﹐不許柳條暗泄﹔深藏夏屋﹐未容梅訊潛通。旣然投我以求生﹐忍令還家而送死﹖竟使旃檀披剃﹐冀匿迹以銷聲﹔遂教秦晉參商﹐久興師而構怨。復敢兔謀是狡﹐屢求鄰國之書﹔豈知鶴去仍還﹐已返連城之璧。錯中又錯﹐問爾何詞﹖冤外生冤﹐伊誰之過﹖𨿽訊無圖財實據﹐究難辭賈禍根由。罪坐夫男﹐律原不赦﹔釁生婦女﹐法尙可寬。小谷孫氏﹐職本有虧﹐應科以背夫之罪﹔逃非得已﹐宜憐其惜命之情。業經訓責當堂﹐向翁夫而服禮﹔更令跪求中夜﹐復羞澀以陳詞。例無離異之文﹐禮有往歸之戒。趁此橋塡鳥鵲﹐會隔水之仙郎﹔合當輿駕靑鸞﹐送離魂之倩女。仍願鼓琴鼓瑟﹐卜五世而克昌﹔更期宜室室家﹐侍重幃而稱慶。其姑大谷孫氏心當知悔﹐傷已早平﹔其翁文生谷鶯鳴旣列膠庠﹐應思慈孝。小人有母﹐非不知潁叔之風﹔夫子多情﹐難免效季常之懼。與子蕃靑等﹐冤沈旣白﹐眼盼畱靑。看施報之循環﹐人孰無女﹖肆欺淩於孱弱﹐我獨何心﹖幾番跋涉辛勤﹐差幸珠還合浦﹔費盡心機子細﹐頓教錢罄流沙。第蚨已飛空﹐鶯難出谷。揆諸情理﹐母家自合分償﹔憫其困窮﹐姑氏亦當共濟。斷令孫劉兩姓﹐合幫尋費百圓金作贖刑。盛世尙寬宏之典﹐革其餘罪。小民免枷杖之施。本縣執法守經﹐總求一是﹔行權達變﹐用示兩全。盡斯民父母之心﹐苦衷若揭﹔爲成人婚姻之意﹐曲尺威周。其各懍遵﹐永歸和好﹐供結悉存檔案。人證槪令釋還﹐此判。」其詞矞皇華贍﹐風發韻流﹐實爲公牘中不可多得之文字。宜其傳誦一時。而李大令﹐曲體人情﹐婆心一片﹐完人夫婦﹐破鏡重圓﹐不致茶版粥魚﹐爲彼時气憤之所激﹐而他時反悔﹐遽生怨曠之悲。嗚呼﹗是豈可以尋常俗吏視哉﹖牛刀小試﹐髙坐堂皇﹐安得盡如李大令者﹖凡遇此等案件﹐悉令還俗擇配﹐使一輩勉彊出家﹐如韓文公所謂人其人者﹐女子生而願爲之有家﹐度盡眾生苦厄也。

◎無錫眞如庵理貞

南吳會﹐北昆陵﹐介居其間者﹐爲無錫縣。惠泉山色﹐馳譽東南。歲走蘇常間﹐往來不計次。人事倥傯﹐未曾一蠟遊山之屐﹐好風景失之交臂﹐山靈笑我矣。無錫燈舫﹐尢爲著名﹐而弦管喧呶﹐多塵俗气﹐鬧紅一舸﹐當與吳娘鴨嘴無稍異。曩聞無錫多尼庵﹐庵捨精雅﹐類依山麓而居﹐是爲名山點綴。庵中多艷尼﹐講究妝飾﹐蛾眉蟬鬢﹐一似俗家裝束。淸歌侑酒﹐送客畱髡﹐勾蘭不啻焉﹐惟必有熟人導之耳。庚戌夏﹐友人潁川生往無錫﹐閱一月而返﹐余以曩者所聞問之﹐因爲余略述一二事﹐如眞如庵之理貞﹐有足志也。穎川生云「余之往無錫也﹐蓋奉上臺札委彈壓繭市耳。每日淸晨﹐鄕人擔繭上市﹐午牌落市﹐則無事矣。杖頭間掛百錢﹐領略惠泉山景。山麓有賣茶處﹐房舍淸潔﹐呼僮煎茗﹐嘗天下第二泉。浮生半日﹐偸得淸閒﹐午餐而後﹐日以爲例。茶寮西畔一精舍﹐榜曰眞如庵﹐詢諸茶博士﹐曰尼庵也。顧庵門習靜﹐𨿽設常關﹐寶剎云封﹐絕無人迹。粥魚茶版﹐則更聲息全無。亦若惟老佛爲之坐守門戶者﹐是可異已。閱日略久﹐適晤友人某。友固裏中人﹐熟悉此中門徑﹐浼其先導﹐得由後戶入﹐蓋並非隔絕紅塵﹐實是暗藏春色﹐方便之門﹐固大有在。理貞出見客﹐不作比邱妝。年可十八九﹐姿容嫵媚﹐導入妝閣坐﹐酬應若靑樓。噫﹗二十餘日來﹐無日不作門外漢﹐不意桃花源裏﹐雞犬皆仙﹐屋舍儼然﹐竟若是耶﹗有頃﹐與辭出﹐理貞向余友訂後約﹐許以閱三日來﹐並囑備樽酒焉﹐理貞唯唯。及期﹐余友來廟所﹐招與同踐約﹐至則有某某二君先在﹐皆余友之同人。理貞則更盛其飾而艷其妝﹐云髻盤鴉﹐弓鞋繡鳳﹐歌衫舞扇﹐望之如天仙化身。是日相會者﹐恰好四人﹐余友喜手談﹐相將入局﹐局終設席﹐肴饌精美﹐略似船式。理貞獻酒畢﹐低聲度南曲﹐不以弦索和﹐曰異北裏也。意者鼓鐘於宮﹐聲聞於外﹐此其掩人耳目耳。酒散回寓﹐余卽以明日行﹐胡麻一飯﹐恨無緣重到天臺。後詢諸人﹐知余友此日一席酒﹐所費蓋不資也。」穎川生爲餘言之如此﹐余不禁爲之神遊目想云。

◎無錫淨錄山莊勝荷

無錫山明水秀﹐惠泉山風景絕佳﹐山麓多尼庵﹐門墻光澤﹐堊粉髹漆﹐煥然常新。或有門榜﹐或無門榜﹐或門榜之上﹐以山莊名。遊人涉足其間﹐疑爲名流別墅﹐故𨿽惠泉尼僧﹐艷名傳遐邇。而聞所聞而來﹐未得見所見而去﹐無人先容﹐鮮有得其門而入者也。然若得門而入﹐則無所謂佛門之規則﹐禪參歡喜﹐一似靑樓耳。有淨綠山莊者﹐中有勝荷其人﹐年正及笄﹐姿客絕美。聞諸裏中人云﹕勝荷本江北人﹐於其幼時﹐隨父母以艒船來江南。淨綠山莊某尼﹐以價購而有之﹐隸其名下﹐一若尼庵之收徒弟者然。由是極意修飾﹐不數年而丰致非凡﹐鳳履鴉鬟﹐十分嬌艷。蓋惠泉尼僧﹐本不作方外裝束﹐復以勝荷天質本佳﹐倍覺動人楚楚也。其師於昔年從人去﹐勝荷受其衣缽﹐祕密賣笑﹐生涯亦頗不惡。其師在山時﹐亦極著艷名﹐與浙人某絲客暱。某絲客挾巨資﹐往來蘇常間﹐因是而喪其資者過半。其師居積日富﹐絲客轉運日窮﹐客固持籌握算﹐而心計最工者﹐垂棘之璧﹐屈產之乘﹐本晉獻公之寶﹐虞不過外府耳。妙計旣定好﹐事旋成﹐罄囊尙有千金﹐拌作玉臺聘物﹐五湖渺渺﹐西施從陶朱公去矣。珠還合浦﹐璧返秦廷﹐權子母而操奇贏﹐仍不失爲浙中巨賈﹐人財兩得﹐且以消受艷福焉。勝荷得師門之祕授﹐髙張艷幟。無錫本商賈雲集之處﹐米市尢其大宗。有某米商與之締祕密交﹐往來綦久﹐纏頭之費﹐不可以淺鮮計。特米商齒微長﹐勝荷無嫁意﹐黃金虛牝﹐卒不能如絲客之便宜。勝荷之情致纏綿﹐祗爲阿堵物耳。欲壑略盈﹐初心大變﹐去年米商販米去﹐閱數月而歸。人面桃花﹐懊喪欲死﹐而且山莊門榜﹐亦已全行鑱去﹐宛其死矣。他人入室﹐詢諸鄰近﹐知庵堂已攺住家。蓋勝荷臨去時﹐將山莊價售某紳家﹐山莊本爲其師出資所築﹐其師去後﹐卽爲勝荷執管﹐故勝荷得以自由出售。某紳新從海上攜妾歸﹐桃葉迎來﹐山居淸雅﹐斐公綠野堂﹐就此作別墅焉。而如米商者﹐武陵漁人﹐曾嘗雞酒﹐天臺劉阮﹐麅飫胡麻﹐一別之後﹐竟不得重入仙境﹐夫亦徒呼「負」「負」而已。而勝荷蹤迹詭祕﹐人不知其此去之何之﹐但知其下山之日﹐爲六月二十三日。是日爲其初度之辰﹐有許多女伴來﹐卽與諸女伴偕引去﹐而紳家豪僕管業至矣。夫其所名勝荷者﹐因先荷花生日一日而生﹐嘉名肇錫﹐非無意云。

◎洞庭山觀音庵佛如

太湖汪洋三萬六千頃﹐七十二峯沈浸其間。洵東南一大觀也。湖中聳峙者﹐爲東西兩山﹐卽所謂洞庭山﹐有東洞庭西洞庭之名。兩山皆有尼庵﹐東山尢多﹐屢思往遊﹐俗事煩冗﹐未得其暇。已酉秋﹐長白司馬攝太湖篆﹐因事往訪﹐事畢而返﹐略有暇晷﹐因便道遊之﹐放舟葉巷村﹐停泊大水橋。捨舟而陸﹐從新廟盤折而上﹐躋莫釐最髙峯。遙望湖中﹐煙波縹緲﹐峯巒雜沓。向東而行﹐山石犖確﹐足爲之繭﹐腰爲之折矣﹗繼於後山觀音庵小憩﹐庵尼照例餉客以茶﹐並果品也。尼庵規則﹐凡有客至﹐老尼獻茶﹐必有一二年輕者在側應酬﹐如僧寺之有支賓者然。向者涉歷尼庵﹐幾於千篇一律﹐是日觀音庵﹐亦照此例。有二尼出﹐一不過十齡﹐一則年約二九﹐問其名﹐曰佛如。風流蘊藉﹐談吐頗不俗﹐作俗家裝束﹐所衣𨿽尋常機器布﹐而淸潔無纖垢﹐峨眉螓首﹐蟬鬢鴉鬟﹐商量姿色﹐亦在十分以上焉。余以山中風土人情問﹐佛如告余曰「洞庭山人最善弋利﹐稍有資財者﹐往往出賈於外﹐風雅好事﹐殊鮮其人。故勝迹名區﹐絕少點綴﹐並無園林池館花木之勝。居民善藝植﹐盧橘楊梅諸果﹐較他處特佳。多捆載販諸遠近﹐亦以利所在也。今已交秋令﹐諸果盡剝落﹐惟盤中安期巨棗﹐爲家園中物。碧螺靑茶﹐亦山中產﹐請試嘗之。」視杯中茶﹐果作沈碧色﹐嘗之而甘芳﹔棗大於常﹐恐河魚患﹐不敢食。坐談良久﹐佛如所言﹐無不頭頭是道。余因尙欲領略山色﹐遂卽與辭。瀕行時﹐佛如又曰「洞庭山色絕佳﹐然居人閉戶不遊﹐山中佳處﹐問之且不知。」眞如頻伽詩所云「始覺住山人亦俗﹐關門讓與別人看」者。此去從萬松叢中盤旋而下﹐疏篁擁翠﹐曲徑通微。有華表兀立者﹐爲吳中潘氏墓。道折而西行﹐爲兪塢村。再涉前嶺﹐卽如君所言離大水橋泊舟處不遠矣。如其言﹐果見丹崖碧嶂﹐環繞參差。約十里許﹐卽達舟所﹐以所見證所聞﹐誠一一不爽也。回舟已薄暮﹐力疲甚﹐挑燈暖酒﹐思日間事﹐尋繹佛如所言﹐聽其摹繪山人之性質﹐承其指點山行之路徑﹐又能誦頻伽詩﹐當非尋常比邱比﹐有足以欽遲者矣。歸舟迫促﹐恨不能重接淸談。而其一生來歷﹐又無人可以問訊。旣不知其前因之如何﹐又不知其後果之如何﹖只此一面之緣﹐可幸亦可惜已。

◎金陵茶庵文漪

金陵爲古帝王之都﹐六朝佳麗﹐余迹長存。水軟山溫﹐花明柳暗。明代創設十三樓﹐一時章臺之盛﹐冠於東南。粵之亂﹐遭劫最巨﹐盛時舊物﹐蕩焉無存。數十年來﹐漸次規復。釣魚巷娼寮林立﹐頗擅繁華。顧俗粉庸脂不足當雅人一盼。秦淮湖水之西﹐一小招提﹐紅蘭倒影﹐勝似畫圖。旁有庵捨一坐﹐榜曰茶庵。梵唄聲出戶外﹐其細若蛩吟﹐抑揚隱約﹐知爲閨閣中人修行處。揚聲入其戶﹐唪經之聲截然而止。一中年尼搴簾出﹐問客何來﹐口操吳語﹐意甚殷殷﹐且畱坐焉。佛堂三楹﹐中供大士像﹐長明燈燼﹐誠檀香鑪中﹐寶相裝嚴﹐爲之肅然起敬。坐定﹐互問邦族﹐通姓名﹐但言淸禪其名﹐而文漪其字。年約三旬﹐貌淸臒而身瘦削。徐娘丰韻﹐正好中年。體態苗條﹐風流自賞。長裙拂地﹐雙鉤微露﹐殊纖小﹐鞋以革制﹐宛然新式時世妝。尼帽尼衣﹐衣以純黑漳絨爲之﹐臂釧粲然﹐指環稱是。舉止之間﹐饒有華貴气象。靑絲盡披剃﹐頭腳判僧俗﹐殆諺所謂半路出家者。詢其來歷﹐囁嚅不肯言。語次﹐小婢報茶熱﹐婢仍俗妝﹐亦頗淸秀﹐時邀入內室坐﹐卽其唪經處也。室中陳設精雅﹐顧器用皆舶來物﹐而筆牀硯盒﹐位置楚楚﹐架上書籍數種﹐與經卷雜相列﹐牙簽縹帙﹐修潔而整齊。余謂吾師固精通文翰者﹐曰「然﹐通則通矣﹐精則豈敢。然亦不讓念書人雙瞳炯炯也。」相與一笑而罷。所居之室﹐朱蘭碧檻﹐繡幕珠簾﹐幾淨窗明﹐不染塵埃。室分內外兩重﹐外室卽所坐處﹐內室隔以繡闥﹐似非外人所可涉足。餘數數屬之目﹐文漪已會意﹐排闥請觀﹐則見綃帳錦衾﹐備極華燠﹐一似名媛閨閣者。流覽一周﹐爲之嘆羨不置。啜茗華﹐告辭歸。後詢諸人﹐知文漪蓋某觀察棄妾也。以犯淫故﹐勒令披剃爲尼。其出家時﹐所攜甚不資﹐茶庵屋舍﹐其以己資特地建築云。

◎揚州明月庵誠修

熱心辦公益事﹐如創設學堂﹐開會演說之類﹐此士大夫之責。求諸巾幗﹐往往而難。況乎士大夫輩日言公益﹐欲其實事求是﹐不假公以肥己﹐則又十不得二三。巾幗無論已。卽一二名門宦族之婦人女子﹐略知大義﹐其富厚者﹐或助資財以成地方之盛舉﹔而貧無所賴者﹐亦出心力以盡个人之義務。難必其非好名之心所激而成﹐其出於本心者蓋鮮。職是之故﹐或議及僧寺之充作公用也﹐或謀及尼庵之攺爲私校也﹐紛紛擾擾﹐不一而足。凡夫僧尼之輩﹐遁迹空門﹐置世事於不問﹐何公理之足云﹖而僧人之開僧學堂﹐又借以爲保求寺產計。公也而仍私﹐亦惟自固其藩籬而已。女尼無學堂分﹐乃揚州某女學堂之女校長﹐則公然一女尼也。有知是校開創時事者﹐謂校址本一尼庵﹐庵名明月﹐取揚州二分明月之意。尼名誠修﹐本隸明月庵﹐先是明月庵住持某老尼新怛化﹐輪及誠修主庵事。誠修料理老尼喪葬畢﹐建言於某紳﹐願以庵屋充作女學堂用品﹐不受分文之償值。庵有田數十畝﹐歲入頗堪自給﹐亦願作爲女學堂常年經費﹐但請畱開西楹三椽屋﹐爲自己安身奉佛淸修之所。俟女校成立﹐且願就近擔任校中管理義務。時揚州中小學堂皆已教有成效﹐女校則尙闕如。某紳聞而喜﹐爲告當道﹐當道鑑其誠﹐如其請﹐僉議受其屋而購其田﹐誠修固辭之﹐卒不受其值。署券旣畢﹐略加攺葺﹐濟以公款之移撥私家之資助。不數月後﹐讀書之聲﹐瑯瑯滿耳﹐而誠修居然以佛弟子作校長矣。任事之下﹐潛心校務﹐措置裕如﹐校規嚴肅﹐實爲女校之特色。晦則仍理舊業﹐焚香繡佛﹐端居一室中。校籍梵經﹐分庋兩架﹐井井乎有條也。或有嫌其兩不相合﹐而以逃楊歸儒爲言者﹐誠修數典不肯忘﹐夫亦相安無事也。方明月庵之未攺女校也﹐誠修每假朔望佛會日﹐遽集城內外老少婦女﹐演說天足事﹐近情切理﹐娓娓可聽。揚州纏足之風﹐本較他處爲甚﹐苦力備工縫窮老弱之儔﹐莫不纖纖厥趾。積習相沿﹐其苦萬狀﹐至是而漸知感化﹐其造福爲不少矣﹗或者曰﹐誠修恐庵產之將來必不免於充公﹐故爲此保求半壁之計。其所捐田產﹐又有校長月薪之足以相抵﹐校長地位何等優崇﹐有此一舉﹐且以博美名也。處心積慮﹐可謂深矣﹐其計亦狡矣哉。然而擔任義務﹐不辭勞瘁﹐田值爲所固辭﹐月薪在所應得。與大靠著佛菩薩喫著不盡﹐甚或飽暖思淫者﹐蓋大相逕庭也。然則誠修者﹐熱心公益﹐實事求是﹐微待尼界中未有之奇﹐卽一二開通之巾幗﹐亦不能及。而沽名釣譽﹐假公以肥已﹐皇皇乎爲當世士大夫者﹐當亦有愧色歟﹗

◎杭州木庵雲林

區區口舌之長﹐原不足以爲能事。然其性質之靈敏﹐應變之聰明﹐一語之微﹐有足以解紛而排難者。東方朔淳於髡﹐千古以滑稽傳﹐後世之以論說相諧謔﹐以筆墨爲遊戲﹐遂推兩人爲鼻祖。笑林之作﹐日出不窮﹐其濫觴也。昔王獻之與客談議不勝﹐其兄凝之妻謝道蘊遣婢白曰「請與小郎解圍。」乃施靑紗步幛自蔽﹐以與客談﹐客不能屈。夫詩工詠絮﹐其才本自非常﹐獨獻之爲﹖晉代有數人才乃竟不及於其嫂﹐此言語之妙﹐又於巾幗中見之者矣。杭城木庵有艷尼雲林者﹐年十八九﹐粗通文翰﹐喜作小詩﹐其丰神之裊娜﹐體態之溫和﹐如初寫黃庭﹐到恰好處﹐非楮墨所能罄。而其姿容妍美﹐麗質本是天生。劉海發﹐天然足﹐衣掌靚雅﹐淸潔無倫﹐並無須膩粉濃脂﹐借以作妝飾之品。蛾眉淡掃﹐虢國夫人﹐未嘗不足傾倒六宮也。性質靈敏﹐多應變才﹐吐屬半出詼諧﹐聞者莫不傾倒。聰明伶利﹐人莫得而難之。有慕其才貌者﹐咸願一接其聲欲﹐一時靑衿佻達之子﹐又往往挑之以遊詞﹐雲林應對如流﹐未嘗有所峻拒。然欲一親薌澤﹐則卒不能。雲林旣喜作詩﹐又善辭令﹐或以文詞見志﹐或以口方投情﹐其在有意無意之間﹐人有誤以爲意已相屬者。有某生得其詩﹐以爲屬意於已也﹐神魂顚倒﹐至廢寢食﹐不知雲林以生之情癡﹐而故意戲之也。聞其以《春宵》詩貽生﹐有句云「春心撩亂花難睡﹐爲倚欄幹待月來。」生得詩大喜﹐遂無日不到雲林處﹐曲與雲林相親暱﹐以爲蘭因絮果﹐必有成就之一日。殊不意雲林淡焉忘而恝焉置﹐且冷嘲熱諷﹐侮慢百端﹐致生莫怒而莫言。由是恨之刺骨﹐必思有以報之。蓋生之貽贈﹐所費不資﹐遲遲又久﹐終不能一達其目的﹐黃金虛牝﹐難怪其气憤之塡膺也。一日以意訴諸友﹐友固禱張爲幻者﹐勸生具牒控諸縣﹐誣雲林以不守淸規﹐且騙人財物﹐請賜究辦。時錢塘縣某令﹐固以風流稱﹐逮雲林至﹐見其姿容絕世﹐絳仙秀色﹐我見猶憐。所訊問之詞﹐出以圓融﹐雲林滔滔辯論﹐妙緒環生。官問其何以要出家﹐曰「冀登彼岸﹐藉結善緣﹐報二老之深思﹐且以修三生之慧業。」問﹕「人之控爾其知之否﹖」曰「佛法森嚴﹐罪過罪過。梵王宮殿之地﹐豈是巫山雲雨之場﹖」問其如此靑年﹐能免懷春否﹖曰「飲食男女﹐大欲所存。𨿽托迹於空門﹐實同情於世俗。」「其旣已如此﹐何不還俗嫁人﹖」曰「翩翩俗世﹐佳士難逢﹐縱有意於求鳳﹐將誰諧於卜鳳﹖」問﹕「旣願嫁人﹐則放開慧眼﹐物色風塵﹐豈竟無一當意者乎﹖」曰「智珠在握﹐慧鏡當胸﹐有檀越之善人﹐鮮花封之貴品」。至是而哄堂皆笑﹐官亦爲之粲然。騙財一層﹐卽置不問。遂釋雲林歸﹐以控無確證﹐薄責生以多事了案。說者曰「雲林之爲人﹐其貞淫不可知﹐而雪膚花貌﹐正在妙齡﹐摽梅之思﹐何能免俗﹖其守貞不字者﹐正是苛以爲擇耳﹗其所供詞﹐自貢其眞也。至其騙取財物﹐爲若輩之常技﹐置諸靑樓之中﹐當爲籠絡人心之好手。色不迷人人自迷﹐於他人乎何尢﹖而雲林蓮花舌妙﹐足解人頤。公堂之上﹐猶能以從容出之﹐使一重公案立時瓦解﹐而冰消道蘊解圍﹐當難專美。較之嚶嚶啜啜作女兒羞懼狀者﹐安閒窘迫﹐相去奚啻霄壤耶﹗」

◎嘉興法云庵珠姑玉姑

嘉興法云庵多艷尼﹐近年以來﹐有珠姑玉姑其人﹐庚戌新秋﹐有事禾中﹐得見之於鴛鴦湖畔。我非劉阮﹐乃亦得遇天臺二仙女乎﹖鴛鴦湖在郡城東門外﹐相傳以湖多鴛鴦得名。或以其東南兩湖相接﹐故名鴛鴦。又以在城之南﹐亦稱南湖﹐朱竹坨太史棹歌百首﹐膾炙人口久矣。湖心有樓曰煙雨﹐建築於五代時﹐晁采館淸課﹐嘉禾環城皆水﹐煙雨樓當髙阜之勝。雕窗綺閣﹐四面臨湖﹐其妙在在輕煙拂渚。山雨欲來時﹐漁船酒舸﹐微茫破霧﹐但聞艫聲伊軋耳。楊萬里詩「輕煙淡淡雨疏疏﹐碧瓦朱甍隔水隅」。方回詩「鷗從沙際銜煙去﹐燕向花邊捲雨來」﹐風景之佳﹐可想而見。湖邊停舶游船甚多﹐俗呼爲絲网船。絲网二字﹐不知何所取義。船比吳中畫航爲小﹐而淸潔過之﹐壺觴精致﹐肴饌芬鮮﹐值並不甚髙﹐竟日數圓而已。操舟者皆年輕麗娃﹐妝飾妖治﹐纏臂金累累不計疊﹐柔艫輕搖﹐鏗鏘與款乃聲並作﹐卽此已爲禾中之特色。春秋佳日﹐載酒相從﹐洵可樂也。自杭滬鐵路通﹐城北成鬧市﹐妓寮林立﹐爲禾中從來所創見。好事者載酒作南湖遊﹐興會飆舉勝。金閶虎邱﹐煙雨樓遭兵焚﹐大樓迄未重建﹐顧涼軒燠館﹐歲時修葺﹐水木明瑟﹐頗擅園林之勝。西偏小樓數楹﹐中供牛女偶像。七夕良辰﹐遊人尢多﹐卜晝卜夜﹐樂而忘歸。余於珠姑玉姑﹐卽於是日遇之。佛家妝束﹐飄飄欲仙。是於舞衫歌扇中別開生面也。珠姑年可二九﹐身裁不甚長﹔玉姑差遲﹐轉益苗條﹐姿容艷麗﹐自相伯仲。珠聯璧合﹐人以大小喬稱之。有偵珠姑者﹐謂有某武員與之暱﹐禪參歡喜﹐過從密甚。玉姑年遲﹐尙未破瓜﹐某武員一視同仁﹐不分彼此。凡有投贈﹐無不相均。用意深遠﹐蓋雙雕計也。何物健奴﹐乃竟有此艷福耶﹗是日湖上之遊﹐卽某武員之東道主﹐特以遊人如蟻﹐眾目睽睽﹐人之多言亦可畏﹐某武員故未登岸。珠玉二人﹐則入門一周行﹐旋亦歸舟﹐卽喚船娘拔篙去﹐一轉瞬間﹐扁舟一葉﹐已入煙波浩水間。今夕何夕﹐殆將別覓淸靜地﹐以遣此良宵者乎﹖背山起樓﹐焚琴煮鶴﹐煞風景者﹐爲某太守﹐以爲攜妓遊湖﹐已是有關風化﹐況乎佛門子弟﹐以妖冶之妝飾﹐敗壞風俗﹐玷辱淸規﹐冶容誨淫﹐莫此爲甚。下令嚴其禁﹐並飭嘉興縣某令查辦焉。太守故長白人﹐以吏員起家﹐風塵俗吏﹐不知風雅爲何物﹐人以爲點綴名區﹐彼以爲污穢勝迹也。幸某令固能事者﹐奉札之下﹐只以一紙空文申復之。不與深究其事。而珠姑玉姑﹐得以安然無恙﹐然而便宜某武員矣。

◎嘉善荷花樓順寶

嘉善城外荷花樓﹐尼庵也。有俊尼順寶者﹐年才二十﹐聰明伶俐﹐姿首絕佳。乃披剃未及半年﹐遽爾還俗而去。有知其事者﹐謂順寶本邑中楊韓氏聘媳﹐夫家以無力迎娶﹐擬效世俗搶親之舉。不圖順寶早有所聞﹐自顧紅顏﹐心傷薄命﹐與其表舅父鈕阿四相商﹐情願削髮爲尼﹐且遣鈕在庵作伴﹐以防不測﹐而爲有備無患之計。楊韓氏不察﹐意以甥舅犯姦﹐拐逃藏匿控之於官。時江湘風大令握善邑篆﹐大令以名進士現宰官身﹐所至有政聲﹐爲浙人所稱頌。庭訊此案﹐察出冤誣﹐援筆判斷﹐洋洋數百字﹐駢四麗六﹐鋒發韻流﹐一時善邑人民﹐莫不傳誦不置。其判詞云「現訊得該氏爲子求婚﹐愆期未娶﹐備禮苦無金穴﹐思劫紅綃。阿嬌出自小家﹐難藏碧玉﹐楊枝露潤﹐向我佛以皈依。蓮座云深﹐借逃禪以匿處。迎來織女﹐無端誤犯牽牛﹔疑是文君﹐越禮而奔司馬。盍亦思同居二女﹐自然志不同行﹐矧其爲猶子比兒﹐本已視之猶父。且鈕阿四須髯戟戟﹐攜弱息以偕臨﹔𨿽韓順寶粉黛盈盈﹐非小姑之獨處。無論年殊老稚﹐海棠豈壓梨花﹖須知分有尊卑﹐鴉舅寧諧鳩婦。匪寇婚媾﹐詎能禁其往來﹖招我由房﹐亦祗相爲禦侮。豈是狂蜂浪蝶﹐云鎖陽臺﹔何堪打鴨驚鴛﹖星臨貫索。豚以招而入苙﹐烹鮮號宰治之庭﹔鼠以黠而穿墉﹐行露速無家之訟。夫莫須有冤沈三字﹐慘畱疑獄於千秋﹔忍小嬌生盟締百年﹐冤聽鑠金於眾口。原是無瑕之璧﹐當還合浦之珠。於歸賡百兩之將﹐讀詩而識婚盟之重﹔無故則二十而嫁﹐考禮剛符待字之年。桃夭可詠乎蓁蓁﹐葭倚詎容夫艸艸﹖乃至搶親之舉﹐鄕愚每視爲故常﹐只玆涼薄之風﹐官吏當嚴行懲辦﹐況又捏爲蜚語﹐尢敢擅用私刑。第因其婦而罰其姑﹐旣不可以訓俗﹔若捨其主而懲其從﹐又非所以乎情。偶爾參禪﹐未馳雙趺之繡鳳﹔令其蓄髮﹐卽看兩鬢之堆蟬。姑施法外之仁﹐成全美滿﹔快奏房中之曲﹐永慶團圓。聽到子規﹐之子不如歸去﹔毋爲姑惡﹐阿姑寧學疾聾。宜爾室家﹐遵玆批示。」由是鈕阿四挈順寶歸﹐閱數月而與楊氏子成婚﹐伉儷和諧﹐前嫌盡釋。而風流令尹﹐是足傳已。

◎王江涇瑞華庵小寶

蘇浙接壤處﹐南秀水﹐北吳江﹐有市集曰王江涇﹐發逆蹂躪甚﹐華屋盡坵壚。五十年來﹐規復不及半﹐蓋地當塘﹐路之要衝﹐故其遭劫爲特鉅。跨塘有橋曰長虹﹐遠而望之﹐夭矯出天際﹐可謂名稱其實。橋南爲浙境﹐橋北爲蘇境﹐下橋迆邐西北行﹐淸流向盡﹐止水一灣﹐曰砦基濱。砦卽寨字﹐相傳春秋時﹐吳越交兵﹐夫差嘗屯兵於此。砦基者﹐營砦之基﹐其地因以得名。人以荒煙蔓艸﹐地境蒼涼﹐以蟋蟀之方言呼之﹐以訛傳訛﹐遂失眞名。濱之旁一尼庵﹐曰瑞華。頹壁欹雨﹐荒扃偎煙﹐旃檀不溫﹐古佛如睡﹐一舊剎也。王江涇鎭遭兵燹﹐市廛民捨衙廨廟宇﹐焚毀一空。後𨿽次第起造﹐不到從前十分之二三。惟是庵爲亂前物﹐紅羊不及到﹐如魯靈光殿之巋然獨存﹐豈眞我佛呵護之靈耶﹖聞諸故老云﹐瑞華代有名尼﹐或以才名﹐或以貌名﹐或以才貌兼全名。顧代遠年湮﹐風流歇絕﹐千載下說《會眞記》﹐仿佛見雞皮鶴髮也。數年前有小寶者﹐年不過二十﹐知文字﹐善司令﹐貌在中人上。當時有人建議﹐將以是庵充作學堂之用﹐住持尼惶恐無所措。小寶爲之作書﹐大致以瑞華庵爲亂前舊物﹐粵匪之亂﹐闔鎭盡成焦土。惟是庵獨存﹐則我佛旣已呵護於五十年之前﹐後人不得不爲我佛保存於五十年之後。想鎭上諸君子﹐當亦樂於畱此﹐以作枌楡記念。況復數椽老屋﹐價值幾何﹖鎭上無主地多﹐何定斷斷於此﹖以書密致郡中某紳之夫人﹐求爲緩頰﹐於是瑞華庵卒因此而得以保存。至今法雨梵雲﹐依然無恙﹐小寶之力也。不足以見小寶之知文字而善詞令乎﹖嘗見人於財產細故﹐窮年累月﹐函牘往還﹐以什百計﹐甚或涉訟公庭﹐猶歷久而不能決。乃一空門中年輕女弟子﹐不過寥寥數語﹐卽以排難而解紛。其識見之髙﹐語言之妙﹐不多得矣。小寶本無錫漁家女﹐王江涇鎭﹐每年於二三月間﹐例賽猛將會﹐俗稱网船會﹐凡尋常之漁船﹐克期雲集﹐多至千計﹐顧其作俑不可得而知。某年某漁船赴會到此﹐因子息多﹐艱於字養﹐乃以最幼之女捨身於瑞華庵﹐卽小寶也﹐時只三四歲耳。住持尼故﹐與郡中某紳夫人善﹐歲時入城﹐必與小寶偕﹐且信宿焉。某紳家女公子輩﹐莫不深通文墨﹐小寶薰陶久﹐由識字而讀書﹐十數年來﹐學且與諸女公子俱進。所讀之書﹐或借觀也﹐或竟索歸也。性本穎悟﹐復以潛心研究﹐則所造竟在諸女公子上矣。小寶貌本韶秀﹐不假修飾﹐而嫵媚出於天然﹐亦可人也。今數年不見矣﹐度其年﹐已在花信外﹐其出處則兩不得而知耳。

