

贊禮地藏菩薩懺願儀

明菩薩沙彌古吳智旭述

行者淨身口意。至尊像前。應念我及眾生。積迷造罪。無救無歸。大士洪慈。爲歸爲救。又念大士法身。及十方三寶。體常徧滿。無所不在。與我現前心性。平等無二。起深信解。如奉慈顏。敷具拱立。唱云。

一切恭敬。

一心頂禮。十方常住三寶。﹝總一禮已是諸眾等。各各胡跪。嚴持香華。如法供養。唱云。﹞

願此香華云。徧滿十方界。供養一切佛。尊法諸賢聖。無邊佛土中。受用作佛事。﹝至此停唱。燒香散華。至心想云。一切佛法僧寶。體常徧滿。無所不在。願令以此香華。等同法性。普燻一切諸佛剎土。施作佛事。十方一切供具。無時不有。我今當以十方所有。一切種種香華瓔珞幢幡寶蓋。諸珍妙飾。種種音樂。燈明燭火。飲食衣服。臥具湯藥。乃至盡十方所有。一切種種莊嚴供養之具。憶想遙擬。普共眾生。奉獻供養。一切世界中。有修供養者。我今隨喜。若未修供養者。願淂開導。令修供養。又願我身。速能徧至一切剎土。於一一佛法僧所。各以一切種種莊嚴供養之具。共一切眾生等持奉獻。供養一切諸佛。法身色身舍利形像。浮圖廟塔。一切佛事。供養一切所有法藏。及說法處。供養一切賢聖僧眾。願共一切眾生。修行如是供養已。漸得成就六波羅蜜。四無量心。深知一切法。本來寂靜。無生無滅。一味平等。離念淸淨。畢竟圓滿。想已起雲。﹞

供養已。一切恭敬。﹝一禮已。次復合掌。贊云。﹞

南無地藏菩薩摩訶薩。以神通力。現聲聞像。是諸微妙。功徳伏藏。是諸解脫。珍寶出處。是諸菩薩。明淨眼目。是趨涅槃。商人導首。如如意珠。雨眾財寶。隨所希求。皆令滿足。照行善者。猶如朗日。照失道者。猶如明炬。除煩惱熱。如月淸涼。渡四流者。爲作橋梁。趨彼岸者。爲作船筏。伏諸外道。如師子王。降諸天魔。如大龍象。護諸怖畏。如親如友。防諸怨敵。如壍如城。救諸危難。猶如父母。藏諸怯劣。猶若叢林。令諸有情。善根不壞。現妙境界。令眾欣悅。勸發有情。增上慚愧。求福慧者。令具莊嚴。能無功用。轉大法輪。殊勝功徳。不能測量。久修堅固。大願大悲。勇猛精進。過諸菩薩。於一食頃。至心歸依。稱名念誦。禮拜供養。能令一切。皆離憂苦。求諸所願。速得滿足。安置生天。涅槃之道。故我一心。歸命頂禮。﹝贊已。一禮。添香。致敬。唱云。﹞

一心頂禮。本師釋迦牟尼如來。﹝拜下想云。能禮所禮性空寂。感應道交難思議。我此道場如帝珠。釋迦如來影現中。我身影現如來前。頭面接足歸命禮。下皆如此惟攺佛名。﹞

一心頂禮。過去師子奮迅具足萬行如來。覺華定自在王如來。

一心頂禮。一切智成就如來。淸淨蓮華目如來。

一心頂禮。無邊身如來。寶性如來。波頭摩勝如來。師子吼如來。

一心頂禮。寶勝如來。寶相如來。袈裟幢如來。大通山王如來。

一心頂禮。淨月佛。山王佛。智勝佛。淨明王佛。智成就佛。無上佛。妙聲佛。滿月佛。月面佛。如是等不可說諸佛如來。

一心頂禮。拘畱孫佛。毗婆屍佛等七佛如來。

一心頂禮。普光佛等五十三佛如來。

一心頂禮。過去殑伽沙等諸佛如來。

一心頂禮。忉利天宮十方集會無量世界。不可說不可說一切諸佛如來。

一心頂禮。未來淨住世界安樂劫中無相如來。及十方三世一切諸佛如來。

一心頂禮。十方一切諸佛所有色身舍利形像浮圖廟塔一切佛事。﹝想云。諸佛法身如虛空。化事住世難思議。我皆影現化事前。一一皆悉歸命禮。﹞

一心頂禮。地藏菩薩本願經。大乘大集地藏十輪經。占察善惡業報經。及十方三世一切法藏。﹝總三禮想云。眞空法界如虛空。常住法寶難思議。我皆影現法寶前。莫不皆悉歸命禮。﹞

一心頂禮。文殊師利菩薩。財首菩薩。定自在王菩薩摩訶薩。﹝想偈如佛。但攺菩薩名字。下皆仿此。﹞

一心頂禮。無盡意菩薩。解脫菩薩。普賢菩薩摩訶薩。

一心頂禮。普廣菩薩。觀世音菩薩。虛空藏菩薩摩訶薩。

一心頂禮。好疑問菩薩。彌勒菩薩。金剛藏菩薩。堅淨信菩薩摩訶薩。

一心頂禮。十方三世一切菩薩摩訶薩。

一心頂禮。憍陳那尊者。優婆離尊者。目乾連尊者。一切聲聞緣覺賢聖僧。

一心頂禮。忉利宮中。分身來集。地藏菩薩摩訶薩。

一心頂禮。大集會中。現聲聞相地藏菩薩摩訶薩。

一心頂禮。占察經中善安慰說地藏菩薩摩訶薩。

一心頂禮。入能發智定地藏菩薩摩訶薩。

一心頂禮。入具足無邊智定地藏菩薩摩訶薩。

一心頂禮。入具足淸淨智定地藏菩薩摩訶薩。

一心頂禮。入具足慚愧智定地藏菩薩摩訶薩。

一心頂禮。入具足諸乘明定地藏菩薩摩訶薩。

一心頂禮。入無憂神通明定地藏菩薩摩訶薩。

一心頂禮。入具足勝通明定地藏菩薩摩訶薩。

一心頂禮。入普照諸世間定地藏菩薩摩訶薩。

一心頂禮。入諸佛燈炬明定地藏菩薩摩訶薩。

一心頂禮。入金剛光定地藏菩薩摩訶薩。

一心頂禮。入智力難推伏定地藏菩薩摩訶薩。

一心頂禮。入電光明定地藏菩薩摩訶薩。

一心頂禮。入具足上妙味定地藏菩薩摩訶薩。

一心頂禮。入具足勝精气定地藏菩薩摩訶薩。

一心頂禮。入上妙諸資具定地藏菩薩摩訶薩。

一心頂禮。入無諍智定地藏菩薩摩訶薩。

一心頂禮。入能引勝踴躍定地藏菩薩摩訶薩。

一心頂禮。入具足世路光定地藏菩薩摩訶薩。

一心頂禮。入善住勝金剛定地藏菩薩摩訶薩。

一心頂禮。入增上觀勝幢定地藏菩薩摩訶薩。

一心頂禮。入具足慈悲聲定地藏菩薩摩訶薩。

一心頂禮。入引集諸福徳定地藏菩薩摩訶薩。

一心頂禮。入海電光定地藏菩薩摩訶薩。

一心頂禮。能入如是殑伽沙等諸定成熟一切有情地藏菩薩摩訶薩。

一心頂禮。以諸定力除刀兵劫地藏菩薩摩訶薩。

一心頂禮。以諸定力除疫病劫地藏菩薩摩訶薩。

一心頂禮。以諸定力除饑饉劫。地藏菩薩摩訶薩。

﹝禮竟。如前想偈畢。復作是念。﹞

﹝我及眾生。無始常爲。三業六根。重罪所障。不見諸佛。不知出要。但順生死。不知妙理。我今𨿽知。猶與眾生。同爲一切。重罪所障。今對地藏十方佛前。普爲眾生。歸命懺悔。惟願加護。令障消滅。﹞

﹝作是念已。胡跪。唱言。﹞

普爲法界一切眾生。悉願斷除三障。歸命懺悔。

﹝唱已。五體投地。復作是念。﹞﹝我與眾生。無始來今。繇愛見故。內計我人。外加惡友。不隨喜他。一毫之善。惟徧三業。廣造眾罪。事𨿽不廣。惡心徧布。晝夜相續。無有間斷。覆諱過失。不欲人知。不畏惡道。無慚無愧。撥無因果。故於今日。深信因果。生重慚愧。生大怖畏。發露懺悔。斷相續心。發菩提心。斷惡修善。勤策三業。翻昔重過。隨喜凡聖。一毫之善。念十方佛。有大福慧。能救拔我。及諸眾生。從二死海。置三徳岸。從無始來。不知諸法。本性空寂。廣造眾惡。今知空寂。爲求菩提。爲眾生故。廣修諸善。徧斷眾惡。惟願地藏。慈悲攝受。﹞

﹝作是念已。應起胡跪。唱言。﹞

至心懺悔我弟子﹝某甲﹞與法界眾生。自迷法性。枉受輪回。無明覆心。不知出要。懷聰明慢。自實愚癡。聞大乘法。謬生空解。撥無因果。斷滅善根。遠離正信。遠離正願。離正意樂。及以正見。遠善知識。好處好時。遠離淨戒。正定正慧。隨逐惡友。起諸邪見。造身語意。無量罪業。或復毀謗。大乘正法。或復毀謗。獨覺乘法。或復毀謗。聲聞乘法。障蔽隱沒。不令流布。或復於彼。諸佛弟子。若是法器。若非法器。具戒破戒。下至無戒。著片袈裟。剃須髮者。多行忿恨。訶罵毀辱。譏刺誹謗。隱善揚惡。以粗惡言。期克迫脇。打棒傷害。侵奪衣鉢。侵奪資生。絕其飲食。退令還俗。脫其袈裟。枷鎖系縛。禁閉牢獄。輕慢觸惱。令不安樂。奪窣堵波。及僧祇物。十惡五逆。至一闡提。乘此業緣。於無量劫。墮諸惡趣。備歷三塗。受種種苦。痛楚難言。設得值遇。無量諸佛。及大菩薩。親承供養。發露懺除。復更護持。無量道法。修學無量。難行苦行。由彼業障。有餘未盡。令我等輩。未能證得。安樂涅槃。未能證得。三摩地門。殊勝功徳。今向

地藏菩薩摩訶薩。及諸佛世尊。發大乘心。弘如來教。爲令此土。三寶種性。威徳熾盛。久住世故。爲欲摧滅。一切眾生。堅固煩惱。令無餘故。與諸眾生。復深慚愧。發露懺悔。求悉消除。惟願

十方諸大慈尊。及地藏大士。哀湣覆護。濟拔我等。令此罪障。皆得除滅。永不復受。惡趣苦果。我等今者。對世尊前。及與大士以至誠心。發眞誓願。從今以去。乃至菩提。常願不遇。如是惡緣。決定不造。如是重罪。終不毀謗。諸佛正法。亦不觸惱。諸出家人。必不挑壞。眾生法眼。亦不斷滅。三寶種性。惟願

世尊。及與大士。攝受證知。所發誓願。令我等早成十法。及成十輪。獲得無罪。正路法忍。於三乘法。若三乘人。及非法器。得無誤失。於大乘法。升進無轉。利慧勝福。常得增長。於一切定。諸陀羅尼。諸忍諸地。速得自在。常得值遇。諸善知識。常得不離。見一切佛。及諸菩薩。聲聞弟子。不離聞法。不離親近。供養眾僧。於諸善根。常能精進。菩提行願。無厭足心。先所造惡。摧壞散滅。速能證得。無上法輪。善巧方便。成熟眾生。皆令獲得。利益安樂。

﹝或一說或三說起立唱云﹞懺悔發願已。歸命禮三寶。

﹝一禮已。起立。正身運想。一切三寶。徧滿虛空。安坐法座。一一回身。如法旋繞。此身如影。音聲如響。普徧十方。上供三寶。下警羣靈。勿令心散。和雅唱云。﹞南無十方佛。南無十方法南無十方僧。南無本師釋迦牟尼佛。南無地藏菩薩本願經。南無大乘大集地藏十輪經。南無占察善惡業報經。南無地藏菩薩摩訶薩。

﹝或三稱。或七稱。旋繞旣畢。回身至法座前。正立。舉贊﹞地藏大士。誓願宏深。明珠照破鐵圍城。金錫振幽冥。花雨繽紛。大地布陽春。南無地藏王菩薩摩訶薩﹝三稱﹞

﹝回向偈﹞禮懺功徳殊勝行。無邊勝福皆回向。普願沈溺諸有情。速往無量光佛剎。十方三世一切佛。一切菩薩摩訶薩。摩訶般若波羅蜜。自皈依佛。當願眾生。體解大道。發無上心。自皈依法。當願眾生。深入經藏。智慧如海。自皈依僧。當願眾生。統理大眾。一切無礙。和南聖眾。

﹝再禮佛三拜。問訊畢。次至靜室。或念地藏菩薩名。或持滅定業眞言。或觀大士平等法身。或作惟心識等二種觀道。惟信惟篤。則必能滅障。必證法忍矣。﹞

贊禮地藏菩薩懺願儀終。

【後序】

鳴呼。大法久湮。人多謬解。執大謗小。舉世皆然。寧知地獄眾苦。已隨其後。喑啞余報。復更難窮。故我地藏慈尊。於大集會中。現聲聞相。而世尊廣嘆勝徳。且爲之較量云。假使有人。於彌勒妙吉祥。並觀自在普賢之類。殑伽沙等大菩薩所。於百劫中。至心皈依稱念禮供。求諸所願。不如有人。於一食頃。皈依稱念禮供地藏。以菩薩久修堅固。大願大悲。勇猛精進。過諸菩薩故也。蓋末世之中。篤言於大乘芷易。而躬行於僧行實難。寧知慶小談大。並其大而亦非。悟大用小。並其小而亦大。故法華誡弘經者。必依四安樂行。涅槃極談常住佛性。尢扶戒律。今大士之功徳獨盛。得非亦在此乎。智旭深恨夙生惡習。少年力詆三寶。造無間罪。賴善根未殞。得閱本願尊經。知有出世大孝。乃轉邪見而生正信。仍以謗法餘業。𨿽辛勤修證。不登法忍。每一展讀大士三經。輒不禁涕泗橫流。悲昔日之無知。感大士之拯拔也。因念濁智流轉之日。與我同此過者不少。敬宗十輪。並占察本願二典。述此儀法。庶幾共滌先愆。克求後果。不終爲無依行乎。未登無生正位。皆可修之。無論初心與久學也。

