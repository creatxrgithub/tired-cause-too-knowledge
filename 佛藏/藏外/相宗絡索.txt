相宗絡索淸王夫之

相宗絡索八識

前五識「眼」﹐九緣生。「耳」﹐八緣生﹐不擇明暗﹐故不緣明緣。「鼻」「舌」「身」三﹐俱七緣﹔香﹑味﹑觸俱合境方取﹐不緣空緣。

第六意識卽意卽識﹐五緣生。不倚五根﹐別無浮塵根爲其根﹐不緣根緣﹔諸境不現前﹐意亦生起﹐𨿽緣於法﹐而法非實境﹐不緣境緣。

第七末那識意之識也﹐故《成惟識論》亦名此爲意識﹐六識緣此而生。此識𨿽未思善思惡﹐而執八識一段靈光之體相爲自內我﹐全遮圓成無垢之全體﹔由此堅持之力﹐一切染品皆從此起。故梵云末那﹐唐云染。﹝「染」下應有「污」字。﹞從三緣生。𨿽當不作意之時﹐此中耿耿不忘知此我爲我﹐故不緣作意緣﹐無所分別而識體不滅﹐故不緣分別緣。

第八阿賴耶識本等昭昭靈靈可以識知一切者﹐本是眞如之智。因七識執之爲自內我﹐遂於廣大無邊中現此識量﹐而受七識之染﹐生起六識﹐流注前五。此識從四緣生。若不作意﹐則此識𨿽在而若忘﹔作意乃覺此識之光可以照境﹐不如七識之執滯不忘﹐不因作意。九緣

「明」日月鐙之光。眼不緣此﹐則色不別白﹐識亦不生。餘七識不緣此緣。

「空」眼耳與境相去中間空處。若逼近無空﹐及中間障隔﹐則眼不能取色。耳𨿽不受中間障礙﹐而空能遠聞﹐以生其識。餘六識不緣此緣。

「根」眼耳鼻舌身﹐皆依根發識。其結成形體者爲浮塵根。服能見色﹐耳能聞聲﹐鼻能辧香﹐舌能知味﹐身能覺觸者﹐爲勝用根。餘三識不緣此緣。「境」色聲香味觸皆現在實境﹐前五所緣。法乃過去五塵卸落影子﹐六識緣此境生﹐十八界爲境。七八二識﹝下﹞。不緣此緣。

「作意緣」卽八識心所中作意品。有識則自然相應有此作意。前五待作意﹐識乃發生。若不作意﹐根𨿽映境而不與己相關﹐見如不見﹐乃至觸如不觸。第六以此機爲意所自生。八識本其相應心所而作意。則識體現。七識不緣此緣。

「分別依」卽第六識。前五與同時意識和合﹐乃生可忻可拒之見。六識卽其現行﹐非所緣。七八本無分別﹐不緣此緣。

「染淨依」卽第七識。染固爲染﹐此淨亦法執之淨﹐緣末那而成。前五有淨有染﹐皆緣此生。第六具諸染淨﹐皆此決志引爲自己現行。第七卽其本體﹐不名爲緣。第八緣此而不受染﹐名曰根緣﹐不名染淨依﹐以無染無淨故。

「根本依」卽第八識。前六皆從此五徧行而生起﹐爲其根本所依。七識與第八互相爲根﹐非藉八識而有﹐名爲根緣﹐不名根本。第八乃其現行﹐非所緣。

「種子緣」八識皆有種子者﹐親生自類種子也。過去現行爲現在種子﹐現在現行爲未來種子。故眼恆見色﹐耳恆聞聲﹐各各稟成八種境界。四緣

此四緣﹐八識皆具。卽前九緣緣生之機用﹐合說其相緣有三種因法﹐而加等無間緣爲生滅不停之因。

「親因緣」卽九緣中種子﹐乃其自類相續親生此識之本因。若無此緣﹐𨿽具後三緣﹐其識不生。如眼不聞聲﹐耳不見色等﹐非親因故。

「所緣緣」識本無境無量﹐緣彼以爲境量﹐曰所緣。有此所緣﹐識乃成就﹐卽九緣中之境緣也。前六緣色聲香味觸法﹐而生同異﹑成毀﹑總別﹑愛憎﹑取捨諸識﹐見緣相也。第七以八識相分有所光明之體爲所緣之境量﹐第八以根身器界爲可了之境﹐緣之而起徧行之心所。

「增上緣」謂明﹑空﹑根﹑作意﹑分別﹑染淨﹑根本七緣也。八位識中𨿽各有自類種子﹐不待增而自有其識﹐然必得此七緣爲之增長﹐其覺了精審之勝用乃益成就善染諸心所令具種種功過。如眼本辧色﹐若遇天日淸朗﹐鐙燭輝煌﹐愈增詳察。余識余緣﹐例此可知。其作意緣﹐但能發起初念﹐無所增長﹐故不在此緣。「等無間緣」八識自類識中﹐前念方滅﹐後念卽生﹐謂之無間。然必待前念之滅﹐後念卽生﹐各各相等相待﹐如瀑流之前波去而後後波乘之﹐無一剎那間兩念並存之理。前念已往﹐空其位以待後念﹐後念卽躡次而發﹐無剎那之間隙。乃至三有身生生死死分段變易﹐必滅此乃生彼﹐滅此則必生彼﹐皆等無間也。此緣在九緣之外別有一緣﹐由有前故有後﹐前滅故後生﹔生滅之門﹐惟識之宗也。八識皆有﹐故曰「若加等無間﹐從頭各增一」﹕眼十﹐耳九﹐鼻舌身八﹐意六﹐末那四﹐阿賴耶五。十二支﹝自注﹕一曰十二因緣﹞

因緣者﹐因此而緣於彼也﹐與「九緣」「四緣」之緣﹐文同義別。緣謂相循不捨﹐此通序一期生死﹐相緣而起。

「無明緣行」「行緣識」無明﹐卽七識之有覆﹝惟﹞性也。行﹐七識之別境之慧﹐生起四惑及前六一切心所﹐成種種現行煩惱也。此二屬過去支﹐因前生爲無明所障蔽﹐結成現行。因此現行燻習執爲自內我體﹐遂生起不斷之阿賴耶識。在前有已滅﹐中有身中此識不滅﹐以成後有之主公識﹝「識」下應有「第」字﹞八識也。

「識緣名色」名色﹐五蘊也。名者受想行識﹐色卽色蘊。因過去之識執持不滅﹐緣坿父精母血﹐結成五蘊﹐取胎中之形﹐謂之色﹔色中卽含藏受想行識種子﹐以其未有發見之實﹐故謂之名。此中無思無爲﹐自然分別﹐故摶合而成五根﹐玲瓏巧妙﹐成浮塵色﹐具勝用根。皆是識神在內變化﹐成其質性﹐爲有生後受想行識之蘊。又云「識緣名色﹐名色緣識」者﹐則以旣有色﹐還復生起後有中含藏之識。則名色又緣坿於識也。識緣名色者﹐過去之識緣後有之名色﹔名色緣識者﹐名色復緣現在未來之識也。

「名色緣六入」入色聲香味觸法也。有此色受想行識之蘊﹐自然緣彼六處而與相入。

「六入緣觸」旣入於六塵﹐則五蘊與彼大處相遇而觸﹐覺彼六塵明暗﹑喧寂﹑香臭﹑甘苦﹑冷暖﹑違順等相矣。

「觸緣受」旣與相觸而覺其有﹐則眼受色﹐耳受聲﹐鼻受香﹐舌受味﹐身受觸﹐意受法﹐引彼塵而歸我根﹐還與領納而生喜樂憂昔捨諸受相。

「受緣愛」受之則趨喜避憂﹐厭苦欣樂﹐於可喜樂﹐生其耽愛。

「愛緣取」愛色則取色﹐乃至愛是法則取是法。

「取緣有」旣取外塵爲己受用﹐遂以長養六根﹐增益六識﹐以執持七八二識﹐有之不離。

「有緣生」生謂一期壽命中成種種業﹐作生死相﹐據現在未滅者爲生﹐盡其壽命。

「生緣老死」一朝之報將終﹐生還衰減以至於死。若其實相﹐則剎那不停﹐方生方死。過去一剎那死﹐現在一剎那生﹔未來一剎那已生﹐現在一剎那又死。如鐙赴焰﹐焰增油減﹐至滅乃休。

自名色以下皆現在支﹐而愛﹑取﹑有三支﹐爲「無明行識」之因﹐結成未來八識種子﹐循環生死之中﹐無有休息﹐皆此十二有支相緣不捨﹐惟一阿賴耶識貫徹始終也。﹝自注﹕有謂中有後有﹔支者﹐一期生死中之支派﹞三境

境者﹐識中所現之境界也。境本外境之名﹐此所言境﹐乃識中覺了能知之內境與外境相映對立所含藏之體相也。

「性境」性﹐實也。所見所知者﹐於地水火風﹑色香味觸旣所實有﹐識所明了宛然之境界﹐亦是如實而知﹐非情計所測度安立不必實然之境。前五見色果色﹐聞聲果聲﹐知香本香﹐知味果味﹐覺觸果觸﹐不緣比擬﹐定非謬妄﹐純是此境。第六依前五隨色聲等起如實法﹐不待立名思義自爾分別者﹐其一分性境也。七識妄攬八識爲自內我﹐立八識相分爲境﹐非其眞實﹐故不具此境。第八本如來藏﹐無有境界﹐橫爲末那所執﹐而成見相二分﹐𨿽緣根身器界以爲性境﹐而本無其境﹐故《頌》中於八識不言何境。

「帶質境」因四大五塵之質帶起﹐立此一境﹐是執著相分而生其見分。謂之假﹐則有質可帶﹔謂之眞﹐則本性實法所無。一切顚倒迷妄皆此境所爲﹐恃其有質﹐信可愛取﹐挾質妄行﹐堅不可破。此境前五所無﹐不於聲色等起意計故。第六爲似帶質﹐以意緣前五卸落影子之法塵﹐於聲色等立可忻可拒之相﹐其實彼質不爲吾意所帶動﹐如蝶戀花﹐花終不戀蝶﹐故曰似帶質。第七爲眞帶質。八識本無區宇之質﹐第七帶起而據爲自內我﹐第八卽爲所帶動而成一可據之境﹐流轉生死中﹐爲自境界﹐故曰眞帶質。八識𨿽有五心所﹐而不挾帶外境之質爲其見分﹐故不具此境。

「獨影境」全不因實有而立其境﹐獨有其影﹐了無實用。此境惟第六有之。前五有實境則如實而知﹐非影也。第七本無自體﹐如本無鏡﹐不得有影﹐所執乃第八實有之相分﹐非影也。惟第六一識﹐於前五過去色聲等﹐形去影畱﹐忽作憶念﹐宛在心目之間﹐此名有質獨影。又或因名言配合﹐安立境界﹐如想兔有角﹐便儼然一戴角之兔﹐可說可畫﹐此名無質獨影﹐一半似眞﹐一半是妄。

性境實性所生﹔帶質﹐徧計性所生﹔獨影﹐依他起性所生。獨影𨿽非眞實﹐然不於鏡中橫生意計﹐執爲自性﹐亦不彊物從己﹐堅立崖岸﹐如鏡中見影﹐可卽影而知形﹐必不向影而求其言笑﹐若於此一著妄計﹐則卽落帶質矣。故六識通三性﹐因性生影﹐因影生帶質也。三量

量者﹐識所顯著之相﹐因區畫前境爲其所知之封域也。境立於內﹐量規於外。前五以所照之境爲量﹐第六以計度所及爲量﹐第七以所執爲量。

「現量」現者﹐有現在義﹐有現成義﹐有顯現眞實義。現在﹐不緣過去作影。現成﹐一觸卽覺﹐不假思量計較。顯現眞實﹐乃彼之體性本自如此﹐顯現無疑﹐不參虛妄。前五於塵境與根合時﹐卽時如實覺知是現在本等色法﹐不待忖度﹐更無疑妄﹐純是此量。第六惟於定中獨頭意識細細研究﹐極略極回色法﹐乃眞實理﹐一分是現量。又同時意識與前五和合覺了實法﹐亦是一分現量。第七所執非理﹐無此量。第八則但末那妄執爲量。第八本卽如來藏﹐現量不立﹐何況比非。故《頌》但言性﹐不言境量。

「比量」比者﹐以種種事﹐比度種種理。以相似比同﹐如以年比兔﹐同是獸類﹔或以不相似比異﹐如以牛有角﹐比兔無角﹐遂得確信。此量於理無謬﹐而本等實相原不待比。此純以意計分別而生﹐故惟六識有此。同時意識以前五所知相比﹐求其得理﹔散位﹑獨頭緣前所領受以證今法﹐亦多中理﹐皆屬比量。前五不起計較﹐不具比量。第七一向執持污塵﹐堅信迷著﹐不起疑情﹐亦無此量。第八無量﹐前注已明。

「非量」情有理無之妄想﹐執爲我所﹐堅自印持﹐遂覺有此一量﹐若可憑可證。第七純是此量。蓋八識相分﹐乃無始燻習結成根身器界幻影種子﹐染污眞如﹐七識執以爲量﹐此千差萬錯﹐畫地成牢之本也。第六一分散位獨頭意識﹐忽起一念﹐便造成一龜毛兔角之前塵。一分夢中獨頭意識﹐一分亂意識﹐狂思所成﹐如今又妄想金銀美色等﹐遂於意中現一可穰可竊之規模﹐及爲甚喜甚憂驚怖病患所逼惱﹐見諸塵境﹐俱成顚倒。或緣前五根塵畱著過去影子﹐希冀再遇﹐能令彼物事倏爾現前﹐皆是第六一分非量。前五見色聞聲等﹐不於靑見黃﹑於鐘作鼓想等﹐故不具此量。第八無量﹐準前可知。

現量乃圓成實性顯現影子﹐然猶非實性本量。比量是依他起性所成﹐非量是徧計性妄生。

《瑜伽論》三量外﹐有至教量﹐謂值佛出世﹐及法恆住﹐所說一實至教﹐聞己生信﹐卽以所聞至教爲己識量。此量從根門入﹐與意識和合而成﹐亦三量所攝。若因聞至教﹐覺悟己性眞實﹐與教契合﹐卽現量。若從言句文身思量比及﹐遮非顯是﹐卽屬比量。若卽著文句起顚倒想﹐建立非法之法﹐卽屬非量。三性

此性指識中相應心所有此三種差別﹐於見分三性中俱依他起性攝﹐以皆資藉緣生故。若圓成實性﹐但一無三。

「善性」能成善品十一之才質。

「惡性」能造根本六惑﹑大隨八﹑中隨二十﹑小隨十之才質。

「無記性」記謂紀其功過之因﹐而別之爲善惡之果。無記者﹐可以善而未卽善﹐可以惡而尙未惡﹐乃識初發之機﹐一切惡善皆由此作﹐徧行﹑別境﹑不定三位﹑十四心所之才質也。別有士用果﹐如著衣喫飯耕種工技等﹐其果亦無記﹐亦由徧行別境起其功用。此無記性復有二﹕

一「有覆無記」﹐覆﹐蓋覆也。如瓦隙日光﹐四邊皆受障蔽﹐但受一隙之影。此性覆障眞如廣大之體﹐於五蘊中﹐八識執持我爲我﹐我法爲我法﹐𨿽未卽爲惡﹐而爲染污之本﹐乃七識別境中一分邪慧所成。惡性成煩惱﹐善性成無明﹐而煩惱乃無明所發生﹐故前六隨惑皆七識根本四惑所生﹐而四惑又別境慧所生。若論其本體﹐則此性卽是無覆性錮蔽而成有覆﹐如隙中日卽全日光﹔故統言三性﹐不分爲四。

二「無覆無記性」乃眞如不守自性﹐加被潤生所成﹐本無覆障﹐𨿽爲七識所染﹐而本體自如﹐徧行初心但有覺了﹐無執著﹐無分別。然其可善可惡不得純淨無垢﹐如水初波﹐未有寧靜。善惡二性﹐惟第六通具﹐以一切善惡皆緣意造也。前五善性具﹐惡性有缺﹐識依根發﹐功不勝故。如小隨十﹐前五對境則有﹐境去則妄﹐不畱滯結成內毒﹐如第六之攀緣過去未來也。前五善惡亦待一分同時意識和合乃成﹔若同時意識未生﹐但與五根和合﹐則前五止有有覆無記。

無記八識俱有。此性在八識但成五徧行﹐未墮善惡。至七識結就﹐則卽此徧行而生別境之慧。至六識生﹐則卽此五徧行具諸別境﹐及不定四。其流注前五﹐則徧行生五別境﹔其徧行止是一性﹐貫串八位識中﹐爲可善可惡資糧。在八識但有初發識光﹐未有障覆。至結成第七﹐則此性自生覆矣。七識以障覆爲性﹐還能障覆第八﹐使成異熟種子﹐結生死因﹔又能障覆前六﹐使成根隨諸惡﹑根本四惑及八大隨﹐皆此有覆之所結成。此有覆性以法執成我所﹐是所知障。無明現行爲煩惱種子﹐非卽有煩惱現行﹐故但名無記﹐不便判作惡性耳。六識受七識之染﹐前五以第七建立我所﹐各各成自類徧行別境﹐不得圓通﹐皆是有覆﹐不能還歸第八無覆本位。惟八識一位無覆無記﹐余俱有覆。見分三性

此三性乃眞妄所自分。凡有言說﹐俱從此證持。一乃性之本體﹐二性之作用﹐三性之變染。相宗依依他起﹐證圓成實。

「圓成實性」卽眞如本體﹐無不圓滿﹐無不成熟﹐無有虛妄﹐比度卽非﹐眨眼卽失﹐所謂「止此一事實﹐餘二定非眞」﹐此性宗所證說﹐乃眞如之現量也。八識轉後﹐此性乃現。「依他起性」或依境﹐或依根﹐或依言﹐或依義﹐展轉依彼事理﹐揀別眞妄而實知之﹐此相宗所依以立量﹐就流轉中證還滅理﹐比量也。由此度理無謬﹐𨿽未卽親證眞如﹐而可因以證如﹐由八識五徧行流注六識﹐而成此性。

「徧計性」不依眞如﹐不依事理﹐從一切世間顚倒法相類不相類﹐徧爲揣度﹐而妄印爲眞﹐非量也。因此而成癡慢疑邪之惑。永與眞如不契﹐從七識有覆性中一分邪慧流注六識而成此性。五位惟識

此以惟識一宗該盡萬法﹐一切事理見相善惡凡聖﹐皆識所證。流轉者﹐此識之流轉﹔還滅者﹐卽於識而還減之。百法統萬法﹐五位統百法﹐若非自識﹐彼法不成。一由阿賴耶識旋生七位﹐建立種種迷悟規矩。凡一切相﹐皆從見生﹐見相皆從自證分生﹐一散而萬﹐相宗所以破逐法執理之妄也。

一「自性惟識」眞如自性剎那一念結成八識﹐各爲心王。在含藏未發爲阿賴耶識﹔轉念執染爲末那識﹔發動於心意爲紇利耶識﹔依五勝用根爲眼識﹑耳識﹑鼻識﹑舌識﹑身識。總是如來藏中一色光明逐地流轉﹐是八位心王自性皆惟識也。

二「相應心所惟識」八識五心所﹐七識十八﹐六識具五十一﹐前五約略有三十四。一一心所成彼善惡無記三性﹐具諸作用﹐皆是識所顯現生起﹐於八位中各與彼識相應。有此識則有此心所﹐凡所有心所皆是此識建立成熟﹐識外別無心所也。

三「所緣惟識」內而五根爲根身﹐成種子﹑根二緣。外而五塵與地水火風四大爲器界﹐及一分法塵﹐結成前境﹐爲空﹑明﹑境三緣。識緣之而生者﹐與六七八三識互相爲緣﹐作分別﹑染淨﹑作意﹑根本四緣。及等無間﹐待彼滅而此生者﹐亦非識外別有相資相互相待﹐別有可緣之色法﹐皆卽識所結成所印持而成乎有彼﹐以見立相﹐又因相而生見﹐如束蘆轉。若有眼識﹐不成勝用﹐卽無靑黃等色可緣之相。餘十色法﹐例此可知。如毛嬙麗姬﹐鳥見髙飛﹐魚見淵潛﹐由彼識別﹐所緣亦別。足知地水火風色香味觸及一分法塵﹕種種名﹐種種義﹐種種功田﹐種種觸受﹐緣以生識者﹐皆識中所現之影也。

四「分位惟識」乃二十四種不相應法﹐各自有其分位﹐不可分入八識分位中者﹐如他人識等與己八識不相應然。惟末那執染障礙人法二空﹐故有分別相應不相應法﹐實則統於眞如中本無異同﹐但因識所計較﹐判彼與我爲不相應耳。二十四詳《惟識諦》。

五「實性惟識」六無爲﹐非識所有境界﹐乃眞如實性。然眞如流轉而成八識﹐識還滅而卽實性﹐如反覆掌﹐面背異相﹐本無異手﹐故四智卽惟識也。二障

障者﹐障蔽眞如也。有障則智成識﹐無障則識成智。

「煩惱障」我執所成。由七識攬八識爲自內我﹐令諸徧行心所染著流注前六﹐成諸惡業﹐旣以患得患失自惱﹐還以惱害一切有情。此障以七識貪癡爲根本﹐至前六識生起嗔分﹐增長中隨小隨十二染品。

「所知障」法執所成﹐由七識執八識相分爲己見分﹐生一分別境之慧﹐建立非法之法﹐卽所知者爲障﹐而還能障蔽所知﹐迷失妙悟。此障以七識慢及邪見與癡一分爲根本﹐流注六識﹐生起狂疑﹐增長大隨八及中隨一分無慚無愧。惟前五無﹐以前五所知𨿽一口口之光﹐而實性境現量﹐無非量也。我法二障各二

「分別我法執」此二執在八識本無。至有生後﹐八識種子還生七識現行﹐遂染第六意識﹐於人法二障生慢疑邪見等現行﹐起我非我法非法虛妄分別﹐流注前五同時意識中﹐增長貪嗔癡等。直至地前資糧圓足﹐人見道位﹐意識初轉﹐則現行二執不復生起。故第六《頌》云「發起初心歡喜地」。第七《頌》云「極喜初心平等性」。以七識爲分別根本﹐六識爲分別現行。此二執於六識生﹐卽資六識而滅。以觀門妙察照破二執本非實有﹐皆以因緣合集而成﹐遂得脫離出纏﹐不復生起無明煩惱粗相。

「俱生我法執」此二執乃無始時來﹐以七識所染現行﹐薰成八識種子﹐伏於隱微﹐爲生死根本。七識拘定一竅之光﹐爲八識見分﹐遂與根身器界相依成彼之境﹐爲八識相分。其執見分爲自內我﹐不能打破疆界﹐認根身爲法器﹐乃至菩提自我得﹔涅槃自我證﹐皆是我執。其依相分安立境界﹐乃至知有法可證﹐有佛可學﹐皆是法執。此二執非見道位中所可還滅﹐以見道位中以人空法空二觀折伏現行二障﹐而能觀者卽是我﹐所觀者卽是法。由在未生以前﹐如影隨形﹐𨿽日月鐙光暫滅而隱﹐究竟形未滅而影相暗存﹐不緣六識生﹐不於六識轉﹐非觀所能斷絕。須於修道位行起解滅﹐漸次成熟﹐至不動地﹐不勞自己功用﹐無能觀之我﹐則此我執摧滅。而猶有道可修﹐有佛可學﹐法執未除。至金剛道後﹐盡捨八識種子﹐法執方淨。然尙未能現大光明﹐合十方塵剎爲一智所攝﹐尙有微細法執﹐不能入異類﹐合四智成一智﹐息三界苦輪。必至佛位。具四無礙智﹐俱生法執方得滅盡無餘。四分

分者﹐八識位中各各所証之分量也。前二分無後二分﹐第三分不能證第四分。安薰建立三分﹐護法加立第四。

「見分」能見者爲見分。

「相分」所見者爲相分。然惟能見方有所見﹐所見者非眞實相﹐因我能見﹐認爲實相﹐見異則相亦異。如羅剎見雨成刀﹐雨遂有刀相。故謂此二如蝸牛二角﹐合則一﹐離則二也。第八相應心品有作意想思﹐乃其見分﹔觸受二品所觸所受﹐四大六塵﹐卽其相分。第七以八識作意想思生起別境之意﹐爲其見分﹔認第八所有徧行光明之意爲可執之實﹐乃其相分。第六以己徧行別境不定心所爲其見分﹐以第七非量及前五根境現量爲其相分。前五以瞥爾現前之知見與同時意識和合者爲其見分﹐以五浮塵根及色聲香味觸之境緣爲其相分。

「自證分」自證者﹐不起見﹐不緣相﹐而自有能証之體﹐惟第八心王有之﹐乃見相之總持也。前七無。

「證自證分」以眞如智光灼知八識﹐卽是如來藏證知八識心王生滅之因。此惟第九白淨識有此分﹐自其證八識銓眞則謂之白淨識﹐自其普照一切見相則謂之大圓鏡智。五受

八識所受外緣。於身心有此五種差別。

「憂」逆境未至而先逼心。

「喜」順境可得而先悅心。

「苦」逆境逼身。「樂」順境樂身。

「捨」不逼不悅﹐若一切隨緣應得受用﹐憂喜苦樂俱不相應﹐名爲捨。

前五有苦樂捨三受﹔憂喜不關身﹐故無。七八二識﹐憂喜苦樂俱未曾領納﹐惟有捨受﹐徧受一切﹐未分別故。第六憂喜最重﹐苦樂𨿽在身﹐而意亦領納。若隨緣起意﹐𨿽極思量﹐不見苦樂﹐無所憂喜﹐則是舍受﹐意識具全。三界九地

地猶位也。修行此地之染淨爲因﹐成就托生爲果。因以從染入淨﹐次第而臻。隨因得果﹐九等差別以分。要爲從根求淨﹐誤以八識爲聖證﹐上地報盡﹐還生下地。故頌云「界地隨他業力生」。三界「界」﹐限也。四果四空﹐相因成熟﹐故通爲二。

一「五趣雜居地」人﹑天﹑畜生﹑餓鬼﹑地獄爲五趣。趣有意趣﹑趣生二義。意趣爲因﹐趣生爲果。此天趣乃有分段生死﹐不知佛法。此宗專說當人八識﹐而旁及天﹑鬼﹑畜﹑獄﹐以人造彼因﹐必墮彼果者言也。

二「離生喜樂地」發有爲心﹐出離生死﹐以淨行爲喜樂﹐在四果中爲須陀洹。此地折伏鼻舌二識﹐𨿽有勝用根聞香知味﹐而不起愛香甘﹑憎臭苦分別。

三「定生喜樂地」旣發願出離﹐志不退轉﹐決定依淨樂生住﹐在四果中爲斯陀含。

四「離喜妙樂地」修習淨行﹐不因忻慕﹐自領淨樂﹐在四果中爲阿那含。

五「捨念淸淨地」無待欣樂﹐與淨行自然相安﹐與五欲自然不染﹐在四果中爲阿羅漢。

以上四地﹐乃人中修學二乘所得果地﹐皆從六根折服現行煩惱。不知惟識法卽轉成智﹐不能還滅根本煩惱及所知障。若於此發廣大心﹐從四加行﹑二資糧進發心歡喜地﹐卽人佛乘。若但成熟不捨﹐墮後四地天趣中。

六「空無邊際地」滅盡根塵﹐一空無所不空。以下不復來生人間﹐然報盡仍墮五趣﹐以八識種子未得還滅也。

七「識無邊際地」折伏七識一分粗障﹐據第八識爲涅槃境。

八「無所有處地」八識心所不現﹐心王不滅。

九「非非想處地」不滅之八識時現光影﹐而不能成普照之圓明。

以上四地﹐乃四空位﹐隨其願力功徳﹐依空而住﹐不生人間﹐乃阿羅漢修証之極果也。初地爲欲界。二地至五地爲色界﹐不起欲想而依色托生。後四地爲無色界﹐不依色托生﹐處於空虛﹐有無不定﹐漸髙漸上﹐依空界住。無三有五蘊﹐但八識不轉。報盡還生。三有身

「前有身」謂壽命欲盡時﹐根已壞﹐前六無依﹐亦隨壞滅﹐惟八識依壽暖尙在時。

「中有身」八識離根﹐爲七識薰染﹐不能解散﹐於虛空中摶結。白非速墮地獄者﹐一七日成此身﹐待緣托生。

「後有身」中有身遇父母交合﹐見一綫之光﹐投入母腹﹐初七名羯喇藍﹐二七名額部曇﹐三七名閉屍﹐四七名健南﹐五七名缽羅奢伽﹐以後生發毛指爪﹐具諸浮塵根﹐至於出胎﹐其受想行識卽隨色住。此眾生死此生彼中間三位﹐八識蘊結﹐不空而有﹐一謂之三陰身。二類生死

「分段生死」如一人報盡﹐中有身摶聚不散﹐還爲一人。乃至墮三惡道﹐報已還復受。生或修淨行﹐生種姓家﹐成四果。淨染因果𨿽異﹐皆隨六根而轉。識依我執﹐終不捨離爲因﹔一類相緣﹐出沒生死爲果。

「變易生死」此生報盡﹐不復結爲中有﹔一類相續之身﹐隨緣分合﹐其淨行成熟﹐超禪入空﹐捨世間五蘊﹐依空而住﹐不食段食﹐不結浮塵根色。此上四地所得淨果﹐乃至劫終方始毀壞。其分別我執已盡﹐去一分末那﹐而法執末那亦不現前﹐惟阿賴耶識堅固未轉﹐爲因而得此果。六位心所

識之本體爲心王。王猶主也﹐統領當位心所也。心王所發之作用爲所。

一「徧行」八識皆有。徧者﹐徧四一切心也。

﹝一﹞「徧一切性」。善惡無記皆因觸受而生﹐作意而起﹐想思而成。

﹝二﹞「徧一切識」。謂八位識皆以此五種心所而爲其體用。若此五心不動﹐止是無覆之光﹐識體不立﹐識用不行。自七識以下七位識所有徧行﹐皆是第八徧行流注。識𨿽有八﹐徧行無二。當其瞥爾與根身器界相緣起識者﹐卽是八識徧行。觸八識相分而受之﹐因作意認爲自內我﹐增長想思﹐卽是七識徧行。於觸受作意想思上諸分別﹐卽於所觸受等更增分別觸受等相﹐而始終以此五爲分別主﹐卽是六識徧行。其八識一動﹐卽分注五根﹐如一油透五鐙艸﹐相緣起諸苦樂捨等違順觸受作意想思﹐卽是前五徧行。

﹝三﹞「徧一切地」。謂三界九地﹐有此識則有此徧行心所。初地八識徧行俱全﹐二地以上除鼻舌二識徧行﹐六地以上惟八識徧行常住不滅。

﹝四﹞「徧一切時」。謂自無始之始至究竟之終﹐其餘心所或有間斷﹐惟此五種心﹝「心」下應有所字﹞貫徹八位識中﹐剎那不停﹐浩劫不息。有所緣﹐則緣別境以下五位﹔無所緣﹐則守其本位﹐而自爾分明。此一位乃惟識之本領﹐萬法之根苗﹐未到金剛道後識體﹐此心所無可脫離﹐行於五位﹐終不休息﹐所謂一波才動萬波隨也。此心所凡具五品﹐一發俱發。一「觸」﹐初與所緣相觸﹐覺有彼境也。二「受」﹐引所觸以爲自受之憂喜苦樂捨也。三「作意」﹐念方動之機也。四「想」﹐有此能想之靈﹐可入事理也。五「思」﹐有此能思﹐可自起作爲也。緣觸生受﹐緣受作意﹐緣作意而成想思﹐故《成惟識論》以觸爲首。凡所觸所受﹐作意乃知﹐想思皆作意現行﹐故《規矩》以作意爲首。

二「別境」十徧行中起諸心法﹐各各緣境而別成境界﹐不得一時俱有﹐或一品孤行﹐或相緣而成二成三乃至成五。此心所第八無有﹐以第八於根身器界但有觸受﹐具可作意想思之能﹐未緣境故﹐無別注而立一思量之境界。第七有第八相分可緣﹐內緣根身﹐遂於見分中起慧﹐自信爲審知明了。而餘四必待第六意起方生﹐故但有慧。第六全﹐無境合故﹐緣所忻所求所喜之境而有「欲」﹔於素所信可之境見爲是處而印可之﹐而有「勝解」﹔於曾所慣習之境見爲利益而記憶系戀﹐則有「念」﹔於所印可系心之境一心專注不妄﹐則有「定」﹔因而於中展轉思維﹐智巧從之而生﹐則復生「慧」。此五以慧爲生起之囚﹔以欲故而立勝解﹐或以所信爲勝解而欲之﹔以欲解故而成念﹔以念而成定﹔於所定而生慧。或展轉緣生﹐或一類孤行﹐於善於染皆有﹐而無記之成有覆﹐亦因慧而起﹐因餘四而盛。

三「不定」不定者﹐無有決定之心﹐不得安隱﹐乃善惡交持之際﹐有此心所﹐是比非二量之所互成﹐於獨影境不得自在﹐惟第六意識有此四心。﹝「心」下應有「所」字﹞前五現量決定﹐無此不定。第七堅執非量﹐亦無此心。﹝「心」下應有「所」字﹞意發不恆﹐當其習於惡而意忽不安﹐則有「惡作」﹔其欲向於善而心忽倦怠﹐則有「睡眠」﹔其修習善品而善不現前﹐則旁徨急求而爲「尋」﹐凝神待觀而爲「伺」。從此猛勇解脫﹐則純乎善﹔從此放散馳求﹐則墮於染﹐意識善惡之分﹐在此而決。

四「善十一」第八爲種於含藏之識﹐𨿽諸善品﹐亦其五徧行所成﹐而非藏中所有。第七純爲染根﹐卽使或成善品﹐亦但法執﹐不成爲善。惟第六全具﹐以一切善染皆由意造也。前五有同時意識和合﹐又爲諸善之所成就﹐意中善染﹐至前五乃發見於事爲﹐如眼見美色不爲欣慕畱連等﹐是其無貪。余識余品﹐例此可知。然前五識勝劣不等﹐如鼻舌二識﹐於信勤不放逸行舍諸品現行﹐非其勝用。《規矩》言善十一者﹐統五識言之﹐非一一識皆具也。十一品中以無貪無嗔無癡三品爲戒定慧淨行根本﹐餘八皆以此三善增善防惡﹐其與根隨二惑對治。思之可見﹐不須刻意分別。

五「根本煩惱」八識𨿽有俱生二執﹑異熟二障爲煩惱種子﹐而未起七識﹐不成現行﹐故無此根本六惑。第七𨿽未發露﹐而執第八爲自內我﹐貪戀隙光﹐癡迷不晤﹐怠慢不求還滅﹐失正法眼而墮邪見﹐植根深固﹐蘊毒在中﹐作前六煩惱之因。至第六則以貪癡慢邪故﹐不得則生嗔﹐聞正法而與己異則生疑。至前五功用短劣﹐𨿽不能起邪慢疑等見﹐而貪嗔癡倍爲粗猛。根本者﹐隨惑三品皆由此而生﹐此爲根也。貪嗔癡屬煩惱障﹐疑邪屬所知障﹐通云煩惱﹐所知必成煩惱也。

六「隨煩惱」隨者﹐隨根本煩惱而起成諸惡也。凡一切違善順惡﹐成自惱惱他現行﹐總以根本六惑爲根﹐隨根隨境相隨不捨。五趣雜生地熾然充滿﹐二地以上粗能折伏﹐不能斷絕﹐乃諸惡之綱宗。而謂之隨者﹐見過非自此而招﹐亦不在此折伏﹐如大盜﹐持仗把火者爲從﹐根本惑乃其主謀爲首也。第八無根本惑﹐故亦無隨惑。第七有四根惑﹐成大隨﹐染有覆無記性爲無明。第六三隨二十品全具﹐以一切煩惱皆從意生﹐意識備六本惑﹐則諸惡相隨﹐無所不至。前五作根依境﹐不畱不結故。無忿恨等蘊毒深重之小隨。又大隨隨癡而起﹐七六前五俱有癡故﹐故所同具。中隨隨癡嗔二分而起﹐第七無嗔﹐故無。小隨忿恨惱害嫉依嗔﹐慳依貪癡﹐覆依疑﹐誑諂依邪﹐僑依慢﹐六惑皆依﹐故惟六識具有。大中小者﹐隨惑有三種義﹕

﹝一﹞「自類俱起」。不信與懈怠放逸等同時俱起﹐不相妨礙﹔無慚無愧本同一念﹐同時俱起。此義大中二隨俱有。若忿則不諂﹐僑則不覆﹐乃至乍然之忿必有。﹝有應作無﹞深遠之恨﹐小隨專﹐注一心不得俱起﹐此義無。

﹝二﹞「徧染二性」。謂不善﹑有覆二性。大隨中隨卽不成惡﹐亦有此心﹐﹝「心」下應有「所」字﹞是無明非獨煩惱故。小隨專是惡性﹐非無記故。此義無。

﹝三﹞「徧諸染心」。若大隨於無慚無愧及忿恨等﹐皆依此不信等心而徧互相染﹐由違善故順於不善。若中隨於大小二隨十八種心。﹝「心」下「所」應有字。﹞不必皆染﹐𨿽不信等未必定無慚愧﹐若忿恨等尢屬慚愧心變成之惡。若小隨等一念蘊結成毒﹐全不與大中二隨相應﹐故皆無此義。故曰皆具名大﹐具一名中﹐俱無名小。六位心所緣生圖

前五根本三惑及中二大八﹐乃八識藏中所燻宿業﹐不因同時意識而生﹐與同時意識和合而成。

六識不經七識所染則善染則忘﹐仍是無覆本性﹐惟被七識所染﹐則別境轉增﹐不定心起﹐染在猖狂﹐善亦法障。八識心王流轉圖

現在八識俱過去七識燻成﹐結眞如藏爲業識藏﹐作總報主﹐受罪福果﹑乃果中還復生因﹐故還起七六前五諸王所﹐具善染現行﹐故十二因緣以無明行爲五蘊所緣。

六識爲七識所染﹐與前五和合﹐爲善染現行因﹐乃因地果生燻成未來種子﹐結如來藏爲阿賴耶藏﹐流轉不息﹐故十二因緣以愛取有爲生死根本。

凡此善染五十一心所具於第六﹔前五善具染不具﹔第七有染無善。故知流轉之根禍生於末那﹐還滅之法卽以斬絕末那爲擒王破竹之元功矣。二乘愚者但依六根而施折伏﹐不但根本未拔﹐萌芽復生﹐且其所用折伏者卽末那之雙執﹐豈非認賊爲子之大愚乎﹗六識五種

一「定中獨頭意識」謂入定時緣至教量﹐及心地自發光明﹐見法中言語道斷﹐細微之機及廣大無邊境界二者爲實法中極略極迥之色法﹐與定中所現靈異實境顯現在前。此意識不緣前五與五根五塵而孤起﹐故謂之獨頭。此識屬性境﹑現量﹑善性。

二「散位獨頭意識」從凡夫至二地無尋有伺﹐於一切善﹑惡﹑無記﹑士用果等境非現前而起﹐意不緣前五及根塵色法﹐自規度﹐自擬議﹐緣過去卸落影子﹐作未來實相。此識不與前五和合而孤起﹐故名獨頭﹔行住坐臥時俱有﹐故名散位。此識當理者屬比量﹑獨影境﹔不當理者屬非量﹐以其戀著過去而生希羨﹐屬帶質境。三性通攝。

三「明了意識」卽「同時意識」五識一起﹐此卽奔赴與之和合﹐於彼根塵色法生取﹐分別愛取﹐旣依前五現量實境﹐故得明了。初念屬前五﹐後念卽歸第六。其如實明了者屬性境﹑現量﹔增起分別違順而當理者屬比量﹔帶彼前五所知非理戀著者屬非量﹑帶質境。此識無獨影境。三性皆通。

四「夢中獨頭意識」夢中前五根隱﹐識亦不發﹐但有夙習燻染﹐遂於幻中現其影似﹐而起計較﹑思冤﹑違順等想﹐不緣前五﹐故名獨頭。此識全屬非量。帶醒時根塵以爲妄本﹐屬帶質境。三性皆有﹐俱非眞實。

五「亂意識」謂大驚大憂大勞大醉及病狂人妄起意計﹐及一闡提人耽著顚倒﹐矯誣自性﹐但求殊異因而生起狂想。此識意亦無主﹐並不得名爲獨頭﹐或時亦緣五根而起﹐不得明了﹐全屬非量﹑帶質及惡﹑無記二性﹐𨿽有皆非眞實。八識十證

一名十理﹐以十理證知八識體相。此護法師以二乘不知八識﹐證明其於前五外實有非妄。

「持種」謂執持一切善染種子﹐流轉還滅皆依持此識﹐以此識本是如來藏白淨識之本體﹐卽可復眞歸元﹐故能持菩提涅槃之種﹐不爾﹐眾生必無成佛之理。乃爲七識燻染﹐受異熟果﹐成阿賴耶﹐則順流注於七六前五﹐生諸心所﹐作不淨因﹐結輪回果﹐故能成十二因緣流轉不息之種。

「異熟心」異熟有三義﹕一﹑變異而熟﹐謂如貪因得貧果﹐與因相反。二﹑異時而熟﹐過去因作現在果﹐現在因作未來果。三﹑異類而熟﹐謂人中因天中得果﹐五趣異類通受夙因爲果。夙習燻染善惡等因乃至不相應心所不於當時當位當類得果﹐而此識流轉趣生爲總報主。前七斷滅﹐不復受報﹐惟此𨿽異必熟﹐非但罪福不爽﹐亦且習气中於不知不覺之中﹐成熟而成自然矣。

「趣生」一期報盡﹐前七俱已消滅﹐惟此八識實有不亡﹐恆相接續﹐徧生五趣中﹐趣意而分段不雜﹐隨其善染﹐周曆五趣。

「有受」色身所有浮塵﹑勝用二根﹐各各不相執受﹐五識各依其根﹐無能統攝﹐且有間斷昏忘﹐惟八識總合諸有而攝受之。

「生死」初生前六𨿽有勝用根而未能發識﹐末那亦隱﹐不成心所。壽命將終﹐惟餘壽未盡﹐暖息未散﹐諸識消滅﹐惟此八識持壽暖不卽散滅。與生俱生﹐至死不離﹐惟八識心王而已。

「緣」謂十二因緣中識緣名色之識﹐卽此識也。從中有身見一綫之光﹐萬里立赴﹐卽時緣附父精母血﹐結成五蘊﹐故曰識緣名色。五蘊旣結成後有﹐識卽處蘊中﹐故又曰名色緣識。此中前七俱未發起﹑故知所言識者卽是八識。

「依食」謂受生後至命終時﹐依四種時而生﹐食爲所依。其依之而住者﹐乃此八識﹐一類相持﹐無有間斷。若非此識﹐前五𨿽能取食﹐而何所滋養令其恆住﹖

「滅定心」謂二乘人滅盡定﹐前六王所皆滅﹐第七染心不起﹐惟此識不散。其七識一分非染﹐我障𨿽未還滅﹐然亦卽是所執第八之相分﹐非別有體性。乃至無想天入九地眞滅盡定﹐亦有此八識心王﹐但無心所﹐除菩薩定中白淨識﹐佛定中大圓鏡智﹐皆是此識爲在定之心。

「心染淨」染淨至七識而結﹐至六識而具。然染之卽成染﹐淨之卽成淨﹐受染受淨之心﹐八識心王也。所因以成染淨者﹐卽用八識心所之五徧行也。七識攬之以爲染根﹐前六藉之以成現行﹐離八識外別無可染可淨之心。蓋前七俱無自體﹐隨緣現影﹐此乃染淨眞心也。此義直窮染淨根本﹐徹底透露﹐異於二乘但據前六爲染淨心﹐於彼折伏﹐冀得淸淨﹐乃惟識之綱宗﹐於斯炳矣。﹝此中誤將「生死時心」與「持壽暖識」合而爲一﹐故但有九證。﹞八識三藏

阿賴耶﹐此翻爲藏。藏有三義﹐前一就本識言﹐後二依他立義﹐其實一也。能藏義兼王所﹐所﹑執二義﹐專指心王。

「能藏」此識體本虛﹐故能含藏前七無始燻習染所有善惡種子﹐又能藏現有前七所作善染諸法現行爲未來種子。心王旣爾﹐心所亦然﹐以五徧行中一切心所皆能建立也。此就八識體量功用而言﹐謂之能藏。

「所藏」此就前七依之以藏而言﹐謂之所藏。前七所有善染心所皆藏於此識之中﹐爲彼所藏﹐卽定爲彼所染。如一庫藏本無銅鐵﹐而用貯銅鐵﹐爲銅鐵所藏﹐則名爲銅鐵庫矣。從彼得名﹐卽受彼染﹐八識不自還其眞空本來之體量﹐聽前七據爲所藏﹐遂無自位﹐爲前七作總報主。

「我愛執藏」就末那識堅執爲自內我而寶惜不捨者而言﹐則爲執藏。乃至九地四空﹐此愛不忘﹐此識不轉﹐直至八地菩薩方能除執﹐能所無執﹐則雙泯矣。此八識流轉生死之禍苗﹐皆由七識彊攬﹐而其還滅轉智﹐亦在七識解縛﹐還其無所無能之本體。我恆一摧﹐藏卽捨矣。八識所燻四義

所燻者﹐被前七燻成種子﹐非自有種子也。必揀所燻非能燻者﹐見還滅轉智不於此識著絲毫工夫﹐但絕能燻﹐自無燻染。

一「堅住性」無始以來﹐眞如一分本體爲末那所執﹐受其燻染﹐成其分段﹐種子現行展轉相因﹐不離不散﹐以堅住故﹐持彼所燻﹐永不忘失。異生滅法﹐不能生起﹐抑不忘滅﹐故受前七燻﹐而不能燻前七。

二「無記性」謂無覆無記也。旣本無善惡﹐亦無障礙﹐如淸水流於大地﹐遇沙石則潔﹐遇泥垢則濁﹐無必受之燻﹐亦無不受之燻﹐力弱志遷﹐異有勝用﹐可自作善惡有覆等現行。

三「可燻性」此揀心所﹐專言心王﹐常住自如﹐無所發動﹐燻至則坐受﹐不待捐己徇他﹐異有增減﹐可者因其可而受之﹐如人善飲啖﹐能勝酒食﹐不傷醉飽。發爲心王﹐卽有所注向﹐不徧可燻矣。

四「與能燻和合」謂八識緣名色而生前七見相二分﹐和合成一人﹐分段自然﹐如父依子﹐從其安養﹐全付家業﹐任彼營爲﹐受其安危﹐異他人識與己有分段﹐𨿽燻不受。七識能燻四義

能燻者﹐能燻第﹝第下應有八字。﹞識也。前五燻八識相分﹐成未來一切相。七識燻八識見分﹐成未來一切見。第六二分通燻。

一「有生滅」遇緣則生﹐緣滅則滅。異堅住性﹐能久持受﹐而以有生故﹐生起八識本無之色法以燻八識﹐是有能燻之資。此義前六顯有﹐第七𨿽堅持我執﹐而瞥爾妄生卽有生﹐命終消滅﹐後有變易卽有滅﹐特不似前六之速遷耳。

二「有勝用」七識有執持之彊力﹐六識有分別之善巧﹐前五有覺了之明慧﹐異無覆性之體虛而作用不行。以我足燻之力﹐燻彼普受之量﹐是具能燻之才。

三「有增減」增則自增﹐減則自減﹐善染輕重﹐皆由乎己﹐欲燻則燻﹐不受他燻﹐異可燻性﹐是有能燻之權。

四「與所燻和合」由自阿賴耶﹐生自末那及前六識﹐自然此燻彼受﹐如子依父﹐故能燻彼而不逢違拒﹐是有能燻之緣。此義緣兼王所而言﹐前七王所皆與八識心王相和合也。若八識心所﹐亦有生滅勝用﹐應不受燻﹐還自燻心王﹐與前七同爲能燻﹐以徧行五心﹝「心」下應有「所」字。﹞貫徹八位識中﹐𨿽各分屬﹐原無二致﹐非八位中有四十徧行也。邪見五種

此六七二識心所根惑中不正見也。其類甚多﹐要不出此五見之中。

一「身見」執妄身爲我﹐起種種貪著﹐如此土玄門之類。此見七識爲根本﹐至六識而增長﹐屬我執無明。

二「邊見」不得中道﹐墮於一邊。凡有二種﹐一切不正之見皆此二見爲主。一﹑「斷見」﹐謂一切法究竟消滅﹔無因果。二﹑「常見」﹐謂一切法常在不滅﹐破如幻於非斷非常﹑亦斷亦常法﹐各得一邊﹐執之成妄。此見從六識生起﹐七識以恆審持之﹐結習不捨﹐屬法執無明。

三「邪見」妄立魔天神鬼﹐信爲生緣﹐如今世天主教之類。此見全是六識妄結﹐惱亂他人﹐屬煩惱。

四「見取」於非果計果﹐如以無想天爲涅槃之類。此見緣七識執八識爲自內我﹐因據八識心王不生滅爲果﹐屬無明。

五「戒禁取」於非因計因﹐如持牛狗戒﹑衣艸木﹑食穢惡﹑拔發燻鼻﹑臥刺投棘﹔今之穿脇﹑燒指﹑打餓七﹑坐釘關﹑乃至積薪自焚﹑跳火坑等﹐皆其眷屬。此見全是六識非量結成﹐七識癡疑迷﹐自惱惱他﹐屬煩惱。迷悟二門

二門皆盡惟識宗旨。《規矩頌》前八句恭頌流轉門﹐後四句頌還滅門。

「流轉門」門者﹐如共一室﹐內開二門﹐一門爲吉祥之路﹐一門爲凶禍之途﹐惟人所趨。所趨一異﹐則安危懸隔。蓋生人趣中﹐同此阿賴耶識﹐悟者由之證涅槃菩提﹐迷者由之墮五趣生死﹐惟自所向往之門﹐決於發足時耳。流轉者﹐五趣生死之門也。從八識順其習气瀑流之機﹐起五徧行﹐不復回顧眞如﹐一注七六二識﹐一注前五識﹐生諸心所﹐成隨煩惱﹐謂之流。從七識違背眞如﹐轉變其圓實之性﹐染八識無覆爲有覆﹐變六識別境令生不定﹐而具根本六感﹐乘前五之發卽與和合﹐變成三惑重障﹐謂之轉。且流且轉﹐轉而復流﹐現行種子互相生而不已﹐因果相仍而不捨﹐永無出離。十二因緣之業海﹐皆由此門而出也。《成惟識論》以流轉顯生死因﹐故順其緣生之勢立三變門﹐從眞如變賴耶爲一變﹐從賴耶變末那爲二變﹐從末那變前六爲三變﹐順序也。

「還滅門」還滅者﹐滅妄還眞。非滅妄不能還眞﹐還眞則妄自滅﹐此所謂十方薄伽梵﹐一路涅槃也。「還」者﹐逆八識順流之渡﹐窮前五之妄﹐歸同時之意識﹐卽還六識妙觀﹐不轉前五成妄。窮六識之妄歸七識﹐卽還七識本無之體﹐不染六識具諸惑障。窮八識之染因於七識﹐而本自無覆﹐卽還本體﹐不受其染﹐漸漸捨彼異熟﹐卽還眞如。「滅」者﹐於七識命根一刀斬斷﹐絕滅無餘﹐六識枝蔓隨之摧折。七識滅則六識滅﹐六識滅則七識後念滅﹐前五同時意識﹑八識見相二分皆滅。此門惟博地凡夫早悟惟識宗旨﹐不爲二乘根門所惑﹐及阿羅漢加行成熟﹐不自僑疑﹐發大乘心﹐精進不已﹔由四資糧至初地入見道位﹐於六識滅現行二障﹐於七識滅分別二執﹔至二地入修道位﹐漸次成熟﹔入第七遠行地﹐不假觀門﹐六識滅﹔盡至第八不動地﹐七識我執永滅﹐惟餘間起之法執﹔八識因之將還自淨﹐惟異熟識在﹔至等覺位一剎那頃﹐微細俱生法執斷盡無餘﹐第八異熟卽此頓空﹐入佛果﹔位六七二識得復﹐無妨再用﹐爲利他權法﹐照大千界﹐應十地機﹔而第八轉成無垢﹐卽證大圓鏡智﹔前五因其現量﹐成無漏功徳﹐分三類身﹐總還圓成實性眞如本體矣。六七二識還滅最在前﹐自初地初心而始﹐以見修二位皆於此二識施功用故﹐故謂「六七因中轉」﹐還滅之切﹐在此二識也。前五及八識還滅在後﹐前五尢在最後﹐八識至八地賴耶始滅﹐至等覺異熟乃空﹐還歸無垢。前五直至佛果﹐乃得圓明﹐初發無漏分身﹐應眾生之用。蓋其還滅之功在六七二識﹐在八識尙有一分無功之功﹐在前五並此而無﹐故謂「五八果上轉」。若欲於前五施還滅之功﹐則是二乘折伏根門愚法﹔若欲滅盡八識﹐卽墮外道斷見。七識純用滅﹐六識半滅半還﹐自類種子不因七識染者﹐亦八識之分注﹐可用爲觀門﹐還其本智﹔因七識染者﹐七識滅則自滅。前五第八惟還無滅。《規矩》說還滅法立四頌﹐從粗入微﹐以前五始﹐以第八終﹐逆序也。八識轉四智次第

此約漸教而說。若從相宗悟入﹐只有徑滅七識﹐餘七一齊俱轉。相宗顯標漸教﹐密示頓宗﹐在人自悟耳。

「前五識轉惟一品」變相觀空﹐乃同時意識人人空觀﹐𨿽前五異前心所不立﹐仍是六識帶轉﹐前五未能自得無漏眞智﹐不可謂轉。直至佛果﹐方證卽相卽空﹐無觀無變﹐分身無漏﹐前五之果頓轉成智。蓋前五𨿽與第八俱於果轉﹐因中無功﹐而八識猶有澄定擴充無功之功。惟前五自見道修道直至等覺位﹐全不於此用修用證﹐不動絲毫﹐卽成無漏﹐故言如來亦有肉眼﹔八識轉後依舊是舊時人﹐而三類之身自現﹐口所以大異於二乘守定根門下折伏死功﹑打車不打牛之大愚者在此。

「六識三品轉」初三資糧位入初地見道位中﹐斷分別我法二執現行無明煩惱上品障。自二地至七地修道位﹐斷分別二執中品障﹐以未能常在雙空觀﹐俱生二障猶然間起而成現行。七位後常在觀門﹐俱生二障永不現行﹐斷下品障。此識但有現行﹐七識乃其種子﹐故但子現行轉﹐不能轉種子﹔卽能轉分別種子﹐不能轉俱生種子。從八地至等覺位﹐不於此識修因﹐亦不於此識得果。八地以上觀察智不行。

「七識三品轉」初地初心人見道位﹐以六識無漏智觀我執不生﹐而法執猶恆﹐此因六識而轉﹐爲下品轉。至第八不動地﹐我執永伏﹐法執間起﹐染性已空﹐有覆未泯﹐覺爲有智可得﹐有佛可乘﹐爲中品轉。至等覺位一剎那頃﹐俱生法執盡滅無餘﹔入佛果位﹐不妨仍示平等智中差別﹐應十地菩薩堪受之機﹐爲上品轉。𨿽有三品﹐而初發心時早識此末那爲八識流轉根本﹐一刀斬斷﹐不假六識觀門﹐漸次降伏﹐尢惟識祕密法也。「八識三轉異名」初次凡夫直至遠行地﹐名阿賴耶識﹐此翻藏識﹐皆被七識執爲內自我﹐令藏過去末那所燻一類相續種子﹐亦藏現在前七現行我法二執種子。至遠行地入第八不動地﹐七識俱生﹐我執不起﹐解放八識之縛﹐不受拘染﹐不燻未來種子﹐而七識俱法執未泯﹐執此八識有可修可証之法﹐此無始來時暗藏種子﹐𨿽現行不起﹐而未卽消滅﹐累此八識帶一分鏡中遠影﹐藏已捨而此不捨﹐名毗播伽識﹐此翻異熟﹐因伏果中﹐果位不圓﹐智成有漏。至等覺位一剎那頃﹐七識轉盡﹐從此盡未來際。不受一毫燻染﹐無始以來原不曾燻動絲毫﹐還與眞如契合無二﹐名無垢識﹐一曰白淨識﹐《解深密經》立爲第九識﹐實卽八識轉後之異名爾。八識與七識同時俱轉﹐八識無孤轉之理﹐故曰如束蘆交轉。轉入之功全在第七﹐有一分因﹐卽獲一分果﹐更無觀待。此已得阿羅漢果﹐不自僑懷放逸﹐墮四空天趣﹐而加修習之功﹐成熟淨行四品﹐凡二位升進。四加行

此位未證惟識﹐乃二乘進道之階基。二品通四﹐前二因﹐後二果。

一「暖」用智慧火﹐燒煩惱薪﹐薪不盡﹐火必不斷﹐常令溫暖﹐不受業風陰暗逼惱﹐身心喜悅和暢。

二「忍」於一切淨行難行難忍者﹐不怖不憂不憚不退﹐如法修習﹐忍受擔荷。

三「頂」暖品旣熟﹐一切煩惱盡皆退伏﹐超出濁欲界中﹐終不墮陷。

四「世第一」修習忍行已熟﹐於精進勇猛﹐成殊勝淨行﹐世所希有。

此四位於阿羅漢果中﹐勤行不怠﹐不貪天樂﹐乃得不入四空界地。但猶於根門修習﹐未證惟識﹐滅七淨八。故頂者不脫身中之頂﹐世第一者於俗第一﹐未離三界。特其精進旣熟﹐自然一旦能發大心﹐入三資糧位。資糧三位

此三位俱於六識用功﹐淨其現行﹐未證七八還滅境界。資糧三位﹐凡三十品。

「十住」始捨二乘根門之學﹐住菩薩道中。「十行」捨二乘獨覺行﹐行菩薩行。

「十迥向」以十行迥向直如﹐發廣大願﹐得廣大心﹐超彼根門﹐證知人法二空﹐在此一位疾入初地。

資糧者﹐見道之資糧。此大心阿羅漢至頂世第一位﹐功熟慧生﹐發廣大心﹐捨其已証之果﹐依菩薩道﹐𨿽未卽證知﹐而如法修行﹐皆出離分別二障之實法。如人行路﹐行至方知﹔不爾﹐但從人問﹐未能悉彼程途曲折境界。故從十住進十行﹐十回向﹐修習圓滿﹐得登初地﹐人見道位﹐與所住所行所回向一一印合﹐雙空至理。

十住者﹐以方便三昧﹐無沈掉心﹐現自體無生滅智慧﹐住於眞如圓性之中﹐不以生滅心爲其信解。此位初捨二乘自守根門之愚﹐如人捨其卑陋之居﹐從大宅中安心而住。

一「初發心住」。從二乘見佛威神而發﹐依菩薩道住。

二「治地住」。初捨二乘深重我執﹐發哀閔眾生欲度之心﹐而安住之莊嚴佛土。

三「修行住」。觀前諸法皆非堅實﹐而欲修妙淨之行﹐常住不倦。

四「生貴住」。於諸佛至教深生淨信﹐如托生佛家﹐不墮下品。

五「具足方便住」。凡所修行﹐皆悉護念眾生﹐觀知眾生無邊境界﹐樂住其中。

六「正心住」。一心依佛﹐於諸贊毀﹐心皆不動。

七「不退住」。不因佛難出世﹑佛法難學而生退轉﹐久住不離。

八「童眞住」。身語意三業﹐長淨無失﹐全童眞性。

九「法王子住」。觀察審知眾生煩惱習气﹐知所調護﹐可以代佛說法﹐無所疑怯。

十「灌頂生」。爲佛乘甘雨灌注﹐智光加被世界眾生﹐通體明了。﹝自注﹕十品中有初終次序﹐漸進至十。﹞

十住初住佛乘﹐十行則捨根身而以智慧通行菩提道中﹐具知佛所恆行﹐卽如法行之﹐無有疑礙。如住大宅已定﹐知彼室中所有壁宇應當修治﹐所有器具應當足用﹐以十波羅密爲其實行。

一「歡喜行」。行檀波羅密﹐具足喜捨。

二「饒益行」。行戒波羅密﹐饒益淨行。

三「無違逆行」。行忍辱波羅密﹐順受有情。

四「無屈撓行」。行精進波羅密﹐不生怯退。

五「無癡亂行」。行禪波羅密﹐澄定不惑。

六「善現行」。行般若波羅密﹐空智現前。

七「無著行」。行方便波羅密﹐無所執著。

八「難得行」。行願波羅密﹐發廣大心。

九「善法行」。行力波羅密﹐護持正法。

十「眞實行」。行智波羅密﹐如法實知。﹝自注﹕十品同時並修﹐無有漸次。﹞

於一切住一切行﹐皆回念﹐所發大願深心﹐不求別福及余善果﹐但用修所應修﹐覺所應覺﹐趨入佛位﹐利益眾生。至此體道功用將次圓足﹐分別我法二執﹐以廣大資糧厭伏不起﹐於佛境界親所歷證﹐功不淆訛﹐一登初地﹐見道圓滿。

一「救護一切眾生離眾生相回向。」求證人空。

二「等不壞回向。」一切平等不壞世法﹐求證法空。

三「等一切諸佛回向。」求證法空。

四「至一切處回向。」求證人空﹐一切處﹕三界九地。

五「無盡功徳藏回向。」不以現得功徳而自厭足﹐求證法空。

六「入一切平等善根回向。」求證法空。

七「隨順眾生回向。」求證人空。

八「眞如回向。」捨智求智﹐求證法空。

九「無縛無著解脫回向。」求證法空。

十「人法界無量回向。」求證人法雙空﹐出離分別二障。﹝自注﹕十品一心漸攝﹐無分別漸次。﹞十地

自地前至初地爲見道位﹐二地至七地爲修道位。六識七識轉盡。七識初地轉起﹐與八識前五佛果位方轉盡。

一「歡喜地」從地前一資糧位如法修習﹐親歷親證﹐忽爾得廣大心﹐灼知分別二執之我見法見﹐皆與自性了不相關﹐頓然捨盡。見道位中功已圓滿﹐識得大自在﹐生大歡喜﹐於雙空觀中﹐意識發現無漏智觀﹐乃六識轉成妙觀察識之始也。七識因六識後念增長二執者﹐亦因六識妙觀之力﹐現行不起﹐不復增長昏迷﹐得現行平等。惟除自類末那種子未淨﹐故此地於八識全不相應﹐前五亦不受轉。

二「離垢地」初地於見道位中功已圓滿﹐而俱生二障伏八識種子中﹐成七識現行﹐非見所能摧伏﹔以見從六識觀起﹐仍用八識流注見分﹐不與八識相應故。菩薩進此地時﹐行起解滅﹐入修道位﹐勤修戒定慧三品。𨿽此三品﹐二乘於根門亦嘗修習﹐而此地分別執滅﹐則原是舊時人﹐不是舊時行履處。此地以純淨心具足菩薩圓滿妙戒﹐遠離塵垢﹐無不嚴淨。

三「發光地」此地以純淨心入最勝定﹐總持大法一切淸淨妙湛之理﹐定中顯現。

四「焰慧地」此地以純淨心證菩提法﹐智火焰生﹐燒盡煩惱﹐燭破無明﹐永離暗蔽。此三地戒定慧一時同證﹐而由戒得定﹐由定得慧﹐有升進機。

五「難勝地」此後三地﹐乃前三地戒定慧增長圓滿所登。難勝者﹐淨戒圓滿﹐無所揀擇﹐於眞俗二諦﹐行相相違﹐皆悉融通﹐人纏不怖﹕一切世出世間無能勝者。

六「現前地」印合無爲眞如。無境不定﹐隨所安住﹐菩提妙法無不現前﹐無入定﹑住定﹑出定差別相。此諸位中增一分進修﹐則滅一分習气﹐所謂「六七俱生地地除」也。

七「遠行地」充滿慧體﹐盡法界際皆其智量所攝﹐雙空常在﹐不立入觀出觀有間斷法。修道位中功已圓滿﹐至此捨分別意識而行別路﹐脫盡情想﹐全不依根發識﹐生有漏心。此妙觀察智之極境﹐六識轉智之勝果盡於此矣。此上第六識智雙遣﹐專於意不起徧行處淨七八二識。

八「不動地」見修二位功俱圓滿﹐至此無見無修﹐於不作意中妙凝智體﹐不口余有俱生我執﹐得相惱亂。七識已淨﹐八識口有我愛執之爲藏者﹐遂捨藏名。蓋初地以六識淨七識故﹐但伏現行﹐不伏種子。八地不假六識觀門﹐直從七識淨其根本﹐乃與俱生二惑相應對治﹐除一分七識。卽淨一分八識﹐乃七識因窮八識果淨之始也。

九「善慧地」藏識旣捨﹐廓然無我﹐得大神力﹐轉諸根身器界﹐皆成般若智體﹐淨諸生法執中一分粗障。永除帶質境惑。

十「法云地」大智充滿﹐如雲集空﹐一切諸法悉受總持﹐無有一法而不在其智中者﹐將降法雨﹐加被法界。若大用流行﹐則俱生二執俱捨。但在靜函妙法之際﹐法見獨存﹐亦是無始以來燻成種子所持﹐如鐙外遠影﹐不卽不離﹐則是俱生一分微細對影之障﹐未能消隕。以故前五勝果未得分身無漏﹐息法界苦輪﹐法猶在自而不在他也。從此以上﹐法云久滿﹐靈雨忽飛﹐至等覺位﹐一剎那頃脫盡無始以來異熟種果中一分法相﹐相分融化﹐見分自無﹐自證分無可證﹐乃得還其眞如本體﹐成白淨識。前五分日﹝「分日」二字義未詳﹐或是「見分」二字。﹞無量﹐所作所口皆證妙果﹐在識名爲白淨﹐盡脫七六前五口名﹐在智名爲圓鏡﹐亦無觀察平等之異。前七絲毫不存﹐第八自然還元﹐前五自然圓通﹐等覺道成﹐佛果卽得矣。八識轉成四智

前五識轉爲「成所作智」三類分身﹐光明相好﹐成就眾生﹐各得解脫。以眼耳鼻舌身現諸功徳﹐成其所作﹐隨緣利物。此佛果位中用此智爲化身大用。若在修習位中﹐則二地初禪已捨鼻舌二識﹐至第三無尋無伺地五識俱不起﹐識旣不存﹐智亦不顯﹐乃至十地﹐於此前五因地無二﹝二應作工夫﹐﹞果位無功徳。直至佛地﹐智果乃圓。蓋前五直從八識五徧行流注成諸心所﹐故隨八識而轉﹐在大圓鏡根本智後﹐故名後得智。此轉乃就其現量而成化身功徳﹐還而非滅﹐順轉也。

第六意識轉爲「妙觀察智」妙觀察者﹐觀中察出入法雙空﹐不同二乘有相觀也﹐能使極略極迥之法昭朗現前。此智最爲先轉﹐地前已證。見道位初入歡喜地﹐便能觀察現行分別二執之妄﹐而證二空。至遠行地常在雙空觀中﹐則俱生二執𨿽未除種子﹐而永不現行。然意識所轉之智﹐盡於此地。自此以上﹐不待作意觀空﹐自證本智﹐此智不用。佛果位中一切妙智﹐一大圓鏡智所攝﹐更無用此觀察矣。此有順逆二轉﹕自八識流注之意﹐亦是如來藏一分淨光﹐有觀察之能﹐以之觀空﹐卽成妙智﹐順轉也﹔其自七識所染髮見之識﹐一動念卽屬非量﹐無分善染﹐俱成有覆﹐則須滅除﹐逆轉也。

第七末那識轉爲「平等性智」由有我執﹐故與物不平﹔由有法執故﹐所見不等。初由第六意識入雙空觀﹐折伏現行二障﹐漸證平等﹐至修道位已滿證無功用行﹐一刀割斷末那﹐不執八識爲自內我﹐不復依持八識起善染之作相﹐且不就八識見分爲修証之總持﹐則不平不等之根斷絕無餘。至佛果位中﹐就菩薩機﹐應菩薩化而成就之。又若有修有證一分法相﹐以八識見分隨緣化導﹐然他受用則然﹐若自受用﹐則一色平等﹐卽大圓鏡智無可現。起就其光明普照則謂之大圓鏡﹐就其本體一如則謂之平等性﹐其實一智也。此轉滅盡末那﹐卽成平等﹐逆轉也。

第八阿賴耶識轉爲「大圓鏡智」八識本體卽如來藏﹐無有境量而大﹐無有虧欠而圓﹐無不普照而如鏡。由無始以來﹐七識劃地忽生燻習覆障﹐將此執爲內自我﹐遂成阿賴耶識。然本七識燻成有漏之體﹐非如來藏遂爲拘礙縮小﹐蒙昧不可還復。在見道位中不得親證﹐至不動地﹐七識不能拘執使成賴耶﹐則此識乍余脫縛輕安﹐金剛道後﹐宿習消盡﹐入佛果位﹐剎那之間﹐大圓鏡智卽爾現前﹐七識滅盡﹐圓鏡智自顯﹐還白淨識﹐卽圓鏡智不持滅。

相宗絡索終

王船山先生遺書﹐同治四年十月刻竣﹐凡三百二十二卷。國藩校閱者《禮記章句》四十九卷﹐《張子正蒙注》九卷﹐《讀通鑑論》三十卷﹐《宋論》十五卷﹐《四書》《易》《詩》《春秋》諸經稗疏﹑考異十四卷﹐訂正訛脫百七十餘事。軍事鮮暇﹐不克細紬全編﹐乃爲序曰﹕昔仲尼好語求仁﹐而雅言執禮﹔孟氏亦仁禮並稱。蓋聖王所以平物我之情﹐而息天下之爭﹐內之莫大於仁﹐外之莫急於禮。自孔孟在時﹐老莊已鄙棄禮教﹐楊墨之指不同﹐而同於賊仁。厥後眾流歧出﹐載籍焚燒﹐微言中絕﹐人紀紊焉。漢儒掇拾遺經﹐小戴氏乃作《記》﹐以存禮於什一。又千餘年﹐宋儒遠承墜緒﹐橫渠張氏乃作《正蒙》﹐以討論爲仁之方。船山先生注《正蒙》數萬言﹐注《禮記》數十萬言﹐幽以究民物之同原﹐顯以綱維萬事﹐弭世亂於未形﹐其於古昔明體達用﹐盈科後進之旨﹐往往近之。先生名夫之﹐字而農﹐以崇禎十五年舉於鄕﹐目觀是時朝政刻核無親﹐而士大夫又馳騖聲气﹐東林﹑復社之徒﹐樹黨伐仇﹐頹俗日敝﹐故其書中黜申﹑韓之術﹐嫉朋黨之風﹐長言三嘆而未有已。旣一仕桂藩爲行人司行人﹐知事終不可爲﹐乃匿迹永﹑郴﹑衡﹑邵之間﹐終老於湘西之石船山。聖淸大定﹐訪求隱逸鴻博之士﹐次第登進。𨿽顧亭林﹑李二曲輩之艱貞﹐徵聘尙不絕於廬。獨先生深閉固藏﹐邈焉無與。平生痛詆黨人標榜之習﹐不欲身隱而文著﹐來反唇之訕笑。用是其身長遁﹐其名寂寂﹐其學亦竟不顯於世﹐荒山敝榻﹐終歲孜孜﹐以求所謂育物之仁﹐經邦之禮﹐窮探極論﹐千變而不離其宗﹐曠百世不見知而無所於悔。先生歿後﹐巨儒疊興﹐或攻良知捷獲之說﹐或辧易圖之鑿﹐或詳考名物﹑訓詁﹑音韻﹐正詩集傳之疏﹐或修補《三禮》吋髙之儀﹐號爲卓絕。先生皆已發之於前﹐與後賢若合符契𨿽其著述太繁﹐稿駁互見﹐然固可謂博文約禮﹑命世獨立之君子已。道光十九年﹐先生裔孫世全始刊刻百五十卷﹐新化鄧顯鶴湘臯實主其事﹐湘潭歐陽兆熊曉晴贊成之。咸豐四年﹐寇犯湘潭﹐板毀於火。同治初元﹐吾弟國荃乃謀重刻﹐而增益百七十二卷﹐仍以歐陽君董其役﹐南匯張文虎嘯山﹑儀徵劉毓崧伯山等分任校讎﹐庀局於安慶﹐葳事於金陵﹐先生之書於是粗備。後之學者﹐有能秉心敬恕﹐綜貫本末﹐將亦不釋乎此也。曾國藩序船山先生姓王氏﹐諱夫之﹐字而農﹐別號薑齋﹐故明之遺臣﹐我朝之逸民也。明旣亡﹐先生隱於湘西蒸左之石船山﹐學者稱船山先生云。其先世本揚州之髙郵人﹐明永樂初官衡州衛﹐遂爲衡州之衡陽人﹐世以軍功顯。及武夷﹐始以文學知名﹐中天啟辛酉副榜﹐先生卽武夷公之季子也。先生穎悟過人﹐讀書十行俱下﹐一字不遺。年二十四﹐與兄介之同應祟禎壬午科湖廠鄕試﹐俱獲雋焉。以道梗﹐不赴會試。越明午癸未﹐流賊張獻忠陷衡州﹐紳士降者以僞官官之﹐不降者縛而投諸湘水﹐先生走匿南嶽雙髻峯下﹐賊執質其父以招之﹐先生自刺肢體﹐創甚﹐舁往易父。賊見其創也﹐亦免之﹐父廣俱得脫。復走匿雙髻峯下。甲申闖賊破北京﹐明懷宗殉社稷。先生聞之﹐涕泣不食者數日﹐作悲憤詩。乙酉﹐我師下南京。當是時﹐我朝旣得兩京﹐天下大勢﹐萬集響應。故明之藩封庶孽﹐奔竄於湖湘滇黔粵閩間者﹐往往始稱監國﹐繼假位號﹐以恢復爲名。先生少遭喪亂﹐末見柄用﹐及明之亡也﹐顧念累朝養土之恩﹐痛憫宗社覆亡之禍﹐誠知時勢已去﹐獨慨然出而圖之。奮不顧身﹐其志可悲也已。明藩稱隆武年號者﹐使其督師何騰蛟屯湖南﹐制堵胤錫屯湖北﹐楚省兵燹塞野﹐加以大旱﹐赤地千里﹐而逆闖李自成旣斃於九宮山﹐餘黨降者﹐號爲忠貞營﹐蹂躪潛﹑漢﹐有岌業之勢。堵﹑何兩公措置無術﹐而又不相能。先生憂其將敗﹐返走湘陰﹐上書於司馬章曠﹐指畫兵食﹐請調和南北﹐以防潰變。章司馬報曰「本無異同﹐不必過慮。」先生默而退。卒之賊勢猖獗﹐司馬以憂憤卒﹐堵何兩公遭閔凶﹐而勢不可爲矣。丁亥﹐我師下湖南。先生時丁父艱﹐營葬畢﹐西走桂林。大學上瞿式耜特疏薦先生。先生請終制。旣服闋﹐嘆曰「此非嚴光髙蹈吋也。」卽起就行人司行人。是的粵中國命所系﹐則瞿式耜與其少傅嚴起恆﹔而姦邪巨魁則內閣王化澄﹑悍帥陳邦傅﹑內豎夏國祥也。桂藩駐肇慶﹐紀綱大壞﹐給諫金堡﹑丁時魁﹑劉湘客﹑袁彭年﹑蒙正發志在振刷﹐王化澄等害之﹐目爲「五虎」﹐交煽中宮﹐逮獄﹐將置之死。先生約中捨管嗣裘﹐與俱告嚴起恆曰「諸君棄墳墓﹐捐妻子﹐從王於刀劍之中﹐而黨人殺之﹐則志士解體﹐𨿽欲效趙氏之亡﹐明白慷慨﹐誰與共之者」起恆感其言﹐爲力請於廷。化澄之黨參起恆﹐先生亦三上疏﹐參化澄結姦誤國。化澄恚甚﹐必欲殺之﹐其黨競致力焉。會有降帥髙必正者救之﹐得不死﹐亦不往謝也。返桂林﹐復依瞿式耜﹐聞母病﹐間道歸衡。至則母已歿。其後瞿式耜殉節於桂林﹐嚴起恆受害於南寧。先生知勢愈不可爲﹐遂決計林泉矣。初﹐桂藩議封孫可望爲秦王﹐嚴起恆力阻之﹐可望戕起恆﹐專執威柄。越數年﹐可望分李定國入粵﹐遂入衡﹐招先生﹐先生不往﹐作《章靈賦》。壬寅﹐聞緬甸之變﹐明之藩封庶孽稱監國﹑假位號者﹐於是乎殄盡。先生遂浪遊於浯溪﹑郴州﹑耒陽﹑晉寧﹑漣邵之間。凡所至期月﹐人士慕從者眾﹐輒辭去。最後歸遊行船山﹐以其地瘠而僻﹐遂自嶽陰遷焉。築土室﹐名曰觀生居﹐晨夕著書﹐蕭然自得。作《讀四書大全說》《周易內傳》《外傳》《大象解》《詩廣傳》《尙書引義》《春秋世論》《家說》《左氏傳續博義》《禮記章句》並諸經稗疏各若干捲。又作《讀通鑑論》三十卷﹐《宋論》十五卷﹐以上下古今興亡得失之故﹐制作輕重倚伏之原。又謂張子之學切實髙明﹐作《正蒙釋義》﹐又作《思問錄內外篇》﹐互相發明﹐以闡天人性命之旨﹐別理學眞僞之微。又以文章莫妙於南華﹐詞賦莫髙於屈宋﹐故於莊﹑騷尢流連往復﹐作《莊子解》《莊子通》《楚詞通釋》﹐又著《搔首問》《俟解》《噩夢》各種﹐及自定詩集﹐評選古今詩《夕堂永日緒論》﹐注釋《老子》《呂覽》《淮南》各若干捲。自明統絕祀﹐先生著書凡四十年而終。先生之未沒也﹐盛名爲湖南之冠。戊午春﹐吳逆僭號於衡陽﹐僞僚有以勸進表屬先生者﹐先生曰「某本亡國遺臣﹐扶傾無力﹐抱憾天壤。國破以來﹐苟且食息﹐偸活人間﹐不祥極矣。今汝亦安用此不祥之人爲」遂逃之深山﹐作《祓楔賦》。吳逆旣平﹐我大中丞鄭氏端聞而嘉之﹐屬郡守崔某饋粟帛請見。先生以病辭﹐受其粟﹐返其帛。未幾卒於石船山﹐葬於大樂山髙節裏。自題其墓曰「明遺臣王夫之之墓。」自銘曰「抱劉越石之孤忠而命無從致﹐希張橫渠之正學而力不能全。幸全歸於玆耶﹐固銜卹以永世。」嗚呼﹐先生之志可悲也﹗先生子二人曰攽﹑曰敔。敔字虎止﹐遊於吾門﹐蓋能紹先生之家學者。余不及見先生﹐慕先生之髙節﹐欲盡讀其書。敔曰「先人家貧﹐筆札多取給於故友及門人﹐書成﹐因以授之﹐藏於家者無幾矣。」余所得見於敔者﹐《思問錄》《正蒙注》《莊子解》《楚辭通釋》而已。贊曰﹕明之支藩﹐播遷海澨﹐先生非不知其無能爲也﹐擾間關跋涉﹐發語論﹐攻憸邪﹐終擯不用﹐隱而著書﹐其志有足悲者。以先生之才﹐濟我朝之興﹐攺而圖仕﹐何患不達而乃終老於船山﹐此所謂前明之遺臣者乎﹗及三桂之亂﹐不肖勸進﹐抑又可謂我朝之貞士也哉﹗鄭中丞聞之而加禮焉﹐有以也。康熙乙酉八月旣望﹐提督湖廣學政翰林院檢討宜興潘宗洛撰王敔撰《薑齋公行述》先子船山府君﹐諱夫之﹐宇而農﹐號薑齋﹐中歲稱一瓠道人﹐更名壺﹐晚歲仍用舊名。居於湘西蒸左之石船山﹐自爲之記﹐蒸湘人士莫傳其學﹐間有就而問字者﹐稱爲船山先生。所評選有《漢魏六朝詩》一帙。四《唐詩》一帙﹐古文一帙﹐緒論一帙﹐皆駁吋尙而辧僞體﹐名曰《夕堂永日》。人士之贈答者﹐又稱夕堂先生焉。王氏系出太原﹐元至正以前﹐失譜不詳。十一世祖諱仲一﹐揚州髙郵人﹐從明太祖定天下﹐以功授千戶。生輕車公諱成﹐水樂初以翊戴功升衡州衛指揮同知﹐遂籍於衡陽。七世祖擴軍公諱綱﹐從都禦史成公金平郴﹑韶賊﹐以功晉驃騎將軍上護軍。王父徵君諱朝聘﹐字修侯﹐以天啟辛酉副榜授迪功郎﹐棄官隱居﹐受學於邑大儒伍學父先生定相﹐究極天性物理﹐以武夷爲朱子會心之地﹐志遊焉以題書壁﹐學者稱武夷先生。祖母譚孺人。府君生於萬曆四十七年己未九月初一日子吋﹐年十四﹐督學王聞修先生志堅拔入學。其後寧波水向若先生佳胤﹐昆山王澄川先生永祚﹐皆進識首拔。崇禎十五年壬午﹐以《春秋》魁與伯父石崖先生同登鄕榜。大主考爲太史吉水郭公之祥﹐副主考諫議大興孫公承澤﹐房師則安福歐陽方然發生介也。華亭章公曠﹑江門蔡公道憲﹐是科俱爲分考。吋國勢漸不可支﹐出場後遂引爲知己﹐以志節相砥礪。是冬上計偕﹐行至南昌。道梗﹐歐陽先生諭以歸養。明年癸未﹐張獻忠陷武昌﹐遞陷衡州﹐紳士多反而納款﹔其不降者﹐賊投之湘水。府君匿南嶽雙髻峯﹐徵君爲僞吏所得﹐挾質以召伯父與府君。徵君迫欲自裁﹐府君哀窘﹐匿伯父﹐自刺身作重創﹐傅以毒藥﹐舁至賊所﹐賊不能屈﹐得免於難﹐復匿嶽峯。甲申五月﹐聞北都之變﹐數日不食﹐作悲憤詩一百韻﹐吟已輒哭。後自乙酉﹑丙戌至壬寅﹐同原韻凡四續焉。乙酉以還﹐走入永興﹐將入猺峒﹐以徵君病﹐不能往。明年丙戌﹐湖廣兵烽塞野﹐大旱赤地。是時督師黎平何公屯湖南﹐宜興堵公屯湖北﹐而李自成死九宮山﹐餘黨降附﹐號忠貞營。二公安置無術﹐南北不協﹐府君知湖上之敗必由此﹐走湘陰﹐上書於司馬章文毅公﹐指畫兵食﹐且諫其調和二公﹐以防互潰。公報以本無異同﹐不必過慮。府君含默而退﹐已而堵公辟檄兩及﹐府君臥耒陽不往。其後喪敗相仍﹐何堵二公前後俱以殉節﹐章公亦憂憤而卒。永曆元年丁亥﹐今皇淸之順治四年也﹐是歲冬十有一月﹐王父徵君棄世﹐府君哀毀以終大事﹐營葬嶽後﹐塋兆旣成﹐旦夕悲號﹐膺難西走。畱守瞿公式耜疏薦之。府君疏乞終喪﹐得旨云「具見孝思﹐足徵恬品。著服闋另議。」已而嘆曰「此非嚴光魏野時也。違母遠出﹐以君爲命﹐死生以爾。」服闋﹐就行人司行人介子之職。時粵僅一隅﹐而國命所系﹐則瞿公與少傅嚴公實砥柱焉。紀綱大壞﹐驕帥外訌﹐宦幸內恣﹐視弘隆朝之亡轍而更甚。科臣金公堡﹑袁公彭年﹑丁公吋魁﹑劉公湘客﹑蒙公正發主持振刷﹐而內閣王化澄﹑悍帥陳邦傅﹑內豎夏國祥等交害之﹐指爲五虎﹐廷杖下獄將置之死。府君走訴嚴公﹕「諸君棄墳墓﹐捐妻子﹐從王於刀劍之下﹐而黨人假不測威而殺之﹐則君臣義絕而三綱放﹐𨿽欲效南宋之亡﹐明白慷慨﹐誰與共之﹗」勸公匍匐求貸。吋緹騎掠諸君舟﹐僕妾驚泣﹐府君正色責之而止。其後五君以嚴公力得不死﹐而黨人雷徳復誣參嚴公。府君抗疏指陳王﹑雷誤國﹐疏凡三上。嚴公𨿽畱﹐而志不得伸。黨人吳貞毓﹑萬翺且陷府君於不測。府君憤激咯血﹐因求解職﹐時有忠貞營降帥髙必正慕義營救之﹐乃得給假。髙必正者﹐原名一功﹐闖賊所謂制將軍者是也。府君以其人國仇也﹐不以私恩釋憤。自此隨地托迹﹐或在浯﹐或在郴﹐或在耒﹐或在晉寧﹐或在漣邵﹐所寓之處﹐人士俱極依慕。府君不久畱﹐輒辭去。最後自嶽陰遷船山﹐築土室名觀生居﹐遂以地之僻而久藏焉。至於守正道以屏邪說﹐則參伍於濂﹑洛﹑關﹑閩﹐以辟象山﹑陽明之謬﹐斥錢﹑王﹑羅﹑李之妄﹐作《思問錄》內外篇﹐明人道以爲實學。欲盡廢古今虛妙之說而返之實。自潛修以來﹐啟戶牖﹐秉孤燈﹐讀十三經﹐廿一史及張﹑朱遺書﹐玩索研究﹐𨿽饑寒交迫﹐生死當前而不變。迄於暮年﹐體羸多病﹐腕不勝硯﹐指不勝筆﹐猶時置楮墨於臥榻之旁﹐力疾而纂注。顏於堂曰「六經責我開生面﹐七尺從天乞活埋。」於《四書》及《易》《詩》《書》《春秋》各有稗疏﹐悉考訂艸木魚虫山川器服﹐以及制度同異﹑字句參差﹐爲前賢所疏略者。蓋府君自少喜從人間問四方事﹐至於江山險要﹐士馬食貨﹐典制沿革﹐皆極意研究。讀史讀注疏﹐於書志年表﹐考駁同異。人之所忽必詳愼搜閱之﹐而更以聞見証之﹐以足參駁古今﹐共成若干捲。至於敷宣精義﹐羽翼微言﹐《四書》則有《讀大全說詳解》《授義》﹔《周易》則有《內傳》《外傳》《大象解》﹔《詩》則有《廣傳》﹔《尙書》則有《引義》﹔《春秋》則有《世論》《家說》﹔《左傳》則有《續博議》﹔《禮記》則謂陳氏之書應科舉者也﹐更爲章句﹐其中《大學》《中庸》則仍朱子章句而衍之。末年作《讀通鑑論》三十卷﹑《宋論》十五卷﹐以上下古今興亡得失之故﹐制作輕重之原。諸種卷帙繁重﹐一一皆楷書手錄﹐貧無書籍紙筆﹐多假之故人門生﹐書成因以授之﹐其藏於家與子孫言者無幾焉。又以文章之變化莫妙於《南華》﹐詞賦之源流莫髙於屈宋﹐《南華》去其《外篇》《雜篇》﹐訶斥聖門之僞妄﹔屈子以哀怨沈湘﹐抱今古忠貞之慟﹐其隱情莫有傳者﹐因俱爲之注﹐名曰《莊子注》《楚辭通釋》。又謂張子之學切實髙明﹐《正蒙》一書﹐人莫能讀﹐因詳釋其義﹐與《思問錄》內外篇互相發明。此府君自辛卯迄辛未﹐四十年賁志不隳﹐用力不懈。嘗自署其槧﹐以爲吾生有事者也。其他則《淮南子》有旁注﹐《呂覽》有釋﹐劉復愚有評﹐李杜詩有評﹐《近思錄》有釋﹐皆發從來之所未及﹐而裒訂其旨。維時長嘯一室﹐作《祓楔賦》曰「謂今日號令辰﹐翔芳臯兮蘭津。羌有事兮江幹﹐疇憑玆兮不歡。思芳春兮迢遙﹐誰與娛兮今朝。意不屬兮情不生﹐予中躊躇兮倚空山而蕭淸。聞山中兮無人﹐蹇誰將兮望存﹖」又《山樓雨》詩曰「江城二月催寒雨﹐山客三更夢嶺雲。靑鏡分明知鶴髮﹐寶刀疇昔偃龍文。援毫猶記趨《南史》﹐誓墓還誰起右軍。飛鳥云邊隨去住﹐淸猿無事憶離羣。」時值華亭章司馬次子有謨南遊阻道﹐府君延入﹐晝共食蕨﹐夜共然梨﹐以所注《禮記》授之。夜談至雞鳴爲常。遊兵之爲盜者竊聽而異之﹐相戒無犯焉。年七十三﹐久病喘嗽﹐而吟誦不輟。次年元旦﹐尙衣冠謁家廟。二日淸晨﹐起坐不懌﹐指先祖徵君行狀﹑墓銘付長孫生若曰「汝愼藏之。」謂敔曰「勿爲吾立私謚也。」良久﹐命整衾﹐時方辰﹐遂就簀。正衾甫畢而逝﹐髙壽七十有四。遺命禁用僧道。自題遺像曰「把鏡相看認不來﹐問人云此是薑齋。龜於朽後隨人卜﹐夢未圓時莫浪猜。誰筆仗﹐此形骸﹐閒愁輸汝兩眉開。鉛華未落君還在﹐我自從天乞活埋。」其銘末句云「幸全歸於玆耶﹐固銜卹以永世。」哀哉﹗府君之逝﹐今十有四年矣。值聖朝之寬大﹐蒙太史之采風﹐不孝敔伊蔚虛生﹐采菽不似﹐於志窮不可企﹐於學茫無所窺﹐哀述梗槪﹐稍次本末﹐仰乞大君子於俗論之不亟取者而取之﹐於人間之不欲傳者而傳之﹐曷勝匍匐哀慄以待。男敔述。

