金剛般若波羅蜜經宋道川禪師頌

法不孤起誰爲安名頌曰。

摩訶大法王

無短亦無長

本來無皂白

隨處現靑黃

華發看朝艷

林凋逐晚霜

疾雷何太急

迅電亦非光

九聖猶難測

龍天豈度量

古今人不識

權立號金剛

如是我聞。一時佛

如古人道喚作如如早是變了也且道變向甚麼處去咄不得亂走畢竟作麼生道火不曾燒卻口頌曰。

如是

靜夜長天一月孤

水不離波波是水

鏡水塵風不到時

應現無瑕照天地

看看

我

淨裸裸赤灑灑沒可把頌曰。

我

認得分明成兩个

不動纖毫合本然

知音自有松風和

聞

切忌隨他去頌曰。

猿啼嶺上鶴唳林間

斷雲風捲水激長湍

最愛晚秋霜午夜

一聲新雁覺天寒

一

相隨來也頌曰。

一

破二成三從此出

乾坤混沌未分前

以是一生參學畢

時

如魚飲水冷暖自知頌曰。

時

淸風明月鎭相隨

桃紅李白薔薇紫

問著東君自不知

佛

無面目說是非漢頌曰。

小名悉達長號釋迦

度人無數攝伏羣邪

若言他是佛

自己卻成魔

祗把一枚無孔笛

爲君吹起大平歌

在

客來須看也不得放過隨後便打頌曰。

獨坐一鑪香

金文誦兩行

可憐車馬客

門外任他忙

捨衛國祇樹給孤獨園。與大比丘眾千二百五十人俱。

獨掌不浪鳴頌曰。

巍巍堂堂

萬法中王

三十二相

百千種光

聖凡瞻仰

外道歸降

莫謂慈容難得見

不離祗園大道場

爾時世尊食時著衣持缽入舍衛大城乞食。於其城中。次第乞已。還至本處。飯食訖。收衣缽洗足已敷座而坐。

惺惺著頌曰。

飯食訖兮洗足已

敷座坐來誰共委

向下文長知不知

看看平地波濤起

時長老須菩提。在大眾中卽從座起偏袒右肩右膝著地合掌恭敬而白佛言。希有世尊。如來善護念諸菩薩。善付屬諸菩薩。

如來不措一言﹐須菩提便興贊嘆﹐具眼勝流試著眼看頌曰。

隔墻見角便知是牛

隔山見煙便知是火

獨坐巍巍天上天下

南北東西鉆龜打瓦

咄

世尊善男子善女人。發阿耨多羅三藐三菩提心。云何應住。云何降伏其心。

這一問從甚處來頌曰。

你喜我不喜

君悲我不悲

雁思飛寒北

燕憶舊巢歸

秋月春華無限意

个中只許自家知

佛言善哉善哉。須菩提。如汝所說。如來善護念諸菩薩。善付囑諸菩薩。汝今諦聽當爲汝說。善男子善女人發阿耨多羅三藐三菩提心。應如是住。如是降伏其心。惟然世尊願樂欲聞。

住住事因丁囑生頌曰。

七手八腳神頭鬼面

棒打不開刀割不斷

閻浮踔躑幾千回

頭頭不離空王殿

佛告須菩提諸菩薩摩訶薩應如是降伏其心。所有一切眾生之類若卵生若胎生若濕生若化生。若有色若無色。若有想若無想。若非有想非無想。我皆令入無餘涅槃。而滅度之。如是滅度無量無數無邊眾生。實無眾生得滅度者。何以故。須菩提。若菩薩有我相人相眾生相壽者相卽非菩薩。

頂天立地鼻直眼橫頌曰。

堂堂大道赫赫分明

人人本具个个圓成

祗因差一念

現出萬般形

復次。須菩提。菩薩於法應無所住行於布施。所謂不住色布施。不住聲香味觸法布施。須菩提。菩薩應如是布施不住於相。何以故。若菩薩不住相布施其福徳不可思量。須菩提。於意云何東方虛空可思量不。不也世尊。須菩提南西北方四維上下虛空可思量不。不也世尊。須菩提菩薩無住相布施福徳亦復如是不可思量。

若要天下行無過一藝彊頌曰。

蜀川十樣錦

添華色轉鮮

欲知端的意

北斗向南看

虛空不礙絲頭念

所以彰名大覺仙

須菩提菩薩但應如所教住。

可知禮也頌曰。

虛空境界豈思量

大道情幽理事長

但得五湖風月在

春來依舊百華香

須菩提。於意云何。可以身相見如來不。不也世尊。不可以身相得見如來。何以故。如來所說身相卽非相。

且道只今行住坐臥是甚麼相﹐休瞌睡頌曰。

身在海中休覓水

日行山嶺莫尋山

鸚吟燕語皆相似

莫問前三與後三

佛告須菩提。凡所有相皆是虛妄。若見諸相非相則見如來。

山是山水是水﹐佛在甚麼處頌曰。

有相有求俱是妄

無形無見墮偏枯

堂堂密密何曾間一道寒光爍大虛

須菩提白佛言。世尊。頗有眾生得聞如是言說章句生實信不。佛告須菩提。莫作是說。如來滅後後五百歲有持戒修福者於此章句能生信心。以此爲實。

金佛不渡鑪﹐木佛不渡火﹐泥佛不渡水頌曰。

三佛威儀總不眞

眼中瞳子面前人

若能信得家中寶

啼鳥山華一樣春

當知是人不於一佛二佛三四五佛而種善根。已於無量千萬佛所種諸善根。聞是章句乃至一念生淨信者。須菩提。如來悉知悉見是諸眾生得如是無量福徳。

種瓜得瓜種果得果頌曰。

一佛二佛千萬佛

各各眼橫兼鼻直

昔年親種善根來

今日依前得渠力

須菩提須菩提

著衣喫飯尋常事

何須特地卻生疑

何以故。是諸眾生若心取相卽爲著我人眾生壽者﹐若取法相卽著我人眾生壽者。何以故﹐若取非法相﹐卽著我人眾生壽者。

圓同大虛無欠無餘頌曰。

法相非法相

開拳復成掌

浮雲散碧空

萬里天一樣

是故不應取法不應取非法。

金不博金﹐水不洗水頌曰。

得樹攀枝未足奇

懸崖撒手丈夫兒

水寒夜冷魚難覓

畱得空船載月歸

以是義故。如來常說。汝等比丘知我說法如筏諭者。法尙應捨何況非法。

水至成渠頌曰。

終日忙忙那事無妨

不求解脫不樂天堂

但能一念歸無念

髙步毗盧頂上行

須菩提於意云何。如來得阿耨多羅三藐三菩提耶。如來有所說法耶。須菩提言如我解佛所說義。無有定法名阿耨多羅三藐三菩提。亦無有定法如來可說。

寒則言寒熱則言熱頌曰。

雲起南山雨北山

驢名馬字幾多般

請看浩渺無性水

幾處隨方幾處圓

何以故如來所說法。皆不可取。不可說。非法非非法。

是甚麼頌曰。

憑麼也不得

不恁麼也不得

廓落太虛空

鳥飛無影迹

咄

撥轉機輪卻倒回

南北東西任往來

所以者何一切賢聖皆以無爲法而有差別。

毫釐有差﹐天地懸隔頌曰。

正人說邪法

邪法悉歸正

邪人說正法

正法悉皆邪

江北成枳江南橘

春來都放一般華

須菩提於意云何。若人滿三千大千世界七寶以用布施。是人所得福徳寧爲多不須菩提言。甚多。世尊。何以故。是福徳卽非福徳性是故如來說福徳多。若復有人於此經中受持乃至四句偈等爲他人說其福勝彼。

事向無心得頌曰。

寶滿三千及大千

福緣不可離人天

若知福徳元無性

買得風光不用錢

何以故。須菩提。一切諸佛及諸佛阿耨多羅三藐三菩提法皆從此經出。

且道此經從甚處出﹐須彌頂上﹐大海波心頌曰。

佛祖垂慈實者權

言言不離此經宣

此經出處還相委

便向雲中駕鐵船

切忌錯會

須菩提。所謂佛法者卽非佛法。

能持蜜果子。換汝苦葫蘆頌曰。

佛法非法能縱能奪

有放有收有生有殺

眉間常放白毫光

癡人猶待問菩薩

須菩提於意云何。須陀洹能作是念我得須陀洹果不。須菩提言不也世尊。何以故。須陀洹名爲入流而無所入。不入色聲香味觸法是名須陀洹。須菩提於意云何。斯陀含能作是念我得斯陀含果不。須菩提言不也世尊。何以故。斯陀含名一往來而實無往來是名斯陀含。須菩提於意云何。阿那含能作是念我得阿那含果不。須菩提言不也世尊。何以故。阿那含名爲不來而實無來是故名阿那含。

諸行無常一切皆苦頌曰。

三位聲聞已出塵

往來求靜有疏親

明明四果元無果

幻化空身卽法身

須菩提於意云何。阿羅漢能作是念我得阿羅漢道不。須菩提言不也世尊。何以故。實無有法名阿羅漢。世尊。若阿羅漢作是念我得阿羅漢道。卽爲著我人眾生壽者。世尊。佛說我得無諍三昧人中最爲第一。是第一離欲阿羅漢。我不作是念我是離欲阿羅漢。

把定﹐則雲橫谷口﹔放行﹐也月落寒潭頌曰。

喚馬何曾馬

呼牛未必牛

兩頭都放下

中道一時休

六門迸出遼天鶻

獨步乾坤總不收

世尊。我若作是念我得阿羅漢道﹐世尊卽不說須菩提是樂阿蘭那行者。以須菩提實無所行。而名須菩提是樂阿蘭那行。

認著依前還不是頌曰。

蚌腹隱明珠

石中藏碧玉

有麝自然香

何用臨風立

活計看來恰似無

應用頭頭皆具足

佛告須菩提於意云何。如來昔在然燈佛所於法有所得不。世尊。如來在然燈佛所於法實無所得。

川老曰﹐古之今之頌曰。

一手指天一手指地

南北東西秋毫不睹

生來心膽大如天

無限羣魔倒赤幡

須菩提於意云何。菩薩莊嚴佛土不。不也。世尊。何以故。莊嚴佛土者卽非莊嚴是名莊嚴。

娘生褲子﹐靑州布衫頌曰。

抖擻渾身白勝霜

蘆花雪月轉爭光

幸有九臯翹足勢

更添朱頂又何妨

是故須菩提。諸菩薩摩訶薩應如是生淸淨心。不應住色生心。不應住聲香味觸法生心。

𨿽然憑麼﹐爭柰目前何頌曰。

見色非干色

聞聲不是聲

色聲不礙處

親到法王城

應無所住而生其心。

退後退後看看頑石動頌曰。

山堂靜夜坐無言

寂寂寥寥本自然

何事西風動林野

一聲寒雁唳長天

須菩提。譬如有人身如須彌山王。於意云何。是身爲大不。須菩提言甚大。世尊。何以故。佛說非身是名大身。

設有向甚麼處看頌曰。

擬把須彌作幻軀

饒君膽大更心粗

目前指出千般有

我道其中一也無

便從這里入

須菩提。如恆河中所有沙數。如是沙等恆河。於意云何。是諸恆河沙寧爲多不。須菩提言甚多。世尊。但諸恆河尙多無數何況其沙。

前三三後三三頌曰。

一二三四數恆沙

沙等恆河數更多

算盡目前無一法

方能靜處薩婆訶

須菩提我今實言告汝。若有善男子善女人以七寶滿爾所恆河沙數三千大千世界。以用布施。得福多不。須菩提言甚多。世尊。佛告須菩提。若善男子善女人於此經中乃至受持四句偈等爲他人說。而此福徳勝前福徳。

眞鍮不換金頌曰。

入海算沙從費力

區區未免走塵埃

爭如運出家珍寶

枯木生花別是春

復次。須菩提。隨說是經乃至四句偈等。當知此處一切世間天人阿修羅皆應供養如佛塔廟。何況有人盡能受持讀誦。須菩提。當知是人成就最上第一希有之法。若是經典所在之處卽爲有佛。若尊重弟子。

合如是頌曰。

似海之深如山之固

左旋右轉不去不住

出窟金毛獅子兒

全威哮吼眾狐疑

深思不動干戈處

直攝天魔外道歸

爾時。須菩提白佛言。世尊。當何名此經。我等云何奉持。佛告須菩提。是經名爲金剛般若波羅蜜。以是名字汝當奉持。

今日小出大遇頌曰。

火不能燒水不能溺

風不能飄刀不能劈

軟似兜羅硬如鐵壁

天上人間古今不識

咦

所以者何。須菩提。佛說般若波羅蜜卽非般若波羅蜜。是名般若波羅蜜。

猶較些子頌曰。

一手擡一手搦

左邊吹右邊拍

無弦彈出無生樂

不囑宮商格調新

知音知後徒名邈

須菩提。於意云何。如來有所說法不。須菩提白佛言。世尊。如來無所說。

低聲低聲頌曰。

入艸求人不柰何

利刀斫了手摩挲

𨿽然出入無蹤迹

紋彩全彰見也麼

須菩提於意云何。三千大千世界所有微塵是爲多不。須菩提言甚多。世尊。須菩提。諸微塵如來說非微塵是名微塵。如來說世界非世界是名世界。

南瞻部州北﹝木﹡夕﹡木﹞／﹝冗﹣幾﹢﹝卽﹣ㄗ﹢寸﹞單越頌曰。

頭指天腳踏地

饑則餐困則眠

此土西天

西天此土

到處元正便是年

南北東西祗者是

須菩提於意云何。可以三十二相見如來不。不也。世尊。不可以三十二相得見如來。何以故。如來說三十二相卽是非相是名三十二相。

借婆衫子拜婆年頌曰。

你有我亦有

君無我亦無

有無俱不立

相對觜盧都

須菩提。若有善男子善女人以恆河沙等身命布施。若復有人於此經中乃至受持四句偈等。爲他人說其福甚多。

兩彩一賽頌曰。

伏手滑槌不換劍

善使之人皆總便

不用安排本現成

个中須是英靈漢

囉囉哩哩囉囉

山花笑野鳥歌

此時如得意

隨處薩婆訶

爾時。須菩提聞說是經深解義趣。涕淚悲泣而白佛言。希有世尊。佛說如是甚深經典。我從昔來所得慧眼未曾得聞如是之經。

好笑當面諱了頌曰。

自小來來慣遠方

幾回衡嶽渡瀟湘

一朝蹈著家鄕路

始覺途中日月長

世尊。若復有人得聞是經信心淸淨則生實相。當知是人成就第一希有功徳。世尊。是實相者卽是非相是故如來說名實相。

山河大地甚處得來頌曰。

遠觀山在色

近聽水無聲

春去華猶在

人來鳥不驚

頭頭皆顯露

物物體元平

如何言不會

祗爲太分明

世尊。我今得聞如是經典信解受持不足爲難。

若不得後語﹐前語也難圓頌曰。

難難難

如平地上靑天

易易易

似和衣一覺睡

行船盡在把梢人

誰道波濤從地起

若當來世後五百歲。其有眾生得聞是經信解受持。是人卽爲第一希有。

行住坐臥著衣喫飯更有甚麼事頌曰。

冰不熱火不寒

土不濕水不幹

金剛腳蹈地

幡竿頭指天

若人信得及

北斗向南看

何以故。此人無我相無人相無眾生相無壽者相。所以者何。我相卽是非相。人相眾生相壽者相卽是非相。何以故。離一切諸相卽名諸佛。

心不負人無面慚色頌曰。

舊竹生新筍

新華長舊枝

雨催行客路

風送片帆歸

竹密不妨流水過

山髙豈礙白雲飛

佛告須菩提如是如是。若復有人得聞是經不驚不怖不畏。當知是人甚爲希有。

祗是自家底頌曰。

毛吞巨海水

芥子納須彌

碧漢一輪滿

淸光六合輝

蹈得故關田地穩

更無南北與東西

何以故。須菩提。如來說第一波羅蜜卽非第一波羅蜜是名第一波羅蜜。

八字打開兩手分付頌曰。

是名第一波羅蜜

萬別千差從此出

鬼面神頭對面來

此時莫道不相識

須菩提。忍辱波羅蜜。如來說非忍辱波羅蜜。是名忍辱波羅蜜。

智不責愚頌曰。

如刀斷水似火吹光

明來暗去那事無妨

歌利王歌利王

誰知遠煙浪

別有好思量

何以故。我於往昔節節支解時。若有我相人相眾生相壽者相應生嗔恨。須菩提又念過去於五百世作忍辱仙人。於爾所世無我相無人相無眾生相無壽者相。

目前無法﹐從教柳綠華紅﹔耳畔無聞﹐一任鶯吟燕語頌曰。

四大元無我

五蘊歸皆空

廓落虛無理

乾坤萬古同

妙峯巍巍常如故

誰管顚號括地風

是故須菩提。菩薩應離一切相發阿耨多羅三藐三菩提心。

是卽此用離此用頌曰。

得之在心應之於手

雪月風華天長地久

朝朝雞向五更啼

春來處處山華秀

不應住色生心。不應住聲香味觸法生心。應生無所住心。若心有住則爲非住。是故佛說菩薩心不應住色布施。須菩提。菩薩爲利益一切眾生應如是布施。

有佛處不得住﹐無佛處急走過﹐三十年後莫言不道頌曰。

朝遊南嶽暮住天臺

追而不及忽然自來

獨行獨坐無拘系

得寬懷處且寬懷

如來說一切諸相卽是非相。又說一切眾生則非眾生。

別有長處不妨拈出頌曰。

不是眾生不是相

春暖黃鶯啼柳上

說盡山雲海月情

依前不會空惆悵

休惆悵

萬里無雲天一樣

須菩提。如來是眞語者實語者如語者不誑語者不異語者。

知恩者少負恩者多頌曰。

兩个五百是一貫

阿爺元是丈夫漢

分明對面報渠言

爭柰好心無好報

眞語者實語者

阿呵呵喏喏喏

須菩提。如來所得法此法無實無虛。

水中鹹味色裏膠靑頌曰。

硬似鐵軟如酥

看時有覓還無

𨿽然步步常相守

要且無人識得渠

咦

須菩提。若菩薩心住於法而行布施。如人入暗卽無所見。若菩薩心不住法而行布施如人有目日光明照見種種色。須菩提。當來之世若有善男子善女人能於此經受持讀誦。則爲如來以佛智慧悉知是人悉見是人皆得成就無量無邊功徳。

因地而倒﹐因地而起﹐地向你道甚麼頌曰。

世間萬事不如常

又不驚人又久長

如常恰似秋風至

無意涼人人自涼

須菩提。若有善男子善女人初日分以恆河沙等身布施。中日分復以恆河沙等身布施。後日分亦以恆河沙等身布施。如是無量百千萬億劫以身布施。若復有人聞此經典信心不逆其福勝彼。何況書寫受持讀誦爲人解說。

人天福報卽不無﹐佛法未夢見在頌曰。

初中後日發施心

功徳無邊算莫窮

爭似信心心不立

一拳打透太虛空

須菩提。以要言之是經有不可思議不可稱量無邊功徳。如來爲發大乘者說爲發最上乘者說。

如斬一握絲一斬一切斷頌曰。

一拳打倒化城關

一腳踢翻玄妙塞

南北東西信步行休覓大悲觀自在

大乘說最上乘說

一棒一條痕

一掌一握血

若有人能受持讀誦廣爲人說。如來悉知是人悉見。是諸人等皆得成就不可量不可稱無有邊不可思議功徳。如是人等卽爲荷擔如來阿耨多羅三藐三菩提。

擘開大華手須是巨靈神頌曰。

堆山積嶽來

一一盡塵埃

眼裏瞳人碧

胸中气若雷

出邊沙塞靜

入國貫英才

一片寸心如大海

波濤幾見去還來

何以故。須菩提。若樂小法者著我見人見眾生見壽者見。卽於此經不能聽受讀誦爲人解說。

仁者見之謂之仁智者見之謂之智頌曰。

不學英雄不讀書

波波役役走長途

娘生寶藏無心用

甘作無知餓死夫

須菩提。在在處處若有此經。一切世間天人阿修羅所應供養。當知此處則爲是塔。皆應恭敬作禮圍繞。以諸華香而散其處。

鎭州蘿卜雲門胡餅頌曰。

與君同步又同行

起坐相將歲月長

渴飲饑餐常對面

不須回首更思量

復次。須菩提。若善男子善女人受持讀誦此經。若爲人輕賤。是人先世罪業應墮惡道。以今世人輕賤故。先世罪業則爲銷滅。當得阿耨多羅三藐三菩提。

不因一事不長一智頌曰。

贊不及毀不及

若了一萬事畢

無欠無餘若大虛

爲君題作波羅蜜

須菩提。我念過去無量阿僧祗劫。於然燈佛前得值八百四千萬億那由佗諸佛。悉皆供養承事無空過者。若復有人於後末世能受持讀誦此經。所得功徳於我所供養諸佛功徳。百分不及一。千萬億分乃至算數譬諭所不能及。

功不浪施頌曰。

億千供佛福無邊

爭似常將古教看

白紙上邊書黑字

請君開眼目前觀

風寂寂兮水連連

謝家人祗在魚船

須菩提。若善男子善女人於後末世。有受持讀誦此經。所得功徳我若具說者。或有人聞心則狂亂狐疑不信。須菩提當知是經義不可思議果報亦不可思議。

各各眉毛眼上橫頌曰。

良藥多苦忠言逆耳

冷暖自知如魚飲水

何須他日待龍華

今朝先授菩提記

爾時須菩提白佛言。世尊。善男子善女人發阿耨多羅三藐三菩提心。云何應住云何降伏其心。佛告須菩提。善男子善女人發阿耨多羅三藐三菩提心者。當生如是心。我應滅度一切眾生。滅度一切眾生已。而無有一眾生實滅度者。

有時因好月﹐不覺過滄州頌曰。

若問云何住

非中及有無

頭無纖艸蓋

足不履閻浮

細似鄰虛析

輕如蝶舞初

眾生滅盡知無滅

此是隨流大丈夫

何以故。須菩提。若菩薩有我相人相眾生相壽者相則非菩薩。所以者何。須菩提。實無有法發阿耨多羅三藐三菩提心者。

少他一分又爭得頌曰。

獨坐修然一室空

更無南北與西東

𨿽然不借陽和力

爭柰桃華一樣紅

須菩提。於意云何。如來於然燈佛所有法得阿耨多羅三藐三菩提不。不也。世尊。如我解佛所說義。佛於然燈佛所無有法得阿耨多羅三藐三菩提。佛言如是如是。

若不同牀睡爭知紙被穿頌曰。

打鼓弄琵琶

相逢兩會家

君行楊柳岸

我宿渡頭沙

江上晚來初雨過

數峯蒼翠接天霞

須菩提。實無有法如來得阿耨多羅三藐三菩提。須菩提。若有法如來得阿耨多羅三藐三菩提者。然燈佛則不與我授記。汝於來世當得作佛號釋迦牟尼。以實無有法得阿耨多羅三藐三菩提。是故然燈佛與我授記。作是言。汝於來世當得做佛號釋迦牟尼。

貧似範丹气如項羽頌曰。

上無片瓦下無卓錐

日來月往不知是誰

噫

何以故。如來者卽諸法如義。

住住﹐動著則三十棒頌曰。

上是天兮下是地

男是男兮女是女

牧童撞著放牛兒

大家齊唱囉囉哩

是何曲調萬年歡

若有人言如來得阿耨多羅三藐三菩提。須菩提。實無有法佛得阿耨多羅三藐三菩提。須菩提。如來所得阿耨多羅三藐三菩提於是中無實無虛。

富嫌千口少貧恨一身多頌曰。

生涯如夢若浮雲

活計都無絕六親

畱得一隻靑白眼

笑看無限往來人

是故如來說一切法皆是佛法。

明明百艸頭明明祖師意頌曰。

會造逡巡酒

能開頃刻華

琴彈碧玉調

鑪煉白朱砂

幾般伎倆從何得

須信風流出當家

須菩提所言一切法者卽非一切法是故名一切法。

上大人丘乙己頌曰。

是法非法不是法

死水藏龍活潑潑

是心非心不是心

逼塞虛空古到今

祗是絕追尋

無限野雲風捲盡

一輪孤月照天心

須菩提。譬如人身長大。須菩提言。世尊。如來說人身長大則爲非大身是名大身。

喚作一物卽不中頌曰。

天產英靈六尺軀

能文能武善經書

一朝識破娘生面

方信閒名滿五湖

須菩提。菩薩亦如是。若作是言我當滅度無量眾生則不名菩薩。何以故。須菩提。實無有法名爲菩薩。是故佛說一切法無我無人無眾生無壽者。

喚牛卽牛呼馬卽馬頌曰。

借婆衫子拜婆門

禮數周旋已十分

竹影掃階塵不動

月穿潭底水無痕

須菩提。若菩薩作是言我當莊嚴佛土。是不名菩薩。何以故。如來說莊嚴佛土者卽非莊嚴是名莊嚴。須菩提。若菩薩通達無我法者如來說名眞是菩薩。

寒卽普天寒熱則普天熱頌曰。

有我元無我

寒時燒軟火

無心似有心

半夜拾金鍼

無心無我分明道

不知道者是何人

呵呵

須菩提於意云何。如來有肉眼不。如是。世尊。如來有肉眼。須菩提於意云何。如來有天眼不。如是。世尊。如來有天眼。須菩提於意云何。如來有慧眼不。如是。世尊。如來有慧眼。須菩提於意云何。如來有法眼不。如是。世尊。如來有法眼。須菩提於意云何。如來有佛眼不。如是。世尊。如來有佛眼。

盡在眉毛下頌曰。

如來有五眼

張三祗一雙

一般分皂白

的的別靑黃

其間些子誵訛處

六月炎天下雪霜

須菩提於意云何。恆河中所有沙佛說是沙不。如是。世尊。如來說是沙。須菩提於意云何。如一恆河中所有沙有如是沙等恆河是諸恆河所有沙數佛世界如是寧爲多不。甚多。世尊。佛告須菩提。爾所國土中所有眾生若干種心如來悉知。

曾爲蕩子偏憐客﹐慣愛貪杯識醉人頌曰。

眼觀東南意在西北

將謂猴白更有猴黑

一切眾生一切心

盡遂無窮聲與色

喝

何以故。如來說諸心皆爲非心是名爲心。

病多諳藥性頌曰。

一波才動萬波隨

似蟻循環豈了期

咄

今日爲君都割斷

出身方號丈夫兒

所以者何。須菩提。過去心不可得現在心不可得未來心不可得。

低聲低聲眞得鼻孔裏出气頌曰。

三際求心心不見

兩眼依前對兩眼

不須遺劍刻舟尋

雪月風光常見面

須菩提於意云何。若有人滿三千大千世界七寶以用布施。是人以是因緣得福多不。如是。世尊。此人以是因緣得福甚多。須菩提。若福徳有實如來不說得福徳多。以徳福無故如來說得福徳多。

由勝別勞心頌曰。

羅漢應供薄

象身七寶珍

𨿽然多濁富

爭似少淸貧

罔象只因無意得

離婁失在有心親

須菩提於意云何。佛可以具足色身見不。不也。世尊。如來不應以具足色身見。何以故。如來說具足色身卽非具足色身是名具足色身。須菩提於意云何。如來可以具足諸相見不。不也。世尊。如來不應以具足諸相見。何以故。如來說諸相具足卽非具足是名諸相具足。

官不容鍼私通車馬頌曰。

請君仰面看虛空

廓落無邊不見蹤

若解轉身些子力

頭頭物物總相逢

須菩提。汝勿謂如來作是念我當有所說法。莫作是念。何以故。若人言如來有所說法卽爲謗佛不能解我所說故。

是卽是﹐大藏小藏從甚處得來頌曰。

有說皆成謗

無言亦不容

爲君通一綫

日向嶺東紅

須菩提。說法者無法可說是名說法。

兔角杖龜毛拂頌曰。

多年石馬放毫光

鐵牛哮吼入長江

虛空一唱無蹤迹

不覺潛身北斗藏

且道是說法不是說法

爾時慧命須菩提白佛言。世尊。頗有眾生於未來世聞說是法生信心不。佛告須菩提。彼非眾生非不眾生。何以故。須菩提。眾生眾生者如來說非眾生是名眾生。

火熱風動水濕地堅頌曰。

指鹿豈能成駿馬

言鳥誰謂是翔鸞

𨿽然不許纖毫異

馬字驢名幾百般

須菩提白佛言。世尊。佛得阿耨多羅三藐三菩提爲無所得耶。佛言如是如是。須菩提。我於阿耨多羅三藐三菩提乃至無有少法可得是名阿耨多羅三藐三菩提。

求人不如自求己頌曰。

滴水生水信有之

綠楊芳艸色依依

秋月春華無限事

不妨閒聽鷓鴣啼

復次須菩提。是法平等無有髙下是名阿耨多羅三藐三菩提。以無我無人無眾生無壽者修一切善法則得阿耨多羅三藐三菩提。

山髙海深日生月落頌曰。

僧是僧兮俗是俗

喜則笑兮悲則哭

若能於此善參詳

六六從來三十六

須菩提。所言善法者如來說卽非善法是名善法。

面上夾竹桃華﹐肚裏侵天荊棘頌曰。

是惡非惡從善非善

將逐符行兵隨印轉

有時獨立妙香峯

卻來端坐閻羅殿

見盡人間只點頭

大悲手眼多方便

須菩提。若三千大千世界中所有諸須彌山王如是等七寶聚。有人持用布施。若人以此般若波羅蜜經乃至四句偈等受持讀誦爲他人說。於前福徳百分不及一百千萬億分乃至算數譬諭所不能及。

千錐札地不如鈍鍬一捺頌曰。

麒麟鸞鳳不成羣

尺璧寸珠那入市

逐日之馬不競馳

倚天長劍人難比

乾坤不覆載

劫火不能壞

凜凜威光混大虛

天上人間總不知

噫

須菩提於意云何。汝等勿謂如來作是念我當度眾生。須菩提莫作是念。何以故。實無有眾生如來度者。若有眾生如來度者如來則有我人眾生壽者。

春蘭秋菊各自馨香頌曰。

生下東西七步行

人人鼻直兩眉橫

哆和悲喜皆相似

那時誰更向尊堂

還記得在麼

須菩提。如來說有我者則非有我而凡夫之人以爲有我。須菩提。凡夫者如來說卽非凡夫是名凡夫。

前念眾生後念佛﹐佛與眾生是何物頌曰。

不現三頭六臂

卻能拈匙放箸

有時醉酒罵人

忽爾燒香作禮

手把破砂盆

身披羅綿綺

做摸打樣百千般

驀鼻牽來我是你

須菩提。於意云何。可以三十二相觀如來不。須菩提言如是如是。以三十二相觀如來。

錯頌曰。

泥塑木雕縑彩畫

堆靑抹綠更妝金

若將此是如來相

笑殺南無觀世音

佛言須菩提。若以三十二相觀如來者轉輪聖王則是如來。須菩提白佛言。世尊。如我解佛所說義不應以三十二相觀如來。

錯頌曰。

有相身中無相身

金香鑪下鐵昆侖

頭頭盡是吾家物

何必靈山問世尊

如王秉劍

爾時世尊而說偈言。若以色見我以音聲求我是人行邪道不能見如來。

直饒不作聲求色見﹐亦未見如來在﹐且道如何得見﹐不審不審頌曰。

見色聞聲世本常

一重雪上一重霜

君如要見黃龍老

走入摩耶腹內藏

噫此語三十年後擲地金聲在

須菩提。汝若作是念。如來不以具足相故得阿耨多羅三藐三菩提須菩提。莫作是念如來不以具足相故得阿耨多羅三藐三菩提。須菩提。汝若作是念。發阿耨多羅三藐三菩提心者說諸法斷滅相。莫作是念。何以故。發阿耨多羅三藐三菩提心者於法不說斷滅相。

剪不齊兮理還亂拽起頭來割不斷頌曰。

不知誰解巧安排

捏聚依前又放開

莫謂如來成斷滅

一聲還續一聲來

須菩提。若菩薩以滿恆河沙等世界七寶持用布施。若復有人知一切法無我得成於忍。此菩薩勝前菩薩所得功徳。

耳聽如聾口說如惡頌曰。

馬下人因馬上君

有髙有下有疏親

一朝馬死人歸去

親者如同陌路人

只是舊時人攺卻舊時行履處

須菩提。以諸菩薩不受福徳故。須菩提白佛言。世尊。云何菩薩不受福徳。須菩提。菩薩所作福徳不應貪著是故說不受福徳。

裙無腰褲無口頌曰。

似水如雲一夢身

不知此外更何親

个中不許容他物

分付黃梅路上人

須菩提。若有人言如來若來若去若坐若臥。是人不解我所說義。何以故。如來者無所從來亦無所去故名如來。

山門頭合掌佛殿裏燒香頌曰。

衲捲秋云去復來

幾回南嶽與天臺

寒山拾得相逢笑

且道笑个甚麼

笑道同行步不擡

須菩提。若善男子善女人以三千大千世界碎爲微塵。於意云何。是微塵眾寧爲多不。須菩提言甚多。世尊。

若不入水爭見長人頌曰。

一塵才起翳虛空

碎抹三千數莫窮

野老不能收拾得

任教隨雨又隨風

何以故。若是微塵眾實有者佛則不說是微塵眾。所以者何。佛說微塵眾卽非微塵眾是名微塵眾。世尊。如來所說三千大千世界則非世界是名世界。何以故。若世界實有者則是一合相。如來說一合相則非一合相是名一合相。須菩提。一合相者卽是不可說。但凡夫之人貪著其事。

捏聚放開兵隨印轉頌曰。

渾侖成兩片

擘破卻團圓

細嚼莫空碎

方知滋味全

須菩提。若人言佛說我見人見眾生見壽者見。須菩提於意云何。是人解我所說義不。不也。世尊。是人不解如來所說義。何以故。世尊說我見人見眾生見壽者見卽非我見人見眾生見壽者見是名我見人見眾生見壽者見。須菩提。發阿耨多羅三藐三菩提心者。於一切法應如是知如是見如是信解不生法相。須菩提。所言法相者如來說卽非法相是名法相。

飯來開口睡來合眼頌曰。

千尺絲綸直下垂

一波才動萬波隨

夜靜水寒魚不食

滿船空載月明歸

須菩提。若有人以滿無量阿僧祇世界七寶持用布施。若有善男子善女人發菩薩心者。持於此經乃至四句偈等受持讀誦爲人演說。其福勝彼。云何爲人演說。

要說有何難卽今便請諦聽諦聽頌曰。

行住坐臥是非人我

忽喜忽嗔不離這个

只這个驀面唾

平生肝膽一時傾

四句妙門都說破

不取於相如如不動。

末後一句始到牢關﹐直得三世諸佛四目相觀﹐六代祖師退身有分﹐可謂是江河徹凍水泄不通﹐極目荊榛難爲措足﹐到這里添一絲毫如眼中著刺﹐減一絲毫似肉上剜瘡﹐非爲坐斷要津﹐蓋爲識法者恐﹐𨿽然恁麼﹐佛法只如此﹐便見陸地平沈﹐豈有燈燈續焰。川上坐﹐今日不免向虎口中奪食﹐獰龍頷下穿珠﹐豁開先聖妙門﹐後學進身有路﹐放開一綫又且何妨。語則全彰法體﹐默則獨露眞常﹐動則只鶴片雲﹐靜則安山列嶽。舉一步如象王回顧﹐退一步若獅子顰呻。法王法令﹐當行便能於法自在。只如末後一句﹐又作麼生道﹐還委悉麼﹐云在嶺頭閒不徹﹐水流澗下太忙生頌曰。

得優遊處且優遊

云自髙飛水自流

只見黑風翻大浪

未聞沈卻釣魚舟

何以故。一切有爲法

如夢幻泡影

如露亦如電

應作如是觀。

行船盡在把櫓人頌曰。

水中捉月鏡裏尋頭

刻舟求劍騎牛覓牛

空華陽焰夢幻浮漚

一筆句下要休便休

巴歌杜酒村田樂

不風流處自風流

佛說是經已。長老須菩提及諸比丘比丘尼。優婆塞優婆夷。一切世間天人阿修羅。聞佛所說皆大歡喜信受奉行。

三十年後莫教忘卻老僧﹐不知誰是知恩者﹐呵呵將謂無人頌曰。

饑得食渴得漿

病得瘥熱得涼

貧人遇寶嬰子見娘

飄舟到岸孤客歸鄕

旱逢甘澤國有忠良

四夷拱手八表來降

頭頭總是物物全彰

古今凡聖地獄天堂

東西南北不用思量

利塵沙界諸羣品

盡入金剛大道場

