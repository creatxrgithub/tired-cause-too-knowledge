

《四庫全書道院集要》

﹝宋﹞晁迥撰

欽定四庫全書

子部十三

道院集要

釋家類

提要

臣等謹案道院集要三卷舊本題爲道院集宋晁迥撰宋史藝文志載道院集要三卷注曰不知作者考晁公武讀書志載道院集要三卷稱元佑中侍從王古編並載古序曰文元晁公博觀內書復勤於著述其書曰道院別集曰自擇增修百法曰法藏碎金曰隨因紀述曰髦智余書余嘗編閱之以爲名理之妙𨿽白樂天不逮也輙刪去重復總集精粹以便觀覽則此書乃王古選錄迥書故名集要此本以爲卽道院集者誤也文獻通考列之別集門中今檢其書乃語錄之流實非文集攺隸釋家庶不失其本旨焉

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

道院集要卷一

﹝宋﹞晁迥撰

止用無生

一切之事心能忍可令其不生斯最簡要空無生中誰是煩惱誰是能治但以無生一方徧治一切又圓頓止觀萬事來千便視爲空何用對治之法色卽是空非色滅空事卽是空非事過空臨機對境常作此觀勿以事干慮執以爲實使窒礙胸中又念過去之事初未濟時無不預懷憂想及事己過杳若夢焉是知憂悲之情到了虛幻誰能於中妄集心苦若忿欲二毒發自外境忽來相干我先覺之則無能爲也【圭峯問訊學徒云外事內身覺了不相闗否余謂凡事見聞覺知悉斷以太空安心純熟】

至空至明

禪說甚多餘取其要無出於大明了至淸淨而已內覺身心空外覺萬物空破諸相訖自然無可執無可爭此是大明了也惟有一眞之性卽不空勿令有秋毫許障礙微塵許染著此至淸淨也如此堅久不渝便是無上士不動尊矣心中有微塵許亦不可須廓然如太虛空方是空也又非昏昩斷滅之空此名頑空眞是靈靈不昩了了常知之空此名眞空

心住爲如

般若第五百十六內云心住爲如禪宗永嘉集中說心法云前不接滅後不引起前後斷續中間自孤當體不顧應時消滅知體旣已滅豁然如托空寂爾少時間覺無所得予成十字云寂爾少時間無思心正住卽此心住之時便是眞如本體此心惟寂爾暫住佛心則湛然常住以暫住之心習令漸久【斷其相續樂天詩前後際斷處一念不生時】

遣奪功深

金經大乘之法其中有說身心本來虛妄之相三世推求了不可得審思過去人世杳然何有卽今人世念念遷謝未來人世決定如是無始以來大夢幻中堅執妄緣結成煩惱圭峯云已曾千萬億刼妄憂之終有何益

三空

古人古事過去空今人今事卽今空未來人事決定空江南中書舎人潘佑有文一首送人其文名曰贈別其中有語云事往而記之於心或爲喜或爲悲或爲恨其名𨿽眾然皆一心之變也始則無物終復何有哉又云天下之事其未至也無狀也方今無住也已往無物也予今營營復何求耶予詳此說益知世間塵事是大虛妄不當執之爲有自障眞心若能了知自得美名者三也名曰慧眼無上智無礙法門

夢幻歸眞

身便是幻幻師所化又是幻中之幻世卽是夢夢時所見又是夢中之夢展轉虛妄如聲外有響形外有影形聲影響起於一眞影外影爲三等妄夢中夢是兩重虛

緣起知空

一切諸有如夢如幻一切煩惱是魔是賊緣起之相其體本幻種種分別無非妄見勿畱於心止觀純熟

夢身同空

人生一世中其夢無數無數之夢一一稱我一一之我豈非空乎歷刼之中其身無數無數之身一一稱我又非空乎夢旣是空身亦如夢何以迷著念念爭空一生夢想自信同是一我自然歷刼性相同是一我此乃不空之空無我之我故心經以照見五蘊皆空爲染智入道之要【樂天詩云未悟病時須去病已知空後莫依空】

無我

諦思身之未生有象乎有名乎有我乎身之旣化有象乎有名乎有我乎身前身後兩不能知安得於中偏執爲我愛戀憂怖自貽戚戚諦觀吾身莫能原始空中得有旣不知前際空所依有復還空又不知後際空所止身外之事何足介懷一切含靈都是一眞法界原無彼我八極之內含靈未生之前已滅之後於此二際有彼我乎未分彼我無有形容其區限大小有似無處不有也旣生未滅各爲分叚之身乃分彼我此自眞心所生妄想也迷眞認妄棄本逐末可知矣同歸一眞之體聊可諭之如室排千燭寧分千燭之光海納百川豈辧百川之味上古時人猶不獨親其親不獨子其子況杳冥恍惚之中豈分彼我哉

覺心萌芽

楞嚴云妙性圓明離諸名相本來無有世界眾生因妄有生因生有滅生滅名妄滅妄名眞且人之未生無名無相何者是我及其旣生計我我所人人自以爲主宰乃有無數之我何可謂一眞法界乎只今夢中之我己與未夢之我稍殊有時夢中不記自身是何名目本爲何事欲往何所己爲官品出必具僕馬或夢徒步亦不自省又春夏晝寢夢初覺時或迷忘在何處所徐徐顧覽方悟未說佗生睡時我已疎遠若詳此理乃是覺心萌芽其覺轉深漸到妙處寶積云譬如有人夢中所作當知諸法亦復如是余悟此語破相盡矣若能觀世間之事一切如夢何有刺梗畱於胸中乎【景佑閏六月三日夜覺冷加夾衾而眠夢降雪繽紛獨謂天反時爲災異寤而知夢憂喜都空】

超造化

物之生成謂之造物之變滅謂之化性之分別謂之識一切含識謂之相相續有情各隨因報流轉於造化之中歷無窮時爲無窮事斯至理之大常也有遺物離人超出造化之外卓然獨存者其惟大覺聖人乎【超出造化之法又非言可窮也】

究理遣名

無始終無邊際世界中賦象在人者有身而後有名人人各以身名自執爲我秀出蚩蚩者執我倍深已之身名自無始來生化出沒無數矣不知定以何時何處之身執爲我耶定欲何處之名垂之不朽耶靜思好身後名者不亦悠悠哉

明知夢幻

予曾夢中逢人戲而搏之且曰搏夢中人必無傷也豈非在夢知夢乎禁林中與同僚利瓦伊偶坐玉堂見庖人詣西井亭汲水予曰觀空純熟目無全人視汲水者但見一塊之空自西而來李矍然曰某所見常如此豈非在幻知幻乎

無礙心

萬物自萬物二儀中虛空自無礙萬念自萬念一心中虛空自無礙

無物

無中生有曰造有復歸無曰化吾自思在天地造化中萬物之一耳始於無物而忽有物自稱曰我物極則反反則復歸於無物其理必爾何用驚疑昔當無物之時冥然未覺而任天造造爲生之始未生之前預知生期而預喜乎今當有物之時造而未化化乃生之終未知化期安得虛增其預憂乎

一眞無分別

一气分而爲萬物一眞分而爲萬靈萬物化而還一气萬靈復而合一眞無數稱我以同爲異凡分彼我皆是妄心妙一眞心元無彼我在分段形軀盡生分別到虛無靈妙何有思量但空諸所有如悟者知夢中之有皆空勿實諸所無視一切之有終無勿以夢中之無爲實

本來無一物淸淨如虛空能還淸淨空勞生有何戀

本來無一物隨眠起異端復歸無物時覺後方知夢夢一舊僚語予曰某嘗置心於空中不令著一物予驚喜曰何以加此

金剛三昧經云禪卽是動不動不禪是無生禪若知禪性無有動靜卽是無生【曉無明蔽謂之明取相於明復陷無明】

空不空三昧

吾卽今自定日用之法二焉不復援引證據但率意直書而已先入空三昩以決了之智奪慣習之气旋滅一切妄念如空花谷響經視聽而無畱礙是也又入不空三昧以嚴持之力保洞照之明安住一眞法界如額珠髻寶常愛戴而無失墜是也此法交濟更不異時精密符同久長深固百法無敵者也因而系之以辭辭貫心而易記爾偈曰心空如太空豁然無可觸一眞法界中靈照常安住

觀世之空

世間法一切皆空旣知之卽須得失任運不當妄自分別執爲休戚知空而執則理行不應知之何益無令因循汨沒自陷於愚迷之流方爲悟道精深致功勇猛之人也

四觀開懷

無數之形自古生化而不停無數之情自古差別而不平無數之事自古煩擾而不定無數之有自古成壊而不久住者無迹來者無極悟其一一皆空卽須心如太虛豁然無礙若復介懷與不悟者何以異

橫豎見空

心經五蘊皆空此近取諸身也若逺取諸物推而廣之見十方之界萬物萬事無不是空非止實時三世次第亦皆是空橫該十方豎通三世一一見空則爭空之心都息惟一菩提以體用寂照彊名眞空妙有常令不致昬迷顚倒此是第一等事【三際曰世十方曰界此世界中千狀萬態有情有僞有成有壊混爲大常夫何足怪我學觀空豁然無礙】

止觀宏綱

圭峯後錄云覺諸相空心自無念念起卽覺覺之卽無修行妙門惟在此也此觀法之綱要坐忘論隨起隨制務令不動此止法之綱要悠悠語錄安用多爲

了三障空

心也意也識也建立爲心謂特起一念以成業因也思想爲意謂追尋慣習未能頓忘也分別爲識謂辧其違順稱識以生愛憎喜怒悟三者本體皆空平之不起則妙道現前矣

觀普賢行經

觀心無心從顚倒想起如此想心從妄想起如空中風無依止處如是法相不生不滅何者是罪何者是福我心自空罪福無主一切諸法亦復如是

覺妄棲眞

但覺悟一切觸受美惡因緣一切迷妄麄細心識外事之來【分別順違之類】盡屬魔境比之夢幻其體本空勿畱胸中惟務安泊眞淨妙心無動搖無伺察無分別無染著無愛則無求無畏卽無憂

金寶二經道法簡要

一破相之智熟休結妄緣令心無罣礙當知人倫空物色空世事空塵境空如金剛經一切有爲法如夢幻泡影如露亦如電應作如是觀是也此名觀慧一須日損之勤篤休應雜業令其心勿滅裂罷其閒想念閒語言閒作爲閒交渉寶積經云捨諸憒鬧逺離睡眠觀察思惟隨行修習捨於眾務及諸戲論是也此名止法其諸廣辯名理數佗珍寶耳

無念

道家之言虛靜釋氏之言空寂其理一也固當會歸切詳種種妄念皆如幻化影像乍有乍無於吾本覺眞性何所傷耶但以都入於無念法門銷落之是也卽今身心已屬虛妄豈可更於虛妄之中微細分別乎不足介意可知矣故梁氏刪定止觀第一云設有念亦了知空是名佛印

悟妄觀空

天地萬物因妄相和合而生人世萬事因妄情交締而成作此觀者洞見重重虛妄念起念止皆由自心念起則一切煩惱起無念則一切煩惱止旣由自心何如無念捨去妄念比投身斷臂孰難孰易若無智斷適自苦而無所樂也

融境爲心

以理奪事盡見一切法空此是眞空觀是假眞如若不畱觀想之迹直到自然成熟理事不二動靜如一此是理事無礙法界此是眞眞如功必有漸不可輕蔑謂不隨順徧計執情惟隨順無礙法門是萬境融爲一心也只此不隨順外境之心便是圓覺淨心與佛全同但視萬境之體一一盡空無可對治

止觀無爲

觀照其取著迷心所計之法皆無所有名觀種種念想顚倒分別心息名止觀者見妄而悟不在用心考察止者悟妄而息不在用心抑絕考察抑絕則渉有爲故曰無爲最妙對境不動是定非力制之見性不迷是慧非力求之

止念

念起卽覺如川欲泄簣土可塞襄陵勢絕如火欲爇杯水可沃燎原勢滅覺念止念宜速而切不怕念起惟恐覺遲覺速止速二妙相宜

兩熟居先

餘思修行之法兩熟居先智斷之理熟則事事皆空豈能畱礙力制之功熟則念念不起自然安閒智斷卽觀也力制卽止也

四無住心

分別居先謂之識因其分別而領納在心謂之受心旣領納相續尋思謂之想想之不已遂至造作謂之行隨行善惡各有報焉心能不住四法方是眞實之際此卽佛心

法身不滅

萬漚起而復破水性常存千燈明而又滅火性元在

分迷悟心

人之心體本一用則有二若夫計我我所愛惡自生揣摩前塵分別影事此爲迷心迷以成性乃是生死輪回之根本也當知惟心無外境界念起便覺覺之卽無此爲悟心悟而攺行從凡入聖忘情之心不住於相如湯消冰冰湯俱盡無可分別觸境之心未能不動如谷應聲卽應卽止無復有餘

淨明三昧

儒書言淸明在躬气志如神莊子言水靜猶明而況精神聖人之心淨乎普光佛爲無盡意說淨明三昩離一切煩惱性如虛空不受垢染本無一物元空之體淨之極也寂照含虛空終顯之用明之極也如太空爲淨日月爲明不見淨明心此理臻極故無一法可得照昬如炳燭虛己若淸宮

水月贊【樂天】

淨緑水上虛白光中一覩其相萬緣皆空【水之澄淨定之體也月之圎明慧之用也如珠在盤盤定珠慧如水在月水淨月明】

意無盡居士行深般若波羅密多時照見一眞不空成一切妙徳小乘執空反成空病旣取空相空復爲有故無色界有四空天所謂空卽是色也

圭峯云種種念慮如幻化影像皆是佗緣靈靈一心如鑑之明未曾不照斯爲眞我誰能勞心憂佗妄緣已曾千百億刼妄憂之終有何益非惟無益仍招妄苦

除煩惱

經云諸魔平等煩惱爲先又云現住煩惱煩惱無所有智者於苦樂不動如虛空善觀察煩惱計我我所皆離又云無障大悲觀眾生煩惱皆從虛假妄想而生知諸煩惱體性自離無可積習隨覺卽是菩提煩惱之性卽菩提性觀煩惱性空是正修行一切諸法性相空寂而諸眾生虛妄橫計是此是彼是得是失輪回六趣億刼不能自出諦觀諸法念念不住新新生滅無量義從一法生謂無相也如是無相名爲實相如是通達無煩惱怖畏煩惱性空勿爲室礙觀如夢幻不用介懷設使情動如響應聲旣應卽止是也愚癡之人被諸煩惱之事有熙熙者此非悟道其實如木偶而已

一气散結而爲身一靈分宅而爲神神身合而爲人人所起而爲事事相續而爲世世事無窮紛紜其中種種旋成空一眞獨不變心者身之本心不生滅則身不生滅定矣荷澤云𨿽備修萬行惟以無念爲宗無念卽無生千經萬論源在無念念增緣起乃入輪回言語之不到者心識心識之不到者眞如心識者眞如之影也言語者心識之影也文字者言語之影也意爲心影言爲心響終非本體浮生可見如夢幻泡影𨿽有像而終無妙本難窮眞信靈明𨿽無像而常有

寶積經云煩惱性是佛境界觀煩惱性空是正修行維摩云一切煩惱爲如來種不下巨海不得無價寶珠【波浪動是水體勢觀波浪動是正知見】一一念慮種種幻化都空當知惟心無外境界一切之形一切之情皆差別無數二者終歸大空惟覺心眞常

圭峯云靈靈自覺元無物擾擾佗緣盡是空人盡於空中結妄情不悟無物之眞可以修行

易理圓成略論

予嘗博覽究觀而好引證會歸敍其名理殊勝之臻極者焉夫十方空廣無邊際三世古今無始終此之精眞者以其虛而善應名之曰道也妙而不測名之曰神也移而不定名之曰易也凡諸倫類生而含識者名之曰性也性之所起而差別者名之曰情也江南才子潘佑著文一萹名曰贈別志气宏放惟變所適其言有云一性之動是爲太易言性之移易不定也或爲人或爲異類在性之所好而生予詳此言暗合內典所說乘因受報之理以其移易之事廣大故名太易又據文中子所著之書名曰中說有雲天地立而易行其中矣薛收曰敢問易子曰處天地之中者非佗也人也薛收曰謹受敎矣收也今乃知人事修而天地之理得矣予詳佑之所言太易渉文中子之中說爾又列子云太易者未見气也太初者气之始也予詳此云太易合音簡易之易前說之名取移易之義蓋以性爲主也此說之名取簡易之義蓋以气爲主也各成一說兩不相妨予因貫統直書目曰易理圓成略論

襄相勸發菩提心文

大眾從無始來常認爲我身者是地水火風假合之身旋聚旋滅屬無常法非我身也大眾從無始來常認爲我心者是緣慮客塵虛妄之心乍起乍滅屬無常法非我心也我有眞身圓滿空寂者是也我有眞心廣大靈知者是也空寂靈知神用自在性含萬徳體絕百非如淨月輪圓滿無缺惑云所覆不自覺知妄惑旣除眞心本淨十方諸佛一切眾生與我此心三無差別此卽菩提心體捨此不認而認臭身妄念隨死隨生與禽畜雜類比肩受苦爲丈夫者豈不羞哉又觀通圓頓經典之言云金剛圓覺簡妙通明華嚴湼盤廣大具足

道院集要卷一

●欽定四庫全書

道院集要卷二

﹝宋﹞晁迥撰

無疑

楞伽云譬如谷粟名凡夫食不舂不炊不可得食不生不滅亦復如是不修智巧方便行者不得具莊嚴法身此無疑也言下大悟止是見理誤會無修者蓋不曉無修之修也

剖析除求

不除妄想不求眞此是不除之除不求之求亦云無修之修無得之得也卽不同凡愚元不除元不求若芻豢之物蠢蠢然但不起心動念有爲作耳妄念所起覺之卽止不是別有除妄之法此是無所除之除也妄念旣息本眞自明不是別有求眞之法此是無所求之求也

宴坐

莊子坐忘達摩壁觀初學之人誤會本意便學大乘放曠但恐失理過時經偈有云一切業障海皆從妄想生若欲懴悔者端坐念實相見畫跏趺坐魔王尙驚怖何況入道人端身不傾動

圓覺三根

敎中說信解行證四法相須今據圓覺一法巧備三根之極說蓋上中下根各有入道之門余嘗以決定信爲內學之本又復於此經中具得三根之法於普眼章內凖上根之解先用二空觀洞見人空法空空卻身心然後用法界觀又見無邊法界一一皆空是謂極深研幾窮理盡性之周徧者也故名普眼如是觀照存誠自然虛融恢廓無一塵之點污無一毫之罣礙此則信而次之以解也又於威徳章內凖中根之行用三觀之初泯相澄神觀取淨安心漸漸修行方冀成就此則解而次之以行也此解此行素所景尙固未曾建三期道場作諸佛事但居常趣向與羣倫小異於世間樂欲不甚貪染揣量功力亦未得萬分之一耳已似覺知得圓覺章內下根之證少分焉此章說攝念之前求哀懴悔遇善境界得心輕安其下注云身心調暢輕利安和神爽气淸肢體柔潤予自覺形神則候與此四句之注約略相符又據唐中嶽隱士棲眞子施肩吾述靈響辭序云夫修煉之士當須入三靜關淘煉神气補續年命大靜三百日中靜二百日小靜一百日卽以開成三年戊午歲起自正月一日庚申閉戶自修不交人事克期百日方出靜堂未逾月而神光照目百靈集耳精爽不昩三者皆應則知仙經言不虛也余自覺三者亦有聯兆余老矣隨分增修猶似有應何況盛年敏識之士若依經旨久久修行必倍有殊勝之驗余近從心之年初聞靈響今將十年淸妙倍昔夜靜所聞又倍於晝凝然聽之心息俱住神气融暢杳不可說常見一點圓光如小錢許或紅或黃或白

聞中入道光音天【天自然也】

施肩吾靈響音序述百日習靜未踰月而神光靈響其詞有靜聽秋蟬吟予六十七八時夜視或熠熠有光忽聞靈響後轉殊勝又有似金聲泉聲久益淸緊今越十稔身益老而耳益聰警所聞益淸無休己時

集證禪功

思惟要略法云得初禪相者喜樂徧身見有種種微妙之色又云心想住者心得柔軟見有種種色光從身而出若誤會無修止事空談恐一生虛過耳

輕淸入道

沖虛經中說骨肉都融身可乘風維摩經注說欲天報通足可淩空但依玄元少私寡欲佛之淸心釋累必有乘風淩空之理又楞嚴謂想之輕淸者飛升情之重濁者淪墜此何疑哉

余將及從心知非攺過之外間日食素旦旦焚修善禱有暇則時習安坐鞭心入理晝課心經夜增數息

南朝梁時有劉歊者隱居不仕忽有異人來告曰君心力堅猛必破死生彈指而去莫知其所

阿育王經云優波笈多宿世爲獼猴學緣覺坐禪證阿羅漢果唐刺史李繁述玄聖蘧廬十六篇其心法東都有人養鸚鵡以其慧甚而施於僧僧教之能念經往往架上不言不動問其故對曰身心俱不動爲求無上道及其死焚之有舎利二者得道皆自宴寂中入華嚴云心佛及眾生是三無差別信矣人爲萬物之貴茍不知此道乃猿鳥之不若也

阿難多聞總持積歲不登聖果息緣返照暫時卽證無生息止也照觀也【托靜棲心羣籍多稱其靈異處喧攝慮古今未彰其感通】

智嚴禪師

童丱日謂人曰世間但競耳目之前寧知生死之際後在山谷中入定水暴漲形將沒熙怡端坐忽然水退獵者曰身命可重何不避耶答曰吾本無生安用避死

解脫【續髙僧傳】

居五臺山晝夜克責心便安靜感諸佛見身說偈曰諸佛寂滅甚深法曠刼修行今乃得若能開明此法眼一切諸佛皆隨喜因問何者是寂滅法諸佛卽隱空中有聲曰方便智爲燈照見心境界欲究眞實法一切無所見僧旻初樂禪黙乃依所立義試徧安心旬日之間遂得入定問諸禪師皆雲門戶𨿽殊造寂不異予謂宴息方便久而純熟斷不疑也又僧智藏宿靈曜寺夜暫用心見有金光照耀一室洞明問其故答曰此中奇妙未可得言夫宴寂之門固有妙喜吉祥

祁嘉字孔賓淸貧好學年二十餘夜忽窓中有聲呼曰祁孔賓隱去來修飾人間事甚苦不可諧所得未毫銖所喪如山崖

有問南泉修行功徳逺近答曰滴水下巖則知朝海凝神入混沌融神出空寂凝初也融成也

心息兼詠

不止之心妄心也不動之心眞心也歸心不動方是自心此是止息之義故其文以自心爲息又息者气也自者從也气從心起故其文以自心爲息又思心住則息住心行則息行息住則心住息行則心行所以禪家道家惟以心息二法最爲切要莊子云眞人之息以踵又有進薪傳火養息續命之旨此必然之理華嚴論云第四禪身心寂滅離出入息喜動亦無三災不至又佛教蛇奴安居調息因此得道楞嚴圓覺禪那注有心息相依息調心靜此可以養生可以入道

身動而行人倫見其迹心動而行神靈見其迹身心俱不動人神無以覓

坐忘云心安而虛心安如太山而不動心虛如太空而不礙

超出循環

出世智人造化不能拘制乃於生死流中逆流而上梵語阿羅漢華言無生經云諸漏已盡無復煩惱所作已辦梵行已立捨於重擔不受後有蓋此智勇之人能脫生死之苦住不生不滅境界不受後生之身若更行菩薩利他之行從權受生亦由於已而來去自在矣【汾州無業之類】

二法樞要

心息相依息調心靜入三摩地玆尢簡徑念起卽覺覺之卽無入三菩提此最權輿

諸境同淸

夢覺之初未念諸念方寸之室虛白生此淸境可愛昧爽之初羣動未動方丈之室虛白生此又可愛此二淸境中尢宜進道表裏相應眞可樂也五鼓之後睡覺而坐自覺神淸气淸耳中音淸其妙無比

瑜珈論解

非太沈謂不昬住非太浮謂不掉舉常住於正念根本此謂無所住之住無所念之念也

鋭志堅剛

修行須得有了悟之見決定之志最爲要切一切煩惱不能沮壊華嚴云了知三世眾生類悉從因緣和合起善解煩惱諸習气不壊諸法眞實性

攝念須勤

修心地法門宜加嚴淨堅果舊緣漸斷有順事而勉應者新緣罷結無倐起而先唱者【如撤薪止沸】

三象

气動而淸天之象也心靜而寧地之象也智圓而明日月之象也三者和會自然見神靈妙用

隨時隨方入道

隨方隨處量力修煉若待得其時得其處然後進道豈非俟河之淸乎心茍易動觸處皆然林下水邊亦有禽魚之撓山棲野隱寧無虎豹之虞

爲道日損

垢漸去而鑑漸明魄漸銷而月漸滿攻木先節目則枝葉易去破竹先麄節則迎刃而解日損妄情先去甚者艮施止於無見損之懲忿窒欲注云可損之善莫善忿欲忿欲乃釋氏所云貪嗔也

七審【四威儀中常自考校以代曾子三省】

一切妄念稍止息否

一切外緣稍簡省否

一切觸境能不動否

一切語言能愼密否

一切黑白減分別否

夢想之間不顚倒否

方寸之中得恬愉否道力深淺自審方知

自警

淸澄寂滅海明淨湼盤天到此方知樂休耽濁睡眠

堅凝

了知起滅意決定生死根不復隨緣轉是名不動尊在造化中身不由己在情境中心亦如此悟妄識眞妄緣入理率以爲常至於沒齒學道人須得毒眼睛覷破一切不能障礙如文殊之智是也硬脊梁道力堅壯克荷付囑之重如普賢之行是也

在家而山居宴坐靜室外室也虛室生白內室也內外二室豈愧太室少室乎

檢情攝念息業養神

如今休去便休去若覓了時無了時

十魔軍【出圓覺修證第十七卷

】

一欲二憂愁三饑渇四觸愛五睡眠六怖畏七疑悔八瞋恚九利養虛稱十自髙慢人

圭峯云隨時隨處息業養神曇倫云行住坐臥離念淨心

與道彌親世轉疎老心恢廓學如初妄緣紛擾隨時過云物何曾礙碧虛

金以火煉心以事煉知而不自煉更俟何時【道力精研如金百煉】

內外勤修

人可於利濟通達者常力行之患難困苦者力救之皆如己身之事此外功徳也修此勿責人報勿希天佑人若有知天若有靈理合如何哉淸心釋累懲忿窒欲求自然智住無礙行此內功徳也修此勿期道勝勿思瑞應經若不誣教若不虛理合如何哉

內外淸淨

齋戒沐浴此爲外淸淨洗心玄覧此爲內淸淨

眞眼眞心

所見有是有不是此世間妄眼無是無不是此出世眞眼所知有可有不可此世間妄心無可無不可此出世眞心學出世法者眼界常不分別心界常得安和圓成實性上豁然無一物種種推畫皆爲妄想

二大因緣

其一謂一切諸有其體終空但當外順而已勿至貪著滯固久令陷墜其一謂至精無形而妙用不空者旣未能復本則升沈流轉入大苦海固當深自覺悟識其所歸勿令遠而不復也

積習成功

先博學而後絕學先積漸而後頓成博謂廣看經論其中見簡妙之理一句足矣如披砂揀金自多中得少羅之獲鳥止在一目然須以眾目成羅人之念念相續燻修淘煉加其定力惟最後一念之悟豁然得其本心如以斧伐木最後一斧乃倒然多斧積功方一斧成功也

四妙圓成

般若是智先得照了之智辯妄歸眞此則由天然見性也解脫是出纒離縛不結塵緣此由人之果決也湼盤是寂滅之義謂一切情想寂靜滅息菩提是圓覺之義謂聖神融通無不了知此二者非內證臻極不能致寶積云求自然智破無明■﹝士冖一卵﹐上中中下﹞殳﹞超於天人最爲殊勝

中陰頌

一意一念頃斷垢自不爲垢本勝於我墜我於三趣今我勝於垢滅汝入湼盤

直截開懷

審思浮世乃是生老病死之都蘊聚憂悲苦惱之大窟宅此八字無人無之明悟之人知彼我皆同事過卽空不畱妄想

業障本空

一切業障皆妄想所作回心實相妄緣已絕罪不能繋如奇人登王位𨿽有宿負之民孰能來幹說本空者欲人悟妄不容更生若誤會作之如故此輩甚愚

四至

妙道之理至虛至靜是其體至靈至明是其用千經萬論不離於此能深入於虛靜必漸顯於靈明

三無

無所修之修日損塵緣近入流無所住之住不著邊中成淨慮無所得之得捨已遺珠人不識

三根六如

對眼根之塵如見夢時物如觀幻化像對耳根之塵如聞空中風如聽禽鳥語對意根之塵如湯釋冰雪如冶銷金鐵

三策

未能無念卽用觀空未能頓空卽用對治無念觀空對治三策次第而用

入佛智

凡夫著有不見有中之空如空花陽熖似有而非實著有迷妄可知二乘著空但見諸相皆空不見空中妙有如萬物造化𨿽無主宰是虛空中混成神妙神妙如此安可言空不著見於二邊不取相於中道惟佛知見

三身贊

得淸淨果究竟無染是名法身何塵可點返本還原智照圓極是名報身具諸功徳普門示現赴感自在是名應身羣生攸賴一眞體用分其名相至世超絕故曰無上

無著

出世之法以無著爲本華嚴云一切境界不生染著淨身口意住無礙行滅一切障世間受生皆由著我若離此著則無生處無所取著猶如虛空入一切法如虛空性是名得無生法忍湼盤云凡夫著色乃至著識以著色故則生貪染心故爲色縛乃至爲識之所繋縛以繋縛故則不得免生老病死憂悲大苦一切煩惱

順道心

夫歆然之欲■﹝忄敝﹞然之忿■﹝忄敝﹞然之憂皆逆道心於道爲損翛然自得怡然自適恬然自息皆順道心於道爲益去彼取此服之無斁

智人處世

陸行緣崖谷同塗者共憂恐而醉不如醒水行冒風波同舟者共安危而醒不如醉智人處世也外釋利內忘憂當思此法醉墜者身不傷比夫專气致柔此則爲假也病忘者心不亂比夫坐忘遺照此亦爲假也假猶若是而況眞乎

彊名生死

夫人分一元之气有形而成身分一眞之性有識而成心故曰精气爲物物極則反復歸無物故曰遊魂爲變彊名生死何有彼我哉

勿以本覺隨夢幻

唐柳公度善攝生年八十餘步履輕便或有求其術公度曰吾初無術但未嘗以元气佐喜怒气海常溫耳予詳公度所言乃攝生之法常令元气和而復暖也予因類舉別得攝念之法保護本覺勿以本覺隨夢幻常令本覺明而復正是也彼以身而言此以心而言若能並用二法何勝如之

道院集要卷二

●欽定四庫全書

道院集要卷三

﹝宋﹞晁迥撰

毘盧遮那

文殊普賢合而爲一彊名曰毘盧遮那此梵語也以華言解之是種種光明徧照

如來

本覺爲如今覺爲來謂本眞常覺夫何背本逐末今則悟而來復證其本覺故曰如來

楞嚴五十七重修行等級

初從幹慧起其次十信十住十行十回向四加行十地等覺妙覺凡九種共五十七數也夫欲愛漧枯方生智慧而有信根故陳十信凡十數者各據類中別分淺深次第至十滿足旣能信矣自然決定依止故陳十住旣能住矣期於力行故陳十行恐其執滯得少爲足故陳十回向回小節向大道也又四加行貴經久無倦如乘駿渉遠顧影著鞭前十信心後住行回向名三賢之位四加行後次升十地方名聖位又至等覺與佛齊等惟妙覺一位統實臻極實無一法可得而積功入聖故立爾許名相明了之士必須依此修證有一類人誤會無修而乃因循末略入斷滅見不知無修者言不同世間有爲之修也非如須一物入手然後爲得

三觀刪要

止觀法中有三觀之名一曰從假入空觀二曰從空入假觀三曰中道正觀行者修止觀時了知一切諸法皆由心生因緣虛假不實故云空【諸經有云空解脫門】以空故不得一切諸法名字相貎【諸經又有云無相解脫門】爾時上不見佛果可求下不見眾生可度是名從假入空觀亦名二諦觀亦名慧眼【金剛經頌曰慧眼直緣空】亦名一切智若住此觀卽墮聲聞辟支佛地其人定力多不見佛性【予謂少其慧用】行者知菩薩爲度一切眾生成就一切佛法故不取著無爲諦觀心性𨿽空緣對之時亦能出生一切諸法猶如幻化𨿽無定實亦有見聞覺知等相差別不同行者如是觀時𨿽知一切法畢竟空寂而能於空中修種種行亦能分別眾生諸根性欲無量故說法無量利益眾生是名從空入假觀亦名平等觀亦名法眼亦名道種智住此觀中智慧力多𨿽見佛性而不明了行者知菩薩𨿽復成就如此二觀猶是方便觀門非正觀也因是二觀而修中道正觀金剛經頌云法眼惟觀俗【亦名第一義觀】云何而修謂息二邊分別云何息二邊分別謂體知心性非眞非假息緣眞假名之爲止【息緣予謂已能了知便常止息緣念更不尋思分別眞假也】諦觀心性非空非假而不壞空假之法如此照了卽於心性洞達中道亦不取中道以決定性不可得故是名中道正觀卽是佛眼【金剛經頌云佛眼如千日照異體還同】卽是一切種智若住此觀卽是定慧力等了了見於佛性

華嚴法界其間三觀尢爲要妙其一曰攝境歸心眞空觀蓋言三界所有法惟是一心作內心不起外境本空知諸法惟心便捨外塵相由此息分別悟平等眞空是也予以爲心之緣起皆謂之境此境妄想不實故名爲空又不同目前十方之空彼是頑空此空是心法動作有用之空故名眞空欲令慧觀之人照見諸相體空已知妄認苦蘊悔其畱礙滑我胸中【滑音骨亂也】卽當任運乘緣勿復悠悠分別盡攝諸境同歸一心故云攝境歸心眞空觀其二曰從心現境妙有觀蓋言於此門中依體起用具修萬行莊嚴報土是也予以眞境爲淨土之別名謂滋殖萬行利澤羣生之道也卻從本心現此眞境此境又不同目前萬象之有彼是麤有此有是心法微妙無相之有故名妙有欲令慧觀之人入佛之境得佛之智行佛之行誓法能仁善救示現種種方便也故雲從心現境妙有觀其三曰心境祕密圓融觀蓋言心者無礙心諸佛証之以成法身境者無礙境諸佛証之以成淨土法身淨土圓融無礙一毛孔中無量剎一一塵中佛皆入前之兩觀各述一邊今此雙融會同心境是也予以爲法身淨土俱是彊名夫佛性淸淨有如虛空虛空無相何物能礙豈可以凡情測度如觀世間形噐有所限量哉理不如此所以入微塵不足以爲小包太虛不足以爲大此心此境深祕微密混成一體不可得分欲令慧觀之人協用二觀夫志之所至則分而爲二退藏於密則合而爲一故云心境祕密圓融觀詳悉如此若舉要而言初一觀會相歸性還原也次一觀空中立法應變也後一觀脗合混然絕迹也華嚴六通雲天眼天耳他心宿命神足漏盡李廣射石虎精誠果敢無分別不動之心也故射而能入廣之後心猶豫畜縮有分別已動之心也故射而不入道人眞純果決如廣前心超凡破苦何難耶

須彌芥子

蓋言大無不包細無不入如流轉受生爲鯤鵬非隨其形而增大爲蟭螟非隨其形而減小本性元一不變易而分洪纎也華嚴云一塵含法界明一眞之性本無分限色卽是空非無色之空恐人執色爲礙耳空卽是色非有色之色恐人執空爲礙耳色空雙泯心境一如無纎塵可拂方是了然曠逹

用捨從宜

學禪定法用之不可執執則陷著事捨之不可廢廢則陷無功故於用捨之間詳其迨速之過至如作任止滅本是四法若滯相則成四病如藥以治病病旣愈而服不止則反傷正气舟以濟川川旣濟而戀舟不捨則未登彼岸

化識歸眞

劉劭人物志剖析人情物理曲盡其妙以禪觀明之則是意識也凡人一切分別謂之識聖人一切混融謂之智分別起一切塵勞混融復不二眞性

和會兩宗

南宗之頓無一法可得無一毫致力若失中正則落頓空成不回心鈍阿羅漢北宗之漸調心調息日損日益此大槪也若失中正則入邪見成有爲外道

三不過差

心起思維口發言語目覧文字皆爲求理得理卽如理而住不可滯於三相如到岸捨舟見月捨指

維摩說菩薩不住無爲【住卽功徳不具】不盡有爲【盡則無智慧】易云精气爲物老子云窈兮冥兮其中有精此妙用之本體也而釋氏但謂之實相而復敎人不取於相故人倫莫窮其理鬼神不見其迹

有所知者有所不知【如夜有燭而有所不見】無所知者無所不知【如晝不用燭而無所不見】

沖虛至徳眞經云孔子能廢心而用形注謂對接世務止用形迹而已其心則泊然不動也妙道非形噐言意所能區別其柰教門逐末矛盾交爭不出名利之場也試思未有書契時孰分主宰而求勝乎

幹卦剛健中正可以辟邪降魔圓覺寂靜輕安可以存心入道序卦云復則不妄蓋反本還原方爲無妄楞嚴云生滅名妄滅妄名眞萬物有象皆於六道無象中生此則無爲無不爲之理故聖人之道貴混然無迹合於大道

恣口腹者神仙目之爲啄腐吞腥佞富貴者髙士比之以吮癰舐痔

深於神仙之學者見眾人之未來旣哂且憫曰滿目紛紛無非行屍走骨深於定慧者曰滿目紛紛無不隨心變形道家所言但能從無觀有見其歘爾自造者也釋氏所言又能從有觀無見其卓然而獨存者也

詳求至理其惟無念是無生之法若起觀想願生莊嚴淨土乃有欲之心習有生之法也何能復性於一眞法界乎大覺之人不作此見

不被妄緣系縛卽是解脫不被法塵染著卽是淸淨不被迷情障蔽卽是菩提不被愛心苦惱卽是湼盤觀煉混成此爲得道

七竅鑿來亡混沌六窗開後役獼猴

勿起亂想須從正念

造化因心偈

賦象各由心影響無欺詐元無造化工羣生自造化

海印

境風吹性海波起成連山澄渟復湛然影像分如印

貫休詩

舉世遭心使吾師獨使心萬緣隨日盡一句不言深

覺意三昩【梁氏刪定止觀第一】

意之所起卽修三昧心數起時反照不見動轉根原故名覺意又窮諸法本皆由意造故以意爲言端爾對境覺知異乎木石名爲心次心籌量謂之意照了分別名爲識如是辯別墮心想顚倒中

灌園養蔬驅禽養菓養生之士豈不如灌園養蔬之人乎

三大苦

仕宦之間暗觸禍機袵席之上密渉畏途輪環之中枉入諸趣

世間有怨府畏途禍胎鬼趣積習宴安於其中未曾一念覺悟可謂賢乎

意不求如

觀彼如意之極不當健羨世事皆有倚伏如意之極亦有不如意事事難縷述理可盡思以此對治自然甘處【設身有苦當念惡趣眾生】

牢收長物金三品密寫虛名墨一行失道信緣成苦趣懵然流轉海茫茫

心如蓮花不著水身似翔鴻不可籠

淸興比方心境妙月明池淨白蓮開

風花榮落速水月淨明深物物觀天理資吾入道心

謂顏回爲愚王湛爲癡士有隱徳人何由知權要之門喧煩會合道義之宅閴寂荒涼

齊已詩心淸檻底瀟湘月骨冷禪中太華秋陳陶詩髙僧示我眞隱心月在中峯葛洪井誦之令人气格爽拔索襲不應舉辟太守陰澹造焉曰先生棄眾人之所收收眾人之所棄宅不彌畝而志忽九州島形居塵俗而棲心天外

郭瑀【字符瑜】少有超俗之操精通經義多才藝善屬文谷隱鑿石而居服栢實以輕身張天錫遣使者持節以蒲輪玄纁備禮徵之遺瑀書曰先生濳光九臯懷眞獨逺心與至境冥符志與四時消息豈知蒼生倒懸四海待拯孔聖車不停軌墨子駕不俟旦皆以黔首之禍不可不救先生懷濟世之才故遣使者虛左授綏使至瑀指翔鴻示之曰此鳥安可籠哉

養恬生智見獨善之天機原道立言爲兼濟之法利窮堅老壯協用嚴持

贈別

潘佑

莊周有言曰得者時也失者順也安時而處順哀樂不能入也佑常佩服於斯言夫得者謂如人之生也自一歲二歲至於百歲自少而得壯自壯而得老歲數之來不可卻也此豈非得之者時也失之者亦如一歲二歲至於百歲若暮之失早今之失昔從壯而失少從老而失壯行年之去不可畱也此豈非失者順也天下之事皆然也來不可避去不可畱故安時而處順哀樂不能入也達人知我無柰物何物亦無可柰我何兩不相干故泛然之也故浩然之也乃自然之也不知其然而然故其視天下之事如奔車之歷蟻垤也值之非得也去之非失也安能分得失於其間結哀樂於其會耶如人一歲二歲至於百歲其間得失哀樂雜然繁苛當其時哀則戚戚而不可解樂則熙熙而不可易及其過而思之乃覺覺亦夢也則向之熙熙戚戚一何妄哉則後之視今亦由今之視昔也今之失何足介意耶燕之南越之北日月所生是爲中國日月東西出沒者是爲晝夜其間含齒戴發粒食衣蠒者是爲人一性之動是爲太易言性移易不定也或爲人或爲異類在性之所好而已剛柔動植云云而無窮者是爲物以聲相喚是爲名倍物相聚是爲利彚首而云云是爲事事往而記之於心或爲喜或爲悲或爲恨其名𨿽眾然皆一心之變也始則無物終復何有哉於是分彼我彼謂我爲彼我謂彼爲彼彼自謂我我亦自謂我使其交相指皆彼也自指射皆我也然終不知誰爲彼誰爲我也𨿽聖人不能定之且彊爲之治焉於是有或名商周或名秦漢治筠榖之膚舒而裁之謂之簡箋束毫末而染丹墨而縱橫之謂之文聚雲云之事而錄之謂之典籍後人視之謂之稽古世世相效而不知休息或至於道或溺於心謂之曰學或曰自古及今營營於其間者惟共一晝爾一晝之間而營萬世之務何異乎覺而憂夢夢而憂覺也日月星辰丘陵山澤如故也含齒戴發剛柔動植者云云而不已也往所謂商周秦漢或爭而得之者或爭而失之者今何有焉今予視之眞覺之視夢也豈若體道安生而淸虛爲任哉天下之事其未至也無狀也方今無住也已往無物也予今營營復何求耶然而貪欲而好利系心於得失者局促若轅下駒安得懸解如列子能言如莊周者發言如雷注耳如風焚天下之轅釋天下之駒浩浩然復歸無物至於無言歟僕舊之所言如此足下之行也錄以贈行足下局促之甚者其心已病矣聞吾此言病其瘳乎

孔旻先生詩

怒气劇炎火焚和徒自傷觸來勿與競事過心淸涼

禪道同功修養訣【並序】

余立此訣爲圓學者或成勝定或致長生禪家學無生道家學長生體勢微分自然皆應智力深淺系乎人焉

心息相依息調心靜【此兩句禪家之語子添兩句在其下】靜調久久可成勝定神气相合气和神淸【今翻爲道家之語亦添兩句在其下】淸和久久可致長生

澶淵晁公別錄五事

李淑

公少時嘗聞方士之說人耳有靈響目有神光自爾聽於靜中若鈴聲逺聞耆年之後愈覺淸澈夜半睡覺卽鏗琤之響益爲纎亮公自名之曰三妙音一曰幽泉潄玉二曰淸磬搖空三曰秋蟬曵緒天禧後常覺目有神光如圓錢如片月或隔帷箔光如電烻後又有圓光或紅或白其中有一點如鑑中照道裝像嘗自爲文志其事

右一

公冠歲遇髙士劉惟一訪以生滅之事劉曰人常不死公駭之劉曰形死性不滅公始悟其說自玆畱意禪觀老而愈篤

右二

公嘗令畫者王端圖二像一朝服者錢思公爲贊一道服者南陽楊文公爲贊議者謂公邀二君爲贊出處之際有深意焉

右三

公嘗語諸子曰予年八十而有十勝利謂神爽气淸耳聰目明腰直腳輕身康心喜寢甘食羙也

右四

公嘗夢遊西北方國有人導入大山洞中羣僧列若誦經然公合掌加頂致禮之有道士角冠黃衣詣公作禮貎甚恭公亟避之又徧覧聖眾竟寤而記異後一月公薨

右五

道院集要卷三

