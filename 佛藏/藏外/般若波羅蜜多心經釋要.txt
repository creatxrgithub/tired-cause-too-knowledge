

般若波羅蜜多心經釋要

明菩薩沙彌智旭述

此直指吾人現前一念介爾之心。卽是三般若也。夫心佛眾生三無差別。但以生法太廣。佛法太髙。初心之人惟觀心爲易。是故大部六百餘卷。旣約佛法及眾生法。廣明般若。今但直約心法顯示般若。然大部𨿽廣明佛法及眾生法。未嘗不卽心法。今文𨿽直明心法。未嘗不具佛法及眾生法。故得名爲三無差別也。以吾人現前一念介爾之心。虛明洞徹。了了常知。不在內外中間諸處。亦無過現未來形迹。卽是觀照般若。以吾人現前一念介爾之心。炳現根身器界。乃至十界。假實國土。平等印持。不前不後。同時頓具。卽是文字般若。蓋山河大地明暗色空等一切諸境界。性無非文字。不但紙墨語言爲文字也。以吾人現前一念介爾之心。所有知覺之性。及與境界之性。無分無劑。無能無所。無是非是。統惟一法界體。卽是實相般若。實相般若。非彼岸非此岸。達此現前一念之實相。故生死卽涅槃。名波羅蜜。觀照般若。亦非彼岸非此岸。照此現前一念卽實相。故卽惑成智。名波羅蜜。文字般若。亦非彼岸非此岸。顯此現前一念卽實相。故卽結業是解脫名波羅蜜。是故此心。卽三般若。三般若只是一心。此理常然不可攺變。故名爲經。依此成行。三世諸佛菩薩之所共遵。故名爲經。說此法門。天魔外道不能亂壞。故名爲經。

觀自在菩薩。行深般若波羅蜜多時。照見五蘊皆空。度一切苦厄。

要知山下路。順問過來人。故舉觀心行成者爲榜樣也。觀者能觀之智。卽一心三觀。通名觀照般若也。自在者。繇證實相理諦。於諸境界得大解脫也。菩薩翻覺有情。乃自利利他之號。智契實相。則自利滿足。智宣文字。則利他普徧。故名菩薩。此明能行之人也。深般若波羅蜜多者。三智一心中得。權教三乘所不能共。故名爲深。此總明所行之法也。時者。追指曠劫以前而言。從此一得相應。則直至盡未來際。終始不離深般若矣。照見者。別明能觀之智。卽觀照般若。五蘊者。別明所觀之境。卽文字般若。皆空者。別明所顯之諦卽實相般若。五陰無不卽空假中。四句咸離。百非性絕。彊名爲空耳。度一切苦厄者。自出二死苦因苦果。亦令法界眾生同出二死因果。卽是行法之效。亦卽波羅蜜多也。

舍利子。色不異空。空不異色。色卽是空。空卽是色。受想行識。亦復如是。舍利子。是諸法空相。不生不滅。不垢不淨。不增不減。是故空中無色。無受想行識。無眼耳鼻舌身意。無色聲香味觸法。無眼界。乃至無意識界。無無明。亦無無明盡。乃至無老死。亦無老死盡。無苦集滅道。無智亦無得。以無所得故。

此廣釋五蘊皆空之境諦。而觀照自在其中。以非觀照不能了達此境諦。故夫心者。不起則已。介爾有心。則必頓現根身器界。名爲色蘊。則必領納諸苦樂境。名爲受蘊。則必取相施設名言。名爲想蘊。則必生滅遷流不停。名爲行蘊。則必了了分別諸法。名爲識蘊。是知隨其所起介爾之心。法爾具足五疊渾濁。今以甚深般若照之。了知色惟是心。別無實色。一切根身器界。皆如空華夢物。故色不異空。空亦惟心。別無異空。設有一法過涅槃者。我亦說爲如幻如夢。故空不異色。旣云不異。已是相卽。猶恐封迷情者。尙作翻手覆手之解。故重示云。色卽是空。空卽是色。謂隨拈一微塵色體。卽法界橫徧豎窮。故卽是空。所謂全事卽理。無有少許理性而不在此事中。卽此微塵所具眞空全理。還卽頓具法界全事。故卽是色。所稱全理卽事。無有少許事相而不在此理中。斯則當體絕待。更無二物。旣於色蘊了達此實相已。受想行識例皆可知。又恐執迷之人。謂此五蘊實相。從照見生。故更申示之曰。是五蘊諸法。當體卽是眞空實相。本自如斯。非實相生而五蘊滅。以五蘊本自不生不滅。故名爲空相耳。又恐迷者。謂此五蘊空相𨿽非生滅。而有垢淨。謂凡夫隨於染緣則垢。聖人隨於淨緣則淨。故更申示之曰。凡夫五蘊亦卽空相。聖人五蘊亦卽空相。何垢淨之有哉。又恐迷者。謂此五蘊空相。𨿽無垢淨而有增減。謂凡夫迷。故生死浩然爲增。徳相隱覆爲減。聖人悟。故照用無盡爲增。惑業消亡爲減。故更申示之曰。迷時亦只此諸法空相。悟時亦只此諸法空相。何增減之有哉。旣向五蘊發明此妙諦已。遂卽廣歷一切差別法相。融絕聖凡情見而曰。是故空中無色。乃至亦無得也。然所謂無色乃至亦無得者。豈俟融絕而後無哉。良以本無所得故也。本無所得名之爲諦。了此無得名之爲觀。而總不離五蘊爲所觀境。若境若諦若觀。又總不離現前一念介爾之心。一心宛具三義諦卽實相。觀卽觀照。境卽文字。不縱橫並別。亦非一異。故名爲深般若也。

菩提薩埵。依般若波羅蜜多。故心無掛礙。無掛礙。故無有恐怖。遠離顚倒夢想。究竟涅槃三世諸佛。依般若波羅蜜多。故得阿耨多羅三藐三菩提。故知般若波羅蜜多。是大神咒。是大明咒。是無上咒。是無等等咒。能除一切苦。眞實不虛。

此徧舉菩薩諸佛爲證。而明此深般若。眞能度一切苦厄。所謂過去諸如來。斯門已成就。現在諸菩薩。今各入圓明。未來修學人。當依如是法。非惟觀世音也。無掛礙。則結業卽解脫。究竟方便淨涅槃。無恐怖。則苦果卽法身。究竟性淨涅槃。遠離顚倒夢想。則煩惑卽智明。究竟圓淨涅槃。依實相般若。得眞性菩提。依觀照般若。得實智菩提。依文字般若。得方便菩提。菩提是如如智。智必冥理。涅槃是如如理。理必契智。故影略而互言之。此深般若。卽大神咒。具妙用故。卽大明咒。智照相故。卽無上咒。實相體故。卽無等等咒。無有一法能等此心。此心能等一切諸法。令其同歸實相印故。此之心咒。的的能除自他分段變易諸苦因果。眞實不虛應諦信也。

故說般若波羅蜜多咒。卽說咒曰。揭諦揭諦。波羅揭諦。波羅僧揭諦。菩提薩婆訶。

前之顯說旣指般若卽咒。此之密說。須知咒卽般若。然顯說而又密說者。顯密各具四悉檀益故。正以不翻爲妙。不宜穿鑿。

般若波羅蜜多心經釋要

