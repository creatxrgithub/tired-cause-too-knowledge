

金剛般若波羅蜜經破空論

姚秦三藏法師鳩摩羅什譯經

明菩薩沙彌智旭際明造論

自序金剛般若波羅蜜經破空論原跋

自序

經云。寧起有見如須彌山。勿起惡取空見如芥子許。蓋空見撥無因果。能斷五乘善根故也。然般若如大火聚。四面皆不可觸。觸則被燒。苟不取著。則溫身熟食除冥。以諭四門皆可入道。又何爲獨破空哉。須知空句破。則四句皆破。破空句。正所以顯空門。空門顯。四門皆顯。菩薩欲具一切佛法。當學般若。般若何止破空相始教而已。且如此經。一則云有持戒修福者。於此章句能生信心。再則云應無所住而生其心。應生無所住心。繼又云以無我無人無眾生無壽者。修一切善法卽得阿耨多羅三藐三菩提。乃至云發阿耨多羅三藐三菩提心者。於法不說斷滅相。是豈非實相大乘之正印乎。是爲序。

如來證得色平等故。眼不管妍醜之色。能使地獄天宮。皆爲淨土。如來證得聲平等故。耳不分毀譽之聲。能使天魔惡聲。化爲贊頌。如來證得香平等故。鼻不辧香臭之气。能使幻土廁室。化爲香殿。如來證得味平等故。舌不揀甜苦之味。能使食中毒藥化成甘露。如來證得觸平等故。身不避澀滑之觸。能使魔軍刀箭化成天華。如來證得法平等故。意不隨假實之法。不爲物轉。恆能轉物。具足無量不可思議神通妙用。

金剛般若波羅蜜經破空論

姚秦三藏法師鳩摩羅什譯經

明菩薩沙彌智旭際明造論

稽首實相三般若本離四句及百非滿分修證福慧尊性修慈誓冥加被爲治羣盲惡取空欲申如實不空義不空徧破眾戲論順悉檀故名破空

論曰。此歸命請加。以申造論立名之旨趣也。稽首者。首至地也。由意篤敬。動身發口。卽是三業翹勤供養也。實相者。非有相。非無相。非非有相。非非無相。非有無俱相。離一切相。徧爲一切諸法作相。故名實相。此實相者。卽是般若波羅蜜體。體自寂照。不可思議。如理而照。照不異寂。卽名觀照般若。如理詮寂。寂詮卽照。是名文字般若。夫實相者。爲觀照體。爲文字體。夫觀照者。照於實相。照於文字。夫文字者。詮於實相。詮於觀照。此一非一。舉一卽三。此三非三。言三卽一。爲令眾生頓悟諸法自體性故。但舉實相冠三般若。以實相體統諸法故。此之實相。本自非有。亦復非無。非亦有無。非非有無。實相離四句。故觀照文字亦離四句。四句旣離。百非自絕。以彼百非總不出四句故。此實相三法。不可思議。非修非證。而爲一切修証之本。滿修證者。謂諸如來。稱性而修。稱性而證。因果理窮無可加故。分修證者。謂諸菩薩全性成修全性作證。如入大海。漸次深故。福名福徳。慧名慧行。實相非福。而爲一切福徳之聚。稱性緣修。是成性福。實相非慧。而爲一切慧行之本。稱性眞修。是成性慧。依於文字。則有實相之福。福亦實相。具足福慧。作於觀照。則有實相之慧。慧亦實相。具足福慧。實相體尊。是故福慧修證。成兩足尊。復次。實相非福慧則不名尊。以一切眾生皆悉具足實相體故。福慧非實相。亦不名尊。以一切權小。縱有種種福慧。不成無上大菩提故。由性具義。妙修得成。由妙修義。性徳方顯。若但舉修徳不舉性徳者。則眾生與佛。條然隔別。生不能感佛不能應。若但舉性徳不舉修徳者。則佛與眾生。一味平等。佛非能加。生非所加。今以眾生性中諸佛修成之慈誓。加被諸佛性中眾生本具之修徳。能拔一切戲論苦。能與一切實相樂。性與性冥。修與修冥。性與修冥。修與性冥。性修不二。生佛體同。是故得成加被義也。復次。行人若身。身業。若口。口業。若意。意業。當體卽是實相。惟其當體卽實相故。則無能禮所禮差別之相。達此能所性非能所。非能所性。徧爲一切能所而作依止。無有一能一所而非實相全體大用。是故三業得爲能感。諸佛得爲所感。諸佛得爲能應。行人得爲所應。此卽歸命請加之旨趣也。

次申造論立名旨趣者。問曰。從上佛祖經論已足。何須更造此論。答曰。爲治羣盲惡取空故。一切眾生。生無慧目。不能得見實相眞體。亦復不知觀照。不知文字。猶如羣盲不見乳色。隨語生解。聞鶴謂動。聞雪謂冷等。聞此經者亦爾。經本破一切用令達實相。而羣盲但聞破相。便執非相。取著於空。成惡知見。破壞俗諦。撥無因果。是以佛言。寧起有見如須彌山。莫起空見如芥子許。而彼不知。實相𨿽復永離一切幻妄之相。體性不空。以其無始以來常恆不變。具足過恆沙等性徳之用。蓋不惟爲種種萬行之所莊嚴。而且萬行無非性具。無非性起。趣舉一行。無非實相。全體大用。無分無劑。互徧互融。體卽法界。義如是故。問曰。如是義者。卽已徧破一切戲論。所謂若有見戲論。若空見戲論。若亦有亦空見戲論。若非有非空見戲論。單四見戲論。復四見戲論。具足四見戲論。廣說乃至一百八見種種見网諸戲論等。無不破盡。何故立名爲破空耶。答曰。順悉檀故。名爲破空。悉檀有四。一世界悉檀。爲令眾生得歡喜故也。二爲人悉檀。爲令眾生生善根故。三對治悉檀。爲令眾生滅愛見故。四第一義悉檀。爲令眾生入深理故。今治惡取空見名爲破空。卽順對治悉檀義也。復次。於對治中仍具四悉。所謂自有眾生聞破空論而生歡喜。復有眾生善根增長。愛見消滅。證入實相。如是種種。爲益不同。以是因緣。須造論也。

金剛般若波羅蜜經﹝一﹞

體是至寶相不壞用能破物性常然以諭般若三非三通別咸成度無極

論曰。此一經之總題也。以對余經。則名爲別。以對經文。復名爲通。若別若通。所詮無二。故曰咸成度無極也。金剛者諭也。般若波羅蜜者法也。金中之剛。故名金剛。此寶貴重。以諭實相般若諸法中尊。其相堅固物不能壞。以諭觀照般若愛見莫侵。其用猛利能破一切。以諭文字般若能斷眾疑。復次。實相尊重故。觀照文字亦復尊重。觀照不壞故。卽是實相文字不壞。文字斷疑故。卽是實相觀照斷疑。譬如體是至寶。故不爲一切所壞。而能破一切也。不爲一切所壞。故能破一切而稱至寶也。能破一切。故名爲至寶。而物莫能壞也。一體三義。混之愈分。三義一體。派之愈合。實相常住爲體。體卽法身。觀照契理爲宗。宗卽般若。文字斷疑爲用。用卽解脫。總此三法爲名。借此三義爲諭。此之三義。其性常然。諸佛菩薩不能令增。一切眾生不能令減。非悟非迷。無彼無此。惟其不屬迷悟。故徧爲迷悟作依。惟其性無彼此。故依之成彼成此。梵語波羅蜜。此翻彼岸到。亦翻度無極也。迷實相而爲苦道。迷觀照而爲煩惱。迷解脫而爲結業。是以非此說此。說名生死無極之海。悟苦道卽法身。悟煩惱卽觀照。悟結業卽解脫。是以非彼說彼。說名度無極也。復次。前五度對波羅蜜。各有四句料簡。般若惟三句。一者非般若非波羅蜜。有爲諸福徳是。二者是般若非波羅蜜。相似諸智慧是。三者是般若是波羅蜜。此經所顯三般若是。更無是波羅蜜非般若句。以五度若非般若不能到彼岸故。以五度若到彼岸咸名爲般若故。故但說般若。卽爲具說六度萬行。當知六度萬行皆如金剛。離句絕非而非同斷滅。

如是我聞。一時佛在捨衛國祇樹給孤獨園。與大比丘眾千二百五十人俱。

第一義諦無聲字亦無時處主伴等爲利眾生轉法輪六種成就而證信

論曰。實相之體。名爲第一義諦。非能信非所信。非能聞非所聞。非三世所攝。非方隅所收。非主非伴。非一非多。而能所時處主伴一多。咸依實相而得成就。是故若知第一義諦非種種。而種種無非第一義諦者。則不壞假名而建實相。可與信入此經。卽通序而成別矣。

爾時世尊。食時著衣持缽。入舍衛大城乞食。於其城中次第乞已。還至本處。飯食訖。收衣缽。洗足已。敷座而坐。

衣食行坐事卽理一切毗尼皆佛行一一行中見實相護念付囑善應知

論曰。末世甫欲趣向大乘學深般若。便輕忽一切毗尼細行。輒云大道不拘小節。大象不由兔徑。豈思如來大聖法中之王。而著衣持缽乞食趺坐等。一一咸同比丘威儀。曾無稍異。故知全事卽理。設欲捨壞色三衣而空談慚愧忍辱之衣。何不並廢人間六味而空談法喜禪悅之味乎。昔髙峯妙禪師室中垂問云。大修行人。當遵佛行。因甚不守毗尼。蓋一切毗尼。無非佛行。安得名爲兔徑小節。旣是不遵佛行。豈名大修行人。須知卽一著衣。便具慚愧忍辱功徳之衣。卽一飯食。便具禪悅法喜出世之食。卽一行乞。便知如來行慈悲行。卽一趺坐。便知如來坐法空座。是故一一行門。無非實相。能令根熟菩薩。見諸如來。與其同行。得悟實相。名善護念。令根未熟菩薩。依此法律。正住增長。進趣實相。名善付囑也。由此得名爲發起序。

時長老須菩提。在大眾中。卽從座起。偏袒右肩。右膝著地。合掌恭敬而白佛言。希有世尊。如來善護念諸菩薩。善付囑諸菩薩。世尊。善男子善女人。發阿耨多羅三藐三菩提心。云何應住。云何降伏其心。

證實施權善鑑機護念付囑故希有發心應住降伏心般若相應此應問

論曰。以三義故嘆爲希有。實相般若難證難入。惟佛窮底。故爲希有。已證實智爲物施權。權實不二。故爲希有。知彼羣機有熟未熟。熟善護念。未熟付囑。於一切時一切行中。具斯二利。故爲希有。阿耨多羅三藐三菩提者。此翻無上正等正覺。乃一切種智之果。發心者。從因趣果之勝心也。入理般若名爲住。云何應住。是問住果。云何降伏其心。是問淨因。夫無上菩提。𨿽名爲果。體卽非果。發無上心。𨿽名爲因。體卽非因。非果非因。實相法身。體也。應住是觀照不壞。宗也。降伏是解脫斷惑。用也。故名般若相應問也。

佛言。善哉善哉。須菩提。如汝所說。如來善護念諸菩薩。善付囑諸菩薩。汝今諦聽。當爲汝說。善男子。善女人。發阿耨多羅三藐三菩提心。應如是住。如是降伏其心。惟然世尊。願樂欲聞。

契理契機故善善聞慧具足諦應思

論曰。自有契理而不契機者。如說大法。小機不堪。自有契機而不契理者。如說世善。不出生死。盡理而言。若非契理。決不契機。以理非權實。能權能實。權實皆理。如甘毒皆藥故。若非契機。亦決不契理。以說不當機。便成非量。如藥無貴賤。起病者良故。聞慧具足者。有聞無慧。如有燈無目。不見實相。有慧無聞。如暗室中坐。亦不見實相。誡令諦聽。爲具足聞慧故。爲引起思慧及修慧故。

佛告須菩提。諸菩薩摩訶薩。應如是降伏其心。所有一切眾生之類。若卵生。若胎生。若濕生。若化生。若有色。若無色。若有想。若無想。若非有想。非無想。我皆令入無餘涅槃而滅度之。如是滅度無量無數無邊眾生。實無眾生得滅度者。何以故。須菩提。若菩薩有我相人相眾生相壽者相。卽非菩薩。

廣大第一常不倒四心亦卽三回向如是誓願善修心能會一心三般若

論曰。廣大心者。亦名無邊心。謂所緣境徧。卽是橫四生。豎窮三界。四生爲能住。三界爲所住。依殼曰卵生。如魚鳥等。含藏曰胎生。如人畜等。假潤曰濕生。如虫蟻等。倏現曰化生。如諸天等。有色者欲色二界。無色者空等四天。於四空中。空處識處名有想。無所有處。連色界外道天。名無想。有頂眾生名非有想非無想。第一心者。亦名最上心。所謂我皆令入無餘涅槃而滅度之。此非小乘無餘涅槃。功徳施菩薩論云。無餘涅槃者。何義。謂了諸法無生性空。永息一切有患諸蘊。資用無邊。希有功徳。淸淨色相。圓滿莊嚴。廣利羣生。妙業無盡。天臺疏云。大乘以累無不盡徳無不圓名無餘也。常心者。亦名愛攝心。經云。如是滅度無量眾生實無眾生得滅度者。論云。菩薩慈愛一切眾生同於己故。眾生滅度卽我非他。是名愛攝。今謂此經文。應依論釋。蓋一心眾生𨿽復無量。總不離我同體心性。是故名爲自性眾生。須知實無心外眾生得滅度者。非不滅度自性眾生令證無餘涅槃樂也。夫眾生之界。本卽大涅槃界。由迷妄故生死浩然。譬如翳目妄見空華。今令覺悟本滅。卽名爲度。非有此岸可離。非有彼岸可到。若不達一切眾生卽我心性。便生彼我之心。不能愛攝。若不達一切生死體卽涅槃。便生難度之心。不能盡未來際行菩薩道。故實無者。爲遮心外計有眾生。及遮心內計有生死實法。非謂都不誓度自心如幻眾生。不顚倒心者。亦名正智心。經云。若菩薩有我相等卽非菩薩。四相是顚倒心。有則名非。無則名是。以失顯得也。宰主名我。形相名人。眾緣和合名眾生。相似相續名壽者。卽十六知見之四。略舉以顯補特伽羅妄執。此執若無。名得四智。四心亦卽三回向者。菩薩所修三種回向。謂回自向他。回因向果。回事向理。今廣大心卽回自向他義。第一心卽回因向果義。常心不顚倒心卽回事向理義。以此誓願。善降伏心。令因淸淨。則會一心三般若性。回自向他。會解脫性。諭如能破一切。回因向果。會觀照性。諭如物莫能壞。回事向理。會法身性。諭如體卽至寶。

復次。須菩提。菩薩於法。應無所住行於布施。所謂不住色布施。不住聲香味觸法布施。須菩提。菩薩應如是布施不住於相。何以故。若菩薩不住相布施。其福徳不可思量。須菩提。於意云何。東方虛空可思量不。不也。世尊。須菩提。南西北方四維上下虛空可思量不。不也。世尊。須菩提。菩薩無住相布施福徳。亦復如是不可思量。須菩提。菩薩但應如所教住。

一切無住是應住資生無畏法三檀一二三攝六度滿如虛空住是所教

論曰。前問及許。皆先住而後降者。從實智起權智也。今答中先降而後住者。從權智入實智也。以無所住法。住般若中。熾然修行六波羅蜜。而不取相。是故能令少施與虛空等。施有三種。一資生施。卽檀波羅蜜。二無畏施。卽尸羅羼提二波羅蜜。三者法施。卽毗離耶禪那般若三波羅蜜。不住六塵者。不著其因。不取其果。不著因者。不見我爲能施人爲受施物爲所施。以若我若人若物因緣無性故。如幻如夢故。惟心所現。因心成體。體卽法界故。不取果者。不爲貪求未來殊勝色等諸果報故。不住相者。相只是六塵。若因若果。蓋現前所有六度妙行。本皆實相舉體所成。是故隨舉一行。本卽實相。全體大用。譬如舉海成漚。舉漚攝海。而諸眾生住於相故。妄自計果計因。觀大觀小。若能稱性而住。不住諸相。譬如芥子中空與十方空。性無二無別。以空非內外彼此方隅形相。更無小空異大空故。無相之福。其福乃大。非謂無福。不住塵相名如教住。非無應住。是故善破惡取空見。

須菩提。於意云何。可以身相見如來不。不也。世尊。不可以身相得見如來。何以故。如來所說身相。卽非身相。佛告須菩提。凡所有相皆是虛妄。若見諸相非相。卽見如來。

如來果徳不思議身相非相卽實相不離諸相說非相於佛三身如是見

論曰。準余諸論。自此以下。皆爲問答遣疑也。恐有疑曰。菩薩施時不住於相。云何致成果時福相。故逆問曰。可以身相見如來不。尊者已達法身眞理。隨卽答曰。不可以身相得見如來。何以故。如來所說身相。卽非身相。蓋實相不變隨緣。說爲身相。隨緣不變。卽非身相。此則已悟報化非眞不離於眞。佛迎其解而廣之曰。凡所有相皆是虛妄。不惟取報化修徳之相。名爲虛妄。卽復取法身性徳之相。亦是虛妄。若見諸相非相。如達全波卽水。無別波相。全漚卽海。無別漚相。則不於法身外別取報化相。亦不於報化外別取法身相。而頭頭法法。皆是如來一體三身矣。

須菩提白佛言。世尊。頗有眾生得聞如是言說章句生實信不。佛告須菩提。莫作是說。如來滅後後五百歲。有持戒修福者。於此章句能生信心。以此爲實。當知是人。不於一佛二佛三四五佛而種善根。已於無量千萬佛所種諸善根。聞是章句。乃至一念生淨信者。須菩提。如來悉知悉見是諸眾生得如是無量福徳。何以故。是諸眾生。無復我相人相眾生相壽者相。無法相。亦無非法相。何以故。是諸眾生若心取相。卽爲著我人眾生壽者。若取法相。卽著我人眾生壽者。何以故。若取非法相。卽著我人眾生壽者。是故不應取法。不應取非法。以是義故。如來常說。汝等比丘知我說法如筏諭者。法尙應捨。何況非法。

持戒修福有智慧善根深故福徳多佛眼所見佛智知離我法執度彼岸

論曰。不住相施爲淸淨因。諸相非相爲淸淨果。超情離見。誰能信樂。尊者因此致疑。佛答釋云。莫作是說者。不定之辭也。若無三種善根。𨿽在佛世實信不生。若有三種善根。𨿽後後時能生淨信。三善根者。一持戒。二修福。三有智慧。一持戒者。功徳施云。過去生中見無量佛咸供養故。供養有三種。一給侍左右。二嚴辦所須。三詢承法要。能守護故。名曰尸羅。謂能善守六情根故。彼復有三。一能離尸羅。離於十不善業故。二能作尸羅。作於菩提分業故。三能趣尸羅。趣於第一義諦故。二修福者。功徳施云。種無貪等三善根故。質直柔和及智悲等。三有智慧者。了知生法二俱空故。知生空者。卽是無我人等相。知法空者卽是無法相亦無非法相。𨿽云二空。只是一理。不取則我法本空。一取則二俱成著。此三善根。前不兼後。後必具前。前二爲助。後一爲正。若無正信。則助善福微。若無助善。則正信不發。由根深故。福乃無量。佛智所知。現量而知。非比知也。佛眼所見。照窮因果。非肉眼也。世有侈談無相。而尸羅福徳置諸罔聞者。妄謂不著戒相。不知全墮破戒相中。妄謂不著福相。不知全墮眾罪相中。是以如來殷勤鄭重。特申誡云。何以故。若取非法相。卽著我人眾生壽者。蓋凡夫未達戒之與福。當體卽是無相。而欲別求無相戒福。不知一撥戒福法相。便墮非法相中。旣取非法。生執宛然。欲會二空。愈趨愈遠。故曰。法尙應捨。何況非法。猶佛頂所云。尙無不殺不盜不淫云何更隨殺盜淫事也。非法相如病。法相如藥。病盡藥除。何更取病。非法相如此岸。法相如筏。已度彼岸尙捨於筏。豈更作此岸事。若未到彼岸。只應痛捨非法此岸。不應輒捨法相之筏。若已到彼岸還來度生。只須用法相之筏。亦不須用此岸之非法。或於此岸示作警策。如婆藪調達等。又當別論。然今行人幸自捫心。

須菩提。於意云何。如來得阿耨多羅三藐三菩提耶。如來有所說法耶。須菩提言。如我解佛所說義。無有定法名阿耨多羅三藐三菩提。亦無有定法如來可說。何以故。如來所說法。皆不可取不可說。非法非非法。所以者何。一切賢聖。皆以無爲法而有差別。

法若可得及可說卽是有爲非實義所說非是無因緣順於賢聖無爲證

無爲差別義應知譬如丈尺虛空等

論曰。若復度彼岸時。法與非法皆捨。云何世尊得菩提法有所說耶。爲遣此疑。故設此問。尊者深會佛旨。故隨答言。無上菩提超情離見。卽是究竟彼岸。不但無非法相。亦無法相可得。故云無有定法名無上菩提。所證旣超情離見。所說亦超情離見。故云亦無有定法如來可說。何以故。實相彼岸。𨿽復言語道斷心行處滅。不可取說。而如來以四悉檀因緣故。亦可得說。但所說法。由其隨順四悉檀故。所以一文一句。罔不超情離見離過絕非。而皆不可取不可說非法非非法也。蓋不惟如來所證所說超情離見離過絕非。卽一切賢聖所證亦皆超情離見離過絕非。以一切賢聖同入無爲法故。旣曰無爲。云何差別。須知無爲無差別。差別不離無爲。譬如虛空非丈尺。丈尺顯虛空。又如入海漸次轉深。海非深淺。淺深皆海。以無爲法而有差別。則非斷無明矣。柰何執性奪修。許卽不許六耶。

須菩提。於意云何。若人滿三千大千世界七寶以用布施。是人所得福徳。寧爲多不。須菩提言。甚多世尊。何以故。是福徳卽非福徳性。是故如來說福徳多。若復有人於此經中受持。乃至四句偈等。爲他人說。其福勝彼。何以故。須菩提。一切諸佛及諸佛阿耨多羅三藐三菩提法。皆從此經出。須菩提。所謂佛法者。卽非佛法。

法施具足二莊嚴財施非因故非勝應知法施離取著取著不名爲受持

論曰。此以財施福徳。與法施爲格量也。財施𨿽多。於三檀中但屬資生。今能受持爲他人說。須具三種善根。如前所明。當知具足二莊嚴也。又財施若非般若爲導。則彼修癡福者。名爲第三世怨。以其增長生死。不動不出。故云卽是非福徳性。但是對少說多。多則有限。法施出生佛果功徳。是出世因。其福極勝。旣作此格量已。仍恐末世隨語生解。偏執此經以爲佛法。不復更修餘福。故復告云。所謂佛法者卽非佛法。蓋受一非余是名魔業故也。又復應知。旣一切佛法皆從此經出。則一切法皆卽此經。譬如金作種種器具。則種種器具皆金。故知六度萬行無非般若。若妄計此般若別是一法獨勝余法者。則便成非法矣。言乃至四句偈者。明其極少。隨以少文而攝全義。堪名一偈。無偏指也。

須菩提。於意云何。須陀洹能作是念。我得須陀洹果不。須菩提言。不也。世尊。何以故。須陀洹名爲入流。而無所入。不入色聲香味觸法。是名須陀洹。須菩提。於意云何。斯陀含能作是念。我得斯陀含果不。須菩提言。不也。世尊。何以故。斯陀含名一往來。而實無往來。是名斯陀含。須菩提。於意云何。阿那含能作是念。我得阿那含果不。須菩提言。不也。世尊。何以故。阿那含名爲不來。而實無不來。是故名阿那含。須菩提。於意云何。阿羅漢能作是念。我得阿羅漢道不。須菩提言。不也。世尊。何以故。實無有法名阿羅漢。世尊。若阿羅漢作是念。我得阿羅漢道。卽爲著我人眾生壽者。世尊。佛說我得無諍三昧。人中最爲第一。是第一離欲阿羅漢。世尊。我不作是念。我是離欲阿羅漢。世尊。我若作是念。我得阿羅漢道。世尊則不說須菩提是樂阿蘭那行者。以須菩提實無所行而名須菩提。是樂阿蘭那行。

以無爲法有差別四果智斷皆無生無諍離欲最寂靜無所行故如是行

論曰。此卽釋上一切賢聖。皆以無爲法而有差別之疑也。疑曰。旣稱無爲。那有差別。旣有差別。那是無爲。今明四果。同證無爲。不妨差別。𨿽有差別。皆證無爲。故大品云。須陀洹若智若斷。是菩薩無生法忍。乃至阿羅漢若智若斷。是菩薩無生法忍也。須陀洹此翻預流。亦翻逆流。言入流者。入卽是預。約聖法流言之。入亦名逆。約生死流言之。理實無入無出無逆無順。但以背覺合塵。假名爲出法性入生死。背塵合覺。假名爲逆生死預法性耳。無所入者無爲法性無能所故。非六塵故。眾生無始以來。迷情妄見。不脫六塵境界。乃至非想非非想定。只是意家微細法塵。若見道十六心滿。無漏智生。不見有少許法相可得。爾時初預無爲聖流。於無爲法中尙多差別。今時暗証之徒。不達法相。每取空寂以爲究竟。能所宛然。輒言無能無所。大似靈龜曳尾。轉掃轉多。不知彼所取空。不出二種。一者。逼拶功極。忽令世界身心平沈不現。如擊石火。似閃電光。瞥爾乍覩空寂。名豁達空。二者。平日習聞眞空言教。不解眞空旨趣。於習坐時。捨生取滅。念念希求空寂勝境。由功深故。空境現前。名變相空。此二種空。皆法塵攝。乃是定中獨頭意識所現相分。於須陀洹所證無爲。永非其分。以彼分別我執種子全未斷故。譬如認驢鞍橋。喚作阿爺下頷。豈不謬哉。是故末世狂禪。往往證此二種空後。方便破戒破見。自誤誤他。若實預流。云何破戒。破戒已非預流。云何濫叨極聖。而云無罪無果報耶。斯陀含名一往來。謂欲界九品思惑。前六品盡。余有三品故。一往天上。一來人間。便得漏盡。言實無往來者。如瓶中擎空本無出入故。阿那含名爲不來。謂欲思已盡。卽於上界入般涅槃。不復來生此欲界中。言實無不來者。彼界不增。欲界不減。如瓶貯空去。此本瓶地。虛空不減少故。阿羅漢名無著。亦名應供。亦名殺賊。亦名不生。三界諸惑永斷盡故。實無有法名爲不生。若有不生法可得。則能所宛然。四相全在。故尊者復述自行爲證。夫有欲則有諍。有諍則名喧雜。非眞寂靜。若有得有行。卽便有欲有諍。云何得名無諍。離欲故不思議。經云。佛問文殊。汝得不思議耶。文殊答言。不也。世尊。我卽不思議。云何以不思議得不思議。故知大小𨿽殊。冥會是一。故得援四果以證般若。末世禪講。各有以所得心。自是非他。熾然諍競。其違二空甚矣。

佛告須菩提。於意云何。如來昔在然燈佛所。於法有所得不。不也。世尊。如來於然燈佛所。於法實無所得。

悟無生忍獲授記無生無性無所得是故了無所得時方堪無上菩提記

論曰。四果旣不可得。無生法忍亦不可得。云何說言佛於然燈佛時得無生法忍耶。爲斷此疑。故言於法實無所得。實無所得。是名無生法忍。設有少法可得。皆是誑妄。譬如演若之頭。衣裏之珠。決定非從他得。然不得言無頭無珠也。

須菩提。於意云何。菩薩莊嚴佛土不。不也。世尊。何以故。莊嚴佛土者。卽非莊嚴。是名莊嚴。

四種佛土皆惟心心淨土淨離造作迷心嚴土嚴非嚴知土惟心嚴自在

論曰。無生法忍。旣無所得。攝取佛土。教化眾生。亦復無所得耶。爲斷此疑。故雲莊嚴佛土者。卽非莊嚴是名莊嚴。夫土有四種。一常寂光土。卽自受用處。二實報土。三方便土。四同居土。卽化眾生處。而皆不離自心。若自心無明。究竟永盡。卽莊嚴常寂光土畢竟淸淨。若爲攝化自心菩薩眾生。故莊嚴實報土令得淸淨。若爲攝化自心二乘眾生。故莊嚴方便土令得淸淨。若爲攝化自心六凡眾生。故莊嚴同居土令得淸淨。所化眾生。旣非性外。所取佛土豈離自心。故淨名云。隨其心淨則佛土淨。實非離於心性。別有外依報境可莊嚴也。是故諸佛心內種種眾生。還依淨心之業。隨其修力。生於眾生心內諸佛土中。所謂五濁障輕生同居淨。體法斷惑生方便淨。圓妙三觀生實報淨。究竟智斷生寂光淨。如此能化所化。能生所生。皆惟心故。性離造作。若達心外無土。淨心卽是淨土。終日莊嚴而無莊嚴之相可取。亦無莊嚴之相可著。是名眞實莊嚴佛土。能於一心性中。施設四種淨穢等土。橫豎示現。種種自在。若不達惟心。妄謂心外有土可施莊嚴。則是有相有爲。塵非常住。故云卽非莊嚴也。

是故須菩提。諸菩薩摩訶薩。應如是生淸淨心。不應住色生心。不應住聲香味觸法生心。應無所住而生其心。

生心無住二非二了無二義名淨心淨心云度淨土因是故菩薩應修學

論曰。此承上離相莊嚴之土。而正示離相莊嚴之行也。應如是生淸淨心者。卽是三檀六度妙行之心。以其不住色等六塵。故名淸淨。但誡令勿住六塵。非教令不生心也。終日生心。終日無住。終日無住。終日生心。惟生心故無住。惟無住故生心。說𨿽有二。義實非二。了此方名淨心。必尅淨土妙果。所以六祖一聞此語。頓悟眞乘。後世承言滯句。罕達深宗。惟幽溪師般若融心論。頗窺堂奧。今應略述其意。言無住者。不住諸有爲相也。言生心者。生六度萬行心也。自有生心而不能無住者。事度菩薩是也。自有無住而不能生心者。藏通二乘是也。自有先生心而後無住者。藏通佛果是也。自有先無住而後生心者。出假菩薩是也。自有無住非生心生心非無住者。別教地前是也。自有卽無住而生心卽生心而無住者。別教地上及圓教名字住去是也。別教𨿽界外法。於此二義。始猶分二。後方不二。惟圓教行人。從始至終。了達非二。是故圓觀取爲淨土眞因。復次。一切凡夫。妄於三界種種取著。恆住六塵究竟推之。心境遞遷。何嘗有住。是謂理卽無住。一切二乘。妄於偏眞。灰心泯智。離分段生。盡理言之。變易全在。何嘗不生。是謂理卽生心。圓人了知。住卽無住。無生卽生。從此故有名字無住生心。乃至究竟無住生心。復次。言無住者。不住生死。不住涅槃。不住二邊。不住中道。故名無住。言生心者。生上求心。生下化心。生折伏心。生攝受心。徧於法界。窮於三際。故名生心。今人聞空。便取於空。尙非無住少分之旨。況生淸淨心耶。

須菩提。譬如有人。身如須彌山王。於意云何。是身爲大不。須菩提言。甚大。世尊。何以故。佛說非身。是名大身。

妙髙山王勝一切而不取我是山王報佛非身亦如是無分別故名大身

論曰。若不取一切法者。云何諸佛得成徧滿自在身耶。爲斷此疑。故言非身是名大身。古論云。如須彌山王。勢力髙遠。故名爲大。而不取彼山王體。云我是山王。以無分別故受樂報。佛亦如是。以得無上法王體故名爲大身。而不取彼法王體。云我是法王。以無分別故。復次。須彌山王。止是片諭。以彼山王非余山故。佛以法界爲身。非如山王對小說大。一切諸法。皆卽佛身。是名大身。

須菩提。如恆河中所有沙數。如是沙等恆河。於意云何。是諸恆河沙。寧爲多不。須菩提言。甚多。世尊。但諸恆河尙多無數。何況其沙。須菩提。我今實言告汝。若有善男子善女人。以七寶滿爾所恆河沙數。三千大千世界。以用布施。得福多不。須菩提言。甚多。世尊。佛告須菩提。若善男子善女人。於此經中乃至受持四句偈等。爲他人說。而此福徳。勝前福徳。

功徳施云。此之勝諭。何不先舉。以諸凡夫未見眞實。先爲廣說。不生信解。漸次聞之乃生信故。復次。受持福多。以十三種因而得成福。所謂處可恭敬故。人可尊崇故。一切勝因故。彼義無上故。越內外多故。勝佛色因故。超內施福故。同佛出現故。希能信解故。難有修行故。信修果大故。信解成就故。威力無上故。世尊何故殷勤說此諸因相耶。以諸眾生。行資生施。求財位果。不持正法。斷諸苦因故。

復次。須菩提。隨說是經乃至四句偈等。當知此處。一切世間天人阿修羅皆應供養。如佛塔廟。

論曰。此卽處可恭敬也。以是轉法輪處故。

何況有人盡能受持讀誦。須菩提。當知是人。成就最上第一希有之法。若是經典所在之處。卽爲有佛若尊重弟子。

論曰。此卽人可尊崇也。領納無違曰受。終始不忘曰持。對捲曰讀。離捲曰誦。最上第一希有法。卽菩提也。成就故可尊崇。非果而果。卽爲有佛。非因而因。卽爲尊重弟子。謂文殊普賢等。私謂何況有人等是人可尊崇。經典所在等是法可貴重。以文字住世。能傳實相因果法故。亦可分爲二種福因。

爾時須菩提白佛言。世尊。當何名此經。我等云何奉持。佛告須菩提。是經名爲金剛般若波羅蜜。以是名字。汝當奉持。所以者何。須菩提。佛說般若波羅蜜。卽非般若波羅蜜。是名般若波羅蜜。

論曰。此卽一切勝因也。遵修爲奉。任宏爲持。金剛般若。破惑惑無不盡。照理理無不顯。體卽非破非顯。以般若離一切相卽一切法。非別有法名般若故。一切諸法皆般若故。如是奉持。能於世出世法。究竟達其本末邊際。名波羅蜜。

須菩提。於意云何。如來有所說法不。須菩提白佛言。世尊。如來無所說。

論曰。此卽彼義無上也。以般若波羅蜜中。文字性離。不可以文字而說取故。故云四十九年不說一字。所謂終日說而無說。非以默然爲不說也。若不了無上義。卽彼默然亦意言故。

須菩提。於意云何。三千大千世界所有微塵。是爲多不。須菩提言。甚多世尊。須菩提。諸微塵。如來說非微塵。是名微塵。如來說世界。非世界。是名世界。

論曰。此卽越內外多也。微塵指內多言。世界指外多言。微塵非微塵。則微塵不多而持經福多。名越內多。世界非世界。則世界不多而持經福多。名越外多。復次。凡愚不了諸法惟心。謂微塵積爲世界。世界析爲微塵。不知微塵非微塵。云何可積爲世界。世界非世界。云何可析爲微塵。惟般若菩薩。了知微塵世界無實性故。故云卽非微塵世界。了知無性之性。卽是微塵世界之實性故。故云是名微塵世界。斯則空有雙明。遮照不二。所以福徳超勝也。

須菩提。於意云何。可以三十二相見如來不。不也。世尊。不可以三十二相得見如來。何以故。如來說三十二相。卽是非相。是名三十二相。

論曰。此卽勝佛色因也。若據藏佛三十二相。積百福成一相。治大千盲人愈爲一福等。則以積福爲因。然使不達法身應本。不達性具相好。則應化身相。終歸無常。豈可以此見如來耶。般若菩薩深知法身非相。具一切相。隨拈一相。皆極塵剎相海不可思議。安得定作相解。故云卽是非相。是名微妙淨法身具相三十二。相相皆法界也。

須菩提。若有善男子善女人。以恆河沙等身命布施。若復有人。於此經中乃至受持四句偈等。爲他人說其福甚多。

論曰。此卽超內施福也。七寶乃至國城妻子名爲外施。今施身命名爲內施。內施福徳。𨿽復倍多。以格持經。終不能及。以施身未必永斷身因。持經法施能斷自他生死因故。

爾時須菩提。聞說是經。深解義趣。涕淚悲泣而白佛言。希有。世尊。佛說如是甚深經典。我從昔來所得慧眼。未曾得聞如是之經。

論曰。此卽同佛出現也。佛興於世。薄福難遇。此經亦然。預聞者少。須菩提隨佛覺悟。於此正法。昔尙不聞。是故希有同於佛現。

世尊。若復有人。得聞是經。信心淸淨。卽生實相。當知是人。成就第一希有功徳。世尊。是實相者。卽是非相。是故如來說名實相。

論曰。此卽希能信解也。聞慧淸淨。登圓五品。名爲得聞。思慧淸淨。垢落根淨。名信心淸淨。修慧成就。分破分顯。名生實相。任運決至大菩提果。名爲成就第一希有功徳。實相無生而言生者。猶大品所明諸法不生而般若生。蓋解諸法本自不生卽是無生。觀智現前。說名爲生也。實相卽是非相者。非有相。非無相。非亦有亦無相。非非有非無相。以要言之。離一切相卽一切法。離卽離非。是卽非卽。故名實相。

世尊。我今得聞如是經典。信解受持。不足爲難。若當來世後五百歲。其有眾生得聞是經。信解受持。是人卽爲第一希有。

論曰。此卽難有修行也。末世障深。故信解受持倍爲希有。

何以故。此人無我相。無人相。無眾生相。無壽者相。所以者何。我相卽是非相。人相眾生相壽者相卽是非相。何以故。離一切諸相。卽名諸佛。

論曰。此卽信修大果也。設復計有少許我人等相。決不能信此經。設於此經信解受持。決能了達我人等相。當體卽是無相。如翳盡華亡。華處卽是空處。非滅華而取空也。是故離一切華相。亦離別取空相。卽名諸佛證大果矣。

佛告須菩提。如是如是。若復有人得聞是經。不驚不怖不畏。當知是人甚爲希有。

論曰。此卽信解成就也。疏云。一往怛愕名驚。心膽怯弱名怖。深惡前事名畏。又驚是始行。怖是二乘。畏是外道。又初聞經不驚。次思議不怖。後修行不畏。

何以故。須菩提。如來說第一波羅蜜。卽非第一波羅蜜。是名第一波羅蜜。

論曰。此卽威力無上也。據功徳施論云。經曰。須菩提。如來說第一波羅蜜。須菩提。此第一波羅蜜。如來說。彼無量諸佛亦如是說。釋曰。云何名第一。無與等者故。云何無與等。一切佛法中威力最勝故。一切諸佛同演說故。今經無諸佛同說之文。直云卽非第一波羅蜜。是名第一波羅蜜。當知第一波羅蜜。統一切法。無有一法。獨是第一。亦無一法而非第一。如轉輪王之所統禦。一切皆是輪王境界。設無輪王則無所統設。無所統亦不名輪王也。齊此是明十三種因。持經之福。多於寶施。以頌攝曰。

處尊人重經同佛一切勝因義無上越內外多勝色因超內施福同佛現

希能信解難修行果大成就威無上是故受持說此經沙界寶施福非類

須菩提。忍辱波羅蜜。如來說非忍辱波羅蜜。是名忍辱波羅蜜。何以故。須菩提。如我昔爲歌利王割截身體。我於爾時無我相無人相無眾生相無壽者相。何以故。我於往昔節節支解時。若有我相人相眾生相壽者相。應生嗔恨。須菩提。又念過去於五百世作忍辱仙人。於爾所世無我相無人相無眾生相無壽者相。是故須菩提。菩薩應離一切相發阿耨多羅三藐三菩提心。不應住色生心。不應住聲香味觸法生心。應生無所住心。若心有住。卽爲非住。是故佛說菩薩心不應住色布施。須菩提。菩薩爲利益一切眾生故。應如是布施。如來說一切諸相卽是非相。又說一切眾生卽非眾生。

忍卽般若離四相三施六度亦復然是故應生無住心利益一切如幻眾

論曰。若佛法中惟般若第一。何必更修余行。爲遣此疑。故言忍辱卽非忍辱等。以般若攝一切行。一切行皆是般若故也。遂引往昔妙行爲證。言無我相等者。直是了達生空不起我人等想。亦非頑然無想。設使頑無分別。則是愚癡。癡心作因。嗔念還起。縱令竟同木石。終非般若妙智。今以正慧觀察。了知人我本空。故於惡王起大慈悲。興大誓願。乃至成佛最先度之。須知五百世中爲忍辱仙修持般若。其來久矣。是故一切菩薩。皆應如此離相發心。言離相者。卽是不住六塵等相。言生心者。卽是常發大菩提心。若心有住卽爲非所應住。旣達無住。應行三檀妙行。蓋不可因於布施。而遂取著六塵。尢不可希心無住而遂息其三施。以菩薩之法。爲欲利益一切眾生故也。又恐人生於空見。謂旣云離一切相。如何行施利生。故釋之曰。如來說一切諸相。當體卽是非相。不是撥相而別求非相。又恐人生於有見。謂旣云利益眾生。如何無眾生相。故釋之曰。又說一切眾生卽非眾生。此正欲人行卽相離相之施。利無生幻生之眾也。

須菩提。如來是眞語者。實語者。如語者。不誑語者。不異語者。須菩提。如來所得法。此法無實無虛。

不僞無虛必當理非妄始終能具照證法無實亦無虛以是因緣應諦信

論曰。若諸佛離一切相證法無性。世間以何相故而信知耶。爲斷此疑。故言是眞語等。眞是不僞。譬如世人爲名利故。未證言證。卽是僞語。如來不爾。現證無上大菩提故。實是無虛。譬如世人。貪鄙矯妄。𨿽曾獲通。自知已失。有人來問。但云先得。卽是虛語。如來不爾。於大菩提無退失故。如者當理。譬如世人修得四禪。心暫不生。相同寂滅。便向人說。我證涅槃。名不當理。如來不爾。眞實證於大涅槃故。不誑者非是幻妄。譬如愚夫。於幹城幻事鏡像水月及陽焰等。非有計有。妄生取著。種種言說。名爲誑語。如來不爾。證法實相。是第一義眞現量故。不異者。始終無二。譬如術士。於過去事。以其伎能懸遠推測。或然不然。或應不應。則有異語。如來不爾。大圓鏡智。普照三世。洞悉始末。無有遺余。觀彼久遠。猶若今日。盡未來際。悉見悉知。所說事理。皆無異故。復次。如來所得法。卽是一切法之實性。實性無性。無性之性。乃爲實性。設於一切法有所取著。則實語是虛語。以其生語見法見。不知實性本無性故。若於一切法無所取著。則虛語是實語。以其不生語見法見。了知無性卽實性故。故云此法無實無虛。如此五語。如此妙法。應諦信也。

須菩提。若菩薩心住於法而行布施。如人入闇。卽無所見。若菩薩心不住法而行布施。如人有目。日光明照。見種種色。

發心修行及慧照三事互資無先後如目與色及光明展轉相資成見義

論曰。若法無生無性。非實非妄。卽是諸佛第一義身。何故菩薩須行施等。旣已熾然行施。云何復云不住法耶。爲遣此疑。遂說明闇二諭。取相則闇。達理則明。此以目諭所發之心。種種色諭三施萬行。日光諭般若妙慧也。推此諭意。若不發心。則𨿽常居般若萬行光明鏡中。亦無所見。譬如日光明照諸色。而無目者終無所見。及無萬行。則發心般若亦爲虛設。譬如無種種色。用目與日何爲。今爲行施菩薩而說。故但舉二諭耳。

須菩提。當來之世。若有善男子善女人。能於此經受持讀誦。卽爲如來。以佛智慧。悉知是人悉見是人。皆得成就無量無邊功徳。須菩提。若有善男子善女人。初日分以恆河沙等身布施。中日分復以恆河沙等身布施。後日分亦以恆河沙等身布施。如是無量百千萬億劫以身布施。若復有人。聞此經典信心不逆。其福勝彼。何況書寫受持讀誦爲人解說。須菩提。以要言之。是經有不可思議不可稱量無邊功徳。如來爲發大乘者說。爲發最上乘者說。若有人能受持讀誦廣爲人說。如來悉知是人悉見是人。皆得成就不可量不可稱無有邊不可思議功徳。如是人等。卽爲荷擔如來阿耨多羅三藐三菩提。何以故。須菩提。若樂小法者。著我見人見眾生見壽者見。則於此經不能聽受讀誦爲人解說。須菩提。在在處處。若有此經。一切世間天人阿修羅所應供養。當知此處卽爲是塔。皆應恭敬作禮圍繞。以諸華香而散其處。復次。須菩提。善男子善女人。受持讀誦此經。若爲人輕賤。是人先世罪業。應墮惡道。以今世人輕賤故。先世罪業卽爲銷滅。當得阿耨多羅三藐三菩提。須菩提。我念過去無量阿僧祇劫。於然燈佛前。得值八百四千萬億那由他諸佛。悉皆供養承事。無空過者。若復有人。於後末世。能受持讀誦此經。所得功徳。於我所供養諸佛功徳。百分不及一。千萬億分。乃至算數譬諭所不能及。須菩提。若善男子善女人。於後末世有受持讀誦此經。所得功徳。我若具說者。或有人聞。心卽狂亂。狐疑不信。須菩提。當知是經。義不可思議。果報亦不可思議。

受持讀誦及如來成就功徳佛知見大事大時不能及以是大乘最上乘

荷擔菩提小不堪經處卽塔應供養銷滅夙業證菩提永超值佛昔功徳

具說能令淺識疑義及果報難思故

論曰。此廣顯受持功徳果報也。初總示云。受持讀誦卽爲如來。以其深悟實相。了知一切眾生。與佛無別。始從名字。終至究竟。位位皆卽佛故。次云以佛智慧悉知悉見等。謂知見其從因尅果此生餘生一切諸功徳也。次以八種殊勝顯其功徳。一者大事大時所不能及。恆河沙身是名大事。經無量劫是名大時。𨿽如此施。猶故不及持經福徳。以此施門。五通菩薩亦能爲之。未若此經正斷無明漏故。二者。此經如來爲發大乘最上乘者說。不是三乘共般若教。名爲大乘。於大乘中推爲圓頓菩薩。名發最上乘者。三者。如是人等。卽爲荷擔無上菩提。以其受持讀誦廣爲人說。紹隆佛種使不斷故。任持運行。猶如荷擔。四者。樂小法人不能受說。著我著見。故皆不堪。五者。在處有經卽爲是塔。法身舍利具足在故。六者。銷滅夙業。轉重令輕。不復墮惡道故。七者。當得菩提。以業旣銷。菩提之體自明淨故。八者。超於如來昔時值佛功徳。以如來昔在然燈佛前。𨿽值多佛。尙存有所得心。未達無相。不蒙授記。是故不及持經功徳。見然燈佛悟無生忍。爾時方與般若恆相應故。具此八種殊勝。故具說者。淺識之人必不能信。但總結云義不思議果報亦不可思議也。

爾時須菩提白佛言。世尊。善男子善女人。發阿耨多羅三藐三菩提心。云何應住。云何降伏其心。佛告須菩提。若善男子善女人。發阿耨多羅三藐三菩提心者。當生如是心。我應滅度一切眾生。滅度一切眾生已。而無有一眾生實滅度者。何以故。須菩提。若菩薩有我相人相眾生相壽者相。卽非菩薩。所以者何。須菩提。實無有法發阿耨多羅三藐三菩提心者。

發心應住及降伏亦無發住及降者不於心外有一法如是具顯淸淨因

論曰。此重遣菩薩心中微細我法二執。令盡淨無餘也。前文具明二空實義。寧有不盡。此重問者。略有二義。一者義旣如此不可思議。豈容湊泊。則諸菩薩發菩提心。畢竟云何應住云何降伏其心。二者旣言發心。便謂我能發心。旣言住無所住。便謂我能無住。旣言降伏其心。便謂我能降心。我法宛然。如何得與般若相應。此則特爲鈍根再求方便。佛仍告云。發菩提心者。當生如是心。乃至卽非菩薩等。所以酬其畢竟如何應住降伏之請。次又答云。實無有法發菩提心。則是蕩其我能發心無住降伏之執也。蓋發心者。祗是全性起修全修在性。心相尙不可得。豈別有法。令心得發。心無心相則我執何存。法無實法。則法執何有。情累旣淨。般若現前。旣非妄有。亦豈但空。離句絕非。因淸淨矣。

須菩提。於意云何。如來於然燈佛所。有法得阿耨多羅三藐三菩提不。不也。世尊。如我解佛所說義。佛於然燈佛所。無有法得阿耨多羅三藐三菩提。佛言。如是如是。須菩提。實無有法如來得阿耨多羅三藐三菩提。須菩提。若有法如來得阿耨多羅三藐三菩提者。然燈佛卽不與我授記。汝於來世當得作佛號釋迦牟尼。以實無有法得阿耨多羅三藐三菩提。是故然燈佛與我授記。作是言。汝於來世當得作佛號釋迦牟尼。何以故。如來者。卽諸法如義。若有人言。如來得阿耨多羅三藐三菩提。須菩提。實無有法佛得阿耨多羅三藐三菩提。須菩提。如來所得阿耨多羅三藐三菩提。於是中無實無虛。是故如來說一切法皆是佛法。須菩提。所言一切法者。卽非一切法。是故名一切法。須菩提。譬如人身長大。須菩提言。世尊。如來說人身長大。卽爲非大身。是名大身。

因無所得果亦然無法可得得授記諸法非法名佛法大身非身名佛身

論曰。若言實無有法發菩提心。云何而有授記作佛得菩提果之事。爲遣此疑。故明因旣無法可得。果亦無法可得。惟其了無所得。方堪授記。設有少法可得。便不與諸法如義相應。云何而可授記作佛耶。言諸法如義者。一切諸法。本原眞如性相常住。不變不異。今不過如法自性。來成正覺。故名如來。若言如來得證菩提。此是世俗言說。非實義也。以如來所得菩提只是卽心自性。如來別無可增故無實。眞得不顚倒覺。覺諸法之自性。故無虛。又菩提非一切法。故無實。一切法皆卽菩提。故無虛。又一切法皆卽菩提。故菩提無實。菩提非一切法。故菩提無虛。一切法皆是佛法者。以法界無外故。法界不變常隨緣故。故言一切法。法界隨緣常不變故。卽非一切法。法法皆是不變隨緣隨緣不變法界性故。是故名一切法。證此法界名爲法身。法身離一切相。卽一切法。非別有身。故非大身。法界爲身。故名大身。此證圓滿菩提歸無所得之妙莊嚴果也。

須菩提。菩薩亦如是。若作是言。我當滅度無量眾生。卽不名菩薩。何以故。須菩提。實無有法名爲菩薩。是故佛說一切法無我無人無眾生無壽者。須菩提。若菩薩作是言。我當莊嚴佛土。是不名菩薩。何以故。如來說莊嚴佛土者。卽非莊嚴。是名莊嚴。須菩提。若菩薩通達無我法者。如來說名眞是菩薩。

能度所度不可得能嚴所嚴亦復然無我無法善通達眞因淸淨宜修習

論曰。此承上廣明無得妙果。而勸修無得眞因也。蓋不但無心外眾生可度。無心外佛土可嚴。卽此心性之中。求一能度所度。能嚴所嚴。實法了不可得。以能所之性。只是卽心自性。無有少許我法而可得故。如此通達。卽名眞實菩薩。非謂有能通達有所通達也。

須菩提。於意云何。如來有肉眼不。如是世尊。如來有肉眼。須菩提。於意云何。如來有天眼不。如是世尊。如來有天眼。須菩提。於意云何。如來有慧眼不。如是世尊。如來有慧眼。須菩提。於意云何。如來有法眼不。如是世尊。如來有法眼。須菩提於意云何。如來有佛眼不。如是世尊。如來有佛眼。須菩提。於意云何。如恆河中所有沙。佛說是沙不。如是世尊。如來說是沙。須菩提。於意云何。如一恆河中所有沙。有如是沙等恆河。是諸恆河所有沙數。佛世界如是。寧爲多不。甚多。世尊。佛告須菩提。爾所國土中。所有眾生若干種心。如來悉知。何以故。如來說諸心皆爲非心。是名爲心。所以者何。須菩提。過去心不可得。現在心不可得。未來心不可得。須菩提。於意云何。若有人滿三千大千世界七寶。以用布施。是人以是因緣。得福多不。如是。世尊。此人以是因緣。得福甚多。須菩提。若福徳有實。如來不說得福徳多。以福徳無故。如來說得福徳多。

五眼具足成菩提了了見於恆沙界心卽非心福非福是故能所恆寂然

論曰。上明淸淨眞因。畢竟無我無法。則佛境界爲有爲無。爲遣此疑。故顯如來五眼。不有而有。眾心福徳不無而無。有無互彰。巧遮戲論。夫五眼者。能照之知見也。眾生諸心及施福者。所照之境界也。以前例後。則能照旣有。所照安得獨無。以後例前。則所照旣無。能照安得獨有。特以如來五眼。凡愚之所不達。以不達故。妄計爲無。今故特明具有。顯非斷空。眾心福徳。凡愚之所取著。以取著故。妄計爲實。今故特明其無。顯非有性。言五眼者。次第爲語。肉眼同人。見現前色。天眼同天。見障外色。慧眼示同二乘。見於眞空。法眼示同菩薩。見於俗諦。佛眼不共三乘。見於第一義諦。若圓融爲語。一眼一切眼。一切眼一眼。通照三諦。無有遺余。是故亦知爾所國土差別。亦知爾所眾心差別。亦知差別卽非差別。亦知爾所福徳。亦知福徳非實。若差別非差別福徳非福徳者。當知五眼卽非五眼。若以無礙妙智分別說爲五眼者。當知一法界中。分別說有種種世界種種眾心種種施因種種福果。亦爲不錯。不謬矣。依假名說。能照所照。皆悉歷然。依實義觀。所無別所。能無別能。故曰恆寂然也。

須菩提。於意云何。佛可以具足色身見不。不也。世尊。如來不應以具足色身見。何以故。如來說具足色身。卽非具足色身。是名具足色身。須菩提。於意云何。如來可以具足諸相見不。不也。世尊。如來不應以具足諸相見。何以故。如來說諸相具足。卽非具足。是名諸相具足。

色身相好離分劑應見如來淨法身

論曰。若佛境界。離有離無。色身相好。寧復非有。爲遣此疑。故明具足卽非具足。欲令卽於色身相好。達其無分無劑。得見如來淨法身故。淨法身者。法界爲體。不局丈六及四八故。彼丈六身及四八相。一一皆卽相好之海。不可但作丈六四八觀故。

須菩提。汝勿謂如來作是念。我當有所說法。莫作是念。何以故。若人言如來有所說法。卽爲謗佛。不能解我所說故。須菩提。說法者。無法可說。是名說法。

說無可說性自離解說非說始免謗

論曰。色身相好。旣非具足。說法度生。豈無語言分劑耶。云何眾生得承如來言說而解諸乘。爲遣此疑。故云。若言如來有所說法卽爲謗佛。以不能解我所說故。我所說者。無有少許法相可得。無所說相。無能說相。以諸法性無聲字故。以諸聲字性非聲字。卽是無性法故。此中無法可說一語。具遮二謗。一者爲遮有法可說謗故。二者爲遮總不說法謗故。謂說卽非說。非以杜口爲無說故。

爾時慧命須菩提白佛言。世尊。頗有眾生。於未來世聞說是法生信心不。佛言。須菩提。彼非眾生非不眾生。何以故。須菩提。眾生眾生者。如來說非眾生。是名眾生。

是法難信亦有信以諸眾生非生故

論曰。此重疑信受者難也。然眾生原非實有眾生之性。但一念迷惑。假名眾生。一念了悟。當體卽佛。佛與眾生。皆依俗諦言說建立。而終非有實性也。

須菩提白佛言。世尊。佛得阿耨多羅三藐三菩提。爲無所得耶。佛言。如是如是。須菩提。我於阿耨多羅三藐三菩提。乃至無有少法可得。是名阿耨多羅三藐三菩提。復次。須菩提。是法平等無有髙下。是名阿耨多羅三藐三菩提。以無我無人無眾生無壽者。修一切善法。卽得阿耨多羅三藐三菩提。須菩提。所言善法者。如來說卽非善法。是名善法。須菩提。若三千大千世界中所有諸須彌山王。如是等七寶聚。有人持用布施。若人以此般若波羅蜜經。乃至四句偈等。受持讀誦爲他人說。於前福徳。百分不及一。千萬億分乃至算數譬諭所不能及。

智無所得法平等善法非法成菩提全性起修修卽性是故持說功徳多

論曰。若第一義佛境界。色相言說皆不可得。法身體性。豈亦然耶。爲遣此疑。故曰我於無上菩提乃至無有少法可得。以是法平等無髙下故。請稍証之。一切法者只是六塵。色無髙下者。譬如一恆河水。魚龍視爲窟宅。修羅視爲刀杖。人間視爲淸泉。餓鬼視爲膿血。二乘了其本空。菩薩知其差別。佛眼知卽法界。而恆河水性無髙下。隨諸眾生妄見不同。當知一切諸色。亦復如是。聲無髙下音。譬如一咒。魔外聞之恐怖。佛子聞之安隱。又如魔以惡聲怖佛。反成贊詠。而北朝敗衂。風聲鶴唳。皆爲晉兵。當知一切諸聲。亦復如是。香無髙下者。譬如世間沈檀。蠅蚋聞卽遠去。幻士廁室。佛坐便成香殿等。味無髙下者。譬如目連缽飯。母揣便成火炭。饑世馬麥。佛受便如甘露等。觸無髙下者。譬如闇中捫膝。怖爲他人。龍雨刀杖。變成天華等。法無髙下者。譬如爲名利發菩提心。是三途因。爲斷邪殺婆羅門。轉增功徳等。是故一切諸法。其性平等。本無髙下。隨眾生心妄見髙下。而髙下悉皆無性。達此無性。名爲無上菩提。非別有少法可得也。旣顯示菩提無所得已。乃的示妙修之要云。以無我無人無眾生無壽者修一切善法。卽得無上菩提。蓋不達無我而修一切善法。止成人天僞果。不修一切善法而但證我空。止成二乘小果。妄言我法俱空而恣行惡法。則爲闡提獄種。惟以無我修一切善法。正所謂應無所住而生其心。故卽得無上菩提也。夫是法平等。無有髙下。卽境妙也。無我人眾生壽者。卽智妙也。修一切善法。卽行妙也。三法成乘。故得菩提。而又言善法卽非善法等者。爲遣疑故。恐有疑云。旣無少法可得。云何復修一切善法。此善法者。獨非法耶。今釋之曰。善法卽非善法。以善是對惡之名。因於惡法假名善法。若非對惡。無善名故。以諸善法惟心所修。心旣不有。善亦性空。不可得故。以諸善法。互具一切善惡諸法。性不定故。如布施持戒等。𨿽是善法。而名利矯飾心修之。是三塗因。人我勝負心修之。是修羅因。著相計果心修之。是人天因。出世滅苦心修之。是二乘因。利益眾生心修之。是菩薩因。法界平等心修之。是無上因。如是差別有無量故。以諸善法體卽法界。實相無相。不思議故。結云是名善法者。卽是對惡因緣故。惟心空寂故。出生十界故。全體法界故。如此善法。全性所起。故名爲修。全修卽性。故無實法。至圓至頓。了義了義。持說功徳。豈財施所可較哉。

須菩提。於意云何。汝等勿謂如來作是念我當度眾生。須菩提。莫作是念。何以故。實無有眾生如來度者。若有眾生如來度者。如來卽有我人眾生壽者。須菩提。如來說有我者。卽非有我。而凡夫之人。以爲有我。須菩提。凡夫者。如來說卽非凡夫。是名凡夫。

如生非生如是度說我無我亦復然凡亦非凡性自空是故假名皆不壞

論曰。前明眾生卽非眾生。如何復有經言。無量眾生以佛爲善知識。得脫諸苦。爲遣此疑。故雲實無眾生如來度者。以第一義中。佛與眾生皆無性故。以同體大悲。不於心外有眾生故。若實有眾生異於如來是所度者。如來卽有我等四相。須知如來𨿽復有時說我。但是假名。實非有我。而凡夫聞語起見。自生執著耳。又恐轉計凡夫是實有法。故隨釋云。卽非凡夫。以聖凡皆是假名。從來無實性故。言是名凡夫者。但是不壞假名而已。

須菩提。於意云何。可以三十二相觀如來不。須菩提言。如是如是。以三十二相觀如來。佛言。須菩提。若以三十二相觀如來者。轉輪聖王卽是如來。須菩提白佛言。世尊。如我解佛所說義。不應以三十二相觀如來。爾時世尊而說偈言。若以色見我。以音聲求我。是人行邪道。不能見如來。

如來不可以相觀遣著應知離四句

論曰。諸相非相。前已重重發明之矣。玆復設此問者。意欲其遣一切句。故不曰見如來而曰觀如來者。以如來卽諸法如義。則三十二相。獨非諸法。獨無如義可觀耶。故須菩提卽順答曰。如是如是。以三十二相觀如來。然諸佛法身。畢竟四句皆離。若直以三十二相而觀。則轉輪聖王。亦可爲如來矣。豈知如來法性身哉。尊者解旨。尋答不應。佛乃以偈述成。但舉一隅。若欲具足說者。卽色聲求固是邪道。離色聲求亦是邪道。亦卽亦離求。非卽非離求。均是邪道。據諸論本。皆有二偈。前一偈同。更一偈云。如來法爲身。但應觀法性。法性非所見。彼亦不能知。則文義俱全矣。

須菩提。汝若作是念。如來不以具足相故得阿耨多羅三藐三菩提。須菩提。莫作是念。如來不以具足相故得阿耨多羅三藐三菩提。須菩提。汝若作是念。發阿耨多羅三藐三菩提心者。說諸法斷滅。莫作是念。何以故。發阿耨多羅三藐三菩提心者。於法不說斷滅相。

四句皆離相好圓發心終不說斷滅

論曰。若如來不可以色聲求。乃至四句皆不可得。將無畢竟斷滅相耶。爲遣此疑。故曰莫作是念等。須知如來。惟其離四句故。所以無邊相好。皆得具足。設但如轉輪聖王。則捨身之後。相好卽滅。反成斷滅相矣。

須菩提。若菩薩以滿恆河沙等世界七寶。持用布施。若復有人。知一切法無我。得成於忍。此菩薩勝前菩薩所得福徳。何以故。須菩提。以諸菩薩不受福徳故。須菩提白佛言。世尊。云何菩薩不受福徳。須菩提。菩薩所作福徳。不應貪著。是故說不受福徳。

第一義忍此得成無著無貪福最勝

論曰。知法無我得成於忍。此般若功成也。由其不貪不著故。福徳無與等者。若有所受。便有分劑。

須菩提。若有人言。如來若來若去若坐若臥。是人不解我所說義。何以故。如來者。無所從來。亦無所去。故名如來。

如來無去亦無來果徳究竟不生故

論曰。若第一義無福可取。何故余經作如是說。如來福智資糧圓滿。坐菩提座趣於涅槃。爲遣此疑。故云。是人不解我所說義。以眞如無別處所可從彼來。生死無別處所可從此去。故以有緣則現。譬如水淸月現。月實不來。緣盡則隱。譬如水濁月隱。月實不去故。

須菩提。若善男子善女人。以三千大千世界碎爲微塵。於意云何。是微塵眾寧爲多不。須菩提言。甚多。世尊。何以故。若是微塵眾實有者。佛卽不說是微塵眾。所以者何。佛說微塵眾。卽非微塵眾。是名微塵眾。世尊。如來所說三千大千世界。卽非世界。是名世界。何以故。若世界實有者。卽是一合相。如來說一合相。卽非一合相。是名一合相。須菩提。一合相者。卽是不可說。但凡夫之人。貪著其事。

微塵世界有非有碎非可碎合非合如來果徳不可說一切譬諭無能諭

論曰。上明如來無所從來亦無所去。但以有緣則現。緣盡則隱。恐有疑云。佛眞法身。譬如世界。佛應化身。譬如微塵。復有疑云。迷涅槃成生死如碎界爲塵。悟生死成涅槃如合塵爲界耶。故今釋云。微塵卽非微塵。世界卽非世界。乃至一合相卽非一合相等。蓋法身應化。原非世界微塵可比。生死涅槃。亦非碎塵合界可諭。然卽此微塵便非微塵。卽此世界便非世界。碎無可碎。合無可合。但凡夫妄生貪著耳。

須菩提。若人言。佛說我見人見眾生見壽者見。須菩提。於意云何。是人解我所說義不。不也。世尊。是人不解如來所說義。何以故。世尊說我見人見眾生見壽者見。卽非我見人見眾生見壽者見。是名我見人見眾生見壽者見。

智者應知四見離說有非有解實義

論曰。此結顯四見本離。以爲修行般若之方便也。恐有疑云。佛破我人眾生壽者。爲其有故。若本無我人眾生壽者。何用破爲。譬如無病何須用藥。今明四見卽非四見。所以可破。如病非實病。所以可醫。翳非實體。所以可抉。但了四見本非四見。譬如了病非實。便可安心調理矣。正宗分竟。

須菩提。發阿耨多羅三藐三菩提心者。於一切法應如是知。如是見。如是信解。不生法相。須菩提。所言法相者。如來說卽非法相。是名法相。

如是知見及信解法相非相故不生。

論曰。此付囑流通也。如是者。廣指上文所說也。知見者。謂證時。信解者。修學時。正修學時不生法相。以法相卽非法相故。但依俗諦說名爲法相耳。

須菩提。若有人以滿無量阿僧祇世界七寶。持用布施。若有善男子善女人發菩提心者。持於此經乃至四句偈等。受持讀誦爲人演說。其福勝彼。

無量世界寶施福不如發心持說勝

論曰。此較量流通也。發菩提心。已爲大難。持說此經。倍爲希有。蓋不發菩提心者。不堪持說此經。發心而不持說此經。無以圓滿稱性福聚。今由發心及持說。故非施福所及也。功徳施論云。何故復說受持之福。欲令眾生畢竟信故。

云何爲人演說。不取於相。如如不動。何以故。一切有爲法。如夢幻泡影。如露亦如電。應作如是觀。

如理演說不取相觀察有爲體相故如是六諭或九十性卽無住大涅槃

論曰。此流通方法也。欲宏通此經者。須是不取於相。如於眞如。常不動故。言不動者。卽是不動空有等法。一切諸法。約眞諦邊一切皆空。約俗諦邊一切皆有。十界皆空。故非偏空。此空卽具一切法名爲眞如。十界皆有。故非偏有。此有卽泯一切相。亦名眞如。今以如智如於如理。故不取偏有相。不取偏空相。而空有等法皆得不動。又正演說時。不掛一糸字腳。以文字相卽解脫相故。不取演說相。亦不離文字而別取默然相也。何以故下。重示般若觀門。一切有爲法者。舉所觀境。卽指陰處界等。豎窮十界。橫色心。以要言之。種種假實國土。總名有爲。以是隨染淨緣成故。如夢幻泡影等者。示觀察門。此譯止有六諭。他譯九諭。謂星翳燈幻露泡夢電云。大品十諭。謂幻。焰。水月。虛空。響。幹城。夢。影。鏡像。化。然法數𨿽殊。理致惟一。今略爲三釋。一附事釋。二次第釋。三圓融釋。附事釋者。夢幻泡影。是無我觀。如露如電。是無常觀。色陰如夢。覺時不可得故。受想如幻。隨心變現故。行陰如泡。虛妄生滅故。識陰如影。無有實性故。色法如露。不久停故。心法如電。起卽滅故。二次第釋者。譬如夢等因緣妄有。一切有爲亦復如是。因緣妄有。無實體性。譬如夢等當體卽空。一切有爲亦復如是。當體卽空。非滅故空。譬如夢等種種變現。一切有爲亦復如是。種種變現。假名無量。譬如夢不異睡。幻不異本。泡不異水。影不異質。露不異濕。電不異光。一切有爲亦復如是。不異實相。三圓融釋者。卽一心三止三觀也。卽止而觀。故一切皆夢幻等。卽觀而止。故一切夢等悉皆如如。由此一心圓止觀力。則知一切諸法。皆卽無住大涅槃性。依此演說。卽是金剛般若波羅蜜也。

佛說是經已。長老須菩提。及諸比丘比丘尼優婆塞優婆夷。一切世間天人阿修羅。聞佛所說。皆大歡喜。信受奉行。

三事淸淨故歡喜二利具足成受行

論曰。此流通相貌也。一能說人淸淨。佛證金剛般若體故。遠離名利諸過患等。二所說法淸淨。無上正法實相印故。離於有無諸戲論等。三聞者得解脫淸淨。持戒修福。有正智慧。不驚不怖不畏。能深信故。不復取著法非法等。自利成就名信受。轉化他人名奉行也。

般若實相不思議如是妙義如大海仰承三寶勝威力演說此中一滴相

抉諸生盲空見膜令見實相如金剛回玆福利施羣生同成究竟度無極

金剛般若波羅蜜經破空論

江蘇通州白蒲馮勇成同子。昌祿昌祺媳徐氏張氏。孫廷爵廷獻廷棟孫媳沈氏。施洋五十圓敬刻金剛破空論一部金剛觀心釋一部心經釋要一部專爲

先遠祖宗及先考鳴臯府君。先妣﹝吳沈﹞太孺人。先室﹝吳陳﹞孺人下迨冢媳李孺人回向法界仗佛恩靈同遊華藏妙證菩提並祈家宅平安墳山淸吉昌祿等並祈

父身延齡益算。精神明快。兼爲子媳培植正因。愚者明。拙者智。昌祿自祈生生世世見佛持經心地玲瓏無有障礙。

同治十年秋如臯刻經處識

原跋金剛般若大旨。應無所住而生其心一語。足以蔽之。蓋無住正所謂應住。生心正所以降心也。而生心二字。尢爲下手工夫。以凡外不生出世心。故恆住生死。二乘不生上宏下化深心。故恆住涅槃。惟菩薩不住六塵而行六度。故能如所教住。名第一義住。亦名住於佛住。試玩經中勸生心處不一而足。如雲發阿耨多羅三藐三菩提心。又云應如是生淸淨心。又云信心淸淨則生實相。又云爲利益一切眾生應如是布施。又云於法不說斷滅相等。而中間一處。直云應生無所住心。由是觀之。若不生心修六度。則住斷滅相矣。故余嘗謂此經以實相爲體。觀照爲宗。文字爲用。舊云無相爲體。無住爲宗者非也。

