摩尼教殘經一

�若不遇緣﹐無由自脫﹐求解�「肉身本性﹐是一爲是二耶﹖一切諸聖﹐出現於世﹐施作方便﹐能救明性﹐得離眾苦﹐究竟安樂﹖」作是問己﹐曲躬恭敬﹐卻住一面。

爾時明使告阿馱言「善哉善哉﹗汝爲利益無量眾生﹐能問如此甚深祕義﹐汝今卽是一切世間盲迷眾生大善知識。我當爲汝分別解說﹐令汝疑网永斷無餘。

「汝等當知﹐卽此世界未立已前﹐淨風﹑善母二光明使﹐入於暗坑無明境界﹐拔擢﹑驍健﹑常勝﹐���大智甲五分明身﹐策持升進﹐令出五坑。其五類魔﹐黏五明身﹐如蠅著蜜﹐如鳥被黐﹐如魚吞鉤。以是義故﹐淨風明使以五類魔及五明身﹐二力和合﹐造成世界——十天八地。如是世界﹐卽是明身醫療藥堂﹐亦是暗魔禁系牢獄。其彼淨風及善母等﹐以巧方便﹐安立十天﹔次置業輪及日月宮﹐並下八地﹑三衣﹑三輪﹐乃至三災﹑鐵圍四院﹑未勞俱孚山﹐及諸小山﹑大海﹑江河﹐作如是等﹐建立世界。禁五類魔﹐皆於十三光明大力以爲囚縛。其十三種大勇力者﹐先意﹑淨風各五明子﹐及呼嚧瑟徳﹑勃嘍卟徳﹐並窣路沙羅夷等。其五明身猶如牢獄﹐五類諸魔同彼獄囚﹐淨風五子如掌獄官﹐說聽喚應如喝更者﹐其第十三窣路沙羅夷如斷事王。

「於是貪魔見斯事已﹐於其毒心﹐重興惡計﹕卽令路易及業羅泱﹐以像淨風及善母等﹐於中變化﹐造立人身﹐禁囚明性﹐放大世界。

如是毒惡貪欲肉身﹐𨿽復微小﹐一一皆放天地世界。業輪﹑星宿﹐三災﹑四圍﹑大海﹑江河﹑幹濕二地﹑艸木禽獸﹑山川堆阜﹑春夏秋冬﹑年月時日﹐乃至有礙無礙﹐無有一法﹐不像世界。諭若金師﹐摸白象形﹐寫指環內﹐於其象身﹐無有增減。人類世界﹐亦復如是。

「其彼淨風﹐取五類魔﹐於十三種光明淨體﹐囚禁束縛﹐不令自在。魔見是已﹐起貪毒心﹐以五明性﹐禁於肉身﹐爲小世界。炁以十三無明暗力﹐囚固束縛﹐不令自在。其彼貪魔﹐以淸淨气﹐禁於骨城﹐安置暗相﹐栽蒔死樹﹔又以妙風﹐禁於筋城﹐安置暗心﹐栽蒔死樹﹔又以明力﹐禁於脈城﹐安置暗念﹐栽蒔死樹﹔又以妙水﹐禁於肉城﹐安置暗思﹐栽蒔死樹﹔又以妙火﹐禁於皮城﹐安置暗意﹐栽蒔死樹。

「貪魔以此五毒死樹﹐栽於五種破壞地中﹐每令惑亂光明本性﹐抽彼客性﹐變成毒果。是暗相樹者﹐生於骨城﹐其果是怨﹔是暗心樹者﹐生於筋城﹐其果是嗔﹔其暗念樹者﹐生於脈城﹐其果是淫﹔其暗思樹者﹐生於肉城﹐其果是忿﹔其暗意樹者﹐生於皮城﹐其果是癡。如是五種骨﹑筋﹑脈﹑肉﹑皮等﹐以爲牢獄﹐禁五分身﹔亦如五明﹐囚諸魔類。又以怨憎﹑嗔恚﹑淫欲﹑忿怒及愚癡等﹐以爲獄官﹐放彼淨風五驍健子﹔中間貪欲﹐以像唱更說聽喚應﹔饞毒猛火﹐恣令自在﹐放窣路沙羅夷。

「其五明身﹐旣被如是苦切禁縛﹐廢忘本心﹐如狂如醉。猶如有人以眾毒蛇﹐編之爲籠﹐頭皆在內﹐吐毒縱橫﹔復取一人﹐倒懸於內﹐其人爾時爲毒所逼﹐及以倒懸﹐心意迷錯﹐無暇思惟父母親戚及本歡樂。今五明性在肉身中爲魔囚縛﹐晝夜受苦﹐亦復如是。

「又復淨風造二明船﹐於生死海運渡善子﹐達於本界﹐令光明性究竟安樂。怨魔貪主﹐見此事已﹐生嗔垢心﹐卽造二形雄雌等相﹐以放日月二大明船﹐惑亂明性﹐令升暗船﹐送入地獄﹐輪回五趣﹐備安諸苦﹐卒難解脫。

「若有明使﹐出興於世﹐教化眾生﹐令脫諸苦。先從耳門﹐降妙法音﹔後入故宅﹐持大神咒。禁眾毒蛇及諸惡獸﹐不令自在﹔復賫智斧﹐斬伐毒樹﹐除去株杌﹐並余穢艸。並令淸淨﹐嚴飾宮殿﹐敷致法座﹐而乃坐之。猶如國王破怨敵國﹐自於其中莊飾臺殿﹐安置寶座﹐平斷一切善惡人民。其惠明使﹐亦復如是。旣入故城﹐壞怨敵已﹐當卽分判明暗二力﹐不令雜亂。先降怨憎﹐禁於骨城﹐令其淨气﹐俱得離縛﹔次降嗔恚﹐禁於筋城﹐令淨妙風﹐卽得解脫﹔又伏淫欲﹐禁於脈城﹐令其妙水﹐卽便離縛﹕又伏忿怒﹐禁於肉城﹐令其妙水﹐卽便解脫﹔又伏愚癡﹐禁於皮城﹐令其妙火﹐俱得解脫。貪欲二魔﹐禁於中間﹔饑毒猛火﹐放令自在。猶如金師﹐將欲煉金﹐必先藉火﹔若不得火﹐煉卽不成。其惠明使﹐諭若金師﹐其癡畱而云匿﹐猶如金釙。其彼饑魔﹐卽是猛火﹐煉五分身﹐令使淸淨。惠明大使﹐於善身中﹐使用饑火﹐爲大利益。其五明力﹐住和合體。因彼善人﹐銓簡二力﹐各令分別。如此肉身﹐亦名故人。卽是骨﹑筋。脈﹑肉﹑皮﹐怨﹑嗔﹑淫﹑怒﹑癡﹐及貪﹑饞﹑淫﹐如是十三﹐共成一身﹐以像無始無明境界第二暗夜。卽是貪魔毒惡思惟諸不善性﹐所謂愚癡﹑淫欲﹑自譽﹑亂他﹑嗔恚﹑不淨﹑破壞﹑銷散﹑死亡﹑誑惑﹑返逆﹑暗相﹐如是等可畏無明暗夜十二暗時﹐卽是本出諸魔記驗。以是義故﹐惠明大智﹐以善方便﹐於此肉身﹐銓救明性﹐令得解脫。於己五醴﹐化出五施﹐資益明性。

「先從明相﹐化出憐湣﹐加被淨气﹔次從明心﹐化出具足﹐加被明力﹔又於明思﹐化出忍辱﹐加被淨水﹔又於明意﹐化出智惠﹐加被淨火。呼嚧瑟徳﹑勃嘍卟徳﹐於語藏中﹐加被智惠。其气﹑風﹑明﹑水﹑火﹐憐湣﹑誠信﹑具足﹑忍辱﹑智惠﹐及呼嚧瑟徳﹑勃嘍卟徳﹐與彼惠明﹐如是十三﹐以像淸淨光明世界明尊記驗。持具戒者﹐猶如日也。

「第二日者﹐卽是智惠十二大王﹐從惠明化﹐像日圓滿﹐具足記驗。第三日者﹐自是七種摩訶羅薩本﹐每入淸淨師僧身中﹐從惠明處﹐受得五施及十二時﹐成具足日﹐卽是窣路沙羅夷大力記驗。如是三日及以二夜﹐於其師僧乃至行者﹐並皆具有二界記驗。

「惑時故人與新智人共相鬥戰﹐如初貪魔擬侵明界。如斯記驗﹐從彼故人暗毒相中﹐化出諸魔﹐部共新人相體鬥戰。如其新人﹐不防記念﹐廢忘明相﹐卽有記驗﹕其人於行﹐無有憐湣﹐觸事生怨﹐卽污明性淸淨相體﹔寄住客性﹐亦被損壞。若當防護記念﹐警覺逆逐怨憎﹐當行憐湣。明性相體﹐還復淸淨﹔寄住客性﹐離諸危厄﹐歡喜踴躍﹐禮謝而去。

「惑時新人忘失記念﹐於暗心中化出諸魔﹐共新明心當卽鬥戰。於彼人身有大記驗﹕其人於行﹐無有誠信﹐觸事生嗔﹔寄住客性﹐當卽被染。明性心體﹐若還記念﹐不忘本心﹐令覺驅逐﹐嗔恚退散﹐誠信如故﹔寄住客性﹐免脫諸苦﹐達於本界。

「惑時新人忘失記念﹐卽被無明暗毒念中化出諸魔﹐共彼新人淸淨念體卽相鬥戰。當於是人有大記驗﹕其人於行﹐無有具足﹐欲心熾盛﹔寄住客性﹐卽當被染。如其是人記念不忘﹐於具足體善能防護﹐摧諸欲想﹐不令復起﹔寄住客性﹐免脫眾苦﹐俱時淸淨﹐達於本界。。亠＂

「或時於彼無明思中﹐化出諸魔﹐共新人思卽相鬥戰。如其是人廢忘本思﹐當有記驗﹕其人於行﹐卽無忍辱﹐觸事生怒﹔客主二性﹐俱時被染。如其是人記念不忘﹐覺來拒敵﹐怒心退謝﹐忍辱大力﹐還當扶護﹔寄住客性﹐欣然解脫﹐本性明白﹐思體如故。

「或時於彼無明意中﹐化出諸魔﹐卽共新人意體鬥戰。如其是人忘失本意﹐當有記驗﹕其人於行﹐多有愚癡﹕客主二性﹐俱被染污。如其是人記念不忘﹐愚癡若起﹐當卽自覺﹐速能降伏﹔策勤精進﹐成就智惠。寄住客性﹐因善業故﹐俱得淸淨﹔明性意體﹐湛然無穢。

「如是五種極大鬥戰﹐新人故人﹐時有一陣。新人因此五種勢力﹐防衛怨敵﹐如大世界諸聖記驗﹕憐湣以像持世明使﹐誠信以像十天大王﹐具足以像降魔勝使﹐忍辱以像地藏明使﹐智惠以像催光明使。爲此義故﹐過去諸聖及現在教﹐作如是說﹕出家之人﹐非共有礙﹐肉身相戰﹐乃是無礙。諸魔毒性﹐互相鬥戰﹐如此持戒淸淨師等﹐類同諸聖。何以故﹖降伏魔怨﹐不異聖故。

「或時故人兵眾退敗﹐惠明法相寬泰而遊。至於新人五種世界無量國土﹐乃入淸淨微妙相城。於其寶殿敷置法座﹐安處其中﹔乃至心﹑念﹑思﹑意等城﹐亦復如是﹐一一徧人。若其惠明遊於相城﹐皆知是師所說正法﹐皆悉微妙﹐樂說大明﹑三常﹑五大﹐神通變化﹐具足諸相﹔次於法中﹐專說憐湣。

「惑遊心城﹐當知是師樂說日月光明宮殿﹐神通變化﹐具足威力﹔次於法中﹐專說誠信。

「惑遊念城﹐當知是師樂說大相窣路沙羅夷﹐神通變化﹐具足默然﹔次於法中﹐專說具足。

「惑遊思城﹐當知是師樂說五明﹐神通變現﹔次於法中﹐專說忍辱。

「惑遊意城﹐當知是師樂說明使過去﹑未來及現在者﹐神通變化﹐隱現自在﹔次於法中﹐專說智惠。

「是故智惠諦觀是師﹐卽知惠明在何國土。若有淸淨電那勿等﹐如是住持無上正法﹐乃至命終不退轉者。命終已後﹐其彼故人及以兵眾﹑無明暗力﹐墮於地獄﹐無有出期。當卽惠明引己明軍﹑淸淨眷屬﹐直至明界﹐究竟無畏﹐常受快樂。

「《應輪經》云﹕『若電那勿等身具善法﹐光明父子及淨法風﹐皆於身中每常遊止。其明父者﹐卽是明界無上明尊﹔其明子者﹐卽是日月光明﹔淨法風者﹐卽是惠明。』

「《寧萬經》云﹕『若電那勿具善法者﹐淸淨光明﹐大力智慧﹐皆備在身。卽是新人﹐功徳具足。』

「汝等諦聽﹐惠明大使入此世界﹐顚倒耶城﹐屈曲聚落﹐壞朽故宅﹐至於魔宮。其彼貪魔﹐爲破落故﹐造新穢城﹐因己愚癡﹐恣行五欲。惑時白鴿微妙淨風﹑勇健法子﹑大聖之男﹐入於此城﹐四面顧望﹐惟見煙霧周鄣屈﹑無量聚落﹔旣望見已﹐漸次遊行﹐至於城上﹐直下遙望﹐見七寶珠。一一寶珠﹐價直無量﹐皆被雜穢﹐纏覆其上。時惠明使先取膏腴肥壤好地﹐以己光明無上種子﹐種之於中﹔又於己體脫出模樣﹐及諸珍寶﹐爲自饒益﹐大利興生﹐種種莊嚴﹐具足內性﹐以爲依柱。眞實種子﹐依因此柱﹐得出五重無明暗坑﹐猶如大界。先意淨風各有五子﹐與五明身作依止住。於是惠明善巧田人﹐以惡無明畸嶇五地而平塡之。先除荊棘及諸毒艸﹐以火焚燒﹔次當誅伐五種毒樹。其五暗地旣平殄已﹐卽爲新人置立殿堂及諸宮室﹔於其園中﹐栽蒔種種香花寶樹﹔然後乃爲自身莊嚴宮室﹑寶座臺殿﹐次爲左右無數眾等亦造官室。其惠明使﹐以自威神﹐建立如是種種成就﹔又翻毒惡貪欲暗地﹐令其顚倒。於是明性五種淨體﹐漸得申暢。其五體者﹐則相﹑心﹑念﹑思﹑意。是時惠明使於其淸淨五重寶地﹐栽蒔五種光明勝譽無上寶樹﹔復於五種光明寶臺﹐燃五常住光明寶燈。

「時惠明使施五施已﹐先以驅逐無明暗相﹐伐卻五種毒惡死樹。樹根者自是怨憎﹐其莖剛彊﹐其枝是嗔﹐其葉是恨﹔果是分拆﹐味是泊淡﹐色是譏嫌。

「其次驅逐無明暗心﹐伐卻死樹。其樹根者自是無信﹐其莖是忘﹐枝是諂墮﹐葉是剛彊﹐果是煩惱﹐味是貪欲﹐色是拒諱。

「其次驅逐無明暗念﹐伐去死樹。其樹根者自是淫欲﹐莖是怠墮﹐枝是剛彊﹐葉是增上﹐果是譏誚﹐味是貪嗜﹐色是愛欲﹔諸不淨業﹐先爲後誨。

「次逐暗思﹐伐去死樹。其樹根者自是忿怒﹐莖是愚癡﹐枝是無信﹐葉是拙鈍﹐果是輕蔑﹐味是貢髙﹐色是輕他。

「次逐暗意﹐伐去死樹。其樹根者自是愚癡﹐莖是無記﹐枝是慢鈍﹐葉是顧影﹐自謂無比﹔果是越眾﹐莊嚴服飾﹔味是愛樂﹐瓔珞﹑眞珠﹑環釧諸雜珍寶﹐串佩其身﹔色是貪嗜﹐百味飲食﹐資益肉身。

「如是樹者﹐名爲死樹。貪魔於此無明暗窟﹐勤加種蒔。

「時憲明使﹐當用智惠快利钁斧﹐次第誅伐﹐以己五種無上淸淨光明寶樹﹐於本性地而栽種之﹔於其寶樹漑甘露水﹐生成仙果。

「先栽相樹。其相樹者﹐根是憐湣﹐莖是快樂﹐枝是歡喜﹐葉是美眾﹐果是安泰﹐味是敬愼﹐色是堅固。

「次栽淸淨妙寶心樹。其樹根者自是誠信﹐莖是見信﹐枝是怕懼﹐葉是警覺﹐果是勤學﹐味是讀誦﹐色是安樂。

「次栽念樹。其樹根者自是具足﹐莖是好意﹐枝是威儀﹐葉是眞實莊嚴諸行﹐果是實言無虛妄語﹐味是說淸淨正法﹐色是愛樂相見。

「次栽思樹。其樹根者自是忍孱﹐莖是安泰﹐枝是忍受﹐葉是戒律﹐果是齋贊﹐味是勤修﹐色是精進。

「次栽意樹。其樹根者自是智惠﹐莖是了二宗義﹐枝是明法辯才﹔葉是權變知機﹐能摧異學﹐崇建正法﹔葉是能巧問答﹐隨機善說﹔味是善能譬諭﹐令人曉悟﹔色是柔濡美辭﹐所陳悅眾。

「如是樹者﹐名爲活樹。

「進惠明使以此甘樹﹐於彼新城微妙宮殿寶座四面﹐及諸園觀自性五地﹐於其地上而栽種之。

「其中王者卽是憐湣。其憐湣者﹐卽是一切功徳之祖。猶如朗日﹐諸明中最﹔亦如滿月﹐眾星中尊﹔又如國王花冠﹐於諸嚴飾最爲笫一﹔亦如諸樹﹐其果爲最﹔又如明性﹐處彼暗身﹐於其身中﹐微妙無比﹔亦如素鹽﹐能與一切上妙肴饌而作滋味﹔又如國王印璽﹐所印之處﹐無不遵奉﹔亦如明月寶珠﹐於眾寶中而爲第一﹔又如膠淸﹐於諸畫色而作牢固﹔亦如石灰﹐所塗之處﹐無不鮮白﹔又如宮室於中有王﹐因彼王故﹐宮得嚴淨。其憐湣者﹐亦復如是。

「有憐湣者﹐則有善法。若無憐湣﹐修諸功徳﹐皆不成就。緣此事故﹐故稱爲王。

「其憐湣中復有誠信。其誠信者﹐卽是一切諸善之母。猶如王妃﹐能助國王撫育一切﹔亦如火力﹐通熟萬物﹐資成諸味﹔又如日月﹐於眾像中最尊無比﹐舒光普照﹐無不滋益。憐湣誠信﹐於諸功徳成就具足﹐亦復如是。憐湣誠信﹐亦是諸聖過去未來﹐明因基址﹐通觀妙門。亦是三界煩惱大海﹐側足狹路﹐百千眾中﹐稀有一人﹐能入此路﹔若有入者﹐依因此道得生淨土﹐離苦解脫﹐究竟無畏﹐常樂安淨。

「又惠明使﹐於魔暗身﹐通顯三大光明惠日﹐降伏二種無明暗夜﹐像彼無上光明記驗。

「第一日者﹐卽是惠明﹔十二時者﹐卽是勝相十二大王﹐以像淸淨光明世界無上記驗。

「第二日者﹐卽是新人淸淨種子﹔十二時者﹐卽是十二次化明王﹐又是夷數勝相妙衣﹐施與明性。以此妙衣﹐莊嚴內性﹐令其具足﹐拔擢升進﹐永離穢土。其新人日者﹐卽像廣大窣路沙羅夷﹔十二時者﹐卽像先意及以淨風各五明子﹐並呼嚧瑟徳﹑勃嚧卟徳﹐合爲十三光明淨體﹐以成一日。

「第三日者﹐卽是說聽及喚應聲﹔十二時者﹐卽是微妙相﹑心﹑念﹑思﹑意等﹐及與憐湣。誠信﹑具足。忍辱﹑智惠等。是其此喚應第四者﹐以像大界日光明使﹑憐湣相等。十二時者﹐卽像日宮十二化女﹐光明圓滿﹐合成一日。

「其次復有兩種暗夜。第一夜者﹐卽是貪魔﹔其十二時者﹐卽是骨﹑筋﹑脈﹑肉﹑皮等﹐及以怨憎﹑嗔恚﹑淫欲﹑忿怒﹑愚癡﹑貪欲﹑饑火﹐如是等輩﹐不淨諸毒﹐以像諸界無始無明第一暗夜。第二夜者﹐卽是猛毒欲熾焰﹔十二時者﹐卽是十二暗毒思惟。如是暗夜﹐以像諸魔初興記驗。時惠明日﹐對彼無明重昏暗夜﹐以光明力降伏暗性﹐靡不退散。以是義故﹐像初明使降魔記驗。又惠明使﹐於無明身﹐種種自在降伏諸魔﹐如王在殿﹐賞罰無畏。

「惠明相者﹐第一大王﹐二者智惠﹐三者常勝﹐四者歡喜﹐五者勤修﹐六者平等﹐七者信心﹐八者忍辱﹐九者直意﹐十者功徳﹐十一者齊心一等﹐十二者內外俱明。如是十二光明大時﹐若入相﹑心﹑念﹑思﹑意等五種國土﹐一一孳茂﹐無量光明﹔各各現果﹐亦復無量﹔其果卽於淸淨徒眾而具顯現。

「若電那勿具足十二光明時者﹐當知是師與眾有異。言有異者﹐是慕闍﹑拂多誕等﹐於其身心﹐常生慈善﹔柔濡別識﹐安泰和同。如是記驗﹐卽是十二相樹初萌﹐顯現於其樹上﹐每常開敷無上寶花﹔旣開已﹐輝光普照﹐一一花間﹐化佛無量﹔展轉相生﹐化無量身。

「若電那勿內懷第一大王樹者﹐當知是師有王記驗﹕一者不樂久住一處﹐如王自在﹔亦不常住一處﹐時有出遊﹔將諸兵眾﹐嚴持器仗﹐種種具備﹐能令一切惡獸怨敵﹐悉皆潛伏。二者不慳﹐所至之處﹐若得櫬施﹐不私隱用﹐皆納大眾。三者貞潔﹐防諸過患﹐自能淸淨﹔亦復轉勸余修學者﹐令使淸淨。四者於己尊師有智惠者﹐而常親近﹔若有無智﹑樂欲戲論及斗諍者﹐卽皆遠離。五者常樂淸淨徒眾﹐與共住止﹔所至之處﹐亦不別眾獨寢一室﹐若有此者﹐名爲病人。如世病人﹐爲病所惱﹐常樂獨處﹐不願親近眷屬知識。不樂眾者﹐亦復如是。

「二智惠者。若有持戒電那勿等內懷智性者﹐當知是師有五記驗﹕一者常樂贊嘆淸淨有智惠人﹐及樂淸淨智慧徒眾同會一處﹐心生歡喜﹐常無厭離。二者若己智根見解狹劣﹐開他智者智惠言語﹐心無妒嫉。三者諸有善行﹐常當勤學﹐心不懈怠。四者常自勤學智惠方便﹑諸善威儀﹔亦勸餘人同共修習。五者於其禁戒﹐愼懼不犯﹔若誤犯者﹐速卽對眾發露陳悔。

「三常勝者。若有淸淨電那勿等內懷勝性﹐當知是師有五記驗﹕一者不樂讒諂狠戾﹐如有是人﹐亦不親近。二者不樂斗諍喧亂﹐若有斗諍﹐速卽遠離﹔彊來鬥者﹐而能伏忍。三者若論難有退屈者﹐不得承危﹐嗟以稱快。四者輒不漫陳﹑不問而說﹔若有來問﹐思忖而答﹐不令究竟因言被恥。五者於他語言﹐隨順不逆﹐亦不彊證﹐以成彼過﹔若於法眾﹐其心和合﹐無有分拆。

「四歡喜者。若有淸淨電那勿等內懷歡喜性者﹐當知是師有五記驗﹕一者於聖教中所有禁戒﹑威儀進止﹐一一歡喜﹐盡力依持﹐乃至命終﹐心無放捨。二者但聖所制﹐年一易衣﹐日一受食﹐歡喜敬奉﹐不以爲難﹔亦不妄證﹐云是諸聖權設此教﹐虛引經論﹐言通再受﹐求解脫者﹐不依此或。三者但學己宗淸淨缶法﹐亦不求諸耶敗教。四者心常卑下﹐於諸同學而無憎上。五者若謂處下流﹐不越居上﹔身爲尊首﹐視眾如己﹐愛無偏黨。

「五勤修者。若有淸淨電那勿等內懷勤性﹐當知是師有五記驗﹕一者不樂睡眠﹐妨修道業。二者常樂讀誦﹐勵心不怠﹔同學教誨﹐加意害謝﹔亦不因教﹐心生怨恨﹔己常勤修﹐轉勸餘者。三者常樂演說淸淨正法。四者贊咀禮誦﹑轉誦抄寫﹑繼念思惟﹐如是等時﹐無有虛度。五者所持禁戒﹐堅固不缺。

「六眞實者。若有淸淨電那勿等內懷眞實性者﹐當知是師有五記驗﹕一者所說經法﹐皆悉眞實﹐一依聖教﹐不妄宣示﹐於有說有﹐於無說無。二者心意常以眞實和同﹐不待外緣﹐因而取則。三者所持戒行﹐每常眞實﹐若獨若眾﹐心無有二。四者常於己師﹐心懷決定﹐盡力承事﹐不生疑惑﹐乃至命終﹐更無別意。五者於諸同學﹐勸令修習﹐以眞實行﹐教導一切。

「七信心者。若有淸淨電那勿等內懷信心性者﹐當知是師有五記驗﹕一者信二宗義﹐心淨無疑﹐棄暗從明﹐如聖所說。二者於諸戒律﹐其心決定。三者於聖經典﹐不敢增減一句一字。四者於正法中所有利益﹐心助歡喜﹔者見爲魔之所損惱﹐當起慈悲﹐同心憂慮。五者不妄宣說他人過惡﹐亦不嫌謗傳言兩舌﹐性常柔濡﹐質直無二。

「八忍辱者。若有淸淨電那勿等內懷忍辱性者﹐當知是師有五記驗﹕一者心恆慈善﹐不生忿怒。二者常懷歡喜﹐不起恚心。三者於一切處﹐心無怨恨。四者心不剛彊﹐口無粗惡﹔常以濡語﹐悅可眾心。五者若內若外﹐設有諸惡煩惱﹐對值來侵辱者﹐皆能忍受﹐歡喜無怨。

「九直意者。若有淸淨電那勿等內懷直意性者﹐當知是師有五記驗﹕一者不爲煩惱之所系縛﹐常自歡喜淸淨直意。二者但於法中若大若小﹐所有諮問﹐恭敬領受﹐隨喜善應答。三者於諸同學言無反難﹐不護己短而懷嗔恚。四者言行相副﹐心恆質直﹐不求他過以成斗競。五者法內兄弟﹐若於聖教心有異者﹐當卽遠離﹐不共住止﹔亦不親近﹐共成勢力﹐故惱善眾。

「十功徳者。若有淸淨電那勿等內懷功徳性者﹐當知是師有五記驗﹕一者所出言語﹐不損一切﹐恆以慈心善巧方便﹐能令眾人皆得快喜。二者心恆淸淨﹐不恨他人﹐亦不造僭﹐令他嗔恚﹔日常柔軟﹐離四種過。三者於尊於卑﹐不懷妒嫉。四者不奪徒眾經論弟子﹐隨所至方﹐淸淨住處﹐歡喜住止﹐不擇華好。五者常樂教悔一切人民善巧智惠﹐令修正道。

「十一齊心一等著。若有淸淨電那勿等內懷齊心性者﹐當知是師有五記驗﹕一者法主﹑慕闍﹑拂多誕等所教智惠﹑善巧方便﹑威儀進止﹐一一依行﹐不敢攺換﹐不專己見。二者常樂和合﹐與眾同住﹐不願別居﹑各興異計。三者齊心和合﹐以和合故﹐所得儭施﹐共成功徳。四者常得聽者恭敬供養﹐愛樂稱贊。五者常樂遠離調悔﹑戲笑及以諍論﹐善護內外和合二性。

「十二內外俱明者。若有淸淨電那勿等內懷俱明性者﹐當知是師有五記驗﹕一者善拔穢心﹐不令貪欲﹐使己明性﹐常得自在﹔能於女人作虛假想﹐不爲諸色之所畱難﹐如烏髙飛﹐不殉羅网。二者不與聽者偏交厚重﹐亦不固戀諸聽者家﹐將如己捨﹔若見法外俗家損失及愁惱事﹐心不爲憂﹔設獲利益及欣喜事﹐心亦如故。三者若行若住﹐若坐若臥﹐不寵肉身﹐求諸細滑衣服臥具﹑飲食湯藥﹑象馬中乘﹐以榮其身。四者常念命終﹑險難苦楚﹑危厄之日﹐常觀無常及平等王﹐如對目前﹐無時暫捨。五者自身柔順﹐不惱兄弟及諸知識﹐不令嗔怒﹐亦不望證﹐令他惡名﹐常能定心﹐安住淨法。

「如是等者﹐名爲十二明王寶樹。我從常樂光明世界﹐爲汝等故﹐持至於此。欲以此樹栽於汝等淸淨眾中。汝等上相善慧男女﹐當須各自於淸淨心﹐栽植此樹﹐令使增長。猶如上好無砂鹵地﹐種一收萬﹐如是展轉至無量數。汝等今者﹐欲成就無上大明淸淨果者﹐皆當莊嚴如寶樹﹐令得具足。何以故﹖汝等善子﹐依此樹果﹐得離四難及諸有身﹐出離生死﹐究竟常勝﹐至安樂處。」

爾時會中諸慕闍等﹐聞說是經﹐歡喜踴躍﹐嘆未曾有。諸天善神﹐有礙無礙﹐及諸國王﹑羣臣﹑士女﹑四部之眾﹐無量無數﹐聞是經已﹐皆大歡喜。悉能發起無上道心﹐猶如卉木值遇陽春﹐無不滋茂﹐敷花結果得成熟﹔惟除敗根﹐不能滋長。

時幕闍等﹐頂禮明使﹐長跪叉手﹐作如是言「惟有大聖﹐三界獨尊﹐普是眾生慈悲父母﹐亦是三界大引道師﹐亦是含靈太醫療圭﹐亦是妙空能容眾相﹐亦是上天包羅一切﹐亦是實地能生實果﹐亦是眾生甘露大海﹐亦是廣大眾寶香山﹐亦是任眾金剛寶柱﹐亦是巨海巧智船師﹐亦是火坑慈悲救手﹐亦是死中與常命者﹐亦是眾生明性中性﹐亦是三界諸牢固獄解脫明門。」

諸慕闍等又啟明使﹐作如是言「惟大明一尊﹐能嘆聖徳﹐非是我等肉舌劣智﹐稱贊如來功徳智惠﹐千萬分中能知少分。我今勵己小徳小智﹐舉少微意﹐嘆聖弘慈。惟願大聖垂憐湣心﹐除捨我等曠劫已來無明重罪﹐令得銷滅。我等今者不敢輕慢﹐皆當奉持無上寶樹﹐使令具足。緣此法水﹐洗濯我等諸塵重垢﹐令我明性﹐常得淸淨。緣此法藥及大神咒﹐咒療我等多劫重病﹐悉得除愈。緣此智惠﹐堅牢鎧仗﹐被串我等﹐對彼怨敵﹐皆得彊勝。緣此微妙眾相衣冠﹐莊嚴我等﹐皆得具足。緣此本性光明模樣﹐印補我等﹐不令散失。緣此甘膳百味飲食﹐飽足我等﹐離諸饑渴。緣比無數微妙音樂﹐娛樂我等﹐離諸憂惱。緣此種種奇異珍寶﹐給施我等﹐令得富饒。緣此明綱於大海中﹐撈渡我等﹐安置寶船。我等今者上相福厚﹐得睹大聖殊特相好﹐又聞如上微妙法門﹐蠲除我等煩惱諸穢﹐心得開悟﹐納如意珠威光﹐得履缶道。過去諸聖﹐不可稱數﹐皆依此門﹐得離四難及諸有身﹐至光明界﹐受無量樂。惟願未來一切明性﹐得遇如是光明門者﹐若見若聞﹐亦如往聖及我今日﹐聞法歡喜﹐心得開悟﹐尊重項受﹐不生疑慮。」

時諸大眾﹐聞是經已﹐如法信受﹐歡喜奉行。

