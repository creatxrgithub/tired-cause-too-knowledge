白國因由

釋迦如來將心宗傳迦葉﹐付金縷衣以待彌勒出世。入涅時遺囑云「我涅繫百年後﹐有百飯王孫裔阿育王者﹐集成教法﹐收我舍利。」後迦毗羅國生阿育王。旣長﹐見釋迦遺語﹐會同當日聞經聽法之天龍八部﹐護法神祗集成教法。王將正果﹐乃造塔於天上﹑人間﹑龍宮﹑海藏﹐供養佛之舍利。一日﹐王與師優波毱多點視其塔﹐至白國陽南村造塔所﹐乃問師曰「此國山靑水秀﹐有何靈迹﹖」師曰「此處稱靈鷲山﹐釋迦如來爲法勇菩薩時﹑觀音爲常提菩薩時﹐在此地修行。常提菩薩求法殷勤﹐法勇菩薩將無上菩提心宗在此盡傳。後來觀音菩薩嘗來此處﹐去惟建國﹐王可令太子鎭此也。」王有三子﹐遂封孟季於鄯鄲﹐封仲子驃信苴於白國。王乃升焰光天﹐告天王曰「乞遣天宮尊而賢者下降白國﹐神助吾鎭國治民。」遂與師同往碧溪山入寂焉。驃信苴號神明天子﹐卽五百神王也。傳至十七代孫仁果﹐雙諸葛人滇賜與姓張。至三十六代孫張樂進求朝覲﹐上封云鎭守將軍﹐唐貞觀二年﹐天師觀星奏曰「西南有王者起。」上命訪之﹐有細奴羅者出﹐遂爲白國王。

觀音初出大理國第壹

隋末唐初﹐羅剎久據大理國﹐人民苦受其害﹐自唐貞觀三年癸丑﹐得觀音大士從西天來至五臺峯而下﹐化作一老人﹐至村探訪羅剎及羅剎希老張敬事實。村中人民一見老人如見父母﹐無不敬愛﹐備﹝爿守﹞剜人眼﹑食人肉﹐種種虐害人民事從頭告知老人﹐老人乃慰眾曰「羅剎父子數將盡﹐爾等不日安樂﹐愼勿憂懼﹐然不可輕露此言﹐露之恐招其害。」眾答曰「但得彼父子數盡﹐𨿽不敢過望﹐惟求混度餘年耳。」老人遂於聖元寺前趺跏而坐﹐手內忽現珠寶﹐並有二童子侍立﹐一人手執如意﹐一人捧圓鏡﹐前現白象﹐鼻吐蓮花﹐左有犬鹿﹐右有黃馬。村人負齋供奉老人﹐老人彈指說法﹐開示眾人。村中男婦愈加恭敬﹐如兒女依從父母﹐朝夕奉教﹐不忍相捨。五臺峯之佛出場﹐卽觀音化現處﹐至今屢放祥光。

觀音化身顯示羅剎第貳

觀音大士探知張敬是阿育王之後張仁果之裔﹐爲羅剎希老。此時羅剎爲害﹐張敬亦無之柰何﹐但當日與羅剎來往者﹐惟張敬一人。觀音遂化爲一梵僧住於其家。知張敬與羅剎厚交﹐便於引進故也。張敬見觀音溫柔慈善﹐甚敬愛之。旬日之後﹐進言於羅剎曰「我家來一梵僧﹐自西天來﹐容貌端好﹐語言殊妙﹐眞爲可敬。今欲他往﹐我再三畱之。」羅剎聞而歡悅﹐卽令張敬引來相會。一見梵僧﹐心生敬愛﹐款待甚恭﹐凡出人起居﹐不肯相離﹐卽以人眼﹑人肉爲供。梵僧曰「我受淨戒﹐不食此物﹐如食之卽爲犯戒﹐他日受無量苦報。」羅剎聞說﹐善念忽生﹐乃曰「長者至我家﹐不食我飲食﹐我心不安﹐欲與我要何物﹐我當如命﹐」僧曰「我出家人要个甚麼﹗若王相愛﹐只乞賜安樂處地方一塊﹐結茅居之﹐不識王意如何﹖」羅剎曰「如此不難﹐但不知要得多少來的﹖」僧曰「只要我的袈裟一鋪﹐我的犬跳四步﹐就足矣。」羅剎乃笑曰「太少了﹐任意去﹐任意去﹗」梵僧遂作禮而致謝之。

觀音乞羅剎立券第叄

羅剎旣槪然以地許觀音﹐則未識觀音大神通力。越數日﹐乃告羅剎曰「昨承大王憫僧遠來﹐槪然賜地﹐若是據占﹐恐招王怒﹐以我自思﹐求立一券﹐以爲定準﹐方敢以袈裟鋪之﹐白犬跳之﹐可求爲遵守也。」羅剎曰「長者太過於小心矣﹗袈裟一鋪﹐犬跳四步之地無多地方﹐我旣與之矣﹐長者何必多疑。」羅剎𨿽如此言﹐是袈裟未鋪﹐犬未跳﹐而以爲少也﹑小也。觀音恐鋪之跳之﹐羅剎不允﹐因此再三求其立券而後已。又轉求張敬曰「前承在中作美﹐王旣賜地﹐僧以爲無券則難免後日之反悔﹐僧心不安﹐乞再代懇賜券爲憑。」敬又奉其言﹐復與羅剎曰「前蒙大王賜梵僧地﹐吾信﹐以爲王無悔矣。獨異梵僧以爲不立與他地券﹐則無憑據﹐不敢占地﹐懇王立與一券。」羅剎曰「梵僧旣然過慮﹐立券不難。」於是觀音卽延羅剎父子﹐請主人張敬並張樂進求﹑無姓和尙﹑董﹑尹﹑趙等十七人﹐十二靑兵同至上雞邑村合會寺﹐料理石硯﹑石筆﹑石桌﹑至海東﹐將券書於石壁上﹐今存其迹。

觀音誘羅剎盟誓第肆

觀音與羅剎立券﹐後復回合會寺﹐將石硯石筆送與靈昭文帝。今石硯﹑石筆在上雞邑村西合會寺之北﹔石桌送在楊波遠﹐今石桌見在楊波遠村上。斯時﹐觀音告主人張敬曰「券𨿽已立﹐然恐羅剎之心叵測﹐不爲萬全之圖不可﹐我願彼父子對眾立盟﹐才爲定準。」敬答曰「羅剎父子心果然叵測﹐誠不可不令盟誓也。」於是宛告之曰「蒙大王賜梵僧地﹐此大王厚恩矣。旣已立券﹐而敬知梵僧小心過疑﹐欲再求大王立盟﹐誠爲遠慮也。」羅剎笑曰「梵僧何必如此過慮。」敬曰「自我思之﹐旣蒙大王賜地﹐又與立券已是實心﹐何妨再與立盟﹐使他無疑﹐足見大王愛梵僧之徳意。」羅剎信之﹐遂往楡城西蒼山下﹐對眾立盟曰「天地聖賢﹑護法﹐鬼神在上﹐我父子對眾立盟﹐送地與梵僧﹐任其袈裟一鋪﹐白犬四跳﹐此外梵僧不得復求我父子﹐不得反悔﹐如有反悔﹐我父子墮落陰山﹐永不見天日﹐護法天神作證。」梵僧合掌稱贊。今教場西﹐大石版者﹐卽羅剎盟誓處。今人於此解結焉。

觀音展衣得國第伍

羅剎隨觀音至海東﹐觀山靑水秀﹐見石窟魚窩﹐十分歡悅。乃憑張敬並建國皇帝大護法等﹐遂令靈昭文帝秉筆將券書於石壁之上。回至海西﹐又對眾盟誓已。羅剎父子以爲些小地方﹐不以爲意﹐只知與梵僧親洽相忘於爾我﹐又何嘗計較地界之多寡與得失也﹐時刻聆受開示﹐皆忘其食人肉﹑剜人眼﹐漸生善念﹐若有不復爲惡之狀。此時﹐人民咸相謂曰「美哉﹐羅剎父子得梵僧勸化﹐不復爲惡矣﹗」父呼其子﹐兄喚其弟﹐俱向前感謝梵僧並建國皇帝﹑靈昭文帝之威力﹐有來奉酒饌者﹐又有來獻茶飯者。梵僧慰眾曰「好矣﹐爾等大王父子爲善了﹐自從今日後﹐不復爲惡食人肉﹑剜人眼了﹐爾等安樂之日至矣﹗各自向善務業﹐不必猜疑還如前日之爲害也」。村中人民皆唯唯作謝而去。於是觀音對眾將袈裟一鋪﹐覆滿蒼﹑洱之境﹔白犬四跳﹐占盡兩關之地。羅剎一見大驚﹐拍掌悔恨﹐此時有五百靑兵並天龍八部在云端擁護﹐大作鑑證﹐而羅剎父子悔恨不及矣。

觀音引羅剎入石捨第陸

羅剎見梵僧將袈裟一鋪﹐盡將大理境內徧覆﹔白犬跳步﹐自西山到東山﹐上關到下關﹐羅剎父子愴惶失色﹐乃曰「了了﹐我國土人民悉爲梵僧有矣。」欲要反悔﹐則券已立﹐誓已盟﹐眾人之前﹐自覺羞恥﹐乃自悔當日誤聽張敬之言﹐錯與梵僧交接往來﹐於是父子私相語曰﹔「張敬受我父子深思﹐反陷我國土﹐卽那僧陽爲渾厚﹐陰爲詭詐﹐愚弄我父子﹐並吞我地界。」𨿽懷忿憾﹐不敢反言﹐乃善告梵僧曰「我國土人民盡屬長者有矣。使我父子無居止之地﹐柰何﹖」僧曰「此亦不難也﹐我別有天堂勝境﹐請王居之。」卽以上陽溪澗內碌甕摩出一洞﹐化爲金樓寶殿﹐白玉爲階﹐黃金爲地﹐化螺螄爲人眼﹐化水爲酒﹐化沙爲食﹐美味﹑珍饈﹑器具種種俱。將羅剎父子引入於內﹐羅剎父子見之曰「此境界勝於舊時我國土也。」僧曰「此處王如不願﹐仍將大王所賜我之地相還。」羅剎曰「此處極安樂﹐無不願者﹐只求長者將我眷屬移來﹐盡歸於此。」僧著護法神兵將伊家眷屬盡移於內﹐以神通用一巨石塞其洞門﹐僧變作黃蜂而出。羅剎驚吐其舌﹐僧令鐵匠李子行以鐵汁澆之﹐又造塔鎭於洞上﹐使伊父子永不能出此。觀音神通廣大﹐羅剎惡業當終也。

天生細孥羅主白國第柒

金齒龍泉寺下有易羅叢村﹐村內有兩夫婦止生一女﹐名茉莉﹝女羌﹞﹐其貌端美異常﹐父母擇配﹐不欲嫁平常人。有蒙迦獨求娶爲妻。蒙迦因捕魚溺死江中﹐茉莉﹝女羌﹞往尋之﹐見江中有木一根逆流而上﹐遂驚迷若夢﹐見一美貌君子與之言語。旣醒﹐痛哭而回。自後﹐常往龍泉池洗菜浣衣﹐於池邊﹐又見前日夢中男子。是夜﹐忽至房中﹐因而懷孕。父母見之怪曰「汝爲吾女﹐吾甚愛重﹐汝夫方歿﹐人來求配﹐吾不輕許。今汝身懷孕﹐是自誤以辱我夫婦。將汝流於他方﹐遠斷恩愛﹗」茉莉﹝女羌﹞曰「非我自誤以辱父母。因夫死﹐往江上尋夫﹐見木逆流﹐驚迷恍惚中見一男子﹐後往龍泉池浣洗﹐又見前夢中男子出而相戲﹐是晚彼男子至我房中﹐遂來往不次。」夫婦相語曰「誠乃龍泉之黃龍也。」後生九子。金齒演習聞之﹐將茉莉﹝女羌﹞並父母喚去﹐責曰「汝女無夫養子﹐風俗之恥﹐當加以刑。」茉莉﹝女羌﹞曰「事不幹我父母﹐因我至龍泉浣洗﹐龍王染我而生九子﹐實出無柰﹐我豈不肖﹐辱及父母。」演習曰「汝旣沾龍胎而生子﹐有何證驗﹖」茉莉﹝女羌﹞卽令九子用衣襟取沙往西山堆之﹐則成九崗。則演習信而省釋之﹐卽給與衣食而優養之。至今永昌城西山有九龍崗者﹐卽其事也。

茉莉﹝女羌﹞送子與黃龍第捌

龍子九人﹐旣皆長大。一夜﹐黃龍又至茉莉家見其子﹐與子相戲﹐其子亦不知其是誰耳。茉莉告龍曰「汝子長大﹐其數又多﹐我爲女流不能顧看﹐且爲諸子受辱﹑受謗﹐汝當計之﹐幸無我累也。」龍曰「爾旣不能顧看﹐可將諸子送付與我來。」茉莉﹝女羌﹞曰「送至何處﹖」龍曰「當初相會水泉之側﹐芭蕉竹林茂密處。爾呼之﹐我卽應而出﹐接諸子。」茉莉信之﹐一日﹐遂將諸子引於龍泉之傍﹐向芭蕉﹑竹林茂密處呼之﹐黃龍卽出﹐一一將子從水面接出。獨幼子拉住母衣﹐茉莉曰「獨羅消不可與眾兄弟去也。」茉莉謂龍曰「幼子不欲去﹐乞畱與我﹐俾我子母得以相依。」龍曰「爾旣無依﹐將幼子畱與你﹐宜也。況眾子久累於你﹐爾有情於我﹐我尙無補報﹐將幼子與爾﹐要小心顧看﹐他日報答爾養育之恩﹐而大昌其後者﹐必此子也。」其八子辭其母﹐並辭別祖父母﹐駕起五色祥雲望空而去。茉莉﹝女羌﹞攜幼子望雲中觀看﹐八子皆現龍象。蒙迦亦現龍形﹐金光爍爍﹐眞一條黃龍也。黃龍帥其八子俯視茉莉﹝女羌﹞﹐大吼三聲﹐山川震動﹐竟飄然而去。茉莉﹝女羌﹞攜其幼子告曰「女父去矣﹐女眾兄長亦去矣﹐女當善體吾意﹐毋貽母憂。」取名細孥羅。然細孥羅𨿽年幼﹐亦能入孝出弟﹐舉止異眾。須臾之間黃龍帥其八子又至家中辭曰「吾至金闕繳旨﹐玉帝封八子爲八部龍王﹐吾仍歸本職﹐故來相辭耳。至於九子﹐仍白國主也。吾與女有厚望焉。」

波細背幼主移居蒙捨觀音授記第玖

細孥羅﹐父名蒙迦﹐乃龍泉黃龍﹐因奉上帝敕旨化作人形﹐娶茉莉﹝女羌﹞爲妻﹐竟生九子﹐其八子奉上帝命爲八部龍王﹐其第九子與母茉莉﹝女羌﹞同處。其母見鄰居不可與共處﹐移居哀牢山下。又有毫鄰名三和者﹐圖謀之。有僕波細負幼主避難﹐東遷開南城居之。及長﹐躬耕養母﹐娶蒙歘爲妻﹐生子羅晟﹐娶尋彌腳。一日孥羅父子往大巍山下耕田﹐茉莉﹝女羌﹞婆媳做飯往饁﹐觀音至其家化齋﹐婆媳將飯供之﹐觀音曰﹔「不足。」婆媳卽盡其所有而化之。做飯不及﹐只得煮麥粥送去﹐曰「今日你父子受餓矣﹗我們才要來送飯﹐不想有一位梵僧到家化齋﹐將飯化已彼﹔又云不足﹐盡將所有化之。爲此﹐做飯不及了﹐忙煮些麥粥來﹐你們將就充饑﹐時孥羅父子在彼歇息放牛﹐答曰「我們不曾餓」﹐方才要食﹐觀音又到。孥羅一見﹐欣然又將粥供之。僧曰「我三次至汝家化齋﹐屢無慍色﹐眞難得也。無有報汝﹐我已將羅剎除滅﹐已使汝爲國主。」孥羅曰「我福薄﹐怎敢當此﹖」僧曰「汝之時至﹐不必辭﹐速用汝所佩之刀砍其犁柄數。」其數有十三刀。僧曰「汝主大理國土十三代也。」孥羅曰「謹謝長者。」觀音授記曰「汝主大理國土﹐俾世世子孫人民安樂。」言畢而去。時有張樂進求爲雲南詔酋長﹐具九鼎犧牲﹐請孥羅詣鐵柱廟祭天卜吉。忽有金穀鳥﹐一名金漢王﹐飛在孥羅右肩﹐連鳴「天命細孥羅」三次。眾皆驚服。孥羅遂登位﹐稱奇王。遂進貢朝唐﹐子孫累世封王。傳至舜化眞﹐共十三代﹐凡二百三十七年。

觀音雕像遺愛第拾

觀音授記細孥羅回至主人張敬家內﹐對敬曰「細孥羅非常人也。我將大理國土人民付與他掌管﹐主人以爲何如﹖」張敬聞之艴然曰「長者自至我家﹐𨿽無甚恭敬﹐但降伏羅剎父子而得國土人民﹐皆我挽維之力。細孥羅無寸功﹐何得膺此大位﹖」觀音答曰「非我私與也﹐天命有在也。但我至於汝家﹐多蒙看顧﹐﹝爿守﹞公分爲賓居大王。謝公點蒼中峯桃溪水一派﹐自洱河東山湧出﹐賓居地界灌漑一方﹐著彼處人民一年供奉牲儀三百六十副﹐勝於做王矣。」敬挽手致謝曰「長者顧愛之恩。」又賜廟前金井﹑玉欄桿﹐香附子一種與敬﹐消宿食神效也。一日觀音語敬曰「吾事畢矣﹐欲辭而去。」敬再三哀畱。觀音曰「時不可違。」敬曰「其如我不能相捨何﹗」乃打鼓動眾﹐會集遠近村屯男婦﹐攀畱不已。僧曰「爾等旣不忍捨﹐可取羊姜香木一段來﹐我自雕我像遺汝國中﹐見像卽如見我。」像成﹐眾人觀之﹐其容貌無異﹐眾皆歡喜贊嘆﹐遂建寺以鎭之。今聖元寺美髯古貌之像﹐卽觀音手雕也。

觀音口授方廣經辭張敬入寂第拾壹

細孥羅爲大理國主﹐人民盡沐安樂。男耕女織﹐各安其業﹐熙熙攘攘﹐遊於光化之天﹐然未曾深信佛法。忽一夜間﹐聞淸幽之聲﹐如歌如唱﹐令人可聽。有起而伺之者﹐乃見一老人在途中經行唱念禮拜﹐至東方曉時不復見矣。眾知是觀音﹐乃問曰「昨夜靜時聞長者禮拜的音聲﹐未識何所謂也﹖」僧曰「我所禮拜者﹐諸佛菩薩名號﹐人若能一心敬禮﹐常常不斷﹐可超地獄三途而登極樂﹐又能使人消災集福。」眾問曰「如何是一心敬禮﹖」僧曰「人人有心﹐心卽是佛。因此心放逸把持不定﹐不能見佛。若籍此禮拜﹐時時存念﹐如饑思食﹐如渴思飲﹐心不散亂﹐久久自然明心見性﹐名爲見佛﹐就是超地獄而登極樂了。卽不能成佛﹐世世生生人身不失﹐常聞正法。」眾人聞之﹐皆起信心。卽禮拜曰「望長者垂慈教誨我們﹗」觀音令婆羅部十七人以白音口授之﹐不久皆熟。自是轉相傳授﹐上村下營﹐善男信女﹐朔望會集﹐於三月十五日在楡城西搭蓬禮拜﹐方廣經。是日﹐彩雲密布﹐觀音駕雲而去。眾皆舉首遙望﹐攀畱不及。年年三月十五日﹐眾皆聚集﹐以蔬食祭之﹐名曰祭觀音處。後人於此交易﹐傳爲祭觀音街﹐卽今之三月街也。

﹝口普﹞哩降觀音第拾貳

雲龍洲東北箭桿場﹐有髙巖一壁﹐名蓮花峯。其處有一種人名喚﹝口普﹞哩﹐甚是怪異﹐不通聲教﹐不信佛法﹐以射獵爲生﹐操戈劫盜無所不爲。觀音化作一梵僧﹐至彼村邑中化齋﹐語眾曰「人生世上甚是難得﹐不可起不好之心﹐錯過時光﹐虛度此生。須當回頭﹐早晚恭敬佛天﹐以求解脫。」眾曰「此老人自何而來﹖」遂呼眾用棍棒追趕﹐將近而不得﹐遽近之﹐而棍棒不能及老人身上。﹝口普﹞哩愈加惱怒﹐乃商議曰「今日我們看這老者棲於何處﹖好下手。」他立於髙阜處視之﹐乃見觀音跏趺端座﹐泰然自得。眾云「好矣﹐這老者行不前矣﹐我等得以施其力矣。」遂將火縛於棍棒之上燒之﹐而火不能燒老人﹐反爲自燒。眾仍復舉火又要去燒﹐則見老人已隔河而不能近矣。﹝口普﹞哩愈恨﹐欲渡河而追趕﹐水深不得過河。但繞河而追﹐自夜及旦不能至﹐止見老人駕彩雲而立於虛空中﹐眾乃驚覺﹐遂俯伏皈依﹐然後取香木雕觀音像以供養之﹐年行二祭。從此回心向善﹐不復起殺害之心矣。

觀音利人民化﹝口普﹞哩第拾叄

羅坪山後地名石明月者﹐其處人不知佛法。正當栽插之時﹐觀音攜白犬到彼乞化。彼云「我們自做自食﹐化人的沒有。」觀音曰「你們若肯化我﹐自然有餘。」彼云「你老人家也自做自食去罷。」觀音遂行。又到一處﹐有三子母在彼食餉午﹐見老人過﹐乃曰「那老人家想必餓了﹐請他來用些餉午亦好。」卽呼曰「長者來﹐請用我們些齋。」老人曰「你們化我齋﹐我自有補報。」食已﹐以石投彼田中﹐作白語云「至秋獲谷五十石。」語畢乃向山箐中行﹐遇兵馬擁出﹐旗上書「﹝口普﹞哩雄兵」四字﹐觀音勸之曰「你們各人有妻子父母﹐出兵何益﹖況人身難得﹐當回心向善。」眾怒曰「此老者﹐出言無禮﹐推而斬之。」斬已﹐少頃老人復立於前﹐眾欲復殺之﹐觀音變一美女登於雲中﹐又忽立於髙峯之頂而喚白狗﹐白狗應而吠之﹐乃駕祥雲向西北去矣。眾曰「此老人是天人也。我等無知妄爲﹐招罪無量﹐當建寺立像﹐以求赦罪。」今萬松仙境髙峯絕頂﹐人呼爲娘娘叫狗山。羅坪山後有村名五十石者﹐此也。

觀音化白夷反邪歸正第拾肆

觀音山西南界有夷人一種﹐身穿白衣﹐腰系紅褡包﹐手執竹槍﹐相習爲黨。觀音化作老人﹐手持柱杖﹐從彼羣黨傍過﹐眾云「這老者自何而來﹐將他殺了。」老人曰「你們殺我不好﹐成你們身上罪過。」眾曰﹔「這老者極可惡﹗」羣起將老人殺了﹐分爲三四段而擲之。行方半里﹐老人又邀路傍﹐對眾人說﹕「人上不可殺﹐殺人要還命。」眾曰「這東西古怪﹐殺了如何又復生﹐須用火燒之。」上前要將老人擡在火中﹐擡不動﹐將火拿來燒﹐火不著﹐老人反將眾人須髮燒盡﹐眾人上前揪老人須﹐割老人耳﹐老人但微笑不動。眾云「你還不怕麼﹖」老人曰「怕甚麼﹖我只恐怕你們墮火坑地獄。」眾白夷大怒﹐著力攢砍﹐又將老人砍死﹐又恐復生﹐仍取火將老人燒爲灰燼﹐入於竹筒中﹐擲在大江心。少頃﹐老人披著袈裟在云端曰「你眾人可能再來殺我了﹖」眾視之驚惶﹐皆叩頭懺悔。內有年老的說﹕「今日錯矣﹗此老人是上界佛神﹐我等妄爲﹐焉得無罪﹐從今要悔心向善。」此觀音化白夷歸義也。

觀音以神通化二蒼人第拾伍

觀音化作梵僧﹐攜白犬至海東崆石村化齋。村人不知向善﹐常畜刀槍﹐稍不如意﹐動輒廝殺。忽見觀音白犬﹐皆起盜犬之心。此時觀音已知之﹐欲藉此化彼﹐亦任其盜去。果然盜去﹐殺而食之。觀音故意尋犬曰「我有一白犬﹐隨我到此﹐忽爾不見﹐恐有收得﹐乞放與我。」眾曰「我們不見你犬是黑是白﹐若是你犬不見﹐你叫而犬自應。」觀音卽呼其犬﹐犬於盜犬者腹中吠。眾互相語曰「此老者極怪﹐並犬亦是怪的。」遂大聲曰「你以我們爲盜犬耶﹖」各回家取出棍棒﹑刀槍而唬嚇之﹐觀音洋然而走﹐復呼其犬﹐犬又於眾腹中吠。眾曰「今日怪哉﹗此老者非妖怪而何﹖他到我們村中愚弄我等。」卽上前殺之﹐刀皆不能近其身。內有一人名喚王樂﹐諭眾云「這妖僧不將他殺了﹐恐其他往別處揚我們醜。」急追之﹐愈追愈遠。行至九重巖轉灣山口﹐眾欲射之。觀音又呼犬二三聲﹐犬在眾腹中吠。眾視之則犬隨觀音走矣。眾腹皆痛﹐有伏於地者﹐有叫喚不止者﹐眾忙作禮跪拜曰「望長者恕我等無知冒犯﹐從今不敢妄爲了。」觀音遂與眾回至上蒼﹐將刀槍棍棒丟在上蒼池中﹐彼時皆成蓮花瑞艸。至今九重巖石碑上寫著﹕第十七排觀音叫犬處。

觀音累世行化救劫第拾陸

唐天寶八年﹐雲南太守張虔陀貪虐無道﹐閣羅鳳詔怒而殺之﹐事聞於上﹐上命元帥鮮於仲通並大將王天運二人領兵十萬取大理。行至白崖﹐羅鳳聞兵至﹐遂命子鳳伽異統兵迎敵﹐遇天運於途﹐使人說之曰「漢人待將軍平常﹐不如任我國希老﹐富貴不少。」天運聞言﹐遂不專攻。於是白兵四下夾攻﹐天運敗亡。仲通方欲進兵﹐被伽異埋兵後取﹐則漢兵盡亡﹐逃回者僅六七人。後有姦臣楊國忠欲欺上邀功﹐仍請兵報復。上令節度使李祕﹑何履光將兵十五萬從交趾國來﹐至龍尾關﹐羅鳳夜靜揭營﹐漢兵內亂自殺死。上復令張阿蠻將兵二十萬討大理﹐白兵一時膽大﹐陣敗難於抵擋。忽遇一老人曰「你們兵敗矣。速造十一面觀音像敬之﹐漢兵自然不能施力﹐如明早不出﹐事不可救。」羅鳳闖言﹐造而敬之。次日與漢兵會戰﹐漢兵俱不能舉動﹐束手待戮。詔兵復勝。漢兵死不計數﹐羅鳳立萬人冢以祭之﹐曰「吾所誅者仇人﹐所祭者義士也。」事畢﹐追訪老人﹐追至天長寺前﹐老人立於石版上﹐遂不見。眾起石版﹐見石上有十一面觀音像﹐卽迎而敬之。又至宋時兵入大理﹐觀音化作一老媼負石距之﹐官兵行至感通寺下﹐見一老婦用艸索背大石﹐兵見而問曰「汝老婦如何背此大石﹖」答曰「我年老不過背小的﹐你還不見年幼男子背的更大。」兵乃聞言而相語曰「老婦人之力尙且如是﹐若年幼男子必不可當。」乃縮然自退。今觀音塘大石卽遺記也。

大楊明追段思平觀音救護第拾柒

唐明宗天成三年﹐楊幹貞篡趙善政位﹐稱大義寧國﹐僞號肅恭皇帝。卽位之後﹐貪虐無厭﹐中外咸怨。所以大楊明稱民怨以除幹貞﹐竟篡其位。平地得國﹐只宜小心保守﹐夫何謠言怪異﹐信假成眞。人言「段思平要得天下」。牧牛放馬處﹑砍柴伐木處﹑打碓磨面處﹑會客閒談處﹐僉曰「段思平要得天下。」有人聞於大楊明﹐楊明怒曰「段思平得天下﹐將我置於何地﹖彼必有欺篡之心。速令軍土訪而擒之。思平曰「大楊明無故拿我﹐我不能辯。」但逃而避之。軍士追急至上關﹐將獲﹐觀音化作一老人﹐在壠上打蕎﹐思平道其事以求救﹐老人卽將思平藏之﹐追兵至﹐問老人曰「有一後生從此過去否﹖」老人曰「不見。」兵聞言而返。老人引思平人船﹐載至下關。思平拜謝而去。觀音遇段思良﹑董伽羅領一白犬來至。觀音曰「思平方過﹐速於此處去。」不一時﹐趕上思平﹐在品甸歇家﹐見彼架上有槍一根﹐遂以犬易之。此槍能透幹牛皮四層。行至帝釋山﹐又拾得鞍﹖﹝當作「轡」﹞一副﹐到狗村鋪池中洗之﹐忽有龍馬一隻﹐自池內嘶出﹐思平以轡套之﹐遂獲。思平無心得神槍龍馬﹐天意其悠屬乎﹖夫段思平者﹐三靈之子也。《自古通》云﹕梅樹結李﹐漸大如瓜。忽一夜李墜﹐有娃啼聲﹐鄰夫婦起而視之﹐見一女子﹐彼因無嗣﹐乃收而育之。旣長﹐鄕人求配弗許。忽有三靈白帝與之偶﹐生思平﹑思良。及長﹐無依無倚﹐惟甘貧度日﹐不敢妄爲。豈料大楊明信其謠言﹐以自取絕滅。此莫之爲而爲者﹐天也。

段思平討大楊明觀音指路第拾捌

段思平旣獲龍馬神槍之後﹐轉至蒙捨城﹐凡見思平者﹐皆生仰慕﹐歸之者眾﹐從之者多。自是入洱海城﹐屯糧聚兵三年﹐則三十六部酋長俱來拱服。軍土眾多﹐威風大振。由洱海過蒙捨﹐是夜思平連夢三事﹐令軍師董迦羅解之﹐迦羅曰「是天王無敵之兆﹐擒大楊明而王大理無疑矣。」遂祭旗進兵﹐起程之日﹐途遇松矢爨酋阿宙﹑阿汪﹐以義合兵相助。思平不甚歡喜﹐乃設酒勞眾曰「旣承眾列士興義相從﹐是盛舉也﹗我對眾立盟﹕我若得國﹐不負大義﹐旣患難與共﹐自然富貴同享。」卽統兵直抵河尾。此時大楊明防備﹐關口難開。偕眾散步遊行﹐忽見沙邊水際立一美女﹐謂思平曰「君欲取大理﹐兵從河尾渡水﹐馬從三捨邑進﹐一到成功﹐大楊明可擒矣。」思平依此而行﹐果擒大楊明而得國。旣卽位﹐差官回河尾訪彼指路之女人﹐則不可得。思平又親往訪之﹐亦不可得﹐復於前日女人立處求之﹐則見有白石觀音像一尊﹐思平領眾迎而敬之。知是觀音顯化﹐遂立金像寺以崇報焉。段氏於是傳二十二代﹐凡四百五十三年。宋天子常以敕書玉印封之。至元朝受封爲大理路。髙氏累世爲相﹐歷代藎忠﹐則忠義之名至今流傳於不朽云。

大理古稱澤國﹐又名靈鷲山﹐又名妙香城﹐又名葉楡池。因此地山靑水秀﹐諸佛菩薩常在此修行說法﹐開演道場﹐所以立名各異。彼時爲土住者皆是西竺天宮聖賢降生﹐維持教化﹐如﹕張惟忠﹑李成眉買﹑僧順圓﹑護疑﹑眞證祟聖五代祖﹔董﹑尹﹑楊﹑趙等十七人精瑜伽教法﹐非賢而何﹖且有觀音菩薩默扶﹐故謂之佛國也。菩薩累劫救護此處﹐蓋有十八化云﹐備載《僰古通》﹐其本寺隔扇所圖繪者十八化內僅有幾段﹐餘皆開國除魔始末﹐鏤之﹐使千百年古迹如在目前。逐段緣由﹐原是僰語﹐但僰字難認﹐故譯僰音爲漢語﹐俾閱者一見了然」𨿽未見《僰古通》而大槪不外於斯。按《僰古通》聖元寺建自隋末唐初﹐所以崇報觀音菩薩開化安民之洪恩也。宋炎宗壬子年﹐寺毀﹐平國公髙順貞復建之﹐不旬日而成﹐皆菩薩顯應﹐以靈木爲重梁﹐迄今猶存﹐以昭靈異也。至明元帥楊連重修時﹐洱河水面湧出一石﹐孫楊桂樓手抱至寺﹐奠於蘭若。樓臺殿閣數十層﹐接連西山。後爲水患﹐止存正殿。祈見之者﹐當思菩薩開化之恩﹐以崇報之也。

康熙肆拾伍年丙戌孟夏之吉

聖元寺住持寂裕敬刊

