

占察善惡業報經玄義

蕅益沙門古吳智旭述

占察善惡業報經玄義

占察善惡業報經疏卷上

占察善惡業報經疏卷下

跋語

占察善惡業報經玄義

夫三界惟心。心外無法。理具事造。實非兩重。但迷之則三障宛然。悟之則三徳法爾。迷悟無性。隨俗假名。眞實指歸。二而不二。不二而二。迷悟似分。迷旣迷其所悟。悟卽悟其所迷。此占察善惡業報經。乃指迷歸悟之要津也。占察者。能觀之智。善惡業報者。所觀之境。能觀無非一心三智。所觀無非一境三諦。消除疑障。堅固淨信。開示進趣方便。安慰令離怯弱。所以釋迦大聖。勸當機而專請。地藏慈尊。乘悲願而演說。事理雙明。淺深同益。可謂照昬衢之寶矩。救痼疾之神丹。𨿽復去聖時遙。何幸妙詮猶在。鉆仰旣切。欲罷不能。蠡測管窺。用公同志。將疏經文。先明玄義。第一釋名。第二顯體。第三明宗。第四辧用。第五教相。

第一釋名者。經題七字。六別一通。別七例中。今單從法。占察二字。約能觀法。善惡業報四字。約所觀法。釋此能所二法。復有兩番。初略。次廣。初略釋者。占以瞻視爲義。察以詳審爲義。各有事理。事者。依於大士所示三種輪相。至誠擲視。名之爲占。審諦觀其相應與否。名之爲察。或自除疑。或除他疑。但當學習此法。不得隨逐世間卜筮法也。理者。依於大士所示一實境界。二種觀道。如實正向。名之爲占。依於大士所示巧說深法。離相違過。諦審思惟。名之爲察。由是自善進趣。令他亦善進趣。自離怯弱。令他亦離怯弱。是名理占察也。善惡者。十善十惡。依身口意而名爲業。業秖是思。由善惡思。發身口意種種事業。意兼惑業。身口惟業。今以第一輪相。占視善惡多少。察其相應與否。復以第二輪相。占視業力彊弱。亦須察其相應與否。又以第三輪相。占視三世果報。亦須察其相應與否。具如經文廣明。自身所有善惡業報。依此三種輪相而占察之。決了疑悔。爲他亦然。故名占察善惡業報也。復次有善惡惑。有善惡業。有善惡業所感果報。惑業果三。皆是因緣所生。凡屬因緣生法。無不卽空假中。今依一實境界。解了卽空假中。名之爲占。復依二種觀道。證悟卽空假中名之爲察。或依進趣方便。知其卽空假中。啟迪正信。名之爲占。復依巧說深法。悟其卽空假中。永離怯弱。名之爲察。故稱占察善惡業報也。初略釋竟。

次廣釋者。若依文便。應先釋占察。後釋善惡業報。然設無善惡業報。約何可論占察。今依此義。故先釋善惡業報。後釋占察也。先釋善惡業報復爲二。初分釋。二合釋。初中三。初釋善惡。二釋業。三釋報。初釋善惡爲四。初約事局釋。二約理通釋。三結屬十法界。四結成卽空假中。初約事局釋者。性是淸淨調良。能爲此世他世順益。名之爲善。性是染污粗戾。能爲此世他世違損。名之爲惡。卽殺生。偸盜。邪淫。名身三惡。妄言。綺語。兩舌。惡罵。名口四惡。貪欲。嗔恚。愚癡。名意三惡。不殺。不盜。不淫。名身三善。不妄。不綺。不離間。不粗獷。名口四善。不貪。不嗔。不癡。名意三善。故四十二章經云。如是十事。不順聖道。名十惡行。是惡若止。名十善行耳。又十善各論止行。不殺不盜等。名爲止善。慈悲放生。周給布施。修習梵行。說誠實言。說利義語。和合諍訟。柔軟誘誨。常念喜捨。志存悲湣。了達事理。名爲行善。故此經云。言十善者。則爲一切眾善根本。能攝一切諸餘善法。言十惡者。亦爲一切眾惡根本。能攝一切諸餘惡法也。初約事局釋竟。

二約理通釋者。先釋惡。次釋善。後明互融。先釋惡者。有事惡。有理惡。事惡如前說。理惡者。外道計斷計常。破壞因果。是殺俗諦。違背涅槃。不能證契。是殺眞諦。見戒二取。心外著法。是偸盜。愛染見執及味禪等。是邪淫。實非出要。自言出要。是妄言。種種戲論。無眞實義。是綺語。斗亂出世間法。是兩舌。增長煩毒。是惡口。自謂眞實。是貪。謂余虛妄。是嗔。不知出要。是癡。聲聞緣覺永斷生因。是殺俗諦。不知佛性。是殺中諦。妄取涅槃。是盜。證偏眞理不能捨離。是淫。未得一切解脫。自謂解脫。是妄言。譬如空拳楊葉。無眞實義。是綺語。分離生死涅槃。無二法性以爲定二。是兩舌。分別善惡有漏無漏等法。是惡口。著無爲。是貪。厭有爲。是嗔。不知平等法性。是癡。權教菩薩。入空時。殺俗諦。入假時。殺中諦。觀中時。雙殺二諦。誓取菩提。是盜。神通法愛。是淫。未證實相有所言說。是妄言。種種言說不契實義。是綺語。分別中邊。是兩舌。彈訶生死及二乘法。是惡口。似道法愛。是貪。捨離二邊。是嗔。未照圓中。是癡。釋惡竟。次釋善者。事善如前說。理善者。佛弟子離斷常見。深信因果。是不殺俗諦。達一切法無我無我所。亦無實性。不殺眞諦。知一切法皆是佛法。皆是實相。第一義諦。法界。法住。法位。眞如。實際。如來藏性。平等圓融不可思議。不殺中諦了知心外無法可取。是不盜。無能無所。是不淫。四悉因緣如理詮說。是不妄。能令眾生得於四益。是不綺。隨順事理。是不鬥亂。悅可眾心。是不粗惡。離似道愛。是不貪。不違三諦。是不嗔。了達三諦。是不癡。次釋善竟。後明互融者。善惡名字。本無一定。故以名定義。萬無一得。以義定名。萬無一失。且如約事。則殺盜等爲惡。不殺盜等爲善。約理。則有漏事善事惡。總名爲惡。無漏事理。乃名爲善。又有漏善惡及偏眞事理。總名爲惡。入假事理。乃名爲善。又有漏善惡及偏眞事理。入假事理。總名爲惡。入中事理。乃名爲善。又但中事理。仍名爲惡。圓中事理。乃名爲善。是則事殺事盜等。惟得名惡。不得名善。圓中事理。惟得名善。不得名惡。若事不殺盜等乃至但中事理。亦得名善。亦得名惡。望前則皆名善。望後則皆名惡也。復有理惡。所謂弒無明父。害貪愛母。菩提無與者。然我取菩提。法喜爲妻。空拳誘度。乃至大貪大嗔大癡法門。是則惟佛具足十惡。菩薩二乘。但有少分十惡。一切眾生。惟能具足十善。更無少惡也。二約理通釋竟。三結屬十法界者又爲三。初明十界。二明四教。三明六卽。初明十界者。地獄苦重。但具事理善惡種子。不起事理善惡現行。一分極苦鬼趣傍生亦爾。鬼畜二趣。亦具事理善惡種子。多起事惡現行。少起事善現行。未必能起理惡理善。慧力弱故。阿修羅趣。略同鬼畜。或得見佛聞法。能起理善。理善若起。如應攝入四聖界中。人趣有二。若在北洲𨿽具一切種子。但起事善。不起事惡。亦復不起理惡理善。就事善中。但有舊醫十善。不起三皈五戒八戒具戒諸善。以不聞佛法故。若在三洲。具能起於事理善惡。人中慧解極猛利故。若起理善。亦隨攝入四聖界中。天趣有四。一地居二天。謂四王。忉利。具起事理善惡。略與人同。但事善中。缺出家戒一事耳。二空居四天。謂夜摩。兜率。化樂。他化。不起殺盜邪淫三種事惡。猶有正淫未斷。亦容起後七種事惡。亦能起事十善。但不起出家戒。亦能起於理善理惡。若起理善。亦隨攝入四聖界中。三色界中。又分爲二。一初禪天。猶有覺觀語言。容起口妄意貪。梵於釋子起諂誑故。不起其餘事惡。得起一切理善理惡。若起理善。亦隨攝入四聖界中。二禪以上。已離覺觀。不起身口事惡。但起當地貪癡。及起理善理惡。若起理善。屬四聖界也。四無色界。但有四蘊。無業果身。不起身口事善事惡。亦起當地貪癡。多起理惡。少起理善。一切菩薩不生彼故。聲聞緣覺。又分爲三。一者見道。二者離欲。三者無學。初見道位。永斷十種分別事惡。亦斷外道殺俗殺眞等理惡。而未能斷正淫及貪嗔癡任運事惡。亦復全起聲聞緣覺理惡。二離欲位。永斷欲界十種事惡。未斷色無色界任運貪癡事惡。三無學位。又分爲二。一有餘依地。永斷三界事惡。全墮聲聞緣覺理惡。二無餘依地。若據權論。卽是永入涅槃。無復事理善惡若現若種。若據實論。卽是出生界外方便土中。但斷界內事理善惡現種。仍復現行聲聞緣覺理惡。或能起於菩薩佛界理善理惡。若起菩薩佛界善惡。如應攝入菩薩佛界也。菩薩法界。復分爲四。一三藏所明事六度菩薩。具足事理善惡種子。而弘誓力彊。止觀力弱。但能永斷事惡現行。不能損害事惡種子。但能熾然修行事善。不能方便發起理善。於本教中。旣不立修證地位。尅實論之。猶屬人天界耳。二通教菩薩。若在幹慧性地。略同三藏。若八人見地發眞。則永斷凡外事理二惡。能起菩薩佛界事善及理善惡。三別教菩薩。十信位中。亦同三藏。十住已去。同前通教。或復勝之。可以意得。登地證道同圓。永斷九界事理二惡。惟起佛界事理二善及佛理惡。四圓教菩薩。亦名菩薩。亦名爲佛。五品位中。圓伏九界事理二惡。圓起佛界事善。而佛界理善理惡。猶未現起。十信位中。任運先斷凡外事理二惡。亦斷聲聞緣覺理惡。相似起於佛界理善理惡。初住已去。圓斷九界事理二惡。分證佛界理善理惡也。佛界亦四。一藏教所明果佛。止能永斷六凡事理二惡種子。圓滿無漏事理二善。止能弒枝末無明父。害界內貪愛母。取一切智菩提。以眞諦法喜爲妻。說生生不可說法以誘嬰兒。不捨三界有爲福慧爲大貪。不取三界見思因果爲大嗔。不分別三界諸法爲大癡耳。二通教所明果佛。因𨿽先斷六凡事理二惡種子。至果滿時。還與藏佛同也。但兼能說生不生不可說法以誘嬰兒爲小勝耳。三別教所明妙覺果佛。僅斷十二品無明惡。僅分證圓中事理二善。僅分證大貪大嗔等惡。不得名究竟也。四圓教所明妙覺果佛。一切事理二惡。斷無不盡。一切事理二善。修無不滿。又究竟弒無明父。究竟害貪愛母。究竟取大菩提。無有遺余。究竟會合三諦法喜。無時暫捨。生生等四句皆不可說。而說四句。一切實。一切不實。一切亦實亦不實。一切非實非不實。誑誘十界嬰兒。不捨一切法。不取一切法。不分別一切法。是謂究竟善究竟惡也。初明十界竟。二明四教者。四教各論十界。而淺深通別有異。今應從淺辧深。束通從別。且如藏教。以凡外事理二惡爲所治。以三乘四諦十二因緣六度爲能治。凡外是六法界。四諦是聲聞界。十二因緣是緣覺界。六度是菩薩界。三祇因滿。得成正覺。卽是佛界。而究其所詮。止是因緣生法一句。析法歸空。斷除我執。不知諸法當體卽空。爲化鈍根。施此小法。若約菩薩。不出六凡。若約證眞。惟歸灰斷。束通從別。判是聲聞法也。次明通教。亦以凡外事理二惡爲所治。以共般若無生理觀爲能治。凡外是六法界。已辦地是聲聞界。辟支地是緣覺界。第九地卽菩薩界。第十地卽佛界。而究其所詮。止是卽空一句。體法無性。斷界內我法二執。不知諸法假名無量。𨿽爲大乘初門。當教亦歸灰斷。束通從別。判是緣覺法也。次明別教。以九界事理二惡爲所治。以不共般若次第三觀爲能治。十信位中。仰信中道。用藏教析空觀及六度事善。治凡外事理二惡。十住。用通教體空觀及六度理善。斷凡外事理二惡。十行。用入假觀。治聲聞緣覺理惡。徧能通達十界病之與藥。十向。習中道觀。治菩薩理惡。十地。斷九界理惡。證佛界理善。而究其所詮。止是假名一句。緣理斷九。不知諸法當體卽中。𨿽云證道同圓。當教談理不融。束通從別。判是菩薩法也。次明圓教。以十界事理二惡爲所治。卽以十界事理二善爲能治。亦得云以十界理善爲所治。以十界理惡爲能治。亦得云十界善惡皆是所治。十界善惡皆卽能治。何以故三千在理。同名無明。能治性外。無別所治。如水成冰故。三千果成。咸稱常樂。所治性別。無外能治。如冰還成水故。𨿽無能所。而能所宛然。以一心三觀。圓治一切事惡理惡。圓顯一切理善理惡。始從五品。終至妙覺。所斷所顯。略如前說。而究其所詮。明一切法皆是佛法。因緣卽中。心佛眾生。三無差別。說無分別法。隨佛自意語。束通從別。判是佛界法也。二明四教竟。三明六卽者。圓教旣明眾生卽佛。性徳平等。若不了之。易起僭慢。故須以六位揀修。修𨿽分六。性恆平等。故六而常卽。可祛退怯。性𨿽平等。修有逆順。故卽而常六。可除上慢也。理卽惟逆。究竟惟順。名字以去。望前名順。望後名逆。又逆性則順無明。順性則逆無明。故逆名爲惡。亦可名善。順名爲善。亦可名惡也。初理卽者。且如舉一善字。卽具十界由其順無明父。孝貪愛母。不敢盜取菩提。乖離法喜妻妾。不作佛法口業。不貪事理二善。不嗔見思煩惱。分明起惑造業。則爲三塗法界。乃至不殺中諦。不取自心。不著似愛。不說不了義法。不貪權善。不嗔二邊。了達三諦。則爲佛界。又如舉一惡字。亦具十界。由其殺生偸盜等十惡滿足。則墮三塗法界。由其𨿽不起事惡。而有迷眞理惡。則墮人天法界。𨿽無事惡及迷眞惡。而有迷俗理惡。則墮二乘法界。𨿽無事惡及迷眞迷俗理惡。而有迷中理惡。則墮菩薩法界。𨿽無事惡迷三諦惡。而具足弒無明父等惡。則墮佛界。是知善惡二名。各具十界。就一一界。無不卽空假中。而六凡生盲。日用不知。二乘眇目。妄生取捨。菩薩隔羅謂在障外。故從地獄至別十向。終日在理。不得理用。皆名爲理卽佛。亦名理卽十界。亦名理卽善惡也。二名字卽者。若聞圓頓妙詮。能解一切善惡。但有名字。一切十界。亦但名字。一一名字。卽空假中。一名字中。通達一切名字。一切名字。通達秖一名字。非一非一切。而一切而一。故爲名字卽佛。亦爲名字卽十界。亦爲名字卽善惡也。三觀行卽者。依所解義而起如理作意。審諦思惟十界善惡。一一無非三徳祕藏。故能圓伏五住。𨿽有煩惱。如無煩惱。𨿽有肉眼。名爲佛眼。此是觀行卽佛。亦名觀行卽十界。觀行卽善惡也。四相似卽者。由圓觀力。相似斷事理惡。生事理善。如鑕木火。暖相先現。如消堅冰。漸令潤濕。故名相似卽佛。亦名相似卽十界。相似卽善惡也。五分證卽者。由圓觀力。分破十界善惡上之三惑。分顯十界善惡上之三徳。如木出火。還燒於木。如冰成水。還泮余冰。故名分證卽佛。亦名分證卽十界。亦名分證卽善惡也。六究竟卽者。圓道滿足。惑無不破。徳無不顯。如火出木盡。如冰盡水澄。故名究竟卽佛。亦名究竟卽十界。究竟卽善惡。以十界善惡。本具三諦三徳之理。至此方得畢顯現故。非別有法可證可得。但全證得眾生所迷本理而巳。故云圓滿菩提歸無所得也。三結屬十法界竟。四結成卽空假中者。上來所明事理善惡。該羅十界。徧攝四教。統括六卽。則若理若事。若因若果。能詮所詮。性修藥病。祗約善惡二字。收無不盡。是故若知善惡卽空假中。則知一切諸法無不卽空假中。圓融妙理。觸處洞然。復爲三意一約豎結。二約橫結。三約一念非橫非豎總結。一約豎結者。事善事惡及凡夫理惡。屬六凡法界。爲藏教所治。墮理卽位中者。名世俗諦。所謂因緣所生法也。無漏事善。證眞理善。屬二乘法界。約藏通二教能治法門。揀之則爲圓教理卽。收之則同圓教相似卽者。名爲眞諦。所謂我說卽是空也。入假事理二善。屬菩薩法界。約別教教道。揀之亦爲理卽。牧之亦同相似者。名世出世如幻俗諦。所謂亦名爲假名也。入中事理二善。及中道理惡。屬佛法界。約圓教圓詮。始從名字。終訖究竟者。名爲第一義諦。所謂亦名中道義也。二約橫結者。四教所詮十界事理善惡。一一無非因緣生法。一一無不卽空假中。何以言之。秖一法性。法爾具足十界善惡諸法種子。名之爲因。隨於迷悟染淨等緣。造成十界善惡諸法差別。旣此十界善惡。皆是因緣所生。則自他共離四句簡責。定皆無性。無性故空。空則無性不礙緣生。一卽一切。互攝互具。故名爲假。無性緣生。緣生無性。法法罔非全體法性。法性之外。更無他物。泯絕內外空有對待。故名爲中也。三約一念非橫非豎總結者。上約豎結。則三諦分屬十界。次約橫結。則十界各有三諦。豎則爲別。橫則爲並。並別橫豎。那顯至理。今明秖依現前一念而辧善惡。秖依一念事理善惡而分十界。秖依十界而明四教。秖依四教而辧六卽。一念理無先後。那得名豎名別。一念體無彼此。那得名橫名並。念體絕待。彊名爲中。一中則一切中。若橫若豎。無不卽中。中體離一切相。彊名爲空。一空則一切空。若橫若豎。無不卽空。中體具一切法。彊名爲假。一假則一切假。若橫若豎。無不卽假。經云。眾生心體。從本以來。不生不滅。自性淸淨。無障無礙。猶如虛空。離分別故。此明一念心卽中也。又云。平等普徧。無所不至。圓滿十方。究竟一相。無二無別。不變不異。無增無減。此明一念心卽空也。又云。以一切眾生心。一切聲聞辟支佛心。一切菩薩心。一切諸佛心。皆同不生不滅。無染寂靜。眞如相故。此明一念心卽假也。又云。若無覺知能分別者。則無十方三世一切境界差別之相。此明一空一切空也。又云。以一切法皆不能自有。但依妄心分別故有。此明一假一切假也。又云。當知一切諸法。悉名爲心。以義體不異。爲心所攝故。此明一中一切中也。是故若能了達現前一念心法。則能徧達善惡十界四教六卽皆非橫豎。亦能徧照善惡十界四教六卽若橫若豎。可以意知。不可言盡也。初釋善惡竟。二釋業亦爲四。初釋義。二辧類。三結屬十法界。四結成卽空假中。初釋義者。業名事業。亦名所作。亦名爲動。亦名構造。若約小乘。則但在意地。不得業名。動身發口。乃名爲業。若約大乘。則一念甫動。便有業意。經云。眾生於日夜中。念念造出種種五陰世間。國土世間。假名世間。此之謂也。二辧類者。一惡業。二善業。又一有漏業。二無漏業。又四種分別。一有漏業。二無漏業。三亦有漏亦無漏業。四非有漏非無漏業。一惡業者。謂五逆。十惡。慳嫉。毀禁。散亂。惡慧。諸邪見業。二善業者。謂施戒禪慧等業。又有漏業者。謂十惡能招非福果報。十善能招福樂果報。四禪四定能招不動果報。無漏業者。出世聖人所修聖道。不感三界異熟果報。惟證淸淨離系妙果。又無漏有二。一者無爲無漏。卽所證眞如。不名爲業。二者有爲無漏。卽能證福智。福名助道。智名正道。福徳智慧。皆名爲業也。四種分別者。凡外善不善及不動業。名爲有漏。二乘出生死業。名爲無漏。菩薩度眾生業。不取涅槃。名亦有漏。不染生死。名亦無漏。諸佛稱性妙業。不同凡夫。名非有漏。不同二乘。名非無漏。或俗諦相應業。名有漏。眞諦相應業。名無漏。中諦相應業。約雙遮。名非漏無漏。約雙照。名亦漏無漏也。攝四入二者。若約界內教意。則有漏但攝有漏。無漏具攝後三。若約界外教意。則有漏具攝前三。無漏但攝第四。若約別接通意。則有漏及雙亦句。總名有漏。無漏及雙非句。總名無漏也。更以善惡展轉攝者。或十惡爲惡。十善爲善。或散皆爲惡。定乃爲善。或有漏皆惡。無漏爲善。或有漏無漏皆惡。雙照爲善。或雙照仍名爲惡。雙遮泯同實相爲善。或雙遮不卽諸法爲惡。雙照無非實相爲善。或一切皆名爲惡。一切皆名爲善。具如上文所明。又此諸善惡業。總分四類。一順現受。二順生受。三順後受。四不定受。由其作時心有彊軟。境有髙下。及由已潤未潤。已懺未懺。種種不同。故成四別也。二辧類竟。三結屬十法界者亦爲三。初明十界。二明四教。三明六卽。初明十界者。不論名善名惡名漏無漏乃至非漏非無漏業。但令念念之間。計著我人。專爲名利。益己損他。不思反復。身口意業。純隨妄習。不信三寶。毀諸事戒。錯悞因果。殺害所尊。是名地獄業道。束爲十品十惡。若念念之間。計著我人。專恣情欲。不知慚愧。盲無所曉。癡暗昬愚。多諸怨結。是名畜生業道。束爲中品十惡。若念念之間。計著我人。慳貪嫉妬。不知植福。但積罪根。是名餓鬼業道。束爲下品十惡。若念念之間。存諂誑心。無質直意。外施仁義。內計我人。種種所作。情存勝負。是名修羅業道。束爲下品十善。若念念之間。畏我墮苦。節制五欲。秉心歸戒。希求後有。是名人趣業道。束爲中品十善。若念念之間。願我未來恆受勝樂。廣作眾福。制止諸罪。乃至攝散入禪。訶色入空。是名天趣業道。束爲上品十善。若念念之間。觀察三界苦。空。無常。無我。依四念處。深信緣起。永斷希求後有之心。惟志寂滅無爲之樂。是名二乘業道。束爲無漏上品十善。若念念之間。緣於苦集二諦而起大悲。緣於道滅二諦而起大慈。深觀我。法二空。湣物昬迷種種方便。令其覺悟。徧十方界。無有分劑。盡未來時。無有疲厭。不求恩報。不圖名稱。不冀他知。不見能所。是名菩薩業道。束爲亦漏無漏上品十善。若念念之間。觀於諸法實相。卽權而實。理事平等。卽實而權。千如差別。寂而常用。萬行雲興。用而常寂。一際無際。不作一想。不作一切想。而能了知一卽一切。一切卽一。微塵剎土。不隔毫端。十世古今。不離當念。身徧十方。而無合散。智入三世。而無往來。是名佛界業道。束爲非漏非無漏上上品十善。亦名眞中無漏上上品十善也。二明四教者。六凡善惡。𨿽各三品。由有虛妄我執。同名有漏。皆爲藏教所治。二乘無漏十善。若析知無我。則屬藏教。若體知無我。則屬通教。菩薩亦漏無漏十善。若緣生滅四諦而起慈悲。則屬藏教。名爲有漏。若緣無生四諦而起慈悲。則屬通教。名爲無漏。若緣無量四諦而起慈悲。則屬別教。名爲亦漏無漏。若緣無作四諦而起慈悲。則屬圓教。約雙遮論。名爲非漏無漏。約雙照論。亦可名爲亦漏無漏也。佛界非漏無漏上上品十善者。正屬圓教。以此圓解歷一切法。令前三教乃至上品十惡。亦成非漏無漏上上品善。如一切艸木。無不具火。一切堅冰。無不卽水。故約義定名。則偏名非漏非無漏善。亦名眞中無漏妙善。若欲隨名立義。別旣可名上上品善。亦可名上上品惡。如所云弒無明父等。又旣可云無漏。亦可云有漏。以念念流出諸功徳海。無已時故。旣可云非漏無漏。亦可云亦漏無漏。以雙照漏與無漏。一切法趣漏趣無漏故。三明六卽者。旣依圓實稱性而談。一切諸法。無非佛法。上自佛界。下極泥犁。所有業性。罔非實相。狂慧不察。濫聖招尢。如闇中觸寶。傷身失命。故須約修辧六。免墮重愆。𨿽復六位始終歷然。於業理性仍無增減。故名爲卽也。理卽業性者。秖是究竟業性。楞伽經云。如來藏是善不善因。能徧興造一切趣生。但迷者不自知耳。知此業性。爲名字卽。觀此業性。圓伏五住。爲觀行卽。粗垢先落。六根淸淨。爲相似卽。於此業性開發眞明。爲分證卽。窮此業性罄無不盡。爲究竟卽也。三結屬十界竟。四結成卽空假中者。亦爲三意。一約豎結。二約橫結。三約一念非橫非豎總結。一約豎結者。六界業道。因緣所生。結成世諦。二乘業道。因緣卽空。結成眞諦。菩薩業道。假名無量。結成俗諦。佛界業道。深達罪福實相。結成中諦也。二約橫結者。十界業道。一一無非因緣所生。一一無不卽空假中也。三約一念結者。只就現前一念。分別十界業道。那得名豎。十界業道。惟一念心。那得名橫。不橫不豎。橫豎歷然。統一法性。不可思議。無非法性。故卽中。不橫不豎。故卽空。橫豎歷然。重重無盡。故卽假也。二釋業竟。三釋報亦爲四。初釋義。二辧類。三結屬十界。四結成卽空假中。初釋義者。報是果報。對因名果。酬業名報。則果卽是報。又約習因所感。名爲習果。約報因所感。名爲報果。則果屬了種。報屬緣種。又報義有二。一約引業所感。名爲總報。二約滿業所感。名爲別報。總報名爲眞異熟果。屬第八識。別報名爲異熟生果。屬前六識一分無覆無記。惟受苦樂。不起業者。當知總別二種。皆名果報。就此酬因所感果報心心所法。見分屬心。酬於習因。屬了因種。別名爲果。相分屬色。酬於報因。屬緣因種。別名爲報。故法華云。如是果如是報也。又見分卽如是性。相分卽如是相。二分所依內自證分。卽如是體。舉體成用。用無別體。故名不縱橫不並別也。二辧類者。十惡所招三塗果報。一向是苦。鬼畜二類。或有微樂。修羅人道。苦樂相兼。天道惟樂。又約五受分別。無間惟有苦受捨受。一分極苦鬼畜亦爾。有間得兼憂受。或有微喜微樂。鬼畜修羅人及欲天。並具五受。天與修羅戰時。有憂苦故。然北洲人不計我所。無憂苦受。初禪出離憂根。二禪出離苦根。三禪出離喜根。惟有樂捨。四禪出離樂根。自此直至有頂。惟有捨受。此五皆是有漏受也。二乘寂滅爲樂。出離五受。以無所受。名爲正受。亦名爲無漏受。菩薩不受二乘正受。出假神通以爲法樂。名爲亦漏亦無漏受。示受生死。故名亦漏。不染生死過患。故名亦無漏也。諸佛不受一切諸受。以無所受。恆受中道稱性法樂。名爲非漏非無漏受。不同四榮。故非漏。不同四枯。故非無漏也。攝四入二。例如前說。又不論五受漏與無漏四句分別。總以苦樂二字判之。收無不盡。當知苦樂。惟是自心分別。實無心外法也。何者。阿鼻極苦。舉世共知。若住不可思議解脫菩薩。大悲遊戲。代眾生苦。則以爲樂。故調達善知識云。此中如第三禪。豈實作逆罪者能得爾耶。夫蛆虫處廁。宛轉出沒。亦自謂樂。蠅向臭飛。蛾爭赴火。狗啖糞穢。皆自謂樂。自人視之。不勝其苦。人間粗獘五塵。昬迷沈醉。諸天視之。猶如糞廁。欲天五塵。展轉勝妙。色界視之。不啻鴆毒。梵天身相。光明炳然。空界厭之。謂如癰毒。四空寂定。自謂精微。羅漢視之。名爲癡暗。聲聞三昧。無漏無爲。菩薩訶之。名爲敗種。大上神通。往來自在。諸佛視之。如童子戲。故知九界眾生。皆是以苦爲樂。所處愈下。所樂愈劣。自上視下。知彼所樂當體是苦。惟佛苦樂情盡。證苦法界及樂法界。惟一實相。無苦無樂。乃名大樂耳。今姑就九界情謂。則各以順適身心。名爲樂報。違損身心。名爲苦報。此苦樂報。各從自類善惡業所招也。二辧類竟。三結屬十界。亦復爲三。初明十界。二明四教。三明六卽。初明十界者。地獄法界所有罪報。純從上品十惡業招。摧折粗惡色心爲體。重者在大地下。輕者在諸黑闇山間。惟苦無樂。畜生法界罪報。中品十惡業招。餓鬼法界罪報。下品十惡業招。並以獘陋色心爲體。於中各有苦樂別報。三品九類不同。則是酬於滿業。名異熟生。事非一槪。不可具述。住通山間人世水陸空界。修羅法界。報居大海。受用似天爲樂。三時刀仗爲苦。人道法界。報在四洲。暫時五欲爲樂。生老病死爲苦。天道法界有三。一者欲界。二者色界。三無色界。欲界六天。一四天王天。或上品十善爲因。或一日一夜八關戒齋等爲因。或終身三歸精持一不殺戒爲因。報得殊勝色心。居在須彌山腹。二忉利天。或上品十善爲因。或一日一夜八戒等爲因。或終身三歸精持不殺不盜二戒爲因。報得殊勝色心。居在須彌山頂。此二皆以五欲自在爲樂。修羅戰鬥及五衰相現爲苦。三夜摩天。此云時分。或上品十善兼習坐禪爲因。或一日一夜八戒等爲因。或終身三歸精持三戒爲因。報得殊勝色心。離忉利天八萬由旬。於虛空中有地如雲。朗然安住。不假日月。身有光明。華開爲晝。華合爲夜。四兜率天。此云知足。或上品十善兼得細住爲因。或一日一夜八戒等爲因。或終身三歸精持四戒爲因。報得殊勝色心。離夜摩天十六萬由旬。有地如雲。空中安住。五化樂天。或上品十善兼得欲界禪定爲因。或一日一夜八戒爲因。報得殊勝色心。離兜率天三十二萬由旬。有地如雲。空中安住。六他化自在天。或上品十善兼得未到地定爲因。或一日一夜八戒等爲因。報得殊勝色心。離化樂天六十四萬由旬。有地如雲。空中安住。此四亦皆以五欲自在展轉殊勝爲樂。五衰相現爲苦。色界共十八天。分爲四禪。初禪三天。一梵眾。二梵輔。三大梵。同以根本初禪五支功徳爲因。或以純孝爲因。或以深重慚愧爲因。或以深重慈心爲因。或以和合已破僧伽爲因。報得淸淨色心。離他化天一百二十八萬由旬。有地如雲。空中安住。壽命盡一大劫。或亦有中夭者。離憂淸淨爲樂。死時退墮爲苦。二禪三天。一少光。二無量光。三光音。同以根本二禪四支功徳爲因。報得淸淨色心。離初禪天二百五十六萬由旬。有地如雲。空中安住。壽命盡八大劫。或亦有中夭者。離苦淸淨爲樂。死時退墮爲苦。三禪三天。一少淨。二無量淨。三徧淨。同以根本三禪五支功徳爲因。報得淸淨色心。離二禪天五百一十二萬由旬。有地如雲。空中安住。壽命六十四劫。或亦有中夭者。離喜妙樂爲樂。死時退墮爲苦。四禪九天又分三類。一是凡夫。二是外道。三是不還聖者。凡夫三天。一福生。二福愛。三廣果。同以根本四禪四支功徳爲因。報得寂靜不動色心。離三禪天一千二十四萬由旬。隨身宮殿。在虛空中朗然安住。並無如雲之地。故亦名無雲天。壽命五百大劫。或亦有中夭者。捨念淸淨爲樂。死時退墮爲苦。外道一天。所謂無想。卽以無想定而爲因。報得寂靜不動色心。生半劫後。前六轉識悉皆不行。惟第七第八兩識。相依俱轉。第八能持色身久住。壽五百劫。或有中夭。死時決定退墮爲苦。不還五天。一無煩。二無熱。三善見。四善現。五色究竟。同以無漏夾燻四禪。資於故業爲因。報得寂靜不動色心。四禪凡夫所不能見。壽或千劫。乃至萬劫。永無退墮爲樂。未離三界爲苦。無色界共有四天。一空處天。卽以空定爲因。壽二萬劫。二識處天。卽以識定爲因。壽四萬劫。三無所有處天。卽以無所有定爲因。壽六萬劫。四非想非非想處天。卽以非想非非想定爲因。壽八萬劫。滅色存心。但有微細受想行識。亦有中夭。同以出離色籠爲樂。死時退墮爲苦也。聲聞法界。有四向四果。初果以生空無漏智種爲因。聞思修慧燻習爲緣。發得生空無分別智。頓斷三界分別惑種。親證一分生空所顯眞如。名爲擇滅無爲。是離系果。其身仍在人中天上。當知此人天身。猶是有漏故業餘報。非無漏報也。二果以重慮緣眞爲因。漸斷欲界任運惑種九品之六。親證六品擇滅無爲。其身亦在人中天上。亦是有漏故業招報。三果亦以重慮緣眞爲因。斷盡欲界餘三品惑。又證三品擇滅無爲其身亦在人中天上。亦是有漏故業招報。若捨欲界身已。報在初禪。仍是有漏故業招報。若斷初禪惑已。報在二禪。若斷二禪惑已。報在三禪。若斷三禪惑已。報在四禪五不還天。若斷四禪惑已。報在空處。若斷空處惑已。報在識處。若斷識處惑已。報在無所有處。若斷無所有處惑已。報在非非想處。齊此名爲阿那含果。皆是有漏故業招報。非無漏業報也。不論在人在天。若能進斷非非想處九品思惑。名羅漢向。若已斷盡非非想思。通證修道八十一品擇滅無爲。名羅漢果。爾時名住有餘涅槃。其身仍在人中天上。此身亦是有漏故業餘報。若人天身任運滅位。不復更受三界生身。爾時名住無餘涅槃。若依權教。則永無報果。若依實說。則三界外有淨土。聲聞緣覺自謂入涅槃者。出生其中。受法性身。非分段生。當知卽是方便有餘國土。亦名三種意生身也。總論苦樂者。初果以永閉三惡道門爲樂。未斷欲愛爲苦。二果以欲習漸薄爲樂。未離欲系爲苦。三果四向。以永不退還爲樂。未離色無色系爲苦。四果在有餘位。以永斷子縛爲樂。未盡果縛爲苦。在無依位。依權教說。則是永無苦樂。依實教說。則超出三界爲樂。沈空滯寂爲苦也。緣覺法界。不立分果。而有二類。一是緣覺種性。四生百劫種福修因。無漏根熟。人中得道。若遇佛世。入聲聞數。亦名緣覺。遇無佛世。名獨覺佛也。二是聲聞初果第七生盡。受人間身。遇無佛世。亦名獨覺也。有餘無餘二種苦樂。並同聲聞中說。菩薩法界。須約四教分別。若三藏教菩薩。總未斷惑但以四弘六度上上十善爲因。感得人天殊勝色心妙報。不生三惡及無色界諸難處中。若通教菩薩。幹慧性地。報同三藏菩薩。八人見地薄地。報同初果二果。離欲地。報同三果。已辦地去。或智增上者。還同四果獨覺有餘無餘論報苦樂。但彼生方便土。亦不沈空滯寂。秖是未證中道法性。未免變易生死爲苦耳。或悲增上者。扶習潤生。還來三界。示同六道果報苦樂。而非實是有漏苦樂。以其非業牽故。若別教菩薩。十信位中。亦同三藏菩薩。初住至第六住。亦同初二三果。七住已去乃至十向。亦約智悲分別登初地時。分證中道法身。恆居實報無障礙土。亦名分證常寂光土。乃至等覺。皆以中道果報爲樂。無明變易未盡爲苦。分形散影。徧諸世界六趣四生。及徧方便有餘土中。示同六凡二聖種種苦樂。皆非實苦樂也。若圓教菩薩。五品位中。𨿽受人天報身。巳能解了苦樂實性。卽空假中。初信至六信。報或同於初二三果。而解永異。七信至十信。或在方便。報同通教智增。而解永異。或在同居。報同通教悲增。而解亦永異也。登初住時。分證如來一身無量身。恆居實報莊嚴淨土。亦名分證寂光淨土。乃至等覺。分形散影。徧下三土。示同九界苦樂。皆非實苦樂也。佛法界者。約教有四。藏教果佛。必是別地圓住化身。或是妙覺示現。假說生身是有漏報。乃是示同阿羅漢耳。通教佛地示居色究竟天。亦非三界實分段身。必是別地圓住化現。別教妙覺。坐蓮華藏世界。亦是大機隨力所見。秖是他受用報。托自受用而爲本質。諸大菩薩。各自變爲相分而自緣耳。圓教妙覺。性徳究竟圓顯。名爲淸淨法身。所依法性。名爲上上品常寂光淨土。修徳究竟滿足。名爲圓滿報身。所依報境。名爲上上品實報莊嚴淨土。性修不二。依正不二。不二而二。說有法報依正差別之名。此是最勝無上報也。初明十界竟。二明四教者。六凡法界有漏諸苦樂報。但爲四教所治。並非四教所攝。而是因緣生法。得爲藏教俗諦所詮。亦得通爲四教所觀之境。方便土中無漏苦樂之報。卽是四教九人所感。謂藏教四果。辟支。通教已辧。辟支。菩薩。別教三賢。圓教十信也。實報無障礙土。卽是別教十地等妙。圓教十住十行十向十地等覺所感。𨿽亦分證寂光。以理從事。總名實報。或約次第一心證入而分淨穢。乃依教道假分別也。常寂光土。卽是圓教妙覺所證。𨿽亦圓證上品實報。以事從理。總名寂光。或約分證究竟而分淨穢。乃依別圓二種果頭而分別耳。又藏教明六道果報。是實有苦諦。苦若滅者。則證眞空。不說四聖亦有報也。通教明六道果報。是幻有苦諦。若達幻空。則無生死。亦不說有四聖報也。別教明六道果報。是分段生死。三乘果報。是變易生死。皆名苦諦。永斷二死。證眞中道。所證名爲眞如涅槃。能證名爲四智菩提。大圓鏡智相應心品。能現自受用身及土。能持圓滿無漏種子。盡未來際。利樂有情。此則說有四聖果報。圓教明十界報法。一苦一切苦。而苦卽法界。則一滅一切滅。乃是非報非不報而論十界報也。二明四教竟。三明六卽者。旣依圓實稱性而談。則十法界苦樂諸報。一一無非實相法界。卽空假中。誠恐狂惑無知。執穢爲淨。安其陋習。不求出離。譬如指冰卽水。不求融泮。水還是冰。那可飲用。故以六義而揀逆順。如冰𨿽以濕爲性。而恆違濕性。確爾堅凝。理卽位中。亦復如是。十界妙報。不識不知。昧爲苦諦。一苦一切苦也。名字位中。順修之始。了知十界報法。惟是一心。譬如堅冰。其實是水。終不棄冰而別求水。是爲初識十界報法之名字也。觀行位中。依名觀察。了知十界報法。一一卽空假中。圓伏三惑。如手執冰。知其潤濕也。相似位中。深觀十界報法。深信卽空假中。如冰近暖。漸捨堅相也。分證位中。十界報法三諦理體。分分現前。如暖消冰。分分融泮。分分可飲用也。究竟位中。十界報法三諦妙理。無不圓顯。如冰已盡。惟是一水。盡可飲用也。所以三千果成。咸稱常樂。廁屋實成香殿。糞穢實成妙饌。惡聲實之歌贊。毒藥實成甘露。刀箭實成華纓。乃至我若向刀山。刀山自摧折。我若向火湯。火湯自消滅等。並是分證究竟位中眞實受用。不過還證眾生所迷報法之理體耳。豈藉作意神通力哉。三結屬十界竟。四結成卽空假中。亦爲三意。一約豎結。二約橫結。三約一念非橫非豎總結。一約豎結者。六凡有漏諸苦樂報。及有學無學諸餘殘報。並同居土中新悟無生法忍菩薩所有生身。亦是有漏故餘殘報。並屬因緣生法一句。世俗諦攝。所以諸阿羅漢之十八界。惟後三界名爲無漏。前十五界皆有漏也。依此亦說藏頭果佛。及十地諸大菩薩。與羅漢同也。兩教聲聞緣覺。入涅槃界。出生方便土中受變易身。並通菩薩。別三十心。圓十信心。生方便土。所受變易方蘊十八界等。並屬卽空一句。眞諦所攝。故稱無漏。別地圓住。捨分段身。於實報土受果報身。及悲願力。於十方界種種同居方便兩土之中。現十界像。徧同苦樂。而非實苦實樂。乃至佛後得智。應現實報方便同居三土。徧示法界像。並屬卽假一句。妙俗諦攝。故名亦漏亦無漏也。圓教妙覺。究竟圓證常寂光土三徳祕藏微妙法身。及別十地。圓十住等。分證三徳寂光身土。並屬卽中一句。中道第一義諦所攝。故名非漏非無漏也。二約橫結者。不論有漏無漏。苦之與樂若實若權。但是十界所有依正二報。一一無非因緣所生。或是因緣所顯。亦得名爲因緣所生。旣是因緣生法。則必法爾卽空假中。更無一色一心而不卽空假中者也。更細釋者。同居依正二報。是界內因緣所生。有爲有漏。乃苦無常無我不淨之相。然此苦等諸相。無不卽空假中。方便依正二報。非分段生。是界內因緣所顯。無爲無漏。乃苦無常無我不淨之性。然此苦等諸性。亦無不卽空假中。實報依正二報。是界外因緣所生有爲無漏。乃常樂我淨之相。然此常等之相。亦無不卽空假中。寂光依正二報。是界外因緣所顯。無爲無漏。乃常樂我淨之性。然此常等之性。亦無不卽空假中。以體實故。名之爲中。以離一切相故。復名爲空。以卽一切法故。復名不空也。若以寂光無爲無漏。望彼方便無爲無漏。則方便仍是有爲有漏而巳。三約一念結者。旣秖就一念而辧善惡。秖就一念而辧諸業。則十界依正一報。亦何出於現前一念。一念本無前後。那得名豎。一念本無二體。那得名橫。深觀一念所具十界。依正非橫非豎。則能雙照橫之與豎了了分明。而一一橫豎。卽非橫豎。何者。十界報法。惟是一念。則非橫非豎。一空一切空。不思議眞諦也。一念具十界報。則非橫而橫。一念造十界報。則非豎而豎。一假一切假。不思議俗諦也。離一念外。別無所具所造十界報法可得。離十界報法外。別無能具能造一念可得。惟是實相。惟是法性。心佛眾生。三無差別。非豎非不豎。非橫非不橫。離名絕相。亦無名相而可離絕。不思議中諦也。三釋報竟。上來初分釋善惡業報竟。二合釋者。復分爲六。初約十如釋。二約十二因緣釋。三約四諦釋。四約二諦釋。五約三諦釋。六約一諦釋。初約十如釋者。善惡卽如是性。性以不攺爲義。善是調良淸淨爲性。不可攺而爲惡。惡是粗戾染污爲性。不可攺而爲善。十界各有種性也。業卽如是相。舉意動身發語有所表現。十界事業。覽而可別也。性之與相。同依色心。色心卽如是體也。此善惡業。各有力能。各有構造。卽十界如是力如是作也。善惡約性。卽十界如是因也。業旣約相。卽十界如是緣也。報指十界色心依正。卽如是果如是報也。性相爲本。果報爲末。一空一切空。始終無性。故爲空等。一假一切假。始終相在。覩本卽能知末。覩末卽能識本。故爲假等。一中一切中。始終理同。所謂實相實性乃至實果實報。故爲中等。語不頓彰。故空假中次第分別。實不縱橫並別也。法華經云。惟佛與佛。乃能究盡諸法實相。所謂諸法如是相等。此經云。欲向大乘者。應當先知最初所行根本之業。所謂依止一實境界以修信解。一實境界。卽是諸法實相。故得約十如釋也。二約十二因緣者。復有四意。一思議生滅因緣。二思議不生滅因緣。三不思議生滅因緣。四不思議不生滅因緣。今六凡善惡業報。是思議因緣生相。藏教二乘善惡業報。是思議因緣滅相。又六凡善惡業報卽空。是思議因緣不生相。通教三乘善惡業報。是思議因緣不滅相。又九界善惡業報。是不思議因緣生相。佛界善惡業報。是不思議因緣滅相。又十界善惡業報無不卽空假中。是不思議因緣不生滅相。何者。善惡秖是無明愛取三支。業秖是行有二支。報秖是識名色六入觸受生老死七支。惑卽般若了因佛性。業卽解脫緣因佛性。苦卽法身正因佛性。十二因緣名爲佛性。故不思議不生滅也。三約四諦。復有四意。一生滅四諦。二無生滅四諦。三無量四諦。四無作四諦。今六凡有漏善惡業。是生滅集諦。六凡有漏依正報。是生滅苦諦。二乘無漏善業及菩薩有漏善業。是生滅道諦。二乘及三藏佛子果縛盡。不受後有。是生滅滅諦。又六凡有漏善惡業卽空。是無生滅集諦。六凡有漏依正報卽空。是無生滅苦諦。此體空智及諸善業。是無生滅道諦。乃至涅槃亦如夢幻。是無生滅滅諦。又十界有漏無漏諸善惡業。是無量集諦。十界分段變易諸依正報。是無量苦諦。三止三觀十波羅密五行萬行亦漏無漏一切善業。是無量道諦。斷十重障。證十眞如。是無量滅諦。又十界善惡諸業不離一念。是無作集諦。十界依正諸報不離一念。是無作苦諦。達此一念心具心造。是無作道諦。諸法本來常寂滅相。不復更滅。是無作滅諦也。四約二諦。復有七意。一藏教二諦。實有爲俗。實有滅爲眞。二通教二諦。幻有爲俗。幻有卽空爲眞。三通含別二諦。幻有爲俗。幻有卽空不空爲眞。四通含圓一諦。幻有爲俗。幻有卽空不空一切法趣空不空爲眞。五別教二諦。幻有幻有卽空皆名爲俗。不有不空爲眞。六別含圓二諦。幻有幻有卽空皆名爲俗。不有不空一切法趣不有不空爲眞。七圓教二諦。幻有幻有卽空不有不空皆名爲俗。一切法趣有趣空趣不有不空爲眞。今約藏教。則六凡有漏善惡業報。是實有俗諦。此實有滅。無復三界善惡業報。乃會眞諦。若依通教。則六凡有漏善惡業報。是幻有俗諦。此旣如幻。卽不可得空。名爲眞諦。又六凡有漏善惡業報。是幻有俗諦。此俗卽眞。依於眞諦。得論四聖無漏善業果報。非復但空。卽是通含別也。又六凡有漏善惡業報。是幻有俗諦。此俗卽眞。此眞卽是中道不空之體。具一切法。是爲通含圓也。若依別教。則六凡有漏善惡業報。四聖無漏善業果報。俱是俗諦。中道理性。非凡非聖。爲凡聖依。非漏無漏。爲迷悟依。乃名眞諦。又十界善惡業報。俱是俗諦。中道理性𨿽非凡聖及漏無漏。而具一切凡聖漏無漏法。名爲眞諦。是爲別含圓也。若依圓教。則六凡之有。二乘之空。菩薩佛之不有不空。十界百界千如施設。俱是俗諦。秖此俗諦之中。隨拈一法。無非法界。約有。則一切法趣有。百界千如之有。卽六凡有。六凡善惡業報之有。卽百界千如之有。亦卽百界千如之空。亦卽百界千如之不有不空。約空則一切法趣空。百界千如之空。卽二乘空。二乘灰斷之空。卽百界千如之空。亦卽百界千如之有。亦卽百界千如之不有不空。約不有不空。則一切法趣不有不空。百界千如之不有不空。卽菩薩佛之不有不空。菩薩佛中道善惡業報之不有不空。卽百界千如之不有不空。亦卽百界千如之有。亦卽百界千如之空。宛轉相卽。無二無別。不二而二。說有二諦。二而不二。惟是一心。心外無法。千如宛然。千如體眞。罔非實相。理具事造。無盡重重。𨿽互徧融。亦無所在。是爲不思議二諦也。五約三諦。復有五意。一別入通三諦者。約通含別二諦。幻有爲俗。幻有卽空不空爲眞。今分此眞諦以爲兩諦。空卽是眞。不空卽中諦也。二圓入通三諦者。約通含圓二諦。幻有爲俗。幻有卽空不空。一切法趣空不空爲眞。今亦分此眞諦以爲兩諦。一切趣空。是眞。一切趣不空。是中也。三別三諦者。約別二諦。幻有幻有卽空皆名爲俗。不有不空爲眞。今分彼俗諦以爲兩諦。幻有是俗。幻有卽空是眞。指彼眞諦以爲中道。不有不空是中諦也。四圓入別三諦者。亦約別含圓二諦。幻有幻有卽空皆名爲俗。今仍分作眞俗兩諦。一切法趣不有不空爲眞。今指此圓眞以爲圓中也。五圓三諦者。六凡之俗。亦復卽空假中。具一切法。二乘之眞。亦復卽空假中。具一切法。菩薩佛之中道。亦復卽空假中。具一切法。三諦圓融。不可思議。卽一而三。卽三而一。非一非三。而三而一也。若別入通三諦。則六凡幻有善惡業報。是俗諦。幻有卽空。是眞諦。此空不空。本非煩惱生死。亦非菩提涅槃。而爲煩惱菩提生死涅槃作所依持。不斷不常。不空不有。是爲中諦。若圓入通三諦。二諦同前。此空不空具一切法。是爲中諦也。若別三諦者。六凡有漏善惡業報。是俗。四聖無漏惟善業報。是眞。所依眞如理性。非有非空。非漏無漏。是中諦也。若圓入別三諦者。二諦同前理性具足一切諸法。與前中異也。若圓三諦者。橫豎自在。豎則六凡善惡業報之俗。亦空假中。二乘善惡業報之眞。亦空假中。菩薩佛善惡業報之中。亦空假中。橫則十界俱空。名爲眞諦。此眞卽俗卽中。十界俱假。名爲俗諦。此俗卽中卽眞。十界俱非空假。名爲中諦。此中卽眞卽俗。秖是非橫非豎說橫豎耳。六約一諦者。大經云。所言二諦。其實是一。方便說二。如醉未吐。見日月轉。謂有轉日及不轉日。醒人但見不轉。不見於轉。如是十界善惡業報。皆由無明醉未吐故。妄見法性隨緣流轉。別立隨緣不變以爲眞如。若佛眼觀。無非實相。實相之外。更無餘法。故此經名一實境界。卽指十界善惡業報。當體惟一實諦。卽是常住妙明不動周圓妙眞如性。性眞常中。求於去來迷悟生死了無所得。然隨情說。則藏教以事外偏眞爲一實。通教以卽事而眞爲一實。別教以眞如不動爲一實。惟圓教以法法無非中道爲一實也。又旣不見轉。豈更對轉而說不轉。若立不轉。便是與轉爲二。若作二解。便同醉人。是故諸諦皆不可說。言語道斷故。若通作不可說者。生生不可說。則六凡善惡業報不可說也。生不生不可說。則二乘善惡業報不可說也。不生生不可說。則菩薩善惡業報不可說也。不生不生不可說。則佛界善惡業報不可說也。上來先釋善惡業報竟。後廣釋占察者。善惡業報。至理玄微。非智莫顯。故須占察。約智占察。略有二十差別。一。世智。二。五停心。四念處。外凡智。三。暖頂忍世第一內凡智。四。四果無漏智。五。支佛無漏智。六。六度菩薩緣事智。七。三藏佛果一切智。八。體法聲聞智。九。體法支佛智。十。體法菩薩入眞方便智。十一。體法菩薩出假智。十二。通教佛地智。十三。別十信外凡智。十四。別住行向三十心內凡智。十五。別十地中道智。十六。別妙覺佛一切種智。十七。圓教五品外凡智。十八。圓教十信內凡智。十九。圓初住至等覺分證智。二十。圓妙覺佛究竟智。世智者。心行理外。邪計妄執。不能占察善惡報。不可信用。故此經云。不應棄捨如是之法。而返隨逐世間卜筮種種占相吉凶等事。貪著樂習。若樂習者。深障聖道也。二五停四念外凡智者。有定故言停。有慧故言觀。觀能翻邪。定能制亂。數息觀治散心。不淨觀治貪心。慈悲觀治嗔心。因緣觀治邪見心。念佛觀治障道罪。故名五停心觀也。觀身不淨。觀受是苦。觀心無常。觀法無我。是觀苦諦上四智治於四倒。由此四觀。令四倒不起。初翻四倒。未入聖理。故言外凡智也。此智能治六凡惡業。而於業報因緣。未能如實了知。猶須依三輪相以自決疑。三內凡智者。緣四諦境。得相似解。能伏煩惱。譬如鉆火。暖相先現。無漏智火所發前相。名爲暖位。得色界定。諦解分明。如登山頂。四望皆見。名爲頂位。若能親近善友。聞隨順法。內心正觀。信佛。信法。信僧。信諦。卽住頂。若不如是。卽頂退。爾時設有疑悔。亦須依輪占察。若入下忍。正觀欲界四諦。色無色界四諦。次入中忍。惟觀欲界苦諦。深生厭患。次入上忍。生世第一。則能無間發眞。於聲聞乘決定不退。不須輪相占察。若欲爲人占察。未必有宿命天眼及他心智。仍須輪相也。四四果無漏智者。初果八忍八智斷見惑。永不復起三塗業報。亦不復招北洲無想黃門二根盲聾喑啞等報。二果三果重慮緣眞。永斷欲界善有漏報。四果永斷三界業報。自無所占。若欲爲他占察。或依神通道眼。或借輪相以決凡愚。亦無不可。五支佛無漏智。出無佛世。未必用此輪相。但用神通化他。但能齊三界內。齊爾所劫。知彼善惡業報差別。而不能知界外及無量劫前後諸事。復不能知六道善惡業報卽空。況知卽假中耶。六六度菩薩緣事智者。自發四弘。已得決定。不須占察。初僧祇中。未獲五通。若欲爲人。宜用輪相。二僧祇後。五通自在。不須輪相。能決眾疑。亦止能知六道因緣生滅相耳。七三藏佛果一切智者。本是別地圓住化現。故能徧知三界內外曠劫前後一切業報因緣。不用輪相。而不說是卽空假中。八體法聲聞智者。已具六通。能知六道善惡業報。亦知卽空。九體法支佛智者。已侵習气。小勝聲聞。十體法菩薩入眞方便智者。正達三界善惡業報一一卽眞。十一體法菩薩出假智者。正能分別六道三乘病之與藥。善決六道一切疑网。十二通佛智者。亦是別地圓住化現。故能徧知一切善惡業報。不用輪相。而說卽空。不說卽假卽中。十三別十信外凡智者。信有果頭眞如實相。爲求此理。起十信心。自無疑网。爲他占察。須依輪相。十四別三十心內凡智者。十住正習入空。傍習假中。十行正習假。傍習中。十回向正習中。具足五通。自無疑悔。能決他疑。徧知十界善惡業報。而不能知一一卽中。十五別十地中道智者。旣證實相。雙照二邊。任運寂而常照。初地一念照百世界。二地一念照千世界等。展轉增勝。不可言盡。十六別妙覺智者。坐華藏界。應法界機。妙觀察智。橫豎徧照。下地不能測其邊際。十七圓五品智者。具縛凡夫。能知如來祕密之藏。𨿽有肉眼。不爲佛眼。自無疑网。不須輪相。爲他決疑。亦須用之。又自行種種三昧。亦可依輪取決。如永明大師。已悟圓宗。仍作坐禪萬善二鬮。當知拈鬮一法。出圓覺經。與今輪相。及灌頂神策經。同名正法。不比世間卜筮也。十八圓十信內凡智者。六根淸淨。任運能決大千疑网。鑑十界機。無有錯謬。十九圓四十一分證智者。初住妙智。如初生月。光明已自徧照無餘。況復漸增至十四夜。二十圓妙覺佛究竟智者。譬如十五夜月。體相俱圓。法界洞明。橫豎無餘。豎則觀彼久遠。猶若今日。盡未來事。授記不謬。橫則恆沙界外一滴之雨。尙知頭數。松直棘曲。鵠白烏玄。皆了元由。以要言之。大圓鏡智。無不頓印。平等性智。無不普入。妙觀察智。洞了因緣。成所作智。一時普應。無分別。非不分別。無次第。非不次第。乃至十地所有智慧。比如來智。猶如閻浮提土。比大千土。不可思測。不可形容。是爲究竟占察智也。今地藏大士。或是圓等覺智。或是圓妙覺智。本髙迹下。不可測知。由與此土悲重緣深。是故釋迦大聖。令堅淨信請說此法。能令博地凡夫。依此頓除疑网。而又廣明一實境界。詳示二種觀道。以爲進趣方便。又復巧說深法。安慰羣迷。眞實相應。無相違過。則使名字初心。徧能占察十界善惡業報若事若理。罄無不盡。法門之妙。何以加此。又復應知。善惡業報。卽是境妙。占察。卽是智妙。以智契境而修二觀。卽是行妙。成就信忍順忍及無生忍。卽是位妙。信滿法故作佛。解滿法故作佛。證滿法故作佛。一切功徳行滿足故作佛。亦是位妙及三法妙。始終同住三徳祕藏圓滿法故。自住三徳。寂而常照。有感必赴。卽感應妙。又教眾生修行懺悔。觀察法身以爲能感。若能至心。所占則吉。所求皆獲。乃至能入一行三昧。見佛無數。皆感應妙。我於爾時。隨所應度而爲現身。或示神通種種變化。或復令彼自憶宿命。卽神通妙。或復隨其所樂。爲說種種深要之法。乃至巧說深法。令離怯弱。卽說法妙。眾生聞法。除疑生信。卽眷屬妙。能獲深大利益。漸次作佛。卽功徳利益妙。若識迹妙。本妙非遙。故佛嘆云。此善男子。發心已來。過無量無邊不可思議阿僧祇劫。久已能度薩婆若海。功徳滿足。但依本願自在力故。權巧現化。影應十方。卽是發迹顯本意也。觀心十妙者。現前一念。具足十界善惡業報。卽境妙。以圓三慧而占察之。卽智妙。依此一實境界而修二觀。卽行妙。信此自心。順此自心。了此自心本自無生。卽三忍位妙。始終不離自心祕藏。卽三法妙。境智和合。卽感應妙。智能轉境。卽神通妙。一念轉教余心心所。卽說法妙。余心心所隨觀而轉。卽眷屬妙。始從名字。訖至究竟。卽功徳利益妙也。地藏大士。及釋迦尊。由觀心故。久成十妙。迹用廣遠。我今觀心出此十妙。亦當盡未來際迹用無窮。卽觀心本妙也。釋別名竟。次通名者。梵語修多羅。或修妬路。或修單蘭。或素怛纜。秖是梵音輕重。有云無翻。含五義故。亦云有翻。一翻爲經。二翻爲契。三翻法本。四翻爲綫。五翻善語教。含五翻五。各具教行理三。具如法華玄義。玆不復述。今但約一題以明通別。占察是教。善惡業是行。報乃無記色心。是理。又占卽是教。察卽是行。善惡業報爲所占察。卽是理。以對經字。任運有通別意也。釋名竟。

第二顯體者。體是主質。乃名下之所詮。經若無體。則邪倒無印。同於魔說。故須顯一部之指歸。明眾義之都會。然此妙體。非但會之至難。亦乃說之不易。經云。如來法身。非空非不空。乃至無一切相。不可依言說示。法華云。是法不可示。言辭相寂滅。大經云。不生不生不可說。又云。有因緣故。亦可得說。此經亦云。而據世諦幻化因緣假名法中。相待相對。則可方便顯示而說。今略開七條。一正顯經體。二簡僞濫。三一法異名。四入體之門。五徧爲眾經體。六徧爲諸行體。七徧爲一切法體。一正顯經體者。卽是一實境界也。一切百界千如境界。皆依一實虛妄顯現。而彼境界別無自體。惟以一實爲體。故名一實境界。當知一實卽諸法之實。如冰水之濕性。境界卽諸法之權。如濕性之冰水。冰水𨿽別。濕性無二。境界𨿽別。一實無殊。故以一實境界爲經正體。猶法華所云諸法實相也。法華開權顯實故收諸法之權。而歸實相之實。此經以實統權。故舉一實之實。而攝境界之權。於十界中。惟取佛界所照善惡業報之性。此性不生不滅。圓滿常住。離一切相。卽一切法。於十如中。取如是體。四因緣中。取不思議不生不滅。十二支中。取苦卽法身。四四諦中。但取無作。於無作中。惟取滅諦。七二諦中。取後五眞諦。五三諦中。皆取中諦。諸一實諦中。取圓一實諦。諸不可說中。取不生不生不可說。於二十智中。取圓佛智。於三忍中。取無生忍。於四佛中。取功徳行滿佛。於三徳中。取法身徳。是故經云。應當先知最初所行根本之業。所謂依止一實境界以修信解。若無一實境界以爲依止。如屋無空。無所容受。故釋論云。若以無此空。一切無所依。爲是義故。須顯體也。二簡僞濫者。此一實境界。不同凡外所計世間諸法。不同邪禪所計空劫前事。向上一著。父母未生前面目。威音王那畔又那畔。不同小乘所證偏眞。不同別教所明淸淨眞如。亦非但依圓詮名字可得分別。惟依二種觀道。能得色寂心寂二種三昧。復入一行三昧。乃住堅信。決定信解耳。三一法異名者。或名法界。法住。法位。法性。眞如。實際。本際。實相。如來藏性。庵摩羅識。惟識性。自性淸淨心。本源心地。正因佛性。菩提。涅槃。不可思議解脫。自覺聖智境界。無戲論。無顚倒。圓成實性。無漏界。淸淨法身。大圓鏡智。中實理心。一切種智。不共般若。正徧知海。大佛頂。大方廣。圓覺。妙覺。究竟覺等。皆是一實境界異名。但可意知。不可言盡也。四入體之門者。一實境界。其理淵奧。如登絕壑。必假飛梯。欲契眞源。要因教行。故以教行爲門。若以教爲門。教略有四。於一一教。各以四門詮理。共有十六教門。依一一門而修於觀。復有十六行門。於教得悟。名爲信行。於觀得悟。名爲法行。或教行相轉。或教行相資。玆不備論。藏教四門通於一實。遠而且拙。須待開顯。通教四門通於一實。巧而仍遠。亦須轉接。別教四門通於一實。𨿽近而拙。圓教四門正通一實。方爲巧直也。前三教各四門相。玆亦不論。略明圓教四門相者。一門卽一切門。一切門卽一門。非一非四。而論四一。如經云。如來法身中。𨿽復無有言說境界。離心想念。非空非不空。乃至無一切相。不可依言說示。亦可方便顯示而說。以彼法身性。實無分別。離自相。離他相。無空。無不空。乃至遠離一切諸相故。說彼法體爲畢竟空無所有。以離心分別想念。則盡。無一相而能自見自知爲有。是故空義決定眞實相應不謬。此卽圓教空門相。空卽餘三。不相違背也。又云。卽彼空義中。以離分別妄想心念故。則盡畢竟無有一相而可空者。以惟有眞實故。卽爲不空。所謂離識想故。無有一切虛僞之相。畢竟常恆不變不異。以更無一相可壞可滅。離增減故。又彼無分別實體之處。從無始世來。具無量功徳自然之業。成就相應。不離不脫故。說爲不空。此卽圓教有門相。有卽餘三。不相違背也。又云。如是實體功徳之聚。一切眾生𨿽復有之。但爲無明曀覆障故。而不知見。不能尅獲功徳利益。與無莫異。說名未有。此卽圓教亦有亦空門相。與餘三門不相違也。又云。一切諸法皆不離菩提體。菩提體者。非有非無。乃至若有分別想者。則爲虛僞。不名相應。此卽圓教非有非空門相。與餘三門不相違也。略示法行入門觀者。如前所說四種門相。卽是不思議境。上根觀境。卽能悟入。如或未悟。則應依境重發大菩提心。如此妙境。佛及眾生與我平等。云何諸佛已悟。我與眾生尙迷不覺。不得受用。哀傷哽慟而立四弘。便可悟入。如猶未悟。勤修學習信奢摩他觀心及信毗婆捨那觀心。則能豁然悟入。如猶未悟。仍以惟心識觀破一切法卽空假中。眞如實觀不住見聞覺知。永離一切分別之想。則當悟入。如猶未悟。當自節節簡校通塞。依彼大士巧說深法而離怯弱。定可悟入。如猶未悟。勤修二觀。觀於身受心法。令知色心本寂。卽是圓四念處。從此調適正勤。如意。根力。覺道而入圓三脫門。卽是中根入道相也。如猶未悟。應於一切時一切處。常勤誦念地藏菩薩名字。當觀地藏法身。及一切諸佛法身。與己自身。體性平等。無二無別。不生不滅。常樂我淨。功徳圓滿。是可歸依。又復觀察己身心相。無常苦無我不淨。如幻如化。是可厭離。乃至上卷所示修懺悔法。皆是對治助開之方便也。又經云。若人未得三業善相或見光明。聞異好香。夢佛菩薩放光作證。則爲虛妄誑惑詐僞。及說三忍四佛差別之相。皆令行人明識次位。不生增上慢也。又於虛妄誑惑詐僞之相令勿取著。卽是安忍。不樂世間諸禪三昧。亦復不樂二乘。卽離法愛也。細簡經文。十乘意足。𨿽不次第。幸可證明。當知離十乘法。別無入門觀矣。五徧爲眾經體者。此一實境界。乃千經萬論之所同詮。華嚴非此。則無以顯事事無礙法界。阿含非此。則無以顯寂滅涅槃。方等非此。則無以顯大乘法門。般若非此。則無以顯一切種智。法華非此。則無以顯一乘實相佛之知見。涅槃非此。則無以顯常住佛性三徳祕藏。是故一代時教。若半若滿。若權若實。究竟皆以一實境界爲體。究竟皆是指歸一實境界而已。六徧爲諸行體者。復有三意。一泛論四教一十六門。各有信法兩行。皆依一實境界而得成就。二別論依經立行。不出四種。所謂常行三昧。常坐三昧。半行半坐三昧。非行非坐三昧也。亦依一實境界以爲其體。可以意知。三尅論今經又二。初先明懺法。供養禮拜悔罪勸請隨喜回向之後。或端坐稱名。或旋繞誦念。則是非行非坐隨自意三昧所攝。二別明二觀。於一切時一切處。隨身口意有所作業。悉當觀察知惟是心等。則是歷十二緣。並可修行二觀。亦不拘行坐也。二種觀道。正依一實境界以修信解。離此別無行體。不言可知。修供養時。卽念一切三寶體常徧滿無所不在。願令以此香華等同法性。普燻一切諸佛剎土。施作佛事。乃至願共一切眾生修行如是供養已。漸得成就六波羅蜜。四無量心。深知一切法。本來寂靜。無生無滅。一味平等。離念淸淨。畢竟圓滿。豈非依一實境界而修供養行耶。又一心敬禮。擬心徧禮。設非依一實境界。何名一心。何能徧禮耶。又懺悔云。如是罪性。但從虛妄顚倒心起。無有定實而可得者。本惟空寂。願一切眾生速達心本。永滅罪根。乃至願我所修一切功徳。資益一切諸眾生等。同趣佛智至涅槃城。豈非依一實境界而修五悔諸勝行耶。又第三輪相云。如此諸數。皆從一數而起。以一爲本。如是數相者。顯示一切眾生六根之聚。皆從如來藏自性淸淨心一實境界而起。依一實境界。以之爲本。豈非依一實境界而示三種輪相法耶。若不能知一實境界。則諸行皆悉徒施。是故經云。若雜亂垢心。𨿽復稱誦我之名字。而不名爲聞。以不能生決定信解。但獲世間善報。不得廣大深妙利益。如是雜亂垢心。隨其所修一切諸善。皆不能得深大利益。當知未解一實境界。皆名雜亂垢心。若能解知一實境界。則惟是一實。無別境界。故無雜亂。自性淸淨。故無垢也。從名字無雜亂垢。乃至究竟無雜亂垢。皆依一實境界而有進趣。是故徧爲諸行體也。七徧爲一切法體者。經云。依一實境界故。有彼無明。不了一法界。謬念思惟。現妄境界。乃至生起六根六塵六識。起違順等十八種受。又云。以一切法皆不能自有。但依妄心分別故有。又云。當知一切諸法。悉名爲心。以義體不異。爲心所攝故。又云。一切法畢竟無體。本來常空。實不生滅。如是等文。皆明一實境界徧爲一切法體。當知若所占察十界善惡業報。若能占察二十智品差別。一一皆以一實境界爲體。離此一實境界。別無分毫能所可得。能所皆是一實境界。本非能所。不必掃除能所。方名無能所也。以能所本不可得。無可掃故。譬如捏目。妄見二月。二月本無。不可更滅。但有一月眞耳。此體卽是諸法之實。可尊可貴。此體窮盡諸法性相。無不徹底。此體徧能通達諸法。無有障礙。是故若識經。體。則識一切教體。一切行體。一切法體。卽識一切教行法之宗用。以法身必具般若解脫故也。二顯體竟。

第三明宗者。前𨿽顯體。但是理性。理性平等。含生共有。𨿽復指冰卽水。不復他求。欲得飲用。仍須融泮。又如𨿽有虛空。必須梁柱綱紀一屋。方得受用。此空若無棟宇。終被風日雨露所侵。一切眾生。枉於法性空中受諸苦惱。亦復如是。故顯體之後。卽須明宗。宗者。修行之綱領。會體之急務也。提綱則眾目齊張。挈領則襟袖畢至。如湯消冰。法性之水斯現。如棟成屋。祕藏之室可居。今經以二種觀道爲宗。一者惟心識觀。二者眞如實觀。惟心識觀者。知惟妄念。無實境界。念亦生滅。無暫時住。從是當得色寂三昧。眞如實觀者。思惟心性無生無滅。不住見聞覺知。永離一切分別之想。展轉能入心寂三昧。夫一實境界。非色非心。無明不了。妄成二法。猶如捏目。妄見二月。依於妄心。分別妄色。由於妄色。顯示妄心。故心與色爲增上緣。色亦與心爲所緣緣。若知色惟心現。心外無色。是爲惟心識觀。能得色寂三昧。色寂則心亦寂矣。若知心但有名。本無生滅。是爲眞如實觀。能得心寂三昧。心寂則色亦寂矣。若知色心本寂。則是觀行卽佛。從此習信奢摩觀心。及信毗婆捨那觀心。止觀雙運。能入一行三昧。見佛無數。發深廣行心。住堅信位。則是相似卽佛。乃至成就無生忍者。則是分證卽佛。若除一切諸障。無明夢盡。則是究竟卽佛。是知始從名字。終至究竟。惟依一實境界而修二觀。惟依二觀而證一實境界。可謂一乘因果。圓頓妙宗矣。三明宗竟。

第四辧用者。此經以滅罪除疑而爲力用。由迷一實境界。起惑造業。感得劣報。由罪障故。妄於報法而起疑惑。由疑惑故。不能依於二種觀道而滅幻罪。今爲末世鈍根。先示三種輪相。破壞眾生邪見疑网。轉向正道。到安隱處。復示修行懺悔方法。令其求得淸淨輪相。以爲修習諸禪智慧之基。次又廣明一實境界。以開圓解。正示二種觀道。以勗圓行。開解則疑無不除。勗行則罪無不滅。所以三忍可階。四佛可作也。又復善安慰說。令離怯弱。眞實相應。離相違過。能令纖疑畢盡。進趣可期。可謂徹底慈悲。勝妙方便。救度末法沈淪。令堅大乘淨信。是此經之大力用也。

第五教相者。此是大乘方等教攝。引接三根。令歸一實。兼令無志求出要者。亦能脫諸衰惱。生於善處。蓋是無法不備。無機不收。所謂亦攝漸機一切羣品。而正意則惟在圓頓也。教相竟。

占察善惡業報經疏卷上

隋外國沙門菩提登譯

古吳蕅益沙門智旭述

經文爲三。從如是我聞。至是故我今令彼說之。是序段。從爾時堅淨信菩薩旣解佛意。至下卷及供養地藏菩薩摩訶薩。是正說段。從爾時佛告諸大眾。至信受奉行。是流通段。

﹝甲﹞序段爲二。初證信序。二發起序﹝乙﹞今初

如是我聞。一時婆伽婆一切智人。在王捨城耆闍崛山中。以神通力。示廣博嚴淨無礙道場。與無量無邊諸大眾俱。演說甚深根聚法門。

如是者。指所聞法體。謂如於一實境界之是。無錯謬也。我者。阿難分證法身般若解脫常樂我淨之徳。得八自在。非我非無我。隨世假名而稱我也。聞者。阿難了達根性聲性識性。皆是一實境界。能所圓融。非聞非不聞而言聞也。一時者。圓感圓應。始終不出現前一念也。婆伽婆一切智人者。究竟圓證一實境界大覺世尊。由一切眾生同分善根所感。各於心中所現之教主也。梵語婆伽婆。亦云薄伽梵。具六義故不翻。乃總眾徳至尙之名。謂如來永不系屬諸煩惱故。具自在義。猛焰智火所燒煉故。具熾盛義。妙三十二大丈夫相八十種好所莊飾故。具端嚴義。一切殊勝功徳圓滿無不聞故。具名稱義。一切世間親近供養咸稱贊故。具吉祥義。自利滿足。常起方便。利益安樂一切有情無懈廢故。具尊貴義。圓滿一切種智薩婆若果。於一實境界若權若實。究盡明了。無有不知。無有不見。故名一切智人也。王捨城耆闍崛山者。王捨。梵稱羅閱只伽羅。中天竺境。阿闍世王所都。耆闍崛。此翻靈鷲。離王捨城東北有三四里。此城此山。乃同居土一切眾生共相識種所變器界。卽是各各自第八識之相分境。更互爲增上緣。更互爲質爲影。和合似一。而實各得其全以爲依報。無雜無障礙也。一切智人亦在其中者。大慈悲力。應可化機。不離常寂光土。而垂凡聖同居穢土之相。秖此穢土。若在眾生分中。則是有漏相分。若在諸佛分中。則是無漏相分也。以神通力示廣博嚴淨無礙道場者。秖此靈山。本是惟心所現。以心爲體。心外無山。心廣博故。山亦廣博。心嚴淨故。山亦嚴淨。心無礙故。山亦無礙。廣博是性量。量同虛空。離一切相故。是般若徳。嚴淨是性具。具無邊徳。卽一切法故。是解脫徳。無礙是性體。體融遮照。非空非有。不礙空有故。是法身徳。法身卽常。解脫卽寂。般若卽光。蓋本是常寂光土。性徳妙境。眾生迷之而爲同居穢土。於佛恆是廣博嚴淨無礙道場。修徳滿足。恆自受用稱性法樂。亦名上品實報淨土。無示不示。今爲一類眾生。堪能返迷歸悟。佛以神通之力。加被令見。則是不離同居。橫覩他受用土。故名示也。神者。天然不測之體。卽法身徳。通者。照了無滯之慧。卽般若徳。力者。轉變自在之能。卽解脫徳。由諸佛心內眾生修徳有功。故能感於眾生心內之佛。爲示妙境。由眾生心內之佛性徳圓證。故能應於諸佛心內眾生令見道場。秖此道場。若在諸佛分中。則是無漏相分。若在眾生分中。則是有漏相分也。是故同居穢土。眾生本質恆是有漏。佛托眾生有漏本質所變相分。恆是無漏。同能變識是無漏故。無礙道場。諸佛本質恆是無漏。眾生托佛無漏本質所變相分。恆是有漏。同能變識是有漏故。離郤佛及眾生之心。則有漏無漏若質若影皆不可得。故云。一切惟心。惟是一實境界也。與無量無邊諸大眾俱者。同聞眾也。此諸大眾。若已證同生性者。則與諸佛分同無漏。若猶在異生性者。則與眾生同屬有漏。應取圓住別地已上名同生性。若圓十信。別三賢。通八人以上。藏四果辟支。望偏眞理。得名同生。望此一實。仍名爲異生也。演說甚深根聚法門者。指所已說。梵文未來。據後文云六根聚修多羅。應如央掘經所明具足無減修。亦如普賢觀經所明淨六根法也。蓋迷一實境界。幻成六根。隨一一根。一切諸法無不趣之。眼爲法界。具足出生十界百界千如三千性相無欠無餘。耳鼻舌身意。亦復如是。故名根聚。秖此根聚。全攬一實境界而成。卽復圓具一實境界全體大用。故名甚深。秖此甚深根聚。能生物解。任持自性。故名爲法。卽法能通。復名爲門。由演此法。誠恐末世鈍根不能信解。橫於一實境界而起疑悔。所以堅淨信菩薩重興哀請。當知已得爲發起序。例如欲說法華。先說無量義也。

﹝乙﹞二發起序二。初略請。二正問﹝丙﹞初中二。初請。二許﹝丁﹞今初

爾畤會中有菩薩。名堅淨信。從座而起。整衣服。偏袒右肩。合掌白佛言。我今於此眾中欲有所問。咨請世尊。願垂聽許。

自於一實境界淨信堅固。又能令他淨信堅固。故名堅淨信菩薩也。若分釋者。正因名堅。緣因名淨。了因名信。緣了二因。同依正因。不可破壞。故名堅淨信也。偏袒右肩者。事釋則是表於敬順。理解則是表露善權。合掌白佛者。事釋則是表於一心。理解則是權實脗合。獨歸大覺。咨請聽許者。西國常儀。欲有所問。並須求聽。不同此土。鹵莽搪揬。絕無敬愼禮節也。

﹝丁﹞二許

佛言。善男子。隨汝所問。便可說之。

一切智人。有問必答。降佛以下。皆所不能。故舍利弗富樓那等。有人問時。但云。我若知者。當隨力答耳。

﹝丙﹞二正問二。初問法。二問人﹝丁﹞初中二。初述佛語致問。二佛指人爲答﹝戊﹞初又二。初正述佛語。二爲眾致問﹝己﹞今初

堅淨信菩薩言。如佛先說。若我去世。正法滅後。像法向盡及入末世。如是之時。眾生福薄。多諸衰惱。國土數亂。災害頻起。種種厄難。布懼逼繞。我諸弟子。失其善念。惟長貪嗔嫉妬我慢。設有像似行善法者。但求世間利養名稱。以之爲主。不能專心修出要法。爾時眾生覩世災亂。心常怯弱。憂畏己身及諸親屬。不得衣食充養軀命。以如此等眾多障礙因緣故。於佛法中鈍根少信。得道者極少。乃至漸漸於三乘中。信心成就者亦復甚尠。所有修學世間禪定。發諸通業。自知宿命者。次轉無有。如是於後入末法中經久。得道獲信禪定通業等一切全無。

福薄。是衰惱厄難之因。衰惱厄難。是失其善念之緣。失念。是長貪求利不修出要之因。不修出要。是怯弱鈍根少信之緣。所以非但不能獲一乘實道。亦復不能成三乘權信。非但不能修出世權實。亦復不能修世間禪定通業。所謂天人眾減少。三惡道充滿也。問諸佛菩薩大慈。大悲。大願。大力。何以不能救此末劫。答。譬如赫日當空。不能令覆盆之下蒙其光照。同在太虛空中。自成障隔。非赫日之咎也。一切眾生。亦復如是。同在一實境界之中。自以無明虛幻覆障故。於廣博嚴淨無礙道場。妄見惱亂而生憂畏。卽於如來所證剎那際三昧中。妄見遷流而爲末世。今以慈悲願力。請問方便。爲其作增上緣。倘依此法。撤去無明覆盆。則覩自心本具太空佛日矣。

﹝己﹞二爲眾致問

我今爲此未來惡世像法向盡。及末法中有微少善根者。請問如來。設何方便開示化導。令生信心。得除衰惱。以彼眾生遭值惡時。多障礙故。退其善心。於世間出世間因果法中。數起疑惑。不能堅心專求善法。如是眾生。可湣可救。世尊大慈。一切種智。願興方便而曉諭之。令離疑网。除諸障礙。信得增長。隨於何乘速獲不退。

善根深者。必於正法像法時世。早得度脫。不致遭值法盡及末世時。無善根者。縱令得遇正法像法。尙不見聞。況在末法。何由可度。今則正爲有少善根。值障易退。故特求方便以湣救之也。由多障礙。故可湣。由有微少善根。故可救。大慈則兼湣一切。況有少善根者而不湣耶。種智則無法不知。況此虛妄疑网而難救耶。然苟無善根。則大慈𨿽湣而無由可救。苟非種智。則善根𨿽有而無由決疑。故知感應相關。各有全力。不出一念。仍非共生也。隨於何乘者。爲實施權。不得執一。速獲不退者。開權顯實。終無定三也。初述佛語致問竟。

﹝戊﹞二佛指人爲答

佛告堅淨信言。善哉。善哉。快問斯事。深適我意。今此眾中。有菩薩摩訶薩。名曰地藏。汝應以此事而請問之。彼當爲汝建立方便。開示演說。誠汝所願。

一善哉。贊其快問斯事。下逗羣機。一善哉。贊其深適我意。上契佛旨也。萬法由之依持建立。故名曰地。多所容受而無積聚。故名曰藏。地卽心地。能載能生。藏卽性藏。可出﹝去聲﹞可內﹝音納﹞。無不從此法界流。名之爲出。無不還歸此法界。名之爲內。又六根六塵六識。名爲理藏。六度四等四攝三十七品。名爲行藏。一一理藏各具行藏。則理名爲地。行名爲藏。一一行藏並證理藏。則行名爲地。理名爲藏。又惟是一實境界。約持載義。名之爲地。約含容義。名之爲藏。秖一心性體上。有此持載含容二義。證此體用。名地藏也。又大集經。有日藏月藏須彌藏虛空藏天藏等諸大菩薩。各從所觀境而立名。如觀察虛空無邊入三摩地。名虛空藏。今此菩薩。觀地獄苦。發菩提心。證得地獄界之三徳祕藏。能救十方大地獄苦。故名地藏。又如大集經中。海慧菩薩欲來。則眾見大水盈滿。虛空藏菩薩欲來。則大千世界忽皆不見。月藏菩薩欲來。則大眾頭上皆現半月。地藏菩薩欲來。則眾會手中。各各現如意珠。雨寶放光。見十方土。又見身各地界增彊。堅重難舉。當知一切依正四大虛空山海日月。無非如來藏性一實境界。諸佛菩薩。隨以一法爲所觀境。證得此法之實性已。卽證一切法之實性。故一切法。皆趣此法。卽以此法名之爲藏也。誠如所願。誠者。實也。疑或作成。成者。滿也。初問法竟。

﹝丁﹞二問人二。初疑問。二釋答﹝戊﹞今初

時堅淨信菩薩復白佛言。如來世尊。無上大智。何意不說。乃欲令彼地藏菩薩而演說之。

恐眾有疑。故代騰請。世尊由此得發迹也。

﹝戊﹞二釋答三。初總誡。二別釋。三結答﹝已﹞今初

佛告堅淨信。汝莫生髙下想。

眾生不知本迹無定。則必以佛爲髙。菩薩爲下。皆是妄想分別。由此分別。不入堅信法門。故寄堅淨信以規一切也。

﹝己﹞二別釋二。初直明位髙。二兼明緣勝﹝庚﹞今初

此善男子。發心已來。過無量無邊不可思議阿僧祇劫。久已能度薩婆若海。功徳滿足。但依本願自在力故。權巧現化。影應十方。

發心過無量阿僧祇劫。明其本因深也。度薩婆若功徳滿足。明其本果髙也。權巧現化影應十方。明其迹用廣大也。

﹝庚﹞二兼明緣勝又二。初悲願勝。二慧辯勝﹝辛﹞今初

𨿽復普遊一切剎土。常起功業。而於五濁惡世。化益偏厚。亦依本願力所燻習故。及因眾生應受化業故也。彼從十一劫來。莊嚴此世界。成熟眾生。是故在斯會中。身相端嚴。威徳殊勝。惟除如來。無能過者。又於此世界所有化業。惟除徧吉。觀世音等。諸大菩薩。皆不能又。以是菩薩本誓願力。速滿眾生一切所求。能滅眾生一切重罪。除諸障礙。現得安隱。

𨿽復位髙。仍須願力燻習。𨿽有願燻。又須應受化業。故惟識云。諸有情類無始時來。種性法爾更相系屬。或多屬一。或一屬多。故所化生。有共不共。不爾。多佛久住世間。各事劬勞。實爲無益。一佛能益一切生故。當知佛能度脫一切眾生。而終不能度無緣者。非虛語也。普遊一切剎士常起功業。是無緣大慈。不捨一切也。而於五濁惡世化益偏厚。是同體大悲。尢憫剛彊也。本願力所燻習。謂往昔所發大願。眾生度盡。方證菩提。地獄末空。不取正覺也。眾生應受化業。謂多劫曾結法緣。聞名覩影。易起信心。聆法蒙光。能獲果證也。徧吉。亦名普賢。觀世音。亦名觀自在。此二菩薩。亦與此界有大因緣。故與地藏大士相同。余大菩薩。縱令位髙慧勝。不讓此三大士。而眾生緣淺。故皆不能及其化益也。

﹝辛﹞二慧辧勝

又是菩薩。名爲善安慰說者。所謂巧說深法。能善開導初學發意求大乘者。令不怯弱。

卽指下文善巧說法。及進趣大乘方便。占察三種輪相法也。二別釋竟。

﹝乙﹞三結答

以如是等因緣。於此世界。眾生渴仰。受化得度。是故我今令彼說之。

渴仰。有世界益。受化。有爲人對治益。得度。有第一義益。卽是四悉檀因緣。故令說也。初序段竟。

﹝甲﹞二正說段。大分爲三。初啟請。二演說。三獲益。﹝乙﹞今初

爾時堅淨信菩薩。旣解佛意已。尋卽勸請地藏菩薩摩訶薩言。善哉救世眞士。善哉大智開士。如我所問。惡世眾生。以何方便而化導之。使離諸障。得堅固信。如來今者。爲欲令汝說是方便。宜當知時。哀湣爲說救世眞士。領佛所明悲願勝也。大智開士。領佛所明慧辯勝也。餘可知。

﹝乙﹞二演說有三。初從此訖上卷末。示占察法。二從下卷初至攝修禪定之業。有十一紙。示進趣義。三從爾時堅淨信問。至當如是知。有三紙半余。示善巧說。﹝丙﹞初示占察法二。初誡許。二正說﹝丁﹞今初

爾時地藏菩薩摩訶薩。語堅淨信菩薩摩訶薩言。善男子諦聽。當爲汝說。

諦聽。是誡辭。當說。是許辭也。聽不審諦。則聞慧不生。聞慧不生。則思修無地。三慧是從凡入聖之階梯。故須誡也。然堅淨信。位非凡下。何須待誡。亦借此以誡一切耳。

﹝丁﹞二正說爲三。初隨機立法。二略示勸誡。三正示輪相﹝戊﹞初中二。初隨機。二立法﹝已﹞初又二。初明無信力。二明有障緣。若無障緣。則信力𨿽微。或堪向道。若具信力。則障緣𨿽甚。或可自持。今惡世中。旣乏信力。又值障緣。所以須立輪法。用除疑障也﹝庚﹞今初

若佛滅後。惡世之中。諸有比丘比丘尼優婆塞優婆夷。於世間出世間因果法。未得決定信。不能修學無常想。苦想。無我想。不淨想。成就現前。不能勤觀四聖諦法。及十二因緣法。亦不勤觀眞如。實際。無生無滅等法。以不勤觀如是法故。不能畢竟不作十惡根本過罪。於三寶功徳種種境界。不能專信。於三乘中。皆無定向。

世間因果。卽苦集二諦。十二因緣流轉門。出世因果。卽滅道二諦。十二因緣還滅門。又修學無常等想。勤觀四諦因緣眞如實際等法。皆是出世之因。所觀眞如等法。及三寶功徳。皆是出世之果。以要言之。秖是不能如實觀察十界善惡業報耳。又不修學無常苦無我不淨想令其成就現前。不能勤觀四聖諦法。則於聲聞乘無決定向。不能勤觀十二因緣。則於緣覺乘無決定向。不能勤觀眞如等法。則於菩薩乘無決定向。此皆眞實義愚也。不能不作十惡過罪。乃異熟果愚也。由此二愚。不信三寶功徳境界。所以名爲末法惡世也。又無常等想。局在藏教。乃厭離之初門。四諦十二因緣。並通四教。如常所明。眞如實際無生無滅。皆是一實境界異名。意在圓理。不妄名眞。不異名如。不虛名實。本位名際。無始故無生。無終故無滅也。三寶功徳種種境界。亦通四教。所謂住持三寶。勝義三寶。別相三寶。一體三寶。具如余處廣明。

﹝庚﹞二明有障緣

如是等人。若有種種諸障礙事。增長憂慮。或疑或悔於一切處。心不明了。多求多惱。眾事牽纏。所作不定。思想繞亂。廢修道業。

旣無專信。又遇障緣。所以疑悔纏心。不能修道。須藉輪相以決疑也。初隨機竟。

﹝己﹞二立法三。初示所用法。二示所依理。三示能除疑﹝庚﹞初示所用法。謂木輪相也。解在下文

有如是等障難事者。當用木輪相法。占察善惡宿世之業。現在苦樂吉凶等事。

占察善惡。指第一輪相。占察宿世之業。指第二輪相。占察現在苦樂吉凶等事。指第三輪相也。

﹝庚﹞二示所依理

緣合故有。緣盡則滅。業集隨心。相現果起。不失不壞。相應不差。

此明所立三種輪相。全依無性緣生緣生無性之理而得成也。善惡業報。本是般若解脫法身三徳祕藏。總名一實境界。由此眞如無性。舉體隨緣。故染淨迷悟之緣合時。便有十界善惡業報差別不同。所謂因緣和合。虛妄有生也。緣生之法。剎那不住。初生卽有滅。不爲愚者說。由諸凡愚不了無性。恆起生緣。妄見諸法相似相續。其實生已無間卽滅。故云緣盡則滅。所謂因緣別離。虛妄名滅也。然緣生之法。𨿽卽無性。而隨心善惡念念相續。則十界之業隨心積集。業旣積集。便有相現。業相旣現。果報必起。因果相酬。終不失壞。所謂無我無造無受者。善惡之業亦不亡。如響應聲。如影隨形。故相應不差也。

﹝庚﹞三示能除疑

如是諦占善惡業報。曉諭自心。於所疑事。以取決了。

三種輪相。表示自心無性緣生善惡業報。故諦占之。便能曉諭自心以決疑也。初隨機立法竟。

﹝戊﹞二略示勸誡二。初勸學習。二誡學他﹝己﹞今初

若佛弟子。但當學習如此相法。至心歸依。所觀之事。無不成者。

如此相法。依於無性緣生甚深道理。故當學習。不可妄生疑貳。故云至心歸依也。

﹝己﹞二誡學他

不應棄捨如是之法。而返隨逐世間卜筮種種占相吉凶等事。貪著樂習。若樂習者。深障聖道。

世間卜筮等法。不知依於一實境界。不能表示無性緣生。不說一切皆自心現。故樂習者。深障聖道。以其或計邪因。或計無因。終不能知正因緣法故也。二略示勸誡竟。

﹝戊﹞三正示輪相二。初總示。二別示﹝已﹞初中三。初示相。二示義。三示用﹝庚﹞今初

善男子。欲學木輪相者。先常刻木如小指許。使長短減於一寸。正中令其四面方平。自余向兩頭斜漸去之。仰手傍擲。令使易轉。因是義故。說名爲輪。

共十九輪。皆用此式也。長可九分。方可三分。須用香木。

﹝庚﹞二示義

又依此相。能破壞眾生邪見疑网。轉向正道。到安隱處。是故名輪。

示正因緣。故破邪見。顯示善惡業報差別。故壞疑网。令行八聖道中。得到涅槃最安隱處也。

﹝庚﹞三示用

其輪相者。有三種差別。何等爲三。一者輪相。能示宿世所作善惡業種差別。其輪有十。二者輪相。能示宿世集業久近。所作彊弱大小差別。其輪有三。三者輪相。能示三世中受報差別。其輪有六。

下文自解。不必先釋。一之與二皆云宿世者。並約過去所燻種子。卽以過去名爲宿世。不必獨指前生也。蓋善惡現行。剎那卽滅。所燻種子在藏識中。不失不壞。第一輪相。但觀善惡種子有無。第二輪相。乃觀善惡業力彊弱也。第三徧示三世報者。如下文百六十數。明現在報。次十一數。明過去報。後十八數。明未來報也。初總示竟。

﹝已﹞二別示三。初示第一輪相。二示第二輪相。三示第三輪相。﹝庚﹞初中三。初正示輪相。二詳示占占法。三占後誡勸﹝辛﹞初又二。初直明輪相。二明輪相所以﹝壬﹞今初

若欲觀宿世作善惡業差別者。常刻木爲十輪。依此十輪。書記十善之名。一善主在一輪。於一面記。次以十惡書對十善。令使相當。亦各記在一面。

每輪各有四面。一面書善。一面書惡。令使相對。則余兩面皆空。故使善惡有現有不現也。

﹝壬﹞二明輪相所以

言十善者。則爲一切眾善根本。能攝一切諸餘善法。言十惡者。亦爲一切眾惡根本。能攝一切諸餘惡法。

十善爲眾善根本者。果徳萬善。皆由十善而生也。能攝一切諸餘善法者。不惟生一切善。亦卽攝一切善更無餘也。且如不殺。則有事不殺理不殺等。乃至嗔癡亦然。故曰惟佛一人持淨戒。其餘皆名污戒者。十善爲法界。一切法皆趣十善。是趣不過也。又散心十善。卽波羅提木叉戒。定心十善。卽禪戒。出世十善。卽無漏戒。止一切惡。卽律儀戒。具一切善。卽攝善法戒。利一切眾生。卽饒益有情戒。戒爲法界。一切法趣戒也。十惡爲眾惡根本者。一切惡業。身口七支攝無不盡。並由貪嗔癡三不善根而起。此三卽攝一切根隨煩惱。慢是貪攝。疑及五見。並屬癡攝。忿恨惱嫉害。皆卽嗔分。覆誑與諂。皆貪癡分。慳之與憍。皆卽貪分。無慚無愧。並是癡攝。掉舉放逸散亂。並等分攝。惽沈不信懈怠失念及不正知。並是癡攝。故云能攝一切諸餘惡法也。問若約圓融爲語。則秖一善字。已攝百界千如皆盡。秖一惡字。亦攝百界千如皆盡。今旣善惡對論。則無記品業。如何相攝。答。若欲攝者。則有覆無記。攝入惡品。是染污故。無覆無記。攝歸善品。是白淨故。今輪相意。則取能招樂異熟者。名爲善種。能招苦異熟者。名爲惡種。二種無記。但能招等流果。不招苦樂異熟。故以不現表之。又無漏善。能得離系。不感異熟。亦以不現表之。初正示輪相竟。

﹝辛﹞二詳示占法三。初明依法自占。二明以自例他。三明占已詳察。﹝壬﹞初中五。初敬禮立願。二廣修供養。三別供稱名。四至誠啟白。五正擲輪相。﹝癸﹞今初

若欲占此輪相者。先當學至心總禮十方一切諸佛。因卽立願。願令十方一切眾生。速疾皆得親近供養。咨受正法。次應學至心敬禮十方一切法藏。因卽立願。願令十方一切眾生。速疾皆得受持讀誦。如法修行。及爲他說。次當學至心敬禮十方一切賢聖。因卽立願。願令十方一切眾生。速疾皆得親近供養。發菩提心。至不退轉。後應學至心禮我地藏菩薩摩訶薩。因卽立願。願令十方一切眾生。速得除滅惡業重罪。離諸障礙。資生眾具。悉皆充足。

至心禮佛法僧及我地藏。一一皆云學者。上則普緣十方三寶。下乃普爲十方眾生。卽是悲智並運。須達一心無作四弘。故當學也。學此無作四弘。方名至心。有此至心。方成感應。何者。悟此現前一念心性。則爲十方三寶及地藏尊。迷此現前一念心性。則爲十方一切眾生。迷悟總不離於一心。秖就一心而論迷悟。迷爲無作苦集。如水成冰。悟爲無作道滅。冰還成水。能覺名爲佛。所覺名爲法。能所不二名爲僧。三寶是一切法依持。名爲地。一切法總不出於三寶。名爲藏。求契此理。名爲至心敬禮。以此益他。名爲因。卽立願也。

﹝癸﹞二廣修供養二。初明供具。二明觀想。供具秖可隨緣。觀想則須稱性也。﹝子﹞今初

如是禮已。隨所有香華等。當修供養。

三寶離障淸淨。不受諸受。損之不嗔。供之不喜。而惡心毀謗。則自受其殃。如仰天唾。還墜己身。好心供養。則自取其福。如染香人。身有香气。故須修供養也。但云隨所有者。有而不供。則爲慳鄙。無而彊營。則妨正業。故秖令隨力隨分。蓋物無大小。大小由心。心大則少施亦福等虛空。心小則多施亦終成有漏。譬如滿屋琉璃。不及摩尼一粒。所以貧士一燈。勝闍王之千炷。五莖蓮供。超多劫之事檀。良以一切供物。皆是因緣生法。當體無不卽空假中。達之則事隨理徧。迷之則理被事局也。供必用香華者。香則然之而任運騰空。表無作善。華則散之而始周法界。表有作善。又香以表戒。華以表慧。現前一念心性。正理不動。本卽那伽大定。戒慧二種共莊嚴之。卽是緣了二因。助顯正因一性也。

﹝子﹞二明觀想二。初修供觀。二利益觀。﹝醜﹞初中二。初稱性總觀。二緣境別觀。﹝寅﹞初又二。初解所供體徧。二達能供性徧。﹝卯﹞今初

修供養者。憶念一切佛法僧寶。體常徧滿。無所不在。

佛是能覺。法是所覺。僧是能所從來不二。此自心一體三寶也。徹證一體三寶者名爲佛。詮顯一體三寶者名爲法。修行一體三寶者名爲僧。此自心住持三寶也。此心無始無終。故常。此心無分無劑。故徧。此心無間無缺。故滿。此心豎窮橫徧莫載莫破。故無所不在。自心旣常徧滿無所不在。一切佛法僧寶皆以此心爲體。則亦體常徧滿無所不在矣。非由憶念使然。但以憶念而照了之。

﹝卯﹞二達能供性徧

願令以此香華。等同法性。普燻一切諸佛剎土。施作佛事。

秖此一香一華。本從法性隨緣顯現。並具法性全體功能。非是少分。以法性本來無分劑故。不可割裂分剖故。若知香華本同法性之體。則必等同法性之用。故可普燻一切諸佛剎土。上供三寶。又可施作佛事。下度羣生也。斯則性𨿽自爾。必須願力方成稱性之功。初稱性總觀竟。

﹝寅﹞二緣境別觀者。𨿽復一香一華。已能稱性周徧。而由願王無盡。心無厭足。故須別別徧緣一切供具一切眾生。又須別別想能供身所供三寶各各互徧。無盡重重。重重無盡。方入普賢廣大供養法門海也。文分爲三。初念供養具徧。二願能供身徧。三所供三寶徧﹝寅﹞初又二。初念徧用供具。二想徧同眾生﹝卯﹞今初

又念十方一切供具。無時不有。我今當以十方所有一切種種香華瓔珞。幢幡寶蓋。諸珍妙飾。種種音樂。燈明燭火。飲食衣服。臥具湯藥。乃至盡十方所有一切種種莊嚴供養之具。

問。十方供具。各有所屬。若實用之。寧不犯盜。若不實用。何名供養。答。若約圓宗。則十方供具。並我一念心中所現之物。若約惟識。則是笫八識上共相識種所變器界相分。今還用我自識相分。何名犯盜。如是了達惟識而修供養。卽名眞實法供。何名不實。若依眞諦。則𨿽手執香華翹勤施供。亦豈有實用耶。夫心念五逆。𨿽不動身發口。亦必有罪。心念供養。𨿽不燒香散華。亦豈無福。況令於一念中想用十方供具。便可破我法二執。顯同體慈悲。又不止於迷情空想而已。思之修之。

﹝卯﹞二想徧同眾生又三。初想同供。二念隨喜。三願開導﹝辰﹞今初

憶想遙擬。普供眾生奉獻供養。

﹝辰﹞二念隨喜

常念一切世界中有修供養者。我今隨喜。

﹝辰﹞三願開導

若未修供養者。願得開導令修供養。

普共奉獻供養。卽徧現在。隨喜已修供養。卽徧過去。開導未修供養。卽徧未來。所謂念念相續。無有間斷。身語意業。無有疲厭也。初念供養具徧竟。

﹝寅﹞二願能供身徧

又願我身。速能徧至一切剎土。於一一佛法僧所。各以一切種莊嚴供養之具。共一切眾生。等持奉獻。

凡夫妄認四大爲自身相。則逼局而不能徧。二乘妄計無常無我不淨苦空。則趣寂而無可徧。今直觀身性卽是法性。法性徧故。身亦隨徧也。夫一身所念供具。所同眾生。已自豎窮橫徧。況無盡身。各以無盡供養之具。各共一切無盡眾生等持奉獻。則豈不無雜無障礙耶。

﹝寅﹞三所供三寶徧

供養一切諸佛法身色身。舍利形像。浮圖廟塔。一切佛事。供養一切所有法藏及說法處。供養一切賢聖僧眾。

法身者。所証之理也。色身者。自受用報。具不思議微妙色心。所謂究竟常住五蘊。舉色以該心也。舍利者。化身所畱之靈骨。形像者。肖彼化身之相好。浮圚廟塔一切佛事者。供彼舍利形像之莊嚴。若達因緣生法卽空假中。則一一舍利及形像等。三身宛然。四徳無減。況復色身及法身耶。法僧可知。夫稱性修觀。則一香一華。已足徧供三實。況盡十方所有供具以爲供養。況復隨喜開導一切眾生咸修供養。況復我身徧至一切剎土。一一供具。各徧供養一切三寶。可謂重重無盡。無盡重重矣。初修供觀竟。

﹝醜﹞二利益觀。攝前總別二供養觀。回向令成二種莊嚴也。又爲二。初願成功徳莊嚴。二願成智慧莊嚴。以此全性所起二修。還用莊嚴一性。﹝寅﹞今初

願共一切眾生。修行如是供養已。漸得成就六波羅蜜。四無量心。

捨諸所有。卽成就施淸淨無染。卽成就戒。心無嗔惱。卽成就忍。離諸懈怠。卽成就進。離雜亂垢。卽成就禪。離諸暗蔽。卽成就般若。令他得樂。卽慈無量。令他離苦。卽悲無量。慶他得樂。卽喜無量。心常平等。無有怨親。卽捨無量。隨一修供。卽能成就此十法門。亦自圓攝一切二利功徳。

﹝寅﹞二願成智慧莊嚴

深知一切法。本來寂靜。無生無滅。一味平等。離念淸淨。畢竟圓滿。

本來寂靜無生無滅一味平等。謂一切法卽中。一切種智也。離念淸淨。謂一切法卽空。一切智也。畢竟圓滿。謂一切法卽假。道種智也。一心三智。深知一切諸法無非三諦。自覺覺他。俱不出此妙觀矣。二廣修供養竟。

﹝癸﹞三別供稱名

又應別復系心供養我地藏菩薩摩訶薩。以當稱名。若默誦念。一心告言南無地藏菩薩摩訶薩。如是稱名。滿足至千。

𨿽已普供三寶。而我地藏。正爲行人決疑之主。故應系心別供也。稱名須至千念者。令積善根。成機感故。亦表一念具千法故。

﹝癸﹞四至誠啟白

經千念已。而作是言。地藏善薩摩訶薩。大慈大悲。惟願護念我。及一切眾生。速除諸障。增長淨信。令今所觀。稱實相應。

𨿽爲自決所疑。必云及一切眾生者。念念不忘眾生。乃可扣感菩薩大慈悲也。

﹝癸﹞五正擲輪相

作此語已。然後手執木輪。於淨物上而傍擲之。

初明依法自占竟。

﹝壬﹞二明以自例他

如是欲自觀法。若欲觀他。皆亦知是應知。

初心之人。未知宿命。故須自觀以決疑悔。未得他心道眼。故欲觀他。亦須依前五法也。

﹝壬﹞三明占已詳察。不論自觀觀他。並須如此諦察也。又二。初明所現。二明不現。﹝癸﹞今初

占其輪相者。隨所現業。悉應一一諦觀思驗。或純具十善。或純具十惡。或善惡交雜。或純善不具。或純惡不具。如是業因。種類不同。習气果報。各各別異。如佛世尊余處廣說。應當憶念思惟觀察所現業種。與今世果報所經苦樂吉凶等事。及煩惱業習得相當者。名爲相應。若不相當者。謂不至心。名虛謬也。

所現業種。謂輪上所現或善或惡也。要與今世果報相當。或與煩惱業習相當。乃名相應。否則由不至心。故名虛謬。如現不殺。今應無病常壽。或有慈心。若現不盜。今應無所乏少。或常知足等。又如現殺。今應多病多惱。或常懷殺意。若復現盜。今應少財。或常失脫。或常懷盜意等。一一須自思驗。不可盡述也。

﹝癸﹞二明不現又二。初俱不現。二有所不現。﹝子﹞今初

若占輪相。其善惡業俱不現者。此人已證無漏智心。專求出離。不復樂受世間果報。諸有漏業。展轉微弱更不增長。是故不現。

無漏智心。謂初果八忍八智通見地。別初住。圓初信。已斷三界分別惑種。不復更造招後有業。縱有舊燻業種。漸就羸損。不增長也。或圓五品。圓伏煩惱。當捨同居穢土。生同居淨。𨿽未證無漏智。亦可善惡兩俱不現。以圓觀力彊故。

﹝子﹞二有所不現

又純善不具純惡不具者。此二種人善惡之業所有不現者。皆是微弱未能牽果。是故不現。

善業種彊。則能招樂異熟。惡業種彊。則能招苦異熟。若微弱種。猶須待潤。未卽牽果。故不現也。準此則有覆無覆兩種無記。不名善惡明矣。二詳示占法竟。

﹝辛﹞三占後誡勸

若當來世佛諸弟子。已占善惡果報得相應者。於五欲眾具得。稱意時。勿當自縱以起放逸﹝誡也﹞。卽應思念。由我宿世如是善業故。今獲此報。我今乃可轉更進修。不應休止﹝勸也﹞。若遭眾厄種種衰惱不吉之事。繞亂憂怖。不稱意時。應當甘受。無令疑悔。退修善業﹝誡也﹞。卽當思念。但由我宿世造如是惡業故。今獲此報。我今應當悔彼惡業。專修對治及修余善。無得止住懈怠放逸。轉更增集種種苦聚﹝勸也﹞。是名占察初輪相法。

此中共有兩番誡勸。初番爲稱意者誡勿放逸。勸更進修。次番爲不稱意者誡勿退悔。勸修諸善也。初示第一輪相竟。

﹝庚﹞二示第二輪相三。初正示輪相。二詳示占法。三別明懺法。﹝辛﹞初中三。初示相。二示義。三功能。﹝壬﹞今初

善男子。若欲占察過去往昔集業久近。所作彊弱大小差別者。當復刻木爲三輪。以身口意各主一輪。書字記之。又於輪正中一面。書一畫令粗長。使徹畔。次第二面。書一畫令細短。使不至畔。次第三面。作一傍刻如畫。令其粗深。次第四面。亦作傍刻。令使細淺。

﹝壬﹞二示義

當知善業莊嚴。猶如畫飾。惡業衰害。猶如損刻。其畫長大者。顯示積善來久。行業猛利。所作增上。其畫細短者。顯示積善來近。始習基鈍。所作微薄。其刻粗深者。顯示習惡來久。所作增上。餘殃亦厚。其刻細淺者。顯示退善來近。始習惡法。所作之業。末至增上。或𨿽起重惡。已曾攺悔。此謂小惡。

大善小善大惡。各有二義。大善二者。一或積久。二或猛利增上。小善二者。一或未久。二或所作微薄。大惡二者。一或積久。二或所作增上也。小惡則有三義。一或未久。二或未至增上。三或已曾攺悔。轉重令輕也。大善大惡。能順現受及與生受。小善小惡。能順後受。或更潤之。可順生受。或更損之。可不定受。初輪相中所不現者。則是不定受業也。又凡無漏智起。則一切生受後受業種。皆可摧滅。惟除順現受業。未能全滅。亦能轉重令輕。

﹝壬﹞三功能

善男子。若占初輪相者。但知宿世所造之業善惡差別。而不能知積習久近。所作之業彊弱大小。是故須占第二輪相。

初正示輪相竟。

﹝辛﹞二詳示占法二。初明占。二明察。﹝壬﹞今初

若占第二輪相者。當依初輪相中所現之業。若屬身者。擲身輪相。若屬口者。擲口輪相。若屬意者。擲意輪相。不得以此三輪之相一擲通占。應當隨業。主念一一善惡。依所屬輪。別擲占之。

一一善惡。皆須主念別占。如身之善惡。若有三現。則須別擲三次。口四意三。亦皆爾也。所不現者。則不須擲。

﹝壬﹞二明察

復次若占初輪相中。惟得身之善。於此第二輪相中得身惡者。謂無至心。不得相應。名虛謬也。又復不相應者。謂占初輪相中。得不殺業。及得偸盜業。意先主觀不殺業。而於第二輪相中得身惡者。名不相應。復次若觀現在從生以來。不樂殺業。無造殺罪。但意主﹝欲觀﹞殺業。而於此第二輪相中得身大惡者。謂名不相應。自余口意中業不相應義。亦如是應知。

二詳示占法竟。

﹝辛﹞三別明懺法三。初明應修懺悔。二正示懺悔法。三明得淸淨相。﹝壬﹞今初

善男子。若未來世諸眾生等。欲求度脫生老病死。始學發心修習禪定無相智慧者。應當先觀宿世所作惡業多少及以輕重。若惡業多厚者。不得卽學禪定智慧。應當先修懺悔之法。所以者何。此人宿習惡心猛利故。於今現在必多造惡。毀犯重禁。以犯重禁故。若不懺悔令其淸淨。而修禪定智慧者。則多有障礙。不能尅獲。或失心錯亂。或外邪所惱。或納受邪法。增長惡見。是故當先修懺悔法。若戒根淸淨。及宿世重罪得微薄者。則離諸障。

業性𨿽空。果報不失。故須燻習懺悔善力。令彼惡種展轉微弱。更不增長。方堪修習禪慧。不遭邪慮也。

﹝壬﹞二正示懺悔法二。初明懺儀。二明懺期。﹝癸﹞初中二。初廣明晝時佛事。二略示夜時佛事﹝子﹞初文共有九意。初明嚴淨道場。二明香華供養。三明淸淨三業。四明稱名敬禮。五明說罪懺悔。六明發勸請願。七明發隨喜願。八明發回向願。九明稱念名號。詳夫法華。方等。請觀音。金光明。大悲。淨土。種種儀法。皆是四依大士。倚傍經文。取意斟酌。方立十科。未有若此經之分明現成。不假斟酌者。但乏初時啟請一科耳。向曾然香懇祝。拈鬮取決。乃敢增入。誓不敢一字穿鑿也。﹝醜﹞初明嚴淨道場

善男子。欲修懺悔法者。當住靜處。隨力所能。莊嚴一室。內置佛事。及安經法。懸繒幡蓋。

密部壇儀。極令嚴飾。今但言隨力所能者。曲爲末世助緣缺乏之人也。佛事。卽佛菩薩形像。或塑或畫。皆無不可。經法。卽指此經。或余大乘法寶。亦無不可。懸繒幡蓋以爲莊嚴。或錦或帛。或復紙素。並可隨力也。

﹝醜﹞二明香華供養

求集香華以修供養。

準余行法。每時皆須燒香散華。如前所明觀想法也。此逐文便。故在第二。準行次第。決在淨三業後。

﹝醜﹞三明淸淨三業

澡浴身體。及洗衣服。勿令臭穢。

此亦如余行法。每大便時。必換衣洗浴。浴竟。著淸淨衣。方可入壇行道也。

﹝醜﹞四明稱名敬禮

於晝日分。在此室內。三時稱名。一心敬禮過去七佛及五十三佛。次隨十方面。一一總歸。擬心徧禮一切諸佛所有色身舍利形像浮圖廟塔一切佛事。次復總禮十方三世所有諸佛。又當擬心徧禮十方一切法藏。次當擬心徧禮十方一切賢聖。然後更別稱名禮我地藏菩薩摩訶薩。

﹝醜﹞五明說罪懺悔

如是禮已。應當說所作罪。一心仰告。惟願十方諸大慈尊。證知護念。我今懺悔。不復更造。願我及一切眾生。速得除滅無量劫來。十惡四重。五逆顚倒。謗毀三寶一闡提罪。復應思惟。如是罪性。但從虛妄顚倒心起。無有定實而可得者。本惟空寂。願一切眾生速達心本。永滅罪根。

說所作罪。謂今生所作一切惡業。或輪相中所現大惡。並須髮露披陳也。此於逆生死流十心之中。由三種心。生五種心。並下勸請隨喜等。則共成十心也。由第一深信因果。第二生大慚愧。第三生大怖畏。故今說所作罪。卽第四發露懺悔也。不復更造。卽第五斷相續心。願我及一切眾生速得除滅十惡四重等。卽第六發菩提心。及第七翻昔重過。思惟罪性等。卽第十今知空寂。下文勸請。卽第九念十方佛。隨喜。卽第八隨喜諸善。回向亦兼第六第七並第十意也。過去惡業。若論現行。則剎那已滅。但所燻種子。藏在第八識中。由六七二識我執力故。念念資燻。令得增長。今之發露。正是破除我執前茅。如艸木種子潛在地中。必發芽莖。今旣掘露。則自損壞。又舊種𨿽復發露。若不永斷相續。則新燻種子。能與舊種互相資益。展轉生長。無有巳時。故須誓不更造。又向由我執。妄分我人。所作之罪。無不損惱同體眾生。譬如一身之中。兩手互傷。自遭痛苦。今破虛妄我執。故代眾生普除眾罪。終不如獐獨跳也。又此罪性。但從虛妄顚倒心起。不在內外中間諸處。過去已滅。現在不住。未來未有。十方三世仔細推求。無有定實而可得者。如彼瞖眼所見空華。華體本來惟是空寂。不達本空。增無明瞖。念念觀知本性空寂。不復瞪目分別空華。則瞖病漸除。華亦漸減。乃至目勞旣息。華相自亡。故云速達心本。永滅罪根也。觀罪性空。名實相懺。名無生懺。亦名大莊嚴懺。卽是惟心識觀眞如實觀。不可不知。

﹝醜﹞六明發勸請願

次應復發勸請之願。願令十方一切菩薩。未成正覺者。願速成正覺。若已成正覺者。願常住在世。轉正法輪。不入涅槃。

勸請能滅魔障。故亦名悔。魔王波旬。於坐道場菩薩。每欲障令。不得成道。於佛轉法輪時。每欲興心破壞。又每請佛速入涅槃今勸請成道。勸久住世。勸轉法輪。卽翻破彼三種惡也。觀心釋者。菩薩是自心諸善心所。魔是自心諸惡心所。今令諸善心所與無漏慧相應。名爲速成正覺。念念恆無間斷。名爲常住不滅。轉化余心心所。名爲轉正法輪。

﹝醜﹞七明發隨喜願

次當復發隨喜之願。願我及一切眾生。畢竟永捨嫉妬之心。於三世中一切剎土。所有修學一切功徳及成就者。悉皆隨喜。

隨喜滅嫉妬障。故亦名悔。一切諸佛。三乘聖眾。六道凡夫。並皆在我現前一念心中同一體性。木無彼此。由我執故。妄計自他而生嫉妬。今悔此過。深於一切凡聖平等起隨喜心。則是攬法界善以爲己善。其善乃大。豈必獨自運心動身口業以爲善哉。現見他人攜燈。亦蒙其照。他人然香。亦被其薰。同體善根。分明若此。柰何癡障。不知承荷。反生嫉妬耶。若能隨喜。則知諸佛菩薩所修善根。本與一切眾生共之。我原有分。非俟彊求。故大佛頂經云。十方如來所有功徳。悉與此人。常與諸佛同生一處。無量功徳。如惡叉聚。同處燻修。永無分散。又經言。菩薩若知諸佛所有功徳卽是己功徳者。是爲奇特之法。又經言。與一切菩薩同一善根藏。又大乘止觀云。行者當知諸佛菩薩二乘聖人凡夫人天等所作功徳。皆是己之功徳。是故應當隨喜。噫。可以悟矣。

﹝醜﹞八明發回向願

次當復發回向之願。願我所修一切功徳。資益一切諸眾生等。同趣佛智。至涅槃城。

回向能滅著三有障。故亦名悔。資益一切。卽回自向他。同趣佛智。卽回因向果。至涅槃城。卽回事向理也。回事向理。名爲直心。回因向果。名爲深心。回自向他。名大乘心。直心顯斷徳法身。深心成智徳般若。大乘心成恩徳解脫。全性起修。全修在性。始終不離祕密藏矣。

﹝醜﹞九明稱念名號

如是發回向願已。復往余靜室。端坐一心。若稱誦。若默念我之名號。當減省睡眠。若惽蓋多者。應於道場室中旋繞誦念。

但令一心稱誦默念名號者。正爲惡業多厚。不可卽修禪定智慧也。然而若坐若旋一心稱念。卽是眞實禪定智慧方便。由我地藏萬徳洪名。詮召果上眞實功徳。能與眾生作增上緣。令念念中滅罪除障故也。如法華及大佛頂經。皆云。持六十二憶恆河沙諸法王子名號。與持觀世音一名功徳。正等無異。又大乘十輪經云。假使有人。於其彌勒及妙吉祥並觀自在普賢之類。於百劫中至心歸依。稱名念誦。禮拜供養。求諸所願。不如有人。於一食頃。至心歸依稱名念誦禮拜供養地藏菩薩。求諸所願。速得滿足。所以者何。如是大士。爲欲成熟諸有情故。久修堅固大願大悲。勇猛精進。過諸菩薩。是故汝等應當供養。今以二意釋之。一者平等意趣。則六十二億所證法性。與一大士所證平等。百劫至心所契法性。與一食頃所契平等。二者差別意趣。則此土眾生。與六十二億大士所有因緣。不若觀音大士因緣最深。與觀世音大士所有因緣又不若地藏大士因緣更深也。又所稱之名。無論解與不解。本是一境三諦。能稱之念。無論達與不達。本卽一心三觀。又所稱之名𨿽卽三諦。而歷然分明。卽不思議。假能稱之念𨿽卽三觀。而覓不可得。卽不思議空。能外無所。所外無能。雙忘雙照。卽不思議中。又名因念有。念外無名。卽是惟心識觀。能念所念當體絕待。不生不滅。常住一心。卽是眞如實觀。又一心卽是禪定。稱念卽是智慧。圓教名字位人。𨿽已解了能稱所稱無非法界。猶有無始事障力彊。須藉洪名以爲系心之境。漸漸令除散昬二蓋。正所謂系緣法界。一念法界者也。圓人受法。無法不圓。豈可藐視持名以爲權淺行耶。初晝時佛事竟。

﹝子﹞二略示夜時佛事

次至夜分時。若有燈燭光明事者。亦應三時恭敬供養悔過發願。若不能辦光明事者。應當直在余靜室中一心誦念。

能辦燈燭。則同日時行道。若不能辦。但令一心持名。大慈大悲。曲爲乏助緣者開此易行方便也。初明懺儀竟。

﹝癸﹞二明懺期

日日如是行懺悔法。勿令懈廢。若人宿世遠有善基。暫時遇惡因緣而造惡法。罪障輕微。其心猛利。意力彊者。經七日後。卽得淸淨。除諸障礙。如是眾生等。業有厚薄。諸根利鈍。差別無量。或經二七日後而得淸淨。或經三七日。乃至或經七七日後而得淸淨。若過去現在。俱有增上種種重罪者。或經百日而得淸淨。或經二百日。乃至或經千日而得淸淨。若極鈍根。罪障最重者。但當能發勇猛之心。不顧惜身命想。常勤稱念。晝夜旋繞。減省睡眠。禮懺發願。樂修供養。不懈不廢。乃至失命。要不休退。如是精進。於千日中必獲淸淨。

獨行則以得淸淨相爲期。若十人結制。晝夜六時。則一七三七或七七等。亦無不可。髙明者自能酌之。二正示懺悔法竟。

﹝壬﹞三明得淸淨相三。初明相依輪顯。二明隨求尅獲。三明至心爲因。﹝癸﹞初中三。初正明依輪。二兼明余相。三簡非。﹝子﹞今初

善男子。若欲得知淸淨相者。始從修行過七日後。當應日日於晨朝旦。以第二輪相具安手中。頻三擲之。若身口意皆純善者。名得淸淨。

不論大善小善。但三擲俱善無惡。卽名淸淨也。

﹝子﹞二兼明余相

如是未來諸眾生等。能修行懺悔者。從先過去久遠以來。於佛法中。各曾習善。隨其所修何等功徳。業有厚薄種種別異。是故彼等得淸淨時。相亦不同。或有眾生。得三業純善時。卽更得諸餘好相。或有眾生得三業善相時。於一日一夜中。復見光明徧滿其室。或聞殊特異好香气。身意快然。或作善夢。夢見佛身來爲作證。手摩其頭。嘆言善哉。汝今淸淨。我來證汝。或夢見菩薩身來爲作證。或夢見佛形像放光而爲作證。

正得淸淨輪相。兼得種種感應。故是善根發現也。

﹝子﹞三簡非

若人未得三業善相。但先見聞如此諸事者。則爲虛妄誑惑詐僞。非善相也。

輪相一法。乃地藏大士威神之所建立。依法而求。決無虛謬。旣末獲淸淨相。或先見光聞香。得奇好夢。總屬魔事不可被其誑惑也。初明相依輪顯竟。

﹝癸﹞二明隨求尅獲三。初明得禪慧。二明得離惱。三明得淨戒。﹝子﹞初又二。初明顯益。二明冥益。﹝醜﹞今初

若人曾有出世善基。攝心猛利者。我於爾時。隨所應度而爲現身。放大慈光。令彼安隱。離諸疑怖。或示神通種種變化。或復令彼自憶宿命所經之事所作善惡。或復隨其所樂爲說種種深要之法。彼人卽時於所向乘得決定信。或漸證獲沙門道果。

﹝醜﹞二明冥益

復次彼諸眾生。若𨿽未能見我化身轉變說法。但當學至心。使身口意得淸淨相已。我亦護念。令彼眾生速得消滅種種障礙。天魔波旬。不來破壞。乃至九十五種外道邪師一切鬼神。亦不來亂。所有五蓋。展轉輕微。堪能修習諸禪智慧。

或宜顯應得益。或宜冥應得益。並由自善根力。並由菩薩知機妙智。苟能信此。則專心禮弄懺悔。復何疑哉。初明得禪慧竟。

﹝子﹞二明得離惱

復次若未來世諸眾生等。𨿽不爲求禪定智慧出要之道。但遭種種眾厄。貧窮困苦。憂惱逼迫者。亦應恭敬禮拜供養。悔所作惡。恆常發願。於一切時一切處。勤心稱誦我之名號。令其至誠。亦當速脫種種衰惱。捨此命已。生於善處。

縱不發心出世。亦令得世間益。所謂小艸亦蒙潤澤也。若依權教。則是爲闡提人說十善法。若依實義。則是循循善誘。究竟亦令漸入佛道矣。

﹝子﹞三明得淨戒又二。初明懺重得受。二明無師得受。﹝醜﹞今初

復次未來之時。若在家。若出家。諸眾生等。欲求受淸淨妙戒。而先已作增上重罪。不得受者。亦當如上修懺悔法。令其至心。得身口意善相已。卽應可受。

在家或破終身五戒中四重。或破一日一夜八戒中四重。或破菩薩戒中十重。出家或破沙彌及尼戒中四重。或破式叉摩那法中四重。或破比丘及尼戒中四重。並名邊罪。屬重難攝。故名增上重罪。若依律藏。不許懺悔。不得重受一切戒品。若依梵网。須以得見好相爲期。今依此經。則以得淸淨輪爲期也。又七逆等。亦名增上重罪。𨿽梵网經。亦不許其受戒。若依此經求得淸淨輪相。卽應可受。尢爲格外洪慈。

﹝醜﹞二明無師得受又二。初明菩薩三聚戒。二明五眾木叉戒。﹝寅﹞今初

若彼眾生。欲習摩訶衍道。求受菩薩根本重戒。及願總受在家出家一切禁戒。所謂攝律儀戒。攝善法戒。攝化眾生戒。而不能得善好戒師。廣解菩薩法藏。先修行者。應當至心於道場內。恭敬供養。仰告十方諸佛菩薩。請爲師證。一心立願。稱辯戒相。先說十根本重戒。次當總舉三種戒聚。自誓而受。此亦得戒。

摩訶衍。此云大乘。欲行大乘菩薩之道。須受菩薩三聚淨戒。卽梵网十重四十八輕戒也。此菩薩戒。普通在家二眾。出家五眾。皆可受持。故名在家出家一切禁戒。若千里內有授戒師。理應從受。若無先解先修行者。便可自受。若先已作增上重罪。須求淸淨輪相。方可誓受。若今生無增上重罪。便可於道場內。請佛菩薩以爲師證。自誓得戒。此同地持瓔珞二經。重在發菩提心。不同梵网制令見好相也。

﹝寅﹞二明五眾木叉戒又二。初明得。二簡不得。﹝卯﹞初又二。初明年滿者得二眾戒。二明年不滿者先得三小眾戒。﹝辰﹞今初

復次未來世諸眾生等。欲求出家。及已出家。若不能得善好戒師及淸淨僧眾。其心疑惑。不得如法受於禁戒者。但能學發無上道心。亦令身口意得淸淨已。其未出家者。應當剃髮。被服法衣。如上立願。自誓而受菩薩律儀三種戒聚。則名具獲波羅提木叉出家之戒。名爲比丘比丘尼。卽應推求聲聞律藏。及菩薩所習摩徳勒伽藏。受持讀誦觀察修行。

比丘比丘尼戒。關系僧輪。至尊至貴。故𨿽無增上罪。亦須求得淸淨輪相。方可承當。不同菩薩戒也。又設有如法戒師僧眾。而不從受。便自出家。則成盜法重難。今旣僧輪久廢。誓續住持。故須學發無上道心。方堪感得淸淨輪相。若依瑜伽論說。則像法旣盡。便不復發無作律儀。彼是隨情。今乃隨智。無違妨也。摩徳勒伽。此云智母。卽是菩薩論藏。先求聲聞律藏。次及菩薩論藏。則所重可知矣。

﹝辰﹞二明年不滿者先得三小眾戒。

若𨿽出家。而其年未滿二十者。應當先誓願受﹝菩薩﹞十根本戒。及受沙彌沙彌尼所有別戒。旣受戒已。亦名沙彌沙彌尼。卽應親近供養給侍先舊出家學大乘心具受戒者。求爲依止之師。請問教戒。修行威儀。如沙彌沙彌尼法。

𨿽得淸淨輪相。未滿二十。尙不許卽承當比丘。足顯比丘戒之尊矣。先誓願受十根木戒。及受沙彌沙彌尼別戒。可見受菩薩戒。仍得誓爲沙彌。豈沙彌等。不得先受菩薩戒耶。問。旣有先舊大乘具受戒者。何不依之受戒。而乃自誓受耶。答。此有三意。一者或此先舊行頭陀行。不肯度人。二者或此先舊未滿十夏。未爲和尙。三者或先求輪相時。未遇此人。得淸淨後。乃遇見之。

若不能值如是之人。惟當親近菩薩所修摩徳勒伽藏。讀誦思惟。觀察修行。應勤供養佛法僧寶。

未滿二十。未成比丘。故但許學菩薩論藏。未許推求聲聞律藏也。故知未受具人。輒先閱律。深爲不可。已受具人。不學律藏。尢所不應。

若沙彌尼年已十八者。亦當自誓受毗尼藏中式叉摩那六戒之法。及徧學比丘尼一切戒聚。其年若滿二十時。乃可如上總受菩薩三種戒聚。

佛因女人根鈍。故沙彌尼年十八已。先令與其二年學戒。名爲式叉摩那。此翻學戒女也。當其得淸淨相。已誓願受菩薩十重及受沙彌尼戒。今年十八。則自加受式叉六戒。六戒在律藏中。不必預列。至年二十。乃受比丘尼戒。此比丘尼所有具戒。亦屬菩薩三聚戒攝。菩薩毗尼。猶如大海。悉攝一切諸毗尼故。須於菩薩戒中。自辧七眾差別。一一不得紊亂若此。

然後得名比丘比丘尼。

此總結若男若女。設於年未滿二十時。先得淸淨輪相。則男止名沙彌。女亦止名爲沙彌尼。或名式叉摩那。至年二十。乃名比丘比丘尼也。菩薩所示學戒法式。一遵律制如此。後之弘律學者。漠然不知。哀哉。哀哉。初明得竟。

﹝卯﹞二簡不得

若彼眾生。𨿽學懺悔。不能至心。不獲善相者。設作受想。不名得戒。

五眾木叉。非依師僧如法受得。則須依於淸淨輪相乃得。不同菩薩戒品。但依菩提心得也。二明隨求尅獲竟。

﹝癸﹞三明至心爲因二。初問。二答。﹝子﹞今初

爾時堅淨信菩薩摩訶薩。問地藏菩薩摩訶薩言。所說至心者。差別有幾種。何等至心。能獲善相。

﹝子﹞二答

地藏菩薩摩訶薩言。善男子。我所說至心者。略有二種。何等爲二。一者初始學習求願至心。二者攝意專精成就勇猛相應至心。得此第二至心者。能獲善相。此第二至心。復有下中上三種差別。何等爲三。一者一心。所謂系想不亂。心住了了。二者勇猛心。所謂專求不懈。不顧身命。三者深心。所謂與法相應。究竟不退。若人修習此懺悔法。乃至不得下至心者。終不能獲淸淨善相。是名說占第二輪法。

初始學習求願至心。未離散動。未伏障種。乃名字初心。故未能獲淸淨輪相。第二種中下至心者。卽是攝意專精。能得欲界細住。或是初隨喜品。或是名字後心。故亦可得淸淨輪相。多是冥益。中至心者。卽是成就勇猛。須在觀行後心。多分兼得諸餘好相。上至心者。卽是相應至心。須在相似初心。能感菩薩現身說法。故得究竟不退也。然應之冥顯亦不須論。但必第三至心。方證不退。則前二種𨿽獲善相。急須修行禪定智慧。令與二觀相應可矣。不然。故業𨿽滅。新業還生。亦可懼也。二示第二輪相竟。

﹝庚﹞三示第三輪相三。初正示輪相。二詳示占法。三勸修至心。﹝辛﹞初中二。初明相。二明義。﹝壬﹞今初

善男子。若欲占察三世中受報差別者。當復刻木爲六輪。於此六輪。以一二三。四五六。七八九。十十一十二。十三十四十五。十六十七十八等數。書字記之。一數主一面。各三面。令數次第不錯不亂。

輪各四面。今各書三數。則空一面不書。乃得有不現者也。以十八數次第書於六輪。不可錯亂。

﹝壬﹞二明義

當知如此諸數。皆從一數而起。以一爲本。如是數相者。顯示一切眾生六根之聚。皆從如來藏自性淸淨心一實境界而起。依一實境界。以之爲本。所謂依一實境界故。有彼無明。不了一法界。謬念思惟。現妄境界。分別取著。集業因緣。生眼耳鼻舌身意等六根。以依內六根故。對外色聲香味觸法等六塵。起眼耳鼻舌身意等六識。以依六識故。於色聲香味觸法中。起違想。順想。非違非順等想。生十八種受。

諸數皆從一數而起者。單一則不成數。一與一爲二。二與一爲三。三與一爲四。四與一爲五。乃至展轉無窮。無不從一起也。以一爲本者。對一名二。而二之體。仍卽是一。對二名三。而三之體。亦仍是一。對三名四。而四之體。亦仍是一。對四名五。而五之體。亦仍是一。乃至展轉無窮。無不當位各仍是一也。如來藏自性淸淨心一實境界。以無二故。亦本非數。無明不了。謬念思惟。現妄境界。則成見相二分。譬如捏目。妄覩二月。所謂一與一爲二。亦所謂無同異中熾然成異也。謂二月妄。別立一月爲眞。所謂二與一爲三。亦所謂異彼所異。因異立同也。眞妄相對。旣已成三。則必更立非眞非妄。所謂三與一爲四。亦所謂同異發明。因此復立無同無異也。謂四句可說皆妄。則必別立不可說句。所謂四與一爲五。亦所謂如是擾亂。相待生勞也。從此遂至不可窮詰。何非從一而起乎。又只此無盡妄數。一一當位。體常是一。皆卽如來藏自性淸淨心一實境界以爲其體。更無別體。故云以一爲本也。然無生而妄見有生。則一爲生之始。無成而妄見有成。則六爲成之始。儒者不了。謬云。天一生水。地六成之。不知吾心一念妄動。故不覺從一有五。非心外果有天也。又由吾心一念妄靜與妄動合。故不覺遂成六根。非心外果有地也。何以言之。妄動者。卽能分別之見分。所謂謬念思惟也。妄靜者。卽所取著之相分。所謂現妄境界也。思惟爲能生。境界爲能成。一得五而成六生水。卽爲耳根。二得五而成七生火。卽爲舌根。三得五而成八生木。卽爲眼根。四得五而成九生金。卽爲鼻根。五得五而成十生土。卽爲身根。總攬五根五塵以爲相分。卽爲意根。六根頓成。實無次第先後。但依妄想。約數說耳。根塵相對而起六識。識之見分。還燻心種。識之相分。還燻色種。種恆生現。現恆燻種。由其集業有善不善非善不善三類差別。所燻種子至成熟位。報得現行六塵境界。各各有違有順及非違順。違名苦受。酬不善因。順名樂受。酬彼善因。非違非順名爲捨受。酬彼非善不善無記之因。今以六輪表示六根六塵六識。以十八數表十八受。並從迷於一實境界而起。則知心外無法。不墮邪因及無因論。又顯六根塵識及十八受。皆依一實境界。以之爲本。則知全妄卽眞。可悟惟心及眞如觀矣。此中依文。似是先有一實境界。次有無明。次有妄境。次因集業方有六根。依根取塵方有六識。實則語不頓彰。說有先後。非果有次第也。設爾。則六根六識未起之前先有無明。此無明當與何等心王相應耶。今謂八識及諸心數之性。名爲一實境界。無始以來從未悟故。名爲根本無明。此根木無明。秖是第七識相應之微細法執及我執耳。因此法執我執。方於第八識體。頓現根身器界。由根境爲緣。方發六識現行。而其六識種子。並是無始本具。非後方生也。初正示輪相竟。

﹝辛﹞二詳示占法二。初明自占。二明爲他。﹝壬﹞初中二。初明占。二明察。﹝癸﹞初又二。初總示占法。二別示果報。﹝子﹞今初

若末來世佛諸弟子。於三世中所受果報。欲決疑意者。應當三擲此第三輪相。占計合數。依數觀之以定善惡。

﹝子﹞二別示果報三。初標徵。二詳列。三結指。﹝醜﹞今初

如是所觀三世果報善惡之相。有一百八十九種。何等爲一百八十九種。

依輪三擲。總計共有一百八十九種差別。隨其所現一種數相。用決果報善惡也。

﹝醜﹞二詳列三。初有百六十數。明現世果報。二有十一數。明過去果報。三有十八數。明未來果報。﹝寅﹞今初

一者求上乘得不退。二者所求果現當證。三者求中乘得不退。四者求下乘得不退。五者求神通得成就。六者修四梵得成就﹝慈悲喜捨﹞。七者修世禪得成就﹝根本四禪﹞。八者所欲受得妙戒。九者所曾受得戒具。十者求上乘未住信。十一者求中乘未住信。十二者求下乘未住信。十三者所觀人爲善友。十四者隨所聞是正法。十五者所觀人爲惡友。十六者隨所聞非正教。十七者所觀人有實徳。十八者所觀人無實徳。十九者所觀義不錯謬。二十者所觀義是錯謬。二十一者有所誦不錯謬。二十二者有所誦是錯謬。二十三者所修行不錯謬。二十四者所見聞是善相。二十五者有所證爲眞實。二十六者有所學是錯謬。二十七者所見聞非善相。二十八者有所證非正法。二十九者有所獲邪神持。三十者所能說邪智辯。三十一者所玄知非人力﹝謂妖鬼通。非道眼也﹞。三十二者應先習觀智道。三十三者應先習禪定道。三十四者觀所學無障礙。三十五者觀所學是所宜。三十六者觀所學非所宜。三十七者觀所學是宿習。三十八者觀所學非宿習。三十九者觀所學善增長。四十者觀所學方便少。四十一者觀所學無進趣。四十二者所求果現未得。四十三者求出家當得去。四十四者求聞法得教示。四十五者求經卷得讀誦。四十六者觀所作是魔事。四十七者觀所作事成就。四十八者觀所作事不成。四十九者求大富財盈滿。五十者求官位當得獲。五十一者求壽命得延年。五十二者求世仙當得獲。五十三者觀學問多所達。五十四者觀學問少所達。五十五者求師友得如意。五十六者求弟子得如意。五十七者求父母得如意。五十八者求男女得如意。五十九者求妻妾得如意。六十者求同伴得如意。六十一者觀所慮得和合。六十二者所觀人心懷恚。六十三者求無恨得歡喜。六十四者求和合得如意。六十五者所觀人心歡喜。六十六者所思人得會見。六十七者所思人不復會。六十八者所請喚得來集。六十九者所憎惡得離之。七十者所愛敬得近之。七十一者觀欲聚得和集。七十二者觀欲聚不和集。七十三者所請喚不得來。七十四者所期人必當至。七十五者所期人住不來。七十六者所觀人得安吉。七十七者所觀人不安吉。七十八者所觀人已無身。七十九者所望見得覩之。八十者所求覓得見之。八十一者求所聞得吉語。八十二者所求見不如意。八十三者觀所疑卽爲實。八十四者觀所疑爲不實。八十五者所觀人不和合。八十六者求佛事當得獲。八十七者求供具當得獲。八十八者求資生得如意。八十九者求資生少得獲。九十者有所求皆當得。九十一者有所求皆不得。九十二者有所求少得獲。九十三者有所求得如意。九十四者有所求速當得。九十五者有所求久當得。九十六者有所求而損失。九十七者有所求得吉利。九十八者有所求而受苦。九十九者觀所失求當得。一百者觀所失求不得。一百一者觀所失自還得。一百二者求離厄得脫難。一百三者求離病得除愈。一百四者觀所去無障難。一百五者觀所去有障難。一百六者觀所住得安止。一百七者觀所住不得安。一百八者所向處得安快。一百九者所向處有厄難。一百一十者所向處爲魔网。一百一十一者所向處難開化。一百一十二者所向處可開化。一百一十三者所向處自獲利。一百一十四者所遊路無惱害。一百一十五者所遊路有惱害。一百一十六者君民惡饑饉起。一百一十七者君民惡多疾疫。一百一十八者君民好國丰樂。一百一十九者君無道國災亂。一百二十者君修徳災亂滅。一百二十一者君行惡國將破。一百二十二者君修善國還立。一百二十三者觀所避得度難。一百二十四者觀所避不脫難。一百二十五者所住處眾安隱。一百二十六者所住處有障難。一百二十七者所依聚眾不安。一百二十八者閒靜處無諸難。一百二十九者觀怪異無損害。一百三十者觀怪異有損害。一百三十一者觀怪異精進安。一百三十二者觀所夢無損害。一百三十三者觀所夢有損害。一百三十四者觀所夢精進安。一百三十五者觀所夢爲吉利。一百三十六者觀障亂速得離。一百三十七者觀障難漸得離。一百三十八者觀障亂不得離。一百三十九者觀障亂一心除。一百四十者觀所難速得脫。一百四十一者觀所難久得脫。一百四十二者觀所難受衰惱。一百四十三者觀所難精進脫。一百四十四者觀所難命當盡。一百四十五者觀所患大不調。一百四十六者觀所患非人惱。一百四十七者觀所患合非人。一百四十八者觀所患可療治。一百四十九者觀所患難療治。一百五十者觀所患精進差。一百五十一者觀所患久長苦。一百五十二者觀所患自當差。一百五十三者觀所患向醫堪能治。一百五十四者觀所療是對治。一百五十五者所服藥常得力。一百五十六者觀所患得除愈。一百五十七者所向醫不能治。一百五十八者觀所療非對治。一百五十九者所服藥不得力。一百六十者觀所患命當盡。

﹝寅﹞二有十一數明過去果報

一百六十一者從地獄道中來。一百六十二者從畜生道中來。一百六十三者從餓鬼道中來。一百六十四者從阿修羅道中來。一百六十五者從人道中而來。一百六十六者從天道中而來。一百六十七者從在家中而來。一百六十八者從出家中而來。一百六十九者曾值佛供養來。一百七十者曾親供養賢聖來。一百七十一者曾得聞深法來。

﹝寅﹞三有十八數明未來果報

一百七十二者捨身巳入地獄。一百七十三者捨身巳作畜生。一百七十四者捨身巳作餓鬼。一百七十五者捨身巳作阿修羅。一百七十六者捨身巳生人道。一百七十七者捨身巳爲人王。一百七十八者捨身巳生天道。一百七十九者捨身巳爲天王。一百八十者捨身巳聞深法。一百八十一者捨身巳得出家。一百八十二者捨身巳值聖僧。一百八十三者捨身巳生兜率天。一百八十四者捨身巳生淨佛國。一百八十五者捨身巳尋見佛。一百八十六者捨身巳在下乘。一百八十七者捨身巳住中乘。一百八十八者捨身巳獲果證。一百八十九者捨身巳入上乘。

二詳列竟。

﹝醜﹞三結指

善男子。是名一百八十九種善惡果報差別之相。

初明占竟。

﹝癸﹞二明察

如此占法。隨心所觀主念之事。若數合與意相當者。無有乖錯。若其所擲所合之數。數與心所觀主念之事不相當者。謂不至心。名爲虛謬。其有三擲而皆無所見者。此人則名已得無所有也。

但能至心。無不相當。有不相當。秖因不至心耳。問若是已得無所有人。豈有疑惑而待占耶。答。俱解脫人。得無生智。則不待占。慧解脫人。但得盡智。設遇障緣。仍能暫退。故須占察也。如佛在世。有一羅漢將證頻退。至第七返。便自斷命而入涅槃。佛亦不能勸諭令止。故知三世果報。𨿽皆虛妄。瞖苟未盡。空華歷然。執之則墮邪常。撥之則爲斷見。悟之則緣生無性。無性緣生。當下皆卽事事無礙法界矣。初明自占竟。

﹝壬﹞二明爲他二。初自欲觀他。二受他求請。﹝癸﹞今初

復次善男子。若自發意觀於他人所受果報。事亦同爾。

一切父母親緣。師徒同學。若存若亡。欲知各各三世果報。皆可至心代爲占察也。

﹝癸﹞二受他求請又二。初明如法。二明不應。﹝子﹞今初

若有他人不能自占。而來求請欲使占者。應當籌量觀察自心。不貪世間。內意淸淨。然後乃可如上歸敬修行供養。至心發願而爲占察。

﹝子﹞二明不應又二。初斥其妨道。二明其虛謬。﹝醜﹞今初

不應貪求世間名利。如行師道以自妨亂。

如行師道。謂如世間卜相等師。行邪道也。邪人行正法。正法亦成邪故。

﹝醜﹞二明其虛謬

若內心不淸淨者。設令占察而不相當。但爲虛謬耳。

旣涉貪求。決無感應。大士所立妙法。斷不可假借也。二詳示占法竟。

﹝辛﹞三勸修至心

復次若未來世諸眾生等。一切所占。不獲吉善。所求不得。種種憂慮。逼惱怖懼時。應當晝夜常勤誦念我之名字。若能至心者。所占則吉。所求皆獲。現離衰惱。

占𨿽不吉。者能至心稱名。亦可轉禍爲福也。準此則所占𨿽吉。若恣情放逸。不更修善。亦當不久還受衰惱矣。噫。不依一實境界修二種觀。證無生忍。寧免三世果報哉。初示占察法竟。

占察善惡業報經疏卷上

助刻姓氏

玄義常安蔣思恩姚氏各二兩

常淨薦父毋一兩五錢成瓊成道各一兩

徳賢五錢

上卷大俊照瑞成時等慈福具靈晟各一兩

等觀普芳成乘海乘性旦智淵章淨學施君煥各五錢

占察善惡業報經疏卷下

隋外國沙門菩提登譯

古吳蕅益沙門智旭疏

﹝丙﹞二示進趣義二。初問。二答。﹝丁﹞今初

爾時堅淨信菩薩摩訶薩。問地藏菩薩摩訶薩言。云何開示求向大乘者進趣方便。

上來已爲末世鈍根。巧設除疑轉障之法。然而障轉疑除之後。正可進趣大乘。欲趣大乘。必假方便。故今特問之也。

﹝丁﹞二答爲二。初略示。二詳明。﹝戊﹞今初

地藏菩薩摩訶薩言。善男子。若有眾生欲向大乘者。應當先知最初所行根本之業。其最初所行根本業者。所謂依止一實境界以修信解。因修信解力增長故。速疾得入菩薩種性。

最初所行根本之業。卽大佛頂經所謂最初方便也。一實境界。謂如來藏自性淸淨心。惟一實相。更無他物。卽大佛頂經所謂陰入處界七大。本如來藏妙眞如性也。依此不生不滅爲本修因。然後圓成果地修證。中間永無諸委曲相。故能速入菩薩種性。

﹝戊﹞二詳明三。初示一實境界以開圓解。二示二種觀道以顯圓行。三示三忍四佛以彰圓位。﹝己﹞初中三。初標起。二廣釋。三總結。﹝庚﹞今初

所言一實境界者。

﹝庚﹞二廣釋三。初明體。二明相。三明藏。卽體相用三大意也。體卽法身。正因佛性。相卽般若。了因佛性。藏卽解脫。緣因佛性。體亦卽空假中。不可思議。相亦卽空假中。不可思議。藏亦卽空假中。不可思議。故云舉一卽三。言三卽一。非一非三。而一而三。不縱不橫。不並不別。是爲一實境界也。又初明體。卽同起信心眞如門。二明相。三明藏。卽同起信心生滅門。﹝辛﹞初明體二。初顯眞。二會妄。眞外無妄。故須顯眞。妄外無眞。故須會妄。眞妄不二。乃爲一實境界。﹝壬﹞初顯眞又三。初顯性體。二顯性量。三顯性具。體卽體大。量卽相大。具卽用大。卽一而三。卽三而一。此之謂也。﹝癸﹞初顯性體

謂眾生心體。從本以來。不生不滅。自性淸淨。無障無礙。猶如虛空。離分別故。

眾生。指十法界一切有情也。十界眾生。同一心體。迷之而爲蜎飛蠕動。心體無減。悟之而爲諸佛菩薩。心體無增。以一切十界。從來無有二心。惟是一心眞體。又一一含生。卽具心之全體。非是心之少分。良由心體絕待。不可割裂。無有方隅。不思議故。譬如日光。徧照一切隙中。一一隙中。皆見日之全體大用。非是日之少分。又一剎那中所見日光。卽是亙古亙今日光。除此現前日光之外。更無過去末來日光。可別貯積何處。夫日光僅是色法。尙爾不可思議。況一心靈妙而不爾耶。又如人世歲朝。則普天下人同增一歲。秖一歲朝。人人各得其全。不可分此一歲以爲多分。使天下人各得少分。又不可謂天下之人各增一歲。遂使共成多多歲朝。夫歲時僅是假法。尙爾不可思議。況一心實體而不爾耶。是故不論昬迷倒惑蠢動含靈。現前一念心體。無不從本以來不生不滅乃至離分別。故非待成佛之後。方證不生不滅乃至離分別也。從本不生不滅者。譬如瞖目見空中華。華卽是空。故有瞖時。華本不生。縱瞖盡時華本不滅。以無實華可滅故也。眾生於無生滅中。妄見生滅。生實不生。滅實不滅也。從本自性淸淨者。譬如煙霧騰於虛空。虛空之性原無垢染。眾生於淸淨中。妄見垢染。垢染自性恆淸淨也。從本無障無礙者。譬如方圓器妄現方圓空。空體原無方圓。眾生於無障礙體中。妄見障礙。障礙卽無障礙也。猶如虛空離分別故者。譬如虛空。離四句。絕百非。不可謂有。不可謂無。無分際。無動搖。無形質。無方隅。無彼此。無內外。無生無滅。無垢無淨。無在無不在。離諸戲論。不可分別。一切眾生現前一念心性。亦如是也。此是直指現前一念昬迷倒惑心體本來如此。故云。一切眾生。皆證圓覺。又云。如來成正覺時。悉見一切眾生成正覺也。如此方是直指人心見性成佛。若離現前一念。別談眞心。何異離波覓水耶。

﹝癸﹞二顯性量

平等普徧。無所不至。圓滿十方。究竟一相。無二無別。不變不異。無增無減。

此直指眾生現前一念心體。從來豎窮橫徧。不可區局也。現前一念。𨿽復覓之了不可得。而徧知一切根身器界。無有遺余。譬如眼光。曉了前境。其光圓滿。得無憎愛。故云。平等普徧無所不至圓滿十方也。又知色之時。知非是色。知聲之時。知非是聲。知香之時。知非是香。知味之時。知非是味。知觸之時。知非是觸。知法之時。知非是法。故云究竟一相也。又色聲香味觸法。無是知者。無非知者。不可分析。不可指陳。故云無二無別也。又發白面皺。知體無皺。六塵遷滅。知體無遷。故云不遷不異也。又徧緣法界。知體不舒。淸心戶堂。知體不縮。故云無增無減也。

﹝癸﹞三顯性具

以一切眾生心。一切聲聞辟支佛心。一切菩薩心。一切諸佛心。皆同不生不滅。無染無淨。眞如相故。

此直指現前一念心體。法爾具足十法界也。一切眾生。卽六凡法界。並聲聞。辟支。菩薩。諸佛。如此十界。皆同現前一念不生不滅無染無淨眞如相故。除此現前一念心體之外。更無十法界心可得。是故若約諸佛。則餘九界。皆是佛心中之九界。九界無非佛心所具。若約地獄。則餘九界。亦皆地獄心中九界。九界無非地獄心中所具。中間八界。並可例知。譬如一室而有十燈。隨一燈光。必能徧攝餘九燈光同爲一光。互在互融也。又一界旣具九界。則彼九界。法爾亦必還各互具。便是百界。每界各論十如。便是千如。約五陰實法。亦具千如。約眾生假名。亦具千如。約依報國土。亦具千如。便是三千性相。總不離現前一念心體也。譬如一隙中之日光。頓攝日輪全體。則必徧攝百千隙中日輪全體同歸此一隙中。亦必將彼一一隙中日輪所有徧照百千隙之功能。同歸此一隙中。又必將彼過去未來一一剎那所有徧照徧在全體功能。並同歸此一隙一剎那中。斷斷不可分剖。無有分劑故也。初顯眞竟。

﹝壬﹞二會妄三。初會妄卽空。二會妄卽假。三會妄卽中。空則無非性量。假則無非性具。中則無非性體。前顯眞時。則眞該妄末。今會妄時。則妄徹眞源。眞該妄末。故一實無非境界。妄徹眞源。故境界無非一實也。﹝癸﹞初會妄卽空又二。初明覺知空。二明境界空。卽五蘊本空也。﹝子﹞今初

所以者何。一切有心起分別者。猶如幻化。無有眞實。所謂識受想行。憶念緣慮覺知等法。種種心數。非靑非黃。非赤非白。亦非雜色。無有長短方圓大小。乃至盡於十方虛空一切世界。求心形狀。無一區分而可得者。但以眾生無明癡暗燻習因緣。現妄境界。令生念著。所謂此心不能自知。妄自謂有。起覺知想。計我我所需實無有覺知之相。以此妄心畢竟無體。不可見故。

識。卽八識心王。受想。卽徧行五數之二。行。卽指餘四十九心數法。此等心心數法。𨿽有憶念緣慮覺知。而非顯色。故非靑黃赤白雜色。亦非形色。故無長短方圓大小。亦非內外中間諸處。故無形狀區分可得。是則但有覺知之名。實無覺知之相。畢竟無體。覓之了不可得。如波以水爲體。別無自體也。大佛頂經七處徵心。正欲顯此妄心無體。若達無體。必不悞認所推影子以爲能推矣。

﹝子﹞二明境界空

若無覺知能分別者。則無十方三世一切境界差別之相。

前云燻習因緣。現妄境界。是由心生故。種種法生也。又云令生念著。是由法生故。種種心生也。然境界猶似可以指陳。妄心畢竟覓不可得。是奪心不奪境也。今明由分別故。妄見境界差別。旣無覺知能分別者。那有境界爲所分別。如無眼見。那得有色。如無耳聞。那得有聲。則是心境俱奪。五蘊皆空。非待滅而後空也。初會妄卽空竟。

﹝癸﹞二會妄卽假又三。初依心故境假。二依境故心假。三重顯惟心。﹝子﹞今初

以一切法。皆不能自有。但依妄心分別故有。所謂一切境界。各各不自念爲有。知此爲自。知彼爲他。是故一切法不能自有。則無別異。惟依妄心。不知不了內自無故。謂有前外所知境界。妄生種種法想。謂有謂無。謂彼謂此。謂是謂非。謂好謂惡。乃至妄生無量無邊法想。當如是知一切諸法。皆從妄想生。依妄心爲本。

不知不了內自無故者。謂妄認四大爲自身相。妄認六塵緣影爲自心相也。依此無內之內。虛妄分別無外之外。而生有無彼此是非好惡種種情謂。如是諸法。非實有生。但從妄想生耳。妄想尙不可得。況有所生法耶。但有假名境界而已。

﹝子﹞二依境故心假

然此妄心無自相故。亦依境界而有。所謂緣念覺知前境界故。說名爲心。

此卽所謂心本無生因境有也。然𨿽說名爲心。究竟覓之了不可得。以非顯色形色。亦非內外中間故也。但有假名心心數法而已。

﹝子﹞三重顯惟心

又此妄心。與前境界。𨿽俱相依。起無先後。而此妄心。能爲一切境界源主。所以者何。謂依妄心不了法界一相。故說心有無明。依無明力因故。現妄境界。亦依無明滅故。一切境界滅。非依一切境界自不了故。說境界有無明。亦非依境界故。生於無明。以一切諸佛於一切境界不生無明故。又復不依境界滅故。無明心滅。以一切境界。從本已來體性自滅。未曾有故。因如此義。是故但說一切諸法依心爲本。

前明境界依妄心有。則是心生法生。可名惟心。次明妄心依境界有。則是法生心生。似非惟心之義。今故合明𨿽俱相依。仍以心爲主也。當知境界依妄心有。是自證分爲增上緣。轉成相分。妄心依境界有。是由相分爲所緣緣。顯示見分。見相二分。起必同時。故無先後。而此妄心。總攝見分及內二分。同名爲心。但指相分以爲境界。見相俱依自證而起。是故離心無別境界。但說諸法皆依心也。問。旣但惟心。何故臺宗復云惟色惟香等耶。答。正以六塵相分。依自證起。體卽是心。故惟色惟香。仍卽惟心。不相違也。倘計色香別有自體。如何能使一切法趣。今依一心而有相見。種種相見。全體是心。故可互攝互入互徧互融耳。二會妄卽假竟。

﹝癸﹞三會妄卽中又二。初就義體會。二就緣起會。﹝子﹞今初

當知一切諸法。悉名爲心。以義體不異。爲心所攝故。

義不異者。同是因緣生法。同皆卽空卽假卽中也。體不異者。同以三徳祕藏爲體也。爲心所攝者。見相二分。皆依自證分起攝末歸本。總名惟識。惟識卽惟心也。

﹝子﹞二就緣起會

又一切諸法。從心所起。與心作相。和合而有。共生共滅。同無有住。以一切境界。但隨心所緣。念念相續故。而得住持。暫時爲有。

從心所起。卽依自證分而起相分也。與心作相。卽與見分爲親所緣緣也。和合而有。謂不可分別心境之際畔也。共生共滅。謂剎那無前後也。同無有住。謂心境無不初生卽滅。終不遷至第二念也。第二念之心境。但與前念相似相續。所以似常似一。昧者不知。妄計爲常一耳。初明體竟。

﹝辛﹞二明相三。初標名。二別釋。三會釋。﹝壬﹞今初

如是所說心義者。有二種相。何等爲二。一者心內相。二者心外相。心內相者。復有二種。云何爲二。一者眞。二者妄。

上明眾生心體。體無分別。量周橫豎。具同十界。全妄卽空假中。不可思議。那得論相。然以無相。無所不相。故得有二種相。當知二相卽皆無相。所以名爲相大也。心內相者。實非在內。但以自證分及證自證分。微妙幽密。不可見故。故名心之內相。心外相者。寶非在外。但以相分及與見分。作用顯然。世共許故。故名心之外相。內相外相。同名爲心。則心外更無他物也。又於內相分眞妄者。眞卽諸心心數四分所依理體。亦名實相。此眞𨿽徧內外二相。以微密故。且名爲內。妄卽諸心心數各內二分。迷眞而起。卽以眞如爲體。無別自體。故名爲妄。此妄亦無方隅分劑。以不可見。且名爲內也。

﹝壬﹞二別釋三。初釋眞。二釋妄。三釋外相。﹝癸﹞今初

所言眞者。謂心體本相。如如不異。淸淨圓滿。無障無礙。微密難見。以徧一切處常恆不壞。建立生長一切法故。

上明體中。則攝一切生滅同歸眞如。以眞如外無生滅故。今明相中。則攝一切眞如同歸生滅。以生滅外無眞如故。所言眞者。猶起信論所言覺義也。心體本相者。卽所謂離念相者。等虛空界。無所不徧。法界一相。故云如如不異淸淨圓滿等也。秖此覺義。則能攝一切法。生一切法。故云建立生長一切法也。又如如不異。卽性體。圓滿難見。卽性量。建立生長。卽性具。

﹝癸﹞二釋妄

所言妄者。謂起念分別覺知緣慮憶想等事。𨿽復相續。能生一切種種境界。而內虛僞。無有眞實。不可見故。

所言妄者。猶起信論所言不覺義也。起念卽是業相。不覺心動。說名爲業。卽諸心心數。各有內二分也。分別覺知緣慮憶想。卽能見相。諸心心數各有見分是也。所生一切境界。卽境界相。諸心心數各有相分是也。而內虛僞無有眞實者。依本覺故而有不覺。念無自相。不離本覺。若離覺性。則無不覺。故此不覺。別無眞實自體可得見也。

﹝癸﹞三釋外相

所言心外相者。謂一切諸法種種境界等。隨有所念境界現前。故知有內心及內心差別。

隨有所念境界現前。卽依自證分起相分也。故知有內心及內心差別。卽由所緣相分。顯示有能緣見分也。相分如鏡像。見分如鏡光。故名心之外相。非謂在心外也。自證分如鏡面。證自證分如鏡背。故名心之內相。非謂在心內也。譬如鏡面鏡背。以銅爲體。別無自體。故名爲妄。本覺眞如。譬如鏡銅。故名爲眞。以眞收妄。則若背若面若光若像。無非是銅。卽生滅門是眞如門。依眞起妄。則秖此一銅。爲背爲面爲光爲像。卽眞如門是生滅門。約相分別。則銅及背面皆屬於體。故名內相。光之與像皆屬於用。故名外相也。二別釋竟。

﹝壬﹞三會釋二。初直會外歸內。二就外相會理。﹝癸﹞今初

如是當知內妄相者。爲因爲體。外妄相者。爲果爲用。依如此等義。是故我說一切諸法悉名爲心。

因果體用。統惟一心。心外無法。卽顯此心無外之相。名爲相大也。

﹝癸﹞二就外相會理又三。初會性體。二會性量。三會性具。﹝子﹞今初

又復當知心外相者。如夢所見種種境界。惟心想作。無實外事。一切境界。悉亦如是。以皆依無明識夢所見。妄想作故。復次應知內心念念不住故。所見所緣一切境界亦隨心念念不住。所謂心生故種種法生。心滅故種種法滅。是生滅相。但有名字。實不可得。以心不往至於境界。境界亦不來至於心。如鏡中像。無來無去。是故一切法。求生滅定相。了不可得。所謂一切法畢竟無體。本來常空。實不生滅故。

一切眾生。恆迷外相。不達惟心。所以更須會歸一理也。如夢所見下。是立諭。一切境界下。是法合。復次應知下。重明境界實不生滅。心生故種種法生。則但是心生。非別有法而得生也。心滅故種種法滅。則但是心滅。非別有法而可滅也。故曰。諸法從本來。常自寂滅相。又曰。是法住法位。世間相常住。如鏡中像。體秖是銅。生何曾生。滅何曾滅耶。

﹝子﹞二會性量

如是一切法實不生滅者。則無一切境界差別之相。寂靜一味。名爲眞如第一義諦自性淸淨心。彼自性淸淨心。湛然圓滿。以無分別相故。

假如眼所見之一色。鼻所嗅之一香。此色此香。實不生滅。旣不生滅。則無差別。卽是寂靜一味。卽是眞如第一義諦。卽自湛然圓滿。故云。一色一香。無非中道也。中道體無分劑。擴同太空。故名性量。色香旣爾。法法皆然。

﹝子﹞三會性具

無分別相者。於一切處。無所不在。無所不在者。以能依持建立一切法故。

假如一色一香。擴同太空。無分別相。則必無所不在。普能依持建立一切諸法。故云。一切法趣色。是趣不過。一切法趣香。是趣不過也。依持建立。故名性具。色香旣爾。法法亦然。夫一切法實不生滅。則因緣卽中。一切法無分別相。則因緣卽空。一切法皆能依持建立一切諸法。則因緣卽假。相分尙爾。況見分耶。況自證分證自證分耶。諸心心數四分之相。同是一實境界之相明矣。二明相竟。

﹝辛﹞三明藏三。初就佛界明妙用。二就佛界明具九。三就迷悟明十界。﹝壬﹞今初

復次彼心名如來藏。所謂具足無量無邊不可思議無漏淸淨功徳之業。以諸佛法身。從無始本際來。無障無礙。自在不滅。一切現化。種種功業。恆常熾然。未曾休息。所謂徧一切世界。皆示作業。種種化益故。以一佛身。卽是一切諸佛身。一切諸佛身。卽是一佛身。所有作業。亦皆共一。所謂無分別相。不念彼此。平等無二。以依一法性而有作業。同自然化。體無別異故。

彼心。正指眾生現前一念心也。眾生現前一念心體。具足無漏功徳之業。卽是平等無二如來之藏。諸佛證此以爲法身。不過全證眾生理本。此理從無始來。相本無障無礙。體本自在不滅。用本一切現化。非俟成佛。然後有也。但諸眾生。𨿽卽同共依此法性。由妄分別。妄念彼此。故於一體橫計別異。諸佛已破我法二執。斷無明源。證此一性。故徧一切十方三世。所示作業。種種化益。亦皆共一也。

﹝壬﹞二就佛界明具九又三。初直明體徧。二立諭。三法合。﹝癸﹞今初

如是諸佛法身。徧一切處。圓滿不動故。隨諸眾生死此生彼。恆爲作依。

眾生心體。旣卽諸佛法身。法身徧滿不動。當知卽是眾生心體徧滿不動也。但眾生在迷不覺。故約諸佛所證以顯法身。秖此法身流轉六道。名曰眾生。設無諸佛法身以爲所依。何處得有眾生死此生彼。

﹝癸﹞二立諭

譬如虛空。悉能容受一切色像種種形類。以一切色像種種形類。皆依虛空而有建立生長。住虛空中。爲虛空處所攝。以虛空爲體。無有能出虛空界分者。當知色像之中。虛空之界不可毀滅。色像壞時。還歸虛空。而虛空本界。無增無減。不動不變。

此借虛空以諭諸佛法身。借彼色像形類以諭眾生果報煩惱也。

﹝癸﹞三法合

諸佛法身。亦復如是。悉能容受一切眾生種種果報。以一切眾生種種果報。皆依諸佛法身而有建立生長。住法身中。爲法身處所攝。以法身爲體。無有能出法身界分者。當知一切眾生身中。諸佛法身亦不可毀滅。若煩惱斷壞時。還歸法身。而法身本界無增無減。不動不變。

此以諸佛法身。合虛空諭。以眾生果報。合彼色像形類諭也。依法身而建立生長。故名卽假。爲法身處所攝。故名卽空。以法身爲體。故名卽中。眾生身中法身不可毀滅。故原無減。煩惱斷時還歸法身。故亦無增也。由煩惱故。妄於法身之中。見有種種果報。果報似動。而法身不動。果報似變。而法身不變。譬如瞖目。見空中華。華相飛舞似動。而空本不動。華相生滅似變。而空本不變也。問曰。諭中旣云色像壞時。還歸虛空。今法合應云果報壞時。還歸法身。胡乃云煩惱斷壞耶。答曰。果報無體。全以法身爲體。由煩惱故。不見果報體卽法身。若斷煩惱究竟盡時。便見身諸毛孔。量同虛空。徧含塵剎。不可思議。豈更有果報可壞。令其擴同頑空耶。問曰。設云果報壞時還歸法身。亦有何過。答曰。有過。若煩惱未斷。則果報壞時。復生異熟。何能證會法身。若煩惱斷時。則幻化空身。本卽法身。何俟更壞果報。問曰。此則法諭有不齊過。答曰。凡言諭者。秖是少分相似。如雪山諭象。豈可責其尾牙。滿月諭面。豈可求其眉目。今以虛空而諭法身。豈可責其靈知寂照。當知眾生現前一念心體。卽是諸佛所證究竟法身。絕待眞常。不可爲諭。但由煩惱自覆。有而不知。故不得已。須設眾諭。欲明舉體隨緣。則諭以如金鑄十界像。仍恐迷者謂有造作。謂有分劑。欲明對至卽現。則諭以如鏡寫妍醜容。仍恐迷者謂有彼此。謂有內外。欲明迷悟無性。則諭以空華起滅。冰水互成。仍恐迷者謂迷能生悟。悟亦生迷。欲明智斷不壞。則諭以如金出鑛。如木成灰。仍恐迷者謂一分是常。一分無常。所以一切言詮。皆不能及。譬如盲人欲辧乳色。聞鶴謂動。聞雪謂冷。聞粖爲軟。聞貝謂堅。種種憶想。終不能見乳之眞色。圓覺經云。云駛月運。舟行岸移。未證無爲而辧圓覺。彼圓覺性卽同流轉。此之謂也。今不得已。更助觀心一釋。令有智者。直下薦取。現前一念心體。悉能容受一切眾生種種果報。以一切眾生種種果報。皆依現前一念心體而有建立生長。住於現前一念心體之中。爲現前一念心體所攝。以現前一念心體爲體。無有能出現前一念心體界分者。當知一切眾生身中現前一念心體。不可毀滅。若煩惱斷壞時。還證現前一念心體。而現前一念心體本界。無增無減。不動不變。思之思之。問。若果報卽是法身。不須滅者。則煩惱卽是般若。亦何須斷。答。若知煩惱卽是般若。般若現前。無復煩惱。名煩惱滅。乃是非滅非不滅而論滅耳。豈眞有煩惱實體而可滅耶。又問。若煩惱非滅非不滅而得論滅。則果報亦非滅非不滅。何不論滅。答。煩惱如形。果報如影。煩惱如聲。果報如響。煩惱如目瞖。果報如空華。故但論煩惱滅。不須更論果報滅也。問。以虛空諭諸佛法身。幾義相似。幾不相似。答。一無始終。二不生滅。三無處不徧。四包容無外。五無障無礙。六不可撮摩。此是似義。一虛空頑然。法身眞覺。二虛空但名。法身有體。三虛空凝然不變。法身舉體隨緣。四虛空蕩無一物。法身具無邊徳。五虛空與色爲二。法身眾生不二。六虛空但是心心數之相分。法身總攝心心數之四分。四分無非法身體故。此卽不相似也。若能了達四分無非法身。則此虛空相分。亦卽法身全體。非是法身少分。所以芥子中空。便同十方太空。便同十界眾色。此豈煩惱情謂所計對色之空也哉。二就佛界明具九竟。

﹝壬﹞三就迷悟明十界又二。初明迷悟差別。二明究竟平等。﹝癸﹞初又二。初約無明燻習有六凡。二約法身薰習有四聖。﹝子﹞今初

但從無始世來。與無明心俱。癡暗因緣燻習力故。現妄境界。以依妄境界燻習因緣故。起妄相應心。計我我所。造集諸業。受生死苦。說彼法身名爲眾生。

無明心者。依本覺故而有不覺。卽根本住地無明。所謂界外同體惑也。由此根本無明癡心所故。令法身體。舉體而爲業相。卽成諸心心數自證分及證自證分之內體也。癡暗因緣燻習力故。現妄境界者。卽無明燻眞如體。令彼心心數體。幻成見相二分也。依妄境界燻習因緣。乃至計我我所者。從根木無明法執。而起枝末無明我我所執。所謂界內見思惑也。造集諸業者。無明緣行。造於有漏善惡不動三種業也。受生死苦者。三界分段生死。樂是壞苦。苦是苦苦。不樂不苦是行苦也。卽是法身流轉六道。故名眾生。設無法身。卽無眾生之名可得矣。

﹝子﹞二約法身燻習有四聖

若如是眾生中。法身燻習而有力者。煩惱漸薄。能厭世間。求涅槃道。信歸一實。修六波羅蜜等一切菩提分法。名爲菩薩。若如是菩薩中。修行一切善法滿足。究竟得離無明睡者。轉名爲佛。

法身燻習者。卽以本覺之性而爲法身。由眾生無不具此本覺性故。得受有漏聞思修等燻習。由燻習力爲增上緣。資本覺性。令起無漏出世間智。更不資燻煩惱種子。故得煩惱漸薄。由煩惱薄。故能厭離世間虛僞果報。厭離𨿽同。發心有異。若其無始法執重者。則先求涅槃道。若其無始法執輕者。則能信歸一實。若約發心差別。則求涅槃者。名爲二乘。信一實者。乃名菩薩。若約究竟所行。則一是漸悟。一是頓悟。同名菩薩也。究竟離無明睡。卽轉名佛。設無眾生。亦無菩薩佛可得矣。初明迷悟差別竟。

﹝癸﹞二明究竟平等

當知如是眾生菩薩佛等。但依世間假名言說故而有差別。而法身之體。畢竟平等。無有異相。

法身諭如濕性。眾生如冰。佛如純水。二乘菩薩。如冰漸泮而未盡也。冰之濕性無減。水之濕性無增。故云畢竟平等。可謂但轉其名無實性矣。二廣釋竟。

﹝庚﹞三總結

善男子。是名略說一實境界義。

合前心體心相及如來藏三義。乃可略顯一實境界。以爲進趣最初方便也。初示一實境界以開圓解竟。

﹝巳﹞二示二種觀道以顯圓行二。初正明二觀。卽圓正行。二曲爲障緣。卽圓方便助行。﹝庚﹞初中三。初總標。二別釋。三料簡。﹝辛﹞今初

若欲依一實境界修信解者。應當學習二種觀道。何等爲二。一者惟心識觀。二者眞如實觀。

﹝辛﹞二別釋二。初釋惟心識觀。二釋眞如實觀。﹝壬﹞初中三。初正示觀門。二觀成勝進。三結觀功能。﹝癸﹞初又三。初觀境惟心。二善知心相。三觀門成就。﹝子﹞初又三。初示所觀境。二示能觀觀。三勸修簡過。﹝醜﹞今初

學惟心識觀者。所謂於一切時一切處。隨身口意有所作業。

一切時。謂行住坐臥等時。一切處。謂見色聞聲等處。隨身口意有所作業。謂做作語言攀緣等業。以要言之。不出六行六境。一一無非所觀境也。六行者。一行。二住。三坐。四臥。五語言。六做作。六境者。一見色。二聞聲。三嗅香。四受味。五覺觸。六知法。於此十二事中。並須修學惟心識觀。

﹝醜﹞二示能觀觀

悉當觀察。知惟是心。乃至一切境界。若心住念。皆當察知。勿令使心無記攀緣。不自覺知。於念念間。悉應觀察。隨心有所緣念。還當使心隨逐彼念。令心自知。知已內心自生想念。非一切境界有念有分別也。所謂內心自生長短好惡是非得失衰利有無等見。無量諸想。而一切境界。未曾有想起於分別。當知一切境界自無分別想故。卽自非長非短非好非惡乃至非有非無離一切相。如是觀察。一切法惟心想生。若使離心。則無一法一相而能自見有差別也。

此惟心識觀。乃是破法執之利刀。燒煩惱之猛焰。證涅槃之要津。成菩提之祕訣。至簡至易。至妙至玄。子科有五。初云悉當觀察知惟是心者。總示惟心止觀門也。次云乃至一切訖不自覺知。示分別性觀門也。心若住念於一切境。則成徧計所執。名分別性。今卽察如。勿令無記攀緣不覺。故名爲觀此言無記。與三性中無記不同。三性中無記性者。於善不善不可記別。故名無記。今以惟心識觀守記內心。名之爲記。若復忘失惟心識觀。妄想攀緣計有外境。名爲無記也。三云於念念間訖令心自知。示分別性止門也。悉應觀察。謂當觀察知惟是心。正大乘止觀所明彊觀諸法惟是心相。虛狀無實也。還當使心隨逐彼念令心自知者。正大乘止觀所謂次第以後念破前念令知無實念也。然亦不可妄計前念爲所觀。後念爲能觀。以後念起時。前念已滅。不得成所觀境。但借前念之非實。以知後念之本虛。仍是當念爲能觀。後念爲所觀。由此能觀。令於所觀不起實執耳。四云知已內心訖起於分別。示依他性中觀門也。內心自生想念。謂長謂短。謂好謂惡。謂是謂非。謂得謂失。謂衰謂利。謂有謂無。於依他起而成徧計。而諸境界。本無有念。亦無分別。不過皆是自心之相分耳。五云當知一切已下。示依他性中止門也。一切諸法。旣惟自心相分。則有卽非有。無生無滅。並不執此虛相矣。言一切境界卽自非長非短等者。且如有境於此。短者視之。則以爲長。境非長也。長者視之。則以爲短。境非短也。喜者視之。則以爲好。境非好也。厭者視之。則以爲惡。境非惡也。同想視之。則以爲是。境無是也。異想視之。則以爲非。境無非也。虛妄攝受。則以爲得。境非得也。虛妄分離。則以爲失。境非失也。違其妄情。則以爲衰。境非衰也。順其妄情。則以爲利。境非利也。計彼是實。則以爲有。境非有也。計彼是虛。則以爲無。境非無也。譬如同在一處。天見璢璃。魚見窟宅。人見淸水。鬼見膿血炭火。離彼四類有情心想。何嘗別有法相可得。又如同一美女。有欲男子視之。以爲妙好。等輩妬婦視之。以爲怨家。魚見之深入。鳥見之髙飛。麋鹿見之決驟。不淨觀人視之。以爲行廁。出世聖人視之。知其本空。入假菩薩視之。知其能爲十界染淨緣起。佛眼視之。知卽法界實相。舉此一法。總不出於十界各自心量心外無境。一切諸法。例皆可知。攝法歸心。則心外無法。因緣卽空也。心生想念。則法隨心現。無量差別。因緣卽假也。法惟心生。以心爲體。非有非無。離一切相。本無差別。不生不滅。因緣卽中也。若能念念如此觀察。則何執不破。何惑不消。執破惑消。朗然大覺。方知諸法本來寂滅。不復更滅矣。

﹝醜﹞三勸修簡過又二。初勸修。二簡過。﹝寅﹞今初

常應如是守記內心。知惟妄念。無實境界。勿令休廢。是名修學惟心識觀。

守者。不令馳散。卽是定也。記者。恆令分明。卽是慧也。內心者。不念前境。了知心外無法。故名爲內。非枯守一腔之謂。不可不知。

﹝寅﹞二簡過

若心無記。不知自心念者。卽謂有前境界。不名惟心識觀。

設有外境當情。卽是慧心失照。不可不覺察也。初觀境惟心竟。

﹝子﹞二善知心相

又守記內心者。則知貪想。嗔想。及愚癡邪見想。知善。知不善。知無記。知心勞慮種種諸苦。

眾生無始以來。由於自心所現境界不了知故。但能內外妄生分別。不能反觀內自心相。今由善修惟心識觀。知境惟心。心不外馳。故想起卽知。不隨想而漂墮也。貪嗔邪見。根本三毒。一起便知。知便不令相續。阿含經中所以貴知惡也。與信慚等善法相應。名之爲善。與無慚等惡法相應。名爲不善。俱不相應。名爲無記。知此三性差別。則必能斷不善無記。令其恆善。知心勞慮種種諸苦。則必能息虛妄塵勞。令證寂滅一心法界矣。

﹝子﹞三觀門成就

若於坐時。隨心所緣。念念觀知惟心生滅。譬如水流燈焰。無暫時住。從是當得色寂三昧。

前論修觀。通一切時及一切處。今約入定。則四威儀中。坐爲最勝也。知惟心生。則色本無生。知惟心滅。則色本無滅。故得色寂三昧。又心生滅相。譬如水流燈焰無暫時住。則剎那才生。無間卽滅。無容從此轉至余方。旣無動轉。心相本寂。心旣本寂。色豈不然。觀色惟心而悟本寂。故名色寂三昧。非謂色寂而心不寂也。得此三昧。是圓五品觀行卽佛。初正示觀門竟。

﹝癸﹞二觀成勝進又三。初總示應修。二別示二觀。三結示利益。

得此三昧已。次應學習信奢摩他觀心。及信毗婆捨那觀心。

從事入理。名奢摩他。卽一心三止也。從體起用。名毗婆捨那。卽一心三觀也。二皆名觀心者。皆有智慧照了故也。皆言信者。指圓十信位中不二妙止觀也。前於名字位中。修行惟心識觀。而登五品色寂三昧。非無一心不二止觀但以定慧未深。未得名信。今旣得此色寂三昧。觀行位極。故應學習信二觀心。念念冥理。念念起用。令其平等正直。速登佛慧也。

﹝子﹞二別示二觀又二。初奢摩他。二毗婆捨那。﹝醜﹞今初

習信奢摩他觀心者。思惟內心不可見相。圓滿不動。無來無去。本性不生不滅。離分別故。

修行惟心識觀。已能了達實無外境。惟有內心。今卽思惟此內心相。覓之了不可得。故不可見。是卽空也橫徧十方。故圓滿不動。豎窮三際。故無來無去。是卽假也。體卽法身。法界常住。故本性不生不滅。離於分別。是卽中也。一念內心。本是因緣生法。觀其卽空假中。無一事而非理。故名奢摩他觀。此觀徧能止息三惑。徧能停止三境。徧不分別止與不止。是故亦名一心妙止。

﹝醜﹞二毗婆捨那

習信毗婆捨那觀心者。想見內外色。隨心生。隨心滅。乃至習想見佛色身。亦復如是。隨心生。隨心滅。如幻如化。如水中月。如鏡中像。非心。不離心。非來。非不來。非去。非不去。非生。非不生。非作。非不作。

先知境界惟心。又知此心卽空假中。則無事而非理矣。事旣卽理。理能成事。故設欲想見內色生。則內色便隨心生。設欲想見內色滅。則內色便隨心滅。設欲想見外色生滅。亦復如是。具如八背捨八勝處十一切處所明也。所執受色。名爲內色。不執受色。名爲外色。背捨勝處及一切處。小乘修之。止名不壞法觀。今以圓解修之。便成圓行也。乃至習想見佛色身者。觀想三十二相。八十種好等事。中間超略餘九法界。及與佛界依報眷屬等想。故云乃至也。如此若自若他十界色像。無不隨心而生。隨心而滅。從體起用。轉變自在。一一皆如幻化水月鏡像。非有似有。有而非有也。巧術力故。種種變現。名之爲幻。心是能幻。十法界色皆所幻也。神通力故。無而示有。名之爲化。心是能化。十法界色皆所化也。此心如水。十界月影恆於中現。而非外來。此心如鏡。十界形像對至卽現。而無出入。心本無色。故十界色一一非心。由心有色。故十界色皆不離心。心外無色。故十界色皆悉非來。心生色生。故十界色皆非不來。色秖是心。故十界色皆悉非去。心滅色滅。故十界色皆非不去。有而不有。故十界色皆卽非生。不有而有。故十界色皆非不生。緣起無性。故十界色皆卽非作。無性緣起。故十界色皆非不作。卽中之空假。名爲非不來非不去非不生非不作。是心作十界色也。卽空假之中。名爲非來非去非生非作。是心是十界色也。隨於背捨勝處及一切處乃至佛身觀中。一一了達一心三觀。故名毗婆捨那。此觀徧能觀穿三惑。徧能觀達三諦。徧不分別觀與不觀。是故亦名一心妙觀。二別示二觀竟。

﹝子﹞三結示利益

善男子。若能習信此二觀心者。速得趣會一乘之道。二觀成勝進竟。

﹝癸﹞三結觀功能

當知如是惟心識觀。名爲最上智慧之門。所謂能令其心猛利。長信解力。疾入空義。得發無上大菩提心故。

了知心外無法。而修一心圓頓止觀。從五品位。增長信解而登六根淨位。則得疾入第一義空。不墮凡夫及二乘地。任運三心圓發。入圓初住。名爲無上大菩提心也。初釋惟心識觀竟。

﹝壬﹞二釋眞如實觀三。初正示觀門。二觀成勝進。三結觀功能。﹝癸﹞初中三。初明觀法。二明所超。三明觀成。﹝子﹞今初

若學習眞如實觀者。思惟心性無生無滅。不住見聞覺知。永離一切分別之想。

前依他性止門。已知一切法惟心想生。惟心生滅。無暫時住。今卽因此而入眞實性中觀門。故云思惟心性無生無滅也。何者。不了法界。似有心生。生時覓之了不可得。則性卽無生。旣無有生。云何有滅。滅則無心。而心性非無。故無滅也。次入眞實性中止門。故云不住見聞覺知。何者。心性𨿽無生滅。本非色聲香味觸法。如何可得見聞覺知。設有可見可聞可覺可知。便非心性。以心不自知心。心不自見心故。又復不得別認不可見聞覺知境界以爲心性。故云永離一切分別之想。何者。心性𨿽復不可見聞覺知。而見聞覺知。體卽是心。不可別喚不見不聞不覺不知境界以爲心也。

﹝子﹞二明所超

漸漸能過空處。識處。無少處。非想非非想處等定境界相。得相似空三昧。

觀行位中習此眞如實觀。直觀心性。永離分別。則𨿽不學次第禪門。自漸能超四空定境。以彼四空定境。皆不能離分別想故。且如入空處定者。必先厭患色籠。修觀破色。緣無邊空而入於定。定心與彼空處相應。住此覺知。是分別想。非無分別也。次入識處定者。必先厭患虛空。捨空緣識而入於定。定心與彼識處相應。住此覺知。亦是分別。非無分別也。次入無少處定者。亦名無所有處。必先厭患於識。捨識緣無所有而入於定。定心與彼無所有處相應。住此覺知。亦是分別。非無分別也。次入非想非非想處定者。必先厭患無所有處。捨無所有想。緣非想非非想而入於定。定心與彼非想非非想處相應。住此微細覺知。猶復是分別想。非無分別。所以報盡還墮。不證眞常也。今修眞如實觀。永離一切分別之想。所以觀行位中。卽已善超三有。而得相似空三昧門。

﹝子﹞三明觀成

得相似空三昧時。識想受行粗分別相不現在前。從此修學。爲善知識大慈悲者守護長養。是故離諸障礙勤修不廢。展轉能入心寂三昧。

旣登觀行一品。卽能圓伏五住煩惱。故心心數粗分別相不現在前。十方諸佛菩薩眞善知識。同皆守護。令得長養。乃至能入心寂三昧。由觀心性無生無滅而入三昧。故名心寂。心寂則色亦寂矣。初正示觀門竟。

﹝癸﹞二觀成勝進又二。初證入。二離過。﹝子﹞今初

得是三昧已。卽復能入一行三昧。入是一行三昧已。見佛無數。發深廣行心。住堅信位。所謂於奢摩他毗婆捨那二種觀道決定信解。能決定向。

心寂色寂。是五品之終。一行三昧。是十信之始。觀行位極。相似解發。故云卽復能入也。言一行者。圓信圓解。一行卽一切行。一切行卽一行。所謂系緣法界。一念法界。法界無外。更無餘行。以卽空故。名圓聖行。以卽假故。名圓梵行及嬰病行。以卽中故。名圓天行。又事卽理故。一心圓具聖梵天行。體卽用故。一心圓興嬰兒病行。又入一行三昧。卽前所明信奢摩他觀心。見佛無數發深廣行心。卽前所明信毗婆捨那觀心。由此一心圓頓止觀。住六根淨堅信位中。此但名爲決定信解。決定能向一乘大菩提心。登圓住也。圓住以上。乃名眞實奢摩他毗婆捨那道故。

﹝子﹞二離過

隨所修學世間諸禪三昧之業。無所樂著。乃至徧修。

切善根菩提分法。於生死中無所怯畏。不樂二乘。圓教堅信位人。仍有二種。一者直修頓觀。中中流入。二者或修漸及不定兩觀。雙照二邊。𨿽照二邊。恆契中道。故學世間禪三昧時。不同凡夫之著有。修出世間菩提分時。不同二乘之樂空也。二觀成勝進竟。

﹝癸﹞三結觀功能

以依能習向二觀心最妙巧便。眾智所依。行根本故。

明此眞如實觀。乃是能向奢摩他毗婆捨那二觀心之最妙巧便。依此得成一心三智。故是眾智所依。從此發生五行萬行。故是行之根本也。二別釋二觀竟。

﹝辛﹞三料簡

復次修學如上信解者。人有二種。何等爲二。一者利根。二者鈍根。其利根者。先已能知一切外諸境界。惟心所作。虛誑不實。如夢如幻等。決定無有疑慮。陰蓋輕微散亂心少。如是等人。卽應學習眞如實觀。其鈍根者。先未能知一切外諸境界。悉惟是心。虛誑不實故。染著情厚。蓋障數起。心難調伏。應當先學惟心識觀。

𨿽依一實境界以修信解。並屬圓教名字位人。而此圓人。仍有利鈍。若久燻圓解。知境惟心。五濁習輕者。則陰蓋輕微。散亂亦少。所以卽可體達識心本寂。了知三千宛然卽空假中。名爲學習眞如實觀也。若初獲圓聞。染情尙厚。五濁習重者。則蓋障數起。心難調伏。所以必須照於起心變造十界。知其無不卽空假中。名爲先學惟心識觀也。然鈍根之人。不可卽修眞如實觀。而利根之人。不妨亦修惟心識觀。但以理攝事。則名眞如實觀。從事入理。則各惟心識觀耳。設欲捨事觀理。則旣非惟心識觀。又非眞如實觀。所以大乘止觀。深誡初心之人。不可越前二性。徑依第三性修。但可念念之中三番並學。資成第三番也。準此。則名字位中。止可先習惟心識觀。以其未能不起九界心故。觀行初品。便可隨意修此二觀。若起九界心時。則觀惟識。若不起九界心時。則觀眞如。觀惟識。則色寂而心亦寂。觀眞如。則心寂而色亦寂也。初正明二觀竟。

﹝庚﹞二曲爲障緣三。初現離障緣。二求生淨土。三結嘆方便。﹝辛﹞初中三。初明障緣。二示方便。三明得離。﹝壬﹞今初

若人𨿽學如是信解。而善根業薄。未能進趣。諸惡煩惱。不得漸伏。其心疑怯。畏墮三惡道。生八難處。畏不常值佛菩薩等。不得供養聽受正法。畏菩提行難可成就。有如此疑怖及種種障礙等者。

𨿽學如是信解。謂依一實境界而學信解。亦卽名字初心人也。淨燻習淺。故善根業薄。染燻習厚。故煩惱不伏。此須四句料簡。自有善根厚而煩惱薄者。如前卽應學習眞如實觀者是也。自有善根厚而煩惱厚者。如前應當先學惟心識觀者是也。若善根𨿽薄。煩惱亦薄者。事可兩向。以煩惱薄故。可習眞如實觀。以善根薄故。或先學惟心識觀也。今爲善根薄而煩惱厚者。多疑多障。並不能卽修惟心識觀。須爲別示善巧方便也。

﹝壬﹞二示方便又三。初稱名字。二觀法身。三修厭離。稱名字者。卽附淨分分別依他二性止觀以助惟心識觀。對治不常值佛菩薩聽法之畏。觀法身者。卽附淨分眞實性之止觀以助眞如實觀。對治菩提行難可成就之畏修厭離者。正破染分分別依他二性。成就惟心識觀。漸伏煩惱。對治三惡八難之畏也。﹝癸﹞今初

應於一切時一切處。常勤誦念我之名字。

諸佛菩薩眞實功徳。通別名號。並由證眞實性。稱性所成緣起作用。能與眾生作增上緣。眾生不了。計有心外佛菩薩名。卽爲淨分分別性攝。若知名號。是我自心所現相分。卽爲淨分依他性攝。能於一切時處常勤誦念。勿令間斷。則心不散亂。名爲妙止。名號歷然。名爲妙觀。便可助顯惟心識觀。兼有滅障勝功能矣。

﹝癸﹞二觀法身

若得一心。善根增長。其意猛利。當觀我法身。及一切諸佛法身。與己自身。體性平等。無二無別。不生不滅。常樂我淨。功徳圓滿。是可歸依。

若得一心善根增長者。由前一切時處勤念稱名。伏除昬散也。昬散旣除。意卽猛利。堪依一實境界以修信解。觀察地藏大士。及一切諸佛。同皆證此現前一念自性淸淨心如來之藏以爲法身。我身亦復全攬自性淸淨心如來之藏以爲其體。迷悟𨿽殊。性恆平等。生佛惟此一心。故無二。不因迷悟而有隔異。故無別。無始成就。故不生。永永常住。故不滅。無對待。故常。無所受。故樂。無戲論。故我。無所離。故淨。性具不可思議無漏淸淨之業究竟顯發。故功徳圓滿。是則歸依大士及佛。全卽歸依自心。故云自歸依佛。自歸依法。自歸依僧也。除自法外。更於何處別有三寶可歸依耶。一切歸依三寶。無論達與不達。尅實論之。皆是自歸依耳。

﹝癸﹞三修厭離

又復觀察己身心相。無常。苦。無我。不淨。如幻如化。是可厭離。

現前一念心性。本與大士諸佛體同。而由無始迷惑。妄認四大爲己身相。妄認六塵緣影爲己心相。譬如棄海認漚。安得不於常住之中妄見無常。樂中受苦。自在性中。不得自在。淸淨性中妄成雜染。而此無常苦無我不淨之妄身妄心。仍依現前一念心性而起。但如幻化。非別有實。何乃被此虛誑不實身心所惑。而起諸惡煩惱耶。修此厭離。對治分別染著。則能成就二種觀道也。二示方便竟。

﹝壬﹞三明得離

若能修學如是觀者。速得增長淨信之心。所有諸障。慚漸損減。何以故。此人名爲學習聞我名者。亦能學習聞十方諸佛名者。名爲學至心禮拜供養我者。亦能學至心禮拜供養十方諸佛者。名爲學聞大乘深經者。名爲學執持書寫供養恭敬大乘深經者。名爲學受持讀誦大乘深經者。名爲學遠離邪見。於深正義中不墮謗者。名爲於究竟甚深第一實義中學信解者。名爲能除諸罪障者。名爲當得無量功徳聚者。此人捨身。終不墮惡道八難之處。還聞正法。習信修行。亦能隨願往生他方淨佛國土。

學如是觀。雙指法身及厭離觀也。現前一念之心。卽是依他起性。今觀法身。則能顯出依他性中圓成實性。復修厭離。則能除滅依他性中徧計執性。由顯圓成。則淨信增長。由除徧計。則諸障損減也。何以故下。嘆其善學。蓋我及十方諸佛。不過轉滅依他中之徧計。令其淨盡。轉顯依他中之圓成。令其滿足。秖此所顯圓成實性。名爲一體三寶。亦名究竟甚深第一實義。何者。如如之理。名爲法寶。如如之智。名爲佛寶。理智不二。名爲僧寶。滿證一體三寶者。名爲十方諸佛。分證一體三寶者。名爲諸大菩薩。詮顯一體三寶者。名爲大乘深經。聞此一體三寶而不疑惑。名爲聞慧。觀察一體三寶而無滯礙。名爲思慧。念念覺此一體三寶而無間斷。名爲修慧。今此行人。旣能一心稱名。觀察法身。厭離妄執。則聞地藏洪名。卽爲徧聞十方佛名。禮拜供養地藏。卽爲徧禮徧供十方諸佛。可謂佛不說法。恆聞梵音。口無言聲。徧誦眾典。手不執捲。常演是經。心不思惟。普照法界矣。有何罪障而不除。有何功徳而不滿。有何惡趣門而不閉。有何淨佛土而不生耶。初現離障緣竟。

﹝辛﹞二求生淨土

復次若人欲生他方現在淨國者。應當隨彼世界佛之名字。專意誦念。一心不亂。如上觀察者。決定得生彼佛淨國。善根增長。速獲不退。

上文旣明求離障緣者。修三方便。不惟現離諸障。兼能隨願往生。今更特明求生淨土者。若能修三方便。不惟決生淨土。亦能現獲不退也。專意誦念彼佛名字。令離昬散。卽名一心不亂。卽是稱名方便也。如上觀察。卽觀法身又修厭離二方便也。具三方便。則捨身定生彼國。現在善根增長。速獲不退。故知持名有大功徳。不可視作淺近法門。

﹝辛﹞三結嘆方便二。初嘆一心業勝。二簡雜亂益微。﹝壬﹞初又二。初正嘆。二結釋。﹝癸﹞今初

當知如上一心系念思惟諸佛平等法身。一切善根中。其業最勝。所謂勤修習者。漸漸能向一行三昧。若到一行三昧者。則成廣大微妙行心。名得相似無生法忍。

依於一實境界以開圓解。知十方佛我及眾生。同一淨心爲體。是名一心。常勤稱念佛之名字。是爲系念。觀於諸佛法身與己平等。是爲思惟諸佛平等法身。此於一切善根。則爲最勝。故阿彌陀經云。「不可以少善根福徳因緣。得生彼國。」執持名號。一日乃至七日。一心不亂。卽得往生。由此執持名號。卽是多善根福徳因緣故也。上明修二觀者。須得色寂心寂三昧。方能入於一行三昧。今卽以系念名字而當惟心識觀。思惟法身而當眞如實觀。故卽能向一行三昧也。了達一心而持名號。其功若此。柰何弗信。

以能得聞我名字故。亦能得聞十方佛名字故。以能至心禮拜供養我故。亦能至心禮拜供養十方諸佛故。以能得聞大乘深經故。能執持書寫供養恭敬大乘深經故。能受持讀誦大乘深經故。能於究竟甚深第一實義中不生怖畏。遠離誹謗。得正見心。能信解故。決定除滅諸罪障故。現證無量功徳聚故。

謂由圓聞圓思圓修。所以能到一行三昧也。聞我名。聞十方佛名。聞大乘深經。卽名字位中聞慧也。至心禮拜供養我及諸佛。執持讀誦大乘深經。不生怖畏。得正見心。卽觀行位中思慧也。決定除滅罪障。現證無量功徳。卽相似位中修慧也。

﹝癸﹞二結

所以者何。謂無分別菩提心。寂靜智現。起發方便業種種願行故。能聞我名者。謂得決定信利益行故。乃至一切所能者。皆得不退一乘因故。

無分別菩提心。卽信解一實境界之心也。寂靜智現。卽習信奢摩他觀也。是發方便業種種願行。卽習信毗婆捨那觀也。由得決定信利益行。方爲能聞我名。由得不退一乘因。方爲能至心禮拜等一切所能。初嘆一心業勝竟。

﹝壬﹞二簡雜亂益微又二。初聞猶不聞。二修猶不修﹝癸﹞今初

若雜亂垢心。𨿽復稱誦我之名字。而不名爲聞。以不能生決定信解。但獲世間善報。不得廣大深妙利益。

不達心外無法。名之爲雜。自心還取自心。名之爲亂。妄起種種染著。名之爲垢。所以𨿽復稱誦。不得爲聞。以未聞地藏二字之實義故。地卽心地。藏卽性藏。心性無二。安得有雜。旣本無雜。何由有亂。旣已無亂。何得有垢。今彼不達無二心性。所以本無雜亂垢中。妄成雜亂垢障。不閒地藏之圓名也。若於名字位中。圓聞一實境界而生於慧。則心無雜。隨於觀行位中。圓思惟識眞如而生於慧。則心無亂。次於相似位中。圓修一行三昧而生於慧。則心無垢乃成決定信解也。然𨿽雜亂垢心稱誦名字。亦獲世間種種善報。所謂現離衰惱。後生人天。漸漸燻習。終成佛道。但現前不能卽得廣大深妙利益耳。

﹝癸﹞二修猶不修

如是雜亂垢心。隨其所修一切諸善。皆不能得深大利益。

意顯若開圓解。則隨所修善。皆得大益。所謂圓人受法。無法不圓也。二示二種觀道以顯圓行竟。

﹝己﹞三示三忍四佛以彰圓位三。初總標。二別釋。三簡修。﹝庚﹞今初

善男子。當知如上勤心修學無相禪者。不久能獲深大利益。漸次作佛。

無相禪。卽指依於一實境界乃修惟識眞如二種觀也。此二種觀。無生死相。無涅槃相。故名無相。而悉具足止觀定慧。故名爲禪。梵語禪那。此翻靜慮。靜卽止定。慮卽觀慧。亦卽寂照之異名也。深大利益。意指功徳莊嚴。漸次作佛。意指智慧莊嚴。又利益約忍。約無間道。作佛約智。約解脫道也。

﹝庚﹞二別釋二。初釋利益。二釋作佛。﹝辛﹞初又二。初明入位。二釋忍義。﹝壬﹞今初

深大利益者。所謂得入堅信法位。成就信忍故。入堅修位。成就順忍故。入正眞位。成就無生忍故。

十發趣心。名堅信忍。十長養心。名堅法忍。十金剛心。名堅修忍。今但合稱爲堅修位。體性十地。名無生忍。分證法身。名入菩薩正位也。然諸經明忍。開合多少不同。大小橫豎亦異。今須略辯。以示方隅。復須以義定名。令其不濫。共爲三意。一列名。二解釋。三結屬。一列名者。或明二忍。謂一生忍。二法忍。或明三忍。如此文或明四忍。謂一伏忍。二順忍。三無生忍。四寂滅忍。或明五忍。謂加第二信忍。或明六忍。謂加第三和從忍。順爲第四也。二解釋者。小乘以耐怨害爲生忍。耐勤苦爲法忍。非今所用。別教以地前名生忍則淺。地上名法忍則深。亦非所用。圓教明十界假名皆空故爲生忍。十界實法皆空。故爲法忍。圓觀二空。無次第無淺深也。三忍者。別教則十信爲信忍。三十心爲順忍。登地爲無生忍。圓教則初後皆信實相。悉名信忍。初後皆與實相不相違背。悉名順忍。初後皆不起二邊心。悉名爲無生忍也。四忍者。別教則以十信爲伏忍。順忍無生忍如前說。妙覺名寂滅忍。圓教則從初心至金剛頂。皆悉圓伏五住。皆名伏忍。初後皆悉休息眾行。通得名寂滅忍。順及無生。例如前說也。五忍者。別教以十信初心爲伏。後心爲信。順等如前。圓亦如前說也。六忍者。別教則分十住以爲和從。十行十向爲順。圓教則始終不乖實相。悉得名和從也。三結屬者。今經言局意圓。不論二忍三忍四忍五忍六忍。但取觀行位中所有諸忍。束之以爲信忍。相似位中所有諸忍。束之以爲順忍。分證乃至極位所有諸忍。束爲無生忍也。

﹝壬﹞二釋忍義

又成就信忍者。能作如來種性故。成就順忍者。能解如來行故。成就無生忍者得如來業故。

如來無漏智慧所依妙定。名之爲忍。依於此忍。發一切智。作如來種。故名信忍。依於此忍。發道種智。解如來行。故名順忍。依於此忍而發一切種智。得如來業。名無生忍。非橫非豎。可橫可豎。豎約三位。橫約一心也。初釋利益竟。

﹝辛﹞二釋作佛

漸次作佛者。略說有四種。何等爲四。。一者信滿法故作佛。所謂依種性地。決定信諸法不生不滅。淸淨平等。無可願求故。二者解滿法故作佛。所謂依解行地。深解法性。知如來業無造無作。於生死涅槃。不起二想。心無所怖故。三者證滿法故作佛。所謂依淨心地。以得無分別寂靜法智。及不思議自然之業。無求想故。四者一切功徳行滿足故作佛。所謂依究竟菩薩地。能除一切諸障無明夢盡故。

滿法。謂一實境界圓滿無分別法也。信滿法故。觀行卽佛。解滿法故。相似卽佛。證滿法故。分證卽佛。功徳行滿足故。究竟卽佛。性恆平等。故皆名佛。修分明昧。故說有四。圓家之漸。漸無不圓。天臺六卽。蓋本諸此。除慢除怯。盡美盡善之法門也。二別釋竟。

﹝庚﹞三簡修二。初簡三種人。二示十種相。﹝辛﹞今初

復次當知。若修學世間有相禪者。有三種。何等爲三。一者無方便信解力故。貪受諸禪三昧功徳而生憍慢。爲禪所縛。退求世間。二者無方便信解力故。依禪發起偏厭離行。布怯生死。退墮二乘。三者有方便信解力。所謂依止一實境界。習近奢摩他毗婆捨那二種觀道故。能信解一切法惟心想生。如夢如幻等。𨿽獲世間諸禪功徳。而不堅著。不復退求三有之果。又信知生死卽涅槃故。亦不怖怯。退求二乘。

上明修出世間無相禪者。速能成就三忍四佛。今簡修學世間有相禪者。則有三種差別。欲人先學大乘進趣方便。依於一實境界而修信解。庶不悞墮世間及二乘也。言有相者。卽是十二門禪。所謂四禪四等四無色定。皆有境相可攀緣也。貪受諸禪而生憍慢。名增上慢。甫伏欲界思惑。仍起上界思惑。暫離欲縛。仍被禪縛。故遂違遠菩提。退求世間色無色界果報樂也。依禪發起偏厭離行者。謂由證得初禪等故。定心觀察三界過患。見生死苦。斷煩惱集。欣涅槃滅。修永離道。不復發起大悲方便也。若依一實境界以爲最初方便。習學奢摩他毗婆捨那不二止觀。則知一切諸法。惟心想生。皆如夢幻。當體不實。何容於此夢幻之法。而生堅著。生布怯耶。是知無方便信解者。貪著諸禪。則成生死有相。依禪起厭。則成涅槃空相。若有方便信解者。遊戲諸禪。禪不能縛。卽生死之有。便是實相之有。深觀涅槃。亦不取證。卽涅槃之空。便是第一義空。實相之有。有無有相。第一義空。空無空相。一一皆成無相禪矣。

﹝辛﹞二示十種相

如是修學一切諸禪三昧法者。當知有十種次第相門。具足攝取禪定之業。能令學者成就相應。不錯不謬。何等爲十。

此明不論修學無相有相諸禪。並須知止十種相門。方能成就不錯謬也。若不得此十門意者。世間初禪。尙難成就。況出世間上上禪耶。若得此十門意。則一切禪定之業。無不具足攝取成就。

一者攝念方便相。

此如天臺止觀所明二十五前方便也。不論修學世出世禪。並須具之。一具五緣。二訶五欲。三棄五蓋。四調五事。五行五法。幸自細簡摩訶止觀禪波羅密等書。

二者欲住境界相。

此是內方便之初門。謂或系緣止。或制心止。或體眞正。必各各有所觀境也。

三者初住境界。分明了了知出知入相。

此是內方便中初學安心法也。隨所觀境不令昬散。坐起則知出相。坐時則知入相。

四者善住境界得堅固相。

此是內方便中已得安心法也。且如修安般者。則心善住於出入息。乃至修體眞者。則心善住諸法空等。

五者所作思惟。方便勇猛轉求進趣相。

且如修安般者。已得欲界粗住。轉求細住。乃至修體眞者。歷觀諸法無不空也。

六者漸得調順。稱心喜樂。除疑惑信解。自安慰相。

且如修安般者。證欲界定覺心明淨。與定相應。定法持心。無分散意。乃至修體眞者。了了信解諸法本空也。

七者尅獲勝進。意所專者。少分相應。覺知利益相。

且如修安般者。從未到定。泯然虛豁。失於欲界之身。始證初禪八觸。或動或癢。或涼或暖。或輕或重。或澁或滑。隨發一觸。則有十種善法功徳相應俱起。一定。二空。三明淨。四喜悅。五樂。六善心生。七知見明了。八無累解脫。九境界現前。十心調柔軟。故云少分相應覺知利益相也。乃至修體眞者。發得初禪。與法空理少得相應。覺知利益也。

八者轉修增明。所習堅固。得勝功徳。對治成就相。

且如修安般者。已發初禪。五支成就。所謂一覺。二觀。三喜。四樂。五一心支。不退不轉。對治欲散。具足成就初禪功徳。乃至修體眞者。空理增明。斷諸有結也。

九者隨心有所念作。外現功業。如意相應。不錯不謬相。

且如證初禪者。能起二種變化。謂初禪化。欲界化證二禪者。能起三化。證三禪者。能起四化。證四禪者。能起五化。共名十四變化。乃至證體眞者。能起六神通也。

十者若更異修。依前所得而起方便。次第成就。出入隨心。超越自在相。

且如證初禪者。若更異修四禪四等四無色定。並及觀練燻修一切諸禪。無不依於所得初禪而起方便。乃可次第成就。旣成就已。乃能出入隨心。旣隨心已。乃能超越自在。又如已證體眞止者。或更異修方便隨緣止。乃至息二邊分別止。亦無不依於所得體眞止而起方便。乃能次第成就。出入隨心。超越自在也。

是名十種次第相門。攝修禪定之業。

縱令修學惟心識觀眞如實觀出世無相禪者。亦必有此十種次第相門。方獲成就。方與奢摩他毗婆捨那恆得相應。思之思之。二示進趣義竟。

﹝丙﹞三示善巧說二。初問。二答。﹝丁﹞今初

爾時堅淨信菩薩摩訶薩。問地藏菩薩摩訶薩言。汝云何巧說深法能令眾生得離怯弱。

上𨿽開示一實境界徹厎分明。猶恐愚鈍眾生。於空假中宛轉相卽之義未能信解。則不能修二種觀道。故特問之。又由佛先嘆其善安慰說故也。

﹝丁﹞二答爲二。初示種種巧說。二明離相違過。﹝戊﹞初中二。初總示。二別明。﹝己﹞今初

地藏菩薩摩訶薩言。善男子。當知初學發意求。向大乘。未得信心者。於無上道甚深之法。喜生疑怯。我嘗以巧便。宣顯實義而安慰之。令離怯弱。是故號我爲善安慰說者。

﹝己﹞二別明三。初慰小心怯弱。二慰不解意旨。三慰妄計自然。小心怯弱。由聞大乘卽假義生。故以大乘卽空慰之。不解意旨。由聞大乘卽空義生。故以大乘卽中慰之。妄計自然。由執卽中性徳義生。故以大乘修得慰之也。﹝庚﹞初中三。初明怯弱。二明善說。三明得益。﹝辛﹞今初

云何安慰。所謂鈍根小心眾生。聞無上道最勝最妙。意𨿽貪樂。發心願向。而復思念求無上道者。要須積功廣極。難行苦行。自度度他。劫數長遠。於生死中久受勤苦。方乃得獲。以是之故。心生怯弱。

本爲執性廢修者。說此稱性修行之法。是圓有門。而鈍根聞之。則作三大阿僧祇劫苦行之解。又以小心而生怯弱也。

﹝辛﹞二明善說

我卽爲說眞實之義。所謂一切諸法。本性自空。畢竟無我。無作無受。無自無他。無行無到。無有方所。亦無過去現在未來。乃至爲說十八空等。無有生死涅槃一切諸法定實之相而可得者。又復爲說一切諸法。如幻。如化。如水中月。如鏡中像。如乾闥婆城。如空谷響。如陽光。如泡。如露。如燈。如目﹝目﹡壹﹞。如夢。如電。如雲。煩惱生死。性甚微弱。易可令滅。又煩惱生死。畢竟無體。求不可得。本來不生。實更無滅。自性寂靜。卽是涅槃。

此是善說第一義空以破有執。皆約圓教空門。仍復依三諦說。初云所謂一切諸法乃至而可得者。卽圓眞諦。次云又復爲說乃至易可令滅。卽圓俗諦。後云又煩惱生死乃至卽是涅槃。是圓中諦也。初言一切諸法者。卽十界百界千如假實國土等法也。本性自空者。緣生無性也。畢竟無我者。十界內外諸法。推求主宰實不可得也。無作無受者。無我故無作因受果之人也。無自無他者。旣無我人。則不可分別自他也。無行無到無有方所者。旣無實迷。亦無實悟。無有此岸彼岸處所可分別也。亦無過去現在未來者。過去已滅。現在不住。未來未有。三世皆悉性空寂滅也。十八空者。空尙非一。那有十八。約十八境而顯空理。名十八空。所謂一內空。二外空。三內外空。四空空。五大空。六第一義空。七有爲空。八無爲空。九畢竟空。十無始空。十一散空。十二性空。十三自相空。十四諸法空。十五不可得空。十六無法空。十七有法空。十八無法有法空也。生滅涅槃一切諸法。皆無定實之相。所謂性眞常中。求於去來迷悟生死了無所得。此則一空一切空。假中皆空。依於圓融眞諦說也。如幻如化等者。非有似有。有非實有。五住煩惱。二種生死。性皆微弱易滅。此則一假一切假。空中皆假。依於圓融俗諦說也。是中舉十四諭。總是六諭九諭十諭出沒開合有殊。而義並無增減。又𨿽並含空假中意。而皆對治實有法執。仍屬空門。言陽光者。卽是陽焰。亦名野馬。燈焰諭其易滅。目﹝目﹡壹﹞妄見空華。電不久停。云易出沒。余並可知。又五住煩惱。二種生死。卽以一實境界法性爲體。故畢竟別無自體可得。卽是不生不滅寂靜涅槃。此則一中一切中。空假皆中。依於圓融中諦說也。而亦對治實有法執。還屬空門。

﹝辛﹞三明得益

如此所說。能破一切諸見。損自身心執著想故。得離怯弱。

一切皆空。何所不破。涅槃尙空。況復身心情見。一切皆假。復何所不破。涅槃亦假。況復身心情見。一切非空非假。又何所不破。生死煩惱皆悉非空非假。更何得有身心情見。所以能破諸見。能損執著。令離佛道長遠之怯弱也。初慰小心怯弱竟。

﹝庚﹞二慰不解意旨三。初明不解。二明善說。三明得益。﹝辛﹞初又三。初直標不解。二示佛旨意。三正明謬解。﹝壬﹞今初

復有眾生。不解如來言說旨意故而生怯弱。

﹝壬﹞二示佛旨意

當知如來言說旨意者。所謂如來﹝已能﹞見彼一實境界故。究竟得離生老病死眾惡之法。證彼法身常恆淸涼不變等無量功徳聚。復能了了見一切眾生身中。皆有如是眞實微妙淸淨功徳。而爲無明闇染之所覆障。長夜恆受生老病死無量眾苦。如來於此起大慈悲意。欲令一切眾生離於眾苦。同獲法身第一義樂。而彼法身。是無分別離念之法。惟有能滅虛妄識想不起念者。乃所應得。但一切眾生。常樂分別取著諸法。以顚倒妄想故而受生死。是故如來爲欲令彼離於分別執著想故。說一切世間法。畢竟體空無所有。乃至一切出世間法。亦畢竟體空無所有。若廣說者。如十八空。如是顯示一切諸法。皆不離菩提體。菩提體者。非有非無。非非有。非非無。非有無俱。非一。非異。非非一。非非異。非一異俱。乃至畢竟無有一相而可得者。以離一切相故。離一切相者。所謂不可依言說取。以菩提法中。無有受言說者。及無能言說者故。又不可依心念知。以菩提法中。無有能取可取。無自無他。離分別相故。若有分別想者。則爲虛僞。不名相應。

見彼一實境界。證於中道實相體也。究竟得離生老病死。卽證如實空義也。證彼無量功徳。卽證如實不空義也。自證三徳祕藏。了知眾生同具如是三徳祕藏。故起大慈大悲。欲拔其苦。欲與其樂。爲說畢竟第一義空。令彼得離分別執著。然所謂一切世間法一切出世間法畢竟體空無所有者。正以十界假實國土染淨諸法。皆不離菩提體。所以別無自體。正顯因緣所生。無不卽中。而菩提體。卽是一實境界第一義自性淸淨心如來之藏。此體本自非有非無乃至離分別相故也。言菩提體非有者。不同情計生死有故。言菩提體非無者。不同情計斷滅無故。非非有非非無者。不墮雙非戲論句故。非有無俱者。不墮雙亦相違句故。非一者。不變隨緣作種種故。非異者。隨緣不變無二性故。非非一非非異者。離戲論句故。非一異俱者。離相違句故。乃至畢竟無有一相而可得者。不墮有無一異種種四句相故。言菩提體離一切相者。以不可依言說取。亦不可依心念知故。卽是言語道斷。心行處滅。方顯菩提法體。此等開示。本依圓教非有非空門說。三諦皆悉非有非空。大部般若多明此義。昧者不知。故判作空宗耳。

﹝壬﹞三正明謬解

如是等說。鈍根眾生不能解者。謂無上道如來法身但惟空法。一向畢竟而無所有。其心怯弱。畏墮無所得中。或生斷滅想。作增減見。轉起誹謗。自輕輕他。

遮遣情執。本爲顯示法性無分別體。而鈍根隨語謬解。一向謂空。或生恐畏。或計斷滅。畏則作增見而轉起誹謗。謂非佛說。計則作減見而自輕輕他。謂歸斷滅也。初明不解竟。

﹝辛﹞二明善說

我卽爲說如來法身。自性不空。有眞實體。具足無量淸淨功業。從無始世來。自然圓滿。非修非作。乃至一切眾生身中。亦皆具足。不變不異。無增無減。

此依圓教有門。直顯法身中道之體。諸佛眾生平等具足。非斷滅也。

﹝辛﹞三明得益

如是等說。能除怯弱。是名安慰。

二慰不解意旨竟。

﹝庚﹞三慰妄計自然三。初明妄計。二明善說。三明得益。﹝辛﹞今初

又復愚癡堅執眾生。聞如是等說亦生怯弱。以取如來法身本來滿足。非修非作相故。起無所得相而生怯弱。或計自然墮邪倒見。

圓滿菩提。歸無所得。以無所得。則無所不得。故得大用現前。二利滿足。而彼妄起無所得相。則以不可湊泊而生怯弱。又妄計生佛平等。不假修習。聞說淫怒癡性卽是佛性。則恣行貪恚。無慚恥心。聞說幻化空身卽是法身。則寶其臭穢。不復厭離。聞說地獄天宮皆爲淨土。則安此泥沙。不求出要。當今談圓頓者。類皆墮此。亦可哀也。

﹝辛﹞二明善說

我卽爲說修行一切善法。增長滿足。生如來色身。得無量功徳淸淨果報。

此依圓教全性起修之義。仍屬有門。對治無所得見。並治自然邪倒見也。

﹝辛﹞三明得益

如此等說令離怯弱。是名安慰。

初示種種巧說竟。

﹝戊﹞二明離相違過三。初標。二釋。三結。﹝己﹞今初

而我所說甚深之義。眞實相應。無有諸過。以離相違說故。云何知離相違相。

﹝己﹞二釋爲三。初釋慰怯弱者所說空義。二釋慰不解者所說不空義。三釋慰妄計者所說修得義。﹝庚﹞今初

所謂如來法身中。𨿽復無有言說境界。離心想念。非空非不空。乃至無一切相。不可依言說示。而據世諦幻化因緣假名法中相待相對。則可方便顯示而說。以彼法身性。實無分別。離自相。離他相。無空。無不空。乃至遠離一切諸相故。說彼法體爲畢竟空無所有。以離心分別﹝之時﹞。想念則盡。﹝更﹞無一相而能自見自知爲有。是故空義決定眞實相應不謬。

此明如來藏如實空義。與彼藏體相應不謬也。

﹝庚﹞二釋慰不解者不空義

復次卽彼空義中。以離分別妄想心念故。則盡畢竟無有一相而可空者。以惟有眞實故。卽爲不空。所謂離識想故。無有一切虛僞之相。畢竟常恆。不變不異。以更無一相可壞可滅。離增減故。又彼無分別實體之處。從無始世來。具無量功徳。自然之業。成就相應。不離不脫故。說爲不空。

此明如來藏如實不空義。正從如實空義而顯。恆與無分別之藏體相應也。

﹝庚﹞三釋慰妄計者所說修得義

如是實體功徳之聚。一切眾生𨿽復有之。但爲無明﹝目／壹﹞覆障故而不知見。不能尅獲功徳利益。與無莫異。說名未有。以不知見彼法體。所有功徳利益之業。非彼眾生所能受用。不名屬彼。惟依徧修一切善法。對治諸障。見彼法身。然後乃獲功徳利益。是故說修一切善法。生如來色身。

此明如來藏所具性徳。必藉修顯。故名修得。亦不違平等體也。今更借諭以合明之。譬如室中。本無鬼魅蛇虫。但有金銀珍寶。盲人不見。觸彼珍寶而受毀傷。妄計蛇鬼。憂怖失措。今指蛇鬼本無。名爲如實空義。珍寶本有。名爲實不空義。須彼盲人去無明膜。開智慧眼。方能受用金銀珍寶。名修得義。二乘信如來語。知無蛇鬼。不生恐怖。於空作證。如彼盲人兀然中坐。不觸珍寶。故不能見不空義也。又如來色身。亦如乳中醍醐。尼拘律子中五丈樹性。不可謂有。不可謂無。須藉因緣。然後得之。二釋竟。

﹝己﹞三結

善男子。如我所說甚深之義。決定眞實離相違過。當如是知。

止說段中。二演說竟。

﹝乙﹞三獲益

爾時地藏菩薩摩訶薩。說如此等殊勝方便深要法門時。有十萬億眾生。發阿耨多羅三藐三菩提心。住堅信位。復有九萬八千菩薩。得無生法忍。一切大眾各以天妙香華供養於佛。及地藏菩薩摩訶薩。

初開圓解。能知如來祕密之藏。名爲發無上心。信解不動。名爲堅信。觀行佛也。證圓初住。名得無生法忍分證佛也。天妙香華以爲供養。表圓道無作緣了。二正說段竟。

﹝甲﹞三流通段三。初囑付受持。二結法名義。三時眾歡喜。﹝乙﹞初中二。初囑付。二受持。﹝丙﹞今初

爾時佛告諸大眾言。汝等各各應當受持此法門。隨所住處廣令流布。所以者何。如此法門。甚爲難值。能大利益。若人得聞彼地藏菩薩摩訶薩名號。及信其所說者。當知是人速能得離一切所有諸障礙事。疾至無上道。

汝等各各下。正勸受持廣布。所以者何下。釋成囑勸意也。疾至無上道者。顯是圓頓純妙法門。不同方便權說。

﹝丙﹞二受持

於是大眾皆同發言。我當受持。流布世間。不敢令忘。

﹝乙﹞二結法名義二。初問。二答。﹝丙﹞今初

爾時堅淨信菩薩摩訶薩白佛言。世尊。如是所說六根聚修多羅中。名何法門。此法眞要。我當受持。令末世中普皆得聞。

本是堅淨信菩薩。代爲末世眾生請問。所以還請結名受持。流通永永也。由結名故。則顯眞要。眞是經體。要是經宗。宗體旣明。方有力用也。

﹝丙﹞二答

佛告堅淨信菩薩。此法門名爲占察善惡業報。亦名消除諸障。增長淨信。亦名開示求向大乘者進趣方便。顯出甚深究竟實義。亦名善安慰說。令離怯弱。速入堅信決定法門。依如是名義。汝當受持。

結此諸名。各有通別二義。通則一部圓詮。皆是占察善惡業報之義。略如玄義所明。又皆能除障增信。皆是開示大乘進趣方便。皆能顯深實義。皆是善安慰說。別則指初示占察法。名爲占察善惡業報。指彼第二輪中修懺悔法。名爲消除諸障增長淨信。指二示進趣義。名爲開示求向大乘顯出甚深究竟實義。指三示善巧說。名爲善安慰說今離怯弱。總此通別二義。皆令速入堅信決定法門也。又占察二字。約宗立名。善惡業報。約體立名。消除諸障增長淨信。約用立名。開示求向大乘者進趣方便。約宗立名。顯出甚深究竟實義。約體立名。善安慰說令離怯弱。約用立名。速入堅信決定法門。亦約用名。兼顯圓頓大乘教相也。二結法名義竟。

﹝乙﹞三時眾歡喜

佛說此法門名已。一切大會悉皆歡喜。信受奉行。

三義故喜。如常可知。

占察善惡業報經疏卷下

跋語

憶辛未冬。寓北天目。有溫陵徐雨海居士。法名弘鎧。向予說此占察妙典。予乃倩人特往雲棲請得書本。一展讀之。悲欣交集。癸酉冬日。寓金庭西湖寺。依經立懺。乙亥夏初。寓武水智月庵。講演分科。是時卽有作疏之願病冗交沓。弗克如願。屈指十五年來。梵网。佛頂。惟識法華。皆已注釋。獨此夙願。尙未塡還。亦可嘆也。今庚寅年。閱世已及五十二歲。百念灰盡。偶有同志數人。仍來結夏北天目之藏堂。究心毗尼。予念末世欲得淨戒。捨此占察輪相之法。更無別途。爰命筆於六月朔日。成稿於十有四日。輸一滴以益大海。捧一塵而培須彌。𨿽無補於髙深。庶善鉆於乳酪。公我同志。共用醍醐。前安居第四褒灑陀前一夜澫益智旭閣筆故跋

占察善惡業報經疏卷下

助刻姓氏

修如四兩照南成忠音泰聞磬如修通章成因智福慧朗邵淨藏萬淨地各三錢智觀寂智各二錢正法邇幻等念各一錢成霖智鎧通權淨戒淨果祖茂榮祖茂華王繼祖李氏葛氏王氏祖國昌觀聖聖壽觀龍共二兩

