大慈恩寺三藏法師傳

大唐大慈恩寺三藏法師傳序

垂拱四年三月十五日仰上沙門釋彥悰述恭惟。釋迦氏之臨忍土也。始演八正。啟三寶以黜羣邪之典。由是佛教行焉。方等一乘圓宗十地。謂之大法。言眞筌也。化城垢服濟鹿馳羊。謂之小學。言權旨也。至於禪戒咒術厥趣萬途。而滅惑利生其歸一揆。是故歷代英聖仰而寶之。八會之經謂之爲本根其義也。三轉之法謂之爲末枝其義也。曁夫天雨四花地現六動。解其髻寶示以衣珠。借一以破三攝末歸本者也。付法藏傳曰。聖者阿難能誦持如來所有法藏。如瓶瀉水置之異器。卽謂釋尊一代四十九年應物逗機適時之教也。逮提河輟潤堅林晦影。邃旨衝宗於焉殆絕。我先昆迦葉屬五棺已掩千﹝疊﹡毛﹞將焚。痛天人眼滅蒼生莫救。故召諸聖眾集結微言。考繩墨以立定門。卽貫華而開律部。據優波提捨以之爲論。剖析空有顯別斷常。示之以因修。明之以果證。足以貽範當代軌訓將來。歸向之徒並遵其義。及王秦奉使考日光而求佛。騰蘭應請策練影以通經。厥後易首抽腸之賓。播美於天外。篆葉結鬘之奧。譯粹於區中。然至﹝廠﹣一﹞﹡臣﹡責﹞至神。思慮者。或迷其性相。惟恍惟忽。言談者。有昧其是非。況去聖旣遙來教多闕。殊途競軫別路揚鑣而已哉。法師懸弭誕辰。室表空生之應。佩觿登歲。心符妙徳之誠。以愛海無出要之津。覺地有棲神之宅。故削髮矯翰翔集二空。異縣他山載馳千里。每慨古賢之得本行本魚魯致乖。痛先匠之聞疑傳疑豕亥斯惑。竊惟。音樂樹下必存金石之響。五天竺內想具百篇之義。遂發憤忘食履險若夷。輕萬死以涉蔥河。重一言而之柰苑。鷲山猴沼仰勝迹以瞻奇。鹿野仙城訪遺編於蠹簡。春秋寒暑一十七年。耳目見聞百三十國。揚我皇之盛烈。振彼後之權豪。偃異學之髙輶。拔同師之巨幟。名王拜首勝侶摩肩。萬古風猷一人而已。法師於彼國所獲大小二乘三藏梵本等。總有六百五十六部。並載以巨象並諸郵駿。蒙霜犯雪。自天祐以元亨。陽苦陰淫。假皇威而利涉。粵以貞觀十有九祀達於上京。道俗迎之闐城溢郭。鏘鏘濟濟亦一期之盛也。及謁見天子勞問殷勤。爰命有司曌令宣譯。人百敬奉難以具言。至如氏族簪纓捐親入道。遊踐遠邇中外贊揚。示息化以歸眞。同薪盡而火滅。若斯之類則備乎玆傳也。傳本五卷魏國西寺前沙門慧立所述。立俗姓趙。豳國公劉人。隋起居郎司隸從事毅之子。博考儒釋雅善篇章。妙辯雲飛溢思泉湧。加以直詞正色不憚威嚴。赴水蹈火無所屈撓。睹三藏之學行。矚三藏之形儀。鉆之仰之彌堅彌遠。因修撰其事以貽終古。乃削﹝葶﹣丁﹢呆﹞云畢。慮遺諸美遂藏之地府。代莫得聞。爾後役思纏痾气懸鐘漏。乃顧命門徒。掘以啟之。將出而卒。門人等哀慟荒鯁悲不自勝。而此傳流離分散他所。累載搜購近乃獲全。因命余以序之。迫余以次之。余撫己缺然拒而不應。因又謂余曰。佛法之事豈預俗徒。況乃當仁苦爲辭讓。余再懷慚退沈吟久之。執紙操翰汍瀾腷臆。方乃參犬羊以虎豹。糅瓦石以琳璆。錯綜本文箋爲十卷。庶後之覽者無或嗤焉大慈恩寺三藏法師傳卷第一

沙門慧立本譯彥悰箋

起載誕於緱氏終西屆於髙昌法師諱玄奘。俗姓陳。陳畱人也。漢太丘長仲弓之後。曾祖欽後魏上黨太守。祖康以學優仕齊。任國子博士。食邑周南。子孫因家。又爲緱氏人也。父慧英潔有雅操早通經術。形長八尺。美眉明目。褒衣博帶好儒者之容。時人方之郭有道。性恬簡無務榮進。加屬隋政衰微。遂潛心墳典。州郡頻貢孝廉及司隸辟命。並辭疾不就。識者嘉焉。有四男。法師卽第四子也。幼而圭璋特達聰悟不羣。年八歲父坐於幾側口授孝經。至曾子避席。忽整襟而起問其故。對曰。曾子聞師命避席。玄奘今奉慈訓。豈宜安坐。父甚悅知其必成。召宗人語之。皆賀曰。此公之揚焉也。其早慧如此。自後備通經奧。而愛古尙賢。非雅正之籍不觀。非聖哲之風不習。不交童幼之黨。無涉闤闠之門。𨿽鐘鼓嘈囋於通衢。百戲叫歌於閭巷。士女云萃其未嘗出也。又少知色養溫淸淳謹。其第二兄長捷先出家。住東都淨土寺。察法師堪傳法教。因將詣道場誦習經業。俄而有敕。於洛陽度二七僧。時業優者數百。法師以幼少不預取限。立於公門之側。時使人大理卿鄭善果有知士之鑑。見而奇之。問曰。子爲誰家。答以氏族。又問。求度耶。答曰。然。但以習近業微不蒙比預。又問。出家意何所爲。答意欲遠紹如來。近光遺法。果深嘉其志。又賢其器貌。故特而取之。因謂官僚曰。誦業易成風骨難得。若度此子必爲釋門偉器。但恐果與諸公不見其翔翥雲霄灑演甘露耳。又名家不可失。以今觀之。則鄭卿之言爲不虛也。旣得出家與兄同止。時寺有景法師講涅槃經。執捲伏膺遂忘寢食。又學嚴法師攝大乘論。愛好逾劇一聞將盡。再覽之後無復所遺。眾咸驚異。乃令升座覆述。抑揚剖暢備盡師宗。美問芳聲從玆發矣。時年十三也。其後隋氏失禦天下沸騰。帝城爲桀跖之窠。河洛爲豺狼之穴。夜冠殄喪法眾銷亡。白骨交衢煙火斷絕。𨿽王董僣逆之釁。劉石亂華之災。刳剒生靈芟夷海內。未之有也。法師𨿽居童幼而情達變通。乃啟兄曰。此𨿽父母之邑而喪亂若玆。豈可守而死也。余聞唐帝驅晉陽之眾已據有長安。天下依歸如適父母。願與兄投也。兄從之卽共俱來。時武徳元年矣。是時國基艸創兵甲尙興。孫吳之術斯爲急務。孔釋之道有所未遑。以故京城未有講席。法師深以慨然。初煬帝於東都建四道場。召天下名僧居焉。其徵來者皆一藝之士。是故法將如林。景脫基暹爲其稱首。末年國亂供料停絕。多遊綿蜀。知法之眾又盛於彼。法師乃啟兄曰。此無法事不可虛度。願遊蜀受業焉。兄從之。又與經子午谷入漢川。遂逢空景二法師。皆道場之大徳。相見悲喜停月餘。從之受學。仍相與進向成都。諸徳旣萃大建法筵。於是更聽基暹攝論毗曇及震法師迦延。敬惜寸陰勵精無怠。二三年間究通諸部。時天下饑亂。惟蜀中丰靜。故四方僧投之者眾。講座之下常數百人。法師理智宏才皆出其右。吳蜀荊楚無不知聞。其想望風徽亦猶古人之欽李郭矣。法師兄因住成都空慧寺。亦風神朗俊體狀魁傑。有類於父。好內外學。凡講涅槃經攝大乘論阿毗曇。兼通書傳尢善老莊。爲蜀人所慕。總管酇公特所欽重。至於屬詞談吐蘊藉風流接物誘凡無愧於弟。若其亭亭獨秀不雜埃塵。遊八綋窮玄理。廓宇宙以爲志。繼聖達而爲心。匡振頹网包挫殊俗。涉風波而意靡倦。對萬乘而節逾髙者。固兄所不能逮。然昆季二人懿業淸規芳聲雅質。𨿽廬山兄弟無得加焉。法師年滿二十。卽以武徳五年。於成都受具坐夏學律。五篇七聚之宗一徧斯得。益部經論研綜旣窮。更思入京詢問殊旨條式有礙。又爲兄所畱不能遂意。乃私與商人結侶。泛舟三峽。沿江而遁。到荊州天皇寺。彼之道俗承風斯久。旣屬來儀咸請敷說。法師爲講攝論毗曇。自夏及冬各得三徧。時漢陽王以盛徳懿親作鎭於彼。聞法師至甚歡。躬身禮謁。發題之日。王率羣僚及道俗。一藝之士咸集榮觀。於是徵詰云發關並峯起。法師酬對解釋靡不詞窮意服。其中有深悟者。悲不自勝。王亦稱嘆無極。嚫施如山一無所取。罷講後復北遊詢求先徳至相州。造休法師質問疑礙。又到趙州謁深法師學成實論。又入長安止大覺寺。就嶽法師學俱捨論。皆一徧而盡其旨。經目而記於心。𨿽宿學耆年不能出也。至於鉤深致遠開微發伏。眾所不至。獨悟於幽奧者。固非一義焉。時長安有常辯二大徳。解究二乘行窮三學。爲上京法匠。緇素所歸。道振神州。聲馳海外。負笈之侶從之若云。𨿽含綜眾經而偏講攝大乘論。法師旣曾有功吳蜀。自到長安又隨詢采。然其所有深致亦一拾斯盡。二徳並深嗟賞。謂法師曰。汝可謂釋門千里之駒。再明慧日當在爾躬恨吾輩老朽恐不見也。自是學徒攺觀譽滿京邑。法師旣徧謁眾師。備餐其說。詳考其理。各擅宗塗。驗之聖典。亦隱顯有異莫知適從。乃誓遊西方以問所惑。並取十七地論以釋眾疑。卽今之瑜伽師地論也。又言昔法顯智嚴亦一時之士。皆能求法導利羣生。豈使髙迹無追淸風絕後。大丈夫會當繼之。於是結侶陳表有曌不許。諸人咸退。惟法師不屈。旣方事孤遊。又承西路艱險。乃自試其心以人間眾苦。種種調伏堪任不退。然始入塔啟請申其意。願乞眾聖冥加。使往還無梗。初法師之生也。母夢法師著白衣西去。母曰。汝是我子今欲何去。答曰。爲求法故去。此則遊方之先兆也。貞觀三年秋八月。將欲首塗又求祥瑞。乃夜夢見大海中有蘇迷盧山。四寶所成極爲嚴麗。意欲登山。而洪濤洶湧。又無船筏。不以爲懼。乃決意而入。忽見石蓮華湧乎波外應足而生。卻而觀之隨足而滅。須臾至山下。又峻峭不可上。試踴身自騰有摶飆颯至。扶而上升到山頂。四望廓然無復擁礙。喜而寤焉。遂卽行矣。時年二十六也。時有秦州僧孝達。在京學涅槃經。功畢還鄕。遂與俱去至秦州停一宿。逢蘭州伴。又隨去至蘭州一宿。遇涼州人送官馬歸。又隨去至彼。停月餘日。道俗請開涅槃攝論及般若經。法師皆爲開發。涼州爲河西都會。襟帶西蕃蔥右諸國商侶往來無有停絕。時開講日盛。有其人皆施珍寶稽顙贊嘆歸還。各向其君長稱嘆法師之美云。欲西來求法於婆羅門國。以是西域諸城無不預發歡心嚴灑而待。散會之日珍施丰厚。金銀之錢口馬無數。法師受一半燃燈。餘外並施諸寺。時國政尙新。疆場未遠。禁約百姓不許出蕃。時李大亮爲涼州都督。旣奉嚴敕防禁特切。有人報亮云。有僧從長安來欲向西國。不知何意。亮懼追法師問來由。法師報云。欲西求法。亮聞之逼還京。彼有惠威法師。河西之領袖神悟聰哲。旣重法師辭理。復聞求法之志深生隨喜。密遣二弟子。一曰惠琳。二曰道整。竊送向西。自是不敢公出。乃晝伏夜行遂至瓜州。時刺史獨孤達聞法師至甚歡。供事殷厚。法師因訪西路。或有報云。從此北行五十餘里。有瓠蘆河下廣上狹。洄波甚急深不可渡。上置玉門關路必由之。卽西境之襟喉也。關外西北又有五烽候望者居之。各相去百里。中無水艸。五烽之外卽莫賀延磧伊吾國境。聞之愁憒。所乘之馬又死不知計出。沈默經月餘。未發之間涼州訪牒又至云。有僧字玄奘欲入西蕃。所在州縣宜嚴候捉。州吏李昌崇信之士。心疑法師。遂密將牒呈云。師不是此耶。法師遲疑未報。昌曰。師須實語必是弟子爲圖之。法師乃具實而答。昌聞深贊希有。曰師實能爾者爲師毀卻文書。卽於前裂壞之。仍云。師須早去。自是益增憂惘所從二小僧。道整先向燉煌。惟惠琳在。知其不堪遠涉亦放還。遂貿易得馬一匹。但苦無人相引。卽於所停寺彌勒像前啟請。願得一人相引渡關。其夜寺有胡僧達摩夢法師坐一蓮華向西而去。達摩私怪旦而來白。法師心喜爲得行之徵。然語達摩云。夢爲虛妄何足涉言。更入道場禮請。俄有一胡人來入禮佛。逐法師行二三匝。問其姓名。雲姓石字槃陀。此胡卽請受戒。乃爲授五戒。胡甚喜辭還。少時賫餅果更來。法師見其明健貌又恭肅。遂告行意。胡人許諾言。送師過五烽。法師大喜。乃更貿衣資爲買馬而期焉。明日日欲下遂入艸間。須臾彼胡更與一胡老翁。乘一瘦老赤馬相逐而至。法師心不懌。少胡曰。此翁極諳西路。來去伊吾三十餘反。故共俱來。望有平章耳。胡公因說西路險惡沙河阻遠。鬼魅熱風過無達者。徒侶眾多猶數迷失。況師單獨如何可行。願自斟量勿輕身命。法師報曰。貧道爲求大法發趣西方。若不至婆羅門國終不東歸。縱死中途非所悔也。胡翁曰。師必去可乘我此馬。此馬往反伊吾已十五度。健而知道。師馬少不堪遠涉。法師乃竊念。在長安將發志西方日。有術人何弘達者。誦咒占觀多有所中。法師令占行事。達曰。師得去。去狀似乘一老赤瘦馬漆鞍橋前有鐵。旣睹胡人所乘馬瘦赤鞍漆有鐵。與何言合。心以爲當。遂換馬。胡翁歡喜禮敬而別。於是裝束。與少胡夜發。三更許到河遙見玉關。去關上流十里許。兩岸可闊丈餘。傍有胡椒樹叢。胡乃斬木爲橋。布艸塡沙。驅馬而過。法師旣渡而喜。因解駕停憩。與胡人相去可五十餘步。各下褥而眠。少時胡人乃拔刀而起徐向法師。未到十步許又回。不知何意。疑有異心。卽起誦經念觀音菩薩。胡人見已還臥遂眠。天欲明法師喚令起。取水盥漱解齋訖欲發。胡人曰。弟子將前途險遠又無水艸。惟五烽下有水。必須夜到偸水而過。但一處被覺卽是死人。不如歸還用爲安隱。法師確然不回。乃俯仰而進。露刃張弓命法師前行。法師不肯居前。胡人自行數里而住曰。弟子不能去。家累旣大。而王法不可幹也。法師知其意遂任還。胡人曰。師必不達。如被擒捉相引柰何。法師報曰。縱使切割此身如微塵者終不相引。爲陳重誓。其意乃上。與馬一匹勞謝而別。自是孑然孤遊沙漠矣。惟望骨聚馬糞等漸進。頃間忽有軍眾數百隊滿沙磧間。乍行乍止。皆裘毼駝馬之像。及旌旗槊纛之形。易貌移質倏忽千變。遙瞻極著。漸近而微。法師初睹謂爲賊眾。漸近見滅乃知妖鬼。又聞空中聲言。勿怖勿怖。由此稍安。經八十餘里見第一烽。恐候者見乃隱伏沙溝。至夜方發。到烽西見水下飲。盥手訖欲取皮囊盛水。有一箭颯來幾中於膝。須臾更一箭來知爲他見。乃大言曰。我是僧從京師來。汝莫射我。卽牽馬向烽。烽上人亦開門而出。相見知是僧。將入見校尉王祥。祥命爇火令看曰。非我河西僧。實似京師來也。具問行意。法師報曰。校尉頗聞涼州人說有僧玄奘欲向婆羅門國求法不。答曰。聞承奘師已東還。何因到此。法師引示馬上章疏及名字。彼乃信。仍言西路艱遠師終不達。今亦不與師罪。弟子燉煌人欲送師向燉煌。彼有張皎法師。欽賢尙徳見師必喜。請就之。法師對曰。奘桑梓洛陽少而慕道。兩京知法之匠。吳蜀一藝之僧。無不負笈從之窮其所解對揚談論。亦忝爲時宗欲養己修名。豈劣檀越燉煌耶。然恨佛化經有不周。義有所闕。故無貪性命。不憚艱危。誓往西方。遵求遺法。檀越不相勵勉專勸退還。豈謂同厭塵勞共樹涅槃之因也。必欲拘畱任卽刑罰。奘終不東移一步以負先心。祥聞之憫然曰。弟子多幸得逢遇師。敢不隨喜。師疲倦且臥待明。自送指示塗路。遂拂筵安置至曉。法師食訖祥使人盛水及糗餅。自送至十餘里。云師從此路徑向第四烽。彼人亦有善心。又是弟子骨肉。姓王名伯隴。至彼可言弟子遣師來。泣拜而別。旣去夜到第四烽。恐爲畱難欲默取水而過。至水未下間飛箭已至。還如前報。卽急向之。彼亦下來入烽。烽官相問。答欲往天竺路由於此。第一烽王祥校尉故遣相過。彼聞歡喜畱宿。更施大皮囊及馬麥。相送云。師不須向第五烽。彼人疏率恐生異圖。可於此去百里許。有野馬泉。更取水。從是已去。卽莫賀延磧長八百餘里。古曰沙河。上無飛鳥下無走獸。復無水艸。是時顧影惟一但念觀音菩薩及般若心經。初法師在蜀見一病人。身瘡臭穢衣服破污。湣將向寺施與衣服飲食之直。病者慚愧乃授法師此經。因常誦習至沙河間。逢諸惡鬼奇狀異類繞人前後。𨿽念觀音不能令去。及誦此經發聲皆散。在危獲濟實所憑焉。時行百餘里失道。覓野馬泉不得。下水欲飲袋重失手覆之。千里行資一朝斯罄。又失路盤回不知所趣。乃欲東歸還第四烽。行十餘里自念。我先發願若不至天竺終不東歸一步。今何故來。寧可就西而死。豈歸東而生。於是旋轡專念觀音西北而進。是時四顧茫然人鳥俱絕。夜則妖魑舉火爛若繁星。晝則驚風擁沙散如時雨。𨿽遇如是心無所懼。但苦水盡渴不能前。是時四夜五日無一渧沾喉口腹幹燋。幾將殞絕不復能進。遂臥沙中默念觀音。𨿽困不捨。啟菩薩曰。玄奘此行不求財利無冀名譽。但爲無上正法來耳。仰惟菩薩慈念羣生以救苦爲務。此爲苦矣。寧不知耶。如是告時心心無輟。至第五夜半忽有涼風觸身。冷快如沐寒水。遂得目明馬亦能起。體旣蘇息。得少睡眠。卽於睡中夢一大神長數丈。執戟麾曰。何不彊行而更臥也。法師驚寤進發行可十里。馬忽異路制之不回。經數里忽見靑艸數畝。下馬恣食。去艸十步欲回轉。又到一池水。甘澄鏡澈。卽而就飲。身命重全人馬俱得蘇息。計此應非舊水艸。固是菩薩慈悲爲生。其至誠通神皆此類也。卽就艸池一日停息。後日盛水取艸進發。更經兩日方出流沙到伊吾矣。此等危難百千不能備序。旣至伊吾止一寺。寺有漢僧三人。中有一老者。衣不及帶。跣足出迎。抱法師哭哀號鯁咽不能已已言。豈期今日重見鄕人。法師亦對之傷泣。自外胡僧胡王悉來參謁。王請屆所居備陳供養。時髙昌王麯文泰使人先在伊吾。是日欲還。適逢法師歸告其王。王聞卽日發使。敕伊吾王遣法師來。仍簡上馬數十匹。遣貴臣驅駝設頓迎候。比停十餘日。王使至陳王意。拜請殷勤。法師意欲取可汗浮圖過。旣爲髙昌所請辭不獲免。於是遂行涉南磧。經六日至髙昌界白力城。時日已暮。法師欲停城中。官人及使者曰。王城在近請進。數換良馬前去。法師先所乘赤馬畱使後來。卽以其夜雞鳴時到王城。門司啟王。王敕開門。法師入城。王與侍人前後列燭。自出宮迎法師入後院坐一重閣寶帳中。拜問甚厚。云弟子自聞師名喜忘寢食。量準塗路知師今夜必至。與妻子皆未眠讀經敬待。須臾王妃共數十侍女又來禮拜。是時漸欲將曉。言久疲倦欲眠。王始還宮。畱數黃門侍宿。旦法師未起。王已至門。率妃已下俱來禮問。王云。弟子思量磧路艱阻。師能獨來甚爲奇也。流淚稱嘆不能已。已遂設食解齋訖。而宮側別有道場。王自引法師居之。遣閹人侍衛。彼有彖法師曾學長安。善知法相。王珍之。命來與法師相見。少時出。又命國統王法師。年逾八十。共法師同處。仍遣勸住勿往西方。法師不許。停十餘日欲辭行。王曰。已令統師咨請。師意何如。法師報曰。畱住實是王恩。但於來心不可。王曰泰與先王遊大國。從隋帝歷東西二京。及燕岱汾晉之間。多見名僧心無所慕。自承法師名。身心歡喜手舞足蹈。擬師至止受弟子供養以終一身。令一國人皆爲師弟子。望師講授僧徒。𨿽少亦有數千。並使執經充師聽眾。伏願察納微心不以西遊爲念。法師謝曰。王之厚意豈貧道寡徳所當。但此行不爲供養而來。所悲本國法義未周經教少闕。懷疑蘊惑啟訪莫從。以是畢命西方請未聞之旨。欲令方等甘露不但獨灑於迦維。決擇微言庶得盡沾於東國。波侖問道之志。善財求友之心。只可日日堅彊。豈使中塗而止。願王收意勿以泛養爲懷。王曰。弟子慕樂法師必畱供養。𨿽蔥山可轉此意無移。乞信愚誠勿疑不實。法師報曰。王之深心豈待屢言然後知也。但玄奘西來爲法。法旣未得不可中停。以是敬辭。願王相體。又大王曩修勝業位爲人主。非惟蒼生恃仰固亦釋教依憑。理在助揚豈宜爲礙。王曰。弟子亦不敢障礙。直以國無導師故。屈畱法師以引愚迷耳。法師皆辭不許。王乃動色攘袂大言曰。弟子有異塗處師。師安能自去。或定相畱。或送師還國。請自思之。相順猶勝。法師報曰。玄奘來者爲乎大法。今逢爲障只可骨被王畱。識神未必﹝夕﹡巳﹞／田﹞也。因嗚咽不復能言。王亦不納更使增加供養。每日進食王躬捧槃。法師旣被停畱違阻先志。遂誓不食以感其心。於是端坐。水漿不涉於口三日。至第四日王覺法師气息漸惙。深生愧懼。乃稽首禮謝云。任師西行乞垂早食。法師恐其不實。要王指日爲言。王曰。若須爾者。請共對佛更結因緣。遂共入道場禮佛。對母張太妃共法師約爲兄弟。任師求法。還日請住此國三年受弟子供養。若當來成佛。願弟子如波斯匿王頻婆娑羅等。與師作外護檀越。仍屈停一月講仁王經。中間爲師營造行服。法師皆許。太妃甚歡。願與師長爲眷屬代代相度。於是方食。其節志貞堅如此。後日王別張大帳開講。帳可坐三百餘人。太妃已下王及統師大臣等。各部別而聽。每到講時王躬執香鑪自來迎引。將升法座王又低跪爲蹬。令法師躡上。日日如此。講訖爲法師度四沙彌。以充給侍。制法服三十具。以西土多寒。又造面衣手衣靴襪等各數事。黃金一百兩銀錢三萬。綾及絹等五百匹。充法師往還二十年所用之資給馬三十匹手力二十五人。遣殿中侍禦史歡信送至葉護可汗衙。又作二十四封書。通屈支等二十四國。每一封書附大綾一匹爲信。又以綾絹五百匹果味兩車。獻葉護可汗並書稱。法師者是奴弟。欲求法於婆羅門國。願可汗憐師如憐奴。仍請敕以西諸國。給鄔落馬遞送出境。法師見王送沙彌及國書綾絹等。至慚其優餞之厚。上啟謝曰。奘聞江海遐深。濟之者必憑舟楫。羣生滯惑。導之者寔假聖言。是以如來運一子之大悲生玆穢土。鏡三明之慧日朗此幽昏。慈云蔭有頂之天。法雨潤三千之界。利安已訖。捨應歸眞。遺教東流六百餘祀。騰會振輝於吳洛。讖什鐘美於秦涼。不墜玄風咸匡勝業。但遠人來譯。音訓不同。去聖時遙。義類差舛。遂使雙林一味之旨。分成當現二常。大乘不二之宗。析爲南北兩道。紛紜諍論凡數百年。率土懷疑莫有匠決。玄奘宿因有慶早預緇門。負笈從師年將二紀。名賢勝友備悉咨詢。大小乘宗略得披覽。未嘗不執捲躊躇捧經侘傺。望給園而翹足。想鷲嶺而載懷。願一拜臨啟申宿惑。然知寸管不可窺天。小蠡難爲酌海。但不能棄此微誠。是以裝束取路絓塗。荏苒遂到伊吾。伏惟大王。稟天地之淳和資二儀之淑气。垂衣作主子育蒼生。東抵大國之風。西撫百戎之俗。樓蘭月氏之地。車師狼望之鄕。並被深仁俱沾厚徳。加以欽賢愛士好善流慈。憂矜遠來曲令接引。旣而至止。渥惠逾深。賜以話言闡揚法義。又蒙降結弟季之緣。惇獎友於之念。並遺書西域二十餘蕃。煦飾殷勤令遞餞送。又湣西遊煢獨雪路淒寒。爰下明敕度沙彌四人以爲侍伴。法服綿帽裘毯靴﹝革﹡﹝卄／﹝ㄇ﹫人﹞／戊﹞五十餘事。及綾絹金銀錢等。令充二十年往還之資。伏對驚慚不知啟處。決交河之水。比澤非多。舉蔥嶺之山。方恩豈重。懸度陵溪之險。不復爲憂。天梯道樹之鄕瞻禮非晚。儻蒙允遂則誰之力焉。王之恩也。然後展謁眾師稟承正法。歸還翻譯廣布未聞。剪諸見之稠林。絕異端之穿鑿。補像化之遺闕。定玄門之指南。庶此微功用答殊澤。又前塗旣遠不獲久停。明日辭違預增淒斷不任銘荷謹啟謝聞。王報曰。法師旣許爲兄弟。則國家所畜共師同有。何因謝也。發日王與諸僧大臣百姓等傾都送出城西。王抱法師慟哭。道俗皆悲。傷離之聲振動郊邑。敕妃及百姓等還。自與大徳已下。各乘馬送數十里而歸。其所經諸國王侯禮重皆此類也。從是西行度無半城篤進城。後入阿耆尼國。舊曰烏耆訛也大唐大慈恩寺三藏法師傳卷第一大唐大慈恩寺三藏法師傳卷第二

沙門慧立本釋彥悰箋

起阿耆尼國終羯若鞠闍國從此西行至阿耆尼國阿父師泉。泉在道南沙崖。崖髙數丈。水自半而出。相傳云。舊有商侶數百在塗水盡。至此困乏不知所爲。時眾中有一僧。不裹行資依眾乞活。眾議曰。是僧事佛。是故我曹供養。𨿽涉萬里無所賫攜。今我等熬然竟不憂念。宜共白之。僧曰。汝等欲得水者。宜各禮佛受三歸五戒。我爲汝等登崖作水。眾旣危困咸從其命。受戒訖。僧教曰。吾上崖後汝等當喚阿父師爲我下水。任須多少言之。其去少時眾人如教而請。須臾水下充足。大眾無不歡荷。師竟不來。眾人上觀已寂滅矣。大小悲號。依西域法焚之。於坐處聚磚石爲塔。塔今猶在。水亦不絕。行旅往來隨眾多少。下有細粗。若無人時津液而已。法師與眾宿於泉側。明發又經銀山。山甚髙廣。皆是銀礦。西國銀錢所從出也。山西又逢羣賊眾與物而去。遂至王城所處川岸而宿。時同侶商胡數十。貪先貿易夜中私發。前去十餘里。遇賊劫殺無一脫者。比法師等到。見其遺骸無復財產。深傷嘆焉。漸去遙見王都。阿耆尼王與諸臣來迎延入供養。其國先被髙昌寇擾有恨不肯給馬。法師停一宿而過。前渡二大河。西履平川。行數百里入屈支國界﹝舊云龜玆訛也﹞。將近王都。王與羣臣及大徳僧木叉鞠多等來迎自外諸僧數千。皆於城東門外張浮幔安行像作樂而住。法師至。諸徳起來相慰訖。各還就坐。使一僧擎鮮華一盤來授法師。法師受已。將至佛前散華禮拜訖。就木叉鞠多下坐。坐已復行華。行華已行蒲桃漿。於初一寺受華受漿已。次受余寺亦爾。如是展轉日晏方訖。僧徒始散。有髙昌人數十。於屈支出家。別居一寺。寺在城東南。以法師從家鄕來。先請過宿因就之。王共諸徳各還。明日王請過宮備陳供養。而食有三淨。法師不受。王深怪之。法師報此漸教所開。而玄奘所學者大乘不爾也。受余別食。食訖過城西北阿奢理兒寺﹝唐言奇特也﹞。是本叉鞠多所住寺也。鞠多理識閒敏彼所宗歸。遊學印度二十餘載。𨿽涉眾經而聲明最善。王及國人咸所尊重。號稱獨步。見法師至徒以客禮待之。未以知法爲許。謂法師曰。此土雜心俱捨毗婆沙等一切皆有。學之足得不煩西涉受艱辛也。法師報曰。此有瑜伽論不。鞠多曰。何用問是邪見書乎。眞佛弟子者不學是也。法師初深敬之。及聞此言視之猶土。報曰。婆沙俱捨本國已有。恨其理疏言淺非究竟說。所以故來欲學大乘瑜伽論耳。又瑜伽者。是後身菩薩彌勒所說。今謂邪書。豈不懼無底在坑乎。彼曰。婆沙等汝所未解。何謂非深。法師報曰。師今解不。曰我盡解。法師卽引俱捨初文問。發端卽謬。因更窮之。色遂變動云。汝更問余處。又示一文亦不通。曰論無此語。時王叔智月出家亦解經論。時在傍坐卽證言。論有此語。乃取本對讀之。鞠多極慚云老忘耳。又問餘部亦無好釋。時爲淩山雪路未開不得進發。淹停六十餘日。觀眺之外時往就言相見不復踞坐。或立或避。私謂人曰。此支那僧非易酬對。若往印度。彼少年之儔未必出也。其畏嘆如是。至發日王給手力駝馬。與道俗等傾都送出。從此西行二日逢突厥寇賊二千餘騎。其賊乃預共分張行眾資財。懸諍不平自斗而散。又前行六百里。渡小磧至跋祿迦國﹝舊曰姑墨﹞。停一宿。又西北行三百里。渡一磧至淩山。卽蔥嶺北隅也。其山險峭峻極於天。自開辟已來冰雪所聚。積而爲淩。春夏不解。凝沍污漫與云連屬。仰之皚然莫睹其際。其淩峯摧落橫路側者。或髙百尺。或廣數丈。由是蹊徑崎嶇登涉艱阻。加以風雪雜飛。𨿽復屨重裘不免寒戰。將欲眠食復無燥處可停。惟知懸釜而炊席冰而寢。七日之後方始出山。徒侶之中﹝歹﹡委﹞凍死者十有三四。牛馬逾甚。出山後至一淸池﹝淸池。亦云熱海。見其對淩山不凍故得此名。其水未必溫﹞。周千四五百里。東西長南北狹。望之渺然。無待激風而洪波數丈。循海西北行五百餘里至素葉城。逢突厥葉護可汗。方事畋遊戎馬甚盛。可汗身著綠綾袍露發一丈許。帛練裹額後垂。達官二百餘人。皆錦袍編髮圍繞左右。自餘軍眾皆裘毼毳毛。槊纛端弓駝馬之騎。極目不知其表。旣與相見。可汗歡喜云。暫一處行二三日當還。師且向衙所。令達官答靡支引送安置。至衙三日。可汗方歸引法師入。可汗居一大帳帳以金花裝之。爛眩人目。諸達官於前列長筵兩行侍坐。皆錦服赫然。余仗衛立於後。觀之𨿽穹廬之君。亦爲尊美矣。法師去帳三十餘步。可汗出帳迎拜傳語慰問訖入坐。突厥事火不施牀。以木含火故。敬而不居。但地敷重茵而已。仍爲法師設一鐵交牀敷褥請坐。須臾更引漢使及髙昌使人。入通國書及信物。可汗自目之甚悅。令使者坐。命陳酒設樂。可汗共諸臣使人飲。別索蒲桃漿奉法師。於是恣相酬勸。窣渾鐘碗之器。交錯遞傾。僸佅兜離之音。鏗鏘互舉。𨿽蕃俗之曲亦甚娛耳目樂心意也。少時更有食至。皆烹鮮羔犢之質盈積於前。別營淨食進法師。具有餅飯酥乳石蜜刺蜜蒲桃等。食訖更行蒲桃漿。仍請說法。法師因誨以十善愛養物命及波羅蜜多解脫之業。乃舉手叩額歡喜信受。因畱停數日。勸住日。師不須往印特伽國﹝謂印度也﹞。彼地多暑十月當此五月。觀師容貌至彼恐銷融也。其人類黑露無威儀不足觀也。法師報曰。今之彼欲追尋聖迹慕求法耳。可汗乃令軍中訪解漢語及諸國音者。遂得年少曾到長安數年通解漢語。卽封爲摩咄達官作諸國書。令麻咄送法師到迦畢試國。又施緋綾法服一襲絹五十匹。與羣臣送十餘里。自此西行四百餘里至屏聿。此曰千泉。地方數百里。旣多池沼。又丰奇木森沈涼潤。卽可汗避暑之處也。自屏聿西百五十里至呾邏斯城。又西南二百里至白水城。又西南二百里至恭禦城。又南五十里至笯﹝奴故反﹞赤建國。又西二百里至赭時國﹝唐言石國﹞。國西臨葉葉河。又西千餘里至窣堵利瑟那國。國東臨葉葉河。河出蔥嶺北源西北流。又西北入大磧無水艸。望遺骨而進。五百餘里至颯秣建國﹝唐言康國﹞。王及百姓不信佛法。以事火爲道。有寺兩所迥無僧居。客僧投者諸胡以火燒逐不許停住。法師初至王接猶慢。經宿之後爲說人天因果贊佛功徳恭敬福利。王歡喜請受齋戒。遂致殷勤。所從二小師往寺禮拜。諸胡還以火燒逐沙彌。還以告王。王聞令捕燒者。得已集百姓令截其手。法師將欲勸善不忍毀其支體救之。王乃重笞之逐出都外。自是上下肅然咸求信事。遂設大會度人居寺。其革變邪心誘開曚俗所到如此。又西三百餘里至屈霜﹝去聲﹞你迦國。又西二百餘里至喝捍國﹝唐言東安國﹞。又西四百里至捕喝國﹝唐言中安國﹞。又西百餘里至伐地國﹝唐言西安國﹞。又西五百里至貨利習彌伽國。國東臨縛芻河。又西南三百餘里至羯霜﹝去聲﹞那國﹝唐言史國﹞。又西南二百里入山。山路深險才通人步。復無水艸。山行三百餘里入鐵門。峯壁狹峭而崖石多鐵礦。依之爲門扉。又鑄鐵爲鈴多懸於上。故以爲名。卽突厥之關塞也。出鐵門至睹貨羅國﹝舊曰吐火羅訛也﹞。自此數百里渡縛芻河至活國。卽葉護可汗長子呾度設﹝設者官名也﹞所居之地。又是髙昌王妹婿。髙昌王有書至其所。比法師到。公主可賀惇已死。呾度設又病。聞法師從髙昌來。又得書與男女等嗚咽不能止。因請法師曰。弟子見師目明。願少停息。若差自送師到婆羅門國。時更有一梵僧至。爲誦咒患得漸除。其後娶可賀惇。年少受前兒囑。因藥以殺其夫設。旣死髙昌公主男小。遂被前兒特勤纂立爲設。仍妻其後母。爲逢喪故淹畱月餘。彼有沙門名達摩僧伽。遊學印度。蔥嶺已西推爲法匠。其疏勒於闐之僧無敢對談者。法師欲知其學深淺。使人問師解幾部經論。諸弟子等聞皆怒。達摩笑曰。我盡解隨意所問。法師知不學大乘。就小教婆沙等問數科。不是好通。因謝服。門人皆慚。從是相見歡喜。處處譽贊言。己不能及。時新設旣立。法師從求使人及鄔落。欲南進向婆羅門國。設云。弟子所部有縛喝國。北臨縛芻河。人謂小王捨城。極多聖迹。願師暫往觀禮。然後取乘南去。時縛喝僧數十人聞舊設死子又立。共來弔慰。法師與相見言其意。彼曰。卽當便去。彼有好路。若更來此徒爲迂會。法師從其言。卽與設辭。取乘隨彼僧去。旣至觀其城邑郊郭顯敞川野腴潤實爲勝地。伽藍百所。僧徒三千餘人。皆小乘學。城外西南有納縛伽藍﹝唐言新﹞。裝嚴甚麗。伽藍內佛堂中有佛澡罐。量可斗餘。又有佛齒長一寸廣八九分色黃白。每有光瑞。又有佛掃帚。迦奢艸作。長三尺餘圍可七寸。其帚柄飾以雜寶。此三事齋日每出道俗觀禮。至誠者感發神光。伽藍北有窣堵波髙二百餘尺。伽藍西南有一精廬。建立多年居中行道。證四果者世世無絕。涅槃後皆有塔記。基址接連數百餘矣。大城西北五十里至提謂城。城北四十里有波利城。城中有二窣堵波髙三丈。昔佛初成道。受此二長者糗蜜。初聞五戒十善。並請供養如來。當授發爪令造塔。及造塔儀式。二長者將還本國營建靈剎卽此也。城西七十餘里有窣堵波髙逾二丈。過去迦葉佛時作也。納縛伽藍有磔迦國。小乘三藏名般若羯羅﹝唐言慧性﹞。聞縛喝國多有聖迹。故來禮敬。其人聰慧尙學。少而英爽鉆研九部游泳四含。義解之聲周聞印度。其小乘阿毗達摩迦延俱捨六足阿毗曇等無不曉達。旣聞法師遠來求法。相見甚歡。法師因申疑滯約俱捨婆沙等問之。其酬對甚精熟。遂停月餘。就讀毗婆沙論。伽藍又有二小乘三藏達摩畢利﹝唐言法愛﹞達摩羯羅﹝唐言法性﹞。皆彼所宗重。睹法師神彩明秀極加敬仰。時縛喝西南有銳末陀胡寔健國。其王聞法師從遠國來。皆遣貴臣拜請過國受供養。辭不行。使人往來再三。不得已而赴。王甚喜。乃陳金寶飲食施法師。法師皆不受而返。自縛喝南行。與慧性法師相隨入揭職國。東南入大雪山。行六百餘里出睹貨羅境入梵衍那國。國東西二千餘里。在雪山中。塗路艱危倍於淩磧之地。凝雲飛雪曾不暫霽。或逢尢甚之處則平途數丈。故宋王稱西方之難增冰峨峨飛雪千里卽此也。嗟乎若不爲眾生求無上正法者。寧有稟父母遺體而遊此哉。昔王遵登九折之阪。自云我爲漢室忠臣。法師今涉雪嶺求經。亦可謂如來眞子矣。如是漸到梵衍都城。有伽藍十餘所僧徒數千人。學小乘出世說部。梵衍王出迎延過宮供養。累日方出。彼有摩訶僧祇部學僧阿梨耶馱婆﹝唐言聖使﹞阿梨耶斯那﹝唐言聖軍﹞。並深知法相。見法師驚嘆。脂那遠國有如是僧。相引處處禮觀殷勤不已。王城東北山阿有立石像。髙百五十尺。像東有伽藍。伽藍東有鋀石釋迦立像。髙一百尺。伽藍內有佛入涅槃臥像。長一千尺。並裝嚴微妙。此東南行二百餘里。度大雪山至小川。有伽藍中有佛齒及劫初時獨覺齒。長五寸廣減四寸。復有金輪王齒。長三寸廣二寸。商諾迦縛娑﹝舊曰商那和修訛也﹞所持鐵缽。量可八九升。及僧伽胝衣赤絳色。其人五百身中陰生陰。恆服此衣從胎俱出。後變爲袈裟。因緣廣如別傳。如是經十五日出梵衍。二日逢雪迷失道路。至一小沙嶺遇獵人示道。度黑山至迦畢試境國。周四千餘里。北背雪山。王則剎利種也。明略有威統十餘國。將至其都王共諸僧並出城來迎。伽藍百餘所。諸僧相諍各欲邀過。所住有一小乘寺名沙落迦。相傳云。是昔漢天子子質於此時作也。其寺僧言。我寺本漢天子兒作。今從彼來。先宜過我寺。法師見其殷至。又同侶慧性法師是小乘僧。意復不欲居大乘寺。遂卽就停。質子造寺時。又藏無量珍寶於佛院東門南大神王足下。擬後修補伽藍。諸僧荷恩。處處屋壁圖畫質子之形。解安居日復爲講誦樹福。代代相傳於今未息。近有惡王貪暴欲奪僧寶。使人掘神足下。地便大動。其神頂上有鸚鵡鳥像。見其發掘振羽驚鳴。王及軍眾皆悉悶倒懼而還退。寺有窣堵波相輪摧毀。僧欲取寶修營。地還振吼無敢近者。法師旣至眾皆聚集。共請法師陳說先事。法師共到神所焚香告曰。質子原藏此寶擬營功徳。今開施用誠是其時。願鑑無妄之心。少戢威嚴之徳。如蒙許者奘自觀開。稱知斤數以付所司。如法修造不令虛費。惟神之靈願垂體察。言訖命人掘之夷然無患。深七八尺得一大銅器。中有黃金數百斤明珠數十顆。大眾歡喜無不嗟伏。法師卽於寺夏坐。其王輕藝羅信重大乘樂觀講誦。乃屈法師及慧性三藏於一大乘寺法集。彼有大乘三藏名秣奴若瞿沙﹝唐言如意聲﹞薩婆多部僧阿黎耶伐摩﹝唐言聖曹﹞彌沙塞部僧求那跋陀﹝唐言徳賢﹞。皆是彼之稱首。然學不兼通。大小各別。𨿽精一理終偏有所長。惟法師備識眾教。隨其來問各依部答。咸皆愜伏。如是五日方散。王甚喜以純錦五匹別施法師。以外各各有差。於沙落迦安居訖。其慧性法師重爲睹貨羅王請卻還。法師與別。東進行六百餘里越黑嶺。入北印度境至濫波國。國周千餘里。伽藍十所。僧徒皆學大乘。停三日。南行至一小嶺。嶺有窣堵波。是佛昔從南步行到此住立。後人敬戀故建玆塔。自斯以北境域皆號蔑戾車﹝唐言邊地﹞。如來欲有教化乘空往來不復履地。若步行時地便傾動故也。從此南二十餘里。下嶺濟河至那揭羅喝國﹝北印度境﹞。大城東南二里有窣堵波。髙三百餘尺。無憂王所造。是釋迦菩薩於第二僧祇遇然燈佛。敷鹿皮衣及布發掩泥得受記處。𨿽經劫壞此迹恆存。天散眾華常爲供養。法師至彼禮拜旋繞。傍有老僧爲法師說建塔因緣。法師問曰。菩薩布發之時。旣是第二僧祇。從第二僧祇。至第三僧祇。中間經無量劫。一一劫中世界有多成壞。如火災起時蘇迷盧山尙爲灰燼。如何此迹獨得無虧。答曰。世界壞時此亦隨壞。世界成時當其舊處迹現如本。且如蘇迷盧山壞已還有。在乎聖迹何得獨無。以此校之不煩疑也。亦爲名答。次西南十餘里有窣堵波。是佛買華處。又東南度沙嶺十餘里到佛頂骨城。城有重閣。第二閣中有七寶小塔。如來頂骨在中。骨周一尺二寸。發孔分明其色黃白。盛以寶函。但欲知罪福相者。摩香末爲泥以帛練裹隱於骨上隨其所得以定吉凶。法師卽得菩提樹像。所將二沙彌大者得佛像。小者得蓮華像。其守骨婆羅門歡喜。向法師彈指散花云。師所得甚爲希有。是表有菩提之分。復有髑髏骨塔。骨狀如荷葉。復有佛眼睛。睛大如柰。光明暉赫徹燭函外。復有佛僧伽胝。上妙細﹝疊﹡毛﹞所作。復有佛錫杖。白鐵爲環。栴檀爲莖。法師皆得禮拜盡其哀敬。因施金錢五十銀錢一千綺幡四口錦兩端法服二具。散眾雜華辭拜而出。又聞燈光城西南二十餘里有瞿波羅龍王所住之窟。如來昔日降伏此龍。因畱影在中。法師欲往禮拜。承其道路荒阻又多盜賊。二三年已來人往多不得見。以故去者稀疏。法師欲往禮拜。時迦畢試國所送使人貪其速還。不願淹畱。勸不令去。法師報曰。如來眞身之影億劫難逢。寧有至此不往禮拜。汝等且漸進。奘暫到卽來。於是獨去至燈光城。入一伽藍問訪途路。覓人相引無一肯者。後見一小兒云。寺莊近彼。今送師到莊。卽與同去到莊宿。得一老人知其處所。相引而發。行數里有五賊人拔刃而至。法師卽去帽現其法服。賊云。師欲何去。答欲禮拜佛影。賊云。師不聞此有賊耶。答云。賊者人也。今爲禮佛。𨿽猛獸盈衢奘猶不懼。況檀越之輩是人乎。賊遂發心隨往禮拜。旣至窟所。窟在石澗東壁。門向西。開窺之窈冥一無所睹。老人云。師直入觸東壁訖卻行五十步許。正東而觀影在其處。法師入信足而前可五十步。果觸東壁訖卻立。至誠而禮百餘拜。一無所見。自責障累悲號懊惚。更至心禮誦勝鬘等諸經贊佛偈頌。隨贊隨禮。復百餘拜。見東壁現如缽許大光。倏而還滅。悲喜更禮。復有槃許大光現。現已還滅。益增感慕。自誓若不見世尊影終不移此地。如是更二百餘拜。遂一窟大明見如來影皎然在壁。如開雲霧。忽睹金山。妙相熙融神姿晃昱。瞻仰慶躍不知所譬。佛身及袈裟並赤黃色。自膝已上相好極明。華座已下稍似微昧。膝左右及背後菩薩聖僧等影亦皆具有。見已遙命門外六人將火入燒香。比火至欻然佛影還隱。急令絕火更請方乃重現。六人中五人得見。一人竟無所睹。如是可半食頃了了明見。得申禮贊供散華香訖光滅。爾乃辭出。所送婆羅門歡喜嘆未曾有。云非師志誠願力之厚無致此也。窟門外更有眾多聖迹。說如別傳。相與歸還。彼五賊皆毀刀杖受戒而別。從此復與伴合。東南山行五百餘里至健陀邏國﹝舊云健陀衛訛也。北印度境也﹞。其國東臨信度河。都城號布路沙布羅。國多賢聖。古來作論諸師。那羅延天。無著菩薩。世親菩薩。法救。如意。脇尊者等。皆此所出也。王城東北有置佛缽寶臺。缽後流移諸國。今現在波刺拏斯國。城外東南八九里有畢缽羅樹。髙百餘尺。過去四佛。並坐其下。現有四如來像。當來九百九十六佛亦當坐焉。其側又有窣堵波。是迦膩色迦王所造。髙四百尺。基周一里半。髙一百五十尺。其上起金銅相輪二十五層中有如來舍利一斛。大窣堵波西南百餘步有白石像。髙一丈八尺。北面立。極多靈瑞。往往有人見像夜繞大塔經行。迦膩色迦伽藍東北百餘里。渡大河至布色羯羅伐底城。城東有窣堵波。無憂王所造。卽過去四佛說法處也。城北四五里伽藍內有窣堵波。髙二百餘尺。無憂王所立。卽釋迦佛昔行菩薩道時。樂行惠施。於此國千生爲王卽千生捨眼處。此等聖迹無量。法師皆得觀禮。自髙昌王所施金銀綾絹衣服等。所至大塔大伽藍處。皆分畱供養申誠而去。從此又到烏鐸迦漢荼城。城北陟履山川行六百餘里入烏仗那國﹝唐言苑。昔阿輪迦王之苑也。舊稱烏長訛也﹞夾蘇婆薩堵河。昔有伽藍一千四百所。僧徒一萬八千。今並荒蕪減少。其僧律儀傳訓有五部焉。一法密部。二化地部。三飲光部。四說一切有部。五大眾部。其王多居瞢揭釐城。人物丰盛。城東四五里有大窣堵波。多有奇瑞。是佛昔作忍辱仙人爲羯利王﹝唐言斗諍。舊曰歌利訛也﹞割截身體處。城東北二百五十里。入大山至阿波邏羅龍泉。卽蘇婆河之上源也。西南流其地寒冷春夏恆凍。暮卽雪飛。仍含五色。霏霏舞亂如雜華焉。龍泉西南三十餘里。水北岸磐石上有佛腳迹。隨人福願量有修短。是佛昔伏阿波邏羅龍時。至此畱迹而去。順流下三十餘里有如來濯衣石。袈裟條葉文相宛然。城南四百餘里至醯羅山。是如來昔聞半偈﹝舊曰偈梵文略也。或曰偈陀。梵文訛也。今從正宜云伽陀。伽陀唐言頌。有三十二言也﹞報藥叉之恩捨身下處。瞢揭釐城西五十里渡大河至慮醯呾迦﹝唐言赤﹞窣堵波。髙十餘丈。無憂王所造。是如來往昔作慈力王時。以刀刺身﹝饑﹣幾﹢卜﹞五藥叉處﹝舊云夜叉訛也﹞。城東北三十餘里至遏部多﹝唐言奇特﹞石窣堵波。髙三十尺。在昔佛於此爲人天說法。佛去後自然踴生此塔。塔西渡大河三四里至一精舍。有阿縛盧枳多伊濕伐羅菩薩像﹝唐言觀自在。合字連聲梵語如上分文而言卽阿縛盧枳多。譯曰觀。伊濕伐羅。譯曰自在。舊雲光世音。或觀世音。或觀世音自在。皆訛也﹞威靈極著。城東北聞說有人登越山谷逆上徙多河。塗路危險攀緣﹝糸﹡恆﹞繅踐躡飛梁。可行千餘里至達麗羅川。卽烏杖那舊都也。其川中大伽藍側有刻木慈氏菩薩像。金色莊嚴髙百餘尺。末田底加﹝舊曰末田地訛﹞阿羅漢所造。彼以神通力將匠人升睹史多天﹝舊曰兜率陀訛也﹞親觀妙相往來三返爾乃功畢。自烏鐸迦漢茶城南渡信渡河。河廣三四里流極淸急。毒龍惡獸多窟其中。有持印度奇寶名花及舍利渡者。船輒覆沒。渡此河至呾叉始羅國﹝北印度境﹞。其城北十二三里有窣堵波。無憂王所建。每放神光。是如來昔行菩薩道爲大國王。號戰達羅缽刺婆﹝唐言月光﹞。志求菩提捨千頭處。塔側有伽藍。昔經部師拘摩邏多﹝唐言童壽﹞。於此制造眾論。從此東南七百餘里聞有僧訶補羅國﹝北印度境﹞。又從呾叉始羅北界渡信度河。東南行二百餘里經大石門。是昔摩訶薩埵王子。於此捨身﹝饑﹣幾﹢卜﹞餓烏擇﹝音徒﹞七子處。其地先爲王子身血所染。今猶絳赤。艸木亦然。又從此東南山行五百餘里。至烏刺叉國。又東南登危險度鐵橋行千餘里至迦濕彌羅國﹝舊曰罽賓訛也﹞。其都城西臨大河。伽藍百所僧五千餘人。有四窣堵波。崇髙壯麗。無憂王所建。各有如來舍利斗餘。法師初入其境至石門。彼國西門也。王遣母弟將車馬來迎。入石門已歷諸伽藍。禮拜到一寺宿。寺名護瑟迦羅。其夜眾僧皆夢神人告曰。此客僧從摩訶脂那國來。欲學經印度。觀禮聖迹師稟未聞。其人旣爲法來。有無量善神隨逐現在於此。師等宿福爲遠人所慕。宜勤誦習令他贊仰。如何懈怠沈沒睡眠諸僧聞已各各驚寤。經行禪誦至旦。並來說其因緣禮敬逾肅。如是數日漸近王城。離可一由旬到達摩捨羅﹝唐言福捨王教所立使招延行旅給瞻貧乏也﹞。王率羣臣及都內僧詣福捨相迎羽從千餘人。幢蓋盈塗煙華滿路。旣至相見禮贊殷厚。自手以無量華供養散訖。請乘大象相隨而進。至都止闍耶因陀羅寺﹝寺王舅所立也﹞。明日請入宮供養。並命大徳僧稱等數十人食訖。王請開講令法師論難。觀之甚喜。又承遠來慕學尋讀無本。遂給書手二十人令寫經論。別給五人供承驅使。資待所須事事公給。彼僧稱法師者。髙行之人。戒禁淳潔思理淹深。多聞總持才睿神茂。而性愛賢重士。旣屬上賓盱衡延納。法師亦傾心咨稟曉夜無疲。因請講授諸論。彼公是時年向七十。气力已衰。慶逢神器乃勵力敷揚。自午已前講俱捨論。自午已後講順正理論。初夜後講因明聲明論。由是境內學人無不悉集。法師隨其所說領悟無遺。研幽擊節盡其神祕。彼公歡喜嘆賞無極。謂眾人曰。此脂那僧智力宏贍。顧此眾中無能出者。以其明懿足繼世親昆季之風。所恨生乎遠國不早接聖賢遺芳耳。時眾中有大乘學僧毗戍陀僧訶﹝唐言淨師子﹞辰那飯茶﹝唐言最勝親﹞薩婆多學僧蘇伽蜜多羅﹝唐言如來友﹞婆蘇蜜多羅﹝唐言世友﹞僧祇部學僧蘇利耶提婆﹝唐言日天﹞辰那呾邏多﹝唐言最勝救﹞。其國先來尙學。而此僧等皆道業堅貞才解英富比方僧稱𨿽不及。比諸人足有餘。旣見法師爲大匠褒揚。無不發憤難詰法師。法師亦明目酬對無所蹇滯。由是諸賢亦率慚服。其國先是龍池。佛涅槃後第五十年。阿難弟子末田底迦阿羅漢。教化龍王捨池立五百伽藍召諸賢聖於中住止。受龍供養。其後健陀羅國迦膩色迦王。如來滅後第四百年。因脇尊者請諸聖眾內窮三藏外達五明者。得四百九十九人。及尊者世友合五百賢聖。於此結集三藏。先造十萬頌鄔波第鑠論﹝舊曰優波提捨訛也﹞釋素呾纜藏﹝舊曰修多羅訛也﹞。次造十萬頌毗柰耶毗婆沙論。釋毗柰耶藏﹝舊曰毗耶訛也﹞。次造十萬頌阿毗達摩毗婆沙論。釋阿毗達摩藏﹝或曰阿毗曇訛也﹞。凡三十萬頌。九十六萬言。王以赤銅爲鍱鏤寫論文石函封記。建大窣堵波而儲其中。命藥叉神守護。奧義重明此之力也。如是停畱首尾二年。學諸經論禮聖迹已乃辭出。西南逾涉山澗行七百里至半笯﹝奴故﹞嗟國。從此東南行四百餘里至遏邏闍補羅國﹝北印度境﹞。從此東南下山渡水行七百餘里至礫迦國﹝北印度境﹞。自藍波至於此土。其俗旣住邊荒儀服語言稍殊印度。有鄙薄之風焉。自出曷邏闍補羅國。經三日渡栴達羅婆伽河﹝此雲月分﹞。到闍耶補羅城宿於外道寺。寺在城西門外。是時徒侶二十餘人。後日進到奢羯羅城。城中有伽藍。僧徒百餘人。昔世親菩薩於中制勝義諦論。其側有窣堵波。髙二百尺。是過去四佛說法之處。見有經行遺迹。從此出那羅僧訶城。東至波羅奢大林中逢羣賊五十餘人。法師及伴所將衣資劫奪都盡。仍揮刀驅就道南枯池欲總屠害。其池多有逢棘蘿蔓。法師所將沙彌遂映刺林。見池南岸有水穴堪容人過。私告法師。師卽相與透出。東南疾走可二三里。遇一婆羅門耕地告之被賊。彼聞驚愕。卽解牛與法師向村吹貝。聲鼓相命得八十餘人。各將器仗急往賊所。賊見眾人逃散各入林間。法師遂到池解眾人縛。又從諸人施衣分與。相攜投村宿。諸人悲泣。猶法師笑無憂戚。同侶問曰。行路衣資賊掠俱盡。惟餘性命僅而獲存。困獘艱危理極於此。所以卻思林中之事不覺悲傷。法師何因不共憂之倒爲欣笑。答曰。居生之貴惟乎性命。性命旣在余何所憂。故我土俗書云。天地之大寶曰生。生之旣在則大寶不亡。小小衣資何足憂吝。由是徒侶感悟其澄陂之量渾之不濁如此。明日到礫迦國東境至一大城。城西道北有大庵羅林。林中有一七百歲婆羅門。及至觀之可三十許。質狀魁梧神理淹審。明中百諸論善吠陀等書。有二侍者各百餘歲。法師與相見延納甚歡。又承被賊。卽遣一侍者命城中信佛法人令爲法師造食。其城有數千戶。信佛者蓋少。宗事外道者極多。法師在迦濕彌羅時。聲譽已遠諸國皆知。其使乃徧城中告唱云。支那國僧來。近處被賊衣服總盡。諸人宜共知時。福力所感遂使邪黨革心。有豪傑等三百餘人。聞已各將斑﹝疊﹡毛﹞布一端並奉飲食恭敬而至。俱積於前拜跪問訊。法師爲咒願並說報應因果。令諸人等皆發道意。棄邪歸正。相對笑語舞躍而還。長年嘆未曾有。於是以﹝疊﹡毛﹞布分給諸人。各得數具。衣直猶用之不盡。以五十端布奉施長年。仍就停一月學經百論廣百論。其人是龍猛弟子。親得師承說甚明淨。又從此東行五百餘里至那僕底國。詣突捨薩那寺。有大徳毗膩多缽臘婆﹝此云調伏光。卽北印度王子﹞。好風儀善三藏。自造五蘊論釋惟識三十論釋。因住十四月學對法論顯宗論理門論等。大城東南行五十餘里至答秣蘇伐那僧伽藍﹝唐言闇林﹞。僧徒三百餘人。學說一切有部。賢劫千佛皆當於此地集人天說法。釋迦如來涅槃後第三百年中有迦多衍那﹝舊曰迦旃延訛也﹞論師。於此制發智論。從此東北行百四五十里至闍爛達那國﹝北印度境﹞。入其國詣那伽羅馱那寺。有大徳旃達羅伐摩﹝此雲月冑﹞。善究三藏。因就停四月學眾事分毗婆沙。從此東北行登履危險行七百餘里。至屈﹝居勿反﹞露多國﹝北印度境﹞。自屈露多國南行七百餘里。越山濟河至設多圖盧國﹝北印度境﹞。從此西南行八百餘里。至波理夜呾羅國﹝中印度境﹞。從此東行五百餘里。至秣兔羅國﹝中印度境﹞。釋迦如來諸聖弟子舍利子等遺身窣堵波謂舍利子﹝舊曰捨梨子。又曰舍利弗。皆訛也﹞沒特伽羅子﹝舊曰目乾連。訛也﹞等塔皆現在。咀麗衍尼弗呾羅﹝唐言滿慈子。舊曰彌多羅尼子。訛略也﹞。優婆釐。阿難陀。羅怙羅﹝舊曰羅睺羅。又曰羅云皆訛也﹞及曼殊室利﹝唐言妙吉祥。舊曰濡首。又曰文殊師利。又言曼殊屍利。譯曰妙徳訛也﹞。如是等諸窣堵波。每歲修福之日。僧徒相率隨所宗事而修供養。阿毗達摩眾供養舍利子。習定之徒供養沒特伽羅子。誦持經者供養滿慈子。學毗柰耶。眾供養優波釐。諸比丘尼供養阿難。未受具戒者供養羅怙羅。學大乘者供養諸菩薩。城東五六里至一山伽藍。尊者烏波鞠多﹝唐言近護﹞之所建也。其中爪發舍利。伽藍北巖有石室。髙二十餘尺。廣三十餘尺四寸。細籌塡積其內。尊者近護說法悟道夫妻俱證阿羅漢果者。乃下一籌。單己及別族者𨿽證不記。從此東北行五百餘里。至薩他泥濕伐羅國﹝中印度境﹞。又東行四百餘里。至祿勒那國﹝中印度境﹞。東臨殑伽河。北背大山。閻牟那河。中境而流。又河東行八百餘里。至殑伽河源。廣三四里。東南流入海處。廣十餘里。其味甘美細沙隨流。彼俗書記謂之福水。就中沐浴罪亹銷除。啜波﹝口﹡敕﹞流則殃災殄滅。沒而死者卽生天受福。愚夫愚婦常集河濱。皆外道邪言無其實也。後提婆菩薩示其正理。方始停絕。國有大徳。名闍耶鞠多。善閒三藏。法師遂住一冬半春。就聽經部毗婆沙訖。渡河東岸至秣底補羅國。其王戍陀羅種也。伽藍十餘所。僧徒八百餘人。皆學小乘一切有部。大城南四五里有小伽藍。僧徒五十餘人。昔瞿拏缽剌婆﹝唐言徳光﹞論師。於此作辯眞等論凡百餘部。論師是缽伐多國人。本習大乘。後退學小。時提婆犀那﹝唐言天軍﹞阿羅漢。往來睹史多天。徳光願見慈氏決諸疑滯。請天軍以神力接上天宮。旣見慈氏揖而不禮。言我出家具戒。慈氏處天同俗禮敬非宜。如是往來三返皆不致禮。旣我慢自髙。疑亦不決。徳光伽藍南三四里有伽藍。僧二百餘人。並小乘學。是眾賢論師壽終處。論師本迦濕彌羅國人。博學髙才明一切有部毗婆沙。時世親菩薩亦以睿智多聞。先作阿毗達摩俱捨論。破毗婆沙師所執。理奧文華。西域學徒莫不贊仰。爰至鬼神亦皆講習。眾賢覽而心憤。又十二年覃思作俱捨雹論二萬五千頌八十萬言造訖欲與世親面定是非。未果而終。世親後見其論嘆有知解。言其思力不減毗婆沙之眾也。𨿽然甚順我義宜名順正理論。遂依行焉。眾賢死後。於庵沒羅林中起窣堵波。今猶見在。林側又有窣堵波。是毗末羅蜜多羅﹝唐言無垢稱﹞論師遺身處。論師迦濕彌羅國人。於說一切有部出家。遊五印度學窮三藏。將歸本國。塗次眾賢之塔。悲其著述未及顯揚奄便逝歿。因自誓更造諸論破大乘義。滅世親名。使論師之旨永傳遐代。說此語已心智狂亂。五舌重出徧體血流。自知此苦原由惡見。裁書懺悔。勸諸同侶勿謗大乘。言終气絕。當死之處地陷爲坑。其國有大徳名蜜多斯那。年九十卽徳光論師弟子。善閒三藏。法師又半春一夏。就學薩婆多部怛埵三弟鑠論﹝唐言辯眞論。二萬五千頌徳光所造也﹞隨發智論等。又從此北行三百餘里。至婆羅吸摩補羅國﹝中印度﹞。又此東南行四百餘里。至醯掣怛羅國﹝中印度﹞。又南行二百餘里渡殑伽河。西南至毗羅那拏國﹝中印度境﹞。又東行二百餘里至劫比他國﹝中印度﹞。城東二十餘里有大伽藍。院內有三寶階。南北列面東西下。是佛昔於忉利天爲摩耶夫人說法訖歸贍部洲下處。中是黃金。左是水精。右是白銀。如來起善法堂。將諸天眾躡中階而下。大梵天王執白拂履銀階處右。天帝釋持寶蓋蹈水精階居左。是時百千天眾諸大菩薩陪隨而下。自數百年前猶有階級。今並淪沒。後王戀慕壘磚石擬其狀。飾以雜寶。見髙七十餘尺。上起精舍。中有石佛像。左右有釋梵之像。並仿先儀式彰如在。傍有石柱髙七丈。無憂王所立。傍有石基長五十餘步。髙七尺。是佛昔經行處。從此西北行二百里至羯若鞠闍國﹝唐言曲女城。中印度﹞。國周四千里。都城西臨殑伽河。長二十餘里。廣五六里。伽藍百餘所。僧徒萬餘人。大小俱學。其王吠奢種也。字曷利沙伐彈那﹝唐言喜增﹞。父字波羅羯邏伐彈那﹝唐言作增﹞。先兄字遏羅闍伐彈那﹝唐言王增﹞。喜增在位仁慈。國人稱詠。時東印度羯羅拏蘇伐剌那﹝唐言金耳﹞國設賞迦王﹝唐言同上﹞。惡其明略而爲鄰患。乃誘而害之。大臣婆尼﹝唐言明了﹞及羣僚等。悲蒼生之無主。共立其弟尸羅阿疊多﹝唐言戒日﹞統承宗廟。王雄姿秀傑算略宏遠。徳動天地義感人神。遂能雪報兄仇牢籠印度。威風所及禮教所沾。無不歸徳。天下旣定黎庶斯安。於是戢武韜戈營樹福業。敕其境內無得殺生。凡厥元元普令斷肉。隨有聖迹皆建伽藍。歲三七日徧供眾僧。五年一陳無遮大會。府庫所積並充檀捨。詳其所行須達拏之流矣。城西北有窣堵波。髙二百餘尺。東南六七里殑伽河南有窣堵波。髙二百餘尺。並無憂王所造。皆是佛昔說法處也。法師入其國。到跋達邏毗訶𨿽寺住三月依毗離耶犀那三藏讀佛使毗婆沙。日冑毗婆沙訖大唐大慈恩寺三藏法師傳卷第二大唐大慈恩寺三藏法師傳卷第三

沙門慧立本釋彥悰箋

起阿逾陀國終伊爛拏國自此東南行六百餘里渡殑伽河。南至阿逾陀國﹝中印度﹞。寺百餘所。僧徒數千人。大小乘兼學。大城中有故伽藍。是伐蘇槃度菩薩﹝唐言世親。舊曰婆藪槃豆。譯爲天親訛也﹞於此制大小乘論。及爲眾講處。城西北四五里臨殑伽河岸。大伽藍中有窣堵波。髙二百餘尺。無憂王所建。佛昔三月說法處。其傍又有過去四佛經行處。城西南五六里有故伽藍。是阿僧伽菩薩說法處。菩薩夜升睹史多天。於慈氏菩薩所受瑜伽論莊嚴大乘論中邊分別論。晝則下天爲眾說法。阿僧伽亦名無著。卽健陀邏國人也。佛滅度後一千年中出現於世。從彌沙塞部出家。後信大乘。弟世親菩薩於說一切有部出家。後信大乘。兄弟皆稟明聖之器。含著述之才。廣造諸論解釋大乘。爲印度宗匠。如攝大乘論顯揚聖教對法惟識俱捨論等。皆其筆也。法師自阿逾陀國禮聖迹。順殑伽河。與八十餘人同船東下欲向阿耶穆佉國。行可百餘里。其河兩岸皆是阿輸迦林非常深茂。於林中兩岸各有十餘船賊。鼓桌迎流一時而出。船中驚擾投河者數人。賊遂擁船向岸。令諸人解脫衣服搜求珍寶。然彼羣賊素事突伽天神。每於秋中覓一人質狀端美。殺取肉血用以祠之。以祈嘉福。見法師儀容偉麗體骨當之。相顧而喜曰。我等祭神時欲將過不能得人。今此沙門形貌淑美。殺用祠之豈非吉也。法師報。以奘穢陋之身得充祠祭。實非敢惜。但以遠來意者欲禮菩提樹像耆闍崛山。並請問經法。此心未遂。檀越殺之恐非吉也。船上諸人皆共同請。亦有願以身代。賊皆不許。於是賊帥遣人取水。於花林中除地設壇和泥塗掃。令兩人拔刀牽法師上壇欲卽揮刃。法師顏無有懼。賊皆驚異。旣知不免。語賊。願賜少時莫相逼惱。使我安心歡喜取滅。法師乃專心睹史多宮念慈氏菩薩。願得生彼。恭敬供養受瑜伽師地論。聽聞妙法成就通慧。還來下生教化此人。令修勝行舍諸惡業。及廣宣諸法利安一切。於是禮十方佛正念而坐。注心慈氏無復異緣。於心想中若似登蘇迷盧山。越一二三天見睹史多宮慈氏菩薩處妙寶臺天眾圍繞。此時身心歡喜。亦不知在壇不憶有賊。同伴諸人發聲號哭。須臾之間黑風四起折樹飛沙。河流湧浪船舫漂覆。賊徒大駭。問同伴曰。沙門從何處來。名字何等。報曰。從支那國來求法者此也。諸君若殺得無量罪。且觀風波之狀。天神已嗔。宜急懺悔。賊懼相率懺謝稽首歸依。時亦不覺。賊以手觸。爾乃開目謂賊曰。時至耶。賊曰。不敢害師。願受懺悔。法師受其禮謝。爲說殺盜邪祠諸不善業。未來當受無間之苦。何爲電光朝露少時之身。作阿僧企耶長時苦種。賊等叩頭謝曰。某等妄想顚倒爲所不應爲事所不應事。若不逢師福徳感動冥只。何以得聞啟誨。請從今日已去卽斷此業。願師證明。於是遞相勸告。收諸劫具總投河流。所奪衣資各還本主。並受五戒。風波還靜。賊眾歡喜頂禮辭別。同伴敬嘆轉異於常。遠近聞者莫不嗟怪。非求法殷重何以致玆。從此東行三百餘里。渡殑伽河。北至阿耶穆佉國﹝中印度﹞。從此東南行七百餘里渡殑伽河南閻牟那河。北至缽羅耶伽國﹝中印度﹞。城西南瞻博迦花林中有窣堵波。無憂王所造。是佛昔降外道處。其側有伽藍。是提婆菩薩作廣百論挫小乘外道處。大城東兩河交處。其西有墠周十四五里土地平正。自古已來諸王豪族仁慈惠施皆至於此。因號其處爲大施場。今戒日王亦繼斯軌。五年積財七十五日散施。上從三寶下至孤窮無不悉施。從此西南入大林多逢惡獸野象。經五百餘里至憍賞彌國﹝舊曰俱睒彌訛。中印度﹞。伽藍十餘所。僧徒三百餘人。城內故宮中有大精舍。髙六十餘尺。有刻檀佛像上懸石蓋。鄔陀衍那王﹝唐言出愛。舊云優塡王訛﹞之所造也。昔如來在忉利天經夏爲母說法。王思慕乃請目連。將巧工升天觀佛尊顏容止。還以紫檀雕刻以像眞容。世尊下來時像迎佛卽此也。城南有故宅是瞿史羅﹝舊曰瞿師羅訛﹞長者故居也。城南不遠有故伽藍。卽長者之園地。中有窣堵波。髙二百餘尺。無憂王所造。次東南重閣。是世親造惟識論處。次東庵沒羅林有故基。是無著菩薩作顯揚論處。從此東行五百餘里至鞞索迦國。伽藍二十餘所。僧三千許人。學小乘正量部。東南道左有大伽藍。是昔提婆設摩阿羅漢造識身足論說無我人。瞿波阿羅漢作聖教要實論說有我人。因此法執遂深諍論。又是護法菩薩七日中摧伏小乘一百論師處。其側又有如來六年說法處。有一樹髙七十餘尺。昔佛因淨齒棄其餘枝。遂植根繁茂至今。邪見之徒數來殘伐。隨伐隨生榮茂如本。從此東北行五百餘里至室羅伐悉底國﹝舊曰捨衛訛也﹞。周六千餘里。伽藍數百。僧徒數千。並學正量部。佛在時缽羅斯那恃多﹝唐言勝軍舊曰波斯匿訛﹞王所居都也。城內有王殿故基。次東不遠有故基上建窣堵波。勝軍王爲佛造大講堂處。次復有塔。是佛姨母缽羅闍缽底﹝唐言生主。舊曰波闍波提訛也﹞比丘尼精舍。次東有塔是蘇達多﹝唐言樂施。舊曰須達訛也﹞故宅。宅側有大窣堵波。是鴦窶利摩羅﹝舊曰央崛摩羅訛也﹞捨邪之處。城南五六里有逝多林﹝唐曰言勝林。舊曰祇陀訛也﹞。卽給孤獨園也。昔爲伽藍今已頹毀。東門左右各建石柱。髙七十餘尺。無憂王所立諸屋並盡。獨一磚室在。中有金像。昔佛升天爲母說法。勝軍王心生戀慕。聞出愛王刻檀爲像因造此也。伽藍後不遠。是外道梵志殺婦謗佛處。伽藍東百餘步有大深坑。是提婆達多以毒藥害佛。生身入地獄處。其南復有大坑。瞿伽梨比丘謗佛生身入地獄處。坑南八百餘步。是戰遮婆羅門女謗佛生身入地獄處。凡此三坑窺不見底。伽藍東七十餘步有精舍髙大。中有佛像東面坐。如來昔共外道論議處。次東有天祠量等精舍。日光移轉天祠影不及精舍。精舍影常覆天祠。次東三四里有窣堵波。是舍利子與外道論議處。大城西北六十餘里有故城。是賢劫中人壽二萬歲時。迦葉波佛父城也。城南是佛成正覺已初見父處。城北有塔。塔有迦葉波佛全身舍利。並無憂王所立。從此東南行八百餘里。至劫比羅伐窣堵國﹝舊曰迦毗羅衛國﹞。國周四千餘里。都城十餘里並皆頹毀。宮城周十五里。壘磚而成極牢固。內有故基。淨飯王之正殿。上建精舍。中作王像。次北有故基。是摩耶夫人之寢殿。上建精舍。中作夫人之像。其側有精舍。是釋迦菩薩降神母胎處。中作菩薩降生之像。上坐部云。菩薩以嗢怛羅頞娑荼月三十日夜降神母胎。當此五月十五日。諸部則以此二十三日。當此五月八日。東北有窣堵波。阿私陀仙相太子處。於城左右有太子共諸釋種捔力處。又有太子乘馬逾城處。及先於四門見老病死及沙門。厭離世間回駕處。從此東行荒林五百餘里至藍摩國﹝中印度﹞。居人稀少。故城東南有磚窣堵波。髙五十餘尺。如來涅槃後。此國先王分得舍利還而造也。每放光明。其側有龍池。龍數變身爲人繞塔行道。野象銜花常來供養。其側不遠有伽藍。以沙彌知寺任。相傳昔有苾芻招命同學遠來禮拜。見野象銜花安置塔前。復以牙芟艸以鼻灑水。眾見無不感嘆。有一苾芻便捨大戒。願畱供養。謂眾人曰。象是畜生猶知敬塔獻花灑掃。我居人類依佛出家。豈可目睹荒殘不供事也。卽辭眾住結宇疏池種花植果。𨿽涉寒暑不以勞惓。鄰國聞之各捨財寶共建伽藍仍卽屈知僧務。自此相承遂爲故事矣。沙彌伽藍東大林中行百餘里有窣堵波。無憂王所建。是太子逾城至此解寶衣天冠髻珠付闡鐸迦﹝舊曰車匿訛﹞還處也。及剃髮皆有塔記出此林已至拘屍那揭羅國。處極荒梗。城內東北隅有窣堵波。無憂王所建。準陀故宅﹝舊曰純陀訛﹞。宅中有井。將營獻供時鑿也。水猶澄映。城西北三四里渡阿恃多伐底河﹝唐言無勝。舊曰阿利跋提河訛﹞。河側不遠至娑羅林。其樹似槲而皮靑葉白甚光潤。四雙齊髙。卽如來涅槃處也。有大磚精舍。中有如來涅槃之像。北首而臥。傍有大窣堵波髙二百餘尺。無憂王所造。又立石柱記佛涅槃事。不書年月。相傳云。佛處世八十年。以吠捨佉月後半十五日入涅槃。當此二月十五日。說一切有部復云。佛以迦剌底迦月後半入涅槃。當此九月八日。自涅槃已來。或云千二百歲或千三百或千五百。或云過九百未滿千年。又如來坐金棺爲母說法。出臂問阿難。現足示迦葉。香木焚身八王分骨。皆有塔記。從此復大林中經五百餘里至婆羅痆斯國﹝音女點反﹞。國周四千餘里。都城西臨殑伽河。長十餘里。廣五六里。伽藍三十餘所僧二千餘人。學小乘一切有部。渡婆羅痆斯河東北行十餘里。至鹿野伽藍。臺觀連雲長廊四合。僧徒一千五百人。學小乘正量部。大院內有精舍。髙百餘尺。石階磚龕層級百數。皆隱起黃金佛像。室中有鋀石佛像。量等如來身作轉法輪狀。精舍東南有石窣堵波。無憂王所建。髙百餘尺。前有石柱。髙七十餘尺。是佛初轉法輪處。其側有梅怛麗﹝唐言慈氏。舊曰彌勒訛也﹞菩薩受記處。次西有窣堵波。是佛昔爲護明菩薩。於賢劫中人壽二萬歲時。迦葉波佛所受記處。釋迦受記南有過去四佛經行處長五十餘步髙七尺。以靑石積成。上有四佛經行之像。伽藍西有如來澡浴池。又有滌器池。又有浣衣池。並神龍守護無人穢觸。池側有窣堵波。佛修菩薩行時。爲六牙白象施獵師牙處。又爲鳥時。與獼猴白象約尼拘律樹定長幼巡行化人處。又作鹿王。又度憍陳如等五人處。從此順殑伽河流。東行三百餘里至戰主國。從此東北渡殑伽河。行百四五十里。至吠捨釐國﹝舊曰毗捨離訛﹞。國周五千餘里。土壤良沃多庵沒羅果茂遮果。都城荒毀。故基周六七十里。居人甚少。宮城西北五六里有一伽藍。旁有窣堵波。是佛昔說毗摩羅詰經處。次東北三四里有窣堵波。是毗摩羅詰故宅。其宅尙多靈異。去此不遠有一室。積石所作。是無垢稱現疾說法處。其側亦有寶積故宅。庵摩羅女故宅。次北三四里有窣堵波。是佛將往拘屍那國般涅槃。天人隨從佇立處。次西復有佛最後觀吠捨釐處。次南又有庵摩羅女持園施佛處。又有佛許魔王涅槃處。從吠捨釐南境去殑伽河百餘里到吠多補羅城。得菩薩藏經。又南渡殑伽河至摩揭陀國﹝舊曰摩伽陀訛﹞。周五千餘里。俗土崇學重賢。伽藍五十餘所。僧萬餘人。多大乘學。河南有故城。周七十餘里。𨿽復荒頹猶有雉堞。昔人壽無量歲時。號拘蘇摩補羅城﹝唐言香花宮城﹞。王宮多花。故致此號。復至人壽數千歲時。更名波吒釐子城﹝舊曰熙連弗邑訛﹞。復約波吒釐樹爲名。至佛涅槃後第一百年有阿輸迦王﹝唐言無憂王舊曰阿育王。訛也﹞。卽頻毗娑羅王﹝唐言影堅﹞之曾孫也。自王捨城遷都來此。年代﹝窪﹣圭﹢帚﹞遠今惟故基。伽藍數百存者二三。故宮北臨殑伽河爲小城。城有千餘家。宮北有石柱。髙數十尺。無憂王作地獄處。法師在小城停七日巡禮聖迹。地獄南有窣堵波。卽八萬四千之一也。王以人功建立。中有如來舍利一斗。每放神光。次有精舍。捨中有如來所履石。石上有佛雙迹。長一尺八寸。廣六寸。兩足下有千輻輪相。十指端有萬字花文及瓶魚等。皎然明著。是如來將入涅槃。發吠捨釐至此。於河南岸大方石上立。顧謂阿難。此是吾最後。望金剛座及王捨城所畱之迹也。精舍北有石柱髙三十餘尺。書記無憂王三以贍部洲施佛法僧。三以珍寶贖嗣也。故城東南有屈吒阿濫摩﹝唐言雞園﹞僧伽藍故基。無憂王所造。是召千僧四事供養處。是等聖迹凡停七日禮拜方徧。又西南行六七由旬至低羅磔迦寺。寺有三藏數十人。聞法師至皆出迎引。從此又南行百餘里到菩提樹。樹垣壘磚髙峻極固。東西長南北稍狹。正門東對尼連禪河。南門接大花池。西帶險固。北門通大伽藍。其內聖迹連接。或精舍。或窣堵波。並諸王大臣豪富長者。慕聖營造用爲旌記。正中有金剛座。賢劫初成。與大地俱起。據三千大千之中。下極金輪上齊地際。金剛所成。周百餘步。言金剛者取其堅固難壞能沮萬物。若不依本際則地不能停。若不以金剛爲座。則無地堪發金剛定。今欲降魔成道必居於此。若於餘地地便傾昃。故賢劫千佛皆就此焉。又成道之處。亦曰道場。世界傾搖獨此不動。一二百年來眾生薄福。往菩提樹不見金剛座。佛涅槃後。諸國王以兩軀觀自在菩薩像。南北標界。東向而坐。相傳此菩薩身沒不現佛法當盡。今南邊菩薩已沒至胸。其菩提樹卽畢缽羅樹也。佛在時髙數百尺。比頻爲惡王誅伐今可五丈餘。佛坐其下成無上等覺。因謂菩提樹。樹莖黃白枝葉靑潤。秋冬不凋。惟至如來涅槃日。其葉頓落。經宿還生如本。每至是日諸國王與臣僚共集樹下。以乳灌洗然燈散花。收葉而去。法師至禮菩提樹及慈氏菩薩所作成道時像。至誠瞻仰訖五體投地。悲哀懊惱自傷嘆言。佛成道時不知漂淪何趣。今於像季方乃至斯。緬惟業障一何深重。悲淚盈目。時逢眾僧解夏遠近輻湊數千人。觀者無不鳴噎。其處一逾繕那聖迹充滿。停八九日禮拜方徧。至第十日那爛陀寺眾差四大徳來迎。卽與同去。行可七逾繕那至寺莊。莊是尊者目連本生之村。至莊食須臾。更有二百餘僧。與千餘檀越將幢蓋花香復來迎引。贊嘆圍繞入那爛陀。旣至合眾都集。法師共相見訖。於上座頭別安牀命法師坐。徒眾亦坐。坐訖遣維那擊犍稚唱。法師住寺。寺中一切僧所畜用法物道具。咸皆共同。仍差二十人非老非少閒解經律威儀齊整者。將法師參正法藏。卽戒賢法師也。眾共尊重不斥其名號爲正法藏。於是隨眾入謁。旣見方事師資務盡其敬。依彼儀式膝行肘步。嗚足頂禮問訊贊嘆訖。法藏令廣敷牀座命法師及諸僧坐。坐訖問法師從何處來。報曰。從支那國來欲依師學瑜伽論。聞已啼泣。喚弟子佛陀跋陀羅﹝唐言覺賢﹞。卽法藏之侄也。年七十餘博通經論善於言談。法藏語曰。汝可爲眾說我三年前病惱因緣。覺賢聞已啼泣捫淚而說昔緣云。和上昔患風病。每發手足拘急如火燒刀刺之痛。乍發乍息。凡二十餘載。去三年前。苦痛尢甚。厭惡此身欲不食取盡。於夜中夢三天人。一黃金色。二琉璃色。三白銀色。形貌端正儀服輕明。來問和上曰。汝欲棄此身耶。經云。說身有苦不說厭離於身。汝於過去曾作國王。多惚眾生故招此報。今宜觀省宿愆至誠懺悔。於苦安忍勤宣經論。自當銷滅。直爾厭身。苦終不盡。和上聞已至誠禮拜。其金色人指碧色者。語和上曰。汝識不。此是觀自在菩薩。又指銀色曰。此是慈氏菩薩。和上卽禮拜慈氏問曰。戒賢常願生於尊處。不知得不。報曰。汝廣傳正法後當得生。金色者自言。我是曼殊室利菩薩。我等見汝空欲捨身不爲利益。故來勸汝當依我語顯揚正法瑜伽論等徧及未聞。汝身卽漸安隱勿憂不差。有支那國僧。樂通大法欲就汝學。汝可待教之。法藏聞已。禮拜報曰。敬依尊教。言已不見。自爾已來和上所苦瘳除。僧眾聞者莫不稱嘆希有。法師得親承斯記悲喜不能自勝。更禮謝曰。若如所說。玄奘當盡力聽習。願尊慈悲攝受誨教。法藏又問。法師汝在路幾年。答三年。旣與昔夢符同。種種誨諭令法師歡喜。以申師弟之情。言訖辭出。向幼日王院安置於覺賢房第四重閣。七日供養已更安置上房。在護法菩薩房北加諸供給。日得贍步羅果一百二十枚。檳榔子二十顆。豆蔻二十顆。龍腦香一兩。供大人米一升其米大於烏豆。作飯香鮮。余米不及。惟摩揭陀國有此粳米。余處更無。獨供國王及多聞大徳故號爲供大人米月給油三升酥乳等。隨日取足。淨人一人婆羅門一人免諸僧事行乘象輿。那爛陀寺主客萬僧預此供給。添法師合有十人。其遊踐殊方見禮如此。那爛陀寺者此云施無厭寺。耆舊相傳。此伽藍南庵沒羅園中有池。池有龍名那爛陀。傍建伽藍。故以爲號。又云。是如來昔行菩薩道時。爲大國王建都此地。憐湣孤窮常行惠捨物。念其恩故號其處爲施無厭也。地本庵沒羅長者園。五百商人以十億金錢買以施佛。佛於此處三月說法。商人多有證果。佛涅槃後此國先王鑠伽羅阿疊多﹝唐言帝日﹞敬戀佛故造此伽藍。王崩後其子佛陀鞠多王﹝唐言覺護﹞纂承鴻業。次南又造伽藍。至子怛他揭多王﹝唐言如來﹞次東又造伽藍。至子婆羅阿疊多﹝唐言幼日﹞。次東北又建伽藍。後見聖僧從此支那國往赴其供。心生歡喜捨位出家。其子伐闍羅﹝唐言金剛﹞嗣位。次北又建伽藍。其後中印度王。於側又造伽藍。如是六帝相承各加營造。又以磚壘其外合爲一寺。都建一門。庭序別開。中分八院。寶臺星列瓊樓嶽峙。觀竦煙中。殿飛霞上。生風雲於戶牖。交日月於軒檐。加以淥水逶迆靑蓮菡萏。羯尼花樹暉煥其間。庵沒羅林森疏其外。諸院僧室皆四重。重閣虯棟虹梁繡櫨。朱柱雕楹鏤檻玉礎文﹝木﹡﹝奐﹣大﹞／比﹞。甍接瑤暉榱連繩彩。印度伽藍數乃千萬。壯麗崇髙此爲其極。僧徒主客常有萬人。並學大乘兼十八部。爰至俗典吠陀等書因明聲明醫方術數。亦俱研習。凡解經論二十部者。一千餘人。三十部者。五百餘人。五十部者。並法師十人。惟戒賢法師一切窮覽。徳秀年耆爲眾宗匠。寺內講座日百餘所。學徒修習無棄寸陰。徳眾所居自然嚴肅。建立已來七百餘載。未有一人犯譏過者。國王欽重捨百餘邑充其供養。邑二百戶日進粳米酥乳數百石。由是學人端拱無求而四事自足。藝業成就斯其力焉。法師於那爛陀寺安置。已向王捨城觀禮聖迹。王捨舊城彼云矩奢揭羅補羅城﹝唐言上茅宮城﹞。城處摩揭陀國之中。古昔君王多住其內。其地又生好香茅故取爲稱。四面皆山峻峭如削。西通小徑北有大門。東西長南北狹。周一百五十餘里。其內更有小城基周三十餘里。羯尼迦樹處處成林。發萼開榮四時無間。葉如金色。宮城北門外有窣堵波。是提婆達多與未生怨王放護財醉象欲害佛處。此東北有窣堵波。是舍利子聞阿濕婆恃苾芻說法證果處。次北不遠有大深坑。是室利鞠多﹝唐言勝密﹞受外道邪言。以火坑毒飯欲害佛處。次火坑東北山城之曲有窣堵波。是時縛迦大醫﹝舊曰耆婆訛也﹞於此爲佛造說法堂處。其側現有時縛迦故宅。宮城東北行十四五里。至姞栗陀羅矩吒山﹝唐言鷲峯。亦云鷲臺。舊曰耆闍崛山訛也﹞。其山連崗北嶺隆崛特髙。形如鷲鳥。又狀髙臺。故取爲稱。泉石淸奇林樹森郁。如來在世多居此山說法華大般若等無量眾經。山城北門行一里餘至迦蘭陀竹圍。今現有磚室。如來在昔多居其中制諸戒律。園主名迦蘭陀。先以此園施諸外道。後見佛又聞深法。恨不以園得施如來。時地神知其意。爲現災怪怖諸外道。逐之令出。告曰。長者欲以園施佛。汝宜速去。外道含怒而出。長者歡喜建立精舍訖。躬往請佛。佛爲受之。竹園東有窣堵波。阿闍多設咄路王﹝唐言未生怨。舊曰阿闍世訛也﹞之所建。如來涅槃後諸王共分舍利。未生怨王得已將歸立塔供養。無憂王發心欲徧造諸塔。開取舍利尙畱少許。今每放光明。竹園西南行五六里山側有別竹林。中有大石室。是尊者摩訶迦葉波。於此與九百九十九大阿羅漢。如來涅槃後結集三藏處。當結集時無量聖眾雲集。迦葉告曰。眾中自知具三明六通總持如來一切法藏無錯謬者住。餘各隨所安。時簡得九百九十九人。阿難在於學地。迦葉語阿難。汝漏未盡勿污淸眾阿難慚愧而出。一夜勤修斷三界結成阿羅漢。還來叩門。迦葉問曰。汝結盡耶。答曰然。復曰。若結盡者不勞開門隨意所入。阿難乃從戶隙而入禮拜僧足。迦葉執其手曰。我欲汝除斷諸漏證聖果故驅逐汝出。汝當知之。勿以爲恨。阿難曰。若懷恨者豈名結盡。於是禮謝而坐。卽初安居十五日時也。迦葉語阿難曰。如來常於眾中稱汝多聞總持諸法。汝可升座爲眾誦素呾纜藏。卽一切經也。阿難承命而起向佛般涅槃山。方作禮訖升坐誦經。諸眾隨口而錄。錄訖。又命優波離誦毗柰耶藏。卽一切戒律也。誦訖。迦葉波自誦阿毗達摩藏。卽一切論議。經兩三月安居中集三藏訖。書之貝葉方徧流通。諸聖相謂曰。我等集此名報佛恩。今日得聞斯其力也。以大迦葉僧中上座。因名上座部。又此西二十里有窣堵波。無憂王所建。卽大眾部共集之處。諸學無學數千人。大迦葉結集時不預者。共集此中。更相謂曰。如來在日同一師學。世尊滅度驅簡我等。我等豈不能結集法藏報佛恩耶。復集素怛纜藏。毗柰耶藏。阿毗達摩藏。雜集藏。禁咒藏。別爲五藏。此中凡聖同會。因謂之大眾部。次東北三四里至曷羅闍姞利呬多城﹝唐言王捨城﹞。外郭已壞內城猶峻。周二十餘裏面有一門。初頻毗娑羅王居上茅宮時。百姓殷稠居家鱗接。數遭火災乃立嚴制。有不謹愼先失火者。徙之寒林。寒林卽彼國棄屍惡處也。頃之王宮忽復失火。王曰。我爲人主自犯不行無以懲下。命太子畱撫王徙居寒林。時吠捨釐王聞頻婆娑羅野居於外。欲簡兵襲之。候望者知而奏王乃築邑。以王先捨於此故名王捨城卽新城也。後闍王嗣位因都之。至無憂王遷都波吒釐。以城施婆羅門。今城中無雜人。惟婆羅門千餘家耳。宮城內西南隅有窣堵波。是殊底色迦長者故宅﹝唐言星歷。舊雲樹提伽訛﹞傍又有度羅怙羅處﹝卽佛子也﹞。那爛陀寺西北有大精舍。髙三百餘尺。婆羅阿疊多王之所建也。莊嚴甚麗。其中佛像同菩提樹像。精舍東北有窣堵波。如來昔於此七日說法處。西北又有過去四佛坐處。其南鋀石精舍。戒日王之所建。功𨿽未畢。詳其圖量限髙十餘丈。城次東二百餘步有銅立佛像。髙八十餘尺。重閣六層方得覆及。昔滿冑王之所作也。又東行數里有窣堵波。佛初成道向王捨城。至此頻毗娑羅王與國人百千萬眾迎見佛處。又東行三十餘里至因陀羅勢羅窶訶山。東峯伽藍前有窣堵波。謂僧﹝斯贈反﹞娑﹝唐言雁也﹞。昔此伽藍依小乘漸教食三淨肉。於一時中賈贖不得。其檢校人傍偟無措。乃見羣雁翔飛。仰而戲言曰。今日僧供有闕。摩訶薩埵宜知是時。言訖。其引前者應聲而回。鎩翮髙云投身自墜。苾芻見已慚懼。徧告眾僧。聞者驚嗟無不對之嘆泣。各相謂曰。此菩薩也。我曹何人敢欲啖食。又如來設教漸次而防。我等執彼初誘之言。便爲究竟之說。守愚無攺致此損傷。自今已後宜依大乘不得更食三淨。仍建靈塔以死雁埋中。題表其心使永傳芳烈。以故有玆塔也。如是等聖迹。法師皆周徧觀禮訖。還歸那爛陀寺。方請戒賢法師講瑜伽論。同聽者數千人。開題訖。少時有一婆羅門。於眾外悲﹝口﹡睪﹞而復言笑。遣人問其所以。答言。我是東印度人。曾於布磔迦山觀自在菩薩像所。發願爲王。菩薩爲我現身訶責我言。汝勿作此願。後某年月日那爛陀寺戒賢法師爲脂那國僧講瑜伽論。汝當往聽。因此聞法後得見佛。何用王爲。今見脂那僧來師復爲講。與昔言同所以悲喜。戒賢法師因令住聽。經十五月講徹。遣人將婆羅門送與戒日王。王封以三邑。法師在寺聽瑜伽三徧。順正理一徧。顯揚對法各一徧。因明聲明集量等論各二徧。中百二論各三徧。其俱捨婆沙六足阿毗曇等。以曾於迦濕彌羅諸國聽訖。至此尋讀決疑而已。兼學婆羅門書印度梵書。名爲記論。其源無始莫知作者。每於劫初梵王先說傳授天人。以是梵王所說故曰梵書。其言極廣。有百萬頌。卽舊譯云毗伽羅論者是也。然其音不正。若正應云毗耶羯剌諵﹝音女咸反﹞。此翻名爲聲明記論。以其廣記諸法能詮故名聲明記論。昔成劫之初梵王先說。具百萬頌。後至住劫之初。帝釋又略爲十萬頌。其後北印度健馱羅國婆羅門睹羅邑波膩尼仙。又略爲八千頌。卽今印度現行者是。近又南印度婆羅門爲南印度王復略爲二千五百頌。邊鄙諸國多盛流行。印度博學之人所不遵習。此並西域音字之本。其支分相助者。復有記論。略經有一千頌。又有字體三百頌。又有字緣兩種。一名間擇迦三千頌。二名溫那地二千五百頌。此別辯字緣字體。又有八界論八百頌。此中略合字之緣體。此諸記論辯能詮所詮有其兩例。一名底﹝丁履反﹞彥多聲有十八囀。二名蘇漫多聲有二十四囀。其底彥多聲於文章壯麗處用。於諸泛文亦少用。其二十四囀者於一切諸文同用。其底彥多聲十八囀者有兩。一般羅颯迷。二阿答末泥。各有九囀。故合有十八。初九囀者。如泛論一事。卽一事有三。說他有三。自說有三。一一三中說一說二說多故有三也。兩句皆然。但其聲別故分二九耳。依般羅颯迷聲。說有無等諸法。且如說有。有卽三名。一名婆﹝仁﹣二﹢波﹞﹝之靴反﹞底﹝丁履反下同﹞。二名婆﹝仁﹣二﹢波﹞吒﹝多訛反﹞。三名婆飯底。說他三者。一名婆﹝仁﹣二﹢波﹞斯。二名婆﹝仁﹣二﹢波﹞矺。三名婆﹝仁﹣二﹢波﹞他。自說三者。一婆﹝仁﹣二﹢波﹞彌。二婆﹝仁﹣二﹢波﹞靴﹝去聲﹞。三婆﹝仁﹣二﹢波﹞摩﹝此第三依四吠陀論中說多言婆﹝仁﹣二﹢波﹞末斯﹞。依阿答末泥九囀者。於前九囀下各置毗耶底言餘同上。安此者令文巧妙無別義。亦表極美義也。蘇漫多聲二十四囀者。謂總有八囀。於八囀中一一各三。謂說一說二說多故。開爲二十四。於二十四中一一皆三。謂男聲女聲非男非女聲。言八囀者。一詮諸法體。二詮所作業。三詮作具及能作者。四詮所爲事。五詮所因事。六詮所屬事。七詮所依事。八詮呼召事。且以男聲寄丈夫上作八囀者。丈夫印度語。名布路沙。體三囀者。一布路殺。二布路筲。三布路沙﹝去聲﹞。所作業三者。一布路芟。二布路筲。三布路霜。作具作者三者。一布路鎩拏。二布路﹝言﹡﹝穴／之﹞﹝音鞞僣反﹞。三布路鎩鞞。或言布鎩呬。所爲事三者。一布路廈﹝沙詐反耶﹞。二布路沙﹝言﹡﹝穴／之﹞﹝鞞僣反﹞。三布路鎩韻﹝鞞約反﹞。所因三者。一布路沙哆﹝他我反﹞。二布路鎩﹝言﹡﹝穴／之﹞﹝同上﹞。三布路鎩韻﹝鞞約反﹞。所屬三者。一布路鎩﹝言﹡罝﹞﹝子耶反﹞。二布路鎩﹝言﹡﹝穴／之﹞。三布路鎩諵﹝安咸反﹞。所依三者。一布路﹝月﹡差﹞﹝所齊反﹞。二布路殺諭。三布路鎩縐﹝所芻反﹞。呼召三者。一系布路殺。二系布路稍。三系布路沙。略舉一二如此。余例可知。難爲具述。法師皆洞達其詞。與彼人言淸典逾妙。如是鉆研諸部及學梵書。凡經五歲。從此復往伊爛拏缽伐多國。在路至迦布徳伽藍。伽藍南二三里有孤山。巖巘崇崒灌木蕭森。泉沼澄鮮花卉芬馥。旣爲勝地靈廟寔繁。感變之奇神異多種。最中精舍有刻檀觀自在菩薩像。威神特尊。常有數十人。或七日二七日。絕粒斷漿請祈諸願。心殷至者。卽見菩薩具相莊嚴威光朗曜從檀像中出。慰諭其人與其所願。如是感見數數有人。以故歸者逾眾。其供養人恐諸來者坌污尊儀。去像四面各七步許。豎木構欄。人來禮拜。皆於欄外。不得近像。所奉香花亦並遙散。其得花住菩薩手及掛臂者。以爲吉祥。以爲得願。法師欲往求請。乃買種種花穿之爲鬘。將到像所。至誠禮贊訖向菩薩。跪發三願。一者於此學已。還歸本國得平安無難者。願花住尊手。二者所修福慧願生睹史多宮事慈氏菩薩。若如意者願花貫掛尊兩臂。三者聖教稱眾生界中有一分無佛性者。玄奘今自疑不知有不。若有佛性修行可成佛者。願花貫掛尊頸項。語訖以花遙散。咸得如言。旣滿所求歡喜無量。其傍同禮及守精舍人。見已彈指嗚足言未曾有也。當來若成道者。願憶今日因緣先相度耳。自此漸去至伊爛拏國。伽藍十所。僧徒四千餘人。多學小乘說一切有部義。近有鄰王廢其國君以都城施僧。於中並建二寺。各有千僧。有二大徳。一名怛他揭多鞠多﹝唐云如來密﹞。二名羼底僧訶﹝唐云師子忍﹞俱善薩婆多部。又停一年。就讀毗婆沙順正理等。大城南有窣堵波。佛昔於此三月爲天人說法。其傍又有過去四佛遺迹。國西界殑伽河。南至小孤山。佛昔於此三月安居降薄句羅藥叉。山東南巖下大石上有佛坐迹。入石寸餘。長五尺二寸。廣四尺一寸。又有佛置桾稚迦﹝卽澡罐也。舊曰軍持訛也﹞迹。深寸餘。作八出花文。國南界荒林多有大象。壯而髙大焉大唐大慈恩寺三藏法師傳卷第三大唐大慈恩寺三藏法師傳卷第四

沙門慧立本釋彥悰箋

起瞻波國終迦摩縷波國王請自此順殑伽河南岸。東行三百餘里。至瞻波國﹝中印度境﹞。伽藍十所。僧徒二百餘人。習小乘教。城壘磚髙數丈。基隍深闊極爲崇固。昔者劫初人皆穴處。後有天女下降人中。遊殑伽河浴。水靈觸身生四子。分王贍部洲。別疆界築閭邑。此則一子之都。國南界數十由旬有大山林。幽茂連綿二百餘里。其間多有野象。數百爲羣。故伊爛拏瞻波二國。象軍最多。每於此林令象師調捕充國乘用。又丰豺兕黑豹人無敢行。相傳云。先佛未出之時有一放牛人。牧數百頭牛。驅至林中。有一牛離羣獨去常失不知所在。至日暮欲歸。還到羣內。而光色姝悅鳴吼異常。諸牛咸畏無敢處其前者。如是多日牧牛人怪其所以。私候目之。須臾還去。遂逐觀之。見牛入一石孔。人亦隨入可四五里豁然大明。林野光華多異花果。爛然溢目。並非俗內所見。牛於一處食艸。艸色香潤亦人間所無。其人見諸果樹黃赤如金香而且大。乃摘取一顆。心𨿽貪愛仍懼不敢食。少時牛出人亦隨歸。至石孔未出之間。有一惡鬼奪其果畱。牧牛人以此問一大醫並說果狀。醫言。不可卽食。宜方便將一出來。後日復隨牛入。還摘一顆懷欲將歸。鬼復遮奪。其人以果內於口中。鬼復撮其喉。人卽咽之果旣入腹。身遂洪大。頭𨿽得出身猶在孔竟不得歸。後家人尋訪見其形變無不驚懼。然尙能語說其所由。家人歸還多命手力欲共出之。竟無移動。國王聞之自觀慮爲後患。遣人掘挽亦不能動。年月旣久漸變爲石。猶有人狀。後更有王知其爲仙果所變。謂侍臣曰。彼旣因藥身變。卽身是藥。觀𨿽是石其體終是神靈。宜遣人將錘鉆斫取少許將來。臣奉王命。與工匠往盡力鐫鑿。凡經一旬不得一斤。今猶現在。自此東行四百餘里至羯末嗢只羅國﹝中印度境﹞。尋禮聖迹伽藍六七所。僧徒三百餘人。自此東度殑伽河。行六百餘里至奔那伐彈那國﹝南印度境﹞。尋禮聖迹。伽藍二十餘所。僧三千餘人。大小乘兼學。城西二十餘里有跋姞婆伽藍。臺閣壯峻。僧徒七百人。其側有窣堵波。無憂王所建。昔如來在此三月說法處。數放光明。又有四佛經行之迹。傍有精舍。中有觀自在菩薩像。至誠祈請無願不遂。自此東南行九百餘里。至羯羅拏蘇伐剌那國﹝東印度境﹞。伽藍十餘所。僧徒三百餘人。學小乘正量部法。別有三伽藍不食乳酪。此承提婆達多遺教也。大城側有絡多末知僧伽藍﹝唐言赤泥﹞。卽往昔此國未有佛法時。南印度沙門客遊此國。降挫鍱腹外道邪論已。國王爲立。其側又有窣堵波。無憂王所建。是佛昔於此七日說法處。從此東南出至三摩怛吒國﹝東印度境﹞。濱近大海气序和暢。伽藍三十餘所。僧徒二千餘人。習上座部義。天祠外道其徒亦眾。去城不遠有窣堵波。無憂王所建。昔佛爲諸人天於此七日說法處。去此不遠又有伽藍。中有靑玉佛像。髙八尺。相好端嚴。常有自然妙香芬馨滿院。五色光瑞往往燭天。凡預見聞無不深發道意。從此東北海濱山谷間有室利差怛羅國。次東南海隅有迦摩浪迦國。次東有墮羅缽底國。次東有伊賞那補羅國。次東有摩訶瞻波國﹝此雲林邑﹞。次西有閻摩那洲國。凡此六國山海深遠。𨿽不入其境而風俗可知。自此三摩怛吒國。西行九百餘里至耽摩栗底國﹝東印度境﹞。居近海隅。伽藍十餘所。僧徒千餘人。城側有窣堵波。髙二百餘尺。無憂王所建。傍有過去四佛經行遺迹。是時聞海中有僧伽羅國﹝此云執師子也﹞。有明上座部三藏及解瑜伽論者。涉海路七百由旬。方可達彼。未去間逢南印度僧。相勸云。往師子國者不須水路。海中多有惡風藥叉濤波之難。可從南印度東南角水路三日行卽到。𨿽復跋履山川然用爲安穩。並得觀烏荼等諸國聖迹。法師卽西南向烏茶國﹝東印度境﹞。伽藍百餘所。僧徒萬餘人。學大乘法。亦有天祠外道。邪正雜居。窣堵波十餘所。皆無憂王所建。靈相間起。國東南境臨大海有折利怛羅城﹝唐言發行﹞。卽入海商人及遠方客旅。往來停止之路。南去僧伽羅國二萬餘里。每夜靜無雲之時。遙望見彼佛牙窣堵波上寶珠光明冏然狀似空中星燭。自此西南大林中。行千二百餘里至恭禦陀國﹝東印度﹞。從此西南行大荒林千四五百里至羯﹝饑﹣幾﹢夌﹞﹝力曾反﹞伽國﹝南印度境﹞。伽藍十餘所。僧五百餘人。學上座部法。往昔人極殷稠。爲擾觸一五通仙人。仙人嗔忿以惡咒殘害國人。少長俱死。後余處稍漸遷居。猶未充實。自此西北行千八百餘里至南憍薩羅國﹝中印度境﹞。王剎帝利也。崇敬佛法愛尙學藝。伽藍百所。僧徒萬人。天祠外道頗亦殷雜。城南不遠有故伽藍。傍有窣堵波。無憂王所立。昔者如來於此處現大神變降挫外道。後龍猛菩薩止此伽藍時。此國王號娑多婆訶﹝唐言引正﹞。珍敬龍猛供衛甚厚。時提婆菩薩自執師子國來求論難。造門請通。門司爲白。龍猛素知其名。遂滿缽盛水令弟子持出示之。提婆見水默而投鍼。弟子將還。龍猛見已深加喜嘆曰。水之澄滿以方我徳。彼來投鍼遂窮其底。若斯人者可與論玄議道囑以傳燈。卽令引入坐訖。發言往復彼此俱歡。猶魚水相得。龍猛曰。吾衰邁矣。朗輝慧日其在子乎。提婆避席禮龍猛足曰。某𨿽不敏敢承慈誨。其國有婆羅門善解因明。法師就停月餘日讀集量論。從此南大林中東南行九百餘里至案達羅國﹝南印度境﹞。城側有大伽藍。雕構宏壯尊容麗肅。前有石窣堵波。髙數百尺。阿折羅﹝唐言所行﹞阿羅漢所造。羅漢伽藍西南二十餘里有孤山。上有石窣堵波。是陳那﹝唐言授也﹞菩薩於此作因明論處。從此南行千餘里至馱那羯磔加國﹝南印度境﹞。城東據山有弗婆勢羅﹝唐言東山﹞僧伽藍。城西據山有阿伐羅勢羅﹝唐言西山﹞僧伽藍。此國先王爲佛造立。窮大廈之規式盡林泉之秀麗。天神保護賢聖遊居。佛涅槃千年之內每有千凡夫僧同來安居。竟安居已皆證羅漢陵虛而去。千年之後凡聖同居。自百餘年來。山神易質擾惱行人。皆生怖懼無復敢往。由是今悉空荒寂無僧侶。城南不遠有一大石山。是婆毗吠迦﹝唐言淸辯﹞論師住阿素洛宮待慈氏菩薩成佛擬決疑處。法師在其國逢二僧。一名蘇部底。二名蘇利耶。善解大眾部三藏。法師因就停數月。學大眾部根本阿毗達摩等論。彼亦依法師學大乘諸論。遂結志同行巡禮聖迹。自此西行千餘里至珠利耶國﹝南印度境﹞。城東南有窣堵波。無憂王所建。是佛昔於此地現大神通摧伏外道說法度人天處。城西有故伽藍。是提婆菩薩與此寺嗢怛囉﹝唐言上也﹞阿羅漢論議。至第七轉已去羅漢無言。乃竊運神通往都史多宮問慈氏菩薩。菩薩爲釋因告言。彼提婆者植功曩久。當於賢劫成等正覺。汝勿輕也。旣還復解前難。提婆曰。此慈氏菩薩義。非仁者自智所得也。羅漢慚服避席禮謝之處。從此南經大林行千五六百里。至達羅毗荼國﹝南印度境﹞。國大都城號建志補羅。建志城卽達摩波羅﹝唐言護法﹞菩薩本生之處。菩薩此國大臣之子。少而爽慧。弱冠之後王愛其才欲妻以公主。菩薩久修離欲無心愛染。將成之夕特起憂煩。乃於佛像前請祈加護。願脫玆難。而至誠所感有大神王攜負而出。送離此城數百里置一山寺佛堂中。僧徒來見謂之爲盜。菩薩自陳由委。聞者驚嗟無不重其髙志。因卽出家。爾後專精正法。遂能究通諸部閒於著述。乃造聲明雜論二萬五千頌。又釋廣百論惟識論及因明數十部。並盛宣行。其茂徳髙才別自有傳。建志城卽印度南海之口。向僧伽羅國水路三日行到。未去之間而彼王死。國內饑亂。有大徳名菩提迷只﹝抑雞反﹞濕伐羅﹝此云自在覺云﹞阿跋耶鄧瑟﹝唸﹣今﹢折﹞羅﹝此云無畏牙﹞。如是等三百餘僧。來投印度到建志城。法師與相見訖。問彼僧曰。承彼國大徳等解上坐部三藏及瑜伽論。今欲往彼參學。師等何因而來。報曰我國王死人庶饑荒無可依仗。聞贍部洲丰樂安隱。是佛生處多諸聖迹。是故來耳。又知法之輩無越我曹。長老有疑隨意相問。法師引瑜伽要文大節徵之。亦不能出戒賢之解。自此國界三千餘里。聞有秣羅矩吒國﹝南印度境﹞。旣居海側極丰異寶。其城東有窣堵波。無憂王所建。昔如來於此說法現大神變度無量眾處。國南濱海有秣剌耶山。崖谷崇深。中有白檀香樹栴檀你婆樹。樹類白楊。其質涼冷。蛇多附之。至冬方蟄用以別檀也。又有羯布羅香樹。松身異葉花果亦殊。濕時無香。采幹之後折之中有香。狀類雲母。色如冰雪。此所謂龍腦香也。又聞東北海畔有城。自城東南三千餘里至僧伽羅國﹝唐言執師子。非印度境也﹞。國周七千餘里。都城周四十餘里。人戶殷稠谷稼滋實。黑小急暴此其俗也。國本寶渚多有珍奇。其後南印度有女娉鄰國。路逢師子王。侍送之人怖畏逃散。惟女獨在車中。師子來見負女而去。遠入深山。采果逐禽以用資給。歲月旣淹生育男女。形𨿽類人而性暴惡。男漸長大白其母曰。我爲何類父獸母人。母乃爲陳昔事。子曰。人畜旣殊何不捨去而相守耶。母曰。非不有心但無由免脫。子後逐父登履山谷察其經涉。他日伺父去遠。卽擔攜母妹下投人裏。至母本國訪問舅氏。宗嗣已絕寄止村閭。其師子王還不見妻子。憤恚出山哮吼人裏。男女往來多被其害。百姓以事啟王。王率四兵簡募猛士。將欲圍射。師子見已發聲嗔吼。人馬傾墜無敢赴者。如是多日竟無其功。王復標賞告令。有能殺師子者。當賜億金。子白母曰。饑寒難處欲赴王募如何。母曰。不可。彼𨿽是獸仍爲爾父。若其殺者豈復名人。子曰。若不如是彼終不去。或當尋逐我等來入村閭。一旦王知我等還死。亦不相畱。何者。師子爲暴緣娘及我。豈有爲一而惱多人。二三思之不如應募。於是遂行。師子見已馴伏歡喜都無害心。子遂以利刀開喉破腹。𨿽加此苦而慈愛情深。含忍不動因卽命絕。王聞歡喜怪而問之。何因爾也竟不實言。種種窮迫方乃具述。王曰。嗟乎非畜種者誰辦此心。𨿽然我先許賞終不違言。但汝殺父。勃逆之人不得更居我國。敕有司多與金寶逐之荒外。卽裝兩船多置黃金及。資糧等。送著海中任隨流逝。男船泛海至此寶渚。見丰奇玩卽便止住。後商人將家屬采寶。復至其間。乃殺商人畱其婦女。如是產育子孫經無量代。人眾漸多。乃立君臣。以其遠祖執殺師子。因爲國稱。女船泛海至波剌斯西爲鬼魅所得。生育羣女。今西大女國是也。又言。僧伽羅是商人子名。以其多智免羅剎鬼害。後得爲王至此寶渚殺除羅剎。建立國都。因之爲名。語在西域記。其國先無佛法。如來涅槃後一百年中。無憂王弟摩醯因陀羅。厭捨欲愛獲四沙門果。乘空往來遊化此國。顯贊佛教發示神通。國人信慕建立伽藍。見百餘所。僧徒萬人。遵行大乘及上座部教。緇徒肅穆戒節貞明。相勗無怠。王宮側有佛牙精舍。髙數百尺。以眾寶莊嚴。上建表柱。以缽曇摩羅伽大寶置之剎端。光曜映空。靜夜無雲。𨿽萬里同睹。其側又有精舍亦以雜波莊嚴。中有金像。此國先王所造。髻有寶珠無知其價。後有人欲盜此珠。守衛堅牢無由得入。乃潛穴地中入室欲取。而像形漸髙賊不能及。卻而言曰。如來昔修菩薩道爲諸眾生。不惜軀命無吝國城。何於今日反慳固也。以此思之。恐往言無實。像乃傴身授珠。其人得已將出貨賣。人有識者擒之送王。王問所得。賊曰。佛自與我。乃具說所由。王自觀之像首尙低。王睹靈聖更發深心。以諸珍寶於賊處贖珠。還施像髻。今猶現在。國東南隅有﹝馬﹡夌﹞﹝勒鄧﹞迦山多神鬼依住。如來昔於此山說﹝馬﹡夌﹞迦經﹝舊曰楞伽訛﹞。國南浮海數千里至那羅稽羅洲。洲人短小長餘三尺。人身鳥喙。無稼穡食椰子。其國海浪遼長身不能至。訪諸人口梗槪如是。自達羅毗茶與師子國僧七十餘人。西北歸觀禮聖迹。行二千餘里至建那補羅國﹝南印度境﹞。伽藍百餘所。僧徒萬餘人。大小乘兼習。天祠外道亦甚眾多。王宮城側有大伽藍。僧徒三百餘人。並博贍之士。其精舍中有一切義成太子﹝舊曰悉達太子訛也﹞寶冠。髙減二尺。盛以寶函。每到齋日出置髙臺。其至誠觀禮者多感異光。城側伽藍有精舍。中有刻檀慈氏菩薩像髙十餘尺。亦數有光瑞。是聞二百億羅漢所造也。城北有多羅樹林周三十餘里。葉長色潤。諸國抄寫最以爲貴。從此西北經大林暴獸之野。行二千四五百里至摩訶剌侘國﹝南印度境﹞。其俗輕死重節。王剎帝種也。好武尙戎。故其國土兵馬完整法令嚴明。每使將與敵戰。𨿽喪軍失利不加刑罰。但賜女服使其羞慚。彼人愧慚多至自死。常養勇士數千人暴象數百。臨將對陣。又多飲酒量其欲醉。然後麾旗。以此奮衝未有不潰。恃玆慢驁莫顧鄰敵。戒日王自謂智略宏遠軍師彊盛。每親徵罰亦不能摧制。伽藍百餘所。僧徒五千餘人。大小乘兼習。亦有天祠塗灰之道。大城內外有五窣堵波。皆數百尺。是過去四佛所遊之迹。無憂王建也。自此西北行千餘里。渡耐秣陀河至跋祿羯呫婆國﹝南印度境﹞。從此西北二千餘里至摩臘婆國﹝南羅羅國。南印度境﹞。風俗調柔崇愛藝業。五印度中惟西南摩臘婆東北摩揭陀二國。稱爲好學尙賢善言談有風韻。此國伽藍百餘所。僧徒萬餘人。習小乘正量部教。亦有塗灰異道事天之眾。相傳云。自六十年前有王名戒日。髙才博學仁慈惠和。愛育黎元崇敬三寶。始自爲王至於崩逝。口絕粗言顏無慍色。不傷臣庶之意。無損蚊蟻之形。每象馬飲水漉而後飲。恐害水居之命也。爰至國人亦令斷殺。由是野獸依人豺狼息毒。境內夷靜祥瑞日興。營媾精廬窮極輪奐。造七佛之儀。設無遮之會。如是勝業在位五十餘年。無時暫輟。黎庶思慕於今不止。大城西北二十餘里婆羅門邑。傍有陷坑。是大慢婆羅門謗毀大乘生身入地獄處。語在西域記。自此西北行二千四五百里至阿吒釐國﹝南印度境﹞。土出胡椒樹。樹葉似蜀椒。出薰陸香樹。樹葉類此棠梨也。自此西北行三日至契吒國﹝南印度境﹞。自此北行千餘里至伐臘毗國﹝南印度境﹞。伽藍百餘所。僧徒六千餘人。學小乘正量部法。如來在日屢遊此國無憂王隨佛至處皆有表記。今王剎帝利種也。卽羯若鞠闍國尸羅阿疊多王之女婿。號杜魯婆跋吒﹝唐言帝冑﹞。性躁急容止疏率。然貴總尙學信愛三寶。歲設大會七日延諸國僧。施以上味奇珍牀座衣服。爰至藥餌之資無不悉備。自此西北行七百餘里至阿難陀補羅國﹝西印度境﹞。又西北行五百餘里至蘇剌侘國﹝西印度境﹞。自此東北行千八百里至瞿折羅國。又東南行二千八百餘里至烏闍衍那國﹝南印度境﹞。去城不遠有窣堵波。是無憂王作地獄處。從此東北行千餘里至擲枳陀國﹝南印度境﹞。從此東北行九百餘里至摩醯濕伐羅補羅國﹝中印度境﹞。從此又西還蘇剌侘國。自此復西行至阿點婆翅羅國﹝西印度境﹞。如來在日頻遊其地。無憂王隨有聖迹之處皆起窣堵波。今皆具在。從此西行二千餘里至狼揭羅國﹝西印度境﹞。臨近大海向西女國之路。自此西北至波剌斯國﹝北印度境﹞。聞說之其地多珠寶大錦細褐。善馬駝駝其所出也。伽藍二三。僧徒數百。學小乘教說一切有部釋迦佛缽在此王宮。國東境有鵠秣城。西北接拂懍國。西南海島有西女國皆是女人無男子。多珍貨附屬拂懍。拂懍王。歲遣丈夫配焉。其俗產男例皆不舉。又從狼揭羅國東北行七百餘里至臂多勢羅國﹝西印度境﹞。中有窣堵波。髙數百尺。無憂王所建。中有舍利數放光明。是如來昔作仙人爲國王害處也。從此東北行三百餘里至阿參荼國﹝西印度境﹞。城東北大林中有伽藍故基。是佛昔於此處聽諸苾芻著丞縛屣﹝唐言靴也﹞。有窣堵波。無憂王所建。傍有精舍。中有靑石立佛像。數放光明。次南八百餘步大林中有窣堵波。無憂王所建。是如來昔日止此夜寒。乃以三衣重覆。至明日開諸苾芻著納衣處。從此又東行七百餘里至信度國﹝西印度境﹞。土出金銀鋀石牛羊駝駝赤鹽白鹽黑鹽等。余處取以爲藥。如來在日數遊此國。所有聖迹無憂王皆建窣堵波以爲表記。又有烏波鞠多大阿羅漢遊化之迹。從此東行九百餘里。渡河東岸至茂羅三部盧國﹝西印度境﹞。俗事天神祠宇華峻。其曰天像。鑄以黃金飾諸雜寶。諸國之人多來求請。花林池沼接砌縈階。凡預瞻觀無不愛賞。從此東北行七百餘里至缽伐多國﹝北印度境﹞。城側有大伽藍。百餘僧皆學大乘。是昔愼那弗怛羅﹝唐言最勝子﹞論師於此制瑜伽師地釋論。亦是賢愛論師徳光論師本出家處。又其國有二三大徳。並學業可遵。法師因停二年。就學正量部根本阿毗達摩及攝正法論教實論等。從此復東南還摩揭陀施無厭寺。參禮正法藏訖。聞寺西三逾繕那有低羅擇迦寺。有出家大徳名般若跋陀羅。本縛羅缽底國人。於薩婆多部出家。善自宗三藏及聲明因明等。法師就停兩月咨決所疑。從此復往杖林山居士勝軍論師所。軍本蘇剌佗國人。剎帝利種也。幼而好學。先於賢愛論師所學因明。又從安慧菩薩學聲明大小乘論。又從戒賢法師學瑜伽論。爰至外籍羣言四吠陀典天文地理醫方術數。無不究覽根源窮盡枝葉。旣學該內外徳爲時尊。摩揭陀主滿冑王。欽賢重士聞風而悅。發使邀請立爲國師。封二十大邑。論師不受。滿冑崩後。戒日王又請爲師。封烏荼國八十大邑。論師亦辭不受。王再三固請。亦皆固辭。謂王曰。勝軍聞受人之祿憂人之事。今方救生死縈纏之急。豈有暇而知王務哉。言罷揖而出。王不能畱。自是每依杖林山。養徒教授。恆講佛經。道俗宗歸常逾數百。法師就之首末二年。學惟識決擇論意義理論成無畏論不住涅槃十二因緣論莊嚴經論。及問瑜伽因明等疑已。於夜中忽夢見那爛陀寺房院荒穢。並系水牛無復僧侶。法師從幼日王院西門入見第四重閣上。有一金人。色貌端嚴光明滿室。內心歡喜欲登上無由。乃請垂引相接。彼曰。我曼殊室利菩薩也。以汝緣業未可來也。乃指寺外曰。汝看是。法師尋指而望見寺外。火焚燒村邑都爲灰燼。彼金人曰。汝可早歸此處。十年後戒日王當崩。印度荒亂惡人相害。汝可知之。言訖不見。法師覺已怪嘆。向勝軍說之。勝軍曰。三界無安。或當如是。旣有斯告。任仁者自圖焉。是知大士所行皆爲菩薩護念。將往印度告戒賢。而駐待淹畱未返。示無常以勸歸。若所爲不契聖心誰能感此。及永徽之末戒日果崩。印度饑荒並如所告。國家使人王玄策備見其事。當此正月初時也。西國法以此月菩提寺出佛舍利。諸國道俗咸來觀禮。法師卽共勝軍同往見舍利骨。或大或小。大者如圓珠光色紅白。又肉舍利如豌豆大。其狀潤赤。無量徒眾獻奉香花贊禮訖還置塔中。至夜過一更許。勝軍共法師論舍利大小不同云。弟子見余處舍利大如米粒。而此所見何其太大。師意有疑不。法師報曰。玄奘亦有此疑。更經少時忽不見室中燈內外大明。怪而出望乃見舍利塔光暉上發飛焰屬天色含五彩。天地洞朗無復星月。兼聞異香氛氳溢院。於是遞相告報言。舍利有大神變。諸眾乃知。重集禮拜稱嘆希有。經食頃光乃漸收。至余欲盡。繞覆缽數匝。然始總入。天地還暗。辰象復出。眾睹此已咸除疑网。禮菩提樹及諸聖迹。經八日復還那爛陀寺。時戒賢論師遣法師爲眾講攝大乘論。惟識決擇論。時大徳師子光。先爲眾講中百論述其旨破瑜伽義。法師妙閒中百。又善瑜伽。以爲聖人立教各隨一意。不相違妨。惑者不能會通。謂爲乖反。此乃失在傳人豈關於法也。湣其局狹數往徵詰。復不能酬答。由是學徒漸散而宗附法師。法師又以中百論旨。惟破徧計所執。不言依他起性及圓成實性。師子光不能善悟。見論稱一切無所得。謂瑜伽所立圓成實等。亦皆須遣所以每形於言。法師爲和會二宗言不相違背。乃著會宗論三千頌。論成呈戒賢及大眾。無不稱善。並共宣行。師子光慚赧。遂出往菩提寺。別命東印度一同學名旃陀羅僧訶。來相論難。冀解前恥。其人旣至憚威而默不敢致言。法師聲譽益甚。初師子光未去前。戒日王於那爛陀寺側造鋀石精舍。髙逾十丈。諸國咸知。王后自徵恭禦陀。行次烏茶國。其國僧皆小乘學不信大乘。謂爲空花外道非佛所說。旣見王來。譏曰。聞王於那爛陀側作鋀石精舍。功甚壯偉。何不於迦波釐外道寺造而獨於彼也。王曰。斯言何甚。答曰。那爛陀寺空花外道。與迦波釐不殊故也。先是南印度王灌頂師老婆羅門名般若鞠多。明正量部義。造破大乘論七百頌。諸小乘師咸皆嘆重。因取示王曰。我宗如是。豈有大乘人能難破一字者。王曰。弟子聞狐行鼷鼠之羣。自謂雄於師子。及其見也則魂亡魄散。師等未見大乘諸徳。所以固守愚宗。若一見時恐還同彼。彼曰。王若疑者何不集而對決以定是非。王曰。此亦何難。卽於是日發使修書與那爛陀寺正法藏戒賢法師曰。弟子行次烏茶。見小乘師恃憑小見。制論誹謗大乘。詞理切害不近人情。仍欲張鱗共師等一論。弟子知寺中大徳。並才慧有餘學無不悉。輒以許之。謹令奉報。願差大徳四人善自他宗兼內外者赴烏茶國行從所。正法藏得書集眾量擇。乃差海慧智光師子光及法師。爲四人以應王之命。其海惠等咸憂。法師謂曰。小乘諸部三藏。玄奘在本國。及入迦濕彌羅已來。徧皆學訖。具悉其宗。若欲將其教旨能破大乘義。終無此理。奘𨿽學淺智微當之必了。願諸徳不煩憂也。若其有負。自是支那國僧無關此事。諸人咸喜。後日王復有書來云。前請大徳未須卽發待後進止。時復有順世外道來求論難。乃書四十條義懸於寺門曰。若有難破一條者。我則斬首相謝。經數日無人出應。法師遣房內淨人出取其義毀破以足蹉躡。婆羅門大怒。問曰。汝是何人。答曰。我是摩訶耶那提婆奴。婆羅門亦素聞法師名。慚恥更不與語。法師令喚入。將對戒賢法師。及命諸徳爲證。與之共論。徵其宗本歷外道諸家所立。其詞曰。如餔多外道。離系外道。髏鬘外道。殊徵伽外道。四種形服不同。數論外道﹝舊曰僧佉﹞勝論外道﹝舊曰衛世師也﹞二家立義有別。餔多之輩。以灰塗體用爲修道。徧身艾白猶寢窖之貓貍。離系之徒。則露質標奇拔發爲徳。皮裂足皴狀臨河之朽樹。髏鬘之類。以髏骨爲鬘裝頭桂頸。陷枯磈磊若塳側之藥叉。徵伽之流。披服糞衣飲啖便穢。腥臊臭惡譬混中之狂豕。爾等以此爲道。豈不愚哉。至如數論外道立二十五諦義。從自性生大。從大生我執。次生五惟量。次生五大。次生十一根。此二十四並供奉於我。我所受用。除離此已則我得淸淨。勝論師立六句義。謂實徳業有同異性和合性。此六是我所受具。未解脫已來受用前六。若得解脫與六相離。稱爲涅槃。今破數論所立。如汝二十五諦中。我之一種是別性。餘二十四展轉同爲一體。而自性一種以三法爲體。謂薩埵剌闍答摩。此三展轉合成大等二十三諦。二十三諦一一皆以三法爲體。若使大等一一皆攬三成。如眾如林。卽是其假。如何得言一切是實。又此大等各以三成。卽一是一切。若一則一切。則應一一皆有一切作用。旣不許然。何因執三爲一切體性。又若一則一切。應口眼等根卽是大小便路。又一一根有一切作用。應口耳等根聞香見色。若不爾者何得執三爲一切法體。豈有智人而立此義。又自性旣常應如我體。何能轉變作大等法。又所計我其性若常。應如自性。不應是我。若如自性其體非我。不應受用二十四諦是則我非能受。二十四諦非是所受。旣能所俱無則諦義不立。如是往復數番。婆羅門默無所說。起而謝曰。我今負矣。任依先約。法師曰。我曹釋子終不害人。今令汝爲奴隨我教命。婆羅門歡喜敬從。卽將向房。聞者無不稱慶。時法師欲往烏茶。乃訪得小乘所制破大乘義七百頌者。法師尋省有數處疑。謂所伏婆羅門曰。汝曾聽此義不。答曰。曾聽五徧。法師欲令其講。彼曰。我今爲奴豈合爲尊講。法師曰。此是他宗我未曾見。汝但說無苦。彼曰。若然請至夜中。恐外人聞從奴學法污尊名稱。於是至夜屏去諸人令講一徧。備得其旨遂尋其謬節申大乘義而破之。爲一千六百頌。名破惡見論。將呈戒賢法師。及宣示徒眾無不嗟賞。曰以此窮核何敵不亡。其論如別目。謂婆羅門曰。仁者論屈爲奴。於恥已足。今放仁者去隨意所之。婆羅門歡喜辭出往東印度迦摩縷波國。向鳩摩羅王談法師徳義。王聞甚悅。卽發使來請焉大唐大慈恩寺三藏法師傳卷第四大唐大慈恩寺三藏法師傳卷第五

沙門慧立本釋彥悰箋

起尼幹占歸國終至帝城之西漕鳩摩羅使未至間。有一露形尼乾子。名伐闍羅。忽入法師房來。法師舊聞尼幹善於占卜。卽請坐問所疑曰。玄奘支那國僧。來此學問歲月已久。今欲歸還。不知達不。又去住二宜何最爲吉。及壽命長短。願仁者占看。尼幹乃索一白石畫地而筮。報法師曰。師住時最好。五印度及道俗不無敬重。去時得達於敬重亦好但不如於住。師之壽命自今已去更可十年。若憑餘福轉續非所知也。法師又問。意欲思歸經像旣多。不知若爲勝致。尼幹曰。勿憂戒日王鳩摩羅王。自遣人送師。必達無苦。法師報曰。彼二王者從來未面。如何得降此恩。尼幹曰。鳩摩羅王已發使來請。二三日當到。旣見鳩摩羅。亦便見戒日。如是言訖而去。法師卽作還意莊嚴經像。諸徳聞之咸來勸住。曰印度者佛生之處。大聖𨿽遷遺蹤具在。巡遊禮贊足豫平生。何爲至斯而更捨也。又支那國者蔑戾車地。輕人賤法。諸佛所以不生。志狹垢深。聖賢由玆弗往。气寒土險亦焉足念哉。法師報曰。法王立教義尙流通。豈有自得沾心而遺未悟。且彼國衣冠濟濟法度可遵。君聖臣忠父慈子孝。貴仁貴義尙齒尙賢。加以識洞幽微智與神契。體天作則。七耀無以隱其文。設器分時。六律不能韜其管。故能驅役飛走感致鬼神。消息陰陽利安萬物。自遺法東被咸重大乘。定水澄明戒香芬馥。發心造行願與十地齊功。斂掌燻修以至三身爲極。向蒙大聖降靈親麾法化。耳承妙說目擊金容。並轡長途未可知也。豈得稱佛不往。遂可輕哉。彼曰經言。諸天隨其福徳共食有異。今與法師同居贍部。而佛生於此不往於彼。以是將爲邊地惡也。地旣無福。所以不勸仁歸。法師報曰。無垢稱言。夫日何故行贍部洲。答曰。爲之除冥。今所思歸意遵此耳。諸徳旣見不從乃相呼。往戒賢法師所具陳其意。戒賢謂法師曰。仁意定何如。報曰。此國是佛生處非不愛樂。但玄奘來意者爲求大法廣利羣生。自到已來蒙師爲說瑜伽師地論。決諸疑网。禮見聖迹。及聞諸部甚深之旨。私心慰慶誠不虛行。願以所聞歸還翻譯。使有緣之徒同得聞見用報師恩。由是不願停住。戒賢喜曰。此菩薩意也。吾心望爾爾亦如是。任爲裝束。諸人不須苦畱。言訖還房。經二日東印度鳩摩羅王遣使奉書。與戒賢法師曰。弟子願見支那國大徳。願師發遣慰此欽思。戒賢得書告眾曰。鳩摩羅王欲請玄奘。但此人眾差擬往戒日王所與小乘對論。今若赴彼。戒日儻須如何可得。不宜遣去。乃謂使曰。支那僧意欲還國。不及得赴王命。使到王更遣來請曰。師縱欲歸暫過弟子。去亦非難。必願垂顧勿復致違。戒賢旣不遣往。彼王大怒。更發別使賫書與戒賢法師曰。弟子凡夫染習世樂。於佛法中未知回向。今聞外國僧名身心歡喜。似開道芽之分。師復不許其來。此乃欲令眾生長淪永夜。豈是大徳紹隆遺法汲引物哉。不勝渴仰謹遣重咨。若也不來弟子則分是惡人。近者設賞迦王猶能壞法毀菩提樹。師卽謂弟子無斯力耶。必當整理象軍云萃於彼。踏那爛陀寺使碎如塵。此言如日師好試看。戒賢得書謂法師曰。彼王者善心素薄。境內佛法不甚流行。自聞仁名似發深意。仁或是其宿世善友。努力爲去。出家以利物爲本。今正其時。譬如伐樹。但斷其根枝條自殄。到彼令王發心則百姓從化。苦違不赴或有魔事。勿憚小勞。法師辭與使俱去至彼。王見甚喜。率羣臣迎拜贊嘆。延入宮日陳音樂飲食花香。盡諸供養。請受齋戒。如是經月餘。戒日王討恭禦陀還聞法師在鳩摩羅處。驚曰。我先頻請不來。今何因在彼。發使語鳩摩羅王。急送支那僧來。鳩摩羅王敬重法師愛戀無已不能捨離。語使曰。我頭可得法師未可卽來。使還報。戒日王大怒謂侍臣曰。鳩摩羅王輕我也。如何爲一僧發是粗語。更遣使責曰。汝言頭可得者。卽宜付使將來。鳩摩羅深懼言失。卽命嚴象軍二萬乘船三萬艘。共法師同發溯渡殑伽河。以赴王所。至羯朱嗢只羅國。遂卽參。及鳩摩羅王將欲發引。先令人於殑伽河北營行宮。是日渡河至宮安置法師訖。自與諸臣參戒日王於河南。戒日見來甚喜。知其敬愛於法師。亦不責其前語。但問支那僧何在。報曰。在某行宮。王曰。何不來。報曰。大王欽賢愛道豈可遣師就此參王。王曰善。且去。某明日自來。鳩摩羅還謂法師曰。王𨿽言明日來。恐今夜卽至。仍須候待。若來師不須動。法師曰。玄奘佛法理自如是。至夜一更許。王果來。有人報曰。河中有數千炬燭並步鼓聲。王曰。此戒日王來。卽敕擎燭。自與諸臣遠迎。其戒日王行時。每將金鼓數百。行一步一擊。號爲節步鼓。獨戒日王有此。余王不得同也。旣至頂禮法師足。散花瞻仰。以無量頌贊嘆訖。謂法師曰。弟子先時請師何爲不來。報曰。玄奘遠尋佛法爲聞瑜伽師地論。當奉命時聽論未了。以是不遂參王。王又問曰。師從支那來。弟子聞。彼國有秦王破陣樂歌舞之曲。未知秦王是何人。復有何功徳致此稱揚。法師報曰。玄奘本土見人懷聖賢之徳。能爲百姓除凶剪暴覆潤羣生者。則歌而詠之。上備宗廟之樂。下入閭裏之謳。秦王者卽支那國今之天子也。未登皇極之前。封爲秦王。是時天地版蕩蒼生無主。原野積人之肉。川谷流人之血。妖星夜聚沴气朝凝。三河苦封豕之貪。四海困長蛇之毒。王以帝子之親。應天策之命。奮戎振旅撲剪鯨鯢仗鉞麾戈肅淸海縣。重安宇宙再耀三光。六合懷恩故有玆詠。王曰。如此之人乃天所以遣爲物主也。又問法師曰。弟子且還。明日迎師。願不憚勞。於是辭去。詰旦使來。法師共鳩摩羅同去至戒日宮側。王與門師二十餘人出迎入坐。備陳珍膳作樂散花供養訖。王曰。聞師作制惡見論何在。法師報在此。因取觀。觀訖。王甚悅。謂其門師等曰。弟子聞日光旣出則螢燭奪明。天雷震音而錘鑿絕響。師等所守之宗他皆破訖。試可救看諸徳無敢言者。王曰。師等上座提婆犀那。自云解冠羣英學該眾哲。首興異見常毀大乘。及聞客大徳來。卽往吠捨釐禮觀聖迹。托以逃潛。故知師等無能也。王有妹。聰慧利根。善正量部義。坐於王后。聞法師序大乘宗塗奧曠小教局淺。夷然歡喜稱贊不能已。王曰。師論大好。弟子及此諸師普皆信伏。但恐余國小乘外道尙守愚迷。望於曲女城爲師作一會。命五印度沙門婆羅門外道等示大乘微妙之理。絕其毀謗之心。顯師盛徳之髙。摧其我慢之意。是日發敕告諸國及義解之徒。集曲女城觀支那國法師之論焉。法師自冬初共王逆河而進。至臘月方到會場。五印度中有十八國王到。諳知大小乘僧三千餘人到。婆羅門及尼幹外道二千餘人到。那爛陀寺千餘僧到。是等諸賢並博蘊文義富贍辯才。思聽徳音皆來會所。兼有侍從。或象或輿或幢或幡。各自圍繞。峨峨岌岌若雲興霧湧。充塞數十里間。𨿽六齊之舉袂成帷。三吳之揮汗爲雨。未足方其盛也。王先敕會所營二艸殿擬安像及徒眾。比到並成。其殿峻廣各堪坐千餘人。王行宮在會場西五里。日於宮中鑄金像一軀。裝一大象上施寶帳安佛在其中。戒日王作帝釋形。手執白拂侍右。拘摩羅王作梵王形執寶蓋侍左。皆著天冠花鬘垂瓔佩玉。又裝二大象載寶花。逐佛後隨行隨散。令法師及門師等。各乘大象。次列王后。又以三百大象。使諸國王大臣大徳等乘象。魚麗於道側稱贊而行。從旦裝束自行宮引向會所。至院門各令下乘捧佛入殿置於寶座。王共法師等以次供養。然後命十八國王入。諸國僧名稱最髙文義贍博者。使千餘人入。婆羅門外道有名行者五百餘人入。諸國大臣等二百餘人入。自外道俗各令於院門外部伍安置。王遣內外並設食。食訖施佛金槃一。金碗七。金澡灌一。金錫杖一枚。金錢三千。上﹝疊﹡毛﹞衣三千。法師及諸僧等施各有差。施訖別施寶牀請法師坐。爲論主。稱揚大乘序作論意。仍遣那爛陀寺沙門明賢法師讀示大眾。別令寫一本懸於會場門外示一切人。若其問有一字無理能難破者。請斷首相謝。如是至晚無一人致言。戒日王歡喜罷會還宮。諸王及僧各歸所。次法師共鳩摩羅王。亦還自宮。明旦復來迎像送引。聚集如初。經五日小乘外道見毀其宗結恨欲爲謀害。王知宣令曰。邪黨亂眞其來自久。埋隱正教誤惑羣生。不有上賢何以鑑僞。支那法師者。神宇衝曠解行淵深。爲伏羣邪來遊此國。顯揚大法汲引愚迷。妖妄之徒不知慚悔。謀爲不軌翻起害心。此而可容孰不可恕。眾有一人傷觸法師者斬其首。毀罵者截其舌。其欲申辭救義不拘此限。自是邪徒戢翼。竟十八日無一人發論。將散之夕。法師更稱揚大乘贊佛功徳。令無量人返邪入正棄小歸大。戒日王益增崇。重施法師金錢一萬銀錢三萬上﹝疊﹡毛﹞衣一百領。十八國王亦各施珍寶。法師一皆不受。王命侍臣莊嚴大象施幢。請法師乘令貴臣陪衛。巡眾告唱。表立義無屈。西國法凡論得勝如此。法師讓而不行。王曰。古來法爾事不可違。乃將法師袈裟徧唱曰。支那國法師立大乘義破諸異見。自十八日來無敢論者。普宜知之。諸眾歡喜。爲法師競立美名。大乘眾號曰摩訶耶那提婆。此云大乘天。小乘眾號曰木叉提婆。此云解脫天。燒香散花禮敬而去。自是徳音彌遠矣。王行宮西有一伽藍。王所供養。中有佛牙長可寸半。其色黃白每放光明。昔迦濕彌羅國訖利多種。滅壞佛法僧徒解散。有一苾芻遠遊印度。其後睹貨羅國雪山下王忿諸賤種毀滅佛法。乃詐爲商旅。率三千勇士多賫珍寶。僞言獻奉。其王素貪。聞之甚喜。遣使迎接。但雪山王稟質雄猛威肅如神。旣至其座去帽而叱之。訖利多王睹便驚懾顚僕於地。雪山王按其首而斬之。謂其羣臣曰。我雪山下王。念爾諸奴毀壞佛法。故來罰汝。然則過在一人非關汝輩。各宜自安。惟扇惑其王首爲惡者。逐之他國。余無所問。旣殲醜﹝薛／女﹞建立伽藍。召集僧徒奉施而返。前投印度苾芻聞國平定杖錫旋歸。路逢羣象鳴吼而來。苾芻見已升樹藏避。象乃吸水灌樹以牙排掘。須臾樹倒。象以鼻捲苾芻置背上。負載而去。至一大林中。有病象患瘡而臥。象引苾芻手觸其苦處。見瘡有竹刺。爲拔刺引去膿血裂衣爲裹。象得漸安。明日諸象競求果味奉施苾芻。苾芻食已有一象將金函授於病者。病象得已授與苾芻。苾芻受已諸象載送出林。到舊處置於地。跪拜而去。苾芻開函乃佛牙也。將歸供養。近戒日王聞迦濕彌羅有佛牙。親至界首請看禮拜。諸眾吝惜不聽將出乃別藏之。但其王懼戒日王之威。處處掘覓。得已將呈。戒日見之深生敬重。恃其彊力遂奪歸供養。卽此牙也。散會後王以所鑄金像衣錢等付囑伽藍。令僧守護。法師先以辭那爛陀諸徳及取經像訖。罷論竟至十九日辭王欲還。王曰。弟子嗣承宗廟爲天下主三十餘年。常慮福徳不增廣法因不相續以故積集財寶於缽羅耶伽國兩河間。立大會場。五年一請五印度沙門婆羅門及貧窮孤獨爲七十五日無遮大施。已成五會。今欲作第六會。師何不暫看隨喜。法師報曰。菩薩爲行福慧雙修。智人得果不忘其本。王尙不吝珍財。玄奘豈可辭少停住。請隨王去。王甚喜。至二十一日發引向缽羅耶伽國就大施場。殑伽河在北。閻牟那河在南。俱從西北東流至此國而會。其二河合處西有大墠。周圍十四五里。平坦如鏡。自昔諸王皆就其地行施。因號施場焉。相傳云。若於此地施一錢勝余處施百千錢。由是古來共重。王敕於墠上建施場。豎蘆爲籬。面各千步。中作艸堂數十間安貯眾寶。皆金銀眞珠紅頗梨寶帝靑珠大靑珠等。其傍又作長捨數百間。貯憍奢耶衣斑﹝疊﹡毛﹞衣金銀錢等。籬外別作造食處。於寶庫前更造長屋百餘行。似此京邑肆行。一一長屋可坐千餘人。先是王敕告五印度沙門外道尼幹貧窮孤獨。集施場受施。亦有因法師曲女城會不歸便往施所者。十八國王亦便逐王行。比至會場道俗到者五十餘萬人。戒日王營殑伽河北岸。南印度王杜魯婆跋吒營合河西。鳩摩羅王營閻牟那河南花林側。諸受施人營跋吒王西。辰旦其戒日王與鳩摩羅王乘船軍。跋吒王從象軍。各整儀衛集會場所。十八國諸王以次陪列。初一日於施場艸殿內安佛像。布施上寶上衣及美饌。作樂散花至日晚歸營。第二日安日天像。施寶及衣半於初日。第三日安自在天像。施如日天。第四日施僧僧萬餘人百行俱坐。人施金錢百文珠一枚﹝疊﹡毛﹞衣一具及飲食香花。供養訖而出。第五番施婆羅門。二十餘日方徧。第六番施外道。十日方徧。第七番徧施遠方求者十日方徧。第八番施諸貧窮孤獨者。一月方徧。至是五年所積府庫俱盡。惟畱象馬兵器擬徵暴亂守護宗廟。自余寶貨及在身衣服瓔珞耳璫臂釧寶鬘頸珠髻中明珠總施無復孑遺。一切盡已從其妹索粗獘衣著。禮十方佛踴躍歡喜。合掌言曰。某比來積集財寶。常懼不入堅牢之藏。今得貯福田中。可謂入藏矣。願某生生常具財法等施眾生。成十自在滿二莊嚴。會訖諸王各持諸寶錢物。於諸眾邊贖王所施瓔珞髻珠禦服等。還將獻王。經數日王衣服及上寶等服用如故。法師辭欲歸。王曰。弟子方欲共法師闡揚遺法。何遽卽歸。如是畱連復十餘日。鳩摩羅王殷勤亦如是。謂法師曰。師能住弟子處受供養者。當爲師造一百寺。法師見諸王意不解。乃告以苦言曰。支那國去此遐遠。晚聞佛法。𨿽沾梗槪不能委具。爲此故來訪殊異耳。今果願者。皆由本土諸賢思渴誠深之所致也。以是不敢須臾而忘。經言。障人法者當代代無眼。若畱玄奘則令彼無量行人失知法之利。無眼之報寧不懼哉。王曰。弟子慕重師徳願常瞻奉。旣損他人之益。實懼於懷。任師去住。𨿽然不知師欲從何道而歸。師取南海去者。當發使相送。法師報曰。玄奘從支那來。至國西界。有國名髙昌。其王明睿樂法。見玄奘來此訪道。深生隨喜資給丰厚。願法師還日相過。情不能違。今者還須北路而去。王曰。師須幾許資糧。法師報無所須。王曰。何得爾。於是命施金錢等物。鳩摩羅王亦施眾珍。法師並皆不納。惟受鳩摩羅王曷刺釐帔﹝卽粗毛下細者於作﹞。擬在塗防雨。於是告別王及諸眾相餞數十里而歸。將分之際嗚噎各不能已。法師以經像等附北印度王烏地多軍鞍乘漸進。後戒日王更附烏地王大象一頭金錢三千銀錢一萬。供法師行費。別三日王更與鳩摩羅王跋吒王等。各將輕騎數百復來送別。其殷勤如是。仍遣達官四人名摩訶怛羅﹝類此散官也﹞王以素﹝疊﹡毛﹞作書紅泥封印。使達官奉書送法師。所經諸國令發乘遞送。終至漢境。自發缽羅耶伽國。西南大林野中行七日到憍賞彌國。城南劬師羅長者施佛園處。禮聖迹訖。復與烏地多王西北行一月餘日曆數國。重禮天梯聖迹。復西北行三逾繕那至毗羅那拏國都城。停兩月日。逢師子光師子月同學二人。講俱捨攝論惟識論等。皆來迎接甚歡法師至。又開瑜伽決擇及對法論等。兩月訖辭歸。復西北行一月餘日經數國至闍蘭達國。卽北印度王都。復停一月。烏地王遣人引送。西行二十餘日至僧訶補羅國。時有百餘僧。皆北人。賫經像等。依法師而還。如此復二十餘日山澗中行。其處多賊。法師恐相劫掠。常遣一僧預前行。若逢賊時教說。遠來求法。今所賫持並經像舍利。願檀越擁護無起異心。法師率徒侶後進。時亦屢逢然卒無害。如是二十餘日行至呾叉尸羅國。重禮月光王捨千頭處。國東北五十逾繕那。卽迦濕彌羅國。其王遣使迎請法師。爲象行輜重不果去。停七日。又西北行三日至信度大河。河廣五六里。經像及同侶人並坐船而進。法師乘象涉渡。時遣一人在船看守經及印度諸異花種。將至中流忽然風波亂起。搖動船舫數將覆沒。守經者惶懼墮水。眾人共救得出。遂失五十夾經本及花果種等。自余僅得保全。時迦畢試王先在烏鐸迦漢茶城。聞法師至躬到河側奉迎。問曰。承師河中失經。師不將印度花果種來。答曰將來。王曰。鼓浪傾船事由於此。自昔以來欲將花種渡者並然。因共法師還城寄一寺。停五十餘日。爲失經本。更遣人往鳥長﹝去聲﹞那國抄寫迦葉臂耶部三藏。迦濕彌王聞法師漸近。亦忘遠躬來參拜。累日方歸。法師與迦畢試王相隨。西北行一月餘日至藍波國境。王遣太子先去。敕都人及眾僧。裝辦幢幡出城迎候。王與法師漸發。比至。道俗數千人。幢幡甚盛。眾見法師歡喜禮拜訖。前後圍繞贊詠而進。至都停一大乘寺。時王亦爲七十五日無遮大施。自此復正南行十五日往伐刺拏國禮聖迹。又西北往阿薄健國。又西北往漕矩吒國。又北行五百餘里至佛栗氏薩儻那國。從此東出至迦畢試境。王又爲七日大施。施訖。法師辭發。東北行一逾繕那。又至瞿盧薩謗城與王別北行。王遣一大臣將百餘人送法師度雪山。負芻艸糧食資給。行七日至大山頂。其山疊嶂危峯參差多狀。或平或聳勢非一儀。登陟艱辛難爲備敍。自是不得乘馬策杖而前。復經七日至一髙嶺。嶺下有村可百餘家養羊畜。羊大如驢。其日宿於此村。至夜半發仍令村人乘山駝引路。其地多雪澗淩溪。若不憑鄕人引導交恐淪墜。至明晝日方渡陵險。時惟七僧並雇人等有二十餘。象一頭騾十頭馬四匹。明日到嶺底尋槃道復登一嶺。望之如雪。及至皆白石也。此嶺最髙。𨿽云結雪飛莫至其表。是日將昏方到山頂。而寒風淒凜。徒侶之中無能正立者。又山無卉木。惟積石攢峯。岌岌然如林筍矣。其處旣山髙風急。鳥將度者皆不得飛。自嶺南嶺北各行數百步外。方得舒其六翮矣。尋贍部洲中嶺嶽之髙亦無過此者。法師從西北下數里有少平地。施帳宿旦而進。經五六日下山至安怛羅縛婆國。卽睹貨羅之故地。伽藍三所僧徒數十。習大眾部法。有一窣堵波。無憂王建也。法師停五日。西北下山行四百餘里至闊悉多國。亦睹貨羅之故地。從此西北復山行三百餘里至活國。居縛芻河側。卽睹貨羅東界。都城在河南岸。因見葉護可汗孫王睹貨羅自稱葉護。至衙停一月。葉護遣衛送。共商侶東行二日至瞢健國。其傍又有阿利尼國。曷邏胡國。訖栗瑟摩國。缽利曷國。皆睹貨羅故地也。自瞢健復東行入山三百餘里至呬摩怛羅國。亦睹貨羅故地。風俗大同突厥。而尢異者婦人首冠木角髙三尺餘。前有兩岐表夫父母。上岐表父下岐表母。隨先喪亡除去一岐。若舅姑俱歿則舉冠全棄。自此復東行二百餘里至缽創那國。亦睹貨羅故地也。爲寒雪停月餘日。從此又東南山行二百餘里至淫薄健國。又東南履危躡險。行三百餘里至屈﹝居勿反﹞浪拏國。從此又東北山行五百餘里至達摩悉鐵帝國﹝亦名護密也﹞。國在兩山間臨縛芻河。出善馬形小而健。俗無禮義性暴形陋。眼多碧綠異於諸國。伽藍十餘所。昏馱多城國之都也。中有伽藍。此國先王所立。伽藍中石佛像上有金銅圓蓋。雜寶裝瑩。自然住空當於佛頂。人有禮旋蓋亦隨轉。人停蓋止。莫測其靈﹝寺立因緣廣如別傳﹞。從此國大山北至戶棄尼國。又越達摩悉鐵帝國至商彌國。從此復東山行七百餘里至波﹝繼﹣糸﹢言﹞羅川。川東西千餘里。南北百餘里。在兩雪山間。又當蔥嶺之中。風雪飄飛春夏不止。以其寒冽卉木稀少稼穡不滋。境域蕭條無復人迹。川中有大龍池。東西三百里南北五十餘里。處贍部洲中地勢髙隆瞻之﹝漭﹣廾﹢卉﹞﹝漭﹣廾﹢卉﹞目所不能極。水族之類千品萬種。喧聲交聒。若百工之肆焉。復有諸鳥。形髙丈餘。鳥卵如甕。舊稱條支巨﹝穀﹣禾﹢卵﹞。或當此也。池西分出一河。西至達摩悉鐵帝國東界與縛芻河合。而西流赴海。以右諸水亦皆同會池。東分一大河。東至佉沙國西界與徙多河合。而東流赴海。以左諸水亦並同會。川南山外有缽露羅國。多金銀。金色如火。又此池南北與阿耨池相當。從此川東出。登危履雪行五百餘里至朅槃陀國。城依峻嶺北背從多河。其河東入鹽澤。潛流地下出積石山。爲此國河源也。又其王聰慧。建國相承多歷年所。自云。本是脂那提婆瞿怛羅﹝唐言漢日天種﹞王故宮有故尊者童壽論師伽藍。尊者怛叉始羅國人也。神晤英秀。日誦三萬二千言。兼書亦爾。遊戲眾法雅閒著述。凡制論數十部。並盛宣行。卽經部本師也。是時東有馬鳴。南有提婆。西有龍猛。北有童壽。號爲四日。能照有情之惑。童壽聲譽旣髙。故先王躬伐其國。迎而供養。城東南三百餘里至大石壁。有二石室。各一羅漢於中入滅盡定。端居不動視若羸人。而竟無傾朽。已經七百餘歲矣。法師在其國。停二十餘日。復東北行五日逢羣賊。商侶驚怖登山。象被逐溺水死。賊過後與商人漸進東下。冒寒履險。行八百餘里出蔥嶺至烏鎩國。城西二百里有大山。峯﹝山／口／咢﹞甚峻。上有窣堵波聞之舊說曰。數百年前因雷震山崩。中有苾芻身量枯偉冥目而坐鬢髮參參垂覆肩面。有樵者見而白王。王躬觀禮。士庶傳聞遠近同集。咸申供養。積花成﹝卄／積﹞。王曰。此何人也。有苾芻對曰。此出家羅漢入滅盡定者。歲月滋淹故發長耳。王曰。若何警寤令其起也。對曰。段食之身出定便壞。宜先以酥乳灌灑使潤沾腠理。然後擊揵槌感而悟之。或可起也。王曰。善哉。遂依僧語灌乳擊槌。羅漢舉目而視曰。時輩何人形被法服。對曰。我輩苾芻也。彼曰。我師迦葉波如來今何所在。對曰。久入涅槃。聞之愀然。重曰。釋迦文佛成無上等覺未。答曰。已成利物斯問亦從寂滅。聞已低眉良久。以手舉發。起升虛空作大神變。化火焚身遺骸墮地。王與大眾收骨起窣堵波。卽此塔也。從此北行五百餘里至佉沙國﹝舊曰疏勒乃稱其城號也。正音宣云室利訖栗利多底也。疏勒之言尙。訛也﹞。從此東南行五百餘里。渡徙多河。逾大嶺至斫句迦國﹝舊曰沮渠﹞。國南有大山。山多龕室。印度證果人。多運神通就之棲止。因入寂滅者眾矣。今猶有三羅漢住巖穴入滅心定。鬢髮漸長。諸僧時往爲剃。又此國多大乘經典。十萬頌爲部者。凡有數十。從此東行八百餘里至瞿薩旦那國﹝唐曰地乳卽其俗之雅言也。俗謂渙那國。凶奴謂之於遁。諸胡謂之壑旦。印度謂之屈丹。舊曰於闐。訛也﹞。沙磧太半宜谷丰果。出﹝毯﹣炎﹢瞿﹞毹細氈﹝疊﹡毛﹞工績絕細。又土多白玉瑿玉。气序和調。俗知禮義尙學好音韻風儀詳整異諸胡俗。文字遠遵印度。微有攺耳。重佛法。伽藍百所。僧五千餘人。多學大乘。其王雄智勇武尊愛有徳。自云。毗沙門天之胤也。王之先祖卽無憂王之太子。在怛叉始羅國。後被譴出雪山北。養牧逐水艸至此建都。久而無子。因禱毗沙門天廟。廟神額上剖出一男。復於廟前地生奇味。甘香如乳。取而養子。遂至成長。王崩後嗣立。威徳遐被力並諸國。今王卽其後也。先祖本因地乳資成。故於闐正音稱地乳國焉。法師入其境至勃伽夷城。城中有坐佛像。髙七尺餘。首戴寶冠威顏圓滿。聞諸舊說。像本在迦濕彌羅國。請來到此。昔有羅漢。有一沙彌身嬰疹疾。臨將捨壽索酢米餅。師以天眼觀見瞿薩旦那有潛運神足。乞而與之。沙彌食已歡喜樂生其國。願力無違命終卽生王家。嗣立之後才略驍雄志思吞攝。乃逾雪山伐其舊國。時迦濕彌王亦簡將練兵欲事攘拒。羅漢曰。不勞舉刃。我自遣之。卽往瞿薩旦那王所。爲說頂生貪暴之失。及示先身沙彌衣服。王見已得宿命智。深生愧恧。與迦濕彌王結好而罷。仍迎先所供像。隨軍還國。像至此城住而不進。王與眾軍盡力移轉。卒不能動。卽於像上營媾精廬。招延僧侶捨所愛冠莊嚴佛頂。其冠見在。極多貴寶。睹者嘆焉。法師停七日。於闐王聞法師到其境。躬來迎謁。後日發引王先還都。畱兒侍奉行。二日王又遣達官來迎。離城四十里宿。明日王與道俗。將音樂香花接於路左。旣至延入城安置於小乘薩婆多寺。王城南十餘里有大伽藍。此國先王爲毗盧折那﹝唐言徧照﹞阿羅漢造也。昔此國法教未沾。而羅漢自迦濕彌羅至此宴坐林中。時有見者。怪其形服以狀白王。王聞親往觀其容止。問曰。爾何人獨棲林野。曰我如來弟子法爾閒居。王曰。稱如來者復何義也。答曰。如來者卽佛陀之徳號。昔淨飯王太子一切義成。湣諸眾生沈沒苦海無救無歸。乃棄七寶千子之資四洲輪王之位。閒林進道六年果成。獲金色之身證無師之法。灑甘露於鹿苑。耀摩尼於鷲峯。八十年中示教利喜。化緣旣盡。息應歸眞遺像遺典。傳通猶在。王以宿福。位爲人主。當法輪之付囑。作有識之依歸。冥而不聞。是何理也。王曰。某罪累淹積不聞佛名。今蒙聖人降徳。猶是餘福。旣有遺像遺典。請奉修行。羅漢報曰。必願樂者當先建立伽藍。則靈像自至。王於是旋駕。與羣臣詳擇勝地。命選匠人。問羅漢造立之式。因而建焉。寺成王重請曰。伽藍已就佛儀何在。報曰。王但至誠像至非遠。王共大臣及士庶等。各燒香捧花一心而立。須臾間有佛像自空而來降於寶座。光暉晃朗容顏肅然。王見歡喜稱慶無極。並請羅漢爲眾說法。因與國人廣興供養。故此伽藍卽最初之立也。法師前爲渡河失經。到此更使人往屈支疏勒訪本。及爲於闐王畱連未獲卽還。因修表使髙昌小兒逐商伴入朝。陳已昔往婆羅門國求法。今得還歸到於闐。其表曰。沙門玄奘言。奘聞。馬融該贍鄭玄就扶風之師。伏生明敏晁錯躬濟南之學。是知儒林近術古人獨且遠求。況諸佛利物之玄蹤。三藏解纏之妙說。敢憚塗遙而無尋慕者也。玄奘往以佛興西域遺教東傳。然則勝典𨿽來而圓宗尙闕。常思訪學無顧身命。遂以貞觀三年四月。冒越憲章。私往天竺。踐流沙之漫漫。陟雪嶺之巍巍。鐵門巉險之塗。熱海波濤之路。始自長安神邑終於王捨新城。中間所經五萬餘里。𨿽風俗千別艱危萬重。而憑恃天威所至無鯁。仍蒙厚禮身不辛苦心願獲從。遂得觀耆闍崛山禮菩提之樹。見不見迹聞未聞經。窮宇宙之靈奇。盡陰陽之化育。宣皇風之徳澤。發殊俗之欽思。歷覽周遊一十七載。今已從缽羅耶伽國經迦畢試境。越蔥嶺渡波﹝繼﹣糸﹢言﹞羅川。歸還達於於闐。爲所將大象溺死經本眾多未得鞍乘以是少停不獲奔馳。早謁軒陛。無任延仰之至。謹遣髙昌俗人馬玄智。隨商侶奉表先聞。是後爲於闐諸僧講瑜伽對法俱捨攝大乘論。一日一夜四論遞宣。王與道俗歸依聽受。日有千數。時間經七八月使還。蒙恩敕降。使迎勞曰。聞師訪道殊域今得歸還。歡喜無量。可卽速來。與朕相見。其國僧解梵語及經義者。亦任將來。朕已敕於闐等道使諸國送師。人力鞍乘應不少乏。令燉煌官司於流沙迎接。鄯鄯於沮沬迎接。法師奉敕已卽進發。於闐王資餞甚厚。自發都三百餘里。東至媲摩城。城有雕檀立佛像。髙二丈餘。質狀端嚴甚多靈應。人有疹疾隨其苦處。以金簿帖像。病卽瘳愈。凡有願求多蒙果遂。相傳云。昔佛在世憍賞彌國鄔陀衍那王所作。佛滅度後自彼飛來至此國北曷勞落迦城。後復自移到此﹝因緣如別傳﹞。又相傳有記云。釋迦法滅像入龍宮。從媲摩城東入沙磧。行二百餘里至泥壤城。又從此東入大流沙。風動沙流地無水艸。多熱毒魑魅之患無逕路。行人往返望人畜遺骸以爲幖幟。磽確難涉委如前序。又行四百餘里至睹貨邏故國。又行六百餘里至折摩馱那故國。卽沮沬地。又東北行千餘里至納縛波故國。卽樓蘭地。展轉達於自境。得鞍乘已放於闐使人及馱馬還。有敕酬其勞皆不受而去。旣至沙州。又附表。時帝在洛陽宮。表進知法師漸近。敕西京畱守左僕射梁國公房玄齡。使有司迎待。法師承上欲問罪遼濱。恐稽緩不及。乃倍途而進。奄至漕上。宮司不知迎接威儀莫暇陳設。而聞者自然奔湊。觀禮盈衢更相登踐。欲進不得。因宿於漕上矣大唐大慈恩寺三藏法師傳卷第五大唐大慈恩寺三藏法師傳卷第六

沙門慧立本釋彥悰箋

起十九年春正月入西京終二十二年夏六月謝禦制經序並答貞觀十九年春正月景子。京城畱守左僕射梁國公房玄齡等。承法師賫經像至。乃遣右武侯大將軍侯莫陳寔雍州司馬李叔愼長安縣令李乾祐等奉迎。自漕而入舍於都亭驛。其從若云。是日有司頒諸寺具帳輿花幡等擬送經像於弘福寺。人皆欣踴各競莊嚴。翌日大會於朱雀街之南。凡數百件部伍陳列。卽以安置法師於西域所得如來肉舍利一百五十粒。摩揭陀國前正覺山龍窟畱影金佛像一軀。通光座髙三尺三寸。擬婆羅痆斯國鹿野苑初轉法輪像。刻檀佛像一軀。通光座髙三尺五寸。擬憍賞彌國出愛王思慕如來刻檀寫眞像。刻檀佛像一軀。通光座髙二尺九寸。擬劫比他國如來自天宮下降寶階像銀佛像一軀。通光座髙四尺。擬摩揭陀國鷲峯山說法花等經像金佛像一軀。通光座髙三尺五寸。擬那揭羅曷國伏毒龍所畱影像刻檀佛像一軀。通光座髙尺有五寸。擬吠捨釐國巡城行化刻檀像等。又安置法師於西域所得大乘經二百二十四部。大乘論一百九十二部。上座部經律論一十五部。大眾部經律論一十五部。三彌底部經律論一十五部。彌沙塞部經律論二十二部。迦葉臂耶部經律論一十七部。法密部經律論四十二部。說一切有部經律論六十七部。因論三十六部。聲論一十三部。凡五百二十夾。六百五十七部。以二十匹馬負而至。其日所司普班諸寺。但有寶帳幢幡供養之具。限明二十八日旦並集朱雀街。擬迎新至經像於弘福寺。於是人增勇銳各競莊嚴窮諸麗好。幢帳幡蓋寶案寶輿。寺別將出分布訖。僧尼等整服隨之。雅梵居前薰鑪列後。至是並陳於街內。凡數百事。布經像而行。珠佩動音金花散彩。預送之儔莫不歌詠希有。忘塵遣累嘆其希遇。始自朱雀街內終屆弘福寺門。數十里間。都人仕子內外官僚。列道兩傍瞻仰而立。人物闐﹝門﹫壹﹞。所司恐相騰踐。各令當處燒香散花無得移動。而煙雲贊響處處連合。昔如來創降迦毗。彌勒初升睹史。龍神供養天眾圍繞𨿽不及彼時亦遺法之盛也。其日眾人同見天有五色綺雲。現於日北。宛轉當經像之上。紛紛鬱鬱周圓數里。若迎若送至寺而微釋彥悰箋述曰。余考尋圖史。此蓋謂天之喜气。識者嘉焉。昔如來創降迦維。慈氏將升睹史。龍神供養天眾奉迎。𨿽不及往時。而遺法東流未有若玆之盛也。壬辰法師謁文武聖皇帝於洛陽宮。二月己亥見於儀鸞殿。帝迎慰甚厚。旣而坐訖。帝曰。師去何不相報。法師謝曰。玄奘當去之時以再三表奏。但誠願微淺不蒙允許。無任慕道之至乃輒私行。專擅之罪惟深慚懼。帝曰。師出家與俗殊隔。然能委命求法惠利蒼生朕甚嘉焉。亦不煩爲愧。但念彼山川阻遠方俗異心。怪師能達也。法師對曰。玄奘聞。乘疾風者造天池而非遠。禦龍舟者涉江波而不難。自陛下掘乾符淸四海。徳籠九域仁被八區。淳風扇炎景之南。聖威振蔥山之外。所以戎夷君長。每見云翔之鳥自東來者。猶疑發於上國。斂躬而敬之。況玄奘圓首方足。親承育化者也。旣賴天威故得往還無難帝曰。此自是師長者之言朕何敢當也。因廣問彼事。自雪嶺已西印度之境。玉燭和气物產風俗。八王故迹四佛遺蹤。並博望之所不傳。班馬無得而載。法師旣親遊其地觀覿疆邑。耳聞目覽記憶無遺。隨問酬對皆有條理。帝大悅。謂侍臣曰。昔符堅稱釋道安爲神器。舉朝尊之。朕今觀法師詞論典雅風節貞峻。非惟不愧古人。亦乃出之更遠。時趙國公長孫無忌對曰。誠如聖旨。臣嘗讀晉國春秋。見敍安事實是髙行博物之僧。但彼時佛法來近經論未多。𨿽有鉆研蓋其條葉。非如法師躬窺淨域。討眾妙之源。究泥洹之迹者矣。帝曰。公言是也。帝又謂法師曰。佛國遐遠靈迹法教。前史不能委詳。師旣親睹。宜修一傳以示未聞。帝又察法師堪公輔之寄。因勸歸俗助秉俗務。法師謝曰。玄奘少踐緇門。伏膺佛道。玄宗是習。孔教未聞。今遣從俗。無異乘流之舟使棄水而就陸不惟無功亦徒令腐敗也。願得畢身行道以報國恩。卽玄奘之幸甚。如是固辭乃止。時帝將問罪遼濱。天下之兵已會於洛。軍事忙迫。聞法師至。令引入朝期暫相見。而淸言旣交遂不知日昃。趙國公長孫無忌奏稱。法師停在鴻臚日暮恐不及帝曰。匆匆言猶未盡意。欲共師東行省方觀俗。指麾之外別更談敍。師意如何。法師謝稱。玄奘遠來兼有疾疹。恐不堪陪駕。帝曰。師尙能孤遊絕域。今此行蓋同跬步。安足辭焉。法師對曰。陛下東徵六軍奉衛。罰亂國誅賊臣。必有牧野之功昆陽之捷。玄奘自度。終無裨助行陣之效。虛負途路費損之慚。加以兵戎戰鬥律制不得觀看。旣佛有此言。不敢不奉。伏願天慈哀矜。卽玄奘幸甚。帝信納而止。法師又奏云。玄奘從西域所得梵本六百餘部。一言未譯。今知此嵩嶽之南少室山北有少林寺。遠離廛落泉石淸閒。是後魏孝文皇帝所造。卽菩提畱支三藏翻譯經處。玄奘望爲國就彼翻譯。伏聽敕旨。帝曰。不須在山。師西方去後。朕奉爲穆太后於西京造弘福寺。寺有禪院甚虛靜。法師可就翻譯。法師又奏曰。百姓無知見玄奘從西方來。妄相觀看遂成闤闠。非直違觸憲网亦爲妨廢法事。望得守門以防諸過。帝大悅曰。師此意可謂保身之言也。當爲處分。師可三五日停憩還京就弘福安置。諸有所須一共玄齡平章。自是辭還矣。三月己巳法師自洛陽還至長安。卽居弘福寺將事翻譯。乃條疏所須證義綴文筆受書手等數。以申畱守司空梁國公玄齡。玄齡遣所司具狀發使定州啟奏。令旨依所須供給務使周備。夏六月戊戌證義大徳。諳解大小乘經論爲時輩所推者一十二人至。卽京弘福寺沙門靈潤。沙門文備。羅漢寺沙門慧貴。實際寺沙門明琰。寶昌寺沙門法祥。靜法寺沙門普賢。法海寺沙門神昉。廓州法講寺沙門道深。汴州演覺寺沙門玄忠。蒱州普救寺沙門神泰。綿州振向寺沙門敬明。益州多寶寺沙門道因等。又有綴文大徳九人至。卽京師普光寺沙門棲玄。弘福寺沙門明浚。會昌寺沙門辯機。終南山丰徳寺沙門道宣。簡州福聚寺沙門靜邁。蒲州普救寺沙門行友。棲巖寺沙門道卓。豳州昭仁寺沙門慧立。洛州天宮寺沙門玄則等。又有字學大徳一人至。卽京大總持寺沙門玄應。又有證梵語梵文大徳一人至。卽京大興善寺沙門玄暮。目余筆受書手所司供料等並至。丁卯法師方操貝葉開演梵文。創譯菩薩藏經佛地經六門陀羅尼經顯揚聖教論等四部。其翻六門經當日了。佛地經至辛巳了。菩薩藏經顯揚論等歲暮方訖。二十年春正月甲子。又譯大乘阿毗達摩雜集論。至二月訖。又譯瑜伽師地論。秋七月辛卯法師進新譯經論現了者。表曰。沙門玄奘言。竊聞。八正之旨。實出苦海之津梁。一乘之宗。誠升涅槃之梯蹬。但以物機未熟。致蘊蔥山之西。經胥庭而莫聞。歷周秦而靡至。曁乎摩騰入洛方被三川。僧會遊吳始沾荊楚。從是已來遂得人修解脫之因。家樹菩提之業。固知傳法之益其利博哉。次復嚴顯求經。澄什繼譯。𨿽則玄風日扇而並處僞朝。惟玄奘輕生獨逢明聖。所將經論咸得奏聞。蒙陛下崇重聖言賜使翻譯。比與義學諸僧等。專精夙夜不墮寸陰。𨿽握管淹時未遂終訖。已絕筆者見得五部五十八卷。名曰大菩薩藏經二十卷。佛地經一卷。六門陀羅尼經一卷。顯揚聖教論二十卷。大乘阿毗達摩雜集論一十六卷勒成八帙。繕寫如別。謹詣闕奉進。玄奘又竊見弘福寺尊像初成。陛下親降鑾輿開靑蓮之目。今經論初譯爲聖代新文。敢緣前義亦望曲垂神翰。題制一序贊揚宗極。冀衝言奧旨。與日月齊明。玉字銀鉤。將乾坤等固。使百代之下。誦詠不窮。千載之外。瞻仰爲絕。前又洛陽奉見日。敕令法師修西域記。至是而成。乙未又表進曰。沙門玄奘言。竊尋蟠木幽陵。云官記軒皇之壤。流沙滄海。夏載著伊堯之域。西母白環。薦垂衣之主。東夷楛矢。奉刑措之君。固以飛英曩代式徽前典。伏惟陛下握紀乘時提衡制範刳舟弦木。威天下而濟羣生。鱉足蘆灰堙方輿而補圓蓋。耀武經於七徳。闡文教於十倫。澤徧泉源化沾蕭葦。房芝發秀浪井開花。樂囿馴班巢阿響律。浮紫膏於貝闕。霏白雲於玉撿。遂苑弱木而池蒙氾圃炎火而照積冰梯赤阪而承朔。泛滄津而委﹝書﹣曰﹢貝﹞。史曠前良事絕故府。豈如漢開張棭近接金城。秦戍桂林才通珠浦而已。玄奘幸屬天地貞觀華夷靜謐。冥心梵境敢符好事。命均朝露力譬秋螽。徒以憑假皇靈飄身進影。展轉膜拜之鄕。流離重驛之外。條支巨﹝穀﹣禾﹢卵﹞方驗前聞。罽賓孤鸞還稽曩實。時移歲積人願天從。遂得下雪岫而泛提河。窺鶴林而觀鷲嶺。祇園之路仿像猶存。王城之基坡陀尙在。尋求歷覽時序推遷。言返帝京淹逾一紀。所聞所履百有二十八國。竊以章彥之所踐藉。空陳廣袤。誇父之所淩厲。無述土風。班超侯而未遠。張騫望而非博。今所記述有異前聞。𨿽未極大千之疆。頗窮蔥外之境。皆存實錄匪敢雕華。謹具編裁。稱爲大唐西域記。凡一十二卷。繕寫如別。望班之右筆飾以左言。掩博物於晉臣。廣九丘於皇代。但玄奘資識淺短遺漏寔多。兼拙於筆語。恐無足觀覽。丙申神筆自答書曰。省書具悉來意。法師夙摽髙行早出塵表。泛寶舟而登彼岸。搜妙道而辟法門。弘闡大猷蕩滌眾罪。是故慈云欲捲舒之蔭四空。慧日將昏朗之照八極。舒朗之者其惟法師乎。朕學淺心拙。在物猶迷。況佛教幽微。豈能仰測。請爲經題非己所聞。又云。其新撰西域記者當自披覽敕奘尙丁酉法師重表曰。沙門玄奘言。伏奉墨敕猥垂獎諭。只奉綸言精守振越。玄奘業行空疏謬參緇侶。幸屬九瀛有截四表無虞憑皇靈以遠徵。恃國威而訪道。窮遐冒險𨿽勵愚誠。纂異懷荒寔資朝化。所獲經論蒙遣翻譯。見成卷軸未有詮序。伏惟陛下睿思云敷天花景爛。理包系象調逸成英。跨千古以飛聲。掩百王而騰實。竊以神力無方。非神思不足銓其理。聖教玄遠。非聖藻何以序其源。故乃冒犯威嚴敢希題目。宸眷衝邈不垂矜許。撫躬累息相顧失圖。玄奘聞。日月麗天。旣分暉於戶牖。江河紀地。亦流潤於巖崖。云和廣樂。不祕響於聾昧。金壁奇珍。豈韜彩於愚瞽。敢緣斯理重以千祈。伏乞雷雨曲垂天文俯照。配兩儀而同久。與二曜而俱懸。然則鷲嶺微言。假神筆而弘遠。雞園奧典。托英詞而宣暢。豈止區區梵眾獨荷恩榮。蠢蠢迷生方超塵累而已。自此方許。二十二年春駕幸玉華宮。夏五月甲午翻瑜伽師地論訖。凡一百卷。六月庚辰敕追法師赴宮。比發在途屢有使至。令緩進無得勞損。旣至見於玉華殿甚歡。帝曰。朕在京苦暑故就此山宮。泉石旣涼气力稍好。能省覽機務然憶法師。故遣相屈涉途當大勞也。法師謝曰。四海黎庶。依陛下而生。聖躬不安。則率土惶﹝怐﹣口﹢﹑﹞。伏聞鑾輿至此禦膳休宜。凡預含靈孰不蹈舞。願陛下永保崇髙與天無極。玄奘庸薄猥蒙齒召。銜荷不覺爲勞。帝以法師學業該贍儀韻淹深。每思逼勸歸俗。致之左右共謀朝政。往於洛陽宮奉見之際以親論之。至是又言曰。昔堯舜禹湯之君。隆周炎漢之主。莫不以爲六合務廣萬機事殷。兩目不能徧鑑。一心難爲獨察。是以周憑十亂舜托五臣。翼亮朝猷弼諧邦國。彼明王聖主猶仗羣賢。況朕寡闇而不寄眾悊者也。意欲法師脫須菩提之染服。掛維摩詰之素衣。升鉉路以陳謨。坐槐庭而論道。於意何如法師對曰陛下言。六合務廣。三五之君不能獨守。寄諸賢哲共而成之。仲尼亦云。君失臣得。故君爲元首臣爲股肱。玄奘謂。此言將誡中庸非爲上智。若使有臣皆得桀紂豈無臣耶。以此而推不必由也。仰惟陛下上智之君一人紀綱萬事自得其緒。況撫運以來。天地休平。中外寧晏。皆是陛下不荒不淫。不麗不侈。兢兢業業。𨿽休勿休。居安思危。爲善承天之所致也。余何預哉。請辧二三以明其事陛下經緯八宏之略。驅駕英豪之才。克定禍亂之功。崇闡雍熙之業。聰明文思之徳。體元合極之姿。皆天之所授。無假於人。其義一也。惇本棄末。尙仁尙禮。移澆風於季俗。反淳政於上皇。賦遵薄制刑用輕典。九州四海稟識懷生。俱沐恩波咸遂安樂。此又聖心至化無假於人。其義二也。至道旁通深仁遠洽。東逾日域西邁昆丘。南盡炎洲北窮玄塞。雕蹄鼻飲之俗。卉服左衽之人。莫不候雨瞻風稽顙屈膝。獻珍貢寶充委夷邸。此又天威所感無假於人其義三也。獫狁爲患其來自久。五帝所不臣。三王不能制。遂使河洛爲被髮之野。酆鄗爲鳴鏑之場。中國陵遲凶奴得志。殷周已來不能攘弭。至漢武窮兵衛霍盡力。𨿽收枝葉根本猶存。自後以來不聞良策。及陛下禦圖一徵斯殄。傾巢倒穴無復孑遺。浣海燕然之域。並入堤封單於弓騎之人。俱充臣妾。若言由臣。則虞夏已來賢輔多矣。何因不獲。故知有道斯得。無假於人。其義四也。髙麗小蕃失禮上國。隋帝總天下之師。三自徵罰。攻城無傷半揲。野掠不獲一人。虛喪六軍狼狽而反陛下暫行將數萬騎。摧駐蹕之彊陣。破遼蓋之堅城。振旅凱旋。俘﹝酋﹡或﹞三十萬眾。用兵禦將其道不殊。隋以之亡唐以之得。故知由主無假於人。其義五也。又如天地交泰日月光華。和气氤氳慶雲紛郁。五靈見質一角呈奇。白狼白狐。朱鸞朱艸。昭彰雜沓無量億千不能徧舉。皆是應徳而至。無假於人。乃欲比諭前王寄功十亂。竊爲陛下不取。縱復須人今亦伊呂多矣。玄奘庸陋何足以預之。至於守戒緇門闡揚遺法。此其願也。伏乞天慈終而不奪帝甚悅。謂法師曰。師向所陳並上玄垂祐及宗廟之靈卿士之力。朕安能致也。旣欲敷揚妙道。亦不違髙志可努力。今日已後亦當助師弘道。釋彥悰箋曰。法師才兼內外。臨機酬答其辯洽如是。難哉。昔道安陳諫。符堅之駕不停。恆標奮辭。姚興之心莫止。終致敗軍之辱逃遁之勞。豈如法師雅論才申皇情允塞。淸風轉潔美志逾貞。以此而言。可不煩月且而優劣見矣。時中書令褚遂良奏曰。今四海廓淸九域寧晏。皆陛下聖徳實如師言。臣等備位而已。日月之下螢爝何功。帝笑曰。不如此。夫珍裘非一狐之腋。大廈必眾材共成。何有君能獨濟。師欲自全雅操。故濫相光飾耳帝又問。法師。比翻何經論。答近翻瑜伽師地論訖。凡一百卷。帝曰。此論甚大。何聖所說。復明何義。答曰。論是彌勒菩薩說。明十七地義。又問。何名十七地。答謂五識相應地。意識相應地。有尋有伺地。無尋惟伺地。無尋無伺地。三摩呬多地。非三摩呬多地。有心地。無心地。聞所成地。思所成地。修所成地。聲聞地。獨覺地。菩薩地。有餘依地。無餘依地。及舉綱提目陳列大義。帝深愛焉。遣使向京取瑜伽論。論至帝自詳覽。睹其詞義宏遠非從來所聞。嘆謂侍臣曰。朕觀佛經譬猶瞻天望海莫測髙深。法師能於異域得是深法。朕比以軍國務殷不及委尋佛教。而今觀之宗源杳曠靡知涯際。其儒道九流比之猶汀瀅之池方溟渤耳。而世云三教齊致此妄談也。因敕所司簡祕書省書手寫新翻經論爲九本。與雍洛並兗相荊楊涼益等九州。展轉流通。使率土之人同稟未聞之義。時司徒趙公長孫無忌中書令褚遂良等。奏曰。臣聞。佛教衝玄。天人莫測。言本則甚深。語門則難入。伏惟陛下至道昭明飛光昱日。澤沾遐界化溢中區。擁護五乘建立三寶。故得法師。當叔葉而秀質。間千載而挺生。陟重阻以求經履危途而訪道。見珍殊俗具獲眞文。歸國翻宣。若庵園之始說。精文奧義。如金口之新開。皆是陛下聖徳所感。臣等愚瞽預此見聞。苦海波瀾舟航有寄。又天慈廣遠。使布之九州。蠢蠢黔黎俱食妙法。臣等億劫希逢不勝幸甚帝曰。此是法師大悲願力。又公等宿福所逢。非朕獨所致也帝先許作新經序。機務繁劇未及措意。至此法師重啟。方爲染翰。少頃而成。名大唐三藏聖教序。凡七百八十一字。神筆自寫。敕貫眾經之首。帝居慶福殿。百官侍衛。命法師坐。使弘文館學士上官儀以所制序對羣寮宣讀。霞煥錦舒極褒揚之致。其詞曰蓋聞二儀有像顯覆載以含生。四時無形潛寒暑以化物。是以窺天鑑地。庸愚皆識其端。明陰洞陽。賢哲罕窮其數。然而天地包乎陰陽而易識者。以其有像也。陰陽處乎天地而難窮者。以其無形也。故知象顯可徵。𨿽愚不惑。形潛莫睹。在智猶迷。況乎佛道崇虛。乘幽控寂。弘濟萬品。典禦十方。舉威靈而無上。抑神力而無下。大之則彌於宇宙。細之則攝於毫釐。無滅無生。歷千劫而不古。若隱若顯。運百福而長今。妙道凝玄。遵之莫知其際。法流湛寂。挹之莫測其源。故知。蠢蠢凡愚。區區庸鄙。投其旨趣。能無疑惑者哉。然則大教之興。基乎西土。騰漢庭而皎夢。照東域而流慈。昔者分形分迹之時。言未馳而成化。當常現常之世。人仰徳而知遵。及乎晦影歸眞。遷儀越世。金容掩色。不鏡三千之光。麗像開圖。空端四八之相。於是微言廣被。拯含類於三途。遺訓遐宣。導羣生於十地。然而眞教難仰。莫能一其旨歸。曲學易遵。邪正於焉紛糾。所以空有之論。或習俗而是非。大小之乘。乍沿時而隆替。有玄奘法師者。法門之領袖也。幼懷貞敏。早悟三空之心。長契神情。先包四忍之行。松風水月。未足比其淸華。仙露明珠。詎能方其朗潤。故以智通無累。神測未形。超六塵而迥出。只千古而無對。凝心內境。悲正法之陵遲。移慮玄門。慨深文之訛謬。思欲分條析理。廣彼前聞。截僞續眞。開玆後學。是以翹心淨土。往遊西域。乘危遠邁。杖策孤徵。積雪晨飛。塗間失地。驚沙夕起。空外迷天。萬里山川。撥煙霞而進影。百重寒暑。躡霜露而前蹤。誠重勞輕。求深願達。周遊西宇。十有七年。窮歷道邦。詢求正教。雙林八水。味道餐風。鹿苑鷲峯。瞻奇仰異。承至言於先聖。受眞教於上賢。探﹝廠﹣一﹞﹡臣﹡責﹞妙門。精窮奧業。一乘五律之道。馳驟於心田。八藏三篋之文。波濤於口海。爰自所歷之國。總將三藏要文。凡六百五十七部。譯布中夏。宣揚勝業。引慈云於西極。注法雨於東垂。聖教缺而復全。蒼生罪而還福。濕火宅之幹焰。共拔迷途。朗愛水之昏波。同臻彼岸。是知。惡因業墜。善以緣升。升墜之端。惟人所托。譬夫桂生髙嶺。云露方得泫其華。蓮出綠波。飛塵不能污其葉。非蓮性自潔。而桂質本貞。良由所附者髙。則微物不能累。所憑者淨。則濁類不能沾。夫以。卉木無知。猶資善而成善。況乎人倫有識。不緣慶而成慶。方冀。玆經流施。將日月而無窮。斯福遐敷。與乾坤而永大。時法師奉聖制表謝曰。沙門玄奘言。竊聞。六爻探﹝廠﹣一﹞﹡臣﹡責﹞。局於生滅之場。百物正名。未涉眞如之境。猶且遠徵羲冊。睹奧不測其神。遐想軒圖。歷選並歸其美。伏惟皇帝陛下玉毫降質。金輪禦天。廓先王之九州。掩百千之日月。廣列代之區域。納恆沙之法界。遂使給園精舍並入堤封。貝葉靈文咸歸冊府。玄奘往因振錫聊謁崛山。經途萬里。恃天威如咫步。匪乘千葉。詣雙林如食頃。搜揚三藏。盡龍宮之所儲。研究一乘。窮鷲嶺之遺旨。並已載於白馬。還獻紫震。尋蒙下曌賜使翻譯。玄奘識乖龍樹。謬忝傳燈之榮。才異馬鳴。深愧瀉瓶之敏。所譯經論紕舛尢多。遂荷天恩畱神構序。文超象系之表。理括眾妙之門。忽以微生。親承梵向。踴躍歡喜。如聞受記。無任欣荷之極。謹奉表詣闕陳謝以聞帝省表復手報書曰朕才謝圭璋言慚博達。至於內典尢所未閒。昨制序文深爲鄙拙。惟恐穢翰墨於金簡。標瓦礫於珠林。忽得來書。謬承褒贊。循躬省慮。彌益厚顏。蓋不足稱空勞致謝大唐大慈恩寺三藏法師傳卷第六大唐大慈恩寺三藏法師傳卷第七

沙門慧立本釋彥悰箋

起二十二年六月天皇制述聖記終永徽五年春二月法師答書二十二年夏六月天皇大帝居春宮奉睹聖文。又制述聖記。其詞曰夫顯揚正教。非智無以廣其文。崇闡微言。非賢莫能定其旨。蓋眞如聖教者。諸法之玄宗。眾經之軌躅也。綜括宏遠。奧旨遐深。極空有之精微。體生滅之機要。詞茂道曠。尋之者不究其源。文顯義幽。履之者莫測其際。故知。聖慈所被。業無善而不臻。妙化所敷。緣無惡而不剪。開法网之綱紀。弘六度之正教。拯羣有之塗炭。啟三藏之祕局。是以名無翼而長飛。道無根而永固。道名流慶。歷遂古而鎭常。赴感應身。經塵劫而不朽。晨鐘夕梵。交二音於鷲峯。慧日法流。轉雙輪於鹿苑。排空寶蓋。接翔云而共飛。莊野春林。與天花而合彩。伏惟皇帝陛下。上玄資福。垂拱而治八荒。徳被黔黎。斂衽而朝萬國。恩加朽骨。石室歸貝葉之文。澤及昆虫。金匱流梵說之偈。遂使阿耨達水。通神甸之八川耆闍崛山接嵩華之翠嶺。竊以法性凝寂。靡歸心而不通。智地玄奧。感懇誠而遂顯。豈謂重昏之夜。燭慧炬之光。火宅之朝。降法雨之澤。於是百川異流。同會於海。萬區分義。總成乎實。豈與湯武校其優劣。堯舜比其聖徳者哉。玄奘法師者。夙懷聰令。立志夷簡。神淸齠齔之年。體拔浮華之世。凝情定室。匿迹幽巖。移息三禪。巡遊十地。超六塵之境。獨步迦維。會一乘之旨。隨機化物。以中華之無質。尋印度之眞文。遠涉恆河。終期滿字。頻登雪嶺。更獲半珠。問道往還。十有七載。備通釋典。利物爲心。以貞觀十九年二月六日奉敕。於弘福寺翻譯聖教要文。凡六百五十七部。引大海之法流。洗塵勞而不竭。傳智燈之長焰。皎幽闇而恆明。自非久植勝緣。何以顯揚斯旨。所謂法性常住。齊三光之明我皇福臻。同二儀之固。伏見禦制眾經論序。照古騰今。理含金石之聲。文抱風雲之潤。治輒以輕塵足嶽。墜露添流。略舉大綱。以爲斯記。法師進啟謝曰。玄奘聞。七耀摛光。憑髙天而散景。九河灑潤。因厚地而通流。是知。相資之美。處物旣然。演法依人。理在無惑。伏惟皇太子殿下。發揮睿藻。再述天文。贊美大乘。莊嚴實相。珠回玉轉。霞爛錦舒。將日月而聯華。與咸韶而合韻。玄奘輕生多幸沐浴殊私不任銘佩。奉啟陳謝。時降令書曰。治素無才學。性不聰敏。內典諸文殊未觀覽。所作序記。鄙拙尢繁。忽得來書。褒揚贊述。撫躬自省。慚悚交並。勞師等遠臻。深以爲愧釋彥悰箋述曰。自二聖序文出後。王公百辟。法俗黎庶。手舞足蹈。歡詠徳音。內外揄揚。未浹辰而周六合。慈云再蔭。慧日重明。歸依之徒。波回霧委。所謂上之化下。猶風靡艸。其斯之謂乎。如來所以法付國王。良爲此也。時弘福寺寺主圓定。及京城僧等。請鐫二序文於金石。藏之寺宇帝可之。後寺僧懷仁等。乃鳩集晉右軍將軍王羲之書。勒於碑石焉。庚辰皇太子以文徳聖皇后早棄萬方。思報昊天。追崇福業。使中大夫守右庶子臣髙季輔宣令曰。寡人不造。咎譴所鐘。年在未識慈顏棄背。終身之憂。貫心滋甚。風樹之切。刻骨冥深。每以龍忌在辰。歲時興感。空懷陟屺之望。益疚寒泉之心。旣而笙歌遂遠瞻奉無逮。徒思昊天之報。罔寄烏鳥之情。竊以覺道洪慈。寔資冥福。冀申孺慕。是用歸依。宜令所司。於京城內舊廢寺。妙選一所。奉爲文徳聖皇后。卽營僧寺。寺成之日。當別度僧。仍令挾帶林泉。務盡形勝。仰規忉利之果。副此罔極之懷。於是有司詳擇勝地。遂於宮城南晉昌裏面曲池。依淨覺故伽藍而營建焉。瞻星揆地。像天闕仿給園。窮班倕巧藝。盡衡霍良木。文石梓桂櫲樟栟櫚充其材。珠玉丹靑赭堊金翠備其飾。而重樓復殿云閣洞房。凡十餘院。總一千八百九十七間。牀褥器物備皆盈滿。文武聖皇帝。又讀法師所進菩薩藏經美之。因敕春宮作其經後序。其詞曰蓋聞。羲皇至﹝廠﹣一﹞﹡臣﹡責﹞。精粹止於龜文。軒後通幽。雅奧窮於鳥篆。考丹書而索隱。殊昧實際之源。徵綠錯以研幾。蓋非常樂之道。猶且事光圖史。振薰風於八埏。徳洽生靈。激波瀾於萬代。伏惟。皇帝陛下。轉輪垂拱。而化漸雞園。勝殿凝旒。而神交鷲嶺。總調禦於徽號。匪文思之所窺。綜波若於綸言。豈系象之能擬。由是教覃溟表。咸傳八解之音。訓浹寰中。皆踐四禪之軌。遂使三千法界。盡懷生而可封。百億須彌。入堤封而作鎭。尼連徳水。邇帝裏之滄池。捨衛庵園。接上林之茂苑。𨿽復法性空寂。隨感必通。眞乘深妙。無幽不闡。所謂大權禦極。導法流而靡窮。能仁撫運。拂劫石而無盡。體均具相不可思議。校美前王。焉可同年而語矣。爰自開辟。地限流沙。震旦未融。靈文尙隱。漢王精感。托夢想於玄霄。晉後翹誠。降修多於白馬。有同蠡酌。豈達四海之涯。取譬管窺。寧窮七曜之隩。洎乎皇靈遐暢。威加鐵圍之表。至聖發明。徳被金剛之際。恆沙國土。普襲衣冠。開解脫門。踐眞實路。龍宮梵說之偈。必萃淸臺。猊吼貝葉之文。咸歸冊府。灑玆甘露。普潤芽莖。垂此慧云。徧沾翾走。豈非歸依之勝業。聖政之靈感者乎。夫菩薩藏經者。大覺義宗之要旨也。佛修此道。以證無生。菩薩受持。咸登不退。六波羅蜜關鍵所資。四無量心根力斯備。蓋彼岸之津涉。正覺之梯航者焉。貞觀中年。身毒歸化越熱阪而頒朔。跨懸度以輸琛。文軌旣同。道路無擁。沙門玄奘。振錫尋眞。出自玉關。長驅柰苑。至於天竺。力士生處訪獲此經。歸而奏上。降詔翻譯。於是畢功。余以問安之暇。澄心妙法之寶。奉述天旨。微表贊揚。式命有司。綴於終捲。自是帝旣情信日隆平章法義。福田功徳無輟於口。與法師無暫相離敕加供給及時服臥具數令換易。秋七月景申夏罷。又施法師納袈裟一領。價直百金。觀其作制。都不知鍼綫出入所從。帝庫內多有前代諸納。咸無好者。故自教後宮造此。將爲稱意。營之數歲方成。乘輿四巡。恆將隨逐。二十二年駕幸洛陽宮。時蘇州道恭法師。常州慧宣法師。並有髙行。學該內外。爲朝野所稱。帝召之旣至。引入坐言訖。時二僧各披一納。是梁武帝施其先師。相承共寶。旣來謁龍顏。故取披服。帝哂其不妙。取納令示。仍遣賦詩以詠。恭公詩曰。福田資像徳。聖種理幽薰。不持金作縷。還用彩成文朱靑自掩映。翠綺相氛氳。獨有離離葉。恆向稻畦分。宣公詩末云。如蒙一披服。方堪稱福田。意欲之。帝並不與。各施絹五十匹。卽此納也。傳其麗絕。豈常人所宜服用。惟法師盛徳當之矣。時並賜法師剃刀一口。法師表謝曰。沙門玄奘伏奉敕賜納袈裟一領剃刀一口。殊命薦臻。寵靈隆赫。恭對惶悸。如履春冰。玄奘幸遭邕穆之化。早預息心之侶。三業無紀。四恩靡答。謬回天眷。濫叨云澤。忍辱之服。彩合流霞。智慧之刀。銛逾切玉。謹當衣以降煩惱之魔。佩以斷塵勞之网。起余譏於彼己。懼空疏於冒榮。慚恧屏營。趍承俯僂。鞠心局蹐。精爽飛越。不任悚荷之至。謹奉表謝以聞。塵黷聖鑑。伏深戰栗。帝少勞兵事。纂歷之後。又心存兆庶。及遼東徵罰。櫛沐風霜。旋旆已來气力頗不如平昔。有憂生之慮。旣遇法師。遂畱心八正墻塹五乘。遂將息平復。因問。欲樹功徳何最饒益。法師對曰。眾生寢惑非慧莫啟。慧芽抽殖法爲其資。弘法由人。卽度僧爲最。帝甚歡。秋九月己卯詔曰。昔隋季失禦。天下分崩。四海塗原。八埏鼎沸。朕屬當戡亂躬履兵鋒。丞犯風霜宿於馬上。比加藥餌猶未痊除。近日已來方就平復。豈非福善所感而致此休徵耶。京城及天下諸州寺宜各度五人。弘福寺宜度五十人。計海內寺三千七百一十六所。計度僧尼一萬八千五百餘人。未此已前。天下寺廟遭隋季凋殘。緇侶將絕。蒙玆一度並成徒眾。美哉君子所以重正言也。帝又問。金剛般若經一切諸佛之所從生。聞而不謗。功逾身命之施。非恆沙珍寶所及。加以理微言約。故賢達君子多愛受持。未知先代所翻文義具不。法師對曰。此經功徳。實如聖旨。西方之人。咸同愛敬。今觀舊經。亦微有遺漏。據梵本具云能斷金剛般若。舊經直云金剛般若。欲明菩薩以分別爲煩惱。而分別之惑堅類金剛。惟此經所詮。無分別慧乃能除斷。故曰能斷金剛般若。故知。舊經失上二字。又如下文。三問闕一。二頌闕一。九諭闕三。如是等。什法師所翻捨衛國也。畱支所翻婆伽婆者少可。帝曰。師旣有梵本。可更委翻。使眾生聞之具足。然經本貴理。不必須飾文而乖義也。故今新翻能斷金剛般若委依梵本奏之。帝甚悅。冬十月車駕還京。法師亦從還。先是敕所司。於北闕紫微殿西別營一所。號弘法院。旣到居之。晝則帝畱談說。夜乃還院翻經。更譯無性菩薩所釋攝大乘論十卷。世親論十卷。緣起聖道經一卷。百法明門論一卷。戊申皇大子又宣令曰。營慈恩寺。漸向畢功。輪奐將成。僧徒尙闕。伏奉敕旨度三百僧。別請五十大徳。同奉神居降臨行道。其新營道場。宜名大慈恩寺。別造翻經院。虹梁藻井。丹靑雲气。瓊礎銅沓金環華鋪。並加殊麗。令法師移就翻譯。仍綱維寺任。法師旣奉令旨。令充上座。進啟讓曰。沙門玄奘啟。伏奉令旨。以玄奘爲慈恩寺上座。恭聞嘉命。心靈靡措。屏營累息。深增戰悚。玄奘學藝無紀。行業空疏。敢誓捐罄。方期光贊。憑恃皇靈。窮遐訪道。所獲經論。奉敕翻譯。情冀法流漸潤。克滋鼎祚。聖教紹宣。光華史冊。玄奘昔冒危途。久嬰痾疹。駑蹇力獘。恐不卒業。孤負國恩。有罰無赦。命知僧務。更貽重譴。魚鳥易性。飛沈失途。伏惟皇大子殿下。仁孝天縱。愛敬因心。感風樹之悲。結寒泉之痛。式建伽藍。將弘景福。匡理法眾。任在能人。用非其器。必有蹎僕。伏願睿情遠鑑。照弘法之福因。慈造曲垂。察愚鄙之忠款。則法僧無悔吝之咎。魚鳥得飛沈之趣。不任瀝懇之至。謹奉啟陳情。伏用悚悸。十二月戊辰。又敕太常卿江夏王道宗將九部樂。萬年令宋行質。長安令裴方彥。各率縣內音聲及諸寺幢帳。並使豫極莊嚴。己巳旦集安福門街迎像送僧入大慈恩寺。至是陳列於通衢。其錦彩軒轞魚龍幢戲。凡千五百餘乘。帳蓋三百餘事。先是內出繡畫等像二百餘軀。金銀像兩軀。金縷綾羅幡五百口。宿於弘福寺。並法師西國所將經像舍利等。爰自弘福引出安置於帳座及諸車上。處中而進。又於像前兩邊各嚴大車。車上豎長竿懸幡幡後卽有師子神王等。爲前引儀。又莊寶車五十乘坐諸大徳。次京城僧眾執持香花唄贊隨後。次文武百官。各將侍衛部列陪從。大常九部樂挾兩邊。二縣音聲繼其後。而幢幡鐘鼓訇磕繽紛。眩日浮空震曜都邑。望之極目不知其前後。皇太子遣率尉遲紹宗副率王文訓。領東宮兵千餘人充手力。敕遣禦史大夫李乾祐爲大使。與武侯相知撿挍。帝將皇太子後宮等。於安福門樓手執香鑪目而送之甚悅。衢路觀者數億萬人。經像至寺門敕趙公英公中書褚令。執香鑪引入安置殿內。奏九部樂。破陣舞及諸戲於庭訖而還。壬申將欲度僧。辛未皇太子與仗衛出宿故宅。後日旦從寺南列羽儀而來。至門下乘步入。百寮陪從。禮佛已引五十大徳相見陳造寺所爲意。發言嗚噎酸感。傍人侍臣及僧無不哽泣。觀蒸蒸之情。亦今之舜也。言訖升殿東閣。令少詹事張行成宣恩宥降京畿見禁囚徒。然後剃髮觀齋。及賜王公已下束帛訖。屏人下閣禮佛。與妃等巡歷廊宇。至法師房。制五言詩帖於戶曰。停軒觀福殿。遊目眺皇畿。法輪含日轉。花蓋接雲飛。翠煙香綺閣。丹霞光寶衣。幡虹遙合彩。空外迥分暉。蕭然登十地。自得會三歸。觀訖還宮。是時緇素歡欣更相慶慰。莫不歌玄風重盛遺法再隆。近古以來未曾有也。其日敕追法師還北闕。二十三年夏四月駕幸翠微宮。皇太子及法師並陪從。旣至處分之外。惟談玄論道。問因果報應及西域先聖遺芳故迹。皆引經酬對。帝深信納。數攘袂嘆曰。朕共師相逢晚。不得廣興佛事。帝發京時。𨿽少違和。而神威睿慮無減平昔。至五月己巳。微加頭痛。畱法師宿宮中。庚午帝崩於含風殿。時祕不言。還京發喪。殯太極殿。其日皇太子卽皇帝位於梓宮之側。逾年攺元曰永徽。萬方號慟。加喪考妣。法師還慈恩寺。自此之後專務翻譯無棄寸陰。每日自立程課。若晝日有事不充。必兼夜以續之。過乙之後。方乃停筆攝經已。復禮佛行道。至三更暫眠。五更復起。讀誦梵本朱點次第。擬明旦所翻。每日齋訖黃昏二時講新經論。及諸州聽學僧等。恆來決疑請義。旣知上座之任僧事。復來咨稟。復有內使遣營功徳。前後造一切經十部。夾紵寶裝像二百餘軀。亦令取法師進止。日夕已去。寺內弟子百餘人。咸請教誡盈廊溢廡。皆酬答處分無遺漏者。𨿽眾務輻湊。而神气綽然無所擁滯。猶與諸徳說西方聖賢立義諸部異端。及少年在此周遊講肆之事。髙論劇談竟無疲怠。其精敏彊力過人若斯。復數有諸王卿相來過禮懺。逢迎誘導。並皆發心。莫不捨其驕華肅敬稱嘆。二年春正月壬寅。瀛州刺史賈惇賾。蒱州刺史李道裕。谷州刺史杜正倫。恆州刺史蕭銳因。朝集在京。公事之暇相命參法師請受菩薩戒。法師卽授之。並爲廣說菩薩行法。勸其事君盡忠臨下慈愛。羣公歡喜辭去。癸卯各捨淨財。共修書遣使參法師。謝聞戒法。其書曰。竊聞身非欲食。如來受純陀之供。法無所求。淨名遂善徳之請。皆爲顯至理之常恆。示凡聖之無二。又是因機以接物。假相而弘道。爲之者表重法之誠。受之者爲行檀之福。豈曰心緣於彼此。情染於名利者哉。仰惟。宿殖徳本非於三四五佛。深達法相。善識一十二部。獨悟眞宗。遠尋聖迹。遊崛山之淨土。浴恆水之淸流。入深法界。求善知識。收至文於百代之後。探玄旨於千載之前。津梁庶品。不噭不昧。等施一切。無先無後。賾等識蔽二空。業淪三界。猶蠶絲之自纏。如井輪之不息。𨿽復順教生信隨緣悟解頂禮歸依受持四句。隱身而爲宴坐。厭苦而求常樂。而遠滯無明。近昏至理。未能悟佛性之在身。知境界之惟識。心非無取。義涉有無。不能卽八邪而入八正。行非道而通佛道。譬涉海而無津。猶面墻而靡見。昨因事隙。遂得參奉。曲蒙接引。授菩薩戒施以未曾有法。發其無上道心。一念破於無邊。四心盡於來際。菩提之種。起自塵勞。火中生蓮。曷足爲諭。始知如來之性。卽是世間。涅槃之際不殊生死。行於波若。便是不行。得彼菩提。翻爲無得。忽以小機。預聞大教。頂受尋思。無量歡喜。然夫檀義攝六。法施爲優。尊位有三師居其一。弘慈利物。𨿽類日月之無心仰照懷恩竊同葵藿之知感。大士聞法捐軀非所企及童子見佛奉土。輒敢庶幾。謹送片物表心。具如別疏所願照其誠懇生其福田。受玆微施隨意所與。使夫墜露添海。將渤澥而俱深。飛塵集嶽。與須彌而永固。可久可大。幸甚幸甚。春寒尙重。願動止休宜。謹遣白書。諸無所具。賈惇賾等和南其爲朝賢所慕如是。三年春三月。法師欲於寺端門之陽造石浮圖。安置西域所將經像。其意恐人代不常經本散失。兼防火難。浮圖量髙三十丈。擬顯大國之崇基。爲釋迦之故迹。將欲營築附表聞奏敕使中書舍人李義府。報法師云。師所營塔功大恐難卒成。宜用磚造。亦不願師辛苦。今已敕大內東宮掖庭等七宮亡人衣物助師。足得成辦。於是用磚仍攺就西院。其塔基面各一百四十尺。仿西域制度。不循此舊式也。塔有五級。並相輪露槃。凡髙一百八十尺。層層中心皆有舍利。或一千二千。凡一萬餘粒。上層以石爲室。南面有兩碑。載二聖三藏聖教序記。其書卽尙書右僕射河南公褚遂良之筆也。初基塔之日。三藏自述誠願。略曰。玄奘自惟薄祐生不遇佛。復乘微善預聞像教儻生末法何所歸依。又慶少得出家目睹靈相。幼而慕法耳屬遺筌。聞說菩薩所修行。思齊如不及。聞說如來所證法。仰止於身心。所以歷尊師授博問先達。信夫漢夢西感正教東傳。道阻且長未能委悉。故有專門競執多滯二常之宗。黨同嫉異致乖一味之旨。遂令後學相顧靡識所歸。是以面鷲山以增哀。慕常啼而假寐。潛祈靈祐。顯恃國威。決志出一生之域。投身入萬死之地。絓是聖迹之處。備謁遺靈。但有弘法之人。徧尋正說。經一所悲所見於未見。遇一字慶所聞於未聞。故以身命餘資繕寫遺闕。旣遂誠願。言歸本朝。幸屬休明。詔許翻譯。先皇道跨金輪聲振玉鼓。紹隆象季允膺付屬。又降發神衷。親裁三藏之序。今上春宮。講道。復爲述聖之記。可謂重光合璧振彩聯華。渙污垂七耀之文。鏗鋐韻九成之奏。自東都白馬西明艸堂。傳譯之盛。詎可同日而言者也。但以生靈薄運共失所天。惟恐三藏梵本零落忽諸。二聖天文寂寥無紀。所以敬崇此塔擬安梵本。又樹丰碑鐫斯序記。庶使巍峨永劫。願千佛同觀氛氳聖迹與二儀齊固。時三藏親負簣畚擔運磚石。首尾二周功業斯畢。夏五月乙卯中印度國摩訶菩提寺大徳智光慧天等。致書於法師。智光於大小乘及彼外書四韋陀五明論等。莫不洞達。卽戒賢法師門人之上首。五印度學者咸共宗焉。慧天於小乘十八部。該綜明練。匠誘之徳。亦彼所推重法師遊西域日。常共切磋。彼𨿽半教有功。然未措心於方等。爲其執守偏見。法師恆詆訶。曲女城法集之時。又深折挫。彼亦愧伏。自別之後欽佇弗忘。乃使同寺沙門法長。將書並賫贊頌及﹝疊﹡毛﹞兩端。揄揚之心甚厚。其書曰。微妙吉祥世尊金剛座所摩訶菩提寺諸多聞眾所共圍繞上座慧天。致書摩訶支那國於無量經律論妙盡精微木叉阿遮利耶。敬問無量。少病少惱。我慧天苾芻。今造佛大神變贊頌及諸經論比量智等。今附苾芻法長將往。此無量多聞老大徳阿遮利耶智光。亦同前致問鄔波索迦日授稽首和南。今共寄白﹝疊﹡毛﹞一雙。示不空心。路遠莫怪其少。願領。彼須經論錄名附來。當爲抄送木叉阿遮利耶。願知。其爲遠賢所慕如此。五年春二月法長辭還。又索報書。法師答並信物。其書同文錄奏。然後將付使人。其詞曰。大唐國苾芻玄奘。謹修書中印度摩揭陀國三藏智光法師座前。目一辭違俄十餘載。境域遐遠。音徽莫聞。思戀之情。每增延結。彼苾芻法長至蒙問。並承起居康勝。豁然目朗。若睹尊顏。踴躍之懷。筆墨難述。節候漸暖。不審信後何如。又往年使還。承正法藏大法師無常。奉問摧割不能已已。嗚呼可謂苦海舟沈。天人眼滅。遷奪之痛何期速歟。惟正法藏。植慶曩晨。樹功長劫。故得挺沖和之茂質。標懿傑之宏才。嗣徳聖天。繼輝龍猛重然智炬。再立法幢。撲炎火於邪山。塞洪流於倒海。策疲徒於寶所。示迷眾於大方。蕩蕩焉。巍巍焉。實法門之棟幹也。又如三乘半滿之教。異道斷常之書。莫不韞綜胸懷貫練心府。文槃節而克暢。理隱昧而必彰。故使內外歸依。爲印度之宗袖。加以恂恂善誘曉夜不疲。衢尊自盈酌而不竭。玄奘昔因問道得預參承。並荷指誨𨿽曰庸愚。頗亦蓬依麻直。及辭還本邑。囑累尢深。殷勤之言。今猶在耳。方冀保安眉壽。式贊玄風。豈謂一朝奄歸萬古。追惟永往彌不可任。伏惟法師夙承雅訓。早升堂室。攀戀之情。當難可處。柰何柰何。有爲法爾。當可柰何。願自裁抑。昔大覺潛暉。迦葉紹宣洪業。商那遷化。鞠多闡其嘉猷。今法將歸眞。法師次任其事。惟願淸詞妙辯。共四海而恆流。福智莊嚴。與五山而永久。玄奘所將經論。已翻瑜伽師地論等大小三十餘部。其俱捨順正理。見譯未周。今年必了。卽日大唐天子。聖躬萬福。率土安寧。以輪王之慈。敷法王之化。所出經論。並蒙神筆制序。令所司抄寫國內流行。爰至鄰邦。亦俱遵習。𨿽居像運之末。而法教光華。邕邕穆穆。亦不異室羅筏誓多林之化也。伏願照知。又前渡信渡河失經一馱。今錄名如後。有信請爲附來。並有片物供養。願垂納受。路遠不得多。莫嫌鮮薄。玄奘和南。又答慧天法師。書曰大唐國苾芻玄奘。謹致書摩訶菩提寺三藏慧天法師足下。乖別稍久。企仰惟深。音寄不通。莫慰傾渴。彼苾芻法長至辱書。敬承休豫。用增欣悅。又領白﹝疊﹡毛﹞兩端贊頌一夾。來意旣厚。寡徳愧以無當。悚息悚息。節气漸和。不知信後體何如也。想融心百家之論。移慮九部之經。建正法幢。引歸宗之客。擊克勝鼓。挫鍱腹之賓。頡頏王侯之前。抑揚英俊之上。故多歡適也。玄奘庸獘。气力已衰。又加念徳欽仁。惟丰勞積。昔因遊方在彼遇矚光儀。曲女城會又親交論。當對諸王及百千徒眾定其深淺。此立大乘之旨。彼豎半教之宗。往復之間。詞气不無髙下。務存正理。靡護人情。以此遞生淩觸。罷席之後。尋已豁然。今來使猶傳。法師寄申謝悔。何懷固之甚也。法師學富詞淸。志堅操遠。阿耨達水。無以比其波瀾。淨末尼珠。不足方其曒潔。後進儀表。屬在髙人。願勗良規。闡揚正法。至如理周言極。無越大乘。意恨法師未爲深信。所謂耽玩羊鹿。棄彼白牛。賞愛水精。捨頗胝寶。明明大徳。何此惑之滯歟。又坯器之身。浮促難守。宜早發大心。莊嚴正見。勿使臨終方致嗟悔。今使還國。謹此代誠並附片物。蓋欲示酬來意。未是盡其深心也。願知。前還日渡信渡河失經一馱。今錄名如別。請爲附來。余不能委述。苾芻玄奘謹呈大唐大慈恩寺三藏法師傳卷第七大唐大慈恩寺三藏法師傳卷第八

沙門慧立本釋彥悰箋

起永徽六年夏五月譯理門論終顯慶元年春三月百官謝示禦制寺碑文六年夏五月庚午。法師以正譯之餘。又譯理門論。又先於弘福寺譯因明論。此二論各一卷。大明立破方軌現比量門。譯寮僧伍競造文疏。時譯經僧棲玄將其論示尙藥奉禦呂才。才遂更張衢術指其長短。作因明注解立破義圖。序曰蓋聞一消一息。範圍天地之儀。大哉至哉。變通爻畫之紀。理則未弘於方外。事乃猶拘於域中。推渾元而莫知。窮陰陽而不測。豈聞象系之表。猶開八正之門。形器之先。更弘二智之教者也。故能運空有而雙照。冥眞俗而兩夷。泛六度於愛河。駕三車於火宅。是知法王法力。超羣生而自在。自覺覺人。摧眾魔而獨悟。業運將啟。乃雷震而電耀。化緣斯極。亦火滅而薪盡。觀其應迹。若有去來。察此眞常。本無生住。但以弘濟之道。有緣斯應。天祚明徳。無遠不臻。是以萌蒂疇昔神光聊見於曩時祥瑞。有歸淨土咸款於玆日。伏惟皇唐之有天下也。運金輪而臨四有。握璇極而撫萬方。耀慧日於六天。蒸法云於十地。西越流沙。遂荒妙樂之域。東漸於海。掩有歡喜之都。振聲教於無邊。通車書於有頂。遂使百億須彌。旣咸頒於望祑。三千法界。亦共沐於皇風。故令五方印度。攺荒服於﹝葶﹣丁﹢呆﹞街。十八韋陀。譯梵文於祕府。乃有三藏玄奘法師者。所謂當今之能仁也。聰慧夙成。該覽宏贍。徳行純粹。律業翹勤。實三寶之棟梁。四眾之綱紀者也。每以釋教東遷爲日已久。或恐邪正雜擾。水乳不分。若不稽實相於迦維。驗眞文於摩竭。何以成決定之藏。爲畢竟之宗者乎。幸逢二儀交泰四海無塵。遂得拂衣玄漠。振錫蔥嶺。不由味於﹝葋﹣月﹢酉﹞醬。直路夷通。豈藉佩於杜衡遙途近易。於是窮河源於西域。涉恆水於東維。采貝葉於鷲山。窺金文於鶴樹。所歷諸國。百有餘都。所獲經論。向七百部。並傳以藩馹聿歸上京。因得面奉聖顏對揚宗極。此因明論者。卽是三藏所獲梵本之內之一部也。理則包括於三乘。事乃牢籠於百法。研機空有之際。發揮內外之宗。𨿽詞約而理弘。實文微而義顯。學之者。當生不能窺其奧。遊之者。數載未足測其源。以其眾妙之門。是以先事翻譯。其有神泰法師靖邁法師明覺法師等。並以神機昭晢。志業兼該。博習羣經。多所通悟。皆蒙別敕。追赴法筵。遂得函丈請益。執捲承旨。三藏旣善宣法要。妙盡幽深。泰法師等。是以各錄所聞。爲之義疏。詮表旣定。方擬流通。無緣之徒。多未聞見。復有棲玄法師者。乃是才之幼少之舊也。昔棲遁於嵩嶽。嘗抂步於山門。旣筮仕於上京。猶曲眷於窮巷。自蒙修攝三十餘年。切思之誠。二難俱盡。然法師節操精潔。戒行冰霜。學旣照達於一乘。身非乃拘局於十誦。才旣睹其淸苦。時以開遮拆之。但以內外不同行已各異。言戲之間。是非鋒起。師乃從容謂才曰。檀越復研味於六經。探賾於百氏。推陰陽之愆伏。察律呂之忽微。又聞生平未見太玄。詔問須臾卽解。由來不窺象戲。試造旬日復成。以此有限之心。逢事卽欲穿鑿。但以佛法玄妙量。謂未與彼同。𨿽復彊學推尋。恐非措心之所。何因今將內論翻用見譏者乎。法師後逢因明創行義趣幽隱。是以先寫一通。故將見遺。仍附書云。此論極難深究玄妙。比有聰明博識聽之多不能解。今若復能通之。可謂內外俱悉矣。其論旣近至中夏。才實未之前聞恥於被試。不知復爲。彊加披閱。於是依極成而探深義。憑比量而求微旨。反覆再三。薄識宗趣。後復借得諸法師等三家義疏。更加究習。然以諸法師等。𨿽復序致泉富文理會通。旣以執見參差。所說自相矛楯。義旣同稟三藏。豈合更開二門。但由釁發蕭墻。故容外侮窺測。然佛以一音演說。亦許隨類各解。何必獨簡白衣。不爲眾生之例。才以公務之餘輒爲斯注。至於三法師等所說善者。因而成之。其有疑者。立而破之。分爲上中下三卷。號曰立破注解。其間墨書者。卽是論之本文。其朱書注者。以存師等舊說。其下墨書注者。是才今之新撰。用決師等前義。凡有四十餘條。自鄶已下猶未具錄。至於文理隱伏稍難見者。仍畫爲義圖。共相比挍。仍更別撰一方丈圖。獨存才之近注論。旣外無人解。無處道聽途說。若言生而知之。固非才之望也。然以學無再請。尙曰傳燈。聞一知十。方稱殆庶。況乎生平不見。率爾輒事含毫。今旣不由師資。注解能無紕紊。竊聞雪山夜叉說生滅法。丘井野獸嘆未曾有。苟令所言合理。尙得天仙歸敬。才之所注。庶幾於玆。法師等若能忘狐鬼之微陋。思句味之可尊。擇善而從。不簡眞俗。此則如來之道。不墜於地。弘之者眾。何常之有。必以心未忘於人我。義不察於是非。才亦扣其兩端。猶擬質之三藏。秋七月己巳譯經沙門慧立。聞而湣之。因致書於左僕射燕國於公。論其利害曰。立聞諸佛之立教也。文言奧遠旨義幽深。等圓穹之廓寥。類滄波之浩汗。談眞如之性相居十地而尙迷。說小艸之因緣處無生其猶昧。況有縈纏八邪之网。沈淪四倒之流。而欲窺究宗因辯其同異者。無乃妄哉。竊見大慈恩寺翻譯法師慧基早樹。智力夙成。行潔圭璋。操逾松杞。遂能躬遊聖域。詢稟微言。總三藏於胸懷。包四含於掌握。嗣淸徽於曩哲。扇遺範於當今。實季俗之舟航。信緇林之龜鏡者也。所翻聖教已三百餘軸。中有小論。題曰因明。詮論難之旨歸。序折邪之軌式。𨿽未爲玄門之要妙。然亦非造次之所知也。近聞。尙藥呂奉禦。以常人之資竊眾師之說。造因明圖。釋宗因義。不能精悟。好起異端。苟覓聲譽。妄爲穿鑿。排眾徳之正說。任我慢之偏心。媒炫公卿之前。囂喧閭巷之側。不慚顏厚。靡倦神勞。再歷炎涼。情猶未已。然奉禦於俗事少閒。遂謂眞宗可了。何異鼷鼠見釜窖之堪陟。乃言昆閬之非難。蛛蝥睹棘林之易羅。亦謂扶桑之可网。不量涯分。何殊此焉。抑又聞之。大音希聲。大辯若訥。所以淨名會理杜口毗城。尼父徳髙。恂恂鄕黨。又叔度汪汪之稱。元禮摸揩之譽。亦未聞誇競自媒而獲搢紳之推仰也。云立致書其事遂寢。冬十月丁酉。太常博士柳宣。聞其事寢乃作歸敬書偈。以檄譯經僧眾曰

稽首諸佛

願護神威

當陳誠請罔或尢譏

沈晦未悟

圓覺所歸久淪愛海

舟楫攸稀

異執乖競和合是依

去離取有

理絕過違慢乖八正

戲入百非

取捨同辯染淨混微

簡金去礫

琢玉裨輝能仁普鑑

凝慮研幾

契誠大道孰敢毀誹

諤諤崇徳

唯唯浸衰惟願畱聽

庶有發揮

望矜悃悃垂誨婓婓

歸敬曰。昔能仁示現王宮。假歿雙樹。微言旣暢。至理亦弘。剎土蒙攝受之恩。懷生沾昭蘇之惠。自佛樹西蔭覺影東臨。漢魏寔爲濫觴。符姚盛其風彩。自是名僧間出。賢達連鑣。慧日長懸。法輪恆馭。開鑿之功。始自騰顯。弘闡之力。仍資什安。別有單開遠適羅浮。圖澄近現趙魏。粗言圭角。未可縷陳。莫不辯空有於一乘。論苦集於四諦。假銓明有終未離於有爲。息言明道。方契證於凝寂。猶執玄以求玄。是玄非玄理因玄以忘玄。玄或是玄。義𨿽冥會幽途。事理絕於言象。然攝生歸寂。終藉筌蹄。亦旣立言。是非鋒起。如彼戰爭。干戈競發。負者屏气。勝者先鳴。故尙降魔制諸外道。自非辯才無畏答難有方。則物輩喧張。我等恥辱。是故專心適道。一意總持。建立法幢。只椎法鼓。旗鼓旣正。則敵者殘摧。法輪旣轉。能威不伏。若使望風旗靡。對難含膠。而能闡弘三寶。無有是處。尙藥呂奉禦入空有之門。馳正見之路。聞持擬於昔賢。洞微侔於往哲。其詞辯。其義明。其徳眞。其行著。已沐八解之流。又悟七覺之分。影響成教。若淨名之詣庵園。聞道必求。猶波侖之歸無竭。意在弘宣佛教。立破因明之疏。若其是也。必須然其所長。如其非也。理合指其所短。今見僧徒雲集並是采石他山。朝野俱聞。呂君請益。莫不側聽。瀉瓶皆望。蕩滌掉悔之源。銷屏疑忿之聚。有太史令李淳風者。聞而進曰。僕心懷正路。行屬歸依。以實慧爲大覺。玄軀無爲。是調禦法體。然皎日麗天。寔助上玄運用。賢僧闡法。實裨天師妙道。是所信受。是所安心。但不敢以黃葉爲金山雞成鳳。南郭濫吹淄澠混流耳。或有異議。豈僕心哉。豈僕心哉。然鶴林已後。歲將二千。正法旣遙。末法初踐。玄理郁而不彰。覺道寖將湮落。玄奘法師。頭陀法界。遠達迦維。目擊道樹金河。仍睹七處八會。毗城鷲嶺。身入彼邦。娑羅寶階。仍驗虛實。至如歷覽王捨檀特恆河。如斯等輩未易具言也。加之西域名僧莫不面論般若。東國疑義悉皆質之。彼師毗尼之藏旣奉持而不捨。毗曇明義亦洞觀而爲常。蘇妒路旣得之於聲明。耨多羅亦剖斷於疑滯。法無大小。莫不韞之胸懷。理無深淺。悉能決之敏慮。故三藏之名。振旦之所推定。摩訶之號。乃羅衛之所共稱。名實之際何可稱道。然呂君學識該博。義理精通。言行樞機。是所詳悉。至於陀羅佛法。稟自生知。無礙辯才。寧由伏習。但以因明義隱。所說不同。觸象各得其形。共器飯有異色。呂君旣已執情。道俗企望指定。秋霜已降。側聽鐘鳴。法云旣敷。雷震希發。但龍象蹴蹋。非驢所堪。猶緇服壺奧。白衣不踐。脫如龍種抗說無垢釋疑。則苾芻悉曇亦優婆能盡。輒附微志。請不爲煩。若有滯疑。望咨三藏裁決。以所承稟。傳示四眾則。正道克昌。覆障永絕。紹隆三寶。其在玆乎。過此已往。非復所悉。弟子柳宣白。庚子譯經僧明璇。答柳博士宣。以還述頌言其得失曰

於赫大聖

覺種圓明

無幽不察如響酬聲

弗資延慶

孰語歸誠良導可仰

寔引迷生

百川邪浪一味吞並

物有取捨

正匪虧盈八邪馳銳

四句爭名

飾非鑑是抑重爲輕

照日冰散

投珠水淸顯允上徳

體道居貞

縱加譽毀未動遺榮

昂昂令哲

鬱鬱含情俟諸達觀

定此權衡

聊申悱悱用簡英英

還述曰。頃於望表。預瞻歸敬之詞。覽其文煥乎何偉麗也。詳其致誠哉豈不然歟。悲夫愛海滔天。邪山槪日。封人我者。顚墜其何已。恃慢結者。沈淪而不窮。故六十二見。爭﹝卄／﹝﹡殳﹞／酉﹞薈而自處。九十五道。競扶仗以忘歸。如來以本願大悲亡緣俯應。內圓四智。外顯六通。運十力以伏天魔。飛七辯而摧外道。竭玆愛海濟稟識於三空。殄彼邪山。驅肖形於八正。指因示果。反本還源。大矣哉。悲智妙用。無得而言焉。昔道樹登庸。被聲教於百億。堅林寢迹。振遺烈於三千。自佛日西傾餘光東照。周感夜明之瑞。漢通宵夢之徵。騰蘭爇慧炬於前。澄什嗣傳燈於後。其於譯經弘法。神異濟時。髙論降邪。安禪肅物。緝頹网者接武。維絕紐者肩隨。莫不夷夏欽風幽明翼化。聯華靡替。可略而詳。惟今三藏法師蘊靈秀出。含章而體。一味瓶瀉以瞻五乘。悲去聖之逾遠憫來教之多闕。緬思圓義。許道以身。心口自謀。形影相弔。振衣警錫。討本尋源。出玉關而遠遊。指金河而一息。稽疑梵宇。探幽洞微。旋化神州。揚眞殄謬。遺詮闕典。大備玆辰。方等圓宗。彌廣前烈。所明勝義。妙絕環中之中。眞性眞空。極逾方外之外。以有取也有取喪其眞。就無求之無求蠹其實。拂二邊之迹。忘中道之相則累遣未易洎其深重空何以臻其極要。矣。妙矣至哉大哉。契之於心。然後以之爲法。在心爲法。形言爲教。法有自相共相。教乃遮詮表詮。粹旨衝宗。豈造次所能覶縷。法師凝神役智。詳本正末。緝熙玄籍。大啟幽關祕希聲應扣擊之大小。廓義海納朝宗之巨細。於是殊方碩徳異域髙僧。伏膺問道。蓄疑請益。固已飲河滿腹。莫測其淺深。聆音駭聽。孰知其遠近。至於因明小道。現比蓋微。斯乃指初學之方隅。舉立論之幖幟。至若靈樞祕鍵妙本成功。備諸奧冊非此所云也。呂奉禦。以風神爽拔。早擅多能。器宇該通。夙彰博物。戈獵開墳之典。鉤深壞壁之書。觸類而長。窮諸數術。振風飆於辯囿。摛光華於翰林。驤首雲中。先鳴日下。五行資其筆削六位佇其髙談。一覽太玄應問便釋。再尋象戲立試卽成。實晉代茂先。漢朝曼倩。方今蔑如也。旣而翺翔羣略。綽有餘功。而敬慕大乘。夙惇誠信。比因友生戲爾。忽復屬想因明。不以師資。率己穿鑿。比決諸疏。指斥求非。諠議於朝廷形言於造次。考其志也。固已難加。核其知也。誠爲可惑。此論以一卷成部五紙成捲。研機三疏向已一周。舉非四十。自無一是。自旣無是。而能言是。疏本無非。而能言非。言非不非。言是不是。言是不是。是是而恆非。言非不非。非非而恆是。非非恆是不爲是所是。是是恆非不爲非所非。以玆貶失致惑病諸。且據生因了因。執一體而亡二義。能了所了。封一名而惑二體。又以宗依宗體畱依去體以爲宗。諭體諭依去體畱依而爲諭。緣斯兩系妄起多疑。迷一極成謬生七難但以鉆窮二論師己一心。滯文句於上下。誤字音於平去。復以數論爲聲論。舉生城爲滅城。豈惟差離合之宗因。蓋亦違倒順之前後。又探鄙俚訛韶以擬梵本囀音。𨿽復廣援七種。而只當彼一轉。然非彼七所目。乃是第八呼聲。舛雜乖訛。何從而至。又案。勝論立常極微數乃無窮。體惟極小。後漸和合生諸子微。數則倍減於常微。體又倍增於父母。迄乎終已體徧大千。究其所窮數惟是一。呂公所引易系詞云。太極生兩儀。兩儀生四象。四象生八卦。八卦生萬物。云此與彼。言異義同。今案。太極無形。肇生有象。元資一气。終成萬物。豈得以多生一。而例一生多。引類欲顯博聞。義乖復何所托。設引大例生義似同。苦釋同於邪見。深累如何自免。豈得苟要時譽混正同邪。非身之仇。奚至於此。凡所紕紊。胡可勝言。特由率己致斯狼狽。根旣不正。枝葉自傾。逐誤生疑。隨疑設難。曲形直影其可得乎。試舉二三。冀詳大意。深疪繁緒。委答如別。尋夫呂公達鑑。豈孟浪而至此哉。示顯眞俗。云泥難易。楚越因彰。佛教弘遠。正法凝深。譬洪鑪非掬雪所投。渤澥豈膠舟能越也。太史令李君者。靈府沈祕。﹝示﹡禁﹞期邈遠。專精九數。綜涉六爻。博考墳圖。瞻觀云物。鄙衛宏之失度。陋裨窖之未工。神無滯用。望實斯在。旣屬呂公餘論。復致間言。以實際爲大覺玄軀。無爲是調禦法體。此乃信薰修容有分證。稟自然終不可成。良恐言似而意違。詞近而旨遠。天師妙道。幸以再期。且寇氏天師。崔君特薦。共貽伊咎。夫復何言。𨿽謂不混於淄澠。蓋已自濫於金鋀耳。惟公逸宇寥廓學殫墳素。庇身以仁義。應物以樞機。肅肅焉。汪汪焉。擢勁節以干云。淡淸潤而鎭地。騰芳文苑。職處儒林。捃摭九疇之宗。研詳二戴之說。至於經禮三百曲禮三千。莫不義符指掌事如俯拾。尊俎咸推其準的。法度必待其雌黃。遂令相鼠之詩絕聞於野。魚麗之詠。盈耳於朝。惟名與實盡善盡美。而誠敬之重稟自夙成。弘護之心實惟素蓄。屬斯諠議。同恥疚懷。故能投刺含膠。允光大義。非夫才兼內外照冥鄰幾。豈能激揚淸濁濟俗匡眞者耶。昔什公門下。服道者三千。今此會中同徳者如市。貧道猥以庸陋。叨廁末筵。𨿽慶朝聞。終慚夕惕。詳以造疏三徳並是貫達五乘。墻仞罕窺詞峯難仰。旣屬商羊鼓舞而霈澤必沾。詞雷迅發。恐無暇掩耳僉議。古人曰。一枝可以戢羽。何繁乎鄧林潢洿足以沈鱗。豈俟於滄海。故不以愚懦。垂逼課虛辭弗獲免。粗陳梗槪。𨿽文不足取。而義或可觀。顧己庸疏。彌增悚恧。指述還答。余無所申。釋明浚白癸卯宣得書。又激呂奉禦。因奏其事。敕遣羣公學士等。往慈恩寺請三藏。與呂公對定。詞屈謝而退焉顯慶元年春正月景寅皇太子忠自以非嫡不敢久處元良。乃慕太伯之規。陳表累讓大帝從之。封忠爲梁王。賜物一萬段甲第一區。卽以其月。冊代王弘爲皇太子代子就大慈恩寺。爲皇太子設五千僧齋。人施帛三段敕遣朝臣行香。時黃門侍郎薛元超中書侍郎李義府。因參法師。遂問曰。翻經固法門之美。未審更有何事可以光揚。又不知古來翻譯儀式如何。法師報曰。法藏衝奧通演實難。然則內闡住持。由乎釋種。外護建立。屬在帝王。所以泛海之舟。能馳千里。依松之葛。遂竦萬尋。附托勝緣。方能廣益。今漢魏遙遠。未可詳論。且陳符姚已來。翻宣經論。除僧之外。君臣贊助者。符堅時曇摩難提譯經。黃門侍郎趙整執筆。姚興時鳩摩羅什譯經。姚主及安城侯姚嵩執筆。後魏菩提畱支譯經。侍中崔光執筆。及制經序。齊梁周隋並皆如是。貞觀初波頗羅那譯經敕左僕射房玄齡趙郡王李孝恭太子詹事杜正倫太府卿蕭璟等監閱詳緝。今獨無此。又慈恩寺聖上爲文徳聖皇后營建。壯麗輪奐。今古莫儔。未得建碑傳芳示後。顯揚之極。莫過於此。公等能爲致言。則斯美可至。二公許諾而去。明日因朝。遂爲法師陳奏天皇皆可之。壬辰光祿大夫中書令兼撿挍太子詹事監修國史柱國固安縣開國公崔殷禮。宣敕曰。大慈恩寺僧玄奘。所翻經論。旣新翻譯。文義須精。宜令太子太傅尙書左僕射燕國公於志寧。中書令兼撿挍吏部尙書南陽縣開國男來濟。禮部尙書髙陽縣開國男許敬宗。守黃門侍郎兼撿挍太子左庶子汾陰縣開國男薛元超。守中書侍郎兼撿挍右庶子廣平縣開國男李義府。中書侍郎杜正倫等。時爲看閱。有不穩便處卽隨事潤色。若須學士任量追三兩人。罷朝後敕遣內給事王君徳。來報法師云。師須官人助翻經者。已處分。於志寧等令往。其碑文朕望自作。不知稱師意不。且令相報。法師旣奉綸旨。允慰宿心。當對使人悲喜不覺淚流襟袖。翌日法師自率徒眾等詣朝堂奉表陳謝﹝表文失﹞二月有尼寶乘者。髙祖太武皇帝之婕妤。隋襄州總管臨河公薛道衡之女也。徳芬彤管美擅椒闈。父旣學業見稱。女亦不虧家訓。妙通經史兼善文才。大帝幼時從其受學。嗣位之後以師傅舊恩。封河東郡夫人。禮敬甚重。夫人情慕出家。帝從其志。爲禁中別造鶴林寺而處之。並建碑述徳。又度侍者數十人。並四事公給。將進具戒。至二月十日。敕迎法師並將大徳九人各一侍者。赴鶴林寺。爲河東郡夫人薛尼受戒。又敕莊挍寶車十乘音聲車十乘。待於景曜門內。先將馬就寺迎接。入城門已方乃登車發引。大徳居前音聲從後。是時春之仲月。景物妍華。柳翠桃紅。松靑霧碧。錦軒紫蓋。交映其間。飄飄然猶給園之眾適王城矣。旣到安置別館。設壇席爲寶乘等五十餘人受戒。惟法師一人爲闍梨諸徳爲證而已。三日方了。受戒已復命巧工吳智敏圖十師形。畱之供養。鶴林寺側先有徳業寺尼眾數百。又奏請法師受菩薩戒於是復往徳業。事訖辭還。嚫施隆重敕遣內給事王君徳將手力執花蓋引送衢路。觀者極生善焉。鶴林後攺爲隆國寺焉。無幾禦制碑文成敕遣太尉公長孫無忌以碑宣示羣公。其詞曰朕聞。乾坤締構之初。品物權輿之始。莫不載形后土。藉覆穹蒼。然則二曜輝天。靡測盈虛之象。四溟紀地。豈究波瀾之極。況乎法門衝寂。現生不滅之前。聖教牢籠。示有無形之外。故以道光塵劫。化洽含靈者矣。緬惟。王宮發迹。蓮披起步之花。神沼騰光。樹曲空低之幹。演徳音於鹿苑。會多士於龍宮。福已罪之羣生。興將滅之人代。能使下愚挹道。骨碎寒林之野。上哲欽風。魂沈雪山之偈。絲流法雨。淸火宅而辭炎。輪升慧日。皎重昏而歸晝。朕逖覽緗史。詳觀道藝。福崇永劫者。其惟釋教歟文徳皇太后。憑柯瓊樹。疏派璇源。徳照塗山。道光嬀汭。流芬彤管。彰懿則於八紘。垂訓紫宮。扇徽猷於萬古。遽而陰精掩月。永戢貞輝坤維絕紐。長淪茂迹。撫奩鏡而增感。望陟屺而何追。昔仲由興嘆於千鐘。虞丘致哀於三失。朕之罔極。實有切於終身。故載懷興葺。創玆金地。卻背邠郊。點千莊之樹錦。前臨終嶽。吐百仞之峯蓮。左面八川。水皎池而分鏡。右鄰九達。羽飛蓋而連云。抑天府之奧區。信上京之勝地。爾其雕軒架迥綺閣淩虛。丹空曉烏。煥日宮而泛彩。素天初兔。鑑月殿而澄輝。薰徑秋蘭。疏庭佩紫。芳巖冬桂密戶叢丹。燈皎繁花。焰轉煙心之鶴。幡標迥剎。彩縈天外之虹。飛陛參差。含文露而棲玉。輕簾舒捲。网靨宿而編珠。霞班低岫之紅。池泛漠煙之翠。鳴佩與宵鐘合韻。和風共晨梵分音。豈直香積天宮。遠慚輪奐。閬風仙闕。遙愧雕華而已哉。有玄奘法師者。寔眞如之冠冕也。器宇凝邃。若淸風之肅長松。縟思繁蔚。如綺霞之輝迥漢。騰今照古之智。挺自生知。蘊寂懷眞之誠。發乎髫齔。孤標一代邁生遠以照前。迥秀千齡。架澄什而光後。以爲淳風替古澆俗移今。悲巨夜之長昏。痛微言之永翳。遂乃投迹異域。廣餐祕教。乘杯云漢之外。振錫煙霞之表。滔天巨海。侵驚浪而羈遊。亙地嚴霜。犯淒气而獨逝。平郊散緒。衣單雪嶺之風。曠野低輪肌獘流沙之日。遐徵月路。影對宵而暫雙。遠邁危峯。形臨朝而永只。迹窮智境。探賾至眞。心罄玄津。研幾祕術。通昔賢之所不逮。悟先典之所未聞。遂得金牒東流。續將斷之教。寶偈西從。補已缺之文。於時乃眷靈基。棲心此地。弘宣奧旨。葉重翠於祇林。遠辟幽關。波再淸於定水。朕所以虔誠八正。肅志雙林。庶延景福。式資冥助。奉願皇太后。逍遙六度。神遊丹闕之前。偃息四洲。魂升紫極之境。悲夫。玉燭易往促四序於炎涼。金箭難畱。馳六龍於晷漏。恐波遷樹在。夷溟海於桑田。地是勢非。淪髙峯爲幽谷。於是敬刊貞石式旌眞境。其銘曰三光昭象。萬品流形。人途超忽。時代虛盈。淳風久謝。澆俗潛生。愛波滔識。業霧昏情。猗歟調禦。迦維騰迹。妙道乘幽玄源控寂。鷲峯遐峙。龍宮廣辟。慧日舒光。慈云吐液。眷言聖教。載想徳音。義崇往劫。道冠來今。騰神九域。晦迹雙林。漢夢如在。周星遽沈。悲纏奩鏡。哀深棟宇。濯龍潛潤。椒風韜緒。霜露朝侵。風枝夕舉。云車一駕。悠哉萬古。乃興輪奐。寔構雕華。紫棟畱月。紅梁藻霞。云窗散葉。風沼翻花。蓋低鳳偃。橋側虹斜。爰有慧命。英器靈衝。孤標千載。獨步三空。給園味道。雪嶺餐風。智燈再朗。眞筌重崇。四運流速。六龍馳騖。巨夜銷氛。幽關啟曙。茂徳垂範。徽塵表譽。勒美披文。遐年永著。三月丁亥羣公等奉聖制。咸詣朝堂。上表陳謝曰。跪發天華。覯河宗之奇寶。虔開祕篆。聆雲英之麗曲。包萬葉之鴻規。籠千祀之殊觀。相趨慶抃。莫知所限。竊以。慧日西照。朗巨夜而開冥。法流東徙。洽陳亥而挺秀。無方之化不一。應物之理同歸。歷代迄玆。咸崇斯典。伏惟陛下。垂衣截海。作鏡中區。錫類之道彌光。出要之津尢重。開給園於勝境。延稱首以閒居。地窮輪奐。人標龍象。重玆浚發衝旨。爰制丰碑。妙思難涯。玄襟獨王。義超系表。理邃環中。臣等夙蔽眞宗。幸窺天藻。以坳堂之量。揣靈鰲之峻壑。蜉蝣之情。議仙驥之遐壽。式歌且舞。鹹誦在心。循覽周徧。不勝欣躍大唐大慈恩寺三藏法師傳卷第八大唐大慈恩寺三藏法師傳卷第九

沙門慧立本釋彥悰箋

起顯慶元年三月謝慈恩寺碑成終三年正月隨車駕還西京顯慶元年春三月癸亥禦制大慈恩寺碑文訖。時禮部尙書許敬宗遣使送碑文與法師。鴻臚寺又有符下寺。甲子法師率寺眾詣闕陳謝曰。沙門玄奘言。被鴻臚寺符。伏奉敕旨。親紆聖筆。爲大慈恩寺所制碑文已成。睿澤傍臨宸詞曲照。玄門益峻。梵侶增榮。局厚地而懷慚。負層穹而寡力。玄奘聞。造化之功。旣播物而成教。聖人之道。亦因辭以見情。然則畫卦垂文。空談於形器。設爻分象。未逾於寰域。羲皇之徳。尙見稱於前古。姬后之風。亦獨髙於後代。豈若開物成務。闡八正以摛章。詮道立言。證三明而導俗。理窮天地之表。情該日月之外。較其優劣。斯爲盛矣。伏惟皇帝陛下。金輪在運。玉曆乘時。化溢四洲。仁覃九有。道包將聖。功茂乃神。縱多能於生知資率由於天至。始悲奩鏡。卽創招提。俄樹勝幢。更敷文律。若乃天華穎發。睿藻波騰。吞筆海而孕龍宮。掩詞林而包鶴樹。內該八藏。外核六經。奧而能典。宏而且密。固使給園遺迹。托寶思而彌髙。柰苑餘芬。假瓊章而不昧。豈直抑揚夢境。照晢迷塗。諒以鎔範四天牢籠三界者矣。玄奘言行無取。猥預緇徒。亟叨恩顧。每謂多幸。重忝曲城之造。欣逢像法之盛。且慚且躍。實用交懷。無任竦戴之誠。謹詣朝堂。奉表陳謝。乙丑。法師又惟。主上文明天縱。聖而多能。非直文麗魏君。亦乃書邁漢主。法師以見碑是聖文。其書亦望神筆因詣闕請皇帝自書。表曰。沙門玄奘等言。竊以應物垂象。神用溥該。隨時設教聖功畢盡。是知日月雙朗。始極經天之運卉木俱秀。方窮麗地之徳。伏惟皇帝陛下。智周萬物。仁沾三界。旣隆景化。復闡玄風。鄙姬穆之好道。空賞瑤池之詠。蔑漢明之崇法。徒開白馬之祠遂乃俯降天文。遠揚幽旨。用雕丰琬。長垂茂則。同六英之發音。若五緯之摛曜。敷至懷而感俗。弘大誓以匡時。豈獨幽贊眞如顯揚玄賾者也。𨿽玉藻斯暢。翠版將刊。而銀鉤未書。丹字猶韞。然則夔樂已簨。匪裏曲之堪預。龍鄕旣晝。何爝火之能明。非夫牙曠撫律。羲和總馭。焉得揚法鼓之大音。裨慧日之衝彩。敢緣斯義。冒用幹祈。伏乞成玆具美。勒以神筆。庶淩雲之妙。邁迹前王。垂露之奇。騰芬後聖。金聲玉振。卽悟羣迷。鳳翥龍蟠。將開眾瞽。豈止克隆像教。懷生沾莫大之恩。實亦聿贊明時。宗社享無彊之福。玄奘稟識愚淺。謬齒緇林。本慚窺涉。多虧律行。猥辱宸詞。過蒙褒美。𨿽驚惕之甚措顏無地。而慊懇之勤。翹誠有日。重敢塵黷。更懷冰火。表奏不納。景寅法師又請曰。昨一日蒙賫天藻喜戴不勝。未允神翰。翹丹尙擁。竊以攀榮奇樹。必含笑而芬芳。跪寶玉岑。亦舒渥而貽彩。伏惟陛下。提衡執粹。垂拱大寧。睿思綺毫。俯凝多藝。鴻範光於湧洛。艸聖茂於臨池。玄奘肅荷前恩。奉若華於金鏡。冒希後澤。佇桂影於銀鉤。豈直合璧相循。聯輝是仰。亦恐非天翰。無以懸日月之文。惟麗則可以攄希微之軌。馳魂俯首。非所敢望。不勝積慊。昧死陳請。表奏帝方運神筆。法師旣蒙帝許。不勝喜慶。表謝曰。沙門玄奘言。伏奉敕旨。許降宸筆。自勒禦制大慈恩寺碑文。繭誥爰臻。綸慈猥集。只荷慚惕。罔知攸措。玄奘聞。彊弩在彀。鼯鼠不足動其機。鴻鐘匿音。纖莛無以發其響。不謂日臨月照。遂回景於空門。雨潤雲﹝卄／丞﹞。乃照感於玄寺。是所願也。豈所圖焉。伏惟陛下。履翼乘樞握符纘運。追軒邁頊孕夏吞殷。演眾妙以陶時。總多能而景俗。九域之內。旣沐仁風。四天之表。亦沾玄化。然則津梁之法。非至聖無足闡其源。幽贊之工。非至人何以敷其迹。𨿽追遠所極。自動天情。而冥祐可祈。卽回宸眷英詞曲被。已超希代之珍。祕迹行開。將逾絕價之寶。凡在羣品。靡弗欣戴。然彼梵徒。倍增慶躍。夢鈞天之廣樂。匹此非奇。得輪王之髻珠。儔玆豈貴。庶當刊以貞石。用樹福庭。﹝蠢﹣日﹞彼迷生。方開耳目。盛乎法炬。傳諸未來。使夫瞻寶字而仰銀鉤。發菩提於此日。諷遒文而探至賾。悟般若於斯地。劫城窮芥。昭昭之美恆存。遷海還桑。藹藹之風無朽。玄奘出自凡品。夙慚行業。旣蒙落飾。思闡玄猷。往涉迦維。本憑皇化。迨玆翻譯。復承朝獎。而貞觀之際。濫沐洪慈。永徽以來。更叨殊遇。二主神筆。猥賜褒揚。兩朝聖藻。極垂榮飾。顧循愚劣。實懷兢懼。輸報之誠。不忘昏曉。但以恩深巨壑。豈滴水之能酬。施厚崧丘。匪纖塵之可謝。惟當憑諸慧力。運以無方。資景祚於園寢。助隆基於七百。不任竦戴之至。謹附內給事臣王君徳奉表。陳謝以聞。輕犯威嚴。伏深戰栗。夏四月八日大帝書碑並匠鐫訖。將欲送寺。法師慚荷聖慈。不敢空然待送。乃率慈恩徒眾及京城僧尼。各營幢蓋寶帳幡花。共至芳林門迎敕。又遣大常九部樂長安萬年二縣音聲共送。幢最卑者。上出云霓。幡極短者。猶摩霄漢。凡三百餘事。音聲車百餘乘。至七日冥集城西安福門街。其夜雨。八日路不堪行敕遣且停。仍迎法師入內。至十日天景晴麗敕遣依前陳設。十四日旦方乃引發幢幡等。次第陳列。從芳林門至慈恩寺三十里間。爛然盈滿帝登安福門樓。望之甚悅。京都士女。觀者百餘萬人。至十五日度僧七人。設二千僧齋。陳九部樂等於佛殿前。日晚方散。至十六日。法師又與徒眾詣朝堂。陳謝碑至寺。表曰。沙門玄奘等言。今月十四日。伏奉敕旨。送禦書大慈恩寺碑。並設九部樂供養。堯日分照。先增慧炬之輝。舜海通波。更足法流之廣。丰碣巖﹝立﹡寺﹞。天文景燭。狀彩霞之映靈山。疑縟宿之臨仙嶠。凡在緇素。電激云奔。瞻奉驚躍。得未曾有。竊以八卦垂文。六爻發系。觀鳥制法。泣麟敷典聖人能事。畢見於玆。將以軌物垂範。隨時立訓。陶鑄生靈。抑揚風烈。然則秦皇刻石。獨昭美於封禪。魏後刊碑。徒紀功於大饗。猶稱題目。髙視百王。豈若親紆睿藻。俯開仙翰。金奏發韶。銀鉤絢迹。探龍宮而架三玄。軼鳳篆而窮八體。揚春波而騁思。滴秋露以標奇。弘一乘之妙理。贊六度之幽賾。化總三千之域。聲騰百億之外。柰苑微言。假天詞而更顯。竹林開士。托神筆而彌尊。因使梵志歸心。截疑网而祗訓。波旬革慮。偃邪山而徇道。豈止塵門之士。始悟迷方。滯夢之賓。行超苦際。像教東漸。年垂六百。弘闡之盛。未若於玆。至如漢明通感。尙咨謀於傅毅。吳主歸宗。猶考疑於闞澤。自斯已降。無足稱者。隨緣化物。獨推昭運。爲善必應。克峻昌基。若金輪之王。神功不測。同寶冠之帝。休祚方永。玄奘等。謬忝朝恩。幸登玄肆。屬慈云重布法鼓再揚。三明之化旣隆。八正之門長辟。而顧非貞懇。虛蒙獎導。仰層旻而荷澤。俯浚谷以懷慚。無任竦戴之誠。謹詣闕陳謝以聞。碑至。有司於佛殿前東北角。別造碑屋安之。其捨復拱重櫨。云楣綺棟。金花下照。寶鐸上暉。仙掌露盤。一同靈塔大帝善楷隸艸行。尢精飛白。其碑作行書。又用飛白勢作。顯慶元年四字。並窮神妙。觀者日數千人。文武三品已上表乞模打。許之。自結繩息用文字代興。二篆形殊。楷艸勢異。懸鍼垂露。雲气偃波。銘石章程。八分行隸。古人互有短長。不能兼美。至如漢元稱善史書。魏武工於艸行。鐘繇閒於三體。王仲妙於八分。劉邵張弘發譽於飛白。伯英子玉流名於艸聖。惟中郎右軍稍兼眾美。亦不能盡也。故韋文休見二王書曰。二王自可稱能。未是知書也。若其天鋒秀拔。頵郁遒健。該古賢之眾體。盡先哲之多能。爲毫翰之陽春。文字之寡和者。信歸之於我皇矣。法師少因聽習。及往西方涉淩山雪嶺。遂得冷病發。卽封心屢經困苦。數年已來憑藥防禦得定。今夏五月因熱追涼。遂動舊疾幾將不濟。道俗憂懼中書聞奏敕遣供奉上醫尙藥奉禦蔣孝璋鍼醫上官琮專看。所須藥皆令內送。北門使者日有數般。遣伺气候。遞報消息。乃至眠寢處所。皆遣內局上手安置。其珍惜如是。𨿽慈父之於一子。所不過也。孝璋等給侍醫藥晝夜不離。經五日方損。內外情安。法師旣荷聖恩。翌日進表謝曰。沙門玄奘言。玄奘拙自營衛。冷疹增動。幾至綿篤。殆辭昭運。天恩矜憫。降以良醫。鍼藥才加。卽蒙瘳愈。駐頹齡於欲盡。反營魄於將消。重睹昌時。復遵明導。豈止膏盲永絕。腠理恆調而已。顧循庸菲。屢荷殊澤。施厚命輕。罔知輸報。惟憑慧力。庶酬冥祉。玄奘猶自虛惙。未堪詣闕陳謝。無任悚戴之至謹遣弟子大乘光奉表以聞帝覽表遣給事王君徳。慰問法師曰。旣新服藥後气力固當虛劣。請法師善自攝衛。未宜卽用心力。法師又蒙聖問。不勝喜懼之至。又表謝曰。沙門玄奘言。玄奘業累所嬰。致招疾苦。呼吸之頃。幾隔明時。忽蒙皇帝皇后降慈悲之念垂性命之憂。天使頻臨。有逾十慰。神藥俯救。若遇一丸。飲沐聖慈。已祛沈痛。蒙荷醫療。遂得痊除。豈期已逝之魂。見招於上帝。將夭之壽。重稟於洪鑪。退省庸微。何以當此。撫膺愧越。言不足宣。荷殊澤而詎勝。粉微軀而靡謝。方冀勗玆禮誦。罄此身心。以答不次之恩。少塞無窮之責。無任感戴之極。謹附表謝聞。喜懼兼並。罔知攸措。塵黷聽覽。伏增惶悚。往貞觀十一年中有敕曰。老子是朕祖宗。名位稱號。宜在佛先。時普光寺大徳法常。總持寺大徳普應等數百人。於朝堂陳諍。未蒙攺正。法師還國來已頻內奏。許有商量未果而文帝升遐。永徽六年有敕。道士僧等犯罪。情難知者。可同俗法推勘。邊遠官人不閒敕意。事無大小。動行枷杖。虧辱爲甚。法師每憂之。因疾委頓。慮更不見天顏。乃附人陳前二事。於國非便。玄奘命垂旦夕。恐不獲後言。謹附啟聞。伏枕惶懼敕遣報云。所陳之事聞之。但佛道名位先朝處分事須平章。其同俗敕卽遣停廢。師宜安意彊進湯藥。至二十三日降敕曰。道教淸虛。釋典微妙。庶物藉其津梁。三界之所遵仰。比爲法末人澆。多違制律。權依俗法。以申懲誡。冀在止惡勸善。非是以人輕法。但出家人等。具有制條。更別推科。恐爲勞擾。前令道士女道士僧尼有犯依俗法者宜停。必有違犯宜依條制。法師旣荷玆聖澤。奉表指闕。陳謝曰。沙門玄奘言。伏見敕旨。僧尼等有過停依俗法之條。還依舊格非分之澤。忽委緇徒。不訾之恩。復沾玄肆。晞陽沐道。實用光華。局地循躬。惟增震惕。竊以法王旣沒。像化空傳。宗紹之規。寄諸明後。伏惟皇帝陛下。寶圖禦極。金輪乘正。眷玆釋教。載懷宣闡。以爲落飾玄門。外異流俗。𨿽情牽五濁。律行多虧。而體被三衣。福田斯在。削玉條之密网。布以寬仁。信金口之直詞。允玆回向。斯固天只載悅。應之以休徵。豈止梵侶懷恩。加之以貞確。若有背玆寬貸。自貽伊咎。則違大師之嚴旨。虧聖主之深慈。凡在明靈。自宜譴謫。豈待平章之律。方科姦妄之罪。玄奘庸昧。猥廁法流。每忝鴻恩。以懷慚惕。重祗殊獎。彌復兢惶。但以近嬰疾疹。不獲隨例指闕。無任悚戴之至。謹遣弟子大乘光奉表陳謝以聞。自是僧徒得安禪誦矣。法師悲喜交集不覺淚沾矜袖。不勝抃躍之至。又重進表謝曰沙門玄奘言。伏奉恩敕。除僧等依俗法推勘條章。喜戴之心。莫知準譬。竊尋正法隆替。隨君上所抑揚。彜倫厚薄。儷玄風以興缺。自聖運在璇。明皇執粹。甄崇道藝。區別玄儒開不二之鍵。廣惟一之轍。寫龍宮於蓬閣。接鷲壞於神臯。俾夫鐘梵之聲。洋溢區宇。福善之業濯沐黎萌。寔法門之嘉會。率土之幸甚。頃爲僧徒不整。誨馭乖方。致使內虧佛教。外犯王法。一人獲罪。舉眾蒙塵。遂觸天威。令依俗法。所期淸肅。志在懲誡。僧等震懼。夙夜慚惶。而聖鑑天臨。仁澤昭被。篤深期於玄妙。掩纖垢於含弘。爰降殊恩。釋玆嚴罰。非其人之足惜。顧斯法之可尊。遂令入网之魚復遊江漢。觸籠之鳥還颺杳冥。法水混而更淸。福田鹵而還沃。僧等各深荷戴。人知自勉。庶當厲情去惡。以副天心。專精禮念。用答鴻造。伏惟皇帝皇后。以紹隆之功。永凝百福。乘慈悲之業。端拱萬春。震域締祥。維城具美。不勝舞躍感荷之至。謹重附表陳謝以聞。輕黷冕旒。伏增惶恐。帝覽表。知法師病愈。遣使迎法師入。安置於凝陰殿院之西閣供養。仍彼翻譯或經二旬三旬方乃一出。冬十月中宮在難。歸依三寶。請垂加祐。法師啟曰聖體必安和無苦。然所懷者是男。平安之後。願聽出家。當蒙敕許。至十一月五日皇后施法師納袈裟一並雜物等數十件。法師啟謝曰。沙門玄奘啟。垂賫納並雜物等。捧對驚慚。不知比諭。且金縷上服。傳自先賢。或無價衣。聞諸聖典。未有窮神盡妙目擊當如今之賜者也。觀其均彩濃淡。敬君不能逾其巧。裁縫婉密。離婁無以窺其際。便覺煙霞入室。蘭囿在身。旋俯自瞻。頓增榮價。昔道安言珍秦代。未遇此恩。支遁稱禮晉朝。罕聞斯澤。惟玄奘庸薄。獨竊洪私。顧寵循躬。彌深戰汗。伏願皇帝皇后。富眾多之子孫。享無疆之福祚。長臨玉鏡。永禦寶圖。覆育羣生。與天無極。不任慚佩之至。謹啟謝聞。施重詞輕。不能宣盡。五日申後。忽有一赤雀飛來止於禦帳。玄奘不勝喜慶。陳表賀曰。沙門玄奘言。玄奘聞。白鳩彰瑞。表殷帝之興。赤雀呈符。示周王之慶。是知。穹昊降祥。以明人事。其來久矣。玄奘今日申後酉前。於顯慶殿庭帷內見有一雀背羽俱丹。腹足咸赤。從南飛來入帳。止於禦座徘徊踴躍。貌甚從容。見是異禽。乃謂之曰。皇后在孕。未遂分誕。玄奘深懷憂懼。願乞平安。若如所祈。爲陳喜相。雀乃回旋。蹀足示平安之儀。了然解人意。玄奘深心歡喜。舉手喚之。又徐徐相向。乃至逼之不懼。撫之不驚。左右之人。咸悉共見。玄奘因爲受三歸。報其雅意。未及執捉。從其徘徊。遂復飛去。伏惟皇帝皇后。徳通神明。恩加兆庶。禮和樂洽。仁深義遠。故使羽族呈祥。神禽效質。顯子孫之茂。彰八百之隆。旣爲曩代之休符。亦是當今之靈貺。玄奘輕生有幸。肇屬嘉祥。喜抃之深。不敢緘默。略疏梗槪。謹以奏聞。若其羽翼之威儀。陽精之淳偉。歷代之稽古。出見之方表。所不知也。謹言。表進已頃間有敕令使報法師。皇后分難已訖果生男。端正奇特。神光滿院。自庭燭天。朕歡喜無已。躍內外舞。必不違所許。願法師護念。號爲佛光王。法師進賀曰。沙門玄奘言。竊聞。至道收敷。啟天人於載弄。深期所感。誕玄聖於克岐。伏惟皇帝皇后。情鏡三空。化孚九有。故能辟垂旒於二諦。卻走馬於一乘。蘭殿初歆。爰發俱胝之願。琁柯在孕。便結逾城之徵。俾夫十號降靈。弘玆攝受。百神翼善。肅此宮闈。所以災厲克淸。安和載誕。七花儼以承步。九龍低而濯質。玄門佇迹。道樹虛陰。𨿽昔之履帝呈祥。捫天表異。寧足以方斯感貺。匹此英猷。率土詠歌。喜皇陛之納祐。緇林勇銳。欣紺馬之來遊。伏願無替前思。特令法服靡局常戀。迥構良因。且帝子之崇出處斯在。法王之任髙尙彌隆。加以功徳無邊。津梁載遠。儻聖澤無舛。弘誓不移。竊謂殫四海之資。不足比斯檀行。傾十地之業。無以譬此福基。當願皇帝皇后。百福凝華。齊輝北極。萬春表壽。等固南山。罄娛樂於延齡。踐薩云於遐劫。儲君允茂。綏紹帝猷。寵蕃惟宜。翊亮王室。𦇤褓英胤。休祉日繁。摽峻節於本枝。嗣芳塵於艸座。玄奘濫偶丕運。局影禁門。貴匪徳升。寵緣恩積。幸屬國慶惟始。淨業開基。踴躍之懷。塵粉無恨。不勝喜賀之至。謹奉表以聞。輕觸威嚴。伏增戰越。佛光王生滿三日。法師又進表曰。沙門玄奘言。奘聞。易嘉日新之義。詩美無疆子孫。所以周祚過期。漢歷遐緬者。應斯道也。又聞。龍門洄激。資源長而流遠。桂樹叢生。藉根深而芳藹。伏惟皇運累聖相承。重規疊矩。積植仁義。浸潤黎元。其來久也。由是二後光膺大寶。爲子孫基。可謂根深源長矣。逮陛下受圖。功業逾盛。還淳反素。邁三五之蹤。制禮作樂。逸殷周之軌。不恃黃屋爲貴。以濟兆庶爲心。未明求衣。日昃忘食。一人端拱。萬里廓淸。𨿽成康之隆。未至於此。是故卿云紛郁。江海無波。日域遵風。龍鄕沐化。蕩蕩乎。巍巍乎。難得而備言矣。旣而道格穹蒼。明神降福。令月嘉晨。皇子載誕。天枝廣茂。瓊萼增敷。率土懷生。莫不慶賴。在於玄奘。特百恆情。豈直喜聖後之平安。實亦欣如來之有嗣。伏願不違前敕。卽聽出家。移人王之胤。爲法王之子。披著法服。制立法名。授以三歸。列於僧數。紹隆像化。闡播玄風。再秀禪林。重暉覺苑。追淨眼之茂迹。踐月蓋之髙蹤。斷二種纏。成無等覺。色身微妙。譬彼山王。焰网莊嚴。過於日月。然後蔭慈云於大千之境。揚慧炬於百億之洲。振法鼓而挫天魔。麾勝幡而摧外道。接沈流於倒海。撲燎火於邪山。竭煩惱之深河。碎無明之巨﹝穀﹣禾﹢卵﹞。爲天人師。作調禦士。惟願先廟先靈。藉孫祉而升彼岸皇帝皇后。因子福而享萬春。永握靈圖。常臨九域。子能如此。方名大孝。始曰榮親。所以釋迦棄國而務菩提。蓋爲此也。豈得以東平瑣瑣之善。陳思庸庸之才。並日而論優劣。同年而議深淺矣。謹卽嚴衣棒缽。以望善來之賓。拂座淸塗。用佇逾城之駕。不勝慶慰翹顒之至。謹奉表以聞。輕觸宸威。追深戰越。當卽受三歸服袈裟。𨿽保養育。所居常近於法師。十二月五日滿月。敕爲佛光王度七人。仍請法師爲王剃髮。法師進表謝曰。沙門玄奘言。昨奉恩旨。令玄奘爲佛光王剃髮。並敕度七人。所剃之發。則王之煩惱落也。所度之僧。則王之侍衛具也。是用震動波旬之殿。踴躍淨居之懷弘願旣宣景福彌盛。豈謂庸賤之手。得效伎於天膚。凡庶之人。蒙入道於嘉會。上下欣抃。悲喜交集。竊尋。覆護之重。在褓所先。解脫之因。落飾爲始。伏惟皇帝皇后。道凝象外。福洽區中。所以光啟妙門。聿修徳本。所願皇階納祐。玉扆延和。臨百億天下。畢千萬歲期。佛光奇子。乳哺惟宜。善神衛質。諸佛摩頂。增華睿哲之姿。允穆紹隆之寄。新度之僧。荷澤旣深。亦當翹勤道業。專精戒行。允副絲綸。佇當取艸。不勝感荷之至。謹奉表以聞。其日法師。又重慶佛光王滿月。並進法服等。奏曰。沙門玄奘言。竊聞。搏風迅羽。累日而沖空。瀉月明璣。逾旬而就滿。是知。稟靈物表。亮辧天中者。固以後發其姝惟新厥美者矣。惟佛光王。資上善以締祥。闡中和而育徳。自微園降誕。天祠動瞻。睿气淸衿。寢興納祐。玉顏秀表。晨夕增華。自非皇帝皇后慧日在躬。法流濯想。寄紹隆於磐石。啟落飾於天人。其孰能福此褓衣。安玆乳哺。無災無害。克岐克嶷者哉。今魄照初環。滿月之姿盛矣。蓂枝再長。如蓮之目茜兮。所以紫殿慰懷。黔首胥悅。七眾歸怙。四門佇鑑。豈惟日索後言鶴驂待馭而已。玄奘幸蒙恩寵。許垂蔭庇。師弟之望。非所庶幾。同梵之情。實切懷抱。輒敢進金字般若心經一卷並函。報恩經變一部。袈裟法服一具。香鑪寶字香案藻瓶經架數珠錫杖藻豆合各一。以充道具。以表私歡。所冀簉載弄於半璋。代辟邪於蓬矢。俾夫善神見而踴躍。弘誓因以堅固。輕用幹奉。寔深悚惕。伏願皇帝皇后。尊邁拱辰。明兼合耀。結歡心於兆庶。享延齡於萬春。少海澄輝。掩丕釗而取俊。寵蕃振美。轔間平以載馳。所願佛光王。千佛摩頂。百福凝軀。徳音日茂。曾規丕相。不勝感荷。奉表以聞。二年春二月。駕幸洛陽宮。法師亦陪從。並翻經僧五人。弟子各一人。事事公給。佛光王駕前而發。法師與王子同去。余僧居後。旣到安置積翠宮。夏四月車駕避暑於明徳宮。法師又亦陪從。安置飛花殿。其宮南接皂澗。北跨洛濱。則隋之顯仁宮也。五月敕法師還於積翠宮翻譯。法師旣奉帝旨。進表辭曰。沙門玄奘言。伏蒙恩旨許令積翠宮翻經。仰佩優渥。情深喜戴。伏念違離。旋增憫然。玄奘功微勛府。道謝徳科。而久紊榮章。鎭荷曾覆。循涯知懼。臨谷匪危。伏惟皇帝皇后。聖哲含弘。仁慈亭育。故使萬類取足一物獲安。旣而近隔蘭除。聽揚鑾而悲結。甫瞻茨嶺。想多豫而欣然。伏願玉宇延和。仙桃薦壽。邁甘泉之淸暑。等瑤水之佳遊。所冀溫樹迎秋。涼飆造夏。候歸軒於砥陌。儼幽錫於喬林。稱慶萬春。甘從九逝。不勝感戀之極。謹附表奉辭以聞。荒越在顏。冰火交慮。法師在京之日。先翻發智論三十卷。及大毗婆沙未了。至是有敕報法師曰。其所欲翻經論。無者先翻。有者在後。法師進表曰。竊聞。冕旒庸俗。咸競前修。述作窮神。必歸睿後。皇帝造物玄猷遠暢。掩王城於侯甸。光貝葉於羽陵。傍啟譯寮。降緝鴻序。騰照千古。流輝萬葉陛下纂承丕業。光敷遠韻。神用日新。賞鑑無怠。玄奘濫沐天造。肅承明詔。每撫庸躬。恆深悚息。去月日奉敕所翻經論在此無者宜先翻。舊有者在後翻。但發智毗婆沙論有二百卷。此土先惟有半。但有百餘卷。而文多舛雜。今更整頓翻之。去秋以來已翻得七十餘卷。尙有百三十卷未翻。此論於學者甚要。望聽翻了。餘經論有詳略不同及尢舛誤者。亦望隨翻以副聖述。帝許焉。法師少離京洛。因玆扈從暫得還鄕。遊覽舊廛。問訪親故。淪喪將盡。惟有姊一人適瀛州張氏。遣迎相見悲喜。問姊父母墳隴所在。躬自掃謁。爲歲久荒頹。乃更詳勝地欲具棺槨而攺葬。𨿽有此心未敢專志。法師乃進表請曰。沙門玄奘言。玄奘不天夙鐘荼蓼。兼復時逢隋亂。殯掩倉卒。日月不居。已經四十餘載。墳壠頹毀殆將滅夷。追惟平昔情不自寧。謹與老姊二人收捧遺柩。去彼狹陋攺葬西原。用答昊天微申罔極。昨日蒙敕放玄奘出三兩日撿挍。但玄奘更無兄弟。惟老姊二人卜遠有期。用此月二十一日安厝。今觀葬事尙寥落未辦。所賜三兩日恐不周匝望乞天恩聽玄奘葬事了還。又婆羅門上客今相隨逐。過爲率略恐將嗤笑。不任纏迫憂懾之至。謹附表以聞。伏乞天覆云回。曲憐孤請帝覽表允其所請。仍敕所司。其法師營葬所須並宜公給。法師旣荷殊澤。又進啟謝曰。沙門玄奘啟。玄奘殃深釁積。降罰明靈。不能殞亡。偸存今日。但灰律驟攺。盈缺匪居。墳壠淪頹。艸棘荒蔓。思易宅兆。彌歷歲年。直爲遠隔關山。不能果遂。幸因陪從鑾駕。得屆故鄕。允會宿心遂玆攺厝。陳設所須。復蒙皇帝皇后曲降天慈。賜遣營佐。不謂日月之光。在瓦礫而猶照。雲雨之澤。𨿽蓬艾而必沾。感戴屏營。喜鯁兼集。不任存亡銜佩之至。謹附啟謝聞。事重人微。不能宣盡。法師旣蒙敕許。遂攺葬焉。其營送威儀。並公家資給。時洛下道俗。赴者萬餘人。後魏孝文皇帝。自岱徙都洛陽。於少室山北造少林伽藍。因地勢之髙卑。有上方下方之稱。都一十二院。東據嵩嶽。南面少峯。北依髙嶺。兼帶三川。聳石巉巖。飛泉縈映。松蘿共篔簹交葛。桂柏與杞梓蕭森。壯婉淸虛。實域中之佳所。其西臺最爲秀麗。卽菩提流支譯經處。又是跋陀禪師宴坐之所。見有遺身之塔。大業之末。羣賊以火焚之不然。遠近珍異。寺西北嶺下緱氏縣之東南鳳凰谷陳村。亦名陳堡。卽法師之生地也。秋九月二十日。法師請入少林寺翻譯表曰。沙門玄奘言。玄奘聞。菩提路遠。趣之者必假資糧。生死河深。渡之者須憑船筏。資糧者。三學三智之妙行。非宿舂之類也。船筏者。八忍八觀之淨業。非方舟之徒也。是以諸佛具而舛彼岸。凡夫闕而沈生死。由是茫茫三界。俱漂七漏之河。浩浩四生。咸溺十纏之浪。莫不波轉煙回心迷意醉。窮劫石而靡殆。盡芥城而彌固。曾不知駕三車而出火宅。乘八正而適寶坊。實可悲哉。豈直秋之爲气良增嘆矣。寧惟孔父之情。所以未嘗不臨食輟餐。當寐而驚者也。玄奘每惟此身。眾緣假合。念念無常。𨿽岸樹井虅。不足以儔危脆。幹城水沫。無以譬其不堅。所以朝夕是期無望長久。而歲月如流。六十之年。颯焉已至。念玆遄速。則生涯可知。加復少因求法尋訪師友。自他邦國無處不經。塗路遐。遙身力疲竭。頃年已來更增衰弱。顧陰視景能復幾何。旣資糧未充前塗漸促。無日不以此傷嗟。筆墨陳之不能盡也。然輕生多幸屬逢明聖。蒙先朝不次之澤。荷陛下非分之恩。沐浴隆慈歲月久矣。至於增名益價發譽騰聲。無翼而飛。坐淩霄漢。受四事之供。超倫輩之華。求之古人所未有也。玄奘何徳何功以至於此。皆是天波廣潤日月曲臨。遂使燕石爲珍駑駘取貴。撫躬內省惟深慚恧。且害盈惡滿寔前哲之雅旨。少欲知足。亦諸佛之誠言。玄奘自揆。藝業空虛名行無取天慈聖澤無宜久冒。望乞骸骨畢命山林。禮誦經行以答提獎。又蒙陛下以輪王之尊。布法王之化。西域所得經本並令翻譯。玄奘猥承人乏濫當斯任。旣奉天旨夙夜匪寧。今已翻出六百餘卷。皆三藏四含之宗要。大小二乘之樞軸。凡聖行位之林藪。八萬法門之海澤。西域稱詠。以爲鎭國鎭方之典。所須文義無披不得。譬猶擇木鄧林隨求小大。收珍海浦任取方圓。學者之宗斯爲仿佛。玄奘用此奉報國恩。誠不能盡。𨿽然亦冀萬分之一也。但斷伏煩惱。必定慧相資。如車二輪。闕一不可至。如研味經論慧學也。依林宴坐定學也。玄奘少來頗得專精教義。惟於四禪九定。未暇安心。今願托慮禪門澄心定水。制情猿之逸躁。縶意象之奔馳。若不斂迹山中不可成就。竊承此州嵩髙少室。嶺嶂重疊峯澗多奇。含孕風雲包蘊仁智。果藥丰茂蘿薜淸虛。實海內之名山。域中之神嶽。其間復有少林伽藍閒居寺等。皆跨枕巖壑縈帶林泉。佛事尊嚴房宇閒邃。卽後魏三藏菩提畱支譯經之處也。實可依歸以修禪觀。又兩疏朝士尙解歸海辭榮。巢許俗人猶知棲眞蘊素。況玄奘出家爲法翻滯闤中。淸風激人念之增愧者也。伏惟陛下明逾七曜。照極九幽。伏乞亮此愚誠。特垂聽許。使得絕囂塵於眾俗。捲影迹於人間。陪麋鹿之羣。隨鳧鶴之侶。棲身片石之上。庇影一樹之陰。守察心猿觀法實相。令四魔九結之賊。無所穿窬。五忍十行之心。相從引發。作菩提之由漸。爲彼岸之良因。外不累於皇風。內有增於行業。以此送終天之恩也。儻蒙矜許。則廬山慧遠雅操庶追。剡岫道林淸徽望續。仍冀禪觀之餘時間翻譯。無任樂願之至。謹詣闕奉表以聞。輕觸宸威追深戰越。帝覽表不許。其月二十一日。神筆自報書曰。省表知欲晦迹巖泉。追林遠而架往。托慮禪寂。軌澄什以標今。仰挹風徽。寔所欽尙。朕業空學寮。靡究髙深。然以淺識薄聞未見其可。法師津梁三果汲引四生。智皎心燈。定凝意水。非情塵之所翳。豈識浪之能驚。道徳可居。何必太華疊嶺。空寂可捨。豈獨少室重巒。幸戢來言。勿復陳請。則市朝大隱。不獨貴於昔賢。見聞弘益。更可珍於卽代敕旣令斷表不敢復言。法師旣奉敕書。進啟謝曰。沙門玄奘言。使人李君信至垂賜手詔。銀鉤麗於丹字睿藻蔚彼河圖。磊落帶峯嶽之形。郁潤挹風雲之气。不謂白藏之暮。更睹春葩之文。身居伊洛之間。忽矚昆荊之寶。捧對歡欣。手舞足蹈。昔季重蒙魏君之札。惟敍睽離。慧遠辱晉帝之書。才令給米。未睹詞兼空寂可捨之旨。誨示大隱朝市之情。固知聖主之懷。窮眞罄俗。綜有該無。超羲軒而更髙。駕曹馬而逾遠者矣。但玄奘素絲之質。尢畏朱藍。葛藟之身。寔希松杞。思願媲煙霞於少室。偶泉石於嵩阿。允避溺之情。終防火之志。所以敢竭愚瞽。昧死陳聞。庶陶甄之慈無遺鳧鷃。雲雨之澤不棄蛛蝥。而明詔霈臨。不垂亮許。仍降恩獎。曲存輝賁。五情戰懼。不知所守。旣戢來言。不敢更請。謹附表謝聞。惟增悚越。冬十一月五日佛光王晬日。法師又進法衣一具上佛光王。表曰。沙門玄奘言。玄奘聞。蘭榮紫畹。過之者必歡。桂茂靑溪。逢之者斯悅。卉木猶爾。況人倫乎。況聖胤乎。伏惟皇帝皇后。挹神睿之姿。懷天地之徳。撫寧區夏。子育羣生。兼復大建伽藍。廣興福聚。益寶圖常恆不變之業。助鼎命金剛堅固之因。旣妙善燻修故。使皇大子機神日茂。潞王懿傑逾明。佛光王岐嶷增朗。可謂超周越商。與黃比崇。子子孫孫。萬年之慶者也。玄奘猥以庸微。時得參見王等。私心踴悅誠歡誠喜。今是佛光王誕﹝吭﹣幾﹢﹝坐﹣工﹢十﹞之日。禮有獻賀。輒率愚誠謹上法服一具。伏願王子。萬神擁衛。百福扶持。寤寐安和。乳哺調適。紹隆三寶。摧伏四魔。行菩薩行。繼如來事。不勝瓊萼天枝英華美茂歡喜之至。謹附表並衣以聞。輕觸宸嚴。追深戰越。法師時在積翠宮翻譯。無時暫輟。積气成疾。奏帝。帝聞之不悅。卽遣供奉內醫呂弘哲宣敕慰問法師。法師悲喜不已。進表謝曰。沙門玄奘言。使人呂弘哲等至。宣敕慰問。玄奘所患。並許出外將息。慈旨忽臨。尪骸用起。若對旒冕如置冰泉。玄奘攝愼乖方疹瘵仍集。自違離鑾躅倍覺嬰纏。心痛背悶。骨酸肉楚。食眠頓絕。气息漸微。慮有不圖點穢宮宇。思欲出外自屏溝壑。仍恐驚動聖聽。不敢卽事奏聞。遂依問藉出至寺所。病旣因勞轉篤。心亦分隔明時。乃有尙藥司醫張徳志爲其鍼療。因漸瘳降得存首領。還顧專輒之罪。自期粉墨之誅。伏惟日月之明久諒愚拙。江海之澤每肆含容。豈可移幸於至微。屈法於常典。望申公道以穆憲司。枉獄爲輕伏鈇是俟。而殘魂朽質仍被恩光。撫臆言懷用銘肌骨。自惟偃頓非復尋常。縱微下裏之憂。亦盡生涯之冀。但恨隆恩未答末命先虧。仰惟帝勤親勞蔣狩期於閱武。情在訓戎。旣昭仁於放麟。又策勛於獻鳳。遐邇慶集。上下歡並。風後淸塵山只護野。敬惟動止固極休禎。申﹝火﹡向﹞誡於十旬。浹辰而返。鄙宣遊於八駿。密邇而旋。王駕可佇。永懷以慰。撫事恛惶。終期隕越。不勝荷懼之至。謹奉表。待罪以聞。荒惴失圖。伏聽敕旨。帝覽表甚歡。經三日後遣使迎法師入。四事供養。畱連累日。敕送法師。還積翠宮。仍舊宣譯焉冬十二月攺洛陽宮爲東都。嫌封畿之褊隘。乃東分鄭州之氾水懷州之河陽。西廢谷州可宜陽永寧新安澠池等縣。皆隸屬焉。法師以鄕邑增貴。修表賀曰沙門玄奘言。竊聞鶉首錫秦。上帝兆金城之據。龜圖薦夏。中畿啟玉泉之窺。是知靈貺所基皇猷顯屬。昌誦由其卜遠髙光。所以闡期允迪。厥猷率遵斯在。伏惟皇帝皇后。揆物裁務。懸衡撫俗。卽土中之重隩匝虞巡而駐蹕。因舊制之環偉。儀鎬京而建郛。仍以卑宮載懷。攺作勞於曩役。馭奔在念。軫居逸於晨興。自非折中華夷均一徭輸。豈能畱連聖眷煥汗綸言。是以令下之初。山川郁其攺觀。柘制爰始。煙雲霏而動色。飛甍日麗。馳道風淸。神期肸向。彜倫郁穆。若賦武昌之魚。樂遷王裏。爭企云亭之鶴。願奉屬車。旣小晉鄭之依。更褊劉張之策。前王齷齪丰洛遞開。我後牢籠伊咸並建。麟宗克茂鼎祚惟遠。自可東宴平樂西臨建章。佇吹笙而駐壽。康在藻而流詠。蕩蕩至公。巍巍罕述。奘散材莫效。貽懼增深。但三川之郊猥沾故里。千載之幸郁爲新邑。蓽門𨿽翳芻命猶存。喜編轂下匪慚關外。況光宅之慶。遐邇所同歡。聖上允安。庸微所特荷。不勝喜抃之極。謹奉表陳謝以聞。三年春正月駕還西京。法師亦隨歸大唐大慈恩寺三藏法師傳卷第九大唐大慈恩寺三藏法師傳卷第十

沙門慧立本釋彥悰箋

起顯慶三年正月隨車駕自洛還西京至麟徳元年二月玉華宮捨化顯慶三年正月。駕自東都還西京。法師亦隨還。秋七月再有敕。法師徙居西明寺。寺以元年秋八月戊子十九日造。先有敕曰。以延康坊﹝泳﹣永﹢﹝噗﹣口﹞王故宅。爲皇太子分造觀寺各一。命法師案行其處。還奏地窄不容兩所。於是總用營寺。其觀攺就普寧坊。仍先造寺。其年夏六月營造功畢。其寺面三百五十步。周圍數里。左右通衢腹背廛落。靑槐列其外。淥水亙其間。亹亹耽耽。都邑仁祠。此爲最也。而廊殿樓臺飛驚接漢。金鋪藻棟眩日暉霞。凡有十院屋四千餘間。莊嚴之盛。𨿽梁之同泰。魏之永寧。所不能及也敕先委所司簡大徳五十人侍者各一人。後更令詮試業行童子一百五十人擬度。至其月十三日。於寺建齋度僧。命法師看度。至秋七月十四日。迎僧入寺。其威儀幢蓋音樂等。一如入慈恩及迎碑之則。敕遣西明寺給法師上房一口。新度沙彌海會等十人充弟子大帝以法師先朝所重。嗣位之後禮敬逾隆。中使朝臣問慰無絕。嚫施綿帛綾綿前後萬餘段。法服納袈裟等數百事。法師受已皆爲國造塔及營經像。給施貧窮並外國婆羅門客等。隨得隨散無所貯畜。發願造十俱胝像。百萬爲一俱胝。並造成矣。東國重於般若。前代𨿽翻不能周備。眾人更請委翻。然般若部大。京師多務。又人命無常恐難得了。乃請就於玉華宮翻譯。帝許焉。卽以四年冬十月。法師從京發向玉華宮。並翻經大徳及門徒等同去。其供給諸事一如京下。至彼安置肅誠院焉。至五年春正月一日起首翻大般若經。經梵本總有二十萬頌。文旣廣大。學徒每請刪略。法師將順眾意。如羅什所翻。除繁去重。作此念已。於夜夢中。卽有極怖畏事。以相警誡。或見乘危履險。或見猛獸搏人。流汗戰栗方得免脫。覺已驚懼。向諸眾說。還依廣翻。夜中乃見諸佛菩薩眉間放光照觸己身心意怡適。法師又自見手執花燈供養諸佛。或升髙座爲眾說法。多人圍繞贊嘆恭敬。或夢見有人奉己名果。覺而喜慶不敢更刪。一如梵本。佛說此經。凡在四處。一王捨城鷲峯山。二給孤獨園。三他化自在天王宮。四王捨城竹林精舍。總一十六會。合爲一部。然法師於西域得三本。到此翻譯之日。文有疑錯。卽挍三本以定之。殷勤省覆。方乃著文。審愼之心古來無比。或文乖旨奧意有躊躕。必覺異境似若有人授以明決。情卽豁然。若披云睹日。自云。如此悟處豈奘淺懷所通。並是諸佛菩薩所冥加耳。經之初會有嚴淨佛土品。品中說諸菩薩摩訶薩眾。爲般若波羅蜜故。以神通願力盛大千界上妙珍寶諸妙香花百味飲食衣服音樂隨意所生五塵妙境種種供養嚴說法處。時玉華寺主慧徳及翻經僧嘉尙。其夜同夢見玉華寺內廣博嚴淨綺飾莊嚴幢帳寶輿花幡伎樂盈滿寺中。又見無量僧眾手執花蓋如前供具共來供養大般若經。寺內衢巷墻壁皆莊綺錦。地積名華眾共履踐。至翻經院。其院倍加勝妙。如經所載寶莊嚴土。又聞院內三堂講說法師在中堂敷演。旣睹此已歡喜驚覺。俱參法師說所夢事。法師云。今正翻此品。諸菩薩等必有供養。諸師等見信有此乎。時殿側有雙柰樹。忽於非時數數開花。花皆六出。鮮榮紅白非常可愛。時眾詳議云。是般若再闡之徵。又六出者表六到彼岸。然法師翻此經。時汲汲然恆慮無常。謂諸僧曰。玄奘今年六十有五。必當卒命於此伽藍。經部甚大每懼不終。努力人加勤懇勿辭勞苦。至龍朔三年冬十月二十三日功畢絕筆。合成六百卷。稱爲大般若經焉。合掌歡喜告徒眾曰。此經於漢地有緣。玄奘來此玉華者。經之力也。向在京師諸緣牽亂。豈有了時。今得終訖。並是諸佛冥加龍天擁祐。此乃鎭國之典。人天大寶。徒眾宜各踴躍欣慶。時玉華寺都維那寂照。慶賀功畢設齋供養。是日請經從肅誠殿往嘉壽殿齋所講讀。當迎經時般若放光諸天雨花。並聞空中音樂非常香气。旣睹靈瑞倍增嘉慰。謂門人曰。經自記此方當有樂大乘者。國王大臣四部徒眾。書寫受持讀誦流布。皆得生天究竟解脫。旣有此文不可緘默。至十一月二十日。令弟子窺基奉表奏聞。請禦制經序。至十二月七日。通事舍人馮茂宣敕垂許。法師翻般若後。自覺身力衰竭。知無常將至。謂門人曰。吾來玉華本緣般若。今經事旣終。吾生涯亦盡。若無常後。汝等遣吾宜從儉省。可以蘧蒢裹送。仍擇山澗僻處安置。勿近宮寺。不淨之身宜須屏遠。門徒等聞之哀鯁各﹝打﹣丁﹢﹝攺﹣己﹞淚啟曰。和上气力尙可。尊顏不殊於舊何因忽出此言。法師曰。吾自知之。汝何由得解。麟徳元年春正月朔一日翻經大徳及玉華寺眾。殷勤啟請翻大寶積經。法師見眾情專至俯仰。翻數行訖便攝梵本停住告眾曰。此經部軸與大般若同。玄奘自量气力不復辦此。死期已至勢非賒遠。今欲往蘭芝等谷禮拜辭俱胝佛像。於是與門人同出。僧眾相顧莫不澘然。禮訖還寺。專精行道。遂絕翻譯。至八日有弟子髙昌僧玄覺。夢見有一浮圖端嚴髙大忽然崩倒。見已驚起告法師。法師曰。非汝身事。此是吾滅謝之徵。至九日暮間。於房後度渠。腳跌倒脛上有少許皮破。因卽寢疾。气候漸微。至十六日如從夢覺口云。吾眼前有白蓮華大於槃。鮮淨可愛。十七日。又夢見百千人形容偉大俱著錦衣。將諸綺繡及妙花珍寶裝法師所臥房宇。以次裝嚴徧翻經院內外。爰至院後山嶺林木。悉豎幡幢。眾彩間錯並奏音樂。門外又見無數寶輿輿中香食美果色類百千。並非人中之物。各各擎來供養於法師。法師辭曰。如此珍味證神通者。方堪得食。玄奘未階此位。何敢輒受。𨿽此推辭而進食不止。侍人謦欬遂爾開目。因向寺主慧徳具說前事。法師又云。玄奘一生以來所修福慧。準斯相貌欲似功不唐捐。信如佛教因果並不虛也。遂命嘉尙法師。具錄所翻經論。合七十四部。總一千三百三十八卷。又錄造俱胝畫像彌勒像。各一千幀。又造塑像十俱胝。又抄寫能斷般若藥師六門陀羅尼等經各一十部。供養悲敬二田各萬餘人。燒百千燈贖數萬生。錄訖令嘉尙宣讀。聞已合掌喜慶。又告門人曰。吾無常期至。意欲捨墮。宜命有緣總集。於是罄捨衣資更令造像。並請僧行道。至二十三日設齋嚫施。其日又命塑工宋法智。於嘉壽殿豎菩提像骨已。因從寺眾及翻經大徳並門徒等乞歡喜辭別云。玄奘此毒身深可厭患。所作事畢無宜久住。願以所修福慧回施有情。共諸有情同生睹史多天彌勒內眷屬中。奉事慈尊。佛下生時。亦願隨下廣作佛事。乃至無上菩提。辭訖因默正念。時復口中誦。色蘊不可得。受想行識亦不可得。眼界不可得。乃至意界亦不可得。眼識界不可得。乃至意識界亦不可得。無明不可得。乃至老死亦不可得。乃至菩提不可得。不可得亦不可得。復口說偈教傍人云。南無彌勒如來應正等覺。願與含識速奉慈顏。南無彌勒如來所居內眾。願捨命已必生其中。時寺主慧徳。又夢見有千軀金像從東方來下入翻經院香花滿空。至二月四日夜半。瞻病僧明藏禪師見有二人各長一丈許共捧一白蓮華。如小車輪花有三重。葉長尺餘。光淨可愛。將至法師前。擎花人云。師從無始已來所有損惱有情諸有惡業因今小疾並得消除。應生欣慶。法師顧視合掌良久。遂以右手而自支頭。次以左手申左髀上。舒足重壘右脇而臥。迄至命終竟不回轉。不飲不食至五日夜半。弟子光等問。和上決定得生彌勒內院不。法師報云。得生。言訖喘息漸微。少間神逝。侍人不覺屬纊方知。從足向上漸冷最後頂暖。顏色赤白怡悅勝常。過七七日竟無攺變。亦無異气自非定慧莊嚴戒香資被。孰能致此。又慈恩寺僧明慧。業行精苦。初中後夜念誦經行無時懈廢。於法師亡夜。夜半後旋繞佛堂行道。見北方有白虹四道。從北亙南貫井宿直至慈恩塔院。皎潔分明。心怪所以。卽念往昔如來滅度有白虹十二道。從西方直貫太微。於是大聖遷化。今有此相。將非玉華法師有無常事耶。天曉向眾說其所見。眾咸怪之。至九日旦無常事果達於京師符虹現之象。聞者嗟其感異。法師形長七尺板。身赤白色眉目疏朗。端嚴若塑美麗如畫。音詞淸遠言談雅亮。聽者無厭。或處徒眾。或對嘉賓。一坐半日身不傾搖。服尙乾陀。裁惟細﹝疊﹡毛﹞。修廣適中行步雍容。直前而視輒不顧眄。滔滔焉若大江之紀地。灼灼焉類芙蕖之在水。加以戒範端凝始終如一。愛惜之志過護浮囊。持戒之堅超逾系艸。性愛怡簡不好交遊。一入道場非朝命不出。法師亡後。西明寺上座道宣律師。有感神之徳。至幹封年中見有神現自云。弟子是韋將軍諸天之子。主領鬼神。如來欲入涅槃。敕弟子護持贍部遺法。比見師戒行淸嚴畱心律部四方有疑皆來咨決。所制輕重時有乖錯。師年壽漸促。文記不正便誤後人。以是故來示師佛意。因指宣所出律抄及輕重儀僻謬之處。皆令攺正。宣聞之悚栗悲喜。因問經律論等種種疑妨。神皆爲決之。又問古來傳法之僧徳位髙下。並亦問法師。神答曰。自古諸師解行互有短長。而不一準。且如奘師一人九生已來備修福慧兩業。生生之中外聞博洽聰慧辯才。於贍部洲脂那國常爲第一。福徳亦然。其所翻譯文質相兼無違梵本。由善業力今見生睹史多天慈氏內眾。聞法悟解更不來人間。旣從彌勒問法悟解得聖。宣受神語已。辭別而還。宣因錄入著記數卷。見在西明寺藏矣。據此而言。自非法師髙才懿徳。乃神明知之。豈凡情所測。法師病時。撿挍翻經使人許玄。備以其年二月三日奏云。法師因損足得病。至其月七日敕中禦府。宜遣醫人將藥往看。所司卽差供奉醫人張徳志程桃捧將藥急赴。比至法師已終。醫藥不及。時坊州刺史竇師倫奏。法師已亡帝聞之哀慟傷感。爲之罷朝曰。朕失國寶矣。時文武百寮。莫不悲哽流涕。帝言已。嗚噎悲不能勝。帝翌日又謂羣臣曰。惜哉朕國內失奘師一人。可謂釋眾梁摧矣。四生無導矣。亦何異於苦海方闊舟楫遽沈。暗室猶昏燈炬斯掩帝言已嗚咽不止。至其月二十六日。下敕曰。竇師倫所奏。玉華寺僧玄奘法師旣亡。葬事所須並令官給。至三月六日。又有敕曰。玉華寺奘法師旣亡。其翻經之事且停。已翻成者準舊例官爲抄寫。自余未翻者。總付慈恩寺守掌。勿令損失。其玄奘弟子及同翻經僧。先非玉華寺僧者。宜各放還本寺。至三月十五日又有敕曰。故玉華寺僧玄奘法師。葬日宜聽京城僧尼造幡蓋送至墓所。法師道茂徳髙。爲明時痛惜故。於亡後重疊降恩。求之古人無比此也。於是門人遵其遺命。以籧篨爲輿。奉神柩還京安置慈恩翻經堂內。弟子數百哀號動地。京城道俗奔赴哭泣。日數百千。以四月十四日將葬滻之東。都內僧尼及諸士庶。共造殯送之儀。素蓋白幢泥洹帳輿金棺銀槨娑羅樹等五百餘事。布之街衢。連云接漢。悲笳淒挽響匝穹宇。而京邑及諸州五百里內。送者百餘萬人。𨿽復喪事華整。而法師神柩仍在籧篨本輿。東市絹行用繒三千匹結作泥洹輿。兼以花佩莊嚴極爲殊妙。請安神柩。門徒等恐虧師素志不許。乃以法師三衣及國家所施百金之納置以前行。籧篨輿次其後。觀者莫不流淚哽塞。是日緇素宿於帳所者。三萬餘人。十五日旦掩坎訖。卽於墓所設齊而散。是時天地變色鳥獸鳴哀。物感旣然則人悲可悉。皆言愛河尙森慈舟遽沈。永夜猶昏慧燈先滅。攀戀之痛如亡眼目。不直比之山頹木壞而已。惜哉。至總章二年四月八日。有敕徙葬法師於樊川北原。營建塔宇。蓋以舊所密邇京郊。禁中多見。時傷聖慮。故攺卜焉。至於遷殯之儀。門徒哀感行侶悲慟。切彼往初。嗚呼釋慧立論曰。觀夫夜星霄月。繼西日之明。三江九河。助東溟之大。相資之道。在物旣然。傳襲之風。於人豈異。自法王潛輝之後。阿難結集已來。歲越千年。時逾十代。聖賢間出。英睿遞生。各韞雄圖。俱包上智。負荷遺法。控禦天人。道制風飆。神傾海嶽。或舒指而流膏液。或異室而朗奇光。或連屍以伏天魔。或一對而回時主。或願通法於邊剎。冒風波於險塗。或虛己以應物。求裹糧而行死地。終令玄津溢漾惠濟無彊。旣益傳燈。寔符付囑。考之前冊可不然哉。而淸源不窮。今復遇法師嗣承之矣。惟法師星像降靈。山嶽騰气。才過東箭。譽美南金。雅操不羣。堅芳獨拔。以四生爲己任。建正法爲身事。巍巍乎似嵩華之負穹蒼。皎皎焉若瑯玕之映澄海。而聰機俊骨。發於自然。味道輕榮。率由天性。至夫多識洽聞之奧。冠恆肇而逾髙。詳玄造微之功。跨生融而更遠。滔滔乎蕩蕩乎。實紹隆之神器也。將使像化重光於頹季之期。故誕玆明徳者矣。法師以今古大徳闡揚經論。𨿽復俱依聖教而引據不同。諍論紛然其來自久。至如黎耶是報非報化人有心無心和合怖數之徒聞燻滅不滅等百有餘科。並三藏四含之盤根。大小兩宗之鉗鍵。先賢之所不決。今哲之所共疑。法師亦躊躕此文怏怏斯旨。慨然嘆曰。此地經論。蓋法門枝葉。未是根源。諸師𨿽各起異端。而情疑莫遣。終須括囊大本。取定於只﹝垣﹣土﹢示﹞耳。由是壯志發懷。馳心遐外。以貞觀三年秋八月立誓裝束。拂衣而去。到中天竺那爛陀寺逢大法師名尸羅跋陀。此曰戒賢。其人體二居宗。神鑑奧遠博閒三藏。善四韋陀。於十七地論最爲精熟。以此論該冠眾經。亦偏常宣講。元是彌勒菩薩所造。卽攝大乘之根系。是法師發軔之所祈者。十六大國靡不歸宗。稟義學徒恆有萬許。法師旣往修造。一面盡歡以爲相遇之晚。於是伏膺聽受。兼咨決所疑。一徧便覆無所遺忘。譬蒙氾之納羣流。若孟諸之吞云夢彼師嗟怪嘆未曾有。云若斯人者聞名尙難。豈謂此時共談玄耳。法師從是聲振蔥西名流八國。彼諸先達英傑聞之。皆宿構重關共來難詰。雁行魚累轂駕肩隨。其並論之。詞雲屯雨至。法師從容辯釋。皆入其室操其戈。取其牟擊其盾。莫不人人喪轍解頤虔伏稱爲此公天縱之才難酬對也。戒日王等見之抃喜。皆肘步嗚足傾珍供養。罷席之後更學梵書並諸經論。自如來一代所說。耆山方等之教。鹿苑半字之文。爰至後聖馬鳴龍樹無著天親諸所制作。及灰山住等十八異執之宗。五部殊塗之致。並搜羅研究達其旨得其文。並佛處世之迹。如泥洹堅固之林。降魔菩提之樹。迦路崇髙之塔。那揭畱影之山。皆躬申禮敬備睹靈奇。亦無遺矣。法師心期旣滿學覽復周。將旋本土。遂繕寫大小乘法教六百餘部。請像七軀舍利百有餘粒。以今唐十九年春正月二十五日。還至長安。道俗奔迎傾都罷市。是時也煙收霧捲。景麗風淸。寶帳盈衢。花幢掩日。慶雲垂彩於天表。鬱鬱紛紛。庶士詠贊於通莊。轟轟隱隱。邪風於焉頓戢。慧日赫以重明。𨿽不逢世尊從忉利之下閻浮。此亦足爲千載之休美也。法師此行經塗數萬備歷艱危。至如涸陰沍寒之山。飛波激浪之壑。厲毒黑風之气狻猊貙豻之羣。並法顯失侶之鄕。智嚴遺伴之地。班超之所不踐。章亥之所未遊。法師孑爾孤徵。坦然無梗。扇唐風於八河之外。揚國化於五竺之間。使乎遐域侯王馳心輦轂。遠方酋長系仰天衢。𨿽法師不世之功。抑亦聖朝運昌感通之力也皇帝握龍圖而纂歷。應赤伏以君臨。戮鯨豕以濟羣生。蕩云霓而光日月。正四維之絕柱。息滄海之橫流。重立乾坤再施鎔造。九功包於虞夏。七徳冠於曹劉。海晏河淸。時和歲阜。遠無不順。邇無不安。天成地平。人慶神悅。加以重明麗正三善之義克隆。宰輔忠勤良哉之歌斯允。旣而功窮厚載。徳感上玄。紫芝含秀於玉階。華果結英於朱閣。又如西州石瑞松縣琨符。紀聖主千年之期。顯儲君副承之業。鳳毛才子之句。上果佛田之文。歷萬古而不開。當我皇而始出。豈非明靈輔徳玄天福眷者焉。加復遊心眞際城塹五乘。追思鷲嶺之容。佇想提河之說。故使遺形紺髮煥彩來儀。勝典髙僧相輝而至。慈云布於六合。法鼓振於三千。天花將景風共飛。翠霧與香煙同馥。於是溺俗沈流之士。望涯岸而有期。淸虛蹈玄之賓。顧三空而非遠所謂司南啟路眾惑知方。商飆襲林而羣籟自向。法師盛徳也如彼逢時也如此。豈同雅澄懷道。遇二石之凶殘。安什傳經。值符姚之僞歷。校之深淺。卽行潦之類江湖。方之明闇。乃朝陽之與螢曜矣。昔鐘玦旣至。魏文奉賦以贊揚。神雀斯呈。賈逵獻頌而論異。在禽物之微賤。古人猶且詠歌。況法師不朽之神功。棟梁之大業。豈可緘默於明時而無稱述者也。立學愧往賢徳非先達。直以同沾像化叨廁末塵。欣慕之懷百於恆品。所以力課庸愚。輒申斯傳。其淸徽令望之美。絕後光前之蹤。別當分諸鴻筆。非此所能覶縷也。冀明鑑君子收意而不哂焉贊曰。生靈感絕。大聖遷神其。能繼紹。惟乎哲人。馬鳴先唱。提婆後申。如日斯隱。朗月方陳。穆矣法師。諒爲貞士。迥秀天人。不羈塵滓。窮玄之奧。究儒之理。潔若明珠。芬同蕙芷。悼經之闕。疑義之錯。委命詢求。陵危踐壑。恢恢器宇。赳赳誠恪。振美西州。歸功東閣。屬逢有道。時惟我皇。重懸玉鏡。再理珠囊。三乘旣闡。十地兼揚。俾夫慧日。幽而更光。粵余庸眇。幸參塵末。長自蓬門。靡雕靡括。髙山斯仰。淸流是渴。願得攀依。比之藤葛釋彥悰箋述曰。余觀佛教。東度已來英俊賢明捨家入道者萬計。其中罕能兼善。一二美者有焉。至若視聽貌言洽聞彊識。輕生重道絕域遐徵。貞操勁松筠。雅志陵金石。羣雄革慮。聖主回光者。於三藏備之矣。抑又聞之。三藏當盛暑之辰。體無沾液。祁寒之際。貌不慘淒。又不夭不申。不欠不嚏。斯蓋未詳其地位何賢聖之可格哉又北宮現疾之時。徵慶繁縟。將終之日。色貌敷愉。亦難得而測也。及終後月餘日。有人賫栴檀末香至。請依西國法以塗三藏身。眾咸莫之許。其人作色曰。弟子別奉進止。師等若不許。請錄狀以聞。眾從之。及開棺發殮已。人覺異香等蓮花之气。互相驚問。皆云若玆。向人除並殮衣惟畱襯服。眾睹三藏貌如生人。皆號絕共視向人塗香服殮蓋棺已。俄失所在。眾疑天人焉。余考三藏夙心稽其近迹。自非摩訶薩埵。其孰若之乎。粵我同儔幸希景仰勗哉大唐大慈恩寺三藏法師傳卷第十

