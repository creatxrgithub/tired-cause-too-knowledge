《四庫全書法藏碎金錄》

﹝宋﹞晁迥撰

欽定四庫全書

子部十三

法藏碎金錄

釋家類

提要

臣等謹案法藏碎金錄十卷宋晁迥撰迥字明逺澶州淸丰人其父始徙家彭門太平興國五年登進士第至道末擢右正言直史館知制誥旋爲翰林學士加承旨天禧中判西京畱司禦史臺以太子少保致仕卒謚文元迥受學於王禹偁以文章典贍擅名而性耽禪悅喜究心內典是編乃天聖五年退居昭徳裏所作皆融會禪理隨筆記載蓋亦宗門語錄之類其曰碎金取世說新語謝安碎金義也孫覿謂其宗向佛乘以莊老儒書彚而爲一蓋嘉佑治平以前濂洛之說未盛儒者沿唐代余風大抵歸心釋教以範仲淹之賢而手制疏文請道古開壇說法其它可知迥作是書蓋不足異南宋初年迥五世孫公武作郡齋讀書志乃附載迥道院集後列之別集門中殊爲不類殆二程以後諸儒之辯漸明公武旣不敢削其祖宗之書不著於錄又不肯列之釋氏貽論者口實進退維谷故姑以附載回護觀其條下所列僅敍迥仕履始末行誼文章而無一字及本書其微意蓋可見矣然自阮孝緒七錄以後釋氏之書久已自爲一類歷朝史誌著錄並同不必曲爲推崇亦不必巧爲隱諱今從陳振孫書錄解題入之釋氏類中存其實也其書傳本頗稀明嘉靖乙巳迥裔孫翰林院檢討瑮始從內閣錄出鋟板以行攺其名曰迦談殊爲無謂今亦仍迥原名以著於錄焉

乾隆四十二年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●法藏碎金錄原序

予爰自弱齡逮玆暮齒探古聖之域窺眾妙之門渉獵儒道諸經必也考求微旨修身愼行著爲葴規又於貝典詳觀了義法喜融液映奪居多倦聞世諦不爭戲論洞見至理新新無窮然知撫心馴柔道所由致而且揮翰祖述志未能忘曁掛冠之後棲息乎浚都昭徳坊之舊居別葺靜齋翛然獨處素所樂欲習以成性手不釋卷筆不停綴貫微臻極深入骨髄消憂釋結大沃襟靈𨿽患思縈亦慶緣熟斐然章句聮翩衍溢開陳有補弗忍遐棄眾制詞律存乎別集每分類例頗煩命篇自今聴覽機會或該演勸屬文導意靡拘詳略片言鱗次混而編之數無預定興盡當止奉法寶而推美非小智之自矜故名之曰法蔵碎金錄內有意渉重出積習之故前軰亦爾不復刪簡若其束於教者或以迦談見誚亦無憚焉不能以外妨內也時天聖五年丁卯歲季秋望日序云爾天聖九年仲冬月稍量字數分爲十卷晁迥撰

●欽定四庫全書

法藏碎金錄卷一

﹝宋﹞晁迥撰

定慧之法宜知至理仍令均濟二者相資何謂也凡言定者貴乎澄明之定勿入頑空之定定而無慧譬如石人木偶𨿽不動而奚爲凡言慧者貴乎安詳之慧勿肆輕狂之慧慧而無定譬如雲電風燈於久照而何有混而爲一曲盡其妙

至信發外之著者可以貫金石蹈水火宻行積中之深者可以動天地感鬼神其次權實隨宜外順世間之法得中而不失其正者上也

凡諸識想之數內妄也名物之飾外妄也人能去二妄之惑詣一眞之理久於其道何以加焉

良將禦兵多多而益辦方略有餘也大士禦情亦多多而益辦智慧有餘也萬緣紛紜一心曉了道馴致而善應徳日新而無窮黙識冥符豈凡庸之可及

啄食之禽善驚畏而疾起虞系捕之奄及也渉境之心善驚覺而疾止防流宕之忘返也內習之士宜乎知此此言𨿽小可以諭大

大乘四法經云求菩提者當修四法一者發大菩提心寧失身命不應退轉予今於此四法之中止舉第一之法詳其語意因知菩提心至精至妙𨿽身命至親至切若比菩提心猶是外物予久知菩提心之義卽是眞正本覺之心也惟此心字方是眞我其餘我所節次疏逺窮到此際彌嘆己之道孤矣

東方之教以言行爲本言顧行行顧言處世之第一義西方之教以理性爲本理合性性合理出世之第一義擬像經語垂文導意古今之人一也勿以榮陋爲蔽

予觀寶積經第一百四臨末有語云若彼比邱於一切法但取一行極隨順者所謂無生是爲禪行予詳此語若有的然明禪理而學佛法者止用此一科足矣諦觀悠悠萬事無不是空智者一以貫之歸於無物事來幹我我皆應之以無生無生謂心不起念譬如物觸虛空有何妨礙隨順謂物我皆如無所違逆故圓覺經云照了諸相猶如虛空此名如來隨順覺性是也此無生法是禪中一行簡當臻極之處何必以多爲貴者

無上妙道夐超諸有上上智人了達一切法不住一切相心如虛空自然無礙何以故心住於相卽屬有法予歷觀經旨大率以此爲根極

議處世之士當以才行兼偹議出世之士當以理性相符此外云爲資其崇飾者也

順違二境俱爲纏縛順則生愛結細業而難觧違則生憎結麤業而易觧有大智力行方能擺脫之也

學道之人須由觀行息心達本貫微洞宻謂之觀收視反聴忘情契理謂之行觀行明偹根力堅深入道法門此當樞要

諦觀物情大率以僞爲智邪爲樂不知至人以眞爲智正爲樂僞邪多眞正少自古而然豈非流轉浩刼中宿習猶存耶

忘自身之至親營他事之至重狥不急之多欲踐不測之畏途非智眼觀焉能洞見

夫日月有晦明陰陽有舒慘天之常道不得不爾施之於人亦其類也其樂滿志理或難勝間以郁然固當如是

釋迦氏捨去王宮入雪山修道六年而成不戀富貴之樂其果決也如此慧可斷臂立雪求法於達摩不顧支體之苦其懇切也又如此因原佛理精眞殊勝可歸仗也何如哉

人愛萬金資用以爲我所何如萬行莊嚴以爲佛士夫深於妙道者始可與之談此理茍失言於不知者必大笑其迂闊也定矣

窮理盡性易義具矣予甞因此四字別有所陳夫剖析至理有淺深次第淺者及於名深者及於身深之又深者及於心心由性生必若窮其理之盡處極於性而後已故曰窮理盡性

予有法諭宻獲二寶其一曰如意淨明珠圓而照能破一切昏暗而珠無染著此諭不惑之智其一曰降魔金剛杵堅且利能破一切障礙而杵無虧損此諭不退之志持用二寶天下無敵何往而不至哉其後因看寶積經第一百二十內有金剛杵如意珠二物之名予喜暗合

眾生之心本有空寂安樂之體臻其極者此名涅盤本有靈明照了之用臻其極者此名菩提旣是本有何假外求又緣棄本逐末迷失久矣固當啟廸懷柔須有頴悟之人師資授受

一切之形形本無無而有生有生則有化滅有化滅則復歸於無也定矣一眞之性性本有有而無象無象則無化滅無化滅則常存其有也定矣不有之有名曰妙有不空之空名曰眞空妙有眞空其體一也

夫良藥所以去病加之信重則易服必由誠感而其效彌應妙法所以去迷加之信重則易入必由誠感而其道彌勝是故切於去迷而見性亦如切於去病而保

命儒教之法以正身爲深切勿求其名而名自得矣道教之法以養生爲深切勿求其功而功自成矣佛教之法以復性爲深切勿求其證而證自知矣是三者率以無心而然也

中智以降得地成勢下必趨勢而動色上亦乘勢而變態其理所至自然而然達觀了知不當驚異

儒教本於名與情佛教本於理與性儒教大意修己成美善之徳不許伐其徳佛教大意淸心得微妙之相不許住於相至論槪舉深學當知

夫萬類萬形形必不同斯可見矣萬類萬情情亦不同固當然歟人心如面安可同也有一不同於己己卽非之若以理斷曲反在己

前漢書有陳大道之要去健羨黜聰明予甞三復其言深以爲然夫去健羨則無貪欲黜聰明則反其素人能行此六字亦足爲越世出塵之士矣

予有宿志者二焉其一欲得解去名利之場獨歸自得之場不被仕宦所拘今則已遂志矣其一欲得觧去分段之身別生意生之身不被造化所拘未知果能然乎

予常愛白樂天詞旨曠達沃人胸中有詩句云我無柰命何委順以待終命無柰我何方寸如虛空夫如是則造化陰隲不足爲休戚而況時情物態安能刺鯁其心乎

夫形之壯衰隨時而變理之常也萬一不變此乃神仙之流情之順違隨勢而變亦理之常也萬一不變此乃聖賢之流形之與情若責以盡與神仙聖賢爲比不亦難乎

予自問曰晚年學道日課何如哉自對曰動則觀書以廣智求出世之階差靜則息念以存誠恐渉境而流宕如此而已余無所能

昔向子平有言曰吾已知富不如貧貴不如賤但未知死何如生耳予因思莊子云以生爲附贅懸疣以死爲決疣潰癰列子云善哉古之有死也仁者息焉不仁者伏矣斯亦可知矣

晉山濤不知山簡父不知其子也王濟不知王湛猶子不知其叔父也而況他人之疏逺乎士之屈於不知已據理當然何恨之有哉

觀練之法我今自陳其觀也見諸相之本同色空如一其練也勤守中而不失心息相依率是而行以爲日用

吾常諦觀一切因緣有合有離一切情識有起有滅親疏順逆愛憎是非雜然交並混而成世新新之事與日無窮身心之苦何有紀極其或萬萬數中有一大達之人越世髙蹈特立獨行出此方域之外者其人智力何如哉

彼至人者角立傑出智了一眞余惑不能障其明心住一境諸念不能奪其志不掛名利之綱不齅嗜欲之餌我今誓願師之服膺終老而已

有名有色隨造化而遷革無色無名亙古今而靈明誰曽究此徒自負於豪英

人間有三大事皆無可柰何須歸委順而已謂身也世也刼也人之自身生之始不能知化之終不能知無可柰何此委順之大者一也處於世則有因緣之善惡身心之苦樂無可柰何此委順之大者二也又說浩刼運數中則有陷歷陽之地居人變水族之類鑿昆明之池胡僧辧刼灰之理無可柰何此委順之大者三也惟聞別有至神至聖之人超出此三事之外無能及者故謂之大雄氏

顚倒之心反掌成菩提譬如迷路之人忽爾醒然見其路覺背所趣實時旋踵先迷後悟之速非反掌而何苦惱之心反掌成涅盤譬如憂事之人忽爾聳然聞其事得遂所志實時開懷先憂後喜之速非反掌而何

一气幻化而生形形之妍醜不一也一性幻化而生情情之善惡不一也自古而然無可柰何惟聞大雄氏之法至深至大至微至妙超出二幻化之外此明復其理性之根本非在末迹孰有智識論議之勝過於此乎吾不敢以區區所見臆斷其事也

佛書中說安樂行予今引儒書比類儒書云君子居易以俟命此是安樂行小人行險以徼幸此是不安樂行

夫學道之人在乎智力兼偹何謂也設使觀慧明了見法指歸此名智也須得妙心精宻入佛境界此名力也智力相濟爲兩足尊茍或止務髙談斯則未爲了義

西方聖人垂法詳悉有大善利不可非也於幻化中明一切空不執爲有𨿽賢愚異貫皆見其空矣於虛空中立一切法不落於空深智之士信知其法妙矣終使人離空有二邊之見出輪環大苦其理如此其能仁也何如哉不逹之人若以世間法比方致詰何可與之論議哉

吾自省已頗能推窮至理直詣精深之處惟有情累綿綿未到豁然安穩之處力量如此

盡工之格致髙妙有能注思落筆傳神寫照而逼眞者文士之格致髙妙有能注思落筆窮理盡性而臻極者此二事頗相類也吾常覽唐賢著述有陳心法宗趣而立言頴利明白鑿出大意使其曉暢文義者了了見妙道之源信知才俊精敏有資助發揚之力

今之僧俗所談分禪辧律互相矛盾各執其末不究其本但目作者之詞曰文章也非禪話也吾所不取吾能大和會一以貫之爾

吾能了知身心世三者本從虛妄中有而終歸於空此則吾自斷之以智也旣知之則一切念慮徒有憂勞而無所濟者當令不生此則吾自濟之以力也此是出世智力與世間智力不同若霄壤矣

予自陳頓悟漸修之說各有二焉予知一切之有都屬幻化者無不終變滅此爲頓悟之一也惟一眞法界散而爲萬靈者決定無變滅此爲頓悟之二也此二頓悟旣明而不昧者也憂悲苦惱之念無人無之自省了達已久今求日損當以理遣此爲漸修之一也常樂我淨之道惟大雄氏能然自省信重已久今求日益當務馴致此爲漸修之二也此二漸修有進而無退者也內省詳求樂欲所趣如是得非宿習使然乎

予觀釋氏之書而有一經一論各言無生之法簡妙大同合而敷演可以足用寶積經中有說云若彼比邱於一切法但取一行極隨順者所謂無生是爲禪行摩訶止觀論中有說云小乘對治如應病用藥藥必兼偹大乘對治秪用第一義諦如阿竭陀藥能治眾病其語云空無生中誰是煩惱誰是能治但以無生一方徧治一切此文極略須善取意予博考諸經諸論大約盡是修行出世之法若得其樞要之處何須廣覧今據此經指陳極隨順之理又據此論指陳善取意之理並在無生之法而已其爲精當何以加焉必能觸境無生則所謂盡善臻極矣

世間俗士而爲名利纏縛嗜欲纏縛其身不得自在而致敗壊小乘人又爲空纏縛法纏縛其心不得自在而有障礙惟大乘上乘人免此二纏縛謂之觧脫身心俱自在無敗壊障礙得出世之樂名曰涅盤

人之談禪好以隱晦爲深宻予之談禪好以顯暢爲親切𨿽談者隱顯不同而道之本源則無異也

予今自思晚年內習𨿽窮理盡性務極於精研而澄神定靈未臻於純熟疑善根之宿植期勝果以圓成聊用披陳亦非矜伐

眾緣之累須以道斷理遣一眞之妙須以馴致冥會略舉大端智者善自求之也

夫醉者墜奔車而不傷全其外也乘蕩舟而不懼全其內也故先賢頌酒徳贊酒功稱其美利蓋非徒然茍或遂肆沈湎自貽諸失前言作戒抑又深切

或問予曰先生不從遊賞之朋不設歡娛之具闔扉燕處何以銷日予對曰老夫致政之後適意居多觀練燻修獲溫尋於妙道棲遲偃仰遂頥養於天和自便衰軀更無他想至寒暑之來往歲時之代謝任彼運行而已與予了不相關

約已自修立爲條教所學無生之法或遇習气欻爾而生我當記之實時而止所學安住之法未果全然安住我當隨其緩急量力而住新新之智其理可書而旋復忘失惜而求之再縈心緒我願不復追思又欲禮必逮情常念彌縫其闕斯乃世間之法耳學出世法抑亦相妨自今亦宜無可無不可縱心浩然而已

予於晚節勝進彌堅歷觀荘子微言兼采楞伽妙法吉祥止止但務於心齋正智如如自符於成相道釋二典責實同歸夫何末流妄有分別

我立一志自學無生法忍入道權輿此乃小乘獨善之利也佛度四生盡入無餘涅盤成功臻極此乃如來兼濟之利也力量殊致固當如是

儒家之書大易爲首有象本乎乾坤道家之書老子居最無名始於天地二家之說率以此爲造極矣若引佛書言之空生大覺中如海一漚發又據譬諭則天地乾坤沙界之一沙也

學道不易爲師亦難學道之人性有優劣上根之士來學則師逸而功多下根之人來學則師勞而功少譬如良駒駿利見鞭影而疾行駑馬鈍頑受錐鋒而不動

予於悟修自能和會研覃乎定慧之學參驗以老荘之書設使遵老聃之言練谷神之粹契荘子之說發天宇之光二教指歸有何差別

夫事君者不可以二心惟一至忠而已矣至忠則名光而眾仰學道者亦不可以二心惟一至誠而已矣至誠則神會而自知

昔向子平讀易至損益二卦乃曰吾已知富不如貧貴不如賤予讀荘子至巧者勞而智者憂予又知巧不如拙智不如愚矣此與常情不同惟有深達妙道者可與言之耳

夫天地中空虛生成萬物而不妨有日月照臨而盡見身心中空虛含容萬法而無礙有智慧觀察而盡知眞學之人當須具此知見

易曰龍蛇之蟄以存身也吾思據定以寧志又曰精義入神以致用也吾思乘慧以立法從事於道惟變所適吾能然爾不求人知

予嘗自思獲其法利少分焉何謂也凝然不動定力也了然常明慧用也鏘然聞和天樂也翛然自得道情也合此四妙歸乎一眞世間富貴功名未可爭其勝負耳

夫學法之人尢宜洞達𨿽發蒙辧惑始務於從師若榮古陋今則乖於適變予於此道灼然了知精思而究前言觸類而生新意開示悟入佛存方便之門收合凝融自得修行之要但懷宗趣安可講求

予偶自思而言曰夫有財而不能用與無財同有學而不能行與無學同予今照了其事不欲落二者之失

姚秦時釋僧肇初以莊老爲心要後見古維摩經歡喜曰始知所歸矣予今信以爲然予初讀南華眞人之書因齊物之理自得一法目之曰逍遙大同觀且無一事可爭後讀西方聖人之書因無我之理又得一法目之曰平等大空觀兼無一物可齊由是省己之所學有增長二家之書有淺深矣

夫學法之人必在乎破相觀空見性行道此四次第端如貫珠與我同志應作是念知而能爾斯所謂入佛境界者也

初學道人念念須有所法觸正念如不及渉智地也如此觸邪念如探湯避諸趣也如此

予自覺者涓毫法利安住無念之念或時能然獨聞無聲之聲未甞有絕脗然相契翛然自得而已予自以爲粗得少分殊勝但覺聞性彌聰妙音無窮猶未得心如大空中有日月昭融若能到此吾道方隆見可見非常見我見無色之妙聞可聞非常聞我聞無聲之和𨿽如是言亦無所有也得者當自得不可以言宣

世間法或能捨去大權位者有語云如釋重負出世間法有語云菩薩斷除五事所謂五音能令眾生生死相續不離重擔因思二重之累予且於世間法中不當重負矣猶於出世間法中欲得離其重擔自念具足凡夫未知智力志願果何如哉

涅盤經云譬如芭蕉生實則枯一切眾生亦復如是噫予之生子身相已衰又見生孫衰可知矣去身逾逺復憂於孫以道眼觀悠悠斯甚

老馬識路猶歸國而不迷老夫識道豈還源而有失𨿽云耄及自憐智生

施肩吾三住銘序云心常禦气气與神合圓覺經圓覺章注云心息相依息調心淨予觀兩處之說因知道家言神仙之術釋氏明禪那之法其理大同矣

已往事勿追思未來事勿迎想見在事勿畱念隨覺而止習以爲常久久彌堅不煩多學

世間所愛者不過富貴功名而已若以道眼觀之豈能勝第一義諦

老子云道沖而用之或不盈淵兮似萬物之宗又云湛兮似或存予詳文意所云或似者不敢決定言之此於世智中得爲髙邈惟西方古先生直指顯說無非臻極可謂出世殊勝之智也

予甞有晚年勤道自修詩云老來何故惜分陰如月明虧魄漸侵進道不遑求廣智隨時隨處且冥心因思自說冥心二字蓋言四威儀中不拘閒忙毎遇意到實時隨分檢情攝念是也晉書隱逸辛謐傳云冥心至趣而與吉會唐賢白樂天寄詶常州陳使君詩斷句云勿使問榮枯冥心無不可近代僧俗有名者詩僧貫休懷香鑪峯道人詩景聨句云冥心同槁木掃雪帶微陽又齊己山寺喜道者至詩斷句云知住南巖下冥心坐綠苔又吳融寄貫休詩斷句云若得重相見冥心學半銖如此之類不可具舉大約冥心二字謂以其心向晦宴息善入無爲潛符妙道之理也

我願得天聰明入佛知見以決定信致精進力到涅盤域無退心也

或問予曰子甞言不求功名不求富貴何謂也予對曰予不求富貴而取樂樂變則苦不求功名而幹譽譽變則毀夫至樂無樂至譽無譽此道家之閫域也可以意到不可以言宣問者曰妙矣哉虛往而實歸矣

儒家以名教爲親切而道書云士以身殉名道家以壽命爲親切而佛書云壽者見度長挈大窮理盡性若非允臻其極何名第一義諦

大覺聖人推爲無上尊者何謂也以其豁達大觀洞見形質空言語空文字空名器空大約無數空如是眞見無人能及故曰無上尊夫淺識滯泥挾私而爭彼我者亦如夢中所爭及其覺也方知盡空矣而此聖人又特見空中不空此則別論

予思鑑圍燈帝网珠光影重重交相渉入此諭諸佛妙契心心混融非異非同之相也

予晚歲自修恊用二法止觀也導引也止念令靜觀理令明念靜理明無生可成導气令和引體令柔气和體柔長生可求此二法內外相資之法也

予有二有餘一不足演法無盡意聞和無盡音此二有餘旣盡美矣未得無念心此一不足若得此心又盡善矣

世間人有二大怖而不怖何謂也在則必有渉畏途觸禍機以貪冒而致死者事可信亦可見此旣可怖而不怖歿則必有落陰崖入苦海以昬冥而流轉者事可信不可見此又可怖而不怖夫如是觀其根性以擇法器萬中無一而與之議出世之法不亦難乎

詳夫止觀二字但以文順而言用隨便宜不拘先後或先止而後觀也有如臨池俯視對止水而影像可觀或先觀而後止也又如秉燭夜行觀險路而車徒乃止譬諭易曉明敏當知

夫開示悟入錫智則由乎師觀練燻修致力則由乎己與我同志當如是觧

吾今自約當以先覺智無生忍奉爲頓教實教又以對治法方便門奉爲漸教權教二者並用其理偹矣

予初觀老莊之書其心豁然包太虛而不礙次觀釋梵之書其心脗然貫微塵而深入所以安貧佚老蔚爲羲皇上人也

吾居靜境可比華胥國之境吾爲逸民可比葛天氏之民吾聞和聲可比鈞天樂之聲飲食節約無求所嗜之滋味寢興順適何須外助之嬉戲不攺其樂永錫難老動與吉會其如予何

眼中不可有一物有則不安心中不可有一法理亦如是是故佛佛所傳無一法可得

罪人出枷名爲釋放智人出家名爲觧脫與其免有限之拘系曷若免無窮之拘系乎

百骸導引貴乎動久久必和柔此道家之妙用也一心檢攝貴乎靜久久必凝明此禪家之妙用也非二妙用吾何所歸

內外二定有深淺吾得其淺者矣外有捨名利之心已能得定內有學禪觀之心未能得定此心若定可謂卓然而獨立者也

世人貪於我所種煩惱根我願常於佛所種諸善根此自然智不從外得

孔子云富貴如可求𨿽執鞭之士吾亦爲之如不可求從吾所好予謂先聖所言外富貴耳予之所求內富貴也予欲得華嚴藏百煉金以此爲富又欲佩祕宻王三昧印以此爲貴未知可求不可求吾所好也

榮啟期三樂則甞聞之矣予又別愛三樂以儒家言之予愛顏氏子簞瓢陋巷不攺其樂以道家言之予愛莊氏子棲遲一邱天下不易其樂以佛家言之予愛釋氏子生滅滅已寂滅爲樂是三者由外以及內自淺而至深矣

天聖六年戊辰歲予年七十八矣身輕安心淸爽竊謂之自覺身心境界但未知楞伽經中所說自覺聖智境界何如耳

佛書之言菩提如道書之言大覺莊子云有大覺而後知此其大夢是也佛書之言涅盤如道書之言至樂莊子云至樂無樂至譽無譽是也吾好旁達於理也如此

向子平讀易至損益二卦乃曰吾已知富不如貧貴不如賤但未知死何如生耳予詳子平學而知之者也而學不兼該止曽泛覽儒書知富貴之爲累不及肥遁之超絕未甞深究佛書不知生死之爲累不及寂滅之觧脫所以有所知而有所不知矣

夫出世入道之法廣大微妙之臻極者非世人所能知故隱君子之書有語云不可致詰古先生之書有語云不可思議豈可以世人情量測度哉智人不當與之是非鋒起而爭勝負耳

予以爲煩惱性空不當過執須以智慧燭理勿與愚夫混同故佛書云以智慧劍破煩惱賊又云以智慧力裂煩惱网又云以智慧火燒煩惱薪是也

禪門樞要惟以無念爲宗甞有學人與予談云不怕念起惟恐覺遲予深以爲然因而依韻別作四句續之以自規云覺速止速二妙相宜知非攺過蘧顏可師

唐刺史李繁述玄聖蘧廬十六篇其序有云冀深信照之能度苦厄又知有以常相見不在於眼界予因思白樂天有詩云東宮白庶子南寺逺禪師何處遙相見心無一事時是知至人之相見在心不在眼也

吾今諦觀人倫一切之形一切之情一切之聲一切之名重重虛妄惟一眞之靈謂之實際固當隨緣而過以順外事如理而住以辧內事獨斷在己無以詢於眾論蓋由殘年迅景不可以疏而害親以小而妨大也

吾有二失與道爲累觸境小忿熖熖成炎嬰情隱憂綿綿不斷攺之爲貴惟力是視琢磨至此吾道庶幾

論者言飬生之道身貴乎勞心貴乎逸予因思之得正爲妙身貴乎勞蓋謂勞動之勞非勞役之勞心貴乎逸蓋謂優逸之逸非放逸之逸智人當知其理如是

白樂天酷好遊觀形於吟詠有詩句云畱春不住登城望惜夜相將秉燭遊又有詩句云眼看筋力減逰得且須遊如此之類不可具舉予謂樂天所好者常遊耳予所好者遊可遊非常遊予好列子之遊列子曰人之遊也觀其所見我之遊也觀其所變謂凡人惟覩榮悴殊觀以爲休戚未覺與化俱往勢不暫停予又好壺丘子之遊壺丘子曰務外遊不如務內觀外遊者求偹於物內觀者取足於身取足於身遊之至也求偹於物遊之不至也予詳其意謂人身取象二儀無有不偹大約貴乎反躬觀理心遊於大道足矣故予好之予於遊觀又好莊子云假道於仁托宿於義以遊逍遙之墟又好老子云常無欲以觀其妙予以立意爲宗觸類而長惟變所適下筆不休也

吾獲三勝之利其理超然知寡欲之道無大疾疢而獲康勝見正念之法無大濁亂而獲淸勝居不競之地無大咎悔而獲吉勝此三者自得而已

身相日日變衰心相念念遷謝汨沒浮世誠宜自惜洞見至眞之源梵語謂之菩提安住至樂之境梵語謂之涅盤上智兼該當如是觧

予因泛覧究觀具知世爲幻也人爲幻也心爲幻也智爲幻也何以明之白樂天有詩雲幻世春來夢浮生水上漚此言世爲幻也又有詩云生去死來都是幻幻人哀樂系何情此言人爲幻也圓覺經云眾生幻心還依幻滅諸幻盡滅覺心不動此言心爲幻也圓覺道場修證儀云佛運如幻智慧出谷響音聲說空中風畫言教救攝夢想苦惱眾生還令悟入法性此言智爲幻也夫如是則從凡至聖無不是幻誰能於此重重夫幻化之中妄執有法以自苦耶而今而後予當遇物而應無所將迎順緣而過無所固必未知果能然乎而志願如此

吾甞覽儒書禮記禮運云人者天地之徳陰陽之交鬼神之會五行之秀气也又甞覽道書列子沖虛至徳眞經云一體之盈虛消息皆通於天地應於物類吾久未感悟及引年致政之後閒居於浚都之舊廬至天聖六年戊辰歲季春月一日之中忽爾先降細雹後作宻雪一旬之內而多風不雨吾見本族卑幼屢有微爽康寧者或有咽喉壅閉不利皆經信宿而愈復聞鄰里之家亦如之蓋愆玉燭之和而使然也二書之言信不虛矣豈敢自謂學際天人但明气類果同決定無疑耳因而諦思由於天者旣了知而無悶由於人者當調護而攸宜偶書其事徧示諸兒孫俾之詳究且表古聖垂文設教灼然有據又表吾老年之學重增精至非孟浪而言也

姚秦時釋僧肇初以荘老爲心要後見古維摩經始知所歸吾已甞述之矣復有緒餘之意今續書之再明理之淺深焉道家所說猶渉世間之法貴乎混然大同外無一迹可識釋氏所說直是出世之法貴乎豁然大空內無一法可得具此知見者必能自信自足彼此無往來定矣

佛書中意不許人偏計之心爲其悞認虛妄無窮重增太煩也道書中意不許人逆計之心爲其預生勞慮過當未必果然也二計之失吾當自戒

畏苦愛樂當修福業出世入道當修慧業修慧業者固不可得修福業不失其正者亦鮮矣

夫悲哀感恚成其性習者道家不許以爲幽陰之病也鼓發狂鬧恣其娛樂者禪家不許以爲放逸之咎也離邊得中由己之智

用智之道精之至者可洞貫於人神其道有爲故有成有敗有所不偹焉不用智之道誠之至者必洞貫於人神其道無爲故有成無敗無所不偹焉此則大槪而言不可剖析者也

向子平所云富不如貧貴不如賤予甞立理爲文因言及此者多矣而未始引證其事有所明據夫二不如之事歷代尢多難以具舉今且以古人富貴之極灼然易見者陳其二人以爲驗焉昔晉石季倫奢豪角勝可以言富矣及乎孫秀矯詔季倫遇害乃嘆曰奴軰利吾財此則富不如貧信有之矣隋越王侗畱守東都及乎唐公起義而東都之臣立侗爲帝仍號皇太主可以言貴矣而遭王世充威勢所廹乃焚香發願從今以去不生尊貴家此則貴不如賤信有之矣

我於一念二念三四五念乃至百千萬念於念念中存其覺慧卽是一佛二佛三四五佛乃至百千萬佛於佛佛所種諸善根圎頓之宗貴簡而速其有妄想冰執當使應時融液不歷僧祗獲法身其理如此

世間法歷任之身則一也考其官業而陟降各各不同出世間法歷生之性則一也隨其行業而升沈各各不同世間法麤或容規求規避出世間法妙如影響之應形聲決定無差也

吾今立言明學人頓悟漸修之諭頓悟如燈來照物入闇室實時而洞分漸修如春至融冰積和气移晷而消盡其理親切誰曰不然

唐相裴公休所作勸僧俗發菩提心文各有條目內有一條勸通圎頓經典有句云金剛圎覺簡妙通明華嚴涅盤廣大具足予於簡妙二經最所畱意因思金剛經云須菩提聞說是經深觧義趣涕淚悲泣又思圭峯宻禪師初爲僧在蜀隨眾齋於民家居下位以次受經遇圓覺了義卷末終軸感悟流涕是知二經殊勝大同貫心逹性感動之深切也如此予今止采二經名義決定總持以爲智力先以圎覺淨明之體爲其智此則識心達本其智永不迷永不昧矣又以金剛堅利之用爲其力此則有進無退其力不可礙不可壊矣得此二法守而弗失可自號曰無敵公也

我願以無所住心退蔵於宻令人不可窺測有如季咸善相不能相壺丘子末後之相【在列子第二荘子第三】又如大耳三蔵得他心通不能觀慧忠國師末後之心【在景徳傳燈錄第三】此相此心無迹可尋故也

予因看景徳傳燈錄第十五筠州洞山良價禪師有語云若不體此意何超始終之患直須心心不觸物步步無處所常不間斷稍得相應予三復怡然冥符宿志乃錄於此以爲法要

勸農墾荒勿責近利責近利則辟土不成何以廣滋殖之業立法垂裕勿定深文定深文則殘人無極何以贊生成之徳賢良翼聖明恕居最非其明不能達佐治之本非其恕不能逃始禍之罪惟濟世安民之主曁論道經邦之臣同心而行方期集事

古語有云見怪不怪怪自壊予因擬之別爲兩句語云見魔非魔魔自和

幻身諸病須以藥攻幻意諸病須以理攻病旣去矣其攻卽止

諦觀吾身身之未生不知預喜身必有化如何預憂此是覺慧此是理斷其次緣累抑亦浸疏

予問覺道之人曰此物大包太虛爲何百步視秋毫之眼不能覩輕無一毛羽爲何擘太華山之力不能舉彼但熟視於予嘿然而已

學道之人𨿽曰有心心常在定非同猿馬之未寜𨿽曰無心心常在慧非同株塊之不動理性體用至論如此

身隨一气而聚散孰能制也心應眾緣而起滅孰能避也惟燭理之明者善以智力委順裁遣耳

予自謂曰爾能總持三事可以足用讀儒書若能樂天知命不以世故貽憂讀佛書若能識心達本不以外緣致撓讀道書若能遺物離人不以眾人同趣旣明且守夫復何求

吾今直指顯說心法簡妙精微之理取其正眞但得明了安靜到純熟而已

物有生化心有起滅事有變遷天下古今理之大常者也達觀熟者不當驚異

凡一百三十八章

法藏碎金錄卷一

●欽定四庫全書

法藏碎金錄卷二

﹝宋﹞晁迥撰

一念照了一念之菩提也一念宴息一念之湼盤也三心日夕趣向依止欲念念常然故或黙或語而匪疾匪徐夫如是𨿽曰微細善緣儻積習純熟何憂失之淪墜哉

深根固蔕長生久視道家保身之要也生滅滅已寂滅爲樂釋氏淸心之要也上智明了可以足用

吾老矣而能生一智執一志何謂也外順世間法無固無必以此爲無所礙之智內學出世間法有初有終以此爲不可奪之志志與智交相濟久而彌堅吾之道其殆庶幾乎

開示悟入大事之因緣也由乎師觀練薫修大事之功用也由乎己若止務空言則必貽後悔

摩訶止觀有語云躡躡而入玄聖蘧廬有語云溶溶而進人多閒好禪談罕見實知妙用

天臺教止觀二法法華經悟入兩字入字最後濟覺之力也予自得此精意不能剖析而言

有客謂予曰甞觀吾子落筆成言不求功名不求富貴奚獨如此蒙竊惑馬予對曰夫拜將拜相處世之榮名學仙學禪出塵之妙事各從所好復何疑哉

予引古佛名號人多笑其迦談因思以理和會之也莊子云至徳之人無聲之中獨聞和焉豈非觀音佛之法門乎又云宇泰定者發乎天光豈非定光佛之名相乎予於二者覺有至微朕兆茍或膠固致詰予當黙然而已

予甞歷覧釋教經論所說有二生滅一寂滅若具引本書卽文繁隔越難爲直指予今節略裁成俾人易曉二生滅者其一是分叚生滅卽今一切眾生相續有情是也其一是變易生滅卽所謂阿羅漢菩提薩埵隨意生身出沒自由是也一寂滅者謂如來覺利自他兼濟功畢入於圓寂不復生滅是也

古人有言爲善最樂吾亦有言學禪最樂此理大同而小異自淺而及深者也爲善世間法學禪出世間法知者自知說則難說

予老矣人多見稱言其面色紅潤神气淸健此以發外而可知也而不知予入道深宻抗心髙逺此以積中而不知也

予覧羅什答慧逺書加之一偈其首云旣已捨染樂心得善攝否若得不馳散深入實相否予愛此語但能深入實相安住妙境何假參禪問法耶

髙僧傳云晉司徒王謐致書於廬山慧逺有語自陳曰年始四十衰同耳順逺答書曰古人不愛尺璧而重寸陰觀其所存似不在長年檀越乘佛理以禦心復何羨於遐齡耶予因思之壽長不及於道勝況諸悠悠之事豈勝於道乎

釋道常【此字本是雷風卦名予避廟諱權攺】秦姚興惇逼欲奪其法服令居翼贊之任固辭得免乃嘆曰古人有言曰益我貨者損我神生我名者殺我身於是竄影巖壑畢命幽藪蔬食味禪緬迹人外予因思向子平云富不如貧貴不如賤殆相類乎

顧此法但能識心達本無微細之疑忘情契理到純熟之地其道成矣安用繁云

塊處淸閒自誨曰迹務退藏避虛名之爲累心勿馳散入實相以增深善緣旣獲冥符余景豈宜空過古人輕尺璧重寸陰良有以也

浮雲或聚或散豈礙太虛之淸曠浮漚或成或破豈損寒潭之湛淨浮想或起或滅豈壊眞心之靈照念念不息人皆有之勿以其然遂虧進道

予以決志辭榮閒居佚老躋仁壽之域樂育無彊窺眾妙之門勝進不退翛然自得何必求之

身如翔鴻不可籠心如蓮華不著水身心所樂已出世間何況純修別有妙處

晉書隱逸傳云嵇康從孫登遊三年問其所圖終不答康每嘆息將別謂曰先生竟無言乎登乃曰子識火乎火生而有光不用其光而果在於用光人生而有才不用其才其果在於用才故用光在乎得薪所以保其耀用才在乎識眞所以全其年今子才多識寡難乎免於今之世矣子無求乎康不能用果遭非命乃作幽憤詩曰昔慚栁下今愧孫登予詳識眞二字愛之重之以爲明哲保身之法也賢逹詣道之見也有智之士可不務乎

莊老之書理有明據嗜欲深而天機淺道徳髙而下士笑眞隱寡偶自古而然塊處逍遙亦足爲樂

今有文士目莊子曰碎金多采先生之語以資應用章句耳予亦耽味其書求理綴文以爲助道之品入此法藏碎金錄中名同而實異者也

又晉隱逸傳云董京字威輦至洛陽行吟常宿白社中時乞於市得殘碎繒絮結以自覆全帛佳綿則不肯受或見推排罵辱曽無怒色孫楚貽書勸仕京不從答以古詩其末有句云萬物皆賤惟人爲貴動以九州島爲狹靜以圜堵爲大予詳最後二句明知足常足鵬鷃逍遙之意也又詳其少欲忍辱渉於梵行得非髙僧髙士倫類相參而流轉乎

範喬字伯孫稟徳眞粹立操髙潔以父粲有疾侍養衡門至於白首凡一舉孝亷八薦公府再舉淸白異行又舉寒素一無所就予覧此愛之重之古人純孝髙節有如此者與夫名實相違者異矣

譙秀字符彥巴西人也祖周以儒學著稱顯名蜀朝秀少而靜黙不交於世知天下將亂預絕人事𨿽內外宗親不與相見郡察孝亷州舉秀才皆不就遇亂避難宗族依憑之者以百數秀年出八十眾人欲代之負擔秀曰各有老弱當先營護吾气力猶足自堪豈以垂朽之年累諸君也年九十餘卒予讀秀傳美其有淸節有先見推分克己無所干擾而獲康彊壽考乃福報之使然乎

莊子云大浸稽天而不溺大旱金石流土山焦而不熱注云無往而不安則所在皆適死生無變於己況溺熱之間哉故至人之不嬰乎禍難非避之也推理直前而自然與吉會又晉書隱逸辛謐傳云賢人君子𨿽居廟堂之上無異於山林之中斯窮理盡性之妙豈有識之者耶是故不嬰於禍難者非爲避之但冥心至趣而與吉會耳予以二書意同乃合而書之

索襲字偉祖惇煌人也虛靖好學不應州郡之命舉孝亷賢良方正皆以疾辭惇煌太守陰澹奇而造焉經日忘返澹曰世人之所有餘者富貴也目之所好者五色也耳之所玩者五音也而先生棄眾人之所收收眾人之所棄味無味於恍惚之際兼重玄於眾妙之內宅不彌畆而志忽九州島形居塵俗而棲心天外因詳陰澹之言予以爲古之賢人君子道徳內充而自得者其實沛然滿足不可以常情擬議也

張忠字巨和中山人也永嘉之亂隱於泰山恬靖寡欲淸虛服气餐芝餌石修導養之法以至道虛無爲宗其教以形不以言弟子受業觀形而退年在期頥視聴無爽予味先生所授之道有似禪師宻傳心印者也又以爲窒嗜欲之源居淸曠之域壽長神王固當然歟

宋纎字令艾少有逺操沈靖不與世交隱居於酒泉南山不應州郡辟命酒泉太守馬岌具威儀鳴鐃鼓造焉纎拒而不見岌嘆曰名可聞而身不可見徳可仰而形不可覩先生人中之龍也年八十篤學不倦後張祚遣使者備禮徵爲太子友尋遷太子太傅頃之上疏曰臣受生方外心慕太古生不喜存死不悲沒素有遺屬屬諸知識在山投山臨水投水處澤露形勿告我家今當命終乞如素願遂不食而卒年八十二謚曰玄虛先生予詳逹人大觀形骸爲外物族類爲妄緣不以形累性不以族嬰情與夫大禪師臨終勿塔勿悲之言何異之有

郭瑀字符瑜惇煌人也少有超俗之操精通經義雅辯談論多才藝善屬文隱於臨松薤谷鑿石窟而居服柏實以輕身張天錫遣使者孟公朙持節以蒲輪玄纁備禮徵之遺瑀書曰先生潛光九臯懷眞獨逺心與至境冥符志與四時消息豈知蒼生倒懸四海待拯者乎孔聖車不停軌墨子駕不俟旦皆以黔首之禍不可以不救先生懷濟世之才故遣使者虛左授綏鶴企先生乃眷下國公明至山瑀指翔鴻以示之曰此鳥也安可籠哉遂深逃絕迹予讀瑀傳愛張天錫遺瑀書云心與至境冥符此一句入道之門也

祁嘉字孔賓酒泉人也少淸貧好學年二十餘夜牕中有聲呼曰祁孔賓祁孔賓隱去來隱去來修飾人間事甚苦不可諧所得未毛銖所喪如山崖旦而逃去西至惇煌依學官誦書遂慱通經傳精究大義西遊海渚教授門生百餘人張重華徵爲儒林祭酒天錫謂爲先生而不名之竟以壽終予讀祁嘉傳異其牕中呼者蓋神人也所言得喪利害之殊堪爲鑑誡耳

吾今逼大耋之年已老之身舉止輕健不爲惡欲之所敗已老之心觀照明了不爲邪見之所昧必因宿習何憂後緣此眞實語非增上慢

晉書謝鯤傳中多說鯤規諫王惇之事是時朝望被害皆爲其憂而鯤推理安常時進正言而惇不能用予讀鯤傳愛此推理安常凡四字蔚爲心要夫自古及今有無數之人無數之情無數之事是非曲直得失利害憂恚苦樂種種不同理之常而大者也若以道斷但推而安之都爲夢幻如觀羣動終歸乎空不用鼓發於言下畱滯於胸中此乃無礙法門之最也予嘗爲安順大常略論意亦如此今重言之

出世大聖人具有一切智能行一切行不住一切相此是佛功徳以世間法如何擬議

夫齋戒沭浴淸淨身之法也滌除疏■﹝氵龠﹞淸淨心之法也必若識眞拔俗退居進道之士可用此外內二淸淨潔其身心以爲資助爾

顧此法自悟自得契眞不殊可目之曰同文印覺他利他照闇相繼可目之曰無盡燈在上上之智謹授受之理不可輕也

我自立一科法言欲得已心至空至明以爲體善利萬物不求其報以爲用亦不分屬名家

論語云子張問行子曰言忠信行篤敬𨿽蠻貊之邦行矣言不忠信行不篤敬𨿽州裏行乎哉子張書諸紳予因思內典教中有語云眾生無邊誓願度煩惱無邊誓願斷法門無盡誓願學無上佛道誓願成如此言句豈止書紳銘肌鏤骨可也

解脫門三親切方便而出纒縳良以次第相成也湼盤路一直截坦蕩而歸寂滅不由岐徑致迂也我如是言人謂我何

予詳教中所說之意謂小乘著空是心住於相而起見障蓋言空之爲法執亦成礙而況外道之學別作異計種種邪妄爲病也可知矣自

顧晚年信道彌■﹝艸馬﹞南華經髓逰逍遙之墟西聖書心泛寂滅之海盡攝大千沙界無蔕芥於胸中深入不二法門非剖析於言下所好如此誰爲同人

法華經云諸佛世尊惟以一大事因緣故出現於世其下陳列欲令眾生開示悟入佛之知見予嘗率意立言雲開示由乎師悟入由乎已其後因覧唐李繁著書十六篇名曰玄聖蘧廬內有心宗第十一不動第十二夢覺第十三聞思第十四有說云經言開示悟入而不說開示悟入之方因著此四篇開心宗之性示不動之體悟夢覺之眞入聞思之寂予詳四篇所述咸有妙旨就中悟夢覺之眞入聞思之寂暗合予卽今朝夕趣向事理親切由是忻然自得以爲天奬冥符爾不復一一具載之也

白樂天有自詠詩云斗閒僧尙鬧較痩鶴猶肥予因自思抑亦如此仍敍余意可資淸談爰自引年掛冠攝生修道居深迹晦絕無泛交行健聴聰覺有所得乃復爲兩句以擬前詩云介居僧尙雜警聴鶴猶聾

初讀老莊之書入大觀之理見世間夢幻蕩胸中蔕芥後讀釋梵之書得上乘之法啟我明徹之智無窮而不昧銳我堅利之志無窮而不壊根力次第有如此者

法止一乘日常三省幻身虛假𨿽悟有涯之生本覺空明未歸無念之體然於淨信不忘眞修

文殊表信觧之智普賢明周徧之徳合而爲一是謂毗盧遮那華嚴名曰三聖圓融觀信妙矣哉

予覺晚年益甘道味酷好含華隱曜收視反聴優遊何有之鄊放曠自得之場從造物者爲師友而世間幻累其如予何宜乎三徑就荒一室不掃凝塵滿席其心湛然

圓覺經義有雲從本起末爲出攝末歸本爲入又云迷之則出悟之則入予因知悟入二字理合相連又知旣能覺悟而乃攝其妄念入於無念斯爲法要而況聞中靈應助發道緣豈非天瑞冥符資其宿習俾我策勵何法喜之深乎

夫恬愉相資成長久之道喜怒不節傷陰陽之和顧已暮年尢宜知明而力勝也

予覧二教之書有所愜當而能惟變所適推而廣之釋氏經旨予愛其見空而度苦厄一見其空則一一皆空矣自然目之所及見其無全物無全事無不是空何能障礙於目哉老氏經旨予愛其知常而益明了一見其常則一一皆常矣自然心之所及知其天時之慘舒晦明人身之災福苦樂世故之順逆成敗無不是常何能刺鯁於心哉二者對治可以足用

身心之法舉要而言一眞是本名之爲道萬緣是末名之爲累不可棄本逐末以累妨道如此逹觀謂之初學

人之學禪率多隨其影和其向效爲語立爲文予之學禪無不貫於心逹於性發以智濟以力其理如此何必繁云

有道友嘗說考驗修行功課之法令置白黒二碁子每有一善念投一白子入於一器中每有一惡念投一黒子別入一器中至夜比較其數卽知善惡之念增減多少矣予竊謂此法太迂闊誰能細碎致煩予又自思但性急耳除有觸境小忿未能頓除外且無故心造惡之念不當如斯拘執算數也惟知務在靜勝於動最爲要切宜於日夕四威儀中不計情境如何隨分量力常習靜念而已不可廢也

莊子所說有以死生爲小變我與變俱而無失爲大常此則深契佛書所明理性眞常之道夫如是則知身外悠悠愈不足以介意也昭然矣

莊子云百里奚爵祿不入於心故飯牛而牛肥使秦穆公忘其賤與之政也有虞氏死生不入於心故足以動人吾因思之若或卽今有人二者不入於心吾當推而尊之曰至人眞人道人也

予省已方期耄及似覺智生切欲內習絕倫離人而獨立外順晦迹虛緣而葆眞確乎彌堅怡然自得

荀卿有言曰志意修則驕富貴道義重則輕王公予謂此世間法也予別作二句語云逹觀深則遺情累內習至則還天眞此出世間法也

中乘之人能觀根本十二緣轉爲生死輪不煩更述予今又觀枝末三緣結爲煩惱网謂身緣家緣世緣是也續說三者該括盡矣此緣此理古今大常旣知大常足以消遣

昔老聃於新沭之餘凝然逰心於物之初且云不能知不能言我亦於新悟之餘凝然逰心於聞之初亦不能知不能言引類而書以明殊勝

佛書云湏菩提觧空第一予於觀空之智亦得少分然而不入斷滅又知有不空如來藏也

一切凡夫終日念念營致五欲樂具不知萬中有一眞大丈夫回向一乘妙法如此勝事與誰交談

楞嚴經云情想均等不飛不墜生於人間想明斯聰情幽斯鈍竊詳此語信不虛矣予今年近八旬而覺耳聰心爽每於淸宵靜臥虛白堂中或聞左右前後兒孫列宇言音所及辧其誰何故有效白體詩云介居僧尙雜警聴鶴猶聾之句是知想明斯聡予得萬一因思貫休之詩有以楞嚴爲禪髓樂天之詩有以壇經爲佛心凡此類例子最稱美予觀

世界倫類都是眾多幻化因緣生滅假合而成其中情气各各微細分別遂有紛擾無窮之事新陳相續隨時運任造化古今常然無如之何然而到了虛妄惟有一種妙說目曰一眞法界非但少有到者抑亦少有知之予愛如此而言曲盡其理

莊子雜篇有雲長生安體樂意之道予愛此語因而簡省聨貫目之曰長安樂之法竊謂此三者無賢不肖皆愛之𨿽愛之之心同而致之之道異所以利害相反矣予若形於文言則淺近而犯時忌人能自以意取則深逺而得天機今故不復具陳智者詳之可也

予自謂心逰瓌瑋之書所以慕髙逺目想淸曠之域所以遺繁華於道𨿽非大成於理亦爲小善

道集虛吾所信仁者靜吾所師無聲之聲聲成文非因叩寂無學之學學日益止務棲眞不作聖心安住妙境有如此者謂之何哉

唐圭峯宻禪師有指示學人最後安心方便之法先有敍述之言云諸修行人但將不認不隨之智照於身心自然覺疾病時痛惱時或暫安樂時侍者乖意時喜事適情時所有種種念慮千般萬類皆如幻化影像皆是他緣靈靈一心如鏡之明未曾不照斯爲眞我我旣本無病健無死生誰能勞神而憂他妄緣乎已曾千萬億刧妄憂之竟何所益非惟無益仍展轉招於妄苦今但自保靈明免遭妄執所系卽捨此身趣後身時無所慮也【云云】予詳宻公之言𨿽僧俗不同而緣累一也乃至族之蕃衍因而緣亦增多固當如是但依此教誠以覺智斷之愼勿一向憂撓若能如此便是得親切法門也

觀諸文字之中有使棲心棲神棲眞棲禪大約秪是檢情攝念之意有如鳥之棲宿不飛不動是也予以爲明正學人但於一切時中隨分止息思慮凝然宴寂而已復何疑焉

列子所說周之尹氏大治產心營世事慮鍾家業資財有餘心形俱疲夜則昬憊而寐夢爲人僕趨走作役而尹氏之趨役者晨昬弗息有老役夫筋力竭矣而使之彌勤夜亦昬憊熟寐夢爲國君其樂無比此章立理大約齊物以明覺夢不異苦樂各適一方未足分勝負予於此外別得新意以爲尹氏家𨿽富盛心有營運之勞故有夢中之苦役夫身𨿽貧賤而心無營運之勞故有夢中之樂若復有人晝無役夫之勞苦夜無尹氏之勞苦其享福也何如哉予又獨斷以爲勞心之苦苦甚於勞身之苦也如何分勝負

五鼓夢回緣念未起靈響淸徹聞和逹聰凝聴靜専頗資禪恱安住妙境何勝如之

阿育王經云優波笈多宿世爲獼猴學緣覺坐禪證阿羅漢果又玄聖蘧廬心法篇云東都有人養鸚鵡以其慧甚而施於僧僧教之能念經往往架上不言不動問其故對云身心俱不動爲求無上道及其死焚之有舎利洛人爲之作塔予詳二者得道皆自宴寂中入夫如是則華嚴經云心佛及眾生是三無差別信不虛語矣惟人爲萬物之貴者茍不知此道乃猨鳥之不若也知之者安可自輕棄乎

晉劉毅對武帝之言比帝爲漢之桓靈尢爲不遜晉武能笑而容之此事有人君之量情之所難也因思爲人臣者忍受惡言於理差易而不自抑制於理可乎受人淩辱畏其勢而忍之者不足爲忍無可畏之勢而能忍之者眞爲忍也

教中說煩惱卽菩提予甞比方而可曉夫人之爲惡一變成善譬如盜賊亦有勸諭感悟翻然攺圖便爲良民者卽盜賊本良民也煩惱卽菩提固當無二

無益之言自戒勿發無益之事自戒勿思

世間法以讓爲徳然亦有不可讓者故儒書有云君子不爭必也射乎又曰當仁不讓於師出世間法尢不可讓古徳有偈云十方法界諸有情念念以證善逝果彼旣丈夫我亦爾何得自輕而退屈

談者曰蠅能緣物不能緣火若能緣火與火爲一人能緣事不能緣道若能緣道與道爲一

聞人談論但且虛受恱服愼勿鋒起求勝詳究取捨在我而已

老子曰不爭而善勝予欲加此而行非止不爭亦不取其善勝之勝

有故人嘗說人自無始以來情性相合欲遣其情有如親戚之人同居已久相別之際戀戀難去予以爲世間法貴乎情日厚出世間法貴乎情日薄然聖人忘情者非木石之無情也無偏愛之仁耳故有緣之慈以親親而慈其慈小無緣之慈不以親親而慈其慈大

予嘗自立兩句語云欲可從於人不可從於物上句取儒書以欲從人則可以人從欲鮮濟之義是屈已以濟事也下句取佛書若能轉物卽同如來之義是不令眞隨妄轉也

予自說云因言會意謂之悟道忘情詣理謂之修道至寂洞照謂之得道

易遁卦■上九肥遁無不利肥者饒裕之義也以其無應於內故曰肥遁予今以人心比之若有人其心旣靜而能無應於外亦可謂之肥靜矣內心外迹厥理何殊

孔子曰克己復禮天下歸仁焉予擬之別立句克情復性眾妙歸本焉

予自立言云神气相守道家存有心息相依禪功造微其理一揆吾能貫之

竊爲口訣二句云湏有智斷方修止觀因自觧云有智照了乃能決定信有斷猛利乃能決定行

諦觀無明如醉醉人起諸惡展轉爲過咎以至禍敗無明生眾支展轉爲因緣以至老死

佛書云寂滅者名爲一心謂無念也自一起念則爲二矣予因獨斷人二心爲念字似得此理

佛書云本覺曰如心住曰如不變易曰如予因觸類演之曰性與理合曰如物我混一曰如

予謂小乘初學者也大乘功成者也故釋迦佛云我念過去諸佛方便力皆以小乘引誘然後令入究竟一乘是也予又謂亦如世間法童法蒙與老成之學量次第不同矣

覺了一切法如幻化者如悟杯中蛇影豁然而疾愈知其疾妄想結成也

唐陸象先嘗謂人曰天下本無事祗是庸人擾之始爲繁耳予又以爲心間本無事率由妄念擾之始爲煩耳

入道之門湏用止觀二法何以故夫理障礙正知見事障續諸生死非大觀之法安能除理障非大止之法安能除事障

楞嚴經有云非因緣非自然子常疑其兩無所歸一日忽自悟夫因緣者虛妄假合凡夫世間法也自然者撥無因果外道不了義也惟出世了義不墮二邊耳亦可自謂得無師智也

老子云不見可欲使心不亂此小乘之力也若見可欲而心亦不亂此大乘之力也亦如牛頭山慧融禪師云有二種用心一者不見一切物得空惟見於空不見一切物二者一切物得空了了見一切有不住於有了了見一切空不住於空是也

昔晉王濟有馬癖和嶠有錢癖杜預有左傳癖予亦有耽味禪悅遺忘機心之癖

習僞智矯性狥時損天眞取世資考其得失至人弗爲也

有客謂子曰欲求妙道從何門而入予因決擇徑直而答曰當須悟人法二空斷事理二障學止觀二法去沈掉二病四者純熟有進無退勿問符應久而自知此法簡要親切而言之也

學法之人有聞談道而豁然頓悟者亦是宿世修習之功而不自知也譬如學世間文章曾經諷誦歲深遺忘或有舉其端緒復能記之又如久別之人相逢不識彼若話及姓字此乃忽爾悟焉亦猶是也

世間愽聞彊記洪筆麗藻之士視其暴威武而不識姓名點畫者何如哉逹人大觀窮理盡性視其懵然不知者亦類於此

禮以檢其迹樂以和其心予又別得無體之禮檢攝之至者南華莊眞人所著書中述其心齋是也無聲之樂和暢之妙者襄陽龎居士所集詩中述其智樂是也【此樂音落】

人多止好神仙之事而不知禪功造極者合至神之神爲仙中之仙也

枹朴子曰辭千金之重聘忽卿相之貴位者無所修爲猶尙如此況加以知神仙之道必不肯役身於世矣予以爲脫落世网致禪功之深妙者比諸神仙又增殊勝也

外身出纒小自在內身出纒太自在如如不動寂爲體了了常知照爲用

智者知也深知其理勿復悞爲行者行也力行其道勿復虛過

楞伽阿跋多羅寶經云緣自得勝進相逺離言說文字虛妄趣無漏界自覺地光明輝發是名宗通此一科合論語云古之學者爲己又經云說種種教法以巧方便隨順眾生令得度脫是謂說通此一科又合論語云今之學者爲人於其本教又合自覺覺他自利利他

脫世网避畏途簡妄緣甘靜居小寂滅之樂也塵事無所拘勞慮悉已除心如大虛淸逺恬愉大寂滅之樂也但趣此境何必廣求異論哉

詳佛法所明之理有二殊勝與凡情對背有以親爲疏謂五蘊皆空形相是外物此智之深者也有以疏爲親謂一切眾生皆如己子此仁之大者也此智與仁何如哉茍有敏識不當輕議

予以不貪之故獲善利者三不渉畏途不履危機一也量入自足身閒气和資養生之道二也習靜悟空深知理性之法三也

二姓之親因媒而成親成而畱媒不遣媒反爲擾一眞之道因智而合道合而畱智不遣智反爲礙

古徳云有所知者有所不知無所知者無所不知予甞設諭以明此理上八字有似夜有其燭燭不及而有所不見下八字有似晝無其燭燭不用而無所不見

形質全具人之外美繋乎天耳目手足是也行實全具人之內美繋乎人道徳仁義是也其外幸而全具不能內修以相稱誠堪自惜誠堪自責且夫外不全具無如之何內不全具可以修補而鮮克能然堪惜堪責豈虛語哉

世人但見有之有不見有之空如此者無數或見有之空不見空之有如此者甚多旣見有之空又見空之有如此者甚少若能空有並見智行相資■﹝月曶﹞合深入謂之得道

名器權利虛中之虛壽康給足虛中之實詳擇所急馴致天倪踰量躁求道家深忌

心者身之本也心不生滅則身不生滅定矣故荷澤法門有語云𨿽備修萬行惟以無念爲宗無念卽無生之法也千經萬論但廣敷揚法之根源止在無念念增緣起乃入輪回

古人云燕雀焉知鴻鵠之志此於世間法中志之大者也予因擬之別有語云酰雞焉知雲龍之志此出世間法中志之大者也

人物志云晉楚帶劍逓相詭反注云自晉視楚則笑其右自楚視晉則笑其左因思好道徳者避權利之地修安樂之行無傍觀之榮免切身之苦好富貴者大笑之好富貴者據權利之地失安樂之行得傍觀之榮被切身之苦好道徳者亦竊笑之與帶劍相笑其事𨿽殊其理相類

予好推求妙理念念增新落筆成文編綴未已有如心府之內眾寶莊嚴又如百煉之金轉加明淨以此自慰不亦然乎

萬事貴乎得中夫日過午則昃月過盈則虧物過盛則衰器過滿則溢必然之理也世人升髙位積羨財不務得中貪極致禍者多矣宜乎自戒之也惟有學道之志貫微臻極精修宻詣使太過此則無妨

世間法不失其正者究竟猶虛若更邪僞紛擾此又虛中之虛也不知至眞至妙之理枉用其心與物化滅者但可嗟憫而已何足貴乎

妙法功行勿憚難成譬如瓦礫易取珠玉難求自然之理也若不登山渉海安得此寶莫同瓦礫輕視之耳得之則其利甚愽

後漢孟敏字叔逹荷甑墮地不顧而去郭林宗見而問之答曰甑已破矣顧之何益林宗異之勸令學業果著其名予謂斯人明理而有斷者也爲事敏逹稱其名焉以此推之人所失當以旣往不咎勿復介懷有若更追思不已亦猶顧惜破甑何所益乎

佛教說因果道教說自然說因果則有懲勸說自然則無懲勸夫萬事若皆謂自然撥無因果則陷人於不修而虛生浪死多入惡趣之中也殊不知於其自然亦有因果試舉一端以明之耳人有樹蓻之功則有采收之利自然之理也樹蓻者豈非因乎采收者豈非果乎

人有未壯之子而爲薄徒所誘習以成非罹於深刑者多矣惟幼敏而殊常者乃能不近薄徒人有可欲之心而爲塵境所誘習以成迷墮於惡趣者亦多矣惟夙悟而殊常者乃能不逐塵境配而設諭殆相類乎

予欲自規並勸學道之人修四常行謂常不障常不礙常不動常不退上二行在乎智明而量大也次二行在乎志堅而力勝也

昔向子平所言富不如貧貴不如賤予又知顯不如隱蓋以隱近道家之旨老聃大聖人史氏止謂之隱君子然而隱者亦有竊吹濫巾之士釣聲華希寵利而已若能名迹俱隱乃爲眞隱古人有詩云始知眞隱者不必在山林又有云禪師示我眞隱心月在中峯葛洪井又出處一貫爲通隱古人有詩云禪門有通隱喧寂共忘機如此之類是也

凡一百二十六章

法藏碎金錄卷二

●欽定四庫全書

法藏碎金錄卷三

﹝宋﹞晁迥撰

論語云子絕四毋意毋必毋固毋我予詳義理謂孔子絕去四事與常人異也毋意者常人師心狥惑自任己意孔子以道爲度故不任意毋必者常人行藏不能隨時用捨好自專必孔子用之則行舍之則藏故無專必毋固者常人之情可者與之不可者拒之好堅固其所行也孔子則無可無不可故無固行毋我者我謂身也多制作自異以擅其身孔子則述古而不自作處羣萃而不自異和光同塵惟道是從故不有其身予於四者似得百分之一每希馴致其道未甞縱心所欲此近無意昔仕宦之日不茍求進用此近無必友交泛交不偏執一此近無固好爲文立理而無所自衒此近無我因思儒宗孔聖四絕之徳比夫釋氏經教有陳大乘四法大乘四行同歸善利抑亦何殊哉予今又以四絕之徳各以其類分而合之其一其四無意無我混而爲一以屬於內其二其三無必無固混而爲一以屬於外內習出世之法事事無意無我外順世間之法事事無必無固若能觸類融攝果決盡然此爲樞會可目之曰無礙法門矣

白樂天有詩云慚將理自奪不是忘情人竊思理奪二字正是予切用之法夫禦世之道求理而已出世之道理可廢乎以理奪情率由智勝以理復性率由力勝若能智力兼備理性相符眞學指歸曲盡善矣

逹摩說大乘四行其三曰無所求行予甚慕之柰何廹於情累未能免此𨿽求之在我而可否在彼旣或應或違須無固無必因別持一行勿以順逆自起忻恚自爲所求無固必行

梁氏刪定止觀第一內有說云意之所起卽修三昧謂之覺意三昧行者心數起時反照不見動轉根原故名覺意又窮諸法本皆由意造故以意爲言端未對境覺知異乎木石名爲心次心籌量名爲意照了分別名爲識如是辯別墮心想見倒中予讀此一科愛之重之尢喜精要因而崇重其名立爲一法以備自修目曰覺智平意識法門凡有意識所起卽時以覺智平之而自斷曰教中說身心於眞性皆爲幻垢則表意識諸念又屬身心之餘事乃是重重疏逺之妄顚倒之見不知此理則無智者也旣知此理豈可與無智之人混同汨沒當觀意識是眞我之賊來卽殺之不復容縱在我明鑑利刃而已

昔向子平讀易至損益二卦因而發嘆謝絕塵寰又老子有日損日益之言予漸老矣夙好棲眞禪寂而鈍根重障旣不能速成圎頓之理若不策勵精修勝進更俟何時乃約已而自立損益二法門用爲入道樞要但省已不當復爲者一一而日損之憂恚二病居先也省已卽今切用者一一而日益之明住二妙居先也自出於心固難縷述

楞嚴經中所說如來命文殊師利法王子較量二十五無學諸大菩薩及阿羅漢各陳從初入道法門何者最爲圎通令將來學者易得成就時文殊辧白最許觀音聞中入流圎照三昧其對佛偈中有六句云我今白世尊佛出娑婆界此方眞教體淸淨在音聞欲取三摩提實以聞中入予愛重此法形於贊詠多矣又獨聞靈響殊常淸妙凝聽融怡乃是天賜神奇吉祥助發樂欲俾成大事因緣也何慶如之自今了逹天時人事世態物情往古以來不可齊一但委順而過勿介於懷凡諸魔境我當以觀空覺妄之智平定於外惟此佛境我當以聞和攝念之力修詣於內決定不退轉不復別求入道法門也

予甞作心禱六符詩云恬和端潔及虛明六妙均融道法成願考此祥皆宻契不求知己浪傳名今復追觧其意意欲己心恬靜和暢端眞潔淸虛白明了妙妙相應若得心之體用如此畢備不必廣求禪學之法亦不求眾人知己也

白氏詩云自從苦學空門法消盡平生種種心予因此語曉悟學空之理乃是無礙法門何以故夫學人有明智有果斷諦觀在外隨時過去者事事盡空不執其事則身無礙也在內隨時過去者念念盡空不執其念則身無礙也身心外內無礙無縛更去何處別求觧脫譬如雲翔之鳥在空中自然自在人若不能以空破有自取罣閡乃是凡愚知見於已有何所利所以佛許須菩提觧空第一斯人足可景慕若能於空不著空此又妙之又妙也

衡山石頭希遷大師有僧問如何是觧脫師曰誰縛汝又問如何是淨土師曰誰垢汝又問如何是湼盤師曰誰將生死與汝予知禪家問答有玆體勢最爲切當予能觸類適變則而象之設使有人問予如何得心地淸涼當答曰誰令汝熱惱又問如何得心地安靜予答曰誰令汝煩動予非但能學其語類又能悟其法意直臻要妙之處蓋明一切煩惱起滅只由於己巳能照了諸法性空不以爲礙便是菩提湼盤之體用豈待如來慧以三昧必無此理智者當如是觧勿與愚人混同也頋此法至簡至易其如知之者至少行之者至難矣

今自淸審決擇居常進道之功莫若齋心服形收視反聽退藏於宻直在其中住無所住得無所得堅久之志日復一日其餘法塵煩動亦宜稍稍休息矣

國家法要則有任賢勿貳去邪勿疑予因擬之而立言曰身心法要則有任眞勿貳去邪勿疑二者大同惟攺一字而已

學法之人或未能深入妙境但且師老子之日損莊子之鞭後蘧子之知非顏子之攺過若能致力悉僃自然暗合於道

子今申明圎覺楞嚴二經之旨趣夫圎覺經一味精純要妙專說心起之眞妄悟修之頓漸以利鈍根故分辧學法之次第楞嚴經於眞心正法之外又說種種事相有邪有魔有升有墮令人曉會不至差殊

梁氏刪定止觀第五內有語云若善修三昧道力所持何罪不滅何業不轉予於此法素有信心樂欲每覧如是語句令人倍加策發

卽此第五卷

內又有語云夫慧觧眞正則不爲諸相所惑然後鞭心入理業不能礙若本無觧心又發意邪僻見相生愛則魔得其便入示吉凶生爲鬼禪死墮鬼界必然之理也予知有一類之人多作此見是思引證爲戒因復采而書之

又有語云當安忍內外諸障使不滯礙又不起法愛自然流入淸淨之地得無上報得自在業返本還源智照圎極故名無上普門示現無往不應故名自在予愛斯言蔚爲妙法若能詳求其理力行其道此可足用何勞博訪空談

又第六內有語云夫幻術法猶能變轉示人亦如流金結冰變化不一定力所轉理固宜然予因思入道至論必須致力但無爲與有爲異耳

天時之順序天文之垂象本乎天也據理則有常而或有不常人身之安否人事之得失本乎人也據理則有常而或有不常是則常中有不常古今如此亦可以爲大常矣予甞爲安處大常略論今復意及而書之姑務修已此意乃自然而然也

予甞自作禪門法語四言五句二十字云正修行心以破爲修以住爲行非正修行其心反是

周易正義序云江南義疏十有餘家皆辭尙虛玄若論住內住外之空就能就所之說斯乃義渉於釋氏非爲教於孔門也又後漢書西域傳論佛教云詳其淸心釋累之訓空有兼遣之宗道書之流也此皆儒書正經之疏正史之語該說所及證據公矣但以內外之法理難相參故各行其教焉後人更相排斥未爲通論

人有所作之夢洎至明日或有忽然聞見與所夢相應者世俗謂之觧夢吾因此似得二理一則表事有所定一則表神有所通必若澄心至淸則能知未來之事其理不虛也

吾有一事終未曉其由嘗與人對談或至一處所忽然記憶有似已曽如此言已曽如此見倐然復忘之耳自壯歲及老年相識故舊曆遇五經及第人於澈直集賢院範貽孫知制誥路振此三人亦說其事與吾暗合因追思而記之

孔子罕言命與仁易稱窮理盡性以至於命竊詳命者正是佛書所說理性之法也人鮮能及之又仁爲五徳之首正是佛書所說能仁之事此亦人鮮能及故皆罕言非全不言也又對門人云未知生焉知死未能事人焉能事鬼蓋爲力行世教不欲言人所不及之理非不知也逹識之士宜體至聖宻意

今爲己立法者二夫處世之法如謝鯤之率性也推理安常而已出世之法如阿難之回心也息緣反照而已

楞嚴經云空生大覺中如海一漚發圎覺經云無邊虛空覺所顯發予今引此二經配而明之蓋言見空見色皆不離覺性之中也又色空二法相對立名空相在覺性之中亦爲障礙故般若心經云空卽是色蓋言但有空相空卽色也色卽爲其障礙矣

予甞獨斷以其無爲而大者謂之道有爲而小者謂之術道之神妙無爲而自然也術之神妙有爲而精至也學其道者可名道士學其術者可名術士道徳技術不可同日而言

古人有云寧我負人無人負我此乃姦雄之魁圖取之志大也予別有語正與此背卻云寜人負我無我負人此勸仁智之士趣受之理大也又云寧天負我無我負天此則但信福善禍淫之格言勿疑其應與未應也

昔子夏惟學素王之道而義與利交戰於胸中終義勝而肥所學之道必成也今予兼學法王之道而信與疑交戰於胸中終信勝而喜所學之道豈有不成哉

沖虛至徳眞經云孔子能廢心而用形注中所觧之意謂對接世務止用形迹而已其心則泊然不動也予謂臨世間之法固當如此如此則事濟而不勞矣又貫休寄山中伉禪師詩云舉世遭心使吾師獨使心萬緣冥目盡一句不言深其詩意謂舉世之人被心所役使而伉師獨能制服其心也予又謂學出世之法亦宜如此如此則道成而不悞矣

了三空之盡空知一眞之至眞此大觀也卽時而萬念都息此大止也若能練之純熟道學成矣何必更尙多談妄求異見哉

人所分別者名相也不可分別者體性也若能不著名相而直歸體性者何諍論之有

經教中說一種外道作無所有想如兔無角謂一切法亦復如是經教中又有說未得謂得名增上慢予觀今之談禪者多雲知之則已更何修也故鄙其看經論求方便者以爲滯於名相予謂執此見者可惜悞人深矣譬如以兵力討賊兵力勝而賊退然後罷兵理之常也故法要有云如人入賊心不決定不能破賊破亂想軍亦復如是修行致力其諭如此吾輩看經論詳求旨趣以濟覺力又不得與課數希洪福尋文起狂慧者一槪視之也

予今集諸經妙言貫而爲文共成四句曰求自然智住無礙行成不壊業名決定相

古語云臨淵羨魚不如退而結网予以爲尋文好禪不如坐而進道

止觀論有云帖帖安穏楞伽經有云上上升進此二者皆謂入道之相也

道家流謂黃庭內境夐超外境予以爲尙屬有法未出幻魔之界豈知夫自覺聖智空寂靈明絕妙之境乎若有悟四相之非我知一眞之大同始可與言此境矣

榮啟期自云有三樂予觀乎域中象外別有三樂焉聲色之樂樂之下者也名教之樂樂之中者也禪寂之樂樂之上者也

予但得宴坐之室靜日渉之園幽分恬智以均和合端虛而進道飬太和之气棲天眞之心適我願兮無出於此

常安了了之心常合深深之息諸念不動靜勝而樂斯入道之妙門也

莊子內篇齊物論注云夫是非者生於好辯而休乎天均予詳大意人好橫議分別道家所忌當息其言柰何所見各異稟於自然固難一揆責之也因思辯是與非惟有蒞官爲政分曲直之訟事國治家成規誨之道如此則明是非可矣若或眞學之流閒談之際未能頓絕商確評品斯亦有妨道行者也左氏春秋云人心如面焉蓋言各各不同不可齊一爾若也須責人心之非令皆歸於是斯則何異須責人貎之陋令皆同於美乎自今力戒此事爲吾日損之一

夫學道之人若能無事靜居淸心調息𨿽云宴坐贏得飬生故圎覺經注中說道場修証之法有云遇善境界得心輕安謂身心調暢輕利安和神爽气淸支體柔潤予以爲有此愛樹但令本根深固則枝葉自然茂盛也

予吏隠洛中之畱臺忽踰六稔詳周易之樂天知命曁荘子之安時處順省躬契理庶乎得其少分焉而燕居之際與令順子孫之隨侍者往往談道適意甚歡於世論則爲福猶愛善慶有餘之故也於迦談則爲累未到湼盤無餘之故也

權公之文有云精修宻詣蓋明修詣之功也白公之文有云陰利潛益蓋明利益之徳也教門功徳其在玆乎

士有學素王之行行有枝葉學空王之心心無罣閡若令冠以道號方可目爲眞君

予今指陳佛書之簡要者有二經焉般若心經圎覺了義經是也般若心經凡三百餘言佛爲舎利子說人空法空破一切相遣虛妄之情盡更有何事予謂以正智爲目見之而悟其理定其志而趣於道此乃妙法之心也圎覺了義經凡二十八紙佛爲文殊菩薩等各說入道之門與圎成之性合更有何事予謂以淨行爲足行之而還其原臻其極而成於道此乃妙本之體也若人於此經中自足相資始終如一信觧修證光嚴住持其人殊勝超絕不可稱量也

方內之教原情而立法方外之教原性而立法二教淺深有異內外兼濟若能和會而公共不以勝負而交爭然後臻乎大通也

予好渉獵內典研覃了義自謂種諸善根𨿽有之矣逮得已利則未能然

夫妙道非形噐言意所能區別其有教門逐末矛盾交爭者不出名利之場也試思未有書契之時孰分主宰而求勝乎

教文中有言云靈靈不昧了了常知此乃妙性之本體也又有言云怗怗安隱躡躡而入此乃進道之法門也若更習性未已而好多聞慱覽此亦於道無所損於智有所益也

予今年近八旬矣保身自覺安而輕澄心自覺虛而明飬气自覺和而淸得法自覺眞而精予有四覺覺如此不問道之成不成

今之講師率多傳文之狂慧今之禪師率多傳口之空言惟有該明之士洞曉其理更不疑也

釋梵之書謂人屬地水火風終非堅久故破之耳本爲破虛幻之身而歸於實相也老莊之書謂人稱聖智仁義終非純一亦破之耳本爲破小善之名而歸於大道也方內之士多駭其言以爲破毀身名蓋局見一隅不能會通至理矣

道經云恍兮惚其中有物窈兮冥其中有精其精甚眞其中有信此則約信相之源而罔測周易云精气爲物遊魂爲變是故知鬼神之情狀此則言生滅之法而未盡惟內典有一眞靈妙三世流轉之說理最詳悉夫鴻明之士得意忘言然後可以心到

先賢有淸畏人知者謂潔已而不求名也吾則妙畏人知欲進道而亦不求名也

先師孔子晚而好易讀之韋編三絕夫易者窮理盡性之書也予亦晚而好讀上乘內典因而發爲演勸筆不停綴良由見其旨趣極陳理性之法曲盡其妙𨿽設教不同而會歸於善是則區區力學不背先師之道明矣教識洞鑑當以爲然

古徳有云前念迷是凡後念覺是聖予因思之或有人念念不迷乃是以覺濟覺以聖繼聖者也若能守此常覺之念深固長久日新無極者此可爲入道之人也

予於理性漸得會同之意謂出世定慧之均用如世間禮樂之相須夫禮勝則離故和之以樂樂勝則流故節之以禮予以爲定之過恐成於沈住故照之以慧慧之過恐成於動亂故制之以定禮樂相須然後盡美矣定慧均用然後盡善矣擬議二法出於陋衷

內省吾心動不忘於觀照靜不忘於止息今自覺動多而靜少觀多而止少然不陷於邪觀惡慧昬住癡禪者也

教文中有言云薄伽常在定無有不定時亦旣內省居常以觀照在念因自謂予心常在慧無有不慧時若於已分言之慧者燭理之謂也定者忘情之謂也覺其燭理易而忘情難耳

夫枉道則心苦直道則身危守直道者所以甘於恬退而不爭趣捷之徑也

自顧旣老猶健視日影一分分一寸寸轉移不回則所發道心亦宜一念念一息息常在止觀二法方是正勤之功耳此事常己書之矣而復書之者惜日之志深也

予素尙禪觀日惜暮年天禧中乃固辭近職求退居散地遂得分臺於洛都輿論以爲勇退人之難事而予獨恬然以爲甚易旣而聞有吳中僧蘊賢者年始三十餘幽棲嵩頂之石室不交聲利幾乎絕食屏迹宴息已越數稔如此孤潔未之有也予是以精進之志彌堅焉豈非天資其助歟因自喜曰起予者賢也始可與言禪已矣

凡分彼我皆是妄心妙一眞心元無彼我

浮生可見如夢幻泡影𨿽有象而終無妙本難窮謂眞信靈明𨿽無象而常有

古賢著書垂法心存利澤而後人務求言意之齟齬橫生駁議似是而非者余目之曰文訟

吾著文立意欲如國寶莊嚴爲妙器求法練心欲如國工鍜煉成眞金此比別欲不亦優乎

諦觀常情於彼虛名冗利有取無捨是以麤暴之勇明入死地而不顧姦僞之智暗踐畏途而不慮必謂至理無有勝於此乎

洪覆之內無數之人人人所覩各有一天地世界互不相妨苦其法性歸眞又不同分叚之身自然混融攝入何有彼我哉

夫萬物有象皆於大道無象中生此則無爲無不爲之理故聖人之道貴混然無迹凡有迹者𨿽美善名著亦未合於大道也

吾日三省吾心自知性之串習尙有悠哉之浮想事之違忤尙有■﹝忄敝﹞然之小忿愛法成縛未免披文染翰之動作若能盡去此累吾亦庶幾於道而獲逍遙也

予於佛法中精勤詳練浸久浸深研覃會同往往有得因知人有兩種悟予謂小者智通大者神通且如古顏回之攺過蘧瑗之知非及諸臨事見機觀書逹理之類此小悟者易到蓋由智之通也又有龎居士詩云羅漢若悟空擲缽騰空�緣覺若悟空醒見三生事止觀論云憶三世事不忘名觧脫無減自然覺悟不同二乘名觧脫知見無減予謂此自得聖力而然耳維摩經中說富樓那爲新學比丘說小乘法時維摩詰謂富樓那言此比丘久發大乘心中忘此意如何以小法而教導之時維摩詰卽入三昧令此諸比丘自識宿命曽於五百佛所殖眾徳本卽時豁然還得本心予謂此假彼聖力而然耳此大悟者難到蓋由神之通也圭峯宻禪師亦有言云迷時煩惱悟時神變此悟亦是神通之悟也予又思此大悟者已渉佛境六通之數其宿命通具如上說其漏盡通予因設諭以爲漏盡通如月之除云云漸除而光漸出云盡除而明盡現又如鑑之除垢垢漸除而明漸現垢盡除而明盡現亦如始覺小而有所覺有所不覺本覺大而無所覺無所不覺予剖析𨿽繁貴其理之曲盡矣

維摩經云舉足下足皆從道場來予因自思晝心夜心常逰法苑去

學道之人不能少思寡欲澄神定靈𨿽未得應圎覺之妙心亦可入楞嚴之外分矣

予詳華嚴經大意明法性圎通無所不至如教中說須彌納芥子芥子納須彌之義蓋言大無不包細無不入者也甞試論之譬如含識之靈流轉受生先爲鯤鵬非隨其形而增大後爲蟭螟非隨其形而減小本性元一不變易而分洪纎也所以華嚴之義有云一微塵中包含法界以明一眞之性本無分叚區限矣

莊子云能體純素謂之眞人甞試論之斯乃人中之人也教文中有以竺幹古先生爲仙中仙天中天也蓋以仙人天人已在世人之上而古先生義於其中角立傑出尢爲殊勝者也覆載之內中古之氓紛擾無算形與名則然矣以道以實求相應者則不可知不可見也夫人以幻化之身又常爲虛僞之行是則表裏非眞重疊冒名而已深思其理豈不內愧逹識公論當以爲然

居常自誨撥去外事外物不用計著務置身心扵安穏之所其有浩浩茫茫不能前知者無必然之理不當虛勞過慮耳莫若歸乎大委順誦無可柰何之歌而已矣

了了見一眞之體如掌珠圎明悠悠覺萬有之空似天云變滅

談賓有云辯不如訥語不如黙動不如靜忙不如閒予愛之重之因作五言二句云不言成吉慶無事是神仙

系心一緣文殊之妙徳入流亡所觀音之法門合此天機爲吾日用能長且久得意忘言而況獨聞和焉又盡善也名決定相其在玆乎

一切凡夫皆是迷人內有廽心起信詢求妙理者此是迷中悟人也其中卻有細分名義或空務對答流宕而不返者此又是悟中迷人也若有悟而不迷此是通人可以學道

吾甞獨斷名義夫非過非不及謂之中也事是理當謂之正也此二字循名責實難矣哉

夜犬虛警不辧姦良而吠有之矣眾犬傳吠愈逺愈疏夫昧道束教響和流謗亦類此也

智人有求有樂有憂道人無求無樂無憂

寶積經云常行淸澄微妙之法予因經意自立其法據圎覺經有注云心息相依息調心靜竊詳心淨卽淸澄之類也息調卽微妙之類也今以綿綿之息合深深之心心淨息調日益純熟此則淸澄微妙之法乃禪那之本體也

人之常情所慣習者當云習性而又云習气者何也予據莊子釋文有注云許愼云人心以上气所往來予謂心常禦气而動故心順而喜則气和平心逆而怒則气結滯必然之理也性與气同體故亦云習气

多殺以恣充口腹者神仙之人目之爲啄腐吞腥善佞以過求富貴者髙尙之士比之以吮癰舐痔視其羙惡何如哉

予於觀慧大略已知物本無物當復道之混茫空中不空當入佛之知見

莊子雜篇原憲之觧病孔子之辧窮通與凡情不同故聖賢適天均而不憂也吾軰靜而省已稟賦之性望聖賢絕逺幸而有祿不至於樺冠縰履藜羮不糝資用之屬反優丰於古徳足外有餘復何憂乎

純動者躁人也純靜者道人也動靜相濟者吉人也夫人在仕宦之途固難純靜卽須動中息之以靜故白氏有動靜交相飬賦莊子有恬智交相飬言論語云文質彬彬然後君子予擬之而成句云動靜均均然後吉人

人多盛車服外修潔身之容鮮克尙道義內修潔心之行其倒置也率皆如此

老子曰君子終日行不離輜重予以爲不離輜重則資用無闕也予亦終日居不離靜室不離靜室則虛極可致也每念爰從引退但覺恬愉位髙金多畏官途之叵測息調心淨宗禪學以彌深人不我知玆惟自得

蠶之有絲絲染成色色之明暗由工之力人之有思思作成徳徳之吉凶由己之識

噫歷觀羣迷趣向背一眞無有之鄕營四海他人之事智者獨斷豈無親疏

予自思之日日深窮天理廣立文意終是分別名相營爲事迹不如靜坐息心也

若欲貫人天而膺福報必在乎陰徳宻行淸心素節圎滿具足而已矣若欲超色空而入佛境必在乎大止妙觀淨定眞慧圎滿具足而已矣悠悠之說何假多雲

予有四句雅言中含八字深旨上智黙而自識中智說之乃知其言曰欲得保身道訣莫若閒靜介潔要知出世禪功無如照收凝融

事不師古匪予攸聞心閒道尊仰髙風於疏傅名遂身退遵格訓於老聃非云自矜是足爲樂

常患禪宗所說名相階差頗多繁細卒難湊泊一日忽自悟焉此是漸門權教譬如病有多方故藥有多種罪有多名故律有多條若無病無罪何用藥律夫大禮無體因思大道無爲大法無說何必須在分別名相企及階差乎但自守一而已一之之義亦不能更煩觧說惟空無二當自契焉寶積經云求自然智破無明殻吾其庶幾

趨快捷方式者悞渉穢地足之所污心無再往素所更事心之所惡不當追思亦復如是

佛書說生老病死人所共有夫生死二者今不復言甞思富貴多欲之人乃至淸淨不惑之士於此四數之中頗見各闕其一富貴多欲之人頗見有病而無老淸淨不惑之士頗見有老而無病較其得失何如哉

子好和會經旨發明義趣竊以爲佛書所云正受者有類毛詩云思無邪左氏春秋云弗納於邪也又以爲物我如如定之體也吉祥止止慧之兆也若執膠柱則同面墻

般若心經所說觀自在深般若見五蘊皆空華嚴經所說菩提心如快箭破一切苦的學法者若能如是觧孺子可教矣

麟之獨角則居瑞之首人之獨覺則居士之上獨覺表自然之智獨學失外奨之益獨之名理有所不同

孔子曰如有周公之才之美使驕且吝其餘不足觀也己意才美如周公猶不可驕吝而況不及者乎故孫叔敖位益髙而禮益恭祿愈厚而施愈博所以三相楚而無罪者不驕吝也

覺之一字予有三說隨其淺深而分也一者覺觸之覺謂一切含靈凡有自身之所觸無不知也二者覺悟之覺謂一切明哲凡有事之所悟無不辧也三者覺照之覺謂一切大聖凡有性之所至無不通也前二覺名曰俗覺一凡一智後一覺名曰眞覺入神之見亦名正覺大覺圎覺謂十方三世之中無數之物無不見之也無數之事無不知之也

予甞窮理盡性自問眞性之理根本如何自答曰無邊法界眞空性又問卽今之心如何又自答曰有限凡軀妄想心

世間法出世間法皆以酌中爲妙且夫禪門之理大約心要不勞用意除滅妄想但覺塵念所起勿復恣其相續而已亦如敵人侵疆不可窮追盡殺但禦扞之勿縱其深入吾地而已事上亦然上之所欲不可斥言幹忤必不能止也徒以自觸禍機但不將迎求媚而已

儒家言百行道家言三千功行佛家言萬行大約舉其眾多之數今詳楞嚴經所說幹慧地十信十住十行十回向四加行十地等妙二覺共五十七心足矣

或問予佛之功行如何予對曰能除百千萬刼障頓超五十七階心

白氏有詩句云夢中說夢兩重虛今略就攺別作上句云影外影爲三等妄夢中夢是兩重虛白氏又有詩云紫綬朱紱靑布衫顏色不同而已矣予乂擬之別作兩句云三臺八座九品官名目不同而已矣

學道之人深入妙境仍不得起見觧之礙譬如燈以照暗燈且不言其功湯以消冰湯亦不見其迹此諭親切者也

圓覺經注中述禪那處言心息之相依南華經注中述心齋處言气性之自得妙理同也

莊子注云凡非眞性皆塵垢也予因觸類而言之曰凡非實相皆夢幻也

儒書論語云君子無所爭又云君子矜而不爭禮記儒行篇云道塗不爭險易之利冬夏不爭陰陽之和道書老子云上善若水水善利萬物而不爭又云夫惟不爭故無尢又云以其不爭故天下莫能與之爭又云善勝敵者不爭又云天之道不爭而善勝又云聖人之道爲而不爭大矣哉古先聖哲垂不爭之訓丁寕周至也如此予今更引佛書和會發明據金剛經須菩提言佛說我得無諍三昧人中最爲第一僧肇注云湏菩提得六萬三昧無諍最勝善防眾生心不與違諍也予以爲湏菩提觧空第一旣能洞曉萬緣虛妄自然不肯爭空其心大定故名無諍三昧竊詳三教之書大略同矣夫學法之人若能遵儒道書中不爭之言合佛書中無諍之行此一法首出於萬法也予於此法亦似得萬分之一爾

證道歌云心是根法是塵則知愛法之心亦是塵也又有修行方便名爲樂欲欲卽愛也若非愛欲妙道豈肯歸心乎由有諸法助發愛性是故能令慧觀相續俟其勝進純熟拂去愛塵可矣智之通局繋乎人焉

學道之人但且用五勝之法亦可爲資助之品矣此予自立名數謂令五者之力皆勝耳淸勝於濁靜勝於動忘勝於思黙勝於語性勝於情五勝習熟乃入道之漸門也

人倫生化大幻也世事新陳大夢也寒暑往來大瘧也中外歷職大采選也官曹決事大雜戱也作是觀者名爲大觀

古人以義而死猶謂之得死所而況以道而退以吏而隱辭劇就閒棲眞飬素適願自樂何以加焉亦可謂得其所矣

予甞作四禪體要偈因再思之大約物理成壊勢數至四而極夫心念則生住異滅身相則生老病死噐界則成住壊空此世間必壊之理勢數至四而極者也亦如四時之次焉禪定之功是出世間必成之理勢數至四而極亦復如是修行之人但凖四禪而行斯可矣況華嚴論亦言四禪爲佛境界不然者何以不言五禪六禪乎

究觀其妙得二無礙法湏菩提無諍三昧推爲最勝外無礙也維摩詰不二法門貴乎深入內無礙也內外無礙可至於道因而又得三無之名次第愈勝謂無諍三昧無生法忍無上菩提是也

有故舊之交以子老退貧居憂其不足而問念者予對以不然夫資用有闕或可以求而致之也形質有闕必不可求而致之也不可求致者予一無所闕可以求致者亦不甚闕其天幸也如此又何憂不足之有

夫鳥雀啄食疾視而遽起畏擊捕之患鴻雁銜蘆而飛以避矰繳耳人有冒禁行險多取致禍者雀雁之不若也

飲食味美太多則傷權利過求亦復如是

習乎定則當澄念不動如道經之云徐淸是也生乎慧則當燭理無盡如易卦之云久照是也茍能如此其道成矣

在分叚形軀盡生分別到虛無靈妙熟可思量彼我之情夫復何有

白樂天詩云識行妄分別智隱迷是非若轉識爲智菩提其庶幾予詳識之與智同體而異用耳識是智之迷者也常尋妄境而生愛智是識之悟者也獨辧眞理而有歸

詳究禪宗之法有想妄作入於邪見也無想癡定落於頑空也若以虛融之體含微妙之用乃合中道耳

論精深之理直須到此其或意幽語峻習爲宗風者不必根究反致迷悶其間膠柱之瑟濫吹之竽抑亦甚眾焉

教文中有言云佛境界如又云魔境界如予因思之此以陰爲魔耳正覺之念卽佛境界也邪見之念卽魔境界也固當同體但由人心正邪而已知其要者莫若破五陰之區宇復一眞之本源則混並其二境矣

淳而不敏則失入於愚敏而不淳則失入於猾愚猾畢備其何以堪淳而復敏旣靜且明靜明者定慧之異名寂照之根性也禪兼照了非守黙之癡禪慧復澄凝非尋文之狂慧

凡一百二十八章

法藏碎金錄卷三

●欽定四庫全書

法藏碎金錄卷四

﹝宋﹞晁迥撰

證道歌云無罪福無損益寂寞性中莫問覓予嘗獨斷此謂眞性無物廓然虛明究極三空何有一法罪福損益皆屬妄情若有橫生疑惑謂其爲善無福爲惡無罪爲學無日益爲道無日損斯則悞矣逹理之士必無此疑

古徳有言曰今人看古教不免心中鬧欲免心中鬧但知看古教予因擬之而言曰今人學宴坐不免尋思過欲免尋思過但知學宴坐

諦思內身外事因緣資畜統而言之都爲我所悉欲如意理不當然設使皆然諒難克荷間以不爾卻恐易勝有智之人冝乎消遣

予所趣動靜之境不越兩端趣動境志在內典愛讀鮮潔句趣靜境志在內身愛入淸白處同志深者方明此說

凡諸有思有爲倒置也卻行也無思無爲正受也勝進也名相分別則有異也理性臻極則無異也明智之士當知此法

金剛三昧經云無住菩薩聞佛所說一味眞實不可思議専念諦聴入淸白處身心不動予因援老莊之言配觧淸白二字所謂淸者得非老子云熟能濁以靜之徐淸乎所謂白者得非莊子云瞻彼闋者虛室生白乎但能到此徐淸虛白之地亦可謂之入淸白處矣予又思宜作水月觀水月定令其心如水之澄淸月之潔白亦可謂之淸白處矣

白傅有詩云攝動是禪禪是動不禪不動卽如如此言定體之深者也予擬之別作二句云破暗用明眀是用非明非暗卽惺惺此言慧用之深者也

華嚴論云一念相應一念佛一日相應一日佛但自了三界業空卽是佛矣何必湏歷阿僧祗刧然後成之乎予謂此說包含宻意是權實相兼之教也夫久迷忽悟悟卽覺也覺卽佛也一念成佛其理在此必要稱眞合體理湏有漸故以一念一日以言其始若能積久增多所獲法利卽可知矣此乃實教也亦慮志弱之人患其歷刧綿逺直謂不可希及甘心永退故偏舉圓頓之說云不湏歷刧所以獎勸之此乃權教也隨其根器俱可用之耳大士方便如此予之管窺亦李逸人之知音也

定如大空自然淸曠慧如皦日自然光明均定慧以凝融等空明之混合玆爲內習何必多聞

吾愛後漢書中有淸心釋累之言吾今行此四字而已內澄諸念漸淸其心外簡諸緣漸釋其累過此以往未能自知

人以一心而爲靈道以一眞而爲體諸念𨿽異同是一心之緣起眾生𨿽異同是一眞之法界所以千經萬論多說人空法空必然窮理盡性何彼我之有哉

善惡有報此決定理在陽之報疏而速在陰之報宻而遲敢告仁賢信而無忽

內修本眞當如養雞成其木雞之狀是也外順物性當如養虎不以生物與之之類是也

宻禪師語句云靈靈自覺元無物擾擾他緣盡是空又云勿認紛紛境惟觀了了心白少傅詩云一性自了了萬緣徒紛紛一宿覺證道歌云一切數句非數句與吾靈覺何交渉莊子注云凡非眞性皆塵垢也夫學法之人但自了悟靈明之心是謂本源所有念念妄想皆是塵垢勿令染著久當證知淸淨法身也

外身𨿽見而元無譬如水上之泡暫起而還滅也內身不見而元有譬如木中之火求之而可得也

此世界者釋教謂之五濁惡世然而不當厭之何以故夫煩惱者菩提之本根居此世界中若有智力眀果照了練習可以學出世之法也不同在天逸樂因而自恣反淪墜耳譬如髙原陸地不生蓮花蓮花生於淤泥濁水之中矣

花有榮落果有甘苦木品之常也年有盛衰情有憂樂人倫之常也人若愛盛懼衰厭憂戀樂偏曲在己未離於貪

龎居士詩云世人重珍寶我貴剎那靜金多亂人心靜見眞如性予因擬之成四句云人愛貴而富我愛白而虛富貴榮辱會虛白吉祥居

老子云大道甚夷而民好徑予知其理所以自戒偏邪之見華嚴經云深心不動成不壊業予知其理所以務守堅眀之志

人多忙中切於辦閒事我獨閒中切於辦忙事此理可以智識及不可以言說到

兩儀萬物之父母不能免寒暑成歲之怨咨二親諸子之父母不能免懲責成人之忿恨其理必爾自當釋然

予嘗自作兩句語云古今無始終虛空無邊際因看老子云迎之不見其首隨之不見其後此語有似古今無始終莊子云至精無形至大不可圉此語又似虛空無邊際予之語但謂時代方所無以窮也經文之語蓋言妙道體用不能詰也

牧羣羊者加之以鞭驅其落後之行懲不及也釣巨魚者縱之以綸收其有漸之勢戒欲速也約已進道得中爲妙韋弦自警理亦如斯

周易之樂天知命老子之少思寡欲莊子之安時處順釋氏之背塵合覺若能四者不失久而彌堅斯亦非常之人也

佛書華嚴經中說六通謂天眼天耳他心智宿命念神足通漏盡智道書南華眞經中說六徹謂目徹爲眀耳徹爲聡鼻徹爲顫口徹爲甘心徹爲知知徹爲徳徹卽通也佛書則無以加矣道書之文予因更增其二云情徹爲聖性徹爲神聖屬於外外爲世間之法也神屬於內內爲出世之法也

一气分而爲萬物一眞分而爲萬靈萬物化而還一气萬靈復而合一眞無數稱我以同爲異仍計我所迷妄何窮

華嚴經云菩提心如快箭破一切苦的予因思漢將軍李廣出獵見艸中石以爲虎而射之中石沒矢視之石也他日射之終不能入矣其故何哉予以廣之前心是精誠果敢無分別不動之心也所以射而能入廣之後心是猶豫畜縮有分別已動之心也所以射而不入夫學道之人發菩提心若能眞純決定如李廣之前心此乃聖心又超彼凡心逺矣破一切苦的何難之有耶予

今於儒書釋典中各引一端之語可以包舉世間法及出世間法精要悉備曲禮云愽聞彊識而讓惇善行而不怠此則東魯之教眀古君子盛徳之全者也維摩經云能善分別諸法相於第一義而不動此則西域之教眀古先生妙道之全者也若能兼而有之則內外相應盡善盡美矣學者當知不煩縷述豈容易而企及哉

內典甚深之道非與世教故爲仇敵自是後人分彼我角勝負而云云也其實竺幹古先生理性之說曲盡其妙所謂窮理盡性之書焉試舉大意之簡當者且如世教中仁徳本乎施濟而有偏恩之在私愛也謙徳本乎恭順而有飾情之隔純誠也佛法則不爾行必歸於無緣慈言必歸於決定信包含眾善若洪溟之納細流混而爲一其廣大有如此者愽聞洞曉之士當以斯言爲然

道佛二家各述心要其理之大小淺深余今又舉大端以眀之道家謂心如虛舟委順而逰此屬於外外屬世間之法也佛家謂心如太虛觸境皆如此屬於內內屬出世之法也

妙道難說深學乃知必須盡破諸結等金剛之堅利不染五欲比蓮花之淸淨受想行識如消湯裏之冰爽利虛眀似得握中之寶若能到此可謂奇人

深於妙法之人當知方便門者是謂有餘說不了義眞實相者是謂無餘湼盤無上菩提

予愛諸佛語心上乘經旨得圓融之寶覺六根混同發眀妙之心華十方照了如斯如勝何以加焉謂之無上菩提信不虛矣

白樂天有詩其末句云窮通不由己歡戚不由天命卽無柰何心可使泰然且務由己者省躬諒非難勿問由天者天髙難與言予因擬之別作八句云求位不由己求道不由天位卽無以求道可使進焉且務由己者己能盡心源勿問由天者天髙擅化權又擬之別作八句云順逆不由己喜怒不由他他卽無柰何己可存太和且務由己者克己諒非多勿貴由他者他心是我魔

智悟不迷智有所見此名智人智人之心達理之聖心也神徹無礙神無不見此名神人神人之心圓覺之妙心也又言行相顧儒家之常徳也理性相符佛家之妙道也

儒家立一切法以爲規檢目曰名教此於佛家門中有如相宗道家破一切法貴乎混一復歸虛無此於佛門中有如空宗若乃立一切法不礙眞空破一切法不妨妙有並包廣大惟佛法之性宗焉

予讀魏志見髙柔所上疏有句云育精養神専靜爲寶頗愛此語因采而書之

進道之方亦資外獎檢迹攝念二者相須自謂浮想猶存且非邪惡分別名相未能頓除𨿽不及學禪精奪趣定之前令萬緣盡閉亦可比奉祭恭肅致齋之日惟祀事得行

東漢史論有言佛法云淸心釋累之訓空有兼遣之宗所云空有兼遣蓋謂著有著空二俱爲病故兼遣之也夫逹道之人於有法中不同凡夫之癡愛於空法中不同小乘之偏局予嘗較量二病著有之病小而淺著空之病大而深何以故著有多慮或有發慧之因免成斷滅之見著空定性而無適變之智遂失菩提之心故無上依經云佛言若有人執我見如湏彌山大我不驚怪若執著空見如一毛髮我不許可予謂我見猶可柔服空見絕方便之行也

古聖經典大意頗同自是後人妄分彼此因看論語一科其有語句聨貫正是佛之智行矣孔子曰黙而識之學而不厭誨人不倦何有於我哉予以爲黙而識之頓悟之理也學而不厭漸修之理也誨人不倦自覺覺他自利利他之理也何有於我哉亦如佛之眞實語不以餙情而妄謙也

憂與喜相參錬成之福福必久也魔與定相敵煉成之心心必堅也學道之士當知此理

維摩經云是身如芭蕉中無有堅僧肇注云芭蕉之艸惟葉無干予詳大意止諭人身不堅實也今又別得新意可諭人心亦不堅實往年自作芭蕉詩句云葉外應無葉心中更有心蓋言艸木之葉無有長大於芭蕉葉者故言葉外應無葉而又抽心其葉漸展復有葉從中而出故言心中更有心芭蕉葉展重重盡非堅實世人心生念念悉爲虛幻予以身心對比豈不二理俱然

世間人中二顚倒者十有七八其一少而當勤以圖身計而反自放逸老而無成故古人有詩云少年經歲月不觧早媒身晚歲成無益低眉向世人其一老而當逸以就便安而反自勞役老而彌苦故古人有詩云可憐八九十齒墮雙眸昬朝露貪名利夕陽憂子孫惟此二事知之不難而知者尙少何況深妙之事乎

凡夫之心常動而不住如來之心常住而不動如來之心有時而動動以應用未用𨿽動而本體不動如空中之云云動而空不動凡夫之心無時不動動皆過用未用旣動而本體亦動如風中之云云動而風亦動退省狂言庶幾屢中

唐賢梁肅作隋智者修禪道場碑銘其序有云自縉雲至左溪玄珠相付向晦宴息而已予據周易隨卦象曰君子以向晦入宴息其義明萬物皆說豫相隨不勞眀鑑故君子象之鄭康成云晦冥也猶人君旣夕之後入於宴寢而止息楞伽經云初中後夜當自覺悟修行方便圓覺經云欲求如來淨圓覺心應當正念逺離諸幻先依如來奢摩他行堅持禁戒安處徒眾宴坐靜室予詳肅之立言假彼文句而已予今引二經之文以相配合方見向晦宴息之意

垢淨念無容起滅善惡事都莫思量內不覺其一身外不知其天地予詳入道此語最親

儒佛二聖之道洞逹本源者親矣滯泥末流者疏矣何謂也儒門以禮樂爲事禮在檢其迹樂在和其心斯爲儒門之本也夫惟升降揖讓之容采章形器之物繁會節奏之音鼓舞蹈厲之狀以爲禮樂者斯乃儒門之末者也佛家以定慧爲事定以復其性慧以神其用斯爲佛門之本也夫惟取三十二相八十種好目之曰佛已疏矣至其虛飾土木濫希福報疏之又疏斯乃佛門末之甚者也

吾觀世人擾擾營爲不出循環之趣冉冉遷謝皆歸入闇之塗因而作偈嘆佛曰起滅心不停生化形無數奇哉大丈夫自在空中住又觀生物無窮知一气之冥造含靈相續見一眞之常存有能深觧來起予者始可與言道已矣

觀二儀而爲始見一漚之初生指八極以窮邊分一沙而立界此中稱我不亦小哉

湼盤經云智者言出息入息之頃我當於中精勤修道中陰經頌云一意一念頃斷垢自不爲垢本勝於我墜我於三趣今我勝於垢滅汝入湼盤襄陽龎居士詩云世人重珍寶我貴剎那靜金多亂人心靜見眞如性以此參詳吾當隨時少分方便增修斷在不疑矣

僧文詡所談云佛所說法不離五法三印若離於此卽非佛說五法謂無常一也苦二也空三也無我四也湼盤五也就此五法分爲三印無常苦空一印也無我二印也湼盤三印也予詳其說因而觸類觧釋別立三法之名以濟其說三法謂之智力果也夫言無常苦空者破事相也謂世間事非常也是妄也非樂也是苦也非實也是空也若能見此三者予以爲智又言無我者破心相也謂心本無我妄爲主宰乃是一眞流散未得還源者也若事相破則無我無我則心相破也能破心相予以爲力又言湼盤者事與心外內之相皆破則了無結使罣礙而快樂矣無窮自然之樂謂之湼盤獲此樂者予以爲果其理相符至人信受故謂之印當法不讓於師幸勿責予管見

佛書中有偈云一切業障海皆從妄想生若欲懴悔者端坐念實相予以自得因而擬之別作一四句偈云一切是非藪皆從外聴成我是厭聞者反聴存靈響旣而乘興求已又翻成五言四句詩云收視契無我冥心合太虛消融浮想盡名曰小無餘

世間富貴之外別有出世富貴而人多不知且夫人之身中元有無價寶珠若自認得以爲己用則所求如意莊嚴具足此卽出世之富也又若能了逹自在不被無明郎主恩愛魔王之所役使此卽出世之貴也此之富貴比夫貪冗利爭虛名自致憂勞悲苦者不亦勝乎

顧已晚年味道逾至分別諸法尙多見想遊戱三昧未住妙境聊以自娛猶勝別勞心也

學法之人直須頴利便學最上乘法夫英雄之士圖王不成猶足爲霸馳騁之人逐鹿弗獲尙能得兔學上乘法設使未成必勝人天之福

孔子曰予欲無言子貢曰子如不言則小子何述焉子曰天何言哉四時行焉百物生焉天何言哉予詳此意有似維摩詰黙然之義因擬之別作四句語云佛何言哉一乘行焉萬物生焉佛何言哉予又詳孔子自比於天亦如佛之眞實語不同人之飾讓情也

學法者得色空如一之心住凡聖平等之境是也若以此法爲有有復爲病

吾得聞中自然之音是樂也又得禪悅自然之味是餌也又得日新自然之智是過客也此三者與老子之說不可同日而言之矣

大乘經典中說信解修証之四法理勢當然予因思更立四法以濟其用謂智志力量是也非智不能知非志不能求非力量不能成此舉其大意若更細說又渉繁文

世間萬法皆以得中爲妙乃至出世之法亦當如是予觀四禪天此是佛境界而在三界之中色界之內詳究其理夫不及者固不可也過猶不及亦不可也色界旣能超六欲之有染又不入四空之不還得其中道乃是佛之行處也力量是二事

莊周之書雅士多讀而其所取不過潤彩毫之華藻資玉柄之淸談而已予則不然別有所得詳其書中所述聞和見曉超老氏之希夷神靜心眀契釋宗之定慧與予同者復何人哉

列子所說人之身形性命皆非已有乃是天地委積和气而生莊子所說大冶鑄金金踴躍曰我且必爲鏌鎁大冶必以爲不祥之金譬諭造化中偶得爲人輒自矜而有我造化必以爲不祥之人也因而思之更若計我我所滋蔓無已一切外物逮諸權利皆爲己有豈非重疊不祥乎

時情物態奔勢競利常理必爾不當訝之譬如祁寒附炎盛暑蔭樾人之所趣其可已乎

白樂天有詩云是非都付夢語黙不妨禪予因擬之稍加增易別爲七字句云色空辧相何妨道語黙由心不礙禪

世間之法戒人貪多常宜知足惟有出世之法則獨不然不許得少爲足渉於增上慢而自貽懈怠之咎也

士所著文千章萬句皆以立理爲本佛所說法千章萬句皆以眀心爲本事有體統可以類知至如才力之變態神化之應物亦各隨其作用矣

古人善別味者知黒白之鵝辧淄澠之水奇則奇矣有何所濟予知道中之淡爲無味之味禪中之恱爲有味之味較其優劣何如哉

古人有以故車輪爲樵爨者或目之曰勞薪予謂此乃無情之勞爲人所用耳夫有情之勞爲人所用又甚於此而終歸滅絕則同矣

般若心經者心是樞要之義亦如文之樞要者名文心律之樞要者名律心此則般若之樞要是爲智心其末言神明等咒者蓋眀正法之語以破邪心之惑如彼禁咒之義耳故謂之咒予之獨斷欲人易曉

唐張燕公陳州龍興寺碑文云言語之不到者心識心識之不到者眞如予今觸類窮理更增其句於前別序事云文字之不到者言語因謂心識者眞如之影也言語者心識之影也文字者言語之影也去道彌逺斯可知矣故輪扁謂齊威公所讀之書古人之糟粕耳信如是哉所以敏悟之人𨿽憑文字言語往往別得深旨又不可好奇自是失中過當反成見障也予又謂意爲心影言爲心響離眞卽妄終非本體若得道於言意之表此不同影響之疏也

學佛法之人要入無餘入無餘則其漏有盡營世財之人常欲有餘有餘則其貪無極

陰物晦微影響眹兆不當疑怪過有推窮夫甚於此者尙不能曉至如日月之出沒雷電之震耀風雨之飄灑艸木之榮落究其所以果知之乎是則疑於小而不疑於大怪於少而不怪於多人之形軀亦是幻化若能悟此物物皆如眞心湛然外境自謝

維摩經中長者子寶積嘆佛偈頌云能善分別諸法相於第一義而不動予詳其意蓋以讚美佛心定慧�一理事混融成無礙之法界也因擬此別作二句以爲自心量力所依之道云善思委順世間法於本眞心而不動

白氏詩云富貴亦有苦苦在心危憂貧賤亦有樂樂在心自由予因擬之別作詩云權要亦有苦苦在當憂責閒慢亦有樂樂在無縈廹

學古入官自知名宦視履考祥自知禍福勿萌貪欲之心悞問姦人瞽者受其承迎誑惑也

吾重西方聖人大雄氏所說之理無超於此者形容擬議終莫能及今且以十字稱贊云此法廣大殊勝眞正深逺要妙者也

儒書但說世間云爲之事而節制之內典說人身心之理生滅去來曲盡其妙儒書不能到此愼勿以世間法比類而非之自貽聾瞽其實不可非也

古之髙賢道充於內者物空於外是以一簞一瓢鼎食任列於他庖一丘一壑天下不易其自樂世人情塵厚重翳之不見其性而況至虛至靜之中至眞至妙之理霄壤殊絕何由能知

一切法師廣傳佛語以眀設教到詳偹處一切禪師直指佛心以眀還源到簡妙處是故長者子寶積嘆佛頌云能善分別諸法相此一句法師之體也又云於第一義而不動此一句禪師之體也後人當二師之號不亦難乎

古之病人身變爲虎而食其兄者但聞牛哀而已孰不驚異其事乎今之迷人恃權挾私肉視於人容易殺其非辜自矜奇特以取殊寵者有之矣乘勢睚眥以攄宿憾者有之矣斯則心變爲虎也鮮有驚異其事者世情之慣習也如此噫身變不由己心變不由天夫病者識隨形變本無害人之心止可同於過失若怙威枉殺有欲心以取寵有忿心以攄憾於理自斷罪合如何報應影響非無至論

圓覺經句我記妙言當知身心皆爲幻垢因知大覺豁然性空不執身心有何掛礙

老子曰𨿽有拱壁以先駟馬不如坐進此道予因擬之別作四句語云𨿽能致位一品營利百倍不如四威儀中常進妙道

古徳有語云戒生定定生慧有經文云尸羅不淸淨三昧不現前此則戒生定之理也又有經文云淨極光通逹寂照含虛空此則定生慧之理也寂照含虛空又似經文云心精徧圓含裹十方予之管見也如此

摩訶止觀論云憶三世事不忘名觧脫無減又龎居士詩云緣覺若悞空醒見三生事予以爲出纒在纒系乎眞妄之心也夫眀靜之性彌深者𨿽宿生事亦漸能記憶昬亂之情益厚者𨿽今生之事亦轉多遺忘考其物理固當然乎吾欲澡雪柔挺斷無疑也

一宿覺永嘉集中所說枝條念吾願學人無使滋繁李逸人華嚴論中說根本智吾願學人務令深固若能了悟此理是入妙用之門又若能得法出於意表回心逰於物初是登勝進之路

一宿覺云初修心人湏識五念一故起念二串習念三接續念四別生念五卽靜念得此五念停息之時名爲一念相應予以爲照見五蘊皆空如服藥去病之始得其一念相應如覺藥勝病之初觀練純深心地安適又如藥力漸勝厥疾頓瘳

深於神仙之學者見眾人逆知未來之狀旣哂且憫曰滿目紛紛無非行屍走骨深於定慧之學者見眾人亦知未來之狀旣哂且憫曰滿目紛紛無不隨心變形夫行屍走骨在世之見也人皆可知隨心變形出世之見也人不能知

第十四祖龍樹尊者嘗至南印度爲眾說法遂於坐上現自在身如滿月輪大眾惟聞法音不覩師相眾中有長者子名迦那提婆謂其眾曰此是尊者現佛性體相蓋以無相三昧形如滿月佛性之義廓然虛明言訖輪相卽隱尊者復居本坐予因詳究今之像塔頂上以銅爲相輪必因取象於此

菩提者慧解能覺至眀之因也湼盤者空寂成功至樂之果也此二者之名不離煩惱情根本性非同非異混然爲一求之者不可捨動取靜避焚就溺道無不在在無所有但志於其妙不擇時不擇所自可洞曉馴致譬如頑礦出眞金淤泥生嘉蓮必然之理更勿疑也況佛經多說凡諸淸淨國土人皆放逸不能修行不及五濁世中卻有勇猛精進出世之力倍勝於彼故古語謂南閻浮提爲選佛場信不虛矣眞學勉旃

陶淵眀讀書不求甚解白樂天亦有詩云書不求甚解琴聊以自娛予則不然嘗思圭峯宻禪師有語句云觀空直遣空於色觧義湏教解入神予每讀書詳味文理觸類而長惟變所適往往別得新意人患觧少予患觧多亦常以此爲勞然而亦勝別勞心矣

吾觀大雄氏之智力虛眀廣大如太淸視一切妄想如遊雲遊雲其能蔽太淸乎解脫自在如象王視一切妄緣如遊絲遊絲其能系象王乎妄相不能蔽妄緣不能系智力如此所以謂之大雄氏懵然不知者乍聞斯言宜乎大笑之也

自始覺證本覺都名菩提得菩提者湏有大智識失菩提者良由癡迷蔽翳局束滯泥也自初安樂至寂滅樂都名湼盤得湼盤者湏有大志力失湼盤者良由因循放蕩鹵莽滅裂也若能學二心法去二心病此人無敵於天下也

論者曰至人體道自然心無主宰予謂此言𨿽嘉其理未盡予別有二說其一謂世間之法其或人之多僻浸以成俗𨿽欲忿嫉規正必不能敵自禍無益何如捲懷此可心無主宰矣若見其效尢徼利風行艸靡或爭先迎合有靦胡顏而我弗往朋從此則心有主宰矣其一謂出世之法一切妄緣不可不忘此宜心無主宰矣一乘眞理不可暫忘此宜心有主宰矣智者詳之可也

予於老莊之旨自得新之又新之理所云視之不見聴之不聞謂凡夫也至人則不然視於冥冥見夷中之有曉聴於寂寂聞希中之有和見可見非常見聞可聞非常聞天地不可同其曉天地不可同其和此以至寂而成至妙耳茍非其人安可與之交談哉

佛也者離相窮理反情合性之総名也夫人迷一切事本從自心悟一切事亦從自心起一切事本由自心止一切事亦由自心佛心則悟而不迷止而不起了逹深逺淨眀純熟胸中大空不礙諸有萬行盡善神化無極其法如此何闗外求

廬山歸宗寺慧誠禪師有答僧問之語云祖師西來秪道見性成佛其餘所說不及此說予因黙而識之推而廣之竊以爲世人縱情背性未始覺悟故曰凡夫也智人眀了至理識心逹本知其佛是覺義見性見覺覺了眞性便是佛也故曰見性成佛如師之言固當不煩別說也

諦觀浮世凡諸人倫迷失一眞如遂成三差別何以眀之唐相裴休所著之文眀菩提心體云十方諸佛一切眾生與我此心三無差別子謂從無出有自然含識始有差別之形一也踵事增餙因而辧等次有差別之名二也乘勢肆意極於私已又有差別之情三也轉喪鴻蒙漸分罔兩如此三者滔滔皆是必使和會三差別同歸一眞如不亦難乎哉或於萬萬之中有一不以爲難者不亦異乎哉

習定之光聞和之音自然而然天之義也予自謂神逰於光音天束教之士無庸致詰

圓覺經威徳章中有注云一切眾生壽命但爲浮想任持予因擬之別作十二字語云一切世間名數皆是妄情交立

如來有出世智照了窮盡至聖悉備故推其法爲大明咒如來有出世力奮迅超絕自在無礙故推其名爲大雄氏世智測度未可輕議

寶積經云知苦斷集證滅修道余詳此四諦之法並依次敍粗得指歸苦集二諦不必更說旣云證滅復云修道余謂此是自體起用覺利及他亦如旣云解脫又有解脫知見是也

諦思一眞法界無始終無邊際自然神妙不知其所以然孰得指名而形容哉古今智人𨿽能窮理盡性立語言文字擬議而目之曰法亦爲外事惟有忘情脗合者是矣此一眞散而爲萬靈萬靈中秀出者目之曰人人中秀出者目之曰賢賢中秀出者目之曰聖聖賢之於一眞太虛之電光也聖人之秀出者智力臻極而能歸合一眞之源目之曰道天竺之語又名佛陀

予在洛中避暑燕居有風泠然而至因私語曰意隨無事適風愛自然淸又閒看史傳難得文行具美者又私語曰予欲一見具美才賢西漢之文格東魯之儒行正自不可得也

學法者舉要言之但學道家宗旨淸虛澹泊佛家宗旨微妙寂靜如此足矣其淸虛澹泊出前漢書敍傳第七十說莊子之事其微妙寂靜出楞伽阿跋多羅寶經及大般若經中是也

佛書立法本乎性儒書立法本乎情道書立法該渉二書該渉佛書不盡復性之理該渉儒書不耴飾情之容

吾之所貴者三焉身貴安而輕气貴和而淸心貴靈而眀三者備矣莫之與京何羨重重規冗利久久計虛名

教文中說大乘菩薩亦有出世貪瞋謂不以得少爲足而乃直趣最上乘位有此貪也又訶責小乘之人智力狹劣不能如己超邁不羣有此瞋也予亦有在世貪瞋夫身緣之事欲得壽考且寧子孫逢吉有此貪也世緣之事又欲得除惡務本去邪勿疑有此瞋也

予知菩提者梵語也原其理具正徧知非世間覺知之知也湼盤者亦梵語也原其理得寂滅樂非世間悅樂之樂也

色卽是空非無色之空原其至理恐人執色爲礙空卽是色非有色之色原其至理恐人執空爲礙色空雙泯心境一如無纎塵可拂方是曠然了逹

自念已臨大耋之年尙愛知新之學渉獵書記雍容藝文吟詠情性諧和律呂時或有作未能頓除蓋宿習之使然也

老子曰名與身孰親我知之矣我當旣眀且哲深根固蔕以保其身不取虛名也因復擬之別立五字句者二其一曰情與性孰親我亦知之我當懲忿窒欲割慈忍愛以遣其情自全眞性也又一曰事與道孰親我亦知之我當息緣反照背塵合覺無營於事獨歸妙道也智之適變觸類如此覽之者以爲何如哉

莊子云舊國舊都望之暢然注云得舊猶暢然況得性乎釋文云暢然喜悅貎予嘗渉歷人事因知經旨信然往歲使於龍荒回及彊場逺望雄州喬樹目眀心喜故行程詩中有橋過涿水心先喜路入雄州眼更眀之句並經進禦蒙降手詔優答焉是知望鄕歸國猶得暢然喜悅而況還源復性合如何哉

後秦符堅時有僧曰鳩摩羅什與佛陀耶捨接座交談堅問何謂第一義二師相顧而不答意眀不可以言宣也予謂然則然矣若且隨時而答云元不動者是第一義元不二者是第一義堅有道眼自可黙而識之若無道眼必當隨答更問如是問答則無有窮盡譬如年長喪眀問物之狀說其形象彼必知之若有初生卽盲未嘗識物問物答狀其問何窮

吾常謂開示悟入𨿽假於道師觀練薫修不由於朋執自宜爲道日損見善則遷奉以周旋不敢失墜是也

予壯歲之前聞道流所說云學道之人目有神光耳有靈響予始志於道自耆年之後乃思勤而行之而於澄神定靈有之矣未得精至將及從心之年而夜視或時熠熠有光又聞靈響未嘗暫歇歲久益淸緊意其神靈澄定而光響彰聞理必當然難加異議

吾嘗究觀世人心念日夜所到境界大率不離於幻中分別幻夢中分別夢影外認微陰聲外尋餘響如此而已若要个回心來知有深深處妙妙處空空處靈靈處但恐萬中無一設使萬一有知者若要个必能觀照萬境起於一眞而妄有又能止息萬念歸於一如而大同但恐萬中無一

凡一百十六章

法藏碎金錄卷四

●欽定四庫全書

法藏碎金錄卷五

﹝宋﹞晁迥撰

賓談可采予皆書之甞有一雜五品常參官與予談道引易爲證云復卦次以無妄卦者蓋緣返本還源方爲無妄予聞之深以爲然因檢周易序卦云復則無妄矣故受之以無妄又無妄卦有注云有妄之道滅無妄之道成予自思之而見暗合之理楞嚴經云妙性圎明離諸名想本來無有世界眾生因妄有生因生有滅生滅名妄滅妄名眞予詳之始自眞性起一切情念云爲此皆名妄妄情復性性乃眞源自然無妄也內外之教立言明理各有歸趣者也

予甞讀唐書因采述孫思邈言盧齊卿未來之事予以爲目見二理其一見事有前定之理其一見人有預知之理及看傳燈錄有菩提逹摩付慧可傳法偈云吾本來玆土傳教救迷情一花開五葉結果自然成竊詳逹摩爲一花下至六祖爲五葉不復傳衣又是前定預知之一也

梁氏所刪止觀云明者難晦辧者難黙予因觸類增語云慧者難定是三者皆妨入道學者當知

逹理之人所學之法舉要而言且依二法足矣一謂其動也依伽陁經四句偈首云諸惡莫作眾善奉行一謂其止也依施肩吾三住銘序云心常禦气气與神合二法交濟久當自知

古聖設教宗旨各有攸宜但以淺深不同而已聊舉其一儒書所云蒙飬正晦而明渉於外事其著有迹聖之淺者也佛書所云定生慧寂而照主於內事其妙入神聖之深者也

道釋宗旨但其華竺之言有異也考其大略意同耳且如莊子有云大覺者予謂釋氏菩提之義也又有云至樂者卽釋氏湼盤之義也

一切凡夫常於四大五蘊六入十二緣中輪回汨沒終而復始如循環之無窮其間行得其倫則隨善受報居髙勝處行失其倫則隨惡受報墜諸惡趣自三界而下凡五岐路其一升諸天其四沈苦海彼聖人者有大智力特立獨行能超出之故楞嚴經云佛子住持善超諸有是也以其勇猛神妙彊名大雄氏此非文言之可擬議非心識之可測度中士以降宜乎不甚信乃至有大咲者也

般若心經云觀自在菩薩行深般若波羅蜜多時照見五蘊皆空度一切苦厄予因觸類而長惟變所適擬之而別立語云意無盡居士行深般若波羅蜜多時照見一眞不空成一切妙徳夫照見五蘊皆空猶是半偈義第二義照見一眞不空方是全偈義第一義凡諸上智之人必不陋今榮古

予觀三聖立言言無枝葉質略雄重純正明白而以理垂範於世者聊舉一端而三家之言次第彌簡儒教之書三句凡十六字孔子孝經云要君者無上非孝者無親非聖人者無法道教之書二句凡十三字老子徳經云罪莫大於可欲禍莫大於不知足佛教之書三句凡十三字釋伽文金剛經云如筏諭者法尙應捨何況非法噫三聖之書語直事大也如此比夫今之所作或雕篆侈靡作艶冶輕浮之語或摘裂詭異作瑣碎隱微之語自分古律而無益於理道者何如哉

楞嚴經云璢璃光法王子觀世間眾生皆是妄緣風力所轉觀世動時觀身動止觀心動念諸動無二等無差別此羣動性來無所從去無從至十方微塵顚倒眾生同一虛妄一世界內所有眾生如一噐中貯百蚊蚋啾啾亂鳴於分寸中鼓發狂鬧予參詳之作是觀者誠爲大觀然其大觀之性比一蚊蚋之性亦無差別故華嚴法界觀有云一塵含容空有徧蓋明眞性惟一不同世間法而分限量也彼法王子於虛妄中猶渉妄有分別妄自尊大之迹耳

予甞謂明智之士若有洞分法要卻以息心爲難遂廢祕宻之學深可惜也昔優波笈多宿世爲獼猴因學緣覺坐禪後證阿羅漢果夫輕狂不定莫若獼猴戲學坐禪猶能成定故唐賢王維遊悟眞寺詩云猛虎同三徑愁猿學四禪是也而況人爲萬物之靈气稟五行之秀志習妙道豈有不成之理乎

小乘執空反成空病旣取空相空復爲有此所謂空卽是色也且據三界名爲三有夫無色界有四空天列爲三有之數豈非執空相而生空天乎故範曄所論謂佛法爲空有兼遣之宗蓋不許著有著空也

禪師之說意多不同然而采聴咸有所益譬如藥性有緊慢涼暖各治一色之病善服食者當自省病受藥其餘空傳影響濫以師道自處者亦猶不曉方脈之肓醫也其理如此

人倫在三界之末五濁之世茫茫煩惱海中欲免煩惱無有是處譬如泅浮洪濤之內欲求無濕可乎若得遇浮嚢浮木抱之勿捨或勉力拍水而浮旣濟而先登於岸者不可多得

予讀三聖之書而能混而爲一自成法要所謂殊途而同歸者也讀佛書圎覺經愛威徳章中一句云寂靜輕安止此一句可以存心可以入道讀儒書周易愛幹卦中一句云剛健中正止此一句可以辟邪可以降魔予之讀書志趣如此

思益梵天所問經第三之首談論品云不二者終不爲二𨿽種種分別爲二然其實際無有二相予詳所云二者非定謂一二三數之二蓋言本體元空者有一一則同也自一起相者爲二二則異也卽今演說語言文字以明眞性者理本歸一而語言文字種種分別離於黙然眞性亦是二也

翰林承旨李尙書維有書垂問云神气相主爲道家之妙門物我皆如乃禪宗之極致道兄所得其在玆乎予覽之尢加珍重因而答之曰神气相主其殆庶幾乎物我皆如僕病未能也

予甞見禪師說話有語太質而甚峻者然而其理確的並緊切而已其語云學禪入道之人湏得毒眼晴硬脊梁予黙而識之以爲毒眼睛謂其妙見精深覷破一切空相不能爲障礙如文殊之智是也硬脊梁謂其道力堅壯辦於大事克荷付囑之重如普賢之行是也取要而言學人直湏善照了無退敗二者交相濟最爲根本久久成就名曰兩足尊

佛書中有云苦海苦厄蘊又有云甘露門甘露味飯苦有人能知甘苦之味見空實之相逹眞妄之理而有所歸趣者亦不可多得

唐相權徳輿送玄上人歸天竺寺序有語云師早誦大乘微言數萬言曉得觀門之學今則色空如一哀樂不入矣予非止愛此文而益愛此意因而自得簡要具足法門當令凡諸憂悲苦惱喜怒疑悔貪愛一切之情不可盡言者悉不入於心中惟一眞性是道矣何煩多學又自智斷茍不能然試熟思之於己何益

今我眞修引諸經據於一切時中息微細流注鞭心入理撮念而住日久功深自到覺知之處

庶品紛然佛教之書目之曰眾生儒教之書目之曰蒼生道教之書目之曰浮生勞生非謂輕蔑而言之其實如此者多也

金剛經云離一切相則名諸佛南華眞經云能體純素謂之眞人學法者合此二經四句足矣何必廣求經據妄分教門哉

予知觀自在菩薩度一切苦厄竺幹古先生善入無爲皆以深智大力而然予與誰談哉

釋氏教文中有云佛名能仁仁字儒家孔子切言之矣別書中謂佛爲竺幹古先生善入無爲無爲字道家老子切言之矣云何後人過有分別

天禧末予在西京判畱臺日曽到魏家園見杏實爛熟自落滿地因悟物理者三焉其一見萬物勢數必有終極之時人合安時處順是也其二見果之杏實純熟則味乃甘美人之杏實純熟亦如之其三見老人食杏愛其全熟者壯夫食杏愛其半熟者童子食杏方當酸澀亦以爲美也人之性識生熟次第其類如此

有一說云禪是思惟檢攝之義予以爲此說最當非思惟何以得窮理盡性之智非檢攝何以致澄神定靈之切二妙相成可以入道彼但以問答爲事者不亦謬乎

佛行以怨親平等此最難事予以爲其次且能逆順或義利之類平等抑亦非易

毛俗之猛者虎弱者鼠皆觸機而陷身止爲求所食不得已此可憫也人而最靈以過貪求觸機自陷此可責不足憫也

吾有二洪願其一願智眼善照了諸相如無盡燈長明長在經毗嵐風不動不滅其一願志力能幹辦大事如金剛寶至利至堅到眞實際不礙不壊混而爲一守而勿失

予自得一法彊名曰三合應天機法門三者謂心息音也其初先見圎覺經注中有八字云心息相依息調心淨予以爲此正是禪那入道之門遂引別書加乎演潤重其事也心字引莊子云至人之心若鑑取其寂而照不將迎於物息字又引莊子云眞人之息以踵取其深而細從根本中來其後耳中甞聞妙音殊勝不可名狀正是觀音入流之處又契莊子云無聲之中獨聞和焉每當日暝宴坐心息相依之際而其妙音淸逺聽之而凝湛融怡有以見天然妙吉祥助其樂欲三者相合所以激勵讚嘆形於文言多矣此則予之自知貴者也

空五蘊度一切苦厄奉三寶成一切妙徳若能究觀洞曉馴致冥符學道之人更有何事

予自作五言四句名曰具足觀修訣云三空一不空悟入勢孤雄得道加殊稱超天自在公因而自觧之云三空謂名也身也情也觀此三者外則自外而及內內則自親而及疏種種因緣終畢歸空此是三空惟一眞空則至精無形大無不包細無不入古今不能窮此是一不空若能先覺悟是觀也後順入是修也而又奇特勇猛得道必矣超出人天而造化不能拘目曰自在公此非戲論

白公有詩句云富貴亦有苦苦在心危憂貧賤亦有樂樂在身自由又有詩句雲閒傾三數酌醉詠十餘聲便是羲皇代先從心太平予因省已而言之爰以引年致政闔扉燕居𨿽非富貴亦非貧賤月屍優祿無■﹝革夬﹞掌之事可以言身自由也日養天和獲逍遙之樂可以言心太平也二者備矣何以加焉由是較量不譲白公之所得何況慶幸有餘也

予以退居佚老得三無三有合爲六幸矣於族無饑寒之憂一幸也於心無營欲之事二幸也於時無勢利之交三幸也於已有壽康之福四幸也於後有肯堂之緒五幸也於道有悟入之門六幸也此六者幸何樂如之

予覽唐詩人張蠙送南海僧逰蜀詩云眞修絕故鄕一衲度暄涼此世能先覺他生豈再忘因見眞修之理不拘處所又喜緣熟必無他虞次覽周賀贈四門蘭若寂禪師詩雲夕雨生眠興禪心少話端信有之矣夫吉人猶寡辭而況眞禪子固無逰談戲論矣

唐賢杜牧集有登池州九峯樓寄張祜詩其句云睫在眼前長不見道非身外更何求予因思之此兩句比類佛書中衣珠之意有何差別圎智之人自能和會

覺妄遣情明眞指體安心入道此六次第吾當分門屬類集爲一書以備已之詳覽

善入無爲名曰先生卽佛也能體純素名曰眞人卽仙也外爭像教不亦疏乎

唐白氏詩中頗有遣懷之作故近道之人率多愛之予友李公維錄出其詩名曰飬恬集予亦如之名曰助道詞語蓋於經教法門用此彌縫其闕而直截曉悟於人也予記其有詩云此身是外物何足苦憂愛又有句云已共身心要約定窮通生死不驚忙夫如是則身外悠悠不合意事何用介懷

世間之事有極力而求者有不可求者由人而不由己故也人多固必而求之出世之事極力而必可求由己不由人故也而罕有固必而求之者人之大迷也如此若有迷中忽悟則疾如反掌

予諦觀三寶之義止在乎心夫佛者覺之義也有出世之智而能覺悟眞理覺卽佛也法者行之義也於其覺悟之中而見種種淨妙之行行卽法也僧者和合之義也能以覺悟之心和合淨妙之行和合卽僧也此說最爲精要若不知根源而外取名相者中智以下逐末之人也此則非予自矜伐顧其理難奪之也

內聽淒鏘之妙音順恊融怡之賞心堅凝浸深無容念侵勝於天賜之黃金我惜餘年而日尋

照見五蘊皆空可破妄情矣能令一念相應可辦大事矣若於身外詢求此則悠悠悠悠

楞嚴經中說三無漏學謂戒定慧也予自謂於戒定得百一於慧得百二何謂也憶念我昔將及縱心之年知非攺過之外特立一法以辦所作且以間日食素仍於旦旦焚修善禱有暇則時習宴坐逮今越十稔矣此是於戒定得百分之一而於弄翰之間多住佛事常立言以自勗致力加倍此是於慧得百分之二今已宻邇大耋而乃加以晝課般若心經外凡諸觸境情气之不順者力習制禦以濟乎戒夜增數息觀門復隨時隨分不計多少專切寕心以濟乎定庶乎三學之稍均耳𨿽未能卓然殊絕然而區區之心務在宿植善根也如此

宵徵緣崖不覺落瞽者吹火不覺著昧懵則貪冒窮極則變滅失慮奄及亦復如是

夫般若經云心住爲如吾因自思年漸老矣宜乎不以情意之苦樂不限時景之少多不擇處所之喧靜常湏隨分學其心住而已何以故據湼盤經所說大意一切眾生皆有念心發心念念生滅相續不斷亦名修道此經又有說云智者言出息入息之頃我當於中精勤修道又襄陽龎居士詩云世人重珍寶我貴剎那靜金多亂人心靜見眞如性以此參詳則知隨分住心不失眞修之理

吾好以無師智分別諸法相忽然得意自立小大二寂照之說其一小寂照謂學道之初階常湏寂靜其心照了於理入菩薩境界也其一大寂照成功之極致而能圎寂普照入佛境界也

圎覺經注云心息相依息調心淨荘子云無聲之中獨聞和焉二者不可致詰伊予混而爲一守而勿失退藏於宻

予之宿志求慶幸之大者三也已遂者二而未遂者一何謂也老年致政今生悟道若合符契此二者已遂也萬事前知如指諸掌此一者未遂耳

吾愛習定慧久矣以晚年故切務增修今不擇時景處所且於生滅心中就少頃卽靜念以爲不生滅之心且於虛空法中就隨時無盡意而究不虛空之法不問獲果如何但自致力而已

心之日用莫先乎智止令防一身效一官而不能者尙多何況周萬物照五蘊度一切苦厄不亦難乎哉不亦難乎哉

學道之人初入三淨境次歷四禪天終復一眞法界此乃得道之臻極者也

唐詩人有詩云終日昬昬醉夢間忽聞春盡彊登山因過竹院逄僧話又得浮生半日閒又有詩雲南隨越鳥北燕鴻松月三年別逺公無限心中不平事一宵淸話又成空且夫半日一宵接僧談成法藥猶得遂閒情平宿憾而況予今退居佚老獲終身之閒日覽佛書道書耽味古聖賢要妙之語其爲適恱也何如先淨三業哉

予愛般若心經其中語意有云照見五蘊空能除一切苦此語意以理遣情足矣又愛玄聖蘧廬篇中語意有云身心俱不動爲求無上道此語意存誠入道足矣

予自演述徳行道共三字之意而日用之其初以徳者得也凡一切法善自得於心者而爲己徳其次以行者行也旣得善法而自行之其終以道者導也不止獨善於已而復開道於人以成兼濟之利爾

予詳求其貪字之義釋名曰貪探也探入他分因而思之蓋表踰涯而取爾凡人以手探取穴中之物謂之探此乃見利忘害者也故吳呂蒙有言曰不探虎穴安得虎子夫如是則探虎穴者不畏乳虎之暴怒探龍頷者不畏睡龍之忽寤儒書有云君子居易以俟命小人行險以徼幸蓋謂此也佛書又云種種貪欲故有輪回是知貪欲之獘於有驗法中見有驗之禍敗於無窮法中入無窮之循環此理深逺要切古聖人垂訓多矣若非中智以上未可與之輕議焉法門名義過患品貪在三毒之首夫古賢有以不貪爲寶者其意可知也

老夫耄矣急於勝進方便自立一法名曰近事三學何謂也力行朝課積習夜坐俾無大過是也夫焚誦肅容力行朝課此近乎戒恬宴攝心積習夜坐此近乎定采述修身俾無大過此近乎慧三者不廢可以入道

三菩提者經疏中有解釋云三爲正也菩提爲覺也已謂佛法爲正覺矣予詳教文別得新意亦可名曰三菩提有說三品菩提謂聲聞菩提小乘也辟支菩提中乘也佛菩提大乘也惟佛菩提爲無上菩提二乘不及故有語云惟有佛菩提是眞歸伏處

因習定希凝寂忽見神光睒爍可曰定光佛因內觀存照了常聞妙音淸徹可曰觀音佛體有大小理無差殊𨿽知彊名亦非戲論

辦戎事之大大將也有多多方略以禦師師和而戰必克辦佛事之大大士也有種種方便以禦意意正而道必勝非尙屬辭是爲求理

我願生生世世作居士身學菩薩行不求報不取相不退轉自然而然而已

至人學道先須得天錫大明智則於虛幻中無掛礙次湏得天資勇進力則於眞妙中到源底此得非常得此說不可說

白樂天有詞句云靖節先生樽長空廣文先生飯不足噫予今陶融太和如飲醇酎自以爲不空樽大雅杯耽味道腴如享太牢自以爲法喜食甘露飲去彼取此旣醉又飽沛然充足其如予何

予甞作三言自曉存心訣云心息音混融深智先覺念無侵隨辦及卽溫尋用此法存於心此八句予自了知言簡意偹而興猶未已推而演之云此法正念圎覺經中圎覺菩薩所學禪那法門又合楞嚴經中觀音菩薩所學圎照法門合二法門有三淸妙其一謂心之淸妙也成恬愉其二謂息之淸妙也入深細其三謂音之淸妙也發聰瞻恊用三法而進於道愜心至當自以爲禪師法要無有出其右者奉爲祕印乃目之曰淸妙三和合入流三昧

予以晚年內習期乎若坐若臥務安其心或黙或語不離於道亦不求應任彼自然

出世之法不知之者固無算萬有一知而人多無斷予謂敏識之士無知則已茍能知之安可自棄何不果斷而行之哉此法比世間法何者爲急且夫人之情累自古而然有何窮極有何利益終畢了不相干是以唐圭峯宻禪師直示學人方便尢爲親切嘗云種種念慮皆如幻化影像皆是他緣靈靈一心如鑑之明未曽不照斯爲眞我誰能勞神而憂他妄緣乎已曽千萬億刼妄憂之終有何益非惟無益仍展轉招於妄苦予謂古徳訓導懇切無出於師予當佩服遵守以爲祕印勇猛精進脫落癡冥之网羅爾

歷觀內典章句頌嘆佛之功徳有云善入無爲有云善入空寂有云能善分別諸法相於第一義而不動但詳語意可見佛心噫學禪之人何必湏問傳言比丘躡其陳迹徒以法爲戲論耶

煩惱障無損於菩提心譬如日月翳於煙雲中而日月必無損也珠玉落於泥滓中珠玉無損亦如之爾莫管煩惱障但存菩提心

予謂此法藏碎金錄有如聚畜百藥隨方而用種種之疾而治之也

予所錄碎金之一內有六句語云不怕念起惟恐覺遲覺速止速二妙相宜知非攺過蘧顏可師予今擬之復爲六句之語語或宗經意惟克己其語云不怕忿生卻貴懲速懲勝忿平轉禍爲福明明佛子智以自牧

無念爲宗法之樞要不住於相然後臻極上智學人必知理也

維摩經云菩薩示行瞋恚於諸眾生無有恚門又云示行瞋恚而常慈忍予因自思時或禁諸違慢不能無忿怒而乘勢暴發旣而悔之本非殘忍今詳經旨亦可除疑悔之益也

經又云示行諸煩惱而心常淸淨又云當知一切煩惱爲如來種譬如不下巨海終不得無價寶珠如是不入煩惱大海則不能得一切智寶予因參詳法意獨斷斯事以爲智人不當厭煩惱夫有煩惱鍜煉則必憤悱策發菩提心也若以如意優足則慣習驕恣陷於怠惰失菩提心也

因覽維摩經不二法門品妙臂菩薩云觀心相空如幻化予自得新意法門夫內觀心相空如幻化外觀世緣亦空如幻化旣見內外之事俱非眞的誰能堅執以爲掛礙

經又云淨觧菩薩曰有爲無爲爲二若離一切數則心如虛空以淸淨慧無所閡者是爲入不二法門予今和會諸經大意而裁決之夫眞性之外一切妄情皆爲塵垢若能悟心宜空虛無容一塵坌污卽是淸淨慧也旣能發之以淸淨之慧便能應之以淸淨之行此則妙道具足貫統諸法不煩多學也

諦思經教中有二法除過去不復言而見在未來皆爲妙用其一曰無生法忍未有不復有凝寂還眞空此未來也又一曰無礙法門在有卽爲無圎融得自在此見在也智者當自了知吾不能曲而暢之耳

夫洞曉無明是障蔽者此謂之明若取相於明則復陷於無明非上智孰能知之

予觀白氏詩凡有愜心之理者每好依據而沿革之往往得新意以自規耳白氏詩中有題目云遣懷其詩七言四韻予今擬其語句聊加變易入於別韻前四句依舊意述時景之迅遷後四句立新意述世態之不一而終篇亦斷之以不驚也白氏詩云羲和走馭趂年光不許人間日月長遂使四時都似電爭教兩鬂不成霜榮銷枯去無非命壯盡衰來亦是常巳共身心要約定窮通生死不驚忙予擬之而作詩云羲和走馭趂年華不許人間歲月賖春正艶陽春卽老日方停午日還斜時情莫測深如海世事難齊亂似麻已共身心要約定古今如此勿驚嗟

眞人能體純素如來善入空寂此二者俱爲妙道但其理有淺深耳知者當自知之也

予自微細揣摩晚節薫修馴致厥功之狀生觀慧滋多結善緣漸熟而其久來習气未盡除新持定力未全固憂喜戰酣覺喜勢差勝耳惟妙境深處則未能知之也

人所好者虛名客气冗具羨財予所好者心印衣珠眞乘寶所各從所好而不相知

白氏有詩句雲華簮與髙蓋復在外物外入莊子宗旨以軒冕爲得志而喪已失性者謂之倒置之民予歷觀羣趣軒冕之外更加五欲樂具重復冗飾伐徳禍深而不悟者又何如哉

凡夫住有爲小乘住無爲大乘俱不住上乘

維摩經云菩薩深發一切智心而不忽忘注云什曰志求佛道其心深固譬如種樹根深難拔故歷刼愈明不暫失也予因覽此而喜誓將秉心內習堅久不退後身緣熟必成勝果爾

人心計我我所無不太甚而不當但思爲巳有不悟終畢非巳有不思爲巳用不思巳用是巳有可哂可憫今略記大端誓將敷演以爲法利

白氏有詩句云是非都付夢語嘿不妨禪予愛此語愜心精當因而敍述其意云是非都付夢南華眞人指歸也語嘿不妨禪竺幹先生指歸也和會發明西鄂居士指歸也導揚推演出於深衷勿誚僣差庶幾有補

維摩經說菩薩不住無爲不盡有爲予申其意若住無爲則功徳不具若捨有爲則智慧不具

予詳佛書如字之義經論中各有所解大約意同然未有能和會直說令人易曉予今發明如之本體是眞性均一之義至人依理學法令其性合於理理合於性同於本體故曰如如不動此兩如字上輕下重謂其心之所學如其本如之理

維摩經云如自觀身實相觀佛亦然注云見實相法爲見佛也若謂巳與佛接爲得見者則以巳與佛異相去逺矣予謂此明一眞同歸也

吾今直截用三無漏學依次對治三毒以戒治貪禁貪心令不生以定治嗔鎭嗔心令不起以慧治癡曉癡心令不執

吾又倒用此三學爲修道次第以慧觀爲見道智以定力爲入道功以戒條爲助道品勢當然也

維摩經云同眞際等法性不可稱不可量予詳大意謂佛之虛妙也如此

人性緩急各有所稟予以觸境而動■﹝忄敝﹞然厲聲𨿽未能頓除且隨時而覺今立一法應用對治比之電光谷響旣過卽止勿使畱礙豁然自規

予今獨斷自立三師維摩經中所言柔順忍立之爲戒師楞嚴經中所言不動尊立之爲定師寶積經中所言自然智立之爲慧師

我發二願夫維摩經中所言雜句文飾之事此世間之事也我願外順從權寶積經中所言淸澄微妙之法此出世之法也我願內修致力

予晚學權輿安於所習習其心淸也樂其所欲欲其靈澈也自彊名曰初安樂行

教文有言云在家而出家吾今在家而山居嘗讀圎覺經愛宴坐靜室此外室也讀荘子愛虛室生白此內室也此吾外內二室豈譲嵩山太室少室乎

天聖六年十二月十五日夜予於夢中琢磨律詩對屬蓋以宿好該渉而然也偶成七言兩句云芃芃麥壠驚翚起灼灼桃園舞蝶來旣寤尋思獨斷其理夫如是雕章鏤句緣情合意猶能入夢而常存則知其妙道天機貫心逹性固當經刼而無失因之竊喜必續勝緣

有念無覺凡人境界有念有覺賢人境界無念有覺聖人境界無念有覺臻極者上上聖人境界智者可了知說則難爲說

天聖六年十二月十七日夜夢獨斷書看其中見有義兔兩字因而節出予記憶大意謂乎渉獵文史得其義理有如獲兔而歸也寤而思之此乃宿學性習浸久浸益豈非根深緣熟爲來生張本必無差別而枉入諸趣所以竊喜逾多也

酉陽雜俎云竹六十年一易根易根則結實楛死予昔於眞宗朝同修太祖太宗國史時中書首廳虛位而史官奉詔就此廳位中畢集修撰予舊日巳曽見廳後有藂竹碧潤尢盛至修史時當大中祥符六年秋九月此竹結實如粳米粒其後竹乃枯裂親見盡除之付庖人爲薪又聞京中諸處竹皆如此因知前言不謬信乎物必有數也

荷澤法門惟以無念爲宗又曰樂天詩云惟吟一句偈無念是無生噫無念之理至矣哉大約人之憂悲苦惱及一切種種之情皆屬緣念所攝學人若能知其至簡至當之法以照了智見五蘊皆空之後以揔持力到一念不生之時智力相資久而不退當自覺知此外無法可及也

圎覺道場修證儀中有偈句云無累無所欲是名眞湼盤又有句云數息在靜定是名頭陁行予詳句意最爲勝進之法

李白廬山東林寺夜懷詩云我尋靑蓮宇獨往謝城闕霜淸東林鐘水白虎溪月天香生虛空天樂鳴不歇宴坐寂不動大千入毫髮湛然冥眞心曠刼斷出沒又貫休山居詩云自古浮華能幾幾逝波終日去滔滔漢王廢苑生秋艸吳主荒宮入夜濤滿屋黃金機不息一頭白髮气猶髙豈知知足金仙子霞外天香滿毳袍予因思靜勝境中當有自然淸气名曰天香自然淸音名曰天樂予故以所聞靈響自爲天簧亦取天籟之義此蓋惟變所適不可致詰也

鋭意鉤深每得無師之智彊力致逺遂忘進道之勞人固不知我亦難說

白樂天有詩云此身不欲全彊健全健多生人我心又於良史有詩云僻居人事少多病道心生是知體中微苦未可心情不足

吾自得三天之法可對治三毒之病而回其次第也存天眞之性常自知其明可以去癡飬天和之气常自知其平可以去嗔樂天均之分常自知其足可以去貪用此三法去彼三病其爲親切如羿基之射中的也習之初者則甚難久而精熟自然漸易

萬物自萬物兩儀中空虛本無礙萬念自萬念一心中空虛亦無礙深悟入者智力第一

儒書生而知之者卽今之頓也佛書云宿殖徳本者云歷刼之漸也頓漸之理智圎自曉

予覧太平廣記第一百七十六噐量事類引國史異纂云盧尙書承慶總章初考內外官有一官督運遭風失米盧考之三監運損糧考中下其人容止自若無一言而退盧重其雅量攺注曰非力所及考中中旣無喜容亦無愧詞又攺曰寵辱不驚考中上予旣重此人雅量又重承慶藻鑑故錄之

凡夫心量不出情塵小乘心量不出法塵大乘上乘出塵彌逺

予甞諦觀而直說文殊是見理周圎之妙智普賢是契理周圎之妙行合而爲一彊名曰毘盧遮那

予詳普眼謂明一切智普賢謂具一切行是也

金剛三昧經云心不幻化則無所見予謂一气生萬物卽幻化也一眞生萬靈亦幻化也一心生萬念亦幻化也一一知空有何罣礙

以無思之心合無物之音隨時隨處逾久逾深獨爲法樂不在禪林

予覽太平廣記第一百八十引摭言云費冠卿元和二年及第以祿不及親永懷罔極之念遂隠於池陽九華山長慶中殿中侍禦史李行修舉冠卿孝節拜右拾遺制曰前進士費冠卿甞與計偕以文中第祿不及於榮飬恨每積於永懷遂乃屏身丘園絕迹仕進守其至性十有五年峻節無朋淸飆自逺夫旌孝行舉逸人所以厚風俗而惇名教也宜承髙奨以儆薄夫擢參近侍之榮載佇移忠之效可右拾遺冠卿竟不應徵命予重費冠卿之思孝李行修之知人唐室之善惇風唐賢之能演誥四美具矣有補淸談采而書之式資泛覽

予好擬諸文句以爲法樂周易幹卦文言曰雲從龍風從虎聖人作而萬物覩予擬之而爲文句曰動爲慧靜爲定妙用成而百祥應唐權文公二疏贊曰靜專動直惟幹之徳酌用不窮君子中庸予又擬之爲文句曰定堅慧正惟佛之性酌用不窮佛子深功

美服厚味非寡欲之宜艸衣木食非飬老之具得其中者何樂如之

我知三靜關進道之權輿我知四禪天人佛之境界惟當日省心自到深深處

道勝之智日用新福會之因天奨偹惟玆樂欲爲吾願王

儒書中所云子絕四吾能和會裁決入於二教之理無意無我合於道書中所云不宰宗旨無固無必合於佛書中所云無礙法門

有客謂予曰近知一陰陽家流深於三命之學可能召而問之乎予對曰予自別得三命之理不隨俗也常以爲自然之分謂之天命樂天不憂謂之知命推理安常謂之委命三者偹矣一以貫之不能逆計未來妄分憂喜復何問哉客旣笑且愧唯唯而退

凡一百二十三章

法藏碎金錄卷五

●欽定四庫全書

法藏碎金錄卷六

﹝宋﹞晁迥撰

夫曲士束教不能宏達予好和會敷演庶有開悟焉據佛書楞嚴經說三無漏學謂戒定慧也予於儒書周易中各取一句則象其理亦無差別今取損卦之文一句四字云懲忿窒欲用之以爲戒又取系辭一句四字云寂然不動用之以爲定又取系辭一句七字云精義入神以致用用之以爲慧惟變所適有何不可

維摩經云安處道場圓覺經云宴坐靜室予重玆語句而怡然愜心

圓覺道場修證儀第十一並本經淸淨慧章注並引華嚴初地文云得經論智予因自喜看經論生智思入道之初也

寶積經云諸魔平等煩惱爲先又云現住煩惱魔煩惱無所有又云智者於苦樂不動如虛空善觀察煩惱我我所俱離予究經文重復言說足表無人無之當知煩惱性空旣過卽止無使畱礙是其法也又聞之惟要略法中說心想住者見有種種色光從身而出又有經中說自覺聖智境界予因思素聞靈響久而增勝亦可謂種種妙音從耳而聞乃目之曰自覺妙音境界荘子首篇名曰逍遙遊予今動則臨文求智縱觀於法苑英華謂之外逍遙遊靜則反聽聞和凝神於妙音境界謂之內逍遙遊其趣尙也如此

詳究寤時之想性所存也寐時之夢亦性所存也夢中所爲之事皆巳素所習者所見之人多巳素所識者自念世間之法屬意浮沈偶經耳目猶得存於性中而不失況乎出世之法屬意深切洞貫心府固當存於性中其可失乎今生結緣旣熟必爲來生張本定矣

易曰積善之家必有餘慶予因擬之而言曰學道之心必有餘應何謂也夫家之積善此外事也善力延及猶爲後嗣之慶心之學道此內志也道力延及豈失來生之應形聲影響又何疑乎

三教之人皆有修行要法而人不能知不能行正相反夫居易俟命儒教修行要法也而多冒行於險徑深根固蔕道教修行要法也而多縱伐於元命息緣反照釋教修行要法也而多外役於正性順此三法其爲利也可知矣反此三法其爲害也可知矣全得之者上也得其二得其一者次之又次也全不得之者民斯下矣固無算也

予嘗夢中有如侍從遊觀之際不見巳之僕馬方在憂煩忙廹計無所出忽爾夢覺豁然而喜因思楞嚴經云淨極光通達寂照含虛空卻來觀世間猶如夢中事此喜可知也

幻質無堅定隨化往靈心有覺須從靜來洞曉詳求斯爲上智

幹將之劍利可刜鐘柙其鋒鋩則全也豫章之木髙可淩雲護其根幹則成也聖賢之徳蒙養正晦養明恬養智抑亦全成之道是以荘子辭千金重聘列子避五漿先饋姑務含華隱曜者意在此也

前言有云三代之將道家所忌予因續爲兩句語曰四大之相智人所避

學道者戒貪瞋癡具聞思修導气令和引體令柔心靜而明息細而幽習頭陁行與逍遙遊不驚不怖無喜無憂幾乎出世名爲入流

恬智相養定慧之權輿也定慧均濟恬智之臻極也上根圓觀當如是解

見聞爲外冦意識爲內應內外交締刼吾道寶吾知之矣自玆戒嚴

伊予內應慧悟增新由己性也道力深固由己志也慶緣畢會由天應也願出三福成吾一心

予似記憶李白有詩句云野禽啼杜宇山蝶舞荘周後又見潘佑有感懷詩句云幽禽喚杜宇宿蝶夢荘周席地一樽酒思與化元浮但莫辜明月何必秉燭遊予謂才思暗合古今無殊不可怪也

自念餘生得幾何固當隨時隨處於世間法中就隨分適意於出世法中就隨分冥心夫復奚云

修道之法譬如金不煉不精水不澄不淸燈不燃不明榖不種不生其理必爾何以不信

逆計而憂憂而無益況未必爾卽悟而斷不如去憂觸境而怒怒而無益況多偶然卽悟而斷不如去怒隨意立法出自然智

出世有法此法難全全同聖賢接武差肩導之以仙而入於禪仙中之樂髙蹈雲煙禪中之樂夐超人天處世有法此法易致致養情气含和孕粹導之以醉而入於睡醉中之樂陶陶茂遂睡中之樂栩栩遨戲酌用隨宜消憂釋恚

見道學法之人當令照了之智如明鑑之明果決之斷如利刄之利次第相應久久純熟自到大安樂處

極見聞於外而周知者處世之明聖也反見聞於內而周知者出世之明聖也

智明斷利力勝志堅四次第全可以入道

周身之防外辦之事固鞭心入理內習之誠篤世故萬變推爲大常

有外官寓書於予有語云仰燕居之申申諒吉祥之止止此𨿽奨飾之詞而暗合予意中天機也因之竊喜而書於此

荘子有云兩臂重於天下予謂一身卽可知也而有貪虛榮冗利據權門畏途恃力固守卒致覆族之禍者較其輕重何如哉斯爲智乎

大妙之道不在名相深智自明辯才難說

立不易方行不由徑允執厥中不失其正口無擇言身無擇行餐和履順樂天知命見賢思齊同聲相應淸心釋累収視反聽澄神定靈窮理盡性從吾所好於玆爲盛

文中子中說有語云子曰變風變雅作而王澤竭矣變化變政作而帝制衰矣吾愛其言雅而理大因采而書之

文中子謂賈瓊等曰諸生何樂賈瓊曰樂閒居子曰靜以思道可矣予覽之信以爲然

文中子謂房玄齡曰好成者敗之本也願廣者狹之道也予覽此因思陰符經云生者死之根老子云福兮禍所伏殆相類乎自然之理也

文中子中說云賈瓊曰甚矣天下之知子也子曰爾願知乎哉姑修焉天將知之而況於人乎予覽此因自言云予所修惟願天知不願人知也

文中子曰廣仁益智莫善於問乘事演道莫善於對非明君孰能廣問乎非達臣孰能專對乎其可因旨引類鉤深致逺無不終乎鼌董公孫之對洋洋乎其對之宗乎其得王道之綱乎予覽此乃知逺祖西漢大夫公其才智之大已經文中子盛稱之矣

周易系辭云精气爲物老子道經云恍兮惚其中有物窈兮冥其中有精噫精物兩字孔老二氏言之矣此乃妙用之本體也而釋氏但謂之實相而復教人不取於相是故人倫不能窮其理鬼神不能見其迹也

唐權文公二疎贊有句云優遊衡門棲息化源日飲醇酎身閒道尊予愛其文美其事然而猶是處世之事也予重出世之事因而同韻別爲四句以擬像之述己意云觀光妙門探奧眞源日味禪悅情忘志存

文中子燕居董常【眞宗廟諱權攺爲常】竇威侍子曰常也【謂董生也】其殆乎坐忘靜不證理而足用焉思則或妙予詳此說因知董生幾乎知出世之道也而云靜不證理者言其行未至未得其所應耳佛書勝思惟經有語云系念住一處名爲具足禪定心蓋明入道之法必以坐忘爲始坐忘卽系念住一處之類也故云足用焉其於發慧遲速各由力致之分限又云思則或妙者此欲其窮理盡性而入於神不欲其沈空住寂而已矣予所億度自證而已

出世之道極於寂照寂𨿽固不可著空以實無照𨿽明不可取相而渉有妙理如是不亦難乎

束教之士多笑迦談予非迦談不盡其意如見由基射徹札似得麻姑癢處抓是也

老年所學心法隨時隨處且依觀音菩薩聞其音聲而得解脫又依數息頭陁抖擻煩惱歸於涅盤此皆巳所了知不能委細而說

夫智人安而利之及於國及於天下斯固難者而止及於身及於家亦鮮矣

文中子曰疑滯者智之蝥忿憾者仁之螣纎恡者義之蠧予覽之深重其言堪爲鑑戒

文中子曰吾不仕故成業予因自思之不致仕無以成其味道之志古今賢愚𨿽異其理一也

文中子曰君子不貴得位予覽此因原其意而繼之以言曰君子貴乎得道

文中子中說云賈瓊曰徳不在年道不在位予因而言之夫靑衿之子性或幼敏不可以童蒙小之也白衣之士志或髙簡不可以布素輕之也

文中子曰以靜失之者寡矣予詳此語有似孔子曰以約失之者鮮矣予謂靜也非止寡失亦可學道而有得也

或問道之說文中子曰泯其迹絕其心然可以神會難以事求吾不知其說曰敢問其旨子曰非禮勿言非禮勿動非禮勿視非禮勿聽或曰此仁者之目也子曰道在其中矣予詳此說大約古聖之教名言則異而體用同也文中子所陳𨿽非內典之文而其理暗合故云吾不知其說而但引言動視聽必以理者此如釋氏之戒戒生定定生慧其勢必然故曰道在其中矣

前言有云得全於詩者得全於酒者予亦自謂得全於道腴法喜禪悅之味也

文中子曰智者樂其存物之所爲乎仁者壽其忘我之所爲乎予詳此說推演仲尼之意也論語云智者樂鄭曰智者自役得其志故樂仁者壽包曰性靜者多壽考竊謂斯言隱微非夫嗜欲淺志趣逺不能知而明之也茍當公論不譲於師可也予以爲存物是得理性之深者也易家人卦象曰言有物而行有常此云存物是此有物之類也得此理性之深者自然得志而樂矣又以爲忘我是去封累之至者也論語云無固無我此云忘我是此無我之類也去此封累之至者自然性靜而壽考矣

予頗好觀書立言常在眞理而暢悅迨及耋耄之歲退處恬愉而輕安所以信其果驗而申明之也

文中子謂顏延之王儉任昉有君子之心焉其文約以則予又云古之文也約而達今之文也繁而塞噫予也何人晚歲爲文惟求簡當

學妙道者若有智明行果志堅福會悉備臻極何勝如之予嘗屢言意深所及

文中子之食去生與冷酸醎必適果菜非其時不食曰非天之道也非其土不食曰非地之道也餌藥必輔性命者曰吾無他疾也予詳此說非惟立教亦善攝生大約與論語相類予心所至多渉於此豈非宿習之然乎

芮城府君起家召爲禦史將行謂文中子曰何以贈我子曰淸而無介直而無執曰何以加焉文中子曰太和爲之表至心爲之內行之以恭守之以道予詳此說曲盡其妙常見世有拔俗者淸而多介直而多執先生之言至矣哉

文中子曰中和之爲徳盛矣我未見體之而樂也子曰訾過而好怒惟利是得愚矣哉子曰我未見仁而好利者也子曰好忿嗜利愛名詭利小人哉予詳此說因而省巳有所樂有所懲有所勸是故取而書之以爲巳法

文中子曰輕譽茍毀好憎尙怒小人哉予詳此說意亦同上垂訓深切謹書諸紳

文中子謂薛収善接小人逺而不疎近而不狎予詳此說子之知人甚精收之接物甚妙竊以爲接君子易接小人難収於難能而能也善接小人是謂明哲之深者矣【俗語云畏虎不畏佛仿此】

文中子不相形不禱疾不卜非義予𨿽愚亦如此

上所錄薛収善接小人予𨿽言其接物甚妙而言不盡意夫不善接君子止有過不善接小人必有禍蜀志闗羽張飛之事可知矣

仲長子光曰【子光字不耀元和姓纂有姓仲長】在險而運奇不若宅中而無爲文中子以爲知言也予愛之重之因而曲解文中子所云知言者蓋謂知道之言也

文中子曰其名彌消其徳彌長其身彌退其道彌進古之人其知之矣予詳此理固難得知所以傷今而思古然而焉知來者不如今也

文中子謂北山黃公善醫先寢膳而後鍼藥汾陰侯生善筮先人事而後爲卦說予服先生精鑑無不及兼明事理本末垂爲教也

洞澈天眞之靈廓然虛明陶融太和之气燻然茂遂於玆有得孰曰無修

虞世基使謂文中子曰盍仕乎子見其使者曰通也適有風瞀之疾不暇也飲其使者歌小明而送之世基聞之曰吾徒特遊矰繳之下亦怨乎若夫子飛冥冥矣予詳此說有以見先生髙尙不仕宿素能然所歌之詩以表其志小明者小雅之詩其序云小明大夫悔仕於亂世也噫予仰先生越世淸塵邈不可及而且自喜歷仕重熈之世引年而退不失其正抑又次焉比夫傴僂入金門者幸無深愧耳然而先生曠逹無所顧避歌詩致意亦渉危言刺譏失於韜晦予所愼也

予志於無上妙道久矣桑楡之光浸暮金石之誠尢固必冀天從善願神介景福盡此報身之數不失勝緣之會是所禱也其可退乎

吾今退身居靜境収心入靜境余無所求惟願道應至妙止之以吉祥神聽至靈介之以景福勝緣畢會何樂如之

明哲保身大雅也聞勤行道上士也二者備矣不亦善乎予殆庶幾畱心於此

韓詩外傳云凡艸木花多五出雪花獨六出予之所居有迎春花桃花因閒觀之二花多五出亦有六七出者百中之一爾譬如千萬人中或有一人生六指物理如此不足怪荘子云枝指是也萬一有反常之事固當無執定之理

曲士有三執著謂意言事三者於迷中成滯固達人有二脫灑謂身心二者於悟中免拘系上智當黙識吾不能縷述之也

白氏集中有詩題云期李二十文略王十八質夫不至獨宿仙遊寺其詩云文略也從牽吏役質夫何故戀囂塵始知解愛山中宿千萬人中無一人予詳詩意此猶言外境之淸勝者而更有內境之淸勝者用而擬之別爲四句詩云角勝勞生不足云濫傳僧語亦非眞始知解愛禪中樂萬萬人中無一人

予嘗究觀人倫大槪夢本緣想夢是想之幻化固無窮極予嘗患未能豁然無想所以未到恬然無夢又謂言本析理言亦理之幻化亦無窮極嘗患未能冥然契理所以未到嘿然無言予今有此二病若得二病俱瘳晁氏之叟其殆庶幾乎

西漢書贊略有云世稱張湯陷嚴助石顯譖捐之察其行迹嚴賈出入禁門招權利死皆其所也亦何排陷之恨哉予嘗披詳本傳此謂嚴助賈捐之也助事武帝爲中大夫在左右與大臣辯論因使淮南與王相結而還後淮南王來朝厚賂遺助交私論議及王反事與助相連上欲勿誅而廷尉張湯爭以爲助出入禁門腹心之臣而外與諸侯交私如此不誅後不可治助遂棄市元帝時捐之上疏言得失召待詔金馬門數召見言多納用時中書令石顯用事捐之數短顯以故不得官後稀復見捐之乃與長安令楊興共議爲奏更相延薦欲以興爲京兆尹捐之爲尙書令石顯聞知白之上乃下興捐之獄令顯推治而捐之坐棄市興減死髠鉗爲城旦予因究觀人事不必當鈞軸凡居待問之列不以才之能否行之淑慝已渉危疑之地矣𨿽存誠守正猶有忌克而誣謗者焉而況嚴賈或過貪重賂結諸侯而無嫌或交締僞情恃抗言之有力所云招權利者蓋謂此也死皆其所抑亦信然是知禍福之來先宜自考履祥不當但委天命

合身心息三者凝然之相彊名曰不動尊聞金泉蟬三者自然之聲彊名曰內觀音吾無師智獲此法印混而爲一用之不匱

白樂天有詩云心不擇時適足不揀地安窮通與逺近一貫無兩端予愛其語因而擬之別爲四句以述已意云心不擇時息書不擇時觀達理意無礙豁如天地寛

分叚之身非大身也起滅之心非本心也知此身心者幾何人哉未有証之者也

予嘗靜思獨斷欲求無上菩提須學無生法忍夫無上菩提次第之理不離觀也慧也照也無生法忍次第之理不離止也定也寂也凡諸曲士多笑迦談若不迦談何由到此

孟子曰養心莫善於寡欲𨿽有不存焉者寡矣趙氏注云𨿽有少欲而亡者謂遭橫暴若單豹臥深山而遇饑虎之類然而寡少也又章指言淸淨寡欲徳之髙者予愛此說錄而斷之舉一類諸其理皆爾智者推究不必條陳

入道從權當依佛事眾人禮念歸有相智人禮念歸無相知須自知說則煩說

無思之心若存之息自然之音三者相合凝而融之用爲法印得寶多矣

寶積經云於一剎那盡一切相及諸所緣故得名忍又楞伽阿跋多羅寶經云一切法譬如電光剎那頃現現已卽滅予因檢證剎那之理如電光睒爍之頃也今詳此寶積經文之意但於至少時間止息心之妄緣猶可名爲法忍而況如此息念時日增多其資勝利可知矣是故唐太原李逸人作華嚴合經論有云一念相應一念佛一日相應一日佛予以考求經論重重相照不覺私喜彌加策勵𨿽造次顚沛之際自願力學正念之法必有所濟耳洞曉古聖賢善誘之仁也金剛經云有持戒修福者於此章句能生信心當知是人不於一佛二佛三四五佛而種善根已於無量千萬佛所種諸善根予自此方於此法門宿有至心抑亦知其歷刼以來不於一二三四五剎那時而歸正念已於無量千萬剎那時歸於正念矣不然者何以自壯及老志於道也愈切安可自輕自棄哉

博覽智可以資見性內見自然之理靜居力可以資聞性反聞自然之音二者交濟伊予所得

白氏集中有詩題云題贈定光上人其詩云二十身出家四十心離塵得徑入大道乘此不退輪一坐十五年林下秋復春春花與秋气不感無情人我來如有悟潛以心照身誤落聞見中憂喜傷形神安得遺耳目冥然反天眞予愛此詩因而別作七言八句述己意云孟子四十心不動定光四十心離塵我到明年加一倍如何此際尙因循已喜自逃名宦网猶患長隨造化鈞記得前賢有詩句祖師元是世間人

四威儀中一剎那頃得心法無住之住猶爲妙用而況習熟時多理可知也

江南才子潘佑有詞句云凝神入混沌浙中詩僧貫休有詞句云融神出空寂予愛其語該渉道釋凝融出入之理因而采取相合書之

自定純修之法但於一切時中隨其辦及止習無住之住足矣金剛經云應生無所住心是也僧肇五論有云聖人之心住無所住其住解云安住無爲名之爲住住無方所故名無住六祖壇經云我此法門無住爲本坐忘論樞翼云不依一物而心常住如此之類不可具舉佩爲宻印何煩別求

觀一切境順違無不空勿失無礙法於一切時閒忙無不可勿失無念法協用堅久吾事濟矣

予以無師智自明無上道以觀練燻修之心入正眞圓妙之覺其名有四意分次第夫洞分至理不入邪見名曰正覺靈徹而見名曰眞覺覺之大成無所不備名曰圓覺此覺以其馴致臻極所云等覺者是也等覺之上名曰妙覺卽本覺也此覺之理盡性之處其上更無一法故曰無上道也

陸龜蒙復友生論文書有云僕少不攻文章讀古聖人書誦其言思行其道而未得者也每涵咀義味獨坐日昃案上一杯藜羮如五鼎七牢饋於左右加之以撞金石萬羽鑰也予以讀經妙趣得法喜之味又以習靜靈應聞天簧之音其爲殊勝超彼自樂尢深也

動則臨文求理任意記忘無固必靜則冥心息念隨時多少無固必日復一日不期符應

古人有欲碎其首爲保連城璧伊予卻愛熟其心令如百煉金較量得失何如哉

唐醉吟先生有詩斷句雲歸去臥云人謀身計非誤又有詩斷句云回首語秋光東來應不錯人謂先生率爾成章予謂先生的然有理

予年臻耋耄而所好之學益務精至深逺竊謂抗志肥遁不嬰矰繳之累故曰冥鴻演道合變不掛名迹之网故曰猶龍出世無敵不屬造化之鈞故曰大雄冥鴻賢人之狀也猶龍聖人之狀也大雄神人之狀也予皆愛之重之略述形容而言不盡意者也

太宗朝端拱年予偶與進士劉安國同舟出京師安國酷愛庾信哀江南賦是時淩晨舟行髙聲誦之自言每誦此賦𨿽日旰未食而不饑予亦素曽披覽美其雄富晚歲之學志趣髙邈因追思安國好此賦者以其詞气鼓動快哉愜心而已矣不知前賢評品有雲南朝徐庾體乃是風雅之變而流宕之勝者也昔予方壯樂遊文苑之洪麗今老矣惟於微言妙道回向深切文章中有白樂天求玄珠賦髙邁長明燈頌一宿覺證道歌每一讀誦非但忘饑有如食其品膳侑以國樂比較安國所好類乎野人美芹以爲至味也

予嘗泛覽羣書及諸文章內有潛心遊心棲心息心如此字者頗愛重之惟願潛心遊心常在於覺海棲心息心不離於禪林亦如池魚籠鳥有江湖山藪之思也

我之讀易惟變所適取其文句恢爲法門剛健中正可閒邪以成定窮理盡性可鉤深以成慧言外得意有何不可

定力如天慧用如日月日月得天而能久照慧用得定力而能盡妙吾何以知厥理之然哉以此

晉時孫登答嵇康之問有說云火用其光人用其才用光在乎得薪所以保其耀用才在乎識眞所以全其年今子才多識寡難乎免於今之世矣予因之演暢而言云才識兼備可以爲佐時之器定慧均濟可以辦出世之事

予憶少年日嘗見凡人中有及耆艾之年者遇壯夫發怒侵淩而能不答且曰我昔年似汝少壯時必不奉容今則不能也予因思之凡夫年長猶善攺往而況吾徒太老矣深究內典或對不順之境比彼耆艾忍事得不加其一等乎

予能諦觀古人今人心之情又得處世出世法之髓非謂如目前掌中物盡見之但知其理必然也

大耳三藏不能知慧忠國師最後之心者蓋以前心是有念妄心動而有迹故可知之後心是無念眞心止而無迹故不可知之夫有念心如物象可思量也無念心如虛空不可思量也

吾謂知出世之法者合大喜合力行觀世間法無以比而未見有大喜力行與我同者

吾今自思所得者已得經論智又得因緣會若除瞋恚閡更除疑悔蓋未及道超升且致心恬泰

或問予閒居何樂予對曰條暢太和之气適悅天眞之味研覃微宻之言依遊上妙之道以此爲樂此外之樂則不知也

予自微細揣摩巳之三毒貪癡殆盡矣惟有餘嗔未殄故宗尙老子之日損周易之懲忿立言自規者多矣偶看圓覺道場修證儀第十三第二十葉有注云一念嗔起具八萬障門因思已漸老矣而於去嗔之法尢宜力行又看維摩經之初佛國品列五十二菩薩名號內有喜根菩薩什公注云於實相法中生喜及隨喜也又有喜王菩薩什公又注云淸淨喜故言王也予謂習喜成性是菩薩行修證儀又說得經論智是入初地予於內典詳覽已多旣得經論智若持歡喜行可以竊名歡喜地也習之成熟非徒懲忿亦足銷憂矣

祥瑞冠五靈之首惟有獨覺之麟奇持冠五行之秀惟有獨覺之人彼上人者不可多得

髙邁作寶融寺經藏院所置長明燈頌據序中說其燈以■﹝釒截﹞盆盛膏而序之語句其略云佛有燃燈名法有傳燈義長明燈是其蘊乎日中則昃昃則沒長明燈不沒月滿則虧虧則盡長明燈不盡四維上下虛空不可思量長明燈功徳亦復如是邁願銘頌之數年間廹賤事未致鄙思一朝忽染目疾瞢瞢然不自審從何得之也會夜夢神人謂邁曰子於長明燈不有負乎邁應聲而寤寤而起起而作頌明日而目愈予謂長明燈以諭佛法卽維摩經中無盡燈是也無盡燈以法諭燈長明燈以燈諭法予奇其說以邁踐言補過之速有如此者靈應疾愈之速又有如此者可以警勸信士存至誠結勝緣耳因而采述入於法錄

事以理遣明而深可以爲慧用心以道寧純而固可以爲定力久於相濟何有不臧

予已自定純修之法錄之於前自爲無住法門今又見寶積經中所說菩薩安住無所住之念非憶非忘所安住念卽名法界予詳之冥契前法重增忻慰而思策勵也

予得理性之髓而形於言曰破幻妄而見精眞習虛靜而成寂照從簡盡妙立法存誠

冥心靜慮之學深逆計追思之念息二者不失何勝如之我願書紳常爲巳法

大般若經第三百八十四內有語云名是分別妄想所起亦是眾緣和合假立予因此語究觀人世之事灼然如此彌重教法精深茍能知之而大決了何有休戚之心乎

予今知足寡欲旣合人天之業觀書弄翰又得經論之智私喜緣熟固非自矜

究彼前聞勇於獨斷身非已有是天地之委形性命非已有是天地之委順姑務乎心靈靈而不昩息綿綿而若存何必尋師然後爲學

眞歸伏處竊仰天人師學而知之粗得經論智油然法喜與日增新

予知法要不離定慧定可定非常定是對境不動之定非用力制之之定慧可慧非常慧是見性不迷之慧非役心求之之慧學定慧者當如是解

景徳傳燈錄第二十六內說杭州報恩光教寺通辧明達禪師紹安上堂有語曰一句染神萬刼不朽予愛其法語因自推而演之云夫眞學之流得第一義諦燻修浸漬貫心達性是人不可惑之智至信至悟不可奪之志至堅至固自然生生世世無復忘失矣予先宻訪契勘屢同亦旣融怡彌資策勵

直上一路絕妙一句罕有知者茍有知者若能禦三淸淨輪入三解脫門此勝因緣不是小事

華嚴法界其用也神妙無窮圓覺道場其體也凝虛不動言意及此誰與我同

南史何點字子晳性隱退而名重當時齊豫章王曽命駕造焉點從後門遁去竟陵王子良聞之曰豫章王尙望塵不及吾當希岫息心也後於法輪寺遇之子良忻說不已予美其事因成文句云望風懷想𨿽仰於淸塵希岫息心慮煩於髙徳

事君有二心不可爲忠臣事佛有二心不可爲法器惟當一心於忠一心於法是也

吾今退居養老隨分充足寛牀穏枕以便支體淸心靜慮以養神气如斯可矣誰能委細分別禪機道法以自煩乎

佛書法華經說安樂之行道書荘子有恬愉之言其理同出而異名本乎心者也然而不住於相方爲盡妙非止此法他皆仿此

世間法禍機忽發之甚者聞有甘露事出世間法妙蘊難窺之深者聞有甘露門可畏可愛無大於此上智之人洞然明了

正其定心北辰之不動均其慧照南日之方中妙覺之尊體用如是

宋宗炳字少文常遊名山老疾還江陵嘆曰老疾俱至名山恐難徧覩惟澄懷觀道臥以遊之凡所遊履皆圖之於室予覽之愛見雅趣自謂登山臨水固不能然澄懷觀道庶乎可及

晝觀良書采微妙之言而窮理盡性夜習宴坐入凝寂之道而澄神定靈伊予晚節未爲虛過

晉隗照善於易臨終書版授其妻曰吾忘後當大荒窮𨿽然愼勿賣宅卻後五年春當有詔使姓龔來頓此亭此人負吾金以此版往責之照亡後其家大困乏欲賣宅憶夫言輙止至期果有龔使者止亭中妻遂賫版往責之使者初惘然不知所以沈吟良久而悟謂曰賢夫何善妻曰善於易而未曽爲人卜也使者曰噫可知矣乃命取蓍筮之卦成撫掌而嘆曰妙哉隗生含明隱迹可謂鏡窮達而洞吉凶者也吾不負金賢夫自有金耳知亡後當窮困故藏金以待太平所以不告兒婦者恐金盡而困無巳也知吾善易故書版以寄意金有五百斤盛以靑甕覆以銅柈埋在堂屋東頭去壁一丈入地九尺妻還掘之皆如卜焉予覽此而嘆隗龔易卜精至有如此者而隗生未嘗爲人卜因思此藝若中人以上學之則入正眞彼妙道可致中人以下學之則入邪僞惟姦利是取夫卜筮之流如隗照龔使者及嚴君平者幾何人哉而又知事有前定之理人有預知之理此乃數術有爲之法學之精深猶能神異而況禪觀無爲之法茍能盡妙何以比方乎

忘情之心不住於相如湯消冰冰湯俱盡無可分別觸境之心未能不動如響應聲卽應卽止無復有餘二法詳熟妙用足矣

白樂天詩云昨日制書臨郡縣不該愚谷醉鄕人予謂此語自述其情而於愚谷醉鄕理有未盡因而別作二十字推演其意云貌愚愚谷邃道醉醉鄕春愚醉無迷謬伊予意又新

前賢有以樽長空飯不足形於詠嘆者予則不然但醉道飽徳亦自充足此則味外之味也

每覽前輩詞章予心愜當者必采而書之有句云凝神入混沌予以爲學道之初從宴息也又有句云融神出空寂予以爲學道之成得自在也枚卜同人未遇知者

布武輕安反聞淸警益新經論之智宻奉天人之師絕其交遊老於禪觀怡然自得夫復何言

一簞一瓢顏子不攺其樂一丘一壑荘子不易其樂去五鼎而食丰屋而居果得勝玆樂乎

李華作荊州南泉故蘭若和尙慧眞塔碑文中語云有問師修行功徳逺近答曰滴水下巖則知朝海予因而自悟但能剎那際冥心半銖亦是古先生善入無爲之法隱君子歸根復命之道積習經久不止不退自然有臻極之理

予以開悟於法觸如灌頂沃心佩服其妙言若銘肌鏤骨諦思所習寧無自慶

見外境而迷者繼踵競進居怨府蹈畏途觸禍機懵然不知見內境而悟者拂衣獨往躋壽域棲天眞養太和翛然自得髙卑夐絕何啻霄壤

義學禪學理須兼備非義學何以開其智非禪學何以成其行予之趣向立志如此

史記孔子謂老子其猶龍耶寶積經謂佛爲龍中之太龍予思聖功神化有以見其彌髙矣

唐李華作故中嶽禪師常越塔記首句云智之深者反照人之大者無思予愛重其語深入法門欲援證據觸類滋廣今聊舉一端而已前言有云阿難多聞總持積歲不登聖果息緣反照暫時卽證無生予謂止引此一事明之足矣然而不離止觀二法息緣卽止也反照卽觀也凡夫之心終日趣外逾逺逾背惟反照者向眞合覺至簡至速者也所云無思卽無生也前言又有云若能忍者卽名爲有力大人予謂反照無思者亦可名爲深智大人矣

凡一百三十八章

法藏碎金錄卷六

●欽定四庫全書

法藏碎金錄卷七

﹝宋﹞晁迥撰

禪源都序上卷有語云性如虛空不增不減何假添補但隨時隨處息業養神聖胎增長顯發自然神妙此卽是爲眞悟眞修眞證也予愛此語簡要純偹追思巳所立言多合此意

予自耆而耋習靜不已或於夜坐剎那見光及聞靈響愈覺淸徹後看維摩經云有以菩提樹而作佛事僧肇注云佛於下成道樹名菩提此樹光無不照香無不薫形色微妙隨所好而見樹出法音隨所好而聞此如來報應樹也眾生過者自然悟道又看楞嚴經說二禪界分有光音天因思二經所陳菩提樹光音天於我猶爲外境而況己所見聞以作佛事法喜殊勝亦可知矣乃述五言六句偈以自贊嘆云身是菩提樹名合光音天如斯妙吉祥信爲希有事我無取相心豈非善境界

李白廬山東林寺夜懷詩有句云宴坐寂不動大千入毫髮潘佑獨坐詩有句云凝神入混沌萬法成虛空予愛二才子吐辭精敏之力等入道深宻之狀同合而書之聊資已用

有客謂予曰先生塊居一畝之宮不延三徑之客何以銷日何以資道予對曰非不欲師友名徳而異趣寡合不逢投分者耳況乎出世之法人罕樂欲獨覺孤進古今常然譬如大鵬怒飛寕求於接翼獨象無侶豈惜於離羣哉客笑而無答須臾吿退

佛書云一切分別無非障礙予因續爲二句以廣其意云一切尋思亦復如是

我思心要但於四威儀中一剎那際常令自心正而一安而虛靜而明亦足爲法利而況久習理可知矣

予讀列子之書見兩科之說其一云齊人有淸旦入市見所鬻之金攫之而去者志在取金不見人也又其一云愚公欲平所居之山約以子孫相承平而後已心之至也感神動天天帝率神力以移之予詳所說𨿽知寓言而皆以立意爲本可資入道之法據世間之理則金不可取山不可平因而別得出世新意若以此取金之果決不見眾人之所非以此平山之志願不見眾人之所艱求無上道世世不退豈有不成者乎

識心逹本貫微妙以精深息業飬神守靜安而堅固但無違失勿用希求

晉書陸機陸云傳後詞其略有云衒美非所罕有常安韜奇擇居故能全性觀機云之行已也智不逮言自以智足安時才堪佐命不知運鍾方否而奮力危邦生在已而難長死因人而易促覆宗絕祀良可悲夫予覽諸書再見垂爲規戒者未嘗不濟之以言噫老子云名與身孰親茍有務貪虛名而害身及族者吾弗與也

究觀法門中道不可落於二邊偏宗於頓則有鹵莽滅裂失勝進之方便也偏宗於漸則有繁瑣滯固失直造之頴利也惟上根圓智之士自能和會法擇而用之耳定

慧之理吾今直言譬如明珠在盤盤不動而珠光圓照滿月臨沼沼旣澄而月影洞分體此存心何勞問法

髙測韻對第一內有云晉張澄將葬其父郭璞爲占墓地曰葬某處年過百歲位至三司而子孫不蕃於某處年減半位才卿校而累代貴盛澄乃葬其年減處後位至光祿勲年六十四而子孫果昌焉予素不好雜學偶看此說乃知葬師學世間之法精妙者猶能如此若有禪師學出世之法能精妙者殊勝可知矣又見古人之意有以子孫蕃昌最爲盛事而且不獨擅其福應務在慶流後嗣仁徳之至者也予因自思見爲太子少保致仕今歲七十有九自覺康寕而資用粗充卽今子孫十七人咸有肯堂之材子四人並升朝列諸孫十三人十人已爲京官延蔭及弟侄侄孫不遑具載超於晉張澄遠矣於今之世亦無有其比者自身及族各奉名教而積善之報未易可量其天幸也如此云何不樂

余深知法要合空假二觀爲中道觀起動靜二相爲大寂相予能言之而未能至

予好道之心老而彌壯觀練深熟決定有理觀之深則出世法洞見源底練之熟則世間法無所障礙言不可及惟自了知

予之退居飬老務在安其身遂其性成其進道之志此外悠悠不復分別也

會佛法者當存眞體用如待眞花結眞果若立妄能所如欲假花結眞果其理如此

吾所了知者無爲之事無生之法無住之相不測之神不空之眞不動之尊若是而已

西漢丞相王嘉屢上封事於哀帝有斥言嬖幸之事切直忤旨終致召詣詔獄相府掾史涕泣共和藥進嘉主簿曰將相不對理陳寃相踵以爲故事君侯宜引決嘉不從而系獄二十餘日不食歐血而死噫由是言之則知士有髙蹈物表不攖世网者安可不以爲貴乎

揚子法言有問神篇云或問神答曰潛天而天潛地而地天地神明而不測者也心之潛也猶將測之況於人乎況於事倫乎有注云測於天地之情者潛之乎心也心測乎天地之情則入乎神矣予今覽之而自得法意因思潛者謂心遊其間也予早年潛心於物情見其理已多矣晚歲潛心於道奧惟精惟一期有所至必不枉其存誠也

外順虛緣俾無結閡內觀實相期於混冥有洞曉於斯言可精修於妙道

晉張翰任心自適或謂之曰卿縱適一時獨不爲身後名耶答曰使我有身後名不如實時一杯酒又梁吳規頗有才學邵陵王綸引爲賓客深相禮遇時張纉出鎭湘州王餞之於南浦見規在坐意甚不平忽舉杯曰吳規此酒慶汝得陪今宴規尋起還其子翁孺見父不恱气結而卒規恨纘慟男俄而致死規妻慟夫及子翌日又亡時人謂張纉一杯酒殺吳氏三人予詳覽二張事迹皆因出意杯酒間翰之曠逹自遂其性也如此纘之輕傲致害於人也如此吳規之器小哉可哀可咍儒書云不見是而無悶佛書云毀譽不動如須彌規於此理大遠矣其妻子情苦會集又如此不知宿因何故也因爲六句語吿諸大逹之士云我許張翰一杯酒不求千載空垂名不許張纉一杯酒害及三人俱喪生如何合得酒中趣洪量深深上智明

八元三傑著名迹以無窮四皓七賢逸身心而自得同歸不了知者難言

悟精眞之本一入理彌深見幻化之皆空觸境無礙作是觀者謂之聖人

無戀亦無厭始是逍遙人此道書中意行之稍易無怨亦無親始是平等法此佛書意行之甚難

道家者流姑務長生久視夫處世之長生不及出世之無生久視於外以勞幻身不如反視於內以證法身此𨿽迦談而有眞理

道家者流所著方書多以气之作用爲事業條陳淘煉閉咽之法煩於鼓動頗渉有爲內有一法名曰委气蓋取委順之意有說云體和心平神气調暢或委身於牀或兀然而坐神識沈寂心同大空又有歌訣云欲知委气妙寂湛自無思手足縱如醉心神兀似癡予詳此說最近無爲之理因而類舉自立三委三然之法一曰委气浩然二曰委心恬然三曰委命自然恊用爲常其妙備矣智者可曉不能剖精析微也

老子曰不可得而親不可得而疏其注云元同無私故不可得而親泛然和眾故不可得而疏予詳大意此謂體道之人其徳如此又別書中有說至徳之人亦有云不可得而親不可得而疏予以爲假此二句而其理小異不可得而親謂其絕迹而髙邈也不可得而疏謂人景仰而歸之也

華嚴奧旨有語云大止妙觀摩訶止觀論有語云觀練燻修予愛觀練二字今取而增之自立一名名曰明觀精練法門觀謂觀照也練謂練習也觀照令其至明練習令其至精此法最爲簡妙何謂也夫佛書所說入道要切之理小異大同固難具引予今和會宗旨且約自心現量徑直言之當先觀照一切因緣所起之情念念相續了知生滅終空然而未能觸境不動次湏用練習繼之但以智斷此皆是魔是賊如夢如幻視其過去便休勿復追思是也至於大運之事不必虛憂惟存根本寂靜微妙之體性如是觀練久於正定其道成矣在已分中此乃以一禦多是爲百法之王也

唐賢筆語有作名僧之碑其首句云百億三昩無非度門於覺照中而得自在予因此語而乃簡徑獨斷令人易曉大凡種種方便之說可爲入道法門而成正定者皆曰三昩是也

揚子法言有先知篇其篇目之下注云圖難於易求大於細爲之乎其未有治之乎其未亂如斯而已其文曰先知其幾於神乎其注云幾近也神以知來探未兆也逆識先知追於神也文又曰敢問先知曰不知其注云答以不知者神悟則先知非問之所及文又曰知其道者其如視又其注云舉目便見予詳其說此謂智斷而得之者有如善射注物十中八九若以神徹而見之者有如明鑑對物無不洞分

揚子法言十三篇以學行篇爲始孝至篇爲終學行篇首句云學行之上也言之次也孝至萹首句云孝至矣乎一言而該聖人不加焉李軌栁宗元注云夫學者所以行其性命之本本立而道生是故冠乎眾篇之首始於學行而終於孝至始終之義人倫之事畢矣一言而孝兼該百行聖人無以加之是至徳也予覽此書因知昔賢著述蔚有深旨蓋明士之所學以能行爲上也人之立徳以率孝居先也予於觀書非止務乎屬辭而切貴乎求理矣

予老矣約巳居常性習自立一法名曰交修動靜無遺時法決定揔持何謂也動則觀書求入道之智靜則冥心成息念之功不拘晝夜處所無復廢時是也其餘一切事之違順身之苦樂推爲大常之理不以爲礙爾

吾有三大法一曰圓明觀智之大者也二曰堅剛斷力之大者也三曰馴柔幹志之大者也三大相承歸無上道何有不至者乎

陳虞寄字次安少篤行造次必於仁厚前後所居官未曾至秩滿便求解退曰知足不辱予重古人有如此者故采而書之以其深知道家所忌老子曰知足不辱又曰禍莫大於不知足是知過貪而不知足者有辱有禍自然之理聖人之言不虛也

維摩經云毘耶離大城中有長者名維摩詰𨿽爲白衣奉持沙門淸淨律行𨿽處居家不著三界亦有妻子常修梵行現有眷屬常樂遠離圓覺道場修證儀第十六云一切眾生爲此無明起諸愛結役使驅馳身心破裂無明若滅三界都盡以是因緣名出世人予因覽此而和會獨斷之云若有淸信省事之人明了家緣之系縛而誓願觧釋不必落髭髮被儀制已是在家出家者也頓悟世情之迷執而志趣超絕不必具相好現神異已是在世出世者也但其事有始終理有淺深不同耳

唐圭峯宻公有言云外事內身了不相闗予又覺气質心識亦不相闗自覺气質年年減心識年年增何謂也气質屬外非由巳善能保守心識屬內則由巳善能觀煉此必終之理也

若得無戀無厭之道逍遙以平其情又得不生不滅之法寂定以正其性均濟純熟何樂如之

佛書中有語云寂湛生光道家流語有云虛明含元吾皆愛之斯樂欲之所至也

我愛學蒙莊髙情師友造化竺幹妙旨澡練神明𨿽未見功必不成過行有餘力雍容藝文

前言有云習禮之家名爲聚訟予謂說禪之家名爲起諍夫禪觀之理無言而自識者上也無心而自得者上之又上也

逹凝明而是體均觀練以爲功勿取相而有求當不期而自至厥理如是伊予了知

吾老矣自爲入道精深之法二而決定率從之其一曰大明之智識其二曰彌堅之志力何謂也大明之智識者取權公之語云一气暫聚白公之語云萬緣皆空用此破相而不昩彌堅之志力者取什公之語云深入實相宻公之語云安住妙境用此復性而不退二法均濟殊勝第一吾自知之而日用焉未能爲人演說也因復集書其句云一气暫聚萬緣皆空深入實相安住妙境上二句了逹而無礙也下二句修詣而無違也

趣虛名之髙者萬萬皆然入實相之深者萬萬無一知而言及復何人哉

前科所集古徳四句語以爲上二句大明之智識下二句彌堅之志力予思余說未盡今復追書補之一气暫聚人空也萬緣皆空事空也用此觀照焉深入實相勝進也安住妙境勝定也用此揔持焉此一法簡妙備盡無有出其閫域者予當奉行

外見一切有而能空其有內見一切法而不有其法內外不住相根力日深固虛融成寂照理盡禪宗妙【立名曰禪門簡要圓成偈】

莊子有說假修混沌金剛經有說眞是菩薩予謂去假就眞是爲要妙

東晉庾闡嘗爲零陵太守有逰衡山詩云北眺衡山道南瞻五嶺末寂坐抱虛恬運目情四豁翔虯淩九霄陸鱗困濡沬末體江湖逰安識南溟闊予覽此詩因見古人之意懷虛靜之趣以樂其內賞淸曠之境以奬其外予愛而書之抑亦自得

吾嘗諦觀大雅明哲之士千百中無一二大覺了達之士億萬中無一二或有一二然猶得天機而渉淺入聖域而未優自視視他喜與悲等

予常愛唐賢白樂天有詩句云未得無生心白頭亦爲天及看韻對第四有說宋蕭惠開嘗爲益州刺史有所取求而不得遂誣告其人訕毀朝政先戮而後奏孝武稱快及明帝卽位惠開同四方反叛後𨿽歸順負舋不得志每謂人曰人生不得行胸臆𨿽百歲猶爲夭未幾發病歐血吐物如胏肝而死因詳白蕭二人之言各嘆人生心無所得𨿽壽亦爲夭而善惡智愚相背絕逺何啻霄壤之殊也

夫物我皆如不見身相空有兼遣不染法塵眞學能然方爲脫灑

天機之淺者以富貴功名爲第一天機之深者以志行理性爲第一各從其好兩不相妨

予以深心樂欲晚節彌堅惜分寸光陰常逰法苑著百千章句皆爲度門此表存誠固非伐徳

唐白樂天詩云自學坐禪休服藥從他時復病沈沈我身不欲全彊健彊健多生人我心予嘗擬之別作詩云自學養恬休用智從他名迹日衰微我身不欲全髙貴髙貴多乘禍敗機

予塊處獨覺因經論智得無所得法住無所住心不可思不可說其理如此何必羣居然後爲學

予看佛經有說淨名居士深逹實相而又素聞竺幹先生善入無爲予愛之重之而願宻盡至誠而奉之從心法之要也

智明無不周處世之聖人也神徹無不周出世之聖人也次聖有等賢人也背賢所趣愚人也

入道之法隨用有說因理著名予究其極皆須不取相不畱迹方臻妙處

吾讀易愛鉤深致遠凡四字而能適變爲用吾當如無師智鉤深以求法又當馭不退輪致遠以進道有如此者不亦樂乎

予詳經論大意若有云我是凡夫佛是聖人豈可以凡夫之心學聖人之事此名斷滅見又有云我心卽佛本無有異何用更求佛果此名增上慢惟有上智宏逹之人無此二邊障礙

人能善避大權利如避网羅檻穽而行坦夷道路者此名初修安樂行也人能善避大嗜欲如避圊圂湯火而逰淸涼園沼者此名初入禪定門也了逹之士必信必果

以智慧眼見五蘊皆空此名菩提以方便力解六結盡散此名觧脫旣了然而知永不迷也卽安然而住永不動也此名湼盤其諸辯才苦行不能到此圓頓法門

夫人質性挺特建拔俗之標誌力堅深有濟勝之具可期出世不當自輕

無相之相實相也我思深入而但未至無聲之聲希聲也我喜獨聞而將大和世智不知妙徳自得

酉陽雜俎云許州有一老僧自四十夏以後每寐熟卽喉聲如鼓簧若成均節許州伶人伺其寢卽譜其聲按之絲竹皆合古奏僧覺亦不自知已二十餘年如此予因自思所聞靈響淸徹殊勝因目之曰天簧似合此理聞之者𨿽各別言之則皆甚奇亦可謂妙而不測者也

吾自得三常法立爲入道三門期年觀練純深而已渉一切之境常如不礙已者境常空捍一切之魔常爲不勝已者魔常退平一切之事常比不及已者事常樂因而嘆曰妙哉三常云胡弗臧卓立冠絕爲三昧

王常平等心如地廣大妙觀察智如日光明體用及此是佛境界

金剛三昧經中說無生禪予愛之重之因而演述夫攝動之禪是已動之心制之於末也無生之禪是未動之心鎭之於本也若且以麤法比之則燋頭爛額之勞豈勝曲突徙薪之智耶

至論以身爲外物者非輕其身也但要知身從幻化而生當知有還源之道不可執妄以累眞也以世間法爲外道者非薄其世間法也但要知外事以治世則非出世之法也不可以不了義爲究竟法上智之士必無致詰

白樂天有詩句云恬然不動處虛白在胸中予因擬之別作二句云昭然不昧處靈照在胸中白公之詩言定也予之詩言慧也

孔子所舉一言曰思無邪孟子自謂四十而心不動予謂思無邪者正也心不動者定也若能以至正成至定以此爲入道法門何以加焉至如佛書所說不許羣邪干善境界不許八風動妙髙山其意大同允爲深切而曲士以迦談障隔如何和會而了逹哉

予所居京師道院中有僮豎閒植艸花叢生滋多葉似竹葉花小而碧其蕋黃稍類飛虫之狀俗謂之碧胡蝶花予觀其花至晚而斂縮將及夜而盡結視之不見曁乎晨朝則其花漸出日升彌髙而花復盛開因知物理陰慘陽舒自然有盛衰予以其隨昏明而捲舒近乎智而彊名之曰近智花

士之有智不可無學夫佛書所云無學者其理無別若誤會此器因循自棄尢可惜也予觀三教之書粗見必學之意儒教之書周易云君子進徳修業欲及時也道教之書老子云上士聞道勤而行之釋教之書寶積經有敍大士成功之語云猶如大龍所作已辦捨於重擔逮得已利予因會同參究𨿽知其文句不類而必從於學斷可知矣加以老年之志深信於最後一說不復疑也

天者自然之義也佛者覺義也自然無蔽塞可曰天聰明豁然大覺悟可曰佛知見人能啟天聰明入佛知見此爲上智安可輕議予之獨斷如此覽之者以爲何如哉

有能觀空見性悟妄識眞眞心入理決志成道此何人哉此何人哉吾不可得逢之而交談也

善惡事都莫思量是非言都莫分別亦是資修之一法然而易知而難行者也

白樂天有詩云已共身心要約定窮通生死不驚忙予因擬之別爲二句曰已共身心要約定險艱情僞不傷嗟白公所云知天均不定之大常也予之所云知世緣本妄之大常也

予今省已晚節勤道夫名宦之网障於外能自決開而恩愛之魔纒於內未善釋縛比其懵學亦旣知方自謂智𨿽明而力未勝也

予讀道家之書得大逹觀已了知情境幻妄不復瑣細分別讀釋氏之書得最上乘又了知理性淵妙當思精微悟入惟此法門自能曉會

予好讀內典非以課誦爲功必也詳求入道之要讀圓覺經得禪那數息之門讀楞嚴經得觀音入流之法隨時而用亦不甚精至𨿽未到自覺之境而獨聞無聲之和積歳彌加淸勝不知所以然而然也

或問予曰先生於內典之中盛稱楞嚴圓覺何謂也予對曰廣分性相之差別布在楞嚴專明體用之精眞歸乎圓覺

百骸之動動而去病道家之法用資保命期於康勝百慮之靜靜而見性禪家之法用資趣定期於妙應伊此二法吾日用之而人不知也

予以所聞靈響目曰天簧而凝聴逾新終不知其所以久於詳究似有所得得非積習歸根之靜靜旣由中獨聞無聲之和和非發外理近於此書以明之

列子之書云欲辧夢覺惟黃帝孔丘竊詳二者聖人淳質之時也而莊子之書云廣成子謂黃帝曰自汝治天下云不待族而雨艸木不待黃而落【言澤少殺气多】日月之光益以荒矣佞人之心翦翦者【淺短狹小之貌】又奚足以語至道論語云孔子曰聖人吾不得而見之矣得見君子者斯可矣善人吾不得而見之矣得見有常者斯可矣噫世質民淳之日猶有此說則知情僞之態百端浸以久矣理亦是常不必驚嗟可也

魔境佛境不離於心心之所迷者爲魔境心之所覺者爲佛境當知魔境如夢從妄想生魔境如幻從邪法成佛境如大空如晝日淸曠明白不可蔽虧學人體此爲定法而觀練之令符契純熟何必多聞博覽然後爲學

元聖蘧廬不動章云童稚觀百戲有舞破陣攻戎城貙摶牛鯨吞舟皆以爲眞初則甚懼見之熟則無畏況乎成人之心知見又熟安有動之哉予詳之頗得其理乃知不動之心可以習成也

漢祖威加四海武不殺也蕭相功居三傑文無害也所以創業垂統君臣相得而然也

孔子以不義富貴視如浮雲莊子謂眞性之外皆爲塵垢夫如是則悠悠之事何足介意

孔仲尼魯之聖人也五十而讀知命之書蘧伯玉衛之君子也五十而有知非之言予自謂心師古聖人古君子久矣而年將八十若不勇猛精進重增觀練知命知非學道學法更俟何時哉

予素景重子罕不貪之寶並逹摩無所求行昔壯歳不甚貪求而老年自戒彌篤內省於此法門似得百分之一二今試言之自思於已有八不求不求功名不求貨利不求富貴不求神仙不求黃白之術不求巫覡之禱不求卜命之者不求據要之人此語由衷非爲伐徳

種種著於有起諸妄想者此名顚倒之見種種落於空都無所悟者此名斷滅之見無此二病而能洞曉空趣者此名正眞之見

吾以文章爲佛事得自然智以音聲爲佛事得自然聞非敢超於天人幾乎逮得己利

吾老矣不能參禪問道但依歸根之靜知常之明湛兮似或存無必取於相確乎不可拔無輙易其志日復一日如斯而已矣

照五蘊皆空眞見也得一念相應妙慧也眞見妙慧久而相資何必多談橫分名相

內典中有偈云淨極光通逹寂照含虛空卻來觀世間猶如夢中事此是菩提之名理菩提之體用菩提者覺照之義也又有偈云諸行無常是生滅法生滅滅已寂滅爲樂此是湼盤之名理湼盤之體用湼盤者安樂之義也釋氏經論眞乘宗旨𨿽千章萬句廣大微妙原其臻極之意不離明此二法今予直指盡矣此外分彼我之品類成私而心乖平等言華竺之敎相不同而力爭勝負者自是世間物情於虛妄中彊生分別惟上根圓智能了知而和會也

杜荀鶴春感詩云浮生七十今三十已是人間半世人予因擬之而作賦云浮生七十今踰九已是超羣越世人

處世之法三綱五常大端也出世之法四諦六度大端也並用交濟其道備矣

予性本愚直今則太老綿歷浸多洞見時情物態求與己意合者款宻交談不可得也愈增嘆息不樂者久之不平之事不願聞知而不可避一旦忽爾自悟而開懷焉譬如行多露之徑者孰不沾衣入鮑魚之肆者豈免聞臭事之常者復何怪哉

人之所切名與利予之所切道與義予不戰而成功自以道義之志勝而爲肥也

善入無爲西域先生之妙道也能體純素南華眞人之格言也予愛之重之混而爲一潛資日用於何弗臧

予謂故交曰名位愈髙祿利愈厚我不如君觀練日深根性日熟君不如我出處進退各從其宜

予有語曰自見眞理此爲佛眼自■﹝契﹐廾代大﹞眞行此爲佛心心眼同符更求何法

莊子至樂篇說富貴壽者以其不知道而身各有苦其致三失之名謂外疏遠也予因推演而言之曰富者之失其蔽也吝妄保餘財而不得成周急之仁貴者之失其蔽也貪妄認虛名而不得遂無虞之安壽者之失其蔽也愚妄歷多憂而不得享永年之樂能反是者幾何人哉

國語云髙位疾顚厚味臘毒杜牧和州絕句詩云歷陽前事知虛實髙位紛紛見陷人噫予今聊舉其一蘇秦位髙金多如何如何

詩云不忮不求易云無咎無譽是吾心也

崇髙富貴居權要但可旁觀逍遙遊燕樂淸閒玆惟自得言之無妄久而當知

聞是非之交攻聰不如聾見傾奪之相圖知不如愚吾之趣向大率如此

易卦出師之初必先以律是知學道之初必先用戒故予年及大耋而加之焚誦以自撿攝亦非志樂小法安敢自謂大逹而不拘小莭乎

詣道之樞味道之腴觀練薫修潛資日用恬愉羙妙益茂禪支有此勝緣豈非宿習

予自深思獨斷身當處世湏避不測之禍機心期出世須學無生之法要此外世態率皆悠悠故我端居塊然寡偶

老子云名與身孰親予嘗推而演之云身與心孰親心與性孰親故予窮理盡於性而後已

如何得一大士適變如大龍克荷如大象法門之利知無不爲內習之力所作已辦吾將師之

老子云杳兮冥其中有精予素聞靈應漻兮淸其中有聲予覺歳久益多殊勝因而自謂不著外聲塵而反聞聞妙音其心凝然助定力可目爲不動尊此卽普賢之一行也而又不著外名相而反思思妙事其心油然生慧用可目爲無盡意此卽文殊之一智也

儒家之言云寂然不動道家之言雲歸根曰靜禪家之言云息緣反照人能洞曉三家之言同歸一眞之理吾當目之爲會三歸一之智

莊子云富者多積財而不得盡用其爲形也亦外矣予因內省自以爲學者多立言而不得盡行其爲心也抑亦如是自今以此爲戒且務溫故不必知新今微細揣摩動心不如息心之利也

孔子家語云楚昭王出遊亡烏號之弓左右請求之王曰楚人亡弓楚得之又何求焉孔子聞之曰惜乎其志不大也不曰人亡之人得之何必楚也予因思之凡計我我所之人有積財至多而無毛銖之利以濟困窮者彼何人哉

予今采集諸經敷演大意別立一說以爲消除煩惱之法不避重復有渉舊述者也有經云諸魔平等煩惱爲先又云現住煩惱魔煩惱無所有又云智者於苦樂不動如虛空善觀察煩惱我我所俱離又云無障大悲觀諸眾生所有煩惱皆從虛假妄想而生知諸煩惱體性自離何以故是諸煩惱等趣了義無少煩惱可積可集如是隨覺卽是菩提煩惱之性卽菩提性又曰煩惱性是佛境界觀煩惱性空是正修行又有經云欲除煩惱當行正念其所觧云煩惱出私情耳便應觀察法理以遣之又有經云有一法門名無量義應普觀察一切諸法性相空寂而諸眾生虛妄橫計是此是彼是得是失輪回六趣備是苦毒無量億刧不能自出復次諦觀一切法諸念念不住新新生滅無量義者從一法生其一法者卽無相也如是無相名爲實相如有通逹義已𨿽有煩惱如無煩惱出生入死無怖畏想又僧肇五論中有言經云不離煩惱得湼盤注云悟煩惱性空卽爲湼盤予今參究經旨因而直說大約謂煩惱性空勿爲窒礙觀如夢幻不用介懷設使觸境情動如響應聲旣應卽止是也且夫愚癡之人被諸煩惱之事有熈熈然者此非悟道其實如木偶而已若或中根之事而以煩惱爲苦是則智慧不如愚癡也不亦謬乎固當勿存於心茍不能然學道何用於已有何所利須令智慧力勝可矣故又有經云以智慧劍破煩惱賊以智慧力裂煩惱网以智慧火燒煩惱薪以智慧斧伐煩惱樹故予曾爲究觀直說遣情詞云身同夢幻非眞有事比風雲不久畱古往今來盡如此此中堅執大悠悠旣能洞逹湏剛斷煩惱魔空過便休予今單用此法

凡夫貪著世間榮利之樂無止足者勞苦或禍敗此致不復論至如大士學出世之法若耽禪恱此亦爲味病未能盡善脫灑夫知之者幾何人哉欲其決定回向不亦難乎

上古聖人有觀察一切音聲前賢爲文遂云以音聲爲佛事予自思素聞靈響亦所謂以音聲爲佛事而尢知殊勝夫外音聲而或慆心堙耳致蕩然之動予所聞內音聲而乃淸心驚耳致凝然之靜又前賢作名僧碑文云師以儒墨者般若之笙簧詞賦者伽陀之鼓吹故博通外學時復著文在我法中無非佛事予亦如之晚年著述好爲禪家偈頌又與隨順世間文章不同以此比方沛然多得

大心眾生遊如來大寂滅海入如來大光明藏予知此言孰以爲然聞之而大笑者多矣

予於三家之書各得一法儒家之法用明智以保慶仙家之法用靜安以永命禪家之法用淸微以正性三者並用卓然殊勝

荘子南華眞經有說自得之場此世間法也予已得之矣楞伽阿跋多羅寶經有說自覺聖智境界此出世間法也予未覺之爾

采諸經論隨意多少資其智於四威儀隨時多少息其意老當益壯乎志亦不考求功利

予喜旣壽且康應緣具福而獨觀妙音求菩提率以爲常不住於相老而益壯久而彌堅宻印已定愈覺淸勝書而自奨難卜同符之交

不嬰榮利之緣已逃世网慱考身心之法漸見天機𨿽非絕倫粗殊流俗

仁王護國經下卷內說第九善慧地菩薩得無礙觧法義詞辧演說正法無斷無盡予因自思此碎金錄采綴增多皆是勝緣妙事不同無記之性亦足私喜也

予因經論智得反照之慧修轉依之業必信必果老心益壯者惜餘年之迅景也

觀空見性悟妄歸眞常習靜明知魔不動當令旣照而寂寂而復照勿或誤會無修枉入因循之失

樂器中有簧者器動卽有聲而不見其形人所爲也吾所聞靈響耳中有聲亦不見有物之使爾自然而然故予彊名曰天簧其音成文淸妙超勝合奏之樂昔晉魏綘善和獷悍戎情國所賜以國樂今予善和麤動心相天所賜以天簧由此樂欲助發愛性深慶善緣之符會也

入流得觀音之門數息練頭陁之行惟日不足學然後知聞中吉祥助發樂欲時予自覺夫復何言

予覽杜牧詩和州絕句云江湖醉度十年春牛渚山邊六問津歷陽前事知虛實髙位紛紛見陷人予因別作一句偏對末句所得者三其一云妄緣擾擾知縈已又云宴居寂寂堪修道又一云明心了了思超世夫如是則老生之志非昬亂也

生老病死誰逃大播之鈞觀練薫修自有不奪之志我今如此人其謂何

易蠱卦曰上九不事王侯髙尙其事象曰不事王侯志可則也予詳所觧謂最處事上而不累於位志則淸虛髙尙可法則也遁卦曰上九肥遁無不利象曰肥遁無不利無所疑也予詳所觧謂最處外極無應於內超然絕志心無疑顧憂患不能累矰繳不能及荘子第十有注云夫事下然後功髙功髙然後祿重故髙遠恬淡者遺榮也予今歷覽詳求有以見事之爲上者事之爲下者統而論之歸乎獨斷則知顯而居亢者未足矜隱而自得者尢可重也

若坐若臥時行時止未嘗於一剎那頃志不在道吾之晚節如此孰謂今生虛過耶

觀古佛之音超動靜之相其音由寂寞而彰調眞人之息融麤細之住其息自根本而來二法交修一志已定

如何得見一了逹至道之人而能洞曉欲色空三界大虛幻之迹又能克荷開示悟入四字大因緣之事與之交談結爲眞友噫吾今生不得見之矣

黃老淸靜之言竺幹空妙之法非上上智豈能深知茍有深知不當自失

予晚節勤道自謂由至誠感眞應因立天簧天瑞二殊勝之名何謂也素聞靈響浸歷星紀矣老年彌覺淸徹聰警以其耳中自然之音不見有物如樂器中簧故曰天簧日夕常然而於五鼓後夢覺時坐待淸旦聞之尢可愛寂然凝聴而心益專不生緣慮怡然樂欲而神逾爽不入昏住以其自然符信妙契心法故曰天瑞自喜宿習所致慶幸之多而不可得而言之於人也

予以年臻大耋之期日修無上之道靜中宴坐非怠非速屏气似不息反聞自性和順積而安以樂英華發而聲成文斯可聊以自娛何必鼓缶而歌也

吾所聞靈響隱隠如雷初動浩浩如潮將至或如行軒百子鈴或如風蟬曵緒聲隨時有變新新不停其聰警淸徹聴外聲彌審終莫知所以然

凡一百三十九章

法藏碎金錄卷七

●欽定四庫全書

法藏碎金錄卷八

﹝宋﹞晁迥撰

圓覺經中所說禪觀法門粲然該備吾今約已隨宜決擇其一以爲入道之權輿威徳章中說三種觀門今取其三觀之初者經云以淨覺心取靜爲行由澄諸念覺識煩動靜慧發生身心客塵從此永滅便能內發寂靜輕安由寂靜故十方世界諸如來心於中顯現如鏡中像此方便者名奢摩他其次辧音章中說二十五種淸淨定輪今亦取其二十五輪之初者經云惟取極靜由靜力故永斷煩惱究竟成就不起於坐便入湼盤此名單修奢摩他予詳二說其理一也予愛所言不起於坐便入湼盤可以且從此去禪源都序有云隨時隨處息業養神正是此矣

恊用恬愉養天和以適性宻扣眞寂乘佛理以禦心殊勝法門吾從此入

身居一室安之則具足逍遙身也心住一境安之則具足禪定心也身心俱安動靜相養宴息法空之坐優遊自得之場今我能然云何不樂

智曉了性眞純學澄凝成證應自立此意如貫四珠委細名理分配收攝用爲法要復何以加

儒家之言率性道家之言養神禪家之言修心其理一也何煩諍論

昔魏太祖曹操嘗謂蜀先主劉備曰天下英雄惟使君與操耳予以爲此乃世間之事也固不足云若有言天下大逹惟君與我此乃出世之事也何以超此未知有人言之乎

眞學之士若能順天和以調息乘佛理以禦心亦可目之曰調禦丈夫矣大雄氏則調禦法中大調禦可尊之曰大調禦丈夫矣

夫能堅固金石之志詳求寶玉之書窮盡天人之理有此三善可無愧於心矣【有以佛書爲寶書道書爲玉書】

予今於圓覺經普賢章辧音章共采四句凡十六字合爲一法約已足用文簡理備可實時而行自以意求無煩筆解其語云知幻卽離不作方便不起於坐便入湼盤

羣誙誙而趣死獨熈熈而養生智識之殊天壤斯絕不可說莫能知莊生至樂之言信乎自得而已

情因事觸未能不動當使情之所動動如電光光實時滅動之所應應如谷響響實時絕動情應觸如斯而已如斯之善己爲難得若能如蘓迷盧山八風不動此則卓爾絕倫矣

心歸妙理學西域之無生迹避畏途得南華之至樂此二殊勝復何加焉

似動不動眞人深深之息似用不用如來空空之心心息相依息調心淨混融純熟名曰精修

眞隱之深者身心俱身隱之深則人倫不能見其迹心隱之深則鬼神不能察其意陶然得天和■﹝月曶﹞然與道合我願如此孰知之耶

夫逹士者不入智籠異羣愚也獨扣道樞知所歸也窮當益堅勇於拔俗老當益壯勤於行道具四奇節孰能比方我願師之庻幾踵武

禪源所云隨時隨處息業養神者予因解之云不拘晷刻之多少不擇處所之喧靜但能攝念安心皆是禪功分限

雅善之名𨿽有百分之一亦勝於無何謂也夫鄭衛之聲曲將終而奏雅猶勝於終不奏雅姦慝之人命將終而言善猶勝於終不言善

一气散結而爲身一靈分宅而爲神神身合而爲人人所起而爲事事相續而爲世世事無窮紛紜其中種種不可說一一旋成空惟有萬一眞知獨能和而不同

權利是外貪愛若不能鑑戒而知止足則不免事有變衰之祻患恩情是內貪愛若不能覺了而求出離則不免身有生化之輪環迷悟兩端有直有枉迷則天壤悟則反掌

天地中萬物人倫中萬情世界中萬事吾以道眼觀之無不知其大槪種種是常何煩分別

吾自諦思黒業殆盡白業增多惟未到無業有覺之深深處若能到此吾道成矣

予自思卽今常修三無漏學粗得百分之一焉何謂也奉焚課小法又間日食素懲忿窒欲應日損之師以此爲戒學隨時隨處息業養神以此爲定學得經論智因以文章爲佛事命筆立言多明觀照之理以此爲慧學

淸曠域逍遙遊外境殊勝避世髙士知之華嚴法界金剛淨土內境殊勝出世大士知之知之行之而能深入造極者不可及也

諦觀人世身有病健勞逸心有憂喜苦樂事有吉凶成敗相參混然大槪如此若能推理安常亦是逹人之一法耳

夫鯫生不可與議逺圖曲士不可與談大道故予塊然獨處聊以自娛研味典墳師友聖賢而已

經教中說四大之四色爲四虵六根之六入爲六賊身心爲幻垢附離眞性綂名曰我其理如此而於此外悠悠更欲求備如意不亦疏乎不亦過乎

自古聖賢發大菩提心學大調禦法成大湼盤果彼安能說俗安能知嘿然自得而已

經教中所說住心一境名爲具足禪定心予因自言存心眾妙名爲具足智慧心又有所說繋心一緣以習定如發箭也發多則中多久久而箭箭不失予因又言遊心萬法以增慧如分燈也分多則明多久久而燈燈無盡推類適變伊予能然

吾諦觀人心於世間法不及於情者大約言萬數於出世法不及於性者又巨萬數噫吾誰與言

自省吾心而有三寡剛而寡欲不由勢利之徑訥而寡辭不接遊戲之談介而寡合不須友泛之交三者無相妨自便於從道

見在之身慶大耊而康健未來之性願隔生而誠明世智所圖非吾願也

予以罷畱滯於西臺求退居於上國歸乎舊地松菊猶存易以隱裝衣冠甚偉掛車不出讀書自娛絕無榮利之心洞究正眞之道此惟自得何必人知

予有二不求六自覺名不求虛榮利不求太盈修身自覺輕澄心自覺明調气自覺淸爲文自覺精顧行自覺平學道自覺生去彼取此莫之與京

人人各有四因緣蓋起於身心事世者也自止三數由於己最下之一則不然何謂也身可使無侵損心可使無惑亂事可使無繋縛此皆由己者也其惟眾共成世有可安之理則不由己此固無可柰何而三者由己亦罕能自保有之噫人之大迷也如此何必讀書然後乃知而未嘗見人言及於此

予嘗內思自壯及老志辭權利懼貽冰炭之懷欲寡私邪免罹鍼艾之苦率由己見不俟他言

列子第七楊朱篇第四葉有注云夫不謀其前不慮其後無戀當今者徳之至也予愛其語可以銷憂釋結予當奉持又能不失中正者也

三歸五戒初法其師出以律四諦六度終濟於曲盡其妙此從方便門漸進修行路

吾嘗究觀人世大情於其稟賦有限光景之中志在求取無窮愛欲之事者萬萬皆然萬中有一自保天均不致大患者已爲明哲若又能別得悟入之理此則巨萬中或有一人乃希世絕倫者也眾人不可得而知之而此人亦不可得自言之耳

予以觀書得意聊舉三家之所宗孔氏之書云有殺身以成仁無求生以害仁此以名爲宗不顧其身者也老氏之書云名與身孰親此以身爲宗不顧其名者也釋氏之書云妙性圓明離諸名相此以性爲宗不顧其名與身者也源流實繁難以廣記而備言之爾

予自引年退居日用有定酒藥隨宜扶衰養疾身心隨時息緣反照以經論爲智地以文章爲佛事止此四者余無所云

夫學道入理之心有如翔禽度空而不畱迹又如閒雲出岫而不著物經教中所說無住法門無礙法門其自在也如此復何疑乎

處世之道亞聖鄰於至聖出世之道等覺鄰於妙覺惟變所適始可與言道已矣

予退居養老有淸遐髙潔之意恬和適悅之味殊勝超絕之志自知而已

予所見所踐所願不求名譽福報若其理有如影響自應者抑亦非予所貪也

予承多士美談見推淸健自詳內典所說似得輕安只此淸健輕安不羨華腴充盛

自念退身漸老脫俗彌殊無所圖無所拘不好圍碁不好呼盧立法之言信必書服藥之酒斷缾沽日得新新經論智知有孤雄大丈夫

自覺隨宜眞應之兆久聞靈響淸徹透三靜闗未得心華發明照十方剎此善境界鄰妙吉祥

吾志在圓覺經得普眼上根之觀門行在楞嚴經得觀音入流之法要姑務相濟積習勝緣

剛健中正予取韋編之言以爲定觀練薫修予取具典之言以爲慧大槪如此余自詳求之也

眞修法門次第有四智觀道斷志守力行此但開端詳求在己或該己錄意孰增深

淸心釋累予取後漢書息業養神予取禪源序二句足矣用不必多

身心不動坐圓覺道場權實會歸入法華三昧從吾所好何必求人

予思壯歲歷官之日嘗見公館之壁上有題詩云猛風拔大樹其樹根已露上有寄生艸靑靑猶未悟不審何人之作也因知物理自昔而然先覺形言警戒多矣

解脫三門見空虛而有覺湼盤一路云寂滅以無餘廣說異端吾不取也

偉玆靈響發我天機乘妙妙之聞心入如如之成相欽哉瑞應蔚爲道師

人之多欲三聖同誠周易損卦云懲忿窒欲老子道經云少私寡欲釋氏湼盤經云離於愛欲垂訓並著豈合縱心

言行動天地儒教之極致也此法有爲寂照含虛空佛理之極致也此法無爲二法俱正其用則別

人間有畏途內外共二皆速死之地也舉世誙誙然趣之而不能避安知有一路湼盤門乎茍聞斯言大笑者多矣

南史中有說梁時劉歊者幼敏特髙長而博學有文才不娶不仕隱居學道忽有老人無因而至謂歊曰君心力堅猛必破死生彈指而去尋之莫知其所予因追師獨斷其理夫人分段之身乃一幻累之蘊耳此人能破之而出所謂有自然智破無明役超於天人者也豈世网之可嬰乎

孔子學禮辧其俎豆之名品此則典儀之職也孔子贊易演其卜筮之象數此則執藝之職也然孔子所學此有司之職乃是體大而不失其正者耳若以妙道超乎形器之上出乎言意之表固不可同日而論也而輙問禮於老聃故老聃答以他辭形於教誡而孔子遽有猶龍之嘆焉是知宣尼主善爲師聞義則服有如此者

予別得一對治之法矣言簡意備可以足用先思己之切於身心次及庶事之不如意者摠名爲苦而歷觀甚於己者至多又思己之切於身心次及庻事之得如意者總名爲樂而歷觀不及己者亦至多夫如是以己方人有何不足

予惜暮年壯心不已所修功徳頗異於常作不退輪銘且志之於己而勿失自警策於胸中作無盡燈頌又傳之於人而漸多期照耀於天下自覺自利覺他利他言念此生不爲虛過

南史內有說梁劉歊志行甚髙奇嘗有異人謂歊曰君心力堅猛必破死生予慨然慕之而志气雄偉願超造化抗心希古惟力是視

諦思人倫自凡及聖分爲四種知見夫惟貪所欲都無覺悟此是凡夫知見超凡有覺屑屑然樂於小法或沈空住寂此是小乘知見夫傑出此類而不落小乘二邊獨得中道此是大乘知見𨿽得中道亦不住於相此是上乘知見出此四等之外更有上上乘知見無不了知不可以限量對待爲比而妙覺周圓此是佛之知見

南華之書有說逍遙遊蓋明大小𨿽殊而能隨己自足不越涯分而過貪西域之書有說解脫門蓋明次第皆空而能見理無著免罹虛幻之所縛誓將乘逍遙遊入解脫門予茍能然豈有不當二教參用有何相違

士若宿植善根將成勝果練一心之凝寂期五眼之圓明馭不退輪行無上道有如此者何以加焉

予之引退志本眞純三徑就荒願無客到五漿先饋常畏人知自然而然不可致詰

今得自生巧慧事甚近而意甚新夫化導於人猶爲種種方便而況於己豈不能然此久迷而忽悟者也

自今或值一切不如意事當實時而先覺屹然不動在我而已茍不能然於己何益

化民成俗之學儒門之事也長生久視之道道門之事也淸心釋累之訓佛門之事也予以此三事爲貴名同而實異者也

今偶得一論一經之中四字各一句采而合之以爲道家心體之四相茍或能然何須廣求入理之法坐忘論云心安而虛南華經雲水靜猶明予謂但令心體安虛靜明卽是眞人至人爾忽自追省曾作靜深生四妙詞其序具述靜中生四妙謂安虛明樂是也今之所說該渉其四矣且表志趣純深自然暗合故不避重復而書

若有人功名富貴如唐之裴度郭子儀我不愛之若有人琢磨道徳師友造化合於天倫名出世人我愛之重之願以至誠效之

持金剛經者若有人了知住無所住心得無所得法者此名慧業若有人日積課誦之功希求丰報之利者此名福業二者相去絕逺如霄壤矣

周易云知進退存亡而不失其正者其惟聖人乎老子云見素抱朴少私寡欲又云知足不辱知止不殆湼盤經云於世間中得名聖者少欲知足亦名淸淨夫如是則三教之書有何相戾勸戒之道有何不同讀書之人何不聽信

寶積經云猶如大龍所作已辦湼盤經云如空野象獨一無侶予因思之大士智力如大龍獨象奇特超絕也如此若望有朋自逺方來不亦難乎

定如壁立不動也慧如珠明圓照也定慧相合體用備矣到此體用何必多談

若有人於世間法中不嬰於网罟不犯於鍖斧於出世間法中知出世之道路見入理之門戶如是之人可謂獨步我自思之誰將晤語

予嘗作願成四勝深心偈云豁然悟空了然見性凝然不動寂然無思今又以此四句偈自爲己說用之爲法要焉豁然悟空者照破幻蘊情累不畱苦惱也了然見性者洞曉相續有情都是一眞法界也凝然不動者任其外緣所觸如八風之吹妙髙山也寂然無思者如晏海澄湛絕識浪之騰躍也四法純熟其利甚慱

古人古事過去空今人今事卽今空未來人事決定空不悟則已旣深悟之豈可於此大虛空幻妄之中一一執爲有法執之爲有則有礙有礙則有害視之爲空則無礙無礙則無害以理斷之何者爲勝茍不見此理何以得爲上上智茍不能以理奪情於己何益又何以得爲大丈夫哉行之由己何必求人

動揺支體無積滯之气融練情性無結閡之念修行之要最爲親切予今老年所學如此

儒門中所尊推之曰龍周易雲龍徳而隱者也道門中所尊亦推之曰龍史記孔子曰老子其猶龍耶釋門中所尊亦推之曰龍寶積經中稱述無生大士云猶如大龍所作已辦予因思凡諸俊彥有以人龍士龍自負者一何容易哉

吾今佚老自謂方知身心世洞見大空佛道儒會歸眞理涪然气暢但保太和之和油然心新當成至樂之樂以玆度日豈曰虛生

志於道者必在乎抗心希古雄節邁倫窮當益堅老當益壯脫落儔侶如獨象之絕羣超騰風雲如大龍之辦事噫我有此願而世無同人

才智爲佛事文殊之法門也行實爲佛事普賢之法門也聲響爲佛事觀音之法門也求自然智惟變所適吾能獨斷何必咨詢

慧可初師事逹摩告其師曰我心不安逹摩曰將心來與汝安慧可曰我心不可得逹摩曰吾與汝安心訖予謂人之心也若此其身乃是至眞至親之處然亦無物可得況乎虛名至假至疎而乃自矜其有不亦謬哉設有人曰我得好官予當告之曰將官來與汝看彼或曰我官眾緣所成彊名曰官亦如數輿無輿不可得取而看之也予當答曰吾與汝看官訖

予因泛覽諸書又得三種之師尙書云主善爲師夫宏逹之士不當止學一先生之言凡有一善皆能師之則其智廣矣又列子云子列子師壼丘子林注云日損之師老子云爲道日損夫人若能知非攺過日思減損有去非之善居無過之地乃幾於道也又唐賢白樂天有詩云澹然無他念虛靜是吾師莊子云惟道集虛老子雲歸根曰靜夫人若能虛靜其心則於道最爲親切此三種理有淺深俱爲入道之門故予采而師之

彌陁之淨土法華之化城權教也漸教也金剛之無所住心圓覺之普眼觀門實教也頓教也看內典者當如是戒

吾於二教之書各得法要之一老氏之書云深根固蒂此乃長生之法也釋氏之書所云息緣反照此乃無生之法也名相之談不煩多取

予自視所履進退不失其正應儒教之宗旨也動靜之養其命應道教之宗旨也定慧均適其性應釋教之宗旨也合此三善之法奉今一報之身與眾不同於己有得

二獸濟渡壯獨象之絕流四果超升嘉大龍之辦事甘從曲士見誚迦談

入道之要先戒嗜欲吾口不恣其所嗜得老氏之旨澹乎無味心不恣其所欲得大易之旨寂然不動能戒嗜欲故幾於道

予素愛重唐圭峯禪師宗宻所述法要之書尢爲詳備竊心師之久矣天聖八年正月十八日夜忽夢見一老僧或云此卽宻公也予乃再拜稽首自敍宿昔歸依之志云弟子幼不狎好弄之侶長不學無益之藝惟於妙道久畱深意夙欽禪徳願爲門人攜缾洗缽服勤問法而已公亦有答見器之深而不一一記省其語寤而思之𨿽知因心成夢固當然歟亦喜妙事同符斯可見矣

中觀論云因緣所生法我說卽是空予自別有語云因果所成法我說不是空何以故予謂善惡眞妄皆有報應故不爲空也然而善惡眞妄其理不同夫人心之根本爲因也心之所起爲緣也所成爲果也當知惡緣妄緣可以除去有如左氏之語云無使滋蔓蔓難圖也善緣眞緣可以封植有如白公之詩云前歲種桃核今歲爲花樹其理決然耳智人宜乎詳擇之也

自古以駕馭英雄乃威柄之極致莊子之師友造化在人倫而何如超絕卓然殊非擬議

威儀動止有節身隨宜也收合凝融有敍心隨宜也飲啖服餌有法物隨宜也詳擇應順有理事隨宜也我之四隨宜日用人不知

設使絕倫才逸賞之曰天上謫仙人何如出世道髙推之爲法中大調禦

凡夫之心動而昏聖人之心靜而明深智之士志於道者詳究此言足用矣

身世二事罕有悟者世有世网之患難身有身蘊之苦厄二俱出離方名解脫

季子觀樂觀諸國之樂知其各有興衰此外事也予之觀音觀獨聞之音知其最爲殊勝此內事也觀音之名亦非無謂

予於世間法本以薄藝自結人主未嘗依權幸而茍進也於出世間法亦思以至誠合天道未嘗信巫祝之妄求也自然而然無助我者

迷人旣貪存日虛榮虛利此乃有中之空也又貪歿後虛名虛餙此乃空中之空也皆由自執爲我不悟我是虛妄幻累之根本孰能思之

予覽唐書文苑傳云司空圖退居中條山別墅自稱耐辱居士予因思佛法中有六度而忍辱是其一耐辱卽忍辱之義也夫如是則釋迦文曾爲忍辱仙人司空圖自稱耐辱居士噫言之斯無難惟受辱俾如流是惟難哉經教中謂能忍者名爲有力大人予獨斷其理夫人不能忍者則有惡事發作譬如暴風起濤坐致覆沒能忍之者必得惡事消滅譬如沸湯沃雪不暫停畱圖若誠如所稱予謂耐忍辱居士便是有力大人

學法之要見性居先槪舉大端諦觀可曉佛經云非幻不滅道經云其精甚眞難遇至人欵談妙理

老莊道奧旣見其淸虛能秀禪宗又知其頓漸晚年眞學自顧多然

天時人事物理道樞舉四大端該括盡矣予於四者靡不經心鋭意詳求悉見崖略撫已自得豈曰虛生卜此談交罕逄深契

予讀圓覺經愛普眼觀門理事無礙讀華嚴經愛普賢觀行智力相資若夫優柔而求厭飫而趣是吾心也云誰知之

自思性分稍應佛書引車避仇得須菩提無諍三昧忘言合意入維摩詰不二法門竊冀涓塵積成海嶽是於妙道粗結勝緣

隋珠彈雀荊玉抵鵲外物也人猶惜其所失而況精神內寶也棄而不收過求虛冗之榮利者吾惜之深也

禪心之體不可不住不可有住當住乎無所住之住金剛經云應生無所住心坐忘論樞翼云不依一物而心常住是也若住此住安穩深固可以到自覺聖智境界之處此其大略也至要也

出是非域見莊子之道樞破煩惱賊用維摩之慧劍學也如此人其何謂

徐寅律賦體格浮華內有可采予亦收之有賦述神僊之道約略記其大意明乎道不易致其語有云上不在天不可以翼翥下不在地不可以身到不在乎近不可以耳目審不在乎逺不可以車馬造又有云在乎破塵网淸心源出嗜欲之千里入希夷之一門予亦以爲然

禮記有云七歲曰悼八十九十曰耄悼與耄𨿽有罪而不加刑予今年八十矣因而自思非但不作世間有刑之罪又欲力學出世間無爲之道以此比方怡然自是

吾老矣自設常用疾力之法譬如金鐵之器可以速辦湯飲者名曰急須子是也今自約於其四威儀中不管情境之順違不管晷刻之多少且實時而入至人無何有之鄕放懷而遊不計近逺又實時而泛如來大寂滅之海冥神而渉不計淺深量收功用此法定矣禪源都序云隨時隨處息業養神正是此也所宜罷諸演說之煩爾

予以文章爲佛事者自然道心好陳法要非世間之隨順也又以音聲爲佛事者自然靈響暗資法樂非耳外之鏗鏘也言念勝因何求益友

予記得齊已詩句云心淸檻底瀟湘月骨冷禪中太華秋又記得似是陳陶詩句云髙僧示我眞隱心月在中峯葛洪井予愛誦之令人气格爽拔

夫人生之所值遇者大槪凡有四種焉世運之治亂事理之順違气質之盛衰情意之苦樂皆有勢數而不能出矣惟有大覺力聖人至明至勇煉成不二性還源深固者獨能出之予所見如此復與誰言

圓覺經普眼觀門被上根而如來告普眼菩薩言欲求如來淨圓覺心應當正念逺離諸幻先依如來奢摩他行堅持禁戒安處徒眾宴坐靜室予詳眞學當從此始夫安處徒眾則非吾事所云堅持禁戒實資外奬又云宴坐靜室最爲要切維摩經云不於三界現身意是爲宴坐予嘗擬之而言云不令一事礙方寸是爲虛室然而此皆言其臻極之理必未能爾自思力量且宜從漸𨿽不及苾蒭受具足戒且以嚴持小法檢迹正儀可也𨿽未能頓虛方寸之地以爲吉祥之室且虛方丈之室専於靜居可也吾之老年屬意如此

學而欲求外事者惟恐人不知欲求內事者惟恐人知之吾有此言已泄天機

諦觀貪欲有二大患固權寵而觸禍機飾私邪而渉畏途知之善避百無一二古今之大情也如是

自謂暮年急於無學之學不必須俟從容固當隨時抖擻一切塵念冥心絕境便是入至人無何有之鄕泛如來大寂滅之海此但至小至淺者也古徳所言之理乃是至大至深者也

服雲母粉不如我自得法門甘露味之妙也聽淸商樂不如我獨聞性域天籟音之和也五鼓夢回聰警甚樂福會靈應超然絕倫

習定如習射射多則中多中多則分寸無失如此則定心熟矣益慧如益燈燈多則明多明多則毫芒必照如此則慧心廣矣非曰狂言悉因經據吾求自然智切問近思惟變所適他皆仿此

儒家之文雅道家之淸淨禪家之宴寂吾登耊耄之年彌加樂欲之意自喜性習之天然也如此

左氏春秋有語曰老將智而耄及之予今年登八旬而演法成文其意無盡常患才多以爲增上緣然而年及耄而智日新度越古人亦足自慶卽非妄有矜伐也加以壽康給足似續蕃衍使我勝修益壯耳

予讀楞嚴經知動靜不生之相讀圓覺經見理事無礙之門非止讀經而皆得法

予讀類書有云隋時髙潔之士張文詡愽覽文籍以灌園爲業州郡頻舉皆不應也以其貧素而賑給之又輙辭不受每嘆曰老冉冉而將至恐修名之不立予見古人之行如此因而省已夫服勞有養自免學老圃之事賜祿足用豈待致公家之卹年登大耋精爽不昧慶幸畢集超於先賢固當激勵志莭亦加先賢一等今不復修飾更求虛名且嘆曰老冉冉而已至惜渉道之未深爾

予自冠及耄好讀書未省一日而廢棄亦旣大耄尢嗜竺墳酷信所說行之因報如影響不差慨然有挺拔出塵之想猶患前言博而寡要因爲四字六句以定積習之法自曉而已其語云知幻識眞去邪住正冥心攝念入流聞和不失不勞法要盡矣

人倫有三大苦未見有丁寧形言而戒懼者仕宦之間暗觸禍機衽席之上宻渉畏途輪環之中枉入諸趣夫第一第二之苦可以目覩第三之苦可以心知若能嚴持至行善避此苦者其惟有智力大人乎

人之所惜愈增愈疏予之所惜愈減愈親智者可以意取予不能以言陳

離名相精眞體用難爲力致不思議解脫境界率由神會故惟道侶非尙談交

時君禦極舊有至言書云任賢勿貳去邪勿疑予因思之法王禦心亦復如是依華嚴經信用普賢依楞嚴經勿受羣邪是也

大道人事物理動息各有自然時數若能洞曉臻極而無蒂芥於胸中者可推之曰賢哉大丈夫

祿位神物也求者不可得有有者不可得守守者不可得久所以然者不知其道也抑亦數有定分也

心之所起念念名爲塵垢念之所屬事事名爲夢幻當如是觀如是斷勿復分別牽纒

大千沙界尙爲空裏之空名巨萬金錢固是末中之末事非上上智無了了心

我自得二大觀法門觀一切動植之形來觸目者悉謂之夢幻觀一切差別之情來觸心者悉謂之魔賊此二者事類繁細不可件析從無始以來與我爲仇敵非我獨然而人皆然非止於今已往未來無窮亦皆然我知之矣彼來觸我我當觀之令精審而不迷練之令純熟而不動難則至難未必能爾然比夫全不知觀練者則殊矣

我視富貴如秋風之過如浮雲之變視身世如幻化之相如夢想之狀是故我心無所住而住亦不見其無所住之住

吾晚年之學住無所住故不爲住修無所修故不爲修得無所得故不爲得說不可說所以無說是故徑荒交絕介然自守而已

吾嘗諦觀多士求其傑出若乃博聞彊記洪筆麗藻學洞天人之際才堪將相之科根器得中或有之矣必要中根以上自然智生知髙蹈之大方見還源之妙性超出世表卓然獨存者吾不得而見之矣

莊子外篇有虛緣葆眞之說圓覺經普眼章有理事無礙法門予嘗究觀其體一也夫順緣而不失眞與應事而不妨理有何差別宏逹之士適變會同固當如此若偏執一家之言而意成隔閡者非也

南華之經有所評品謂之蔽蒙之民倒置之民天之戮民予嘆士大夫爲何不知此言可愧可畏又西域之經有所尊奬謂之開士大士無上士爲何不知此言可貴可愛而但蠢蠢然紛紛然與萬物同化滅欲何爲哉

夫聖人作易窮神知化窮理盡性此乃數術之大者也數術𨿽大而有限量惟世雄妙覺之理不可以數術窮之獨出限量之外固非偏見孤說角其勝負者也

金剛齊云我不依有住而住不依無住而住如是而住予因續之以言云我願於造次顚沛之際逆情乖意之時亦不失安然而住

采集內典四句以明己意云宴坐靜室冥神絕境凡所有相夢幻泡影

道家之言虛無但得其體佛教之言寂照體用兼備眞學之流所宜具此知見分其半滿

淸心釋累姑務息緣澄神定靈居常宴坐用之不匱其如予何

儒書之要仁與義道書之要恬養智佛書之要定生慧兼而有之廣大悉備

非理外至當如逄虎實時而避勿恃格獸之勇非理內起當如探湯實時而止勿從染指之欲大率如此不煩具陳

老子云有物混成先天地生此乃釋教所說一眞法界是也周易云精气爲物遊魂爲變此乃釋教所說羣有從一眞起滅名爲生死隨其因報輪環各入諸趣是也若非大和會不凝滯何以到窮理盡性之處不以時刻之少多處所之喧靜情境之違順冥心息念常存揔持

夫道家法要气爲元也調柔順適自覺气之和禪家法要性爲宗也空明洞徹自覺性之靈二法相符其妙盡矣

多藏厚亡不如積而能散髙位疾顚不如卑以自牧是以古人有言富不如貧貴不如賤者識之深者也

內學之人但依道家流所說眞人至人體純素之理禪家流所說大乘上乘入空妙之法恊用臻極誰窮智力

修證儀中已說須具五緣予嘗思之尙未該備今自立一說須具四緣第一具心緣深信樂欲此爲根本其次具身緣無諸疾瘴事役其次具資緣有物足用有人善奉其次具世緣運歷平寧是也最先由已次第委命

予愛經教中所言棲心聖境冥心絕境安住妙境若能知而宻契語嘿一致其要備矣何假外求於人

予讀經得楞嚴圓通法門圓覺無礙法門維摩不二法門與夫誦其經而籍其數者異矣

學道者但得寐無夢而寤無憂譽不喜而毀不怒脗色空而如一卽動靜而皆如練此純深其道成矣

歸心聖境上有古先生蕆事私庭下有隸子弟吾之慶幸灼然居多

圓覺經中敍普眼之觀重重是幻沖虛經中辧爭鹿之訟重重是夢是知卽今之我是幻也卽我之所是夢也見此大空已是眞智猶名半智又此普眼章中言非幻不滅如老子云其精甚眞此則不空若能洞曉非空非不空超絕混融方名全智

予已大耋之年矣尙多遊心文章愈愛體勢混融格力雄重才學典雅語句淸拔內視靈府殊未有昬濁之狀

法華之悟入圓覺之隨順吾思詳練兼該以盡致力之妙斯亦無得之得

信正說作正觀志在超絕洞曉無爲之理者名爲逹道信邪說作邪觀志在貪得增上有爲之事者名爲侫佛此二人心霄壤殊致

予好看內典若要學出世聖人圓寂妙湛之心固不可及然而觀練增深了逹世間之幻妄銷去胸中之蒂芥比不知者亦獲法利萬分之一也

人所愛欲大率有二有聲無形謂之名或物或事謂之利殊勝反是亦有其二美善自得謂之徳美善可蹈謂之道條目繁細此舉宏綱

前輩有詩句云兩輪日月般興廢一合乾坤夾是非有以見是非之頗多也如此今人著文褒貶古人以爲論有以見是非之有餘也又如此故莊生之書以環中之空爲道樞釋氏之書以心言路絕名曰不可思議解脫

眞學之士若不到此則其言意未有休歇之地眞學之士且能言不出是非色不形喜慍意不存愛憎積習純深亦不易得

寂然不動定體也志以道寧油然而生慧用也心華發越混而爲一何慮何營

人生而靜天之性也此爲因地感物而動性之欲也此爲緣起息緣反照是爲要妙

一眞法界本自常然三世妄心了不可得

始覺之覺名曰聖胎難忍能忍謂之有力大人觀練交深所作辦矣

予讀類書相術門有說唐時事初髙智周來濟郝處俊孫處約同遊寓於揚州而江都人石仲覽傾產以待之嘗引相工視濟等相工曰此四人皆宰相也來公早貴而末途屯躓髙公晚逹而最爲壽考夫速登者易顚徐進者少患天之道也而濟等皆如所言又有說五代周時趙廷乂世爲星官仍於袁許之鑑長於气色淸泰未廷乂待詔內庭嘗與樞宻學士呂琦同行琦從容宻問國家運祚廷乂曰來年厄會之期俟過別論琦惇訊不已廷乂曰保祚在刑政保祚在福徳於刑政則術士不敢言柰何際會諸公罕有卓絕福徳者下官實有卹緯之僣尋而晉髙祖入洛予因思藝術之士亦如此言是知天時人事必以理道居先耳

維摩經疏中有說云文字般若謂名句文三者平顯般若故又圓覺道場修證儀中說修行初地得經綸智予因自思好看佛書道書得意著文亦不失學法之巧慧耳

酷嗜於道談乎無味之味也獨聞其和天然無聲之聲也有如此者名決定相

不齅驕餌則免五鼎之烹不入智籠則免四隅之觸古人髙蹈肥遁其見如此若復別得妙道何以加焉

學仙至要無越於深根固蒂長生久視贍養神气自求獨善之利學禪至要無越於定慧相合合而後明化導生靈曲成兼濟之名其意則已備矣其言則無窮也

予讀內外經典咸有所得讀法華經信入佛知見爲大事所以依正覺觀其妙不使心昬迷讀周易信蒙以養正爲聖功所以履正道晦其迹不求人見知協用交濟何往弗宜

內學之士智明而無爲行於正道者是也識暗而有作行於邪道者非也大率如此法門樞要

澡雪靈明之心道可致也固存幻化之身道所寄也牽制重復之緣道有累也於此觀練尢宜純熟

蒙以正功乃聖其直貫天必無愆應晦而明用乃靈其照對物必無遁形我如是言亦不立名

今采經錄之語配爲四句諸幻盡滅覺心不動照體獨立物我皆如法相及此吾道成矣

儒家燕居閒暇和舒顯放懷之容止禪家宴坐澄心空寂晦入道之指歸理有淺深說難窮盡

道書言眞人至人佛書言大乘最上乘者其理大同小異若執所說則難爲和會

凡一百八十一章

法藏碎金錄卷八

●欽定四庫全書

法藏碎金錄卷九

﹝宋﹞晁迥撰

吾諦觀人世誙誙然趣死者如百川東注也其死所有二焉觸名位之禍機冒衽席之畏途能不爾者萬萬中或有一二

梁劉慧斐解官寓居於廬山東林寺人稱之爲離垢先生唐司空圖辭榮退隱於中條山王官谷自號曰耐辱居士夫如是則出塵之想自古而然故予亦立居士之名曲士相譏出何典記

道家之導引本乎動者也禪家之宴寂本乎靜者也夫動靜交相養吾從事於斯矣

身端心虛美妙恬愉無戀無厭非智非愚今我如此塊然而孤

味道逾深晚年自覺矛盾對敵舉世多然鍼芥相投會意難得伊予晦迹非愛絕交

人愛寵祿之重厚我愛身心之輕安情旣相暌道固難合所以人不我知我亦不求人知

窮理盡性了然而洞分澄神定靈湛然而不動道人智力大率如此

予之眼根晱爍見妙光耳根鏗琤聞妙音意根惺惚知妙法三妙不失久而純熟亦可入精微之境界

唐中嶽隱士棲眞子施肩吾作三住銘及靈響詞皆敍述習靜而聞其妙音謂之小兆蓋言道家眞應之朕兆也予今年八十而耳中素聞靈響越一紀矣今益淸緊每凝聽之際音息混融身心條暢非止爲小兆之符契抑亦資大事之因緣喜而復書聊以自警

前輩有詩云塵海茫茫萬古深是非波浪至於今其中名利爲香餌釣盡人間不了心又有詩句云舉世盡遭名利染何人不帶是非行因知名利之生是非如形聲之有影響古今皆然若有天賦至奇大士豁然而悟理挺然而抗志躍出此四者之域特立獨行於妙妙之道者吾當尊之曰大人先生

涅盤經云智者言乃至出息入息之頃我當於中精勤修道護持禁戒說法教化利益眾生予詳此說夫出息入息之頃何暇說法教化利益眾生哉大約以修行激切無暫廢時之意也予太老矣𨿽不能爲利他之利且以此語爲凖而急於自利息息之頃時最少者我當於中檢情攝念澄神定靈依觀音入流圓照法門隨分增修不令虛過而已時之更多卽可知也亦不計其應驗亦不更有詢求予志如此定矣

立至理奪妄情奪而勝也事日銷去存至誠住妙境住而安也道日深固二法交濟爲具足智

自得思修之慧爰資決定之志究觀萬萬空了知一不空期於八面受敵巍巍而不動百慮致力多多而益辦惟不空之一不令起二無辭外禦之勞如增富有之利老用此法沒齒而已

反聽無聲之聲淸警而徹不容有念聨綿而生隨時隨處詳練純熟耄年自得切於斯矣

可損之事卽日而攺自生之智實時而書撫已諦思亦足爲學道之人矣

予讀三家之書各有所得而愛之讀儒家流之書得大雅之法愛其所說行之端確而無邪讀道家流之書得大觀之法愛其所說智之曠達而無滯讀禪家流之書得大覺之法愛其所說性之圓融而無礙是三法者闕一不可曷爭勝負而分彼我哉

究觀自古以來明道之淺者髙士也且不願以官拘其身明道之深者聖人也又不願以身拘其神噫伊予此說中智以下覽之必大驚疑中智以上覽之必稍忻沃或有踴躍讚嘆者復何人哉有

客問予曰丈夫年甚髙矣不當虛過浮生夫世間諸事人皆臻湊盍亦取之以爲利樂而杜門不出手不釋卷無乃自勞乎蒙竊惑焉予答曰闔扉觀書性之宿好不覺其勞讀古聖人之書味其言見其意知其道深入其奧但惜乎日太促力不足未果行之安能更營他事乎客愕然不復致誥亦不稱善俄而告退

若有人志於道者但能不失聞思修三慧不畱貪嗔癡三毒已不可多得或更超勝於此善莫大焉予於此中似得百分之一

予之耄年切於眞學愛道經之虛極曁覺論之淸升𨿽未有成必應無失

聞中入道古聖妙門我獨聞和助發淸興豈非靈貺所及致合天人之理乎愈惜殘年切於修詣

求處世之利太甚者不知紀極橫致殺身之大苦此爲迷徒宵徵於險路也求出世之利太甚者不顧毀滅自甘趣死之大苦此亦迷徒相沿於邪見也予洞曉焉而獨雍容優遊於二見之間渉道得中有若乘白晝而遵大路也

五鼓夢初回羣動聲未有而無思之心覺惺惚無作之气方沖融無物之音聞玲瓏三者混同恬愉何窮而我遊戲於其中

禦兵之數多多益辦者爲將有餘力也禦心之數多多益辦者學道有餘力也吾方致力於道當此不譲於師

用智以燭理勿至於煩致力以成道勿至於勞簡逸居中在我而已

外禦侵疆百戰百勝邊將之功居最也對治攪心百法百中道人之力自彊也畏懦畜縮非大丈夫

浮名冗利假貴虛榮過求而致橫死者莫知其數天機元吉妙用淸升了知而能回向者未見其人古徳明諭而不聞斯固無如之何也

予自獨淸獨覺以來塊然獨處常獨行獨坐獨思獨語或時乘興獨酌非由介僻成性斯蓋出門無同人凡百豪英欲大非吾偶也

觸善念如不及觸不善念如探湯積習久之至於純熟者深心之美利也

眾人無不從事於妄心俗緣中至人獨能從事於眞心勝緣中至人所從者事益眞而益親眾人所從者事益虛而益疎終日相背而交馳何由會而而論心哉

予覺蕭灑出塵之心髙髙然排虛淩煙如戞摩於雲天又覺精微入理之心深深然研幾造極如洞貫於金石夫耄年力學有志於妙道也如此予何憂哉予何憂哉

自喜耄年益壯法器晚成固護深心宴坐虛白之室優遊妙境按轡淸眞之途逺期三淨輪終達一乘地尙多祖述咸有指歸

了知太虛妄回向甚精眞扣圓頓之門入聖優之域茍有知我必無相輕

夫彊學之士當志於大者逺者縱不能果如其志亦不失小者近者譬如圖王不成猶足爲霸本期逐鹿獲兔而歸是也此猶是世間之學若有志於出世之學者當更加於人一等縱不及圓頓之門亦不失階漸之次縱未得無生亦可得長生縱未見法利必不嬰世累爲善自彊其理如此

耄年眞學協用大端觀世緣苦空爲上上智以靜念堅凝爲上上行如是純修無虛晚景

出世之道必由乎學光明有煒煉精金而見佛心溫潤無瑕琢美玉而成法器茍虧此志是曰虛生

予自敍一說名爲六委順委形而生順造化也委質而仕順器業也委心而退順典法也委气而和順調禦也委命而樂順安處也委蛻而代順勢數也次第六委斯爲六順茍乖其一乃道中之罪人也去順效逆自貽伊戚敢告同志無或忽諸

予今耄年學道逾切何故也夫朝聞夕死猶垂聖人之言而日就月將寧非老夫之幸寶惜余景豈下新進少年乎

究觀常情而有帶隨求執如意者未離於貪蓋欲物隨求而皆得事如意而不愆不亦難乎哉予愛達摩四行而內有無所求行宣尼絕四而首言毋意此內外徳教宗旨何如哉

宗隱逸而臻極者榮辱不能及宗神仙而臻極者寒暑不能侵宗禪智而臻極者造化不能拘三者次第殊勝而究羣倫所趣了不相闗

自敍耄年日用之功云淸晨焚課以小法助端誠良宵宴坐以無念念實相其間白書隨意渉獵寶玉之書得其義味直取冥神絕境爲至要凡知其已往之非者勤勤日損所以闔扉而居絕無交遊自然而然也如是積習貫心達性𨿽未能入聖域而優深亦可結勝緣而宻致種善根而深固矣設使至他生何憂何患乎

夫外顧他緣其事疎而小內辦已作其事親而大心茍明達安可以疎間親小妨大吾今了知以此爲決定智期於惜日餘光行已親切之事自省天賦宿習從少至老好讀敷陳理性之書每得其意輙著爲文皆立法自規耳耄年愈篤而克壯悟修之志確乎不可拔

前賢所說有以文章爲佛事予思之竊喜且知素所好尙貫入骨髓必無退失何以明之凡心之所及者夢中亦如之予之夢中所見者多渉慧業曁諸妙事情之常然者也譬如北人必不夢具舟楫以閒遊南人必不夢騁騎射以爲樂是知己之身心至他生亦必如今世此是智慧之種種諸善根善巧之緒結爲勝緣更不疑也吾何憂哉吾何憂哉

人有日日親揮彩筆援引經據開陳眾妙之門剖析精微直貫天人之際以爲身謀者猶悔其煩又有日日自執牙籌勾稽文簿収藏悖入之貨根窮瑣細不捨錐刀之末以爲身謀者不知其勞較其所見明昩優劣勝負得失損益利害果以孰是孰非乎

猗歟古聖蔚爲世雄練性超諸天冥眞成正覺至靈周含識之識大空合太虛之虛仰之彌髙妙而不測教興因利之利法有至仁之仁豈可以世智區區耳目所及輕易品量而加指名哉吾

愛南華眞人著書以明理有說東郭順子虛緣而葆眞此法印吾心自以爲善利

宗儒書致力之臻極者吾取周易中言行動天地宗佛書致力之臻極者吾取楞嚴經中寂照含虛空此皆殊勝之文自有淺深之理

法學窮理道學棲神二者交修久而不失吾事辦矣孰果知之言約意周無煩綺飭

究觀妙典浚發天機灌頂沃心旣資大悟書紳銘座安可暫忘一一形於文言句句植其種智也

詳求古教大啟深心仁不可造次而違道不可須臾而離故我不起於坐便入涅盤斯乃隨時隨處息業養神之理也

唐賢白樂天有詩句云濟世才無取謀身道不周應須共心語萬事一時休予自引年退處絕無交遊約已趣向因而擬像其句增多其意而書之云應須共心語共書語共道語昔晉阮瞻時人謂之三語掾予今自目之曰三語翁其三語名則略同而理全異耳名僧貫休有詩斷句云豈知知足金仙子霞外天香滿毳袍予因擬之自述所得別成二句云豈知習靜知常子塵外天聲滿耳根

圓覺經所說建立道場三期修行感應之兆有云遇善境界得心輕安爲何不言身輕安而言心輕安予以爲心者身之本卽法身也所言輕者謂去其心之垢累重濁而得空虛故心輕也所言安者謂澄其心之諸念煩動而得寂靜故心安也是以禪家之言空寂道家之言虛靜心體之相其理一也

我願心如河直貫於髙天其上達也如此又願心如海旁吞眾川其並容也如此上達欲以精妙道並容欲以消苦惱克踐願言何往不可

世間之事與心期者多苦於不足與天期者常樂於有餘何謂也夫心之所期而自固必或不遂心故多苦於不足天謂自然也任其自然而至者出於意外故常樂於有餘予今得此二期之說自爲心要之法

白公名居易蓋取禮記中庸篇云君子居易以俟命字樂天又取周易系辭云樂天知命故不憂予觀公之事迹可謂名行相副矣故情動於中而形於言集中有詩云朝見日上天暮見日入地不覺明鏡中忽年三十四勿言身未老冉冉行將至白髮𨿽未生朱顏已先悴又云貧賤非不惡道在何足避富貴非不愛時來當自致所以達人心外物不能累噫公年方壯而作是詩予今年八十比公賦此詩章之年已加一倍更餘一紀矣安得不如公之曠達哉故予抗心希古以公爲師多作道情詩粗合公之詞理爾

荘子云賊莫大乎徳有心而心有眼及其有眼也而內視內視而敗矣夫荘生大意謂分別是非探射幽隱喪眞徳也自是道教之一說若據內典金剛經中說五種之眼除肉眼天眼謂在面之眼其次三種皆謂在心之眼也觀一切法空爲慧眼見空中有一切法爲法眼並包大備爲佛眼荘生之說亦不相妨

千聖不傳之路問之則難說萬刼不朽之語得之則無失旣知之矣復何憂乎羣疑消於雪霜一志貫於金石伊予學道其誰與同

學道之要予謂無出於動靜恬智交相養故予動而觀書窮理盡性養智也靜而息心澄神定靈養恬也若言更有妙者予則未能知之

徐寅律賦有句云易伏猛獸難降寸心眼看西晉之荊榛猶矜白刃身屬北邙之狐兔尙惜黃金此𨿽文詞麤壯抑亦快人心胸故予采而書之

予偶自思卽今之學姑務以理奪情未到忘情復性若能理常勝情亦甚善也

夫博學多識窮理盡性是謂知道収視反聽澄神定靈是謂修道道法之利不可以言宣可以意取中智以上必能學而致之爾

自念聖胎初養於圓覺經有起信之心靈音內觀於楞嚴經契入流之法伊此二妙慶悅交深

儒家所貴貴乎有法以成徳故周易云君子言有物而行有常道家所忌忌乎有機而喪道故荘子云賊莫大乎徳有心而心有眼宗趣各別兩不相妨

寓身虛白之堂或出或處身自在也寓心淸羸之軀或黙或語心自在也寓言優遊之文或律或古言自在也彊名三自在混爲一逍遙

入道之法宴坐靜室居先也自顧耄年惜日尢切隨時隨處息業養神古教如此耳俟時之靜餘生幾何前賢有詩句云如今休去便休去若覓了時無了時因而擬之別爲二句以自規云可能宴坐卽宴坐待全靜無全靜時

予覺靈心之惺惚眞气之沖融妙音之玲瓏今且優遊雍容於其中自目之曰熈怡逍遙翁

神光發明或隱或顯眞气流行或開或塞勢數自然委順而已不生疑怪是無掛順而已不生疑怪是無掛礙

心足則常足道勝者自然而足心樂則常樂道勝者自然而樂道力淸壯物無以敵

所讀之書窮理盡性所得之法貫心達性所愛之事怡神養性人不我知苟有知我者以我爲何如人也又謂燻修善利合何如哉

孔氏之教以忠恕爲宗老氏之教以道徳爲宗釋氏之教以覺利爲宗舉其宏綱盡在此矣內外同濟闕一不可

道惟自覺人不我知澄凝一心逮得已利照了諸幻其如予何深入精微重增懇激

孔氏之教在乎名器如釋氏之相宗也老氏之教在乎虛無如釋氏之空宗也惟釋氏之教本乎理性而兼該二教之事方爲臻極然而孔老二教亦有渉乎理性空有之迹而不到窮盡理性之說

向上一路吾能自見造微一句吾能自記於玆悟入是大方便是大因緣隨意卽書非爲戲論

天臺觀門之教圭峯禪源之法而皆貫微洞宻曲盡其妙若僧若俗談宗風者不能於此書中研精覃思窮理盡性而但道聽塗說不亦謬乎

若有器宇淵邈人倫不能見其邊際心境祕宻鬼神不能知其朕兆吾當推之爲有道之士

我今發洪誓願願我今生得本來之心有如雲忽披而見白日養浩然之气又如春積暖而消淸冰開悟流暢何樂及此

今取荘老二子圓覺楞嚴二經文注之句集成三連珠爲己心要盡其美妙可以專行固守也言意始末該括虛空蓋明二教大同夫馴致妙道當以虛空爲體心息爲用其句云惟道集虛虛其心心息相依息調心淨淨極光通達寂照含虛空

甘醴淖糜可以扶衰養老良書妙典可以求智葆眞此外悠悠不能介意

白公有詩句云澄江深淺好最愛夕陽時予自有所得因而擬之別爲二句云耳音淸亮好最愛夢醒時事𨿽不同而句相類也

譯經院僧首惟淨恵訪欵談及於三施謂財施法施無畏施也仍言無畏之施善利最深謂人有憂危恐怖而其心未決仁者姑務慰悅令得安穏是也予思仁人之言惠而不費力行其法夫何難哉因而書之永爲吾事

自念已登耋耄之年彌耽經論之學或窮理盡性觀妙道之本源或抗心希古服先賢之景行天必鑑我我無愧焉

獨覺自奮舉世焉知醉象逼人墜丘井而惕息大龍辦事乘風雲而騰淩凡聖殊途其理如此

自覺反聽致聰已如警露鶴又欲冥心致淨有如辟塵犀又欲澄渟重濁有如淸水珠又欲發見光明有如輝山玉內省狂言必貽大笑

大功厚賞相嫉必眾陰徳宻行獲報宜深惟道與仁君子所見

太平廣記第四百五奇物門類說李徳裕東都平泉荘去洛城三十里卉木臺榭若造仙府荘東南隅卽徵士韋楚老拾遺別墅楚老風韻髙邈雅好山水李公居廊廟以白衣累擢今居諫署公後至平泉造門訪之楚老避於山谷間逺其勢也予重韋生深識采而書之別資詳覽

予觀出世之法而得四種之無也無所求行無生法忍無礙法門無上菩提比夫世間之法有取求有生滅有掛礙有法超出於其上何者殊勝乎

天竺古先生獨行首出是謂世雄證果之初六種震動說法之際四花飛灑妙道至仁絕不可及其大威徳爲天人師故我歸心自感悟爾

諦思入道之法無有勝於養恬智也非冥心宴坐何以養其恬非觀書博學何以養其智我當從事於斯始終如一期於沒齒而已矣

大雄氏推爲無上士其道無上又曰古先生其法無生夫世間區區之智不當以此絕倫之聖而於有爲局分中容易比擬而致交爭

噦噫嚏咳隨其气之有常行住坐臥隨其意之有常知其有常可以無悶而我於此意气有常之中未嘗瞬息之頃暫忘思修無上妙道因而內省亦足自慰疾

驅駟馬爭先於覆車之轍枉用七寶加飾於伐性之斧古今同迷滔滔皆是惟上智之人但能知之而自戒𨿽大辯之士不能規誨於人也

或謂予曰丈夫儒林之士披尋釋老之書何用何益予對曰予讀釋氏之書得三解脫門不二法門無礙法門讀老氏之書得眾妙之門夫如是則蔚爲心師法利居最況於儒術亦不相妨

有念有爲有生之業無念無爲無生之法淨明可致理在其中一一言之則不能盡自喜達道具緣漸老加信觀練深切在我而已

予以學而知之今自得一法可以敵百該渉易意萬變𨿽殊可以執一禦也又足以並包荘子虛緣而葆眞之旨謂乎性生情情生緣緣生事性爲本而情緣事次第爲末情緣事當思順理而動而性不動譬如眾星有轉移而北辰不動浮雲自飛揚而南山不動觀練純熟道必成矣予常因一事立一法惟此一法可以足用譬如大藥之一而蠲百疾

唐中宗朝神龍初有同州刺史孟詵致仕歸於伊陽之山第年𨿽晚暮志力如壯嘗謂所親曰若能保身養性者常須善言莫離口良藥莫離手予思言意有所未備因而擬之別成語句云若有明道志學者常須善念莫離心良書莫離手

夫淸言妙道之人必以聞思修三慧發天機又以戒定慧三學辦大事固當究觀馴致臻極自覺若有妄起異端而云此外別有一法吾不取也

自念養老具緣推分易足或以宴坐靜室棲心聖境或以圓經了論窮理盡性日復一日率以爲常內自省躬有何憂患

吾有觀空眼見夢虛幻妄又有入理心覺智明力勝是故加老益壯而志不可奪

天聖八年十一月十七日夜夢有如對於尊貴大人令立而賦詩口誦而成七言八句在靑字韻止能記憶二句云文昭豈異天垂象澤布還同雨灑溟斯大人其意未曉凝然以思予因實時承意解釋之云古詩曰云根臨八極雨足灑四溟有此故事斯大人方以爲然予旣寤不復以占夢考祥爲意但悟人生性習之事隨其志趣常存耳追思曩昔夢中所爲無非己之好尙藝文之類未嘗夢爲騎射戈矛角勝之事夫形神不接而識想如故則知纓情結念善惡由己影響因報世世不失舊緣也定矣適足私喜明哲之士固當愼其所習爲來生張本

閒居有祿大耋無嗟視聽不衰發神靈之光響思修愈切窮理性之根源比於羣倫怡然自得

我安身心已得其所杜門不出三徑就荒環堵蕭然四顧滿志不知我者謂我何求

吾自引年退居身閒心喜異於他等身之閒非簡傲縱逸之閒是端荘不動之閒心之喜非世間荒狂之喜是法中淸淨之喜夫如是則視履考祥吾有何患

禦多益辦吾知其大將斵妙難傳吾知其大匠負重濟深吾知有大象澄撓如一吾知有大量吾當體此四者之大合而爲一志奮勇力決重障入方便門歸眞實相如是而回向如是而歸依

若能逍遙於荘子無何有之鄕又能遊戲於如來大寂滅之海優深快樂無礙自在何如人也更有一法加於此乎

予以年登耋耄事歷見聞以決定信中之心學決了教中之法必諧勝利復何自疑

眼前白石爛南山壽非可久身後黃金拄北鬥富亦何爲過務貪求誰能覺了

身之所值有安有疾心之所值有順有違事之所值有得有失或由於已或不由己靡不皆然若求一一從其所欲必無此理曉諭消遣曲盡至論

擁腫之材匠者不顧免見伐於斤斧欵叚之馬騎士不馭免致疲於道路人不才而有飽食遨遊者亦以無能之故

意爲心之足足逢穢地皆實時而避意渉欲境當實時而回內習之心大率如此

或有人云心無可修何用修心此皆誤會其言凡言無修者本謂爲無爲也誤會之人遂成怠惰恣縱與諸凡夫不殊若心無修則前言所云洗心淸心澄心安心虛心冥心棲心息心凡此之類爲何事而言之耶

夫眞學道人當以覺智忍力勇進堅守四者相成如貫珠連環而持之不失復何憂乎

寶積經言煩惱性是佛境界觀煩惱性空是正修行予謂學人但止依此觀練精至更求何法

無生法忍大力也無上菩提圓覺也無餘涅盤至樂也三者備矣何以加乎

髙僧傳廬山慧逺所著論有語云冥人絕境謂之泥元又東晉孫綽老子讚云李老無爲而無不爲道一堯孔迹入靈奇塞闗內鏡冥神絕涯永合元气長契兩儀予據此古徳之言言釋氏則云冥神絕境言老氏則云冥神絕涯詳其入理體用有何差別而後裔妄分彼我不亦謬乎予

觀荘老之書而見妙道本體荘子云至精無形至大不可圍老子云其精甚眞其中有信予因合而言之推而求之夫其至精至大無形而有信者是何物也浚哲之士而有意及於此果能知之乎

寶積經第一百二其卷首列諸菩薩名號數十臨末相連者云無攀緣菩薩無著意菩薩常笑菩薩喜根菩薩除諸障蓋菩薩予因省已若能以此五者名理協用而爲法要久久精至可以入道必矣

寶積經第一百三其卷首列其大眾有云善住意天子善寂天子予謂善住意者蓋言善能止息其念不令馳散善寂者蓋言能靜其心寂然不動大凡學人有智不必求多秪此顧名思義無非法門

讀古人書共古人語𨿽不見古人面而卻見古人心比夫交雜妄談戲談不可以相參

寶積經第一百四內有句云能作難作予因演而續之云能作難作是名爲作能忍難忍是名爲忍皆菩薩之行

我觀人倫形之與情如幻化如夢想言之與聲如風鳴如谷響歷刼久癡冥不能逃世网

養老之具求理之書所食者淖糜黃葅不羨八珍之膳所讀者圓經了論如聞九奏之音何必多圖沛然已足

一心二妙西聖能然屹如妙髙之山八風不動晏如妙湛之海萬象斯分一名山持一名海印山持表定力之固海印表慧明之深予觀世雄體用如此

荘子云虛緣而葆眞予因擬之作儒書之言云應務而存誠又作佛書之言云在夢而常覺其理一也

予自問曰吾子修眞日益何如哉自答曰艸裏冬瓜應暗長又問曰悟妄日損何如哉又答曰庭中春雪必潛消勿謂戲談無非至理

夫人但見往日卽日紛紛之緣不知身前身後茫茫之事惟出世大聖人一一了知如視掌中之果而曲士貢髙豈可自以爲賢而非之乎但以身心之所不及者疑而非之果能斷之以理而令人信服乎

大象渡河直絕洪流自利也大龍辦事廣布膏雨兼濟也法此二者名大丈夫

寶積經第一百十五其卷首名號有云無比諭心菩薩又云無盡慧菩薩予黙而識之自有所得

樂記云樂樂其所自生予謂樂本生於人心然後成於形器故作樂者足以自樂也予每觀書得意而形於筆皆演法門之事爲利益故不下於樂固當自樂而無愧不可輕已述作須重其法也

夫一眞是道萬物皆空道勝於內則內無所刼物空於外則外無可欲故我所得惟在乎灌頂沃心不在乎娛耳悅目

大乘小乘知頓漸之名理麤住細住得宴息之法門𨿽未應一眞亦不入諸趣

列子注有云檢情攝念禪源序有云息業養神此凡八字合而言之則與坐忘論収心章所說大槪其理一也隨時隨處可爲常凖其諸深妙之法難湊泊者無煩過有思惟姑務量力而已

前言有云此身不向今生度更向何生度此身予因擬而言之曰此心不向今生了更向何生了此心

吾嘗諦觀人倫大槪迷者誙誙而趣死悟者孜孜而學道迷悟相反眾寡全殊如彼牛毛之對麟角矣古今悉爾無如之何

觀身無物從幻化緣生觀心無物從顚倒想生夫天機深者洞見此重重之空而不落於空又見空中之不空照體獨存存存之道由大覺力不可以言宣筆演者也

周孔經制之術黃老淸靜之教釋梵燻修之法歷觀體用各無相妨人多取舎妄分憎愛

吾於貝典詳求多矣了知身心皆爲幻垢身心之外夫復何思一切分別無非障礙

要切法門須從觀練觀也者照以明融之智練也者習成恬宴之心二妙相資不可廢也

知一眞之本有不執於有知萬緣之本空不落於空明而融之在我而已

稽古適變處世之上智也貫微臻極出世之上智也條分則繁此爲綱要

多言不如無言多思不如無思若有人善於淸言深於正思而能與我欵宻交談更相導諭者是名福會

傳無盡燈此乃燭理之智也禦不退輪此乃進道之力也兼而有之逮得已利

禪家之言有云心息相依息調心淨若以道家之言言之乃是神气交合气和神淸於十二時在四威儀何煩別求用玆足矣

吾之所愛讀良書飲美酒接髙人談妙道在心爲志四者難並

宻依禪觀內習也嚴持禁戒外護也內外交濟復何言哉

予好克己正身而不求名譽量力濟人而不求福報由眞素之所尙非勸戒之能然

吾好力學眞乘老而益壯所得心要無非度門所立法言無非佛事日復一日不知其它

出世聖人善入眞實際臻極混融處世凡夫常在虛妄中析微規奪其相反也甚矣

眾所好者虛名客气冗具羨財予所好者天機道眼法要度門人心不同各從其志

酒力之勝也消憂釋結其樂有限道力之勝也貫心達性其樂無極不有二法吾將疇

依身心安樂一幸也資緣備具二幸也時世淸平三幸也老年三幸復何求乎

人身有病健人心有憂喜人事有違順古今皆然不足怪也

資給隨宜足其用子孫多材服其勞所讀者窮理盡性之書所學者淸心釋累之法究觀自得天幸居優加以年及耄而智益生故思罙而入於道

自定髙年進道之法但且隨時隨處冥目冥心便入凝虛之境界不計安住之幾多不分情況之如何惟務積習爲常日日增修而已矣

迷已逐物一切愚人之見也息緣反照萬一智人之見也若能頓悟丕變此則疾如反掌

無形而常有者眞也有形而終無者妄也唐賢白樂天所演八漸偈而有句云眞妄茍辧覺生其中此一覺字佛心之初也

身有安全敗壊者事之報也卽世而可見性有超升淪墜者行之報也異世而不知譬如形聲之有影響必然之理也

予思自少及老眞學逾深量處世奉身之宜沛然而知足悟出世存心之要渙然而不疑得一卷演道之書如収至寶聞一句達理之言如嘗甘露從吾所好聊以自娛

人之賦象順造化之造而不知始造之前順造化之化而不知終化之後惟上上聖智得道大成者一一知之夫如是則深識之人安可不信重其法乎

圭峯禪源之序永嘉證道之歌天臺觀門之學並爲法要學宜兼該久味道腴知其美妙

天時有風雨晦明人事有吉凶悔吝舒休常少慘戚常多自古而然其理一也

嚴持不退之心日誦無生之句𨿽未得解脫且稍息塵勞願結勝緣世世相續

眞學大成之士其心寂寂不同昬住而成無記其心惺惺不同緣慮而生亂想至靜至明體用如是

思致無生之身玆事體大歷刼方成但習無生之心隨宜恬宴卽今由已恬宴之境入道之初門也

水不大無以養大鯤橫海之鱗風不大無以舉大鵬垂天之翼志不大無以辦大事出世之緣我當浚心雄成大道

知非不如去非攺過不如無過明恕之士於此法門隨其淺深能行其一者亦不可多得

唐有名賢香山居士白公所著章句云一性自了了萬緣徒紛紛又有名僧圭峯禪師宻公所著章句云靈靈自覺元無物擾擾他緣盡是空二人同時而詞意亦同今並書之予所愛也

予今以妙觀察智知不思議事三世無始終十方無邊際惺惺冥冥混成法器

以物爲藥療身之病也以法爲藥療心之病也故予檢討方書詳求經論俱非徒然

人事有吉凶悔吝生乎動者也𨿽有吉之一而凶悔吝三者隨之天時有風雨晦明生乎靜者也𨿽有風雨晦之三而終歸於明是故生乎動而得少失多者道家所忌生乎靜而終明者幾乎道

今我油然有得別爲二就法門佚老開懷且就了知而適悅棲眞入理且就凝寂而輕安日用參同成決定志

吾今之年八十一矣身之所至無虧傷心之所主無昬亂隨緣養老常知足著文演法常患多靜而思之云何不樂

宴坐靜室棲心聖境寂然不動怡然自得獲大安穏可樂如之

心不散亂禪定根也心不癡冥智慧根也但令深固能久勿思證驗如何

知同歸之法而能大和會居不競之地而獲大安穏𨿽未還源且非失道

坦然明白爲大道精義入神爲妙道當耋耄之年學大妙之道予之歸趣何如哉

論語云子絕四謂毋意毋必母固毋我予因采集典言而擬之云予愼四謂愼齋愼獨愼微愼終何故而然夫愼齋者卽心齋爾洗心齋潔是也愼獨者卽不欺闇室是也愼微者謂禍患生於所忽先愼於未兆之初是也愼終者謂有初鮮終當思愼終如初是也此四法在儒書屬禮義所攝在佛書屬戒律所攝學道之人斯爲善護

情可理奪見理由智道可力行壯力由誌書不盡言言不盡意吾自得之日用而人不知也

究觀物理油淸則燈明油濁則燈暗水靜則影定水動則影亂因知人心當以淸靜爲本

諦觀大覺大雄之名理大覺者神道也寂照於內萬象洞分澄湛海大雄者神力也降伏於外八風不動妙髙山內外如此殊勝可知吾思學其百億分之一而不可以言及姑務歸心而已

詩有大雅小雅章酒有大雅小雅杯夫雅士好詩酒之樂與諸好不同何愧於人乎

非盤根錯節何以知攻木之利刄非貫石飲羽何以明射虎之純誠我今極其智力破煩惱魔多多益辦亦復如是適足以道勝而私喜也

習定存一如善射之箭中的無失鋭意破堅如良庖之刀投刄皆虛內學貴精其理如此

任其慣習者名爲增上慢明其因報者名爲決定相是故荘生之言繕刻釋氏之言燻修至理昭然非無謂也

翼翼小心求處世之多福恢恢大心辦出世之勝緣小心獨可及大心不可及此理尢爲要切孰能知而思之乎

古人有言置器安處則安危處則危予因思之而況安置身心合如何哉豈得不及於器而自輕其身心耶觀

煩惱性空是正修行法知恬宴味腴是初安樂行或有賦之以頴利加之以精進卓然挺特超乎羣萃而能自至於道此則系乎人者也

吾今自集無住之法金剛經云不應住色生心不應住聲香味觸法生心應生無所住心又傳燈錄有說金剛齊菩薩云我不依有住而住不依無住而住如是而住又壇經六祖云我法以無住爲本又坐忘論樞翼云不依一物而心常住如此類例固難具引且從此四者備矣一以貫之隨時隨處不計情之休戚舒慘卽當徑入無住之法如升太虛空中無礙自在久久如初不用較量應驗之功耳

夫上智眞學之人於處世法中修身愼行不求名而名自應於出世法中淸心釋累不求道而道自證能知能然何憂何慮

詳夫心心宻印之法無一言可說無一事可作無一物可得而其空明靈妙不可推測但因豁然而覺信有決定之相若能鉤深以智又能致逺以力智照力行而其道可渉者也

左氏春秋云三折肱知爲良醫又楚辭云九折臂而成醫此皆言其更歷方藥以試病故能觸類敷演夫眞學之人百練心可目之以大士予嘗著書而名之曰自擇增修百法篇其殆庶幾乎

澄凝一性養恬也渉獵羣書養智也恬智並進日夕常然內省勝因足以自樂

大匠化材所以成受用之器大龍辦事所以施涵濡之利大士傳法所以示悟入之智伊予宿習與此冥契在心爲志惟力是視每思窮當益堅老當益壯造次必於是顚沛必於是

讀蒙荘之書得道腴之味愛其棲遲丘壑脫落朝市不掛聖人之网不齅驕君之餌茍有詰難斯言吾弗與之輕議

白樂天爲翰林學士時有室名曰松齋自題其詩云非老亦非少年過三紀余非賤亦非貴朝登一命初才小分易足心寛體長舒充腸皆美食容膝卽安居況此松齋下一琴數帙書書不求甚解琴聊以自娛夜直入君門晚歸臥吾廬形骸委順動方寸付空虛持此將過日自然多宴如昬昬復黙黙非智亦非愚又詩僧貫休有山居詩云一庵暝目在穹冥菌枕松牀蘚陣靑乳鹿暗行檉徑雪瀑泉微濺石樓經閒行不覺過天井長嘯深能動嶽靈應恐無人知此意非凡非聖獨惺惺予以致政閒居居常逍遙因覽二公詩而知二公意是知道同者無隱顯無古今遽自抽毫合而書之得趣欽味逌然適悅

凡一百九十四章

法藏碎金錄卷九

●欽定四庫全書

法藏碎金錄卷十

﹝宋﹞晁迥撰

合世態者由乎飾情感神道者由乎至誠有妄有眞各以類應必然之理也君子時權以適變小人幸權而失正大智明照物無遁形

予自引退就第久於佚老闔扉宴息交遊殆絕門閒室靜身端心虛餌藥扶衰讀書廣智味老莊之語體眞素而不雜究宗雷之學增觀練而匪懈凡有所述率由自規感悟福緣放懷私喜而已

觀神道之設教教極精微乘佛理以禦心心彌洞逹覺大虛妄是正修行伊予於玆耄年益壯

眞修正勤斯爲急務淸升妙徹布在微言自有勝因勿疑至理

自省年髙爲學功倍所讀之書惟務遊聖門味道腴所著之文無復解客嘲答賓戲何求外奬率由天至

吾撫已諦觀自艾越耆逮玆九九之歲增上內外之學未始荒墜𨿽耄年已及而智思益生今試聊陳梗槪得其三焉其一曰觀書啟覺心智其二曰觸類發天機智其三曰則象演文言智必使條分泒別則不可悉數若其自以意取卽此三智該括大端足矣

釋氏所明妙性非幻老氏所明眞精有信其言𨿽異其理則同云何妄分別不能大和會

內則無一息之頃輙離於道外則𨿽萬物之眾不忤其志撫已環顧非甚缺然

一切之妙自以觀照一切之苦自以智度凡諸駭俗之談華而誕者不願聞之爾

予嘗以喫食後道院中往復閒行數及五百步而止偶看文選第十一有鮑明逺行藥至城東橋詩注云昭因疾服藥行而倡導之遂至建康城東橋見遊宦之子而作是詩也其詩有句云擾擾遊宦子營營市井人予因服藥後別行五百步而不賦詩但擬之立二名曰行食行藥此亦素所自謂有則象智之一端也

黃老之言聿遵於淸靜宗雷之學式重於薫修吾今於此存誠豈不謂之善利

道家所言虛心者去妄情也禪家所言實相者明眞性也能如是解何用多言

先師孔聖有言所愼者三謂齋戰疾也此三者人之重事固當愼之垂爲敎誡仁者之利予因立言別有所愼者三爾謂仕宦之禍機嗜欲之畏塗因報之惡趣智者必以爲然矣

儒敎五常以仁爲首道敎三寶以慈居先釋敎所演能仁大慈倍百深至考其同歸斯則一揆必也儗倫則當異日而言之

予歷觀典籍之中各有嘆美三教聖人之言今試槪舉以明限量論語云逹巷黨人曰大哉孔子博學而無所成名顏淵喟然嘆曰仰之彌髙鑽之彌堅瞻之在前忽焉在後史記云孔子適周見老子老子告之以言孔子謂弟子曰鳥吾知其能飛魚吾知其能遊獸吾知其能走走者可以爲罔遊者可以爲綸飛者可以爲矰至於龍吾不能知其乘風雲而上天吾今日見老子其猶龍耶又莊子云孔子見老子之談道出以告顏回曰丘之於道也其猶酰雞與微夫子之發吾覆也吾不知天地之大全也華嚴經中嘆佛偈云十方大雄最無上譬如虛空無等等境界廣大不可測功徳第一超世間又云如人持尺量虛空復有行計算其數虛空邊際不可得如來境界亦如是予觀內典偈頌如此甚多今但舉其一端而已

夫眞正學道之人但能頹然嗒然混冥而同於外翛然陶然融暢而樂於內莫貪殊勝之閫域且入逍遙之境界一無所爲而得自在

凡云樂道者道不同世間法可以名狀但且以順性合理而成適悅者彊名曰樂道

莊子所云心齋者性之自然戒也孟子所云我四十不動心者性之自然定也孔子所云吾四十而不惑者性之自然慧也內典綂而名之曰三無漏學夫識敏智圓之士方能和會不滯於一隅爾

■﹝忄敝﹞然之忿出於天性非素蘊畜旣過卽已不用存其久悔止可思其漸戒人有疾苦或多偶爾非因所作無如之何歷觀幻化之軀而有甚於己者推此二理足以自寛

夫人心境淸淨是佛國淨土心境濁亂是魔國穢土此至論也若有捨此外取則非眞智

人性處世有限量周一身之所觸能自覺爾佛性出世無限量盡一眞之法界無不知之小大絕倫有如此者逹理之士當如是解

不能攻堅木何以見大匠之利刃不能行難事何以見大士之利根我今耄及之年未見道勝之力深自惜也更俟何人警勸哉

左氏春秋云祁奚請老晉侯問嗣焉稱解狐其讎也將立之而卒又問焉對曰午也可君子謂能舉善矣稱其讎不爲謟立其子不爲比禮記儒行曰儒有內稱不避親外舉不避怨予謂祁奚直道至誠不起憎愛非儒行而何內典多雲怨親平等祁奚非佛行而何若夫曲士偏私有以教法更相是非者豈可與言大逹至公之理乎

吾嘗特立獨行考求於眾而未嘗見有同心如己者竊謂人不出吾之右吾不在人之後非爲伐徳是曰至論

入道初門先除我相一切倫品從無始際自認四顚倒不得三解脫

耄年深思入道之要調禦其性常無動亂斯可以爲定觀照其理常無蔽蒙斯可以爲慧知眾緣之必空隨緣而勿礙知一眞之不空冥眞而勿失止此足矣何必多求

時屬歊蒸性耽禪悅究慧能南宗之法可以雪煩當元亮北窻之風可以禦暑道院虛曠塵事蠲除內外淸涼朝晡暢適佚老所得不亦多乎

無牽纒者卽爲解脫除熱惱者便獲淸涼𨿽未成靜定之功而且得逍遙之趣

無中出有名曰造有復歸無名曰化造化之中倫類萬品而最靈者名之曰人百億人中或有一上上智力能超出造化之外者大聖人也立言垂法救拯焚溺善利無疆吾罕見有確論而深知者噫悠悠之徒何所用心哉

古教中有說云一切善惡事都莫思量一切分別心無非障礙予今耄年惜日急於眞學再思得一條簡備方略立爲標凖且先用此古教二說不思量不分別淨其意業然後日夕溶溶勝進不計開塞之胸臆不計延促之晷刻實時卽處直以冥神絕境爲大事久於融練習以成性此法至當何以加焉

吾道寡合吾心自知佚老扶衰養至人之浩素凝懷入理辦大事之因緣無以僉謀出於獨斷

推理安常此法外禦冥眞體寂此法內習同符足用吾事濟矣自以意取不復言宣也

吾嘗諦觀學人根气之小者析色明空根器之大者卽色明空根器之小者到空而斷滅根器之大者到空而靈照無窮

今我裁定進道之心如鳥飛空卽飛卽起無所礙也觸境之心如響應聲卽應卽止無所餘也不復援據立名徑直如此而已

伊予有大志學大雄辦大事如大龍何物而能障礙哉自念志气旣如此多福亦符會又當大耄之年安可虛廢余景乎彼鼓缶而歌是何末事

後周韋曼以髙尙而貴時論推之曰逍遙公前唐韋嗣立以寵遇而貴君命封之曰逍遙公吾自引退合禮國朝優待壽康慶幸無不如意順緣於外取晉書中一句云推理安常養性於內取周易中一句云樂天知命夫如是亦足以爲逍遙矣不敢竊君公之名顧已大耄之叟耳可在二韋季孟之間因自目之曰太平逍遙翁循揣久之未爲忝冒

吾今八十一歲矣而獨雍容優遊熈怡逍遙日渉藝文之芳潤益耽道味之甘腴而又於法句禪心罙入深深之處何樂如之

內典有所譬諭賢者易爲曉悟夫水之澄渟經久則至淸至淸則照物無不明金之鍜煉經多則至精至精則造器無不成學道如此復何疑乎

吾嘗謂己得自然智大綱有三內有其一名曰觸類發天機智今於此類中又得一條因見像設有千手千眼之狀吁可怪也吾忽了悟不當以相好取當以眞理取夫眞理難名言難形容故假外狀以明之耳竊謂千眼者觀照必普千手者辦作必大能如是解則幾於道𨿽然楞嚴經中有千臂千目之說予之獨斷亦不失理

自然開發謂之天聰明自然了逹謂之佛知見我願得天聰明入佛知見此意重出志之深也

悟妄識眞覺智也冥心入理道行也不擇時不擇處不擇情急於勝進耄年志力可知矣

吾今徑直辧明佛有三身之名夫眞性妙空並無一物者謂之淸淨法身具一切莊嚴萬行者謂之圓滿報身隨機設教善利無窮者謂之千百億化身智人崇飾演潤增華則有之矣然而大槪至理不離如此

一念覺了此乃菩提之本初一念止息此乃湼盤之權輿始毫末而成大樹由跬步而遵長途茍有動天之異何愧移山之愚匹夫之志猶不可奪而況大士之心乎

慱古知今以理遣情而無惑息緣反照以道存誠而有常恊用久之吾事畢矣

儒門以事爲主成乎名也道門以气爲主固乎形也釋門以法爲主練乎性也此其大綱咸有條目

吾今太老急於內習謹依貝典法言離一切分別网超一切障礙山力學第一調順奢摩他隨時隨處卽於四威儀中挺然脫灑深入實相安住法界久久觀練俾致純熟此中該括殆盡自以意求而已

圓悟頓修抗出塵之大志淸升妙徹見入理之天機我思其流不可得也

以經綸爲智地以文章爲法言以思修爲妙事我今如此人其謂何逌然私喜

觀一切窮理盡性之書吾能奉持自爲道具得一切冥眞體寂之智吾能琢磨自成法器諦思慧業其殆庻幾

吾益加老切於進道不計十二時不計四威儀不計情順違卽乘勇志徑入無有鄕脫去覊縻又入寂光土混冥融怡自作絕倫之奇不求人知

我今所願但得寢無夢覺無憂道無妨志無退止此足矣復何求歟

菩提者微妙之智圓明也湼盤者寂靜之樂臻極也其理深廣言之無窮

吾以精進心學無生之法以決定心期無生之報從今耄年至於沒齒

白樂天有詩云沈憂竟何益只自勞懷抱不如放身心冥然任天造予因擬之別爲四句以相對曰多圖果何益只自勞奔競不如收身心凝然成靜定一放一收各有歸趣

逍遙墟是仙境界寂光土是佛境界我思遊戱於其中無憂資裝卽意而辦

爰當大耄之年景慕大心之士詳求大乘之法顧已能然私自慰悅

撫心自諭但於一切時中周視所履無染著無系縛無縱逸無障閡或觀文理宏浚未能忘法愛但以隨宜曉暢勿至煩勞

外避虛榮以安身內平妄情以安心內外同安則樂在其中矣此名逹觀不得其人不可言也

從權道以順俗推至理以遣情求妙智以冥眞量能仁以濟物四法修已百勝絕倫

人有愛其內勝於外者此則彊其本以制其末渉馴致之道也人有愛其外勝於內者此則縱其末以攻其本獲可欲之罪也愛內勝者至少愛外勝者至多茍有能斷大事者較其明昧之見得失之理果以孰爲優乎

入道之法虛心最妙虛心之利內外恊吉外則如虛舟觸物而人不怒內則如虛室生白而吉祥止此不妄語學者詳之可知也

老聃沭髮之次逰心於物之初吾當不擇動息處所隨時冥心於性之本際

約已自揭立修道六變之法云變褊忿爲寛恕變麤獷爲調柔變放逸爲精嚴變感傷爲適悅變熱惱爲淸暢變憂怖爲愷康一切之情悉知虛妄六變之法吾當摠持夫樂以六變之和而天神降吾以六變之法而道心生事𨿽不同名數同矣

多聞嚴持此學爲基復性離相此法難狀自以心見不可言宣

古人有詩句云醉遇春秋社閒因雨雪天唐賢白樂天閒醉俱多故自稱閒樂公又稱醉吟先生吾自引年退居閒樂有之矣𨿽愛詩酒之美不至耽於醉吟而思福慶之緣竊比尢勝

吾今諦思二空一不空卽今身世觀往知來三際必同矣此則空之一也道家以逆旅爲諭夫逆旅不可占而有之也不可毀而闕之也人身不可戀而固存也不可厭而自壊也卽今事緣隨時而過過卽歸無此卽空之二也道家貴虛緣葆眞但順應而無撓勿故引而自縈也伊此二空我之外妄不可得守惟一不空我之內眞不可不守守之之道上智能求焉名爲決定相

齋心服形嚴持紀律冥眞體寂深入精微恊用常然無法勝此

論者有以老氏爲釋氏中小乘人吾聞其語矣未見其理也今自得之老子云不見可欲使心不亂有似儒書非禮勿視之意可比小乘堅持禁戒之人此於大妙法中行之差易者也釋氏之大乘人最上乘人非但歷渉一切可欲之事心常在定而又於其歷渉之中力行化導自他俱利若不爾者則非徳施周普也此於大妙法中行之至難者也而能行之其爲殊勝也何如哉

自念非富非貧非貴非賤非吏非隱非智非愚萬慮息機四顧滿志居中悉備夫復何求

有思有議則以意言爲系縳而淨名居士所說法是不思議解脫有戀有厭則以身世爲掛礙而香山居士所詠篇是無戀厭逍遙吾才患多多此新說

論語云瞻之在前忽焉在後老子云迎之不見其首隨之不見其後周易云範圍天地之化而不過莊子云至精無形至大不可圍夫如是原其語意分限者束教之儒不當輕議老莊之書也

今直截剏立一法是謂漸中之頓頓中之漸何謂也隨時隨處便以勇健果斷志力頓息一切之念徑入大空之域令心安住此是漸中之頓也初習則難久習必易此是頓中之漸也不煩以經據引證我決了心定則定矣

予約已而思得外禦二法內習一法可以足用矣一切事已多逆計而過憂者非也當依古教除其患慮一切事已多乘勢而積忿者非也當依古教平其恚閡此外禦之二法也然後専志妙道當依古教日夕存心務致虛而安靜而明志人久於道而其道大成此內習之一法也亦勿預思符應終當自知

天聖九年八月二十八日夜夢見一僧相好圓滿衣紫方袍威容整肅升髙座將講經聽眾云臻列坐未定予亦隨喜赴會自以爲未嘗輕易致拜於僧今以聽法之故當於狻猊坐前拜訖而坐私念此僧必爲我起而側立當言回禮諸聖未及如此而忽窹焉因思法華經所言夢中見妙事蓋其類也

人皆以實時稱我者爲己身夢中亦然一生之中其夢無數定以何者爲我身是以古人有作普示道俗用心偈云莫認紛紛境惟觀了了心知身不是我煩惱更何侵又以實時所居之宇爲己家或士或庻攺卜經營不定果以何處所居之宇爲己家又以先世相承生育之地爲己鄕亦有遷移隔絕別成故里者果以何處之地爲己鄕復有舟居之民舟中生子其子但以舟爲家舟之往來不停亦有攺造易換其舟者此舟中所生之子果以何舟爲家何處爲鄕耶故白樂天有自誨之詞云無妄喜無浪憂此中是汝家此中是汝鄕汝何捨此而去自取其遑遑又有詩云我生本無鄕心安是歸處白公大逹能警覺迷妄堅執之人也

了知諸念無非妄緣開眼觀窮理盡性之書閇目習冥神絕境之法晝坐夜臥一向棲心無所希求至於沒齒

法華經初安樂行致定之權輿者也佛菩提眞歸仗處致慧之臻極者也二妙相應一體混成

自獲道符不由師授法行所起我相先除五蘊皆空一言以蔽

龍圖閣待制燕公肅嘗謂予五福之外復有餘慶子孫詵詵世濟其美𨿽愧燕公特相推重然而內省亦非妄言自謂福之增多符會成六夫古人獲六國之印縱詭辯而力取後之有報者事可見也伊予獲六福之符守直道而天與後之有報者理合如何影隨響應固當必爾

於法見妙妙之相不取於相豈有受羣邪乎於心得了了之明猶晦其明豈有入諸趣乎卓然獨立吾之志也覺路坦坦復何憂疑

詳覽寶書之說夫眞學入流之士修集三昧樂境界者不說心識外諸境界噫予觀一切凡夫貪著世間名相分別無窮極者比此不同有若胡越之人習俗異心也安可與之欵談哉故予所居宜乎三徑就荒凝塵滿席塊然獨處人不我如但逍遙自得而已

予思昧爽之際起而晏坐目光睒爍耳音淸徹和气融液靜心凝虛卽此少時亦非常之境界

吾今自思在天地造化之中萬物之一耳始於無物而忽有物自稱曰我物極則反反則復歸於無物其理必爾何用驚疑昔當無物之時冥然未覺而任天造造乃爲生之始夫未生之前自知生期而預喜乎今當有物之時造而未化化乃爲生之終未知化期安得虛增其預憂哉我欲造而不化於理可乎人各稱我其我無數悉如此欲造而不化則當充塞無所容或說有術可使重濁之質上升輕淸之天於理又可乎自古上徳之人善於其中以智決擇而去取之以道消融而委順之無齟齬於心胸不亦樂乎孰能勝此大達至當之論耶此外別有超出造化之法精微廣大又非言意之可窮也豈能容易而書之

內典所說聞中入流名爲圓照法門其法殊勝第一予知而習之迨今十五年矣而聞自然之聲淸亮交徹歲久愈甚尢資反聴之樂譬如世王與外國交戰戰勝而王回奏凱樂之樂以爲前導其喜可知矣因而對比其理今予之心王與外境交戰戰勝而心回有此淸聲潛發助其歸趣殆相類也亦非貪著善境界且欲贊揚微妙音此音微妙又與形气之樂不同也

自得正修行之法但持無念之心堅自然無礙之性熟久則無生之道成道成乃自在無拘系洞照無障蔽一一當自知言之不可及

有善吉解空之眼見外物皆空叩觀音入理之門致內音相應妙而不測怡然自得馴致其道適我願兮

自古宗風爰分頓漸允臻其極任彼談髙習則生常須吾力到以決定智除猶豫情

見諸相之非相外無所障知一眞之至眞乃有所親具此知見庶幾乎與道爲鄰

淸明在心節槪如山法施將啟有志必堅私自慶喜孰能若此

處世之法推理安常出世之法息心達本參同順入圓頓消融臻極含虛獲大安隱用一而足其在玆乎

欲其妙道當發至心掘地及泉定知見矣鑽燧攺火孰曰無之願力有加善根必植

難忍能忍殊勝之力也可行必行決定之行也二法相濟其道混成

一气散而成形爲萬物一性分而含識爲萬靈寂然不動混而爲一復歸於無彊名曰道

遊心於世諦中者率多巧宦遊心於眞諦中者亦有巧慧巧宦謂巧於仕宦巧慧謂巧於智慧夫道不同不相爲謀此二知見之人終身異路而行

遇善境界得心輕安道芽已生也有佛菩提是眞歸依道果將成也如此之事誰可與說

繄我罷休退仕宦情銷落如出深溪壑如解久纒縛所以潛抃躍人多恐休退仕宦情貪著如捨寶樓閣如失金囊槖所以不歡樂此理有安危迷人無忖度

至愚之人有如眾卉蒼蒼然生植又如昆虫蠢蠢然動息豈可與之談妙道哉

學成道心得無所得本體大空無秋毫掛礙妙用大明無微塵點翳然後爲得也

導引而勤四體本乎動者也晏寂而息諸緣本乎靜者也動靜交相養其是之謂乎

予自得心法者三謂無分別無固必無掛礙三者足用矣列而言之其理詳備若更要簡省則無掛礙之一足包餘二蓋緣無分別無固必都在無掛礙之域中耳

水靜而淸久之益明心靜而淸久之益靈諸有智者譬諭得解予𨿽不敏其殆庻幾

深於相宗者初及門深於空宗者次升堂深於性宗者終入室得法階漸其理如此

吾從學道以來歷年浸久得个休歇處得个安樂處世間夢境之交爭胸中幻累之相縈吾皆洞見源底不用折螽之力而勝之矣

吾思古人言不渉於是非色不形於喜慍者此乃士行也若能心不存於愛憎者此乃道行也

學古入官布在前言學古入道出於予意則象之智何所不可是故博覽詳求未嘗廢墜

影外有影之像浸微而疏夢中說夢之言重增其妄貪人所惑覺心自知

身之有無旣委順於造化事之得失當委順於因緣吾心浩然歸二委順

心無障難無不悟身無障難無大苦世無障難無多故幸會之尢者三比類之同者少故予大耄之年而道學彌深矣

予於三教之書各取八字綂爲法要儒教之書毛詩大雅云旣明且哲以保其身道教之書老子道經雲歸根曰靜靜曰復命釋教之書湼盤經云悟諸法性成無師覺予自視所得本末符契因目曰三和合法門

結交遊識今人面覽傳記識古人心識今人多有損益識古人多有勸戒

心息相依混冥融怡息綿綿而若存心了了而常知非音之音亦聞和而成文焉何勝如之

諦觀人倫之眾受生各有涯分含識各有限量不可以一理責之勿復追思分別此幾於道

義天垂象而參羅性海含空而妙湛混而爲一粲然可觀天瑞海印於玆備矣

積金帛而爲富不如廣藝文而爲富據權位而爲貴不如守道徳而爲貴吾之好尙有如此者

吾有則象智今於宴寂之法自立一名夫僧家謂之入定道家謂之入靜吾以五鼓之際方當夢醒諸念之前未有緣起此時神气翛然最淸宜乎攝心直造眞際因目之曰入淸金剛三昧經云無住菩薩入淸白處身心不動正是入淸之理也

內典有云百千三昧予於法意無盡而所作章句聨翩患多因自謂之曰百千法門以理言之有何差別

楞嚴經有說圓融淸淨覺南華經有說放曠逍遙遊此二者貫心逹性表裏相應禪機道用何煩別求

酒是祿之美者詩爲樂之心也淸聖之醇酎風雅之髙格助道余品何以勝此

外護其身如惜幹霄茂樹勿縱一斧之刃伐傷內護其行如惜渡海浮嚢勿容一鍼之鋒穿破眞修妙道之士當知二護之法

不擇情興處所隨時隨分常用入淸之法

誙誙然趣死而不回者如牛毛之多了了然見性而獨覺者如麟角之少麟之獨角猶以爲瑞人之獨覺豈不爲貴有時諦思私自喜慰

諦觀己之情理有順有不順而欲人之情理皆順者非也又觀人之體候有和有不和而欲已之體候常和者亦非也反照對治是方便法

予偶追思從壯及老己身之髮膚未嘗用一鍼己心之法則自用百千箴字音𨿽同而名理有異

公平之舉無怨親上下之交無謟瀆此儒行也

人之身有如意有不如意厥理惟均是常也人之事有如意有不如意厥理惟均亦是常也

前言有云信順可以祈福慶夫逹道之士若有旣明且果而能信而順之則福慶可致決定之理也

予之志願求善利者二焉身心恬愉善利之常常者也神明淸徹善利之深深者也其有大妙臻極不可以思議而速致者姑務存誠而匪懈是也

昧旦之前入淸之際神淸气淸音淸境淸眾淸和會爲淸淵府乘乎髙邈之興而有融怡之情孰知之耶孰知之耶

旣有覺心仍多義學老年壯志未始暫忘獨蹈大方安敢自謂枉入諸趣必無此憂

入道之要惟覺與力覺能照了而不迷力能堪忍而不動不迷不動恊致無生

入不空空三昧到無住住境界此妙妙之心也

智慧有淺深人倫有分限肥遁髙蹈𨿽爲拔俗之標妙徹淸升自是應眞之道

十二時中有晝夜十二緣中有生死正覺大明之人洞分眞妄故有決定歸心之處

自定晚年簡徑常行之法隨時隨處或坐或臥冥目冥心直入淸徹妙音之境界乘興而然興盡而止

吾嘗諦觀上上智人求大雄正覺之道其法是無修之修無學之學無作之作無事之事無生之生無住之住無念之念無受之受無得之得無用之用其道是無體之體無相之相出世超絕與在世正對背宜乎世人不知不見不信不重自然之理也

六度之名忍辱在其數夫眞學之人若值人所毀辱而能堪忍不動此乃道力勝而徳量大也當喜而不當怒蓋聞釋迦文嘗爲忍辱仙人司空圖自稱耐辱居士𨿽非等倫而忍之大槪一也杜牧詩云忍過事堪喜理亦相符

迷心之緣起於無明展轉貪著重增蓋纒悟心之緣起於始覺展轉觀練重增曉逹叩此兩端洞分眞妄入道之初門也

觀練精至修奉嚴恭期一報之歸全庶終天幸超三界而獨立仍存大心人不我知其志如此

內外二典悉知宗旨福慧二業咸有端緒年踰八旬益志於道予自能然非妄言也

吾有二愛自謂天然至理貫心愛淸澄微妙之法善利垂世愛廣大教化之言難求欵談逆甘塊處

吾於耄年自見二法徳行陰宻貫天地而著誠明理性精眞練身心而成寂照斯爲至理斷在深衷

吾於耄年又獲四愈支體愈輕神气愈淸祖述愈精觀照愈明人多見推吾亦自覺足以私喜夫復何憂

窮理盡性鉤深出重淵之魚進道忘勞致逺乘千里之馬眞學之士有如此焉

人多愛功名富貴在世之事也我自愛禪定智慧出世之事也大槪如此言不能細分別

神仙之事於凡人中殊勝禪智之事於妙道中親功誰同此意與之欵談

隨時隨處隨其情況限量姑務存心但令不動不思不迷不著積習純深而已此法最爲簡徑也

人之所好富貴權勢榮利嗜欲沒齒而已矣吾之所好閒適宴息淸暢恬愉復性而已矣各從其志無由會議

古聖人有不思議解脫之法得以消融而釋其累古賢人又有無可柰何之歌得以曠逹而養其和吾於此中須求力勝

昔孫登謂晉嵇康曰子才多識寡難免於今之世矣予復思之又謂康徳定力而失慧用何以名之耶傳述康之梗槪有奇才大量含垢匿瑕心師老莊善說養生之道斯則可矣無何縱情輕忽貴公子故觸禍機自貽誣謗而致害焉何慧用之有曁乎臨刑顧視日影索琴彈之而辭气不撓非定力而何予於孫登言外得此新意因書其事以補闕文

釋氏書說如來之心起相而性不動道家書說至人之心順緣而眞不失得意忘言其歸一揆

道心貫微眞入眞際士風逐末止尙淸談於玆洞分方爲至鑑

體道自愛率有常凖量飲美酒滌其煩慮何須大醉間讀異書味其新意不求甚解服衰佚老務養天和力竭外緣非吾所欲

追思壯年筮仕之初秉筆作气好爲張皇奮發之詞比彼擊水摶風之翰飛刷燕秣楚之疾馳今玆大耋以道眼觀之是何顚倒想是何虛妄言此自知非之深者也

夫局束蹇淺蔽翳滯溺智不明也鹵莾滅裂因循遷延力不勇也能反是者大士之全徳也

身老形必衰心老智必盛決定之理也形衰吾無懼智盛吾有喜人不知之自知之耳

圓覺經說身心爲幻垢維摩經說煩惱爲客塵我能知之誰復如我

見五蘊空虛爲深般若得一心寂滅是大湼盤此法綱宗資吾觀練

予年八十有二矣未嘗以鍼艾攻肌膚未嘗以幾杖扶坐起老健同者幾何人哉

諦觀緣起端緒結爲魔羅綱吾當以勇健力揮智慧劍實時深去徑入淸白處住鮮明法更不作方便漸次也

修證儀中發願偈有云且願此生無障難免令來世乏資糧臨終了了不昏迷自在隨心寄生處予因槪舉障難之極者嬰於重病廹於全乏罹於大亂若無此三者是謂洪慶其諸悠悠細故不如意者何足蒂芥於胸中以爲障難乎

歷觀世人少者老者四支六根其中或有虧廢者已獨不然又有資用大乏者全不得宗屬之力者已又不然省已之福居多矣其餘瑣瑣失志不當介懷何足妨吾進道之心乎此乃對治之法親切者也

水靜則淸淸而後明明則照物物無遁形至人觀之得爲心印入理樞要莫尙於斯

處世之法以主善爲師而允執厥中出世之法以惟道是從而不住於相至理備矣上智詳之

我心宴息旣非逐境攀緣我心慧明亦免沈空住寂獨覺獨斷何須問禪

內典所說髙原陸地不生蓮華糞壤之中種植滋茂因知苦惱之會正是練心之處也

因看維摩經注本第七卷

內說菩薩通逹佛道之理詳其大意蓋謂菩薩之心在苦不以苦爲挫衂在樂不以樂爲貪欲種種之事一一如此可謂入平等大空之法也茍不能然則非佛道是一切凡夫之情耳

自覺耄年道心益壯以功名富貴爲妄認之物以觀練薫修爲力行之事塊然寡合固當然與

息緣任運觀妙練眞入道大端此爲綱要

處世間上善之事莫若抗心希古出世間上善之事莫若澄神定靈摠持宏綱兩端足矣

法華經云諸有智者以譬諭得解今舉一法麤相易曉而要害者內典以貪瞋癡名爲三毒夫人衣中有三毒虫不去之可乎食中有三毒藥不去之又可乎人於心中有此三毒藥尢在親切之處而常存畱試審思之得曰智乎去此三毒比漢壽亭侯命醫破臂刮骨去流矢之毒何者爲難

世間之法大妙者謂之數術蓋以物有成壊之數推窮以至根極者能然也出世間之法大妙者謂之神道蓋以心有聖神之道修練以至明徹者能然也道與術以大小分名可以智曉不可以言宣

吾於妙道天機積年窮理會則深會其體不別說則難說其法無窮萬一神交相視莫逆

心法都如大空卽可矣夫處世之心以道家逹觀評之但有一塵沙許障礙未行到逍遙之墟出世之心以禪家妙觀評之但有一絲毫許縈掛未得入解脫之門不在引諭證據直用此言明理

諦思眞性之外一切之形皆夢幻也一切之情皆塵垢也一切之緣皆影響也胡足爲累是名逹觀恢爲度門惟明入道之深心可致還源之妙用

自念立心無疑而信眞功徳大調禦學道有應而覺善境界妙吉祥超然絕倫云何不樂

當師大逹逍遙於無何之鄕勿逐羣迷汨沒於夢幻之境意取足用吾皆了知

吾今特立安心之法凡三焉大略兼該包舉已述重重教中之理次第足用耳第一無思第二觀空第三對治自向意中推演不能筆下敷陳

凡一百七十七章

法藏碎金錄卷十

