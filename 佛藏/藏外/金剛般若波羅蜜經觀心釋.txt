

金剛般若波羅蜜經觀心釋

菩薩沙彌智旭際明述

已申如實不空義如如演說不取著攝彼名句及文身融歸一念成觀行

金剛者。諭現前一念心也。譬如金剛體則無上至寶。相則純淨無雜。用則廣能利益。現前一念。亦復如是。體卽法界。相無塵染。用徧一切。復次。現前一念。卽是金剛。世間金剛之寶。假心爲諭。乃世寶似心。非心似世寶也。此現前一念金剛之心。卽三般若法界眞體。名爲實相。無塵染相。名爲觀照。徧一切用。名爲文字。達此一念三般若者。名波羅蜜。以卽三徳究竟之彼岸故。此一念性。亙古亙今常不變故。可軌持故。一切聖賢由此得成諸道果故。卽名爲經。復次。現前一念之性。從來不異名如。此外更無別法名是。統攝自在名我。了了印境名聞。十世古今不離當念名一時。虛靈絕待名佛。豎窮橫徧名在。含育出生一切諸法名捨衛國。但悟惟心能降魔外名戰勝。功徳之林名樹。性具功徳周給一切名給孤獨。萬善所集名園。復次。現前一念。當體常徧名大。出生福慧名比丘。諸心心所相應名眾。一念具足百界千如爲千。自行化他十善各各互具爲二百。五根五力各各互具爲五十。猶如海印炳現無前無後名俱。復次。無有一法出過於心名爲世尊。一切時中常應觀察自心名食時。自心本具慚愧法忍名衣。自心事理和合相應名鉢。歷陰界處觀察理性名入城乞食。於一一法得見理性名次第乞已。會事歸理名還本處。觀理究竟名飯食訖。全修在性名收衣鉢。福慧明顯名洗足。證於第一義空名敷座而坐。復次相應解心所名須菩提。此解有殊勝力名爲長老。諸心所中能爲導首名爲在大眾中。不取空證名從座起。順方便道名偏袒右肩右膝著地。權不異實名爲合掌。如理觀察自覺聖智境界名恭敬白佛。心性不可思議故名稀有。無量眾善名諸菩薩。眾善不離一心名善護念。一心具行眾善名善付囑。一念照性名善男子。一念寂性名善女人。依寂照體起寂照用名爲發菩提心。用如其體名爲應住。永離昏擾名爲降伏其心。心之理性隨解現故名佛告須菩提。如理而觀觀卽如理名善哉善哉。復次。現前一念具足無量染淨種子及現行故。名爲一切眾生之類。無明覆蔽名爲卵生。隱覆含藏名爲胎生。愛取所潤名爲濕生。非有現有名爲化生。心生像生名爲有色。覓心無像名爲無色。種種攀緣名爲有想。攀緣無性名爲無想。所緣不實名非有想。能緣不斷名非無想。無明妄想本性空寂名爲無餘涅槃。了妄不生名爲令入滅度。一心不生。萬法無咎。譬如翳除空華悉殞。名爲滅度無量無數無邊眾生。華性本空非今始滅。名爲實無眾生得滅度者。於一念中妄計宰主形相眾緣相續。名我等四相。迷空計華名非菩薩。復次。心無心相名無所住。念念出生名之爲行。不取一法名爲布施。不染一法名爲持戒。不礙一法名爲忍辱。不捨一法名爲精進。不動一法名爲禪定。不昧一法名爲智慧。不壞一法名爲福徳。不見一法有分劑相名如虛空。不計一法異於般若名如教住。復次。現前一念體卽法界名非身相。本原眞如名爲如來。由觀心故不毀三業名爲持戒。質直柔和名爲修福。一念覺故名爲一佛。念念相續至無量念善覺悟故。名爲無量佛所種諸善根。本覺之性印持攝受諸修徳故。名爲如來悉知悉見無量福徳。了心無相名無四相。行無相善名無法相。離一切惡名爲無非法相。諦諭彼岸。觀智諭筏。安住實諦觀解亦絕名爲法尙應捨。復次。現前一念卽如來故。亦卽菩提。不應如來得於如來。不應菩提得於菩提。以能得所得。能說所說。皆是卽心自性無能所故。此之心性卽無爲法。一切聖賢不離心性有修證故。現前心性卽名爲經。是法是常無變壞故。一切諸佛及菩提法。無不依於心性而施設故。若達心法卽知佛法。亦知一切眾生之法。三無差別。非別更有諸佛法故。復次。現前一念卽是法界無內外故。故無出入。亦無往來。無道無果。無欲無離。無喧無寂。名爲四果阿蘭那行。復次。現前一念光光相續。名爲然燈。萬法所依名爲佛土。徧滿自在名爲大身。福田所宗名爲塔廟。一體三義名金剛般若。究竟祕藏名波羅蜜。如理觀心名奉。觀成不失名持。自此以後𨿽有種種名句文身。以義攝取。亦復不離現前一念。可以意知。不復委釋。

如是微妙金剛義不離現前一念心觀心具足般若經亦復具足余妙典十二分教二種藏乃至量等大千經於一念中悉剖出一切諸念亦復然如於念念剖大經一切根塵亦如是乃至無有少許塵而不具足法界藏如是正慧應了知一切惟心心一切若不觀心類說藥眞藥現前亦不知是故我今稽首禮性具三徳無遺者一一啟請勸觀心速登般若金剛岸

金剛般若波羅蜜經觀心釋

