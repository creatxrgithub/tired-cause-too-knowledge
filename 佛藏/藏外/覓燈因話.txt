覓燈因話

﹝明﹞邵景詹著

目次

卷一

桂遷夢感錄

姚公子傳

孫恭人傳

貞烈墓記

翠娥語錄

卷二

唐義士傳

臥法師入定錄

丁縣丞傳

覓燈因話小引

萬曆壬辰﹐自好子讀書遙靑閣﹐案有《剪燈新話》一編﹐客過見之﹐不忍釋手﹐閱至夜分始罷。已抵足矣﹐客因爲道耳聞目睹古今奇祕﹐累累數千言﹐非幽冥果報之事﹐則至道名理之談﹔怪而不欺﹐正而不腐﹔妍足以感﹐醜可以思﹔視他逸史述遇合之奇而無補於正﹐逞文字之藻而不免於誣﹐抑亦遠矣。自好子深有動於其衷﹐呼童舉火﹐與客擇而錄之﹐凡二卷。客曰「是編可續《新話》矣。」命之曰《覓燈因話》。蓋燈已滅而復舉﹐閱《新話》而因及﹐皆一時之髙興﹐志其實也﹐而何嫌乎不文。觀者幸無以不文病之。

自好子景詹邵氏識

卷一

桂遷夢感錄

大徳中﹐有施君名濟﹐吳之長洲人。君家故饒於財﹐犖犖負气節。年四十而未有子﹐性獨嗜佳山水﹐暇輒往虎丘﹑天池﹑天平諸山遊憩焉。夏之日﹐獨掉小舟﹐登劍池﹐度眞娘墓﹐遂避暑讀書臺。新蟬嘒柳﹐南薰度松。顧瞻之頃﹐忽聞有愁嘆聲﹐徐一再聽﹐而其人若不勝情者。君使覘之﹐則少同學桂生遷也。邀而問之﹐初難於言﹐旣曲慰之曰「足下父母無恙乎」曰「先二人謝世久矣。」曰「然則壺內弗寧乎」乃始輸其誠曰「僕有田數畝﹐足供饘粥﹐不幸惑於人言﹐謂販與耕﹐利且相百﹐遂折券與李平章家﹐得金二十錠﹐貿易京師。天乎不余貸﹐而重之禍也﹗舟碎洪流﹐橐懸磬矣﹐所存者僅藐焉一身。今日竄歸﹐又爲主者所覺﹐主者勢焰薰天﹐念薄田不足以償﹐一妻二子﹐將不復畱﹐是以悲耳﹗」言訖而涕潸焉下。君爲動容曰「足下無慮﹐吾且爲爾圖償之。」桂初以爲戲。君曰「吾與足下﹐交𨿽不深﹐然愛妻子之心一也。吾每恨無子﹐忍見有子棄之乎且吾家素裕﹐固未急急於此不急之財﹔救足下於塗炭﹐推愛子之念﹐全足下之妻孥﹐是所甘心﹐何敢爲戲。」桂乃反悲爲喜﹐長跪且拜曰「君如是﹐是僕之天也﹗異日尺寸有立﹐圖所報稱﹔若終於困窮﹐則公家豈無犬馬乎」遂別去。翌日﹐桂果來謁﹐君輒如額與償之﹐不復責券。桂大感謝。無何﹐君偶以事過桂之居﹐念而造焉。其子迎門歡甚。桂趨出﹐禮恭而色沮喪﹐已而聞內飲泣﹐君更詰之﹐對曰「向承厚徳﹐等於天親﹐再生之餘﹐何敢容隱﹗僕豚兒荊婦﹐幸賴保全﹐然薄田敝廬﹐皆爲李氏所有﹐今旦夕被其驅逐﹐而出無所之﹐坐無所食﹐溝中之瘠﹐僕將不免。僕命已矣﹐君恩柰何﹗」君又憮然曰「夫拯人之急﹐而不足全人之生﹐則亦徒耳﹗足下無慮﹐余前村有田十畝﹐桑棗數十株﹐盎往居焉。樹藝而給﹐無憂乏也。」桂謝且赧﹐良久﹐願奉幼子爲質﹐以效犬馬之勞。君固卻之。再翌日﹐偕桂生至田處﹐以田及桑棗給之﹐中一株最髙﹐俗傳有神棲焉﹐桂因結於下。居一年﹐覺其地甚寒﹐與他所異﹐桂疑之。一日﹐荷鋤歸﹐見純白鼠入室﹐逐之不見。謀於妻曰「下豈有物乎」卜之得古﹐遂與妻夜發之﹐果得白金一藏。生喜而遽呼曰「是可以報施君矣。」妻搖手﹐急止之曰「無以呼爲也﹗此施氏地﹐安知非施氏所瘞卽不然﹐彼借口於己之地﹐固以爲份內物也﹐𨿽盡與之﹐必不見徳﹐如或不諒﹐將更疑子之匿其餘﹐是欲報徳而且生怨矣。且子終生﹐止欲作十畝田主人耶盍於他鄕潛置產業﹐徐以己力爲報﹐顧不美乎暮夜無知﹐天啟其便﹐天與不取﹐反受其殃矣。」桂生聞妻之言﹐良心頓昧﹐而巧計潛滋﹐自是遂置施君於度外焉。乃倩舊識﹐置膏田脂產於會稽。歲往徵租﹐則託以朱門之干謁﹔旣還故郡﹐則詐爲藍縷之形容。如是者十年﹐而施君殂矣。其子甫三歲。桂謂其妻曰「此我揚眉吐气時也﹗」乃以只雞鬥酒往奠施君曰「先生之恩﹐所不能報﹐亦豈敢忘。今先生往矣﹐顧余何人﹐久占先生之田廬﹐豈無面目﹐靦顏殊甚﹗寧轉而之他﹐受凍餓以死耳。」施母畱之再三﹐不可﹐灑泣而去﹐挈家居於會稽。桂素饒幹局﹐居積致富。施氏素豪宕﹐家不甚實﹐加以子幼妻弱﹐不十餘年﹐而貲產蕭然﹐饔飧或不相繼。於是母與子謀曰「爾父存日﹐施徳於桂生﹐桂生似長者﹐今聞其富於會稽﹐盍與爾歸焉﹐上者可冀厚償﹐而次亦不失故值﹐諒不虛此行也。」乃買舟自吳抵越﹐母止旅店﹐其子先往。比至桂生家﹐則門庭奕然﹐非復曩時田舍翁气象矣。施子驟喜﹐以爲得所依也。遂投刺﹐閽者數輩﹐引入東廂﹐楹榱嚴整﹐扁題曰知稼﹐蓋楊鐵崖筆也。候久不出﹐俄履聲自內聞﹐乃逡巡卻立﹐再整衣冠。而桂生未遽見也﹐憩中庭﹐處分童僕﹐呼諾﹐語剌剌不可了。又久之﹐始出﹐心知爲施氏子也﹐故爲不識。施子備道其顚末﹐且云「老母在旅次。」桂乃延之西齋﹐畱一飯﹐吐詞簡重﹐矜色尊嚴。徐問曰「子今年幾何」對曰「昔先生垂弔時﹐不肖方三齡﹐今別先生十五年矣。」桂頷之﹐別無他語。飯已﹐更不問其母及家事。施子計窮﹐因微露其意。桂卽變色曰「吾知爾之來也。顧吾力亦能辦此﹐爾毋多言﹐令他人聞之﹐爲吾辱。」施唯唯而退。初﹐施母以桂必迎己也﹐倚閭而望。及聞狀﹐不覺大慟曰「桂生﹐而忘棲十畝時耶」其子遽勸之曰「姑待之﹐彼何物﹐戇癡而悖眊若是。蓋彼勢壓村中﹐習爲驕慢﹐見我貧窶﹐不欲禮爲上賓﹐而又諱言前負﹐故落落如是耳。犬馬之盟﹐言猶在耳﹐而矧今已赫赫乎豈有負人桂叔子」母意稍釋。過數日﹐施子以晨往候﹐日停午﹐而竟弗達。施不勝慚忿﹐攘袂直趨﹐大言曰「我施生寧求人者爲人求我﹐而特取宿值耳﹐胡爲其窘辱我」頃之﹐其長男自外入。施整衣向前揖曰「某姑蘇施生也。」言未竟﹐長男曰「然則故人矣﹗門下不識耳﹗昨家君備道足下來意﹐正在措置﹐而足下遽發大怒﹐豈數十年之久﹐而不能待數日耶然此亦不難﹐明旦可無負矣。」言訖竟去。施子方悔己之失言﹐又怨彼之無禮﹐涕泣而歸。其母復勸之曰「吾與爾數百里投人﹐分宜謙下﹐若得原值二十錠﹐意望亦完﹐不必過爲悲憤也。」明旦戒行﹐母復囑之曰「愼毋英銳﹐坐失事機﹐以勞我心。」於是施子鞠躬屏气﹐再候於桂之門下。久之﹐曰「宿酒未醒也。」乃求見其長男﹐且曰「得見長公﹐足矣﹐無煩主翁也。」又久之﹐則曰「已往東莊催租矣。」問其次男﹐則曰「已於西堂陪館賓矣。」施子怒气塡胸﹐羞顏滿面﹐然無可柰何。頃之﹐桂生乘騶而出﹐則就謁於馬首﹐甚恭。桂謾不爲禮﹐曰「爾施生耶」顧一僕﹐以金二錠償之。施子視償﹐僅什一也﹐大駭﹐方欲一言白﹐而桂飄然已去﹐且使人來數曰「爾昨何淺暴如是本欲從容﹑從厚﹐今不能能矣。然猶念爾年幼遠來﹐故纖毫不缺﹐可速歸。」施子大失望﹐而不敢見於辭色。求賂閽者﹐通問於其妻。妻又令人數曰「曩先公以爲徳﹐而子今以爲負也。幸吾主翁長者﹐償之如數﹐夫復何言無已﹐可歸取券來﹐𨿽百錠不負也。」施無以對﹐歸以語母。母郁抑不堪﹐遂抱疾還家﹐竟不起。而日所取償於桂生者﹐曾不足爲道途喪葬之費。吁﹗亦悲矣夫﹗已而﹐桂生家益裕﹐產益夥。當元年﹐賦役繁增﹐桂甚苦之﹐每顰蹙曰「某非國家之民﹐乃一老奴僕耳﹗」裏有劉生者﹐善滑稽﹐奔走要津有年矣。偵知桂意﹐說之曰「方今賦稅不均﹐貴者千百頃而無科﹐賤者倍蓰輸而無算﹐以公之資﹐寧不能少入作顯客﹐而碌碌甘稅戶耶」桂長嘆不答。劉笑曰「公豈以廢舉子業久乎公不見吳之張萬戶﹑李都赤﹐不識一丁﹐而食祿千石。是何人也此皆僕爲之斡旋。僕自恨無力耳﹐使有如公十分之一﹐今不知衣紫乎﹑衣朱乎。」桂聞其言﹐心動耳熱﹐因撫臂問曰「費當幾何」曰「二千足矣﹐多則近三千耳。」桂甚喜﹐且曰「卜吉卽與君行。劉辭曰「恐有爲公惜者﹐必以僕言爲誕。然以僕計﹐公賦歲不下千餘﹐今所費僅三年賦役之耗耳﹐夫捐耗貲而躋崇秩﹐不愈於歲作輸戶而猶輒折腰墨綬耶今爲計﹐吾見來年之春﹐吏不敢晝入公之堂矣。語曰﹕『成大功者不謀於眾﹐圖大事者不惜小費。』必欲僕行﹐惟公裁之。」桂益惑。明日遂行。劉又辭以未有室家﹐桂乃以貲安其孥﹐挈金三千﹐與俱至都下﹐罄以金付之﹐不問出入。未逾月﹐金盡﹐則謬來賀曰「旦夕貴矣﹗第非五千不可。」桂稍有難色﹐輒去不顧曰「徒費前物﹐毋咎我也﹗」桂不得已﹐稱貸得金二千﹐而畱其半﹐以半與之。又月餘﹐或告桂生曰「劉某已除親軍指揮使矣。」桂未信。少頃﹐從者奔入曰「適見劉生﹐驟貴甚﹐呵擁塞道途。」桂且信且疑﹐倚門望焉。忽有四卒前曰「大人致請。」桂曰「大人何爲者」曰「新親軍劉公也。」桂愕然﹐始信劉之賣己矣﹐大怒欲入﹐而卒掖之行。及至﹐桂猶意其以鄕曲見﹐而劉端坐如故﹐久始言曰「曩貲便宜假我﹐決不爾負。但吾新蒞署﹐需錢甚急﹐爾前所畱﹐幸並貸我﹐不數月﹐當悉償也。」卽令卒押取之。卒去﹐而索貸者塡門矣﹐乃令從者歸取償之。桂羞還故鄕﹐止居京邸﹐以厚價得利匕首﹐將俟劉入朝﹐刺殺之。然急於報仇﹐夜不能少寐﹐月光黯淡﹐而誤以爲東方明矣﹔急奔出﹐則路杳無行人﹐禁漏方三催耳。乃倚身闤闠﹐少息焉。須臾﹐夢匍匐入髙堂﹐一老翁據案坐﹐乃施君也。桂見之﹐大赧﹐不得已﹐搖尾前曰「曩令嗣來﹐非敢忘徳﹐恐其不克負荷﹐欲得當以報之耳。」君大叱曰「是欲死耶﹗胡自吠其主也」桂見訴不聽﹐見其子自內出﹐乃銜衣笑曰「向辱惠顧﹐不能輒厚遺﹐幸無罪﹗」其子以足蹴之曰「是欲速死耶﹗胡自嚙其主也」桂不敢仰視﹐行至廚﹐見施母方分羹﹐乃蹲足叩首﹐乞哀曰「向令嗣不能少待﹐以致薄母﹐罪不敢辭。今我餒甚﹐能以余羹食我乎」母命大杖撲之。逃至後庭﹐則其妻與二子﹑少女咸在焉﹐諦視之﹐皆成犬形﹐反自顧﹐亦無少異。乃大駭曰「我輩何至此哉」妻怒曰「爾貴他人而辱妻子﹐獨不思負施君乎施在堂﹐乞憐萬狀﹐而不見聽﹐比爾曩時侮慢其子﹐能相當否」桂詈曰「桑下得金﹐爾以爲暮夜無知﹐致我如此﹐顧咎我耶」妻復詈曰「其子來時﹐誰爲爾言而弗報也」二子前解之曰「此往事﹐言之何益﹐徒增傷痛耳﹗但自今以後﹐再世爲人﹐其勉爲無獸行哉﹗」相與欷歔久之。桂餒甚﹐索食之急﹐顧有小兒遺混池上﹐桂心知其穢惡﹐而見妻子攢聚欲食﹐亦不覺垂涎焉﹐見所遺墮落池中﹐深惜之。已而廚人奉主翁之命﹐烹其長男﹐驚懼而蘇﹐汗液浹背﹐乃一夢也。則曙色漸開而朝罷矣。桂幡然曰「噫﹗有是戰﹗天道好還﹐絲粟不爽﹐人之不可輒負﹐彰彰矣﹗夫負人之與負於人﹐一也。今日之夢﹐是天以象告﹐非其實也﹐猶可得而悔悟。安知劉生不實受於此乎則於劉何尢﹗」乃棄匕首河中而返。急至吳﹐訪施君之子﹐時年二十七矣。更厚葬其父母﹐載之至越﹐以女妻焉。居無何﹐劉果以贓敗﹐抄錄拷訊﹐備嘗窘辱。桂適以事赴京﹐偕子婿謁刑曹﹐會見劉﹐頸荷鐵徽﹐手交木葉﹐顏色枯槁﹐步履艱難﹔妻子自後來﹐與之訣別﹐或怨或啼﹐而旁觀者益怒。忽見桂生﹐悲慚伏地曰「向負大人﹐故有今日。」其冀食乞哀之情﹐怨悔顚連之狀﹐宛若曩時夢中故態。桂不覺心動﹐以錢數十貫贈焉。劉跽而受之曰「今生已矣﹐俟來世爲犬馬以報徳也。」桂因大感嘆﹐與子婿歸﹐三分其財產﹐遂爲會稽名家。江左之人﹐迄今猶有能道其詳者。

姚公子傳

浙東有姚公子﹐不必指其裏氏。父拜尙書﹐妻亦宦族﹐家累巨萬﹐周匝百里內﹐田圃﹑池塘﹑山林﹑川藪﹐皆姚氏世業也。公子自倚富彊﹐不事生產﹐酷好射獵﹐交遊匪人。客有談詩書﹑習科舉者﹐見之則面赬頭重﹐手足無措﹔有計盈縮﹑圖居積者﹐則笑以爲朴樕小人﹐不足指數。惟矯猛猿捷之輩﹐滑稽桀黠之雄﹐則日與之逐犬放鷹﹐伐狐擊兔。市井無賴少年﹐因而呼引羅致之門下者數十百人。此數十百人之家﹐皆待公子以舉火﹐公子不吝也。或麾千金﹐使易駿馬﹔或傾百斛﹐使買良弓﹔或與之數道並馳﹐克時期會﹐而後至者罰﹔或與之分隊角勝﹐計獲獻功﹐而多禽者賞﹔或秉燭夜圍而無厭﹐或浹旬長往而忘歸。至若蹂躪稼穡﹐毀傷柴木﹐則必估值而倍酬之。曰「人生行樂耳﹐吝嗇何爲」間有舉先尙書聚斂掊克之術以諫者﹐公子未發口﹐羣少年共嗾之曰「彼田舍翁﹐气量淺陋﹐何足爲公子道耶」公子頷之。一日﹐出獵稍遠﹐糧運不繼﹐𨿽囊有餘錢﹐而野無邸店。正饑窘中﹐忽有數人迎拜道左﹐曰「某等小人﹐難遇公子至此﹐謹備瓜果酒肴﹐以獻從者。」公子與羣少年拍手大笑﹐以爲神助﹐乃下馬直抵其室﹐恣意饕酣。少年曰「此輩不可不報。」公子乃酬以三倍。其人大獲所願﹐乃拜伏送於馬首。公子復喜曰「此輩非但解事﹐兼有禮數。」急命後騎傾囊勞之。由是此風旣倡﹐人皆效尢﹐公子東馳則西人已爲之飭饌﹐南狩則北人已爲之戒廚。士有餘糧﹐獸有餘食﹐𨿽旬日之久﹐而不煩饋運。一呼百諾﹐顧盼生輝﹐此送彼迎﹐尊榮莫並。公子大喜﹐𨿽竭力報答﹐猶自歉然。諸少年各欲染指其中﹐齊聲力贊﹐以爲此輩乃小人﹐今不勞督率﹐而供糧大備﹐奉承公子﹐過於君王矣。不有重賞﹐其何以慰公子是之。然而公子數年之間﹐囊空橐罄﹐止有世業存焉。諸少年相與進言曰「公子田連阡陌﹐地占半州﹐足迹所不能到者﹐不知其幾。然大率皆有勢之時﹐小民投獻﹐官府賂遺﹐非用價乎買者也。卽有以價得之﹐亦不過債負盤折﹐因其戶絕人窮﹐收其磽田瘠地﹐所值又能幾何故今荒蕪者多﹐墾辟者少﹐錢糧督促﹐租課蕭條﹐以公子視之﹐直土泥耳。如以荒蕪之土泥﹐爲償賚之貲費﹐小民得之﹐寸土如金﹐是以泥沙同金用也﹐奚不可者」公子大以爲得策﹐於是所至輒立賣券爲賞。諸人故難之﹐羣少年以好言慰勉﹐公子踧踖﹐惟恐其人不受也。凡肥饒之產﹐姦民欲得之﹐則必先賂少年。少年故令公子受其酒食﹐或飾歌妓爲妻女﹐故調公子。公子或識之﹐亦不問也。將去﹐則羣少年一人運筆﹐一人屈指﹐一人查籍﹐寫券已成﹐令公子押字﹐多寡美惡之間﹐公子不得主張焉。旣而﹐公子曰「吾倦矣﹗豈能執筆簽判﹐習書生之勞哉﹗」羣少年乃鏤版刷印﹐備載由語及圖籍年月﹐後附七言八句詩一首﹐則公子所作也。詩曰﹕

千年田土八百翁﹐何須苦苦較雌雄古今富貴知誰在﹐唐宋山河總是空。去時卻似來

時易﹐無他還與有他同。若人笑我亡先業﹐我笑他人在夢中。

每日晨出﹐先印數十本﹐臨時則塡注數目而已。然而遊獵無度﹐賞賜無算﹐加以少年之侵漁﹐及日用之豪侈﹐不逾數年﹐產業蕩盡﹐先人之丘壠不守﹐妻子之居室無存。向日少年﹐皆華衣鮮食﹐肥馬髙車﹐出遇公子﹐漸不相識。諸嘗匍匐迎謁道傍者﹐气槪反加其上﹐見公子饑寒﹐掉臂不顧﹐且相與目哂之。公子計無所出﹐思鬻其妻﹐而憚於妻之翁﹐不敢啟口。乃翁固達者﹐深識其情﹐先令人許之﹐已而陰迎其女﹐養之別室﹐詐令人爲豪族﹐以厚財爲聘﹐與之約曰「爾妻價不及此﹐聞其賢能﹐故不惜厚聘。然一入豪門﹐終身不得相見。」公子大喜過望﹐亦甘心焉。妻去未數月﹐而聘金又盡﹐左顧右盼﹐孑然無依﹐將自賣其身﹐而苦無主者。妻翁又以厚價詐令莊客收之﹐亦與之約曰「爾本貴人﹐故重其值﹐但輸券之後﹐當惟命是從﹐不得違忤。」公子自念﹕己富盛時﹐家徒數百﹐皆遊蕩飽暖而已﹐殊無所苦。乃允諾﹐隨之而去。至則主人旦令之采薪﹐暮督之舂谷﹐勞筋苦力﹐時刻不堪。數日﹐遂逃去﹐與乞兒爲伍。自作長歌﹐丐食於市。歌曰﹕

人道流光疾似梭﹐我說光陰兩樣過。昔日繁華人慕我﹐一年一度易蹉跎﹗可憐今日我

無錢﹐一時一刻如長年﹗我也曾輕裘肥馬載髙軒﹐指麾萬眾驅山泉。一聲圍合魑魅驚﹐百

姓邀迎如神明。今日啊﹗黃金散盡誰復矜朋友離盟獵狗烹﹗晝無饘粥夜無眠﹐學得街頭唱

哩蓮。一生兩截誰能堪不怨爹娘不怨天﹗蚤知到此遭坎坷﹐悔教當年結妖魔﹗而今無計可

柰何﹐殷勤勸人休似我。

妻翁知其在市中也﹐故令乞兒百般侮之﹐稍不順意﹐嚇之曰「吾將訴爾主人。」則抱頭鼠竄而逸﹐不敢回顧。以是東西流轉﹐莫能容身﹐凍餒憂愁﹐備嘗艱苦。翁乃令其女築環堵之室於大門之傍﹐器具衾裯﹐稍稍略備。故又令人說公子曰「爾本大家﹐乃爲乞兒所侮﹐爾非畏乞兒﹐畏主人也。爾主朝夕尋訪﹐幸不相遇﹐遇則幽禁牢獄中﹐死無日矣。爾之故妻﹐今爲豪家主母﹐門庭赫奕﹐不異曩時。吾盍與爾言﹐求爲門役﹐但有啟閉之勞﹐無樵舂之苦﹔終享安佚之樂﹐無饑寒之慮﹐豈不愈於旦夕死溝壑乎」公子涕泗乞憐﹐拜伏泥塗中曰「如此﹐則再生父母也。」於是引至妻之別室。公子見一捨淸淨﹐器服整潔﹐喜不自勝﹐如入仙境。乃戒之曰「爾主母家富﹐故待僕役皆修整﹐然勢尊望重﹐羞睹爾顏。爾誓不可竊入中堂﹐且不宜暫出門外﹐倘爲爾主人所獲﹐受禍不淺矣﹗」於是公子謹守戒言﹐𨿽飽食暖衣﹐不無弋獵之想﹔而內憂外懼﹐甚嚴出入之防。竟不知妻之未嫁﹐終其身不敢一面﹐老死於斗室云。

孫恭人傳

孫恭人者﹐和州義裏民家女。生而奇穎﹐有僧摩頂相之曰「兒後大貴﹐惜頂骨少偏﹐當遭厄而後起。」至正初﹐紅巾大亂﹐天下繹騷﹐孫父母相繼淪亡﹐無所依怙。年十三﹐流轉濠州﹐託於郜氏。郜氏有女﹐頗親愛之。居五年﹐郜女歸於東丘郡侯花云﹐以孫爲娣。時雲從我太祖南定金陵﹐東徵江﹑浙﹐勤勞王事﹐靡有室家﹔而郜與孫形影相依﹐親愛愈篤。至正二十年﹐云以行樞密院判守太平府﹐挈家以行。時太平新附﹐糧餉未充﹐而地當東南要路﹐云與知府事許瑗晝夜籌畫﹐未暇息肩﹔而暴雨水漲﹐僞漢王陳友諒率舟師來寇。云結陣迎戰﹐三日不休﹐水勢益增﹐城外舟尾﹐幾與堞齊﹐士率攀緣而上。城中乏食﹐士馬俱憊﹐城遂陷。許瑗死。云嘆曰「城亡與亡耳﹗」賊縛云急。云怒罵曰「狂賊犯吾﹐吾主必滅爾﹐斬爾爲膾也。」遂奮躍大呼﹐繩縛盡絕﹐奪賊刃﹐斬五六人。復大罵曰「爾主﹐非吾敵也﹐曷不速降。」賊怒﹐摔云﹐縛於舟檣﹐叢射殺之。云罵不絕口。妻郜氏﹐生子方三歲。當云迎戰時﹐勢甚危﹐郜氏抱兒泣謂孫氏曰「城且破﹐夫必不生﹐吾何忍獨不死然不可使花氏無後。」已而聞云就縛﹐乃赴水死。孫奔救之﹐已無及矣。家有蒼頭﹑婢﹑僕十餘﹐一時星散﹐無有存者。孫獨收郜屍﹐瘞之。抱三歲兒而逃﹐爲漢軍所獲。孫自度年少動人﹐一死非難﹐其柰兒何﹐乃斷髮剺面﹐自毀其容﹐雜處乞兒中﹐以故得免。隨軍至九江。軍中惡小兒啼﹐將索收之。孫乃夜半出走﹐至江路窮﹐鞠兒於漁舟。漁舟翁無子﹐是夜﹐夢一小蛇﹐困於沙際﹐雷雨大作﹐蛇化爲蛟。翁驚醒﹐方與妻言未畢﹐而孫氏抱兒至矣。翁喜﹐遂畱視如己子。未幾﹐漢敗﹐翁將謀奪其兒。孫氏覺之﹐故斂衣囊簪珥﹐囑翁爲守﹐抱兒浴於河津。翁以其畱囊橐﹐不疑也。而孫竟竊兒去。夜宿陶穴中。天曙渡江﹐遇漢潰卒奪舟﹐舟中之人﹐或死或溺﹐次將及孫﹐孫抱兒大號﹐躍入水曰「吾寧與兒俱死矣﹗」波中偶有斷木﹐附之﹐其行如飛﹐若有神運者。頃之﹐入蘆渚中。渚有蓮實﹐孫氏取以啖兒。凡七日﹐無一人語聲﹐四圍水繞﹐無由得渡。孫氏日夜號泣﹐祝天曰「死難之臣﹐惟此一息﹐皇天忍絕之乎」忽夜半有人掉舟來﹐急呼之﹐逢老父﹐號雷老﹐孫氏泣語之故﹐老父憐而載之﹐得達太祖行在。太祖置兒於膝﹐視之﹐泣曰「吾嘗謂爾父黑面驍勇﹐不意其赤心忠義如此﹗城陷之日﹐盡傳一門死節﹐吾深痛之﹐以爲安得彼有孑遺﹐盡力圖報﹐而孰知天卒存其孤也。兒子將種﹐酷肖其形﹐此天生爾﹐以纘爾父功也。孫氏貞賢﹐必重報之。然老父亦宜受魏無知之賞。」急召雷老。雷老卻走﹐使者迫之不及﹐已忽不見。太祖大驚異。乃設壇祭云﹐贈爲東丘郡侯。敕太平立忠臣祠﹐與許瑗歲時享祀。以三歲兒襲父爵。贈郜氏東丘侯夫人。封孫氏爲恭人﹐食二品俸﹐卽子其兒﹐享年八十餘﹐富貴沒世。驗之幼時僧相﹐若目睹其終始行﹐亦神哉矣。

貞烈墓記

天臺縣郭老﹐五十無子﹐禱於神﹐夢白雉集於庭﹐遂生女﹐因名雉眞。聰慧有色﹐略通書數。年十七﹐嫁同裏旗卒﹐姿色甚麗﹐見之者莫不嘖嘖稱賞。年二十三﹐因夫臥病﹐至里社祠中祈禱。本衛千夫長李奇見之﹐心慕焉。時至正四年八月也。去縣八十里﹐地名楊村﹐向設亭障﹐分兵戍守﹐李遂遣卒行。郭氏獨居﹐李乃日至卒家﹐百計調之﹐郭氏毅然莫犯。經半載﹐夫歸﹐具以情白。爲屬所轄﹐罔敢誰何。一日﹐李復來﹐卒故匿牀下﹐聽其語涉戲﹐大怒﹐持刃出﹐而李脫走。李訴於縣﹐捕系窮竟﹐案議持刃殺本部官﹐罪該死﹐桎於囹圄中。從而邑之惡少年與吏胥﹑皂隸輩﹐無有不起覬覦之心者。而李尢其日夜夤緣﹐欲速殺其夫﹐使郭氏無所歸。故囑其左右鄰﹐不與饋食。左右鄰皆伍中人﹐無不畏李本官者。郭氏時生男六歲﹐女四歲。郭老死矣。煢煢一身﹐乃躬饋於卒﹐哀號載道。歸則閉戶績紡﹐人不敢一至其家。久之﹐府檄調黃巖州一獄卒葉姓者至﹐復有意於郭氏﹐欲以情感之﹐乃顧視其卒﹐周其飲食﹐寬其桎梏﹐情若手足﹐卒感激入骨。一日﹐卒所臥竹牀﹐膚色皆靑﹐節節生葉﹐若素種植者。卒與同禁者皆驚喜﹐吏亦來賀﹐以爲肆赦可待。葉獨心惡之也。忽獄中傳有五府官出。五府之官﹐所以斬決罪囚者。葉心喜﹐遂入以報曰「禎祥之兆﹐未必非禍祟也。」且煦煦顧憐其子女﹐切齒罵李﹐以爲不仁﹐與卒抱持而泣。已乃謂曰「我與爾愛如手足﹐爾萬一不保﹐爾妻必入仇人之手﹐子女爲人奴僕﹔顧我尙未娶﹐寧肯俾我爲室乎若然﹐我之視汝子女﹐猶我子女也。而且無快仇人之心。」卒深諾其言。葉乃令郭氏私見卒。卒謂曰「我死有日﹐此葉押獄性柔善﹐未有妻﹐汝可嫁之﹐無甘心事仇讎也。」郭氏泣曰「爾之死﹐以我故﹐我又能二適以求生乎」旣歸﹐持二幼﹐涕泣而言曰「汝父以娘故﹐行且死﹗汝父死﹐娘必不生﹐兒輩無所依怙﹐終必死於饑寒﹐不若娘死於汝父之前﹐事或可解。賣汝與人﹐或可度日。蓋勢不容已﹐將復柰何﹗汝在他人家﹐非若父母膝下﹐毋仍舊嬌癡爲也﹗天苟有知﹐使汝成立﹐歲時能以卮酒奠父母﹐則是爲有後矣。」遂攜二兒出﹐至縣前﹐遇人具道其故。行路之人﹐爲之掩泣。有憐之者﹐納其子女﹐贈錢三十緡﹐郭氏以三之一具酒饌﹐攜至獄﹐與卒相持﹐哽咽不能語。旣而以二之一與之曰「君擾押獄厚矣﹐可用此答之。又餘錢若干﹐可收取自給。我去一富家執作﹐爲口食計﹐恐旬日不能饋食故也。」泣別而出﹐走至仙人渡溪水中﹐危坐而死。渡頭人煙湊集﹐一時喧哄。又此處水極險惡﹐竟不爲衝激倒僕﹐人以爲奇﹐走報縣官。官往檢視得實﹐令人舁之起﹐水勢衝湧不得近﹐以木爲橋﹐木皆中折﹐而死者危坐如故。眾益以爲神﹐傾動城邑。縣官乃焚香再拜﹐令婦人共舉之﹐則水不爲患。於懷中得一紙﹐具述李本官之逼與夫之冤﹐𨿽不成章﹐達意而已。官爲殮具﹐卽葬於死所之側山下。又爲申達總管府﹐將李抵罪而釋卒。官贖還其子女﹐人亦義之﹐不受原值﹐更與之錢。卒亦終身不娶。郭氏死之日﹐至正五年九月九日也。次年丙戌﹐宣撫使巡行列郡﹐廉得其事﹐聞之於朝﹐乃旌其墓曰「貞烈郭氏之墓。」而復其夫家云。

翠娥語錄

翠娥﹐姓李氏﹐淮揚名娼也。幼有貞性﹐長通詩書﹐論議蜂起﹐不傷於正。自以身隸樂籍﹐怨恨殊不聊生﹐有欲一見之﹐彊而後可。至元二年﹐雲間陸公宅之爲揚州總管。一日﹐以官召之﹐不得已至。命之歌﹐對曰「幼時未習。」公怫然曰「然則汝習學何事」曰「學讀《史》《漢》等書。」公不以爲然﹐難之曰「汝能識字﹐必能賦詩。」因指庭前梅樹爲題。翠娥口占曰﹕

粲粲梅花樹﹐盈盈似玉人。甘心對冰雪﹐不愛艷陽春。

公奇之﹐乃賜之坐﹐問曰「爾旣讀《史》《漢》﹐累朝典故﹐誰氏最熟」對曰「最喜看兩晉人物。」公戲之曰「然則汝獨不知江左風流乎」對曰「自來人議魏﹑晉浮靡﹐人物放曠﹐自妾觀之﹐殊覺賢懿。試看陳令史居父憂﹐使婢丸藥於喪次﹐遂大見貶議﹐沈落累年。阮光祿食肉飲酒於衰絰中﹐何曾大言排斥。此可想見當時士風﹐凡居喪而飲酒近內者﹐爲希世駭俗之事矣。不然﹐以曾之豪侈﹐豈暇計小節哉至於今學士大夫﹐非但近內﹐有育嬰孩者﹔非徒飲酒﹐有耽聲樂者。舉世無放曠之議﹐行己無罪戾之嫌﹐方之魏﹑晉﹐其賢豈啻千里哉﹗」公聞其語﹐益起敬焉﹐以爲樂妓中不意有識如此。因謂之曰「爾讀書明理﹐何不擇士人嫁之終始一節﹐彼必汝重。乃欲身溝瀆而志江湖﹐伍燕雀而希鴻鵠。共誰信之」翠娥乃顰蹙而對曰「夫閨壺之中﹐非狎暱之所。上承祖父﹐下導子孫﹐立身成家﹐綱紀法則﹐皆由此出。世人鄙俚﹐乃視妻妾爲狎客﹐閨幃爲樂地﹐談道義於朋友﹐而恣非僻於妻拏。正容止於昭明﹐而喪廉恥於幽曲。子孫不肖﹐婢僕爲姦﹐未必非躬自導之也。故先王有房中之樂﹐以養性情﹐以節嗜欲﹐今忽之久矣。配女良家﹐猶未免於淫褻﹔取娼爲媳﹐誰肯與之尊嚴與其嫁而導淫於人﹐寧自守而獨居以死耳﹗」公又曰「然則汝將終於此乎」對曰「此未可驟議也﹐異日煩相公處分耳。」公大加敬重﹐遣使護送而歸。居無何﹐翠娥束髮簪冠﹐披道士服﹐持疏赴公而拜懇曰「妾受命孤煢﹐不嫻歌舞﹐羞花月之易染﹐慕雲水之常淸。顧豪裏少年﹐勢似疾風之搖落﹔賤門弱質﹐心憂多露以沾濡﹐若生無山嶽之依﹐寧死作溝渠之瘠。誓無二志﹐負厥初盟﹐幸賜一言﹐彈彼浮議。」公深嘉其志﹐援筆作檄文一道授之。翠娥遂終身於洞眞觀。而公每衣食之餘﹐數嗟嘆﹐爲人敍其始末。其文𨿽近於戲﹐頗膾炙人口﹐略述其槪﹐以資一笑焉﹕

淮揚第一部﹐教坊占排場﹐曾使萬人喝采﹐《道徳》五千言﹐公案投機竅﹐遂能一念

皈依。交媾功成﹐陰陽炭燒空欲海﹔修持行滿﹐雌雄劍劈破愁城。七星冠剛替下鳳頭簪﹐

雙情結生紉做鹿皮袋。空非空﹐色非色﹐色卽是空。道可道﹐名可名﹐彊名曰道。往常

時紅裙﹑翠袖﹑生綃帕﹐猛可裏艸履﹑麻衣﹑扁皂絳。銷金帳冷落風情﹐養丹鑪消磨火

性。半世連枝並蒂﹐算從前歷盡虛花﹔一朝剗艸除根﹐到此際方成結果。尋幾个煙霞外

逍遙伴侶﹐抵多少塵埃中浮浪男兒。存一點至誠心﹐百事可做﹔少幾處風流債﹐一筆都

勾。試問他濁酒狂歌﹐爭如我淸茶淡話一跳身才離了百戰棚中圈子﹐雙擺手便作个三淸

門下閒人。赤緊地無是無非﹐到後來自由自在。玉樓花下千鐘酒﹐幾番歌《白紵》遏行

云﹔紙帳梅邊一炷香﹐從此誦《黃庭》消永日。桃花扇深藏明月影﹐柳子瓢長醉白雲鄕。

打開老病生死關﹐識盡悲歡離合幻。燒夜香非尋佳偶﹐披鶴氅星月下禮拜茅君﹔登春臺

不望遠人﹐駕鸞車雲霄上只尋蕭史。疇昔微通一笑﹐白面郎爭與纏頭﹔如今頓悟三生﹐

靑眼客便當擡手。旣不作入夢朝雲暮雨﹐也須撇等閒秋月春風。若教了蒲團上工夫﹐識

透本來面目﹔便可到蓬壺中境界﹐修成方外神仙。倘有惡少年設局團場﹐豈無善男子降

魔伏怪君不見揚州路上行軍總管﹐卻不是洞眞觀裏護法伽藍。

捲

二

唐義士傳

唐君名玨﹐字玉潛﹐會稽山陰人。家貧﹐少營滫瀡﹐以養其母。旣長﹐聚徒受經﹐行已方潔。所居村塢﹐皆推重之。歲戊寅﹐至元四年春﹐將覓館穀於杭﹐從山陰道上騎馬而行。佳景滿前﹐思欲沽飲﹐而酒肆中有一僧招之。僧名福聞﹐號西山﹐乃魏憲靖王墳寺守僧也。與君舊識﹐因而共酌。君問僧何之僧曰「邇楊總統勢焰薰赫﹐貪求無已。某今將本寺獻爲香火院﹐然非泰寧寺僧名宗愷者爲我先聲﹐則無由達﹐故往尋之耳。」楊總統者﹐北僧楊璉眞伽﹐總江南浮屠事﹐怙恩橫肆﹐不可具狀﹐尢好發人冢墓而取其財﹐宗愷等爲之牙爪﹐蓋有年矣。僧因出囊中一紙示君曰「此卽寺圖也。」君見寺側有魏王冢﹐乃曰「寺不足惜﹐第恐墳不免耳﹗爾爲墳守﹐他日倘不保其屍骨﹐責將誰歸耶」極口諫之﹐而僧不從。君不勝浩嘆﹐以爲魏冢猶不足惜﹐而漸不可長﹐蓋已逆知有發陵之禍矣。途中有詩曰﹕

徒把金戈挽落暉﹐南冠無柰北風吹。子房本爲韓仇出﹐諸葛寧忘漢祚移﹗云暗鼎湖龍

去遠﹐月明華表鶴歸遲。何須更上新亭飲﹐大不如前灑淚時。

渡江﹐卽變姓名爲林徳陽﹐蓋將爲稀世之事﹐而恐累及宗人﹐故先晦迹以待之。是年十二月十有二日﹐楊髡俾宗愷等詐稱土豪侵地爲名﹐帥徒役頓蕭山﹐發掘故宋帝後諸陵寢﹐至斷殘肢體﹐攫珠襦玉柙﹐棄骨胔艸莽間。君時年三十二﹐聞之﹐痛憤幾不欲生。盡貨家具﹐得白金百星許﹔執券行貸﹐又得如許﹐熔作兩許小牌百餘﹐密系腰間﹔仍扮爲丐者﹐背負竹籮﹐手持竹夾﹐習爲杭音﹐使人不識。乃自杭抵越﹐塗遇暴骨﹐不論牛馬﹐卽以夾拾籮中﹐竟投陵上。徧歷諸處﹐晝則乞食﹐夜則往收其骨。或假寐樹下﹐人以爲丐者﹐不疑也。有細察之者﹐窮促﹐則以銀牌賂之。如是半月矣。一夜﹐行至永阜陵﹐忽見有人飲泣﹐方欲詢問﹐已爲彼所覺﹐不復有聲。君謂曰「我臨安義士耳﹐如有同志﹐可便相見。」其人卽出﹐乃舊守陵使中官羅銑也﹐手執小竹籮﹐見君嗚咽流涕﹐不能仰視。與君握手曰「彼時我極力爭執﹐爲番僧痛箠﹐幾斃杖下﹐左右數十百人﹐更無一言助我﹐不意塵埃中有君義士。然我每思之﹐楊髡勢如餓虎﹐一旦物色此骨﹐柰何」君曰「今四郊枯骸滿眼﹐取以竄易﹐誰復知之」因指竹籮中曰「吾僅已備之矣。」乃相與斫文木爲匱﹐覆黃絹爲囊﹐盡拾其遺骸﹐各署其表曰﹕某陵﹗某陵﹗蕝地以藏﹐爲文而告。大略云﹕

嗟皇天之不弔兮﹐使天水之不祚﹗哀九州之故主兮﹐不得安其抔墓﹗豈妖髡之桀惡兮﹐

肆滔天之荼苦﹗抑世運之陽九兮﹐鬼神失其祕護徒使故國之遺臣兮﹐攀龍髯而莫訴﹗蒼蒼

其如有知兮﹐擊妖髡以電怒。興亡兮定數﹐枯骨兮何妒朝云兮龍顧﹐夕風兮虎步﹐遁藏

兮狐與兔。願萬年兮坤維固。

又祭之以文日﹕

嗚呼﹗天柱折﹐斷鰲之義誰仍日禦傾﹐揮戈之績孰繼九鼎去夏﹐宗社鞠爲丘墟﹔五

利和戎﹐衣裳易爲鱗介。想遊魂於萬里﹐悲隆碣於千秋﹗此宇宙飈回之日﹐乾坤霧塞之時

也﹗孰意有楊璉眞伽者﹐凶頑孽畜﹐慈梵罪人﹐虺蜮爲心﹐豺狼成性。風馬牛之勢卽隔﹐

誰爲貿首之仇發丘將之志尙存。爰起暴骸之釁。金椎控地﹐玉案橫空。血變萇弘﹐盡作

長川之璧﹔魂飛蜀帝﹐咸啼異域之鵑。窮泉凍而不流﹐返照寒而無影。嗚呼﹗過大梁者﹐

尙佇夷門之想﹔遊九原者﹐且遺隨會之思。況乎玨等﹐盡食土之毛﹐悲寧雪涕﹔屬含生

之類﹐感詎拊心﹗痛爪瓞之不存﹐撫甘棠之猶在。力衰螳臂﹐欲龍驤而未能﹔忠切蟻心。

睹狼殘之不忍。乃開新扃﹐敢比藏舟。蓋南巡不返。蒼梧棲虞帝之靈﹔而東狩弗歸﹐會

稽有夏王之穴。哀哉﹗玄云晦而荒戍寒﹐白日陰而平蕪沒。那堪孤壠﹐厭聽《楊枝》﹔誰

憶幽阡﹐重歌《薤露》。式陳簞食﹐伸薄愫以三呼﹔聊備素醪﹐庶靈魂之一酌。尙饗﹗

又於宋常朝殿﹐掘冬靑樹﹐各植於所函土堆上以志之。作《冬靑行》二首曰﹕

馬箠問髐形﹐南面欲起語。野麕尙純束﹐何物敢盜取餘花拾飄蕩﹐白日哀后土﹗六

合忽怪事﹐蛻龍掛茅宇。老天鑑區區﹐千載護風雨。

冬靑花﹐不可折﹐南風吹涼積香雪。遙遙翠蓋萬年枝﹐上有鳳巢下龍穴。君不見﹐

犬之年﹐羊之月﹐霹靂一聲天地裂﹗

復有夢中詩四首曰﹕

珠亡忽震蛟龍睡﹐軒敝寧忘犬馬情親拾寒瓊出幽艸﹐四山風雨鬼神驚。

一抔自築珠丘土﹐雙匣猶傳竺國經。獨有春風知此意﹐年年杜宇泣冬靑。

昭陵玉匣走天涯﹐金粟堆前起暮鴉。水到蘭亭轉嗚咽﹐不知眞帖落誰家﹗

珠鳧玉雁又成埃﹐斑竹臨江首重回。猶憶年時寒食祭﹐天家一騎捧香來。

越七日﹐總浮屠下令﹐裒諸陵骨﹐雜以牛馬枯骼﹐築一塔壓之﹐名曰鎭南。杭民悲戚不寧﹐而不知陵骨之猶存也。頃之﹐流傳京師﹐世祖赫怒﹐械系楊禿﹐卒死囹圄﹐凶黨百餘﹐皆被杖死。福聞逃脫﹐爲鄕夫所屠食。蓋楊禿不道﹐聞實啟之﹐獻寺未幾﹐果發魏冢﹐多得金玉﹐遂起發陵之想﹐遺禍最慘﹐受報亦酷﹐孰謂天道遠哉是時﹐山陰人始有藉藉傳唐君事者。由是君之義風﹐震動吳越﹐而貧乏如故。忽一日﹐獨坐書齋﹐有黃衣吏持牘示曰「王有召﹗」導至一所﹐觀闕巍峨﹐宮宇靚麗﹐殆非人間。有一人冕旒坐殿上﹐數黃衣貴人﹐逡巡降揖曰「藉君掩骸﹐其有以報。」君乃升殿謁﹐造王前。王謂曰「汝受命貧窶﹐兼無妻子﹐今忠義動天﹐命賜汝伉儷丈夫子三人﹐田三頃。」拜謝﹐降出﹐遂覺﹐乃曲枕幾上耳。逾時﹐會稽治中袁俊齋始至﹐爲子求師﹐有以君薦者﹐一見﹐置賓館。一日﹐問曰「吾渡江﹐聞有唐氏偸葬宋諸陵骨﹐子豈其宗耶」左右交口曰「此卽是已。」袁大駭﹐拱手曰「君此舉﹐豫讓不能抗也。」曳之坐北面而納拜焉。禮敬特加﹐情款益篤。叩知家徒四壁﹐惻然嗟矜。語左右曰「唐先生家事﹐吾須任之。」不逾月﹐聘婦偶故國之公女﹐負郭食故國之公田﹐二事整齊﹐悉自袁出。袁有詩贈之曰﹕

故國山河盡《黍離》﹐一抔丘墓爲誰移姦僧得志重泉恨﹐義士偸骸萬古悲﹗卻羨子房

藏迹處﹐可憐豫讓變聲時。揚州多少簪纓冑﹐只君一个是男兒﹗

後果獲三子﹐鼎立頎頎﹐夢中神語﹐無一不合。人皆快唐君之報﹐而亦義治中之舉﹐兩髙之云。

臥法師入定錄

漢沔之俗﹐其女好遊﹐貴第大家﹐競以美色相尙﹐一得嬌艷﹐惟恐人不及知。每燈夕花晨﹐士女歡集﹐稠人廣坐﹐臂接肩摩﹐恬不爲怪。及歸途﹐必舉所見而品題之﹐某爲之冠﹐某爲之次﹐欣喜艷羨﹐踴躍交口﹔卽其丈夫聞之﹐亦以受知於人爲慶﹐且自誇獨得美妻焉。至元﹑至正以來﹐此風益熾。原上裏有鐵生者﹐娶妻狄氏﹐美冠一城﹐每出遊﹐所至聞唶唶聲﹐無問識與不識﹐皆就生熟視曰「爾何前緣﹐獲福如是﹗」或就以酒肴慶之。故生出﹐不持一錢﹐而每醉返。傾城內外﹐莫不識鐵生﹐而覬覦之心﹐無不有也。顧鐵本巨族﹐且獷悍﹐人以故不敢暱。同裏有胡綏者﹐其妻聲聞﹐亦亞於狄。生遂結交於胡生焉。嘗謂狄氏曰「人言汝爲色魁﹐自我視之﹐胡生之妻﹐當不汝讓也。吾何術以通之﹐死且甘心焉。」乃自就胡綏﹐沈酣於酒﹐傾囊倒篋﹐奉以爲歡。胡亦時與往來﹐通宵無禁。裏中惡少﹐歌姝舞姬﹐無不畢集﹐淫褻之事﹐妖冶之容﹐目送心挑﹐靡所不逞。二人之妻﹐亦各於簾瑣中窺覷以爲樂。生自念庶幾一遇。而狄氏每出簪珥﹐佐其歡會﹐生大以爲快﹐而不知狄氏之屬意於胡也。已而胡綏果通於狄氏﹐狄氏愛之﹐過於其夫﹐而生不覺也。生家本饒裕﹐侈有田園﹐乃悉變遷以供貲費﹐所得之直﹐什無二三﹐而狄氏從中又匿其半。訪有名妓﹐故令生從之遊﹐間出所匿以資之﹐生大喜過望﹐或旬月不歸﹐而胡與狄因得暢意爲樂﹐生反以爲妻之賢﹐能不妒也。狄氏巧爲珍饌﹐以餉胡綏﹐烹鮮刺肥﹐日費不貲﹐而生適自外至﹐則詭謂曰「邇來虀鹽自甘﹐今日之設﹐與子聊歡娛耳。」生信之﹐且喜。或杯盤已狼藉﹐而生突歸﹐則曰「某親畏汝彊酒。逃去矣。」生亦不問。生或與狄氏促膝對飲﹐未過三酌﹐而鼾然熟睡﹔胡綏卽出﹐冠其冠﹐衣其衣﹐與狄氏笑語終夕﹐而生頗無聞也。蓋狄氏預釀惡酒以醉之﹐其方出於胡﹐屢試屢中﹐故每當生卒爵時﹐胡已於幃中招狄氏矣。生墮於計﹐久而不悟﹐屢有聲迹而不疑﹐如是者累月。一夕﹐生偶小恙﹐臥室中﹐而胡不復顧忌﹐出入自擅。生忽覷見胡﹐不覺怪問﹐狄氏與婢﹐皆佯爲不知。生曰「適所見﹐頗類胡生。豈病眼模糊﹐見鬼物耶」狄氏曰「汝心熱慕其妻﹐故恍惚遇之耳。」生前直衝而出。生失聲﹐大叫﹕「有鬼﹗」以被蒙頭﹐涕泣求生。急召師巫﹐爲之禳祝﹐而病日有增矣。去原上百里﹐有了臥法師﹐號虛谷﹐戒行爲諸山之冠﹐乃以禮請至﹐建懺悔法壇﹐以祈福庇。是日臥師入定﹐過時不起﹐至黃昏而後甦。嘆曰「異乎﹗鬼神之間﹐審於陽世﹐予得聞所未聞也。」眾諦問之。曰「予始行﹐見土地﹐適遇鐵之先祖繡衣公亦在﹐訴冤云﹕『其孫爲胡生所害。』土地自以職卑﹐教之曰﹕『今日南北二斗會降玉笥峯下﹐可往訴之。』繡衣公邀予同往﹐至則見二老人﹐一衣緋﹐一衣綠﹐對坐奕棋。予二人叩首仰訴﹐久之不應。予二人益堅。奕罷﹐衣綠者慨然嘆曰﹕『吾怪世人謬妄﹐不意儒者亦然。世謂吾等降生注死﹐可以延年益壽。夫天下不知幾千萬人﹐古往今來﹐生死代嬗﹐不知幾千萬世。果如世說﹐死生有簿﹐福祿有籍﹐則𨿽設幾千萬員役﹐亦不足以治事。天上之勞﹐豈不過於人間乎蓋天非他﹐理而已矣。福善禍淫﹐理之可信者也。栽培傾覆﹐人之自取者也。爾名世儒家﹐乃昧自取之理﹐爲無益之求﹐可不爲太息哉﹗』繡衣公曰﹕『世說之妄﹐敬聞教矣﹗然天之生人﹐使無一定之數﹐則何以言有命今有童稚之日﹐而鬼神預定其科名﹔當少壯之時﹐而推算可決其壽夭。若此之類﹐抑何說歟』緋衣者曰﹕『嗟乎﹗此所謂彌近理而大亂眞者也。夫萬物有終窮﹐豈以人無定限哉然有大限﹐無小限。大限者何如富貴之不終貧賤﹐福壽之不困災殤﹐此數之一定者也。若夫富或爲貴﹐貴或爲富﹐或有爵而無嗣﹐或多子而短年﹐或丰於壽而嗇於財﹐或蹇於前而亨於後﹐得此失彼﹐補短截長﹐隨遇而移﹐因時而變﹐則有千態萬狀﹐莫之端倪﹐而未嘗膠於一定也。蓋祿位名壽﹐皆謂之福﹔病苦死傷﹐皆謂之災﹐豈若世俗飲啄前定之謂哉子獨不見風之送落英乎或拂於簾櫳之上﹐或墮於糞混之中﹐其淸濁大較然也﹐而風無心。至若均之拂乎簾櫳﹐或見賞於騷人﹐或見棄於俗子﹐或空院閒庭﹐而俱泯其賞棄之迹﹐此皆旣落以後﹐事物不得自主﹐曾謂風得主之乎是故窮鄕深谷之人多壽﹐都邑城郭之人多顯﹐郊野田畝之夫多勤﹐詩書禮樂之冑多秀﹐遇之所使﹐習之所致也﹐豈命限之乎乃若鬼神之靈﹐卜算之智﹐不過能前知其當然﹐非能預定其已然也。世說矯誣﹐皆云由命﹐遂使驕蹇者曰﹕命在我矣﹗暴棄者曰﹕其如命何﹗其爲世害﹐豈淺淺哉爾孫不肖﹐有死之理﹐以吾度之﹐爾爲名儒﹐豈終絕嗣﹐爾孫不死﹐可必也。彼胡生者﹐不受報於人間﹐則受罪於陰世。蓋天之生人﹐初本無意﹐旣生之後﹐善惡始分﹐乃有報應陰官之置﹐正補陽世之不及耳。子且歸﹐胡生自有主者﹐何庸仇之哉』語畢﹐又顧予曰﹕『吾與爾﹐非有緣不遇﹐寧無一語以詔世人。昔人所謂惜壽惜福之說﹐則誠有之。譬之世人﹐有有錢十貫﹐有百貫﹐又有千萬貫者﹔奢用之則千萬而不足﹐儉用之則百十而常存﹐此理之可信者也。可爲世人道之。』言訖而去。予莊誦其言﹐不敢遺失﹐豈不異哉﹗」於是眾共賀鐵生之必起﹐快胡綏之必報。未及期年﹐胡病腰痛﹐旬日﹐癰疽大發﹐醫者以爲髓竭無救。旣死之後﹐妻女皆淫於人﹐爲鐵生之報。而鐵卒無恙云。

丁縣丞傳

宣徳中﹐有丁縣丞者﹐三吳宦家子也。幼時﹐以貲入爲上捨﹐後官至京縣之丞﹐人忘其名號﹐卽以其官呼之。丞家本富厚﹐性復豪爽﹐當未入選之時﹐數數往來京師﹐好結交權勢﹐不事生業﹐家頗凋零。一日﹐以事赴燕﹐道出京口﹐將買舟北上。偶大雪紛霏﹐路途濘泥﹐寂無飛鳥﹐豈有行人。丞自念韓退之藍關遣上﹐當不過是。因朗吟「雲橫」「雪擁」之句。忽後有人呼之曰「韓公緩轡﹐湘子來矣。」丞回顧﹐見一僧﹐孤身騎行﹐神淸气爽﹐𨿽寒風削骨﹐而精彩瑩然﹐知其非常品也。乃與之並騎而行﹐各道姓名﹑鄕裏。僧亦欲覓舟赴都下者。丞喜得僧爲伴﹐僧亦慕丞名家﹔道裏旣同﹐性格相似﹐遂相契合﹐因共一舟焉。饔飧之費﹐皆丞給之。晝則聯席﹐夜則聯榻﹐各罄所懷﹐披肝露膽﹐每恨相見之晚也。同舟月餘﹐情好日篤。不一二日﹐可抵都下矣。僧囊二百﹐將營辦某事者﹐至是開囊示丞﹐與之商度。僧無纖毫介忌﹐而不虞丞之心動也。丞心念一入都城﹐費且不貲﹐彼之囊橐﹐非盜卽姦﹐遂起劫財之謀﹐不顧殺身之怨矣。夜半風發﹐舟行如飛。僧起解溺﹐丞於暗中排之入水﹐急呼救人﹐已失故處。丞亦大悔﹐溯流尋覓﹐竟不可得矣。舟人不知僧本隻身﹐又不料囊中有物﹐事遂隱祕﹐人無知者。惟丞獨心歉焉。夢寐之中﹐恍惚如見。期年之後﹐遂染沈疾﹐精神消耗﹐眼力昏花﹐向左見僧在左﹐向右見僧在右﹐閉目則暗裏成形﹐飲酒則杯中現影﹐頃刻顧盼﹐隨處與俱。丞不勝慚懼﹐與妻子訣曰「吾其死矣﹗吾平生無一事欺人﹐止於世上﹐負此一僧﹐今旦暮爲祟﹐吾豈能久存乎」又囑其子曰「爾愼毋一念虧心﹐三尺之上﹐蓋可畏哉。」丞之子﹐年十六﹐而性至孝﹐一聞父言﹐願以身代。捨旁有武安王祠﹐素著靈異﹐子號泣拜於祠下﹐祝曰「父命在旦夕﹐若果因負僧而致﹐某請身抵﹐丐父餘生﹐幽冥有知﹐報應旣已不差﹐抵償亦可相準。」祝畢﹐叩頭出血不已。如是者數日。一日﹐有僧款門﹐求欲見丞。閽人以病篤爲辭。僧曰「吾正爲病來。」其子趨而迎之﹐語之鬼故。僧曰「吾正爲驅鬼而來。」引至牀前﹐乃舟中墮水僧也。丞惶恐驚駭﹐顧其子曰「每日我獨見之﹐爾輩不見﹐今白晝露形﹐吾得無已死乎」僧大笑曰「非也﹗君豈眞病﹐吾豈眞鬼耶曩日舟中之別﹐幸識水性﹐實能不死﹐匍匐抵岸﹐乞食爲生﹐因山河路遙﹐未能猝至﹐逗畱采石磯﹐宿武安王廟中﹐夢神呼曰﹕『丁生已悔﹐其子又孝﹐急往救之。』是以兼程而進﹐不虞君之病亟至此也。」丞瞠目視之﹐卽於枕上叩首﹐泣曰「吾以爲平生負此一歉﹐死有餘辜﹐今君有天幸﹐是使我得報君﹐補此闕失﹐而可長笑入地矣。」因令其子括囊罄篋﹐償其母金﹐而厚加以息。僧負囊而去。丞亦安心焉。自是遂不復有見﹐而病日痊矣。後入選﹐三任爲縣佐﹐所至以淸白稱。嘗爲人道其詳﹐曰「吾每以此自箴焉。」

