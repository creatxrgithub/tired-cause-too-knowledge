翠微先生北徵錄﹝宋﹞華嶽著

卷一平戎十策卷二治安藥石卷三治安藥石卷四治安藥石卷五治安藥石卷六治安藥石卷七治安藥石卷八治安藥石卷九治安藥石卷十治安藥石卷十一治安藥石卷十二治安藥石

卷一平戎十策

△再上皇帝書

開禧三年吉月吉日﹐待罪國學發解布衣臣華嶽﹐謹昧死百拜﹐裁書獻於皇帝陛下。

臣向以狂妄叩閽﹐乞罷兵事﹐冒犯天威。重蒙聖慈﹐不賜誅戮﹐謫臣建安﹐迨今兩載。伏自戴罪以來﹐日聞邊鄙之音﹐傷痛不已﹐乃知臣前日之所以料陛下今日之事者審也。夫救火於炎炎之時﹐不如徒薪於曲突﹔拯溺於狂瀾之中﹐不如濟人於溱洧。今火之旣焚﹐水之旣溺﹐復將坐視而不卹﹐則燎原滔天之患將莫知其所止矣。當其未焚未溺﹐臣不能挽回陛下之聽﹐臣之罪也不可逃﹔及其旣焚旣溺﹐復不能爲陛下撲滅而疏導之﹐臣之罪可勝誅邪﹖

臣嘗聞之﹐立帝王之大業者在豪傑﹐掃天下之妖孽者在英雄。髙帝惟能收三人傑﹐故赤帝子之業不勞而成﹔光武惟延攬英雄﹐故中興之功定於十有三年之速。英雄不收而咨謀於庸常科目之儒﹐豪傑不招而聽命於嘗試艸艸之士﹐臣知其偏見淺識適足以資敵人深長之謀﹐而輕舉妄動鮮有不奔軍而誤國者。然則陛下今日之事﹐將付之於書生學士邪﹐抑付之於英雄豪傑邪﹖夫所謂英雄豪傑者﹐山林特起﹐拜爲父師﹔江湖雋逸﹐視爲標準﹔衣冠縉紳﹐足未嘗躡其門﹔王公大人﹐名未嘗過其目。

其所究心者﹐門屏﹑缶聽﹑種冰﹑阱囤﹑飛灰﹑走雷﹑風篁﹑水柵﹑木櫃﹑搖波﹑透石﹑遠汲之制。其所籌算者﹐五福﹑大遊﹑君基﹑臣基﹑天乙﹑地乙﹑四神﹑直符﹑小遊﹑民基﹑靑門﹑直使之訣。其所歌誦者﹐長慶人事﹑諸子祕傳﹑張氏屠寇﹑九星營寨﹑諸家祕密之書。其所交遊者﹐唐城﹑桐柏﹑茶牙﹑海狗﹑東鄒﹑南偃﹑夾山﹑六安﹑雞鳴﹑馬嘶﹑羊峴﹑房陵﹑襄淮遺逸之士。其所暢望者﹐巢淮漣泗之淺深﹐可以通津之遠近﹔淮漢荊襄之肥瘠﹐可以屯兵之多寡。其所素曉者﹐淮東多川澤﹐利舟楫而不利步騎﹔淮西多山林﹐利步騎而不利舟楫。

其所收集者﹐皆梁漢奇材﹐荊楚壯士﹐煙雲樓閣﹐波濤樓櫓﹑窟穴藥石﹑風雲占候之人物。其所計度者﹐山口﹑樅陽﹑東關﹑斥江﹑裕谷﹑馬腸﹑九曲﹑狗谷﹑射陽﹑楊口﹑洲頭﹑楊林之津要﹐以至荊襄之戰地三十六﹐何地爲險﹔淮南之山寨九十四﹐何寨爲要。論至於此﹐則英雄豪傑之士﹐其視夫書生學士之流﹐豈不大有徑庭也哉﹗

仰惟皇帝陛下﹐奮五百歲間生之資﹐恢億萬載中興之業﹐將以合天下而爲一家﹐合夷夏而爲一統。凡兵家之事﹐無不曲盡其至﹐自宜一舉而朔庭空﹐三箭而天山定。何大兵之出兩周星次﹐而大捷之未奏邪﹖何調發之帥布滿沿邊﹐而廢置之靡定耶﹖掘池三尺﹐可守一城﹐兵家之濠塹也。何長淮千里﹐不足以限守禦之國也﹖一夫守隘﹐萬夫莫向﹐兵家之險要也。何云屯百萬﹐不足以塞犯淮之寇也﹖尺寸之地所必爭﹐何賊鋒未交﹐先自棄其城邑﹖顆粒之粟所必計﹐何賊虜未至﹐先自焚其糧艸也﹖市人可驅﹐烏合可斗﹐兵家之妙用也。何今日二浙﹑福建﹑江淮﹑荊湖新招之卒﹐其發解於宣司者﹐乃病於教閱之未精邪﹖唱籌量沙﹐因糧於敵﹐兵家之奇計也。何今日武昌﹑蘄陽﹑山口﹑樅陽﹑池口﹑蕪湖﹑采石﹑建康﹑鎭江交收之米﹐其樁積於沿江者﹐尙慮其積之未丰耶﹖

臣嘗深思而熟計之矣﹐非陛下之寵遇者皆科目行伍之材﹐而英雄豪傑之材則未蒙於寵遇﹔擢用者皆規矩準繩之士﹐而泛駕不羈之士則未蒙於擢用﹐故如是歟﹗自今以觀﹐師行千里﹐命下兩載﹐求賢之詔下郡國者無一字﹐薦賢之書入章奏者無片紙。荊襄之遺逸﹐未聞其姓名﹔江淮之豪放﹐未識其面目﹐人材何自而能出﹐事業何自而能濟﹖以故甲日亦戰﹐乙日亦戰﹐不知夫壬遁之爲何術也。生道亦出軍﹐死道亦出軍﹐不知夫靑黑之爲何神也。張曰可將則將之﹐李曰可罷則罷之﹐不知張李之說﹐孰爲果然耶。左曰可攻則攻之﹐右曰可守則守之﹐不知左右之說﹐誰爲適當耶。吁﹗廟堂有知兵之臣﹐則總調發者皆眞實之材﹔宣司有知兵之士﹐則受節制者無僥幸之將。故廟堂知兵﹐則知兵者進﹐而不知兵者退﹔宣司知兵﹐則知兵者將﹐而不知兵者罷。兵不自知﹐而一切黜陟之術﹐悉聽諸人﹐吾見其事業之所成﹐有不待智者而後知其必敗也。今日之事﹐正坐乎此。一則取士而不得其實﹐二則招軍而不盡其材﹐三則禦騎者未得其具﹐四則陷騎者未有其策﹐五則得其地而反失其心﹐六則守其地而復無其備﹐七則恩威之不明﹐八則利害之不密﹐九則急務在財計而財計未丰﹐十則邊計在馬政而馬政未備。十者之獘﹐非有英雄豪傑之士爲陛下洗而新之﹐則他日亡敗之患﹐蓋有不可勝言者矣。臣請爲陛下條陳之。

△取士

臣嘗讀《孫子》一書﹐至十三篇之末﹐其論上智爲間有曰「殷之興也﹐伊摯在夏﹔周之興也﹐呂牙在殷。」殷周之王﹐固天命之所攸屬也﹐何伊摯﹑呂牙之能爲興亡也哉﹗蓋用間之法﹐不以豪傑之未至爲可憂﹐而以豪傑之去國爲可慮﹔不以英雄之未附爲兵家之急﹐而以英雄之去己爲腹心之憂。故夏𨿽未亡﹐而摯去則亡﹔周𨿽未興﹐而望至則興。是知英雄豪傑之去畱﹐爲社稷邦家之休戚。而今日之急務﹐誠在此而不在彼也。

況夫名山大川﹐秀所由鐘﹔﹛隨山﹜山喬嶽﹐神所由降。千歲之日至﹐則間世之士生。必有翹楚之材﹐特起之子﹐夢寐未形﹐占卜未見﹐寓於貧賤閭閻流俗之中﹐隱於耕農商賈艸萊醫卜之下。羅之以科舉邪﹐彼不善於章句之儒﹔誘之以利祿邪﹐彼不由於聞達之路﹔置之於駐札將佐之中邪﹐彼不生於營壘行伍之地。三城﹑桐柏之耕農﹐羅源﹑賈木之樵牧﹐六安﹑遼峯之髙隱﹐羊峴﹑房陵之商販﹐類多抱負所長﹐髙出世表﹐能否相參﹐有無相授。非不欲求用於世﹐以盡所蘊。然上則招致無方﹐而下則無階可進﹐內則搜訪無術﹐而外則無門可入。是必廟堂廣於延納﹐而無間於疏遠﹔幕府勤於聽覽﹐而無拘於早暮﹔監司州縣專於薦舉﹐而不遺於微賤。其門有八﹕一曰有官﹐謂沈溺下僚﹐不能自奮﹔二曰無官﹐謂素在艸茅﹐不能自達﹔三曰世家﹐謂將帥子孫﹐不能自效﹔四曰豪傑﹐謂江湖領袖﹐山林標準﹔五曰罪戾﹐謂曾犯三尺﹐求脫罪籍﹔六曰黥配﹐謂材气過人﹐輕犯刑法﹔七曰將校﹐謂素有謀略﹐久淹行伍﹔八曰胥靡﹐謂隱於吏籍﹐不得展布。

臣愚欲望朝廷明賜告諭﹐上而二三大臣﹐握發吐哺﹐結四方豪傑之心﹔下而中外諸將﹐解衣推食﹐作一代英雄之气。在諸路﹐則責之於監司州縣﹔在諸軍﹐則責之於制領將佐﹐開推挽之門﹐去遊謁之禁﹐諭之以文榜﹐激之以忠義。識軍國之利害者﹐許其自陳﹔識山林之豪傑者﹐聽其自薦﹔使天下有愛君憂國之心者﹐皆得布露﹔有過人脫穎之材者﹐皆得導達。擇其所陳﹐果有切於軍國大事者﹐解發宣司﹐審覆其實﹐發付軍前﹐隨材錄用。其有言詞浮誕﹐簧鼓世俗者﹐焚之﹔其有互易鄕貫﹐指陳他事者﹐毀之。言詞朴直﹐無令棄之﹐恐過人之資﹐拙於朱墨﹔虛辭華麗﹐無令收錄﹐恐科目之儒﹐例於奔競。如此則聞達者旣至﹐不求聞達者亦得以識其姓名﹔利祿者可招﹐無心利祿者亦得以知其巖穴。不然則艸萊之雄未能盡致﹐反有以滋他日匹夫窺覬之私﹔山林之姦不能盡收﹐適有以啟異時蕭墻眥睚之釁。今我國家﹐用師百萬﹐運糧千里﹐宇內聳動﹐天下響應﹐率未聞有能薦一豪傑﹐舉一謀士。不知淮自桐柏以東爲裏一千六百﹐沙淺之地凡一百一十有一﹐而海嶠皆通津焉。沿淮屯守之師﹐自諭口至浮光不過一十餘所﹐中間利害去處﹐十闕八九。漢自郢京以西爲裏一千四百﹐灘磧之險凡八十有一﹐而桐棗之地千里平阪﹐寸土尺水﹐略無限隔﹐而荊襄守禦之兵﹐自信陽﹑安復至荊門﹑光化亦不過六七屯戍﹐間道甚多﹐拒禦不及嬰其四集之鋒﹐而塞其闕然不滿之處﹐殊非有能任其責者。

蓋懷材抱藝之士﹑耕云釣月之徒﹐天下晏然﹑四方無事﹐猶切意功名﹐更相勸勉﹐以圖進取。事業之秋﹐孰甘疏外﹖苟招致之不廑﹐旁求之未盡﹐則捨虞之秦者﹐烏知其非百里奚﹖背楚歸漢者﹐烏知其非韓淮陰﹖況夫楊朱之岐﹐可以南﹐可以北﹔孟軻之水﹐決之東﹐決之西。前晉後楚﹐無路不通﹔左趙右燕﹐無關可隔。是可不爲之慮邪﹖此取士之說﹐臣所以拳拳於論事之首也。

△招軍

臣嘗觀太公練士﹐必因其能否聚爲十一等級﹐未嘗有廢棄不用之卒。吳起練銳﹐各因其材別爲五等﹐故決圍屠城無施不可。夫天之降材﹐不可以一律拘。故君之用材﹐不可以一槪論。

將限之以等量邪﹖長者或懦而無能﹐短者反勇而有用。將律之以肥瘠邪﹖肥者或拙於驅馳﹐瘠者反俊而驍勇。將齊之以老少邪﹖少者或鈍於教閱﹐老者反精於鞍馬。將取之以善惡邪﹖善者或嫌於姑息﹐惡者反雄於戰鬥。將責之以門望邪﹖尺籍伍符之子或驕墮於不學﹐破落遊手之人反亡命於不顧。何者﹖攻城掘地﹐惟穿窬之盜斯能成鉆斡之功﹐長槍大劍之材無用也。漂流破堰﹐惟泛海掠潮之寇斯能成潰決之功﹐揭竿斬木之材無取也。沈舟漏艦﹐則過淮盜馬﹑越漢運鹽之子斯能成出沒淵源之功﹐彎弓牧馬之材無能也。襲營壘﹐警保寨﹐則晝伏夜動﹑神出鬼沒﹑伺人之墻壁﹑覘人之財寶者斯能密其出入之蹤﹐畏刑懼法之徒無所施其巧也。探賊營之虛實﹑竊賊軍之旗號﹐視死如歸﹑飲毒如蜜者斯能捨其性命之重﹐顧惜之士無所用其力也。

夫有一技則生一材﹐有一材則濟一用﹐因技以求材﹐因材以制用。其說有六。一曰合格﹐謂身及等仗﹐體無殘疾。二曰亡命﹐謂漂泛淮海﹐鼓誘溪洞。三曰逋逃﹐謂懼罪逃竄﹐思得自效。四曰破格﹐謂等仗𨿽慳﹐而驍勇過人﹔肢體𨿽殘﹐而武藝無敵。五曰盜賊﹐謂累犯刑法﹐無生可謀﹔甘爲盜賊﹐無術可禁。六曰私販﹐謂私販商榷﹐偸瞞商稅。廣行招致﹐隨材任用。其有犯法﹐必殺無赦﹐仍令選擇材技﹐分爲十等﹐各置將隊。有善穿窟穴可以攻城者﹐聚爲一卒﹐名曰窟穴將﹐以備攻城之用。有善弄潮泛水可以浮液者﹐聚爲一卒﹐名曰波濤將﹐以備錐鑿賊船之用。有善攀緣上屋緣梁走柱可以登陟者﹐聚爲一卒﹐名曰樓閣將﹐以備登城越險之用。有善飛煙射火流光走爆可以通放者﹐聚爲一卒﹐名曰煙火將﹐以備燒毀城邑之用。

有善夜行不以燈燭可以暗襲者﹐聚爲一卒﹐名曰潛身將﹐以備驚劫賊營之用。有善捕獸獲禽籠檻教使可以馴熟者﹐聚爲一卒﹐名曰飛走將﹐以備充神出怪﹐疑兵惑敵之用。有善上竿立索可以超望者﹐聚爲一卒﹐名曰輕捷將﹐以備登髙望遠﹐窺伺空便之用。有善知海道蹊徑黃黑洋島者聚爲一卒﹐名曰洋海將﹐以備浮江泛海﹐潛兵密渡之用。有善撐駕船艦驗風辧云者﹐聚爲一卒﹐名曰風雲將﹐以備移風易雹﹐閃誤舟船之用。有善雕鐫陶鑄機織銷畫者﹐聚爲一卒﹐名曰機巧將﹐以備不測﹐設爲怪服異旗誤敵之用。其餘搭材工匠﹐悉如常法﹐則兼收並蓄﹐悉無所遺。苟以爲長而及等仗者爲弓手槍手﹐短而插指板者爲弩手斧手﹐不知弓槍弩斧之外﹐猶有餘用也。無籍之子弟爲馬軍﹐新刺之百姓爲步人﹐不知步人馬軍之外﹐猶有餘材也。不曾犯徒﹑不曾刺環﹑無殘疾者﹐可以充招﹐而不知犯徒﹑刺﹑環﹑欠指﹑眇目之中﹐其果勇有大過人者。

今我國家諸軍駐札之兵﹐並已差出﹐而守營壘者皆老弱隊外無用之卒。諸州禁卒及寄招三分之兵﹐並已揀發﹐而畱家基者皆殘疾廢棄之士。去歲﹐他郡未知丰歉﹐而福建一路﹐禾苗白死﹐收不及半﹐泥足方幹﹐而民已告饑﹔刈釒至方解﹐而糴已告湧。若不盡行招致凶惡無賴亡命之子歸爲國家大用﹐臣恐姦雄不出而無籍亡命﹐反爲吾境之內憂﹔妖祥烏合無歸而嘯聚﹐反爲我山林之怪異。平居無事猶可諉者﹐今方興舉恢復大事﹐可不預爲之計哉﹗此招軍之法﹐臣所以拳拳於論事之次也。

△禦騎

臣聞古人以騎射爲匈奴之長技﹐前輩謂虜人騎兵非中國所能敵。蓋敵之所長者馬軍﹐所能者騎射也。吾能料其所短而不能料其所長﹐則己一而敵二﹐非兵家之上謀﹔吾能制其拙而不有以制其巧﹐則敵算多而己算少﹐尢兵家之深患。況河南﹑冀北之地﹐爲地最廣而畜牧頗多﹔吾國之數﹐十不足以及其四五。

宕昌﹑橫山之監﹐爲地絕遠而驛程斷絕﹔吾國之馬﹐十不足以及其二三。馬步三司之馬﹐𨿽僅言數萬﹐而羸弱老病將及其半。

江上諸軍之馬﹐不過五萬﹐而在假未該入隊之數﹐不啻三分之一。此其爲馬尢非中國所能敵矣﹗況吾之馬行石則癮﹐行泥則陷。敵之馬則雨雪連月﹐其去如躍﹔沙磧千里﹐其疾如飛﹐而非吾馬之所能敵也。吾之馬遇午而飲﹐遇晡而料。敵之馬則連牧數月而汲飲不拘﹐連餓數日而乘騎不乏﹐而非吾馬之所能及也。然則何以制之邪﹖曰車而已。

夫所謂車者﹐太公之扶胥﹐其制不傳於古﹔楚子之乘廣﹐其用不適於今﹔宣王之四牧八鸞﹐則百五十人之制﹐於曹﹑鄭爲太多﹔荀﹑吳之攻車守車﹐則一百人之制﹐於荊﹑淮爲太少。

昔信陽使臣張敵萬﹐嘗爲車以獻於朝矣。下置四輪﹐上施一屋﹐前張以幔﹐後掩以木。其制非不善也﹐然十人兩牛﹐非獨力之所能舉。昔池州帥臣劉震﹐亦嘗爲車以獻於朝矣。下置一輪﹐上載一弩﹐頂覆一蓋﹐中立四柱。其觀非不美也﹐然上重下輕﹐非獨輪之所能勝。蓋張之本意﹐惟欲其運糧。故兼用以禦敵﹐始於敵不可禦﹐而終於糧之不可載。臣之爲車則不然﹐能總數木之器而聚以成車﹐則車之用可以禦敵騎之衝突﹔分一乘之車而析以成器﹐則器用可以助吾兵之搏擊。平原曠野﹐則合而爲車也﹐勢如山嶽﹐環如營壁﹐而敵騎不得以嬰吾之鋒。阻山帶河﹐則析而爲器也﹐長以禦短﹐短以禦長﹐而敵人不得以測吾之妙。古之車重而艱於回環也﹐吾之車輕而易於回環﹔古之車大而艱於搬運也﹐吾之車小而易於搬運﹔古之車行地一丈二尺﹐吾之車亦行地一丈二尺﹐而雕斫之工比古爲無費﹔古之車一乘當八人﹐而吾之車亦一乘當八人﹐材幹之用比古爲不多。前掩以牌﹐氵囪以藥石﹐而火不能焚﹐水不能溺﹔中貫以槍﹐透以孔竅﹐而行則後推﹐陷則前舉。平地大阪﹐賊方欲逞其騎射之能﹐吾乃以是車而列陣之前﹐則敵之射騎窮矣。便風利地﹐賊方欲極其番馬之勁﹐吾乃以彊弩而伏之於車之後﹐則敵之馬軍鈍矣。無他﹐弓之所及者近﹐而弩之所及者遠﹔步之所禦者虛﹐而車之所禦者實。中發以極遠之弩﹐外捍以禦實之車﹐則伏從胸背而發﹐騎從腰脇而出。敵𨿽聖智﹐亦有所不可逃矣。此臣所謂禦騎之具也。

△陷騎

臣聞近者諸軍制爲馬黃﹑克頭﹑鍬頭﹑神勁﹑神臂弩之屬﹐以破其騎射之能﹔制爲木叉﹑沙欄﹑拒馬﹑鹿角之屬﹐以破其邀劫之速。其術似也﹗

蓋弩能發矢於數百步之外﹐使彼之騎射不得以及於我也。然皆用於步人﹐而步人素非馬軍之敵。車能禦敵騎之邀劫﹐而使敵之騎軍不得以覆於我也。然皆病於重滯﹐而非一士一卒之所能獨舉。故弩之獘在於步人必有捍蔽﹐斯可後伏。臣之輕車﹐非弩之捍蔽歟﹖車之獘獘於重滯﹐或有搬挈﹐皆成棄物。臣之輕車﹐非物之輕捷歟﹖張騎爲翼﹐有所不能掩﹔附火於箭﹐有所不能燒﹐車之用固妙於當代矣。然車可以制敵騎之衝突﹐而不能追迫虜騎﹐而置於必死之地﹔車可以遏虜騎之邀擊﹐而不能暗陷虜騎﹐而納於必敗之域。彼有爲鐵蒺藜之具﹐使馬足受刺而連顚於道路矣。然鐵蒺藜之錐尖而且小﹐馬足上覆則深沒入土﹐而不足以透其蹄甲之堅也。彼有爲木蒺藜之具﹐使馬足中毒而聯覆於隊伍矣。然木蒺藜之錐鈍而不利﹐馬足受淺則鋒角摧折﹐而不足以破其蹄甲之厚也。彼復有造爲守城之具﹐曰連板茅鍼﹐上有一錐﹐下置一板﹐或者以之而陷騎。然敗於醜形而易見﹐下馬步行可拾而取﹐上馬乘騎可望而避﹐而不足以陷騎也。彼有造爲守城之具﹐名曰鵝項茅鍼﹐首尾有錐﹐而身腰兩曲﹐或者以之而陷騎。然敗於筌插之不堅﹐受壓於東則斜倒而西﹐受壓於南則斜倒而北﹐而不足以陷騎也。彼有所謂鐵皂角者﹐鋒固利矣﹐而枝柯之軟﹐無所取材。復有所謂鐵菱角者﹐制固美矣﹐而塵沙之陷﹐無所施巧。然則皆不可以陷騎﹐而何以制之邪﹖曰鐵蕈﹑曰竹貯而已。

夫所謂鐵蕈者﹐上錐下平﹐狀若木蕈﹐蹋之則下不入土﹐壓之則上可入肉﹐錐綴於番馬蹄甲之下﹐而不容取剔。是謂鐵蕈。夫所謂竹貯者﹐一球六鋒﹐狀如鼠黏﹐四圍有錐而可破蹄甲﹐中間有蒂而不沒塵土。馬蹄及之﹐則上尖下圓而牢不可破﹔馬足踢之﹐則六方有鋒而左右中毒。而不可以手握﹐而恐其傷人﹔不可以帛裹﹐而恐其脫穎。是謂竹貯。惟是藥之以錐﹐而所中則與藥俱中﹔筒之以竹﹐而欲放則倒筒而放。夫馬之爲物﹐非人可比。一馬或顚﹐則左牽右絆﹐而百馬皆顚﹔一騎或覆﹐則前挨後觸﹐而百馬皆覆。無他﹐互相控制﹐故眾倒不容以自支﹔交相逼匝﹐故連蹶不能以自止。惟能以輕車之制﹐而絕其騎之不可來﹐復以鐵蕈﹑竹貯之具﹐而陷其騎於不可去。

敵𨿽聖智﹐亦有所不可逃矣。此臣所謂陷騎之策也。

△得地

臣聞兵有萬機﹐系乎一將﹔人有四體﹐系乎一心。一將不謀﹐則萬機皆失﹔一心不安﹐則四體皆病。故三蜀之地﹐人心在關﹔京淮之地﹐人心在城。合數十州而爲蜀﹐固非一朝可破也﹐然一關苟失﹐則三蜀之民皆無自存之心﹔總數百里而爲城﹐固非一夕可虜也﹐然一穴可攻﹐則三軍之眾皆無自守之策。此無他﹐人心之所恃者﹐在關與城。關之與城旣不足恃﹐毋怪其彷徨而無計也。二廣之心在於嶺﹐二江之心在於江。一夫越嶺﹐則全廣之民皆憂惶而不可禁﹔一舟渡江﹐則江南之民皆潰散而不可止。此無他﹐人心之所恃者﹐在嶺與江。嶺之與江旣不足恃﹐無怪其束手以就禽也。故善用兵者必先守其心﹐而不失其所恃焉﹐斯爲善守之策矣。故古人之用兵﹐不以地爲難取﹐而以地爲難守﹔不以城爲難拔﹐而以城爲難據。得敵之城而復陷於敵﹐若未害也。然敵人之再得﹐則必怒其城中之人前日敢於降我﹐而逞其殲滅之威﹐則他日未下之城﹐豈不爲後者計哉﹖

彊則進取﹐弱則棄去﹐此非素有之物﹐奚足卹也。然敵人之旣奪﹐則必懲其將帥民旅前日之敢於叛己﹐而極其殺戮之暴﹐則其餘未降之邑﹐豈不爲他日計哉﹖此一郡之失﹐則百郡無敢降之心。前車之顚﹐則後車有覆轍之戒。以逸待勞。

況乎淮北之地﹐城外平坦﹐無屋可居﹐無營可守。賊若突至城下﹐嚴兵拒關﹐不得與戰。伺其夜而將臥﹐則密遣一軍邀其腹背﹐遇賊整兵﹐則挨門復反﹐而不與之鬥﹔迨其卸甲偃息﹐則又出一軍以震之。由是自昏至曉﹐無時而息﹐則賊軍夜不得以偃臥矣。伺其曉而將炊﹐則密遣一軍突其營壘﹐遇賊覺知﹐則挨門復入﹐而不與之戰﹔迨其捲甲釋兵﹐則又出一軍以鼓之。

由是自曉而午﹐自午而暮﹐無時而已﹐則賊軍晝不得以飲食矣。

何其馬之饑而刈艸芻於遠所也﹐吾復引兵抄出別門﹐以襲其虛﹐則賊兵不能棄營出刈﹐而賊之馬餒矣。伺其軍之渴而求飲汲於他澗也﹐吾復引兵急出他道﹐以窺其後﹐則賊兵不敢控馬遠飲﹐而賊之馬渴矣。吾之兵更出更入﹐而出入不時﹐則賊之兵日夜驚惶而進退無策﹔吾之門或開或闔﹐而開闔不常﹐則賊之兵首尾相結而去畱無計。欲侵掠於遠郊﹐則懼吾兵之急乘其隙﹔欲奮死於一戰﹐則遇吾兵之不攖其鋒。風則飄揚砂石﹐糝塞眼目﹐而賊兵不安於曠蕩之場﹔雨則淹氵廬舍﹐漂灑肌膚﹐而賊兵不便於泥塗之地。熱則日烘胸背﹐而連宵不睡之卒頹然如醉﹐而手足不能以自舉﹔寒則冰結須眉﹐而數日不食之兵僵焉如僕﹐而魂魄不能以自全。外則襲其糧饋﹐而不使通﹔內則謹其烽燧﹐而不與校。近則旬日﹐遠則一月﹐至其人倦馬疲﹐晝驚夜畏﹐然後出吾輕銳之師衝其要徑﹐彊勁之弩伏其歸道。敵𨿽聖智﹐亦不戰而成禽矣。

守城之祕法三十六﹐其要則曰種柴﹑曰貼城﹑曰招箭﹑曰虛幟﹑曰暗塹﹑曰透犬﹑曰備灌﹑曰倒楗﹑曰截徑﹑曰密戈﹑曰漏窟﹑曰合洞﹑曰門棧﹑曰敵﹝BC﹞之屬﹐最爲緊切﹐而今未之設也。攻城之祕法四十二﹐而其要則曰流星﹑曰反炮﹑曰透窟﹑曰灌水﹑曰聚沙﹑曰堰板﹑曰飛橋﹑曰灑毒﹑曰采鴿﹑曰風藥﹑曰流火﹑曰去糧之屬﹐最爲緊切﹐而今未之曉也。吾今盡其所謂守城之法﹐而尢備其所謂攻城之法。故勝在我而敗常在彼﹔巧常在己﹐拙常在人。然是法之外﹐必求城外通衢可容賊騎往來者﹐爲伏筌之法。法用批竹成槍﹐煉之以火﹔埋槍於地﹐絆之以藤。馬足受絆﹐則藤急槍出﹐自中其胸臆矣。此伏筌也。復求吾城之小徑可通賊出入者﹐爲暗阱之法。法用掘地成阱﹐廣三寸﹐深一尺﹐破竹成須﹐橫用兩圈﹐縱卒利。人足受陷﹐則腳出入﹐而自其脛腫矣。此暗阱之法也。恐賊夜至而窺我營寨也﹐爲觸网之法。法用木樁一張﹐竹檐七片﹐貫樁以檐而成弩﹐制如獵具。以之觸馬﹐則綫髙三尺五寸﹐而馬首可穿﹔以之觸人﹐則綫髙四尺五寸﹐而人首可貫。弩機與一綫相通﹐觸綫則弩機自發。賊人遇之﹐必疑吾兵之夜伏﹐而不敢及我矣。此觸网也。恐賊夜襲而驚我士卒也﹐爲伏虎之法。法用樁六十枚﹐橫木三十枚﹐縛而爲架﹐制如曝竿。縛羊三十腔於樁架之上﹐拽鼓三十面於樁架之下﹐羊足與鼓面相及﹐羊怒則雙足擊鼓﹐夜不絕聲。賊人聞之﹐必疑吾兵之夜出﹐而不敢以近我矣。此伏虎也。營壁不堅﹐恐其驚噪﹐爲反疑之法。法用啞炮﹑藥綫﹑炬火﹑鬼燈﹐各穿貫於硫黃﹑焰硝﹑紙拈之上﹐計夜時刻﹐爲綫短長。先爲白衣撐立﹐如數人枚﹐置近炬火﹐遇燒藥然。至炬火照見白色之衣﹐宛如人立﹐兼啞炮﹑鬼燈之類﹐相間而發。賊人見之﹐將謂吾兵暗伏﹐而自遁去矣。此反疑也。道路阻隘﹐恐爲盜劫﹐爲遠更之法。法用響棒﹑幫子﹑銅鑼﹑隊鼓四件﹐各置撞箠﹐於近水去處立一水車﹐隨水運轉。

車上安箠﹐或密或疏﹐遇車轉則箠棒自打﹐亦用白衣撐立﹐如有人物﹐木枝陰暗﹐如有庵捨。置近金鼓﹐兼響棒﹑幫子之屬﹐相間而發。賊人聞之﹐將謂吾軍潛伏﹐而引退去矣。此遠更也。

白阱之法﹐內安竹筌﹑鐵鍼﹑皂角刺之屬﹐上則掩以沙土之地而隨其地之顏色﹐使賊人止知其爲沙土﹐而不覺足陷。此白阱也。靑阱之法﹐內亦安竹筌﹑鐵鍼﹑皂角刺之屬﹐上則掩以麻麥艸芥﹐隨其物之種類﹐使賊人止知其爲麻麥艸芥之地﹐而不覺足陷。此靑阱也。馬拖之法﹐絆索於道﹐系槍於索﹐索出於地﹐槍掩以土﹐遇馬足被夯而走﹐則索尾之﹐槍悉自卓其腿腹矣。此馬拖也。馬筒之法﹐掘地一尺﹐口闊三寸﹐內置四鐮﹐中分四旁﹐遇馬被陷而拔﹐則筒口之鐮悉自中其蹄甲矣。此馬筒也。若此之類﹐不容徧舉。如此則敵兵𨿽彊﹐何術之我加﹖

敵眾𨿽多﹐何禍之能及﹖我將反有以收其按營休士之功﹐而掩覆乎敵人之所不及矣。臣故曰得地而反失其心者此也。

△守地

臣聞故鄕之歌﹐帝王不能免﹔懷土之念﹐小人不能忘。彼其丘墓之營﹐非一祖一宗之積﹔田園之樂﹐非一朝一夕之故。

一旦裝束以遷﹐𦇤負而去﹐吾之產廬皆賊人之營寨﹐吾之馬牛皆賊人之膾炙。遺棄之敖倉米粟﹐反有以資賊人之糧食﹔遺棄之金寶財帛﹐反有以資賊人之裹囊。吾之父老皆顚齊於道路﹐吾之幼稚皆遺擲於溝壑。見父老之顚齊﹐則弟子無心於戰鬥﹔見幼稚之棄擲﹐則父兄無心於守禦。

稽求之於昔﹐靖康﹑紹興之間﹐橫澗山之不守﹐而濠梁以陷﹔紫金山之不守﹐而三邑以戕。大江之南﹐平時丰稔﹐猶藉兩淮粒食以給歲月﹔一旦淮北之民﹐反輻湊於平日倚糴之地﹐月添食眾一千萬口﹐月添食粟九千萬石。積以歲月之久﹐計以繁劇之數﹐商車旣竭﹐廩工亦空。當是之時﹐米斗五十銀兩五百﹐畱於淮Й者皆傷殺﹐奔於江南者皆餓死。此其事業之不振﹐蓋基於山寨﹑水寨之不可守也。驗之於近﹐去冬今春之間﹐鐘離﹑定遠之民﹐不安之於髙九郎﹑烽火﹑橫澗﹑文賢之山﹐而濠梁之民皆罹於變遷之苦﹔安丰﹑壽春之民﹐不安之於燕九娘﹑龍神﹑二郎崗﹑蘆塘之山﹐而芍陂之民皆淪於轉徙之難﹐盱眙﹑髙郵之民﹐不安之於毛工﹑胡鼻﹑蓮花山﹐而淮東之民皆死於瓜州﹑楊林江船之不得渡﹔霍丘﹑正陽之民﹐不安之於鐵腳﹑桐山﹑楓原﹑西安之山﹐而淮西之民皆病於英六﹑北峽關守把之不能出。當是之時﹐近畿一路﹐白骨如市﹐舉目一觀﹐橫屍滿野。父老幼稚爲無辜之鬼者﹐不知其幾千萬人﹔牛羊粟谷爲賊人之所有者﹐不知其幾千萬計。此其敗亡之踵至﹐亦基於山寨﹑水寨之不守也。

夫兵家之法﹕在我無間之可乘﹐然後彼之間可乘於自固之後﹔在己無隙之可伺﹐然後彼之隙可伺於自治之餘。故古人不務攻敵之城﹐而必重於守己之城﹔不務掠敵之地﹐而必堅於守己之地。己之地能守而不拔﹐則彼之虛可乘﹐而無內顧之憂矣﹔己之城能守而必固﹐則彼之隙可伺﹐而無後顧之患矣。

今國家屯兵於淮東﹐西淮東素號爲川澤之國。川澤之國多水寨﹐𨿽淮西亦有之﹐未如淮東之多。所凡小洲﹑大渚﹑沙嶼﹑石磧﹐水勢環繞﹐人所不到之地﹐皆水寨也。自謝楊﹑綠楊﹑石鏡﹑老鸛新開諸河而言﹐凡四十餘處﹐而相通之寨九。故當修爲水寨﹐使近水之民皆居於一寨之中﹐而無虜劫之患﹐顧不便歟﹖然或者猶謂織席爲蘆﹐流亡之民固可以偸安﹔積土爲壘﹐遷移之粟固可以自足。然外無重城﹐何以捍賊兵之暗度﹔內無堅壁﹐保以杜賊兵之潛步﹖殊不知水寨之法﹐淺則有伏牛暗楗﹐可以破賊人之樓艦﹔深則有艸拉沈纜﹐可以挽賊人之舟楫﹔浮則有棉穰稻桿﹐能使賊船之來﹐車不可蹋﹐櫓不可搖﹔沈則有錘錐浮鉤﹐能使賊船之來﹐淺不可移﹐深不可去。蘆牌葦筏﹐阻以撞竿斜樁而不可到﹔則因風縱火之術﹐賊不可施﹐而我反可施。浮罌坐鼓﹐阻於攔河截汊而不可入﹔則浮箭流火之術﹐賊不可用﹐而我反可用。凡修水寨之祕法二十有七無不畢備﹐則吾之民老弱偕安﹐而賊人無路之可通﹔吾民之糧牧兼全﹐賊人無門而可破。所積之物﹐吾軍苟至﹐則資以三軍之用﹐而有以寓奪敵之基﹔所居之城﹐賊兵苟至﹐則視以爲腹心之憂﹐而不敢以爲無人之境。然則今日守邊之策﹐其可移於此邪﹗

今國家屯兵於淮西﹐而淮西素無山林之地。山林之地多山寨﹐𨿽淮東亦有之﹐而未能如淮西之爲多。處凡山﹛山童﹜巓峭﹐於上平下險﹑無路可登﹑無階可陟﹑人所難到之地﹐皆山寨也。

自安六﹑信陽﹑舒城﹑東巢﹑廬江諸沿邊而言﹐凡九十四處﹐而外有無水之砦六。故當修爲山寨﹐使近山之民皆居於一寨之中﹐而無流竄之患﹐顧不便歟﹖然或者猶謂登山爲險﹐固足以爲一時之計﹔絕頂爲營﹐固足以苟目前之安。然上無井泉﹐則罌藏桶貯之水﹐不足以給旬月之久﹐其何以經賊人之圍守﹖下有平坦﹐用木耒﹑石炮之具﹐不足以歷時日之深﹐其何以備賊人之弓弩﹖殊不知山寨聚竹爲輪﹐透竹爲筒﹐可以爲糸就緒之器﹐而天雨之水旣得於畱藏而充足於日用﹔曲木爲架﹐斷木爲車﹐可以爲遠汲之澑﹐而山泉之水又得於引傳而備禦於天旱﹐陰巖石窟﹐可以種水以浸潤自生﹔合槽埋水﹐可以積水而淸潰不絕。慮糧食之難運於上﹐則有糧船﹑斜車以濟夫人力之所不可及﹔慮賊寇之易至其下﹐則有浮木﹑澑腳﹐以絕夫人迹之所不到。方員二色之耒﹐隨其山之險易而不使之妄發﹔灰火二色之炮﹐隨其賊之遠近而不容於巧避。燒土爲圓﹐可以粉賊人之皮笠﹔擊石爲彈﹐可以破賊人之頂板。硬弩之外﹐又造蹋腳城﹐以杜賊徑﹐使賊人之兵可見而不可近﹔彊弓之外﹐又造輪箭車﹐以避賊矢﹐使賊人之箭可發而不可及。凡山寨之祕法三十有六無不畢備﹐則吾民之老幼皆安﹐而少壯願從於戰鬥﹔吾民之糧用皆全﹐而盜賊無從而擄掠。近寨而攻﹐則上寨甚險﹐而不得以遂其謀﹔越寨而過﹐則下寨甚易﹐而或得以襲其後。然則今日守邊之策﹐其可後於此耶﹗

前日國家注意於海﹑泗﹑宿﹑亳之地﹐而淮南之地反不注意﹔究心於唐﹑鄧﹑陳﹑蔡之區﹐而襄漢之區反不究心。故大兵長驅於前﹐而彼適得以躡我之後﹔諸道並進於北﹐而彼反得以﹝B﹞吾之南。老幼流亡﹐而少壯無心於捍禦﹔城邑毀殘﹐而將士無心於戰守。遺糧棄谷﹐皆敵人之贏餘﹔流馬奔牛﹐皆敵人之輜重。使無二三偏裨極力捍禦﹐則幾使長淮之南盡入虎口﹐大江之北均爲魚肉﹗有志之士﹐豈不痛哭於此﹗爲今日之計﹐莫若行下兩淮州﹑軍﹐每一寨置寨官一員﹐令借補資秩﹐以爲之主宰。每十寨置一將﹐令系省特差﹐以爲之提督。民有自備一寨﹐與眾同居者﹐厚以大恩﹔民有自出錢糧與眾用度者﹐優之以賞。仍令勸諭土豪形勢﹑總首統轄﹐及願補名目之士﹐糾其邇住之民﹐依山水二寨成法修治﹐於官無費﹐於民有益。

庶使沿邊之民﹐或有緩急﹐各無流徙之憂﹔而義勇﹑弩手﹑忠勇等軍﹐亦安於戰鬥﹐而無老幼妻孥之患矣。臣故曰守地而復無其備者此也。

△恩威

臣聞豆羹之得不得﹐生死之所由分﹔羊羹之及不及﹐勝敗之所由系。恩威之不明﹐三軍之大患也。

自今觀之﹐諸軍之效用﹑馬校﹐則日請錢三百﹐米三升﹔至諸軍之吐渾﹑威雄﹐則月請錢三千﹐米一石五升耳。何重於效用﹑馬校﹐而輕於吐渾﹑威雄也﹖新招之敢死﹐則日請錢三百﹐米三升﹔諸路之將兵﹐月請米一石五斗或一石八斗﹐鹽一斤半或錢三百耳。何重於敢死﹐而輕於諸路將兵也﹖夫用命當先﹐奮身不顧﹐均一死生也﹐所遇之輕重乃如此之倍蓰焉﹗趨事赴功之際﹐寧無不均之嘆哉﹖借曰效用﹑敢死皆緩急可托之兵﹐故宜優其所請﹔然則吐渾﹑威雄諸路將兵﹐是國家故使之爲不可托之兵而徒費府庫邪﹖安撫司之彊勇﹐日請錢三百﹐米三升﹔至安撫司之親兵﹐則請與諸州之禁軍相爲上下耳。何厚於彊勇﹐而薄於親兵也﹖兩淮之萬弩手﹐則歲免田租三百畝﹐已及一千餘緡﹔忠義軍民兵﹐令自備錢糧器甲。何厚於萬弩手﹐而薄於忠義民兵也﹖夫視死如歸﹐效死勿顧﹐均一性命也﹐而所予之厚薄乃如是其不相若也﹗萬死一生之際﹐寧無不平之气哉﹗借曰彊勇﹑萬弩手皆緩急有用之兵﹐故當厚其所養﹔然則親兵﹑忠義民兵﹐是國家故欲使之爲無用之兵而徒費錢糧邪﹖

諸軍新招之弩手﹐則日請錢三百﹐米三升﹔而諸將之弩手﹐則月請一石八斗﹐錢三百而已。弩手一也﹐何優於諸軍之弩手﹐而劣於諸將之弩手哉﹗諸路禁軍所以逃亡也。諸軍新招之水手﹐則日請錢三百﹐米三升﹔而沿江淮之水軍水手﹐則自種自食而已。水手一也﹐何優於諸軍之水手﹐而劣於江淮之水手哉﹗此浮光﹑正陽諸砦水軍之失律也。左翼軍﹑摧鋒軍之出戍訓練官﹑部隊將﹐則各添支十千﹑茶湯五千﹔河南巢﹑浮光﹑襄陽﹑天長﹑六合﹑維揚﹑黃崗出戍之訓練官﹑部隊將﹐月止得於本券﹐而添支﹑茶湯之俱無。諸州軍之廂軍牢城﹐月請石五﹑衣賜在外。買工坐食﹐而生平不聞金鼓之聲﹔諸衙占破﹐而終身不辧旌旗之色。何諸州之禁軍﹐居則責以教閱﹐出則驅以戰鬥﹐而所請亦未能遠過於廂軍也﹖夫沿淮之水軍﹐自種自食﹐而與諸軍廩給之士例赴戰爭﹔兩淮忠義民兵之自備器甲﹐而與諸州有請之兵例從於徵伐﹔諸州廂軍之坐食不勞﹐而與禁軍之出戍者同祿。是三者之獘﹐廟堂詎可不急爲區處邪﹖馬步三司諸軍之制領﹑在營出戍之將佐﹐與夫訓練官﹑部隊將﹑旗教頭之類﹐升差之法﹐除伴射獲賞及射中鐵簾人自合升差﹐其餘遇有窠缺﹐卽合令諸軍隨其等級。旗教頭有缺﹐卽於親隨內拍試武藝最髙絕者充補。部隊將有缺﹐卽於旗教頭內拍試武藝最髙彊者充補。訓練官有缺﹐卽於隊將內拍試武藝最髙彊者充補。以至將佐﹑制領﹐亦皆循序而進﹐不許越階而得。

庶使所部之人﹐服其材藝﹐畏其號令﹐而無陵犯玩侮之患。不然﹐職以勢差﹐官以賂得﹐而夫人皆得以逞其僥幸之私﹐而士怨萃矣﹗勸懲之君子﹐仍其舊獘邪﹖抑將以作成士气邪﹖京淮忠義之統率﹐萬弩之統領﹐與夫民將付﹑義軍總轄﹑總首之類﹐升差之法﹐除曾立戰功及累勞績人﹐自合升差外﹐其餘遇有窠缺﹐卽令諸總隨其等級。遇將付﹑總首﹑總轄有缺﹐卽於隊伍中拍試武藝最髙彊者充補。統領﹑統率有缺﹐卽於將付﹑總轄﹑總首中拍試武藝最髙彊者充補。以至旗頭﹑教頭﹑軍頭﹑隊將﹑押隊﹑部隊將﹐莫不使之人盡其職能﹐各逞其所長﹐所以爲中服眾人之具。庶使所部之人﹐推服其材﹐聽從其令﹐而無欺玩之意。不然﹐則官以僥幸差﹐祿有濫及﹐凡勢人之家﹐掊斂之子﹐皆得以藉其結托之私﹐而公議屈矣﹗勸懲之君子﹐抑將聽其自然而置之不問邪﹖抑將使頭目皆過人之材﹐而行伍無不平之气邪﹖夫不歷行陣者﹐皆濫廁於頭目﹐而屢立戰功之士﹐反奔走於下僚﹔怯懦疏拙者﹐皆幸遷於將佐﹐而材武勇冠之人﹐反淹回於隊伍﹔膏粱芻豢多資之家﹐皆得以躐取將帥﹐而孤寒貧乏無依之士﹐終身老死於馬前之卒。是三者之獘﹐廟堂詎可不急爲之變更邪﹖此臣所謂恩威不明者﹐亦必待得夫知兵之士而後明也。

△利害

臣聞僞爲袁氏之旗鼓﹐故袁氏之軍以不密而敗﹔僞建尉遲之幟﹐故尉遲之將以自泄而禽。利害之不祕﹐兵家之大患也﹗

自今觀之﹐向來歸正之別有三﹕一曰因人鼓率﹐二曰遠來慕義﹐三曰軍前殺降。因人鼓率者﹐隨眾歸正者也。遠來慕義者﹐忠心歸正者也。所謂軍前殺降者﹐口欲食我之肉﹐身欲寢我之皮﹐勢力未加﹐勉彊從命。有司一時總名曰歸正﹐而不知其此心所向﹐未嘗一日不萌北歸之念。今存行伍者有之﹐擢爲將佐者有之﹐除以麾節者亦有之。然則本兵之地胡爲而不原其歸正之初邪﹖沿淮之凶惡﹐其別有四﹕一曰跳河﹐二曰兩來﹐三曰興販禁物﹐四曰寇掠生事。所謂跳河者﹐間諜也。所謂兩來者﹐姦細也。所謂興販禁物者﹐銅錢膠漆軍須也。所謂寇掠生事者﹐謂夤夜騷擾外界﹐偸盜牛馬財寶也。以是四者﹐或妻孥於異境﹐或婚婭於絕域﹐或兄燕而弟秦﹐或男晉而女趙。此心所向﹐未嘗一日不作過淮之念。今編配諸州刺而爲敢死者有之﹐刺而爲效用者有之﹐竄而歸山林者亦有之。然則將帥之官胡爲而不考究其自來邪﹖小將深入﹐兵家所忌﹔分兵遠擊﹐兵家所戒。古人非不欲持人之家基﹐傾人之巢穴﹐而免勞吾之大兵之搏擊也。江油之役﹐𨿽艾之能﹐猶幾於敗﹔匈奴之役﹐彼陵誠勇﹐僅亦不免。古人所以不敢以孤軍單將入於無援之地者﹐深恐敵人或裹其糧﹐或斷其尾﹐則吾軍之密機皆自泄於將士也。

傷中之士﹐不遺於野﹔逃潰之卒﹐不近於賊。古人非屑屑於細故﹐訁堯訁堯於末節而失其大體也。魏刖其足﹐齊有良謀﹔楚失其心﹐漢得良將。古人所以不容逃軍病卒畱於賊人之地者﹐深恐賊人巡邏而歸﹐扶策而往﹐則吾軍之機密皆自獻於敵國也。

將之所居﹐固宜與士卒咫尺也。古人必圍以重幕而顏色之不相睹﹐嚴以閫閾而聲音之不相聞者﹐懼其夜出別營﹐以行閃誤之謀﹐潛歸幕府﹐以白請乞之事﹐恐其事機之易泄﹐而勿使知也。將之所處﹐自宜與士卒通情也。而古人於日中之號一時一易﹐夜中之號一更一換者﹐懼其眾所共知﹐則易以外聞﹐士所通曉﹐則敗於難祕﹐慮其事機之易泄﹐而勿使久也。

彼有懼其遞角之泄漏也﹐故立爲名遞之法。謂如以「人皆畏炎熱」詩二十字爲號﹐寫「人」字號者﹐卽知其爲乞軍器﹔寫「皆」字號者﹐卽知其爲乞糧食。主將﹑中樞各收一本﹐以爲辧對。而文牒之外﹐全無明文及其所乞之事﹐此名遞之法也。

彼有懼其往來文牒之易辧也﹐故立爲數遞之法。謂如以「湖上新亭好」詩二十字爲號﹐寫「湖」字號者﹐卽知其爲乞軍器一百件之數﹐寫「上」字號者﹐卽知其爲乞糧食二百石之數。主將﹑中樞各收一本﹐以爲辧對。而文牒之內﹐全無一字及其所乞之數﹐此數遞之法也。彼有以色爲遞者﹐謂以五色而辧其所申之意。以藍靑而書號者﹐系乞何人﹐系在何軍﹔以赤朱而書號者﹐系乞何物﹐系在何處。彼有以字代遞者﹐甲乙丙丁之十干﹐卽以爲一二三四數目之代用﹔子丑寅卯之十二支﹐卽以遠近里數﹑殿潤升池江鄂駐札之代呼。有以物遞者﹐謂傳一箭至﹐則添一百人﹐傳一弓至﹐則添一千人之類是也。有以衣遞者﹐謂傳一衫至﹐則一軍發﹐傳一至﹐則兩軍發之類是也。以至水陸山險皆有別名﹐左右前後皆有異號。遞法有二十二等﹐遞文有二百二十字。此遠營別屯之所不可廢也。然亦時一換易﹐𨿽吾軍將佐﹐亦勿令通知﹐斯爲善耳。柰何自田俊邁禽﹐而虜人出我兩淮之師多用我軍之旗幟﹔自吳曦叛﹐而虜人襲我荊襄之師多知吾地之險易﹖

臣之私意﹐莫若使吾教兵之制﹐反金鼓而爲進退﹐有以破賊人之所已知﹔使吾布陣之勢﹐反曲直而爲方圓﹐而有以異賊人之所已曉。昔以此鼓旗而招將帥﹐今反以此旗而招士卒﹐復有以誤賊人之所已聞﹔昔以此旗而招統制官﹐今反以此旗而招部隊將﹐復有以誤賊人之所測識。昔焉江鄂之旗五色而紅腳﹐今則易之以他色﹐而復用靑﹑黃﹑白﹑黑之腳﹔昔焉池陽之刀斜頭而紅靶﹐今則截之以平頭﹐而復用靑﹑黑﹑花﹑綠之靶。

建康之弓舊多黑面﹐今或裹之以黃樺﹔鎭江之箭舊多白翎﹐今或換之以斑雉。凡被禽將帥已知之事﹐皆反其所行﹔凡被禽將帥已聞之策﹐皆反其所用。彼果有意於歸賊邪﹐則其所泄與吾今日所用迥然不同﹐而賊人必惑其所授之非眞﹔果無能而陷賊邪﹐則其所泄與吾今日所行了然相反﹐而賊人必疑其所言之不實。夫然後在彼乖其所之﹐在我乘其所誤。失一將而可以禽賊之百將﹐失一人而可以禽賊之千萬人矣﹗此臣所謂利害之不密者﹐尢必待得夫知兵之士而後密也。

△財計

臣嘗聞善生財者不生財﹐節其用則財乃生﹔善致富者不致富﹐去其獘則富自致。

自今觀之﹐紹熙﹑慶元之間﹐朝廷行下諸路賣田﹐今𨿽住賣﹐而州縣之賣者如故﹐官產所存﹐已無餘蘊矣。何舊賣之錢提舉司未爲理解﹐而新賣之錢諸州縣又復隱匿邪﹖乾道﹑淳熙之間﹐朝廷行下沿江諸路起理蘆場租錢﹐今𨿽住理﹐而州縣之追者如故﹐欠籍所存﹐已無餘數矣。何積年已理之錢總領所不爲令項申發﹐而未理之錢各州縣不爲摘出別解邪﹖

江東西之淨課利錢﹐每貫收樁管錢四十文。省向立樁之初﹐本爲解發京師堆垛貫索之費﹐而今之淨課利錢﹐截支於諸州之大軍矣。此樁管一項之錢果何隸邪﹖淮東西之大禮銀絹錢﹐每業錢一貫科數二百文。向起此銀絹錢之初﹐本爲三歲一科﹐以爲蕆事天地明堂之費。今則無歲不科﹐而遂成常賦之定額矣。

此銀絹一項之錢果何屬邪﹖州用三分﹐軍資庫分隸之錢也。今入公使庫﹐而國用司之不問也。罰直贖銅贓罰庫之制錢也。今入公使庫﹐而國用司之不根也。營田﹑力田之租﹐逃戶﹑絕戶之課﹐不入省司庫﹐而入公使庫矣。何國用司之不及也﹖新建房廊之錢﹐新塡白地之錢﹐不入省司庫﹐而入公使庫矣。何國用司之不具也﹖

錢會中半﹐祖宗之舊法也。近日之支散軍收兵﹑買軍須﹑百官茶湯﹑宗子孤遺﹑公吏重祿﹑月幫供給﹑津發夫轎﹑過軍驛券﹐養老軍員﹑添差歸正﹐是十者之錢﹐旣全支於會券﹐其贏餘之錢果何歸邪﹖撙節浮靡﹐兵興之新制也。近日之朝官白直﹑州郡饋送﹑過官船腳﹑時官月會﹑親戚會錢﹑糶局虛幫﹑監司助會﹑交送合食﹑公用銀器﹑供使陳設﹐是十者之錢﹐旣比舊爲尢盛﹐其妄費之錢果何出邪﹖白地樓店之錢﹐秋苗事例之錢﹐夏稅縻費之錢﹐額外水利之錢﹐米麥變糶之錢﹐印薄付之錢﹐實封賣產之錢﹐誤鈔突納之錢﹐髙價攙佃之錢﹐回易官會之錢﹐州郡根括而無餘矣﹐果附於何歷邪﹖抽分竹木之錢﹐抽解磚瓦之錢﹐寨兵虛券之錢﹐弓手虛傭之錢﹐溢數免丁之錢﹐賣貼住持之錢﹐互爭沒官之錢﹐犯事家業之錢﹐呂佃夭野之錢﹐江灘河步之錢﹐州郡根括而無餘矣﹐果解於何所邪﹖

比較務之要鬧拍戶﹐城下務之要鬧地分﹐戶部贍軍庫之要鬧腳店﹐總領所酒庫之要鬧樓館﹐今盡歸於公使庫﹐而監司之不舉覺邪﹗城之糞土﹐橋道之朴賃﹐放生池之菱藕荷蓮﹐新生洲之蘆荻魚蟹﹐今盡歸於諸州之公使庫﹐而禦史臺之不檢按邪﹗銅監鐵監之附鑄﹐倍於疇昔之數﹐何鼓鑄之額比舊爲不增邪﹖銀坑銅坑之烹煉﹐過於祖宗之額﹐何泉貨之數比舊爲反欠邪﹖且酒務之中﹐打搦炭團之錢﹐洗搾槽水之錢﹐淘米泔漿之錢﹐搾下渾頭之錢﹐賣牌糟粕之錢﹐篩播糠碎之錢﹐蕩缸餵豬之錢﹐煮酒燭腳之錢﹐以至酒匠量酒﹑專知上牌之錢﹐昔爲官吏之所有﹐而今爲州郡之額解矣。又何以爲酒課之不及常額邪﹖稅務之中﹐官船梢搭之錢﹐牌筏附帶之錢﹐鹽船力勝之錢﹐上商住稅之錢﹐漏稅倍輸之錢﹐過纂賞罰之錢﹐官茶批發之錢﹐就務回稅之錢﹐以至豬羊用印﹑門鋪發官之錢﹐昔爲官吏之所有﹐而今爲州郡之帑籍矣。又何以爲稅課之不及常額邪﹖

州縣催科﹐一項交易﹐未曾關割﹐錢業俱追﹐則兩家俱納﹐此壘納之錢不入於公家矣。或年例幹佃代名輸解﹐田主被追﹐則無鈔重納﹐此透納之錢不入於公帑矣。州縣受納﹐正苗重而義倉輕﹐故民戶以正苗而爲義倉﹐則將重作輕﹔官司復使之再納﹐則先納之輕者﹐難以望官司之復還也。本色賤而折帛貴﹐故民戶以本色而納折帛﹐則將貴易賤﹔官司復使之再輸﹐則先納之賤者﹐遂以爲官司之白得也。今諸州公使庫界轄﹐盡占贍軍﹑比較﹑都務之要鬧界轄﹐悉令拍請酤賣﹐猶可說也。今乃侵占四務界轄﹐而盡立爲幹息之額﹐全奪諸務拍戶﹐而盡起爲槽搾之店﹐動置百十處﹐所過若正庫﹐恣意酤賣﹐致使鄰近常平坊場﹐並抵界省務盡被攙奪﹐敗壞停閉。公使庫之所入﹐𨿽曰浩瀚﹐而省務淨課利之虧欠多矣。有司胡爲而不嚴禁其幹息槽搾﹐使拍戶盡歸於省務也﹖今諸縣檢放旱潦田一萬畝﹐則重疊寫爲兩本﹐遂作二萬畝細算。及有歸熟﹐妄訴反正者﹐皆不除克﹐盡令其衮攤放數。且一縣元苗計二萬石﹐𨿽已申州放一萬﹐而民間合催止一萬石。今保長帖內尙催一萬五千石者﹐蓋五千石暗催之米﹐俱系縣帑偸匿。縣司復恐民戶盡將偸匿暗催之米赴倉送納﹐突過合催一萬之數﹐則必致敗露﹐遂先於上戶並攬戶名下預借苗錢﹐入於縣帑﹐就縣自印朱鈔﹐則上司無考究之隙。有司胡爲不嚴禁縣官預借折錢之獘﹐使苗米盡納於州倉也﹖

臣嘗見當塗有常平樁管米二千石﹐別貯一廒﹐緣其所積之米﹐風飄雨灑﹐皆已腐爛﹐不堪食用。時一換支﹐卻於新倉撥塡﹐以足其數。委本州司理﹐提督月添支二十千﹐樁管至今已三十三年矣。較其米價﹐不及於三千緡﹐而提督官之所請﹐已八千緡矣。今所謂廒倉之米﹐猶能蠶食吾國家八千緡之錢﹐而況於官吏乎﹖臣又嘗見池陽有民兵甲仗庫一所﹐內有舊獘衣甲數百副﹐皆破碎不全﹐不堪披用。遇有春秋兩教﹐自赴都統司關借堪好者﹐以應其點。乃委本州押隊﹐提督月添支十千﹐有庫至今已五十年矣。計其器甲﹐不及百千﹐而提督官之所請﹐已六千緡矣。今所謂數百件之獘器﹐猶能蠹蝕吾國家六千緡之錢﹐而況於州縣之官吏乎﹖其他如一禦書庫也﹐而提督官月給五千者﹐凡數十員額焉。一書籍庫也﹐而提督官月支十千者﹐凡五七員額焉。一場務以一官監而猶不能辦集也﹐乃復添一稽察﹐添一措置﹐而爭漁侵焉﹐場務皆歸於三官之私﹐而公家罄矣。況所謂稽察﹑所謂措置者﹐非監司之親舊﹐卽守ヘ之姨表也﹐是宜場務之虧欠也。一酒務以一官監而猶不能辦集也﹐乃又添一提督﹐添一監轄﹐而爭蠶食焉﹐酒務皆歸於三官之私﹐而公家竭矣。況所謂提督﹑所謂監轄者﹐非朝士之闊匾﹐則當路之寵嬖也﹐是宜酒務之不敷也。如巡檢寨額管一百人﹐見止有三十人﹐而州郡皆見破一百人之糧券﹐彼七十人之糧券歸何所也﹖如縣尉司弓級額管八十名﹐見止有四十名﹐而州縣見破八十名之傭值﹐彼四十名之傭值歸何地也﹖如錢監之鑄卒﹐或減半﹐或盡罷矣﹐其請券尙如故也。如作院之作兵﹐或減數﹐或住作矣﹐其請俸尙未除也。逃閣之苗﹐逃閣之銳﹐天下州縣皆申逃而倚閣也。然足徧天下﹐而未聞有無人耕種之田畝﹔目徧天下﹐而未見有無人拘占之屋宅。今州縣之所謂逃閣﹐皆召佃收租入於縣帑﹐復妄申爲逃絕﹐而偸閣官賦。國家胡爲不委巡尉官勒本縣常平案吏人﹐下鄕標筌出無人耕布之地﹖方爲蠲除﹐而卽令召佃﹐則逃閣一項之賦﹐不得以肆欺矣。折納苗錢﹐折納稅錢﹐天下縣邑皆正苗正稅解足而後始令民戶折納錢會也。

今正苗未足﹐而本縣先折收見錢﹔正稅未足﹐而本縣先折收官會﹐皆縣邑恐額少納多﹐致赴州倉州場突納過數而致被覺察﹐故就縣叩數而折錢也。國家胡不嚴行禁戢﹐而使應干苗稅官物盡令諸州置受納﹐而無使縣官干預﹐則折苗折稅二項之錢﹐不得以偸匿矣。

今諸州多收斛面於交量之官﹐覆出量剩﹐而勒攬戶之買幹鈔者未戢也。今諸州妄裝瓶壇而爲供給﹐折色之酒堆積寄賣﹐而抑娼家店戶之邀買者未止也。朝士生辰獻壽之錢﹐時新土物之錢﹐侵蠹於公帑者﹐月發而如舊也﹐猶可諉也。虛作支單﹐出官庫而入私庫者千萬也。諸州交送折酒之錢﹐交送節儀之錢﹐易入於宅庫者﹐日發而如舊也﹐猶可諉也。僞作回札﹐出公庫而入宅庫千萬也。茶鹽客欠﹐催理寄庫﹐客死不還﹐今何入也﹖官吏犯事﹐閣罰請俸﹐任滿不還﹐今何歸也﹖爲今之計﹐莫若將諸監司﹑諸州軍之公使錢庫﹐攺爲國用錢庫﹐應干科名﹐盡隸受納﹐專差錢糧官一員﹐獨主其事﹐使一州之官錢﹐不出此庫之收支。州令長貳﹑路令漕臣﹐專一稽察其本州應合支破之錢﹐並令於國用庫內支破﹐具申尙書省以憑考驗﹐庶使天下之錢﹐自國用之外無餘錢。州郡輒敢自置專擅﹐私收分文﹐卽坐入己﹑追褫﹑勒停之法。如此則帑藏不得以自私﹐而是錢所積﹐非君則民﹐而國用充矣。莫若將諸路﹑總所﹑轉運﹑安撫﹑都統﹑州軍之激賞﹑贍軍﹑公使酒庫﹐權攺爲國用酒庫﹐應干酒錢﹐盡隸一所受納﹐亦系錢糧官專主其事。州令長貳﹑路令漕臣﹐稽考其州郡應合干支之酒﹐並令於國用酒庫內支破﹐具數申尙書省點對﹐庶使天下之酒﹐自國用之外無餘酒。州郡輒敢造賣涓滴﹐卽坐入己﹑追褫﹑勒停之法。如此則槽搾不得以自私﹐而是酒之利﹐非民則國﹐而國用足矣。印給簿歷﹐省差專攢﹐使催科之官不得預於受納﹐酤賣之官不得預於糴買。錢庫不得令寄收﹐酒庫不得令寄造。庶使主是財者﹐知其不出於己﹐而不敢以私予﹔幸是財者﹐知其不專於彼﹐而不敢以覬望。

在彼者仍不沮其所當支﹐在我者復不被其所私匿也。他日混一之後﹐國用充則復還其爲監司﹑州郡之舊﹐則猶可以爲重外之本。此財計之大略也。

△馬政

臣聞立法之不詳﹐則獘生於用法之人﹔守法之不嚴﹐則獘起於玩法之吏。自今觀之﹐國外之馬﹐買於西夏﹔國中之馬﹐買於中蜀。西夏之馬﹐爲地極遠﹐故置監於宕昌﹐以便於市易﹔置使於興元﹐以便於巡察。中蜀之馬﹐爲地極廣﹐故責馬政於文﹑龍﹑黎﹑雅諸州﹐而專於收買﹔置馬使於隴﹑蜀都會﹐而專於糾舉。然自宕昌而至興元﹐其道絕險﹐驛凡二十有四。

本監例將所買之馬﹐差軍級夫役押送興元馬務交納﹐直侯馬步三司差官前來取押﹐方與給發。自文﹑黎而至成都﹐其路尢爲險惡﹐驛亦二十餘所。諸州例將所買之馬﹐各差軍級夫役押送成都馬務交納﹐直侯江上五軍差官前來取押﹐方與給發。

立法之初﹐蓋以爲三司取押之卒﹐自武林而至興元﹐五軍取押之卒﹐自京口而至成都﹐奔走半載﹐往返萬里﹐不欲其又令深入監道也。夫豈知押馬之夫役﹐有曰「馬肥則吾無預於轉官﹐馬死則吾不該於定罪。」故變艸料之費而爲賭博之具﹐易綱驛之券而爲酒炙之資﹐或求簡帖而濡沫於縣邑之公吏﹐或買物貨而鬻賣於遠道之鎭市。其爲所押之馬﹐則遇夜不槽﹐遇晡不粟﹐遇山成牧﹐遇澗成飲。驛之爲裏﹐𨿽曰三十﹐而在道數日﹐未見驛亭﹔驛之爲數﹐𨿽曰二十﹐而在道逾月﹐未至馬務。迨至交點之際﹐已成羸瘠﹔給發之際﹐半致倒斃。皆未至興元﹑成都兩務之先﹐已有以饑渴之也。國家以宕昌爲監﹐爲今之上駟﹐特令馬步三司官兵只就興元取押﹐而免其遠至宕昌。

以文﹑黎諸州之馬﹐爲今之中駟﹐特令江上諸軍官兵只就成都取押﹐而免其遠入諸監。不知所取之人﹐未見優卹﹔而所取之馬﹐已不勝其蠹害矣﹗候其歸軍無損﹐綱官則以一資爲賞﹐綱兵則以三千爲率。然則胡爲不使三司之官兵直到宕昌自取﹐五軍之官兵直至文﹑黎諸州自取﹐官則優以兩資﹐卒則優以倍賞﹐而使各盡其心於芻秣之際也。

夫關外諸番及階﹑成﹑和﹑鳳四州招接之馬﹐番馬也。然諸番之所喜者在茶榷﹐而不在銀帛。今有司乃謂茶之爲貨﹐難以船運﹔於監道之遠﹐反易之以銀帛之輕賫焉。故不足以中諸番之所喜﹐而未盡得夫諸番之騏驥也。況牙保減克﹐而不得其全價﹔揀看退換﹐而尙費於多資﹐又得以扼絕之也。何朝廷不嚴其制禁也﹖文﹑龍﹑黎﹑雅諸州之馬﹐蜀駟也。然諸州之所欲者在銀帛﹐而不在茶榷。今有司乃謂銀帛之爲物﹐易以船運﹔於中蜀之地﹐反易之以茶榷焉。故又不足以中諸州之所欲﹐而未盡得夫諸州之駿駟也。況十分之一﹐而公吏侵除﹔十分之五﹐而會券折閱﹐又得以減削之也。何朝廷不嚴其約束也﹖押馬之官﹐在路倒死﹐自用己財買以塡數﹐𨿽不及官馬之少壯寸尺﹐猶可諉也。今諸州將帥子弟﹐取押歸軍﹐遇有欠折﹐有礙推賞﹐則擇系官入隊毛色之相同者﹐卽與牽補。何朝廷之未禁戢邪﹖謂易馬之貨﹐爲無獘邪﹖則銀有美惡﹐茶有新陳﹐而尙得以邀阻乎販馬之商旅也。謂揀馬之官﹐爲無獘邪﹖則平齒一錐﹐可以成區臼﹔淡毛一染﹐可以成騅馬﹐而尙得以欺罔乎本監之長貳也。謂恃其有統領官以排發邪﹖則一目之眞﹐不足以敵十目之僞﹐而招誘議價之人﹐猶得以詐欺之也。謂恃其有通判以主掌邪﹖則朱墨之士﹐不足以曉驪黃牝牡之底蘊﹔而等量驗齒之吏﹐猶得以指揮之也。發馬之處﹐好惡相間﹐而欲其無偏好偏惡之患也。今日發馬之地﹐驍駿如龍者﹐皆揀給於闊匾之膏粱﹔枯瘦如柴者﹐盡發於帝號之將士。何朝廷之不計也﹖

發馬之序﹐前後相挨﹐而欲其無攙先亂後之患也。今日發馬之日﹐貧者乞食於道路﹐而歲月稽畱﹔富者行托於苞苴﹐而隨至隨發。何朝廷之不慮也﹖

一日一綱﹐此久例也。今胡爲而有一日兩綱者邪﹖一官一綱﹐此定制也。今胡爲而有一官兩綱者邪﹖私買補綱之獘﹐毛色𨿽同﹐欠及分寸﹐尙可計也。今以羊易牛﹐而受納之司受其情屬﹐不與點對。何欺罔之甚邪﹖私馬換綱之獘﹐毛色𨿽同﹐止惟老病﹐尙可計也。今以黃爲赤﹐而受納之司懼其形勢﹐不與揀退。何玩侮之甚邪﹖有以無顧藉之隊部將取押沿路收買皮毛近似者﹐故令倒死﹐取剝其皮﹐以爲具文之照驗﹐而不知官綱非常之馬已爲其所鬻賣矣﹗交納之司亦合認其毛色之同異﹐而詳究之餘﹐胡爲不法以流配﹐責以千索﹐而使百姓﹑牙儈之售賣者與之同罪也﹖有以不堪用之私駑而換易者﹐養以別槽多粟之料﹐迨其膘壯﹐乃積以爲聖節生辰之獻﹐而不知入隊帶甲之馬已爲其所暗代矣﹗計議多幹機宜之官亦合體問其此等之獘﹐而糾察之餘﹐胡爲不究其實犯﹐用示懲戒﹐而使副官﹑屬幕之知情者與之同坐也﹖且公吏違法受賕﹐皆枉法也﹐何都大司不用此法邪﹖馬步三司每綱支縻費銀一百二十兩﹐付之取押之官以爲使用﹐習以成例。是以三司之取押官﹐或有侵用而不及其數﹐則遲以歲月而不與給發﹐此非枉法之尢者邪﹖諸路監司公吏﹐皆重祿也。何都大司公吏而不系重祿邪﹖江上諸軍每綱支縻費銀八十兩﹐付之取押之官以爲計會﹐久而成規。其間或被諸軍取押之官匿而不發﹐則盡給羸病而不到地頭﹐此非重祿受財邪﹖

舊馬新交﹐而已沒之火印不驗也。甲取乙賞﹐而未追之驛券不問也。三城九河﹐橋梁之倒獘三十有五﹐墮溪而漂溺者不之數也。雞鳴馬嘶﹐道路之峻極者二十有八﹐墜崖而齏粉者不之計也。馬在路患病久﹐例不許畱滯﹐庶得隨綱醫治﹐不知羸枯瘦﹐椽穿索縛﹐跬步千里﹐則一分之病遂變而爲百分之病也。何有司之不措置也﹖馬所到驛分﹐舊制止破一日艸料﹐庶得不致住滯﹐不知夏秋之間﹐斷橋阻水﹐動畱旬日﹐則一日之飽果足以充九日之餒也。何有司之不商確也﹖取買之獘﹐有司未之盡﹔牧養之獘﹐有司未之聞。鎭寧﹑廣源之馬﹐買之於橫山者﹐有司未知其利害﹐武安﹑撫水之馬﹐誘之於邕管者﹐有司未知其曲折。房陵﹑郢京之馬艸﹐不給芻茭而給以木葉﹐何以飽綱羸久枵之腹﹖三建﹑九江之馬料﹐不給稻粱而折以錢會﹐徒以資綱兵博奕之戲。爲今之計﹐莫若革去舊獘﹐立爲定法。

先令都大司多方措置﹐應辦茶銀錢帛﹐充積諸監﹐或名件催理未辦﹐合令權不別項樁積﹐應副支遣收買。其所在馬監與屬﹐盡差經任選人。其買馬之數﹐歲增十綱﹐則與當舉主兩員﹔增二十綱﹐當舉主四員﹔增三十綱﹐與攺合入官﹐則與屬知所激勸矣。其所在馬監差遣﹐盡差小使臣。其買馬之數﹐亦令歲增十綱﹐與轉一官﹔增二十綱﹐與轉兩官﹔增三十綱﹐與轉三官﹐則使臣知所激勸矣。州縣之長貳﹐以買馬之增減爲黜陟﹔諸監之官吏﹐視買馬之增減爲賞罰﹐專令臺省歲終比較。民有自用己財收買全綱以獻於官者﹐白身與補大使臣﹔將帥守貳自備己帑收買全綱以獻於朝者﹐亦加優異之恩。勸誘豪戶獻綱者﹐亦議優賞。諸監茶鹽不敷者﹐重制典憲﹐則馬政何患其不舉也。

此馬政之大略也。

夫兵者﹐心也﹔戰者﹐气也。心之不充﹐則臨敵而無定見﹔气之不足﹐則遇敵而有畏心。前日胥浦橋﹑壯觀亭之戰﹐皆諸將之無定見也。故與賊眾相望﹐則疑其有一百萬﹑二百萬。

吁﹗彼賊而果如是之多也﹗一馬十芻﹐則二百萬之馬二十千芻矣﹗果山積於何所也﹖一人鬥粟﹐則二百萬之卒四十萬斛矣﹗

果廩運於何所也﹖一馬行地一丈﹐而總地幾里也﹖一人占屋半廈﹐而總屋幾營也﹖當時諸將不知兵家自有成法﹐未見賊兵塵埃遠起﹐乃棄甲曳兵而走。彼非甘爲誤國之人也﹐其心之不充﹐而無定見以主之耳。

兵家之法﹕三軍可奪心。果如是歟﹖前日花靨鎭﹑安丰軍之戰﹐皆諸將之有畏心也。故未與賊眾相對﹐則曰寡不敵眾﹐弱不敵彊。吁﹗彼賊而果如是之眾且彊也﹖疊弩爲寨﹐可以絕賊騎之往來﹐而彼之眾不足恃矣﹗掘池爲營﹐可以阻賊兵之衝突﹐而彼之彊不足逞矣﹗堅壁不戰﹐吾有以避其鋒﹐而久自挫矣﹗絕糧不通﹐吾有以斷其後﹐而終自獘矣﹗當時諸將不知兵家自有成法﹐未見賊兵旗幟遠出﹐乃奔潰四走。彼非願受其失律之誅也﹐其气之不足﹐而畏心主之耳。兵家之法﹕气實則鬥。果如是歟﹖夫一戰而勝﹐猶不能收拾其殘潰之卒﹔脫其不勝﹐則家基之器甲裹囊﹐出戰之器甲裹囊﹐皆爲賊人所有矣﹐何敢望於再合也。一戰而利﹐猶不能安於息肩之所﹔脫其不利﹐則分畱之弓箭槍弩﹐入隊之弓箭槍弩﹐皆爲賊人所有矣﹐何敢望於復戰也﹖一敗之气﹐三月不間﹔一敗之缺﹐十勝莫補。是豈可以輕舉邪﹐是豈可以妄動邪﹖此曹而果知兵邪﹐則淮北之塵埃虛邪﹑實邪﹖馬之塵邪﹐步之塵邪﹖此曳柴而揚者邪﹖此順風而歸者邪﹖七色之塵埃﹐誰能辧之邪﹖此曹而果知兵邪﹐則賊營之煙霧虛邪﹑實邪﹖炊煙邪﹐火煙邪﹖聚朽木腐艸而生者邪﹖焚倉廩府庫而起者邪﹖此髙而走者邪﹖此低而平者邪﹖

十種之煙霧﹐誰能曉之邪﹖十七等之間諜﹐誰能遣之邪﹖十二色之采探﹐誰能分之耶﹖精銳之兵﹐疲於轉戰﹔新招之卒﹐昧於教閱。均力之法﹐何諸將之未諭歟﹖潁河之敗﹐不戰而卻﹔峽石之敗﹐未戰而潰。暗伏之法﹐何諸將之未學歟﹖破虜之捷方奏未幾﹐犯淮之寇已不可遏﹐非知兵之士未用於陛下邪﹖鄧城之兵入於廣右﹐淸溪之張遁於京西﹐非知兵之士未歸於陛下邪﹖五福﹑君基間入江南﹐靑門﹑直使皆入鄭衛﹐非太乙壬遁之術未獻於陛下邪﹖衮河﹑鄧城不知唐﹑鄧之姓名﹐磨盤﹑羊塞不知海泗之虛實﹐非石六﹑缺張﹑二元之徒未投於陛下邪﹖

臣嶽貫本開徳﹐世祿互符。伏自角至今﹐日誦兵家之書﹐日習兵家之事﹐日求兵家祕妙之術﹐日訪兵家先達子孫﹑名將後嗣家傳世襲之論。凡事之有系於兵者﹐無不徧考﹔地之有關於兵者﹐無不徧歷。器用服食﹑行陣衣甲之制有資於兵者﹐無不旁搜遠采﹐以盡其底蘊﹔山林遺逸﹑英雄豪傑之士有精於兵者﹐無不端拜師承﹐以益其寡陋。以故一步一跬﹐皆有定制﹔一分一毫﹐皆有成法。耳聞目見者﹐非眾所共讀之文﹔口授心傳者﹐非人所同得之學。衛公﹑武侯不傳之妙﹐臣得其眞﹔韓信﹑曹公不著之書﹐臣得其祕。不遇見知﹐未甘棄逐。於是易眞實之兵爲章句之士﹐變汗血之心爲選舉之學。慶元乙未﹐應補膠庠﹐僥幸前列﹔嘉泰辛酉﹐應舉冑監﹐濫廁多士。或參或告﹐凡七八年﹔若公若私﹐凡五十戰。校定一成﹐艱苦萬狀。

乃以上書乞罷兵事﹐觸怒權勢﹐致被誣摭妄亂敷奏。重蒙聖慈﹐將臣免眞決﹐送建寧府編管。猗歟休哉﹗楚項之將殲﹐故韓信不死於滕公之手﹔李唐之將興﹐故李靖不死於馬邑之難。天將使我國家恢拓海宇﹐混一區夏﹐故英雄豪傑之士幾死而不死﹐無生而復生也。伏自丙寅之春﹐被旨入建﹐首尾三載﹐前後五赦。揆之三尺﹐合放有餘﹐而知遇不逢﹐寇仇相值。嘗據池州中軍統制孟思齊﹐申請臣爲副貳矣﹐未幾而思齊有殞星之變。

江淮宣撫使吳﹐辟還臣於幕府矣﹐未幾而有易機之命。三年之間﹐𨿽自揆廢材不復見用於世﹐然臣下不忍辜平日抱負之學﹐上不忍負十年教養之恩。待罪以來﹐無所用心﹐日著兵家利害﹐以備采擇。不惟篇帙頗多﹐亦恐傳寫聞泄﹐姑標十策﹐上干聖聽。伏望睿慈降付三省執政﹑侍從﹑臺諫考覽﹐如臣言不妄﹐乞送樞省﹐徧牒諸路將帥﹐參酌行用。干冒天威﹐罪當萬死。不備。臣嶽百拜。

卷二治安藥石

臣嶽聞兵法起於黃帝﹑風後﹑玄女﹐授受於鬼穀子﹑黃石公﹑少室山人。而富國彊兵之事﹐尢詳於《陰符》一經。故將忌三世﹐出於道書。至於縱橫辟闔﹐亦莫不本於其說。夫黃老氏﹐好生也﹐兵武何祖焉﹖蓋兵本於不殺﹐武在於止戈。《司馬法》論殺人所以安人﹐以戰所以止戰。是宜道家者流﹐更相授受無靳也。

恭維皇帝陛下視民如傷﹐偃兵不用。卽位以來﹐百軌順度﹐安彊之效﹐超邁前古。粵自姦臣擅朝﹐專務結托﹐將不知兵﹐兵不知戰﹐開釁三邊﹐流毒四海。𨿽公道開明﹐元惡翦除﹐而軍國之事﹐尙廑聖慮。臣愚欲望陛下詳黃老氏好生惡殺之意﹐明《司馬法》安人止戰之方。兵不得輕舉﹐謀不得妄發。迨夫人材旣出﹐機會可投﹐則越王夫差之舉﹑光武昆陽之事﹐有不足爲。而前日之敗﹐乃他日大功業之所由成就也。

臣嶽郊野散材﹐本非書生﹐承平日久﹐莫究所長﹐例遊場屋﹐濫叨教養。偶自開禧乙丑上書﹐言韓冑興兵誤國﹐致被誣摭妄亂敷奏﹐編置建安﹐迨至三載。𨿽君門萬里﹐而畎畝不忘之念﹐日切於懷。待罪以來﹐無所用心﹐謹摭當世利害﹐編次成集﹐以備采擇。其有機密幽深不敢聞泄者﹐姑俟他日。今所旣者﹕軍國之大計一﹐邊防之要務三﹐破敵之長技一﹐將帥之小數八﹐器用之小節十有三﹐采探之法五﹐戒飭將帥之道四﹐守邊待敵之策二﹐足兵便民之策四。總四十有一篇﹐分四卷﹐名曰《治安藥石》。卽所謂治安不可無兵﹐猶膏粱不可無藥石之義也。

伏望聖慈特賜睿旨批降﹐付三省﹑樞密院﹑執政﹑臺諫﹑侍從考覽﹐如臣所言不謬﹐乞札付諸道將帥參酌行用。不特使棄逐之驅得著涓埃﹐上報君父十年教養之恩﹐亦使山林江湖英雄豪傑之士﹐知所風曉引領輩出﹐上副任使。干冒天威﹐罪當萬死。嘉定元年月日國學發解進士﹑臣華嶽謹序

卷三治安藥石

軍國大計一

△和議

臣聞夷狄之爲中國患﹐其來久矣。蠻夷猾夏見於《書》﹐犭嚴狁匪茹見於《詩》﹐鬼方見於《易》﹐赤狄﹑白狄﹑山戎﹑陸渾﹑雒戎﹑戎蠻子見於《春秋》。自後世觀之﹐四夷不庭﹐徵之可也。考之當時舞幹之化﹑薄伐之舉﹑三年之克﹑五利之議﹐未嘗逞威兵革﹐以從事於殺戮。而古人於此方且反躬自咎﹐謙恭退抑﹐聽其自附而信其自去。何邪﹖蓋聖賢論中興之本﹐不先於外攘﹐而先於內修政事。夫子論遠人不服﹐則修文徳以來之﹐而兵武之事絕口不及。如其論至夷狄﹐乃諭以虎狼之暴﹐抗以戈戟﹐則必致於傷人。蚊虻之螫未傷筋骨﹐決意於一毆者﹐必被其蠆。伯業之盛﹐二百四十二年之中﹐莫晉若也。晉之爲晉﹐宜若曲盡夫制外之術矣。而魏絳之答晉侯﹐顧以和戎狄爲中國之福﹐未嘗舉徵討之事。嚴尢﹑劉貺論周漢之得策﹐他不暇卹﹐獨以兵連禍結爲戒。其間惟善於交通者﹐皆躐等而取之。

此不特後世之君臣其說爾也。昔者太王居豳﹐狄人侵之﹐事之以皮幣﹑犬馬﹑珠玉﹐俱不得免。而後知狄人之所欲者﹐吾土地也。當是之時﹐從之者如歸市﹐似可以決去就矣。大王乃謂﹕「君子不以其所以養人者害人。」始甘心於岐山之易。故仁人之稱﹐見於當時﹔培植之意﹐有及於八百年垂世之遠。君子不以大王之避狄爲畏怯不武﹐而取其能屈己愛民﹐以爲周家立國之本。越王勾踐困辱於會稽之棲﹐臥薪嘗膽十有八年﹐未嘗汲汲於兵﹐以求快意。迨夫黃池之會有釁可乘﹐於是一舉而敗吳﹐再舉而亡之。君子不以其屈意於先者爲可恥﹐而嘉其成功於憔悴無聊之後者爲善慮敵。漢髙帝誅秦蹙項﹐力非不足也。

而匈奴之事﹐力主和親﹐以爲五世之利。文帝海內富庶﹐兵非不彊也。而遣使外夷﹐結轍於道﹐一於和議是主。武帝不從韓安國之說﹐窮兵黷武﹐海內虛耗﹐後世至與秦皇同日而非詆之。

非治外太嚴﹐他日反有以自獘歟﹖馬燧之爲將﹐誠智矣。而其論息師之便﹐則以盟戎百年無虜患爲利。陸贄之論諫﹐後世未易擬議也。而其論夷狄一節﹐亦謂和戎𨿽非善經﹐亦時事有不得已﹐不若姑令和親。噫﹗尺蠖之屈﹐將以求伸。鷙鳥之擊﹐卑飛斂翼。凡天下之物﹐惟其有所抑也﹐而後有所逞也。

古有常言﹕縉紳之儒則守和親﹐介冑之士則言徵伐。此固各主一見﹐以爲去就之計﹐實人情之通患也。且今日之事﹐中外之臣初皆以爲進取矣。自郭倪不得漣﹑泗﹐李汝翼﹑田俊邁﹑郭倬不得符離﹐李爽不得二蔡﹐皇甫不得唐﹑鄧﹐而後進取之說始不入於廟堂大臣之耳﹐次皆以爲退守矣。自魏友諒不守神馬坡﹐陳孝慶不守南巢﹐林管不守復沙﹐郭亻巽不守胥浦橋﹐夏興祖﹑商榮不守諭口﹑淮口﹐而退守之說始不愜於廟堂大臣之心。至進戰﹑退守之策兩皆不得﹐而廟堂一意於和議也。中外之士咸曰﹕祖宗之大仇未報﹐中原之塊土未復﹔胡運已衰﹐虜勢尢弱。與其供輸幣帛以益其糧饋﹐孰若效死於一戰﹖殊不知驅吾之赤子以就鋒鏑﹐與夫通金帛以息民者﹐其失爲孰多﹖

耗天下之財饋﹐以資遺黎塗炭之苦﹐其與夫卑辭下禮﹑暫屈一時之重﹐以免天下元元之愁嘆者﹐其得爲孰多﹖此和議之講﹐實今日之先務也。

今之竊議者不過曰﹕罷招軍之令﹐則挫天下豪傑之心﹔結宣招之局﹐則失天下將帥之望。殊不知將不去邊﹐兵不撤備﹐外𨿽住招﹐而內反有以全吾軍息肩弛擔之心﹐豪傑之心實未嘗挫﹔急於自固﹐緩於求勝﹐外𨿽罷局﹐而內反有以全吾軍養銳待敵之策﹐將帥之望實未嘗失。和議何損於豪傑﹑將帥邪﹖又不過曰﹕昔柳渾謂夷狄人面獸心﹐易以兵制﹐難以信結﹐後果有變﹔韋倫言吐蕃狼子野心﹐難事信約﹐宜謹邊備﹐後果有爲所誤。殊不知匈奴之叛﹐在於漢人恃和無備之時﹔吐蕃之渝盟﹐在於唐人恃和罷兵之日。備之旣去﹐則變之所必生﹔兵之旣罷﹐則誤之所必至。和奚罪邪﹖又不過曰﹕靖康之變始於二三大臣專主和議﹐而不任兵革﹐以故虜道無厭﹐百求皆副﹐至於窮極﹐而北狩之禍終於不免。殊不知靖康之變﹐事出權臣﹐國無良將﹐忠義之气不伸﹐守禦之備不設。兵則恐其傷於和而不敢言﹐謀則狃其主於和而不敢發。京師之兵有名而無實﹐勤王之兵久發而不至。此其爲禍﹐和奚罪邪﹖

臣嘗徧觀古今中國之所以待夷狄者矣﹕兵爭之失在於士大夫逞忿恃兵﹐而諱言和議﹔和議之失在於士大夫懲已往之咎﹐而恥言用兵。故徵伐者不至於困獘之極﹐則不復言和議﹔和議者不至於罷兵撤備爲敵所誤﹐則不復言徵伐。二者胥失也。人皆知唐突厥寇太原﹐且遣使和親。帝問計﹐徳彜曰「彼有輕中國之心﹐謂我不能戰。若乘其急擊之勢﹐必勝。勝而後和﹐威徳兩全矣。」暗者於此﹐遂以爲徳彜之論先戰後和﹐足以使終帝之世無突厥患﹔今日之未勝而和﹐非威徳之不相濟歟﹖臣竊以爲不然。考帝之於突厥﹐小大之戰不過數遇﹐南北之兵不過數萬。唐據堂堂中國之全勝﹔突厥𨿽曰盛彊﹐不過夷之中一偏虜耳。徳彜之論﹐所謂以大制小。而今日之事﹐所謂以小制大也。威徳兩全之策倒施於今﹐豈不反速夫敗亡之禍邪﹖

今中外之臣﹑艸茅之士﹐徒知痛二陵不反之冤﹐洗三朝未雪之恥。見幣帛之輸﹐莫不含穢忍忿﹐思與之不共戴天﹔見詞命之遣﹐莫不泣血銘心﹐思與之不並生於斯世。此三尺童子之所通知﹐而愚夫愚婦之所共曉者也。吁﹗邊民失其故業﹐內地苦於徵徭﹔版曹內虛﹐總司外耗﹔將帥無謀﹐士卒悖命﹔軍儲無蓄﹐國用不充。當是之時﹐利於兵爭邪﹐抑利於和議邪﹖夫萬金之囊﹐窮博於終夜之力﹐所存無幾。取其未盡之資捲而懷之﹐以俟夫他日再舉。周旋於勝負未分之地﹐猶愈於索手於一決。弈黑白於一枰之交﹐智者知其未必勝﹐寧負已輸之名﹐而掩其終不可救之迹﹐猶爲存體。今日之勢﹐大恥之未雪﹐未足以爲國家之重輕。再戰而不利﹐三戰而不捷﹐則天下乘其獘而起﹐在國家何以爲自存之策﹖故陵之未反﹐塊土之未復﹐未足以系今日之安危。生靈之塗炭﹐將士之死傷﹐邊民之餓莩﹐父兄死於疆場﹐復驅其子弟於敗衄之場﹐安危之機實在此一決耳。

古人非不知子女之不可遣﹐玉帛之不可遺﹐土地之不可割也。

湯事葛﹐文王事昆夷﹐君子以爲仁﹔大王事獯鬻﹐勾踐事吳﹐君子以爲智。然則今日之和﹐非眞怯也﹐全吾仁以待他日可乘之機耳﹔非眞畏也﹐養吾智以俟異時可投之隙耳。今行人屢遣詞說﹑屢通幣帛之好已成﹐諭成之使已至﹐可謂國家之大福﹐生靈之大幸矣。臣愚猶慮虜庭或有邀求﹐而廟堂大臣不兪其請﹔虜使或肆傲慢﹐而廟堂大臣不加之禮。使前日屈尊忍辱之舉﹐敗於九仞一簣之微。師徒無備﹐邊野不實﹐其利害尢甚於兵爭之日。豈不大有可畏﹗欲望聖慈﹐上體三代之君所以待夷狄之心﹐下效漢唐之君所以事夷狄之意﹐忍一時之辱﹐圖萬世之利。毋惑於艸萊書生之談﹐毋動搖於武夫將士之論﹐期與斯民同歸於安靖和平之域﹐以壽吾國家千萬斯年之脈。實天下幸甚。𨿽然﹐和議之獻已詳於前矣。臣嘗聞之﹐和未成而張兵﹐則必有以啟敵人之疑心﹔和已成而廢兵﹐則他日之禍蓋有甚於未和之先者。故越人臥薪嘗膽之舉﹐柳渾後變之論﹐韋倫後誤之策﹐徳彜之計﹐靖康之鑑﹐如前所論﹐未易枚舉。倘果以爲和可恃而廢兵﹐則將見奮臂一呼﹐帶甲百萬﹐招旌一揮﹐下城數十﹐堂堂之中國爲無人之境矣。豈不畏哉﹗豈不畏哉﹗故臣專以戰守之策著於後篇﹐願陛下毋以爲書生之常談而忽之。此臣所謂今日之大計。

卷四治安藥石

○邊防要務三

△山水寨

山寨器具﹕聚轎﹐透筒﹐就儲﹐曲架﹐遠汲﹐走水﹐種水﹐合槽﹐糧船﹐斜車﹐浮木﹐澑腳﹐圓木﹐火炮﹐灰炮﹐土炮﹐石彈﹐蹋腳城﹐輪箭車﹐虛橋﹐毒﹐土乳頭﹐綿幕﹐瞥腳水﹐螳螂拒馬﹐蜻蜓車﹐掛車﹐油幕﹐引車﹐埋水﹐方木﹐土員﹐頂板﹐撲燈蛾﹐布遮箭﹐綿簾。已上三十六件系山寨器具。

水寨器具﹕伏牛﹐豁水﹐遊絲鉤﹐水毛蝟﹐浮鉤﹐暗楗﹐拍水﹐獨面暗棒﹐沙鍼﹐綿穰﹐撞竿﹐撞筏﹐截汊﹐雞距﹐稻桿﹐斜樁﹐自鑿﹐拒板﹐虛木﹐亂綫﹐雙頭筌﹐釘底﹐擔車﹐礙父﹐鬼鉆﹐八角茴香﹐聚鉤﹐网索﹐篾錐﹐水蒺藜﹐鬼連環﹐火牌﹐錘錐﹐藤蔓﹐闌河﹐衝天水﹐金网筌﹐神系﹐四索番車。已上三十九件系水寨器具。

臣聞天下之形勢成於人力之所能及者﹐必敗於人力之所不及。池之可鑿﹐城之可築﹐器用之可制作﹐橋道之可修設﹐皆人力也。今日以人力而成﹐他日人力之所不及﹐則終亦敗。孰若形勢之便出於自然﹐險要之利不由乎人力之巧﹖天造地設﹐自不容以小智私意所可得而增損者﹐山寨﹑水寨是也。橫澗有山可屯萬人﹐孔福失之﹐而濠梁以陷﹔馬鞍有山可置百家﹐時俊守之﹐南巢以安。此山寨之已驗也。渭南之地四圍皆水﹐亮軍駐其中﹐仲達不敢涉水以戰﹔濡須之地兩旁皆水﹐權築柵其間﹐曹公不能破。此水寨之驗也。

自今觀之﹐淮水以南二十餘郡﹐州之有城﹐自山陽﹑合肥﹑浮光﹑濠梁﹑歷陽﹑黃崗﹑維揚﹑儀徵﹑徳安﹑郢州數州﹐各系近年以來節次修築﹐稍成次第。他如龍舒﹑濡須﹑盱眙﹑安丰諸郡﹐𨿽有城壁之名﹐而基址卑陋﹐磚石摧倒﹐有不若豪民之墻壁。縣之有城﹐自天長﹑六合﹑南巢﹑應城數縣﹐各系渡江之後漸次增廣﹐稍成規模。其他如舒城﹑霍丘﹑六安﹑廬江﹑京山﹑孝感﹑淮陰﹑寶應諸縣﹐𨿽有縣官治事之所﹐而所謂城壁者﹐間斷有無﹐不足以隔犬彘。平時無髙深之備﹐每有緩急﹐村落之民奔入鎭市﹐則鎭市愈至於傷殘﹔鎭市之民輻湊城邑﹐則城邑愈至於蹂踐。反無山寨﹑水寨以爲近便安葺之計﹐則沿邊之民焉往而不轉徙哉﹖承平以來﹐淮﹑漢州軍凡二十有二﹐主客戶凡一千四百餘萬。以一十二郡之廣﹐以一千四百萬戶口之眾﹐而州之有城者不過六七﹐縣之有城者不過八九。縱使亞武接踵﹐所置幾何﹖況於封城之相遠﹐道路之不通﹐有非倉卒所能造其郛鄄之間哉。

臣嘗於張士元潛淮南﹑熊飛帥淮東之日﹐集諸子深長之議論﹐萃天下慷慨之人物﹐丘垤險易﹐污池深淺﹐罔不徧歷﹐罔不周知。凡山之髙險不易登陟﹐上有平坡可以屯結者﹐必因山爲壘﹐扼絕路徑﹐增築墻堞﹐使近山之民船運糧食﹐攜策老幼﹐蓋造廬舍﹐斷截χ耒。萬一賊入險隘﹐劫我山寨﹐上寨而攻則矢石不到﹐而人力徒勞﹔越寨而過則腹心有憂﹐而或慮掩襲。

東自山陽﹑東鄕﹑寶積﹑髙寨﹑山城﹑文賢﹑橫澗夾山﹑塗山﹑施黃﹑野父﹑毛工﹑胡鼻﹑蓮花﹐西自骨勒﹑鐵腳﹑遼峯﹑浮渡﹑柳子﹑燕九娘﹑三灣﹑龍辰﹑賈木﹑掛車﹑楓原﹑西安﹑諸山之上﹐巓峭拔﹐上平下險﹐山勢髙聳。可以爲寨者凡九十有四﹐而內有無水之寨六﹐各可屯萬人。而又撰爲守山之具﹐凡三十有六。賊人之士卒旣有所不可登﹐賊人之矢石且有所不可及﹐內則團結鄕兵﹐而濟以木石﹔外則策應大軍﹐而扼其隘阻。賊兵𨿽彊﹐安能浼我山寨之險邪﹖凡水勢環繞不通往來﹐中有洲渚可以居止者﹐必因水爲營﹐櫃築沙石﹐扼絕舟楫﹐使近水之民圈牧牛馬﹐充積裹糧﹐明造牌筏﹐暗設筌刺。萬一賊入湫濼﹐攻我水寨﹐則家基之利可慕而不可圖﹐犄角之勢可望而不可近。水環四圍﹐非子產之乘輿可濟﹔天限一方﹐非曹公之鹿艫可渡。東自謝楊﹑老鸛﹑範光﹑艾陵﹑溫陵﹑三港﹑淩亭﹐西自滋泥﹑蚌湖﹑團峯﹑馬腸﹑九曲﹑濡須﹑南巢﹑白湖﹑花山﹑瓦陽﹑石塘﹑張湖﹑破崗﹐諸湖之中水勢回環。可以爲寨者凡四十有九﹐而內有夏秋泛漲之寨十有一﹐各可屯數萬人。而又撰爲守水之具﹐通三十有九。賊人之舟楫旣不可入﹐賊人之步騎且不可到﹐內則沿淮水軍萬弩手分番守把﹐外則忠義軍民兵分地團結。賊兵𨿽彊﹐安能浼我水寨之險邪﹖

國家自興兵以來﹐惟知恢復中原﹐而淮南之地恬不介意﹔惟知襲取商﹑虢﹐而荊﹑襄之地邈不加察。以故符離之師未入﹐而賊兵已入於山陽﹔陳﹑蔡之師方舉﹐而賊兵已入於安﹑復。

故前輩謂善守者﹐敵不知其所攻﹔能攻者﹐在於善守。靖康﹑紹興之間﹐淮﹑漢不守山水兩寨﹐千里之民輻湊渡江﹐內則阻於關隘之不得通﹐外則絕於津渡之不可過。白沙﹑北峽﹐死者山積﹔楊林﹑瓜州﹐江水爲之不流。遺棄之糧食皆賊人漕運﹐縱放之畜牧皆賊人之膾炙。此其功業之不振﹐蓋根於淮漢之不守。而淮漢之不守﹐實自夫山寨﹑水寨之不保也。

惟能行下淮﹑漢諸司﹐勸率土豪形勢﹐修築山水兩寨。每一寨置寨官一員﹐令借補官資﹐以爲之主宰。每十寨置寨將一員﹐令吏部注闕﹐以爲之統率。民有自備錢糧修築一寨者﹐官爲推恩﹔民有糾率眾財自創一寨者﹐官爲推賞。如此﹐則於官無費﹐於民有備﹐而守邊之政舉矣。此臣所謂山﹑水寨。

△屯要

臣聞屯守之地﹐當其衝要﹐則一人之力可以敵萬夫﹔非其衝要﹐則萬夫之勇不足以敵一人。故秦人守要害之地﹐而並吞六國﹔司馬仲達據四達之衝﹐而吳﹑蜀亦不敢爭。齊人之守渤海﹐鄭人之戍虎牢﹐孔明之屯渭南﹐孫權之塢濡須﹐皆是道也。

然一國有一國之衝要﹐天下有天下之衝要。不知重守其所謂要害之衝﹐而一切泛然於賊人不由之道﹐則兵旅日增﹐費用日廣。

吾見其勞師匱財於非所用力之地﹐彼間之可乘﹑隙之可伺﹐固亦自若。而堂堂之中國﹐將爲無人之境矣。

今日之形勢﹐閩﹑蜀之外﹐莫淮﹑漢急也。故淮東之地﹐屯儀徵﹑維揚以當漣﹑泗﹑海﹑亳之衝﹐屯合肥﹑南巢以當渦﹑濠﹑汝﹑潁之衝﹔漢中之地﹐屯黃崗﹑漢陽以斷安﹑復之衝﹐屯襄陽﹑樊城以斷唐﹑鄧之衝。此其選擇形勢﹐精據利便﹐固無可議。然地之相去千有餘裏﹐其間小徑﹑間道姑置不論﹐通都大驛﹑平原曠野﹐類皆屯戍遺闕﹐臣竊憂之。取淮而言﹐自柘臯﹑南巢﹑艸鞋嶺﹑野父山﹑廬江至瓦隔河﹐固足以入江﹔自安丰﹑桃城﹑金牛﹑航步﹑沙湖﹑版橋﹑羅場鎭至盤小寨﹐亦足以入江矣。然算陂﹑巢口之水峻如瀉油﹐鐵腳﹑楊梅之山峭如立壁﹐敵𨿽雲蒸霧集倍道而至﹐中間險阻崎嶇﹑林木茅葦﹐未足深畏。至若自濠梁升髙山﹑麗山﹑大靑山﹑韭山﹐定遠黃蓮﹑皇甫山﹐梁縣望桑根山﹑宣宗﹐而至項亭﹐則東西數合﹑南北一望。髙則半崗小坡﹐不過尋丈﹔卑則淺溝狹澗﹐不過數步。旣無關隘可以遏其鋒﹐復無他戍可以絕其後。賊若徑從此徑突入和州﹐屯兵楊林﹑梁山﹑白山等處﹐控扼大江﹐東浚柵江﹑裕溪以造舟楫﹐北淩東關﹑肥水以通漕運﹐借曰未能涉我風濤之險﹐所謂湖南﹑江西歲計米麥之運不敢東下﹐則版曹告匱﹐而骨髓先枯﹔浙西﹑淮東按月茶鹽榷貨之商不敢西上﹐則諸路總司無措﹐而肝腦先潰。此濠梁﹑歷陽之虛實﹐江淮之勝負系焉﹐可無重兵以守之邪﹖取漢而言﹐自長樂﹑平林﹑新店﹑陽城﹑石井﹑河步﹑石河而入安河﹐固足以入漢﹔自桐柏﹑範莊﹑馬崗﹑浦口﹑勸羊湖﹑營河而入隨河﹐亦足以入漢矣。然應山﹑大靖尙有鄕兵團結﹐土門﹑九里尙有舊關故壘﹐敵𨿽越險而來﹐亦不足畏。至若自唐州﹑湖陽分界山至棗陽﹐自車橋﹑湯川至郢州﹐自胡お﹑走馬崗﹐道人林﹑土石至隨州﹐則北自唐﹑鄧﹐南至漢水﹐無林可依﹐無澗可隔。𨿽有衮河守把之卒﹐而地無關隘﹐不足以扼其衝﹔𨿽有華陽﹑棗林義勇之兵﹐而勢非險阻﹐不足以抗其銳。賊若徑從此徑突入漢右﹐復取樊城柳林山﹑谷石堰﹑長蘭﹑白木等處﹐直渡漢水﹐北據荊門﹑虎牙﹑斑竹﹑馬梁諸關以爲自固之策﹐南據江陵﹑建陽﹑潛江以爲屯守之計﹔置襄陽於不攻﹐前襲荊南﹐則襄陽已在圍圜之中﹔棄光化於不爭﹐而遠憑巫峽﹐則光化已居其囊括之內。借曰未能舳艫千里﹐以爭我東下之勢﹐所謂三巴之險已塞﹐而吳﹑蜀有離析之憂﹔荊﹑襄之區不全﹐而江﹑淮無犄角之勢。此隨州﹑棗陽之虛實﹐荊﹑襄之得失系焉﹐是豈可以不問邪﹖

近日諸將惟知以重兵固守渦口﹑南巢﹐而濠梁﹑定遠反視爲閒慢之地﹐故賊兵大入於環滁﹑歷陽之郊﹔惟知以重兵固守神馬坡﹑樊城﹐而車橋﹑胡窳﹑土石反視爲不急之所﹐故賊兵大入於安﹑復﹑郢﹑隨之境。此其衝要﹐自今宜令行下淮﹑漢帥臣﹐搜尋前件險隘﹐分兵固守﹐差官節制﹐明立斥堠﹐近置策應。吾軍進取﹐則畱此以爲勁捷之道﹐而取其有先人之便﹔賊軍入寇﹐則設此以爲掩襲之所﹐而避其有闞我之謀。則三邊之形勢可全﹐而淮﹑漢之津可無潛涉之憂矣。是謂屯要。

△捷徑

臣聞江湖形勢之論有二﹕曰通衢﹐曰捷徑。兩軍之所共知者﹐謂之通衢﹔吾軍之所自知者﹐謂之捷徑。則人所不測而不及關防﹐古人所謂以迂爲直﹐以患爲利﹐以逸待勞﹐以飽待饑﹔兵家所謂後人發﹐先人至﹐由不虞之道﹐攻其所不戒也。是故兩軍相對﹑兩陣相形﹐知通衢而不知捷徑﹐則在我之勢十得二三﹔知通衢而能備捷徑﹐則在我之勢十得七八。故捷徑之利得之﹐則我常得以襲人﹔失之﹐則人常得以襲我。以吾之二三應彼之七八﹐計算之間得失已分。善用兵者﹐較計算之短長﹐思過半矣。若夫堂堂之陣﹑整整之旗﹐鬥死生於平野大阪﹑勝負未分之場﹐孰若潛驅密伺﹐以制之於不戰之地哉﹖吳元濟知有長阪﹑義武﹐而不知有張柴﹑垂瓠﹐卒成李之績。劉禪知有祁山﹑武功﹐而不知有陰平﹑江油﹐卒成鄧艾之績。丹陽之賊惟知有三湖巨浸之險﹐而不知霍山小道﹐卒成楊素之績。然觀之歷險斷橋﹐艾之鑿山通道﹐素之緣崖直進﹐非平居閒暇之時爲他日鄕導之資﹐太平無事之日得之於樵蘇小子之末﹐脫有緩急﹐安能出人之不意﹐乘人之不及哉﹖

今日荊﹑淮之地沿邊州縣﹐固已分屯大軍守把要害。至若淮西舒﹑蘄﹑黃﹑安﹑六萬山之間﹐京西荊門﹑南漳﹑谷城﹑光化一水之津﹐小道狹徑可行掩襲之所﹐不一而足。前後帥臣﹑邊將措置邊防﹑守把津要各以己見﹐申聞樞省﹑敷奏朝廷者﹐不知其幾﹐卒未聞有能條具其一二者。是皆非鄕導之官所得而周知﹐搜訪之使所得而涉歷。邊探之將佐旣昧於討論﹐州縣之官吏復憚於工役﹐樵牧之論何由聞達﹖然吾軍之不知﹐不過無以投人之間隙而已﹐其利害猶有可言者。至若賊軍得之間諜﹐陰驅潛率﹐反得以搗吾之腹心﹑衝我之膺背﹐則𨿽有韓信﹑曹公之智﹐何所施巧﹖

自今觀之﹐人皆知合肥﹑壽春自有南巢一湖﹑北峽一關﹐可以絕其奔突之鋒。而不知自白陂入小路﹐至木場河﹑謝步﹑陳六公﹑莊四﹑版橋﹑桐木鎭﹑烏沙﹑梅林﹑九井而涉魯洪﹐則可以襲吾樅陽﹐而廣儲一倉之運﹐已自入於賊人咽喉之中﹔自霍丘入小路﹐至二郎崗﹑蘆塘﹑故步﹑下蕪﹑廟山﹑楓木崗﹑遼峯﹑夾石﹑掛車﹑廬州嶺﹑佛嶺﹑梅子嶺﹑上辛嶺而入桐鄕﹐則可以襲吾皖城﹐而龍舒﹑山口﹑蘄陽三倉之運﹐已自炊於賊人釜甑之上。此淮西之二徑﹐不可以不備也。人皆知襄陽﹑荊門固有淇﹑漳二水﹑虎牙一關﹐可以遏其南下之鋒。而不知自荊門界﹐至白土﹑中盧鎭﹑羅坊﹑蕭溪﹑十會山﹑黃行嶺﹑雙池﹑鄭亞山﹑平山﹑陽河﹑磨石而入谷城界﹐則曲直相通﹐最爲勁捷。萬一賊兵長驅而前﹐乘我不備﹐則荊門﹑江陵果何以爲禦守之策﹖自白漳小路﹐至橫林﹑手鑪山﹑長湖﹑白竹澗﹑鼓樓山﹑古石潭﹑陽陂而入南漳界﹐則坦夷相接﹐略無崎險。

萬一賊兵星夜潛發﹐出我不意﹐則潛江﹑建陽果何以爲控扼之計﹖此荊﹑襄之二徑﹐不可以不備也。以至竹山小徑﹐七百里入峽州﹐兩馬可以並行﹔沙渦小徑﹐三百八十里入麻城﹐糧饋可以肩運﹔賈木一徑﹐可以入光山﹔武陽一徑﹐可以入褒信。

若此間道﹐未易枚舉。

自今宜令行下淮﹑漢諸司﹐逐一蹋逐前件小路﹐隨其遠近險易﹐多方措置﹐依兵家守隘斷險成法修治。道狹則因山爲險﹐守以彊兵﹐必使我可出而賊不可入﹐故彼不得以襲我之虛﹔道闊則因澗爲濠﹐守以彊弩﹐必使我可往而賊不可來﹐故彼不得以躡我之後。是謂捷徑。

卷五治安藥石

○破敵長技一

△陷騎

臣聞吳人善舟﹐晉人善騎﹐吳人非不善於騎也﹔番長於馬﹐漢長於弩﹐諸番非不善於弩也。吳人生於圮澤之鄕﹐故舟楫之事不待於教習而自能﹔彼諸番生於馳逐之地﹐故騎射之巧不待於指使而自精。是豈得之見聞﹐求之閱習﹐如漢晉之士邪﹖蓋人力之所充﹐不如天性之自巧。出於勉彊學習之所致者﹐其與夫與生俱生者﹐過人遠矣。

況今日之事﹐地不可同﹐技非其敵。前代名將固嘗討論番漢短長﹐以求致其所能矣。彼以騎制騎﹐猶不足以取勝。況今日三司﹑五駐之馬﹐皆可數計﹔而虜人一雕所指﹐動輒數萬。

固不勝其可憂矣。柰何尙敢言於進取哉﹖吁﹗燕冀之遊鬣﹐非淮漢之騶駒﹔秦晉之騎士﹐非江浙之芻牧。馬產於西夏﹐而軍招於江淮之間﹐固已物性之不相諳。芻秣於營檻者有年﹐於玆而馳驅千里﹐脊破骨穿﹐乃藉水艸於荒山之蘆葦﹐是又風土之不相得。此其相去有若天壤。今日諸將詎可不急料其長技乎﹖議者謂禦騎者無出於車﹐陷騎者無出於弩。臣嘗獻輕車之制於後矣。然車徒能制騎於鋒交刃接之時﹐鋒之未交﹑刃之未接﹐何以使騎之不可逞﹖弩徒能制騎於三百步之外﹐而三百步之內何以使騎之不可逃﹖故江湖陷騎之法﹐必欲運機緘於衝突之時﹐使其雷轟雹擊之鋒皆有所不及施﹔設器具於馳騁之際﹐使其風回霧轉之巧皆有所不及逞。彼方恃其一騎當八卒﹐吾必使其八騎不足以當吾之一卒﹔彼方恃其一騎射足以敵吾之十戈矛﹐吾必使其十騎射不足以敵吾之一戈矛。番馬之駿反不如吾步卒之能馳﹐騎射之精反不如吾戈戟之易中。是謂反主爲客﹐易短成長。正前輩伏弩於林可敗其騎﹐而騎果敗﹔斷木於道可得其馬﹐而馬果得。皆此類也。

然陷騎之法﹐江湖傳襲不止一端。大率不過虜騎眾多﹐不容斗敵﹐伺其所行之道﹐制爲陷騎之具﹐勿令賊知。然後示之以弱﹐以誘其必來﹔啖之以利﹐以致其必至。使其墮我之圈圜而不自知﹐入我之陷阱而不可脫。其法有六。一曰伏槍。謂用火煉竹槍斜埋成列﹐卻於槍頭所到處掘地成窟﹐長一尺五寸﹑闊半之﹐用竹一尺八寸埋在內。次以竹圈挽槍著地﹐覆以艸茨﹐不令知見。復用挽槍竹圈從窟內系提頭索﹐別曳於槍頭所指處一丈許。遇賊馬踢動﹐提頭索曳去挽槍竹圈﹐則槍頭向敵﹐起地三尺﹐賊馬無不中傷。二曰絆索。用麻索各長五丈已下﹐兩頭及中間各長一丈﹐用木樁系索﹐釘之於地。用靑竹竿五條撐索腰﹐控低著地﹐扣以機結木鉤﹐如獵之制。遇馬足觸動機結﹐則撐索竹去地三尺﹐賊馬無不被絆。三曰馬拖。謂用竹削成筋火﹐其長數倍於筋﹐其錐甚銳﹐用以簪地﹔其尾則用熱湯煮過﹐令槌碎和麻﹐各以成索﹔索尾又安扣頭﹐扣轉於竹片之上﹔仍將槍桿曳索於竹片之首。遇馬被套而走﹐則索尾之槍自卓其腿腹。四曰馬筒。用掘地成阱﹐深一尺﹑闊三寸﹐內置攢錐。遇馬足被陷﹐則攢錐自刺其蹄踵。五曰靑阱。謂於麻麥艸芥之地掘而成阱﹐不拘廣狹﹐上以蘆席﹑篛盤﹑竹席之屬覆之﹐而掩以麻麥艸芥﹐隨其物之類色﹐使敵馬不覺足陷。六曰白阱。謂以塵沙﹑土石之地掘而成阱﹐不拘廣狹﹐上以蘆席﹑竹﹛列﹜之屬覆之﹐而掩以塵土﹑沙石﹐隨其地之顏色﹐使敵馬不覺足陷。已上六法﹐皆於道路預先修設﹐以待其來。然器用之設﹐非瞬息可成﹔制作之艱﹐非頃刻可辦。乃若倉卒相逢﹐不期而遇﹐前不得以嬰其鋒﹐後不得以避其銳。當是之時﹐不費寸土尺木﹐而賊馬自抵於損傷﹔不勞匹馬隻輪﹐而賊騎自至於顚覆。

其法亦六﹕一曰刺球﹐四方有鋒﹐中間有蒂﹐以鐵爲之﹔二曰蒺藜﹐礪之以鋒﹐萃之以毒﹐以鐵爲之﹔三曰茅鍼﹐其形如鍼而稍大﹐以鐵爲之﹔四曰鵝項﹐其形兩曲而上下皆銳﹐以鐵爲之﹔五曰菱角﹐以鐵爲菱角﹔六曰皂角﹐以鐵爲皂角。已上六法﹐皆預先打造﹐遇欲用則令筌插﹑撒擲在地。然平原曠野﹐我知而敵不知﹐乃可施巧。道狹路隘﹐敵險而我亦險﹐將何以爲兩難見巧之策﹖莫若因地設險﹐使敵騎之來可入而不可出﹐吾軍之利可見而不可奪。其法有八。一曰踢圈。以竹爲圈﹐插於馬道﹐以索續於竹圈之上﹐用套馬足。二曰截徑。用竹弩一張﹑竹檐七片﹑菠菱一隻﹐以馬尾﹑頭髮之屬曳之馬道。馬頭觸之﹐則箭發馬倒。三曰伐木。馬行於林樾之中﹐令伐木橫道﹐則馬不可過。仍止令半折﹐不得伐斷﹐恐爲敵人下馬拖曳離路。

四曰結艸。謂馬行於艸野之中﹐其正路故令斷絕磚石﹐堆塞柴茨﹐卻於四圍用艸結縛其稍﹐令闌絆過路。馬急走則被絆﹐眾隊皆倒。五曰種冰。謂道路險峻﹐或髙坡峻岸﹐或斜城陡崗﹐當令迎風灌水﹐水結成冰﹐則滑澑不可過。六曰裂石。謂馬道窄狹﹐兩旁皆土木﹐當令抄掘塞路。七曰斷橋。謂馬經過橋梁必毀拆﹐令不得度。八曰瑯琊版。謂用版釘瑯琊釘於上﹐行則載於糧車之上﹐用則埋於沙礫之地。巳上八法﹐皆能陷賊騎於道狹險要﹐且扼賊於險。此固可用。賊知險而不入﹐將安用之﹖在我則有誘騎之術﹐使賊馬見此踴躍而前﹐奔騰而至﹐自抵死亡﹐自投陷阱﹐而不容止遏。其法有四。一曰芻誘。謂敵馬行遠﹐久闕艸芻﹐故下置陷阱﹑槍刺﹐而上覆芻秣﹐使馬見之﹐自投死地。二曰餌誘。謂賊馬饑餓日久﹐故下置陷阱﹑槍刺﹐而上覆菽粟豆料﹐使馬見之﹐自投死地。三曰獻靑。謂賊馬入境﹐久不牧放﹐有艸茨靑蒼之地﹐設陷阱﹑槍刺﹐使賊馬望見艸色﹐而不顧險陷。四曰獻白。謂賊馬入境﹐久不汲飲﹐卽於陂池﹑溪澗之地﹐設陷阱﹑錐刺﹐使賊馬望見水色﹐而不顧險陷。已上四法﹐皆令賊馬自越水火而前。凡二十四法﹐皆陷騎緊口。其他如水藥之祕﹑風沙之變﹐𨿽曰奧妙﹐然雜以浮誕﹐姑置勿論。誠能明此﹐復類推而意該之﹐吾將反慮虜騎之不多至耳﹐何慮其長技之不制哉﹗

今日國家西南之程驛旣斷續而不登﹐淮﹑漢之駒養且收買之無術﹐三司﹑江上之芻牧復不聞於增益﹐而陷騎之策﹐諸將未聞有知其一二者。臣故摭其大略而僭言之。若夫江湖瑣細之論﹐臣不復爲陛下獻。是謂陷騎。

卷六治安藥石

○將帥小數八

△搜伏

臣聞天下之事﹐耳之所聞﹑目之所見者﹐皆可以預備。耳目之所不聞見﹐則預備之術何自而施﹖聲音之相接﹐顏色之相睹者﹐皆可以巧致。至於聲音之不相接﹐顏色之不相睹﹐𨿽欲巧而致之﹐詎可得邪﹖

兵家攻其不備﹐出其不意﹐以逸待勞﹐以飽待饑﹐乘人之不及﹐攻其所不戒者﹐皆伏兵說也。孫﹑吳之書﹐韓﹑曹之術﹐皆有出奇設伏之名﹐而不及九伏。十一伏之法﹐𨿽遺逸之士言其大槪﹐而得其傳者類皆粗略。故其所存惟九伏而已﹕一曰山伏﹐謂山巖崎曲﹐關隘險阻﹔二曰土伏﹐枯壕堤岸﹐古城舊壘﹔三曰艸伏﹐艸蒿蓊郁﹐茅葦掩映﹔四曰林伏﹐蒹葭荊棘﹐茂林修竹﹔五曰夜伏﹐天色昏暗﹐夜气晦冥﹔六曰煙伏﹐山嵐气霧﹐罩占郊野﹔七曰水伏﹐束葦流身﹐覆荷蓋面﹔八曰伏﹐橋梁枯涸﹐屋舍幽暗﹔九曰僞伏﹐我欲設伏而窘於無兵﹐欲不設伏而恐其襲我﹐故就險阻之處僞爲塵埃﹑旗幟﹐如設伏之狀﹐使賊疑而遁。以是九者﹐出軍之日﹐先選機巧合於人一名爲伏兵﹐將應行軍下營﹐專一揀擇形勢﹐多設奇兵﹐伏以備盜劫。

故伏兵之法﹐一人不知﹐萬人不期﹔一夫不睹﹐萬騎失措。至於曳柴揚塵﹐而中有突騎﹔斷木成庵﹐而後有伏弩﹐皆所謂流伏是也。

善伏兵者﹐藏於九地之下﹔善發伏者﹐動於九天之上。鬼神有所不能測﹐雷電有所不可及。微乎微乎﹐至於無聲﹔神乎神乎﹐至於無形。而至此﹐詎容以言盡邪﹖蓋伏生於奇﹐奇生於機﹐機生於正﹐奇正發於無窮之源。非員機之君子﹐安能與於此哉﹖然善於設伏而不善於搜伏﹐恐我之伏以陷彼者﹐將轉而爲陷我之具矣。故搜伏之法﹐遠入虜地﹐營壘生疏﹑道路險隘﹐恐其設伏﹐尢當先發伏。兵將縱橫搜索﹐斯無疏失。故艸中走獸突出﹐則伏必在艸﹔林中飛鳥鳴噪﹐則伏必在林﹔無風而竹葦自動﹐則伏必在山﹔無雨而灘磧自濕﹐則伏必在水﹔溪澗渾濁﹐則伏必在流﹔凹塢昏暗﹐則伏必在僻野﹔無風起塵﹐則伏必未定﹔未曉雞鳴﹐則伏必夜動。故善搜伏者﹐必依四搜之法﹐炬木組竹﹐擊石運弩﹔搜生而縱死﹐搜向而縱背﹐縱火於東而靜搜於西發﹐弩於左而靜搜其右。是謂搜伏。

△反泄反號召﹑反旗幟﹑反金鼓﹑反烽燧

臣聞我祕敵泄﹐則勝常在我﹔敵祕我泄﹐則勝常在敵。近日邊政正墮乎此。故自田俊邁禽﹐而虜人出我潁河﹑安丰之兵﹐盡用吾軍之旗幟﹔而吾軍每敗於辧認之不眞。自吳曦叛﹐而虜人入我安﹑復﹑荊﹑襄之兵﹐盡識吾軍之隊伍﹔而吾軍每泄於機械之不密。此兵家反泄之法﹐蓋不可不講也。然反泄之法有四。一曰號召﹐謂昔以靑旗而招將佐﹐今以靑旗而招士卒﹔昔以白旗而招統制官﹐今以白旗而招隊﹑部將。二曰旗幟﹐謂昔以靑爲左﹑白爲右﹐今則以靑爲白﹐使敵人不得以知吾左右之名﹔昔以靑爲直﹑黑爲曲﹐今則以黑爲靑﹐使敵人不得以知吾曲直之勢。三曰金鼓﹐謂昔聞鼓而進﹐今則聞鼓而反止﹔昔聞金而止﹐今則聞金而反進。四曰烽燧﹐謂昔以一燧爲遇寇﹐二燧爲索救﹐今則反以一燧而爲索救之號﹔昔以無煙爲無事﹐有煙爲有警﹐今則反以有煙而爲無事之驗。是爲反泄。

△暗認

臣聞晉師僞旆曳柴﹐而司馬得脫﹔虞升卿易衣入質﹐而戎虜果信﹔曹公僞爲袁氏之旗﹐而焚袁氏之輜重﹔於仲文僞建尉遲之幟﹐而襲尉遲之守將。皆吾軍詐以誘敵而致其師也﹐況使敵人詐以致我哉﹖此暗認之法﹐不可不講也。一曰旗號﹐謂恐敵軍詐作吾軍﹐合於相遇之際﹐先逐將隊旗幟三伏三起﹐盡行卷軸﹔復將旗桿三伏三起﹐盡行舒展。若彼軍起伏皆如吾法﹐然後合陣﹔否則番軍﹐卽時掩殺。二曰金鼓﹐謂恐賊軍詐吾號令﹐卽令諸軍於相見之際﹐一鼓一金﹐次二鼓二金﹐次三鼓三金。彼旣同此相應﹐卽是吾軍﹐然後合陣﹔否則番軍﹐卽時掩殺。三曰陣法﹐謂恐賊軍詐吾軍號令﹐諸軍於相遇之際﹐不以人馬多寡分爲兩隊﹐左隊左旋﹐右隊右旋﹐至一周遭而止。彼旣同此相應﹐又令諸軍急合而爲一陣﹐雙日左旋﹐只日右旋﹐至一周遭而止。彼又同此相應﹐卽是吾軍﹐然後合陣﹔否則番軍﹐卽時掩殺。是謂暗認。

△潛易一易將﹑一易兵

臣聞以將聞於天下者﹐易將不易兵﹔以兵聞於天下者﹐易兵不易將。吾之能將﹐素爲三軍倚重﹐一旦他出別營﹐則賊軍必﹝A﹞吾後。吾之精兵﹐素爲敵國震服﹐一旦攺發他道﹐則賊軍必伺吾隙。故兵家祕法﹐易將則兵不隨行﹐所以使兩軍之皆重﹔易兵則將不同往﹐所以使彼此之兼全。兵發之日﹐去藉徹爨﹐而炊宿無蹤﹔曉出夜行﹐而塵矣不起。將發之日﹐不徹儀仗﹐以愚敵軍﹔不落號帶﹐以安我士。故易將而兵無失將之憂﹐易兵而將無失兵之慮。是謂潛易。

△急據據山﹑據水﹑據林

臣聞爭山不得上﹐則利在趙而不在秦﹔爭水不得渡﹐則利在漢而不在楚。兩軍相遇﹐不據利地以抗之﹐詎能扼敵人於倉卒之際哉﹖此據利之法﹐不可不講也。然其法有三。一曰據山﹐謂三軍遇敵﹐旣無城邑﹐又無溝壘﹐卽於近便有山﹐不拘髙低﹐據以爲險﹐靜以待敵。登髙望遠﹐可見虛實﹐而施吾破賊之謀﹔發石斷木﹐可避鋒銳﹐而扼其逼我之勢。二曰據水﹐謂三軍遇敵﹐進無可依﹐退無可保﹐卽於近便有水﹐不拘淺深﹐急據爲險﹐靜以待敵。敵渡﹐則候其半涉而擊其濟薄之師﹔敵逼﹐則誓眾以死而激其背水之戰。三曰據林﹐謂三軍遇敵﹐旣無山阜可依﹐復無川澤可據﹐卽於近便有林木掩映﹐急據以爲待敵之所。敵將而愚﹐則依林設伏﹐而敵不及備﹔敵將而智﹐則緣林發矢﹐而敵不可以入。林燥則畏焚﹐而敵兵不可搜﹔林密則畏絆﹐而敵騎不敢逼。然後張翼僞遁﹐而反擊之。是謂急據。

△分渡兵多地廣則分一爲十﹑兵少地狹則分一爲五

臣聞涉水爲兵家之至險﹐半渡可擊見於《書》﹐半濟而擊詳於法。故分兵而涉﹐則過路多﹐而敵無禦我之謀﹔合兵而涉﹐則過路少﹐而我無絕敵之策。此分渡之法﹐不可不講也。然其妙有二。兵多地廣﹐分一爲十﹐使對敵一軍先至水次而不得渡。

敵軍必相持於水岸﹐而又不容吾軍急涉﹐卽佯與交鋒於水之兩傍﹔使其餘去敵差遠九軍急涉彼岸﹐直衝敵軍之後﹐與敵邀戰﹔待其反顧而拒我九軍﹐則吾對敵之軍可不戰而自涉矣。兵少地狹﹐分一爲五﹐使對敵一軍先逼水岸而不得渡。敵軍必相持於水岸﹐而不容吾軍急涉﹐卽佯與交鋒於水之兩傍﹔使其餘去敵差遠四軍急涉彼岸﹐直衝其軍之後﹐與敵邀戰﹔待其反顧而扼我四軍﹐則吾對敵之軍可不戰而自涉矣。故分渡之妙﹐後涉之兵先發﹐先涉之兵後發。彼誠能拒我之二三﹐則我之已涉者蓋已七八﹔彼誠能拒我之一二﹐則吾之已涉者蓋已三四。是謂分渡。

△自認雪迷﹑煙迷﹑塵迷﹑雨迷﹑夜迷﹑人迷﹑馬迷

臣聞陰陵之失﹐項羽之勇無所逃﹔霸陵之失﹐李廣之智不能免。吾騎遠出﹐吾軍遠探﹐或雪迷路徑而士卒易忘﹐或煙暗山川而士卒莫辧﹐或塵埃艸莽而難認形勢﹐或風雨晦冥而不見山坡﹐或星昏月暗而夜入他路﹐或人疑馬惑而誤行別徑。是謂軍迷﹐最爲惡證。在我有自認之法﹕一則采探﹑馬軍及吾軍將士﹐常帶五色花紙錢替代數沓﹐及造小布袋一枚﹐內貯石灰令滿﹐安在搭袋之內。遇白晝兼程﹑星夜潛發﹐路無辧認﹐野無蹤迹﹐雪則用五色花紙錢替代之屬﹐系掛於茅葦艸木之上。仍以數之多寡而辧其遠近次序﹐則積雪之中不致迷道。雨則用石灰布袋之屬﹐印灰點於地面之上﹐仍以點之多寡而寓其遠近先後之別。前隊先回﹐則添紙錢﹑增灰點﹐而使後隊之不相失﹔後隊先回﹐則又減紙錢﹑亂灰點﹐而使前隊之不相誤。紙錢則靑﹑黃﹑赤﹑黑﹑白五色以表遠近﹐灰點則以一﹑二﹑三﹑四﹑五數目以表往來。紙錢則收以便袋腰復而以備緩急﹐灰點則曳以鞭梢而用以印點。賊人見此﹐將謂村民祈福之具﹑獵人捕獸之迹﹐而不知吾軍用爲鄕導。後軍欲尋前軍﹐則望此趨向﹔前軍欲追後軍﹐則得此記認。是謂自認。

△就順順山﹑順水﹑順風

臣聞勢不兩立﹐術不兩全。處己於順﹐則在彼皆逆﹔處己於逆﹐則在彼皆順。故爭山不得﹐魏兵以敗﹔拒水上流﹐蜀軍以勝﹔順風揚塵﹐賊軍以潰。皆古人就順之驗也﹐兵家未嘗明言之。近者諸將失紫金山﹐而花靨受敵﹔失故鎭河﹐而符離受閉。夏風多南﹐冬風多北﹐不占風勢﹐而淮北之師敗於暴風霰雹之所震鼓者﹐屢矣。此就順之法﹐不可不講也。一曰順山。

必使吾軍先居髙險﹐則賊自陷於低下。故矢石擊發﹐我遠彼近﹔人馬馳逐﹐我逸彼勞。我則前峻後險﹐而無向不濟﹔彼則內卑外髙﹐而數面受敵。二曰順水。必使吾軍先占上游﹐則賊自墮於下流。故順水行舟﹐順流濟兵﹐而利害之勢已分﹔拒水爲營﹐背水爲陣﹐而難易之形已判。自上而下﹐在我有摧枯折朽之易﹔自下而上﹐在彼有登髙涉險之難。三曰順風。每遇戰鬥風起﹐必使吾軍先背上風﹐則賊自不能免於風。故曳柴揚塵﹐而敵軍莫知吾之虛實﹔吹沙走石﹐而敵軍莫當吾之衝突﹔順風揚藥﹐而敵之口鼻可以受毒﹔因風縱火﹐而敵之營壁可以延燒。

是謂就順。

卷七治安藥石

○器用小節十有三

△甲制

臣聞《周禮》有函人之職﹐《司馬法》有甲士之制﹐朝錯以五同論兵甲﹑弩矢﹐馬燧以短長三制造鎧衣士。皆所以避鋒鏑﹑全肢體﹑稱大小﹑便進趨也。然造甲之法﹐步軍欲其長﹐馬軍則欲其短﹔弩手欲其寬﹐槍手則欲其窄。其用不同﹐其制亦異。否則﹐拘於定式﹐昧於從變﹐肥者束身太緊﹐甲身則可周後背而前胸不交﹐甲裙則可閉後膺而前跨不掩。瘦者掛體太寬﹐挽弓發箭則甲不貼體而胸臆糸並撲﹐有斷弦脫之憂﹔揮劍槍刺則甲不附身而腰背松虛﹐有抵手礙足之患。長者不過膝腕而矢石可及﹐短者垂及腳面而泥濘不前。小有不便﹐則拆去甲葉而遺棄不收﹔大有所妨﹐則割去全段而拋擲不顧。制作之艱﹐耗費之廣﹐不幾於徒費乎﹖故君子謹其微於制作之初焉。

是謂甲制。

△人甲制──第一等甲﹕腰圈四尺五寸﹐批膊五弔﹝止數直下五弔﹐橫搭不計﹞﹐頭魁覆釜二尺五寸。

──第二等甲﹕腰圈四尺﹐批膊四弔﹝止數直下四弔﹐橫搭不計﹞﹐頭魁覆釜二尺三寸。

──第三等甲﹕腰圈三尺五寸﹐批膊三弔﹝止數直下三弔﹐橫搭不計﹞﹐頭魁覆釜二尺一寸。

──第一等甲裙﹕直下長一十五弔﹝不計橫段﹞。

──第二等甲裙﹕直下長一十三弔﹝不計橫段﹞。

──第三等甲裙﹕直下長一十一弔﹝不計橫段﹞。

臣聞物之不齊﹐物之情也。秦人﹑越人之肥瘠﹐不可以同衣﹔吳人﹑越人之好惡﹐不可以同舟。心廣體胖﹐心剿形瘵﹐此固賦分之不侔。在我豈容以逆其所賦﹐而彊之以必同哉﹖故士有肥瘠﹐甲身不可無廣狹﹔材有髙下﹐甲裙不可無長短。故第一等甲所以給肥胖之士也﹐肥胖之士亦有長短﹐故甲裙又分爲三制﹐使肥而長﹑肥而短者皆可披帶。第二等甲所以給中常之士也﹐中常之士亦有長短﹐故甲裙又爲三制﹐使中常而長﹑中常而短者皆可披帶。第三等甲所以給瘠弱之士也﹐瘠弱之士亦有長短﹐故甲裙又爲三制﹐使瘠弱而長﹑瘠弱而短者皆可披帶。每遇給散﹐則隨其肥瘠長短而選給之﹐則肥瘠長短無一不稱其用。人瘦甲寬﹐則都管皮柱定不可行坐﹔甲小人大﹐則掩不及而不避金矢。皆爲棄物。是謂人甲制。

△馬甲制──大全裝六件﹕甲身一副﹐搭尾一件﹐雞項一件﹐大秋錢一件﹐小秋錢一件﹐面子一件。

──小全裝六件﹕甲身一副﹐搭尾一件﹐了項一件﹝最緊﹞

﹐雞項一件﹝小﹞﹐面子一件﹐秋錢一件。

已上諸軍見造大全裝﹐而小全裝未聞造用﹐近年獨殿﹑江﹑池﹑鄂四司新造披帶。

──未帶甲先用襯副兩件﹐免打破馬脊﹕駝滑辣﹑甲圈﹝用布袋裹艸把﹞。

已上諸軍不曾造用﹐亦無上件制度。

──甲身欲平鞍鞔﹐不得太長﹐免馳驟綰絆﹐多費甲葉。

──雞項合用綿衲﹐免頭項重滯。

──式樣合用小全裝﹐免多費工匠﹑甲葉﹐及披掛省便。

──馬面子合用臣新制貼額。

臣聞周馬之身﹐最爲利害惟頭面﹑胸臆。馬面子舊制𨿽巧﹐近日符離﹑陳蔡之役﹐馬多被傷中壽星﹑腦額而死。臣今制爲貼額﹐用綿布衲作一片﹐貼在馬面之內﹑腦額之間。脫遇矢石可透鐵面﹐尙有貼額可隔。此馬面子所以合用貼額。大全裝雞項大而秋錢小﹐或暑月悶熱﹑雨雪冰結﹐徹去秋錢﹐尙有了項可蔽肌肉。此馬甲所以合用小全裝。我軍馬甲﹐甲身例是垂下過鞔一尺許﹐所以披帶重滯﹐馳驟綰絆。賊軍馬甲﹐甲身只是平腹﹐下用虎斑布裙﹐遇箭皆被矯揉﹐所以披帶輕捷﹐馳驟俏俊。此馬甲身所以合用平鞔。雞項重則頭低項曲﹐而馬被控抑﹔雞項輕則頭髙項直﹐而馬臆松寬。此雞項所以合用綿布夾衲。

赤身帶甲則擦損肌肉而久成臭爛﹐襯以藉褥則護惜皮毛而不致破傷。此馬甲所以未帶甲先用駝滑辣﹑甲圈兩件。是謂馬甲制。

△馬軍甲制──腰圈合用四弔。

──甲身合用左掩。

──腰裙合用過膝三寸。

──弔腿合用摘弔。

臣聞馬軍與步人之甲﹐有四不同。步人則直身起立﹐馬軍則蹲坐低控。馬軍腰圈若依步人皆用五弔﹐則上柱兩腋而不容低昂﹐下擦雙胯而不堪轉動﹐所以獨用四弔。步人則兩足循行﹐左掩則背安結項而穿扣不順﹔馬軍則緩急上馬﹐右掩則搐定左足而跨蹬不及。馬軍甲身所以獨用左掩。步人則直身行立﹐短則露足﹔馬軍則曲膝蹲坐﹐長則綰絆。馬軍甲裙所以獨用過膝三寸。步人則甲身腰圈﹑弔腿連成一片﹐名曰全裝﹐而易爲披帶﹔馬軍則弔腿﹑拖泥遴作二段﹐名曰摘弔﹐而便於去取。故截爲兩段﹐上安結項四枚。遇敵則掛上弔腿﹐而用避矢石﹔退師則解入搭袋﹐而免被牽制。馬軍弔腿所以獨用摘弔。是謂馬軍甲制。

△弩手甲制──甲裙欲移向後。

──甲裙弔腿欲短。

──甲身欲寬。

臣聞弩手與槍牌﹑弓箭﹑劍斧手﹑馬軍之甲﹐有三不同。

蓋馬軍﹑槍牌等手例欲身材長大﹐獨弩手不嫌矮短﹐故軍中類選不及等仗者爲之。馬軍﹑槍牌﹑弓箭等手已爲最短﹐況舉足入蹬﹐而易被兜絆﹔曲膝靠樁﹐而易爲走衮。此弩手甲裙所以獨欲短捷。其他甲裙後交前控﹐則恐被矢石﹔弩手甲裙前交後控﹐則有礙樁鐙。蓋古法陣前有車﹐車後伏弩。今制陣前有牌﹐弩隨牌後。弩手之甲𨿽不庇兩足﹐而車髙一丈一尺﹐牌髙六尺五寸﹐全身亦可庇護。此弩手甲裙所以獨用向後。他甲惟欲緊束﹐則挽弓刺槍無所牽制﹔弩手惟欲松寬﹐則蹋鐙衮樁無所靠倚。此弩手甲身所以獨用寬綽。是謂弩手甲制。

△弓制──馬蝗面弓﹕謂用大牛角解截成面而闊﹐遇拽滿則曲如扇圈﹐受力均勻﹐不爵不走﹐不閃不肭。

──泥鰍面弓﹕謂用小牛角解截成面而狹﹐遇拽滿則曲如折竹﹐受力不勻﹐易爵易走﹐易閃易肭。──披比筋法﹕披筋一版﹐晴暄合待半月﹐陰雨合待一月﹐方令再上。或連披數版﹐則內濕外幹﹐射不旬月﹐解脫可待。

──漆弓背面法﹕用漆一重﹐晴暄合待十日﹐陰雨合待二十餘日﹐方令再漆。不可日漆數重﹐則內濕外幹﹐射不季月﹐斷脆可待。

──裹弓之法﹕或用黃樺﹐或用桃皮﹐或用朱紅﹐皆不若黑生漆﹐免被水透。

──肖弓之法﹕或用白角﹐或用魚枕﹐或用繪畫﹐或用紅綠花采﹐皆不若用黑生漆﹐免費工績。

──步射弓﹕諸軍皆用一碩一斗﹑一碩一斗並一碩﹐此皆廢物。今制合用九斗﹑八斗﹑七斗﹐內九斗放少﹐八斗﹑七斗放多造。

──馬射弓﹕諸軍皆用一碩﹑九斗﹐此皆廢物。合用八斗﹑七斗﹑六斗﹐內八斗放少﹐七斗﹑六斗放多造。

臣聞軍器三十有六﹐而弓爲稱首。武藝一十有八﹐而弓爲第一。其緊切尙矣。今之制者﹐何滅裂之甚邪﹖蓋筋角不能自相固結﹐故假之以膠漆﹔膠漆不能自相堅實﹐故壯之以筋角。

然二物相資﹐必經隔旬月﹐候其自幹﹐然後再用。是謂「年弓月箭」。否則﹐功𨿽易成﹐膠亦易脫。

馬蝗面闊﹐而受力均勻﹐受弦端正﹐故發矢可期於破甲。

泥鰍面狹﹐而弓愛走反﹐面愛斷爵﹐故臨用多至於誤人。皆由擇角之初﹐大角價髙﹐小角價低﹐有司喜賤而惡貴﹐故凡所在買到軍須﹐小角常多而大角常小。有司非喜用小角而惡用大角也﹐大角之價常倍於小角﹐小角之價常半於大角。此固價之不相若矣。況角之大者至爲艱得﹐若全用大角﹐則作匠所選愈難﹐而倉卒亦無收買去處。戎監只得兼用大小角。小角界成狹面﹐面狹則力軟﹐故令面厚﹐遂成泥鰍之狀。大角界成闊面﹐面闊則力硬﹐故令面薄﹐遂成馬蝗之狀。泥鰍乃負滑之水族﹐馬蝗乃闊匾之介虫﹐此取諭耳。至若用黃樺﹑桃皮以裹弓面﹐牛角﹑魚枕以裹弓肖﹐徒爲觀美。不若用出山生漆刷﹛髟木﹜兩重﹐則雨不能濕﹐水不能透。亦必弓力軟小﹐饑疲之卒方能牽挽滿箭。不然﹐則拽不過而箭去無力。是謂弓制。

卷八治安藥石

○器用小節

△弩制──蹺鐙弩﹕牙裏一尺八寸五分﹐葫蘆頭四寸﹐木檐長五尺八寸。一名馬黃﹐一名克敵﹐一名破的﹐一名一滴油。張憲伏之於中林﹐而捉眞珠卽﹔時俊用之於射狐關﹐而敗四太子。

──神臂弩﹕樁牙裏一尺八寸﹐葫蘆頭四寸﹐鐙二尺﹐樁長二尺三寸﹐角檐長四尺五寸。

──鍬頭弩﹕樁二尺﹐葫蘆頭五寸﹐鐙五寸﹐山口五寸﹐鍬頭五寸﹐樁凡長四尺﹐木檐長七尺。

──春夏雨水蒸濕﹐宜用木弩。

──秋冬筋角堅固﹐宜用角弩。

臣聞番長於馬﹐漢長於弩﹐制騎以弩。此舊說也。然近日諸軍弩手﹐皆欠指版﹐人身通以五尺爲率。上頂至項一尺﹐則下止四尺﹔泥濘五寸﹐則上止有三尺四五寸。弩手進則蹋弩以射﹐退則肩弩以歸。檐長若過六尺﹐樁長若過三尺﹐肩弩則檐梢拄地﹐而下有綰絆之憂﹐蹋弩則樁頭拄胸﹐而上無牽挽之力。艸萊藤蔓之地懼其牽綰﹐必棄弩而空走﹔塗潦泥塹之地被其踢絆﹐必爲弩而喪軀。今欲使弩鬥力自二碩至三碩﹐不許太硬﹐令久疲之兵易於蹉蹋﹔使弩檐自五尺至六尺﹐不許太長﹐令矮短之兵易於肩射。夏暑之月﹐梅雨蒸潤﹐筋角易脫﹐則用木弩。

秋冬之月﹐風色嚴冷﹐木索重滯﹐則用角弩。其鍬頭等樁檐太長者﹐悉令諸軍減﹐令短捷﹐則庶無廢器。是謂弩制。

△弓箭制──箭鏃五﹕石蓮頭﹐鑿子頭﹐喬麥稜﹐寸金鑿子﹐破甲錐。

已上惟寸金鑿子﹑破甲錐易入甲﹐最妙。

──箭翎六﹕皂雕﹐白鷴﹐野雉﹐鴻鵠﹐鵝鸛﹐雁鶩。

已上惟雉﹑鷴﹑雕翎三色最妙﹐然雕﹑鷴艱得﹐不若皆用雉翎。──箭五﹕腦節﹐巴翎﹐腰間﹐通﹐天注。

已上惟通﹑天注最妙。

──箭三﹕山繭﹑采漆﹐桐油。

──粘翎三﹕漆﹐膠﹐兼膠走絲。

──鏃重不得過三錢﹐箭重不得過十錢。

臣聞矢不破堅﹐與無矢同﹔矢不破甲﹐反資敵用。造矢不可無法﹐尙矣。近日所制箭鏃太重﹐箭太粗﹐膠易解散﹐翎易脫落。其故何邪﹖蓋古人之制箭﹐欲其去之勁直也﹐故翎之羽曰鵝﹑曰鸛﹑曰鴻﹑曰鵠﹐所用不拘於一名﹔欲其去之鋒利也﹐故鏃之以金﹐曰石蓮﹑曰鑿子﹑曰喬麥稜﹑曰破甲錐﹐所制不拘於一樣。有腦節﹑巴翎﹑腰間之辧﹐有山繭﹑采色﹑桐油﹑柿漆之別。然考其已驗之迹﹐翎則雕﹑鷴﹑野雉爲最捷﹐鏃則寸金鑿﹑破甲錐爲最銳﹐則通去直而易中﹐則漆易成而省費。餘皆徒事觀美﹐不堪實用。虜中軍器﹐上皆有元監造官姓名﹑年月﹐遇有損害﹑有誤使用﹐卽將元監造官吏依法施行﹐斷不輕恕。所以虜酋器具一一如法。而吾軍制作之司一切不問﹐則欲速成﹐可以逃責﹐備數足矣。此所以類皆苟簡滅裂﹐而不中用也。況鏃重則弓軟﹐而去地不遠﹔箭重則弓硬﹐而中甲不入。舊法箭頭重過三錢﹐則箭去衣過百步﹔箭身重過十錢﹐則弓力當用一碩。是謂弓箭制。

△弩箭制──弩箭用竹翎﹑鵝翎。

──弩箭合用隨弦至檐﹐更放鏃﹐出檐一寸﹐不得太長。

惟一滴油只依舊法。

──弩箭皆用竹﹐或遇無竹﹐亦可用柳。番賊皆用柳。

──弩箭鏃合用寸金鑿子﹑破甲錐。

臣聞弩箭之制﹐與弓箭不同。弓箭瞰弦﹐而安頗難﹔弩箭平頭﹐而安甚易。弓箭太長﹐而擇甚費﹔弩箭太短﹐而擇甚省。比者帥臣造華車弩﹐而箭用鐵﹐故失於太重﹐而不能及遠﹔造克敵弩﹐而箭用索翎﹐故失於太鈍﹐而不能取親。

均於無用。要之﹐鏃用石蓮頭﹑喬麥稜﹐則光滑而不能入甲﹐不若用破甲錐﹑寸金鑿子﹐則鑿上有鋒而易入竅隙。翎用禽羽﹐則得箭者尙堪再射﹐不若用竹片裁制﹐則翎口如刀而易穿肌肉。是謂弩箭制。

△鞍制──名西橋﹐前後橋皆髙﹐壓不著肉﹐不打破馬脊。可用。

──名海糊橋﹐前後橋皆低﹐壓卽著肉﹐𨿽有連替﹐亦蹋脊損馬。不可用。

──名太師橋﹐前橋𨿽髙﹐而後橋亦低﹐受壓則打傷馬后脊。不可用。

──名錯結裹﹐後橋𨿽髙﹐而前橋亦低﹐受壓則打傷馬前脊。不可用。

──鞍橋鞔座合用黃油皮﹐不得用粉皮﹐惹水濕衣。

──鞍橋下發替合用摘﹝BC﹞相連﹐不得用涼替﹐攀橋上馬﹐則鞍倒垂馬腹﹐誤人性命。

臣聞鞍橋制有數等﹕一曰太師橋﹐二曰錯結裹﹐三曰海糊橋﹐四曰西橋。近日三司﹑諸軍﹐皆用太師﹑錯結裹﹑海糊三樣﹐池陽﹑江鄂﹑京南﹑襄陽多用海糊一樣。海糊之制﹐前後橋低貼馬肉﹐其摘﹝BC﹞低壓馬脊。師出日久﹐馬膘瘦減﹐受重則鞍頰打破馬脊﹐膿血潰爛﹐不堪乘騎﹐以至死傷。前歲海泗﹑符離﹑唐鄧之役﹐皆坐此患。海糊橋及錯結裹後橋𨿽髙﹐而前橋亦低﹐故傷馬前脊。太師前橋𨿽髙﹐而後橋亦低﹐故傷馬后脊。惟西橋一樣﹐前後橋比他橋皆髙數寸﹐搭袋常系後橋之下﹐𨿽上載甲軍﹑下�梢搭﹐鞍頰亦不著肉﹐鞍橋亦不砑脊﹐甚爲利便。關西人多用﹐故曰西橋。然諸軍鞍座盡用粉皮﹐欲使騎坐者不被癮閣。不知粉皮惹水﹐遇雨則濕浸內透﹐坐馬者衣褲皆濕﹐大爲利害。不若用黃油皮鞔之。及鞍橋﹐𨿽用髙空﹐下用連替摘﹝BC﹞﹐免有轉側。緣涼替與鞍相離﹐上馬攀橋則鞍與替不相粘著﹐多致攀轉鞍橋﹐墜下馬腹﹐臨陣誤人性命。

是謂鞍制。

△靴制──靴凹合用粉皮熟軟。

──凹口合用軟皮帶系。

──靴面及鞍底皆用硬皮。

──靴鞋底皆用漆蠟。

臣聞馬軍騎馬則弔腿欹斜﹐而兩足可憂﹔下馬則筌刺暗設﹐而鞋屨可破。靴之功大矣。然近日馬軍類多脫去馬靴﹐或怠於附帶而棄之郊野﹐或寧使赤露而束之鞍鐙。殊不可曉。及考其所自﹐蓋今日諸軍之靴皆用牯牛皮制造﹐故皮性太硬﹐未著則不能穿足入腳﹔襪凹太深﹐旣著則不能擡足起步。牽馬下程則夾破腳砑﹐而久成瘡痍﹔落馬墜地則拄定膝胯﹐而不能起立。

不惟肌肉不保﹐且反傷於磨擦。其視金賊所制之靴﹐萬萬不同。

今後宜令襪用軟皮﹐而上則系以皮帶﹔鞋用硬皮﹐而下則抹以漆蠟。其制與今人軟凹泥靴相類﹐而不用釘距。是謂靴制。

△馬槍制──正帶甲馬軍一百人。

──準備帶甲二十人。

──亻兼兵五十人。

──火頭三十人。

──額外輜重三十人﹐近添作四十人。

──正旗頭三人。

──副旗頭三人。

──小槍一十八條。

臣聞呈試有四門馬槍﹐揀指有馬上單槍。嶽飛教荊襄之兵﹐有稽槍射。李顯忠教關西之兵﹐令弓手帶槍﹐槍手帶弓。馬軍之有槍﹐尙矣。自近代﹐善馬射者不善馬槍﹐所以海隊只選馬槍一十八條﹑正副旗頭六名﹐其餘皆系弓箭。立爲定制﹐不容增減。蓋新刺馬軍﹑新補馬校不練教習﹐不熟弓馬﹐兩手挾弓猶恐不能施放﹐更責以馬槍兼人之能﹐則彼安能獨辦﹖要之﹐一隊皆系老舊馬軍﹐則令各稽小槍﹐而不拘以十八人之數﹔皆系新招生疏之人﹐則令專事弓箭﹐而不拘以正副旗頭之額。庶不彊人以短﹐而反害其所長。是謂槍制。

△叉槍制──叉桿蒺藜條爲上﹐柘條次之﹐楓條又次之﹐餘木不可用。

──穿斗槍叉﹐合揀擇槍大小與筒口相等﹐然後穿套。

──造槍須令槍頭﹑叉口用鋼﹐筒並槍身﹑叉身盡合用常鐵。──穿斗叉槍﹐先比量桿頭相等﹐次用膠﹑漆﹑面調塗﹐傾入筒口﹐令盛滿﹐卻倒用桿斗上。庶無動搖﹑脫落之獘﹐至槍桿朽腐﹐而桿頭猶不脫﹐及雨水不入。

臣聞舊制﹕淮東敢死軍多系槍叉手﹐淮西忠義軍民兵多系槍刀手。刀姑置勿論﹐而槍叉之獘有四。一則近年收買槍桿全無選擇﹐多用雜色輕木﹐臨用脆折及被脫誤。今後槍叉桿須用蒺藜條﹑楓木﹑赤仙木﹐方免桿身易折。二則諸軍穿斗槍桿﹐不問筒口﹑桿頭巨細﹐例用銼斫令小﹐便行裝斗。才遇中物﹐則槍桿皆從銼斫處斷作兩截。今後須令比量筒口﹑桿頭一樣﹐略削放尖﹐不得銼斫令小﹐方免桿頭斷落。三則諸軍槍叉例皆用團鋼打造﹐故倍費磨削﹐虛費鋼火。今後槍尖﹑叉口皆令用鋼﹐槍身﹑叉背皆用常鐵﹐方免倍費工績。諸軍穿斗槍叉等軍器﹐只此削得巨細相等﹐便用鐵釘釘上槍頭﹑叉頭﹐以故臨用或槍頭中物而搖動脫落﹐或釘頭入木而桿頭損折。今後須令煎膠入漆﹐和面調塗﹐傾入筒口﹐方行穿套。庶免動搖傷折。是謂叉槍制。

卷九治安藥石

○采探之法五

△采探

臣聞兵家之有采探﹐猶人身之有耳目也。耳目不具﹐則爲廢人﹔采探不設﹐則爲廢軍耳。一身之聾瞽﹐徒能廢吾之四體﹔而三軍之聾瞽﹐則其所廢者可勝計哉﹖故候吏不嚴﹐君子以爲無耳目之軍。杜預設絳白之旗﹐而見敵有辧。馬成設煙火之燧﹐而事皆預知。趙充國之破先零﹐得髙山遠望之便。呂蒙之襲關羽﹐必先縛其屯候﹐使不聞知﹐而降其二將。渾鎬之討義武﹐知其邊備不設﹐故能深入賊境﹐而大敗其師。李之入蔡州﹐乘其候吏不知﹐故能直入賊營﹐而生禽元濟。兵家惟其先人﹐故能有奪人之心。關中之王在於先入﹐北山之勝在於先據。

彼有賊至帳中﹐軍吏未覺﹐兵至城內﹐簫鼓未絕﹐皆由其無采探也。國家承平以來﹐廟堂惡聞邊備﹐將帥不買間諜。無事而修邊防﹐則謂之引惹邊事﹔有事而論形勢﹐則謂之泄露兵機。所謂夾山之張﹑合肥之魏﹑磨盤之王﹑正陽之邊﹑塗山之石﹑花靨之解﹑安丰之倪﹑小王衡之張﹑蘆塘之朱﹑桐木之周﹑九里關之胡﹑石門之王﹑桐柏之吳﹑界山之江﹐故家遺俗﹐世相傳襲。其所謂子弟﹐非過淮盜馬﹐則越漢運鹽﹔其所謂牙爪﹐非私販銅錢﹐則私通榷貨。河南之地如其室家﹐商﹑虢之間卽其堂奧。紹興年間﹐如張﹑劉諸臣皆廣行招致﹐以備緩急。近年以來﹐諸將例皆庸駑不材之士﹐上自宣招三司帥臣﹐下而江上諸軍將帥﹐未聞有一人能搜訪間諜﹑收拾遺逸以資聽聞者。所謂采探之法﹐視爲何物﹖甚至邊候不嚴﹐邊鋪不設﹐無賞賚以維人心﹐無金帛以壯士气。得事者無功﹐誤事者無罪。故士不出境﹐探不入賊。盱眙﹑山陽之於漣﹑海﹐安丰﹑花靨之於壽春﹐桐柏﹑唐城之於褒信﹐招信﹑濠梁之於汴﹑泗﹐相隔一水﹐相望一捨。煙火之气騰空相接﹐而莫知屯兵之多寡﹔雞犬之聲朝昏相聞﹐而不知敵國之虛實。所謂賊將之姓名﹐賊技之能否﹐賊勢之進退﹐賊情之勇怯﹐蓋殆若異世之事耳。敢望得其萬一哉﹖此無怪其喪敗也。惟能依此置鋪﹐召募間諜﹐明遠斥堠﹐則屯邊之兵無事得以休息﹐有事不至窘束。是謂采探。

△候望舊法日遞烽煙﹐其獘有四不可用﹕一煙霧﹐二暴風﹐三雪雨﹐四塵埃。

舊法夜用烽火﹐其獘有三不可用﹕一風雨﹐二煙霧﹐三塵埃。

新法日遞旗號﹐有三不可用﹕一陰雨﹐二煙霧﹐三塵埃。

新法夜遞金鼓﹐有五不可用﹕一地遠﹐二風逆﹐三暴雨﹐四賊鼓﹐五溪澗。

臣聞兵法﹕視不相見﹐故爲之旌旗﹔聽不相聞﹐故爲之金鼓。所以傳遞相報﹐瞬息百里﹐而非人力所能及也。然舊法日用烽煙﹐謂如燒一煙則賊不至﹐燒二煙則賊塵起﹐燒三煙則賊步至之類是也。然其患有四﹕一則煙霧罩占﹐二則暴風吹鼓﹐三則雨雪昏暗﹐四則塵埃遮蔽。此烽煙之不足恃也。舊法夜用烽火﹐謂如舉一火則賊不至﹐舉二火則賊騎至﹐舉三火則賊步至之類是也。然其患有三﹕一則烽火以雙只而見賊之遠近﹐陰雨晦冥則雙只不分﹔二則烽火以縱橫而見賊之東西﹐遇煙霧則縱橫不辧﹔三則烽火以巨細而見賊之多寡﹐遇塵埃則巨細不測。

此烽火之不足恃也。新法日用旗號﹐謂舉靑旗則賊不至﹐舉白旗則賊塵起﹐舉黃旗則賊騎至﹐舉赤旗則賊步至之類是也。然其患亦有三﹕一則陰雨而不辧其髙低﹐二則煙霧而不辧其靑黃﹐三則塵埃而不辧其遠近。此旗號之不足恃也。新法夜用金鼓﹐謂如一金一鼓則四顧平安﹐二金二鼓則賊兵發動﹐有金無鼓則賊步起﹐有鼓無金則賊騎至之類是也。然其患亦有五﹕一則相去太遠﹐聲音不聞﹔二則風勢不順﹐聲音不接﹔三則暴雨擊剝﹐聲音不辧﹔四則賊振金鼓﹐聲音混亂﹔五則溪澗湍急﹐聲音交雜。此金鼓之不足恃也。四者之法旣不足恃﹐故山林江湖之士有所謂聚探﹑硬探之法者﹐良所以濟四者之不及也。然此四法﹐行軍用師不可時刻廢﹐廢則爲人掩襲。是謂候望。

△聚探淮東﹕──外沙﹑官莊﹑馬邏三處﹐地髙可以置鋪﹐屬諭口差官部轄﹐所以探東海﹑山東海道動靜。

──橫溝﹑渡塘﹑磨盤三處﹐地髙可以置鋪﹐屬楚州差官部轄﹐所以探漣水﹑淮陽﹑狗山動靜。

──小淸口﹑柴陽﹑龜山三處﹐地髙可以置鋪﹐屬淮陰差官部轄﹐所以探撩林﹑利國﹑淸河動靜。

──柵頭﹑河口﹑明王山三處﹐地髙可以置鋪﹐屬盱眙差官部轄﹐所以探泗州﹑靈壁﹑虹縣動靜。

──淮陵﹑浮山﹑朱莊三處﹐地髙可以置鋪﹐屬招信差官部轄﹐所以探五河口﹑故郡﹑鳳凰山動靜。

淮西﹕──黃溪﹑義館﹑石阜三處﹐地髙可以置鋪﹐屬濠染差官部轄﹐所以探氵崇河﹑蘄縣﹑鼓樓崗動靜。

──延陵﹑馬蚌﹑沙澗三處﹐地髙可以置鋪﹐屬渦口差官部轄﹐所以探宿州﹑淸河﹑渦河水陸動靜。

──孝義﹑新城﹑厥澗三處﹐地髙可以置鋪﹐屬合肥差官部轄﹐所以探顏莊﹑故鎭河﹑下蔡動靜。

──茅澗﹑石澗﹑魯村三處﹐地髙可以置鋪﹐屬花靨差官部轄﹐所以探慈鴉﹑榷場﹑壽州動靜。

──紫金山﹑淝口﹑淠口三處﹐地髙可以置鋪﹐屬安丰差官部轄﹐所以探顏灣﹑潁河西﹑正陽動靜。

已上各系蹋逐到﹐上件地形髙險﹐可以登陟望遠。置鋪去處﹐邊郡將帥未嘗討論者﹝自淠口以西﹐至梁安灘﹑蛤蚌及漢江﹐八十一烽﹐山皆有望坡。此難槪具﹞。

臣聞獨力所勝﹐不如兼力之爲輕﹔假目於人﹐不如親見之爲審。事之出於獨力之所成就者﹐有不若兼聽集視之爲易得其眞。至於事不切於其身﹐利害不系於其心者﹐往往失於不知緩急之變。采探之法尢患於此。況夫采探之遲速﹐系乎三軍之勞逸﹔采探之得失﹐系乎三軍之勝負。采探之吏乃萬人之司命﹐一將之權輿也。故古人於先鋒立將﹐白旗立隊﹐札探立鋪﹐皆所以重采探﹑專候望也。然舊法﹕惟令安丰有警﹐則特令安丰之兵傳報花靨﹑霍丘等處﹔盱眙有警﹐則特令盱眙之兵傳報招信﹑淮陰等處。不知安丰之人﹐視霍丘﹑花靨外戍爲不足卹﹔兼安丰受敵﹐方自顧不及﹐奚暇卹其所謂花靨﹑霍丘之事﹖盱眙之人﹐視招信﹑淮陰別軍爲不切之務﹔兼盱眙受敵﹐方自顧不暇﹐奚問其所謂招信﹑淮陰之事﹖此斷遞之患每見於邊鋪﹐死鋪之患每聞於邊探也。況入探不遠﹐方見塵埃﹐賊已鄰境﹐急報本戍已爲稽緩﹐復何責其能報他所之營壁﹖是皆立治不良﹐爲謀不審﹐臨敵之際多至誤事。今日聚探﹐盡革前獘。謂如沿邊十五鋪﹐每鋪三十人﹐每屯各有三人。或遇有故﹐則甲探報甲﹐乙探報乙。彼此互見而不至於隔越﹐遠近交通而不至於斷絕。是謂聚探。

△關遞──硬探﹐謂遴募膽勇材士﹐逼入賊境﹐必更探知虛實。

──遊奕小探﹐謂揀募輕捷驍勇馬軍﹐往來於邊鋪候望不到之地﹐探伺虛實。

臣聞立法之不詳﹐故臨事而多闕。人力之所不及﹐事皆可以言天﹐而兵家獨不敢以言天。故烽候之相遠﹐利害不得而周知﹔探訪之不密﹐動靜不容於徧覺。而後有硬探﹑遊奕小探之制﹐皆所以濟數者之不及也。硬探﹐謂遴募膽勇材士﹐遠出賊境﹐必要探知賊人虛實。謂如安丰硬探﹐直至龍灣﹑潁口等處﹔盱眙硬探﹐直至臨壁﹑靑陽等處。遊奕小探﹐謂揀募輕捷驍勇馬軍﹐往來於邊鋪空闕去處﹐必要探知賊人消息。謂如安丰遊奕小探﹐常出沒於花靨﹑淠口﹑夾淮等處﹔盱眙遊奕小探﹐常往來於龜山﹑柵口﹑夾淮等處。硬探則差出之日﹐重借資賞﹐日幫五券﹐合千﹑頭目人又加倍支。候其探伺得實﹐卽令正補﹐仍令添支錢銀﹐買覓間諜﹐招募姦細。其有賊將至而不知姓名﹐賊軍至而不知多寡﹐並依軍令。遊奕小探則差出之日﹐亦借資賞﹐日幫三券﹐頭目﹑合千人又加倍支。候其采探得實﹐卽令正補﹐亦令添支錢銀﹐以助其用。其有誤事﹐並依軍令。如此﹐召土豪則有其資﹐買間諜則有其具﹐被邀劫則可以贖軀﹐遇關河則可以逃命。是謂關遞。

△密辧──掠候。

──誤候。

臣聞有間可乘﹐不可謂良謀﹔有獘可指﹐不可謂良法。候望之法﹐固足以測敵人之遠近。而其獘患所在﹐世將皆未之曉也。故候望之獘有二。其一曰掠候﹐謂煙火則蹂踐﹐而不令然炙﹔烽火則漂灑﹐而不令點舉﹔旗號則拔去﹐而不令展布﹔金鼓則掠去﹐而不令鳴擊。此掠候也。吾則有聚探﹑關遞之法。

二曰誤候﹐謂煙燧則易一煙爲二煙﹑三煙﹐而使吾軍之不知其情﹐易一火爲二火﹑三火﹐而使吾軍之不諭其事﹔旗號則易靑爲白﹐而使吾軍之不辧其色﹔金鼓則易金爲鼓﹐而使吾軍之不得其實。此誤候也。吾則有暗辧之法﹕煙火則三隱三見﹑三聚三散﹐敵不知其數﹔旗號則三髙三低﹑三展三卷﹐敵不知其節奏﹔金鼓則三擊三止﹑三急三緩﹐敵不得以效學。是謂密辧。

卷十治安藥石

○戒飭將帥之道四

△將帥輕死

臣聞人之身所以能自立於天地之間者﹐其見面盎背﹐惟忠與義而已。忠義不足而徒欲全生﹐𨿽堂堂六尺﹑備冠具裳﹐存亦亡耳。朝聞夕死﹐聖人可之﹔殺身成仁﹐君子不卹。古先聖賢龍逢﹑比干﹐首陽﹑汩羅之士﹐皆以一死見稱於千萬世之下。

至於忠臣義士﹐每以所欠一死爲恨。是知見危授命﹑以身徇道﹐乃古人亙亙之節。而明哲保身﹑全身遠害﹐誠趨利避害者之爲耳。苟無愧於忠義﹐則死奚足靳也﹖

至於將帥則不然。操兩國之死生﹐司三軍之性命﹐吾之安危系社稷之存亡﹐吾之憂樂系生靈之休戚。別將遠徵﹐恐敗於無擾﹐漢武所以戒李廣﹔孤軍深入﹐慮有圍困﹐後世所以議鄧艾。梁惠王東敗於齊﹐南辱於楚﹐西喪地於秦七百里﹐至於國之根本竟成一俘者﹐皆基於龐涓之一死。趙括不卹乃躬﹐直出搏戰﹐他日上黨﹑虎牢﹑太原諸郡皆爲秦土﹐成武安之名者﹐由其不能自保厥生﹐遂至身殞國辱﹐爲萬世笑。今之爲將帥者﹐每有委命﹐不曰死節﹐則曰死敵﹔不曰願效一死報答國家﹐則曰願以一死上報君父。吁﹗有死之榮﹐無生之辱﹐兵家固有貴死賤生之說矣﹐然言士卒而不言將帥也﹔奮死則生﹐幸生則死﹐兵家固有好死惡生之說矣﹐然論士卒而不論將帥也。嘗聞士卒用命矣﹐未聞將帥之用命也﹔嘗聞士卒不愛死矣﹐未聞將帥之不愛死也。以是觀之﹐忘命輕死者﹐士卒之事也﹔重命卹死者﹐將帥之事也。自今宜令戒飭將帥﹐無輕生而深入﹐無易敵而挑戰。以沈厚不撓爲法﹐以玩忽輕舉爲戒﹐庶使將帥﹑士卒之事不至倒用。𨿽然﹐死一也。有愛者焉﹐有畏者焉。願與將軍決死戰﹐此愛死也。寇將率其眾來降﹐此畏死也。愛死者足以死人﹐畏死者足以死身。兵勢不敵﹐墮於重圍﹔廟算莫施﹐陷於重地。當是之時﹐將束手以就禽邪﹖將忘命以死戰邪﹖吁﹗郭倬不死於符離﹐而死於市朝之戮﹔皇甫斌不死於下蔡﹐而死於南郡之囹圄。是皆不死其所當死﹐終死於其所不當死﹐抑又可爲將帥幸生者之戒。是謂將帥輕死。

△將帥好戰

臣聞兵家之法﹐戰則敗﹐不戰則勝﹔兵家之祕﹐有戰則有敗﹐不戰則無敗。兵非果不事夫戰也﹐戰則勝負之事均矣。兵﹐危事也﹐戰﹐死道也﹐勝負可聽於自然也。夫鬥勝負於死生之場者﹐謂之戰。知其必勝而後戰者﹐謂之謀伐。謀者﹐孫子謂之「上兵」﹐而攻城﹑伐兵之策皆爲次下。故齊人之得舒不曰戰﹐而曰敗。魯人之於蔡不曰戰﹐而曰入。齊人之於紀不曰戰﹐而曰如。韓信之於安邑不曰戰﹐而曰襲。曹公之於江陵不曰戰﹐而曰下。皆不戰也。夫邀整整之旗﹐擊堂堂之陣者﹐戰也﹐士卒之事也﹔立於不敗之地﹐而不失敵之敗者﹐不戰也﹐將帥之事也。以將帥之事而責士卒固不可﹐況以士卒之事而責將帥哉﹖

今之將帥所以動輒敗衄者﹐皆專學戰而未得夫不戰之妙也。

學戰易﹐學不戰難。《司馬法》論﹕「國𨿽大﹐好戰必亡。」

梁惠王敗辱於齊﹑楚﹐喪地於秦﹐蓋專於糜爛其民之戰。故王者有徵而無戰。孫子以不戰而屈人之兵﹐爲善之善﹔捨是之外﹐𨿽百戰百勝﹐亦所不取。不得已則鬥﹐未有得已而斗者也。臣愚欲望朝廷嚴飭諸軍將帥﹐招致謀夫策士﹐講求不戰之法﹐則臣之後篇亦其萬一。若夫鬥智角力於勝負未分之地﹐臣所不取。

是謂將帥好戰。

△材財相用

臣聞聚天下之材者在乎財﹐散天下之財者在乎材。材之於財﹐其音𨿽同﹐其爲物則異﹔而其爲義﹐則相爲盛衰﹐而不容兩立也。夫子論何以聚人﹐不歸之於他﹐而獨歸之於財。志食貨者﹐亦以財爲役天下之具。古人間人之君臣﹐報人之仇怨﹐未嘗不以此爲首謀。至於受千金之恩﹐而甘心於圖窮之誅者﹐將不止於荊軻一人而已也。何者﹖壯士之顏色﹐不在乎血气之剛衰﹐而在於牀頭之有無。通神明﹑役鬼神﹐亦系於所積之多寡。故古人一則曰輕利好施﹐二則曰盡將家資散施鄕裏朋舊﹐三則曰不事家人生產作業。是皆輕天下之財﹐重天下之材。而英雄豪傑之士感其解衣推食之恩﹐蒙其得利則均之惠﹐他日可卜其不我鄙而樂爲之用﹐𨿽赴湯蹈火不卹也。故壯勇之士則曰募﹐以財而募之也﹔巖穴之士則曰聘﹐以財而聘之也。

今之將帥率昧是道﹐不知人材之得失﹐系乎貨財之聚散。

顧以爲財不可妄用﹐與其奢而不足﹐不若儉而有餘﹔賞不可濫予﹐與其散之於人﹐不若蓄之於官。吁﹗鹿臺之財﹐紂不散而散於周﹔崤函之粟﹐秦不散而散於漢。三軍之眾﹐十萬之師﹐棄性命如艸芥﹐赴鋒鏑如衽席。買間諜以破其腹心之謀﹐求鄕導以乘藩墻之隙﹐非有賞賚以維其心﹐非有金帛以壯其气﹐彼安能樂爲我用哉﹖不然﹐鄙吝之私一萌﹐於臨財報功之日﹐其視士卒之身爲秦人越人之肥瘠。當甘苦患難相同之日﹐猶不能與我均有其所有﹐則分國而王﹐他日必無是理。而兔死狗烹之諭﹐將見於吳人未滅之日矣。興師之國﹐務先隆恩。欲望朝廷明詔大臣﹐厚賞賚﹑重恩予﹐無令將佐聚斂貨殖﹐專欲誤事。

是謂財材相用。

△豪傑爲間

臣聞《孫子論間》之一篇有曰「殷之興也﹐伊摯在夏。

周之興也﹐呂牙在殷。」夫殷﹑周之王﹐固天命之所攸屬﹐何伊摯﹑呂牙之能爲興亡也哉﹖蓋天命之去畱﹐系豪傑之去就。

羅其英雄﹐則敵國自爾窮。秦實無人﹐始爲可圖﹔季梁猶在﹐則腹心之憂未去。故用間之法﹐不以豪傑之未至爲可憂﹐而以豪傑之已去爲足慮﹔不以人材之未附爲國家之急﹐而以人材之外附爲國家之大患。五就湯﹑五就桀者﹐所以爲造邦之臣。之虞而虞亡﹑之秦而秦伯者﹐所以爲伯者之佐。韓信不用於楚﹐而用於漢﹐此髙祖之所以得天下。樊若水不官於南唐﹐而官於我宋﹐此藝祖之所以得江南。蓋豪傑之士致之於朝廷﹐用之於幕府﹐則可以爲忠臣﹑爲義士﹔遺之於郊野﹐棄之於山林﹐則可以爲亂臣﹑爲賊子。得之於我﹐則可以成帝王之功﹔棄之於敵﹐則適以資姦宄之策。古之聖賢務攬英雄之心﹐如黃石之著《三略》﹔延攬英雄﹐如鄧禹之告光武。解衣推食﹐以固其樂爲我用之心﹔吐哺握發﹐以啟其無鄙我之意。斯爲善耳。不然﹐則楊朱之岐多於南北﹐孟軻之水決於東西。天之所以資我者﹐將轉而爲資彼之具矣。夏𨿽未亡﹐而摯去則亡﹔周𨿽未興﹐而望至則興。忌不畏哉﹗忌不畏哉﹗

自今宜令二三大臣廣行招致﹐幕府將帥精加延攬﹐使無遺於艸萊﹐使無逸於郊野。取之不拘於勢分﹐用之不嫌於細故。

將見襄淮之翹楚﹑江湖之豪放﹑荊楚劍客﹑煙波釣徒﹐風聞霧集﹐臂奮鬣鼓﹐求備吾之采擇矣。是謂豪傑爲間。

卷十一治安藥石

○守邊待敵之策二

△禁涉

臣聞吳魏之爭不相與﹐鬥智角力於長淮平阪之地﹐而蒙衝斗艦終歲勤動於東關﹑濡須之間﹐凡經數年。蜀魏相持之地﹐西自上わ﹐東至官渡﹐皆足以抗孔明﹑劉禪之師﹐而仲達諸將乃沾體塗足於渭濱蕞爾之地。何也﹖蓋人力所至﹐不如天險之易守。巢﹑渭之得失﹐三國之勝負系焉。此夾水立塢之策所以力行於仲謀﹐而吳人之江東安﹔背水爲壘之策力爭於孟徳﹐而渭南之地至是始非蜀有矣。

夫長淮百倍於東關﹐何吳人力爭東關﹐而今日之不守淮﹖

漢江十倍於渭水﹐何魏人死戰渭水﹐而今日之不守漢﹖況我國家兼有吳﹑蜀之地﹐而無吳﹑蜀守地之謀﹔全有淮﹑漢之險﹐而無淮﹑漢守險之策。有志之士其能恝然於此邪﹖且載舟覆舟﹐天下之險莫過於水﹔向水背水﹐天下之巧莫出於兵。因天下之至險﹐以行天下之至巧﹐此兵家之上謀﹐而今日之急務也。夫淮之爲水﹐淸﹑汴﹑潁﹑渦﹑蔡可以通虜道者五。漢之爲江﹐祕﹑白﹑舟﹑甲﹑洵﹑洋可以入賊境者六。二水之險﹐百萬之師莫越也。諸將於此料其淺深﹑闊狹之勢﹐而曲爲之防﹐隨其順逆﹑利害之處﹐而切爲之備﹐則不惟淮南之地可保無虞﹐而漢北之地取若探囊﹔淮南之區可以自固﹐而淮北之區殆若唾手。

而今日之事不足患矣。

江湖禁涉之法不一而足﹐臣未暇詳究也。請舉其略而敷陳之。故懼其淺而步騎可涉也﹐吾則曲鐵爲鉤﹐曳之以索﹐謂之聚鉤﹐所觸無不死傷﹔直鐵爲鍼﹐透之以木﹐謂之沙鍼﹐所過無不殘滅﹔捶竹爲索﹐紐篾爲刺﹐謂之水毛蝟﹐所以錐涉者之肌膚﹔斷木爲軸﹐釘鐵爲錐﹐謂之水蒺藜﹐所以刺水兵之脛股﹔煉竹爲筌﹐伏之泥濘﹐謂之踢筌﹐所以毒人之腳面﹔理柘爲距﹐置之沙淺﹐謂之雞距﹐所以碎人之腳板。凡此六者﹐𨿽有灘磧﹐賊安能涉我境哉﹖懼其深而舟楫可航也﹐吾則綴鐵鉤於浮筒之上﹐謂之浮鉤﹐遇賊船則底版可沈﹔系索网於江流之中﹐謂之拒櫓﹐遇賊船則槳棹可得﹔采綿穰﹐采禾忌﹐以裹賊船之梢舵﹐而桿櫓難搖﹔割纏蘆﹐割藤蔓﹐以礙賊船之別水﹐而車板難蹋﹔水勢湍急則立刀口木﹐而使賊船之底不鑿自破﹔水勢浩渺則立曲膝錐﹐而使賊船之板不錐自透﹔置挽索於水底﹐使賊船遇之而尺寸不移﹐兵家謂之神系﹔卓倒纂於水渦﹐使賊船楱之而旋轉千匝﹐兵家謂之鬼鉆。凡此十者﹐𨿽有舟楫﹐賊安能及我岸哉﹖懼賊兵浮罌浮環以襲我之津岸也﹐吾則造木杵﹑造豁水於灘磧﹐而賊不可用。懼其駕飛翼﹑搭浮橋以跨我之河道也﹐吾則造火牌﹑造ㄅ筏於急流﹐而賊不可施。懼其紐蘆束葦以濟也﹐吾則斷木爲查手木﹐穿木爲皂角木﹐置之半渡之處﹐而使其物之不可施。懼其附纜結桿以濟也﹐吾則橫木爲闌河﹐連木爲截河﹐置之未渡之時﹐而使其具之不可至。懼吾步岸之易登也﹐吾則立伏牛﹑交馬﹐使賊人之船近岸不得以下卸。懼吾濠塹之易通也﹐吾則釘暗樁﹐使賊人之船掛席不可以順流。

懼賊船之乘風而前也﹐吾則有撩風﹑拓水﹐以絕其帆檣之不可過。懼賊船之曳牽而至也﹐吾則有礙竿﹑虛木以阻其牽索之不可通。上流髙而下流低﹐吾則占其上流﹐立堰板以灌其軍。彼勢闊而我勢狹﹐吾則因其勢﹐堆沙囊以沒其卒。賊船迫岸﹐則立四索番車以碎其船。賊卒上岸﹐則立獨面暗棒以掩其卒。淮自桐柏以東﹐沙淺可渡之處凡一百一十有一﹐而備禦悉嚴。漢自復河以西﹐灘磧通道之處凡八十有九﹐而備禦俱設。詳其禁涉之法﹐制其絕險之具﹐賊𨿽帶甲百萬﹐糧運千里﹐徒使漣﹑泗﹑宿﹑亳之兵流涎於淮Й﹐而不能絕我淮水之波﹔唐﹑鄧﹑陳﹑蔡之兵張目於荊峴﹐而不能越我漢水之險。此其爲利﹐顧不偉歟﹗

然勝在於敵人之不及知事﹐敗於吾軍之不能祕事機之無窮。

一或不密﹐則我之所以制敵者﹐敵反得以制我矣。公孫述扼岑彭﹐述爲浮橋﹑攢鉤以拒彭之船艦﹐其術似矣。未幾﹐彭乃預知﹐縱火燒橋﹑鉤﹐而述兵以敗。章昭達徵嶺南﹐賊爲竹籠盛沙石以拒昭達之舟楫﹐其智非不巧也。不知昭達得以預知﹐使士卒持刀斫籠﹐而賊兵以潰。吳人之拒晉﹐可謂得策。然鐵鎖截船之術一泄﹐而不能免王大筏火炬之燒。杜之禦晉師﹐可謂盡善。然桔橰打船之具一彰﹐而不能免周訪長岐棖之拒。

是皆敗於輕泄﹐而貴於善祕。

至若今日淮﹑漢守禦之策﹐缺然不講。一灘之險﹐守以數枚之義勇﹐徒有以啟賊人餌飠炎之心﹔一渡之津﹐防以數夫之鄕兵﹐反有以省賊人辧認之力。捨淮﹑淝千里之險﹐而退守大江﹐則藩籬毀而門戶可憂﹔棄襄﹑漢萬全之利﹐而歸保峴城﹐則唇頰亡而齒牙何恃﹖欲望朝廷急令邊將﹐講求禁涉之法。保淮則淮甸可全﹐而長江之險不被其平分﹔保漢則荊﹑襄可守﹐而唐﹑鄧之區可行於掩襲。倘以爲淮不可守而退守大江﹐不知江不可守則又將退守何地﹖倘以爲漢不可守退守襄陽﹐不知襄不可守則又將退守何所﹖願陛下急賜施行﹐無以爲書生之常談而忽之。此臣所謂禁涉之大略。

△觀釁

臣聞兵家論整整之旗﹐則曰無邀﹔堂堂之陣﹐則曰勿擊。

何畏寧爾也﹖蓋善用兵者﹐惟因其釁而已。釁之未至﹐𨿽臥薪嘗膽十有八年﹐不以爲緩﹔釁之旣至﹐𨿽一日一夜去閼與九十里﹐不以爲速。

夫釁應於我者﹐謂之機﹔見於彼者﹐謂之隙。決在我之機﹐投在彼之隙﹐敵誠智者﹐將敗亡之不繼矣。然釁之在人﹐其別有二﹕有天釁﹐有人釁。故釁出於天﹐良將乘之﹐惟恐其失敵也﹔釁出於人﹐良將審之﹐惟恐其誘我也。所謂天釁者﹐一曰淫雨連作﹐營壘卑濕﹐人馬泥濘﹐筋角解脫﹔二曰久雪﹐謂積雪尋丈﹐艸木冰結﹐居乏樵爨﹐行迷道路﹔三曰暴風﹐謂旌旗捲折﹐廬舍摧倒﹐塵埃四興﹐行陣不分﹔四曰大雹﹐謂霰雹亂擲﹐人馬驚擊﹐帷幕破傷﹐坑塹塡沒﹔五曰星變﹐謂天狗日飛﹐天鼓夜擊﹐星流彗掃﹐墜汨其營﹔六曰妖祥﹐謂鼎釜自鳴﹐戈甲自動﹐瓦缶有聲﹐屋舍搖撼﹔七曰暴水﹐謂江漲河決﹐潮作泉湧﹐漂蕩寨伍﹐淹沒人馬﹔八曰火災﹐謂延燒城邑﹐自燔積聚﹐或火晝發而行陣驚亂﹐或火夜焚而披帶不及﹔九曰雷擊﹐謂風雷電雹震擊營壁﹐燎灼林木﹐霹靂泉石﹔十曰旱魃﹐畏天時亢旱﹐赤地千里﹐河枯井竭﹐人馬煩渴﹔十一曰人疫﹐謂久負苦役﹐士多病患﹐次捨卑濕﹐士多疾疫﹐遞相傳染﹐不容醫療﹔十二曰馬瘟﹐謂風土不伏﹐水艸不甘﹐芻秣不時﹐勞佚不節﹐一馬受病﹐百槽傳毒。是謂天釁。凡兩軍相持﹐釁見於我﹐急宜厭避﹔釁見於敵﹐急宜乘擊。所謂人釁者﹐一曰移營﹐謂舊營未徹﹐新營未安﹐空便未知﹐行陣未定﹔二曰涉水﹐謂道遇溪澗﹐急涉未得﹐城有濠塹﹐急攻不利﹐士卒泥濘﹐人馬勞役﹔三曰分兵﹐謂將佐或去或畱﹐士卒或行或止﹐未安厥居﹐未及所至﹔四曰易將﹐謂君臣疑貳而廢置不平﹐長貳離間而去守不一﹐士卒不服﹐號令未孚﹔五曰絕糧﹐謂糧食不通﹐三軍外掠﹐漕運不繼﹐將士饑餒﹔六曰未合﹐謂抵暮入營﹐行陣未設﹐達旦出隊﹐擺布未定﹔七曰陣亂﹐謂鼓不知進﹐金不知止﹐旗不隨將﹐卒不隨隊﹔八曰兵疲﹐謂涉險千里﹐士不去甲﹐勞師數月﹐馬不解鞍﹔九曰令雜﹐謂將帥離心而士卒無所適從﹐朝夕異令而緩急無所聽信﹔十曰主疑﹐謂將帥有功而忌嫉易生﹐屯戍無功而間諜易入﹔十一曰驚畏﹐謂士不諳戰鬥而遇敵驚惶﹐將不經行陣而陳師懦怯﹐行伍夜呼而將不能禁﹐行陣相結而令不肯前﹔十二曰將驕﹐謂恃勝而將佐驕矜﹐屢捷而師徒無備﹔十三曰得間﹐謂間諜得實而營壘可破﹔十四曰下離﹐謂士卒離心而號令不行﹔十五曰內變﹐謂家國多難﹐災變屢興﹔十六曰失險﹐謂賊方恃山爲固而忽移營於四達之衢﹐拒水自安而忽移屯於圮陷之地。是爲人釁。凡兩陣相持﹐釁生於我﹐則急使祕避﹔釁生於敵﹐則急令訪察。古人之用兵﹐所以爲是進退﹑攻守之計者﹐一任乎釁而已。故勝兵先勝而後戰﹐不於已戰之後而始求其所謂勝﹔合於利而動﹐不於已動之後而始求其所謂利。

今日沿邊諸道將帥﹐所謂天釁者不知其爲何物﹔所謂人釁者﹐不知其爲何事。兵入宿州﹐天雨不止﹐正犯天多淫雨之戒﹔師宿蘄縣﹐渙水暴興﹐正應半渡可擊之法。不惟天釁之不知﹐且反以在我之釁﹐而示敵人以可破之機矣。蔡州之役﹐大將欲進而制領已歸﹔泗州之役﹐士卒欲守而招撫先遁。不惟人釁之不曉﹐且反以吾師之釁﹐而獻敵人以可投之隙矣。欲望朝廷明詔將帥﹐使循觀釁之法。深溝髙壘﹐觀釁而後動﹔銳兵利器﹐待釁而後發。多設間諜﹐厚賂采探。有釁可攻則戰如風發﹐攻如河決﹔無釁可乘則外閉其營﹐內休其士。庶無輕舉妄動之失。

是謂觀釁。

卷十二治安藥石

○足兵便民之策四

△勸募

臣聞聖賢之舉事﹐所以不令而行﹑不約而從者﹐固自有感化之道。至於驅之以刑罰而民猶爾違﹐迫之以勢力而民愈我戾者﹐皆狃於蹈常襲故之中﹐溺於形格勢禁之內﹐而未得夫感化之妙也。弧矢之利﹐發於東而西自應﹔桔橰之利﹐運於左而右自隨。天下之理﹐未有無激昂勸勵之術而能直施之者。

國家近日招軍﹐惟知給降度牒﹑官誥﹐發付諸州變賣﹐以供招軍之費﹐不知省﹑部倦於行移﹐而州﹑縣視爲常度。告命積於架閣﹐而支遣急於星火﹔文榜徧於通衢﹐而投買幾於絕迹。

是何調度之勞﹐而成效之邈邪﹖殊不知以官誥﹑度牒而賣錢﹐則錢難賣而倍費支持﹔以官誥﹑度牒而招軍﹐則軍易招而兩皆徑便。蓋今日招軍之資用有三﹕曰鬻爵﹐曰獻粟﹐曰度牒﹐皆所以調招軍之費也。然鬻爵之文布滿墻壁﹐而爵未盡鬻﹔獻粟之諭徧下州﹑縣﹐而粟未聞有多獻者。蓋買官﹑獻粟﹐素系雜流﹐人皆知其不能遠到。𨿽優之以免銓﹐比之以奏薦﹐而民間終不願售者﹐以紹興之間皆以此誘天下﹐至承平則又以流外官待之矣。此所以終不見信於天下也。魏公張浚嘗得此濟時之策﹐曉諭民間﹕招軍一百人﹐與補下班應﹔招軍二百人﹐與補進武校尉﹔招軍三百人﹐與補承信郎。已上各有等差。令不兩月﹐軍致數萬。此其爲效﹐速若影響。其招軍之家自備錢糧﹐部轄起發至樞密院及兩宣司者﹐比類與補文資﹐並依軍功轉行。立爲定制﹐畫一加詳﹐昭告天下。至於度牒﹐則招軍五十人與剃一僧﹐招軍一百人與剃兩僧。如此﹐則招軍之費不繁﹐而招軍之門自廣。是謂勸募。

△省運

臣聞士不賫糧﹐古人所慮﹔師不宿飽﹐智者所憂。蓋養兵所以衛民﹐豈可爲兵而殃民哉﹖此省運之說﹐不可不講也。韓信有百戰百勝之才﹐非蕭何之不絕糧道﹐則何以成誅秦蹙項之功﹖孔明間關百戰﹐卒窘於饋餉不足﹐終身於區區之隴蜀﹐不能復中原一塊之土。是知兵食之有餘﹑不足﹐可以卜事業之成否。而轉輸之勞﹐漕運之苦﹐有司皆不暇卹也。況夫用兵之策﹐莫大於足兵﹔足兵之策﹐莫患於擾民。擾民則心失﹐心失則怨起﹐怨起則釁生。釁生﹐則吾舟中之人皆敵國矣。蓋足軍則民力必勞﹐裕民則軍食必缺。較二者之重輕﹐蓋有不容偏徇其說者。果何道以處此哉﹖興屯田以省支費﹐浚水道以便轉輸。二者﹐當今之急務也。

屯田之策姑置不論。而水運之利﹐蓋有可考者。蕭何發敖倉之粟﹐以飽韓信舉秦﹑下趙之師﹐皆得之於河渭之順流。

諸葛孔明下巴蜀之粟﹐以濟江陵﹑荊州﹑官渡之兵﹐萬山之間跬步千里﹐乃寄漕於木牛﹑流馬﹐而藉其力於嘉陵一江之水。

隋人開汴水以通淮漕﹐吳人置京口閘以通江南之粟﹐是皆鑿山成池﹑掘地通流﹐以濟人力之不及。況今日屯兵之地﹐非依淮﹑泗之利﹐則憑江﹑漢之濱﹔非通津於淮東川澤之鄕﹐則接境於巢湖﹑芍陂波濤之險﹐初不勞一毫開墾之力。而今之漕臣﹐皆不能講求溝洫﹐討論源流﹐修塡起塞﹐修廢起舊﹐以備緩急轉輸之用。乃驅塗炭之民﹐肩山阜之粟﹐賫萬死之命﹐赴千里之役。中有室家流離之憂﹐外有霜雪暴露之苦﹔進有賊人虜劫之險﹐退有監臨驅迫之誅。一戍樵蘇﹐千里魚肉。其可不求夫形勢之便﹑川澤之源﹑舟楫之利﹐而使徵夫﹑役吏息肩弛擔邪﹖

迫淮自諭口至山陽﹐自山陽至淮陰﹐自淮陰至招信﹐自招信至盱眙﹐則髙郵﹑邵伯皆通大江。風帆浪楫﹐一日千里﹐何待於肩運邪﹖自濠梁至定遠﹐自定遠至渦口﹐自渦口至合肥﹑至南巢﹐則大澗﹑淝水皆通巢湖。檣桿所指﹐一舟之載﹐萬夫之負﹐何待於肩運邪﹖自花靨至安丰﹐自安丰至舒城﹐自舒城至北峽﹐自北峽至三灣﹐則烏沙﹑陶域皆與芍陂﹑巢水相通。決堰作灘﹐猶勝於僕僕道途﹐顧何在於重勞民力也﹖以至徳安則有安河﹐復沙則有復河﹐郢州則有漢江﹐襄陽則有襄江﹐荊門則有淇﹑漳二水﹐京南則有千金一堤﹔以至華陽﹑棗林﹑靑崗﹑白石﹐皆有小溪﹑曲澗可通漢右。惟能葺治水道﹐川陸俱運﹐坦夷則車推轂載﹐馬駝驢負﹔險阻則舟行纜解﹐風送水流。不惟可以少紓民力﹐而糧出多道﹐亦可以免斷劫之患。至如淝水可以灌合肥﹐東關可以灌西縣﹐黃姑可以灌廬江﹐烏沙可以灌舒城﹐桐陂可以灌桐城﹐吳塘可以灌龍舒﹐芍陂可以灌安丰﹐西流河可以灌英六﹐復河可以灌復沙﹐楊林江可以灌歷陽﹐後湖可以灌鄴都﹐凡川源之於州﹑縣﹐皆有髙下丈尺平水之法﹐毫末不差。此又江湖不傳之妙。是謂省運。

△廣士──輕捷將﹝招善上竿立索者充﹞。

──聽望將﹝招耳聾目瞽者充﹞。

──筋角將﹝招善制弓弩者充﹞。

──偸劫將﹝招善攻營襲寨者充﹞。

──波濤將﹝招善弄潮泛水者充﹞。

──煙火將﹝招善飛煙走炮者充﹞。

──伏兵將﹝招善搜伏隱蹤者充﹞。

──遊獵將﹝招善羅弋禽獸﹑籠檻教使者充﹞。

──樓閣將﹝招善緣墻上壁者充﹞。

──窟穴將﹝招善穿窟穴者充﹞。

──洋海將﹝招善識海道者充﹞。

──風雲將﹝招善辧風驗云者充﹞。

──間諜將﹝招善聽探事務者充﹞。

──鄕導將﹝招曾歷內外道路者充﹞。

──皮革將﹝招善燻皮雙綫者充﹞。

──樓櫓將﹝招善斤斧繩墨者充﹞。

──油漆將﹝招善煎油﹛髟木﹜漆者充﹞。

──機柱將﹝招善機織羅錦者充﹞。

──鋒刃將﹝招善煉鋼團鐵者充﹞。

──丹靑將﹝招善揮染繪畫者充﹞。

──機巧將﹝招善雕鐫裝塑者充﹞。

──醫人將﹝招善醫人病者充﹞。──醫馬將﹝招善醫馬病者充﹞。

──毒藥將﹝招善修合藥餌者充﹞。

──辭說將﹝招善遊談辧說者充﹞。

──營寨將﹝招善辧形驗勢者充﹞。

──孤虛將﹝招善灼龜﹑揲易﹑六壬﹑太乙者充﹞。

──潛身將﹝招善無火夜行者充﹞。

臣聞髙祖以販繒屠狗之徒而得天下﹐田文以雞鳴狗盜之徒而保其軀﹐韓信驅市人而破趙﹐王霸募市中人而敗王郎。是皆招軍取士不拘於一門﹐兼收並蓄不徇於一節。故隨所遇以用人﹐隨所用以成事﹐使在彼無棄材﹐在我無遺用也。

近年以來﹐國家招軍﹐立爲定法﹕及等仗者﹐方爲招收﹔而身材矮短﹐所欠毫末﹐則𨿽勇如關﹑張﹐亦所不招。無殘疾者﹐方爲刺補﹔而指斷目眇﹐略有小疵﹐則𨿽智如良﹑平﹐亦所不刺。自侍衛三司﹐至江上諸軍﹐例皆扼以等仗﹐扼以年齒﹐更扼以犯徒刺環﹐而未嘗破格收刺一人。豈知及等仗者﹐未必皆可用之士﹔有殘疾者﹐未必皆可棄之材﹖𨿽年未十六﹑年逾六十﹐而武藝過人﹐𨿽脊嘗犯徒﹑項嘗刺環﹐而材武無敵﹐豈可拘於定制﹐並行棄逐﹐使居山林伺生他變﹖是必廣行招致﹐隨材佐用。故自正兵之外﹐復收諸色材技﹐分爲二十八將﹐各置隊伍﹐教以本色材技﹐兼習武藝﹑戰鬥。則普天之下﹐無非可招之軍﹔四海之內﹐無非可用之卒。三司﹑五駐與夫沿邊諸屯戍﹐自無兵少之慮矣。是謂廣士。

△實邊

臣聞漢募民塞下﹐而匈奴不犯﹔唐招募雄邊子弟﹐而劍南以平。前日淮﹑漢之民﹐相望千里﹐其不死於兵革者﹐皆流徙於江南諸郡。大江之南﹐山多田少﹐平居無事猶藉兩淮﹑全漢馬駝驢負﹑川推陸運﹐以給歲月。今淮﹑漢之民反聚食於倚糴之地﹐是宜米價騰湧﹐並與江南之人均成餓莩。甚至都城之間﹐張指於道者﹐步武相踵。朝廷惟知行下淮﹑漢州軍﹐召人歸業﹔不知淮﹑漢之民﹐疲於科需﹐憚於徵役﹐視守﹑令如仇讎﹐畏吏卒如夷虜。今𨿽摩頂放踵﹐挈而置之衽席之上﹐彼亦將疑彼有司拘籍爲伍﹐復驅而之死地耳。爲今之計﹐莫若行下沿江渡口一帶州郡﹐沿路夾截﹔官舍﹑寺觀﹐置爲程驛﹔措置錢糧﹐各給小券﹔分差官吏﹐置局起發﹔限以里數﹐拘以程限﹔分道立驛﹐遣還原所。先令有司立爲賞格﹐出榜曉諭淮﹑漢土豪形勢之家﹐招集其鄕裏﹐招收其佃僕﹐結爲甲伍﹐使之總轄﹔計口給券﹐沿路批支﹔候歸本所﹐無屋可居者給瓦﹑木﹐無田可耕者給牛﹑種。招集千人者補副尉﹐三千人者補承信郎。其多寡﹑遠近﹐以此爲差。如此﹐則不惟淮﹑漢之土豪形勢咸願鼓率流民以歸鄕裏﹐將見江﹑浙富民亦願輸其家資倡率土民渡江﹐以求招致之賞矣。是謂實邊。矣。是謂實邊。

