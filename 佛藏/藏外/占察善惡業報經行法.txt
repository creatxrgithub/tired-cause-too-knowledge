占察善惡業報經行法

明古吳比丘智旭集

【緣起第一】【勸修第二】【簡擇同行第三】【占察輪相第四】【正修懺法第五】【附占輪相法】【附懺壇中齋佛儀】

【緣起第一】

夫諸佛菩薩湣念羣迷。不啻如母憶子。故種種方便。教出苦輪。而眾生不了業報因緣。罔知斷惡修善。淨信日微。五濁增盛。由此劇苦機感。倍關無緣慈應。爰有當機。名堅淨信。咨請世尊。曲垂悲救。佛乃廣嘆地藏功徳。令其建立方便。於是以三種輪相。示善惡差別。以二種觀道。歸一實境界。仍誡業重之人。不淂先修定慧。應依懺法得淸淨已。然後修習二觀。尅獲無難。此誠末世對癥之神劑。而方便中之殊勝方便也。予悲障深。丁玆法亂。律教禪宗。淆訛匪一。幸逢斯典。開我迷雲。理觀事儀。昭然可踐。竊以諸懺十科行法。詳略稍殊。一一鬮陳。纖疑始決。罔敢師心。乃述緣起。

【勸修第二】

若佛弟子欲修出世正法者。欲現在無諸障緣者。欲除滅五逆十惡無間重業者。欲求資生眾具皆淂充饒者。欲令重難輕遮皆淂消滅者。欲淂優婆塞沙彌比丘淸淨律儀者。欲淂菩薩三聚淨戒者。欲獲諸禪三昧者。欲獲無相智慧者。欲求現證三乘果位者。欲隨意往生淨佛國土者。欲悟無生法忍圓滿證入一實境界者。皆應受持修行此懺悔法。何以故。此是釋迦如來格外弘慈。地藏菩薩稱機悲願。無苦不拔。無樂不與。依此修行。淨信堅固。如經廣明。所宜諦信。

【簡擇同行第三】

經中不言人數多寡。準他行法。淂至十人。但須嚴擇。必求法器。倘無同志。獨行彌善。或有眞實爲生死者。堪作伴侶。十人以內。多寡無妨。又必先審所求。或求律儀。或求定慧。或求果證。或求往生。所求相合。方可同修。於十人內。仍須推一夙徳爲教授師。事儀理觀。微細秉承。切勿鹵莽。唐捐苦行。

【占察輪相第四】

懺悔之法。𨿽則普爲眾生發露眾罪。然當人無始業習。各有偏彊。是故經中先說占初輪相。然後明懺悔法。今欲修懺悔者。旣已嚴淨道場。宜於未建首前各占輪相。簡察善惡。何罪偏重。應的悔之。於修懺時。庶便陳白。﹝占法別附於後﹞。【正修懺法第五】

準經自列。亦具十科。

第一嚴淨道場

經云。欲修懺悔者。當住靜處。隨力所能。莊嚴一室。內置佛事。及安經法。懸繒幡蓋。求集香華以修供養。

第二淸淨三業

經云。澡浴身體。及洗衣服。勿令臭穢。準諸行法。每至穢處。必須更觸衣。旋轉旣訖。洗浴淸淨。還著淨衣。縱一日都不至穢。亦須一浴。終竟一期。或七日。或二七三七乃至千日。以淂三業純善輪相爲期。於中專莫雜語。及一切接對問訊。或有所需。但可直索。不淂因事牽發余語。專秉一心念所修法。不淂剎那念世雜事。當思生死事大。無常迅速。堅精努力。乃克有濟。倘稍違淨法。則唐喪劬勞。不可不愼。

第三香華供養

行者初入道場。至法座前。敷具。正身。合掌倚立。應先緣念一切三寶。體常徧滿。無所不在。眾生迷惑。流轉可哀。我爲眾生翻迷歸悟。禮敬三寶。作是念已。唱言。

一切恭敬。

一心敬禮。十方常住三寶。﹝如是禮已。隨所有香華等。當修供養。作是唱言。﹞

嚴持香華。如法供養。

願此香華云。徧滿十方界。供養一切佛。尊法諸賢聖。無邊佛土中。受用作佛事。

﹝至此停唱。散華作供。手執香鑪。作是想云。﹞

一切佛法僧寶。體常徧滿。無所不在。願令以此香華。等同法性。普燻一切諸佛剎土。施作佛事。十方一切供具。無時不有。我今當以十方所有。一切種種香華瓔珞。幢幡寶蓋。諸珍妙飾。種種音樂。燈明燭火。飲食衣服。臥具湯藥。乃至盡十方所有。一切種種莊嚴供養之具。憶想遙擬。普共眾生奉獻供養。一切世界中有修供養者。我今隨喜。若未修供養者。願淂開導令修供養。又願我身。速能徧至一切剎土。於一一佛法僧所。各以一切種種莊嚴供養之具。共一切眾生。等持奉獻供養一切諸佛法身色身。舍利形像。浮圖廟塔。一切佛事。供養一切所有法藏及說法處。供養一切賢聖僧眾。願共一切眾生修行如是供養已。漸淂成就六波羅蜜。四無量心。深知一切法。本來寂靜。無生無滅。一味平等。離念淸淨。畢竟圓滿。﹝此段全用經文。作是念巳。唱云。﹞

供養已。一切恭敬。﹝一禮﹞

第四啟請三寶諸天

本經無啟請法。準余行儀。於建首日。宜致三請。良以三寶𨿽無所不在。而眾生久積迷惑。背覺合塵。念與悲隔。今旣翻迷歸悟。應須緣念三寶。充滿虛空。應物現形。如水中月。作是念已。涕淚翹勤。逐位三請。手執香鑪。燒眾名香。口作是唱。

一心奉請。南無本師釋迦牟尼佛。﹝想云。我三業性如虛空。釋迦如來亦如是。不起眞際爲眾生。與眾俱來受供養。下皆準此。但攺佛名及形相來處。至請賢聖。則云一切賢聖亦如是。餘皆準知。三請畢。隨作一禮。﹞

一心奉請。南無毗婆屍等過去七佛。

一心奉請。南無普光佛等五十三佛。

一心奉請。南無一切諸佛所有色身舍利形像浮圖廟塔一切佛事。﹝想云。諸佛法身如虛空。化事住世難思議。我今三業如法請。惟願影現受供養。﹞

一心奉請。南無十方三世一切諸佛。

一心奉請。南無占察善惡業報經微妙法藏。﹝想云。法性如空不可見。常住法寶難思議。我今三業如法請。惟願影現受供養。﹞

一心奉請。南無十方一切法藏。﹝想如上﹞

一心奉請。南無十方一切賢聖。

一心奉請。南無堅淨信菩薩摩訶薩。﹝此是當機啟教之人。應念菩薩爲我等故。請問大法。我今得聞此最勝法。皆是菩薩莫大恩徳。﹞

一心奉請。南無徧吉菩薩。觀世音菩薩摩訶薩。﹝應念此二菩薩慈悲慧行。普度羣迷。與地藏菩薩威神無異。徧吉菩薩卽普賢菩薩。﹞

一心奉請。南無地藏菩薩摩訶薩。﹝應念此是我等的對懺悔之主。依此菩薩大慈大悲威神力故。令我無惡不滅。無善不生。我今歸命啟請。如子憶母。此爲道場正主。余佛菩薩同作證明。涕泣求哀。猶如面奉。必冀菩薩攝受護持。觀想偈文。應知如上。﹞

一心奉請。梵釋四王天龍八部。僧伽藍內護正法者一切聖眾。﹝例皆三請。但除禮拜。白衣無妨。﹞惟願釋迦慈父。七佛世尊。五十三佛。一切覺者。他心道眼。無礙見聞。身通自在。來降道場。攝取我等。令成淨信。占察善惡業報尊經。十方一切淸淨法藏。等眞法性。充滿虛空。顯現道場。受我供養。堅淨信菩薩。徧吉菩薩。觀世音菩薩等。十方一切賢聖。不捨大慈。來臨法座。哀憐覆護。證我行法。地藏菩薩摩訶薩。救世眞士。大智開士。善安慰說者。速除諸障。增淨信者。大慈大悲。不違本誓。放大光明。滿我所願。護法天龍。伽藍眞宰。隨我請來。堅守道場。卻諸魔障。示現吉祥。令我所修。自在成就。﹝每節執鑪三說已。一禮。惟護法處。不須禮拜。白衣無妨。﹞

第五贊禮三寶

經無贊法。不別立科。但取十輪輕中地藏菩薩贊佛二偈。隨行禮敬。合爲一科。我聞徧知海

眞實徳無邊

度脫諸有情

心歡喜敬禮

曾修無量福

今淂禮尊足

願無量劫中

常修多供養。

一心敬禮。過去毗婆屍佛。﹝想云。能禮所禮性空寂。感應道交難思議。我此道場如帝珠。毗婆屍佛影現中。我身影現如來前。頭面接足歸命禮。下皆準此。但攺佛菩薩名。﹞

一心敬禮。屍棄佛。

一心敬禮。毗捨浮佛。

一心敬禮。拘畱孫佛。

一心敬禮。拘那含牟尼佛。

一心敬禮。迦葉佛。

一心敬禮。本師釋迦牟尼佛。

一心敬禮。普光佛。

一心敬禮。普明佛。

一心敬禮。普淨佛。

一心敬禮。多摩羅跋栴檀香佛。

一心敬禮。栴檀光佛。

一心敬禮。摩尼幢佛。

一心敬禮。歡喜藏摩尼寶積佛。

一心敬禮。一切世間樂見上大精進佛。

一心敬禮。摩尼幢燈光佛。

一心敬禮。慧炬照佛。

一心敬禮。海徳光明佛。

一心敬禮。金剛牢彊普散金光佛。

一心敬禮。大彊精進勇猛佛。

一心敬禮。大悲光佛。

一心敬禮。慈力王佛。

一心敬禮。慈藏佛。

一心敬禮。栴檀窟莊嚴勝佛。

一心敬禮。賢善首佛。

一心敬禮。善意佛。

一心敬禮。廣莊嚴王佛。

一心敬禮。金華光佛。

一心敬禮。寶蓋照空自在力王佛。

一心敬禮。虛空寶華光佛。

一心敬禮。琉璃莊嚴王佛。

一心敬禮。普現色身光佛。

一心敬禮。不動智光佛。

一心敬禮。降伏眾魔王佛。

一心敬禮。才光明佛。

一心敬禮。智慧勝佛。

一心敬禮。彌勒仙光佛。

一心敬禮。善寂月音妙尊智王佛。

一心敬禮。世淨光佛。

一心敬禮。龍種上尊王佛。

一心敬禮。日月光佛。

一心敬禮。日月珠光佛。

一心敬禮。慧幢勝王佛。

一心敬禮。師子吼自在力王佛。

一心敬禮。妙音勝佛。

一心敬禮。常光幢佛。

一心敬禮。觀世燈佛。

一心敬禮。慧威燈王佛。

一心敬禮。法勝王佛。

一心敬禮。須彌光佛。

一心敬禮。須摩那華光佛。

一心敬禮。優曇鉢羅華殊勝王佛。

一心敬禮。大慧力王佛。

一心敬禮。阿閦毗歡喜光佛。

一心敬禮。無量音聲王佛。

一心敬禮。才光佛。

一心敬禮。金海光佛。

一心敬禮。山海慧自在通王佛。

一心敬禮。大通光佛。

一心敬禮。一切法幢滿王佛。

一心敬禮。東方一切諸佛所有色身舍利形像浮圖廟塔一切佛。﹝想云。諸佛法身如虛空。化事住世難思議。我皆影現化事前。一一皆悉歸命禮。﹞

一心敬禮。東南方一切諸佛所有色身舍利形像浮圖廟塔一切佛事。

一心敬禮。南方一切諸佛所有色身舍利形像浮圖廟塔一切佛事。

一心敬禮。西南方一切諸佛所有色身舍利形像浮圖廟塔一切佛事。

一心敬禮。西方一切諸佛所有色身舍利形像浮圖廟塔一切佛事。

一心敬禮。西北方一切諸佛所有色身舍利形像浮圖廟塔一切佛事。

一心敬禮。北方一切諸佛所有色身舍利形像浮圖廟塔一切佛事。

一心敬禮。東北方一切諸佛所有色身舍利形像浮圖廟塔一切佛事。

一心敬禮。下方一切諸佛所有色身舍利形像浮圖廟塔一切佛事。

一心敬禮。上方一切諸佛所有色身舍利形像浮圖廟塔一切佛事。

一心敬禮。十方三世一切諸佛。

一心敬禮。十方一切法藏。﹝三禮。此恐太繁。依鬮取決。倘能隨十方面。一一致禮。尢爲善也。想云。眞空法性如虛空。常住法寶難思議。我身影現法寶前。一心如法歸命禮。下一禮同。﹞

一心敬禮。占察善惡業報經微妙法藏。

一心敬禮。十方一切賢聖。﹝三禮。此亦依鬮取決。倘能隨十方面一一致禮。尢善。﹞

一心敬禮。堅淨信菩薩摩訶薩。

一心敬禮。徧吉菩薩。觀世音菩薩摩訶薩。

一心敬禮。地藏菩薩摩訶薩。﹝此是懺主。應須三禮。想偈如前。但末句須云。爲求滅障接足禮。又或各隨所求稱之亦可。如求律儀。卽云爲求律儀接足禮。求證果。求往生等。類此可知。﹞

第六修行懺悔

經云。應當說所作罪。一心仰告。夫罪𨿽無量。而就輪相所現者尢爲最重。能招惡果。能障聖道。故須慚愧涕淚。各別陳之。殷勤悔過。冀令消滅。五體投地。說重罪已。仍作是念。我及眾生。無始常爲三業六根重罪所障。不見諸佛。不知出要。但順生死。不知妙理。我今𨿽知。猶與眾生。同爲一切重罪所障。今對地藏。十方佛前。普爲眾生歸命懺悔。惟願加護。令障消滅。﹝作是念已。胡跪唱言。﹞普爲法界一切眾生。悉願斷除三障。歸命懺悔。﹝唱已。五體投地。復作是念。﹞

我與眾生。無始來今。由愛見故。內計我人﹝一﹞。外加惡友﹝二﹞。不隨喜他。一毫之善﹝三﹞。惟徧三業。廣造眾罪﹝四﹞。事𨿽不廣。惡心徧布﹝五﹞。晝夜相續。無有間斷﹝六﹞。覆諱過失。不欲人知﹝七﹞。不畏惡道﹝八﹞。無慚無愧﹝九﹞。撥無因果﹝十﹞。故於今日。深信因果﹝一﹞。生重慚愧﹝二﹞。生大怖畏﹝三﹞。發露懺悔﹝四﹞。斷相續心﹝五﹞。發菩提心。斷惡修善﹝六﹞。勤策三業。翻昔重過﹝七﹞。隨喜凡聖一毫之善﹝八﹞。念十方佛有大福慧。能救拔我及諸眾生。從二死海。置三徳岸﹝九﹞。從無始來。不知諸法本性空寂。廣造眾惡。今知空寂。爲求菩提。爲眾生故。廣修諸善。徧斷眾惡﹝十﹞。惟願一切三寶。地藏菩薩。慈悲攝受。聽我懺悔。﹝作是念已。胡跪唱言。﹞

我弟子某甲。至心懺悔。我及眾生。自性淸淨。一實境界。諸佛體同。無明癡暗。燻習因緣。現妄境界。令生念著。計我我所。習諸惡法。三業六根。廣造眾罪。十惡五逆。重難輕遮。障慧障定。障諸戒品。致使長淪苦海。永無出期。設欲修行。多諸疑障。或擾外魔。或遭邪見。助緣缺乏。淨信不成。今遇地藏菩薩摩訶薩。善安慰說。開我迷雲。滌慮洗心。求哀悔過。惟願十方諸大慈尊。證知護念。我今懺悔。不復更造。願我及一切眾生。速淂除滅。無量劫來。十惡四重。五逆顚倒。謗毀三寶。一闡提罪。如是罪性。本惟空寂。但從虛妄。顚倒心起。無有定實。而可淂者。願一切眾生。速達心本。永滅罪根。﹝或一說。或三說。皆可。下四亦然。﹞

懺悔已。歸命禮三寶。﹝此懺悔文。幷下三願。皆出本經。但於惟願之前。撮略經中他處數語。以表說所作罪。一心仰告之意。餘皆一字弗敢移易。﹞

第七發勸請願

我弟子某甲。至心勸請。願令十方一切菩薩未成正覺者。願速成正覺。若已成正覺者。願常住在世。轉正法輪。不入涅槃。勸請已。歸命禮三寶。

第八發隨喜願

我弟子某甲。至心隨喜。願我及一切眾生。畢竟永捨嫉妒之心。於三世中。一切剎土。所有修學一切功徳。及成就者。悉皆隨喜。隨喜已。歸命禮三寶。

第九發回向願

我弟子某甲。至心回向。願我所修一切功徳。資益一切諸眾生等。同趣佛智。至涅槃城。回向巳。歸命禮三寶。

第十補發願及端坐靜室稱念名號

五悔法門。別有發願。此經不說。蓋以勸請等三。卽是願故。又行人修此懺法。所求不同。或求律儀。或求定慧。或求往生淨土。或求現在安樂。今因鬮決。聽許補願。是在修行者各自陳白。不容預擬成言也。然所求之願。𨿽各不同。須與四弘相合。不淂增長生死。誠恐不知梗槪。違背經宗。聊陳大意。以便行持。或用或否。任從決擇。

我弟子某甲。至心發願。願十方三寶。地藏慈尊。哀湣護持。救拔拯濟。令此國土。災亂消除。正法流通。咸生淨信。無諸障礙。永斷魔邪。我及眾生。重罪速滅。現離衰惱。充足資生。三聚戒根。畢竟淸淨。二種觀道。應念現前。三昧總持。神通方便。四攝六度。無不圓成。了悟自心一實境界。捨身他世。生在佛前。面奉彌陀。歷侍諸佛。親蒙授記。回入塵勞。普會羣迷。同歸祕藏。發願已。歸命禮三寶。

自歸依佛。當願眾生。體解大道。發無上心。

自歸依法。當願眾生。深入經藏。智慧如海。

自歸依僧。當願眾生。統理大眾。一切無礙。

和南聖眾。﹝次往余靜室。端坐一心。若稱誦。若默念地藏菩薩。其惛蓋多者。應於道場中旋繞誦念。晝三夜三。具如經說。七日之後。每旦以第二輪相頻三擲之。若身口意皆純善者。名淂淸淨。若不淂三業純善輪相者。𨿽見光明異香吉祥好夢等。止名虛妄。非善相也。若未護純善輪相以前。止許稱念地藏名號。未許修行觀法。淂善相後。乃於二種觀道。可以如實修之。﹞

別明二種觀道第六﹝諸懺坐禪一科。卽於懺畢出壇時修。故列在正修第十。此經二觀。要於懺悔淸淨之後。方許正修。故十科畢。方別明之。﹞

經云。彼諸眾生。但學至心。使身口意淂淸淨相已。我亦護念。乃至堪能修習諸禪智慧。又云。若有眾生欲向大乘者。應當先知最初所行根本之業。所謂依止一實境界以修信解。又云。若欲依一實境界修信解者。應當學習二種觀道。一者惟心識觀。二者眞如實觀。學惟心識觀者。於一切時一切處。隨身口意有所作業。悉當觀察。知惟是心。乃至一切境界。若心住念。皆當察知。勿使心無記攀緣。不自覺知。於念念間。悉應觀察。隨心有所緣念。還當使心隨逐彼念。令心自知。知己內心自生想念。非一切境界有念有分別也。常應如是守記內心。知惟妄念。無實境界。勿令休廢。是名修學惟心識觀。念念觀知惟心生滅。如水流燈焰。無暫時住。從是當淂色寂三昧。淂此三昧已。次應學習信奢摩他觀心。及信毗婆捨那觀心。學眞如實觀者。思惟心性無生無滅。不住見聞覺知。離一切分別想。漸漸能過四空定境界相。淂相似空三昧。展轉能入心寂三昧。卽復能入一行三昧。見佛無數。發深廣心。住堅信位。所謂於奢摩他毗婆捨那二種觀道。決定信解。能決定向。復次修學如上信解者。人有二種。一者利根。先已能知一切外境。惟心所作。虛誑不實。如夢如幻等。決定無疑。障蓋輕微。散亂心少。如是等人。卽應學習眞如實觀。二者鈍根。先未能知一切外境悉惟是心。染著情厚。蓋障數起。心難調伏。應當先學惟心識觀。今依經文。略出其意。此經本以一實境界爲體。二種觀道爲宗。若非洞明一實境界。無以稱性起於二觀。若非殷勤修習二觀。無以契會一實境界。一實境界者。卽是不思議境。亦名諸法實相。謂境界卽諸法。一實卽實相。境界卽事造三千。一實卽理具三千。境界卽權。一實卽實。權實不二。理事一如。故名一實境界。又以境界從一實。則一空一切空。不思議眞諦也。以一實從境界。則一假一切假。不思議俗諦也。直云一實境界。則一中一切中。不思議中道第一義諦也。故經云。妄心畢竟無體。不可見故。若無覺知能分別者。則無十方三世一切境界差別之相。豈非卽空義耶。又云。無分別相者。於一切處無所不在。以能依持建立一切法故。豈非卽假義耶。又云。眾生心體。從本以來。不生不滅。自性淸淨。又云。當知一切諸法。悉名爲心。以義體不異。爲心所攝故。又云。一切眾生種種果報。皆依諸佛法身而有建立生長。住法身中。爲法身處所攝。以法身爲體。無有能出法身界分者。豈非卽中義耶。故知一實境界。則已收盡中論一偈之旨。境界卽因緣所生法。一實卽是空假中也。中論約觀。故先立境。此經顯諦。故先出理。依此一實境界以修信解。則知二種觀道。全是不思議法門。而復於中分利分鈍者。略出二意。一者此經𨿽正明圓頓宗旨。而兼攝別機。名圓爲利。名別爲鈍。二者𨿽是圓機。於中仍分利鈍。初意者。圓教行人。於名字位中。能知如來祕密之藏。肉眼卽名佛眼。故能學習眞如實觀。了知現前心性。本自不生。不復更滅。所謂法界一相。𨿽三千歷然。而究竟平等。此卽名字位中初修觀行之法也。得相似空三昧。位登五品。圓伏五住。故超過空等定境界相。入心寂三昧。卽能入一行三昧。住堅信位。所謂六根淸淨相似卽佛也。故於奢摩他毗婆捨那二種觀道。決定信解。能決定向。以奢摩他是不思議三止。毗婆捨那是不思議三觀。止觀不二。卽是般若第一義空。首楞嚴究竟解脫。初住分證。任運現前。十信位中。名得決定也。若別教行人名字位中。𨿽聞中道。未能了知。但可仰信。故須先學惟心識觀。了知實無外境。惟有內心。卽是從假入空。不無次第。故先得色寂三昧。準位當在別教十信。若望圓教。位在五品。次應學習信奢摩他毗婆捨那二觀。則教之舍別從圓也。次意者。圓教利機。卽於識心。體其本寂。三千宛然卽空假中。故云卽應學習眞如實觀。其稍鈍者。必須照於起心。變造十界。卽空假中。故云應當先學惟心識觀也。然於一實境界若善能淂意。則稱性所起二觀。用𨿽不同。實無優劣。言用不同者。如詳解云。惟識歷事。眞如觀理。觀本寂三千。爲理觀。照起心變造十界。名事觀。從理惟達法性。從事專照起心。又直觀一念本具三千。名理觀。縱任三性。用於四運推檢起心變造十界。名事觀。故古人約起心不起心。推運不推運分之。言無優劣者。如詳解云。須知占察知惟是心。則於色界及諸外境不起分別。所以經云色寂三昧。非謂事觀專觀外色。眞如實觀。思惟心性不生不滅。以能超過無色四空。心及心所二俱寂滅。是故經云心寂三昧。非謂理觀惟在內心。又云。修理觀者。𨿽云但觀理具。須知全修在性。則善修實相觀也。修事觀者。𨿽觀能造十界之心。須知全性成修。則善修惟識觀也。又指要鈔云。應知觀於內心。二觀旣爾。觀於外境。二觀亦然。以此言之。則一色一香。一塵一法。皆了惟心。同歸眞實。隨宜方便。究竟無殊。又此二觀。𨿽云懺悔得淸淨相。乃可修之而正行懺悔及稱念地藏名時。非無二觀如修懺時。始從香華供養。終至三歸。歷事分明。運想無滯。知惟心作。無實境界。是名惟心識觀。若始從供養。乃至三歸。事𨿽歷歷。一心不生。是名眞如實觀。又稱名時。歷歷分明。知心如幻。地藏洪名。不離自心。是名惟心識觀。若觀地藏法身。及一切諸佛法身。與己自身。體性平等。無二無別。不生不滅。常樂我淨。功徳圓滿。是名眞如實觀。又旣淂善相正修二觀之時。亦可仍前修行懺法及稱名號。卽以懺法稱名助成二觀。轉更分明。所以菩薩五悔法門。始自凡夫。終於等覺。無不以之爲進修方便。須知作法取相無生三種懺法。後後具於前前。前前亦通後後。事理相扶。始終一致。方名圓頓法門。倘輕忽事相。髙談名理。重罪不滅。善法不生。是故末世行人。切須體會堅淨信菩薩問法苦心。深究地藏大士立法本意。以眞實不欺誑心。不忽略心。痛切爲生死心。無上大菩提心。於此經中開發正解。成就眞修。淂堅固信。不墮疑障。如或不然。遇饌不食。寶山空回。救世眞士。大智開士。亦未如之何也矣。

【附占輪相法】

至心敬禮。十方一切諸佛。願令十方一切眾生。速疾皆淂親近供養。咨受正法。

至心敬禮。十方一切法藏。願令十方一切眾生。速疾皆淂受持讀誦。如法修行。及爲他說。

至心敬禮。十方一切賢聖。願令十方一切眾生。速疾皆淂親近供養。發菩提心。至不退轉。

至心敬禮。地藏菩薩摩訶薩。願令十方一切眾生。速淂除滅惡業重罪。離諸障礙。資生眾具。悉皆充足。﹝如是禮已。隨所有香華等。當修供養。作是唱言。﹞

嚴持香華。如法供養。願此香華云。徧滿十方界。供養一切佛。尊法諸賢聖。無邊佛土中。受用作佛事。﹝至此停唱。散華作供。復運想云。﹞一切佛法僧寶。﹝乃至﹞離念淸淨。畢竟圓滿。﹝全文具懺儀中。須精熟之。使運想不滯。﹞供養已。一切恭敬。﹝一禮次復別用香華。系心供養地藏菩薩。一心告言。弟子某甲。現是生死凡夫。罪障深重。不知三世業報因緣。多懷疑惑。今以某事。敬依菩薩所示三種輪相。如法占察。至心仰叩地藏慈尊。願以大悲力。加被拯接。除我疑障。作是語已。五體投地。胡跪合掌。一心稱念。﹞南無地藏菩薩摩訶薩。﹝或稱名。或默念。滿足至千。乃作是白。﹞地藏菩薩摩訶薩。大慈大悲。惟願護念我。及一切眾生。速除諸障。增長淨信。令今所觀。稱實相應。﹝作此語已。雙手捧於輪相。承以淨物。至誠殷重。仰手傍擲。諦觀諦察。乃知相應與不相應。具如經說。須先自熟玩經文。知其大意。方可擲輪。否則自無細心。反疑輪爲虛設。爲罪多矣。﹞

﹝凡占輪相者。或欲具占三種輪相。應如是禮拜供養稱名作白。然後占初輪相。就初輪中所現善惡。一一主念。別占第二輪相。次復更占第三輪相。若有欲修懺法。止占第一第二兩種輪相者。亦應如是禮拜供養稱名作白。次第占之。若有爲自爲他。但占第三輪相。欲知三世果報事者。亦應如是禮拜供養稱名作白。取第三輪相。頻三擲之。記其所現之數以知吉凶。若有修懺已經七日之後。欲但占第二輪相。求純善相者。於淸晨時。惟須作白。頻三擲之。﹞

【附懺壇中齋佛儀】

南無十方佛

南無十方法

南無十方僧

南無本師釋迦牟尼佛

南無過去七佛

南無五十三佛

南無十方一切佛事

南無占察善惡業報經

南無堅淨信菩薩

南無徧吉菩薩

南無觀世音菩薩

南無地藏菩薩摩訶薩﹝三稱畢。次誦變食眞言二十一徧。甘露眞言三徧。灑淨﹞

