五戒心法周秉淸居士著

心殺之罪惡﹐在孔孟之教說—爲不仁﹐爲無惻隱。在耶墨之教說—爲不能忍﹐爲非博愛。在釋氏之教說爲不慈悲﹐爲造惡因果。而其禍患之所至﹐能使人羣之愛力稀微﹐社會之風俗澆薄﹐國家之團結力渙散﹐以至造成種種戰爭慘殺之劫運。故修心之道﹐不惟戒身殺﹐尢貴戒心殺。

五戒心法

周秉淸居士著

第一其心不殺

第二其心不盜

第三其心不淫

第四不起妄念

第五不飲滴酒

第一其心不殺

何謂殺﹖凡對人與物直接或間接戕其生命﹐傷其肢體﹐及絕其生機﹐均名爲殺。若對人與物能不戕其生命﹐不傷其肢體﹐並不絕其生機﹐直接固不爲﹐間接亦不爲﹐如是始名爲不殺。

然有時對人與物𨿽尙無殺之行爲﹐而隱微之間﹐幽獨之內﹐須臾之頃﹐一念忽生﹐或欲有所中傷於人與物﹐或欲有所不利於人與物﹐或欲有所報復於人與物﹐𨿽是時殺業未成﹐然殺機卽隱伏於是。他日對於人與物所以敢於發難﹐輕於動作﹐忍於戕殘者﹐其端實始於此時之一念。故當此一念發生時﹐𨿽非身殺﹐實已名爲心殺。

身殺之罪惡在後﹐心殺之罪惡在先。身殺之罪惡甚著﹐心殺之罪惡至隱。身殺之罪惡易防﹐心殺之罪惡難制。身殺之罪惡有數﹐心殺之罪惡無窮。

心殺之罪惡﹐在孔孟之教說—爲不仁﹐爲無惻隱。在耶墨之教說—爲不能忍﹐爲非博愛。在釋氏之教說爲不慈悲﹐爲造惡因果。而其禍患之所至﹐能使人羣之愛力稀微﹐社會之風俗澆薄﹐國家之團結力渙散﹐以至造成種種戰爭慘殺之劫運。故修心之道﹐不惟戒身殺﹐尢貴戒心殺。

戒心殺者之處心當如何﹖遇人與物之不如我意者﹐當諒而恕之。遇人與物之敢於忤我者﹐當犯而不校。當念人與物之行爲﹐或因無知而誤陷於非﹐而我自身之意見﹐亦未必無所偏而悉合於理。苟能隨時隨事如是思維﹐則嗔念泯而殺機息矣。

戒心殺者﹐當念殺意之生﹐確有因果之應。蓋愛人者人愛﹐敬人者人敬。苟反乎是﹐則害人者人害之矣。害人爲因﹐被人害爲果。因果相乘﹐捷於影響﹐然此尢其顯著易見者耳。戒心殺者﹐當知殺業之成﹐非必盡由刀杖﹐往往一語言之末﹐一舉動之微﹐當時在我或只圖快心逞意﹐或不過附和隨聲﹐原未嘗料及戕害其生命﹐然因我一言一動之影響所及﹐竟致彼生計敗壞﹐生機斷絕﹐終遂及於危敗。故其造禍之主因﹐果報之追咎﹐當然不在他人而獨在我。

又戒心殺者﹐當念慘殺之苦﹐不因人物而殊。我愛生命﹐物類亦愛生命。我知痛苦﹐物類亦知痛苦。我貪安全﹐物類亦貪安全。柰何今縱我欲﹐任我之意﹐逞我之气﹐貽彼以傷殘斷折之痛﹐撲滅離析之苦。須知彼物類所以愚弱﹐而易爲人制伏戕賊者﹐實由其歷劫以來造作無量種種罪惡﹐於是智慧日消﹐福徳日損﹐以致墮落沈淪於物類之畜生道中﹐受此無量苦惱。若我今者復造此罪惡——最大之殺業而尢效之﹐則墮落沈淪之苦﹐行將及我矣。是故戒心殺者﹐對於人與物之生命﹐當隨時隨地存保護心﹐生惻隱心﹐起憐憫心﹐發慈悲心﹐盎然充滿﹐無乎不在。由是擴而充之﹐故能愛大羣﹐利民生﹐惠庶物。凡愛人愛物之良法美舉﹐無不當以此實心行之﹐斯仁政徧及於宇宙萬物﹐有何殺運之不可挽回﹐人心之不良善也哉﹖

或曰﹕司法者在誅一儆百。勢不能以無殺。柰何﹐答曰﹕此有先決之問題二﹕一﹑民刑法之不良者﹐必求攺良﹐以合於天理人情之至。二﹑執政者當力謀教養﹐使民不至罹陷於刑网。此二者實牧民之先務。若已能如是﹐而民仍犯法﹐則司法者固當執法以繩﹐但如得其情﹐必哀矜而勿喜﹐苟如是存心﹐斯已近於不殺矣。

或曰﹕將兵者貴鋤暴安良﹐勢更不能以無殺。柰何﹖答曰﹕矢人惟恐不傷人﹐最初固應愼於擇術﹐至業已廁身軍界﹐則凡一命令﹐一指揮﹐均在在與多數之民物生命有關﹐詎可不異常審愼。要以不妄傷一人一畜一艸一木﹐爲存心之標準。但使將兵者愼選軍徒﹐嚴明紀律﹐平日多所訓誡﹐臨時多所約束﹐無論戰事勝負﹐務禁騷擾凶殘﹐苟如是存心﹐𨿽躬行殺人之任務﹐然其勝殘去殺之心﹐亦可天人共鑑矣。昔鄧禹將兵百萬﹐自言時時注念﹐未敢妄殺一人﹐天道好還﹐吾後世必有興者。果也﹐禹之子孫﹐貴顯累世﹐封公侯者三十人﹐大將軍以下十六人﹐中二千石十四人﹐列校二十二人﹐州郡牧守不可勝數﹐孫女﹑曾孫女均爲帝後﹐亙十餘世不絕﹐積善降祥﹐寧或爽歟﹖

或曰﹕人類飲食﹐世俗宴會﹐久尙宰烹﹐勢又不能以無殺。柰何﹖答曰﹕不殺微命﹐不踐虫蟻﹐假蔬食以衛生﹐近世善根深厚﹐智慧傑出之士﹐已優爲之。固未嘗不可取以爲法﹐其暫病未能者﹐所需肉食之類﹐應先戒於自宅內殺生﹐此外則因我一人特殺者不食﹐爲我見殺者不食﹐爲我聞殺者不食﹐此於飲食衛生﹐友朋酬酢﹐辦公營業﹐均可無所妨礙。倘能如是行持﹐亦庶幾暫可涵養不殺之心﹐而稍減少殺業歟。

第二其心不盜

何謂盜﹖凡物𨿽一芥之微﹐爲我所不應取用者而我取用之﹐卽名爲盜。何謂不盜﹖凡對於物﹐𨿽一芥之微﹐爲我所不應取用者﹐而我從不取用之﹐如是斯名爲不盜。

然凡人於盜之行爲﹐不敢發於公眾之前者﹐有時恆思逞於幽獨之地﹐以爲幽獨無人焉耳﹐稍不自克﹐則盜業卽成於幽獨中矣。夫至幽獨之盜旣慣﹐久遂亦敢爲公眾之盜矣。

盜之行爲﹐有時並非成於有意﹐而恆成於無意﹐皆曰無心之過耳。若常不自檢﹐則盜行遂常成於無意中矣。夫至無意之盜旣慣﹐久遂卽成爲有意之盜矣。又盜之行爲﹐有時尙未見諸事實﹐而先僅縈諸思想。以爲偶涉想及此耳。然徜不自克﹐則盜念卽深入於思想中矣。夫至思想之盜旣慣﹐久豈能免於行爲之盜乎。又盜之行爲﹐往往重大者共知可恥﹐而細微者咸忽視之﹐自謂細行無傷耳。然久不自檢﹐則盜之範圍﹐遂由細而巨矣。夫盜行旣莫非由細而巨﹐則細行之盜顧可輕乎﹖

由是觀之﹐盜之罪惡﹐𨿽終於大而實基於小﹐𨿽成於身而實始於心。故知身盜爲果﹐心盜爲因。若造盜因﹐必成盜果。身盜爲華實﹐心盜爲耔種。若畱此不良之耔種﹐必獲此不良之華實。身盜爲顯著之罪﹐心盜爲始萌之惡。若不鋤惡於始萌﹐必將獲罪於顯著。故修心之道﹐不惟戒身盜﹐尢貴戒心盜。

心盜之當戒﹐理由有四﹕一﹑凡非我所有而取之﹐則爲不義。多行不義則召爭﹐爭則禍亂可及於家國。二﹑凡非我所有而取之﹐則爲無恥﹐無恥則於非分者﹐將無所不爲﹐而於正誼明道之事﹐將一無所爲﹐勢必廉恥剝喪﹐道徳敗壞﹐風俗崩頹﹐其禍直接中於世風國政者﹐至危且巨。三﹑凡以爲物至細微﹐且爲人所不及知﹐而生盜取之心者﹐卽爲隳行於冥冥﹐爲欺心於暗室。夫自甘喪失名節者﹐必不能愛惜他人之名節﹐及培植他人之名節。忍於自欺者﹐必忍於欺他人﹐欺家庭﹐欺朋友﹐欺全國之民﹐以自便其私﹐𨿽禍兆民而不知慚卹。四﹑凡起盜心者﹐多由貪著身外之物而以爲可愛﹐宮室車馬﹐聲色貨利﹐未得求得﹐已得求多﹐偶一涉想﹐怦然斯動﹐倘遇獲取之機﹐遂爾見利忘義。豈知人身食用﹐僅爲資生﹐粗糲可禦饑寒﹐縱欲轉傷福徳﹐倘能知足﹐𨿽食貧居賤﹐身心亦屬泰然。苟欲逞貪﹐𨿽至富極貴﹐夢寐仍勞妄想﹐況號稱百歲之身﹐不過數十寒暑﹐須臾畢命﹐鐘鼓悉屬他人﹐坯土藏棺﹐官骸並非己有。貪多務得﹐往事全非﹐取精用宏﹐而今安在﹖回憶數十年中﹐萬事盡歸泡幻﹐其所自貽者﹐不過將此淸淨之本心﹐誤令擾之使濁﹐役之使紛﹐以致精竭气衰﹐神盡命喪﹐徒挾此未安之魂魄﹐及貪盜之識神以去﹐將再於欲界生死海中﹐輪回漂沒而已﹐可懼可哀﹐久孰甚乎﹗是皆貪毒之中於本心﹐而心盜之害爲無窮也﹗

是故戒心盜者﹐當知一介不義之取爲可恥﹐夫能知取一介不義之可恥﹐則更覺取萬鐘不義之可恥矣。如是﹐則能與世無爭﹐爭且不興﹐亂於何有﹖

戒心盜者﹐當知取非其有之念﹐生於隱微﹐𨿽似爲人所不及覺﹐然根株旣伏﹐他日一切盜友盜民盜國之行爲﹐要無不萌芽於是。若能自覺此一念之不義而鋤去之﹐則更曉然於他項行爲之不義而不躬蹈之矣。又戒心盜者﹐當知一念之盜﹐卽造一念之業。爲障至深﹐爲報至遠。凡此心盜之境界﹐晝卽未行﹐夢或見之﹐現時𨿽似消滅﹐將來仍可發生﹐本生縱已若忘﹐來劫或能顯現。夫能知心盜業障之如是可畏﹐則豈敢以一念之不義而輕縱之乎﹗

戒心盜者之處心當若何﹖盜念始生﹐當悟爲心毒﹐立卽愧止﹐𨿽極需要﹐苟非義所應取﹐要當誓死弗爲。物𨿽一芥﹐才生貪愛﹐當令心卽捨離﹐皆應斷之以勇﹐持之以毅。

又戒心盜者之助行當若何﹖一曰布施。凡盜由於貪吝﹐若力矯其病﹐而廣行施捨之事﹐則貪吝可藥﹐而心盜之疾療矣。一曰達觀。凡盜由於愛著﹐若深觀一切外物﹐盡屬虛假不實﹐空幻無常﹐則愛著不起﹐而心盜之源塞矣。

夫心不盜﹐則暗室不欺﹔心不盜﹐則爭端不肇﹔心不盜﹐則貪毒不生﹔心不盜﹐則染著不起。苟若是﹐世風國政﹐焉有不安寧﹔眾生心業﹐焉有不淸淨哉﹗

第三其心不淫

何謂淫﹖凡耽著色欲卽謂之淫。

凡以身接而耽著於此色欲者﹐固已名爲身淫﹔然有時𨿽未身接﹐而意已系戀此色欲﹐攀緣此色欲﹐希冀此色欲者﹐𨿽不名爲身淫﹐實卽名爲心淫。

心淫起於意識﹐或追憶前所受觸﹐或貪念昔所見聞﹐或被邪友戲語之所動搖﹐或爲閒書小說之所勾引﹐或平日不肯攝目收心﹐愛馳情於道路﹐一見色身﹐則迷妄之心逐之流轉。或臨時不知防微杜漸﹐謀娛心於戲曲﹐引起色欲﹐則邪蕩之念﹐不克自持。凡此種種﹐或由內業自動﹐或因外緣始生﹐遂於本來之淸淨心地中﹐起有淫念之垢污矣。

心淫旣起﹐其爲害將若何﹖一﹑邪淫之心﹐旣見增長﹐道義之心﹐必形退減。二﹑現𨿽止於心淫﹐轉瞬必見身淫。三﹑本來淫欲熾盛者﹐心淫愈盛﹐則淫業愈增﹐勢必少壯者名節喪亡﹐老弱者身軀不保。四﹑本來顧惜名譽已知檢束者﹐今因此淫心忽起﹐以一念邪妄之惛迷﹐作蕩檢踰閒之導綫﹐一朝失足﹐畢世疚心。五﹑如系已知向道﹐發願修行者﹐今忽起此心淫﹐縱身惡未成﹐而其心不淨﹐則從前所有道功﹐盡同魔事﹐隨處度人功徳﹐悉等詐欺﹐能無淸夜懷慚﹐當眾默愧乎﹗以上種種﹐一念不愼﹐種此妄因﹐惑業旣成﹐招諸苦報。現身則有幹淸議犯國法遭苦惱禍身家等報﹐身後則有生諸惡趣墮入地獄等報﹐各視所造業之淺深﹐自作自受﹐無稍差謬﹐而推此種種罪惡之原因﹐固無不由此心淫一念基之也。更深言之﹐有心淫則不能逆生死流﹐有心淫則不能斷輪回根﹐有心淫則不能離煩惱障﹐有心淫則不能成淸淨覺。

故修心之道﹐不惟戒身淫﹐尢貴戒心淫。

戒心淫之法若何﹖心淫起於視邪色﹐故應非禮勿視。心淫起於聽淫聲﹐故應非禮勿聽。心淫起於道戲言﹐故應非禮勿言。心淫起於行邪僻﹐故應非禮勿動。心淫起於近狂且﹐故應遠離不端正之人。心淫起於無忌憚﹐故應不履不淸淨之地。如是則邪緣旣絕﹐斯心惡無自而萌矣。

夫能心不淫則其心淸淨﹐斯其徳淸淨﹐其行淸淨﹐其身淸淨﹐故律己而己淑﹐治人而人化﹐推之從政而政治淸明﹐正俗而風俗寧壹。況十方世界一切眾生﹐本乎此而始能超凡入聖﹐亦本乎此而始能由戒生定﹐倘不斷心淫﹐縱有種種行持﹐何異蒸沙欲成飯乎﹖

第四不起妄念

何謂妄﹖凡不眞實之語言﹐及不利他之舉動﹐均名爲妄。蓋語言不眞實﹐則意在欺人﹐故爲妄語。舉動不利他﹐則無非營私﹐故爲妄動。凡已有不眞實之語言﹐已有不利他之舉動﹐固均名爲妄語妄動。然有時尙未形之語言﹐尙未見諸舉動﹐而已有不眞實之意﹐及不利他之意﹐默起於心中﹐斯卽名爲妄念。

妄念之起﹐緣因至爲複雜﹐而要可以有所欲﹐與有所不欲﹐括之令盡。凡心如有所欲﹐則一切愛取貪著癡迷顚倒爭奪欺誑殺盜等種種罪業﹐由之而起。凡心如有所不欲﹐則一切怨惡偏私嗔恨悖慢乖戾欺誑斗諍等種種罪業﹐亦由之而起。如是種種罪業﹐始不過起於一念。旋由一念而成爲意業﹐更由意業而成爲口業﹐成爲身業﹐迨惡業已成﹐則今生具此惡因﹐來生或至墮入地獄餓鬼畜生三惡道以爲之果﹐豈但現生偶受惡業之苦報而已乎﹗

故修心之道﹐不惟戒不眞實之妄語﹐戒不利他之妄動﹐尢貴於未語未動之先﹐戒有妄念。

戒妄念之法當若何﹖一﹑不可任我心之所欲。二﹑不可任我心之所不欲。任者﹐放縱而不制止之謂。三﹑當令心所欲者﹐皆佛智慧﹔其違背於佛智慧者﹐卽皆爲我心之所不欲。玆略述其理觀事修之方法如下﹕

﹝一﹞不可任心有所欲。約以財色名食睡五欲釋之如下﹕一﹑假如欲財﹐當觀此數十寒暑之假身﹐轉瞬卽歸烏有﹐何苦心爲形役﹐晝夜不寧﹐致生作守錢虜﹐死墮餓鬼道乎﹗﹝凡貪夫皆得餓鬼苦報﹞能常念此﹐則欲財之妄念漸息矣。二﹑假如欲色及聲香味觸五者之樂﹐當觀此眼耳鼻舌身所受之樂﹐轉瞬究歸何處﹐受卽是空﹐無非如夢如幻如電如泡﹐何苦戀幻妄之空華﹐添本心之障礙乎﹖能常念此﹐則色聲香味觸五欲之妄念漸息矣﹗三﹑假如欲名﹐夫好名之心﹐似較好利爲淸髙﹐然究其隱微﹐勘其實際﹐求名者亦無非爲有利於己﹐則求名仍等於求利。故於欲名之心起時﹐當觀虛空世界無非妄想構成﹐世界無常﹐卽眾生無常﹐我之色身不久便如泡影﹐身且不存﹐我於何有﹖我且不存﹐名將焉附﹖我無常則受名者空﹔眾生無常﹐則名我者亦空﹔眾生與我盡無常﹐則所謂毀譽之名者亦空。如是諦觀﹐如是思惟﹐試問名尙有可欲之價值乎﹖能常念此﹐則欲名之妄念漸息矣﹗四﹑假如欲食﹐食之義類﹐所包至廣﹐凡號爲世間食者﹐計有四種﹕一曰段食﹐亦名身食﹐卽充口腹之飲食等是。一曰觸食﹐亦名受食﹐卽眼耳鼻舌身五根之境界受樂受苦等是。三曰思食﹐亦名法食﹐卽思念希望等是。四曰識食﹐亦名心食﹐卽由各業薰習成阿賴耶識﹐起相續不斷之果報﹐使妄心安住者是。以上均名爲有漏之世間食。玆姑以充眾生口腹之欲者言之﹐夫飲食爲維持生命之必需﹐似以食爲欲﹐詎爲妄念﹖然口腹之欲﹐愈引愈深﹐爲事若微﹐爲害恆大。倘放縱此口腹之欲﹐始以爲取足適口者﹐然繼卽令人增長嗜好﹐旋復引起殺生惡業﹐旋又增加性情昏暴﹐旋更助長獸性色欲﹐終遂永爲修道障礙。有時𨿽欲淡泊﹐亦至阻於積習而不能自主矣。則食欲之害爲何如乎﹖學者當觀飲食之用﹐不過暫以維持此待死之身軀﹐隨時食用﹐務令悉從淡泊﹐無所容心﹐庶不因口腹而害心性﹐不因小體而累大體。能常念此﹐則貪欲飲食之妄念漸息矣﹗五﹑假如欲睡﹐睡眠原爲休息身體之必要﹐然當予以節制。以不至過疲其形軀爲度。若放縱此睡眠之欲﹐則始𨿽借口於休息﹐繼將貪戀其安舒﹐旋卽助加懶怠﹐增益昏沈﹐推其獘害﹐能使善念因昏惰所覆蔽而不易發生。善行因懶怠所阻滯﹐而無由成就﹐且因昏沈愈懶怠﹐因懶怠愈昏沈﹐因懶怠昏沈﹐愈以滋長睡眠之欲﹐則其心志將去善道益遠﹐與惡道日親矣﹐可懼孰甚乎﹗能常念此﹐則貪欲睡眠之妄念可漸息矣﹗

﹝二﹞不可任心有所不欲。蓋凡心有所不欲者﹐必對於此人或此事而心生嫌惡。夫旣嫌惡於此﹐必對於優於此之彼人彼事而貪愛之矣。故當觀此有所不欲之心﹐卽是有所欲﹐卽是愛染﹐卽是貪著﹐卽是虛妄分別﹐卽是不平等﹐卽是顚倒見﹐卽是不眞實﹐卽是不利他﹐卽皆妄念也。

﹝三﹞當令心所欲者﹐皆爲佛智慧﹔其違背於佛智慧者﹐卽皆爲心之所不欲。蓋凡屬凡夫不能無念﹐今旣無財色名食睡五欲之妄念﹐則此念將於何而住﹖故應以佛智慧爲念。佛智慧者何﹖卽不著於五欲﹐不著於禪定﹐不著於天人福報﹐不著於二乘涅槃﹐惟求證入於如來神通祕密之藏﹐以得無上正等正覺是也。以佛智慧爲念﹐卽以求得佛智慧﹐爲心之所欲﹔其反乎是之惡法小法外道法邪見法﹐違背於佛智慧者﹐卽皆爲心之所不欲矣。夫苟能以佛智慧爲心之所欲﹐以背佛智慧之道﹐爲心之所不欲﹐斯念念皆爲正念﹐正念常住﹐則妄念無自而起矣﹗

第五不飲滴酒

何謂酒﹖舉凡具激刺暴烈等性之飲料皆是。飲酒之害﹐誠說之難盡﹐易傷身﹐易敗徳﹐易誤事﹐易肇禍。在世俗禮法之中﹐稍明道徳者﹐靡弗目爲過失﹐本極彰明顯著﹐玆故略而弗論﹐而但論其害道之最甚者。害道云何﹖其一﹑亂心性。淸明者變爲昏沈﹐柔和者變爲暴躁﹐條理者變爲錯亂﹐從容者變爲顚倒﹐寂默者變爲叫囂﹐能使向未行他罪惡﹐本可入於佛道之人﹐竟因此一眚之愆﹐自絕於如來妙用淸淨之域﹐寧非至可痛惜之事乎﹗其二﹑失定功。習禪定者如法修行﹑已有進步﹐然以飲酒之故﹐或失之沈而昏蒙﹐或失之浮而散亂﹐偶飲則變象卽呈﹐屢次則前功盡棄。其三﹑喪功徳。如夙所修習之不殺﹑不盜﹑不淫﹑不妄諸功徳﹐一旦之間爲酒所誤﹐往往能令破戒﹐致使淸淨之徳﹐復有闕漏﹐是則酒之爲害不甚烈乎﹖故修心之道﹐應以飲酒爲戒﹗應以飲滴酒爲戒﹗

能不飲滴酒﹐則本來淸淨之如來藏心﹐易於開發顯露﹔能不飲滴酒﹐則夙所修習之智慧功徳﹐不至散亂喪失﹔能不飲滴酒﹐則防亂於微漸﹐何從因中酒而隳功﹔能不飲滴酒﹐則示人以模範﹐且可以戒酒化眾矣﹗

以上爲殺﹑盜﹑淫﹑妄﹑酒五戒。其應戒之理由﹐及心戒之方法﹐已如上述。然何由能使了解此諸戒者﹐操持不捨﹐得戒行精純乎﹖夫孔教修身﹐最貴三省﹔摩西十誡﹐亦重禱祈。良以不默印則入心不深﹐不時習則所持易失。故學者於此五戒﹐當每日隨時隨處﹐默默提起使不忘失﹐誓願其心不殺﹐然不惟如是﹐並對於一切眾生﹐常存恭敬愛護救助教化之心﹔誓願其心不盜﹐然不惟如是﹐並於我身及我所有者常存歡喜布施盡量捨與之心﹔誓願其心不淫﹐然不惟如是﹐並對於我身及我所欲者常存永遠斷離微細愛戀之心﹔誓願其心不妄﹐然不惟如是﹐並於一切時一切處常存勤求佛道饒益眾生之心﹔誓願不飲滴酒﹐然不惟如是﹐並於一切時一切處常存遠離嬉笑散亂放逸懈怠忿諍憍慢之心。常以此理﹐體之於心﹐踐之於事。苟若是﹐則可由此五戒﹐先獲遮止一切惡業﹐次須廣讀大乘經典﹐勤求無上佛智﹐庶漸能成就一切功徳﹐而立一方淸淨十方淸淨之本原矣﹗

