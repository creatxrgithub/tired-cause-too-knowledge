

佛說齋經科注

吳優婆塞支謙譯經

明求寂男智旭科注

將釋此經。兩番玄義。一附文。二跨節。

一附文者。略如菩薩戒義疏。先出三重玄義。第一釋名。第二出體。第三料簡。釋名者。此據在家二眾弟子。年三月六所受。名爲八關戒齋。或開爲九。今合爲八。以不殺等名戒。不非時食名齋。而題獨稱齋者。舉別以該總。舉體以稱支也。復次齋亦名戒。佛所制故。戒亦名齋。齊三業故。身齊則無穢惡。口齊則無諸過。心齊則無煩惱諸漏。夫一日一夜秉志虔誠。內以五念淨其志意。外以八支朿其身口。三業道淨。出世正軌。此則因緣所生義也。內不見有受齋之我。外不見有授法之人。中亦不得所受之法。而一心修習。不懈不退。無有猶豫。此則卽空義也。依此齋法。遂有十界因果不同。所謂或信不信。或受不受。或持或毀。或著相受持。或離相受持。或但自爲。或爲眾生。或不究竟。或令究竟。此則卽假義也。一日一夜。性非分劑。八支五念。體是法界。能持所持。若事若理。當體絕待。舉一全收。故曰齋之爲言齊也。海印炳現。橫徧豎窮。更無一法而不周備。乃名爲齊。此則卽中義也。欲令易解。作此次第分別。得意爲語因緣。卽中空假亦然。佛說及經。具如常釋。第二出體者。正以不非時食而爲齋體。余支助成。蓋生死正因。無如淫欲。生死增上勝緣。無如飲食。是故經云。一切眾生。皆依淫欲而正性命。又云。一切眾生。皆依食住。而在家五戒。未能永捨家業眷屬緣累。故令於六齋日。受此八關戒齋一日一夜。種未來世永出因緣。以齋爲體。則簡下非終身五戒。上非沙彌十戒。據此所受一日一夜戒之與齋亦發一日一夜無作善色。以從淸旦秉受之後。法至止惡行善。法爾出生無漏功徳故也。第三料簡者。有六種人得受此齋。謂菩薩近事男女。若年三月六不受此齋。得失意罪。半滿諸戒及世三歸近事男女。於年三月六應受此齋。作出世因。八部鬼神及畜生解語者。亦得秉此齋法。冀脫苦輪。有九種人受不成齋。謂受菩薩戒而根本破者。及比丘比丘尼式叉摩那沙彌沙彌尼優婆塞優婆夷已破根本戒者。及受此一日一夜齋法而破根本四重戒者。皆不堪受。或依大乘懺悔。得見好相。仍任更受也。受此齋法。須一出家人爲作證明。不問大小兩乘五眾。但令畢世不非時食者。便可爲師。設數里內決無其人。或可對經像前自誓秉受耳。

二跨節者。復爲五重。謂單法爲名。實相爲體。出世正因爲宗。生天泥洹爲用。置毒酪中爲教相。初法爲名者。所謂齋也。齋是齊義。心佛眾生。三無差別。故名爲齊。迷此一心上齊諸佛。故殺盜淫妄飲酒嗜食。耽染五塵。不知慚愧。迷此一心下齊含識。故於平等法中。生自他想。起愛起見著我損人。迷此一心全體中道。故或犯事殺。或犯理殺。或犯事盜。或犯理盜。淫妄飲食華香樂座。無不皆然。致成十界因果差別。今了知法性無染。離五欲過。隨順修行屍波羅蜜。八支五念。若事若理。具足淸淨。遂令身口意業。契會中道。上合諸佛慈力下同眾生悲仰。名之爲齋。文云。盡一日一夜。持心如眞人。乃至如淸淨戒。以一心習。此之謂也。次實相爲體者。原此一經。出自阿含。應同三印。若無三印。便成牧牛及尼犍齋。由有三印。成佛法齋。而今旣秉法華開顯至教。須知三印實惟一印。以生死涅槃。無二體故。若歷法廣明者。不殺戒。護念一切。體是無緣大慈。不盜戒。無所損惱。體是無緣大悲。不淫戒。淸淨無染。體是離垢梵行。不妄語戒。正直誠信。體卽眞如。不飲酒戒。心無放逸。體卽靈智。不著香華戒。離諸僞飾。體是淸淨莊嚴。不歌舞戒。寂諸喧掉。體是禪那。不好牀戒。離憍慢意。體是諸法空座。不非時食戒。中道之外。更無所須。體是究竟種智。念佛者。體卽般若。念法者。體卽法身。念眾者。體卽解脫。念戒者。體是三聚。亦卽三徳。念天者。體是第一義諦。一日一夜。體亙古今。如此皆是實相異名。故直以實相爲正體也。次出世正因爲宗者。世有三種。一同居世間。二方便世間。三實報世間。持卽空齋。是出同居正因。持卽假齋。是出方便正因。持卽中齋。是出實報正因也。次生天泥洹爲用者。生天是近果。泥洹是遠果。復次有果報天。淨天。第一義天。持此齋者。悉得生之。有圓淨泥洹。方便淨泥洹。性淨泥洹。持此齋者。終皆得之。次置毒酪中爲教相者。如初爲提謂說五戒法。已多密悟無生法忍。此胡不然。況今行者秉法華意而受此齋。安得不於齋中具佛性。住祕藏耶。是事可知。無俟廣說也。

入文爲三。初序分。二正宗分。三流通分。

△初序分二。初證信。二發起。今初。

聞如是。一時佛在捨衛城東丞相家殿。

證信有五句。一聞。二法體。三時。四主。五處所。略無同聞。凡受齋法。或至僧伽藍中。或請一師至自家中。今卽家中受也。

△二發起

丞相母名維耶。早起沐浴。著彩衣。與諸子婦俱出。稽首佛足。一面坐。佛問維耶。沐浴何早。對曰。欲與諸婦俱受齋戒。

在家二眾。俱應受齋。今丞相母爲發起者。女人役役家業。秉受尢難。舉難以顯易也。又優婆塞受齋。就寺爲便。優婆夷受齋。就家爲便。維耶未見翻譯。彩衣者。在家常服。旣無妨於八支。故不特制壞色。若已受菩薩近事戒。畜無縫三衣者。於齋日應得著之。

△二正宗分二。初扣機。二正示。初中二。初佛反扣。二當機請。今初。

佛言。齋有三輩。樂何等齋。

輩者。類也。齋法是同。秖由秉受心異。遂成三別。不可不審擇其所樂。蓋志樂愛見。正法亦邪。志樂大明。福乃無極。

△二當機請。

維耶長跪言。願聞何謂三齋。

△二正示二。初列名。二各釋。今初。

佛言。一爲牧牛齋。二爲尼犍齋。三爲佛法齋。

依愛同於牧牛。依見同於尼犍。斷除愛見而修八支五念。名爲佛法也。尼犍。此云離系。外道之名。

△二各釋二。初略釋二非。二廣釋一是。初中二。初釋牧牛齋。二釋尼犍齋。初中三。初標。二釋。三結。今初。

牧牛齋者。

△二釋又二。初諭。二合。今初。

如牧牛人。求善水艸飲飼其牛。暮歸思念。何野有丰饒。須天明。當復往。

諭此日𨿽從佛法受齋。而不持心八支。不習學五念。乃懸想次日五欲。猶如牧牛者。懸想明日水艸也。例而推之。今生奉持佛戒。喜願未來人天受樂。皆如牧牛。

△二合。

若族種男女已受齋戒。意在居家利欲產業。及念美飲食育養身者。是爲如彼牧牛人意。

𨿽受齋戒。不思出世八支五念法門。由墮愛网。故如牧牛。

△三結。

不得大福。非大明。

夫一日一夜齋戒之法。本是出世正因。而心期五欲。愛网自纏。譬如以摩尼寶。僅貿一衣一食。故不得出世大福。由無出世大智光明。乃使心期陋劣如此。故結判云非大明也。

△二釋尼犍齋三。初標。二釋。三結。今初。

尼犍齋者。

△二釋又二。初正釋。二出過。今初。

當月十五日齋之時。伏地受齋戒。爲十由延內諸神拜言。我今日齋。不敢爲惡。不名有家。彼我無親。妻子奴婢。非是我有。我非其主。

爲者。向也。由延。亦云由旬。四十里也。向諸神拜。不知歸向三寶故也。然不敢爲惡等。𨿽不徧列八支。大意亦與佛戒相似。故下方正出其過。

△二出過

然其學貴文賤質。無有正心。至到明日相名。有如故事。

夫旣不名有家。彼我無親。則與佛法何異。而僅稱尼犍齋者。非但爲其不知歸憑三寶。良以其學貴文賤質。無有正心故也。貴文者。致飾於外。以圖悅人耳目。賤質者。不知眞修實詣。反本還源也。直念眞如。名爲正心。不脫見网。名無正心。見惑旣紆。愛習仍在。故至明日。仍如故事也。然外道所以貴文賤質無有正心者。良由不知三寶出世法門。今𨿽歸憑三寶。而不圖出要。仍復貴文賤質。當知同彼外道尼犍。若細分之。應作四句。一者不歸三寶。貴文賤質。卽眞尼犍。二者不歸三寶。質直好義。卽此土儒宗。秖因未逢三寶法門。故不歸憑。未有質直正心之士。遇三寶而不歸者也。三者歸向三寶。質直正心。卽是眞佛弟子。四者𨿽歸三寶。貴文賤質。卽是附佛法之外道。以例推之。受戒者貴彰持律之名。而性遮諸業。未必微細淸淨。演教者貴彰弘法之名。而修證要途。未必精徹明了。參禪者貴彰機用之名。而己躬下事。未必窮源極底。修懺者貴彰音聲儀式之名。而事戒理觀。未必深諳力行。皆尼犍流類耳。若約教論文論質。及論正心。則九界皆名尼犍。

△三結。

齋如彼者。不得大福。非大明。

謂𨿽受佛齋。而如彼之貴文賤質。無有正心。則似置醍醐於毒器。何能養人。非出世福慧也。

△次廣釋一是三。初標。二釋。三結。今初。

佛法齋者。

△二釋中二。初八戒。次五念。初又二。初示日期。二釋戒相。今初。

道弟子月六齋之日。受八戒。何謂八。

道弟子。謂在家秉承佛道之弟子也。從但三歸至菩薩戒。在家二眾。俱得此名。月六齋日者。初八日。十四日。十五日。二十三日。二十九日。三十日也。若月小者。取二十八日足之。此六日是四天王及太子使者巡視世間之日。受齋修福。功倍餘時。不言年三長齋月者。月齋稍難。容可隨力。日齋最易。尢應秉承。年三月者。正月。五月。九月。毗沙門天王分鎭南洲。亦應受齋修福也。八戒具如下列。或開香華歌舞爲二。則第九不非時食。獨得齋名。開合𨿽殊。義體無別。或者難曰。爲善去惡。理應相續。若但制六日。則餘日便可爲惡。若餘日爲惡。待天神巡視而後修善。不幾爲小人之掩不善而著善乎。君子視之。巳見肺肝。謂天神而可欺乎。答曰。夫受六齋者。非謂平日便可爲惡也。大戒五戒。秉之終身。八關戒齋。加於六日。譬如列國諸候。平日何嘗不修政布徳。士農工賈。平日何嘗不勤職務業。迨夫巡狩省試之期。亦必倍加警飾。故梵网有不敬好時之戒。而善生經中。亦制不受六齋。得失意罪。良有以也。此爲菩薩增上功徳。亦爲近事種出世因。下乃旁爲一輩多罪眾生。𨿽不能相續修善。亦使之暫離惡業。倘馴而致之。萌孽漸生。牛羊弗牧。安知不蔚爲牛山美木耶。孔子曰。有能一日用其力於仁矣乎。吾未見力不足者。又曰。一日克已復禮。天下歸仁焉。一日齋戒。亦如是矣。縱令上根者少。而日月至焉。亦猶愈於梏亡不反者也。故知如來立法。普利三根。或不遠而休復。或頻厲而無咎。或與進而不與其退。與潔而不保其往。顧受者自審何如耳。

△二釋戒相八。第一殺戒。至第八非時食戒。第一殺戒。

第一戒者。盡一日一夜。持心如眞人無有殺意。慈念眾生。不得賊害蠕動之類。不加刀殺。念欲利安。莫復爲殺。如淸淨戒。以一心習。

釋此戒相。各爲三意。一因緣。二約教。三觀心。因緣釋者。夫眾生習性。各有所好。喜長時者。爲說長時。或盡形壽。或盡未來。喜短時者。爲說短時。或一剎那。一念。一日。七日。一年等。今言盡一日夜。卽是隨樂欲說。夫八支淨戒。𨿽則甚易。亦復甚難。盡一日夜。則𨿽難而易。不得半日及半夜等。則𨿽易而難。故以一日一夜而爲分劑。不減不增。人可信受。信受卽皆歡喜。世界悉檀也。善法易成。則善心必生。爲人悉檀也。制有定限。罔敢虧違。則惡意必滅。對治悉檀也。涅槃名日。生死名夜。涅槃卽生死。名盡一日。生死卽涅槃。名盡一夜。日夜俱盡。生死涅槃。兩不可得。則坐斷三世。豁然入理。第一義悉檀也。持心如眞人者。阿羅漢翻無著。亦翻不生。亦翻應供。亦翻應眞。今翻眞人。此乃出世聖果。而持心如之。以凡如聖。人所樂聞。世界悉也。如聖成就善法。卽爲人益。如聖不作諸惡。卽對治益。我如眞人如。一如無二如。卽入理益。無有殺意者。猶如眞人永斷殺習。此總標也。慈念眾生。別明行善。不得賊害等。別明止善。念欲利安。申明行善。莫復爲殺。申明止善。止行二善。名爲諸佛淸淨之戒。今以一心而修習之。故得名爲持心如眞人也。次約教釋者。時無實法。依於色心分位假立。則有日月歲劫之殊。日出名晝。日沒名夜。是中無我我所。藏教意也。日無出沒。晝夜性空。通教意也。時旣性空。故可延一日以爲永劫。亦可促永劫以爲一日。令諸眾生。各別知見。別教意也。十世古今。始終不離當念。一剎那性。卽是亙古亙今之性。不見有法出於一日一夜之外。名盡一日一夜。圓教意也。斷盡見思。名爲眞人。不殺生緣。成生緣慈。名淸淨戒。藏教意也。見思如虛空不可得。名爲眞人。不殺法緣。成法緣慈。名淸淨戒。通教意也。斷盡三惑。名爲眞人。不殺生緣。不殺法緣。不著我緣。次第成就三慈。名淸淨戒。別教意也。三惑之性。卽三般若體。惑成智名爲眞人。不動佛性。成無緣慈。名淸淨戒。圓教意也。三觀心釋者。先觀心因緣。夫長時短時。悉惟是心。心謂是長。則短時亦長。如黃梁未熟。巳過名闕。心謂是短。則長時亦短。如斧柯已爛。未終一局。了知長短惟是自心。則能隨意建立長短。是觀心世界。悟長非長。故無量劫中習行諸度。不生懈倦。是觀心爲人。知短非短。故剎那造罪。殃墮無間。不敢放逸。是觀心對治。長短皆是法界。無復長短可論。盡一日一夜。卽是盡生死涅槃之本際。是觀心第一義也。觀心本自可爲眞人。發意如之。是歡喜益。成就善種。三業似聖。是生善益。觀心遠離垢穢。不與聖違。是滅惡益。觀心成就聖道。實無聖道可得。是入理益。次觀心約教者。觀心無我我所。時劫亦然。愛見則斷。如於眞人。藏教意也。觀心猶如虛空。性不可得。時劫愛見。皆同虛空。如於眞人。通教意也。觀心假名無量。時劫差別。亦復無量。智斷證得。亦復無量。如於眞人。別教意也。觀心絕待。體是法界。時劫惑智。無非法界。如於眞人。圓教意也。觀一念心。具足半滿權實諸法。無欠無餘。安得不約觀解。申此八支五念之實義耶。

△第二盜戒。

第二戒者。盡一日一夜。持心如眞人。無貪取意。思念布施。當歡善與。自手與。潔淨與。恭敬與。不望與。卻慳貪意。如淸淨戒。以一心習。

三釋例前可解。下皆仿此。無貪取意。先明止善。思念布施等。次明行善。歡喜等四句。具四悉意。歡喜卽世界。自手卽爲人。生他善故潔淨。卽對治。遠離惡故恭敬。卽第一義。觀生如佛。故次不望句卽行論止。謂與時無有望今報後報心也。歡喜四句。是卻慳心。不望與句。是卻貪心。慳財。慳法。貪有。貪空。貪二邊。貪中道等。悉皆卻除。是名諸佛淸淨之戒。

△第三淫戒。

第三戒者。一日一夜。持心如眞人。無淫意。不念房室。修治梵行。不爲邪欲。心不貪色。如淸淨戒。以一心習。

無淫意二句。先明止善。修治梵行。次明行善。梵行者。四禪四等也。不爲邪欲二句。重明止善。淫名貪染。染男女。染味禪。染偏眞。染幻有。染但中。諸意悉無。名無淫意。人間房室。色無色界房室。有餘房室。果報房室。皆悉不念。名爲不念房室。知禪卽空卽假卽中。成就生緣法緣無緣慈等。名爲修治梵行。心外取法。皆名邪欲。九界善惡漏無漏法。皆名爲色。一切不貪。名淸淨戒也。

△第四妄語戒。

第四戒者。一日一夜。持心如眞人。無妄語意。思念至誠。安定徐言。不爲僞詐。心口相應。如淸淨戒。以一心習。

無妄語意。總標永離四過。思念至誠。卽無未得言得諸愆。安定卽不綺語。徐言卽不惡口。不爲僞詐。卽不兩舌。心口相應。卽不妄言。皆含止行二善之意。可以思得。

△第五飲酒戒。

第五戒者。一日一夜。持心如眞人。不飲酒。不醉。不迷亂。不失志。去放逸意。如淸淨戒。以一心習。

不飲酒句。總標離眾失也。醉及迷亂。皆飲酒必招之過。失志放逸。則飲酒之流類也。充類至盡。於三土六塵。咸無放逸。方名淸淨戒耳。

△第六香華歌舞戒。

第六戒者。一日一夜。持心如眞人。無求安意。不著香華。不傅脂粉。不爲歌舞倡樂。如淸淨戒。以一心習。

色聲香觸等塵。乃六情諸根所安。今關閉六情。專求出要。故不著不傅不爲也。例而推之。迦葉聞琴起舞。猶是界外思惑未除。必三土香華歌舞。皆悉不著不爲。方名淸淨佛戒。

△第七髙廣大牀戒。

第七戒者。一日一夜。持心如眞人。無求安意不臥好牀。卑牀艸席。捐除睡臥。思念經道。如淸淨戒。以一心習。

髙廣嚴飾。名爲好牀。縱恣睡眠。小死無異。今捐除睡臥。卽是止善。思念經道。卽是行善。以例推之。有法可倚可著。皆名牀臥。證諸法空。無住爲住。斯名淸淨戒矣。

△第八非時食戒。

第八戒者。一日一夜。持心如眞人。奉法時食。食少節身。過日中後不復食。如淸淨戒。以一心習。

此正名齋。例須三釋。初因緣者。佛眞法身。非俟食養。應身同人。示資飲食。日輪當午。慈哀受供。十方善逝咸然。三世如來一轍。順諸佛法。人所樂聞。世界悉也。以時受食。資身辦道。身無病苦。心得安閒。爲人悉也。離舌端貪嗜之過。無數數營理之煩。減食節身。淫意漸薄。對治悉也。日中以表中道。中道之外。更無所需。第一義悉也。約教者。隨界隨洲。用人間法。一綫若過。禁不復咽。藏教意也。時𨿽本空。如幻分別。午食尙無味著。過中豈更貪求。了卽空故。不起犯心。通教意也。依破齋故。出生三惡趣果。依持齋故。出生善道及三乘果。誓以此齋自利利他。上求下化。莊嚴中道。趣會極果。別教意也。中道卽是法界。一止一作。亦皆法界。午前而食。願令法界眾生。咸得契會中道。午後不食。願令法界眾生。永不迷背中道。系緣法界。一念法界。圓教意也。觀心者。根塵相對。皆有食義。如眼以睡爲食。耳以聲爲食等。若墮聰黜明。便成斷滅見网。若尋聲逐色。又復流浪愛河。今云時食。則但緣現量。復云少食。則無所貪求。旣不永乖物情。亦不令他憎惡。卽觀心世界。法食資神。卽觀心爲人。斷非法食。卽觀心對治。契會中道。卽觀心第一義也。六塵無我我所。非斷非常。名爲中道。心不緣斷常非法之食。名不過中。藏教觀也。六塵性空如幻。非有非無。名爲中道。心不緣有無二邊之食。名不過中。通教觀也。六塵各各互生諸法。具造十界。而性非十界。迥出二邊。名爲中道。心不取生死涅槃二諦之食。名不過中。別教觀也。六塵體卽法界。具足百界千如。隨舉一塵。一切法咸趣此塵。是趣不過。不於此一塵外。別有少法可得。名不過中。如一塵。一切諸塵亦復如是。如一切塵。一切諸心諸法諸假名等。亦復如是。無不當體卽中。不見有法出過於中。名不過中。圓教觀也。如此諸觀。皆依不非時食而爲事境。若無事境。理觀不發。故荊溪云。世人蔑事而欲尙深理者。驗知此觀孤虛無本。旣虧觀境。觀亦安從。噫。可以思矣。

△次五念二。初標徵。二解釋。今初。

佛告維耶。受齋之日。當習五念。何謂五。

△二解釋五。初念佛至五念天。初中二。初示念境。二明念益。今初。

一當念佛。佛爲如來。爲至眞。爲等正覺。爲明行足。爲善逝。世間父。無上士。經法禦。天人師。號曰佛。

示念境中。略明十號。若知十號功徳。則知佛位一切髙廣功徳。亦須略以三釋明之。初因緣者。如世間聖賢。亦多嘉號。聰明睿智神聖英哲等。如天帝釋。有千名字。隨徳立號。令眾樂聞。廣則具如雜華名號品。今略舉通號十種。以彰具徳。世界悉也。若聞如來十號。能生世出世間種種善根。爲人悉也。十號威徳。能令聞者破狹劣心。破輕慢心。敬仰畏憚。不敢萌於惡意。對治悉也。一一名號。實義相應。聞名識義。不復遠求。第一義悉也。梵語多陀阿伽度。此翻如來。若云無所從來。亦無所去。故名如來。卽約法身釋也。若云如法自性。來成正覺。卽約報身釋也。若雲乘如實道。來度眾生。卽約化身釋也。梵語阿羅訶。此翻應供。亦翻應眞。今翻至眞。爲世福田。故名應供。冥自眞性。故名至眞。由冥眞故堪作世祐也。梵語三藐三佛陀。此翻正徧知。今翻等正覺。等卽徧義。具明差別法門。名之爲等。此異二乘。深知無差別性。名之爲正。此異凡外也。具足三明。爲明行足。妙超三有。名爲善逝。世間父。亦名世間解。自已解脫。能解世間。如長者自出火宅。能令諸子出火宅也。一生補處。猶爲有上。位極妙覺。更無過者。名無上士。經法禦。亦名調禦丈夫。具丈夫法。乃能說經調禦眾生也。六道以天人爲勝。又三乘聖眾。皆在人道天中。佛爲天人師範。卽九界同秉教誨也。自覺覺他。覺行圓滿。故號曰佛。不言世尊者。十號具足。卽是世間最尊。舉別而略總也。次約教者。偏眞無去來相。證於偏眞。以此度生。爲如來。等知世間諸法。正知出世涅槃。爲等正覺。具知過現末來。爲明行足。超脫三有。名善逝。脫六凡之縳爲世間父。在四果支佛之上。爲無上士。說九部十一部十二部經。詮生滅理。調禦眾生。爲經法禦。同居之導。爲天人師。自覺偏眞。亦以偏眞覺他。二覺皆滿名佛。此藏教義也。生死卽眞空涅槃。故無來去。證於卽空。以此度生爲如來。眞不異俗故等。俗不異眞故正。爲等正覺。觀過未現在性空寂滅不可得。爲明行足。卽三有而不著三有。爲善逝。解脫六凡二乘之縳。爲世間父。在三乘九地之上。爲無上士。說十二部經。詮無生理。調禦眾生。爲經法禦。同居方便之導。爲天人師。自覺卽眞。亦以卽眞覺他。二覺皆滿名佛。此通教義也。中道迥出二諦。故無來去。證於中道。以此度生。爲如來。等知二諦。正知中諦。爲等正覺。極過去際。盡現在際。窮未來際。悉見悉知。爲明行足。次第超出同居方便實報三種國土爲善逝。解脫六凡三乘之縳。爲世間父。在十地等覺之上。爲無上士。說十二部經。詮無量理。調禦眾生。爲經法禦。同居方便實報之導。爲天人師。自覺三諦。亦以三諦覺他。二覺皆滿名佛。此別教義也。中道徧一切法。故無來去。證於圓中。以此度生。爲如來。覺第一義諦卽二諦名等。覺二諦卽第一義諦名正。爲等正覺。十世古今。始終不離當念。皆入三世而無往來。於剎那際三昧中。示現劫海成菩提事。八相之中。復具八相。不可思議。爲明行足。三種國土。無非寂光。爲善逝。解脫十界苦集。爲世間父。在四十一位法身之上。爲無上士。說十二部經。詮無作理。調禦眾生。爲經法禦。四土之導。爲天人師。自覺不思議一實諦二諦三諦四諦。亦以覺他。二覺皆滿名佛。此圓教義也。觀心釋者。觀此現前一念之心。不在內外中間諸處。非有靑黃長短等相。去來現在。求不可得。而了了明明。數數生起。是爲如來。此心旣無方隅相貌過現未來。則本無幻妄。是爲至眞。此心徧知一切諸法。無有一法可諭此心。爲等正覺。此心無始無終。亦無邊際。爲明行足。此心徧造十界。而終日隨緣。終日不變。是爲善逝。此心不被十界之法所縳。而能出生十界諸法。爲世間父。此心能等一切諸法。而無一法能等此心。爲無上士。此心具足覺觀語言之道。一心曉訓余心心所。爲經法禦。此心能天能人。而非天人之所能爲。爲天人師。此心法爾靈知不昧。覺了自他。無有不盡。故號曰佛。初觀此心具足十號。上等諸佛。慶己慶他。卽世界益。觀心具足十號。成就善根功徳。卽爲人益。觀心具足十號。破壞見愛無知無明。卽對治益。觀心具足十號。一具足一切具足。究竟平等。不減不增。卽第一義益。約因緣所生法觀。則此心具足藏教十號。約卽空觀。此心具通十號。約卽假觀。此心具別十號。約卽中觀。此心具圓十號也。

△二明念益三。初正明。二諭顯。三法合。今初。

是念佛者。愚癡惡意怒習悉除。善心具生。思樂佛業。

佛旣有四教三身十號之不同。念亦有四教念自念他雙念自他之差別。若欲委知。具如大佛頂經勢至圓通文句云云。愚癡惡意怒習悉除。卽是止善。善心自生。思樂佛業。卽是行善。於止善中。略舉破壞三毒。言惡意者。卽是貪染五欲之毒。三毒有正有習。正習悉除。所謂千年闇室。一燈能破也。念法門能除愚癡。念實相能除惡意。念相好能除怒習。此猶對當爲語。盡理言之。念念皆除三毒正習。於行善中。善通因果。佛惟在果。言善心自生者。生離欲心。生出世心。生下化心。生上求心。生究竟無上種智之心。言思樂佛業者。三聚淨戒是佛業。百八三昧是佛業。三智五眼是佛業。大慈大悲大喜大捨是佛業。安住眞如是佛業。同流九界是佛業。誘化一切是佛業。依藏教念自佛。念他佛。念自他佛。除同居三毒正習。生離欲及出世心。思樂藏教果佛種種妙業。依通教三種念佛。除同居方便三毒正習。生出世及下化心。思樂通佛妙業。依別教三種念佛。除同居方便實報三毒正習。生下化及上求心。思樂別佛妙業。依圓教三種念佛。除四土三毒正習。生究竟無上種智之心。思樂圓佛妙業。問。寂光那有三毒正習。答。此約分證寂光言也。此文亦具四悉檀意。念佛。卽世界。三毒除。卽對治。善心生。卽爲人。樂佛業。卽第一義也。

△二諭顯。

譬如以麻油澡豆沐頭。垢濁得除。

麻油澡豆。除穢之物。諭四教念慧。皆除惑之具也。依於一體三寶。而有住持三寶。於三寶中。佛寶最尊。諭之以頭。當知住持佛寶。卽吾自體佛寶也。垢濁旣除。頭則淸淨。念佛功成。佛性顯現矣。

△三法合。

齋念佛者。其淨如是。眾人見之。莫不信好。

由受齋故念佛。由念佛得成齋。自淨卽令眾人信好。可見自利爲他之本。所以君子求諸己也。

△二念法二。初示念境。二明念益。今初。

二當念法。佛所說法三十七品。具足不毀。思念勿忘。當知此法。爲世間明。

佛法無量。而三十七品。具足始終修證途轍。故獨舉之。分爲七科。一四念處。謂身。受。心。法。爲所觀境。二四正勤。謂由念處觀。令未生惡不生。已生惡除滅。未生善得生。已生善增長。三四如意足。謂欲。念。進。慧。於中思惟則定。思惟則斷。善能成就神通。四五根。謂信。進。念。定。慧。成無漏根。五五力。亦如根名。謂信等增長。能破五障。六七覺支。謂念。擇法。精進。喜。輕安。定。捨。調攝其心。不沈不浮。而入見道。七八正道。謂正見。正思惟。正語。正業。正精進。正定。正念。正命。安隱在道中行。此三十七品。四教名數皆同。而觀慧各異。復各有豎入橫具之不同。此能運載三土眾生。到三涅槃。故爲三世間明。所應具足不毀。思念勿忘也。

△二明念益三。初正明。二諭顯。三法合。今初。

是念法者。愚癡惡意怒習悉除。善心自生。用樂法業。

念四教法。除四土三毒正習等。例前可解。

△二諭顯

譬如以麻油澡豆浴身。垢濁得除。

受齋則以法爲身。故卽以身諭法。昧此法身性本淸淨。幻成三惑垢濁。垢濁旣除。法身顯矣。

△三法合。

齋念法者。其淨如是。眾人見之。莫不好信。

△三念僧二。初示念境。二明念益。今初。

三當念眾。恭敬親附。依受慧教。佛弟子眾。有得溝港。受溝港證者。有得頻來。受頻來證者。有得不還。受不還證者。有得應眞。受應眞證者。是爲四雙之八輩丈夫。皆爲戒成。定成。慧成。解成。度知見成。爲聖徳。爲行具。當爲叉手。天上天下尊者福田。

梵語僧伽。此翻和合眾。今但言眾者。以四雙八輩。法爾具足事理二和故也。律中明僧有四種。一無慚僧。謂破戒者。二啞羊僧。𨿽不破戒。昧法律者。三淸淨僧。謂內外七賢。及持戒凡夫。四眞實僧。謂四雙八輩。今令念眞實僧。故言恭敬親附。依受慧教也。恭敬約意。親近約身。受教約口。十六心滿。初登聖位。名得溝港。猶云預流。卽須陀洹果。八忍具足。智少一分。名受溝港證者。謂無間必當證溝港道。卽須陀洹向。斷欲界思六品。名得頻來。猶云一往一來。卽斯陀含果。斷五品時。名受頻來證者。卽斯陀含向。斷欲界九品思盡。名得不還。猶云不來。卽阿那含果。斷八品時。名受不還證者。卽阿那含向。斷三界惑盡。名得應眞。謂與眞諦常相應故。卽阿羅漢果。進斷非非想思。名受應眞證者。卽阿羅漢向。合爲四雙。分爲八輩。輩者。類也。具足智斷。故名丈夫。性遮淸淨。無作體不可壞。名爲戒成。八解九次第等。名爲定成。見四眞諦。名爲慧成。於有爲諸行得解脫。名爲解成。分別解脫因果不謬。名爲度知見成。具慧行入正位。名爲聖徳。具行行滿足功徳。名爲行具。以要言之。前三果及四向。是分證五分法身。阿羅漢果。是滿證五分法身也。當爲叉手。結成能念。舉叉手以攝三業。天上天下尊者福田。結成所念。舉福田以顯徳行也。然在家菩薩受齋念眾。於眞實僧。固應三業精勤。於淸淨僧。亦應禮拜供養。卽啞羊及無慚僧。尢不應輕慢毀辱。如象王羅剎。尙敬服袈裟者。不害不食。何況歸依三寶。自稱近事淨行者乎。十輪明訓。昭若日星。投鼠忌器。世法可諭。思之愼之。又此四雙五分。且約藏教爲釋衍門。則觀慧𨿽殊。斷證無別。別圓須約界外見思法性五陰。以辧人法。故知言𨿽在小。義實該大。又觀心僧寶者。此心本非色聲香味觸法。名須陀洹。此心剎那生滅。名斯陀含。此心滅已無朕。名阿那含。此心四性不生。名阿羅漢。此心性無染污爲戒成。此心性不動搖爲定成。此心性不可昧爲慧成。此心性非有爲名解成。此心徧知有爲無爲諸法。名度知見成。乃至歷四教明觀。可以意得。

△二明念益三。初正明。二諭顯。三法合。今初。

是念眾者。愚癡惡意怒習悉除。喜心自生。樂眾之業。喜心。卽善心也。余例前可知。

△二諭顯。

譬如以淳灰浣衣。垢污得除。

淳灰亦譬四教念慧。僧寶屬解脫徳。故以衣譬。卽所謂解脫服也。又是慚愧莊嚴。又是寂滅上忍。性具僧寶。如身必有衣。念慧除垢。則解脫淸淨。眾徳莊嚴。柔和善順矣。

△三法合。

齋念眾者。其徳如是。眾人見之。莫不好信。

△四念戒二。初示念境。二明念益。今初。

四當念戒。身受佛戒。一心奉持。不虧不犯不動不忘。善立愼護。爲慧者舉。後無所悔。不以有望。能等教人。

佛戒有七眾九眾大小兩門之不同。今云身受佛戒。且據一日一夜所秉八支而言。卽此八支戒法。且攝定共。道共。及三聚。五支等戒。故總誡云一心奉持也。不虧不犯卽木叉戒。不動。卽定共戒。不忘卽道共戒。又不虧不犯不動。卽攝律儀戒。不忘乃至後無所悔。卽攝善法戒。不以有望。能等教人。卽攝眾生戒。又不虧謂護持四重。根本。無虧。卽根本業淸淨戒。不犯謂其餘四支及根本之等流方便。皆悉無犯。卽前後眷屬餘淸淨戒。不動謂不被欲界粗獘五塵所動。卽非諸惡覺。覺淸淨戒。不忘謂正念現前。故能善自安立。謹愼護持。設爲有智慧者之所舉問。如說能行。如行能說。後無所悔。卽護持正念。念淸淨戒。不以有望。謂不爲自求人天福報聲聞緣覺權乘諸位。能等教人。謂惟依最上乘發菩提心。願與法界眾生。一時同得無上菩提。卽回向具足無上道戒。秪此一日一夜八關戒齋爲所緣境。於中具足定共道共三聚五支。無欠無餘。則爲具足一切恆沙佛法無量功徳之藏。齋戒爲法界。一切法趣齋戒。是趣不過。是名爲念戒也。一日一夜齋戒。橫豎包羅。尙自如此。況終身五戒。況沙彌戒。況比丘戒耶。而世之蔑視戒律。別求圓妙者。不思甚矣。

△二明念益三。初正明。二諭顯。三法合。今初。

是念戒者。愚癡惡意怒習悉除。喜心自生。樂戒統業。

住持三寶。由戒而存。一體三寶。由戒而證。故華嚴云。具足受持威儀戒法。能令三寶種性不斷。所以名統業也。

△二諭顯

如鏡之磨。垢除盛明。

一體三寶。佛爲首。法爲身。僧爲衣。惟戒能照見之。故戒本云。如人自照鏡。好丑生欣戚。又云。戒如眞寶鏡。照法盡無遺。

△三法合

齋念戒者。其淨如是。眾人見之。莫不好信。

△五念天二。初示念境。二明念益。今初。

五當念天。第一四天王。第二忉利天。鹽天。兜術天。不憍樂天。化應聲天。當自念我以有信有戒有聞有施有智。

果報自然。無所造作。名之爲天。四天王。謂東方持國。南方增長。西方廣目。北方多聞。守護四天下者。居須彌山埵。離地四萬由旬。忉利天。此翻三十三天。居須彌山頂。四方各八天。中爲帝釋。統禦四洲。離地八萬由旬。鹽天亦云焰天。亦云須夜摩天。此翻時分。謂日月光明。上照不及。身自有光。以蓮華開合而爲晝夜故。離地十六萬由旬。於虛空中。有地如雲。朗然安住。兜術天。亦云兜率。亦云覩史。此翻知足。謂於五欲。皆知止足故。離地三十二萬由旬。不憍樂。亦云化樂。謂隨意化諸樂境。而無憍縱。離地六十四萬由旬。化應聲天。亦云他化自在。謂所受樂境。不假作意。但任運應現故。離地一百二十八萬由旬。不言色無色界者。且據一日一夜齋戒功徳。能感此等六天果報。故就近而略明之。此是念果。次我以有信等。則是念因。由信三寶及戒故。受持齋法不毀故。聞此大明法門故。能以功徳普爲眾生故。正慧了了。不顚倒故。得生此六天中。受勝妙樂。漸次得涅槃也。六天近在欲界。人所樂聞。卽世界悉。聞六天果。必植善因。卽爲人悉。畏天視聽。不敢爲惡。卽對治悉。知天無常。發得苦智無漏眞明。卽第一義悉。同居六天。因緣生法。義屬藏教。方便淨天。卽空一句。義屬通教。實報義天。次第證入。義屬別教。寂光大涅槃天。當體卽中。義屬圓教。信法生滅。信法無生。信法無量。信法無作。是有四教信。持性遮戒。持眞諦戒。持俗諦戒。持中道戒。是有四教戒。聞生滅詮。聞無生詮。聞無量詮。聞無作詮。是有四教聞捨有爲法。捨偏空證。捨二邊著。捨中道愛。是有四教施。析法智。體法智。次第三智。一心三智。是有四教智。觀心者。一切世界。依心建立。名持國。一切諸法。由心出生。名增長。一切法界。一心徧見。名廣目。一切法門。一心普達。名多聞。一心具足王所功徳。名忉利。一心生死涅槃以爲晝夜。名鹽天。不於心外取法。名兜術。一心具足法樂而無放逸。名不憍樂。一心隨意轉變。而於常樂我淨四徳無減。名化應聲。自心起信。還信自心。名有信。隨順無染法性。名有戒。能觀心性具足佛法。名有聞。不於心外取三世法。名有施。知心卽空假中。名有智。復次五念法門。諸經多明六念。今以念施攝入念天。又此念天法門。阿含明念六天。謂念由十善故生天。天亦苦空無常無我。多是藏教意也。華嚴明念兜率天上一生補處大士功徳。多是別教意也。涅槃明念第一義天。多是圓教意也。今經事同阿含。而因緣事境。徧爲一切理觀作本。安得不深求之。

△二明念益三。初正明。二諭顯。三法合。今初。

是念天者。愚癡惡意怒習悉除。喜心自生。樂天統業。

華嚴明十善爲五乘作根本。所以天業統一切也。

△二諭顯。

譬如寶珠。常治淸明。

約福徳莊嚴以明天業。故如寶珠。寶珠十種瑩治。則能四洲雨寶。天業數數習念。能助三乘出世善根。

△三法合。

齋念天者。其淨如是。

△三結三。初正結。二顯勝。三勸持。今初。

奉持八戒。習五思念。爲佛法齋。

△二顯勝。

與天參徳。滅惡興善。後生天上。終得泥洹。

參天徳。世界也。滅惡。對治也。興善生天。爲人也。泥洹。第一義也。約教可知。

△三勸持。

是以智者。自力行。出心作福。

不墮愛見。名爲智者。不倚他人。名自力行。內外一如。名出心作福。若不力行。便同牧牛。若不出心。便是貴文賤質。同彼尼犍。智者幸審思之。正宗分竟。

△三流通分二。初顯示福報。二信受奉行。初中二。初顯福勝。二示報優。今初。

如是維耶。齋之福祐。明譽廣遠。譬是天下十六大國。是十六國滿中眾寶。不可稱數。不如一日受佛法齋。如比其福者。則十六國爲一豆耳。

此文缺略。應云是十六國滿中眾寶以用布施。所得福徳。不如一日受齋福徳。蓋珍寶布施。秪是後世福樂之因。一日夜齋。決爲出世之因。又珍寶秪是財施。齋戒具足法施無畏施故。

△二示報優二。初出果相。二明因相。今初。

天上廣遠。不可稱說。當今人間五十歲。爲第一天上一日一夜。第一四天上壽五百歲。彼人間九百萬歲。佛法齋者。得生此天上。

天上廣遠不可稱說。總標六天報勝也。先出第一四王天上。略舉壽命長遠。以顯福盛。余經明上品十善。得生此天。正法念處經明不殺功徳。得生此天。今明佛法齋得生此天。十善是輪王世間正法。不殺是一分優婆塞終身之戒。佛法齋是一日一夜精進功徳。皆得感此果報。而齋法果報。則不止此。具如文所明。

人間百歲。爲忉利天上一日一夜。忉利天壽千歲。當人間三千六百萬歲。余經明上品十善增上。得生此天。正法念處經明不殺不盜功徳。得生此天。今亦明佛法齋得生也。

人間二百歲。爲鹽天上一日一夜。鹽天壽二千歲。當人間一億五千二百萬歲。

余經明上品十善。兼學坐禪。得生此天。今亦齋法得生。應云一萬萬零四千四百萬歲。恐譯者不善方言數目。或復傳寫之誤。

人間四百歲。爲兜術天上一日一夜。兜術天壽四千歲。當人間六億八百萬歲。

余經明上品十善。兼坐禪得欲界細住。乃生此天。正法念處經明身三口四功徳。得生此天。今亦齋法得生。應云五萬萬零七千六百萬歲。

人間八百歲。爲不憍樂天上一日一夜。不憍樂天上八千歲。當人間二十三億四千萬歲。

余經明上品十善。兼修未到地定。乃生此天。今亦齋法得生。應云二十三萬萬零四百萬歲。

人間千六百歲。爲化應聲天上一日一夜。化應聲天壽萬六千歲。當人間九十二億一千六百萬歲。

余經明上品十善。兼得未到地定。乃生此天。今亦齋法得生。應云九十二萬萬零一千六百萬歲。

△二明因相。

若人有信。有戒。有聞。有施。有智。奉佛法齋。當命盡時。其人精神。皆生此六天上。安隱快樂。猗善眾多。我少說耳。凡人行善。魂神上天。受福無量。

猗。輕安也。餘如前釋。

△二信受奉行二。初當機奉行。二大眾信受。今初

維耶聞佛語。歡喜言。善哉善哉。世尊。戒之福徳。甚快無量。願受佛戒。從今以後。月六齋日。竭力作福至死。

盡壽名爲死。又無明斷盡名爲死。一約當教。二約跨節也。

△二大眾信受。

佛說經已。皆歡喜受教。

能說人淸淨故歡喜。佛法度生而說。永無名利想故。所說法淸淨故歡喜。出世正眞要門。不同愛見論故。聞法獲勝益故。歡喜。現在福樂。後生善處。終得大泥洹故。

佛說齋經科注

附受八關齋法

﹝諸經論中。皆明八關齋法。蓋以一往判釋。則五戒乃人天因。此一日夜戒齋。方爲出世因也。無論已受五戒。未受五戒。乃至受菩薩優婆塞戒者。皆可隨意受持。或六齋日。或生日諱日等。並應發心秉受。○本經𨿽合爲八支。而秉受時。仍作九支陳說無過。蓋文有開合。義無增減故也。此依毗婆沙等。以易於秉白故﹞。

我某甲歸依佛。歸依法。歸依僧。一日一夜爲淨行優婆﹝塞夷﹞。如來至眞等正覺。是我世尊。﹝三說。如或不能。師應教授。﹞我某甲歸依佛竟。歸依法竟。歸依僧竟。一日一夜爲淨行優婆﹝塞夷﹞。如來至眞等正覺。是我世尊。﹝三說﹞

我某甲若身業不善。若口業不善。若意業不善。貪欲嗔恚愚癡故。若今世若先世有如是罪。今日誠心懺悔。身淸淨。口淸淨。心淸淨。受行八戒。

如諸佛盡壽不殺生。我某甲一日一夜不殺生。

如諸佛盡壽不偸盜。我某甲一日一夜不偸盜。

如諸佛盡壽不淫欲。我某甲一日一夜不淫欲。

如諸佛盡壽不妄語。我某甲一日一夜不妄語。

如諸佛盡壽不飲酒。我某甲一日一夜不飲酒。

如諸佛盡壽不著香華鬘。不香塗身。我某甲一日一夜不著香華鬘。不香塗身。

如諸佛盡壽不歌舞倡伎。不往觀聽。我某甲一日一夜不歌舞倡伎。不往觀聽。

如諸佛盡壽不坐髙廣大牀。我某甲一日一夜不坐髙廣大牀。

如諸佛盡壽不非時食。我某甲一日一夜不非時食。

我今以此八關戒齋功徳。四恩總報。三有齊資。普與眾生。同生淨土。﹝前之八支名戒。不非時食名齋。故名八關戒齋﹞。

薩婆多毗婆沙云。受八齋法。應言一日一夜不殺生。令語言決絕。莫使與終身戒相亂。佛本制一日一夜。不得過限。若有力能受。一日過巳。次第更受。隨力多少。不計日數也。

孫多﹝焌煃﹞施資﹝貳壹﹞拾元敬刻此經願﹝父母﹞現生安隱淨域莊嚴

周明泰施資貳拾元敬刻此經願﹝父母﹞消除災眚發菩提心

全書共付刻資四十二元餘資印送功徳書訖

民國八年六月北京刻經處識

