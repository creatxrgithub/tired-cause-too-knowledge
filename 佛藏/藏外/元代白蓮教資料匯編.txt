元代白蓮教資料匯編

﹝今人﹞楊訥編

●目錄

廬山蓮宗寶鑑

廬山復教集

廬山白蓮正宗曇華集

元人有關記載

附﹕宋人有關記載

引用書目

●廬山蓮宗寶鑑

優曇和尙輯蓮宗寶鑑事實

蓮宗寶鑑序

廬山蓮宗寶鑑敍

念佛正因卷第一

念佛正教卷第二

念佛正宗卷第三

念佛正派卷第四

念佛正信卷第五

念佛正行卷第六

念佛正願卷第七

念佛往生正訣卷第八

念佛正報卷第九

念佛正論卷第十

名徳題跋

○優曇和尙輯蓮宗寶鑑事實

優曇和尙﹐丹陽蔣氏子。家世事佛。弱冠出家﹐初參龍華寶山慧禪師﹐師深器之。後歷叩諸方﹐述念佛警要﹐目曰《蓮宗寶鑑》﹐凡十卷﹐天童東巖圓應日禪師深加嘆賞。繼開法於京都法王寺。灌頂國師捧其書呈進禦覽﹐降旨稱美﹐有「開導人天﹐續佛慧命﹐融眞混俗﹐振復東林」之語。其它宿徳賢士大夫跋贊品題﹐不一而足﹐載之別捲云。

延佑攺元甲寅孟夏﹐婺之崇勝寺比丘中徳記。

夫優曇《寶鑑》者﹐乃廬山普度大師勸修淨土之文也。或有﹝問﹞於予曰﹕何以《寶鑑》而名哉﹖予曰﹕將世寶之而鑑其自心者也。自心正則淸淨渾然﹐本無善惡﹔自心不正則物欲交蔽﹐善惡分矣。譬如大海澄淸﹐涵空一碧﹐山河大地﹐影現其中。又如太虛﹐淸明寂照﹐雲霧不存﹐幻翳何有﹖此自心之正也。其或境風蕩激﹐識浪漸興﹐昏昧性天﹐合塵背覺﹐此自心之不正也。是以先賢設教﹐勸人念佛以修淨土者﹐蓋閒其邪而存其誠也。況吾佛說﹕「從是西方﹐過十萬億佛土﹐其土有佛﹐號阿彌陀﹐但能一心稱名﹐卽生其國﹐受諸快樂﹐捨離娑婆。」其詞切而彰﹐其旨顯而密﹐使夫學者鑑於一念未萌之先﹐豁然洞徹。而阿彌陀佛原夫自心﹐非外有也。當元至大間﹐優曇宗主憫諸眾生沈迷自性﹐復編是書﹐抑揚宗教。今禪人禧文因見此書﹐恐歲之堙沒﹐乃捐衣貲﹐兼募眾緣﹐重繡諸梓﹐以永其傳﹐期祖道重輝﹐宗風益振。來徵予言﹐以冠其篇首。予翁不獲﹐乃爲之書。而讀是書者當言外求之﹐則惟心淨土﹑自性彌陀乃可見矣﹐豈虛言哉﹗

時永正十四年倉龍丙申七月二十八日﹐僧錄司左善世兼天界善世禪寺住持雪軒道成序。

○蓮宗寶鑑序

禪﹑淨二門﹐分祖各幟﹐幾同敵國矣。慈覺賾禪師有「營田開庫」之諭﹐各隨所好﹐皆得如心。此亦方便和會之談耳。二物可會﹐若本非二﹐和會奚爲﹖夫禪有如來禪﹑祖師禪。祖師禪且置。佛語禪那﹐華言靜慮﹐所謂入禪入定也。念佛三昧曰「一心不亂﹐都攝六根」﹐淨念相繼﹐非靜定耶﹖且念佛與唱佛不同﹐唱者口也﹐念者憶也。母憶子﹐子憶母﹐口乎﹖心乎﹖所念之佛旃檀耶﹖閻浮檀金耶﹖毗首羯磨所作耶﹖應身耶﹖報身耶﹖法身耶﹖過去佛耶﹖現未佛耶﹖淨土在西方耶﹖舉足下足卽道場耶﹖《觀經》金口所宣﹐而曰「是心作佛﹐是心是佛」﹐故觀心卽觀佛也﹐觀佛卽念佛也。極而言之﹐念本無念﹐佛亦無佛﹐能念空所念亦空﹐如來禪卽祖師禪也。故大勢至念佛無生﹐觀世音反聞自性﹐二菩薩似各一圓通﹐而同在贍養﹐左右彌陀﹐接引東土。明乎卽淨卽禪﹐眾聖一揆﹐而後來釋子分張門戶﹐譬之祖宗房屋原只一間﹐而子孫於中墻壁夾斷﹐插籬種棘﹐不相往來﹐其爲執迷顚倒極矣。

或難言﹕三聖接引﹐則淨土在西方明矣﹐得無與自性惟心之旨相矛盾乎﹖余曰﹕彌陀者﹐眾生之彌陀也﹔眾生者﹐彌陀之眾生也﹔極樂者﹐彌陀之惟心也﹔惟心者﹐眾生之極樂也。故識自性惟心之旨﹐謂西方有彌陀可﹐謂東土皆彌陀亦可﹔謂法報身是佛可﹐謂丈六劣應身與毗首羯磨所作是佛亦可﹔謂念過去佛可﹐謂念現未一切佛亦可﹐而又何禪﹑淨之分別爲耶﹖

《蓮宗寶鑑》一書﹐乃廬山優曇和尙所集﹐標眞正訛﹐尋香討根﹐實淨土之指南也。因爲楞嚴白法師刻而傳之﹐而僣爲之引。

紫栢弟子錢土升書於放下庵之更雨堂。

按《經》中說﹕「西方世界﹐國名極樂。其土有佛﹐號阿彌陀。巍巍蕩蕩﹐超太古皇。不令不申﹐自然而化。瓊池金地﹐不染一塵。樹林水鳥﹐皆演苦空。佛願力故﹐攝彼羣情。一念相應﹐卽登金臺。𨿽下下品﹐亦胎華蓮。」雁門尊者﹐社結勝流﹐策勛淨業﹐是以念佛之道唱行於世﹐迨今千年﹐謂之蓮宗也。去古已遠﹐法流成獘﹐邪道混淆﹐微旨曖昧。由是優曇和尙乘宿願力﹐痛嗟正宗﹐奮眞實心﹐探尋要旨﹐編次本末﹐剖分僞眞﹐定爲十門﹐名曰《寶鑑》。賫赴大都﹐咨扣罽賓班的答灌頂國師﹐證無叢脞﹐契合佛經﹐乃爲聞奏。欽遇皇上金輪皇帝﹐聖通佛慧﹐道合天心﹐至照無私﹐獎稱曰善﹐教刊板印行。載上書乞復教﹐上可之﹐頒降聖旨﹐徧行各省。洗佛日重光於聖世﹐起祖風載振於虎溪。策精進而勿荒﹐發闡提而必信。悟覺花開於心地﹐顯佛性存於本源。咸知極樂之歸﹐悉稟無爲之化。明教上仁宗《正宗論》﹐息辟佛之議於當時﹔優曇獻皇上《寶鑑》編﹐復蓮宗之旨於今日。𨿽年代相遠﹐蓋事實相符﹐其名同芳而不萎﹐其功並垂而不朽矣。

延佑甲寅﹐住大仰山大圓佛鑑禪師傳法沙門希陵拜手。

夫心性役乎塵勞煩惱﹐而不爲塵勞煩惱之所汩沒﹐如蓮生淤泥而不因淤泥染污其質﹐故直指之爲蓮也。心性通乎三乘諸法﹐而不爲三乘諸法之所淩奪﹔由宗分支派﹐而不因支派忘失其本。故念佛之爲宗也﹐心性虛空﹐含育萬有﹐譬海中四珠出無盡藏﹐故標之爲寶也。心性明淨﹐照了色象﹐諭一鏡當臺﹐能辧妍醜﹐故名之爲鑑也。

優曇和尙﹐浙之丹陽蔣氏。家世事佛積善。生而敏銳﹐弱冠則厭俗緣﹐投簪薙發。初參龍華寶山﹐慧禪師一見器之﹐誡其歷叩諸老之門。琢磨淘汰﹐達心淨土﹐見性彌陀。深惜祖道湮微﹐述集念佛警要﹐目之曰《蓮宗寶鑑》﹐言言破惑﹐井井有條。天童東巖圓應日禪師見而証之曰「善哉﹐善哉﹗如是﹐如是﹗」繼之京都﹐開法於法王禪寺。道合灌頂國師﹐捧《寶鑑》而上奏金輪﹐興正宗而下頒玉旨。忘軀爲法﹐異世龜鑑﹐開導人天﹐續佛慧命。實僧中寶﹐正本齊末﹐統眾歸宗﹐不捨悲願﹐融眞混俗﹐示火中蓮﹐振復東林遠公祖師已墜之風於千古之下。所謂《廬山蓮宗寶鑑》者﹐豈徒言哉﹖宿師名徳﹐王公大人跋贊品題備於卷末。後之修淨業者披閱是集﹐洞明佛祖旨趣﹐弘揚斯道﹐垂之無窮﹐其功詎可比量也耶﹗

延佑攺元甲寅孟夏﹐前婺之明智崇勝禪寺比丘大中徳合再拜爲之敍云。

廬山東林禪寺白蓮宗善法祖堂勸修淨業臣僧普度謹自編集《蓮宗寶鑑》一部﹐發明佛祖念佛三昧﹐已蒙諸尊宿善知識題跋印證。來詣大都﹐禮拜罽賓國公班的答師父主盟佛法。得奉法旨﹐教般若室利長老﹑賢耶那室利闊羅羅司丞於至大元年十月十一日至隆福宮﹐今上皇帝潛龍時分﹐月海怯薛第一日﹐親奉《蓮宗寶鑑》啟。奉令旨﹐教刊板印行者。敬此﹐卽於大都明理不花丞相施到無量壽法王寺內鏤板﹐已遂畢工。所集洪因﹐端爲祝延皇帝聖壽萬安﹐皇太后﹑皇后齋年﹐太子諸王千秋﹐文武官僚髙增祿位。皇圖永固﹐佛日光輝﹐凡曰見聞﹐同成佛道。

皇慶壬子正月圓日﹐優曇普度謹識。

○廬山蓮宗寶鑑敍

夫眞法界性﹐生佛平等而無異無同﹔妙覺明心﹐染淨混融而非一非二。然則塵塵淨土﹐他方此界皆爲極樂之邦﹔念念彌陀﹐蠢動含靈盡是法身之佛。蓋爲情生智隔﹐想變體殊﹐心隨生住異滅之變遷﹐境有坑坎堆阜之髙下。所以淨剎穢方﹐苦樂有異﹔眾生諸佛﹐凡聖不同。是致六趣茫茫﹐匍匐九居之內﹔四生浩浩﹐升沈三界之中。從迷入迷﹐由苦入苦﹐動經塵劫﹐無解脫期。故我佛開方便門﹐教以念佛三昧﹐指有淨土爲歸向焉。所謂念佛三昧者﹐梵語佛陀﹐此云覺者﹔自覺覺他﹐覺行圓滿﹐故名曰佛。如睡夢覺﹐如蓮華開﹐爲令有情﹐返照回光﹐淨念相繼﹐久久純熟﹐惑盡障除﹐一念不生﹐前後際斷。悟此覺性﹐內無能念之心﹐外無所念之境﹐能所兩忘﹐生佛無二﹐故曰念佛。梵語三昧﹐此云正定﹐謂思專想寂﹐神智明妙也。《經》云「若念佛者﹐當知此人則是人中芬陀利華。」

東晉遠公祖師﹐因聽彌天法師講《般若經》﹐豁然大悟﹐入於無量甚深三昧﹐遊止廬山﹐與髙僧朝士結社修行﹐故云『諸教三昧﹐其名甚眾﹔功髙易進﹐念佛爲先』﹐因以白蓮名其社焉。師乃著《念佛三昧序》﹐蓋發揚此理也。天臺智者判教﹐謂《觀無量壽經》爲大乘終實之教﹐以三觀澄心者﹐蓋顯念佛之旨也。法照尊者禮文殊而求指﹐蓋指此法也﹐省常禪師結淨行社﹐宰相名卿皈向同修者﹐蓋此道也。長蘆賾禪師結蓮華勝會﹐感普賢﹑普慧二菩薩入會﹐蓋證明此道也。慈照宗主以本願力示現世間﹐發廣度心﹐引權就實﹐隨機化導﹐蓋欲令利根鈍根俱悟此道也﹔集《白蓮懺》﹐開《四土圖》﹐以信行願爲資糧﹐以戒定慧爲樞要﹐蓋立此念佛正宗也。宋髙宗禦書「蓮社」二字﹐蓋崇此法門也。

欽惟大元普天一統﹐諸國來朝﹐人心樂善。廬山東林禪寺東巖圓應日禪師欽奉聖旨﹐住持道場﹐修營梵宇。集諸賢傳﹐乃追古而整宗綱﹔架大法橋﹐名宗遠而開祖道。一十八載﹐提唱宗乘之外﹐常以念佛三昧開導人天。至元壬辰秋﹐赴慶元路育王山廣利禪寺請﹐而遜席於開先悅堂闇禪師﹐相繼住持。元貞元年正月﹐述明居士燕覺道破衣和尙欽奉聖旨賜白蓮宗善法堂﹐護持教法。元貞二年正月﹐又欽奉聖旨賜通慧大師﹑白蓮宗主﹐仍賜金襕袈裟。於大徳五年十月﹐欽奉聖朝頒降禦香金旛到寺。自晉至今﹐僅乎千載﹐感斯恩耀。遐方異域﹐若賢若愚﹐皆從化焉。悉以齊心念佛﹐仰祝皇帝聖壽萬安﹐天下太平﹐法輪常轉﹐熙熙然舜日堯風﹐卽此世界爲極樂世界也。

普度濫叨釋裔﹐無補教門。嘗見稱蓮宗者未諳念佛旨趣﹐棄本逐末﹐著相修行﹐淨業正因逮將沈沒﹐皆是懷寶迷邦﹐背眞向僞﹐從其事者紛如牛毛﹐具正見者尠若麟角﹐致令上慢之徒輕忽吾佛之道。悲夫﹗去古時遙﹐法久成獘﹐正道湮微﹐邪法增熾﹐人多錯解﹐蹉入邪途。不思淨土一門乃出輪回之快捷方式﹐其直如弦﹐其朗如日﹐奧旨在於經懺之間。不遇明師啟迪﹐猶若羣盲摸象﹐各說異端﹐從冥入冥﹐永纏邪見﹐可痛惜哉﹗矧今恭遇佛心天子正法治世﹐乃君臣慶會之時﹐政佛法流通之際﹐得不以祖師念佛三昧開示人天﹐用作將來眼目﹐俾同悟入佛知見哉﹖予乃翹心淨土﹐探賾先宗﹐編集要言﹐目曰《寶鑑》﹐照明眞僞﹐凡一十篇。其首曰念佛正因﹐謂入室必由戶也﹔次曰正教﹐乃示念佛法門漸偏頓圓﹐使進修者隨根器而歸乎至道也﹔又其次曰正宗﹐蓋示念佛三昧正心之理﹐俾修習者明其宗而達其本也﹔又其次曰正派﹐蓋明佛祖曁諸宗師得道之本末﹐欲令後學知有其自也﹔又其次曰正信﹑正行﹑正願﹑俾信正法﹑修正行﹑發正誓而求生西方也﹔次曰往生正訣﹐蓋示臨終生淨土之路也﹔次曰正報﹐蓋明修行所得淨土依正之功徳莊嚴也﹔次曰正論﹐蓋引諸佛誠言﹐破羣邪異見﹐欲令攺不善而從善也。非敢有助於宗風﹐爲益於未聞者也。欲其枉者直之﹐邪者正之﹐疑者決之﹐迷者悟之﹐盡大地人於一念中同得念佛三昧﹐共證菩提﹐不亦偉歟﹗

修淨業者無恡慈悲﹐試一展捲﹐見聞隨喜﹐贊輔流通。其如佛祖未出世一句子﹐請髙著眼。

時大徳九年乙巳彌陀示相日﹐江州廬山東林禪寺白蓮宗善法堂主僧優曇普度齊沐謹題

○念佛正因卷第一

念佛正因說

阿彌陀佛因地

彌陀釋迦本願因地

佛爲韋提希聖後說淨業正因

孝養父母

奉事師長

皈依三寶

發菩提心

受持戒法

慈心不殺

修十善業

深信因果

讀誦大乘

勸進行者

念佛正因說【一】

蓋聞﹕恆河沙數眾如來﹐彌陀第一﹔十方微塵諸佛剎﹐極樂是歸。至理本祗惟心﹐初門必由因地。故知合抱之木發於毫芒﹐千里之行始於初步。欲超生死﹐以淨土爲歸趣之方﹔將證涅盤﹐故念佛乃正心之要。深信極樂﹐眞解脫之妙門﹔諦想彌陀﹐實眾生之慈父。先明落處﹐故望果以修因﹔漸履玄途﹐是從因而至果。故知集羣賢而結社﹐有其旨焉﹔專念佛而勸人﹐興其教也。因該果海﹐果徹因源。形直無不影端﹐聲和自然響順。勢至示證圓通之要﹐世尊說修淨業之因。從聞思修﹐登三摩地﹐憑信行願﹐入法界門。是以一念興而萬靈知﹐信心生而諸佛現。才稱寶號﹐已投種於蓮胎﹔一發菩提﹐卽標名於金地。有緣斯遇﹐自悟自修﹔淺信不持﹐大愚大錯。故云﹕一乘極唱﹐終歸獲至於樂邦﹔萬行圓修﹐最勝獨稱於寶號。八十億劫之重罪﹐廓爾煙消﹔十萬億剎之遐方﹐倐如羽化。想念專注﹐卽觀心而見佛身﹔心境交參﹐卽因門而成勝果。十方淨穢﹐捲舒同在於毫端﹔一性包融﹐浩博該羅於法界。是則諸佛與眾生交徹﹐淨土與穢土冥通﹐彼此互收﹐事理無礙﹐若神珠之頓合眾寶﹐猶帝网之交映千光。我心旣然﹐生佛同爾。是知遊神億剎﹐實生乎自己心中﹔孕質九蓮﹐豈逃於剎那際內。二乘賢輩﹐回心卽達於金池﹔五逆凡夫﹐十念便登於寶界。嗟乎﹐識昏障重﹐信寡疑多﹐貶淨業爲權乘﹐嗤誦持爲麤行。豈非耽溺火宅﹐自甘永劫之沈迷﹔悖悷慈親﹐深痛一生之虛喪。須信非憑他力﹐截業惑以無由﹔不遇此門﹐脫生死而無路。誓同諸佛﹐敢效前修﹔勸勉後賢﹐深崇此道。已發願﹐今發願﹐當發願﹐事事而回向彌陀﹔若已生﹐若今生﹐若當生﹐念念而皆歸淨土。欲取一生事辦﹐便於這里畱心。一切時中﹐千車合轍﹔四威儀內﹐萬善同歸。齊登極樂妙門﹐速成念佛三昧。最初一步要分明﹐直至西方無異路。

阿彌陀佛因地【二】

《鼓音王經》云「過去劫中有國名妙喜﹐王名憍屍迦。祖父淸泰國王。父月上轉輪王﹐母殊勝妙顏﹐生三子﹕長曰月明﹐次曰憍屍迦﹐三曰帝眾。時有一佛出世﹐名曰世自在王。憍屍迦心發道意﹐棄捨國位﹐投佛出家﹐號曰法藏比丘。」又《大彌陀經》云「法藏比丘於世自在王佛所發無上意﹐一切世間無能及者。時佛說二百一十億諸佛剎土﹐應其心願﹐法藏稽首禮佛﹐廣說四十八願【云云﹐本經具載。】若不爾者﹐誓不成佛。是時大地震動﹐天雨妙華﹐空中同聲贊言決定成佛。」

彌陀釋迦本願因地【三】

《悲華經》云「往昔劫中有轉輪王名無諍念﹐大臣寶海爲善知識﹐同於寶藏佛所發菩提心。無諍念發願云﹕『我修大乘﹐取於淨土﹐終不願於穢土成阿耨多羅三藐三菩提。世界眾生無諸菩惱﹐我不得如是佛剎﹐爾乃不成正覺。』今旣果滿﹐號阿彌陀﹐故現淨土。寶海大臣願於穢土成熟有情﹐今已果滿﹐號釋迦牟尼﹐於此濁惡世中成佛菩提。」

佛爲韋提希聖後說淨業正因【四】

《觀無量壽佛經》云「爾時韋提希號泣向佛白言﹕『世尊﹐惟願爲我廣說無憂惱處﹐我當往生﹐不樂閻浮濁惡世也。』爾時世尊放眉間光﹐徧照十方無量世界﹐諸佛國土皆於中現。時韋提希見已﹐白佛言﹕『是諸佛土𨿽復淸淨﹐皆有光明。我今樂生極樂世界阿彌陀佛所﹐惟願世尊教我思惟﹐教我正受。』佛告韋提希﹕『阿彌陀佛去此不遠﹐汝當系念諦觀彼國。我今廣爲汝說﹐亦令未來凡未修淨業者得生西方極樂國土。欲生彼國者當修三福﹕一者孝養父母﹐奉事師長﹐慈心不殺﹐修十善業﹔二者受持三歸﹐具足眾戒﹐不犯威儀﹔三者發菩提心﹐深信因果﹐讀誦大乘﹐勸進行者。如此三事﹐名爲淨業正因。』佛告阿難及韋提希諦聽諦聽﹐善思念之。」

孝養父母【五】

念佛乃諸法之要﹐孝養爲百行之先。孝心卽是佛心﹐孝行無非佛行。欲得道同諸佛﹐先須孝養二親。故賾禪師云「孝之一字﹐眾妙之門。佛語以孝爲宗﹐佛經以孝爲戒。言中不昧﹐口出戒光﹐直下分明﹐頓開心地。」夫孝者﹐有在家之孝﹐有出家之孝。在家孝者﹐父母愛之﹐喜而不忘﹔父母惡之﹐勞而不怨﹔承順顏色﹐以盡養生。出家孝者﹐割愛辭親﹐飡微契本﹐深入無爲之理﹐上酬罔極之恩﹐趣解脫之要途﹐報慈親之快捷方式﹐非但未來獲益﹐亦於現世成功。所以如來子夜踰城﹐道圓雪嶺﹔盧能白金遺母﹐法繼黃梅。然而以法斷恩﹐應思報徳﹐是以迦維雀父﹐忉利寧親。至於貧乏無依﹐理合躬親給侍﹐是故畢陵迦起盡心之戒﹐忍大師有養母之堂﹐陳睦州織屨供親﹐朗法師荷擔遊學。然則出家者以法味爲甘旨﹐不忘返哺之心﹔以佛事爲勤勞﹐未遺世諦之禮。非但一世父母﹐而多生父母皆報﹔不惟一身父母﹐而法界父母皆度。同登覺岸﹐豈止周公之配天﹔普示迷津﹐故逾考叔之純孝。出家之孝﹐其利博哉﹗如或因緣未和﹐父母不聽﹐宜盡在家之孝﹐勸修出世之因。若能卽俗而眞﹐亦有成佛之路﹐覬反嬰兒之行﹐無虧膝下之嚴﹐報雙親顧復之勞﹐致一乘圓滿之地﹐遂使在家菩薩行解無疑﹐出俗髙人因斯可鑑。其有局於事佛﹐不能盡於事親﹐睹玆有感於中﹐可以克全其孝。

嗚呼﹗光陰易往﹐父母難忘﹐有親在堂﹐如佛在世﹐以此報親之徳﹐圓成念佛之功。是知父母喜歡則諸佛喜歡﹐此心淸淨則佛土淸淨。可謂野色更無山間斷﹐天光直與水相通。

奉事師長【六】

古徳云「生我者父母﹐成我者師友。」是知師者迷途之明導﹐暗室之慧燈﹐苦海之舟航﹐人天之眼目﹐恩逾父母﹐徳重乾坤﹐弟子所以事師不敢慢易也。豈不見捨全身而求半偈﹐斷一臂而扣眞乘﹐以身爲座而奉師﹐腰石負舂而續祖﹐賣心肝而學般若﹐投火聚以證菩提。方之古人﹐深爲慶幸﹐奉師學道﹐可不勉哉﹖應知出世投師﹐須求正見﹐參方請益﹐莫附邪宗。要明罪福之因由﹐審辧正邪之利害。正則成佛﹐邪則成魔。打頭不遇作家﹐到老翻成骨董。是以如來知師非而捨去﹐夫子擇善者而從之。觀古聖之如斯﹐何今人而不爾﹖況當末運﹐多有邪師﹐凡欲修行﹐切莫親近。但存正念﹐終值明師﹔要了大緣﹐愼勿容易。是故弟子事師卽同事佛也。可謂四事供養豈辭勞﹐萬兩黃金亦消得。

皈依三寶【七】

佛爲三界大師﹐法是羣生眼目﹐僧乃六和上士﹐並爲眞淨福田﹐背之則邪﹐順之則正。神功莫並﹐聖力難思﹐除苦如藥鼓落鏃﹐脫難若霜劍突圍﹐變苦爲樂而剎那﹐革凡成聖而頃刻。是以火車相現﹐皈依而便獲淸涼﹔地獄將臨﹐稱念而悉皆離苦。普明與諸王免難﹐空定功焉﹔帝釋卻頂生之威﹐般若力也。所以信心佛子皈依三寶眞慈﹐香華供養於佛僧﹐讀誦流通於法寶﹐集玆善利﹐回向菩提﹐普曁眾生﹐同生淨土。不見道﹐頻伽鸚鵡稱念而得生西方﹐諸天帝王欽敬而誓求聖道﹐皆能上成佛果﹐下脫苦輪。可謂禪是大潙詩是朴﹐大唐天子只三人。

發菩提心【八】

無上佛果﹐名曰菩提﹔若發此心﹐決定成佛。《淨行法門》曰「凡修淨土﹐須善發心。若爲自己厭五濁﹐忻九品﹐則違菩提心﹐是聲聞行﹐不應發也。若爲眾生起大悲心﹐求往彼國﹐希速成就道力神通﹐徧歷十方﹐救度一切﹐令共成佛﹐則順菩提心﹐是菩薩行﹐應當發也。」今勸淨業髙流﹐凡欲利己利他﹐須是發心立志﹐應於三寶前虔奉香華﹐志心發願云「南無佛﹐南無法﹐南無僧。弟子某從於今日發此大心﹐不爲自求人天福報﹑緣覺聲聞乃至權乘諸位菩薩﹐惟依最上乘法發菩提心﹐願與現生父母及多生父母﹑法界眾生﹑一切冤親同生淨土﹐皆不得退轉於阿耨多羅三貌三菩提。」如是三說。此心時時要發﹐日日常然。所以善財一生證果﹐龍女八歲成佛。地獄發心﹐頓超十地﹔沙彌發意﹐已越二乘。可謂一气回元運﹐恩沾萬物深矣。

受持戒法【九】

旣發菩提心﹐應修菩薩行。初受三皈﹐次持五戒。漸修十種善法﹐圓滿三聚律儀。根熟則全持﹐根生則分受。年有三善﹐月有六齋。如或五戒難行﹐且除酒肉二味﹔十重易犯﹐且持不殺一門。輕塵積嶽﹐墜露添流﹐一滴下崖﹐終歸大海。故《涅盤經》云「佛在世日﹐以佛爲師﹔佛滅度後﹐以戒爲師。」《梵网經》云「戒如明日月﹐亦如瓔珞珠﹐微塵菩薩眾﹐由是成正覺。」所以龍無犯殺之心﹐狼有持齋之意。比丘苦節﹐至於系艸護鵝﹔居士病緣﹐終不飲酒食肉。是知諸善之本﹐五戒爲先﹐王者履之以治國﹐君子奉之以立身﹐不可造次而離﹐不可須臾而廢。佛稱五徳﹐儒謂五常﹐在天爲五星﹐在地爲五嶽﹐在人爲五藏﹐在處爲五方。廣而言之﹐無所不統﹔仰觀俯察﹐莫能加焉。故《法苑珠林》云「世俗所尙﹐仁義禮智信也﹔含識所資﹐殺盜淫妄酒也﹔道俗𨿽乖﹐漸教通也。」正法內訓﹐必始於因﹐此則在乎實法﹐指事直言﹐不假飾辭﹐托名現意。如斯而修因﹐不期果而果證﹔從玆而入道﹐不羨樂而樂彰。今見持戒不殺﹐不求仁而仁著﹔守戒不盜﹐不忻義而義敷﹔不淫者﹐不祈禮而禮立﹔不妄者﹐不慕信而信揚﹔不飲者﹐不行智而智明。非但律己防非﹐亦以助國揚化。欲修成於淨行﹐須嚴護於戒根。可謂萬善和融同佛土﹐熙熙長樂太平時。

慈心不殺【十】

卵胎濕化﹐飛走虫魚﹐皆未來諸佛之流﹐或過去多生父母。至於顒顒怖死﹐汲汲貪生﹐避苦而樂其身﹐此情一等﹐求安而養其命﹐斯理萬均。何乃聲哀哀而牽上刀砧﹐眼盻盻而驅就死地﹖或張羅亙野﹐布网連山﹐火逐嶺以髙低﹐煙隨處而疏密﹐疾電之鷹爭舉﹐追風之馬競前﹐猿睹箭以魂飛﹐雁看弓而膽落﹐解頭陷腦之酸難抵﹐洞胸徹骨之痛奚禁。況斯等共稟五行﹐俱含四象﹐同沾佛性﹐共有神明。何乃陳此肉山﹐樹玆炮烙﹐充其口腹﹐美彼心肝﹖殊不知斷其命者是出佛身之血﹐食其肉者寧非父母之身﹐造殺害之深尢﹐斷慈悲之種性﹐生前福壽暗裏消磨﹐死後沈淪刀山劍樹﹐還作雞豬魚兔次第塡償﹐至此宰割烹炮﹐因果相似。諦觀食肉﹐可謂寒心﹐縱售易於屠門﹐亦難逃於重罪。菩薩寧當破骨﹐終不食噉眾生﹐是以白兔焚身而仙人不顧也。艸尙不拔﹐肉豈容嘗﹖遠彼庖廚﹐有聞聲不忍之訓﹔養他出賣﹐同口殺心食之尢。大聖垂慈﹐所以制戒﹐永斷殺生﹐其徳大也﹐修淨土人故當持守。可謂不貪香餌味﹐始是碧潭龍。

修十善業【十一】

夫大乘玄要﹐元不離於一心﹔淨業正因﹐必先修於十善。斷身口七重之罪﹐七行斯成﹔滅意識三毒之根﹐三學自備。《彌陀經》內﹐求淨土者之所當修﹔《華嚴經》中﹐離垢地者乃能親證。人天至於有頂。以十善爲受生之緣﹔聲聞以至佛乘﹐由十善爲入道之本。弗遵佛制﹐墮三塗之要門﹔縱得人身﹐獲二種之惡報。不修乃十不善道﹐奉持爲十戒法門。實乃淨土鎡基﹐普勸常修此行。是菩薩之法苑﹐宜令安住其中﹐可以至無畏大城﹐可以登不退轉地。功徳詎可思量﹐佛子所以當學。

深信因果【十二】

擬步玄途﹐洗心大道﹐深信世間因果﹐究明出世根源。將窮其源﹐必存其要﹐要而在用者﹐其於心法乎﹖心也者﹐彌綸於萬行﹐會通於羣數。蓋以心無常法﹐乘善惡而疊用﹐以罪福爲影響﹐故因果不相違。是知涉境而動謂之因﹐動而生識謂之緣﹐緣起則有業相隨﹐有業則果報定矣。是以善行惡行﹐世間之因也﹔三界六道﹑九有四生﹐世間之果也。念佛法門﹐出世間之因也﹔九品化生﹑淨土成佛﹐出世間之果也。於上因果﹐心中明了﹐故不樂著世間之法。於出世間法﹐心行不違﹐念念不忘於淨土﹐心心不離於彌陀。何以知其然﹖如今是因﹐臨終是果﹐應知因實果則不虛。夫善惡二輪﹐苦樂二報﹐皆三業所造﹐四緣所生﹐六因所成﹐五果所攝。若一念心嗔恚刑淫﹐卽地獄業﹔慳貪不實﹐卽餓鬼業﹔愚癡闇蔽﹐卽畜生業﹔我慢貢髙﹐卽修羅業﹔堅持五戒﹐卽人業﹔精修十善﹐卽天業﹔證悟人空﹐卽聲聞業﹔知緣性離﹐卽緣覺業﹔六度齊修﹐卽菩薩業﹔眞慈平等﹐卽佛業。若心淨﹐卽香臺寶樹﹐淨剎化生﹔心垢﹐則丘陵坑坎﹐穢土受形。皆是等倫之果﹐能感增上之緣﹐是以離自心源﹐更無別體。《維摩經》云「欲得淨土﹐但淨其心。」故知一切歸心﹐萬法由我﹐欲成淨果﹐但行淨因。又當知闡提邪見﹐定應墮千劫泥犁﹔誹謗撥無﹐卽此是邪魔眷屬。觀報應之若是﹐如影如形﹔信因果之歷然﹐可驚可懼。所謂苦瓠連根苦﹐甜瓜徹蒂甜。

讀誦大乘【十三】

旣慕西方﹐當求了義。暗中有寶﹐無燈照終不自知﹔古鏡埋塵﹐不揩磨豈能光顯。調和三業﹐體究一心﹐供奉眞文﹐研味聖意。深入法源之底﹐洞探諸佛之機﹐理路豁通﹐心華發現。不見道﹐倚松之葛﹐上聳千尋﹔附托勝因﹐方能廣益。譬夫桂生髙嶺﹐零露方得泫其華﹔蓮出綠波﹐飛塵不能污其葉。𨿽蓮性自潔而桂質本貞﹐良由所附者髙則微物不能累﹐所憑者淨﹐濁類不能沾。夫以卉木無知﹐尙猶資善而成至善﹔人倫有識﹐得不因心而證佛心﹖豈不聞﹕智者誦《法華》﹐見靈山之未散﹔圭峯讀《圓覺》﹐忽心地以開通﹐達本情忘﹐普庵契《華嚴》之旨﹔應無所住﹐六祖悟《般若》之宗。觀先徳而可遵﹐豈今人而不學。可謂渡河須用筏﹐到岸不須船。

勸進行者【十四】

夫學佛初門﹐大悲是菩薩正轍﹔利他要行﹐勸進乃淨業勝因。晉社羣賢願祈生於贍養﹐十方海眾忻出離於娑婆。痛嗟生死之難逃﹐堪嘆無常之期速﹐可不景行前哲﹐導彼後昆哉﹗勸一人二人以至多人﹐是佛門之法施﹔念一佛二佛以至萬佛﹐趣樂土之玄猷。日課千聲佛名﹐積月至年﹐則有三十六萬聲佛﹐積而不迨﹐亦幾於佛地乎﹗日行小善一事﹐積月至年﹐則有三百六十善事﹐積而不迨﹐亦幾於君子乎﹗爲愚爲小人﹐而不通懺悔同禽獸者﹐良由不學﹐亦無勸進之人也。《經》言「若人以四天下七寶供養佛及菩薩﹐緣覺聲聞﹐得福甚多﹐不如勸人念佛一聲﹐其福勝彼。」此世尊之勸進也。《語》云「己欲立而立人﹐己欲達而達人。」此仲尼之勸進也。勉爾同盟﹐燻陶淨行﹐或正月五月九月爲一集﹐或半年一年三年爲一期﹐深植善根﹐普皆回向﹐常爲道侶﹐更互相資。一人退惰﹐則協力提攜﹔一人捨凡﹐則遞相照顧。𨿽不能弘教利物﹐亦可以溫故知新。豈不見﹐施人一錢﹐人稱受惠﹔益人一語﹐彼豈無知﹖財施則濟一世之貧﹐食施則濟一日之命﹐法施則令人出世﹐其功徳詎可比倫﹖財施如燈﹐止明一室﹔法施如日﹐徧照大千。吝法而不勸修﹐累劫沈於黑獄﹔推己而行化導﹐現生則是阿彌。敢冀運慈﹐遞相勸發﹐以斯悲願﹐結此淨緣﹐拔滯溺之沈流﹐出輪回之快捷方式﹐齊登樂土﹐圖報佛恩。可謂未度者令度矣。

○念佛正教卷第二

念佛正教說

佛爲父王說念佛

善財五十三參首見徳云比丘說念佛門

智首菩薩說念佛

龍樹大士勸念佛

念佛功徳有七種

修持法門

離相念佛三昧無住法門

天臺念佛三昧三觀法門

空觀念佛三昧無念法門

日觀念佛三昧專想法門

參禪念佛三昧究竟法門

攝心念佛三昧調息法門

一相念佛三昧專念法門

六時念佛功徳回向法門

懺罪念佛功徳系念法門

晨昏念佛功徳信願法門

簡徑念佛功徳十念法門

慈照宗主圓融四土選佛圖序

念佛正教說【一】

法界本無眾生﹐眾生緣夫妄見﹔如來本無言教﹐言教爲乎有情。妄見者﹐眾生之病﹔言教者﹐眾生之藥。以藥治病﹐則病無不治﹔以言覺妄﹐則妄無不覺。凡夫日用而不知如來之道鮮矣。故我能仁大覺湣羣機之未悟也﹐於是仰推大慈﹐俯垂妙範。《華嚴》頓示聲聞﹐尙若盲聾﹔《阿含》委說菩薩﹐未蒙獲益﹐《方等》贊大《般若》﹐蕩空涅盤﹔殊途同歸《法華》﹐普皆受記。於是羣經森列﹐偏贊西方﹐蓋以阿彌陀佛願廣緣彊﹑法尊理備而然爾。其教也﹐詣佛國爲歸趣﹐華池寶地﹐勝妙莊嚴﹐令忻彼而厭此也。其理也﹐示彌陀卽自性﹐念念圓明﹐心心實相﹐如大海之混百川也。其行也﹐開示十六觀門﹐攝心妙境﹐了性相空﹐如明鏡之見面像也。其果也﹐九品次第化生﹐普攝利鈍﹐登不退階﹐至無上之菩提道也。是故九界眾生以無所得心而修佛國妙行﹐不亦宜乎。如來出世之本懷於斯盡矣﹐偏贊之辭有其旨焉。眞百千三昧之要門﹐乃一實境界之直道。論事儀﹐則懺六根﹐雪三業﹔究宗旨﹐則空萬法﹐了一心。是謂超苦海之健舟﹐救急病之良藥。信斯道者﹐開本覺心﹐出五濁苦﹐達眞淨土﹐了性彌陀﹐若明月之當空﹐似蓮華不著水﹐故白蓮之教以是名焉。楊無爲云「蓮者﹐出乎淤泥﹐不捨眾生界也﹔處空無染﹐顯露淸淨體也。華而有實﹐非魔境也﹔華實同時﹐因果一如也。華開蓮現﹐示權顯實也﹔華落蓮成﹐廢權立實也。一蓮生無量華﹐建立一切法也﹔十方同一華藏﹐示佛境無異也。」蓮教之義﹐得非是歟﹗

所以興慈運悲者﹐遊戲於常光之界﹔戒珠義海者﹐涵泳於解脫之淵。是以天龍護持﹐王臣教敬﹐古令不墜其化﹐士民仰慕其風。非夫大悲願力﹐撫哀未習﹐其孰能臻此哉﹖是知龍樹論証之﹐晉賢社修之﹐天臺判釋之﹐慈恩通贊之﹐慈照集而懺之﹐宗坦疏而解之﹐宿衲名儒奉之者《寶珠》有集﹐髙賢達士修之者簡編有題。

於戲﹗大法下衰﹐去聖逾遠﹐事佛者眾﹐謀道者稀﹐競聲利爲己能﹐視流通爲兒戲﹐遂令法門凋瘵﹐教綱傾頹。實賴後賢克荷斯道﹐普冀亡軀爲法潔己。依師欲達眞乘﹐須親故典。稟教乃能明理﹐明理然後修行。行願無虧﹐道果可證。故知耳聞目見﹐當依四法以思修﹔口誦心違﹐縱解千章而何益﹗是乃心以教照﹐佛以念持﹐非以戒防﹐罪以懺雪﹐道以實踐﹐動以禮行。近則期於立身揚名﹐遠則希於革凡成聖。發揮佛祖之道﹐捨我輩而誰歟﹖堅秉慧刀﹐裂開魔网。飲正法之甘露﹐伐邪見之稠林。避惡友如避虎狼﹐事良朋如事父母。謹守志節﹐毋退大心﹐正覺可遵﹐非道莫履。有過務速攺﹐有善勿矜誇﹐自然與禍斯違﹐與禮斯會。現居塵世﹐則人敬之﹐天佑之﹔他日淨方﹐則聖可期﹐道可至。豈在乎相形問命﹐諂求榮達之時﹔又何必望影瞻光﹐卜度終歸之日。此匪道人之見識﹐實乃凡庸之妄情。莫徇他求﹐但依本分﹐在當仁而不讓﹐宜見賢以思齊。名利不足動於懷﹐死生不足勞其慮。欲功成而志遂﹐必自邇而涉遐﹐當驗果以推因﹐信有作而有報。智足以照惑﹐明足以燭幽﹐言斯可法﹐行斯可樂﹐徳義可尊﹐進退可度。辧僞識眞﹐若試金之美石﹔除昏鑑物﹐猶照世之眞燈。是大導師﹐作不請友。擲出龍宮之寶﹐均施羣生﹔撒開祖門之關﹐普容來者。蠲滌邪病﹐指歸妙源﹐俾昏鏡以重磨﹐若垢衣而再淨。使眞風復振﹐福及大千﹔睹慧日增明﹐輝騰萬古。可謂法王之眞子﹐可謂大丈夫焉。以此而奉西方大聖人之教者﹐復何愧歟﹗

佛爲父王說念佛【二】

《寶積經》云「世尊父王頂禮佛足﹐一心合掌而白佛言﹕『云何修行當得諸佛之道﹖』佛言﹕『一切眾生皆卽是佛。汝今當念西方世界阿彌陀佛﹐常勸精進﹐當得佛道。』王言﹕『一切眾生云何是佛﹖』佛言﹕『一切法無生﹐無動搖﹐無取捨﹐無相貌﹐無自性。可於此佛法中安住其心﹐勿信於他。』爾時父王與七萬釋種聞說是法﹐信解歡喜﹐悟無生忍。佛現微笑而說偈曰﹕『釋重決定智﹐是故於佛法決信心安住﹐人中命終已﹐得生安樂國﹐面奉阿彌陀﹐無畏成菩提。』」

善財五十三參首見徳云比丘說念佛門【三】

《華嚴經入法界品》云「徳云比丘告善財言﹕『善男子﹐我得自在決定解力﹐信眼淸淨﹐智光照耀﹐普觀境界﹐離一切障﹐具淸淨行﹐往詣十方﹐供養諸佛﹐常念一切諸佛如來﹐總持一切諸佛正法﹐常見一切諸佛隨諸眾生﹐種種心樂示現﹐種種成正覺門於大眾中。』而獅子吼﹕『善男子﹐我惟得此憶念一切諸佛境界智慧光明普見法門﹐所謂智光普照念佛門﹐令一切眾生念佛門﹐令安住力念佛門﹐令安住法念佛門﹐念照曜諸方念佛門﹐入不可見處念佛門﹐住於諸劫念佛門﹐住一切時念佛門﹐住一切剎念佛門﹐住一切世念佛門﹐住一切境念佛門﹐住寂滅念佛門﹐住遠離念佛門﹐住廣大念佛門﹐住微細念佛門﹐住莊嚴念佛門﹐住能事念佛門﹐住自在心念佛門﹐住自業念佛門﹐住神變念佛門﹐住虛空念佛門。』」

智首菩薩說念佛【四】

《華嚴經》云「一切威儀中﹐常念佛功徳﹐晝夜無暫斷﹐如是業應作。」

龍樹大士勸念佛【五】

《大智度論》云「佛是無上法王﹐諸大菩薩爲法臣。諸臣所尊重者惟佛法王﹐是故菩薩應當念佛。」又云「有諸菩薩﹐自念往昔謗般若﹐墮惡道﹐經無量劫﹐𨿽修余行﹐未能得出﹐後遇善知識教行念佛三昧﹐卽得並遣罪障﹐方得解脫。」又偈云「若人願作佛﹐心念阿彌陀﹐實時爲現身﹐故我皈命禮。」

念佛功徳有七種【勝六】

《甘露疏》云「一﹐詞少易行勝﹐惟稱一句南無阿彌陀佛﹐一切人可念故﹔二﹐念緣佛境勝﹐一心緣念佛身相好﹐淨國爲地故﹔三﹐離難獲安勝﹐諸佛菩薩加護﹐念佛者無諸患難﹐安慶吉祥﹔四﹐稱名滅罪勝﹐念佛一聲﹐滅八十億劫生死重罪﹔五﹐持念獲福勝﹐稱佛一聲﹐勝四天下七寶供佛及阿羅漢﹔六﹐果感見佛勝﹐眾生念佛﹐必定見佛﹔七﹐親迎往生勝﹐化佛菩薩放光迎接行者往生淨土。」

修持法門【七】

夫無爲境界迥絕名﹐言有漏色心要憑。修證眞如﹐具含眾徳﹐方便而有多門。上自離相平等﹐下至十念稱名﹐總括不離三乘﹐往生冥符九品。有念終歸於無念﹐有生直至於無生。可謂一句彌陀﹐羣機普應矣。

離相念佛三昧無住法門【八】

慈照宗主云「離相念佛三昧者﹐上根智人悟此深理﹐常運虛空平等心﹐無我人眾生壽者相。」《經》云「離一切諸相﹐卽名諸佛。」《論》曰「我以計內﹐人以計外﹐眾生以續前爲能﹐壽者以續後爲義。」旣無內外前後執心﹐則一切諸相悉皆空寂。故《經》云「知無我人﹐誰受輪轉﹐亦無身心﹐受彼生死﹐是名離相念佛三昧。」此則見一切眾生本性皆同彌陀﹐旣不著有相無相二邊﹐亦無有斷見常見之說﹐是念念彌陀出世﹐處處極樂現前。如此念者﹐無念之念﹐念則眞如﹔無生之生﹐生則實相。故知無念卽離念﹐實相乃無相﹐無相則無住﹐無住則入佛境界﹐此乃無上正眞大菩提道。若到此地﹐無修無證﹐無生死可脫﹐無涅盤可求﹐性相俱空﹐聖凡齊等﹔無佛道可成﹐無眾生可度﹐無己靈可得﹐一念無爲﹐十方坐斷﹔無一法本有﹐無一法始成﹐自他互收﹐事理無礙。塵塵具足﹐剎剎全彰﹐法本如然﹐思議莫及。可謂十方薄伽梵﹐一路涅盤門。

天臺念佛三昧三觀法門【九】

捏不成團撥不開﹐看來看去轉成呆。

人人若到呆田地﹐三觀元來如禍胎。

智者大師云「諸佛教理旣明﹐非觀行無以復性﹐乃依一心三諦之理﹐示三止三觀﹐一一觀心﹐念念不可得﹐先空次假後中。離二邊而觀一心﹐如雲外之月者﹐此乃別教之行相也。」又云「破一切惑﹐莫盛乎空﹔建一切法﹐莫盛乎假﹔究竟一切性﹐莫大乎中。故一中一切中﹐無假無空無不中﹐空假亦爾﹐卽圓教之行相也。如西天伊字三點﹐首羅天之三目﹐非縱非橫並列﹐故三觀圓成﹐法身不素﹐卽免同窮子也。」龍樹菩薩偈云「因緣所生法﹐我說卽是空﹐亦名爲假名﹐亦名中道義。」斯與《楞嚴圓覺經》說奢摩陀﹑三摩缽提﹑禪那三觀名目𨿽殊﹐其致一也。亦曰三諦。天然之性徳也。中諦者﹐統一切法﹔眞諦者﹐泯一切法﹔俗諦者﹐立一切法。舉一卽三﹐非前後也。含生本具﹐非造作之所得也。祕藏不顯。蓋三惑之所覆也。無明翳乎法性﹐塵沙障乎化導﹐見思阻乎空寂﹐然玆三惑乃體上之虛妄也﹐由是立乎三觀﹐破乎三惑﹐證乎三智﹐成乎三徳。空觀者﹐破見思惑﹐證一切智﹐成般若徳。假觀者﹐破塵沙惑﹐證道種智﹐成解脫徳。中觀者﹐破無名惑﹐證一切種智﹐成法身徳。非各別也﹐非異時也﹐天然之理具諸法故。然玆三諦﹐性之自爾﹐窮理盡性﹐故與禪宗異而非異也。行者念佛之時﹐意根爲因﹐白毫圓光爲緣﹐所起之念卽所生法。諦觀念佛心起﹐卽是假名﹐體之卽空﹐洞鑑此心﹐有如來藏﹐離邊顯中。若根若塵﹐並是法界﹐諸佛眾生﹐一念普應﹐卽邊而中﹐無佛無念﹐此乃大乘圓修三觀念佛也。可謂無相無空無不空﹐卽是如來眞實相。

三觀一大總相之圖

見圖﹝圖略﹞

空觀念佛三昧無念法門【十】

空觀念佛三昧者﹐卽祖師序云「思專想寂﹐志一不撓﹔气虛神朗﹐無幽不徹。」入斯定者﹐昧然忘知﹐塵累頓消﹐滯情融朗﹐非天下至妙﹐孰能與於此哉﹗智者大師以空觀而蕩一切法﹐故云「一空一切空﹐無假無中而不空」﹐入此觀者是審實眞諦也。今欲令行人反妄歸眞﹐故謂之從假入空觀。蓋假者是入空之詮﹐先觀一切法是假﹐乃至四大五蘊六根六塵六識﹐盡十方世界山河大地﹐皆無一物﹐了知虛妄﹐而得會眞﹐故名二諦觀。修此者先要攝心靜坐﹐將世間一切虛妄不實境界盡情掃蕩﹐俱不住著﹐惟觀於空。故《般若經》云「內空外空﹐內外空空。」空空亦不可得﹐如是頓入如來寶明空海性﹐覺眞空卽如來藏空性﹐圓明靈光徧照法界性﹐故如摩尼珠隨意出生﹐如大溟海深廣含攝﹐平等性智﹐名佛知見。可謂諸行無常一切空﹐卽是如來大圓覺。

日觀念佛三昧專想法門【十一】

《觀無量壽佛經》云「佛告韋提希﹕『汝及眾生應當專心系念一處﹐想於西方。』」凡作想者﹐一切眾生﹐自非生盲﹐有目之徒﹐皆見日沒。當起想念﹐正坐西向﹐諦觀於日﹐令心堅住﹐專想不移。日欲沒時﹐狀如懸鼓﹐旣見日已﹐開目閉目﹐皆令明了﹐是爲日想﹐名曰初觀。行人入此觀者﹐須於靜處屏絕外緣﹐正坐攝心﹐諦觀日輪現在目前﹐注心一境﹐凝然寂靜﹐如對明鏡﹐自睹面像﹔心若馳散﹐制之令還﹐心息住定﹐卽得三昧。可謂海底金鳥天上日﹐眼中瞳子面前人。

參禪念佛三昧究竟法門【十二】

遠祖師《禪經序》云「禪非智無以窮其寂﹐智非禪無以深其照。」禪智者﹐照寂之謂。其相濟也﹐照不離寂﹐寂不離照﹐感則俱遊﹐應則同趣。慈照云「寂而常照﹐照而常寂﹐常寂常照﹐名常寂光。」念佛之人欲參禪見性﹐但依此法﹐要於靜室正身端坐﹐掃除緣累﹐截斷情塵﹐瞠開兩睛﹐外不著境﹐內不住定﹐回光一照﹐內外俱寂﹐然後密密舉念南無阿彌陀佛三五聲﹐回光自看云「見性則成佛﹐畢竟那个是我本性阿彌陀﹖」卻又照覷看只今舉底這一念﹐從何處起覷破這一念﹐復又覷破這覷底是誰﹖�參良久﹐又舉念南無阿彌陀佛。又如是覷﹐如是參﹐急切做工夫﹐勿念間斷﹐惺惺不昧﹐如雞抱卵。不拘四威儀中亦如是舉﹐如是看﹐如是參。忽於行住坐臥處﹐聞聲見色時﹐豁然明悟﹐親見本性彌陀﹐內外身心一時透脫盡﹐乾坤大地是个西方﹐萬象森羅無非自己﹐靜無遺照﹐動不離寂﹐然後興慈運悲﹐接引未悟﹐悲智圓融﹐入無功用行﹐得生上品﹐名實報莊嚴土﹐得一切種智。可謂萬古碧潭空界月﹐再三撈漉始應知。

攝心念佛三昧調息法門【十三】

《大集經賢護品》云「求無上菩提者應修念佛禪三昧。」偈云「若人專念彌陀佛﹐號曰無上深妙禪﹐至心想象見佛時﹐卽是不生不滅法。」《坐禪三昧經》云「菩薩坐禪﹐不念一切﹐惟念一佛﹐卽得三昧。」初機修習﹐未免昏散二病﹐須假對治。《人天寶鑑》云「凡修禪定﹐卽入靜室﹐正身端坐﹐數出入息﹐從一數至十﹐從十數至百﹐百數至千萬﹐此身兀然﹐此心寂然﹐與虛空等﹐不煩禁止。如是久之﹐一息自住﹐不出不入﹐時覺此息從毛孔中八萬四千雲蒸霧起﹐無始已來﹐諸病自除﹐諸障自滅﹐自然明悟。譬如盲人忽然有眼﹐爾時見徹﹐不用尋人指路也。」今此攝心念佛﹐欲得速成三昧﹐對治昏散之法﹐數息最要。凡欲坐時﹐先想己身在圓光中﹐默觀鼻端﹐想出入息﹐每一息默念南無阿彌陀佛一聲﹐方便調息﹐不緩不急﹐心息相依﹐隨其出入﹐行住坐臥﹐皆可行之﹐勿令間斷。常自密密行持﹐乃至深入禪定﹐息念兩忘﹐卽此身心與虛空等。久久純熟﹐心眼開通﹐三昧忽爾現前﹐卽是惟心淨土。

一相念佛三昧專念法門【十四】

《大般若經》云「曼殊室利白佛言﹕『菩薩修行﹐何法疾證無上菩提﹖』佛言﹕『菩薩能正修行一相莊嚴三昧﹐疾證菩提。』」修此行者應離喧雜﹐不思眾相﹐專心系念於一如來﹐審取名字﹐善想容儀﹐卽爲普觀三世一切諸佛﹐卽得諸佛一切智慧。《天臺十疑論》云「一切諸佛﹐悉皆平等﹐但眾生根鈍﹐濁亂者多﹐若不專心系念一佛﹐則心散漫﹐三昧難成﹐故專令念阿彌陀佛﹐卽是一相三昧。」《寶王論》云「修持一相念佛三昧者﹐當於行住坐臥系念不忘﹐縱令昏寐亦系念而寢﹐覺卽續之﹐不以餘業間斷﹐不以貪嗔等間隔﹐隨犯隨懺悔﹐不隔念﹐不異念﹐不隔日﹐不隔時﹐念念常不離佛﹐念念淸淨圓明﹐卽是得一相三昧也。」可謂是﹕若了一﹐萬事畢。

六時念佛功徳回向法門【十五】

遠公祖師東林結社﹐僧俗同修﹐大智上賢深入禪觀﹐得念佛三昧﹐中流之士六時修禮淨土﹐回向西方。唐有詩云「遠公獨刻蓮華漏﹐猶向山中禮六時。」凡修此法﹐先於淨室安置佛像﹐香華燈燭隨分供養﹐澡浴塵垢﹐著淸淨衣﹐每日於日初時﹑日中時﹑日沒時﹑初夜時﹑夜半時﹑夜終時﹐自對三寶﹐端身合掌﹐信禮西方。每一時目睹慈容﹐稱念南無阿彌陀佛聖號一千徧﹐禮佛四十八拜﹐念西方文﹐發願回向。每日晝三夜三﹐六時行道﹐精專不倦﹐志意修持﹐堅固行願﹐淨業圓成﹐他日必得中品中生矣。

懺罪念佛功徳系念法門【十六】

《大彌陀經》云「我作佛時﹐十方無央數世界諸天人民聞我名號﹐燒香散華﹐燃燈懸繒﹐飯食沙門﹐起立塔寺﹐齋戒淸淨﹐益作諸善﹐一心系念於我﹐𨿽止於一晝夜不絕﹐亦必生我剎。不得是願﹐終不作佛。」又云「我作佛時﹐十方無央數世界諸天人民以至蜎飛蠕動之類﹐前世作惡﹐聞我名號﹐卽懺悔爲善﹐奉持經戒﹐願生我剎﹐壽終皆不經三惡道﹐徑遂往生﹐一切所欲﹐無不如意。不得是願﹐終不作佛。」凡修持者﹐先當嚴淨壇場﹐燒香燃燈﹐廣設供養﹐請一比丘及諸上善人同壇尊證﹐白佛陳意﹐絕慮去憂﹐勿豫家事﹐勿近內人﹐齋戒修持﹐系念彼佛名號﹐一晝一夜每佛一千聲﹐誦《彌陀經》一卷。如是三次﹐志心懺悔﹐回向云「我今自憶有生以來造諸惡業﹐願此念佛功徳得入如來大誓海中﹐承佛慈力﹐眾罪消滅﹐冤尢釋除﹐三業所生一切諸善莊嚴淨願福智現前。願得臨命終時自知時至﹐身無病苦﹐心不顚倒﹐如入禪定﹐於一念頃徑生西方極樂國土﹐見佛接引於七寶池中蓮華臺上﹐蒙佛授記﹐得聞經法﹐頓開佛慧﹐廣度眾生﹐滿菩提願。」可謂水向石邊流出冷﹐風從華裏過來香。

晨昏念佛功徳信願法門【十七】

在家菩薩奉佛持戒﹐逐日營辦家緣﹐未能一心修行者﹐須是早起焚香﹐參承三寶﹐隨意念佛﹐每日黃昏亦如是禮念﹐以爲常課。如或有幹失時﹐次日當自對佛懺說。此之法門﹐要且不妨本業﹕爲士者不妨修讀﹐爲農者不妨耕種﹐爲工者不妨作務﹐爲商者不妨買賣。晨參夕禮之外﹐更能二六時中偸那工夫持念佛號百聲千聲﹐志誠爲功﹐期生淨土。回向云「弟子某禮念功徳﹐願命終時徑生淨土﹐蓮華池畔﹐親見彌陀﹐寶樹行中﹐相逢善友﹐普爲父母師長法界眾生同滿此願。」可謂積塵成巨嶽﹐滴水漸成河。

簡徑念佛功徳十念法門【十八】

玆云式懺主云「在俗人塵務忙冗﹐每日淸晨服飾已﹐面西合掌﹐念南無阿彌陀佛﹐盡一口气一念﹐如是十念﹐但隨气短長﹐气極爲度﹐其念佛聲不髙不低﹐調停得中。如此十念﹐連續不斷﹐意在令心不散﹐專精爲功﹐顯是藉气束心也。回向云﹕『某一心皈命西方阿彌陀佛﹐願以淨光攝我。我今稱如來名﹐經十念頃﹐求生西方。佛昔本誓﹕若有眾生欲生我剎﹐十念我名﹐若不生我國者﹐我誓不成佛。今以十念功徳﹐願命終時心不顚倒﹐於一念頃生極樂國﹐聞佛妙法﹐速證菩提。』」可謂信心如不退﹐決定禮金僊。

慈照宗主圓融四土選佛圖序【十九】

夫寂光同居﹐一智無殊﹐情生彼此﹐見有親疏。覿面了色﹐空性如如﹐本無二路﹐自見妙麤。吾不如是﹐一體毗盧﹐先須識本﹐免被茶糊。行有行相﹐智有智模﹐原有願力﹐進有程途。惺惺寂寂﹐如淨明珠﹐照徹心體﹐凡聖同途。四土合轍﹐三身一如﹐頭頭淨土﹐處處阿彌。且山僧因見四土混亂無綸﹐智轉行融﹐致使利鈍不分﹐因果俱失﹐只言淨土﹐不知淨土髙低﹐只說惟心﹐不知心之深淺﹐故見諸家相毀﹐各執一邊﹐誰知自破宗風﹐非魔能壞。今則略開一綫﹐述出四圖﹐削去迷情﹐頓明心地﹐然後河沙法界該收一紙之中﹐無量法門出乎方寸之內耳。

圓融四土總相之圖﹝圖略﹞

自性彌陀佛﹐惟心淨土機。悟來惟一念﹐迷後歷三祗。折攝二門設﹐聖凡一路歸。世情看冷暖﹐人面逐髙低。

凡聖同居土

見圖﹝圖略﹞

凡聖情差智有殊﹐須憑修證契毗盧。恐人力少行疲倦﹐權指西方住半途。

橫出二界少人知﹐易修易往勿狐疑。塵垢未除求解脫﹐一心信願念彌陀。

臨終正念分明去﹐三朝七日預知時。旣生淨土常聞法﹐何愁不得悟心機。

願不退三徳迷宗用體勝劣應情見未除具煩惱十念成就生橫出三界須陀洹及其人天所見八尺之身凡聖居

此土皆是僧俗男女人等﹐但有信願念佛﹐皆得往生。不斷煩惱﹐不捨家緣﹐不修禪定﹐但念佛名﹐臨終彌陀接引。一生淨土﹐便獲神通﹐入無生忍。

方便勝居土

見圖﹝圖略﹞

斷除煩惱絕蹤由﹐滅智灰心罷便休。寶所不能前進步﹐如來方便故相畱。

豎出三界聲聞性﹐煩惱塵勞急斷除。八定四禪頻觀煉﹐永超凡世不還歸。

行不退解脫徳體用宗勝應身一切智破見思惑八關等生豎出三界四果聲聞弟子等所見丈六金身羅漢居

此土皆是定性小乘根性。怕怖三界﹐如虎鬼龍蛇。破見思惑﹐殺貪嗔癡﹐斷如來種。如獐獨跳﹐不顧後羣﹐偏執小見﹐沈空滯寂。生方便土﹐如來純說﹐大乘調伏。

實報莊嚴土

見圖﹝圖略﹞

心法微微猶未遣﹐應知情盡始除根。貼肉汗衫旣未脫﹐纖塵猶礙大乾坤。

非橫非豎理偏宜﹐三觀澄心進莫疑。一力未能超彼岸﹐依然還落聖賢機。

智不退般若徳用宗體圓滿報身道種智破塵沙惑分破無明三心克備生非橫非豎出三界八萬四千相好一生補處及諸大士所見菩薩居

此土皆是大乘﹑圓修三觀﹐十住十行﹐十向十地﹐等覺法身大士。如塵若沙﹐各各分破﹑無明﹐分身十方八相﹐成道度脫眾生。皆未究竟﹐天臺賢首教委明。

常寂光淨土

見圖﹝圖略﹞

境智如如絕證修﹐更無閒事滯心頭。情盡見除消息斷﹐一輪明月掛中秋。

衝關透頂不思議﹐但於當念絕思惟。惟心淨土惟心淨﹐直下承當第一機。

智開惑破無煩惱﹐返本還源獨自知。無心身滿塵沙界﹐任運攝將諸子歸。

位不退法身徳宗體用淸淨法身一切種智破三惑盡一念不生衝關透頂無上正眞諾佛所見法界身果人居

此土是最上乘境界﹐惑盡情忘﹐諸法不生﹐般若不生﹐不生不生﹐名大涅盤究竟。居涅盤山頂端﹐居常寂光土﹐名淸淨法身。毗盧遮那佛名到彼岸﹐亦名空劫以前自己也。

東方四土

見圖﹝圖略﹞

四土非方域﹐情生礙不通。悟迷分大小﹐淨穢隔西東。

萬有形𨿽別﹐千機理自同。春風俱一拂﹐何處不華紅。

大見始終無攺﹐小見九品差殊。上智祇在一心﹐下智東西隔礙。

西方四土

見圖﹝圖略﹞

莫謂西方遠﹐西方在目前。𨿽云越十萬﹐曾不離三千。念佛才開口﹐華池已種蓮。信心如不退﹐決定禮金僊。

西方是取相﹐欣厭二門修﹐若人從此入﹐得一切處皆淨土。

阿鼻依正﹐全處極聖之自心﹔身土毗盧﹐不逾下凡之一念。智者云「豈離伽耶別求常寂光土﹐須知毗盧遮那徧一切處。」善觀心者﹐一切萬法惟心本具耳。

觀心四土

見圖﹝圖略﹞

欲識天眞佛﹐從來絕證修。不須外尋覓﹐但向自心求

悟後三身合﹐迷時四不周。莫生分別見﹐直下息心休。

夫終日寂光而未嘗寂光者﹐凡夫也。欲證寂光而未極寂光者﹐菩薩也。具足寂光而住持寂光者﹐如來也。常寂光淨土是離相心﹐若到此地﹐見一切處皆常寂光。

西方四土

見圖﹝圖略﹞

恆沙四土

見圖﹝圖略﹞

一心四土

見圖﹝圖略﹞

圓融四土

見圖﹝圖略﹞

目前四土

見圖﹝圖略﹞

三諦四土

見圖﹝圖略﹞

相卽四土

見圖﹝圖略﹞

迷悟四土

見圖﹝圖略﹞

人人四土

見圖﹝圖略﹞

絕待四土

見圖﹝圖略﹞

教是佛眼﹐禪是佛心﹔心若無眼﹐心無所依﹔眼若無心﹐眼無所見﹔心眼和合﹐方辧東西。禪教和融﹐善知通塞。當知機有利鈍﹐法有開遮。若定作一路收機﹐都成謗法。四門入郭﹐都在府前﹔四土收心﹐各登彼岸。聽教之士﹐不可偏邪﹔參禪之流﹐應如是會。權實方便﹐運用在人﹐惟宜事理融通﹐不可執法而成病。聞思修三慧﹐戒定慧三學﹐各要反本還源﹐盡欲革凡成聖。今人不了﹐各執一邊﹐只說教不通禪﹐禪不通教﹐本爲去執﹐反屬偏情﹐平等修心﹐卻生分別。禪云「黃華翠竹﹐總是眞如。」教云「一色一香﹐無非中道。」勢至菩薩因念佛故﹐自得心開﹔智者大師誦《法華經》﹐得見眞法。是處各存妙道﹐豈在喧爭﹖今要凡心與身土和融﹐念佛與禪教一道﹐入門𨿽別﹐到底是同﹐休起愛憎﹐莫分彼此﹐各須究本﹐勿競枝條。不可執實而謗權﹐執權而謗實也。

淸涼國師云「塵勞業海﹐結惑堅執﹐情盡見除﹐不勞收拾。」夫法報應之三身﹐寂光同居四土﹐各要歸源﹐咸回一路。一身三身﹐四土一土﹐非後非前﹐無來無去。情見有差﹐非佛隱覆﹐祇許心傳﹐不通言句。周徧圓融﹐無盡無窮﹐一眞無礙﹐重更重重。帝珠莫諭﹐梵网難同﹐撥轉機關﹐八達四通。不在伶俐﹐惟假惺惺﹐毗盧得道﹐許汝便成。永絕生死﹐卽放光明﹐若不擬議﹐海晏河淸。

一土分四土﹐土土各三身﹐身土無有盡﹐情見恰如星。

如來無礙力﹐似月在天輪﹐州州皆見月﹐處處有光明。

後頌

大道通天下﹐明明幾百州﹐州州各道路﹐路路合春秋。

迷後三身別﹐悟來一也休﹐這般無彼此﹐莫把結冤讎。

念佛提綱

本自無蹤無迹﹐方便與君拈出。有人問我何爲﹐南無阿彌陀佛。

念佛心開

因修三昧念彌陀﹐忽睹彌陀心上過。始覺行行皆寶所﹐方知土土悉交羅。

禪教相成

天臺賢首慈恩教﹐達摩南山意不殊。法門頭數無窮盡﹐不離毫端絕妙麤。

三身體同

三徳祕藏及三身﹐舒捲臨機分不分。處處融通無罣礙﹐勿教一向作三人。

三寶不異

佛法僧寶最爲眞﹐豈異而今一點靈。舉一卽三三是一﹐莫教錯認定盤星。

身土不二

毗盧卽是寂光土﹐寂光卽是大毗盧。身土本來無二相﹐皇城元是大京都。

心佛無殊

此心卽是彌陀佛﹐彌陀卽是自心源。皆道蟾光有虧減﹐誰信從來日月圓。

絕迹無相

念念圓明法界同﹐免向三祗著劫修。若也此中明了得﹐一點微塵也不畱。

情畫宛然

毗盧海藏全無迹﹐寂光妙土亦無蹤。劫火洞然毫未盡﹐靑山依舊白雲中。

頭頭見道

寂光金寶及泥沙﹐到處無心便是家。了得个中玄妙意﹐優曇元是白蓮華。

處處逢源

心心念念彌陀佛﹐頭頭處處古毗盧。微塵剎海如星布﹐撮在山僧一畫圖。

○念佛正宗卷第三

念佛正宗說

定明宗體

李長者華嚴合論十種淨土權實宗體

念佛參禪求宗旨說

淨土非鈍根權說

眞歇了禪師淨土宗要

寂室大師示淨土實見

大智律師示念佛事理不二

文法師行序念佛宗要

念佛正宗說【一】

明教大師曰「能仁之垂教也﹐必以禪爲宗而佛爲祖。」祖者乃其教之大範﹐宗者乃其教之大統。大統不明﹐則天下不得一其所詣﹔大範不正﹐則天下不得質其所證。夫古今之學佛輩競以其所學相勝者﹐蓋由宗不明﹑祖不正而爲患。然非其祖宗素不明不正也﹐後世學者不能盡考經論而校正之﹐乃有束教者不知佛之微旨妙在乎言外﹐語禪者不諒佛之所詮槪見乎教內﹐紛然自相是非﹐古今何嘗稍息。予嘗探《大藏》﹐或經或傳﹐校驗其所謂禪宗者﹐佛祖之心也。佛說一大藏教﹐未嘗不以心爲宗也。嗟乎﹗眾生之根器異也﹐又安得以一法而明之。我佛平等設化﹐於是對其病而投其藥耳。且夫淨土一宗念佛之法﹐有實有權﹐有頓有漸﹐皆以顯如來所証之實理﹐廓眾生自性之本源﹐以念佛三昧攝一切人﹐明心見性﹐入於佛慧。

或問之曰﹕念佛其可明心見性入佛慧乎﹖予謂之曰﹕心爲萬法之宗﹐操之在我﹐則何道不成﹖大勢至菩薩以念佛證無生忍﹐究其因地﹐純於念佛上用功。念佛無間﹐打成一片﹐所以道都攝六根﹐淨念相繼﹐得三摩地﹐斯爲第一。蓋佛者心也﹐念佛念心﹐心心不二﹐心旣不二﹐佛佛皆然。一念貫通﹐無前後際﹐三際俱斷﹐是眞道場。塵塵顯示剎剎全彰﹐是謂入於如來正徧知海﹐具足如來一切種智。念佛之旨﹐大略如斯。

遠公祖師得是三昧﹐而以此三昧示一百二十三人﹐同修同證﹐思專想寂﹐以至究竟。吾祖於是深存遠圖﹐大援羣生﹐且以晉地新經未來禪法﹐甘露國所未聞﹐實相宗本人有異說﹐乃命弟子逾越蔥嶺﹐遠迎禪師﹐究尋經本。故明教大師定祖圖云「秦僧智嚴於罽賓國懇請跋陀羅偕來諸夏﹐傳授禪法。初至長安﹐後至廬山﹐遂出《禪經》﹐與遠公同譯。譯成﹐遠公爲之序。跋陀羅嘗謂遠公曰﹕『西土傳法祖師自大迦葉直下相承﹐凡有二十七人﹐其二十六祖近世滅度﹐名不如蜜多者所以繼世。弟子曰般若多羅﹐方在南天竺國行化﹐以此慧燈次第相傳﹐達摩多羅後爲二十八祖。我今如其所聞而說是義。』遠公聞跋陀羅言﹐故序云『達摩多羅﹐西域之雋﹐禪訓之宗』。《寶林傳》所謂跋陀羅嘗與遠公言其傳法諸祖世數﹐固驗於《禪經》矣。」故張野序遠公塔銘云「心禪諸經出自廬山﹐師每謂禪法精微﹐非才莫授﹐功髙易進者惟念佛一門﹐導之以止觀﹐專之以淨業﹐此假修以凝神﹐積習以移性﹐入於如來無盡法門﹐實其斯矣。」故此淨土之教至於天臺智者大師﹐乃示三觀﹐證乎一心﹐總綰三乘之要行﹐普收五性之機宜﹐直付觀行之眞財﹐悟入如來之知見。故知念佛之要者﹐由《觀經》爲標指也﹐斯經以佛國淨境爲宗﹐以觀智妙行爲趣﹐以實相彌陀爲體﹐以滅惡生善爲用。是知無量功徳共莊嚴之種種勝行而歸趣之﹐言說問答而詮辧之﹐譬眾星之拱北辰﹐如萬流之朝東海也。是故韋提不經﹐地位頓證﹐無生五逆﹐十念稱名﹐便登極樂﹐卽圓頓教之所攝也。此之念佛三昧法門﹐權實頓漸﹐折攝悟迷﹐圓攝一切﹐會歸眞宗﹐猶車之有輪﹐如鳥之有翼﹐入道之由可謂至矣﹐可謂盡矣。是以集夫正受之方﹐示彼修行宗要﹐開明心目﹐直指根源﹐庶使念佛進修之士明其宗而不昧其祖也。若夫一句當機﹐淨土惟心顯矣。

定明宗體【二】

慈�通贊云「此方先徳總判經論有其四宗﹕一﹐立性宗﹔二﹐破性宗﹔三﹐破相宗﹔四﹐顯實宗。」《涅盤》《華嚴》《法華》等是顯於眞實﹐中道義故﹐捨化城而歸寶所等故。《彌陀經》乃第四宗也。依文判教﹐教但有三。以類準宗﹐宗有其八﹕一﹐我法俱有宗﹔二﹐有法無我宗﹔三﹐法無去來宗﹔四﹐現通假實宗﹔五﹐俗妄眞實宗﹔六﹐諸法但名宗﹔七﹐勝義皆空宗﹔八﹐應理圓實宗。故《華嚴》及《彌陀經》是八宗收。

李長者華嚴合論十種淨土權實宗體【三】

夫滔滔智海﹐茫茫莫究﹐其涯渺渺﹐眞源蕩蕩﹐罕尋其際。遮那法界﹐體相總括於塵沙﹔方廣靈門﹐淨穢互參於無極。但隨現修業用﹐見境不同﹔致使聖境乖違﹐依根不定。或權分淨土於他國﹐指穢境於娑婆﹔或此處爲化儀﹐示上方爲實報。文殊居東國金色世界而來﹔觀音處西方安樂妙土而至。如是權儀各別﹐啟蒙的信無依。今以略會諸門﹐令使創修有托﹐約申十種﹐以定指南。

第一﹐《阿彌陀經》淨土。此爲一分﹐取相凡夫未信法空實理﹐以專憶念﹐念想不移。以專誠故﹐其心分淨﹐得生淨土。是權未實。

第二﹐《無量壽觀經》淨土。此爲一分﹐未信法空實理﹐眾生樂妙色相者﹐令使心想﹐想彼色像﹐想成就故﹐而生佛土。此權非實。

第三﹐《維摩經》淨土。佛以足指按地﹐加其神力﹐暫現還無﹐是實報土﹐未具陳廣狹。是實未廣。

第四﹐《楚网經》淨土。𨿽說一大花王而有千葉﹐一一華上有百億化佛﹐教化百億四天下眾生﹐然彼千葉及彼華王爲三乘菩薩﹐見未廣故﹐分泉報境﹐未成圓滿。是權未實。

第五﹐摩酰首羅天淨土。如來於彼坐蓮華座﹐成等正覺﹐以爲實報。此閻浮提﹑摩竭提國菩提場中成等正覺者﹐是化此爲三乘權教菩薩染淨未亡者﹐說此閻浮提及六天等是欲界有漏﹐彼上界摩酰首羅天是無漏﹐故心存染淨﹐彼此未忘。此爲權教﹐未爲實說。

第六﹐《涅盤經》所指淨土。如來有實報淨土在西方﹐過三十二恆河沙佛土者﹐爲三乘權教一分染淨未亡者﹐言此三千大千世界總是穢土﹐權推如來報境淨土在西方。此權非實。

第七﹐《法華經》三變淨土。此爲三乘權教菩薩染淨未亡者﹐言移諸天人﹐置於他土。是權非實。

第八﹐靈山會所指淨土。此引三乘中權教菩薩染淨未亡者﹐令知此土卽穢卽淨﹐諸眾信可﹐未能自見。是實非權。

第九﹐惟心淨土。自證自心﹐當體無心﹐性惟眞智﹐不念淨穢﹐稱眞任性﹐心無罣礙﹐無貪無癡﹐任大悲智﹐安樂眾生﹐是實淨土。以自淨故﹐令他亦淨。是故《維摩經》云「隨其心淨﹐卽佛土淨﹔欲得淨土﹐當淨其心。」是實淨土。

第十﹐毗盧遮那所居淨土﹐卽居十佛剎蓮花佛國土。淨穢總含﹐無穢無淨﹐無有髙下彼此自他之相。一一佛土﹐皆充法界﹐無相障隔。略言十佛塵剎國土爲知無盡佛國﹐不出一塵﹐爲無大小故﹐不立限量故﹐以法爲界﹐不限邊際﹐相海純雜﹐色像重重。此實淨土﹐非是權收。

念佛參禪求宗旨說【四】

慈覺賾禪師云「念佛不礙參禪﹐參禪不礙念佛﹐法𨿽二門﹐理同一致。」上智之人﹐凡所運爲﹐不著二諦。下智之人﹐各立一邊﹐故不和合﹐多起紛爭。故參禪人破念佛﹐念佛人破參禪﹔皆因執實謗權﹐執權謗實﹐二皆道果未成﹐地獄先辦。須知根器深淺﹐各得所宜﹐譬如營田人豈能開庫﹐開庫人安可營田。若教營田人開庫﹐如跛足者登山﹔若教開庫人營田﹐似壓良人爲賤﹐終無所合也。不若營田者且自營田﹐開庫者且自開庫﹐各隨所好﹐皆得如心。是故念佛參禪﹐各求宗旨﹐溪山𨿽異﹐雲月是同。可謂處處綠楊堪系馬﹐家家門首透長安。

淨土非鈍根權說【五】

天臺思梵講主久居臨平山﹐解行明峻﹐深造教觀性相淵源。每與士大夫往復﹐隨有所問﹐答釋粲然。一日﹐有通判鄭公問曰「教中所明念阿彌陀佛願生淨土﹐此專爲鈍根方便權說。上根頓悟。一超直入佛地﹐豈假他佛淨土耶﹖」師云「吾宗先達呵此說云﹕佛在世文殊﹑普賢﹐佛滅後馬鳴﹑龍樹﹐此土智者大師﹑智覺禪師﹐皆願往生淨土﹐應是鈍根乎﹖若以此爲權教﹐將何爲實耶﹖昔孫莘老亦疑於此﹐因會楊次公﹑王敏仲辧論﹐遂息此疑﹐信此淨土非聖人之權設﹐是圓實之眞宗也。注念彼佛﹐必生淨土﹐斯乃稱性實言﹐非權教也。」

眞歇了禪師淨土宗要【六】

彌陀不離眾生心﹐是三無別﹔極樂徧在一切處﹐舉一全收。如帝釋殿上千珠寶网﹐千珠光影咸入一珠﹐一珠光影徧入千珠﹐𨿽珠珠互徧﹐此珠不可爲彼珠﹐彼珠不可爲此珠﹐參而不雜﹐離而不分﹐一一徧彰﹐亦無方所。彌陀淨土卽千珠之一。十萬佛國﹐一佛國土﹐各千珠之一。聖人善巧﹐方便示人﹐專念阿彌陀佛﹐乃千珠直指一珠﹐見一佛卽見十方諸佛﹐亦見九界眾生。微塵剎海﹐十際古今﹐一印頓圓﹐了無餘法矣。

寂室大師示淨土實見【七】

不修淨業者云「遊心禪定﹐悟性眞宗。」或聞說淨土﹐必曰「淨土惟心﹐我心旣淨則國土淨﹐何用別求生處。」寂室曰「且《維摩經》中云﹕如來以足指按地﹐見娑婆國土悉皆嚴淨﹐而眾會不見﹐惟螺髻梵王得知。今之說悟性者能如梵王所見淨土否﹖況汝居卑屋陋室﹐必羨之以大廈髙堂﹔脫粟藜羹者﹐必羨之以珍羞上味﹔獘袍短褐者﹐必羨之以綾羅輕縠。若云心淨土淨﹐則不消如是分別也。況當老病死苦﹐世間違情之時﹐顏色與未悟者同﹐是則口唱心淨土淨之言﹐身被穢土苦惱之縛﹐其自欺之甚也。不然應須信教仰理於淨土﹐從而修之。」

大智律師示念佛事理不二【八】

師嘗爲慈慧文法師作《淨土集序》﹐其略曰「古今學佛﹐多惑事理﹐謂理則纖塵不立﹐言事則萬象森羅﹐凝心住寂則爲理﹐動用操修則爲事﹐遂引古云﹕『實際理地﹐不受一塵。佛事門中﹐不捨一法。』斯乃事理敵立﹐空有並馳。予嘗變其語曰﹕實際理地﹐不少一塵。佛事門中﹐不存一法。何則﹖由實際理具一切法﹐豈少一塵乎﹖由佛事門離一切相﹐豈存一法乎﹖如此方見理事一如﹐空有不二矣。」

文法師行序念佛宗要【九】

夫達無心之有心﹐識有念之無念﹐有無不住﹐能所胡存﹖是則念念圓明﹐心心虛寂。苟昧斯旨﹐則法法成尢﹔的契其宗﹐門門通妙。今可無乖實際而示圓修﹐俾負重致遠者獲遂於息肩﹐流浪迷津者速登於彼岸。求生西方﹐無先念佛觀門者也。予輒爲修淨業者薄采經論大綱﹐述成《西方淨行法門》﹐示彼所修﹐令得其趣。有睹玆文而復不能起信修行者﹐類乎狂熱投圊﹐惟露一發﹐欲垂拯救﹐未如之何也。

○念佛正派卷第四

念佛正派說

遠祖師事實

遠祖師歷朝謚號

明教大師題遠祖師影堂記

廬山十八大賢名氏

貫休禪師題十八賢影堂詩

辧遠阻祖成道事

璧谷釋曇鸞大師

天臺智者大師

京師善導和尙

金臺法照大師

睦州少康法師

省常大師

長蘆慈覺禪師

永明壽禪師

天竺慈云懺主

文潞公傳

潞府宗坦疏主

慈照宗主

宋朝無爲子楊提刑

龍舒居士王虛中

儀眞王侍郎

念佛正派說【一】

佛由心造﹐道在人弘。弘道之要﹐無先乎念佛。念佛則是正心﹐正心故能合道。道之宗極曰佛也﹔佛者﹐覺也。一切眾生有此本覺之性﹐因一念有差﹐所以不覺。裴相國云「終日圓覺而未嘗圓覺者﹐眾生也。具足圓覺而住持圓覺者﹐如來也。」是故薄伽梵成道﹐摩竭陀說有談空﹐觀根逗教﹐於諸法之外別開念佛一門﹐截眾苦之根源﹐入聖流之要路。故《經》云「從是西方過十萬億佛土﹐有世界名曰極樂﹐其土有佛﹐號阿彌陀﹐國中無三毒八難﹐有七寶眾妙莊嚴﹐以法爲身﹐羣聖爲友。苟能誠信發願歸心彼土者﹐卽得往生﹐出乎三界九有之表﹐證諸佛無上妙道。」其言無所欺也。

粵自大教東流﹐至佛圖澄而盛﹐由澄而得道安。安之門有遠公﹐戒珠義海﹐龍姿鳳章﹐於是教門綱紀從玆大備。師著《念佛三昧詠》親勸。於時晉賢慕師之徳﹐爭趨正覺之場﹐同究斯道。名動帝王﹐道尊一代﹐彌天推爲髙弟﹐羅什結爲勝友﹐識量廣大﹐獨出於古今矣。至夫抗言爲道﹐爲萬世宗師﹐垂裕於人天者﹐遠公也。隋有智者﹐魏有曇鸞﹐唐有善導﹐大振宗風。宋有坦公疏詮《甘露》﹐省常結社﹐慈覺勸修﹐壽禪師融萬善以同歸﹐元宗主撮諸經而成懺﹐廣施方便﹐曲盡慈悲。故我祖師欲令大地眾生見本性彌陀﹐達惟心淨土﹐普皆覺悟菩提之妙道﹐乃立「普覺妙道」四字爲定名之宗。觀夫四字一鏡﹐洞照無邊﹐同一體用。何以知其然﹖總而言之﹐諭如人之一身而有頭目手足爲其用也﹐未嘗有一而可分也。自非願廣悲深﹐而孰能取信於天下後世哉﹗竊嘗論之曰﹕等眾生界名曰普﹐智達斯理名曰覺﹐徳用無邊名曰妙﹐千聖履踐名曰道。又﹐普者卽自心周徧十方之體也﹐覺者卽自心智照不迷之用也﹐妙者卽自心利物應機之行也﹐道者卽自心通達中正之理也。恆沙諸佛所證者﹐此道也﹔歷代祖師所得者﹐此道也﹔十方生淨土者﹐已學此道也﹔未來修行者﹐當學此道也。又況諸佛菩薩示現世間﹐作大導師﹐各有悲願﹐不捨眾生﹐或爲王臣將相﹐居士宰官﹐出俗在家﹐逆行順化﹐莫不以斯道而覺斯民也。三界羣靈﹐無量劫來﹐至於今日﹐往來六道﹐如蟻旋磨﹐無由出離。佛祖憫彼﹐故設方便以誘導之﹐俾夫趣吾之所趣。吾之所趣者﹐非六道﹐非三乘﹐乃如來正覺之趣。得吾所趣之道者﹐亦以此道化乎未趣﹐趣此所趣﹐譬如一燈燃百千燈﹐續焰分輝﹐騰今耀古。此念佛之宗﹐正心之法﹐正夫羣生﹐歸夫正道者矣。彼彼相傳於無盡﹐故名無盡燈也。

「普覺妙道」之說豈徒言哉﹖蓋謂人人皆可作佛﹐不以僧俗之間﹐不以利鈍之分﹐無彼此﹐無髙下﹐等一性而已。得之爲悟﹐失之爲迷﹐同一理而已。迷而爲凡﹐悟而爲聖﹔迷者事隔理不隔也﹐失者自失性不失也。是知修念佛三昧者﹐則是正其心也﹔此心正﹐則性順理也。得性順理﹐則六塵不能染﹐萬境不能移﹐動用於一虛之中﹐寂寥於萬化之域﹐不動本處而周遊十方﹐超乎極樂之地﹐升乎寂光之堂﹐居乎涅盤山頂﹐朝乎無上法王。「普覺妙道」正心之義其至矣乎。不知此義者﹐功何所施﹐智何所發﹖譬彼無目之人﹐昧於日月之光﹐履於重險之處﹐墮坑落塹﹐可勝紀乎﹖

噫﹗去聖時遙﹐人多謬解﹐𨿽期正道﹐悉陷邪宗﹐庸昏之徒﹐含識而已﹐致使羣邪詭惑﹐諸黨並熾﹐是非蜂起﹐空有云云﹐夾截虛空﹐互相排毀。有著於事相不肯捨者﹐有順於應緣不自覺者﹐有守枯木而言定者﹐有恃聰明而稱慧者﹐有奔走非道而言能者﹐有假於鬼神而言通者﹐有身心放曠而言無礙者﹐有口耳潛傳而言祕訣者﹐有執我宗「普」字「覺」字者﹐有言彼宗「妙」字「道」字者﹔是皆私偸此鏡入彼邪域﹐致爲塵垢蔽蒙﹐不明宗體﹐𨿽得此鏡之名而不得其用也。殊不知慈照立此四字深有意焉﹐昧者不知﹐執之失度。況又有言「在家爲彌陀教﹐出家爲釋迦教」者﹐自尊爲祖﹐執法爲宗。存彼此之執心﹐觸途成滯﹔局偏邪之劣解﹐是己非他。使我曹爲佛祖後裔﹐而不能破其執﹐遣其惑﹐則何以揭慧日於昏衢哉﹖痛心佛祖慧命懸危﹐甚於割身肉也。念報佛祖深恩﹐寢食不遑安處也。念諸方佛子錯路修行﹐不啻倒懸也。𨿽未能盡古人之萬一﹐然此心不欺也。予嘗切切於是﹐謹按髙僧傳記﹐徧求前哲眞蹤﹐究其源﹐摘其實﹐理之所當﹑事之所存者集而出焉﹐虧者補之﹐冗者削之﹐隱者明之﹐斷者引之﹐庶千載之下修淨業者因言思道﹐飲水知源﹐識古聖之遺風﹐體先宗之標格﹐紹隆佛種﹐光闡徽猷﹐壽慧命於無窮﹐傳眞燈而有永。前不云四字一鏡﹐洞照無邊乎﹖體斯道者﹐愼勿忽諸。

遠祖師事實【二】

師諱慧遠﹐雁門樓煩人﹐今海東代州。姓賈氏。生於石趙延熙甲午歲﹐爲晉成帝咸和九年。師十二歲從舅氏令狐遊學許﹑洛﹐博通六經﹐尢通《周易》《莊》《老》之書。二十一歲﹐欲渡江與範宣子俱隱﹐值中原兵戈塞路﹐聞道安法師居太行山﹐遂與弟慧持俱投之。聽講《般若經》﹐豁然大悟﹐嘆曰「儒道九流皆糠粃耳。」與弟投簪落髮﹐常以大法爲己任。安嘆曰「使道流中國﹐其在遠乎﹖」

孝武帝太元九年﹐至廬山﹐以杖卓地﹐曰「有泉當住。」忽泉迸出﹐乃誅茅爲庵。講《涅盤經》﹐感得山神獻靈﹐資助材木﹐雷雨辟地。江州太守驚其神異﹐奏立東林寺﹐名其殿曰「神運」。太元十一年﹐寺成。師以東南經律未備﹐禪法無聞﹐乃於寺內別置禪室﹐請一禪師率眾習禪。令弟子逾越沙漠求《禪經》﹐庶江表四輩咸皆得以修習﹐願使大乘之化自北西南。每謂禪法深微﹐非才莫授﹔入道要門﹐功髙易進者﹐念佛爲先。師徒眾往來三千﹐眞信之士一百二十三人。乃與劉遺民等十八賢爲上首﹐於無量壽佛像前建齋﹐立誓同修西方淨土﹐結白蓮社。遺民著《發願文》﹐師自制《念佛三昧序》。謝靈運恃才傲物﹐一見師肅然心服﹐鑿池種蓮﹐求入社﹐師以心雜止之。山多蛇﹐有行者不知何許人﹐嘗侍於師﹐善驅蛇﹐至今號辟蛇聖者。師所居流泉過寺﹐下入虎溪﹐每送客﹐以溪爲界。時陶淵明﹑陸修靜師嘗送之﹐語道契合﹐不覺過溪﹐相與大笑﹐後世因傳《三笑圖》焉。時羅什法師通書﹐稱師爲東方護法菩薩。外國眾僧咸稱漢地有大乘道士﹐每燒香禮拜﹐東向稽首﹐獻心廬嶽。姚主欽承道徳﹐信向連接。

晉安帝隆安元年﹐桓玄勸帝沙汰僧尼﹐謂廬山爲道徳所居﹐不在搜簡﹐師以書抵玄﹐得並免。元興元年﹐玄又申庾冰之議﹐欲沙門盡敬王者﹐復以書辧論其事﹐遂免。安帝自江陵旋京﹐輔國何無忌勸師候迎﹐稱疾不起。帝遣使勞問﹐師表以聞﹐帝優詔答之。

義熙乙卯十一月初一日﹐師入定﹐至十七日出定﹐見阿彌陀佛紫磨黃金身徧滿空界。《龍舒淨土文》載﹐遠公三睹聖相﹐沈厚不言。師三十年影不出山﹐足不入俗。丙辰八月初一日示疾﹐至六日困篤。大徳耆舊請飲豉酒﹐不許﹔又請以蜜水﹐乃命律師檢藏﹐未見。而集諸徒﹐遺戒曰「吾自知命之年托業此山﹐自審有畢盡之期﹐乃絕迹外緣﹐以求其志﹐不覺形與運頹﹐已八十三矣。時至﹐欲厝骨於松林之下﹐卽嶺爲墳﹐與土木同狀﹐此古人之禮﹐汝等勿違。苟使神理不昧﹐庶達其誠﹐大哀世尊亦當佑之以道。」言訖而逝。門人與潯陽太守及官屬奉全軀葬於西嶺﹐壘石而塔焉。安帝謚廬山尊者﹑鴻臚大卿﹑白蓮社主﹑凝寂之塔。謝靈運立碑以銘其徳﹐張野序之。有《匡山集》十卷行於世。

遠祖師歷朝謚號【三】

晉安帝義熙年謚廬山尊者﹑鴻臚大卿﹑白蓮社主。

唐大中戊辰年謚辧覺大師。

南唐升元三年謚正覺大師。

宋太平興國三年謚圜悟大師。

宋乾道二年謚等徧正覺圜悟大法師。

明教大師題遠祖師影堂記【四】

遠公事迹﹐學者𨿽見而鮮能盡之。使世不昭昭見先賢之徳﹐亦後學之過也。予讀《髙僧傳》《蓮社錄》及《九江新舊錄》﹐最愛遠公六事﹐謂可以勸﹐乃引而釋之﹐列之其影堂﹐以示來者﹐

陸修靜異教學者﹐而送過虎溪﹐是不以人而棄言也。陶淵明耽湎於酒﹐而與之交者﹐蓋簡小節而取其達也。跋陀髙僧以顯異被擯﹐而延且譽之﹐蓋重有識而矯嫉賢也。謝靈運以心雜不取﹐而果歿於刑﹐蓋識其器而愼其終也。盧循欲叛﹐而執手求舊﹐蓋自信道也。桓玄震威﹐而抗對不屈﹐蓋有大節也。

大凡古今人情﹐莫不畏威而苟免﹐忘義而避疑﹐好名而昧實﹐黨勢而忍孤﹐飾行而畏累﹐自是而非人﹐孰有道尊一代﹑爲賢者師﹐肯以片言而從人乎﹖孰有宿稟勝徳爲行耽潔﹐肯交醉卿而髙其達乎﹖孰有屈人師之尊﹐禮斥逐之客﹐而伸其賢乎﹖孰有拒盛名之士不與於教﹐而克全終乎﹖孰有義不避禍﹐惇睦故舊﹐而信道乎﹐孰有臨將帥之威﹐在殺罰暴虐之際﹐守道不撓﹐而存其節乎﹖此故遠公識量廣大﹐獨出於古今﹐若夫荷負至教﹐廣大聖道﹐垂裕於天人﹐非蒙乃能盡之﹐其聖歟﹐賢耶﹖

偉乎﹐大塊噫气﹐六合風淸﹐遠公之名聞也﹔四海秋色﹐神山中聳﹐遠公之淸髙也﹔人龍僧鳳﹐長揖巢許﹐遠公之風軌也﹔白雲丹壑﹐玉樹瑤艸﹐遠公之棲處也。

蒙後公而生﹐𨿽慕且恨也﹐瞻其遺像﹐稽首作禮﹐願以獘文書於屋壁。

廬山十八大賢名氏【五】

遠公祖師﹐諱慧遠﹐姓賈氏﹐雁門樓煩人。

永法師﹐諱慧永﹐姓繁﹐河內人。

持法師﹐諱慧持﹐遠公弟也﹐與兄俱事道安法師。

生法師﹐諱道生﹐出魏氏﹐巨野人。

佛陀跋陀耶捨尊者﹐此云覺明﹐罽賓國婆羅門種。

佛陀羅尊者﹐此云覺賢﹐甘露飯王之裔。

叡法師﹐諱慧叡﹐冀州人。

順法師﹐諱曇順﹐黃龍人。

敬法師﹐諱道敬﹐瑯琊王氏﹐隨祖凝之守江州。

恆法師﹐諱曇恆﹐河東人﹐童子出家﹐不知姓氏。

昺法師﹐諱道昺﹐潁川陳氏。

詵法師﹐諱曇詵﹐廣陵人﹐不知姓氏。

劉遺民﹐諱程之﹐字仲思﹐彭城聚里人﹐漢楚元王之後。

散騎常侍雷公﹐諱宗﹐字仲倫﹐南昌人。

太子舍人宗公﹐諱炳﹐字少文﹐南陽人。

治中張公﹐諱野﹐字萊民。

散騎常侍張公﹐諱銓﹐字秀碩﹐萊民族也。

通隱處士周公﹐諱續之﹐字道祖﹐雁門廣武人。

貫休禪師題十八賢影堂詩【六】

白藕池邊舊影堂﹐劉雷風骨盡龍章。共輕天子諸侯貴﹐惟愛吾師一法長。陶令醉多招不得﹐謝公心亂入無方。何人到此思髙躅﹐風點苔痕過短墻。

辧遠阻祖成道事【七】

《禮記》曰「先祖無美而稱之者﹐是誣也﹔有善而弗知者﹐是不明也﹔知而不傳者﹐是不仁也。此三者﹐君子之所恥也。」噫﹗在吾學佛之徒豈不然耶﹖吾祖遠公行位昭昭﹐功徳廣大﹐愚忝與其教﹐爲末流之裔﹐不肖孤陋﹐學淺才疏﹐未能紹襲先宗﹐實乃有孤玆蔭﹐嘗讀《明教記》﹐不亦甚慚乎﹗又嘗觀石室琇禪師《通論》云「去孔子百年而有孟軻﹐是時孔子之道幾衰焉﹐軻於是力行其道而振起之。伏自佛教東流﹐凡三百年而有遠公﹐是時沙門寖盛﹐然未有特立獨行﹑憲章懿範爲天下宗師如遠公者﹐佛道由之始振。」蓋嘗謂遠公有大功於釋氏﹐猶孔門之孟子焉﹐與髙僧朝士同修淨社﹐道動帝王﹐法流天下。後之所習念佛者﹐不知吾祖之本末﹐失其源流﹐多見世之薄福闡提輩僞撰《廬山成道記》﹐裝飾虛辭﹐盡是無根之語﹐誑惑善信﹐徧傳在人耳目﹐逮今不能攺革。予乃參考大藏《弘明集》《髙僧傳》﹐察其詳要﹐略舉七事以破羣惑﹐識者鑑之。

遠公禮太行山道安法師出家﹐妄傳師旃檀尊者﹐一誑也。妄以道安爲遠公孫者﹐二誑也。遠公三十年影不出山﹐足不入俗﹐妄謂白莊劫擄者﹐三誑也。晉帝三召﹐遠公稱疾不赴﹐妄謂賣身與崔相公爲奴者﹐四誑也。道安臂有肉釧﹐妄謂遠公者﹐五誑也。臨終遺命﹐露骸松下﹐全身葬西嶺﹐見存凝寂塔可證﹐妄謂遠公乘彩船升兜率者﹐六誑也。道生法師虎丘講經﹐指石爲誓﹐石乃點頭﹐妄謂遠公者﹐七誑也。

悲夫﹗世之姦佞不知祖師實徳﹐道聽途說﹐妄裝點許多不遜之事﹐播丑於後世﹐取笑於四方﹐謗瀆聖徳。識者見之﹐不察其所由﹐得不輕侮於吾祖師耶﹖豈非出佛身血五逆罪乎﹖嘗觀宋元嘉中僧才觀﹑惠嚴﹑謝靈運翻《涅盤經》﹐增損其辭﹐因夢神人訶之曰「敢以凡情輕瀆聖典﹗」觀等懼而止。又惠琳以才學幸帝﹐時號黑衣宰相﹐自著《白黑論》毀佛教﹐卽感惡疾﹐膚肉糜爛而死。夫如是則妄造祖師傳記﹐三途地獄可不懼乎﹖凡吾同志﹐詳審遠公實迹﹐從本至末﹐痛告諸方﹐光揚祖道﹐庶先聖之屈於斯雪矣。

璧谷釋曇鸞大師【八】

師雁門人也﹐少遊五臺﹐感其靈異﹐自誓出俗。三乘頓漸﹐具陶文理。又嘗抱疾行至汾州﹐俄見云陰陡盡﹐天門洞開﹐六欲階位﹐上下重復﹐鸞方瞬目﹐疾乃隨愈。鸞於是切用心佛道﹐常如不及﹐開蒙誘俗﹐無間遠邇。

初﹐鸞好爲術學﹐聞陶隱居得長生法﹐涉遠就之。陶以仙經十卷授鸞﹐鸞躍然自得﹐以爲神仙之術其必然也。後還洛下﹐遇菩提畱支﹐意頗得之﹐問支曰「佛道有長生乎﹖其能卻老爲不死乎﹖」支笑而對曰「長生不死﹐吾佛道也。」卽以《觀無量壽經》授之﹐曰「汝可誦此﹐則三界無復生﹐六道無復往﹔盈虛消息﹐吉凶成敗﹐無得而生。其爲壽也﹐有劫石焉﹐有河沙焉﹐沙石之數有極﹐壽量之數無期﹐此吾金僊氏長生也。」鸞承其語﹐驟起深信﹐遂焚所學仙經﹐而專《觀經》焉。每於《觀經》得其義理﹐修三福業﹐想象九品﹐𨿽云寒暑之變﹐疾病之來﹐不懈於始念。魏主憐其志尙﹐又嘉其自行化他﹐道業弘廣﹐號爲神鸞﹐敕住並州大嚴寺。

未幾﹐移住汾州玄中寺。一夕﹐鸞正持誦﹐一梵僧軒昂而來﹐入其室﹐曰「吾龍樹也﹐所居淨土﹐以汝有淨土之心﹐故來見汝。」鸞曰「何以教我﹖」樹曰「已去不可及﹐未來未可追﹐現在今何在﹖白駒難與回。」言訖而失。鸞以所見勝異﹐必知死生之期屆矣﹐卽集弟子數百人﹐盛陳教誡﹐言其四生役役﹐其止無日﹐地獄諸苦不可以不懼﹐九品淨業不可以不修﹐因令弟子齊聲髙唱阿彌陀佛。鸞乃西向瞑目﹐頓顙而示滅。是時道俗同聞管弦絲竹之聲由西而來﹐良久乃寂。

天臺智者大師【九】

師諱智顗﹐字徳安﹐姓陳氏﹐潁川人。母徐氏夢香煙五彩繞身﹐有孕。誕生之日﹐神光煥室。目有重瞳﹐眉分八彩﹐孩幼見像卽禮﹐逢僧必拜。十八歲投湘州果願寺出家﹐誦《法華經》﹐兼通律藏﹐性樂習禪﹐遂往大蘇山禮慧思禪師﹐北面事焉。思師一見﹐乃曰「昔日靈山同聽《法華》﹐宿緣所追﹐今復來矣。」因授與《法華》三昧﹐三七日誦經﹐至於《藥王本事品》「是眞精進﹐是名眞法供養」﹐至此句時身心豁然﹐寂而入定。照了《法華》﹐若曦和臨於萬象﹔達諸法相﹐如淸風遊於太虛。將證白師﹐師曰「非汝不證。非吾莫識。汝所證者是《法華》三昧﹐前方便得旋陀羅尼。汝於說法人中最爲第一。」後弘法鄴都﹐屈伏時匠。晚入天臺降魔﹐進行化緣﹐旣息於新昌大石像前﹐示疾告滅。弟子請問生方﹐乃曰「吾諸師友皆從觀音而來迎我。」及夜﹐侍人見有佛至﹐倍大石像。臨終說諸法門﹐令唱《無量壽經》及《觀經》題目﹐乃顧大眾﹐合掌贊曰「四十八願﹐莊嚴淨土﹐華池寶樹﹐易往無人﹐火車相現﹐一念攺悔﹐尙得往生﹐況戒定燻修﹐聖行道力﹐實不唐捐。」言訖稱三寶名﹐奄然而滅。後有僧求知生處﹐乃夢觀音金容數丈﹐智者從後﹐而語僧曰「汝疑決否再驗﹐智者生西方矣。」

京師善導和尙【十】

釋善導﹐唐貞觀中周遊寰宇﹐求訪道津。見西河綽禪師行方等懺及淨土九品道場講《觀經》﹐導大喜曰「此眞入佛之津要。修余行業迂僻難成﹐惟此觀門速超生死﹐吾得之矣。」於是篤勤精苦﹐若救頭然。續至京師﹐擊發四部弟子﹐無問貴賤﹐俾屠沽輩亦激悟焉。導每入佛室﹐合掌胡跪﹐一心念佛﹐非力竭不休﹐乃至寒冷亦須流汗﹐此相狀表於至誠。出卽爲人說淨土法﹐化諸道俗﹐令發道心﹐修淨土行﹐無有暫時﹐不爲利益。三十餘年﹐無別寢處﹐不暫睡眠﹐除洗浴外﹐未嘗脫衣。般舟行道﹐禮佛方等﹐專爲己任。護持戒品﹐纖毫不犯。未嘗舉目視女人﹐絕意名利﹐遠諸戲笑。所行之處﹐淨身供養﹐飲食衣服四事饒益﹐皆不自享﹐並將回施﹐好食送大廚供養徒眾﹐惟食麤惡以自支身﹐奶酪醍醐皆不敢噉。諸有■﹝貝親﹞施﹐將寫《阿彌陀經》十萬餘卷﹐所畫淨土變相三百餘壁。所至見壞伽藍及故磚塔等﹐皆悉營造﹐燃燈續明﹐歲不絕。三衣瓶缽﹐不使人持洗﹐始終無攺。化諸有緣﹐每自獨行﹐不共眾去﹐恐與人行﹐談論世事﹐妨修行業。其有暫申禮謁﹐聞說少法﹐或得同預道場﹐親承教訓﹐或曾不見聞﹐披尋教義﹐或展轉授淨土法門者。京華諸州僧尼士女﹐至有投身髙嶺或委命深泉﹐或自墮髙枝﹐焚身供養。略聞遠近百餘人諸修梵行﹐棄捨妻子﹐誦《阿彌陀經》十萬至三十萬徧者﹐念阿彌陀佛日得一萬五千至十萬徧者﹐及得念佛三昧往生淨土者﹐不可知數。或問導曰「念佛之善﹐生淨土耶﹖」對曰「如汝所念﹐遂汝所願。」於是導乃自念阿彌陀佛﹐如是一聲則有一道光明從其口出﹐十聲至千百聲﹐光亦如之。導謂人曰「此身可厭﹐諸苦逼迫﹐情僞變易﹐無暫休息。」乃登所居寺前柳樹﹐西向願曰「願佛威神驟以接我﹐觀音﹑勢至亦來助我﹐令我此心不失正念﹐不起驚怖﹐不於彌陀法中少生退墮。」願畢﹐於其樹上端身立化。時京師士大夫傾誠歸信﹐咸收其骨以葬。髙宗皇帝知其念佛口出光明﹐又知捨報之時精至如此﹐賜寺額爲「光明」焉。天竺式懺主略傳云「阿彌陀佛化身自至長安﹐聞滻水聲。和尙乃曰﹕『可教念佛。』遂立五會教﹐廣行勸化。人有至信者﹐見和尙念佛﹐佛從口出。三年後﹐滿長安城內皆受化念佛。」事見別傳。後有法照大師﹐卽善導後身也﹐徳宗時於並州行五會教﹐化人念佛。帝於長安嘗聞東北方有念佛聲﹐遣使尋覓﹐至太康﹐果見照師勸人念佛﹐遂迎入內﹐用劉球繩牀﹐教宮人五會念佛﹐事彰本傳矣。

金臺法照大師【十一】

釋法照﹐唐大歷二年棲於衡州雲峯寺﹐慈忍戒定﹐爲時所歸。一旦﹐於僧堂食缽中睹五色云﹐雲中有寺﹐寺之東北有大山﹐山有澗﹐澗北有石門﹐門去可五里復有一寺﹐金榜題曰「大聖竹林寺」。照𨿽目睹﹐而其心內尙懷隕獲。他日食時﹐復於缽中見五色云﹐云現數寺﹐無有山林穢惡﹐純金色界﹐池臺樓觀﹐眾寶間錯﹐萬菩薩眾而處其中﹐中有諸佛嚴淨國土﹐種種勝相。照欣所見﹐因訪問之。有嘉延﹑曇暉二僧曰「聖神變化﹐不可以凡情測。若論山川面勢﹐乃五臺爾。」

四年夏﹐照於衡州湖東寺啟五會念佛道場。其年六月二日﹐五色祥雲彌覆其寺﹐雲中亦有樓閣﹐閣上有數梵僧﹐身可丈餘﹐執錫行道。又見阿彌陀佛與二菩薩﹐其身髙大﹐等虛空界。日旣暮矣﹐照於道場之外遇老人﹐曰「汝先發願於金色界禮覲大聖﹐今何輒止﹖」照曰「時艱路難﹐不止如何﹖」老人曰「但能亟去則去之﹐何其艱也。」照未暇對﹐老人失焉。照以所見勝異﹐重發願曰「願以此身奉覲大聖﹐𨿽復火聚冰河﹐終無退墮。」其年八月十三日﹐與同志數人�南嶽前去﹐果無艱險。

五年四月五日﹐至五臺縣﹐遙見寺南有數道光。六日﹐達佛光寺﹐一如缽中所見﹐略無差脫。是夜四更﹐復有異光北來射照﹐照不知所裁﹐乃問曰「此何祥也﹖吉凶焉在﹖」僧云「此大聖不思議光攝汝身心﹐何乃問也。」照聞之﹐卽具威儀前詣一寺﹐寺之東北可五里果有山﹐山有澗﹐澗北有石門﹐門傍有二童子﹐一稱善財﹐一稱難陀﹐引照入門。北行幾五里﹐見一金門﹐門上有樓﹐其樓之側復有一寺﹐寺門有大金榜﹐題曰「大聖竹林寺」。寺之方圓可二十里﹐一百餘院﹐院院皆有寶塔﹐黃金爲地﹐華臺玉樹﹐充滿其中。照入寺之講堂﹐見文殊在西﹐普賢在東﹐皆據師子髙座。照於二菩薩前作禮﹐問曰「末代凡夫智識淺劣﹐佛性心地無由顯現﹐未審修行於何法門最爲其要﹐惟願大聖斷我疑网。」文殊曰「汝所請問﹐今正是時。諸修行門﹐無如念佛。我於過去劫中因念佛故﹐得於一切種智。是故一切諸法般若波羅蜜多甚深禪定﹐乃至諸佛正徧知海﹐皆從念佛而生。」照曰「當云何念﹖」文殊曰「此世界西有阿彌陀佛﹐彼佛願力不可思議﹐汝當繼念﹐令無間斷﹐命終之後﹐決定往生。」說是語時﹐二大菩薩舒金色臂以摩照頂﹐與授記曰「汝以念佛不思議故﹐畢竟證無上覺。若善男女願疾出離﹐應當念佛。」時二菩薩互說伽陀﹐照得聞已﹐益加踴躍。文殊又曰「汝可往詣諸菩薩院巡禮﹐以承教授。」照如其言﹐歷請教授。次至七寶華園﹐從其園出﹐於大聖前作禮辭退﹐且見向者善財﹑難陀二童子送至門外。照復作禮﹐舉頭盡失。至十三日﹐照與五十餘僧往金剛窟其昔見大聖處﹐忽見其地廣博嚴淨﹐琉璃眾寶以成宮殿﹐文殊﹑普賢可萬菩薩﹐佛陀波利亦在其中。照得見已﹐隨眾歸寺。其夜三更﹐於華嚴院之西樓又見寺東巖壑之畔有五枝燈﹐大方尺餘。照曰「願分百燈以歸一面。」燈分如願。重願分爲千炬﹐炬亦如之。行行相當﹐光光相涉﹐光中殊異﹐徧於山野。照又前詣金剛窟﹐願見大聖﹐殆其三更﹐見一梵僧自稱佛陀波利﹐引之入寺。至十二月朔日﹐於華嚴院入念佛道場中﹐載念文殊﹑普賢二菩薩謂我畢竟證無上覺﹐又復記我念阿彌陀佛決定往生﹐於是一心念佛。正念佛時﹐倏見前來梵僧入道場云「汝之淨土華臺現矣。後三年華開﹐汝當往矣。然汝所見竹林諸寺﹐何爲不使羣生共知﹖」照聞之﹐憶念昔時所見﹐因得命匠刻石﹐兼以所見竹林寺處特建一寺﹐號「竹林」焉。寺之云畢﹐照曰「吾事畢矣﹐吾豈久滯於此。」不累日而卒焉。

睦州少康法師【十二】

師縉雲仙都人。母羅氏遊鼎湖峯﹐得玉女捧靑蓮華授之﹐且曰「此華吉祥﹐授之於汝﹐當生貴子。」及生康日﹐靑光滿室﹐香似芙蕖。年十有五﹐誦《法華》《楞嚴》等經五部。尋往越﹐學究毗尼﹐及聽《華嚴》《瑜伽》諸論。貞元初﹐至洛下白馬寺﹐見殿內文字累放光明﹐康不能測﹐卽探而取之﹐乃善導昔爲《西方化導文》也。康曰「若於淨土有緣﹐當使此文光明再發。」此願未已﹐果重閃爍。康曰「劫石可移﹐而我之願無易也。」遂之長安善導影堂﹐大陳薦獻。倏見善導現於空中﹐謂康曰「汝依吾教﹐利樂有情﹐則汝之功﹐當生贍養。」康聞﹐如有所證。南適江陵果願寺﹐路逢一僧曰「汝欲化人念佛﹐當往新定。」言訖而隱。洎到睦州﹐人未從化﹐康乃乞錢誘引小兒曰「能念阿彌陀佛一聲﹐與汝一錢。」小兒務得其錢﹐念佛者眾。師曰「念佛十聲乃與一錢。」如是一年﹐大小貴賤凡見康者則曰「阿彌陀佛。」於是念佛之人盈溢道路。貞元十年﹐康於烏龍山建淨土道場﹐築壇三級﹐聚人午夜行道。入道場時﹐康自升座﹐令男女弟子面西﹐髙聲念阿彌陀佛。眾見師念佛一聲佛從口出﹐連念十聲若連珠狀。康曰「汝等見佛否﹖如見佛者﹐決生淨土。」其禮佛人亦有不見佛者。貞元二十一年十月三日﹐囑累道俗﹕「當於贍養起增進心﹐於閻浮提生厭離想﹐此時見佛﹐眞我弟子。」言訖﹐放異光數道﹐奄然而逝。塔於臺子巖﹐天臺徳韶禪師重新之﹐後之人多指其塔爲善導焉。

省常大師【十三】

師諱省常﹐字造微﹐顏氏子﹐錢塘人。十七歲出家受具﹐戒行謹嚴﹐通《大乘起信》﹐習天臺止觀法門﹐續廬山遠公遺風。宋淳化中﹐住杭州西湖昭慶寺﹐專修淨業﹐結淨行社。相國向公王旦爲社首﹐士大夫預會皆投詩頌﹐自稱淨行弟子。師乃自刺指血和墨﹐書《華嚴經淨行品》﹐每書一字﹐三拜三圍繞三稱佛名﹐刊板印成千卷﹐分施千人。又以旃檀香雕造毗盧遮那佛﹐像成而跪地合掌發誓願云「我與一千大眾﹑八十比丘始從今日發菩提心﹐窮未來際﹐行菩薩行﹐願盡此報身以生贍養國。」翰林承旨宋白撰碑﹐翰林學士蘇易簡作《淨行品序》﹐狀元孫何題社客於碑陰。孤山圓法師撰師行業記﹐中引蘇公序曰「予當布發以承其足﹐剜身以請其法﹐猶無嗔恨﹐況陋文淺學而有吝惜哉﹗」宋公碑曰「師慕遠公啟廬山之淨社﹐易蓮華爲淨行之名。遠公當衰季之時﹐所結者半隱淪之士。上人屬升平之世﹐所交者多有徳之賢。方前則名士且多﹐垂裕則淨梁曷已。」因二公之言﹐想當時之盛﹐亦可槪見矣。天禧四年正月十二日示寂﹐壽六十二。

長蘆慈覺禪師【十四】

師諱宗頤﹐號慈覺﹐襄陽人也。父早亡﹐母陳氏鞠養於舅氏。少習儒業﹐志節髙邁﹐學問宏博。二十九歲﹐禮眞州長蘆秀禪師出家﹐參通玄理﹐明悟如來正法眼藏。元佑中住長蘆寺﹐迎母於方丈東室﹐勸母剪髮﹐甘旨之外﹐勉進持念阿彌陀佛﹐日以勤志﹐始終七載。母臨終際果念佛﹐無疾吉祥而逝。師自謂報親之心盡矣﹐乃制《勸孝文》﹐列一百二十位﹐撰《葦江集》《坐禪箴》。仍遵廬山之規﹐建蓮花勝會﹐普勸僧俗同修念佛﹐導以觀想。其次立法﹐預會日念阿彌陀佛﹐自百聲至千聲﹐千聲至萬聲﹐回向發願﹐期生淨土﹐各於日下以十字計之﹐以辦功課。師一夕夢一人烏巾白衣﹐風貌淸美﹐可三十許﹐揖謂師曰「欲入蓮花會﹐告書一名。」師乃取會錄問曰「何姓名﹖」答曰「普慧。」書已﹐白衣又云「家兄亦告上一名。」師曰「令兄何名﹖」答曰「普賢。」言訖遂隱。師覺已﹐謂諸耆宿曰「《華嚴經離世間品》有普賢﹑普慧二菩薩助揚佛法。吾今建會﹐共期西方。」感二大士幽贊﹐乃以二大士爲會首云。於是遠近皆向化焉。

永明壽禪師【十五】

師名延壽﹐字衝玄﹐號抱一子﹐丹陽人。父王氏。生而早異﹐父母有諍﹐卽從髙榻奮身於地﹐二親息諍。長爲儒﹐十六歲獻吳越王《齊天賦》﹐眾推間世之才。欲出家﹐父母不聽﹐遂刺心血濡毫﹐斷葷﹐終期副心。三十四歲﹐依龍冊寺永明大師落髮受具﹐朝供眾﹐夜習禪。因覽《智度論》云「佛世一老人求出家﹐舍利弗不許。佛觀此人曩劫采樵﹐爲虎所逼上樹﹐失聲念南無佛﹐有此微善﹐遇佛得度﹐獲羅漢果。」師念世間業系眾生﹐不能解脫﹐惟念佛可以誘化﹐乃印《彌陀塔》四十萬本﹐勸人禮念。一日懺堂繞旋次﹐忽普賢像前蓮華在手﹐因思宿願﹐進退未決﹐遂作二紙鬮﹐一曰「一心禪定」﹐一曰「萬善生淨土」﹐中夜冥心自期曰「於此二途﹐功行成者須七度拈起。」並得「萬善生淨土」鬮﹐一無間隔。於是每日誦經禮佛﹐念佛說戒﹐施食放生﹐日行利益事一百八件﹐未嘗暫怠。越王創淨慈寺﹐命住持﹐賜智覺禪師號。會三宗師徳制《宗鏡錄》一百卷﹑《萬善同歸集》《神棲贍養賦》等九十七卷﹐並行於世。

師志誠殷重﹐專以念佛勸人同生淨土﹐世稱宗門之標準﹐淨業之白眉。臨終預知時至﹐殊勝甚多﹐荼毗舍利鱗砌於身。嘗有僧死入冥﹐見閻王殿左供養畫僧一■﹝巾登﹞﹐禮拜勤致﹐云是永明壽禪師﹐此人生西方上品﹐故禮敬之。

天竺慈云懺主【十六】

師諱遵式﹐字知白﹐姓葉﹐臺州臨海縣人也﹐號慈云懺主。其母乞靈於古觀音﹐遂生法師。初往東掖山師義全。十八祝發﹐先於禪林寺習律﹐繼入國淸﹐普賢像前燃指﹐誓習臺教。學髙行苦﹐名冠二浙﹐博習教觀﹐專志贍養。嘗要期般舟三昧九十日。素苦學﹐嘔血處道場﹐兩足皮裂﹐師以死自誓。忽一日﹐恍若夢寐﹐見白衣觀音垂手指口中﹐引出數虫﹐又指間出甘露注其口﹐身心淸涼。自此宿疾頓愈﹐出懺頂相髙寸餘﹐雙手下垂過膝。聲如鳴鐘﹐皆與舊異。眾皆嘆仰之。

師建下天竺寺數百間﹐三經賊難﹐每爇而火自滅﹐乃願力堅固所致。師當化之日﹐山中人見大星殞於靈鷲峯。度弟子百人﹐學徒千數。臨終卽炷香瞻像﹐而祝之曰「十方諸佛同住實際﹐願住此實際﹐受我一炷之香﹐諸佛證明﹐往生贍養。」或問其所歸者﹐以淨土寂光對之。至其夕﹐坐終﹐當天聖年間也。壽六十九﹐臘五十。著《往生淨土決疑行願二門》及《淨土懺法》《金光明觀音諸本懺儀》﹐行於世。天臺風教益盛於吳越者﹐實資夫天竺慈云之徳也。觀《決疑行願二門經》曰「十方諦求﹐更無餘乘﹐惟一佛乘。」斯之謂歟﹗

懺主悟本性之常寂光﹐履惟心之佛土淨﹐自利利他﹐事理無礙。著述數百篇﹐每發言皆以淨土爲歸向之宗﹐大闡諸經教理﹐普化一切。自懺文傳流於世﹐往生淨土者不知其幾千萬人﹐繼天臺之道﹐贊淨土之化﹐世未有也。

文潞公傳【十七】

公姓文﹐諱彥博﹐守洛陽。嘗致齋往龍安寺瞻禮聖像﹐忽見像壞墮地﹐略不加敬﹐但瞻視而出。旁有僧曰「何不作禮﹖」公曰「像旣壞﹐吾將何禮﹖」僧曰「先徳道﹕譬如官路土﹐人掘以爲像﹐智者知路土﹐凡人謂像生﹐後時官欲行﹐還將像塡路﹐像本不生滅﹐路亦無新故。」公聞之有省﹐由是慕道甚力﹐專念阿彌陀佛﹐期生淨土﹐晨香夜坐﹐未嘗少廢。每發願曰「願我常精進﹐勤修一切善﹔願我了心宗﹐廣度諸含識。」每見一切人﹐則勸以念佛﹐誓結十萬人緣同生淨土。如如居土有頌贊曰「知公膽气大如天﹐願結西方十萬緣﹐不爲一身求活計﹐大家齊上渡頭船。」

潞府宗坦疏主【十八】

師俗姓申氏﹐本貫潞州黎城人也。自幼年於本州島延祥院出家﹐禮僧道恭爲師。年十六﹐落髮受具。少通義學﹐爲時所稱﹐長而徧訪名師﹐廣弘知見。自爾講林徳譽﹐垂五十年﹐以大藏爲遊息﹐以圓頓作門庭﹐先講《圓覺》等經﹐後集《圓覺十六觀經》等疏。老年多於唐﹑鄧﹑汝﹑潁之間講淨土觀經﹐兼勸人念佛﹐求生贍養﹐是時聽者如雲﹐皆稟淨業。後於唐州靑臺鎭誓求贍養﹐念佛觀想﹐以爲常住﹐三業四儀﹐未嘗暫忘。

大宋政和四年四月二十七日﹐忽於夢中見彌陀化佛告曰「汝說法惟有六日﹐在後當生淨土也。」師覺﹐白眾曰「吾修求贍養﹐似得因緣相應﹐適來化佛告我得生淨土﹐敢不信乎﹗」次日𨿽覺不豫﹐講唱不輟。於當年五月初四日丑時自知時至﹐乃鳴鐘集眾﹐告曰「因緣聚散﹐固當有時﹐淨土勝緣﹐惟憑時刻﹐幸望大眾念佛助往。」又告曰「享年七十六﹐四大分離處﹐淨土禮彌陀﹐永超三界苦。」言訖坐滅。滿空雷鳴﹐白雲覆地﹐從西而來﹐三日方歇。師先有瑪瑙念珠一串﹐臨終盤於指上﹐眾人竟不能取。感應事繁﹐如別處說。

慈照宗主【十九】

師諱子元﹐號萬事休﹐平江昆山茅氏子。母柴氏﹐夜夢佛一尊入門﹐次旦遂生﹐因名佛來。父母早亡﹐投本州島延祥寺志通出家﹐習誦《法華經》。十九歲落髮﹐習止觀禪法。一日正定中聞鴉聲﹐悟道﹐乃有頌曰「二十餘年紙上尋﹐尋來尋去轉沈吟﹐忽然聽得慈鴉叫﹐始信從前錯用心。」於是利他心切﹐發廣度願﹐乃慕廬山遠公蓮社遺風﹐勸人皈依三寶﹐受持五戒﹐一不殺﹐二不盜﹐三不淫﹐四不妄﹐五不酒﹐念阿彌陀佛五聲﹐以證五戒﹐普結淨緣﹐欲令世人淨五根﹐得五力﹐出五濁也。乃撮集《大藏》要言﹐編成《白蓮晨朝懺儀》﹐代爲法界眾生禮佛懺悔﹐祈生贍養。後往澱山湖﹐創立白蓮懺堂﹐同修淨業﹔述《圓融四土三觀選佛圖》﹐開示蓮宗眼目。四十六歲障臨江州﹐逆順境中未嘗動念﹐隨方勸化﹐卽成頌文﹐目曰《西行集》。乾道二年﹐壽聖髙宗詔至徳壽殿﹐演說淨土法門﹐特賜勸修淨業白蓮尊師慈照宗主。就錢塘西湖昭慶寺祝聖謝恩﹐佛事畢﹐回平江。嘗發誓言﹐願大地人普覺妙道﹐每以四字爲定名之宗﹐示導教人專念彌陀﹐同生淨土﹐從此宗風大振。師集《彌陀節要》《法華百心證道歌》《風月集》﹐行於世。三月二十三日﹐於鐸城倪普建宅告諸徒曰「吾化緣已畢﹐時當行矣。」言訖合掌辭眾﹐奄然示寂。二十七日﹐荼毗舍利無數。塔於松江力及市五港吳覺昌宅﹐敕謚最勝之塔。

宋朝無爲子楊提刑【二十】

公諱傑﹐字次公﹐無爲郡人﹐道號無爲子。雄才俊邁﹐年少登科﹐官至尙書主客郎﹑提點兩浙刑獄事。而又尊崇佛法﹐明悟禪宗﹐江西臨濟下棒喝之輩猶謂常流。復闡揚彌陀教觀﹐接誘方來。括其所談﹐乃謂眾生根有利鈍﹐其近而易知﹑簡而易行者惟西方淨土也﹐但能一心觀念﹐總攝散心﹐仗彌陀願力﹐直超贍養﹐更無他趣﹐決取成功矣﹐龍樹所謂易行之道依他力故也。公作《天臺十疑論序》《王古直指淨土決疑集序》《法寶僧監彌陀寶閣記》《安樂國三十贊》﹑備陳西方要津﹐誠爲萬世往生龜鑑矣。公有《輔導集》﹐專記佛乘。東坡作序﹐其略曰「無爲子宿稟靈機﹐徧參知識。凡所謂具爍羅眼者﹐次公目擊而道存焉。」公晚年作監司﹑郡守﹐乃畫丈六彌陀尊像隨行觀念﹐至壽終時﹐感佛來迎﹐端坐而化。辭世頌曰「生亦無可戀﹐死亦無可捨。太虛空中﹐之乎者也﹐將錯就錯﹐西方極樂。」宣和中﹐有荊王夫人神遊淨土﹐見公坐蓮華上﹐則往生必矣。然則本朝士大夫洪贊淨方﹐入正定聚者﹐惟公洎王敏仲侍郎二人而已﹐豈非天欲久其道﹐世必生其人者歟﹗

龍舒居士王虛中【二十一】

國學進士王日休﹐字虛中。君自行之智﹐化他之悲﹐已見張於湖序文﹐玆不再述。公龍舒人﹐有《淨土文》﹐因以爲號。其文盛行天下﹐修淨業者莫不覽之。乾道中﹐廬陵李彥弼染時疾垂革﹐棺槨已備﹐忽夢一人神淸貌古﹐以手按摩肢體﹐弼驚問﹐答曰「予龍舒居士也。」弼因以疾告﹐公曰「汝起食白粥﹐卽差矣。」又曰「汝還記闞仲雅教汝快捷方式否﹖」弼曰「每日念佛不輟。」弼覺﹐因索白粥食之﹐病果愈。後見公畫像﹐儼如夢睹。弼敬重公﹐稱生死骨肉﹐遂遣子侄遠從其學。一日忽回曰「居士於某夜講書罷﹐如常禮念﹐至三鼓﹐忽厲聲稱阿彌陀佛數聲﹐唱言佛來接我﹐屹然立化。邦人此夜有夢二靑衣引公西行者。又三日前徧別道友﹐勉修淨業﹐有不復相見之語。」噫﹗自非了惟心本性之道﹐達生死變化之數﹐不臻於是。或疑李之夢因想以成﹐弼曰「其指白粥愈病﹐又安可欺哉﹗」時丞相益國公周必大睹君奇迹﹐制爲之贊曰「皇皇然而無求﹐惕惕然而無憂﹐閔頹風之將墜﹐攬眾善以同流。導之以仁義之源﹐誘之以寂滅之樂﹐世知有作而莫識其無爲﹐故中道奄然而示人以眞覺。」李君謹願﹐無以報徳﹐遂刊公像並事迹以傳遠﹐自是廬陵家家供事之。

儀眞王侍郎【二十二】

王侍郎諱古﹐字敏仲﹐東都人也。曾任尙書禮部侍郎﹐因作發運使﹐遂居儀眞。稟性至仁﹐寬慈愛物﹐大弘佛教﹐開闡化原。曩寓京師﹐乃尊宿叢林之淵藪﹐嘗與之論道﹐及遊江西黃龍翠巖﹐與晦堂﹑楊岐輩同爲禪侶﹐深契宗旨。又悟彌陀淨土法門之勝﹐博考諸經﹐深究往生﹐貫穿經文﹐發明佛意。乃作《直指淨土決疑集》三卷﹐楊次公提刑作序﹐載之本傳。侍郎纂集《大彌陀經》《四十八願十六觀經》《九品往生》《馬鳴菩薩大乘起信論》《忠國師對肅宗隨意往生念佛三昧寶王論》及諸經論﹐備陳往生淨土要門﹐該羅具錄。如稱念南無三十六萬億一十一萬九千五百同名同號阿彌陀佛﹐亦於《藏經》中節出。至於諸菩薩論淨土法門之要﹐皆悉編集。侍郎平日修行﹐觀念之心未嘗間歇﹐數珠持念﹐常不去手﹐行住坐臥﹐悉以西方淨觀爲佛事。有僧神遊淨土﹐見侍郎與葛繁大夫同在淨土而作佛事﹐乃往生贍養之證驗也。弘通淨土﹐開示要津﹐助阿彌陀普化一切﹐自廬山十八賢之後繼此道以助佛揚化者﹐獨次公﹑敏仲著名於當時﹐流傳數百世之下。弘通彌陀大教﹐廣度攝化之盛無有窮盡﹐則晉代朝士之髙致﹐惟二公獨得之﹐乃能光顯前賢﹐克繼其遺烈也。

已上諸祖﹑得道宗師﹐並系大藏《髙僧傳》《往生傳》《寶珠集》中錄出。如慈照宗主道化盛行於世﹐王臣僧俗悉皆崇向﹐念佛得道者甚眾﹐及觀諸傳錄中都不備載﹐無文可考。今搜訪慈照宗主事迹﹐已入集。其餘應有一切在家出家念佛得道名行之士﹐專俟髙賢用心尋究實錄﹐廣爲發揚﹐卽當補入刊行﹐庶免埋沒前修之徳﹐抑亦法門之光幸也。

○念佛正信卷第五

念佛正信說

斷疑生信

勸發信心

天竺慈云式懺主往生正信偈

天臺智者大師淨土十疑論敍

無爲楊提刑直指淨土決疑序

念佛正信說【一】

夫惟心樂國普徧十方﹐自性阿彌﹐圓融一智﹐妙應於色聲之境﹐流光於心目之間﹐就中反妄歸眞﹐直下背塵合覺。昔我法藏發弘誓﹐啟極樂之玄途﹔故佛世尊指西方﹐示韋提之妙域。是乃廣長舌覆而同贊﹐諸餘經盡而獨畱。蓋以利生之喜捨心增﹐應化之慈悲量大。教分九品﹐乃別開方便之門﹔觀明一心﹐實徑直還源之路。聖凡際會﹐如久客歸於家鄕﹔感應道交﹐似稚子投於慈母。昧斯至理﹐觸類皆迷﹔信此圓談﹐事無不達。況復慈光願攝﹐佛力難思﹐順水乘船﹐不勞自力﹐推門落臼﹐豈有他哉﹗有願必迎﹐無機不破﹐舟石可濟﹐獄火頓消。菩薩聲聞﹐生彼者無量無數﹔前賢後聖﹐得道者可檢可尋。鸚鵡頻伽﹐尙有法音演唱﹔蜎飛蠕動﹐悉蒙教化恩慈。聖境非虛﹐佛言不妄﹐何乃愛河浪底沈溺而不憂﹐火宅焰中焚燒而不懼﹖密織癡网﹐淺智之刃莫能揮﹔深種疑根﹐泛信之力焉能拔。遂卽甘心伏意﹐幸禍樂災﹐卻誹淸淨之邦﹐貪戀煩惱之世。焦蛾爛繭﹐自處餘殃﹔籠鳥鼎魚﹐翻稱快樂。皆由善力微而業力勝﹐信根少而罪根多﹐是以三界茫茫﹐四生擾擾。盡貪生而兀兀﹐孰解知歸﹔悉逐業以悠悠﹐不求出要。過去生死﹐劫石難窮﹔未來輪回﹐芥城何盡。匪夙生之有幸﹐豈得遇於斯因。擊鼓開囹圄之門﹐宜應速出﹔逢舟濟沈淪之難﹐詎可遲疑。敬順金文﹐善隨佛學﹔不聞不解者﹐可痛可傷焉。矧玆五濁惡世﹐四面火焚﹐惟佛一人力能救援。旣聞妙法﹐宜植淨緣﹐一念信誠﹐萬徳因種﹐思齊先哲﹐希悟眞常﹐普皆如說奉行﹐盡心頂禮信受。

斷疑生信【二】

《經》云「得爲人難﹐六根完具難﹐生中國難﹐值佛道難﹐興信心難。」蓋嘗論信之難興者﹐緣有其疑也﹔不斷其疑﹐何由生信﹖故《金剛經》云「正信希有。」《法華經》云「以信得入。」王龍舒云「佛爲大醫王﹐能救一切病﹐不能救命盡者。佛能度一切人﹐不能度不信者。」蓋信者﹐一念之眞誠也。若人心念要去﹐身則隨去﹔心念欲住﹐身則隨住。是知此身隨心念動﹐未有念欲去而身被牽系者。色身壞時惟一念而已﹐一念到處則無處不到﹐所以一念信心念佛﹐求生淨土﹐則必到淨土﹐況吾佛世尊諸大菩薩又有本誓願力接引往生乎﹗

或問之曰﹕今有一生持戒念佛﹐臨終不得生淨土者﹐何也﹖答曰﹕此蓋信力不深﹐行願之有虧也﹐兼不曾發菩提之大心﹐又不曾斷十惡之邪行﹐𨿽曰修行﹐未嘗言行相應﹐𨿽曰念佛﹐未嘗淨念相繼。旣無眞實之功﹐焉得淨土之報也。《淨名經》云「隨其心淨則佛土淨。」六祖《壇經》云「心中若無不善﹐西方去此不遙﹔若懷不善之心﹐念佛求生難到。不斷十惡之心﹐何佛而來迎請﹖」大師故見世人不務淨心﹔惟是口念佛名﹐於其心外求佛﹐妄想執著而不自淨其心﹐心造諸惡﹐是謂自喪其佛﹐又何更別求佛哉﹗所以道迷卽眾生﹐悟卽佛也。《圓通法門》云「憶佛念佛現前﹐當來必定見佛。」蓋憶念者﹐是心念也﹐信心淸淨﹐信行願俱備也。《楞嚴》云「一根旣返源﹐六根成解脫﹐十惡化爲十善﹐六識化六神通。」所以正信心中憶念佛名﹐淨念相繼﹐自性彌陀現前﹐此感彼應﹐臨命終時﹐安得不見佛而生淨土乎﹖

凡修淨業者﹐當信佛之言而行佛之行﹐心口旣不相違﹐因果決然不昧耳。若也聞而不信﹐信而不行﹐猶畫餅之不充饑也。心旣無信﹐則生疑謗﹔旣興疑謗﹐則自昧其心﹔自昧其心﹐則淨土遠之遠矣。故香山周居士述慈照《白蓮懺》序云「導師者﹐化物有方﹐誨人存理。以深信爲能入﹐破諸闡提﹔專念佛爲行門﹐令心不亂﹐加菩提願心爲根本﹐度脫眾生。備此三者﹐乃極樂淨土上上品之可登﹐毗盧果海流流而易到也。」又云「此事人人本具﹐个个圓成﹐無信行願三字﹐因玆淪墜。」嗚呼﹗凡爲人者﹐不在福徳﹐不在尊貴﹐不在聰明﹐不在相貌﹐但具信行願者﹐乃生淨土之資糧也。《四料揀》云「從是西方過十萬億佛土﹐有世界名曰極樂﹐是約遠也。若一念信心念佛﹐卽到西方﹐是約近也。故云亦近而亦遠﹐在人之信願﹐信不隔絲毫﹐疑而生死轉。」又云「從是西方過﹐迢迢十萬程﹐資糧若具足﹐何愁去不成」是也。

所以道﹐信爲萬善之首﹐信爲百行之宗。《華嚴》以十信爲成佛之始﹐《法華》以正信爲入道之門﹐五根以信根爲先﹐五力以信力爲最。是故三世諸佛﹑諸大菩薩﹑歷代祖師修諸功行﹐具大願力﹐入佛境界﹐成就菩提﹐未有不從這个信字而入也。鸞法師遇畱支《觀經》﹐卽焚仙經而修淨業﹐豈不是這信字也。白侍郎行也彌陀﹐坐也彌陀﹐不出這信字也。蘇學士佩帶彌陀畫像﹐行坐隨身﹐言是西方公據者﹐蓋亦不出這信字也。張善和一生殺牛﹐臨終自見地獄相現﹐遇僧教令念阿彌陀佛﹐念未十聲﹐見佛接引﹐往生淨土﹐卽脫地獄﹐豈不是信得及而致然耶。《華嚴經》云「信爲道元功徳母﹐信能長養諸善根﹐信能超出眾魔路﹐信能得入三摩地﹐信能解脫生死海﹐信能成就佛菩提。」

嗟乎﹗今時齋人信持戒而不信念佛﹐信奉佛不信往生淨土﹐是皆自失其大利也。諒哉。人天路上﹐以福爲先﹔生死海中﹐念佛第一。今有欲快樂人天而不修福﹐欲出離生死而不念佛﹐是猶鳥無翼而欲飛﹐木無根而欲茂﹐奚可得哉﹖凡我同盟﹐切須深信諸佛所說眞實非虛。脫苦良方﹐無如念佛﹔專修淨業﹐期出輪回。時不待人﹐愼勿疑悔。可謂此身不向今生度﹐更向何生度此身。

勸發信心【三】

夫阿彌陀佛者﹐諸佛中尊四生之父﹐歸信者滅罪河沙﹐稱念者得福無量。凡欲念佛﹐要起信心﹔若無信心﹐空無所獲。是故肇法師云「是事如是者﹐信之相也﹔是事不如是者﹐不信之相也。」夫信爲入道之初宗﹐智爲究竟之玄術。諸經首稱如是者﹐信也﹔後曰奉行者﹐智也。故《彌陀經》云「若有信者﹐應當發願生彼國土。」此是釋迦本師勸信處。又云「汝等當信﹐是稱贊不可思議功徳。」此是六方諸佛勸信處。又云「若人種善根﹐疑則花不開﹔信心淸淨者﹐花開卽見佛。」此是《往生論》勸信處。又云﹔「信者﹐順之詞。信則所言之理順﹐順則師資之道成。經無丰約﹐非信不傳。」此是肇法師勸信處。又云「念佛法門﹐不問道俗﹐不論男女﹐不拘貴賤﹐修此法者﹐惟要信心。」此是大行和尙勸信處。

問曰﹐旣言信者﹐未知信何法門﹖答曰﹕信意者﹐信憑經中佛說念佛定生淨土﹐信念佛定滅諸罪﹐信念佛定得佛護﹐信念佛定得佛證﹐信念佛臨終定得佛來迎接﹐信念佛不問眾生﹐同信之人皆得往生﹐信念佛往生定得不退地﹐信念佛生淨土﹐定不墮三惡道。所以勸信念佛﹐受此法﹐持此念﹐則往生淨土必矣。故大行和尙道﹕「念佛人心惟信佛﹐佛則知之﹐他心通故﹔口惟稱佛﹐佛則聞之﹐天耳通故﹔身惟禮佛﹐佛則見之﹐天眼通故。」是以大行和尙以此念佛法勸人生信心也。又諭云「信心者猶如深栽果樹﹐根深故風吹不動﹐後著果實﹐濟人饑渴。」念佛之人亦復如是﹐要由深信﹐得到西方﹔若無信心﹐空無所獲。是故《經》言十住菩薩一起信心念佛之後﹐縱遇惡緣﹐寧捨身命不退信。故《維摩》云「深信堅固﹐猶如金剛﹐法珍普照﹐如雨甘露。」念佛三昧從深信生。君看淨土恆沙佛﹐盡是當年正信人。

天竺慈云式懺主往生正信偈【四】

稽首西方安樂剎﹐彌陀世主大慈尊﹐我依種種修多羅﹐成就往生決定信。

住大乘者淸淨心﹐十念念彼無量壽﹐臨終夢佛定往生﹐大寶積經如是說。

五逆地獄眾火現﹐值善知識發猛心﹐十念稱佛卽往生﹐十六觀經如是說。

若有歡喜愛樂心﹐下至十念卽往生﹐若不爾者不成佛﹐四十八願如是說。

諸有聞名生至心﹐一念回向卽往生﹐惟除五逆謗正法﹐無量壽經如是說。

臨終不能觀及念﹐但作生意知有佛﹐此人气絕卽往生﹐大法鼓經如是說。

一日一夜懸繒蓋﹐專念往生心不斷﹐臥中夢佛卽往生﹐無量壽經如是說。

晝夜一日稱佛名﹐殷勤精進不斷絕﹐展轉相勸同往生﹐大悲經中如是說。

一日二日至七日﹐執持名號心不亂﹐佛現其前卽往生﹐阿彌陀經如是說。

若人聞彼阿彌陀﹐一日二日若過等﹐系念現前卽往生﹐般舟經中如是說。

一日一夜六時中﹐五體禮佛念不斷﹐現見彼佛卽往生﹐鼓音王經如是說。

十日十夜持齋戒﹐懸繒旛蓋然香燈﹐系念不斷得往生﹐大彌陀經如是說。

若人專念一方佛﹐或行或坐七七日﹐現身見佛卽往生﹐大集經中如是說。

若人自誓常經行﹐九十日中不坐臥﹐三昧中見阿彌陀﹐佛立經中如是說。

若人端坐正西向﹐九十日中常念佛﹐能成三昧生佛前﹐文殊般若如是說。

我於眾經頌少分﹐如是說者無窮盡﹐願同聞者生正信﹐佛語眞實不欺誑。佛旣顯言易往生﹐幸各正信無疑惑。

天臺智者大師淨土十疑論敍【五】

夫四果之明不能測如來之奧﹐十地之聖不能窮極果之妙。矧玆凡夫﹐生無慧目﹐陷三界有必固之妄﹐指淨土謬難轉之疑。疑之於身﹐知五蘊之未滅﹔疑之於心﹐知萬惑之未遣﹔疑之於行﹐知六度之未濟。由漂沈未濟之行﹐期濟於已濟之域﹐在於其己猶惑之﹐況他人哉﹗此物情難信﹐爲道俗所共疑也。隋智者大師﹐心與物冥﹐智將神會﹐乘時翼教﹐異迹尢著﹐因其所異﹐考其所證﹐不知其三賢之人乎﹐十聖之人乎﹖其爲應正等覺妙神化於難思乎﹐蓋亦思之不能知也。但大師念定總持﹐昭晰行業﹐期生淨土﹐間無容發。發大師之所有﹐存者其《十疑》之文乎﹖然其文遠取諸經﹐近取諸論﹐去就其意﹐以取諸傳﹐無離經以備事﹐無飾辭以增巧﹐審辭遠意﹐能極九品之所生﹐乃見大師之用心也。見大師之心者﹐其於淨土之有疑﹐所謂髙天無雲﹐羣星列彩﹐經紀之所相殊﹐躔次之所相異﹐粲粲然無一而隱者也。予得其文﹐載能仁所稱淨土者累焉。諸佛證而成之者﹐或舌相以覆大千﹐或潮音而演梵說。余𨿽陋學﹐不得以相輝映﹐烏可無言哉﹖故於論首略陳一二﹐以罄予所懷。𨿽辭膚理淺﹐不足起大師之化﹐在其先佛證成之義且有歸矣。

無爲楊提刑直指淨土決疑序【六】

大願聖人從淨土來﹐來實無來﹔深信凡夫往淨土去﹐去實無去。彼不來此﹐此不往彼﹐而其聖凡會遇﹐兩得交際者何也﹖彌陀光明如大圓月徧照十方﹐水澄而淸﹐則月現全體﹐月非趣水而遽來﹔水動而燭﹐則月無定光﹐月非捨水而遽去﹔在水則有淸燭動靜﹐在月則無取捨去來。故《華嚴》解脫長者云「知一切佛猶如影像﹐自心如水﹐彼諸如來不來至此﹐我亦不往彼。我若欲見安樂世界阿彌陀佛﹐隨意卽見。」是知眾生注念﹐定見阿彌陀佛。此乃稱性實言﹐非權教也﹔淨土無欲。非欲界也﹔其國地居﹐非色界也﹔生有形相﹐非無色界也。

一切眾生未悟正覺﹐處大夢中﹐六道升沈﹐未嘗休止。諸天𨿽樂﹐報盡相衰﹐修羅方嗔﹐戰爭互勝﹐旁生飛走﹐噉食相殘﹐鬼神幽陰﹐饑渴困逼﹐地獄長夜﹐痛楚號呼。得生人趣﹐固已爲幸﹐然而生老病死﹐眾苦縈纏。惟是淨邦﹐更無諸苦﹕蓮苞托質﹐無生苦也﹔寒暑不遷﹐無老苦也﹔身無分段﹐無病苦也﹔壽命無量﹐無死苦也﹔無父母妻子﹐無愛別離苦也﹔上善人聚﹐無怨憎會苦也﹔花祴香食﹐珍寶受用﹐無求不得苦也﹔觀照空寂﹐無蘊苦也。悲濟有情﹐欲生則生﹐不住寂滅﹐非二乘也。智照生死﹐得不退轉﹐非凡夫也。三界蕩然﹐譬如四裔﹐丘陵坑坎﹐腐穢所積﹐溪壑阻絕﹐孰爲津梁﹖乃有狂人迷路於此﹐惡獸魑魅惱害雜居﹐刀兵水火或時傷暴﹐風霜霹靂淩厲摧懾﹐罔知城域可以庇覆﹐飲食衣服或未充足﹐甘受是苦﹐不求安樂。有佛釋迦是大導師﹐指淸淨土是安樂國﹐無量壽佛是淨土師﹐爾諸眾生若生彼土﹐則無諸惱。不聞知者﹐固可哀憐。

亦有善土發三種心不求生者﹐尢可嗟惜﹕一曰吾當超佛越祖﹐淨土不足生也﹔二曰處處皆淨土﹐西方不必生也﹔三曰極樂聖域﹐我輩凡夫不能生也。夫行海無量﹐普賢願見彌陀﹔佛國𨿽空﹐維摩常修淨土。十方如來有廣舌之贊﹐十方菩薩有同往之心。試自忖量﹐孰與諸聖﹖謂不足生者﹐何其自欺哉﹗至如龍猛祖師也﹐《楞伽經》有預記之文﹕天親教宗也﹐《無量論》有求生之偈。慈恩通贊﹐首稱十勝﹔智者析理﹐明辧十疑。彼皆上哲﹐精進往生﹐謂不必生者﹐何其自慢哉﹗火車可滅﹐舟石不沈。現華報者﹐莫甚於張馗﹐十念而超勝處﹔入地獄者﹐莫速於雄俊﹐再蘇而證妙因。世人愆尢未必若此﹐謂不能生者﹐何其自棄哉﹗《般舟三昧經》云「跋陀和菩薩問佛﹕未來眾生云何得見十方諸佛﹖佛教令念阿彌陀佛卽見十方諸佛。」《寶積經》云「他方眾生聞無量壽如來名﹐乃至能發一念淨信﹐歡喜愛樂﹐所有善根回向願生彼國者隨願皆生﹐得不退轉。」此皆佛言也。不信佛信﹐何言可信﹖不生淨土﹐何土可生﹖自欺自慢自棄﹐己靈流入輪回﹐是誰之咎﹖四十八願﹐悉爲度生﹔一十六觀﹐同歸系念。一念旣信﹐已投種於寶池﹔眾善相資﹐定化生於金地。毋輒悔惰﹐誤認疑城﹔實時蓮開﹐得解脫道。惟心淨土﹐自性彌陀﹐大光明中﹐決無魔事。

《決疑集》者﹐王敏仲侍郎之編也﹐開釋疑情﹐徑超信地﹐其載要旨﹐最爲詳審﹐蓋贍養國之向導也。若登彼岸﹐舟固可忘﹔來者津問﹐斯言毋忽。

○念佛正行卷第六

念佛正行說

修進工夫

資生助道

作福助緣

去惡取善

拔濟幽趣

放諸生命

六度萬行齋修

維摩大士示菩薩淨土八法

較明修行難易

天臺示淨土忻厭二行門

淨業道場

自行化他

以事檢心

念佛正行說【一】

夫常光界本無色象﹐有應則形﹔菩提道旣辟要途﹐非行不至。《維摩經》云「五百長者子寶積白佛言﹕『我已發阿耨多羅三藐三菩提心﹐願聞得佛國土淸淨﹐願說菩薩淨土之行。』佛言寶積﹕『眾生是菩薩淨土。』」肇法師云「至人空洞無象﹐應物故形﹐形無常體﹐況國土之有常乎﹗」蓋羣生萬端﹐行業不同﹐殊化異被﹐致令報應不一﹐是以淨者應之以寶玉﹐穢者應之以砂礫﹐善惡自彼﹐於我無定﹐無定之土﹐乃曰眞土。然則土之淨穢系乎眾生﹐故曰眾生之類是菩薩淨土也。

夫如來淨土者﹐以無方爲體﹐故雜行眾生同視異見﹐異見故淨穢所以生焉﹐無方故眞土所以形焉。若夫取其淨穢者﹐眾生之報也﹔本其無方者﹐佛土之眞也。豈曰殊域異處﹐凡聖二土﹐然後辧其淨穢哉﹗道生法師曰「淨土行者﹐行致淨土﹐非造之也。若欲造於土者﹐眾生類矣﹐容以濫造﹐不得不先明造本﹐以表致義﹐然後說行。」羅什法師曰「寶積問淨土之相﹐世尊答曰『眾生是菩薩淨土』者﹐蓋說果上之因也。」淸涼國師云「諸佛心內眾生﹐新新作佛﹔眾生心中淨土﹐念念證眞。」《經》云「菩薩隨所化眾生﹐取於淨國土﹐爲饒益諸眾生故。」譬如有人欲於空地造立宮室﹐隨意無礙﹔若於虛空﹐終不能成。菩薩如是爲成就眾生故﹐願取佛國﹐非於空也。

當知直心深心大乘心是菩薩淨土。肇法師曰「土之淨者必由眾生﹐眾生之淨必因眾行﹐行淨則眾生淨﹐眾生淨則佛土淨﹐此必然之理﹐不可差也。土無洿曲﹐乃出於直心﹐故曰直心是菩薩淨土。直心謂質直無諂﹐此心乃萬行之本。」生法師曰「樹心種徳﹐深固難拔﹐深心也。乘八萬行﹐兼載天下﹐不遺一人﹐大乘心也。」此之三心﹐始學之行也。

欲弘大道﹐要先直心﹐心旣眞直﹐然後入行能深﹐入行旣深則廣運無涯﹐此三心爲之秩序也。備此三心﹐次修六度﹐以至萬行。什法師曰「直心者﹐誠實心也。」發心之始在於誠實﹐道識彌明名爲深心﹐正趣佛慧名大乘心。《經》云「布施持戒﹑忍辱精進﹑禪定智慧是菩薩淨土﹐四無量心﹑四攝法是菩薩淨土﹐方便是菩薩淨土﹐三十七品是菩薩淨土﹐回向是菩薩淨土﹐十善是菩薩淨土。」如是寶積菩薩隨其直心則能發行﹐隨其發行則得深心﹐隨其深心則意調伏﹐隨意調伏則如說行﹐隨如說行則能回向﹐隨其回向則有方便﹐隨其方便則成就眾生﹐隨成就眾生則佛土淨﹐隨佛土淨則說法淨﹐隨說法淨則智慧淨﹐隨智慧淨則其心淨﹐隨其心淨則一切功徳淨。什法師曰「直心以誠心而信佛法也。」信心旣立則能發行眾善﹐眾善旣積﹐其心轉深﹐深心堅固則不隨眾惡﹐棄惡從善名調伏心。心旣調伏則遇善斯行﹐遇善斯行則難行能行﹐難行能行則萬善兼具﹐萬善兼具故能回向佛道。

回向彌進﹐方便力也。方便之要有三﹕一﹐善於自行而不取相﹔二﹐不取證﹔三﹐善化眾生。具此三者則得淨土﹐土旣淸淨則眾生純淨﹐眾生純淨則與化主同徳﹐故曰皆淨也。諸經𨿽廣說淨國之行﹐未明行之階漸﹐今此詮明至極深廣﹐不可頓超﹐宜尋之有途﹐履之有序。故說發行之迹始於直心﹐直心卽是眞心﹐此心者羣生誰不有之﹐蓋自迷而不知不覺也。故六祖大師云「一念平直卽是彌陀﹐一念邪險卽是眾生。」蓋以人居濁世﹐現行無明﹐口說直心﹐行多諂曲﹐溺於苦海而不能出﹐是故佛慈湣彼﹐示之以方便﹐導之以念佛﹐伏彼亂心﹐令捨邪險而歸乎正直﹐卽眾生而生淨土。所以《寶王論》云「淸珠下於濁水﹐濁水不得不淸﹔佛想投於亂心﹐亂心不得不佛。」是以因念佛而顯直心﹐因直心而行眾善﹐行眾善而得佛淨土﹐豈非佛祖之方便智力乎﹖肇法師云「積徳者故淨心﹐心淨則無徳不淨。」生法師曰「功行卽淨土之殊勝因也﹐功徳卽淨土之殊妙果也。」淨土因果蓋是心之影響﹐故云欲得淨土﹐必淨其心。所謂聲和響順﹐形直影端者矣。

修進工夫【二】

淨土惟心之說旣已明矣﹐人皆知有﹐必須親到而後已。欲證此道﹐當以正信爲入門﹐以修心爲正行。正行者﹐卽所施之功﹐所行之行也。此之功行名爲淨業﹐卽往生西方之資糧也。此之行業﹐隨人所修。蓋一切人力量有大小﹐機智有淺深﹐所以行業不等。上上根智人直下自悟﹐識自本心﹐見自本性﹐卽是彌陀﹐此則是如來無住無依最上乘境界﹐萬中無一也。其未能頓悟之人須是諦信淨土﹐一心念佛﹐漸次進修﹐仗阿彌陀佛願力攝持自己﹐一念眞實下工﹐正如抱橋柱澡洗﹐萬無失一也。𨿽云念佛一門﹐其實意含無盡。是故祖師立教﹐利鈍俱收﹐有實有權﹐有深有淺﹐有頓有漸﹐皆可修持。上根者參究坐禪﹐中根者觀想持念﹐六時修禮﹐日夜精專﹐下至十念。成功總在一心﹐履踐各有行相﹐次第階梯﹐隨力行持﹐皆可進趣。此之行門乃成就佛果菩提之道路也﹐須是自信自行﹐自修自度﹐要在立大志﹐發大願﹐自辧工夫﹐努力向前﹐莫作容易。譬如百二十斤擔子﹐到臨時及節﹐自家擔荷得去方爲了事。決定不在會說會道廣化人緣上﹐決定不在有傳有授扭捏做作上﹐決定不在廣設道場多點香蠟上。蓋由著事相而迷昧正理﹐順聲色而違背眞宗﹐數他寶而自無半錢﹐貨良藥而自疾不救。是故遠祖師云「得其趣者若暗室之燃燈﹐失其意者同滯指之迷月。」殊不悟無心乃正﹐動念皆邪﹐慧日旋隱乎昏云﹐客塵轉翳乎心鏡﹐遂乃念慮交馳﹐情欲紛競﹐調伏不息﹐止制猶繁。落無記者徒滯於兀然﹐希有得者便同諸邪命﹐指置無從﹐難言正定﹐無期入於法界﹐永久處於塵籠。

凡修淨土之人灼然是要敵他生死﹐不是說了便休﹐當念無常迅速﹐時不待人﹐須是把做一件事始得。若也半進半退﹐似信似疑﹐到了濟得甚麼邊事﹐如何出離輪回﹖若是信得及﹐便從今日去發大勇猛﹐發大精進﹐莫問會與不會﹐見性不見性﹐但惟執持一句南無阿彌陀佛﹐如靠著一座須彌山相似﹐搖撼不動﹐專其心﹐一其意。或參念觀念意念十念﹐或默念專念系念禮念﹐念玆在玆﹐常憶常念﹐朝也念﹐暮也念﹐行也念﹐坐也念﹐心念不空過﹐念佛不離心﹐日日時時﹐不要放捨﹐綿綿密密﹐如雞抱卵﹐常教暖气相接﹐卽是淨念相繼﹐更加智照﹐則知淨土卽是自心。此乃上智人修進工夫﹐如此把得定﹐做得主﹐靠得隱﹐縱遇苦樂逆順境界現前﹐惟是念阿彌陀佛﹐無一念變異心﹐無一念退惰心﹐無一念雜想心﹐直至盡生﹐永無別念﹐決定要生西方極樂世界。果能如是用功﹐則歷劫無明生死業障自然消殞﹐塵勞習漏自然淨盡無餘﹐親見彌陀﹐不離本念﹐功成行滿﹐願力相資﹐臨命終時﹐定生上品。其或力量未充﹐應須隨力修習﹐未能專一辦功﹐亦要朝昏禮念﹐縱使家緣繁冗﹐無忘十念稱名。日日用心﹐猛著精彩﹐積功積行﹐發願發心﹐誓畢此生﹐同登淨域。可謂水須朝海去﹐云定入山歸。

資生助道【三】

在家菩薩﹐念佛髙流﹐日赴檀信之齋﹐坐享人天之供﹐皆非常道﹐不若治生。有意修行﹐豈妨作務﹐或田疇布種﹐或市井經營﹐或富有家資﹐或日求升合﹐應思勤則不惰﹐儉則有餘﹐以此修身﹐方爲佛子。若也奢華懶惰﹐生事蕭條﹐𨿽欲修行﹐不可得也。信知治世資生皆順正法﹐工巧伎藝饒益羣生﹐欲修淨業正因﹐當以資生助道。所以潭州黃老常打鐵以修行﹐居土龐公賣笊籬而養道﹐諭彌陀畫像爲業﹐戴佛庵發燭資身。可謂一日不作一日不食矣。

作福助緣【四】

有淨業弟子問白蓮慈照導師云「弟子專修念佛三昧﹐可得用布施持戒供養作福否﹖」師答曰「汝能專念彌陀﹐若不持戒﹐則有毀犯罪﹔若不布施﹐則長慳貪業﹔若不供養三寶﹐則有我慢業﹔若不恭敬一切﹐則有輕人罪。是故毀犯卽墮地獄﹐慳貪卽墮餓鬼﹐我慢則常在惡道﹐輕人則世世貪賤﹐似此惡業障蔽﹐欲生淨土﹐其可得乎﹖如此念佛之人﹐譬如旱田栽谷﹐欲望收成﹐不可得也。故肇法師云﹕『有爲𨿽僞﹐棄之則佛道難成﹔無爲𨿽眞﹐執之則慧性不朗。』汝今欲修念佛三昧﹐得生淨土﹐速成佛果菩提者﹐須是專以念佛爲正行﹐更以福徳爲兼修﹐晨夕常勤﹐供養三寶﹐禮拜懺悔﹐布施持戒﹐潔白三業﹐增助淨緣﹐諸惡莫作﹐眾善奉行﹐所修一切善根﹐悉皆回向淨土﹐成就念佛功徳﹐速證菩提。可謂順水行船﹐更加櫓棹矣。」

去惡取善【五】

《淨土十門》教誡云「修淨土人須是去惡取善﹐方得成就功徳。」若人𨿽念彌陀﹐嫉妬心盛﹐名闇尖刀﹐臨終風刀解身﹐百骸疼痛。或言「我能持戒﹐他不能行」﹐傲慢師僧﹐輕毀一切﹐現生折福短壽﹐勞病吐血而亡也。若念佛之人塵垢未淨﹐惡念起時﹐須自檢點。或有慳貪心﹑嗔恨心﹑癡愛心﹑蛆妬心﹑欺誑心﹑吾我心﹑貢髙心﹑諂曲心﹑邪見心﹑輕慢心﹑能所心﹐及諸逆順境界隨染所生一切不善之心﹐設或起時﹐急須髙聲念佛﹐斂念歸正﹐勿令惡心相續﹐直下打並淨盡﹐永不復生。所有深信心﹑至誠心﹑發願回向心﹑慈悲心﹑謙下心﹑平等心﹑方便心﹑忍辱心﹑持戒心﹑喜捨心﹑禪定心﹑精進心﹑菩提心及一切善心﹐常當守護。更要離非梵行﹐斷惡律儀。雞狗豬羊﹐愼毋畜養。畋獵漁捕﹐皆不應爲。當知極樂國內諸上善人﹐良由捨棄惡緣﹐循修善業﹐獲生淨土﹐不退菩提。念佛之人當隨佛學﹐應以去惡取善爲鑑誡焉。但能依此修持﹐是爲淨土正行。可謂無限野雲風掃盡﹐一輪明月照天心。

拔濟幽趣【六】

釋子沙門﹐在家菩薩﹐旣修西方淨業﹐當運廣大慈悲﹐如法進修﹐善隨佛教﹐明因識果﹐鑑是別非﹐集出世間福智資糧﹐圓大丈夫等妙功徳。是故釋尊再四教誡﹔我諸弟子隨所住處當施法食﹐濟諸法界一切有情﹐除彼饑渴極苦﹐化令同趣菩提﹔若不施食﹐無慈悲心﹐非吾弟子﹐是惡徒眾。經有明文﹐詳觀一切眾生不了自性﹐慳貪嫉妬﹐嗔恨愚癡﹐於人天鬼畜之中﹐地獄修羅之內﹐饑渴焦熬﹐愁憂苦惱﹐冥冥長夜﹐求出無期。以理推之﹐無非宿生父母﹐如佛所說﹐皆是累劫怨親。是以運觀音之慈悲﹐修普賢之行願﹐誓同拔濟﹐悉脫沈淪。有力者修齋設供﹐無力者咒食施生。施食殊功﹐廣大無量﹐具足妙利﹐言莫能窮﹐略舉數端﹐普告賢者。施心一發﹐妙行全彰﹐具足三檀﹐圓修六度﹐利他自利﹐自覺覺他﹐善集出世福資﹐永作淨土資糧﹐廣植鎡基﹐圓成體用。乃至埋藏枯骨﹐掩瘞暴屍﹐普爲幽魂代伸懺悔﹐橋梁義井﹐通濟往來﹐飲食錢財﹐隨力惠施。每見貧窮凍餒﹐痛切悲憐﹐至於孤老癃殘﹐倍加慈念﹐常存利濟﹐曲盡眞慈。凡修一切善根﹐盡願眾生成佛﹐以玆勝利回向西方﹐普冀有情同登覺岸。是以梁武帝修水陸之儀﹐三藏不空有濟孤之法。可謂一雨周沙界﹐羣心永夜蘇。

放諸生命【七】

欲趣菩提﹐慈心爲本﹔凡修淨業﹐濟物爲先。觀夫飛禽走獸﹑水族遊鱗﹐或掛网羅﹐或拘籠檻﹐穿腮反翼﹐系足倒懸﹐將臨湯火之間﹐欲赴刀堪之上﹐憂悲恐懼﹐變習慞惶﹐望云漢以魂消﹐憶林泉而膽碎﹐𨿽知萬死﹐猶冀一生﹐顧盼哀鳴﹐以求救拔。所以佛子悲憐﹐抽財贖命﹐開籠釋檻﹐斷縛解懸﹐施水焚香﹐合掌咒願﹐法施事畢﹐安詳放之﹐或縱陂池﹐或賫林野﹐皆由佛道展演悲心﹐乃至上及人倫﹐下沾螻蟻﹐但能救死﹐無不放生﹐旣乃放生﹐自然長命。因玆勝利﹐回向西方﹐普願眾生﹐同成佛道。所以長者活魚﹐沙彌救蟻﹐鄭昌圖焚燒罟网﹐顗禪師建立生池﹐楊寶之療病雀﹐敏仲之投蝦蜆﹐元祖師有頌戒殺﹐滿禪師說戒放生。可謂殷勤爲解丁香結﹐放出枝頭自在春。

六度萬行齋修【八】

六度者﹐布施﹑持戒﹑忍辱﹑精進﹑禪定﹑智慧六波羅蜜也。若念佛人專修三昧﹐學出世間﹐須達乎至善﹐要知六度萬行不出一心﹐於一心中一切法俱備。如浴大海﹐已用諸河水也﹔如萬種香爲丸﹐若燒一丸﹐具足眾味﹔如人取寶﹐獲如意珠王﹐一切眾寶出生無盡也。何以知其然﹖執持一句阿彌陀佛﹐故得三昧﹐一念之中﹐與理相應﹐諸法現前﹐六度萬行﹐皆悉具足。布施則心無染著﹐持戒則不起妄緣﹐忍辱則能所俱忘﹐精進則心無間斷﹐禪定則動靜俱寂﹐智慧則不立絲毫。乃一度之中出無量度﹐度度之內如帝网羅﹐但知一心本空﹐自然萬行具足。是故八萬四千法門﹑八萬四千智慧﹑八萬四千功徳皆從一念念佛心中出生也。《華嚴經》賢首菩薩言「佛子於一切時中善用其心﹐則獲一切勝妙功徳。」可謂一性圓通一切性﹐一法徧含一切法。

維摩大士示菩薩淨土八法【九】

《維摩結經》云「眾香世界菩薩問曰﹕『菩薩成就幾法於此世界﹐行無瘡疣﹐生於淨土﹖』維摩詰言﹕『菩薩成就八法於此世界﹐行無瘡疣﹐生於淨土。』」何等爲八﹖饒益眾生而不望報﹔代一切眾生受諸苦惱﹔所作功徳盡以施之﹔等心眾生﹐謙下無閡﹔於諸菩薩﹐視之如佛﹔所未聞經﹐聞之不疑﹐不與聲聞而相違背﹔不嫉彼供﹐不髙己利﹐而於其中調伏其心﹔常省己過﹐不訟彼短﹐恆以一心求諸功徳。是爲八法﹐行無瘡疣﹐生於淨土。

較明修行難易【十】

娑婆濁境﹐眾苦集而求道難成﹔淨土樂邦﹐諸善聚而位登不退。稱名號者﹐諸佛護念而往生﹔發菩提者﹐彌陀光照而增進。菩薩羅漢﹐與其同儔﹔水鳥樹林﹐悉皆念佛。耳畔常聞妙法﹐心中頓絕貪嗔。快樂無窮﹐壽量何極﹗一生彼土﹐便獲阿惟。豈比人天道中觸目多諸違順﹐權乘路上善根希有周圓。地前三賢﹐尙未見道而失念﹔舍利六住﹐猶遇惡緣而退心。所以法華會上退席者五千﹐《寶積經》中失道者猶眾。觀佛世尙爾﹐何今時不然。《華嚴合論》﹕「問曰﹕如《涅盤經》云『聞常住二字尙七劫不墮地獄』﹐《華嚴經》云『設聞如來名及與所說法﹐不生信解亦能成種』﹐何故第六住心及地前菩薩猶言有退﹖答曰﹕從凡入道﹐勝解未成﹐未得謂得﹐便生驕慢﹐不近勝友﹐不敬賢良﹐爲怠慢故﹐久處人天﹐隨違順緣﹐惡念一起﹐卽成地獄。若一信不慢﹐常求勝友﹐卽無此失。何以故﹖權乘中第六住心﹑地前三賢總未見道﹐所修行業皆是有爲﹐凡有無明皆是折伏﹐有力卽不退失﹐至八地中始入無功用行。」是知三乘之士歷僧祇劫而功行無成﹐念佛之門於彈指頃而位階不退。是以生淨土者惟善無惡﹐故位無有退者﹐決定成佛。故《彌陀經》云「極樂國土眾生者﹐皆是阿鞞跋致」是也。嗟乎﹗初心信淺﹐非他力難以進修﹔我佛願深﹐但有緣悉皆攝受。須信余門學道﹐如蟻子上於髙山﹔淨土往生﹐似風帆行於順水。彌陀接引﹐直趣菩提﹔眾聖提攜﹐髙超三界。上品卽登佛果﹐下生猶勝天宮。普信勿疑﹐同修不退。

天臺示淨土忻厭二行門【十一】

《十疑論》云「欲生淨土﹐須具厭忻二行。一者厭離行﹐常觀此身膿血屎尿惡露臭穢不淨﹕初觀世人從情欲貪愛生﹐是種子不淨﹔二﹐觀父母赤白和合﹐是受生不淨﹔三﹐住母胎藏﹐卽是住處不淨﹔四﹐在母胎時惟食母血﹐卽是食噉不淨﹔五﹐十月滿足﹐從產門出﹐卽是初生不淨﹔內身膿血﹐卽是舉體不淨﹔七﹐死後膨脹爛懷﹐卽是究竟不淨。觀身旣爾﹐觀人亦然。次觀娑婆穢境﹐眾苦共集﹐生老病死﹐怨憎會苦﹐愛別離苦﹐憂悲煩惱﹐三塗八難﹐六趣輪回﹐地水火風﹐無常敗壞﹐貪嗔癡慢﹐遇境生心﹐應當厭離。才生厭離﹐淨土必成。二者忻樂行﹐求生淨土﹐爲欲救拔一切眾生苦故。是故希心起想樂緣﹐西方淨國百寶莊嚴金地﹐瓊林華池光彩神通自在﹐任意他方﹐永絕生死﹐更無煩惱﹐阿彌陀佛相好光明法門自悟﹐衣食自然﹐諸快樂門﹐故須忻樂。」

淨業道場【十二】

夫淨業者﹐無相無爲之妙行﹐不染不滯之玄宗﹔道場者﹐三世諸佛之住持﹐菩提正覺之閫域。豈名相數量之可測﹐非智識能所之述乎。得其旨也﹐以誠敬爲莊嚴﹐以行願爲軌則。所以《維摩詰經》中示道場之眾相﹐遠祖師法社有節度之序文。是以解斯義者入於實相﹐境與智合﹐事與理並﹐然五分之法身香﹐炳千光之智慧燭。絕思絕慮﹐謂之淸淨齋修﹔曰敬曰嚴﹐謂之平等供養。行住坐臥﹐不離道場﹐舉動施爲﹐無非佛事。念念彌陀出世﹐心心菩薩放光﹐行行盡是西方﹐步步皆登寶所。無一法而非正法﹐舉一音而皆圓音。發一念則天龍護持﹐行一令則魔王喪膽。此則靈山一會儼然未散﹐是名眞法供養如來。論功徳則無量無邊﹐論果報則難思難議。以此祈福﹐則何福不臻﹖以此度生﹐則有生皆度。是名眞實功徳﹐是名淨業道場。

今嗟末代有等癡人﹐不究自心﹐不知佛理﹐執著外境爲實﹐一向著相修行﹐這邊做幾會道場﹐那里點幾斤香燭﹐某處化多少人懺戒﹐幾時點若干个化緣﹐我是張導師傳宗﹐他是李師長徒弟﹐彼是普字號﹐伊是覺字宗﹐不思根本自何來﹐各競枝條無是處。更又胡言漢語﹐動輒是此非他﹐妄解佛經﹐密傳僞教﹐打口鼓子﹐弄葛藤頭﹐爭我爭人﹐論髙論下﹐漏逗不少﹐出醜甚多。不知羞恥故如斯﹐豈識慚惶胡恁麼。將淨土一寬之道變作雜劇場﹐把彌陀萬徳之名做山歌唱。失卻祖師正眼﹐鈍置蓮宗教門。達人暗地悲傷﹐識者觀時驚愕。更有敲鐃打鈸念眞言﹐攙僧門之應副﹔咒水書符談禍福﹐狀師巫之所爲。差遣諸天﹐追亡攝祟﹐喝罵三寶﹐救病驅邪﹐百樣蹊蹺﹐萬般詫異。腳波波﹐與他人作奴僕﹔忙急急﹐不顧命趁門徒。讀誦時十錯九訛﹐禮念時七囉八唣﹐展開經打瞌睡﹐收起經說家私﹐聚頭磕腦弄精魂﹐作隊成羣幹打哄。不思因果﹐不顧罪愆﹐借佛祖廣大法門﹐受人天禮拜供養﹐美則美矣﹐善則未善。

若是持佛戒﹐在佛門﹐當學如來之道﹔誦佛經﹐行佛行﹐方盡祖師之心。未能入聖超凡﹐惟恐無徳應供。如抹桌布﹐不無穢污於自身﹔似磨刀磚﹐未免消磨於本體。若能覺悟﹐惟好回頭。當初投佛持齋﹐畢竟爲甚麼事﹖旣不能救於生死﹐爭如自退省修持﹐專念彌陀﹐勤求懺悔。近智人參尋佛理﹐向靜處體究心王﹐頓令業海息波濤﹐顯出驪珠照天地﹐圓成自己﹐利益他人。若遇應供道場﹐愼勿放逸輕慢﹐依節度以無違﹐遵齋經而奉法。現前卽得念佛三昧﹐祇此是个安樂法門﹐上可以報答四恩﹐下可以拔濟三有﹐實不枉爲佛子﹐亦免辜負己靈。信願相資﹐行解均備。如斯行履﹐卽現在之彌陀﹔自此修持﹐眞人天之眼目。是大緣也﹐豈小補哉﹗會麼﹖靑山髙處見大闊﹐白藕開時聞水香。

自行化他【十三】

佛言「自未得度先欲度人者﹐菩薩發心﹔自覺己圓復覺他者﹐如來應世。」故我白蓮祖師創立念佛一門﹐行解相應﹐自利利人﹐化物有方﹐誨人存理﹐稱曰導師﹐專以念佛三昧示導於人﹐普令超出世間也。是故教傳天下﹐人皆仰焉。今之爲師者不達其道﹐局於名相﹐多集徒眾﹐不修實行﹐空有人師之名﹐無法可施於人﹐欲人恭敬尊重﹐無徳受人恭敬﹐誠可恥也。《經》云「凡欲度人者﹐先須求自度」。《維摩》云「自疾不能救﹐云何救他疾。」又《地獄報應經》云「自不淸淨﹐教人淸淨﹐無有是處。」《智度論》云「譬如二人各有親屬爲水所溺。一人情急﹐直入水救﹐爲無方便﹐彼此俱沒。一人有其方便﹐往取船栰﹐乘之救接﹐悉得度脫水溺之難。」是故爲人師者有度人之心無度人之智﹐何得端然拱手﹐空腹髙心﹐不肯親近明師﹐惟知倨傲﹐受人禮拜恭敬供養﹐因貪虛譽﹐實種禍基。譬如凡夫妄號帝王﹐自取誅滅﹐卽前之所謂無方便而救人也﹐豈可妄爲哉﹗

大凡爲人之師﹐欲度弟子﹐要當觀照從上佛祖修行之因地﹐得道之源流﹐傳宗之正印﹐念佛之法門﹐一一考究明白﹐自信自行﹐一一修持﹐一一成就﹐旣自利己﹐然後利人。是乘彌陀之大願力船﹐救接苦海中之沈溺也﹐彼此利濟﹐不亦宜乎。是謂以先覺覺後覺也。自信此法門﹐亦教人信此法門﹔自行此道﹐亦教人行此道﹔自願往生淨土﹐亦教人發願往生淨土﹔自見本性彌陀﹐亦教人見本性彌陀。如此用心﹐豈不是行菩薩之行也。師徒弟子各稟正因﹐同行正道﹐展轉化度﹐盡未來際一切眾生俱悟佛乘﹐同出生死﹐其功徳力豈易量哉。以此爲人之師﹐亦何慊然。其或不然﹐迷悟兩途﹐正邪異報。可謂金毛窟裏生獅子﹐野狐巖下出狐貍。

以事檢心【十四】

永明壽禪師《自行錄》云「欽惟古聖﹐罔伐己能﹐緬想前賢﹐靡彰自徳。然釋典有先自行化他之教﹐儒宗標內舉不避親之文。」師常示徒云「因觀《弘明集》中先徳有檢覆三業門﹐云夫克責之情猶昧﹐審的之旨未彰﹐故以事檢校心﹐凡所修習﹐旣知不及﹐彌增悚恧。」何謂檢校﹖檢我此身﹐從旦至中﹐從中至暮﹐從暮至夜﹐從夜至曉﹐乃至一時一刻﹐一念一頃﹐有幾心幾行﹐幾善幾惡﹐幾心欲摧伏煩惱﹐幾心欲降伏魔怨﹐幾心念三寶四諦﹐幾心悟苦空無常﹐幾心念報父母恩慈﹐幾心願代眾生受苦﹐幾心發念菩薩道業﹐幾心欲布施持戒﹐幾心欲忍辱精進﹐幾心欲禪定顯慧﹐幾心欲慈濟五道﹐幾心欲勸勵﹐行所難行﹐幾心欲超求﹐辦所難辦﹐幾心欲忍苦﹐建立佛法﹐幾心欲作佛﹐化度羣生。上已檢心﹐次復檢口。如上時刻﹐從旦已來﹐已得演說幾句深義﹐已得披讀幾許經典﹐已得理誦幾許文字﹐已得幾回嘆佛功徳﹐已得幾回回向發願。次復檢身。如上時刻﹐已得幾回屈身﹐禮佛幾拜﹐已得幾回屈身﹐禮法禮僧﹐已得幾回執勞﹐掃塔塗地﹐已得幾回燒香﹐散華然燈﹐已得幾回掃除塵垢﹐正列供具﹐已得幾回懸幡表剎﹐合掌供養﹐已得幾回繞佛恭敬十百千匝。如是檢察﹐會理甚少﹐違道極多﹐白淨之業才不足言﹐煩惱重障森然滿目﹐闇礙轉積﹐解脫何由﹖如上檢察﹐自救無功﹐何有時閒議人善惡﹖故須三業自相訓責﹐知我所作幾善幾惡。是以若不自先檢責﹐何以化導羣機﹐故菩薩爲度眾生故﹐先自修行。所以《淨名經》云「資財無量﹐攝諸貧民﹔奉戒淸淨﹐攝諸毀禁﹔以忍調行﹐攝諸恚怒﹔以大精進﹐攝諸懈怠﹔一心禪定﹐攝諸亂意﹔以決定慧﹐攝諸無智。」《叉經》云「自持戒勸他持戒﹐自坐禪勸他坐禪。」《大智度論》云「本師釋迦牟尼佛不捨穿鍼之福。」祖師龍樹菩薩釋云「如百歲翁作舞﹐何以故﹖爲教兒孫故。」況未居究竟位﹐全是自利門﹐從十信初心﹐歷十住十行﹐十回向十地﹐直至等覺佛前普賢位﹐猶是自利。利他門者﹐登妙覺位﹐至佛後普賢﹐方是利他之行。因師自說編紀二三﹐旣對治之行可觀﹐則攝化之門弗墜﹐乘戒兼急﹐權實雙行﹐體用相收﹐理事無礙。今引《萬善同歸集》後偈以顯圓修﹐頌曰﹕

菩提無發而發﹐佛道無求故求。妙用無行而行﹐眞智無作而作。興悲悟其同體﹐行慈深入無緣。無所捨而檀﹐無所持而具戒。修進了無所起﹐習忍達無所傷。般若悟境無生﹐禪定知心無住。鑑無身而具相﹐證無說而談詮。建立水月道場﹐莊嚴性空世界。羅列幻化供具﹐供養心王如來。懺悔罪性本空﹐勸請法身常住。回向了無所得﹐隨喜福等眞如。贊嘆彼我虛玄﹐發願能所平等。禮拜影現法會﹐行道步躡眞空。焚香妙達無爲﹐誦念深通實相。散花顯露無著﹐彈指以表去塵。施爲谷響度門﹐修習空花萬行。深入緣生法性﹐常遊如幻法門。誓斷無染塵勞﹐願生惟心淨土。履踐實際理地﹐出入無礙觀門。降伏鏡像魔軍﹐大作夢中佛事。廣度如化含識﹐同證寂滅菩提。

○念佛正願卷第七

念佛正願說

勸發大願

慈照宗主示念佛人發願偈並序

求生淨土要在發願

善導和尙修行發願儀

白侍郎發願求生淨土文

馮濟川施經發淨土願文

念佛正願說【一】

理由智導﹐行由願興﹐行願得均﹐理智兼備。理智兼備則心心念念總是彌陀﹐剎剎塵塵皆爲淨土。自非大願行力﹐曷能臻此哉﹖欲人人證此三昧者﹐要在信願﹐深其根本也。夫願者﹐樂也﹐欲也。欲生西方淨土﹐樂見阿彌陀佛﹐故發此願﹐是以憑大願力直要到彼也。所以慈照云「時時發願﹐樂慕往生﹔日日禱祈﹐勿令退失。」如無願心﹐則善根沈沒。《華嚴經》云「不發大願﹐是爲魔事。」所以普賢廣無邊願海﹐彌陀有六八願門。是知十方諸佛﹑上古先賢﹐皆因願力而得成就菩提。不興願樂之心﹐不成願樂之行。故云法門廣大﹐無願不從。是以佛隨人之心﹐滿人之願﹐何況專修念佛﹐願生淨土﹐安得不遂心滿願哉。《懺》云「願我不退菩提心﹐願我決定生贍養﹐願我速見彌陀佛﹐願我盡生無別念﹐惟心淨土獨相隨。」又《阿彌陀經》云「若有信者﹐應當發願﹐願生彼國。」又《懺》云「眾生無邊誓願度﹐煩惱無盡誓願斷﹐法門無量誓願學﹐佛道無上誓願成。」此則謂之四弘誓願。故我慈照集懺﹐恐人著事迷理﹐乃云「自性眾生誓願度﹐自性煩惱誓願斷﹐自性法門誓願學﹐自性佛道誓願成。」此四句直明眞理﹐欲令一切人於自性中度了一切妄念﹐眾生所謂邪迷雜想﹑貪癡蛆妬﹑嗔恚惡毒等心﹐故令發大誓願自性自度也。又於自性中斷除一切煩惱﹐所謂塵勞業識﹑邪思惡念﹐猶如浮雲障覆自性﹐光明不現﹐故令發大誓願自斷除之﹐永不令起。又於自性中修學一切法門﹐所謂念佛三昧悲智行願無量法門﹐故令發大誓願﹐自悟自修﹐常無退失﹐直至菩提﹐不以得少爲足。又於自性中自信有佛﹐發大誓願﹐常自觀照﹐自願成佛菩提。此乃慈照老婆心切﹐明明與後人開了一个門戶﹐只要你諸人自信自肯﹐從這里入頭﹐悟自性彌陀﹐達惟心淨土﹐入諸佛境界﹐成就無上菩提。

嗟乎﹐世之善人不知此意﹐向外別求﹐何異持神珠而巡乞也﹐可不惑乎﹖普願見聞遞相勸策﹐同興正念﹐早上玄途﹐覺前前非﹐明後後位﹐立大志气﹐奮大勇猛﹐發大誓願﹐誓度無邊眾生﹐誓斷無盡煩惱﹐誓學無量法門﹐誓願往生西方極樂世界見阿彌陀佛﹐誓同一切善人圓成無上佛道。可謂不得春風花不開﹐花榮須感春風力。

勸發大願【二】

慈照云「有行無願﹐其行必孤﹔有願無行﹐其願必虛﹔無行無願﹐空住閻浮﹔有行有願﹐直入無爲。」此乃佛祖修淨業之根本也。備觀今時信人皈投佛會﹐或爲病苦而發心﹐或爲報親而舉意﹐或爲保扶家宅﹐或爲怖罪持齋﹐𨿽有信心﹐而無行願﹐𨿽云念佛﹐不達本根﹐凡修善緣皆爲了還心願﹐罕有爲自己生死發願念佛求生淨土者﹐往往香燭道場﹐祝願回向之辭皆是表獻神明﹑消災延壽而已﹐與經懺本意相違﹐不合諸佛本願。縱使一生修誦﹐不明理趣﹐錯用工夫﹐是謂終日數他寶﹐自無半分錢也﹔臨終所以不得往生淨土者﹐蓋無行願故也。

又有一等癡人﹐投佛受戒﹐乃於三寶前焚香誓願云﹕我若破戒﹐甘當惡病纏身﹐永墮地獄。或言左眼出血﹐右眼出膿﹐自肯自甘﹐類官司之執結﹐多見有口無心。破齋犯戒﹐自願受報﹐痛苦奚堪﹐甘心墮落之門﹐自取喪身之兆。殊不知佛祖興慈運悲﹐何嘗教人如此﹐皆是邪師過謬﹐錯將罰咒以爲發願耳﹐何惑之甚哉﹗予嘗憫念﹐勸令同發正願求生淨土﹐願同作佛。彼則曰﹕我是凡夫﹐豈敢望生淨土﹐要做佛耶﹖我有此心﹐又成妄想。予應之曰﹕不然﹐善知識﹐佛是覺也﹐淨土是心也﹐此心誰不有之﹖覺卽佛也﹐迷則眾生也。世人背覺合塵﹐輪回三界﹐四生六道﹐善惡業緣﹐受報好醜﹐皆因妄認四大爲我身﹐六塵爲實有﹐隨他幻境日夜流轉﹐未嘗暫省回光。從生至老﹐惟憂家緣不辦﹐財不稱心﹐愈多愈求﹐愈貪不足。𨿽曰積善﹐奉佛禮拜﹐作福燒香﹐只願富貴榮華﹐長生不死。才做些小好事﹐便有伏願數般﹐要保米谷盈倉﹐蠶絲倍萬﹐子孫光顯﹐牛馬孳生。才有一不如意﹐便怨佛不保全。日日財喜增添﹐始道天龍感應。如此貪謀﹐正是妄想﹐自不知覺﹐卻言念佛求生淨土之說作妄想者﹐豈不大顚倒乎﹖凡曰作福﹐盡屬有爲﹐蓋世間有漏之因﹐非出世無爲之道。修行佛子宜善思惟﹐今日有緣得逢佛法﹐當須究本﹐莫競枝條﹐一念回光修出世法﹐願捨娑婆﹐願生淨土﹐亦如久客在於他鄕﹐思欲歸於故里也。此願生淨土﹑願作佛之心﹐豈可比同凡夫妄想哉﹗豈不見《懺》中云「願我臨欲命終時﹐盡除一切諸障礙﹐面見彼佛阿彌陀﹐卽得往生安樂剎」者是也。可謂一朝踏著來時路﹐始覺從前錯用心。

慈照宗主示念佛人發願偈並序【三】

《彌陀節要》云﹕念佛之人最急一事不善相應。何以故﹖𨿽云持戒念佛﹐不曾發心願生淨土﹐皆是埋頭過日﹐自失善利。大凡念佛﹐先要發心。欲超生死﹐往生淨土﹐須以大願自爲主意。常須念佛﹐早晚專心禮拜彌陀﹐如朝帝主﹐兩不失時﹐日近日親﹐心口與佛相應﹐去佛不遠﹐口念心想﹐心願見佛﹐發深重願﹐決信無疑。日久歲深﹐工夫純熟﹐自然三昧成就﹐臨命終時彌陀接引﹐淨土現前。更願現生之內常遇善知識﹐不值邪見師﹐無惑我心﹐不生懈怠。若也如此念佛﹐深信發願﹐是信行願三不虧也﹐臨終見佛﹐卽非外來﹐盡是惟心顯現﹐猶如種子在地﹐逢春發生﹐豈是外來﹖皆從地出也。今之修行亦爾﹐念佛信願納在八識心地﹐臨終發現淨土彌陀卽非外來﹐皆從自心出也。偈云﹕

萬法從心生﹐萬法從心滅﹐我佛大沙門﹐常作如是說。持戒無信願﹐不得生淨土﹐惟得人天福﹐福盡受輪回﹐展轉難脫離。看經無慧眼﹐不識佛深意﹐後世得聰明﹐亂心難出離。不知念佛好﹐現世無名利﹐行坐不多羅﹐則是阿彌陀。發願持戒也﹐回向生樂國﹐正是合行持﹐千中不失一。釋迦金口說﹐彌陀親攝受﹐諸佛皆護念﹐諸天善護持。見此念佛人﹐與佛不相遠﹐應當坐道場﹐轉於大法輪﹐普度無邊眾。譬如貧家女﹐腹孕轉輪王﹐諸天常愛護﹐貧女自不知﹐腹中有貴子。今此念佛人﹐其意亦如是﹐憶佛常念佛﹐不久當成佛﹐諸佛善護持。其人自不知﹐我當生淨土﹐卻要來後世﹐再得生人中。譬如貧人家﹐地內有伏藏﹐藏神常守護﹐不令其有失﹐貧人自不知﹐家內有寶藏﹐逐日趁客作﹐求衣食自濟。今此念佛人﹐其意亦如是﹐不知念佛人﹐具足如來藏﹐自說我無分﹐反要生人中。譬如病人家﹐自有眞妙藥﹐不知妙藥性﹐不能自治病﹐每日牀枕邊﹐痛苦受無量。今此念佛人﹐其意亦如是﹐不知念佛心﹐能滅貪嗔病﹐能爲大醫王﹐能爲大寶藏﹐利濟一切人﹐能爲大法王﹐覆護一切眾。將爲是凡夫﹐不得生淨土﹐且自持齋戒﹐後世願爲人﹐展轉更修行﹐方可生彼國。多見修行人﹐常作如是說﹐不稱彌陀願﹐不合淨土經﹐邪見障覆心﹐畢竟難出離。非是他人障﹐皆是自障心﹐今世不得生﹐一蹉是百蹉。勸汝修行人﹐信我如來說﹐佛無不實語﹐豈是虛誑言。但當自精勤﹐一心求淨土﹐因風吹於火﹐用力不消多﹐幸有念佛心﹐回願超三界。逢寶不取寶﹐遇食受饑寒﹐咄哉大丈夫﹐不見眞實意。我今略勸贊﹐展轉傳於人﹐代我廣流通﹐作於如來使。眞是諸佛子﹐眞名報佛恩﹐普願如說行﹐同生極樂國。

求生淨土要在發願【四】

《智度論》第八卷

﹐問曰「諸菩薩行業淸淨﹐自得勝報﹐何必要立誓願然後得之﹖且如田家得谷﹐豈復待願耶﹖」答曰「作福無願﹐無所標立﹔願爲導禦﹐能有所成。如佛所說﹐若人修少福少戒﹐不知解脫正因﹐聞說人天之樂﹐心常願樂﹐命終之後﹐各生其中﹐此皆願力所致。菩薩求生淨土﹐在乎志願堅彊﹐然後得之﹐以此故知因彼願力得受勝果。」古徳云「佛果敻絕﹐登之則有階﹔法云峻極﹐屆之則有漸。大心初發﹐玄徳照於來生﹔弘誓才興﹐妙願徧於空界。一念興志﹐卽塵劫之瑞華﹔半刻虔躬﹐乃大千之甘露。」《大莊嚴論》云「佛國大事﹐獨行功徳不能成就﹐要須願力資助﹐引而成之。以願力故﹐福徳增長﹐不失不壞﹐當生佛土﹐隨願見佛。」《華嚴經》云「是人臨命終時最後剎那﹐一切諸根悉皆散壞﹐一切親屬悉皆捨離﹐一切威勢悉皆退失﹐乃至象馬車乘﹐珍寶伏藏﹐如是一切﹐無復相隨﹐惟此願王不相捨離﹐於一切時引導其前﹐一剎那中卽得往生極樂世界。」

善導和尙修行發願儀【五】

修淨土入觀及睡時應發此願﹐若坐若立﹐一心合掌﹐正面西向﹐十聲阿彌陀佛﹑觀世音﹐大勢至﹑淸淨大海眾菩薩﹐竟發願云「弟子現是生死凡夫﹐罪障深重﹐輪回六道﹐苦不可言。今遇知識﹐得聞彌陀名號﹐本願功徳﹐一心稱念﹐求願往生﹐願佛慈悲不捨﹐哀憐攝受。弟子某甲不識佛身相好光明﹐願佛示現﹐令我得見﹐及見觀世音﹑勢至諸菩薩等﹐彼世界中淸淨莊嚴光明妙相等﹐令我了了得見。」發此願已﹐一心正念﹐卽隨意入觀。或臨臥發願而睡﹐或有正發願時卽得見之﹐或睡時得見。但辦專志﹐自然圓滿所願。

白侍郎發願求生淨土文【六】

《記》曰﹕我本師釋迦如來說﹐言從是西方過十萬億佛土﹐有世界號極樂﹐以無八苦四惡道故也﹔其國號淨土﹐以無三毒五濁故也﹔其佛號阿彌陀﹐以壽無量﹑願無量﹑功徳相好光明無量故也。諦觀此娑婆世界眾生﹐無賢愚﹐無貴賤﹐無幼艾﹐有起心歸佛者﹐舉手合掌必向西方﹔有怖厄苦惱﹐開口發聲必先念阿彌陀佛。又範金合土﹐刻石繡紋﹐乃至印水聚沙﹐童子戲者﹐莫不率以阿彌陀爲上首﹐不知其然而然。由是而觀﹐是彼如來有大誓願於此眾生﹐眾生有大因緣於彼國土﹐明矣。不然則南北東西過去現在未來佛甚多矣﹐何獨如是哉﹗何獨如是哉﹖

唐中大夫﹑太子少傅白居易當衰暮之歲﹐中風痺之疾﹐乃捨俸錢﹐命工人杜敬宗按《阿彌陀》《無量壽》二經畫西方世界一部﹐髙九尺﹐廣丈有三尺﹐阿彌陀佛坐中央﹐觀音﹑勢至二大士侍左右﹐人天瞻仰﹐眷屬圍繞﹐樓臺伎樂﹐水樹花鳥﹐七寶嚴飾﹐五彩彰施﹐爛爛煌煌。功徳成就﹐弟子白居易焚香稽首﹐跪於佛前﹐起慈悲心﹐發弘誓願﹕願此功徳回施一切眾生。一切眾生有如我老者﹐如我病者﹐願離苦得樂﹐斷惡修善﹐不越南部﹐便睹西方。白毫大光﹐應念來感﹔靑蓮上品﹐隨願往生。從現在身﹐盡未來際﹐常得親近而供養也。欲重宣此義﹐而說贊曰﹕極樂世界淸淨土﹐無諸惡道及眾苦﹐願如我身老病者﹐同生無量壽佛所。

馮濟川施經發淨土願文【七】

其略曰﹕予之施經﹐一事而具二施﹐何故﹖以此贖經﹐是謂財施﹔以經傳法﹐是謂法施。按佛所說﹐財施後世當得天上人間福徳之報﹐法施當得世智辧聰蓋世之報﹐當知此二報者皆是輪回之因﹐苦報之本。我今發願﹐願回此二報﹐臨命終時莊嚴往生西方極樂世界﹐蓮華爲胎﹐托質於中﹐見佛聞法﹐悟無生忍﹐登不退階﹐入菩薩位﹐還來十方界中﹑五濁世中﹐普見其身而作佛事。以今日財法二施之因﹐如觀世音菩薩具大慈悲﹐遊歷五道﹐隨類化形﹐說誦妙法﹐開發未悟﹐永離苦道﹐令得智慧﹐普與眾生悉得成佛﹐乃予施經之願也。

右《捨經碑》出馮察院。施經不求人天路上富貴聰明﹐而以此功徳回向淨土﹐願見彌陀﹐可謂智識髙明﹐深達佛理﹐大乘人也。嗟見蓮社人終日念佛﹐而求後世福報﹐豈不謬哉﹗予願一切人同生淨土﹐故舉馮察院施經發願文與諸人作樣子。凡有修福念佛﹐乃至一毫之善﹐悉皆發願西方﹐有所歸趣﹐臨終定生淨土也。

○念佛往生正訣卷第八

念佛往生正訣說

父母臨終往生淨土

臨終三疑

臨終四關

臨終決疑撮要

僧濟臨終注想西方

善道和尙臨終往生正念文

化佛來迎

賢首菩薩臨終贊念佛偈

情想多少論報髙下

命終善惡感報優劣

臨終十事不克念佛勉勸預修

念佛往生正訣說【一】

淨土之道﹐往生一門﹐具載羣經﹐明如杲日﹐實修行者入道之方﹐乃念佛人棲神之所。無念之念﹐念卽念於阿彌﹔無生之生﹐生則生於淨土。是故深行菩薩﹑歷代師模﹑名卿巨儒﹑庶民士女篤信斯道﹐結誓進行者不可勝計。其意何哉﹖必欲生淨土見彌陀而後已。須知佛本無身﹐亦無其土﹐皆眾生心淨所由致感也。《經》不云乎﹕「是心作佛﹐是心是佛。諸佛正徧知海從心想生。」故天臺大師釋之曰「佛本是無﹐心淨故有。」良以眾生心淨則法體現前﹐眾生心染則苦道流轉﹐此乃理之常也﹐又何疑乎﹖以圓實教所談惟心本具者﹐若此若彼﹐若染若淨﹐皆不越吾心之一念也。

夫心者造罪之源﹐成佛之本﹐所謂介爾有心﹐三千具足。然而三千諸法旣具﹐十界十如﹐三種世間互具而顯﹐則贍養國土捨此何求﹖非但淨土惟心﹐蓋地獄亦惟心矣。又云「阿鼻依正﹐全趣極聖之自心﹔身土毗盧﹐不逾下凡之一念。」才起悟迷之見﹐便入邪流﹔不分染淨之殊﹐方歸正道。刀山劍樹﹐總是空華﹔寶渚金蓮﹐皆成夢事。如斯受用﹐始了眞修﹔脫或未然﹐宜依權漸而加修進。深信阿彌陀佛卽我本性﹐貴在禮誦懺念之間﹐行住坐臥之處﹐照於三觀﹐契乎一心﹐全智發境﹐全境是心。故知佛正佛依皆是心具心造﹐信乎淨土彌陀昭昭然影現於心目之間。譬如磨銅成鏡﹐必假施功﹐直使塵垢淨盡無餘﹐則本體圓明自然顯現﹐一切色像俱無隱焉。當知鏡中之像若謂是有﹐不可承而攬之﹔若謂是無﹐則色像歷然可見。所謂有不定有﹐無不定無﹐有無雙遣﹐任運是中。

大矣哉﹐不思議境﹐惟心妙觀之道也﹗欲證斯道﹐必明於因﹐當知因該果海﹐果徹因源﹐原始要終﹐不離一念﹐從因至果﹐只在初心。苟能於此善修如是之因﹐至於臨終必獲如是之果。是知專心念佛爲因﹐往生淨土爲果。始從聞信﹐信以修持﹐積淨業之工夫﹐得功緣之成滿﹐時節旣至﹐大理昭然﹐視死如歸﹐豈不慶快。故玆直示往生正訣﹐明指到家路頭。此時自信不疑﹐他日出門不誤。如此則贍養國土何患不生﹐自性彌陀決然可見﹐與夫列聖羣賢同成淨行歷位至極者﹐實惟斯道矣。

父母臨終往生淨土【二】

諦信淨土﹐發心念佛者﹐蓮池下種時也﹔一心念佛﹐眾善莊嚴者﹐蓮華出水時也﹔念佛功成﹐淨土緣熟﹐華開見佛時也。佛子事佛﹐固先事親﹐拳拳孝念﹐不捨須臾﹐順父母之情懷﹐察父母之顏色﹐才乖攝養﹐力爲調和。又當念風燭不停﹐須防往生時至﹐預以父母平生所修一切善緣好事及眾人助修功徳聚爲一疏﹐時時對父母讀之﹐要令父母心生歡喜。又當勸令一心念佛﹐焚香鳴磬﹐躬率眾人同聲和之﹐常使佛聲相續不絕﹐無以世情悲戀﹐恐失正念。臨捨報時猶當用意﹐自然諸聖來迎﹐往生淨土﹐寶蓮華中決定成佛。孝子侍養父母﹐正在此時﹐不宜懈怠。此孝子事親臨終之大事也﹐以此爲孝﹐其孝至矣。又況從古以來念佛往生西方者非一﹐略舉數條以爲念佛者鑑﹐所以烏長國主睹眾聖以來迎﹐隋文皇后乘異香而西邁﹐姚行婆請佛相待﹐宋世子侍母同歸。可謂一超直入如來地矣。

臨終三疑【三】

慈照宗主《淨土十門》告誡云「念佛人臨終三疑不生淨土者﹕一者疑我生來作業極重﹐修行日淺﹐恐不得生﹔二者疑我欠人債負﹐或有心願未了及貪嗔癡未息﹐恐不得生﹔三者疑我𨿽念彌陀﹐臨命終時恐佛不來迎接。有此三疑﹐因疑成障﹐失其正念﹐不得往生。」故念佛之人切要諦信佛經明旨﹐勿生疑心。《經》云「念阿彌陀佛一聲﹐滅八十億劫生死重罪。」上至一心不亂﹐下至十念成功﹐接向九蓮﹐令辭五濁﹐苟能心心不昧﹐念念無差﹐則疑情永斷﹐決定往生。可謂十萬億程彈指到﹐絲毫擬議隔千山。

臨終四關【四】

四關者﹐慈照宗主《淨土十門》告誡云「凡夫𨿽有信心念佛﹐緣爲宿業障重﹐合墮地獄﹐乘佛力故﹐於牀枕間將輕換重。若也因病苦故悔悟身心﹐當生淨土也。無智之人不了此事﹐卻言我今念佛又有病苦﹐及謗彌陀﹐因此一念惡心徑入地獄﹐此是一關也。二者﹐𨿽則持戒念佛﹐緣爲口談淨土﹐意戀娑婆﹐不求出世善根﹐爲愛家緣長旺﹐以致臨終遭病﹐怕死貪生﹐信受童兒呼神喚鬼﹐燒錢化馬﹐殺戮眾生﹐緣此心邪﹐無佛攝護﹐因玆流浪﹐墮落三塗﹐是二關也。三者﹐或因服藥須用酒腥﹐或被親情遞相逼勸﹐此人無決定信﹐喪失善根﹐臨終追赴王前﹐任王判斷﹐是爲第三關也。四者﹐臨終之際思惟活業﹐系綴資財﹐愛戀眷屬﹐心放不下﹐失卻正念﹐故於家捨墮鬼趣中﹐已爲禍祟﹐或爲慳犬﹐或作蛇身﹐守護家庭﹐宛如在日﹐是爲四關也。」是以楊提刑言「愛不重不生娑婆﹐念不一不生淨土。」誠哉是言。

凡修淨土者﹐要當酌實蠲浮﹐思專想寂﹐念念彌陀﹐全身放下﹐但能堅此一念﹐便可碎彼四關﹐則淨土蓮臺的非遙矣。可謂一句彌陀無別念﹐不勞彈指到西方。

臨終決疑撮要【五】

凡修念佛之人欲生淨土﹐每念世間一切無常﹐成必有壞﹐生必有死﹐若不親聞佛法﹐則捨身受身﹐輪轉三界﹐四生六道﹐無解脫期。我今有緣﹐得聞正法﹐得修淨業﹐惟佛爲念﹐捨此報身﹐當生淨土﹐入彼蓮胎﹐受諸快樂﹐永脫生死﹐不退菩提﹐此乃大丈夫平生之能事也。

才有疾病﹐正要向前﹐坦蕩身心﹐莫生疑慮﹐直須西向正坐﹐專想阿彌陀佛與觀世音﹑大勢至菩薩及無數化佛現在其前﹐一心稱念南無阿彌陀佛﹐聲聲不絕。於諸世間一切事務不得貪戀﹐若或心念起來﹐但要急稱佛號﹐於念念中除滅罪障。若病人昏困不能自念﹐則看病人當方便警策﹐勸而諭之﹐如此用心助令命盡﹐只此一念決定往生淨土。命若未盡﹐自得安寧﹐愼勿妄起畱戀世間之心﹐當存自存﹐當死須死﹐但辦往生﹐何須疑慮。若解此理﹐如脫獘服以著上衣﹐一捨凡身便登佛地﹐奇哉偉哉﹐至矣盡矣。或聞天樂異香﹐或見金蓮寶座﹐此乃聖境現前﹐愼勿疑爲魔事。《經》云「修淨業者托佛願力﹐觀佛寶相爲境﹐故如人近附帝王﹐誰敢干犯。」況阿彌陀佛有大慈悲力﹐有大誓願力﹐有大智慧力﹐有大三昧力﹐有大威神力﹐有大摧邪力﹐有大降魔力﹐有天眼遠見力﹐有天耳遙聞力﹐有他心徹鑑力﹐有光明徧照攝取眾生力﹐有如是等不可思議無量最勝功徳之力﹐豈不能護持修行念佛之人﹐至臨終時令無魔障生淨土哉﹗可謂粉骨碎身未足酬﹐一句了然超百億。

僧濟臨終注想西方【六】

廬山尊者弟子僧濟臨終之際﹐尊者遺燭一枝曰「汝可運想西方。」濟執燭注想金容﹐攝心無亂﹐復請僧眾誦《十六觀經》。五更﹐濟以燭授同袍﹐遂假寐。及寤﹐曰「吾夢見阿彌陀佛垂手接引﹐吾當去矣。」言訖右脇而逝。此非戒定慧之所燻修﹐而豈能溫容軟語於生死岸頭耶﹗可謂得路便行無罣礙﹐等閒抹過死生關。

善道和尙臨終往生正念文【七】

智歸子問曰「世事之大莫越生死﹐一息不來便屬後世﹐一念差錯便墮輪回。小子累蒙開誨念佛往生之法﹐其理甚明﹐又恐病來死去之時心識散亂﹐仍慮他人惑動正念﹐妄失淨因﹐伏望重示歸徑之方﹐俾脫沈淪之苦。」師曰「善哉問也。凡一切人命終欲生淨土﹐須是不得怕死﹐常念此身多苦不淨﹐惡業種種交纏﹐若得捨此穢身﹐超生淨土﹐受無量快樂﹐解脫生死苦趣﹐乃是稱意之事﹐如脫獘衣得換珍服﹐但當放下身心﹐莫生戀著。凡遇有病之時便念無常﹐一心待死﹐叮囑家人及看病人﹑往來問候人﹐凡來我前﹐爲我念佛﹐不得說眼前閒雜之話﹑家中長短之事﹐亦不須軟語安慰﹐祝願安樂﹐此皆虛花無益之語。若病重將終之際﹐親屬不得垂淚哭泣﹐及發嗟嘆懊惱之聲﹐惑亂心神﹐失其正念﹐但一時同聲念佛﹐待气盡了方可哀泣。才有絲毫戀世間心﹐便成罣礙﹐不得解脫。若得明曉淨土之人頻來策勵﹐極爲大幸。若依此者﹐決定超生﹐卽無疑也。」

又問曰「求醫服藥還可用否﹖」答曰「求醫服藥初不相妨﹐然藥者只能醫病﹐不能醫命﹐命若盡時﹐藥豈柰何。若殺物命爲藥﹐以求身安﹐此則不可。餘多見世人因病持齋﹐方獲小愈﹐復爲醫者以酒食血肉佐藥﹐其病復作。信知佛力可救﹐酒肉無益也。」

又問曰「求神祈福如何﹖」答曰「人命長短﹐生時已定﹐何假鬼神延之耶﹗若迷惑信邪﹐殺害眾生﹐祭祀神鬼﹐但增罪業﹐反損壽矣。大命若盡﹐小鬼柰何﹐空自慞惶﹐俱無所濟﹐切宜謹之。當以此文帖向目前﹐時時見之﹐免致臨危忘失。」

又問曰「平生未曾念佛人還用得否﹖」答曰「此法僧人﹑俗人﹑未念佛人用之皆得往生﹐決無疑也。」

餘多見世人於平常念佛禮贊﹐發願求生西方﹐甚是勤拳﹐及至臨病﹐卻又怕死﹐都不說著往生解脫之事﹐直待气消命盡﹐識投冥界﹐方始十念鳴鐘﹐恰如賊去關門﹐濟何事也。死門事大﹐須是自家著力始得。若一念差錯﹐歷劫受苦﹐誰人相代﹖思之﹐思之。若無事時﹐當以此法精進受持﹐是爲臨終大事。可謂一條蕩蕩西方路﹐徑直歸家莫問津。

化佛來迎【八】

《宗鏡錄》﹕「或問曰﹕心外無佛﹐見佛是心﹐云何教中說有化佛來迎﹐生諸淨土﹖答曰﹕法身眞佛﹐本無生滅﹐從眞起化﹐接引迷根﹐以化卽眞﹐眞應一際﹐卽不來不去﹐隨應物心。又化體卽眞﹐說無來去﹐從眞流化﹐現有往還﹐卽不來相而來﹐不見相而見也。不來而來﹐似水月之頓呈﹔不見而見﹐猶行雲之忽現。

問﹕如上所說﹐眞體卽湛然不動﹐化相卽不來而來﹐正是心外有他佛來迎﹐云何證自心是佛﹖答曰﹕此乃是如來本願功徳力故﹐令彼有緣眾生專心想念﹐能令自心見佛來迎﹐不是諸佛實遣化身而來迎接。但是有緣﹐時機正合﹐能令自心見佛來迎﹐則佛身湛然常寂﹐無去無來。眾生識心托佛本願力﹐一念變化﹐有去有來﹐如鏡面像﹐似夢施爲。鏡中之形﹐非內非外﹔夢中之事﹐不有不無﹔但是心生﹐非關佛化。」

眞信修行之士端的是要生西方極樂世界﹐專意一念持一句阿彌陀佛。只此一念是我本師﹐只此一念卽是化佛﹐只此一念是破地獄之猛將﹐只此一念是斬羣邪之寶劍﹐只此一念是開黑暗之明燈﹐只此一念是度苦海之大船﹐只此一念是脫生死之良方﹐只此一念是出三界之徑路﹐只此一念是本性彌陀﹐只此一念達惟心淨土。但只要記得這一句阿彌陀佛在念﹐莫教失落﹐念念常現前﹐念念不離心﹐無事也如是念﹐有事也如是念﹐安樂也如是念﹐病苦也如是念﹐生也如是念﹐死也如是念﹐如是一念分明不昧﹐又何必問人覓歸程乎﹗可謂行船盡在把梢人﹐達者同遊涅盤路。

賢首菩薩臨終贊念佛偈【九】

又放光明名見佛﹐此光覺悟將終者。令隨憶念見如來﹐命終得生其淨國。

見有臨終勸念佛﹐及示尊像令瞻仰。俾於佛所深歸信﹐是故得成此光明。

天竺慈云式懺主云「前四句贊佛放光﹐見其光者名爲見佛﹐能令臨命終時淨土往生。後四句贊佛修此光明之因﹐其因者祇是勸臨終人念佛﹐並示其佛像﹐令彼見己生信﹐故成佛時得此光明。」

��普勸信受﹐凡遇眷屬及一切人臨命終時﹐先於牀前安置此像﹐令彼眼見﹐及勸令念佛。若痛����先無信心不肯念者﹐亦須種種方便勸令稱佛﹐下至十念﹐得滅重罪﹐生佛淨土。此一利益不可����勸得一人生淨土﹐縱自不修行﹐亦合得生淨土。況當來成佛能放光明﹐照一切眾生臨終見佛���見世人爲恩愛故聚頭哭泣﹐不思救度﹐是名惡知識也。苦哉﹐苦哉﹗恩愛所牽﹐墮落惡道﹐無解��𨿽慈親孝子亦不柰何﹐以此思之﹐可不勉哉﹗可謂普願沈溺諸眾生﹐速往無量光佛剎。

情想多少論報髙下【十】

《首楞嚴經》云「佛告阿難﹕一切世間生死相續﹐生從順習﹐死從變流﹐臨命終時未捨暖觸﹐一生善惡俱時頓現﹐純想卽飛﹐必生天上。若飛心中﹐兼福兼慧﹐及與淨願﹐自然心開﹐見十方佛﹐一切淨土﹐隨願往生。情少想多﹐輕舉非遠﹐卽爲飛仙。情想均等﹐不飛不墜﹐生於人間。想明斯聰﹐情幽斯鈍﹐情多想少﹐流入橫生﹐重爲毛羣﹐輕爲羽族。七情三想﹐沈下水輪﹐生於火際﹐受气猛火﹐身爲餓鬼﹐常被焚燒﹐水能害己﹐無食無飲﹐經百千劫。九情一想﹐下洞火輪﹐輕生有間﹐重生無間﹐二種地獄。純情卽沈入阿鼻獄。若沈心中有謗大乘﹐毀佛禁戒﹐誑妄說法﹐虛貪信施﹐濫膺恭敬﹐五逆十重﹐更生十方阿鼻地獄。」

命終善惡感報優劣【十一】

《守護國界主經》云「佛言﹕若人命終之時預知時至﹐正念分明﹐洗浴著衣﹐吉祥而逝﹐光明照身﹐見佛相好﹐眾善俱現﹐定知此人決定往生淨土。若人念佛持戒﹐無精進心﹐命終亦無善相﹐亦無惡相﹐地府不收﹐贍養不攝﹐如睡眠去﹐此人疑情未斷﹐生於疑城﹐五百歲受樂﹐再修信願﹐方歸淨土。若人起憐憫心﹐正念現前﹐於財寶妻子心無愛戀﹐眼色淸淨﹐仰面含笑﹐想念天宮當來迎我﹐耳聞天樂﹐眼見天童﹐捨此報身﹐定生天界。若人生柔軟心﹐起福徳心﹐身無病難﹐憶念父母妻子﹐於善於惡﹐心不錯亂﹐其心正直﹐遺囑家財﹐辭別而去﹐定生人界。若人於己眷屬惡眼瞻視﹐舉手捫空﹐便利不覺﹐身常臭穢﹐兩目紅赤﹐僕面而臥﹐蜷身左脇﹐百節酸疼﹐或見惡相﹐口不能言﹐呻吟叫喚﹐冤債現前﹐心識散亂﹐狂惑顚倒﹐徧體如冰﹐手撚死拳﹐身硬如石﹐此人命終定入地獄。若人好舐其唇﹐身熱如火﹐常患饑渴﹐好說飲食﹐張口不合﹐貪戀財寶﹐命卒難斷﹐開眼而去﹐此人定入餓鬼。若人身染重病﹐如在雲霧﹐心神昏散﹐怕聞佛名﹐多愛食噉血肉之味﹐不受勸化﹐愛變妻子﹐蜷手足指﹐徧身流汗﹐出粗澀聲﹐口中吐沫﹐此相現前﹐定入畜生。」

臨終十事不克念佛勉勸預修【十二】

凡夫業重﹐處處貪生﹐若不預辦工夫﹐臨終不克念佛。《天臺十疑論》云「臨終念佛名最後心﹐其心猛利﹐一念佛名﹐卽生淨土。蓋垂死時其心猛健決定﹐故勝百歲行力也。或問曰﹕臨終念佛卽得往生﹐何假預修勝業﹖答曰﹕人生壽夭難測短長﹐或卽病困昏迷﹐或卽非時奄逝﹐旣闕生前之善﹐難逃後世之殃﹐須預作於善緣﹐是恐防於斯咎。十種命終不克念佛﹕一者善友未必相逢﹔二者或疾苦纏身﹐神昏性亂﹔三者偏風失語﹐不得稱名﹔四者狂亂失心﹐注想難克﹔五者或逢水火﹐不暇志誠﹔六者輒遇虎狼﹐驚惶倉卒﹔七者臨時惡友破壞道心﹔八者飽食過多﹐昏迷致命﹔九者軍恈鬭戰﹐忽爾身亡﹔十者或墜髙巖﹐傷中身命。」故知臨終難保吉凶﹐須是預先修習。可謂閒時做下急時用﹐免得臨期手腳忙。

○念佛正報卷第九

念佛正報說

功徳莊嚴

淨土增修聖果

淨土三十益

淨土成佛

念佛正報說【一】

因修白業果﹐感淨方化佛引上金臺﹐賢聖迎歸樂國﹐髙超三界﹐回出四流﹐業盡塵消﹐亡情絕慮﹐質托蓮苞之內﹐神遊寶界之中﹐面奉阿彌爲本師﹐得見觀音﹑勢至爲親友。淸淨海眾﹐大會寶池﹔九品勝流﹐各說本行﹔五香拂體﹐三徳嚴身。暫扇微風﹐聆眾音之演法﹔繽紛花雨﹐睹焰网之舒光。縹緲雲霞﹐近浮神足﹔輕盈衣祴﹐盛接妙華。晨謁慈顏﹐得法印而還國﹔暮遊金剎﹐聽玉偈以逍遙。瑞蓮初綻﹐爲遣殘秧﹔新學化生﹐行成不退。豈惟近忘粗苦﹐抑亦佛果非遙。戲玩瓊林﹐灌沐徳水﹐百寶之樓閣華麗﹐七重之行樹森嚴。景序長春﹐地平如掌﹐衣食隨念而至﹐天樂不鼓自鳴。受用出於自然﹐快樂實非人世。諸天萬億倍不可比論﹐諸佛恆河沙悉皆稱贊。身具光明妙相﹐足踐聖道香階。壽命難量﹐悲願無盡。捨兩重生死﹐旣非果趣之身﹔獲本際常光﹐離去來之相。緣彊徳勝﹐皆由念佛心生﹔福備壽長﹐盡是淨因感報。故知佛有攝生之願﹐生有感佛之因﹐如是勝緣﹐起於信願﹐以斯妙果﹐成就正依。或禪誦七寶池邊﹐或經行黃金地上﹐飽禪悅法喜珍味﹐掛慈悲喜捨天衣。功徳資神﹐增加悲智﹔雍容辦道﹐長養聖胎。入無生門﹐便登菩薩之位﹔得阿跋致﹐不退菩提之心。住法王家﹐盡授如來之記﹔聞大乘法﹐同稱補處之尊。念念虛玄﹐心心靜慮。得三昧正定﹐具六種神通。獻供十方﹐往來無礙﹔分身億剎﹐不失定心。灑法水於三千﹐出眾生於火宅﹐自他兼利﹐行願周圓。可謂百千三昧盡惟心﹐功徳莊嚴歸自己。

功徳莊嚴【二】

《大彌陀經》菩薩功徳章云「往生彼國者皆悉容貌柔和﹐相好具足﹔禪定智慧﹐通達無礙﹔神通威徳﹐無不圓滿﹔深入法門﹐具無生忍﹔諸佛祕藏﹐究竟明了﹔調伏諸根﹐身心柔軟﹔安然寂靜﹐盡般泥洹﹔深入正慧﹔無有餘習﹔依佛所行﹐七覺聖道﹔修行五眼﹐照眞達俗﹔辧才總持﹐自在無礙﹔善解世間﹐無邊方便﹔所言誠諦﹐深入義味﹔敷演正法﹐度諸有情﹔等觀三界﹐空無所有﹔知一切法﹐無相無爲﹔無取無捨﹐遠離顚倒﹔堅固不動﹐如須彌山﹔智明如日﹐廣大如海﹔出功徳寶﹐熾盛如火﹔燒煩惱薪﹐忍辱如地﹔一切平等﹐淸淨如水﹐洗諸塵垢。如虛空無邊﹐不障一切故﹔如蓮花出水﹐離一切染故﹔如雷震響﹐出法音故﹔如雲靉叇﹐降法雨故﹔如風動樹﹐發菩提芽故﹔如牛王聲﹐異眾牛故﹔如龍象威﹐難可測故﹔如良馬行﹐乘無失故﹔如獅子王﹐無怖畏故﹔如尼拘類樹﹐覆蔭大故﹔如優缽羅華﹐難值遇故﹔如金剛杵﹐破邪山故﹔如梵王身﹐生梵眾故﹔如金翅鳥﹐勝毒龍故﹔如空中禽﹐無住迹故﹔如雪山照﹐功徳淨故﹔如慈氏觀﹐法界等故。專樂求法﹐心無厭足﹔常欲廣說﹐志無疲倦。擊法鼓﹐建法幢﹐曜慧日﹐除癡冥﹐修六和敬。常爲師導﹐爲世明燈。最勝福田﹐以安羣生。功慧殊勝﹐莫不尊重。恭敬供養無量諸佛﹐常爲諸佛所共贊嘆。究竟菩薩諸波羅蜜﹐遠離聲聞緣覺之地。佛告阿難﹕『彼諸菩薩以念佛故成就如是無量功徳﹐我但爲汝舉要言之﹕若廣說者﹐𨿽盡億劫不能窮盡。』」

淨土增修聖果【三】

《大彌陀經》云「諸念佛人生淨土已﹐卽入七寶池中澡雪形體﹐蕩滌情慮﹐各坐一華上﹐自然微風吹動諸寶行樹﹐出微妙音﹐散諸寶華﹐異香芬馥﹐皆作佛事。聞者喜悅無量﹐自然心開﹐各往修進。有在地講經者﹐有在地誦經者﹐有在地口誦經者﹐有在地說經者﹐有在地聽經者﹐有在地念經者﹐有在地思道者﹐有在地坐禪一心者﹐有在地經行者。有在虛空中講經者﹐有在虛空中誦經者﹐有在虛空中說經者﹐有在虛空中口授經者﹐有在虛空中聽經者﹐有在虛空中念經者﹐有在虛空中思道者﹐有在虛空中坐禪一心者﹐有在虛空中經行者。其間聲聞弟子皆發大心﹐有未得聖果者因是而得聖果﹐有未得不退轉地者因是而得不退轉地。菩薩各隨其資而有所得﹐莫不忻然適意而悅﹐遊戲三昧﹐利樂有情﹐由念佛之堅心﹐稱彌陀之本願。」往生佛子﹐同列此班﹐智慧辯才﹐神通如意﹐風帆勢順﹐速證菩提﹐超萬劫之輪回﹐得諸天之仰重﹐淨業勝善﹐大果昭然。寄語同流﹐無忘此事。蠕動蜎飛猶有分﹐大丈夫兒當勉旃。

淨土三十益【四】

天臺智者大師《淨土十疑論》示生西方者有三十種益﹕一﹐往生佛土益﹔二﹐得大法樂益﹔三﹐親近諸佛益﹔四﹐遊歷十方供佛益﹔五﹐親聞佛說益﹔六﹐福慧資糧疾得圓滿益﹔七﹐速證菩提益﹔八﹐諸大人等同集一會益﹔九﹐無退轉益﹔十﹐無量行願增進益﹔十一﹐鸚鵡舍利宣揚法音益﹔十二﹐風樹樂響益﹔十三﹐摩尼水漩演苦空益﹔十四﹐諸樂奏妙音益﹔十五﹐四十八願益﹔十六﹐眞金色身益﹔十七﹐形無醜隔益﹔十八﹐具足六通益﹔十九﹐常住定聚益﹔二十﹐無諸不善益﹔二十一﹐壽命長遠益﹔二十二﹐衣食自然益﹔二十三﹐惟受眾樂益﹔二十四﹐三十二相益﹔二十五﹐實無女人益﹔二十六﹐無有小乘益﹔二十七﹐離於八難益﹔二十八﹐得三法忍益﹔二十九﹐身常有光益﹔三十﹐得那羅延身力益。可謂處處菩提道﹐明明功徳林。

淨土成佛【五】

金剛定後﹐菩薩因圓﹔解脫道中﹐如來果滿。具四無量心﹐得四無礙辧。十八種法﹐不共二乘﹐十方現前﹐說法無畏。塵沙惑盡﹐萬行功成﹐十號俱彰﹐三身圓顯。具九十七種大人相﹐放八萬四千大光明。悲智俱融﹐福慧雙足。現居十重報土﹐能垂萬類化身。布大慈雲﹐雨大法雨﹐滂流法界﹐潤澤羣生﹐鹹悟本心﹐同成正覺。選佛若無如是眼﹐宗風那得到如今。

○念佛正論卷第十

念佛正論

西方彌陀說

眞如本性說

辯眞妄身心

辯明三寶

辯見聞覺知

破妄說災福

辯明空見

辯一合相

辯明雙修

辯明三車

辯明三關

辯明大小二乘

辯明不生不滅

辯明曹溪路

辯佛法隱藏

辯明超日月光

辯明髻中珠

辯明無漏果

辯明趙州茶

辯明教外別傳

辯關閉諸惡趣門開示涅盤正路

辯明四生

破妄立十號

誓願流通

念佛正論【一】

夫奉教念佛之士叨法王之遺蔭﹐作如來之所使﹐必以摧邪顯正﹐激濁揚淸﹐爲後學蓍龜﹐作生靈耳目爲己任也。苟弗能而默默自守﹐則屍祿備員於佛門矣﹐𨿽講授亦奚以爲。豈不聞因筌然後得魚﹐體教然後修行。名教未正﹐行如之何哉﹖故不得不論也。是以仲尼爲政﹐正其不正﹔涅盤遺誡﹐急在糾過。余嘗觀吾佛世尊之王西竺也﹐象無象之象﹐言無言之言﹐以復羣生之性﹐由是頓教漸教大乘小乘盈溢乎龍宮海藏﹐無非摧邪顯正﹑激濁揚淸之旨﹐而大地生民率其化而復其性者可勝計乎﹖其間偏贊西方謂快捷方式修行之道者﹐蓋以阿彌陀佛有廣大願力﹐攝娑婆眾生而歸淨邦﹐是令反妄而證眞也。所以諸佛共贊﹐菩薩同遵。晉社創修﹐千古之髙風不墜﹔慈照集懺﹐十方之正化流通。

大矣哉﹐淨土之道。其爲體也﹐以彌陀卽本性﹔其爲宗也﹐以淨國卽惟心﹔其爲用也﹐以仁恕卽滅惡生善。此之三者﹐蓋顯三世報應制其事﹐一心空寂窮其理﹐俾達乎理者反其妄﹐信其事者遷乎善﹐以斯而利於上下﹐實助於周孔之教﹐贊翊皇化﹐其亦至矣。使一人能行是道以訓於家﹐家以導於鄕﹐鄕以達於邦﹐以至於無窮﹐則天下之民涵道泳徳﹐融神實相﹐髙步無何而極佛境界﹐豈止以爲善人君子而已哉。夫如是﹐則何患乎忠孝不修﹐禮讓不著歟﹖以此觀之﹐豈非能仁之道與仲尼之道共爲表裏訓於民耶﹖洎乎歷朝敬之﹐廣其教像法事之。非其人廣其教則獘幸生﹐非其人則淳朴泯﹐而乃以佛堂髙大爲奢誇﹐聲利溫飽爲能事。徒以多爲貴﹐則壞其道者眾矣﹔言以怪爲美﹐則惑其聽者庶矣。遞相沿襲﹐以成鄙吝﹐日復一日﹐紅紫亂朱﹐使夫淸淨仁恕之風消蕩矣﹐於是蠶食蠹耗之謗由玆而盛焉。斯乃敬之事之者之失﹐非其教之咎也。今之人多不察其所由﹐視其徒之不肖者而遷怒於善人教法焉﹐亦何異乎以丹朱而罪堯﹐因商均而過舜﹐服藥過度歸咎於神農﹐縱火致焚反怨於燧人也耶﹖

愚乃不佞﹐學佛之道有年矣﹐旣粗領其旨而頗有扶傾之心﹐非敢私於己﹐而欲公於眾﹐以救其獘也。嘗謂教門之利害有四﹕一曰師授不明﹐邪法增熾而喪其眞﹔二曰戒法不行﹐綱常紊亂而犯其禁﹔三曰教理未彰﹐謬談非義而惑其眾﹔四曰行願不修﹐迷入邪岐而墮於魔。由是亂名攺作﹐聾瞽後學﹐非止一端。可傷乎哉﹗自是叨濫之徒一以傳十﹐十以傳百﹐百以千萬﹐流毒於海內﹐速若置郵。何以知其然﹖正說難行﹐邪風易染﹐此必然之理也。噫﹗祖道之不傳也久矣﹐欲人之無惑者難矣。吾𨿽不敏﹐而實悲焉﹐思欲分條析理﹐廣彼前聞﹐截僞續眞﹐開玆後學﹐恨無慧辧﹐徒事管窺﹐由是齋休一心﹐投誠三寶﹐詢求大教﹐參考玄文﹐楷定正宗﹐破諸異說﹐總成念佛正論﹐剖證佛祖格言﹐普告諸方﹐咸躋覺路﹐庶使聖教隱而復彰﹐眾生罪而還福。

有客至而問之曰﹕修行了自己生死﹐何須論他人長短﹖予應之曰﹕理不然也﹐豈不聞如來出世無一法不是利生﹐菩薩修行肯纖毫而爲自己。佛子示同外道﹐方便轉彼邪心。《楞嚴》十種魔民﹐皆因錯解﹔《華嚴》十類魔業﹐示其正歸。嗟惡慧之邪修﹐自甘心於險道﹐遇斯境界﹐豈可緘言﹐念彼愚癡﹐寧容坐視。況世尊悲心付囑﹐畱大願而普濟迷津﹔菩薩如教修行﹐示同事而化令成佛﹔是其本行﹐夫復何疑。如其見迷路而不指正途﹐慈悲安在﹖睹沈溺而不思拯接﹐方便何存﹖隨順正法而破魔﹐是無上大智之業﹔調伏眾生而入道﹐是諸佛之所攝持。誓當捨命而立眞宗﹐終不爲己而忘佛囑。眾生盡而悲心益固﹐空界殞而我願無窮。倘逢有識之賢﹐必能助弘斯道。可謂將此深心奉塵剎﹐是則名爲報佛恩。

西方彌陀說【二】

佛說西方極樂世界﹐其土有佛﹐號曰彌陀。如《經》所載﹐有理有迹。論其理者﹐西方卽自性也。此性無形無相﹐不變不壞﹐歷劫堅剛﹐譬彼精金﹐在易卦則曰兌﹐爲寂靜﹐故謂之西方也。金者其色明﹐金體白淨﹐舉之諭法性。蓋世間之人迷於塵境﹐妄念不息﹐紛然動作﹐在易卦則曰震﹐故謂之東方也。人能反妄歸眞﹐復其本靜﹐得見自性﹐卽名捨東方執著之穢土﹐登西域淨明之金地也。在方無方﹐以法諭表其理體。《華嚴合論》謂文殊自東方來者﹐蓋文殊是根本不動智也。東是萬物發生震動之首﹐初明之地﹐從此智則生信﹐故《華嚴》以信位爲初生。佛家醜寅之間爲淸朝﹐智日初明像文殊發起。凡夫入信見道﹐智明漸增﹐故巽爲風﹐爲教化﹐風能去穢揀淨。辰巳之間﹐上應角宿﹐爲僧道﹐爲齋戒﹐爲眾善之門﹐諭進修地位。至午爲中道﹐易卦曰離﹐爲南方﹐爲正日﹐爲明麗。離中虛﹐故明像諸法空﹐則智日當陽﹐徧照天下。《法華》龍女南方成佛﹐是其義也。西南爲坤﹐爲地﹐爲安靜﹐爲柔順﹐爲母﹐爲生養。正西爲兌﹐金旺之地﹐日沒之所﹐火死在酉﹐爲肅寂﹐爲收藏。西北爲幹﹐爲天﹐爲父﹐爲金﹐爲剛健。北方爲坎﹐爲水﹐爲君﹐爲師﹐利生濟物。乘教正治﹐以水制火﹐以君對臣﹐臣明君正。又水多則濫﹐故東北爲艮﹐爲山﹐爲止。下方爲禪定﹐爲謙下。上方爲觀照﹐爲智慧﹐爲空界﹐如日月三光處空照臨萬物也。《經》中不舉余方而單指西方者﹐蓋取淨對穢也﹐以悟攝迷也﹐以靜對動也﹐以果對因也。「過十萬億國土」者﹐出四維上下十方之限量也﹐超乎四惡道之十惡業也﹐超乎人天十善之境界也﹐不爲諸法之所拘也。「有世界」者﹐眞如實際理地﹐卽自性。「西方極樂」者﹐卽言此性無憂惱也。何以知其然﹖見性之人不爲塵境惑﹐了知諸法空﹐心常坦然﹐無念無爲﹐無思無慮﹐安住大寂滅之地﹐念念常生智慧﹐法法皆如我爲﹐法王於法自在﹐故名極樂也。論其迹則實有此个世界﹐佛叮嚀詳復言之﹐豈虛語哉﹖「有」者非方域處所之有﹐乃不有之有﹐卽是眞空妙有也。眞空者﹐卽是實相﹔妙有者﹐森羅眩目。法界交參﹐豈有東西之辧哉﹖《圓覺經》云「一切如來﹐光嚴住持﹐是諸眾生﹐淸淨覺地﹐平等本際﹐圓滿十方﹐不二隨順﹐於不二境﹐現諸淨土。」阿彌陀是梵語﹐此云無量壽也。佛者﹐覺也﹐卽當人分上廣大圓覺之性﹐淸淨法身之佛也。此性不生不滅﹐亙古亙今﹐上至諸佛菩薩﹐下至六道眾生﹐各各具此覺性﹐所以稱同名同號也。

噫﹗世人昧之久矣﹐妄取色相﹐顚倒馳求﹐甘自沈淪。我佛應世﹐開方便門﹐贊說淨邦﹐令其信慕。苟能自肯自信﹐方悟堅明爲西方盡西矣﹐惑火滅盡﹐土皆淨焉。則知十方世界總是彌陀﹐觸目遇緣無非極樂﹐百千三昧應念現前﹐無量法門隨心顯發。髙超徹見是樓閣﹐含育利生名宮殿﹐防非護善名欄楯﹐淸淨無染是蓮華。徹底澄淸謂之池﹐隨方逐圓謂之水﹐仁慈利濟謂之寶﹐戒定慧燻謂之香。七菩提樹覆蔭重重﹐八聖道路遊行坦坦。眾善莊嚴花簇秀﹐萬徳成就果周圓。化禽演於法音﹐風樹傳於道品。到這般田地更要保持涵養﹐直至命終﹐永無退失﹐脫然而去﹐方爲了事。其或未然﹐切不可遺山認培﹐棄寶拾薪﹐妄認色身﹐便爲究竟。信知生死事大﹐莫作等閒﹐尋訪眞知﹐決擇心要﹐確實念佛﹐求悟大乘﹐了見本性彌陀﹐直達惟心淨土。可謂𨿽然舊閣閒田地﹐一度贏來方始休。

眞如本性說【三】

眞如本性者﹐父母未生已前一眞無妄之體﹐謂之本來面目。禪宗則曰正法眼藏﹐蓮宗則曰本性彌陀﹐孔子則曰天理﹐太易則曰太極。名𨿽有異﹐其實同一眞如本性也。此性虛而靈﹐寂而妙﹐與天地同根﹐萬物一本﹐歷塵劫而不朽﹐世界壞而不遷。人不能任其自如之眞﹐而梏於地水火風和合之質。方其受形也﹐已爲陰血濁气昏其本然淸淨之體。及其生也﹐五塵六欲之迷倒昧於本有之天眞。是故佛說八萬四千法門皆是尊人反妄而歸眞也﹐其快捷方式易行者惟念佛一門﹐修之者心不散亂﹐三昧現前﹐是復其本性也。

今有一等不究佛理之人﹐卻將道門修養法冒濫蓮宗﹐妄說气是主人﹐教人般精運气﹐勞其筋骨﹐枉用身心﹐甘受苦辛﹐終無所濟。嘗觀道門張紫陽說﹐精气神者先天地之元精元气神也。元精非淫佚之精﹐元气非呼吸之气﹐元神非念慮之神。癡人不曉此意﹐喚甕作鐘﹐眼旣不明﹐理亦不達﹐矯誘他淸信之士﹐一向在臭皮袋上造作﹐昧卻一眞佛性﹐妄言此是修行﹐可悲也哉﹗

普告同修﹐切宜仔細﹐究心念佛﹐啟悟眞源。若也了了自見﹐法法現前﹐是名見性成佛。一念差錯﹐天地懸殊。

辯眞妄身心【四】

夫身者﹐有法身﹐有色身。《傳》曰「智明眞境﹐盡法爲身﹐故曰法身﹔父母緣生﹐虛幻不實﹐故曰色身。」心者﹐有眞心﹐有妄心。眞淨明妙﹐虛徹靈通﹐故曰眞心﹔隨境生滅﹐忽有忽無﹐故曰妄心。祖師勸修念佛三昧者﹐於自己眞心中流出一句阿彌陀佛﹐念念觀照﹐法法圓通﹐是謂都攝六根﹐淨念相繼﹐於一念中普現色身三昧。

今時有一等人不知眞妄﹐錯認色身爲我身﹐以妄念爲究竟﹐多是吐納按摩﹐做模打樣﹐希望成道﹐不亦謬乎﹖可謂棄卻眞金而拾瓦礫也。

大凡學道要辧眞僞﹐故《宗鏡》云「修道以心爲宗﹐現須仔細究竟﹐約有情界﹐眞妄似分﹐不可雷同﹐有濫圓覺。金礦共爇﹐眞僞才分﹔沙米同炊﹐生熟有異。三乘慕道﹐見有差殊﹐錯指妄心﹐以爲眞實。認妄賊爲眞子﹐劫盡家珍﹔收魚目作驪珠﹐空迷智眼。遂使愚癡之子陷有鐵之重關﹐邪險之人溺見河之識浪。戲熾焰於朽宅﹐忘苦忘疲﹔臥大夢於長宵﹐迷心迷性。皆由執斯緣慮﹐作自己身﹐遺此眞心﹐住他聲色。斯則凡夫外道之失也。或有法學禪宗執佛方便﹐致使撒開八网﹐乘對四機。越一念而遠驟三祇﹐功虛大劫﹔離寶所而久淹化壘﹐迹困長衢。斯則迷循妄心﹐不得眞心之失也。」《心賦》云「性非造作﹐理實鎔融﹐明之者卽動而靜﹐昧之者迷西作東。」任竭海移山﹐未是無爲之力﹔縱躡虛履水﹐皆爲有漏之通。辧玉須眞﹐探珠宜靜﹐若向境外以求心﹐焉知圓光而在眚。順法界性﹐合眞如心﹐此則頓入如來大慈悲海﹐比之著相修皮袋者﹐豈可同日而語矣。

辯明三寶【五】

教云「十方薄伽梵﹐圓滿修多羅﹔大乘菩薩僧﹐功徳難思議。」三寶者﹐有三種。一曰同體三寶﹐謂眞如之理﹐自性開覺﹐名爲佛寶﹔徳用軌則﹐自性正眞﹐名爲法寶﹔動無違諍﹐自性淸淨﹐名爲僧寶。二曰出世三寶﹐謂法報化身﹐隨類應現﹐是爲佛寶﹔六度詮旨﹐四諦緣生﹐名爲法寶﹔十地菩薩﹐四向五果﹐名爲僧寶。三曰世間住持三寶﹐謂泥龕塑像﹐名爲佛寶﹔黃卷赤軸﹐名爲法寶﹔剃髮染衣﹐名爲僧寶。皈依者感諸天護持﹐供養者獲福田無量。

今有邪愚不解﹐僞撰《眞宗妙義經》﹐妄言「精是佛寶﹐气是法寶﹐神是僧寶」﹐遞相傳習﹐致使入善門者信其邪說﹐不敬三寶﹐實可憐憫。若夫不敬世間三寶則自昧其心﹐自昧其心則迷失本性﹐同體﹑出世三寶何所得哉﹖自賺猶可﹐又賺他人﹐可謂歧人天之正路﹐瞎人天之眼目﹐毀因果之眞教﹐澆定慧之淳風﹐無甚於此也。

佛音一切眾生若不皈依三寶﹐永劫墮三惡道。況我慈照集經成懺﹐使學者依大乘經甚深妙義﹐從今身至佛身﹐爲法界眾生﹐皈依常住佛﹐皈依常住法﹐皈依常住僧。正信善人旣已得聞﹐聞已誦禮﹐固當自敬自信。卽此敬信之心﹐端可近於佛道矣。凡見一切佛像起如來想﹐見一切聖教生難遭想﹐見一切比丘僧起祖師想﹐禮拜供養﹐無得輕欺﹐以佛莊嚴而自莊嚴﹐如此則一體三寶惟心備具矣。若也執於鄙見﹐昧其根本﹐妄信邪教﹐疑誤後人﹐自取沈淪﹐永溺惡趣﹐是誰之咎歟﹖

辯見聞覺知【六】

古徳云「在胎爲身﹐處世名人﹔在眼曰見﹐在耳曰聞﹔在鼻嗅香﹐在舌談論﹔在手執捉﹐在足運奔。徧現俱該沙界﹐收攝在一微塵。識者知是佛性﹐不識者喚作精魂。」

比來有等愚人﹐不知佛理﹐潛吾教中﹐專以傳受爲宗﹐妄說六門見性﹐指四大色身以爲佛體﹐自立三十六關﹑七十二信﹐捏合怪事﹐誑惑善人﹐妄謂這邊肉動某人來﹐那里疼痛某事至﹐吉凶禍福﹐言是先知。愚者得聞﹐將謂佛法靈感﹐傾心諦信﹐布施供養﹐傳此邪言﹐切切記心﹐未嘗暫捨。殊不知一眞佛性﹐淸淨湛然﹐爲有妄身﹐乃有妄識﹐蓋覆本性﹐不見光明﹐一念心空﹐名爲悟道。故《楞嚴》云「知見立知﹐卽無明本﹔知見無見﹐斯則涅盤。」是故祖師立教﹐但以念佛三昧爲正宗﹐未嘗有毫髮許實法系輟於人。何期蚩蚩薄俗﹐迷宗昧旨﹐棄忠孝而不履﹐背仁義而不修﹐假白蓮之名﹐行差別之法﹐貪永冥感﹐以奇怪惑人﹐則有邪魔魍魎附人身體﹐撓亂正信﹐盡遭魔攝﹐可不悲哉﹗

大凡修淨業人善察邪正﹐本分究心﹐確辧信誠﹐憶佛念佛﹐願生淨土﹐愼勿他求。智覺壽禪師云「莫摘枝苗﹐須搜祖禰。豁爾而無明頓開﹐湛然而情塵自洗。」可謂直截根源佛所印﹐摘葉尋枝我不能。

破妄說災福【七】

夫白蓮正法以本性彌陀爲體﹐念佛信願爲宗﹐自行化他爲用﹐乃佛祖之格言﹐後人之龜鑑。凡曰音聲佛事﹐點燭道場﹐蓋是方便法門以之引權歸實耳。

比來學者迷失宗旨﹐貪著事相﹐不遵教典﹐向外妄爲﹐心眼不明﹐競稱師長﹐實法門中一獘事也。或搜鬼竅﹐有若師巫﹐或稱彌勒下生﹐或言諸天附體﹐或向燭光上見神見鬼﹐或在香煙上斷吉斷凶﹐瞞昧三光﹐欺賢罔聖﹐誑謼閻閭﹐邀求利養。及乎問他平實行願﹐杜口無言﹐本性彌陀﹐罔知下落﹐熱亂一生﹐盡是虛誑﹐誤人自誤﹐堪可悲哉﹗故《楞嚴經》云「善男子心愛懸應﹐爾時天魔候得其便﹐飛精附人﹐口說經法﹐訐露人事﹐不避譏嫌﹐口中好說未然禍福﹐及至其時﹐毫髮無失。是人愚迷﹐惑爲菩薩﹐親近供養破佛律儀﹐潛行貪欲。此名歷劫精魅﹐大力鬼神﹐年老成魔﹐惱亂是人﹐不覺魔著﹐謂言證聖﹐厭足心生﹐去彼人體﹐師及弟子﹐俱陷王難。汝當先覺﹐不入輪回。迷惑不知﹐墮無間獄。」

嗟乎﹗初心善人不知眞僞﹐信彼邪說﹐不務存心積徳﹐妄想求福﹐見之謬焉。吾聞積善之家必有餘慶﹐積不善之家必有餘殃﹐故知吉凶禍福系乎人心﹐烏可諂求富貴而苟免禍害哉﹖永明壽禪師云「惡從心起﹐如鐵孕垢而自毀鐵形﹔善逐情生﹐如珠現光而還照珠體。」故吾勸諸善人﹐舉心用事必擇道而行之﹐擇禮而從之﹐擇友而交之﹐擇裏而處之﹐擇師而事之﹐兢兢焉而存心﹐戰戰焉而守節﹐念佛不昧﹐無失於順天之道﹐以奉西方之教﹐而其觀燭談禍福不與焉。

辯明空見【八】

空者﹐破諸有也。大覺世尊開示正法﹐欲令一切人識知世間萬法皆空﹐自悟本性之眞空也。眞空者﹐是如來之法界﹐眾生之本心﹐空而不空﹐有而非有﹐悟之者於不有中運出自家寶藏﹐探之無窮﹐用之無盡﹐謂之一乘妙道﹐非頑空之空也。

今有一等愚人﹐一向說空﹐撥無因果﹐步步行有﹐口口言無﹐便道飲酒食肉不礙菩提﹐行盜行淫無妨般若﹐縱橫放曠﹐馳逞顚狂﹐謗佛謗經﹐輕毀一切﹐胡揮亂統﹐以當宗乘﹐欺侮聖賢﹐自稱得道﹐如此者滔滔皆是也。永嘉所謂「豁達空撥因果﹐莽莽蕩蕩招殃禍」﹐非斯類而何耶﹖又《楞嚴經》云「心若著空﹐則有大力空魔入其心腑﹐其人不知是其魔著﹐口說經法﹐潛行貪欲﹐輕毀經像﹐惑亂是人﹐盡遭邪墜。魔心生厭﹐去彼人體﹐師及弟子﹐俱陷王難﹐命終自爲魔家眷屬﹐受魔業﹐盡墮無間獄。」

嗟乎﹗去聖遠﹐微言絕﹐異端起﹐大義乖﹐不著於有﹐則蕩於空。著於有則執名相﹐滯有爲﹐固物我﹐泥怨親﹐縛於近教﹐喪於遠理。蕩於空者則迷因果﹐混善惡﹐棄戒律﹐背禮義。蓋不知中道之爲至善也。或曰﹕何謂中道﹖曰﹕有亦不著﹐無亦不空﹐空不離有﹐有不離空﹐怨親等焉﹐物我齊焉﹐因果明焉﹐善惡分焉﹐戒律用焉﹐禮義修焉﹐近教通焉﹐遠理至焉。大矣哉﹐中道也。妙萬物之名乎﹖稱本性之謂乎﹖苟達斯理則不墮於偏﹐是謂得正受念佛三昧者矣。

辯一合相【九】

《金剛經》云「如來說一合相者卽非一合相。」是名一合相﹐良由世人一性昏迷﹐與塵境相合﹐卽非一合相。智者明見自己眞心﹐背塵合覺﹐一念覺心﹐與十方諸佛眞空法界相合﹐卽是一合相理也。永嘉云「我性同共如來合。」但凡夫不悟此理﹐貪著事相﹐妄自堅執﹐情心意識與山河大地墻壁瓦礫相合﹐昧卻理性之眞空﹐卽非也。六祖云「心有所得卽非一合相﹐心無所得卽是一合相」是也。

今有愚人﹐不識佛法﹐坐吾教中﹐妄說夫婦是一合相者﹐誤矣。蓋其情生智隔﹐想變體殊﹐業累殃深﹐背因昧果﹐曲解聖典﹐毀辱教門﹐浮業正宗豈容是說﹖眞實修行之士切宜堅秉正信﹐專念彌陀於一念中﹐不取於相﹐內心外境了了一如﹐自然冥符眞理是也。故佛果勤禪師示眾云「汝等諸人但向十二時中﹐上不見有諸佛﹐下不見有眾生﹐外不見有山河大地﹐內不見有見聞覺知﹐好惡長短打成一片﹐一一拈出更無異見。」此則一合相理歷然明矣。可謂日可冷﹐月可熱﹐眾魔不能壞眞說。實履道之通衢﹐乃悟宗之正訣。

辯明雙修【十】

雙修者﹐修福修慧也。教云「修福不修慧﹐象身掛纓絡﹔修慧不修福﹐羅漢應供薄﹔福慧二莊嚴﹐乃能成正覺。」古徳云「福不得不作﹐慧不得不學。」龍舒云「修淨土者𨿽專以念佛爲行門﹐亦須福慧兼修﹐庶得事理兩融也。內則修慧﹐究竟涵養﹐深徹淵源﹐使慧性增廣﹐含虛空界﹐無所不知﹐無不照了。外則修福﹐慈悲方便﹐柔和善順﹐利濟世間﹐見一切人平等恭敬﹐隨機說法﹐教化眾生﹐行一切善。」此是福慧雙修也。

今有一等愚人﹐常行異教﹐詐稱蓮宗弟子﹐妄指雙修﹐潛通淫穢﹐造地獄業﹐迷誤善人﹐沈迷欲樂﹐甘墮險坑﹐豈不謬乎﹖是眞狐魅妖精﹐何異畜生類也。《楞嚴》云「若諸眾生﹐其心不淫則不墮其生死。汝修三昧﹐本出塵勞﹐淫心不除﹐塵不可出﹐縱有多智﹐必落魔道﹐上品魔王﹐中品魔民﹐下品魔女。諸修行人先斷淫心﹐是名如來先佛世尊第一決定﹐淸淨明誨。若不斷淫﹐修菩提者如蒸砂石欲其成飯﹐經百千劫終不名飯。汝以淫身求佛妙果﹐縱得妙悟皆是淫根。根本成淫﹐輪轉三塗﹐終不能出。如來涅盤﹐何路修證﹖必使淫機身心俱斷﹐斷性亦無﹐於佛菩提斯可希冀。如我說者﹐名爲佛說﹔不如此說﹐卽波旬說。」今勸在家菩薩依戒修行﹐勿犯邪非﹐淸心寡欲﹐雙修福慧﹐回向西方。龍舒云「修福又修慧﹐深信念阿彌﹐當生上上品﹐決定更無疑。」其或不然﹐欲飯蒸砂徒費力﹐擔柴入火定殃身。

辯明三車【十一】

《法華經》譬諭品云「若有眾生從佛世尊聞法信受﹐殷勤精進﹐求一切智﹑佛智﹑自然智﹑無師智﹐如彼諸子爲求牛車出於火宅。」故知眾生諭諸子﹐三界諭火宅﹐三乘諭三車。如來見眾生在三界中不得出離﹐說三乘法﹐引令離苦﹐譬如諸子在火宅中嬉戲﹐長者以三車引之令出也。

有等愚人假說文殊問佛﹐妄稱性是牛車﹐心是羊車﹐意是鹿車﹔又云牛車載妙法﹐羊車載蓮花﹐鹿車載經。所謂醍醐上味﹐爲世所珍﹐遇斯人等﹐翻成毒藥。夫《法華經》者﹐諸法之王﹐佛所護念﹐其可妄議哉﹖何期邪師謬見﹐以非爲是﹐以是爲非﹐法說非法﹐非法說法﹐誑於人﹐謗於佛﹐毀於法﹐豈非五逆之大罪乎﹗《經》云「若有誹謗是經典者﹐當知是人入阿鼻獄﹐具足一劫﹐劫盡更生﹐如是展轉﹐至無數劫﹐從地獄出﹐當墮畜生。」謗斯經故獲罪如是。細思此等﹐哀哉切心。敢以忠言痛告道友﹐於自己心中開示﹐悟入佛之知見﹐則此心淸淨﹐如蓮花開﹐是謂之法華三昧。悟斯理者﹐是乘白牛車出三界火宅也。又不見法達禪師見六祖大師呈偈云「誦經三千部﹐曹溪一句亡﹐未明出世旨﹐寧歇累生狂。羊鹿牛權設﹐初中後善歇﹐誰知火宅內﹐元是法中王。」於是曹溪六祖大師乃說偈証之云「心迷法華轉﹐心悟轉法華﹐誦久不明己﹐與義作讎家。無念念卽正﹐有念念成邪﹐若能如是解﹐長駕白牛車。」是也。若有執迷不省﹑自取沈淪者﹐吾末如之何也已矣。

辯明三關【十二】

三關者﹐兜率悅憚師示眾語﹐一云﹐撥艸參玄﹐祇圖見性﹐祇今上人性在甚處﹖二云﹐識得本性﹐要脫生死。生死到來﹐作麼生脫﹖三云﹐脫得生死﹐要知去處。四大分離﹐向甚去處﹖是故透此關者則奚拘生死﹐徹此道者豈礙去來。自是天下叢林宿師大衲靡不洞究淵源﹐故能脫白露淨﹐其旨曉然﹐決無異說。

今有愚人妄指人身三丹田作內三關﹐教人般運气血﹐謂之透過三關﹔又說自足至腰三處疼痛爲外三關﹐妄以此處要定臨終時節。世多傳習﹐盡入邪路。詳觀念佛之教乃簡徑法門﹐祗令修行人於十二時中持一句阿彌陀佛﹐思專想寂﹐更能回光自看﹕阿那个是我本性彌陀﹖四大分離向甚處去﹖常有此疑﹐驀然識得﹐便知落處。卽此是直捷省力底修行正道﹔捨此之外﹐稍涉一毫異說﹐卽墮在邪見林矣。

嗚乎﹗癡人背眞向僞﹐良可憫焉﹐若也於斯悟得﹐截斷路布葛藤﹐豁開透地通天眼﹐覷破邪思妄想心。

辯明大小二乘【十三】

原夫大法王之乘化也﹐統攝羣品﹐各有司存﹐小律比禮刑之權﹐大乘類鈞衡之任﹐營福如司於漕挽﹐制撰若掌於王言﹐在國家之百吏咸修﹐類吾教之羣宗競演。果明此旨﹐豈執異端﹐應須量己才能﹐隨力演布﹐達則兼濟爲善﹐窮則專門是宜﹐𨿽各播於宗猷﹐而皆處於慈濟﹐同歸和合之海﹐共坐解脫之牀﹐如是則迷途之司南﹐教門之木鐸也。

柰何源遠流別﹐大道澆漓﹐好朱者憎其素﹐愛甘者惡其辛﹐未契圓宗﹐各權所據﹔又豈知生佛本一﹐凡聖性均﹐而不能自復者由迷昧於身心﹐致籠檻於生死。是知身之過惡非戒律不能檢﹐心之昏散非定慧不能融﹐檢之融之尙慮乎道之不明﹐性之不復﹐況埋沒於邪歧而互相是非也耶。或云我學小乘﹐卻又不知戒施禮誦是漸修之法。或言我學上乘﹐卻又不識本性彌陀惟心淨土之旨。不著於事相﹐又墮於頑空﹐大似深村艸裏生盲之人﹐坐在一隅﹐不知東西南北﹐妄生分別﹐是是非非﹐非非是是。所謂執著死蛇頭。錯路修行者﹐在穢惡則無所間然﹐於行解不見可畏﹐以至積習成性﹐自滅其身﹐始學慕於上賢﹐終見沈於下惡﹐如斯之輩﹐誠可哀哉﹗永明壽禪師云「譬如庭雀﹐焉攀鴻鵠之心﹔還似井蛙﹐豈測滄溟之闊。或徇他求﹐如鉆冰而覓火﹔但歸己解﹐猶向乳而生酥。愼勿立我幔幢﹐張邪見网﹐輕侮先覺﹐熒惑後人。」

至哉﹐斯言也。昭昭乎天日在上﹐蕩蕩乎佛祖有靈﹐奉教之者可不懼乎﹖但能信念彌陀﹐可以免斯過咎矣。

辯明不生不滅【十四】

《般若心經》云「是諸法空相﹐不生不滅﹐不垢不淨﹐不增不減﹐是故空中無色無受﹐想行識等。」又《維摩經》云「不善不生﹐善法不滅。」故知色相有去有來﹐佛性不生不滅。

今有愚人妄以不產後嗣爲不生﹐不斷欲心爲不滅﹐駭世怪言﹐惑人妖祟﹐密互邪淫﹐作不淨行﹐斷佛種性﹐悖亂人倫。故《楞嚴》云「善男子愛極發狂﹐熾然貪欲﹐則有欲魔入其心腑﹐一向說欲爲菩提道化諸白衣平等行欲﹐疑誤眾生﹐入無間獄。」蓋以愚迷不知觸淨﹐不覺遭魔﹐以致斯苦。

諦觀天地肇分﹐有陰陽而有男女﹐有男女而有夫婦﹐有夫婦則有父子﹐有父子則有君臣﹐有君臣則有三綱五常之道﹐三綱統其人倫﹐五常正其教化﹐此聖人立世間之法也。吾祖遠公有云「在家者厚身存生﹐我倒未忘﹐以情欲爲苑囿﹐以聲色爲遊觀﹐耽緬世樂﹐不能特出。吾佛示化﹐令返本以求宗﹐在家奉法則是順化之民﹐不遺奉親敬君之禮。」是故先導之五戒﹐不殺存乎仁﹐不盜存乎義﹐不淫存乎禮﹐不妄存乎信﹐不酒存乎智。身心旣律﹐然後示之以出世之法﹐令修念佛三昧﹐以爲西方之歸﹐達乎不生不滅之道。是以王臣愛護﹐法流天下﹐千載猶一日也。其柰當斯之際﹐燻蕕共囿﹐菽麥同畦﹐未易分也。敢以衷赤之忱普告信士﹐但除卻一心不亂﹐系念彌陀之外﹐凡所有相皆是邪解﹐切須存細眞實修行﹐善則從之﹐惡則遠之﹐邪則遣之﹐正則守之。若乃立身行道之事﹐息心達本之旨﹐前篇備述﹐明有典刑﹐不爲不多矣。遵而行之﹐則吾門眷屬。違而作者﹐魔之黨類﹐所以生遭王法﹐死墮阿鼻﹐殃及累世。莫言不道何故■﹝漸上耳下﹞﹐欲得不招無間業﹐莫謗如來正法輪。

辯明曹溪路【十五】

昔永嘉大師往曹溪禮拜六祖﹐印證心地﹐述《證道歌》云「自從認得曹溪路﹐了知生死不相干。」是故天下禪宗出乎曹溪之源﹐目曰曹溪路也。何期愚人妄指人身有夾脊雙關作曹溪一派﹐又妄說六祖云「寧度白衣千千萬﹐不度空門半个僧」。如斯之輩非特惑於後人﹐是亦誣於先聖。豈不聞永嘉云「第一迦葉首傳燈﹐二十八代西天記﹐佛法東流入此土﹐菩提達摩爲初祖﹐六代傳衣天下聞﹐後人得道無窮數。」又豈有度白衣而不度空門乎﹖

於戲﹗邪妄之徒不知來歷﹐竊祖師之名﹐同魍魎妖孽見解﹐迷誤善人﹐正是一盲引眾盲﹐相牽入火坑也。吾知祖宗實徳﹐是以稱而傳之。吾知闡提薄福﹐謗辱吾宗﹐是以恐而懼之。吾尙知而大懼﹐汝謗聖師之道﹐誑後學之人﹐安得不益懼於吾乎﹖汝速宜磨滅﹐攺而正之﹐無貽我羞之爲愈也。

辯佛法隱藏【十六】

佛法者﹐出世間之道﹐無爲之法也。《涅盤經》云「如來開發顯露﹐淸淨無翳﹐迷者不解﹐謂是祕藏﹐智者了達﹐卽不名藏。」

有等愚人妄說官法堂堂﹐佛法隱藏﹐僞撰一落索邪言﹐閉門傳度﹐謂之生死奧典﹐幻惑後人﹐至死不與人說逗﹐到臨時一場漏逗﹐大似貧兒得錫喚作黃金﹐明眼人前如何拈出﹐自不知非﹐反誇能會﹐正是瞞人更自瞞也。豈知佛說一切法﹐爲度一切心﹐蓋以眾生心體本來是一﹐用處不同﹐故說一切法也。祖師云「瓶盤釵釧本是一金﹐名相不同﹐至體無二。」

嗟乎﹗末運法出姦生﹐往往失其本體者﹐多是將新羅漆髙麗鍮﹐間貨錯出﹐巧言令色﹐瞞昧此人﹐一僞旣行﹐百眞莫辧。況愛小利者上人鋪席﹐不揀好惡﹐苟圖價廉好看﹐易得等閒﹐被他將一團灰炭塞卻眼孔﹐拖向黑地裏脫換去了﹐及至眼開﹐握著黃土也認不得﹐又何金鍮眞僞之辧哉。癡人但得入手﹐貴乎密密珍藏﹐以爲奇貨﹐生怕人知﹐驀然撞著識者﹐爲伊點破﹐始知分文不直。如斯之類﹐比比皆是﹐只爲愚暗福薄﹐眼裏無觔﹐麤心鹵莽﹐兼以不遇眞正師匠﹐以致然也。殊不知繞指精金從本來有﹐自非作家陶鎔﹐痛下鉗錘煆煉一回﹐轉見性柔金瑩﹐燦然一塊﹐覿體全眞﹐然後隨意作用﹐造成眾器﹐飛光散彩﹐耀人心目﹐永無變色者﹐固知自餘皆不足言矣﹐可不至寶哉。正信道流﹐切宜著眼。

辯明超日月光【十七】

《大彌陀經》云「阿彌陀佛光明極大﹐而爲諸佛光明之王﹐故號無量光佛﹑無邊光佛﹑無礙光佛﹑無對光佛﹑光炎王光佛﹑淸淨光佛﹑歡喜光佛﹑智能光佛﹑不斷光佛﹑難思光佛﹑無稱光佛﹑超日月光佛。其光明所以照﹐無央數天下幽冥之處皆常大明。諸天人民禽獸蜎飛蠕動見此光明﹐莫不喜悅而生慈心﹐悉得解脫。是故十方諸佛菩薩緣覺聲聞﹐悉皆稱贊﹐因名曰超日月光佛。」蓋以日能照晝﹐月能夜明﹐其徳不全﹐佛之光明晝夜長照﹐無虧無欠﹐故名超日月光也。

今有一等愚人妄指教人於日月初出之時以口吸采其光﹐吞臙入腹﹐欲其成寶﹐以當修行祕法﹐謂之超日月光者﹐其錯大矣。譬如癡猿聯臂攀樹懸崖下捉水月﹐勞心費力﹐到底成空。若是智人達觀﹐速須捨離﹐早求正法﹐免墮迷津﹐專念彌陀﹐究明心地。不見祖師道﹕「從門入者﹐不是家珍。自己靈光﹐照天爍地。人人分上﹐本自圓成。一點靈源﹐無內無外。頭頭上顯﹐物物上明。」若能悟此卽如來﹐一段光明超日月。

辯明髻中珠【十八】

髻中珠者﹐《法華經》云「如轉輪王得法國土﹐王於三界﹐而諸小王不肯順伏。時轉輪王起種種兵而往討伐﹐戰有功者賞賜諸物﹐獨王頂上有此一珠而不與之﹐末後付與如來﹐亦復如是。見賢聖軍與五陰魔﹑煩惱魔﹑死魔共戰﹐滅三毒﹐出三界﹐破魔网﹐爾時如來亦大歡喜﹐爲說諸法﹐而不爲說是《法華經》。今乃說之﹐如轉輪王久護明珠﹐末後賜與。」此蓋世尊最後說是大乘法寶﹐超出諸聖之上﹐以輪王髻珠爲諭。此珠者﹐卽諸佛之圓智﹐乃眾生之理性﹐悟之則三祇頓越﹐迷之則六道沈輪。

今有一等愚人錯會經旨﹐妄以運气入頂作髻中珠﹐謂之最上乘法﹐密密相傳﹐教人般精運气﹐衝入頭頂﹐要學世尊頂上有肉髻珠﹐何其愚哉﹗殊不知世尊肉髻乃無見頂相﹐表一乘大法也。無見者﹐自不能見﹐離自見故﹐向上極則諸聖皆不得見﹐離他見故。壽禪師《心賦》云「髙髙法座﹐非聲聞矬短之能升﹔赫赫日輪﹐豈外道嬰兒之所見。無偏無黨﹐至極至尊。」嗟乎﹗遇癡之人罔知正法﹐顚倒錯亂﹐嫁禍移殃於後人﹐賺他向善俗子墮落深坑﹐可痛惜哉。奉勸信士細參本教﹐恪心念佛﹐悔悟前非﹐了知諸法本無﹐髻珠自然顯現﹐堂堂獨露﹐豈假他求哉﹗

辯明無漏果【十九】

《法華經》云「諸漏已盡﹐無復煩惱。」此乃羅漢聲聞修行﹐至習漏俱無也。無漏者﹐蓋人之六根常爲色聲香味觸法六塵所惑﹐心隨境轉﹐成有漏緣﹐所以輪回不息。修行人六根自淨﹐不被六塵所轉﹐卽無漏也。

今有一等愚人妄將眼眵鼻涕盡皆喫了﹐謂之修無漏者﹐何蠢乎哉﹗予嘗憫而問之曰「六根四大﹐膿血之袋﹐屎尿之囊﹐眵淚涕唾皆屬不淨﹐何得取而食之﹖」彼則曰「人身之中有七寶﹐不可棄之﹐善收拾者結成舍利﹐證無漏也。」苦哉﹐苦哉﹗如斯顚倒﹐誠可忍耶﹖更有一等眾生﹐以祕精是無漏者﹐混吾教中﹐遞相傳習﹐潛饕貪欲﹐壞亂正法。此是妖精鬼性﹑夜聚曉散﹑喫菜事魔之徒﹐非是蓮宗之弟子。比年以來﹐多有此樣煽動人家淸信男女﹐不覺不知﹐鼓入魔道。故《楞嚴經》云「善男子心愛根本﹐窮覽物化﹐天魔得便飛精附人﹐說佛涅盤卽是現前肉身﹐父父子子﹐遞代相生﹐常住不絕﹐無別淨居。愚人信受﹐亡失本心﹐惑爲菩薩﹐常說眼耳鼻舌皆爲淨土﹐男女二根卽是菩提﹐或食屎尿﹐廣行淫穢。彼無知者信是穢言﹐易入邪悟。此名蠱毒惡鬼﹐惱亂是人﹐師及弟子俱陷王難。汝當先覺﹐不入輪回。迷惑不知﹐墮無間獄﹐受得地獄業消﹐復入畜生餓鬼。」今觀邪師妄作之徒﹐假吾佛祖之教門﹐造不淨之惡業﹐逆二儀﹐背三光﹐謗佛祖﹐亂人倫﹐碌碌如蜣蛆之逐穢﹐現受眾苦﹐沒後沈淪﹐是罪果何逃哉﹐宜乎不足怪也。非惟死後受報﹐抑且官法不容。

《語》云「道之以政﹐齊之以刑﹐民免而無恥。道之以徳﹐齊之以禮﹐有恥且格。」誠哉是言。今勸善流諦觀聖訓﹐宜自知恥﹐勿憚攺過﹐捐情絕慮﹐正己修行。有能古教照心則其心自明﹐古鏡照精則其精自形。若專於淨行﹐趣於菩提﹐決無誤矣。其或不然﹐三塗業海無邊際﹐千佛出來難救伊。

辯明趙州茶【二十】

昔趙州和尙見僧問曰「汝曾到此否﹖」僧云「曾到。」州云「喫茶去。」又問僧云「曾到此否﹖」僧云「不曾到。」州云「喫茶去。」院主問﹕「曾到且從﹐不曾到如何也喫茶去﹖」州乃喚院主﹐主應諾﹐州云「也喫茶去。」叢林因此有趙州茶話公案。

今愚人不明祖師大意﹐妄自造作﹐將口內津唾灌漱三十六次咽之﹐謂之喫趙州茶。或有臨終妄指教人用朱砂末茶點一盞﹐喫了便能死去﹐是會趙州機關。更可憐憫者﹐有等魔子以小便作趙州茶﹐何愚惑哉﹗非妖怪而何耶﹖眞正修行者﹐但依本分念佛﹐期生淨邦﹐切不可妄將祖師公案杜撰穿鑿﹐是謗大般若之罪人也。不見道﹐乍可粉身千萬劫﹐莫將佛法亂傳揚。

辯明教外別傳【二十一】

圜悟勤禪師云「西方大聖人出迦維羅國﹐作無邊量妙用﹐啟迪羣靈﹐其方便順逆開遮﹐餘言遺典盈溢寶藏﹐以至下梢始露一機﹐謂之教外別傳。」迦葉破顏承當以來﹐的的綿綿﹐直指人心﹐見性成佛﹐不立階梯﹐不生知見。利根上智向無明窟子裏瞥地﹐煩惱根株中活脫﹐應時超證﹐得大解脫。西天四七﹐東土二三﹐皆龍象蹴踏﹐師勝資彊﹐格外領略。當下業障冰消﹐直截承荷﹐自能管帶﹐打成一片﹐頓契佛地。尙不肯向死水裏浸﹐卻唱出透玄妙句。超越佛祖﹐剗斷路布葛藤﹐如按太阿﹐凜凜神威﹐阿誰敢近作家漢。確實論量﹐才有向上向下﹐談玄說妙﹐作用纖毫。卽便叱之﹐謂不是種艸﹐直下十成﹐煆煉得熟﹐履踐得實﹐始略放過﹐猶恐他時異日落艸﹐累人瞎卻正眼。

嗟見一等拍盲野狐種族﹐自不曾夢見祖師﹐妄言達摩歸空﹐謂之傳法救迷情﹐以至借他從上最大宗師馬祖趙州名目﹐脫賺後人。乃誇初祖隻履西歸﹐普化空棺﹐皆謂此術有驗﹐謂之形神俱妙生死祕法﹐遞向傳習。而人皆厚愛此者﹐生怕臘月三十日﹐慞惶競學歸程之法﹐除夜拜影﹐喚主人公﹐眞是誑謼閭閻﹐捏僞造窠﹐貽髙人嗤笑。復有一種假托《達摩胎息趙州十二時別歌》《龐居士轉河車頌》﹐遞互指授﹐密付傳持﹐希望生天﹐更要預知死日﹐殊不知此眞妄想邪心。愛見本是善因﹐反招惡果。多見豪傑之士髙談闊論者不知宗因﹐往往信之﹐那知失卻故步﹐畫虎成貍﹐遭明眼人覷破﹐默觀憐憫﹐豈諸佛與列祖體裁止如是耶﹖曾不自回照﹐始末居然可知矣。海內學此者如麻似粟﹐習以成風﹐恬不知怪。其髙識遠見自不因循﹐恐乍發意﹐未入閫奧﹐立志𨿽專﹐跋涉𨿽遠﹐遇增上慢導入邪見稠林﹐末上一錯﹐永沒回轉﹐其流浸廣﹐莫之能遏。因出此語﹐以痛告之﹐庶有志願於大解脫大總持者可以辧之﹐而同入大薩婆。若海泛慈舟﹐接濟羣品﹐俾正眞妙道流於無窮﹐豈不快哉﹗

辯關閉諸惡趣門開示涅盤正路【二十二】

諸惡趣門者﹐乃身口意三業也﹐所謂身殺盜淫﹑口妄言綺語﹑惡口兩舌﹐意貪嗔癡。修淨業人正心向道﹐截斷已上十不善行則不入惡道﹐謂之關閉諸惡趣門也。開示者﹐指出也。涅盤者﹐不生不滅也。正者﹐不偏路﹐卽西方之道也。

今有愚人指口爲諸惡門﹐鼻爲涅盤路﹐教人臨終時緊閉其口﹐今气從鼻出﹐謂之出門一步﹔又妄將「■﹝囗外力內﹞」字以爲公案﹐教人口裏著力﹐忍了气透這一關。或云「■﹝囗外力內﹞」字四圍是酒色財气﹐或言地水火風﹐或言生老病死等﹐皆是卜度妄計曲說。嗟乎﹗這一个「■﹝囗外力內﹞」字瞞盡多少人﹐殊不知此字《玉篇》明載戶臥切﹐卽阿字﹐去聲﹐呼也。此个「■﹝囗外力內﹞」字﹐一切世人口中未嘗不說﹐諭如失物人忽然尋見﹐不覺發此一聲﹐是「■﹝囗外力內﹞」字也。宗門多言此字者﹐蓋尋師訪道之人參究三十年﹐忽然心花發現﹐會得此事﹐不覺「■﹝囗外力內﹞」地一聲﹐如失物得見﹐慶快平生﹐是其字義也。如是則念佛之人但於念念中仔細究竟本性彌陀﹐忽然親悟﹐親見眞實﹐到■﹝囗外力內﹞地一聲處自然明徹矣。故智覺壽禪師云「心外求法﹐望石女而生兒﹔意上起思﹐邀空花而結果。」本非有作﹐性自無爲﹐智者莫能運其意﹐像者何以狀其儀。言語道亡﹐是得路指歸之日﹔心行處滅﹐當放身捨命之時。可謂惟此一事實﹐餘二卽非眞。

辯明四生【二十三】

大珠慧海禪師云「九類眾生﹐一心具足﹐隨造隨成。無明暗蔽爲卵生﹐煩惱包裹爲胎生﹐愛水浸潤爲濕生﹐歘起妄念爲化生。悟卽成佛﹐迷號眾生。菩薩只以念念心爲眾生﹐若了心體空寂﹐名爲度眾生也。智者於自本際上度於未形﹐未形旣空﹐卽知實無﹐眾生得滅度者。」

有等愚人不識自心﹐胡卜亂度﹐妄說臨終之時眼見轎馬樓臺﹑旛蓋鐃鈸之類爲四生六道﹐胎窠不隨他去者脫四生也。殊不知臨終現境是爾平時所作善惡業相﹐神識自現﹐卽非外來。故先徳云「作惡而惡境現前﹐念佛而佛界自至。」若是時中把捉不住﹐做不得主﹐常被妄想顚倒所使﹐臨當風火散壞之時﹐如落湯螃蟹相似﹐又焉能作主宰耶﹖是以圭峯禪師云「作有義事﹐是惺悟心﹔作無義事﹐是狂亂心。狂亂隨情念﹐臨終被業牽﹔惺悟不由情﹐臨終能轉業。」今以此語直告諸人﹐當自念言「我今修行淨業﹐本爲生死﹐佛祖垂教﹐豈欺我哉﹖當依正法﹐眞實存心﹐專念彌陀﹐捨諸虛妄﹐朝思夕想﹐念念願生西方。」如此則塵勞業識當下瓦解冰消﹐反觀自己生死尙不可得﹐又喚甚麼作眾生乎﹖故懺云「於一念中得念佛三昧﹐普度十方六道一切眾生﹐各各出離苦輪﹐同生淨土」者是也。可謂妄心無處卽菩提﹐生死涅盤本平等。

破妄立十號【二十四】

《西方文》云「念佛之人於相好光明之中得見阿彌陀佛﹐則無明頓破﹐煩惱永忘﹐法界之門忽然通達﹐一乘之路卓爾開明﹐十號俱彰﹐三身圓顯。」此明修行人得證佛果﹐十號俱彰也。十號者﹐《菩薩善戒經》云「一曰如來﹐【無虛妄故。】二曰應供﹐【良福田故。】三曰正徧知﹐【知法界故。】四曰明行足。【天眼智明﹑宿命智明﹑漏盡智明﹐具三明故。】五曰善逝﹐【不來還故。】六曰世間解無上士﹐【知二世間故﹐一國土世間﹐二眾生世間。】七曰調禦丈夫﹐【能調伏眾生惡故。】八曰天人師﹐【爲眾生作眼目故。】九曰佛﹐【知善不善法聚﹐非善非不善法聚故。】十四世尊。【一土之中無二佛故。】」

何期愚人不知佛法﹐妄立十號歸程﹐稱爲達摩大師傳來生死祕法﹐卻云鵲巢灌頂﹑蘆芽穿膝﹑玉柱麤裩﹑蛇入裩襠﹑波斯獻寶﹑天鼓不鳴﹑蓮花池幹﹑二祖斷臂﹑立雪齊腰﹑神光不現﹐以此十件謂之大事因緣。往往蓮宗被此等盲師瞎漢遞相傳授﹐賺人性命﹐從冥入冥﹐陷於非道﹐何不思之甚也﹗達摩大師初至此土﹐不立文字﹐直指人心﹐見性成佛﹐又安得有一法傳授乎﹖豈不聞五祖弘忍大師謂六祖曰「佛卽以心傳心﹐法卽以心印心﹐佛佛惟傳本體﹐師師密付本心。」是也。莊子云「使道之可傳﹐人莫不傳之子孫﹔道之可獻﹐人莫不獻之君親。」其不可傳獻者無他﹐中無主而外無其證也。又嘗聞我佛釋迦世尊千生煉行﹐百劫修心﹐乃從兜率降迹王宮﹐棄萬乘榮貴﹐向雪山修行﹐湌麻食麥﹐苦行六年﹐睹見明星﹐悟道成佛﹐人中聖中﹐稱爲大覺﹐十號具足﹐作天人師。至於鵲巢頂上﹑蘆芽穿膝之類﹐皆當年實事﹐初無表法﹐止是端坐不動﹐定久忘形之意。後之學者不近智達﹐不體我佛建立教門大不容易﹐才得入他門戶﹐行願不習﹐識見俱無﹐便要爲師﹐傳度弟子﹐做大模樣﹐逞我能會﹐撞入邪魔黨類中﹐學他許多邪法﹐雜毒入心﹐如落水鬼相似﹐黑地裏拖人入地獄去。苦哉﹐苦哉﹗且如二祖斷臂﹑立雪齊腰﹐的是當時爲法忘軀﹐猛烈之志本傳備載分明﹐學者自當詳究﹐豈可妄爲﹐甘受謗法之罪﹐永沈苦海之誅。永嘉云「非不非﹐是不是﹐差之毫釐失千里﹐是則龍女頓成佛﹐非則善星生陷墜。」信麼盡情掃蕩閒家具﹐鐵樹花開別有春。

誓願流通【二十五】

切惟最初一念元從淨土中來﹐汩沒多生未脫娑婆世界﹐幸逢蓮社﹐得遇正宗﹐仰藉三寶余庥﹐感沐導師化育。伏爲教門之下多有錯路修行﹐嗟信心盡作魔民﹐致良善俱遭邪墜﹐正因泯絕﹐慧命難存﹐反招謗法深愆﹐豈有誦持功徳﹐睹斯境界以長吁﹐痛切身心而不忍﹐是乃搜大藏之要旨﹐用證本宗﹐掃百家之是非﹐開明大道﹐普是依經辧理﹐顯正摧邪﹐照了無私﹐故名《寶鑑》﹐俾夫後學照心目而妍醜自知﹐導彼迷途達家鄕而免諸流浪。是集旣就﹐鄙志當陳﹐百拜祖庭﹐重申大誓﹐告白十方諸佛﹑諸大祖師﹐望賜慈光﹐證明祈禱。普度敬自發心立願﹐照依所集《蓮宗寶鑑》篇字數﹐一字三禮﹐每一禮念《楞嚴咒心》一徧﹐三稱南無觀世音菩薩尊號﹐望悲心而憐憫﹐賜法力以冥加﹐俾魔外以皈依﹐冀眞乘之流布﹐與彼盲瞑開眼目﹐於諸病苦作良醫﹐昏衢黑暗之中爲燈爲燭﹐苦海洪波之內爲舟爲航﹐危險處作大橋梁﹐迷路中示其正道。普爲十方蓮社﹑諸上善人﹐同期懺滌於身心﹐各願消除於業障﹐非法說法之咎﹐法說非法之僭。一智能滅萬年愚﹐一燈能破千年暗。妄意消而空花滅﹐正信生而淨行彰。信禮彌陀﹐普同回向﹐與諸大眾並從今日發菩提﹐盡於未來永劫﹐常行菩薩道﹐離非梵行﹐遠邪見師。願盡此報身﹐同生贍養國﹐常修六念及六波羅﹐廣運四心與四弘誓﹐發四十八願如阿彌陀﹐得念佛三昧如大勢至﹐修普賢之行願﹐等觀音之慈悲﹐學大智慧如文殊﹐次登補處如彌勒。頓入法界﹐圓證上乘﹐分身徧至於十方﹐大悲普度於一切。建法幢﹐立宗旨﹐輝慧目﹐除癡冥﹐諸魔外道盡歸降﹐匝地普天皆向化。辧才無礙﹐廣利塵沙﹔威徳無邊﹐拯濟含識。父母師長俱登解脫之門﹐累劫怨親盡出沈淪之海。伏望睹是集者起護法心。蕩歷劫之迷情﹐破千重之疑网﹐頓豁正眼﹐明悟本心﹐淨土道場不動足到﹐西方大聖如對目前﹐萬法了然﹐妙在玆也。惟冀天龍歡喜﹐聞正法以護持﹔凡聖皈依﹐掃邪風而絕迹。弘揚祖道﹐廣播宗風。融大千同爲淸泰之邦﹐俾四海共樂無爲之化。正見邪見﹐盡入無生﹔皇恩佛恩﹐一時等報。虛空界盡﹐眾生界盡﹐眾生業盡﹐眾生煩惱盡﹐我願乃盡。而虛空界乃至眾生業﹑煩惱不可盡﹐故我此願王無有窮盡。念念相續﹐無有間斷﹔身語意業﹐無有疲厭。普賢菩薩發願如是﹐諸大祖師發願亦如是﹐我今發願亦如是﹐普爲蓮社大眾發願亦如是﹐盡未來際一切情與無情發願亦如是。如是﹐如是﹐無不如是。願同如是恆沙眾﹐盡入如來願海中。

西蜀楚山和尙示眾念佛警語

原夫佛不自佛﹐因心而佛﹔心不自心﹐由佛而心。離心無佛﹐離佛無心﹐心佛殊名﹐體無二致。是故念佛念心﹐念心念佛﹐無念無心﹐無心無佛﹐心佛兩忘﹐念不可得。只這不可得處脫體分明﹐纖塵不間﹐是以眞機觸目﹐徧界難藏﹐山色溪聲﹐頭頭顯露﹐性相平等﹐理事混融。个裏覓一毫自他淨穢之相﹐了不可得﹐何聖凡迷悟之有耶﹖於此果能豁開智眼﹐頓悟其旨﹐直下知歸﹐不妨慶快。設或未能領契﹐須假方便而入。所謂方便而入者﹐何用別覓玄妙﹐但只要發起一个勇猛堅固信心﹐將一句阿彌陀佛頓在心目之間﹐不拘經行坐臥﹐靜鬧閒忙﹐默默提撕﹐頻頻返照﹐了知佛卽是心﹐未審是心何物﹐要看這一念從甚麼處起﹐又復要看破這看的人畢竟是誰。如是觀照﹐念念無間﹐久久自然﹐煉成一片﹐水泄不通﹐忽於聞聲見色應機接物處﹐不覺驀然冷灰豆爆﹑烈崩虛空之時﹐管取參究事畢﹐到此便見自性彌陀頭頭顯現﹐常光淨土觸處洞然﹐始信吾言不欺於汝﹐而其平生修行之志亦乃驗於玆矣。恐猶未諭﹐重說偈言﹕

心佛由來彊立名﹐都緣攝念遣迷情﹐根塵頓處心珠現﹐幻翳空來慧鏡明。

一法不存猶是妄﹐全機拶碎未爲平﹐直須揣見虛空骨﹐看取優曇火內生。

淮陽曉山和尙勸修淨業箴

三途罪報因業重﹐六趣沈淪爲惡多﹐若欲出離生死海﹐速須回首念彌陀。一个彌陀佛﹐人人本具足﹐祗緣癡嗔愛﹐生死虛出沒。苦海業因循﹐萬劫受迷津﹐不發回頭念﹐轉入展轉深﹐勸君須猛烈﹐念佛宜超越。西方有世界﹐名曰贍養國﹐九品妙蓮臺﹐三空眞實際﹐寶殿寶樓閣﹐黃金以布地﹐光明常照耀﹐無三惡道懼﹐示汝諸有情﹐可以整心趣。棄卻貪嗔癡﹐大家秉智慧﹐冷眼掛眉間﹐看破紅塵事。積金玉如山﹐難買三寸气﹐眷屬與恩親﹐暫如傀儡戲﹐生前一聚歡﹐死後誰能替﹐終有散場時﹐有甚風流譬。靜裏細思量﹐一場無滋味﹐何不早休心﹐念佛修三昧﹐提个古彌陀﹐始終莫令退。猶如患目人﹐投醫王所治﹐遠近與髙低﹐柱杖爲憑據﹐信手把堅持﹐一念無有二﹐步步著腳牢﹐點點知落處﹐但無能所礙﹐終有時節至﹐親叩得醫王﹐示出眞妙劑。豁開正眼睛﹐點破虛幻翳﹐光明照十方﹐廓爾通三際﹐來去得自由﹐一體無拘系﹐快樂任逍遙﹐髙唱哩囉哩。若能依此修﹐至道無難易﹐是人命終時﹐蓮池定有會。只要辦肯心﹐山僧無賺意﹐各各早回光﹐想念西方去。九品悟眞空﹐一念起實地﹐生佛體元同﹐了證無殊異。

○名徳題跋

余嘗觀夫今之所謂崇蓮社者﹐多不本遠祖之意﹐非惟失其進修之序﹐亦且惑於邪師謬解﹐深恨未有能救其獘者。優曇大師乃采經論傳記﹐至於古今名儒宿衲﹐集諸善言﹐刪潤著述而成一書﹐凡十卷﹐曰《蓮宗寶鑑》﹐立正論以破邪說﹐發眞智以袪妄情﹐其言理也深而明﹐其敍事也詳而盡﹐會三教而歸一源﹐正一己以規眾信﹐如鏡照像﹐洞然明白。豈特俾諸善流專念彌陀﹐祈生淨土﹐直欲人人明自本心﹐見自本性﹐立地成佛而後已爾。以余嘗主東林﹐欲求轉語爲證﹐返復數過﹐眞得我心之所同然者。乃合掌西向而歸之曰﹕善哉﹐善哉﹗如是﹐如是﹗

時乙巳大徳八年八月十五日﹐明州天童圓應叟淨日題

寶鑑者﹐照心之鏡也。鏡主乎明﹐則爍一切昏迷﹐辧一切妍醜﹐懸之當臺﹐靡所不見。東林祖堂優曇大師名普度﹐具正知見﹐每念蓮宗謬解乖眞﹐折衷儒釋之書﹐撰爲《寶鑑》十卷﹐發明念佛正宗三昧。凡一字字﹐一句句質之佛祖龍天﹐並是掃空魔說﹐實爲法門一大條貫。其用意誠且公﹐勤且苦。扶宗勇敢之心與十八賢立教之心共个關紐。聞者見者咸趨通途﹐或順或違同一淸泰。復爲偈云﹕

千載蓮宗宏正論﹐明逾寶鑑掛靑霄﹐今將印板打成去﹐萬兩黃金也合消。

白蓮宗主書

參禪主乎見性﹐閱教貴乎照心。予謂念佛一門﹐禪教並行者也。今有優曇度法師纂集古今念佛要旨﹐總成一部﹐目曰《蓮宗寶鑑》。若其自信得及﹐淨念想繼﹐奚以文爲。若其執妄謬解﹐妍醜不分﹐白日迷程﹐投吳適越者是當取此爲司南。

大徳乙巳良月望日﹐婺西峯宗信跋。

彌陀自性時時現﹐淨土惟心法法彰﹐誰憶遠公千載後﹐蓮宗寶鑑見重光。

大慶壽西云

東林蓮社度宗師述《蓮宗寶鑑》﹐復以謁遺書囑語。再讀起敬﹐敬說偈就簡以謝﹕大地眾生病痛深﹐向膏肓際乃施鍼﹐白蓮池上優曇現﹐集斛秀波廬阜陰。

薦福月磵

參禪予所不知﹐念佛亦非予所知者。聞禪有禪病﹐佛有佛魔﹐去聖時遙﹐比比皆�。優曇師眼不忍見﹐廣援正經﹐盡袪邪說﹐是集不爲無補矣。噫﹗安得盡大地人掀翻《寶鑑》﹐洞見法源﹐能所識銷﹐是非情盡﹐惟以淨土靈地風光並相忘於言象之表﹐此予所以不能無說焉。

平江山住舊在敬跋

法不孤起﹐仗境方生。劍離匣爲不平﹐藥出瓶因救病。優曇大師傷蓮宗之凋瘵﹐搜索《大藏》﹐討究百家﹐發明念佛三昧﹐捃摭成書﹐目之曰《寶鑑》。事分十門﹐理符一致﹐排斥邪說﹐訂審舛訛﹐咸有準憑﹐非私臆論。洗頑囂於意地﹐破偏執於心源﹐坐進覺城﹐光揚祖道﹐使正教大明於一統﹐釋疑情桎梏於畛畦﹐導黎庶於重昏﹐報皇恩於萬世。贊莫及矣﹐貽諸後云。

荊嶺接待主智通拜書

結蓮社以開宗﹐遠祖垂範於千載之上﹔集法寶以爲鑑﹐優曇示現於像季之時。以蓮爲名﹐顯一心之本淨。其爲宗也﹐攝三根圓證眞常﹐以寶爲諭﹐綺萬有以無窮。其爲鑑也﹐爍羣昏洞超幽劫﹐卓然爲一家正論﹐廓然破諸宗異說。披文三復﹐實非小補。嘗觀《匡山集》中《禪經序》﹐有所謂「千載之下優曇再證」﹐可不圻乎。祖師遠記果符於今日﹐信而有徵矣。

天峯比丘致佑拜手書

《禮》云「其人存﹐則其政舉。」旨哉斯言。三宗聖人垂世立教﹐覺斯民之未覺﹐途殊而歸同。中古以降﹐支分派別﹐愈出而愈歧﹐失其本旨者可勝道哉﹗蓮教自東晉廬山尊者啟其端﹐當時名流如劉﹑雷諸賢皆在社中﹐其盛集槪可想見矣。逮至宋末﹐羣不逞輩指蓮宗而聚眾﹐不知本旨﹐有玷前賢﹐爲世所嗤久矣。東林祖堂優曇大師憫斯教之湮微﹐救流俗之邪舛﹐裒集善言﹐纂成一編﹐目曰《蓮宗寶鑑》﹐使佛祖之道復還舊貫﹐確然正論﹐皎如日星﹐願諸佛子見自性彌陀﹐悟本來淸淨。又何獨稱揚聖號﹐想念西方﹐然後得生淨土耶。作如是見者﹐辜負廬山尊者不少矣。

至大攺元良月立冬日﹐翰林學士承旨資善大夫知制誥兼修國史疇齋張仲壽書。

裂蓋网﹐出愛河﹐破無明﹐超有漏﹐惟念佛法門爲最。苟不越一念而契證﹐則塵沙剎海廓然歸乎智照﹐無東西之間﹑淫穢之殊﹐四生九有﹐咸入神通大光明藏。自遠祖立教﹐見聞燻修﹐獲益者不可周知而悉數也。嗟乎﹗去古時延﹐法久成獘﹐優曇老師終見不平﹐集《大藏》要文﹑羣賢明迹﹐曰《蓮宗寶鑑》﹐親捧綸旨﹐流通於世﹐眞萬古不易之論。伊後之學者鑑斯文﹐具正見﹐同遊常寂光土﹐豈小補哉﹗

甲寅正月旦日﹐廬山無住道人竺源永盛拜手。

優曇瑞現千年﹐《寶鑑》光含萬像。九重一覽﹐日照天臨﹔西蜀再刊﹐珠回玉轉。雁門復教起﹐九江已助波瀾﹔虎溪脫印來﹐一字豈容增損。擊天池水﹐珍重益謙牧廣爲流通﹔臥雪山云﹐笑倒石橋翁未能絕筆。

雁門結社晉賢歸﹐淨業同修白藕池。絲竅中通元有緒﹐花莖外直更無枝。眞源鏡皎靈光湛﹐妄迹云昏曖昧隨。開士辯才弘誓力﹐上書復教叩丹墀。

首先綱目十門開﹐大仰陵翁作序來。寶鑑瓊臺相映照﹐天章云漢倬昭回。揚靑激濁傾湫雨﹐顯正摧邪破枉雷。堯桀兩忘魔佛喪﹐太平一曲興悠哉。

遠記優曇千載前﹐躡淸芬可繼先賢。匡山集載禪經序﹐淨土文刊寶鑑編。復立正宗蓮出水﹐不畱邪影日當天。無煩取捨毗盧海﹐淸泰眞風被蜀川。

至正癸未孟春吉日﹐天臺石橋叟若川跋。

東晉時雁門尊者與十八髙賢栽蓮結社﹐刱始淨業法門於廬山之東林﹐最爲快捷方式。去古日遠﹐魔說肆行﹐疑誤後賢﹐聾瞽未學﹐沿襲成獘﹐莫知其非﹐可勝嘆哉。度公之《寶鑑》蓋不得已而化也﹐其言簡要深切﹐悉袪謬解﹐使夫有識咸由正道同歸寂光﹐佛日重輝﹐祖燈載耀。歲久版毀﹐禪人禧文與徳儀同心協力﹐募眾後板行世﹐原其用心亦勤恪矣。𨿽然惟心淨土不隔遐程﹐本性彌陀不離當念﹐於斯未辧端倪。金屑𨿽貴﹐落眼成翳。這里見得分明﹐不妨有修有證﹐而世出世間﹐饒益有緣﹐念佛之侶豈小補哉﹗

永樂十五年歲次丁酉暮春之初﹐僧錄司右闡教兼鐘山靈谷禪寺住持幻居道者淨戒。

父母非我親﹐誰是最親者﹖諸佛非我道﹐誰是最道者﹖古洪水月居士何道升爲母持齋施財﹐率眾同緣刊《蓮宗寶鑑》一部﹐流通佛法﹐報答四恩﹐願一切人得念佛三昧﹐如大勢至﹐母子歷生不相違遠﹐心開意解﹐同證菩提。可謂孝慈之心至矣博矣﹐親恩佛恩一時報畢。余嘉其志﹐合掌贊嘆﹐爲說偈云﹕

流通佛法報慈恩﹐母子天眞一會人。爲報諸方求佛者﹐看他樣子重生身。

廬山優曇普度謹題

吾佛生於西方﹐大教流於中國﹐不言而自信﹐不化而自行者﹐以其機感相投﹐自然而然也。至於東晉﹐廬山遠祖與諸髙蹈賢士大夫同結淨土妙緣﹐專修念佛三昧﹐惺惺寂寂﹐寂寂惺惺﹐發揚先覺之微言﹐永爲後人之明鑑﹐上以陰翊皇度﹐下以化利生民﹐可謂盡善盡美而已。垂之千年﹐復有繼踵。苾芻優曇應�每見稱蓮宗者未諳念佛旨趣﹐謬解錯路修行﹐目睹耳聞﹐比比皆是﹐擬避水溺﹐卻遭火焚﹐憫斯愚輩﹐痛切哀憐﹐由是�尋大藏﹐博采微言﹐圖寫四土﹐綴文十篇﹐目曰寶鑑。不惟照分妍醜﹐抑亦明驗僞眞﹐與盲者點開眼睛﹐與迷者指歸覺路﹐言言有據﹐字字無虛﹐修行要旨﹐勿越於斯。

玆者﹐奉佛弟子眾善人等生居聖世﹐感荷皇恩﹐幸聞佛祖正傳﹐得獲《蓮宗寶鑑》﹐坐閱行披﹐歡喜踴躍。是以鳩集同志﹐謹捨淨財﹐命工刊印流通﹐請師慈悲跋語﹐提攜晚進﹐接引後來﹐苟勿拒焉﹐實爲幸矣。余再三辭﹐義不從讓﹐遂乃焚香說偈贊曰﹕

東晉廬山十八賢﹐鑿池引水種金蓮﹐蓮生華髮心明朗﹐華落蓮成道果圓。普度綴文名寶鑑﹐善人謄寫錄瓊篇﹐命工刊印流通施﹐永與人天作正傳。

大明宣徳四年歲次己酉夏末秋初禪林解制日﹐僧錄司右講經古並沙門敬跋。

﹝案﹕以上兩篇《續藏經》本無﹑今據《大正藏》本補入。﹞

●廬山復教集

卷上

卷下

◇卷上◇

上白蓮宗書

抄白全文

宣政院榜

○上白蓮宗書

皇帝福蔭裏。江州路廬山東林寺善法祖堂白蓮宗勸修淨業臣僧普度謹誠惶誠恐。頓首頓首﹐昧死上言。

欽惟皇帝陛下持妙寶性﹐現金輪身﹐知出百王﹐名髙千古﹐眷受上天之明命。丕承聖祖之洪圖﹐四海稱臣﹐萬邦來貢﹐龍神協贊﹐福慧俱臻﹐八紘居壽域之中﹐兆姓住慈幃之內。臣宿生何幸﹐慶遇聖朝以仁慈大徳治天下。君聖臣賢﹐天地萬物和平安裕﹐而吾佛之教得以毗贊大化。斯蓋陛下荷負至道﹐廣大聖教﹐如此則佛氏之徒遭際陛下之一時也。其佛之法欲有所云爲者﹐豈不賴陛下匡持﹐而肯自棄於艸莽乎﹖臣忝佛末流﹐實欲扶救其法﹐遠抱其書而趨闕下﹐願幸陛下大賜以成其志也。

臣竊謂吾祖廬山東晉遠公法師自太行恆山來止九江﹐睹匡廬之境勝﹐乃卜山陰﹐立精舍﹐隱居以樂其道。有漢楚元王之裔劉遺民﹑散騎常侍雷次宗﹑太子國博宗炳等一百二十三人﹐揖其髙風﹐與之同修淨業﹐念佛爲宗。十八賢爲上首。乃種白蓮花﹐以顯佛性淸淨無染故﹐締盟立誓﹐期生淨邦﹐因名蓮社焉。於是乎超然穎達﹐悟心證道﹐爲百世師。潯陽太守桓伊奏立東林以寺之。餘言遺法載在方冊﹐謂廬山道徳所居。東晉孝武帝賜遠公號曰廬山尊者﹑鴻臚大卿。自晉而後﹐歷朝封謚﹐曰辯覺﹐曰正覺﹐曰圜悟﹐曰等覺。

殆至宋朝﹐有子元法師﹐憫蒙俗之幽昏﹐以此念佛之道平等勸修﹐撮集藏經﹐編成白蓮懺法流通於世﹐及以佛說優婆塞五戒經普化在家淸信之士。初受三皈﹕一曰佛﹐二曰法﹐三曰僧。次則勸持五戒﹕一不殺生﹐二不偸盜﹐三不邪淫﹐四不妄語。五不飲酒。三皈者﹐卽儒之三畏也﹐所謂畏天命﹐畏大人﹐畏聖人之言也。五戒者﹐卽儒之五常也﹕蓋不殺﹐仁也﹔不盜﹐義也﹔不邪淫﹐禮也﹔不妄語﹐信也﹔不飲酒﹐智也。五者修則成其人﹐顯其親﹔有一而不修﹐則棄其身﹐辱其親。天下皆以此各修﹐而人人足成善﹔人人皆善而世不治﹐未之有也。

宋乾道中﹐髙宗聞子元精修淨業﹐委有道行﹐詔升徳壽殿﹐演念佛之教﹐而知西方阿彌陀佛之行願﹐感慕廬山祖師之遺烈。乃謚遠公號曰等徧正覺三藏通應圜悟大法師﹐劉遺民十八賢謚以慧慈寂照其善知識﹐又賜子元號慈照宗主﹑白蓮導師﹐是由尊大法而廣教化也。何以知其然﹖蓋諸佛之道在乎人弘﹐旣以大誠而正己弘道﹐以大慈而平等化人﹐推佛性而同羣生﹐皆槪而惠之﹐推慈懷而在萬物﹐皆一以道之﹐豈不謂大誠乎﹐大慈乎﹗大慈故感人也深﹐大誠故化物也易。是故中國之內﹐四夷八蠻之表﹐人聞念佛之化則知其爲善而有福﹐爲惡而有罪﹐鮮不惻然而斂其惡心﹐忻然而舉其善意﹐守其說拳拳不敢失之也。里巷之間何嘗不相化而歸乎善﹔自卿之邑﹐自邑之州﹐自州之國﹐其化靡有不至也。白居易嘗謂﹕「西方阿彌陀佛乃梵語也﹐唐言無量壽﹐亦名無量光﹐以其佛壽命無量﹐願無量﹐功徳無量﹐相好光明亦無量。此世界眾生無賢愚﹐無貴賤﹐無幼艾﹐有起心歸於佛者﹐舉手合掌﹐必向西方﹔有怖厄苦惱﹐開口發聲﹐必先念彼佛號。又範金合土﹐刻石繡紋﹐乃至印水聚沙﹑童子戲者﹐莫不率以阿彌陀佛爲首﹐不知其然而然。由是而觀﹐是彼如來有大誓願於此眾生﹐此眾生有大因緣於彼國土明矣。不然則南北東西過去未來佛甚多矣﹐何獨如是哉﹖」凡曰念慈佛奉玆教﹐未有爲人弟者而不悌其兄﹐爲人子者未有不敬其親﹐爲人友者未有不善相致﹐爲人臣者未有不忠其君﹐爲人君者未有不仁其民﹐是天下念佛之明驗也。宋髙宗知念佛之道有益於國化矣﹐乃禦書「蓮社」二大字賜防禦使張掄﹐光顯其教﹐勒銘金石﹐自時厥後﹐念佛之化於是乎益盛也。

迨於聖明盛世﹐廬山本宗東林寺欽奉先皇帝聖旨﹐賜善法堂護持念佛宗教。元貞丙申﹐宣政院奏賜前住持祖誾長老白蓮宗主﹑通慧大師﹐護持聖旨﹐寵錫非常。僧乎俗乎﹐孰不舉手加額﹐齋心念善。彌感聖朝之隆徳。

臣常謂﹐念佛之道以興善止惡爲其大端﹐實益陛下政化者多矣。試以較之。若聖朝張官置吏﹐設局列曹﹐以立其政治者﹐此蓋陛下以詩書禮樂之說習民﹐其爲善日益﹐而冀其姦惡不萌於心﹐所以欲政化之宣也。陛下興葺廢寺﹐開置禦講﹐所以見陛下崇三寶﹐重佛法﹐教人修福而知至道也﹐𨿽三代漢唐無以過也。然而鄕墅之家其人猶有耳未始聞詩書之音﹐口不道禮義之詞﹐如此者何限﹐而習聞佛說善惡罪福天堂地獄之因報﹐有不懼刑罰之嚴而畏地獄之慘﹐乃念生死事大﹐悛心攺行﹐皈依三寶。其人下自男女夫婦之愚﹐上抵父母賢哲之倫﹐鮮有不以佛法而相化﹐克己齋戒﹐愛生止殺﹐或日月年修其身心﹐稱佛名字﹐讀佛經典﹐合掌爲善﹐而化風盈於四海。然其間爲讓爲慈﹐爲忠爲孝﹐爲恭爲順﹐爲廉爲仁﹐其意亦不少也﹐乃古今耳目之所常接者。脫若家至戶到而接之﹐如此者則善化徧於普天下也。𨿽其趨習之端門戶不同﹐至於入善成治則未嘗有異也。所謂最益陛下政化者是也。若使其化之不行而人愈頑﹐人愈頑則縱心十惡﹐不惟絕人天之路﹐而身後陷其神於負處﹐永淪下惡﹐沈溺苦海﹐而莫之能返也。

今天下之人以五戒十善而自修﹐循於善賢者固以多矣。大凡循善則無惡﹐無惡則不犯刑罰。今以持戒而不犯陛下之刑法者。天下豈謂無有益也。蓋不按而自覺矣﹐不言而自信矣﹐不化而自行矣。今天下郡邑﹐其刑有時而省﹐其獄有時而空﹐庸知其非因佛化陰助而然也。宋何尙之謂其君曰「一人持五戒則一人淳謹﹐萬人修十善則萬人溫恭。能行一善則去一惡﹐去一惡則息一刑。一刑息於家﹐萬刑息於國﹐則陛下之言坐致太平者是也。」然念佛之道能與陛下省其刑獄又如此也。

抑又聞西方無量壽佛者﹐在昔享國履位﹐捐去弗居﹐超然獨覺﹐悟心證聖﹐神靈睿知﹐威力莫測﹐而發廣大之願﹐開方便之慈﹐護念有情﹐甚於赤子﹐𨿽證涅盤﹑成就佛土而不捨眾生﹐如水中之月普示無邊﹐如鏡中之形去住無礙﹐利益一切﹐悲濟何窮。蓋其所得之道大妙﹐妙乎天地鬼神﹐而天地鬼神嘉之﹐其爲大聖人也。夫佛之聖者亦與世之所謂聖者異也﹐故其爲法爲言乃能感天地而懷鬼神﹔幽靈隱顯尊其法﹐欽其言﹐受其化。吾祖遠公繼其道﹐朝士羣賢興其社﹐而法流天下。至於唐之白樂天﹐宋之蘇翰林﹑楊提刑﹑文潞公輩﹐名卿巨儒﹐肩摩踵接﹐皆慕而歸之。遐邇信向﹐綿亙千古﹐大小之民﹐罔禱不應﹐光靈日顯﹐固亦多矣。嘗聞昔者江河方波濤洶湧﹐舟之欲沒﹐人之欲溺﹐及念佛之名﹐則波淸水平﹐民得無害。民欲雨暘﹐念佛而禱之天地﹐而雨暘隨應。禳災而災滅﹐祈福而福臻﹐凡有禱祈﹐尠不知效然。其遺風余徳與天下爲福爲祥﹐弭災避咎﹔其響應也﹐如空谷之答聲。此又人耳目之所常聞見者也﹐與陛下事天地祭社稷與民爲福者何以異乎﹖

祭法曰「法施於民則祀之﹐能禦大菑能捍大患則祀之。」若阿彌陀佛之法﹐上則密資天子之道徳﹐次則與天下之民致福禳禍﹐以先王之法裁之﹐可斥乎﹐可事乎﹖然臣所以拳拳懇懇﹐不避其僣越之誅﹐輒以其書上進﹐欲幸陛下明降聖旨﹐垂於普天之下。臣螻蟻之生其區區﹐但欲其先佛之道不微不昧﹐流播於無窮﹐人得以資之而務道爲善。況其所修教法乃我佛釋迦如來爲頻婆娑羅王﹑韋提希聖後宣說念佛之道﹐平等攝化一切眾生同生淨土﹐證據明文皆出大藏經論最詳者也。

臣聞古之聖人立法以化天下﹐是天下之至公。至公者﹐惟善者與之﹐惟惡者拒之。與其善﹐無彼此﹐治而已矣﹕拒其惡﹐無親疏﹐亂而已矣。是蓋聖人之心所謂至公也。及其親親尊尊﹐國有君臣﹐家有父子﹐無親無疏﹐咸以道徳之說習乎諸善﹐蓋宣國家之正化者也。𨿽然其仁義蔚然以敷於天下﹐而天下豈人人盡預乎五常之訓﹖使其得聞念佛之道﹐胥化而從善者﹐則天下皆爲樂國矣。所謂助政治﹐廣教化﹐此其是也。況其念佛之法又能與人正心窮神而極化益乎賢聖之爲道徳者﹐又其至矣。柰何后之人多不求聖賢興善之心﹐不以至公之道裁而取之﹐第見其徒混濫不軌其道﹐而遂斥其法。然其叨濫者眾﹐由在正其源流﹐立其綱紀﹐激其濁而揚其淸﹐其法何忝乎哉。孔子曰「不以人廢言。」此之謂也。

陛下俯爲政治教化者﹐天下至公至明也。然佛法播於中國殆二千三百餘年﹐蓮宗之教自東晉遠公創始廬山僅乎千載﹐舉天下而化之﹐而乃宗乃祖事迹本末備悉可詳﹐歷朝見重於帝王名臣﹐而前賢後聖得道者胡可勝數。欽惟聖祖皇帝累降聖旨條畫﹐嚴戒不法之事一十三款﹐內禁迎神賽社﹑夜聚曉散﹑佯修善事﹑男女混雜﹑妖言惑眾﹐豈非聖朝懲惡勸善之明制矣。其禁止者﹐所謂左道四果﹑香緣﹑喫菜事魔之徒﹐其人卻與吾祖遠公念佛之教事體各異﹔若以邪正論之﹐猶艸之比多﹐黑之方白也。但本宗東林寺𨿽有祖宗之名﹐而實難檢而束之。蓋戒法不行﹐淸規未舉﹐致令妄濫之徒以邪作正﹐以僞雜眞﹐往往佯修善事﹐苟求衣食﹐誤犯條章﹐實爲重獘。𨿽則累奉官司明禁﹐柰何邪正未分﹐玉石混淆﹐眞僞難辧。或他郡一人有犯而禁治之法徧行天下﹐而吾教祖宗例遭恥辱﹐迨今天下不能雪屈。州縣之間更無分揀﹐遽以白蓮社會例皆禁之﹐則邪人不知其爲邪﹐善人不得以爲善﹐凡有疾病苦厄﹐無所皈投﹐如孩子之失恃怙也。或燃一香﹐點一燭﹐而小吏巡軍見之﹐便以犯禁之罪加之﹐乘時脇詐﹐靡不至焉﹔甚者拆其堂﹐毀其像﹐破家散宅者有諸。至於觸忤賢聖﹐幹怒護法龍神﹐災禍所鍾﹐人不得已死於非道者亦有諸。痛哉﹐沮善人之爲善﹐損聖朝之風化。

臣竊惟陛下以佛法治世﹐普率淸平﹐又安得以一方有佞臣而盡棄天下之賢士。鄰有逆子﹐無因逐自家之孝兒﹔昔有亂民﹐孰肯戮於今黎庶。且以普天之下念佛之民非雲集於一方﹐實星分於九土﹐攝之有州縣﹐限之有關河﹐無徵伐之威權﹐有憲章之禁約。況在家念善﹐白日道場﹐禮淨業正懺﹐誦彌陀正經﹐每事眞誠﹐初無過患﹐上不礙於朝廷差發﹐下不廢於所事生理﹐士農工商各安本業﹐敬順天地不昧三光﹐忠於君﹐教於親﹐修其身﹐愼其行﹐求生淨土﹐圖報國恩﹐此吾教念佛之孝善也。深信之士捐以家財﹐建以堂殿﹐造以佛像﹐崇以禦座﹐列以香花﹐嚴以燈燭﹐朝朝念佛﹐日日告天﹐祝皇王之萬歲﹐願國土之丰年﹐此亦念佛人之敬上也。如此豈知怒惡人以及善人﹐禁邪法而墮正法﹐𨿽不能傷乎佛日﹐爭柰以累及先宗。譬夫靑衿有犯﹐何關孔子之過歟﹔緇服爲非﹐豈是世尊之咎也。但以稟人頑囂之性﹐非是法開逆亂之源﹕人不皆賢﹐法實惟善。夫世之不軌道者自古有矣﹐𨿽賢父兄如堯舜周公尙不能制其子弟﹐今去佛世逾遠﹐教在季末﹐焉得無邪僞之人潛吾教中以竊食偸安也耶﹗蓋大林之中固有不材之木﹐大田之內寧無不實之苗﹔誠哉是焉﹐擇之可也。故知人有可誅之罪﹐法無可廢之條﹐但當揀是而斥非﹐終無以人而賤道。至於肅姦凶而淸大教﹐耘稊稗而養嘉禾﹐是其宜也﹐所深願焉。設使耘稊稗而例去嘉禾﹐必無是理﹐𨿽庸人稚子見之亦謂其誤謬也。況佛乃西方大聖人也﹐其道大濟天下生靈﹐其法陰資國家教化﹐能轉咎以爲福﹐肯罔念而作狂﹖臣特欲陛下遣其僞而立其正也。又況吾祖遠公戒珠義海﹐識量曠大﹐特出於古今矣。明教大師所謂﹕「大塊噫气﹐六合風淸﹐遠公之名聞也﹔四海秋色﹐神山中聳﹐遠公之淸髙也﹔人龍僧鳳﹐長揖巢許﹐遠公之風軌也﹔白雲丹壑﹐玉樹瑤艸﹐遠公之棲處也。」臣每念吾祖遠公之道徳昭昭﹐事迹顯著﹐福國利生﹐其亦至矣﹐蒙歷朝之封贈﹐實萬代之宗師。今遇聖朝盛化﹐旌封祀典﹐若聖若賢靡有不沾其聖澤者﹐而吾祖師未沐陛下褒恩﹐而反受小人之玷辱﹐可不傷乎﹗

然吾佛世尊嘗以佛法付囑國王大臣者﹐蓋吾教損益之所系也。臣今欲救其法之衰邪﹐扶其教之不振﹐乃集《廬山蓮宗寶鑑》一部﹐類分十卷﹐蓋以破惑顯理﹐辧僞證眞﹐特欲導民以善而同底於道﹐而上進於陛下又其宜矣。苟得天下不沮其善人爲善﹐是不失其教化之大綱耳。況夫念佛之教示淨穢兩土﹐欲令其人厭穢境而忻淨邦﹐是舍惡而趨善也。懺云「思地獄苦﹐發菩提心。」卽是舍苦而趨樂也。與夫王法以功賞勸善﹐以刑罰懲惡﹐其意豈遠乎哉﹗但聖心大公﹐天下之道﹐善而已矣。

欽惟陛下任賢與才﹐政事大小必得其所﹐號令不失其信﹐賞者賞之﹐罰者罰之﹐而陛下堯舜之道益明益奮矣﹐則念佛之法豈得不在乎陛下治體矣。今天下翕然而從化者﹐是不惟內有益於聖賢之道徳﹐實亦外有助於國之教化﹐此又宜陛下之垂意也。方今其教甚衰﹐其徒不擇﹐譏而毀之者紛然﹐臣竊恐其道自是而微且息矣。今陛下崇儒重佛﹐愛老憐貧﹐孤窮養以錢糧﹐僧道免其差稅﹐老者散帛而救其凍﹐病者惠藥以救其安﹐可謂其仁至﹐其徳廣﹐未嘗斯須不憂民瘼之未蘇﹐政惠之未溥﹐累奉明詔﹐委官分道安撫百姓﹐制敕誡條廢不舉行去處﹐驗其事之輕重決罰﹐政有便易者行之﹐事有害民者去之。斯蓋陛下之聖政至公至明矣﹐天下之民孰不向風慕徳。其柰吾祖之道晦昧久﹐邪僞之法積獘深﹐在事則不能卒除﹐在理則不能頓曉。自非大公之世何以顯念佛之大道﹐非大明之人何以斷天下之大疑。今陛下聖智誠大明也﹐陛下盛世誠大公也﹐而以大明大公正夫吾祖念佛之道﹐摧邪揀正以斷天下之疑﹐豈不屬陛下今日耳﹗

臣嘗謂吾教以三皈五戒念佛法門開羣生之本源﹐示聖流之正路﹐若汩其源而欲其流之淸﹐是亦惑矣。大凡人知道而有所守者﹐其爲非則鮮矣﹔不知道而無所守者﹐其作過亦多矣。若前時彰徳之朱�寶﹑廣西之髙仙道﹐斯徒卽非本教念佛之人而妄稱白蓮道誤觸陛下刑禁者﹐蓋其所事邪昧﹐所習不正﹐罔有所守而致然耶。臣嘗見近世遊蕩之民眾矣﹐旣非出家﹐亦非在家﹐多是詐稱白蓮名色﹐不知理法﹐妄修妄作﹐其事不可枚舉﹐略而言之﹐有十不應﹕假道好閒﹐不事生理﹐一不應也﹔傳授邪言﹐夜聚明散﹐二不應也﹔男女混雜﹐悖亂人倫﹐三不應也﹔私用給由﹐各黨其黨﹐四不應也﹔妄建庵堂﹐羣居竊食﹐五不應也﹔密傳生死﹐誤人性命﹐六不應也﹔行業不修﹐攙僧應副﹐七不應也﹔妄談般若﹐亂說災祥﹐八不應也﹔妄撰僞經﹐自稱《眞宗妙義歸空集》《達摩血脈金沙論》等﹐九不應也﹔庶俗僣稱活佛如來﹐婦人擅號佛母大士﹐十不應也。臣竊恐其人而今而後益無所守﹐邪風轉熾﹐因而別生事端﹐有犯朝廷刑禁﹐用是常寢不安﹐食不甘。臣除已建置蓮池念佛會及每遇皇帝陛下好日頭普請僧俗禮佛念佛祝延聖壽萬安外﹐將新編《廬山蓮宗寶鑑》一部繕寫進呈闕下。恭惟聖躬羾福慶壽﹐伏望天慈特垂電覽﹐明降聖旨﹐大賜匡持﹐照依歷朝舊例褒封祖號。乞以《蓮宗念佛寶鑑》頒行天下﹐以別眞僞﹐勸導念佛之民依教修行﹔宣諭天下州縣禁治前項所言邪宗異教﹐明立罪條﹐嚴加約束﹐革除猥獘﹐除受廬山三皈依五戒念佛正宗外﹐其餘邪僞之教並皆禁革。庶得姦獘不幹﹐民志自定﹐邪風永息﹐正化流通﹐使天下之人得知王法之可懼﹑佛法之可遵﹐君子資之以廣其善﹐小人資之以悛其不善。推而布之﹐豈不爲太平之盛世矣。幸陛下詳其書實無謬妄﹐願聖恩垂於天下﹐使邪者得以正之﹐暗者得以明之﹐濁者得以淸之﹐屈者得以伸之﹐四方無亂法之民﹐眾生有成佛之分﹐俾祖師千年念佛法門自陛下聖朝更始惟新而振起之﹐天下善人各以其法贊陛下之政治。如前所論﹐遺爲萬世定鑑﹐是不惟吾佛之徒大幸﹐亦其教道之光輝﹔不直其教道之光輝﹐抑亦天下生靈之大幸。眞信之士有能淨業精通則宜旌而師之﹐其善心益誠則廣而大之﹐所謂師其師﹐資其資﹐誠能張其教法者幸少加以禮服﹐則公私無屈陷之刑矣。如此可以使其徒而慕之尙之也﹐是亦勸誘之一道耳。蓋念佛之教實聖賢之道源﹐天下之善本。若人不知其本乃相僞濫而滅裂正法﹐臣憂其損天下之善本﹐實欲賴陛下主而張之﹐亦欲資其聖治者也。

神明在上﹐實聞斯語﹐非敢僥幸欲有所求也。儻陛下垂天地之明察﹐允臣所言﹐則佛法幸甚﹐天下幸甚。臣冒干天威﹐無任激切屏營之至﹐謹誠惶誠恐﹐頓首頓首﹐昧死上言。

至大三年正月日江州路廬山東林寺善法堂白蓮宗勸修淨業臣僧普度上言﹐歲次庚戌

○抄白全文

長生天气力裏﹐大福蔭護助裏。皇帝聖旨。

行中書省﹑行禦史臺官人每根底﹐宣慰司﹑廉訪司官人每根底﹐軍官每根底﹐軍人每根底﹐管城子達魯花赤官人每根底﹐來往的使臣每根底﹐眾百姓每根底宣諭的聖旨。毗柰耶室利班的答交宣政院官人每奏﹕「江南地面裏屬江州路廬山東林寺善法堂普度優曇白蓮宗爲頭和尙﹐自東晉時分遠公法師起立來的體例裏念阿彌陀佛﹐精持齋戒﹐到今一千餘年。其間爲別教的人躲避差發﹐推稱俺也是白蓮宗麼道﹐夜聚曉散的上頭。那里管民官與將文書來﹐都省官人每奏將那白蓮堂都拆毀者。」麼道。聖旨有來也﹕「黑迷失見拆毀呵﹐回來曲律皇帝根底﹐交宣政院官人每奏﹐旣是供養佛像﹐休拆毀了﹐與大寺做下院者。」麼道﹐行了聖旨有來﹕「這遠公法師起立來的教法勾當﹐《大藏經》裏也載著有﹐似這般教法有體例好勾當﹐俺一般和尙每提奏道有麼道交奏來﹐自在先起立來的供養阿彌陀佛精持齋戒好勾當有﹐如今白蓮宗和尙每﹑淸信的優婆塞每﹐似在先那一等夜聚曉散的勾當休做者﹐各自庵堂在家﹐依著在先遠公法師起立來的體例供養念阿彌陀佛精持齋戒的勾當休交斷絕了﹐與俺每根底祈福祝壽者。」麼道。普度優曇爲頭白蓮宗和尙根底執把行的聖旨與了也。這白蓮宗道有聖旨麼道﹐夜聚曉散沒體例的勾當休做者。做呵﹐他不怕那甚麼。聖旨俺的。

豬兒年閏七月初四日上都有時分寫來

○宣政院榜

皇帝聖旨裏。宣政院據僧普度優曇狀告﹕「系江州路廬山東林寺善法堂白蓮宗爲頭和尙﹐本宗系是東晉遠公法師起祖﹐與漢楚王孫劉遺民等一十八賢人結盟白蓮﹐禮念阿彌陀佛﹐精持齋戒﹐自行化他人行﹐迨今一千餘年。近爲一等別教邪宗冒稱白蓮名色﹐假道好閒﹐躲避差發﹐攙僧施利﹐妄言惑眾﹐夜聚曉散﹐致蒙上司禁治。今普度優曇將祖師起教修行本末事實集成《蓮宗寶鑑》﹐辧明邪宗異教﹐顯證蓮宗普化念佛正法﹐禮拜罽賓國公毗柰耶室利班的答﹐於正大元年十月十一日今上皇帝潛龍時分奏啟﹐敬奉令旨﹐刊板印行﹐及蒙罽賓國公法旨保過。使院蒙於至大四年六月二十九日聞奏﹐頒降聖旨﹐護持本宗教法﹐休交斷絕。切緣遠公祖師起教念佛修行﹐悉依大藏經典付授三皈五戒﹐普勸人心皈敬佛法僧寶﹐仁慈忠孝﹐福國康民。古今名賢達士﹐昭著史籍。所是本宗各處佛堂下院﹐每遇祝聖好日頭做好事時分﹐並系僧人主持道場﹐禮懺念佛﹐卽非男女混雜。今來伏慮不畏公法之徒﹐仍前妄稱蓮社﹐不務生理﹐以受戒爲由﹐說誘人家男女集成徒黨﹐夜聚曉散﹐故違禁約﹐別生事端﹐連累未便﹐乞施行事。」得此﹐照得欽奉聖旨節該﹕「這遠公法師起立來的教法勾當﹐《大藏經》裏也載著有﹐似這般教法有體例勾當﹐俺一般和尙每提奏道有麼道奏來﹐自在先起立來的念阿彌陀佛精持齋戒好勾當有。如今白蓮宗和尙每﹑淸信的優婆塞每﹐似在先一等夜聚曉散的勾當休做者﹐各自庵堂在家﹐依著在先遠公法師起立來的供念阿彌陀佛精持齋戒的勾當休交斷絕了﹐與俺根底祈福祝壽者。」麼道。欽此。使院除外﹐合行出榜曉諭諸人﹐欽依聖旨事意施行﹐須至牓者。

右榜曉諭

諸人通知

蒙古字一行

榜

押押押

至大四年月

日押押押

◇卷下◇

髙麗王開宗念佛發願文

髙麗國王勸國人念佛疏

大都建蓮池會疏

朝賢宿衲贊頌

○髙麗王開宗念佛發願文

維皇元至大辛亥十月戊辰朔十四日辛巳﹐崇奉三寶弟子髙麗國王王某爰命六和眞信之士﹐會於大都寓字﹐恭對阿彌陀佛像前﹐嚴持香花﹐敬薦而誓焉。

夫諦境本妙﹐綿亙曠劫以恆如﹔大智本淨﹐彌綸萬化以常在。然非境智之交資﹐俄爾罔象之疊變。性不自守﹐循緣而轉﹐一經漂溺﹐苦趣難拔。故大覺悲憫﹐示現世間﹐說有談空﹐觀根逗教﹐凡得度者﹐皆悉度之﹐於諸法之外別開淨土一門。欽惟東晉遠公祖師與諸賢士﹐洗心淸向﹐托境西方﹐咸願超登者也。𨿽玄道在於絕域﹐不可以迹求聞。智者大師云「董慮在定﹐卽是淨土﹔介爾心動﹐卽是往生。豈離迦耶﹐別求常寂。」故云﹕是心是佛﹐蓋性徳徧在於一切﹔是心作佛﹐乃修徳必由於行成。矧今慶逢嘉運﹐獲階王稱﹐得詢佛旨﹐大辟生途﹐旣見告於祕文﹐誠深信以無惑﹐盲龜值於浮孔﹐墜芥投於鍼鋒﹐得不爲之難遇哉﹗詎可自昧勝緣﹐淪喪慧命。況見優曇現瑞﹐寶鑑開明﹐眷我聖明睿哲淵覽﹐崇此道眞﹐頒降徳音﹐宏綱復振﹐俾率士含生﹐諒信其風﹐俱沾至化﹐實匡廬之運數會通有在然。其萬行朝宗﹐莫不冥契於一致﹔若橫截五道﹐惟極樂之是歸。故我追武妙宗﹐投誠哀切﹐方將發軫於覺路﹐秉丹旌直趣於大方﹐惟冀弘慈提挈﹐聖力冥加﹐遐賜慧光﹐燭我靈識﹐現生之內悟麄妙於毫端﹐徧塵剎中發菩提之正念﹐妙觀澄神﹐髙棲贍養﹐獲被玄音﹐得阿鞞跋﹐致回入塵勞﹐度諸含識﹐俱遊淸泰﹐同證斯道﹐克滿此願者哉﹗

○髙麗國王勸國人念佛疏

嘗觀《淸涼傳》云﹐法照禪師禮五臺山見文殊菩薩﹐問曰「末代凡夫煩惱垢重﹐於何法門修行最要﹖」文殊答言「諸修行門無過念佛﹐我以念佛故得一切種智﹐諸波羅蜜甚深禪定皆從念佛而生﹐故知念佛是諸法之王﹐汝當常念無上法王。」照又問曰「念佛之法當云何念﹖」文殊答言「此世界西有國名曰極樂﹐其土有佛號阿彌陀﹐願力不可思議﹐念彼名號﹐念念不絕﹐定生彼國﹐速證菩提。」東晉遠公法師十八大賢士廬山東林結白蓮社﹐念佛修行﹐皆獲道果。某今依古徳遺風﹐普願同修淨業﹐敬於本國創建壽光寺白蓮堂﹐普勸僧俗長幼各各志誠持念南無阿彌陀佛﹐共結勝緣。上祝皇帝聖壽萬安﹐皇太后與天齊年﹐皇後福壽彌廣﹐太子諸王千秋永固﹐金枝永茂﹐玉葉長春﹐國泰民安﹐風調雨順﹐天下太平﹐法輪常轉﹐恩沾法界含生﹐咸證無上佛道者。

右﹐伏以佛願度人﹐常運慈航而普濟﹕人不念佛﹐如到寶山以空回。矧今慶遇昌時﹐是乃助揚正化﹐敬遵聖典﹐廣勸國人誦彌陀六字之名﹐期正覺一生之果。若安禪。若講讀﹐咸明華藏之心﹔或舉手﹐或低頭﹐齊下蓮池之種。佛法僧普同皈向﹐信行願一等燻修。佛日增輝﹐徧剎海樂無爲之化﹕龍天佑善﹐祝聖君延有永之年。

○大都建蓮池會疏

切聞諸教三昧﹐其名甚眾﹐功髙易進﹐念佛爲先。慶遇昌朝﹐新頒恩澤﹐謹遵祖訓﹐復紹遺風﹐勸諸上之髙賢﹐建蓮池之嘉會﹐同修淨業﹐仰祝皇圖。凡我同盟﹐請題芳字。

現在佛爲世界主﹐混四海而同一家﹔菩薩人應宰官身﹐統三教而弘至化。奉上旣全於大節﹐了心必扣於眞宗。不離世間﹐修出世間﹐實丈夫之能事﹔卽有爲法﹐悟無爲法﹐乃達人之大觀。晉社羣賢﹐一千載髙風未泯﹔西方大聖﹐六八願法門可憑。東坡常佩彌陀﹐樂天祈生贍養。式崇嘉會﹐敬效前修﹐誓玆同人﹐俱遊絕域。凝神覓路﹐灼然在在常寂光﹔暗蹈大方﹐須信人人無量壽。此日蓮池標姓字﹐他年寶地禮金身。步步通玄﹐何必棲身林下去﹔頭頭合道﹐不妨掉臂鬧中行。皈佛皈法皈僧伽﹐偕登九品﹔報君報親報師導﹐咸證上乘。

○朝賢宿衲贊頌

宣慰小云失不花

文曲潛輝已有年﹐儒多就釋究禪源﹐天開聖世回元運﹐先向蓮宗放狀元。

行中書省明理不花右丞相

千年蓮社三宗主﹐百世優曇一朵花﹐時節到來藏不得﹐好風吹入帝王家。

資善大夫翰林承旨編修國史疇齋張仲壽

蓮宗正教久無人﹐俗子傳訛失本眞﹐寶鑑新編經禦覽﹐優曇疑是遠公身。

經營數載得圓融﹐礦盡金純正教通﹐一衲捲雲林下去﹐白蓮重振舊家風。

翰林學士玉霄滕賓

遠公去而復來﹐正教斷而復續﹐煩師寄語廬山﹐依舊本來面目。

天竺九品觀﹝堂﹞圓照法師

廬山之教大教也﹐𨿽專一覺號而冥通實際﹐𨿽記志西域而圓契法界。故其爲教也﹐事顯而理詣﹐行易而功峻﹐碩徳巨賢罔不畢臻請業而行其化也。逮今之末年﹐號爲最盛而多騁於異轍﹐罔識所趣﹐所以大教致於跌而未振也。一旦有東林善法堂主優曇翁當之﹐乃自顧謂曰「祖綱解維﹐其孰能張乎﹖玄宅顚危﹐其孰能支乎﹖有志之士得不爲之寒心疾首哉﹗」遂稽古先達﹐博求事迹而集成其書﹐其名曰寶鑑。欽獲聖君禦覽﹐懸之當途﹐俾人一寓目而盡得之﹐是所謂革之之方妙在此矣。古人云「大教隆夷﹐存乎其人。」誠哉斯言。若夫三昧總持﹐功由實理﹐隨順物機﹐應辯懸河﹐其宗說有如此者。戒品精持﹐纖毫不犯﹐遇緣觸境﹐心旌不搖﹐其淸徹有如此者。晉遠法師﹐世之相後千有餘歲﹐匡山勝地﹐道之相遼二千餘里﹐有假其名而素餐者不知其幾千萬矣﹐有假其道而取穢者亦不可勝數矣。其毅然勉彼以自進﹐其確然削彼以自淨﹐其特立獨行有如此者﹐得非道系乎數﹐人系乎時也哉。公將奉旨屆途﹐故直筆其事實以餞云。

玉田從垕

嘗聞優曇缽羅花﹐懸遠時劫乃一現﹐世間旣罕見爲奇﹐由是識眞者亦尠。又聞淨土生白蓮﹐東林一脈根相連﹐香風披拂更新好﹐流芳肇自廬山賢。曇花蓮華二非二﹐萬境融心照還契﹐花開蓮現了惟心。花落蓮成達眞際。心心寂照功奚窮﹐徳音遠被歸江東﹐髙輝寶鑑燦千古﹐重光佛日開昏蒙。

紹興定門長老時習

優缽羅華﹑芬陀利華﹐靈根非世種﹐來自竺仙家。香風拂拂騰千古﹐匡廬獨盛眞堪誇。後來往往繼髙躅﹐聖凡混混人莫測。七重樹网忽驚秋﹐七寶池臺猶變色。屹然有叟來京中﹐气如虹﹐聲如鍾﹐王公亹亹聽譚叢。胸藏寶鑑皦白日﹐當空印出眞消息。一編直奏大明宮﹐萬象森羅共忻懌﹐溥教大地傳芳馨﹐白芙蕖綻淸風淸。明朝乘馹便歸去﹐攜鳳旨﹐辭龍庭﹐三千剎海袈裟輕。

天峯老人志佑

奮志棄身振祖綱﹐曇華直上九重香﹐手扶佛日榑桑出﹐徧界恢弘極樂邦。池荷倒盡又新開﹐分外馨香徧九垓﹐千載中興蓮社祖﹐優曇乘願力西來。寶鑑髙懸朗太虛﹐十年辛苦始成書﹐綸音一日頒天下﹐萬古蓮宗作楷模。

天竺九品觀堂圓照法師

匡廬現出優曇來﹐冰霜骨格當陽開﹐一種造化天然別﹐直教大地無纖埃。我來弗敢正眼覷﹐正眼覷著難酬語﹐大慈攝機道最圓﹐一微塵含諸佛土。只將一點金水墨﹐鑄成寶鑑眞奇特﹐寒光絕照非內外﹐凡聖不能逃形迹。而今奉旨去行化﹐風行艸偃開淸泰﹐淤泥湧出白玉蓮﹐穢土變作黃金界。且道知恩者是誰﹐眞常寂光中阿彌。

江東臺山埜雲長老廣信

予遊京預優曇翁之會﹐翁爲蓮宗介懷奉芝檢於四省﹐驛騎催程﹐交朋祖帳﹐名公巨卿﹐餞句盈軸。予忝席右之賓﹐不容自默﹐敬書此以壯翁之行色﹐而攄遠別之懷云耳。

巍巍匡廬峯﹐獨據西南雄﹐下有白芙蕖﹐徧界飄香風。爾來一千數百載﹐餘芳暫歇霜池空﹐哲人間生續慧命﹐不持寸鐵獨爭鋒。元精明明气吐虹﹐現出寶鑑當心胸﹐天門獻書閱重瞳﹐聖恩特許興其宗。春光澹蕩艸茸茸﹐驛亭長短嘶華驄。人生有志須稽古﹐事向難中始見功。吾知遠法師﹐卽此優曇翁﹐再將萬斛玉蓮子﹐種向微塵剎土中。

松江鳳山長老守常

金輪道徳髙蒼穹﹐昭回萬國光鴻蒙﹐師延西竺釋尊雄﹐調禦人天佛心同。

優曇大士僧中龍﹐胸次瑩徹懸靑銅﹐著書正教達帝聰﹐誕布綸言恢蓮宗。

拍肩遠祖開盲聾﹐弘範三界鳴金鐘﹐百川萬折必之東﹐永與帝祚同延洪。

臨江路學耆儒司講李元芳

大明赫赫麗九天﹐曇華應現三千年﹐果能了辦丈夫事﹐一夢大覺威音前。金沙玉樹熱惱邊﹐淸冷正待楊枝泉﹐方袍迎送香滿路﹐恩光照耀名山川﹐愧余鐵硯磨不穿﹐拭目寶鑑玄中玄﹐融通孔釋意千古﹐一笑如睹陶劉賢。

廬山龍巖首座徳眞

東晉太和初年中﹐遠公歸隱匡廬峯﹐徧探藏典設念佛﹐諸賢結社興蓮宗。手持靑碧玉如意﹐開導十八人中龍﹐百廿三人繼其後﹐四方蟻慕來憧憧。廬山教法徧天下﹐若揭日月當晴空﹐典午到今一千載﹐帝王代代皆尊崇。昨來宗徒偶不謹﹐致有小難相交攻﹐優曇導師奮其志﹐力救大法關心胸。抱書萬里朝帝闕﹐親經禦覽重恢隆﹐龍顏大悅非常遇﹐玉音捧歸歡聲同。東方護世有菩薩﹐我疑優曇卽遠公﹐皇恩如山何可報﹐雪蓮萬古飄香風。

豫章行進

鬧市門頭識天子﹐一蓮花上一如來﹐應機順助垂方便﹐無限香風徧九垓。

廬山夢符

影不出山三十年﹐遠公道徳轉彌天。綸音親捧出丹闕﹐再使玄風振天千。

薦福長老正翁可付

玄解佛心也﹐言教佛語也。當機有迷悟﹐有淺深﹐有頓漸﹐有先後。頓教大乘﹐備昭聖訓。伏讀優曇宗主所詮蓮宗寶鑑﹐無非千金良劑﹐玆抱膏肓之疾者使獲瘳焉。然𨿽有良藥﹐人不能服﹐舉世病者﹐莫不皆然。而千金良劑妙方未能盡其聞見者﹐夫豈無之。鳳凰景星﹐爭先快睹。輒贅一偈云。

優曇花發白蓮芳﹐藹藹宗風徧界香﹔明鏡非臺如會得﹐元來佛不在西方。

柯山九峯長老

道馭遠來江山增勝﹐聞者見者悉皆歡忭。念欲親去遠迎﹐禮拜行幕﹐適新正以來偶爾冒風﹐乃造物小兒所抑﹐緣法之慳﹐其可柰何。未免侍僧前詣﹐少代九拜之忱﹐臨行拜二十八字﹐僭瀆記史﹐幸希慈眼以洞。

尺一親傳出帝都﹐重施教雨活焦枯﹐天花狼藉江南路﹐添个芳名上祖圖。

興國首座可萬

遠公親詔到潯陽﹐不出廬山道徳鄕﹐今日天書開讀處﹐優曇花綻白蓮香。

大仰山主虛谷長老希陵

皇元天子禦金輪﹐佛法重興感聖恩﹐仰祝萬聲無量壽﹐願同佛日耀乾坤。

罽賓王種剎帝利﹐示現身爲大國師﹐親與金輪王灌頂﹐位登大寶應其時。

遠公蓮社喜重新﹐念佛門開見本眞﹐八徳池流淸淨水﹐普令羣有濯根塵。

勇猛須還最上機﹐爲扶宗教扣天扉﹐果然慶遇皇恩重﹐不枉空門著衲衣。

五偈緘封到集云﹐圓機那許鈍根聞﹐展開句句曇華現﹐散作天香徧界燻。

山偈十絕奉餞白蓮宗主優曇大師自北歸廬阜南嶽長老道衡

西幹古佛住皇都﹐願海如山不暫移﹐法聽歸來聞四眾﹐心空个个徹玄微。

綸言髙捧上鑪峯﹐曉破煙雲是幾重﹐一十八人相耳語﹐溪聲常舌廣談空。

雁門深處遠公家﹐暖翠浮嵐映碧霞﹐結社千年無攺變﹐優曇花現白蓮花。

寶鑑空懸古到今﹐輝天照地轉光明﹐眾生觸著如秋水﹐法界重重絕點塵。

玉轉珠回十卷文﹐分明字字若黃金﹐如今鐫向匡山上﹐豈止三分入石深。

力向閻浮啟化門﹐心源湛湛道長存﹐有時畐塞乾坤內﹐舌上彌陀是幾尊。

爲法忘疲不宰功﹐藕系竅裏路頭通﹐東西南北除遮障﹐動步無非淨土中。

大道虛玄不涉言﹐堂堂獨露萬機先﹐逢人拋出無稜縫﹐海底泥牛角指天。

說亦通兮宗亦通﹐定慧圓明不滯空﹐夜半金雞啼曉月﹐不相同處有相同。

派列西來本浩然﹐流淸混濁幾迷源﹐回機一掃無涓滴﹐又起波瀾漲百川。

松江天壽住持月江正印

昔嘉佑間﹐歐陽公在翰苑﹐以排斥佛老爲己任。時明教禪師居永安﹐著書輔教﹐書成趨京奏上﹐中有「爲道不爲名﹐爲法不爲身」之語﹐在朝諸賢莫不嘆服。乃歐公見師之議論﹐乃拊髀曰「僧中有此郎耶﹗」其書竟得入藏。優曇大法師弘遠公念佛之教﹐恥爲異說所混﹐乃本明教之志﹐述《蓮宗寶鑑》一書﹐列爲十門﹐以曉修行之快捷方式﹐獻之聖天子﹐畱京六閱暑寒﹐蒙旨刊行﹐國師大臣同加賞識。若非願力宏深﹐道眼明白﹐曷能動感王臣希世之遇﹗又以蓮教創始於雁門法師﹐數百年後薦興於慈照宗主﹐慮其祖脈僅如一發﹐賫奉玉音宣布海內﹐遠到澱峯﹐廣集道友﹐大開法施。因示《寶鑑》全文﹐多當代老師品題﹐以余曾屍慈照禪室﹐命題其後。予曰「二師之道若揭日月﹐庸鄙可得管窺﹔若曰專以禮念爲功﹐則十卷之文皆成剩語。」系之以偈﹕

阿師願力在龍華﹐六載京師喜到家﹐碧澱水通廬阜水﹐優曇花卽白蓮花。

心同寶鑑昭羣暗﹐辯瀉懸河破眾邪﹐一念稱揚何以報﹐願君福壽等河沙。

松江府澱山普光王寺住持在山智玉

優曇宗主賫擎禦寶聖旨到山開讀﹐恢復元社主宗教﹐特爲上堂提綱云﹕

佛法徧在一切處﹐頭頭上顯﹐物物上明﹔聖澤溥被於乾坤﹐塵塵顯發﹐剎剎光輝。發優曇希世之春﹐恢覺苑聯芳之瑞。遠法師暖气重回﹐元社主冷灰豆爆。時節希逢﹐風雲偶會。工與麼時﹐且道乘誰恩力﹖何以論報﹐大眾還委悉麼。彌陀佛是無量壽﹐祇此無量壽﹐聖君結座。廬山社冷久無光﹐聖旨新頒禦墨香﹐恩渥重重何以報﹐望無雲處祝天長。

西蜀四川成都金堂縣三學山萬佛庵侍佛募緣釋子洪福誘化十方四眾﹐命梓重刊《廬山東林蓮宗寶鑑》及《復教集》《白蓮淸規》等﹐印施十方。準玆殊利﹐上祝皇圖鞏固﹐帝道遐昌﹐佛日增輝﹐法輪常轉﹐雨順風調於畿畛﹐干戈永息於封疆﹐天下太平﹐萬民樂業。次冀信士檀那人人登解脫之門﹐隨喜見聞﹐各各達惟心淨土﹐四恩普報﹐三有徧資﹐法界眾生﹐同沾利樂。

歲次庚戌﹐年﹐良月日洪福謹題。富順州龍市柳溝供匠功徳主諭覺鈞﹑助緣持戒弟子文智庵﹑周覺明﹑諸山耆舊等

四川永川妙髙山淨土寺住持祖關和尙了通主盟

四川成都大慈寺住持長老無隱和尙慧明主盟

四川成都綿竹縣龍居山住持玉川和尙妙輝主盟

順徳府大開元寺佛日妙辯圓悟大師普覺證明

廬山東林寺善法祖堂優曇和尙普度證明

余睹優曇和尙《復教集》﹐手不釋卷﹐喜而不寐﹐誓欲刊行。自愧獨掌而不能鳴也﹐率諸同志共諦淨緣﹐施財鋟梓﹐使之久遠流通﹐要天下世代知其蓮社有自來矣﹐僧俗同修者所冀殊勛。仰祝聖壽萬安﹐佛福均資﹐法輪常轉。

皇慶壬子下元後二日僧普果﹑蓮末周普宗﹑蔡普雨募緣

白蓮勸修同掌教如幻錢覺明

通川崇福院住山爲峯正瑞

通州白蓮勸修淨業掌教如山劉普徳

林興可教大師蘄州路僧錄廣松

●廬山白蓮正宗曇華集

卷上

卷下

◇卷上◇

勸進修行

十六觀

日觀和尙懷贍養

續日觀和尙懷西方

日觀和尙並古徳懷西方

續古徳懷西方韻

幻住中峯本禪師贊西方十頌

續中峯和尙勸修西方韻

懷西方﹝一﹞

懷西方﹝二﹞

食葷頌

食素頌

彌陀頌

一句彌陀﹝一﹞

一句彌陀﹝二﹞

一句彌陀﹝三﹞

一句彌陀﹝四﹞

一句彌陀﹝五﹞

一句彌陀﹝六﹞

一句彌陀﹝七﹞

一句彌陀﹝八﹞

一句彌陀﹝九﹞

○勸進修行

三界無安﹐猶如火宅﹐萬般苦惱交相逼。炎炎火是自家然﹐焚燒貪愛嗔癡客。

人命無常﹐空中掣電﹐烏飛兔走忙如箭。等閒白卻少年頭﹐輪回生死如何免。

四大縈纏﹐不須貪戀﹐百骸不淨盈流徧。此身敗壞一堆塵﹐誰知處處靈光現。

贍養彌陀﹐因中有願﹐慈悲苦口叮嚀勸。報君及早念歸來﹐西方快樂無輪轉。

念念分明﹐心心淨土﹐人人本具菩提路。眞心便是白蓮華﹐歸家一步無來去。

有大因緣﹐得聞妙法﹐手內數珠須自搯。臨終定感佛來迎﹐直上金臺做菩薩。

○十六觀

落日懸鼓

湛水凝流

寶地圓成

寶樹莊嚴

寶池徳水

總前諸觀

寶池花座

總觀三聖

彌陀法身

觀音寶像

勢至寶像

自在普觀

雜觀三聖

上品三生

中品三生

下品三生

落日懸鼓

紅日西沈似鼓懸﹐擡眸注想一心專。堂堂獨露圓明鏡﹐親見彌陀在目前。

湛水凝流

諦觀妙境似琉璃﹐寒碧擬渟不動移。寂寂波心秋月現﹐水晶盤裏一摩尼。

寶地圓成

靜想西方地現成﹐金街金道坦然平。黃金世界黃金布﹐步步金光耀眼明。

寶樹莊嚴

諦想西方樹七重﹐寶云寶网寶玲瓏。枝枝風動鳴天籟﹐葉葉花開說苦空。

寶池徳水

七寶池中功徳水﹐珊瑚岸上玉闌干。金沙布底珍珠砌﹐四色蓮花任意觀。

總前諸觀

總前諸寶觀門開﹐殊勝莊嚴果妙哉。反己從頭觀一徧﹐般般都出自心來。

寶池花座

諦想蓮花七寶臺﹐百千萬葉目前開。明珠間錯光相映﹐元是心池一種栽。

總觀三聖

金色彌陀丈六身﹐右邊勢至左觀音。三尊寶相當空想﹐覿面無勞別處尋。

彌陀法身

諦想彌陀淨法身﹐紫金光聚滿空明。髻珠毫相輝千日﹐不是沙門个眼睛。

觀音寶像

又想觀音月面圓﹐手持緣柳步金蓮。花縵纓絡全身現﹐開眼分明在目前。

勢至寶像

又觀勢至貌堂堂﹐頭上天冠迸寶光。手執白蓮經一卷﹐看來元不在西方。

自在普觀

一目西方是普觀﹐重重法界帝珠寒。無邊海眾諸菩薩﹐一鏡光中見的端。

雜觀三聖

雜觀三聖現金軀﹐薦得分明只是渠。普放光明來照我﹐自他融會一眞如。

上品三生

諦觀上品三生者﹐萬億蓮臺金寶城。三種大心親到彼﹐花開見佛說無生。

中品三生

諦觀中品三生者﹐盡是持齋念佛人。蓮現寶臺千萬朵﹐位登不退禮金身。

下品三生

諦觀下品三生者﹐經劫蓮苞未放開。十念稱名生彼處﹐定知從此絕輪回。

○日觀和尙懷贍養

夢中哭向佛﹐願早死便得。小小蓮花開﹐永超生死窟。

夢中哭告老金仙﹐願賜冥燻助著鞭。金沼蓮花無數有﹐定生一朵免垂涎。

聞道西方事宛然﹐此行須藉好因緣。磨教一念明如鏡﹐不怕彌陀不現前。

故鄕只在夕陽西﹐蹭蹬人間未得歸。淸夜數聲雞報曉﹐又伸兩腳踏花池。

客路無人問故鄕﹐逢人多是錯商量。𨿽然大道無方所﹐終不如歸寶樹行。

好養蓮花化聖胎﹐不須辛苦待當來。茫茫劫海人無數﹐有幾人能問路回。

長把身心看夕陽﹐夕陽收處藕花香。水禽風樹知予意﹐惆悵人間夢未忘。

三十六策走爲上﹐一二萬卷死爲期。浮世光陰能幾在﹐晚香燒罷憶金池。

直上髙樓望故鄕﹐金烏落處暮云蒼。懸知父母哀憐久﹐腸斷萍飄在遠方。

瘦竹疏梅間幾叢﹐雨晴煙淡夕陽紅。藕花座上跏趺穩﹐天性相聞萬徳融。

生死循環那个逃﹐此心未了漫徒勞。而今不做輪回夢﹐只走人間這一遭。

○續日觀和尙懷西方

我看苦娑婆﹐茫茫業煞多。輪回何日了﹐聞早念彌陀。

誰言念佛礙參禪﹐日想心存絕萬緣。落日觀成開活眼﹐火中蓮綻玉花鮮。

烏飛免走忙催促﹐鈍馬行遲快著鞭。遙望家山斜日暮﹐途程趲上莫畱連。

長生不用神仙訣﹐救急還他海上方。靠著主人無量壽﹐算來都勝別思量。

靜思浮世光陰短﹐老覺從前見處非。極省家鄕歸去好﹐自憐捨此復何之。

念念彌陀常掛齒﹐心心淨土想歸家。香風撲鼻通消息﹐金沼蓮開上品花。

白玉蓮花綠葉荷﹐一花有一活彌陀。西方不比人間世﹐到者方知快樂多。

幾多失腳走閻浮﹐世事如麻日轉稠。故國田園埋艸裏﹐野牛放蕩不曾收。

生平愛結淨方緣﹐懶把工夫去說禪。一句彌陀無別念﹐不教一个陷黃泉。

老來死至怎生醫﹐樂土風光誰得知。到者同名無量壽﹐因從此界念阿彌。

思歸鄕故意懸懸﹐一念何曾離那邊。到彼了知心是佛﹐普天地下總西天。

○日觀和尙並古徳懷西方

浮世光陰短﹐西方壽月長。忙忙成底事﹐誰肯靜思量。

懶向叢林覺味禪﹐惟於淸泰有因緣。冰生淨水琉璃現﹐風動涼地菡萏鮮。

休把圖書遮老眼﹐祇將心地策歸鞭。凝神絕境斜陽外﹐樓閣重重紫气連。

人生五十鬢如霜﹐今古難逃不死方。最急無常一件事﹐等閒忘卻不思量。

病思前路資糧少﹐老覺平生不是多。只有彌陀眞父母﹐盡吾形壽敢忘他。

惟心淨土如來說﹐自性彌陀屬本家。欲得不招微細惑﹐但教心似白蓮花。

四色蓮開間綠荷﹐一蓮花載一彌陀。莫疑淨土程途遠﹐一法超來路不多。

軟飯齋盂白雪浮﹐嫩苔蔬飣綠絲稠。日長無事花池上﹐一軸廬山畫不收。

生人要結死人緣﹐活者須參亡者禪。莫把疑團穿一串﹐黑胡塗地下黃泉。

死難逃避老難醫﹐兩鬢如霜尙不知。幸有一條歸去路﹐急須放下念阿彌。

日沒之形似鼓懸﹐跏趺端坐面西邊。休言未到蓮池上﹐已送心歸極樂天。

○續古徳懷西方韻

塵勞業海﹐結惑堅執。萬劫千生﹐何時得出。西方有路好歸家﹐忙裏偸閒念聲佛。

從來成佛勝神仙﹐念世無常猛著鞭。聞說西方多樂事﹐教人憶得口流涎。

淨土親聞不偶然﹐料知宿世有良緣。靖思長劫漂沈者﹐誰肯埋頭不向前。

日出東方夜落西﹐他方流浪不知歸。近來已得家中信﹐一朵蓮開白玉池。

因念彌陀想故鄕﹐時時舉起暗思量。空勞父母家中望﹐獨對斜陽淚兩行。

花池湛湛朵蓮胎﹐收拾身心這里來。到寶山人無萬數﹐可憐个个只空回。

歸心一片掛斜陽﹐金沼風生白藕香。葉響波流宣妙偈﹐思量極樂意難忘。

娑婆世界何時了﹐淨土西方決可期。勘破勞生成底事﹐不如念佛已蓮池。

金烏墜處舊家鄕﹐別了多年兩須蒼。覺得近來歸夢切﹐念頭無日不西方。

任他塵事鬧叢叢﹐長憶西山落照紅。白玉蓮開歸有分﹐故鄕春色自融融。

淨世無常不可逃﹐西方有路肯辭勞。這番筋鬥打得出﹐不枉娑婆這一遭。

○幻住中峯本禪師贊西方十頌

茫茫世界混埃塵﹐一念貪生是苦因。無上法王悲願切﹐常將金色臂長伸。

六藝兼收美丈夫﹐晝堂終日醉喧呼。要知不陷輪回穽﹐莫負黃金丈六軀。

七重樹影覆靑霞﹐九品蓮胎孕玉花。鐵壁銀山遮不得﹐眾生底事覺無涯。

重重最勝黃金閣﹐疊疊莊嚴白玉池。多少時人無夢到﹐鑊湯鑪炭自羈穈。

四十八願水投水﹐十萬餘程空合空。只隔眼前聲與色﹐東西兩土幾時通。

勢至曾談母憶兒﹐猶如形影不相違。自憐一个彌陀佛﹐卻把黃金鑄面皮。

仰扣當來父母邦﹐導師遙指在西方。艸鞋不是無錢買﹐自恨家山路易忘。

一尊古佛天來大﹐四色花池海樣寬。自是勞生無眼力﹐豈知不隔一毫端。

綠樹陰濃叫子規﹐子規啼處日沈西。從來不是不歸去。才欲歸時路已迷。

終朝合掌念彌陀﹐舉念之間蹉過多。和个念頭都揚卻﹐全機獨脫苦娑婆。

○續中峯和尙勸修西方韻

法身淸淨本無塵﹐無柰眾生造業因。地獄三塗甘受苦﹐分明有理不曾伸。

那个男兒不丈夫﹐不辭相喚又相呼。大家奮出沈淪海﹐免負天生六尺軀。

落日西方散紫霞﹐心池澄淨現蓮花。擡頭便是家鄕路﹐不信生疑隔海涯。

七重行樹千般樂﹐四色蓮花八徳池。一切人心皆具足﹐可憐障重苦羈縻。

佛憶眾生母憶兒﹐幾多逃逝自相違。不知誰是歸來者﹐覷破娘生鐵面皮。

竛竮辛苦走他邦﹐父母焉知在那方。得遇導師親指點﹐日頭落處路難忘。

幻華世界有非有﹐佛性眞空空不空。正眼豁開親薦得﹐塵沙剎海盡圓通。

彌陀大願如天廣﹐一點慈心似海寬。要把眾生都度盡﹐沒風起浪大無端。

苦切相催聽子規﹐轉頭紅日又沈西。還鄕曲調知誰和﹐一步髙超出世迷。

念頭只有个彌陀﹐提起知他是幾多。乘興一時都放下﹐常光萬古照娑婆。

○懷西方

佛贊西方好﹐生身父母邦。池流功徳水﹐蓮綻寶花香。勸念彌陀想歸去﹐寂常光裏見空王。

佛說西方父母邦﹐寶池徳水藕花香。幾多世上癡男女﹐向外馳求路渺茫。

日日西山送夕陽﹐个中端的是家鄕。不知那个人歸去﹐得睹慈顏笑一場。

極樂西方境妙哉﹐白蓮世界玉樓臺。水禽啼向深花裏﹐花向水禽啼處開。

金沼蓮生菡萏胎﹐一幢一剎一花臺。个中試問何人住﹐念佛化生童子來。

好將名字寄金蓮﹐一句彌陀猛著鞭。從頭揚下閒家具﹐車軸花中占一單。

彌陀常念莫疑猜﹐金沼蓮敷九品臺。好个安身立命處﹐且無生死與輪回。

身居五濁娑婆界﹐心想西方極樂天。一个念頭全是佛﹐何曾離了法王前。

人間四相難逃死﹐天上何曾免五衰。寧可九蓮生下品﹐不來浮世受胞胎。

懊惱從前捨卻娘﹐今朝喜得到家鄕。天眞子母重相見﹐明月滿天風韻長。

信心念佛到西方﹐性地蓮開世界香。塞破虛空全是我﹐不須洗面著衣裳。

○懷西方

浮世輪回苦﹐西方壽量多。欲超生死海﹐聞早念彌陀。

浮世輪回幾度胎﹐百年轉眼是泉臺。誰知淨土無生滅﹐盡力相拖不肯來。

阿彌陀佛湣羣迷﹐淨土門開望你歸。業海茫茫人不覺﹐有誰得到寶蓮池。

樂國蓮敷滿寶池﹐佛垂金臂遠相提。眞慈憐念無髙下﹐自是眾生志願低。

聞說西方樂趣長﹐八功徳水泛蓮香。眾生心雜不歸去﹐來往娑婆是幾場。

欲將東土轉西天﹐徧界都裁白玉蓮。念念彌陀無別術﹐只消一个念頭堅。

注目西方想覺皇﹐瓦鑪一縷篆煙長。此心只在蓮花裏﹐盡把閻浮愛念忘。

身居五濁娑婆內﹐心到蓮池玉沼邊。得見法王無量壽﹐白毫無自照中天。

彌陀許我托蓮胎﹐一念長思歸去來。覩此幻身皆苦本﹐不隨業識走輪回。

百年光景如春夢﹐少壯無多老病來。莫謂西方歸不得﹐一聲佛號到蓮臺。

寶樹金臺列寶幢﹐黃金世界舊家鄕。彌陀喚我歸心切﹐獨對夕陽淚兩行。

不生淨土死何益﹐不念彌陀活也閒。大丈夫兒生此事﹐莫教空走一遭還。

娑婆最苦報君知﹐勤念彌陀志莫移。五蘊身軀元不實﹐思量生死早修持。

西方極樂不思議﹐浮世無緣誰得知。一句彌陀能記念﹐臨終端的到蓮池。

專憶西方路不迷﹐心心不離念阿彌。眼開親見黃金地﹐他日歸家更問誰。

急急修來急急修﹐莫將心識外邊求。彌陀念念別無佛﹐念得呵呵笑點頭。

○食葷頌

我見世途惡﹐作業不思量。豬喫死人肉﹐人喫死豬腸。豬不嫌人臭﹐人反道豬香。覷破回頭看﹐蓮花生沸湯。

食葷畢竟惹塵埃﹐性地多貪打不開。螺螄蚌蟹雜鵝鴨﹐都是腥羴臭穢來。

穢污藏身滿體埃﹐得人餧飼口先開。看他牛馬豬羊犬﹐都是前生作業來。

空行水陸帶纖埃﹐只爲貪心不放開。莫謂眾生無識性﹐呼之畢竟轉身來。

埋頭愛去混塵埃﹐帶角披毛性不開。癡漢又將他食噉﹐輪回何日得休來。

食噉眾生滿口埃﹐性天業覆不能開。思量惡道沈輪苦﹐早向菩提路上來。

人間滿眼是塵埃﹐日日華堂喜宴開。廣殺豬羊圖快活﹐不知冤債後頭來。

殺戮供飡滿眼埃﹐親朋食噉笑顏開。喫時容易還時苦﹐罪報皆因自做來。

傷生結業墮塵埃﹐說著鮮肥撥不開。喫了半斤還八兩﹐到頭業報決然來。

終朝食肉混塵埃﹐豈信天堂門大開。只顧肥鮮時下樂﹐不知銅炭口中來。

○食素頌

我見奉長齋﹐終朝喫菜滓。不飡魚兔肉﹐只食淡姜瓜。舌上生甘露﹐心田發善芽。通身淸淨了﹐現出白蓮化。

信心食素不沾埃﹐淸淨方能道眼開。福果圓成甘露味﹐頭頭都自戒根來。

食素分明絕點埃﹐口中淸淨善心開。𨿽然舌上無滋味﹐物物皆從花裏來。

性靜心明不惹埃﹐一聞千悟善門開。皈依三寶家緣足﹐盡是當人修種來。

素味何曾解染埃﹐日飡滋益道心開。諸般妙味波羅蜜﹐盡心花間結果來。

善法堂前竟息埃﹐心花片片自然開。此中肴饍眞奇果﹐盡是韶陽光裏來。

堅持齋戒有何埃﹐淨極心花豁爾開。舉口便知禪悅味﹐个中受用善中來。

一生素飯絕纖埃﹐長養靈胎道眼開。不信但看三世佛﹐皆因積種善根來。

一廚素飯絕纖埃﹐缽椀巾單自展開。飽後更無餘食想﹐身心淸淨業何來。

白飯如珠絕點埃﹐十聲佛罷缽盂開。莫言不是諸天供﹐香積廚中制造來。

凡夫火宅本沾埃﹐硬把道人門戶開。識得眾生元是佛﹐慈悲不殺奉如來。

○彌陀頌

愛河浪遠﹐苦海波深。眾生不覺﹐長劫漂沈。彌陀方便爲舡筏﹐普度都教出苦輪。

彌陀卽是渡人舡﹐度盡三千及大千。苦海岸邊常喚渡﹐相逢休道我無緣。

彌陀六八願門開﹐淨土蓮敷九品臺。念念放光垂接引﹐有緣念佛早歸來。

彌陀便是大醫王﹐有病無勞別覓方。但得一心專念佛﹐六根四大自淸涼。

彌陀不肯自承當﹐隨逐猿猴跳六窗。一縷藕絲輕縛住﹐牽來同上白蓮航。

彌陀本有不須參﹐日用之中莫自滿。直把塵緣都絕斷﹐誰家門不透長安。

彌陀是我主人公﹐切忌將心別用功。只一念中明薦得﹐看他步步顯神通。

彌陀不信自目貧﹐悟得元來只我心。不是自家誇富貴﹐自前拈出盡黃金。

彌陀出世化娑婆﹐多少無緣自蹉過。信得及時無別事﹐頭頭步步是彌陀。

彌陀與我幾曾離﹐懊惱從前自不知。今日又緣親撞著﹐眉毛廝結到蓮池。

彌陀教我念彌陀﹐我又如何離得他。我不識他他識我﹐相逢覿面笑呵呵。

○一句彌陀

東林祖令﹐佛法不多。出生離死﹐一句彌陀。徹天徹地承當得﹐八臂哪吒沒柰何。

一句彌陀佛性空﹐十方何物不包容。碧天雲散乾坤闊﹐明月淸風萬古同。

一句彌陀佛日光﹐住行坐臥露堂堂。這些妙意誰知得﹐得得須教笑一場。

一句彌陀佛祖禪﹐炎炎火裏綻金蓮。目前舉起無人信﹐但覺馨香滿大千。

一句彌陀佛易修﹐何妨作務與營求。但將一念常提起﹐不用騎牛更覓牛。

一句彌陀佛卽心﹐一言之下絕追尋。未曾舉起先明得﹐般若花開功徳林。

一句彌陀佛理長﹐日前貴要自承當。一彈指頃開珍藏﹐萬斛摩尼盡放光。

一句彌陀佛自知﹐藕絲頭上示玄機。等閒覷破三千界﹐這个風光說向誰。

一句彌陀佛道場﹐萬花叢裏白蓮香。金毛獅子嚬呻處﹐整起如來大法幢。

一句彌陀佛現成﹐平常念處大分明。堂堂指出長安道﹐無柰時人不肯行。

一句彌陀佛最親﹐聲聲悲切救迷津。直教空盡眾生界﹐優缽花開大地春。

○一句彌陀

佛念彌陀﹐彌陀念佛。正念起來﹐是什麼物。一聲徹透太虛空﹐白蓮香散塵沙國。

一句彌陀不自欺﹐全憑信願立根基。聲聲超出三千界﹐念念蓮開七寶池。

一句彌陀自受持﹐聲聲流出盡玄機。一毫頭上塵沙佛﹐不是知音說向誰。

一句彌陀法性開﹐白蓮花現玉樓臺。一花臺上一尊佛﹐且道佛從何處來。

一句彌陀意若何﹐要君念念出娑婆。但能有念歸無念﹐白玉蓮開五欲波。

一句彌陀念者多﹐都將口說當嘍囉。無聲三昧誰知得﹐常寂光中空嗟過。

一句彌陀會得麼﹐有心念處卻成魔。要知無念心成佛﹐只在當人一剎那。

一句彌陀平地雷﹐森羅萬象眼驚開。池流風樹談眞諦﹐會得歸來笑滿腮。

一句彌陀自不知﹐自知端的是便宜。安然端坐毘盧頂﹐不怕八風顚倒吹。

一句彌陀出世因﹐聲前全露法王身。要知末後到家事﹐鐵樹花開劫外春。

○一句彌陀

一句彌陀佛﹐從來念者多。不能生淨土﹐蓋與賊同窠。莫怪吾今親說破﹐好憑信願出娑婆。

一句彌陀立化門﹐孩兒哀叫母心疼。慈悲火急來相救﹐佛憫眾生更倍增。

一句彌陀是本宗﹐聲聲喚醒主人公。目前不昧娘生面﹐佛祖門庭大道通。

一句彌陀在念頭﹐時時舉起莫他求。提來提去心開悟﹐水牯元來便是牛。

一句彌陀闡化機﹐藕絲牽動五須彌。豁開正眼無遮障﹐天上人間更有誰。

一句彌陀上妙禪﹐聲聲徹透未生前。有人問著其中事﹐焰焰紅鑪綻白蓮。

一句彌陀佛境通﹐洪音撼動太虛空。大千總是蓮花國﹐萬法融歸一念中。

一句彌陀萬慮忘﹐寂而常照照而常。常光一道輝秋月﹐法界全彰佛道場。

一句彌陀自主張﹐別無一法可思量。明明徑直歸家路﹐優缽花開徧界香。

一句彌陀不自瞞﹐目前提起與人看。是誰直下承當得﹐一步歸家證涅盤。

一句彌陀解脫門﹐親騎鐵馬上昆侖。背翻筋斗便歸去﹐佛與眾生一口吞。

○一句彌陀

阿彌阿彌﹐念者是誰。自信不及﹐平地起疑。一句當機親說破﹐人人眼上一雙眉。

一句彌陀作話頭﹐單提不用別追求。工夫徹透疑團破﹐鐵佛通身也汗流。

一句彌陀是正宗﹐宿生有分得相逢。便能直下念將去﹐又見蓮花出水紅。

一句彌陀正覺心﹐十方何處不通津。自從踏著這條路﹐步步到家奚問人。

一句彌陀無妄想﹐聲聲流出自家來。便從這里覷破去﹐鐵樹無根花自開。

一句彌陀莫外參﹐須知日用不相暪。數珠提起眼晴活﹐月色照人心膽寒。

一句彌陀息萬機﹐碧潭風靜湛如如。夜深月向波心現﹐湧出銀盤一顆珠。

一句彌陀徹本源﹐澄澄覺海綻金蓮。揭開自己龍宮藏﹐利樂人間別有天。

一句彌陀是事休﹐全身放下有何求。生平只麼隨緣過﹐但願早歸西土遊。

一句彌陀自肯時﹐心心念念密修持。但能長久行將去﹐風月相隨一路歸。

一句彌陀路不差﹐聲聲現出白蓮花。了知此土卽西土﹐今古乾坤共一家。

○一句彌陀

生來百拙﹐性子最烈。不學其餘﹐只修白業。單單一句阿彌陀﹐塞破虛空無欠缺。

一句彌陀吼怒雷﹐十方剎海眼晴開。法王法令親提及﹐凡也皈依聖也來。

一句彌陀得意多﹐一聲一个活彌陀。從前念了千千萬﹐要度眾生出愛河。

一句彌陀只自知﹐目前萬法盡忘機。灼然此外無餘事﹐一藕絲牽六象歸。

一句彌陀尊貴生﹐可憐外覓費途程。如今念念知端的﹐一朵心花月樣明。

一句彌陀有悟由﹐西方不向外邊求。頭頭盡是歸家路﹐了了方知不用修。

一句彌陀喜到家﹐西方端有好生涯。池流花樹瓊樓閣﹐快樂西方難比他。

一句彌陀貼骨親﹐時時提起念頭新。目前認得家鄕路﹐白藉花開見主人。

一句彌陀常念出﹐惟心淨土本圓成。可憐背覺合塵者﹐隔了千千萬萬程。

一句彌陀緊下功﹐直教心與口相同。幾多口是心非漢﹐念得血流還是空。

一句彌陀似水流﹐百千億佛在心頭。從念勘破知端的﹐不用騎牛更覓牛。

一句彌陀正信心﹐曇華瑞現一枝春。分明好个到家句﹐自性西方舊主人。

一句彌陀心自明﹐信知一步不虛行。腳頭腳底彌陀現﹐萬朵蓮花足下生。

一句彌陀是念頭﹐時中莫把暫時休。直教念到無心處﹐一道常光得自由。

一句彌陀透祖關﹐西方東土絕遮攔。心中若有些疑礙﹐又隔千山與萬山。

○一句彌陀

阿彌阿彌﹐更問阿誰。言中無響﹐句外無機。直下不疑親薦得﹐藉絲牽動五須彌。

一句彌陀六字經﹐自持自念自功成。一聲定一彌陀現﹐只要當人著眼晴。

一句彌陀勝坐禪﹐一聲未了一聲連。思專想寂工夫到﹐在在西方處處天。

一句彌陀識本心﹐見聞聲色大分明。燒香禮佛誰恩力﹐一切時中總現成。

一句彌陀自肯時﹐惟心淨土了無疑。堂堂不昧行將去﹐萬別千差一路歸。

一句彌陀理趣長﹐不勞彈指契眞常。身心休歇怡然樂﹐一任兩輪烏兔忙。

一句彌陀信不疑﹐心心念念不曾離。只憑這个爲歸計﹐誰管秋風白了眉。

○一句彌陀

一句彌陀﹐祖師正印。信受在心﹐超凡入聖。佛開八萬四千門﹐只此西方爲快捷方式。

一句彌陀絕忘緣﹐心心不昧自天然。分明露出娘生面﹐看似紅鑪焰裏蓮。

一句彌陀妙入微﹐聲聲徹透祖師機。念頭未舉先明得﹐火裏曇華綻一枝。

一句彌陀善自持﹐操修那肯片時離。等閒裂破娘生面﹐天上人間更有誰。

一句彌陀萬萬聲﹐單提正念自分明。聲聲喚著聲聲應﹐剎剎塵塵佛現身。

一句彌陀行願深﹐重重功徳已成林。枝枝盡結菩提果﹐畱與蓮宗作話吟。

一句彌陀無別念﹐佛行佛坐佛同眠。自從這里相逢後﹐彈指髙超萬八千。

○一句彌陀

念不離佛﹐佛不離念。阿彌阿彌﹐休隨境轉。如雲自在冷光寒﹐亙古亙今常覿面。

一句彌陀是祖宗﹐千生有幸得相逢。自從這里承當後﹐是處春來花自紅。

一句彌陀上上機﹐气虛神明洞玄微。全身拶入常光界﹐寂寂無言說向誰。

一句彌陀反己修﹐淨心行善不他求。蒲團疊足輪珠念﹐常想西方在眼頭。

一句彌陀夢眼開﹐生平活計絕疑猜。法門大展無遮障﹐廣度有緣歸去來。

一句彌陀出虎溪﹐宗風廣布四方知。聖朝重佛弘斯教﹐普化羣迷淨土歸。

一句彌陀得入頭﹐肯將心佛外邊求。聲聲流出眞三昧﹐明月光輝四部洲。

一句彌陀不自誇﹐平常心上作生涯。門開八字通來往﹐明月淸風屬當家。

一句彌陀破六塵﹐無明身是法王身。穢方化作西方土﹐枯木花開別是春。

一句彌陀伏眾魔﹐法音雷吼震山河。天龍八部皆歡悅﹐鐵額銅頭沒柰何。

一句彌陀淨六根﹐心間一鏡絕瑕塵。大千廓徹圓明裏﹐萬象森羅一口吞。

一句彌陀出世間﹐分明一念透玄關。目前看破歸家坐﹐直得虛空展笑顏。

一句彌陀透祖機﹐藕絲竅裏大鵬飛。這些消息如能會﹐拍手歸家唱囉哩。

一句彌陀祝萬年﹐洪音直透禦樓前。九重天上香風動﹐徧滿人間放白蓮。

一句彌陀念念空﹐聲聲震響覓無蹤。是誰言下豁開眼﹐悟徹西來佛祖宗。

一句彌陀贊聖明﹐八方寧靜罷刀兵。如今四海淸如鏡﹐手握金鞭賀太平。

○一句彌陀

一句彌陀﹐全提正令。把斷要津﹐不通凡聖。个中豁爾眼晴開﹐西方現出圓明鏡。

一句彌陀便是經﹐受持須要自惺惺。百千萬億龍宮藏﹐只在當人一念成。

一句彌陀容易持﹐朝昏記念勿相離。念來念去心花綻﹐便是彌陀出世時。

一句彌陀無盡燈﹐古今不斷這光明。昏衢一燭開幽暗﹐路上行人得眼晴。

◇卷下◇

我有一卷經﹐古佛親宣說。舉起靜中看﹐不知經幾劫。如今得受持﹐事理皆通徹。劫火不能燒﹐風吹不走折。廬山拈出報君知﹐溪聲便是廣長舌。

一卷眞經佛口宣﹐廣長舌相覆三千。言言總贊彌陀佛﹐信者心開上品蓮。

一卷眞經舉起來﹐目前誰不眼睛開。若能直下知端的﹐白日靑天霹靂雷。

一卷眞經念處眞﹐言言流出盡黃金。幾多紙上尋文字﹐蹉過西來佛祖心。

一卷眞經莫外求﹐無邊妙義眼睛頭。未曾舉起先知得﹐一剎那間一藏周。

一卷眞經妙義深﹐幾多人念少知音。聲聲突出金剛眼﹐覷破從前古佛心。

一卷眞經念處新﹐不知念者是何人。若非格外明宗旨﹐爭識衣中無價珍。

一卷眞經展又收﹐義天朗耀悉皆周。親曾薦得其中旨。只是眾坐徑路頭。

一卷眞經念起時﹐一言一句盡光輝。見聞隨喜皆蒙益﹐直下冥通佛祖機。

一卷眞經一念中﹐普天匝地盡流通。百千三昧毫端上﹐實悟方能合祖宗。

一卷眞經念了時﹐無邊功徳不思議。天龍八部皆回向﹐大地含靈得路歸。

一藏靈文﹐只這便是﹐直下展開﹐言言見諦。目前薦得這玄機﹐个个腦門都著地。

一藏靈文不覆藏﹐星輝月朗顯堂堂。目前不昧親提起﹐普請知音共贊揚。

一藏靈文著眼晴﹐言言全露法王身。祇今直下承當得﹐自性彌陀貼骨親。

一藏靈文薦得通﹐觀音對面便相逢。十方總是普門境﹐三昧全彰動用中。

一藏靈文佛本心﹐須知法法耿顒眞。親奉勢至法王子﹐念佛光中露法身。

一藏靈文逗此機﹐十方剎海總無爲。化菩薩眾無邊際﹐盡在當人一念歸。

一藏靈文正法輪﹐祖師拈出示諸人。是誰撥得機關轉﹐百艸頭邊祖意新。

一藏靈文佛祖傳﹐弘持護念有諸天。一音才舉彌陀號﹐八部分明在目前。

一藏靈文話欛多﹐言前薦得絕誵訛。六方諸佛同稱贊﹐透過虛空沒柰何。

一藏靈文了本心﹐玄機轉處自惺惺。全身拶入常光界﹐步步頭頭依大乘。

一藏靈文意不多﹐明明今古總包羅。機先薦得方爲妙﹐句下承當盡蹉過。

一藏靈文妙莫論﹐言言流出自家珍。彌陀八萬四千相﹐合掌低頭莫問人。

一藏靈文轉了時﹐是凡是聖盡皈依。因該果海皆周徧﹐福等河沙無盡期。

佛是有聲禪﹐禪是無聲佛。有聲與無聲﹐默覺是何物。金剛正眼頂門開﹐白蓮香散塵沙國。

念佛參禪各有宗﹐入門須異理元同。幾多錯認虛分別﹐大道堂堂礙不通。

念佛參禪共體裁﹐彌陀西住祖西來。但能打得疑團破﹐白藕花無兩樣開。

念佛參禪總一家﹐迷人不解見成差。春來處處園林秀﹐問甚桃花與李花。

念佛參禪巨眼明﹐門前休把路來爭。一條大路平如掌﹐只要當人各自行。

念佛參禪用自功﹐都盧要見主人公。時中不用分長短﹐悟後方能合祖宗。

念佛參禪意本同﹐癡人各自立宗風。到頭悟得心成佛﹐一樣蓮開菡蓞同。

念佛參禪正法門﹐人多彼此自云云。若非勘破祖師意﹐誰識千枝共一根。

念佛參禪不自瞞﹐誰家無路透長安。溪山處處𨿽然異﹐雲月觀來總一般。

念佛參禪各路求﹐一人尋馬一尋牛。忽朝得見元來底﹐那个歸家不點頭。

念佛參禪本一心﹐從見多是不惺惺。若非摸著娘生鼻﹐爭識彌陀佛眼晴。

念佛卽禪

不念彌陀不坐禪

傷蓮宗

千種彌陀

廬山拾頌﹝一﹞

廬山拾頌﹝二﹞

澱山湖

澱山白蓮

一番相見

文武醫卜

士農工商

行住坐臥

生老病死

道人忍耐

一聲覺號﹝一﹞

一聲覺號﹝二﹞

我念彌陀﹝一﹞

我念彌陀﹝二﹞

我念阿彌﹝一﹞

我念阿彌﹝二﹞

○念佛卽禪

密說爲禪﹐顯說爲教。不識根源﹐總成自拗抝。爭如本分念彌陀﹐步步頭頭通大道。

我念彌陀你坐禪﹐不知漆桶幾時穿。是誰來到蒲團上﹐雙眼瞠開見本源。

我念彌陀你問禪﹐只圖口快要爭先。幸然有个遼天鼻﹐卻被無明索子穿。

我念彌陀你論禪﹐情生愛惡執成顚。誰知雲散靑天闊﹐明月州州一樣圓。

我念彌陀你答禪﹐休將祖意錯流傳。無功無行空耽閣﹐笑倒廬山十八賢。

我念彌陀你說禪﹐須知个事本無偏。曉來開放大門看﹐那个屋頭無片天。

我念彌陀不坐禪﹐四威儀內體如然。見聞聲色皆三時﹐物物頭頭佛現前。

我念彌陀不問禪﹐也無東土與西天。微塵剎海惟心境﹐徧界花開白玉蓮。

我念彌陀不是禪﹐聲聲父母未生前。更言證入三摩地﹐鷂過新羅萬八千。

我念彌陀不論禪﹐誰誇棒喝與行拳。全身受用自家底﹐步步無非極樂天。

我念彌陀不說禪﹐卽心那別有單傳。十方世界恆沙佛﹐曾贊斯爲誠實言。

○不念彌陀不坐禪

念不是佛﹐坐不是禪。當面蹉過﹐執法成顚。�牛卽是打車是﹐說破何曾直半錢。

不念彌陀不坐禪﹐幾多錯解執成顚。若非南嶽親談破﹐作鏡如今磨碌磚。

不念彌陀不坐禪﹐葛藤早已徧三千。堂堂日用無別事﹐在在爲家處處天。

不念彌陀不坐禪﹐饑來喫飯困來眠。一塊水銀撲落地﹐大也圓兮小也圓。

不念彌陀不坐禪﹐無冬無夏只如然。虛空無口大饒舌﹐笑倒文殊與普賢。

不念彌陀不坐禪﹐佯癡暗鈍若風顚。有人問我西來意﹐劈面攔腮與痛拳。

不念彌陀不坐禪﹐如聲如啞絕諸緣。騰騰任運長如此﹐一任旁人道我顚。

不念彌陀不坐禪﹐寒山拾得徹風顚。金剛元在三門立﹐是處旛竿頭指天。

不念彌陀不坐禪﹐不聾不啞不癡顚。明州輸與憨和尙﹐布袋長拖走市鄽。

不念彌陀不坐禪﹐風淸大野月行天。人來問著都無對﹐搖手誰云別有玄。

○傷蓮宗

無上法王﹐如天日光。邪宗外道﹐猶若冰霜。杲日升空天下照﹐冰霜何處不消洋。

我念彌陀體本宗﹐卽心卽佛證圓通。一言之下親明得﹐白玉蓮開淸曉風。

我念彌陀憶雁門﹐東林種下白蓮根。如今千載多枝葉﹐惠命堪憐外道吞。

我念彌陀日麗空﹐冰霜一照不畱蹤。灼然佛法有靈在﹐不信邪魔壞正宗。

我念彌陀正法通﹐忍教平地喪宗風。男兒奮發平生志﹐一念忠眞徹九重。

我念彌陀我不爭﹐要人本分自修行。重重饒舌重重勸﹐只怕癡迷墮火坑。

我念彌陀抱不平﹐爲憐邪法亂縱橫。山僧不爭是人我﹐要救迷流出險坑。

我念彌陀實嘆嗟﹐堂堂正道卻行邪。卽心是佛不知覺﹐何日何年得到家。

我念彌陀贊聖明﹐大開正道與人行。邪气掃盡天龍悅﹐雨順風調國太平。

我念彌陀不爲身﹐傾心吐膽救盲瞑。揭開寶鑑輝天日﹐照破魔王八萬城。

我念彌陀不爲名﹐誓將正法利羣生。天龍不昧親開眼﹐此話須教天下行。

我念彌陀默自諳﹐日邊春暖放優曇。時人切莫論聲色﹐要與蓮宗作指南。

我念彌陀誓海深﹐全身棄捨在東林。大千化作蓮花國﹐滿我平生所願心。

○千種彌陀

彌陀彌陀﹐念者最多。隨心念出﹐還會也麼。九品蓮池都有分﹐信之不必問如何。

諸佛眾生同這个﹐四生六道阿誰無。頂天立地知多少﹐試問誰人識得渠。

宿種曾燻八識田﹐出頭便有善因緣。才聞舉起彌陀號﹐徑肯歸心向佛前。

初機念佛在調心﹐百八摩尼手內輪。六字佳名髙舉念﹐一聲一佛要分明。

一瞻一禮想彌陀﹐五體投誠肯蹉過。要見紫磨金色相﹐腦門著地看如何。

彌陀佛在自家堂﹐早晚參承愼莫忘。燈燭香花常供養﹐靠他便是靠爺娘。

分明一念一彌陀﹐才涉他緣便蹉過。盡力提持休間斷﹐無窮佛日照娑婆。

心存目想紫金容﹐佛在當人一念中。落日西山光照眼﹐彌陀現出主人公。

不勘雲門幹屎橛﹐彌陀提起自家看。目前見了渠儂面﹐透過西來佛祖關。

彌陀本覺法中王﹐體若虛空徧十方。實相從來無一相﹐見聞聲色露堂堂。

識得彌陀只是他﹐寂常光裏法王家。縱橫妙用誰知得﹐明月堂前枯樹花。

簡徑法門﹐直實心地。本性彌陀﹐只這便是。幾多人向外邊求﹐不識廬山祖師意。

憶昔廬山結社時﹐髙賢十八會蓮池。修成佛果無他術﹐一句彌陀萬世師。

聲聲念佛憶何長﹐恰似嬌兒叫阿娘。直得一聲相應處﹐天眞子母喜非常。

大道須無素與葷﹐慈心方入道之門。淸齋淡飯崇三寶﹐一朵蓮花發善根。

眞心念佛向西方﹐叫得彌陀欲斷腸。驀地聲前親薦得﹐天眞面目露堂堂。

燒香點燭本尋常﹐擔著彌陀做道場。可惜貪他一粒粟﹐誰知拆卻萬年糧。

自來正法顯堂堂﹐無柰邪人錯較量。著相妄談徒謗佛﹐未知何日到西方。

佛憶眾生勝母親﹐眾生憶佛合天眞。子母逃逝歸來也﹐兩个分明一个人。

彌陀丈六紫金身﹐目想心存觀行成。紅日一輪光照眼﹐反觀觀者是何人。

自性彌陀月一輪﹐光含萬像太分明。住行坐臥自家看﹐悟得分明笑一聲。

鶯吟燕語談眞諦﹐風樹池流演妙音。一片風光描不就﹐春來只見百花新。

廬山遠公﹐救起蓮宗。一聲佛號。塞破虛空。多少不知途路者﹐目前蹉過主人公。

○廬山拾頌

千載廬山大道場﹐一輪佛日古今常。黃金地上人師子﹐雷吼圓音震十方。

千載廬山善法堂﹐藕花世界住西方。彌陀顯露黃金相﹐天下蓮宗作紀綱。

千載廬山遠祖師﹐九流曾把比糠粃。一聲覺號雷霆令﹐百萬雄師聽指揮。

千載廬山十八賢﹐競頭來看遠公蓮。共輕世祿甘枯淡﹐參得惟心淨土禪。

千載廬山飛錫泉﹐遠公靈迹尙依然。一泓冷浸長空月﹐祖意何嘗不現前。

千載廬山白玉蓮﹐純眞莫比這根源。自從晉社傳靈種﹐雪色花開滿大千。

千載廬山佛影堂﹐廓然光顉絕纖埃。不須人到西天禮﹐此土元來也有來。

千載廬山佛千巖﹐黃金佛隱在其間﹐可憐打失無尋處﹐一見教君喜悅顏。

千載廬山佛祖家﹐大人境界實堪誇。旃檀林裏多龍象﹐一會靈山便是他。

千載廬山古路頭﹐幾多人向外邊求。東西南北通來往﹐踏著歸來萬事休。

千載廬山舊虎溪﹐月明還是晉朝時。至今一片廣長舌﹐說法滔滔無盡期。

○廬山拾頌

千載廬山老柏根﹐風磨雨洗至今存。看來不直分文鈔﹐爇著燻開佛頂門。

千載廬山老化緣﹐愛河浪裏作舟舡。聲聲要喚人歸去﹐同到西方看白蓮。

千載廬山老古錐﹐心如狼虎口慈悲。硬將一个彌陀佛﹐攪得蓮宗爛似泥。

千載廬山老藕花﹐深深泥裏發蓮芽。淸香一點難遮掩﹐吹入當今帝王家。

千載廬山老大虫﹐藏牙伏爪臥巖叢。奮身直奔千峯上﹐一嘯能生萬壑風。

千載廬山老賊精﹐脫空買弄沒疏親。硬將一个藕絲网﹐兜盡娑婆世上人。

千載廬山老牯牛﹐欠他錢債自來酬。拖犁拽耙筋疲盡﹐大地掀番尙未休。

千載廬山老葉滓﹐壞人口面癮人牙。看來沒一些滋味﹐才做齋時便要他。

千載廬山老罪頭﹐剛來蓮社結冤讎。誰知犯著彌天過﹐配出南閻四部洲。

千載廬山老胡孫﹐被他牽引弄精魂。莫教鼓破山中去﹐喚殺不來重上門。

千載廬山老道人﹐一條柱杖伴閒身。萬山深處多風月﹐鐵樹花開別是春。

○澱山湖

澱山湖裏白蓮峯﹐萬頃波間湧梵宮。爍爍慈光輝法界﹐紅塵那得到其中。

澱山湖裏白蓮堂﹐正是西方佛道場。一句分明瞞不得﹐山門題號普光王。

澱山湖裏白蓮師﹐古佛分明示化機。誓度娑婆歸淨土﹐勸人專祇念阿彌。

澱山湖裏白蓮經﹐祇是彌陀六字名。自古幾多持念者﹐同生淨土悟無生。

澱山湖裏白蓮舡﹐舞棹呈橈接有緣。貴賤賢愚俱化度﹐有緣誰不到西天。

澱山湖裏白蓮禪﹐一句彌陀妙不傳。想寂思專心了了﹐分明水底一重天。

澱山湖裏白蓮僧﹐性靜心明續祖燈。我贊嘆他他贊我﹐何愁佛法不重興。

澱山湖裏白蓮庵﹐開放西窗對夕陽。舉日正觀歸路熟﹐念頭日日到家鄕。

澱山湖裏白蓮人﹐淨業重修絕點塵。念佛不曾離了口﹐彌陀之外別無親。

澱山湖裏白蓮家﹐素飯淸茶度年華。眷屬一齊都念佛﹐西方成佛定無差。

○澱山白蓮

澱山湖裏白蓮根﹐元是廬山正派分。東晉一花呈瑞後﹐千枝萬葉徧乾坤。

澱山湖裏白蓮栽﹐冰雪身心孔竅開。五濁淤泥埋不得﹐波心透出妙花來。

澱山湖裏白蓮荷﹐翠蓋亭亭映碧波。一葉定開花一朵﹐一花臺上一彌陀。

澱山湖裏白蓮花﹐似眞無瑕獨有他。烈日光中堆瑞雪﹐香風吹動滿河沙。

澱山湖裏白蓮開﹐湛湛澄波湧出來。一葉一花盛一佛﹐萬花萬佛萬樓臺。

澱山湖裏白蓮叢﹐密密團團是幾重。一一全彰花世界﹐毗盧佛境舊家風。

澱山湖裏白蓮香﹐馥鬱飄騰气味長。燻破鼻頭衝透頂﹐聞之誰不證眞常。

澱山湖裏白蓮芳﹐振起東林舊紀綱。從此法門大開去﹐山川艸木盡增光。

澱山湖裏白蓮宗﹐自古王臣贊化風。慶遇聖朝弘九法﹐天龍八部廣流通。

澱山湖裏白蓮新﹐喜報均沾雨露恩。葉響波流皆念佛﹐家家齊祝萬年春。

○一番相見

疾似奔雷﹐迅如閃電。覿面相呈﹐見也不見。佛祖慈悲﹐廣開方便。是有緣人﹐一撥便轉。這里相逢﹐不辭苦勸。彌陀盡力要提持﹐言下與君通一綫。

一番相見一番新﹐父母難同此道心。諸佛道元非我道﹐莫將心道外邊尋。

一番相見一番愁﹐念汝修行未徹頭。終日趁他幹打哄﹐到頭飯債恐難酬。

一番相見一番磨﹐徹底工夫信也麼。情盡光生拈出看﹐圓明一點照娑婆。

一番相見一番嗔﹐徧地無非是險坑。若也目前不分曉﹐決然失腳喪平生。

一番相見一番羞﹐才做兒童白了頭。多少惺惺成懵懂﹐輪回異類幾時休。

一番相見一番親﹐拋出懷中無價珍。不是堂前賣果子﹐只圖分付自家人。

一番相見一番哀﹐得放開時且放開。幸有一帆風便順﹐快須洗腳上舡來。

一番相見一番寒﹐道眼難容一點瞞。坐此莫言全是了﹐也須徹底盡掀翻。

一番相見一番稀﹐莫把吾言當是非。良藥自來多苦口﹐要君同證佛菩提。

○文武醫卜

當今天子重才良﹐玉殿階前放選場﹐正論一篇光聖治﹐天差渠做狀元郎。

天生一片將軍膽﹐奪得關王手內刀。外道天魔都一掃﹐八方寧靜顯功勞。

病染風邪勢已危﹐耆婆無處下鍼錐。祖師有个活人法﹐索性將來死馬醫。

念頭未舉卦何形﹐卜度思維聽不眞。見徹一條生死路﹐到頭不必問他人。

○士農工商

幾年辛苦向燈窗﹐修得文華動帝王。一舉首登龍虎榜﹐還他做个狀元郎。

從上祖翁田地闊﹐可憐荒廢許多年。鐵牛有力都耕轉﹐迎界齊教種白蓮。

自出世來心性巧﹐能於空裏駕樓臺。斧斤響處神機活﹐露出彌陀殿子來。

浪迹江湖作貨郎﹐巡門傍戶費商量。祇些沸貨賣不得﹐分付兒孫歸故鄕。

○行住坐臥

山間林下任邀遊﹐�杖橫拖得自由。未舉步時親踏著﹐彌陀只在腳尖頭。

縛間茅屋住山窩﹐滿目淸幽樂趣多。渴飲饑飡無罣礙﹐一心放下念彌陀。

盤陀石山定心時﹐疊足跏趺息萬機。正恁麼時開活眼﹐十方無不見阿彌。

山中得意放憨眠﹐誰管他家地與天。一覺起來開口笑﹐大千沙界枕頭邊。

○生老病死

呱地一聲子母分﹐嬰孩養就與誰論。如今長大知來處﹐出世爲人酬此恩。

發白還如心白時﹐个般消息自家知。娘生屋子從他壞﹐誰道虛空皺面皮。

大患元從癡愛生﹐萬般對治禾除根。醫王自有靈丹藥﹐救得吾家命脈存。

去處從來恨不知﹐一回拈起一回悲。命根索子如今斷﹐無地埋藏這死屍。

○道人忍耐

八字打開一在中﹐還從自己立家風。一念起時須捺退﹐方成大道廣流通。

乘勢裂開恩愛网﹐等閒推倒是非林。若能於此全身現﹐方始蓮宗做道人。

刃橫心上實難當﹐放下心時便不傷。此事尋常行處有﹐霎時過了自淸涼。

一生無諍淸涼國﹐耐事隨緣安樂邦。抵見齒摧惟舌在﹐從來柔弱勝剛彊。

○一聲覺號

一聲覺號便歸來﹐念念彌陀正路回。覷破塵寰深倍夢﹐西方自有寶蓮臺。

一聲覺號定心時﹐自看彌陀是阿誰。這里若能明得了﹐淨邦元不在天西。

一聲覺號見根源﹐達悟彌陀自性天。惟此分明無別事﹐不須更問未生前。

一聲覺號立綱宗﹐喜得千年會再隆。白玉蓮開香動地﹐大千弘播此宗風。

一聲覺號絕羅籠﹐誰肯分疏有異同。天上人間祇這是﹐悟來何處不圓通。

一聲覺號振虛空﹐耳畔聞來性豁通。會得自家屋裏事﹐頭頭不昧主人公。

一聲覺號蕩諸塵﹐性水淵澄萬丈深。寂寂波心明月現﹐靈光輝古更輝今。

一聲覺號絕疑猜﹐掃盡情塵百念灰。識得惟心眞淨土﹐風淸月白暢襟懷。

一聲覺號念門開﹐驚得虛空落地來。見了彌陀眞面目﹐逢人舉似笑哈哈。

○一聲覺號

一聲覺號蓋娑婆﹐萬法該羅妙不多。言下眼開明了後﹐卽心卽佛卽彌陀。

一聲覺號六根淸﹐眼底森羅萬象明。白玉蓮開香動地﹐擡頭便是法王城。

一聲覺號震洪音﹐顯出西方一卷經。�放收來用不盡﹐聲聲不昧這光明。

一聲覺號性天寬﹐法界光輝星斗寒。正眼豁開親薦得﹐山河大地一毫端。

一聲覺號悟心宗﹐佛境光開一念中。見徹毗盧華藏界﹐十方剎海總融通。

一聲覺號自家知﹐日用堂堂更不疑。任你目前聲與色﹐見聞元不礙心機。

一聲覺號合先宗﹐頓悟勞生是夢中。覷破目前無一法﹐神通還我主人公。

一聲覺號顯吾宗﹐念念分明活路通。了得目前眞實際﹐普天香靄白蓮風。

一聲覺號見眞心﹐心若眞時道現成。日用之中常不昧﹐堂堂大道不虛行。

一聲覺號了無疑﹐選佛場中及第歸。見徹吾門明祖意﹐風淸月白自如如。

○我念彌陀

白蓮正教﹐直截無多。超凡越聖﹐祇个彌陀。我今常念常不捨﹐普願修行出愛河。

我念彌陀自點頭﹐萬緣截斷冷啾啾。全身是个光明土﹐悟了何勞問趙州。

我念彌陀會得禪﹐聲聲流出未生前。木人撫堂呵呵笑﹐獨角泥牛海底眠。

我念彌陀不自瞞﹐目前總是舊家山。祇從瞥轉歸來後﹐月白風淸在處閒。

我念彌陀震法雷﹐勞生夢眼一時開。千年老藕新花綻﹐無限香風動九垓。

我念彌陀是法王﹐天開羣象日當陽。親提慧劍金剛焰﹐外道聞風盡喪亡。

我念彌陀振祖綱﹐直教魔外盡歸降。普天總屬吾皇化﹐扶起如來正法幢。

我念彌陀號令新﹐金毛師子解番身。全威哮吼天龍喜﹐驚殺野狐怕殺人。

我念彌陀發惠光﹐大千世界沒遮藏。恆沙佛現圓明裏﹐同證白蓮花道場。

我念彌陀徹九重﹐黃金殿上證吾宗。揭開寶鑑龍顏悅﹐霹靂聲中闡化風。

我念彌陀不滯空﹐聲聲流出主人公。休言不覩纖毫相﹐春到千林花自紅。

○我念彌陀

直指人心﹐曲垂方便。石鞏張弓﹐三平架箭。遠公徑棲勸修行﹐一句彌陀無別念。

我念彌陀有宿緣﹐彌陀不離我身邊。同眠同起同行坐﹐到處分明自現前。

我念彌陀徹十方﹐十方惟我法中王。目前淨穢俱無礙﹐壒土夭非堆頭也放光。

我念彌陀妙莫誇﹐多年鐵樹放新花。泥牛吼出天邊月﹐大地眾生盡到家。

我念彌陀識本源﹐思專想寂悟新禪。澄澄湛水淵凝處﹐照見西方在目前。

我念彌陀著相多﹐眾生都喚作彌陀。𨿽然他未承當得﹐且得彌陀授記他。

我念彌陀萬萬聲﹐一聲一佛大分明。彌陀只在聲中現﹐是有緣人見得親。

我念彌陀念未灰﹐舌蓮還向火中開。藕絲一縷輕牽動﹐誰不廬山社裏來。

我念彌陀自不知﹐常將死路誘羣迷。被人罵作風顚漢﹐硬把東方轉作西。

我念彌陀不著便﹐就窠打劫放癡顚。活人作念教他死﹐說破何曾直半錢。

我念彌陀大脫空﹐欣番虎穴與魔宮。三千剎海微塵國﹐總入蓮花世界中。

○我念阿彌

我有一機﹐瞬目揚眉。若也不會﹐合掌阿彌。驀然日下閃開眼﹐白飯元來是米炊。

我念阿彌幾許年﹐長思瞥了別參禪。自從覿面相逢後﹐始信長空便是天。

我念阿彌見自心﹐佛身無剎不分形。一輪皎月當空照﹐影落千江處處明。

我念阿彌絕見聞﹐任他聲色自紛紜。轉身不費纖毫力﹐法法皆師解脫門。

我念阿彌意趣長﹐大人境界絕思量。澄澄定水淸如沼﹐拂拂慈風緣蕙香。

我念阿彌妙入微﹐百千三昧不思議。有時拶入華嚴境﹐回首依然月下歸。

我念阿彌得趣多﹐眼前卻不問如何。閒拖拄杖登山望﹐萬疊峯巒擁翠螺。

我念阿彌無易難﹐豈拘城市與深山。白蓮香散塵沙國﹐這段風光不等閒。

我念阿彌迥不同﹐光明逼塞大虛空。夜來北斗番身轉﹐驚得泥牛入海中。

我念阿彌發大悲。爲憐邪見墮泥犂。等閒喝退天魔陣﹐直攝眾生正路歸。

○我念阿彌

阿彌阿彌﹐念念不疑。祇今舉起﹐正是阿誰。不因親到廬山頂﹐爭信東林是虎溪。

我念阿彌信有緣﹐尋根直到虎溪邊。廬峯頂上開雙目﹐徹見心花滿大千。

我念阿彌別有方﹐全憑信願契心王。一心寂處千心寂﹐觸目菩提盡放迷。

我念阿彌想淨邦﹐白蓮一朵自芬芳。目前薦得佛三昧﹐只此心王是法王。

我念阿彌不自誇﹐一聲一朵白蓮花。一花有一彌陀現﹐常寂光中歸到家。

我念阿彌見本源﹐澄潭月影祖師禪。威音未兆那邊事﹐一照分明在目前。

我念阿彌不暫離﹐一阿彌了又阿彌。阿彌自喚阿彌問﹐我是阿彌你是誰。

我念阿彌不暫聲﹐髙山流水足知音。更深人靜月明夜﹐廣舌宣流白藕馨。

我念阿彌萬慮灰﹐誰將鋪席對人開。信知存得家中寶﹐不怕無人門上來。

我念阿彌和者稀﹐無聲三昧自家知。無端突出驚人句﹐直得虛空走似飛。

我念阿彌妙更玄﹐體空人寂與誰言。等閒回入塵勞境﹐在在皆爲極樂天。

我念阿彌正受持﹐常光一道徹玄微。通身是个黃金藏﹐利樂人間無盡期。

心生何來﹐心滅何去。心來去處﹐分明薦取。一念之中見了時﹐步步頭頭皆淨土。

一念心生萬法生﹐目前塵境亂縱橫。被他牽得忙如鉆﹐誰肯番身出險坑。

一念心差現萬形﹐盡隨他去墮沈淪。神頭鬼面知多少﹐一喝都教沒半星。

一念心中變化多﹐凡愚執著現諸魔。惺惺薦得摩訶母﹐剎剎塵塵見佛陀。

一念心迷有萬端﹐塵勞業識衮成團。若非猛烈英靈漢﹐透出頭來也大難。

一念心昏自不知﹐忙忙嗟過許多時。都來相上求功果﹐急捨歸來覺已遲。

一念心開薦得渠﹐看時似有覓還無。𨿽然伎倆無多子﹐盡作威光塞太虛。

一念心中有法王﹐住行坐臥顯堂堂。聲求色見空撈攘﹐笑倒東村孟八郎。

一念心空便到家﹐這回眼裏不生花。縱橫妙用皆由我﹐雪月風花一任他。

一念心通萬境閒﹐天堂地獄盡掀番。法身不立纖毫相﹐無死無生無涅盤。

一念心休萬事休﹐道人門戶淡如秋。客來寥落無相待﹐一炷淸香茗一甌。﹞以下原書脫兩頁﹐凡四十行﹞

觀音示相運眞誠﹐端的家家觀世音。見了圓通祇這是﹐此回不向普陀尋。

觀音身現妙王州﹐長把眾生作念頭。直待一齊成佛了﹐此時菩薩願方周。

堂堂大道﹐赫赫分明。人人本具﹐个个圓成。莫怪叨叨重勸諭﹐要教各各悟無生。

師師祖祖遞相傳﹐府府州州有白蓮。个个人人齊念佛﹐方方處處是西天。

堂堂蕩蕩西方路﹐劫劫生生蹉過多。了了明明親踏著﹐頭頭步步見彌陀。

朝朝暮暮念阿彌﹐句句言言更不疑。朗朗輝輝如月姣﹐分分曉曉自家知。

來來去去幾人知﹐歷歷分明正是誰。一一惺惺都不昧﹐時時刻刻見阿彌。

心心念念彌陀佛﹐日日常常正路行。口口聲聲皈淨土﹐塵塵剎剎度眾生。

淸淸淨淨白蓮開﹐葉葉枝枝不染埃。坦坦平平西去路﹐歡歡喜喜快歸來。

撈撈攘攘大愚癡﹐劫劫波波沒了期。寂寂寥寥都放下﹐安安靜靜念阿彌。

花花綠綠浮生夢﹐衮衮忙忙世上人。兀兀木木貪愛重﹐生生世世墮沈淪。

玄玄妙妙西來意﹐密密深深理更長。冷冷淸淸參得透﹐行行步步是西方。

多多少少在娑婆﹐疊疊重重事意多。是是非非都莫論﹐綿綿密密念彌陀。

●元人有關記載

西遊錄序

寧庵記

鳳林新建蓮堂疏

東山白蓮堂修造疏

永福堂塑佛像

仁壽堂化妝塑佛

白蓮社經堂疏

徽州東門觀音堂記

監察禦史蕭則平墓志銘

蓮社萬緣堂記

萬緣堂化田疏

送張平可序

慈慧庵記

妙果寺記

天童日禪師塔銘

靈隱悅堂禪師塔銘

會善堂記

壬辰感事

訪澱山因自明習無學二禪老

與侄僧徳藏主書

二聖庵浴佛疏

無量壽庵記

松雪遺事

釋迦如來行迹頌跋

歷朝釋氏資鑑

元史

元典章

通制條格

至順鎭江志

至正昆山郡誌

正徳瑞州府誌

○西遊錄序

耶律楚材

古君子南逾大嶺﹐西出陽關﹐𨿽壯夫志士﹐不無銷黯。予奉詔西行數萬里﹐確乎不動心者﹐無他術焉﹐蓋汪洋法海涵養之效也。故述辧邪論以斥糠■﹝薛上虫下﹞﹐少答佛恩。戊子﹐馳傳來京﹐里人問異域事﹐慮煩應對﹐遂著《西遊錄》以見予志。其間頗涉三聖人教正邪之辧。有譏予之好辧者﹐予應之曰﹕魯語有云「必也正名乎﹗」又云「思無邪。」是正邪之辧不可廢也。夫楊朱﹑墨翟﹑田駢﹑許行之術﹐孔氏之邪也。西域九十六種﹐此方毗盧﹑糠﹑瓢﹑白蓮﹑香會之徒﹐釋氏之邪也。全眞﹑大道﹑混元﹑太一﹑三張左道之術﹐老氏之邪也。至於黃白金丹尊引服餌之屬﹐是皆方技之異端﹐亦非伯陽之正道。疇昔禁斷﹐明著典常。第以國家創業﹐崇尙寬仁﹐是致僞妄滋彰﹐未及辧正耳。古者嬴秦燔經坑儒﹐唐之韓氏排斥釋老﹐辧之邪也。孟子辟楊﹑墨﹐予之黜糠﹑丘﹐辧之正也。予將刊行之﹐𨿽三聖復人生﹐必不易此說矣。己丑元日湛然居士漆水移剌楚材晉卿敍。

○寧庵記

謝枋得

張仁叔葬本生母於邵武縣和平裏鶴巢原﹐墓去故廬百步﹐有田四十畝﹐歲收禾三百秤﹐有蔬圃竹林﹐悉施以養蓮社報徳堂佛者。命周覺先主之﹐擇其徒一人守冢﹐扁其廬曰寧庵﹐合考妣二親而祠。春秋薦蘋蘩﹐寒食灑麥飯﹐悉於田園收之。守冢人執祀事如法﹐請張氏子孫主祭。其爲寧親謀亦遠矣。

仁叔垂涕洟而告某曰「子知寧庵之義乎﹖予幼失怙恃﹐本生母﹑義父收張氏孤教育之﹐使成人。本生母﹑義父捐世﹐予無以酬恩﹐此庵之所以志予無涯之戚也。予幼誦《蓼莪》詩﹐未知其情之眞惻﹐今知之矣。予之生﹐親之所以劬瘁也。予爲赤子﹐飲乳於親之懷者三年﹐乳皆親之血也﹐乳之盈涸由飲食之丰約﹐勞苦不可言。予爲孩提﹐親喜曰﹕『吾有兒矣。』拊之則察其肥瘠而欣憂﹐畜之則候其饑飽而飲食。予能行﹐可以免其提攜矣﹐長之則惟恐其气體之不壯﹐育之則惟恐其徳性之不敏。親行而予不隨﹐顧之如有遺﹔吾行而親不隨﹐復之如有失。其出也﹐腹我而語之曰﹕『吾行矣﹐汝在家毋登髙而臨深也。』其入也﹐腹我而語之曰﹕『吾歸矣﹐汝在家必無人念其饑飽寒燠也。』予漸長知學﹐親心可以少寬矣﹐憂其壯而未有室也。旣有室﹐慮其子孫未能眾多也。《詩》以妻子好合﹐兄弟翕和﹐而後父母之心順﹐誠哉言乎。

「予爲貧衣食奔走﹐親忍畱之膝下。離家則戒之謹愼﹐久客則願其速歸﹐夢想其勞逸﹐卜占其遠邇。倚門閭而望﹐聽烏鵲而喜﹐精神常役役﹐肝膽常懸懸也。自予有生以來﹐吾親之心無一日得寧者﹐以予故。古之人以生爲勞﹐以老爲逸﹐以死爲息。吾親老而未嘗佚﹐今其息乎﹖其心亦可以少寧乎﹖詩曰﹕『欲報之徳﹐昊天罔極。』終吾生無以報吾親﹐言之則痛切﹐思之則悶絕。

「惟孝子仁人知棺美而槨厚﹐土深而木密。人謂吾親可以妥靈幽扃矣﹐予恐不足恃﹐所恃守冢有其人﹔守冢者不足恃﹐所恃蓮社佛者爲之主﹔蓮社佛者不足恃﹐所恃者有田園以養其生﹔田園不足恃﹐所恃造物有以鑑予之心。予之報親者誠有罪﹐予之思親者實可閔。昊天明明﹐豈不能使吾親魂魄少寧乎﹗子盍爲我記之。」

嗟乎﹐孝矣哉﹐仁叔思親之苦也﹗人與天相去至遠者形也﹐至近者心也。一念之善﹐人莫能知﹐而天必知之。一事之善﹐人不能助﹐而天必助之。自今已往﹐甘露自當應其誠﹐迅雷何忍驚其魄。燕或有增其土﹐鹿不敢觸其松﹐虎狼亦能衛其墓﹐況於人乎﹗況於君家之子孫乎﹗親可寧﹐子之心亦可寧矣。

楊坊千家市﹐習俗以市道相尙﹔以詩書名家者皆異邦人﹐擇鄕者不居。吾屢觀仁叔之家﹐晨昏一飯飲﹐一蔬果﹐未獻祖考不敢嘗﹔田廬悉畀守冢者﹐居茅屋﹐聚數十學子﹐終日嘈嘈教句讀﹐疲神耗气以養生﹔事叔父母如事親﹐愛堂弟如愛子。吾知其爲孝弟忠信人也。問其師友﹐則續溪楊公﹑玉溪黎公。學問有根源﹐豈習俗所能移矣。寧親一念﹐天實臨之。某嘗執史筆﹐當大書其事﹐俾後來傳孝友者有證﹐天道有所托而明﹐民極有所寄而立﹐斯一扶世傳道一助也。

仁叔名子惠﹐家在蒼峯下﹐因以自號云。

﹝《疊山集》卷七﹞

○鳳林新建蓮堂疏

謝枋得

地勝鳳林﹐接東林而長久﹔天�象教﹐托儒教以扶持。旣善念之有孚﹐宜道場之壯觀。胡先生愛靑山之好﹐與無用者不同﹔謝靈運種白蓮之勤﹐想專心而不雜。已捨鐘山之宅﹐上續遠公之燈。或疑香火之光明﹐豈可規模之狹小。所謂鼎新日月﹐方知特地乾坤。大願力﹐大功緣﹐必是大雄猛漢﹔好布施﹐好福徳﹐須還好修行人。一佛辦心﹐諸天助力﹕維摩八萬四千座﹐半日化成﹔雪峯三百八十莊﹐一家喜捨。不可蹉過﹐直下承當。陶淵明十八大賢﹐且作廬山之隱者﹔王文正百餘名上﹐尙歌淨社之太平。

﹝《疊山集》卷一四﹞

○東山白蓮堂修造疏

謝枋得

誦彌陀經﹐多有西方公據﹔祝聖人壽﹐又見東林道場。天燈已放光明﹐鬼火豈能魔障﹖要識白蓮淨土﹐世世無窮﹔請看紅日出山﹐朝朝如是。前此規模窄狹﹐今當棟宇修崇。五十三參華嚴樓閣﹐有幾多富貴﹔八萬四千寶座殿堂﹐非一處安排。居士辦心﹐諸天著力。豈無長者捐火宅之金銀﹐恐有名賢捨鐘山之屋宇。且頌餘財余粟﹐便歌美奐美輪。一日圓成﹐八方贊嘆。七寶布施﹐好畱我佛國因緣﹔萬代流傳﹐只道是君家徳。

﹝《疊山集》卷一四﹞

○永福堂塑佛像【順昌西巖】

謝枋得

西方極樂國﹐福在西巖﹔南無阿彌陀﹐現於南劍。盡道菩提無樹﹐何須淨土栽蓮﹖然化身亦有色身﹐因像法可求正法。想觀音之救難﹐滿面慈悲﹔思勢至之度人﹐通身憐憫。一佛遠公之接引﹐諸天聖侶之護持。巧手莊嚴﹐善人施捨。大千七寶布福徳﹐何如此福徳之多﹔三十二相觀如來﹐咸有見如來之喜。

﹝《疊山集》卷一四﹞

○仁壽堂化妝塑佛

謝枋得

民皆仁壽﹐一心願見彌陀﹔佛有因緣﹐好事須煩長者。欲現如來之妙色﹐共培居士之白蓮。化身不難﹐要淸淨﹐要圓滿﹔諸相具足﹐誰布施﹐誰莊嚴。此日發心﹐諸天助力。寶珠瓔珞﹐信手拈來﹔金銀硨磲﹐隨意喜捨。豈特道場之光彩﹐有關闔邑之禎祥。三四五佛善根﹐自有種善根之報﹔千萬億劫福徳﹐何如此福徳之多。

﹝《疊山捲》卷一四﹞

○白蓮社經堂疏

謝枋得

廬山一條瀑布﹐流到東林﹔華峯十丈藕舡﹐種成淨社。從此枝枝葉葉﹐處處田田。何人不過虎溪橋﹐是水盡入龍宮藏。此爲諸佛菩薩之所護念﹐又待最後檀那而得圓明。任他栽火裏凡紅﹐看我出泥中淸白。從聞修竟﹐悟色香空。

﹝《疊山集》卷一四﹞

○徽州東門觀音堂記

方回

佛法入中國﹐自東漢明帝時始。初惟知有釋伽牟尼佛耳。其後所至僧寺﹐位釋伽佛﹑彌勒佛﹑彌陀佛而三之﹐阿尼陀﹑華嚴﹑無量壽。又有所謂諸菩薩﹐而觀世音有千手千眼之異﹐謂觀見世間音聲而往救其苦。《傳燈錄》有西天二十七祖﹐有南華六祖﹐有曹洞﹑雲門﹑法眼﹑潙仰﹑臨濟五宗。而佛之徒不勝其眾矣。初惟知有四十二章經耳。其後蕭梁時分爲三藏﹐至五千四百卷﹐曰經﹐曰律﹐曰論。而禪學之興﹐又各有問答喝咄。最多者龍樹之《華嚴經》﹐本十萬頌﹐中國譯傳四萬五千頌。最簡者鳩摩羅什之《金剛經》。尢易曉者莫若《六如偈》。而佛之說不勝其眾矣。僧之至漢地者﹐初惟有摩騰﹑竺法蘭耳﹐華人祝發學佛自此始。其後始有維摩詰﹑白衣處士﹐在家出家。東晉廬山慧遠建白蓮社﹐許劉遺民等與會﹐十二僧而六士﹐今之不剃染道人是也。又有所謂白雲宗﹐號優婆塞夷。而佛之小支別派﹐尢不勝其眾矣。

徽城入東門之右﹐倚北向南﹐萬山堂之下﹐舊蔣氏居﹐其屋地甚深﹐今爲道人任普誠所有。創外門三﹐施茶。東西廡二。中爲大殿﹐左鐘右鼓﹐奉觀世音。後爲樓﹐奉無量壽佛。每月朔﹐集善士﹐奉金剛經﹐上爲九重祝壽﹐下爲百姓祈福。本路總管通議劉公爲主其事。前任僧錄通議廣智沈公﹑僧判佛心俊辯何公實綱維之。今任僧錄通智廣慧竇公﹑僧判正宗宏教郝公又協成之。施者輻湊。其徒孫普和介學錄楊復書求記。

余謂徽俗極美﹐號爲江左佳郡﹐今則戶口未富。人物殊鮮。辛丑七月十三夜之火。罄州治及城市之半。乙未九月初一之火﹐僅存州治﹑州倉﹑州學﹑紫陽書院。余悉烏有。丙子﹐歸附已定﹐而二李之叛﹐城空踰月﹐茅葦齊檐。庚寅﹐績溪柯賊竊發西坑山塞﹐攻之半年乃下。泉口﹑松原相挻而起﹐鄕民不入城者凡兩三月。戶口所以未富﹐坐此四變故也。予讀朱文公之書﹐生晚﹐惟識其畫像﹐然尙及識左史竹坡呂公﹑吏部秋崖方公﹑丞相訥齋程公﹐其餘名卿士大夫不可勝數。今則晚進後生﹐豈惟不知戶口之盛﹐𨿽前輩人物之盛﹐有不能言者。蓋四變﹐兵火盜賊也。一大變者﹐士類漸不以讀書爲事也。惟此道場﹐誦經供佛﹐感召和气﹐當可免兵火盜賊之災。總管通議劉公崇重學校之心尢有加於崇重庵寮之心﹐必將使學校讀書之士尢不少於庵寮誦經之士。彼所謂西方極樂悟苦空﹐此所謂天下至聖贊化育﹐不妨自分兩途。徽之人物﹐𨿽朱文公復生不難也。成就此道場香火﹐其善心之緒餘一毛端﹐四大海水﹐誰得而識之。是爲記。

﹝《桐江集》卷三﹞

○監察禦史蕭則平墓志銘﹝節錄﹞

程巨夫

大徳七年八月十五日﹐南臺監察禦史蕭君泰登則平以疾卒。……﹝則平﹞僉廣西廉訪司事。始至﹐陳便宜二十五。制獄旣竟﹐出薛闍幹所掠生口六百七十五人﹐牛馬三千六百有奇﹐還之民。柳州白蓮道人謀畔﹐論死者二百﹐錄之﹐釋不知情者百三十有七人

﹝《程雪樓文集》一六卷﹞

○蓮社萬緣堂記

劉塤

佛教入中土由東漢始﹐溢爲蓮教由東晉始﹐分爲丰郡萬緣堂則由至元己卯歲始也。遠公開蓮社﹐更十數代﹐歷十數百載﹐遠矣而寖盛。南北混一﹐盛益加焉﹐歷都過邑無不有所謂白蓮堂者﹐聚徒多至千百﹐少不下百人﹐更少猶數十﹐棟宇宏麗﹐像設嚴整﹐乃至與梵宮道殿匹敵﹐蓋誠盛矣。斯堂特其一焉耳。初﹐州東之偏有勝地曰萬家岡﹐南城吳氏世業也。有鄕民曰覺全君﹐蓮社道人也﹐斷葷血持經法五世矣。堂未建﹐覺全期建堂﹐徧走於有力者。吳某於是首捐地﹐沿舊岡名﹐更曰萬緣。已而有過用昭者﹐捐貲以市材﹔有吳文容者﹐捐田以贍眾。堂之成久矣﹐記未作﹐覺全來求記。

余聞毗廬遮那之爲佛祖也﹐一淸淨法身而已﹔世有嗣佛教者﹐亦惟淸淨其身而已。種蓮結社﹐其非取淸淨也乎﹖余特未知嗣之者果能是否。夫落須髮﹐釋冠巾﹐絕人道﹐棄世務﹐澄寂凝固﹐泊然於無爲之境﹐佛之教也。有室廬適其溫涼﹐有飲食飽其朝暮﹐外無饑寒之憂﹐內得以專一淸淨之學﹐力到機熟﹐心華自發﹐寶月自見﹐入妙悟﹐成正覺﹐佛之意也。余益未知居斯堂者果能是否。嗟夫﹐彼其須髮蕩然﹐冠巾弛然﹐吾猶未見其能然﹐過此以往﹐滋可懼矣。羣聚而裕處﹐苦志而勤修。一席之安﹐至末也﹔一餐之飫﹐至微也。顧淸淨之學不可惰﹐白蓮之名不可玷也。人何爲而人﹐佛何爲而佛﹐其知之乎﹖未也﹐則有吾六經﹐聖賢之訓在﹐又將爲汝陳說焉。

﹝《水雲村泯稿》卷三﹞

○萬緣堂化田疏

劉塤

結萬人緣﹐蓋爲同修淨土﹔圖三餐飽﹐固須廣置良田。如來尙甘乞食之羞﹐道人那有烝沙之法。欲求贍足﹐寧免鈔題。或撥三頃五頃﹐特地周旋﹔或捐十定八定﹐隨時增置。拈匙弄盌﹐知有來處﹔搥鐘打磬﹐報無盡期。是名千年田﹐𨿽歷劫而不賣﹔只此一盂飯﹐至成佛而乃消。休吝休慳﹐常捨常有。

﹝《水雲村泯稿》卷一七﹞

○送張平可序

李存

皇帝四年﹐詔天下以科舉取士。秋﹐僕與於州縣之貢﹐歸自錢塘﹐訪舟玉山縣﹐適與豫章郡張平可同載而下。平可爲老子法﹐其眉目江山風雨之色蒼如也﹐攜二侍者一奴。詰其所從來﹐則由眞而揚﹐而潤﹐而常﹐而蘇﹐而秀﹐而杭﹐而嚴﹐而衢﹐而至於此。時且半載﹐水陸且數千里。僕意平可慕乎玄寂者也﹐亦何故不憚數數爾也。頃之﹐平可又謂余﹕「郡有開元觀者﹐久廢。吾佐吾師徒手起廢﹐逾二十年﹐而宮宇以完。今教主大眞人更名玉虛﹐因委吾提點之。吾慮夫無飯吾徙者。是役也。謁財諸貴富者而田焉。」

僕偶於平可有感也。近經上饒﹐道中所見通川橋梁凡五六﹐大者至百楹﹐槪其瓦石椽桷構結黝堊之費﹐動數百萬錢﹐而皆白蓮社中人成之。彼白蓮社中人非有公卿貴人之資﹐率多行乞四方﹐亦或伺夫過車馬也者﹐而丐聚焉。嗚呼﹐不亦難矣乎哉﹗𨿽所見本出於求福利者﹐而亦博濟之餘義。吾則於彼重有感也。大江以南﹐學校之間﹐廩粟之多﹐其名爲禮先師﹐修宮墻﹐贍成後學者也。而來董其事者﹐得不狼戾其間至鮮矣。固不當責其丐貸有爲如白蓮社中人者﹐亦豈敢望其竭心力圖祠事於永久﹐旣宇且田以安夫後﹐如爲老子法之平可者乎﹗嗚呼﹐何其儒者之不競也﹐而往往又卑之弗口﹐以爲儒者之業豈於此乎在。𨿽然﹐是豈有聖賢踐修之實﹐特假夫闊論以自解者耳。益以蔽其心之不愧於彼也。故書此以嘉平可之志﹐亦庶以白夫吾黨之士﹐其或有然吾言者否也。

﹝《俟庵集》卷一七﹞

○慈慧庵記

柳貫

先儒所銓﹐大抵依智以成言﹐而假諭以顯道。今大經所說堂臺塔廟﹑象馬車輿﹑衣絨纓珞﹐總眾寶以嚴飾﹐約四法而安住﹐將以示開遮之相﹐該權實之用﹐爲大根大器人設也。然而眾智有偏圓﹐情識有利鈍﹐玄徒白羽﹐隨順修行﹐猶有待於卽境生悟﹐因事達理﹐則莊嚴像法﹐殫極華好﹐使人目覩淨光﹐耳聆妙音﹐足踐化城。而一方千佛﹐十方萬佛﹐光明勝幢﹐融攝所至﹐卽名寶坊﹐何嘗不認大經所說爲眞實義哉﹗思昔一士依止雙檮樹下﹐著僧伽黎衣﹐在家出家﹐說心王法﹐號名善慧﹐則吾婺人也。𨿽內院之分身已化﹐而松山之行道猶存﹐至今緇素之倫雅崇性相之論﹐王曇願爲上首﹐靈運恐後成佛﹐抑有自來。

慈慧庵在郡城西北陬﹐故爲王氏第﹐學佛人周覺聰始買居之。覺聰蚤持內典﹐有所證入﹐誓息諸緣﹐歸誠圓覺﹐卽以安處施作伽藍﹐構殿像佛﹐敞門通道﹐旛彩香華。旣已備諸供養﹐又謂瞻仰吾法依於一相﹐而流通眾妙實在契經﹐掄材徵工﹐復作大華嚴閣﹐贖盡經八十一卷庋置其上﹔斵木塗金﹐爲盧捨那佛化身一軀﹐繪經變千佛其左其右。時節大會﹐四象咸集﹐然燈散華﹐吹螺擊鼓﹐誦經歌唄﹐歸美報上﹐在大城中隱然爲象王一窟矣。於是遠近傾信﹐稍以貲來委施。

無幾而覺聰謝世。子覺照承志尢謹﹐拓開後隙地﹐益建彌陀殿﹐翼以齋寢﹐總若干間﹐而庖湢匽井﹑鐘磬幢蓋﹐取所宜具﹐皆以緒成。凡施之出於其私與合之於眾﹐得田若干畝﹐而燻蠟茗劑之須無外求者。覺照不懈進修﹐謙己能受﹐聞旁縣龍丘有苦行人葉性空﹐嘗涉道自在﹐乃虛左席﹐延而致之﹐俾以一音演暢﹐申祝國釐﹐而次以滋利羣生。蓋其志不以述事爲已足﹐而以弘法爲己任。使居善慧之鄕﹐咸修覺照之行﹐豈有攘袂於其間者哉﹗

予友張君子長﹐居邇慈慧﹐間嘗道予往遊。覺照瀹茗羞供﹐瀝誠致辭﹐丏予施文﹐傳信方來。昔予講《禮》之暇稍窺覺苑之際﹐見世之談實相者迷空假之原﹐論無學者滯有漏之因﹐方憫焉悲之。竊喜覺照不墮形體業識﹐而能作是方便﹐以自修自證﹐在於晚季﹐豈不猶賢矣乎。庵蓋作始於大徳癸卯三年﹐而庵成十年而聰化去﹐又十五年覺照作別殿﹐而庵制粗備。屬滋序績而將有賴於吾言﹐吾言何足賴也。元統三年歲次乙亥夏五月旣望﹐蜀山居士柳貫記。

﹝《柳待制文集》卷一五﹞

○妙果寺記

袁桷

廬山東林寺以遠法師爲祖庭﹐其教行乎海宇﹐閱年滋多﹐龐幻雜糅﹐壞宮夷址﹐將絕其遺教。寺僧普度慨然興復﹐率弟子十人﹐芒履艸服﹐詣京師上書﹐演爲萬言。又集歷代經社緣起﹐作《蓮宗寶鑑》十卷。仁宗在東宮﹐閱其書盡初帙﹐問曰「得無欲布施乎﹖」合指謝﹕「不敢。」又問曰「得無欲補僧職乎﹖」復謝﹕「無是想。惟蓮教墜絕﹐願殿下振復。」時武宗皇帝在禦﹐近臣以其事奏﹐卽以詔旨慰撫如律令。至大四年﹐始播告中外。而度俾職其教﹐爲優曇主。師﹐丹陽人﹐在縣爲竹林山妙果寺﹐率徒諭俗﹐將大廣其居﹐以稱聖天子崇重之意。

予嘗謂﹕象無形儀﹐域無遠邇。遠公之言曰「思專想寂﹐三昧之本。」彼所謂邦國之殊異﹐相好之莊嚴﹐蓋將絕其邪惑﹐一淡泊而無所逢。大雄氏設諭警眾﹐攝持示境﹐境由心發﹐境滅近眞﹐淸淨安樂﹐包括宇宙﹐是知道者又安有四履之分別哉﹗度師博習教乘﹐示於眾者俯焉以導。其師日禪師久居東林﹐後主天童﹐嘗率善士修遠公法﹐來於江西者踵不絕。度師興其教﹐是果能有傳也。記寺興造﹐摭其綱要﹐以明初志云。

﹝《淸容居士集》卷二○﹞

○天童日禪師塔銘

袁桷

紹定辛卯﹐蜀破﹐士大夫蔽江東下。成都大慈寺主華嚴教僧之秀朗率棄舊業﹐以教外傳遊東南﹐若癡絕衝﹑無準範導達後進﹐表表名世者皆其門人。而範之成就益眾﹐天童師其一也。師諱淨日﹐號東巖﹐俗居南康之都昌﹐姓廖氏。幼歲喜誦佛書﹐解大義﹐常食蔬果以自持。年十五﹐告父母願爲浮屠氏。明年﹐祝發於廬山香林。訪道仰山石霜﹐遂入浙見衝師於靈隱。越二夏﹐不契﹐乃登徑山﹐見無準師範﹐大許之﹐語在《傳道錄》。後見西巖惠於天童。惠﹐無準師大弟子﹐其提示與無準無異﹐危機敏鋒﹐迎拒莫覩﹐風止水息﹐渙然帖順。遂密契其旨﹐卒服從之﹐俾守藏室。後開先無文璨屈爲第一﹐璨亦僧之俊傑﹐繇是譽聞益彰。

宋景定某年﹐江東帥汪公立信愼許可﹐推以主圓通。咸淳某年﹐江東漕使錢眞孫俾兼領東林。

至元壬辰﹐主育王。三年﹐歸隱雪竇。大徳四年﹐集公議﹐主天童。師之行峻絜以完﹐語溫气和﹐眾益得以親。納其徒﹐俾明徹復性﹐不侈於言﹐解其蔓惑。處於世﹐若無所施爲。遐邇向慕﹐傑閣銅像﹐無踵以至﹐而於天童功最著。久居東林﹐化俗警眾﹐民爭繪以祝﹐故其興天童﹐廬山之民奉貲以助尢夥。

生宋嘉定十四年辛巳﹐終至大元年戊申﹐年八十有八﹐僧臘七十有一。將示寂﹐戒其徒﹐書韻語以示﹐曰「天爲蓋兮地爲函﹐吾奚爲乎塔與庵。灰吾骨兮山阿﹐言已矢兮勿鑱。」越二日﹐沐浴端坐而逝。其徒奉遺言以化﹐齒根不壞﹐遂斂藏於西巖之淸風塢。

噫﹗耆舊日淪﹐爭憝恣蕩﹐甚於世人﹐理不勝欲﹐靡然頹瀾﹐莫有障窒。觀師景行﹐實泚其顙。今弟子在浙東西﹑江東西若干人。蠻溪嶺嶠﹐承師之教﹐亦不可勝紀。如砥等來請銘。銘曰﹕

七情蕩摩﹐約性返源﹐諭以攝持﹐匪誇浮繁。末俗濫觴﹐競立險艱﹐眩一駭百﹐莫執其凡。性本湛虛﹐分別則二﹐不以解通﹐不以思擬。寂非有存﹐感乃隨義﹐達摩之功﹐空其所空。後人騁馳﹐庸失玄宗﹐空不假爲﹐玆惟用中。蜀學簡易﹐師承其風﹐開盲振瘖﹐發機以示。云彼摩尼﹐非淨非穢﹐往安自然﹐是謂止止。鮐背長身﹐從者如水﹐丹霞嵌空﹐匪耀凡目。曰玆山之頹﹐否極斯復﹐敬者效輸﹐罔不率服。山君來朝﹐雲釃霧矗﹐幻身旣空﹐勿鍤勿甓。一气孔周﹐窮彼變易﹐淸風之塢﹐石列五色。恍焉如存﹐嗣者是式。

﹝《淸容居士集》卷三一﹞

○靈隱悅堂禪師塔銘

黃溍

至大元年七月二十四日﹐靈隱四十八代悅堂禪師告寂於丈室﹐遺戒送終如常僧﹐勿循故事建塔﹐仍不得用世間法服衰麻之衣。旣爲書徧別交遊及其法嗣﹐遂書偈曰「緣會而來﹐緣散而去﹐撞倒須彌﹐虛空獨露。」置筆右脇而臥﹐入於涅盤。龕畱七日﹐顏色不變。天方連雨﹐闍維之日﹐霽色朗然。灰燼中得五色舍利﹐大如菽。其徒相與謀﹐以爲師之光明俊偉如此﹐𨿽治命不可違﹐然不宜無以表人天之瞻依﹐慰四眾之摧慕。靈隱所度弟子希淸﹐旣捐私財造塔﹐且買田若干畝﹐歲度僧一人﹐爲永久計﹐而未有以昭示來者。塔成後三十有七年﹐希淸及希白等若干人以狀來謁銘。

按狀﹕師諱祖�﹐自號悅堂﹐族南康周氏。母夜夢一老僧來借宿﹐旣覺而孕﹐師遂以生﹐宋端平元年八月一日也。師幼不茹葷﹐骨气淸偉。家故業儒﹐七歲就學﹐殊非其志。年十有三﹐母病危甚﹐禱於觀世音大士﹐而刲股和藥以進﹐病隨愈。母以其與佛有緣﹐乃語其父﹐俾出家。依同郡嘉瑞寺偃上人﹐尋祝發受具。

一日﹐閱《華嚴經》﹐至「惟一堅密身﹐一切塵中現﹐」忽有省。卽往見正叟心公於東林﹐見別山智公於蔣山。智問云「近離何處﹖」師云「江西。」智云「馬大師安樂否﹖」師叉手進云「起居和尙。」智命侍香﹐師卽拂衣去。見靈叟源公於焦山﹐見斷橋倫公於淨慈。倫問﹕「臨濟三遭黃檗痛棒﹐是否﹖」師云「是。」又問﹕「因甚大愚﹐脇下築拳﹖」師云「得人一牛﹐還人一馬。」倫顧左右云「再來人也。」倫示疾﹐謂師曰「吾必不起﹐汝宜自勉。」師泣曰「和尙滅度後﹐當依誰﹖」倫云「柏山介石和尙﹐妙喜三世孫﹐其往依焉。」

倫逝﹐而介石適來補其處。一日﹐室中舉柏樹子話﹐師方議擬﹐石抗聲云「何不道黃鶴樓前鸚鵡洲﹖」師言下頓悟﹐卽延入侍司。翌日﹐升堂白眾曰「先師之道喜得人矣。」介石將終﹐囑以宗門大事﹐仍遣馳書於徑山偃溪聞公。聞與語而契﹐嘆曰「介石𨿽往﹐賴有吾侄在。」

師歸廬山﹐東巖日公在圓通﹐請師分座﹐眾五百人﹐莫有契其機者。九江守錢公眞孫以禮聘師﹐出世於西林﹐瓣香酬恩歸於介石。

國朝至元十二年﹐取宋之師至江右﹐居人咸避匿山谷間﹐師獨宴坐一室。軍士挾刃以臨之﹐刃及頸﹐問曰「懼否﹖」師曰「吾無生死﹐有何懼乎﹗」軍士乃投刃而拜﹐且遺師以白金﹐師亦弗顧。它軍士皆驚服散去。一境之內﹐賴以無恐。

二十五年﹐遷開先﹐法會益盛﹐名聞於上。

三十年﹐被命遷東林。東林大剎﹐而恆產素薄﹐屋壞弗治。師以所受施資置田若干畝﹐葺殿堂門廡﹐使之一新。謂廬山以匡先生得名﹐購寺旁道宮之地﹐築室而禮祠焉。

元貞元年﹐奉詔赴闕﹐入對稱旨。賜璽書﹐號通慧禪師﹐並金襕法衣﹐以榮其歸。

大徳九年﹐靈隱虛席﹐行宣政院俾師主之。師嘗勘一僧云「微塵諸佛在你舌上﹐三藏聖教在你腳底﹐何不瞥地﹖」僧罔措﹐師便喝。又勘一僧云「釋迦﹑彌勒是他奴﹐他是阿誰﹖」僧擬對﹐師便打。一僧新到﹐師問﹕「何處來﹖」僧云「閩中。」師云「彼處佛法如何住持﹖」僧云「饑卽喫飯﹐困卽打睡。」師云「錯。」僧云「未審和尙此間如何住持﹖」師拂袖歸方丈﹐僧休去。其機鋒峭峻多此類。

居四歲而逝﹐世壽七十五﹐僧臘五十二。四坐道場三十六年﹐惟以紹隆祖道爲己任。至於崇屋室以安其居﹐廣土田以足其食﹐皆末事耳。得法弟子東林住山宗廓等若干人。得度弟子慶哲曁希淸等若干人。有語錄若干捲行於諸方。

師自髫年受學於馮先生去非。先生爲時宗工﹐師燻炙之久﹐間出緒餘施於世諦﹐文字多奇作。師嘗刻先生之文於東林﹐後人遂以師之文並刻以傳。始予徒玩味師之文而敬慕焉﹐玆覽狀所述﹐乃見其深造自得﹐卓然過人﹐坐鎭叢林﹐荷擔大事﹐末後一著﹐照映古今。竊愧向之知師者淺也﹐庸采狀所述﹐序而銘之。銘曰﹕

惟通慧師﹐一世偉人。少遵魯誥﹐長探竺墳。遊戲如幻﹐發爲至文。曰是瑣瑣﹐匪道所存。朝夕咨訪﹐直指心源。刊條落葉﹐洞見本根。乃受智印﹐乃啟度門。乃膺帝眷﹐道譽彌尊。蔭注所及﹐如彼大云。隨緣會散﹐以返其眞。勿丰吾終﹐厥有遺言。罔極之報﹐在其後昆。金瓶寶篋。巍巍眞身。表以靈塔﹐勒以貞瑉。飛聲焯實。垂之無垠。

﹝《黃金華文集》卷四一﹞

○會善堂記

吳澄

中國之始奉佛也﹐因果施報之說足以動愚俗而已。到晉中世﹐而名流勝士蘄淸潔其心身﹐曰修淨土業。僧慧遠倡之﹐諸人趨而和焉。時達摩之法未入中國也﹐奉佛如是﹐視愚俗已超矣。而因果施報之說不能廢也。佛法之外﹐號曰蓮教﹐歷千年而其教彌盛﹐禮佛之屋徧天下。崇仁縣西南長安鄕嘉會裏之長山有會樂堂﹐亦其一也。去年秋﹐予遠客而還﹐息於其堂者信宿。堂之主劉覺度﹐貌其朴野﹐請予文以記。予諾而未暇也。今年夏﹐邑人易濤爲錄其始末﹐覺度持以造吾門而請云「自元貞乙未﹐覺度之從父益曁從弟覺輝捨所居爲佛堂。葺理之初﹐邑人鄧焱扁之曰會善。鄧與李氏弟俱有布施﹐且爲張王其教。大徳庚子﹐邑人陳施材施田﹐覺度之徒曾覺世協力營助﹐市材鳩工﹐不憚勸勞﹐以圖恢拓。數年之間﹐殿亭樓閣奐然一新﹐齋捨道寮佛像供器種種完具。過者覩其宏規﹐莫﹝不﹞驚羨其能。佛堂非佛寺比也﹐乃以從子覺惠嗣。入於施捨﹑己所增辟之土﹐請有司公文爲據﹐以垂永久。其徒有僧法祚﹑蕭覺華﹑郭覺志﹑章覺義﹑郭覺正。其師則歸宗堂孔覺善也。濤之言云爾。

予爲之喟然嘆曰﹕吾聖人之道大矣﹐然猶各報所見﹐或謂之仁﹐或謂之智﹐或日用而不知﹐固自不同﹐豈佛之教而不然乎﹖平等無有髙下﹐佛法也。瓊森分別﹐非也。覺度以朴野之資﹐行本實之事﹐意在誘人以好善。若鄧若陳﹐樂勸其成﹐均此一善心也。其可記也夫。至治元年辛酉六月二十七日記。

﹝《永樂大典》卷七二四二引《撫州羅山誌》﹞

○壬辰感事

劉崧

猖披者誰子﹐昉自邪說興。香火崇幻教﹐肇彼有發僧。其源始涓瀝﹐弗遏終沸騰。宜陽一倡亂﹐和者紛駕乘。赭巾忽充道﹐殺戮相憑陵。蔑法恃妖讖﹐江淮竟先登。古來心腹地﹐廣衍昔所稱。乃知爲厲階﹐不在憑丘陵。

﹝《槎翁詩集》卷二﹞

○訪澱山因自明習無學二禪老

謝應芳

西風滿帆天所假﹐扁舟過湖快如馬。欲尋漁父問桃源﹐因訪髙僧遇蘭若。南能北秀兩魁奇﹐翠竹黃花總瀟灑。相逢握手問流落﹐試爲從頭略傾寫。生居揚子大江濱﹐老我延陵力田者。羣凶西來火三月﹐四境更無茅一把。鄕鄰死戰血漂杵﹐妻子生擒肉爲鮓。隨波幸若魚漏网﹐失窟驚如兔在野。山中碧松堪療饑﹐池上白蓮宜結社。笑語同行有發僧﹐數見不辭禪板打。

﹝《龜巢稿》卷三﹞

○與侄僧徳藏主書【﹝節錄﹞】

謝應芳

汝七八歲時父母鐘愛﹐因汝父好佛﹐欲令汝爲僧﹐身𨿽在家已僧其首﹐教汝讀《論》《孟》卽兼佛書。垂及成童﹐遽命從釋﹐汝母泣而從之。時優曇師爲汝祝發﹐授以五戒。汝侍靈隱竹泉師法席﹐果茗之費罄汝衣缽﹐汝父且竭力繼之﹐蓋望汝爲釋門偉器。至如成佛作祖﹐說法度人﹐皆汝父所望也。不幸汝母先卽世﹐父亦客死於兵﹐不能見汝特達﹐可不念哉﹗可不念哉﹗

今汝汩沒﹐固時之使然﹐兵途數年竟不復檢點其身﹐奮勵其志﹐貿貿焉甘於茸闒﹐豈絕然不記汝父之言耶﹖近聞去金陵謁西域髙年元僧﹐受戒而回。吾謂此行在庸人則以爲可喜﹐在汝則以爲可笑。蓋庸人昧理﹐有不知姦盜淫妄之非﹐或酗於酒﹐一旦受此五戒﹐遵而行之﹐變惡爲善﹐是可嘉也。汝自幼爲兩名師弟子﹐豈不曾授汝之戒乎﹖抑西來之僧不以瞿曇爲宗﹐而別有所戒乎﹖不然﹐則往年之戒受而不持﹐徒爾僕僕﹐是可笑也……

﹝《龜巢稿》卷一二﹞

○二聖庵浴佛疏

謝應芳

九龍水浴紫金身﹐慶西方聖人初度。二聖庵結白蓮社﹐繼東林遠公道場。想象毘藍﹐皈依極樂﹐大檀越隨喜布施﹐小比丘如法莊嚴。諸塵非塵﹐是名微塵﹐淸淨身本無塵垢﹔憶佛念佛﹐必定見佛﹐廣長舌朗演佛音。幸發心花﹐共成因果。

﹝《龜巢稿》卷一三﹞

○無量壽庵記【庚寅】

危素

京師寅賓裏有無量壽庵者﹐居士屠君所建也。君名文正﹐更名覺緣﹐山陽人﹐事其親至孝。至元元年﹐大兵驅至開平﹐日夕思念其母﹐南望悲泣﹐時年廿有七矣。因禮僧性道者爲師﹐絕葷酒﹐持五戒﹐誦佛名號﹐冀與母遇。始自五年正月元日﹐日誦《妙法蓮華經》﹐至初八日竟。又始自五月朔﹐日一食﹐周月竟﹔九月朔亦如之。行住坐臥﹐叫佛一聲﹐恍然如見其母。恆以淸旦誦四聖眞銓﹐臨暮禮白蓮寶懺﹐夜禮佛﹐千拜乃寐。

十有一年﹐還至大都。明年﹐師事蓽庵滿禪師於慶壽寺﹐滿號之曰居士。時宋已內附﹐疆宇混一﹐私喜可見其母﹐亟馳書候之﹐則知北來之明年母已沒矣。居士擗踴號慟﹐若不能生﹐乃卜六月癸未﹐集善信百餘人建白蓮社。廿有一年﹐出己貲七百貫﹐買地十畝於太廟之西﹐作無量壽庵。樹佛殿四楹﹐屋宇象設﹐無不具足。浚井治圃﹐手植嘉禾。廿有七年四月癸酉朔﹐爲其徒盛陳教戒﹐其言曰「諸佛菩薩不可不念﹐九品淨業不可不修。越七日晡時﹐吾當去。」至是日己卯﹐沐浴更衣書頌畢﹐隱幾而坐。俄有白虹從西南下垂庵中﹐廣數丈﹐如飛橋﹐微雨灑道。門人舉佛號五聲竟﹐作禮跏趺而逝﹐口吐異香﹐彌月不散。葬諸太史莊之阡。

子覺興﹐善繼其志。皇慶二年﹐遇災﹐庵盡毀。覺興裒金於好施者﹐復謀營建。未幾﹐規制悉還其舊。

覺興又沒﹐其徒魏守溪請於鄰之大長者翰林學士承旨月祿帖木兒公曰「昔先師之作庵﹐且七十年矣﹐未有刻石以告來者﹔守溪之責也。」公以命史官危素。按宋通判贛州事尹應元所撰道行碑﹐而知居士之慕其親若是之至。及世祖皇帝誕降之辰﹐用其法祈天永命﹐故其庵名之曰無量壽。充其事親與君之心﹐可爲孝子﹐爲忠臣﹐是宜書之傳示久遠。若居士之作此庵﹐匪獨求夫福田利益而已。

﹝《危太朴文集》卷四﹞

○松雪遺事

孔齊

錢唐老儒葉森景修嘗登趙松雪之門﹐松雪深愛之﹐蓋謂其效奔走之時使令﹐且聰明頗讀書故也。家住西湖﹐婦女頗不潔﹐蓋杭人常習也。所藏王右軍籠鵝帖石刻後有唐人復臨一帖副之﹐誠爲妙品。張外史每戲之﹐一日賦詩以貽之﹐有云「家藏逸少籠鵝字﹐門系龜蒙放鴨船。」世以鴨比諭五奴也。至正丁酉秋八月﹐予往錢唐﹐訪妻母於西山普福寺。時景修數相過﹐每舉松雪遺事助笑談。有云﹕松雪一日以幅紙界畫十三行﹐行數十字﹐字各不等﹐問景修曰「爾謂何謂﹖」景修曰「非律度式乎﹖」松雪曰「也虧你尋思﹐惜太過耳﹔乃臨《洛神賦》界式也。」

一日﹐又侍行西湖上﹐得一太湖石﹐兩端各有小竅﹐體甚平。松雪命景修急取布綫一縷至﹐扣於兩竅﹐而以石令人滌淨扶立矣。久之﹐淸風■﹝風立﹞至﹐其聲如琴﹐卽命名曰風篁。他日歸霅川﹐當易以細絲縷上之﹐爲小齋前松下之玩。景修曰「此是前人爲之而相公見之乎﹖」松雪曰「否﹐我自以意取之也。」

其敏慧格物﹐理參造化之巧如此者﹐豈凡俗之所能擬其萬一哉﹗但亦愛錢﹐寫字必得錢﹐然後樂爲之書。一日﹐有二白蓮道者造門求字。門子報曰「兩居士在門前求見相公。」松雪怒曰「甚麼居士﹖香山居士﹐東坡居士邪﹖个樣喫素食的風頭巾甚麼也稱居士﹖」管夫人聞之﹐自內而出曰「相公不要恁地焦躁﹐有錢買得物事喫。」松雪猶愀然不樂。少頃。二道者入謁罷﹐袖攜出鈔十錠﹐曰﹔「送相公作潤筆之資。有庵記﹐是年教授所作﹐求相公書。」松雪大呼曰「將茶來與居士喫。」卽歡笑逾時而去。蓋松雪公入國朝後田產頗廢﹐家事甚貧﹐所以往往有人饋送錢米肴核﹐必作字答之﹐人以是多得書。然亦未嘗以他事求錢耳。

﹝《至正直記》卷一﹞

○釋迦如來行迹頌跋

沙門豈

天臺始祖龍樹大士云「有聞無智慧﹐爲不知實相﹐譬如大暗中﹐有目無所見﹔有慧無多聞﹐亦不知實相﹐譬如大明中﹐有燈無所照。有聞有智慧﹐是所說應受﹔無聞無智慧﹐是名人身牛。今有浮庵長老無寄﹐早投於白蓮社第四世眞淨國師之嫡嗣釋教都僧統覺海圓明佛印靜照大禪師﹐而安堂下﹐落髮披經﹐法名云默﹐學通一家文義﹐赴於選席﹐中上上科﹐得窟嵓住持之名。髙步名途﹐一旦唾棄﹐猶獘屣也。乃遊歷金剛﹑五臺等名山勝地﹐竟到始興山﹐卓一庵而樓遲﹐以誦蓮經念彌陀畫佛書經爲日用者﹐垂二十年矣。餘力搜尋佛典祖文﹐撰述本師行迹頌並注﹐乃成兩軸﹐以啟童蒙﹐利莫廣焉。噫﹐娑婆世界成住壞空劫數長短﹐三界五趣壽福優劣苦樂差別﹐如來方便隨類示現四土三身﹐五時說法﹐年月次第﹐諸經部內半滿偏圓本迹權實﹐乃至滅後遺法流行隆夷處近﹐及後進學者修行入道方便之規﹐如明鏡當臺﹐無一毫差﹐眞可謂吾祖所云是所說應受者明矣。善哉未曾有也﹐其文辭之格﹐吾斂衽無間然矣。

時天歷三年庚午二月八日﹐萬徳山白蓮社沙門豈跋。

○歷朝釋氏資鑑【﹝節錄﹞】

熙仲

﹝紹興﹞三年正月﹐詔下江州﹐召子元法師﹕「朕聞子元專修淨業﹐委有道行﹐宣示彼處守臣可賜﹐俾令回禁苑講演﹐故玆獎諭﹐想宜知悉。仍敕八字﹕宗師到處﹐代朕親行。」賜金襕詔書﹕「朕常具悉﹕極樂聖人﹐悲願深廣﹐誓接羣生﹐信樂歸依。常存觀想﹐澄神靜慮。無出顯揚敷暢者乎﹖朕嘗觀九江之奏﹐一僧名子元﹐習效白蓮之淨社﹐會集廬山之大緣﹐化七萬之緇流﹐修十六之妙觀﹐久無間斷﹐未有不如所願而得往生也。卽今召赴徳壽殿講演淨業大義﹐可賜褐蕃羅靑界相金襕仙花袈裟一頂﹑金拔折羅環鉤一副﹐令宗師赴詔披奉具奏聞。故玆詔示﹐想宜知悉。春暄。師此安否﹖遣書旨不多及。二十一日。」

○元史【﹝節錄﹞】

﹝至大元年五月丙子﹞禁白蓮社﹐毀其祠宇﹐以其人還隸民籍。

﹝卷二二《武宗紀》一﹞

﹝至治二年閏五月﹞癸卯﹐禁白蓮佛事。

﹝卷二八《英宗紀》二﹞

﹝至正十一年五月﹞辛亥﹐潁州妖人劉福通爲亂﹐以紅巾爲號﹐陷潁州。初﹐欒城人韓山童祖父﹐以白蓮會燒香惑眾﹐謫徙廣平永年縣。至山童﹐倡言天下大亂﹐彌勒佛下生﹐河南及江淮愚民皆翕然信之。福通與杜遵道﹑羅文素﹑盛文郁﹑王顯忠﹑韓咬兒復鼓妖言﹐謂山童實宋徽宗八世孫﹐當爲中國主。福通等殺白馬﹑黑牛﹐誓告天地﹐欲同起兵爲亂﹐事覺﹐縣官捕之急﹐福通遂反。山童就擒﹐其妻楊氏﹐其子韓林兒﹐逃之武安。

﹝卷四二《順帝記》五﹞

張楨字約中﹐汴人。……至正八年﹐拜監察禦史。……及毛貴陷山東﹐上疏陳十禍﹐……略曰「……潁上之寇﹐始結白蓮﹐以佛法誘眾﹐終飾威權﹐以兵抗拒﹐視其所向﹐駸駸可畏﹐其勢不至於亡吾社稷﹑燼吾國家不已也……」

﹝卷一八六《張楨傳》﹞

○元典章【﹝節錄﹞】

至元十八年三月﹐中書省咨﹐刑部呈﹕奉省判﹐禦史臺呈﹐行臺咨﹕都昌縣賊首杜萬一等指白蓮會爲名作亂。照得江南見有白蓮會等名目五公符﹐推背圖﹑血盆及應合禁斷天文圖書一切左道亂正之術﹐擬合欽依禁斷﹐仰與祕書監一同擬議連呈事。奉此﹐移準祕書監關﹐議得擬合照依聖旨禁斷拘收。外據前項圖畫封記發來事﹐本部議得﹐若依祕書監所擬﹐將五公﹝符﹞﹑推背圖等天文等圖書並左道亂正之術﹐依上禁斷拘收﹐到官封記﹐發下祕書監收頓相應。都省行下﹕禁斷拘收﹐發來施行。

﹝卷三二《禮部》五《禁斷推背圖等》﹞

長生天气力裏﹐大福蔭護助裏。皇帝聖旨裏。行省﹐禦史臺官人每根底﹐宣慰司﹑廉訪司官人每根底﹐軍官每根底﹐軍人每根底﹐城子裏達魯花赤官人每根底﹐和尙頭目每根底﹐眾百姓每根底宣諭的聖旨。舍利堅﹑八哈失耶﹑捨思班交奏﹕建寧路後山有的白蓮都掌教報恩堂﹐在先完澤篤皇帝與了聖旨來﹐瀋王益知禮布花將引蕭覺貴﹐皇帝潛邸時分獻來。後頭不理會得佛法的人每﹐教門沮壞了有。他每合納的稅糧﹐依體例與了。自己气力抄化蓋來的佛堂﹐常川念經﹐與上位祈福祝壽做好事有。麼道﹐奏來。如今這佛堂做報恩萬壽堂者﹐甲乙住持坐者。屬這報恩萬壽堂的復一堂﹑淸應堂﹐各處田地裏但有的做好事蓮堂﹐管民達魯花赤官人每提調﹐休交沮壞者。合納的稅糧﹐依先體例裏更當者﹔不揀甚麼差發休要者﹔不揀是誰休占做下院者。麼道。這都掌教性空普慧居士蕭覺貴根底執把聖旨與了也﹐但屬這的每蓮堂水土﹑人口﹑頭疋﹑園林﹑碾磨﹑店捨﹑鋪席﹑解典庫﹑浴堂﹑舡只﹑不揀甚麼他每的休奪要者﹐休倚气力者。這般宣諭了呵﹐別了的人每不怕那。甚麼更這的每倚著這般道來。麼道。合納的稅糧不納﹐不幹礙自己的田地隱藏著﹐沒體例的勾當做呵﹐他每不怕那。聖旨﹐牛兒年九月初二日大都有時分寫來。

﹝卷三三《禮部》六《白蓮教》﹞

○通制條格【﹝節錄﹞】

至十八年三月﹐中書省禦史臺呈﹐江南行臺咨﹕都昌縣賊首杜萬一等﹐指白蓮會爲名作亂。照得江南見有白蓮會等名目五公符﹑推背圖﹑血盆及應合禁斷天文圖書﹑一切左道亂正之術﹐擬合禁斷。送刑部與祕書監一同議得﹕擬合照依聖旨禁斷拘收。都省準擬。

﹝卷二八《雜令》﹞

至大元年五月十八日﹐中書省奏﹕江西﹑福建奉使宣撫並禦史臺官人每﹐俺根底與將文書來﹐「建寧路等處有妻室孩兒每的一枝兒白蓮道人名字的人蓋著寺﹐多聚著男子婦人﹐夜聚明散﹐佯修善事﹐扇惑人眾作鬧行有﹐因著這般別生事端去也。又他每都是有妻子的人有﹐他每的身已不淸淨﹐與上位祝壽呵怎生中﹖將這的每合革罷了。」麼道。與將文書來有。俺商量來﹐將應有的白蓮堂捨拆毀了﹔他每的塑畫的神像﹐本處有的寺院裏教放著﹔那道人每發付元籍﹐教各管官司依舊收系當差﹐已後若不攺的人每根底重要罪過。更其餘似這般聚著的﹐都教管民官禁約﹔不嚴呵﹐教監察禦史廉訪司糾察呵﹐怎生﹖麼道。奏呵。奉聖旨﹕那般者。欽此。

﹝卷二九《僧道》﹞

○至順鎭江志【﹝節錄﹞】

妙果寺﹐在縣東南七里竹村。宋咸淳中創。【咸淳中﹐邑人蔣氏子棄俗出家﹐創庵修白蓮﹐後攺爲寺。】歸附後﹐至元間重修殿閣。【至元中﹐蔣氏賜號優曇和尙﹐重建殿及閣。】大徳八年﹐僧普度募緣增廣﹐爲丹陽臣剎。

﹝卷九《僧寺丹陽縣》﹞

○至正昆山郡誌【﹝節錄﹞】

僧子元﹐本姓茅。母柴氏﹐夢僧自稱華光﹐生元。幼孤﹐投延祥通講主﹐出家爲僧。後聞鴉聲悟道﹐追紹晉遠法師白蓮宗教﹐勸修淨業。紹興丁酉﹝﹖﹞﹐得罪﹐編置江州。久之﹐得釋。州爲具聞﹐召入徳壽宮﹐講說稱旨﹐賜金襕�﹐號慈照導師。辛丑﹐示寂於甲川鄕倪普建家。荼毘後﹐華亭金吾裏吳覺昌以骨建塔﹐賜名最盛。

﹝卷五《釋老志》﹞

○正徳瑞州府誌【﹝節錄﹞】

至正八年﹐萬載妖人彭國玉詭白蓮教以惑眾﹐倡言「撒豆成兵﹐飛茅成劍」﹐謀爲不軌。事敗﹐逃至麻城﹐糾鄒普勝﹐合眾數萬﹐以紅巾爲號。

﹝卷一○《遺事志》﹞

●附﹕宋人有關記載

入蜀記

釋門正統

佛祖統紀

戒事魔十詩

申安撫司乞撥白蓮堂田產充和糴狀

○入蜀記【﹝節錄﹞】

陸遊

七日﹐往廬山﹐小憇新橋市﹐蓋吳蜀大路。市肆壁間﹐多蜀入題名﹐並溪喬木﹐往往皆三二百年物﹐蓋山之麓也。自江州至太平興國宮三十里﹐此適當其半。是日﹐車馬及徒行者憧憧不絕﹐云上觀﹐蓋往太平宮焚香﹐自八月一日至七日乃已﹐謂之白蓮會。蓮社本遠法師遺迹﹐舊傳遠公嘗以一日借道流﹐故至今太平宮歲以爲常。東林寺亦自作會﹐然來者反不若太平之盛﹐亦可笑也。

﹝《陸遊集渭南文集》卷四五﹞

○釋門正統【﹝節錄﹞】

宗鑑

春秋之法﹐其責純於夷狄者常恕﹐而於中國流爲夷狄者責之常嚴﹐豈不以眞者易見而似者難明。朱紫莠苗﹐諭意可識。三張之黨﹐家指其邪﹐人辧其妄。金陽幹齒﹐備於前修﹐惟是附托宗途﹐城狐社鼠﹐止惡防非﹐撰斥僞志。

…………

所謂白蓮者﹐紹興初吳郡延祥院沙門茅子元曾學於北禪梵法主會下﹐依仿天臺出《圓融四土圖》《晨朝禮懺文》﹐偈歌四句﹐佛念五聲﹐勸諸男女同修淨業﹐稱白蓮導師。其徒號白蓮菜人﹐亦曰茹茅闍黎菜。有論於有司者﹐加以事魔之罪﹐蒙流江州。後有小茅闍黎復收餘黨﹐但其見解不及子元﹐又白衣展轉傳授﹐不無訛謬﹐惟謹護生一戒耳。

所謂白雲者﹐大觀間西京寶應寺僧孔淸覺稱魯聖之裔﹐來居杭之白雲庵﹐涉獵釋典﹐立四果十地以分大小兩乘﹐造論數篇﹐傳於流俗﹐從者尊之曰白雲和尙﹐名其徒曰白雲菜﹐亦曰十地菜。然論四果則昧於開權顯實﹐論十地則不知通別圓異﹐𨿽欲對破禪宗﹐柰教觀無歸﹐反成魔說。覺海愚力排其謬於有司﹐坐流恩州。其徒甚廣﹐幾與白蓮相混﹐特以妻子有無爲異耳。

﹝卷四《斥僞志》﹞

○佛祖統紀【﹝節錄﹞】

志盤

吳郡延祥院僧茅子元者﹐初學於梵法主﹐依仿臺宗﹐出《圓融四土圖》《晨朝禮懺文》﹐偈歌四句﹐佛念五聲﹐勸諸男女同修淨業﹐自稱白蓮導師﹐坐受眾拜。謹蔥乳﹐不殺﹐不飲酒﹐號白蓮菜。受其邪教者謂之傳道﹐與之通淫者謂之佛法﹐相見傲僧慢人﹐無所不至。愚夫愚婦轉相誑誘﹐聚落田裏皆樂其妄。有論於有司者﹐正以事魔之罪﹐流於江州。然其餘黨效習﹐至今爲盛。【《釋門正統》】

議曰﹕嗟夫﹐天下之事未嘗無獘也。君天下如禹﹑湯而有桀﹑紂﹐相天下如周﹑召而有斯﹑莽﹐道本老﹑莊而有歸眞﹑靈素﹐釋本能仁而有淸覺﹑子元﹐信三教皆有其獘也。所謂《四土圖》者﹐則竊取臺宗格言﹐附以雜偈﹐率皆鄙薄言辭。《晨朝懺》者﹐則撮略慈云七懺﹐別爲一本﹐不識依何行法。偈吟四句則有類於樵歌﹐佛念五聲則何關於十念。號白蓮﹐妄托於祖﹔稱導師﹐僭同於佛﹔假名淨業而專爲姦穢之行﹐猥褻不良﹐何能具道。嗟夫﹗

﹝卷四八《法運通塞志》﹞

白蓮菜者﹐髙宗紹興初吳郡延祥院僧茅子元依仿天臺出《圓融四土圖》《晨朝禮懺文》﹐偈歌四句﹐佛念五聲﹐勸男女修淨業﹐戒護生爲尢謹﹐稱爲白蓮導師。有以事魔論於有司者﹐流之江州。其徒展轉相教﹐至今爲盛。

良渚曰﹕此三者皆假名佛教以誑愚俗﹐猶五行之有沴气也。今摩尼尙扇於三山﹐而白蓮﹑白雲處處有習之者。大抵不事葷酒﹐故易於裕足﹔而不殺物命﹐故近於爲善。愚民無知﹐皆樂趨之﹐故其黨不勸而自盛。甚至第宅姬妾爲魔女所誘﹐入其眾中﹐以修懺念佛爲名而實通奸穢﹐有識士夫宜加禁止。

﹝卷五四《歷代會要志》﹞

○戒事魔十詩

李守謙

勸爾編氓莫事魔﹐魔成剗地禍殃多。家財破蕩身狼籍﹐看取胡忠季子和。

白衣夜會說無根﹐到曉奔逃各出門。此是邪魔名外道﹐自投刑辟害兒孫。

金鍼引透白蓮池﹐此語欺人亦自欺。何似田桑家五畝﹐雞豚狗彘勿違時。

莫念雙宗二會經﹐官中條令至分明。罪流更溢三千里﹐白佛安能救爾生。

生兒只遣事犁鉏﹐有智宜令早讀書。莫被胡輝相引誘﹐此人決脊尙囚拘。

蚩蚩女婦太無知﹐喫菜何須自苦爲。料想阿童鞭背後﹐心中𨿽悔可能追。

仙居舊有祖師堂﹐坐落當初白塔鄕。眼見菜頭頭落地﹐今人諱說呂師囊。

貴賤家家必有尊﹐如何捨祖事魔神。細思父母恩難報﹐早轉頭來孝爾親。

肉味魚鮏喫不妨﹐隨宜茶飯守家常。朝昏但莫爲諸惡﹐底用金壚爇乳香。

官家爲是愛斯民﹐臨遣知州誨爾諄。願爾進知庠序教﹐怕嫌爾做事魔人。

﹝《嘉定赤城志》卷三七《風土門》﹞

○申安撫司乞撥白蓮堂田產充和糴狀

黃震

照對﹕本州島苦和糴﹐爲諸郡之最甚﹔達尊開鄕閫﹐實千載之奇逢。幸有救助之機﹐敢申眾吁之請。大江以西隆興﹑吉州等處皆平原大野﹐產米居多﹐惟本州島與建昌爲山郡。又本州島除樂安在萬山上﹐不預和糴外﹐其實系和糴者惟四縣﹐建昌之系和糴者亦四縣﹐建昌和糴不滿一萬石﹐本州島之和糴乃至十萬石。本州島又有三鄒莊﹑阿鄭莊﹑譚胡莊等沒官田﹐皆不待給本而輸軍餉如和糴者三萬五千來石。和糴之數比諸郡獨多﹐遠至敷及苗米一石之家﹐小戶無所從出。自三年﹑四年﹑五年﹑六年﹑七年以來﹐歲歲積欠﹐旣苦人戶﹐亦虧官糴。方自去年有樂縣尉戶絕﹐除立繼外﹐有沒官米租補助招糴﹐免行敷派﹐人戶旣寬﹐官糴亦足。今歲樂宅元積之米已盡﹐而田畝新租之數無多﹐區區本心﹐欲漸積添﹐永爲今後補助和糴之資﹐而未有其繼也。屬者天幸﹐恭值安撫判府集撰侍郎授鉞鄕部﹐大庇枌楡﹐希冀異恩﹐合郡引領。近因除去妖邪﹐毀撤巢穴﹐估到東館白蓮堂田業﹐眾情歡然﹐皆謂侍郎必將以此田撥入和糴之莊﹐更爲錦繡鄕邦寬民之賜﹐𨿽估藉之帳未了﹐而驩誦之口已騰。蓋自先太師南丰先生開鄕閫﹐直至今日侍郎方再開鄕閫﹐喬木故家﹐久屬人望﹐休聲善政﹐增光先烈﹐不惟本州島之所未有﹐殆亦天下之所未必有。有如和糴之最重﹐久爲鄕邦之重困﹐幸遇侍郎晝錦照臨﹐其望救援﹐夫豈小小﹐特以三邊未撤戍﹐和糴未可免﹐𨿽望申減之甚切﹐而未敢責人情之所難。玆因沒官之田謂必爲和糴之助﹐此事理之所必可行﹐而仁慈之所必垂念﹐宜眾情之預以爲喜也。某幸登龍門﹐假守珂裏﹐代申眾請﹐仰副仁心﹐下情不勝皇懼俯伏待命之至。須至﹐具申。

﹝《黃氏日抄》卷七五﹞

●引用書目【共三十種】

廬山蓮宗寶鑑普度以續藏經本爲底本﹐據大正藏本校補

廬山復教集果滿影元本

廬山白蓮正宗曇華集果滿元刻本

元史宋濂等中華書局標點本

元典章影元本

通制條格影明本

西遊錄耶律楚材中華書局一九八一年版向達校注本

疊山集謝枋得四部叢刊本

桐江集方回元代珍本文集匯刊本

俟庵集李存四庫全書本

水雲村泯稿劉塤淸道光十八年愛余堂刻本

程雪樓文集程巨夫淸宣統二年陶氏涉園刻本

柳待制文集柳貫四部叢刊本

淸容居士集袁桷四部叢刊本

黃金華文集黃溍四部叢刊本

槎翁詩集劉崧四庫全書本

龜巢稿謝應芳四部叢刊本

危太朴文集危素嘉業堂刻本

至正直記孔齊粵雅堂叢書本

永樂大典中華書局影印本

至順鎭江志兪希魯淸道光十二年丹徒包氏刻本

至正昆山郡誌楊譓匯刻太倉舊志五種本

正徳瑞州府誌熊相原刻本

釋迦如來行迹頌無寄續藏經本

歷朝釋氏資鑑熙仲續藏經本

釋門正統宗鑑續藏經本

佛祖統紀志盤續藏經本

陸遊集中華書局一九七九年版

黃氏日鈔黃震淸耕余樓刻本

嘉定赤城志黃田等臺州叢書本

