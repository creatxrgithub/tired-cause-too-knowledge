

成惟識論觀心法要

成惟識論觀心法要卷第一

成惟識論觀心法要卷第二

成惟識論觀心法要卷第三

成惟識論觀心法要卷第四

成惟識論觀心法要卷第五

成惟識論觀心法要卷第一﹝附緣起幷凡例﹞

蕅益沙門智旭述

夫萬法惟識。𨿽驅烏亦能言之。逮深究其旨歸。則耆宿尙多貿貿。此無他。依文解義。有教無觀故也。然觀心之法。實不在於教外。試觀十卷論文。何處不明心外無法。卽心之法。是所觀境。了法惟心。非卽能觀智乎。能觀智起。則二執空而眞性現。所以若境。若教。若理。若行。若果。皆名惟識。而五位五觀。一以貫之。紛而不雜。賾而不亂者也。慨自古疏失傳。人師異解。文義尙訛。理觀奚賴。鈍者旣望洋而退。利者復蔑裂而求。四分之旨未諳。一心之宗徒設。三性之理未究。二諦之致安歸。賴有開蒙問答。梗槪僅存。大鈔。宗鏡援引可據。而溯流窮源。則瑜伽。顯揚諸論。尢似黃河之有宿海。於是紹覺法師爲之音義。一雨法師爲之集解。宇泰居士爲之證義。無不殫精竭思。極深研幾。然教道已明。觀道未顯。嗣有新伊法師。爲之合響。力陳五觀。冠罩諸家。以其尙未刊行流布。故僅獲染指。不克飽﹝冫﹡食﹞。適二三同志。擬從能變所變差別之途。以開性具性徧圓融之鑰。漫爾饒舌。兼命管城。不敢更衍繁文。秪圖直明心觀。隨講隨錄。用質大方。將釋論文。先申凡例。

一諸家著述。貴在引證以明可據。未免文義雜糅。不便初機。今領會諸家之旨。自抒淺顯之文。不令句讀艱澁。觀者恕之。

一西域外道。實繁有徒。故破之不得不詳。今彼黨旣無。何勞細究。不過借彼我法二執以爲言端。破之以顯二空眞理而已。若欲窮其出處。自當廣閱大鈔諸書。一科含大意。不可不立。然子科太繁。亦能割裂論文。令人眩目。今從簡略。以便時機。

一性之與相。如水與波。不一不異。故曰性是相家之性。相是性家之相。今約不一義邊。須辧明差別。不可一槪儱侗。又約不異義邊。須會歸圓融。不可終滯名相。

一文字爲觀照之門。若不句句消歸自己。則說食數寶。究竟何益。故標題曰。觀心法要。以此論成。立惟識道理。卽是觀心法門。不同法華別立觀心釋也。法華廣明本迹佛法。故須更約觀心。此論直詮眾生心法。但可開粗顯妙而已。

一眾生妄識本妙。由我法二執。所以成粗。但破二執。便顯妙理。然設句句開顯。恐或反成儱侗。故仍隨文釋義。但於提綱挈領之處。略指點之。

○大文爲二。初題目。二入文。初中四。初正釋題。二明頌主。三明論主。四明譯師。今初。

成惟識論

梵語毗若底。此云識。梵語摩怛喇多。此云惟。梵語悉底。此云成。梵語奢薩怛羅。此云論。應云識惟成論。今言成惟識論者。蓋梵文先所後能。此方先能後所也。今依梵文次第釋之。識者了別義。謂心王。心所。皆能了別自所緣故。心王有八。一眼識。二耳識。三鼻識。四舌識。五身識。六意識。七末那識。八根本識。眼識了別自相分色。耳識了別自相分聲。乃至意識了別自相分法。末那任運了別妄執內自我相。本識任運了別根身器界。及諸種子。心所有五十一。具如文中廣明。必與心王相應。故惟識之名。亦攝心所也。惟者獨義。除此心王心所之外。決無實我實法可得故也。成者成立義。以三支八支成立惟識道理。三支者。一宗。二因。三諭。八支者。一立宗。二辧因。三引諭。四同類。五異類。六比量。七現量。八正教量也。論者。研窮決擇。辧析闡揚。教誡學侶。垂範後昆也。復次大乘具明五位百法。今但名惟識者。以心法有八。卽自性惟識。心所法有五十一。卽相應惟識。色法十一。卽惟識所變。不相應有二十四。卽惟識分位。無爲法有六。卽惟識實性故也。又古釋明五義。一境惟識。二教惟識。三理惟識。四行惟識。五果惟識。又復言惟識者。具五種觀。一遣虛存實觀。惟遮外境非有。卽遣徧計之虛。識表內心不無。是存依圓之實也。二捨濫畱純觀。若論自證分。轉成見相二分。則相分內境。本是依他起性。不同外境之無。應云惟見惟相。今恐相分濫同所計外境。故但云惟識。卽是舍濫畱純也。三攝末歸本觀。相見二分。皆依自證分起。今攝相見之末。歸於自証之本。故直云惟識。卽惟是自證體也。四隱劣顯勝觀。若論心王。心所。各有四分。應云惟心心所。但心所劣。心王勝。心所不能爲主。心王有自在義。舉王則能攝所。如舉帝王。必有臣佐。故隱心所之劣。但顯心王之勝。直名爲惟識也。五遣相證性觀。相者依他起性。如幻事等。性者圓成實性。卽二空所顯眞如。是故論云。諸心心所。依他起故。亦如幻事。非眞實有。爲遣妄執心心所外實有境故。說惟有識。若執惟識眞實有者。如執外境。亦是法執。又云。如前所說識差別相。依理世俗。非眞勝義。眞勝義中。心言絕故。如伽陀說。心意識八種。俗故相有別。眞故相無別。相所相無故。又云。此諸法勝義。亦卽是眞如。常如其性故。卽惟識實性。當知惟識二字。卽是遣相證性。故宗前敬敍。卽云。稽首惟識性也。論有宗論。釋論。今天親三十頌。卽是宗論。亦名本論。護法等十菩薩所造百卷論文。卽是釋論。亦名末論也。五重玄義者。單法爲名。惟識實性爲體。卽是二空所顯眞如。五惟識觀。斷障證果爲宗。攝之秖是二空妙觀。初之二觀。具遣凡外我法二執。令達二空。後之三觀。爲遣微細法執。令其深達法空。二空旣達。二障隨斷。斷煩惱障。證眞解脫。斷所知障。證大菩提也。遮執生解爲用。大乘生酥以爲教相。

二明頌主

天親菩薩造頌

梵語婆藪槃豆。此雲天親。弟兄三人。長名無著。先修禪定。卽得離欲。思惟空義。不能得入。欲自殺身。賓頭盧尊者。爲說小乘空觀。如教觀之。卽便得入。意猶未安。謂理不應止爾。因乘神通。往兜率天。咨問彌勒菩薩。爲說大乘空觀。還閻浮提。如說思惟。地六種動。尋便得悟。因此名阿僧伽。譯爲無著。爾後數上兜率。咨問大乘經義。隨有所得。還爲人說。聞者多不生信。因自發願。欲令眾生信解大乘。惟願大師。下閻浮提。解說大乘。彌勒卽如其願。每於夜時下閻浮提。放大光明。集有緣眾。於說法堂。誦出十七地經。凡四月夜方竟。卽今瑜伽師地論也。因此眾人皆信大乘。第二弟名天親。博學多聞。徧通諸部。神才俊朗。戒行淸髙。執小乘解。不信大乘。無著恐其造論破壞大乘。遣使報云。我今疾篤。汝可急來。天親隨使。與兄相見。咨問病源。兄曰。我今心病。由汝而生。汝不信大乘。恆生毀謗。以此惡業。必永沈淪。我今愁苦。命將不全。天親驚懼。卽請兄解說大乘。隨得解悟。於是就兄廣學。悉得通達。咎昔毀謗。欲割舌以謝其罪。兄云。汝舌善巧毀謗大乘。欲滅此罪。亦當善巧解說大乘。遂制十地論。攝大乘論。此二論是創歸大乘之作。旣又采攝玄機。提控精邃。著惟識三十頌。以暢大乘妙趣。

三明論主

護法等菩薩造

梵語達摩波羅。唐云護法。達羅毗茶國大臣之子。少而爽慧。王愛其才。欲妻以公主。菩薩久修離欲。無心愛染。將成之夕。特起憂煩。於佛像前。懇祈加護。願脫玆難。感大神王。攜負送置一山寺佛堂中。僧謂爲盜。菩薩自陳由委。聞者驚嗟。因卽出家。專精正法。究通諸部。等者。等於親勝。火辯。徳慧。安慧。難陀。淨月。勝友。陳那。智月。九大論師也。十師各造釋十卷。故捲有百。慈恩基師。以其旨殊見異。稟者無依。固請奘師。糅成十卷。然而文多影略。以護法爲司南。故首標護法也。

四明譯師

唐三藏法師玄奘譯

唐者。李氏有天下之國號。三藏者。經律論也。法師者。正法自軌。弘辯導人。玄奘者。法師之諱。親遊西域。傳法相宗。具如慈恩傳中廣明。譯者。翻梵成華。以此易彼也。

○入文爲三。初宗前敬敍分。二依教廣成分。三釋結施願分。

﹝甲﹞初中二。初歸敬述意。二造論因緣。﹝乙﹞今初。

稽首惟識性。滿分淸淨者。我今釋彼說。利樂諸有情。

初二句是歸敬。後二句是述意也。稽首二字。是能歸。惟識性等是所歸。能歸。須具三業。今口稱稽首。以表敬意。則三業具足。所歸。秖是三寶。今惟識性。卽法寶。滿淸淨者。卽佛寶。分淸淨者。卽僧寶。然惟識有五位百法。此獨稱性。以是所依故。復是所證故。究竟位中。轉八識成四智。轉依如之生死。成依如之涅槃。出障圓明。名滿淸淨。通達位後。先轉六七二識。成妙觀察。平等性智。斷十重障。證十眞如。名分淸淨。此之三寶。有情本具。無始迷背。不自覺知。天親菩薩。造三十頌。本爲利益安樂有情。故先歸命三寶。求於加被。釋彼三十頌中所說之義。令諸有情。得生解起行之利。臻斷障證果之樂。乃護法等造論之深意也。

﹝乙﹞二造論因緣二。初通爲利生。二別爲破執。﹝丙﹞今初。

今造此論。爲於二空有迷謬者。生正解故。生解爲斷二重障故。由我法執。二障具生。若證二空。彼障隨斷。斷障。爲得二勝果故。由斷續生煩惱障故。證眞解脫。由斷礙解所知障故。得大菩提。

迷。謂迷理。不達我法二空也。謬。謂謬執。妄執實我實法也。由今論中。以眞比量。眞能破執。眞能立理。故使迷謬之人。得生正解。解二空故。不起我法二執。則斷煩惱。所知二障。斷煩惱障。則不隨其生死相續。證大涅槃。名眞解脫。斷所知障。則於所知事理。無復障礙。得無礙解。名大菩提。

﹝丙﹞二別爲破執又二。初破凡外。二破四師。﹝丁﹞今初。

又爲開示謬執我法。迷惟識者。令達二空。於惟識理如實知故。

謬執我法。具如下文所列所破。今旣令達我法二空。便如實知惟識相性。此遣虛存實觀之力也。

﹝丁﹞二破四師。

復有迷謬惟識理者。或執外境。如識非無。或執內識。如境非有。或執諸識。用別體同。或執離心。無別心所。爲遮此等種種異執。令於惟識深妙理中。得如實解。故作斯論。

四師所執。𨿽各不同。而於惟識深妙之理。皆悉迷謬。故作論以遮遣之。初云。或執外境亦如識之非無。此卽有宗。依於阿含教中。說十二處。遂妄計爲心境俱有。不知阿含但是立十二處。以明無我。非謂五根。六塵果是心外實法也。今明六塵俱是識之相分。五根俱是色之功能。非外四大所造。亦是遣虛存實觀之所治。次云。或執內識。亦如境之非有。此卽淸辯。依於大乘教中所說一切無性。遂妄計爲心境皆無。不知大乘但明諸法無實。意令遣相證性。非是撥無俗諦。成惡取空也。今明識是依他起性。四分皆有。但相分非在於心外。見分不離於識體。𨿽無實我實法。仍有緣起差別。乃捨濫畱純觀。攝末歸本觀之所治。三云。或執諸識。用別體同。此卽一類菩薩。依於大乘教中所說心性是一。能生一切諸法。如一水鏡。多波像生。遂妄計爲識體定一。不知大乘但明理體無二。亦令遣相證性。非謂八識種現當體行相總無差別也。今明八識。各從種生。各有現行。所依不同。所緣亦別。此識滅時。余識不滅。又復各具四分。見相二分是用。用固各別。自證。證自證。之二分是體。體亦非同。良由如來藏心不思議故。舉體而爲眼識之四分。復舉體而爲耳鼻等識之四分。非分一如來藏。而爲八識。亦非八識。只共一如來藏。又非八識。便成八如來藏。此與泥團微塵之諭。自不相侔。是故約眞諦。則相無別。體用俱泯。不得但云體同。約俗諦。則相有別。體用俱分。不得但云用別。又若約所依理體。則一尙叵得。如何復說用別。若約八識當體。則相各有異。又如何可說體同。當知水鏡波像之諭。自有二義。一者遣相證性義。則如來藏性如水如鏡。八識體用俱如波像。固不得云諸識用別體同。二者攝末歸本義。則八識之各各內二分。一一如水如鏡。其各各相見二分。一一如波如像。亦不得云諸識用別體同。今此一類大乘。依於遣相證性義中而起妄執。故爲攝末歸本觀之所治。四云。或執離心無別心所。此卽經部。依於經中所言士夫六界。復言染淨由心。遂計心所。但是依於識之分位假立。無別實有。不知經中乃約心王勝故。所以但說由心。及說地。水。火。風。空。識。名爲六界。然旣說心王。必有心所與之相應。故惟識言。亦攝心所。此從隱劣顯勝義中起執。仍爲此觀所治。蓋但隱心所之劣。非竟無心所也。斯論所明實無外境。惟有內心。體用條然。王所宛爾。能令四執渙然冰釋。於惟識理。如實而解。不乖異故。名之爲如。眞比量也。非影響故。名之爲實。眞現量也。

﹝甲﹞二依教廣成分三。初略答外難略標識相。二廣明識相顯前頌意。三明修行位次。﹝乙﹞初中二。初托問舉頌。二以論釋成。﹝丙﹞今初。

若惟有識。云何世間及諸聖教。說有我法。頌曰。

由假說我法。有種種相轉。彼依識所變。此能變惟三。謂異熟。思量。及了別境識。

問意在說有二字。謂說有則非無。答釋在假說二字。謂假說則非實有也。餘如論文自釋。

﹝丙﹞二以論釋成二。初釋前三句。二釋後三句。﹝丁﹞初中二。初略釋。二廣釋。﹝戊﹞初中二。初正釋。二結判。﹝己﹞初又三。初釋第一句。次釋第二句。後釋第三句。﹝庚﹞今初。

論曰。世間聖教。說有我法。但由假立。非實有性。我。謂主宰。法。謂軌持。

世間說有我法。是無體隨情假。隨自執情。妄名爲我法故。如有情命者等。實徳業等是也。聖教說有我法。是有體彊設假。隨位隨緣。假施設故。如預流一來等。蘊。處。界等是也。主有自在力。宰有割斷力。又主是體宰是用。約主宰義。故名爲我。軌範可生物解。任持不捨自相。約軌持義。故名爲法。世間妄計爲實。聖教知由假立也。

﹝庚﹞次釋第二句。

彼二俱有種種相轉。我種種相。謂有情命者等。預流一來等。法種種相。謂實徳業等。蘊處界等。轉。謂隨緣施設有異。

有情命者等。謂十六知見。世間所妄執之我也。預流。一來等。謂三乘名位。聖教所假說之我也。實徳業等。謂勝論六句。及余種種世間所妄執之法也。蘊。處。界等。謂三科開合。及四諦。十二因緣。六度。十力一切法相。聖教所假說之法也。隨緣施設有異者。且如五蘊和合。妄計有我。施設有情之名。妄計色心連持不斷。別有實體。施設命者之名。斷分別惑。施設預流果名。斷欲界思惑六品。施設一來果名。乃至斷盡我法二執。施設羅漢。如來果名。又爲迷心重者。施設五蘊之名。爲迷色重者。施設十二處名。乃至爲治六蔽。施設六度名等。

﹝庚﹞後釋第三句又二。初徵起總釋。二約義別釋。﹝辛﹞今初。

﹝徵曰﹞。如是諸相。若由假說。依何得成。﹝釋曰﹞。彼相皆依識所轉變而假施設。

﹝辛﹞二約義別釋二。初釋聖教假說所依。二釋世間假說所依。﹝壬﹞今初。

識。謂了別。此中識言。亦攝心所。定相應故。變。謂識體轉似二分。相見俱依自證起故。依斯二分。施設我法。彼二離此。無所依故。

先釋八識皆是了別之義。謂眼識了別色。耳識了別聲。乃至第八識了別根身器界種子也。識之爲言。亦攝心所。以心王決定與諸心所。恆相應故。自證是識體。相見二分。皆依體起。依此相見二分。施設種種我法。故彼我法二名。離此相見二分。更無所依。夫我法但依相見施設。則我法非有。相見不無。卽遣虛存實觀也。相見俱依自證而起。則用不離體。體外無用。卽攝末歸本觀。及捨濫畱純觀也。識言亦攝心所。卽隱劣顯勝觀也。

﹝壬﹞二釋世間假說所依。

或復內識轉似外境。﹝謂由﹞我法分別燻習力故。諸識生時。﹝遂卽﹞變似我法。此﹝似﹞我法﹝之﹞相。𨿽﹝復仍﹞在內識。而由﹝虛妄﹞分別。﹝故﹞似外境﹝幻﹞現。諸有情類。無始時來。﹝遂妄﹞緣此﹝似我法之相分﹞。執爲實我實法。﹝譬﹞如﹝病﹞患﹝及睡﹞夢者。﹝由於﹞患夢力故。心似種種外境相現。﹝𨿽無外境而患夢人﹞緣此﹝種種似相﹞。執爲實有外境。

前文聖教假說所依。通於八識及諸心所。此中世間假說所依。局在第六意識。前是依他起性。由依他故。得起徧計。此是徧計執性。由徧計故。亦燻依他也。故宗鏡云。護法正義。一切心心所。四分皆依他起。於中妄執爲決定實者。方名徧計執性。乃至於圓成性。及五塵性境。若堅執爲實者。亦名徧計所執。然本來無體。龜毛兔角等。不對執心。卽非徧計性。今亦多有妄認龜毛等爲徧計性者。非也。初正釋竟。

﹝己﹞二結判又二。初判假實。二判有無。﹝庚﹞今初。

愚夫所計實我實法。都無所有。但隨妄情而施設故。說之爲假。內識所變似我似法。𨿽有而非實我法性。然似彼﹝我法而﹞現。故說爲假。

初卽無體隨情假。次卽有體彊設假也。

﹝庚﹞二判有無。

外境隨情而施設故。非有如識。內識必依因緣生故。非無如境。由此便遮增減二執。

非有如識。謂非如識之有。非無如境。謂非如境之無也。執境爲有。是增益謗。執識亦無。是減損謗。今成立惟識。遣虛存實。故能遮止二執。

境依內識而假立故。惟世俗有。識是假境所依事故。亦勝義有。

識外我法。固如龜毛兔角。決定非有。識內相分之境。亦如水月鏡花。但約世俗假名爲有。非實有也。若夫識體。則是假境所依事體。義通眞俗。故約勝義。亦得名有也。勝義。卽四眞諦中第一體用顯現諦。此更約二諦以判有無。卽捨濫畱純義。初略釋前三句竟。

﹝戊﹞二廣釋三。初徵答總標。二徵答別釋。三總結無實。﹝己﹞今初。

云何應知實無外境。惟有內識似外境生。﹝答﹞。實我實法。不可得故。

﹝己﹞二徵答別釋二。初破我執。二破法執。﹝庚﹞初中三。初假問徵起。二正破我相。三問答釋妨。﹝辛﹞今初。

如何實我。不可得耶。

﹝辛﹞二正破我相三。初敍破外小所執。二立量以顯惟識。三結判俱生分別。

﹝壬﹞初中三。初別破六師三計。二別破小乘三計。三總約識根塵破。

﹝癸﹞初又二。初敍計。二破斥。﹝子﹞今初。

諸所執我。略有三種。一者執我。體常周徧。量同虛空。隨處造業。受苦樂故。二者執我。其體𨿽常。而量不定。隨身大小。有捲舒故。三者執我。體常至細。如一極微。潛轉身中。作事業故。

第一執。卽勝論計作者名我。數論計受者名我。第二執。卽無慚及尼犍子所計。第三執。卽獸主及徧出所計。故名六師三計。

﹝子﹞二破斥爲三。初破常徧。次破不定。後破至細。﹝醜﹞今初。

初且非理。所以者何。執我常徧。量同虛空。應不隨身。受苦樂等。又常徧故。應無動轉。如何隨身。能造諸業。

此先約受者作者。以破非常徧也。動乃有業。故無動轉。則不能造業。

又所執我。一切有情。爲同爲異。若言﹝一切有情﹞同﹝一我﹞者。﹝則﹞一﹝有情﹞作業時。一切﹝有情亦﹞應作﹝業﹞。一﹝有情﹞受果時。一切﹝有情亦﹞應受﹝果﹞。一﹝有情﹞得解脫時。一切﹝有情亦﹞應解脫。﹝此則世間不成差別安立﹞。便成大過。若言﹝一切有情之我。體各﹞異者。諸有情﹝之﹞我更相徧故。﹝其﹞體﹝便﹞應相雜。又﹝處處皆有一切有情之我所徧。則﹞一﹝有情﹞作業。一﹝有情﹞受果時。與一切﹝有情之﹞我。﹝其﹞處﹝所更﹞無別故。﹝亦卽﹞應名﹝爲﹞一切﹝有情之﹞所作所受。

此更約我體同異。以破常徧義。皆不成也。

若謂作受。各有所屬。無斯過者。理亦不然。業果及身。與諸我合。屬此非彼。不應理故。

恐彼救云。我體𨿽復各徧。而作受各有所屬。故無一作一受。應無一切所作所受之過。今牒破云。理亦不然。蓋我體旣徧。則業果及身。必與諸有情之我體合。若仍屬此而非屬彼。旣有偏屬。便不名徧。與我體周徧之理。不相應故。

﹝又﹞一﹝有情﹞解脫時。一切﹝有情皆﹞應解脫。﹝以﹞所修證﹝之﹞法。﹝亦與﹞一切﹝有情之﹞我﹝體﹞合故。

旣一作一切作。一受一切受。亦應一解脫一切解脫。旣作。受。解脫。各有所屬。則常徧之義不成矣。

﹝醜﹞次破不定。

中亦非理。所以者何。我體﹝設使﹞常住。不應隨身而有舒捲。旣有舒捲。﹝則便﹞如橐籥風。應非常住。又我﹝旣﹞隨身﹝大小﹞。應﹝卽如身之﹞可分析。如何可執我體一耶。故彼所言。如童豎戲。

文義幷顯。不必更解。

﹝醜﹞後破至細。

後亦非理。所以者何。﹝旣云﹞我量至小。如一極微。如何能令大身徧動。若謂﹝我體﹞𨿽小。而速巡身。如旋火輪。似徧動者。則所執我。非一非常。諸有往來。非常一故。

先破小我。不能令大身動。次破往來。則非常一。以或往或來。故非常。往者不是來者。故非一也。初別破六師三計竟。

﹝癸﹞二別破小乘三計二。初敍計。二破斥。﹝子﹞今初。

又所執我。復有三種。一者卽蘊。二者離蘊。三者與蘊非卽非離。

此三。皆卽附佛法之外道也。

﹝子﹞二破斥三。初破卽蘊。二破離蘊。三破非卽非離。﹝醜﹞今初。

初卽蘊我。理且不然。我應如蘊。非常一故。

先總破也。蘊生滅。故非常。蘊有五。故非一。

又內諸色。定非實我。如外諸色。有質礙故。

此下別破。先破色蘊非我。內諸色。謂五根身。外諸色。謂五塵境。此身假借四大所成。與外四大五塵毫無差別。旣有質礙。便可分析。豈可執爲我哉。量云。色身是有法。定非實我宗。因云。有質礙故。諭如外色。

心。心所法。亦非實我。不恆相續。待眾緣故。

此破受想行識。四蘊非我。心卽八識心王。卽識蘊也。心所卽五十一心所。卽受。想。行三蘊也。前六識及相應心所。悉皆不恆相續。眼識待九緣生。耳識待八緣生。鼻舌身識待七緣生。意識待五緣生。故非實我。第七。第八兩識。𨿽恆相續。亦待三緣四緣而生。亦非實我。然余乘本不知有第七第八兩識。故不復論。今但破彼妄計六識心王。受想行之心所爲我而已。量云。心。心所是有法。定非實我宗。因云。不恆相續。待眾緣故。諭如聲等。

余行余色。亦非實我。如虛空等。非覺性故。

此更破不相應行。及法處所攝色非我。以此不相應行。及法處色。𨿽無形質。非覺性故。量云。余行余色是有法。定非實我宗。因云。非覺性故。諭如虛空。初破卽蘊竟。

﹝醜﹞次破離蘊。

中離蘊我。理亦不然。應如虛空。無作受故。

所執之我。旣離五蘊。則非色非心。應如虛空。不能作業。亦不受報。又豈可喚虛空爲我耶。

﹝醜﹞三破非卽非離。

後俱非我。理亦不然。﹝旣﹞計依蘊立﹝我。又﹞非卽﹝蘊﹞離蘊。﹝則所執我﹞。應如瓶等。﹝依泥團立。非卽泥。非離泥。但是假法﹞。非實我故。又旣不可說有爲無爲。亦應不可說是我非我。故彼所執實我不成。

先立量云。彼所執非卽離蘊之我是有法。定非實我宗。因云。許依蘊立故。諭如瓶等。次更以有爲無爲例破。蓋若卽五蘊。則是有爲。若離五蘊。則是無爲。今非卽蘊。則不可說有爲。又非離蘊。則不可說無爲。旣不可說有爲無爲。又豈可說是我非我。而執有實我。不亦謬乎。二別破小乘三計竟。

﹝癸﹞三總約識根塵破三。初約思慮有無破。卽約識破。二約作用有無破。卽約根破。三約所緣是否破。卽約塵破。﹝子﹞今初。

又諸所執。實有我體。爲有思慮。爲無思慮。若有思慮。應是無常。非一切時。有思慮故。若無思慮。應如虛空。不能作業。亦不受果。故所執我。理俱不成。

先雙徵。次別破。後總結。幷可知。

﹝子﹞二約作用有無破。卽約根破。

又諸所執。實有我體。爲有作用。爲無作用。若有作用。如手足等。應是無常。若無作用。如兔角等。應非實我。故所執我。二俱不成。

亦雙徵。別破。總結可知。

﹝子﹞三約所緣是否破。卽約塵破。

又諸所執。實有我體。爲是我見所緣境不。若非我見所緣境者。汝等云何知實有我。若是我見所緣境者。﹝則﹞應有我見﹝者﹞。非顚倒攝。﹝以其﹞如實知故。若爾﹝果然如實不倒﹞。如何執有我者。所信﹝阿含等﹞至教。﹝仍﹞皆毀﹝斥﹞我見。稱贊無我。﹝而﹞言無我見﹝者﹞。能證涅槃。執著我見。沈淪生死。豈有邪見。能證涅槃。正見翻令沈淪生死。

亦先以是不總徵。次別破也。先破若非我見所緣。則旣非所緣。云何知有。此易可解。次破若是我見所緣。則應我見。果見實我。便非顚倒。旣我見非是顚倒。則應反成正見。而無我反爲邪見矣。如何無我之邪見。至教中反稱贊爲能證涅槃。如何有我之正見。至教中翻訶毀爲沈淪生死耶。初敍破外小所執竟。

﹝壬﹞二立量以顯惟識。

又諸我見。不緣實我。有所緣故。如緣余心。

此先以眞比量而破能緣也。量云。諸執我之見是有法。必不能緣於實我宗。因云。以其有所緣故。諭如緣余法之心。蓋凡余心所緣。但能緣自所變相分。決定不能緣心外法。則今諸執我見。亦但能緣自所變之相分。妄計爲我而已。豈心外果有實我。而我見果能緣之也哉。

我見所緣。定非實我。是所緣故。如所餘法。

此更以眞比量而破所緣也。量云。我見之所緣者是有法。決定非實我宗。因云。以是我見之所緣故。諭如所餘色等五塵之法。蓋色等五塵。但是五識所變相分。非心外有實境也。今所執實我。旣是我見所緣。亦但卽是我見所變相分而已。豈眞有實我哉。問。假使外人不許有相分色。則同諭應犯無俱不成之過。答。縱使外人不許有相分色。而所緣五塵外境變壞無常。亦得與無實我爲同諭也。

是故我見不緣實我。但緣內識變現諸蘊。隨自妄情種種計度。

初一量破能緣。則顯我見是顚倒見。而非正見。次一量破所緣。則顯實我是非量境。而非性境。故今結成惟識所變。識外決無實我也。二立量以顯惟識竟。

﹝壬﹞三結判俱生分別二。初結屬二種。二判其有無。﹝癸﹞初結屬二種。

然諸我執。略有二種。一者俱生。二者分別。俱生我執。無始時來虛妄燻習內因力故。恆與身俱。不待邪教及邪分別。任運而轉。故名俱生。此復二種。一常相續。在第七識。緣第八識﹝之見分以爲本質。隨卽變﹞起﹝第七識﹞自心﹝中之影子以爲﹞相﹝分。遂妄﹞執爲﹝內可﹞實我。二有間斷。在第六識。緣﹝第八﹞識所變五取蘊相﹝之﹞或總或別。﹝托此爲質。隨卽變﹞起﹝第六識﹞自心﹝中之影子以爲﹞相﹝分。遂妄﹞執爲實我。此二我執。細故難斷。﹝直待見道之﹞後修道﹝位﹞中。數數修習勝生空觀。方能除滅。分別我執。﹝𨿽有無始內燻之因﹞。亦﹝必﹞由﹝於﹞現在外緣力故。非與身俱。要待邪教﹝爲緣﹞。及﹝稟邪教而內起﹞邪分別。然後方起。故名分別。惟在第六意識中有。此亦二種。一緣邪教所說。﹝卽離俱非等﹞蘊相。﹝托爲本質。隨卽變﹞起﹝第六識﹞自心﹝中之影子以爲﹞相﹝分﹞。分別計度。執爲實我。二緣邪教所說﹝大小不定等﹞我相。﹝托爲本質。隨卽變﹞起﹝第六識﹞自心﹝中之影子以爲﹞相﹝分﹞。分別計度。執爲實我。此二我執。粗故易斷。初見道時。觀一切法﹝中眾﹞生﹝本﹞空﹝所顯﹞眞如﹝之理﹞。卽能除滅。

邪教所說蘊相。卽附佛法之外道所說。邪教所說我相。卽外道六師所說也。餘可知。

﹝癸﹞二判其有無又三。初約相質判有無。二約依徧判有無。三引證。﹝子﹞今初。

如是所說一切我執。自心外蘊。或有或無。自心內蘊。一切皆有。是故我執。皆緣無常。五取蘊相。妄執爲我。

自心外蘊。謂本質。自心內蘊。謂相分也。餘可知。

﹝子﹞二約依徧判有無

然諸蘊相。從緣生故。是如幻有。妄所執我。橫計度故。決定非有。﹝從緣生。謂依他起性。橫計度。謂徧計所執性也。﹞

﹝子﹞三引證

故契經說。苾芻當知。世間沙門婆羅門等所有我見。一切皆緣五取蘊起。

二正破我相竟。

﹝辛﹞三問答釋妨二。初正釋妨難。二結成惟識。﹝壬﹞初中三。初約憶識誦習釋。二約造業受果釋。三約生死涅槃釋。﹝癸﹞今初。

實我若無。云何得有憶識誦習恩怨等事。﹝答﹞。所執實我。旣常無變。後應如前。是事非有。前應如後。是事非無。以後與前。體無別故。若謂我用。前後變易。非我體者。理亦不然。用不離體。應常有故。體不離用。應非常故。

先問難。次答破也。答中先約前後有無破。謂我旣常恆無變。則前必如後。後必如前。後若如前。則前本無憶識誦習恩怨等事。後不應有。前若如後。則後旣有憶識誦習恩怨等事。前不應無。以後與前體無別故。次若謂下。約體用常。無常以破轉計。恐轉計云。我用不妨前後變易。我體則常無變。故破之云。理亦不然。以體用決不相離。用不離體。則體常用亦應常。體不離用。則用旣無常。體亦應非常故。

然諸有情。各有本識。一類相續。任持種子。與一切法。更互爲因。燻習力故。得有如是憶識等事。故所設難於汝有失。非於我宗。

此旣約前後體用以破我執。乃申明得有憶識等事之理也。本識。謂第八識。一類。謂惟是無覆無記。相續。謂無間而轉。任持種子。謂能持世。出世種。一切法。謂前七轉識。及心所法。幷色法等。更互爲因。謂諸法現行燻於本識。卽以諸法爲本識之因。本識所藏種子生起現行。卽以本識爲諸法之因。由此燻習力故。得有憶識等事。何須有實我哉。故所設難。於汝有失者。結前兩番破斥。非於我宗者。結後申明正理也。

﹝癸﹞二約造業受果釋。

若無實我。誰能造業。誰受果耶。﹝答。﹞所執實我。旣無變易。猶如虛空。如何可能造業受果。若有變易。應是無常。

此亦先問難。次答破也。若無變易。則無造無受。猶如虛空。虛空豈是實我。若有造有受。則有變易。應是無常。無常又豈實我哉。

然諸有情。心心所法。因緣力故。相續無斷。造業受果。於理無違。

此亦旣約無變易有變易以破我執。乃申明得有造業受果之理也。八識心心所法。現行種子互爲因緣。相續生起。恆無間斷。造業受果。理皆得成。又何須別執實我哉。

﹝癸﹞三約生死涅槃釋。

我若實無。誰於生死輪回諸趣。誰復厭苦求趣涅槃。﹝答﹞。所執實我。旣無生滅。如何可說生死輪回。常如虛空。非苦所惱。何爲厭捨求趣涅槃。故彼所言。常爲自害。

此亦先難問。次答破也。文義幷顯。

然有情類。身心相續。﹝於相續中。起諸﹞煩惱。﹝造作諸﹞業。﹝以此惑業之﹞力。﹝所以﹞輪回諸趣﹝受苦。復由﹞厭患﹝諸趣﹞苦故。﹝所以﹞求趣涅槃。

此亦旣破彼執。復申正理也。初正釋妨難竟。

﹝壬﹞二結成惟識。

由此故知。定無實我。但有諸識。無始時來。前滅後生。因果相續。由妄燻習似我相現。愚者於中。妄執爲我。

初破我執竟。然此虛妄我執。乃分段生死之根本。無餘涅槃之大障。毫忽未盡。仍名有漏。故大佛頂經云。現前𨿽成九次第定。不得漏盡成阿羅漢。皆由執此生死妄想。悞爲眞實。正謂此也。此且約俱生我執言之。若夫大小不定之戲論。卽離俱非之謬談。則是分別所起。名爲見惑。此惑不除。終成凡外。是故欲爲佛弟子者。先須向此論文。隨義觀察。必使我執。蕩然不萌。方於佛法有造修分。其或不然。縱令持戒。坐禪。廣學。博問。我見未伏。只成附佛法之外道而已。可不畏哉。

﹝庚﹞二破法執二。初總問徵起。二正破諸執。﹝辛﹞今初。

如何識外實有諸法。不可得耶。外道余乘所執外法。理非有故。

﹝辛﹞二正破諸執三。初敍破外小所執。二立量以顯惟識。三結判俱生分別。﹝壬﹞初中二。初破外道。二破余乘。﹝癸﹞初又三。初假問徵起。二別破十三家。三總破四句。﹝子﹞今初。

外道所執。云何非有。

﹝子﹞二別破十三家五。初破數論。二破勝論。三破自在天等八論。四破二種聲論。五破順世師論。

﹝醜﹞初又二。初敍執。二破斥。﹝寅﹞今初。

且數論者。執﹝神﹞我﹝之性﹞是思。受用薩埵。刺闍。答摩所成大等二十三法。然﹝此﹞大等﹝二十三﹞法。﹝以薩埵等﹞三事合成。是實非假。現量所得。

薩埵。此翻有情。亦翻勇。亦翻貪。刺闍。此翻塵坌。亦翻微。亦翻嗔。答摩此翻闇。亦翻黑。亦翻癡。彼計冥初自性。卽薩埵。刺闍。答摩三事。能成一切諸法。自性初生大。亦名覺慧。覺生我慢。慢生五微。亦名五惟。一聲。二觸。三色。四香。五味也。五惟生五大。一空。二風。三火。四水。五地也。五大生十一根。一耳。二身。三眼。四鼻。五舌。﹝名五知根﹞。六語具。七手。八足。九小便道。十大便道。﹝名五作業根﹞。十一肉團心。﹝名平等根﹞。此二十三法。皆第二十五神我之所受用。

﹝寅﹞二破斥二。初正破。二結非。﹝卯﹞初中七。初破所成不實。二以能所互破。三以體用互破。四破三合成一。五約合不合破。六破各有三相。七破所成無別。﹝辰﹞今初。

彼執非理。所以者何。大等諸法。多事成故。如軍林等。應假非實。如何可說現量得耶。

量云。彼執所生大等二十三法。是有法。應假非實宗。因云。薩埵等多事成故。諭如軍林。

﹝辰﹞二以能所互破。

又大等﹝二十三﹞法。若是實有。應如本﹝薩埵等三﹞事。非﹝待﹞三﹝事﹞合成。﹝又﹞薩埵等三。卽大等故。應如大等。亦﹝待﹞三﹝事﹞合成。轉變非常。爲例亦爾。

由彼妄計能成三事。卽所成大等二十三法。故以能所互相破奪之也。言轉變非常。爲例亦爾者。三事是能成。故彼許能轉變。大等是所成。故彼許爲非常。然彼謂能成。卽是所成。則本事旣能轉變。大等亦應能轉變矣。大等旣屬非常。本事亦應非常矣。

﹝辰﹞三以體用互破。

又三本事。各多功能。體亦應多。能體一故。三體旣徧。一處變時。余亦應爾。體無別故。

三本事各多功能者。謂能造二十三法故也。故以體從能。則體亦應多。以功能與體性。是一而不相離故。若謂三事之體。徧於二十三法。故非多者。則三體旣徧。三能亦徧。一處變爲二十三法之時。余處亦復應爾。各頓變起二十三法。以體旣徧。則彼處此處。更無別故。

﹝辰﹞四破三合成一。

許此三事。體相各別。如何和合共成﹝大等﹞一相。不應﹝未合是三﹞。合時變爲一相。﹝以合時之體﹞。與未合時。體無別故。若謂三事體異相同。便違己宗體相是一。﹝三事之﹞體應如﹝大等之﹞相。﹝則亦﹞冥然是一。﹝大等之﹞相應如﹝三事之﹞體。﹝則亦﹞顯然有三。﹝此則應云一合成一。或云三合成三﹞。故不言三﹝事和﹞合﹝共﹞成﹝大等﹞一﹝相﹞。又﹝本事之﹞三是別。大等﹝俱三所成﹞是總。﹝汝執﹞總別﹝皆是實法。是﹞一﹝類﹞故。應非一三。

先正破。次若謂下。破轉計。言違已宗者。彼計薩埵相卽薩埵體。乃至答摩相卽答摩體故。又三是別下。更約總別破。言應非一三者。總應如別。是三非一。別應如總。是一非三也。

﹝辰﹞五約合不合破。

此三變時。若不和合成﹝色等﹞一相者。﹝則﹞應如未變﹝時一般﹞。如何現見是一色等。若三﹝事﹞和合成一相者。應失本﹝未變時三事﹞別相。﹝相失則﹞體亦應隨失。

先破不合。次若三下。破合也。

不可說三。各有二相。一總。二別。總卽別故。總亦應三。如何見一。

此破轉計也。恐轉計曰。薩埵等三。各有二相。一總。二別。因別相故。未合是三。因總相故。合時見一。今破之曰。不可說三。各有總別二相。假令三法各有二相。而薩埵上之總相。非刺闍。答摩上之總相。乃至答摩上之總相。非薩埵刺闍上之總相。是則總卽別故。總亦應三。如何現見是一色等耶。

﹝辰﹞六破各有三相。

若謂三﹝事之﹞體。各有﹝薩埵等﹞三相。﹝但以﹞和﹝合﹞雜﹝沓而﹞難﹝了﹞知。故﹝惟﹞見﹝是﹞一者。旣有三相。寧見爲一。﹝又三事旣平等各有三相﹞。復如何知三事有異。﹝又﹞若彼一一﹝事﹞皆具三相。應一一事﹝卽﹞能成﹝於﹞色等。何所闕少。﹝而更﹞待三和合。﹝方成色等法耶。又三事皆具三相。則三事之﹞體亦應各﹝各有﹞三。以﹝彼計﹞體卽相故。

﹝辰﹞七破所成無別。

又大等﹝二十三﹞法。﹝旣﹞皆﹝以﹞三﹝事﹞合成。﹝則﹞展轉相望。應無差別。是則﹝所計三事之﹞因。﹝二十三法之﹞果。﹝及﹞惟量。諸大。諸根差別。﹝一﹞皆不得成。若爾。﹝則﹞一根應得一切境。或應一境﹝而爲﹞一切根所得。世間現見情與非情。淨穢等物。現比量等。皆應無異。便爲大失。

惟量。卽五惟。諸大。卽五大。諸根。卽十一根也。一根應得一切境者。以根根皆三事所成。無差別故。或應一境。一切根所得者。以境境亦三事所成。無差別故。初正破竟。問。後文如來五根。一一皆於五塵境轉。不幾爲數論解難耶。答。如來由達諸法無性。永斷俱生法執種子。故一一法。皆稱眞性。任運圓融。彼方妄計心外實法。情執熾然。觸途成礙。豈能借口於諸根互用哉。

﹝卯﹞二結非。

故彼﹝數論﹞所執實法不成。但是妄情計度爲有。

﹝醜﹞二破勝論二。初敍執。二破斥。﹝寅﹞今初。

勝論所執實等句義。多﹝分是﹞實。﹝及﹞有﹝自﹞性。﹝是﹞現量所得﹝之境﹞。

彼執六句勝義。一實。二徳。三業。四大有。五同異。六和合也。一實句者。執有九種。一地。二水。三火。四風。五空。六時。七方。八我。九意。二徳句者。執有二十四種。一色。二香。三味。四觸。五數。六量。七別性。八合。九離。十彼性。十一此性。十二覺。十三樂。十四苦。十五欲。十六嗔。十七勤勇。十八重性。﹝卽堅﹞。十九液性。﹝卽暖﹞。二十潤。﹝卽濕﹞。二十一行。﹝去聲卽動﹞。二十二法。二十三非法。二十四聲。三業句者。執有五種。一取。二捨。三屈。四伸。五行。﹝平聲﹞。四大有句者。彼執離實徳業之外。別有一法爲體。由此大有。乃有實徳業故。五同異句者。如地望地。有其同義。望於水等。卽有異義。地之同異。是地非水。水等同異。其義亦然。彼亦執爲離實徳業。有別自體。六和合句者。謂法和集。由和合句。如鳥飛空。忽至樹枝。住而不去。由和合句故。令有住等。

﹝寅﹞二破斥二。初正破。二結非。﹝卯﹞初中二。初明諸句體非實有。二明諸句非現量得。﹝辰﹞初中八。初破諸句中常無常。二以實徳二句對破。三破實句有礙常。四破諸句無礙法。五約實有二句互破諸句。六破大有性。七破同異性。八破和合句。﹝巳﹞今初。

彼執非理。所以者何。諸句義中。且常住者。若能生果。應是無常。有作用故。如所生果。若不生果。應非離識。實有自性。如兔角等。諸無常者。若有質礙。便有方分。應可分析。如軍林等。非實有性。若無質礙。如心心所。應非離此。有實自性。

此先總立四量。破彼所執。諸句義中。常無常法。一一非實有也。彼執六句義中。或有是常。或是無常。然皆妄計實有。今故不必細辧。但以四量而總破之。先立二量。破彼所計常住實法。由彼所計常住實法。有能生果者。有不生果者。初破能生果者量云。汝所執能生果之常住實法是有法。應是無常宗。因云。有作用故。諭如所生果。二破不生果者量云。汝所執不生果之常住實法是有法。應非離識實有自性宗。因云。無作用故。諭如兔角。次立二量。破彼所計無常實法。由彼所計無常實法。有有質礙者。有無質礙者。初破有質礙者量云。汝所執有質礙無常之心外實法是有法。非實有性宗。因云。有方分故。可分析故。諭如軍林。二破無質礙者量云。汝所執無質礙無常之心外實法是有法。應非離識有實自性宗。因云。無質礙故。諭如心心所。

﹝巳﹞二以實徳二句對破。

又彼所執地水火風。﹝有法﹞。應非有礙實句義攝。﹝宗﹞。身根所觸故。﹝因﹞。如堅濕暖動。﹝諭﹞。卽彼所執堅濕暖等。﹝有法﹞。應非無礙徳句義攝。﹝宗﹞。身根所觸故。﹝因﹞。如地水火風。﹝諭﹞。地水火三。對靑色等。俱眼所見。準此應責。故知無實地水火風。與堅濕等。各別有性。亦非眼見實地水火風。

彼計地水火風。是實句攝。以有質礙故。堅濕暖動。是徳句攝。以無質礙故。命先以徳句無質礙爲同諭。破彼所執實句有質礙之非。次以實句有質礙爲同諭。破彼所執徳句無質礙之非。以其同一身根所觸之因。無別因故。旣無別因。如何妄計實有質礙。徳無質礙。定各實有耶。地水火三等者。量云。又彼所執地水火。﹝有法﹞。應非有礙實句義攝。﹝宗﹞。眼根所見故。﹝因﹞。如靑等色。﹝諭﹞。卽彼所執靑赤等色。﹝有法﹞。應非無礙徳句義攝。﹝宗﹞。眼根所見故。﹝因﹞。如地水火。﹝諭﹞。故知下。結顯無性。謂彼所執實徳句義。旣皆不成。則知地水火風與堅濕暖動。皆無實法。而人妄謂眼見地水火風。亦豈實有識外之地水火風哉。蓋地水火風。秖是第八識所變相分。與堅濕暖動。其性無二。皆非心外實法。而眼見時。又托彼第八識之相分以爲本質。自於眼識變起相分以爲所緣。幷不實見本質境也。眼若果見實火。何以不熱。果見實水。何以不濕乎。

﹝巳﹞三破實句中有礙常。

又彼所執實句義中。有礙常者。﹝有法﹞。皆有礙故。﹝因﹞。如粗地等。﹝諭﹞。應是無常。﹝宗﹞。

﹝巳﹞四破諸句中無礙法。

諸句義中色根所取無質礙法。﹝有法﹞。應皆有礙。﹝宗﹞。許色根取故。﹝因﹞。如地水火風。﹝諭﹞。

﹝巳﹞五約實有二句互破諸句。

又彼所執非實﹝句攝之﹞徳等﹝五句。是有法﹞。應非離識有別自性。﹝宗﹞。非實攝故。﹝因﹞。如石女兒。﹝諭﹞。非﹝大﹞有﹝句攝之﹞實等。﹝五句。是有法﹞。應非離識有別自性。﹝宗﹞。非有攝故。﹝因﹞。如空華等。﹝諭﹞。

﹝巳﹞六破大有性。

彼所執﹝大﹞有﹝性。是有法﹞。應離實等無別自性。﹝宗。彼﹞許﹝大有性﹞非無故。﹝因﹞。如實徳等。﹝諭﹞。若﹝大有性﹞離﹝於﹞實等。﹝有法﹞。應非﹝是大﹞有性。﹝宗。彼﹞許異實等故。﹝因﹞。如畢竟無等。﹝諭﹞。如有非無。無別有性。如何實等有別有性。若離有法。有別有性。應離無法。有別無性。彼旣不然。此云何爾。故彼有性。惟妄計度。

先立二量。以破大有。若許爲有。則不應離實徳業。若許其離實徳業。則應是無。此易可知。如有非無下。更以理徵破也。彼謂因此大有。乃能有實徳業。大有是能有。實徳業是所有。能不是所。故必各別。今難之曰。若實徳業。必須有別大有句以有之。則此大有句。更當有一有性以有之矣。如大有非無。而無別有性以有之。如何實徳業非無。乃須別有此大有性以有之耶。又若離實等有法。可許別有一个大有性。則應離非實等無法。亦可許別有一个無性矣。彼無法之外。旣無別無性。則此有法之外。云何乃有別有性耶。故彼所執離實徳業之大有性。惟妄計度而已。

﹝巳﹞七破同異性。

又彼所執實徳業﹝之同異﹞性。異實徳業﹝之體。而別有者﹞。理定不然。

此先總斥。下立量破。

勿此﹝同異性﹞。亦﹝幷﹞非實徳業﹝上之同異﹞性。﹝旣﹞異﹝於﹞實等﹝之體別有同異性﹞故。﹝諭﹞如徳業﹝之體。非實體﹞等。

彼計實句非徳句。徳句非業句。同異句非實徳業句。而仍就實徳業上。展轉論同異性。故今破云。彼所執同異性是有法。應非實徳業之同異性宗。因云。異實徳業故。諭如徳業句非實句。

又應實等﹝法。卽﹞非實等攝。﹝以﹞異實等﹝同異﹞性故。﹝諭﹞如徳業實等﹝各無同異也﹞。

前一量。破同異性與實徳業不相干。此一量。破實徳業與同異性不相干也。量云。實徳業是有法。卽非實徳業攝宗。因云。異於實徳業同異性故。諭如徳業實等。蓋同異性。不過依於諸法假立。彼旣妄執別有自體。不卽諸法。則諸法亦不卽同異矣。若同異不卽諸法。則將以何爲同。以何爲異。若諸法不卽同異。則實望實。不得名同。實望徳業。不得名異。旣無同異。則不應或名爲實。或名爲徳。或名爲業矣。

地等諸﹝同異﹞性。對地等體。更相徵詰。準此應知。

同異性是有法。非地等上之同異性宗。異地等別有同異性故因。諭如水火風等。又應地等是有法卽非地等宗。因云。異地等同異性故。諭如水火風地等。蓋同異性。旣離地水火風。則地水火風。亦必離同異性。同異若離於地。則如水火及風。地若離於同異。則望地不得名同。望水火風不得名異。展轉皆無同異。又豈可喚作地水火風哉。

如實性等。無別實等性。實等亦應無別實性等。若離實等有實等性。應離非實等有非實等性。彼旣不爾。此云何然。故同異性。惟假施設。

此亦更以理徵破也。彼計由同異性。令實徳業成同成異。能同異者。非所同異。故是別有。若然。則應更有一同異性。令此同異得成同異。便有無窮之過。今旣如實徳業之同異性等。無別實徳業之同異性。而使其成同異性。則實徳業之外。亦應無別實徳業之同異性等。而使實徳業成同異矣。又若許離實徳業。別有實徳業之同異性。應離非實徳業。亦別有非實徳業之非同異性。彼非實徳業之外。旣別無非同異性。則此實徳業外。云何別有同異性耶。故同異性。惟假施設。不可妄執爲實有也。

﹝巳﹞八破和合句。

又彼所執和合句義。﹝有法﹞。定非實有。﹝宗﹞。非有實等諸法攝故。﹝因﹞。如畢竟無。﹝諭﹞。彼許實等現量所得。﹝今﹞以理推徵。尙非實有。況彼自許和合句義。非現量得。而﹝豈﹞可實有﹝耶﹞。設﹝彼更﹞執和合是現量境。由前理故。亦非實有。

初明諸句體非實有竟。

﹝辰﹞二顯諸句非現量得。

然彼﹝所執﹞實等﹝諸句。是有法﹞。非緣離識實有自體現量所得。﹝宗。彼自﹞許﹝是﹞所知故。﹝因。卽是意識非量所緣﹞。如龜毛等。﹝諭﹞。

此先明諸句非現量境也。

又﹝彼﹞緣﹝此﹞實﹝句之﹞智。﹝是有法﹞。非﹝是果能﹞緣﹝於﹞離識實句自體現量﹝之﹞智﹝所﹞攝。﹝宗。但與﹞假﹝法和﹞合﹝而﹞生﹝起﹞故。﹝因。﹞如﹝緣﹞徳﹝句﹞智等。﹝諭﹞。廣說乃至﹝彼﹞緣和合﹝句之﹞智。﹝是有法﹞。非緣離識和合自體現量﹝之﹞智﹝所﹞攝。﹝宗﹞。假合生故。﹝因﹞。如實智等。﹝諭﹞。

此更明能緣非現量智也。蓋所緣六句之境。旣無實體。則能緣六句之智。同爲非量矣。初正破竟。

﹝卯﹞二結非

故勝論者實等句義。亦是隨情妄所施設。

亦者。承上數論而言。明其同皆妄執。無優劣也。

﹝醜﹞三破自在天等八論二。初破大自在。二例破餘七。﹝寅﹞初中二。初敍。二破。﹝卯﹞今初。

有執有一大自在天。體實徧常。能生諸法。

彼計此天有四徳。一體實。二徧。三常。四能生諸法。

﹝卯﹞二破。

彼執非理。所以者何。若法能生。﹝則有作用﹞。必非常故。諸非常者。必不徧故。諸不徧者。非眞實故。﹝若使﹞體旣常徧。具諸功能。應一切處。﹝一切﹞時。頓生一切法。﹝若謂必﹞待﹝眾生樂﹞欲。或﹝待種種助﹞緣。方能生者。卽涉三因。違﹝自己惟﹞一﹝大自在天爲﹞因﹝之﹞論。﹝又﹞或欲及緣。亦應頓起。﹝以大自在天之﹞因﹝是﹞常有故。

先以能生。破常徧眞實。次以常徧。具諸功能。而破能生。徧。則一切處應生。常。則一切時應生。具諸功能。則一切法應頓生。若待欲及緣。則非一因。若許一因。則欲及緣亦應頓起。以欲及緣。亦大自在天而爲因故。

﹝寅﹞二例破餘七。

余執有一大梵。時。方。本際。自然。虛空。我等。常住實有。具諸功能。生一切法。皆同此破。

一計大梵常住實有。具諸功能。生一切法。二計時。三計方。四計本際。卽是渾沌。五計自然。六計虛空。七計神我。皆云常住實有。具諸功能。生一切法。皆同大自在天破也。三破自在天等八論竟。

﹝醜﹞四破二種聲論二。初敍。二破。﹝寅﹞今初。

有餘偏執﹝五﹞明論﹝中﹞聲﹝論是﹞常。﹝以其﹞能爲﹝決﹞定﹝不易之﹞量。﹝以﹞表詮諸法﹝故﹞。有執一切聲﹝性﹞。皆是常﹝住。不從緣生。但是﹞待緣顯發。方有詮表。

﹝寅﹞二破。

彼俱非理。所以者何。且明論之聲。﹝是有法。旣﹞許能詮﹝表﹞故。﹝因﹞。應非常住。﹝宗﹞。如所餘聲。﹝諭。以餘聲亦能詮表故﹞。余﹝一切﹞聲。﹝是有法。﹞亦應非﹝實有﹞常聲體。﹝宗﹞。如瓶衣等。﹝諭﹞。待眾緣故。﹝因﹞。

四破二種聲論竟。

﹝醜﹞五破順世師論二。初敍。二破。﹝寅﹞今初。

有外道執地水火風﹝之﹞極微﹝是﹞實﹝是﹞常。﹝是﹞能生﹝於﹞粗色。所生粗色。不越因量。﹝所以﹞𨿽是無常。而體實有。

於極微有三計。一計實。二計常。三計能生粗色。於所生粗色。但計實有也。粗色。亦名子微。卽所生之果。因量。亦名父母微。卽是極微。乃能生之因。謂所生粗色。全以極微爲體。故不越於因量。旣不越因量。故𨿽無常。而體實有。

﹝寅﹞二破二。初破能生極微。二破所生粗色。﹝卯﹞今初。

彼亦非理。所以者何。所執極微。﹝是有法。﹞若有方分。﹝因﹞。如蟻行等。﹝諭﹞。體應非實。﹝宗﹞。

此先破實色。極微若有方分。則聚而成物。應如蟻行。謂必有來去相故。

若無方分。﹝因﹞。如心心所。﹝諭﹞。應不共聚生粗果色。﹝宗﹞。

此次破能生也。如心心所。旣無形質。不可聚作粗色故。

旣能生果。﹝因﹞。如彼所生。﹝諭﹞。如何可說極微常住。﹝宗﹞。

父必與子相似。子旣無常。父安得常。

﹝卯﹞二破所生粗色二。初破不越因量。二破因果同處。﹝辰﹞初又二。初正破。二破救。﹝巳﹞今初。

又所生果。﹝旣﹞不越﹝於﹞因量。﹝便﹞應﹝仍﹞如極微。不名粗色。則此果色﹝同於極微﹞。應非眼等色根所取。便違自執。

所生果是有法。不名粗色。應非眼等色根所取宗。因云。不越因量故。諭如極微。言便違自執者。彼執能生極微。不可見聞嗅覺。所生之果。定可見聞嗅覺故也。

﹝巳﹞二破救又三。初破量徳合。二破徧自因。三破多分合。﹝午﹞今初。

若謂果色。﹝乃因﹞量﹝與粗﹞徳合故。非粗似粗。﹝由斯故是﹞色根﹝之﹞所能取。

先敍救辭也。不越因量。故非粗。與粗徳合。故似粗。

所執果色。﹝有法﹞。旣同因量。﹝因﹞。應如極微。﹝諭﹞。無粗徳合。﹝宗﹞。或應極微。﹝有法﹞。亦粗徳合。﹝宗﹞。如粗果色。﹝諭﹞。處無別故。﹝因﹞。

果色旣同因量。果同因。則應非粗。因同果。則亦應粗矣。

﹝午﹞二破徧自因。

若謂果色。徧在﹝能成﹞自﹝體之極微﹞因﹝上。由其﹞因非一故。﹝果﹞可名粗者。則此果色。體應非一。如所在因。處各別故。旣爾。此果還不成粗。由此亦非色根所取。

先敍計云。果色徧在自因者。謂所住果。徧在能生極微因上。由能生有多極微。故使果色成粗也。次破又二。先申量云。彼執所生果色是有法。體應非一宗。因云。處各別故。諭如所在因。謂一一極微各住自位也。旣爾下。又以各住自位。還不成粗。非眼所能見等破之。

﹝午﹞三破多分合。

若果多分合。故成粗。多因極微。合應非細。足成根境。何用果爲。旣多分成。應非實有。則汝所執。前後相違。

彼轉救云。粗色不由極微因量。但以所生之果是多分合。故成粗色。而爲色根所取。破曰。若是。則但將多多因量極微合時。亦應非細。足成五根所取之境。更何用所生之果色耶。又果色旣是多分合成。便可分析。應非實有。汝前何云不越因量而體實有。豈不前後自語相違。初破不越因量竟。

﹝辰﹞二破因果同處二。初正破因果同處。二破救果體是一。﹝巳﹞今初。

又果與因。﹝旣皆實有。則﹞俱有質礙。應不同處。如二極微。

汝所執果色因量是有法。應不同處宗。因云。俱有質礙故。諭如二極微。

若謂果因體相受入。如沙受水。藥入鎔銅。

此敍轉計也。謂因入果色。果則受因。果入因微。因則受果。異體同居。故如沙之受水。藥之入銅。寧不同處。

誰許沙銅。體受水藥。或應離變。非一非常。

先奪破曰。沙銅𨿽與水藥同處。而沙自沙。水自水。銅自銅。藥自藥。誰許體受水藥。次縱破曰。或應受則可離。不妨傾水存沙。入則須變。便見銅攺其體。可離則非一。體變則非常。非一。則何名不越因量。非常。則何云體是實有。

﹝巳﹞二破救果體是一。

又粗色果。體若是一。得一分時。應得一切。﹝以﹞彼﹝分﹞此﹝分體是﹞一故。彼﹝分﹞應如此﹝分。若汝﹞不許﹝得一切者。便﹞違﹝體一之﹞理。﹝若汝﹞許﹝得一切﹞。便違﹝世間之﹞事。故彼所執。進退不成。但是隨情。虛妄計度。

恐彼救云。因相𨿽多。果體是一。故破之也。進卽是許。退卽不許。餘可知。二別破十三家竟。

﹝子﹞三總破四句二。初總標。二別破。﹝醜﹞今初。

然諸外道。品類𨿽多。所執有法。不過四種。

﹝醜﹞二別破爲四。初破法與性一。二破法與性異。三破亦一亦異。四破非一非異。﹝寅﹞今初。

一執有法。與有等性。其體定一。如數論等。彼執非理。所以者何。勿一切法。卽有性故。皆如有性。體無差別。便違﹝所執薩埵等﹞三徳。﹝與所生﹞我等﹝二十三法﹞。體﹝相各﹞異。亦違世間﹝現見﹞諸法差別。又若色等卽色等性。色等應無靑黃等異。

有法。謂所生大等二十三法。有性。謂能生冥性。卽薩埵。刺闍。答摩三徳也。量云。所執二十三法是有法。體應無別宗。因云。卽有性故。諭如有性。餘可知。

﹝寅﹞二破法與性異。

二執有法。與有等性。其體定異。如勝論等。彼執非理。所以者何。勿一切法。非有性故。如已滅無。體不可得。便違﹝所執﹞實等自體非無。亦違世間現見有物。又若色等非色等性。應如聲等非眼等境。

有法。謂實徳業。有性。謂大有性也。量云。彼所執實徳業是有法。體不可得宗。因云。非有性故。諭如已滅無。又彼所執色是有法。應非眼境宗。因云。非色性故。諭如聲等。彼所執聲是有法。應非耳境宗。因云。非聲性故。諭如色等。

﹝寅﹞三破亦一亦異。

三執有法。與有等性。亦一亦異。如無慚等。彼執非理。所以者何。一異同前一異過故。﹝一之與異﹞。二相相違。﹝其﹞體﹝必﹞應別故。﹝若執﹞一異體同。﹝決定﹞俱不成故。勿一切法。皆同一體。

一異同前一異過者。謂一。則過同數論。異。則過同勝論也。設使一異相反而可同體。勿一切法。皆可同一體故。

或應一異。是假非實。而執爲實。理定不成。

若達一異。是假非實。如水火影。同現鏡中。縱說亦一亦異。有何不可。而彼妄執爲實。則定無此理矣。

﹝寅﹞四破非一非異。

四執有法。與有等性。非一非異。如邪命等。彼執非理。所以者何。非一異執。同異一故。

謂非一便同於異。非異便同於一也。

非一異言。爲遮爲表。若惟是表。應不雙非。若但是遮。應無所執。亦遮亦表。應互相違。非表非遮。應成戲論。

謂汝非一非異之言。爲但是遮遣耶。爲惟是表顯耶。若惟是表。則或以非一表異。或以非異表一。可矣。應不雙非。若但是遮。則應更無所執。何得仍執有法與有等性。兩皆是實。若云亦遮亦表。則應展轉相違。若云非表非遮。畢竟了無實義。而成戲論。

又非一異。﹝則﹞違世﹝間﹞共知有一異物。亦違自宗色等有法。決定實有。是故彼言。惟﹝是﹞矯﹝彊﹞避過。諸有智者。勿謬許之。

佛法每言眞俗二諦。非卽非離。法與法性。非一非異。蓋由但是遮詮。元無所執。了一切法。緣生無性。如幻不實。故得正顯中道。遠離斷常空有等戲論也。彼旣妄執諸法法性。決定實有。爲避詰難。謾云。非有非無。旣非無執之但遮。秖是四謗之所攝。豈可以其言語濫同。而謬許爲正法哉。然外道妄執心外實法。故四句皆名爲謗。若能了知心外無法。無所執著。則四句便爲四門。謂法與法性一亦可。如波卽水故。謂法與法性異亦可。如水非波故。謂法與法性亦一亦異亦可。眞故相無別。俗故相有別故。謂法與法性非一非異亦可。不變恆隨緣。隨緣恆不變故。初破外道竟。

﹝癸﹞二破余乘二。初假問總破。二隨執別破。﹝子﹞今初。

余乘所執。離識實有色等諸法。如何非有。﹝答﹞。彼所執色。不相應行。及諸無爲。理非有故。

不秉大乘實教。惟執方便權說。故名余乘。彼計五位七十五法。心法惟一。心所法有四十六。色法十一。不相應行十四。無爲法三。妄謂色。不相應及無爲法。離心心所。別有實性。故今就彼所執破之。

﹝子﹞二隨執別破三。初破色法。二破不相應行。三破無爲法。﹝醜﹞初中二。初破對無對。二破表無表。﹝寅﹞初又二。初標列。二別破。﹝卯﹞今初。

且所執色。總有二種。一者有對。極微所成。二者無對。非極微成。

有對色。謂五根五塵。無對色。謂法處所攝色也。大乘則明皆是識之相分。余乘妄執有對是極微成。無對非極微成。然皆謂是心外實色。

﹝卯﹞二別破二。初破有對。二破無對。﹝辰﹞初中二。初明有對非實。二明惟是識變。﹝巳﹞初又二。初略明。二廣顯。﹝午﹞今初。

彼有對色。定非實有。能成極微。非實有故。

﹝午﹞二廣顯二。初明能成極微不實。二結所成有對不實。﹝未﹞初又二。初約質礙有無破。二約方分有無破。﹝申﹞今初。

謂諸極微。若有質礙。應如瓶等。是假非實。若無質礙。應如非色。如何可集成瓶衣等。

汝所執極微是有法。是假非實宗。因云。有質礙故。諭如瓶等。又極微是有法。不可集成有對色宗。因云。無質礙故。諭如非色。

﹝申﹞二約方分有無破。

又諸極微。若有方分。必可分析。便非實有。若無方分。則如非色。云何和合﹝而能﹞承光發影。﹝試觀﹞日輪才舉。照柱等時。東西兩邊。光影各現。﹝東邊﹞承光。﹝西邊﹞發影。處旣不同。所執極微。定有方分。又若﹝眼﹞見﹝身﹞觸壁等物時。惟得此邊。不得彼分。旣和合物卽諸極微。故此極微必有方分。又諸極微。隨所住處。必有上下四方差別。﹝若﹞不爾﹝者。卽如非色。無所質礙﹞。便無共和集﹝成粗色﹞義。或﹝許極微。互﹞相涉入。﹝旣無質礙。﹞應﹝亦﹞不成粗﹝色。今旣許和集成粗。﹞由此極微定有方分。﹝又彼旣﹞執﹝所成﹞有對﹝果﹞色。卽諸極微。若﹝極微﹞無方分﹝者。則﹞應﹝有對色亦﹞無障隔。若﹝許﹞爾﹝者﹞。便非障礙有對。是故汝等所執極微。必有方分。有方分故。便可分析。定非實有。

先破有方分云。極微是有法。定非實有宗。因云。有方分可分析故。諭如瓶衣等。次破無方分云。極微是有法。不能和合承光發影宗。因云。無方分故。諭如非色。次更種種推窮。明其必有方分。如文可知。初明能成極微不實竟。

﹝未﹞二結所成有對不實。

故有對色。實有不成。

旣非實有。則惟識所變明矣。初明有對非實竟。

﹝巳﹞二明惟識所變三。初總徵釋。二依緣各釋。三總結成。﹝午﹞今初。

五識豈無所依緣色。

此總徵也。所依色。謂五根。所緣色。謂五塵。

𨿽非無色。而是識變。謂識生時。內因緣力。變似眼等色等相現。卽以此相。爲所依緣。

此總釋也。𨿽非無所依所緣之十種色。而卽是識之所變現。謂五識生時。由內第八識。執持相分種子因緣燻習之力。變似眼等五根色等五塵之相而現。由是五識。卽以此第八識所現根塵之相而爲親所依。疏所緣。非是識外。別有極微所成。

﹝午﹞二依緣各釋二。初明所依。二明所緣。﹝未﹞今初。

然眼等根。非現量得。以能發識。比知是有。此但功能。非外所造。外有對色。理旣不成。故應但是內識變現。發眼等識。名眼等根。此爲所依。生眼等識。

謂眼等五根。非如五塵之現量可得。特以能發五識。故比量而知是有。此五根𨿽屬色法。然但是第八識上功能。非識外別有極微所造。以彼所執外有對色。如上推破。理旣不成。故應但是內識之所變現。以其能發眼等五識。是故名爲眼等五根。以此爲增上所依。而生眼等五識也。

﹝未﹞二明所緣二。初總標有無。二別明有無。﹝申﹞今初。

此眼等識。外所緣緣。理非有故。決定應許。自識所變。爲所緣緣。

﹝申﹞二別明有無二。初明外所緣緣非有。二顯內所緣非無。﹝酉﹞初中二。初破執。二結況。﹝戌﹞初又四。初破計能生爲所緣緣。二破計和合爲所緣緣。三破轉計和合時極微爲所緣緣。四破轉計極微和集位爲所緣緣。﹝亥﹞今初。

謂能引生似自識者。汝執彼是此所緣緣。非但能生。勿因緣等。亦名此識。所緣緣故。

此所破執。與觀所緣緣論不同。彼論首破極微非所緣緣。故云極微於五識。設緣非所緣。彼相識無故。猶如眼根等。今此乃計五根。爲所緣緣。故云。謂能引生似自識者。汝執彼是此所緣緣。謂眼根引生眼識。眼識。似眼之能見。耳根引生耳識。耳識。似耳之能聞等。執彼五根。是此五識所緣也。然所緣緣。要具能生。帶相二義。非但能生之一義也。若但能生。卽可名所緣緣。則因緣及等無間緣。皆有能生一義。勿亦可名。所緣緣乎。

﹝亥﹞二破計和合爲所緣緣。

﹝或計﹞眼等五識了色等時。但緣和合。似彼相故。﹝彼亦非理﹞。非和合相。異諸極微。有實自體。﹝以﹞分析彼﹝和合物﹞時。似彼﹝和合物﹞相﹝之﹞識。定不生故。彼和合相。旣非實有。故不可說。是五識緣。勿第二月等。能生五識故。

此與觀所緣緣論所破是同。能破稍異。彼論縱許所緣。奪其爲緣。故云。和合於五識。設所緣非緣。彼體實無故。猶如第二月。此無縱辭。但立量云。和合是有法。非五識緣宗。因云。非實有故。諭如第二月。

﹝亥﹞三破轉計和合時極微爲所緣緣。

非諸極微共和合位。可與五識。各作所緣。﹝以﹞此識上無﹝有﹞極微相故。非諸極微。﹝各別﹞有﹝一﹞和合﹝之﹞相。﹝可與五識各作所緣。以﹞不和合時。無此﹝和合﹞相故。非﹝可謂﹞和合﹝之﹞位。與不合時。此諸極微體相有異。故﹝知﹞和合﹝之﹞位。如不合時﹝一般﹞。色等極微。﹝決﹞非五識﹝所緣之﹞境。

若謂於和合位。仍緣各各極微。則五識不帶極微之相。固不可也。若謂一一極微。各別有和合相。則與不和合時體相應異。又不可也。若極微體相不異。則和合時。極微仍自極微。豈得爲五識境哉。

﹝亥﹞四破轉計極微和集位爲所緣緣。

有執色等一一極微。不和集時。非五識境。共和集位。展轉相資。有粗相生。爲此識境。彼相實有。爲此所緣。

此敍轉計也。粗相爲此識境。是具帶相之義。彼相不離極微。體是實有。是具能生之義。二支無闕。故爲此識之所緣緣。

彼執不然。﹝以極微﹞共和集位。與未集時。體相一故。﹝若謂五識緣彼極微和集。則如﹞瓶甌等物。﹝大小旣同。能成之﹞極微﹝亦相﹞等者。緣彼﹝瓶甌等﹞相﹝之﹞識。應無別故。﹝若瓶甌有別者。則於﹞共和集位。一一極微各各應捨微圓相故。﹝若不捨者。﹞非﹝緣瓶甌等﹞粗相﹝之﹞識。﹝能﹞緣﹝極微﹞細相﹝之﹞境。﹝若許粗相識緣細相境者﹞。勿余境識。﹝亦應互﹞緣余境故。﹝則﹞一識應﹝可﹞緣一切境故。

假如一瓶。集萬極微所成。復有一甌。亦萬極微所成。則等是一萬極微。有何差別。汝執五識緣彼極微和集。便不應見瓶甌差別。若見差別。便應極微巳捨本相。若極微不捨本相。斷非五識之所能緣。若許五粗相識。得緣極微細相境。亦應許眼識。得緣聲香味觸等矣。豈可乎哉。初破執竟。

﹝戌﹞二結況。

許有極微。尙致此失。況無識外。眞實極微。

前來種破斥。猶是縱許極微是實。尙招如此過失。況識外何嘗別有眞實極微。寧得執有外所緣緣也哉。初明外所緣緣非有竟。

﹝酉﹞二顯內所緣緣不無。

由此定知自識所變似色等相。﹝以﹞爲﹝五識眞﹞所緣緣。﹝以﹞見﹝分﹞托彼﹝似色而﹞生。﹝卽變﹞帶彼相﹝狀而爲所緣慮﹞故。

帶彼相故。是所緣二字之義。見托彼生。是下一緣字之義。此正釋所緣緣。惟是自識所變相分。非心外法也。

然識變時。隨﹝彼本質﹞量﹝之﹞大小。頓現一相。非別變作眾多極微。﹝而﹞合成一物﹝也。阿含及餘經中。不過﹞爲執粗色有實體者。佛說極微。令其除析﹝以知無實﹞。非謂諸色實有極微。﹝又﹞諸﹝修﹞瑜伽﹝觀之﹞師。以假想慧。於粗色相。漸次除析。至不可析。假說極微。𨿽此極微。猶有方分。而不可析。若更析之。便似空現。不名爲色。故說極微。是色邊際。

此申明識所變相。猶如鏡中隨量頓變。非先變極微。後合成物也。次更釋疑。謂教中所說極微。不過欲顯粗色是假。非謂別許極微是實。又觀中所見極微。不過依假想慧。假說爲色邊際。亦豈有心外實極微哉。瑜伽。此云相應。依大乘理。修於假想事定事理相應。名瑜伽師。二依緣各釋竟。

﹝午﹞三總結成。

由此應知諸有對色。皆識變現。非極微成。

初破有對竟。

﹝辰﹞二破無對。

余無對色。是此﹝有對之流﹞類故。亦非實有。或無對故。﹝便﹞如心心所﹝一般﹞。定非實色。諸有對色。現有色相。以理推究。離識尙無。況無對色。現無色相。而﹝豈﹞可說爲眞實色法。

五塵落謝影子。名無對色。卽法塵也。初破對無對竟。

﹝寅﹞二破表無表三。初總徵釋。二別破執。三結惟識。﹝卯﹞今初。

表無表色。豈非實有。﹝答﹞。此非實有。所以者何。

﹝卯﹞二別破執二。初別破表無表。二總明三業道。﹝辰﹞初又三。初破身表。二破語表。三破無表。﹝巳﹞今初。

且身表色。若是實有。以何爲性。若言是形﹝量﹞。便非實有。可分析故。長﹝短﹞等﹝形。析至﹞極微。﹝卽便﹞不可得故。若言是動﹝作﹞。亦非實有。才生卽滅。﹝不至余方﹞。無﹝有﹞動﹝轉﹞義故。有爲法滅。不待因故。滅若待因。﹝便成果法﹞。應非滅故。若言﹝別﹞有﹝一種﹞色﹝法﹞。非﹝靑黃等﹞顯﹝色﹞。非﹝長短等﹞形﹝色。乃﹞心﹝之力用﹞所引生﹝者。此﹞能動手等。名身表業。理亦不然。此﹝一種色。﹞若﹝言﹞是動。義如前破。若是動因。應卽風界。風﹝則無體。﹞無﹝可﹞表示。不應名表。又﹝風是觸微﹞。觸﹝惟無記。﹞不應通善惡性。非顯香味。﹝亦惟無記﹞類觸應知。故身表業。定非實有。

於五塵中。色有二種。一者顯色。卽靑黃赤白等。亦名實色。二者形色。卽長短方圓等。亦名假色。其聲。香。味。觸。𨿽名實色。皆非顯色。亦非形色。但是有對而已。又五塵惟色聲二種。通於善惡無記三性。香味觸三。惟屬無記。今身表通三性業。故不應以觸香味爲身表也。餘可知。

然心爲因。令﹝本﹞識所變手等色相。生滅相續。轉趣余方。﹝𨿽非實動﹞。似有動作。表示心故。假名身表。

前破身表非實。此明不壞假名。而假名惟依識變。還表於心。究竟心外。更無實法也。

﹝巳﹞二破語表。

語表。亦非實有聲性。一剎那聲。﹝縱許是實﹞。無詮表故。多念相續。﹝𨿽能詮表﹞。便非實故。外有對色。前已破故。﹝不可仍執爲實有也﹞。然因﹝第六﹞心故。﹝於本﹞識﹝上﹞變似﹝音﹞聲。生滅相續。似有表示。假名語表。於理無違。

亦先破執實。次立假名。如文可知。

﹝巳﹞三破無表。

表旣實無。無表寧實。然依思願善惡分﹝劑定﹞限。假立無表。理亦無違。謂此﹝無表﹞。或依﹝於能﹞發勝身語﹝之﹞善﹝思﹞惡思﹝所燻﹞種﹝子﹞增長位﹝而假﹞立。或依定中﹝能﹞止身語﹝二﹞惡﹝之﹞現行思﹝而假﹞立。故﹝此二種無表。皆依思立。但﹞是假有。

無表色。卽無作假色也。此復有二。一律儀戒。二定共戒。律儀。有善有惡。定共。則惟是善。不言道共者。道亦能發無作。但旣由道力所發。決不計爲心外實法。故不辧之。發勝身語惡思。謂期心作爾許時惡律儀業。此心燻於本識。遂發爾許時無作惡律儀也。發勝身語善思。謂期心受何等善戒。此心燻於本識。隨發何等無作戒也。定中止惡行思。卽定共戒。亦發無作。但是不作惡故。故名無表。初別破表無表竟。

﹝辰﹞二總明三業道。

世尊經中。說有三業。﹝今但言心思。而﹞撥﹝無﹞身語﹝二﹞業。豈不違經。﹝答﹞。不撥﹝身語二業﹞爲無。但言非﹝汝等所執實﹞色。能動身﹝之﹞思。﹝與身相應﹞。說名身業。能發語﹝之﹞思。﹝與語相應﹞。說名語業。﹝其﹞審﹝慮﹞決﹝定﹞二思。﹝與﹞意相應故。﹝能﹞作動﹝於﹞意故。說名意業。﹝發﹞起身語﹝之﹞思。有所造作。說名爲業。﹝此之身語﹞。是審決﹝二﹞思所遊履故。﹝又作善惡二因﹞。通生﹝或﹞苦﹝或﹞樂。﹝二種﹞異熟果故。亦名爲道。﹝是﹞故前﹝身口﹞七﹝支﹞業道。亦﹝以﹞思爲自性。或身語﹝二﹞表。﹝體𨿽非思。而由﹞中思﹝所﹞發﹝動﹞故。假說爲業。﹝又是﹞思所履故。說名業道。

思有三種。一動發勝思。二審慮思。三決定思。道者。路也。通也。餘可知。二別破執竟。

﹝卯﹞三結惟識。

由此應知實無外色。惟有內識。變似色生。

初破色法竟。

﹝醜﹞二破不相應行三。初總明無實體用。二別破得非得等。三傍破執隨眠。﹝寅﹞今初。

不相應行。亦非實有。所以者何。得非得等。非如色心。及諸心所。體相可得。非異色心。及諸心所。作用可得。由此故知。定非實有。但依色等分位假立。此﹝有法﹞。定非異色心心所有實體用。﹝宗﹞。如色心等。﹝諭﹞。許﹝行﹞蘊攝故。﹝因﹞。或心心所及色無爲所不攝故。﹝因﹞。如畢竟無。﹝諭﹞。定非實有。﹝宗﹞。或余實法所不攝故。﹝因﹞。如余假法。﹝諭﹞。非實有體。﹝宗﹞。

相應者。和順義。謂得等非能緣故。不與心心所法相應。非質礙故。不與色法相應。有生滅故。不與無爲法相應。簡非四位法故。名爲不相應行。大乘假立二十四種。皆非識外實有。小乘立十四種。皆執實有。故今破之。凡申三量。總以此字爲前陳有法。卽指彼所執十四種也。一云。定非異色心心所有實體用宗。因云。許行蘊攝故。諭如色心等。二云。定非實有宗。因云。或心心所及色無爲所不攝故。諭如畢竟無。三云。非實有體宗。因云。余實法所不攝故。諭如余假法。余實法。指色及心心所。余假法。指鏡花水月等也。

﹝寅﹞二別破得非得等爲六。初破得非得。二破眾同分。三破命根。四破無心定等。五破諸有爲相。六破名句文身。﹝卯﹞初中二。初徵答破斥。二結申正義。﹝辰﹞今初。

且彼如何知得非得。異色心等有實體用。契經說故。如說如是補特伽羅。成就善惡。聖者成就十無學法。又說異生不成就聖法。諸阿羅漢不成就煩惱。成不成﹝之爲﹞言。﹝正﹞顯得﹝與﹞非得。

且彼下。大乘徵。契經下。余乘答也。十無學法。謂正語。正業。正命。正念。正定。正見。正思惟。正精進。正解脫。正智也。

經不說此異色心等有實體用。爲證不成。亦說輪王成就七寶。豈卽﹝實自﹞成就﹝女臣象馬之﹞他身。﹝及珠輪之﹞非情﹝耶﹞。若謂於寶有自在力。假說成就。﹝非別實有得之一法。則一切有情﹞於善惡法。何不許然。﹝亦是假說成就﹞。而﹝必﹞執﹝爲﹞實﹝有一﹞得﹝法耶﹞。若謂七寶在現在故。可假說成。寧知所成善惡等法。﹝獨﹞離現在有﹝耶。若﹞離現﹝在。則諸善惡﹞實法。理非有故。現在必有善種等故。

此下皆大乘破斥也。等者。指惡種及無漏種。已前先明得無體。已後更明得無用。

又得於法。有何勝用。若言﹝此得於一切法。是﹞能起﹝因。則一切有情皆﹞應﹝以此得而﹞起無爲﹝聖法。又﹞一切﹝艸木等﹞非情。﹝不具此得﹞。應永不起。﹝何故現有非情生起。又﹞未得﹝善法者。及𨿽得善法。而﹞已失﹝者。亦無此得﹞。應永不生﹝善法。何故現有未得善法而今得。亦有已失善法而後得者﹞。若﹝謂未得已失。𨿽無現得。由有﹞俱生﹝之﹞得爲因。﹝所以能復﹞起者。﹝則汝﹞所執﹝生與生生。此之﹞二﹝種﹞生﹝緣﹞。便爲無用。又具善惡無記﹝三性之因爲俱生﹞得者。﹝則於一時之中﹞。善惡無記﹝亦﹞應頓現﹝在﹞前。若﹝謂更﹞待余因。﹝故不頓現。則此﹞得。便﹝爲﹞無用。若﹝更許云﹞。得﹝之﹞於法。是不失因。﹝一切﹞有情。由此﹝得因。乃能﹞成就彼﹝善惡等法﹞故。﹝然而﹞諸可成法。﹝總﹞不離﹝於﹞有情。若離有情。實不可得。故得於法。俱爲無用。得實無故。非得亦無。

初徵答破斥竟。

﹝辰﹞二結申正義。

然依有情可成諸法分位。假立三種成就。一種子成就。二自在成就。三現行成就。翻此。假立不成就名。此類𨿽多。而於三界見﹝道﹞所斷﹝邪惑﹞種﹝子﹞未永害位。假立非得。名異生性。於諸聖法。未成就故。

種子成就。謂無漏善種不壞。自在成就。謂加行善根。引發無礙。現行成就。謂已入見道。現證無漏聖法也。因此成就。翻立不成就名。此不成就。𨿽非一類。且約未見道前。未得聖法。名異生性。然豈於有情心外。別有得非得之實法哉。

﹝卯﹞二破眾同分二。初徵答破斥。二結申正義。﹝辰﹞今初。

復如何知異色心等有實同分。契經說故。如契經說。此天同分。此人同分。乃至廣說。

復如下。大乘徵。契經下。余乘答也。

此經不說異色心等有實同分爲證不成。若﹝謂﹞同智﹝同﹞言。﹝乃﹞因斯﹝同分而﹞起故。知﹝此同分是﹞實有者。則艸木等﹝亦有同類之境。可發同智同言。亦﹞應有同分﹝矣。豈不違經﹞。又﹝若﹞於同分起同智言。﹝則此﹞同分復應有別同分﹝以起之﹞。彼旣不爾。此云何然。若謂﹝以此同分﹞爲因。﹝故﹞起同事﹝同﹞欲。﹝證﹞知﹝同分是﹞實有者。理亦不然。宿習爲因。起同事欲。何要別執。有實同分。

此大乘破斥也。智。謂解了。言。謂詮表。事。謂所爲。欲。謂所願。餘皆可知。徵答破斥竟。

﹝辰﹞二結申正義。

然依有情身心相似分位差別。假立同分。

﹝卯﹞三破命根二。初徵答破斥。二結申正義。﹝辰﹞今初。

復如何知異色心等。有實命根。契經說故。如契經說。壽暖識三。應知命根。說名爲壽。

亦大乘徵。余乘答也。

此經不說異色心等。有實壽體。爲證不成。又先已成色不異識。﹝暖是色法。旣不離識﹞。應﹝可﹞比﹝知﹞。離識無別命根。又若命根異識實有。應如受﹝想﹞等。非實命根。﹝難曰﹞。若爾。如何經說三法。﹝答曰﹞。義別說三。如四正斷。﹝難曰﹞。住無心位。壽暖應無。﹝以無識故﹞。答曰﹞。豈不經說。識不離身。﹝難曰﹞。旣爾。如何名無心位。﹝答曰﹞。彼滅轉識。非阿賴耶。有此識因。後當廣說。此識足爲﹝三﹞界﹝六﹞趣﹝四﹞生﹝之﹞體。是徧恆續異熟果故。無勞別執。有實命根。

此大乘破斥也。先正申量云。命根是有法。非別實有宗。因云。不離識故。同諭如暖。次更申量云。彼執命根是有法。非實命根宗。因云。異識實有故。諭如受想等。此下三難三答。義皆可知。言義別說三者。秖一阿賴耶識。約相分色法。身根所得。名暖。約種子能持根身。名壽。約現行自體。名識。如四正斷。秖一精進。約修斷已生未生善惡。義別說四耳。徵答破斥竟。

﹝辰﹞二結申正義。

然依親生此﹝第八﹞識﹝之﹞種子。由﹝先世﹞業所引﹝持身﹞功能﹝各有﹞差別。﹝令色心等﹞住時決定。假立命根。

﹝卯﹞四破無心定等二。初徵答破斥。二結申正義。﹝辰﹞今初。

復如何知二無心定。無想異熟。異色心等。有實自性。若無實性。應不能遮心心所法。令不現起。

復如下。大乘徵。若無下。余乘答也。二無心定。謂外道無想定。及聖者滅盡定。無想異熟。謂第四禪無想天果。

若無心位。有別實法。異色心等。能遮於心。名無心定。應無色時。有別實法。異色心等。能礙於色。名無色定。彼旣不爾。此云何然。又遮礙心。何須實法。如堤塘等。假亦能遮。

此大乘破斥也。先約無色定以爲幷難。次以堤塘而諭假亦能遮。皆如文可知。徵答破斥竟。

﹝辰﹞二結申正義。

謂修定時。於定加行﹝位中﹞。厭患粗動心心所故。發勝期願。遮心心所。令心心所漸細漸微。微微心時。燻異熟識。成極增上厭心等種。由此損伏心等種故。粗動心等暫不現行。依此分位。假立二定。此種善故。定亦名善。無想定前求無想果故。所燻成種。招彼﹝天之﹞異熟識。依之粗動想等不行。於此分位。假立無想。依異熟﹝識而﹞立。﹝故﹞得異熟﹝之﹞名。故此三法。亦非實有。

厭心等種。謂與厭患相應之心。心所種子也。心等種。謂前六轉識。及諸相應心所之種子也。粗動心心所暫不現行。正顯第八第七細心心所。仍現行也。若但伏滅前六轉識及彼心所。名無想定。若兼伏滅第七識中俱生我執現行。名滅盡定。此二位中。皆不與別境之定心所相應。但是假立定名。然其種是善法。故定亦得名善。由無想定。招無想天異熟果報。故名無想異熟。故此三法。皆非離識實有。明矣。

成惟識論觀心法要卷第一

成惟識論觀心法要卷第二

蕅益沙門智旭述

﹝卯﹞五破諸有爲相二。初徵答破斥。二結申正義。﹝辰﹞今初。

復如何知。諸有爲相。異色心等有實自性。契經說故。如契經說。有三有爲之有爲相。乃至廣說。

此亦大乘徵。而余乘答也。三有爲。卽下文所云定有法略有三種。一現所知法。如色心等。二現受用法。如瓶衣等。如是二法。世共知有。三有作用法。如眼耳等。由彼彼用。證知是有。此三攝盡一切有爲諸法也。有爲相者。卽生住異滅四相。謂色。心。瓶。衣及眼。耳等。無不各有生住異滅相故。

此經不說﹝生住等相﹞。異色心等有實自性。爲證不成。非﹝八轉聲中﹞第六﹝屬﹞聲。便表異體。﹝以﹞色心之體。卽色心﹝生住異滅之相﹞故。非﹝生滅等﹞能相﹝之﹞體。定異﹝於色心等﹞所相。勿堅相等。﹝亦可﹞異地等故。﹝又﹞若﹝使生滅等﹞有爲﹝之﹞相。異﹝色心等﹞所相﹝之﹞體。﹝則無生無滅等﹞無爲相﹝之﹞體。﹝亦﹞應異﹝於眞如虛空等﹞所相﹝乎﹞。又生等﹝四﹞相。若﹝其﹞體俱﹝是實﹞有。﹝則﹞應一切時﹝中﹞齊興作用。﹝卽生卽住卽異卽滅﹞。若﹝以四相﹞相違故。﹝而﹞用不頓興﹝者。則四﹞體亦﹝復﹞相違。如何﹝可﹞俱有﹝哉﹞。

此下皆大乘破斥也。八囀聲者。一體。二業。三異。四爲。五從。六屬。七於。八呼。今契經所云。三有爲之有爲相。此一之字。乃是詮所屬義。正卽第六屬聲。明其離有爲法。無有爲相。卽於色心諸法體上。而辯生住異滅。非表能所。各有異體也。假使生。住。異。滅。定異於色。心諸法。則堅。濕。暖。動。亦可定異於地。水。火。風乎。又若生。住。異。滅之相。果異色心諸法之體。則不生不滅等相。亦可異於虛空眞如等體乎。又生。住。異。滅。若各有體。則應一切時中。各齊興用。若用相違。故不頓興。則體亦相違。安得俱有乎。

又﹝體旣不俱。則﹞住。異。滅﹝三﹞用。﹝亦﹞不應俱﹝爲現在實有。若謂生滅等﹞能相﹝與色心等﹞所相體俱本有。﹝則﹞用亦應然。﹝以用與體﹞。無別性故。

彼計生屬未來。住。異。滅。同屬現在。故今破曰。三體旣不可俱。則三用亦不宜俱屬現在。設許體俱本有。則四相亦應俱有。不應獨許住。異。滅是現在。別以生屬未來也。

若謂﹝能所體𨿽本有﹞。彼﹝之作﹞用更待因緣。﹝然後起者。則色心等﹞所﹝相。旣﹞待因緣。應非本有。又﹝復旣待因緣。則汝所﹞執生﹝住﹞等﹝能相﹞。便爲無用。

先破色心等所相非有。次破生住等能相無用也。

﹝又若謂色心等﹞所相恆有。而﹝與﹞生﹝滅﹞等﹝能相﹞合。﹝則﹞應無爲法。亦有生﹝滅﹞等﹝合。以﹞彼﹝無爲之恆有。與﹞此﹝有爲之恆有。求其﹞異因。不可得故。

不達生。住。異。滅之外。無色心諸法。故妄計云。所相恆有。不達色心諸法之外。無生。住。異。滅。故妄計云。與生等合。應先出余乘。量云。所相是有法。決定恆有宗。因云。生等合故。諭如無爲法。次申違量云。無爲是有法。亦生等合宗。因云。以恆有故。諭如所相。旣無爲恆有。不與生滅等合。則色。心等。與生滅合。豈得爲恆有哉。旣生滅等。不能與無爲合。則離色心諸法之外。豈別有生滅等實體哉。

又去來世。非現非常。應似空華。非實有性。生名爲有。寧在未來。滅名爲無。應非現在。滅若非無。生應非有。又滅違住。寧執同時。住不違生。何容異世。故彼所執。進退非理。

此更破彼妄計生屬未來。住異滅屬現在也。初徵答破斥竟。

﹝辰﹞二結申正義。

然有爲法。因緣力故。本無今有。暫有還無。表異無爲。假立四相。本無今有。有位名生。生位暫停。卽說爲住。住別前後。復立異名。暫有還無。無時名滅。前三有故。同在現在。後一是無。故在過去。

此正明假立四相。非別有實體也。前三。謂生。住。異。後一。謂滅。余俱可知。

﹝難曰﹞。如何﹝滅是﹞無法。﹝乃﹞與有﹝法﹞爲相。﹝答曰﹞。表此﹝有法﹞後﹝必歸﹞無。爲相何失。生表有法先非有。滅表有法後是無。異表此法非凝然。住表此法暫有用。故此四相。於有爲法𨿽俱名表。而表有異。此依剎那假立四相。﹝若約﹞一期﹝果報之﹞分位。亦得假立﹝四相﹞。初有名生。後無名滅。生已相似相續名住。卽此相續轉變名異。是故四相皆是假立。

五破諸有爲相竟。

﹝卯﹞六破名句文身二。初徵答破斥。二結申正義。﹝辰﹞今初。

復如何知。異色心等。有實詮表名句文身。契經說故。如契經說。佛得稀有名句文身。

亦大乘徵。余乘答也。解見下文。

此經不說異色心等有實名等。爲證不成。若名句文。﹝有法﹞。異聲實有。﹝因﹞。應如色等。﹝諭﹞。非實能詮。﹝宗。若﹞謂聲能生名句文者。此聲必有音韻屈曲。此足能詮。何用名等。若謂聲上音韻屈曲。卽名句文。﹝而是﹞異聲實有。﹝則﹞所見色上形量屈曲。﹝亦﹞應異色處。別有實體﹝耶﹞。若謂聲上音韻屈曲。如弦管聲。非能詮者。此﹝言語聲。亦﹞應如彼﹝弦管之﹞聲。不別﹝能﹞生名﹝句文﹞等。﹝且﹞又誰說彼﹝弦管之聲﹞定不能詮。﹝余乘難曰﹞。聲若能詮。風鈴聲等應有詮用。﹝大乘答曰﹞。此﹝語聲亦﹞應如彼﹝風鈴等聲﹞。不別生實名句文身。若﹝許﹞惟﹝有﹞語聲能生名等。如何不許惟﹝此﹞語﹝聲卽﹞能詮﹝理。旣惟語聲卽能詮理。何須別生名句文身。小乘又難曰﹞。何理定知能詮卽語。﹝大乘答曰﹞。寧知異語別有能詮。語不異能詮。人天共了。執能詮異語。天愛非余。

此大乘破斥也。文義幷顯。不須別釋。言天愛非餘者。有謂光音天以上。不用語言爲詮表故。

﹝辰﹞二結申正義。

然依語聲分位差別。而假建立名句文身。名詮﹝法之﹞自性。句詮﹝法之﹞差別。文卽是字。爲﹝名句﹞二﹝者﹞所依。此﹝名句文﹞三離聲。𨿽無別體。而假實異。亦不卽聲。由此法詞二無礙解。境有差別。聲與名等。蘊處界攝。亦各有異。

名句文是假立。聲是實有。名句文是法無礙解境。聲是辭無礙解境。約五蘊。則聲是色蘊攝。名句文是行蘊攝。約十二處。則聲是聲處攝。名句文是法處攝。約十八界。則聲是聲塵界攝。名句文是法塵界攝也。

且依此土。說名句文依聲假立。非謂一切。諸餘佛土。亦依光明妙香味等。假立﹝名句文﹞三故。

此又統論十方佛土。六塵皆得假立名句文也。蓋此土惟耳根利。故且依聲立三。余土六根各有利鈍。眼根利者。則依光明立名句文。鼻根利者。則依妙香立名句文。舌根利者。則依妙味立名句文。等者。指觸法二塵。亦得依之立名句文。故法華玄義云。六塵體是法界。一一無非教經。亦無非行經。亦無非理經也。二別破得非得等竟。

﹝寅﹞三傍破執隨眠。

有執隨眠。異心心所。是不相應行蘊所攝。

先敍計也。隨眠。謂煩惱種子。隨逐有情。眠伏藏識。故名隨眠。本是第八識所執持。卽彼相分。而余乘以爲不與前六現識相應。遂妄執爲。別有自體。是行蘊攝也。

彼亦非理。﹝旣﹞名﹝爲﹞貪等﹝隨眠惑﹞故。如現貪等。非不相應。

量云。所執隨眠是有法。非不相應行宗。因云。名貪等故。諭如現貪等。

執別有餘不相應行。準前理趣。皆應遮止。

小乘止執十四不相應行。故且隨其所執破之。大乘所明二十四法。本非實有。但是假立。設有更執爲實法者。卽以如前理趣。遮破可知。二破不相應行竟。

﹝醜﹞三破無爲法二。初以理破斥。二結申正義。﹝寅﹞今初。

諸無爲法。離色心等。決定實有。理不可得。且定有法。略有三種。一現所知法。如色心等。二現受用法。如瓶衣等。如是二法。世共知有。不待﹝宗﹞因﹝比量而﹞成。三有作用法。如眼耳等。由彼彼用。證知是有。無爲非世共知定有。又無作用。如眼耳等。設許﹝其是﹞有用。﹝則﹞應﹝反﹞是無常。故不可執無爲定有。

諸無爲。指余乘所執三無爲。一虛空無爲。二擇滅無爲。三非擇滅無爲也。色等五塵。是五識現量所知。心及心所。是他心智現量所知。故名現所知法。餘可知。

然諸無爲。所知性故。或色心等。所顯性故。如色心等。不應執爲離色心等。實﹝有﹞無爲﹝之﹞性。

下結申正義中云。諸無爲法。略有二種。一依識變。假施設有。二依法性。假施設有。今約依識變義立量云。諸無爲是有法。不應執爲離色心等實無爲性宗。因云。所知性故。諭如色心等。又約依法性義立量云。諸無爲是有法。不應執爲離色心等實無爲性宗。因云。色心等所顯性故。諭如色心等。

又虛空等﹝三無爲法﹞。爲一爲多。若體是一。徧一切處。虛空容受色等法故。隨能合法。體應成多。一所合處。余不合故。不爾。諸法應互相徧。若謂虛空不與法合。﹝則﹞應﹝虛空﹞非﹝能﹞容受。如余﹝擇滅等﹞無爲。又色等中。有虛空不。有應相雜。無應不徧。

若達三無爲法。不過是色心等所顯之性。假施設有。本非離識。別有實性。則何一何多。亦不妨說一說多。如後文斷十重障。證十眞如。眞如尙非是一。云何有十。乃約斷障所顯。不妨非十而說十也。今余乘旣妄執離識別有三無爲性。故以爲一爲多。雙徵難之。先破一。後破多。今破一中。先破虛空無爲是一。故云。若虛空無爲之體是一。徧一切處。以能容受色等法故。然而隨能合法。則體應成多。是徧則不一也。或應一所合處。余不合故。是一則不徧也。設旣不許體應成多。又不許餘皆不合。則應諸法。各互相徧。方成一體徧一切處。而豈可哉。恐轉計云。虛空不與法合。奚至體應成多。亦何論一合而余不合。故今破云。若謂虛空不與法合。則應非能容受。如擇滅等無爲。何得名爲虛空無爲。又色等中若有虛空。則應相雜而非一。或色等中便無虛空。則應有缺而不徧。寧得執虛空體一。徧一切處。爲識外實法耶。

一部一品結法斷時。應得餘部余品擇滅。

此破擇滅無爲定一之執也。無爲之性。卽是惟識實性。但依智慧簡擇力故。分分除滅見思煩惱。分分顯出眞如實性。故名擇滅無爲。然而眞如體絕言思。旣非定多。又豈定一。今若執爲定一。則如一部一品結法斷時。便應頓得餘部余品擇滅。而四果差別分位皆不成矣。又豈可哉。言部品者。見所斷惑。分爲四部。一者見苦諦所斷部。凡有十種隨眠。若約三界。共有二十八品。二者見集諦所斷部。三者見滅諦所斷部。四者見道諦所斷部。修所斷惑。共爲一部。約三界九地。分爲八十一品。

一法緣闕得不生時。應於一切得非擇滅。執彼體一。理應爾故。

此破非擇滅無爲定一之執也。無爲法性。本無生滅。由緣生法。覆令不顯。故於緣缺之時。法暫不生。名非擇滅無爲。亦非定多定一也。今若執爲定一。則一法緣缺不生時。應一切法皆悉不生。又豈可哉。執彼下。總結上文。先破一竟。

若體是多。便有品類。應如色等。非實無爲。虛空又應非徧容受。

此總破三無爲體多也。文義可知。

餘部所執離心心所實有無爲。準前應破。

設或更執不動無爲。想受滅無爲等。總以一多二義破之。例皆別無實法也。

又諸無爲。許無因果故。應如兔角。非異心等有。

若有因果。便是有爲。旣稱無爲。決同許無因果。故總立量破云。諸無爲是有法。非異心等有宗。因云。許無因果故。諭如兔角。初以理破斥竟。

﹝寅﹞二結申正義。

然契經說。有虛空等諸無爲法。略有二種。一依識變。假施設有。謂曾聞說虛空等名。隨分別有虛空等相。數習力故。﹝功夫漸漸成熟。致使﹞心等生時。似虛空等無爲相現。此所現相。﹝是獨頭意識所緣之獨影境。但以﹞前後相似。無有變易。假說爲常。二依法性。假施設有。謂空無我所顯眞如。有無俱非。心言路絕。與一切法非一異等。是法眞理。故﹝說﹞名﹝爲﹞法性。離諸障礙。故﹝或﹞名﹝爲﹞虛空。由簡擇力。滅諸雜染。究竟證會。故﹝又﹞名﹝爲﹞擇滅。不由擇力本性淸淨。或緣闕所顯。故﹝又﹞名﹝爲﹞非擇滅。苦樂受滅。故﹝又﹞名﹝爲﹞不動。想受不行。﹝故又﹞名想受滅。此五﹝種名。﹞皆依如假立。﹝卽此﹞眞如﹝二字﹞。亦是假施設名。遮撥爲無。故說爲有。遮執爲有。故說爲空。勿謂虛幻。故說爲實。理非妄倒。故名眞如。不同余宗離色心等有實常法。名曰眞如。故諸無爲。非定實有。

虛。謂徧計所執。幻。謂依他所現。非妄故名眞。無倒故名如。餘皆可知。初敍破外小所執竟。

﹝壬﹞二立量以顯惟識。

外道余乘所執諸法。﹝是有法﹞。異心心所非實有性。﹝宗﹞。是所取故。﹝因﹞如心心所。﹝諭﹞。能取彼﹝諸法之﹞覺。﹝是有法﹞。亦不緣彼﹝心外實法。宗﹞。是能取故。﹝因﹞。如緣此﹝內相分之﹞覺。﹝諭﹞。

初一量破所徧計。次一量破能徧計。所徧計。卽心心所之相分。名爲所取。能徧計。卽心心所之見分。名爲能取。見相二分。皆不離於自證。設使異心心所。便無能取所取矣。

諸心心所。﹝是有法﹞。依他起故。﹝因﹞。亦如幻事。﹝諭﹞。非眞實有。﹝宗﹞。爲遣妄執心心所外實有境故。說惟有識。若執惟識眞實有者。如執外境。亦是法執。

此由前文旣顯徧計本空。今更申明依他非實也。故大佛頂經云。入圓成實。遠離依他。及徧計執。得無生忍。若不達依他如幻。豈名具分惟識哉。宗前敬敍。卽云。稽首惟識性。此中借依他以破徧計法執旣竟。遂徹底掀翻。如此道破。而昧者。猶謂法相一宗。但是建立。嗚呼冤哉。

﹝壬﹞三結判俱生分別二。初結屬二種。二判其有無。﹝癸﹞今初。

然諸法執略有二種。一者俱生。二者分別。俱生法執。無始時來虛妄燻習內因力故。恆與身俱。不待邪教及邪分別。任運而轉。故名俱生。此復二種。一常相續。在第七識。緣第八識﹝之見分。變﹞起﹝第七識﹞自心﹝中之影﹞相。執爲實法。二有間斷。在第六識。緣﹝第八﹞識所變蘊。處。界相。或總或別。﹝變﹞起﹝第六識﹞自心﹝中之影﹞相。執爲實法。此二法執。細故難斷。後十地中。數數修習勝法空觀。方能除滅。分別法執。﹝𨿽有內燻之因﹞。亦由現在外緣力故。非與身俱。要待邪教及邪分別。然後方起。故名分別。惟在第六意識中有。此亦二種。一緣邪教所說蘊。處。界相。﹝變﹞起﹝第六識﹞自心﹝中之影﹞相。分別計度。執爲實法。二緣邪教所說自性等相。﹝變﹞起﹝第六識﹞自心﹝中之影﹞相。分別計度。執爲實法。此二法執。粗故易斷。入初地時。觀一切法﹝中﹞法﹝性本﹞空。﹝所顯﹞眞如﹝之理﹞。卽能除滅。

邪教所說蘊。處。界。指小乘人。稟受不了義說。所造小乘諸論。名邪教也。餘可知。

﹝癸﹞二判其有無。

如是所說一切法執。自心外法。或有或無。自心內法。一切皆有。是故法執。皆緣自心所現似法。執爲實有。然似法相。從緣生故。是如幻有。所執實法。妄計度故。決定非有。故世尊說。慈氏當知。諸識所緣。惟識所現。依他起性。如幻事等。

自心外法。非親所緣。故或有或無。自心內法。是親所緣。惟識所變。不離識故。故一切皆有。餘可知。廣釋初三句中。二徵答別釋竟。

﹝巳﹞三總結無實二。初正明。二釋妨。﹝庚﹞今初。

如是外道余乘所執離識我法。皆非實有。故心心所決定不用外色等法爲所緣緣。緣用必依實有體故。現在彼聚心心所法。﹝是有法﹞。非此聚識親所緣緣。﹝宗﹞。如非所緣。﹝諭﹞。他聚攝故。﹝因﹞。同聚心所。﹝是有法﹞。亦非親所緣。﹝宗﹞。自體異故。﹝因﹞。如余非所取。﹝諭﹞。由此應知。實無外境。惟有內識。似外境生。是故契經。伽他中說。如愚所分別。外境實皆無。習气擾濁心。故似彼而轉。

八識互望。互稱彼此。心王必有心所相應。故皆名聚。且如第八識。與五徧行心所自爲一聚。非第七識親所緣緣。餘皆可知。同聚心所。謂與心王相應而俱起者。且如徧行五心所。𨿽與第八識相應。然非第八識之所緣緣。又第八識心王。亦非五心所之所緣緣。又五心所互望。亦各不得相緣。如觸心所。𨿽與作意等俱起。然決非作意等親所緣緣。乃至思心所。決非受想等親所緣緣。餘皆可知。

﹝庚﹞二釋妨二。初難。二釋。﹝辛﹞今初。

有作是難。若無離識實我法者。假亦應無。謂假必依眞事似事共法而立。如有眞火。有似火人。有猛﹝烈﹞赤﹝色之﹞法。乃可假說此人爲火。假說牛等。應知亦然。我法若無。依何假說。無假說故。似亦不成。如何說心似外境轉。

眞火諭眞事。似火人諭似事。猛赤諭共法也。餘可知。

﹝辛﹞二釋二。初正釋外難。二示假說意。﹝壬﹞初中三。初總破。二別破。三結斥。﹝癸﹞今初。

彼難非理。離識我法。前已破故。依類依實。假說火等。俱不成故。

﹝癸﹞二別破二。初破諭。二破法。﹝子﹞初中二。初破依類。二破依實。﹝醜﹞今初。

依類假說。理且不成。﹝猛性赤色人𨿽有之。而﹞猛赤等﹝能燒之﹞徳。非類﹝同火之﹞有故。若無﹝此能燒之﹞共徳。而假說彼﹝爲似火人﹞。應亦於水等假說火等名。﹝以水亦有猛赤法故﹞。若謂猛等𨿽非類﹝火能燒之﹞徳。而﹝猛與赤。恆﹞不相離。故可假說。此亦不然。人類猛等。現見亦有互相離故。﹝或性猛而色不赤。或色赤而性不猛﹞。類旣無﹝能燒之﹞徳。又﹝猛與赤二﹞互相離。然有於人假說火等。故知﹝世間﹞假說。不﹝必﹞依類﹝而﹞成。

﹝醜﹞二破依實。

依實假說。理亦不成。﹝以﹞猛赤等徳。非共有故。謂猛赤等。在火﹝則以色微觸微爲體。依火而住﹞。在人﹝則以色心爲體。依人而住﹞。其體各別。所依異故。﹝若﹞無共﹝徳而可﹞假說。有過同前。﹝應亦於水等。假說火等名﹞。若謂人﹝有暖徳。與﹞火徳相似故。可假說者。理亦不然。﹝假﹞說﹝爲似﹞火﹝人。正﹞在﹝於﹞人﹝之猛赤相﹞。非在﹝於暖﹞徳故。由此﹝世間﹞假說。不﹝必﹞依實﹝而﹞成。

大凡世間假說。有依類者。亦有不依類者。有依實者。亦有不依實者。元非一槪。今彼妄執假說。必須依類依實。故卽彼所說之諭。奪其依類依實二俱不成也。初破諭竟。

﹝子﹞二破法二。初正破假說依眞。二結申假說正義。﹝醜﹞今初。

又假必依眞事立者。亦不應理。眞。謂﹝諸法﹞自相。假智及詮。俱非﹝能得其﹞境故。謂﹝有分別之﹞假智。﹝及名句文之假﹞詮。不得﹝諸法﹞自相。惟於諸法共相而轉。亦非離此﹝共相之外﹞。有別方便。﹝更﹞施設﹝一个﹞自相。﹝以﹞爲假﹝智及詮﹞所依。然假智﹝及﹞詮。必依﹝意言﹞聲﹝相而﹞起。聲不及處。此﹝假智詮。卽﹞便不轉。﹝是以﹞能詮所詮。俱非﹝法之﹞自相。故知假說。不依眞事。

依眞說假。下文亦自有之。但謂假必依眞事立。則不應理。以諸法自相。離心緣。離言說。惟是現量所證知故。一涉語言。則能詮所詮。皆非諸法自相。惟於諸法共相而轉。然離共相之外。亦別無自相可得。蓋現量所緣之境。名爲自相。比量非量所緣之境。名爲共相。不過皆是識所變之相分。非以自相爲眞。共相爲依眞之假也。旣知假智及詮。不依諸法自相。便可例知假說我法。不必有眞我眞法以爲依矣。

﹝丑﹞二結申假說正義。

由此但依似事而轉。似謂增益。非實有相。﹝言﹞聲依﹝此﹞增益似相而轉。故不可說假必依眞。

增益者。意識變現之影像也。依此影像。有所言說。言說爲能詮。影像爲所詮。故幷不依眞也。二別破竟。

﹝癸﹞三結斥。

是故彼難。不應正理。

初正釋外難竟。

﹝壬﹞二示假說意。

然依﹝內﹞識變﹝現。而有似我似法﹞。對遣妄執眞實我法。﹝故﹞說假似﹝之﹞言。由此契經伽他中說。爲對遣愚夫。所執實我法。故於識所變。假說我法名。

初釋前三句竟。

﹝丁﹞二釋後三句二。初結前標數。二釋通別名。﹝戊﹞今初。

識所變相。𨿽無量種。而能變﹝八種﹞識。﹝約﹞類﹝而言﹞。則惟﹝有﹞三。

﹝戊﹞二釋通別名二。初釋三類別名。二釋能變通名。﹝己﹞今初。

一謂異熟。卽第八識。多異熟性故。二謂思﹝察度﹞量。卽第七識。恆審思量﹝我無我﹞故。三謂了境。卽前六識。了境相粗故。﹝頌中﹞及﹝之一﹞言。﹝乃﹞顯﹝前﹞六﹝識﹞合爲﹝了別境之﹞一種﹝類﹞。

第八不同前六。惟有一分是異熟生。故名多異熟性。前六不恆。第八不審。第七於未轉位。恆審思量我相。已轉依位。恆審思量二無我理。餘可知。

﹝己﹞二釋能變通名二。初總標。二別釋。﹝庚﹞今初。

此三皆名能變識者。能變有二種。

﹝庚﹞二別釋二。初釋因能變。二釋果能變。﹝辛﹞今初。

一因能變。謂第八識中等流異熟二因習气﹝也﹞。等流習气。由﹝前﹞七識中善惡無記﹝三性之現行﹞。燻﹝於第八。﹞令﹝第八中三性種子未生者﹞生。﹝巳生者﹞長。異熟習气。由﹝前﹞六識中有漏善惡﹝二種現行。﹞燻﹝於第八而﹞令生長。

﹝辛﹞二釋果能變。

二果能變。謂前二種習气力故。有八識﹝自證分﹞生。現﹝於相見二分之﹞種種相。﹝此中由前﹞等流習气﹝以﹞爲﹝親﹞因緣故。八識體相差別而生。名﹝之爲﹞等流果。﹝以其﹞果似因故。﹝由前﹞異熟習气﹝以﹞爲增上﹝助﹞緣。感第八識酬引業力恆相續故。﹝而﹞立﹝眞﹞異熟﹝之﹞名。﹝若﹞感前六識酬滿業者。﹝乃﹞從異熟﹝而﹞起。﹝但﹞名﹝爲﹞異熟生。不名﹝爲眞﹞異熟。﹝以其﹞有間斷故。卽前﹝眞﹞異熟及異熟生﹝之二種。皆﹞名﹝爲﹞異熟果。﹝以其﹞果﹝性﹞異﹝於﹞因﹝性﹞故。﹝然﹞此﹝頌﹞中﹝所言異熟﹞。且﹝單﹞說﹝第七﹞我愛﹝所執。及有﹞執﹝持含﹞藏﹝能﹞持雜染﹝有漏善惡﹞種﹝因﹞。能變﹝二種異熟﹞果﹝之第八本﹞識。名爲異熟。非謂一切。

果異因者。因從善惡。果惟無記也。非謂一切者。謂前六識一分酬滿業者。亦可得異熟名。而非此中所指也。初略答外難。略標識相竟。

﹝乙﹞二廣明識相顯前頌意二。初廣明三能變相。二廣明所變惟識。﹝丙﹞初中二。初分釋三能變相。二會三能變俱轉以示二諦。﹝在第七卷

中。﹞﹝丁﹞初中三。初釋初能變。二釋第二能變。三釋第三能變。﹝戊﹞初又二。初設問舉頌。二以論釋成。﹝己﹞今初。

𨿽已略說能變三名。而末廣辧能變三相。且初能變。其相云何。頌曰。初阿賴耶識。﹝一自相門﹞。異熟。﹝二果相門﹞。一切種。﹝三因相門﹞。不可知。﹝四不可知門﹞。執。受。處。﹝五所緣門﹞。了﹝六行相門。﹞常與觸。作意。受。想。思。相應﹝七相應門﹞。惟捨受。﹝八受俱門﹞。是無覆無記。﹝九三性門﹞。觸等亦如是。﹝十心所例王門﹞恆轉如暴流。﹝十一因果法諭門﹞。阿羅漢位捨。﹝十二伏斷位次門﹞。

﹝己﹞二以論釋成二。初正釋頌文。二證有本識。﹝庚﹞初中八。初釋自相等三門。二釋不可知等三門。三釋相應門。四釋受俱門。五釋三性門。六釋心所例王門。七釋因果法諭門。八釋伏斷位次門。﹝辛﹞初中二。初正釋三門。二重明因相。﹝壬﹞今初。

論曰。初能變識。大小乘教。﹝皆﹞名﹝爲﹞阿賴耶。此識具有能藏所藏執藏義故。謂與雜染互爲緣故。有情執爲自內我故。此﹝阿賴耶之名﹞。卽顯示初能變識。所有自相﹝以﹞攝持因果﹝而﹞爲﹝本識之﹞自相故。此﹝第八﹞識自相。分位𨿽多。藏﹝名最﹞初﹝先捨。又其﹞過﹝失最﹞重。是故偏說。

藏一切轉識種子。故有能藏之義。受轉識所燻成種。故有所藏之義。被第七識執之爲我。故有執藏之義。言與雜染互爲緣者。謂由本識與前七爲緣。故起前七現行。復由前七與本識爲緣。故燻本識種子。此句釋成能藏所藏義也。有情執爲自內我句。釋成執藏義也。言此識自相分位𨿽多者。瑜伽論云。第八識自相有八。一依止執受相。二最初生起相。三有明了性相。四有種子性相。五業用差別相。六身受差別相。七處無心定相。八命終時分相。今取第一依止執受相說也。

此﹝第八識。乃﹞是能引諸界﹝諸﹞趣﹝諸﹞生。﹝種種﹞善不善業﹝所引之﹞異熟果故。說名異熟。離此﹝第八識外﹞命根。眾同分等。恆時相續﹝之﹞勝異熟果。不可﹝別﹞得故。此﹝異熟識之名﹞。卽顯示初能變識所有果相。此﹝第八﹞識果相。𨿽多位多種。﹝惟有眞﹞異熟﹝果之義﹞。實不﹝與前七識﹞共。故偏說之。

諸界。卽三界。諸趣。卽六趣。諸生。卽四生十二類生也。言此識果相𨿽多位多種者。宗鏡錄云。第八識於五果中。除離系果。餘四皆有。故云。果相𨿽多。如望自種子。是等流果。望作意等心所。是士用果。望前七識。爲增上果。望善惡業。卽異熟果。

此﹝第八識﹞。能執持諸法種子令不失故。名一切種。離此﹝第八識外﹞。余法能徧執持諸法種子不可得故。此﹝一切種識之名﹞。卽顯示初能變識所有因相。此﹝第八﹞識因相。𨿽有多種。﹝惟此能﹞持種﹝義實﹞。不﹝與前七識﹞共。是故偏說。

宗鏡錄云。第八因相。於六因中有四。能持種子義邊。是種子因。若因望種子俱時而有。卽俱有因。若望自類種子。前後相引。卽同類因。若望同時心所等。卽相應因。惟無異熟因及徧行因。故云。因相多也。﹝異熟因。謂增上善惡。此第八識。惟無記故。是異熟果。非異熟因。徧行因。謂見疑無明等。徧於染法。此第八識。不與相應。非徧行因也﹞。

初能變識。體相𨿽多。略說惟有如是三相。

初正釋三門竟。

﹝壬﹞二重明因相三。初標。二釋。三結。﹝癸﹞今初。

一切種相。應更分別。

﹝癸﹞二釋爲四。初明種子相。二明本新義。三明種子義。四明燻習義。﹝子﹞初中二。初正釋。二結判。﹝醜﹞初又二。初正釋種相。二明種實有。﹝寅﹞今初。

此中何法名爲種子。謂本識中親生自果功能差別。此﹝種子因用﹞。與本識﹝之體﹞。及所生﹝之﹞果。不一不異。體用因果。理應爾故。

如眼識種子。親生眼識自果等。此種有生果之作用。故名功能。色心等種。其類非一。故名差別。本識爲體。種子爲用。種子爲因。所生爲果。體是能藏。用是所藏。因是能生。果是所生。故不一。離體無用。離因無果。故不異也。

﹝寅﹞二明種實有。

𨿽非一異。而﹝種子原﹞是實有。﹝以一切﹞假法﹝猶﹞如﹝空﹞無。非﹝可爲諸法親﹞因緣故。﹝難曰﹞。此﹝種子﹞與諸法。旣非一異。應如瓶等。是假非實。﹝答曰﹞。若爾。﹝則﹞眞如﹝與諸法亦非一異。豈亦﹞應是假有﹝耶。設﹞許﹝眞如是假。﹞則便無眞勝義諦。﹝旣許眞如非假。則知種子亦實﹞。然諸種子。惟依世俗說爲實有。不同眞如﹝是勝義實有也﹞。

先正明。次答難。後以二諦判。幷可知。初正釋竟。

﹝醜﹞二結判又二。初結屬相分。二判屬三性。﹝寅﹞今初。

種子𨿽依第八識體。而是此識﹝之﹞相分。非余﹝三分﹞。見分恆取此﹝種子。以﹞爲﹝親所緣緣﹞境故。

﹝寅﹞二判屬三性又二。初正判。二釋妨。﹝卯﹞今初。

諸有漏種。與異熟識。體無別故。無記性攝。﹝然彼能生之﹞因。﹝與所生之﹞果。俱有善等﹝三﹞性故。亦﹝可﹞名﹝爲﹞善等。諸無漏種。非異熟識性所攝故。因果俱是善性攝故。惟名爲善。

因。謂前七現行燻種之因。果。謂種子所發七現行果。餘可知。

﹝卯﹞二釋妨。

﹝難曰。﹞若爾。何故決擇分說二十二根。一切皆有異熟種子。皆異熟生。﹝釋曰。三無漏根﹞。𨿽名異熟。而非無記。依異熟故。名異熟種。異性相依。如眼等識。或無漏種。由燻習力轉變成熟。立異熟名。非無記性所攝異熟。

決擇分。瑜伽師地論之第二分也。二十二根者。眼。耳。鼻。舌。身。五淨色根。男女二根。命根。意根。憂。喜。苦。樂。捨。五受根。信。進。念。定。慧。五善根。及三無漏根也。一未知當知根。二己知根。三具知根。名爲三無漏根。初明種子相竟。

﹝子﹞二明本新義三。初淨月師等惟立本有。二難陀師等惟立新燻。三護法正義本新合論。﹝醜﹞初中三。初釋義。二引證。三結示。﹝寅﹞今初。

此中有義。一切﹝染淨﹞種子。皆本性有。不從燻生。由燻習力。但可﹝令其﹞增長。

﹝寅﹞二引證。

如契經說。一切有情無始時來。有種種界。如惡叉聚。法爾而有。﹝以﹞界卽﹝是﹞種子﹝之﹞差別名故。又契經說。無始時來界。一切法等依。界是因義。瑜伽亦說。諸種子體。無始時來。性𨿽本有。而由染淨新所燻發。諸有情類無始時來。若﹝堪﹞般涅槃法者。一切﹝有漏無漏﹞種子。皆悉具足。﹝若﹞不﹝堪﹞般涅槃法者。便闕三種菩提種子。如是等文。誠證非一。又諸有情。旣說本有五種性別。故應定有法爾種子。不由燻生。又瑜伽說。地獄成就三無漏根。﹝決﹞是種﹝子﹞。非﹝是﹞現﹝行﹞。又從無始。展轉傳來。法爾所得。本性住﹝之種子﹞性。

般。入也。三種菩提。謂聲聞菩提。獨覺菩提。無上菩提也。五種性。謂一闡提種性。聲聞種性。獨覺種性。不定種性。如來種性也。三無漏根如前說。

﹝寅﹞三結示。

由此等證。無漏種子。法爾本有。不從燻生。有漏亦應法爾有種。由燻增長。不別燻生。如是建立。因果不亂。

初淨月師等。惟立本有竟。

﹝醜﹞二難陀師等惟立新燻亦三。初釋義。二引證。三會違。﹝寅﹞今初。

有義。種子皆燻故生。﹝但以﹞所燻能燻俱無始有。故﹝言﹞諸種子無始成就。種子旣是習气異名。習气必由燻習而有。如麻香气。華燻故生。

﹝寅﹞二引證。

如契經說。諸有情心。染淨諸法所燻習故。﹝乃有﹞無量種子之所積集。論說內種定有燻習。外種燻習或有或無。又名言等三種燻習。總攝一切有漏法種。彼三旣由燻習而有。故有漏種必藉燻生。無漏種生亦由燻習。﹝故諸聖教﹞。說聞燻習。﹝謂﹞聞淨法界等流正法而燻起故。是﹝卽﹞出世心﹝之﹞種子性故。

三種燻習者。一名言習气。二我執習气。三有支習气。具如第八卷

中廣明。淨法界等流正法者。謂諸佛菩薩。以根本智。證淸淨法界妙理。以後得智。隨順眾生。流出語言文字。詮顯淨法界理。令諸眾生。尋名取悟。此所流出正法。與淨法界相應。故名等流。

﹝寅﹞三會違。

有情本來。種性差別。不由無漏種子有無。但依有障無障建立。如瑜伽說。於眞如境。若有畢竟二障種者。立爲不般涅槃法性。若有畢竟所知障種非煩惱者。一分立爲聲聞種性。一分立爲獨覺種性。若無畢竟二障種者。卽立彼爲如來種性。故知本來種性差別。﹝但﹞依﹝有﹞障﹝無障﹞建立。非﹝依本有﹞無漏種﹝子﹞。所說﹝地獄﹞成就﹝三﹞無漏種﹝之﹞言。﹝乃﹞依當﹝來有﹞可生﹝義﹞。非﹝謂﹞已有﹝其﹞體。

不般涅槃法性。卽一闡提種性也。餘可知。二難陀師等。惟立新燻竟。

﹝醜﹞三護法正義本新合論三。初正釋。二斥前。三結成。﹝寅﹞今初。

有義。種子各有二類。一者本有。謂無始來異熟識中。法爾而有﹝四﹞生。﹝五﹞蘊。﹝十二﹞處。﹝十八﹞界。功能差別。世尊依此。說諸有情。無始時來。有種種界。如惡叉聚。法爾而有。余所引證。廣說如初。此卽名爲本性住種。二者始起。謂無始來。數收現行燻習而有。世尊依此。說有情心。染淨諸法。所燻習故。無量種子之所積集。諸論亦說染淨種子。由染淨法燻習故生。此卽名爲習所成種。

﹝寅﹞二斥前又二。初斥惟本有。二斥惟新燻。﹝卯﹞今初。

若惟本有。轉識不應與阿賴耶爲因緣性。如契經說。諸法於識藏。識於法亦爾。更互爲果性。亦常爲因性。

宗鏡釋云。諸法於識藏。能攝藏也。謂與諸法作二緣性。一爲彼種子。二爲彼所依。識於法亦爾。所攝藏也。謂諸轉識。與阿賴耶亦爲二緣。一於現法長養彼種。二於後法轉攝植彼種。互相生故。

此頌意言阿賴耶識。與諸轉識。於一切時。展轉相生。互爲因果。攝大乘說。阿賴耶識。與雜染法。互爲因緣。如炷與焰。展轉生燒。又如束蘆。互相依住。惟依此﹝種現﹞二﹝法互相生義。﹞建立因緣。所餘因緣。不可得故。若諸種子不由燻生。如何轉識與阿賴耶有因緣義。非燻令長。﹝卽便﹞可名因緣。勿善惡業﹝能招異熟。亦可﹞與異熟果爲因緣故。又諸聖教。說有種子由燻習生。皆違彼義。故惟本有。理教相違。

燻長。但可名增上緣。燻生。乃名因緣也。餘可知。

﹝卯﹞二斥惟新燻又三。初正破。二通教。三結責。﹝辰﹞初又二。初斥非。二顯正。﹝巳﹞初又二。初直約有爲無漏因破。二破轉計心性爲無漏因。﹝午﹞今初。

若惟始起。﹝則﹞有爲無漏無﹝本有﹞因緣故。應不得生。﹝若夫聞燻乃﹞有漏﹝善﹞。不應爲無漏種。勿無漏種。﹝亦可﹞生有漏故。許應諸佛有漏復生。善等應爲不善等種。

有爲無漏。指四智菩提也。四智菩提。理應先有本住種子。未登地前。所有聞。思。修慧。俱屬有漏。但可爲增上緣。助彼無漏種子令漸增長。非可作因緣也。設許有漏爲無漏種。亦應無漏爲有漏種。而諸佛已證無漏。仍得生有漏矣。豈理也哉。又有漏無漏。兩性相反。設得互相爲種。則善惡二性相反。亦得互相爲種乎。

﹝午﹞二破轉計心性爲無漏因又三。初出彼所憑。二破彼謬解。三申經正義。﹝未﹞今初。

分別論者。𨿽作是說。﹝經云﹞。心性本淨。客塵煩惱所染污故。名爲雜染。離煩惱時。轉成無漏。﹝以此爲證﹞。故無漏法。非無因生。

﹝未﹞二破彼謬解。

而心性﹝之﹞言。﹝汝謂﹞彼﹝經﹞說何義﹝耶﹞。若﹝謂彼經﹞說空理﹝爲本淨者。﹞空非﹝四智﹞心因。﹝又空理是﹞常法。定非諸法種子。以﹝空理之﹞體。前後無轉變故。若﹝謂彼經﹞卽說心﹝爲本淨。﹞應同數論﹝所計﹞。相𨿽轉變。而體常一。﹝且﹞惡﹝與﹞無記﹝之﹞心。又應﹝卽﹞是善﹝心。汝若﹞許﹝此說者。﹞則應﹝惡無記心。亦﹞與信等﹝諸善心所﹞相應。﹝汝若﹞不許。便應﹝惡無記心。仍﹞非﹝是﹞善心體。﹝是則﹞尙不名善。況是無漏。﹝又彼﹞有漏善心。﹝𨿽與惡及無記不同。然﹞旣稱﹝爲﹞雜染。﹝便亦﹞如惡心等。﹝其﹞性﹝決﹞非無漏。故﹝一切有漏善心。皆﹞不應與無漏﹝而﹞爲﹝二﹞因。﹝若許有漏。爲無漏因。﹞勿善惡等。﹝亦可﹞互爲因故。﹝又﹞若﹝謂﹞有漏﹝之﹞心。﹝其﹞性是無漏﹝者。則﹞應無漏﹝之﹞心。﹝其﹞性﹝卻﹞是有漏。﹝以同是心法。﹞差別因緣。不可得故。又異生心﹝之性﹞。若是無漏。則異生位。無漏現行。應名聖者。若﹝謂﹞異生﹝之﹞心。﹝其﹞性𨿽﹝是﹞無漏。而相有染。不名﹝爲﹞無漏﹝現行﹞。無斯﹝應名爲聖之﹞過者。則心﹝現行旣非無漏。心之﹞種子亦非無漏。何故汝論說有異生。惟得成就無漏種子。﹝以﹞種子現行。﹝其﹞性﹝定﹞相同故。

﹝未﹞三申經正義。

然契經說。心性淨者。說心空理。所顯眞如。眞如是心。眞實性故。或說心體。非﹝是﹞煩惱﹝法﹞故。﹝具斯二義﹞。名性本淨。非﹝謂﹞有漏﹝之﹞心。﹝其﹞性﹝卽﹞是無漏。故名﹝爲﹞本淨﹝也﹞。

初斥非竟。

﹝巳﹞二顯正。

由此應信是諸有情。無始時來。有無漏種。不由燻習。法爾成就。後勝進位。燻令增長。無漏法﹝之現﹞起。以此﹝本有種子﹞爲因。﹝而﹞無漏﹝法現﹞起﹝之﹞時。復燻成種。﹝展轉增勝。乃至圓滿菩提﹞。有漏法種。﹝亦有本有﹞。類此應知。

二斥惟新燻中。初正破竟。

﹝辰﹞二通教三。初通內種定有燻習。二通無漏由聞燻習。三通依障建立種性。﹝巳﹞今初。

諸聖教中。𨿽說內種定有燻習。而不定說一切種子皆燻故生。寧全撥無本有種子。然本有種。亦由燻習令其增盛。方能得果。故說內種。定有燻習。

﹝巳﹞二通無漏由聞燻習。

其聞燻習。非﹝是﹞惟﹝燻新﹞有漏﹝種﹞。聞正法時。亦燻本有無漏種子。令漸增盛。展轉乃至生出世心。故亦說此名聞燻習。﹝其﹞聞燻習中。﹝所燻新﹞有漏﹝善種﹞性者。是修﹝道位﹞所斷。﹝是能﹞感﹝於﹞勝異熟。﹝果。是能﹞爲出世法﹝之﹞勝增上緣。﹝若聞燻習中所燻本有﹞無漏﹝種﹞性者。﹝乃是﹞非所斷攝。與出世法。正爲因緣。﹝但﹞此正因緣﹝相﹞。微隱難了。﹝故﹞有﹝教中。且﹞寄粗顯﹝三慧﹞勝增上緣。方便﹝假﹞說﹝以﹞爲出世心種。

﹝巳﹞三通依障建立種性又二。初正通義意。二傍破當生。﹝午﹞今初。

依障建立種性別者。﹝其﹞意﹝正要﹞顯﹝於﹞無漏種子﹝之或﹞有﹝或﹞無。謂若全無無漏種者。﹝則﹞彼二障種﹝子﹞永不可害。卽立彼爲非涅槃法。若惟有二乘無漏種﹝無大乘種﹞者。﹝則﹞彼所知障種。永不可害。一分立爲聲聞種性。一分立爲獨覺種性。若亦有佛無漏種者。彼二障種俱可永害。卽立彼爲如來種性。故﹝正﹞由﹝此﹞無漏種子﹝之或﹞有﹝或﹞無。﹝所以﹞障有可斷不可斷義。然無漏種。微隱難知。故約彼障﹝可斷不可斷以﹞顯性﹝之﹞差別。﹝若﹞不爾﹝者。則﹞彼﹝二﹞障﹝更﹞有何﹝等﹞別因。而﹝乃﹞有可害﹝及﹞不可害者﹝耶﹞。若謂法爾有此﹝二﹞障﹝可害不可害之差﹞別。﹝則﹞無漏法種寧不許然。若本全無無漏法種。則諸聖道永不得生。誰當能害二障種子。而說依障立種性別。

﹝午﹞二傍破當生。

旣彼聖道。必無生義。說﹝三無漏根。有﹞當﹝來﹞可生﹝之義﹞。亦定非理。

二通教竟。

﹝辰﹞三結責。

然諸聖教。處處說有本有種子。﹝今汝﹞皆違彼義。故惟始起。理教相違。

二斥前竟。

﹝寅﹞三結成。

由此應知。諸法種子。各有本有始起二類。

宗鏡云。第八識聚。及此所變異熟五根相分。幷異熟浮塵根等。及異熟前六識等。幷無新種。以其極劣。非能燻故。但從本有舊種所生。其長養五根。及此浮塵根。及等流五塵等相分。前六識所變者。皆可各有新本二種。己上二明本新義竟。

﹝子﹞三明種子義四。初明內種。二明外種。三明內外種。具二因義。四明內外種燻習有無。﹝醜﹞今初。

然種子義。略有六種。一剎那滅。謂體才生。無間必滅。有勝功力。方成種子。此遮常法。常無轉變。不可說有能生用故。

無轉變。則非無間必滅。不可說有能生用。則非有勝功力。故一切無爲等常法。及外道所計常我。不可說爲種子也。

二果俱有。謂與所生現行果法。俱現和合。方成種子。此遮前後及定相離。﹝以﹞現﹝行﹞種﹝子𨿽是﹞異類。互不相違。一身俱時。有能生用。非如﹝前﹞種子﹝望後種子﹞自類相生。前後相違。必不俱有。﹝是故種生現行。因果必俱。種引種子。因果不俱﹞。𨿽﹝種子之﹞因與果。﹝具﹞有﹝如是﹞俱﹝與﹞不俱﹝二義﹞。而﹝今但取因果﹞現在﹝同﹞時。可有﹝能生果之﹞因用。﹝方名種子。以未來﹞未生。﹝過去﹞已滅。無自體故。﹝所以必﹞依生現﹝行﹞果﹝者而﹞立種子﹝之﹞名。不依引生﹝種子﹞自類﹝者﹞名﹝爲﹞種﹝子也﹞。故但應說與果俱有。

難曰。若剎那滅。得爲種子。則前後相望。或自他相望。皆有剎那滅義。應得爲種。今以第二義揀之。前後則不俱現。定相離。則不和合。一身則和合定不相離。俱時則現在定無前後。方名種子。故他身之法。及自身前後之法。不可說爲種子也。

三恆隨轉。謂要長時一類相續。﹝直﹞至究竟位﹝者﹞。方成種子。此遮﹝前七﹞轉識。轉易間斷。與種子法。不相應故。此顯種子。自類相生。

難曰。現行燻種。亦果俱有。應得名種。今以第三義揀之。第七識或漏或無漏。故有轉易。前六識或行或不行。故有間斷。惟第八識。一類無記。長時相續。直至金剛道後。究竟位中。方稱無漏。此前恆隨有漏法轉。得與漏種爲所依持。故彼諸法種子。依之而得自類相引。乃至成熟也。

四﹝須三﹞性決定。謂隨因力。生善惡等功能決定。方成種子。此遮餘部。﹝妄﹞執異性﹝之﹞因。生﹝於﹞異性﹝之﹞果。﹝亦計﹞有因緣義。

難曰。若恆隨轉。卽名種子。應善等種。生染等現。今以第四義揀之也。

五待眾緣。謂此要待﹝辦﹞自﹝果之﹞眾緣﹝和﹞合功能殊勝。方成種子。此遮外道執自然因。不待眾緣。恆頓生果。或遮餘部緣恆非無。﹝今﹞顯所待﹝之﹞緣。非恆有性。故種於果。非恆頓生。

難曰。若性決定。卽名種子。則三性種。旣是恆有。亦復俱有。卽應一切時中頓生三性現行。今以第五義揀之。𨿽有種子爲因。仍待眾緣和合。方能生果。如眼識九緣生等。又心法更待三緣。謂增上緣。等無間緣。所緣緣。色法更待增上緣故。須眾緣。則遮外道之執自然。須有待。則遮餘部之執緣恆非無也。

六引自果。謂於別別色心等果。各各引生。方成種子。此遮外道。執惟一因。生一切果。或遮餘部。執色心等。互爲因緣。

難曰。若性決定待眾緣。卽名種子。則一善因與眾緣合。卽生一切善果。惡及無記亦然。又善心種子與眾緣合。亦能生於善色。善色種子與眾緣合。亦能生於善心。今以第六義揀之。別別等果。各各引生。則非一因生一切果。亦非色心。互爲因緣也。

惟﹝第八﹞本識中﹝所有﹞功能差別。具斯六義。﹝故﹞成種﹝子﹞。非余﹝識之所有﹞。

初明內種竟。

﹝醜﹞二明外種。

外穀麥等。﹝乃第八﹞識所變﹝現行相分攝﹞故。假立種名。非實種子。

﹝醜﹞三明內外種具二因義。

此﹝內外﹞種﹝之﹞勢力。﹝能﹞生﹝切﹞近正果。名曰生因。﹝能﹞引遠殘﹝之﹞果。令不頓絕。卽名引因。

內種則識緣名色。名色緣六人等。名生因所生近正果。喪後屍骸不滅。名引因所引遠殘果。外種則種生芽。芽生莖等。名近正果。谷等枯後不滅。名遠殘果。然外種旣云非實種子。但可借之以諭內種而已。

﹝醜﹞四明內外種燻習有無。

內﹝第八識中一切法之﹞種﹝子﹞。必由燻習﹝而﹞生﹝起﹞長﹝養。此種子﹞親能生果。是因緣性。外種燻習或有或無。﹝不過皆﹞爲增上緣﹝耳。若欲﹞辦所生果。必以內種爲彼﹝諸物之親﹞因緣。﹝以彼外穀麥等。皆﹞是﹝本識中﹞共相種﹝子﹞所生﹝之現﹞果故。

外種或有燻習者。如苣蕂與華等。或無燻習者。如種生芽莖等。言共相種所生果者。外穀麥種等。皆是器界所攝故也。三明種子義竟。

﹝子﹞四明燻習義三。初總標。二別釋。三結判。﹝醜﹞今初。

依何等義。立燻習名。所燻能燻。各具四義。令﹝本識中﹞種﹝子﹞生長。故名燻習。

﹝醜﹞二別釋二。初釋所燻。二釋能燻。﹝寅﹞今初。

何等名爲所燻四義。一堅住性。若法始終。一類相續。能持習气。乃是所燻。此遮轉識。及聲風等。性不堅住。故非所燻。

一類。卽堅義。相續。卽住義。應立量云。轉識是有法。非所燻宗。因云。性不堅住故。諭如聲風等。

二無記性。若法平等。無所違逆。能容習气。乃是所燻。此遮善染勢力彊盛。無所容納。故非所燻。由此如來第八淨識。﹝以極善故﹞。惟帶舊﹝時因中所燻無漏善﹞種。非新受燻。

問云。若堅住性。卽爲所燻。則如來淨識。亦堅住性。應是所燻。今以第二義揀之。可知。

三可燻性。若法自在。﹝而又﹞性非堅密。能受習气。乃是所燻。此遮﹝本識相應之五﹞心所。及無爲法。﹝以心所﹞依他﹝而不自在。無爲﹞堅密﹝而不受習﹞。故非所燻。

問云。若堅住及無記性。卽爲所燻。則第八識相應之五心所。亦是堅住無記。又無爲亦堅住性。何非所燻。今以第三義揀之。

四與能燻共和合性。若與能燻同時同處。不卽不離。乃是所燻。此遮他身剎那前後。無和合義。故非所燻。

問云。若堅住無記。自在非堅密者。卽爲所燻。則他人第八。可爲所燻。又自第八前後相望。可爲所燻。今以第四義揀之。他身。則不同處。剎那前後。則不同時也。

惟異熟識。具此四義。可是所燻。非心所等。

初釋所燻四義竟。

﹝寅﹞二釋能燻。

何等名爲能燻四義。一有生滅。若法非常。能有作用。生長習气。乃是能燻。此遮無爲。前後不變。無生長用。故非能燻。二有勝用。若有生滅。﹝更須﹞勢力增盛。能引習气﹝者﹞。乃是能燻。此遮異熟心心所等。勢力贏劣。故非能燻。

初義可知。次應問云。若有生滅。卽能燻者。異熟心心所等亦有生滅。應是能燻。今以第二義揀之。謂須或善或惡。或有覆無記。勢力彊盛。乃名能燻。

三有增減。若有勝用。﹝又須數習﹞。可﹝令﹞增﹝益。伏除﹞可﹝令損﹞減。攝﹝藏培﹞植習气。﹝令不失壞﹞。乃是能燻。此遮佛果圓滿。善法無增無減。故非能燻。彼若能燻。便非圓滿。前後佛果。應有勝劣。

問云。若有生滅。乃有勝用。卽能燻者。佛果位中之前七識。應是能燻。今以第三義揀之。佛果位中。修善滿足。更無可增。修惡斷盡。更無可減。假使受燻。則前佛燻得無漏種多。應勝後佛矣。

四與所燻和合而轉。若與所燻同時同處。不卽不離。乃是能燻。此遮他身剎那前後無和合義。故非能燻。

問云。若有生滅有勝用有增減。卽能燻者。則他人前七。應是能燻。又自前七。前後相望。應亦能燻。今以第四義揀之。他身。則不同處。剎那。前後則不同時也。

惟七轉識及﹝與﹞彼﹝相應之﹞心所。有勝勢用而增減者。具此四義。可是能燻。

二釋能燻四義竟。二別釋竟。

﹝醜﹞三結判二。初結。二判。﹝寅﹞今初。

如是能燻﹝之前七識。及心所法﹞。與所燻﹝之第八﹞識。俱生俱滅。燻習﹝之﹞義﹝乃﹞成。令所燻﹝第八識﹞中﹝之一切法﹞種子生﹝起﹞長﹝養﹞。如燻苣蕂。故名燻習。

此結成燻習名也。苣蕂。卽胡麻。西土作塗身香油。先以香華與苣蕂子一處搗爛。然後壓油。油卽香美。今以苣蕂。諭第八識。香華。諭前七轉識現行。

能燻﹝之現﹞識等從種生時。卽能爲因。復燻成種。三法展轉。因果同時。﹝約相生。則﹞如炷生焰。焰生燋炷。﹝約相依。則﹞亦如蘆束。更互相依。因果俱時。理不傾動。

此結示燻習相也。其理極成。不可破壞。故不傾動。

﹝寅﹞二判。

能燻﹝之現行﹞生種﹝子。從﹞種﹝子﹞起現行。如俱有因。得士用果。種子前後。自類相生。如同類因。引等流果。﹝惟﹞此二﹝因﹞。於﹝一切法之﹞果。是﹝親﹞因緣性。除此﹝二種因外﹞。余﹝所有﹞法。皆﹝是增上緣等﹞。非﹝親﹞因緣。設﹝有處﹞名﹝爲﹞因緣。應知﹝但是﹞假說。

俱有因。謂果與因俱時而有也。士用果。謂士夫作用所成辦果也。同類因。謂因與果相似也。等流果。謂果與因相似也。十因五果。解見第八卷

中。二重明因相中。初標。二釋竟。

﹝癸﹞三結。

是謂略說一切種相。

初釋自相等三門竟。

﹝辛﹞二釋不可知等三門二。初總標。二別釋。﹝壬﹞今初。

此識行相所緣云何。謂不可知執。受。處。了。

﹝壬﹞二別釋二。初釋行相所緣二門。二釋不可知門。﹝癸﹞初中二。初略釋。二廣釋。﹝子﹞初又二。初明行相。二明所緣。﹝醜﹞今初。

了。謂了別。卽是行相。識以了別。爲﹝現﹞行﹝之﹞相﹝狀﹞故。

﹝醜﹞二明所緣。

處。謂處所。卽器世間。是諸有情。所依處故。執受有二。謂諸種子。及有根身。諸種子者。謂諸相名分別﹝之﹞習气。有根身者。謂諸﹝勝義五淨﹞色根。及根﹝所﹞依﹝浮塵身﹞處。此二皆是識所執受。攝爲自體。同安危故。執受及處。俱是﹝第八識之﹞所緣。阿賴耶識。﹝以﹞因緣力故。自﹝證分﹞體﹝得﹞生﹝之﹞時。﹝便﹞內變爲種。及有根身。外變爲器。卽以所變﹝三類性境﹞爲自所緣。﹝見分﹞行相仗之而得起故。

執有二義。一攝爲自體。二持令不散。受有二義。一領以爲境。二令生覺受。第八緣種子。具持令不散。領以爲境三義。緣根身具四義。一攝爲自體。同無記性故。二持令不散。一期不壞故。三領以爲境。是親相分故。四令生覺受。安危共同故。若緣器界。但有領以爲境一義也。初略釋竟。

﹝子﹞二廣釋二。初廣釋行相。二廣釋所緣。﹝醜﹞初中三。初略指見分。二通論諸分。三結歸見分。﹝寅﹞今初。

此中了者。謂異熟識。於自所緣。有了別用。此了別用。見分所攝。

﹝寅﹞二通論諸分三。初難陀立二分。二陳那立三分。三護法立四分。﹝卯﹞初中三。初正立二分。二破安慧惟立自證分。三結明引證。﹝辰﹞今初。

然有漏識。自體生時。皆似所緣。能緣相現。彼相應﹝之心所﹞法。應知亦爾。似所緣相。說名相分。似能緣相。說名見分。

﹝辰﹞二破安慧惟立自證分。

若﹝使﹞心心所。無所緣﹝之﹞相﹝分﹞。應不能緣。自所緣境。或應一一能緣一切。自境如余。餘如自故。

眼識緣色。耳識緣聲等。名爲自所緣境。若眼識無相分色。則應不能緣色。耳識無相分聲。則應不能緣聲。又設眼識無相分色。而能緣色。則亦可無聲香等。而能緣聲香等。又余識𨿽不以色爲相分。亦可以緣色矣。自境如余境。自境無而可緣。余境無亦可緣。余識如自識。自識可緣余境。余識亦可緣自境故。

若﹝使﹞心心所。無能緣﹝見分之﹞相。應不能緣。如虛空等。或虛空等。亦是能緣。

心無見分而能緣。則虛空無見分。亦應能緣也。

﹝辰﹞三結明引證。

故心心所。必有二相。如契經說。一切惟有覺。所覺義皆無。能覺所覺﹝之二﹞分。各自然﹝從相見二分之種子﹞而轉。﹝成現行﹞。

契經。卽密嚴經。所覺義皆無。謂實無外境也。能覺所覺分。卽見相二分也。初難陀立二分竟。

﹝卯﹞二陳那立三分二。初辧異小乘。二正立三分。﹝辰﹞初中二。初出小乘偏義。二申大乘正說。﹝巳﹞今初。

執有離識。所緣境者。彼說外境是所緣。相分﹝卽﹞名行相。見分名事。是心心所。自體相故。心與心所。同所依﹝根。同所﹞緣﹝境﹞。行相相似。﹝心王見分之﹞事。𨿽﹝與心﹞數﹝相﹞等。而﹝其﹞相各異。﹝以心王是﹞識。﹝心所是﹞受想等。相各別故。

事。謂自體。心數。卽心所也。事𨿽數等。謂心王體是見分。心所亦體是見分。故相等也。

﹝巳﹞二申大乘正說。

達無離識。所緣境者。則說相分是所緣。見分名行相。相見所依自體﹝乃﹞名﹝爲﹞事。卽自證分。此﹝自證分﹞若無者。應不自憶心心所法。﹝諭﹞如﹝見分﹞不曾更﹝歷之﹞境。﹝則﹞必不能憶﹝知﹞故。﹝此則﹞心與心所。﹝但﹞同﹝一﹞所依﹝之﹞根。﹝而﹞所緣﹝不過﹞相似。行相﹝便自﹞各別。﹝以﹞了別領納等作用各異故。﹝心王自證分之﹞事。𨿽﹝亦與心﹞數﹝相﹞等。而﹝其行﹞相各異。﹝以﹞識受等體。有差別故。

憶。知也。相分若無見分以更歷之。必不能知。則可例知。見分若無自證分以更歷之。亦何能自知哉。故古人以相分諭絹。見分諭尺。自證分諭智也。言所緣相似者。謂心王心所。各以自所變相分而爲所緣故。言行相各別者。識以了別爲行相。受以領納爲行相。乃至思以造作爲行相故。言事𨿽數等者。謂心王之體是自證分。心所之體亦是自證分也。初辧異小乘竟。

﹝辰﹞二正立三分。

然心心所一一生時。以理推徵。各有三分。所量能量。量果別故。相見必有所依體故。如集量論伽他中說。似境﹝之﹞相﹝分是爲﹞所量。能取相﹝之見分及﹞自證﹝分﹞。卽﹝名爲﹞能量及﹝量﹞果。彼三體無別。

各有三分。謂一一心王。一一心所。皆有三分。非共只三分也。所量。卽相分。能量。卽見分。量果。卽自證分。果。卽所依體義也。言彼三體無別者。同一識故。可見離心別無境矣。二陳那立三分竟。

﹝卯﹞三護法立四分二。初正明四分。二攝歸一心。﹝辰﹞今初。

又心心所。若細分別。應有四分。三分如前。復有第四證自證分。此若無者。誰證第三。心分旣同。應皆證故。又﹝若無證自證分。則﹞自證分。應無有果。諸能量者。必有果故。不應﹝妄計﹞見分。﹝便﹞是第三﹝自證分之﹞果。﹝以﹞見分或時非量攝故。由此見分不證第三。﹝以﹞證自體者。必﹝須﹞現量故。

心分旣同應皆證故者。謂見分旣須自證分以証之。則自證分。亦須證自證分以証之也。諸能量者必有果故者。謂見分是能量。則以自證分爲量果。今自證分亦是能量。亦必以證自證分爲量果也。故古人以相分諭絹。見分諭尺。

自證分諭智。證自證分諭人。又以相分諭鏡影。見分諭鏡光。自證分諭鏡面。證自證分諭鏡背。或以自證分諭鏡。證自證分諭銅也。

宗鏡錄云。相分有四。一實相名相。體卽眞如。是眞實相故。二境相名相。謂能與根心而爲境故。三相狀名相。此惟有爲法。有相狀故。通影及質。惟是識之所變。四義相名相。卽能詮下所詮義相分是。於上四種相中。惟取後三相而爲相分。又相分有二。一識所頓變。卽是本質。二識等緣境。惟變影緣。不得本質。○見分有五類。一證見名見。卽三根本智見分是。二照燭名見。此通根心。俱有照燭義故。三能緣名見。卽通內三分。俱能緣故。四念解名見。以念解所詮義故。五推度名見。卽比量心。推度一切境故。於此五種見中。除五色根。及內二分。餘皆見分所攝。○自證分者。謂能親證自見分緣相分不謬。能作證故。○證自證分者。謂能親證第三自證分。緣見分而不謬故。從所證處得名。○若不達四分成心者。斯皆但念名言。罔知成心實義。體用旣失。量果全無。終被心境緣拘。無由解脫。

此四分中。前﹝相見﹞二﹝分﹞是外﹝用﹞。後﹝自證及證自證﹞二﹝分﹞是內﹝體﹞。初﹝相分﹞惟所緣。後三﹝分﹞通﹝能緣所緣之﹞二。謂第二﹝見﹞分。但緣第一﹝相分﹞。或量非量。或現或比。第三﹝自證分﹞。能緣第二﹝見分及﹞第四﹝證自證分。第四﹞證自證分。惟緣第三﹝自證分。﹞非﹝緣﹞第二﹝見分﹞者。以無用故。第三第四。皆現量攝。

先明須有四分。此更分別內體外用。能緣所緣。及現。比。非三量。差別不同也。無用。猶言無益。

故心心所。﹝一一皆是﹞四分合成。具所能緣。﹝而﹞無無窮﹝之﹞過。非卽非離。惟識理成。

假使自證分與證自證分。不互相緣。則更須立證證自證分。便有無窮之過。今由互爲能所。譬如鏡面鏡背。亦如人之與智。故無無窮之過也。四分差別。故非卽。惟是一心。故非離。此先結成。次後引證。

是故契經伽他中說。眾生心二性。內外一切分。所取能取纏。見種種差別。

眾生心二性者。內二分爲一。外二分爲一也。內外一切分者。內亦二分。外亦二分也。所取纏者。所緣相縛也。能取纏者。能緣見縛也。見種種差別者。見分通於三量故也。

此頌意說。眾生心性二分合成。﹝所謂﹞若內若外﹝也。以一切眾生﹞皆有所取。能取纏縛﹝故﹞。見有種種。或量非量。或現或比。多分差別﹝之不同﹞。此﹝頌﹞中﹝所云﹞見者。是﹝但指﹞見分故。

先引頌。此更釋也。初正明四分竟。

﹝辰﹞二攝歸一心。

如是四分。或攝爲三。第四攝入自證分故。或攝爲二。後三俱是能緣性故。皆見分攝。此言見者。﹝不是單指見分。卽﹞是能緣﹝之﹞義。或攝爲一。體無別故。如入楞伽。伽他中說。由自心執著。心似外境轉。彼所見非有。是故說惟心。如是處處。說惟一心。﹝須知﹞此一心﹝之﹞言。亦﹝必﹞攝﹝於﹞心所。﹝定相應故﹞。

上來欲顯俗諦差別。故以二分破一。又以三分破二。又以四分破三。今欲顯眞理圓融。故第四可攝入。於第三。而可但言三分。又內三可攝入於見分。而可但言二分。又相見本無二體。而可但言一心也。入楞伽偈。卽證成一心之旨。然所謂一心。亦非撥無八个心王五十一个心所。而別指一眞如心。以爲大總相法門也。但以四分體無別故。名爲一心。則知八个心王。五十一个心所。隨指一王一所。皆具四分。隨其所有四分。體皆無別。惟是一心。是知一一王。所。無非法界。又四分旣無別。以體融用。用亦無別。故得說云。一色一香。無非中道。及惟色惟香等也。二通論諸分竟。

﹝寅﹞三結歸見分。

故識行相。卽是了別。了別卽是識之見分。

初廣釋行相竟。

﹝醜﹞二廣釋所緣二。初正明所變。二總結所緣。﹝寅﹞初中二。初明惟變處等。二明不變心等。﹝卯﹞初又二。初正釋。二結示。﹝辰﹞初又二。初明業力所變決定。二明定力所變不定。﹝巳﹞初又三。初器界。二種子。三根身。﹝午﹞今初。

所言處者。謂異熟識。由共相種成熟力故。變似色等器世間相。卽外﹝四﹞大種。及所造﹝器界之﹞色。𨿽諸有情所變各別。而相相似。處所無異。如眾燈明。各徧似一。

此先總釋器界由識所變也。以不攝持令生覺受。故名爲外。非謂實在識外。不可不知。

﹝問曰﹞。誰﹝之﹞異熟識。變爲此相﹝耶﹞。有義。一切。所以者何。如契經說。一切有情。業增上力。共所起故。有義。若爾。諸佛菩薩。應實變爲此雜穢土。諸異生等。應實變爲他方此界諸淨妙土。又諸﹝那含﹞聖者。厭離有色生無色界。﹝將來﹞必不下生。變爲此土。復何所用。是故現居及當生者。彼異熟識。變爲此界。經﹝但﹞依﹝於﹞少分﹝而﹞說一切﹝之﹞言。﹝惟是﹞諸業同者。皆共變故。

初義太泛。次義業同共變則可。然約現居則太狹。約當生又不切。故爲第三家所破也。

有義。若爾。﹝則﹞器﹝世間﹞將壞時。旣無現居及當生者。誰異熟識。變爲此﹝將壞之﹞界。又諸異生。厭離有色﹝而﹞生無色界﹝者。後𨿽當生。然﹞現﹝在﹞無﹝有﹞色身。﹝其劫數甚遠﹞。預變爲﹝欲色二下﹞土。此復何用。﹝又欲界色界眾生﹞設有色身。與異地﹝之﹞器﹝界﹞粗細﹝不同﹞。﹝上下﹞懸隔。不相依持。此﹝識﹞變爲彼﹝異界土﹞。亦何所益。

此先破前第二義也。

然所變土本爲色身依持受用。故若於身。可有持用。便變爲彼。由是設生他方﹝之各各﹞自地。彼識亦得變爲此土﹝之各各自地﹞。故器世界將壞﹝及﹞初成﹝時﹞。𨿽無有情。而亦現有﹝器界﹞。此說一切共受用者。若別受用。準此應知。鬼人天等。所見異故。

此釋成正義也。共受用。卽共中之共。別受用。卽共中不共。言鬼人天所見異者。宗鏡云。天見是寶莊嚴地。魚見是窟宅。人見是淸冷水。鬼見是濃河猛火。乃彼四類有情自業識所變相分不同。更無心外別四境。舊云。一境塵四心者不正。若言一境者。未審定是何境。若離四類有情所變相分外。更別有一境者。卽是心外有法。初器界竟。

﹝午﹞二種子。

諸種子者。謂異熟識所持一切有漏法種。﹝是﹞此﹝第八﹞識﹝無記﹞性攝。故是﹝第八識見分之﹞所緣。﹝若夫﹞無漏法﹝之﹞種﹝子﹞。𨿽﹝亦﹞依附此識。而非此﹝無記﹞性攝。故非所緣。𨿽非所緣。而﹝亦與此本識﹞不﹝曾﹞相離。﹝諭﹞如眞如﹝卽識實﹞性。﹝故﹞不違﹝於﹞惟識。

﹝午﹞三根身。

有根身者。謂異熟識不共相種成熟力故。變似﹝淸淨勝義﹞色根。及根﹝所﹞依﹝浮塵六﹞處。卽內大種及所造色。

以執受故。名之爲內。此先明不共中不共地。

有共相種成熟力故。於他身處。亦變似彼。不爾。應無受用他﹝身之﹞義。此中有義。﹝不惟變他依處﹞。亦﹝能﹞變﹝他五﹞似﹝色﹞根。﹝以﹞辯中邊﹝論﹞說。似自他身五根現故。有義。惟能變﹝他﹞似﹝根所﹞依﹝之﹞處。﹝以﹞他﹝之似色﹞根。於已非所用故。﹝然論云﹞。似自他身五根現者。﹝乃﹞說自﹝識﹞他識各自變﹝之﹞義﹝耳﹞。故生他地。或般涅槃。彼余屍骸。猶見相續。

此明不共中共也。初義非。次義是。幷可知。故生他地等者。以識能變他依處。故屍骸猶見相續。以不變他人五根。故屍骸無復見聞也。然此屍骸相續。一是彼自己引因之力。二是他人共相所變。故仍名爲不共中共。初明業力所變決定竟。

﹝巳﹞二明定力所變不定。

前來且說業力所變外器。內身界地差別﹝切此﹞。若﹝佛菩薩及諸聖者。以禪﹞定﹝神通﹞等力所變器身。﹝其器之﹞界地。﹝身之﹞自他。則不決定。﹝然﹞所變身器。多恆相續。變聲光等。多分暫時。隨現緣力。擊發起故。

器則。示淨示穢。身則。示聖示凡。故不決定也。一期利物。與他受用。故身器多恆相續。然亦有暫時者。隨彼機緣現在擊起。故聲光多分暫時。然亦有相續者。初正釋竟。

﹝辰﹞二結示。

略說此﹝第八﹞識所變境者。謂有漏種。十有色處。及墮法處。所現實色。

有漏種。卽執受中諸種子也。十有色處。卽五根五塵也。墮法處所現實色。謂意識緣境。有實有假。今指定果色也。初明惟變處等竟。

﹝卯﹞二明不變心等。

何故此﹝第八﹞識。不能變似心心所等爲所緣耶。﹝答曰﹞。有漏識變。略有二種。一﹝者第八前五及第六之一分﹞隨因緣勢力故變﹝似境﹞。二﹝者第七及第六之一分﹞隨分別勢力故變﹝似境﹞。初﹝因緣變。﹞必有﹝實﹞用。後﹝分別變。﹞但爲﹝相分之﹞境。﹝非有實用。今﹞異熟識﹝之﹞變﹝境﹞。但隨因緣。﹝其﹞所變﹝之﹞色等。必有實用。若﹝使﹞變﹝爲﹞心等。便無實用。﹝以所變﹞相分﹝中之﹞心﹝心所﹞等。不能﹝有﹞緣﹝慮﹞故。須彼﹝有﹞實用﹝法。乃可﹞別從此﹝第八識變﹞生。﹝設使﹞變無爲等。亦無實用。﹝所以不變無爲﹞。故異熟識。不緣心﹝及心所及無爲﹞等。﹝此約有漏位言。若﹞至﹝佛果﹞無漏位﹝中。旣與大圓鏡智﹞勝慧相應。﹝則﹞𨿽無﹝有﹞分別。而﹝鏡體﹞澄淨故。設﹝心心所等。仍﹞無實用。亦現彼影。不爾。諸佛應非徧智。

宗鏡錄云。一因緣變非分別變。卽五識心心所及第八心王。爲所緣相分。從自種生故。二惟分別變非因緣變。卽有漏第七識及第八五心所是。爲所變相分惟從分別心生故。三俱句。卽有漏第六及無漏八識。以能通緣假實法故。四俱非。卽不相應行是。以無實體故。不與能緣同種生故。初正明所變竟。

﹝寅﹞二總結所緣。

故有漏位。此異熟識。但緣器﹝界根﹞身。及有漏種。﹝其名三類性境﹞。在欲色界。具三所緣。無色界中。﹝則但﹞緣有漏種。﹝以﹞厭離色故。無業果色。﹝不緣身器。然仍﹞有定果色。﹝卽謂具三所緣。亦﹞於理無違。﹝以﹞彼﹝四空天之第八﹞識。亦緣此﹝定果﹞色﹝以﹞爲境﹝故﹞。

初釋行相所緣二門竟。

﹝癸﹞二釋不可知問。

不可知者。謂此﹝第八識之能緣﹞行相極微細故。難可了知。或此所緣內執受境。亦微細故。外器世間。量難測故。名不可知。﹝問曰。﹞云何是識取所緣境﹝之﹞行相﹝爲﹞難知﹝耶。答曰﹞。如滅定中。﹝一切恆行心心所皆滅。而此﹞不離身﹝之異熟﹞識。應信爲有。然必應許滅定有﹝第八﹞識。﹝以是﹞有情攝故。如有心時。無想等位。當知亦爾。

一能緣不可知。以其行相極微細故。二所緣不可知。以三類性境。內執受之五淨色根。及諸種子。亦微細故。外器世間。徧於十方。難測量故。次立量以顯第八識是有。量云。滅定是有法。有第八識宗。因云。有情攝故。諭如有心時。無想定。及無想天亦爾。旣滅定。無想定。仍有第八。第八行相豈不難知也哉。二釋不可知等三門竟。

成惟識論觀心法要卷第二

成惟識論觀心法要卷第三

蕅益沙門智旭述

﹝辛﹞三釋相應門三。初問答總明。二別釋體用。三結成相應。﹝壬﹞今初。

此識與幾心所相應。常與觸。作意。受。想。思相應。阿賴耶識。無始時來。乃至未轉。於一切﹝聖凡升沈定散等﹞位。恆與此五心所相應。以﹝此五種﹞。是徧行心所﹝所﹞攝。﹝一切心所皆可得﹞故。

此識下設問。常與下。舉頌以答。阿賴下。總明也。未轉。謂金剛道前。餘如下釋。

﹝壬﹞二別釋體用五。初釋觸。二釋作意。三釋受。四釋想。五釋思。﹝癸﹞今初。

觸。謂﹝於根境識﹞三和﹝時﹞。分別﹝其﹞變異。令心心所觸﹝對於﹞境﹝以﹞爲﹝體﹞性。受想思等所依﹝以﹞爲業﹝用﹞。

分別。卽領似之義。是觸作用。變異。是三和功能。謂根境識三和之時。令諸心所。次第轉生。名爲變異。此觸心所。能領似之也。此先正釋。下更轉釋。

謂根境識。更相隨順。故名三和。觸依彼﹝三和而﹞生。令彼﹝三得﹞和合。故說﹝此觸心所﹞。爲彼三和合位。﹝根可爲依。境可爲取。識依下根而取於境。此三﹞皆有順生﹝一切﹞心所﹝之﹞功能﹝作用。所以﹞說名變異。﹝今﹞觸﹝心所﹞。似彼﹝順生一切心所變異功能而﹞起。故名﹝之爲﹞分別。﹝然三和中。獨有﹞根變異力。引觸﹝心所﹞起時。勝彼識﹝之與﹞境。故集論等。但說分別根之變異。

此轉釋三和。分別變異也。根變異下。釋疑。謂有疑云。觸旣分別三和變異。何故集論等。但說分別根之變異。釋云。根變異力。引觸起時。勝識境故。按宗鏡。解根四義獨勝。一由主故。二由近生心心所故。三由徧故。不惟生心所。亦能生心。四由常相續故。識𨿽爲主。近生心所。不自生心。故不徧。有間斷。故不續。境非主故。亦非近故。𨿽徧能生心及心所。亦不相續。以識生則境生。識滅則境滅故。

和合一切心及心所。令同觸境。是觸自性。

此轉釋令心心所。觸境爲性也。謂八个心王。各有相應心所。此觸心所。能各使和合而觸境也。

﹝此觸心所﹞。旣﹝有﹞似﹝三和﹞順起心所﹝之﹞功能。故以受等所依爲業。起盡經說。受想行蘊。一切皆以觸爲緣故。由斯故說識觸受等。因二三四。和合而生。瑜伽但說與受想思。爲所依者。思於行蘊爲主勝故。舉此﹝以﹞攝﹝其﹞余﹝四十七心所也﹞。集論等﹝但﹞說爲受依者。以觸生受。近而勝故。謂觸所取可意等相。與受所取順益等相。極相鄰近。﹝又﹞引發﹝受起。比余﹞勝故。

此轉釋受。相。思等所依爲業也。等之一字。卽總攝行蘊諸餘心所。不但指一思心所。瑜伽但說受。想。思者。乃是以主攝伴。集論但說受者。乃是以近攝遠。又皆以勝攝劣耳。言識觸受等。因二三四和合生者。識因根境二和合生。觸因根境識三和合生。受。想。思等。皆因根境識觸四和合生也。觸所取可意相。與受所取順益相。極相鄰近。故引發觸勝。觸所取不可意相。與受所取違損相。觸所取非可意非不可意相。與受所取非順益非違損相。亦復如是。

然觸自性。是實非假。﹝以是﹞六六法中。心所性故。﹝又﹞是﹝四﹞食﹝之所﹞攝故。﹝又﹞能爲﹝十二支中﹞緣故。﹝應﹞如受等。﹝有實自﹞性。非卽三和。

此結判也。或計三和生觸。觸卽三和。無別自體。故今以三因。成立有體之宗。而諭之以受等。一。是六六法中心所性故。六六法者。六識。六觸。六受。六想。六思。六愛也。二。是四食攝故。四食。謂段食。觸食。思食。識食也。三。是能緣故。謂六入緣觸。觸緣受也。初釋觸竟。

﹝癸﹞二釋作意。

作意。謂能警心爲性。於所緣境。引心爲業。謂此﹝作意。能﹞警覺應起﹝之﹞心種﹝令起。亦能﹞引﹝已起之心﹞令趣﹝於﹞境。故名作意。𨿽此亦能引起心所。心是主故。但說引心。有說﹝此作意者﹞。令﹝正緣此境之﹞心。回趣異境。或﹝說此作意者。乃﹞於一境。持心令住。故名作意。彼﹝二說﹞俱非理。﹝若令心回趣異境﹞。應非徧行。﹝若於一境持心令住﹞。不異定故。

初正釋體用。有說下。出異解。彼俱下。破斥。皆可知。

﹝癸﹞三釋受。

受。謂領納順違俱非境相爲性。起愛爲業。能起合離。非二欲故。

此正釋體用也。於順境。則希合。於違境。則希離。於非順非違境。𨿽不希合。亦不希離。希。卽是欲。欲名爲愛。

有作是說。受有二種。一境界受。謂領所緣﹝順等三境﹞。二自性受。謂領俱﹝生之﹞觸﹝而爲所緣。此中﹞惟自性受。是受自相。以境界受。共余相故。

此出異解也。言共余相者。謂通於王。所。共緣相故。

此說非理。受定不緣俱生觸故。若﹝謂此受﹞似觸﹝而﹞生。名領觸者。﹝則一切﹞似因之果。應皆﹝有領因之義。應皆名爲﹞受性。又﹝觸﹞旣﹝是﹞受因。﹝則受領此因﹞。應名因受。﹝觸非受之自性﹞。何名自性。

此下。皆破斥也。今先正破。受定不緣俱生觸者。觸生於受。受不緣觸。如父生子。子不納父也。餘可知。

若謂如王。食諸國邑。受能領觸。所生受體。﹝故﹞名自性受﹝者﹞。理亦不然。違自所執。﹝領俱生觸。爲自性故。又受﹞不﹝應﹞自證﹝受﹞故。若﹝謂受𨿽領觸﹞。不捨﹝受之﹞自性。名自性受﹝者。則﹞應一切法皆是受自性。﹝以一切法皆不捨自性故﹞。故彼所說。但誘嬰兒。

次破轉計也。彼轉計云。觸如國邑。受如王。觸能生受。譬如由有國邑。方名爲王。受能領觸。譬如王能食諸國邑。而又避上應名因受之過。故云受能領觸所生受體。猶言王能領國所生王體也。然旣云領觸所生受體。則非領俱生觸。與前所執相違。又觸所生卽是受體。如何又以受而領之。若更轉計不捨自性名自性受。則一切法。皆悉不捨自性。皆可名爲受乎。故彼下。結斥。

然境界受。非共余相。﹝受﹞領順等﹝三﹞相﹝之﹞定屬己者。名﹝之爲﹞境界受。不共余﹝心心所之行相﹞故。

由彼妄計境界受。爲共余相。故別立自性受。今先破自性受竟。方申明境界受。非共余相也。受以領納境界爲相。識以了別境界爲相。想以於境取像爲相。欲以希望境界爲相。乃至慧以簡擇所觀境界爲相。故皆不共。三釋受竟。

﹝癸﹞四釋想。

想。謂於境取像爲性。施設種種名言爲業。謂﹝先﹞要安立境﹝之﹞分齊﹝髙下美惡等﹞相。方能隨起種種名言。

﹝癸﹞五釋思。

思。謂令心造作爲性。於善品等。役心爲業。謂能取境正因等相。驅役自心。令造善等。

取正因境相。令心造善品。取邪因境相。令心造不善品。取非正非邪境相。令心造無記品。皆思心所之力也。二別釋體用竟。

﹝壬﹞三結成相應。

此五旣是徧行所攝。故與藏識。決定相應。其徧行相。後當廣釋。此觸等五。與異熟識。行相𨿽異。而﹝所起﹞時﹝同。所﹞依﹝根﹞同。所緣﹝境等。自體﹞事等。故名相應。

後當廣釋。指第五卷

言也。行相異者。識以了別爲行相。觸以觸對爲行相。作意以警心爲行相。受以領納爲行相。想以取像爲行相。思以造作爲行相也。宗鏡錄云。由四等故。說名相應。謂一事等。二處等。三時等。四所依等。等者。相似之義。體各惟一。故名事等。境相相似。故所緣等。三釋相應門竟。

﹝辛﹞四釋受俱門二。初正明相應捨受。二簡非余所相應。﹝壬﹞今初。

此識行相。極不明了。不能分別。違順境相。微細。一類。相續而轉。是故惟。與捨受相應。又此﹝識﹞相應﹝之﹞受。惟是﹝眞﹞異熟。﹝以但﹞隨先引業﹝而﹞轉。不待現緣。﹝惟﹞任善惡業﹝之﹞勢力轉故。﹝所以﹞惟是舍受。﹝若夫﹞苦樂二受。是異熟生。﹝屬前六識﹞。非眞異熟。﹝要﹞待現緣﹝方轉﹞。故非﹝與﹞此﹝第八識﹞相應。又由此識。常無轉變。有情恆執爲自內我。若與苦樂二受相應。便有轉變。寧執爲我。故此但與捨受相應。﹝問曰﹞。若爾。如何此識。亦﹝可﹞是惡業﹝所招﹞異熟﹝果耶。答曰。旣許善業能招捨受。﹝則﹞此﹝惡業﹞亦﹝復﹞應然。﹝以﹞捨受不違苦樂品故。﹝諭﹞如無記﹝之﹞法。﹝亦能﹞善惡俱招。

若苦樂受。則必明了。今第八識行相極不明了。此一義也。若是余受。則必取於違順境相。今第八識不能分別違順境相。此二義也。若苦樂受。行相必粗。今第八識行相微細。此三義也。若是余受。必有易脫。今第八識惟是一類無覆無記。此四義也。若是余受。心有間斷。今第八識相續而轉。此五義也。具此五義。故惟得與捨受相應。餘皆可知。

﹝壬﹞二簡非余所相應。

﹝問曰﹞。如何此識。非別境等心所相應。﹝答曰﹞。互相違故。謂欲。希望所樂事轉。此識任業。無所希望。勝解。印持決定事轉。此識瞢昧。無所印持。念。惟明記曾習事轉。此識昧劣。不能明記。定。能令心專注一境。此識任運。剎那別緣。慧。惟簡擇得等事轉。此識微昧。不能簡擇。故此不與別境相應。此識惟是異熟性故。﹝十一﹞善﹝心所。及根隨﹞染污等﹝心所﹞。亦不相應。惡作等四。﹝𨿽有通於﹞無記性者。﹝然以﹞有間斷故。定非﹝與﹞異熟﹝識相應﹞。

先詳簡非別境。次略簡非善染不定。幷如文可知。四釋受俱門竟。

﹝辛﹞五釋三性門。

﹝問曰﹞。法有四種。謂善。不善。有覆無記。無覆無記。阿賴耶識。何法攝耶。﹝答曰﹞。此識惟是無覆無記。﹝以是﹞異熟性故。異熟若是善染污者。流轉還滅。應不得成。又此識是善染依故。若﹝自體是﹞善染者。﹝則便﹞互相違故。應不﹝能﹞與﹝善染﹞二﹝法﹞。俱作所依。又此識是所燻性故。若善染者。如極香臭。應不受燻。﹝若使﹞無燻習故。﹝則﹞染淨因果。俱不成立。故此惟是無覆無記。覆。謂染法。障聖道故。又能蔽心。令不淨故。此識非染。故名無覆。記。謂善惡。有愛非愛﹝之﹞果。及殊勝自體﹝之因﹞。可記別故。此非善惡。故名無記。

一是異熟性故。二是善染依故。三是所燻性故。所以惟是無覆無記。餘皆可知。

﹝辛﹞六釋心所例王門二。初正釋。二斥異。﹝壬﹞今初。

觸等亦如是者。謂如阿賴耶識。惟是無覆無記性攝。觸。作意。受。想。思亦爾。諸相應法。必同性故。又觸等五。如阿賴耶。亦是異熟。所緣行相。俱不可知。緣﹝種子。根身。器界﹞三種﹝性﹞境。五法相應。無覆無記。故說觸等。亦如是言。

五法相應。謂一心王。及餘四心所也。餘可知。

﹝壬﹞二斥異。

有義。觸等如阿賴耶。亦是異熟。及一切種。廣說乃至無覆無記。﹝以頌中﹞亦如是﹝之爲﹞言。無簡別故。彼說非理。所以者何。觸等依識。不自在故。如貪信等。﹝依於心王﹞。不能受燻。如何同識。能持種子。又若觸等。亦能受燻。應一有情。有六種﹝子之﹞體。若爾。果起。從何種生。理不應言從六種起。未見多種生一芽故。若說果生。惟從一種。則餘五種。便爲無用。亦不可說。次第生果。﹝以﹞燻習﹝旣在﹞同時。﹝則﹞勢力﹝亦心﹞等故。又不可說六果頓生。勿一有情一剎那頃。六﹝个﹞眼識等。俱時生故。

有義下。先敍計。彼說下。次破斥也。觸等五心所法。斷斷不得名一切種。以一切種。必由受燻而得名故。故立量云。觸等五心所是有法。不能受燻宗。因云。依識不自在故。諭如貪信等。又若下。破其轉計觸等亦得受燻。設許受燻。則一心王。五心所。各各受諸法燻。應成六个諸法種子。而果生時。或從六起。或從一起。或次第起。或復頓起。皆違理矣。

﹝救曰﹞。誰言觸等。亦能受燻持諸種子。﹝詰曰﹞。不爾。如何觸等如識。名一切種。﹝彼妄解曰﹞。謂觸等五。﹝各﹞有似種﹝子之﹞相﹝分﹞。名一切種。﹝以﹞觸等與識所緣。﹝必相﹞等故。﹝以﹞無色﹝界天之﹞觸等﹝五心所。必﹞有所緣﹝似種子之相分﹞故。﹝以觸等五心所。各各﹞親所緣緣。定應有故﹝但﹞此﹝觸等五心所上﹞似種﹝子之﹞相﹝分﹞。不爲因緣生現識等。﹝諭﹞如觸等上﹝所現﹞似眼根等。非﹝眼等﹞識所依。亦如﹝所變﹞似火無能燒用。﹝破曰﹞。彼救非理。觸等所緣。似種等相。﹝須待﹞後執受處﹝句中﹞。方應與識而相例﹝同﹞故。由此﹝頌中﹞前說一切種﹝之爲﹞言。定目受燻能持種義。﹝不指所緣有漏種子﹞。不爾。﹝則﹞今頌有重言﹝之﹞失。

此破轉計相分爲一切種而妄救也。相分有漏種子。是第五所緣門攝。故觸等可以例王。今一切種。乃第三因相門。豈觸等所可例同。若卽指一切種爲所緣。則執受處中。復有所緣種子。不幾爲重言乎。

又彼所說。亦如是言。無簡別故。咸相例者。定不成證。勿觸等五。亦﹝如識之﹞能了別。觸等亦﹝如識之﹞與觸等相應。由此故知。亦如是者。﹝乃﹞隨所應﹝而﹞說。非謂一切。

觸等不以了別爲行相。觸不與觸相應。乃至思不與思相應。一剎那中。無二觸故。乃至無二思故。六釋心所例王門竟。

﹝辛﹞七釋因果法諭門二。初明正義。二斥異說。﹝壬﹞初中二。初正釋頌文。二通妨顯理。﹝癸﹞今初。

﹝問曰﹞。阿賴耶識。爲斷爲常。﹝答曰﹞。非斷非常。以恆轉故。恆。謂此識無始時來。一類相續。常無間斷。﹝以﹞是﹝三﹞界。﹝六﹞趣。﹝四﹞生。施設﹝之根﹞本故。﹝體﹞性堅﹝住﹞持﹝諸﹞種﹝子﹞。令不失故。轉。謂此識無始時來。念念生滅。前後變異。因滅果生。非常一故。可爲﹝前七﹞轉識﹝所﹞燻。﹝令﹞成種故。恆。言遮斷。轉。表非常。猶如暴流。因果法爾。如暴流水。非斷非常。相續長時。有所漂溺。此識亦爾。從無始來。生滅相續。非常非斷。漂溺有情。令不出離。又如暴流。𨿽風等擊。起諸波浪。而流不斷。此識亦爾。𨿽遇眾緣。起眼識等。而恆相續。又如暴流。漂水上下。魚艸等物。隨流不捨。此識亦爾。與內習气。外觸等法。恆相隨轉。如是法諭。意顯此識。無始因果。非斷常義。謂此識性。無始時來。剎那剎那。果生因滅。果生。故非斷。因滅。故非常。非斷非常。是緣起理。故說此識。恆轉如流。

因果。簡我執。生滅。簡常執。生滅故非常。因果故非一。譬如暴流。前後相續。流流之中。望前名果。望後名因。故非斷常。可諭此識。又有三義相似。一者能漂溺故。二者轉識間斷。此不斷故。如波濤有起滅。而流不斷。三者習气及心所法。恆隨轉故。識所執受之內習气。諭如水內之魚。識所相應之觸等五法。諭如水面之艸也。餘可知。

﹝癸﹞二通妨顯理。有兩番問答。

﹝難曰﹞。過去未來。旣非實有。非常可爾。非斷如何。斷豈得成緣起正理。﹝答曰﹞。過去未來。若是實有。可許非斷。如何非常。常亦不成緣起正理。﹝𨿽然﹞。豈﹝但﹞斥他﹝之﹞過。己﹝所立﹞義便﹝得﹞成﹝就﹞。若不摧﹝破﹞邪﹝宗﹞。難以顯﹝明﹞正﹝理﹞。前因滅位。後果卽生。如稱兩頭。低昂時等。如是因果。相續如流。何假去來﹝實有﹞。方成非斷。

稱之兩頭。以諭因果。稱之低昂。以諭生滅。低昂時等。以諭生滅同一剎那。無有前後也。

﹝又難﹞。因現有位。後果﹝尙自﹞未生。﹝則﹞因是誰﹝之﹞因。果現有時。前因﹝旣﹞已滅﹝謝。則﹞果是誰﹝之﹞果。旣無因果。誰離斷常。﹝答曰﹞。若﹝謂﹞有因﹝之﹞時。﹝卽﹞已有後果﹝者﹞。果旣本﹝來是﹞有。何﹝須更﹞待前因。因義旣無。果義寧有。無因無果。豈離斷常。﹝今大乘﹞因果﹝之﹞義。﹝所由﹞成﹝立。正惟﹞依﹝現在有﹞法作用﹝顯示。所以遠離斷常。成緣起理﹞。故﹝汝之﹞所詰難。非﹝有﹞預﹝於﹞我﹝大乘正﹞宗。﹝若使果﹞體旣﹝是﹞本有。﹝則果﹞用亦﹝復﹞應然。﹝以﹞所待因緣。亦本有故。﹝則體用皆本來有。何須更待前因。旣無因義。亦無果義﹞。由斯汝﹝所執﹞義。因果定無。應信大乘緣起正理。謂此正理。﹝卽諸法自相﹞。深妙離言。﹝假智及詮。所不能到。今之﹞因果等言。皆﹝依增益相似。而﹞假施設。觀現在法。有引後用。假立當果。對說現因。觀現在法。有酬前相。假立曾因。對說現果。假。謂﹝於﹞現﹝在﹞識﹝上﹞。似彼﹝當果會因之﹞相﹝而﹞現。如是因果。﹝總不離現前一剎那法﹞。理趣顯然。遠離﹝斷常﹞二邊。契會中道。諸有智者。應順修學。

只是現前一剎那法。望前卽名爲果。望後卽名爲因。約現在果。談過去因。則塵點劫前。猶若今日。乃於現識。變似過去因相。而非實緣過去事也。以過去己滅。無可緣故。約現在因。記未來果。則無量劫後。猶如指掌。乃於現識。變似未來果相。而非實緣未來事也。以未來未生。無可緣故。故曰。十世古今。始終不離於當念。又宗鏡云。過去未來無體。剎那燻習。惟屬現在。現在正起。妄念之時。妄念違眞。名爲初識。非是過去有識創起。名爲初識也。故名橫該一切處。豎通無量時。皆是卽今現在一心。更無別理。初明正義竟。

﹝壬﹞二斥異說二。初正斥。二結勸。﹝癸﹞初中二。初斥餘部。二斥經部。﹝子﹞初又二。初敍計。二破斥。﹝醜﹞今初。

有餘部說。𨿽無去來。而有因果。恆相續義。謂現在法。極迅速者。猶有初後生滅二時。生時酬因。﹝卽名果相﹞。滅時引果。﹝卽名因相﹞。時𨿽有二。而體是一。前因正滅。後果正生。體相𨿽殊。而俱是有。如是因果。非假施設。然離斷常。又無前﹝來因是誰因。果是誰果之﹞難。誰有智者。捨此信余。

﹝醜﹞二破斥。

彼有虛言。都無實義。何容一念。而有二時。生滅相違。寧同現在。滅若現在。生應未來。有故名生。旣是現在。無故名滅。寧非過去。滅若非無。生應非有。生旣現有。滅應現無。又二相違。如何體一。非苦樂等。見有是事。生滅若一。時應無﹝初後之﹞二。生滅若﹝是﹞異﹝時﹞。寧說﹝其﹞體﹝是﹞同。故﹝所執﹞生滅時。俱現在有。﹝而﹞同依一體﹝者﹞。理必不成。

何容下。先破一念二時。又二下。次破生滅體一也。非苦樂等。見有是事者。生滅二法。諭如苦樂二受。決定相違。安有體是一者。量云。生與滅是有法。體定非一宗。因云。相違故。諭如苦與樂。初破餘部竟。

﹝子﹞二破經部。

經部師等。﹝所計﹞因果相續。理亦不成。彼不許有阿賴耶識。能持種故。

前六轉識。展轉相望。𨿽亦得有因果之義。而多間斷。不能相續。若無本識。受燻持種。則何理能成因果相續之緣起哉。初正斥竟。

﹝癸﹞二結勸。

由此應信大乘所說因果相續。緣起正理。

七釋因果法諭門竟。

﹝辛﹞八釋伏斷位次門二。初正釋捨賴耶義。二通明第八異名。﹝壬﹞初中二。初正明能捨之位。二簡示所捨惟名。﹝癸﹞初又二。初明正義。二斥異解。﹝子﹞初又二。初正釋。二通妨。﹝醜﹞今初。

此識無始。恆轉如流。乃至何位。當究竟捨。阿羅漢位。方究竟捨。謂諸聖者。斷煩惱障。究竟盡時。﹝皆悉﹞名阿羅漢。爾時此識。煩惱粗重。永遠離故。說之爲捨。此中所說阿羅漢者。通攝三乘無學果位。皆已永害煩惱賊故。﹝是殺賊義﹞。應受世間妙供養故。﹝是應供義﹞。永不復受分段生故。﹝是無生義﹞。云何知然。決擇分說。諸阿羅漢。獨覺如來。皆不成就阿賴耶故。集論復說。若諸菩薩。得菩提時。頓斷煩惱。及所知障。成阿羅漢。及如來故。

粗重。卽種子之別名。阿羅漢是小乘無學果位。獨覺是中乘無學果位。如來是大乘無學果位。次引集論。顯如來亦名爲阿羅漢。以斷煩惱障故。成阿羅漢。以斷所知障故。成如來也。

﹝醜﹞二通妨又二。初問。二答。﹝寅﹞今初。

若爾。菩薩﹝於入地後。現行煩惱。𨿽復漸伏﹞。煩惱種子未永斷盡。非阿羅漢。應皆成就阿賴耶識。何故卽彼決擇分說。﹝一切﹞不退菩薩。亦不成就阿賴耶識。

若據前義。則菩薩至成佛時。方得名阿羅漢。方捨此識。今云不退菩薩。亦不成就。故問之也。蓋菩薩初地已上。卽名爲不退故。

﹝寅﹞二答又二。初約二乘回心名不退。二約八地已上名不退。﹝卯﹞今初。

彼說二乘無學果位。回心趣向大菩提者。﹝縱未登地﹞。必不退起煩惱障故。趣菩提故。卽復轉名不退菩薩。彼不成就阿賴耶識。﹝𨿽名菩薩﹞。卽攝在此阿羅漢中。故彼論文。不違此義。

不起煩惱。故名不退。趣大菩提。故名菩薩。彼論乃指此人。爲不退菩薩。不指直修大乘登初地者。故不相違。

﹝卯﹞二約八地已上名不退。

又不動地以上菩薩。一切煩惱永不行故。法駛流中。任運轉故。能﹝於﹞諸行﹝之﹞中起諸行故。剎那剎那。轉增進故。此位方名﹝眞正﹞不退菩薩。然此菩薩。𨿽未斷盡異熟識中煩惱種子。而緣此識﹝之﹞我見愛等﹝四種煩惱﹞。不復執藏。爲自內我。由斯永捨阿賴耶名。故說不成阿賴耶識。﹝故﹞此﹝頌中﹞亦說彼﹝不動地以上﹞名阿羅漢。

此明直修大乘者。須至八地以上。方得煩惱永伏。亦可名阿羅漢也。所知法執。漂溺有情。受不思議變易生死。名法駛流。已得自在。名任運轉。心心流入薩婆若海。故剎那剎那轉增進也。初明正義竟。

﹝子﹞二斥異解二。初正破。二破救。﹝醜﹞初中二。初敍計。二破斥。﹝寅﹞今初。

有義。初地以上菩薩。已證﹝我法﹞二空所顯﹝眞如﹞理故。已得﹝根本後得﹞二種殊勝智故。已斷分別﹝煩惱所知﹞二重障故。能一行中起諸行故。𨿽爲利益﹝眾生﹞。起諸﹝現行﹞煩惱。而彼不作煩惱過失。故此亦名不退菩薩。然此菩薩。𨿽未斷盡俱生煩惱。而緣此識﹝之﹞所有分別我見愛等。不復執藏爲自內我。由斯亦捨阿賴耶名。故說不成阿賴耶識。此﹝頌之中﹞亦說彼﹝初地以上﹞。名阿羅漢。故集論中作如是說。十地菩薩。𨿽未永斷一切煩惱。然此煩惱猶如咒藥所伏諸毒。不起一切煩惱過失。一切地中。如阿羅漢已斷煩惱。故亦說彼名阿羅漢。

﹝寅﹞二破斥。

彼說非理。﹝以﹞七地已前。猶有俱生我見愛等。執藏此識。爲自內我。如何已捨阿賴耶名。若彼分別我見愛等不復執藏。說名爲捨。則預流等諸有學位。亦應已捨阿賴耶名。許便違害諸論所說。

﹝醜﹞二破救又二。初敍救。二破斥。﹝寅﹞今初。

地上菩薩所起煩惱。皆由正知。不爲過失。非預流等。得有斯事。寧可以彼﹝預流果等﹞。例此﹝地上﹞菩薩。

﹝寅﹞二破斥。

彼六識中。所起煩惱。𨿽由正知。不爲過失。而第七識。有漏心位。任運現行。執藏此識。寧不與彼流等同。由此故知。彼說非理。

初正明能捨之位竟。

﹝癸﹞二簡示所捨惟名。

然阿羅漢。斷此識中煩惱粗重。究竟盡故。不復執藏阿賴耶識。爲自內我。由斯永失阿賴耶名。說之爲捨。非捨一切第八識體。勿阿羅漢無識持種。爾時便入無餘涅槃。

阿羅漢斷盡煩惱。名證有餘涅槃。由其異熟識體仍在。能持舊有漏種。令有根身。壽命不斷。直俟餘殘果報旣盡。方入無餘涅槃。設無此識持種。則身命便應盡滅。而入無餘涅槃矣。云何現有證阿羅漢。仍住世間者耶。初正釋捨賴耶義竟。

﹝壬﹞二通明第八異名二。初正釋諸名。二結歸二位。﹝癸﹞今初。

然第八識。𨿽諸有情皆悉成就。而隨義別。立種種名。謂或名心。由種種法燻習種子所積集故。或名阿陀那。執持種子及諸色根令不壞故。或名所知依。能與染淨所知諸法爲依止故。或名種子識。能徧任持世出世間諸種子故。此等諸名。通一切位。或名阿賴耶。攝藏一切雜染品法令不失故。我見愛等。執藏以爲自內我故。此名惟在異生有學。非﹝可謂﹞無學位﹝及﹞不退菩薩。﹝亦﹞有雜染法執藏義故。或名異熟識。能引生死善不善業異熟果故。此名惟在異生二乘諸菩薩位。非﹝可謂﹞如來地。猶有異熟無記法故。或名無垢識。最極淸淨諸無漏法所依止故。此名惟在如來地有。﹝若在﹞菩薩二乘及異生位。持有漏種。可受燻習。未得善淨第八識故。如契經說。如來無垢識。是淨無漏界。解脫一切障。圓鏡智相應。

契經。如來功徳莊嚴經也。無垢識。標名也。淨無漏界。示義也。解脫一切障。明離障解脫至究竟也。圓鏡智相應。明相應之慧心所。名爲大圓鏡智也。

阿賴耶名。過失重故。最初捨故。﹝故﹞此﹝頌﹞中偏﹝先﹞說﹝之。若﹞異熟識體。菩薩將得菩提時捨。聲聞緣覺。入無餘依涅槃時﹝亦﹞捨。﹝至於﹞無垢識體。無有捨時。利樂有情。無盡時故。心等﹝四名﹞。通﹝一切位﹞故。隨﹝染淨﹞義。﹝如﹞應說﹝之﹞。

眾生分中名染心。佛果位中名淨心。眾生分中。執持有漏種子及有漏色根。佛果位中。執持無漏種子及無漏色根。眾生分中。名染所知依。佛果位中。名淨所知依。眾生分中。名世間種子識。佛果位中。名出世種子識。故云隨義應說也。然此中謂二乘入無餘依涅槃捨者。仍帶通教方便說之。若據大乘實義。出三界外有淨土。聲聞緣覺出生其中。受法性身。則仍未捨異熟識體。故法華云。是人𨿽生滅度之想。入於涅槃。而於彼土求佛智慧。得聞是經。惟以佛乘而得滅度。更無餘乘。

﹝癸﹞二結歸二位。

然第八識。總有二位。有漏位。無記性攝。惟與觸等五法相應。但緣前﹝文所﹞說執受處境。二無漏位。惟善性攝。與二十一心所相應。謂徧行別境各五。善十一。﹝以徧行五心所﹞。與一切心。恆相應故。﹝所以亦與無漏第八相應﹞。常樂證知所觀境故。﹝得與善欲相應﹞。於所觀境。恆印持故。﹝與善勝解相應﹞。於曾受境。恆明記故。﹝得與善念相應﹞。世尊無有不定心故。﹝得與善定相應﹞。於一切法。常決擇故。﹝得與善慧相應﹞。極淨信等。常相應故。﹝與十一善心所相應﹞。無染污故。﹝不與根隨煩惱相應﹞。無散動故。﹝不與四不定相應﹞。此亦惟與捨受相應。任運恆時平等轉故。以一切法而爲所緣境。鏡智徧緣一切法故。

亦惟捨受。謂無漏位中。同於有漏之惟捨受也。以一切法爲所緣境。謂不同有漏之惟緣三類性境也。初正釋頌文竟。

﹝庚﹞二證有本識三。初徵答總標。二別顯教理。三總結勸信。﹝辛﹞今初。

﹝問曰﹞。云何應知此第八識。離眼等識。有別自體。﹝答曰﹞。聖教正理。爲定量故。

﹝辛﹞二別顯教理二。初引聖教。二顯正理。﹝壬﹞初中二。初引大乘。二引餘部。宗鏡云。引七本經。卽大三小四也。﹝癸﹞初又二。初正引經證有第八。二顯大乘是聖言量。﹝子﹞今初正引三經四頌。

謂有大乘阿毗達摩契經中說。無始時來界。一切法等依。由此有諸趣。及涅槃證得。

阿毗達摩此云無比法。此卽所引第一頌也。下文共作三番釋義。

此第八識。自性微細。故以作用而顯示之。頌中初半顯第八識爲因緣用。後半顯與流轉還滅作依持用。

此第一番釋義。先分科也。

界。是因義。卽種子識。﹝此種子識﹞。無始時來。展轉相續。﹝能持一切漏無漏色心等諸法種子﹞。親生諸法。故名爲因。依。是緣義。卽執持識。﹝此執持識﹞。無始時來。與一切﹝現行漏無漏﹞法﹝平﹞等﹝而﹞爲依止。故名爲緣。謂﹝種子識﹞。能執持﹝一切﹞諸種子故。﹝執持識﹞與現行法。爲所依故。﹝由種子故﹞卽變爲彼﹝現行。由執持故﹞及爲彼﹝現行所﹞依。變爲彼者。謂﹝由種子﹞變爲器﹝界﹞及有根身。爲彼依者。謂與轉識作所依止。以﹝執持識﹞能執受五色根故。﹝令﹞眼等五識依之而轉。又與末那爲依止故。第六意識依之而轉。﹝以﹞末那﹝及﹞意識﹝皆﹞轉識﹝所﹞攝故。如眼等識。﹝必須﹞依俱有根。第八理應是識性故。亦以第七爲俱有依。是謂此識。爲因緣用。

此釋初半頌義也。

由此有者。﹝謂﹞由有此﹝第八﹞識﹝也﹞。有諸趣者。﹝謂﹞有善惡﹝等六﹞趣﹝也﹞。謂由有此第八識故。執持一切順流轉法。令諸有情流轉生死。𨿽或業生。皆是流轉。而趣是果。勝故偏說。﹝又﹞或諸趣﹝之﹞言。通﹝指﹞能﹝趣﹞所趣。﹝以﹞諸趣﹝之﹞資具。亦得趣名。諸惑業生。皆依此識。是與流轉作依持用。

此釋後半頌之第三句也。一切順流轉法。卽惑業生等有漏種子。惑。謂見思二惑。業。謂善惡不動三業。生。謂胎卵濕化四生。所趣。卽六道果報。能趣。卽惑業。亦名諸趣資具。

及涅槃證得者。由有此識。故有涅槃證得。謂由有此第八識故。執持一切順還滅法。令修行者證得涅槃。此中但說能證得道。﹝以﹞涅槃不依此識有故。或此但說所證涅槃。是修行者正所求故。或此雙說涅槃與道。俱是還滅品類攝故。謂﹝頌中﹞涅槃﹝之﹞言。顯所證滅。﹝頌﹞後證得﹝之﹞言。顯能得道。由能斷﹝之﹞道。斷﹝破﹞所斷﹝之﹞惑。﹝至於﹞究竟盡位。證得涅槃。能所斷證。皆依此識。是與還滅。作依持用。

此釋後半頌之第四句也。一切順還滅法。卽本有新燻二種無漏種子。還者。歸趣之義。卽能証之道。滅者。寂止之義。卽所證涅槃。又能還能滅。皆是道諦。所還所滅。皆是滅諦涅槃也。第一番釋頌義竟。

又此頌中初句。顯示此﹝第八﹞識自性無始恆有。後三﹝句﹞顯與雜染淸淨二法總別爲所依止。雜染法者。謂苦集諦。卽所﹝趣﹞能趣﹝之﹞生及惑業。淸淨法者。謂滅道諦。卽所﹝證﹞能證﹝之﹞涅槃及道。彼二皆依此識而有。依轉識等。理不成故。

此第二番釋頌義也。第二一切法等依句。是總顯染淨依止。第三由此有諸趣句。是別顯染依止。第四及涅槃證得句。是別顯淨依止。所趣之生。是苦諦。能趣之惑業。是集諦。所証之涅槃。是滅諦。能証之道。是道諦。轉識不能受燻持種。故非染淨二法所依。

或復初句。顯此﹝第八﹞識體無始相續。後三﹝句﹞。顯與三種自性爲所依止。謂依他起。徧計所執。圓成實性。如次應知。

此第三番釋頌義也。一切法等依句。顯依他性不離此識。由此有諸趣句。顯徧計所執性。不離此識。及涅槃證得句。顯圓成實性。不離此識。

今此頌中。諸所說義。離第八識。皆不得有。

總結上來三番釋義。皆須約第八識也。第一頌竟。

卽彼經中。復作是說。由攝藏諸法。一切種子識。故名阿賴耶。勝者。我開示。

此卽所引第二頌也。下文解釋。

由此本識。具諸種子。故能攝藏。諸雜染法。依斯建立。阿賴耶名。非如﹝數論﹞勝性。轉爲大等。﹝今﹞種子與果。體非一故。能依所依。俱生滅故。

此先釋種子識。攝藏諸法。不同數論。冥初自性義也。冥性。亦名勝性。彼計因果𨿽殊。而體是一。今明種子與果。體非一故。一不同也。彼計果𨿽生滅。而因是常。令明能依所依俱生滅故。二不同也。

與雜染法。互相攝藏。亦爲有情執藏爲我。故說此識名阿賴耶。

此正釋第三故名阿賴耶句義也。第八攝藏雜染種子以起現行。卽能藏義。雜染現行燻成第八識中種子。卽所藏義。有情執藏爲自內我。卽執藏義。具此三義。故名藏識。

已入見道。諸菩薩眾。得眞現觀。名爲勝者。彼能證解阿賴耶識。故我世尊正爲開示。或﹝復通﹞諸﹝地前﹞菩薩。皆名勝者。𨿽見道前。未能證解阿賴耶識。而能信解﹝惟識道理﹞。求彼轉依﹝之果﹞。故亦爲說。非諸轉識。有如是義。

此釋第四勝者我開示句。兼結成也。第二頌竟。

解深密經。亦作是說。阿陀那識甚深細。一切種子如暴流。我於凡愚不開演。恐彼分別執爲我。

此卽所引第三頌也。下文解釋。

以能執持諸法種子。及能執受。﹝五淨﹞色根。﹝與根﹞依處。亦能執取結﹝縛受﹞生﹝諸趣﹞相續。故說此識。名阿陀那。無性有情。不能窮底。故說甚深。趣寂種性。不能通達。故名甚細。是一切法。眞實種子。緣擊便生。轉識波浪。﹝而此種子識性。念念生滅﹞。恆無間斷猶如暴流。凡。卽無性。愚。卽趣寂。恐彼於此﹝甚深細理。不能證解。更﹞起分別。﹝妄﹞執﹝爲我﹞。墮諸惡趣。障生聖道。故我世尊。不爲開演。惟第八識。有如是相。

無性有情。謂一闡提。爲此第八識之所漂蕩。令不出離。故云不能窮底。趣寂種性。謂定性二乘。爲此第八識之所淪溺。而不覺知。故云不能通達。以其親生現行。故名眞實種子。闡提不起妄執。猶得暫遊人天。若起分別。必墮惡趣。二乘不起妄執。猶得證出世果。若起分別。必障聖道。故佛不爲此等凡愚說第八識也。第三頌竟。

入楞伽經。亦作是說。如海遇風緣。起種種波浪。現前作用轉。無有間斷時。藏識海亦然。境等風所擊。恆起諸識浪。現前作用轉。

此卽所引第四頌也。前四句。單約諭說。後四句。法諭合明。幷可知。下文結示。

眼等諸識。無如大海恆相續轉起諸識浪﹝之義﹞。故知別有第八識性。

已上正引三經四頌竟。已下結略指廣。

此等無量大乘經中。皆別說有此第八識。

初正引經證有第八竟。

﹝子﹞二顯大乘是聖言量。

諸大乘經。皆順無我。違數取趣。棄背流轉。趣向還滅。贊佛法僧。毀諸外道。表蘊等法。遮勝性等。﹝故一切﹞樂大乘者。﹝皆﹞許﹝此等大乘諸經。實﹞能顯示無顚倒理。﹝以是﹞契中攝故。﹝諭﹞如增壹﹝阿含﹞等。﹝同爲﹞至教量攝。

此因小乘不信有第八識。遂乃誹撥上所引證三經四頌。妄謂非佛所說至教。故今立量以顯是至教也。量云。諸大乘經是有法。能顯示無顚倒理。至教量所攝宗。因云。皆順無我違數取趣。乃至遮勝性等契經攝故。諭如增益阿含等。

又聖慈氏。以七種因。證大乘經。眞是佛說。一先不記故。若﹝使諸﹞大乘經。﹝或是﹞佛滅度後。有餘﹝惡人﹞爲壞正法故﹝假造﹞說。何故世尊。﹝於經律中﹞。非﹝亦﹞如﹝彼﹞當起諸可怖事。﹝而﹞先預記別﹝之﹞。二本俱行故。﹝自佛滅後﹞。大小乘教本來俱行。寧知大乘獨非佛說。三非余境故。大乘所說廣大甚深。非外道等思量境界。彼﹝外道﹞經論中。曾所未說。設爲彼﹝外道﹞說﹝此大乘法﹞。亦不信受。故大乘經。非﹝是﹞非佛﹝所﹞說。四應極成故。若謂大乘。是﹝或過去或他方﹞余佛﹝所﹞說。非眞﹝釋迦﹞佛語。則﹝佛佛道同。正顯﹞大乘教是佛所說。其理極成。五有無有故。若﹝汝許﹞有大乘﹝法者﹞。卽應信此諸大乘教是佛所說。離此﹝諸經之外﹞。大乘﹝妙法更﹞不可得故。若﹝汝謂﹞無大乘﹝法。則﹞聲聞乘教亦應非有。以離大乘。決定無有得成佛義。誰出於世說聲聞乘。故聲聞乘﹝法。汝卽許﹞是佛﹝之﹞所說。﹝而獨﹞非﹝毀﹞大乘教﹝典。不肯信受﹞。不應正理。六能對治故。依大乘經。勤修行者。皆能引得無分別智。能正對治一切煩惱。故應信此是佛所說。七義異文故。大乘所說。意趣甚深。不可隨文。而取其義。便生誹謗。謂非佛語。是故大乘。眞是佛說。如莊嚴論。頌此義言。先不記俱行。非余所行境。極成有無有。對治異文故。

初引大乘竟。

﹝癸﹞二引餘部。凡有四經。

餘部經中。亦密意說阿賴耶識。有別自性。

密意說者。恐彼愚法聲聞。妄起分別。執之爲我。故未敢顯了開示也。

謂大眾部阿笈摩中。密意說此﹝第八識﹞。名根本識。是眼等識所依止故。譬如樹根。是莖等本。非眼等識。有如是義。

此卽所引第一經也。阿笈摩。此云契經。

上座部經。﹝及彼﹞分別論者。俱密意說此﹝第八識﹞。名有分識。有。謂三有。分。是因義。惟此﹝第八識。是﹞恆﹝是﹞徧。﹝得﹞爲三有﹝之﹞因。

此卽所引第二經也。

化地部﹝中。亦密﹞說此﹝第八識﹞。名﹝爲﹞窮生死蘊。離第八識。無別蘊法。﹝能﹞窮生死﹝邊﹞際。﹝而恆﹞無間斷時。謂無色界。﹝則﹞諸色間斷。無想天等。﹝則﹞余心等滅。﹝若夫﹞不相應行。﹝則﹞離色心等無別自體。﹝前文破法執中﹞。已極成故。惟此﹝第八﹞識。﹝可﹞名窮生死蘊。

此卽所引第三經也。蘊。謂五蘊。於五蘊中。色受想行。及前六識。俱不能窮生死邊際。或有間斷故。或無別體故。

說一切有部增一經中。亦密意說此﹝第八識﹞。名阿賴耶。謂愛阿賴耶。樂阿賴耶。欣阿賴耶。喜阿賴耶。謂阿賴耶識。是貪總別三世境故。立此四名。有情執爲眞自內我。那至﹝此執﹞未斷﹝之時﹞。恆生愛著。故阿賴耶識。是眞愛著處。不應執餘五取蘊等﹝爲眞愛著處也﹞。謂生一向苦受處者。於余取蘊不生愛著。彼恆厭逆餘五取蘊念我何時當捨此命。此眾同分苦身心。令我自在在受快樂故。五欲亦非眞愛著處。謂離欲者。於五妙欲𨿽不貪著。而愛我故。樂受亦非眞愛著處。謂離第三靜慮染者。𨿽厭樂受。而愛我故。身見亦非眞愛著處。謂非無學﹝而﹞信無我﹝理﹞者。𨿽於身見。不生貪著。而於內我猶生愛故。轉識等亦非眞愛著處。謂非無學﹝而﹞求滅心者。𨿽厭轉識等。而愛我故。色身亦非眞愛著處。離色染者。𨿽厭色身。而愛我故。不相應行。離色心等無別自體。是故亦非眞愛著處。﹝可見一切﹞異生﹝及諸﹞有學起我愛時。𨿽於餘蘊有愛非愛。而於此﹝第八﹞識。我愛定生。故惟此﹝第八識﹞。是眞愛著處。由是﹝知﹞彼﹝增一經中所﹞說阿賴耶名。定惟顯此﹝第八﹞阿賴耶識。

此卽所引第四經也。愛字。總約三世。樂字。別約現在。欣字。別約過去。喜字。別約未來。故云是貪總別三世境也。一向苦受處。謂無間獄。及一分畜生餓鬼。余取蘊。謂除第八識外所有五蘊諸法。離欲者。謂初禪以上。離第三靜慮染者。謂第四禪以上。身見。謂依身執我之見。求滅心者。謂修第九滅盡定人。離色染者。謂空無邊定以上。餘可知。初引聖教竟。

﹝壬﹞二顯正理三。初結前生後。二引經顯理。三結略指廣。﹝癸﹞今初。

已引聖教。當顯正理。

﹝癸﹞二引經顯理十。初持種心。二異熟心。三界趣生體。四有執受。五壽暖識。六生死時。七緣起依。八識食體。九滅定有識。十染淨心。﹝子﹞初中三。初引經證識。二斥異解。三總結成。﹝醜﹞今初。

謂契經說。雜染淸淨諸法種子之所集﹝聚生﹞起。故名爲心。若無此﹝第八﹞識。﹝則﹞彼﹝經所說﹞持種心不應有故。謂諸轉識。在滅定等﹝五無心位﹞。有間斷故。﹝卽在有心位。而﹞根境作意﹝等緣﹞。善等﹝三性﹞類別。﹝亦復﹞易脫起故。﹝猶﹞如電光等。﹝其性﹞不堅住故。﹝旣不堅住。所以﹞非可燻習。﹝旣有間斷。所以﹞不能持種。﹝故諸轉識﹞。非染淨種所集起心。﹝惟﹞此﹝第八﹞識﹝者﹞。一類﹝無記﹞。恆無間斷。如苣蕂藤等。堅住可燻。﹝乃正﹞契當彼經所說﹝持種﹞心義。若不許有持種心。非但違經。亦違正理。謂諸所起染淨品法。﹝𨿽是能燻。若﹞無﹝第八識爲﹞所燻故。﹝便﹞不﹝得﹞燻成種﹝子﹞。則應所起﹝染淨等法。皆無後果﹞。唐捐其功。﹝又﹞染淨起時。旣無因種。應同外道。執自然生。色﹝法及﹞不相應﹝行﹞。非心性故。如聲光等。﹝性不堅住﹞。理非染淨內法所燻。豈能持種。又彼﹝色行二法。惟識所變﹞。離職無實自性。寧可執爲內種依止。轉識相應諸心所法。如﹝彼轉﹞識﹝之有﹞間斷。易脫起故。﹝且旣名爲心所。則依心王﹞。不自在故。非心性故。﹝故決﹞不能持種。亦不受燻。故﹝第八﹞持種﹝之﹞心。理應別有。

此持種心。是約因相而言之也。文皆易知。

﹝醜﹞二斥異解五。初破識類受燻持種。二破六識俱轉受燻持種。三破色心自類爲種。四破過未實有。五破執遣相空。﹝寅﹞初中二。初敍執。二斥破。﹝卯﹞今初。

有說六識。無始來時。依根境等。前後分位。﹝故有三性種種差別。然﹞事𨿽轉變。而﹝其﹞類無別。﹝卽此六識之類﹞。是所燻習。能持種子。由斯染淨因果皆成。何要執有第八識性。

﹝卯﹞二斥破。

彼言無義。所以者何。﹝若﹞執﹝識﹞類是實。則同﹝勝論﹞外道。﹝若﹞許﹝識﹞類是假。便無勝用。應不能持內法實種。

此先約假實破也。如眼識與眼識爲類。耳識與耳識爲類等。若執是實。則同勝論執同異句爲實矣。若許是假。豈能受燻持種哉。

又﹝汝所﹞執識類。﹝爲復﹞何性所攝。若﹝識類﹞是善﹝是﹞惡。應不受燻。許有記故。猶如擇滅﹝無爲﹞。若﹝識類﹞是無記。﹝性。則正起﹞善惡心時。﹝必﹞無﹝有﹞無記﹝之﹞心。此類應斷。﹝如何受燻﹞。非﹝可謂﹞事﹝有﹞善惡。﹝而﹞類可﹝惟﹞無記。﹝以﹞別類必同別事性故。

此次約三性破也。類若善惡是有法。應不受燻受宗。因云。許有記故。諭如擇滅。類若無記是有法。應有間斷不受燻宗。因云。善惡心時。無無記故。如苦樂受時。無捨受。又事旣善惡。不應說類惟無記。此遮其轉計也。

又無心位﹝中旣無六識則﹞此﹝識﹞類。定﹝亦是﹞無。旣有間斷。性非堅住。如何可執﹝爲能﹞持種﹝能﹞受燻﹝耶﹞。又阿羅漢或異生心。﹝設使其六﹞識類同﹝是無記性﹞故。﹝羅漢﹞應爲諸染﹝法燻。異生應爲﹞無漏法燻。許便有失。

此更約六識類有間斷破。又約凡聖受燻破也。

又眼等根。或所餘法。與眼等識。﹝其﹞根﹝之類﹞。法﹝之類。與識之﹞類。﹝皆悉﹞同﹝是無記﹞。應﹝各﹞互﹝得﹞相燻。然汝不許﹝根類法類受燻﹞。故不應執識類受薰。

此更約根類法類。例破也。若謂識類受燻。則根類法類。何獨不許受燻。若旣不許根類法類受燻。則識類何得獨受燻哉。

又六識身。若事若類。前後二念。旣不俱有。如隔念者。非互相燻。﹝以﹞能燻所燻。必﹝要﹞俱﹝在一﹞時故。

此更約前後不能燻習破也。蓋若但一念。不名爲類。又無同時幷起二念之理。必須前後相望。方名爲類。且如當念眼識。或望前念眼識。或望後念眼識。故名爲類。若望當念耳鼻識等。則不名類。其餘五識。一一皆然。是則識類旣在前後二時。則非一處。諭如自他相隔。如何可互燻哉。初破識類受燻持種竟。

﹝寅﹞二破六識俱轉受燻持種。

執惟六識俱時轉者。由前理趣。旣非所燻。故彼亦無能持種義。

有說六識。俱時而轉。前五是能燻。第六是所燻。由同時故。燻習義成。能持種子。今破云。由前理趣者。謂第六識有間斷故。通三性故。

﹝寅﹞三破色心自類爲種二。初敍執。二斥破。﹝卯﹞今初。

有執色心自類無間。前爲後種。恩果義立。故先所說。﹝集起名心。爲染淨種子第八識﹞。爲證不成。

謂前剎那色。能爲種子。引生無間後剎那色。前色名因。後色名果。心等亦然。故不須第八持種識也。

﹝卯﹞二斥破。

彼執非理。無燻習故。謂彼自類﹝一前一後﹞。旣無燻習。如何可執前爲後種。又﹝彼自類有﹞間斷者。應不更生。二乘﹝證﹞無學﹝時。旣斷色心種子﹞。應無﹝有餘﹞後蘊。﹝以彼但執﹞死位色心爲後﹝世﹞種。﹝不許有持種之本識﹞故。亦不應執色心展轉互爲種生。轉識﹝及﹞色﹝法﹞等。非所燻習。前已說故。

先約無燻習不能成種破。可知。次約有間斷破。言有間斷。應不更生者。彼旣妄執色心。前爲後種。則如生無色天者。於多劫中。前色已斷。不應還生色界。又如生無想天者。於多劫中。前心已斷。不應還生想心。又二乘證無學時。了知五蘊無我。則色心種子已斷。設無第八異熟識體。持彼舊時色心殘種。則應便無果後餘殘五蘊。何故現見證阿羅漢而未入無餘涅槃者。尙有果縛未盡亡耶。亦不應下。恐彼轉計無色還生下界。則以心爲色種。無想還生想心。則以色爲心種。故云轉識色等。非所燻習。前已說故。旣非所燻。豈能爲種也哉。三破色心自類爲種竟。

﹝寅﹞四破過未實有二。初敍執。二斥破。﹝卯﹞今初。

有說三世諸法皆有。因果感赴。無不皆成。何勞執有能持種﹝之第八﹞識。然經說心爲種子者。﹝能﹞起染淨﹝現﹞法。﹝心之﹞勢用彊故。

謂過去爲因。現在爲果。現在爲因。未來爲果。故因果感赴。無不皆成也。然經下。通妨。謂旣三世諸法各自爲種。何故經中獨說心爲種子耶。答曰。心勢用彊。故偏說之。

﹝卯﹞二斥破。

彼說非理。過去未來。非常非現。如空華等。非實有故。又無作用。不可執爲因緣性故。若無能持染淨種﹝之第八﹞識。﹝則﹞一切因果。皆不得成。

過去未來是有法。非實有宗。因云。非常非現故。諭如空華等。又過去是有法。不可執爲因緣性宗。因云。無作用故。諭如空華等。餘可知。四破過未實有竟。

﹝寅﹞五破執遣相空。

有執大乘遣相空理爲究竟者。﹝不能如理正解。但﹞依﹝於相﹞似比量。撥無此﹝第八﹞識。及﹝撥無﹞一切法。彼特違害前所引經。﹝遂於起﹞智斷﹝惑﹞證﹝滅﹞修﹝道。及﹞染淨因果﹝一切諸法﹞。皆執非實。﹝則便﹞成大邪見。﹝卽彼﹞外道毀謗染淨因果。亦不謂全無。但執非實故。若一切法﹝果然﹞皆非實有。﹝則諸﹞菩薩不應爲捨﹝不實之﹞生死。精勤修習﹝不實之﹞菩提資糧。誰有智者。爲除幻敵。﹝而﹞求石女而。用爲軍旅﹝耶﹞。

外道亦不謂全無。但執非實者。謂染因未必招惡果。淨因未必感善果耳。今此一類大乘。旣執智斷。證修染淨因果悉皆非實。則與外道邪見何異。良由依文解義。不達如來語脈。其禍至此。可不懼哉。幻敵。諭不實生死。石女兒軍旅。諭不實菩提資糧也。問曰。般若云。諸法皆如幻如化。乃至涅槃亦如幻如化。得不墮邪見耶。答曰。毫釐有差。天地懸隔。般若深明一切法空。悉皆無性。由無性故。得成緣起。於緣起中。智斷證修染淨因果纖毫不濫。𨿽復不濫。一一無性。故非實我實法也。今旣撥無俗諦。又豈得成眞諦哉。且此論前文有云。諸心心所。依他起故。亦如幻事。非眞實有。爲遣妄執心心所外實有境故。說惟有識。若執惟識。眞實有者。如執外境。亦事法執。又後文云。如前所說。識差別相。依理世俗。非眞勝義。眞勝義中。心言絕故。則與般若有何差別。當知執爲實有。成增益謗。執爲非實。成損減謗。謗𨿽是同。善惡仍異。起有見者。不撥因果。猶在人天。但不能出二種生死。起空見者。撥無因果。墮大險難。決定永沈三惡道苦。故曰。得則龍女頓成佛。失則善星生陷墜。鼠卽鳥空。名爲謗眞般若。故似比量。名爲毒智也。然宗鏡云。淸辧爲成有。故破於有。護法成空。故破於空。菩薩造論如用藥。本爲除病。而眾生執藥成病。菩薩亦柰之何。故此空有二門。不執。則分而愈合。合則雙美。茍執。則會而愈離。離則兩傷。學者。不可不愼思而明辧也。二斥異解竟。

﹝醜﹞三總結成。

故應信有能持種心。依之建立染淨因果。彼心卽是此第八識。

初持種心竟。

﹝子﹞二異熟心。是約果相而言之也。

又契經說。有異熟心。﹝是﹞善惡業﹝所﹞感﹝之果﹞。若無此﹝第八﹞識。彼﹝經所謂﹞異熟心。不應有故。謂眼等識。有間斷故。非一切時是業果故。如電光等。非異熟心。

此先立二量以顯轉識非異熟心也。一云。眼等識是有法。非異熟心宗。因云。有間斷故。諭如電光等。二云。眼等識是有法。非異熟心宗。因云。非一切時是業果故。諭如電光等。蓋一分無記眼等識。是滿業所感之果。名異熟生。若起善惡之眼等識。卽非業果故也。

異熟不應斷已更續。彼命根等。無斯事故。

此重釋有間斷故之因。所以不得爲異熟也。謂若計轉識爲異熟者。旣是異熟。則不應斷已更續。彼壽與暖。從來無斷已更續之事故。命根。卽壽。等。卽等取於暖。蓋暖是識之相分。命根依識假立。同是異熟所攝。異熟壽暖。尙不可斷已更續。異熟心體。豈可斷已更續耶。轉識定非彼經所說異熟心也明矣。

眼等六識﹝之中。𨿽有一分無記報法。是善惡滿﹞業﹝之﹞所感者。﹝然而﹞猶如聲等。非恆續故。﹝但﹞是﹝從﹞異熟生。非眞異熟。

此重釋非一切時是業果故之因。所以不名眞異熟也。謂有問曰。善惡六識。非異熟心可矣。業所感之無記六識。何不得爲異熟心耶。今立量云。業所感無記六識是有法。非眞異熟宗。因云。非恆續故。諭如聲等。言是異熟生者。依眞異熟。總報藏識。得有滿業所感別報。皆名爲異熟無記也。

定應許有眞異熟心。﹝是﹞酬﹝彼﹞牽引業﹝因之果﹞。徧而無斷。﹝能﹞變爲﹝根﹞身器﹝界﹞。作有情依。﹝以﹞身器離﹝此眞異熟﹞心。理非有故。不相應法。無實體故。諸轉識等。非恆有故。若無此﹝第八眞異熟﹞心。誰變身器。復依何法。恆立有情。

此承上二量。極成轉識非異熟心。而申明眞異熟心。必指第八識也。不相應法。本無實體。故不應說命根爲異熟心。餘可知。

又在定中。或不在定。﹝不在定。則﹞有別思慮。﹝在定中。則﹞無思慮時。理有眾多身受生起。此﹝等心受生起﹞。若﹝是﹞無者。不應後時﹝因無思慮。則﹞身有怡適。或復﹝因別思慮。則身有﹞勞損。若不恆有眞異熟心﹝執受此身。則﹞彼﹝後時之﹞位。如何有此﹝或怡適。或勞損之﹞身受。﹝故知除非是佛則已。若﹞非佛﹝之九界﹞。起余善心等位。必應﹝與彼善惡同時﹞現起眞異熟心。﹝問曰。佛何獨無異熟心耶。答曰﹞。如許起彼﹝異熟﹞時。﹝卽﹞非﹝是﹞佛。﹝但是九界﹞有情故。由是﹝九界有情﹞。恆有眞異熟心。彼心卽是此第八識。

此又約先時心行差別。能令後時身受不同。以驗眞異熟心之功能也。且如有人入定。無別思慮。則其身怡適。然正入定時。已忘其身。幷不知身之怡適。若無眞異熟心。與彼定心同時現起。執受此身。則於出定之後。定法已謝。身不應仍有怡適。由有眞異熟心與定同轉。受定所燻。故使出定之後。身仍怡適耳。又如有人不定。多別思慮。則其身勞損。然正思慮時。亦忘其身。幷不知身之勞損。若無眞異熟心。與彼思慮同時現起。執受此身。則於思慮歇後。旣不思慮。身不應仍有勞損。由有眞異熟心。與彼思慮同轉。受彼思慮所燻。故使思無歇後。身尙勞損耳。餘皆可知。二異熟心竟。

﹝子﹞三界趣生體。謂三界五趣四生之體也。前明因果相酬。此言趣生之體。以有因果。必有體故。

又契經說。有情流轉五趣四生。若無此﹝第八﹞識。彼﹝五﹞趣﹝四﹞生﹝之﹞體。不應有故。謂要﹝須﹞實有。恆徧。無雜。彼﹝具四義之﹞法。﹝方﹞可立﹝爲﹞正實﹝五﹞趣﹝四﹞生﹝之體﹞。

五趣。謂天。人。獄。鬼。畜。不言阿修羅者。或是四趣所攝。或攝入鬼神趣中。四生。謂胎。卵。濕。化。諸天化生。人具四生。多分從胎。地獄惟化。鬼畜各具四生也。實有者。不是假立。簡不相應行。恆者。無間而轉。簡異熟生無記。徧者。徧於三界。簡色及前五識。無雜者。惟無記性。簡善惡六識。

非異熟法。趣生雜亂。住此起余趣生法故。

此先簡善惡六識。非趣生體也。正在人趣。或起天趣善法。或起三種惡法。在余趣中。亦復如是。若立爲趣生體。豈不雜亂。

諸異熟色。及五識中﹝一分﹞業所感者。﹝𨿽不雜亂﹞。不徧趣生。﹝以﹞無色界中。全無彼﹝二種﹞故。諸生得善及意識中﹝一分﹞業所感者。𨿽徧趣生。起無雜亂。而不恆有。不相應行。無實自體。﹝已上﹞皆不可立﹝爲﹞正實趣生﹝之體﹞。

此簡余無記法。及不相應行。非趣生體也。諸異熟色。謂五根及香味觸三塵。幷色塵中一分。五識業所感者。是異熟生無記。鼻舌二識。惟局欲界。眼耳身識。局至初禪。異熟色法。局在欲色二界。故皆不徧。生得善。卽報得善。意識業所感者。亦異熟生無記。餘可知。

惟﹝第八眞﹞異熟心。及彼﹝相應五个﹞心所。實恆徧無雜。是正實趣生。此﹝眞異熟﹞心若無。﹝則﹞生無色界﹝中。旣無色及五識。惟第六識。或時﹞起善等位。﹝已無執藏﹞。應非趣生﹝所攝﹞。設許趣生攝諸有漏。﹝故無色界是趣生者。然諸那含聖人﹞。生無色界。起無漏心。應非趣生﹝所攝﹞。便違正理。﹝以那含。𨿽在無色。理應仍是天趣化生攝故。心欲﹞勿有前﹝起善等。應非趣生之﹞過。及﹝勿﹞有此﹝那含應非趣生之﹞失。故惟﹝應立眞﹞異熟法。是正實趣生﹝之體﹞。由是﹝惟有﹞如來﹝乃﹞非﹝五﹞趣﹝四﹞生﹝所﹞攝。﹝以﹞佛﹝更﹞無異熟無記法故。亦非﹝三﹞界﹝所﹞攝。﹝以﹞非有﹝三﹞漏故。世尊已捨苦集諦故。諸戲論種已永斷故。正實趣生。旣惟異熟心及心所。彼心心所。離第八識。理不得成。故知別有此第八識。

此正明趣生之體。惟是第八識也。苦諦。是三界果。集諦。是三界因。戲論種者。種卽因義。因卽界義。餘可知。三界趣生體竟。

﹝子﹞四有執受。謂趣生無雜。由有執受。執受卽體家之用也。

又契經說。有色根身。是有執受。若無此﹝第八﹞識。彼﹝經所說﹞能執受﹝者﹞。不應有故。謂五色根。及彼依處。﹝過去已滅。未來未生﹞。惟現在世。是有執受。彼定由有能執受﹝之﹞心﹝以執受之。然﹞惟﹝此第八眞﹞異熟心。﹝是﹞先業所引。﹝不由現緣﹞。非善染等。一類﹝無記﹞。能徧﹝依止諸根﹞。相續執受有色根身。眼等轉識。無如是義。

此正明異熟識能執受根身也。文幷易知。

此言意顯眼等轉識。皆無一類能徧相續執受自內有色根身。非顯能執受惟異熟心。勿諸佛色身無執受故。然能執受有漏色身。惟異熟心。故作是說。

此釋伏難也。難曰。若惟異熟識能執受根身。則佛無異熟識。色身便無執受耶。故今釋曰。此惟異熟能執受之言。但顯眼等轉識不能執受耳。非顯能執受惟異熟心也。以無垢淨識。亦能執受無漏色身故。然有漏色身。則惟異熟能執受矣。

謂諸轉識。現緣起故。如聲風等。彼善染等。非業引故。如非擇滅。異熟生者。非﹝眞﹞異熟故。非徧依故。不相續故。如電光等。不能執受有漏色身。

此中凡立三量。一云。諸轉識是有法。不能執受有漏色身宗。因云。現緣起故。諭如聲風等。二云。彼善染等是有法。不能執受有漏色身宗。因云。非業引故。諭如非擇滅。三云。異熟生者是有法。不能執受有漏色身宗。因云。非眞異熟故。又非徧依故。又不相續故。諭如電光等。

諸心識言。亦攝心所。定相應故。如惟識言。﹝亦攝心所﹞。

此明轉識旣不能執受。則彼相應心所。亦決不能執受也。

非諸色根。不相應行。可能執受。有色根身。無所緣故。如虛空等。

量云。色根及不相應行是有法。不能執受有色根身宗。因云。無所緣故。諭如虛空等。

故應別有能執受心。彼心卽是此第八識。

上旣立量。遮余心心所法。色不相應。不能執受。今結成惟第八識能執受也。四有執受竟。

﹝子﹞五壽暖識。此識旣持根身。亦持壽暖也。

又契經說。壽暖識三。更互依持。得相續住。若無此﹝第八﹞識。﹝則彼經所說﹞能持壽暖令久住﹝之﹞識。不應有故。謂諸轉識。有間有轉。如聲風等。無恆持用。不可立爲持壽暖識。惟異熟識。無間無轉。猶如壽暖。有恆持用。故可立爲持壽暖識。經說三法更互依持。而壽與暖。一類相續。﹝若使﹞惟識不然。豈符正理。

此正明能持壽暖必第八識。非余轉識也。

﹝難曰﹞。𨿽說三法更互依持。而許惟暖。不徧三界。何不許識。獨有間轉。

此以暖可不徧。例明識可間轉。意謂持壽暖者。不須第八識也。言暖不徧三界者。無色界無暖故。

﹝答曰﹞。此於前理非爲過難。謂若是處。具有三法無間轉者。可恆相持。不爾。便無恆相持用。前﹝正﹞以此理顯三法中。所說識﹝之爲﹞言。﹝定﹞非詮﹝於﹞轉識。﹝今卽﹞舉暖不徧。豈壞前理。﹝以捨暖時。壽識不捨。若捨壽識。必兼捨暖﹞。故前所說。其理極成。又三法中。壽暖二種。旣惟有漏。故知彼﹝持壽暖之﹞識。如壽與暖。定非無漏。﹝若不以異熟爲持壽暖之識。而但指六識者。則阿那含﹞生無識界。起無漏心。爾時何識能持彼壽。﹝不應無漏識。持有漏壽也﹞。由此故知有異熟識。一類恆徧。能持壽暖。彼識卽是此第八識。

釋前所難。如文可知。五壽暖識竟。

﹝子﹞六生死時心。旣明現持根身壽暖之能。次明去後來先之主。文分爲四。初引經證釋。二斥異解。三通餘部。四別明將死時心。﹝丑﹞今初。

又契經說。諸有情類。﹝於﹞受生﹝及﹞命終﹝時﹞。必住散﹝心有﹞心。非無心﹝亦非﹞定﹝心﹞。若無此﹝第八﹞識。﹝則彼經說﹞生死時﹝之散﹞心不應有故。非無心﹝亦非﹞定﹝心﹞。若無此﹝第八﹞識。﹝則彼經說﹞生死時﹝之散﹞心不應有故。謂生死時。身心惽昧。如睡無夢。極悶絕時。明了轉識。必不現起。又此﹝生死﹞位中。六種轉識。行相所緣。不可知故。如無心位。必不現行。六種轉識。行相所緣。有必可知。﹝倘許生死時有六識。便﹞如余時。﹝非生死時﹞故。﹝惟此﹞眞異熟識。極微細故。行相所緣。俱不可了。是引業﹝所招之﹞果。﹝從生至死﹞。一期相續。恆無轉變。﹝卽此﹞是散有心。﹝非無心定﹞。名﹝爲﹞生死﹝時﹞心。不違正理。

第一量云。生死時是有法。明了轉識必不現起宗。因云。身心惽昧故。諭如睡無夢。極悶絕時。第二量云。生死位中六轉識是有法。必不現行宗。因云。行相所緣不可知故。諭如無心位。第三量云。六種轉識是有法。非生死時心宗。因云。行相所緣必可知故。諭如余時。惟有眞異熟心。微細不可了知。而是散有。乃可名爲生死時心也。

﹝醜﹞二斥異解又二。初敍執。二斥破。﹝寅﹞今初。

有說﹝前之﹞五識。此﹝受生﹞位﹝固是﹞定無。﹝卽彼﹞意識取境。﹝乃﹞或因﹝於﹞五識。或因他﹝人言﹞教。或﹝以﹞定﹝力﹞爲因。﹝然後生起。今受﹞生位。﹝如此﹞諸因。旣不可得。故受生位。﹝連此﹞意識亦無。﹝直名爲無心位。非是住散有心﹞。

此不以第八識中種子爲意識因。而別以五識等三爲因也。受生位幷無意識。原同正說。而妄謂意識之無。由於諸因之不可得。則無色天旣無諸因。豈意識永不生乎。

﹝寅﹞二斥破。

若爾。﹝則諸﹞有情生無色界。後時﹝與無色定相應之﹞意識。應永不生。﹝以﹞定心必由散意識﹝爲加行。方得﹞引﹝起。汝謂散意。必由五識或由他教。方得引起。今﹞五識他教。彼﹝無色﹞界﹝中﹞必無。﹝則﹞引定﹝之﹞散心。無由起故。﹝旣無散心。亦無定心。旣無或定爲因。何有六識﹞。

凡生天者。不論欲色無色。初生之一剎那。決無意識。旣生之後。必先起散意識。一知所生處。二知所來處。三知受生因。然後隨其所生。或受諸樂。或入諸定。乃至生於無想天者。亦必半劫之後。方得想全不行。故云。定心必由散意識引也。餘可知。

若謂彼﹝無色界之﹞定。由串習力。後時率爾能現在前。﹝則﹞彼初生時。寧不現起。﹝而必待後時耶﹞。又欲﹝界﹞色界初受生時。串習意識。亦應現起。﹝而胡以亦不卽現前耶﹞。若由惽昧﹝所以﹞初﹝生﹞未﹝卽﹞現前。此卽前﹝文所說身心惽昧轉識不現之﹞因。﹝卽此惽昧便是散有之心。至於由慣習力。後時能現。乃從本識中之種子而現﹞。何勞別說﹝三因﹞。

三因。卽彼所計。一五識。二他教。三定也。二斥異解竟。

﹝醜﹞三通餘部。

有餘部執生死等位。別有一類微細意識。行相所緣。俱不可了。應知卽是此第八識。極成意識。不如是﹝之一類微細不可了﹞故。

﹝醜﹞四別明將死時心。

又將死時。由善惡業。下上身分冷觸漸起。若無此﹝第八﹞識。彼﹝冷觸漸起之﹞事不成。﹝以前七﹞轉識。不能執受身故。﹝謂﹞眼等五識。各別依﹝於眼等五根﹞故。﹝又﹞或﹝時緣闕﹞。不﹝現﹞行故。第六意識。不﹝依﹞住﹝於色﹞身故。﹝所緣之﹞境不定故。徧寄身中﹝諸根。隨逐諸塵。無有暫捨﹞。恆相續故。不應冷觸。由彼﹝第六意識﹞漸生。惟異熟心。由心業力。恆徧相續。執受身分。捨執受處。冷觸便生。﹝以﹞壽暖識三。不相離故。冷觸起處。﹝便同外器一般﹞。卽是非情﹝所攝﹞。𨿽﹝亦此識所﹞變。亦﹝仍﹞緣﹝之爲境﹞。而不執受。﹝以與器界相同﹞。故知定有此第八識。

由善業力。識神飛舉。生諸人天。故冷觸漸從下起。由惡業力。識神沈墜。生諸惡道。故冷觸漸從上起。餘可知。六生死時心竟。

﹝子﹞七緣起依。旣約生時死時。更約中有入胎時相也。

又契經說。識緣名色。名色緣識。如是二法。展轉相依。譬如蘆束。俱時而轉。若無此﹝第八﹞識。﹝則﹞彼﹝經所說緣名色之﹞識自體。不應有故。謂彼經中自作是釋。名。謂非色﹝之受想行識﹞四蘊。色。謂羯羅藍等。此二與識。相依而住。﹝識爲一。名色共爲一﹞。如二蘆束。更互爲緣。恆時俱轉。不相捨離。眼等轉識。攝在名中。此﹝第八﹞識若無。說誰爲識。亦不可說名中﹝之﹞識蘊。謂﹝但是﹞五識身。﹝而以緣名色之﹞識。謂﹝是﹞第六。﹝以﹞羯羅藍時。無五識故。又諸轉識。有間轉故。無力恆時執持名色。寧說恆與名色爲緣。故彼﹝經中﹞識﹝之爲﹞言。﹝正惟﹞顯第八識。

羯羅藍。此云雜穢。亦云薄酪。卽初受生位。攬父母精血以爲體也。等者。等餘四位。二七日名額部曇。此云胞。三七日名閉屍。此云軟肉。四七日名犍南。此云堅肉。五七日名鉢羅奢位。此云肢節。齊此乃名色位攝。第六七後。漸成六根。卽六入位攝矣。餘可知。

成惟識論觀心法要卷第三

成惟識論觀心法要卷第四

蕅益沙門智旭述

﹝子﹞八識食體。前約生滅分位。今約住位言之也。文分爲二。初引經通明四食。二別顯識食惟眞異熟。﹝醜﹞今初。

又契經說。一切有情皆依食住。若無此﹝第八﹞識。彼﹝經所說﹞識食﹝之﹞體。不應有故。謂契經說。食有四種。一者段食。變壞爲相。謂欲界系香味觸三。於變壞時。能爲﹝長養諸根資益身命之﹞食事。由此色處非段食攝。以變壞時。色無用故。

段者。形也。分也。亦作搏。謂有形分可搏取也。變壞爲相者。食於腹中變壞。方成資養事相。以初入口時。未見損益。故不名爲食事也。欲界系者。色。無色界。俱不用段食也。

二者觸食。﹝令心﹞觸境爲相。謂有漏觸才取境時。攝受喜﹝樂﹞等﹝境。令諸根怡適﹞。能爲食事。此觸﹝心所﹞。𨿽﹝徧﹞與諸識相應。﹝惟﹞屬﹝前﹞六識者。食義偏勝。﹝以所﹞觸﹝者是﹞粗顯境。攝受喜樂。及順益﹝身之﹞捨﹝受﹞。資養勝故。

觸。卽徧行五心所之一也。有漏者觸。簡非無漏識相應觸也。今人觀戲聞樂等事。𨿽忘食而不倦。卽是以觸爲食。

三﹝第六﹞意﹝識中﹞思﹝心所﹞食。﹝此思以﹞希望爲相。謂有漏思。與﹝別境中﹞欲﹝心所﹞俱轉。希可愛境。﹝資益身命﹞。能爲食事。此思﹝心所﹞。𨿽﹝亦徧﹞與諸識相應。﹝惟有﹞屬﹝第六﹞意識者。食養偏勝。﹝以﹞意識於境希望勝故。

思。亦徧行五心所之一也。有漏思。亦簡非無漏識相應思也。如昔有人避難。兒幼不能隨行。懸灰袋於梁間。語彼兒言。汝若饑者。梁間袋中有食。小兒視梁念食。多日不死。後一人至。兒令取下。旣見是灰。兒命卽絕。此卽思食之相。又望梅止渴。亦是思食。

四者識食。﹝以能﹞執持﹝諸根令不散壞﹞爲相。謂有漏識。由段觸思勢力增長。﹝執持身命﹞。能爲食事。此識𨿽通諸識自體。而第八識。食義偏勝。一類相續執持勝故。

有漏識。亦簡非無漏淨識。蓋無垢第八。𨿽亦執持無漏色身。亦得名爲出世無漏之食。而此且約一切眾生。皆依食住。則執有漏身者。必是有漏第八識也。一類。謂無記性。相續。謂無間轉。

由是集論說此四食。三蘊。五處。十一界攝。此四能持有情身命令不壞斷。故名爲食。段食惟於欲界有用。觸﹝食及﹞意思食。﹝是徧行心所所攝﹞。𨿽徧三界。而依﹝相應之六﹞識轉。﹝故﹞隨識﹝而爲﹞有無。

三蘊者。於五蘊中。段食是色蘊攝。觸食思食是行蘊攝。識食是識蘊攝也。五處者。於十二處中。段食是香味觸三處攝。觸食思食是法處攝。識食是意處攝也。十一界者。於十八界中。段食是香味觸三界攝。觸食。思食是法界攝。識食是意界及六識界攝也。隨識有無者。如初禪無鼻舌二識。則無鼻識舌識相應之觸思二食。但有眼識耳識身識意識相應之觸思二食。二禪已上。無前五識。則無前五識相應之觸思二食。但有意識相應之觸思二食。若從勝說。但名思食。無想天中。無第六識。則無第六相應之觸思二食。𨿽有第七第八相應之觸思二種心所。而食義不勝。但有識食也。初引經通明四食竟。

﹝醜﹞二別顯識食惟眞異熟。

眼等轉識。有間有轉。非徧恆時能持身命。謂無心定。熟眠。悶絕。無想天中。有間斷故。設﹝於﹞有心位﹝中﹞。隨所依﹝根。隨所﹞緣﹝境。而於三﹞性﹝三﹞界﹝九﹞地等。﹝一切時中﹞有轉易故。於持身命非徧非恆。諸有執無第八識者。﹝將﹞依何等﹝爲識﹞食。﹝而﹞經﹝乃﹞作是言。一切有情皆依食住。非﹝可謂﹞無心位﹝中。現𨿽無識。而以﹞過去未來識等爲食。彼﹝過未識﹞非現﹝非﹞常。如空華等。無體用故。設﹝謂識於過未自﹞有體用。﹝然旣﹞非現在攝。如虛空等。非食性故。亦不可說人定心等。﹝能﹞與無心位﹝之﹞有情爲食。﹝以﹞住無心﹝之﹞時。彼﹝加行之心及心所旣﹞已滅故。過去非食。以極成故。又不可說無想定等不相應行卽爲彼食。﹝以﹞段等四食所不攝故。﹝且﹞不相應法。﹝離色心等﹞。非實有故。

此正簡示轉識無持身命之義。不可立爲識食體也。若以轉識爲食。則無心位中。便應無食。若以過未之識爲食。則過未旣非現常。無體無用。猶如空華。云何可作食耶。量云。過未識有法。非識食宗。因云。彼非現常無體用故。諭如空華。恐有救曰。識於過去未來。各各皆有體用。云何無體用耶。今破之曰。識於過未𨿽有體用。而過去體用。自屬過去。非現在攝。未來體用。亦屬未來。非現在攝。譬如現前了無一物。名爲虛空。虛空豈可爲食耶。量云。過未識之體用是有法。非食性宗。因云。非現在攝故。諭如虛空。言入定心等者。謂定前加行之心及心所也。餘可知。

有執滅定等。猶有第六識。於彼有情。能爲食事。

此敍轉計也。等者。等餘四無心位。

彼執非理。後當廣破。又彼﹝若謂第六識能爲食事。則﹞應說生上二界﹝而起﹞無漏﹝第六﹞心時。以何爲食。﹝以﹞無漏識等。破壞有故。於彼身命。不可爲食。亦不可執無漏﹝第六﹞識中有有漏種。能爲彼食。﹝以﹞無漏識等猶如涅槃。﹝決定﹞不能執持有漏種故。復不可說上界有情身命相持。卽互爲食。﹝以﹞四食﹝中﹞。不攝彼身命故。﹝且﹞又無色﹝界中﹞無身。﹝則﹞命無能持故。﹝若以無色界中眾同分而持命者﹞。眾同分等﹝但是假立﹞。無實體故。﹝安能持命﹞。由此定知異諸轉識。﹝別﹞有﹝眞﹞異熟識。一類恆徧。執持身命。令不壞斷。世尊依此。故作是言。一切有情皆依食住。

此破轉計也。後當廣破。指下第九滅定有識章中。無漏心。謂生空觀智相應之心。餘可知。

惟依取蘊建立有情。佛無有漏﹝五蘊﹞。非有情攝。﹝不依食住。或時﹞說﹝佛﹞爲有情﹝中無上。亦﹞依食﹝而﹞住者。當知皆依﹝權巧﹞示現而說。

此釋伏難也。難曰。旣一切眾生皆依食住。佛轉第八識爲大圓鏡智。以何爲食。故今釋曰。惟依取蘊建立有情。佛非有情。何須依食而住。又難曰。佛若非有情攝。何故復有經云。有情無上者佛是。又佛在世時。亦受段食。此云何通。故今釋曰。皆依權巧示現而說也。

旣異熟識。是勝食性。彼識卽是此第八識。

此結成也。八識食體竟。

﹝子﹞九滅定有識。前約流轉門顯。今約還滅門顯也。文分爲二。初破無第八識。二破有第六識。﹝醜﹞今初。

又契經說。住滅定者。身語心行。無不皆滅。而壽不滅。亦不離暖。根無變壞。識不離身。若無此﹝第八﹞識。﹝則經所云。﹞住滅定者。不離身﹝之﹞識。不應有故。謂眼等識。行相粗動。於所緣境。起必勞慮。﹝本爲﹞厭患彼﹝轉識﹞故。暫求止息。漸次伏除至都盡位。依此位立。住滅定者﹝之人﹞。故此定中。彼﹝諸轉﹞識皆滅。若不許有微細一類。恆徧執持壽等識在。依何而說識不離身。若謂後時彼﹝六轉﹞識還起。如隔日瘧。名不離身。是則不應說心行滅。﹝以六﹞識與想等起滅﹝必﹞同。﹝亦應說心行不離身﹞故。﹝又復﹞壽暖諸根。應亦如﹝六﹞識﹝之滅已還起﹞。便成大過。故應許﹝有第八﹞識。﹝猶﹞如壽暖等。實不離身。又此位中。若全無識。應如瓦礫。非有情數。豈得說爲住滅定﹝之聖﹞者。又異熟識此位若無。誰能執持諸根壽暖。無執持故。皆應壞滅。猶如死屍。便無壽等。旣爾。後識必不還生。說不離身。彼何所屬。﹝以﹞諸異熟識。捨此身已。離托余身。無﹝有﹞重生﹝者﹞故。又﹝縱許後識還生。然﹞若此位無持種識。﹝則﹞後識無種。如何得生。過去未來﹝及﹞不相應法。﹝皆﹞非實有體。﹝前文﹞已極成故。諸色等法。離識皆無。受燻持種。﹝前文﹞亦已遮故。然滅定等無心位中。如有心位。定實有﹝第八﹞識。﹝以其﹞具根壽暖。有情攝故。由斯理趣。住滅定者決定有﹝第八﹞識。實不離身。﹝非約後時轉識還起。名不離身也﹞。

滅定等無心位是有法。定實有第八識宗。因云。具根壽暖有情攝故。諭如有心位。

﹝醜﹞二破有第六識。

若謂此﹝滅定﹞位。有第六識。名不離身。亦不應理。此﹝滅盡﹞定亦名無心定故。若﹝轉計云﹞。無﹝前﹞五識名無心者。﹝則﹞應一切定皆名無心。﹝以﹞諸定皆無五識身故。﹝且﹞意識﹝本﹞攝在六轉識中。如五識身。滅定非有。或此位識。行相所緣不可知故。如壽暖等。非第六識。若此位有行相所緣可知識者。應如余﹝有心﹞位。非此﹝滅定﹞位攝。本爲止息行相所緣可了知識﹝而﹞入此﹝滅盡﹞定故。

此正破滅定有第六識之執也。立量云。意識是有法。滅定位中非有宗。因云。攝在六轉識中故。諭如前五識。次或立量云。此滅定識是有法。非第六識宗。因云。行相所緣不可知故。諭如壽暖等。次反申量云。若此位有行相所緣。可知識是有法。非滅定位攝宗。因云。本爲止息行相所緣。可了知識而入滅盡定故。諭如余有心位。

又若此位有第六識。彼﹝第六識相應之﹞心所法。爲有爲無。

此下更約心所有無破也。今雙徵。下先破有心所。

若有心所。經不應言住此定者。心行皆滅。又不應名滅受想定。﹝救曰﹞。此定加行。但厭受想。故此定中。惟受想滅。受想二法。資助心彊。諸心所中。獨名心行。說心行滅。何所相違。﹝破曰。若如所說。則﹞無想定中。應惟想滅。﹝以加行中﹞但厭想故。然汝不許﹝但是想滅﹞。旣惟受相資助心彊。此二滅時。心亦應滅。﹝如何猶有第六識耶﹞。

救意謂但滅受想。不滅心王及余心所。破意先以無想例責。次明受想旣是資助心彊。則受想旣滅。心無資助。安得不隨滅耶。

﹝救曰﹞。如﹝出入息之﹞身行滅。而身猶在。寧要責心令同﹝受想之心﹞行滅。﹝破曰﹞。若爾。﹝則﹞語行尋伺滅時。語應不滅。而﹝汝亦﹞非所許。然﹝加﹞行﹝之﹞於法﹝體﹞。有徧非徧。徧行滅時。法定隨滅。非徧行滅。法或猶在。非徧行者。謂出入息。見息滅時。身猶在故。尋伺於語。是徧行攝。彼若滅時。語定無故。﹝今﹞受想於心。亦徧行攝。許如思等。﹝皆是﹞大地法故。﹝是故﹞受想滅時。﹝彼六識﹞心定﹝亦﹞隨﹝之俱﹞滅。如何可說彼﹝受想﹞滅。﹝而六識﹞心﹝猶﹞在。又﹝旣﹞許思等是大地法。﹝則﹞滅受想時。彼﹝思等﹞亦應﹝隨﹞滅。旣爾。﹝則﹞心等﹝諸餘心所﹞。此﹝滅定﹞位亦無。非﹝可謂﹞徧行﹝心所已﹞滅。﹝而﹞余﹝心所反﹞可在故。如何可言有餘心所。﹝若﹞旣許思等此﹝滅定﹞位非無。﹝則﹞受想﹝亦復﹞應然。﹝以同是﹞大地法故。又此定中若有思等。亦應有觸。﹝以凡﹞余心所法。無不皆依觸力生故。若許有觸。亦應有受。觸緣受故。旣許有受。想亦應生。不相離故。

救意謂出入息滅而身不滅。例如受想滅而心不滅。破意謂尋伺滅。則語必滅。例知受想滅。則心必滅。以受想同尋伺之徧行。不同出入息之非徧行故也。言大地法者。受。想。思。觸。欲。慧。念。與作意。勝解。三摩地。徧於一切心。名十大地法。此余乘之所共許。故得例而破之。餘可知。

﹝救曰﹞。如受緣愛。非一切受皆能起愛。故觸緣受。非一切觸皆能起受。由斯所難。其理不成。﹝破曰﹞。彼救不然。有差別故。謂佛自簡。惟無明觸所生諸受。爲緣生愛。曾無有處簡觸生受。故若有觸。必有受生。受與想俱。其理決定。或應如餘位。受想亦不滅。執此﹝滅定﹞位中有思等故。許便違害心行滅言。亦不得成滅受想定。

救意謂受旣不必盡皆生愛。例知觸亦不必盡皆生受。破意謂受不生愛。佛自簡示。觸不生受。佛曾不簡。旣有差別。豈得爲例。或應下更立量破云。彼所執此位是有法。受想亦不滅宗。因云。有思等故。諭如余有心位。已上破有心所竟。

若無心所。﹝則六﹞識﹝決﹞亦應無。不見余﹝眼識等﹞心。離﹝相應﹞心所﹝而得獨存﹞故。余﹝五識相應之﹞徧行﹝心所若﹞滅。﹝則心﹞法﹝決﹞隨滅故。﹝若謂有心王而無受等。則﹞受等應非大地法﹝攝。以不能徧一切心﹞故。﹝又﹞此識應非﹝有心所﹞相應法故。﹝若﹞許﹝此識無相應法﹞。則﹝旣無觸心所。根境與識。三不和合。便﹞應無所依﹝根。亦無所﹞緣﹝境﹞等。﹝便應﹞如色等法。亦非﹝可名爲﹞心故。

此破轉計滅定位中。但有第六識心王。無心所也。

又契經說。意法爲緣。生於意識。三和合觸。與觸俱起。有受相思。﹝今﹞若﹝許﹞此﹝滅盡﹞定中有﹝第六﹞意識者。三和合故。必應有觸。觸旣定與受想思俱。如何有識而無心所。若謂余時三和有力。成﹝於﹞觸﹝對﹞。生觸﹝心所﹞。能起受等。由此﹝滅盡﹞定前厭患心所。故在定位。﹝根境識之﹞三事無能。不成﹝觸對。不復﹞生觸﹝心所﹞。亦無受等。若爾。應名滅心所定。如何但說滅受想耶。若謂厭時𨿽厭受想。此二滅故。心所皆滅。依前所厭以立定名。旣爾。﹝則﹞此﹝滅盡定﹞中﹝第六識﹞心亦﹝決﹞應滅。﹝以第六心。必與﹞所厭﹝之受想﹞俱故。如余心所。不爾。如何﹝此定亦復﹞名無心定。

此亦更破有心王而無心所之執也。意。卽是根。法。卽是塵。二緣生識。三和生觸。有觸。則必有受想思。如何但有心王而無心所。若謂下。轉救。若爾下。轉破。次若謂下。又轉救。次旣爾下。又轉破。旣受想二滅。則余心所皆滅。而謂心王獨存。可乎。

又此﹝滅盡﹞定位。﹝設許有﹞意識﹝者。爲﹞是何﹝性﹞。不應是染。或無記性。﹝以﹞諸善定中。無此﹝染與無記﹞事故。余染無記﹝之第六識﹞心。必有心所﹝與之相應﹞故。﹝本爲厭有漏善而修滅定﹞。不應厭善﹝而反﹞起染等故。﹝本爲厭患勞慮而住寂定﹞。非求寂靜翻起散故。若謂﹝此滅定中意識﹞是善。﹝則必有﹞相應善故。應﹝與﹞無貪等善根相應。

此更約三性破也。若執定中有第六識。爲是何性。若云是染。則尙厭有漏善。豈得反起於染。若云無記。則本求勝寂靜。豈得反起於散。若云是善。必有諸善心所相應。何得名爲滅受想定。以無受想等徧行心所。不能引生諸善心所。設有諸善心所。亦必有徧行別境諸心所故。

此﹝滅定中第六識﹞心不應是自性善。或勝義善。違自宗故。﹝以第六識﹞非﹝信及無貪﹞善根等﹝之自性﹞。及﹝非﹞涅槃﹝之勝義﹞故。

此亦破轉計也。恐彼救曰。滅盡定中之第六識。非相應善。但是自性善。或是勝義善耳。然無貪等善根。名自性善。涅槃名勝義善。今若謂第六識卽無貪等。或卽涅槃。非但大乘不許。𨿽汝自宗。亦所不許。豈不相違。

若謂此﹝滅定中第六識﹞心。是等﹝流引﹞起﹝之﹞善。﹝以是﹞加行善根所引發故。理亦不然。違自宗故。如余﹝位之﹞善﹝第六﹞心。非等起故。﹝以﹞善﹝第六﹞心無間﹝必滅。後便隨緣﹞起三性心。如何善﹝第六﹞心。﹝可云﹞由前等起。故﹝大凡第六識﹞心﹝若﹞是善﹝者。必﹞由相應﹝心所之﹞力。旣爾。必與﹝無貪等﹞善根相應。寧﹝可﹞說此﹝滅定中第六善﹞心。獨無心所。故﹝若此定旣﹞無心所。﹝則第六識﹞心。亦﹝必﹞應無。

此破轉計等起善也。然據後文有云。無想定者。又惟是善。彼所引故。況今滅定。寧非加行善根所引。寧非等起善耶。須知謂滅定及無想定爲等起善則可。謂滅定。及無想定。尙有第六識心。則斷不可。以第六識。必相應善。非等起善。卽彼余乘自宗。亦所不許。亦相違故。

如是推徵。眼等﹝六種﹞轉識。於滅定位。非不離身。故契經言不離身者。彼識卽是此第八識。﹝以﹞入滅定時。﹝但爲止息粗動勞慮﹞。不爲止息此極寂靜執持識故。無想等位。類此應知。

結示可知。九滅定有識竟。

﹝子﹞十染淨心。此總收上文染淨九法而言之也。

又契經說。心雜染故。有情雜染。心淸淨故。有情淸淨。若無此﹝第八﹞識。彼﹝經所說之﹞染淨心不應有故。謂染淨法。以心爲本。因心而生。依心住故。心受彼燻。持彼種故。

此引經先總略釋也。因心而生。卽是起義。依心住故。卽是集義。所謂集起名心。故爲染淨諸法本也。心受彼燻。卽所藏義。持彼種故。卽能藏義。故亦名爲阿賴耶也。

然雜染法。略有三種。煩惱。業。果。種類別故。

此下先釋心雜染故有情雜染之義也。煩惱。謂見思二惑。性是煩動。惱亂有情。故名煩惱。業。謂善。惡不動三業。體是造作。有爲之事。故名爲業。果。謂三界。五趣。四生升沈苦樂。皆是酬答業因。故名爲果。種。謂煩惱業果現行所燻種子。類。謂各別差殊不同。此中煩惱及業。卽是集諦。果。卽苦諦也。

若無此﹝第八﹞識﹝以﹞持煩惱﹝之﹞種。﹝則三﹞界﹝九﹞地。﹝離染而﹞往。﹝報盡而﹞還。﹝先在上界已﹞無﹝下地﹞染心﹝之﹞後。﹝重來下界﹞。諸煩惱起。皆應無因。﹝以﹞余法不能持彼﹝下地煩惱﹞種故。過去未來。非實有故。若諸煩惱無因而生。則無三乘學無學果。﹝何以故﹞。諸已斷者皆應起故。

此正釋煩惱種子。非第八識不能持也。

若無此﹝第八﹞識﹝以﹞持業果﹝之﹞種。﹝則﹞界地往還。﹝上下優劣﹞。異類法後。諸業果起。亦應無因。余種余因。前已遮故。若諸業果無因而生。入無餘涅槃界已。三界業果還復應生。﹝卽彼招業果之﹞煩惱。亦應無因生故。

此復釋業果種子。亦非第八識不能持也。由煩惱故。造善惡不動三業。由此三業。故感三界五趣果報。約因果。則煩惱與業屬因。果屬於果。約能所。則煩惱爲能招。業果皆爲所招。故今業果合辧。意指業所感果。須知第八識中所藏業果種子。是業果之親因緣。現行煩惱。是業果之勝增上緣也。

又行緣識。應不得成。轉識受燻。前已遮故。結生染識。非行感故。應說名色行爲緣故。時分懸隔。無緣義故。此不成故。後亦不成。

此更約十二因緣中義。非第八識不能成也。謂設無此第八識持業果種。則行緣識應不得成。何以故。若云行緣轉識。則轉識不能受燻持種。前文已遮破故。若云行緣結生染識。則結生染識。非是行所感故。旣不可云行緣轉識。又不可云行緣結生染識。若無此第八識。則應直云行緣名色。然而行在先世。名色在胎。時分懸隔。安有緣義。此行緣識旣不成故。後諸有支。亦不得成。不許有第八識。其過若此。豈可乎哉。結生染識者。卽投胎時。妄於父母生憎愛之第六識也。此是潤生煩惱所攝。非業感異熟生所攝。故云非行感故。

諸淸淨法。亦有三種。世出世道。斷果別故。

此下次釋心淸淨故有情淸淨之義也。一者世間淸淨道。謂一切所修事戒事禪。及有漏聞思修慧。二者出世間淸淨道。謂聖位所修無漏根本後得二智。三者所證斷果。謂擇滅無爲。有餘無餘二種涅槃。此中世出世二道。卽道諦。斷果。卽滅諦也。

若無此﹝第八﹞識。持世出世淸淨道種。﹝則於世出世道﹞異類心後。﹝更﹞起彼﹝世與出世異類﹞淨法。皆應無因。所執余因。前已破故。若二淨道無因而生。﹝則旣﹞入無餘依涅槃界已。彼二淨道。還復應生。﹝何以故﹞。所依﹝身心﹞。亦應無因生故。

此正釋淸淨道種。必須第八識持也。且如有人。旣修出世道。若無第八識持世間道種。則從無漏觀出。何故復起世間淨道。又如須陀洹等。或時亦修世間淨道。若無第八識持出世道種。則於世間道後。何故仍能起出世道。又淨道若可無因而生。則無學聖人。如無餘涅槃之後。亦可無因復生二淨道耶。恐彼救云。入涅槃後。身心已滅。依何修道。今更破云。旣二淨道可無因生。則所依身心。亦可無因還復生故。

又出世道。初不應生。無法持彼法爾種故。有漏類別。非彼因故。無因而生。非識種故。初不生故。後亦不生。是則應無三乘道果。

此展轉破救也。恐彼救曰。誰說諸法無因得生。今破之曰。又若無第八識持彼出世道種。則出世道初不應生。以更無別法。可能持彼無始法爾無漏種故。彼又救曰。出世之道從聞燻生。何須別有第八持無漏種。今破之曰。聞燻屬於有漏。與出世無漏之道。其類各別。但是出世道之增上緣。非彼出世道之正因故。若許出世道從聞燻生。卽是無因而生。以非從第八識中無漏種子生故。然旣無出世道種。何由生出世道。初出世道旣不生故。後出世道及諸果證亦不得生。是則應無三乘道果矣。

﹝又﹞若無此﹝第八﹞識持煩惱種。﹝則﹞轉依斷果亦不得成。謂﹝出世﹞道﹝一﹞起﹝之﹞時。現行煩惱。及彼種子。俱非有故。﹝以﹞染淨二﹝種第六識﹞心。不俱起故。﹝與出世﹞道相應﹝之第六識﹞心。﹝決﹞不持彼﹝煩惱﹞種﹝子﹞。自性相違。如涅槃﹝與世相違﹞故。﹝若夫﹞去來﹝識等。及聖道﹞得等。﹝決﹞非實有。﹝亦不能持煩惱種﹞故。﹝更計﹞余法持﹝煩惱﹞種。理﹝亦決﹞不成故。﹝是則﹞旣無所斷﹝之煩惱種子差別。則﹞能斷﹝之出世道﹞亦無。依誰由誰而立斷果。若﹝謂﹞由﹝於﹞道力。後惑不生。立斷果者。則初道起﹝之時。便﹞應成無學﹝果﹞。後諸煩惱。﹝無第八識持彼種子﹞。皆已無因。永不生故。

此正釋出世斷果。必依第八識成也。二種淨道。是智徳。是所生得。故有種子。滅諦涅槃。是斷徳。是所顯得。故但約煩惱種子有無。以立斷徳差別。不可謂斷徳亦自有種子也。金剛般若經云。一切賢聖。皆以無爲法而有差別。約所證。則惟是無爲。約能證。則三乘四果差別。譬如虛空非丈尺。丈尺顯虛空。法諭泠然。智者思之。餘皆可知。

許有此﹝第八能持種﹞識。﹝則﹞一切﹝染淨因果﹞皆成。﹝以﹞惟此﹝第八識﹞。能持染淨種故。

結成第十染淨心也。二引經顯理竟。

﹝癸﹞三結略指廣。

證此識有。理趣無邊。恐厭繁文。略述綱要。

二別顯教理竟。

﹝辛﹞三總結勸信。

別有此識。教理顯然。諸有智人。應深信受。

初釋初能變竟。

﹝戊﹞二釋第二能變二。初設問舉頌。二以論釋成。﹝己﹞今初。

如是已說初能變相。第二能變。其相云何。頌曰。

次第二能變。是識名末那。﹝一釋名門﹞。依彼轉。﹝二所依門﹞。緣彼。﹝三所緣門﹞。思量爲性相。﹝四體性門。五行相門﹞。四煩惱常俱。謂我癡。我見。幷我慢。我愛。﹝六染俱門﹞。及余觸等俱。﹝七餘相應門﹞。有覆無記攝。﹝八三性門﹞。隨所生所系﹝九界系門﹞。阿羅漢。滅定。出世道無有。﹝十伏斷門﹞。

﹝己﹞二以論釋成二。初正釋頌文。二證有第七。﹝庚﹞初中九。初釋釋名門。二釋所依門。三釋所緣門。四釋性相兩門。五釋染俱門。六釋余相應門。七釋三性門。八釋界系門。九釋伏斷門。﹝辛﹞今初。

論曰。次初異熟能變識後。應辯思量能變識相。是識聖教別名末那。﹝以其﹞恆審思量。勝余識故。

末那。此云意。其義卽恆審思量也。勝余識者。第八恆而不審。第六審而不恆。前五不恆不審。惟此第七。於未轉位。恆審思量妄執我法。於旣轉位。恆審思量二空平等理也。

﹝問曰﹞。此﹝識旣﹞名﹝爲意﹞。何﹝以﹞異﹝於﹞第六意識。﹝答曰﹞。此﹝第七是﹞持業釋。﹝猶﹞如藏識﹝之﹞名。﹝以﹞識﹝體﹞卽﹝是﹞意﹝用﹞故。彼﹝第六是﹞依主釋。﹝猶﹞如眼識等﹝名。以﹞識﹝體﹞異﹝於所依之﹞意﹝根﹞故。然諸聖教。恐此﹝第七﹞濫彼﹝第六﹞。故於第七但立意名。﹝不名意識﹞。又標意名。爲簡﹝第八名﹞心。﹝前六名﹞識。﹝以此第七。其﹞積集了別﹝二義﹞。劣﹝於﹞余﹝七種﹞識故。或欲顯此﹝第七﹞。與彼﹝第六﹞意識爲近所依。故但名意。

此問答料簡立名之義也。若此識名末那識。卽應翻爲意識。則與第六意識何別。故曰。若第七名爲意識。則識是體。意是用。體能持用。用不離體。意卽是識。猶如藏識。持業釋也。若第六名爲意識。則識是能依之識。意是所依之根。根不是識。識依於根。猶如眼耳等識。依主釋也。然諸聖教但名第七爲意。不名爲意識者。恐濫同第六故。以上但對第六揀異。又標下。次對餘七揀異。謂若約恆審思量。則此第七獨勝。若約積集名心。則第七𨿽亦有積集義。較第八識則劣。若約了別名識。則第七𨿽亦有了別義。較前六識則劣。故但名爲意也。或欲下。復顯第六近所依故。卽是不共親依。具如下釋。

﹝辛﹞二釋所依門三。初正釋此識所依。二傍論諸識所依。三結歸本頌所依。﹝壬﹞今初。

依彼轉者。顯此﹝第七識之﹞所依。彼。謂卽前初能變﹝之第八﹞識。聖﹝慈氏﹞說。此﹝末那﹞識依藏識故。有義。此意﹝惟﹞以彼﹝第八﹞識﹝中之﹞種﹝子﹞而爲所依。非﹝依﹞彼﹝第八﹞現識。﹝以﹞此﹝第七識恆﹞無間斷。不假現識爲俱有依方得生故。有義。此意﹝必﹞以彼﹝第八﹞識﹝中﹞種﹝子﹞及彼現識俱爲所依。﹝以第七識﹞。𨿽無間斷。而有轉易。﹝亦﹞名﹝爲﹞轉識故。﹝亦﹞必假﹝托第八﹞現識爲俱有依。方得生故。轉。謂流轉。顯示此﹝第七﹞識。恆依彼﹝第八﹞識﹝之現及種子相續生起。卽﹞取﹝所依爲﹞所緣故。

釋所依中有二義。後義爲正。言有轉易者。聖道起時。轉染爲淨等也。二空智果現前。則第七便與平等性智相應。法空智果不現前時。則第七仍起俱生法執。生空智果不現前時。則第仍起俱生我執。故必須以第八現識爲俱有依。若夫識中種子。則是因緣依也。流。謂相續。轉。謂生起。餘可知。

﹝壬﹞二傍論諸識所依二。初略釋。二廣釋。﹝癸﹞今初。

諸心心所。皆有所依。然彼所依。總有三種。一因緣依。謂自種子諸有爲法。皆托此依。離自因緣。必不生故。

對果名因。因卽生緣。簡非增上緣。所緣緣及等無間緣。故名因緣。卽諸心心所各別種子。亦名種子依也。

二增上緣依。謂內六處。諸心心所。皆托此依。離俱有根。必不轉故。

但云增上緣。則所收甚寬。今旣稱依。則但局取六根。謂五淨色根及意根處。以是妄情之所執受。故名爲內。此亦名俱有依也。

三等無間緣依。謂前﹝念已﹞滅﹝之﹞意。諸心心所。皆托此依。﹝以﹞離﹝此前﹞開導根。必不起﹝於後念心心所﹞故。

但云等無間緣。則心心所皆得爲緣。故亦稍寬。今旣稱依。則但取無間卽滅之心王。望於後心。名爲意根。此能開導後念心心所法。故亦名開導依。

惟心心所。具三所依。名有所依。非所餘法。

謂色及不相應行無爲法等。皆不用三依也。初略釋竟。

﹝癸﹞二廣釋三。初釋種子依。二釋俱有依。三釋開導依。﹝子﹞今初。

初種子依。有作是說。要種滅已。現果方生。﹝以須﹞無種已﹝然後﹞生。﹝乃﹞集論﹝之所﹞說故。﹝又如世間之物﹞。種與芽等。不俱有故。

此先敍經部師異解也。

有義。彼說爲證不成。彼﹝集論中。但﹞依引生﹝自類﹞後種﹝而說。非依引生現果﹞說故。﹝又﹞種生芽等。﹝是依世俗假說﹞。非﹝依世間﹞勝義﹝說﹞故。﹝又現見麥等芽種俱有。則﹞種滅芽生。非極成故。﹝須如﹞焰炷同時。﹝方可﹞互爲因故。然種自類。因果不俱。種現相生。決定俱有。

此下大乘正釋也。先破異解。次明正義。焰炷同時者。如炷生焰。焰生燋炷。炷之生焰。諭種生現行。焰生燋炷。諭現行燻種。若前炷後炷相望。卽可諭種引種。若前焰後焰相望。卽可諭現引現。是故因緣自有三義。一者種引種。因果不俱。以異念故。諭如前炷後炷。二者種生現。三者現燻種。決定俱有。以同時故。諭如炷生焰。焰生燋炷。若現引現。但名等無間緣。不名因緣。諭如前焰後焰。但能相引。而後焰實非前焰所生。以炷若盡。則前焰不能更生於後焰故。

故瑜伽說。無常法與他性爲因。亦與後念自性爲因。是因緣義。﹝其﹞自性﹝之﹞言。﹝卽﹞顯種子自類前爲後因。﹝其﹞他性﹝之﹞言。﹝卽﹞顯種與現行互爲因義。攝大乘論亦作是說。藏識﹝與﹞染法。﹝更﹞互爲因緣。猶如束蘆。俱時而有。又說種子與果必俱。故種子依。定非前後。設有處說種果前後。應知皆是隨轉理門。如是八識及諸心所。定各別有種子所依。

此引二論。以證種子依必俱時有也。無常法。通指諸心心所種子言之。以諸種子。𨿽復相似相續。不壞不失。體是生滅。故名無常。種子無常。則現行亦無常矣。以種子望種子。假名自性。以種子望現行。假名他性。猶言同類異類耳。染法。指有漏前七轉識。隨轉理門。謂非一定不易之理。乃隨宜方便之權說也。初釋種子依竟。

﹝子﹞二釋俱有依。共四家解。第四爲正。﹝醜﹞今初。

次俱有依。有作是說。眼等五識。﹝以同時﹞意識爲﹝俱有﹞依。此﹝五識﹞現起﹝之﹞時。必有彼﹝意識﹞故。無別眼﹝根﹞等爲俱有依。﹝以﹞眼等五根。卽﹝五識之﹞種子故。﹝如﹞二十惟識伽他中言。識從自種上。似境相而轉。爲成內外處。佛說彼爲十。彼頌意說。世尊爲成十二處故。﹝所以﹞說五識﹝之﹞種﹝子﹞爲眼等根。﹝成內五處。又說﹞五識﹝所變﹞相分爲色等境。﹝成外五處﹞。故﹝知﹞眼等﹝五﹞根。卽﹝是﹞五識﹝之﹞種﹝子耳﹞。觀所緣論。亦作是說。識上色功能。名五根應理。功能與境色。無始互爲因。彼頌意言。異熟識上。能生眼等色識﹝之﹞種子。﹝以能生眼識等現行。故﹞名﹝爲﹞色功能。﹝卽此功說﹞。說爲五根。無別﹝有﹞眼等﹝五色根也﹞。種與色識。常互爲因。﹝以﹞能燻﹝之現識現色。常﹞與種﹝子﹞遞爲因故。第七八識。無別此﹝俱有﹞依。恆相續轉。自力勝故。第六意識。別有此﹝俱有﹞依。要托末那而得起故。

色識。卽眼識。依根。名眼識。依塵。名色識。餘四例知。此中。以意識爲五識俱有依。一謬也。謂五識種子爲五根。二謬也。謂第七八識無俱有依。三謬也。惟第六依末那一義。不謬。

﹝醜﹞第二家解。

有義。彼說理教相違。若五色根。卽五識種。﹝則﹞十八界種。應成雜亂。然十八界。各別有種。諸聖教中。處處說故。﹝一違也﹞。

此下先破初家識種爲根之謬也。十八界種應成雜亂者。若以根爲識種。則識全無種。又識種爲根。則根全無種故。

又五識種。各有能生相見分異。爲執何等名眼等根。若﹝執五識之﹞見分種﹝子以爲五根。則見分屬心﹞。應識蘊攝。若﹝執五識之﹞相分種﹝子以爲五根。則相分屬境﹞。應外處攝。便違聖教眼等五根。皆是色蘊內處所攝。﹝二違也﹞。又若五根卽五識種。﹝則﹞五根應是五識﹝之親﹞因緣。不應說爲增上緣攝。﹝三違也﹞。又﹝若﹞鼻舌﹝二﹞根卽﹝鼻舌﹞二識﹝之﹞種。則應鼻舌﹝二根。亦如鼻舌二識之﹞惟欲界系。或應﹝鼻舌﹞二識﹝亦如鼻舌二根之﹞通色界系。許﹝此說者﹞。便俱與聖教相違。﹝又若﹞眼耳身﹝三﹞根。卽﹝眼耳身﹞三識﹝之﹞種﹝子。則﹞二地五地。爲難亦然。﹝四違也﹞。

眼等三根。通於五地。謂五趣雜居地。﹝欲界﹞離生喜樂地。﹝初禪﹞定生喜樂地。﹝二禪﹞離喜妙樂地。﹝三禪﹞捨念淸淨地。﹝四禪﹞眼等三識。惟通二地。謂五趣雜居地。離生喜樂地也。今若執眼耳身根。卽是識種。則或根應如識。惟局二地。或復識應如根。亦通五地矣。

又五識種。旣通善惡。應五色根。非惟無記。﹝五違也﹞。又五識種。無執受攝。五根亦應非有執受。﹝六違也﹞。

第八識緣一切種子。但緣而不執受。今謂五根但是五識種子。則第八不應執受五根矣。豈不理教相違。

又五色根。若﹝卽是﹞五識種。應意識種卽是末那。彼﹝末那﹞以五根爲同法故。﹝七違也﹞。

同法者。同爲間轉識所依之根法也。

又瑜伽論說眼等識。皆具三依。若五色根卽五識種。依但應二。﹝八違也﹞。

識種子現行。是種子依。五根。是俱有依。前滅意。是開導依。若謂根卽識種。是合俱有依爲種子依。但有二矣。

又諸聖教。說眼等﹝五﹞根。皆通﹝有﹞現﹝行有﹞種﹝子。今﹞執惟是﹝識﹞種﹝而爲五根﹞。便與一切聖教相違。﹝九違也﹞。

正破初家識種名五根竟。

有避如前所說過難。朋付彼執。復轉救言。異熟識中。能感五識增上業種。名五色根。非作因緣生五識種。妙符二頌。善順瑜伽。

此敍救也。謂五識所作善惡業習气。能感當來異熟果攝之無記五識。卽此業種。名五色根。作增上緣。生眼等識。旣以增上業種爲根。則合二十惟識頌中從自種生之義。亦契觀所緣緣論中功能名五根義。此種但爲增上。不爲因緣。又順瑜伽具三依義也。

彼有虛言。都無實義。﹝業種由善惡燻。通善染性。若執以爲五根﹞。應五色根。非無記故。又彼﹝五根﹞應非惟有執受。﹝以業種非所執受故。亦非﹞惟色蘊攝。﹝以業種非色。故亦非﹞惟內處﹝攝。以業種通內外﹞故。鼻舌﹝二根﹞惟應欲界系故。﹝以二識業種惟在欲界。二根不應通色界故。眼耳身﹞三根不應五地系故。﹝三識業種惟在二地。三根亦應惟二地故﹞。感意識﹝之﹞業﹝種﹞。應﹝是﹞末那﹝以五根爲同法﹞故。眼等﹝五根。又亦﹞不應通現種故。又﹝業屬思。若執爲根。則﹞應眼等﹝五根﹞非色根故。又﹝眼等五識。皆通三性﹞。若﹝使﹞五識皆業所感。則應一向﹝總惟﹞無記性攝。﹝不通善染二性。又無記五識是業所感。可有眼等爲俱有依。則﹞善等五識。旣非業感。應無眼等爲俱有依。故彼所言﹝業種爲五根者﹞。非爲善救。又諸聖教。處處皆說阿賴耶識。變似﹝五淨﹞色根。及根依處。器世間等。如何汝等撥無﹝五淨﹞色根。﹝旣﹞許眼等﹝五﹞識變似色等﹝五塵外相分境。乃獨﹞不許眼等﹝五根內相分是﹞藏識﹝之﹞所變。如斯迷謬。深違教理。

此破救也。此下通所引頌。

然﹝三十惟識論及觀所緣緣論之﹞伽他﹝中﹞。說種子功能名五根者。爲破﹝餘部妄執﹞離識實有色根﹝故﹞。於﹝本﹞識所變似眼根等。以有發生五識用故。假名種子及色功能。非謂色根卽﹝是﹞識﹝種及﹞業種﹝也﹞。

已上破初家者皆妙。已下自立業未全妥。

又緣五境﹝之﹞明了意識。應以五識爲俱有依。以彼﹝明了意識﹞。必與五識俱﹝時起﹞故。若﹝使﹞彼﹝明了意識。可以﹞不依眼等﹝五﹞識者。﹝則﹞彼﹝同時意識。亦﹞應不與五識爲依。﹝以﹞彼此﹝互﹞相﹝爲﹞依。勢力等故。又第七識。𨿽無間斷。而見道﹝修道﹞等﹝位。有漏無漏間起﹞。旣有轉易。應如六識有俱有依。不爾。彼應非轉識攝。便違聖教轉識有七。故應許彼﹝第七末那。亦必﹞有俱有依。此﹝俱有依﹞卽﹝是﹞現行第八識攝。如瑜伽說。有藏識故。得有末那。末那爲依。意識得轉。彼論意言。現行藏識爲依止故。得有末那。非由彼﹝中﹞種﹝子。若﹞不爾。﹝者。彼論﹞應說有藏識故。意識得轉。﹝以藏識中亦有意識之種子故﹞。由此彼說﹝以種爲根。及說第七無俱有依﹞。理教相違。

此中所說明了意識以五識爲依者非。所說末那以現行第八爲依者是。

是故應言前五轉識。一一定有二俱有依。﹝此應有四。今尙闕二﹞。謂五色根。﹝是﹞同時意識。﹝是﹞第六轉識。決定恆有一俱有依。﹝此應有二。今尙闕一﹞。謂第七識。﹝是﹞若與五識俱時起者。亦以五識爲俱有依。﹝非﹞第七轉識。決定惟有一俱有依。謂第八識。﹝是﹞惟第八識。恆無轉變。自能立故。無俱有依﹝非﹞。

第二家解竟。

﹝醜﹞第三家解。

有義。此說猶未盡理。第八類余﹝七識﹞旣同識性。如何不許有俱有依。第七八識。旣恆俱轉。更互爲依。斯有何失。

此義全是。

﹝又旣﹞許現起﹝之﹞識。以種﹝子﹞爲依。﹝則此﹞識種亦應許依現﹝行之﹞識。﹝以﹞能燻﹝之前七識。所燻之﹞異熟﹝識﹞。爲﹝一切種子﹞生長住依。﹝謂﹞識﹝中﹞種﹝子﹞離彼﹝能燻。則﹞不生長。﹝離彼所燻。則無可依﹞住故。

此因緣義。非俱有依義也。

又異熟識。有色界中。能執持身。依色根轉。如契經說。阿賴耶識。業風所飄。徧依諸根。恆相續轉。瑜伽亦說。眼等六識。各別依故。不能執受有色根身。若異熟識。不徧依止有色諸根。應如六識。非能執受。或所立因。有不定失。

異熟識是有法。非能執受宗。因云。不徧依止有色諸根故。諭如六識。或所立因有不定失者。將異熟識同六識之不徧依止。而不同六識之無執受。是犯二宗共一因也。然此但是能執受義。亦非俱有依義。以無色界無有根身。而第八現轉故。

是故藏識若現起者。定有一依。謂第七識。﹝是﹞在有色界。亦依色根。﹝非﹞若識種子。定有一依。謂異熟識。﹝依之而住故非﹞。初燻習位。亦依能燻。﹝依之生長故非﹞。餘如前說。

第三家解竟。

﹝醜﹞第四家正解。

有義。前說皆不應理。未了所依與依別故。依。謂一切有生滅法。仗因托緣而得生住。諸所仗托。皆說爲依。﹝不簡親疏勝劣能所﹞。如王與臣。互相依等。若﹝有﹞法﹝於此。一者﹞決定﹝同時而轉。二者﹞有境﹝可照。三者自在﹞爲主﹝不由他引。四者能﹞令心﹝及﹞心所取自所緣。﹝具此四義﹞。乃是所依。卽內六處。余非有境。﹝非決﹞定﹝非﹞爲主故。﹝故非所依﹞。此﹝所依﹞但如王。非如臣等。故諸聖教。惟心心所名有所依。非色等法。﹝以其﹞無所緣故。但說心所。﹝以﹞心﹝王﹞爲所依。不說心所。爲心﹝王之﹞所依。彼﹝心所﹞非主故。然有處﹝或﹞說依爲所依。或﹝說﹞所依爲依。﹝應知﹞皆﹝是﹞隨宜假說。由此五識俱有所依。定有四種。謂五色根。﹝第﹞六﹝識。第﹞七﹝識。第﹞八識。隨闕一種。必不轉故。﹝五色根是﹞同境﹝所依。第六識是﹞分別﹝所依。第七識是﹞染淨﹝所依。第八識是﹞根本所依。﹝如此四差﹞別故。﹝然諸﹞聖教。惟說﹝五識﹞依五根者。以﹝是五識所﹞不共故。又必同境。近相順故。第六意識俱有所依。惟有二種。謂﹝第﹞七﹝識。第﹞八識。隨闕一種。必不轉故。𨿽五識俱取境明了。而不定有。故非所依。﹝然諸﹞聖教惟說﹝第六﹞依第七者。染淨依故。同轉識攝。近相順故。第七意識俱有所依。但有一種。謂第八識。藏識若無。定不轉故。如伽他說。阿賴耶爲依。故有末那轉。依止心及意。余轉識得生。

心卽第八。意卽第七。余轉識。卽前六也。餘可知。

阿賴耶識俱有所依。亦但一種。謂第七識。彼識若無。定不轉故。論說藏識。恆與末那俱時轉故。又說藏識恆依染污。此卽末那。而說三位無末那者。依有覆說。如言四位無阿賴耶。非無第八。此亦應爾。

三位無有覆末那。謂一阿羅漢。二滅盡定。三出世道。四位無阿賴耶。謂三乘無學及佛。

𨿽有色界。亦依五根。而不定有。非所依攝。識種不能現取自境。可有依義。而無所依。心所﹝之﹞所依。隨﹝其相應之﹞識應說。復各加自相應之心﹝王﹞。若作是說。妙符理教。

此破第三家以五色根爲藏識所依。及破現依種依現之說。而結成正義也。二釋俱有依竟。

﹝子﹞三釋開導依。有三家解。第三爲正。﹝醜﹞今初家解。約相續義。

後開導依。有義。五識自他前後不相續故。必第六識所引生故。惟第六識爲開導依。第六意識自相續故。亦由五識所引生故。以前六識爲開導依。第七八識自相續故。不假他識所引生故。但以自類爲開導依。

﹝醜﹞第二家解約有力義。

有義。前說未有究理。且前五識未自在位。﹝及﹞遇非勝﹝之﹞境。可如所說﹝前後不相續﹞。若自在位。如諸佛等於境自在。諸根互用。任運決定。不假尋求。彼五識身。寧不相續。

此下先破初家五識不相續之義也。瑜伽論云。由眼識生。三心可得。如其次第。謂率爾心。尋求心。決定心。初是眼識。二在意識。此明餘位必尋求而後決定。非謂自在位故。

﹝又﹞等流五識。﹝未自在位。設遇勝境﹞。旣爲決定染淨﹝意識及﹞作意﹝緣﹞勢力﹝之所﹞引生。﹝正當﹞專注所緣未能﹝相﹞捨﹝之﹞頃。如何不許多念相續。

宗鏡錄云。緣慮心有五種行相。一率爾心。謂遇境便起。二尋求心。謂於境未達。方有尋求。三決定心。謂審知境體而起決定。四染淨心。謂於境欣厭而起染淨。五等流心。謂念念緣境前後等故。當知前五轉識。得有四相。但除尋求。無隨念計度二種分別故。第六具五相。第七無率爾尋求二相。有決定染淨等流三相。謂第七常緣現在。故幷無率爾相也。第八有三相。率爾。決定。等流。無染淨尋求。有率爾者。初受生時。創緣三界三種性境故。

故瑜伽說。決定心後。方有染淨。此後乃有等流眼識善不善轉。而彼﹝等流眼識﹞。不由自分別力。﹝全賴意識決定染淨引生﹞。乃至此意﹝但緣色塵﹞。不趣余﹝聲音味等﹞境﹝時。隨﹞經爾所時﹝候﹞。眼意二識或善或染相續而轉。如眼識生。乃至身識。應知亦爾。﹝是﹞彼﹝論﹞意定顯經爾所時。眼意二識俱相續轉。旣眼識時。非無意識。故非二識。互相續生。﹝又﹞若﹝未自在位。遇﹞增盛境。相續現前。逼奪身心。不能暫捨。時五識身。理必相續。如熱地獄。戲忘天等。

熱地獄。苦增盛境。戲忘天。樂增盛境也。餘可知。

故瑜伽言。若此﹝前念﹞六識。爲彼﹝後念﹞六識等無間緣。卽施設此名爲意根。若﹝使﹞五識前後定惟有意識。彼論應言。若此一識。爲彼六識等無間緣。﹝以五識前。定惟有意識故﹞。或彼應言。若此六識爲彼一識等無間緣。﹝以五識後。定惟有意識故。論文﹞旣不如是。故知五識﹝各自﹞有相續義。﹝又﹞五識起時。必有﹝同時﹞意識。﹝卽﹞能引後念意識令起。何假五識爲開導依。

此上破初家者皆是。此後若破若立。皆未當理。

無心睡眠悶絕等位。意識斷已。後復起時。藏識末那旣恆相續。亦應與彼﹝意識﹞爲開導依。若﹝謂﹞彼﹝意識但﹞用前﹝時﹞自類開導。﹝則﹞五識自類何不許然。此﹝五識﹞旣不﹝許﹞然。彼﹝意識﹞云何﹝獨﹞爾。

藏識末那。何得爲意識開導依。一謬也。用前自類開導本是。而反破之。二謬也。彼不許五識自類開導本非。而反印之。三謬也。

平等性智相應﹝之﹞末那。初起﹝之時﹞。必由第六意識﹝入二空觀﹞。亦應用彼﹝第六﹞爲開導依。圓鏡智俱﹝之﹞第八淨識。初必六七方便引生。又異熟心。依染污意。或依悲願相應善心。旣爾。必應許第八識。亦以六七爲開導依。由此彼﹝初家﹞言。都未究理。

染污意。卽第七識。悲願相應善心。卽第六識。謂菩薩由此悲願。長劫利生。不取涅槃。故異熟心。亦以此爲開導依也。此義全謬。

應說五識。前六識內隨用何識爲開導依。第六意識。用前﹝念之﹞自類。或第七八爲開導依。第七末那。用前﹝念之﹞自類。或第六識爲開導依。阿陀那識。用前﹝念之﹞自類。及第六七爲開導依。皆不違理。由前說故。

謬處偏多。至下自明。第二家解竟。

﹝醜﹞第三家正解。

有義。此﹝第二﹞說。亦不應理。開導依者。謂﹝一者必﹞有。﹝二者是﹞緣﹝慮﹞法。﹝三者自在﹞爲主。﹝四者﹞能作等無間緣。﹝具﹞此﹝四義。能﹞於後生心心所法開辟引導。名開導依。此但屬心。非心所等。

此正釋開導依之義也。有者。簡不相應行。非實有故。緣法者。簡色及無爲。不能有緣慮故。爲主者。簡心所依他。不自在故。等無間者。簡異類得俱起故。

若此﹝前念﹞與彼﹝後念﹞無俱起義。說此﹝前念﹞於彼﹝後念﹞有開導力。一身八識旣容俱起。如何異類爲開導依。若許﹝異類﹞爲﹝開導﹞依。應﹝八種識﹞不俱﹝時﹞起。便同﹝小乘﹞異部﹝所執﹞心不幷生。又一身中諸識俱起。﹝或二或三乃至七八﹞。多少不定。若﹝謂此依惟遮多少。不揀異類。皆﹞容互作等無間緣。﹝則﹞色﹝根﹞等﹝與心異類幷生。亦復﹞應爾。﹝皆可互作等無間緣﹞。便違聖說等無間緣。惟心心所。然攝大乘說。色亦容有等無間緣者。﹝乃﹞是縱奪﹝之﹞言。謂假縱小乘色心前後有等無間緣。﹝以﹞奪﹝其互爲﹞因緣﹝之執﹞故﹝耳﹞。不爾。等﹝之一﹞言。應成無用。若謂等言非遮﹝力用﹞多少。但表同類。﹝故色同類。亦有等無間緣者。又﹞便違汝﹝先所﹞執。異類識作等無間緣﹝矣﹞。

此破前互爲開導之謬也。然攝大乘下。轉釋伏難。難曰。若等無間緣。惟心心所有之。則攝大乘論。何故說色容有等無間緣。今釋之曰。攝大乘論。爲破小乘妄執色心前後相續爲因緣性。故縱許云。色心前後相生。但應容有等無間緣。無有因緣義也。設不爾者。等無間之等字。便爲無用。以等乃齊等之義。一遮多少。二表同類。一遮多少者。謂心用多。色用少。故心但與心作等無間緣。不與色作等無間緣。色用旣少。故無等無間緣之義。二表同類者。如前眼識。於後眼識。名爲同類。若望耳鼻等識。便非同類。餘可知。

是故八識。各惟自類爲開導依。深契教理。自類必無俱起義故。心所﹝之﹞此﹝等無間﹞依。應隨﹝相應之﹞識﹝而﹞說。𨿽心心所。異類幷生。而互相應。和合似一。定俱生滅。事業必同。一開導時。余亦開導。故展轉作等無間緣。諸識﹝相則必﹞不然。不應爲例。然諸心所。非開導依。於所引生。無主義故。

先承前破謬結成正理。次辧心所之開導依。應設難云。若等之一言必表同類者。諸心所法。與相應心王異類幷生。何容隨識說耶。今釋之曰。而互相應等故。事。謂所依體。業。謂所作用。如眼識相應諸心所法。定與眼識同依眼根。定與眼識同緣色塵。餘可例知。言一開導時。余亦開導者。如眼識與觸俱生之時。則受想思等乃至或善或染皆隨生也。展轉作等無間緣者。約諸心所互相引生也。諸識相望。幷無相應和合定俱生滅事業必同之義。故不應以心所爲例。妄許展轉爲等無間緣也。然諸心所下。簡依緣義寬狹不同。若云等無間緣則寬。故心所可以互作。若雲開導依則狹。故心王名依。心所非依。以其不能爲主故也。

若﹝謂諸﹞心﹝相應之﹞心所等無間緣。﹝亦但﹞各惟自類。﹝不由心王及余心所異類引生。則﹞第七八識初轉依時。相應信等﹝之﹞此﹝等無間﹞緣便闕。﹝以七八二識未轉依時。無信等故﹞。則違聖說諸心心所皆四緣生。

有因前文等表同類之語。不許心所異類引生。故此釋之。

無心睡眠悶絕等位。意識𨿽斷。而後起時。彼開導依卽前自類。間斷五識。應知亦然。﹝問曰。旣久間斷。何名無間。答曰。但以﹞無異類心於中爲隔。﹝卽﹞名﹝爲﹞無間故。﹝問曰。前念滅時。後念尙無。何所開導。今識生時。前念非有。何能開導。答曰﹞。彼先滅時。已於今識爲開導故。何煩異類爲開導依。然聖教中。﹝或﹞說前六識互相引起。﹝或﹞說第七八依六七生﹝者﹞。皆依殊勝增上緣說。非等無間。故不相違。瑜伽論說。若此識無間。諸識決定生。說此爲彼等無間緣。又﹝言。若﹞此六識。爲彼六識等無間緣。卽施設此名意根者。言總意別。﹝故今所說﹞。亦不相違。故自類依。深契教理。

先申明無間之意。次會通聖教所說。幷可知。後簡示瑜伽言意。蓋此彼之言。似通自他。然其意但以自類前後而名此彼。故云言總意別也。二傍論諸識所依竟。

﹝壬﹞三結歸本頌所依。

傍論已了。應辯正論。此﹝第二﹞能變識。𨿽具三所依。而﹝頌中﹞依彼轉﹝之﹞言。但顯前二。爲顯此識﹝所﹞依﹝所﹞緣。同﹝是第八識﹞故。又前二依。有勝用故。﹝頌偏說之﹞。或開導依。易了知故。﹝頌故不說﹞。

前二者。初因緣依。卽種子識。次俱有依。卽第八現識也。二釋所依門竟。

﹝辛﹞三釋所緣門二。初正釋。二釋妨。﹝壬﹞初中二。初略釋。二廣釋。﹝癸﹞今初。

如是已說此識所依。所緣云何。謂卽緣彼。彼。謂卽前此所依識。聖說此識緣藏識故。

﹝癸﹞二廣釋二。初釋未轉依。二釋已轉依。﹝子﹞初中有四家。第四家爲正。﹝醜﹞今初家釋。

有義。此﹝末那﹞意。緣彼﹝第八﹞識體及相應﹝之五心所﹞法。論說末那。我我所執恆相應故。謂緣彼體及相應法。如次執爲我及我所。然諸心所。不離識故。如惟識言。﹝亦攝心所。故頌但云緣彼﹞。無違教失。

﹝醜﹞第二家釋。

有義。彼說理不應然。曾無處言緣觸等故。應言此意但緣彼識﹝之﹞見﹝分﹞及相分。如次執爲我及我所。相見俱以識爲體故。不違聖說。

﹝醜﹞第三家釋。

有義。此說亦不應理。﹝以相分中﹞五色根境。非識蘊故。﹝又相分中器界。乃是外境。若使末那緣之﹞。應同五識亦緣外故。應如意識﹝同前五識﹞緣共境故。﹝旣緣根塵生我所執﹞。應生無色者不執我所故。厭色﹝而﹞生彼﹝天﹞。不變﹝爲根塵之﹞色故。應說此意。但緣藏識及彼種子。如次執爲我及我所。以種卽是彼﹝第八﹞識功能。非實有物。不違聖教。

﹝醜﹞第四家正釋。

有義。前說皆不應理。﹝以﹞色等種子。非識蘊故。論說種子。是實有故。﹝若謂是﹞假。﹝則﹞應如無。非﹝可爲諸法之親﹞因緣故。又此﹝第七﹞識俱﹝之﹞薩迦耶見。任運一類恆相續生。何容別執有我我所。﹝譬如第六意識﹞。無一心中。有斷常等二境別執俱轉義故。亦不應說﹝第七識之我及我所﹞二執前後﹝別轉。以﹞此﹝第七識從﹞無始來。一味﹝恆﹞轉。﹝無前後分位之差別﹞故。

薩迦耶。此翻積聚。薩迦耶見。卽身見也。正執我時。不能別執我所。正執我所之時。亦不能別執於我。故此二執。諭如斷常二執。決不俱起。今此第七識相應之身見。旣是任運一類恆相續生。所以但有我執。更無我所執也。

應知此意。但緣藏識見分。非﹝緣﹞余﹝相分及種子心所等﹞。彼﹝第八識之見分﹞。無始﹝以﹞來。﹝微細﹞一類相續﹝不斷﹞。似常﹝似﹞一故。恆與諸法爲所依故。此﹝第七識﹞惟執彼﹝第八見分﹞爲自內我。﹝論中但是﹞乘語勢故。說我所言。或此﹝第七﹞執彼﹝第八見分﹞是我之我。﹝卽以能執爲我。所執爲我所﹞。故於一﹝我﹞見。﹝約﹞義說﹝我及我所之﹞二言。若作是說。善順教理。多處惟言﹝第七識﹞有我見故。我﹝及﹞我所﹝二﹞執。﹝從來﹞不俱起故。

相續。故似常。一類無記。故似一也。初釋未轉依竟。

﹝子﹞二釋已轉依。

﹝然第七識﹞未轉依位。﹝則﹞惟緣藏識﹝見分。若夫﹞旣轉依已。亦緣眞如及余諸法。﹝以﹞平等性智。證得十種平等性故。知諸有情勝解差別。示現種種佛影像故。﹝今﹞此﹝頌﹞中且說未轉依時。故但說此緣彼藏識。悟迷通局。理應爾故。無我我境。徧不徧故。

十種平等性者。一諸相增上喜愛平等。二一切領受緣起平等。三遠離異相非相平等。四弘濟大慈平等。五無待大悲平等。六隨諸眾生所樂示現平等。七一切眾生敬愛所說平等。八世間寂靜皆同一味平等。九世間諸法苦樂一味平等。十修植無量功徳究竟平等。此中證得十平等性。釋緣眞如之義。知諸有情勝解差別。釋緣余諸法之義也。平等性智是悟。故所緣則通。染污末那是迷。故所緣則局。平等性智緣無我境。故其境周徧。通攝眞如及余諸法。染污末那緣我法境。故其境不徧。但是第八見分非余。初正釋竟。

﹝壬﹞二釋妨。

﹝問曰﹞。如何此﹝第七﹞識。﹝乃﹞緣自所依﹝之第八識耶﹞。答曰﹞。如有後﹝念意﹞識。卽緣前﹝念已滅之﹞意。彼﹝前意是等無間緣。得與後識作所緣緣﹞。旣﹝已﹞極成。此﹝所依藏識是增上緣﹞。亦﹝可作所緣緣。又復﹞何咎。

三釋所緣門竟。

﹝辛﹞四釋性相兩門。

頌言思量爲性相者。雙顯此識自性行相。意以思量爲自性故。卽復用彼﹝思量﹞爲行相故。由斯兼釋所立﹝末那之﹞別名。﹝以﹞能審思量。﹝乃﹞名﹝爲﹞末那故。未轉依位。能審思量所執我相。已轉依位。亦審思量無我相故。

﹝辛﹞五釋染俱門。

此意相應。有幾心所。且與四種煩惱常俱。此中俱﹝之爲﹞言。﹝是﹞顯相應﹝之﹞義。謂從無始至未轉依。此意任運恆緣藏識。與四根本煩惱相應。其四者何。謂我癡。我見。幷我慢。我愛。是名四種。

且者。未顯其餘。先明此意之過失也。

我癡者。謂無明。愚於﹝自心所變之﹞我相。迷﹝於﹞無我﹝眞如之﹞理。故名我癡。我見者。謂我執。於﹝第八識見分。本﹞非我法﹝之上﹞。妄計爲我。故名我見。我慢者。謂倨傲。恃所執我。令心髙舉。故名我慢。我愛者。謂我貪。於所執我。深生耽著。故名我愛。﹝頌言﹞幷﹝者﹞。表慢愛有見﹝得俱。見﹞慢﹝亦得與愛﹞俱。遮餘部﹝所﹞執﹝見愛慢三﹞無相應義。此四常起擾濁內心。令外轉識﹝所作施等﹞。恆成雜染。有情由此生死輪回。不能出離。故名煩惱。

此正釋四煩惱相。幷顯其過患也。內心。卽指第七識。外轉識。指前六識。由第七識妄起我癡。我見。我慢。我愛。遂使五度諸行。不能忘相。咸成有漏。故名雜染。若欲出離輪回。必先勤觀無我。然此第七識之俱生我執。細故難斷。必先用第六識。與相應之正慧心所。依於大乘教理。如實觀察。俾無我正解種子。漸燻漸著。至成熟位。方得無漏實智現前。又卽以此無漏實智。數數勤修。然後四煩惱種。方得永斷。今人輒談六度萬行。而於破執法門曾不究心。求出輪回。不亦難乎。問曰。旣由第七。令前六識恆成雜染。理須直用第七修我觀。始爲灸病得穴。伐樹得根。何故先用第六識耶。答曰。第七我執。元由第六之所資燻。故仍以第六爲病之穴。爲樹之根。況第七識。從無始來至未轉位。一味有覆無記性攝。不與信等諸善心所相應。又無欲解念定之力。何能自修無我觀哉。是故吾人發大乘心。須於惟識相性深生信解。然後修習菩提資糧。可名順解脫分。否則縱修諸行。但是人天有漏之因而已。

﹝問曰﹞。彼﹝根本惑。共﹞有十種。此﹝識相應﹞。何惟﹝有﹞四。﹝答曰﹞。有我見故。余﹝二取邊邪之四﹞見不生。﹝以﹞無一心﹝之﹞中﹝而容﹞有二慧故。

此下皆問答釋疑也。諸見皆以慧爲體。故不俱起。

﹝問曰﹞。如何此識。要有我見﹝而非余見。答曰﹞。二取邪見。但﹝從﹞分別﹝而﹞生。惟﹝屬﹞見﹝道﹞所斷。此﹝第七識所﹞俱﹝之﹞煩惱。惟是俱生。﹝必﹞修﹝道﹞所斷故。﹝是以無有二取邪見﹞。我所﹝見及斷常二種﹞邊見。﹝皆﹞依我見﹝而﹞生。﹝今﹞此﹝第七識﹞相應﹝之我﹞見。不依彼﹝我所斷常見而﹞起。﹝是故無有我所邊見﹞。恆內執有我。故要有我見。由﹝我﹞見審決。﹝則﹞疑無容起。﹝由﹞愛著我故。﹝則﹞嗔不得生。故此識俱﹝之﹞煩惱惟四。﹝問曰﹞。見慢愛三。如何俱起。﹝答曰﹞。行相無違。俱起何失。﹝又問﹞。瑜伽論說。貪令心下。慢令心舉。寧不相違。﹝答曰﹞。分別俱生。外境內境。所陵所恃。粗細有殊。故彼此文。義無乖反。

謂彼瑜伽論。乃指第六識相應之分別惑。貪於外境。陵於外人。行相粗故。不容幷起。此惟識頌。乃指第七識相應之俱生惑。貪於內境。恃於內已。行相細故。自不相違也。五釋染俱門竟。

﹝辛﹞六釋余相應門二。初未轉依。二已轉依。﹝壬﹞初中二。初正釋頌義。二例論受義。﹝癸﹞初又二。初問答舉頌。二別釋頌義。﹝子﹞今初。

﹝問曰﹞。此意﹝相應﹞心所。惟有四耶。﹝答曰﹞。不爾。﹝頌云﹞。及余觸等俱故。

﹝子﹞二別釋頌義二。初一家無餘心所。次四家有餘心所。﹝醜﹞今初。

有義。此意心所惟九。前四及余觸等五法。卽觸。作意。受。想。與思。意與思徧行。定相應故。前﹝頌旣﹞說觸等﹝與﹞異熟識俱。﹝今﹞恐謂同前亦是無覆。顯此﹝第七相應心所﹞。異彼﹝第八相應心所﹞。故置余﹝之一﹞言。及﹝之一字。卽﹞是集義。前四後五。合與末那恆相應故。﹝問曰﹞。此意何故無餘心所。﹝答曰﹞。謂欲﹝心所﹞。希望未遂合事。此﹝第七﹞識。任運緣遂合境。無所希望。故無有欲。勝解﹝心所﹞。印持曾未定境。此﹝第七﹞識。無始恆緣定事。經所印持。故無勝解。念﹝心所﹞。惟記憶曾所習事。此﹝第七﹞識。恆緣現所受境。無所記憶。故無有念。定﹝心所﹞。惟系心專注一境。此﹝第七﹞識。任運剎那別緣。旣不專一。故無有定。

謂此第七。緣彼第八。能緣所緣。皆悉剎那生滅。前不似後。後不似前也。

慧﹝心所﹞卽﹝是﹞我見。故不別說。善﹝十一心所﹞是淨故。非此﹝染污﹞識俱。隨煩惱生。必依﹝根本﹞煩惱前後分位差別建立。此識恆與四煩惱俱。前後一類。分位無別。故此識俱無隨煩惱。惡作﹝心所﹞。追悔先所造業。此﹝第七﹞識。任運恆緣現境。非悔先業。故無惡作。睡眠﹝心所﹞。必依身心重昧。外眾緣力。有時暫起。此﹝第七﹞識無始一類內執。不假外緣。故彼﹝睡眠。此識﹞非有。尋伺﹝二種心所﹞。俱依外門而轉。淺深推度。粗細發言。此﹝第七﹞識惟依內門而轉。一類執我。故非﹝與﹞彼﹝尋伺相﹞俱。

緣六塵等諸境。名爲外門。緣藏識之見分。名爲內門。淺推度。粗發言。名之爲尋。深推度。細發言。名之爲伺。

﹝醜﹞次四家有餘心所二。初斥前總標。二四家別解。﹝寅﹞今初。

有義。彼釋余﹝字之﹞義非理。頌﹝中更﹞別說此﹝第七是﹞有覆﹝無記性﹞攝故。又闕意俱﹝之﹞隨煩惱故。﹝根本﹞煩惱必與隨煩惱俱。故此﹝頌中﹞余﹝之一﹞言。﹝正是﹞顯隨煩惱。

﹝寅﹞二四家別解。第四家爲正。﹝卯﹞今初家解。

此中有義。五隨煩惱。徧與一切染心相應。如集論說。惽沈。掉舉。不信。懈怠。放逸。於一切染污品中。恆共相應。若離無堪任性等﹝五法。則﹞染污性成。無是處故。煩惱起時。心旣染污。故染心位。必有彼五。﹝以﹞煩惱若起。必由無堪任。囂動。不信。懈怠。放逸故。掉舉𨿽徧一切染心。而﹝於﹞貪位增﹝盛。故瑜伽論中﹞但說﹝掉舉是﹞貪分。如眼與悔。𨿽徧三性心。而癡位增﹝盛。故﹞但說爲癡分。

無堪任。卽惽沈。囂動。卽掉舉也。餘可知。

𨿽﹝瑜伽論中﹞余處﹝復﹞說有隨煩惱。或六或十徧諸染心。而彼俱依別義說徧。非彼﹝或六或十﹞實徧一切染心。謂依二十隨煩惱中。﹝其﹞解通﹝於分別之﹞粗。﹝及通俱生之﹞細。﹝通於有有覆﹞無記。﹝及通﹞不善。﹝又能﹞通障定慧。﹝此等﹞相顯。﹝故﹞說六﹝隨徧諸染心。又﹞依二十二隨煩惱中。﹝其﹞解通﹝於分別之﹞粗。﹝俱生之﹞細。﹝又通不善及有覆之﹞二性。﹝故﹞說十﹝隨徧諸染心﹞。故此﹝所說惟五隨煩惱與﹞彼﹝六徧十徧之二﹞說。﹝各依別義﹞。非互相違。然此意俱心所十五。謂前九法。五隨煩惱。幷別境慧。我見𨿽是別境慧攝。而五十一心所法中。義有差別。故開爲二。

二十隨煩惱。卽小十。中二。大八。具如下文所明也。解者。行相也。二十二者。加邪欲。邪勝解也。義有差別者。我見惟染。慧通染淨也。餘可知。

﹝問曰﹞。何緣五意無餘心所。﹝答曰﹞。謂忿等十﹝種小隨﹞。行相粗動。此﹝第七﹞識審細。故非﹝與﹞彼﹝小處得﹞俱。無慚無愧﹝二種中隨﹞。惟是不善。此﹝第七識是﹞無記故。非彼﹝中隨﹞相應。﹝大隨中之﹞散亂。令心馳流外境。此﹝第七識﹞恆內執﹝第八識之見分﹞一類境生。不外馳流。故彼﹝散亂此識﹞非有。不正知者。謂起外門身語意行。違越軌則。此﹝第七識﹞惟﹝是﹞內執。故非﹝與﹞彼﹝不正知﹞俱。無餘心所。義如前說。

﹝卯﹞第二家解。

有義。應說六隨煩惱。徧與一切染心相應。瑜伽論說。不信。懈怠。放逸。忘念。散亂。惡慧。一切染心皆相應故。忘念。散亂。惡慧。若無。心必不能起諸煩惱。要緣曾受境界種類。發起忘念及邪簡擇。方起貪等諸煩惱故。煩惱起時。心必流蕩。皆由於境起散亂故。

此加忘念。散亂。惡慧三心所也。邪簡擇。卽惡慧。

惽沈。掉舉。行相互違。非諸染心皆能徧起。論說五法徧染心者。﹝乃約﹞解通粗細。違惟善法﹝而言。蓋以﹞純隨煩惱。通﹝於不善有覆之﹞二性故。﹝瑜伽又﹞說十徧﹝之﹞言。義如前說。

此泛明掉舉與惽沈相違也。論說下。通妨可知。

然此意俱心所十九。謂前九法。六隨煩惱。幷念定慧。及加惽沈。此別說念。準前慧釋。幷有定者。專注一類所執我境。曾不捨故。加惽沈者。謂此識俱﹝之﹞無明尢重。心惽沈故。無掉舉者。﹝與﹞此﹝惽沈正﹞相違故。無餘心所。如上應知。

此更加念與定。簡去掉舉也。此別說念準前慧釋者。謂忘念𨿽卽以念爲體。而義有差別故。

﹝卯﹞第三家解。

有義。復說十隨煩惱。徧與一切染心相應。瑜伽論說。放逸。掉舉。惽沈。不信。懈怠。邪欲。邪勝解。邪念。散亂。不正知。此十。一切染污心起。通一切處三界系故。若無邪欲。邪勝解時。心必不能起諸煩惱。於所受境要樂合離。印持事相。方起貪等諸煩惱故。

邪念。卽忘念。不正知。卽惡慧。於所受境等者。謂可愛境。邪欲於中樂合。非可愛境。邪欲於中樂離。更以邪解決定印持可愛事相。方起貪心。印持非可愛相。方起嗔心也。

諸疑理者。於色等事必無猶豫。故疑相應﹝心﹞。亦有﹝邪﹞勝解。﹝卽使﹞於所緣事亦﹝有﹞猶豫者。非﹝是﹞煩惱﹝中之﹞疑。如疑人杌。﹝不名煩惱﹞。余處不說此﹝邪欲邪勝解之﹞二﹝心所﹞徧﹝染心﹞者。﹝謂﹞緣非愛事﹝中之邪欲﹞。疑相應心﹝之邪勝解。此之﹞邪欲勝解﹝微薄﹞非粗煩故。﹝略不言之。非全無也﹞。余﹝處說隨煩惱或五或六。各﹞互有無。義如前說。

此釋邪勝解不徧染心之難也。難曰。勝解於決定境印持爲性。疑以猶豫爲性。此二相違。云何邪解得徧染心。答云。諸疑理者。於諸諦理𨿽懷疑惑。於色等事。必無猶豫。故仍得與勝解相應。設或於事有疑。亦復不名煩惱。故疑事時。𨿽無勝解。而邪勝解。不妨與疑理之煩惱相應也。餘可知。

此意心所有二十四。謂前九法。十隨煩惱。加別境五。﹝皆﹞準前﹝文之﹞理﹝而﹞釋。無餘心所。﹝亦﹞如上﹝文﹞應知。

﹝卯﹞第四家正解。

有義。前說皆未盡理。且疑他世爲有爲無。於彼有何欲勝解相。﹝是故邪欲勝解。非徧染心﹞。煩惱起位若無惽沈。應不定有無堪任性。掉舉若無。應無囂動。便如善等。非染污位。若染心中無散亂者。應非流蕩。非染污心。若無失念不正者。如何能起煩惱現前。故染污心。決定皆與八﹝種大﹞隨煩惱相應而生。謂惽沈。掉舉。不信。懈怠。放逸。忘念。散亂。不正知。﹝其﹞忘念。不正知﹝二種。若以﹞念慧爲性者。﹝則﹞不徧染心。﹝何以故﹞。非諸染心。皆緣曾受有簡擇故。若﹝忘念。不正知﹞。以無明爲自行者。﹝則必﹞徧染心起。由前說。﹝若無失念不正知。如何能起煩惱﹞故。

染心非皆緣曾受境。故以念爲性之忘念不徧。染心非皆有簡擇。故以慧爲性之不正知不徧也。餘可知。

然此意俱心所十八。謂前九法。八隨煩惱。幷別境慧。無餘心所。及論三文。準前應釋。若作是說。不違理教。

論三文。謂集論明五徧染心。瑜伽明六徧染心。十徧染心也。準前應釋。卽解通粗細等文也。第二能變。釋相應門未轉依中。初正釋頌義竟。

成惟識論觀心法要卷第四

成惟識論觀心法要卷第五

蕅益沙門智旭述

﹝癸﹞二例論受義

此染污意。何受相應。

旣釋第二能變。第六餘相應門。故更例初能變以論受俱門也。此先假問徵起。下有三解。第三爲正。

有義。此﹝第七識所﹞俱。惟有喜受。﹝以﹞恆內執﹝第八識之見分爲﹞我。生喜受故。有義。不然。﹝若如所說。則﹞應許喜受。乃至有頂。違聖言故。應說此意。四受相應。謂生惡趣。憂受相應。緣不善業所引﹝之眞異熟﹞果故。生人﹝道及﹞欲天。﹝幷﹞初﹝靜慮第﹞二靜慮。喜受相應。緣有喜地善業﹝所引異熟﹞果故。第三靜慮。樂受相應。緣有樂地善業﹝所引異熟﹞果故。第四靜慮。乃至有頂。捨受相應。緣惟捨地善業﹝所引異熟﹞果故。

有頂。謂三有之頂。卽非想非非想天。餘可知。

有義。彼說亦不應理。此﹝第七識。從﹞無始來。任運一類緣內執我。恆無轉易。與變異受。不相應故。又此末那。﹝但是﹞與前藏識義有別者。﹝頌中﹞皆別說之。若﹝使有﹞四受俱。﹝則頌﹞亦應別說。﹝今頌﹞旣不別說。﹝決﹞定與彼﹝藏識相﹞同。故此﹝第七﹞相應。﹝亦但﹞惟有捨受。

變異受。謂憂。喜。苦。樂。攺變不同之受也。餘可知。初未轉依竟。

﹝醜﹞二已轉依。

未轉依位。與前所說﹝十八﹞心所相應。已轉依位。惟二十一心所俱起。謂徧行別境各五。善十一。如第八識。已轉依位。惟捨受俱。任運轉故。恆於所緣平等轉故。

平等轉。謂平等性智。證得十平等性故。亦惟捨受也。六釋余相應門竟。

﹝辛﹞七釋三性門。

﹝問曰﹞。末那心所。何性所攝。﹝答曰﹞。有覆無記所攝。非余﹝善惡及無覆無記。蓋以﹞此意相應四煩惱等。是染法故。障礙聖道。隱蔽自心。說名有覆。非善不善。故名無記。﹝問曰。旣是煩惱。何非不善。答曰﹞。如上二界諸煩惱等。﹝種子。由於﹞定力攝藏。﹝不起現行﹞。是無記攝。此﹝意所﹞俱﹝現行﹞染法。﹝由其﹞所依﹝之識。極微﹞細故。﹝無彊計度﹞任運轉故。亦無記攝。若已轉依。惟是善性。

﹝辛﹞八釋界系門。

﹝問曰﹞。末那心所。何地系耶。﹝答曰﹞。隨彼﹝藏識﹞所生。卽爲﹝彼地所系。謂生欲界。現行末那。相應心所。卽欲界系。乃至有頂。應知亦然。任運恆緣自地藏識。執爲內我。非﹝緣於﹞他地故。若起彼地﹝之﹞異熟藏識。現在前者。名生彼地。染污末那。﹝卽便﹞緣彼﹝藏識﹞執﹝爲內﹞我。卽系屬﹝於﹞彼﹝地藏識﹞。名彼所系。或爲彼地諸煩惱等之所系縛。名彼所系。若已轉依。卽非所系。

彼地。謂三界九地之隨一地也。或爲彼地藏識所系。是約所緣義釋。或爲彼地煩惱所系。是約相應義釋。

﹝辛﹞九釋伏斷門二。初正明無染末那。二申明有淨末那。﹝壬﹞今初。

﹝問曰﹞。此染污意。無始相續。何位永斷。或暫斷耶。﹝答曰﹞。阿羅漢滅定。出世道無有。阿羅漢者。總顯三乘無學果位。此位染意種及現行。俱永斷滅。故說無有。﹝若夫有﹞學位﹝中入於﹞滅定。﹝及﹞出世道﹝無漏觀﹞中。俱暫伏滅。故﹝亦可﹞說無有。謂染污意。無始時來。微細一類。任運而轉。諸﹝世間﹞有漏道。﹝𨿽復是善﹞。不能伏滅﹝此識相應之我執。惟﹞二乘﹝無漏﹞聖道。有伏滅義。﹝以根本﹞眞無我解。﹝能﹞違﹝彼﹞我執故。後得﹝智﹞無漏現在前時。是彼﹝根本眞無我解之﹞等流。亦違此﹝染污﹞意。﹝蓋以﹞眞無我解。及後所得。﹝此二智﹞俱﹝是﹞無漏﹝道﹞故。﹝皆﹞名﹝爲﹞出世道。﹝又復﹞滅定旣是聖道﹝之﹞等流。﹝以其﹞極寂靜故。此﹝染污意﹞亦暫非有。﹝然出世道及滅盡定﹞。由未永斷此種子故。﹝所以﹞從滅盡定。﹝及出世﹞聖道起已。此﹝染污意仍﹞復現行。乃至未滅﹝位中。恆相續轉﹞。然此染意相應煩惱。是俱生故。非見﹝道之﹞所斷。是染污故。非﹝是﹞非所斷﹝攝。此染污意相應煩惱﹞。極微細故。所有種子。與有頂地。下下煩惱。一時頓斷。﹝以其﹞勢力等故。﹝直須﹞金剛諭定現在前時。頓斷此種。成阿羅漢。故無學位。﹝方得﹞永不復起。﹝若夫﹞二乘無學回趣大乘﹝者﹞。從初發心。至未成佛。𨿽實是菩薩。亦名阿羅漢。﹝以﹞應﹝供等三﹞義等故。不別說之。

有等地下下煩惱。謂第六識中。俱生之極細貪癡慢也。約三界九地。各分九品。此當第八十一。由其最極微細。故與第七識之煩惱勢力齊等。非金剛諭定。不能斷彼種子。然第六識中。俱生煩惱。旣分八十一品。則是品品漸斷。此第七識相應煩惱。惟是微細一類。不分三界九地。故云頓斷也。

﹝壬﹞二申明有淨末那二。初出謬解。二出正解。﹝癸﹞今初。

此中有義。末那惟有煩惱障俱。聖教皆言三位無故。又說四惑恆相應故。又說爲﹝前六﹞識﹝之﹞雜染依故。

﹝癸﹞二出正解二。初正明無染有淨。二通釋染淨差別。﹝子﹞初中二。初斥前非。二申正義。﹝醜﹞今初。

有義。彼說教理相違。出世末那。經說有故。無染意識。如有染時。定有俱生。不共依故。

此先總斥也。經說有出世末那。而彼說無。豈不違教。又無染意識。必有所依意根。而彼說無。豈不違理。言無染意識者。卽無漏道相應之第六淨識也。言俱生不共依者。指第七意根也。量云。淨意識是有法。定有淨末那爲俱生不共依宗。因云。轉識攝故。諭如有染時意識。

論說。藏識決定恆與一識俱轉。所謂末那。意識起時。則﹝藏識與﹞二俱轉。所謂意識。及與末那。若五識中隨起一識。則﹝藏識與﹞三俱轉。乃至或時頓起五識。則﹝藏識與﹞七俱轉。﹝明文若此﹞。若﹝汝執﹞住滅定無第七識。爾時藏識應無識俱。便非恆定一識俱轉。﹝又第六識入無漏觀﹞住聖道時。若無第七。爾時藏識應﹝但與第六﹞一識俱。如何可言若起意識。爾時藏識定二俱轉。顯揚論說。末那恆與四煩惱相應。﹝是爲染位﹞。或翻彼相應恃舉爲行。或平等行。﹝是不染位﹞。故知此意。通染不染。若由﹝本﹞論說阿羅漢位。無染意故。便﹝謂竟﹞無第七。應由﹝本﹞論說阿羅漢位捨藏識故。便﹝亦幷﹞無第八。﹝彼第﹞八旣不爾。此﹝第七﹞云何然。又諸論言。轉第七識得平等智。彼﹝平等智。亦﹞如余﹝大圓鏡妙觀察等﹞智。定有所依相應﹝之﹞淨識。此﹝第七﹞識﹝若﹞無者。彼﹝平等﹞智﹝亦復﹞應無。非離所依﹝之心王。得﹞有能依﹝之淨無漏慧心所﹞故。﹝又﹞不可說彼﹝平等性智﹞依六轉識。﹝論﹞許﹝諸﹞佛恆行﹝平等性智。猶﹞如﹝大圓﹞鏡智﹝之無間斷﹞故。

此廣明違教也。

又無學位。若無第七識。彼第八識應無俱有依。然﹝第八識﹞必有此﹝俱有﹞依。如余﹝眼﹞識﹝等﹞性故。又如未證補特伽羅無我者。彼我執恆行。亦應未證法無我者。法我執恆行。此﹝第七﹞識﹝於三位中﹞若無。彼﹝三位中之法我執。將﹞依何識。非﹝可謂三位中之法我執﹞。依﹝於﹞第八。﹝以法我見卽是慧。而﹞彼﹝第八識﹞無慧﹝心所與之相應﹞故。由此應信二乘聖道滅定無學﹝位中﹞。此﹝第七﹞識恆行。彼未證得法無我故。又諸論中。以﹝前﹞五﹝識爲﹞同法。證有第七﹝意根﹞爲第六﹝意識之俱有﹞依。聖道起時及無學位。若無﹝淨﹞第七。爲﹝淨﹞第六依。所立宗因便俱有失。或應五識。亦無有﹝五根爲﹞依。﹝旣﹞五﹝識﹞恆有依。﹝則第﹞六﹝識﹞亦應爾。

此廣明違理也。應立量云。無學位第八識是有法。定有淨第七爲俱有依宗。因云。以是識性故。諭如眼等識。補特伽羅無我。卽生空理。法無我。卽法空理。以五同法等者。謂立量云。第六識是有法。定有第七意根爲俱有依宗。因云。轉識攝故。諭如前五識必以五根爲俱有依。今若謂二乘聖道及無學位。但有第六識相應之生空智慧。而無第七淨識爲俱有依。則宗上有能別不極成之過。以俱有依不必定有故。因中犯共不定之失。以前六識。共是轉識攝故之因。而五識定有所依。第六於無漏位不定有依。則外人反出不定過云。爲第六如前五。一切時中定有依耶。爲前五。如無漏位中第六。亦不必有依耶。初斥前非竟。

﹝丑﹞二申正義。

是故定有無染污意。於上﹝無學。滅定。及出世道﹞三位。恆起現前。﹝頌中﹞言彼﹝三位﹞無有者。﹝但﹞依染意﹝而﹞說。如說四位無阿賴耶。非無第八。此亦應爾。

四位無阿賴耶者。三乘無學及佛也。初正明無染有淨竟。

﹝子﹞二通釋染淨差別。

此意差別。略有三種。一補特伽羅我見相應﹝之意﹞。二法我見相應﹝之意﹞。三平等性智相應﹝之意﹞。

補特伽羅我見。卽俱生我執。法我見。卽俱生法執也。

初﹝我執相應之意﹞。通一切異生﹝恆時﹞相續。﹝若夫﹞二乘有學﹝及﹞七地以前。﹝但除無學回心者。余﹞一類﹝有學﹞菩薩。﹝於無漏位。則不現起。而於﹞有漏心位。﹝彼意仍﹞緣阿賴耶識。起補特伽羅我見。次﹝法執相應之意﹞。通一切異生聲聞獨覺。﹝皆悉恆時﹞相續。﹝若夫﹞一切菩薩。﹝於法空智果現前之時。則不現起。而於﹞法空智果不現前位。彼﹝意仍﹞緣異熟識起法我見。後﹝平等性智相應之意﹞。通一切如來。﹝恆時﹞相續。﹝若夫﹞菩薩﹝於初地﹞見道。及﹝初地後﹞修道﹝位﹞中。﹝法空智果不現前時。則不現起。而於﹞法空智果現在前位。彼﹝意或﹞緣無垢﹝淨識。或緣﹞異熟識等。起平等性智。

如來平等性智。緣無垢識。菩薩平等性智。緣異熟識也。餘可知。

補特伽羅我見起位。彼法我見亦必現前。我執必依法執而起。如夜迷杌等。方謂人等故。我法二見。用𨿽有別。而不相違。同依一慧﹝心所﹞。如眼識等。體𨿽是一。而有了別。靑﹝黃赤﹞等多用。不相違故。此亦應然。

迷杌等。諭法執。謂人等。諭補特伽羅執也。我法下釋伏難。謂有難曰。上云我我所執。決不俱起。此中我法二見。何得俱起。今釋之曰。用𨿽有別。而不相違。以同依一慧。非一心中有二慧故。又難曰。旣惟一慧。何有二執。今釋之曰。如一眼識。頓別靑黃。如一耳識。齊聞鐘鼓。亦復何違。應立量云。我法二執是有法。用不相違宗。因云。同依一慧故。諭如眼識體一而了別多色。

二乘有學。﹝於或﹞聖道。﹝或﹞滅定現在前時。頓悟菩薩。於修道位﹝中。及﹞有學﹝回心之﹞漸悟﹝菩薩。若﹞生空智果現在前時。﹝此三等人﹞。皆惟起法執。﹝以彼﹞我執。已﹝彼聖道滅定生空智果所﹞伏故。二乘無學。及此﹝無學回心﹞漸悟﹝菩薩。於﹞法空智果不現前時。亦惟起法執。﹝以彼﹞我執已斷故。八地以上。一切﹝若頓若漸﹞菩薩。所有我執。皆永不行。或﹝無學回心。固﹞已永斷。或﹝頓悟及有學回心。亦﹞永伏故。﹝若夫﹞法空智果不現前時。﹝𨿽在八地以上﹞。猶起法執。﹝以生空智果。與法執﹞不相違故。如有經說。八地以上。一切煩惱不復現行。惟有﹝我執﹞所依﹝之﹞所知障在。﹝當知﹞此所知障。是現﹝行﹞非種﹝子。若﹞不爾者。煩惱﹝種子。猶未永斷﹞。亦應﹝名爲﹞在故。﹝然此與﹞法執俱﹝之﹞意﹝根﹞。於二乘等。𨿽名不染。﹝而﹞於諸菩薩。亦名爲染。﹝以正﹞障彼﹝法空﹞智故。由此亦名有覆無記。﹝惟﹞於二乘等。說名無覆。﹝以此法執相應之意﹞。不障彼﹝生空﹞智故。﹝又此第七識。𨿽隨第八所生所系。然非眞異熟識。但﹞是異熟生﹝所﹞攝。﹝以﹞從﹝第八眞﹞異熟識。恆時生故。名異熟生。非﹝卽引業所招之﹞異熟果。﹝問曰。前六識一分無記性者。名異熟生。此第七識。云何亦名異熟生耶。答曰。以﹞此﹝異熟生之﹞名。﹝可﹞通﹝攝﹞故。﹝諭﹞如增上緣。﹝𨿽正指六根。然凡﹞余﹝三緣所﹞不攝者。皆入此﹝增上緣﹞攝。﹝今異熟生亦爾﹞。

初正釋頌文竟。

﹝庚﹞二證有第七三。初問答總標。二別明教理。三通妨總結。﹝辛﹞今初。

﹝問曰﹞。云何應知此第七識。離眼等識。有別自體。﹝答曰﹞。聖教正理。爲定量故。

﹝辛﹞二別明教理二。初明聖教。二顯正理。﹝壬﹞初中二。初正釋。二指廣。﹝癸﹞今初。

謂薄伽梵。處處經中說心意識。三種別義。集起名心。思量名意。了別名識。是三別義。

薄伽梵。卽世尊也。而含六義。佛地經論云。謂諸如來。永不系屬諸煩惱故。具自在義。炎猛智火所燒煉故。具熾盛義。妙三十二大士相等所莊飾故。具端嚴義。一切殊勝功徳圓滿。無不知故。具名稱義。一切世間。親近供養。咸稱贊故。具吉祥義。具一切徳。常起方便。利益安樂。一切有情。無懈廢故。具尊貴義。或能破壞四魔怨故。名薄伽梵。按小乘不知三種別義。妄計過去名意。現在名識。未來名心。今以大乘實義開曉之也。

如是三義。𨿽通八識。而隨勝顯。第八名心。集諸法﹝之﹞種﹝子﹞。起諸法﹝之現行﹞故。第七名意。緣藏識等。恆審思量爲我等故。餘六名識。於六﹝塵各﹞別境﹝界﹞。粗動間斷。了別轉故。如入楞伽伽他中說。藏識說名心。思量性名意。能了諸境相。是說名爲識。

三義通八識者。八皆名心。心王有八。亦皆有集起義故。八皆名意。八識皆有前滅等無間意。又皆有思量義故。八皆名識。稱爲八識。一一皆有了別用故。隨勝顯者。第八集起之義獨勝。第七思量之義獨勝。前六了境之義獨勝也。緣藏識等。思量爲我等者。一切凡夫。二乘有學。及八地前菩薩。於有漏心位。此第七識緣阿賴耶。恆審思量。補特伽羅我。二乘菩薩。入滅定位。及生空智果。現在前位。此第七識緣異熟識。恆審思量法我。地上菩薩。於法空智果。現在前位。此第七識緣異熟識。恆審思量。二種無我。如來位中。此第七識緣無垢識。恆審思量二種無我也。

又大乘經。處處別說有第七識。故此﹝第七識。是決定﹞別有。諸大乘經。是至教量。前﹝於初能變中。旣﹞已廣說。故不﹝須﹞重﹝爲極﹞成。﹝又復﹞解脫經中。亦別說有此第七識。如彼頌言。染污意恆時。諸惑俱生滅。若解脫諸惑。非曾非當有。彼經自釋此頌|意言。有染污意。從無始來。與四煩惱。恆俱生滅。謂我見。我愛。及我慢。我癡。對治道生斷煩惱已。此意從彼便得解脫。爾時此意相應煩惱。非惟﹝於今﹞現無。亦無現在過來未來。﹝以諸煩惱﹞無﹝實﹞自﹝體﹞性故。

若約迷情。則現前一念。積集過去無量惑業苦種。能起未來無量惑業苦事。然過去已滅。未來未生。惟此一剎那心。可名有體。而此心體。念念遷流。新新不住。亦何嘗有實體哉。依此妄心。故妄見有三世差別。果見覓心了不可得。則現在旣無。三世何有。惟其坐斷三世。方能普達三世。又覓心旣不可得。豈有形相方隅。惟其消殞十方。方能徧照十方。故曰微塵剎土。自他不隔於毫端。十世古今。始終不離於當念。此所謂非曾非當有也。是故所謂對治道生斷煩惱者。非如世間軍陣相殺。對壘抵敵之謂也。直是以二空智。深觀煩惱。本無自性。旣不自生。亦不他生。又不共生。不無因生。只是因緣和合。虛妄有生。正妄生時。仍不在內。亦不在外。不在中間。不在過去。不在現在。不在未來。生卽無生。終無自性。自性旣無。他性何有。自他旣無。豈有共性。有尙叵得。況無因生。如此研觀。勿令休息。解種燻發。惑種自消。故瑜伽論決擇分中云。問。斷煩惱時。爲捨纏耶。捨隨眠耶。﹝纏。謂現行。隨眠。謂種子也。﹞答。但捨隨眠。纏卽不起。問。爲斷過去。爲斷未來。爲斷現在。答。非斷去來今。然說三世斷。何以故。若在過去有隨眠心。任運滅故。其性已斷。復何所斷。若在未來有隨眠心。性未生故。體旣是無。當何所斷。若在現在有隨眠心。此剎那後。性必不住。更何須斷。又有隨眠。離隨眠心。二不和合。是故現在亦非所斷。然此他意內正作意。二因緣故。正見相應。隨所治惑。能治心生。諸有隨眠。所治心滅。此心生時。彼生滅時。平等平等。對治生滅。道理應知。正見相應。能對治心。於現在世。無有隨眠。於過去世。亦無隨眠。此剎那後。離隨眠心。在未來世。亦無隨眠。從此以後。於已轉依已斷隨眠身相續中。所有後得世間所攝。善無記心。去來今位。皆離隨眠。是故三世。皆得說斷。初正釋竟。

﹝癸﹞二指廣。

如是等教。諸部皆有。恐厭廣文。故不繁述。

初明聖教竟。

﹝壬﹞二顯正理三。初結前起後。二顯示正理。三指廣勸信。﹝癸﹞今初。

已引聖教。當顯正理。

﹝癸﹞二顯示正理六。初恆行無明。二爲緣生識。三思量名意。四無心定別。五無想天染。六三性時染。﹝子﹞初中二。初正顯恆行。二轉釋不共。﹝醜﹞今初。

謂契經說。不共無明。微細恆行。覆蔽眞實。若無此﹝第七﹞識。﹝則﹞彼﹝不共無明。便﹞應非有。謂諸異生。於一切分。恆起迷理不共無明。覆眞實義。障聖慧眼。如伽他說。眞義心當生。常能爲障礙。俱行一切分。謂不共無明。

謂能照眞義之智心。正當生時。有一法常能爲其障礙。此障礙法。俱行於一切異生善。惡。無記三性分位之中。所謂不共無明是也。

是故契經說異生類。恆處長夜。無明所盲。惽醉纏心。曾無醒覺。若﹝使﹞異生位﹝中。或﹞有暫不起此無明﹝之﹞時。便違經﹝中所說。恆處長夜等﹞義。﹝以﹞俱﹝在﹞異生位﹝中。而﹞迷理無明。有行不行。不應理故。此﹝不共無明。若謂﹞依﹝於﹞六識。皆不得成。應此﹝無明如六識之﹞間斷。﹝或﹞彼﹝六識如此無命之﹞恆染故。許有末那。便無此失。

初正顯恆行竟。

﹝醜﹞二轉勢不共。

染意恆與四惑相應。此﹝所﹞俱﹝之﹞無明。何﹝獨﹞明不共﹝耶﹞。

此設問徵起也。下文也三家釋。第三爲正。

有義。此俱我見慢愛。非根本煩惱。名不共何失。

謂此意所俱無明。是根本煩惱。其所俱我見。我慢。我愛。則非根本煩惱所攝。但是隨煩惱性。故𨿽四惑俱起。而三非同類。獨此無明。名爲不共。亦復何失。此初家釋全非。

有義。彼說理教相違。純隨煩惱中。不說此﹝見。慢。愛﹞三故。此三﹝是其﹞中十﹝根本﹞煩惱攝故。處處皆說染污末那。與四煩惱恆相應故。應說四中無明是主。𨿽﹝與見慢愛﹞三俱起。亦名不共。﹝以其﹞從無始際。恆內昏迷。﹝不了空理﹞。曾不省察。﹝惟妄執我。無循反時﹞。癡增上故。﹝問曰﹞此所俱見等﹝三惑﹞應名相應。﹝答曰﹞若﹝三法行。各﹞現爲主時。﹝亦﹞應名﹝爲﹞不共。如無明故。許亦無失。

若爲主時。應名不共者。謂生死流轉。則貪愛爲主。障於聖道。則見慢爲主。見則偏執一理。不肯虛心。慢則倨傲自恃。不肯求他故也。此第二家釋𨿽是。然未曲盡其致。

有義。此癡名不共者。如﹝十八﹞不共佛法。﹝惟如來有。今此無明亦爾﹞。惟此﹝第七﹞識有故。﹝難曰﹞。若爾。﹝則﹞余﹝六﹞識相應煩惱。此﹝第七﹞識中﹝所﹞無。﹝亦﹞應名不共﹝耶。答曰。但﹞依殊勝﹝之﹞義。﹝以﹞立不共﹝之﹞名。非﹝謂但﹞互所無。皆名不共也。謂第七識相應無明。無始恆行。障眞﹝實﹞義﹝及無漏﹞智。如是﹝殊﹞勝﹝業﹞用。余識所無。惟此識有。故名不共。﹝又難曰﹞。旣爾。﹝則﹞此﹝所﹞俱﹝見慢愛﹞三。亦﹝有勝用﹞。應名不共。﹝答曰﹞。無明是主。﹝故﹞獨得此﹝不共之﹞名。或許餘三。﹝爲主之時﹞。亦名不共。﹝今但﹞對余﹝識相應之﹞癡﹝心所﹞故。且說無明﹝爲不共耳。然﹞不共無明。總有二種。一恆行不共。余識所無。二獨行不共。此識非有。

且說無明以上。與第二家釋同。不共無明以下。辧此不共一名而有二義。方曲盡其致也。一恆行不共者。於有漏位常起現行不間斷故。此惟第七識有之。餘六識之所無。今正指此爲不共無明也。二獨行不共者。不與餘九根本煩惱同起。獨迷諦境。惟第六識有之。故此第七識中非有。今不指此爲不共也。

故瑜伽說。無明有二。若﹝與﹞貪等俱者。名相應無明。非貪等俱者。名獨行無明。﹝就獨行無明。又分是主非主二義。若﹞是主獨行。﹝不與忿等小十俱者。此能發業﹞。惟見﹝道之﹞所斷。如契經說。諸聖有學。不共無明已永斷故。﹝所以更﹞不造﹝作﹞新業。﹝此卽徧指是主獨行。以爲不共無明。非指第七識中恆行爲不共也。若夫﹞非主獨行。﹝一任忿等小十各自爲主。此類無明﹞。亦﹝通於﹞修﹝道﹞所斷。﹝以與﹞忿等﹝十小隨惑﹞。皆通﹝修道﹞見﹝道之﹞所斷故。

若論第七識之無明。亦仍與貪等俱。亦是相應無明所攝。但以恆行爲主。故又徧得不共之名。若夫獨行不共。又分是主非主二義。是主。則惟見所斷。非主。則通見修所斷。而皆但與第六識俱。非同第七恆行不共。故特細剖析之。

恆行不共。﹝惟修所斷。故是﹞餘部所無。獨行不共。﹝旣有是主非主二種。通於見修二斷。故得﹞此彼﹝五部﹞俱有。

按俱捨中。惑分五部。一者見苦諦所斷部。二者見集諦所斷部。三者見滅諦所斷部。四者見道諦所斷部。五者修所斷部。部者。分也。類也。根本十惑。各由迷於諦理而起。故各有部分。一一諦下。各起多惑。故部類不同也。恆行不共。但在第七識有。惟屬修所斷部。故云餘部所無。獨行不共。若非主者。通於五部。故云此彼俱有。然是主獨行。惟見所斷。亦應云此部非有。以非此中正意。故略不言之耳。初恆行無明竟。

﹝子﹞二爲緣生識。

又契經說。眼色爲緣。生於眼識。廣說乃至意法爲緣。生於意識。若無此﹝第七﹞識。﹝則﹞彼﹝意法爲緣之﹞意非有。謂如五識。必有眼等﹝五根爲﹞增上不共俱有所依。意識旣是六識中攝。理應許﹝其亦﹞有如是所依。此﹝第七﹞識若無。彼﹝第六識之增上不共俱有所﹞依寧有。又不可說﹝肉團心﹞色。爲彼所依。﹝以說名爲﹞意。非﹝是﹞色故。﹝且﹞意識﹝由依意故。得具自性。隨念。計度。三種分別。設依色者。便與五識一般。但有自性分別﹞。應無隨念計度二分別故。亦不可說五識無有俱有所依。彼與五根俱時而轉。如﹝種與﹞芽。﹝形與﹞影故。又識與根。旣必同境。﹝諭﹞如心﹝與﹞心所。決定俱時。

五根爲五識依。共有三義。一者增上。由根發識故。二者不共。眼識自依眼根。不與耳識等共故。三者俱有。眼正見時。識正了別。同一剎那。無前後故。餘五亦然。五根如種。五識如芽。五根如形。五識如影。五根如心王。五識如心所。意與第六。應知亦然。

由此理趣。極成意識。﹝猶﹞如眼等﹝五﹞識。必有不共﹝他識﹞顯自名﹝爲意識之意﹞處。等無間﹝意根之所﹞不攝。﹝是﹞增上生﹝緣﹞所依。極成六識﹝各﹞隨一﹝根﹞攝故。

量云。極成意識是有法。必有不共顯自名處等無間不攝增上生所依宗。因云。極成六識隨一攝故。諭如眼等識。言等無間不攝者。謂瑜伽云。若此六識。爲彼六識等無間緣。卽施設此名爲意根。此約前滅識爲後開導依。所以假立意根之名。今此同時增上所依。非彼等無間意所攝也。二爲緣生識竟。

﹝子﹞三思量名意。

又契經說。思量名意。若無此﹝第七﹞識。彼﹝思量意則﹞應非有。謂若意識現在前時。等無間意已滅非有。過去未來理非有故。彼﹝過去等無間意﹞。思量﹝之﹞用。定不得成。旣爾。如何﹝經中﹞說﹝思量﹞名爲意。若謂﹝思量名意。乃是﹞假說。理亦不然。﹝旣﹞無正思量。假﹝名爲意復﹞依何立。若謂﹝意識於前﹞現在﹝之時﹞。曾有思量。﹝今𨿽已滅。得名爲意。然殊不知第六意識﹞爾時﹝正現在位。𨿽有思量。但﹞名﹝爲﹞識。寧﹝得﹞說爲意﹝乎﹞。故知別有第七末那。恆審思量。正名爲意。﹝若夫﹞已滅﹝之等無間意。乃﹞依此﹝第七而﹞假立意名﹝耳﹞。

問。二卷破外難云。假必依眞。亦不應理。今乃云無正思量。假依何立。不亦自語相違耶。答。世間名字。固有依眞說假者。亦有不依眞說假者。元非一槪。依眞說假。如依眞見道假說相見道。依內種子假說外種子。依思量意假說等無間意之類是也。不依眞說假。如兔無角。假說兔角。龜無毛。假說龜毛。又如月無二。假說二月。空無華。假說空華。乃至見相二分非我法。假說爲我法等是也。故云。假必依眞。亦不應理。倘更執假必不依實事。亦豈應理也哉。又若約諸法自相名眞。則思量名意。亦惟於諸法共相而轉。何嘗親得彼自相哉。特於共相之中說實說假耳。

﹝子﹞四無心定別。

又契經說。無想﹝定。﹞滅﹝盡﹞定﹝二種不同。假使第七﹞染意若無。彼﹝二種定。便﹞應無別。謂彼二定俱滅六識及彼﹝相應﹞心所。體數無異。若無﹝第七﹞染意於﹝此﹞二定﹝之﹞中。一﹝無想定是﹞有。一﹝滅盡定是﹞無。﹝則﹞彼二﹝定﹞何別。若謂加行界地﹝所﹞依等有差別者。理亦不然。彼差別﹝之﹞因。﹝正﹞由此﹝第七識而﹞有故。此﹝第七識﹞若無者。彼﹝差別﹞因亦無。是故定應別有此意。

體。謂心王。數。謂心所。言此二定之中。所滅心王。同是六識。所滅心所。同五十一。設非有染無染二意差別。則二定更無異矣。加行。謂作意。所依。謂教法。等者。等取自體假立也。集論明此二定有五門差別。一所依。二自體。三假立。四作意。五界地。一所依別者。無想定。乃外道弟子。依外道所說邪教而修。滅盡定。乃世尊弟子。依世尊所說正教而修。二自體者。無想定。體是有漏。滅盡定。體是無漏。三假立者。無定想。依有覆意所緣阿賴耶假立。滅盡定。依無覆意所緣異熟識假立。四作意者。無想定。由永出離作意以爲加行。滅盡定。由暫止息作意以爲加行。五界地者。無想定。是色界捨念淸淨地所系。滅盡定。依無色界非非想地而入。仍非所系。

﹝子﹞五無想天染。

又契經說。無想﹝天中﹞有情。一期生中心心所滅。若無此﹝第七﹞識。彼﹝無想天便﹞應無染。謂彼長時無六轉識。若無此意。﹝則俱生﹞我執便無。﹝然﹞非於余處有具縛者。一期生中﹝或能﹞都無我執。彼﹝無想天若﹞無我執。應如涅槃。便非聖賢同所訶厭。﹝救曰。彼無想天我執﹞初﹝半劫後方滅﹞。後﹝半劫時又生。則是﹞有故。無如是﹝應如涅槃之﹞失。﹝破曰﹞。中間﹝四百九十九劫﹞長時無﹝我執﹞故。有﹝如涅槃之﹞過。﹝救曰。過﹞去﹝未﹞來有﹝我執﹞故。無如是﹝如涅槃之﹞失。﹝破曰﹞。彼﹝過去未來﹞非現﹝非﹞常。﹝同於﹞無故。有﹝如涅槃之﹞過。﹝又﹞所得﹝之無想異熟旣﹞無故。﹝則﹞能得﹝無想報之有情﹞亦無。﹝此無想異熟。乃是﹞不相應法。﹝不過依於色心分位假立﹞。前已遮破。﹝不是實有。若無末那。亦無藏識﹞。藏識無故。燻習亦無。余法受燻。已辯非理。故應別有染污末那。於無想天恆起我執。由斯賢聖。同訶厭彼。

言所得無者。謂彼有情。於無想定前求無想果。故所燻成種。招彼異熟。染污末那。緣彼執我。依之粗動想等不行。於此分位中。假立無想報。若無此第七識。彼無想報。則不應有也。

﹝子﹞六三性時染。

又契經說。異生善染無記心時。恆帶我執。若無此﹝第七﹞識。彼﹝我執﹞不應有。謂異生類三性心時。﹝前六轉識﹞𨿽外起﹝善惡﹞諸業。而內恆執我。由執我故。令六識中所起施﹝戒禪﹞等﹝善業﹞不能亡相。故瑜伽說。染污末那爲﹝六﹞識依止。彼未滅時。相了別縛。不得解脫。﹝染污﹞末那滅已。相縛解脫。言相縛者。謂﹝由染意恆執我故。令前六識﹞於﹝其所緣﹞境相不能了達如幻事等。由斯見分﹝爲彼﹞相分所拘。不得自在。故名相縛。依如是義。有伽他言。如是染污意。是識之所依。此意未滅時。識縛終不脫。又善﹝及﹞無覆無記心時。若無﹝第七識恆起﹞我執。應非有漏。﹝以﹞自相續中六識﹝所有﹞煩惱。與彼善等不俱起故。﹝若謂過﹞去﹝未﹞來﹝煩惱﹞緣縛。﹝則﹞理非﹝是﹞有故。非由他惑。成有漏故。勿由他解。成無漏故。

他惑。指過去未來惑。他解。指過去未來生空智慧也。現在六識起善及無覆無記法時。旣不與煩惱俱起。若謂過去未來有煩惱故。名有漏者。則須陀洹等於出觀後所起思惑。應成無漏。以過去已曾證無漏故。又七方便人所有善無記心。應成無漏。以未來必當證無漏故。

又不可說﹝異心心所之外﹞。別有隨眠。是不相應﹝行蘊所攝。於善等時﹞現相續起。由斯善等成有漏法。彼﹝不相應﹞非實有﹝體。前文﹞已極成故。亦不可說從有漏種生彼善等。故成有漏。﹝以有漏因。惟由第七執我。若無第七執我。則﹞彼﹝善等﹞種子。先無﹝有﹞因。可﹝令﹞成有漏故。﹝亦﹞非由﹝於有﹞漏種﹝故。令﹞彼﹝善等現行﹞成有漏﹝法﹞。勿學﹝地中之﹞無漏﹝現行﹞心。﹝由彼尙有有漏種子﹞。亦﹝可﹞成有漏故。𨿽﹝或﹞由煩惱引施等業。而﹝煩惱已去﹞。不﹝與善等﹞俱起。故非﹝可爲﹞有漏﹝之﹞正因。以有漏﹝之﹞言。﹝乃﹞表﹝與﹞漏俱﹝時起﹞故。又無記業。非煩惱引。彼復如何得成有漏。然諸有漏。由與自身現行煩惱俱生俱滅。互相增益。方成有漏。由此燻成有漏法﹝之﹞種﹝子﹞。後時﹝由此種子﹞現起。有漏義成。異生旣然。有學亦爾。

自身。明非他惑。現行煩惱。明非隨眠種子。俱生俱滅。明非不俱時起。互相增益。謂六識所起施等。與第七我執。互相增長資益也。

無學有漏。𨿽非漏俱。而從先時有漏種起。故成有漏。於理無違。

此釋伏難也。難曰。若有漏言。必表漏俱。則無學位中已得漏盡。何故五根五識仍名有漏。今釋之曰。無學位中。五根五勢有漏之法。𨿽非與有漏第七心俱。而由彼異熟未空。仍從先時所燻有漏種起。故成有漏。此則於理無違。

由有末那恆起我執。令善等法有漏義成。此意若無。彼﹝有漏義則﹞定非有。故知別有此第七識。

二顯示正理竟。

﹝癸﹞二指廣勸信。

證有此識。理趣甚多。隨攝大乘。略述六種。諸有智者。應隨信學。

二別明教理竟。

﹝辛﹞三通妨總結。

然有經中說六識者。應知彼是隨轉理門。或隨所依六根說六。而識類別。實有八種。

以意根中。卽攝第七第八兩識故也。二釋第二能變竟。

﹝戊﹞三釋第三能變二。初明差別等前六門。二明共依等後三門。﹝己﹞初中二。初釋差別等四門。二釋心所受俱兩門。﹝庚﹞初又二。初設問舉頌。二以論釋成。﹝辛﹞今初。

如是已說。第二能變。第三能變。其相云何。頌曰。次第三能變。差別有六種。﹝一差別門﹞。了境爲性相。﹝二體性門。三行相門﹞。善不善俱非。﹝四三性門﹞。

此下共以九門釋第三能變之相。今先舉四門也。五心所相應門。卽下文此心所徧行三句。及初徧行觸等二十句是。六受俱門。卽下文三受共相應一句是。七共依門。卽依止根本識一句是。八俱轉門。卽五識隨緣現三句是。九起滅分位門。卽意識常現起四句是。

﹝辛﹞二以論釋成三。初釋差別門。二釋性相兩門。三釋三性門。﹝壬﹞今初。

論曰。次中思量能變識後。應辧了境能變識相。此識差別。總有六種。隨六根﹝六﹞境種類異故。謂名眼識乃至意識。﹝乃﹞隨﹝六﹞根﹝而﹞立﹝其﹞名。具五義故。五。謂依。發。屬。助。如根。

此正明依根而立六識名也。言五義者。一依眼等六俱有根而住。二由六根所發。三各系屬於根。四能助根了別。五各如根所緣之境。

𨿽六識身。皆依意轉。然隨不共。立意識名。如五識身。無相濫過。或惟依意。故名意識。辧識得名。心意非例。

此釋伏難也。難曰。五識亦以第一爲染淨依。何故第六獨名意識。今釋之曰。六識𨿽皆依意。然前五識。但以意爲共依。惟第六識。以意爲不共依。故隨不共立意識名。如五識身。各依一根。各隨不共立名。故無相濫之過。又或前五兼依色根。第六惟依於意。故名爲意識耳。又難曰。若第六惟依於意。得名意識。則第八亦惟依意。亦應名爲意識。又第七惟依第八。應名爲心識耶。今釋之曰。此中但辧六識所由得名。若第八名心。第七名意。自約集起思量義勝立名。𨿽互相依。非在此依根得名之例也。

或名色識乃至法識。﹝則是﹞隨境﹝而﹞立﹝其﹞名。﹝以﹞順﹝於﹞識﹝之﹞義故。謂於﹝色聲香味觸法﹞六境了別。﹝乃﹞名﹝爲﹞識。色等五識。惟了色等﹝各各一塵﹞。法識通能了一切法。或﹝第六﹞能了﹝差﹞別﹝之﹞法。獨得法識名。﹝前五但能了自相分性境。不能了差別法。不名法識﹞。故六識名。﹝亦﹞無相濫﹝之﹞失。

此復名依境而立六識名也。色等下。釋伏難。難曰。五塵亦皆名法。法亦惟是五塵及五塵落謝影子。何故第六獨名法識。釋有二義。一者。前五識各局一塵。第六識通了六塵。二者。前五識但了一味性境。第六識能了種種差別之法。故亦不相濫也。

此後隨境﹝所﹞立六識﹝之﹞名。﹝乃﹞依五色根未自在﹝位而﹞說。若得自在諸根互用。一根發識緣一切境。但可隨根﹝立名。乃﹞無相濫﹝之﹞失。

謂此六識。有兩種名字。前云眼識乃至意識。是隨根立名。後云色識乃至法識。是隨境立名。然此後隨境所立之名。但可依未自在位說耳。若至諸根互用。一根發識。通能緣一切境。設名色識乃至法識。未免相濫。但可隨所依根立名。始無相濫之失也。

莊嚴論﹝中但﹞說如還五根。一一皆於五境轉者。且依粗顯同類境說。佛地經說。成所作智。決擇有情心所差別。起三業化。作四記等。若不徧緣﹝六塵諸境﹞。無此能故。

此釋難也。難曰。若謂諸根互用。一根發識緣一切境。何故莊嚴論中但說如來五根。一一皆於五塵境轉。不云徧於一切法轉耶。釋曰。且依粗顯同類境說耳。非不徧緣一切境也。故更引佛地經以證徧緣。言粗顯同類境者。卽指五塵。其相粗顯。又同一性境之類故也。此等粗顯同類之境。未自在位決定不相融者。今自在位尙可互緣。況法塵境。本來細微不相窒礙。豈自在位反不得徧緣哉。言四記者。記卽是答。一者一向記。二者分別記。三者反詰記。四者捨置記也。

然六轉識所依所緣。粗顯極成。故此﹝頌中﹞不說。前隨義便。已說所依。此所緣境。﹝姑俟﹞義便當說。

此釋疑也。疑曰。前第七識頌中。有所依所緣二門。今此六識。何故不說。答曰。此六轉識。依於六根。緣於六塵。粗顯極成。故頌不說。然前論中。因義便故。旣已傍論諸識所依。至於此六識所緣境相差別。亦俟義便。乃當說之。初釋差別門竟。

﹝壬﹞二釋性相兩門。

次言了境爲性相者。雙顯六識自性行相。識以了境爲自性故。卽復用彼﹝了境﹞爲行相故。由斯兼釋所立﹝了境名識之﹞別名。﹝以﹞能了別境﹝者。乃﹞名﹝之﹞爲識故。如契經說。眼識云何。謂依眼根了別諸色。廣說乃至意識云何。謂依意根了別諸法。彼經且說不共所依。﹝及﹞未轉依位見分所了。余﹝共﹞所依﹝及已轉依位所﹞了。如前已說。

共所依。謂五識更須分別依。染淨依。根本依。第六識亦更須根本依也。餘可知。

﹝壬﹞三釋三性門。

﹝問曰﹞。此六轉識。何性攝耶。﹝答曰﹞。謂善不善俱非性攝。俱非者。謂無記。非善不善。故名俱非。能爲此世他世順益。故名爲善。人天樂果。𨿽於此世能爲順益。非於他世。故不名善。能爲此世他世違損。故名不善。惡趣苦果。𨿽於此世能爲違損。非於他世。故非不善。於善不善益損義中。不可記別。故名無記。

此先釋三性義也。然無記中。復分有覆無覆。由前已解。故不重出。

此六轉識。若與信等十一相應。是善性攝。與無慚等十法相應。不善性攝。俱不相應。無記性攝。

此示未轉依位中三性相也。言無慚等十法者。一無慚。二無愧。卽二中隨煩惱。三忿。四恨。五覆。六惱。七嫉。八慳。九害。卽小隨十煩惱之七。十嗔。卽根本六煩惱之一。此十惟是不善性攝。若大隨八。小隨餘三。根本餘五。皆通不善及有覆無記性攝。故不說之。且如有人。𨿽起貪癡慢疑。及諸見執。若不與無慚無愧同起。僅名有覆無記。起掉舉惽沈等。亦復如是。起誑。起諂。起憍。亦復如是。但與無慚。無愧。相應。方名不善。不與無慚無愧同起。皆名有覆無記也。若不與善心所相應。亦不與諸煩惱心所相應。但與徧行別境及四不定隨一相應。則皆名無覆無記。

有義。六識三性﹝起必﹞不俱。﹝以此六識﹞同外門轉。﹝善等三性﹞互相違故。﹝謂前﹞五識必由意義﹝爲分別依﹞。導引﹝而起﹞。俱﹝時而﹞生。同﹝緣塵﹞境。﹝方乃﹞成善﹝成﹞染故。若許五識三性俱行。﹝則﹞意義爾時﹝亦﹞應通﹝於﹞三性。便違正理。故定不俱。﹝然﹞瑜伽等說藏識。一時與轉識相應三性俱起者。彼﹝云一時。乃﹞依多念﹝而說﹞。如說一心。非﹝局在﹞一生滅。﹝今依一念。定不容俱。故﹞無相違﹝之﹞過。

此明三性俱不俱義。有兩家解。今初家明不俱也。先正釋。次瑜伽下。通妨。幷可知。然未當理。故以下解爲正。

有義。六識三性容俱。﹝謂初起﹞率爾﹝無記之五識。及齊﹞等流﹝類之善染﹞眼等五識。或﹝四種五種﹞多﹝起﹞。或﹝三種二種﹞少﹝起﹞。容俱起故。﹝又﹞五識與意﹝識﹞。𨿽定俱生。而善性等。不必同故。前所設﹝意識爾時應通三性之﹞難。於此唐捐。故瑜伽說。若﹝人入於三昧。或﹞遇聲緣從定起者。﹝此是﹞與定相應﹝善﹞意識俱轉﹝之﹞余耳識生。非惟﹝是﹞彼定相應﹝之﹞意識能取此聲﹝也﹞。若不爾者。﹝旣無耳識﹞於此音聲不領受故。不應出定。﹝亦﹞非取聲時卽便出定。﹝以先﹞領受聲已。若有希望。後時方出。﹝此其﹞在定﹝之﹞耳識。率爾聞聲。理應非善。﹝以凡﹞未轉依者。率爾墮﹝境之五識﹞心。定﹝皆屬﹞無記故。由此誠證。﹝與﹞五﹝識﹞俱﹝之﹞意義。非﹝必﹞定與五﹝識﹞善等性同。諸處但言五俱意識。亦緣五﹝識所緣五塵之﹞境。不說﹝意識。定與五識﹞同﹝其善惡無記之﹞性。﹝然﹞雜集論﹝中﹞說。等引位中五識無者。﹝彼﹞依多分﹝而﹞說。

此第二家正明六識三性得俱也。且如等流善眼識。正觀佛時。正讀經時。耳忽聞聲。鼻忽聞香。身忽覺觸。則其所有率爾墮心。定屬無記。又如等流染眼識。正觀美色觀劇戲時。耳忽聞聲等。率爾墮心。亦屬無記。此三性得俱起之一驗也。彼謂五識設使三性俱行。意識爾時應通三性。殊不知同時意識。𨿽必同境。不必同性。且如入定意識。是善性攝。正於定中得聞聲者。是率耳無記耳識。何必同性。又恐難曰。定中那有耳識。今故釋曰。定中意識。不能取聲。若無率爾耳識。則於音聲不能領受。又恐難曰。寧知定中必有率爾耳識領此音聲。今故釋曰。若不領聲。不應出定。恐更難曰。取聲出定之時。耳識旣生。則意識已非定善。今故釋曰。非取聲時卽便出定。以率爾無記耳識正領聲時。意識正尙在定。俟有希望。方從定起。故知在定意識。𨿽是善性。不妨無記耳識同時俱起。恐更難曰。寧知定中耳識非是善性。今故釋曰。未轉依者。率爾墮心定無記故。由此下。結證可知。雜集下。更通妨也。等引者。梵語三摩呬多。謂修習止觀。平等不偏。引生功徳。故翻等引。等引位中。善定善慧與第六識相應。調柔正直而住。故多分不起五識。今雜集中。乃依多分說無。非謂定中決不起率爾五識也。

若五識中三性俱轉。意隨徧注。與彼性同。無徧注者。便無記性。故六轉識。三性容俱。

且如禮佛懺願之時。眼識緣佛色像。則是善性。若緣花幡等。任運起貪。則是染性。若非善染。卽無記性。耳識緣法音聲。則是善性。若緣音聲有美有惡。任運貪嗔。則是染性。若非善染。卽無記性。鼻識聞香無所取著。則是善性。若緣好香。任運貪著。或緣餘气任運憎惡。則是染性。若非善染。卽無記性。身識翹勤謹肅不懈。則是善性。若多放逸。不合威儀。則是染性。若非善染。卽無記性。又如舌識。正受食時。於味不生貪染。則是善性。若於好味惡味。任運貪嗔。則是染性。若非善染。卽無記性。是故五識俱起之時。或眼識善。耳識染。鼻識等無記。或耳識善。眼識染。余識無記。或善多染少。或染多善少。或善染多無記少。或無記多善染少。或但一性。或但二性。或具三性。事非一槪。至於第六意識。若隨五識有所徧注。則與五識同其善染。若無徧注。便是無記性攝。又如正禮拜時。正習坐時。身識是善。而意識或起無記。或起染心。仍復不一。故前五識。不妨三性俱起。而第六識。無有一念通三性之過也。上約未轉依位釋竟。

得自在位。惟善性攝。佛色心等。道諦攝故。﹝無有不善﹞。已永滅除戲論種故。﹝亦無無記﹞。

得自在。謂佛果位中。轉異熟識成無垢識。爾時五根成無漏故。所發五識。亦成無漏。又意根純無漏故。所發意識亦純無漏。五根名爲佛無漏色。八識皆名佛無漏心。色卽相好功徳之所莊嚴。心卽四智菩提相應心品。故皆道諦所攝。戲論種子已永滅盡。故此妙觀察智相應心品。成所作智相應心品。皆惟善性攝也。初釋差別等四門竟。

﹝庚﹞二釋心所受俱兩門二。初略標心所廣釋受俱。二廣釋六位心所別相。﹝辛﹞初中二。初設問舉頌。二以論釋成。﹝壬﹞今初。

六識與幾心所相應。頌曰。此心所徧行。別境。善。煩惱。隨煩惱。不定。三受共相應。

﹝壬﹞二以論釋成二。初略釋六位心所。二廣釋三受相應。﹝癸﹞初中二。初總標。二別釋。﹝子﹞今初。

論曰。此六轉識。總與六位心所相應。謂徧行等。

﹝子﹞二別釋二。初釋心所名義。二釋六位類別。﹝醜﹞今初。

恆依心起。與心相應。系屬於心。故名心所。﹝猶﹞如屬我﹝之﹞物。﹝便﹞立我所﹝之﹞名。﹝須知﹞心於所緣。惟取總相。心所於彼﹝所緣。旣取總相﹞。亦取別相。助成心事。﹝故﹞得心所﹝之﹞名。﹝譬﹞如畫﹝家之﹞師資。﹝師旣﹞作模。﹝資乃﹞塡彩。故瑜伽說。識能了別事之總相。作意了此﹝識﹞所未了﹝之﹞相。卽﹝是明﹞諸心所取所別相﹝之義也。是故﹞觸能了此﹝識所緣﹞可意等相。受能了此﹝識所緣﹞攝受等相。想能了此﹝識所緣﹞言說因相。思能了此﹝識所緣﹞正因等相。故作意等。名心所法。﹝其言了此之一﹞此﹝字。正﹞表心所﹝不惟緣別相。而﹞亦緣總相﹝也﹞。

卽諸心所取所別相句。一則轉釋上句。二則兼解下四句義也。可意等相者。等取不可意相。及中容相也。攝受。卽順益也。等者。等取違損。及非順非違也。言說因。卽境之分齊相也。正因等者。等取邪因及非正非邪因也。

余處復說。欲亦能了﹝識所緣之﹞可樂事相。勝解亦了﹝識所緣之﹞決定事相。念亦能了﹝識所緣之﹞串習事相。定慧亦了﹝識所緣之﹞得失等相。由此﹝方能﹞於﹝所緣﹞境。起善染等諸心所法。﹝亦是﹞皆於所緣兼取別相﹝之義﹞。

此更釋別境等諸心所法。皆有助成心事之功能也。串與慣同。定慧亦了得失等相者。了於得相。起善心所。卽名正定正慧。了於失相。起染心所。卽名邪定邪慧。了於非得非失之相。起余無記心所。卽定慧亦屬無記也。初釋心所名義竟。

﹝醜﹞二釋六位差別。

𨿽諸心所。名義無異。而有六位種類差別。謂徧行有五。別境有五。善有十一。煩惱有六。隨煩惱有二十。不定有四。如是六位。合五十一。﹝初名徧行者﹞。一切心中定可得故。﹝二名別境者﹞。緣別別境而得生故。﹝三名善者﹞。惟善心中可得生故。﹝四名煩惱者﹞。性是根本煩惱故。﹝五名隨煩惱者﹞。惟是煩惱等流性故。﹝六名不定者﹞。於善染等皆不定故。然瑜伽論合六爲五。﹝以根本﹞煩惱與隨煩惱。俱是染故。復以四一切辯﹝此﹞五位差別。謂一切性。及﹝一切﹞地。﹝一切﹞時。﹝一切心王﹞俱。﹝此﹞五﹝位﹞中。徧行俱四一切。別境惟有初﹝三性﹞。二﹝九地之兩﹞一切。善惟有一。謂一切地。染四皆無。不定惟一。謂一切性。由此五位種類差別。

一切性者。善。不善。無記。三性也。一切地者。三界九地。謂五趣雜居地。乃至非非想地也。一切時者。有心無心。有漏無漏。分位差別時也。一切俱者。徧與八識心王相應而俱起也。初略釋六位心所竟。

﹝癸﹞二廣釋三受相應二。初釋三受義。二明俱不俱。﹝子﹞今初。

此六轉識。易脫不定。故皆容與三受相應。皆領順﹝相﹞違﹝相。及﹞非﹝違順﹞二﹝之﹞相故。領順境相。適悅身心。說名樂受。領違境相。逼迫身心。說名苦受。領中容境相。於身於心。非逼非悅。名不苦不樂受。

此總釋三受義也。易。謂變易。脫。謂轉脫。餘可知。

如是三受。或各分二。五識相應。說名身受。別依身故。意識相應。說名心受。惟依心故。

身受亦名外受。心受亦名內受。身受有三。心受亦三。則是六受。更約六識差別。則是十八受也。

又三皆通有漏無漏。苦受亦由無漏起故。

謂修無漏者。必備歷艱辛。苦其心志故也。

或各分三。謂見所斷﹝三受﹞。修所斷﹝三受﹞。非所斷﹝三受﹞。

見所斷。謂與分別惑相應之三受也。修所斷。謂與俱生惑相應之三受也。非所斷。卽無漏相應之三受也。

又學。無學。非二爲三。

學位三受。卽修所斷。無學三受。卽非所斷。非二。謂非學非無學。指一切凡夫言之。非二三受。卽見所斷。又非二三受。通二所斷。及非所斷。學位三受。惟修所斷。及非所斷。無學三受。惟非所斷。

或總分四。謂﹝樂受卽﹞善。﹝苦受卽﹞不善。﹝不苦不樂受。卽﹞有覆無覆二﹝種﹞無記﹝性﹞受。有義。三受容各分﹝爲﹞四﹝性。以與前﹞五識俱起﹝之﹞任運貪癡。﹝及﹞純苦趣中﹝之﹞任運煩惱不發﹝惡﹞業者。是﹝有覆﹞無記故。彼﹝有覆無記﹞。皆容與苦根相應。瑜伽論說。若任運生一切煩惱。皆於三受現行可得。若通﹝前六﹞一切識身者。徧與一切﹝諸識中三受﹞根相應。﹝若﹞不通一切識身者。﹝惟與﹞意地一切﹝三受﹞根相應。雜集論說。若欲界系任運煩惱發惡行者。亦是不善。所餘﹝不發惡者﹞。皆是有覆無記。故知三受容各有四。

初以三受。分配三性。無記有二。故總分四。此義太局。後以三受各通善。惡。有覆。無覆之四。方盡其致。

或總分五。謂苦。樂。憂。喜。捨。三中苦樂各分二者。逼悅身心。相各異故。由無分別。有分別故。尢重。輕微。有差別故。不苦不樂。不分二者。非逼﹝身心﹞。非悅﹝身心﹞。相無異故。無分別故。平等轉故。

此釋三受。亦名五受之義。苦分出憂。樂分出喜。故云各分二也。凡有三義。一者逼身名苦。逼心名憂。悅身名樂。悅心名喜。二者無分別。名苦名樂。有分別。名憂名喜。三者尢重。名苦名樂。輕微。名憂名喜。不苦不樂但名捨受。不分二者。一無逼悅身心之相。二是一味無分別性。三平等轉無有輕重。故不可分也。

諸適悅受。五識相應。恆名爲樂。﹝但悅身故。無分別故。不得名喜﹞。意識相應﹝之適悅受﹞。若在欲界。﹝及色界中﹞初二靜慮﹝之﹞近分。﹝止可﹞名喜。但悅心故。若在初二靜慮﹝之﹞根本。名樂名喜。悅身心故。若在第三靜慮﹝之若﹞近分﹝若﹞根本。﹝皆﹞名爲樂。安靜尢重。無分別故。

此細釋喜樂二受義也。近分。卽未到定。根本。卽正住於定。餘可知。

諸逼迫受。﹝與﹞五識相應﹝者。以逼身故。無分別故﹞。恆名爲苦。﹝不得名憂﹞。意識俱者。有義。惟憂。逼迫心故。諸聖教說。意地戚受名憂根故。瑜伽論說。生地獄中。諸有情類。異熟無間。有異熟生。苦憂相續。又說。地獄尋伺憂俱。﹝更有﹞一分﹝純受苦之﹞鬼趣。傍生亦爾。故知意地尢重戚受。尙名爲憂。況余輕者。

此下細釋憂苦二受義也。五識相應。恆名爲苦。此易可知。意識逼迫。應通憂苦二名。今初家釋。但許名憂。不許名苦。未達尢重無分別者。卽名苦故。引證可知。下文自破。

有義。﹝意識逼迫﹞。通﹝憂苦﹞二。人天中者。恆名爲憂。非尢重故。傍生鬼界。名憂名苦。﹝若﹞雜受﹝者名憂。若﹞純受﹝者名苦。以其﹞有輕重故。﹝輕者名憂。重者名苦也。﹞捺落迦中。﹝則﹞惟名爲苦。﹝以其﹞純受尢重。無分別故。

此第二家正釋也。捺落迦。此云苦器。卽是地獄。

瑜伽論說。若任運生一切煩惱。皆於三受現行可得。廣說如前。又說。俱生薩迦耶見。惟﹝是有覆﹞無記性﹝攝﹞。彼邊執見。應知亦爾。﹝有覆無記性攝﹞。此﹝二見所﹞俱﹝之﹞苦受。﹝定屬苦根﹞。非憂根攝。﹝何以故。以﹞論說憂根非無記故。又瑜伽說。地獄諸根。餘三現行定不成就。純苦鬼界傍生亦爾。﹝彼論所言﹞餘三。定是﹝指﹞樂喜憂﹝之三﹞根。以彼﹝地獄純苦趣中﹞。必成現行﹝之﹞捨﹝根﹞故。

此引論以證地獄意受。惟名爲苦。不得名憂也。廣說如前。謂不通一切識身者。惟與意地三受根相應。此意地得名爲苦之一證也。又憂根非無記。而第六識中。俱生身見。邊見。惟屬無記。得與苦受相應。此意地應名爲苦之二證也。又瑜伽說地獄。於十一根中。現行止有八根。餘三根之現行不成就。彼𨿽不曾說明何謂餘三。而以義推之。餘三定指樂。喜。憂根。以地獄捨根必現行故。此意地應名爲苦之三證也。言地獄成就八根者。一眼根。二耳根。三鼻根。四舌根。五身根。六命根。七苦根。八捨根也。然於二十二根之中。不言男女二根者。地獄中無用故。不言等無間意根者。六識有時不行故。不言信等五根。及無三漏根者。縱有種子。定無現行。易了知故。定有五色根者。所招苦報。必有身故。設無五根。不受苦故。有命根者。由異熟業所引苦果。一期相續不斷故。有苦根者。純受苦故。有捨根者。地獄中之七八二識。仍與捨受恆相應故。

﹝難曰﹞。豈不容捨﹝根﹞。彼﹝地獄中﹞定不成﹝就﹞。寧知彼﹝瑜伽﹞文惟說﹝有中﹞容受。

此不許地獄有捨跟。謂應有憂根也。容受。卽捨受。

﹝答曰﹞。應不說彼﹝地獄﹞定成﹝等無間﹞意根。﹝以﹞彼﹝論中﹞容﹝許地獄﹞六識有時無故。

前文已明憂非無記。故但破云。若使第八非捨根者。瑜伽豈以等無間意根爲第八耶。然地獄中六識旣容有時而無。安得復立等無間意。旣無意根。則憂根更不待破矣。

﹝又難曰﹞。不應彼論惟說﹝有中﹞容﹝捨﹞受。﹝以彼﹞通說諸根。﹝更﹞無異因﹝惟說捨受﹞故。又若彼論﹝縱使﹞依﹝於中﹞容﹝捨﹞受﹝而﹞說。如何說彼定成八根。

此縱許地獄無有意根。得有捨根。然未必以捨根爲第八。或復第七是舍。第八是憂。亦不可知。以瑜伽論中。無有明文可據故也。

﹝答曰﹞。若謂五識不相續故。﹝惟逼迫心。所以﹞定說憂根爲第八者。﹝則彼﹞死﹝時﹞生﹝時﹞悶絕﹝之時﹞。寧有憂根。﹝復﹞有﹝妄﹞執喜根爲第八者。亦同此破。設執﹝男女二根隨分﹞一形爲第八者。理亦不然。﹝以地獄中﹞。形不定故。彼惡業招。容無﹝男女﹞形故。彼由惡業。令五根門恆受苦故。﹝所以﹞定成眼等﹝五根。設使﹞必有﹝男女﹞一形。於彼﹝地獄亦有﹞何用。非於無間大地獄中。可有希求淫欲事故。由斯第八定是舍根。﹝以﹞第七﹝第﹞八﹝兩﹞識。﹝恆與﹞捨相應故。

此正以理推徵。破彼地獄成就憂根之執。兼破喜根形根之執。明其必有捨根也。

如極樂地。意悅名樂。無有喜根。故極苦處。意迫名苦。無有憂根。故﹝瑜伽論中﹞餘三﹝之﹞言。﹝決﹞定﹝指﹞憂喜樂。

此正結顯地獄意受。是苦非憂也。極樂地。謂第三禪。第三禪中。五識不行。惟有意悅。旣可名樂而不名喜。以例地獄極苦。五識不行。惟有意迫。定亦名苦而不名憂矣。地獄旣定成就苦根捨根。則瑜伽所云餘三現行定不成就者。非指憂喜樂而何哉。

余處說彼﹝惡道之中。亦﹞有﹝似前善因之﹞等流樂。應知彼依隨轉理說。或彼通說余受處。﹝以必﹞無異熟樂﹝者。乃﹞名﹝爲﹞純苦﹝處﹞故。然諸聖教。意地戚受名憂根者。依多分說。或隨轉門。無相違過。瑜伽論說。生地獄中諸有情類。異熟無間有異熟生苦憂相續。又說。地獄尋伺憂俱。一分鬼趣傍生亦爾者。亦依隨轉門。又彼﹝地獄中﹞苦根﹝與﹞意識俱者。是余﹝趣意俱﹞憂﹝根之同﹞類。假說爲憂。或彼苦根損身心故。𨿽苦根攝。而亦名憂。﹝諭﹞如﹝初二禪﹞近分﹝之﹞喜﹝根﹞。益身心故。𨿽是喜根。而亦名樂。顯揚論等。具顯此義。然未至地。定無樂根。﹝以論中﹞說彼惟有﹝眼。耳。鼻。舌。聲。意。命。苦。憂。喜。捨﹞。十一根故。由此應知意地戚受。﹝若於﹞純受苦處。亦苦根攝。此等聖教。差別多門。恐文增廣。故不繁述。

此通會諸論文也。等流樂者。如立世阿毗曇云。人養六畜。飲食溫涼者。在熱地獄有涼間。在寒地獄有溫間。此之溫涼。果似前因。亦是異熟。假名等流。又如施設論云。等活地獄中。有時涼風所吹。血肉還生。有時出聲唱言等活。彼諸有情。欻然還活。如是血肉生時。暫生喜樂。亦名爲異熟樂。此皆約有間地獄言之。非指無間地獄也。余雜受處者。指有間地獄及多分鬼畜也。純苦者。卽無間地獄及一分鬼畜也。依多分說者。謂人天鬼畜等有分別處。則意戚但名憂根也。余幷可知。初釋三受義竟。

﹝子﹞二明俱不俱。

有義。六識三受不俱。皆外門轉。互相違故。五俱意識。同五所緣。五三受俱。意亦應爾。便違正理。故必不俱。瑜伽等說。藏識一時與轉識相應三受俱起者。彼依多念。如說一心。非一生滅。無相違過。

此有二釋。今初釋不俱也。幷如前文三性中。義可知。

有義。六識三受容俱。順違中境。容俱受故。意不定與五﹝識之﹞受同故。於偏注境。起一受故。無偏注者。便起捨故。由斯六識。三受容俱。

此第二正釋也。義幷可知。

得自在位。惟樂喜捨。諸佛已斷憂苦事故。

二釋心所受俱兩門中。初略標心所廣釋受俱竟。

﹝辛﹞二廣釋六位心所別相二。初正釋別相。二會示二諦。﹝壬﹞初中五。初釋徧行別境。二釋善。三釋根本煩惱。四釋隨煩惱。五釋不定心所。﹝癸﹞初中二。初舉頌。二論釋。﹝子﹞今初。

前所略標六位心所。今應廣顯彼差別相。且初二位。其相云何。頌曰。初徧行觸等。次別境謂欲。勝解念定慧。所緣事不同。

﹝子﹞二論釋二。初釋徧行。二釋別境。﹝醜﹞今初。

論曰。六位中初徧行心所。卽觸等五。如前廣說。﹝問曰﹞。此徧行相。云何應知。﹝答曰﹞。由教及理爲定量故。此中教者。如契經言。眼色爲緣。生於眼識。三和合﹝位。定生於﹞觸。與觸俱生。﹝必﹞有受想思﹝三﹞。乃至廣說。由斯觸等四是徧行。又契經說。若根不壞。境就現前。作意正起。方能生識。余經復言。若復於此﹝境起﹞作意。卽於此﹝境起﹞了別。若於此﹝境起﹞了別。卽於此﹝境起﹞作意。是故此﹝作意與了別之﹞二﹝法﹞。恆共和合。乃至廣說。由此作意亦是徧行。此等聖教。誠證非一。

初乃至廣說者。乃至意法爲緣。生於意識等也。次乃至廣說者。若於此觸對。卽於此了別等。乃至領納。取像造作。一一作四句說也。

理。謂識起必有﹝根境識﹞三和。彼﹝三和位﹞。定生﹝於﹞觸。﹝而彼三和。又﹞必由觸﹝方﹞有。若無觸者。心心所法應不和合觸一境故。作意引心令趣自境。此﹝作意﹞若無者。﹝則﹞心﹝亦﹞應無故。受能領納。﹝或﹞順﹝或﹞違﹝或﹞中﹝之﹞境。令心等起﹝或﹞歡﹝或﹞戚﹝或﹞捨﹝之﹞相。﹝曾﹞無﹝有﹞心起﹝之﹞時。﹝而﹞無﹝此三相中之﹞隨一﹝相﹞故。想能安立自境分齊。若心起時無此想者。應不能取境分齊相。思令心取正因等相。造作善等。﹝曾﹞無﹝有﹞心起﹝之﹞位。﹝而﹞無此﹝三法中﹞隨﹝分﹞一﹝種思故﹞。故必有思。由此證知觸等五法。心起必有。故是徧行。余非徧行。義至當說。

心應無。謂不觸自境。卽是不起現行也。思取正因相。則造作善。取邪因相。則造作惡。取非正非邪相。則造作無記。餘皆可知。初釋徧行竟。

﹝醜﹞二釋別境三。初正釋體用。二現起分位。三諸門分別。﹝寅﹞初中三。初釋通名。二別解釋。三結非徧行。﹝卯﹞今初。

次別境者。謂欲至慧。所緣境事多分不同。於六位中次初說故。

﹝卯﹞二別解釋五。初釋欲﹝至﹞五釋慧。﹝辰﹞初中二。初正釋。二斥異解。﹝巳﹞今初。

云何爲欲。於所樂境希﹝求冀﹞望﹝而﹞爲﹝體﹞性。﹝精﹞勤依﹝此而生。是﹞爲業﹝用﹞。有義。所樂。謂可欣境。於可欣事。欲見聞等。有希望故。﹝難曰﹞。於可厭事希彼不合。望彼別離。豈非有欲。﹝答曰﹞。此但求彼﹝可厭之境﹞不合﹝時。或﹞離﹝彼可厭境﹞時。﹝別有﹞可欣﹝之﹞自體﹝合而不離﹞。非﹝求彼﹞可厭事﹝而起希望﹞。故於可厭及中容境。一向無欲。﹝卽﹞緣可欣事﹝時﹞。若不希望。亦無欲起。有義。所樂。謂所求境。於可欣厭求離合等。有希望故。於中容境。一向無欲。緣欣厭事。若不希求。亦無欲起。有義。所樂。謂欲觀境。於一切事。﹝不論可欣可厭及中容境。但是﹞欲觀察者。﹝卽便﹞又希望故。若不欲觀。隨因境勢任運緣者。卽全無欲。由斯理趣。欲非徧行。

初正釋體性業用。次轉釋所樂。凡有三義。初義。但約可欣。則太局。第二雙約欣厭以釋所求。亦未盡理。第三約欲觀。乃爲正也。

﹝巳﹞二斥異解。

有說。要由希望境力。諸心心所方取所緣。故經說。欲爲諸法本。﹝應是徧行﹞。彼說不然。心等取境。由作意故。諸聖教說。作意現前能生識故。曾無處說由欲能生心心所故。如說諸法愛爲根本。豈心心所皆由愛生。故說欲爲諸法本者。﹝乃是﹞說欲所起一切事業。或說善欲能發正勤。由彼﹝正勤﹞助成一切善事。故論說此﹝欲以﹞勤依爲業。

善事。必由正勤得成。正勤。又由善欲得發。故說善欲爲諸法本。非謂由欲生心心所也。餘可知。初釋欲竟。

﹝辰﹞二釋勝解二。初正釋。二斥異解。﹝巳﹞今初。

云何勝解。於決定境印﹝可任﹞持爲性。不可﹝以他緣誘﹞引轉﹝動﹞爲業。謂﹝依於﹞邪正等教理證﹝明之﹞力。於所取境審決印持。由此異緣不能引轉。故由豫境。勝解全無。非審決心。亦無勝解。由斯勝解。非徧行攝。

決定境。卽非猶豫也。餘可知。

﹝巳﹞二斥異解。

有說。心等取自境時。無拘礙故。皆有勝解。﹝故是徧行﹞。彼說非理。所以者何。能不﹝爲﹞礙者。卽﹝所緣﹞諸法故。所不﹝被﹞礙者。卽﹝能緣﹞心等故。﹝能作增上﹞勝﹝緣﹞。發起﹝心心所﹞者。﹝乃﹞根﹝及﹞作意故。若﹝謂﹞由此﹝勝解﹞故。彼勝﹝緣得﹞發起﹝者。則﹞此﹝勝解﹞應復待余﹝發起﹞。便有無窮﹝之﹞失。

義並可知。二釋解竟。

﹝辰﹞三釋念二。初正釋。二斥異解。﹝巳﹞今初。

云何爲念。於﹝過去﹞曾習之境。令心明﹝審憶﹞記不忘爲性。定﹝之所﹞依爲業。謂數憶持曾所受境令不忘失。能引﹝生於﹞定故。於曾未受體類境中。全不起念。設曾所受。不能明記。念亦不生。故念必非徧行所攝。

﹝巳﹞二斥異解。

有說。心起必與念俱。﹝由念於境明記﹞。能爲後時憶念因故。﹝應是徧行﹞。彼說非理。勿於後時有癡信等。前亦有故。﹝然﹞前心心所。或想﹝取境分齊之﹞勢力。足爲後時。憶念因故。

若謂後時憶念。由心起時有念爲因。則後時有癡等惡。或復有信等善。豈亦由心起時有癡信等以爲因耶。況心心所。及想勢力。足爲念因。何必執心起時有念俱也。三釋念境。

﹝辰﹞四釋定二。初正釋。二斥異解。﹝巳﹞今初。

云何爲定。於所觀境。令心專注不散爲性。智依﹝此生﹞爲業。謂觀得失俱非境中。由定令心專注不散。依斯便有決擇智生。﹝然而﹞心專注﹝之爲﹞言。﹝但是﹞顯所欲住卽便能住。非﹝必﹞惟﹝住﹞一境。﹝設﹞不爾﹝者。則﹞見道﹝位中﹞。歷觀﹝上下苦等﹞諸諦。前後境別﹝而不專一﹞。應無等持。若不系心專注境位。便無定起。故非徧行。

如理名得。背理名失。非得非失。名俱非境。若善決擇智。則取得而捨失。若染決擇智。則取失而捨得。若無記決擇智。則取俱非境相。是故定慧並通三性也。見道歷觀諸諦者。欲界四諦。色無色界四諦。周徧觀察。乃成八忍八智也。等持者。平等任持之義。梵語稱三摩地。蓋定心所。百法論中。本名三麼地也。

﹝巳﹞二斥異解。

有說。爾時﹝𨿽不系心專注於境﹞。亦有定起。但相微隱。﹝故是徧行所攝。破曰。﹞。應說誠言。若﹝謂此﹞定能令心等和合。同趣一境。故是徧行。理亦不然。﹝和合﹞是觸﹝之﹞用。﹝非定之用﹞故。若謂此定令剎那頃心不易緣。故徧行攝。亦不應理。一剎那心。自於所緣無﹝有攺﹞易義故。若言由定。心取所緣。故徧行攝。彼亦非理。作意令心取所緣。﹝境。非由定﹞故。﹝又﹞有說﹝言﹞。此定體卽是心。﹝非別有體﹞。經說。﹝三學之中。定﹞爲心學。﹝又說此定爲﹞心一境性故。彼非誠證。依定攝心。令心一境。﹝所以﹞說彼﹝心一境性。及心學之﹞言故。﹝以定及五﹞根。﹝五﹞力。﹝七﹞覺支。﹝八﹞道支等﹝所﹞攝。﹝猶﹞如念慧等。﹝各有自體﹞。非卽心故。

五根中有定根。五力中有定力。七覺支中有定覺分。八道支中有正定。故如念慧等。別有自體也。量云。定是有法。非卽心宗。因云。根力覺道攝故。諭如念慧等。四釋定竟。

﹝辰﹞五釋慧二。初正釋。二斥異解。﹝巳﹞今初。

云何爲慧。於所觀境簡﹝別決﹞擇爲性。斷疑爲業。謂觀得失俱非境中。由慧推求。得決定故。非於觀境。愚昧心中。無簡擇故。非徧行攝。

善慧。則於得境決定。染慧。則於失境決定。無記慧。則於俱非境決定也。

﹝巳﹞二斥異解。

有說。爾時﹝愚昧心中﹞亦有慧起。但相微隱﹝故似於無。如小物爲﹞大﹝器所﹞受。寧知﹝是有。然不可直謂之無。以﹞對法﹝藏中﹞。說﹝此慧﹞爲大地法故。

對法藏。卽阿毗曇論也。此敍執。下正破。

諸部對法。展轉相違。汝等如何執爲定量。惟觸等五。經說徧行。說十﹝大地。本亦﹞非經。不應故執。

二別解釋竟。

﹝卯﹞三結非徧行。

然後等五。非觸等故。定非徧行。如信貪等。

欲等五心所是有法。定非徧行宗。因云。分觸等五故。諭如信貪等。初正釋體用竟。

﹝寅﹞二現起分位二。初解定俱者非。二解不定俱爲正。﹝卯﹞今初。

有義。此五定互相資。隨一起時。必有餘四。

﹝卯﹞二解不定俱。

有義。不定。瑜伽說此﹝五別境心所。於﹞四一切中。無後﹝一切時一切俱之﹞二故。又說此五緣﹝所樂決定曾習所觀﹞四境﹝而﹞生。所緣﹝之四境。及﹞能緣﹝之五法。皆﹞非﹝決﹞定俱故。應說此五。或時﹝只單﹞起一。謂於所樂惟起希望。或於決定惟起印解。或於曾習惟趣憶念。或於所觀。惟起專注。謂愚昧類。爲止散心。𨿽專注所緣。而不能簡擇。世共知彼有定無慧。﹝但因﹞彼﹝愚昧人。於﹞加行位少有聞思。故說等持緣所觀境。或依﹝所觀之境。﹞多分﹝是定慧俱有者。﹞故說是﹝等持緣所觀境之﹞言﹝耳。且﹞如戲忘天。專注一境。起貪嗔等。有定無慧。諸如是等。其類實繁。﹝不可謂定必有慧也。﹞或於所觀惟起簡擇。謂不專注。馳散推求。﹝則是有慧無定﹞。或時﹝此五心所。但於同時﹞起二。謂於所樂決定境中。起欲勝解。或於所樂曾習境中。起欲及念。如是乃至於所觀境。起定及慧。合有十﹝个起﹞二。

一欲解。二欲念。三欲定。四欲慧。五解念。六解定。七解慧。八念定。九念慧。十定慧也。

或時﹝此五心所。但於同時﹞起三。謂於所樂決定曾習。起欲解念。如是乃至於曾所觀。起念定慧。合有十﹝个起﹞三。

一欲解念。二欲解定。三欲解慧。四欲念定。五欲念慧。六欲定慧。七解念定。八解念慧。九解定慧。十念定慧也。

或時﹝此五心所。有於同時﹞起四。謂於所樂決定曾習所觀境中。起前四種。如是乃至於﹝決﹞定曾習所觀境中。起後四種。合有五﹝个起﹞四。

一欲解念定。二欲解念慧。三欲解定慧。四欲念定慧。五解念定慧也。

或時起五。謂於所樂決定曾習所觀境中。俱起五種。如是於四﹝境中﹞。起欲等五。總﹝起一句﹞。別﹝三十句﹞幷合有三十一句。或有心位。五皆不起。如非四境。﹝幷﹞率爾墮﹝境之﹞心。及藏識俱。﹝如是等位。五皆不起﹞。此類非一。

二現起分位竟。

﹝寅﹞三諸門分別三。初諸識相應門。二俱受相應門。三結例余諸門。﹝卯﹞今初。

第七八識。此別境五。隨﹝未轉依已轉依﹞位﹝而爲﹞有無。如前已說。第六意識。諸位容俱。依轉未轉。皆不遮故。

第八識未轉皆無。已轉皆有。第七識未轉但得有慧。已轉亦得有五也。第六識可知。

有義。五識此五皆無。緣已得境。無希望故。不能審決。無印持故。恆取新境。無追憶故。自性散動。無專注故。不能推度。無簡擇故。

前五識有二解。今初解直明。無此五心所也。

有義。五識容有此五。𨿽無於境增上希望。而有微劣樂境義故。於境𨿽無增上審決。而有微劣印境義故。𨿽無明記曾習境體。而有微劣念境類故。𨿽不作意系念一境。而有微劣專注義故。﹝但爲﹞遮等引故。﹝所以論﹞說﹝五識之﹞性散動。非遮等持。故﹝前五識亦﹞容有定。𨿽於所緣不能推度。而有微劣簡擇義故。由此聖教說﹝天﹞眼﹝天﹞耳﹝二﹞通。是﹝卽﹞眼﹝識﹞耳識相應﹝之﹞智性﹝也﹞。余﹝鼻舌身﹞三。準此﹝眼耳。亦可﹞有慧無失。

此第二解。亦許五識得有別境五心所也。三摩呬多。翻爲等引。以離沈掉。名之爲等。引生功徳。名之爲引。故惟第六意識所能修習。三摩地。翻爲等持。卽定心所。不過專注一境之義。故五識亦得有之。

未自在位。此五或無。得自在時。此五定有。樂觀諸境。欲無減故。印境勝解。常無減故。憶習曾受。念無減故。又佛五識。緣三世故。﹝緣過去者。卽是念故﹞。如來無有不定心故。五識皆有作事智故。

得自在時。謂轉五識爲成所作智時也。初諸識相應門竟。

﹝卯﹞二諸受相應門。

﹝問曰﹞。此別境五。何受相應。有義。欲﹝心所。與喜樂捨﹞三﹝受相應﹞。除憂苦受。以彼二境非所樂故。餘四﹝心所﹞。通﹝於﹞四﹝受﹞。惟除苦受。以審決等﹝心所。乃是﹞五識﹝之所﹞無故。

答有二義。初義未確。下義爲正。

有義。一切﹝皆與﹞五受相應。論說憂根。於無上法思慕愁戚。求欲證故。﹝是欲與憂受相應也﹞。純受苦處。希求解脫。﹝是欲與苦受相應也﹞。意有苦根。前已說故。論說貪愛。憂苦相應。此貪愛俱。必有欲故。苦根旣有意識相應。﹝則﹞審決等四。﹝卽與﹞苦俱。﹝亦復﹞何咎。又五識俱。亦有微細印境等四。義如前說。由斯欲等。﹝各與﹞五受相應。

﹝卯﹞三結例余諸門。

此五復依﹝三﹞性﹝三﹞界學﹝無學﹞等。諸門分別。如理應思。

具二一切。故通三性。亦通三界。又第六識轉未轉位。皆不遮故。故知學等位中應有。初釋徧行別境竟。

成惟識論觀心法要卷第五

成惟識論觀心法要﹝下﹞

成惟識論觀心法要卷第六

成惟識論觀心法要卷第七

成惟識論觀心法要卷第八

成惟識論觀心法要卷第九

成惟識論觀心法要卷第十

跋語

成惟識論觀心法要卷第六

蕅益沙門智旭述

已上第三能變。廣釋六位心所別相中。初釋徧行別境竟。

﹝癸﹞二釋善心所二。初舉頌。二論釋。﹝子﹞今初

已說徧行別境二位。善位心所。其相云何。頌曰。善謂信。慚。愧。無貪等三根。勤。安。不放逸。行舍。及不害。

﹝子﹞二論釋三。初正釋頌文。二料簡別立。三餘門分別。﹝醜﹞初中二。初總標。二別釋。﹝寅﹞今初

論曰。惟﹝與﹞善心俱﹝起。故﹞名﹝爲﹞善心所。謂信慚等定有十一。

﹝寅﹞二別釋二。初釋信等名。二釋及字。﹝卯﹞初中八。初釋信。二釋慚愧。三釋無貪無嗔無癡。四釋勤。五釋安。六釋不放逸。七釋行舍。八釋不害。﹝辰﹞今初

云何爲信。於實徳能深忍樂欲。心淨爲性。對治不信樂﹝求諸﹞善爲業。然信差別。略有三種。一信實有。謂於諸法實事理中。深信﹝其爲實有而隨順﹞忍﹝可﹞故。二信有徳。謂於三寶眞淨徳中。深信﹝而喜﹞樂故。三信有能。謂於一切世出世善。深信﹝其﹞有力。能得﹝樂果。﹞能成﹝聖道。﹞起希望故。由斯對治不信彼﹝實徳能之﹞心。愛樂證修世出世善。

此正釋信之體性並業用也。實徳能。是信依處。忍是信之因。樂欲是信之果。心淨是信之自性。諸法實事。卽俗諦。諸法實理。卽第一義諦。希望。卽欲也。餘可知。

﹝問曰。﹞忍謂勝解。此卽﹝是﹞信﹝之﹞因。樂欲﹝二種。﹞謂﹝卽是﹞欲。﹝此﹞卽是信﹝之﹞果。確陳此信自相是何。﹝答曰。﹞豈不適言心淨爲性。﹝又問﹞。此猶未了彼心淨言。若﹝持業釋。則﹞淨卽心。應非心所。若﹝依主釋。則﹞令心淨。慚等何殊。﹝若鄰近釋。則是與﹞心俱﹝之﹞淨法。﹝亦與慚等何別。﹞爲難亦然。﹝答曰。﹞此﹝信之體。自﹞性澄淸。﹝亦﹞能淨﹝於﹞心﹝心所﹞等。以心勝故。﹝但﹞立心淨﹝之﹞名。如水淸珠。能淸濁水。慚等𨿽善。非﹝以﹞淨爲﹝其﹞相。此﹝信心所。以﹞淨爲相。無濫彼﹝慚等之﹞失。又諸染法。各有別相。惟有不信。自相渾濁。復能渾濁余心心所。如極穢物。自穢穢他。信正翻彼﹝不信﹞。故﹝獨以﹞淨爲相。

此問答釋疑也。此下更斥異解。

有說信者。愛樂爲相。﹝斥曰。是則﹞應通三性。﹝又﹞體應卽﹝別境中﹞欲。又應苦集﹝二諦無可愛樂。﹞非信所緣。有執信者。隨順爲相。﹝斥曰則亦﹞應通三性。﹝又﹞卽﹝是﹞勝解。﹝及﹞欲。若印順者。卽勝解故。若樂順者。卽是欲故。離彼﹝解欲﹞二體。無順相故。由此應知心淨是信。初釋信竟。

﹝辰﹞二釋慚愧

云何爲慚。依自法力。崇重賢善爲性。對治無慚。止息惡行爲業。謂依自﹝身及﹞法。﹝生於﹞尊貴增上。﹝由斯﹞崇﹝尙敬﹞重賢﹝能﹞善﹝者。﹞羞恥過惡﹝而不敢爲。別則﹞對治無慚。﹝通則﹞息諸惡行。云何爲愧。依世間力。輕拒暴惡爲性。對治無愧。止息惡行爲業。謂依世間﹝他人﹞訶厭增上。輕拒暴惡。﹝由此﹞羞恥過罪﹝而不敢爲。別則﹞對治無愧。﹝通亦﹞息諸惡業。

此正釋慚愧之體性業用也。輕拒暴惡者。輕彼暴人而不親。拒彼惡法而不住。暴人。卽有惡之人也。

羞恥過惡。是二通相。故諸聖教。假說爲體。若執羞恥爲二別相。應慚與愧。體無差別。則此二法。定不相應。非受想等有此義故。若待自他立二別者。應非實有。便違聖教。若許慚愧實而別起。復違論說十徧善心。

此復釋慚愧二法。須以崇善拒惡而爲別相。不以羞恥過惡爲別相也。因諸聖教。每每以羞恥過惡釋慚愧義。昧者遂執以爲別相。故今釋曰。慚愧二法。各有通別二相。其中皆云羞恥過惡者。乃是二法之通相。故諸聖教。假說羞恥以爲慚愧體耳。若遂執羞恥爲慚愧別體。則此二法。應無差別。旣無差別。則應不俱生。旣不俱生。則定不相應。譬如受想等相應之法。定各有體。非有此體無差別之義故也。量云。慚愧是有法。各有別體宗。因云。定相應故。諭如受想等。或申違量云。慚愧若同以羞恥爲體是有法。定不相應宗。因云。無一心中有二羞恥故。同諭如忿恨等。異諭如受想等。執者救曰。止一羞恥。但約對待自他。故立慚愧二種別名。寧不俱起。今破之曰。若待自他。立二別者。則依分位假立。應非實有。便違聖教中說慚愧二法是實有矣。執者又救曰。慚是對自。愧是對他。二俱是實。故不俱起。今破之曰。若許慚愧。實而別起。則正起慚時。便應無愧。正起愧時。便應無慚。復違論說十一善心所中。惟有輕安不徧。餘十定徧善心之義矣。

崇重輕拒若二別相。所緣有異。應不俱生。二失旣同。何乃偏責。

此執者反難也。謂若以崇重善境爲慚之別相。輕拒惡境爲愧之別相。則所緣善惡之境有異。亦應不得俱生。與前所說實而別起。其失是同。何乃偏致責耶。

﹝答曰。﹞誰言二法所緣有異。﹝難曰﹞。不爾。如何。﹝答曰。﹞善心起時。隨緣何境。皆有崇重善。及輕拒惡義。故慚與愧。俱徧善心。所緣﹝之境﹞無別。﹝救曰。﹞豈不我說﹝羞恥過惡爲二別相。﹞亦有此義。﹝破曰﹞。汝執慚愧自相旣同。何理能遮前所設難。然聖教說﹝此慚愧二法。﹞顧﹝待﹞自他﹝而有﹞者。﹝不同汝執體無別也。聖教乃以﹞自法名自。世間名他。或卽此中崇拒善惡。於己益損。名自他故。

此展轉答釋。以明慚愧。體各別有。故得俱起而徧善心也。自法名自。世間名他。知顧自者。必卽顧他。正崇善時。卽必拒惡。又或崇善於己有益。卽名爲自。拒惡於己無損。卽名爲他。豈似汝執同以羞恥爲體。設云是假。則違聖教。設云是實。復違論文也哉。二釋慚愧竟。

﹝辰﹞三釋無貪無嗔無癡三善根

無貪等者。等無嗔癡。此三名﹝爲善﹞根﹝者。能﹞生善﹝法最爲﹞勝故。﹝又於﹞三不善根。﹝能爲﹞近對治故。

此先總釋三善根義也。一能生善。二能對治。

云何無貪。於﹝三﹞有﹝及三﹞有﹝之資﹞具。無﹝所貪﹞著爲性。﹝別則﹞對治貪著。﹝通則能﹞作﹝眾﹞善爲業。

有。謂三界果報。有具。謂三界惑業及依報也。

云何無嗔。於﹝三﹞苦﹝及三﹞苦﹝之資﹞具。無恚爲性。﹝別則﹞對治嗔恚。﹝通則能﹞作﹝眾﹞善爲業。

苦。謂三界苦果。樂。是壞苦。苦。是苦苦。不苦不樂。是行苦。故名三苦。苦具。卽三界苦因。及獘惡依報也。問曰。依正二苦。全由自惑業招。無恚可矣。三界苦因。旣是惑業。云何可無恚耶。答曰。惑業無性。但不起惑造業則已。何勞嗔之。又過去惑業。達其已滅。卽名懺除。故不須嗔。現在惑業。知其不住。勿令相續。亦不須嗔。未來惑業。今尙未有。防令勿起。亦不須嗔。他人惑業。亦復無性。但應憐湣。更不須嗔。若一起嗔。卽成惑業。如水益深。如火益熱。故曰。劫功徳賊。莫過嗔恚。又曰。一念嗔心起。百萬障門開也。問曰。大乘了知惑業無性。三際叵得。可無嗔矣。小乘未達法空。視煩惱賊及諸惡業。不啻怨毒。安得無嗔。答曰。小乘於已起惑業。如法懺除。未起惑業。深生厭離。亦非嗔也。問曰。如有經云。我是貪欲文殊。嗔恚文殊。又云。一法不捨。名爲大貪。一法不取。名爲大嗔。其旨若何。答曰。此不思議無性法門。卽修惡而達性惡。卽性惡便是性善。如指冰卽水。水現而冰自融。如指木卽火。火出而木卽盡。如因醜像而悟現像之鏡。知此醜像惟鏡所現。能現醜像之鏡。卽是能現美像之鏡。故得不離塵勞而見佛性。旣見佛性。豈復滯塵勞哉。是故大貪者。究竟無貪之別名也。大嗔者。究竟無嗔之別名也。大癡者。究竟無癡之別名也。於有有具無所著。故能一法不捨。假使著有有具。則所捨者多矣。於苦苦具無所恚。故能一法不取。假使恚苦苦具。則所取者亦多矣。又一法不取名大嗔。卽是此中所謂無貪。一法不捨名大貪。卽是此中所謂無嗔。誰謂性相二宗。不同一致也耶。

善心起時。隨緣何境。皆於有等無著無恚。﹝以此二善根。但﹞觀﹝待﹞有等﹝而﹞立。非要緣彼﹝有等之境。亦﹞如前﹝所明﹞慚愧﹝二法。但﹞觀﹝待﹞善惡﹝而﹞立。故此﹝無貪無嗔﹞二種。俱徧善心。

此釋復難也。難曰。無貪於有有具無著。無嗔於苦苦具無恚。所緣之境旣別。則其起不同時。何能俱徧善心。今釋之曰。善心若起。法爾皆於有有具苦苦具無著無恚。但約觀待有等而立。非要別緣二種境也。量云。無貪無嗔是有法。觀待有等立。非緣彼境宗。因云。俱徧善心。同時起故。諭如慚愧。是故貪嗔二惑。決不同起。無貪無嗔。決定相應。迷局解通。於斯可驗。大貪大嗔。是解非迷。止爭解迷。不爭名字。觀心之士。於此宜思。

云何無癡。於諸﹝諦﹞理﹝及諸實﹞事明解爲性。﹝別則﹞對治愚癡。﹝通則能﹞作﹝眾﹞善爲業。有義。無癡卽慧爲性。集論說此﹝無癡以﹞報﹝智﹞教﹝智﹞證智﹝之﹞決擇爲體。﹝謂﹞生得聞思修所生慧。如次皆是決擇性故。此𨿽卽慧。爲顯善品有勝功能。如煩惱﹝中之﹞見。﹝𨿽卽是慧。以染﹞故復別說。﹝今此善慧亦爾。﹞

此正釋無癡體性業用。兼辧假實。今初有義。妄謂是假有也。由聞果報智而生得聞慧。由思聖教智而生得思慧。由修證智而生得修慧。此三皆以決擇爲性。決擇卽是智慧。故謂無癡卽以慧爲體也。此𨿽下。釋疑可知。

有義。無癡非卽是慧。別有自性。正對無明。﹝例﹞如無貪﹝無﹞嗔。﹝以是三﹞善根﹝所﹞攝故。﹝瑜伽﹞論說﹝諸佛﹞大悲。﹝是﹞無嗔﹝無﹞癡﹝所﹞攝。非﹝言悲是慧﹞根攝故。若彼無癡。﹝卽﹞以慧爲性。﹝無別體者。則應﹞大悲﹝所﹞如﹝十﹞力﹝四無畏﹞等。應﹝亦是﹞慧等根攝。﹝不是無嗔無癡攝矣。﹞又若無癡無別自性。﹝則便﹞如不害等。應非實物。便違論說十一善中。三世俗有。餘皆是實。

此正明無癡是實有也。量云。無癡是有法。別有自性宗。因云。正對無明。善根攝故。諭如無貪嗔。又大悲旣是無嗔癡攝。設無癡以慧爲體。則大悲亦應以慧爲體矣。何故瑜伽論中不云大悲是慧根攝耶。三世俗有者。謂不放逸。行舍。不害。此三皆是依義假立。非別有體。名世俗有。具如下文所明。餘八善法。各有自性。名爲實有。故知無癡。非卽慧性。

然集論說慧爲體者。舉彼﹝三慧之﹞因果。顯此﹝明解之﹞自性。如以忍樂表信自體。理必應爾。

此通初家所引集論之義也。聞思二慧。卽無癡之因。諭如忍爲信之因。修慧。卽無癡之果。諭如樂欲爲信之果。明解。是無癡自性。諭如心淨是信自性也。

以貪嗔癡。﹝是﹞六識相應正煩惱攝。起惡勝故。立﹝三﹞不善根﹝之名。﹞斷彼﹝三不善根。﹞必由通別對治。通惟善慧。別卽﹝此﹞三﹝善﹞根。由此無癡。必應別有。

此結成善根對治無明之正義也。三釋三善根竟。

﹝辰﹞四釋勤

勤。謂精進。於善惡品修斷事中勇﹝猛彊﹞悍爲性。對治懈怠。﹝成﹞滿善﹝事﹞爲業。勇表勝進。簡諸染法。悍表精純。簡淨無記。卽顯精進惟善性攝。

於修善斷惡事中勇猛。故名進。彊悍。故名精也。諸染法。謂惡及有覆無記。淨無記。卽無覆無記。惡及有覆。是退墮法。今不退墮。卽是勝進。無覆無記。與善性別。今不相雜。乃是精純。

此相差別。略有五種。所謂被甲﹝精進﹞。加行﹝精進﹞。無下﹝精進﹞。無退﹝精進﹞。無足﹝精進﹞。卽經所說有勢﹝精進﹞。有勤﹝精進﹞。有勇﹝精進﹞。堅猛﹝精進﹞。不捨善軛﹝精進﹞。如次應知。此五﹝種精進差﹞別﹝義﹞者。﹝凡有四義。一約行別。﹞謂初發心﹝行。﹞自分﹝行。﹞勝進﹝行。又就﹞自分行中。﹝有下中上﹞三品別故。或﹝二約修別。謂﹞初發心﹝修。﹞長時﹝修。﹞無間﹝修。﹞殷重﹝修。﹞無餘修。﹝有﹞差別故。或﹝三約位別。謂﹞資糧等五道別故。﹝問曰。究竟道中。何用精進。答曰。﹞二乘究竟道。欣大菩提故。諸佛究竟道。樂利樂他故。或﹝四約道別。謂資糧加行二位之中。﹞二加行﹝道。及﹞無間﹝道。﹞解脫﹝道。﹞勝進﹝道。﹞別故。

四釋勤竟。

﹝辰﹞五釋安

安。謂輕安。遠離粗重﹝雜染品法。﹞調暢身心。﹝於善法中﹞堪任﹝修持﹞爲性。對治惽沈。轉﹝捨染依轉得淨﹞依爲業。謂此﹝輕安。﹞伏除能障定﹝之惽沈﹞法。令所依止﹝之身心﹞轉安適故。

﹝辰﹞六釋不放逸

不放逸者。﹝卽﹞精進﹝及無貪等﹞三根。於所斷﹝惡所﹞修﹝善﹞防﹝令不生﹞修﹝令增長﹞爲性。對治放逸。成滿一切世出世間善事爲業。謂卽﹝精進無貪等﹞四法。於斷修事。皆能防修。﹝卽﹞名﹝爲﹞不放逸。非別有體。﹝以其﹞無異相故。於防惡事修善事中。離﹝精進等﹞四﹝法﹞功能。﹝亦﹞無別用故。𨿽信慚等。亦有此﹝防修之﹞能。而方﹝於﹞彼四。﹝則﹞勢用微劣。﹝以﹞非﹝善﹞根﹝亦非﹞徧策。故非此﹝不放逸之所﹞依。

此正釋不放逸之體性業用。依精進三根假立也。

﹝𨿽曰。﹞豈不防修﹝卽﹞是此﹝不放逸之﹞相用。﹝答曰。﹞防修何異精進三根。﹝若謂﹞彼﹝四法。﹞要待此﹝不放逸。﹞方有作用﹝者。則﹞此﹝不放逸。﹞應復待余﹝法。﹞便有無窮失。﹝又難曰。﹞勤惟徧策﹝一切善法。﹞根但﹝普﹞爲﹝善法﹞依﹝持。﹞如何說彼有防修用。﹝破曰。﹞汝﹝所計﹞防修用。其相云何。若﹝云是﹞普依持。﹝則仍﹞卽無貪等。若﹝云是﹞徧策錄。﹝則仍﹞不異精進。﹝若云﹞止惡進善。﹝則仍﹞卽總四法。﹝若云﹞令不散亂。﹝則又﹞應是等持。﹝若云﹞令同取境。﹝則又﹞與觸何別。﹝若云﹞令不忘失。﹝又復﹞卽應是念。如是推尋不放逸用。離無貪等竟不可得。故不放逸。定無別體。

此問答破異解也。六釋不放逸竟。

﹝辰﹞七釋行舍

云何行舍。﹝亦卽﹞精進﹝及無貪等﹞三根。﹝又能﹞令心平等正直無功用住爲性。對治掉舉。靜住爲業。謂卽四法。令心遠離掉舉等障。﹝寂﹞靜﹝安﹞住。名﹝之爲﹞捨。﹝所言﹞平等正直無功用住。﹝乃約﹞初中後位。﹝以﹞辧捨﹝之﹞差別﹝相也﹞。

簡非捨受。故名行舍。初位名平等。中位名正直。後位名爲無功用住。此正釋體性業用。亦依四法假立也。

由不放逸。先除雜染。捨復令心寂靜而住。﹝故﹞此﹝行舍。亦﹞無別體。如不放逸。離彼四法。無相用故。能令寂靜﹝者。﹞卽﹝彼精進等﹞四法故。所令寂靜﹝者。又﹞卽心﹝心所﹞等故。

此釋伏難也。難曰。不放逸與行舍。旣皆以四法爲體。云何而知此二有別。故以先後功能答之。𨿽約先後功能差別。其實更無別體也。七釋行舍竟。問曰。不放逸與行舍。旣分先後。何得俱徧善心。答曰。未有旣不放逸而猶不靜住者。亦未有正靜住而仍放逸者。義𨿽先後。起必相應。

﹝辰﹞八釋不害

云何不害。於諸有情。不爲﹝侵﹞損﹝逼﹞惱。﹝卽以﹞無嗔爲性。能對治害。悲﹝傷憐﹞湣爲業。謂卽無嗔。於有情所不爲損惱。假名不害。﹝當知﹞無嗔。翻對斷物命﹝之﹞嗔。不害正違損惱物﹝之﹞害。﹝所云﹞無嗔與樂。不害拔苦。是謂此二粗相差別。﹝據﹞理實﹝論。則﹞無嗔。實有自體。不害﹝不過﹞依彼﹝無嗔﹞一分假立。爲顯慈悲二相。﹝有差﹞別故。﹝又復﹞利樂有情。彼﹝慈悲﹞二﹝法最爲﹞勝故。

無嗔卽慈。故能與樂。不害卽悲。故能拔苦。此正釋假立不害之義也。

有說不害非卽無嗔。別有自體。謂賢善性。﹝問曰。﹞此相云何。﹝答曰。﹞謂不損惱。﹝破曰。﹞無嗔亦爾。寧別有性。謂於有情不爲損惱。慈悲賢善。是無嗔故。

此破異解可知。初釋信等名竟。

﹝卯﹞二釋及字

及。顯十一﹝外之﹞義別心所。謂欣厭等善心所法。𨿽義有別。說種種名。而體無異。故不別立。﹝今更約義略爲釋出。﹞欣。謂﹝與善﹞欲俱﹝起之﹞無嗔一分。於所欣境不憎恚故。不忿﹝不﹞恨﹝不﹞惱﹝不﹞嫉等亦然。隨應正翻嗔一分﹝之忿恨惱嫉四小隨煩惱﹞故。

此欣心所。𨿽不別立。而用最大。故首釋之。凡外修六行觀。展轉欣上是淨妙離。故能厭下諸苦粗障。但以見思未斷。僅成世間有漏之善。二乘欣樂涅槃。故能厭離生死。但以塵沙未斷。僅成出世偏眞之善。權位菩薩欣樂大乘。故能厭離小道。但以無明未伏。僅成從空入假之善。地前菩薩欣樂中道。故能厭離二邊。但以無明未斷。僅成相似中道之善。惟有圓人。欣樂無分別之實法。故能厭捨二邊虛妄戲論分別。於諸無明圓伏圓斷。成就無上具足妙善。從名字善乃至究竟善也。又復圓人了達欣厭之極。與不欣厭亦非異轍。故獨熾然欣樂求生極樂世界。厭離娑婆無量眾苦。於此一欣一厭之中。便能圓淨四種佛土。只此欣心。亦名不忿。亦名不恨。亦名不惱。亦名不嫉。只此厭心。亦名不慳。亦名不憍。欣淨者必厭穢。厭穢者必欣淨。故此二善。起必同時。成佛作祖。莫此爲要。欣卽大貪。厭卽大嗔。豈似下劣貪嗔。有名無實者哉。

厭。謂﹝與善﹞慧俱﹝起之﹞無貪一分。於所厭境。不染著故。不慳﹝不﹞憍等。當知亦然。隨應正翻貪一分﹝之慳憍。二小隨煩惱﹞故。

厭欲界者。不染著欲界。乃至厭無所有處者。不染著無所有處。此世間善也。厭生死者。不染著生死。此二乘善也。厭偏眞者。不染著偏眞。此通菩薩善也。厭二邊者。不染著二邊。此別十回向菩薩善也。厭但中者。不染著但中。此別地菩薩善也。圓厭四穢土者。不染著四穢土。此泯絕凡聖。不歷階級。一超直入。不思議之最勝善也。是故厭離娑婆。求生淨土。名爲第一圓頓無上法門。

不覆﹝不﹞誑﹝不﹞諂。﹝卽﹞無貪癡一分。隨應正翻貪癡一分﹝之覆誑諂三小隨惑﹞故。有義。不覆惟無癡一分。無處說覆亦貪一分故。

中二煩惱。正翻爲慚愧。十小煩惱。惟害有翻。餘九不翻。故今一一翻示。然覆亦通貪一分攝。如下文所明也。

有義。不慢。信一分攝。謂若信彼。不慢彼故。有義。不慢。捨一分攝。心平等者。不髙慢故。有義。不慢。慚一分攝。若崇重彼。不慢彼故。

此正翻根本惑之慢也。三義皆通。故無破立。

有義。不疑。卽信所攝。謂若信彼。無猶豫故。有義。不疑。卽正勝解。以決定者。無猶豫故。有義。不疑。卽正慧攝。以正見者。無猶豫故。

此正翻根本惑之疑也。亦復三義皆通。故無破立。問曰。根本慢疑。皆各有體。翻惑成善。何無自體。答曰。下不云乎。悟解理通。說多同體。迷情事局。隨相分多。譬如水結成冰。可分多塊。冰融成水。豈隔方隅。問曰。若爾。何故十一善中。仍云八實三假耶。答曰。此亦約理世俗。說假實耳。天臺有隨情隨智隨情智等三種分別。所應深思。

不散亂體。卽正定攝。﹝翻大隨散亂。﹞正見。﹝翻根本邪見。﹞正知。﹝翻大隨不正知。﹞俱善慧攝。不忘念者。卽是正念。﹝翻大隨失念。﹞悔眠尋伺通染不染。如﹝徧行﹞觸﹝等。及別境﹞欲等。﹝故皆﹞無別翻對。

染。卽不善及有覆無記。不染。卽善及無覆無記也。初正釋頌文竟。

﹝醜﹞二料簡別立

﹝問曰。﹞何緣諸染﹝有二十六。﹞所翻善中。有﹝十一是﹞別建立。有﹝餘十五是﹞不爾者。﹝答曰。﹞相用別者。便別立之。余善不然。故不應責。又諸染法。徧六識者。﹝作用﹞勝故翻之。﹝而﹞別立善法。慢等忿等。惟意識俱。﹝故不翻立。﹞

慢等。等於疑及五見。忿等。等於小隨九法。惟除害也。

害𨿽亦然。而數現起。損惱他故。﹝又﹞障無上乘勝因﹝之大﹞悲故。爲了知彼增上過失。﹝所以﹞翻立不害。

此釋難也。難曰。若是惟意識俱。便不翻立。害亦惟意識俱。何故翻立不害。答釋可知。

失念散亂及不正知。翻入別境。﹝中之正念正定正慧。故此十一﹞善中不說。

亦釋難也。難曰。若徧六識。勝故翻之。失念散亂及不正知。亦徧六識。何故不翻。答釋可知。

﹝問曰。﹞染淨相翻。淨寧﹝反﹞少﹝於﹞染。﹝答曰。﹞淨﹝法殊﹞勝。染﹝法微﹞劣。少﹝淨便能﹞敵多﹝染﹞故。又﹝淨法悟﹞解理通。說多同體。﹝故不廣立。染法﹞迷情事局。隨相﹝差別。是以﹞分多。故於染淨。不應齊責。

只此染淨相翻一語。便是密顯染淨無性。故解之則理通。乃解卽事之理。迷之則事局。正迷全理成事。須知說染說淨。皆屬於事。染淨無性。方名爲理。但淨是順事。故能順顯無性之理。而事隨理通。染是違事。故惟違覆無性之理。而理隨事局也。二料簡別立竟。

﹝醜﹞三餘門分別十。初假實門。﹝至﹞十結例余門。﹝寅﹞今初

此十一法。三是假有。謂不放逸。捨。及不害。義如前說。餘八實有。相用別故。

﹝寅﹞二徧不徧門。有二家解。次家爲正。

有義。十一﹝之中﹞四徧善心。精進三根。徧善品故。餘七不定。推尋事理未決定時。不生信故。慚愧同類。﹝一依自法。一依世間。所﹞依﹝之﹞處各別。隨起一時。第二無故。要世間道斷煩惱時。﹝方得﹞有輕安故。不放逸捨。無漏道時方得起故。悲湣有情時。乃有不害故。﹝是故﹞論說十一﹝善心所。在於﹞六位中起。謂決定位。有信相應。止息染時。有慚愧起。顧自他故。於善品位。有精進三根。世間道時。有輕安起。於出世道。有捨不放逸。攝眾生時。有不害故。

此卽初解。世間道。謂四禪八定有漏善品。出世道。卽無漏道也。餘可知。

有義。彼說未爲應理。推尋事理未決定心。信若不生。應非是善。如染心等。無淨信故。慚愧﹝之﹞類﹝是﹞異。﹝所﹞依﹝𨿽﹞別。﹝所緣﹞境同。俱徧善心。前已說故。若出世道輕安不生。應此﹝輕安﹞覺支非無漏故。若世間道。無捨不放逸。應非寂靜防惡修善故。又應不伏掉放逸故。有漏善心旣具﹝精進三根﹞四法。如出世道。應有﹝行舍不放逸之﹞二故。善心起時。皆不損物。﹝正以﹞違能損法。﹝乃﹞有不害﹝之名﹞故。﹝然而﹞論說六位起十一者。﹝乃﹞依彼彼增﹝勝。而﹞作此此說﹝耳。﹞故彼﹝初解﹞所說﹝餘七不定﹞。定非應理。

此卽第二正解。先破前非。次論說下。會釋彼所引論也。依彼彼增作此此說者。謂決定位。則信增。息染位。則慚愧增。乃至攝生時。則不害增耳。

應說信等十一法中。十徧善心。輕安不徧。要在定位。方有輕安。﹝以﹞調暢身心。﹝乃﹞餘位﹝之所﹞無故。決擇分說。十善心所。﹝若﹞定﹝地﹞不定地。皆通善心。定地心中。增輕安故。

此正釋十徧一不徧也。定地。卽定位。謂四禪八定等三昧心中。不定地。卽欲界散心位中。

有義。定加行亦得定地名。彼亦微有調暢義故。由斯欲界亦有輕安。不爾。便違本地分說。信等十一通一切地。

此更出異解也。定加行。謂定前方便。卽指未到地定言之。

有義。輕安惟在定有。由定滋養。﹝方得﹞有調暢故。論說欲界諸心心所。由闕輕安。名不定地。﹝其﹞說一切地有十一者。通﹝指定中﹞有尋伺等三地皆有故。

此正明欲界無輕安也。次更釋彼所引論意。論說一切地有十一者。乃指有尋伺等三。三昧地。非指三界九地。以欲界名不定地。正由闕於輕安故耳。言三地者。一根本初禪。名有尋有伺三麼地。二二禪加行。名無尋有伺三麼地。三根本二禪已上。皆名無尋無伺三麼地。二徧不徧門竟。

﹝寅﹞三諸識俱起門

此十一種。前已具說第七八識隨位有無。第六識中。定位皆具。若非定位。惟闕輕安。有義。五識惟有十種。自性散動。無輕安故。有義。五識亦有輕安。定所引﹝五識之﹞善者。亦有調暢故。成所作智俱。必有輕安故。

第七第八。於未轉位。無十一善。若已轉位。皆定相應。第六有漏散善。則無輕安。有漏定善。便具十一。無漏不必言矣。五識二解。第二解正。然約有漏位中。鼻舌二識惟欲界系。則無輕安。眼耳身識。通於初禪。則是定所引之善者。亦有調暢。若至無漏位中。成所作智相應五識。則必皆有輕安也。

﹝寅﹞四諸受相應門

﹝問曰。﹞此善十一。何受相應。﹝答曰。﹞十﹝个善心所。得與﹞五﹝受﹞相應。﹝輕安﹞一﹝種。則﹞除憂苦﹝二受。以凡﹞有逼迫受。﹝決定﹞無調暢故。

﹝寅﹞五別境相應門

此與別境。皆得相應。信等﹝與﹞欲等。不相違故。

﹝寅﹞六三性相攝門

十一惟善。

﹝寅﹞七三界系屬門

輕安非欲﹝界所系。﹞余﹝十皆﹞通三界。

﹝寅﹞八學等三攝門

皆學等三。

初果二果三果。及菩薩十地之十一善。卽皆有學所攝也。四果支佛如來之十一善。皆無學所攝也。一切凡夫之十一善。皆非學非無學所攝也。

﹝寅﹞九三斷相攝門

非見所斷。瑜伽論說。信等六根。惟修所斷。非見所斷。

六根。謂信根。進根。念根。定根。慧根。及未知當知根也。信等五根。通漏無漏。若無漏者。卽攝入於三無漏根。此中五根。且指有漏言之。加行位中。所有無漏九根。名未知當知根。有學位中。無漏九根。名已知根。無學位中。無漏九根。名具知根。𨿽由未知當知根。得入見道。旣見道已。無所未知可當知故。卽名爲具知根。見道一剎那後。便屬修道位攝。是故修道位中。卽斷未知當知根。及有漏五根也。此十一善。不與分別煩惱相應。故非見道所斷。若有漏善。及無漏加行善。卽屬修道所斷。若正無漏善。卽屬非所斷攝。﹝九根者。信等五根。及意根。喜根。樂根。捨根。﹞

﹝寅﹞十例結餘門

余門分別。如理應思。

對後煩惱不定等。自在下文也。二釋善心所竟。

﹝癸﹞三釋根本煩惱二。初舉頌。二論釋。﹝子﹞今初

如是已說善位心所。煩惱心所。其相云何。頌曰。煩惱謂貪。嗔。癡。慢。疑。惡見。

﹝子﹞二論釋二。初正釋頌文。二諸門分別。﹝醜﹞初中二。初略釋通名。二廣釋別名。﹝寅﹞今初

論曰。此貪等六。性是根本煩惱攝故。得煩惱名。

如樹有根本。方有枝葉。由此六種煩惱。出生一切隨煩惱法。故名此六以爲根本。余隨煩惱。皆此等流。或此分位。故如枝葉也。

﹝寅﹞二廣釋別名六。初釋貪。﹝至﹞六釋惡見。﹝卯﹞今初

云何爲貪。於有有具染著爲性。能障無貪。生苦爲業。謂由﹝貪﹞愛﹝之﹞力。﹝後五﹞取蘊﹝復得﹞生故。

有有具。解現善中。五蘊皆是妄情之所取著。故名取蘊。

﹝卯﹞二釋嗔

云何爲嗔。於苦苦具憎恚爲性。能障無嗔。不安隱性惡行所依爲業。謂嗔必令身心熱惱。起諸惡業不善性故。

苦苦具。亦如前解。身心熱惱。故云不安隱性。起諸惡業。故云惡行所依。此惟是惡。不通有覆無記。故云不善性也。

﹝卯﹞三釋癡

云何爲癡。於諸理事迷闇爲性。能障無癡。一切雜染所依爲業。謂由無明﹝力故。引﹞起疑﹝及﹞邪見貪等﹝根本﹞煩惱。﹝及忿等諸﹞隨煩惱。﹝而作諸﹞業。能招後﹝三有﹞生雜染法故。

獨頭無明。多迷諦理。相應無明。亦迷事相。故云於諸理事迷闇爲性也。一切雜染。卽指三界煩惱業生。

﹝卯﹞四釋慢

云何爲慢。恃已﹝所長。﹞於他﹝有情心生﹞髙舉爲性。能障不慢。生苦爲業。謂若有慢。於﹝三寶眞淨﹞徳﹝中。及一切﹞有徳﹝之人。﹞心不謙下。﹝競生人我。﹞由此生死。輪轉無窮。受諸苦故。此慢差別。有七九種。謂於三品我徳處生。一切皆通見修所斷。聖位﹝之中。俱生﹞我慢旣得現行。﹝則凡﹞慢﹝之流﹞類。由斯﹝於聖位中。容得現﹞起。﹝義﹞亦無失。

七種慢者。一慢。謂不敬等類。藐視劣類。二過慢。謂於等類妄視爲劣。及於勝類妄視爲等。三慢過慢。謂於勝類反視爲劣。四我慢。謂妄執有我而生貢髙。五增上慢。謂少有所得。自謂滿足。如妄認四禪爲四果等。六卑劣慢。謂自實甚劣。妄謂少劣。或𨿽知彼勝。不肯起敬。七邪慢。謂自實無徳。妄謂有徳也。九種慢者。約我徳處。各有勝等劣三品。我。卽所執虛妄假名之體。徳。卽所修之徳。處。卽受用處所。或我勝。我等。我劣。或徳勝。徳等。徳劣。或處勝。處等。處劣。是名九種。依之起於或慢。或過慢。或慢過慢。或卑劣慢。可以意知。是中不論七種九種。若依分別煩惱起者。卽見所斷。若依俱生煩惱緣事生者。卽修所斷也。

﹝卯﹞五釋疑

云何爲疑。於諸諦理﹝未達是有是無。﹞猶豫﹝不決﹞爲性。能障不疑﹝及諸﹞善品爲業。謂猶豫者。善不生故。

問曰。猶豫則善不生。過誠大矣。然貪嗔癡慢。苟知其過。有可作意蠲除。至於理實未明。安可彊不知以爲知耶。答曰。彊不知以爲知。正是疑之根也。若欲除疑。惟有虛心博學。審問愼思。憑正教爲指南。依師友爲眼目。又須如舜之好問好察。如孔之善惡皆師。方能永斷疑根。直至不疑之地。

有義。此疑以慧爲體。﹝由其於所觀境。﹞猶豫簡擇。說爲疑故。毗助末底。是疑義故。末底般若。義無異故。

此出異解也。毗。比也。助。輔也。末底及般若。皆翻慧也。言毗助末底。是疑義者。猶所云大疑大悟。小疑小悟。不疑不悟也。

有義。此疑別有自體。﹝由此疑故。﹞令慧不決。﹝此疑﹞非卽慧故。瑜伽論說。六煩惱中。﹝惟惡﹞見﹝是﹞世俗有。﹝以﹞卽﹝是﹞慧分故。余﹝五皆﹞是實有。﹝以各﹞別有性故。﹝若因疑能﹞毗助末底。﹝汝便﹞執慧﹝以﹞爲疑﹝體。亦可因識能﹞毗助若南。﹝而﹞智﹝便﹞應爲識﹝體耶。﹞非由助力。義便轉變。是故此疑。非慧爲體。

此正解也。若南。此云智也。智之與慧。同是別境中慧。不論有漏無漏。若善若染。皆可名慧。亦皆名智。無漏位中。或以無分別者名慧。有分別者名智。然根本後得。同稱爲智。道慧道種慧。同稱爲慧。故知約義。則隨意立名。約體。則元無二性也。識是心王。智是心所。若疑以慧爲體。則識亦應以智爲體。豈可乎哉。先申違量云。識是有法。應智爲體宗。因云。毗助智故。諭如疑助慧。次申正量云。毗助慧之疑是有法。非慧爲體宗。因云。別有性故。非由助力。義便轉變故。諭如毗助智之識。五釋疑竟。

﹝卯﹞六釋惡見二。初總釋相用。二詳示差別。﹝辰﹞今初

云何惡見。於諸諦理顚倒推求。﹝卽以﹞染﹝污相應之﹞慧爲性。能障善見。招苦爲業。謂惡見者。多受苦故。

以推求故。體卽是慧。以顚倒故。名之爲染。何謂顚倒。卽是妄執實我實法而已。九十六種外道。何嘗不求出離生死。秖因我法二執所纏。故種種苦行。無非唐喪。此世他生。不能解脫。然則欲出生死。可不以破惡見爲急務也哉。

﹝辰﹞二詳示差別二。初標數。二釋相。﹝巳﹞今初

此見行相。差別有五。

﹝巳﹞二釋相四。初釋身見。﹝至﹞四釋二取。﹝午﹞今初

一薩迦耶見。謂於五取蘊執我我所。一切見趣所依爲業。﹝此通分別俱生二攝。﹞此見差別。有二十句。六十五等。﹝但是﹞分別起攝。

薩迦耶。義翻積聚。謂積聚四大五蘊。假名爲身。依身妄起我我所執。故名薩迦耶見。此見復爲一切惡見根本。一切邊邪等見。皆依身見而生故也。就此根本身見。若第七識。緣第八識之見分。起自心相。任運執我。卽是俱生惑攝。若第六識。緣五取蘊或總或別。起自心相。任運執我我所。亦是俱生惑攝。若第六識。緣於邪教及邪思惟。起二十句六十五等種種戲論。則惟是分別惑攝也。二十句者。一云我大色小。色在我中。二云色大我小。我在色中。三云卽色是我。四云離色是我。受想行識。亦各四句。故合有二十句。六十五句者。隨執一蘊爲我。餘四蘊爲我所。四中各具瓔珞。僮僕。窟宅三法。我與我所合十三句。五蘊互論。成六十五。

﹝午﹞二釋邊見

二邊執見。謂卽於彼﹝薩迦耶見﹞隨執斷常。障處中行出離爲業。﹝此通分別。俱生二攝。﹞此見差別。﹝於﹞諸﹝惡﹞見趣中。有執前際四徧常論。一分常論。及計後際有想十六。無想俱非。各有八論。七斷滅論等。﹝皆惟﹞分別起攝。

處中行。卽非斷非常。緣起正理也。由達緣起正理。方能正信因果。依教修行。出離生死。今斷常二執。正障此行。然亦有俱生分別。二種不同。具如下文所明。若夫四徧常等。則依邪教邪思惟起。惟屬分別惑矣。四徧常者。一計二十劫常。二計四十劫常。三計八十劫常。四以捷疾相智妄言爲常。一分常者。一梵天常我無常。二由戲笑故無常。三由相觀視故無常。四捷疾觀察。謂常無常。後際有想十六者。一有色見。二無色見。三有色無色見。四非有色非無色見。五有邊見。六無邊見。七有邊無邊見。八非有邊非無邊見。九有樂見。十有苦見。十一有樂有苦見。十二不苦不樂見。十三一想。十四若干想。十五少想。十六無量想。無想八論者。一有色。二無色。三有色無色。四非有色非無色。五有邊。六無邊。七有邊無邊。八非有邊非無邊。俱非八論者。名相與無想八論同。七斷滅論者。一身滅。二欲天滅。三色天滅。四空處滅。五識處滅。六不用處滅。七有想無想處滅。此等皆出阿含梵動經中。亦名梵网六十二見。此是西域外道宗本。不應引大佛頂經陰魔文釋。以佛頂經中行陰六十二見。乃修心誤墮。與此不盡同也。

﹝午﹞三釋邪見

三邪見。謂謗因果作用實事。及非四見﹝所攝之﹞諸餘邪執。﹝皆此見攝。﹞如增上緣。名義徧故。此見差別。﹝於﹞諸﹝惡﹞見趣中。有執前際二無因論。四有邊等。不死矯亂。及計後際五現涅槃。或計自在世主梵釋。及餘物類常恆不易。或計自在等。是一切物因。或有橫計諸邪解脫。或有妄執非道爲道。諸如是等。皆邪見攝。

一者。撥無善惡諸因。二者。撥無善惡所招苦樂諸果。三者。撥無善行惡行作用。四者。撥無世出世間父子聖凡種種俗諦實事。及身邊等四見之所不攝。皆此邪見所攝。譬如因緣等三緣之所不攝。皆增上緣所攝也。二無因者。一則從無想來。自謂本無今有。一則捷疾觀察。妄謂無因而有。四有邊者。一有邊想。二無邊想。三上方有邊。四方無邊。四非有邊非無邊。不死矯亂者。一云善惡有報耶無報耶。二云有他世無他世耶。三云何善何不善。四乃愚冥暗純。隨他言答。五現涅槃者。一云現在五欲自恣。卽是涅槃。二云初禪是涅槃。三云二禪是涅槃。四云三禪是涅槃。五云四禪是涅槃。或計自在等。卽如初捲所破。諸邪解脫。卽非果計果。非道爲道。卽非因計因。

﹝午﹞四釋二取

四見取。謂於諸見﹝之中隨執一見。﹞及所依蘊。執爲﹝此因﹞最勝。能得淸淨﹝之果。﹞一切斗諍所依爲業。五戒禁取。謂於隨順諸見﹝之﹞戒禁。及所依蘊。執爲﹝此因﹞最勝。能得淸淨﹝之果﹞。無利勤苦所依爲業。

此正釋二取之相也。由有見執。故互相違反而斗諍滋生。由持邪戒。故枉受勤苦而空無利益。

然有處說執爲最勝。﹝是非果計果。﹞名爲見取。執能淸淨。﹝是非因計因。﹞名戒取者。是﹝互相﹞影略﹝而﹞說。或﹝是﹞隨轉﹝理﹞門。﹝若﹞不爾﹝者。﹞如何非滅計滅。非道計道。﹝諸論皆﹞說爲邪見。非﹝說爲﹞二取﹝之所﹞攝﹝耶﹞。

此通妨也。文義可知。意顯雙計因果。方名二取。單計因果。止屬邪見耳。初正釋頌文竟。

﹝醜﹞二諸門分別十一。初俱生分別門。﹝至﹞十一例結餘門。﹝寅﹞今初

如是總別十煩惱中。六通俱生及分別起。任運思察俱得生故。疑﹝及﹞後﹝之﹞三見。惟分別起。要由惡友及邪教力。自審思察。方得生故。

總則惟六。別須分十。故云總別十煩惱也。貪嗔癡慢身見邊見。此六種中。一分任運生者。名俱生惑。一分思察生者。名分別惑。若疑。及邪見。見取。戒取。四種惟分別起也。俱生惑。卽修所斷惑。亦名思惑。分別惑。卽見所斷惑。亦名見惑。

邊執見中通俱生者。有義。惟﹝有﹞斷﹝見。通於俱生。﹞常見相粗。﹝必由﹞惡友等力。方引生故。瑜伽等說。何邊執見是俱生耶。謂斷見攝。﹝以見道前﹞學現觀者。﹝已伏分別現起諸惑。而於心中﹞起如是怖。今者我我何所在耶。故禽獸等若遇違緣。皆恐我斷而起驚怖。

此下重辧邊執見之俱生義也。斷常二執。名邊執見。釋此有兩家解。今初家但許斷見通於俱生。一者學現觀人。已伏見惑。猶起斷怖。二者禽獸無惡友教。不起見惑。亦起斷怖。故知斷見通於俱生。

有義。彼論依粗相說。理實俱生。亦通常見。謂禽獸等。執我常存。熾然造集常時資具。故顯揚等諸論皆說。於五取蘊執斷計常。或是俱生。或分別起。

此第二解。正許常見亦通俱生也。義並可知。初俱生分別門竟。

﹝寅﹞二自類相應門

﹝問曰。﹞此十煩惱。誰幾相應。﹝答曰。﹞貪與嗔疑。定不俱起。﹝貪﹞愛﹝嗔﹞憎二境。必不同故。於境不決﹝故疑。﹞無染著故﹝不貪。﹞貪與慢見。或得相應﹝而不一定。﹞所愛﹝爲貪。﹞所陵﹝爲慢﹞。境非一故。說不俱起。所染﹝爲貪。﹞所恃﹝爲慢﹞。境可同故。說得相應。於五見境。皆可愛故。貪與五見。相應無失。○嗔與慢疑。或得俱起。﹝亦不一定。﹞所嗔﹝爲嗔。﹞所恃﹝爲慢。﹞境非一故。說不相應。所篾﹝爲慢。﹞所憎﹝爲嗔。﹞境可同故。說得俱起。初猶豫時﹝爲疑。﹞未憎彼故﹝非嗔。﹞說不俱起。久思不決﹝是疑。﹞便憤發故﹝是嗔。﹞說得相應。疑順違事。隨應亦爾。﹝順事猶豫則不嗔。違事猶豫則憤發。﹞嗔與﹝見戒﹞二取。必不相應。執爲勝道。不憎彼故。此﹝嗔﹞與﹝身邊邪﹞三見。或得相應。﹝而不一定。﹞於有樂蘊起身常見。不生憎故。說不相應。於有苦蘊起身常見。生憎恚故。說得俱起。斷見翻此。說嗔有無。邪見誹撥惡事好事。如次說嗔或無或有。

於樂蘊起斷見。則生嗔。於苦蘊起斷見。則不嗔。故曰翻此說嗔有無也。邪見誹撥惡事。則不生嗔。妄計無惡果故。邪見誹撥好事。則得生嗔。妄計無善果故。

慢於境定。疑則不然。故慢與疑。無相應義。慢與五見。皆容俱起。行相展轉不相違故。然與斷見。必不俱生。執我斷時。無陵恃故。與身邪見一分亦爾。

慢於境定。謂所恃之我。所陵之人。皆決定無疑惑也。與身邪見一分亦爾者。謂執若劣蘊爲身者。不能恃己陵他。邪見誹撥好事者。亦無所恃以陵他故。

疑不審決。與見相違。故疑與見。定不俱起。○五見展轉。必不相應。非一心中有多慧故。

五見皆以染慧爲體。故一心中決不並起。

癡與九種皆定相應。諸煩惱生。必由癡故。

癡。卽無明。乃諸煩惱根本。不破無明而能斷諸煩惱不可得也。然於諸理事明解。則名無癡。於諸理事迷闇。則名爲癡。當知理卽空中二理。事卽俗諦差別因果作用實事也。迷於中理。名根本無明。迷於空理及迷事者。皆名枝末無明。解中理者。名爲中觀。解空理者。名爲空觀。解諸事者。名爲假觀。是故理事二名。攝盡三諦。解迷二種心所。攝盡三惑三觀。若不達秖一理事。分合差別。則有七種二諦。五種三諦。四種四諦。四種一諦。四種無諦之不同。何能捨迷得解。以解融迷也哉。二自類相應門竟。

﹝寅﹞三諸識相應門

﹝問曰。﹞此十煩惱。何識相應。﹝答曰。﹞藏識全無。末那有四。﹝謂癡見慢愛。﹞意識具十。五識惟三。謂貪嗔癡。無分別故。由稱量等。起慢等故。

無分別。謂前五識無隨念計度二種分別。但有自性分別也。由稱量故起慢。由思察故起疑起見。今五識旣無隨念計度二種分別。故不能稱量思察。不與慢疑五見相應。

﹝寅﹞四諸受相應門

﹝問曰。﹞此十煩惱。何受相應。﹝答曰。﹞貪嗔癡三。﹝不論﹞俱生分別。一切容與五受相應。﹝以﹞貪會違緣。﹝亦與﹞憂苦俱故。嗔遇順境。﹝亦與﹞喜樂俱故。○有義。俱生分別起慢。容與非苦﹝之﹞四受相應。恃苦劣蘊。﹝亦得與﹞憂相應故。有義。俱生﹝慢﹞亦﹝與﹞苦﹝受﹞俱起。意有苦受。前已說故。分別慢等。純苦趣無。﹝以﹞彼﹝純苦趣中。﹞無﹝有﹞邪師邪教等故。然彼不造引惡趣業。要﹝由﹞分別起﹝之煩惱。乃﹞能發彼﹝引惡趣業。今彼純苦趣中。無分別起惑﹞故。○疑﹝及﹞後三﹝惡﹞見。容四受俱。﹝但除苦受。﹞欲﹝界之人﹞疑﹝未來﹞無苦等。亦喜受俱故。二取若緣憂俱見等。爾時得與憂相應故。

恐有問曰。疑何容喜。故今釋曰。欲疑無苦。亦喜受俱。又恐問曰。二取執爲勝淨。何得有憂。故今釋曰。若緣憂俱之見戒及所依蘊。亦得與憂相應。如投灰拔發等種種苦事。亦有憂故。

有義。俱生身邊二見。但與喜樂捨受相應。非五識俱。﹝故無苦受。﹞惟﹝有覆﹞無記故。﹝故無憂受。﹞分別﹝身邊﹞二見。容四受俱。﹝但除苦受。﹞執苦俱蘊。爲我我所常。﹝得有憂受。﹞斷見翻此。﹝執樂蘊斷。﹞與憂相應故。有義。﹝身邊﹞二見。若俱生者。亦苦受俱。純受苦處。緣極苦蘊。苦相應故。論說俱生一切煩惱。皆於三受現行可得。廣說如前。餘如前說。

廣說如前。指第五卷

釋三受文。餘如前說。謂分別二見。同初義所說。容四受俱也。

此依實義﹝細釋也。若﹞隨粗相﹝一往明其梗槪﹞者。貪慢四見。樂喜捨俱。嗔惟憂苦捨受俱起。癡與五受皆得相應。邪見及疑。四俱除苦。

已上若細若粗。正判諸受相應竟。

貪癡俱﹝之﹞樂﹝受。﹞通下四地。餘七﹝所﹞俱﹝之﹞樂﹝受。﹞除欲﹝界﹞通三﹝禪。﹞疑﹝及﹞獨行癡。﹝在﹞欲﹝界中。﹞惟憂捨﹝二受得俱。﹞余受俱起。如理應知。

此更以諸受相應之惑。而判屬界地也。下四地者。一雜居。二初禪。三二禪。四三禪也。四禪已上。惟捨受故。餘七者。除去貪嗔癡三也。慢疑五見。但與意識相應。欲界無意地樂。故除欲界。惟通三禪。疑及獨行癡。亦惟在意識。故欲界中無苦樂受。並無喜者。前約細相。故云欲疑無苦。亦喜受俱。今隨粗相。則疑惑未決。安得有喜。又獨行癡。凡有二種。一是主獨行。獨能發業。二非主獨行。但與小隨同起。此之二種在欲界中。若隨粗相。亦無喜受。故亦惟憂捨俱也。余苦受喜受俱起之惑所通界地。並可準思。故不繁述。四諸受相應門竟。

﹝寅﹞五別境相應門

﹝問曰。﹞此與別境。幾互相應。﹝答曰。﹞貪嗔癡慢。容﹝與別境﹞五﹝心所﹞俱起。﹝以貪嗔癡慢。﹞專注一境﹝之時。亦﹞得有定故。疑及五見。各容﹝與﹞四﹝別境心所﹞俱。疑﹝則但﹞除勝解。﹝以﹞不決定故。﹝五﹞見非﹝與﹞慧俱。﹝以﹞不異慧故。

﹝寅﹞六三性相攝門

﹝問曰。﹞此十煩惱。何性所攝。﹝答曰。﹞嗔惟不善。損自他故。餘九通﹝於不善及有覆無記﹞二﹝性。﹞上二界者。惟無記攝。﹝以被﹞定所伏故。若欲界系分別起者。惟不善攝。發惡行故。若是俱生發惡行者。亦不善攝。損自他故。余﹝俱生不發惡行者。皆﹞無記攝。細不障善。非極損惱自他處故。當知俱生身邊二見。惟無記攝。﹝以其﹞不發惡業。𨿽數現起。不障善故。

﹝寅﹞七界系現緣門又三。初明界系。二明現起。三明互緣。﹝卯﹞今初

﹝問曰。﹞此十煩惱。何界系耶。﹝答曰。﹞嗔惟在欲。余通三界。

﹝卯﹞二明現起

生在下地。未離下染。上地煩惱。不現在前。要得彼﹝上﹞地﹝之﹞根本定者。﹝然後﹞彼﹝上﹞地﹝之﹞煩惱。容現前故。﹝凡夫外道所修世間味禪﹞諸有漏道。﹝以無二空觀智。﹞𨿽不能伏分別起惑及﹝第七識中﹞細俱生﹝惑。﹞而能伏除﹝六識中之﹞俱生粗惑。漸次證得上﹝地之﹞根本定。﹝以﹞彼﹝俱生粗惑。﹞但迷事﹝境。緣外五塵而起。﹞依外門轉。散亂粗動。正障定故。﹝所以伏此粗俱生惑。﹞得彼﹝上地﹞定已。﹝然後﹞彼﹝上﹞地﹝之﹞分別俱生諸惑。皆容現前。﹝若夫﹞生在上地﹝者。則﹞下地諸惑。﹝不論﹞分別﹝不論﹞俱生。皆容現起。﹝何以知之。以﹞生第四﹝禪﹞定﹝之﹞中有中者。由謗解脫。﹝便﹞生﹝於﹞地獄故。﹝故知上地得起下地分別惑。又﹞身在上地。將生下時。起下﹝地﹞潤生﹝之﹞俱生愛故。﹝故知上地得起下地俱生惑也。﹞而﹝有處﹞言生上不起下者。﹝乃﹞依多分﹝而﹞說。或﹝是﹞隨轉﹝理﹞門。

謗解脫者。無聞比丘證得四禪。起增上慢。妄謂己得四果。不受後有。迨命終後。於中有中。見彼四禪受生之處。不知己實未證四果。卻云我今已證四果。仍復有受生處。則佛所云羅漢不受後有。定是誑語。由其於中有中。起此一念謗佛所說解脫之心。於是四禪後有隨滅。地獄後有隨生也。潤生愛者。於後有處任運染著。如入胎時。於父母起顚倒愛之類是也。

﹝卯﹞三明互緣

下地煩惱。亦緣上地。瑜伽等說。欲界系貪。求上地生味上定故。旣說嗔恚﹝可以﹞憎嫉滅道﹝二諦。﹞亦應憎嫉離欲地故。﹝又復﹞總緣諸行執我我所斷常慢者。得緣上故。﹝旣此貪嗔身邊慢五惑得緣上地。則﹞余﹝癡疑見戒邪﹞五﹝惑亦得﹞緣上。其理極成。而有處言貪嗔慢等不緣上者。依粗相說。或依別緣。﹝謂從﹞不見世間。﹝別﹞執他地﹝之﹞法。﹝以﹞爲我﹝及我所﹞等故。﹝故說身見不緣上地。﹞邊見必依身見起故。﹝故說邊見不緣上地。﹞

總緣諸行等者。謂有外道。總緣三界色心諸行。執謂我及我所。計斷計常。髙舉於他。故身邊慢亦得緣上。若依別緣。則不爾也。

上地煩惱。亦緣下地。說生上者。於下有情。恃己勝徳而陵彼故。﹝又復﹞總緣諸行執我我所斷常愛者。得緣下故。疑﹝及﹞後﹝之﹞三見。﹝亦得緣下。﹞如理應思。而說上惑不緣下者。彼﹝亦﹞依多分﹝說。又﹞或﹝約﹞別緣說。

不言嗔癡者。上地無嗔故。癡徧染心故。七界系現緣門竟。

﹝寅﹞八學等三攝門

﹝問曰。﹞此十煩惱。學等何攝。﹝答曰。﹞非學無學。彼﹝學無學﹞惟﹝是﹞善故。

問。初果以上。思惑尙存。何故非學攝耶。答。研眞斷惑。名爲學。眞窮惑盡。名無學。初果以上。𨿽有思惑。正研眞時。惑不現起。出觀失念。煩惱方行。故曰。惟聖罔念作狂。惟狂克念作聖。內外凡位。𨿽未證果。而能修觀伏惑。卽可云一念相應一念佛。則知三乘有學。𨿽已稱聖。而出無漏觀時。或起煩惱。例可云。一念失照一念狂也。

﹝寅﹞九見等所斷門

﹝問曰。﹞此十煩惱。何所斷耶。﹝答曰。﹞非非所斷。彼﹝非所斷。﹞非染﹝法﹞故。分別起者。惟見所斷。粗易斷故。若俱生者。惟修所斷。細難斷故。見所斷﹝之﹞十﹝種煩惱。﹞實俱頓斷。以眞見道﹝之時。﹞總緣﹝四﹞諦故。然﹝十煩惱之﹞迷諦相。有總有別。總。謂十種皆迷四諦。苦集。是彼﹝十惑﹞因依處故。滅道。是彼﹝十惑﹞怖畏處故。別。謂別迷四諦相起。﹝身邊﹞二﹝見。﹞惟迷苦﹝諦。不依集滅道起。余﹞八﹝煩惱。﹞通迷四﹝諦。以﹞身邊二見。惟﹝迷苦諦﹞果處﹝而﹞起。﹝是以﹞別﹝修﹞空﹝觀及﹞非我﹝觀以對治之。惟﹞屬苦諦﹝境﹞故。﹝此二惟迷苦義也。﹞謂疑﹝及身邊邪﹞三見。親迷苦理。﹝見戒﹞二取。執彼三見。戒禁及所依蘊爲勝能淨。於自他見。及彼眷屬。如次隨應起貪恚慢。﹝故二取貪恚慢。迷苦則疏。﹞相應無明。與九同﹝其﹞迷﹝之親疏。﹞不共無明。親迷苦理。﹝此十通迷苦義也。﹞疑及邪見。親迷集等﹝三諦。﹞二取貪﹝恚慢﹞等。準苦應知。﹝迷集滅道亦疏。﹞然嗔亦能親迷滅道。由怖畏彼﹝滅道。﹞生憎嫉故。迷諦親疏粗相如是。

此旣判見修二斷。復明迷諦有總有別有親有疏也。於自他見等者。貪自見。恚他見。慢彼眷屬也。

委細說者。﹝若﹞貪嗔慢三。﹝與分別惑五﹞見﹝及﹞疑俱﹝時﹞生﹝起者。﹞隨應如彼﹝見道所斷。若﹞俱生﹝身邊﹞二見。及﹝與﹞彼﹝二見﹞相應﹝之﹞愛慢無明。﹝此五﹞惟迷苦諦。﹝以﹞細﹝而﹞難斷故。修道方斷。﹝復有﹞嗔﹝及﹞余愛等。迷別事﹝而﹞生﹝者﹞不違諦觀。故﹝亦﹞修﹝道﹞所斷。

此復細判二斷也。見疑俱生。謂與五見及疑相應而起之貪嗔慢也。俱生二見。謂一分任運之身邊二見也。九見等所斷門竟。

﹝寅﹞十隨境立名門

𨿽諸煩惱。皆有相分。而所仗﹝本﹞質。或有或無。﹝卽﹞名﹝爲﹞緣有事﹝緣﹞無事﹝之﹞煩惱。彼﹝煩惱之﹞親所緣﹝相分。﹞𨿽皆有漏。而所仗﹝之本﹞質。亦通無漏。﹝卽﹞名﹝爲﹞緣有漏﹝緣﹞無漏﹝之﹞煩惱。緣自地﹝境之所起﹞者。﹝其煩惱之﹞相分似﹝於本﹞質。名緣分別。所起事境。緣滅道諦及他地﹝境之所起﹞者。﹝其煩惱之﹞相分與﹝彼本﹞質不相似故。名緣分別所起名境。﹝但有名字而無質影故也。﹞

所仗質或有或無者。緣現境。則有本質可托。緣過未。則無本質可托也。親所緣皆有漏者。能變之心是煩惱故。所變相分定惟有漏也。所仗質通無漏者。或緣道滅二諦。或緣佛法僧寶而起癡疑邪見及嗔慢等故也。夫現前一念。不起煩惱則已。於此十煩惱中。隨起一種煩惱。皆有相分。旣有相分。卽有見分。旣有見相二分。卽有自證及證自證。便是四分。此四分中。相分屬色。見等三分屬名。名色二字。收一切法卽無不盡。又見分。則通三量。自證及證自證。惟是現量。又此四分或攝爲三。第四攝入自證分故。或攝爲二。後三俱是能緣性故。或攝爲一。體無別故。則此煩惱之性。可思議耶。不可思議耶。又此煩惱旣能緣有事。亦能緣無事。旣能緣有漏。亦能緣無漏。旣能緣事境。亦能緣名境。則何法不具。何法不造。又能緣有漏自地他地。則攝盡六凡法界。能緣無漏。則攝盡四聖法界。能緣有事。則攝盡現在十界。能緣無事。則攝盡過去未來十界。可謂微塵剎土。自他不隔於毫端。十世古今。始終不離於當念矣。誰謂煩惱實性。非卽佛性也哉。

﹝寅﹞十一例結餘門

余門分別。如理應思。

正欲人觸類旁通。卽於煩惱而見法界理也。三釋根本煩惱竟。

﹝癸﹞四釋隨煩惱二。初舉頌。二論釋。﹝子﹞今初

已說根本六煩惱相。諸隨煩惱。其相云何。頌曰。隨煩惱。謂忿。恨。覆。惱。嫉。慳。誑。諂。與害。憍。無慚。及無愧。掉舉與惽沈。不信。並懈怠。放逸及失念。散亂。不正知。

﹝子﹞二論釋二。初正釋頌文。二諸門分別。﹝醜﹞初中三。初略釋通名。二廣釋別相。三釋與並及。﹝寅﹞今初

論曰。惟是﹝根本﹞煩惱﹝之﹞分位差別﹝及﹞等流性故。名隨煩惱。此二十種。類別有三。謂忿等十。各別起故。名小隨煩惱。無慚等二。徧不善故。名中隨煩惱。掉舉等八。徧染心故。名大隨煩惱。

分位差別。指無自體者言之。等流性。指有自體者言之。不善。卽惡也。染心。卽不善及有覆無記心也。

﹝寅﹞二廣釋別相三。初釋十小隨。二釋二中隨。三釋八大隨。﹝卯﹞初中十。初釋忿﹝至﹞十釋憍。﹝辰﹞今初

云何爲忿。依對現前不饒益境。憤發爲性。能障不忿。執仗爲業。謂懷忿者。多發暴惡身表業故。此卽嗔恚一分爲體。離嗔無別忿相用故。

暴惡身表業。卽執持器仗互相鬥戰之惡相也。一朝之忿。忘身及親。結禍速仇。莫此爲甚。故首明之。

﹝辰﹞二釋恨

云何爲恨。由忿爲先。懷惡不捨。結怨爲性。能障不恨熱惱爲業。謂結恨者。不能含忍。恆熱惱故。此亦嗔恨一分爲體。離嗔無別恨相用故。

不念舊惡。怨是用希。懷恨不釋。徒自熱惱而已。

﹝辰﹞三釋覆

云何爲覆。於自作罪。恐失利﹝養名﹞譽。隱藏爲性。能障不覆。﹝後必﹞悔惱爲業。謂覆罪者。後必悔惱不安隱故。有義。此覆﹝乃是﹞癡一分攝。論惟說此癡一分故。不懼當﹝來﹞苦﹝果。﹞覆自罪故。有義。此覆﹝應是﹞貪癡﹝各﹞一分攝。亦恐失利譽。﹝乃﹞覆自罪故。論據粗顯。惟說癡分。如說掉舉是貪分故。然﹝又﹞說掉舉徧諸染心。不可執爲惟是貪分。

罪無大小。發露則消滅。覆藏則增長。譬如樹根。露則樹枯。埋則樹茂。是故有智慧者。發露懺悔。能因重罪而悟無生。諸愚癡人。貪惜覆藏。每因小愆而招劇苦。大佛頂經云。菩薩觀覆。如戴髙山。履於巨海。修心之士。可不愼哉。

﹝辰﹞四釋惱

云何爲惱。忿恨爲先。追觸暴熱。狠戾爲性。能障不惱蛆螫爲業。謂造往惡。觸現違緣。心便狠戾。多發囂暴凶鄙粗言。蛆螫他故。此亦嗔恚一分爲體。離嗔無別惱相用故。

蛆。知列切。螫。施只切。虫。行毒以傷人也。由此惱惑起惡口業。毒逾蛇虺。乃至死後受毒虫身。無有出期。修心者宜深戒之。又忿恨惱。皆嗔爲體。忿緣現在。恨緣過去。惱追過去而觸現在。忿發身業。恨專在意。惱發口業。是謂三種差別之相。

﹝辰﹞五釋嫉

云何爲嫉。殉自名利。不耐他榮。妬忌爲性。能障不嫉。憂戚爲業。謂嫉妬者。聞見他榮。深懷憂戚。不安隱故。此亦嗔恚一分爲體。離嗔無別嫉相用故。

大乘理趣經云。彼人富貴。皆宿福生。以我貪嫉。豈能侵奪。若不斷嫉。常受貧窮。無復威力。若能於他富貴起隨喜心。不捨毫釐。獲大功徳。

﹝辰﹞六釋慳。

云何爲慳。耽著財法。不能惠捨。祕悋爲性。能障不慳。鄙畜爲業。謂慳悋者。心多鄙澀。畜積財法。不能捨故。此卽貪愛一分爲體。離貪無別慳相用故。

慳財者。世世貧窮。慳法者。生生愚暗。不可不戒。

﹝辰﹞七釋誑

云何爲誑。爲獲利譽。矯現有徳。詭詐爲性。能障不誑。邪命爲業。謂矯誑者。心懷異謀。多現不實邪命事故。此卽貪癡一分爲體。離﹝貪癡﹞二無別誑相用故。

一身衣食。所需幾何。作此欺誑。招無量罪。如末利夫人輿夫四人往因。亦可爲寒心也。﹝事出觀佛三昧海經。須者尋之。﹞

﹝辰﹞八釋諂

云何爲諂。爲罔他故。矯設異儀。險曲爲性。能障不諂教誨爲業。謂諂曲者。爲罔冒他。曲順時宜。矯設方便。爲取他意。或藏己失。不任師友正教誨故。此亦貪癡一分爲體。離二無別諂相用故。

直心是道場。諂曲之心。與道相違。故不任教誨。

﹝辰﹞九釋害

云何爲害。於諸有情。心無悲湣。損惱爲性。能障不害逼惱爲業。謂有害者。逼惱他故。此亦嗔恚一分爲體。離嗔無別害相用故。嗔害別相。準善應說。

無嗔名慈。不害名悲。故無慈卽嗔。無悲卽害也。障菩提道。招劇報苦。損逼他人。終成自損而已。哀哉。

﹝辰﹞十釋憍

云何爲憍。於自盛事。深生染著。醉傲爲性。能障不憍。染依爲業。謂憍醉者。生長一切雜染法故。此亦貪愛一分爲體。離貪無別憍相用故。

盛必有衰。何可憍醉。所恃盛事。未必長保。而所生雜染。則相隨不離矣。不亦悲夫。初釋十小隨竟。

﹝卯﹞二釋中二隨二。初別釋。二通簡。﹝辰﹞初中二。初釋無慚。二釋無愧。﹝巳﹞今初

云何無慚。不顧自法。輕拒賢善爲性。能障礙慚。生長惡行爲業。謂於自法無所顧者。輕拒賢善。不恥過惡。障慚。生長諸惡行故。

尊重己靈。名顧自法。不顧自法。卽自暴自棄也。

﹝巳﹞二釋無愧

云何無愧。不顧世間。崇重暴惡爲性。能障礙愧。生長惡行爲業。謂於世間無所顧者。崇重暴惡。不恥過罪。障愧。生長諸惡行故。

護惜譏嫌。名顧世間。不顧世間。卽甘爲人下也。

﹝辰﹞二通簡

不恥過惡。是二通相。故諸聖教假說爲體。若執不恥爲二別相。則應此二體無差別。由斯二法應不俱生。非受想等有此義故。若待自他立二別者。應非實有。便違聖教。若許此二實而別起。復違論說俱徧惡心。不善心時。隨緣何境。皆有輕拒善及崇重惡義。故此二法。俱徧惡心。所緣不異。無別起失。然諸聖教說不顧自他者。自法名自。世間名他。或卽此中拒善崇惡。於己益損。名自他故。而論說爲貪等分者。是彼﹝貪等﹞等流。非卽彼性。

拒善。則於己無益。名不顧自。崇惡。則於己有損。名不顧他。餘如慚愧中釋可知。貪等者。等於嗔癡。由無慚愧。令貪嗔癡皆得生長。助成貪等是彼等流。故無慚愧。名爲惡法。與諸禽獸不相異也。二釋二中隨竟。

﹝卯﹞三釋八大隨八。初釋掉舉﹝至﹞八釋不正知。﹝辰﹞今初

云何掉舉。令心於境不寂靜爲性。能障行舍奢摩他爲業。有義。掉舉﹝乃是﹞貪一分攝。論惟說此是貪分故。此由憶昔樂事生故。有義。掉舉非惟貪攝。論說掉舉徧染心故。又掉舉相。謂不寂靜。說是煩惱共相攝故。掉舉離此﹝煩惱共相。﹞無別相故。𨿽依一切煩惱假立。而貪位增。說爲貪分。有義。掉舉別有自性。徧諸染心。如不信等。非﹝因假﹞說他分。體便非實。勿不信等。亦假有故。而論說﹝此掉舉以﹞爲世俗有者。﹝例﹞如睡眠等。﹝𨿽實有體。而﹞隨他﹝無明﹞相說。掉舉別相。謂卽囂動。﹝能﹞令﹝與彼﹞俱生﹝之心心所﹞法。不寂靜故。若離﹝諸﹞煩惱。無別此﹝掉舉﹞相。不應別說障奢摩他。故不寂靜非此﹝掉舉﹞別相。

奢摩他。此翻爲止。釋有三義。第三爲正。

﹝辰﹞二釋惽沈

云何惽沈。令心於境無堪任爲性。能障輕安毗鉢捨那爲業。有義。惽沈﹝乃是﹞癡一分攝。論惟說此是癡分故。惽昧沈重。是癡相故。有義。惽沈非但癡攝。謂無堪任是惽沈相。一切煩惱皆無堪任。離此﹝煩惱無堪任相。﹞無別惽沈相故。𨿽依一切煩惱假立。而癡相增。但說癡分。有義。惽沈別有自性。𨿽名癡分。而是﹝癡之﹞等流。如不信等。非卽癡攝。﹝論中﹞隨他相說。名世俗有。如睡眠等。是實有性惽沈別相。謂卽懵重。﹝能﹞令﹝與彼﹞俱生﹝之心心所﹞法。無堪任故。若離﹝諸﹞煩惱。無別惽沈相。不應別說障毗鉢捨那。故無堪任。非此﹝惽沈﹞別相。此與癡相有差別者。謂癡於境迷闇爲相。正障無癡。而非懵重。惽沈於境懵重爲相。正障輕安。而非迷闇。

毗鉢捨那。此翻爲觀。釋亦三義。第三爲正。懵故名惽。重故名沈。與癡差別。如文可知。

﹝辰﹞三釋不信

云何不信。於實徳能不忍樂欲。心穢爲性。能障淨信。墯依爲業。謂不信者。多懈怠故。不信三相。翻信應知。然諸染法。各有別相。惟此不信。自相渾濁。復能渾濁余心心所。如極穢物。自穢穢他。是故說此心穢爲性。由不信故。於實徳能不忍樂欲。非﹝謂不忍樂欲﹞別有﹝自﹞性。若於餘事邪忍樂欲。是此﹝不信之﹞因果。非此自性。

若有疑者。猶可生信。若直不信。則佛亦無如之何。故極穢濁也。

﹝辰﹞四釋懈怠

云何懈怠。於善惡品修斷事中。懶墯爲性。能障精進。增染爲業。謂懈怠者。滋長染故。於諸染事而策勤者。亦名懈怠。退善法故。﹝若﹞於無記事而策勤者。於諸善品無進退故。是欲勝解﹝所攝。﹞非別有性。﹝諭﹞如於無記﹝事而﹞忍可樂欲。非淨非染。無信不信。﹝當知亦非精進亦非懈怠也。﹞

﹝辰﹞五釋放逸

云何放逸。於染淨品不能防修。縱﹝恣流﹞蕩爲性。障不放逸。增惡損善。所依爲業。謂由懈怠及貪嗔癡。不能防修染淨品法。總名放逸。非別有體。𨿽慢疑等。亦有此能。而方彼﹝貪嗔癡懈﹞四﹝法。則﹞勢用微劣。﹝惟彼四法。﹞障三善根。﹝及障﹞徧策法故。推究此﹝放逸。更無別﹞相。如不放逸﹝中可例。﹞

﹝辰﹞六釋失念

云何失念。於諸所緣。不能明記爲性。能障正念。散亂所依爲業。謂失念者。心散亂故。有義。失念﹝卽是﹞念一分攝。說是煩惱相應﹝之﹞念故。有義。失念﹝乃是﹞癡一分攝。瑜伽說此﹝失念﹞是癡分故。癡令念失。故名失念。有義。失念﹝乃是念癡﹞俱一分攝。由前二文﹝但是﹞影略說故。論復說此徧染心故。

釋有三義。亦以第三爲正。

﹝辰﹞七釋散亂

云何散亂。於諸所緣。令心流蕩爲性。能障正定。惡慧所依爲業。謂散亂者。發惡慧故。有義。散亂﹝乃是﹞癡一分攝。瑜伽說此是癡分故。有義。散亂﹝及是﹞貪嗔癡攝。集論等說是三分故。﹝瑜伽﹞說﹝此是﹞癡分者。徧染心故。謂貪嗔癡。令心流蕩勝余法故。說爲散亂。有義。散亂別有自體。﹝集論﹞說三分者。是彼﹝貪嗔癡之﹞等流。如無慚等。非卽彼﹝貪嗔癡所﹞攝。﹝但以﹞隨他相說。名世俗有。散亂﹝自有﹞別相。謂卽躁擾。令﹝與彼﹞俱生﹝之心心所﹞法皆流蕩故。若離彼﹝貪嗔癡﹞三﹝法。﹞無別自體。不應別說障三麼地。

亦以第三義爲正也。惡慧。謂邪簡擇。三摩地。卽是正定。

﹝問曰。﹞掉舉散亂。二用何別。﹝答曰。﹞彼﹝掉舉﹞令易解。此﹝散亂﹞令易緣。𨿽一剎那。解緣無易。而於相續。有易義故。﹝問曰。﹞染污心時。由掉亂力。常應念念易解易緣。﹝何故有時專注一境。答曰。﹞或由念等力所制伏。如系猿猴。有暫時住。故掉與亂。俱徧染心。

此更料簡並釋疑也。初一問答。是對掉舉料簡用別。易解者。攺其能知之心。易緣者。更其所緣之境也。次一問答。釋疑可知。

﹝辰﹞八釋不正知

云何不正知。於所觀境。謬解爲性。能障正知。毀犯爲業。謂不正知者。多所毀犯故。有義。不正知﹝乃是﹞慧一分攝。說是煩惱相應慧故。有義。不正知﹝乃是﹞癡一分攝。瑜伽說此是癡分故。令知不正。名不正知。有義。不正知﹝乃是慧癡﹞俱一分攝。由前二文影略說故。論復說此徧染心故。

亦第三義爲正。二廣釋別相竟。

﹝寅﹞三釋與並及。

﹝頌中﹞與並及﹝之爲﹞言。顯隨煩惱非惟二十。﹝以﹞雜事等說。﹝復有﹞貪等多種隨煩惱故。﹝當知﹞隨煩惱名。亦攝﹝根本﹞煩惱。﹝以卽﹞是前﹝根本﹞煩惱﹝之﹞等流性故。﹝若夫﹞煩惱同類﹝之﹞余染污法。﹝則﹞但﹝可﹞名﹝爲﹞隨煩惱。﹝以﹞非﹝根本﹞煩惱攝故。

煩惱同類余染污法。如有覆無記之悔眠尋伺等是也。

﹝然今﹞惟說二十隨煩惱者。謂非﹝根本﹞煩惱。﹝又﹞惟染粗。﹝不同悔眠等通於善及細﹞故。此余染法。或﹝卽﹞此﹝之﹞分位。或﹝是﹞此﹝之﹞等流。皆此﹝二十﹞所攝。隨其類別。如理應知。初正釋頌文竟。

﹝醜﹞二諸門分別十二。初假實門。﹝至﹞十二隨境立名門。﹝寅﹞今初

如是二十隨煩惱中。小十。大三。定是假有。無慚無愧。不信。懈怠。定是實有。教理成故。掉舉。惽沈。散亂。三種。有義是假。有義是實。所引理教。如前應知。

大三假有者。放逸失念不正知也。

﹝寅﹞二俱生分別門

二十皆通俱生分別。隨﹝於俱生分別﹞二﹝種根本﹞煩惱﹝之﹞勢力起故。

﹝寅﹞三自類相應門

此二十中小十。展轉定不俱起。互相違故。行相粗猛。各爲主故。中二。一切不善心俱。隨﹝其所﹞應﹝不善之法。﹞皆得﹝與﹞小﹝隨﹞大﹝隨﹞俱起。論說大八徧諸染心。展轉﹝於﹞小﹝隨﹞中﹝隨﹞皆容俱起。有處說六徧染心者。﹝以﹞惽掉增時不俱起故。

惽沈增盛。則無掉舉。掉舉增盛。則無惽沈。故說此二不徧染心。惟六法徧也。

有處但說五徧染者。以惽掉等違惟善故。

惽沈掉舉不信懈怠放逸。此之五法。惟於善心中無。而於不善及有覆無記心中皆有。故說五徧。其忘念不正知二法。若以癡一分爲性者。則徧染心。若以念慧一分爲性者。則不徧染心。散亂一法。𨿽通不善及有覆無記。然有時被制伏故。所以亦不說徧也。

﹝寅﹞四諸識俱起門

此﹝二十煩惱﹞𨿽染﹝性﹞故。非﹝與﹞第八﹝識﹞俱。第七識中。惟有大八。取捨差別。如上應知。第六識中。容有一切。小十粗猛。五識中無。中﹝二﹞大﹝八﹞相通。五識容有。

﹝寅﹞五諸受相應門

由斯中﹝二﹞大﹝八之相旣通。得與﹞五受相應。有義。小十除﹝諂誑憍﹞三。﹝其﹞忿等﹝七法。﹞惟﹝與﹞喜憂捨三受相應。﹝而﹞諂誑憍﹝之﹞三﹝法。與﹞四﹝受﹞俱。﹝但﹞除苦﹝受。﹞有義。忿等﹝七法。與﹞四﹝受﹞俱。﹝但﹞除樂﹝受。﹞諂誑憍三。五受俱起。意有苦受。前已說故。此受俱相。如煩惱說。實義如是。若隨粗相。﹝則﹞忿恨惱嫉害。﹝但與﹞憂捨﹝二受﹞俱。﹝其﹞覆慳﹝二法。但與﹞喜捨﹝二受俱。﹞余﹝諂誑憍﹞三﹝法。更﹞增樂﹝受。若﹞中﹝二與﹞大﹝八。卽﹞隨粗﹝相。﹞亦如實義。﹝得與五受相應。﹞

小十二義。後義爲正。實義如是。卽結成第二正義也。次更隨粗相略判。可知。

﹝寅﹞六別境相應門

如是二十。與別境五。皆容俱起。不相違故。染念染慧。𨿽非﹝與﹞念慧俱。而﹝此二之﹞癡﹝一﹞分﹝攝﹞者。亦得相應故。

染念。卽忘念。染慧。卽不正知也。

念亦緣現﹝在與﹞曾習﹝相﹞類﹝之﹞境。忿亦得緣剎那過去﹝未久之境。﹞故忿與念。亦得相應。染定起時。心亦躁擾。故亂與定。相應無失。

此釋伏難也。難曰。念緣曾習境。忿緣現在境。何得相應。答釋可知。又難曰。定無散亂。何得相應。釋亦可知。

﹝寅﹞七根本相應門

中二大八。﹝與﹞十﹝根本﹞煩惱俱。二十定非﹝與﹞見疑俱起。此﹝小十﹞相粗動。彼﹝見疑﹞審細故。忿等五法。容﹝與﹞慢癡俱。非﹝與﹞貪恚並。﹝以卽﹞是嗔分故。慳﹝與﹞癡慢俱。非﹝與﹞貪嗔並。﹝以卽﹞是貪分故。憍惟﹝與﹞癡俱。與慢解別。是貪分故。覆誑與諂。﹝得與﹞貪癡慢俱。﹝以﹞行相無違。﹝但是﹞貪癡分故。

忿等五法。謂忿恨惱嫉害也。旣是嗔分。則一心中不容二嗔。又嗔與貪。定不俱起。故但得與慢癡俱耳。慳是貪分。不與貪嗔並起。憍亦貪分。不與貪嗔並起。而言與慢。解別者。貪令心下。慢令心舉故也。問曰。法華文句。以憍釋慢。此云何通。答曰。前文亦云。所染所恃境可同故。說貪與慢或得相應。又復憍以醉傲爲性。傲卽慢也。世人每云憍傲。亦云憍慢。此中且約小隨粗相。正憍醉時。未必陵他。故云解別耳。言行相無違等者。貪分所攝之覆誑與諂。不與癡違。癡分所攝之覆誑與諂。亦不與貪慢違也。

﹝寅﹞八三性相攝門

小七。中二。惟不善攝。小三。大八。亦通﹝有覆﹞無記。

小七。謂忿恨覆惱嫉慳害也。五皆嗔分。故惟不善。覆兼貪癡。滋長罪垢。故惟不善。慳悋鄙澀。永塞福路。故惟不善。諂誑憍三。若與無慚愧俱。則名爲惡。若未至於不顧自他。猶名有覆無記。大八若與十不善中隨一俱起。則名爲惡。若與其餘任運煩惱相應。亦但名有覆無記也。

﹝寅﹞九界系現緣門又三。初明界系。二明現起。三明互緣。﹝卯﹞今初

小七。中二。惟欲界攝。誑諂﹝通﹞欲色﹝二界。﹞余﹝憍及八大。皆﹞通三界。

﹝卯﹞二明現起

生在下地。容起上﹝地之﹞十一。﹝謂八大及憍誑諂。以﹞耽﹝上﹞定。於他起憍誑諂故。

上地無忿等五。以無嗔故。亦無覆慳。無不善故。故不言之。

若生上地。起下後十。﹝謂中二大八。以﹞邪見﹝謗解脫。﹞愛俱﹝潤生惑。﹞容起彼故。小十﹝則﹞生上﹝者﹞無由起下。非正潤生及謗滅故。

﹝卯﹞三明五緣

中二大八。下亦緣上。﹝與﹞上緣﹝之﹞貪等相應起故。○有義。小十下不緣上。行相粗近。不遠取故。有義。嫉等亦得緣上。於勝地法。生嫉等故。○大八﹝及﹞諂誑。上亦緣下。﹝與﹞下緣﹝之﹞慢等相應起故。梵於釋子起諂誑故。憍不緣下。﹝以下地﹞非﹝其﹞所恃﹝境﹞故。

小十二義。後義爲長。餘可知。九界系現緣門竟。

﹝寅﹞十學等相攝門

二十皆非學無學攝。此﹝二十﹞但是染。彼﹝學無學﹞惟淨故。

義如根本煩惱中釋。

﹝寅﹞十一三斷相攝門

後十惟通見修所斷。﹝非非所斷。以﹞與﹝分別俱生﹞二﹝種根本﹞煩惱相應起故。見所斷者。隨迷諦相或總或別﹝之根本﹞煩惱俱﹝時而﹞生。故隨所應。皆通四﹝諦﹞部﹝分。其﹞迷諦親疏等。皆如﹝根本﹞煩惱﹝中﹞說。前十。有義。惟修所斷。緣粗事境任運生故。有義。亦通見修所斷。依﹝分別俱生﹞二﹝種根本﹞煩惱﹝之﹞勢力起故。﹝以外道﹞緣他見等生忿等故。﹝所以亦通見所斷也。﹞見所斷者。隨﹝其﹞所應緣總﹝緣﹞別﹝根本﹞惑力。皆通四部﹝所攝。﹞此中有義。忿等但緣迷諦惑生。非親迷諦。行相粗淺。不深取故。有義。嫉等亦親迷諦。於滅道等。生嫉等故。

後十。卽中二大八。前十。卽小隨十也。此中有義下。又判迷諦親疏。有兩家解。可以並參。故無去取。

﹝寅﹞十二隨境立名門

然忿等十。但緣有事。要托本質。方得生故。

小十但緣有事。本緣無事。則知中二大八。通緣有事無事也。以大八徧染。中二徧不善故。

緣有漏等。準上應知。

謂二十皆緣有漏無漏。亦皆緣事境名境也。於此二十法中。隨拈一法。亦復不可思議。若此。而眾生迷不自覺。甘受虛妄顚倒輪回。譬如闇中觸寶傷身。又如翳見空華亂舞。豈不哀哉。四釋隨煩惱竟。

成惟識論觀心法要卷第六

成惟識論觀心法要卷第七

蕅益沙門智旭述

﹝癸﹞五釋不定心所二。初舉頌。二論釋。﹝子﹞今初

已說二十隨煩惱相。不定有四。其相云何。頌曰。不定謂悔。眠。尋。伺。二各二。

﹝子﹞二論釋二。初正釋頌文。二諸門分別。﹝醜﹞初中三。初釋通名。二釋別名。三釋二各二。﹝寅﹞今初

論曰。悔。眠。尋。伺。於善染等。皆不定故。非如觸等定徧心故。非如欲等定徧地故。立不定名。

善。卽善性。染。卽不善。及有覆無記性。等者。等取無覆無記性也。徧行觸等。𨿽通三性以定徧心。故不名爲不定。別境欲等。𨿽通三性。又不徧心。以定徧地。故亦不名爲不定。今不徧心。亦不徧地。但徧三性。故立不定之名。

﹝寅﹞二釋別名二。初釋悔眠。二釋尋伺。﹝卯﹞今初

悔。謂惡作。﹝先時﹞惡所作業。﹝後乃﹞追悔爲性。障止爲業。此卽於﹝追悔﹞果。假立﹝惡作﹞因名。﹝謂﹞先惡所作業。後方追悔故。悔先不作。亦惡作攝。如追悔言。我先不作如是事業。是我惡作。

此先釋悔也。百法論中名爲惡作。乃是約因立名。今則依果故名爲悔。此通三性者。先已作惡。今方追悔。或先不作善。今方追悔。皆名爲善。若先已作善。今方追悔。或先不作惡。今反追悔。皆名不善。若先作無記事。今乃追悔。或先不作無記事。今乃追悔。仍屬無記。然悔先作惡。悔不作善。𨿽皆名善。而苟失方便。則被憂箭所傷。名爲悔蓋。故能障止也。是故行人修行五悔。正貴永斷相續。勤策眾善。非但追思懊惱而已。

眠。謂睡眠。令身不自在。﹝心極闇﹞昧略﹝緣境界﹞爲性。障觀爲業。謂睡眠位。身不自在。心極闇劣。一門轉故。昧簡在定﹝之惺惺。﹞略別寤時﹝之周悉。﹞合顯睡眠非無體用。﹝𨿽﹞有﹝於五﹞無心位﹝中。亦﹞假立此﹝極重睡眠之﹞名。﹝似無別體。然而﹞如余蓋纏。﹝與﹞心相應故。﹝故亦定有體用也。﹞

此次釋眠也。心極闇劣。故名昧。惟一門轉。故名略。蓋同時意識。徧向內外六根門轉。今獨頭意識。惟向內一門轉。略無外五門也。此通三性者。由眠心所。與第六識相應。作種種夢。若於夢中修行十善六度等事。卽名爲善。若於夢中造作。殺盜貪嗔等事。卽名不善。非善不善之夢。卽名無記。然眾生無始以來。不善無記習气偏熟。善習偏生。故睡眠時。能障正觀。又復夢中作惡。是任運惡習故。不實損惱眾生故。𨿽名不善。不因此而招苦報。若於夢中作善。是善根成熟故。復能燻長善根故。𨿽不實益眾生。亦因此而獲功徳。良以惡𨿽從性所起。由違性故。其力則弱。善亦從性所起。由順性故。其力則彊也。如余蓋纏者。蓋。謂五蓋。一貪欲。二嗔恚。三睡眠。四掉悔。五疑。覆障定慧。故名爲蓋。今眠旣是蓋。卽應如貪等。亦自有體用。纏。謂十纏。一無慚。二無愧。三睡眠。四惽沈。五掉舉。六惡作。七嫉妬。八慳悋。九忿。十覆。束縛有情。令不解脫。故名爲纏。今眠旣是纏。卽如無慚等。亦自有體用。

有義。此二惟癡爲體。﹝瑜伽﹞說﹝是﹞隨煩惱及癡分﹝所攝﹞故。有義。不然。亦通善故。應說此二﹝若是﹞染﹝者。以﹞癡爲體。﹝若是﹞淨﹝者。﹞卽﹝以﹞無癡﹝爲體。﹞論依染分。說﹝是﹞隨煩惱及癡分攝。有義。此說亦不應理。﹝此二亦通無記。而﹞無記非癡。﹝亦非﹞無癡性故。應說惡作﹝以﹞思﹝與﹞慧﹝各一分﹞爲體。﹝由慧﹞明了﹝由思﹞思擇所作業故。睡眠合用思﹝與﹞想﹝各一分﹞爲體。思想種種夢境相故。論俱說爲世俗有故。彼﹝悔眠之有﹞染污者。﹝乃﹞是癡﹝之﹞等流。如不信等說爲癡分。

此下總辧悔眠體相也。凡有四義。今前三義。皆謂別無自體者非。

有義。彼說理亦不然。非思慧想﹝爲體。以悔與眠。數數增盛。﹞纏﹝繞身心。是﹞彼性故。應說此二各別有體。與余心所行相別故。﹝但以﹞隨癡相說。﹝故﹞名﹝爲﹞世俗有。﹝其實非無自體。﹞

此第四義爲正也。初釋悔眠竟。

﹝卯﹞二釋尋伺

尋。謂尋求。令心忽﹝務急﹞遽。於意言境粗轉爲性。○伺。謂伺察。令心忽﹝務急﹞遽。於意言境細轉爲性。○此二俱以安不安住身心分位所依爲業。並用思﹝與﹞慧﹝之各﹞一分爲體。於意言境不深推度﹝名尋。﹞及深推度﹝名伺。﹞義類別故。若離思慧。﹝則﹞尋伺二種體類差別。不可得故。

此二等者。謂身心有安不安。皆依尋伺而起也。不深推度。則思正而慧助。深推度者則慧正而思助。餘皆可知。二釋別名竟。

﹝寅﹞三釋二各二。有三義。初二義非。第三義正。

二各二者。有義。尋伺各有染淨二類差別。有義。此釋不應正理。悔眠亦有染淨二故。應說﹝尋伺是一。悔眠是一。﹞如前諸染心所。有是﹝根本﹞煩惱。﹝有是﹞隨煩惱性。﹝今﹞此二﹝類之中。﹞各有不善﹝及﹞無記﹝之二類。﹞或復各有﹝現行﹞纏﹝繞﹞及﹝有﹞隨眠。﹝種子之二類也。﹞

初義妄。以二各二句單屬尋伺。次義𨿽知二各二句通於四法。而妄謂或是不善無記之二。或是現行種子之二。故皆不當理也。

有義。彼釋亦不應理。﹝以﹞不定四﹝之﹞後。﹝乃﹞有此﹝二各二之﹞言故。應言﹝頌中初一个﹞二﹝字﹞者。顯二種二。一謂悔眠。二謂尋伺。此二﹝个﹞二種。﹝其﹞種類各別。﹝悔。與眠別。尋。與伺別。﹞故﹝頌中只是上頭﹞一﹝个﹞二﹝之爲﹞言。﹝便卽﹞顯﹝此﹞二﹝个﹞二種。此﹝二種二。又﹞各有二。謂染﹝及﹞不染。非如﹝十一﹞善﹝心所。及二十六﹞染﹝心所。﹞各惟一故。或惟簡染。﹝惟是煩惱。此通不染亦可善攝。﹞故說此﹝二各二之﹞言。﹝良由諸論﹞有﹝處﹞亦說﹝此四﹞爲隨煩惱故。﹝今特﹞爲顯不定﹝之﹞義。說﹝此﹞二各二言。故置此﹝二各二之﹞言。深爲有用。

第三正義。如文可知。初正釋頌文竟。

﹝醜﹞二諸門分別十三。初假實門﹝至﹞十三例結餘門。﹝寅﹞今初

四中。尋伺定是假有。思慧合成聖所說故。○悔眠。有義。亦是假有。瑜伽說爲世俗有故。有義。此二是實物有。惟後二種說假有故。﹝然瑜伽中﹞世俗有﹝之爲﹞言。﹝不過﹞隨他相說。非顯前二定是假有。又如內種體𨿽是實。而論亦說世俗有故。

﹝寅﹞二自類相應門

四中。尋伺定不相應。體類是同。粗細異故。依於尋伺﹝之﹞有染離染。﹝而﹞立三地﹝差﹞別。不依彼﹝尋伺之﹞種﹝子﹞現起。有無故無﹝濫同﹞雜亂﹝之失。此尋伺二法。﹞俱與前﹝悔眠﹞二容互相應。前﹝悔眠﹞二亦﹝自﹞有互相應義。

三地別者。一有尋有伺地。二無尋有伺地。三無尋無伺地也。恐有難曰。尋伺二法。旣不俱起。若在欲界。或在初禪。本是有尋有伺地中。設正起伺之時。尋則不起。何異無尋有伺地耶。故今釋曰。依於尋伺有染不染。立三地別。謂若尋伺俱未離染。名有尋有伺地。若尋離染。伺未離染。名無尋有伺地。若尋與伺二俱離染。名無尋無伺地。不依彼種現起有無。故無雜亂之失也。悔時眠時。得有尋伺。正睡眠中。亦得有悔。故皆相應。

﹝寅﹞三諸識相應門

四皆不與第七﹝第﹞八﹝兩識﹞俱。義如前說。悔眠惟與第六識俱。非﹝前﹞五﹝識相應﹞法故。

義如前說。指初能變二能變中第七相應門所簡示也。前五任運緣現在境。故不與悔相應。眠時五識不行。故不與眠相應。

有義。尋伺亦五識俱。論說五識有尋伺故。又說尋伺卽七分別。謂有相等。雜集復言任運分別。謂五識故。

釋尋伺相應有二義。第二爲正。今初妄謂五識亦與尋伺相應也。七分別者。一有相分別。二無相分別。三任運分別。四尋求分別。五伺察分別。六染污分別。七不染污分別。復引雜集。意明尋伺卽是七種分別。今五識旣有任運分別。應亦有尋伺也。

有義。尋伺惟意識俱。論說尋求伺察等法。皆是意識不共法故。又說尋伺憂喜相應。曾不說與苦樂俱故。﹝設有難曰。尋伺亦存苦樂受俱。但是彼論文略。例如捨受定俱。而亦不說。今通之曰。﹞捨受徧故。可不待說。何緣不說與苦樂俱。﹝豈非尋伺不與五識相應之一證耶。又有難曰。前許意地得有苦樂。今胡不說尋伺與苦樂俱。故又通曰。﹞𨿽初靜慮。有意地樂。而不離﹝有﹞喜﹝地。﹞總說喜名。𨿽純苦處。有意地苦。而似憂故。總說爲憂。﹝尢見尋伺。惟與意識俱矣。﹞又說尋伺以名身﹝句身﹞等﹝所詮之﹞義爲所緣﹝境。﹞非﹝可謂﹞五識身。﹝亦得﹞以名身等義爲境故。﹝當知五識決不與尋伺相應也。﹞

此第二正義。明五識定不與尋伺相應也。

然﹝瑜伽﹞說五識有尋伺者。顯﹝此尋伺﹞多﹝分﹞由彼﹝率爾五識引﹞起。非說﹝與﹞彼﹝五識﹞相應。雜集所言任運分別謂五識者。彼與瑜伽所說分別。義各有異。彼﹝雜集論所﹞說任運。卽是五識。﹝以五識身。亦有自性分別義故。﹞瑜伽說此﹝七種分別。﹞是﹝與﹞五識俱﹝起﹞分別意識相應﹝之﹞尋伺。故彼﹝初家﹞所引。爲證不成。由此五識。定無尋伺。

此更通彼初家所引論文也。五識俱分別意識。卽所謂同時意識。餘皆可知。三諸識相應門竟。

﹝寅﹞四諸受相應門

有義。惡作﹝與﹞憂捨﹝二受﹞相應。惟戚行轉。﹝故憂相應。﹞通無記故。﹝故捨相應。﹞睡眠﹝與﹞喜憂捨﹝三﹞受俱起。行﹝相﹞通﹝於﹞歡戚中庸轉故。﹝歡卽喜。戚卽憂。中庸卽捨。﹞尋伺﹝與﹞憂喜捨樂﹝四受﹞相應。﹝憂喜捨可知。亦得有樂者。﹞初靜慮中﹝有﹞意﹝地之﹞樂俱故。○有義。此四亦苦受俱。純苦趣中﹝有﹞意﹝地之﹞苦俱故。

初義缺苦受俱。第二義中補出。余並同也。

﹝寅﹞五別境相應門

四皆容與五別境俱。行相所緣不相違故。

﹝寅﹞六善所相應門

悔眠但與十善容俱。此﹝悔眠﹞惟在欲﹝界。﹞無輕安故。尋伺容與十一善俱。初靜慮中。輕安俱故。

﹝寅﹞七煩惱相應門

悔。但容與無明相應。此行相粗。貪等細故。睡眠尋伺。﹝得與﹞十煩惱俱。此彼展轉不相違故。

﹝寅﹞八隨惑相應門

悔與中﹝二﹞大﹝八﹞隨惑容俱。非﹝與﹞忿等十﹝俱。以忿等十。﹞各爲主故。睡眠尋伺。二十﹝皆﹞容俱﹝起。﹞眠等位中。皆﹝容﹞起彼﹝二十隨煩惱﹞故。

﹝寅﹞九三性相攝門

此四皆通善等三性。於無記業。亦﹝可有﹞追悔故。○有義。初﹝悔眠﹞二。惟是生得善﹝攝。以悔則﹞行相粗鄙。及﹝眠則﹞昧略故。﹝非加行善。﹞後二亦通加行善攝。﹝以﹞聞所成等﹝善法。﹞有尋伺故。有義初二亦﹝通﹞加行善﹝攝。以﹞聞思位中。有悔眠故。○後三皆通﹝有覆﹞染﹝無覆﹞淨﹝二種﹞無記。惡作非染。解粗猛故。﹝若於﹞四無記中。悔惟中﹝間威儀路及工巧處﹞二﹝種無記。以其﹞行相粗猛。非定﹝變化。亦非﹞果﹝異熟﹞故。眠除第四﹝變化。﹞非定﹝所﹞引生﹝故。然﹞異熟生﹝之無記第六識﹞心。亦得眠故。尋伺除初﹝異熟無記。﹞彼﹝異熟之﹞解微劣。不能尋察名等義故。

先正明通三性。次料簡生得加行二善。後料簡有覆無覆二無記。及料簡四無記也。四無記者。一異熟。二威儀路。三工巧。四變化也。解。卽行相也。

﹝寅﹞十界系現緣門又三。初明界系。二明現起。三明互緣。﹝卯﹞今初

惡作睡眠。惟欲界有。尋伺。在欲﹝界﹞及初靜慮。余界地法。皆妙靜故。﹝無此四法﹞

余界地。指色界二禪地。三禪地。四禪地。及無色界四地也。

﹝卯﹞二明現起

悔眠﹝二法。﹞生上﹝地者。﹞必不現起。尋伺﹝二法。生﹞上﹝地及生﹞下﹝地者。﹞亦﹝容互﹞起下上。

﹝卯﹞三明互緣

下﹝地﹞上﹝地之﹞尋伺。能﹝互﹞緣﹝於﹞上﹝地境﹞下﹝地境﹞。○有義。悔眠不能緣上。﹝悔則﹞行相粗近。﹝眠則﹞極昧略故。○有義。此二亦緣上境。有邪見者。悔修定故。夢能善緣所更﹝歷之上界﹞事故。

尋伺通於欲界初禪。故云下上互緣上下。悔眠惟局欲界。故但明緣上不緣上義。初義不緣者非。次義亦緣者正也。十界系現緣門竟。

﹝寅﹞十一學等三攝門

悔非無學。離欲﹝界不還之位。卽﹞捨﹝此悔﹞故。睡眠尋伺。皆通三種。﹝以﹞求解脫者﹝所有﹞有爲善法。﹝亦﹞皆名學故。學究竟者﹝所有﹞有爲善法。﹝亦﹞皆﹝名﹞無學故。

一切凡夫及初二果。皆得有悔。三果以上。卽更無悔。故非無學也。凡夫之睡眠尋伺。卽非學非無學攝。初二三果之睡眠尋伺。卽是學攝。四果及八地以上菩薩之睡眠尋伺。卽無學攝。以其𨿽是有爲。皆惟善故。

﹝寅﹞十二三斷相攝門

悔眠惟通見修所斷。﹝非非所斷。﹞亦邪見等勢力起故。﹝所以悔眠皆可見所斷攝。﹞非無漏道親所引生故。﹝所以眠屬修所斷攝。﹞亦非如憂﹝之﹞深求解脫故。﹝所以悔屬修所斷攝。﹞若﹝於見修﹞已斷﹝悔眠之後。仍有眠﹞故。﹝卽﹞名﹝爲﹞非所斷。則無學﹝位中之﹞眠。﹝乃是﹞非所斷攝。

無漏道乃非所斷。今眠旣非無漏親所引生。故非非所斷攝。無學回心向大。深求無上解脫。得有憂根。名非所斷。悔不同憂。故非非所斷攝。若羅漢有眠。佛亦有眠。則是非所斷攝。然羅漢及佛。皆永無夢。八地以上菩薩。𨿽稱無學。仍有好夢。

尋伺𨿽非眞無漏道。而能引﹝生﹞彼﹝無漏道。又﹞從彼﹝無漏道﹞引生。故通見修非所斷攝。

引生無漏之尋伺。卽修所斷。無漏引生之尋伺。卽非所斷。分別煩惱相應之尋伺。卽見所斷也。

有義。尋伺﹝之﹞非所斷者。於五法中。惟﹝屬第三﹞分別﹝所﹞攝。瑜伽說彼﹝尋伺﹞是分別故。有義。此﹝尋伺﹞二。亦﹝是第四﹞正智﹝所﹞攝。﹝以八正道之中。﹞說正思惟是無漏故。彼﹝思﹞能令心﹝起﹞尋求等故。又說彼﹝思﹞是言說﹝之﹞因故。未﹝至如來﹞究竟﹝之﹞位。於﹝法門﹞藥﹝眾生心行﹞病等。未能徧知。﹝所以﹞後得智中。爲他說法。必假尋伺。非如佛地無功用說。故此﹝尋伺﹞二種。亦通無漏。﹝瑜伽﹞𨿽說尋伺必是分別。而不定說惟屬第三﹝分別性所攝。以﹞後得正智中。亦有分別故。

此更約五法判尋伺也。五法者。一名。二相。三分別。楞伽名爲妄想。四正智。五如如也。有漏尋伺。見修所斷。可屬第三分別。無漏尋伺。卽非所斷。宜屬第四正智。以是後得智故。若至佛果位中。則並此無漏尋伺亦斷。以如來所有後得妙智。任運照機。不假尋伺故也。十二三斷相攝門竟。

﹝寅﹞十三例結餘門

余門準上。如理應思。

謂緣有事無事。緣有漏無漏。緣事境名境等也。第三能變廣釋六位心所別相中。正釋別相竟。

﹝壬﹞二會示二諦二。初略問答。二廣問答。﹝癸﹞今初

﹝問曰。﹞如是六位諸心所法。爲離心體有別自性。爲卽是心分位差別。﹝答曰。﹞設爾何失。

﹝癸﹞二廣問答二。初難卽離。二答妙理。﹝子﹞今初

二俱有過。若離心體有別自性。如何聖教說惟有識。又如何說﹝惟﹞心遠﹝行﹞獨行。﹝又如何說﹞染淨由心。﹝又如何說﹞士夫六界。﹝又﹞莊嚴論說。復云何通。如彼頌言。許心似﹝善染﹞二﹝法而﹞現。如是似貪等。或似於信等。無別染善法。

二俱有過。是先總難。若離心下。別難說離之過也。士夫。卽有情。六界。卽地水火風空識。不別言心所也。餘可知。

若卽是心分位差別。如何聖教說心相應。﹝以必﹞他性﹝乃名﹞相應。非自性故。又如何說心與心所俱時而起。如日與光。瑜伽論說。復云何通。彼說心所。非卽心故。如彼頌言。五種性不成。分位差過失。因緣無別故。與聖教相違。

此別難說卽之過也。心王如日。心所如光。日若卽光。則光外無日。云何空中復見圓日。光若卽日。則日外無光。十方世界應同爲日。心所若卽是心。其過亦爾。又瑜伽頌言。若謂心所卽是心王。則五種取蘊之性不得成就。以無受想行三蘊故。又若謂但由分位差別而立五蘊者。亦有過失。以一剎那中。其因緣必無差別可得故。則與聖教相違。蓋聖教說五蘊法。同在一剎那中橫具。不依前後假立故也。

﹝子﹞二答妙理

應說離心有別自性。以心勝故。﹝所以聖教但﹞說﹝爲﹞惟識等。﹝又此﹞心所依﹝於﹞心﹝王﹞勢力生故。﹝所以莊嚴論中﹞說似彼現。非﹝謂﹞彼﹝善染法﹞卽﹝是﹞心﹝王。﹞又﹝凡﹞識心﹝之﹞言。﹝決定﹞亦攝心所。﹝以其﹞恆相應故。﹝所以諸聖教中﹞惟識等言。及現似彼。皆無有失。﹝然﹞此﹝且﹞依世俗。﹝說別有體。﹞若依勝義。﹝則﹞心所與心。非離非卽。﹝乃至﹞諸識相望。應知亦然。是謂大乘眞俗妙理。

心王心所種現各別者。俗諦也。心王心所一一皆非卽離者。眞諦也。設非眞諦。則俗諦無所依體。設非俗諦。則眞諦無可表彰。眞諦如水。俗諦如流與波。若知水外別無波流。則知波流之外亦別無水。眞是俗家之眞。俗是眞家之俗。實際理地。原自不捨一法。今事門頭。原自不立一塵。豈至分河飲水哉。故宗鏡云。若不了性。亦不了相。其相卽妄。若不識相。亦不識性。其性卽孤。應須性相俱通。方得自他兼利。又云。楞伽經說。諸識有三種相。謂轉相。業相。眞相。此三種相通於八識。謂起心名轉。八俱起故。皆有生滅。故名轉相。動則是業。如三細中初業相故。八識皆動。盡名業相。八之眞性。盡名眞相。智旭曰。旣八識皆有三相。則五十一心所法。何不例亦有三相哉。故慈恩云。識性識相。皆不離心。心所心王。以識爲主。歸心泯相。總言惟識。惟遮境有。執有者喪其眞。識簡心空。滯空者乖其實。此之謂也。初明差別等前六門竟。

﹝己﹞二明共依等後三門二。初舉頌。二論釋。﹝庚﹞今初

已說六識心所相應。云何應知現起分位。頌曰。依止根本識。﹝七共依門。﹞五識隨緣現。或俱或不俱。如濤波依水。﹝八俱轉門。﹞意識常現起。除生無想天。及無心二定。睡眠。與悶絕。﹝九起滅分位門。﹞

﹝庚﹞二論釋三。初釋共依門。二釋俱轉門。三釋分位門。﹝辛﹞今初

論曰。根本識者。阿陀那識。染淨諸識生﹝起之﹞根本故。依止者。謂前六轉識。以根本識爲共﹝依﹞親依。

阿陀那名。通至佛果。故偏舉之。共依。指現行本識。乃六識所同依故。親依。指本識中所藏種子。乃六識之各別種故。

﹝辛﹞二釋俱轉門

五識者。謂前五轉識。種類相似。故總說之。隨緣現﹝之爲﹞言。顯﹝其﹞非﹝能﹞常起。緣。謂作意根境等緣。謂五識身。內依本識。外隨作意五根﹝五﹞境等。眾緣和合。方得現前。由此或俱或不俱起。﹝以﹞外緣合者有頓漸故。如水﹝所起﹞濤波。隨緣﹝而有﹞多少。此等法諭。廣說如經。

五識種類相似者。一俱依色根。二同緣塵境。三俱緣現在。四俱有間斷。故相似也。作意根境等緣者。謂眼識藉九緣生。一空。二明。三根。四境。五作意心所。六根本依。卽第八識。七染淨依。卽第七識。八分別依。卽同時意識。九種子依。卽第八識中所藏轉識種子也。耳識藉八緣生。不須明緣。以暗中亦聞聲故。鼻識。舌識。身識。皆藉七緣而生。不須空明。以合時方知故。餘可知。

﹝辛﹞三釋分位門二。初釋意識常起。二釋五位不行。﹝壬﹞初中二。初對諸識。通明起不起。二對前五別明常現起。﹝癸﹞今初

由五轉識行相粗動。所藉眾緣時多不具。故起時少。不起時多。第六意識𨿽亦粗動。而所藉緣無時不具。由違緣故。有時不起。第七八識行相微細。所藉眾緣一切時有。故無緣礙令總不行。

第六意識所藉五緣。一意根。二法境。三作意。四根本依。五種子依。此五種緣。一切時中定皆可得。惟除生無想天等五位。名爲違緣也。第七識但藉三緣。一本識。二作意。三種子。第八識但藉四緣。一第七識。二作意。三境界。四種子。

﹝癸﹞二對前五別明常現起

又五識身。不能思慮。惟外門轉。起藉多緣。故斷時多。現行時少。第六意識。自能思慮。內外門轉。不藉多緣。惟除五位。常能現起。故斷時少。現起時多。由斯﹝頌中﹞不說此﹝第六識爲﹞隨緣現。

初釋意識常起竟。

﹝壬﹞二釋五位不行三。初正明五位。二釋及與言。三判通凡聖。﹝癸﹞初中三。初標徵。二別釋。三總結。﹝子﹞今初。

五位者何。生無想等。

﹝子﹞二別釋三。初釋無想天報。二釋二無心定。三釋睡眠悶絕。﹝丑﹞今初

無想天者。謂﹝於因中﹞修彼﹝無想﹞定﹝時。有﹞厭﹝患﹞粗想﹝之﹞力。﹝所以﹞生彼天中。違﹝礙﹞不恆行﹝之﹞心及心所。﹝但以﹞想滅爲首。名﹝之爲﹞無想天。故六轉識。於彼﹝天中﹞皆斷。有義。彼天﹝從初生及至命終﹞常無六識。聖教說彼﹝天﹞無轉識故。說彼﹝天﹞惟有﹝十二﹞有﹝支中之﹞色支﹝而無名支﹞故。又說彼爲無心地故。有義。彼天將命終位。要起轉識。然後命終。彼必起下﹝地之﹞潤生愛故。瑜伽論說。後想生已。是諸有情﹝乃﹞從彼﹝天﹞沒故。然說彼無轉識等者。依長時說。非謂全無。有義。﹝初﹞生﹝彼天﹞時亦有轉識。﹝以將生﹞彼﹝天之﹞中有。﹝亦﹞必起潤生煩惱故。﹝例﹞如余﹝禪天之﹞本有初﹝生時。﹞必有轉識故。瑜伽論說。若生於彼﹝天。﹞惟入﹝定而﹞不起﹝定。﹞其想若生。﹝卽﹞從彼﹝天﹞沒故。﹝設使﹞彼﹝天之﹞本有﹝於﹞初﹝生時﹞若無轉識。如何﹝可﹞名入﹝定。以﹞先有後無。乃﹝可以﹞名入故。﹝又﹞決擇分言。﹝彼天於﹞所有生得心心所滅。名無想故。此言﹝之﹞意。﹝正﹞顯彼﹝天之﹞本有﹝於﹞初﹝生時。必﹞有異熟生﹝之﹞轉識暫﹝時現﹞起。﹝但由﹞宿﹝習此定之﹞因緣力。後﹝乃違此轉識令﹞不復生。由斯﹝無想定力。﹞引起異熟無記分位差別。﹝所以﹞說名﹝爲﹞無想﹝天。例﹞如﹝加行﹞善﹝根所﹞引生﹝之無想滅盡二定。以加行善故。所以﹞二定﹝亦得﹞名善。﹝今無想定所引生之異熟。所以名爲無想天也。設﹞不爾﹝者。則﹞轉識一切不行。如何﹝決擇分中﹞可言惟生得﹝之心心所﹞滅。故﹝知﹞彼﹝天﹞初﹝生之﹞位。轉識﹝亦必﹞暫起。

初正釋無想天之名義。次有義下。凡三解。第三爲正。大佛頂經亦云。初半劫滅。後半劫生也。本有。指一期現在之身。生得心心所。指初生時卽得現起之心及心所。所謂異熟生無記。餘可知。

彼﹝無想﹞天惟在第四靜慮﹝之中。以﹞下﹝三禪中。其﹞想粗動。難可斷故。上﹝四空中。﹞無﹝此﹞無想異熟處故。卽能引發無想定﹝之﹞思﹝業。﹞能感彼天異熟果故。

此更釋無想果處。及無想果之因種也。三禪已下。想粗難斷。四空滅色存心。無想滅心存色。故四空天。無此無想異熟之處。當知無想異熟。必寄第四禪天處也。思業。卽思心所。令心造作無想定業。所燻成種以爲其因。乃招感於彼天之果。初釋無想天報竟。

﹝醜﹞二釋二無心定二。初略明。二廣釋。﹝寅﹞今初

及無心二定者。謂無想﹝定。及﹞滅盡定。俱無﹝前﹞六﹝轉﹞識。故名無心。

﹝寅﹞二廣釋二。初無想定。二滅盡定。﹝卯﹞今初

無想定者。謂有異生。伏﹝第三禪﹞徧淨﹝天之俱生﹞貪。未伏上﹝界之﹞染。由﹝永﹞出離想﹝之﹞作意﹝而﹞爲先﹝導。﹞令不恆行﹝之﹞心﹝及﹞心所﹝得﹞滅。想滅爲首。立無想名。令身安和。故﹝𨿽不與定心所相應。而﹞亦名定。

此正釋無想定之名義也。徧淨貪及上染。皆指六識相應之思惑。出離想。謂悞認彼處以爲涅槃。不恆行心心所。卽前六轉識。及彼相應之心所。餘可知。

修習此定。品別有三。下品修者。現法必退。不能速疾還引現前。後生彼天。不甚光淨形色廣大。定當中夭。中品修者。現不必退。設退﹝亦能﹞速疾還引現前。後生彼天。𨿽甚光淨形色廣大。而不最極。𨿽有中夭。而不決定。上品修者。現必不退。後生彼天。最極光淨。形色廣大。必無中夭。窮滿﹝彼天五百大劫﹞壽量。後方殞沒。

此約三品修因以判三種所招果也。現法。卽現生。

此定惟屬第四靜慮﹝所攝。﹞又惟是善。﹝以是﹞彼﹝加行善心等法﹞所引﹝生﹞故。下﹝三禪地及﹞上﹝四空﹞地﹝中。﹞無﹝有此定。﹞由前﹝所﹞說﹝想粗動等之理﹞故。

此更約界地判。及約三性判也。

四業通三。除順現受。

此更約四業判也。四業者。一順現受業。謂決定猛利心所作善惡。能令現世卽招苦樂二報。二順生受業。謂上品心所作善惡。能令轉身卽決受報。三順後受業。謂中品心所作善惡。能令二生三生乃至百千生後。方受其報。四不定受業。謂下品心所作善惡雜業。或受不受。以微弱無大力故。今無想定下品修者。或不定受。或順後受。或順生受。中品修者。或順後受。或順生受。上品修者。則順生受。決無此世卽受彼天果報之理。故除順現受也。

有義。此定惟欲界起。由諸外道說力起故。人中慧解極猛利故。有義。欲界先修習已。後生色界。能引現前。﹝但﹞除無想天。﹝乃﹞至﹝色﹞究竟﹝天。不起此定﹞故。

此更申明起定之處也。有兩家解。第二周悉。無想天不起者。由成此定。乃感生無想天。非於彼天。方起此定。又彼天壽盡。決當退生欲界。不更起此定也。五不還天。皆是聖者。故亦不起此定。初禪二禪三禪四禪天中。皆得引起。可知。

此由厭想。欣彼果入。故惟有漏。非聖所起。

此更約有漏無漏判也。謂修此定者。本由厭患粗想。欣慕彼無想果。然後得入。則是非滅計滅。故惟有漏。而有學無學二種聖人。不起此定。惟是非學無學攝也。初無想定竟。

﹝卯﹞二滅盡定

滅盡定者。謂有﹝三乘﹞無學﹝聖人。﹞或﹝復﹞有學聖﹝人。﹞已伏或離無所有﹝處之俱生﹞貪。﹝於﹞上﹝非非想處之﹞貪。﹝則無學已伏或離。而有學﹞不定。由﹝暫﹞止息想﹝之﹞作意爲先。令不恆行﹝之心心所。及﹞恆行﹝中之一分﹞染污心心所﹝皆﹞滅。﹝故﹞立滅盡﹝之﹞名。令身安和。故﹝𨿽不與定心所相應。而﹞亦名定。﹝又﹞由﹝加行之時。﹞偏厭受想。﹝故﹞亦名﹝爲﹞滅彼﹝受想之﹞定。

此正釋滅盡定之名義也。已伏指有學及頓悟菩薩。或離。指無學二乘及彼回心者。止息想。謂厭患勞慮。暫取寂靜。不計爲涅槃也。此定亦名滅受想定。故更釋彼得名之由。

修習此定。品別有三。下品修者。現法必退。不能速疾還引現前。中品修者。現不必退。設退﹝亦能﹞速疾還引現前。上品修者。畢竟不退。

此但判三品。不云招果者。是無漏道。不感異熟也。

此定初修。必依有頂。遊﹝歷﹞觀﹝察眞﹞無漏﹝理以﹞爲加行。﹝乃得證﹞入。﹝以九﹞次第定﹝之﹞中。﹝此滅盡定﹞最居後故。𨿽﹝此定亦仍﹞屬有頂。而﹝是﹞無漏﹝所﹞攝。若修此定已得﹝淳熟。出入﹞自在。﹝則於﹞餘地心後。亦得現前。

此判修定之所依也。有頂。謂三有極頂。卽非想非非想定是也。凡佛弟子欲修滅盡定者。必依次第而修。謂先以覺觀淨除欲染。離生喜樂而入初禪。次以內淨捨離覺觀。定生喜樂而入二禪。次更捨棄喜動。離喜妙樂而入三禪。次更雙亡苦樂。捨念淸淨而入四禪。次更滅色緣空。入無邊空處定。次更滅空緣識。入無邊識處定。次更滅識緣無所有。入無所有處定。次更滅無所有。緣於非想非非想處。入非想非非想定。次後了知此種極微細想。仍是有漏有爲。卽依此定。遊觀寂滅眞無我理。伏滅第六心王心所。並伏第七識中。俱生我執令不現行。乃入此滅盡定。是故九次第定。此居最後。不依有頂。不能加行證入也。𨿽依有頂。而非有漏。以必遊觀無漏。方能入故。若修至淳熟。則隨意出入。無不自在。或於無所有地心後得入。或於識處地心之後得入。乃至或於離生喜樂地心之後得入。或於欲界散地心後亦得徑入也。

﹝此定﹞𨿽屬道諦。而是非學非無學攝。﹝以其﹞似涅槃故。

此更約學等三攝判也。旣屬道諦。宜是學無學攝。然似涅槃。故非學。非眞涅槃。故非無學。

此定初起。惟在人中。﹝必由﹞佛及弟子說力﹝乃得﹞起故。人中慧解極猛利故。﹝若於人中先修得已。則於﹞後﹝時。生﹞上二界。亦得現前。鄔陀夷經。是此誠證。﹝以﹞無色﹝天。但無業果粗色。﹞亦名﹝爲﹞意成天。﹝元有定果色﹞故。﹝所以得依無色定果而入此定也。然﹞於﹝大乘詮顯﹞藏識﹝之﹞教未信受者。若生無色﹝界中。﹞不起此定。﹝以﹞恐﹝旣﹞無色﹝身。又復無﹞心。成斷滅故。﹝若﹞已信﹝有藏識者。﹞生彼﹝無色四天。此定﹞亦得現前。﹝以其﹞知有藏識不斷滅故。

此更判起定處也。初必人中。後通四禪及無色界。

要斷三界見所斷惑。方起此定。﹝以諸﹞異生不能伏滅有頂心心所故。﹝又復﹞此定微妙。要﹝先﹞證﹝於﹞二空。隨應後得﹝智之﹞所引發故。

此更判起定人也。異生未斷分別我法二執。未證我法二空妙理。縱令以欣厭力。伏滅無所有處心及心所。而於非非想處心及心所。決定不能伏滅。以彼所修世間有漏道力。本劣弱故。惟有三乘聖者。或於初果位中。以根本智先證我空。或於初歡喜地。以根本智先證我法二空。然後隨彼二空之後得智。漸次伏滅三界思惑至都盡位。乃入此微妙定。是中二乘以我空後得智引發此定。但伏第七識中微細我執。故𨿽身心度百千劫如彈指頃。不能現諸威儀。以未達法空故。菩薩以二空後得智引發此定。兼伏第七識中微細法執。故能不起滅定。現諸威儀。以得法自在故。

有義。﹝於﹞下八地修所斷惑﹝之﹞中。要全斷欲﹝界九品思惑。﹞余﹝之七地但﹞伏﹝其﹞惑。﹝或亦除﹞斷。然後方能初起此定。﹝以﹞欲界﹝之﹞惑種。﹝不善有覆﹞二性繁雜。障定﹝之力﹞彊故。﹝經論﹞惟說不還﹝果人。﹞三乘無學。及諸菩薩。﹝乃能﹞得此定故。彼﹝等﹞隨﹝其﹞所應。生上八地。皆得後起﹝此定。﹞

此下更復細判定前所斷惑也。有兩家解。第二爲正。今初家謂人中但斷欲界思惑。卽能起滅盡定。後生四禪四空。亦皆得起。以阿那含果。卽可得此定故。

有義。要﹝須盡﹞斷下之四地修所斷惑。余﹝之五地。但﹞伏﹝其﹞惑。﹝或亦除﹞斷。然後方能初起此定。﹝以下四地中﹞變異受俱﹝之﹞煩惱種子。﹝其﹞障定﹝之力亦﹞彊故。彼﹝等﹞隨﹝其﹞所應。生上五地。皆得後起﹝此定。﹞

此第二正解。謂人中須斷下四地惑。方起此定。後生上五地中。乃得後起也。下四地。謂一者欲界五趣雜居地。二者初禪離生喜樂地。三者二禪定生喜樂地。四者三禪離喜妙樂地也。變異受。謂憂喜苦樂四種受也。上五地。謂一者四禪捨念淸淨地。二者空處地。三者識處地。四者無所有處地。五者非非想處地也。

若伏下惑能起此定。後不斷退生上地者。豈生上已卻斷下惑。

此下問答釋妨也。今先問曰。若於第四禪及四空惑。但伏不斷。卽能起此定者。假使不還果人。後於所伏之惑。不斷不退而生無色上地。然彼下地惑種尙猶未斷。豈旣生上地已。卻乃斷下地惑耶。

斷亦無失。如生上者。斷下末那。俱生惑故。

此先縱答也。謂假使生上卻斷下惑。亦無有失。如生上地證無學者。一時頓斷下九地之末那相應俱生惑故。蓋六識中俱生煩惱。其相粗顯。故三界九地種子。次第漸斷。第七識中俱生煩惱。其相細微。故三界九地種子。須待金剛諭定方能頓斷也。

然不還者。對治力彊。正潤生位。不起煩惱。但由惑種潤上地生。﹝又復﹞𨿽所伏惑。有退﹝起有﹞不退﹝起。﹞而無伏下生上地義。故無生上。卻斷下失。

此釋伏難。兼正答前問也。釋伏難者。難曰。若得滅定後不斷退而生上地。則正生時。豈無潤生煩惱。今釋之曰。然不還果聖人。對治力彊。故潤生位。不必起於現行煩惱。但由惑種。潤上地生耳。正答前問者。𨿽滅盡定所伏之惑。有退不退。而六識中修所斷種。必須斷下方得生上。本無伏下生上地義。故亦無生上卻斷下惑之失也。且如有人於此。已斷初禪二禪三禪思惑。又伏第四禪及四空思惑。而得此定。已後或起第四禪等思惑。或不起第四禪等思惑。皆不可知。但必斷盡第四禪思惑種子。方生空處。斷盡空處思惑種子。方生識處。乃至斷盡無所有處思惑種子。方生非非想處。倘一生中滅定不退。𨿽已永伏非非想惑。而第四禪惑種未斷。命終仍必生於五不還天。萬無徑生四空之理也。問曰。凡夫外道。但伏下地思惑。亦未曾斷。何故展轉得生上地。那含聖人。何故伏惑不斷。反不生上地耶。答曰。凡夫外道。邪見取著。故但伏下地思惑。卽能生於上地。報盡之後。仍復下墜。譬如仰空射箭。力盡則墮也。那含聖人。已破見惑。於三界中。不復取著。但其任運煩惱。未能頓斷。故下地煩惱漸漸盡時。轉轉寄生上地。以次斷盡。上地煩惱。便出塵界。譬如火不添薪。漸從熄滅也。

若諸菩薩。先﹝於﹞二乘位﹝中。﹞已得﹝此﹞滅﹝盡﹞定。後﹝方﹞回心﹝向大乘﹞者。﹝則於﹞一切﹝三賢十聖﹞位中。﹝皆悉﹞能起此定。若不爾者。或有乃至七地滿心。方能永伏一切煩惱。𨿽﹝七地中。猶﹞未永斷欲界修﹝所斷﹞惑﹝種子。﹞而﹝能﹞如﹝彼不還果人﹞已斷﹝惑者一般。亦復﹞能起此定。論說已入遠地菩薩。方能現起滅盡定故。﹝復﹞有﹝一類利根菩薩。始﹞從初地。卽能永伏一切煩惱。如阿羅漢。彼﹝於初地乃至第﹞十地中。皆起此定。經說菩薩前六地中。亦能現起滅盡定故。

此更就菩薩以判滅定起位也。若不爾者。指未得滅定先回心之二乘。一切煩惱。指三界現行思惑。餘皆可知。二釋二無心定竟。

﹝醜﹞三釋睡眠悶絕

無心睡眠與悶絕者。謂有極重睡眠悶絕。令前六識皆不現行。﹝故亦得無心之名。蓋由﹞癡﹝勞﹞極﹝重﹞等緣所引身位。﹝身勞頓故。六情闇閉。﹞違前六識﹝令不現行。﹞故名極重睡眠。此﹝極重﹞睡眠時。𨿽無彼﹝四不定中睡眠心所之﹞體。而由彼﹝引起。相﹞似﹝於﹞彼。故假說彼﹝睡眠之﹞名。﹝復有感冒﹞風熱等緣所引身位。亦違六識﹝令不現行。﹞故名極重悶絕。或此﹝疲極風熱等緣。﹞俱是觸處少分﹝所攝。﹞

二別釋竟。

﹝子﹞三總結

除斯五位。意識恆起。

初正明五位竟。

﹝癸﹞二釋及與言

﹝問曰。﹞正死生時。亦無意識。何故但說五位不行。○有義。﹝正﹞死生﹝位。卽以頌中﹞及與﹝之﹞言﹝而﹞顯。﹝破曰。﹞彼說非理。所以者何。﹝聖教﹞但說六時名無心故。謂前五位。及﹝入﹞無餘依﹝涅槃界者。今但﹞應說死生卽悶絕攝。彼﹝死生﹞是最極悶絕位故。﹝然頌﹞說及與﹝之﹞言。﹝爲﹞顯五﹝位﹞無雜﹝故耳。又頌但言五位。不說六時無心者。﹞此﹝中欲﹞顯六識斷已。後時依本識中﹝各﹞自種﹝子﹞還起。由此不說入無餘依。﹝以入無餘依後。則不起故。﹞

釋此爲二。初義非。次義正。並可知。

﹝癸﹞三判通凡聖

此五位中。異生有四。除在滅定。聖惟後三。於中如來﹝及八地以上﹞自在菩薩。惟得存一。無﹝極重﹞睡﹝眠及﹞悶﹝絕﹞故。

凡夫外道。皆名異生。以未證聖法故。不能入滅盡定。三乘聖人。不入無想定。不生無想天。八地已上。得法自在。故無極重睡悶。但有時入滅定耳。已上從第二卷

中間至此。初分釋三能變相竟。

﹝丁﹞二會三能變俱轉以示二諦三。初總明俱轉。二料簡俱轉義。三結示二諦。﹝戊﹞今初

是故八識。一切有情。心與末那。二恆俱轉。若起第六。則三俱轉。余隨緣合。起一至五。則四俱轉。乃至八俱。是謂略說識俱轉義。

一切有情。通指十界聖凡而言之也。餘可知。

﹝戊﹞二料簡俱轉義。共有六番問答。﹝己﹞今初番

﹝問曰。﹞若一有情。﹝而有﹞多識俱轉。如何說彼是一有情。﹝答曰。﹞若立有情﹝而是﹞依識多少。﹝則﹞汝﹝於﹞無心位。應非有情。又他分心現在前位。如何可說自分有情。然立有情。﹝或﹞依命根數。或﹝依﹞異熟識。俱不違理。彼﹝命根及異熟識。﹞俱﹝是﹞恆時惟有一故。

他分自分。乃以六道相望而互論也。且如只今爲人。則以人爲自分。其餘五道皆名他分。然正爲人時。或忽起天道心。或忽起地獄心等。若但依識多少而立有情。則正起天道識時。便應名爲天道有情。何故仍名爲人道有情耶。餘可例知。命根。卽依色心連持不斷功能假立。異熟識。卽第八果報無記識也。

﹝己﹞第二番問答

﹝問曰。﹞一身惟一等無間緣。如何俱時有多識轉。﹝答曰。﹞旣許此一﹝等無間緣。﹞引多﹝後念相應﹞心所。寧不許此﹝亦﹞能引多心﹝王。﹞又誰定言此緣惟一。說多識俱者。許此緣﹝亦﹞多故。又﹝如﹞欲﹝於﹞一時取多境者。多境現前。寧不頓取。﹝以﹞諸根境等和合﹝之﹞力。﹝旣是﹞齊﹝平。若謂﹞識﹝必﹞前後﹝次第而﹞生。不應理故。又﹝如諸﹞心所﹝之體﹞性𨿽無差別。而﹝善等﹞類別者。許多俱生。寧不許心異類俱起。又如﹝水之﹞浪。﹝鏡之﹞像。依一起多。故依一心。多識俱轉。又若不許意﹝識﹞與五﹝識﹞俱。﹝則意識﹞取彼﹝五識﹞所緣﹝之境﹞應不明了。﹝諭﹞如﹝獨﹞散意識。﹝亦但﹞緣久滅故。

小乘所執七十五法。心法惟一。由前滅心。引生後心。故云一身惟一等無間緣也。答中先順答。次逆答。順答者。假使只一等無間緣引生多識。亦復無過。以彼亦許一等無間引生多心所故。次逆答者。旣許有情各有八識。亦許八識各有等無間緣也。又汝若不許多識俱轉。則色聲香味觸等多境現前。一剎那中寧不頓取。若謂根境𨿽齊。識有前後。則不合理。又旣許一時有多心所俱生。何獨不許一時有多心王俱轉。又如水鏡惟一。浪像可多。則知藏識惟一。轉識可多。又若不許同時意識與五識俱。則意識起時。前五已滅。便同獨頭意識緣已滅境。如何得明了耶。

﹝己﹞第三番問答

﹝問曰。﹞如何﹝與﹞五﹝識﹞俱。惟一意識。於色等境。﹝乃能﹞取一或多。﹝答曰。﹞如眼等識。各於自境﹝亦能﹞取一或多。此﹝意識於五塵境取一或多。﹞亦﹝復﹞何失。﹝以六識之﹞相見﹝二分。﹞俱有種種相故。

復有小乘。妄計有五意識。故難惟一意識。不應頓取多境。答釋可知。應立量云。同時一意識是有法。能取多境宗。因云。相見俱有種種相故。諭如一眼識能取多色等。

﹝己﹞第四番問答

﹝問曰。﹞何故諸識同類不俱。﹝答曰。﹞於自所緣﹝若不可了。多亦無用。﹞若可了者。一已能了。余無用故。

同類不俱。謂一剎那中。無二眼識並生。乃至無二藏識並生也。答意可知。

﹝己﹞第五番問答。

﹝問曰。﹞若爾。﹝則﹞五識已﹝能各﹞了自境。何用俱起意識了爲。﹝答曰。﹞五俱﹝之﹞意識。﹝能﹞助五﹝識﹞令起。非專爲了五識所緣﹝而已。﹞又﹝意識﹞於彼﹝五識﹞所緣。能明了取。異於眼等﹝五﹞識。故非無用。由此聖教。說彼意識名有分別。五識不爾。

五識不爾者。但有自性分別。不同意識更有隨念計度二種分別也。

﹝己﹞第六番問答

﹝問曰。﹞多識俱轉。何不﹝如心王心所之互﹞相應。﹝答曰。﹞非同境故。設同境者。彼此所依體數異故。﹝諭﹞如五根﹝之與五﹞識。﹝𨿽亦同境﹞互不相應。

非同境者。眼識以色爲境。乃至身識以觸爲境也。難曰。同時意識。與五識旣是同境。何不相應。釋曰。彼此所依體數異故。彼五識依五色根。此意識依於意根。是一異也。各有自證分體。從自種生。是二異也。此第六識。與五十一心所。皆得相應。彼前五識。𨿽與徧行五。別境五。善十一。根本三。中二。大八相應。是三異也。諭如五根之與五識。𨿽亦同境。而根是色法。識是心法。根爲所依。識爲能依。根爲能發。識爲所發。根但照境不能了別。識能了別。而無形像。識屬現量。根屬比量。故不可說如心心所之和順似一而名相應。二料簡俱轉義竟。

﹝戊﹞三結示二諦

八識自性。不可言定一。﹝以見分﹞行相。﹝及﹞所依﹝根。所﹞緣﹝境。﹞相應﹝之心所。四義皆﹞異故。又一﹝識﹞滅時。余﹝識﹞不滅故。﹝又七是﹞能﹝燻。八是﹞所燻。﹝如此﹞等相﹝亦﹞各異故。﹝然而﹞亦非定異。經說八識如水波等。無差別故。﹝設使﹞定異應非﹝互爲﹞因果性故。﹝當知﹞如幻事等。無定性故。

此結示俗諦也。先明不定一義。次明不定異義。第八識如水。前七識如波。波之與水。不卽不離。不一不異。因之與果。亦復如是。故總以如幻結成無性。當知無性之俗。俗不違眞也。量云。八識是有法。非定一異宗。因云。無定性故。諭如幻事。

如前所說﹝三能變﹞識﹝六位心所﹞差別﹝之﹞相。﹝且﹞依﹝四俗諦中第二道﹞理世俗。﹝說有此事。﹞非﹝謂四眞諦中第四﹞眞勝義﹝諦。亦有此差別也。以﹞眞勝義中。心言絕故。

此結示眞諦也。心路絕故不可思。言路絕故不可議。以心言皆悉無性。故名爲絕。非是離於心言之外。別有一个非心非言境界以爲眞諦。當知無相之眞。眞不違俗。是故第八識如水。前七識如波。眞勝義則如濕性。非波非水。亦不異波水也。四俗諦者。一假名無實諦。謂軍林瓶車等。二隨事差別諦。謂三科五蘊等。三方便安立諦。謂苦集滅道等。四法假名非安立諦。謂二空眞理。四眞諦者。一體用顯現諦。卽第二俗。二因果差別諦。卽第三俗。三依眞顯實諦。卽第四俗。四廢詮談旨諦。卽一實眞如。前一俗。惟俗非眞。後一眞。惟眞非俗。中間三位。望後名俗。望前爲眞。𨿽云八諦。秖是五位。今所明八識六位心所。卽約隨事差別諦說。亦名爲體用顯現諦。以不同外道余乘所執我法。故名爲理。以不約平等一實眞如法性。故名世俗。

如伽他說。心意識八種。俗故相有別。眞故相無別。相所相無故。

此結示眞俗不二也。不變隨緣。如舉眞金而作眾器。故相有別。隨緣不變。如彼眾器全體卽金。故相無別。以能相所相。本無性故。謂能卽非能。所卽非所。故名爲無。非離能所之外。更立一个無能無所爲眞諦也。若向此結示中薦取分明。則知性相二宗。同條共貫。更無兩轍。故宗鏡錄曰。智者大師淨名疏中問云。今依龍樹之學。何意用天親之義。答。龍樹天親。豈不同入不二法門乎。今何取捨定執也。若分別界外結惑生死。及諸行名義。當細尋天親所作。若觀門遣蕩。安心入道。何過龍樹。故知菩薩制作。一一關於聖典。故非出自胸臆。廣引證明。令生聞慧。若不先明識論天親護法等。剖析根塵微細生死。又焉得依龍樹觀門遣蕩。如無差別。無可圓融。若不先診候。察其病源。何以依方。施其妙藥。今時多不就己仔細推尋。及廣披聖典。教觀俱昧。理行全虧。惟尙隨語依通。一時遣蕩。拂迹而迹不泯。歸空而空不亡。以不出法塵。全爲影事。殊不識心王心所。種現根隨。微細根塵。生滅起處。心心流注。念念現前。如醉如癡。懵無知者。智燈旣闇。定水全枯。未審何門。能得淸淨。噫。智者永明。皆於性相融通若此。而今之學者。猶復膠柱鼓瑟。不知會歸自心。不亦哀哉。已上廣明能變三相竟。

﹝丙﹞二廣明所變惟識二。初正明所變。二廣釋外難。﹝丁﹞初中二。初結前舉頌。二以論釋成。﹝戊﹞今初

已廣分別三能變相。爲自所變﹝相見﹞二分所依。云何應知依識所變。假說我法。非別實有。由斯一切惟有識耶。頌曰。是諸識轉變。分別所分別。由此彼皆無。故一切惟識。

﹝戊﹞二以論釋成二。初正釋頌文。二釋小乘難。﹝己﹞初中二。初約見相二分釋。二約轉似外境釋。﹝庚﹞今初

論曰。是諸識者。謂前所說三能變識。及彼心所。﹝以其﹞皆能變似見相二分。立轉變名。所變見分。說名分別。﹝以其﹞能取﹝於﹞相﹝分﹞故。所變相分。名所分別。﹝以是﹞見﹝分之﹞所取故。由此正理。﹝故知﹞彼實我法。離識所變皆定非有。﹝以﹞離能﹝取﹞所取﹝之外。﹞無別物故。非有實物。離﹝於能所之﹞二相故。是故一切有爲無爲若實若假。皆不離識。﹝然此﹞惟﹝之爲﹞言。﹝但﹞爲遮﹝遣﹞離識實物。非﹝並遮遣﹞不離識﹝之﹞心所法等。

有爲者。心王心所色法及不相應行也。無爲者。虛空擇滅等六無爲也。實者。心王心所色法。從緣生也。假者。不相應行。依於色心分位立也。以要言之。卽是五位百法。言皆不離識者。所謂心王。卽識自相故。心所。卽識相應故。色法。卽二所現故。不相應行。卽三分位故。無爲。卽四實性故。然惟遮離識實物非有。非遮相應心所爲無。故惟識言。亦攝心所也。是中惟遮外境非有。識表心及心所非無。卽遣虛存實觀。不云惟相惟見而云惟識。卽捨濫畱純觀。不云惟二分而云惟識。卽攝末歸本觀。不云惟心心所而云惟識。卽隱劣顯勝觀。無爲卽識實性。亦不離識。乃至如前文云。俗故相有別。眞故相無別等。卽遣相證性觀也。

﹝庚﹞二約轉似外境釋

或轉變者。謂諸內識轉似我法外境相現。此能轉變。卽名分別。虛妄分別爲自性故。謂卽三界心及心所。此所執境。名所分別。卽所妄執實我法性。由此分別。變似外境。假我法相。彼所分別實我法性。決定皆無。前引教理。已廣破故。是故一切皆惟有識。﹝但由﹞虛妄分別﹝而﹞有。﹝已﹞極成故。惟旣不遮不離識法。故眞空等亦是有性。由斯遠離增減二邊。惟識義成。契會中道。

前引教理。指第一卷

及第二卷

初。廣破我法二執之文。眞空。卽圓成實性。等。卽依他起性也。實我實法。名徧計所執性。心及心所。名依他起性。二空眞理。名圓成實性。徧計非有。故無增益之過。依圓不無。故無損減之過。不減不增。是名中道。初正釋頌文竟。

﹝己﹞二釋小乘難九。初釋惟識所因難。二釋世事乖宗難。三釋聖教相違難。四釋惟識成空難。五釋色相非心難。六釋現量違宗難。七釋夢覺相違難。八釋外取他心難。九釋異境非識難。﹝庚﹞初中二。初略問答。二廣問答。﹝辛﹞今初

﹝問曰。﹞由何教理。﹝而﹞惟識﹝之﹞義﹝可以證﹞成。﹝答曰。前文﹞豈不已說。

﹝辛﹞二廣問答二。初問。二答。﹝壬﹞今初

𨿽說﹝猶﹞未﹝顯﹞了。﹝以前所引教理。但爲破於他義。然﹞非﹝是但﹞破他義。﹝而﹞己義便﹝可﹞成﹝立。﹞應更確陳。﹝以﹞成此﹝惟識﹞教理。

﹝壬﹞二答爲三。初引教。二顯理。三總證。﹝癸﹞今初

如契經說。三界惟心。又說。所緣惟識所現。又說。諸法皆不離心。又說。有情隨心垢淨。又說。成就四智菩薩。能隨悟入惟識無境。一﹝者了達﹞相違識相﹝之﹞智。謂於一處鬼人天等隨業差別。所見各異。境若實有。此﹝所見差別﹞云何﹝得﹞成。二﹝者﹞無所緣﹝境。而﹞識﹝現可得之﹞智。謂緣過未夢境像等。非實有境。識現可得。彼境旣無。﹝則凡﹞余﹝現在境。﹞亦﹝復﹞應爾。三﹝者﹞自應無倒﹝之﹞智。謂愚夫智。若得實境。彼應自然成無顚倒。不由功用。應得解脫。﹝今旣不爾。則知所執實境。但是顚倒妄計。﹞四﹝者﹞隨三﹝種妙﹞智﹝境。卽隨﹞轉﹝之﹞智。﹝何等爲三。﹞一﹝知一切境界﹞隨﹝八境已上心﹞自在者﹝妙﹞智﹝而﹞轉﹝之﹞智。謂已證得心自在者。隨欲轉變地等皆成。﹝假使﹞境若實有。如何可變。二﹝知一切境界﹞隨觀察者。﹝妙﹞智﹝而﹞轉﹝之﹞智。謂得勝定修法觀者。隨觀一境。眾相現前。﹝假使﹞境若是眞。寧隨心轉。三﹝知一切境界﹞隨無分別﹝妙﹞智﹝而﹞轉﹝之﹞智。謂起證實無分別智。﹝則﹞一切境相皆不現前。﹝假使﹞境若是實。何容不現。菩薩成就﹝此﹞四智者。於惟識理。決定悟入。又伽他說。心意識所緣。皆非離自性。故我說一切。惟有識無餘。此等聖教。誠證非一。

所引諸教。並皆可知。自性者。卽心意識之自體也。

﹝癸﹞二顯理

極成眼等識。五隨一故。如余。不親緣離自色等。

宗鏡云。第一比量。成立五塵相分色。皆是五識親所緣緣。成其惟識義也。量曰。極成眼識是有法。決不親緣離自識色宗。因云。極成五識中隨一攝故。諭如余極成四識。乃至量曰。極成身識是有法。決不親緣離自識觸宗。因云。極成五識中隨一攝故。諭如余極成眼識等。

余識。識故如眼識等。亦不親緣離自諸法。

宗鏡云。第二比量。成立第六識。並闇成立七八二識。皆緣自之親相分不離於識。是惟識義也。量云。極成余識是有法。亦不親緣離自識諸法宗。因云。是識性故。諭如極成眼識等。此中但言余識者。以小乘不許七八二識故。若言七八二識。恐彼不許。便犯所別不極成過。若只言六識。又不能闇立大乘第七第八兩識故也。

此識所緣。定非離此。二隨一故。如彼能緣。

宗鏡云。第三比量。總成立一切親相分不離心體。得成惟識也。量曰。六識親所緣緣是有法。定不離六識體宗。因云。見相二分隨一攝故。諭如彼能緣見分。

所緣。法故。如相應法。決定不離心及心所。

宗鏡云。第四比量。成立一切疏所緣緣境皆不離心得成惟識也。量曰。一切隨自識所緣是有法。決定不離我之能緣心及心所宗。因云。以是所緣法故。諭如相應法。言相應法者。卽指前來已成立之親相分也。此正成立第八識之相分。不離本識。望前六識。名爲疏所緣緣。由彼小乘不許第八。故但云疏所緣緣。卽是六識所托之本質境。乃第八識親所緣緣。

此等正理。誠證非一。

結前四量也。二顯理竟。

﹝癸﹞三總證

故於惟識。應深信受。我法非有。空識非無。離有離無。故契中道。

我法非有者。以是徧計所執性故。空。謂二空眞如。卽圓成實性。識。謂心王心所。卽依他起性。空識非無者。以其非所執故。若執空識。亦是徧計。徧計本自非有。故離有。依圓本自非無。故離無。旣離有無。理絕情謂。故卽契中道矣。

慈尊依此。說二頌言。虛妄分別﹝故﹞有﹝見相二分。﹞於此﹝二分之上。實我實法之﹞二﹝決定﹞都無。﹝卽﹞此﹝依他性﹞中。惟有﹝無我無法眞﹞空﹝之理。﹞於彼﹝眞空理中。﹞亦有此﹝依他起性。﹞故說﹝有爲無爲﹞一切﹝諸﹞法。﹝有依圓故﹞非空。﹝無徧計故﹞非不空。有無及有故。是則契中道。

此引二頌。以證三性圓離有無。契會中道。卽是不思議三諦也。虛妄分別有句。明染分依但是有。卽俗諦也。於此二都無句。明徧計我法本空。卽眞諦也。此中惟有空句。明依他中有圓成實。於彼亦有此句。明圓成實不離依他。蓋是眞俗不二。卽顯中道第一義諦體也。故說一切法非空非不空。則一切法無非中道。明矣。有字。卽牒第一句。無字。卽牒第二句。及有故。卽牒第三第四兩句。一切法有。卽假也。一切法無。卽空也。一切法及有故。卽中也。故中論云。因緣所生法。卽空卽假卽中。爲令易解。說空假中。克實而言。惟一中道以爲正體。中道離一切相。非徧計之所執。卽爲如實空義。中道卽一切法。具依他之緣起。卽如實不空義。𨿽有空與不空二義。而體元非空與不空。今旣云一切法非空非不空。則八識一一非空非不空。卽是中道。法爾具足三諦。五十一心所。一一非空非不空。卽是中道。法爾具是三諦。十一色法。一一非空非不空。卽是中道。法爾具足三諦。二十四種不相應行。亦一一非空非不空。卽是中道。法爾具足三諦。六種無爲亦復非空非不空。卽是中道。法爾具足三諦。此性相兩宗。血脈關通最顯著處。人都忽而不察。柰之何哉。

此頌且依染﹝分﹞依他﹝而﹞說。理實亦有淨分依他。

染分依他。因緣所生六凡法也。淨分依他。因緣所生四聖法也。六凡諸法。旣已一一卽空假中。四聖諸法。何獨不然。故曰十界無非卽空假中。明文在玆。柰何不信。初惟識所因難竟。

﹝庚﹞二釋世事乖宗難

﹝難曰。﹞。若惟內識。似外境起。寧見世間情非情物。處時身用定不定轉。﹝答曰。﹞如夢境等。應釋此疑。

此中自有四難。一者處定。二者時定。三者身不定。四者作用不定。一處定者。如南山在南。不可以識令其在北。故非惟識。二時定者。如緣山之識生時。固自有山。然緣山之識滅時。山不隨滅。故非惟識。三身不定者。如多人同看燈光。其有翳者。別見五色重疊。則是虛妄。可名惟識。其無翳者。皆見淸光。則是實境。故非惟識。四作用不定者。復有三難。一云如翳眼所見發蠅等物。卽無作用。好眼所見發蠅等物。卽有作用。無作用者。可名惟識。有作用者。則是實物。何名惟識。二云如夢中所得飲食衣服刀仗毒藥。卽無實用。可名惟識。覺時所得。便有實用。何名惟識。三云如乾闥婆城。則無實用。磚土城等。則有實用。虛實各殊。何名惟識。答云。如夢境等者。應引二十頌云。處時定如夢。身不定如鬼。同見濃河等。如夢損有用。初句。答第一處定第二時定難。第二第三兩句。答第三身不定難。第四句。答第四作用不定難也。一釋處定難者。且如夢見有山在南。夢中之心更緣北時。夢中之山依舊在南。豈果有山在於夢心之外耶。二釋時定難者。且如夢見有山。夢中之心緣此山時。山固宛然。夢中之心不緣山時。山亦仍在。豈果離於夢心實有山耶。三釋身不定難者。且如一類餓鬼。於恆河處。同見膿河。𨿽彼多鬼之所同見。豈實有膿河耶。若知餓鬼所見膿河。惟是自業所招。自識妄見。則知今人所見燈火淸光。乃至日月星辰。山河國土。窮盡十方有漏國土。種種依正。皆是同分妄見而已。豈有識外實境可得。四釋作用不定難者。且如夢得飲食刀仗等。卽無實用。夢見男女交遘遺失不淨等。卽有實用。旣有實無實。皆同一夢境。則汝所云作用不定。何一非惟識耶。

﹝庚﹞三釋聖教相違難

﹝難曰。﹞何緣世尊﹝不但說意法二處。而﹞說﹝有﹞十二處。﹝答曰。彼五根五塵十處。亦﹞依﹝本﹞識所變。非別實有。﹝世尊不過﹞爲﹝今眾生﹞入我空﹝觀。所以﹞說﹝此﹞六二﹝之﹞法。﹝令觀無我。諭﹞如﹝爲﹞遮斷見。﹝故假﹞說﹝相﹞續有情。﹝今大乘教。﹞爲﹝令眾生﹞入法空﹝觀。所以﹞復說惟識。令知外法亦非有故。

說十二處。爲破我執。元非實法。譬如說續有情。但爲破斷見耳。豈可更計常哉。

﹝庚﹞四釋惟識成空難

﹝難曰。﹞此惟識性。豈不亦空。﹝設若﹞不爾。﹝其義﹞如何。﹝答曰。識性﹞非所執故。謂依識變妄執實法。﹝以﹞理﹝推徵。了﹞不可得。說爲法空。非﹝謂並﹞無離言正智所證惟識性故。﹝而﹞說爲法空﹝也。﹞此識若無。便無俗諦。俗諦無故。眞諦亦無。眞俗相依而建立故。撥無二諦。是惡取空。諸佛說爲不可治者。應知諸法有空不空。由此慈尊說前二頌。

此中難意。謂由破我故。說十二處法。法旣卽空。則今由破法執。故說惟識。識豈不亦空耶。答意可知。恐又難曰。設無此識。亦何不可。故今答曰。此識若無。便無俗諦。蓋八識及與心所。皆名俗諦。俗依眞立。眞依俗顯。譬如色依空住。空依色顯。又如波水依濕性立。濕性依波水顯。眞俗不二之旨。復見於此。誰云性相不同轍哉。

﹝庚﹞五釋色相非心難

﹝難曰。﹞若諸色處。亦﹝卽以﹞識爲體。何緣乃似色相顯現。﹝又復﹞一類堅住相續而轉。﹝答曰。無始以來虛妄﹞名言燻習。﹝妄作心外堅住相續等想。依斯﹞勢力起故。﹝非有實物可得。然似外色現者。﹞與染淨法爲依處故。謂此﹝相分﹞若無。﹝則便﹞應無顚倒﹝妄執。﹞便無雜染。亦無淨法。是故諸識亦似色現。如有頌言。亂相及亂體。應許爲色識。及與非色識。若無餘亦無。

無妄執。則無雜染。無雜染。亦無淨法。蓋染淨是對待法。皆依俗諦建立故也。是故十界染淨。皆名俗諦。染淨無性。則十界皆空。眞俗不二。則十界皆中。明矣。亂相者。指所變之色相。亂體者。指能變之心體。色識者。指所變之亂相。非色識者。指能變之亂體。若無。余亦無者。謂若無能變。卽無所變。若無所變。亦無能變也。宗鏡曰。天親惟識論。惟是一識。復有分別識。無分別識。分別識者。是識識。無分別識者。似塵識。一切法界所有瓶衣車乘等。皆是無分別識。例得云。復有分別色。無分別色。分別色者。如言光明卽是智慧。無分別色。卽四大所成色。智旭曰。分別識者。卽頌所謂非色識也。無分別識者。卽頌所謂色識也。色與非色。皆名爲識。識外更無他法。故稱惟識。此成惟識論之正旨也。例得以下。則以亂體名有分別色。以亂相名無分別色。有分別無分別。皆名爲色。色外更無他法。故稱惟色。此天臺惟色惟香等義所由立也。良由諸法無性。名字亦空。故得作此妙說。非尋言逐句者。所能思議也。又臨濟大師。依此義而立四句。有時奪人不奪境。卽一切惟色。有時奪境不奪人。卽一切惟識。有時人境俱奪。則色識兩亡。有時人境俱不奪。則色識宛爾。又智者大師。依此義而立四照。一者智照境。卽有分別識照無分別色也。二者境照智。卽有分別色照無分別識也。三者智照智。卽有分別識照無分別識也。四者境照境。卽有分別色照無分別色也。問曰。智照智者。應是以心緣心。則能緣所緣。皆有分別。何謂有分別識照無別識耶。答曰。能緣是見分。故得有分別用。所緣是相分。但托彼心以爲本質。變似心相。譬如鏡中之火。無能燒用。故設使眞帶質境。亦名無分別識耳。

﹝庚﹞六釋現量違宗難

﹝難曰。﹞色等外境。分明見證。現量所得。寧撥爲無。﹝答曰。五識及同時意識﹞現量證﹝五塵﹞時。不執爲外。後﹝念﹞意﹝識﹞分別﹝計度。﹞妄生外想。故現量境。﹝本﹞是﹝識﹞自相分。﹝以卽﹞識所變故。﹝大乘﹞亦說爲有。﹝惟彼﹞意識所執外實色等。﹝乃是﹞妄計有故。﹝大乘﹞說彼爲無。又色等境。﹝皆是﹞非色似色。非外似外。如夢所緣。不可執爲實是外色。

﹝庚﹞七釋夢覺相違

﹝難曰。﹞若覺時色。皆如夢境。不離識者。﹝譬﹞如﹝有人﹞從夢﹝而﹞覺。﹝卽﹞知彼﹝夢所見色等。皆﹞惟心﹝現。﹞何故﹝今於﹞覺時。於自﹝所緣﹞色境。不知﹝皆是﹞惟識。﹝答曰。﹞如夢未覺﹝之時。﹞不能自知﹝所見惟心。﹞要至覺時。方能追覺﹝其無心外實境。只今﹞覺時境色。應知亦爾﹝與夢相似。﹞未﹝到﹞眞覺﹝之﹞位。不能自知﹝其非實有。﹞至眞覺時。亦能追覺。﹝今旣﹞未得眞覺。﹝則是﹞恆處夢中。故佛說爲生死長夜。由斯未了色境惟識。

追覺眞覺。皆是入聲。其餘覺字。皆是去聲。眞覺有二。一分眞覺。卽初地以上。二究竟覺。卽妙覺極果。推而廣之。亦有相似覺。觀行覺。名字覺。惟理卽覺。則是熟睡長夢人也。

﹝庚﹞八釋外取他心難

﹝難曰。﹞外色實無。可非內識境。他心實有。寧非自所緣。﹝答曰。﹞誰說他心非自識境。但不說彼是親所緣。謂﹝緣他心者。於自心中。有似他﹞識﹝之相分﹞生時。﹝此所現之似他識相。﹞無實作用。非如手等﹝之能﹞親執外物。﹝非如﹞日等舒光﹝之能﹞親照外境。但如鏡等似外境現。名了他心。非親能了。親所了者。謂自所變。故契經言。無有少法能取余法。但識生時。似彼相現。名取彼物。如緣他心。﹝旣必不能親緣。應知緣於﹞色等﹝五塵。﹞亦爾。﹝不能親緣本質也。﹞

若達此義。則知諸佛心內眾生之心。名爲無漏相分。眾生心內諸佛之心。名爲有漏相分。然諸佛不能令彼眾生之心卽證無漏。眾生亦不能令彼諸佛之心還成有漏。何有少法能取余法。不過還取自相分耳。旣不能親緣他心。但緣自所變相。則知亦決不能親緣五塵本質。但緣自所變相而已。旣無外境可緣。而妄於中起貪嗔癡。起諸見慢。大佛頂經所謂自心取自心。非幻成幻法也。哀哉。

﹝庚﹞九釋異境非識難

﹝難曰。﹞旣有異境。何名惟識。﹝答曰。﹞奇哉固執。觸處生疑。豈惟識教。但說﹝只﹞一﹝个﹞識。﹝問曰。若﹞不爾﹝者。其義﹞如何。﹝答曰。﹞汝應諦聽。若惟一識。寧有十方凡聖尊卑因果等別。誰爲誰說。何法何求。

此先破執惟一識之過也。六道爲凡。三乘及佛爲聖。佛爲聖中之尊。三乘爲聖中之卑。菩薩爲因。佛地爲果。或凡聖各論尊卑。凡聖尊卑各論因果。設無諸佛。則誰爲能說。設無眾生。則誰聽所說。設無佛說。則以何爲法。設無眾生。則何人求法。旣無凡聖尊卑因果。亦無能說所說。能求所求。便成畢竟斷滅。並此一識。亦復烏有。豈非大邪見哉。

故惟識言。有深意趣。﹝須知﹞識﹝之爲﹞言。﹝乃是﹞總顯一切有情。各有八識。六位心所。所變相見。分位差別。及彼空理所顯眞如。識自相故。識相應故。﹝心心所﹞二﹝之﹞所變故。﹝前﹞三﹝種法之﹞分位故。﹝前﹞四﹝種法之﹞實性故。如是諸法。皆不離識。﹝所以﹞總立識名。﹝若夫﹞惟﹝之爲﹞言。﹝乃是﹞但遮愚夫所執定離諸識實有色等。

此正釋惟識二字之旨趣也。只此識字。收盡五位百法。一者心法。卽是八識。二者心所有法。卽是六位心所。共五十一。三者色法。卽是見分所緣相分。共有十一。四者不相應行法。卽是心心所色分位差別。有二十四。五者無爲法。卽是我法二空所顯眞如。約義說有五也。八識是識自相。故名爲識。心所是識相應。故亦名識。相見是二所變。故亦名識。不相應行是三分位。故亦名識。無爲是四實性。故亦名識。心所名識。卽隱劣顯勝義。相見名識。卽捨濫畱純義。及攝末歸本義。不相應行名識。卽遣虛存實義。無爲名識。卽遣相證性義。惟遮愚執離識實有色等。等取一切我法二執。如前所明也。

若如是知惟識教意。便能無倒。善備資糧。速入法空。證無上覺。救拔含識生死輪回。非全撥無惡取空者。違背教理。能成是﹝自利利他大﹞事。故定應信一切惟識。

此結顯惟識教理有大利益也。不執徧計爲實。不撥依圓爲無。故能無倒。無倒之智如目。萬行資糧如足。目足並運。安隱入於法空大淸涼池。乃至證無上覺。盡未來際。救度眾生。豈惡取空所能成辦也哉。初正明所變竟。

﹝丁﹞二廣釋外難三。初釋分別由何難。二釋生死由何難。三釋違經三性難。﹝戊﹞初中二。初申難舉頌。二以論釋成。﹝己﹞今初

若惟有識。都無外緣。由何而生種種分別。頌曰。由一切種識。如是如是變。以展轉力故。彼彼分別生。

﹝己﹞二以論釋成二。初略解頌文。二廣釋頌義。﹝庚﹞初中二。初約染種現。生染分別。二例淨種現。生淨分別。﹝辛﹞初中五。初釋第一句。二釋第二句。三釋第三句。四釋第四句。五總顯頌意。﹝壬﹞今初

論曰。一切種識。謂﹝第八﹞本識中能生﹝諸法﹞自果﹝之﹞功能差別。此﹝差別功能。能﹞生等流異熟士用增上﹝四類﹞果故。名﹝之爲﹞一切種。﹝此中﹞除離系﹝果而不言﹞者。﹝以離系果﹞非種生故。彼﹝離系果。﹞𨿽可﹝克﹞證。而非種﹝子之﹞果。要﹝須﹞現﹝行﹞起﹝於眞無漏﹞道。斷﹝彼惑﹞結﹝方始﹞得故。﹝此現起道。𨿽從無漏種生。望於彼離系果。﹞有展轉義。﹝然﹞非此﹝頌中正意﹞所說。﹝以﹞此﹝頌但﹞說能生分別﹝之﹞種﹝子﹞故。此﹝分別種。是本識之相分。卽以本﹞識爲體。故立識名。種離本識。無別性故。種識二﹝字合﹞言﹝之者。﹞簡﹝於﹞非種﹝非﹞識。有﹝現識可名爲﹞識﹝而﹞非﹝是﹞種。﹝有外種可名爲﹞種﹝而﹞非﹝是﹞識故。又種識﹝之爲﹞言。顯﹝本﹞識中﹝所持之﹞種。非﹝指能﹞持種﹝子之﹞識。﹝此差別義。﹞後當說故。

﹝壬﹞二釋第二句

此識中種。﹝由現識等﹞余緣助故。卽便如是如是轉變。謂從生位。轉至熟時。顯變種多。重言如是。謂一切種。攝三燻習共不共等識種盡故。

三燻習者。一名言燻習。二我執燻習。三有支燻習。具如下文所明也。共相識種。能感依報。不共識種。能感正報。復有共中不共。不共中共。故名爲等。具如大乘止觀廣說。

﹝壬﹞三釋第三句

展轉力者。謂八現識。及彼相應﹝心所﹞相見分等。彼﹝於種子。亦﹞皆互有相助力故。

等者等取不相應行。𨿽依色心分位假立。自無實體。亦有相助力也。

﹝壬﹞四釋第四句

卽﹝從種生之﹞現識等。總名分別。﹝皆以﹞虛妄分別爲自性故。分別類多。故言彼彼。

等者。等取諸心所法。皆能分別故也。此等分別。復有性受界地現比非量差別不同。故云類多。

﹝壬﹞五總顯頌意

此頌意說。𨿽無外緣。由本識中有一切種轉變差別。及以現行八種識等展轉力故。彼彼分別而亦得生。何假外緣。方起分別。

初約染種現。生染分別竟。

﹝辛﹞二例淨種現生淨分別

諸淨法起。應知亦然。﹝依附本識一切﹞淨種﹝轉變差別。及以﹞現行﹝淨法﹞爲緣。﹝助令﹞生故。

諸淨法。謂三乘智果也。初略解頌文竟。

﹝庚﹞二廣釋頌義二。初徵。二釋。﹝辛﹞今初

所說種現緣生分別。云何應知此緣生相。

﹝辛﹞二釋二。初正釋緣生。二結斥指廣。﹝壬﹞初中三。初且明四緣。二傍論十因。三正示緣生。﹝癸﹞初又二。初標。二釋。﹝子﹞今初

緣且有四。

宗鏡云。因緣。則於有爲之門。親辦自果。無間。則爲開導之義。萬有咸生。所緣。則具慮托而方成。約親疏而俱立。增上。則有勝勢力。不障他緣。

﹝子﹞二釋爲四。初釋因緣。二釋等無間緣。三釋所緣緣。四釋增上緣。﹝醜﹞今初

一因緣。謂有爲法親辦自果。此體有二。一種子。二現行。

感果名因。助生名緣。有爲法者。簡非無爲。指色心等。親辦自果爲因。兼有助生之義。因卽是緣。故名因緣。種子現行。次文自釋。

種子者。謂本識中善染無記。諸界地等。功能差別。能引次後自類功能。及起同時自類現果。此﹝功能差別。﹞惟望彼﹝次後自類。及同時現果。﹞是因緣性。

此先釋種子爲因緣體也。能引次後自類功能。卽種生種義。及起同時自類現果。卽種生現義。此二皆名爲因緣性。

現行者。謂七轉識。及彼相應﹝心所。﹞所變相﹝分﹞見﹝分。三﹞性﹝三﹞界﹝九﹞地等。﹝但﹞除佛果﹝極﹞善。﹝與三性中﹞極劣無記﹝之外。﹞余﹝一切法。皆﹞燻本識生自類種。此﹝轉識等。﹞惟望彼﹝自類種﹞是因緣性。﹝問曰。第八何不能燻。答曰。﹞第八心品。﹝體是所燻。若以之爲能燻。則便﹞無所燻故。﹝問曰。性界地等。何亦能燻。答曰。﹞非簡所依﹝之自證分﹞獨能燻故。﹝問曰。何除佛果及劣無記。答曰。無記﹞極微。﹝佛果極﹞圓故。﹝所以此二。﹞不燻成種。

此次釋現行爲種子之因緣體也。宗鏡云。前五轉識。能燻阿賴耶相分種子。第六意識。能燻第八相見二分種子。第七末那。惟燻第八見分種子。又云。前七識見相二分能燻種。以此二分有作用故。又云。見分與力。令相分燻種。又見分是自證分與力。又云。前五識與第八識燻相分種者。但燻內身及外器實五塵相分種。余卽不燻。以不能緣故。若第六緣第八見分時。燻得見質二種。皆是心種。卽與第八燻得見分種。又自燻得第六見分種。中間相分卽不燻。若第六緣第八相分時。或燻三種子。謂自燻得能緣見分種。若現量時。亦自燻得相分五塵種。又與第八燻得五根塵本質種。然多分只燻見質二種。第六緣第八三境相分時。只燻根身器界種。緣種子境。卽不燻種。恐犯無窮過故。又云。第六能緣第八四分。惟燻見相分種者。以內二分。與見分同是心種。故於見分中攝。又云。第六若緣無爲並不相應行及心所中一分假者。皆不燻本質種。實者卽燻。以緣假法時。但是獨影境故。亦不燻相分種。其能緣見分種卽燻。若七緣第八見分燻種者。但燻見質二種。定不燻相分種。具中間相分。但從兩頭合起。仍道二性。一半從本質上起者。是無覆性。一半從能緣見分上生者。是有覆性。

現行同類展轉相望。皆非因緣。﹝以彼各從﹞自種生故。一切異類展轉相望。亦非因緣。不親生故。有說異類同類現行展轉相望爲因緣者。應知假說。或隨轉門。有惟說種是因緣性。彼依顯勝。非盡理說。聖說轉識與阿賴耶。展轉相望爲因緣故。

此簡示結成因緣義也。先簡同類。現行相引。是等無間。非是因緣。設無種子。則現行不能自引現行。譬如炷若盡時。前焰不能引生後焰故也。次簡異類現行相助。是增上緣。亦非因緣。以其不親生故。次示或說現行展轉得爲因緣。或說惟種是因緣性。一是隨轉假說。一是但依顯勝。次聖說下。結成種子現行。決定互爲因緣。初釋因緣竟。

﹝醜﹞二釋等無間緣

二等無間緣。謂八現識及彼心所。前聚於後自類無間。等而開導。令彼﹝後聚自類決﹞定﹝得﹞生。

等者。自類也。無間者。中無間隔也。緣者。助生也。八現識及彼心所。正出緣體。爲簡色不相應及無爲法。無有等無間緣義也。心王必有心所與之相應。和合似一。名之爲聚。前後者。顯非同時。自類者。顯非他類。如前眼識望後眼識。乃名自類。若望耳鼻識等。卽名他類也。

多同類種。俱時轉故。如不相應。非此緣攝。由斯八識。非互爲緣。

此簡種子非等無間緣。並簡異類現識亦非等無間緣也。且如八識及諸心所。各有種子。與彼現行俱時而轉。就種生現。得爲因緣。現非種引。非等無間。譬如炷能生焰。不能引焰。以引後焰者。必由前焰故也。故種與現。如不相應。非此等無間緣所攝。旣種與現。𨿽是同類。由其種現異故。便非此緣。則八識現行。各各異類。尢不相應。豈容互作等無間緣哉。

心所與心。𨿽恆俱轉。而相應故。和合似一。不可施設離別殊異。故得互作等無間緣。

此釋伏難也。難曰。種子與現行。以同時故。不爲等無間緣。八識現行。以異類故。亦不爲等無間緣。則心所與心。亦是同時異類俱轉。如何得作等無間緣耶。今釋之曰。𨿽恆俱轉。而所依不異。所緣相似。又必同性。是故相應和合似一。得爲等無間緣也。然但約爲緣。則心與心所。便得互作。若約爲依。則又獨指心王。如第四卷

中所明。

入無餘心。最極微劣。無開導用。又無當起等無間法。故非此緣。云何知然。論有誠說。若此﹝前﹞識等無間。彼﹝後﹞識等決定生。卽說此﹝前識﹞是彼﹝後識﹞等無間緣故。

此更簡去入無餘涅槃之最後心。不名爲等無間緣也。以更無當起之法。則無所用其開導故。引證可知。問曰。若依法華。則無有一人入於二乘涅槃而滅度者。此云何通。答曰。彼是顯實。此且施權。不應爲難。

卽依此義。應作是說。阿陀那識。三界九地。皆容互作等無間緣。下上死生。相開等故。有漏無間。有無漏生無漏定無生有漏者。鏡智起已。必無斷故。﹝無垢﹞善﹝識﹞與無記﹝異熟。﹞相望亦然。

此下別約八識以判等無間緣。今先判第八識也。鏡智。約相應心所。相應心所。有二十一。獨言鏡智者。智爲勝故。善與無記。約第八心王。相望亦然。謂異熟無間有無垢生。無垢定無生異熟者。

﹝問曰。﹞此﹝第八識。在﹞何界後引生無漏。﹝答曰。﹞或從色界。或欲界後。謂諸異生。﹝直發大心﹞求佛果者。定﹝於﹞色界後﹝身。﹞引生無漏﹝第八淨識。以因行旣滿之﹞後。必生在淨居天上大自在宮。得菩提故。﹝若夫﹞二乘﹝極果﹞回趣大菩提者。定﹝於﹞欲界後﹝身。﹞引生無漏﹝第八識。以﹞回趣﹝所﹞畱﹝生﹞身。惟﹝在於﹞欲界故。彼𨿽必往大自在宮。方得成佛。而本願力所畱生身。是欲界故。有義。色界亦有聲聞回趣大乘願畱身者。旣與教理俱不相違。是故聲聞﹝之﹞第八無漏。色界心後亦得現前。然五淨居﹝天中。﹞無回趣者。經不說﹝生﹞彼﹝天者﹞發大心故。

此兼論第八引生無漏之界地也。色界亦有聲聞回趣大乘。謂阿那含生色界已。證阿羅漢。身未入滅。卽畱色界之身。以俟功徳成滿也。然生五淨居天。則無回趣之義。以彼多屬定性聲聞故耳。問曰。大佛頂經云。從是有頂色邊際中。若於捨心發明智慧。慧光圓通。便出塵界。成阿羅漢。入菩薩乘。如是一類。名爲回心大阿羅漢。何故此云經不說彼發大心耶。答曰。大佛頂經。𨿽屬方等。然是純明圓理。故得出塵而爲菩薩。成惟識論。𨿽亦大乘。然是帶通明別。故入無餘。則無心智。卽今所謂大自在宮得菩提者。亦是帶劣勝應身相。以劣惟閻浮。勝須華藏。今寄淨居。乃是梵网千釋迦之一耳。起信論中。亦同此意。理𨿽圓別。事猶帶通。權實相須。其旨非淺。聖意難測。但應仰信。

第七轉識。三界九地亦容互作等無間緣。隨第八識生處系故。有漏無漏。容互相生。十地位中。得相引故。善與無記。相望亦然。於無記中。染與不染。亦相開導。﹝以﹞生空智果前後位中。得相引故。此欲色界。有漏得與無漏相生。非無色界。﹝以﹞地上菩薩。不生彼﹝無色界﹞故。

此判第七識之等無間緣也。平等性智相應。名爲無漏。我法二執相應。名爲有漏。十地位中。入法空觀。則名無漏。出法空觀。則名有漏。故互相生。無漏卽是善性。有漏卽無記性。故云相望亦然。又我法二執相應。名爲有覆。亦名爲染。伏斷我執。但與法執相應。名爲無覆。亦名不染。初二三果聖人。入生空觀位中。則名不染。未入之前。已出之後。則名爲染。故亦互相引也。鈍根二乘。得生無色。以厭色故。地上菩薩。不生無色。以無益故。然菩薩若證二十五王三昧。亦必應現無色。今亦依權說耳。

第六轉識。三界九地有漏無漏善不善等。各容互作等無間緣。潤生位等。更相引故。初起無漏。惟﹝在﹞色界後﹝心。以﹞決擇分善。惟﹝在﹞色界﹝有﹞故。

此判第六識之等無間緣也。二空觀智。皆名無漏。無漏惟善。我執相應。名爲有漏。有漏則有善。惡。有覆。無覆不同。然皆互相引生。決擇分善。卽暖等四加行位所修善根。要依四禪方發無漏。故云惟色界後。所謂因定發慧也。然人中若能成就四禪。卽名四禪。後心。非謂必生四禪天上。

眼耳身識。﹝於欲色﹞二界﹝雜居離生﹞二地。鼻舌兩識。﹝惟於﹞一﹝欲﹞界一﹝雜居﹞地。﹝各以﹞自類互作等無間緣。善等相望。應知亦爾。有義。五識有漏無漏。自類互作等無間緣。未成佛時。容互起故。有義。無漏﹝五識在於﹞有漏﹝五識﹞後起。非無漏﹝五識之﹞後容起有漏﹝五識。以﹞無漏五識。非佛無故。彼﹝因位中之﹞五色根。定有漏故。﹝以根﹞是異熟識﹝之﹞相分攝故。﹝若謂﹞有漏不共必俱同境﹝之五﹞根。﹝而能﹞發無漏﹝五﹞識。理不相應故。此二於境明昧異故。

此判前五識之等無間緣也。互作。謂六道相望。善等。卽三性差別。次釋有漏無漏。有兩家解。初義非。次義正。明昧異者。無漏根發成所作智相應五識。則於境明。有漏根發有漏五識。不論善惡無記。皆於境昧也。二釋等無間緣竟。

﹝醜﹞三釋所緣緣

三所緣緣。謂若有法。是帶己相。心或相應所慮所托。此體有二。一親。二疏。

帶彼相起。故名所緣。助生於識。故復名緣。謂若有法者。卽能爲生緣義。簡徧計所執。其體是無。縱是所緣。而無緣義也。是帶己相者。卽顯是所緣義。簡根及種子。識無其相。𨿽得爲緣。而非所緣也。具此有法帶相二義。名所緣緣。而心王與心所之或相應者。以此爲所慮處。卽以此爲所托處。所慮故名爲所緣。所托故復名爲緣。宗鏡云。一有所慮非所托。卽徧計妄執我法等是。以無體故。二有所托非所慮。卽鏡水所照物等是。以鏡水非能慮故。三俱句。卽一切所緣緣實相分是。四俱非。卽除鏡水等所照外。余不緣者是。

若﹝此相分。﹞與能緣﹝之見分同一所依。﹞體不相離。是見分等內所慮托。應知彼是親所緣緣。

此先釋親所緣緣也。體不相離。謂四分惟是一體。宗鏡云。一有親所緣緣。從質及心變起。卽五識緣五塵相分是。二有親所緣緣。但從心變。不仗質起。卽第八緣三境相分是。三有親所緣緣。不由心變。亦不由質起。卽根本智所證眞如是。四有親所緣緣而非相分。卽內二分互相緣是。

若﹝此本質。﹞與能緣﹝之見分。﹞體𨿽相離。﹝然借﹞爲質。能起內所慮托。應知彼是疏所緣緣。

此次釋疏所緣緣也。

親所緣緣。﹝但是﹞能緣﹝之心決定﹞皆有。﹝以﹞離內所慮托。必不生﹝於能緣心﹞故。疏所緣緣。能緣﹝之心﹞或有﹝不定。以﹞離外所慮托。亦得生﹝於能緣心﹞故。

此卽第二卷

所謂自心內法一切皆有。自心外法或有或無也。宗鏡云。一有本質相分是實性境。卽前五識。及明了意識初念。並少分獨頭意識是。二有本質相分是假。卽有質獨影及帶質境是。三無質相分是假。卽無質獨影是。四無質相分是質性境。卽第八心王緣三境。及本智緣眞如是。﹝眞如卽是實相。故名爲相。而根本智非有相分也。﹞又云。帶有二義。一者挾帶。二者變帶。相亦二義。一者體相。二者相狀。若根本智緣眞如。是挾帶體相而緣。是所緣緣。乃至內二分相緣。及自證分緣。見分。亦是挾帶體相。名所緣緣。若有漏心心所。及無漏後得智見分緣境之時。變相而緣。不論有質無質。皆是變帶相狀。名所緣緣。又云。但是相分。皆名變帶。若不變相分。直附境體。卽名挾帶。

第八心品。有義。惟有親所緣緣。隨業因力任運變故。有義。亦定有疏所緣緣。要仗他變質。自方變故。有義。二說俱不應理。自他身土。可互受用。他所變者。爲自質故。﹝則初家惟有親所緣緣。不應理也。﹞自種於他無受用理。他變爲此。不應理故。﹝則次家定有疏所緣緣。亦非理也。且一切有情。法爾有五性差別。﹞非諸有情種皆等故。應說此﹝第八心﹞品。﹝其﹞疏所緣緣。﹝於未轉已轉等凡﹞一切位中。有無不定。

此下別約八識。判所緣緣親疏有無之義。今先判第八識也。有三家解。第三爲正。未轉位中。根身種子。定無疏所緣緣。器界及他人浮塵根身。得有疏所緣緣。已轉位中。鏡智緣眞。定無疏所緣緣。鏡智緣俗。得有疏所緣緣。又緣現在。則有本質。若緣過未。則無本質。故云有無不定。

第七心品。未轉依位。是俱生﹝我法二執﹞故。必仗﹝第八識之見分以爲﹞外質。故亦定有疏所緣緣。已轉依位。此非定有。﹝若緣淨識爲無我境。仍有疏所緣緣。若﹞緣眞如﹝及過未﹞等。﹝則便﹞無外質故。○第六心品。行相猛利。於一切﹝聖凡﹞位﹝中。皆﹞能自在﹝而﹞轉。﹝故﹞所仗外質。或有或無。﹝當知﹞疏所緣緣。有無不定。○前五心品。未轉依位。粗鈍劣故。必仗外質﹝五塵性境。﹞故亦定有疏所緣緣。已轉依位。此非定有。﹝成所作智。通﹞緣過未等﹝法。﹞無外質故。

此判前七轉識所緣緣。親疏有無之義也。或有外質。指同時意識。或無外質。指獨頭意識。餘可知。三釋所緣緣竟。

﹝醜﹞四釋增上緣

四增上緣。謂若有法。有勝勢用。能於余法或順或違。﹝俱能爲緣。是故名增上緣。﹞𨿽前三緣。亦是增上。而今第四。除彼﹝前三。收﹞取﹝其﹞余。爲顯諸緣差別相故。此順違﹝之勝勢﹞用。於四處轉。﹝謂﹞生住成得四事別故。

有法。亦指有體之法也。或自有體。或依色心分位假立。卽以色心等法爲體。均是依他起性。非同徧計所執。故名有法。由此法故。未生諸法。或順令生。或復違令不生。已生諸法。或順令住。或復違令不住。未成諸法。或順令成。或復違令不成。未得諸法。或順令得。或復違令不得。故名增上緣。

然增上用。隨事𨿽多。而勝顯者。惟二十二。應知卽是二十二根。

一眼根。二耳根。三鼻根。四舌根。五身根。﹝此五名五色根。﹞六男根。七女根。八命根。九意根。十苦根。十一樂根。十二憂根。十三喜根。十四捨根。﹝此五名五受根。﹞十五信根。十六進根。十七念根。十八定根。十九慧根。﹝此五名五善根。﹞二十未知當知根。二十一已知根。二十二具知根。﹝此三名三無漏根。﹞

前五色根。以本識等所變眼等淨色爲性。

識等。等取自種子。眼等。等取耳鼻舌身。淨色。謂淸淨四大。卽第八識上色之功能。非外所造。非同粗顯色香味觸。可得見嗅嘗觸。但是比量所知而已。

男女二根。身根所攝。故卽以彼﹝身根之﹞少分爲性。命根。但依本識親種分位假立。非別有性。﹝等無間﹞意根。總以八識爲性。

若八識自類心心所聚。前望於後。卽是等無間緣所攝。今不論自類他類。總於後念諸心心所生住成得有順違用。故總立爲增上緣之意根。

五受根。如應各﹝以﹞自受爲性。信等五根。卽以﹝善心所中﹞信等及﹝別境中之﹞善念等而爲自性。

苦樂憂喜捨五受。卽五受根體性。善中信勤。別境中善念善定善慧。卽五根體性。此五善根。且指有漏善言之也。

未知當知根體。位有三種。一根本位。謂在見道﹝十五心中。惟﹞除﹝最﹞後﹝第十六心之一﹞剎那。﹝以第十六剎那。﹞無所未知可當知故。﹝卽屬已知根攝。﹞二加行位。謂暖頂忍世第一法。近能引髮根本位故。三資糧位。謂從爲﹝欲﹞得諦﹝而修﹞現觀故。發起決定勝善法欲。乃至未得順決擇分﹝已前﹞所有善根。名資糧位。能遠資生根本位故。於此三位信等五根﹝及﹞意﹝根﹞喜﹝根﹞樂﹝根﹞捨﹝根。合﹞爲此﹝未知當知﹞根性。﹝然在﹞加行等位。於後勝法求證愁戚。亦有憂根。﹝但以﹞非正善根。故多不說。

見道一十五心之中。所有信進念定慧意喜樂捨。正屬無漏。以是出世無間道故。未證解脫。故名未知。無間必證。故名當知。故以此爲未知當知根本位也。加行近能引發此位。資糧遠能資生此位。𨿽所修者。猶是有漏五善根等。而有漏善爲增上緣。助燻本有無漏信等種子。指彼無漏法爾種子。在於資糧加行位中。得有漏善所資燻故。漸漸增長成熟。將來必得發眞無漏現行。是故名爲未知當知無漏善根。

前三無色有此根者。有勝見道傍修得故。或二乘位回趣大者。爲證法空。地前亦起。九地所攝生空無漏。彼皆菩薩此根攝故。菩薩見道。亦有此根。但說地前。以時促故。

若論未知當知根。正於四禪中有。以初果見道。必依第四禪故。然除非非想天。前三無色界天。亦得有此根者。謂有一類勝見道人。𨿽依四禪而發無漏。亦能傍修得上三定。故於空處識處無所有處。亦有未知當知根也。又二乘所證三界九地生空無漏。𨿽分未知已知具知三根差別。而以菩薩視之。則皆屬未知根攝。以未證法空故。是故二乘回趣大者。𨿽已具證三界九地所證生空無漏。而法執未伏。猶屬資糧位攝。今爲證法空故。地前亦起此未知當知根也。菩薩見道下。釋疑。謂有疑曰。聲聞見道一十五心。猶名爲未知當知根之根本位。直俟十六心滿。不名爲已知根。何故菩薩之未知當知根。但說在地前耶。今釋之曰。菩薩在於無間道中。理應亦有此根。而但說地前者。以菩薩見道之時促故。蓋聲聞見道。須觀苦集滅道四安立諦。歷下上界。便有八諦。故有八忍八智一十六心。名爲十六剎那。其時則長。菩薩見道。惟觀眞如非安立諦。𨿽多剎那。事方究竟。而相等故。總說一心。其時則促也。

始從見道最後剎那。乃至金剛諭定。所有信等無漏九根。皆是已知根性。未離欲者。於上解脫求證愁戚。亦有憂根。非正善根。故多不說。

二乘第十六心證預流果。菩薩無分別智登歡喜地。皆名見道最後剎那。那含最後心。等覺最後心。皆名金剛諭定。二乘已證我空眞如。菩薩已證法空眞如。故皆名已知根。不說憂根之義。如文可知。

諸無學位無漏九根。一切皆是具知根性。

羅漢。支佛。圓證生空。諸佛如來。圓證法空。故皆名具知根也。八地已上。亦名無學。望於二乘。則名具知。望於如來。猶名已知。

有頂𨿽有遊觀無漏。而不明利。非後三根。

此釋疑也。疑曰。若但前三無色得有三無漏根。則有頂非非想天。亦可遊觀無漏而入滅定。何無二十二根之後三根耶。故今釋曰。𨿽依有頂遊觀無漏。得入滅定。然此滅定。由止息想作意爲先。但使勞慮不行。而不明利。蓋欲斷惑證眞。必須無漏現觀。今入滅盡定者。前六轉識一總不行。非可依之斷惑證理。以其無勝勢用。故非無漏三根也。大佛頂經云。現前𨿽成九次第定。不得漏盡成阿羅漢。正是此意。是故若欲盡漏。須修勝生空觀。

二十二根自性如是。諸餘門義。如論應知。

謂業用。假實。乃至界系等餘門分別。並如瑜伽地論五十七卷中廣明也。初且明四緣竟。

成惟識論觀心法要卷第七

成惟識論觀心法要卷第八

蕅益沙門智旭述

﹝癸﹞二傍論十因三。初明依處立因。二明依處攝因。三明因緣依處得果。﹝子﹞初中二。初標徵。二正釋。﹝醜﹞今初

如是四緣。依十五處義差別故。立爲十因。云何此﹝十因﹞依十五處立。

宗鏡云。十因者。隨說因。爲諸法先導之門。觀待因。了現得作用之事。牽引因。則令成自果。攝受因。則能攝萬緣。生起因。令萬類能生。引發因。使諸果成辦。定異因。則種類各別。同事因。則體總一如。相違因。能起障礙之門。不違因。隨順緣生之理。

﹝醜﹞二正釋二。初明十因依十五處立。二以二因攝上十因。﹝寅﹞初中十。初隨說因。依於語依處立。﹝至﹞十不相違因。依於不障礙依處立。﹝卯﹞今初

一語依處。謂﹝有一﹞法﹝必有一﹞名。﹝如名取相之﹞想。所起語﹝言之﹞性。卽依此處立隨說因。謂依此語。隨見聞等說諸義故。此卽﹝以﹞能說﹝之語﹞爲所說﹝諸義之﹞因。有論說此﹝隨說因﹞是名想見。由如名字取相執著。隨起說故。若依彼﹝論所﹞說。便﹝可以﹞顯此因。是語依處。

有論。指集論也。餘可知。

﹝卯﹞二觀待因。依於領受依處立。

二領受依處。謂所觀待。﹝有﹞能﹝受﹞所受﹝之﹞性。卽依此處立觀待因。謂觀待此﹝能受所受。﹞令彼諸事或生或住或成或得。﹝故﹞此﹝領受依處。﹞是彼觀待因。

能所受者。如手爲能受。所持之物爲所受等。舉業時萟爲能受。科名用第爲所受等。乃至淨業爲能受。淨土爲所受等。觀待所受之果。乃立能受之因。令彼舉業淨業等事。未生者生。已生者住。未成者成。未得者得也。

﹝卯﹞三牽引因。依於習气依處立。

三習气依處。謂﹝於﹞內外種未成熟位。卽依此處立牽引因。謂能牽引遠自果故。

內種。謂不共種。外種。謂共種也。由此習气相續相牽。令後自果漸漸成熟。卽種引種令不斷絕。名牽引因。

﹝卯﹞四生起因。依於有潤種子依處立。

四﹝三﹞有潤﹝生﹞種子依處。謂內外種已成熟位。卽依此處立生起因。謂能生起近自果故。

謂三有種子。已經愛取所潤。故能近生自果。名生起因。

﹝卯﹞五攝受因。依於六依處立。

五無間滅依處。謂心心所等無間緣。○六境界依處。謂心心所﹝之﹞所緣緣。○七根依處。謂心心所所依六根。○八作用依處。謂於所作業﹝一切﹞作具﹝之﹞作用。卽除種子﹝之外。所有﹞余助現緣。﹝皆名作具。﹞○九士用依處。謂於所作業﹝一切能﹞作者﹝之﹞作用。卽除種子﹝之外。所有﹞余作現緣。﹝皆名作者。﹞○十眞實見依處。謂無漏見。﹝惟﹞除引自種﹝外。但﹞於無漏法能助引證﹝者。皆名爲眞實見。﹞○總依此六﹝處﹞立攝受因。謂攝受﹝前﹞五。﹝能﹞辦﹝世間﹞有漏法。具攝受六。﹝能﹞辦﹝出世﹞無漏﹝法﹞故。

﹝卯﹞六引發因。依於隨順依處立。

十一隨順依處。謂無記﹝法﹞染﹝法﹞善﹝法之﹞現﹝行﹞種﹝子一切﹞諸行。能隨順同類勝品諸法。卽依此處立引發因。謂能引起同類勝﹝無記勝染勝善﹞行。及能引得無爲法故。

無記引發無記。染引發染。善引發善。後倍於前。故名勝品。善又兼能引得無爲。以無爲性。𨿽自平等。由善品力。滅無記染。性乃顯現故也。

﹝卯﹞七定異因。依於差別功能依處立。

十二差別功能依處。謂有爲法。各於自果有能起﹝能﹞證差別勢力。﹝望所生果不相雜亂。﹞卽依此處立定異因。謂各能生自界等果。及各能得自界果故。

差別功能。卽色心等各別種子。且約十八界言。根定非塵等。塵定非識等。識定非根等。又眼定非耳等。色定非聲等。眼識定非耳識等。各自種子。各於自果能生能住能成能得。故名爲定異因。文中但舉生得。影略住成也。

﹝卯﹞八同事因。依於和合依處立。

十三和合依處。請從﹝第二﹞領受﹝依處。﹞乃至﹝第十二﹞差別功能依處。於所生住成得果中有和合力。卽依此處立同事因。謂從﹝第二﹞觀待﹝因﹞乃至﹝第七﹞定異﹝因。﹞皆同生等一事業故。

合前十一依處。總名和合依處。合前六因總名同事因也。以同一生果住果成果得果之事業故。

﹝卯﹞九相違因。依於障礙依處立。

十四障礙依處。謂於生住成得果中能障礙法。卽依此處立相違因。謂彼能違生等事故。

如染能障淨。淨亦障染。有漏能障無漏。無漏亦障有漏。皆名爲相違因。

﹝卯﹞十不相違因。依於不障礙依處立。

十五不障礙依處。謂於生住成得事中不障礙法。卽依此處立不相違因。謂彼不違生等事故。

不必增上相助。但令不相障礙。卽名不相違因也。初明十因依十五處立竟。

﹝寅﹞二以二因攝上十因二。初標。二釋。﹝卯﹞今初

如是十因。二因所攝。一能生。二方便。

﹝卯﹞二釋爲二。初通攝。二局攝。﹝辰﹞初中二。初引菩薩地。二引有尋等地。皆瑜伽論十七地中之名也。﹝巳﹞初又二。初引文。二釋義。﹝午﹞今初

菩薩地說。牽引種子。生起種子。名能生因。所餘諸因。方便因攝。

﹝午﹞二釋義

此﹝菩薩地。乃﹞說牽引生起引發定異同事不相違。﹝凡六因﹞中諸因緣種。﹝各有生熟之別。若在﹞未成熟位。名牽引種。﹝若至﹞已成熟位。名生起種。彼﹝上文所說﹞六因中﹝之﹞諸因緣種。皆攝在此﹝菩薩地所說牽引生起﹞二位中故。𨿽有現起﹝亦﹞是能生因。如﹝彼隨說觀待攝受相違﹞四因﹝之﹞中。﹝皆有能﹞生自種﹝子﹞者。而多間斷。﹝所以﹞此﹝菩薩地﹞略不說﹝之。﹞或﹝四因中現起之行。能﹞親辦﹝種﹞果﹝者。𨿽是現行。﹞亦立種名。如說現行榖麥等﹝亦得名爲﹞種﹝故。﹞所餘因。謂初﹝隨說﹞二﹝觀待﹞五﹝攝受﹞九﹝相違﹞及﹝牽引等﹞六因中﹝之﹞非因緣法。﹝此等﹞皆是生﹝因緣種﹞熟因緣種﹝之﹞余。故總說爲方便因攝。非﹝可謂﹞此﹝菩薩地中牽引生起﹞二種。惟屬彼﹝前所說十因中之牽引生起﹞二因。﹝以﹞余﹝引發定異同事不相違﹞四因﹝之﹞中。﹝亦﹞有因緣種故。非惟彼﹝前所說十因之﹞八。﹝一槪﹞名所餘因。﹝以﹞彼﹝前所說牽引生起﹞二因﹝之中。﹞亦有非因緣種故。

菩薩地中所說牽引種子生起種子。其名𨿽同十因中之三牽引因四生起因。而義有異。故特釋之。

﹝巳﹞二引有尋等地二。初引文。二釋義。﹝午﹞今初

有尋等地。說﹝惟﹞生起因。是能生因。余﹝皆﹞方便﹝因﹞攝。

﹝午﹞二釋義

此文意說﹝牽引等﹞六因中。﹝若﹞現﹝行若﹞種﹝子。但﹞是因緣﹝攝﹞者。皆名﹝爲﹞生起因。能親生起自類果故。此所餘因。皆方便攝。非﹝可謂﹞此﹝有尋等地所說﹞生起﹝之因。﹞惟屬彼﹝前所說十因中之生起﹞因。﹝以﹞餘五因中。﹝亦﹞有因緣故。非惟彼﹝前所說十因中之餘﹞九。名所餘因。﹝以﹞彼﹝前所說﹞生起因中。﹝亦﹞有非因緣故。

有尋等地所說生起因。其名亦同十因中之生起因。而義亦異。故特釋之。初通攝竟。

﹝辰﹞二局攝

或菩薩地所說牽引﹝種子﹞生起種子。卽彼﹝十因中所說牽引生起﹞二因。所餘諸因。卽彼﹝十因中之﹞餘八。﹝牽引生起﹞二因﹝之﹞內。﹝亦﹞有非能生因。而因緣種勝。顯故偏說。𨿽余因內。﹝亦﹞有非方便因。而增上者多。顯故偏說。○有尋等地說生起因是能生因。余﹝皆是﹞方便者。﹝亦可此中所說﹞生起。卽是彼﹝十因中之﹞生起因。﹝此中所說﹞余因。應知卽彼﹝十因中之﹞餘九。𨿽生起中。﹝亦﹞有非因緣種。而去果近親。顯故偏說。𨿽牽引中。亦﹝必﹞有因緣種。而去果遠疏。隱故不說。余﹝九皆﹞方便攝。準上應知。

準上應知。謂九因內。𨿽有非方便因。而增上者多。顯故偏說也。初明依處立因竟。

﹝子﹞二明依處攝因二。初問。二答。﹝醜﹞今初

所說四緣。依何處立。復如何攝十因二因。

一問四緣依處。二問四緣攝因也。

﹝醜﹞二答爲二。初答四緣依十五處。二答四緣攝十因二因。﹝寅﹞今初

論說因緣。依種子﹝依處﹞立。依無間滅﹝依處。而﹞立等無間﹝緣。﹞依境界﹝依處。而﹞立所緣﹝緣。﹞依所餘﹝依處。而﹞立增上﹝緣。﹞

此引論正答也。下復申明通攝局攝。

此中﹝所言﹞種子。卽是三﹝習气依處。﹞四﹝有潤種子依處。﹞十一﹝隨順依處。﹞十二﹝差別功能依處。﹞十三﹝和合依處。﹞十五﹝不障礙依處。如是﹞六依處中﹝之﹞因緣種攝。𨿽﹝於﹞現﹝起之初語依處。二領受依處。五無間滅依處。九士用依處。如是﹞四處亦有因緣。而多間斷。﹝是故﹞此略不說。或彼﹝現行﹞亦能親辦自﹝種子﹞果。如外麥等。亦立種名。

此明因緣依種子立。約通攝也。

或﹝此中﹞種子﹝之﹞言。惟屬第四﹝有潤種子依處。﹞親疏隱顯。取捨如前。

此明因緣依種子立。約局攝也。淮前局攝。義可知。

言無間滅﹝依處及﹞境界﹝依﹞處者。應知總顯﹝等無間及所緣﹞二緣﹝之﹞依處。非惟五﹝無間滅依處﹞六﹝境界依處定屬二緣。以﹞余﹝十二種﹞依處中。亦有中間﹝等無間及所緣﹞二緣義故。

此明依無間滅立等無間。依境界立所緣。亦有通攝義也。

或﹝此所言無間滅及境界者。﹞惟﹝指﹞五六。余處𨿽有。而少隱故。略不說之。

此明無間滅及境界。亦有局攝義也。增上緣寬。故不必辧。初答四緣依十五處竟。

﹝寅﹞二答四緣攝十因二因。

論說﹝四緣中之﹞因緣。﹝卽二因中之﹞能生因攝。﹝四緣中之﹞增上緣性。卽﹝二因中之﹞方便因。﹝四緣﹞中間﹝之等無間及所緣﹞二緣。﹝卽十因中第五﹞攝受因攝。𨿽方便﹝因﹞內。具後三緣。而增上﹝緣﹞多。故此偏說。余﹝九﹞因﹝中﹞亦有中間二緣。然﹝惟﹞攝受﹝因﹞中。顯故偏說。初能生﹝因﹞攝﹝因緣義。﹞進退如前。

旣知十因。攝歸二因。則知四緣亦二因攝。旣知二因可攝十因。則知四緣亦攝十因。若以四緣對二因。則因緣是能生因。餘三皆方便因也。若以四緣對十因。則因緣攝彼能生。等無間及所緣緣攝彼攝受。增上攝彼餘八。然亦各各有通有局。如前進退可思。二明依處攝因竟。

﹝子﹞三明因緣依處得果二。初問。二答。﹝醜﹞今初

所說因緣。必應有果。此果有幾。依何處得。

一問因緣得果。二問果數有幾。三問果之依處。

﹝醜﹞二答三。初明果惟五數。二答依處得果。三答因緣得果。﹝寅﹞今初

果有五種。一者異熟。謂﹝前六識所作﹞有漏善及不善法。﹝引滿二業﹞所招自相續﹝之眞異熟。及﹞異熟生無記。﹝總名爲異熟果。﹞

異熟凡有四義。一異時而熟。謂受果時。非造因時。二異性而熟。謂因通善惡。果惟無記。三異類而熟。謂一趣造業。五趣受報。四異聖而熟。謂依二障種子建立。言有漏者。簡無漏善不招異熟果也。由發業無明所造善及不善。名爲引業。能招總報。名眞異熟。由潤生無明所造善及不善。名爲滿業。能招別報。名異熟生。眞異熟。卽第八果報識體。異熟生。卽報得諸心心所諸根器界種種差別。此眞異熟及異熟生。同屬無記性攝。依此復起善惡。而體非善惡故。

二者等流。謂習善等﹝三性﹞所引同類。或似先業﹝而﹞後果隨轉。

平等流類。故名等流。然有二種。一眞。二似。一眞等流者。前世習善。今亦生而好善。前世習惡。今亦生而喜惡。或施。或慳。或淨。或染。或惡。或嗔。或進。或懈。或定。或散。或智。或愚。或信不信。或貪無貪。或慚無慚。或害不害等。無量差別。生性卽然。不假燻習。皆眞等流也。二似等流者。夙世慈心不害。今感長壽無病。夙世損害眾生。今感短命多病。夙世不慳不貪。今感富饒安樂。夙世慳貪偸竊。今感貧窮失脫。夙世不犯外色。今感眷屬貞良。夙世多犯邪媱。今感妻孥邪僻。夙世實語義語軟語和合。今感口气香潔。發言誠證。聲音淸朗。辯才不斷。夙世妄言綺語惡口兩舌。今感謇喫喑瘂。言無人信等。種種後果。並隨先業而轉。皆似等流也。

三者離系。謂無漏道斷障。所證善無爲法。

無爲法性。無去來今。由二障故。令不顯現。生空法空二觀。名無漏道。以無漏道斷二障種。則證二空所顯眞如。以出纏故。名離系果。二乘斷煩惱障。離分段系。大乘斷所知障。離變易系也。

四者士用。謂諸作者。假諸作具所辦事業。

作者名爲士。卽士農工商等是也。作具名爲用。卽文筆學問器械伎術等是也。所辦事業名爲果。卽功名富貴榖麥器物等是也。

五者增上。謂除前四﹝果外。其﹞余所得﹝之﹞果。

如眼識是眼根之增上果。耳識是耳根之增上果。乃至身不散壞。是命根之增上果等。宗鏡云。異熟則因生果熟。異時而成。等流則因果性同。流類無濫。增上則力用殊勝。能助他緣。士用則功業所成。能獲財利。離系則斷障證眞。超諸漏縛。初明果惟五數竟。

﹝寅﹞二答依處得果三。初引文。二約通釋。三約局釋。﹝卯﹞今初

瑜伽等說。習气依處。得異熟果。隨順依處。得等流果。眞見依處。得離系果。士用依處。得士用果。所餘依處。得增上果。

﹝卯﹞二約通釋

﹝當知此中﹞習气處言。﹝乃通﹞顯諸依處。感異熟果一切功能。﹝不單指習气依處。﹞隨順處言。﹝乃通﹞顯諸依處引等流果一切功能。﹝不單指隨順依處。﹞眞見處言。﹝乃通﹞顯諸依處證離系果一切功能。﹝不單指眞見依處。﹞士用處言。﹝乃通﹞顯諸依處招士用果一切功能。﹝不單指士用依處。﹞所餘處言。﹝乃通﹞顯諸依處得增上果一切功能。﹝不盡收餘十一依處。﹞不爾。使應﹝所餘處言﹞太寬。﹝習气隨順眞見士用處言﹞太狹。

﹝卯﹞三約局釋

或﹝此中所言﹞習气者。惟屬第三﹝習气依處。﹞𨿽異熟因。余處亦有。此﹝習气依﹞處亦有非異熟因。而異熟因。去果相遠。習气亦爾。故此偏說。﹝此言﹞隨順。惟屬第十一﹝隨順依﹞處。𨿽等流果。余處亦得。此﹝隨順依﹞處亦得非等流果。而此﹝等流﹞因招﹝善惡﹞勝行相顯。隨順亦爾。故偏說之。﹝此中﹞眞見處言。惟詮第十﹝眞見依處。﹞𨿽證離系。余處亦能。此﹝眞見依﹞處亦能得非離系﹝之果。﹞而此﹝眞見﹞證離系相。顯故偏說。﹝此中﹞士用處言。惟詮第九﹝士用依處。﹞𨿽士用果。余處亦招。此﹝士用依﹞處亦能招增上等。而名相顯。是故偏說。﹝此中﹞所餘﹝處言。﹞惟屬餘十一處。𨿽十一處。亦得余果。招增上果。余﹝四依﹞處亦能。而此十一。多招增上。余﹝四依處。﹞已顯余﹝之四果。﹞故此偏說。

文義並顯可知。二答依處得果竟。

﹝寅﹞三答因緣得果。

如是。卽說此五果中。若異熟果。﹝則以﹞牽引生起定異同事不相違﹝之五﹞因。增上緣﹝之一緣而﹞得。若等流果。﹝則以﹞牽引生起攝受引發定異同事不相違﹝之七﹞因。初﹝因緣﹞後﹝增上之二﹞緣﹝而﹞得。若離系果。﹝則以﹞攝受引發定異同事不相違﹝之五﹞因。增上緣﹝之一緣而﹞得。若士用果。有義。﹝以﹞觀待攝受同事不相違﹝之四﹞因。增上緣﹝之一緣而﹞得。有義。﹝以﹞觀待牽引生起攝受引發定異同事不相違﹝之八﹞因。﹝但﹞除所緣緣﹝之一緣。以﹞餘三緣﹝而﹞得。若增上果。十因四緣一切容得。

士用果中二義。第二爲正。餘可知。二傍論十因竟。

﹝癸﹞三正示緣生二。初結前起後。二釋緣生相。﹝子﹞今初

傍論已了。應辯正論。

﹝子﹞二釋緣生相二。初明種現生分別。二明親種生種子。﹝丑﹞初中二。初明前半頌種生分別。二明後半頌現起分別。﹝寅﹞今初

本識中種。容作三緣生現分別。除等無間。謂﹝八識﹞各﹝有﹞親種。是彼﹝八識現行之親﹞因緣。﹝卽此種子。是第八識之相分故。﹞爲所緣緣於能緣者。若﹝此識﹞種於彼﹝現識﹞有能助力。或不障礙。﹝卽皆﹞是增上緣。生淨現行。應知亦爾。

初本識中種下。先明生染分別。次生淨現行下。例明生淨分別也。除等無間者。惟依現識前後相望。立此緣故。言能緣者。卽指第八識及相應五心所之見分。

﹝寅﹞二明後半頌現起分別二。初明染分別。二明淨分別。﹝卯﹞初中二。初總標。二別釋。﹝辰﹞今初

現起分別。展轉相望。容作三緣。無因緣故。

一者種引種。二者種生現。三者現燻種。皆有因緣義。今以現望現。故無因緣義也。

﹝辰﹞二別釋五。初約有情自他相望。二約自八識展轉相望。三約自類前後相望。四約同聚心心所相望。五約同體四分相望。﹝巳﹞今初

謂有情類自他展轉。容作﹝增上及所緣之﹞二緣。除等無間。

﹝巳﹞二約自八識展轉相望

自八識聚展轉相望。定有增上緣。必無等無間。所緣緣義。或無或有。﹝第﹞八於﹝前﹞七有﹝所緣緣義。謂第七緣八之見分。前五緣八之相分。第六通緣八之見相二分故。若前﹞七於﹝第﹞八﹝則﹞無﹝所緣緣義。以﹞餘七非八所仗質故。第七於﹝前﹞六。五﹝識﹞無﹝所緣緣義。以五識不緣第七識故。惟﹞一﹝第六識﹞有﹝緣第七之義。﹞餘六﹝識﹞於彼﹝第七識。﹞一切皆無。﹝以第七不緣前六故。﹞第六於﹝前﹞五﹝識。﹞無﹝所緣緣義。﹞餘五﹝識﹞於彼﹝第六識。﹞有﹝所緣緣義。﹞五識惟托第八﹝識之﹞相﹝分爲本質﹞故。﹝所以不緣第六識也。﹞

﹝巳﹞三約自類前後相望

自類前後。第六容三。﹝惟除因緣。﹞余﹝第八第七前五。皆更﹞除所緣。﹝以但﹞取現境故。﹝若﹞許五﹝識﹞後﹝念﹞見﹝分得﹞緣前﹝念之﹞相﹝分﹞者。﹝則﹞五﹝與﹞七﹝自類﹞前後亦有三緣。前七﹝轉識﹞於﹝第﹞八﹝識。﹞所緣﹝緣義亦可﹞容有﹝以前七現行。﹞能燻成彼﹝第八識中﹞相見種故。

初正釋自類相望。次前七於八下。復追補展轉相望中未盡之義也。若論餘七非入所仗質義。明無疏所緣緣。若論現行燻種子義。則亦容有疏所緣緣。以種子由現行之所燻變。不異相分仗本質而得變起故。

﹝巳﹞四約同聚心心所相望

同聚異體展轉相望。惟有增上。諸相應法。所仗質同。不相緣故。或依見分。說不相緣。﹝若﹞依相分﹝而﹞說。﹝亦得﹞有相緣義。謂諸相分。互爲質起。如﹝第八﹞識中種﹝子是相分。﹞爲觸等﹝五心所﹞相﹝分之本﹞質。﹝若﹞不爾﹝者。生﹞無色﹝界。旣無身器。﹞彼﹝觸等五心所。﹞應無﹝所緣﹞境故。設許﹝無色界亦﹞變﹝爲定果﹞色。﹝然所等五。﹞亦定緣種﹝子而變似種相。﹞勿﹝可謂相應心所之﹞相分境。不同﹝心王所緣緣之本﹞質故。

心與心所和合似一。故名同聚。然其相用各別。故名異體。各各見分。決不互緣。各各相分。亦得互爲所仗本質。如無色界。現無身器。惟以本識所藏諸法種子爲相分境。相應觸等五心所。托此本識相分種子。以爲本質。變似種子之相而爲所緣。若不許彼互爲質起。則應觸等無所緣境。縱許無色有定果色。而心所心王。所緣必同。未存心王旣緣三類性境。心所不同本質變起相分者也。

﹝巳﹞五約同體四分相望

同體相分。爲見﹝分之增上及所緣﹞二緣。見分於彼﹝相分。﹞但有增上﹝緣之一義。﹞見與自證。相望亦爾。余﹝自證分及證自證分之﹞二。展轉﹝相望。﹞俱作﹝增上所緣﹞二緣。﹝須知﹞此中不依種相分說。但說現起互爲緣故。

見與自證相望亦爾者。見於自證能爲二緣。自證於見。但有增上。以見分不能緣自證故。初明染分別竟。

﹝卯﹞二明淨分別

淨八識聚。自他展轉皆有所緣。﹝以四智相應心品。﹞能徧緣故。惟除見分非相﹝分之﹞所緣。相分理無能緣用故。

圓鏡平等觀察。皆具本後二智。成所作智。惟是後得。根本實智。但緣眞如。後得權智。徧緣假實色心有漏無漏有爲無爲過現未來一切諸法。是故自他展轉。皆得有所緣緣義也。且約同體四分相望。有十二重。一見分緣相分。以現量證故。卽是變帶。二見分緣見分。三見分緣自證分。四見分緣證自證分。以無迷隔故。了了自知故。皆是挾帶。五自證分緣相分。以從自體所現故。亦是變帶。若約性宗。元是菩提妙淨明體。云何於中有是非是。亦是挾帶。六自證分緣見分。與本染時不異故。七自證分緣自證分。當體無迷故。八自證分緣證自證分。亦與染時不異故。皆是挾帶。九證自證分緣相分。卽心之相故。十證自證分緣見分。卽心之見故。十一證自證分緣自證分。與本染時不異故。十二證自證分緣證自證分。當體無迷故。變帶挾帶。準自證分可知。惟有相分。終不能緣見分。以旣名爲相分。則是心所變影。決定無有能緣之用。若謂能緣。不應理故。夫至佛果位中。相分尙無能緣之用。況染位哉。今浮塵勝義兩種五根。與器世界四大五塵同是第八識之相分。本無親疏。乃妄分別一爲有情。一爲無情。迷謬甚矣。又六塵緣影。秪是獨頭意識相分。而大佛頂經之中。阿難妄認爲心。不啻迷頭認影。故如來直斥之曰。咄阿難。此非汝心。此是前塵虛妄相想。乃解者妄指此爲六識。尢可笑矣。問曰。若謂相分理無能緣之用。則天臺所立境照境及境照智。復云何通。答曰。此中自有二義。一者名融義別。二者名義俱融。言名融義別者。約有分別色照無分別色。爲境照境。約有分別色照無分別識。爲境照智。有分別與無分別。旣得同名爲識。亦得同名爲色。故其名融。有分別方爲能照。無分別但爲所照。故其義別。此與相分理無能緣用之義仍同也。言名義俱融者。本是妙明無上菩提淨圓眞心。妄爲色空等相分。及與聞見等見分。如於一月。妄見二月。誰爲是月。又誰非月。則盡理而言。有十六重。其十二重。已如上說。更作四重。一相緣相。二相緣見。三相緣自證。四相緣證自證也。問曰。旣云誰爲是月又誰非月。卽所謂此見及緣元是菩提妙淨明體。云何於中有是非是。此則不尙名一。云何有二。尙非有二。云何有四。尙非有四。云何妄作十六重耶。答曰。不離汝問。卽成我答。汝旣云尙不名一。則知一亦無性。故不妨舉體作二。作四作十六也。若不許作二作四作十六者。便是定一。云何得言尙不名一耶。且如月若定二。何故好目仍見是一。月若定一。何故捏目便見有二。然捏目但見其二。不知其一。好目旣知其一。亦知其可以隨捏成二。知二不知一者。迷情也。知一亦知二者。妙解也。若謂約俗諦則有四分一十二重。約眞諦則無能緣所緣者。便是眞俗分張。眞則定一而不異。何殊數論之法性定一。俗則定意而不融。何殊勝論之法性定異。況伽他云。心異識八種。俗故相有別。眞故相無別。相所相無故。謂俗是眞家之俗。如金之爲器。器別則金亦別。非離眞諦而俗諦自能成別也。眞是俗家之眞。如器之卽金。金無別則器亦無別。非撥俗諦而眞諦自居相外也。故宗鏡云。惟識大約有二種。一具分。二不具分。以無性理故。成眞如隨緣義。則不生滅與生滅和合。非一非異。名阿賴耶識。卽是具分。若不全依眞心。事不依理故。惟約生滅。便非具分。有云影外有質爲半頭惟識。質影俱影爲具分者。此乃惟識宗中之具分耳。又引楞伽經釋云。八識皆有生滅。皆名轉相。八識皆動。盡名業相。八之眞性。盡名眞相。噫。可以思矣。初明種現生分別竟。

﹝醜﹞二明現種生種子二。初問。二答。﹝寅﹞今初

旣現分別緣種現生。種亦理應緣現種起。現種於種。能作幾緣。

﹝寅﹞二答

種必不由中二緣起。﹝以必﹞得﹝現起﹞心﹝及﹞心所。﹝乃﹞立彼﹝等無間緣所緣緣之﹞二﹝義﹞故。現於親種。具作二緣。與非親種。但爲增上。種望親種。亦具二緣。於非親種。亦但增上。

已上廣釋頌義中正釋緣生竟。

﹝壬﹞二結斥指廣

依斯內識互爲緣起。分別因果理教皆成。所執外緣。設有﹝亦復﹞無用。況違理教。何固執爲。

此先結斥也。

𨿽分別言。總顯三界心及心所。而隨勝者。諸聖教中多門顯示。或說爲二三四五等。如餘論中具廣分別。

此復指廣也。二謂染分別淨分別。或眞識現識。或不墮意墮意等。三謂心意識等。四謂善不善有覆無記無覆無記等。五謂因果苦樂捨等。初釋分別由何難竟。

﹝戊﹞二釋生死由何難二。初申難舉頌。二以論釋成。﹝己﹞今初

𨿽有內識而無外緣。由何有情生死相續。頌曰。由諸業習气。二取習气俱。前異熟旣盡。復生余異熟。

﹝己﹞二以論釋成四。初家約業取相續釋。第二家約習气相續釋。第三家約障支相續釋。第四家約因緣相續釋。四釋俱有義理。而第四家尢長。然亦不得廢前三釋也。﹝庚﹞今初

論曰。諸業。謂福非福不動。卽有漏善不善思業。業之眷屬。亦立業名。﹝以能﹞同招﹝酬﹞引﹝業及酬﹞滿﹝業之二種﹞異熟果故。此﹝業﹞𨿽才起。無間卽滅。無義能招。當異熟果。而燻本識。起自功能。卽此功能。說爲習气。是業气分燻習所成。簡曾善業。故名習气。如是習气展轉相續。至成熟時。招異熟果。此顯當果勝增上緣。

此釋頌中第一句也。善業名福業。不善業名非福業。禪定對欲界散動。名不動業。此三種業。皆以思爲體性。余心所法。名爲眷屬。同招異熟。亦名爲業。曾現業。卽過去時之現業。現業已滅。但由習气燻於本識。致感異熟果耳。

﹝或取﹞相見﹝二分。或取﹞名色。﹝或取﹞心及心所。﹝或﹞本末。彼﹝能所﹞取。皆二取攝。﹝卽現行二取也。﹞彼﹝二取﹞所燻發。親能生彼本識上﹝之﹞功能﹝差別。﹞名二取習气。此顯來世異熟果心。及彼相應諸因緣種。俱。謂業種﹝與﹞二取種俱。是疏親緣互相助義。﹝然﹞業﹝種𨿽疏。﹞招生﹝義﹞顯。故頌先說。

此釋頌中第二句也。名色。卽五蘊。初蘊爲色。餘四爲名。本。謂第八識。末。謂前七識。業種是增上緣。名疏相助。二取種是因緣。故得親名。餘如文可知。

前異熟者。謂前﹝一生乃至﹞前﹝百千﹞生﹝中﹞業﹝力所感﹞異熟﹝之﹞果。余異熟者。謂﹝感﹞後﹝一生乃至感﹞後﹝百千﹞生業﹝力之﹞異熟果。𨿽二取種。﹝燻處卽生。生處卽燻。﹞受果無窮。而業習气。受果有盡。﹝何謂有盡。﹞由異熟果。性﹝是無記。與善不善業性﹞別﹝故。必異世方熟而﹞難招。﹝何謂無窮。謂﹞等流增上。﹝因果﹞性同﹝故。可同時而﹞易感。由感﹝當來﹞餘生業等﹝之﹞種﹝子成﹞熟。﹝故於此身﹞前異熟果受用盡時。復別能生余異熟果。由斯生死輪轉無窮。何假外緣。方得相續。

此釋頌中第三第四句也。業習气受果有盡者。如因戒善。今報人天。若不更修。報盡則墮等。

此頌意說。由﹝諸﹞業﹝及﹞二取﹝習气。故有﹞生死輪回。﹝可見﹞皆不離識。﹝以卽﹞心心所法。爲彼﹝諸業二取習气之體﹞性故。

此總申頌意也。初家釋竟。

﹝庚﹞第二家約習气相續釋

復次。生死相續。由諸習气。然諸習气。總有三種。一名言習气。謂有爲法﹝三性之﹞各別親種。名言有二。一表義名言。卽能詮義﹝之﹞音聲差別。﹝簡無詮聲。彼非名故。﹞二顯境名言。卽能了境﹝之﹞心心所法。隨二名言所燻成種。作有爲法。各別因緣。﹝故名名言習气。﹞

名是聲上屈曲。性無記性。不能燻成色心種子。然因名起種。故種爲名言種也。前七識見分等。實非名言。譬如由言說名。顯所詮義。此心心所法。能顯所了境。有似彼名之能詮義。故稱爲顯境名言也。

二我執習气。謂虛妄執我我所﹝之﹞種。我執有二。一俱生我執。卽修所斷我我所執。﹝通於第六第七兩識。﹞二分別我執。卽見所斷我我所執。﹝惟在第六意識中有。﹞隨二我執所燻成種。令有情等自他差別。﹝故名我執習气。﹞

此二我執種子。卽皆名言燻習。令有自他差別。故別立之。

三有支習气。謂招三界異熟業種。有支有二。一有漏善。卽是能招可愛果﹝之﹞業。二諸不善。卽是能招非愛果之業。隨二有支所燻成種。令異熟果善惡趣別。

有支。卽十二因緣中之行支有支也。

應知我執有支﹝二種﹞習气。於﹝當來世﹞差別﹝之﹞果是增上緣。此頌所言﹝諸﹞業習气者。應知卽是﹝第三﹞有支習气。﹝所言﹞二取習气。應知卽是﹝第二﹞我執。﹝第一﹞名言二種習气。﹝由其﹞取我我所及取名言而燻成故。皆說名取。供等餘文。義如前釋。

第二家釋竟。

﹝庚﹞第三家約障支相續釋二。初正約三障釋。二以障攝有支。﹝辛﹞今初

復次生死相續。由惑業苦。發業潤生煩惱。名惑。能感後有諸業。名業。業所引生眾苦。名苦。惑業苦﹝之﹞種﹝子。﹞皆名習气。前﹝惑業﹞二習气。與生死苦爲增上緣。助生苦故。第三﹝苦﹞習气。望生死苦能作因緣。親生苦故。頌三習气。如應當知。惑苦名﹝二﹞取。﹝惑是﹞能﹝取。苦是﹞所取故。取是著義。業不得名﹝爲取。﹞俱等餘文。義如前釋。

發業煩惱。卽無明支。潤生煩惱。卽愛取二支。嗔等非不發潤。取其尢者言之也。感後有業。卽行支有支。所引眾苦。卽識名色六入觸受生老死七支。

﹝辛﹞二以障攝有支三。初標列指廣。二別釋有支。三結屬頌義。﹝壬﹞今初

此惑業苦。應知總攝十二有支。謂從無明乃至老死。如論廣釋。

十二皆名有支者。此支助有。故名有支也。

﹝壬﹞二別釋有支三。初正釋支體。二料簡支義。三諸門分別。﹝癸﹞今初

然十二支。略攝爲四。一能引支。謂無明行。能引識等五果種故。此中無明。惟取能發正感後世善惡業者。卽彼所發。乃名爲行。由此一切順現受﹝之﹞業。﹝及﹞別助當﹝受之﹞業。皆非行支。

識等。卽等取名色六入觸受也。別助當業。卽能招別報之滿業也。

二所引支。謂本識內。親﹝能﹞生﹝起﹞當來異熟果攝﹝之﹞識等五﹝支﹞種﹝子。﹞是前二支所引發故。此﹝五支﹞中﹝之﹞識種。謂﹝卽當來﹞本識﹝之親﹞因。﹝識中種子。惟﹞除後﹝六入觸受﹞三因﹝其﹞余因﹝種。﹞皆是名色種攝。後之三因。如名次第。卽後﹝六入觸受﹞三﹝法﹞種﹝子。﹞或﹝可以﹞名色種總攝﹝識中﹞五因。於﹝五因﹞中隨﹝其﹞勝﹝者﹞立餘四種。六處與識。總別亦然。

名色總攝五因。隨勝立餘四種者。謂以名中所攝勝者。則立識觸受三支及六入中之意入。色中所攝勝者。則立六入中之五入也。六處與識總別亦然者。或六入種總攝五因。於中隨勝立餘四種。或以識種總攝五因。於中隨勝立餘四種也。

集論說識﹝支不惟是所引。﹞亦是能引﹝者。彼以﹞識中﹝所持﹞業種名識支故。﹝至於﹞異熟識﹝之﹞種﹝子。則屬﹞名色﹝種所﹞攝故。﹝緣起﹞經說識支。通﹝於﹞能所引﹝者。則以﹞業種識種俱名﹝爲﹞識﹝支﹞故。識是名色﹝所﹞依。非﹝同集論以識種爲﹞名色﹝所﹞攝故。

此會釋經論之文義也。若約業種。則是能引。若約識種。則是所引。前文但約識種。集論但約業種。緣起經雙約業種識種。是故文言𨿽異。其義則同。

識等五種。由業燻發。𨿽實同時。而依主伴總別勝劣因果相異。故諸聖教。假說前後。或依當來﹝之果﹞現起分位有次第故。說有前後。由斯﹝義故。﹞識等﹝五支﹞亦說﹝名爲﹞現行。﹝若在﹞因時定無現行義故。復由此﹝當來現起果位。得﹞說﹝所﹞生﹝所﹞引同時。﹝以種生現。必同時故。若依識等初燻發位。則不可說生引同時。以﹞潤未潤時。必不俱故。

發業無明。造作善惡引業。頓燻未來識等五種。決無先後。何故立此五支差別。釋有二義。一者識支是主。余門是伴。名色是總。餘三是別。六入是勝。觸受是劣。觸則是因。受則是果。約此相異。故假說前後也。二者旣燻發後。至成熟時。先現起識。次起名色。次起六入。次起觸受。乃約當果次第。立此五支因種也。餘可知。

三能生支。謂愛。取。有。近生當來﹝之﹞生﹝及﹞老死故。謂﹝先﹞緣迷內異熟果﹝之﹞愚。﹝愚於我相。昧無我理。於後生苦。不如實知。﹞發正能招後有諸業爲緣。引發親生當來生老死位﹝識等﹞五果﹝之﹞種﹝子﹞已。復依迷外增上果﹝之﹞愚。緣境界受。發起貪愛。緣愛復生欲等四取。愛取合潤﹝於彼﹞能引業種。及﹝潤彼﹞所引﹝五支之﹞因。﹝卽五支之種子。﹞轉﹝而﹞名爲有﹝支。以﹞俱能近有後有果故。

迷內異熟果愚。卽迷理無明也。正能招後有業。卽行支也。迷外增上果愚。卽迷事無明也。欲等四取。謂一欲取。二見取。三戒取。四我語取也。

有處惟說業種名有﹝者。以惟﹞此﹝業種﹞能正感異熟果故。復有惟說﹝識等﹞五種名有﹝者。以﹞親生當來識等種故。

此亦會釋論文之義也。有處。謂瑜伽第十。復有。謂瑜伽第三十八。業種正感異熟者。謂識等五種。𨿽正爲因能生。然無力正生果故。親生當來識等者。謂業種𨿽復有力。但屬增上緣故。

四所生支。謂生老死。是愛取有近所生故。謂從中有﹝自求父母。乃﹞至本有﹝位﹞中。未﹝經﹞衰變﹝以﹞來。皆生支攝。諸衰變位。總名爲老。身壞命終。乃名爲死。

初正釋支體竟。

﹝癸﹞二料簡支義

﹝一問。生旣別立。老死何共。答。﹞老非定有。附死立支。﹝二問。﹞病何非支。﹝答。病相﹞不徧﹝界趣。亦不﹞定﹝有﹞故。﹝又問。老亦不定。何故附立。答。﹞老𨿽不定。徧故立支。﹝謂﹞諸界趣生除中夭者。將中皆有衰朽行故。﹝三問。﹞名色不徧。何故立支。﹝謂無色界。及化生者。無名色支故。答。以決﹞定﹝有。﹞故﹝立爲﹞支。﹝謂﹞胎卵濕﹝三﹞生者。﹝於﹞六處未滿﹝時。﹞定有名色﹝位﹞故。又名色支。亦是徧有。﹝且如﹞有色化生初受生位。𨿽具五根而未有用。爾時未名六處支故。﹝是有色支也。又﹞初生無色。𨿽定有意根而不明了。未名意處故。﹝是有名支也。﹞由斯論說十二有支。一切﹝支中﹞一分﹝是﹞上二界﹝之所﹞有。﹝謂無想天。有色無名。四空天。有名無色。故各一分也。四問。﹞。愛非徧有。寧別立支。﹝以﹞生惡趣者。不愛彼故。﹝答。﹞。定故別立。﹝除是﹞不求。﹝方﹞無有﹝愛。﹞生善趣者。定有愛故。不還﹝果人於﹞潤生﹝位。對治力彊。﹞愛𨿽不起。然如彼取﹝支。決﹞定有種故。又愛亦徧。生惡趣者。於現我境亦有愛故。﹝但﹞依無希求惡趣身﹝之﹞愛。﹝故﹞經說﹝爲﹞非有。非﹝謂﹞彼﹝惡趣中﹞全無﹝我愛也。﹞

現我境。謂第八識之見分。

﹝五問。﹞何緣所生﹝現果。但﹞立生﹝及﹞老死﹝二支。﹞所引﹝因種。﹞別立識等五支。﹝答。﹞因位難知差別相故。依當果位。別立五支。謂續生時。因識相顯。次根未滿。名色相增。次根滿時。六處明盛。依斯發觸。因觸起受。爾時乃名受果究竟。依此果位。立﹝所引﹞因爲五。果位易了差別相故。總立二支。以顯﹝生老死之﹞三苦。然所生果若在未來。爲生厭故。說生老死。若至現在。爲合了知分位相生。說識等五。

續生時。謂中有身。於父母邊結生相續時也。

﹝六問。﹞何緣發業。總立無明。潤業位中。別立愛取。

一則立名不同。二則廣略有異。故問之也。

﹝答。﹞𨿽諸煩惱。皆能發潤。而發業位。無明力增。以具十一殊勝事故。謂所緣等。廣如﹝緣起﹞經說。於潤業位。愛力徧增。說愛如水。能沃潤故。要數漑灌。方生有芽。且依初後﹝分位。﹞分﹝爲﹞愛取二﹝支。若發業者。一發則已。﹞無重發義。﹝是故但﹞立一無明﹝支。又問。旣分愛取。何云愛力徧增。答。﹞𨿽﹝於四種﹞取支﹝之﹞中。﹝通﹞攝諸煩惱﹝法。﹞而愛﹝於﹞潤﹝業徧﹞勝。﹝所以﹞說是愛﹝力徧﹞增。

十一殊勝事者。一所緣殊勝。徧緣染淨故。二行相殊勝。隱直顯妄故。三因緣殊勝。惑業生本故。四等起殊勝。等能發起能引能生所生緣起法故。五轉異殊勝。隨眠纏縛相應不共四轉異故。六邪行殊勝。依苦集諦起增益相。減行故。七相狀殊勝。微細自相。徧愛非愛共相轉故。八作業殊勝。作流轉所依事。作寂止能障事故。九障礙殊勝。障礙勝法故。十隨轉殊勝。乃至有頂猶有轉故。十一對治殊勝。二種妙治所對治故。且依初後分愛取二者。初爲愛後爲取也。

﹝七問。諸支相望。爲是惟在自地。或與他地亦互爲緣。答。﹞諸緣起支。皆依自地。﹝然或﹞有﹝支﹞所發行﹝業。亦﹞依他﹝地﹞無明。如下﹝地﹞無明。﹝能﹞發上地行﹝故。設或﹞不爾。﹝則如﹞初伏下地染者所起上﹝地之﹞定。應非行支。﹝以﹞彼﹝上﹞地﹝之﹞無明猶未起故。﹝必先得彼定已。彼地無明方得現故。又問。﹞從上下地﹝轉﹞生下上﹝地﹞者。彼緣何﹝地之境界﹞受而起愛支。﹝答。﹞彼愛亦緣當生地﹝之﹞受﹝支。﹞若現若種﹝而起。﹞於理無違。﹝八問。諸支同世耶。異世耶。答。﹞此十二支。﹝前﹞十﹝是現在﹞因。﹝後﹞二﹝是未來﹞果。定不同世。﹝於前十支﹞因中。前七﹝支﹞與愛取有﹝三支。﹞或異﹝世。﹞或同﹝世。﹞若﹝生老死之﹞二。﹝愛取有之﹞三。﹝無明等之﹞七。各定同世。

前七與愛取有或異或同者。約未潤位則異世。約已潤位則同世也。

﹝九問。或說有支兩重因果而歷三世。此何惟一重耶。答。﹞如是十二。一重因果。足顯輪轉。及離斷常。施設兩重。實爲無用。或應過此。便致無窮。

現在生老死果。由於過去十支因。現在十支因。決招未來生老死果。是故足顯輪轉。因滅果生。果生因滅。果生故非斷。因滅故非常。是故得離斷常。設謂一重不足。須兩重者。兩重又或不足。須更設施三重。便有無窮之失矣。二料簡支義竟。

﹝癸﹞三諸門分別十五。初假實門﹝至﹞十五惑業苦攝門。﹝子﹞今初

此十二支義門別者。九實三假。﹝卽﹞已潤﹝之行等﹞六支。合爲有﹝支﹞故。﹝所以有支是假。﹞卽識等五﹝果之上。有生老死﹞三相﹝分﹞位﹝差﹞別。﹝名之﹞爲生等故。﹝所以生及老死二支是假。﹞

﹝子﹞二一非一事門。

五是一事。謂無明。識。觸。受。愛。五。余﹝七支﹞非一事。

﹝子﹞三染不染門。

三惟是染。﹝以無明愛取。是﹞煩惱性故。七惟不染﹝以識。名色。六入。觸。受。及生老死。皆是無覆無記。﹞異熟果故。﹝然此﹞七﹝支。於現起﹞分位﹝之﹞中。容起染故。﹝所以瑜伽第十。﹞假說通﹝染不染之﹞二﹝耳。﹞余﹝行有二支。﹞通﹝染不染﹞二種。

﹝子﹞四獨雜門。

無明愛取說名獨相。不無餘支相交雜故。余是雜相。獨。卽純也。餘九是雜相者。已潤六支。合爲有故。卽識等五。名生等故。

﹝子﹞五色非色門。

六﹝支﹞惟﹝心法。而﹞非色﹝法。﹞謂無明。識。觸。受。愛。取。余﹝六支。皆﹞通﹝色心﹞二種。

﹝子﹞六漏無漏爲無爲門。亦可分爲二門。

皆是有漏。惟有爲攝。無漏無爲。非有支故。

﹝子﹞七三性門。

無明愛取﹝三支。﹞惟通不善﹝及﹞有覆無記。行﹝支﹞惟善﹝與﹞惡。有﹝支﹞通善﹝通﹞惡﹝及通﹞無覆無記。餘七﹝支﹞惟是無覆無記。﹝然於﹞七﹝支﹞分位﹝之﹞中亦起善染。﹝是故瑜伽假說通二。﹞

﹝子﹞八界地門。

𨿽皆通三界。而有分有全。

有分。謂上二界一切一分。有全。謂欲界也。無想天。惟有色之半支。無色天。惟有名之半支。及六入中。惟有意入之一分故。

上地﹝之﹞行﹝支。﹞能伏下地﹝煩惱。﹞卽苦粗等六種行相。有求上﹝地﹞生而起彼﹝行﹞故。

由下地惑。發上地行。由上地行。伏下地惑。所謂厭下苦粗障。欣上淨妙離。欣厭行成。乃發上地業行也。此亦可別名能治所治門。

﹝子﹞九學等三攝門。

一切皆惟非學無學。聖者所起有漏善業。﹝以智慧﹞明﹝而﹞爲緣故。違有支故。非有支攝。由此應知聖必不造感後有業。於後苦果不迷求故。雜修靜慮。資下故業。生淨居等。於理無違。

違有支故者。謂聖必不造感後有業也。雜修下。釋難。難曰。若爾。則雜修五淨居業。應非行支。若是行支。聖使造業。若非行支。如何感生彼天。今故釋曰。不還果人。以有漏無漏。前後雜修第四靜慮。資下福生福愛廣果三天之故業。而生五淨居天。非是新造此業。故於理無違也。

﹝子﹞十見等所斷門。

有義。無明。惟見所斷。要迷諦理。能發行故。聖必不造後有業故。愛取二支。惟修所斷。貪求當有而潤生故。九種命終﹝時﹞心。﹝皆與﹞俱生愛俱故。余﹝之﹞九﹝支。﹞皆通見修所斷。

此門釋有二義。第二爲正。今初義也。九種命終心者。如欲界命終時。或起欲界心。或起色界心。或起無色界心。色無色界命終。亦爾。三三成九。

有義。一切皆通二斷。論說預流果。已斷一切一分有支。無全斷者故。若無明支惟見所斷。寧說預流無全斷者。若愛取支。惟修所斷。寧說彼已﹝徧﹞斷一切支﹝之﹞一分。又﹝彼論﹞說全﹝一﹞界﹝之﹞一切煩惱。皆能結生。﹝又說﹞往惡趣行。惟分別起﹝之﹞煩惱能發。﹝發彼﹞不言潤生﹝煩惱﹞惟修所斷。﹝亦不﹞謂﹝一切﹞感後有﹝之﹞行皆﹝是﹞見所斷﹝惑﹞發﹝也。﹞由此故知無明愛取三支。亦﹝各各﹞通見修所斷。

此下第二正義也。全界一切煩惱皆能結生。謂欲界煩惱結欲界生。色界煩惱結色界生。無色界煩惱結無色界生也。但說全界煩惱皆能結生。不言潤生惟修所斷。則知愛取二支。亦通見所斷矣。但說往惡趣行。惟分別惑能發。不謂感後有行。皆見所斷惑發。則知無明一支。亦通修所斷矣。

然無明支。正發﹝惡趣﹞行者。惟見所斷。助﹝發諸趣行﹞者。﹝則便﹞不定。愛取二支正潤生者。惟修所斷。助﹝潤生﹞者﹝則亦﹞不定。

此明發業潤生煩惱。皆有正有助。故斷亦不定也。惡趣。謂地獄。餓鬼。畜生。及無想天。八難等處。必由分別無明。起於增盛善惡業行。乃可燻成惡趣識等五果種子。故須陀洹旣見道已。永斷三塗無想八難種子。永不墮彼諸處也。其餘俱生無明。亦能助發諸趣業行。若助發三塗惡行者。𨿽屬俱生。亦見所斷。以證初果時。永閉三惡趣門故。助發人天行者。則修所斷。以設不勝進。猶有七返來往故。故云助者不定也。正潤生之愛取。惟屬俱生煩惱。所以惟修所斷。助潤生之愛取。亦與分別煩惱相應。若屬分別。亦見所斷。若屬俱生。則修所斷。故亦云助者不定也。

又染污法。自性應斷。﹝以﹞對治﹝彼之出世道若﹞起時。彼﹝染污法卽﹞永斷故。﹝若﹞一切有漏不染污法。非性應斷。﹝以皆﹞不違道﹝品﹞故。﹝問曰。旣云非性應斷。如何又言皆通二斷。答曰。﹞然有二義。說之爲斷。一離縛故。謂斷緣彼離彼﹝之﹞煩惱。﹝故說爲斷。﹞二不生故。謂﹝依分別煩惱。方起彼法。今旣﹞斷彼﹝所﹞依。令永不起。﹝故說爲斷。﹞依離縛﹝義名﹞斷。故說﹝行支有支中一分﹞有漏善。﹝及識等五支。生老死二支。是﹞無覆無記。﹝共有九支。﹞惟修所斷。依不生﹝義名﹞斷。﹝故﹞說﹝行支有支中一分招﹞諸惡趣﹝之業。及招﹞無想﹝果之有漏善﹞定。﹝並有支中所攝識等五支。以因該果。兼具生老死﹞等。﹝共有九支。﹞惟見所斷。﹝若夫﹞說十二支通二斷者。於前諸斷。如應當知。

此更約自性應斷非性應斷。以判見修二斷義也。染污法。謂無明愛取三支。及行支有支中各一分惡。不論見修二斷。皆名自性應斷。以初起出世道時。頓斷分別無明愛取。及斷惡行惡有。數數修習出世道時。漸斷俱生無明愛取故。一切有漏不染污法。謂行支有支中各一分善。及識等五支。生老死二支。體惟異熟無覆無記。不論見修二斷。皆名非性應斷。但約離縛名斷。則是修所斷攝。如善行善有。及人天識等五支。人天生老死支是也。若約不生名斷。則是見所斷攝。如行支有支中之惡業及無想定。乃至三塗八難無想天之識等五支。生老死二支是也。於前諸斷如應當知者。無明愛取依正助說。通於見修二斷。所餘諸支。依離縛不生二義。亦通見修二斷。十見等所斷門竟。

﹝子﹞十一受俱門。

十樂捨俱。﹝除受支及老死支。﹞受不與受共相應故。老死位中。多分無樂及容捨故。十一﹝皆得與﹞苦﹝受﹞俱。﹝但﹞非﹝與﹞受﹝支﹞俱故。

﹝子﹞十二三苦門。

十一少分。壞苦所攝。﹝除老死支。﹞老死位中。多無樂受。無樂立壞。故不說之。十二少分。苦苦所攝。一切支中有苦受故。十二全分。行苦所攝。諸有漏法。皆行苦故。﹝若﹞依捨受﹝名爲行苦﹞說﹝者。則﹞十一少分﹝是行苦攝。﹞除老死支。﹝無容捨故。﹞如﹝上文﹞壞苦﹝中﹞說。

行苦自有通局二義。若約有漏有爲剎那遷變皆名行苦。則通攝十二全分。若約壞苦依樂受立。苦苦依苦受立。行苦惟依捨受立者。則局攝十一少分也。

實義如是。﹝若﹞諸聖教﹝之﹞中。隨彼相增。﹝則﹞所說不定。

﹝子﹞十三四諦門。

皆苦諦攝。﹝是五﹞取蘊性故。﹝無明愛取行有﹞五﹝支。﹞亦集諦攝。﹝行有是﹞業。﹝無明愛取是﹞煩惱性故。

﹝子﹞十四四緣門。

諸支相望。﹝惟﹞增上﹝緣﹞定有。余之三緣。有無不定。﹝緣起﹞契經依定﹝有者。所以﹞惟說有一。○愛望於取。﹝愛是取種。能生現取。﹞有望於生。﹝有卽識等五種。生卽識等現行。﹞有因緣義。○若說識支是業種者。﹝則﹞行望於識。亦作因緣。﹝若說識支是識種者。則行支非識親因。﹞○余支相望。無因緣義。而集論說無明望行有因緣者。﹝乃﹞依無明﹝俱﹞時﹝思﹞業﹝之﹞習气說。﹝以與﹞無明俱故。假說﹝業種以爲﹞無明。﹝而﹞實是行種。﹝非指無明爲行因緣也。﹞○瑜伽論說諸支相望。﹝容有三緣。但﹞無因緣者。依現﹝行﹞愛﹝支﹞取﹝支及﹞惟﹝以﹞業﹝種爲﹞有﹝支而﹞說。無明﹝現行癡心所。﹞望行﹝現思心所。﹞愛﹝支現行。﹞望於取﹝支現行。﹞生﹝位心心所。﹞望老死﹝位心心所。﹞有餘二緣。﹝謂等無間。及所緣緣。﹞有望於生。受望於愛。無等無間﹝緣。但﹞有所緣緣。余支相望。﹝則等無間及所緣緣﹞二俱非有。﹝但有增上緣耳。﹞○此中且依鄰近順次不相雜亂實緣起說。﹝若﹞異此﹝四義而互﹞相望。﹝則﹞爲緣﹝又復﹞不定。諸聰慧者。如理應思。

一鄰近。則非隔越。二順次。則非逆次。三不相雜亂。則不以行種爲無明等。四實。則不依假借說也。若隔越相望。如無明望識。乃至望老死等。若逆次相望。如老死望生。乃至行望無明等。若相雜亂。及隨轉門約假借說。事非一槪。但依前文四緣之理思之可得。

﹝子﹞十五惑業苦攝門。

惑業苦三攝十二者。無明愛取﹝三支。﹞是惑所攝。行﹝支及﹞有﹝支中﹞一分。是業所攝。﹝識等及生老死﹞七﹝支。與﹞有﹝支中﹞一分。是苦所攝。有處說業全攝有﹝支﹞者。應知彼依業有說故。﹝不依種有說也。﹞有處說識﹝支是﹞業所攝者。彼說業種爲識支故。﹝不依識種爲識支說。﹞惑業所招﹝識等七支﹞獨名苦者。爲苦諦攝。﹝不通集諦故。又﹞爲﹝令有情﹞生厭﹝離﹞故。

二別釋有支竟。

﹝壬﹞三結屬頌意。

由惑業苦卽十二支。故此能令生死相續。

第三家釋竟。

﹝庚﹞第四家約因緣相續釋二。初正明生死相續。二例明淨法相續。﹝辛﹞初中三。初標徵。二解釋。三屬頌。﹝壬﹞今初

復次生死相續。由內因緣。不待外緣。故惟有識。因。謂有漏無漏二業。正感﹝分段變易二種﹞生死。故說爲因。緣。謂煩惱所知二障。助感﹝分段變易二種﹞生死。故說爲緣。所以者何。生死有二。

有漏無漏二業。皆屬增上緣攝。但以業招生顯。故復名因也。餘可知。

﹝壬﹞二解釋二。初釋分段生死。二釋變易生死。﹝癸﹞今初

一分段生死。謂諸有漏善不善業﹝爲因。﹞由煩惱障緣助勢力。所感三界粗異熟果。身命短長。隨因緣力。有定齊限。故名分段。

﹝癸﹞二釋變易生死三。初正釋。二會異。三料簡。﹝子﹞今初

二不思議變易生死。謂諸無漏有分別業﹝爲因。﹞由所知障緣助勢力。所感殊勝細異熟果。由悲願力。攺轉身命。無定齊限。故名變易。無漏定願正所資感。妙用難測。名不思議。

無漏有分別業。卽有爲無漏業也。攺轉身命。謂攺穢爲淨。轉短爲長也。

﹝子﹞二會異

或名意成身。﹝謂﹞隨﹝大悲﹞意願﹝之所﹞成故。如﹝勝鬘﹞契經說。﹝譬﹞如。﹝以﹞取爲緣。﹝以﹞有漏業﹝爲﹞因。續後有者而生三有。如是﹝以﹞無明習地爲緣。﹝以﹞無漏業﹝爲﹞因。有阿羅漢獨覺﹝及﹞已得自在菩薩。生三種意成身。

此會勝鬘經。所謂意成身。卽令不思議變易生死身也。

亦名變化身。無漏定力。轉令異﹝於﹞本﹝時之身。猶﹞如變化﹝非新生﹞故。如有論說。﹝問。﹞聲聞無學。永盡後有。云何能證無上菩提。﹝答。﹞依變化身證無上覺。非業報身。故不違理。

此釋不思議變易身。復名變化身也。如有論下。引證可知。二會異竟。

﹝子﹞三料簡。

﹝難曰。﹞。若所知障。助無漏業。能感﹝變易﹞生死。﹝則﹞二乘定性。應不永入無餘涅槃。﹝諭﹞如諸異生﹝之﹞拘﹝於﹞煩惱﹝障﹞故。﹝又無漏有分別業是道諦攝。﹞如何道諦。﹝乃﹞實能感﹝變易生死之﹞苦。﹝答曰。﹞誰言實感。﹝難曰。﹞不爾如何。﹝答曰。但由﹞無漏﹝勝﹞定﹝勝﹞願。資﹝於三界已感異熟之故。﹞有漏業。令所得果相續長時。﹝以無漏業資助。令其﹞展轉增勝。假說名感。﹝非無漏業實能感苦也。又﹞如是感時。由所知障爲緣助力。非﹝無漏業﹞獨能感﹝也。﹞然所知障。﹝在菩薩分中。𨿽助變易生死。而在定性二乘分中。仍復﹞不障解脫。﹝以所知障。﹞無能發業潤生用故。﹝則曰。﹞何用資感﹝變易﹞生死苦爲。﹝答曰。爲欲﹞自證菩提。利樂他故。謂不定性獨覺聲聞。及得自在大願菩薩。已永斷伏煩惱障故。無容復受當﹝來之﹞分段身。恐廢長時修菩薩行。遂以無漏勝定願力。﹝譬﹞如﹝世間﹞延壽﹝之﹞法。﹝以﹞資現身﹝故業之﹞因。令彼﹝故業因種。﹞長時與﹝今現身之﹞果不絕。數數如是定願資助。乃至證得無上菩提。﹝問曰。旣以無漏定願資現身因。﹞彼復何須所知障助。﹝答曰。﹞旣未圓證無相大悲。﹝若﹞不執菩提﹝及﹞有情﹝皆是﹞實有。﹝則﹞無由發起猛利悲願。又所知障。障大菩提。爲永斷除﹝此所知障。所以﹞畱身久住。又所知障。爲有漏依。此障若無彼﹝變易生死則﹞定非有。故於身住。有大助力。﹝是中﹞若所畱身。﹝從﹞有漏定願所資助者。分段身攝。﹝以是﹞二乘異生所知境故。﹝若從﹞無漏定願所資助者。變易生攝。非彼﹝二乘異生所知﹞境故。由此應知變易生死。性是有漏異熟果攝。於無漏業。是增上果。有聖教中。說﹝此變易之身以﹞爲無漏出三界者。﹝乃﹞隨﹝無漏業之﹞助因﹝而﹞說。

二解釋竟。

﹝壬﹞三屬頌二。初結屬。二釋疑。﹝癸﹞今初

頌中所言諸業習气。卽前所說﹝有漏無漏﹞二業種子。二取習气。卽前所說﹝煩惱所知﹞二障種子。俱執著故。﹝名之爲取。﹞俱等餘文。義如前釋。

﹝癸﹞二釋疑

變易生死。𨿽無分段前後異熟別盡別生。而數資助。前後攺轉。亦有前盡余復生義。

疑曰。分段生死。可云前異熟盡。復生易熟。變易旣無分段。何名旣盡復生余等。答釋可知。

𨿽亦由現﹝行。令﹞生死相續。而﹝惟﹞種定有。﹝故﹞頌偏說之。﹝若現行則不定有也。﹞或爲顯示眞異熟因果。皆不離本識。﹝因是本識所執持故。果卽本識自果相故。﹞故不說現。﹝若夫前大轉識。名爲﹞現異熟因。﹝要至未來。方感異熟之果。現在﹞不卽與果。﹝又酬前滿業之無記﹞轉識。﹝多有﹞間斷。﹝是異熟生。﹞非﹝是眞﹞異熟故。

又疑曰。現行諸業。現行二取。亦令生死相續。何故頌中但舉習气說耶。答亦可知。初正明生死相續竟。

﹝辛﹞二例明淨法相續

前中後際生死輪回。不待外緣。旣由內識。淨法相續。應知亦然。謂無始來依附本識。有無漏種。由轉識等數數燻發。漸漸增勝。乃至究竟得成佛時。轉捨本來雜染識﹝之﹞種﹝子。﹞轉得始起淸淨種﹝之淨﹞識。任持一切功徳種子。由本願力。盡未來際起諸妙用。相續無窮。由此應知惟有內識。

二釋生死由何難竟。

﹝戊﹞三釋違經三性難二。初正釋三性不離識。二轉釋無性卽識性。﹝己﹞初中二。初設難舉頌。二以論釋成。﹝庚﹞今初

若惟有識。何故世尊處處經中說有三性。應知三性亦不離識。所以者何。頌曰。由彼彼徧計。徧計種種物。此徧計所執。自性無所有。依他起自性。分別緣所生。圓成實於彼﹝依他性上。﹞常遠離前﹝徧計所執﹞性。故此﹝圓成﹞與依他。非異非不異。﹝諭﹞如無常等性。﹝與無常等法。亦非異不異。﹞非不見此﹝圓成實。而能了﹞彼﹝依他性也。﹞

﹝庚﹞二以論釋成二。初正釋頌文。二義類相攝。﹝辛﹞初中二。初別釋頌文。二總申頌意。﹝壬﹞初又三。初釋徧計所執性。二釋依他起性。三釋圓成實性。﹝癸﹞初又二。初略釋。二廣釋。﹝子﹞今初

論曰。周徧計度。故名徧計。﹝計度之心。﹞品類眾多。說爲彼彼。﹝此﹞謂能徧計之虛妄分別﹝心也。﹞卽由彼彼虛妄分別。徧計種種所徧計物。﹝此﹞謂所妄執蘊處界等。若法若我自性差別﹝也。﹞此所妄執自性差別。總名徧計所執自性。如是自性。都無所有。理教推徵。不可得故。

我自性。謂橫計主宰。我差別。謂有情命者等。預流一來等。乃至二十句。六十五句等。法自性。謂橫計軌持。法差別。謂蘊處界等。實徳業等。乃至有無一異俱不俱等。

﹝子﹞二廣釋二。初總分文。二別解釋。﹝醜﹞今初

或初句。顯能徧計識。第二句。示所徧計境。後半方申徧計所執若我若法自性非有。已廣顯彼不可得故。

﹝醜﹞二別解釋三。初釋能徧計。二釋所徧計。三對依他明徧計所執。﹝寅﹞今初

初能徧計。自性云何。

假問徵起也。釋有二義。初義非。第二正。

有義。八識及諸心所有漏攝者。皆能徧計。虛妄分別爲自性故。皆似所取能取現故。﹝又聖教﹞說阿賴耶﹝識。﹞以徧計所執自性妄執﹝之﹞種﹝子﹞爲所緣故。

所取能取。卽能緣所緣也。此顯八識皆能徧計。說阿賴下。更引證以顯第八亦能徧計。蓋所緣旣是妄執種子。則能緣亦必是妄執矣。

有義。第六第七心品﹝之﹞執我法者。是能徧計。﹝經中﹞惟說意識能徧計故。﹝以﹞意及意識。名﹝爲﹞意﹝與﹞識故。﹝有﹞計度﹝及﹞分別。﹝乃爲﹞能徧計故。﹝前五及第八。非能徧計也。﹞執我法者。必是慧﹝心所﹞故。二執必與無明﹝心所﹞俱故。﹝第八無慧癡二心所相應。非能徧計也。﹞不說無明有善性故。癡無癡等不相應故。﹝諸善心所非能徧計也。﹞不見有執導空智故。﹝諭如﹞執有執無不俱起故。﹝善慧心所亦非能徧計也。﹞曾無有執非能燻故。﹝第八但是所燻。決非有我法二執也。夫﹞有漏﹝諸﹞心﹝心所﹞等。不證實﹝理﹞故。一切皆名虛妄分別。﹝然不皆名爲能徧計。以其﹞𨿽似所取能取相現。而非一切﹝皆是﹞能徧計攝。﹝倘以似能所取。便名能徧計者。﹞勿無漏心亦有執故。﹝且﹞如來後得﹝無漏自心。亦似能取所取相現。豈亦﹞應﹝名爲﹞有執故。經說佛﹝後得﹞智。現身土等種種影像。如鏡等故。若無﹝能所﹞緣用應非智等。𨿽﹝聖教﹞說藏識緣徧計種。而不說惟﹝緣徧計。﹞故非誠證。由斯理趣。惟於第六第七心品有能徧計。識品𨿽﹝只有﹞二。而有﹝於﹞二﹝法乃至﹞三四五六七八九十﹝法﹞等﹝上所起﹞徧計不同。故言彼彼。

此護法正義也。初第六下。正簡前五第八及諸善心所等非能徧計。次有漏心等下。破斥初義。次𨿽說藏識下。通前所引聖教。後由斯理趣下。結成能徧計者。惟是六七二識。但由所徧計有不同。故頌言彼彼耳。宗鏡錄云。一有徧非計。如無漏諸心。及有漏善識。能徧廣緣。而非計執。﹝無漏諸心。卽諸聖人無漏智慧。了諸法空。卽無法不徧。都無計執。名爲非計。惟後得智也。有漏善識。卽地前菩薩。𨿽有漏心中。能作無我觀故。亦能觀一切法皆無有我。亦是徧而非計。﹞二有計非徧。如有漏第七識。恆緣第八見分。起我法二執。從第六識入生空觀時。第七識中猶尙緣第八見分起於法執。故知計而非徧。三亦徧亦計。卽眾生染心。﹝謂染污相應之第六識也。﹞四非徧非計。卽有漏前五識。及有漏第八識。各了自相分境。故不徧。無計度隨念分別。故非計也。初釋能徧計竟。

﹝寅﹞二釋所徧計

﹝問曰。﹞此所徧計。自性云何。﹝答曰。﹞攝大乘說。是依他起。徧計心等﹝之﹞所緣緣故。﹝問曰。﹞圓成實性。寧非彼﹝徧計執所緣之﹞境。﹝答曰。﹞眞非妄執所緣境故。﹝若﹞依展轉﹝而﹞說。亦﹝可是﹞所徧計。﹝然﹞徧計所執。𨿽是彼﹝能徧計心之﹞境。而﹝無實我法。﹞非所緣緣。故非所徧計。

依展轉說亦所徧計者。如計繩爲蛇。卽是計麻爲蛇也。𨿽是彼境而非所緣緣者。如計蛇時。亦未嘗有蛇。仍惟有繩。故蛇非所緣緣。亦復非所徧計。當知徧計之所緣緣。惟是依他起性。譬如妄計蛇時。仍卽於繩起計。仍以本質繩爲疏所緣緣。眼識相分繩爲親所緣緣。意識於中妄起蛇怖。名爲非量。名爲徧計執也。

﹝寅﹞三對依他明徧計所執

徧計所執。其相云何。與依他起。復有何別。

此亦假問徵起也。釋有二義。初義非。次義正。

有義。三界﹝所攝有漏﹞心及心所。由無始來虛妄燻習。𨿽各體一。而似二生。謂見﹝分及﹞相分。卽﹝是﹞能﹝取﹞所取。如是二分情﹝之所﹞有理﹝之所﹞無。﹝故﹞此﹝能所二﹞相說爲徧計所執。﹝此相見﹞二﹝分﹞所依﹝自証之﹞體。實托緣生。此性非無。名依他起。﹝以是﹞虛妄分別緣所生故。云何知然。諸聖教說。虛妄分別。是依他起。二取名爲徧計所執。

此妄以自證分爲依他起性。見相二分爲徧計所執也。

有義。一切﹝有漏無漏染與不染世出世間所有﹞心及心所。由燻習力所變二分。從緣生故。亦依他起。徧計依斯﹝相見二分。﹞妄執定實﹝我法。及執﹞有無一異俱不俱等。此﹝有無之二。或一異之﹞二﹝等。﹞方名徧計所執。諸聖教說。惟量惟二。種種皆名依他起故。又相﹝分﹞等四法。十一識等。論皆說爲依他起攝故。

此護法正義也。俱者。亦有亦無。或亦一亦異也。不俱者。非有非無。或非一非異也。此等執實戲論。方名徧計所執。若夫相見二分。本是從緣生起。豈非依他性哉。惟量惟二等者。攝論云。一者惟量。義無所有故。二者惟二。謂有相及見識故。三者惟種種。謂種種相生起故。天親釋云。惟量者。惟是識量。由所識義。無所有故。惟二者。成立有相及見故。卽此一識。一分成相。第二分成見。此是眼等識二分故。惟種種者。卽此一識。所起六塵爲相。意識爲見。意識境不定。故說惟種種也。相等四法。卽諸心心所各有四分。所謂一相分。二見分。三自證分。四證自證分也。十一識者。一身識。謂眼等五界。二身者識。謂染污意。三受者識。謂意界。四應受識。謂色等六外界。﹝五正受識。謂六識界。六世識。謂生生相續﹞不斷。七數識。謂算計一乃至無量。八處識。謂器世間。九言說識。謂見聞覺知四種言說。此九從名言燻習種子生。十自他差別識。謂依身差別。此從我見燻習種子生。十一善惡兩道生死識。謂生死趣無量種。此從有支習气種子生。如是諸識。論皆說爲虛妄分別所攝。名依他起。

不爾。無漏後得智品﹝所有相見﹞二分。﹝亦﹞應名﹝爲﹞徧計所執。﹝汝若﹞許﹝者。則﹞應聖智不緣彼﹝二分﹞生。﹝或復﹞緣彼﹝二分之﹞智品。應﹝是集諦而﹞非道諦。﹝汝若﹞不許﹝無漏二分是徧計者。﹞應知有漏﹝二分﹞亦爾。﹝但是依他起性。﹞又若二分是徧計所執。應如兔角等。非所緣緣。﹝以凡﹞徧計所執。體非有故。又應二分﹝旣非有體。則便﹞不燻成種。﹝旣不燻種。則此﹞後識等﹝復﹞生。應無二分。又諸習气。﹝卽﹞是﹝第八識之﹞相分﹝所﹞攝。豈﹝以﹞非有﹝之﹞法﹝而﹞能作﹝現行諸識之親﹞因緣。﹝又﹞若緣所生﹝之﹞內相見分非依他起。﹝則相見﹞二﹝分﹞所依﹝自証之﹞體。例亦應然。﹝同屬徧計。以均是分別緣所生。﹞無異因故。

此破斥初義也。文並易知。初釋徧計所執性竟。

﹝癸﹞二釋依他起性二。初承前出依他體。二簡釋。﹝子﹞初承前出依他體。卽釋頌第五句也。﹝依他起自性。﹞

由斯理趣。眾緣所生心。心所體。及相見分。有漏無漏。皆依他起。依他眾緣而得起故。

﹝子﹞二簡釋。卽釋頌第六句也。﹝分別緣所生。﹞

頌言分別緣所生者。應知且說染分依他。﹝若夫﹞淨分依他。亦﹝可名﹞圓成故。或諸染淨心。心所法。皆名分別。﹝以後得智亦有分別。﹞能緣慮故。是則一切染淨依他。皆是此中依他起攝。

淨分依他。亦圓成者。如四智菩提。十力無畏等。以是修徳名淨依他。以其稱性。復可名圓成實。二釋依他起性竟。

﹝癸﹞三釋圓成實性三。初正釋圓成實體性。二對依他明非一異。三明證此能了依他。﹝子﹞初正釋圓成實體性。卽釋頌七八兩句也。﹝圓成實於彼。常遠離前性。﹞

二空所顯圓滿成就諸法實性。名圓成實。顯此徧常。體非虛謬。簡自共相虛空我等。

此先釋圓成實三字之義也。徧故圓滿。常故成就。非虛謬故名實性。諸法自相。謂現量所得俗諦法體。離名種等所有分別。如色香味觸等。以其各各差別。故非徧圓。諸法共相。謂比量所得俗諦道理。由名言等顯示不謬。如無常無我等。以其約義詮表。故非常成。虛空因色顯發。對有質礙而得其名。我非實有自性。依五取蘊施設假名。故皆虛謬。

無漏有爲。離倒究竟。勝用周徧。亦得此﹝圓成實﹞名。然今頌中。說初非後。

此料簡頌意也。無漏有爲。卽淨分依他。所謂四智菩提等。離倒。故亦可名爲實。究竟。故亦可名爲成。勝用周徧。故亦可名爲圓。然頌中所說圓成實性。但指二空所顯。不指有爲無漏也。

此﹝圓成實性。﹞卽於彼依他起上。常遠離前徧計所執。﹝以﹞二空所顯﹝之﹞眞如爲性。﹝頌中所﹞說於彼﹝二﹞言。﹝乃是﹞顯圓成實。與依他起。不卽不離。﹝頌中﹞常遠離﹝三﹞言。﹝乃是﹞顯妄所執。能所取性。理恆非有。﹝頌中﹞前﹝之一﹞言。義顯﹝但空徧計。﹞不空依他。﹝頌中﹞性﹝之一言。乃﹞顯二空。非﹝卽是﹞圓成實。﹝二空所顯。乃名爲圓成實。以﹞眞如離有離無性故。

此正釋頌中。於彼常遠離前性七字之義也。

﹝子﹞二對依他明非一異。卽釋頌九十十一三句也。﹝故此與依他。非異非不異。如無常等性。﹞

由前理故。此圓成實。與彼依他起。非異非不異。﹝若言﹞異﹝者。則﹞應眞如非彼﹝依他之﹞實性。﹝若言﹞不異。﹝則﹞此﹝圓成實﹞性應是無常。﹝又﹞彼此俱應淨非淨境。則﹝根﹞本後﹝得二﹞智﹝之﹞用﹝亦﹞應無別。

此先釋第九第十兩句也。彼依他性。通於染淨。乃是後得智境。此圓成實。惟淨非染。乃是根本智境。故不得定言不異。由此觀之。馬鳴謂無明燻時卽眞如燻。乃約異而不異。如觸波時。全觸於水。非定一也。護法謂賴耶受燻。非關眞如。乃約不異而異。如波動時。濕性無動。非定異也。若執眞如定實受燻。則應變異。何名眞如。若執眞如定不受燻。則應眞如不徧一切。離法性外別有諸法。何異一分無常一分常之外道。習二宗者。曷深思之。

﹝問曰。﹞云何二性。非異非一。﹝答曰。﹞如彼無常無我等法。無常等性。與﹝諸﹞行等﹝生滅之﹞法。﹝若言﹞異﹝者。則﹞應彼﹝行等﹞法。非無常等。﹝若言﹞不異。﹝則﹞此﹝無常等。﹞應非彼﹝行等法之﹞共相。由斯諭顯此圓成實。與彼依他。非一非異。﹝蓋依他起﹞法與﹝圓成實﹞法性。理必應然。﹝以﹞勝義世俗。﹝必﹞相待﹝而﹞有故。

此釋第十一句也。無常無我等法。謂諸行無常。亦復無我。如色無常。受想行識無常。眼無常。耳鼻舌身意無常。色無常。聲香味觸法無常。眼識無常。乃至意識無常。旣無常。則無我。無我故空。不淨苦惱。是故蘊處界等。各有法體名爲自相。無常無我苦空不淨。徧於諸法。名爲共相。此自共相。不一不異。若言定異。則蘊處界不應無常及無我等。若言定一。且如色與無常旣一。則受想等與色異故。應非無常。餘可例知。故非定一定異也。今依他法與圓成性。亦復如是。圓成實性。是勝義諦。依他起性。是世俗諦。二諦相待而有。故亦不一不異。波水繩麻等諭。皆可準思。

﹝子﹞三明證此能了依他。卽釋頌第十二句。﹝非不見此彼。﹞

非不證見此圓成實。而能見彼他起性。未達徧計所執性空。不如實知依他有故。無分別智證眞如已。後得智中。方能了達依他起性如幻事等。𨿽無始來心心所法。已能緣自相見分等。而我法執恆俱行故。不如實知眾緣所引自心心所虛妄變現。猶如幻事。陽焰。夢境。鏡像。光影。谷響。水月。變化所成。非有似有。依如是義。故有頌言。非不見眞如。而能了諸行。皆如幻事等。𨿽有而非眞。

問曰。若必證見眞如。方了依他起性。則初心修觀。卽應便觀眞如。何故大乘止觀。乃令先觀徧計。次觀依他。後觀圓成實耶。答曰。眞如不在依他性外。初心若觀眞如。必將妄計一个無名無相。曠若虛空者以爲眞如。便成徧計所執。此情最不可救。以不達諸法當體無性。墮惡取空。不知所觀空理。正是第六識之相分。假使一切時中。空境現前。而又不破戒律。不撥萬行。一秖可生無色天中。若因見此空故。破戒破見。直墮阿鼻大地獄矣。所以一切大乘法門。皆令眾生。卽於現前諸法。彊觀無實。旣知無實。便解如幻。旣解如幻。便悟實性。旣悟實性。方能從體起用。夫彊觀無實者。觀徧計也。解如幻者。觀依他也。悟實性者。根本智也。從體起用者。後得智也。譬如以麻作繩。愚小無知。妄計爲蛇。若不卽從所計之蛇如實觀察。何由得知蛇本非有。故須蛇計旣息。然後知繩卽麻。知卽麻者。諭根本智。知麻可作種種大小諸繩。一一諸繩。皆無實性。隨意所作。諭後得智。故知大乘止觀。成惟識論。觀心妙訣。曾無兩途。初別釋頌文竟。

﹝壬﹞二總申頌意

此中意說。三種自性。皆不遠離心心所法。謂心心所及所變現。眾緣生故。如幻事等。非有似有。誑惑愚夫。一切皆名依他起性。愚夫於此橫執我法。有無一異俱不俱等。如空華等。性相都無。一切皆名徧計所執。依他起上。彼所妄執我法俱空。此空所顯識等眞性。名圓成實。是故此三不離心等。

此正所謂一依他。一切依他。一徧計。一切徧計。一眞實。一切眞實也。初正釋頌文竟。

﹝辛﹞二義類相攝十三。初與六無爲相攝。﹝至﹞十三結略指廣。﹝壬﹞今初

﹝問曰。﹞虛空。擇滅。非擇滅等。何性攝耶。﹝答曰。﹞三皆容攝。﹝若於﹞心等變似虛空等相。隨心生故。﹝則是﹞依他起攝。﹝若有﹞愚夫於中妄執實有。此卽徧計所執性攝。若於眞如假施設有虛空等義。﹝則是﹞圓成實攝。﹝然而﹞有漏心等﹝所緣六無爲法。﹞定屬依他。﹝若是﹞無漏心等﹝所緣六無爲法。﹞容二性攝。﹝以是﹞眾緣生故。攝屬依他。﹝以其﹞無顚倒故。﹝亦可﹞圓成實攝。

﹝壬﹞二與七眞如相攝

﹝問曰。﹞如是三性。與七眞如雲何相攝。七眞如者。一流轉眞如。謂有爲法流轉﹝之﹞實性。二實相眞如。謂二無我所顯﹝之﹞實性。三惟識眞如。謂染淨法惟識﹝之﹞實性。四安立眞如。謂苦﹝諦之﹞實性。五邪行眞如。謂集﹝諦之﹞實性。六淸淨眞如。謂滅﹝諦之﹞實性。七正行眞如。謂道﹝諦之﹞實性。﹝答曰。﹞此七實性。﹝皆屬﹞圓成實攝。﹝以是﹞根本後得二智境故。﹝若﹞隨相﹝而相﹞攝者。﹝則﹞流轉苦集三﹝種眞如。﹞前二性攝。妄執雜染故。餘四皆是圓成實攝。

𨿽有七名。惟一眞如。此眞如體。離名絕相。惟根本智之所親證。依此眞體。約義差別說七種名。乃後得智之所建立。故皆圓成實攝。或可於無流轉中妄執流轉。無苦集中妄成苦集。卽是徧計性攝。又眞如不變隨緣。舉體而爲流轉苦集諸雜染法。卽是依他性攝也。

﹝壬﹞三與六法相攝

﹝問曰。﹞三性﹝與﹞六法。相攝云何。﹝答曰。﹞彼六法中。皆具三性。色受想行識及無爲。皆有妄執緣生理故。

六法。卽五蘊及無爲法也。妄執六法。皆徧計性。緣生六法。皆依他性。六法所依之理。皆圓成實性也。

﹝壬﹞四與五事相攝。﹝卽五法。一相。二名。三分別。亦名妄想。四正智。五眞如。亦名如如。﹞

﹝問曰。﹞三性﹝與﹞五事相攝云何。﹝答曰。﹞諸聖教說。相攝不定。謂或有處。說依他起。攝彼相名分別正智。圓成實性。攝彼眞如。徧計所執。不攝五事。彼說有漏心心所法。變似所詮。說名爲相。似能詮現。施設爲名。能變﹝之﹞心﹝心所﹞等。立爲分別。無漏心﹝心所﹞等。離戲論故。但總名正智。﹝而﹞不說能﹝詮﹞所詮。﹝以上﹞四﹝事皆﹞從緣生。皆依他攝。○或復有處。說依他起。攝相分別。徧計所執。惟攝彼名。正智眞如。圓成實攝。彼說有漏心及心所﹝之﹞相分名﹝爲﹞相。余﹝見分及能變之體皆﹞名﹝爲﹞分別。徧計所執都無體故。爲顯非有。﹝故但﹞假說爲名。﹝正智眞如﹞二無倒故。圓成實攝。○或有處說。依他起性。惟攝分別。徧計所執。攝彼相名。正智眞如。圓成實攝。彼說有漏心及心所相見分等。總名分別。虛妄分別爲自性故。徧計所執能詮所詮。隨情立爲名相二事。○復有處說。名屬依他起性。義﹝相卽﹞屬徧計所執。彼說有漏心心所法相見分等。由名勢力。成所徧計。故說爲名。徧執所執。﹝乃﹞隨名﹝而﹞橫計﹝其﹞體。﹝則﹞實非有。﹝所以﹞假立義﹝相之﹞名。○﹝以上﹞諸聖教中所說五事。文𨿽有異。而義無違。然初所說。無相雜亂。﹝尢爲盡善。﹞如瑜伽論廣說應知。

﹝壬﹞五與五相相攝。﹝一所詮相。二能詮相。三二相屬相。四被執著相。五不執著相。﹞

﹝問曰。﹞又聖教中說有五相。與此三性相攝云何。﹝答曰。﹞所詮﹝相﹞能詮﹝相。﹞各具三性。謂妄所計。屬初性攝。相名分別﹝之﹞隨其所應所詮能詮。屬依他起。眞如正智﹝之﹞隨其所應所詮能詮。屬圓成實。﹝以﹞後得﹝智爲他說法。﹞變似能詮相故。二相屬相。惟初性攝。妄執義名。定相屬故。被執著相。爲依他起。虛妄分別爲自性故。不執著相。惟圓成實。無漏智等爲自性故。

﹝壬﹞六與四眞實相攝。﹝一世間所成眞實。二道理所成眞實。三煩惱障淨智所行眞實。四所知障淨智所行眞實。﹞

﹝問曰。﹞又聖教中說四眞實。與此三性相攝云何。﹝答曰。﹞世間道理所成眞實。依他起攝。﹝相名分別﹞三事攝故。﹝煩惱所知﹞二障淨智所行眞實。圓成實攝。﹝正智眞如﹞二事攝故。辯中邊論說初﹝世間﹞眞實。惟初﹝徧計﹞性攝。﹝以是﹞共所執故。第二﹝道理﹞眞實。通屬三性。理通執無執雜染淸淨故。後二眞實。惟屬第三。

二釋並通。第二通屬三性者。執理則屬徧計。無執則屬依圓。雜染屬依他。淸淨屬圓成實也。

﹝壬﹞七與四諦相攝。﹝苦集滅道。﹞

﹝問曰。﹞三性﹝與﹞四諦相攝云何。﹝答曰。﹞四中一一皆具三性。且苦諦中。無常等四﹝種行觀。﹞各有三性。無常三者。一無性無常。性常無故。﹝徧計。﹞二起盡無常。有生滅故。﹝依他。﹞三垢淨無常。位轉變故。﹝圓成。﹞苦有三者。一﹝觀﹞所取﹝五蘊是﹞苦。我法二執所依取故。﹝徧計。﹞二﹝觀緣起﹞事相﹝是﹞苦。﹝以是﹞三苦﹝之事﹞相故。﹝依他。﹞三﹝觀﹞和合﹝是﹞苦。﹝謂眞如法與﹞苦和合故。﹝圓成。﹞空有三者。一﹝觀﹞無性空。﹝謂徧計所執﹞性非有故。二﹝觀﹞異性空。﹝謂依他起法﹞與妄所執自性異故。三﹝觀﹞自性空。﹝謂圓成實以﹞二空所顯﹝眞如﹞爲自性故。無我三者。一﹝觀﹞無相無我。﹝謂徧計所執﹞我相無故。二﹝觀依他﹞異相無我。﹝謂﹞與妄所執﹝之﹞我相異故。三﹝觀﹞自相無我。﹝謂圓成實以二﹞無我所顯﹝眞如﹞爲自相故。○集諦三者。一習气集。謂﹝能﹞徧計﹝心﹞所執自性執﹝之﹞習气。﹝是﹞執彼﹝之﹞習气。﹝故﹞假立彼﹝習气集﹞名。二等起集。謂業﹝與﹞煩惱﹝卽依他性。﹞三未離系集。謂未離障﹝之﹞眞如。﹝集圓成實。﹞○滅諦三者。一自性滅。﹝徧計﹞自性不生故。二二取滅。謂﹝以﹞擇滅﹝智。令能所﹞二取不生故。三本性滅。謂眞如﹝之性本寂滅﹞故。○道諦三者。一徧知道。能知徧計所執﹝性空﹞故。二永斷道。能斷﹝染分﹞依他起故。三作證道。能證圓成實故。然徧知道。亦通後﹝依圓之﹞二﹝性。﹞○七三﹝之﹞三性。如次配釋。今於此中所配三性。或假或實。如理應知。

徧知道亦通後二者。謂於三性。皆悉通達。乃名徧知通也。七三者。卽苦諦四種行觀。及集滅道三諦。此七各有三句也。如次配釋者。謂皆初句屬徧計。第二句屬依他。第三句屬圓成實也。或假或實者。謂集諦三性。惟約實配。餘六三性或有假說也。

﹝壬﹞八與三解脫相攝

﹝問曰。﹞三解脫門所行境界。與此三性相攝云何。﹝答曰。﹞理實皆通。隨相各一。空無願﹝無﹞相。如次應知。

空解脫門。知徧計空。無願解脫門。於依他法無所願求。無相解脫門。證圓成實。離有無相也。

緣此復生三無生忍。一本性無生忍。﹝我法本無故。﹞二自然無生忍。﹝緣起無作故。﹞三惑苦無生忍。﹝究竟無生故。﹞如次此三﹝無生忍。﹞是彼﹝三解脫﹞境故。

﹝壬﹞九與二諦相攝

﹝問曰。﹞此三﹝性﹞云何攝彼﹝眞俗﹞二諦。﹝答曰。﹞應知世俗。具此三種。勝義。惟是圓成實性。世俗有三。一假世俗。﹝如軍林等。但有假名。﹞二行世俗。﹝如蘊處界等。隨緣生滅故。亦名道理世俗。﹞三顯了世俗。﹝卽安立世俗。以後得智安立眞如故。﹞如次應知卽此三性。勝義有三。一義﹝理﹞勝義。謂﹝卽﹞眞如。﹝乃最﹞勝之義﹝理﹞故。二﹝所證﹞得勝義。謂﹝卽﹞涅槃。勝卽義故。三﹝能證﹞行勝義。謂﹝卽﹞聖道﹝以﹞勝﹝而﹞爲義故。﹝此三勝義。﹞無變﹝易。﹞無﹝顚﹞倒。隨其所應。故皆攝在圓成實性。

﹝壬﹞十凡聖智境

﹝問曰。﹞如是三性。何智所行。﹝答曰。﹞徧計所執。都非智所行。以無自性。非所緣緣故。﹝然﹞愚夫﹝妄﹞執﹝爲﹞有。聖者達﹝其本﹞無。亦得說爲凡聖智境。依他起性。﹝凡聖﹞二智所行。圓成實性。惟聖智境。

﹝壬﹞十一假實分別

﹝問曰。﹞此三性中。幾假幾實。﹝答曰。﹞徧計所執。﹝以其﹞妄安立故。可說爲假。﹝以其﹞無體相故。﹝亦可說﹞非假非實。依他起性。有實有假。聚集相續分位性故。說爲假有。心心所色從緣生故。說爲實有。若無實法。假法亦無。假依實因而施設故。圓成實性。惟是實有。不依他緣。而施設故。

聚集者。根身器界諸和集相也。相續者。心及心所無間轉相也。分位者。二十四種不相應行也。此皆別無自體。故名爲假。心者。八識心王也。心所者。五十一心所法也。色者。五根六塵十一種色法也。現在剎那從種起現。故名爲實。依此實心心所及色。乃有聚集相似分位。故云假依實因而施設也。問曰。二卷以破假說依實。此復何云假依實有。答曰。心外實法決定是無。所以假說不必依實。今約惟識所現諸法。有實有假。實卽道理世俗。假卽是假世俗。此則有實然後有假。而若假若實。同名俗諦。不同外道余乘所執心外實法也。問曰。前云。勝義世俗。相待而有。今云圓成實性。不依他緣施設。又云何通。答曰。不因世俗。則不立勝義之名。故云相待而有。如因有水。乃得有波。有波之動。乃說水爲靜也。然但可云波因水有。不可雲水因波有。故圓成實性。非依他緣而施設也。

﹝壬﹞十二異不異分別

﹝問曰。﹞此三﹝性﹞爲異。爲不異耶。﹝答曰。﹞應說俱非。﹝以﹞無別體故﹝非異。以﹞妄執緣起眞義。﹝二各﹞別故﹝非不異。﹞

只此不思議法體。妄執之則爲徧計。隨緣起則爲依他。約眞義則是圓成實性。是故十法界之五位百法。皆依他也。執十法界之五位百法以爲實我實法。皆徧計也。十法界五位百法之眞義。皆圓成也。性相眞源。從此和盤托出。讀者幸深思之。

﹝壬﹞十三結略指廣

如是三性。義類無邊。恐厭繁文。略示綱要。

三釋違經三性難中。初正釋三性不離識竟。

成惟識論觀心法要卷第八

成惟識論觀心法要卷第九

蕅益沙門智旭述

﹝己﹞二轉釋無性卽識性二。初設難舉頌。二以論釋成。﹝庚﹞今初

若有三性。如何世尊說一切法。皆無自性。頌曰。卽依此三性。立彼三無性。故佛密意說。一切法無性。初卽相無性。次無自然性。後由遠離前。所執我法性。此諸法勝義。亦卽是眞如。常如其性故。卽惟識實性。

﹝庚﹞二以論釋成二。初正釋頌文。二結示勸信。﹝辛﹞初中二。初釋三無性。二釋識實性。﹝壬﹞初釋三無性。卽前兩頌。

論曰。卽依此前所說三性。立彼後說三種無性。謂卽﹝是一﹞相﹝無性。二﹞生﹝無性。三﹞勝義無性。故佛密意說一切法皆無自性﹝者。﹞非﹝謂﹞性全無﹝也。頌中﹞說密意﹝之﹞言。顯非﹝究竟﹞了義。謂後﹝依圓﹞二性。𨿽體非無。而有愚夫。於彼增益妄執實有我法自性。此﹝托依圓所起我法二執。﹞卽名爲徧計所執。爲除此執。故佛世尊於﹝依圓之﹞有。及﹝徧計之﹞無。總說無性。﹝不過爲遣執耳。問曰。﹞云何依此﹝三性﹞而立彼三﹝無性。答曰。﹞謂依此初徧計所執。立相無性。由此﹝徧計所執﹞體相。畢竟非有。如空華故。依次依他。立生無性。此﹝依他起。但﹞如幻事。托眾緣生。無如妄執自然性故。﹝所以﹞假說無性。非﹝依他起。體﹞性全無。依後圓成實立勝義無性。謂卽勝義。由遠離前徧計所執我法性故。假說無性。非﹝謂勝義。體﹞性全無。如太虛空。𨿽徧眾色。而是眾色無性所顯。𨿽依他起﹝性。但是世俗。﹞非勝義故。亦得說爲勝義無性。而﹝恐第三﹞濫﹝同﹞第二。故此不說。

如太虛空。諭勝義也。眾色。諭依他也。有眾色處。未嘗無空。可諭眞如徧一切法。無所不在。眾色無處。太虛乃顯。可諭眞如。遠離徧計所執我法。然勝義無性之名。亦可以名第二依他起性。以依他起。但世俗有。非勝義故。然若說此義。則恐第三反濫第二。是故第二但名爲生無性。第三乃名勝義無性。顯此圓成實性。但是遠離徧計所執我法二性。假說勝義無性。其實眞如徧在依他起處。而依他無性。性卽眞如。譬如眾色無性。性卽太空。非色滅空。空非色外。故般若心經云。色不異空。空不異色。乃圓成與依他非異非不異之義。只爲眾生一向執異。故但言不異以遮情計。亦非更執定不異也。此借虛空以諭勝義。借眾色以諭依他。故作此說。若約法直說者。則對色顯空。對空顯色。色空皆屬依他起攝。色空無性。妄則俱妄。眞則諸眞。是則非色非空。而空而色。名圓成實。亦名勝義無性。故云。色不異空。空不異色。色卽是空。空卽是色。又云。性色眞空。性空眞色等也。學者。須以大乘止觀三性三無性義參之。必有恍然得悟者矣。

﹝壬﹞二釋識實性。卽後一頌。

此性卽是諸法勝義。是一切法勝義諦故。然勝義諦。略有四種。一世間勝義。謂蘊處界等。﹝不同外道所執我法。﹞二道理勝義。謂苦等四諦。﹝世出世因果。眞實不虛謬。﹞三證得勝義。謂二空眞如。﹝約能証之智言。﹞四勝義勝義。謂一眞法界。﹝約所証之理言。﹞此﹝頌﹞中﹝所言﹞勝義。﹝乃﹞依最後﹝勝義勝義而﹞說。﹝以﹞是最勝道﹝品﹞所行﹝証之﹞義故。爲簡前三﹝勝義。﹞故作是說。此諸法勝義。亦卽是眞如。眞。謂眞實。顯非虛妄。如。謂如常。表無變易。謂此眞實。於一切位常如其性。故曰眞如。卽是湛然不虛妄義。﹝頌中﹞亦﹝之一﹞言。顯此﹝勝義。﹞復有多名。謂名法界。及實際等。如餘論中。隨義廣釋。

一切位者。聖凡因果世出世間諸分位也。由眞如不變隨緣。故云於一切位。由眞如隨緣不變。故一切位常如其性。湛然。卽如字之義。不虛妄。卽眞字之義。所謂在凡不減。在聖不增。處生死而不染。證涅槃而非淨。如水與冰。同一濕性。豈凝然死定之謂哉。

此性卽是惟識實性。謂惟識性。略有二種。一者虛妄。謂﹝依他起上﹞徧計所執。二者眞實。謂﹝依他所顯﹞圓成實性。爲簡虛妄。說實性言。復有二性。一者世俗。謂依他起。二者勝義。謂圓成實。爲簡世俗。故說實性。

初一番。卽約依他辧二性。如繩上無蛇。但有麻也。次一番。卽約眞俗辧二性。如冰水𨿽殊。濕性無異也。故佛性論云。二性不可滅。一性可得滅。何以故。分別性本來是無。故不可滅。眞實性本來是眞。故不可滅。依他性𨿽有不眞實。是故可滅。卽是此中遣相證性之義。初正釋頌文竟。

﹝辛﹞二結示勸信

三頌總顯諸契經中說無性言。非極了義。諸有智者。不應依之﹝而﹞總撥諸法都無自性﹝也。﹞

已上大科。第二廣明識相。顯前頌意竟。

﹝乙﹞三明修行位次二。初略標五位。二廣釋頌文。﹝丙﹞初中二。初問。二答。﹝丁﹞今初

如是﹝前來﹞所成惟識相性。誰﹝等之人。﹞於幾位﹝次。﹞如何悟入。

謂前有二十四頌。成立惟識之相。第二十五一頌。成立惟識之性。相成則遣虛存實。捨濫畱純。攝末歸本。隱劣顯勝之義俱立。性成。則遣相證性之義亦立。此領前也。一問誰人悟入。二問有幾位次。三問如何悟入。此啟後也。

﹝丁﹞二答

謂具大乘二種性者。略於五位。漸次悟入。

此標答也。大乘二種性者。答上誰人之問。略於五位。答上幾位之問。漸次悟入。答上如何悟入之問。

何謂大乘二種種性。一﹝者﹞本性﹝中。法爾成就﹞住﹝此菩薩﹞種﹝子﹞性﹝類差別。不由今有。﹞謂無始來依附本識法爾所得無漏法因。二﹝者燻﹞習所成種性。謂聞法界等流法已。謂所成等燻習所成。要具大乘此二種性。方能漸次悟入惟識。

此下皆釋答也。法界等流法。謂如來證法界已。從後得智流出語言文字。能詮法界妙理之法也。聞而思。思而修。燻成種子。名爲習所成性。若但有本性大乘種子。而無燻習所成大乘種子。則不能令其展轉增盛。以至成熟。若元無本性大乘種子。縱令燻習亦不成種。現見有人。未聞教時。渾若不知。旣聞教已。便速開悟者。是有本性種子。亦有燻習種子故也。復見有人。未聞教時。茫然不知。旣聞教已。𨿽不頓悟。深生渴仰者。但有本性種子。未有燻習種子故也。復見有人。未聞教時。茫然不知。旣聞教已。與不聞同。絕不﹝冫﹡食﹞采。都無信樂者。原無燻習種子。又無本性種子故也。然依瑜伽師地論等。則一切眾生。定有五性差別。若依法王經。如來藏經等。則一切眾生。定無五性差別。當知皆是悉檀益物。隨機異說。若依圓覺了義。楞伽心宗。則五性差別。歷然不亂。而仍一一無性。若遇如來。根無大小。皆能成佛。今謂五性若是定無。則如來不應爲實施權。說三乘教。五性若是定別。則如來不應開權顯實。說惟一乘。若於法華。三艸。二木。一地。一雨之諭。深思細繹。則經論異說。互相影略。妙旨冷然。蓋蠢動含靈。皆有佛性。凡有心者。皆得作佛。此惟識性也。五性差別。種現不同。此惟識相也。相之與性。不一不異。是故以相局性。則性隨相局。以性融相。則相隨性融。性隨相局。不可卽與之言其融。所以如來有隨性巧說。亦名隨他意語。亦名爲權。相隨性融。不可終使之執其局。所以如來有隨智妙說。亦名隨自意語。亦名爲實。儒云。中人以上。可以語上。中人以下。不可語上。應病與藥。權實並設。病去藥忘。權實俱泯。此可意知。不可言盡。今成惟識教。以別接通。以通含別。亦兼含圓。惟其帶通方便。故須立五性差別。惟其正詮別理。故云斷十重障。證十眞如。惟其兼含圓理。故云眞如。與一切法。非異非不異。又云。若執惟識眞實有者。亦是法執。又云。俗故相有別。眞故相無別。乃至舉一煩惱心所。亦能徧緣有漏無漏事境名境等也。

何謂悟入惟識﹝之﹞五位。一資糧位。謂修大乘順解脫分。二加行位。謂修大乘順決擇分。三通達位。謂諸菩薩所住見道。四修習位。謂諸菩薩所住修道。五究竟位。謂住無上正等菩提。

三乘皆有五位。而二乘但悟我空。不達法空。故惟大乘五位。乃能悟入惟識相性也。資糧順解脫等。下文自釋。

云何漸次悟入惟識。謂諸菩薩於識相性資糧位中。能深信解。在加行位。能漸伏除所取能取。引發眞見。在通達位。如實通達。修習位中。如所見理。數數修習。伏斷余障。至究竟位。出障圓明。能盡未來。化有情類。復令悟入惟識相性。

由聞惟識相性而生信解。乃發無上大菩提心。發此大心。卽名菩薩。從此熾然修集菩提資糧。資糧漸積。信解益深。卽是觀行相似二位也。以定慧力加行決擇。伏除二取而引眞見。卽相似後心也。信解之時。先信解相。隨信解性通達位中。先通達性。隨通達相。旣通達已。卽以所見眞俗妙理。數數修習。淨除習气。皆卽分證位也。習气盡時。出障圓明。卽究竟位也。約性則始終平等。約修則五位不同。然此五位。義兼通別。亦復含圓。若三藏菩薩。因位無斷惑義。非此所攝。若干慧名資糧。性地名加行。見地名通達。薄地以上名修習。佛地名究竟者。通教位也。若十信。十住。十行。十向。名資糧。十向後心名加行。初歡喜地名通達。十地等覺名修習。妙覺名究竟者。別教位也。若五品十信名資糧。十信後心名加行。初發心住名通達。住行向地等覺皆名修習。妙覺名究竟者。圓教位也。今資糧位中。不立住行向名。故非純約別教。修習位中。具列歡喜地等十名。故非純約通教。又歡喜地。頓斷分別我法二執。若惟別教。不應到此方斷我執。若惟通教。不應能破法執無明。故知是通含別。別接通也。然設非圓教妙覺。胡能究盡明了惟識相性。盡未來時。化度含識。故云亦復含圓。初略標五位竟。

﹝丙﹞二廣釋頌文五。初釋資糧位。﹝至﹞五釋究竟位。﹝丁﹞初中二。初舉頌。二論釋。﹝戊﹞今初

初資糧位。其相云何。頌曰。乃至未起﹝順決擇﹞識。求住惟識﹝眞勝義﹞性。﹝然﹞於二取隨眠。猶未能﹝永﹞伏滅。

﹝戊﹞二論釋三。初正釋頌文。二明地所攝。三明修行相。﹝己﹞初中二。初釋前二句明位。二釋後二句明惑。﹝庚﹞今初

論曰。從發深固大菩提心。乃至未起﹝加行位中﹞順決擇識。﹝然已專志﹞求住惟識眞勝義性。齊此皆是資糧位攝。爲趣無上正等菩提。修習種種勝資糧故。﹝名資糧位。又復以其﹞爲有情故。勤求解脫。由此亦名順解脫分。

此明發心以後。加行以前。皆名爲資糧位。卽住行向三賢位也。緣於惟識眞勝義性。觀察法空。故稱爲深。能以三事練磨其心。誓無退轉。故稱爲固。徧欲度脫法界有情。不單自利。故稱爲大。菩提。此翻爲覺。一切眾生。長夜在迷。返迷歸悟。皆可名覺。故有發聲聞菩提心者。有發緣覺菩提心者。皆名發心。今云。深固大菩提心。大簡聲聞緣覺。固簡藏教事度。深簡通教界內無生也。順決擇識解在下文。勝資糧者。卽是福智二事。亦如下釋。解脫者。無上涅槃。分者。因義。亦支義也。

﹝庚﹞二釋後二句明惑二。初略釋。二廣釋。﹝辛﹞今初

此位菩薩。依因善友作意資糧四勝力故。於惟識義𨿽深信解。而﹝猶﹞未能了﹝知﹞能﹝取﹞所取﹝其性本﹞空。多住外門。修菩薩行。故於二取所引﹝之﹞隨眠。猶未有能伏滅功力。令彼﹝隨眠﹞不起二取﹝之﹞現行。

四勝力者。一因力。謂發大心。二緣力。謂親近善友。三作意力。謂勤求無上菩提。四資糧力。謂修習福智也。多住外門者。理觀名內。事相名外。𨿽亦修習理觀。而理觀力微。未能稱理修行六度。故多依事相也。

﹝辛﹞二廣釋二。初釋二取隨眠。二釋未能伏滅。﹝壬﹞初中二。初正釋頌義。二轉釋二障。﹝癸﹞今初

此﹝頌中﹞二取﹝之﹞言。﹝乃﹞顯﹝執彼﹞二取﹝之﹞取。﹝謂﹞執取﹝有﹞能取﹝之見分﹞所取﹝之相分﹞性。﹝而不達無性﹞故。﹝此﹞二取﹝之﹞習气。名彼隨眠。﹝以其﹞隨逐有情。眠伏﹝於﹞藏識﹝故。又﹞或隨增過﹝失。﹞故名隨眠。﹝當知﹞卽是所知煩惱﹝二﹞障種﹝子。﹞

心王心所。由現緣力。變似能取所取相現。本是依他起性。非有實我實法。愚者不達。遂執取之。執爲實我。成煩惱障。執爲實法。成所知障。由執取彼二取現行。復燻成彼二取種子。隨逐有情。眠伏藏識。展轉增過。無由出離。故名此煩惱所知二障種子爲二取隨眠也。

﹝癸﹞二轉釋二障二。初正釋。二結判。﹝子﹞初中二。初釋煩惱障。二釋所知障。﹝醜﹞今初

煩惱障者。謂執﹝取彼﹞徧計所執實我薩迦耶見而爲上首。百二十八根本煩惱。及彼等流諸隨煩惱。此皆擾﹝亂﹞惱﹝害﹞有情身心。能障涅槃。名煩惱障。

薩迦耶。此云積聚。實我薩迦耶見。謂執積聚爲實我也。妄認四大爲自身相。妄認六塵緣影爲自心相。皆此我見所攝。由此我見爲本。方起根隨煩惱。故名上首。言百二十八者。迷於欲界四諦。各具十惑。共有四十。色無色界。但各除嗔。各三十六。通前一百十二根本煩惱。惟見所斷。欲界任運貪嗔癡慢身見邊見。爲六。色無色界除嗔。各五。共有十六根本煩惱。是修所斷。二斷合論。故有一百二十八也。諸隨煩惱。或彼等流。或彼分位。頭緒多端。故不列數。

﹝醜﹞二釋所知障六。初正釋所知。二分對諸識。三對三性心。四二障辧異。五對四無記。六問答釋妨。﹝寅﹞今初

所知障者。謂執﹝取彼﹞徧計所執實法薩迦耶見而爲上首。見疑無明愛恚慢等。覆﹝於﹞所知﹝有爲無爲﹞境﹝之﹞無顚倒性。能障﹝四智﹞菩提。名﹝爲﹞所知﹝之﹞障。

實法薩迦耶見。謂執積聚爲實法也。妄執色不相應及無爲法。離心心所。別有自性。皆此法見所攝。由此法見。復起疑癡貪恚慢等及諸隨惑。不達所知眞如無顚倒理。名所知障。當知前煩惱障。謂煩惱卽障。乃持業釋。今所知障。謂所知之障。乃依主釋也。

﹝寅﹞二分對諸識

此所知障。決定不與異熟識俱。彼﹝異熟識極﹞微﹝細﹞劣﹝弱﹞故。﹝又﹞不與無明慧相應故。﹝又所知障。要須﹞法空智品與俱起故。﹝當知﹞七轉識內。隨其所應或少或多。如煩惱說。眼等五識。無﹝隨念計度二種﹞分別故。法見﹝法﹞疑﹝及法慢﹞等。定不相應。余﹝法貪法嗔法癡。﹞由意﹝識﹞力。皆容引起。

法空智品。與俱起者。由有所治。乃有能治。惟六七二識。能起法空智品。故惟六七二識。實有所知障也。第七但有四障。謂法癡。法見。法慢。法愛。故名或少。第六具有六障。謂加法恚。法疑。故名或多。眼等五識。𨿽容有法貪。法恚。法癡。但是第六之所引生。非能自起。故必第六入法空觀。乃能治滅。亦非能自治也。

﹝寅﹞三對三性心

此﹝所知﹞障。但與不善無記二心相應。論說無明。惟通不善無記性故。癡﹝與﹞無癡等﹝善心。﹞不相應故。

﹝寅﹞四二障辧異

煩惱障中。此﹝所知﹞障必有。彼﹝煩惱障。﹞定用此﹝所知障﹞爲所依故。體𨿽﹝同是見疑無明等﹞無異。而﹝執我執法作﹞用有別。故二隨眠。隨聖道﹝之﹞用。有勝有劣。﹝而﹞斷惑﹝有﹞前﹝有﹞後。

由迷法故。方起我執。如迷杌。方謂是鬼。迷繩。方謂是蛇。故煩惱障。必以所知障爲依也。法空觀道用勝。能斷二障。生空觀道用劣。但斷煩惱。

﹝寅﹞五對四無記

此﹝所知障。﹞於﹝四種﹞無覆無記性中。﹝惟﹞是﹝異熟無記中之﹞異熟生﹝攝。﹞非餘三種。彼威儀等。勢用薄弱。非﹝能﹞覆﹝於﹞所知﹝之理。而﹞障菩提﹝智﹞故。﹝然﹞此名﹝之爲﹞無覆﹝者。但是﹞望二乘說。若望菩薩。亦是有覆。

威儀。工巧。變化。皆不覆障菩提。此旣覆障菩提。應名有覆無記。但不覆障二乘所證生空涅槃。故名無覆耳。

﹝寅﹞六問答釋妨

﹝問曰。﹞若所知障。有見疑等。如何此種。契經﹝但﹞說﹝名﹞爲無明住地。﹝答曰。﹞無明﹝力﹞增﹝盛﹞故。﹝所以﹞總名無明。非無見等。﹝例﹞如﹝於﹞煩惱﹝障﹞種。立見一處。﹝及﹞欲﹝愛﹞色﹝愛﹞有愛。﹝共成﹞四住地名。豈彼﹝煩惱。但是見愛二種。﹞更無慢無明等。

初正釋竟。

﹝子﹞二結判

如是二障。﹝若從﹞分別起者。見所斷攝。﹝若是﹞任運起者。修所斷攝。二乘但能斷煩惱障。菩薩﹝則二障﹞俱斷。﹝然欲﹞永斷二﹝障﹞種﹝子。﹞惟﹝地上﹞聖道能﹝之。若﹞伏二﹝障﹞現行。﹝亦﹞通﹝地前﹞有漏道﹝也。﹞

初釋二取隨眠竟。

﹝壬﹞二釋未能伏滅

菩薩住此資糧位中。二粗現行。𨿽有伏者。而於細者。及二隨眠。止觀力微。未能伏滅。

粗現行。指分別所起。細現行。指任運所起。二隨眠。指分別俱生二障種子也。初正釋頌文竟。

﹝己﹞二明地所攝

此位未證惟識眞如。依勝解力。修諸勝行。應知亦是解行地攝。

惟識實性。亦卽眞如。登歡喜地。乃能分證。然依深信發起勝解。決定了知萬法惟識。以此勝解導諸勝行。故與後加行位。同名爲解行地。卽別三賢及圓十信。而不立信住行向之名。亦不明先斷見思之義。故是帶通明別也。

﹝己﹞三明修行相二。初正釋行相。二明退不退。﹝庚﹞今初

所修勝行。其相云何。略有二種。謂福及智。諸勝行中慧爲性者。皆名爲智。余名爲福。且依六種波羅密多。通相皆二。別相前五說爲福徳。第六智慧。或復前三。惟福徳攝。後一惟智。余通二種。復有二種﹝勝行。﹞謂利自他。所修勝行。隨意樂力。一切皆通自他利行。依別相說。六到彼岸菩提分等。自利行攝。四種攝事。四無量等。一切皆是利他行攝。如是等行。差別無邊。皆是此中所修勝行。

六波羅蜜。卽六到彼岸。所謂布施。持戒。忍辱。精進。禪定。智慧也。菩提分。卽三十七品。所謂四念處。四正勤。四如意足。五根。五力。七覺支。八正道也。四種攝事。卽布施。愛語。利行。同事。四攝法也。四無量心。卽慈悲喜捨。四三昧也。

﹝庚﹞二明退不退

此位二障。𨿽未伏除。修勝行時。有三退屈。而能三事練磨其心。於所證修。勇猛不退。一聞無上正等菩提廣大深遠。心便退屈。引他已證大菩提者。練磨自心。勇猛不退。二聞施等波羅蜜多。甚難可修。心便退屈。省己意樂能修施等。練磨自心勇猛不退。三聞諸佛圓滿轉依極難可證。心便退屈。引他粗善。況己妙因。練磨自心。勇猛不退。由斯三事。練磨其心。堅固熾然。修諸勝行。

一菩提廣大屈。引他況己練。二萬行難修屈。省己增修練。三轉依難證屈。引粗況妙練也。更或懼此娑婆不常值佛。魔境粗彊。恐墮險難者。以此深固大菩提心。回向西方極樂世界。則千穩百當。萬無一失矣。願我同志。皆痛勉之。初釋資糧位竟。

﹝丁﹞二釋加位行二。初舉頌。二論釋。﹝戊﹞今初

次加行位。其相云何。頌曰。現前立少物。謂是惟識性。以有所得故。非實住惟識。

﹝戊﹞二論釋二。初正釋頌文。二別申余義。﹝己﹞初中三。初結前標列。二出體釋名。三結屬頌文。﹝庚﹞今初

論曰。菩薩先於初無數劫。善備福徳智慧資糧。順解脫分旣圓滿已。爲入見道住惟識性。復修加行伏除二取。謂暖。頂。忍。世第一法。此四總名順決擇分。﹝以能﹞順趣眞實決擇分故。﹝以其﹞近見道故。﹝所以﹞立加行名。非﹝謂﹞前資糧﹝位。總﹞無加行﹝之﹞義。

眞實決擇。指眞見道出世慧也。今能順趣此慧。故名順決擇分。然資糧加行。名別義通。以前位中。亦有加行之義。今此位中。亦具資糧之義。但加行約近立名。資糧約遠立名耳。

﹝庚﹞二出體釋名三。初出所依體。二別釋四名。三總結行相。﹝辛﹞今初

暖等四法。依四尋思。四如實智﹝之﹞初﹝位﹞後位﹝而﹞立。四尋思者。﹝謂﹞尋思﹝能詮之﹞名。﹝尋思所詮之﹞義。﹝尋思名義﹞自性。﹝尋思名義﹞差別。﹝皆是﹞假有實無。﹝若能﹞如實徧知。此四離識﹝非有。﹞及﹝知能取之﹞識。﹝亦復﹞非有。﹝卽轉﹞名如實智。名義相異。故別尋求。﹝名義﹞二﹝種之自性差別﹞二相同。故合思察。

﹝辛﹞二別釋四名四。初釋暖。二釋頂。三釋忍。四釋世第一。﹝壬﹞今初

依明得定。發下尋思。觀無所取。立爲暖位。謂此位中。創觀所取名等四法。皆自心變。假施設有。實不可得。初獲慧日前行相故。﹝所以﹞立明得﹝定之﹞名。卽此所獲道火前相。故亦名暖。

明得定者。止也。下尋思者。觀也。尋思初位。故名爲下。名無得物之功。故名但是假有。物無當名之實。故義但是假有。名義自性旣非實有。則名義差別。亦豈實有。皆是隨心變現施設而已。以此尋思。歷觀蘊處界等。若名。若義。若自性。若差別。皆不可得。卽是慧日道火前相。能破眾生長夜迷闇執著。

﹝壬﹞二釋頂

依明增定。發上尋思。觀無所取。立爲頂位。謂此位中。重觀所取名等四法。皆自心變。假施設有。實不可得。明相轉盛。故名明增。尋思位極。故復名頂。

尋思後位。故名爲上。數數修習所取實不可得之觀。令其增盛。如登山頂。周觀無礙也。

﹝壬﹞三釋忍

依印順定。發下如實智。於無所取。決定印持。無能取中。亦順樂忍。旣無實境離能取識。寧有實識離所取境。所取能取。﹝但是﹞相待立故。印順忍時。總立爲忍。印前﹝所取空。﹞順後﹝能取空。﹞立印順名。忍﹝印取﹞境﹝之﹞識﹝亦﹞空。故亦名忍。

印前所取空。順後能取空。名印順定。亦卽止也。下如實習。亦卽觀也。如實智之初位。故名爲下。此忍自有三位差別。印前。卽下忍。順後。卽中忍。忍識亦空。卽上忍。大乘止觀云。彊觀諸法惟是心相。虛狀無實。復當觀此能觀之心。亦無實念。正同此中四加行觀。

﹝壬﹞四釋世第一

依無間定。發上如實智。﹝雙﹞印﹝能所﹞二取﹝皆﹞空。立世第一法。謂前上忍。惟印能取空。今世第一法。二空雙印。從此無間必入見道。故立無間名。異生法中。此最勝故。名世第一法。

如實智之後位。故名爲上。前忍位中。下忍印所取空。中忍順能取空。上忍印能取空。今乃二空雙印。必入眞見道也。二別釋四名竟。

﹝辛﹞三總結行相

如是暖頂。依﹝於﹞能取﹝之﹞識。觀所取﹝之境本﹞空。下忍起時。印境空相。中忍轉位。於能取識。﹝亦﹞如境﹝之﹞是空。順樂忍可。上忍起位。印能取空。世第一法。雙印空相。

此惟識觀之行相。入眞見道之司南也。千經萬論。從無二轍。不向此處聞思修證。終無通達之期矣。二出體釋名竟。

﹝庚﹞三結屬頌文二。初屬頌。二引證。﹝辛﹞今初

皆帶相故。未能證實。故說菩薩此四位中。猶於現前安立少物。謂是惟識眞勝義性。以彼空有二相未除。帶相觀心。有所得故。非實安住眞惟識理。彼﹝空有二﹞相﹝悉皆﹞滅已。方實安住。

空有二相未除者。暖位頂位。依識觀所取空。則境空識有。下忍印成境空。上忍印成識空。世第一位雙印二空。則亦皆帶空相。故未得全除也。問曰。上根之人。直達空有。皆不可得。當下安住惟識眞勝義性。何須如此次第修習。答曰。汝今空有皆不可得六字。便是所取之名。妄謂我能直達。便是能取之識。暖位止觀。尙未夢見。而言安住惟識勝義。夢語刀刀。此之謂也。汝若實證惟識性者。必應頓了惟識之相。如六祖𨿽不識字。然於性相宗旨。無不通達。觀彼轉識成智八句偈義。何等透徹。乃至法華涅槃諸經。一入耳根。便達奧義。豈似今人妄稱悟道。仍於教法粗疏鹵莽者哉。

﹝辛﹞二引證

依如是義。故有頌言。菩薩於定位。觀﹝似法似義之﹞影﹝像﹞惟是心﹝變。﹞義想旣﹝已﹞滅除。審觀惟﹝是﹞自想。如是住內心。﹝了﹞知所取﹝之義﹞非有。次﹝知﹞能取﹝之心﹞亦無。後觸無所得。

初二句。頌暖位。次二句。頌頂位。又二句。頌下忍中忍位。第七句。頌上忍位。合此三句。卽頌世第一位。第八句。頌見道位也。如是住內心者。謂能攝內心住於無義也。觸者。證也。無所得者。眞如也。初正釋頌文竟。

﹝己﹞二別申余義三。初伏惑義別。二所觀二諦。三所依界地。﹝庚﹞今初

此加行位。未遣﹝空有二﹞相﹝之﹞縛。於粗重縛。亦未能斷。惟能伏除分別。﹝二障之現行﹞二取。﹝以分別二障。正﹞違﹝於﹞見道故。﹝其﹞於俱生﹝二障之現起﹞者。及二隨眠。有漏觀心有所得故。有分別故。未全伏除。全未能滅。

粗重縛者。分別二障種子也。分別二取。正違見道。故伏除之。以入見道。旣見道已。彼種卽斷。現起俱生二障。但少分除。故云未全伏除。俱生二障種子。全然未斷。故云全未能滅。此種分別煩惱障種未斷。卽約通教性地八人地言。分別所知障種未斷。卽約別教十回向言。故是以通含別。

﹝庚﹞二所觀二諦

此位菩薩。於安立諦。非安立諦。俱學觀察。爲引當來二種見故。及伏分別二障種故。非安立諦。是正所觀。非如二乘。惟觀安立。

安立諦者。於苦等諸法中。安立苦等四諦理也。非安立諦者。三無性所顯。二空眞如。此諦通一切法。無有差別。故名爲非安立。離顚倒。無變易。故名爲諦。學觀非安立諦。引眞見道。學觀安立諦。引相見道。學觀非安立諦。伏分別所知障種。學觀安立諦。伏分別煩惱障種。但觀安立諦者。通性地也。俱觀二諦者。通含別也。正觀非安立諦者。別十向也。別向或亦觀安立諦。須約界外四諦言之。變易生死爲苦諦。根本無明及無漏有爲名集諦。性淨涅槃無依無住名滅諦。中道正智無作道品名道諦也。

﹝庚﹞三所依界地

菩薩起此暖等善根。𨿽方便時通諸﹝初二三﹞靜慮而依第四﹝靜慮。﹞方得成滿。托最勝依。入見道故。惟依欲界善趣身起。﹝以﹞余﹝界趣中﹞慧﹝心及﹞厭﹝離﹞心。非殊勝故。此位亦是解行地攝。未證惟識眞勝義故。

欲界善趣。指天人阿修羅也。然修羅方嗔。諸天正樂。惟人道爲尢能耳。以善趣身。得根本第四禪定。於四禪中。雙印二空。乃能引眞見道。觸證非安立諦。若在惡趣。則有厭而無勝慧。若在色天。則有慧而無勝厭。若在無色天中。則慧厭俱無。故皆不能成此善根。二釋加行位竟。

﹝丁﹞三釋通達位二。初舉頌。二論釋。﹝戊﹞今初

次通達位。其相云何。頌曰。若時於所緣。智都無所得。爾時住惟識。離二取相故。

﹝戊﹞二論釋二。初略釋。二廣釋。﹝己﹞初中二。初總釋頌文。二別解本智。﹝庚﹞今初

論曰。若時菩薩於所緣境。無分別智都無所得。不取種種戲論相故。爾時乃名實住惟識眞勝義性。卽證眞如。智與眞如平等平等。俱離能取所取相故。﹝以﹞能所取相。俱是分別。有所得心戲論現故。

無智外之如。爲智所證。無如外之智。能證於如。故曰平等平等。俱離能所二取之相。不同有所得心分別戲論所現相也。

﹝庚﹞二別解本智。有三家解。初二義非。第三義正。

有義。此智﹝相見﹞二分俱無。說無所取能取相故。○有義。此智相見﹝二分﹞俱有。帶彼﹝眞如﹞相起。﹝方﹞名﹝爲﹞緣彼故。若無彼﹝眞如﹞相。﹝而可﹞名緣彼﹝眞如﹞者。應﹝緣﹞色等智。﹝𨿽無聲等相。亦可﹞名聲等智。若無見分。應不能緣。寧可說爲緣眞如智。勿眞如性﹝不是見分。﹞亦名能緣。故應許此﹝智。﹞定有見分。

此智。卽無所得之根本智也。初謂相見俱無。次謂相見俱有。並如文可知。

有義。此智見﹝分是﹞有。相﹝分是﹞無。說﹝眞如﹞無相﹝可﹞取。﹝正智﹞不取﹝於﹞相故。𨿽有見分。而無﹝隨念計度﹞分別。﹝故頌中﹞說非能取。非﹝謂見分之﹞取全無﹝也。﹞𨿽無相分。而可說此﹝根本實智挾﹞帶﹝眞﹞如﹝體﹞相﹝俱﹞起。﹝以此智﹞不離﹝於眞﹞如故。﹝諭﹞如自證分緣見分時。﹝乃是親證。﹞不﹝是﹞變﹝相﹞而緣。此﹝眞如智。決﹞亦應爾。﹝以﹞變﹝相﹞而緣者。便非親證。如後得智。應有分別。故應許此﹝根本實智。﹞有見無相。

此第三正義也。𨿽有見分下。釋難。謂有難曰。旣有見分。何故頌中說非能取。答釋可知。𨿽無相分下。釋疑。謂有疑曰。若無相分。則應無所緣緣。若無所緣。何得獨有能緣。釋曰。此是挾帶。不是變帶。挾帶體相。是所緣緣。不變相狀。故非相分。如自證分。亦以見分爲所緣緣。而非變帶。不名相分。若變眞如相分而緣。卽是後得有分別智。非此根本無分別智矣。初略釋竟。

﹝己﹞二廣釋二。初釋位名。二釋見道。﹝庚﹞今初

加行無間。此﹝無分別﹞智生時。體﹝達﹞會﹝合﹞眞如﹝理性。﹞名通達位。﹝以此位最﹞初照﹝眞﹞理故。﹝所以﹞亦名見道。

﹝庚﹞二釋見道三。初總標。二別釋。三結益。﹝辛﹞今初

然此見道。略說有二。

﹝辛﹞二別釋二。初釋二見道。二攝六現觀。﹝壬﹞初中二。初釋二道義。二簡二道別。﹝癸﹞初又二。初釋眞見道。二釋相見道。﹝子﹞今初

一眞見道。謂卽所說無分別智。實證二空所顯眞理。實斷二障分別隨眠。𨿽多剎那。事方究竟。而相等故。總說一心。有義。此中二空二障。漸證漸斷。以有淺深粗細異故。有義。此中二空二障。頓證頓斷。由意樂力有堪能故。

相等故者。謂始終惟觀非安立諦。不同二乘所觀上下八諦諸行相也。漸頓二義。頓義爲正。初言漸者。生空理淺故先證。法空理深故後證。煩惱障粗故先斷。所知障細故後斷。次言頓者。由大菩提意樂。有堪能力故也。

﹝子﹞二釋相見道二。初正釋相見道。二結示惟假立。﹝醜﹞初中二。初標。二釋。﹝寅﹞今初

二相見道。此復有二。

﹝寅﹞二釋爲二。初釋觀非安立諦三品心。二釋緣安立諦十六心。﹝卯﹞今初

一觀非安立諦。有﹝下中上﹞三品心。一﹝者緣﹞內﹝身爲境而﹞遣有情假緣﹝之﹞智。能除輭品分別隨眠。二﹝者緣﹞內﹝法爲境而﹞遣諸法假緣﹝之﹞智。能除中品分別隨眠。三﹝者﹞徧遣一切有情諸法假緣﹝之﹞智。能除一切分別隨眠。前二名法智。各別緣故。第三名類智。總合緣故。﹝此乃效﹞法眞見道﹝中﹞二空見分自所斷障無間解脫別總建立。名相見道。

非安立諦。卽眞如也。假緣。謂無體假說之緣也。輭品卽下品。乃單約我執言之。中品。則單約法執。一切。則雙約二執也。類智者。卽前二智流類。蓋效無間道別斷二障。建立前二。效解脫道總斷二障。建立第三。卽是後得有分別智。故名相見道也。

有義。此三是眞見道。以相見道緣四諦故。有義。此三是相見道。以眞見道。不別緣故。

判此三智。自有二義。後義爲正也。

﹝卯﹞二釋緣安立諦十六心又三。初復標二種。二別釋二種。三結爲九心。﹝辰﹞今初

二緣安立諦。有十六心。此復有二。

﹝辰﹞二別釋二種又二。初依所取能取立。二依下上諦境立。﹝巳﹞今初

一者依觀所取能取。別立法類十六種心。謂於苦諦有四種心。一苦法智忍。謂觀三界苦諦眞如。正斷三界見苦﹝諦時。﹞所斷二十八種分別隨眠。

所取。卽眞如。能取。卽正智也。四諦法忍。四諦法智。四諦類忍。四諦類智。故名法類十六種心。且約苦諦言之。苦者。諦也。法者。眞如也。智者。加行有漏智也。忍者。無間無漏忍也。二十八種者。欲界十惑。色無色界。除嗔。各九惑也。

二苦法智。謂忍無間觀前眞如。證前所斷煩惱解脫。

法者。亦指眞如。智者。無漏解脫智也。

三苦類智忍。謂﹝前法﹞智無間無漏慧生。於法忍﹝法﹞智各別內證。言﹝此法忍法智二心之﹞後。﹝乃至無學一切﹞聖法。皆是此類。四苦類智。謂此﹝類忍﹞無間無漏智生。審定印可。苦類智忍。○如於苦諦有四種心。集滅道諦。應知亦爾。此﹝四四﹞十六心。﹝法忍法智﹞八﹝種。﹞觀﹝於﹞眞如。﹝類忍類智﹞八﹝種。﹞觀﹝於﹞正智。﹝此乃效﹞法眞見道﹝中﹞無間解脫。見﹝分﹞自證分差別建立。名相見道。

謂四法忍。皆效眞無間道之見分立。四法智。皆效眞解脫道之見分立。四類忍。皆效眞無間道之自證分立。四類智。皆效眞解脫道之自證分立也。

﹝巳﹞二依下上諦境立

二者依觀下上諦境。別立法類十六種心。謂觀現前不現前界苦等四諦。各有二心。一現觀忍。二現觀智。如其所應﹝效﹞法眞見道﹝中。﹞無間解脫見分觀諦。斷見所斷百一十二分別隨眠。名相見道。

下卽欲界。名現前界。依此四諦。立四法忍。及四法智。上。卽色無色界。名爲不現前界。依彼四諦。立四類忍。及四類智。現觀忍。卽無間道。依於下上各有四諦。故有八忍。現觀智。卽解脫道。依於下上各有四諦。故有八智。百一十二分別隨眠。卽三界根本見惑種子也。二別釋二種竟。

﹝辰﹞三結爲九心

若依廣布聖教道理。說相見道有九種心。此卽依前緣安立諦二﹝番﹞十六種止觀別立。謂﹝以﹞法類品﹝之﹞忍智合說﹝爲一。而於下上界中。﹞各有四﹝諦之四﹞觀。卽爲八心。八﹝觀﹞相應﹝之﹞止。總說爲一。﹝止觀合說。故有九種。﹞𨿽見道中。止觀﹝決定﹞雙運。而於見義。觀順非止。故此觀止。開合不同。由此九心。名相見道。

初正釋相見道竟。

﹝醜﹞二結示惟假立

諸相見道。﹝俱是﹞依眞﹝見道﹞假說。﹝其爲從﹞世第一法無間而生。及﹝假說其能﹞斷隨眠。﹝然﹞非實如是﹝也。以必﹞眞見道後。方得生﹝起此相見道﹞故。﹝以觀﹞非安立﹝諦之﹞後﹝方乃﹞起安立﹝諦觀﹞故。﹝以彼﹞分別隨眠。眞﹝見道中。先﹞已斷故。

初釋二道義竟

﹝癸﹞二簡二道別

前眞見道。證惟識性。後相見道。證惟識相。二中初勝。故頌偏說。﹝智都無所得也。﹞前眞見道。根本智攝。後相見道。後得智攝。﹝問曰。﹞諸後得智。有﹝見相﹞二分耶。

此正判簡也。次問二分有無。下答有三。第三義正。

有義。﹝二分﹞俱無。離二取故。○有義。此﹝後得﹞智。見﹝分是﹞有。相﹝分是﹞無。說此智品有分別故。聖智皆能親照境故。﹝但以﹞不執著故。說離二取。○有義。此﹝後得﹞智。﹝見相﹞二分俱有。說此﹝智但﹞思惟似眞如相。不見眞實眞如性故。又說此智。分別諸法自共相等。觀諸有情。根性差別而爲說故。又說此智現身土等。爲諸有情說正法故。若不變現似色聲等。寧有現身說法等事。﹝設使﹞轉色蘊依。不現色者。轉四蘊依。應無受等。又若此智不變似境。離自體法。應非所緣。﹝又或﹞緣色等時。應緣聲等。又緣無法等。應無所緣緣。彼﹝過未法﹞體非實﹝有。﹞無緣用故。由斯後智二分俱有。

第三義中。以五種義。證後得智具有二分。一者變相觀眞故。二者分別自共相隨根說法故。三者能現身土故。轉有漏五蘊。應有無漏五蘊故。四者設不變境。無所緣故。設非自境。而可緣者。緣色亦可緣聲等故。五者過未等法。現在無體。設不變相。無所緣故。初釋二見道竟。

﹝壬﹞二攝六現觀

此二見道。與六現觀。相攝云何。六現觀者。一思現觀。謂最上品喜受相應﹝之﹞思所成慧。此﹝思慧﹞能觀察諸法﹝無常苦等﹞共相。引生暖等﹝修慧善根。故在﹞加行道中觀察諸法。﹝惟﹞此﹝思﹞用最猛。﹝所以﹞偏立現觀﹝之名。﹞暖等不能廣分別法。又未證理。故非現觀。二信現觀。謂緣三寶世出世間決定淨信。此助現觀。令不退轉。﹝所以亦﹞立現觀﹝之﹞名。三戒現觀。謂無漏戒。除破戒垢。令觀增明。﹝所以﹞亦名現觀。四現觀智諦現觀。謂一切種緣非安立﹝諦﹞根本後得無分別智。五現觀邊智諦現觀。謂﹝於﹞現觀智諦現觀﹝之﹞後。諸緣安立﹝諦﹞世出世﹝之﹞智。六究竟現觀。謂盡智等究竟位﹝之﹞智。

此先設問徵起。次出六現觀之名相也。二信現觀。卽四不壞信。一者決定信佛。二者決定信法。三者決定信僧。四者決定信諦。所謂世出世間因果各二。名爲苦集滅道也。三戒現觀。卽道共戒。旣發無漏。則所得無作戒體永無破犯。由戒淨故。令慧淨也。一切種者。不論何位。但緣非安立諦之本後二智。皆此第四現觀所攝也。緣安立者。緣苦集諦。卽是世智。緣滅道諦。卽出世智也。盡智無生智。惟究竟位有之。故名究竟現觀。

此眞見道。攝彼第四現觀﹝之﹞少分。此相見道。攝彼第四第五﹝之﹞少分。彼第二﹝信現觀。第﹞三﹝戒現觀。﹞𨿽﹝與﹞此﹝見道﹞俱起。而﹝但相助。﹞非﹝卽現觀﹞自性。故不相攝。

眞見道。卽第四現觀之根本智。故云少分也。相見道有二。若觀非安立諦三品心。卽第四現觀之後得智攝。故云少分。若緣安立諦十六心。卽第五現觀攝。然第五現觀。通於見道修道。此惟見道。故亦云少分也。二別釋竟。

﹝辛﹞三結益

菩薩得此二見道時。生如來家。住極喜地。善達法界。得諸平等。常生諸佛大集會中。於多百門。已得自在。自知不久證大菩提。能盡未來利樂一切。

得諸平等。謂一切眾生平等。一切菩薩平等。一切如來平等。卽是凡聖平等。因果平等。自他平等。亦所謂心佛眾生三無差別也。多百門者。徧於五位百法。通達二種無我。一一法中。二空眞如悉皆平等。則一各具百。故名多百。設非眞俗互融。不名已得自在。是故教道𨿽別。證道同圓。三釋通達位竟。

﹝丁﹞四釋修習位二。初舉頌。二論釋。﹝戊﹞今初

次修習位。其相云何。頌曰。無得不思議。是出世間智。捨二粗重故。便證得轉依。

﹝戊﹞二論釋二。初略釋頌文。二廣釋頌義。﹝今初﹞

論曰。菩薩從前見道起已。爲斷余﹝俱生二﹞障。證得轉依。復數修習無分別智。此智遠離所取能取。故說無得及不思議。或離戲論。說爲無得。妙用難測。名不思議。是出世間無分別智。斷世間故。名出世間。二取﹝之﹞隨眠。是世間﹝之﹞本。惟此﹝無得不思議智。乃﹞能斷﹝之。故﹞獨得出﹝世之﹞名。或出世名。依二義立。謂﹝其﹞體﹝是﹞無漏。及﹝能﹞證﹝會﹞眞如。此智具斯二種義故。獨名出世。余智不然。卽十地中無分別智。數修﹝習﹞此﹝無分別智﹞故。﹝乃能﹞捨二﹝障之﹞粗重。二障種子。立粗重名。﹝以其﹞性無堪任。違﹝於精﹞細輕﹝安之無漏法﹞故。﹝今能﹞令彼永滅。故說爲捨。此﹝十地智。由﹞能捨彼二粗重故。便能證得廣大轉依。

見道起者。初心斷惑。爲無間道。中心證理。爲解脫道。後心起修。爲勝進道。今正約後心言也。

依。謂所依。卽﹝第八識﹞依他起﹝性。﹞與染淨法。爲所依故。染。謂虛妄徧計所執。淨。謂眞實圓成實性。轉。謂﹝於依他起中染淨﹞二分。轉捨﹝染分。﹞轉得﹝淨分。﹞由數修習無分別智。斷本識中二障粗重。故能轉捨依他起上徧計所執。及能轉得依他起中圓成實性。由轉煩惱。得大涅槃。轉所知障。證無上覺。﹝今以此論。﹞成立惟識。意爲有情。證得如斯二轉依果。

此先約轉持種依釋也。煩惱所知二障種子。皆第八識之所執持。菩提涅槃二轉依果。亦第八識之所本具。由煩惱種。障大涅槃。由智障種。障無上覺。今二障分分轉捨。則二果分分轉證。可謂無始流轉。安樂妙常。惟此八識。更非他物矣。問曰。性宗謂轉煩惱成菩提。轉生死成涅槃。與此若何會通。答曰。此中所言煩惱障。卽見思通惑。此中所言所知障。卽無明別惑。通別二惑。性宗通稱煩惱。故彼所言。轉煩惱成菩提。與此所言轉所知障證無上覺同也。由通惑故。招感分段生死妄果。障無餘依涅槃。由別惑故。招感變易生死妄果。障於性淨涅槃。亦障無住涅槃。故彼所言轉生死成涅槃。是約果言。此所言轉煩惱得涅槃。是約因言。亦復不相違也。又煩惱招生義顯。智障覆覺義彊。故此偏說。又斷煩惱。亦得二乘菩提。以非一切種智。故但名爲涅槃。斷所知障。亦得無住涅槃。以不住涅槃相。故但名無上覺。

或依卽是惟識眞如。生死涅槃之所依故。愚夫顚倒。迷此眞如。故無始來。受生死苦。聖者離倒。悟此眞如。便得涅槃。畢竟安樂。由數修習無分別智。斷本識中二障粗重。故能轉滅依如﹝之二種﹞生死。及能轉證依如﹝之無住﹞涅槃。此卽眞如離雜染性。如𨿽性淨。而相雜染。故離染時。假說新淨。卽此新淨。說爲轉依。修習位中。斷障證得。𨿽於此﹝十地﹞位。亦﹝能分﹞得菩提。而非此中頌意所顯。頌意但顯轉惟識性。﹝以惟識性。卽是涅槃。然在﹞二乘滿位。﹝但﹞名﹝爲﹞解脫身。﹝惟﹞在大﹝乘﹞牟尼﹝極果。乃得﹞名法身故。

此更約轉迷悟依釋也。惟識眞如。卽識之體性。生死如冰。涅槃如水。眞如則如濕性。生死如轉。涅槃如不轉。眞如則如本屋。生死如迷。涅槃如悟。眞如則如本方。生死如狂走。涅槃如狂歇。眞如則如本頭。迷之枉受生死。悟之便得涅槃。此不變常隨緣。體卽用也。處生死而非染。在涅槃而非淨。此隨緣常不變。用卽體也。二乘但悟我空。仍迷法空。故出分段生死。但證無餘涅槃。名解脫身。大乘了悟我法俱空。故出二種生死。深證無住涅槃。名爲法身。當知所悟者。卽眞如法身。能悟者。卽無上菩提。能所不二。故頌意但顯轉惟識性。不必更言菩提也。牟尼。此云寂默。善寂空有二邊。默契中道理故。初略釋頌文竟。

﹝己﹞二廣釋頌義二。初總徵。二正釋。﹝庚﹞今初

云何證得二種轉依。謂十地中。修十勝行。斷十重障。證十眞如。二種轉依。由斯證得。

﹝庚﹞二正釋二。初明十地因。二明轉依果。﹝辛﹞初中四。初釋十地名。二釋十勝行。三釋十重障。四釋十眞如。﹝壬﹞今初

言十地者。一極喜地。初獲聖性。具證二空。能益自他。生大喜故。二離垢地。具淨尸羅。遠離能起微細毀犯煩惱垢故。三發光地。成就勝定大法總持。能發無邊妙慧光故。四焰慧地。安住最勝菩提分法。燒煩惱薪。慧焰增故。五極難勝地。眞俗兩智。行相互違。合令相應。極難勝故。六現前地。住﹝有分別妙達﹞緣起﹝之﹞智。引無分別最勝般若令現前故。七遠行地。至無相住功用後邊。出過世間﹝道及﹞二乘﹝出世﹞道故。八不動地。無分別智任運相續。相用煩惱。不能動故。九善慧地。成就微妙四無礙解。能徧十方善說法故。十法云地。大法智云。含眾徳水。蔭蔽一切。如空粗重。﹝令不爲障礙。又以此大智。﹞充滿﹝所證所依﹞法身故。如是十地。總攝有爲無爲功徳以爲自性。與所修行爲勝依持。令得生長。故名爲地。

聖者。正也。永離邪倒。入正定聚。名獲聖性。微細毀犯。謂悞犯也。無分別智。卽無相觀。任運相續。卽是無功用義。大法智云。謂總緣一切諸法之智。含眾徳水。謂陀羅尼門三昧門等。如空粗重。謂所知障之一分及煩惱障種。廣大如空也。有爲功徳。卽妙觀察智。平等性智。無爲功徳。卽地地中。所證眞如。余並可知。

﹝壬﹞二釋十勝行。有十三門。初明數門。﹝至﹞十三結要簡修。﹝癸﹞今初

十勝行者。卽是十種波羅密多。施有三種。謂財施。無畏施。法施。戒有三種。謂律儀戒。攝善法戒。饒益有情戒。忍有三種。謂耐怨害忍。安受苦忍。諦察法忍。精進有三種。謂被甲精進。攝善精進。利樂精進。靜慮有三種。安住靜慮。引發靜慮。辦事靜慮。般若有三種。謂生空無分別慧。法空無分別慧。俱空無分別慧。方便善巧有二種。謂回向方便善巧。拔濟方便善巧。願有二種。謂求菩提願。利樂他願。力有二種。謂思擇力。修習力。智有二種。謂受用法樂智。成熟有情智。

財施。亦名資生施。卽是以無染心。捨諸資生具也。無畏施者。不損惱他。濟拔驚怖。卽戒忍二度也。法施者。以無染心。宣示正法。言行相應。令他得益。卽進禪慧三度也。律儀戒者。止惡防非。卽在家出家諸戒品也。攝善法戒者。由持戒力。攝取一切成佛功徳。自利行也。饒益有情戒者。由持戒力。出生一切度眾生事。利他行也。耐怨害忍。亦名生忍。成熟有情。不嗔恚故。安受苦忍。亦名法忍。捍勞忍苦。求佛法故。諦察法忍。亦名第一義忍。觀生法空。不動轉故。被甲精進。卽最初發菩提心。被弘誓鎧。深自勵故。攝善精進。樂集佛功徳故。利樂精進。樂度諸眾生故。安住靜慮。謂得現法樂住也。引發靜慮。謂引發六通等也。辦事靜慮。謂辦饒益有情等事也。三般若如文可知。回向方便。謂不住生死。拔濟方便。謂不住涅槃。又回向方便。令他不住涅槃。拔濟方便。令他不住生死。又回向方便。正趨無上菩提。拔濟方便。同離二種生死也。求菩提願。卽法門無量誓願學。佛道無上誓願成。利樂他願。卽眾生無邊誓願度。煩惱無盡誓願斷也。思擇。卽慧行力。修習。卽定行力。受用法樂智。卽後得智。覺一切法自相共相不迷不謬。成熟有情智。卽後得智。觀一切機利鈍生熟應病與藥。

﹝癸﹞二出體門

此十性者。施以無貪。及彼所起﹝行施時。身口意﹞三業爲性。戒以受學菩薩戒時。三業爲性。忍以無嗔。精進﹝明﹞審﹝善﹞慧。及彼所起﹝忍時﹞三業爲性。精進以勤。及彼所起﹝進時﹞三業爲性。靜慮但以等持爲性。後五皆以﹝七覺支中﹞擇法﹝覺支﹞爲性。﹝論中﹞說﹝般若﹞是根本﹝智。方便等四是﹞後得智故。有義。第八﹝願度。﹞以﹝善﹞欲﹝善﹞勝解及信爲性。﹝以凡弘誓﹞願﹝必﹞以此三爲自性故。此﹝上皆﹞說自性。若並眷屬。一一皆以一切俱行﹝之﹞功徳爲性。

受菩薩戒時三業。謂心希無上菩提。緣三寶境。秉受羯磨。由此思業所燻成種。發得任運止惡行善功能。名爲無作假色。盡未來時。斷一切惡。修一切善。度一切生。是謂三聚淨戒之體性也。等持。卽三麼地。別境中之善定也。擇法。卽別境中善慧。本後二智。皆慧心所之所攝故。若約眷屬。則一一波羅蜜多。必有信慚愧三善根等。及善別境善徧行與之相應。皆可準思。

﹝癸﹞三明相門

此十相者。要七最勝之所攝受。方可建立波羅蜜多。一安住最勝。謂要安住菩薩種性。二依止最勝。謂要依止大菩提心。三意樂最勝。謂要悲湣一切有情。四事業最勝。謂要具行一切事勝。五巧便最勝。謂要無相智所攝受。六回向最勝。謂要回向無上菩提。七淸淨最勝。謂要不爲二障間雜。若非此七所攝受者。所行施等。非到彼岸。由斯施等十。對波羅蜜多。一一皆應四句分別。

二乘及世間善人。亦有布施持戒等行。故云要七最勝之所攝受。方名波羅蜜多。一安住菩薩種性。卽前所說二種種性也。若非菩薩種性。則所行施戒等善。但感人天二乘等果。不成無上大菩提故。二依止大菩提心者。謂必上求佛道。修行施戒等善。方不墮有漏故。三意樂悲湣有情者。謂必下化眾生。修行施戒等善。方不偏自利故。四具行一切善事者。謂以無分劑無厭足心。修行施戒等善。方能增長滿足勝資糧故。五要巧便無相智者。謂達三輪體空。修行施戒等善。方令福與虛空等故。六要回向無上道者。謂隨一一所修。皆令正趨極果。方不傍感異熟果故。七要淸淨無間雜者。謂隨一一所修。皆能三時無悔。不被煩惱智障之所間雜。方能速疾到彼岸故。言四句分別者。共有三種四句。且初單約施言。一是施非波羅蜜。不與七勝相應而行施故。二是波羅蜜非施。隨喜他施具七勝故。三亦施亦波羅蜜。七勝相應而行施故。四非施非波羅蜜。𨿽亦隨喜他施。不與七勝相應故。戒等九度。例此各作四句可知。二約次第修者以明四句。初施度中。但有二句。一是施非度。二是施是度。次戒度中。對施得明四句。一是戒非度。不與七勝相應故。二是度非戒。卽前布施具七勝故。三亦戒亦度。具七勝而持戒故。四非戒非度。謂前布施不具七勝故。忍望戒等。例此可知。三不約次第者。諸度互望。各作四句。如常可知。惟第六般若。止有三句。未有是波羅蜜。而非般若者故。

﹝癸﹞四無增減門

此但有十。不增減者。謂十地中。對治十障。證十眞如。無增減故。○復次前六不增減者。爲除六種相違障故。漸次修行諸佛法故。漸次成熟諸有情故。此如餘論廣說應知。又施等三。﹝名爲人天趣中﹞增上生道。﹝施﹞感大財。﹝戒感大﹞體。及﹝忍感大﹞眷屬故。精進等三。﹝名爲﹞決定勝道。﹝精進﹞能伏煩惱。﹝依定發通。﹞成熟有情。及﹝以慧成熟﹞佛法故。諸菩薩道。惟有此﹝增上生及決定勝之﹞二﹝種耳。﹞又前三種。饒益有情。施彼資財。﹝戒﹞不損惱彼。﹝忍﹞堪忍彼惱。而饒益故。精進等三。對治煩惱。𨿽未伏滅。而能精勤修對治彼諸善加行。﹝禪能﹞永伏﹝煩惱。慧能﹞永滅諸煩惱故。又由施等﹝三度。是大悲饒益有情。﹞不住涅槃。及由﹝進等﹞後三。﹝是大智伏滅諸惑。﹞不住生死。爲無住處涅槃資糧。由此前六。不增不減。○後惟四者。爲助前六。令修滿足。不增減故。方便善巧。助施等三。願助精進。力助靜慮。智助般若。令修滿故。如解深密。廣說應知。

先明十無增減。次明六無增減。後明以四助六。故無增減。義並可知。

﹝癸﹞五次第門

十次第者。謂由前前。引發後後。及由後後。持淨前前。又前前粗。後後細故。易難修習。次第如是。釋總﹝名波羅蜜。﹞別名﹝施戒等。﹞如余處說。

前前引發後後者。由施引戒。由戒引忍。乃至由力引智也。後後持淨前前者。由智持故力淨。由力持故願淨。乃至由戒持故施淨也。前前粗者。施粗於戒。戒粗於忍。乃至力粗於智也。後後細者。智細於力。力細於願。乃至戒細於施也。修施易。修戒難。修戒易。修忍難。乃至修願易。修力難。修力易。修智難。是故依此諸義。而立次第。

﹝癸﹞六五修門

此十修者。有五種修。一依止任持修。二依止作意修。三依止意樂修。四依止方便修。五依止自在修。依此五修。修習十種波羅蜜多皆得圓滿。如集論等廣說其相。

一依止任持修者。復有四種。一依止因。謂種性力。二依止報。謂勝自體力。三依止願。謂本願力。四依止簡擇。謂慧力也。二依止作意修者。亦有四種。一勝解作意。於十度相應經教。起增上勝解故。二愛味作意。於得十度見勝功徳。起深愛味故。三隨喜作意。於一切所行十度。深生隨喜故。四喜樂作意。於自他當來勝品十度。深生願樂故。三依止意樂修者。復有六種。一無厭意樂。修行施等無厭足故。二廣大意樂。無退無斷至究竟故。三歡喜意樂。於所攝有情生大歡喜故。四恩徳意樂。觀諸有情有大恩徳。能資助我無上大菩提故。五無染意樂。不希報恩異熟果故。六善好意樂。以施等福。共諸有情。回向無上大菩提故。四依止方便修者。謂無分別智。觀察三輪。皆淸淨故。五依止自在修者。謂身自在。行自在。說自在。身自在者。謂自性受用二身。行自在者。謂變化身。說自在者。謂能宣說十度一切差別無有滯礙。

﹝癸﹞七自類相攝門

此十攝者。謂﹝若總論相攝。則﹞十﹝種行。﹞一一皆攝一切波羅蜜多。互相順故。﹝若別論相攝。復有二義。一者﹞依修前行而引後者。前攝於後。﹝以後﹞必待前﹝所引﹞故。後不攝前。﹝以前﹞不待後﹝引生﹞故。﹝二者﹞依修後行持淨前者。後攝於前。﹝以能﹞持淨前故。前不攝後。﹝前﹞非持淨﹝後﹞故。若依純雜而修習者。展轉相望。應作四句。

一是純非雜。二是雜非純。三亦純亦雜。四非純非雜也。又或卽前三種四句。

﹝癸﹞八六十互攝門

此實有十。而說六者。應知後四。﹝皆屬﹞第六所攝。開爲十者。第六惟攝無分別智。後四皆是後得智攝。﹝以方便等智。皆﹞緣世俗﹝而生起﹞故。

﹝癸﹞九感果門

此十﹝行所感﹞果者。有漏﹝十行所感﹞有四。﹝謂等流果。異熟果。增上果。士用果。但﹞除離系果。無漏﹝十行所感﹞有四。﹝謂等流果。增上果。士用果。離系果。但﹞除異熟果。而有處說具五果者。或﹝依﹞互相資﹝說。﹞或﹝有漏無漏﹞二﹝行﹞合說。

能永斷除自所對治。是諸度離系果。於現法中。由此施等。攝受自他。是士用果。於當來世。後後增勝。展轉生起。是等流果。成大菩提。是增上果。感大財富。往生善趣。無怨無壞。多諸喜樂。有情中尊。身無損害。廣大宗族。是施等異熟果。此卽有漏無漏合說也。

﹝癸﹞十三學相攝門又二。初明三學相。二明相攝義。﹝子﹞今初

十與三學互相攝者。戒學有三。一律儀戒。謂正遠離所應離法。二攝善法戒。謂正修證應修證法。三饒益有情戒。謂正利樂一切有情。此與二乘有共不共。﹝此戒﹞甚深廣大。如余處說。

言有共不共者。惟律儀與二乘共。而開遮亦復有異。餘二皆不共二乘也。隨一一戒。豎窮三諦之底。故甚深。橫該十界之法。故廣大。

定學有四。一大乘光明定。謂此﹝定﹞能發照了大乘理教行果智光明故。二集福王定。謂此﹝定﹞自在集無邊福。如王勢力。無等雙故。三賢守定。謂此﹝定﹞能守世出世間賢善法故。四健行定。謂佛菩薩大健有情之所行故。此四所緣。對治。堪能。引發。作業。如余處說。

一大乘光明定者。般若徳也。大乘理。謂二空眞如。大乘教。謂十二部經。大乘行。謂十度五行。大乘果。謂無上菩提。惟此定能發智光以照了之。故名爲光明定。二集福王定者。解脫徳也。集無邊福。謂具修萬行資糧無分劑故。三賢守定者。法身徳也。世出世間諸賢善法。皆依法身生長。皆爲法身所任持故。健行定者。首楞嚴三昧也。一心三止三觀。非大健有情不能行故。此四所緣者。謂大乘法爲所緣故。對治者。謂一切法總相緣智。以楔出楔道理。遣本識中一切障種故。﹝以細智除粗惑。﹞堪能者。謂住靜慮樂。隨其所欲而受生故。﹝𨿽得禪定。不隨禪生。𨿽示受生。不失定意。﹞引發者。謂能引發一切世界無礙神通故。作業者。謂能振動﹝一切世界﹞熾然﹝威徳。﹞徧滿﹝光明。﹞顯示﹝諸餘佛土。﹞轉變﹝淨穢。﹞往來﹝彼此。﹞捲舒﹝塵剎。﹞一切色像皆入身中。所往﹝諸處示﹞同﹝其﹞類。或顯﹝現。﹞或隱﹝藏。﹞所作自在。伏他神通。施辯﹝施﹞念﹝施﹞樂。施大光明。引發如是大神通故。又能引發攝諸難行十難行故。﹝一自誓難行。誓受無上菩提願故。二不退難行。生死眾苦不能退故。三不背難行。一切有情𨿽行邪行而不棄故。四現前難行。怨有情所現作一切饒益事故。五不染難行。生在世間不爲世法所染污故。六勝解難行。於大乘中𨿽未能了。然於一切廣大甚深生信解故。七通達難行。具能通達生法二空故。八隨覺難行。於諸如來所說甚深祕密言詞能隨覺故。九不難不染難行。不捨生死而不染故。十加行難行。能修諸佛安住解脫一切障礙窮生死際。不作功用。常起一切有情一切義利行故。﹞又能引發修到彼岸成熟有情。淨佛國土諸佛法故。應知亦是菩薩等持作業差別。

慧學有三。一加行無分別慧。二根本無分別慧。三後得無分別慧。此三自性所依。因緣所緣。行﹝相﹞等。如余處說。

加行無分別慧者。是尋思慧。亦名爲希求慧。卽根本無分別慧之因。由此能生無分別慧。是故亦得無分別名也。根本無分別慧者。是正證慧。亦名爲內證慧。卽無所得智。觸證眞如。不思議出世慧也。後得無分別慧者。是起用慧。亦名爲攝持慧。卽根本無分別慧之果。是故亦得無分別名也。此三自性者。離五種相。一離無作意。﹝若謂無作意卽無分別慧。則睡悶醉絕等。應成無分別慧。﹞二離過尋伺。﹝若謂過尋伺卽無分別慧。則二禪已上應成此慧。﹞三離想受滅。﹝若謂心心所不轉是無分別慧。則無想滅定等應成此慧。而實不然。﹞四離色自性。﹝若謂如色自性。是無分別慧。則墻壁瓦礫。應是此慧。而實不然。﹞五離於眞義異計度。﹝若計度言。此是眞如無分別義。以此計度。名無分別慧者。則應此慧仍有分別。而實不然。故以五相反顯無分別慧。不墮此失。令人自悟。﹞離此五相。是名無分別慧自性。﹝譬如眼識緣色。現量證見。不帶名言。不計爲外。卽是眞智緣眞如義。﹞此三所依者。非心。﹝非思義故。﹞非非心。﹝心種類故。﹞此三因緣者。聞燻習及如理作意。此三所緣者。二空所顯眞如。此三行相者。無分別。無取相等者。等於任持乃至甚深也。此三任持者。一切諸行依之進趣增長。此三助伴者。一資糧道。卽施戒忍精。二依止道。卽禪波羅蜜。此三異熟者。乃至未成佛果以前。恆於佛二會中受生。﹝若得加行無分別慧。於變化身會中受生。若得根本無分別慧。於受用身會中受生。﹞此三等流者。後後生中。無分別慧。展勝增勝。此三出離者。離異生性。於十地道成辦相應。此三究竟者。得淸淨三身。及最上自在。此三勝利者。加行勝利。由信解力。種種重惡所不能染。根本勝利。成辦相應。解脫一切二障種子。後得勝利。常行世間。非諸世法之所能染。此三差別者。加行無差別慧。求證眞如而未能證。寂無言說。譬如啞人。求受境界而未能受。亦不能說。根本無分別慧。正證眞如。離諸戲論。譬如啞人正受境界。無所言說。後得無分別慧。返照眞如現證境界。能起言教。譬如不啞之人。受諸境界。起諸言說。又加行如五識求受境界。根本如五識正受境界。後得如意識受諸境界等。此根本後得譬諭者。根本如閉目。後得如開目。根本如虛空。後得現色像。此無分別慧所作事者。如摩尼任運雨寶。如天樂任運出聲。此無分別慧甚深者。非緣依他境。亦非緣余境。非可說是智。亦不是非智。智外無眞如。眞如外無智。又𨿽一切法。本性無分別。有情不知故。不名無分別。證此無分別性。乃名菩薩妙慧也。

如是三慧。初﹝資糧位。﹞二﹝加行﹞位中。種﹝子﹞具有三。現﹝行﹞惟加行。於通達位﹝中。﹞現﹝惟根本後得之﹞二。種﹝子具﹞三。﹝以﹞見道位中無﹝現﹞加行故。於修習位。七位已前。若種若現。俱通三種。八地以去。現﹝惟根本後得之﹞二。種﹝仍俱﹞三。﹝以﹞無功用道違﹝於現﹞加行故。﹝其﹞所有進趣。皆用後得。無漏觀中。任運趣故。﹝非加行攝。﹞究竟位中。現種俱二。﹝以﹞加行﹝之﹞現種。俱已捨故。

此更約五位判三種慧學也。初明三學相竟。

﹝子﹞二明相攝義

若﹝但以﹞自性﹝相﹞攝。﹝則﹞戒惟攝戒。定攝靜慮。慧攝後五。若並﹝取﹞助伴。﹝則﹞皆具相攝。若隨﹝作﹞用﹝相﹞攝。﹝則﹞戒攝前三。﹝施是戒之﹞資糧。﹝戒是戒之﹞自體。﹝忍是戒之﹞眷屬性故。定攝靜慮。慧攝後五。精進三攝。徧策三故。若隨顯﹝了相﹞攝。﹝則﹞戒攝前四。前三如前﹝說。﹞及﹝精進﹞守護﹝戒﹞故。定攝靜慮。慧攝後五。

十三學相攝門竟。

﹝癸﹞十一五位具修門

此十﹝行若約﹞位者。五位皆具。﹝惟於﹞修習位中。其相最顯。然初﹝資糧﹞二﹝加行﹞位﹝之﹞頓悟菩薩。﹝十度﹞種﹝子𨿽﹞通﹝有漏無漏﹞二種。﹝而﹞現﹝行則﹞惟有漏。﹝若初二位之﹞漸悟菩薩。﹝則﹞若現若種。俱通二種。﹝以其﹞已得生空無漏觀故。通達位中。種通二種。現惟無漏。﹝正斷分別二障種子。未出觀故。﹞於修習位。﹝若﹞七地已前。﹝則﹞種現俱通有漏無漏。﹝生空法空或出或入。所修勝行。應通二故。若﹞八地以去。﹝則﹞種通二種。現惟無漏。﹝至於﹞究竟位中。﹝則﹞若種若現。俱惟無漏。

﹝癸﹞十二因位名異門

此十因位。有三種名。一﹝但﹞名波羅蜜多。謂初無數劫。爾時施等勢力尙微。被煩惱伏。未能伏彼﹝煩惱。﹞由斯煩惱。不覺現行。二名近波羅蜜多。謂第二無數劫。爾時施等勢力漸增。非﹝被﹞煩惱﹝所﹞伏。而能伏彼﹝煩惱。﹞由斯煩惱。﹝除是爲眾生故。﹞故意方行。三名大波羅蜜多。謂第三無數劫。爾時施等勢力轉增。能畢竟伏一切煩惱。由斯煩惱永不現行。﹝但以﹞猶有所知微細現﹝行﹞種﹝子。﹞及煩惱﹝之﹞種﹝子未斷。﹞故未究竟。

初無數劫。謂資糧加行二位。第二無數劫。諸通達位至第七地。第三無數劫。謂從八地至十地也。

﹝癸﹞十三結要簡修

此十義類。差別無邊。恐厭繁文。略示綱要。十於十地。𨿽實皆修。而隨相增。地地修一。𨿽十地行。有無量門。而皆攝在十到彼岸。

隨相增者。所謂初地施度增上。二地戒度增上。乃至十地智度最爲增上。余非不修。但隨力隨分。具如華嚴十地品中廣明。二釋十勝行竟。

﹝壬﹞三釋十種障三。初標起。二正釋。三結屬。﹝癸﹞今初

十種障者。

﹝癸﹞二正釋十。初釋異生性障。﹝至﹞十釋諸法中未得自在障。﹝子﹞今初

一異生性障。謂﹝煩惱所知﹞二障中﹝之﹞分別起者。依彼﹝分別二障﹞種﹝子。建﹞立異生性故。二乘見道現在前時。惟斷﹝分別煩惱﹞一種。名得聖性。菩薩見道現在前時。具斷二種。名得聖性。﹝以﹞二眞見道現在前時。彼﹝分別﹞二障﹝之﹞種﹝子。﹞必不成就。猶明與闇。定不俱生。如秤兩頭。低昂時等。諸相違法。理必應然。是故﹝智惑﹞二性。無﹝有﹞俱成﹝之﹞失。

先辧大小乘斷惑。有廣有狹。次釋伏難也。難曰。見道位中。爲與惑俱。爲不與惑俱。若不與惑俱者。卽惑先斷。後方見道。云何得名見道斷惑。若與惑俱者。卽先見道。後方斷惑。是敵對斷。智惑同時。應有凡聖二性俱成之失。今釋之曰。亦非先斷惑後見道。亦非先見道後斷惑。然二眞見道正現前時。則二障種子必不成就。如闇時無明。明時無闇。又如秤之兩頭。彼低此昂。曾無先後。故非惑智相見。敵對論斷。又非先斷惑已。後方見道。但正見道時。惑卽不生。非斷非不斷而論斷耳。

﹝問曰。﹞無間道時。﹝若﹞已無惑種﹝者。﹞何用復起解脫道爲。﹝答曰。無間期於﹞斷惑。﹝解脫期於﹞證滅。期心別故。﹝又﹞爲捨彼﹝惑﹞品﹝之﹞粗重性故。無間道時。𨿽無惑種。而未捨彼無堪任性。爲捨此﹝無堪任性﹞故。起解脫道。及﹝爲﹞證此品擇滅無爲﹝故也。﹞

小乘妄計無間道中猶有惑種。至解脫道。方永斷之。則犯二性俱成之失。今因大乘破之。故致此問難也。答釋可知。粗重性。卽無堪任性。乃惑品之餘气耳。

𨿽﹝於﹞見道生﹝起之位。﹞亦斷惡趣諸業果等﹝種子。﹞而今且說能起﹝業果之﹞煩惱。﹝以﹞是﹝業果之﹞根本故。由斯初地說斷二愚。及彼粗重。一執著我法愚。卽是此中異生性障。二惡趣雜染愚。卽是惡趣諸業果等。﹝問曰。執著我法。卽是無明心所。故得名愚。業果何亦名愚。答曰。﹞應知﹝業果是﹞愚品﹝類。故亦﹞總說爲愚。後﹝之九地悞犯三業等愚。皆﹞準此釋。或彼﹝初地說斷二愚者。﹞惟說利﹝使五見﹞鈍﹝使貪等﹞障品﹝相應﹞俱起﹝之﹞二愚。

若云斷異生性障。卽但說根本也。若云斷二愚。卽兼說業果也。又若說愚品爲愚。則第二愚。指業果也。若說利鈍障品爲二愚。則執著我法愚。指利使言。惡趣雜染愚。指鈍使言也。

彼粗重﹝之爲﹞言。顯彼二﹝愚﹞種﹝子。﹞或﹝但卽﹞二﹝愚﹞所起﹝之﹞無堪任性。﹝名爲粗重。﹞如入﹝第﹞二﹝禪﹞定。說斷苦根。﹝然其﹞所斷苦根。𨿽非現﹝行。現行已先伏故。亦非﹞種﹝子。種子未永斷故。﹞而﹝亦﹞名﹝爲﹞粗重。此﹝初地所斷二愚粗重。﹞亦﹝復﹞應然。﹝已﹞後﹝九地中﹞粗重﹝之﹞言。﹝亦皆﹞例此應釋。

以十地中所知障種。分分漸斷。煩惱障種。但伏未斷。故粗重義。須作此種子。及無堪任之二釋也。

𨿽初地﹝中見道﹞所斷﹝之惑。﹞實通﹝煩惱所知﹞二障。而﹝今所云﹞異生性障。意﹝但﹞取所知﹝障說。以經﹞說﹝十地所斷﹞十﹝種﹞無明。非﹝是煩惱﹞染污﹝性﹞故。無明卽是十障品愚。﹝以﹞二乘亦能斷煩惱障。彼﹝煩惱﹞是﹝與二乘所﹞共﹝斷﹞故。非此所說。又十無明不染污者。惟依十地修所斷說。﹝若見所斷分別法執。亦是染污。﹞𨿽此﹝初地﹞位中。亦伏﹝一分俱生﹞煩惱。﹝及﹞斷彼﹝俱生煩惱﹞粗重﹝無堪任性。﹞而非正意。﹝正意惟在斷所知障。又﹞不斷﹝彼俱生煩惱之﹞隨眠。故此不說。理實初地修道位中。亦斷俱生所知﹝之﹞一分。然今且說最初﹝見道之所﹞斷者。﹝故但言斷異生性障。﹞後九地斷。準此應知。住滿地中。時旣淹久。理應進斷所應斷障。不爾。﹝則初中後﹞三時。﹝無間解脫勝進三﹞道。應無﹝差﹞別。

十地各有三時三道。初時名無間道。正斷障本地之惑種。中時名解脫道。正證本地所顯眞理。後時名勝進道。復起加行斷後地惑。是故初地後心。卽屬修道位攝。亦斷俱生所知一分也。

故說菩薩得現觀已。復於十地修道位中。惟修永滅所知障道。畱﹝俱生﹞煩惱障﹝之種子。﹞助﹝菩提﹞願﹝而來﹞受﹝三界﹞生。非如二乘速趣圓寂。故修道位。不斷煩惱﹝種子。﹞將成佛時。方頓斷故。

此結顯初地後心。卽名修道。兼顯但斷俱生所知障種。不斷俱生煩惱障種之意也。現觀。卽前文第四第五二種現觀。餘可知。問曰。畱煩惱障助願受生屬何教義。答曰。此意深密。不可粗浮輒判。何以言之。若藏教事度。三祗伏惑。總未先斷異生性障。若通教見地菩薩所斷異生性障。與二乘同。曾無斷所知障之義。至菩薩地。正使斷盡扶習潤生。復無畱惑種義。若別教登地。但斷所知障種。更無畱煩惱義。圓教尢不必言。今約語言。則是通含於別。別入於通。若推意旨。則是密顯圓宗。請試辯之。論云。我執必依法執而起。如夜迷杌等。方謂人等故。我執卽煩惱障。法執卽所知障也。豈有所知障種已斷。煩惱障種猶得實存。今云畱障助願。明是巧用性惡法門耳。問曰。何不直言初地分得一身無量身。所謂中道應本。猶如月印千江。乃云畱煩惱障。助願受生耶。答曰。若是。則爲別含於圓。圓入於別。非復別入於通。通含別圓之義矣。問曰。直說別圓二教。有何不可。何必帶通方便耶。答曰。眾生未堪徑聞別圓。安得不帶藏通方便。是故化法四教。並是如來權實妙智。應機施設。何容偏廢。何容偏執。此論與瑜伽論。味同方等。正破小乘法執。傍破凡外我執。若廢通教方便。則小機絕分。曷由引入別圓也哉。初釋異生性障竟。

﹝子﹞二釋邪行障

二邪行障。謂所知障中俱生一分。及彼所起悞犯﹝之身口意﹞三業。彼障二地極淨尸羅。入二地時。便能永斷。由斯二地說斷二愚。及彼粗重。一微細悞犯愚。卽是此中俱生一分。二種種業趣愚。卽彼所起悞犯三業。或惟起業。不了業愚。

問曰。所起悞犯三業。何亦名愚。釋曰。起業而不了知業性。故名爲愚。由所知一分愚故。起悞犯業。由不了業趣愚故。不能當下卽復淸淨。問曰。聲聞初果。鋤地卽得虫離四寸。今菩薩二地。方得極淨尸羅。不幾與初果齊耶。答曰。虫離四寸。是道共戒力。於諸性罪。不復悞犯。若遮罪中微細悞犯。𨿽阿羅漢。亦未全免。故知二地境界甚深。

﹝子﹞三釋闇鈍障

三闇鈍障。謂所知障中俱生一分。令所聞思修法忘失。彼障三地勝定總持。及彼所發殊勝三慧。入三地時。便能永斷。由斯三地。說斷二愚及彼粗重。一欲貪愚。卽是此中能障勝定及修慧者。彼﹝所知障中俱生一分。能障勝定及修慧者。﹞昔﹝來﹞多與欲貪俱故。名欲貪愚。今得勝定。及修所成﹝慧。﹞彼﹝所知障之一分﹞旣﹝已﹞永斷。﹝則與俱之﹞欲貪隨伏。此﹝欲貪從﹞無始來。依彼﹝所知一分﹞轉故。二圓滿聞持陀羅尼愚。卽是此中能障總持聞思慧者。﹝非不障修慧。近故偏說。﹞

﹝子﹞四釋微細煩惱現行障

四微細煩惱現行障。謂所知障中俱生一分。﹝與﹞第六識俱﹝之﹞身見等攝。﹝是﹞最下品故。不作意緣故。遠隨現行故。﹝以此三義。﹞說名微細。彼障四地菩提分法。入四地時。便能永斷。彼﹝所知障。從﹞昔多與第六識中。任運而生﹝之﹞執我見等﹝煩惱。﹞同體起故。﹝所以﹞說煩惱名。今四地中。旣得無漏菩提分法。彼﹝所知障﹞便﹝得﹞永滅。此我見等。亦永不行。初二三地行施戒修。相同世間。四地修得菩提分法。方名出世。故能永害此身見等。

最下品。謂惟無記。不作意緣。謂任運生。遠隨現行。謂無始來相隨逐也。由身見故。不能修身念處等觀。故障菩提分法。由得菩提分法。彼障隨斷。如明與闇。如秤低昂等也。初地行施。二地行戒。三地行於修慧。若約別教。則久已出世。若借通教。則相同世間。謂歡喜地寄乾慧。離垢地寄性地。發光地寄八人。焰慧地寄見地。瓔珞經中。名爲須陀洹地故。然通教見地名須陀洹。但害分別身見。此害微細俱生身見。故仍不同。若約實義。則斷第六識中微細法我見耳。寄通明別。復何疑哉。

﹝問曰。﹞寧知此﹝身見等。但﹞與第六識俱。﹝答曰。﹞第七識俱﹝之﹞執我見等。與無漏道性相違故。八地以去。方永不行。七地已來。猶得現起。﹝以彼第七識中身見。﹞與余﹝我愛等三﹞煩惱爲依持故。此﹝第六俱者﹞粗。彼﹝第七俱者﹞細。伏﹝之自﹞有前後。故此﹝地中所斷。﹞但與第六相應。﹝然﹞身見等﹝之爲﹞言。亦攝無始所知障攝﹝之﹞定愛法愛。彼定﹝愛﹞法愛。三地尙增。入四地時。方能永斷。菩提分法。特違彼故。由斯四地說斷二愚及彼粗重。一等至愛愚。卽是此中定愛俱者。二法愛愚。卽是此中法愛俱者。所知障攝﹝之﹞二愚斷故。煩惱﹝障攝之定法﹞二愛亦永不行。

耽玩諸禪三昧。名爲定愛。耽玩聞思修法。名爲法愛。等至者。梵云三摩鉢底。卽八勝處。十徧處。四無色。無想定。滅盡定等。

﹝子﹞五釋於下乘般涅槃障

五於下乘般涅槃障。謂所知障中俱生一分。令厭生死。樂趣涅槃。同下二乘厭苦欣滅。彼障五地無差別道。入五地時。便能永斷。由斯五地說斷二愚及彼粗重。一純作意背生死愚。卽是此中厭生死者。二純作意向涅槃愚。卽是此中樂涅槃者。

凡夫樂生死而不知涅槃。固愚也。二乘樂涅槃而純厭生死。亦愚也。總不知生死涅槃。並依他起。無實法故。若無實法。同一依他起性。則無差別。若了達元無差別。則旣不同凡夫。亦豈肯同二乘。是故了知生死過患。而不純作意背。欲於其中求得一切種智故。了知涅槃安樂。而不純作意向。欲令眾生同得無上涅槃故。

﹝子﹞六釋粗相現行障

六粗相現行障。謂所知障中俱生一分。執有染淨粗相現行。後障六地無染淨道。入六地時。便能永斷。由斯六地。說斷二愚及彼粗重。一現觀察行流轉愚。卽是此中執有染者。﹝以﹞諸行流轉。﹝皆是﹞染分攝故。二相多現行愚。卽是此中執有淨者。﹝以﹞取﹝還滅門之﹞淨相故。相觀多行。未能多時住無相觀。﹝但能少時入無相觀耳。﹞

六地最勝般若現前。於緣生還滅。都無所得。卽證無染淨眞如。故能証之道。亦名無染淨道也。

﹝子﹞七釋細相現行障

七細相現行障。謂所知障中俱生一分。執有生滅細相現行。彼障七地妙無相道。入七地時。便能永斷。由斯七地說斷二愚及彼粗重。一細相現行愚。卽是此中執有生者。猶取流轉細生相故。二純作意求無相愚。卽是此中執有滅者。尙取還滅細滅相故。純於無相作意勤求。未能﹝於無相﹞空中﹝善巧﹞起﹝於﹞有﹝爲﹞勝行。

﹝子﹞八釋無相中作加行障

八無相中作加行障。謂所知障中俱生一分。令無相觀不任運起。前之五地。有相觀多。無相觀少。於第六地。有相觀少。無相觀多。第七地中。純無相觀。𨿽恆相續。而有加行。由無相中有加行故。未能任運現相及土。如是加行。障八地中無功用道。故若得入第八地時。便能永斷。彼永斷故。得二自在。由斯八地說斷二愚及彼粗重。一於無相作功用愚。二於相中不自在愚。令於相中不自在故。此﹝相不惟身相。﹞亦攝土相一分故。八地以上。純無漏道﹝方得﹞任運起故。三界煩惱。﹝爾時﹞永不現行。﹝惟有﹞第七識中細所知障。猶可現起。﹝以﹞生空智果。不違彼﹝細所知障﹞故。

二自在者。任運現相及現土也。餘可知。

﹝子﹞九釋利他中不欲行障

九利他中不欲行障。謂所知障中俱生一分。令於利樂有情事中不欲勤行。樂修己利。彼障九地四無礙解。入九地時。便能永斷。由斯九地說斷二愚及彼粗重。一於無量所說法無量名句字。後後慧辯陀羅尼自在愚。於無量所說法陀羅自在者。謂義無礙解。卽於所詮總持自在。於一義中現一切義故。於無量名句字陀羅尼自在者。謂法無礙解。卽於能詮總持自在。於一名句字中現一切名句字故。於後後慧辯陀羅尼自在者。謂詞無礙解。卽於言音展轉訓釋總持自在。於一音聲中現一切音聲故。二辯才自在愚。辯才自在者。謂辯無礙解。善達機宜。巧爲說故。﹝此﹞愚﹝之用。﹞能障此四種自在。皆是此中第九障攝。

由第七識中細所知障以爲體性。令四無礙解不得自在。故名二愚。能障九地。今登九地。此障永斷。如明與闇。定不俱生也。四無礙解者。一義無礙解。謂了達所詮無礙。二法無礙解。謂了達能詮無礙。三詞無礙解。謂了達言音無礙。四樂說無礙解。卽此中所云辯無礙解。謂隨機巧說無礙。今以障前三種者。合名一愚。障後樂說者。名第二愚。

﹝子﹞十釋於諸法未得自在障又二。初正釋此障。二兼釋余障。﹝醜﹞今初

十於諸法中未得自在障。謂所知障中俱生一分。令於諸法不得自在。彼障十地大法智云。及所含藏所起事業。入十地時。便能永斷。由斯十地說斷二愚及彼粗重。一大神通愚。卽是此中障所起﹝化他神通﹞事業者。二悟入微細祕密愚。卽是此中障大法智云及所含藏者。

大法智云。卽能含之智。所含藏者。卽力無畏等諸功徳也。

﹝醜﹞二兼釋余障

此地於法𨿽得自在。而有餘障。未名最極。謂有俱生微所知障。及有任運煩惱障種。﹝直俟﹞金剛諭定現在前時。彼皆頓斷。入如來地。由斯佛地說斷二愚。及彼粗重。一於一切所知境極微細著愚。卽是此中微所知障。二極微細礙愚。卽是此中一切任運煩惱障種。故集論說。得菩提時。頓斷煩惱及所知障。成阿羅漢。及成如來。證大涅槃大菩提故。

由斷煩惱障故。證大涅槃。名爲阿羅漢。此借通教義也。由斷所知障故。證大菩提。名爲如來。此顯別圓義也。然通教佛亦斷界內所知障。證一切智菩提。別圓佛亦斷界外煩惱障。證無住涅槃。

成惟識論觀心法要卷第九

成惟識論觀心法要卷第十

蕅益沙門智旭述

上來修習位中。三釋十重障。初標起二正釋竟。

﹝癸﹞三結屬二。初正結二障所攝。二申明二障斷義。﹝子﹞今初

此十一障。﹝皆卽煩惱所知﹞二障所攝。

﹝子﹞二申明二障斷義二。初斷種現位。二斷種頓漸。﹝醜﹞今初

煩惱障中見所斷﹝之﹞種﹝子。﹞於極喜地見道初斷。彼障﹝之﹞現起﹝者。﹞地前已伏。修所斷﹝之﹞種﹝子。﹞金剛諭定現在前時。一切頓斷。彼障﹝之﹞現起﹝者。﹞地前漸伏。初地以上能頓伏盡。令永不行。﹝猶﹞如阿羅漢﹝一般。﹞由故﹝作﹞意﹝之﹞力。﹝或於﹞前七地中𨿽暫現起。而不爲失。﹝若﹞八地以上。畢竟不行。○所知障中見所斷﹝之﹞種﹝子。﹞於極喜地見道初斷。彼障﹝之﹞現起﹝者。﹞地前已伏。修所斷﹝之﹞種﹝子。﹞於十地中漸次斷滅。﹝直至﹞金剛諭定現在前時。方永斷盡。彼障﹝之﹞現起﹝者。﹞地前漸伏。乃至十地方永斷盡。八地以上。﹝若與﹞六識俱者。不復現行。﹝以﹞無漏觀心及﹝生空智﹞果相續。能違彼﹝第六識中俱生所知障之現行﹞故。﹝若與﹞第七﹝識﹞俱者。猶可現行。﹝須是﹞法空智果起位方伏。前五轉識設未轉依。﹝由﹞無漏﹝觀之所﹞伏故。障不現起。

此正釋伏斷二障種子現行之位。

𨿽於修道十地位中。皆不斷滅煩惱障種。而彼﹝煩惱﹞粗重﹝無堪任性。﹞亦漸斷滅。由斯故說二障粗重。一一皆有三位斷義。

此釋伏難也。難曰。所知障種。於十地中漸次斷滅。可云三位皆有斷義。若夫煩惱障種其分別者。是見道頓斷。其俱生者。則是金剛諭定頓斷。但有二位斷義。何云亦有三位斷義耶。答釋可知。言三位者。一通達位。二修習位。三究竟位也。

𨿽諸位中。皆斷粗重。而三位顯。是故偏說。

亦釋伏難也。難曰。若粗重言。但指無堪任性。則資糧加行位中。亦有斷粗重義。何故不說耶。答釋可知。初斷種現位竟。

﹝醜﹞二斷種頓漸

﹝問。﹞斷二障種。漸頓云何。﹝答。﹞第七識俱﹝之﹞煩惱障種。三乘將得無學果時。一剎那中三界頓斷。所知障種。將成佛時。一剎那中一切頓斷。﹝以其﹞任運內起。無粗細故。○餘六識。俱﹝之﹞煩惱障種。﹝若屬﹞見所斷者。三乘見位眞見道中。一切頓斷。﹝若屬﹞所修斷者。隨其所應。﹝或有﹞一類二乘。﹝於﹞三界九地﹝俱生煩惱﹞一一漸次九品別斷。﹝復有﹞一類二乘。三界九地﹝俱生煩惱。﹞合爲一聚九品別斷。﹝其在﹞菩薩。要起金剛諭定。一剎那中三界頓斷。所知障種。初地初心頓斷。一切見所斷者。﹝若夫﹞修所斷者。﹝則﹞後於十地修道位中漸次而斷。乃至正起金剛諭定一剎那中。方皆斷盡。﹝以彼六識相應之所知障。﹞通緣內外粗細境生。品類差別有眾多故。﹝所以不容頓斷。﹞

此正明所斷種也。下復明能斷之道。

二乘根鈍。﹝故於﹞漸斷﹝六識俱生煩惱﹞障時。必各別起無間解脫﹝二道。若夫﹞加行勝進。﹝則可﹞或別或總。

若前之勝進。卽爲後之加行。則名爲總。或不同時。則名爲別也。

菩薩利根。﹝故於﹞漸斷﹝六識俱生所知﹞障位。非要別起無間解脫﹝二道。卽於﹞剎那剎那﹝之中。﹞能斷證故。﹝所以﹞加行等四﹝道。於﹞剎那剎那前後相望。皆容具有。

念念能斷。卽無間道。念念能證。卽解脫道。不住解脫。卽爲勝進。此位勝進。又復卽是後位加行。正加行時。又於後位若障若理。若斷若證。是故念念之中。望前卽爲解脫爲勝進。望後卽爲加行爲無間也。三釋十重障竟。

﹝壬﹞四釋十眞如

十眞如者。一徧行眞如。謂此眞如。二空所顯。無有一法而不在故。

初地無間道中。深觀我法二空。永斷異生性障。故於解脫道中所證眞如。名曰徧行。謂於五位百法。一一無實。補特伽羅。亦無實法。無實補特伽羅。名爲生空。亦名我空。亦名爲人無我。無有實法。名爲法空。亦名爲法無我。了知我法俱不可得。乃顯惟識實性。此性不妄。故名爲眞。此性不攺。故名爲如。異生凡夫。從無始來。妄執實我實法。𨿽此眞如無所不在。日用不知。二乘𨿽斷我執。而猶不知法空所顯眞如。無所不在。仍於有爲無爲。定作二解。又或妄執色不相應。及無爲法不卽惟識。惟有大乘種性之人。先信解此惟識理已。發起深固大菩提心。於資糧加行位中。彊觀諸法皆悉無性。令二空觀漸燻漸著。乃至通達位中。頓斷分別二障種子。方實觸證眞如法界之理。徧於五位百法。無所不在。故遂能得百法明門。於彼一一法中。具證眞如無所不徧之性。當知眞如性本自徧。非今始徧。但由此位。初證眞如本徧之體。獨得徧行之名。已後諸位。不過隨徳立稱。更無有二如也。依此徧行眞如實義。故云初地具足一切諸地功徳。依後隨徳立稱之義。故云初地不知二地。乃至等覺菩薩。不知如來舉足下足事等。金剛經云。一切賢聖皆以無爲法而有差別。夫無爲法。豈有差別。證無爲法。仍有差別。如淺深皆大海。而入海仍論淺深。如丈尺顯虛空。而虛空原非丈尺。此徧行眞如。諭如哉生明之新月。已見月之全體大用。不異望夜圓月。亦不卽望夜圓月。思之思之。

二最勝眞如。謂此眞如。具無邊徳。於一切法最爲勝故。

秖是二空所顯五位百法徧行眞如之理。本來具無邊徳。本來最勝。但由無始迷惑。而爲邪行所障。今此勝徳。不得顯現。今由菩薩了知法性無染。隨順修行屍波羅蜜。斷邪行障。是故全性所起三聚淨戒妙無作體。具足無邊功徳。於一切法最爲勝也。經云。心無盡故。戒亦無盡。當知所緣無邊故。戒亦無邊。如不殺戒。徧於五位百法得不殺徳。如不盜戒。徧於五位百法得不盜徳。如不邪淫戒。徧於五位百法得不邪徳。如不妄語戒。徧於五位百法得不妄徳。乃至十善。一一皆爾。又徧於五位百法有斷惡徳。卽徧於五位百法有生善徳。亦徧於五位百法有度生徳。斷惡名律儀戒。卽成法身斷徳。生善名攝善法戒。卽成報身智徳。度生名饒益有情戒。卽成化身恩徳。又復卽是法身般若解脫三徳。當知舉眞如全體。而爲三聚淨戒。仍舉三聚淨戒。一一無非眞如全體。是故橫悉無邊。豎悉最勝。無有一法而不無邊。無有一法而不最勝也。

三勝流眞如。謂此眞如所流教法。於余教法極爲勝故。

亦只二空所顯五位百法眞如之理。𨿽復四句皆不可說。而有四悉檀因緣故。亦可得說。但由無始闇鈍所障。不能契理契機。稱性演說。今由菩薩善巧增益。聞思修慧勝定總持。斷闇鈍障。故於眞如流出正智。於正智中流出後得智。於後得智中流出大悲心。於大悲心流出十二部經。極爲勝妙。若餘二乘凡夫等所說教法。非證眞如之所流出。故不爲勝。

四無攝受眞如。謂此眞如。無所系屬。非我執等所依取故。

亦只二空所顯五位百法眞如之理。本來無所系屬。本非我執我愛我慢我癡等之所依所取。但由無始以來。微細煩惱現行所障。不能達其本無攝受。今由菩薩善修無漏菩提分法。斷此微細煩惱現行障已。眞如本無系屬之性。方得顯現。名無攝受眞如。

五類無別眞如。謂此眞如。類無差別。非如眼等類有異故。

亦只二空所顯五位百法眞如之理。本來無有生死涅槃差別。但由無始迷惑。妄有生死。對彼生死。權立涅槃。依此虛妄緣起生死涅槃。妄生欣厭。名爲下乘般涅槃障。今由菩薩深觀平等四諦。斷此障已。類無差別之眞如理。方顯現也。言非如眼等類有別者。謂眞如不變隨緣。則有五位百法類別。且如同一色法。而根與塵別。又如同一根法。而眼與耳別。此皆依他起性。如幻事等。元非實我實法。旣非實我實法。則同一眞如體性。所謂隨緣不變。眼卽非眼。耳卽非耳。何得更有類別哉。故曰。眞俗兩智。行相互違。合令相應。名難勝地也。若依文解義。妄謂眼等一向類別。眞如一向無別。則行相仍互違矣。讀者思之。

六無染淨眞如。謂此眞如。本性無染。亦不可說後方淨故。

亦只二空所顯五位百法眞如之理。在生死而無染。證涅槃非新淨。但由無始迷惑。妄成流轉。因於流轉。權說還滅。流轉名染。還滅名淨。執此染淨以爲實有。名粗相現行障。今由菩薩深觀平等緣起。斷此障已。本無染淨之眞如理。方顯現也。

七法無別眞如。謂此眞如。𨿽多教法種種安立。而無異故。

亦只二空所顯五位百法眞如之理。依之安立種種教法。而此眞理。本來無異。相卽無相。空有兩融。但由不達相本無相。作意勤求無相。名細相現行障。今由菩薩善修稱性方便。滿是一切佛法。斷此細相現行障已。法無別之眞如妙理。方顯現也。

八不增減眞如。謂此眞如。離增減執。不隨染淨有增減故。卽此亦名相土自在所依眞如。謂若證得此眞如已。現相現土俱自在故。

亦只二空所顯五位百法眞如之理。隨緣不變。故非染淨所能增減。不變隨緣。故現相土無不自在。但由不達性無增減。猶於眞如而有趣向。名無相中作加行障。今由菩薩善得無功用道。深證無生法忍。斷此加行障已。隨緣不變之體。任運顯現。名不增減眞如。不變隨緣之用。任運顯現。名相土自在所依眞如。當知五位百法之中。隨拈一法。皆不增減。皆相土自在也。相約現身。土約器界。

九智自在所依眞如。謂若證得此眞如已。於無礙解得自在故。

亦只二空所顯五位百法眞如之理。以一一法皆眞如故。所以隨一一法。皆能總持一切所詮之義。隨一一法。皆能總持一切能詮之名句字。隨一一法。皆能總持一切言音訓釋。隨一一法。皆能徧逗一切眾生機宜。巧說無盡。令得四益。是故名此眞如爲智自在所依也。但由所知障故。不達一義一切義。一切義一義。不達一法一切法。一切法一法。不達一言音一切言音。一切言音一言音。不達義義法法言言。各具四教四門。一一門中。各具四悉。遂於利樂有情事中。不樂勤行。名利他中不欲行障。今由菩薩以無量智。思量觀察一切法行。如實了知一切稠林。斷此不欲行障已。眞如顯現。依之而發四無礙解。無不自在也。

十業自在等所依眞如。謂若證得此眞如已。普於一切神通作業總持定門。皆自在故。

亦只二空所顯五位百法眞如之理。隨一一法。皆是眞如不變全體。皆具眞如隨緣大用。重重無盡無盡重重。一切神通。一切事業。一切總持。一切定門。性卽眞如。本無分劑。但由微細所知障故。未證能所不可思議。未證體用不可思議。猶於無分劑中而存分劑。名爲於諸法中未自在障。今由菩薩智慧圓滿。斷此障已。眞如圓顯。普於諸業得自在也。問曰。前第十障後云。猶有俱生微所知障。及有任運煩惱障種。金剛諭定現在前時。彼皆頓斷。入如來地。此中胡不別明佛地所證眞如。答曰。眞如尙不名一。云何有十。前約十地分證。故隨勝徳。假立十名。至於圓滿菩提。歸無所得。則一切名義。皆悉究竟。無勞別立異名矣。

𨿽眞如性。實無差別。而隨勝徳。假立十種。𨿽初地中。已達一切。而能證﹝之十勝﹞行。猶未圓滿。爲令圓滿﹝十勝行故。依於﹞後後建立﹝十名。﹞

此總結十眞如義。兼釋伏難也。難曰。有爲之法。可有數量。眞如卽非有爲。安得有十。釋曰。但隨勝徳。假立十名。其實無差別也。難曰。眞如旣無差別。則初地已證無差別性。名爲徧行眞如。何須建立後九。若初地所證。不卽後九。何名徧行。若初地所證。已卽後九。何須再證。釋曰。所證理體。𨿽已頓達。而能證事行。猶未圓滿。爲滿勝行。建立十名耳。初明十地因竟。問曰。能所不二。理事相卽。今胡得云所證理圓。能證事行猶未滿耶。答曰。能所不二。亦不定一。理事相卽。亦不相濫。若以事從理。以理攝事。則初地中。亦能具足諸地功徳。而又不妨仍是初地。若以理從事。以事顯理。則後後位。乃能漸顯本來法性。而又不妨仍自平等。大佛頂經云。理則頓悟。乘悟並銷。事非頓除。因次第盡。當知頓漸二悟。同名爲頓。以卽事之理。理仍無差別故。頓漸二修。同名爲漸。以卽理之事。事仍有初後故。予於佛頂文句辧之頗詳。幸細尋之。

﹝辛﹞二明轉依果三。初來意。二正釋。三簡示。﹝壬﹞今初

如是菩薩於十地中。勇猛修行十種勝行。斷十重障。證十眞如。於二轉依。便能證得。

﹝壬﹞二正釋二。初明位別。二明義別。﹝癸﹞今初

轉依位別。略有六種。一損﹝染﹞力益﹝淨﹞能﹝名之爲﹞轉。謂初﹝資糧﹞二﹝加行﹞位。由習勝解及慚愧故。損本識中染種勢力。益本識內淨種功能。𨿽未斷障種。實證轉依。而漸伏﹝二障﹞現行。亦名爲轉。二通達轉。謂通達位。由見道力。通達眞如。斷分別生﹝之﹞二障粗重。證得一分眞實轉依。三修習轉。謂修習位。由數修習十地行故。漸斷俱生二障粗重。漸次證得眞實轉依。﹝然﹞攝大乘﹝論﹞中。﹝又﹞說通達轉在前六地﹝者。謂彼以﹞有﹝相﹞無相﹝二﹞觀通達。眞俗間雜現前。令眞非眞現不現故。說修習轉在後四地﹝者。謂﹞純無相觀長時現前。勇猛修習斷余粗重。多令非眞不顯現故。

前六地中。或以有相觀通達俗諦。則令非眞現而眞不現。或以無相觀通達眞諦。則令眞現而非眞不現。故名間雜現前。餘可知。

四果圓滿轉。謂究竟位。由三大劫阿僧企耶。修習無邊難行勝行。﹝故至﹞金剛諭定現在前時。永斷本來一切粗重。頓證佛果圓滿轉依。窮未來際利樂無盡。

阿僧企耶。亦云阿僧祗。此翻無數。起信論云。一切菩薩。皆經三阿僧祇劫故。無有超過之法。問曰。大佛頂經云。狂心頓歇。歇卽菩提。何藉劬勞肯綮修證。又云。不歷僧祇獲法身。又云識陰若盡。則汝現前諸根互用。從互用中。能入菩薩金剛幹慧。如是乃超十信。十住。十行。十回向。四加行心。菩薩所行金剛十地。等覺圓明。入於如來妙莊嚴海。經論明文。何其碩異。答曰。依文解義。三世佛冤。豈不聞十世古今。始終不離當念。一剎那際三昧。智入三世而無往來乎。法華五十小劫。謂如半日。長入短也。瞿目仙人執善財手。已於無量佛所無量劫中修菩薩行。短攝長也。是故若惟約理。則長短並空。若惟約事。則長短各異。若約理事不二。則互奪兩忘。若約理事交徹。則長短互在。今由理不礙事。故𨿽頓悟同於善財。而一生中。三祗具足。亦未嘗有所超過。復由事不礙理。故𨿽積行猶如釋迦。而塵點劫來。猶如今日。亦未嘗出於剎那。且善財𨿽云一生圓滿。而彌勒菩薩仍記之云。我成佛時。汝及文殊皆得見我。普賢又導之云。願我臨欲命終時。盡除一切諸障礙。面見彼佛阿彌陀。卽得往生安樂剎。彼佛眾會咸淸淨。我時於勝蓮華生。親睹如來無量光。現前授我菩提記。由此觀之。經所謂頓悟者。悟此時劫原無實性也。論所謂經劫者。經此無實性之時劫也。不悟無性。則厭倦之心必生。不經曠劫。則稱性之修不滿。不悟無性。則不能稱性以起眞修。不事眞修。則無以除障而顯本性。是故阿難頓獲法身之後。方請入華屋門。觀音超越世出世間。仍居極樂補處。閱經論者。曷深思之。

五下劣轉。謂二乘位。﹝一則﹞專求自利。﹝二則﹞厭苦欣寂。﹝三則﹞惟能通達生空﹝所顯﹞眞如。﹝四則惟﹞斷煩惱﹝障﹞種。﹝五則惟能﹞證眞擇滅﹝無爲。﹞無勝堪能。﹝所以﹞名下劣轉。六廣大轉。謂大乘位。﹝一則﹞爲利他故。趣大菩提。﹝二則﹞生死涅槃俱無欣厭。﹝三則﹞具能通達二空﹝所顯﹞眞如。﹝四則﹞雙斷所知煩惱障種。﹝五則﹞頓證無上菩提涅槃。有﹝如此﹞勝堪能。﹝所以﹞名廣大轉。﹝今﹞此﹝頌﹞中﹝之﹞意。﹝正﹞說廣大轉依。﹝以﹞捨二﹝障﹞粗重而證得故。

前之四義。豎約大乘五位而辯。此之二義。橫約三乘勝劣對辧。仍結歸頌意也。蓋下劣轉中。亦有五位四義不同。以非頌所說義。故不辯之。又大乘五位四轉。亦同天臺六卽之義。資糧。卽觀行轉。加行。卽相似轉。通達。修習。皆分證轉。圓滿。卽究竟轉。不言名字及理卽者。轉義未顯著故。然非名字先轉。何由得入資糧位轉。又若性中不具理轉。何由聞名得生信解。又理轉者。卽是轉菩提爲所知障。轉涅槃爲煩惱障。名字已去。卽皆轉煩惱障成大涅槃。轉所知障成大菩提。故曰但轉其名無實性。如水成冰。冰還成水也。初明位別竟。

﹝癸﹞二明義別三。初總標。二別釋。三結指。﹝子﹞今初

轉依義別。略有四種。

﹝子﹞二別釋四。初釋能轉道。二釋所轉依。三釋所轉捨。四釋所轉得。﹝醜﹞今初

一能轉道。此復有二。一能伏道。謂伏二障﹝之﹞隨眠勢力。令不引超二障﹝之﹞現行。此通有漏無漏二道。﹝亦通﹞加行根本後得三智。隨其所應。漸頓伏彼。﹝二障現行。﹞

若有漏六行觀。﹝厭下苦粗障。欣上淨妙離。﹞惟能漸伏俱生煩惱現行。若有漏位中加行智。能頓伏分別二障現行。漸伏俱生二障現行。若無漏根本智。頓伏一切俱生現行。若無漏後得智。漸伏一切俱生現行。又無漏位中加行智。亦漸伏一切俱生現行。

二能斷道。謂能永斷二障隨眠。此道定非有漏﹝道及﹞加行﹝智所能。以﹞有漏道﹝是夙﹞曾習。﹝又是﹞相執所引。未泯相故。﹝以﹞加行﹝智。﹞趣求所證﹝眞如﹞所引﹝本智。﹞未成辦故。

此正簡有漏道及加行智。不能斷惑。惟根本後得二無漏智。乃爲能斷道也。相執所引者。謂與第七識中煩惱相依。

有義。根本無分別智。親證二空所顯眞理。無境相故。能斷隨眠。後得不然。故非斷道。

此辧後得智爲能斷道。共有二義。今初義也。言後得不然者。謂變相觀空。不能親證眞如故。

有義。後得無分別智。𨿽不親證二空眞理。無力能斷迷理隨眠。而於安立非安立相。明了現前無倒證故。亦能永斷迷事隨眠。故瑜伽說。修道位中有出世斷道。﹝亦有﹞世出世斷道。無﹝有﹞純﹝以﹞世間道﹝而﹞能永害隨眠﹝者。以世間道﹞是曾習故。﹝又﹞相執﹝所﹞引故。由斯理趣。諸見所斷及修所斷﹝之﹞迷理隨眠。惟有根本無分別智親證理故。能正斷彼。余修所斷﹝之﹞迷事隨眠。根本後得俱能正斷。

此第二正義也。迷理隨眠者。迷二空理。妄起我法二執。所有分別俱生之種子也。迷事隨眠者。由迷二空。故於事境不能了達。起於貪嗔癡慢諸餘煩惱。所有俱生之種子也。出世斷道。卽根本智世出世斷道。卽後得智。純世間道。卽有漏道。及加行智。餘可知。初釋能轉道竟。

﹝醜﹞二釋所轉依

二所轉依。此復有二。一持種依。謂根本識。由此能持染淨法﹝之﹞種﹝子。﹞與染淨法俱爲所依。聖道轉令捨染得淨。余依他起性。𨿽亦是依。而不能持種。故此不說。

余依他起性。指前七轉也。

二迷悟依。謂眞如由此能作迷悟根本。諸染淨法依之得生。聖道轉令捨染得淨。余𨿽亦作迷悟法依。而非根本。故此不說。

若論眞如隨緣不變。則迷不能染。悟不能淨。今約眞如不變隨緣。則迷之爲在纏眞如。一切染法依之得生。悟之爲出纏眞如。一切淨法依之得生。故以眞如爲迷悟依。譬如方𨿽不轉。而依方故迷。依方故悟也。余𨿽亦作迷悟依者。謂五蘊十二處十八界等。一一皆以無性爲性。皆卽眞如。故皆可作迷悟法依。而隨相差別。則非根本。故不說之。二釋所轉依竟。

﹝醜﹞三釋所轉捨

三所轉捨。此復有二。一所斷捨。謂二障種。眞無間道現在現時。﹝所治之﹞障﹝與能﹞治﹝之智﹞相違。彼﹝二障種卽﹞便斷滅。永不成就。說之爲捨。彼種﹝旣已﹞斷故。不復現行妄執我法。所執我法。不﹝復﹞對﹝彼虛﹞妄﹝徧計執﹞情。亦說爲捨。由此名捨徧計所執。二所棄捨。謂余有漏﹝善種。及與﹞劣無漏種。金剛諭定現在前時。引極圓明純淨本識。非彼﹝有漏及劣無漏種所﹞依故。皆永棄捨。彼種捨已。現有漏法及劣無漏畢竟不生。旣永不生。亦說爲捨。由此名捨﹝變易﹞生死劣法。有義。所餘有漏法種及劣無漏﹝種。於﹞金剛諭定現在前時。皆已棄捨。與﹝俱生微細所知煩惱﹞二障種﹝子。﹞俱時捨故。有義。爾時﹝但捨二障種子。﹞猶未捨彼﹝有漏善種劣無漏種。以彼﹞與無間道不相違故。﹝若言爾時卽已捨者。﹞菩薩應無﹝一分變易﹞生死法故。﹝又﹞此位﹝所持有漏等種若捨。﹞應﹝亦﹞無所燻﹝能持之異熟﹞識故。﹝是則﹞住無間道﹝之時。不應猶名金剛後心菩薩。卽﹞應名﹝爲﹞佛故。﹝旣卽名佛。﹞後解脫道應無用故。由此應知余有漏等﹝種子。眞俟﹞解脫道起。方棄捨之。﹝以﹞第八淨識﹝乃﹞非彼﹝二種之所﹞依故。

余有漏種者。卽十地中有相觀俱所修勝行之種也。劣無漏種者。卽十地中無相觀俱所修勝行之種也。此二皆能感於變易生死。故名劣法。捨此種時。有兩家解。初義在無間道。次義在解脫道。次義爲正也。

﹝醜﹞四釋所轉得又三。初總標。二別釋。三總示。﹝寅﹞今初

四所轉得。此復有二。

﹝寅﹞二別釋二。初釋所顯得。二釋所生得。﹝卯﹞初又二。初正釋。二料簡。﹝辰﹞今初

一所顯得。謂大涅槃。此𨿽本來自性淸淨。而由客障。覆令不顯。眞聖道生。斷彼障故。令其相顯。名得涅槃。此依眞如離障施設﹝名字。﹞故體卽是淸淨法界。

客障。卽所知煩惱二障也。非本來有。故名爲客。然亦不從眞如外來。以眞如體無外故。但以非我計我。名煩惱障。非法計法。名所知障。此障無體。全是虛妄。所以可斷。了障本妄。無可當情。名眞聖道。故如明之與闇。定不俱生。非敵對斷也。

涅槃義別。略有四種。一本來自性淸淨涅槃。謂一切﹝陰處界等﹞法相﹝所依﹞眞如﹝之﹞理。𨿽有客染。而本性淨。具無數量微妙功徳。無生無滅。湛若虛空。一切有情。平等共有。與一切法不一不異。離一切相。一切分別。尋思路絕。名言道斷。惟眞聖者自內所證。其性本寂。故名涅槃。

一切諸法。皆是因緣所生。觀相元妄。無可指陳。觀性元眞。卽眞如理。所謂五陰。六入。十二處。十八界。本如來藏妙眞如性也。𨿽有客染者。幻妄稱相。約迷情而言也。而本性淨者。染而不染。離一切相。因緣卽空也。具無數量微妙功徳者。卽一切法。因緣卽假也。無生無滅湛若虛空者。離卽離非。是卽非卽。因緣卽中也。是故眞如本淨。則陰入界等一切法無不本淨也。眞如具徳。則陰入界等一切法無不具徳也。眞如無生無滅湛若虛空。則陰入界等一切法無不無生無滅。湛若虛空也。一切有情惟其平等共有陰入界法。所以卽復平等共有眞如。若謂眞如與法定一。則眞如無差別。諸法亦應無別。或諸法有差別。眞如亦應差別。而實不然。故不定一。若謂眞如與法定異。則眞如非諸法。諸法應有自性。諸法非眞如。眞如應不徧常。而實不然。故不定異。是故眞如離一切有相無相。雙亦相雙非相。卽諸法亦離一切有相無相雙亦相雙非相也。眞如離一切分別。卽諸法亦離一切分別也。眞如尋思路絕。名言道斷。卽諸法亦尋思路絕名言道斷也。惟於諸法尋思路絕。名言道斷。故證眞如。倘於眞如虛妄尋思。安立名言。翻成徧計矣。言自內所證者。以無外故。彊名爲內。以挾帶故。彊名爲證。𨿽聖所證。非是聖所獨有。故云一切眾生卽涅槃相。不可復滅也。

二有餘依涅槃。謂卽眞如出煩惱障。𨿽有微苦所依未滅。而障永寂。故名涅槃。

三乘無學斷煩惱障。證得生空所顯眞如。卽此眞如。依義假名涅槃。以其身智果縛尙在。未滅苦依。故名有餘依也。

三無餘依涅槃。謂卽眞如出生死苦。煩惱旣盡。余依亦滅。眾苦永寂。故名涅槃。

身智都泯。永無三界苦因苦果。卽此所顯眞如之性。依義假名。無餘依涅槃也。

四無住處涅槃。謂卽眞如﹝兼復﹞出所知障。大悲般若常所輔翼。由斯不住生死涅槃。利樂有情。窮未來際。用而常寂。故名涅槃。

卽前本來自性淸淨涅槃眞如之理。由出二障。方能圓顯。以般若故。不住生死。以大悲故。不住涅槃。以般若卽大悲故。利樂有情。窮未來際。以大悲卽般若故。用而常寂。故復依義假名無住處涅槃也。當知眞如不變。舉體隨於染緣。則有煩惱所知二障。而二障隨緣不變。本無自性。故復舉體隨於淨緣。轉成大悲般若二徳。以此二徳。乃稱性所起。不離本性。故云常所輔翼耳。初正釋竟。

﹝辰﹞二料簡七。初約凡聖通簡﹝至﹞七簡頌惟指後三種。﹝巳﹞今初

一切有情。皆有初一。二乘無學。容有前三。惟我世尊。可言具四。

自性淸淨涅槃。一切有情皆共有之。所謂心佛眾生。三無差別。亦所謂諸法從本來。常自寂滅相。有佛無佛。性相常住。天臺依此說六而常卽。約性徳也。二乘更加有餘無餘二種。然未入滅時。但有有餘。而無無餘。已入滅後。但證無餘。而非有餘。故云容有。惟我世尊。並具無住處義。所謂一切賢聖。皆以無爲法而有差別。三乘因果。歷然不濫。天臺依此說卽而常六。約修徳也。全性起修。故平等不妨差別。全修在性。故差別不妨平等。是謂常同常別法界法門。

﹝巳﹞二簡善逝有有餘依

﹝問。﹞如何善逝﹝尙﹞有﹝微苦未盡之﹞有餘依。﹝答。﹞𨿽無實依。而現似有。﹝又﹞或苦依盡﹝故。﹞說﹝之爲﹞無餘依。非苦依在。﹝可﹞說﹝爲﹞有餘依。是故世尊可言具四。

苦依盡者。世尊金剛不壞之身。不同羅漢果縛也。非苦依在者。無漏五蘊。盡未來際常住不滅也。此則四涅槃義。同時具足。不同二乘甚矣。

﹝己﹞三簡二乘容有前三

﹝問。﹞若聲聞等有無餘依。如何有處說彼非有。﹝又﹞有處說彼﹝二乘﹞都無涅槃。豈有餘依。彼亦非有﹝耶。答。﹞然聲聞等身智在時。﹝由﹞有所知障﹝故。﹞苦依未盡。圓寂義隱。說無涅槃。非彼實無煩惱障盡所顯眞理﹝之﹞有餘涅槃﹝也。又因﹞爾時未證無餘圓寂。故亦說彼無無餘依。非彼後時滅身智已。無苦依盡﹝之﹞無餘涅槃﹝也。又﹞或說二乘無涅槃者。﹝乃﹞依無住處﹝大涅槃說。﹞不依前三﹝說也。﹞又說彼﹝二乘﹞無無餘依者。依不定性二乘而說。彼才證得有餘涅槃。決定回心求無上覺。由定願力畱身久住。非如一類﹝定性二乘竟﹞入無餘依﹝也。﹞謂有﹝一類定性﹞二乘。深樂圓寂。得生空觀。親證眞如。永滅感生煩惱障盡。﹝先﹞顯依眞理﹝之﹞有餘涅槃。彼能感生﹝之﹞煩惱﹝旣得﹞盡故。﹝則﹞後有﹝之﹞異熟﹝果﹞無由更生。﹝所以﹞現苦所依任運滅位。余有爲法旣無所依。與彼苦依同時頓捨。顯依眞理﹝之﹞無餘涅槃。爾時𨿽有二乘身智。而﹝先﹞由彼﹝身智﹞證﹝得此理。故﹞可﹝假﹞說彼有﹝無餘涅槃。﹞此﹝無餘涅槃﹞位﹝中。﹞惟有淸淨眞如。離相湛然。寂滅安樂。依斯說彼﹝二乘﹞與佛無差。但無菩提利樂他業。故復說彼與佛有異。

不定性二乘。卽退大取小者。或是通教利根二乘。至已辦支佛地中。接入別圓。以其未斷所知障種。未得法身應本。故且畱分段身。久住世間。上求下化也。定性二乘。卽本來習小者。或是藏教鈍根。故不回心向大。只待此身任運壽盡。永入涅槃。決不更受三有生身也。余有爲法。指彼所知障種。然此論旣是以別入通。通含別圓。故仍不壞界內教道。若依釋論。則出三界外有淨土。一切聲聞緣覺出生其中。受法性身。非分段生。法華亦云。是人𨿽生滅度之想。入於涅槃。而於彼土求佛智慧。得聞是經。惟以佛乘而得滅度。更無餘乘。當知此中所云淸淨眞如離相湛然。秪是方便有餘。但空法性土耳。猶有變易生死。非大涅槃也。

﹝巳﹞四簡斷所知得無住處

﹝問。﹞諸所知障。旣不感生。如何斷彼。得無住處。﹝答。﹞彼能隱覆法空眞如。令不發生大悲般若。窮未來際。利樂有情。故斷彼時。顯法空理。此理卽是無住涅槃。令於二邊俱不住故。

生死涅槃。本來空寂。由所知障。障此法空。所以不能稱性發生大悲般若。如水成冰。今斷彼障。遂能不住生死。不住涅槃。如冰還成水也。

﹝巳﹞五簡斷所知不得擇滅

﹝問。﹞若所知障。亦障﹝無住﹞涅槃﹝眞理。﹞如何斷彼﹝所知障種。﹞不得擇滅﹝無爲。答。﹞擇滅﹝是﹞離﹝煩惱﹞縛。彼﹝所知障。﹞非﹝分段生死﹞縛故。﹝問。﹞。旣爾﹝非縛。則﹞斷彼﹝時。亦﹞寧得﹝無住﹞涅槃。﹝答。﹞非諸涅槃。皆擇滅攝。﹝若﹞不爾﹝者。﹞性淨﹝旣非擇滅。豈亦﹞應非涅槃。﹝須知﹞能縛有情住﹝分段﹞生死者。斷此﹝縛故。﹞說得擇滅無爲。諸所知障。不感﹝分段﹞生死。非如煩惱能縛有情。故斷彼時。不﹝名爲﹞得擇滅。然﹝因﹞斷彼﹝所知障﹞故。法空理顯。此理相寂。﹝故亦﹞說爲涅槃。非﹝必謂﹞此﹝無住﹞涅槃。﹝亦以﹞擇滅爲性﹝也。﹞故﹝今﹞四﹝種﹞圓寂。﹝於﹞諸無爲﹝之﹞中。初後﹝二種﹞卽眞如﹝無爲。﹞中間二﹝種。乃﹞擇滅﹝無爲所﹞攝。

此正簡示有餘無餘二種涅槃。乃名擇滅無爲。若自性淸淨涅槃及無住處涅槃。皆卽眞如無爲也。

﹝問。﹞若惟斷縛得擇滅者。﹝則﹞不動等二﹝種無爲。於余﹞四﹝無爲﹞中﹝當屬﹞誰攝。﹝答曰。不動無爲。滅受想無爲。卽﹞非擇滅﹝無爲所﹞攝。說﹝此二皆是﹞暫離﹝有似緣闕不生義﹞故。﹝若夫﹞擇滅無爲。惟究竟滅。有非擇滅﹝無爲。屬﹞非永滅﹝者﹞故。﹝又﹞或﹝可﹞無住處﹝涅槃。﹞亦﹝是﹞擇滅﹝無爲所﹞攝。由﹝法空智﹞眞擇﹝之﹞力。滅﹝所知﹞障﹝而顯﹞得故。﹝是則﹞擇滅有二。一滅縛得。謂斷感生﹝之﹞煩惱﹝而﹞得者。二滅障得。謂斷余﹝所知﹞障而證得者。故四圓寂。﹝於﹞諸無爲﹝之﹞中。初一卽眞如。後三皆擇滅。﹝若夫﹞不動等二。﹝或那含及遠行地前所入。不過﹞暫伏滅者。﹝卽是﹞非擇滅攝。﹝或無學果人所入。卽屬﹞究竟滅者。﹝亦可﹞擇滅所攝。

此復以六種無爲互對簡也。眞如卽是無爲體性。餘五皆是約義立名。已如第二卷

中所釋。是故不動無爲。依入四禪假立。滅受想無爲。依入滅定假立。皆屬暫離。非究竟滅。並是非擇滅所攝耳。就非擇滅。元有二義。若本性淸淨義。卽是永滅。若緣闕所顯義。卽非永滅。今不動及受想滅二種無爲。旣非永滅。卽同緣闕所顯義也。或無住處下。更作一解。無住處亦可擇滅所攝。不動等二亦可兩攝。文並易知。

﹝巳﹞六簡所知障亦障涅槃

﹝問。﹞旣所知障亦障﹝無住﹞涅槃。如何但說是菩提障。﹝答。如﹞說煩惱障但障涅槃。豈彼不能爲菩提障。應知聖教依勝用說。﹝各別障一。﹞理實俱能通障二果。

煩惱亦障無上菩提。所知亦障無住涅槃。但我執招感生死用勝。法執隱覆正智用勝。故云煩惱障障涅槃。所知障障菩提耳。

﹝巳﹞七簡頌惟指後三種

如是所說四涅槃中。惟後三種。名所顯得。

自性淸淨涅槃。不由斷障所顯得故。初釋所顯得竟。

﹝卯﹞二釋所生得三。初總釋。二別釋。三結成。﹝辰﹞今初

二所生得。謂大菩提。此𨿽本來有能生種。而所知障礙故不生。由聖道力。斷彼障故。令從種起。名得菩提。起已相續。窮未來際。此卽障智相應心品。

本來有能生種。卽無始以來法爾所具無漏種子也。卽以智慧爲性。智慧本卽別境心所。由與十一善法。徧行五法。及欲解念定四法同時俱起。故名菩提智品。只此智品。若與第八淨識相應。卽名大圓鏡智。照一切法。無不盡故。若與第七淨識相應。卽名平等性智。達二無我平等性故。若與第六淨識相應。卽名妙觀察智。善了諸法自共相等。徧知一切眾生機故。若與前五淨識相應。卽名成所作智。能起三輪不思議化。成就利樂眾生事故。八淨識爲所依。慧心所爲能依。餘二十善心所爲助伴。異類合成一聚。故名爲品。八識相用有別。故說有四。以其有漏障斷。無漏智起。故名生得。實非本無今有之謂也。思之。

﹝辰﹞二別釋二。初正釋智品。二諸門分別。﹝巳﹞今初

云何四智相應心品。一大圓鏡智相應心品。謂此心品。離諸分別。所緣行相。微細難知。不妄不愚﹝於﹞一切境相。性相淸淨。離諸雜染。純淨圓﹝滿功﹞徳﹝之﹞現﹝行﹞種﹝子所﹞依持﹝體。﹞能現能生﹝自受用等三﹞身﹝四﹞土﹝及後三﹞智﹝之﹞影。無間無斷。窮未來際。如大圓鏡。現眾色像。

此智圓融無礙。無所不照。故以大圓鏡爲諭也。不緣非量故不妄。無有迷闇故不愚。無雜故純。無染故淨。功徳現行。皆依於此。功徳種子。皆此所持。一切現行。皆此所緣。故能現一切種子。皆此所持。故能生也。

二平等性智相應心品。謂此心品觀一切法自他有情悉皆平等。大慈悲等。恆共相應。隨諸﹝十地大機﹞有情所樂。示現﹝他﹞受用身﹝及他受用﹞土影像差別。﹝爲﹞妙觀察智﹝之﹞不共所依。無住涅槃之所建立。一味相續。窮未來際。

證得十平等故。名爲平等性智。如第四卷

所明也。由與悲智相應。依之建立無住涅槃。性惟無漏。故名一味。餘可知。

三妙觀察智相應心品。謂此心品。善觀諸法自相共相無礙而轉。攝﹝藏﹞觀﹝察﹞無量總持之門。及所發生功徳珍寶。於大眾會。能現無邊作用差別。皆得自在。雨大法雨。斷一切疑。令諸有情。皆獲利樂。

諸法自相。謂依他起性。當體各別故。諸法共相。謂圓成實性。同一眞如故。又自相。謂心心所色等。各有自體故。共相。謂苦無常空等。無不皆然故。能不忘失。名之爲攝。能善照察。名之爲觀。功徳珍寶。卽六度道品。作用差別。卽神通妙用。餘可知。

四成所作智相應心品。謂此心品。爲欲利樂諸有情故。普於十方示現種種變化三業。成本願力。所應作事。

佛地經論云。身化復有三種。一現神通化。二現受生化。三現業果化。語化亦有三種。一慶慰語化。二方便語化。三辯揚語化。意化復有四種。一決擇意化。二造作意化。三發超意化。四受領意化。成所作智。能起如是三業化用。此是以用顯體。皆是智上所現相分也。

如是四智相應心品。𨿽各定有二十二法。能變所變種﹝子﹞現﹝行﹞俱生。而智用增。﹝故但﹞以智名顯。故此四品。總攝佛地一切有爲功徳皆盡。

二十二法者。每一心王。皆有二十一心所相應也。能變。指內二分。所變。指外二分。有爲功徳。指稱性所起修徳。初正釋智品竟。

﹝巳﹞二諸門分別四。初轉得門。二初起門。三緣境門。四作用門。﹝午﹞今初

此﹝四智品。卽﹞轉有漏八七六五識。﹝及﹞相應品如次而得。智𨿽非識。而依識轉。識爲主故。說轉識得。又有漏位。智劣識彊。無漏位中。智彊識劣。爲勸有情依智捨識。故說轉八識而得此四智。

初此轉下。一約轉識成智釋。次智𨿽下。二約智依識轉釋。後又有下。三約轉彊得彊釋也。智𨿽非識者。識是心王。智是慧心所故。智彊識劣者。智則無惡慧而決斷勝。故彊。識則有淨分而無染分。故劣也。

﹝午﹞二初起門

大圓鏡智相應心品。有義。菩薩金剛諭定現在前時。卽初現起異熟識種。與極微細所知障種俱時捨故。若圓鏡智。爾時未起。便無能持淨種﹝之本﹞識故。有義。此品﹝須俟﹞解脫道時初成佛故。乃得初起。﹝以彼﹞異熟識種。金剛諭定現在前時猶未頓捨。與無間道不相違故。﹝彼無間道。但違二障種子。﹞非障有漏﹝善及﹞劣無漏法。﹝此有漏善及劣無漏。﹞但與佛果定相違故。﹝又若﹞金剛諭定無所燻﹝之異熟﹞識。﹝則﹞無漏不﹝復﹞增﹝長。卽﹞。應﹝已﹞成佛故。由斯此品。從初成佛。盡未來際相續不斷。持無漏種。令不失故。

釋有二義。第二爲正。如文可知。

平等性智相應心品。菩薩見道初現前位。違﹝分別我法﹞二執故。方得初起。後十地中。﹝俱生二﹞執﹝猶﹞未斷故。﹝故於﹞有漏等位。或有間斷。﹝直至﹞法云地後。與淨第八相依相續。盡未來際。

有漏等位者。等於無漏位也。若第六識入法空觀。則此智便得現前。若第六識但入生空觀時。𨿽名無漏。此智亦不現前。或第六識出觀之後。名有漏位。此智亦不現前。故云或有間斷。直至十地後心。法空智果恆時相續。乃令此智恆無間斷。

妙觀察智相應心品。﹝有二種別。一者﹞生空觀品。二乘見位亦得初起。此後展轉至無學位。﹝方得究竟。其在大乘。﹞或至菩薩解行地終。﹝初見道時。此智初起。﹞或至上﹝七地﹞位。若﹝於﹞非有漏﹝心時。﹞或﹝於非入滅盡定﹞無心時。皆容現起。﹝二者﹞法空觀品。﹝惟於﹞菩薩見位方得初起。此後展轉。乃至上﹝十地﹞位。若非有漏﹝心。又非但﹞生空智果。或﹝非入滅定﹞無心時。皆容現起。

言此後展轉者。二乘見道之後。若有漏心。則生空觀。便不現起。若入滅定。則生空觀。亦不現起。故仍有間斷也。菩薩七地已前亦然。法空觀品。𨿽菩薩見道方能有之。然於十地已前。或於有漏心中。或於但生空智心中。或於滅盡定中。皆不現起。除此三位。方得現前。故亦有間斷也。

成所作智相應心品。有義。菩薩修道位中。﹝爲第六識﹞後得﹝智所﹞引故。亦得初起。有義。成佛方得初起。以十地中。依異熟識所變眼等。非無漏故。﹝設以﹞有漏﹝之﹞不共必俱同境﹝五﹞根﹝而﹞發無漏﹝五﹞識。理不相應故。此二於境明昧異故。由斯此品。要得成佛。依﹝於﹞無漏﹝五﹞根。方容現起。而數間斷。﹝以必待﹞作意﹝緣力方引﹞起故。

明昧異者。有漏根識於境昧。無漏根識於境明也。問曰。小乘神通名爲作意。佛地神通名爲無記化化。今云成所作智。作意方起。何異小乘耶。答曰。小乘神通。作意方有。不作意則無。佛果神通。任運恆有。但應機方現。若無前機不浪起應。故名作意起耳。

此四種性。𨿽皆本有。而要燻發方得現行。因位漸增。佛果圓滿不增不減。盡未來際。﹝何故不增不減。以其﹞但從種生。不﹝復更﹞燻成種。﹝何不更燻成種。﹞勿前佛徳勝後佛故。

種皆本有者。性徳也。燻發現行者。修徳也。因位漸增者。全性起修。無差而差也。佛果圓滿。不增不減者。全修在性。差而無差也。所知障如冰。四智品如水。所知障如月之黑。四智品如月之白。冰還成水。濕性何殊。白月漸圓。月體不動。性相不二之旨。於此亦可思矣。二初起門竟。

﹝午﹞三緣境門

大圓鏡智相應心品。有義。但緣眞如爲境。是無分別。非後得智。行相所緣不可知故。有義。此品緣一切法。莊嚴論說。大圓鏡智。於一切境不愚迷故。佛地經說。如來鏡智。諸處境識眾像現故。又此決定緣無漏種。及身土等諸影像故。﹝但以﹞行緣微細。說不可知。﹝猶﹞如阿賴耶﹝識。﹞亦緣俗故。﹝當知﹞緣眞如故。是無分別。緣余境故。﹝卽是﹞後得智攝。其體是一。隨用分二。﹝但以﹞了俗由證眞。故說爲後得。﹝非實有先後也。﹞餘一分二。準此應知。

釋有二義。後義爲正也。初證二智。必先證眞而後了俗。所以說有前後。旣在佛地。則念念眞俗並照。但約緣眞如義。卽名爲根本智。約徧緣余境義。卽名爲後得智耳。余平等性智。及妙觀察智。亦各一體隨用分二。準此應知。

平等性智相應心品。有義。但緣第八淨識。如染第七。緣藏識故。有義。但緣眞如爲境。緣一切法平等性故。有義。徧緣眞俗爲境。佛地經說。平等性智。證得十種平等性故。莊嚴論說。緣諸有情自他平等。隨他勝解。示現無邊佛影像故。由斯此品通緣眞俗。﹝亦是根本後得﹞二智所攝。於理無違。

釋有三義。第三爲正也。十平等性。已見第四卷

中。

妙觀察智相應心品。緣一切法自相共相。皆無障礙。二智所攝。○成所作智相應心品。有義。但緣五種現境。莊嚴論說。如來五根。一一皆於五境轉故。有義。此品亦能徧緣三世諸法。不違正理。佛地經說。成所作智。起作三業諸變化事。決擇有情心行差別。領受去來現在等義。若不徧緣。無此能故。然此心品。隨意樂力。或緣一法。或二或多。﹝莊嚴論中。﹞且﹝一往﹞說五根於五境轉。﹝然﹞不言惟爾。故不相違。﹝此智﹞隨作意生。緣事相境。﹝以﹞起化﹝他﹞業故。﹝惟屬﹞後得智攝。

釋亦二義。後義爲正也。三緣境門竟。

﹝午﹞四作用門

此四心品。𨿽皆徧能緣一切法。而用有異。謂鏡智品。現自受用身淨土相。持無漏種。平等智品。現他受用身淨土相。成事智品。能現變化身及土相。觀察智品。觀察自他功能過失。雨大法雨。破諸疑网。利樂有情。如是等門。差別多種。

二釋所生得中。二別釋竟。

﹝辰﹞三結成

此四心品。名所生得。

四釋所轉得中。二別釋竟。

﹝寅﹞三結示

此所生得。總名菩提。及前﹝所顯得之﹞涅槃。﹝二皆﹞名所轉得。

二明義別中。二別釋竟。

﹝子﹞三結指

𨿽轉依義。總有﹝能轉道等﹞四種。而今﹝頌意﹞但取﹝所顯所生之﹞二所轉得。﹝以﹞頌說證得轉依﹝之﹞言故。

二明轉依果中。二正釋竟。

﹝壬﹞三簡示

此修習位。﹝但﹞說能證得﹝義。﹞非﹝是說﹞已證得。﹝以屬﹞因位攝故。

卽四義中初能轉道義也。四釋修習位竟。

﹝丁﹞五釋究竟位二。初舉頌。二論釋。﹝戊﹞今初

後究竟位。其相云何。頌曰。此卽無漏界。不思議善常。安樂解脫身。大牟尼名法。

﹝戊﹞二論釋六。初釋無漏界。二釋不思議。三釋善。四釋常。五釋安樂。六釋解脫身大牟尼名法。﹝己﹞初中二。初正釋。二釋妨。﹝庚﹞今初

論曰。前修習位。所得轉依。應知卽是究竟位相。此﹝者。﹞謂此前﹝所說﹞二轉依果。卽是究竟無漏界攝。諸漏永盡。非漏隨增。性淨圓明。故名無漏界。是藏義。此中含容無邊稀有大功徳故。或是因義。能生五乘世出世間。利樂事故。

性淨者。簡異二乘。圓明者。簡異十地。五乘者。一人乘。二天乘。三聲聞乘。四緣覺乘。五大乘也。人天是世間利樂事。後三乘是出世利樂事。

﹝庚﹞二釋妨二。初釋四智惟無漏妨。二釋佛應無五根等妨。﹝辛﹞今初

﹝問。﹞淸淨法界。可惟無漏攝。四智心品。如何惟無漏。﹝答。﹞道諦攝故。惟無漏攝。謂佛功徳及身土等。皆是無漏種性所生。有漏法種已永捨故。𨿽有示現作生死身。業煩惱等。似苦集諦。而實無漏道諦所攝。

作生死身。似苦諦也。業煩惱等。似集諦也。似苦諦。則同形九界。似集諦。則示行逆惡。而皆稱性施設。總屬無漏。所謂三千果成。咸稱常樂。煩惱卽菩提。生死卽涅槃。性惡法門。此爲誠證矣。

﹝辛﹞二釋佛應無五根等妨

﹝問。﹞集論等說。十五界等。惟是有漏。如來豈無五根五識五外界等。

十五界。卽五根界。五識界。五塵界也。五塵名外界者。妄情不執爲自身故。隨情說外。非謂在心外也。此因上文說四智心品。惟屬無漏。而與難問。謂佛若有前十五界。則不應惟無漏攝。若佛惟是無漏。則不應有十五界。以十五界集論等說。惟有漏故。下文有三家答。第三爲正。

有義。如來功徳身土。甚深微妙。非有非無。離諸分別。絕諸戲論。非界處等法門所攝。故與彼﹝集論等﹞說。理不相違。

此初家答也。𨿽似有理。而實儱侗。無有的義。近時宗門及圓頓教。多墮此見。

有義。如來五根五境。﹝從首楞嚴等﹞妙定生故。﹝但是﹞法界色攝。﹝其九界﹞非佛﹝之﹞五識。𨿽依此﹝如來法界所攝色爲本質。﹞變﹝相而緣。﹞然﹝所變者﹞粗。﹝爲質者﹞細。﹝其體各﹞異。﹝故﹞非五﹝塵﹞境攝。﹝而﹞如來﹝之﹞五識。﹝亦﹞非五識界﹝攝。以﹞經說佛心恆在定故。論說五識性散亂故。﹝問曰。旣如來五識非五識界。則﹞成所作智。﹝與﹞何﹝淨﹞識相應。﹝答曰。與﹞第六﹝淨識﹞相應。﹝由觀機而﹞起﹝三類分身之﹞化用故。﹝問曰。旣與第六淨識相應。則﹞與﹝妙﹞觀察智性有何別。﹝答曰。﹞彼﹝觀察智。善﹞觀諸法自共相等。此﹝成所作智。﹞惟起化﹝用。﹞故有差別。﹝問曰。若然。則﹞此二智品應不並生。﹝以﹞一類二識。不俱起故。﹝答曰。﹞許不並起。﹝亦﹞於理無違。﹝又或﹞同體﹝而約﹞用分。﹝則﹞俱﹝起仍﹞亦非失。﹝又成所作智。﹞或與第七淨識相應。﹝以其﹞依眼等﹝五﹞根。緣色等﹝五﹞境。﹝卽﹞是平等智﹝之﹞作用差別﹝耳。問曰。此則與平等性智有何差別。答曰。﹞謂﹝卽﹞淨第七﹝識。﹞起他受用身土相者。﹝則屬﹞平等品攝。起變化者。﹝則屬﹞成事品攝。﹝問曰。旣依五根緣五塵境。﹞豈不此﹝成所作智﹞品。﹝知其所應﹞攝﹝歸﹞五識﹝亦﹞得。﹝答曰。﹞非﹝是﹞轉彼﹝五識而﹞得﹝此智。便謂此智﹞體卽是彼﹝五識。﹞如轉生死。言得涅槃。不可涅槃同生死攝。是故於此不應爲難。

此次蒙答也。𨿽不似初家一味儱侗。而義多牽彊。終違正理。

有義。如來功徳身土。如應攝在﹝五﹞蘊﹝十二﹞處﹝十八﹞界中。﹝以﹞彼﹝蘊處界﹞三。皆通有漏無漏﹝故。而﹞集論等。說十五界等惟有漏者。彼依二乘粗淺境說。非說一切﹝也。﹞謂余﹝九界有情﹞成就十八界中。惟有後﹝意根意識法塵﹞三﹝界﹞通無漏攝。﹝若﹞佛﹝所﹞成就﹝十八界﹞者。𨿽皆無漏。而非二乘所知境攝。然余處說佛功徳等非界等者。﹝但以﹞不同二乘劣智所知界等相故。理必應爾。所以者何。﹝經﹞說﹝一切﹞有爲法。皆﹝爲五﹞蘊攝故。﹝又﹞說一切﹝有漏無漏﹞法。﹝皆是十八﹞界﹝十二﹞處攝故。﹝設使蘊界處外別有佛法。卽是第六蘊第十三處第十九界。而﹞十九界等。﹝乃是﹞聖所遮故。﹝又﹞若﹝謂﹞絕﹝諸﹞戲論。便非界﹝處﹞等﹝攝。﹞亦不應說卽無漏界善常安樂解脫身等。又處處說轉無常﹝五﹞蘊。獲得常﹝住五﹞蘊。﹝十八﹞界﹝十二﹞處亦然。寧﹝可竟﹞說如來非蘊處界。故﹝凡﹞言非﹝蘊處界等﹞者。﹝但﹞是密意說﹝耳。﹞又﹝論﹞說五識性散亂者。﹝乃﹞說余﹝九界之所﹞成者。非﹝說﹞佛所成﹝之五識亦散亂也。﹞故佛身中十八界等。皆悉具足。而純無漏。

此第三正答也。佛身具足十八界等。故與眾生平等無二。而蘊處界皆純無漏。故顯一一無非法界。是故如來蘊處界等。一一含容無邊希有大功徳聚。一一能生五乘世出世間利樂事業。又如來蘊處界等。旣皆卽無漏界。當知眾生蘊處界等。未嘗不具無漏界性。故曰轉無常蘊。獲得常蘊。界處亦然。如轉冰得水。濕性無殊。冰諭九界有漏蘊處界法。水諭佛界無漏蘊處界法。濕諭眞如無爲實性。與有爲法。不一不異。此則性相融通。本來無二。分而愈合。旨趣彰明矣。紛紛諍論。豈理也哉。初釋無漏界竟。

﹝己﹞二釋不思議

此二轉依果。又不思議。超過尋思言議道故。微妙甚深自內證故。﹝故不可思。﹞非諸世間。諭所諭故。﹝故不可議。﹞

﹝己﹞三釋善

此﹝二轉依果。﹞又﹝惟﹞是善。﹝以是﹞白﹝淨﹞法性故。﹝謂﹞淸淨法界。遠離生滅。極安隱故。四智心品。妙用無方。極巧便故。﹝此﹞二種皆有順益相故。違不善﹝法之違損相﹞故。俱說爲善。﹝難曰。﹞論說﹝十二﹞處等。﹝惟五根與香味觸三塵性是無記。余通三性。﹞不惟無記。﹝今言佛四智等亦惟是善。﹞如來豈無﹝無記﹞五根。﹝及香味觸﹞三﹝無記﹞境。此中﹝亦有﹞三釋。廣說如前﹝無漏界中。今第三正釋曰。﹞一切如來身土等法。皆﹝是﹞滅道﹝二諦所﹞攝。故惟是善。聖說滅道。惟善性故。說佛土等。非苦集故。佛識所變有漏不善無記相等。皆從無漏善種所生。無漏善攝。

佛識所變相自有二種。一者大悲願力。同流九界。變爲九界蘊處界相。如其所應。或同無漏。或同有漏。或同小善。或同不善。或同有覆無覆二種無記。而皆無漏善種所生。正是巧用性惡法門。故一切諸法無非佛法也。二者九界有漏不善無記相等以爲本質。變起佛識無漏相分。所謂諸佛心內眾生。塵塵極樂者也。理具事造。兩重三千。同居一念。於此亦可悟矣。

﹝己﹞四釋常

此﹝二轉依果。﹞又﹝皆﹞是常。無盡期故。﹝謂﹞淸淨法界。無生無滅。性無變易。故說爲常。四智心品。所依﹝法界﹞常故。﹝永永﹞無斷盡故。亦說爲常。﹝然而﹞非自性常。﹝以四智品﹞從因生故。生者歸滅。一向說故。不見色心非無常故。然四智品﹝亦非無常。﹞由本願力。所化有情。無盡期故。窮未來際。無斷無盡。

前已具明眞如與一切法不一不異。今故但言法界是自性常。四智非自性常。卽顯常與無常。二鳥雙遊之義矣。仍恐迷者執文失旨。故特申明四智非自性常。亦非無常。以雙遮之。旣可雙遮。便可雙照。旣知四智雙遮雙照。便可例知淸淨法界亦必雙遮雙照。何以言之。眞如不變隨緣。則有在纏出纏之分。非常卽無常乎。眞如隨緣不變。原無增減垢淨之別。非無常卽常乎。又不變隨緣。故雙照常與無常。隨緣不變。故雙非常與無常。又四智心品爲能依。眞如法界爲所依。如波依水。不一不異。無有水而不波。無有波而非水。波無常卽水相無常。水常卽波性常矣。乃至理事。性修。體用。不二而二。二而不二。莫不皆然。思之。思之。

﹝己﹞五釋安樂

此﹝二轉依果。﹞又﹝皆﹞安樂。無逼惱故。﹝謂﹞淸淨法界。眾相寂靜。故名安樂。四智心品。永離﹝智﹞體﹝之﹞害。故名安樂。此二自性皆無逼惱。及能安樂一切有情。故二轉依俱名安樂。

體害。卽法執。能障所知妙理。故名智體之害也。

﹝己﹞六釋解脫身大牟尼名法二。初釋解脫身。二釋大牟尼名法。﹝庚﹞今初

二乘所得二轉依果。惟永遠離煩惱障縛。無殊勝法故。恆名解脫身。二乘二轉依果者。一是擇滅無爲。而是生空智品也。但出分段生死苦輪。無有菩提利樂他業。故恆名解脫身。恆或作但。

﹝庚﹞二釋大牟尼名法二。初略明頌義。二廣解法身。﹝辛﹞今初

大覺世尊。成就無上寂默法故。名大牟尼。此牟尼尊所得﹝菩提涅槃﹞二﹝轉依﹞果。永離﹝所知煩惱﹞二障。亦﹝卽﹞名﹝爲﹞法身。﹝法者。謂﹞無量無邊力無畏等大功徳法。所莊嚴故。﹝身者。謂﹞體﹝義﹞依﹝義﹞聚義。總說名身。故此法身﹝總以眞如及四智菩提﹞五法爲性。非﹝但以淸﹞淨法界﹝一種。﹞獨名﹝爲﹞法身﹝也。以﹞二轉依果。皆此﹝法身所﹞攝故。

梵語牟尼。此云寂默。謂永寂二邊。默契中道也。法身總以五法爲性。卽是體義。合此五法。以爲法身。卽是聚義。下云大功徳法所依止故。卽是依義。

﹝辛﹞二廣解法身三。初明能依之身。二明所依之土。三身土合簡。﹝壬﹞初中四。初正釋三身。二五法相攝。三三身徳別。四自他利殊。﹝癸﹞今初

如是法身。有三相別。

卽法報應三身也。法身名自性身。報身名受用身。應身名變化身。相𨿽三別。皆名法身。卽一而三。卽三而一。不縱不橫。不並不別。分而言之。法身是依義。報應二身是體義。三相總名法身。是聚義。合而言之。一一皆有體依聚義。

一自性身。謂諸如來﹝所證﹞眞淨法界。﹝乃﹞受用﹝身及﹞變化﹝身之﹞平等所依。離相寂然。絕諸戲論。具無邊際眞常功徳。是一切法平等實性。卽此自性。亦名﹝三身中之﹞法身。﹝以是﹞大功徳法所依止故。

一切法平等實性。所謂有佛無佛。性相常住。悟不能增。迷不能減者也。然於眾生分中。名爲在纏眞如。亦名本性淸淨法身。而於諸佛分中。名爲出纏眞如。亦名離垢妙極法身。是故諸佛如來無別所證。全證眾生理本而已。

二受用身。此有二種。一自受用。謂諸如來三無數劫修集無量福慧資糧。﹝引生本具無漏種子。﹞所起﹝現行四智菩提。﹞無邊眞實功徳。及﹝大圓鏡智所變﹞極圓﹝滿極淸﹞淨常徧色身。相續湛然。盡未來際。恆自受用廣大法樂。二他受用﹝身。﹞謂諸如來由﹝證自受用故。以﹞平等智﹝力。﹞示現微妙淨功徳身。居純淨土。爲住十地諸菩薩眾。現大神通。轉正法輪。決眾疑网。令彼受用大乘法樂。合此二種。名受用身。

自受用身。正名報身。等覺以下所不能見。他受用身。亦名報身。亦名勝應。如華嚴經所明盧捨那身。隨十地機。所見不等。故名勝應。卽托自受用身以爲本質。令彼各各變相而見。不同所示界內分段生身。故亦名報也。純淨土。卽實報無障礙土。

三變化身。謂諸如來由﹝證自受用故。以﹞成事智﹝力。﹞變現無量隨類化身。居淨穢土。爲未登地諸菩薩眾。﹝及﹞二乘﹝人。並一切﹞異生。稱彼機宜。現通說法。令各獲得諸利樂事。

隨類化身。謂十法界影像身也。淨穢土。謂方便有餘土。及凡聖同居土。或淨或穢。差別無量。初正釋三身竟。

﹝癸﹞二五法相攝

以五法性。攝三身者。

五法性。卽一眞法界。及四智菩提也。有兩家釋義不同。第二義正。

有義。初﹝一眞法界。﹞二﹝大圓鏡智。﹞攝自性身。經說眞如是法身故。論說轉去阿賴耶識得自性身。﹝而﹞圓鏡智品。﹝乃﹞轉去藏識而證得故。○中﹝平等性妙觀察﹞二智品。攝受用身。說平等智。於純淨土。爲諸菩薩。現佛身故。說觀察智。大集會中說法斷疑。現自在故。說轉諸轉識得受用身故。○後﹝成所作﹞一智品。攝變化身。說成事智。於十方土現無量種難思化故。○又智殊勝。具攝三身。故知三身。皆有實智。

此初義也。智殊勝具攝三身者。謂佛三身皆是智殊勝攝。

有義。初一﹝眞法界。﹞攝自性身。說自性身。本性常故。說佛法身。無生滅故。說﹝法身是﹞證因得。非生因﹝所生﹞故。又說法身。諸佛共有。徧一切法。猶若虛空。無相無爲。非色心故。然﹝論中﹞說轉去藏識得﹝自性身﹞者。謂由轉滅第八識中二障粗重。﹝然後﹞顯法身故。﹝又﹞智殊勝中說﹝攝﹞法身者。﹝謂法身﹞是彼﹝四智所﹞依止。﹝是﹞彼﹝四智之﹞實性故。﹝其實﹞自性法身。𨿽有眞實無邊功徳。而無爲故。不可說爲色心等物。

此下皆第二正義也。今先明自性身。惟是一眞法界所攝。不應亦是大圓鏡智所攝。一者自性身是本性常。而鏡智非本性常。二者自性身無生無滅。而鏡智無滅有生。三者自性身是了因所了。而鏡智是生因所生。﹝了因。卽本文所云證因。﹞四者自性身無相無爲。非色非心。而鏡智有相有爲。體是心法。又能持於色法。然說轉去下。通前所引二文可知。

四智品中眞實功徳。﹝及﹞鏡智所起常徧色身。攝自受用。○平等智品所現佛身。攝他受用。○成事智品所現隨類種種身相。攝變化身。

此正釋四智攝後二身之義。然四智心品。皆是自受用攝。平等智品所起。乃名爲他受用。非徑以平等智攝他受用。成所作智所起。乃名爲變化身。非徑以成事智攝變化身也。

﹝應﹞說圓鏡智。是﹝自﹞受用佛。﹝以﹞轉諸轉識。﹝而﹞得受用故。𨿽轉藏識。亦得﹝自﹞受用。然﹝已﹞說轉彼﹝藏識而﹞顯法身故。﹝所以﹞於得受用﹝之義。﹞略不說之。又說法身無生無滅。惟證因得。非色心等。﹝今﹞圓鏡智品。與此﹝法身之義﹞相違。若﹝使﹞非﹝自﹞受用﹝身攝。﹞屬何身攝。又﹝自﹞受用身。攝佛不﹝與二乘﹞共﹝之﹞有爲實徳。故四智品實有色心。皆受用攝。又他受用及變化身。皆爲化他方便示現。故不可說實智爲體。𨿽說化身。﹝亦是﹞智殊勝攝。而似智現。或智所起。假說智名。體實非智。但說平等成所作智。能現﹝他﹞受用﹝身及﹞三業化身。不說﹝他受用及變化﹞二身。卽是二智。故此二智。﹝亦是﹞自受用攝。

此轉釋自受用身。總攝四智之義也。先明大圓鏡智。旣非法身所攝。必應攝屬自受用身。次明他受用及變化身。但是平等成事二智所起。體非二智。故此二智。亦必攝屬自受用身。

然變化身及他受用。𨿽無眞實心及心所。而有化現心心所法。﹝良以﹞無上覺者。神力難思。故能化現無形質法。若不爾。﹝但是化現﹞者。云何如來現貪嗔等。﹝以如來於貪嗔等﹞又已斷故。﹝又﹞云何聲聞及傍生等。﹝亦能﹞知如來心。﹝以﹞如來實心。﹝𨿽﹞等覺菩薩尙不知故。由此經說。化無量類。皆令有心。又說如來成所作智化作三業。又說變化有依他心。﹝謂﹞依他實心。﹝以爲本質。而有心心所﹞相分﹝假﹞現﹝起﹞故。𨿽﹝他處﹞說變化﹝人﹞無根心等。而依余﹝三乘及異生等所變化人﹞說。不依如來﹝所變化人說也。﹞又﹝餘人𨿽﹞化色根心心所法。﹝而﹞無根等﹝實﹞用。故不說有。﹝若如來難思妙化所變根等。則便有實用故。﹞

此釋伏難也。難曰。若他受用及變化身。不以實智爲體。云何現有心心所用。釋曰。皆是化現而有。又難曰。色有形質。故可化現。心無形質。豈可化現。釋曰。佛力難思。故能化現。若謂是佛實心。非化現者。佛豈實有貪嗔等心。又豈等覺以下所能知哉。由此經說下連引三文以證可知。又難曰。若佛果能化作三業。何故復說變化無根心等。釋曰。此依余所化說。不依如來所化說也。二五法相攝竟。

﹝癸﹞三三身徳別

如是三身。徳皆具足無邊功徳。而各有異。謂自性身。惟有眞實常樂我淨。離諸雜染眾善。所依無爲功徳。無色心等差別相用。自受用身。具無量種妙色心等眞實功徳。若他受用及變化身。惟具無邊似色心等。利樂他用化相功徳。

皆具足無邊功徳者。異而不異。三卽一也。而各有異者。不異而異。一卽三也。自性身如濕性。自受用身如水。他受用及變化身如波。自性身如月體。自受用身如圓滿白月。他受用及變化身如千江月影。觸波之時。全觸水濕。睹月影時。便睹光體。是故智者觀於土木等像。三身宛然。四徳無減。以是如來大悲大智。徧入眾生心想。仗因托緣。而顯現故。因緣所生。卽空假中。無有微塵許法出於法界外故。皆非徧計所行境故。如彼愚小。計繩爲蛇。而繩未嘗不卽麻故。

﹝癸﹞四自他利殊

又自性身。正自利攝。寂靜安樂。無動作故。亦兼利他。爲增上緣。令諸有情得利樂故。又與受用及變化身爲所依止。故俱利攝。自受用身。惟屬自利。若他受用及變化身。惟屬利他。爲他現故。

自性身爲增上緣者。法界妙理生佛體同。由此同體法性。所以佛與眾生得有感應道交之事也。餘皆可知。初明能依之身。

﹝壬﹞二明所依之土

又自性身。依法性土。𨿽此身土。體無差別。而屬佛法相性異故。此佛身土。俱非色攝。𨿽不可說形量大小。然隨﹝受用變化身土等﹞事相。其量無邊。譬如虛空。徧一切處。

屬佛法相性異者。謂法性屬佛。名法性身。法性屬法。名法性土。性隨能依所依之相而異。蓋於無能所中而說能所。𨿽分能所。能所不二也。非色攝者。謂色卽是空。故不可說形量大小。而復空卽是色。故隨事相其量無邊。所謂性色眞空。性空眞色。淸淨本然。周徧法界。故曰。譬如虛空徧一切處。非指太虛以爲圓佛也。

自受用身。還依自土。謂圓鏡智相應淨識。由昔所修自利無漏純淨佛土因緣成熟。從初成佛。盡未來際。相續變爲純淨佛土。周圓無際。眾寶莊嚴。自受用身。常依而住。如淨土量。身量亦爾。諸根相好。一一無邊。無限善根所引生故。功徳智慧。旣非色法。𨿽不可說形量大小。而依所證﹝二空眞如﹞及所依﹝自性法﹞身。亦可說言徧一切處。

純淨佛土因緣者。無漏種子爲因。福慧二修爲緣也。法性身土。皆約性徳。受用身土。皆約修徳。就法性中。能依名身。所依名土。此性徳能所。本自不二。不二而二。名爲身土。而性徳身土。皆爲所證。今之修徳。乃是能證。就修徳中。復約能依名自受用身。所依名自受用土。此修徳能所。亦復不二。不二而二。名爲身土。又全性起修。全修在性。則性修不二。亦以不二而二。故約性徳。名法性身土。約修徳。名受用身土耳。其實二而不二。離法性外無受用。離受用外無法性也。又法性不變隨緣。故迷之者。成分段變易二種身土。悟之者。成無漏純淨受用身土。此令性起於逆順二修。無差而差。聖凡條別也。法性隨緣不變。故分段變易身土眞如之性。不垢不滅。無漏純淨身土眞如之性。不淨不增。此逆順二修。無不全卽在性。差而無差。聖凡平等也。今所明自受用身。卽圓滿報身。自受用土。卽上品實報無障礙土。並皆圓教究竟果位之相。故是通含別圓法門。

他受用身。亦依自土。謂平等智大慈悲力。由昔所修利他無漏純淨佛土因緣成熟。隨住十地菩薩所宜。變爲淨土。或小或大。或劣或勝。前後攺轉。他受用身依之而住。能依身量。亦無定限。

純淨佛土因緣。謂直心是道場等。具如維摩經中所明。或小或大者。謂初地見百界。二地見千界等。或劣或勝者。謂界外鈍根。次第而見。不能稱性。名之爲劣。卽實報無障礙穢土。若界外利根。不次第見。頓同法性。名之爲勝。卽實報無障礙淨土。能依身量亦無定限者。身心稱土。土小則身亦小。土大則身亦大也。

若變化身。依變化土。謂成事智大慈悲力。由昔所修利他無漏淨穢佛土因緣成熟。隨未登地有情所宜。化爲佛土。或淨或穢。或小或大。前後攺轉。佛變化身依之而住。能依身量。亦無定限。

此有二種。一方便有餘土。二凡聖同居土也。方便有餘土者。如藏教二乘極果。通教七地。皆斷煩惱。不復受三界生。而所知障未斷。又不能入化受用土。故彼𨿽作滅度之想。入於涅槃。而出三界外。有此淨土。仍於其中受變易身。又別教七住以上。圓教七信以上。通惑已斷。無明未破。亦生此中。故云隨未登地有情所宜。化爲佛土也。就此方便土中。亦有大小。亦分淨穢。如藏教二乘法執重故。則土小而穢。通教七地法執輕故。則土大而淨。別七住以上。勝於通教所見。十行又勝。十向倍勝。若圓十信所見。尢爲勝妙。然此方便若淨若穢。自同居土視之。則總名淨。以非分段生故。凡聖同居土者。有三惡道。則名爲穢。如娑婆等。無三惡道。則名爲淨。如極樂等。或一向淨。或一向穢。或淨兼穢。或穢兼淨。或淨轉穢。或穢轉淨。淨亦有無量差別。穢亦有無量差別。佛身大小。亦復無量差別不等。具如諸經所明。此中淨穢佛土因緣者。應折應攝等機爲緣。二十五王三昧爲因。具如法華玄義所明。二明所依之土竟。

﹝壬﹞三身土合簡二。初簡所變同別。二簡能變同別。﹝癸﹞今初

自性身土。一切如來同所證故。體無差別。○自受用身。及所依土。𨿽一切佛各變不同。而皆無邊。﹝又復﹞不相障礙。○餘二身土。隨諸如來。所化有情有共不共。﹝若﹞所化共者。同處同時。諸佛各變爲身爲土。形狀相似。不相障礙。展轉相雜爲增上緣。令所化﹝之眾﹞生。﹝於﹞自識﹝上﹞變現﹝佛化身土。彼但﹞謂於一土有一佛身。爲現神通說法饒益。﹝而不知其實是諸佛所共變也。若後﹞於不共者。﹝縱使彼謂見十方佛。實﹞惟一佛﹝所﹞變。﹝良由﹞諸有情類。無始時來。種性法爾更相系屬。或多﹝有情惟﹞屬一﹝佛所化。﹞或一﹝有情。須﹞屬多﹝佛所化。﹞故所化﹝眾﹞生。﹝法爾﹞有共不共。﹝若﹞不爾﹝者。則﹞多佛久住世間。各事劬勞。實爲無益。﹝以﹞一佛﹝卽﹞能益一切生故。

餘二身土。謂他受用身他受用土。及變化身變化土也。一切眾生。由有我法二執。故使自化不二而二。諸佛已斷此執。故於自他二而不二。但因眾生所屬之機。有同有別。故佛化用隨而應之。是故若論佛徳無量。則決能度盡眾生。若論眾生無緣。則不能受諸佛化。如日光𨿽無所不照。而覆盆之下便無日光。然眾生未破法執以前。惟受有緣佛化。若破法執登於圓住別地。則爲一切諸佛同體所護念矣。

﹝癸﹞二簡能變同別二。初正簡漏無漏別。二約三性結成五觀。﹝子﹞今初

此諸﹝三﹞身﹝四﹞土。若淨若穢。﹝若從諸佛﹞無漏識上所變現者。同能變識俱善無漏。﹝以從﹞純善無漏因緣所生。是道諦攝。非苦集故。﹝然能變之識𨿽是無漏。而所變之﹞蘊等識相不必皆同。﹝以從諸佛心內眾生之蘊處界﹞三法因緣雜引生故。

純善無漏因緣者。無垢識中本具十界性相爲因。悲智行願及一切眾生機感爲緣也。蘊等識相不必皆同者。謂若眾生入二空觀。則其意識法之三界。便與諸佛同其無漏。若復未入二空觀智。則其蘊處界三。一向皆是有漏所攝。而諸佛托此眾生有漏無漏本質。自皆變爲無漏相分也。夫佛變淨土。純善無漏。固無論已。佛變穢土。乃從眾生三法因緣引生。所以識相不必皆同。然在如來分中。𨿽現九法界影。而九法界影。亦皆純善無漏所攝。所謂三千果成。咸稱常樂。豈不信哉。

﹝卽此身土若淨若穢。若從九界﹞有漏識上所變現者。同能變識皆是有漏。純從有漏因緣所生。是苦集攝。非滅道故。﹝然能變識𨿽惟無記。而所變﹞善等﹝三性之﹞識相不必皆同。﹝以從眾生心內諸佛示現隨順善惡無記﹞三性因緣雜引生故。﹝所變眾生心內諸佛之﹞蘊等﹝有﹞同﹝有﹞異。類此應知。﹝若﹞不爾﹝者。則化現之佛。﹞應無五﹝蘊﹞十二﹝處﹞等。

有漏因緣者。異熟識中本具十界性相爲因。與二障俱之聞思修慧及諸福行爲緣也。蘊等同異。類此應知者。謂若眾生心內諸佛。則蘊處界皆善無漏。若復眾生心內三乘聖眾。則意識法三。屬於無漏。前十五界。仍屬有漏。而眾生托此四聖無漏有漏本質。自皆變爲有漏相分也。夫生見穢土。純屬有漏。固無論已。生見淨穢兩土。及諸佛身。乃從諸佛示現三性三法因緣引生。所以識相不必皆同。然在眾生分中。𨿽睹佛身土影。而佛身土影。皆是有漏所攝。所謂三千在理。同名無明。豈不信哉。初正簡漏無漏別竟。

﹝子﹞二約三性結成五觀五。初示遣虛存實觀。二示捨濫畱純觀。三示攝末歸本觀。四示遣相證性觀。五示隱劣顯勝觀。問曰。何故隱劣顯勝。反在遣相證性後耶。答曰。旣達眞如卽識實性。方知眞如亦卽心所實性。旣達識性之外無別眞如。方知心所性外亦復無別眞如。故遣相者。遣其迷性妄見差別之相。證性者。證其卽相無非平等之性也。﹝醜﹞今初

然相分等。依識變現。非如識性﹝爲﹞依他中實﹝有之妙俗諦。若﹞不爾﹝者。則﹞惟識理應不﹝得﹞成。﹝以其﹞許識內境。俱實有故。

此遣虛存實觀中。有兩家解。今初卽安慧師義。謂相見二分是虛。自證體性是實也。相分等。等於見分識性。卽自證分。

或識﹝中﹞相見﹝二分。﹞等﹝皆﹞從緣﹝所﹞生。俱﹝是﹞依他起﹝性。其﹞虛﹝與﹞實﹝猶﹞如識﹝之自體。須知﹞惟﹝之爲﹞言。﹝但﹞遣﹝識﹞外﹝我法。﹞不遮﹝識﹞內﹝相分﹞境﹝也。若﹞不爾﹝者。別根本智所緣﹞眞如﹝內實相境。﹞亦應非實。

此卽護法正義。謂遮計所執是虛。四分皆依他起是實也。言虛實如識者。依眞勝義。則識體旣如幻夢。所變相見二分亦虛。約理世俗。則依他識體不無。所變相見二分亦實。蓋所言惟識者。但以惟字遮彼徧計所執識外我法。非並遮此識內相見也。且如根本實智緣眞如時。𨿽非變帶相狀。許是挾帶體相。若謂相見二分是虛。則本智眞如亦應非實矣。豈可乎哉。大佛頂經云。見與見緣。並所想相。如虛空華。本無所有。此約眞諦遣相。而安慧師依此立於初義。又云此見及緣。元是菩提妙淨明體。云何於中有是非是。此約卽俗恆眞。而護法師依此立於次義。故奘師並存其說。亦以可互發明故也。然執初義者。必失次義。而知次義者。必達初義。故仍以次義爲正。

﹝醜﹞二示捨濫畱純觀

﹝問。﹞內境與識。旣並非虛。如何但言惟識。非﹝言惟見惟﹞境。﹝答。﹞識惟內有。境亦通外。恐濫﹝徧計所執﹞外故。但言惟識。﹝又﹞或諸愚夫迷執於境。起煩惱業。生死沈淪。不解觀心勤求出離。哀湣彼故。說惟識言。令自觀心。解脫生死。非謂內境。如外都無。

境從心變。心外無境。而愚夫不達惟識。妄生執著。起見起愛。枉受輪回。故但言惟識。令彼觀心。言觀心者。只是彊觀諸法無實。皆從識變。則能伏滅徧計執情。

﹝醜﹞三示攝末歸本觀

或相分等。皆﹝以﹞識爲﹝體﹞性。由燻習力。似多分生。

秖一識性。由燻習力。似有四分生起不同。克實論之。相見之末。何嘗離於識體。故大佛頂經云。本是妙明無上菩提淨圓眞心。妄爲色空及與聞見。如第二月。誰爲是月。又誰非月。

﹝醜﹞四示遣相證性觀

眞如亦是識之實性。故除識性﹝之外。﹞無別有法。

欲知如外無識。先觀識外無如。若知識外無如。方悟如外無識。識外無如者。圓成實性。不離依他也。如外無識者。依他無性。卽圓成實也。故前頌云。圓成實於彼。常遠離前性故。此與依他。非異非不異。又云。此諸法勝義。亦卽是眞如。常如其性故。卽惟識實性。而後之講者。妄謂法相宗中。立凝然不變以爲眞如。不亦冤乎。

﹝醜﹞五示隱劣顯勝觀

此中識言。亦攝心所。心與心所。定相應故。

但以勝攝劣。故云惟識耳。非謂離心無別心所也。一一心所。皆具四分依他起性。一一依他。皆與眞如。非異不異。故得介爾有心。三千具足。若不然者。不墮儱侗。則墮支離。豈大乘中道法義也哉。統論惟識修證法門。總不離此五觀。以對南嶽大乘止觀。如出一轍。初遣虛存實。二捨濫畱純。卽分別性中止觀也。三攝末歸本。卽依他性中止觀也。四遣相證性。卽眞實性中止觀也。五隱劣顯勝。卽密顯染分三性。淨分三性。皆可具前四觀。何以言之。若但論心王。則不顯染淨差別。惟兼論相應心所。方知三性各各不同。旣於心王得論四觀。亦於心所得論四觀。且如貪嗔癡等。隨舉一法。若遣虛存實。則知所貪外境非有。若捨濫畱純。則知內相分境亦虛。若攝末歸本。則知能貪所貪。本無二體。若遣相證性。則知貪之實性。卽眞如性。嗔癡慢等。例此可知。惡法尙爾。無記與善。益復可知。有漏尙爾。無漏諸法。益復可知。故能徧於五位百法。通達三性及三無性。成就眞俗不二觀門。此佛祖傳心要訣。法性法相眞源。願有智者。愼思明辯而篤行之。勿蹈尋章摘句窠臼。勿招算沙數寶譏嫌。勿殉世諦流布陳言。勿犯斗諍堅固記莂。庶不負天親護法等諸大菩薩慈力。亦不負戒賢玄奘等。師資授受苦心。已上第二大科依教廣成分竟。

﹝甲﹞三釋結施願分二。初釋結。二施願。﹝乙﹞今初

此論三分成立惟識。是故說爲成惟識論。亦說此論名淨惟識。顯惟識理。極明淨故。

此先釋結末釋論也。三分。謂宗因諭三支比量。又略廣位三分。境行果三分。相性位三分。故開蒙曰。有三種三科。一略廣位三科者。初一頌半。略答外難略標識相。次二十三行頌半。廣明識相。顯前頌意。後有五頌。明修行之位次。二境行果三科者。前二十五頌。明惟識境。次四頌。明惟識行。後一頌。明惟識果。三相性位三科者。前二十四頌。明惟識相。第二十五頌。明惟識性。後五頌。明惟識位。當知三科。卽三分也。

此本論名惟識三十。由﹝天親大士造﹞三十頌。顯﹝於﹞惟識﹝之﹞理。乃得圓滿。非﹝有﹞增減﹝於本頌﹞故。

此更釋結本宗論也。非略不足以提綱。非廣不足以盡義。非位不足顯修證。故三十頌不容增減。又非境不足以導行。非行不足以克果。非果不足以證境。故三十頌不容增減。又非相不足辧邪正。非性不足以容空有。非位不足以證性相。故三十頌不容增減。今依此三十頌。而釋成之。先廣破我法二執。略明能變惟三。次廣明三能變相。申明所變惟識。旣於依他起之心及心所。破其我法二種徧計。卽知二空所顯眞如。與依他起非異不異。故得眞俗理明。性相交徹。依之起行。便可歷五位而證二種轉依。𨿽十家殊釋。廣有百卷。細繹精搜。楺成十冊。亦於三十本頌。義無增減。可謂入大乘之初門。破邪執之利斧。接權小之巧便。顯性具之前茅矣。初釋結竟。

﹝乙﹞二施願

已依聖教及正理。分別惟識性相義。所獲巧徳施羣生。願共速登無上覺。

聖教。指能詮之文。正理。指所詮之義。文隨於義。義隨於文。教之與理。何嘗有二。但恐依文解義。則爲三世佛冤。故旣依聖教。仍須正理以爲司南。又恐離經一字。則便同於魔說。故旣依正理。仍須聖教以爲定量也。分別性相義者。若不了性。亦不了相。其相卽妄。若不識相。亦不識性。其性卽孤。故須性相俱通。方得自他兼利。又性相秖是事理。不達事而理非圓。不了理而事奚立。故今分別此義。令於眞俗二諦了了分明。以爲起行歷位證果之本。只此一念弘法功徳。能報十方諸佛深恩。又復回施羣生。以順大悲。願登大覺。以順大智。悲智雙運。卽是四弘誓鎧。大乘惟識之正印也。

成惟識論觀心法要卷第十

跋語

宗鏡錄云。應須以智慧合其多聞。終不執詮而認指。以多聞度其智慧。免成孤陋而面墻。設有一微塵處未了。此猶有無明在。以不了處爲障翳故。何況自身根門之內。日用之中。有無量應急法門。全未明一。若欲爲人。憑何剖析。只成自誑。反墮無知。自眼未明。焉開他目。故須三量定其是非。眞修匪濫。四分成其體用。正理無虧。然後十因四緣。辧染淨之生處。三報五果。鑑眞俗之所歸。若不達三量。眞妄何分。若不知四分。體用俱失。又云。一心實相。悉是諸法。諸法所生。皆從現行善惡燻習第八識含藏種子爲因。發起染淨差別報應爲果。若不微細剖析。問答決疑。何由到一心總別之源。徹八識性相之際。古徳謂提綱意在張网。不可去网存綱。舉領意在著衣。不可棄衣取領。故知理事雙明。方通圓旨。教觀齊運。始達一乘。又云。若不因教所指。何由得識自心。設不因教發明。亦須憑教印可。若不然者。皆成自然外道。闇證褝師。直饒生而知之。亦是多生聞經燻種。或乃諸聖本願冥加。嗚呼。永明大師。以法眼嫡孫。悟齊諸祖。而苦心苦口。勸誡若此。誰謂成惟識論。非佛袓傳心之要訣耶。予自恨障深惑重。不能折伏現行煩惱。深負出家初心。而性相源頭。頗窺一綫。誠或佛祖本願冥加。故亦不敢自私自祕。聊竭隙明。和盤拈出。舉筆於丁亥年三月二十五日。脫稿於本年五月二十五日。凡閱兩月。述成觀心法要十卷。伏願見聞隨喜。不退菩提。若信若疑。咸成妙種。同生極樂淨邦。先覲阿彌陀佛。還入龍華初會。影響彌勒世尊。盡未來時。廣度含識。眾生皆悉度盡。方證無上涅槃。蕅益沙門智旭閣筆故跋。時年四十有九。

