

八大人覺經略解

西土聖賢集後漢沙門安世髙譯

明蕅益釋智旭解

大文爲三。初總標。二別明。三結嘆。今初

爲佛弟子。常於晝夜。至心誦念八大人覺。

不論在家出家。但是歸依於佛。卽爲佛之弟子。旣爲佛子。卽應恆修此八種覺。言常於晝夜者。明其功無間斷。言至心者。明其親切眞誠。言誦念者。明其文義湻熟。記憶不忘也。八大人覺。釋現結嘆文中。

二別明卽爲八。初無常無我覺。

第一覺悟。世間無常。國土危脆。四大苦空。五陰無我。生滅變異。虛僞無主。心是惡源。形爲罪藪。如是觀察。漸離生死。

此入道之初門。破我法執之前陳也。先觀世間無常。國土危脆。如髙岸爲谷。深谷爲陵等。則於依報無可貪著。次以四大觀身。地水火風互相陵害。故有四百四病之苦。各無實性故。究竟皆空。次以四陰觀心所謂受想行識。並此色身。共名五陰。於中實無我及我所。但是生滅之法。剎那剎那遷變轉異。不實故虛。非眞故僞。遞相乘代故無主。則於正報無可貪著。又此正報身心。不惟空愛惜之。於事無益。而且一迷六塵緣影爲自心相。則心便爲眾惡之源。一迷四大爲自身相。則形便爲眾罪之藪。倘不直下覷破。害安有極。若能如是觀察。則身心二執漸輕。卽漸離生死之第一方便也。

二常修少欲覺

第二覺知。多欲爲苦。生死疲勞。從貪欲起。少欲無爲。身心自在。

此旣以第一覺降伏見惑。次以第二覺降伏思惑也。思惑𨿽多。欲貪爲首。能修少欲。則可以悟無爲而得自在矣。

三知足守道覺

第三覺知。心無厭足。惟得多求。增長罪惡。菩薩不爾。常念知足。安貧守道。惟慧是業。

此旣修少欲。復修知足。以專心於慧業也。多欲不知足人。最能障慧。今於少欲之中。又復知足。則慧業任運可進矣。

四常行精進覺

第四覺知。懈怠墜落。常行精進。破煩惱惡。摧伏四魔。出陰界獄。

夫所謂少欲知足者。正欲省其精力以辦出要耳。倘托言知足。而反坐在懈怠坑中。則墜落不淺矣。故必常行精進。以破見思煩惱。煩惱之魔旣破。則陰魔天魔死魔皆悉摧伏。而五陰十八界獄乃可出也。

五多聞智慧覺

第五覺悟。愚癡生死。菩薩常念廣學多聞。增長智慧。成就辯才。教化一切。悉以大樂。

𨿽云精進。若不廣學多聞增長智慧。則成暗証之愆。又有聞無慧。如把火自燒。有慧無聞。如執刀自割。聞慧具足。方可自利利他。

六布施平等覺

第六覺知。貧苦多怨。橫結惡緣。菩薩布施。等念怨親。不念舊惡。不憎惡人。

𨿽有智慧而無福徳。亦不可以自利利他。故須具行三檀也。知貧苦之多怨。而行布施。卽財施也。知怨親之平等。而不念不憎。卽無畏施也。法施已於上文明之。今以財及無畏。圓滿三檀耳。

七出家梵行覺

第七覺悟。五欲過患。𨿽爲俗人。不染世樂。常念三衣瓦鉢法器。志願出家。守道淸白。梵行髙遠。慈悲一切。

𨿽修智慧福徳。若不永離居家五欲。終不可以紹隆僧寶。住持佛法。當知三世諸佛。無有不示出家而成道者也。三衣﹑一安陀會。二優多羅僧。三僧伽梨也。然使身𨿽出家。而不能守道淸白。梵行髙遠。慈悲一切。則爲竊佛形儀。罪加一等。不可不知。

八大心普濟覺

第八覺知。生死熾燃。苦惱無量。發大乘心。普濟一切。願代眾生受無量苦。令諸眾生畢竟大樂。

𨿽復出家。不發大乘普濟之心。則慈心不周。不發代眾生苦之心。則悲心不切。慈悲周切。方是紹佛家業之眞子也。

三結嘆

如此八事。乃是諸佛菩薩大人之所覺悟。精進行道。慈悲修慧。乘法身船。至涅槃岸。復還生死。度脫眾生。以前八事。開導一切。令諸眾生覺生死苦。捨離五欲。修心聖道。若佛弟子誦此八事。於念念中。滅無量罪。進趣菩提。速登正覺。永斷生死。常住快樂。

如此八事下十六字。結成名義。精進行道下十六字。結成自覺功徳。法身船。指所悟性徳。涅槃岸。指修徳所顯也。復還生死下三十二字。結成覺他功徳。惟自覺。方能覺他也。若佛弟子下三十二字。結成誦念功徳。能誦其文。必能精思其義。能思其義。必能以此自覺覺他。故能滅罪而斷生死苦。趣覺而證常住樂也。

八大人覺經略解

