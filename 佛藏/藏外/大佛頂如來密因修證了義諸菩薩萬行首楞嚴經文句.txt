

大佛頂如來密因修證了義諸菩薩萬行首楞嚴經文句﹝上﹞大佛頂如來密因修證了義諸菩薩萬行首楞嚴經卷第一文句大佛頂如來密因修證了義諸菩薩萬行首楞嚴經卷第二文句大佛頂如來密因修證了義諸菩薩萬行首楞嚴經卷第三文句大佛頂如來密因修證了義諸菩薩萬行首楞嚴經卷第四文句大佛頂如來密因修證了義諸菩薩萬行首楞嚴經卷第五文句

大佛頂如來密因修證了義諸菩薩萬行首楞嚴經卷第一文句

唐天竺沙門般剌密諦譯經

明菩薩沙彌古吳智旭文句

菩薩比丘溫陵道昉參訂

經題具如玄義中說。今更略提綱要。此經以人法爲名。謂此大佛頂法。非因非果。一切因果無不依之。如來果人。以此爲密因。故若修若證。無非了義。而果徹因源。諸菩薩因人。亦以此具足萬行。故根塵識大。一切皆得畢竟堅固。而因該果海也。如來藏妙眞如性爲體。由法法皆如來藏。故稱爲大佛頂也。不生不滅因果爲宗。因果皆不生滅。故稱密因也。離愛得脫爲用。永離諸愛。究竟解脫。故號首楞嚴也。生酥毒發爲教相。此是方等部中圓頓味也。將釋經文。大分爲三。初從如是我聞。至歸來佛所。是序分。次從阿難見佛。至第十卷

知有涅槃不戀三界。是正宗分。後從阿難若復有人。至終。是流通分。

﹝甲﹞初序分二。初通序。二別序。

﹝乙﹞初通序者。證信序也。諸經同有。故名爲通。以此六義證成可信。故名證信。六義者。如是二字。顯所信法體成就。我聞二字。顯能聞成就。一時二字。顯機感成就。佛字。顯說法主成就。在室羅筏城等。顯所依說法處成就。與大比丘以下。具列常隨雲集兩類。顯同聞眾成就。今恐割裂經文。不便句讀。總科爲二。一標聞說時處。二引大眾同聞。

﹝丙﹞一標聞說時處。所聞卽法體。能聞卽我。所說亦卽法體。能說卽佛也。時處可知。

如是我聞。一時佛在室羅筏城只桓精舍。

如是者。指法之辭。通指下文十卷文義而言。亦是信順之義。大凡信者。則謂是事如是。不信者。則謂是事不如是。今言如是。卽顯信順也。我者。阿難自稱。此非外道妄計之我。亦非凡夫妄執之我。乃深達八自在我。非我非無我。而隨世假名。稱爲我也。聞者。耳根發耳識。能達音聲。現量體性也。一時者。機應相符。說聽終竟。總名一時。佛者。自覺覺他。覺行圓滿。卽是娑婆教主釋迦牟尼。在者。示迹此間。行住坐臥。總名爲在。室羅筏城。或云捨衛。梵音楚夏之別。此翻丰徳。亦翻聞物。亦翻好道。卽憍薩羅國之城名也。只桓者。本是祇陀太子之園。梵語祇陀。此云戰勝。精舍者。給孤獨居士。爲佛及僧所媾精修梵行之處也。

然此五事證信。一往𨿽通。而所序各別。所謂如是法異。我聞聞異。一時時異。乃至能住所住各異。若不稍爲發明。安知其爲此經通序。且文旨旣泛。將何以爲隨文入觀之階。故今不敢避繁。一一皆作約教觀心二釋。初約教釋如是者。若言俗諦中有文字。眞諦則無文字。阿難傳佛俗諦文字。與佛說不異。故名爲如。因此俗諦文字。會眞諦理。故名爲是。此三藏經初明如是也。若言佛明色卽是空。空卽是色。色空空色。無二無別。空色不異爲如。卽事而眞爲是。阿難傳佛文不異爲如。能詮卽所詮爲是。此通教經初明如是也。若言佛明生死是有邊。涅槃是無邊。出生死有邊。入涅槃無邊。出涅槃無邊。入於中道。阿難傳此出有入無。出無入中之法。與佛說無異名如。從淺至深無非曰是。此別教經初明如是也。若言佛明生死卽涅槃。亦卽中道。況復涅槃。寧非中道。眞如法界。實性實際。徧一切處。無非佛法。阿難傳此。與佛說無異。故名爲如。如如不動。故名爲是。此圓教經初明如是也。今經陰入處界。皆如來藏性眞圓融。本無生滅。的是圓教如是。而二卷中云。此法亦緣。非得法性者。不過因當機迷重。聊借三藏中義。還破三藏中習。正所謂彈偏斥小義也。觀心釋如是者。觀心惟是生滅。審諦不謬爲如。破除生滅。會於眞諦名是。析空意也。觀心生滅無性爲如。了達當體無生爲是。體空意也。觀心中道不變名如。永捨二邊名是。次第意也。觀心全體法界名如。卽邊卽中名是。一心意也。次約教釋我者。若言凡夫有三種我。謂我見。我慢。及名字我。學人無我見。惟二種我。無學幷無我慢。惟名字我。今阿難是學人。無邪我。能伏慢我。但隨世名字。稱我無咎。此三藏意也。若云四句稱我。皆墮邪見。佛正法中。無我誰聞。此通教意也。若云阿難多聞士。知我無我而不二。雙分別我無我。此別教意也。若云阿難知我無我而不二。方便爲侍者。傳持如來無礙智慧。以自在音聲。傳權傳實。無所不可。此圓教意也。今經如來藏性。三義圓融。非我卽我。離卽離非。是卽非卽。的是圓教眞我意也。觀心釋我者。觀一念心屬因緣所生。是假名我。觀心卽空。是我無我。觀心卽假。是分別我與非我。觀心卽中。是眞妙我。次約教釋聞者。有聞聞。有聞不聞。有不聞聞。有不聞不聞。聞聞者。耳根不壞。聲在可聞處。作心欲聞。眾緣和合故有聞。藏教意也。聞不聞者。隨世俗說。假名爲聞。第一義中。無聲無字。安有能聞所聞。通教意也。不聞聞者。妙性本自離名絕相。依假名分別。則有聞與不聞。別教意也。不聞不聞者。性旣離名絕相。則一切根塵。無不當體離名絕相。此經明七大一一淸淨本然周徧法界。圓教意也。觀心釋聞者。觀因緣所生法。是觀聞聞。觀因緣卽空。是觀聞不聞。觀因緣卽空卽假。是觀不聞聞。觀因緣卽空卽假卽中。是觀不聞不聞。次約教釋一時者。時無實法。依色心相續分位。則有長短劫數不同。藏教意也。一念不生。三際叵得。通教意也。於一無住法性。分別世界劫數無量差別。別教意也。十世古今。始終不離當念。一念普觀無量劫。無去無來亦無住。圓教意也。又見諦已上無學已下名一時。藏教也。三乘同入第一義名一時。通教也。登地已上名一時。別教也。初發心時便成正覺名一時。圓教也。今經不歷僧祇獲法身。狂心頓歇。歇卽菩提。是圓教一時。觀心釋一時者。觀心因緣生法。是假名時。觀心卽空。是不可得時。觀心卽假。是分別種種時。觀心卽中。是不思議時。次約教釋佛者。梵語佛陀。此云覺者知者。若言菩提樹下。三十四心斷結。正習俱盡。旣自覺悟生滅四諦。亦以生滅四諦覺他。卽藏教佛相。若言正使先斷。今機緣熟時。於道樹下。以一念相應慧。斷餘殘習。現帶劣勝應身。轉無生四諦法輪者。卽通佛自覺覺他相。若言次第斷盡三惑。坐蓮華臺藏世界。轉無量四諦法輪者。卽別佛自覺覺他相。若言一心圓斷三惑。至於究竟。證不可思議法身。而能示現一切佛身。一一身相。同於虛空。不可思議。能轉無作四諦法輪。亦能方便轉前三教法輪者。卽圓佛自覺覺他相。今經云。我以妙明不滅不生合如來藏。而如來藏。惟妙覺明圓照法界。是故於中一爲無量。無量爲一。小中現大。大中現小等。當知的是圓教佛相。觀心釋佛者。觀心因緣生法。是藏佛。觀心因緣卽空。是通佛。觀心因緣先空次假後中。是別佛。觀心因緣卽空假中。是圓佛也。次約教釋在者。行住坐臥。通名爲在。在卽是住。住卽攝餘三儀。今當以住釋在。復有兩番能住所住。佛爲能住。天住梵住聖住佛住等法爲所住。又法爲能住。精舍爲所住也。十善名天住。是天道因故。慈悲喜捨名梵住。是梵天因故。三三昧名聖住。是出世法故。首楞嚴三昧名佛住。是無上法故。若言從析空觀發眞無漏。住有餘涅槃。示迹人間。以十善四等應世間機。以三三昧應出世機者。是藏教佛住。若言從體空觀發眞無漏。住有餘涅槃。示迹人間。亦以天梵二住應世間機。以聖住應出世機者。是通佛住。若言從次第三觀住三徳祕藏。示迹人間。徧用四種住。應世出世機者。是別佛住。若言從一心三觀住三徳祕藏。示迹人間。亦徧用四住應世出世機。而能住四法。所住諸處。一一無非三徳祕藏者。卽圓佛住。今經云。於一毛端。現寶王剎。坐微塵裏。轉大法輪。的是圓教佛住也。觀心釋住者。觀住於境。或住無常境。住卽空卽假卽中等境。以無住法。住於境中。故名爲在。次約教釋室羅筏城只桓精舍者。若見此處土砂艸木石壁。是藏教境。若見此處淸淨七寶莊嚴。是通教境。若見此處卽華藏世界。是別教境。若見此處卽不可思議諸佛境界。是圓教境。今經云。一切眾生。爲物所轉。故於是中觀大觀小。若能轉物。則同如來。身心圓明。不動道塲。於一毛端。徧能含受十方國土。當知此處卽常寂光。而隨機所見自成差別耳。觀心釋城捨者。涅槃名城。慈悲名捨。觀思議十二因緣滅。住眞諦城。入生緣慈悲捨。藏教也。觀思議十二因緣不生不滅。住眞諦城。入生緣法緣慈悲捨。通教也。觀不思議十二因緣滅。住中道涅槃城。入生緣法緣無緣次第三慈悲捨。別教也。觀不思議十二因緣不生不滅。住中道涅槃城。入一心三緣大慈悲捨。圓教也。若不約教。安知全事卽理。若不觀心。安知全性成修。讀者幸深思之。

﹝丙﹞二引大眾同聞復爲三。初聲聞眾。二緣覺眾。三菩薩眾。聲聞是常隨眾。餘二皆雲集眾也。

﹝丁﹞初聲聞眾又爲三。初示類標數。二顯位嘆徳。三列上首名。

﹝戊﹞初示類標數。大比丘。是示類。千二百五十人。是標數也。

與大比丘眾。千二百五十人俱。

與者。共義。釋論以七一解共。謂一時。一處。一戒。一心。一見。一道。一解脫也。大者。梵語摩訶。具大多勝三義。器量尊重。爲天王等大人所敬。故言大。徧知內外經書。故言多。超出九十五種外道。故言勝。今稱爲大。卽攝多勝二義。比丘含三義。一怖魔。二破惡。三乞士。或翻除饉。怖魔者。魔王居第六天。統攝欲界。貪戀塵勞。恐人修道出其境界。若正法住世時。有信心男子。六根具足。年滿二十。無十三重難。亦無十六輕遮。得三師七證。或邊地中得三師二證。如法秉受比丘戒法。正登壇白四羯磨已竟。名爲得戒。成比丘性。入僧寶數中。爾時地行羅剎。髙聲唱善。此間有善男子如法出家。當使諸天增盛。修羅減損。於是空行夜叉聞之。亦出大聲唱善。聲至四王天中。天復出聲唱善。聲傳忉利。乃至夜摩。兜率。化樂。他化。展轉傳至梵天。魔王於宮中聞此唱聲。生大愁怖。故名怖魔。破惡者。出家持戒。則因戒生定。因定發慧。破除身口七支。破除三界見思諸惡也。乞士者。旣出家已。永離四種邪命。乞食以資身命。永捨一切邪法。乞法以資慧命也。四種邪命者。一仰口食。謂仰觀星宿。推步盈虛。以此求食。二下口食。謂種植田園。三方口食。謂干謁四方。結交豪貴。四維口食。謂商賈貨殖。此之四事。在家人得爲之。出家所不應爲。故皆永離也。邪法者。邪戒。邪定。邪慧。邪戒。卽牛狗等戒。乃至諸天諸仙一切禁戒。不能出生死者。邪定。卽凡夫外道依欣厭心所修十二門禪。邪慧。卽有無二見。十六知見。六十二見。百八見等。今皆永捨。惟求增上戒學。增上心學。增上慧學。故名乞士也。除饉者。淸淨持戒。能爲人世福田。能作淸淨法施。除一切眾生無福無慧二種饉也。眾者。梵語僧伽。此云和合眾。和合有二義。一理和。謂同證擇滅無爲。二事和。謂戒和同修。見和同解。利和同均。身和同住。口和無諍。意和同悅。眾者。四人以上之稱。一比丘不名僧。二三比丘亦不名僧。四比丘同住。能作一切如法僧事。惟除自恣授具出罪三種羯磨。若五比丘同住。卽可自恣。亦可於邊方授具。若十比丘同住。則五天竺國便可授具。乃至二十比丘同住。則一切羯磨可作。故名和合眾也。千二百五十人者。佛初成道。先度鹿苑五人。次度耶捨等五十人。次度三迦葉波千人。次度舍利弗目連等二百人。此千二百五十五人。感佛深恩。爲常隨眾。今但舉大數也。俱者。師資常爾相隨。事和無別眾。法和無別理也。

再作約教觀心二釋。初約教釋與者。藏教一七一。通教二七一。別教無量七一。圓教一七一。大多勝者。藏教如前說。又大力羅漢所敬故名大。徧知生滅卽無生滅故名多。勝三藏四門故名勝。卽通教義也。又體法大力羅漢所敬故名大。恆沙佛法皆知故名多。勝二乘人故名勝。卽別教義也。又諸大菩薩所敬故名大。法界不可量法悉知故名多。勝諸菩薩故名勝。卽今經圓教義也。藏教比丘如前說。又乞士者。歷緣求眞。破惡者。破障理惑。怖魔者。以卽空觀破四種魔。除饉者。除析法饉。卽通教義也。又乞士者。歷三諦求理。破惡者。除通別二惑。怖魔者。破界內界外八魔。除饉者。除偏空饉。卽別教義也。又乞士者。卽陰入處界七大。求如來藏性。破惡者。達狂歇卽菩提。怖魔者。當處禪那覺悟無惑。知魔界如卽佛界如。除饉者。除但中不具諸法饉。卽今經圓教義也。僧有四種。一無慚僧。謂破戒者。二啞羊僧。謂愚癡不解法律。三淸淨僧。謂七方便人。四眞實僧。謂四向四果。今非前三種。但是眞實僧。藏教義也。又見地以上名眞實僧。通教義也。又歡喜地以上名眞實僧。別教義也。又發心住以上名眞實僧。圓教義也。觀心釋者。心王爲師。諸心心所爲弟子眾。一念妙觀是名佛。諸心心所和合隨成妙觀。是名與大比丘眾若干人俱也。約四教明觀可知。

﹝戊﹞二顯位嘆徳。大阿羅漢句。是顯位。佛子下十二句。是嘆徳也。

皆是無漏大阿羅漢。佛子住持。善超諸有。能於國土。成就威儀。從佛轉輪。妙堪遺囑。嚴淨毗尼。弘範三界。應身無量。度脫眾生。拔濟未來。越諸塵累。

無漏者。無欲漏。無有漏。無無明漏。諸惑斷盡也。大亦具大多勝三義如前說。阿羅漢含三義。一應供義。卽乞士果。二殺賊義。卽破惡果。三無生義。卽怖魔果。當知比丘三義。通於因果。此三惟在果也。又羅漢有三種。修性念處。斷見思惑。但得漏盡。不具諸通。名慧解脫人。修共念處。斷惑證眞。具足三明六通及八解脫。名俱解脫人。修緣念處。斷惑證眞。具足通明解脫。兼發四無礙辯。名無疑解脫人。今是無疑解脫。故稱大也。約教者。藏通如上說。又無見思漏。無塵沙漏。無住地無明漏。應受人天二乘供養。殺見思塵沙無明之賊。無分段變易二種生死。卽別教義。又一心中圓盡諸漏。應受九界供養。煩惱卽菩提名殺賊。生死卽涅槃名無生。卽圓教義也。觀心者。觀心卽空。無見思漏。觀心卽假。無塵沙漏。觀心卽中。無無明漏。觀一心具十法界。是應供。觀心煩惱卽菩提。是殺賊。觀心生死卽涅槃。是無生也。佛子以下。有十二句。總別嘆徳。佛子住持善超諸有。是總嘆戒慧二徳。能於國土下十句。是別嘆戒慧也。佛子者。從佛口生。從法化生。故名佛子。若言二乘斷惑證眞。是佛眞子。菩薩伏惑未斷。子義則疏。是藏教義。若言三乘皆斷惑。而二乘無大悲心。子義則弱。菩薩大悲增上。能紹佛種。子義則彊。是通教義。若言菩薩徧行諸佛所有道法。名爲佛子。二乘自度。如客作賤人。是別教義。若言初發菩提之心。卽是佛種。如輪王太子初人胎時。卽聖王種。是圓教義也。住者。安住不動。持者。任持不失。若言住木叉戒。持生滅四諦法輪。卽藏教義。若言住眞諦戒。持無生四諦法輪。卽通教義。若言住三聚戒。持無量四諦法輪。卽別教義。若言住一心無上妙戒。持無作四諦法輪。卽圓教義。若言非非想處。報盡還墮。不名善超。出三界獄。乃名善超。卽藏教義。若言畏三界爲實有。𨿽超不善。知三界卽空。乃名善超。卽通教義。若言不惟超同居三有。亦超方便三有。亦超實報三有。故名爲善。卽別教義。若言三土皆卽是常寂光。非超非不超而論於超。故名爲善。卽圓教義也。觀心者。若觀心因緣所生。是藏教佛子。住木叉戒。持生滅四諦法輪。超三界獄。若觀心因緣卽空。是通教佛子。住眞諦戒。持無生法輪。卽三界而超三界。若觀心因緣先空次假後中。是別教佛子。住三聚戒。持無量法輪。次第超於三土。若觀心因緣卽空假中。是圓教佛子。住無上戒。持無作法輪。圓超諸有也。次能於國土成就威儀。是別嘆戒徳。從佛轉輪妙堪遺囑。是別嘆慧徳。嚴淨毗尼弘範三界。是廣嘆成就威儀徳。謂不惟成一國威儀。乃徧爲師範於三界也。應身無量度脫眾生。是廣嘆從佛轉輪徳。謂不惟從一化佛轉輪。乃同佛應身無量也。拔濟未來越諸塵累。是廣嘆妙堪遺囑徳。謂不惟護持正法像法。乃悲願盡於未來也。約教者。若但指五天竺國爲國土。指別解脫戒爲威儀。指生滅無生四諦爲輪。指同居爲三界。指百億爲無量等。卽藏通義。若徧指華藏爲國土。指三聚爲威儀。指無量無作四諦爲輪。指四土爲三界。指橫徧爲無量等。卽別圓義。觀心者。若觀心因緣生法。成就同居國土威儀。從劣應佛。轉生滅輪。弘範同居三界。乃至拔濟未來。越同居塵累。若觀心因緣卽空。成就同居方便二種國土威儀。從勝劣應佛。轉無生輪。弘範同居方便二種三界。乃至拔濟未來。越二土塵累。若觀心因緣卽空卽假。成就同居方便實報三種國土威儀。從勝應佛。轉無量輪。弘範三種三界。乃至拔濟未來。越三土塵累。若觀心因緣卽空假中。成就同居方便實報寂光四種國土威儀。從法報佛。轉無作輪。弘範四種三界。乃至拔濟未來。越四土塵累。問曰。寂光安得更有塵累。答曰。此約分證寂光言也。問曰。佛子有無量徳。何意偏嘆戒慧二種。答曰。徳𨿽無量。戒定慧三。攝無不盡。此經首標大定之名。曰大佛頂首楞嚴王。乃取正因理性以爲定體。而此定體。𨿽復含靈本具。全賴緣了有功。正因方顯。故第四卷

云。汝但不隨分別。世間業果眾生三種相續。三緣斷故。三因不生。則汝心中演若達多狂性自歇。歇卽菩提。勝淨明心。本周法界。不從人得。夫菩提勝淨明心。卽是大佛頂首楞嚴王。所謂正因理性之體。故曰本周法界不從人得也。而不隨分別。全是了因慧心。卽今所嘆慧徳。三緣斷故。全是緣因善心。卽今所嘆戒徳也。且此經始自徵心辧見。中歷陰入處界。後彰七大圓融。無非開此圓解。以爲入流之本。次則申之以四種淸淨明誨。示之以誦咒結壇軌式。無非扶此戒法。以爲正修之助。正助合行。方成三漸次行。方可歷於五十五位眞菩提路而登妙覺。當知所歷之位。從始至終。一一無非理性本體。能歷之行。從淺至深。一一無非緣了二功。仍恐疏於戒者。縱有空解。不免沈墜。故借善星寶蓮以爲問端。遂復精研七趣。方知若無眞戒決無眞慧。蓋無木叉戒。不免三惡。無禪戒。不免欲有。無無漏戒。不免色無色有。安得出世智慧也。又恐疏於慧者。縱有戒善。不免迷惑。故借無聞比丘以爲言端。遂復詳辧五魔。方知若無眞慧。幷無眞戒。蓋無眞諦慧。故木叉戒可破而成魔侶。無中諦慧。故菩提心戒可破而成聲聞緣覺。安得三聚淨戒也。故阿含云。由戒淨故慧淨。由慧淨故戒淨。如兩手互洗。不容先後。寧惟藏教爲然。當知通別圓教所有修行要法。總莫過於此矣。又此戒慧。卽涅槃所謂戒乘。若戒乘俱緩。永在三塗。若戒急乘緩。𨿽在人天。無由出世。若乘急戒緩。𨿽獲出世。要經三惡。惟乘戒俱急。方可坐進斯道。今經首嘆戒慧二徳。深有由也。

﹝戊﹞三列上首名

其名曰。大智舍利弗。摩訶目犍連。摩訶拘絺羅。富樓那彌多羅尼子。須菩提。優波尼沙陀等。而爲上首。

大智者。聲聞眾中智慧第一也。舍利。此云鶖鷺。尊者之母明目似之。故以爲名。弗者。子也。卽是從母立稱。正名優波提捨。摩訶目犍連。此云大采菽氏。尊者姓也。名拘律陀。西域樹名。禱此樹神而生。故以爲名。神通第一。摩訶拘絺羅。此云大膝。卽舍利弗之母舅。亦號長爪梵志。論議第一。富樓那。此云滿。是其父名。彌多羅尼。此云慈。是其母名。雙標父母以名其子。故稱爲滿慈子。說法第一。須菩提。此云空生。亦云善現。亦云善吉。解空第一。優波尼沙陀。此云塵性空。爲上首者。於佛是弟子。於千二百五十人則是師表也。約教者。析法智。體法智。次第三智。一心三智。乃至滅色空。卽色空。離二邊空。不思議空等。觀心者。觀心因緣生法。是析法智乃至滅色空。觀心因緣卽空。是體法智乃至是卽色空。觀心因緣先空次假後中。是次第三智乃至是離二邊空。觀心因緣卽空假中。是一心三智乃至是不思議空。餘可例知。不復委說。

﹝丁﹞二緣覺眾

復有無量辟支無學。幷其初心。同來佛所。屬諸比丘休夏自恣。

辟支有二種。一者出無佛世。自悟無生。名爲獨覺。二者出有佛世。秉因緣教修行得道。名爲緣覺。今卽緣覺眾也。無學者。所作已辦之稱。初心者。發意修緣生觀。卽是有學人也。約教者。悟生滅思議十二因緣。卽藏教辟支。悟不生滅思議十二因緣。卽通教辟支。悟生滅不思議十二因緣。卽別教辟支。悟不生滅不思議十二因緣。卽圓教辟支也。觀心可知。屬者。遇也。休夏者。三月夏安居已竟也。自恣者。僧中作自恣羯磨。各各陳白。互求說罪悔過也。其法在百一羯磨中。未受比丘戒者。不宜預知。已受比丘戒者。必應習學。玆不具述。此二句。正明辟支來集之故。亦爲下文菩薩咨決心疑之由。文可兩屬。就便屬上。

﹝丁﹞三菩薩眾爲二。初夏終時集。二聞音遠集。

﹝戊﹞初夏終時集

十方菩薩。咨決心疑。欽奉慈嚴。將求密義。卽時如來敷座晏安。爲諸會中宣示深奧。法筵淸眾。得未曾有。

此正承上屬諸比丘休夏自恣之時。故不惟辟支咸集。而十方菩薩亦皆乘此咨決心疑也。菩薩約教可知。不復更出。慈嚴者。佛之慈悲如母。威嚴如父也。密義者。密妙之義。所謂三徳祕藏。又未經法華開顯。且令一類大機。密默先得其益。卽所謂祕密教也。深奧。卽祕密義。明非淺露之說。此文𨿽屬通序。已與諸經不同。大似欲說法華。先說無量義也。

﹝戊﹞二聞音遠集

迦陵仙音。徧十方界。恆沙菩薩來聚道場。文殊師利而爲上首。

迦陵頻伽。鳥名。音聲最妙。以諭佛說法音。更加以仙字者。意顯佛之妙音。僅用迦陵。固不足以諭之。僅用仙字。亦不足以諭之也。又佛名大覺金仙。故稱仙音。佛之音聲。稱性周徧。鐵圍諸山所不能障。但有緣者皆得共聞。今欲覺悟諸菩薩故。所以徧至十方界也。文殊師利。此云妙吉祥。亦云妙徳。正表眾生根本實智。故下文將咒往護。選擇圓通。請結經名。莫不由之。前舍利弗。表於權智。權實二智。是自利利他之本。故並爲二處上首也。通序竟。

﹝乙﹞二別序者。發起序也。諸經各各不同。故名爲別。以此因緣浚發大教。故名發起。分文爲二。初示墮因緣。二神咒護攝。

﹝丙﹞初中三。初佛僧應供。二阿難等乞。三淫室誤墮。

﹝丁﹞初佛僧應供

時波斯匿王。爲其父王諱日。營齋請佛宮掖。自迎如來。廣設珍羞無上妙味。兼復親延諸大菩薩。城中復有長者居士。同時飯僧。佇佛來應。佛勑文殊。分領菩薩及阿羅漢。應諸齋主。

波斯匿。此雲月光。與佛同時降生。父王見諸光明祥瑞。謂是其子福力所致。故以命名。亦翻勝軍。卽捨衛國王也。諱日者。父死之日。人子所不忍言。故名諱日。掖者。宮中左右。名爲掖庭。餘如文。

﹝丁﹞二阿難等乞

惟有阿難。先受別請。遠遊未還。不遑僧次。旣無上座及阿闍梨。途中獨歸。其日無供。卽時阿難。執持應器。於所遊城。次第循乞。心中初求最後檀越以爲齋主。無問淨穢。剎利尊姓。及旃陀羅。方行等慈。不擇微賤。發意圓成一切眾生無量功徳。阿難已知如來世尊。訶須菩提及大迦葉。爲阿羅漢。心不均平。欽仰如來。開闡無遮。度諸疑謗。經彼城隍。徐步郭門。嚴整威儀。肅恭齋法。

阿難。此云慶喜。白飯王子。佛之堂弟。成道日生。故名慶喜也。別請者。請有二種。一僧次請。二別請也。大乘律中。戒受別請。戒別請僧。毗尼藏中。不一向戒。於受別請。除病時行時作衣施衣等時無犯。於別請僧。但令僧次通請一人。餘皆別請無犯。今時值自恣。卽是施衣時到。故阿難得受別請而遠遊未還也。遑。及也。不遑者。但是先已出界。今猶未及歸僧伽藍。故不預眾僧受供之次。或是受一日法。乃至受七日法而去。皆不可知。斷斷不可作破夏解。以備考律中。阿難無破夏事故也。上座者。梵名悉替那。此有三種。一生年上座。戒臘最髙。二福徳上座。大福大慧。眾所推敬。三法性上座。謂阿羅漢。阿闍梨。此云軌範師。共有五種。一出家阿闍梨。授沙彌十戒法者是。二教授阿闍梨。受具時屏處問遮難。及教令乞戒者是。三羯磨阿闍梨。受具時當壇臼四羯磨者是。四依止阿闍梨。所從受依止。乃至一夜者是。五教讀阿闍梨。所從受經若解義。乃至一四句偈者是。律中比丘五夏未滿。不得暫離依止。今阿難十夏已滿。故得無上座阿闍梨而獨行也。應器者。梵名鉢多羅。以體色量三皆應法。故名應器。體則或瓦或鐵。色則燻如鳩鴿。量則隨腹大小。極大不過三升。極小不過升半也。檀越者。檀卽是施。由行施故。越貧窮海。故稱檀越。言最後。者以王及長者居士。已先發心徧請佛僧。今若發心請阿難者。卽是最後之檀越也。剎利。此云王種。四姓中尊。是爲最淨。旃陀羅。此云殺者。四姓不齒。是爲最穢。舉此二種。以明無簡擇也。發意圓成一切眾生無量功徳者。有二意。一謂等心而乞。等心而施。則於食等者。於法亦等。故能圓成無量功徳。二謂王及長者居士。如此殷勤設供。假使阿難一日失食。則功徳不全。若得最後發心之人。獨供阿難。則幷王臣等一切眾生所有功徳。皆得圓成也。阿難已知下。正顯所以方行等慈之繇。繇知佛曾訶二尊者。故今欽仰而行無遮大道也。以須菩提捨貧從富。大迦葉捨富從貧。𨿽復各有所見。總未合於無遮法門。總不免於起人疑謗。今恪遵明訓。攝護威儀。固是乞食常規。比丘正式。阿難誤墮之過。誠不因此。後世講解。遂欲於此吹毛求疵。誣罔尊者。亦太酷矣。

﹝丁﹞三淫室誤墮

爾時阿難。因乞食次。經歷淫室。遭大幻術摩登伽女。以娑毗迦羅先梵天咒。攝入淫席。淫躬撫摩。將毀戒體。

摩登伽。此云本性。未蒙咒力。性本染污。已蒙咒力。性本解脫。故始終皆名本性也。娑毗迦羅。此云黃髮外道。所傳幻咒。名先梵天。亦如此間黃冠羽士。動稱太上老君者是也。戒體者。登壇秉白四羯磨竟。所得妙善無漏色法。卽是無作戒體。以一作之後。不俟再作。故名無作。若於四重禁中隨犯一重。此體則失。今摩登伽女。將以淫術而毀阿難之戒體。非謂阿難自欲毀也。據摩鄧伽經中。阿難念云。如來大慈。寧不救護。以此爲感佛咒護之機。此經亦云。心淸淨故。尙未淪溺。又云。心𨿽明了。力不自由。則阿難始終無過明矣。又此誤墮。𨿽繇次第行乞。而過誠不在次第行乞。但在聞法不觀心。未全道力耳。夫欲浚發大教。而以示墮淫室爲因緣者。正顯生死根本。淫爲第一。不斷淫機。永違出要。多聞尙自無益。況無聞乎。除是從聞思修。塞源拔本。方能脫死超生。此勸修之要旨也。

﹝丙﹞二神咒護攝又三。初大悲鑑物恆不忘念。二放光說咒表示密因。三文殊往救破邪歸正。

﹝丁﹞初大悲鑑物恆不忘念。

如來知彼淫術所加。齋畢旋歸。王及大臣長者居士。俱來隨佛。願聞法要。

知之一字。卽是如來寂而常照。於一切時得不忘念也。據摩登伽經中。則繇阿難作念。方感於佛。今直明佛本了了常知。不俟阿難作念方知。然知𨿽不藉阿難作念。而必繇彼作念。方成感應。又如來不但能知阿難作念。亦知大眾必皆藉此均沾法味。亦知盡未來際。繇此經咒作得度緣。所謂恆沙界外一滴之雨。尙知頭數。卽此大圓鏡智之體所徹照也。而此知體。卽是知見無見斯卽涅槃之知。卽是眾生本具如來藏性大佛頂理。所謂盲人見暗。熟睡聞舂。不動不遷。無舒無捲。乃至本圓本通本常。皆此知也。阿難昧此而誤墮。如來證此而護他。可謂惟此知之一字。更無他物矣。王等俱來隨佛者。以如來常式。受齋旣畢。必爲說法。今旣旋歸。知其必有他緣。將演大法。故皆願聞也。

﹝丁﹞二放光說咒表示密因

於時世尊。頂放百寶無畏光明。光中出生千葉寶蓮。有佛化身。結跏趺坐。宣說神咒。

百寶無畏光明者。表百界中安樂之性。本智之明也。千葉寶蓮者。表一念千如之法也。又頂相表諸佛極果。蓮華表實相妙因。今華從頂出。表因心不離果覺。佛坐華中。表果覺全在眞因。因該果徹。故名表示密因。

﹝丁﹞三文殊往救破邪歸正

敕文殊師利將咒往護。惡咒銷滅。提獎阿難。及摩登伽。歸來佛所。

夫五會神咒。卽是密詮如來藏性。藏性威力。不可思議。何須更藉文殊。又文殊旣表眾生根本實智。用此本有智光。無障不破。何須更將神咒。當知大有所表。以神咒所詮藏性。卽阿難及登伽等正因理性之體。文殊妙智。卽阿難等了因慧性之果。五會章句。卽阿難等緣因善性之用。是故能令惡咒銷滅。又復應知。卽彼惡咒。本卽法界全體。能持所持。卽是惡了惡緣。今以稱性所起眞善緣了。對破迷性所起妄惡緣了。緣了旣破。全歸正因理性。故名銷滅。又惡咒理體。旣卽全是正因理體。則惡緣了性。亦復全卽善緣了性。如空合空。如水投水。故名銷滅也。提者。提拔其正因之在纏。獎者。獎助其緣了之欲發。阿難登伽。旣是有心。有心者皆得作佛。名爲正因。阿難一點明了求救之心。是善了因。所持無作淸淨之戒。是善緣因。登伽一點熾然淫愛之心。是惡了因。所作淫躬撫摩之事。是惡緣因。今繇釋迦心內阿難登伽。以此善惡兩機而爲能感。故得阿難登伽心內釋迦。以此稱性緣了而爲能應也。問曰。阿難善緣善了。以此感佛可矣。登伽惡緣惡了。胡以能感佛耶。答曰。觀音別行玄義。深明善惡皆得爲機。今更以諭明之。如父母於子。善者固所愛念。惡者尢所憐湣。但眾生捨父逃逝。故使機感不成。苟能一念向佛。無有不蒙提獎者也。再以諭明。如有一人。先有生金。欲造佛像。喚彼金師。具諸鑪韝砧椎器物。復有一人。先有生金。欲作殺具亦喚金師。具諸鑪韝砧椎器物。當知若無金師及以器物。縱有生金。不能成像。亦不能成殺具。若有金師及以器物。只此生金。可作殺具。亦卽可作佛像。設彼主人。正欲作殺具時。旁有智者曉示之曰。汝何以此生金工用。而作殺具。造地獄因。甚不可也。何不以此轉造佛像。卽成佛界之因。其人聽之。卽用造佛。是時更不須別買生金。更不須別喚金師。更不須別覓器物。卽以此金此師此器而成佛像。今明卽惡緣了成善緣了。亦復如是。生金諭正因佛性。金師諭了因佛性。器物諭緣因佛性。若其未喚金師。未具器物。縱有生金。終不能作佛像。亦不能作殺具。今惟有此作殺具之金師器物。故卽可爲作佛像之金師器物耳。又若以此主人諭了因者。則金師器物皆諭緣因。而彼肯作佛像之主人。卽是初時欲作殺具之主人。更非兩人。亦可見善了惡了。無二性也。惟其作刀之金。卽作佛之金。故正因在纏爲可提。惟其作刀之人作刀之器。卽作佛之人作佛之器。故緣了欲發爲可獎。知此義者。方可以持咒而治習矣。閱者尙深思之。

按摩鄧伽經。阿難作念感佛。佛卽說咒救之。咒名咒文。與此咸別。旣不從頂現化。亦無文殊將咒。又登伽來至佛所。佛爲徧解形中六事。令彼欲心銷歇。得證聖果。次卽具說二人夙世因緣。當知一席所見。條然各別。故知大小兩機。並行不悖。何但初成佛道。雙垂兩相。謂佛始終皆垂兩相可也。然卽此一處異聞。或時互知。或互不知。就互知處。名不定教。互不知處。名祕密教。隨彼羣機。循循善誘。判教者何必泥於別五時之一途。而苦諍此經之先後哉。別序竟。

﹝甲﹞二正宗分。分文爲六。初顯如來藏妙眞如性圓三諦理。從阿難見佛。至第四卷

尙畱觀聽止。舊云見道分。此語浮泛。不知所見何道。又見道之語。藏通局在初果。別圓局在初地初住。今謂此是普爲博地凡夫開圓頓解。俾利者隨開隨證。鈍者依解起行。故須云顯圓諦也。二示不生滅爲本修因妙三觀門。從第四卷

阿難請入華屋至第七卷

菩薩護咒止。舊云修道分。此亦浮泛。不知所修何道。又所言修者。是緣修耶。是眞修耶。若是眞修。何勞更擇耳門。若是緣修。何意反在見道之後。今謂此是躡前圓解以起圓行。所謂正助兩行。𨿽云兩行。仍以正行爲主。助行只是助其正行。俾利者一超直入。鈍者漸次深入。故須云示妙觀也。三明正助行所成伏斷圓三徳位。從七卷阿難請問位次。至第八卷

名爲邪觀止。舊云證道分。此亦浮泛。不知所證何道。又所言證者。是滿證耶。是分證耶。若是滿證。則等覺以前。不得證名。收文不盡。若是分證。何意無修。且幹慧十信。亦非分證所收。今謂此是繇前圓行以成圓伏圓斷。從始至終。皆顯三徳。所謂觀行三徳。相似三徳。分證三徳。究竟三徳。故須云明圓位也。四結成經名以彰圓體圓宗圓用。卽第八卷

中文殊問名。如來結答。止有八行經也。五借破戒惡法爲問端。而廣示七趣差別。意顯若無出世妙戒。決無出世妙慧。從八卷說是語已起。至九卷卽魔王說止也。六借無聞比丘爲語端。而備明五陰魔境。意顯若無中道妙慧。幷失中道妙戒。從九卷卽時如來將罷法座起。至第十卷

不戀三界止也。舊合此二文名助道分。亦不知所助何道。又一是阿難請說。一是無問自說。各有深致。關系正修行路殊非淺小。何容混作一科。今謂七趣。是約助行分於持犯。仍須以慧導戒。方免輪回。所以警三界之羣迷。五陰是約正行辧於迷悟。仍須以戒助慧。方免魔業。所以防修心之誤墮也。

﹝乙﹞初顯如來藏妙眞如性圓三諦理爲二。初三卷文。正明理性。二富樓那問去有半捲。廣破余疑。

﹝丙﹞初中四。初當機悔請。二大眾願聞。三如來答示。四大眾圓悟。

﹝丁﹞初當機悔請

阿難見佛。頂禮悲泣。恨無始來。一向多聞。未全道力。殷勤啟請十方如來得成菩提妙奢摩他三摩禪那最初方便。

多聞本是入道之緣。只因不能從聞思修。故名一向多聞。便如說食數寶。而未全道力也。當知只此聞之一字。阿難以多而無救淫室之難。四禪以無而自取墮獄之殃。觀音以思修而善成圓通之證。可謂流轉生死安樂涅槃。惟此耳根。更非他物矣。後世見阿難悔責一向多聞。卽羣然以多聞爲召禍之端。更欲一向訶教勸離。仍蹈無聞比丘覆轍。不知多聞何過。過只在一向耳。一向者。所謂尋聲流轉。不知反聞聞自性也。若能從聞思修。則聞多故。思修亦多。便是入道要門。譬如翻手覆手。元無兩手。下文特選觀音耳門。正示阿難以就路還家法耳。倘令多聞決定可廢。則乘此殷勤啟請。何不直授以一句簡便工夫。豈不千了百當。而仍費盡老婆舌頭。說至三卷之多。方使阿難悟法身耶。閱是經者。亦可以深思矣。菩提者。有眞性菩提。有實智菩提。有方便菩提。正因理心究竟明顯。成眞性菩提。了因慧心究竟明顯。成實智菩提。緣因善心究竟明顯。成方便菩提。三非定三。亦非定一。卽一而三。卽三而一。故以妙奢摩他三摩禪那爲方便也。圓覺經云。若諸菩薩。悟淨圓覺。以淨覺心。取靜爲行。由澄諸念。覺識煩動。靜慧發生。身心客塵從此永滅。便能內發寂靜輕安。由寂靜故。十方世界諸如來心。於中顯現。如鏡中像。此方便者。名奢摩他。若諸菩薩。悟淨圓覺。以淨覺心。知覺心性及與根塵皆因幻化。卽起諸幻以除幻者。變化諸幻而開幻眾。由起幻故。便能內發大悲輕安。一切菩薩。從此起行。漸次增進。彼觀幻者。非同幻故。非同幻觀。皆是幻故。幻相永離。是諸菩薩所圓妙行。如土長苗。此方便者。名三摩鉢提。若諸菩薩。悟淨圓覺。以淨覺心。不取幻化及諸靜相。了知身心。皆爲掛礙。無知覺明。不依諸礙。永得超過礙無礙境。受用世界及與身心。相在塵域。如器中鍠。聲出於外。煩惱涅槃。不相畱礙。便能內發寂滅輕安。妙覺隨順寂滅境界。自他身心所不能及。眾生壽命皆爲浮想。此方便者。名爲禪那。今依此文。略出其義。夫奢摩他。旣以取靜爲行。以寂靜輕安爲相。當知於三止中。卽體眞止。於三觀中。卽入空觀。又可總以三止爲奢摩他。蓋二邊皆屬煩動。中道方名寂靜故也。三摩鉢提。旣以起幻爲行。以大悲輕安爲相。當知於三止中。卽方便隨緣止。於三觀中。卽出假觀。又可總以三觀爲三摩鉢提。蓋二邊皆屬幻相。中道方名永離故也。禪那旣以不取爲行。以寂滅輕安爲相。當知於三止中。卽是息二邊分別止。於三觀中。卽是中觀。又可總以止觀不二而爲禪那。蓋不惟中道寂滅。二邊亦本寂滅故也。若次第三止三觀。則名爲粗。若一心三止三觀。則名爲妙。若止非卽觀。觀非卽止。則名爲粗。若止觀不二。則名爲妙。又三若定三。則不名妙。一若定一。亦不名妙。今三不定三。一不定一。卽一恆三。卽三恆一。非一非三。而三而一。故名爲妙。圓覺又云。若諸菩薩。以圓覺慧圓合一切。於諸性相。無離覺性。此菩薩者。名爲圓修三種自性淸淨隨順。此之謂也。今阿難所問。正惟問此圓頓止觀。如來所答。亦惟答此圓頓止觀。從始至終。更無異趣。舊解紛紛。苦欲以經文分對此處三名。皆是支離割裂。進退出沒。無一可取。請觀下文今解。臧否自知。不俟廣破矣。最初方便者。若據問意。只要求一喫緊下手工夫。安敢先有成心。若據答意。應須的指徵心辧見以開圓解。是爲最初方便。且如圓覺經中。一一指云。此方便者。名奢摩他等。則知妙奢摩他三摩禪那。乃是得成菩提方便。而三章之首。一一先標悟淨圓覺四字。則知妙悟。又是奢摩他等方便。所以名爲最初也。此經則第二大科。首明二決定義。而結重於耳根圓通。方是酬其妙奢摩他三摩禪那之請。今於第一大科。首明二種根本。而備顯夫如來藏性。正是酬其最初方便之請。急先務也。蓋如圓覺最初必先悟淨圓覺。然後奢摩他不成止病。三摩鉢提不成作病。禪那不成任滅二病。今經亦爾。必先徹悟如來藏性。然後耳根圓通常境。方可稱性而觀。是故觀於聞性之圓眞實。卽是妙奢摩他。觀於聞性之通眞實。卽妙三摩。觀於聞性之常眞實。卽妙禪那。以圓則必通必常。通則必常必圓。常則必圓必通。故曰以圓覺慧圓合一切。於諸性相無離覺性也。問曰。阿難首以三法爲請。安得置此三法。直至第二科中方答。今科所答。更是何法。答曰。今所答者。正是三法之最初方便也。以悟如來藏一切俱非義故。則妙奢摩他方便得成。以悟如來藏一切俱卽義故。則妙三摩鉢提方便得成。以悟如來藏離卽離非是卽非卽義故。則妙禪那方便得成。旣先示此三法所依理體。故阿難徑請入華屋門。門之一字。卽是指此三方便也。願讀經者。玩索本文眞正綫索。莫泥舊見舊聞。自當得其旨矣。

﹝丁﹞二大眾願聞

於時復有恆沙菩薩。及諸十方大阿羅漢辟支佛等。俱願樂聞。退坐默然。承受聖旨。

圓頓妙法。三乘聖眾之所共仰。不惟化被凡夫也。

﹝丁﹞三如來答示二。初從今文至十八界畢。是就事以顯理。次七大文。是明性本具相。

﹝戊﹞初中二。初逐破妄執密顯眞心。二顯示妙理兼破余妄。

﹝己﹞初中三。初徵其發心本因。二示以常心直道。三廣破七番妄計。

﹝庚﹞初又二。初如來問。二阿難答。

﹝辛﹞今初

佛告阿難。汝我同气。情均天倫。當初發心。於我法中見何勝相。頓捨世間深重恩愛。

阿難是佛堂弟。乃世間骨肉之親。故名同气。情均天倫者。父子兄弟。名爲天合之倫。今明情與同胞無異。故言均也。深重之恩。莫過父母。深重之愛。莫過妻子。若不見佛法殊勝。豈能頓捨。但所見佛法。𨿽無二境。而能見之心。須辧眞妄。故今欲示菩提果體。先問發心初因也。

﹝辛﹞二阿難答

阿難白佛。我見如來三十二相勝妙殊絕。形體映徹。猶如琉璃。常自思惟。此相非是欲愛所生。何以故。欲气粗濁。腥臊交遘。膿血雜亂。不能發生勝淨妙明紫金光聚。是以渴仰。從佛剃落。

發心之緣。本無邪曲。但恨其不曾識得自心耳。故下文徵云。誰爲愛樂。乃至以何爲心。當我拳曜。只是破其所執之心爲非。不是說其見相發心爲咎也。

﹝庚﹞二示以常心直道又二。初點示常心。二勸修直道。

﹝辛﹞今初

佛言。善哉。阿難。汝等當知。一切眾生﹝從無始來生死相續。﹞皆由不知常住眞心性淨明體。用諸妄想。此想不眞。故有輪轉。

將欲破妄顯眞。故先與一口道破也。生死有二種。一分段生死。惟局同居三界。二變易生死。通於方便實報二土。常住眞心性淨明體者。本覺之理。不知者。無始覺智也。諸妄想者。無明塵沙見思也。此想不眞者。卽依常住眞心性淨明體而成。別無自性。如繩外無蛇性。杌外無鬼性。水外無波性。空外無華性也。蓋眾生無始以來。但有本覺。未有始覺。所以眞如不守自性。舉全體而成妄想。所謂不變隨緣。然只此妄想。別無自體。卽以眞如爲體。所謂隨緣不變。今欲奪其妄計。故曰此想不眞。猶云此蛇不眞。乃至此華不眞耳。又蛇相旣起。麻相必隱。乃至華相旣起。空相必隱。故曰不眞耳。實非離眞別有妄想。設別有妄。則妄想反有自性而不可破矣。楞伽經云。妄想無性。二祖云。覓心了不可得。此宗教之大綱要。而斯經之眞血脈也。今更略加委釋。此經所明本覺之理。的非迷悟所能增減。而所勤勤致意者。只是提醒當人始覺之智。若有始覺之智。則本覺之理本自現成。不愁無大受用也。故經首云。如來知彼淫術所加。後文云。乃至恆沙界外一滴之雨尙知頭數。又云。覺明分析微細魔事。此等皆明如來始覺智滿也。下文云。是兵要當知賊所在。此勸初心起始覺智也。今文云。皆由不知常住眞心。下文阿難自責云。當由不知眞際所詣。乃至七大文中。一一責云。汝元不知。汝宛不知等。此皆痛其無始覺也。常住眞心者。本自眞實。當體絕待。豎窮橫徧也。性淨者。本來離過絕非。無染污也。性明者。本來虛靈洞徹。無昬翳也。圓具此三妙義而爲其體。故名常住眞心性淨明體。卽是首題大佛頂義。常住故言大。性淨故言頂。性明故言佛也。又卽三如來體。常住故成法身如來。性淨故成應身如來。性明故成報身如來。又卽三因佛性。常住是正因性。性淨是緣因性。性明是了因性。又卽萬行之體。常住故有天行。性淨故有梵行嬰行病行。性明故有聖行。又卽首楞嚴三昧之體。由常住義。中諦三昧成。由性淨義。俗諦三昧成。由性明義。眞諦三昧成。又卽無上三菩提體。常住是眞性菩提。性淨是方便菩提。性明是實智菩提。又卽妙奢摩他等所依之體。依常住義。有妙禪那。依性淨義。有三摩鉢提。依性明義。有奢摩他。又卽是如來藏性三義。常住卽離卽離非是卽非卽義。性淨卽一切俱卽義。性明卽一切俱非義。又卽圓通常三義。常住卽常眞實。性淨卽通眞實。性明卽圓眞實。又卽七趣惑業苦體。依常住義。故有妄苦。如依空有華。依性淨義。故有妄業。如依巾有結。依性明義。故有妄惑。如依目有翳也。又卽三涅槃體。由常住義。故有性淨涅槃。由性淨義。故有方便淨涅槃。由性明義。故有圓淨涅槃也。用諸妄想者。由不知心體常住。故用無明妄想。由不知心體性淨。故用塵沙妄想。由不知心體性明。故用見思妄想也。此想不眞者。迷常住爲無明。故無明不眞。迷性淨爲塵沙。故塵沙不眞。迷性明爲見思。故見思不眞。又此三惑。皆是於常住中妄見流注。於性淨中妄見染污。於性明中妄見昬昧。故不眞也。故有輪轉者。無明塵沙不眞。故有變易輪轉。見思不眞。故有分段輪轉也。此中已密示二種根本。下特顯言之耳。

﹝辛﹞二勸修直道

汝今欲研無上菩提眞發明性。應當直心酬我所問。十方如來同一道故。出離生死。皆以直心。心言直故。如是乃至終始地位。中間永無諸委曲相。

研者。窮源究本之義。眞發明性者。無上菩提。𨿽是諸佛所證。實是含靈本有之性。但在纏名爲隱覆。出纏名爲發明。今欲其稱眞性而發明。必須研窮審究。而欲研窮審究此性。必須直心。直心者。起信所謂正念眞如是也。終始地位者。始從名字。終至究竟。中間者。卽是五十五位眞菩提路。𨿽有諸位淺深不同。而因果無非實相。不似前三教之紆曲。故言永無諸委曲相也。只此直心二字。已將楞嚴大定宗旨和盤托出。阿難示同未悟。不能薦取。故起七處妄計。一一無非顚倒戲論。心言皆不直矣。

﹝庚﹞三廣破七番妄計卽爲七。初正破計內。二破轉計在外。三破轉計潛根。四破轉計見內。五破轉計隨生。六破轉計中間。七破轉計無著。

﹝辛﹞初中五。初徵起緣心。二諭明降伏。三牒其內執。四懸示定名。五正破非內。

﹝壬﹞今初

阿難。我今問汝。當汝發心。緣於如來三十二相。將何所見。誰爲愛樂。阿難白佛言。世尊。如是愛樂。用我心目。由目觀見如來勝相。心生愛樂。故我發心願捨生死。

如來徵問中。最重將何所見誰爲愛樂二句。後世宗門問念佛的是誰。卽是得此作用。所謂捉賊要見贓也。答中招出心目二字。乃是下文徵心辧見張本。以妄心難除。故須七番廣破。而目妄處。只須門能見不。死皆見物二語。帶破便足。以眞見難顯。故須十番細辧。而心眞處。只須如是見性。是心非眼一言。點明便足。

﹝壬﹞二諭明降伏

佛告阿難。如汝所說。眞所愛樂。因於心目。若不識知心目所在。則不能得降伏塵勞。譬如國王。爲賊所侵。發兵討除。是兵要當知賊所在。使汝流轉。心目爲咎。

阿難妄計之目。決不能有所見。妄計之心。決不能生愛樂。以目是浮塵。心是緣影故也。而阿難則謬以爲決能有見。決能愛樂。所謂認物爲己。顚倒甚矣。國王譬本覺。賊譬所妄計之心目。兵譬始覺妙觀察智。蓋本覺𨿽被賊侵。而眞如自性之力。法爾能起始覺之智。譬以發兵也。知賊所在者。賊無自己窟宅。不過就是王土王民。但因失於撫禦。致成巨寇。若能如法招安。則依舊王土王民。實更無賊可得。惟心與目。亦復如是。若知浮根緣影。總屬惟心所現。則浮根原不是目。緣影原不是心。蕩蕩歸於王化。何處更有塵勞可得。今之使汝流轉者。只因非心妄計爲心。非目妄計爲目。故成咎耳。

﹝壬﹞三牒其內執又二。初正牒。二立例。

﹝癸﹞今初

吾今問汝。惟心與目。今何所在。阿難白佛言。世尊。一切世間十種異生。同將識心居在身內。縱觀如來靑蓮華眼。亦在佛面。我今觀此浮根四塵。只在我面。如是識心。實居身內。

十種異生者。於十二類生中。但除精神化爲土木金石。及空散銷沈二種。暫同無心之物。餘十種皆現有心識也。計心在內。則廣引十生爲證據。計眼在面。則髙引如來爲證據。確哉凡外邪執。阿難示同而克肖之。

﹝癸﹞二立例

佛告阿難。汝今現坐如來講堂。觀祇陀林。今何所在。世尊。此大重閣淸淨講堂。在給孤園。今祇陀林。實在堂外。阿難。汝今堂中先何所見。世尊。我在堂中。先見如來。次觀大眾。如是外望。方矚林園。阿難。汝矚林園。因何有見。世尊。此大講堂戶牖開豁。故我在堂。得遠瞻見。

此以阿難自身例心。以如來大眾例肝腸脾胃等。以戶牖例眼。以園林例身外諸物也。在文易知。

﹝壬﹞四懸示定名

爾時世尊在大眾中。舒金色臂摩阿難頂。告示阿難及諸大眾。有三摩提。名大佛頂首楞嚴王。具足萬行。十方如來一門超出妙莊嚴路。汝今諦聽。阿難頂禮伏受慈旨。

欲破妄計。先唱大定之名者。以妄情破處。眞性全彰。若利根人。只須內計一破。覓心了不可得。便得心安。心安卽是首楞嚴王三昧。鈍根執重。故破內必轉計外。乃至展轉起於無窮計度。阿難示同未悟。曲寫迷情。俾如來方便破顯。究暢至理。當知從今文去。直至第三卷

末。第四卷

初。節節圓彰大定所依理體。斷不可以三名割裂分配也。三摩提。亦云三摩地。亦云三昧。此翻正定。有眞諦三昧。俗諦三昧。中諦三昧。又有歷別三諦三昧。圓融三諦三昧。今是圓融三諦三昧。統一切法。一切三昧悉入其中。故名爲王。舊解見此三摩提字。與阿難所問三摩字同。遂進退牽合。多至失措。不知阿難所問。卽圓覺中所謂三摩鉢提。乃是略去鉢提二字。今文所云。卽是三昧。梵音楚夏耳。須知眞諦三昧。卽奢摩他所成。俗諦三昧。卽三摩鉢提所成。中諦三昧。卽禪那所成。又眞諦三昧。止見思惑。俗諦三昧。止塵沙惑。中諦三昧。止無明惑。卽奢摩他。眞諦三昧。發明空觀。俗諦三昧。發明假觀。中諦三昧。發明中觀。卽三摩鉢提。三諦之體。無惑可破。無觀可立。而破而立。卽禪那也。大佛頂。具如玄義中釋。乃此三昧所依之眞性。首楞嚴。亦如玄義中釋。乃是稱性所起之眞修。具足萬行者。一是本有爲具。謂此大佛頂理。無所不統。無所不攝。故名具足。二是該攝爲具。謂修此三昧。卽是修行一切三昧。乃至六度五行等。無不圓攝。故名具足。三是積聚爲具。謂眾生無始以來。所有一切諸善。如彈指聚沙。舉手低頭等。種種緣因種子。若得此三昧時。一齊開發顯現。故名具足。本具約正因。該具約了因。積具約緣因。又三因皆本有。故名本具。三因皆該攝。故名該具。三因皆開發。故名積具。不縱不橫之義。復現於此矣。行爲八理之門。一行一切行。一切行一行。故名一門。圓人頓悟頓修。永無諸委曲相。故名超出。稱性所起福慧二種莊嚴。還以莊嚴一性。性修不二。名妙莊嚴。始從幹慧。終極妙覺。故名爲路也。

﹝壬﹞五正破非內又二。初引例。二正破。

﹝癸﹞今初

佛告阿難。如汝所言。身在講堂。戶牖開豁。遠矚林園。亦有眾生。在此堂中。不見如來。﹝而﹞見堂外者。﹝乎﹞阿難答言。世尊。在堂不見如來。能見林泉。無有是處。

﹝癸﹞二正破

阿難。汝亦如是。汝之心靈。一切明了。若汝現前所明了心。實在身內。爾時先合了知內身。頗有眾生。先見身中。﹝而﹞後觀外物。﹝者乎﹞縱不能見心肝脾胃。﹝至於﹞爪生發長。筋轉脈搖。誠合明了。如何﹝亦﹞不知。﹝耶﹞必不內知。云何知外。是故應知。汝言覺了能知之心住在身內。無有是處。

圓覺經云。妄認六塵緣影爲自心相。此經云。一迷爲心。決定惑爲色身之內。此一切眾生之通計也。下文六處。不過是轉計耳。此𨿽破其妄心無所。實卽爲顯妄心無體。惟無體。故無所也。又無體無所。而一切明了。正所謂性同虛空。亦無虛空相貌可得。非卽全體眞心而何。故曰密顯眞心也。不能於此薦取。辜負圓音甚矣。

﹝辛﹞二破轉計在外二。初轉計。二破斥。

﹝壬﹞今初

阿難稽首而白佛言。我聞如來如是法音。悟知我心實居身外。所以者何。譬如燈光﹝設使﹞然於室中。是燈必能先照室內。從其室門。後及庭際。﹝今﹞一切眾生不見身中。獨見身外。﹝者﹞亦如燈光居在室外。不能照室。是義必明。將無所惑。同佛了義。得無妄耶。

﹝壬﹞二破斥又二。初立例。二正破。

﹝癸﹞今初

佛告阿難。是諸比丘。適來從我室羅筏城循乞摶食。歸祇陀林。我已宿齋。汝觀比丘一人食時。諸人飽不。阿難答言。不也。世尊。何以故。是諸比丘。𨿽阿羅漢。軀命不同。云何一人能令眾飽。

搏食。卽段食。有形質分段可摶取者也。宿。止也。宿齋。猶言足食。卽是結齋之義。

﹝癸﹞二正破

佛告阿難。若汝覺了知見之心實在身外。身心相外。自不相干。則心所知。身不能覺。覺在身際。心不能知。我今示汝兜羅綿手。汝眼見時。心分別不。阿難答言。如是。世尊。佛告阿難。若相知者。云何在外。是故應知。汝言覺了能知之心住在身外。無有是處。

兜羅綿。白淨柔軟。佛手似之。故名兜羅綿手。

﹝辛﹞三破轉計潛根二。初轉計。二破斥。

﹝壬﹞今初

阿難白佛言。世尊。如佛所言。不見內故。不居身內。身心相知不相離故。不在身外。我今思惟。知在一處。佛言。處今何在。阿難言。此了知心。旣不知內。而能見外。如我思忖。潛伏根裏。猶如有人。取琉璃椀合其兩眼。𨿽有物合。而不畱礙。彼根隨見隨卽分別。然我覺了能知之心不見內者。爲在根故。分明矚外無障礙者。潛根內故。

琉璃寶名。內外明徹。亦如今之眼鏡相類。以眼諭心。以琉璃椀諭眼根淨色。故云眼隨見心隨分別。

﹝壬﹞二破斥又二。初立例。二正破。

﹝癸﹞今初

佛告阿難。如汝所言。﹝此心﹞潛根內者。猶如﹝眼在﹞琉璃。﹝之內﹞彼人當以琉璃籠眼。﹝之時﹞當﹝其外﹞見山河。﹝亦復﹞見琉璃不。如是。世尊。是人當以琉璃籠眼。實見琉璃。

﹝癸﹞二正破

佛告阿難。汝心若同琉璃合者。當見山河。何不見眼。若見眼者。眼卽同境。不得成隨。若不能見。云何說言此了知心潛在根內如琉璃合。是故應知。汝言覺了能知之心。潛伏根裏如琉璃合。無有是處。

設許見眼。眼卽同於外境。無能見用。則隨見隨卽分別之義不成。旣不見眼。則法諭不齊。心非潛在根內明矣。

﹝辛﹞四破轉計見內二。初轉計。二破斥。

﹝壬﹞今初

阿難白佛言。世尊。我今又作如是思惟。是眾生身。腑藏在中。竅穴居外。有藏則暗。有竅則明。今我對佛。開眼見明。名爲見外。閉眼見暗。名爲見內。是義云何。

此復計心在內也。初計內時。佛以不能見內難之。今云見暗卽是見內。正轉救初難也。

﹝壬﹞二破斥又三。初正破。二轉破。三結破。

﹝癸﹞今初

佛告阿難。汝當閉眼見暗之時。此暗境界。爲與眼對。爲不對眼。若與眼對。暗在眼前。云何成內。若成內者。居暗室中無日月燈。此室暗中皆汝焦腑。若不對者。云何成見。

此中先以對不對雙牒。次雙破也。若與眼對下。先破對。又二意。一者旣對則非內。二者許內則有過。若不對下。次破不對。只須云何成見一句也。

﹝癸﹞二轉破又三。初破其轉計內對。二破其轉許在空。三破其轉許兩覺。

﹝子﹞今初

若離外見。內對所成。合眼見暗。名爲身中。開眼見明。何不見面。若不見面。內對不成。見面若成。此了知心及與眼根。廼在虛空。何成在內。

恐彼又轉救云。開眼見外。名爲外對。閉眼見暗。名爲內對。則暗仍與眼對。而亦不取室暗爲焦腑也。今卽牒而破之。旣許內對。則開眼時。亦可內對而見其面。若開眼不能內對而見其面。則閉眼亦何能成內對乎。又設許內對見面。則心眼俱在虛空仍違汝心在身內之計矣。

﹝子﹞二破其轉許在空

若在虛空。自非汝體。卽應如來今見汝面。亦是汝身。汝眼已知。身合非覺。

恐彼救云。設許心眼俱在虛空。亦復何過。今更牒而破之。若在虛空。便非汝體。則如來今見汝面。卽應如來亦是汝身之眼。汝眼已知。身猶應未覺也。

﹝子﹞三破其轉許兩覺

必汝執言身眼兩覺。應有二知。卽汝一身。應成兩佛。

恐彼更轉救云。眼𨿽在空。何妨眼知身亦隨覺。今更破云。若許眼在虛空。仍復與身兩處皆覺。則現有二知。當成兩佛矣。夫成佛時。𨿽復化身無數。祗如月印千江。豈可謂法身有二體耶。

﹝癸﹞三結破

是故應知。汝言見暗名見內者。無有是處。

﹝辛﹞五破轉計隨生二。初轉計。二破斥。

﹝壬﹞今初

阿難言。我常聞佛開示四眾。由心生故。種種法生。由法生故。種種心生。我今思惟。卽思惟體。實我心性。隨所合處。心則隨有。亦非內外中間三處。

前之四章。俱是自心計度。此下三章。俱借聖教妄推。𨿽借聖教。不解教旨。以其誤認緣影。不知心之實義故也。且如心生法生四句。顯示因緣卽空假中道理。語言𨿽同。義關四教。若謂心生法生。心滅法滅。法生心生。法滅心滅。心法互爲因緣。𨿽生滅宛然。而惟是因緣假合。別無時方微塵大自在等以爲能生。亦非無因緣故自然而生。此則藏教義也。若謂心生法生。則心外無法。法本無生。法生心生。則法外無心。心亦無生。心法當體無生。是名因緣卽空。通教義也。若謂無明不覺。生於三細。是謂心生法生。境界風動。轉識浪生。是謂法生心生。心法互爲因緣。故有十界差別假名無量。別教義也。若謂心生法生。則一切惟心。法生心生。則一切惟法。互奪則心法兩亡。雙照則心法宛爾。而皆體是法界。不可思議。所謂因緣卽中。圓教義也。今阿難𨿽述其文。不達其義。堅執緣影爲自心性。而云隨合隨有。不定內外中間處所。尙非藏教法生心生片義。況全義耶。

﹝壬﹞二破斥三。初牒計。二正破。三結破。

﹝癸﹞今初

佛告阿難。汝今說言。由法生故。種種心生。隨所合處心隨有者。

阿難𨿽則雙述心生法生之文。而意惟在法生故心生。且又不知妄心無體。計此緣影以爲能合。種種諸法以爲所合。故佛牒計中不須更出前之兩句。以前兩句非彼妄計張本故也。

﹝癸﹞二正破又二。初破無體。二破有體。

﹝子﹞今初

是心無體。則無所合。若無有體而能合者。則十九界因七塵合。是義不然。

夫妄心的確無體。但阿難久執有體。不達本無。故今得以無體難之。是心者。指彼所執緣影也。旣不知緣影非心。則必妄謂有體。斷斷不敢承當無體之義矣。六塵十八界。全體皆卽自心。今獨計此緣影以爲自心。則塵界並爲心外之法。更欲以此無體之緣心。來合諸法。何異欲以第七無體之塵。合成第十九無體之界乎。是義必不然矣。

﹝子﹞二破有體又二。初約內外出入破。二約一多徧不徧破。

﹝醜﹞今初

若有體者。如汝以手自挃其體。汝所知心。爲復內出。爲從外入。若復內出。還見身中。若從外來。先合見面。阿難言。見是其眼。心知非眼。爲見非義。佛言。若眼能見。汝在室中。門能見不。則諸已死。尙有眼存。應皆見物。若見物者。云何名死。

此正破妄心。而乘便兼破妄眼也。浮塵之眼。不能有見。緣影之心。何能有知。噫。可以思矣。

﹝醜﹞二約一多徧不徧破

阿難。又汝覺了能知之心若必有體。爲復一體。爲有多體。今在汝身。爲復徧體。爲不徧體。若一體者。則汝以手挃一支時。四支應覺。若咸覺者。挃應無在。若挃有所。則汝一體。自不能成。若多體者。則成多人。何體爲汝。若徧體者。同前所挃。若不徧者。當汝觸頭亦觸其足。頭有所覺。足應無知。今汝不然。

先立四句。然後一一破之。初一體句。謂四支共一心體。故以咸覺爲難。設使咸覺。則挃無偏在。今挃旣偏有所在。則咸覺義墮。而四支共一心體不成矣。次多體句。卽是多心。故是多人。三徧體句。謂一心滿於四支。與前四支共一心體是同。故亦同前所難。四不徧句。謂一心不能徧應。故宜一處有知。一處無知也。今汝不然句。總結四句皆非。

﹝癸﹞三結破

是故應知。隨所合處心則隨有。無有是處。

﹝辛﹞六破轉計中間二。初破泛計。二破正計。

﹝壬﹞初中二。初泛計。二泛破。

﹝癸﹞今初

阿難白佛言。世尊。我亦聞佛與文殊等諸法王子談實相時。世尊亦言心不在內。亦不在外。如我思惟。﹝若言在﹞內﹝則﹞無所見。﹝若言在﹞外不﹝應﹞相知。內無知故。在內不成。身心相知。在外非義。今相知故。復內無見。當在中間。

夫佛說心不在內。亦不在外。正卽顯示心無體相。亦無方隅。無相不相。故名實相也。而阿難方認緣影。則宛然有相可得。其爲幻妄甚矣。然未的指何者爲中。故名泛計。

﹝癸﹞二泛破

佛言。汝言中間。中必不迷。非無所在。今汝推中。中何爲在。爲復在處。爲當在身。若在身者。在邊非中。在中同內。若在處者。爲有所表。爲無所表。無表同無。表則無定。何以故。如人以表表爲中時。東看則西。南觀成北。表體旣混。心應雜亂。

以阿難但說中字義不分明。須以在處在身二義定之。故曰中必不迷。非無所在也。

﹝壬﹞二破正計二。初正計。二正破。

﹝癸﹞今初

阿難言。我所說中。非此二種。如世尊言。眼色爲緣。生於眼識。眼有分別。色塵無知。識生其中。則爲心在。

阿難本意。正計於此。但此眼色爲緣生於眼識二語。義關四教。若知正此因緣生識。不屬邪因無因。而此因緣所生之識。無實體性。無我我所。卽藏教義。若知能生所生。一總無性。當體全空。卽通教義。若分別緣生假名無量。所謂眼識九緣生。耳識惟從八。乃至備明八識因轉果轉差別不同。卽別教義。若知識性無源。因於六種根塵妄出性識明知。覺明眞識妙覺湛然。徧周法界。含吐十虛。無有方所。但是循業發現。說名緣生。緣生之性。卽是實性。所謂不變隨緣。隨緣不變。卽圓教義。或謂此是相宗不了義說。蓋未深求其致故也。今阿難所計。乃妄指緣影爲心。謂是根塵之所共生。有體可得。尙非藏教無實體性之義。況通別圓義耶。

﹝癸﹞二正破

佛言。汝心若在根塵之中。此之心體。爲復兼二。爲不兼二。若兼二者。物體雜亂。物非體知。成敵兩立。云何爲中。兼二不成。非知不知。卽無體性。中何爲相。是故應知。當在中間。無有是處。

謂汝所計中間之心。爲復兼用根塵二法以爲其體。爲復不兼根塵二法而另自有體耶。此雙牒也。破中先破兼二。若兼二者。則色塵之物。與眼根之體。互相雜亂。而物終非如體之有知。則知與無知。到底成敵兩立。云何可名爲中。次破不兼。若兼二不成者。則汝心體。旣非根之有知。又非塵之不知。將以何爲體性。體性尙無。中有何相乎。

﹝辛﹞七破轉計無著二。初轉計。二破斥。

﹝壬﹞今初

阿難白佛言。世尊。我昔見佛。與大目連。須菩提。富樓那。舍利弗。四大弟子。共轉法輪。常言覺知分別心性。旣不在內。亦不在外。不在中間。俱無所在。一切無著。名之爲心。則我無著。名爲心不。

無在無著。義亦關於四教。若言心惟假名。毫無實體。故無在無著。卽藏教義。若言假名旣空。假法亦空。心法俱空。何在何著。卽通教義。若言心無所在。無所不在。無所不在。故無所著。卽別圓義。今阿難堅執緣影爲心。而以爲不在三處。大似獼猴跳躑。棲止無恆。尙非藏教假名無實之義。況別圓耶。觀此三章。方知語言𨿽同。其旨碩異。邪人說正法。正法亦成邪。末世借了義極談。成自已僻解者。類若此也。

﹝壬﹞二破斥

佛告阿難。汝言覺知分別心性俱無在者。世間虛空水陸飛行諸所物象。名爲一切。汝不著者。爲在爲無。無則同於龜毛兔角。云何不著。有不著者。不可名無。無相則無。非無則相。相有則在。云何無著。是故應知。一切無著名覺知心。無有是處。

阿難旣認緣影爲心。則是另有一物。但不著在一處耳。故佛破云。世間虛空水陸飛行諸所物象。名爲一切。收無不盡。汝旣言一切不著。則此不著之心。爲離一切而另有所在耶。爲別無所在耶。此雙牒也。先破無在云。若別無所在。則此心便同龜毛兔角。云何猶得名爲無著。次破有在云。若有一个不著者。則便不可名無。除是無相則可名無。若其非無則便有相。相旣成有。則決有所在。又云何可名無著耶。結破可知。齊此已上。是逐破妄執密顯眞心。卽是破徧計執。所謂繩上實無蛇也。

﹝己﹞二顯示妙理兼破余妄。此顯依他起性。體卽圓成。兼破依他非實。如顯繩體卽麻。破其麻上定有繩之見也。分文爲三。初總示萬法惟心。二別就見精顯性。三徧歷陰入處界會理。

﹝庚﹞初總示萬法惟心。此文舊皆判屬破妄。謂前是破妄心無所。今方破妄心無體。不知妄心惟其無體。是以無所。妄心空處。全體卽眞。是故前𨿽一往破妄。已是密顯於眞。況今瑞表眞常。明示二本。指諸法之惟心。唱妙心之有體。何非直顯眞性。至於咄破舊迷。只是破妄之餘陣耳。故應以顯眞爲正。破妄爲傍也。復分爲二。初正示二本不離一心。二委示心體不同妄執。

﹝辛﹞初中二。初當機申請。二如來開示。

﹝壬﹞今初

爾時阿難在大眾中。卽從座起。偏袒右肩。右膝著地。合掌恭敬而白佛言。我是如來最小之弟。蒙佛慈愛。𨿽今出家。猶恃嬌憐。所以多聞。未得無漏。不能折伏娑毗羅咒。爲彼所轉。溺於淫捨。當由不知眞際所詣。惟願世尊大慈哀湣。開示我等奢摩他路。令諸闡提隳彌戾車。作是語已。五體投地及諸大眾。傾渴翹佇。欽聞示誨。

未得無漏者。不但未至漏盡。亦未得初果無漏眞明也。以初果分證無漏。得道共戒。則𨿽未斷欲愛。亦非淫咒之所能轉。況前文七處妄執。皆是見惑所攝。舊云阿難先證初果。恐未必然。當以第三卷

末。圓悟藏性之時。方爲迹同初果。故至第四卷

中。方云汝今已得須陀洹果耳。眞際者。三徳祕藏極則之理。名爲眞際之家。一心三止譬如能詣之路。人見但舉奢摩他名。便欲割裂分判。不知圓名舉一卽三也。闡提。此云斷善根。彌戾車。此云惡知見。不知性具圓宗。執定佛性三無二有。卽是斷佛界之善根。總名爲惡知見。

﹝壬﹞二如來開示二。初瑞表眞常。二正示二本。

﹝癸﹞今初

爾時世尊。從其面門放種種光。其光晃曜如百千日。普佛世界。六種震動。如是十方微塵國土。一時開現。佛之威神。令諸世界合成一界。其世界中。所有一切諸大菩薩。皆住本國合掌承聽。

將欲正顯常住眞心性淨明體。故先放光現瑞以表示之。面門者。六根都聚之處。又是向背之所從分。於此放光。欲令眾生背塵合覺故也。蓋眾生背覺合塵。起諸妄計。所以七處咸非。如來背塵合覺。妙契眞常。所以六根皆是。如百千日者。照萬法以無遺也。六種震動者。破昬聵而令覺也。十方開現合成一界者。迷於妄。則無同異中。熾然成異。悟其眞。則一切差別。性無差別也。菩薩皆住本國者。不動法界也。合掌承聽者。咸契眞源也。瑞之所表。全彰妙法。利根之士。觸目會心。爲不了者。再申言辯耳。六種震動。謂動。踴。起。震。吼。擊也。前三屬形。後三屬聲。卽表諸佛形聲兩益。

﹝癸﹞二正示二本

佛告阿難。一切眾生。從無始來。種種顚倒。業種自然。如惡叉聚。諸修行人。不能得成無上菩提。乃至別成聲聞緣覺。及成外道諸天魔王。及魔眷屬。皆由不知二種根本。錯亂修習。猶如煮沙欲成嘉饌。縱經塵劫。終不能得。云何二種。阿難。一者無始生死根本。則汝今者與諸眾生。用攀緣心爲自性者。二者無始菩提涅槃元淸淨體。則汝今者識精元明。能生諸緣。緣所遺者。由諸眾生遺此本明。𨿽終日行而不自覺。枉入諸趣。

前已總明一切眾生生死相續。皆由不知常住眞心性淨明體。用諸妄想。此想不眞。故有輪轉。然猶未曾分明說此眞心妄想總無二體。如麻之與蛇。不離一繩。今更申明二本不離一心。使人不遺眞以逐妄。須了妄以歸眞也。一切眾生。泛指迷眞逐妄之流。廣如下文七趣所列。諸修行人。別指厭妄求眞之士。廣如下文陰魔所明。惡叉。西域果名。此方所無。聚者。三必同生。共成一聚。以諭惑業苦三。始終不相離也。不成無上菩提。指權教菩薩。別成聲聞緣覺。指藏通二乘。餘皆可知。此之二流。𨿽復一是任迷。一是趨悟。賢愚迥然不同。而未達眞妄源頭。無有始覺眞智。則一而已。故總責云。皆由不知二種根本也。沙。諭依他性上所起徧計執性。饌。諭依他性上所具圓成實性。不捨徧計。那獲圓成。塵劫勤修。總爲唐喪。可不愼哉。攀者。能緣之心。卽八種識各有見分。緣者。所攀之境。卽八種識各有相分。依八種識之自證分。起此見相二分。是名依他起性。不了此之心境。惟是八識自證所現。橫起我法二執。是名用攀緣心爲自性者。卽所謂妄認四大爲自身相。妄認六塵緣影爲自心相等是也。以此爲無始生死根本者。由不達心境悉無自性。卽是常住眞心性淨明體。所以凡夫起於貪著。攀三界六塵之緣。則爲分段生死根本。二乘起於厭惡。別攀眞諦涅槃之緣。菩薩雙捨二邊。別攀但中理性之緣。則爲變易生死根本也。菩提者。四種智徳之果。涅槃者。三種斷徳之果。元淸淨體者。性本淸淨。不待修證而後淨也。識精。通指八識各自精了。所謂自證分也。元明。總指八識所依一心。所謂證自證分也。然非分剖一心以爲八个證自證分。亦非八識共只一个證自證分。良由心體離過絕非。不可思議。只此元明之體。徧在八識。八識各得其全。以爲證自證分。如八人同觀一輪圓月。行向八方。各有全月隨八人去。亦非分爲八分。亦非共看一月。思之。思之。能生諸緣。謂依此自證及證自證。能成見相二分也。見分具於四緣。謂親因緣。等無間緣。所緣緣。增上緣。相分具於二緣。謂親因緣。增上緣也。緣所遺者。謂此自證證自證分。旣舉體幻成見相二分。則自體便成隱沒。如舉麻之全體成繩。則人但見其爲繩。不復以爲麻矣。然旣舉自證而爲見相。則見相無非自證。如舉麻爲繩。繩卽是麻。今正指此卽見相之自證以爲菩提涅槃元淸淨體。故曰緣所遺者。而下文云。此見及緣。元是菩提妙淨明體。亦與此處同也。指第八識。卽大圓鏡智菩提元淸淨體。指第七識。卽平等性智菩提元淸淨體。指第六識。卽妙觀察智菩提元淸淨體。指前五識。卽成所作智菩提元淸淨體。此則四智菩提。亦是本具。不同相宗權說。謂是生因所生也。指徧計本空。我法自性了不可得。如繩上本無蛇性。卽圓淨涅槃元淸淨體。指依他如幻。十界假名無量差別。如麻可爲繩。卽方便淨涅槃元淸淨體。指圓成本具。法法全眞。如繩卽是麻。卽性淨涅槃元淸淨體。所以二種根本。不離一心。悟見相惟自證。譬如了繩卽麻。則是菩提涅槃。迷見相爲我法。譬如於繩見蛇。則成生死根本。故曰遺此本明。𨿽終日行而不自覺。枉入諸趣。此一經最要之關。佛祖傳心之訣也。舊解以攀緣心偏指六識。必欲破除六識令盡。則果中將何以爲妙觀察智。成所作智之體。一可痛也。以識精偏指第八。必欲專用之以爲體。則是無量劫來生死本。癡人認作本來人。二可痛也。況今文義。本自彰灼。而紛紛妄解。誣罔經宗。何爲者乎。

﹝辛﹞二委示心體不同妄執四。初重斥妄計非心。二正示眞心有體。三委明分別無性。四總斥從來誤執。

﹝壬﹞今初

阿難。汝今欲知奢摩他路。願出生死。今復問汝。卽時如來舉金色臂。屈五輪指。語阿難言。汝今見不。阿難言。見。佛言。汝何所見。阿難言。我見如來舉臂屈指爲光明拳。曜我心目。佛言。汝將誰見。阿難言。我與大眾。同將眼見。佛告阿難。汝今答我。如來屈指爲光明拳。曜汝心目。汝目可見。以何爲心。當我拳曜。阿難言。如來現今徵心所在。而我以心推窮尋逐。卽能推者。我將爲心。佛言。咄。阿難。此非汝心。阿難矍然避座。合掌起立白佛。此非我心。當名何等。佛告阿難。此是前塵虛妄相想。惑汝眞性。由汝無始至於今生。認賊爲子。失汝元常。故受輪轉。

前塵虛妄相想。正圓覺所謂六塵緣影是也。六塵是識家相分。今此但是六塵之影。現於見分中者。尙非識之見分。況是自證證自證耶。而誤認以爲心。非惟不是眞心。亦復不是妄心矣。故直斥之曰。此非汝心也。若夫識之見分。則靈明昭徹。無體無相。𨿽全在妄。亦更無此影像可得。故下文云。含吐十虛。寧有方所也。是知阿難所計。𨿽曰能推。實則僅是所推影子。決非眞能推者。以能推者。實無體相可得故也。後世不達。卽指此緣影以爲六識。其亦不知六識甚矣。

﹝壬﹞二正示眞心有體

阿難白佛言。世尊。我佛寵弟。心愛佛故。令我出家。我心何獨供養如來。乃至徧歷恆沙國土。承事諸佛及善知識。發大勇猛。行諸一切難行法事。皆用此心。縱令謗法。永退善根。亦因此心。若此發明不是心者。我乃無心。同諸土木。離此覺知。更無所有。云何如來說此非心。我實驚怖。兼此大眾。無不疑惑。惟垂大悲。開示未悟。爾時世尊。開示阿難及諸大眾。欲令心入無生法忍。於師子座。摩阿難頂而告之言。如來常說諸法所生。惟心所現。一切因果世界微塵。因心成體。阿難。若諸世界一切所有。其中乃至艸葉縷結。詰其根元。咸有體性。縱令虛空。亦有名貌。何況淸淨妙淨明心。性一切心。而自﹝豈﹞無體。﹝乎﹞

此阿難疑心是無。而如來答心有體也。由其久執緣影。故擘頭一奪。番疑斷滅。詎思只此怖斷滅者。還可斷滅得否。入無生法忍者。入字。約修證言。無生法。約理性言。忍字。約地位言。無生法性。終始無殊。約入約忍。則始於名字。終於究竟也。此是第一番徹底顯性之文。妙則中道法身。淨則解脫俗諦。明則般若眞諦。三徳祕藏。可謂和盤托出矣。性一切心者。猶云徧爲一切心之本性。

﹝壬﹞三委明分別無性

若汝執悋分別覺觀所了知性必爲心者。此心卽應離諸一切色香味觸諸塵事業。別有全性。如汝今者承聽我法。此則因聲而有分別。縱滅一切見聞覺知。內守幽閒。猶爲法塵分別影事。我非勑汝執爲非心。但汝於心微細揣摩。若離前塵有分別性。卽眞汝心。若分別性離塵無體。斯則前塵分別影事。塵非常住。若變滅時。此心則同龜毛兔角。則汝法身同於斷滅。其誰修證無生法忍。卽時阿難與諸大眾。默然自失。

此兩番縱奪以明分別無自性也。初十六字。是總牒。執悋者。固執而不捨也。所了知者。意顯彼之所執緣影。𨿽自以爲是能了知。實則但是所了知者。非眞能了知也。此心卽應至別有全性。是初一番縱。如汝今者至分別影事。是初一番奪。不惟聽法時之分別全因聲有。縱令六根不緣外塵。內守幽淸閒曠境界。仍是獨頭意識所緣內法塵境而已。此則從未到定。至非非想。皆是法塵分別影事所攝。今時闇證。謬謂是本來面目。空劫前事。威音那畔。向上鼻孔。亦太癡矣。次我非勑汝至卽眞汝心。是第二番縱。言我旣不許汝謬計爲心。亦不勑汝執爲非心。以心外無法。則此分別塵影。亦是惟心所現。因心成體之物。故執爲心。是認賊爲子。執爲非心。是離波求水。皆不可也。若分別性下。是第二番奪。若決定執此爲心。則心反成斷滅。而法身修證。俱不可得矣。此大眾所以不知下落。而默然自失也。

﹝壬﹞四總斥從來誤執

佛告阿難。世間一切諸修學人。現前𨿽成九次第定。不得漏盡成阿羅漢。皆由執此生死妄想。誤爲眞實。是故汝今𨿽得多聞。不成聖果。

九次第定者。四禪四空。幷滅受想定爲第九也。前之八定。惟是有漏。從有頂處。遊觀無漏。能令染末那相應之受想伏而不行。故名滅受想定。三果聖人能入此定。亦名非學非無學定。以其伏第七識俱生我執。故名非學。以出定時。非非想天一分微細我愛猶存。故名非無學也。由此非非想愛未斷。所以不得漏盡成阿羅漢。而非非想愛。亦卽是此生死妄想而已。又復應知。生死妄想。本無眞實。如繩本非蛇。凡夫誤以爲眞實而堅執之。故有三界分段生死。如乞丐之喜以爲蛇。二乘誤以爲眞實而苦斷之。故有出界變易生死。如孩孺之怖以爲蛇。惟圓頓行人。了達妄想無性。則不生貪著。不須斷除。而狂心頓歇。歇卽菩提矣。訶云不成聖果。明知未證初果。舊云證初果者謬也。

﹝庚﹞二別就見精顯性二。初領旨哀請。二正垂開示。

﹝辛﹞今初

阿難聞已。重復悲淚。五體投地。長跪合掌。而白佛言。自我從佛發心出家。恃佛威神。常自思惟。無勞我修。將謂如來惠我三昧。不知身心本不相代。失我本心。𨿽身出家。心不入道。譬如窮子。捨父逃逝。今日乃知𨿽有多聞。若不修行。與不聞等。如人說食。終不能飽。世尊。我等今者二障所纏。良由不知寂常心性。惟願如來哀湣窮露。發妙明心。開我道眼。

子譬始覺。父譬本覺。迷本覺而起妄覺。妄覺從本覺生。義之如子。只此妄覺。就是始覺之性。但以背覺合塵。譬以捨父逃逝而枉受貧窮。若能背塵合覺。則客作賤人。卽長者眞子矣。二障者。一煩惱障。卽是見思。二所知障。亦名智障。卽無明塵沙。通而言之。二皆可稱煩惱。見思是界內煩惱。無明塵沙是界外煩惱。二皆可名智障。見思障一切智。塵沙障道種智。無明障一切種智。別而收之。見思招感分段生死。煩惱義彊。塵沙無明覆權實理。障智義彊也。由其不知寂常心性。所以妄被二障所纏。若達心性寂常。則二障亦本寂常矣。故今但求顯發其本妙明心。則道眼自開也。

﹝辛﹞二正垂開示二。初現瑞許說。二正示見性。

﹝壬﹞今初

卽時如來。從胸卍字湧出寶光。其光晃昱。有百千色。十方微塵普佛世界。一時周徧。徧灌十方所有寶剎諸如來頂。旋至阿難及諸大眾。告阿難言。吾今爲汝建大法幢。亦令十方一切眾生。獲妙微密性淨明心。得淸淨眼。

從胸卍字湧出寶光者。表示寂常心性本有光明也。妙心眞體。𨿽不在內。而內亦無所不在。是故達法界之全體一塵者。卽一塵而全體法界。故得光流無外。非妄計之心可擬議也。其光晃昱有百千色者。表示一念心中具足百界千如實相眞明也。普佛世界一時周徧者。表示此心本自豎窮橫徧也。徧灌諸如來頂者。表示諸佛所證頂法。不過證此心體也。旋至阿難及諸大眾者。表示阿難大眾同具此心。與十方諸佛元平等也。妙微密性淨明心者。不可思議。故曰妙。眞妄同體。故曰微。始終一致。故曰密。垢不能染。曰性淨。暗不能昬。曰性明。此之心體。𨿽復人人本有。迷時不知。名之爲失。從迷歸悟。名之爲獲。得淸淨眼者。永離眚翳。了了見佛性也。由獲此心妙微密義。則無明翳障本空。佛眼淸淨。由獲此心性淨之義。則塵沙翳障本空。法眼淸淨。由獲此心性明之義。則見思翳障本空。慧眼淸淨。又獲此心妙微密義。得知能障所障。體是法界。獲此心性淨之義。二障圓消。獲此心性明之義。五眼圓發也。

﹝壬﹞二正示見性十。初直指見性是心非眼。二約客塵顯見性不動。三約觀河顯見性無遷。四約垂手顯見性無減。五約標指顯見性無還。六約周徧顯見性非物。七約無是非是顯見性惟眞。八約外道世諦對簡。顯見性非因緣自然。九約二妄合明。顯見性非見。十破和合不和合余疑。顯見性離過絕非。法爾現證。問曰。十番顯見。創自交光。今旣極破其說。何得承用。答曰。寂音合論謂如來示阿難眞見。文有九段。已啟其端。交光巧取用之。幽溪亦以十義顯見。正是公心不掩他長。有何過咎。然今十段。仍與三家稍別。讀者詳之。

﹝癸﹞初中二。初以拳例見。定其常情。二引例破執。正顯見性。

﹝子﹞今初

阿難。汝先答我見光明拳。此拳光明。因何所有。云何成拳。汝將誰見。阿難言。由佛全體閻浮檀金。赩如寶山。淸淨所生。故有光明。我實眼觀。五輪指端屈握示人。故有拳相。佛告阿難。如來今日實言告汝。諸有智者。要以譬諭而得開悟。阿難。譬如我拳。若無我手。不成我拳。若無汝眼。不成汝見。以汝眼根。例我拳理。其義均不。阿難言。惟然。世尊。旣無我眼。不成我見。以我眼根。例如來拳。事義相類。

閻浮檀。樹名也。或云無翻。此方所無。或翻勝金。果汁入水。沙石成金。此金赩然有光。以諭佛身光明淸淨也。

﹝子﹞二引例破執。正顯見性

佛告阿難。汝言相類。是義不然。何以故。如無手人。拳畢竟滅。彼無眼者。非見全無。﹝猶云非全無見﹞所以者何。汝試於途詢問盲人。汝何所見。彼諸盲人必來答汝。我今眼前惟見黑暗。更無他矚。以是義觀。前塵自暗。見何虧損。阿難言。諸盲眼前惟覩黑暗。云何成見。佛告阿難。諸盲無眼。惟觀黑暗。與有眼人處於暗室。二黑有別。爲無有別。如是。世尊。此暗中人。與彼羣盲。二黑較量。曾無有異。阿難。若無眼人。全見前黑。忽得眼光。還於前塵見種種色。名眼見者。彼暗中人。全見前黑。忽獲燈光。亦於前塵見種種色。應名燈見。若燈見者。燈能有見。自不名燈。又則燈觀。何關汝事。是故當知。燈能顯色。如是見者。是眼非燈。眼能顯色。如是見性。是心非眼。﹝此中三个前塵。皆指浮塵眼根。不指色塵。﹞

此直指見性以爲眞心也。人妄謂見是肉眼。心是緣影。孰知肉眼決不能見。緣影決不是心。人謂眼在面上。心在身中。判然兩物。孰知面上之眼非眼。身中之心非心。而眞心眞眼。總惟一體哉。故前七處。破緣影之非心。今此一文。破肉眼之無見。是妄計之心目。總無所在也。又今明見性卽心。則前明一切惟心。亦可云一切惟見。是一體之心目。總無所不統也。當知此中所指盲而不盲之見性。卽是下文無動搖。無舒捲。不皺不變。妙明眞精。不可還。不是物。無舒縮。無斷續。無是非是。非自然。非因緣。非見聞覺知。非和合。非不和合之見性。業已徹底道破。但因此性。久墮依他境中。當機不能徹底領會。故須更加九番精辧。而金沙始了然耳。

﹝癸﹞二約客塵顯見性不動二。初默請。二正示。

﹝子﹞今初

阿難𨿽復得聞是言。與諸大眾。口已默然。心未開悟。猶冀如來慈音宣示。合掌淸心。佇佛悲誨。

但聞見性是心。尙自不知見性寂常妙明之義。所以未悟。此蓋但聽法音。從語生解。而不能直下返觀故也。

﹝子﹞二正示三。初徵名驗解。二現相證成。三結會責失。

﹝醜﹞初又三。初如來問。二陳那答。三如來印可。

﹝寅﹞今初

爾時世尊。舒兜羅綿网相光手。開五輪指。誨勑阿難及諸大眾。我初成道。於鹿園中。爲阿若多五比丘等。及汝四眾言。一切眾生不成菩提及阿羅漢。皆由客塵煩惱所誤。汝等當時因何開悟。今成聖果。

鹿園。地名。卽世尊初轉法輪處也。阿若多。此云解。卽佛爲憍陳那所印之名也。五比丘者。一阿濕婆。此云馬勝。二跋提。此云小賢。三拘利。亦云卽摩訶男。四憍陳那。此云火器。五十力迦葉。此云飲光。前三是佛父族。後二是佛母族。佛初出家時。父王遣此五人侍衛。佛先於雪山苦行。三人畏苦行者卽散去。後受牧女乳糜之供。二人樂苦行者復散去。共在鹿園別修異道。佛成道五七後。方往度之。三轉四諦法輪。陳那最初得解。故名阿若多等五比丘也。客塵煩惱。義關四教。今言鹿園初唱。似屬小乘。實則圓音妙詮。隨人異解。況今借此以顯寂常。斷斷不可偏屬三藏。請略申之。三界依正。總名客塵。卽是苦諦。煩惱卽集諦。不爲所誤。卽是道諦。客塵煩惱永滅。所顯涅槃。名爲主空。卽是滅諦。此藏教義也。客是主家之客。塵是空中之塵。何必滅客塵而後見主空。但不爲所誤。則無煩惱。此通教義也。客塵無量。同居方便實報依正皆名客塵。煩惱無量。見思塵沙無明皆名煩惱。用無量道。滅無量客塵煩惱。方顯無量主空佛性。此別教義也。主是客人之主。客是主人之客。以客歸主。則無客非主。以主殉客。則無主非客。空是塵相之空。塵是空中之塵。隨緣不變。則性塵眞空。不變隨緣。則性空眞塵。此圓教義也。今經𨿽借鹿園證成。實惟爲顯圓義。試於九番一一審玩。自得其旨。此章以佛手開合爲客。阿難頭動爲塵。以見無舒捲動搖爲主空。然頭手是見家之頭手。見性是頭手處之見性。此無是非是之一徵也。次章以自童至耄爲客。發白面皺爲塵。以見性不皺不變爲主空。然非於生滅之外。另有無生滅性。而卽此無生滅性。又復舉體捨生趣生。此無是非是之二徵也。次章以色心諸緣。及心所使。諸所緣法。乃至昬擾擾相爲客塵。以妙明眞心。譬如澄淸百千大海者爲主空。然心外無法。海外無漚。此無是非是之三徵也。次章以諸可還者爲客塵。無所還者爲主空。然由無所還之見性。方見諸可還相。亦非離於諸可還相之外。另有不可還之見性可指。此無是非是之四徵也。次章以物類差別爲客。見性無殊爲主。大小內外爲塵。見無舒縮爲空。然因差別。方顯無差。因於無差。方見差別。又空體本無方圓。方圓不離空體。此無是非是之五徵也。次章以見與見緣幷所想相爲客塵。以菩提妙淨明體爲主空。方乃直唱無是非是之言。以顯前來五番。幷初番直指見性是心。無非明此菩提妙淨明體也。次章以因緣自然。不因緣不自然。皆爲客塵。以無非不非。無是非是。離一切相。卽一切法爲主空。又次章以明暗塞空。見聞覺知。俱爲客塵。以見不能及者爲主空。又次章以和合不和合俱爲客塵。以非和合非不和合而爲主空。見性旣爾。法法皆然。然後徧歷陰入處界。會歸藏性。當知但是廣略之殊。而主空之性更無二也。以生滅去來爲客爲塵。以常住妙明不動周圓爲主爲空。從始至終。無非圓頓。更不可作前淺後深解釋。誣罔經宗。願讀經者。思之擇之。由不達三界依正惟是客塵。誤起見思煩惱。所以不成阿羅漢果。由不達實報方便依正亦是客塵。誤起無明塵沙煩惱。所以不成無上菩提。問曰。舊皆以客塵諭見思。今何以諭依正。答曰。依正是依他起性。可諭客塵。見思是徧計執性。毫無自體可得。非可以客塵諭也。且見思則須斷盡。方證涅槃。客塵豈須斷盡。方顯主空耶。

﹝寅﹞二陳那答

時憍陳那。起立白佛。我今長老。於大眾中。獨得解名。因悟客塵二字成果。世尊。譬如行客。投寄旅亭。或宿或食。宿食事畢。俶裝前途。不遑安住。若實主人。自無攸往。如是思惟。不住名客。住名主人。以不住者。名爲客義。又如新霽。淸暘升天。光入隙中。發明空中諸有塵相。塵質搖動。虛空寂然。如是思惟。澄寂名空。搖動名塵。以搖動者。名爲塵義。

三界之中。無一法能停住。無一法不搖動。皆客塵也。悟其爲客爲塵。故不起煩惱而成聖果。阿難一向妄執緣影爲心。正是迷客塵而起煩惱耳。

﹝寅﹞三如來印可

佛言。如是。

只此一諭。四教俱通。所以印成之也。

﹝醜﹞二現相證成又二。初開合寶掌。證成客與主義。二飛光動頭。證成塵與空義。

﹝寅﹞今初

卽時如來於大眾中。屈五輪指。屈已復開。開已又屈。謂阿難言。汝今何見。阿難言。我見如來百寶輪掌。眾中開合。佛告阿難。汝見我手眾中開合。爲是我手有開有合。爲復汝見有開有合。阿難言。世尊寶手眾中開合。我見如來手自開合。非我見性有開有合。佛言。誰動誰靜。阿難言。佛手不住。而我見性尙無有靜。誰爲無住。佛言。如是。

對不住方有住名。見性旣無不住。又豈有住。住卽靜也。住與不住雙遣。方是主義。故佛隨印許之。

﹝寅﹞二飛光動頭。證成塵與空義。

如來於是從輪掌中。飛一寶光在阿難右。卽時阿難回首右盼。又放一光在阿難左。阿難又則回首左盼。佛告阿難。汝頭今日因何搖動。阿難言。我見如來出妙寶光。來我左右。故左右觀頭自搖動。阿難。汝盼佛光。左右動頭。爲汝頭動。爲復見動。世尊。我頭自動。而我見性尙無有止。誰爲搖動。佛言。如是。

對動說止。見旣無動。又豈有止。動止雙遣。方是空義。故佛亦印許之。

﹝醜﹞三結會責失二。初結會。二責失。

﹝寅﹞今初

於是如來普告大眾。若復眾生。以搖動者名之爲塵。以不住者名之爲客。汝觀阿難頭自動搖。見無所動。又汝觀我手自開合。見無舒捲。

謂眾生若能以一切搖動者皆名爲塵。以一切不住者皆名爲客。如頭之動搖。塵也。見無所動。空也。手之開合。客也。見無舒捲。主也。則不被客塵所誤。不起種種煩惱。而菩提羅漢皆可成矣。問曰。此經云。頭自動搖。見無所動。手自開合。見無舒捲。乃六祖則云。不是風動。不是幡動。仁者心動。如何會通。答曰。此經云見無舒捲動搖者。直指眞心不墮妄境。所謂離一切相。爲阿難疑心是無而言之也。祖云風幡只是心動者。直指萬境不離一心。所謂卽一切法。爲二僧執境是有而言之也。由眞心不墮妄境。故下文如來藏一切俱非之義善成。由萬境不離一心。故下文如來藏一切俱卽之義善成。𨿽有二義。藏性體一。惟其離一切相。方能卽一切法。惟其卽一切法。所以離一切相。若達此離卽離非是卽非卽之體。依悉檀說。則二俱妙藥。若不達理體。偏執二說。則二俱有過矣。

﹝寅﹞二責失

云何汝今以動爲身。以動爲境。從始洎終。念念生滅。遺失眞性。顚倒行事。性心失眞。認物爲已。輪回是中。自取流轉。

謂一切動搖不住之物。皆是客塵。原非實身實境。柰何以動爲實有之身。以動爲實有之境。而從始洎終。念念隨其生滅。遺失如空如主之眞性。一味顚倒行事。辧體性於自心。旣失其眞。反認客塵外物以爲自己。所以於本無輪回心性之中。妄見輪回。乃是自取流轉。更無他因也。

大佛頂如來密因修證了義諸菩薩萬行首楞嚴經卷第一文句﹝竟﹞

大佛頂如來密因修證了義諸菩薩萬行首楞嚴經卷第二文句

唐天竺沙門般剌密諦譯經

明菩薩沙彌古吳智旭文句

菩薩比丘溫陵道昉參訂

﹝癸﹞三約觀河顯見性無遷三。初請問。二說示。三領悟。

﹝子﹞初又二。初阿難密請。二匿王顯問。

﹝醜﹞今初

爾時阿難及諸大眾。聞佛示誨。身心泰然。念無始來失卻本心。妄認緣塵分別影事。今日開悟。如失乳兒忽遇慈母。合掌禮佛。願聞如來顯出身心眞妄虛實。現前生滅與不生滅二發明性。

前聞佛訶緣影非心。已自矍然。更聞離塵斷滅。咸皆自失。今知見性本無動搖舒捲。故身心泰然也。念無始來三句。領上破妄之益。追責前非。今日開悟三句。領上顯見之益。慶幸新得。前以父諭本覺。子諭始覺。今以母諭如來。乳諭法味也。合掌禮佛已下。正是心念密請。以如來上文。具有身境生滅失眞流轉之責。而猶未知只此身心之中。云何是眞。如何是妄。何者是虛。何者是實。何者現前生滅。何者現前卽不生滅。何故全眞是妄。全實是虛。全不生滅是生滅。發明世間諸性。何故全妄卽眞。全虛卽實。全生滅卽不生滅。發明出世間性。此則金沙難辧。水乳奚分。自非如來。誰能顯出。故必更約八番研示。乃至廣歷四科。徧融七大。斯義方得究竟明了。當知密請之文。𨿽在此間。所請之意。貫於二卷三卷矣。

﹝醜﹞二匿王顯問

時波斯匿王起立白佛。我昔未承諸佛誨勅。見迦旃延毗羅胝子。咸言此身死後斷滅。名爲涅槃。我𨿽值佛。今猶狐疑。云何發揮。證知此心不生滅地。今此大眾諸有漏者。咸皆願聞。

前文借客顯主。借塵顯空。空卽是寂。主卽是常。則已備顯寂常心性。但時流久習斷滅戲論。故於見無動搖捲舒之處。寂義𨿽知。常義未領。今更躡此爲問端也。迦旃延。及毗羅胝子。二外道名。梵語涅槃。此翻滅度。本是超脫生死之名。彼人邪計。謂死後斷滅。無復苦樂。卽名滅度。撥無三世因果。大邪見也。

﹝子﹞二說示二。初明身有遷變。二明性無生滅。

﹝醜﹞今初

佛告大王。汝身現在。今復問汝。汝此肉身。爲同金剛常住不朽。爲復變壞。世尊。我今此身終從變滅。佛言。大王。汝未曾滅。云何知滅。世尊。我此無常變壞之身。𨿽未曾滅。我觀現前念念遷謝。新新不住。如火成灰。漸漸消殞。殞亡不息。決知此身當從滅盡。佛言。如是。大王。汝今生齡已從衰老。顏貌何如童子之時。世尊。我昔孩孺。膚腠潤澤。年至長成。血气充滿。而今頹齡。迫於衰耄。形色枯悴。精神昬昧。發白面皺。逮將不久。如何見比充盛之時。佛言。大王。汝之形容。應不頓朽。王言。世尊。變化密移。我誠不覺。寒暑遷流。漸至於此。何以故。我年二十。𨿽號年少。顏貌已老初十歲時。三十之年。又衰二十。於今六十又過於二。觀五十時。宛然彊壯。世尊。我見密移𨿽此殂落。其間流易且限十年。若復令我微細思惟。其變寧惟一紀二紀。實爲年變。豈惟年變。亦兼月化。何直月化。兼又日遷。沈思諦觀。剎那剎那。念念之間不得停住。故知我身終從變滅。

始生曰孩。稍長曰孺。皮表名膚。文理名腠。二十三十曰長成。七十曰衰老。八十九十曰耄。今六十二。已近衰老。故名爲迫。逮。及也。言死期將及也。殂落者。遷謝之義。紀者。一十二年。卽所謂且限十年。變其文耳。剎那者。最短之時。一念具九十剎那。一剎那中有九百生滅。非精細觀察。不能知也。故曰。悟無生者。方見剎那。此一段文。可與人命呼吸爲注腳。亦可與四運觀心作先容。眞實爲生死者。讀此必當惕然。

﹝醜﹞二明性無生滅

佛言。大王。汝見變化遷攺不停。悟知汝滅。亦於滅時。汝知身中有不滅耶。波斯匿王合掌白佛。我實不知。佛言。我今示汝不生滅性。大王。汝年幾時。見恆河水。王言。我生三歲。慈母攜我謁耆婆天。經過此流。爾時卽知是恆河水。佛言。大王。如汝所說。二十之時。衰於十歲。乃至六十。日月歲時念念遷變。則汝三歲見此河時。至年十三。其水雲何。王言。如三歲時。宛然無異。乃至於今年六十二。亦無有異。佛言。汝今自傷發白面皺。其面必定皺於童年。則汝今時觀此恆河。與昔童時觀河之見。有童耄不。王言。不也。世尊。佛言。大王。汝面𨿽皺。而此見精。性未曾皺。皺者爲變。不皺非變。變者受滅。彼不變者元無生滅。云何於中受汝生死。而猶引彼末伽梨等。都言此身死後全滅。

此正於現前生滅身中。顯出眞實不生滅性也。變化密移。客也。發白面皺。塵也。而如主如空之見性。不皺不變。性無生滅。柰何溺於斷見。而不自覺悟哉。末伽梨。亦外道名。與前二種外道。皆計斷滅者也。問曰。今有老眼昬花。觀水不辧淸濁者。又云何通。答曰。若領前文。盲人見暗之諭。則不須此問矣。故今文中。不惟說見精二字。必云性未曾皺。以精猶帶妄。明昧或殊。性不可攺。終非斷滅故耳。細心體會。則見見非見之旨。思過半矣。

﹝子﹞三領悟

王聞是言。信知身後捨生趣生。與諸大眾。踴躍歡喜。得未曾有。

捨生趣生。且約破於外道斷見而言之也。又復應知。正生滅中。性不生滅。而此不生滅性。卽舉全體而捨生趣生。已顯隨緣不變。不變隨緣之妙。否則仍是一分無常一分常矣。

﹝癸﹞四約垂手顯見性無減二。初疑問。二示答。

﹝子﹞今初

阿難卽從座起。禮佛合掌。長跪白佛。世尊。若此見聞必不生滅。云何世尊名我等輩。遺失眞性。顚倒行事。願興慈悲。洗我塵垢。

如來所指元無生滅。乃是見聞之性。諭如大海全體。阿難所計見聞之用。依舊局在身中。諭如大海一漚。先須知此問端下落。方知下文答在問處。

﹝子﹞二示答二。初順世立諭。二正以法合。

﹝醜﹞今初

卽時如來垂金色臂。輪手下指。示阿難言。汝今見我母陀羅手爲正爲倒。阿難言。世間眾生以此爲倒。而我不知誰正誰倒。佛告阿難。若世間人以此爲倒。卽世間人將何爲正。阿難言。如來豎臂。兜羅綿手上指於空。則名爲正。佛卽豎臂。告阿難言。若此顚倒。首尾相換。諸世間人一倍瞻視。

此先立同諭以爲法說張本也。舊注喚正爲倒。喚倒爲正。先與世人苦諍一番。全無道理。又與下文法合之處毫不相應。極爲不通。交光破之甚快。蓋阿難與佛。俱惟順於世間。但取臂之𨿽倒不失。人所易明。心之𨿽倒不失。人所難曉。以易例難而已。若此顚倒等者。意謂均此一手臂也。上指則名爲正。何曾增一絲毫。下指便名爲倒。亦何曾減一絲毫。不過是首尾相換而已。此乃世間人一倍瞻視。極其明白者也。故下文卽以法合。文理俱暢矣。母陀羅手。此云印手。一倍。猶言明白更加明白。

﹝醜﹞二正以法合三。初直舉法合。二勅令諦觀。三備明倒因。

﹝寅﹞今初

則知汝身。與諸如來淸淨法身。比類發明。如來之身。名正徧知。汝等之身。號性顚倒。

承上而言。手旣如此。則知汝身佛身。亦可以比類發明矣。如來之身名正徧知者。譬如手𨿽無增。但上指於空。則頭是頭。尾是尾。舉世皆以爲正也。汝等之身號性顚倒者。譬如手𨿽無減。但垂臂下指。則頭作尾。尾作頭。舉世皆以爲倒也。此但直爾法合。未出所以顚倒之相。故下文且令諦觀。

﹝寅﹞二勅令諦觀

隨汝諦觀汝身佛身。稱顚倒者。名字何處號爲顚倒。於時阿難與諸大眾。瞪瞢瞻佛。目睛不瞬。不知身心顚倒所在。

手之顚倒易知。身之顚倒難見。所以勅令諦觀。意欲其恍然自悟。而積迷旣久。故不知也。

﹝寅﹞三備明倒因又二。初示無倒性。二示顚倒相。

﹝卯﹞今初

佛興慈悲。哀湣阿難及諸大眾。發海潮音。徧告同會。諸善男子。我常說言。色。心。諸緣。及心所使。諸所緣法。惟心所現。汝身汝心。皆是妙明眞精妙心中所現物。

海潮音者。應機而發。猶如大海潮不失限。又其音圓徧。猶如海潮普徧圓滿也。此是第二番徹底顯性之文。以阿難不達現前一念見聞之性。本自豎窮橫徧。量若虛空。亦無虛空之相。而固認藐爾身心。不知身心。但是心中所現之物。非能現也。故今直指之曰。我常說言。色心諸緣及心所使諸所緣法。惟是汝今現前一念見聞之心所現。汝所謂身。汝所謂心。皆此妙明眞精妙心中所現之物耳。以吾人現前一念見聞之性。離名絕相。故曰妙。洞徹虛靈。故曰明。體無僞妄。故曰眞。性無雜染。故曰精。合此四義不可思議。故曰妙心也。色。卽十一色法。心。卽八識心王。諸緣。卽所謂心法四緣生。色法二緣生等。心所使。卽五十一心所法。諸所緣法。卽二十四種不相應行。乃至世出世間一切諸法也。此等諸法。皆惟現前一念見聞之心所現。此現前一念見聞之心。卽是妙明眞精妙心。非同阿難等惑在身內昬擾擾相之心也。達此現前一念見聞之心無法不現。則首是首。尾是尾。如手上指。𨿽無所增。舉世皆以爲正。此如來之身所以爲正徧知也。

﹝卯﹞二示顚倒相

云何汝等遺失本妙圓妙明心寶明妙性。認悟中迷。晦昧爲空。空晦暗中。結暗爲色。色雜妄想。想相爲身。聚緣內搖。趣外奔逸。昬擾擾相以爲心性。一迷爲心。決定惑爲色身之內。不知色身。外洎山河虛空大地。咸是妙明眞心中物。譬如澄淸百千大海棄之。惟認一浮漚體。目爲全潮。窮盡瀛渤。汝等卽是迷中倍人。如我垂手等無差別。如來說爲可憐湣者。

謂此現前見聞心性。不假修證。故名本妙。寂而常照。故名圓妙明心。照而常寂。故名寶明妙性。只今現現成成。無餘無欠。云何汝等不肯體認。乃覿面而遺失之。反於此本悟體中。僅僅認取一點迷情。遂將此本覺性海。晦昧而成頑空。於空昧中。結暗而爲幻色。以此幻色。夾雜迷情妄想。隨所想相。以之爲身。聚集妄想緣气。於內搖蕩。趣逐外境而奔馳騰逸。喚此昬擾擾相以爲心性。而不知其實非心性也。一迷此以爲心。則決定惑爲色身之內。而不知此色身。外洎山河虛空大地。咸是我現前一念妙明眞心中物也。昬擾擾相等者。迷妙明心。故舉體成昬。迷明妙性。故舉體擾擾。迷本妙心性。故舉體惑爲色身之內。不知汝自妄認昬者爲心。而現前圓妙明心元未嘗昬。汝自妄認擾者爲心。而現前寶明妙性元未嘗擾。汝自妄認身內爲心。而現前本妙心性元非在內。試詳味前文盲人見暗。乃至後文覺非眚中諸義。當自得之。譬如大海𨿽舉體成漚。而海體何曾減失。但上文如來所拈現前見性。正指大海全體。而阿難只今所計見聞必不生滅。仍復局在身中。正如一浮漚體。夫認一浮漚。已是迷情。目此一漚爲全潮瀛渤。豈非迷中之迷。此正首尾倒置之甚。如我垂手向下。𨿽無所減。而舉世皆以爲倒矣。豈不可憐湣哉。然認悟中迷。意稍難解。今更以兩義釋之。一約無始無明。二約現前觀照。一約無始者。本覺之體。名之曰悟。眞如不守自性。不覺念起而有無明。名悟中迷。因明立所。自體轉成頑空相分。故言晦昧爲空。覺明空昧相待生搖。便有風大。乃至四大等。具如第四卷

中所明。故言結暗爲色。妄想攬取少分四大以爲自身。便有十二類生差別。故言想相爲身。餘皆可知。二約現前者。若一念觀智分明。則本妙圓妙明心寶明妙性覿體全彰。若之爲悟。此時並無虛空四大身心等相可得。若一念失於觀照。卽復舉體成迷。而空色身心。俄然幻現。所謂晦昧爲空等也。又復應知。若無無始無明。則無現前一念。若離現前一念。亦別無無始無明。故此二義。只成一義。只要阿難大眾。識取現前見聞之性。不墮迷情而已。狂心頓歇。歇卽菩提。一念相應一念佛。豈更有無始無明積聚處所。可追取而斷之耶。學者不可不知。

﹝癸﹞五約標指顯見性無還二。初陳請。二開示。

﹝子﹞今初

阿難承佛悲救深誨。垂泣叉手而白佛言。我𨿽承佛如是妙音。悟妙明心元所圓滿常住心地。而我悟佛現說法音。現以緣心允所瞻仰。徒獲此心。未敢認爲本元心地。願佛哀湣。宣示圓音。拔我疑根。歸無上道。

大凡久執緣影。旣不能全體放下。則於妙明見性。必不能直下承當。此是但聽說法。不知反觀心性之通病也。惟其不肯反觀心性。仍計緣心實能聽法。而不知緣影無性。決無聽法功能。能聽法者。卽是本元心地之力用耳。

﹝子﹞二開示二。初以諭總明。二就體別簡。

﹝醜﹞今初

佛告阿難。汝等尙以緣心聽法。此法亦緣。非得法性。如人以手指月示人。彼人因指。當應看月。若復觀指以爲月體。此人豈惟亡失月輪。亦亡其指。何以故。以所標指爲明月故。豈惟亡指。亦復不識明之與暗。何以故。卽以指體爲月明性。明暗二性無所了故。汝亦如是。

意謂緣影之心。的的不能聽法。而汝等尙妄以爲能聽法耶。旣妄計緣心能聽。則幷我所說之法。亦爲塵緣。而非得法性。如人觀指。終不得月矣。結中云汝亦如是者。應以法合之曰。今佛以聲音指示汝等見性。汝等因我說法。當應反觀自己見性。若復分別法音以爲見性。汝等豈惟亡失見性。亦亡法音。何以故。以法音聲爲見性故。豈惟亡此法音。亦復不識誰是有知。誰是無知。何以故。卽以法音緣影爲是有知而能聽法。如以指爲明。而眞能聽法之妙明心。反未敢認爲本元心地。如以月爲暗矣。豈不謬哉。此中總以月諭見性。指諭法音。觀指之影諭緣心也。

﹝醜﹞二就體別簡二。初簡緣心可還。如觀指影。二示見性無還。如天上月。

﹝寅﹞初中二。初近就音聲分別以明無性。二廣歷諸法分別以示可還。

﹝卯﹞今初

若以分別我說法音爲汝心者。此心自應離分別音有分別性。﹝方可名爲汝心。﹞譬如有客。寄宿旅亭。暫止便去。終不常住。而掌亭人都無所去。名爲亭主。﹝今﹞此﹝分別音者﹞亦﹝復﹞如是。若﹝使﹞眞﹝是﹞汝心。則無所去。云何﹝今乃﹞離聲﹝更﹞無分別﹝之﹞性。﹝與掌亭人不相似耶。﹞

此中初二句。是縱詞。譬如下。是設諭。此亦如是下。是以法合而奪之也。

﹝卯﹞二廣歷諸法分別以示可還

斯則豈惟聲分別心。分別我容。離諸色相無分別性。如是乃至分別都無非色非空。拘捨離等昧爲冥諦。離諸法緣無分別性。則汝心性各有所還。云何爲主。

此極言一切分別皆無自性。皆是可還。而決不可誤認爲主也。承上文言。斯則豈惟因聲而有分別之心。毫無自性。卽汝分別我三十二相妙容之心。離諸色相亦更無分別性。如是乃至分別香味觸法之心。離彼香味觸法。亦更無分別性。縱令分別彼都無非色非空境界。拘捨離等所昧爲冥諦者。亦卽以此冥諦而爲法緣。若離此冥諦法緣。亦更無分別性也。繇此言之。分別聲者。還之於聲。分別色者。還之於色。乃至分別冥諦者。還之於冥諦。汝若欲認此分別以爲心性。則汝心性各有所還。云何爲主耶。此文必須如此消釋。方有著落。舊解誤以分別都無四字爲都無分別。謬云旣破分別。兼破無分別。不知無分別有何過咎而忽破之。且冥諦正屬分別見惑所攝。何嘗是無分別耶。文理不通。可嘆可恨。今謂都無二字。是其所分別境。非色非空四字。卽是都無注腳。此非色非空。實是自心現量境界。繇彼外道邪見分別。不達惟心。所以昧之爲冥諦耳。

﹝寅﹞二示見性無還如天上月又二。初承責咨請。二正示無還。

﹝卯﹞今初

阿難言。若我心性各有所還。則如來說妙明元心。云何無還。惟垂哀湣。爲我宣說。

﹝卯﹞二正示無還又三。初就月諭顯法體。二以可還顯不還。三結不還是本心。

﹝辰﹞今初

佛告阿難。且汝見我見精明元。此見𨿽非妙精明心。如第二月。非是月影。

此直指現在見精如天上月。不同緣塵分別之如月影也。但以見爲能見。佛爲所見。於一體中。妄成見相二分。猶如捏目。妄見二月。不得卽名之爲妙精明心。若達能所不二。惟一眞心。則如來藏性。覿體無遺矣。

﹝辰﹞二以可還顯不還

汝應諦聽。今當示汝無所還地。阿難。此大講堂。洞開東方。日輪升天。則有明曜。中夜黑月。雲霧晦暝。則復昬暗。戶牖之隙。則復見通。墻宇之間。則復觀壅。分別﹝猶言差別﹞之處。則復見緣。頑虛之中。徧是空性。郁﹝土﹡孛﹞之象。則紆昬塵。澄霽斂氛。又觀淸淨。阿難。汝咸看此諸變化相。吾今各還本所因處。云何本因。阿難。此諸變化。明還日輪。何以故。無日不明。明﹝之本﹞因屬日。是故還﹝之於﹞日。暗還黑月。通還戶牖。壅還墻宇。緣還分別。﹝亦是差別之義﹞頑虛還空。郁﹝土﹡孛﹞還塵。淸明還霽。則諸世間一切所有。﹝總﹞不出﹝於﹞斯類。汝﹝今﹞見﹝此﹞八種﹝之﹞見精明性。當欲誰還。何以故。若還於明。則不明時。無復見暗。﹝今﹞𨿽明暗等種種差別。﹝而﹞見﹝總﹞無差別。﹝豈可還乎。﹞

見無差別。正顯與八種塵緣不同。故終不可還也。

﹝辰﹞三結不還是本心

諸可還者。自然非汝。不汝還者。非汝而誰。則知汝心本妙明淨。汝自迷悶。喪本受輪。於生死中。常被漂溺。是故如來名可憐湣。

言八種塵緣之可還者。旣自然非汝。則此見精明性。不容汝有所還者。非是汝之本元心地而是誰哉。此心不可思議。故本妙。此心能見八種。故本明。此心不是八種。故本淨。而今汝自迷悶。反不敢認爲本元心地。所以喪本受輪。枉漂溺於生死海也。大似演若迷頭認影。豈不深可憐湣。

﹝癸﹞六約周徧顯見性非物二。初示無差別義。二示無大小義。交光於此分作二番。或復於此分作三番。總因不知阿難問處著落。故於答處自多鹵莽。而分作三番者。尢爲穿鑿可笑。

﹝子﹞初中二。初問。二答。

﹝醜﹞今初

阿難言。我𨿽識此見性無還。云何得知是我眞性。

須知阿難此時。仍未全捨緣心。所以聽佛法音。不能直下反觀自性。卻於法音之上。變成一段昭昭靈靈光景現在目前。喚作見性。所以不敢謂是我之眞性。不知設有昭昭靈靈一段光景。便是物件而非見性矣。故佛以非物破之。

﹝醜﹞二答中三。初約迷悟明無差而差。二約自他明差而無差。三正示見性非物。

﹝寅﹞今初

佛告阿難。吾今問汝。今汝未得無漏淸淨。承佛神力。見於初禪得無障礙。而阿那律。見閻浮提。如觀掌中庵摩羅果。諸菩薩等。見百千界。十方如來。窮盡微塵淸淨國土。無所不矚。眾生洞視。不過分寸。

阿那律。此云無貧。天眼第一。徹見大千。故觀閻浮如掌果也。庵摩羅。此方所無。或翻難分別。以生熟難分故。此段文意。爲顯見性惟一。迷悟天殊。然迷悟𨿽殊。見性無二。洞視分寸之見性。卽是窮盡國土之見性。譬如一星之火。便可燎原。無柰眾生自局迷情。而此見性。的是各各自具之眞性也。

﹝寅﹞二約自他明差而無差

阿難。且吾與汝。觀四天王所住宮殿。中間徧覽水陸空行。𨿽有昬明種種形像。無非前塵分別畱礙。汝應於此分別自他。今吾將汝擇於見中。誰是﹝汝之﹞我體。誰爲物象。阿難。極汝見源。從日月宮。是物非汝。至七金山。周徧諦觀。𨿽種種光。亦物非汝。漸漸更觀云騰鳥飛。風動塵起。樹木山川。艸芥人畜。咸物非汝。阿難。是諸近遠諸有物性。𨿽復差殊。同汝見精淸淨所矚。則諸物類自有差別。見性無殊。此精妙明。誠汝見性。

分別自他者。物是他而非自。見是自而非物也。極汝見源者。且就彼之見精分量邊際而言之也。此段文意。正顯種種有差別者。是物是他。淸淨見精無差別者。非物非他。卽眞汝性。所以酬其云何得。知是我眞性之問也。

﹝寅﹞三正示見性非物

若見是物。則汝亦可見吾之見。若同見者名爲見吾。吾不見時。何不見吾不見之處。若見不見。自然非彼不見之相。若不見吾不見之地。自然非物。云何非汝。又則汝今見物之時。汝旣見物。物亦見汝。體性紛雜。則汝與我。幷諸世間不成安立。阿難。若汝見時。是汝非我。見性周徧。非汝而誰。云何自疑汝之眞性。性汝不眞。取我求實。

此正懸知阿難意中。誤認昭昭靈靈之物以爲見性。故躡而破之也。文有三節。初若見是物下。以見旣是物。物應可見破之。次又則汝今下。以見旣是物。物亦能見破之。三阿難若汝見時下。雙承二義。結屬當人也。初文意者。若使此見。不是汝性而是一物者。則汝之見。旣是一物。佛之見。亦是一物。而汝亦可見佛之見矣。又汝若但以與佛同見前物者。卽名爲見佛之見。則佛見時。旣見佛見之處。佛不見時。何不亦見佛不見之處乎。蓋彼旣謬謂見是一物。則佛放出此一物時。見其放在眼前。佛收拾此一物時。亦當見其收拾在一處也。又若妄謂見有一个佛不見處。此則但是汝不見處。自然非彼如來分中不見之相矣。豈可以汝妄心中所想不見之相。謂是如來不見之相哉。如此展轉破竟。方結示云。若汝實不見佛不見之地。則此見性。自然不是昭昭靈靈之一物。云何而非汝性耶。次文意者。又若妄計見是一物。則物亦當能見。是則汝今見物之時。汝旣見物。物亦見汝。物體見性。紛然雜亂。不知誰能誰所。誰自誰他。誰爲正報。誰爲依報。破壞世諦法相。則汝與我。幷諸世間。不成安立。又豈有是理哉。此繇阿難全迷見性。認作一物。故得以此破之。若達一切惟心。則境智互照。便成四句法門。深顯第一義諦。而世諦法相仍無破壞矣。第三文者。承上破竟。方正結云。阿難。若汝見時。但是汝見而非佛見。則見性周徧。非汝之眞性而更屬誰。云何自疑汝之眞性。性本在汝。而不以爲眞。反取我言以求實。何耶。

﹝子﹞二示無大小義二。初疑問。二答釋。

﹝醜﹞今初

阿難白佛言。世尊。若此見性。必我非余。我與如來觀四天王勝藏寶殿。居日月宮。此見周圓。徧娑婆國退歸精舍。只見伽藍。淸心戶堂。但瞻檐廡。世尊。此見如是。其體本來周徧一界。今在室中。惟滿一室。爲復此見縮大爲小。爲當墻宇夾令斷絕。我今不知斯義所在。願垂弘慈。爲我敷演。

此繇阿難意中。仍以昭昭靈靈之物喚作見性。故𨿽如來重重結屬。彼則重重疑惑。終不敢認耳。必我非餘者。承上非汝而誰之語而言之也。至此。尙不肯認爲自己。故佛以迷己爲物責之。故知合前一節。的是同顯見性非物之旨。而分作三番二番者皆謬也。

﹝醜﹞二答釋二。初破執。二會通。

﹝寅﹞今初

佛告阿難。一切世間大小內外諸所事業。各屬前塵。不應說言見有舒縮。譬如方器。中見方空。吾復問汝。此方器中所見方空。爲復定方。爲不定方。若定方者。別安圓器。空應不圓。若不定者。在方器中。應無方空。汝言不知斯義所在。義性如是。云何爲在。阿難。若復欲令入無方圓。但除器方。空體無方。不應說言更除虛空方相所在。若如汝問。入室之時。縮見令小。仰觀日時。汝豈挽見齊於日面。若築墻宇。能夾見斷。穿爲小竇。寧無續迹。是義不然。

此中文亦三節。初從一切世間至見有舒縮。直明大小內外等。總屬前塵邊事。與汝見性無干。次從譬如方器至方相所在。借諭以明見性隨緣不變不變隨緣之義。三從若如汝問至是義不然。結責其所問之非。初文易知。次文者。方圓諸器。以諭前塵。空諭見性。在方則方。在圓則圓。此是不變隨緣之義。方亦是空。圓亦是空。此是隨緣不變之義。義性如是。故定與不定皆爲戲論也。若復欲令入無方圓者。諭顯返妄歸眞意也。但除器方。空體無方者。諭顯此之妙性。正隨緣時。從來不變。但離妄緣。本體如故也。不應說言更除虛空方相所在者。諭顯性體元無諸妄。今亦無妄可除也。此諭雙顯性修妙旨。極爲親切。人都忽之。第三結責。文亦易知。

﹝寅﹞二會通

一切眾生。從無始來。迷己爲物。失於本心。爲物所轉。故於是中觀大觀小。若能轉物。則同如來。身心圓明。不動道場。於一毛端。徧能含受十方國土。

此卽第三番徹底顯性之文也。蓋十方依正。總是妙心中所現物。所謂盡大地是个自己。而今迷之以爲外物。失於本有眞心。反被外物所轉。故於是中觀大觀小。豈知大亦惟心。小亦惟心。惟心之大。大卽法界。元無大相。惟心之小。小亦法界。元無小相。但使能達惟心。則悟物爲己。便能轉物。若能轉物。則物物皆己。頓同如來。幻化空身卽法身。故身圓明。無明實性卽佛性。故心圓明。微塵國土。自他不隔於毫端。十世古今。始終不離於當念。故不動道場。一毛端法界之性。卽十方國土法界之性。故徧能含受也。而阿難猶以昭昭靈靈之一物爲見性。不敢認爲已性。何哉。

﹝癸﹞七約無是非是顯見性惟眞二。初疑問。二答釋。

﹝子﹞今初

阿難白佛言。世尊。若此見精。必我妙性。今此妙性。﹝分明﹞現在我前。﹝此﹞見﹝旣﹞必﹝是﹞我眞。﹝性則﹞我今﹝現在﹞身心復是何物。而今﹝此之﹞身心﹝卻是﹞分別有實。﹝猶言實有分別﹞彼﹝現前﹞見﹝性凝然不動﹞無別﹝功能﹞分辧我身。若﹝此見性果然﹞實﹝是﹞我心。令我﹝現﹞今﹝可﹞見。﹝則此﹞見性實我。而身﹝反﹞非﹝是﹞我。何殊如來先所難言物能見我。﹝耶﹞惟垂大慈。開發未悟。

阿難自從屈指飛光驗見之處。已從分別心中。變現一種昭昭靈靈凝然不動光景。頓在目前。喚作見性。至聞百千大海譬諭。其計轉堅。故有未敢認爲本元心地之疑。云何得知是我眞性之疑。若此見性必我非余之疑。皆從此計發出。今被如來種種開示。勢窮力盡。方將病根一口呈露。而曰今此妙性現在我前也。舊解不達此意。故使前後問答。總無綫索。

﹝子﹞二答釋二。初斫破是非兩途。二會通眞性一理。

﹝醜﹞初中四。初正破是見。二轉破非見。三大眾茫然。四世尊安慰。

﹝寅﹞今初

佛告阿難。今汝所言見在汝前。是義非實。若實汝前。汝實見者。則此見精旣有方所。非無指示。且今與汝坐祇陀林。徧觀林渠。及與殿堂。上至日月。前對恆河。汝今於我師子座前舉手指陳。是種種相。陰者是林。明者是日。礙者是壁。通者是空。如是乃至艸樹纖毫。大小𨿽殊。但可有形。無不指著。若必其見現在汝前。汝應以手確實指陳。何者是見。阿難當知。若空是見。旣已成見。何者是空。若物是見。旣以是見。何者爲物。汝可微細披剝萬象。析出精明淨妙見元指陳示我。同彼諸物分明無惑。﹝方許汝說現在汝前耳﹞阿難言。我今於此重閣講堂。遠洎恆河。上觀日月。舉手所指。縱目所觀。指皆是物。無是見者。世尊。如佛所說。況我有漏初學聲聞。﹝豈能指出見精示人﹞乃至菩薩。亦不能於萬物象前剖出精見。離一切物別有自性。佛言。如是如是。

是義非實一句。直奪其非。若實汝前已下。縱許而令指出也。阿難決定不能指出。則見性不現在前明矣。故印成之。

﹝寅﹞二轉破非見

佛復告阿難。如汝所言。無有見精。離一切物別有自性。則汝所指是物之中。無是見者。今復告汝。汝與如來坐祇陀林。更觀林苑乃至日月。種種象殊。必無見精受汝所指。汝又發明此諸物中。何者非見。阿難言。我實徧見此祇陀林。不知是中何者非見。何以故。若樹非見。云何見樹。若樹卽見。復云何樹。如是乃至若空非見。云何見空。若空卽見。復云何空。我又思惟。是萬象中。微細發明。無非見者。佛言。如是如是。

常情旣聞破物是見。必將轉計物非是見。故乘此卽反徵之。而阿難亦知其無非見也。佛亦印之。

﹝寅﹞三大眾茫然

於是大眾非無學者。聞佛此言。茫然不知是義終始。一時惶悚。失其所守。

是義者。無是非是之義也。終者。義所歸竟。始者。義所從來。答中本是妙明眞心。妄爲色空及與聞見。正顯是義之所始。此見及緣。元是菩提妙淨明體。正顯是義之所終。又觀見與塵種種發明。則是非方始。繇是眞精妙覺明性。則是非終息矣。

﹝寅﹞四世尊安慰

如來知其魂慮變懾。心生憐湣。安慰阿難及諸大眾。諸善男子。無上法王。是眞實語。如所如說。不誑不妄。非末伽梨四種不死矯亂論議。汝諦思惟。無忝哀慕。

此義難明。須待文殊對辯。故先以慈音安慰之也。無僞曰眞。稱理曰實。不變名如。心境相應名不誑。懸見未然名不妄。亦名不異。如來五語。大與外道四種論議不同。須是諦審思惟。方有會悟。不宜徒自辱其哀慕。此亦策以觀心默體之意也。不死矯亂。解在行魔文中。

﹝醜﹞二會通眞性一理二。初文殊述疑啟請。二如來垂慈示答。

﹝寅﹞今初

是時文殊師利法王子。湣諸四眾。在大眾中。卽從座起。頂禮佛足。合掌恭敬而白佛言。世尊。此諸大眾。不悟如來發明二種精見色空是非是義。世尊。若此前緣色空等象。若是見者。應有所指。若非見者。應無所矚。而今不知是義所歸。故有驚怖。非是疇昔善根輕鮮。惟願如來大慈發明。此諸物象。與此見精。元是何物。於其中間無是非是。

若此前緣下。代眾述疑。惟願如來下。正請垂答也。

﹝寅﹞二如來垂慈示答二。初示妙體絕待。二示迷悟得失。

﹝卯﹞初中二。初正明絕待。二引例釋成。

﹝辰﹞今初

佛告文殊及諸大眾。十方如來及大菩薩。於其自住三摩地中。見與見緣。幷所想相。如虛空華。本無所有。此見及緣。元是菩提妙淨明體。云何於中有是非是。

此是第四番徹底顯性之文也。自住三摩地者。所謂自受用三昧。卽大佛頂首楞嚴王三昧是也。如來究竟。菩薩分證。故皆能知法自性。徹法源厎。不墮是非是妄想中也。見者。八識能緣之見分。見緣者。八識所緣之相分。此二卽是依他起性。如以麻爲繩。亦如依於眞月。捏成二月也。所想相者。於此相見二分。不了惟是依他起性。妄生我法二執。名爲徧計執性。如以繩爲蛇。亦如迷天上月。捉水中月也。如虛空華本無所有者。不惟徧計本空。抑且依他如幻。如麻上不惟無實蛇相。亦並無實繩相。眞月不惟無影相。亦幷無二相也。此見及緣元是菩提妙淨明體者。以眞如不守自性。於自證上。幻成見相二分。只此二分。全是自証之體。所謂正隨緣時。而常不變。如繩二分。全體皆卽是麻。如天二月。全體卽是眞月。云何可分是與非是耶。旣知繩卽是麻。二月惟一。則𨿽指蛇卽麻。指影卽月。亦無不可。但徧計無體。故不說之。此菩提。亦指四智菩提。所謂第八識之見相二分。元是大圓鏡智菩提妙淨明體。第七識之見相二分。元是平等性智菩提妙淨明體。第六識之見相二分。元是妙觀察智菩提妙淨明體。前五識之見相二分。元是成所作智菩提妙淨明體。寂照不二。故妙。照而常寂。故淨。寂而常照。故明。又旣是菩提妙淨明體。亦卽涅槃元淸淨體。妙故卽是性淨涅槃。淨故卽是方便淨涅槃。明故卽是圓淨涅槃也。

﹝辰﹞二引例釋成

文殊。吾今問汝。如汝文殊。﹝爲復﹞更有﹝一个﹞文殊是文殊者。爲﹝復竟﹞無文殊。如是世尊。我眞文殊。無是文殊。何以故。若有是者。則二文殊。然我今日非無﹝眞正﹞文殊。﹝但﹞於中實無是非二相。佛言。此見妙明與諸空塵。亦復如是。本是妙明無上菩提淨圓眞心。妄爲色空及與聞見。如第二月。誰爲是月。又誰非月。文殊。但一月眞。中間自無是月非月。

此中文亦三段。初以文殊爲例。二此見妙明下。以法合釋。三如第二月下。更舉諭釋成也。初文可知。次文此見妙明與諸空塵亦復如是者。亦如文殊實無是非二相也。蓋本是妙明無上菩提淨圓眞心圓成實性。妄爲色空之相分及聞見之見分耳。三卽舉諭釋云。加捏目妄見二月。豈可謂一是一非乎。但了月體本眞。則是非戲論自永息矣。

﹝卯﹞二示迷悟得失

是以汝今觀見與塵。種種發明。名爲妄想。不能於中出是非是。繇是眞精妙覺明性。故能令汝出指非指。

謂若不達依他無性。觀見是見觀塵是塵。饒他種種發明。總名妄想。決定不能超出是非兩關。此言迷之失也。繇此見與見緣卽是眞精妙覺明性。故達之者。卽能令汝超出於有所指無所指之兩疑。此言悟之得也。故知妙理無二。所爭只迷悟之間耳。可不以開圓解爲急務乎。

﹝癸﹞八約外道世諦對簡。顯見性非因緣自然三。初對外道簡自然。二對世諦簡因緣。三結顯自性。

﹝子﹞初中二。初疑請。二開示。

﹝醜﹞今初

阿難白佛言。世尊。誠如法王所說。覺緣徧十方界。湛然常住。性非生滅。與先梵志娑毗迦羅所談冥諦。及投灰等諸外道種。說有眞我徧滿十方。有何差別。世尊亦曾於楞伽山。爲大慧等敷演斯義。彼外道等。常說自然。我說因緣。非彼境界。我今觀此覺性自然。非生非滅。遠離一切虛妄顚倒。似非因緣。﹝但﹞與彼﹝外道﹞自然﹝必有差別﹞。云何開示不入羣邪。獲眞實心妙覺明性。

此中文亦三節。初一節。是疑濫同外計。世尊亦曾下。爲第二節

。是疑違昔契經。與彼自然下。爲第三節

。正請開示眞義也。須知佛之所說。深顯不變隨緣隨緣不變妙理。與彼外道何啻天淵。外道冥諦神我。已被藏教破無不盡。何容以此而濫圓宗。但末世談圓。有言無旨。實去外道邪計不遠。亦須略示差別源流。蓋佛言淨圓眞心。妄爲色空及與聞見者。卽是眞如不變之性。舉全體而隨緣。如舉眞月之全體。妄成兩月。而兩月之外。更無眞月可得也。外道所計冥諦神我能生萬物。則冥諦神我爲能生。萬物爲所生。能生是常。所生無常。一不同也。又佛言此見及緣元是菩提妙淨明體者。卽是眞如隨緣之相。仍全體而不變。如指二月之全體。總是眞月。而眞月之外。更無兩月別體也。外道所計。萬物各有體相。而並推冥諦神我以爲生因。則子不似父。因果皆非。二不同也。況佛言諸法所生。惟心所現。則彼都無非色非空境界。及昭昭靈靈境界。亦是自心一種相分。彼方昧之以爲冥諦。以爲神我。不達惟心。尢爲大不同也。有此三種不同。所以大小乘經。咸說因緣深義以摧破之。今阿難彊欲引同。其深知末世之流獘者乎。

﹝醜﹞二開示

佛告阿難。我今如是開示方便。眞實告汝。汝猶未悟。惑爲自然。阿難。若必自然。自須甄明有自然體。汝且觀此妙明見中。以何爲自。此見爲復以明爲自。以暗爲自。以空爲自。以塞爲自。阿難。若明爲自。應不見暗。若復以空爲自體者。應不見塞。如是乃至諸暗等相以爲自者。則於明時見性斷滅。云何見明。

此正重明不變之見性。舉全體而隨緣。別無自體可得也。卽明暗塞空。求見性之自體。了不可得。離明暗塞空。別求一見性之自體。又安可得哉。若外道所計冥諦。則以空暗而爲自體。所計神我。則以空明而爲自體。不倫甚矣。

﹝子﹞二對世諦簡因緣二。初轉計。二破斥。

﹝醜﹞今初

阿難言。必此妙見性非自然。我今發明是因緣生。心猶未明。咨詢如來。是義云何合因緣性。

旣非自然。必屬因緣。此通途情計之所不免。故今還擬是因緣教。但旣云此見及緣元是菩提妙淨明體。云何得與因緣之義相合耶。

﹝醜﹞二破斥

佛言。汝言因緣。吾復問汝。汝今因見。見性現前。此見爲復因明有見。因暗有見。因空有見。因塞有見。阿難。若因明有。應不見暗。如因暗有。應不見明。如是乃至因空因塞。同於明暗。復次阿難。此見又復緣明有見。緣暗有見。緣空有見。緣塵有見。阿難。若緣空有。應不見塞。若緣塞有。應不見空。如是乃至緣明緣暗。同於空塞。

此正重明舉體隨緣之見性。仍自舉體不變。非藉明暗塞空爲因緣也。因者。親因。緣者。助緣。祗是親疏之別耳。

﹝子﹞三結顯自性二。初正示離過眞體。二結責滯著名相。

﹝醜﹞今初

當知如是精覺妙明。非因非緣。亦非自然。非不自然。無非不非。無是非是。離一切相。卽一切法。

此中非因非緣亦非自然二句。是雙遮雙破。非不自然一句。例應先有非不因緣一句。是雙照雙立。無非不非無是非是二句。乃是遮照同時。破立非別。離一切相句。牒上諸句。一總遮破情執。卽一切法句。躡上情執旣破。當下照立法體也。此離一切相卽一切法二語。貫通一切圓融道理。罄無不盡。請更拈之。頭手動搖開合。見無動搖舒捲。離一切相也。非風幡動。仁者心動。卽一切法也。彼不變者元無生滅。離一切相也。身後捨生趣生。卽一切法也。空體無方。離一切相也。在方器中非無方空。卽一切法也。指皆是物無是見者。離一切相也。微細發明無非見者。卽一切法也。見與見緣幷所想相如虛空華本無所有。離一切相也。此見及緣元是菩提妙淨明體。卽一切法也。及至下文非和合生離一切相也。非不和合。卽一切法也。性眞常中求於去來迷悟生死了無所得。離一切相也。生滅去來本如來藏。卽一切法也。淸淨本然。離一切相也。循業發現。卽一切法也。如來藏本妙圓心十界俱非。離一切相也。如來藏元明心妙十界俱卽。卽一切法也。如來藏妙明心元離卽離非。離一切相也。是卽非卽。卽一切法也。以要言之。離一切相。卽所謂終日隨緣終日不變。卽一切法。卽所謂終日不變終日隨緣。此是第五番徹底顯性之文。

﹝醜﹞二結責滯著名相

汝今云何於中措心。以諸世間戲論名相而得分別。如以手掌撮摩虛空。祗益自勞。虛空云何隨汝執捉。

妙性不可思議。言思路絕。惟直下觀心。庶幾有相應分。若欲措心思之。言說議之。不啻撮摩虛空矣。

﹝癸﹞九約二妄合明顯見性非見三。初引昔致疑。二對理徵破。三正示見性。

﹝子﹞今初

阿難白佛言。世尊。必妙覺性非因非緣。世尊云何嘗與比丘宣說見性具四種緣。所謂因空。因明。因心。因眼。是義云何。

見性具四種緣者。謂眼識現行。須藉十緣方起。略但言四。此約虛妄見性。非今所明之眞性也。妄見藉緣。自無實性。所以無我我所。不同外道邪妄因緣。若知無性之義。則知諸法本空。循業發現。若知循業發現。則知本如來藏。此因緣深義。所以徧爲通別圓教作根本也。而阿難執文昧旨。尙未達於因緣卽空。又安能知卽假中耶。四緣合十緣者。空緣明緣。含於境緣。心之一字。具含六緣。謂作意緣分別依。染淨依。根本依。種子依。開導依也。眼卽根緣。若以常途四緣收此十緣者。種子爲親因緣。自相分境爲所緣緣。開導依爲等無間緣。餘七幷本質境。皆爲增上緣也。

﹝子﹞二對理徵破二。初直明昔說隨情。二正顯見性非緣。

﹝醜﹞今初

佛言。阿難。我說世間諸因緣相。非笫一義。

諸佛說法。常依二諦。依於世諦。名隨情說。依第一義。名隨智說。雙顯二諦。名隨情智說。今明向日所說。是以世諦破邪計耳。非謂第一義中。實有因緣也。

﹝醜﹞二正顯見性非緣

阿難。吾復問汝。諸世間人說我能見。云何名見。云何不見。阿難言。世人因於日月燈光。見種種相。名之爲見。若復無此三種光明。則不能見。阿難。若無明時名不見者。應不見暗。若必見暗。此但無明。云何無見。阿難。若在暗時不見明故。名爲不見。今在明時不見暗相。還名不見。如是﹝則應﹞二相俱名不見。﹝矣﹞若復二相自相陵奪。非汝見性於中暫無。如是則知二俱名見。云何不見。

因明有見者。虛妄眼識徧計執情也。明暗俱見者。識精見分依他起性也。見分如第二月。自與月影不同。

﹝子﹞三正示見性二。初直示眞性。二騰疑細釋。

﹝醜﹞今初

是故阿難。汝今當知。見明之時。見非是明。見暗之時。見非是暗。見空之時。見非是空。見塞之時。見非是塞。四義成就。汝復應知。見見之時。是非是見。見猶離見。見不能及。云何復說因緣自然及和合相。汝等聲聞狹劣無識。不能通達淸淨實相。吾今誨汝。當善思惟。無得疲怠妙菩提路。

此旣爲辧相分之非見分。因更點示見分之非自證也。明暗塞空等。總是相分。見聞覺知等。總是見分。於一自證體上。妄起見相二分。離卻自證本體。何處更有二分。而此二分。終非自證本體。如於一月。妄見二月。離卻月體。何處更有二月。而此二月。終非一月眞體。故曰汝復應知。見性起於見分之時。見性非是見分。當知見性。猶離見分之妄。見分所不能及。云何復說因緣自然及和合相。諭如眞月起於二月之時。眞月非是二月。當知眞月。猶離二月之妄。二月所不能及。云何復說因緣自然及和合相。又取下文諭意貼之。眼眚之時。眼非是眚。眼猶離眚。眚不能及。云何復說因緣自然及和合相也。蓋見精帶妄。已非因緣自然及和合相。況此眞見性耶。此眞見性。卽名淸淨實相。以其離一切相。卽一切法故也。離一切相者。諭如眞月無二月相。卽一切法者。諭如二月惟眞月體。此見見非見之性。亦復如是。惟其幷見分而非之。方可並相分而卽之。所當善思而深自薦取。以此卽是大佛頂首楞嚴王三昧眞體。故卽是一門超出妙菩提路。

﹝醜﹞二騰疑細釋二。初阿難騰疑。二如來細釋。

﹝寅﹞今初

阿難白佛言。世尊。如佛世尊。爲我等輩宣說因緣及與自然。諸和合相與不和合。心猶未開。而今更聞見見非見。重增迷悶。伏願弘慈。施大慧目。開示我等覺心明淨。作是語已。悲淚頂禮。承受聖旨。

此問特求發明見見非見之義。故下答云。此實見見。云何復名覺聞知見。的是見見非見釋文。有人從此判作酬三摩請。絕不與上章相蒙。可謂昧文失旨。錯謬甚矣。問中和合不和合。與因緣自然。一往似同。再研則別。一往同者。因緣是和合義。自然是不和合義。再研別者。因緣單約隨緣之用。是正教所申。自然單計不變之體。是外道所昧。若謂一分不變之體。一分隨緣之用。交互成事。名爲和合。若謂不變者自不變。隨緣者自隨緣。判然各別。名不和合。此二通於內外大小。須以三印一印等簡其邪正偏圓。玆不繁述。可以意知也。阿難聞佛責云。云何復說因緣自然及和合相。但因緣自然。已經破斥。和合不和合義。猶未發明。故曰心猶未開。又旣未達性體隨緣不變不變隨緣之妙。則𨿽聞說非因緣非自然。亦未了徹。故曰心猶未開也。更聞見見非見重增迷悶者。於見精義。尙自領會未徹。況此更加一層深奧乎。然如來初番直指見性是心非眼。已的指此見相二分所依體性。正是第一見字。是故失燈眼而不滅。得燈眼而不生。手開合而不開合。頭動搖而不動搖。年遷變而不遷變。隨顚倒而無減失。乃至無縮無舒。無斷無續。無是無非。非自然非因緣。而結之以離一切相。卽一切法。皆是於隨緣中。指出常不變性。無柰阿難覿面錯過。僅作見精領會。仍自領會不親切耳。然此第一見字之體。若未領會。則於因緣自然和合不和合等戲論。決定擺脫不出。故答文中。但以二妄合明。顯此見性終日在妄。終日恆眞。達此性體。則和合及不和合。皆悉遠離矣。

﹝寅﹞二如來細釋三。初訶誡許宣。二合明二妄。三顯示歸眞。

﹝卯﹞初中二。初經家敍意。二如來誡許。

﹝辰﹞今初

爾時世尊。憐湣阿難及諸大眾。將欲敷演大陀羅尼諸三摩提妙修行路。

陀纙尼。此云總持。謂總一切法。持一切義也。大陀羅尼者。所謂法界大總相法門體。卽下文陰入處界七大。皆如來藏妙眞如性是也。以陰入處界七大等法。隨拈一種。皆卽全體如來藏性。皆能總一切法。持一切義。故名大陀羅尼。依此燻修。則爲種種三昧。所謂眼根三昧。乃至意根三昧。色塵三昧。乃至法塵三昧。眼識三昧。乃至意識三昧。持地三昧。乃至惟識三昧。故名諸三摩提。一一三昧。無非全性起修。全修在性。皆是大佛頂首楞嚴王三昧。十方如來一門超出。故名妙修行路也。將欲敷演者。前文顯示見性。大蘊已彰。余疑無幾。今將乘此。並顯一切法性也。蓋六入十二處十八界中。皆以眼見居首。見性旣爾。余性可知。故當徧歷諸法。備顯藏性。開圓頓解。以爲眞修之本矣。

﹝辰﹞二如來誡許

告阿難言。汝𨿽彊記。但益多聞。於奢摩他微密觀照心猶未了。汝今諦聽。吾當爲汝分別開示。亦令將來諸有漏者獲菩提果。

此責其聞法而不觀心。不能通達全性之修也。奢摩他微密觀照者。卽是圓頓止觀。始從名字。終至究竟。靡不繇之。而今但事彊記。則有聞無慧。所以不了全性所起之止觀。不達見見非見之體性也。

﹝卯﹞二合明二妄二。初直示二妄。二進退合明。

﹝辰﹞初中二。初總標。二別釋。

﹝己﹞今初

阿難。一切眾生輪回世間。繇二顚倒分別見妄。當處發生。當業輪轉。云何二見。一者眾生別業妄見。二者眾生同分妄見。

一切眾生者。九法界眾生也。輪回世間者。同居世間。分段輪回。方便實報世間。變易輪回也。二顚倒分別見妄者。卽指別業同分二妄見也。二皆是惑。所謂見思塵沙無明也。當處發生者。有惑卽必有業。所謂見思發有漏善惡不動諸業。塵沙發無漏偏眞業。無明發亦有漏亦無漏二邊業也。當業輪轉者。有業卽必有苦。所謂見思業。同居輪轉。塵沙業。方便輪轉。無明業。實報輪轉也。惑業苦三。如惡叉聚。不相暫離。又惟心所現。全體虛妄。無所從來。無所至去。故言當處發生當業輪轉也。別業妄見者。惟獨自見。同分妄見者。與眾同見。同別𨿽殊。虛妄則一。一切眾生。於念念中。皆悉具此同別二種妄見。所以妄受輪回。然終日在二妄中。而見性依然如故。此所謂見見非見。悟之則輪回息矣。

﹝已﹞二別釋二。初釋別業妄見。二釋同分妄見。

﹝午﹞今初

云何名爲別業妄見。阿難。如世間人。目有赤眚。夜見燈光。別有圓影五色重疊。於意云何。此夜燈明所現圓光。爲是燈色。爲當見色。阿難。此若燈色。則非眚人何不同見。而此圓影惟眚之觀。若是見色。見已成色。則彼眚人見圓影者。﹝又復﹞名爲何等。復次阿難。若此圓影離燈別有。則合傍觀屏帳幾筵有圓影出。離見別有。應非眼矚。云何眚人目見圓影。是故當知色實在燈。見病爲影。影﹝之與﹞見﹝二﹞俱﹝是﹞眚。﹝而﹞見﹝此﹞眚﹝者元﹞非﹝有﹞病。終不應言是燈是見。﹝尢不應言﹞於是中有非燈非見。如第二月。非體非影。何以故。第二之觀。捏所成故。諸有智者。不應說言此捏根元。是形非形。離見非見。此亦如是。目眚所成。今欲名誰是燈是見。何況分別非燈非見。

此中文有四節。從初至五色重疊。是立例以顯別見。次於意云何至目見圓影。是徵破以顯虛妄。三是故當知至非燈非見。是結顯妄本依眞。四如第二月至非燈非見。是引諭更合前例。初文意者。先須以淸淨目諭於正智。以淸淨燈光諭於如如。蓋見性圓滿。光性圓滿。無邊無畔。無是無非。所謂無智外之如。爲智所證。無如外之智。能證於如也。復次目有三義。所謂慧眼。法眼。佛眼也。燈有三義。所謂眞諦燈。俗諦燈。中諦燈也。見思惑。是慧眼赤眚。安於眞諦燈上。見有同居五陰五色重疊。塵沙惑。是法眼赤眚。妄於俗諦燈上。見有方便五陰五色重疊。無明惑。是佛眼赤眚。妄於中諦燈上。見有果報五色重疊。此約一諭豎論三惑也。又三惑當體全空。三惑皆屬假名。建立三惑皆卽不可思議。不達三惑本空。總名見思。不達三惑假名建立。種種藥病無量因緣。總各塵沙。不達三惑體卽法界。總名無明。此於豎三惑中橫論三惑也。第二文者。明此圓影。旣非是燈是見。亦非離燈離見。全體虛妄。亳無實法。意顯三土五陰。旣非正智如如。亦仍不離正智如如也。第三文中。色實在燈者。意顯如如眞理。本具法性五陰也。見病爲影者。意顯九界五陰。皆繇妄惑建立也。影見俱眚者。意顯眾生見有內身外境能見所見。無非是妄也。見眚非病者。意顯見見之時見非是見也。蓋見相二分。全依自證。故自證𨿽舉體而成見相。其體不變。如眚影二妄。全依淨目。故淨目。𨿽舉體而成二妄。其目仍存。故曰見眚非病。正所謂終日在妄。終日恆眞也。終不應言是燈是見。於是中有非燈非見者。收前第二徵破之文。結顯無是非是之義也。第四文者。更舉二月之諭以合前例。眞月諭燈。二月諭五色重疊。非卽月故非體。非離月故非影。猶上文所謂非是燈色。亦非離燈別有也。不應說言此捏根元是形非形離見非見者。目仍諭目。捏諭赤眚。目本無捏。故不應說言是形。離目無捏。故不應說言非形。捏見二月。故不應說言離見。見體無捏。故不應說言離於非見。或此離字。應作是字。文更直捷。是形非形。約浮塵言。是見非見。約見精言。總猶上文所謂非是見色。亦非離見別有也。此亦如是下。舉例再合月諭。結顯此見惟是虛妄。文易可知。

﹝午﹞二釋同分妄見

云何名爲同分妄見。阿難。此閻浮提。除大海水。中間平陸有三千洲。正中大洲。東西括量。大國凡有二千三百。其餘小洲在諸海中。其間或有三兩百國。或一或二。至於三十四十五十。阿難。若復此中有一小洲。祗有兩國。惟一國人。同感惡緣。則彼小洲當土眾生。覩諸一切不祥境界。或見二日。或見兩月。其中乃至暈適佩玦。彗孛飛流。負耳虹霓。種種惡相。但此國見彼國眾生本所不見。亦復不聞。

此𨿽正釋同分妄見。然約此國。名之爲同。若約彼國。依舊是別。可見若同若別。總惟一妄耳。暈者。惡气環於日月。適者。日月薄食。佩玦者。妖气近於日月猶如環佩。彗者。星芒偏指。孛者。星芒四出。飛者。星忽移去。流者。光迹相連。負耳者。陰陽之气背日如負。旁日如耳。虹者。晨朝所現。霓者。晚暮所現也。

﹝辰﹞二進退合明二。初總示。二別明。

﹝己﹞今初

阿難。吾今爲汝以此二事進退合明。

見𨿽有二。虛妄無殊。欲以易知例彼難知。使彼難知亦成易知。故須一進一退。方明其爲妄也。蓋燈上圓影之虛妄無實。最爲易知。以不眚者多故。不祥境界之虛妄無實。已自難知。以同見者眾故。然猶賴有彼國眾生不見不聞。可顯是妄。至於三土依正。九界同觀。若非如來自住三眛。安知一切皆同圓影。今以二事合明。方知一切能見所見。無非虛妄。而見見非見之性。則在妄恆眞矣。

﹝己﹞二別明二。初進別例同。二退同例別。

﹝午﹞今初

阿難。如彼眾生別業妄見。矚燈光中所現圓影。𨿽似前境。終彼見者目眚所成。眚卽見﹝家之﹞勞。非﹝是外﹞色所造。然﹝而﹞見﹝此﹞眚者。終無見咎。例汝今日。以目觀見山河國土及諸眾生。皆是無始見病所成。見與見緣。﹝𨿽﹞似現前﹝之﹞境。元﹝非外境卽﹞我覺明見﹝體﹞所緣﹝之﹞眚。﹝是以﹞覺﹝體所起﹞見﹝聞覺知﹞卽﹝名爲﹞眚。﹝而﹞本覺明心。﹝能﹞覺﹝此見與見﹞緣﹝者終﹞非眚。﹝也故此﹞覺﹝其﹞所覺﹝之﹞眚。﹝者此﹞覺﹝斷﹞非﹝墮在﹞眚中。此實﹝所謂﹞見見。﹝之性﹞云何復名覺聞知見。是故汝今見我及汝幷諸世間十類眾生。皆卽見﹝體之﹞眚。非﹝是﹞見﹝此﹞眚者。﹝之眞見也﹞彼見眞精。﹝其﹞性﹝元﹞非眚者。故不﹝得﹞名﹝之爲﹞見。

此進目眚一人之別業妄見。以例阿難一人之同分妄見。而深明見見非見也。文亦三節。初至終無見咎。是重舉前所立例。次例汝今日至覺聞知見。是正例阿難之見。三是故汝今至故不名見。是結顯在妄恆眞也。初文終無見咎者。咎亦是病。見若果病。云何能見於眚。猶上文所云則彼眚人見圓影者。名爲何等。此正指於眚而不眚。在妄恆眞之見性也。次文以目觀見四字。卽虛妄見分。例上眚矚也。山河國土及諸眾生。卽虛妄相分。例上圓影也。皆是無始見病所成者。言此能見之見分。所見之相分。同是見家之病。超例上文終彼見者目眚所成也。見與見緣似現前境者。追例上文𨿽似前境也。元我覺明見所緣眚。覺見卽眚者。例上眚卽見勞。非色所造也。本覺明心覺緣非眚。乃至云何復名覺聞知見者。例上然見眚者終無見咎也。第三文者。汝今見我之見字。卽上見明見暗見空見塞之見字。指能見之見分。如目眚也。我及汝幷諸世間十類眾生。指所見之相分。如圓影也。見相二分。皆卽見體之眚。而非是見此眚者之自體。如眚影皆非目也。彼見眞精。𨿽終日在妄。而性元非眚。眚不能及。如目𨿽有眚。見性不失。故此見性。不得名之爲見。旣不名見。則亦不得名聞名嗅名嘗名覺名知。然旣是見性。則亦卽是聞性嗅性嘗性覺性知性。此所以爲常住眞心性淨明體。而依此修行者。爲大佛頂首楞嚴王三昧也。

﹝午﹞二退同例別

阿難。如彼眾生同分妄見。例彼妄見別業一人。一病目人。同彼一國。彼見圓影。眚妄所生。此眾同分所現不祥。同見業中瘴惡所起。俱是無始見妄所生。例閻浮提。三千洲中兼四大海。娑婆世界。幷洎十方諸有漏國。及諸眾生。同是覺明無漏妙心。﹝起於﹞見聞覺知虛妄病緣。﹝所以﹞和合妄生。和合妄死。

此先退一國之同分妄見。例同一人之別業妄見。然後總退十方依正之同分妄見。皆例同一人之別業妄見也。一國之人𨿽多。若以余國望之。可例一人。一國所造業瘴。可例一人所有亦眚。一國所見不祥。可例一人所見圓影。如此重重虛妄。俱是無始見妄所生。更無他因也。例閻浮提下。展轉推至十方。一一退例別業妄見也。同是覺明無漏妙心者。例上一人之目。卽前文見見非見第一見字。見聞覺知虛妄病緣者。例上目中亦眚。卽前文第二見字。和合妄生和合妄死者。例上燈光圓影。卽前文所舉明暗空塞等相是也。諸有漏國者。同居國有見思漏。方便國有塵沙漏。果報國有無明漏。諸眾生者。九法界眾生。妄生妾死者。同居分段生死。方便果報變易生死也。歷此同別二例。而見見非見之性。昭若日月矣。

﹝卯﹞三顯示歸眞

若能遠離諸和合緣及不和合。則復滅除諸生死因。圓滿菩提不生滅性。淸淨本心。本覺常住。

此承上文二妄合明。旣是全眞起妄。在妄恆眞。則知今欲返妄歸眞。別無他術。祗須遠離諸和合緣及不和合。而分段變易二生死因。卽便滅除。菩提不生滅性。當體圓滿。方知淸淨本心。本覺常住。非關修証之所得矣。然欲遠離諸和合緣及不和合。須要達此見見非見之性。蓋此見性。非但不是明暗空塞等相分。亦復不是見聞覺知等見分。如眞月總非二月。而此見相二分。離於眞性。別無自體。如二月實惟一月。若知正見二月之時。眞月元不曾壞。又知只此二月。實惟眞月。則決不以手扭此二月。欲令和合。亦決不以手挽此二月。欲令遠離矣。凡夫貪逐色香味觸。如扭月令合。二乘訶棄三界五欲。如挽月令開。諸和合緣。是分段生死因。不和合緣。是變易生死因也。

﹝癸﹞十破和合不和合余疑。顯見性離過絕非。法爾現證二。初責迷。二徵破。

﹝子﹞今初

阿難。汝𨿽先悟本覺妙明。性非因緣。非自然性。而猶未明如是覺元。非和合生及不和合。

計自然者。謂相分外。別有見分可得。則成神我外道。計因緣者。謂相分外。別無見分可得。則成無我小宗。計和合者。謂不生滅性。與生滅相。兩相夾雜。計不和合者。謂生滅相。與不生滅性。絕不相干。總屬戲論分別。由其不了全眞起妄。全妄卽眞。於中實無是非是義故也。佛知阿難必懷此計。故責迷而徵破之。

﹝子﹞二徵破二。初破和合。二破非和合。

﹝醜﹞初中二。初牒疑。二正破。

﹝寅﹞今初

阿難。吾今復以前塵問汝。汝今猶以一切世間妄想和合諸因緣性。而自疑惑證菩提心和合起者。

上文所云和合妄生和合妄死。祗是世間妄想諸因緣性。所謂眚邊事耳。非謂所證菩提妙心。亦藉和合起也。汝旣末悟眾生本證菩提心體。必將疑其和合起矣。故須還借前塵以破其非。

﹝寅﹞二正破又二。初破和。二破合。

﹝卯﹞今初

則汝今者妙淨見精。爲與明和。爲與暗和。爲與通和。爲與塞和。若明和者。且汝觀明。當明現前。何處雜見。見相可辧。雜何形像。若非見者。云何見明。若卽見者。云何見見。必見圓滿。何處和明。若明圓滿。不合見和。見必異明。雜則失彼性明名字。雜失明性。和明非義。彼暗與通。及諸羣塞。亦復如是。

和者。如水土相和。先總列四句。次單就明和廣破。後例結餘三句也。初文可知。次文言若汝見精與明和者。且汝觀明之時。正當明相現前。何處雜有見精耶。若使見精明相。果是二物。分旣各有可辧。雜又作何形像。若明果非見者。云何能見於明。若明果卽見者。云何可見其見。必其見性圓滿。何處更可和明。若復明相圓滿。不合更容見精相和。況見精旣必異於明相。今使相雜。則雙失彼見性明相二種名字。雜旣失於明相見性二名。當知和明斷非義矣。例結可知。蓋使見精明相果有二物。方可說和說合。旣惟是菩提妙淨明體。云何可說和合耶。

﹝卯﹞二破合

復次阿難。又汝今者妙淨見精。爲與明合。爲與暗合。爲與通合。爲與塞合。若明合者。至於暗時。明相已滅。此見卽不與諸暗合。云何見暗。若見暗時。不與暗合。與明合者應非見明。旣不見明。云何明合了明非暗。彼暗與通。及諸羣塞。亦復如是。

合者。如函蓋相合。亦先總列四句。次單就明合廣破。後例結餘三句也。初文可知。次文言若見精與明合者。暗時明滅。此見不應又與暗合。蓋明暗相反。如圓異方。不可圓蓋更合方函也。旣不與暗合。不應見暗。若許見暗不須暗合。應許明合不必見明。然旣許明合不必見明。云何現在與明遇合之時。仍了於明而非了於暗耶。例結可知。

﹝醜﹞二破非和合二。初轉計。二破斥。

﹝寅﹞今初

阿難白佛言。世尊。如我思惟。此妙覺元。與諸緣塵及心念慮。非和合耶。

前責迷中。業已並拂不和合義。今阿難承上破和合文。更復轉計見見非見之性。迥然超於見相二分之外。故曰與諸緣塵及心念慮非和合耶。緣塵。指相分。念慮。指見分。此譬如聞說眞月非是二月。遂謂二月之外。別有一眞月也。

﹝寅﹞二破斥又二。初破非和。二破非合。

﹝卯﹞今初

佛言。汝今又言覺非和合。吾復問汝。此妙見精非和合者。爲非明和。爲非暗和。爲非通和。爲非塞和。若非明和。則見與明必有邊畔。汝且諦觀。何處是明。何處是見。在見在明。自何爲畔。阿難。若明際中必無見者。則不相及。自不知其明相所在。畔云何成。彼暗與通。及諸羣塞。亦復如是。

兩物異處。方名不和。元是菩提妙淨明體。更非兩物。說和說合。已自不可。況說不和合耶。文相易知。

﹝卯﹞二破非合

又妙見精非和合者。爲非明合。爲非暗合。爲非通合。爲非塞合。若非明合。則見與明。性相乖角。加耳與明。了不相觸。見且不知明相所在。云何甄明合非合理。彼暗與通。及諸羣塞。亦復如是。

兩不相干。方名不合。文義可知。別就見精顯性竟。

﹝庚﹞三徧歷陰入處界會理爲二。初總示。二別明。

﹝辛﹞今初

阿難。汝猶未明一切浮塵諸幻化相。當處出生。隨處滅盡。幻妄稱相。其性眞爲妙覺明體。如是乃至五陰。六入。從十二處。至十八界。因緣和合。虛妄有生。因緣別離。虛妄名滅。殊不能知生滅去來。本如來藏常住妙明。不動周圓妙眞如性。性眞常中。求於去來迷悟生死。了無所得。

此乘十番辧見。了知見性卽是妙覺明體。因卽徧例一切法性。一一無非妙覺明體。乃第六番徹底顯性之文。廣明一切因緣生法。無不卽空假中也。一切浮塵諸幻化相者。徧指能所八法所成根身器界。皆如幻化。謂色香味觸四塵。幻成地水火風四大。地水火風四大。幻成一切根身器界。卽是因緣所生法也。當處出生者。如空中華。生無來處。隨處滅盡者。剎那卽滅。滅無去處。所謂我說卽是空也。幻妄稱相者。依於世諦。說有十界依正種種差別。所謂亦名爲假名也。其性眞爲妙覺明體者。法法全是性體。如華性卽空。二月之性卽是眞月。所謂亦名中道義也。如是乃至五陰等者。重申上文之意而廣明之。所言諸幻相者。卽是五陰六入十二處十八界耳。所言幻妄稱相者。不過因緣和合。虛妄有生。因緣別離。虛妄名滅耳。所言其性眞爲妙覺明體者。以此生滅去來。本如來藏常住妙明不動周圓妙眞如性故耳。所言當處出生隨處滅盡者。以其性眞常中。求於去來迷悟生死了無所得故耳。略釋文竟。然此爲陰入處界總提綱要之文。正所謂大陀羅尼。圓解藉此而開。圓行依此而起。今須更加詳釋。俾一經宗趣。咸得煥然。復爲四意。一明何故用陰入虡界攝一切法。二明何故首列五陰。不立五陰圓通。別列七大。反立七大圓通。三明十法界皆論陰入處界。四明陰入處界。一一皆是大陀羅尼。初意者。一眞法性。惟如如理及如如智。本無能所之分。繇眞如不守自性。不覺念起而有無明。遂成能所二妄。一切見分。但有其名。名之爲心。一切相分。有質可緣。皆名爲色。當知名色二法。不出一眞如心。但眾生旣在妄習。於此色心二法。迷情各有重輕。若二迷俱輕者。佛則爲說名色法門。是色心俱合。但知一切惟是名色。則覓我我所。了不可得。若迷心重迷色輕者。佛則爲說五陰法門。是合色開心。令於妄心覓我我所。了不可得。若迷色重迷心輕者。佛則爲說六入及十二處法門。是合心開色。令於妄色覓我我所。了不可得。若二迷俱重者。佛則爲說十八界法門。是色心俱開。令於妄色妄心。覓我我所。俱不可得。向旣以此顯妄無性。今還約此以顯無性之性。卽是實性也。且陰入處界。不過名色二法開合之殊。名色二字。攝一切法已無不盡。但說五陰。亦攝一切法盡。但十二處。亦攝一切法盡。但十八界。亦攝一切法盡。況具說耶。今旣具說陰入處界皆如來藏。更有何法而非藏性。是故備明此四科也。第二意者。五陰與十八界。旣無別體。則十八界圓通。卽是五陰圓通。又色心二法。𨿽云互有開合。祗是曲曉迷情。其實性無開合。所以一法卽一切法。一切法卽一法。如言色陰。則十八界皆色也。言受陰。則十八界皆受也。言想陰。則十八界皆想也。言行陰。則十八界皆行也。言識陰。則十八界皆識也。又六塵𨿽似惟指色陰。卽是識家相分。卽是造作遷流。卽是妄想所現。卽是六根所受。故一一塵皆具五陰。塵旣全具五陰。則六根六識。一一全具五陰。尢可知也。故下文於第一決定義中。總示五濁妄相須破。於二十五圓通中。別明十八界眞性須顯。當知破五濁妄相。卽是破十八界妄相。顯十八界眞性。卽是顯五陰眞性。故耳根圓通中。卽備明澄濁破陰功夫。而後文破五陰超五濁。仍是二十五種圓通之所通用。故不必更立五陰圓通也。又七大𨿽復別列。亦非陰入處界之外更有別法。地水火風空五大。及浮塵六根。勝義五根。皆卽色陰。見聞覺知。卽是受陰。識大。卽想。行。識。三陰。又六根六塵中所有堅相。總名地大。所有濕相。總名水大。所有暖相。總名火大。所有動相。總名風大。所有空相。總名空大。六根見聞覺知。總名根大。六識。總名識大。旣與十八界五陰元無二法。但就妄情總別不同。亦得立之爲所觀境。於此七大境中。亦皆圓破五陰。圓超五濁。是故須立也。三明十法界皆論陰入處界者。又爲三意。初總示其名。二明相皆虛妄。三明性皆眞實。初總示其名者。佛法界。法性非漏非無漏五陰。所謂眞善妙色。第一正受。無上妙慧。眞性解脫。一切智見。佛十八界。所謂佛眼佛耳。乃至佛意。佛色佛聲。乃至佛法。佛眼識。乃至佛身識。爲成所作智。佛意識。爲妙觀察智。佛意根。爲大圓鏡智平等性智。菩薩法界。亦有漏亦無漏五陰。所謂淨不淨色。樂無樂受。我無我想行。常無常識。菩薩十八界。所謂法眼法耳。乃至法意。漏無漏色。乃至漏無漏法。漏無漏眼識。乃至漏無漏意識。聲聞緣覺法界。無漏五陰。所謂戒定慧解脫解脫知見。乃至慧眼慧耳。無漏十八界等。人天法界。善有漏五陰。乃至十八界等。四惡趣法界。惡有漏五陰。乃至十八界等。二明相皆虛妄者。十法界陰入處界。一一皆是因緣和合。虛妄有生。因緣別離。虛妄名滅。幻妄稱相。何以言之。一心具足染淨種子爲因。染淨諸法以爲其緣。心外別無染淨諸法。染淨法外。亦別無心。不了稱迷。對迷說悟。迷故非染成染。悟故非淨成淨。若迷染因緣和合。虛妄有九法界相生。則佛法界之相隨滅。若迷染因緣別離。虛妄名九法界相滅。則佛法界之相隨生。若修徳始覺有功。悟淨因緣和合。虛妄有佛法界相生。則九法界之根隨滅。若性徳眞如不守自性。悟淨因緣別離。虛妄名佛法界相滅。則九法界之相隨生。乃至三塗爲染。人天爲淨。有漏爲染。無漏爲淨。偏眞爲染。出假爲淨。二邊爲染。中道爲淨。但中爲染。圓中爲淨。又見思爲迷。空智爲悟。耽空爲迷。道智爲悟。無明爲迷。一切種智爲悟。如此傳傳論於染淨迷悟。傳傳各有和合別離。傅傳說於妄生妄滅。故曰十法界陰入處界。相皆虛妄也。問曰。九界之相。可名爲妄。佛界妙相。全合性眞。云何亦名爲妄。答曰。對迷說悟。對染說淨。其體𨿽眞。其名則妄。譬如演若達多。忽悟本頭非從外得。頭𨿽是實。而悟得兩字。全無實法。不過因於迷失而言之耳。所謂言妄顯諸眞。妄眞同二妄。此之謂也。三明性皆眞實者。十法界陰入處界。一一本如來藏常住妙明不動周圓妙眞如性。其性眞爲妙覺明體。且如地獄色心。六交報境。來無所從。去無所至。眾苦相貌。歷然差別。總是惟心所現。因心成體。豈非卽空卽假卽中。地獄尙卽三徳祕藏全體。況余趣耶。問曰。佛界之性。可名爲眞。九界之性。全屬迷染。云何亦名爲眞。答曰。醉見轉屋。屋實不轉。迷南爲北。方實不移。狂走怖頭。頭實不失。疑繩作蛇。繩原是麻。全水成冰。冰性元濕。淸水成濁。濁外無水。故曰。觀相元妄。觀性元眞。謂觀性家之相。則無相非妄。故十界皆得名妄。若觀相家之性。則無性非眞。故十界皆得卽眞。此圓修圓證極要綱宗。前文所明二種根本不離一心。後文所明生死涅槃惟汝六根更非他物。亦得例云惟汝六塵。惟汝六識。皆謂此也。關系非輕。不辭繁辯。觀者諒之。四明陰入處界。一一皆是大陀羅尼者。且如色陰。旣云本如來藏妙眞如性。而此藏性。從來無有分劑。無有方隅。不可割裂。不可分配。故隨舉一微塵色。皆卽藏性全體所成。皆卽具於藏性全用。如一微塵。一切微塵亦復如是。如一色陰。一切諸陰諸入處界亦復如是。譬如日輪照四天下。隨一一人。各見全日之體。隨其一人所見全日之體。卽具徧照四洲之用。又隨一剎那頃所見日之全體大用。卽是嗱古嗱今盡未來際之體用也。惟其隨舉一色。卽是藏性全體大用。故得色爲法界。一切法趣色。是趣不過。受想行識爲法界。乃至根塵識等爲法界。亦復如是。又五陰爲大陀羅尼者。此經𨿽不立五陰圓通。然四教四念處觀。皆依五陰。用四念處。收今二十五種圓通。罄無不盡。而圓教四種念處。皆不思議。一念處一切念處。一切念處一念處。尙總十方三世一切佛法。持十界權實一切諸義。更何法義而不以此爲總持耶。六入爲大陀羅尼者。如眼入卽空假中。卽空故名慧眼。卽假故名法眼。卽中故名佛眼。故曰盡大地是山僧一隻眼。阿那律陀樂見照明金剛三昧。卽是依此眼入如來藏性而修。亦可云。此是微塵佛。一路涅槃門。過去諸如來。斯門已成就。現在諸菩薩。今各入圓明。未來修學人。當依如是法。我亦從中證。非惟那律陀。豈可謂斯義獨在耳門。特以阿難一向多聞。今卽示以從聞思修勝妙方便。所謂只須就路還家。不用攺弦易轍耳。倘勝劣情見未忘。全墯眾生徧計妄想。況圓通之義。妙在一卽一切。一切卽一。是知所觀之境𨿽別。所顯之諦何殊。迷時妄說有六。悟則尙不名一。眼之實性。卽餘五根實性。亦卽六塵實性。亦卽六識實性。亦卽五陰七大實性。若遇當機。亦可借阿那律陀。備顯初於見中入流亡所圓超五濁功夫。亦可於眼根圓通。備顯三十二應十四無畏四不思議無作妙徳。故知卽是大陀羅尼。卽是金剛王如幻不思議佛母眞三昧也。耳入爲大陀羅尼。具如大士圓通。至文自知。無俟更說。鼻舌身意。亦可例知。六塵爲大陀羅尼者。如色塵卽空假中。卽空故名無漏色。卽假故名漏無漏色。卽中故名眞善妙色。盡大地拈來是一微塵。一微塵卽是全體法界。妙色密圓。具足三十二應等如上說。餘五塵亦可例知。六識爲大陀羅尼者。如眼識卽空假中。卽空故名一切智眼。卽假故名道種智眼。卽中故名一切種智眼。見覺明圓。具足三十二應等亦如上說。餘五識皆可例知。七大爲大陀羅尼者。如地大卽空假中。卽空故同居地一切皆平。卽假故方便地一切皆平。卽中故果報地一切皆平。妙蓮華佛知見地。具足三十二應等亦如上說。餘六大皆可例知。故前文云。將欲敷演大陀羅尼諸三摩提妙修行路。此之謂也。於此會得。則性修妙旨。思過半矣。

﹝辛﹞二別明四。初明五陰性。二明六入性。三明十二處性。四明十八界性。

﹝壬﹞初中二。初總徵。二別釋。

﹝癸﹞今初

阿難。云何五陰。本如來藏妙眞如性。

梵語塞犍陀。此翻爲蘊。古翻爲陰。蘊謂積聚。陰謂覆蓋也。凡夫五法。積聚見思。覆蓋眞諦。二乘五法。積聚塵沙。覆蓋俗諦。菩薩五法。積聚無明。覆蓋中諦。佛界五法。積聚恆沙稱性福慧。覆蓋法界一切眾生。皆名爲蘊。亦皆名陰。

﹝癸﹞二別釋五。初明色陰卽藏性。﹝至﹞五明識陰卽藏性。

﹝子﹞今初

阿難。譬如有人。以淸淨目。觀晴明空。惟一晴虛。迥無所有。其人無故。不動目睛。瞪以發勞。則於虛空別見狂華。復有一切狂亂非相。色陰當知亦復如是。阿難。是諸狂華。非從空來。非從目出。如是阿難。若空來者。旣從空來。還從空入。若有出入。卽非虛空。空若非空。自不容其華相起滅。如阿難體。不容﹝更有一个﹞阿難。﹝於中起滅﹞若目出者。旣從目出。還從目入。卽此華性從目出故。當合有見。若有見者。去旣﹝爲﹞華﹝於﹞空。旋合﹝自﹞見﹝其﹞眼。若無見者。出旣翳﹝於虛﹞空。旋當﹝自﹞翳﹝其﹞眼。又見華時。﹝華已出去﹞目應無翳。﹝當號淸明﹞云何﹝及以見﹞晴空﹝者﹞號淸明眼。是故當知。色陰虛妄。本非因緣非自然性。

此五陰文。一一皆有四節。從初至亦復如是。是舉因緣生法。卽總示中所稱一切浮塵諸幻化相也。次是諸狂華至號淸明眼。是明因緣卽空。卽總示中所謂當處出生。隨處滅盡。性眞常中。求於去來迷悟生死了無所得也。三是故當知色陰虛妄一句。是明因緣假名。卽總示中所謂因緣和合。虛妄有生。因緣別離。虛妄名滅。幻妄稱相也。四本非因緣非自然性一句。是明因緣卽中。卽總示中所謂其性眞爲妙覺明體。本如來藏常住妙明不動周圓妙眞如性也。初文中。淸淨目。諭本覺眞智。晴明空。諭眞如妙理。惟一晴虛迥無所有。諭寂光眞境。其人無故不動目睛瞪以發勞。諭眞如無始覺力。不守自性。不覺念起而有無明。則於虛空別見狂華。復有一切狂亂非相。諭寂光眞境之中。妄見果報方便同居三土依正色法。故結合云。色陰當知亦復如是。形質可緣。名之爲色。共十一法。卽外六塵及內五根。依此虛妄色法生滅分位差別。便有國土劫數正報壽命種種延促不同。總名劫濁。此以九法界中佛界眞善妙色。諭妙晴虛。十世古今。始終不離當念。乃超劫濁。以佛法界中九界生死幻色。諭於空華。微塵劫數修短之相宛然。總名劫濁也。次文者。就諭簡責無性。顯其卽空。若法說者。應云九界妄色。非眞如出。非正智生。若如出者。旣從如出。還從如入。若有出入。卽非眞如。如若非如。自不容其色相起滅。如阿難體。不容阿難。若智出者。旣從智出。還從智入。卽此色性從智出故。當合有知。若有知者。去旣爲色於如。旋合自知其智。若無知者。出旣障於眞如。旋當自障其智。又見色時。智應無障。云何寂光名爲種智。第三文。點示十法界色。總屬假名。以華諭九界妄色。迷空爲華。華無生相。以空諭佛界眞色。華滅空生。空無生相。故皆是虛妄也。第四文。非因緣非自然性者。直指如來藏性。隨緣不變。故非因緣。不變隨緣。故非自然。今十界色陰。皆本卽是非因緣非自然之如來藏性也。下皆準知。

﹝子﹞二明受陰卽藏性

阿難。譬如有人。手足晏安。百骸調適。忽如忘生。性無違順。其人無故。以二手掌於空相摩。於二手中。妄生澀滑冷熱諸相。受陰當知亦復如是。阿難。是諸幻觸。不從空來。不從掌出。如是阿難。若空來者。旣能觸掌。何不觸身。不應虛空選擇來觸。若從掌出。應非待合。又掌出故。合則掌知。離則觸入。臂腕骨髓。應亦覺知入時蹤迹。必有覺心知出知入。自有一物身中往來。何待合知。要名爲觸。是故當知。受陰虛妄。本非因緣非自然性。

初文聊舉手掌相摩一種觸受。以例九界觸緣生受。同此虛妄也。據法相宗。受是徧行五心所之一種。領納順違俱非境相爲性。起愛爲業。徧與八識心王相應。若約六根領納六塵。則有六受。一一各有苦受。樂受。及不苦不樂受。成十八受。凡夫領納同居六塵。二乘領納方便六塵。菩薩領納果報六塵。總是因緣生法。依此虛妄受陰。便有見濁。蓋所受是塵。能受是托根之心。不了六受用根。本如來藏。所以凡夫起有我見。二乘起無我見。權教菩薩起亦我亦無我見。非我非無我見。總名見濁也。此文本是舉例。不是舉諭。若欲作諭釋者。則以性無違順。諭九界中佛界正受。以澀滑冷熱。諭佛界中九界幻受。澀諭三塗苦受。滑諭人天樂受。冷諭二乘枯受。熱諭菩薩榮受也。次文顯受卽空。但破幻觸無性者。觸尙不可得。安得有受。言何待合知要名爲觸者。要字。訓作方字。謂旣有一物身中往來。則何待掌合有知之時。方名爲觸耶。余並可知。

﹝子﹞三明想陰卽藏性

阿難。譬如有人。談說酢梅。口中水出。思蹋懸崖。足心酸澀。想陰當知亦復如是。阿難。如是酢說。不從梅生。非從口入。如是阿難。若梅生者。梅合自談。何待人說。若從口入。自合口聞。何須待耳。若獨耳聞。此水何不耳中而出。想蹋懸崖。與說相類。是故當知。想陰虛妄。本非因緣非自然性。

此亦聊舉梅崖二境界想。以例十法界皆從想生也。想亦徧行五心所之一種。於境取像爲性。施設種種名言爲業。若約六識取六塵境。則有六想。一一各有善惡無記三想。成十八想。凡夫於三界六塵起貪嗔癡。名惡。無貪嗔癡。名善。非善非惡。名無記。二乘沈空名惡。出假名善。菩薩分別二諦名惡。了達中諦名善。此等諸想。總無實境界性。惟是妄想以爲因緣。更非異因。依此虛妄想陰。成煩惱濁。蓋凡夫不了三界惟想。故生染著。有見思煩惱。二乘不了涅槃生死惟想。故生取捨。有塵沙煩惱。菩薩不了十界惟想。故緣理斷九。有無明煩惱。總名煩惱濁也。若妄計想外有境。便於佛法界中成九界妄想。如本無酢梅。口水妄出。若了達境惟是想。便於九法界中顯佛界眞想。如知崖本無。酸澀何有。故曰諸佛正徧知海。從心想生。次文中想蹋懸崖與說相類者。當云。如是思蹋。非懸崖來。非足心入。若從崖來。崖合自思。何待人思。若從足入。足合自思。何待心想。若獨心想。何故並足亦覺酸澀。餘可知。

﹝子﹞四明行陰卽藏性

阿難。譬如暴流。波浪相續。前際後際。不相逾越。行陰當知亦復如是。阿難。如是流性。不因空生。不因水有。亦非水性。非離空水。如是阿難。若因空生。則諸十方無盡虛空。成無盡流。世界自然俱受淪溺。若因水有。則此暴流性應非﹝卽是﹞水。﹝能﹞有﹝及﹞所有﹝之二﹞相。今應現在。若卽水性。則澄淸時。應非水體。若離空水。空非有外。水外無流。是故當知。行陰虛妄。本非因緣非自然性。

此以流諭諸行。明其念念遷滅。後不至前。如波逐波。了不相及也。行以遷流造作爲義。造作名有爲相。有爲之相。法爾遷流。統而言之。惟除六無爲法。餘一切假實色心。總名諸行。別而言之。色法十一。另屬色陰。受心所法。另屬受陰。想心所法。另屬想陰。心王有八。另屬識陰。其餘四十九心所法。及二十四種不相應行。皆屬行陰。於此諸法之中。取思心所爲其首領。思亦徧行五心所之一種。令心造作爲性。於善不善品等役心爲業。謂能取境正因等相。驅役自心令造善等。若約六識。則有六思。一一各有善惡無記。成十八思。凡夫取三界境。造有漏業。二乘取偏空境。造無漏業。菩薩取出假境。造亦漏亦無漏業。亦復取中道境。造非漏非無漏業。此等諸思。總如暴流。依此虛妄行陰。成眾生濁。蓋繇造有漏業。名六凡眾生。造無漏業。名二乘眾生。造亦漏亦無漏業。名大道心成就眾生。造非漏非無漏業。名無上眾生。無上眾生。可名非濁。餘皆眾生濁也。若不達流無實性。則佛法界。便成九界。所謂法身流轉。名曰眾生。如水湧成波。若了達水外無流。則九法界。便是佛界。所謂但離妄緣。卽如如佛。如波澄成水也。次文空諭眞如。水諭藏識。若法說者。應云。如是行陰。不因眞如而生。不因藏識而有。亦非卽藏識性。非離眞如藏識。如是阿難。若行陰因眞如生。則無盡眞如。成無盡妄行諸佛如來。亦被行陰之所遷流。若行陰因藏識有。則此行陰性非卽是藏識。能有所有二相。今應現在。若行陰卽藏識性。則彼入滅受想定。證擇滅無爲者。轉識旣不現行。反應非藏識體。若行陰離於眞如藏識。則眞如無外。藏識海外決無轉識波浪。余文可知。

﹝子﹞五明識陰卽藏性

阿難。譬如有人。取頻伽瓶。塞其兩孔。滿中擎空。千里遠行。用餉他國。識陰當知亦復如是。阿難。如是虛空。非彼方來。非此方入。如是阿難。若彼方來。則彼瓶中旣貯空去。於本瓶。地應少虛空。若此方入。開孔倒瓶。應見空出。是故當知。識陰虛妄。本非因緣非自然性。

此以頻伽瓶諭生死妄色。卽第八識所執之親相分。勝義諸根是也。塞其兩孔者。諭我法二執。障於二空眞如之理。滿中擎空者。此空本與十方空性無二無別。諭生死妄色中。並無實我實法。惟是如虛空之識性。與十方佛之識性。亦本無二無別。千里遠行用餉他國者。諭執此虛妄色法。往來六道捨生受生。乃至法執未忘。出同居國。入方便國。出方便國。入果報國等。識陰當知。亦復如是者。舉法合諭也。以要言之。眼識之性。妙覺湛然。徧周法界。耳識乃至意識。亦復如是。眾生洞視不過分寸。只因於生死妄色上。我執熾然。致令空性無端成隔。如最小瓶。那律僅觀大千。菩薩見百千界。亦因於九界妄色上。法執未忘。致令微塵剎海。不能圓照。如以百千世界爲一大瓶。惟佛了知性色眞空。性空眞色。瓶卽太虛。太虛卽瓶。故得豎窮橫徧。一念普觀。今以佛法界中九界妄識。如空中瓶相。九法界中佛界眞識。如瓶中空性。依此虛妄識陰。成於命濁。惟佛壽命等於虛空。可名非濁也。第二文中。彼方此方。兼諭橫豎二義。諭橫義者。彼方諭前陰。此方諭後陰。瓶有往來。空無出入。正顯幻色有往來。識性無搖動也。諭豎羲者。彼方諭同居土。此方諭方便土。彼方諭方便土。此方諭果報土。於本瓶地虛空不少者。正所謂無量眾生出生死界。而生死界不減。開孔倒瓶不見空出者。正所謂無量眾生入涅槃界。而涅槃界不增。若知生死界不減。涅槃界不增。則三土無非常寂光土。而法身壽命。方爲無量之無量矣。余文可知。

大佛頂如來密因修證了義諸菩薩萬行首楞嚴經卷第二文句

大佛頂如來密因修證了義諸菩薩萬行首楞嚴經卷第三文句

唐天竺沙門般剌密諦譯經

明菩薩沙彌古吳智旭文句

菩薩比丘溫陵道昉參訂

﹝壬﹞二明六入性二。初總徵。二別釋。

﹝癸﹞今初

復次阿難。云何六入。本如來藏妙眞如性。

梵云鉢羅吠奢。此云入。亦云處。根境二法。俱名爲入。今但指六根。然不曰根而曰入。正取吸塵爲義。凡夫入三界六塵。二乘入於眞諦。菩薩入於俗諦。佛入中諦。皆名爲入。此是因緣所生法。卽空卽假卽中。故云本藏性也。

﹝癸﹞二別釋六。初明眼入卽藏性。﹝至﹞六明意入卽藏性。

﹝子﹞今初

阿難。卽彼目睛瞪發勞者。兼目與勞。同是菩提瞪發勞相。因於明暗二種妄塵。發見居中。吸此塵象。名爲見性。此見離彼明暗二塵。畢竟無體。如是阿難。當知是見。非明暗來。非於根出。不於空生。何以故。若從明來。暗卽隨滅。應非見暗。若從暗來。明卽隨滅。應無見明。若從根生。必無明暗。如是見精本無自性。若於空出。前矚塵象。歸當見根。又空自觀。何關汝入。是故當知。眼入虛妄。本非因緣非自然性。

此六入文。一一亦有四節。今從初至名爲見性。是明因緣所生法。卽總示中所謂浮塵諸幻化相也。次從此見離彼至何關汝入。是明因緣卽空。卽總示中所謂當處出生。隨處滅盡。性眞常中。求於去來迷悟生死。了無所得也。三是故當知眼入虛妄。是明因緣假名。卽總示中所謂因緣和合。虛妄有生。因緣別離。虛妄名滅。幻妄稱相也。四本非因緣非自然性。是明因緣卽中。卽總示中所謂其性眞爲妙覺明體。本如來藏等也。下皆準此例知。初文卽彼目睛瞪發勞者。承上色陰初文言之。兼目與勞同是菩提瞪發勞相者。人知瞪是目之勞相。而不知此淸淨目。卽是菩提之勞相也。蓋上文借淸淨目以諭菩提。此則直指菩提本非目入。但是依菩提眞。起目入妄。不可喚目入妄。作菩提眞。譬如依目起勞。不可喚勞作目。前云見見之時見非是見。正謂此耳。因於明暗二種妄塵。發見居中。吸此塵象。名爲見性者。正顯目入是因緣所生法也。第四卷

云。由明暗等二種相形。於妙圓中。黏湛發見。見精映色。結色成根。根元目爲淸淨四大。因名眼體。如蒲萄朶。浮根四塵流逸奔色。卽是此文注腳。須知明暗二塵。已屬空華無性。況由此所發妄見。及所結浮勝二根。豈有實性可得。所云發見居中者。不過隨情說耳。次文先直明其離塵無體。次檢責其性本無生。無體無生。則因緣卽空。三文意顯說有眼入。不過是幻妄稱相。若非幻妄。何故眾生洞視不過分寸。那律觀於大千。菩薩見百千界。惟佛窮盡十方靡所不矚。於此無差別性之中。有此種種差別耶。四文明其本卽非因緣非自然之如來藏性。故空假二義俱得成也。惟其眼入卽空假中。故阿那律陀悟之。名爲樂見照明金剛三昧。問曰。經文非明暗來等。舊皆用自他四性配釋。今何不用。答曰。中論四性推檢無生。實與此經妙合。但經文顯示無生。已甚分明。何必更添名相。

﹝子﹞二明耳入卽藏性

阿難。譬如有人。以兩手指急塞其耳。耳根勞故。頭中作聲。兼耳與勞。同是菩提瞪發勞相。因於動靜二種妄塵。發聞居中。吸此塵象。名聽聞性。此聞離彼動靜二塵。畢竟無體。如是阿難。當知是聞。非動靜來。非於根出。不於空生。何以故。若從靜來。動卽隨滅。應非聞動。若從動來。靜卽隨滅。應無覺靜。若從根生。必無動靜。如是聞體本無自性。若於空出。有聞成性。卽非虛空。又空自聞。何關汝入。是故當知。耳入虛妄。本非因緣非自然性。

分文爲四。準上可知。初文亦云瞪發勞相者。若從字便。此文應云塞發勞相。下文應云畜發勞相等。今從義便。故皆用瞪字。一者爲顯眞如不守自性。妄爲明覺。諭之以瞪。其法易明。二者正顯無明一動。六根遂成。語不頓彰。起非先後故也。文皆易知。惟其耳入卽空假中。故觀音悟之。名爲耳門圓照三昧。

﹝子﹞三明鼻入卽藏性

阿難。譬如有人。急畜其鼻。畜久成勞。則於鼻中聞有冷觸。因觸分別通塞虛實。如是乃至諸香臭气。兼鼻與勞。同是菩提瞪發勞相。因於通塞二種妄塵。發聞居中。吸此塵象。名齅聞性。此聞離彼通塞二塵。畢竟無體。當知是聞。非通塞來。非於根出。不於空生。何以故。若從通來。塞則聞滅。云何知塞。如因塞有。通則無聞。云何發明香臭等觸。若從根生。必無通塞。如是聞機本無自性。若從空出。是聞自當回嗅汝鼻。空自有聞。何關汝入。是故當知。鼻入虛妄。本非因緣非自然性。

文義可知。惟其鼻入卽空假中。故周利槃特迦。依此調心。豁然得大無礙也。

﹝子﹞四明舌入卽藏性

阿難。譬如有人。以舌舐吻。熟舐令勞。其人若病。則有苦味。無病之人。微有甜觸。由甜與苦。顯此舌根不動之時。淡性常在。兼舌與勞。同是菩提瞪發勞相。因甜苦淡二種妄塵。發知居中。吸此塵象。名知味性。此知味性。離彼甜苦及淡二塵。畢竟無體。如是阿難。當知如是嘗苦淡知。非甜苦來。非因淡有。又非根出。不於空生。何以故。若甜苦來。淡則知滅。云何知淡。若從淡出。甜卽知亡。復云何知甜苦二相。若從舌生。必無甜淡及與苦塵。斯知味根本無自性。若於空出。虛空自味。非汝口知。又空自知。何關汝入。是故當知。舌入虛妄。本非因緣非自然性。

初文因甜苦淡二種妄塵者。略舉甜苦。攝余酸辛鹹等共爲一種。淡自爲一種也。次文虛空自味非汝口知者。猶言非汝口中所知之味也。方與下二句各成一意。余文可知。惟其舌入卽空假中。故憍梵鉢提悟之。名爲一味淸淨心地法門。

﹝子﹞五明身入卽藏性

阿難。譬如有人。以一冷手觸於熱手。若冷勢多。熱者從冷。若熱功勝。冷者成熱。如是以此合覺之觸。顯於離知。涉勢若成。因於勞觸。兼身與勞。同是菩提瞪發勞相。因於離合二種妄塵。發覺居中。吸此塵象。名知覺性。此知覺體。離彼離合違順二塵。畢竟無體。如是阿難。當知是覺。非離合來。非違順有。不於根出。又非空生。何以故。若合時來。離當已滅。云何覺離。違順二相。亦復如是。若從根出。必無離合違順四相。則汝身知元無自性。必於空出。空自知覺。何關汝入。是故當知。身入虛妄。本非因緣非自然性。

初文合覺之觸顯於離知者。謂因合時有覺之觸。顯於離時亦有身知也。涉勢若成因於勞觸者。若字訓作順字。謂冷熱相涉之勢。順其勝劣而成。皆因二手相觸之勞相也。次文離合違順二塵者。離爲一塵。合中違順二相總名一塵。下云四相。不過隨意開合說耳。余文可知。惟其身入卽空假中。故畢陵伽婆蹉悟之。名爲純覺遺身。

﹝子﹞六明意入卽藏性

阿難。譬如有人。勞倦則眠。睡熟便寤。覽塵斯憶。失憶爲忘。是其顚倒生住異滅。吸習中歸。不相逾越。稱意知根。兼意與勞。同是菩提瞪發勞相。因於生滅二種妄塵。集知居中。吸撮內塵。見聞逆流。流不及地。名覺知性。此覺知性。離彼寤寐生滅二塵。畢竟無體。如是阿難。當知如是覺知之根。非寤寐來。非生滅有。不於根出。亦非空生。何以故。若從寤來。寐卽隨滅。將何爲寐。必生時有。滅卽同無。令誰受滅。若從滅有。生卽滅無。誰知生者。若從根出。寤寐二相隨身開合。離斯二體。此覺知者。同於空華。畢竟無性。若從空生。自是空知。何關汝入。是故當知。意入虛妄。本非因緣非自然性。

初文眠寤憶忘。各有生住異滅四相。初眠爲生。正眠爲住。將寤爲異。已寤爲滅。初寤爲生。正寤爲住。勞倦爲異。眠去爲滅。初憶爲生。正憶爲住。將忘爲異。忘竟爲滅。初忘爲生。正忘爲住。欲憶爲異。憶成爲滅。如此生住異滅。總名顚倒。無始習气。剎那不停。如浪逐浪。後不至前。前七轉識之相。類皆若此。今意知根。通則八識心王。五十一種心所。攝無不盡。別則獨取第七末那。恆審思量爲體相者。以當其名。兼攝第八阿賴耶識。以七八二識。不相離故。下文以思量兼了別性並舉。正謂此也。人知眠寤憶忘爲意勞相。而不知此意知根。卽是菩提勞相。蓋此意知。別無自體。不過因於生滅妄塵。黏湛發知。知精映法。攬法成根而已。前云生住異滅。此云生滅二塵者。粗而言之。生卽攝住。滅卽攝異。細而言之。生滅二塵。各具生住異滅四相。生四相者。欲生爲生。正生爲住。生已爲異。未生爲滅。滅四相者。欲滅爲生。正滅爲住。滅已爲異。未滅爲滅也。集知居中者。圓覺所謂妄有緣气於中積聚。假名爲心。此經所謂聚緣內搖也。吸撮內塵者。攬取五塵落謝影子。爲獨頭意識所緣境也。見聞逆流者。同時意識。爲見聞順流。緣於外塵。獨頭意識。爲見聞逆流。緣於內塵。流不及地名覺知性者。謂獨頭意識。但能依於意根而緣內塵。終不能反緣其根。如眼有見。不能觀眼。此反緣不及之地。名爲覺知性也。次文寤寐生滅二塵者。寤寐各有生滅。總稱二也。令誰受滅。猶云令誰知滅。生卽滅無。猶云生卽知隨滅相俱無。若從根出者。指肉團浮塵根也。肉團寤寐二相。不過隨身開合。寤則如蓮華開。寐則如蓮華合。離斯寤寐二體。別覓覺知體性。毫不可得。云何可說是從根生。余文可知。惟其意入卽空假中。故須菩提悟之。頓入如來寶明空海。

﹝壬﹞三明十二處性二。初總徵。二別釋。

﹝癸﹞今初

復次阿難。云何十二處。本如來藏妙眞如性。

處者。方隅處所。指眼耳等爲內六處。指色聲等爲外六處。凡夫以三界依正爲處。二乘以方便依正爲處。菩薩以實報依正爲處。佛以常寂光土依正爲處。處無實法。卽空假中。故曰本藏性也。此中破妄顯眞惟眼色耳聲。各各二法對破。餘皆專破外塵。以內六處。前已破顯。今意正在破外六塵故也。

﹝癸﹞二別釋六。初明色與見卽藏性。﹝至﹞六明意與法卽藏性。

﹝子﹞今初

阿難。汝且觀此祇陀樹林及諸泉池。於意云何。此等爲是色生眼見。眼生色相。阿難。若復眼根生色相者。見空非色。色性應銷。銷則顯發一切都無。色相旣無。誰明空質。空亦如是。若復色塵生眼見者。觀空非色。見卽銷亡。亡則都無。誰明空色。是故當知。見與色空。俱無處所。卽色與見。二處虛妄。本非因緣非自然性。

此中諸文。亦各四節。初云觀此樹林泉池者。由汝觀故。方知林泉。由林泉故。方顯汝觀。此正舉出因緣所生之法。卽總示中所謂一切浮塵諸幻化相也。次從於意云何至誰明空色。正顯因緣卽空。三從是故當知至二處虛妄。顯因緣假名。四本非因緣非自然性。顯因緣卽中。以對總示中文。如前可知。次文先雙徵。次雙破。破眼根生色相。云見空非色。色性應銷者。旣許色塵從眼生。必許空塵亦從眼生。是色以眼爲性。空亦以眼爲性。今見空之時。旣非是色。則空性已起。色性應銷。以空色二性相反。不容並立故也。然設許色性銷亡。則便一切都無。旣無色相。亦何能顯明空質。以空色二法。又必相待故也。空亦如是者。見色非空。空性應塞。塞則顯發一切都實。空相旣無。誰明色質也。次破色塵生眼見。云見空非色。見卽銷亡者。旣許見從色生。則以色爲見性。觀空之時。旣非是色。見性卽應與色並銷。然見性旣亡。則便一總都無。又誰明此空色耶。見從空生。例此可知。故不復說。第三文中。意顯十界見與色空。俱無實處。不過幻妄稱相。第四正顯惟是隨緣不變。不變隨緣之藏性也。惟其色處卽空假中。故優波尼沙陀悟之。塵色旣盡。妙色密圓。

﹝子﹞二明聽與聲卽藏性

阿難。汝更聽此祇陀園中。食辦擊鼓。眾集撞鐘。鐘鼓音聲。前後相續。於意云何。此等爲是聲來耳邊。耳往聲處。阿難。若復此聲來於耳邊。如我乞食室羅筏城。在祇陀林則無有我。此聲必來阿難耳處。目連迦葉應不俱聞。何況其中一千二百五十沙門。一聞鐘聲。同來食處。若復汝耳往彼聲邊。如我歸住祇陀林中。在室羅城則無有我。汝聞鼓聲。其耳已往擊鼓之處。鐘聲齊出。應不俱聞。何況其中象馬牛羊種種音響。若無來往。亦復無聞。是故當知。聽與音聲。俱無處所。卽聽與聲。二處虛妄。本非因緣非自然性。

此中第二推破之文。與前後諸文不同。另爲一局。當知佛語巧妙。大有所關。今爲出其言外之旨。略有二意。一者諸文彼此互彰意。二者密顯此方教體意。初意者。若取前章法式以破耳聲。應云。此等爲是耳生聲相。聲生耳聞。若復耳根生聲相者。聞靜非聲。聲性應銷。銷則顯發一切都無。聲相旣無。誰明靜相。靜亦如是。若復聲相生耳聞者。聽靜非聲。聞卽銷亡。亡則都無。誰知動靜。若取後章法式以破聲塵。應云。此聲爲復生於汝耳。生於鐘鼓。爲生於空。若復此聲生於汝耳。稱耳所生。應從耳出。耳非鐘鼓。云何耳中有鐘鼓聲。稱汝聞聲。當於耳入。耳中出聲。說聞非義。若生於空。空性常恆。聲應常在。何藉他人擊鼓撞鐘。若生鐘鼓。鐘鼓常在。應常出聲。何須撞擊。若生於桴。應是桴聲。非鐘鼓聲。又桴亦常在。聲應常出。若生於手。亦如桴破。若生撞擊。今除鐘鼓桴手虛空諸相之外。安得別有撞擊體相。體相尙無。聲從何出。是謂以彼彰此也。又取此章法式以破色見。應云。此等爲是色來眼邊。眼往色處。若復此色來眼邊者。此色已來阿難眼處。目連迦葉應不俱見。何況一千二百五十沙門。舉眼同見。若復汝目往彼色邊。仰觀日時。汝目已往日處。其餘諸色。應皆不見。又取此章法式以破香聞。應云。此等爲是香來鼻邊。鼻往香處。若復此香來汝鼻邊。目連迦葉應不俱聞。若復汝鼻往彼香。處忽有臭气。亦應不聞。是謂以此彰彼也。說此意者。謂治眾生無量戲論習气。法應爾故。次意者。祗一鐘聲。圓應一切而無匱陳那所謂妙音密圓。祗一耳根。圓聞一切而無雜。觀音所謂圓照三昧。故曰此方眞教體。淸淨在音聞也。或謂此是破妄。不可約眞心反難。恐塞悟門。此大不然。佛之破妄。元爲顯眞。倘於此處瞥悟。正暢如來說法本懷耳。若無來往亦復無聞者。謂若計音聞各有實處而無往來。則又不成聞矣。惟其聲處卽空假中。故憍陳那於此悟明四種四諦。具如下文所明。

﹝子﹞三明齅與香卽藏性

阿難。汝又齅此鑪中旃檀。此香若復然於一銖。室羅筏城四十里內同時聞气。於意云何。此香爲復生旃檀木。生於汝鼻。爲生於空。阿難。若復此香生於汝鼻。稱鼻所生。當從鼻出。鼻非旃檀。云何鼻中有旃檀气。稱汝聞香。當於鼻入。鼻中出香。說聞非義。若生於空。空性常恆。香應常在。何藉鑪中爇此枯木。若生於木。則此香質。應爇成煙。若鼻得聞。合蒙煙气。其煙騰空未及遙遠。四十里內云何已聞。是故當知。香鼻與聞。俱無處所。卽齅與香。二處虛妄。本非因緣非自然性。

第二文破若生於木。有縱有奪。初云則此香質因爇成煙。若鼻得聞合蒙煙气。乃順凡情而縱許之。次云其煙騰空未及遙遠。四十里內云何已聞。乃以現量而奪破之。蓋凡情不了一切惟心。香性卽如來藏。不過循業發現。而妄計香木有殊勝力。故以鼻不蒙煙。破其不從木生。亦是另爲一局。若據常式。應云若生於木。則木常應發香。何藉火爇。然後聞气。若生於火。火應自香。何須香木。又離枯木。火尙無體。云何發香。餘皆可知。惟其香處卽空假中。故香嚴童子悟之。妙香密圓。

﹝子﹞四明嘗與味卽藏性

阿難。汝嘗二時眾中持鉢。其間或遇酥酪醍醐。名爲上味。於意云何。此味爲復生於空中。生於舌中。爲生食中。阿難。若復此味生於汝舌。在汝口中。祗有一舌。其舌爾時已成酥味。遇黑石蜜應不推移。若不變移。不名知味。若變移者。舌非多體。云何多味一舌之知。若生於食。食非有識。云何自知。又食自知。卽同他食。何預於汝。名味之知。若生於空。汝啖虛空當作何味。必其虛空若作鹹味。旣鹹汝舌。亦咸汝面。則此界人。同於海魚旣常受咸。了不知淡。若不識淡。亦不覺咸。必無所知。云何名味。是故當知。味舌與嘗。俱無處所。卽嘗與味。二俱虛妄。本非因緣非自然性。

文皆可知。惟其味處卽空假中。故藥王藥上悟之。位登菩薩。

﹝子﹞五明身與觸卽藏性

阿難。汝嘗晨朝以手摩頭。於意云何。此摩所知。誰爲能觸。能爲在手。爲復在頭。若在於手。頭則無知。云何成觸。若在於頭。手則無用。云何名觸。若各各有。則汝阿難應有二身。若頭與手一觸所生。則手與頭當爲一體。若一體者。觸則無成。若二體者。觸誰爲在。在能非所。在所非能。不應虛空與汝成觸。是故當知。覺觸與身。俱無處所。卽身與觸。二俱虛妄。本非因緣非自然性。

此之觸塵。較色聲香味四塵。虛妄是一。相貌不同。必由能知。方顯所觸。以其身未觸時。僅名色法故也。此中第二破妄。亦異常式。若據常式。應云此痛爲復因於棒生。因於身生。因虛空生。若因棒生。棒則自痛。何預汝身。若因身生。何須待棒。若因空生。空性常恆。痛應常在。又空自痛。身何所知。又計身棒合生者。以身倚棒。卽應有痛。何須待打。若離生者。離無所觸。云何痛生。乃至若從打生。除卻人手棒及虛空幷汝身相。打何體相。打尙無體。云何生痛。今不用此破法。別就一身能所互奪。倍爲親切。言誰爲能觸者。此以有知爲能觸。無知之物爲所觸也。故能在於手。則頭便無知。如木石之但爲所觸。不復成能。若能在於頭。則手便無用。亦如木石但爲所觸。不復名能。若頭與手。各各有一能知觸者。則成二知。應有二身。若頭與手一觸所生。猶言共一知觸之體。旣惟一觸。則頭手無二。若頭手無二。觸便無成。以二物相合。方有觸故。若頭與手旣是二體。則此觸塵。畢竟安在。在能則不在所。在所則不在能。身中求於觸處了不可得。不應虛空與汝成觸也。能所二句。交合頭手二事。若以頭爲能者。觸在頭則不在手。在手則不在頭。若以手爲能者。觸在手則不在頭。在頭則不在手。余文可知。惟其觸處卽空假中。故跋陀婆羅悟之。妙觸宣明。

﹝子﹞六明意與法卽藏性

阿難。汝常意中所緣善惡無記三性。生成法則。此法爲復卽心所生。爲當離心別有方所。阿難。若卽心者。法則非塵。非心所緣。云何成處。若離於心別有方所。則法自性。爲知非知。知則名心。異汝。非塵。同他心量。卽汝。卽心。云何汝心更二於汝。若非知者。此塵旣非色聲香味離合冷暖及虛空相。當於何在。今於色空都無表示。不應人間更有空外。心非所緣。處從誰立。是故當知。法則與心。俱無處所。則意與法。二俱虛妄。本非因緣非自然性。

初文云意中所緣者。法名內塵。祗是前五塵之生滅影事。於世諦中。亦無別體故也。分別法性。則有三種。一是善性。通漏無漏。人天十善。色無色定。名有漏善。四聖法界所有戒定慧等。名無漏善。二是惡性。通界內外。見思相應種種諸業。名界內惡。塵沙無明相應種種諸業。名界外惡。除此二性。於善惡法無可記別。名無記性。言生成法則者。由意緣善。生成善法軌則。由意緣惡。生成惡法軌則。意緣無記。生成無記法之軌則。則。亦訓法。軌持爲義。軌生物解。令人知是善惡無記法。任持自性。善惡無記三法性不可攺。此正明因緣生法。所謂一切浮塵諸幻化相也。次文總立卽心離心二種難端。然後別破。初破此法若卽心者。法則不名爲塵。非是心之所緣。云何成於外處。次破離心別有方所。再立二案。謂法自性。爲有知耶。非有知耶。先破有知。總以一句定其名義。別以異汝卽汝而雙破之。謂法旣有知。則名爲心。且此離心有知之法。爲異汝耶。爲卽汝耶。若異於汝。則非是塵。乃同他人心量。若卽是汝。則卽汝心。云何汝心更二於汝。而曰離心別有方所。此破離心有知已竟。次破離心法塵若無知者。旣非前五塵及虛空相。更有何物名爲法塵。今於五塵虛空都無表示。不應更在虛空之外。空非有外。義決不成。設許空外。則亦非心所緣境界。而不可立爲處矣。余文可知。惟其法處卽空假中。故摩訶迦葉悟之。妙法開明。銷滅諸漏。

﹝壬﹞四明十八界性二。初總徵。二別釋。

﹝癸﹞今初

復次阿難。云何十八界。本如來藏妙眞如性。

界者。因義。根塵爲緣而生於識。說名爲界。又種族義。根塵識三。各有種子。各爲族類。又界限義。內根外塵。中間名識。此中正意。惟破界妄而顯識性。以根塵二種。先已破顯故也。十法界染淨諸識。俱無實界可得。一一卽空假中。故云本藏性也。

﹝癸﹞二別釋六。初明眼識界卽藏性。﹝至﹞六明意識界卽藏性。

﹝子﹞今初

阿難。如汝所明。眼色爲緣。生於眼識。此識爲復因眼所生。以眼爲界。因色所生。以色爲界。阿難。若因眼生。旣無色空。無可分別。縱有汝識。欲將何用。汝見又非靑黃赤白。無所表示。從何立界。若因色生。空無色時。汝識應滅。云何識知是虛空性。若色變時。汝亦識其色相遷變。汝識不遷。界從何立。從變則變。界相自無。不變則恆。旣從色生。應不識知虛空所在。若兼二種眼色共生。合則中離。離則兩合。體性雜亂。云何成界。是故當知。眼色爲緣。生眼識界。三處都無。則眼與色。及色界三。本非因緣非自然性。

此中諸文。準上亦各四節。從初至生於眼識。卽舉正因緣境。次從此識爲復至云何成界。明其卽空。三從是故當知至三處都無。明其惟是假名。四則眼與色至終。明其卽中。以對總示文義。如前可知。初文言如汝所明者。與卽是奪。以此因緣生法。義關四教。阿難所明。不過是藏教中法有我無意耳。尙不知因緣卽空。況假中耶。下文乃正破其法執。而會歸藏性也。次文徵中。但立眼生色生二案。破中兼破共生。初破眼生可知。次破色生者。若汝識因色生。則空無色時。汝識應隨色滅。汝識旣滅。云何識知是虛空性。若色變時。汝亦識其色相遷變。則色自變。而汝識不變。界從何立。若謂識從色變。則識已受變。界相自無。若識從色生而又不變。則恆應識色。應不識知虛空所在矣。次破共生者。若識是眼色二種之所共生。則果必宜似因。一分從眼生者。則是有知。一分從色生者。則應無知。故眼色合時。汝識乃一分有知一分無知而中離。正當眼色離時。汝識當一分歸眼一分歸色而兩合。如此則體性雜亂。云何成界耶。當知眼識無生明矣。第三文中。意顯九界眼識。及佛界成所作智。皆是不變隨緣。假說爲界。實則十法界之三處。都無體性。不過假名而已。第四文中。結顯眼色識三。一一本是隨緣不變。不變隨緣之藏性也。惟其眼識卽空假中。故舍利弗悟之。心見發光。光極知見。

﹝子﹞二明耳識界卽藏性

阿難。又汝所明。耳聲爲緣。生於耳識。此識爲復因耳所生。以耳爲界。因聲所生。以聲爲界。阿難。若因﹝勝義﹞耳生。動靜二相旣不現前。根不成知。必無所知。知尙無成。識何形貌。若取耳﹝形能﹞聞。無動靜故。聞無所成。云何耳形雜色觸塵名爲識界。則耳識界。復從誰立。若生於聲。識因聲有。則不關聞。無聞則亡聲相所在。識從聲生。許聲因聞而有聲相。聞應聞識。不聞非界。聞則同聲。識已被聞。誰知聞識。若無知者。終如艸木。不應聲聞雜成中界。界無中位。則內外相復從何成。是故當知。耳聲爲緣。生耳識界。三處都無。則耳與聲。及聲界三。本非因緣非自然性。

次文徵中。亦但立耳生聲生二案。破中兼破共生初破耳生又二。一破勝義耳生。文相易知。二破浮塵耳生。故云。若取耳形爲能聞者。旣無動靜。聞無所成。豈可使此耳形。對於色塵觸塵而爲識界耶。蓋耳形決定不能見色。又知觸者。卽屬身根故也。次破聲生又二。先直破云則不關聞。然無聞則亡聲相所在。次破轉計云。若謂識𨿽從聲而生。原許此聲因於聞根而有聲相。則聞聲時。亦應聞其所生之識。若不聞識。則識非從聲生。故非以聲爲界。若許聞識。則識便同於聲。識已被聞。又誰爲知聞識者。若更無知聞識者。則終如艸木無知。又不可矣。次破共生云。又不應聲塵聞根雜成中界。謂半是根生。半是塵生。則有知無知。體性雜亂。界相自不成也。中位旣無。內外安有。無生之理昭然明白。余文可知。惟其耳識卽空假中。故普賢菩薩悟之。心聞發明。分別自在。

﹝子﹞三明鼻識界卽藏性

阿難。又汝所明。鼻香爲緣。生於鼻識。此識爲復因鼻所生。以鼻爲界。因香所生。以香爲界。阿難。若因鼻生。則汝心中以何爲鼻。爲取肉形雙爪之相。爲取齅知動搖之性。若取肉形。肉質乃身。身知卽觸。名身非鼻。名觸卽塵。鼻尙無名。云何立界。若取齅知。又汝心中以何爲知。以肉爲知。則肉之知。元觸非鼻。以空爲知。空則自知。肉應非覺。如是則應虛空是汝。汝身非知。今日阿難應無所在。以香爲知。知自屬香。何預於汝。若香臭气必生汝鼻。則彼香臭二種流气。不生伊蘭及旃檀木。二物不來。汝自齅鼻爲香爲臭。臭則非香。香應非臭。若香臭二俱能聞者。則汝一人應有兩鼻。對我問道。有二阿難。誰爲汝體。若鼻是一。香臭無二。臭旣爲香。香復成臭。二性不有。界從誰立。若因香生。識因香有。如眼有見。不能觀眼。因香有故。應不知香。知卽非生。不知非識。香非知有。香界不成。識不知香。因界則非從香建立。旣無中間。不成內外。彼諸聞性。畢竟虛妄。是故當知。鼻香爲緣。生鼻識界。三處都無。則鼻與香。及香界三。本非因緣非自然性。

次文破鼻生中。又以浮塵勝義二根並徵。先破浮塵根可知。次破勝義根中。又以肉以空以香爲勝義所托之處。一一破之。勝義根尙不可得。況因根所生識耶。若因香生以下。方破識從香生。謂識因香有。不應知香。如眼有見。不能觀眼。若能知香。卽非香生。若不知香。又非鼻識。且香塵若非識知其有。則香界便自不成。鼻識若不知香。則因界斷非從香建立。旣無中間之識。亦不成內外根塵。畢竟虛妄。足顯無生矣。余文可知。惟其鼻識卽空假中。故孫陀羅難陀悟之。明圓滅漏。

﹝子﹞四明舌識界卽藏性

阿難。又汝所明。舌味爲緣。生於舌識。此識爲復因舌所生。以舌爲界。因味所生。以味爲界。阿難。若因舌生。則諸世間甘蔗烏梅黃連石鹽細辛姜桂。都無有味。汝自嘗舌爲甜爲苦。若舌性苦。誰來嘗舌。舌不自嘗。孰爲知覺。舌性非苦。味自不生。云何立界。若因味生。識自爲味。同於舌根。應不自嘗。云何識知是味非味。又一切味。非一物生。味旣多生。識應多體。識體若一。體必味生。鹹淡甘辛和合俱生諸變異相。同爲一味。應無分別。分別旣無。則不名識。云何復名舌味識界。不應虛空生汝心識。舌味和合。卽於是中元無自性。云何界生。是故當知。舌味爲緣。生舌識界。三處都無。則舌與味。及舌界三。本非因緣非自然性。

次文徵中亦惟二案。破中兼破無因生及共生。先破舌生。文相易知。次破味生。又爲三意。一者若從味生。不應知味。譬如舌不嘗舌。二者以能生例所生。能生之物旣多。所生之識亦應多體。如多父不應共生一子。三者以所生例能生。識旣味生而體是一。則能生之味亦應是一。如一子決無多父。則何者爲咸。何者爲淡。何者爲甘爲辛。何者爲諸味和合相。何者爲諸味俱生相。何者爲諸味變異相。皆無分別。旣無分別。又不名舌識矣。次不應虛空生汝心識一句。破無因生。空生卽無因也。次舌味和合。卽於是中元無自性。云何界生。破共生也。蓋使舌味和合而生於識。則半屬有知。半屬無知。體性紛雜。不成中界矣。余文可知。惟其舌識卽空假中。故滿慈悟之。能以法音降伏魔怨。消滅諸漏。

﹝子﹞五明身識界卽藏性

阿難。又汝所明。身觸爲緣。生於身識。此識爲復因身所生。以身爲界。因觸所生。以觸爲界。阿難。若因身生。必無合離二﹝種﹞覺觀﹝之﹞緣。身何所識。若因觸生。必無汝身。誰有非身知合離者。阿難。物不觸知。身知有觸。知身卽觸。知觸卽身。卽觸非身。卽身非觸。身觸二相。元無處所。合身卽爲身自體性。離身卽是虛空等相。內外不成。中云何立。中不復立。內外性空。則汝識生從誰立界。是故當知。身觸爲緣。生身識界。三處都無。則身與觸。及身界三。本非因緣非自然性。

次文直破身生觸生。文皆可知。從阿難物不觸知以下。更將身觸合辧。明其無性。卽破共生意也。言外物本不觸汝之知。但汝身知有物觸耳。然知於身者。卽是觸塵。知觸塵者。卽是身根。若以爲卽是觸塵。便非可名爲身根。若以爲卽是身根。便非可名爲觸塵。是則身觸二相。元無內外處所可得也。又若謂觸實合身。卽爲身自體性。別無觸位。若謂觸若離身。卽是虛空等相。又無觸用。內外二界。尙自不成。中間識界復云何立。中旣不可復立。內外之性亦空。豈非因緣卽空之明證乎。余文可知。惟其身識卽空假中。故優波離悟之。身心一切通利。

﹝子﹞六明意識界卽藏性

阿難。又汝所明。意法爲緣。生於意識。此識爲復因意所生。以意爲界。因法所生。以法爲界。阿難。若因意生。於汝意中。必有所思。發明汝意。若無前法。意無所生。離緣無形。識將何用。又汝識心。與諸思量兼了別性。爲同爲異。同意卽意。云何所生。異意不同。應無所識。若無所識。云何意生。若有所識。云何識意。惟同與異。二性無成。界云何立。若因法生。世間諸法。不離五塵。汝觀色法。及諸聲法。香法。味法。及與觸法。相狀分明。以對五根。非意所攝。汝識決定依於法生。今汝諦觀法法何狀。若離色空動靜通塞合離生滅。越此諸相。終無所得。生則色空諸法等生。滅則色空諸法等滅。所因旣無。因生有識。作何形相。相狀不有。界云何生。是故當知。意法爲緣。生意識界。三處都無。則意與法。及意界三。本非因緣非自然性。

次文雙徵雙破。先破因意生中。復爲二義。初約單意不生破。次約同異俱非破。初破云。若因意生。則於汝意之中。必須有所思量。乃可發明汝意。若一總都無前法。則意根便無所生。離彼法緣。意根尙無形相。意識又將何用。次破云。又汝第六識心。設是因意根生。則與第七思量。兼第八了別之性爲同爲異。識若同於意根。便卽是意。云何是意所生。識若異於意根。則不同意之有知。應卽無所識別。若無所識。云何名爲意根所生。若有所識。旣無法塵可識。云何但自識其意根。由此言之。同異二性。皆不能成。從何而立界耶。問曰。識心應指第八。今何反作第六。了別應指第六。今何反作第八。答曰。以名定義。萬無一得。以義定名。萬無一失。今之文義。須如此釋。不可泥字而昧理也。且八識名字。有通有別。別則前六名識。能了境故。第七名意。恆審思量故。第八名心。諸法集起故。通則八皆名識。稱爲八識故。八皆名意。皆有思量性故。八皆名心。是心王故。今識心二字。重在識字。故指第六。了別性三字。重在性字。故是第八。思量正指意根。此易可知。由第七第八無始恆相依倚。故以兼字顯之。此正問所生識心。與能生意根。是同是異。則文理俱順矣。二破法生中。直明法無自體。何能生識。蓋五塵相貌。俱可指陳。惟有法塵。不過卽是五塵生滅影子。別無自體。故今徵云。汝且諦觀法塵之法。作何形狀。若離色空動靜通塞合離等法之生滅。則法塵終無所得。生不過是色空諸法等生。滅不過是色空諸法等滅。何處更有法塵自體相耶。所因之法塵旣無。則因法塵生所有之識。作何形相。其爲無生無性明矣。余文可知。惟其意識卽空假中。故大目犍連悟之。心光發宣圓。明淸淨。自在無畏也。從初捲佛告阿難汝我同气至此。是如來答示文中。就事以顯理竟。

﹝戊﹞二明性本具相爲三。初當機疑問。二訶誡許宣。三正爲開示。

﹝已﹞今初

阿難白佛言。世尊。如來常說和合因緣。一切世間種種變化。皆因四大和合發明。云何如來﹝今乃﹞因緣自然二俱排擯。我今不知斯義所屬。惟垂哀湣。開示眾生中道了義無戲論法。

上來就事顯理。正明藏性隨緣不變。的皆中道了義無戲論法。而阿難久執粗淺因緣名言習气。所以反墮疑网。謂是撥無世諦。不免墮在斷空。故更求開示中道了義也。原此疑情。來歷有三。一者近從陰入處界起疑。謂旣本非因緣非自然性。則根塵識等。一切皆空。而不知如來所示。乃卽事之理。非撥事言理也。二者遠從十番辧見起疑。謂此見性。旣非覺聞知見。則能見所見。同爲眚影。而不知如來所示。乃卽眚之目。非眚外覓目也。三者更從七處破妄起疑。謂緣影旣是非心。因緣自然復俱排擯。則妄無所依。眞無可據。而不知如來所示。惟其離一切相。所以卽一切法也。

﹝已﹞二訶誡許宣

爾時世尊告阿難言。汝先厭離聲聞緣覺諸小乘法。發心勤求無上菩提。故我今時。爲汝開示第一義諦。如何復將世間戲論妄想因緣而自纏繞。汝𨿽多聞。如說藥人。眞藥現前。不能分別。如來說爲眞可憐湣。汝今諦聽。我當爲汝分別開示。亦令當來修大乘者。通達實相。阿難默然。承佛聖旨。

此中從初至眞可憐湣。是訶辭。汝今諦聽一句。是誡辭。我當爲汝至通達實相。是許宣。阿難默然承佛聖旨。是領佛誡。一心諦聽。三業皆寂也。初文言汝先厭離諸小乘法者。以阿難歸來見佛。卽殷勤啟請得成菩提方便。豈非厭小求大。故我今時爲汝開示第一義諦者。歷指前來所說。一一無非第一義諦。更非次第三諦等也。金口誠言。明文若此。解者欲以奢摩他等分配前文。可謂公與佛抗。今須一一更爲點示。俾經旨昭然。經初首唱常住眞心性淨明體。卽誡直心正念眞如。便是第一義諦眞實血脈。次欲逐破妄執。先唱大定之名。俾利根者。妄執破處。定體圓彰。覓心了不可得。心卽豎窮橫徧。寧非第一義諦。次明二種根本不離一心。寧非第一義諦。次明諸法所生。惟心所現。寧非第一義諦。次明見性是心非眼。而此見性。本無動搖。亦無舒捲。本無生滅。亦無增減。本不可還。亦決非物。本無舒縮。亦無斷續。本無是見。亦無非見。本非自然。亦非因緣。本非明暗色空。亦非覺聞知見。本非和合。非不和合。以要言之。離一切相。卽一切法。寧非第一義諦。次明陰入處界卽空卽假卽中。寧非第一義諦。第一義諦。卽是中道了義無戲論法。乃捨此而別求中道了義。大似說藥而不知眞藥。良以有聞無慧故也。故仍誡以諦聽。庶幾不爲徒聞耳。實相亦卽第一義諦。亦卽中道了義。以其無相不相。名爲實相。前已深明相卽無相道理。今更重明無相卽相道理。令其通達也。

﹝己﹞三正爲開示二。初牒疑總示。二歷大別顯。

﹝庚﹞初中二。初就法破妄。二借諭顯理。

﹝辛﹞今初

阿難。如汝所言。四大和合。發明世間種種變化。阿難。若彼大性體非和合。則不能與諸大雜和。猶如虛空。不和諸色。若和合者。同於變化。始終相成。生滅相續。生死死生。生生死死。如旋火輪。無有休息。

此牒其妄計而破之也。如來所說和合因緣。祗爲顯示諸法無性。若妄計四大有實體性。由彼和合。能生諸法。則與外道邪計何異。故今牒而破之。先破非和合。次破和合。由不達不變隨緣之性。必計體非和合。由不達隨緣不變之性。必將轉計和合。今並破之。則已密顯如來藏性。方是四大眞性。而四大無性。正是如來藏之實性矣。先破非和合云。若計彼諸大之性。體必非和合者。則一一大。皆不能與諸大雜和。猶如虛空不和諸色。便無諸大之用。如地性常堅。遇水不潤。水性常冷。遇火不熱等。何以生成萬物。若計彼諸大之性。必定是和合者。則便同於種種變化。始終相成。生滅相續。生而復死。死而復生。從生至生。從死至死。如旋火輪。無有休息。便無諸大之體。如地遇水。則失其堅。水遇火。則失其潤等。自體旣失。又將何以生成萬物。此等豈非戲論妄想也耶。

﹝辛﹞二借諭顯理

阿難。如水成冰。冰還成水。

此承上文破其妄計。而總示以隨緣不變。不變隨緣之理性也。此爲七大總諭。極須著眼。以冰水總諭隨緣之相。以冰水同一濕性而諭不變之性。若藏性隨於染緣。成佛法界中九界七大。諭以如水成冰。若藏性隨於淨緣。顯九法界中佛界七大。諭以冰還成水。惟一濕性。冰水相殊。是謂不變隨緣。冰水𨿽殊。濕性無二。是謂隨緣不變。由其隨緣卽不變故。所以七大無非性眞圓融。周徧法界。由其不變卽隨緣故。所以七大無不隨心應量。循業發現也。

﹝庚﹞二歷大別顯。此正顯示隨緣不變不變隨緣之藏性。方是七大實性。所謂性具法門。事事無礙之法界也。須知七大。卽是陰入處界。但開合廣略不同。開色陰爲前五大。指受陰爲根大。合想行識爲識大。又橫列六塵爲前五大。收六根爲根大。收六識爲識大也。旣知七大更無異法。當以二文前後互融。方開圓悟之門。前明陰入處界。皆如來藏。本無生滅。須知卽是七大皆如來藏。本無生滅。後明如來藏中性具七大。淸淨圓融。徧周法界。循業發現。當知卽是如來藏中性具陰入處界。淸淨圓融。徧周法界。循業發現。所謂卽事之理。無有少許理性而不攝在事中。卽理之事。無有少許事相而不攝在理中。故得毛吞巨海。芥納須彌。介爾三千。剎那十世。心性妙理。至此已極。三諦一諦。更無餘蘊。故使阿難大悟。頓獲法身。下文滿慈騰問。不過別爲法執重者破疑滯耳。諸家不達。或以此爲次第三諦。或以此爲空與不空兩藏。或但指此爲空如來藏。下文方顯不空等藏。誣罔圓宗。謗毀佛語。哀哉哀哉。文分爲七。初明藏性卽地大性。﹝至﹞七明藏性卽識大性。

﹝辛﹞初中三。初破妄執。二顯理性。三斥迷惑。

﹝壬﹞今初

汝觀地性。粗爲大地。細爲微塵。至鄰虛塵。析彼極微色邊際相七分所成。更析鄰虛。卽實空性。阿難。若此鄰虛析成虛空。當知虛空出生色相。汝今問言。由和合故。出生世間諸變化相。汝且觀此一鄰虛塵。用幾虛空和合而有。不應鄰虛合成鄰虛。又鄰虛塵析入空者。用幾色相合成虛空。若色合時。合色非空。若空合時。合空非色。色猶可析。空云何合。

十法界內色外色總名地大。今且約現前外色辧也。七分析色。自是外道邪計。由彼不達色性卽是藏性。本與空性無二無別。妄謂析色方可歸空。今故牒而破之。謂汝尙同凡外所計和合因緣。觀於此地虛妄體性。以爲積色至粗。方爲大地。析色至細。便爲微塵。至鄰虛塵。乃析彼極微色邊際相七分所成。設使更析鄰虛。卽實成空性耶。若使此鄰虛塵。果然析成虛空。當知此虛空中。亦應出生色相矣。下文方正破之。文並可知。色猶可析一句。亦是順其情計而姑縱之。實則粗亦法界。細亦法界。皆是隨心應量。循業發現。粗不待合。細不待析也。

﹝壬﹞二顯理性

汝元不知如來藏中。性色眞空。性空眞色。淸淨本然。周徧法界。隨眾生心。應所知量。循業發現。

此正顯示如來藏性。卽是色之眞性。亦是空之眞性。是故色之與空。無非是性。無非是眞。色非待合而始有。空非待析而始成。祗由隨緣常不變故。所以不變常隨緣也。以其隨緣不變。故號爲如。以其不變隨緣。故號爲來。以其性具十界染淨功能。故稱爲藏。以其無法不在里許。故名爲中。以其無性之性。卽是十法界色空實性。性不可攺。體無虛妄。故一一皆性皆眞。以其十法界色。皆悉離過絕非。體是無作。故名淸淨本然。以其十法界色。各各豎窮橫徧。故名周徧法界。夫性眞色空。卽是性具淸淨本然。卽是性體。周徧法界。卽是性量。此示隨緣不變體也。隨十法界眾生迷悟之心。應其所知染淨之量。循於十界善惡諸業。而發現爲十界苦樂諸色。此示不變隨緣用也。隨緣卽不變。如冰水之濕性始終不變。不變卽隨緣。如濕性之冰水總是隨緣。隨寒凍緣。水則成冰。而濕性無減。以諭隨迷染緣。成九界生死幻色。而藏性無減。隨和暖緣。冰則成水。而濕性無增。以諭隨悟淨緣。成佛界眞善妙色而藏性無增。故知總諭。徧諭七大體用性相。今一一文。還須用上諭意而消釋之。則旨趣昭然。

﹝壬﹞三斥迷惑

世間無知。惑爲因緣及自然性。皆是識心分別計度。但有言說。都無實義。

世間者。徧指九法界眾生也。總未達此隨緣不變不變隨緣妙性。故各各有因緣自然二種妄計。而此妄計。但是戲論言說而已。終無實義可指陳也。蓋凡外世間。或計時方微塵大自在等諸邪因緣。或計冥諦神我以爲自然。此則藏教所明因緣生法。卽已破竟。復有鈍根聲聞緣覺。稟佛因緣言教。不達如來說法旨趣。以苦集滅道世出世間因果差別。總屬因緣。以滅諦所顯偏眞涅槃。性無生滅。還名自然。此則通教所明因緣卽空。亦已破竟。復有鈍根三乘。稟佛卽空言教。不達如來說法旨趣。以苦集滅道一切如幻。名爲因緣。以眞理無生。苦不能迫。集不能染。還名自然。此則別教所明因緣假名。亦已破竟。復有鈍根菩薩。稟佛卽假言教。不達如來說法旨趣。以無明招感九界生死。名爲因緣。但中佛性凝然不變。如月在云外。還名自然。此惟今教所明因緣卽中。方得破盡無餘。故知未曾開佛知見。則九界同名識心。如水成冰。若圓解初開。則識心便成妙觀察智。如冰成水。下皆準知。惟其藏性卽地大性。故持地菩薩悟之。塵銷智圓。成無上道。

﹝辛﹞二明藏性卽火大性三。初破妄執。二顯理性。三斥迷惑。

﹝壬﹞今初

阿難。火性無我。寄於諸緣。汝觀城中未食之家。欲炊爨時。手執陽燧。日前求火。阿難。﹝欲若﹞名和合者。如我與汝一千二百五十比丘。今﹝和合而﹞爲一眾。眾𨿽爲一。詰其根本。各各有身。皆有所生氏族名字。如舍利弗。婆羅門種。優樓頻螺。迦葉波種。乃至阿難。瞿曇種姓。﹝如此方可名爲和合﹞阿難。若此火性因和合有。彼手執鏡。於日求火。此火爲從鏡中而出。爲從艾出。爲於日來。阿難。若日來者。自能燒汝手中之艾。來處林木。皆應受焚。若鏡中出。自能於鏡出然於艾。鏡何不鎔。﹝今乃﹞紆汝手執。尙無熱相。云何融泮。若生於艾。何藉日鏡光明相接。然後火生。汝又諦觀。鏡因手執。日從天來。艾本地生。火從何方遊歷於此。日鏡相遠。非和非合。不應火光無從自有。

十法界內火外火。總名火大。今且約現前外火辧之。火性無我者。且指妄性本無自體。爲破凡外性計故也。寄於諸緣等者。仍舉正因緣境。然後明其無性。阿難名和合者以下。舉和合相以反顯於非和合性。此諭不惟反顯火大。亦復徧顯下文五大。文不重出。義實相通故也。陽燧者。取火之鏡。優樓頻螺。此云木瓜林。尊者之名。迦葉波。此云龜氏。尊者之姓。瞿曇。此云地最勝。亦云日種。卽如來俗姓。鏡。卽陽燧。紆者。屈曲之貌。不應火光無從自有一句。兼破不和合義。

﹝壬﹞二顯理性

汝猶不知如來藏中。性火眞空。性空眞火。淸淨本然。周徧法界。隨眾生心。應所知量。阿難。當知世人一處執鏡。一處火生。徧法界執。滿世間起。起徧世間。寧有方所。循業發現。

此顯性具十法界火。火之與空。皆性皆眞。隨緣常自不變。故能隨心應量而循業發現。卽是不變常自隨緣。致有十法界火。種種差別也。餘如上釋。

﹝壬﹞三斥迷惑

世間無知。惑爲因緣及自然性。皆是識心分別計度。但有言說。都無實義。

義如上釋。惟其藏性卽火大性。故烏芻瑟摩悟之。生大寶焰。登無上覺。

﹝辛﹞三明藏性卽水大性三。初破妄執。二顯理性。三斥迷惑。

﹝壬﹞今初

阿難。水性不定。流息無恆。如室羅城迦毗羅仙。斫迦羅仙。及鉢頭摩。訶薩多等諸大幻師。求太陰精。用和幻藥。是諸師等。於白月晝。手執方諸。承月中水。此水爲復從珠中出。空中自有。爲從月來。阿難。若從月來。尙能遠方令珠出水。所經林木。皆應吐流。流則何待方諸所出。不流明水非從月降。若從珠出。則此珠中常應流水。何待中宵承白月晝。若從空生。空性無邊。水當無際。從人洎天。皆同滔溺。云何復有水陸空行。汝更諦觀。月從天陟。珠因手持。承珠水盤。本人敷設。水從何方流注於此。月珠相遠。非和非合。不應水精無從自有。

十法界內水外水。總名水大。今且約現前外水辧之。水性不定。有時而流。有時而息。亦指妄性無體以破外計。如室羅城下。舉因緣境。此水爲復下。明其無性。先皆廣破和合。後以不應水精無從自有一句。轉破不和合也。月中之水。名太陰精。正當望夜。月輪中天。名白月晝。方諸。卽取水珠名。餘可知。

﹝壬﹞二顯理性

汝尙不知如來藏中。性水眞空。性空眞水。淸淨本然。周徧法界。隨眾生心。應所知量。一處執珠。一處水出。徧法界執。滿法界生。生滿世間。寧有方所。循業發現。

此明性具十法界水。水之與空。皆性皆眞。隨緣常自不變。故能不變常自隨緣。遂有十界水差別也。

﹝壬﹞三斥迷惑

世間無知。惑爲因緣及自然性。皆是識心分別計度。但有言說。都無實義。

惟其藏性卽水大性。故月光童子悟之。一味流通。得無生忍。

﹝辛﹞四明藏性卽風大性三。初破妄執。二顯理性。三斥迷惑。

﹝壬﹞今初

阿難。風性無體。動靜不常。汝常整衣入於大眾。僧伽梨角動及傍人。則有微風拂彼人面。此風爲復出袈裟角。發於虛空。生彼人面。阿難。此風若復出袈裟角。汝乃披風。其衣飛搖。應離汝體。我今說法會中垂衣。汝看我衣。風何所在。不應衣中有藏風地。若生虛空。汝衣不動。何因無拂。空性常住。風應常生。若無風時。虛空當滅。滅風可見。滅空何狀。若有生滅。不名虛空。名爲虛空。云何風出。若風自生被拂之面。從彼面生。當應拂汝。自汝整衣。云何倒拂。汝審諦觀。整衣在汝。面屬彼人。虛空寂然。不參流動。風自誰方鼓動來此。風空性隔。非和非合。不應風性無從自有。

十法界內動外動。總名風大。今亦且就現前外動辧之。風性無體動靜不常者。正顯妄無自性。破外計也。汝常整衣下。重舉因緣生法。僧伽梨。此云大衣。此風爲復下。正明緣生無性。袈裟此云壞色。卽三衣之都名。空性常住風應常生者。能生是常。所生亦應常也。若無風時虛空當滅者。所生無常。以例能生亦應無常也。風空性隔者。旣不達同是藏性。則風性屬動。空性屬靜。不相爲用也。不應風性無從自有者。轉破不和合計也。

﹝壬﹞二顯理性

汝宛不知如來藏中。性風眞空。性空眞風。淸淨本然。周徧法界。隨眾生心。應所知量。阿難。如汝一人微動服衣。有微風出。徧法界拂。滿國土生。周徧世間。寧有方所。循業發現。

此明性具十法界風。風之與空。皆性皆眞。是故隨緣卽不變。不變卽隨緣。而有十法界風差別也。

﹝壬﹞三斥迷惑

世間無知。惑爲因緣及自然性。皆是識心分別計度。但有言說。都無實義。

惟其藏性卽風大性。故琉璃光法王子悟之。合十方佛傳一妙心。

﹝辛﹞五明藏性卽空大性四。初破妄執。二明大均。三顯理性。四斥迷惑。

﹝壬﹞今初

阿難。空性無形。因色顯發。如室羅城去河遙處。諸剎利種。及婆羅門。毗捨。首陀。兼頗羅墮。旃陀羅等。新立安居。鑿幷求水。出土一尺。於中則有一尺虛空。如是乃至出土一丈。中間還得一丈虛空。虛空淺深。隨出多少。此空爲當因土所出。因鑿所有。無因自生。阿難。若復此空無因自生。未鑿土前。何不無礙。惟見大地。迥無通達。若因土出。則土出時。應見空入。若土先出無空入者。云何虛空因土而出。若無出入。則應空土元無異因。無異則同。則土出時。空何不出。若因鑿出。則鑿出空。應非出土。不因鑿出。鑿自出土。云何見空。汝更審諦。諦審諦觀。鑿從人手隨方運轉。土因地移。如是虛空。因何所出。鑿空虛實。不相爲用。非和非合。不應虛空無從自出。

十法界內空外空。總名空大。今亦且就現前外空辧之。空性無形因色顯發者。正明空無自性。破外計也。如室羅城下。重舉因緣生法。此空爲當下。廣明緣生無性。剎利種。卽王族。婆羅門。此云淨裔。亦云梵志。如此方儒業之家。毗捨。卽商賈。首陀。卽農夫。頗羅墮。此云利根。卽術士九流之類。旃陀羅。此云魁膾。卽屠酤淫捨諸下賤家。虛空之淺深。隨其出土之多少。所謂因緣生法也。次明因緣無性中。總徵三句。次先破無因。無因。卽是自然。由眾生於四大邊多計因緣。於空大邊多計自然。故先破之。次破因土出中。先破正計。次若無出入下。破其轉計。謂若計空無出入。則未出土時先有虛空。虛空與土同住一處。同體相連。故出土時。空亦應出也。由其未達空土皆如來藏。別無自體。故得以此難之。次破若因鑿出。亦先正破。次不因鑿出下。更破轉計。汝更審諦下。此理玄微。故更囑云諦審諦觀。欲其於此悟入妙性也。鑿空虛實者。鑿是實物。空體虛融。若未達藏性。則虛實迥殊。不相爲用。故曰非和非合也。不應虛空無從自出者。又轉破其不和合計。

﹝壬﹞二明大均

若此虛空性圓周徧。本不動搖。當知現前地水火風。均名五大。性眞圓融。皆如來藏。本無生滅。阿難。汝心昬迷。不悟四大元如來藏。當觀虛空爲出爲入。爲非出入。

此以空均四大而名五大。顯其皆性皆眞。無二無別也。蓋九界眾生。於此色空二法。總未能融通爲一。凡夫計四大實色。與頑然虛空。敵體相對。二乘以生死妄色。與涅槃眞空。敵體相對。稟通教人。以從假入空。與從空出假。亦敵體相對。稟別教人。以空有二諦。與但中第一義空。亦敵體相對。孰知四大卽空。空卽四大。空卽藏性。四大亦卽藏性。藏性卽空。藏性亦卽四大。是故十法界地水火風。卽是十法界空。十法界空。卽是十法界地水火風。今承上文拈出一井中空。卽復非因非緣。亦非自然。非和非合。非不和合。四句咸離。百非俱遣。始信十界虛空。性圓周徧。本不動搖。與彼現前地水火風。一一性眞圓融。皆如來藏。本無生滅。彰彰明矣。由汝不悟四大元如來藏。遂以世間戲論妄想和合因緣而自纏繞。今當觀此虛空爲出爲入。爲非出入。若謂虛空有出入。是因緣戲論。破已如上。若謂虛空無出入。是自然戲論。破亦如上。若知藏性虛空隨緣不變。則出入卽非出入。若知藏性虛空不變隨緣。則無出入不妨出入。若知藏性虛空離諸戲論。則知藏性四大。亦皆離諸戲論矣。

﹝壬﹞三顯理性

汝全不知如來藏中。性覺眞空。性空眞覺。淸淨本然。周徧法界。隨眾生心。應所知量。阿難。如一井空。空生一井。十方虛空。亦復如是。圓滿十方。寧有方所。循業發現。

此明性具十法界空。空之與覺。皆性皆眞也。前文旣以空均四大。則今舉一空字。便是全舉五大。人謂五大是無情法。名爲不覺。根識是有情法。名之爲覺。殊不知情與無情。皆性皆眞。是故十法界若正若依。一一無非淸淨本然。周徧法界。此隨緣不變之體也。隨十界眾生之心。應其所知大小之量。循於善惡諸業。發現而爲十法界空。此不變隨緣之用也。

﹝壬﹞四斥迷惑

世間無知。惑爲因緣及自然性。皆是識心分別計度。但有言說。都無實義。

凡外以析色歸空爲因緣。以頑空不動爲自然。稟藏教不得意人。以滅色會空爲因緣。以眞空不動爲自然。稟通教不得意人。以體色卽空爲因緣。以空理無生爲自然。稟別教不得意人。以緣了二修顯發眞如爲因緣。以眞如佛性迥出二邊爲自然。皆由不了藏性。故終無實義可得耳。惟其藏性卽空大性。故虛空藏菩薩悟之。妙力圓明。

﹝辛﹞六明藏性卽根大性。然一切大小乘經。只明六大。所謂地水火風空識。皆不別立此根大名。以一切諸法。色心收盡。地水火風空五大。同是色法。識大卽是心法。此之前五浮勝二根。及浮塵肉團。還屬前五大攝。勝義意根。卽識大攝。所以不須立也。今經別立根大。須知於前五根。不取浮勝二種色法。但取任運照現量境一種功能。於第六根。不取浮塵肉團色法。但取勝義默容諸法一種功能。當知卽是第八識之見分。寄在六根門頭。緣彼現量六塵者也。立此根大。凡有三意。一者爲收前法故。二者爲順後文故。三者爲立圓通境故。初爲收前法。又有三意。一者前文十番辧見。皆借見精以顯妙性。今更申明見聞等精。卽是藏性。藏性如眞月。見聞等精。與色空等塵。如二月。依眞月有二月。指二月卽眞月。則見見非見之旨。至此愈明。二者前以五陰收一切法。罄無不盡。今開色陰爲前五大。指受陰爲根大。指想行識三陰爲識大。一一大中。仍各具足十界五陰。以色心二法。決不相離故也。三者前以十八界收一切法。亦無不盡。今橫開六塵爲前五大。合六根爲根大。合六識爲識大。若合若開。咸成所觀妙境。初意竟。二爲順後文者。文云。生死輪轉。安樂妙常。同是六根。更非他物。將欲說此法門。故先立此大也。三爲立圓通境者。如六塵六根六識。皆爲下文諸聖圓通而作張本。脫不立此根大。則勢至念佛圓通。便爲無據。故須別立此根大也。文分爲四。初破妄執。二明大均。三顯理性。四斥迷惑。

﹝壬﹞今初

阿難。見覺無知。因色空有。如汝今者在祇陀林。朝明夕昬。設居中宵。白月則光。黑月便暗。則明暗等。因見分析。此見爲復與明暗相。幷太虛空。爲同一體。爲非一體。或同非同。或異非異。阿難。此見若復與明與暗及與虛空元一體者。則明與暗。二體相亡。暗時無明。明時無暗。若與暗一。明則見亡。必一於明。暗時當滅。滅則云何見明見暗。若明暗殊。見無生滅。一云何成。若此見精與暗與明非一體者。汝離明暗及與虛空。分析見元。作何形相。離明離暗及與虛空。是見元同龜毛兔角。明暗虛空三事俱異。從何立見。明暗相背。云何或同。離三元無。云何或異。分空分見本無邊畔。云何非同。見暗見明性非遷攺。云何非異。汝更細審。微細審詳。審諦審觀。明從太陽。暗隨黑月。通屬虛空。壅歸大地。如是見精。因何所出。見覺空頑。非和非合。不應見精無從自出。

十法界見聞覺知。一往皆是寄在六根。總名根大。舊稱見大。得別遺總。今所不用。今但約見根一法辧之。以例餘五根耳見覺無知。因色空有者。此明緣生之見。無自體性。以例聞齅覺知。無不皆爾也。則明暗等因見分析者。意顯明暗亦無自性。還與見覺互爲因緣。以例動靜合離生滅等法。亦無不皆爾也。此是正舉因緣生法。下乃廣明無性。先徵。次破。徵中共立六句。一者一體。二者非一體。三者或同。四者非同。五者或異。六者非異。若未達隨緣不變。不變隨緣妙性。假饒聰辧明了。斷斷不能出此六句戲論窠臼。故徵起而一一破之。初從阿難此見至一云何成。先破一體。文相易知。二從若此見精至從何立見。破非一體。言明暗虛空三事俱異者。異字訓作離字。設三事一總俱離。則無從立見矣。三明暗相背。以破或同。或者不定之辭。今明暗決定相背。是故不可說或同也。四離三元無。超破或異。設令離於明暗空三。稍有見之自體可以指陳。可說或異。今旣無可別指。是故不可說或異也。分空分見本無邊畔。追破非同。非同卽異。但是防轉計者之變文耳。見暗見明性非遷攺。以破非異。非異卽同。亦是防轉計者之變文耳。汝更細審下。囑令更加精研。欲其悟入藏性。蓋不達藏性。則見聞等根。是覺知性。空及四大。是頑礙性。故非和非合。此破其和合妄計也。不應見精無從自出一句。又破其轉計不和合也。

﹝壬﹞二明大均

若見聞知。性圓周徧。本不動搖。當知無邊不動虛空。並其動搖地水火風。均名六大。性眞圓融。皆如來藏。本無生滅。阿難。汝性忱淪。不悟汝之見聞覺知本如來藏。汝當觀此見聞覺知。爲生爲滅。爲同爲異。爲非生滅。爲非同異。

此以見聞覺知均前五大。而名六大。顯其皆性皆眞。無二無別也。蓋九界眾生。於此見與見緣二法。總未能融通爲一。凡夫計前五大爲實法。計內六根爲實我。敵體相對。二乘執五大爲生滅外法。執六根爲生滅內法。敵體相對。稟通教人。謂五大爲如幻外法。謂六根爲如幻內法。亦敵體相對。稟別教人。確知前五大爲相分。見聞覺知爲見分。然必遠離依他起性。方證圓成實性。今在妄中。則見相二分。亦復敵體相對。孰知五大卽見聞覺知。見聞覺知卽五大。見聞覺知卽藏性。五大亦卽藏性。藏性卽見聞覺知。藏性亦卽五大。是故十法界見聞覺知。卽是十法界地水火風空。十法界地水火風空。卽是十法界見聞覺知。今承上文拈出見根一種。卽復非一非異。非同不同。四句咸離。百非俱遺。始信十界見聞覺知。性圓周徧。本不動搖。與彼虛空四大。一一性眞圓融。皆如來藏。本無生滅明矣。言無邊不動虛空動搖地水火風者。仍是隨他意語。旣知藏性。則虛空非動非不動。雙照動與不動。地水火風亦非動非不動。雙照動與不動。隨緣常不變故。五大皆動而非動。不變常隨緣故。五大皆非動而動。又隨緣常不變故。十界五大皆非動非不動。不變常隨緣故。九界五大皆非動而動。佛界五大皆動而非動。不達此致。則動與不動。皆爲戲論耳。汝當觀此見聞覺知爲生爲滅等者。意顯汝今現前見聞覺知。旣不是生滅同異。又不是非生滅非同異。則非如來藏性而何。蓋藏性隨緣常不變故。所以不是生滅同異。不變常隨緣故。所以不是非生滅非同異也。若迷此妙性。則說生說滅。說同說異。說非生滅。說非同異。俱是戲論。若達此妙性。則一切戲論。皆得除滅。亦可隨四悉檀。巧作生滅同異非生滅非同異種種說矣。

﹝壬﹞三顯理性

汝曾不知如來藏中。性見覺明。覺精明見。淸淨本然。周徧法界。隨眾生心。應所知量。如一見根。見周法界。聽。齅。嘗觸。覺觸。覺知。妙徳瑩然。周徧法界。圓滿十虛寧有方所。循業發現。

此明性具十法界見聞覺知。見之與識。皆性皆明也。覺明覺精。卽初捲所謂識精元明。指自證分言之。前文旣以見聞覺知均於五大。則今舉一見字。便是全舉六大。人謂六大之中。五是相分。根是見分。見相二分。不是自證。殊不知見相卽是自證。自證卽是見相。見相自證。無非妙性。無非眞明。是故十法界若見若相。一一無非淸淨本然。周徧法界。是謂隨緣不變之體。隨十界眾生之心。應其所知之量。如一見根。眾生洞視不過分寸而非減。如來窮盡微塵淸淨國土無所不矚而非增。聽齅嘗等莫不皆然。各各性具一千二百功徳。橫徧豎窮。故曰妙徳瑩然。只由十界業異。故循業發現而爲十界六根。於無差別性中。妄見種種差別。是爲不變隨緣之用也。

﹝壬﹞四斥迷惑

世間無知。惑爲因緣及自然性。皆是識心分別計度。但有言說。都無實義。

凡外計六根是我。從時方微塵大自在天等生爲因緣。計神我徧滿十方爲自然。稟藏教不得意人。執名色緣六入爲因緣。六入旣滅。所證偏眞爲自然。稟通教不得意人。以如幻六入爲因緣。六入體空爲自然。稟別教不得意人。以依他起性成於六根爲因緣。以六根消滅。所證圓成實性爲自然。皆由不了藏性。故無實義也。惟其藏性卽根大性。故大勢至法王子悟之。成念佛三昧。

﹝辛﹞七明藏性卽識大性。然小乘惟言六識。大乘則言八識。或言九識。須知第九識名。乃就果地而立。實無別體。只約八識之性出障圓明。故更加以白淨之號。喚作庵摩羅識耳。今經第八第七兩識。總攝入於意根。前文所云思量兼了別性是也。此則已屬根大中收。故今獨約前六識言之。明其皆是性具。分文爲四。初破妄執。二明大均。三顯理性。四斥迷惑。

﹝壬﹞今初

阿難。識性無源。因於六種根塵妄出。汝今徧觀此會聖眾。用目循歷。其目周視。但如鏡中。無別分析。汝識於中次第標指。此是文殊。此富樓那。此目犍連。此須菩提。此舍利弗。此識了知。爲生於見。爲生於相。爲生虛空。爲無所因突然而出。阿難。若汝識性生於見中。如無明暗及與色空。四種必無。元無汝見。見性尙無。從何發識。若汝識性生於相中。不從見生。旣不見明。亦不見暗。明暗不矚。卽無色空。彼相尙無。識從何發。若生於空。非相非見。非見無辧。自不能知明暗色空。非相滅緣。見聞覺知無處安立。處此二非。空則同無。有非同物。縱發汝識。欲何分別。若無所因突然而出。何不日中別識明月。汝更細詳。微細詳審。見托汝睛。相推前境。可狀成有。不相成無。如是識緣。因何所出。識動見澄。非和非合。聞聽覺知。亦復如是。不應識緣無從自出。

十法界六種識心。總名識大。今且就阿難眼識辧之。以例其餘五識。識性無源因於六種根塵妄出者。正明識是緣生。破性計也。汝今徧觀下。重舉因緣生法。此識了知下。推其緣生無性。舉因緣中。辧於根識不同之相。循歷周視。先辧根相。卽前文根大中所謂見大。此是第八識之見分。寄於浮勝二種眼根。任運了境。無別分析。故諭以但如鏡中。然不同鏡之無知也。汝識於中次第標指等。次辧識相。此中眼識與同時意識。亦復有別。佛𨿽不說。理合知之。若但親緣文殊舍利等相。不帶名言者。則是眼識功能。若起文殊舍利等名言。卽是同時意識功能。又眼識所緣文殊舍利等相。但是托彼文殊舍利本質之境。變起眼識家自相分境而爲所緣。非卽緣彼文殊舍利實體。以文殊舍利實體。乃阿難第八識之相分。是彼見大之所緣緣故也。推無性中。先立四句。然後一一推破。初破生於見中。二破生於相中。文皆可知。三破生於空者。夫空則旣非是相。亦非是見。非見則無所辧。自不能知明暗色空。非相則滅前緣。何處可用見聞知覺。旣是處此二非。爲一總俱空耶。爲除見相之外。別有一法耶。若一總俱空。則同於無。若別有一法。亦非同於見相之物。縱發汝識。欲何分別乎。四破無因生者。眼識與同時意識。皆惟緣現量境。決無日中別識明月之理。因見日故。方了別日。則非無因明矣。此以因見因相因空同屬因緣。以無因爲自然而並破之。汝更細詳下。勸令更加審究。幷破和合不和合也。見精托在汝睛。形相推於前境。但有可狀。則方成有。旣不是相。則便成無。如是識緣。旣非見非相非空。亦非無因。畢竟因何所出。況未達藏性。則識屬動搖。見屬澄靜。理必非和非合。聞聽覺知皆屬澄靜。餘五種識亦皆動搖。亦必非和非合。此破其計和合也。不應識緣無從自出一句。破其轉計不和合性。

﹝壬﹞二明大均

若此識心本無所。從當知了別見聞覺知。圓滿湛然。性非從所。兼彼虛空地水火風。均名七大。性眞圓融。皆如來藏。本無生滅。阿難。汝心粗浮。不悟見聞發明了知本如來藏。汝應觀此六處識心。爲同爲異。爲空爲有。爲非同異。爲非空有。

此以六種識心。均前六大而名七大。顯其皆性皆眞。無二無別也。蓋九界眾生。於此識及根塵。總未能融通爲一。凡外計識中所現緣影爲心。計根爲身。計塵爲物。敵體相對。二乘執根塵爲能生。執識心爲所生。亦敵體相對。稟通教人。𨿽知能生之根塵如幻。所生之識亦復如幻。終非一體。稟別教人。𨿽知一切惟識。而見相二分。不說卽妄恆眞。乃於見相二分之外。別立自證及證自證。仍復相對。孰知見相卽自證。自證卽見相。自證卽藏性。見相亦卽藏性。藏性卽自證。藏性亦卽見相。是故十法界識。卽是十法界地水火風空根。十法界地水火風空根。卽是十法界識。今承上文。拈出眼識一種。如此離過絕非。始信十法界之六識六根。皆悉圓滿湛然。性非從所。與彼虛空地水火風。一一性眞圓融。皆如來藏。無生滅矣。此中了別二字。卽指六識。見聞覺知四字。仍指六根。汝心粗浮下。責其不悟識心本如來藏。而勅令更加觀察也。六處識心爲同爲異等者。若言其同。則眼識胡不別聲。耳識胡不辧色。若言其異。則耳自聽法。何故身起欽承。口來問義。若言其空。何故了了明明。不可斷滅。若言其有。何故內外中間。俱無所在。若言非同。何故性中相知。若言非異。何故用中相背。若言非空。何故覓不可得。若言非有。何故應用無盡。旣此六處識心。不是同異空有。亦不是非同非異非空非有。謂非如來藏性而何。蓋藏性隨緣常不變故。所以不是同異空有。藏性不變常隨緣故。所以不是非同非異非空非有也。若迷此妙性。則說同說異。說空說有。說非同異。說非空有。俱爲戲論。若達此妙性。則戲論自滅。亦可隨四悉檀。作同異等種種說矣。

﹝壬﹞三顯理性

汝元不知如來藏中。性識明知。覺明眞識。妙覺湛然。徧周法界。含吐十虛。寧有方所。循業發現。

此明性具十法界六識。識與本覺。皆性皆眞也。明知覺明。卽下文所謂性覺妙明本覺明妙。指眞如理性言之。前又旣以識心均於六大。則今舉一識字。便是全舉七大。人謂七大祗是根塵識三。全體虛妄。不是妙明明妙眞體。殊不知性識卽是明知。覺明卽是眞識。是故十法界識心。一一無非妙覺湛然。徧周法界。是謂隨緣不變之體。由此故有不變隨緣之用。含吐十虛。何方何所。皆是循於十法界業。而發現爲十法界識也。含吐二字。通於迷悟。且約佛界言之。十世古今。始終不離當念。微塵剎土。自他不隔毫端。義之如含。一念普觀無量劫。一光普照十方界。義之如吐。然含亦非含。吐亦非吐。故云寧有方所。次約迷情言之。取頻伽瓶。滿中盛空。名之爲含。用餉他國。開孔倒瓶。名之爲吐。亦復含無所含。吐無所吐。故云寧有方所。以要言之。無不還歸此法界。故含徧十虛。無不從此法界流。故吐徧十虛。相宗所謂集起名心。集則是含。起則是吐也。不言隨眾生心應所知量者。此識卽是眾生之心。卽是能知之量。前之六大。恐迷情謂是心外實法。故須一一皆云隨心應量。今之識大。旣是直指眾生現前之心。但不知其全體卽是藏性。故以含吐十虛寧有方所而名狀之。方知向日所認緣影。不惟不是眞心。斷斷乎亦不是六識矣。

﹝壬﹞四斥迷惑

世間無知。惑爲因緣及自然性。皆是識心分別計度。但有言說。都無實義。

凡外計識心是我。或是我所。計斷滅者。屬邪因緣。計常住者。屬於自然。二乘執此六識是因緣生法。無我我所。若惑業俱盡。不復生識。譬如薪盡火滅。火無去處。愛盡涅槃。亦復如是。涅槃之界。無生無滅。名爲自然。稟通教人。以識心卽空爲因緣。空理無生爲自然。稟別教人。以惟識之相。四分皆屬依他起性。名爲因緣。惟識之性。卽是眞如無爲。名爲自然。此皆不達藏性。終無實義也。惟其藏性卽六識性。故彌勒菩薩悟之。得成無上妙圓識心三昧。已上明性本具相竟。從初捲佛告阿難汝我同气至此。是正明理性中第三如來答示已竟。

﹝丁﹞四大眾圓悟二。初經家敍益。二當機偈贊。

﹝戊﹞初中二。初敍益。二敍儀。

﹝己﹞初又二。初略敍。二廣敍。

﹝庚﹞今初

爾時阿難及諸大眾。蒙佛如來微妙開示。身心蕩然得無掛礙。

微妙開示者。由此卽性具相之文。方知前來就事顯理之文。一一皆是了義極談也。不復妄認四大爲自身相。頓悟淸淨法身。故身蕩然。不復妄認六塵緣影爲自心相。頓悟常住眞心。故心蕩然。知此妄身妄心。不離法身妙心。如漚不離海。塵不離空。漚之與塵。豈能爲礙於空海。故得無掛礙也。此略敍悟門。亦是總敍。下之廣敍。卽別敍耳。

﹝庚﹞二廣敍又二。初圓悟三大。二結屬眞因。

﹝辛﹞初又三。初悟性量。卽是相大。二悟性體。卽是體大。三悟性具。卽是用大。

﹝壬﹞今初

是諸大眾。各各自知心徧十方。見十方空。如觀手中所持葉物。

此翻前一迷爲心。決定惑爲色身之內之迷情也。旣領七大文中。周徧法界之義。亦領陰入處界文中。性眞常中求於去來。迷悟生死了無所得之義。亦領辧見文中。離一切相等義。亦領徵心文中。七處咸非之義矣。

﹝壬﹞二悟性體。卽是體大。

一切世間諸所有物。皆卽菩提妙明元心。心精徧圓。含裹十方。

此翻前迷己爲物。故於是中觀大觀小之迷情也。且加舉一毛端。便卽菩提妙明元心。所以徧能含受十方國土。蓋旣領七大文中。淸淨本然之義。亦領陰入處界文中。其性眞爲妙覺明體等義。亦領辧見文中。此見及緣元是菩提妙淨明體等義。亦領徵心文中。密顯大佛頂義矣。

﹝壬﹞三悟性具。卽是用大。

反觀父毋所生之身。猶彼十方虛空之中。吹一微塵。若存若亡。如湛巨海流一浮漚。起滅無從。

此翻前以動爲身以動爲境。譬如澄淸百千大海棄之。惟認一浮漚體之迷情也。惟心所現。故云若存。心外無體。故云若亡。因緣和合虛妄有生。故其起無所從來。因緣別離虛妄名滅。故其滅無所從去。蓋旣領七大文中。性色眞空性空眞色循業發現等義。亦領陰入處界文中。幻妄稱相等義。亦領辧見文中。汝身汝心皆是妙明眞精妙心中所現物等義。亦領徵心文中。眼不能見義矣。以此爲性具幷用大者。虛空具足眾塵。塵塵之性。元卽空性。巨海具足眾漚。漚漚之性。無非海性故也。

﹝辛﹞二結屬眞因

了然自知獲本妙心常住不滅。

指彼十界依正色心等法。總不離我現前一念介爾之心。此心體本離過絕非。相本豎窮橫徧。用本具足恆沙。總三義而惟是一心。卽一心而宛然三義。的是人人本有之妙心。從來常住不滅。所謂無始菩提涅槃元淸淨體。依此修行。乃能得成無上菩提者也。如來最初卽語阿難。一切眾生生死相續。皆由不知常住眞心性淨明體。今乃了然知之。𨿽是故物。義如新獲矣。

﹝己﹞二敍儀

禮佛合掌。得未曾有。於如來前。說偈贊佛。

從來未悟。今日始悟。故曰得未曾有。受益旣深。感恩自切。故贊佛發願。所以報佛恩也。

﹝戊﹞二當機偈贊二。初贊嘆述益。二誓願請加。

﹝己﹞初中二。初贊圓常人法。二述所證淺深。

﹝庚﹞今初

妙湛總持不動尊。首楞嚴王世希有。

此中初一句。指能說人。次四字。述所說法。後三字。總贊人法皆希有也。由阿難徹悟自己心性。方知佛所證極。與我之所本具。毫無差別。故矢口而贊。只須妙湛總持不動六字。收盡三卷經文妙旨。亦收一題妙旨。亦便吸取下文妙旨。亦能該攝一代時教。乃至十方三世一切佛法妙旨。今當一一點示。不與舊解同也。言妙湛者。卽是隨緣常不變義。言總持者。卽是不變常隨緣義。言不動者。卽是隨緣不變不變隨緣無二體義。敍悟中云。心徧十方。空如葉物。卽妙湛也。父毋生身。如塵如漚。卽總持也。物卽妙心。心精含裏。卽不動也。又三義惟是一心。故名妙湛。一心宛具三義。故名總持。非一非三。而三而一。故名不動。一切眾生。是理卽妙湛總持不動。聞名生解。是名字卽妙湛總持不動。起圓止觀。是觀行卽妙湛總持不動。六根淸淨。是相似卽妙湛總持不動。無明初破。是分證卽妙湛總持不動。圓滿徹證。是究竟卽妙湛總持不動。今稱究竟證者。故名爲尊。所謂十號具足。天中之天。聖中之聖。九法界世間所共尊也。收前七大妙旨者。周徧法界。故名妙湛。性色眞空性空眞色循業發現等。故名總持。淸淨本然。故名不動。又三卽一。故妙湛。一卽三。故總持。非一非三而三而一。故不動。約究竟。故稱尊也。收前陰入處界妙旨者。性眞常中。求於去來迷悟生死了無所得。故妙湛。幻妄稱相。故總持。其性眞爲妙覺明體。故不動。一三三一。乃至究竟稱尊。如上說。收前辧見妙旨者。見與見緣幷並所想相。如虛空華本無所有。故妙湛。本是妙明無上菩提淨圓眞心。妄爲色空及與聞見。故總持。此見及緣。元是菩提妙淨明體。故不動。支離一切相。故妙湛。卽一切法。故總持。無是非是。故不動。又面皺變而見不皺變。爲妙湛。無生滅而捨生趣生。爲總持。生滅與不生滅。惟是一心。爲不動。又主空。爲妙湛。主必有客。空必具塵。爲總持。主之與客。空之與塵。實無二性。爲不動也。收前徵心妙旨者。正顯七處咸非。爲妙湛。旁顯七處皆是。爲總持。理實無非無是。卽非卽是。爲不動也。悟妙湛故。卽奢摩他最初方便。悟總持故。卽三摩鉢提最初方便。悟不動故。卽禪那最初方便。又悟妙湛總持不動言三卽一。是奢摩他最初方便。悟妙湛總持不動舉一卽三。是三摩鉢提最初方便。悟妙湛總持不動非一非三而三而一。是禪那最初方便。又悟妙奢摩他三摩禪那言三卽一。成今妙湛。悟妙奢摩他三摩禪那舉一卽三。成今總持。悟妙奢摩他三摩禪那非一非三而三而一。成今不動也。收一題妙旨者。如來密因修證了義。名妙湛。諸菩薩萬行首楞嚴。名總持。大佛頂。名不動。又二修全在一性。名妙湛。一性具足二修。名總持。性修不二。名不動。又首楞嚴者。名一切事畢竟堅固。謂陰入處界七大畢竟空。故稱妙湛。畢竟假。故稱總持。畢竟中。故稱不動。乃至三一一三。究竟名尊。具如上說。又具足萬行者。該具名妙湛。積具名總持。性具名不動。乃至三一一三等如上說。又密因者。了因佛性名妙湛。緣因佛性名總持。正因佛性名不動。性具三因名不動。修中三因名妙湛。證發三因名總持。乃至三一一三等如上說。又不動故稱大。妙湛故稱佛。總持故稱頂。又妙湛故相大。總持故用大。不動故體大。又妙湛故自覺。總持故覺他。不動故覺滿。又妙湛故頂不可見。總持故從頂發輝。不動故頂相最尊。乃至各各三一一三如上說。究竟稱爲世尊亦如上說。吸取下文妙旨者。如來藏本妙圓心十界俱非故妙湛。如來藏元明心妙十界俱卽故總持。如來藏妙明心元離卽離非是卽非卽故不動。乃至三一一三如上說。又圓眞實故妙湛。通眞實故總持。常眞實故不動。三一一三等亦如上說。該攝一代時教乃至十方三世一切佛法妙旨者。佛法𨿽多。不出權實。爲實施權。開權顯實。一切如來說法儀式。總不出此。今知九界性卽佛界性故妙湛。佛界性卽九界性故總持。一性一切性。一切性一性。故不動也。開權顯實。故稱妙湛。爲實施權。故號總持。權實不二。故名不動。以要言之。報身智慧名妙湛。應身功徳名總持。法身理體名不動。又一切智名妙湛。道種智名總持。一切種智名不動。該具功徳名妙湛。積具功徳名總持。性具功徳名不動。眞諦之理名妙湛。俗諦之理名總持。中諦之理名不動。是故三身皆妙湛。三卽一故。三身皆總持。一卽三故。三身皆不動。非一非三而三而一故。今阿難一語便卽贊盡。自非圓悟。安得有此。舊謂妙湛領顯見義。總持領陰入處界義。不動領七大義。失於妙旨甚矣。首楞嚴王。卽全性成修三昧之名。具如玄義及初捲釋。今知徵心辧見四科七大等文。無非顯此三昧之體性也。希有者。九界眾生。未悟藏性。未具佛徳。不能說此三昧。亦未嘗聞此三昧。故爲希有。今始得聞之耳。

﹝庚﹞二述所證淺深

消我億劫顚倒想。不歷僧只獲法身。

億劫顚倒想者。卽無始以來認悟中迷之妄想也。依此妄想。故有九法界中因緣自然和合不和合等種種戲論。今知隨緣不變不變隋緣妙性。故戲論妄想頓消。而本有法身斯獲也。旣言法身。必具般若解脫。與別教所明素法身不同。若欲點示。則倒想消處。卽是解脫。能消之智。卽是般若。然此法身三徳。向本無減。但在迷不覺。僅有其理。義之如失。今從迷得悟。始覺有功。名之爲獲。而有五位淺深不同。所謂名字獲。觀行獲。相似獲。分證獲。究竟獲也。阿難內祕外現。則其本地密獲。不可妄測。但據迹中顯獲。的在圓教初信。對彼藏教。位齊初果。故下文云。汝今已得須陀洹果。明文在玆。惟其方證初信。是故還須定境修觀。以爲證入初住華屋之門。當知墮淫室時。尙是凡夫。所以無無漏戒。但有律儀。須佛拯救。而七處計心之文。全是見惑所攝耳。舊注紛紛。不惟罔識如來所說藥相。亦復不知阿難所示病相矣。

﹝己﹞二誓願請加三。初發大願。二請佛加。三諭不退。

﹝庚﹞今初

願今得果成寶王。還度如是恆沙眾。將此深心奉塵剎。是則名爲報佛恩。伏請世尊爲證明。五濁惡世誓先入。如一眾生未成佛。終不於此取泥洹。

初一偈。是四弘誓願。次一偈。是增上誓願。願今得果成寶王者。期心妙覺極果。是欲證十界道滅。所謂佛道無上誓願成。兼攝法門無量誓願知也。還度如是恆沙眾。是欲滅十界苦集。所謂眾生無邊誓願度。兼攝煩惱無盡誓願斷也。此四弘誓。依無作四諦而發。故名深心。次增上誓中。五濁惡世誓先入。是勇猛增上。蓋五濁眾生剛彊難化。今達藏性平等無二。方無所畏。又同體大悲。如父母於子。病者加憐故也。如一眾生未成佛二句。是弘毅增上。由達藏性豎窮橫徧。故不遺一眾生。亦不憚盡未來際。又同體大悲。如父毋於子。等生愛念故也。泥洹。亦云涅槃。此翻滅度。

﹝庚﹞二請佛加

大雄大力大慈悲。希更審除微細惑。令我早登無上覺。於十方界坐道埸。

證法體故稱大雄。具智斷故稱大力。能與拔名大慈悲。大力是妙湛徳。大慈悲是總持徳。大雄是不動徳。又此三卽一故妙湛。此一卽三故總持。此三非一非三而三而一故不動。又證妙湛總持不動理體。故名大雄。具妙湛總持不動智照。故名大力。起妙湛總持不動妙用。名大慈悲也。微細惑者。據下文佛告阿難。汝今已得須陀洹果。已滅三界眾生世間見所斷惑。卽上文所謂消我億劫顚倒想也。又云。然猶未知根中積生無始虛習。彼習要因修所斷得。此指三界思惑。又云。何況此中生住異滅分劑頭數。此指界外別惑。卽今所謂微細惑也。無上覺。卽究竟覺。由細惑除。便登妙覺。所謂明極卽如來也。十方界。卽寂光實報方便同居一切國土。所謂一人成佛時。法界皆爲一佛之依正也。

﹝庚﹞三諭不退

舜若多性可銷亡。鑠迦羅心無動轉。

舜若多。此云空。空無可銷。但漚滅空本無。猶可云銷。鑠迦羅。此云金剛。以諭稱性所發堅固誓願之心。同於藏性。故終無動轉也。大科正明理性已竟。

大佛頂如來密因修證了義諸菩薩萬行首楞嚴經卷第三文句

大佛頂如來密因修證了義諸菩薩萬行首楞嚴經卷第四文句

唐天竺沙門般剌密諦譯經

明菩薩沙彌古吳智旭文句

菩薩比丘溫陵道昉參訂

﹝丙﹞二廣破余疑。上文就事顯理。卽性具相。圓頓妙理。昭揭無餘。所以當機圓悟。永斷疑情。今則別爲二乘之人。法執重者。雙騰二疑。以求答示。兼窮起妄之元。俾知迷悟無性。從此便可稱性起修。修非性外矣。分文爲二。初明事理性相本融。二明迷悟因緣無性。

﹝丁﹞初中三。初疑請。二許宣。三正說。

﹝戊﹞初又二。初敍敬。二嘆述。

﹝己﹞今初

爾時富樓那彌多羅尼子。在大眾中。卽從座起。偏袒右肩。右膝著地。合掌恭敬而白佛言。

偏袒右肩者。正坐聽法。本皆通肩披衣。今起座問法。故偏袒以表敬順也。右膝著地。名爲胡跪。亦表敬順之意。合掌以表一心。以上總是恭敬之儀。

﹝己﹞二嘆述又二。初嘆教。二述請。

﹝庚﹞今初

大威徳世尊。善爲眾生敷演如來第一義諦。

智能斷惑。故名大威。悲能利生。故名大徳。又折伏眾生故言威。攝受眾生故言徳。折攝並用。如父如母。故言大威徳世尊也。如來第一義諦者。嘆前所說就事顯理。卽性具相。皆第一義。惟有如來能諦了之。故稱如來第一義諦。

﹝庚﹞二述請又三。初總述疑情。二別述二難。三請佛開示。

﹝辛﹞今初

世尊常推說法人中。我爲第一。今聞如來微妙法音。猶如聾人。逾百步外。聆於蚊蚋。本所不見。何況得聞。佛𨿽宣明。令我除惑。今猶未詳斯義究竟無疑惑地。世尊。如阿難輩。𨿽則開悟。習漏未除。我等會中登無漏者。𨿽盡諸漏。今聞如來所說法音。尙紆疑悔。

此先述其疑狀。並出其致疑之由也。聾人。諭聲聞無中道智慧。百步外。諭佛境界去已甚遠。蚊蚋。諭中道微妙法音。本所不見。諭聲聞慧眼。不見佛中道境。何況得聞。諭無明聾障。不聞所詮實義。此述其疑狀也。阿難一輩。所知障輕。故先開悟。煩惱障重。故習漏未除。我等羅漢煩惱障輕。故盡諸漏。所知障重。故尙纏疑悔。此出其致疑之由。由於所知障重也。

﹝辛﹞二別述二難又二。初從陰入處界文中起理違事難。二從七大文中起相違性難。

﹝壬﹞今初

世尊。若復世間一切根塵陰處界等。皆如來藏。淸淨本然。云何忽生山河大地諸有爲相。次第遷流。終而復始。

竟謂陰入處界。旣皆藏性眞理。眞不容妄。云何現見種種妄相。此妄從何而生。蓋不達如來指妄卽眞。無妄可撥之旨故也。

﹝壬﹞二從七大文中起相違性難

又如來說地水火風。本性圓融。周徧法界。甚然常住。世尊。若地性徧。云何容水。水性周徧。火則不生。復云何明水火二性。俱徧虛空。不相陵滅。世尊。地性障礙。空性處通。云何二俱周徧法界。

意謂地水火風等。一若周徧。更不容他。蓋不達如來全性卽相。全相卽性之旨。而妄以堅礙爲地性。潤濕爲水性等故也。

﹝辛﹞三請佛開示

而我不知是義攸往。惟願如來宣流大慈。開我迷雲。及諸大眾。作是語已。五體投地。欽渴如來無上慈誨。

攸往。猶言所歸。開我迷雲及諸大眾。猶言開我及大眾之迷雲。

﹝戊﹞二許宣

爾時世尊。告富樓那。及諸會中漏盡無學諸阿羅漢。如來今日。普爲此會宣勝義中眞勝義性。令汝會中定性聲聞。及諸一切未得二空。回向上乘阿羅漢等。皆獲一乘寂滅場地。眞阿練若正修行處。汝今諦聽。當爲汝說。富樓那等。欽佛法音。默然承聽。

有學已悟。故獨告無學人也。前文就事顯理。卽性具相。無非勝義。今更破盡事埋性相余疑。名勝義中眞勝義性。非於前勝義外別有所加。但令眞性倍昭明耳。定性聲聞。偏指不回心者。未得二空。謂但證人空。未證法空。然肯回心向大。非定性也。一乘寂滅場地者。卽如來藏妙眞如性。惟一佛乘。本來寂滅。依此爲本修因地。方是眞正無喧雜處。而爲全性起修之正行也。今說此法。無論回心與不回心。皆令得悟。正可爲法華前陣。若至法華。則已開佛知見。更無不回心者。亦不勞重開示矣。

﹝戊﹞三正說二。初答迷眞起妄。以釋理違事難。二答相隨性徧。以釋相違性難。

﹝己﹞初中二。初總辧眞覺。二別明迷悟。

﹝庚﹞初又二。初直指覺性本來寂照。二雙破覺非明與不明。

﹝辛﹞今初

佛言。富樓那。如汝所言。淸淨本然。云何忽生山河大地。汝常不聞如來宣說性覺妙明本覺明妙。富樓那言。惟然世尊。我常聞佛宣說斯義。

此先指出本來覺性。不屬迷悟。以爲迷悟之所依也。性覺本覺。祗有二名。終無二體。不攺名性。固有名本。妙明明妙。不過交互言之。顯其寂而常照。照而常寂。迷之所不能減。悟之所不能增也。滿慈𨿽曰常聞。實未達其旨趣。故佛得以兩關勘之。

﹝辛﹞二雙破覺非明與不明

佛言。汝稱覺明。爲復性明。稱名爲覺。爲覺不明。稱爲明覺。富樓那言。若此不明名爲覺者。則無所明。佛言。若無所明。則無明覺。有所非覺。無所非明。無明又非覺湛明性。

此文三節。初佛言下。是以明與不明雙徵。次富樓下。是單領明邊而以不明爲非。三佛言下。是雙破明與不明皆非也。舊解紛紛。傷文失旨。今不暇辧。但直釋出。令義昭然。初文不必穿鑿令深。但淺淺問云。汝所稱覺明者。爲復性有所明。而稱名爲覺。爲覺乃不明者。而稱爲明覺乎。此故立明與不明兩關以勘驗之。富樓那卽便答云。若此不明名爲覺者。則無所明。意顯必有所明。方可稱覺。是竟墮在明之一關矣。佛遂雙破之云。汝謂若無所明則無明覺。意必取有所明。不知有所便非覺性矣。旣破其所領之非。恐彼轉計無明。故又牒破之曰。無所又復非明。而無明又非覺湛明性也。有所非覺句。顯此覺性不墮明之一關。無所非明二句。顯此覺性不墮不明一關。惟其非明不明。故本來不屬迷悟。而得爲迷悟作本也。

﹝庚﹞二別明迷悟二。初明眾生迷眞成妄。二明諸佛悟妄惟眞。

﹝辛﹞初中又三。初明所起妄因。二明所感妄果。三結果歸因。

﹝壬﹞今初

性覺必明。妄爲明覺。覺非所明。因明立所。所旣妄立。生汝妄能。無同異中。熾然成異。異彼所異。因異立同。同異發明。因此復立無同無異。如是擾亂。相待生勞。勞久發塵。自相渾濁。由是引起塵勞煩惱。

此正顯一念無明心中。頓具世界眾生業果三種相續之因也。性覺必明一句。卽前性覺妙明本覺明妙之義。謂性覺必具眞明。此明不是有所之妄明。亦不是冥然不覺之無明也。但眞如本有隨緣之用。由其無始以來曾未悟故。不覺念起而妄爲明覺。是故覺性元非所明。由此妄明。遂立妄所。所旣妄立。隨卽生汝妄能。於是本無同異法性之中。熾然遂成能所二法之異矣。此非世界相續之張本乎。又復異於彼之所異。因異復立妄同。此非十方虛空之張本乎。又旣有同異發明。因此復立無同無異。豈非眾生相續之張本乎。夫一念無明不起則已。起則必成能所之異。有異則必有同。有異有同。則必有無同無異。如此諸法。森然頓起。擾亂性眞。兩兩相待。安得不生勞慮。勞慮旣久。安得不發妄塵。旣有妄塵。安得不相渾濁。由是引起塵勞煩惱。豈非業果相續之張本乎。是知三相續因。總不離於一念無明也。此文舊以三細六粗釋之。義亦可然。但令文勢斷續。經旨難明。今故不用。設欲配之。亦無不可。妄爲明覺。卽無明業相。立所。卽境界相。妄能。卽能見相。境界是相分。能見是見分。此之二分。起必同時。故起信論先能後所。此中先所後能。各從語便。實不相違。已上是三細也。次相待生勞。卽六粗中智相。勞久。卽相續相。發塵。卽執取相。自相渾濁。卽計名字相。塵勞煩惱。卽業相及業系苦相也。無明不覺生三細。境界爲緣長六粗。不依本覺。安有無明。不依無明。安有境界。不緣境界。安有六粗。攝六粗。祗歸見相。攝見相。祗屬無明。攝無明。不離本覺。可謂全眞成妄。全妄卽眞矣。

﹝壬﹞二明所感妄果二。初牒上略明二相。二廣顯三種相續。

﹝癸﹞今初

起爲世界。靜成虛空。虛空爲同。世界爲異。彼無同異。眞有爲法。

承上一念無明。旣具三細六粗諸相。由是起爲世界。靜成虛空。當知十方虛空。祗是妄心中之同相所成。種種世界。祗是妄心中之異相所成。則無情空界。不離妄心明矣。又彼同異發明所立無同無異。卽是有情眾生。謂之曰同。則身命各異。謂之曰異。則四大是均。心識亦均。故名無同無異。然此無同異法。乃是因於同異發明而立。的是有爲之法。與上文本無同異之覺性。實不侔矣。此可見有情眾生。亦祗是妄心中之無同異相而已。

﹝癸﹞二廣顯三種相續三。初明世界相續。二明眾生相續。三明業果相續。

﹝子﹞今初

覺明空昧。相待成搖。故有風輪執持世界。因空生搖。堅明立礙。彼金寶者。明覺立堅。故有金輪保持國土。堅覺寶成。搖明風出。風金相摩。故有火光爲變化性。寶明生潤。火光上烝。故有水輪含十方界。火騰水降。交發立堅。濕爲巨海。幹爲洲潬。以是義故。被大海中。火光常起。彼洲潬中。江河常注。水勢劣火。結爲髙山。是故山石。擊則成焰。融則成水。土勢劣水。抽爲艸木。是故林藪。遇燒成土。因絞成水。交妄發生。遞相爲種。以是因緣。世界相續。

此正明世界相續。不離一念無明心也。由妄爲明覺。因明立所。因所彰能。能爲妄覺。所爲頑空。妄覺是明。頑空是昧。二法相待。法爾成搖。故有風輪執持世界。可見一切風輪。只是一念中之動相耳。空旣生搖。對動成靜。故曰堅明立礙。謂於妄明之中。堅立一總礙相以與動相對也。彼世界之金寶。卽汝妄明覺體所立堅相。故有金輪保持國土。可見一切金輪。只是一念中之堅相耳。於妄心中。堅覺之寶旣成。搖明之風復出。以心中妄動之風。摩心中妄立之金。故有火光爲變化性。無而忽有。有而忽無。可見一切火大。祗是一念中之動靜二相所摩成耳。妄心堅覺之寶明。旣能生潤。妄心變化之火光。又復上烝。故有水輪含十方界。可見一切水大。只是一念中之金火二妄所烝成耳。一念妄心。旣已全具四大。於四大中。火性常騰。水性常降。交互發生。立諸堅礙。遂有山河大地。水勝則濕爲巨海。火勝則幹爲洲潬。大者爲洲。小者爲潬。然大海亦心中妄火互立。故得火光常起。洲潬亦藉心中妄水互立。故得江河常注也。若妄心中之水勢甚劣。火勢甚勝。則結爲髙山。由此山石。祗是妄心水火結成。故擊則成焰。融則成水。若妄心中之土勢甚劣。水勢甚勝。則抽爲艸木。由此艸木。只是妄心水土抽出。故燒還成土。絞還得水。可見地水火風。全是妄心中物。以此妄物。於妄心中交互發生。遞相爲種。以是因緣。妄有世界相續。除卻妄心之外。安有少許實法可得耶。此𨿽答示迷眞成妄。理不違事。而海中火起等義。卽可密釋相違性之難端。至後相傾相奪。隨爲色空等義。又可兼釋理違事之餘惑。良由諦理圓徹。故使佛語巧妙若此。珍之味之。又復應知。文中似惟顯示同居世界相續之相。而方便實報二種世界相續。亦不外此。以不達妄心中四大卽空。故有同居世界相續。以不達妄心中四大假名無量。故有方便世界相續。以不達妄心中四大卽中。故有實報世界相續也。此文舊以五行生尅訓之。甚違經旨。經顯一切惟心。乃用世間妄計爲解。安得相蒙。且如山石擊焰融水。於五行之說。云何會通。若以石屬金。則金能生水。烏能又生於火。若以石爲土。則水火皆不應生。又林燒成灰。可云火能生土。因絞成水。豈是木反生水。故知世間五行。元無實義。不應以彼而釋此也。然儒宗太極兩儀之說。卻與此經暗合。但彼不說惟心所現。便非正因緣境。今不避繁文。試一點出。經文所稱覺明空昧。卽彼所稱太極。太極圖中。半白半黑。黑表空昧。白表覺明也。相待生搖。風輪持世。卽彼所謂太極動而生陽。以其周行地外。計以爲天也。堅明立礙。金輪持國。卽彼所謂動極復靜。靜而生陰。以其成形於內。計以爲地也。火光爲變化性者。卽彼所謂體陰用陽。離之象也。水輪含十方界者。卽彼所謂體陽用陰。坎之象也。所以先天八卦。乾南坤北。離東坎西。正仿佛此惟心四大。但不達惟心。故云太極生兩儀。兩儀生四象耳。火騰水降等者。卽彼所謂後天八卦。水火爲政。故離南坎北。以表騰降之象也。大約儒門。計風金二大爲天地之體。計水火二大爲天地之用。然後具生後天五行。不知太極動靜。全是當人妄心動靜。依此妄動妄靜。妄有世界相續。豈有五行實法能相生尅哉。惟周子先悟道於東林。故作太極圖說。欲人了知太極本非心外實法。只是無明迷於覺性。妄成阿賴耶識。而此無明。全體虛妄。了無自性可得。故點破云。無極而太極。謂此太極。本無所謂太極。但是從無住本。立一切法耳。後儒不達。更推無極爲太極本。失旨甚矣。又孔子易傳。亦云易有太極。乃密指易理爲隨緣不變不變隨緣之藏心。特以機緣未到。不得明言。此又菩薩苦心。不可不知。

﹝子﹞二明眾生相續

復次富樓那。明妄非他。覺明爲咎。所妄旣立。明理不逾。以是因緣。聽不出聲。見不超色。色香味觸六妄成就。由是分開見覺聞知。同業相纏。合離成化。見明色發。明見想成。異見成憎。同想成愛。流愛爲種。納想爲胎。交遘發生。吸引同業。故有因緣生羯羅藍遏蒲曇等。胎卵濕化。隨其所應。卵惟想生。胎因情有。濕以合感。化以離應。情想合離。更相變易。所有受業。逐其飛沈。以是因緣。眾生相續。

此明眾生相續。亦不離一念無明心也。故牒前文而示之曰。復次眾生之明妄非他。卽是覺性起於妄明爲咎。由其所妄旣立。遂使能明之理不逾。以是因緣。聽不出聲。見不超色。所中之色聲香味觸法六妄成就。由是分開妄能而爲見覺聞知之六根。此卽前文所謂結暗爲色。後文所謂見精映色。結色成根等也。旣有此虛妄六根。則念念執之爲我。如頻伽瓶。滿中擎空。遂爲生死輪回之本。必招胎卵濕化之形。胎卵二生。則同業相纏。濕化二生。則合離成化。且如胎生之始。由彼虛妄六根中陰之身。於有緣處。見有一點明相。所欲之色發現在前。依此明見。便成淫欲之想。男見父而憎。女見母而憎。男見母而妄想謂妻故成愛。女見父而妄想謂夫故成愛。流注此愛以爲受生種子。納彼妄想於父精母血之中而得成胎。此由男女交遘發生。吸引彼同業有緣之中陰。故有因緣。生初七日之羯羅藍。猶如凝滑。二七日之遏蒲曇。其狀如皰。三七日之蔽屍。猶如軟肉。四七日之羯南。猶如堅肉。五七日之鉢羅奢佉。分開四支。名爲形位。乃至十月而出胎也。如此胎卵濕化四生。隨其所感業緣而隨應之。卵惟想生。如雄鳴上風。雌鳴下風之類。此與七趣文中情想不同。彼以思善爲想。念惡爲情。此以男女愛慕爲想。綢繆爲情也。惟想故藉四緣生。一業。二父。三母。四暖。以羯羅藍爲初生相。因情故藉三緣生。一業。二父。三母。以遏蒲曇爲胎卵漸分之相。合感故藉二緣生。一業。二濕。以蔽屍爲初生相。離應故惟一緣生。所謂業力。以羯南爲初生相。眾生無始以來。或情變爲想。想易爲情。合變成離。離易爲合等。更相變易。種種不同。所有受業。無不隨業成報。逐其善業。則四生皆有飛舉之樂。逐其惡業。則四生皆有沈墜之苦。以是因緣。眾生相續。明其但是覺明爲咎。更無他因也。此𨿽但明六凡眾生相續之相。而方便實報土中三乘眾生相續。亦可例知。所謂投眞諦胎。投俗諦胎。投中諦胎。出見思卵殼。出塵沙卵殼。出無明卵殼。見思習潤。塵沙習潤。無明習潤。潤卽是濕。空觀化。假觀化。中道化。乃至界外情想合離。以理思之。

﹝子﹞三明業果相續

富樓那。想愛同結。愛不能離。則諸世間父母子孫。相生不斷。是等則以欲貪爲本。貪愛同滋。貪不能止。則諸世間胎卵濕化。隨力彊弱。遞相吞食。是等則以殺貪爲本。以人食羊。羊死爲人。人死爲羊。如是乃至十生之類。死死生生。互來相啖。惡業俱生。窮未來際。是等則以盜貪爲本。汝負我命。我還汝債。以是因緣。經百千劫。常在生死。汝愛我心。我憐汝色。以是因緣。經百千劫。常在纏縛。惟殺盜淫三爲根本。以是因緣。業果相續。

此明業果相續。總不離一念妄貪也。眞如不守自性。妄爲明覺。最初一念貪明。已爲眾貪之本。由其所貪益劣。造業益惡。感果益苦。一切嗔癡慢等。皆由貪生。故獨指三貪爲業果根本也。十生者。於十二類生中。惟除土木金石。空散消沈。不可食故。互來相啖爲盜貪者。不與而取。名之爲盜。畜生何嘗肯與人食。橫取食之。盜莫大焉。故約互傷名殺。約互取名盜。此特舉業之最重者言耳。若統論惡業。則有十惡。不止身三。又統論業果。則有善惡不動三業。招感三界有漏苦樂不動三果。故下文云。有名鬼倫。無名天趣。有無相傾。起輪回性也。又偏眞業。感方便果。緣了業。感實報果通前三界業果。總是迷中妄業妄果。如水成冰。惟稱性業。感寂光果。卽是悟中眞業眞果。如冰成水。又淫論事淫理淫。殺論事殺理殺。盜論事盜理盜。以成同居方便實報三種業果相續。可以意知。文中汝負我命我還汝債二句。互相影略。結成殺盜二貪。汝愛我心我憐汝色二句。亦互相影略。結成欲貪。余並可解。

﹝壬﹞三結果歸因

富樓那。如是三種顚倒相續。皆是覺明明了知性。因了發相。從妄見生。山河大地諸有爲相。次第遷流。因此虛妄。終而復始。

前已尅示從因感果。今更結屬果惟妄因。別無實法也。三種顚倒相續者。始則似有世界。乃有眾生。有眾生。乃有業果。後則由業果不斷。故眾生不斷。由眾生不斷。故世界不斷。然皆非心外有實顚倒。不過皆是覺明體中。妄生明了知性。因此妄了。發起所知妄相。從於妄有能見而生耳。此中明了知性。卽牒前妄爲明覺。是業相也。因了發相。卽牒前因明立所。是境界相也。從妄見生。卽牒前生汝妄能。從此妄能生一切法。是能見相也。今之山河大地諸有爲相。次第遷流。不過因此虛妄微細三相爲本。遂成六粗諸相。終而復始。豈有他哉。

﹝辛﹞二明諸佛悟妄惟眞二。初領義起疑。二舉諭答釋。

﹝壬﹞今初

富樓那言。若此妙覺。本妙覺明。與如來心不增不減。無狀忽生山河大地諸有爲相。如來今得妙空明覺。山河大地有爲習漏何當復生。

此領上文眾生迷眞成妄之旨。而翻疑眞能起妄也。故曰。若此眾生所具妙覺之體。本來如此之妙。如此覺明。不假修證。與如來心不增不減。而無狀忽生山河大地諸有爲相。則如來今得妙空明覺。乃與眾生元始一般。不識山河大地有爲習漏。何時亦當無狀復生耶。據此問意。有二種迷。一者不達只今眾生現行無明。及所見山河大地。元非實有。二者不達生佛𨿽復理同。一惟性徳。一有修徳。故佛須以四諭而兼答之。

﹝壬﹞二舉諭答釋二。初諭妄因妄果其體本眞。二諭眞智眞斷不重起妄。

﹝癸﹞令初

佛告富樓那。譬如迷人。於一聚落。惑南爲北。此迷爲復因迷而有。因悟而出。富樓那言。如是迷人。亦不因迷。又不因悟。何以故。迷本無根。云何因迷。悟非生迷。云何因悟。佛言。彼之迷人。正在迷時。倏有悟人。指示令悟。富褸那。於意云何。此人縱迷。於此聚落更生迷不。不也。世尊。富樓那。十方如來。亦復如是。此迷無本。性畢竟空。昔﹝在迷時亦﹞本無迷。﹝但是﹞似有迷﹝情妄﹞覺。﹝今一﹞覺迷﹝則﹞迷﹝永﹞滅。﹝而﹞覺不生迷﹝矣﹞。亦如翳人。見空中華。翳病若除。華於空滅。忽有愚人。於彼空華所滅空地。待華更生。汝觀是人爲愚爲慧。富樓那言。空元無華。妄見生滅。見華滅空。已是顚倒。敕令更出。斯實狂癡。云何更名如是狂人爲愚爲慧。佛言。如汝所解。云何問言。諸佛如來妙覺明空。何當更出山河大地。

初迷方諭。以諭妄因本空。二空華諭。以諭妄果非有。所以開其實有現行無明及山河大地之迷。意謂眾生分中。尙無無明及山河大地生相。況諸佛乎。文並可知。

﹝癸﹞二諭眞智眞斷不重起妄

又如金礦。雜於精金。其金一純。更不成雜。如木成灰。不重爲木。諸佛如來菩提涅槃。亦復如是。

金諭菩提智徳無變。灰諭涅槃斷徳無生。所以開其但知性徳。不知修徳之迷。意謂精金已經煆煉。木灰已自燒成。豈同在纏本覺而已。然本妙覺明。妙空明覺。離過絕非。言辯莫及。故須合此四諭。方可庶幾。若但用前二諭。未顯生佛永殊。若但用後二諭。未顯生佛平等。今以後諭合前。則知六而常卽。以前諭合後。則知卽而常六。又依前二諭。不須移方滅華。但貴指迷拭翳。則知無修而修。依後二諭。𨿽用紅鑪烈火。原是本具金灰。則知修而無修矣。

﹝己﹞二答相隨性徧。以釋相違性難二。初牒問。二正答。

﹝庚﹞今初

富樓那。又汝問言。地水火風。本性圓融。周徧法界。疑水火性不相陵滅。又徵虛空及諸大地。俱徧法界。不合相容。

此牒其第二從七大中所起相違性難而答之也。

﹝庚﹞二正答二。初舉諭。二法合。

﹝辛﹞今初

富褸那。譬如虛空。體非羣相。而不拒彼諸相發揮。所以者何。富樓那。彼太虛空。日照則明。云屯則暗。風搖則動。霽澄則淸。气凝則濁。土積成霾。水澄成映。於意云何。如是殊方諸有爲相。爲因彼生。爲復空有。若彼所生。富樓那。且日照時。旣是日明。十方世界。同爲日色。云何空中更見圓日。若是空明。空應自照。云何中宵雲霧之時。不生光耀。當知是明。非日非空。不異空日。

此中譬如虛空下。先舉諭顯其相容。於意云何下。次推徵示其虛妄也。妙覺明心。無物可譬。權以虛空譬之。而以明暗動淸濁霾映七種諸有爲相。權諭七大。然不必一一分配。但總顯虛空非七相。不拒七相發揮。以諭藏性非七大。不拒七大發揮而已。推徵中。但推明相一種以例其餘。若此明相從日而生。不藉虛空。則應十方同爲日色。云何空中更見圓日。若從空生。空應自照。何待日明。若云空日共生。則此明相。那一半是空生。那一半是日生。又設使空日和合。成此全明。則日去空在。應有半明。何故全暗。故曰非日非空。然離空日。何處有明。故曰不離空日。旣此明相無生無性。當知七相皆無生無性矣。

﹝辛﹞二法合二。初正合上諭。二重明理性。

﹝壬﹞今初

觀相元妄。無可指陳。猶邀空華結爲空果。云何詰其相陵滅義。親性元眞。惟妙覺明。妙覺明心。先非水火。云何復問不相容者。﹝此段錯簡。宜在無可憑據之下。﹞眞妙覺明。亦復如是。汝以空明。則有空現。地水火風各各發明。則各各現。若俱發明。則有俱現。云何俱現。富樓那。如一水中。現於日影。兩人同觀水中之日。東西各行。則各有日隨二人去。一東一西。先無準的。不應難言。此日是一。云何各行。各日旣雙。云何現一。宛轉虛妄。無可憑據。﹝此下宜接觀相元妄一段﹞

眞妙覺明亦復如是者。合上太虛空諭也。空明空現。地水火風各各發明各各現者。合上日照則明。云屯則暗等諭也。俱發俱現。則非太虛之所能譬。故更巧借日影譬之。若知二人所見。各是全日。元無二日。則知水火等相。皆是全體藏性。亦無二性矣。故卽以法結示之曰。若但觀七大之相。則元是虛妄。無可指陳。猶邀空華結爲空果。云何詰其相陵滅義。若深觀七大之性。則全體元眞。只此七大惟是妙覺明心。則水本非水。火本非火。云何復問不相容者。先字訓作本字。非先後之先也。倘謂性本先非水火。後來方有水火妄相。則本無今有。性相分途。其去冥諦神我邪計不遠矣。愼之愼之。

﹝壬﹞二重明理性三。初明不變隨緣用。二明隨緣不變體。三結責迷情。

﹝癸﹞今初

富樓那。汝以色空相傾相奪於如來藏。而如來藏。隨爲色空。周徧法界。是故於中風動空澄。日明云暗。眾生迷悶。背覺合塵。故發塵勞。有世間相。我以妙明不滅不生合如來藏。而如來藏惟妙覺明。圓照法界。是故於中一爲無量。無量爲一。小中現大。大中現小。不動道場。徧十方界。身含十方無盡虛空。於一毛端。現寶王剎。坐微塵裏。轉大法輪。滅塵合覺。故發眞如妙覺明性。

此中文有二節。初汝以色空下。是明藏性不變之體。隨九界眾生心。應其所知之量。循業發現爲九界七大。次我以妙明下。是明藏性不變之理。隨佛界眾生心應其所知之量。循業發現爲佛界七大也。初文汝字。𨿽指滿慈。意實徧指九界眾生。繇其生相無明未破。色空情見未忘。故以此色空相傾相奪於如來藏。而藏性不變之體。隨於染緣。以爲九界色空。各各周徧法界。猶如太虛。不拒諸相發揮。是故於中。妄有風動空澄日明云暗等事也。此由九界眾生迷於藏性。悶於無明。本有覺性。非背而背。虛妄塵相。無合而合。故發三惑塵勞。有實報方便同居諸世間相也。次文我字。徧攝十方三世一切諸佛。由其稱本覺性。起始覺智。此智照而常寂。全修卽性。故名妙明不滅不生。以此合如來藏不變之體。而如來藏。隨於淨緣。惟妙覺明圓照法界。是故一亦藏性。無量亦藏性。小亦藏性。大亦藏性。道場亦藏性。十方亦藏性。身亦藏性。空亦藏性。毛端亦藏性。剎亦藏性。微塵亦藏性。法輪亦藏性。一不爲少。無量非多。乃至微塵不小。法輪不大。此由如來達塵非塵。故無滅言滅。了塵卽覺。故無合說合。故發眞如妙覺明性。惟有如如及如如智也。

﹝癸﹞二明隨緣不變體。上文已明如來藏性。隨染淨緣。具成十界。隨九界心。如水成冰。隨佛界心。如冰成水。今則指此冰水之性。同一濕性也。文分爲三。初明隨緣不變如實空義。二明隨緣不變如實不空義。三明隨緣不變遮照同時義。

﹝子﹞今初

而如來藏本妙圓心。非心。非空。非地。非水。非風。非火。非眼。非耳鼻舌身意。非色。非聲香味觸法。非眼識界。如是乃至非意識界。非明無明。明無明盡。如是乃至非老非死。非老死盡。非苦。非集。非滅。非道。非智。非得。非檀那。﹝布施﹞非尸羅。﹝戒﹞非毗梨耶。﹝精進﹞非羼提。﹝忍辱﹞非禪那。﹝定﹞非般剌若。﹝智慧﹞非波羅蜜多。﹝到彼岸亦云度無極﹞如是乃至非怛闥阿竭。﹝如來﹞非阿羅訶。﹝應供﹞三耶三菩。﹝正徧知﹞非大涅槃。﹝滅度﹞非常。非樂。非我。非淨。

此顯藏性正隨緣時。所有十界染淨諸法。隨拈一法。無不皆是圓融眞諦。一切俱非。卽藏性如實空義。正隨緣而常不變也。言如來藏本妙圓心者。重一圓字。爲顯性量。首言非心者。卽指心法。次非空乃至非波羅蜜多者。指眾生法。次如是乃至等者。卽指佛法。意顯心佛眾生。三無差別。一非一切非也。又眾生法中。非空至非意識界。是六凡法。豎三諦中。屬於俗諦。非明無明至老死盡。是緣覺法。非苦至非得。是聲聞法。此二屬於眞諦。非檀那至波羅蜜多。是菩薩法。幷後佛法。同屬中諦。今一切俱非。所謂一空一切空。假中皆空。不思議大眞諦也。緣覺法中言明無明者。由妄明故。便有無明。或以初一明字。指彼觀因緣智亦可。非今所重。不須辧之。

﹝子﹞二明隨緣不變如實不空義

以是俱非世出世故。卽如來藏元明心妙。卽心。卽空。卽地。卽水。卽風。卽火。卽眼。卽耳鼻舌身意。卽色。卽聲香味觸法。卽眼識界。如是乃至卽意識界。卽明無明。明無明盡。如是乃至卽老卽死。卽老死盡。卽苦。卽集。卽滅。卽道。卽智。卽得。卽檀那。卽尸羅。卽毗梨耶。卽羼提。卽禪那。卽般剌若。卽波羅蜜多。如是乃至卽怛闥阿竭。卽阿羅訶。三耶三菩。卽大涅槃。卽常。卽樂。卽我。卽淨。

此顯十界染淨諸法。隨拈一法。無不皆是圓融俗諦。一切俱卽。卽藏性如實不空義。正隨緣而常不變也。以是俱非世出世故。結上起下。非六凡。故非世。非四聖。故非出世。由其一切俱非。所以一切俱卽。故此句宜屬此也。元明心妙。重一妙字。爲顯性具。心佛眾生。一卽一切卽。又三諦俱卽。所謂一假一切假。空中皆假。不思議大俗諦也。

﹝子﹞三明隨緣不變遮照同時義

以是俱卽世出世故。卽如來藏妙明心元。離卽離非。是卽非卽。

此顯十界染淨諸法。隨拈一法。無不皆是圓融中諦。一切雙遮雙照。卽藏性遮照同時義。正隨緣而常不變也。以是俱卽句。亦是結上起下。由其俱非而又俱卽。所以卽是妙明心元。此句重一元字。爲顯性體。心佛眾生。一遮照一切遮照。又三諦俱遮俱照。卽所謂一中一切中。空假俱中。不思議大中諦也。離卽離非者。雙遣上文俱非俱卽二義。是卽非卽者。雙收上文俱非俱卽二義。仍須略約心佛眾生三法。廣約十界三諦以辧其相。所謂離卽心。離非心。是卽心。是非心。離卽空。離非空。是卽空。是非空。乃至離卽淨。離非淨。是卽淨。是非淨等。可以意知。不能繁述。然此圓融藏性一體三義。徧在十界三諦及心佛眾生三法之中。無不各各圓融。若不再爲點示。仍恐讀者封文失旨。請稍陳之。如來旣指陰入處界七大等法。全是藏性。須就此法以觀藏性。且如佛法之中。舉一如來名號。此如來名。非心非空非地非水乃至非我非淨。此如來名。卽心卽空乃至卽我卽淨。此如來名。離卽離非是卽非卽。其餘一切佛法。亦復如是。又如眾生法中。舉一地大。此地。非心非空非地非水乃至非我非淨。此地。卽心卽空卽地卽水乃至卽我卽淨。此地。離卽離非是卽非卽。其餘一切眾生依正。亦復如是。又如心法之中。舉此現前一念介爾之心。此介爾心。非心非空乃至非我非淨。此介爾心。卽心卽空乃至卽我卽淨。此介爾心。離卽離非是卽非卽。其餘一切諸心心所。亦復如是。由此卽事之理。具足卽理之事。方成事事無礙法界。否則諸佛所證。非卽眾生所有。何名三無差別。思之思之。又復應知。此中所顯圓融藏性。卽是前三卷中所明。更非別義。蓋一切俱非。卽周徧法界義。由其性量廓徹。故不可喚作一物也。一切俱卽。卽性色眞空性空眞色義。及循業發現義。由其性具諸法。故法法皆是也。離卽離非是卽非卽。卽淸淨本然義。由其性體妙絕。故遮照同時也。又一切俱非。卽性眞常中求於去來迷悟生死了無所得義。一切俱卽。卽幻妄稱相義。離卽離非是卽非卽。卽其性眞爲妙覺明體義。又一切俱非。卽是離一切相。一切俱卽。卽是卽一切法。離卽離非是卽非卽。卽雙收二句。又一切俱非。故指皆是物。無是見者。一切俱卽。故微細發明。無非見者。離卽離非是卽非卽。故曰元是菩提妙淨明體。云何於中有是非是。又一切俱非。故正破七處非心。一切俱卽。故密顯七處咸徧。離卽離非是卽非卽。故名大佛頂首楞嚴王三昧。又一切俱非。故性明。一切俱卽。故性淨。離卽離非是卽非卽。故名常住眞心性淨明體。前云勝義中眞勝義性。此之謂也。

﹝癸﹞三結責迷情

如何世間三有眾生。及出世間聲聞緣覺。以所知心測度如來無上菩提。用世語言。人佛知見。譬如琴瑟箜篌琵琶。𨿽有妙音。若無妙指。終不能發。汝與眾生。亦復如是。寶覺眞心。各各圓滿。如我按指。海印發光。汝暫舉心。塵勞先起。由不勤求無上覺道。愛念小乘。得少爲足。

三諦圓融之本理。名爲如來無上菩提。三觀圓明之智眼。名爲佛之知見。豈凡夫滯有。二乘滯空之心。所能測度。豈世間因緣自然種種語言。所能得入哉。次以琴瑟等物。諭現前陰入處界大等。以妙音。諭藏性妙理。以妙指。諭了義修證。以汝與眾生。合琴瑟等諭。以寶覺眞心各各圓滿。合各有妙音諭。以按指。合諭中妙指義。以海印發光。合諭中妙音發義。以汝暫舉心。合無妙指諭。以塵勞先起。合不發妙音諭。海印者。三昧之名。得此三昧。炳現世出世間一切諸法。猶如大海。閻浮提影悉於中現也。由不勤求等者。出其無有妙指之由。由於愛念小乘。所以迷理無明全在。舉心便屬塵勞。不得大用現前也。

﹝丁﹞二明迷悟因緣無性。前文旣舉寶覺眞心各各圓滿。但由迷悟不同。致使大用不現。又恐愚者。以迷悟因緣爲有實法。今故重明其無性也。文分爲二。初答滿慈重徵妄因。二答阿難再執緣起。

﹝戊﹞初中二。初問。二答。

﹝己﹞今初

富樓那言。我與如來。寶覺圓明眞妙淨心。無二圓滿。而我昔遭無始妄想。久在輪回。今得聖乘。猶未究竟。世尊諸妄一切圓滅。獨妙眞常。敢問如來。一切眾生何因有妄。自蔽妙明。受此淪溺。

前文是問山河大地諸有爲相生續之因。故明迷眞成妄。咎在無明。今文更問無明以何爲因。故曰何因有妄也。幽溪云。𨿽問生妄之因。正欲顯息妄之因。故佛隨以眞亦無得答之。

﹝己﹞答中二。初明妄本無因。二明眞亦無得。

﹝庚﹞初又三。初立諭。二顯法。三結合。

﹝辛﹞今初

佛告富樓那。汝𨿽除疑。余惑未盡。我以世間現前諸事。今復問汝。汝豈不聞室羅城中演若達多。忽於晨朝。以鏡照面。愛鏡中頭。眉目可見。嗔責己頭。不見面目。以爲魑魅。無狀狂走。於意云何。此人何因無故狂走。富樓那言。是人心狂。更無他故。

除疑者。事理性相已無疑也。余惑未盡者。迷悟情量猶未捨也。演若達多。此云祠授。愛鏡中頭眉目可見。諭妄取幻鏡。嗔責己頭不見面目。諭迷背眞性。當知凡夫愛妄有而不見眞空。二乘愛偏空而不見妙有。菩薩愛萬行而不見中道。別教愛但中而不見法界。皆狂走也。答言是人心狂更無他故。則知妄本無因矣。

﹝辛﹞二顯法

佛言。妙覺明圓。本圓明妙。旣稱爲妄。云何有因。若有所因。云何名妄。自諸妄想展轉相因。從迷積迷。以歷塵劫。𨿽佛發明。猶不能返。如是迷因。因迷自有。識迷無因。妄無所依。尙無有生。欲何爲滅。得菩提者。如寤時人說夢中事。心縱精明。欲何因緣取夢中物。

妙覺明圓。指眾生所具之理性也。本圓明妙。言其不假修成也。眞本無妄。則妄性本空。安得有因。有因便非妄矣。如是迷因二句。不是說其因迷生迷。蓋因迷因悟。上文己曾雙破。今言如是迷因。正因迷惑不達無因。所以非有而常自有也。若識得迷本無因。則便知妄想無性。更何所依。最初尙無有生。卻後將何爲滅。直如夢中之物。醒後安可取哉。

﹝辛﹞三結合

況復無因。本無所有。如彼城中演若達多。豈有因緣自怖頭走。忽然狂歇。頭非外得。縱未歇狂。亦何遺失。富樓那。妄性如是。因何爲在。

承上文言夢中之物。醒時了不可取。況復此妄。一總無因。本無所有。直如達多狂走。終不可言照鏡是其因緣。以人皆照鏡。不狂走故。故知忽然狂歇。頭非外得。可諭如來之妙覺明圓。縱未歇狂。亦何遺失。可諭眾生之本圓明妙矣。結妄無因可知。

﹝庚﹞二明眞亦無得二。初法。二諭。

﹝辛﹞今初

汝但不隨分別世間業果眾生三種相續。三緣斷故。三因不生。則汝心中演若達多狂性自歇。歇卽菩提。勝淨明心。本周法界。不從人得。何藉劬勞肯綮修證。

富樓那等。旣證無漏。已斷三緣。只因法執未破。不知世間業果眾生三種相續全無實性。是故隨此虛妄分別。便謂有三界可出。有涅槃可證。還似達多怖頭狂走。今但須不隨此虛妄分別。則三緣業已先斷。三種相續妄因亦復不生。而狂性自歇。歇卽菩提矣。肯綮者。筋脈聚會之處。何藉劬勞肯綮修證。言不待勞筋苦骨也。此爲滿慈輩已斷煩惱者言之。若統論修證要途。則不隨分別。是從理以開圓解。三緣斷故。是從事以起實修。事理雙進。方能直下了當。蓋𨿽斷三緣而仍隨分別。則成人天二乘僞果。不斷三緣。而駕言於不隨分別。則墮善星比丘覆轍。故須事理並進也。又三緣斷故三因不生者。由無殺盜淫之業果。則無眾生。無眾生。則無世界。如塞源者。先竭其流。如破竹者。先剖其尾。

﹝辛﹞二諭

譬如有人。於自衣中。系如意珠。不自覺知。窮露他方。乞食馳走。𨿽實貧窮。珠不曾失。忽有智者。指示其珠。所願從心。致大饒富。方悟神珠非從外得。

此與法華珠諭不同。彼諭十六王子結緣。系了因珠。此諭各各自具正因珠也。智者指示其珠。諭如來開示藏性。

﹝戊﹞二答阿難再執緣起二。初疑問。二示答。

﹝己﹞今初

卽時阿難在大眾中。頂禮佛足。起立白佛。世尊現說殺盜淫業三緣斷故。三因不生。心中達多狂性自歇。歇卽菩提。不從人得。斯則因緣皎然明白。云何如來頓棄因緣。我﹝卻﹞從因緣﹝而﹞心得開悟。世尊。此義何獨我等年少有學聲聞。今此會中。大目犍連。及舍利弗。須菩提等。從老梵志聞佛因緣。發心開悟。得成無漏。今說菩提不從因緣。則王捨城拘捨梨等所說自然。成第一義。惟垂大悲。開發迷悶。

此執如來現說因緣之言。而翻難前文排擯因緣之義。所以曲爲末世眾生釋疑滯也。

﹝己﹞二示答二。初破疑。二誡勸。

﹝庚﹞初中二。初卽諭推破。二合法結顯。

﹝辛﹞初又二。初立二執。二破二執。

﹝壬﹞今初

佛告阿難。卽如城中演若達多。狂性因緣若得滅除。則不狂性自然而出。因緣自然。理窮於是。

阿難本執上文法諭成難。今卽以彼法諭而答釋之。理窮於是者。言汝所執因緣自然之理。極盡於此而已下乃破其無實理也。

﹝壬﹞二破二執又二。初正破二執。二悟本俱非。

﹝癸﹞初又二。初約頭破。二約狂破。

﹝子﹞今初

阿難。演若達多。頭本自然。本自其然。無然非自。何因緣故。怖頭狂走。若自然頭。因緣故狂。何不自然。因緣故失。本頭不失。狂怖妄出。曾無變易。何藉因緣。

此明頭非自然因緣。以諭眞體非自然因緣也。先明頭非自然。故云。設使達多頭本自然。則本自其然。無然而非自矣。何因緣故而又怖頭狂走耶。次明頭非因緣。故云。若使自然之頭。實以因緣故狂。何不使此自然之頭。隨於因緣故失。今旣本頭不失。而狂怖虛妄出生。其頭曾無變易。何藉於因緣耶。是眞體上。決無自然因緣之理可得矣。

﹝子﹞二約狂破

本狂自然。本有狂怖。未狂之際。狂何所潛。不狂自然。頭本無妄。何爲狂走。

此明狂非自然因緣。以諭妄亦非自然因緣也。先明狂非自然。故云。設使本狂自然。則是本有狂怖矣。未狂之際。狂於何所潛耶。次明狂非因緣。故云。設使不狂自然。則狂必藉因緣。今頭本無妄。何爲狂走。狂豈有因緣耶。是妄法上。亦決無自然因緣之理可得矣。夫眞妄二處。求自然因緣之理俱不可得。則其理不己窮乎。

﹝癸﹞二悟本俱非

若悟本頭。識知狂走因緣自然。俱爲戲論。

悟本頭者。知此頭不變隨緣。故有狂走狂歇之不同。故非自然。知此頭隨緣不變。不因狂走狂歇爲有無。故非因緣。識知狂走者。知狂無體性。故非自然。知狂無來歷。故非因緣也。

﹝辛﹞二合法結顯三。初直結法。二重簡非。三正指是。

﹝壬﹞今初

是故我言三緣斷故。卽菩提心。

此語超略。具足應云。三緣斷故。三因不生。狂性自歇。歇卽菩提也。夫言三緣斷故三因不生。則有似因緣矣。而復云卽菩提心。則諭如頭非外得。豈因緣乎。又卽菩提心。則有似自然矣。而必以三緣斷故。方爲歇卽菩提。則諭如狂歇方悟本頭。豈自然乎。全性成修。全修顯性。此眞無戲論法也。

﹝壬﹞二重簡非

菩提心生。生滅心滅。此但生滅。滅生俱盡。無功用道。若有自然。如是則明自然心生。生滅心滅。此亦生滅。無生滅者。名爲自然。猶如世間諸相雜和成一體者。名和合性。非和合者。稱本然性。

此恐生滅情計未忘。還於無戲論法而起戲論。故須重重簡拂之也。意謂我所言三緣斷故卽菩提心者。非謂有三緣可滅。有菩提始生也。若逐語生解。妄計有菩提心生。生滅心滅。此則但成生滅戲論矣。惟滅生俱盡。方爲無功用道。方是無戲論法。而所謂無功用道。亦非自然也。若又計無功用爲有自然。如是則又發明自然心生。生滅心滅。此亦但成生滅戲論矣。然此無生滅法。卽是無戲論法。而亦非自然也。若又以無生滅者名爲自然。猶如世間諸相雜和成一體者名和合性。非和合者稱本然性。總是妄立對待名字。皆戲論耳。

﹝壬﹞三正指是

本然非然。和合非合。合然俱離。離合俱非。此句方名無戲論法。

此承上文簡拂一切戲論而示之曰。詎知本然之性。𨿽不變而舉體隨緣。故非自然。和合之相。𨿽隨緣而全體不變。故非和合。是故和合自然。二俱遠離。離之與合。亦復俱非。此句方名無戲論法耳。離者。非和合非自然。雙遮句也。合者。亦和合亦自然。雙照句也。遮照俱非。故云離合俱非。

﹝庚﹞二誡勸二。初誡徒聞無功。二勸眞修有益。

﹝辛﹞今初

菩提涅槃。尙在遙遠。非汝歷劫辛勤修證。𨿽復憶持十方如來十二部經。淸淨妙理如恆河沙。只益戲論。汝𨿽談說因緣自然決定明了。人間稱汝多聞第一。以此積劫多聞燻習。不能免離摩登伽難。何須待我佛頂神咒。摩登伽心淫火頓歇。得阿那含。於我法中。成精進林。愛河漧枯。令汝解脫。

﹝辛﹞二勸眞修有益

是故阿難。汝𨿽歷劫憶持如來祕密妙嚴。不如一日修無漏業。遠離世間憎愛二苦。如摩登伽。宿爲淫女。由神咒力銷其愛欲。法中今名性比丘尼。與羅睺母耶輸陀羅。同悟宿因。知歷世因。貪愛爲苦。﹝彼二人者皆以﹞一念燻修無漏善故。或得﹝證三果而﹞出纏。或﹝證四果而﹞蒙授﹝第一尊﹞記。云何﹝汝乃﹞自欺。尙畱觀聽。

問曰。前云何藉劬勞肯綮修證。此云非汝歷劫辛勤修證等。何相反耶。答曰。滿慈已盡諸漏。但紆疑悔。故疑悔一除。直下了當。阿難𨿽已開悟。習漏未除。欲證眞智眞斷。須修無漏勝業。然無漏業。亦只是不隨分別三種相續。所謂卽以所悟眞因。淨除現業而已。非別有法可修也。修卽無修。故云歇卽菩提。無修非是不修。故云不如一日修無漏業。所謂性修交成。性修不二。恰恰相成。安得相反耶。夫修則一念亦勝。一日亦勝。何況歷劫。不修則積劫多聞。尙無實益。何況無聞。此正勗修以啟下文。言尙畱觀聽者。責其不能反見見自性。反聞聞自性。而猶逐妄緣也。從初捲正宗分起至此。是顯如來藏妙眞如性圓三諦理一大科竟。

﹝乙﹞二示不生滅爲本修因妙三觀門有二。初爲當機示圓通本根。二爲末世示道場方法。

﹝丙﹞初中二。初嘆領述請。二宣示法義。

﹝丁﹞今初

阿難及諸大眾。聞佛示誨。疑惑銷除。心悟實相。身意輕安。得未曾有。重復悲淚。頂禮佛足。長跪合掌而白佛言。無上大悲淸淨寶王。善開我心。能以如是種種因緣。方便提獎引諸沈冥出於苦海。世尊。我今𨿽承如是法音。知如來藏妙覺明心。徧十方界。含育如來十方國土淸淨寶嚴妙覺王剎。如來復責多聞無功。不逮修習。我今猶如旅泊之人。忽蒙天王賜與華屋。𨿽獲大宅。要因門入。惟願如來不捨大悲。示我在會諸蒙暗者。捐捨小乘。畢獲如來無餘涅槃本發心路。令有學者。從何攝伏疇昔攀緣。得陀羅尼。入佛知見。作是語已。五體投地。在會一心佇佛慈旨。

此文三節。初是經家敍相。次無上大悲下。是當機陳白。三作是語已下。是大眾佇誨也。初文疑惑銷除者。因緣自然名言習气已簡拂故。心悟實相者。法身眞解倍增明故。身意輕安者。能伏粗重障故。次當機陳白又爲二。初無上大悲至出於苦海。是嘆領。二世尊我今下。是述請也。含育。猶上文所謂含吐。以十方依正。皆是妙心中物。故名爲含。皆卽妙心所現。故名爲育。旅泊。諭久背眞性。天王。諭如來法王。華屋。諭如來所證三徳祕藏。三徳祕藏。𨿽吾故宅。迷久不知。知由佛示。義如佛賜也。門者。行爲理門。卽所謂妙奢摩他三摩禪那。上文開圓頓解。已知最初方便。今直請入華屋之方便門也。如來無餘涅槃者。圓極之果。顯非二乘所證無餘涅槃。本發心路者。圓行之因。得陀羅尼入佛知見者。以一心三觀大總持門。入一心三智妙覺佛位也。

﹝丁﹞二宣示法義二。初經家敍意。二如來正說。

﹝戊﹞今初

爾時世尊。哀湣會中緣覺聲聞。於菩提心未自在者。及爲當來佛滅度後。末法眾生發菩提心。﹝者﹞開無上乘妙修行路。宣示阿難及諸大眾。

攀緣未伏。故𨿽悟菩提而未得自在。今乃示以攝伏攀緣之正行也。此行通於現在滅後。無不依之而證菩提。

﹝戊﹞二如來正說二。初總示因心。二別顯修證。

﹝己﹞初中二。初正明二義。二決通疑滯。

﹝庚﹞初又二。初總徵。二別釋。

﹝辛﹞今初

汝等決定發菩提心。於佛如來妙三摩提不生疲倦。應當先明發覺初心二決定義。云何初心二義決定。

妙三摩提者。卽大佛頂首楞嚴王三昧。全性起修。全修在性。故名爲妙。修徳有功。性徳方顯。故須不生疲倦。從本覺而發始覺。故名發覺初心。決者。決擇。定者。一定。此等一定不易之理。初發心時急須決擇。否則不入修行正定聚中。是則義𨿽本定。要由決擇方知。故名決定義也。

﹝辛﹞二別釋二。初應審觀因地發心。二應審詳煩惱根本。

﹝壬﹞初中二。初總勸審觀。二正示審觀。

﹝癸﹞今初

阿難。第一義者。汝等若欲捐捨聲聞。修菩薩乘。入佛知見。應當審觀因地發心。與果地覺爲同爲異。阿難。若於因地。以生滅心爲本修因。而求佛乘不生不滅。無有是處。

此正顯示因心須同果覺。則因眞果正。故必須以不生不滅爲本修因也。然不生不滅之性。全在生滅之中。如虛空全在器世間中。淸水全在濁水之中。故須審觀而決擇之。

﹝癸﹞二正示審觀二。初立諭。二示法。

﹝子﹞今初

以是義故。汝當照明諸器世間可作之法。皆從變滅。阿難。汝觀世間可作之法。誰爲不壞。然終不聞爛壞虛空。何以故。空非可作。由是始終無壞滅故。

此借器世間法。以諭眾生世間法也。以器世間一切可作之法。諭眾生身中根塵諸法。以器世間虛空。諭眾生根塵識等本然之性。

﹝子﹞二示法二。初簡妄生滅相合可作諭。二依無生滅性合虛空諭。

﹝醜﹞初中二。初指妄總標。二約義別釋。

﹝寅﹞今初

則汝身中堅相爲地。潤濕爲水。暖觸爲火。動搖爲風。由此四纏。分汝湛圓妙覺明心爲視爲聽爲覺爲察。從始入終。五疊渾濁。

身中四大及視聽覺察。諭如可作之法。湛圓妙覺明心。諭如虛空。由此四纏分爲視聽等者。正前文所謂所妄旣立。明理不逾也。夫以四纏分隔妙心。猶之以器世間分隔虛空也。四纏變壞而妙心終不可壞。猶之器世間可壞而虛空不可壞也。然器世間。總不在虛空之外。則知四纏。亦總不在妙心之外矣。若知空性本無分隔。分隔全是虛妄。則不惟四纏可壞。而視聽覺察亦可壞矣。若知性色眞空。性空眞色等義。則不惟視聽覺察之性。卽是湛圓妙覺明心而不可壞。卽身中四纏之性。亦卽是湛圓妙覺明心而不可壞矣。是故十八界相。皆可作法。皆從變壞。十八界性。皆如虛空。皆不可壞也。從始入終五疊渾濁者。約無始生相無明。假名爲始。約妙覺究竟斷徳。假名爲終。妙覺以前。一分生相無明未斷。則一分微細五濁之相。亦未全除故也。蓋本是湛圓妙覺明心。妄爲相見二分。相分名爲色法。見分名爲心法。色法卽是色陰。而離心無色。心法卽是受想行識。而離色無心。是故心色二法。決不相離。則從無始以來。乃至妙覺以前。念念之間。無不具足五疊渾濁也。

﹝寅﹞二約義別釋二。初通示濁義。二別解濁名。

﹝卯﹞今初

云何爲濁。阿難。譬如淸水。淸潔本然。卽彼塵土灰沙之倫。本質畱礙。二體法爾。性不相循。有世間人。取彼土塵。投於淨水。土失畱礙。水亡淸潔。容貌汩然。名之爲濁。汝濁五重。亦復如是。

前示生滅不生滅性。故借虛空與羣器爲諭。今示淸淨及渾濁相。故借水土爲諭。應知佛界法性五陰。諭如淸水。九界虛妄五陰。諭如塵土灰沙相雜也。然於一妙心中。具有相見二分。諭如一太虛中。具有水土二物。若達性水眞空。性空眞水。性土眞空。性空眞土。則不必滅於水土。而後顯太虛空。若達此見及緣。元是菩提妙淨明體。則不必滅於相見二分。而後顯一妙心。惟其不達相見卽是妙心。故取妄相投於妄見。遂成五陰渾濁。猶如不達水土卽是空性。故取妄土投於妄水。遂成汩然容貌也。故下文澄濁就淸。但令見相二分不織。則見聞覺知。卽契如來常樂我淨。譬如去泥純水。則明相精純。卽合性水眞空義矣。不可執上諭而難下諭。謂淸水猶屬可作之法。應須除去也。又此下將示阿難依聞性而修道。故以水諭見聞等性。以土諭塵識。若應觀六塵境者。亦可以水諭塵性。土諭根識。若應觀六識境者。又可以水諭識性。土諭根塵矣。不可不知。

﹝卯﹞二別解濁名五。初劫濁。﹝至﹞五命濁。

﹝辰﹞今初

阿難。汝見虛空徧十方界。空見不分。有空無體。有見無覺。相織妄成。是第一重。名爲劫濁。

此直指九界色陰爲劫濁也。見字。攝於聞覺知等。卽是自心見分。諭如淸水。虛空。攝於四大六塵。卽是自心相分。諭於塵土灰沙。汝見虛空徧十方界。而空之與見。不可分其邊畔。諭於水土相和也。設但有空無見。則空亦無體。設但有見無空。則見亦無覺。今以虛妄相見二分相織。妄成十方三世種種分位不同。遂於眞如實際之中。而有實報方便同居三土差別。名爲劫濁。此劫濁稱第一重者。其相最粗而易見故。

﹝辰﹞二見濁

汝身現摶四大爲體。見聞覺知。壅令畱礙。水火風土。旋令覺知。相織妄成。是第二重。名爲見濁。

此直指九界受陰爲見濁也。言汝身現摶四大爲體。且指同居分段之身而言。須知方便實報法性之身。𨿽無粗重四大。亦有微妙色法。亦得稱爲界外四大也。見聞覺知。性本虛通。今則壅今畱礙。諭如水亡淸潔。水火風土。本無情覺。今則旋令覺知。諭如土失畱礙。因此虛妄相見二分相織。妄成六受用根。領納前塵。遂於非我非無我性。而有同居我見。方便無我見。實報亦我亦無我見。名爲見濁。此濁爲第二重者。其相亦易知故。

﹝辰﹞三煩惱濁

又汝心中憶識誦習。性發知見。容現六塵。離塵無相。離覺無性。相織妄成。是第三重。名煩惱濁。

此直指九界想陰爲煩惱濁也。謂汝心中。憶過去事。識現在事。誦習未來諸事。性中旣發能取之知見。容貌隨現所取之六塵。離塵則知見無相。離覺則六塵無性。塵是相分。覺是見分。亦因此虛妄見相二分相織。妄成種種想心。起同居土中憎愛。名爲見思煩惱。起方便土中憎愛。名爲塵沙煩惱。起實報土中憎愛。名爲無明煩惱。故稱煩惱濁也。此爲第三重者。比前二相爲融通故。

﹝辰﹞四眾生濁

又汝朝夕生滅不停。知見每欲畱於世間。業運每常遷於國土。相織妄成。是第四重。名眾生濁。

此直指九界行陰爲眾生濁也。朝夕生滅不停者。同居分段生死相。方便實報變易生死相。無不爾也。知見每欲畱於世間者。凡夫貪戀三界。二乘沈滯空寂。菩薩樂著果報也。業運每常遷於國土者。凡夫被善惡業遷。二乘被無漏業遷。菩薩被二邊業遷也。此以知見諭水。業運諭土。相織妄成九界二死。名眾生濁。此稱第四重者。比前爲幽隱故。

﹝辰﹞五命濁

汝等見聞元無異性。眾塵隔越。無狀異生。性中相知。用中相背。同異失準。相織妄成。是第五重。名爲命濁。

此直指九界識陰爲命濁也。汝等見聞元無異性者。譬如空無內外。亦如水本淸潔也。由於眾塵隔越。遂令無狀異生者。譬如取頻伽瓶塞其兩孔。遂令內外相隔。亦如土塵投水。亡其淸潔也。是故性中則仍相知。如耳根聞法。身欽口問。不可謂六根是異。而用中則咸相背。如耳不見色。目不聞聲。不可謂六根是同。同異皆失其準。亦只由見聞之見分。與眾塵之相分。相織妄成九界識心。遂有各各執受軀命不同。名爲命濁。此稱第五重者。極微細故。

﹝醜﹞二依無生滅性合虛空諭二。初棄濁就淸。二以諭合法。

﹝寅﹞今初

阿難。汝今欲令見聞覺知。遠契如來常樂我淨。應當先擇生死根本。依不生滅圓湛性成。以湛旋其虛妄滅生。復還元覺。得元明覺無生滅性爲因地心。然後圓成果地修證。

十八界相。無非濁水。十八界性皆如來藏。無非濁水中淸水之性。今欲令阿難就耳門修證。故獨指見聞覺知之性。爲濁水中淸水性也。言汝欲令現前日用之見聞覺知。卽遠契於如來果地之常樂我淨。則於名字位中。應當先擇去其五重相織之生死根本。依取本不生滅本圓本湛之性。以成觀行之功。卽以此本湛之性。旋其虛妄滅生。使粗惑任運先落。而復還元覺。得元明覺無生滅性。以爲圓初住位眞因地心。然後圓成果地修證。極至妙覺。是則名爲因心果覺。始終理同矣。此中見聞覺知不生滅圓湛性。合前虛空不可爛壞之諭。五重相織生死根本。徧指虛妄十八界相。合前可作法之諭也。

﹝寅﹞二以諭合法

如澄濁水。貯於靜器。靜深不動。沙土自沈。淸水現前。名爲初伏客塵煩惱。去泥純水。名爲永斷根本無明。明相精純。一切變現不爲煩惱。皆合涅槃淸淨妙徳。

前旣以投土於水而諭濁相。故今還以澄濁得淸而諭修証之相。靜器者。卽諭本不生滅圓湛之性。如澄濁水。須貯靜器。欲破五陰。須觀陰入處界本如來藏也。靜深不動。諭觀行力深也。沙土自澄。諭相見二分不復相織。圓伏五住煩惱而粗垢任運先落也。淸水現前。諭眞諦理明。亦復相似見三諦理也。初伏客塵煩惱。正明斷界內見思。伏界外無明也。去泥純水。諭斷界外別惑。從圓初住分斷。乃至妙覺究竟斷盡。故曰名爲永斷根本無明也。若至明相精純。則成佛界無上法性五陰。𨿽復同流九界。變現一切善惡無記有漏無漏諸五陰法。而皆是巧用性惡法門。不被惡法所用。故云不爲煩惱。了知性惡卽是性善。全用卽體。十界無非常樂我淨。故云皆合涅槃淸淨妙徳也。蓋佛法界。具有權實法性五陰。實五陰者。卽佛界眞善妙色。乃至庵摩羅識等。權五陰者。卽示同九界色受想行識也。若實若權。皆淸非濁。實則名爲明相精純。權則名爲一切變現。此則諭如了達性水眞空。性空眞水。縱令騰波鼓浪。乃至現濁現淸。別現作地火風等。而水性終無奪矣。故此直以濁相可澄。合上作法可壞。而以明相精純。合上虛空不壞。良由第三卷

中。已明空水皆性皆眞故也。又復應知。吾人現前見聞覺知。全體是妄。亦全體是眞。緣見因明。妄也。不動不遷不還不見等。眞也。如泥與水。和在一處。先須識此濁水之中。有淸水性。然後方便去濁就淸。固不得捨濁水而別覓淸水。尢不得認濁水而以爲淸水也。

﹝壬﹞二應審詳煩惱根本二。初總勸審詳。二正示審詳。

﹝癸﹞今初

第二義者。汝等必欲發菩提心。於菩薩乘生大勇猛。決定棄捐諸有爲相。應當審詳煩惱根本。此無始來發業潤生。誰作誰受。阿難。汝修菩提。若不審詳煩惱根本。則不能知虛妄根塵何處顚倒。處尙不知。云何降伏取如來位。

前第一義中所言五濁。是明全眞起妄。必須棄妄而復眞。今第二義中所言六根。意明全妄含眞。必須悟眞而融妄也。發業無明。卽是業因。潤生無明。卽是業緣。此二通於界內界外。總名煩惱。誰作誰受。正是審其根本。意顯作亦六根。受亦六根。除卻現前六根。更無煩惱根本。故須拔脫其黏也。

﹝癸﹞二正示審詳二。初立諭。二示法。

﹝子﹞今初

阿難。汝觀世間解結之人。不見所結。云何知解。不聞虛空被汝隳裂。何以故。空無形相。無結解故。

此以結諭根塵識妄黏之相。而以虛空諭根塵識本藏性也。

﹝子﹞二示法二。初委示顚倒處所。合所結諭。二正勸詳擇降伏。合知解諭。

﹝醜﹞初中二。初總示結根。二別示結相。

﹝寅﹞今初

則汝現前眼耳鼻舌及與身心。六爲賊媒。自劫家寶。由此無始眾生世界生纏縛故。於器世間不能超越。

謂由汝現前六根。爲六塵外賊之媒。反自劫其家寶。由此無始以來。六凡眾生世界生纏縛故。於同居世間不能超越。乃至二乘眾生世界生纏縛故。於方便世間不能超越。菩薩眾生世界生纏縛故。於果報世間不能超越也。下文云。何況此中生住異滅分劑頭數。此中者。仍指六根之中。生住異滅分劑頭數者。卽指無明別惑。故知六根結相。通於九界。直至妙覺。方能解盡。同於虛空不可隳裂耳。問曰。舊以六識爲賊。今何指爲六塵。答曰。惟其六塵爲賊。故云眼被色劫。耳被聲劫等。又名此六塵以爲六衰。言其能爲衰害也。總而言之。迷則六根爲內賊。六塵爲外賊。六識爲內外賊。以互相爲媒故。若不相黏。則一一皆良民矣。

﹝寅﹞二別示結相二。初約眾生世界以明妄數。二約世界妄數以歷六根。

﹝卯﹞今初

阿難。云何名爲眾生世界。世爲遷流。界爲方位。汝今當知。東。西。南。北。東南。西南。東北。西北。上。下。爲界。過去。未來。現在。爲世。方位有十。流數有三。一切眾生織妄相成。身中貿遷。世界相涉。而此界性。設𨿽十方。定位可明。世間只目東西南北。上下無位。中無定方。四數必明。與世相涉。三四四三。宛轉十二。流變三疊。一十百千。

所言眾生世界者。只此現在身中所有遷流。卽名爲世。所有方位。卽名爲界。方位有十。流數有三。眾生無始以來。織妄相成。於一身中。貿易遷流。遂令世界互相涉入。以此定位之四方。涉彼遷流之三世。三世各有四方。總成十二。四方各有三世。亦成十二。故名宛轉十二也。一身而成十二。卽是流變一疊而爲十二。十二之中必各具十。卽是流變二疊爲百二十。百二十中又各具十。卽是流變三疊爲千二百。今言一十百千。舉大數耳。然流變三疊。古無的解。幽溪之釋。似爲近理。今節錄之。幽溪云。第一疊。約四方各論三世。三四共成十二。第二疊。於東方三世變一爲十者。約剎那九世言之。如根本中過去一世。旣變三世矣。各各又成三世。三三九世。所謂過去過去。過去現在。過去未來。現在過去。現在平等。現在未來。未來過去。未來現在。未來無盡。加前根本中一世。故成十世。所謂十世古今。始終不離於當念也。現在未來二世。各具十世亦然。共三十世。第三疊。於東方三十世。一一變十。共成三百。四方總千二百。佛意蓋言。眾生世界。必有方位遷流。方方有世。世世有方。一念十方。剎那九世。世位生滅。法爾如斯。此約一剎那頃。功徳之數如此。若一時一日。豈有涯哉。謂之功徳者。功言力。徳言用。謂六根各有豎窮橫徧之力用也。正顯界𨿽貿變。世𨿽遷流。而有不變不遷者在。卽飛光驗其不動。十科顯其周圓。又下擊鐘驗常。莫非其事。此爲選圓通本根極喫緊事也。私謂更有一釋。言流變三疊者。一疊卽三四四三成十二也。二疊卽方方世世中各具十界。則十二成百二十也。三疊卽界界又各互具十界。則百二十成千二百也。故下文意根中云。默容十方三世一切世出世法。

﹝卯﹞二約世界妄數以歷六根二。初明性本圓融。二明用分優劣。

﹝辰﹞今初

總括始終。六根之中。各各功徳有千二百。

一疊爲十二。名數之始。百二十疊爲千二百。名數之終。此𨿽是一身總數。而六根亦復各得其全。譬如六人同觀一月。各得月之全體。此在妄恆眞之性。法爾如斯者也。

﹝辰﹞二明用分優劣。但約此方眾生。沈迷顚倒。用中相背。故於本無優劣性中。而妄成優劣相也。文分爲二。初總明。二別示。

﹝己﹞今初

阿難。汝復於中克定優劣。

﹝已﹞二別示六。初明眼根相。﹝至﹞六明意根相。

﹝午﹞今初

如眼觀見。後暗前明。前方全明。後方全暗。左右旁觀三分之二。統論所作。功徳不全。三分言功。一分無徳。當知眼惟八百功徳。

四方各二百。四隅各一百。共千二百。前方全明。指正方及二隅共四百也。後方全暗。亦指正方幷二隅四百也。左右旁觀句。言左右正方各二百亦皆見也。三分之二句。總算見八百而不見四百也。三分言功者。性本具也。一分無徳者。用偏局也。

﹝午﹞二明耳根相

如耳周聽。十方無遺。動若邇遙。靜無邊際。當知耳根。圓滿一千二百功徳。

言聞動之時。似有邇遙。此特頒業發現之妄情。聞靜之時。元無邊際。此乃在妄恆眞之體性也。

﹝午﹞三明鼻根相

如鼻齅聞。通出人息。有出有入。而闕中交。驗於鼻根。三分闕一。當知鼻惟八百功徳。

出則取香。入則聞香。兩停之際。則無功能。故云三分闕一。

﹝午﹞四明舌根相

如舌宣揚。盡諸世間出世間智。言有方分。理無窮盡。當知舌根。圓滿一千二百功徳。

舌有二用。一者知味。二者言譚。若約知味。其功則劣。今約言譚。其功則勝。幽溪云。但舉宣揚。顯舌之能。非謂不宣揚時。便不具徳也。言有方分者。世出世法不同故。理無窮盡者。粗言細語皆第一義故。

﹝午﹞五明身根相

如身覺觸。識於違順。合時能覺。離中不知。離一合雙。驗於身根。三分闕一。當知身惟八百功徳。

離時一總不知。故爲一。合時兼識違順。故爲雙也。

﹝午﹞六明意根相

如意默容十方三世一切世間出世間法。惟聖與凡。無不包容盡其涯際。當知意根。圓滿一千二百功徳。

諸法所生。惟心所現。現前一念介爾之心。本自豎窮橫徧。縱令昬迷倒惑。其體無變。故曰默容一切諸法。

﹝醜﹞二正勸詳擇降伏。合知解諭二。初勸簡略明。二因疑廣示。

﹝寅﹞今初

阿難。汝今欲逆生死欲流。返窮流根。至不生滅。當驗此等六受用根。誰合誰離。誰深誰淺。誰爲圓通。誰不圓滿。若能於此悟圓通根。逆彼無始織妄業流。得循圓通。與不圓根日劫相倍。我今備顯六湛圓明本所功徳。數量如是。隨汝詳擇其可入者。吾當發明。令汝增進。十方如來。於十八界一一修行。皆得圓滿無上菩提。於其中間。亦無優劣。但汝下劣。未能於中圓自在慧。故我宣揚。令汝但於一門深入。入一無妄。彼六知根一時淸淨。

夫六根優劣不同。可謂全體虛妄。而仍各具豎窮橫徧功徳。則又全妄含眞。故須從此返妄歸眞。而以眞融妄也。生死欲流者。通指二種生死。皆因於法有所取著。總名欲流。返窮流根等者。追斷生滅根元以契無生滅性也。當驗此等虛妄六根。誰合於性。誰離於性。誰合而深。誰離而淺。誰合且深而爲圓通。誰離且淺而不圓滿。從此定境修觀。則遲速永殊。故須詳擇也。無始織妄業流。卽下文所明六根生起之相。由其皆是織妄所成。故一一根中。皆具五疊渾濁。必須逆而澄之。余文可知。

﹝寅﹞二因疑廣示二。初疑請。二廣示。

﹝卯﹞今初

阿難白佛言。世尊。云何逆流深入一門。能令六根一時淸淨。

意謂根旣有六。云何止須一門深入。此躡近文而起疑也。

﹝卯﹞二廣示二。初約研破總示。二約行相別示。

﹝辰﹞初中三。初就法研破。二借諭顯理。三以法合諭。

﹝己﹞今初

佛告阿難。汝今已得須陀洹果。已滅三界眾生世間見﹝道﹞所斷﹝之﹞惑。然猶未知根中積生無始虛習。彼習要因修﹝道之﹞所斷得。何況此中生住異滅分齊頭數。今汝且觀現前六根爲一爲六。阿難。若言一者。耳何不見。目何不聞。頭奚不履。足奚無語。若此六根決定成六。如我今會。與汝宣揚微妙法門。汝之六根誰來領受。阿難言。我用耳聞。佛言。汝耳自聞。何關身口。口來問義。身起欽承。是故應知。非一﹝則﹞終﹝是﹞六。非六﹝則﹞終﹝是﹞一。終不汝根元一元六。阿難當知。是根﹝其實﹞非一非六。由無始來顚倒淪替。故於圓湛﹝性中妄有﹞一六義生。汝須陀洹。𨿽得六銷。猶未亡一。

須陀洹。此云入流。初果之名。積生無始虛習。指思惑。此中者。指六根之中。生住異滅分齊頭數者。指無明別惑。得六銷者。不入色聲香味觸法故。未亡一者。未知根結之元故。由未亡一。故仍於根結作定六之見。不信一門深入。六根同淨之法也。

﹝己﹞二借諭顯理

如太虛空。參合羣器。由器形異。名之異空。除器觀空。說空爲一。彼太虛空。云何爲汝成同不同。何況更名是一非一。

太虛空以諭眞性。羣器以諭六塵。由器形異名之異空者。以諭由彼虛妄六塵。分圓湛性而爲視聽覺察之不同。卽上文所謂一六義生。亦下文所謂從眞起妄。六用偏局也。除器觀空說空爲一。以諭六銷未亡一也。彼太虛空等者。以諭上文非一非六。亦諭下文六根互用。無上知覺。覺明圓妙也。

﹝己﹞三以法合諭

則汝了知六受用根。亦復如是。

浮根四塵。如器根中之性。如器中空。非六非一也。

﹝辰﹞二約行相別示二。初明從眞起妄。六用偏局。二明返妄歸眞。六根互用。

﹝己﹞初中二。初別示生起之由。二總結偏局之相。

﹝午﹞初中六。初示眼根結相。﹝至﹞六示意根結相。

﹝未﹞今初

由明暗等二種相形。於妙圓中黏湛發見。見精暎色。結色成根。根元目爲淸淨四大。因名眼體。如蒲萄朶。浮根四塵流逸奔色。

此正顯示所結之相。令人知所解也。蓋自妄爲明覺。因明立所。法爾便有明暗二種相形。由是於妙圓性中。黏彼明湛而發見精。見精暎於明暗等色。結色成勝義根。此惟天眼能見。肉眼所不能見。故名淸淨四大。因名眼體如蒲萄朶者。指勝義根虛妄相也。旣有勝義。便有浮塵眼根。以粗濁四大爲體。常流逸而奔色。是謂迷眞成妄。故有眼根也。此中明暗。卽自心相分。湛。卽自心見分。黏字暎字。正與前文相織妄成織字義同。所以舉根必具塵識。與塵必具根識。舉識必具根塵。而一一法中。皆有五疊渾濁也

﹝未﹞二示耳根結相

由動靜等二種相擊。於妙圓中黏湛發聽。聽精暎聲。捲聲成根。根元目爲淸淨四大。因名耳體。如新捲葉。浮根四塵流逸奔聲。

妄爲明覺。卽是無明初動之相。乃至相待生搖。堅明立礙。名爲動靜二種相擊。亦卽自心之相分也。余例前釋可知。

﹝未﹞三示鼻根結相

由通塞等二種相發。於妙圓中黏湛發齅。齅精暎香。納香成根。根元目爲淸淨四大。因名鼻體。如雙垂爪。浮根四塵流逸奔香。

晦昧爲空。便有通相。結暗爲色。便有塞相。故名二種相發。亦自心之相分也。

﹝未﹞四示舌根結相

由恬變等二種相參。於妙圓中黏湛發嘗。嘗精暎味。絞味成根。根元目爲淸淨四大。因名舌體。如初偃月。浮根四塵流逸奔味。

熾然成異。便有變相。因異立同。便有恬相。恬者。淡也。非甘也。此二種相參。亦是自心相分。

﹝未﹞五示身根結相

由離合等二種相摩。於妙圓中黏湛發覺。覺精暎觸。摶觸成根。根元目爲淸淨四大。因名身體。如腰鼓顙。浮根四塵流逸奔觸。

旣有能所。便有合離。此二相摩。亦是自心相分。

﹝未﹞六示意根結相

由生滅等二種相續。於妙圓中黏湛發知。知精暎法。攬法成根。根元目爲淸淨四大。因名意思。如幽室見。浮根四塵流逸奔法。

無明初動。旣非生妄見有生。諸法變遷。亦非滅妄稱爲滅。此二相續。亦是自心相分。如幽室見者。眾生所計六塵緣影爲自心相也。浮根四塵。約肉團心而言。

﹝午﹞二總結偏局之相

阿難。如是六根。由彼覺明有明明覺。失彼精了。黏妄發光。是以汝今離暗離明。無有見體。離動離靜。元無聽質。無通無塞。齅性不生。非變非恬。嘗無所出。不離不合。覺觸本無。無滅無生。了知安寄。

言六根虛妄結相。別無他因。只由覺明眞性。有妄明之明覺。遂失彼精了之體。黏彼妄塵以發妄光。假名爲視爲聽爲覺爲察也。前云黏湛。約所黏能。今云黏妄。約能黏所。能所𨿽殊。虛妄則一。是以汝今等者。意顯因於迷妄。故成偏局。與前文聽不出聲。見不超色義同。非謂六根一總無性也。

﹝己﹞二明返妄歸眞。六根互用二。初明返妄圓拔。二明歸眞互用。返妄如除器。互用如太空也。

﹝午﹞今初

汝但不循動靜合離恬變通塞生滅明暗。如是十二諸有爲相。隨拔一根。脫黏內伏。伏歸元眞。發本明曜。﹝但得﹞曜性發明。﹝則﹞諸餘五黏。﹝皆﹞應拔﹝而﹞圓脫。

不循二字。卽是下手親切工夫。猶上文不隨分別之不隨二字。二卷中遠離諸和合緣及不和合之遠離二字。亦猶下文棄生滅之棄字。知見無見之無字。不取無非幻之不取二字。乃至旋流獲無妄之旋字也。一脫一切脫。未有耳旣不黏動靜。而余根尙黏合離等者。故名圓脫。但初拔時。須向一根下手耳。

﹝午﹞二明歸眞互用二。初證互用之相。二明互用所以。

﹝未﹞今初

不由前塵所起知見。﹝則本﹞明不循﹝六﹞根。﹝不過﹞寄﹝六﹞根﹝而﹞明發。由是六根﹝遂能﹞互相爲用。阿難。汝豈不知今此會中。阿那律陀。無目而見。跋難陀龍。無耳而聽。殑伽神女。非鼻聞香。驕梵鉢提。異舌知味。舜若多神。無身覺觸。如來光中。暎令暫現。旣爲風質。其體元無。諸滅盡定得寂聲聞。如此會中摩訶迦葉。久滅意根。圓明了知。不因心念。

跋難陀。此云賢喜。殑伽。河名。驕梵鉢提。此云牛呞。異舌者。不與尋常舌根同也。久滅意根者。斷盡俱生我執。無復如幽室見之相可得也。歷引諸證。𨿽或是業果。或由得道。其爲明不循根。則一而已。

﹝未﹞二示互用所以又三。初示妄體本眞。二指現量爲證。三示以修顯性。

﹝申﹞今初

阿難。今汝諸根若圓拔已。內瑩發光。如是浮塵及器世間諸變化相。如湯消冰。應念化成無上知覺。

浮塵諸變化相。本卽無上知覺。所謂此見及緣。元是菩提妙淨明體也。隨無明染緣。如水成冰。用智慧淨緣。如冰化水。而云湯消冰者。湯之與冰。同一水性。但智慧火。能融無明堅執。諭之以湯。此約修徳。顯示翻迷歸悟。故名曰化。若約性徳無減無增。更非二物。則曰煩惱卽菩提。生死卽涅槃矣。

﹝申﹞二指現量爲證

阿難。如彼世人。聚見於眼。若令急合。暗相現前。六根黯然。頭足相類。彼人以手循體外繞。彼𨿽不見。頭足一辧。知覺是同。

上𨿽拈示六根互用。若事若理。皆已彰明。猶恐執迷之人。謂是由修所成。不關性具。故更舉世人現量爲證也。世人所有妄見。僅僅聚在眼根。設令急合。暗相現前。則他人𨿽在其前。六根黯然。頭足相類。然使彼合眼人。以手循他人體。外繞一匝。則眼𨿽不見。而頭足一辧。知覺是同。豈非明不循根之一證乎。古人有以夜中摸著枕子爲大悲千手眼者。亦是此意。

﹝申﹞三示以修顯性

緣見因明。暗成無見。不明自發。則諸暗相永不能昬。根塵旣銷。云何覺明不成圓妙。

承上指示眾生知覺之性。本不藉於眼根。但彼一向緣塵之見。因於明相。故暗時便成無見。若能稱性起修。發本明曜。使曜性不藉明緣而能自發。則諸暗相永不能昬。由是根塵之妄旣銷。云何覺明本性。不成圓妙極果乎。正明二義竟。

﹝庚﹞二決通疑滯二。初明因果俱常。決通初義。二明結解無二。決通次義。

﹝辛﹞初中二。初疑問。二示答。

﹝壬﹞今初

阿難白佛言。世尊。如佛說言。因地覺心欲求常住。要與果位名目相應。世尊。如果位中。菩提。涅槃。眞如。佛性。庵摩羅識。空如來藏。大圓鏡智。是七種名。稱謂𨿽別。淸靜圓滿。體性堅凝。如金剛王。常住不壞。若此見聽。離於明暗動靜通塞。畢竟無體。猶如念心。離於前塵。本無所有。云何將此畢竟斷滅以爲修因。欲獲如來七常住果。世尊。若離明暗。見畢竟空。如無前塵。念自性滅。進退循環。微細推求。本無我心。及我心所。將誰立因。求無上覺。如來先說湛精圓常。違越誠言。終成戲論。云何如來眞實語者。惟乘大慈。開我蒙悋。

智徳無二障。名爲菩提。斷徳無二死。名爲涅槃。不妄名眞。不異名如。不壞不變。名爲佛性。分別一切而無染著。名庵摩羅識。惟一眞心。更非他物。名空如來藏。洞照萬法而無分別。名大圓鏡智。若此見聽下。因前所示迷妄偏局之相。而翻疑眞性爲斷滅也。言此見聽等六根。離明暗等六塵。畢竟無體。猶如初卷中所徵念心。離於前塵本無所有。云何將此畢竟斷滅爲因。而求不生不滅果耶。蒙悋者。由蒙昧故執著也。余文可知。

﹝壬﹞二示答三。初斥迷許說。二指事除疑。三會通結示。

﹝癸﹞今初

佛告阿難。汝學多聞。未盡諸漏。心中徒知顚倒所因。眞倒現前。實未能識。

但知六根全體是妄。不知全妄之中。眞性不滅也。

﹝癸﹞二指事除疑又二。初詰根塵顯迷倒。二就聞性示因常。

﹝子﹞今初

恐汝誠心。猶未信伏。吾今試將塵俗諸事。當除汝疑。卽時如來。敕羅睺羅擊鐘一聲。問阿難言。汝今聞不。阿難大眾。俱言我聞。鐘歇無聲。佛又問言。汝今聞不。阿難大眾。俱言不聞。時羅睺羅又擊一聲。佛又問言。汝今聞不。阿難大眾。又言俱聞。佛問阿難。汝云何聞。云何不聞。阿難大眾俱白佛言。鐘聲若擊。則我得聞。擊久聲銷。音響雙絕。則名無聞。如來又敕羅睺擊鐘。問阿難言。爾今聲不。阿難大眾。俱言有聲。少選聲銷。佛又問言。爾今聲不。阿難大眾。答言無聲。有頃。羅睺更來撞鐘。佛又問言。爾今聲不。阿難大眾。俱言有聲。佛問阿難。汝云何聲。云何無聲。阿難大眾俱白佛言。鐘聲若擊。則名有聲。擊久聲銷。音響雙絕。則名無聲。佛語阿難及諸大眾。汝今云何自語矯亂。大眾阿難俱時問佛。我今云何名爲矯亂。佛言。我問汝聞。汝則言聞。又問汝聲。汝則言聲。惟聞與聲。報答無定。如是云何不名矯亂。

初答無聞爲非。次答無聲爲是。文並可知。

﹝子﹞二就聞性示因常

阿難。聲銷無響。﹝之時﹞汝﹝便妄﹞說無聞。若實無聞。﹝則﹞聞性自滅。同於枯本。鐘聲更擊。汝云何知。﹝當知﹞知有知無。自是聲塵﹝之﹞或無或有。﹝耳﹞豈彼聞性爲汝有無。﹝哉設使﹞聞實云無。﹝則﹞誰﹝爲﹞知無者。是故阿難。聲﹝塵﹞於聞﹝性﹞中自有生滅。非爲汝聞﹝此﹞聲﹝之﹞生﹝聞此﹞聲﹝之﹞滅。﹝而﹞令汝聞性﹝便﹞爲有爲無。﹝也﹞汝尙顚倒。惑聲爲聞。何怪昬迷。以常爲斷。終不應言離諸動靜閉塞開通。說聞﹝畢竟﹞無性。﹝且﹞如﹝世間﹞重睡﹝之﹞人。眠熟牀枕。其家有人。於彼睡時搗練舂米。其人夢中聞舂搗聲。別作他物。或爲擊鼓。或爲撞鐘。卽於夢時。自怪其鐘爲木石響。於時忽寤。遄知杵音。自告家人。我正夢時。惑此舂音。將爲鼓響。阿難。是人夢中。豈憶﹝聲塵之﹞靜搖﹝耳根之﹞開閉通塞。﹝但﹞其形𨿽寐。﹝而﹞聞性﹝決定﹞不昬。﹝以此爲證則知﹞縱汝形銷。命光遷謝。此性云何爲汝銷滅。

此正就虛妄根塵中。點出不生滅性以爲眞正修因也。正取能聞舂搗之性。不取惑爲鐘鼓之情。以惑爲鐘鼓。是獨頭意識顚倒相故。

﹝癸﹞三會通結示又二。初明迷故常卽無常。二明悟故無常卽常。

﹝子﹞今初

以諸眾生。從無始來。循諸色聲。逐念流轉。曾不開悟性淨妙常。不循所常。逐諸生滅。由是生生雜染流轉。

﹝子﹞二明悟故無常卽常

若棄生滅守於眞常。常光現前。根塵識心應時銷落。想相爲塵。識情爲垢。二俱遠離。則汝法眼應時淸明。云何不成無上知覺。

棄生滅者。棄其於眞常中妄見生滅之情見也。守眞常者。守其卽生滅中本自眞常之性體也。想相爲塵。元無實塵。識情爲垢。元無實垢。今能了達。則當下遠離。而法眼自淸明矣。

大佛頂如來密因修證了義諸菩薩萬行首楞嚴經卷第四文句

大佛頂如來密因修證了義諸菩薩萬行首楞嚴經卷第五文句

唐天竺沙門般剌密諦譯經

明菩薩沙彌古吳智旭文句

菩薩比丘溫陵道昉參訂

﹝辛﹞二明結解無二決通次義二。初正明結解無二。二兼顯六解一亡。

﹝壬﹞初中二。初疑請。二開示。

﹝癸﹞今初

阿難白佛言。世尊。如來𨿽說第二義門。今觀世間解結之人。若不知其所結之元。我信是人終不能解。世尊。我及會中有學聲聞。亦復如是。從無始際。與諸無明俱滅俱生。𨿽得如是多聞善根。名爲出家。猶隔日瘧。惟願大慈。哀湣淪溺。今日身心。云何是結。從何名解。亦令未來苦難眾生。得免輪回。不落三有。作是語已。普及大眾。五體投地。雨淚翹誠。佇佛如來無上開示。

上文所示六根生起之由。不惟結相宛然。亦且結元斯在。但由阿難俱生惑覆。不達六根卽是結元。故重致此請也。猶隔日瘧者。須陀洹人。見惑已斷。思惑未除。入無漏觀。便如健人。出觀之時。習染仍在故也。

﹝癸﹞二開示二。初現瑞。二正說。

﹝子﹞今初。

爾時世尊。憐湣阿難。及諸會中諸有學者。亦爲未來一切眾生。爲出世因。作將來眼。以閻浮檀紫金光手。摩阿難頂。卽時十方普佛世界。六種震動。微塵如來住世界者。各有寶光從其頂出。其光同時於彼世界。來祗陀林。灌如來頂。是諸大眾。得未曾有。

摩阿難頂者。欲就阿難現在身中。顯出無上大佛頂法也。十方如來放頂光同灌佛頂者。顯阿難所具大佛頂法。卽一切佛所證頂法。更無差別也。

﹝子﹞二正說二。初諸佛同宣。二釋迦親說。

﹝醜﹞今初。

於是阿難及諸大眾。俱聞十方微塵如來。異口同音告阿難言。善哉。阿難。汝欲識知俱生無明。使汝輪轉生死結根。惟汝六根。更無他物。汝復欲知無上菩提。令汝速證安樂解脫寂靜妙常。亦汝六根。更非他物。

此由阿難別索結元。故直指六根爲生死結根。更非他物也。惟其卽是生死結根。所以卽是菩提常樂。譬如全水成冰。所以全冰是水。又如全巾成結。所以全結是巾耳。又復應知。此經爲阿難輩。一類當機。積劫多聞。不能卽於聞中薦取。翻咎多聞爲失。故選觀音耳根圓通以對治之。觀音亦是從聞思修入三摩地者。何嘗廢聞。只不循聲流轉耳。旣借根性以顯圓通。則以根爲法界。故曰惟汝六根。更非他物。若尋常言萬法惟識。則又可云惟汝六識。更非他物。或惟汝八識。更非他物。謂隨八識流轉。隨四智成道。總無二體故也。又約惟色惟香等義。亦可云惟此六塵。更非他物。以貪愛則種種生惱。不著則本自太平故也。又言根卽攝塵識。言識卽攝根塵。言塵卽攝根識。以三法互爲緣起。不相離故。以三皆同源。三皆無性故。故曰。十方如來。於十八界。一一修行。皆得圓滿無上菩提。於其中間。亦無優劣。故天臺於三科中。簡去界入。於五陰中。簡前四陰。於識陰中。復簡餘七。但觀現前六識一念。名爲灸病得穴。今經於三科中。簡去塵識。於六根中。簡去五根。但以耳根爲所觀境。亦可云灸病得穴。乃至陳那等六人。各以一塵爲所觀境。卽塵塵罔非眞穴。灸之皆可立愈。然則十八界七大。皆穴也。審得何病。應灸何穴。得其穴。則病愈。不得其穴。則病莫能愈。不可謂此是穴。彼非穴也。故二十五聖各說圓通之後。世尊從其五體同放寶光。遠灌佛菩薩頂。彼諸如來。亦於五體同放寶光。來灌佛及眾會之頂。豈非顯於通身是穴。通身皆可起病。二十五門無非大佛頂法也哉。

﹝醜﹞二釋迦親說二。初疑問。二答釋。

﹝寅﹞今初。

阿難𨿽聞如是法音。心猶未明。稽首白佛。云何令我生死輪回。安樂妙常。同是六根。更非他物。

意謂根塵識三。稱十八界。迷則皆爲生死。悟則皆如來藏。何故十方如來。但言生死安樂惟六根耶。

﹝寅﹞二答釋二。初長文。二偈頌。

﹝卯﹞今初。

佛告阿難。根塵同源。縛脫無二。識性虛妄。猶如空華。阿難。由塵發知。因根有相。相見無性。同於交蘆。是故汝今知見立知。卽無明本。知見無見。斯卽涅槃無漏眞淨。云何是中更容他物。

此中初四句。顯示根塵識三本不相離。故但言六根。便攝塵識也。次由塵發知四句。卽是轉釋根塵同源。及識性虛妄猶如空華。三是故汝今下。卽是轉釋縳脫無二。初言根塵同源者。具足應云根塵識三同源。以同是如來藏性不變隨緣。舉體而爲根塵識三。是故根塵識三隨緣不變。仍舉體卽是如來藏性也。縳脫無二者。若了達根塵卽是藏性。不橫計根爲能取。塵爲所取。名之曰脫。脫時亦未嘗斷滅根麈。若不了根塵惟是自心。則橫計根爲能取。塵爲所取。乃至浮根四塵流逸奔色等。名之曰縳。縛時亦未嘗實有根塵。故無二也。識性虛妄者。具足應云根塵識性一總虛妄。與上文互影略耳。蓋根塵識之實性。卽是如來藏性。如來藏性不變隨緣。舉體作根塵識。若離根塵識有爲之法。別覓如來藏無爲之法。如離華處。別覓虛空。故曰猶如空華也。次文由塵發知。則單根不立。因根有相。則單塵不立。相見旣無自性。同於交蘆。則中間所發之識。如交蘆中空。又豈有自性哉。是故汝今等者。知見二字。指眞體言。立知二字。顯示妄本。所謂妄爲明覺。因明立所等也。卽無明本者。卽是非縳而言縳。卽是所結。卽是結元也。次知見二字。指本性言。無見二字。顯示妙修。所謂不隨分別。不循動靜等也。斯卽涅槃無漏眞淨者。卽是非脫而言脫。卽是解其所結也。云何是中更容他物。結答云何同是六根之問。

﹝卯﹞二偈頌二。初頌說法門。二頌嘆法門。

﹝辰﹞初中二。初重頌。二孤起頌。

﹝己﹞初又二。初頌近文顯性以爲修本。二頌前文示修以合妙性。

﹝午﹞今初。

爾時世尊。欲重宣此義。而說偈言。

眞性有爲空。緣生故如幻。無爲無起滅。不實如空華。言妄顯諸眞。妄眞同二妄。猶非眞非眞。云何見所見。中間無實性。是故若交蘆。結解同所因。聖凡無二路。汝觀交中性。空有二俱非。迷晦卽無明。發明便解脫。

此中眞性二字。先標非眞非妄之體。卽初捲所謂常住眞心性淨明體。第二三卷

所謂如來藏妙眞如性。第四卷

所謂性覺妙明本覺明妙。第六卷

所謂覺海性澄圓圓澄覺元妙。乃至第十卷

所謂精眞妙明本覺圓淨也。有爲。指根塵識相。有爲之法。其體本空。以緣生故。諭如幻事。無爲。指根塵識性。無爲之法。亦復不實。以元無起滅故。諭如空華。次轉釋云。何故有爲無爲皆空而不實耶。以言妄顯眞。乃是對待之法。故妄旣是妄。眞亦是妄。而同爲二妄也。所以妙明眞性。猶非眞與非眞。云何可是能見之根。及所見之塵耶。須知內根外塵。及中間之識。皆無實性。是故但若交蘆而已。旣無實性。故結解同一所因。而聖凡總無二路。汝試觀彼交蘆中性。謂之曰空。則蘆相宛然。謂之曰有。則中無實體。故空有二俱非也。但迷晦此俱非之理。卽爲無明。發明此俱非之理。便成解脫矣。蓋眞性本自非凡非聖。迷晦卽爲縳爲結爲凡。發明卽爲脫爲解爲聖。而凡情不立。聖解亦空。故上頌云猶非眞非眞。有爲旣空。無爲亦不實也。

﹝午﹞二頌前文示修以合妙性

解結因次第。六解一亦亡。根選擇圓通。入流成正覺。

此遠頌前第二決定義中之文。以示修行方便也。承上縳脫𨿽惟六根。但解結必因次第。故須一門深入。而六解則一亦亡。故得浮塵諸相。應念化成無上知覺。是以初下手時。須於六根之中。選擇其圓通者。從此入法性流而成正覺。便有日劫相倍之殊也。

﹝己﹞二孤起頌

陀那微細識。習气成暴流。眞非眞恐迷。我常不開演。自心取自心。非幻成幻法。不取無非幻。非幻尙不生。幻法云何立。

梵語陀那。此云執持。上文𨿽明選根入流。但此六根。乃根本識之所執持。而此陀那微細識。其習气種子。能成暴流。謂之曰眞。則是生死根本。謂之非眞。則是離波覓水。故說眞非眞。皆恐人迷而執著。我所以常不開演也。夫一切根塵識等。皆是惟心所現。若依根取塵。捨塵取根。乃至捨根塵而取識。捨六識而獨取第八識等。皆是自心還取自心。致使本非幻妄之性。全體成幻妄法。但使修行之人。達一切法卽心自性。寂然不生取著。則不惟無幻。並無非幻。夫非幻尙自不生。幻法復云何立。譬如空尙不生。花豈有生也哉。然自心取自心。亦是重頌知見立知。非幻成幻法。亦是重頌卽無明本。不取二字。亦是重頌知見無見。無非幻等十三字。亦是重頌斯卽涅槃無漏眞淨。蓋無非幻。是無眞。無二乘涅槃也。無幻。是無妄。無凡夫生死也。無涅槃無生死。是名無住處大涅槃。惟其孤起而兼重頌。故下嘆云雜糅精瑩。

﹝辰﹞二頌嘆法門

是名妙蓮華金剛王寶覺如幻三摩提。彈指超無學。此阿毗達摩。十方薄伽梵。一路涅槃門。

初三句。出其三昧名字。次一句。顯其功能殊勝。後三句。明其眾聖共遵也。初三句。須作一气讀之。言此三昧。名爲何等。乃是妙蓮華金剛王寶覺如幻三昧也。以眞性妙理。在有爲而非有。在無爲而不無。於淨無著。於染無污。故名爲妙蓮華。以般若妙智。觸有有敗。觸無無壞。二邊叵得。中道不居。故名金剛王寶覺。以解脫妙行。有爲亦如幻。無爲亦如幻。二邊亦如幻。中道亦如幻。故名如幻。合此不思議三徳。成一正定。故名三摩提也。此卽大佛頂首楞嚴王三昧。亦卽金剛王如幻不思議佛母眞三昧。種種異名。種種取義。終無二體故也。彈指超無學者。分證固超。破無明故。相似亦超。伏無明故。觀行亦超。能圓伏故。名字亦超。知佛性故。阿毗達摩。亦云阿毗曇。此翻無比法。通則小乘論藏。亦得此名。非世間法所能比故。別則一乘了義。乃當此名。非權乘法所能比故。薄伽梵者。佛之嘉號。具含六義。故存本音。一自在。二熾盛。三端嚴。四名稱。五吉祥。六尊貴也。初捲云一門超出妙莊嚴路。先門而後路。先解而後行也。此云一路涅槃門。先路而後門。先行而後入也。前是出生死門。此是入涅槃門。又迷則本鄕皆他國。悟則普天皆故鄕。迷則出涅槃入生死。悟則出生死入涅槃。門之與路。約義說二。體卽非二也。

﹝壬﹞二兼顯六解。一亡二。初疑請。二答示。

﹝癸﹞初又二。初敍益。二請疑。

﹝子﹞今初。

於是阿難及諸大眾。聞佛如來無上慈誨。祗夜伽陀雜糅精瑩。妙理淸徹。心目開明。嘆未曾有。

祗夜。此云重頌。伽陀。或云偈。此翻孤起。亦名諷頌。言能詮之祇夜伽陀。則雜糅而精瑩。所詮之妙理。則淸淨而了徹也。

﹝子﹞二請疑

阿難合掌頂禮白佛。我今聞佛無遮大悲。性淨妙常。眞實法句。心猶未達六解一亡舒結倫次。惟垂大慈再湣斯會及與將來。施以法音。洗滌沈垢。

此卽牒前偈中解結因次第六解一亦亡之義而發問也。問端有六。一問六解。二問一亡。三問舒。四問結。五問舒結各有倫類。六問舒結各有次序。此隨文便作此列示。若據答中。先答結中次序倫類。次答六解一亡。及解中次序倫類。至文自見。

﹝癸﹞二答示二。初結巾諭迷。二解巾諭悟。

﹝子﹞今初。

卽時如來於師子座。整涅槃僧。斂僧伽梨。攬七寶幾。引手於幾。取劫波羅天所奉華巾。於大眾前綰成一結。示阿難言。此名何等。阿難大眾俱白佛言。此名爲結。於是如來綰疊華巾。又成一結。重問阿難。此名何等。阿難大眾又白佛言。此亦名結。如是倫次綰疊華巾。總成六結。一一結成。皆取手中所成之結。持問阿難。此名何等。阿難大眾。亦復如是次第酬佛。此名爲結。佛告阿難。我初綰巾。汝名爲結。此疊華巾。先實一條。第二。第三。云何汝曹。復名爲結。阿難白佛言。世尊。此寶疊華。緝績成巾。𨿽本一體。如我思惟。如來一綰。得一結名。若百綰成。終名百結。何況此巾祗有六結。終不至七。亦不停五。云何如來祗許初時。第二。第三不名爲結。佛告阿難。此寶華巾。汝知此巾元止一條。我六綰時。名有六結。汝審觀察。巾體是同。因結有異。於意云何。初綰結成。名爲第一。如是乃至第六結生。我今欲將第六結名。﹝還﹞成第一﹝如是得﹞不。不也。世尊。六結若存。斯第六名。終非第一。縱我歷生盡其明辯。如何令是六結亂名。佛言。如是。六結不同。循顧本因。一巾所造。令其雜亂。終不得成。則汝六根。亦復如是。畢竟同中。生畢竟異。

此先答其所問結之次序及倫類也。涅槃僧。此雲裏衣。卽是下裙。僧伽梨。此云雜碎服。卽是大衣。劫波羅。此云時分。夫綰結者。取其巾而左右交加。從本向末。以顯次序之義。蓋巾諭本識。綰諭造作名行。綰時必具結想。以諭想陰。綰竟便成一結。以諭六根受陰。結外必有餘巾以對於結。以諭六根必有所對六塵。兼彼浮根四塵。總名色陰。故知一一根中。皆具五陰。次第重疊而得生起。幽溪所謂橫中之豎也。總成六結。顯倫類義。謂結𨿽有六。其類是同。一一皆以次第綰成。然不取六結先後以諭六根。以六根無先後故。卽是豎中之橫也。

﹝子﹞二解巾諭悟三。初諭六解一亡。二諭解結由心。三諭解當次第。

﹝醜﹞初中二。初立諭。二合法。

﹝寅﹞今初。

佛告阿難。汝必嫌此六結不成。願樂一成。復云何得。阿難言。此結若存。是非蜂起。於中自生此結非彼。彼結非此。如來今日若總解除。結若不生。則無彼此。尙不名一。六云何成。

汝必嫌此等者。言旣嫌此六結而不欲其成。願樂還成一巾。當設何方便乎。餘如文。

﹝寅﹞二合法

佛言。六解一亡。亦復如是。由汝無始心性狂亂。知見妄發。發妄不息。勞見發塵。如勞目睛。則有狂華於湛精明無因亂起。一切世間山河大地生死涅槃。皆卽狂勞顚倒華相。

先因其所明而直以法合之。答其六解一亡之問。次更出結元而諭以狂華也。心性狂亂。卽所謂性覺必明妄爲明覺。知見妄發。卽所謂所妄旣立生汝妄能。發妄不息勞見發塵。卽所謂如是擾亂相待生勞。乃至引起塵勞煩惱也。生死卽華相。故六宜解。涅槃卽華相。故一宜亡。生死卽華相。故有人空。涅槃卽華相。故有法空。

﹝醜﹞二諭解結由心二。初正顯由心。二指法興勸。

﹝寅﹞今初。

阿難言。此勞同結。云何解除。如來以手將所結巾偏掣其左。問阿難言。如是解不。不也。世尊。旋復以手偏牽右邊。又問阿難。如是解不。不也。世尊。佛告阿難。我今以手左右各牽。竟不能解。汝設方便。云何解成。阿難白佛言。世尊。當於結心解卽分散。佛告阿難。如是。如是。若欲除結。當於結心。

結心者。中間空處也。妄爲明覺所立能生。能所相黏。結根斯在。如綰巾兩頭。虛妄成結。然𨿽成結。巾體不失。觀其所結。則知所解。蓋結𨿽似實。結心仍空。向此一隙空中下手。結卽分散。旣可分散。結非實結。是顯人空。結旣本空。解亦非解。是顯法空。左右二字。舊諭兩邊者是。有人以諭偏觀根塵。殊未圓妙。且陳那等偏觀六塵。那律等偏觀六根。皆可入道。何必定觀六識。方名結心。須知根塵識三。法爾相黏。皆可稱結。而三皆無性。皆可稱結心本虛也。又結心卽表中義。若約所觀明中。則是顯出根塵識之實性本如來藏。如結中虛。惟是巾體。若約所用明中。則是須中道觀。如解結者。須從中間下手。若約所破明中。則知根塵識三皆無實法。如結無實體。故可解除。

﹝寅﹞二指法興勸

阿難。我說佛法從因緣生。非取世間和合粗相。如來發明世出世法。知其本因。隨所緣出。如是乃至恆沙界外一滴之雨。亦知頭數。現前種種松直棘曲鵠白烏玄。皆了元由。是故阿難。隨汝心中選擇六根。根結若除。塵相自滅。諸妄銷亡。不眞何待。

前文破除世間因緣戲論習气影子。已無不盡。今方申示佛法因緣深義。亦猶涅槃經中。客醫禁乳而後用乳之諭也。知其本因者。一心具足十界性相爲因。卽如來藏隨緣常不變義。隨所緣出者。隨染淨緣成十法界。所謂隨心應量。循業發現。卽如來藏不孌常隨緣義。如來所說佛法從因緣生。本卽指此圓頓妙理。無柰眾生根性不等。隨類得解。致有藏通別教差別。是故前文須力破耳。界外滴雨知頭數者。大圓鏡智所照也。松棘鵠烏了元由者。十種智力所知也。一切依正。皆是惟心業力所感。舉此二事。爲顯差別妙智。善鑑羣機。所說法要。應須信受故也。言根結若除塵相自滅者。亦約阿難須就耳門入道言之。若觀塵者。亦可云塵結若除。根相自滅。若觀識者。亦可云識結若除。根塵自滅矣。

﹝醜﹞三諭解當次第

阿難。我今問汝。此劫波羅巾。六結現前。同時解縈。得同除不。不也。世尊。是結本以次第綰生。今日當須次第而解。六結同體。結不同時。則結解時。云何同除。佛言。六根解除。亦復如是。此根初解。先得人空。空性圓明。成法解脫。解脫法巳。俱空不生。是名菩薩從三摩地得無生忍。

是結本以次第綰生者。止是片諭。不是全諭。但取六根不得總觀之意。非謂六根成有先後也。六根同體者。倫類之義。惟其同體。故入一無妄。六同淸淨也。結不同時者。次序之義。惟其不同。故須向一門深入也。分別俱生二種我執皆斷。名爲人空。此根初解。則一解一切解。知無二體。而先得人空。如冶鐵者。粗垢任運先落也。涅槃偏眞。名爲法執。空性圓明。則不但無六。亦且無一。而成法解脫。解脫法已。𨿽復人法俱空。而俱空實本不生。非是人法滅而俱空生。此則一切法不生。不生亦不生。名爲無生法忍。菩薩定境修觀。正欲從三昧而得此忍也。此中諦理。非橫非豎。約修證邊雙照橫豎。言豎義者。人空是眞諦現前。法空是俗締現前。俱空不生是中諦現前。言橫義者。知徧計我執卽空假中。是名人空。知依他法執卽空假中。是名法空。知圓成空理卽空假中。是名俱空不生也。總示因心竟。

﹝己﹞二別顯修證五。初阿難請問圓根。二如來垂詢聖眾。三眾聖各說證門。四放光現瑞總印。五佛敕文殊簡擇。

﹝庚﹞今初。

阿難及諸大眾。蒙佛開示。慧覺圓通。得無疑惑。一時合掌。頂禮雙足。而白佛言。我等今日身心皎然。快得無礙。𨿽復悟知一六亡義。然猶未達圓通本根。世尊。我輩飄零積劫孤露。何心何慮。預佛天倫。如失乳兒。忽遇慈母。若復因此際會道成。所得密言。還同本悟。則與未聞無有差別。惟垂大悲。惠我祕嚴。成就如來最後開示。作是語已。五體投地。退藏密機。冀佛冥授。

若復因此等者。正請示圓通本根也。謂若因此師資際會。得達圓通本根。而菩提道成。俾所得前來密言。了知的是自心本具。而還同本悟。則行起解絕。方悟神珠非從外得。乃與未聞無有差別耳。祕嚴者。祕密妙莊嚴路也。退藏密機者。不起一念也。冀佛具授者。因佛敕云隨汝心中選擇。知佛未必親宣。但祈加被冥授而已。

﹝庚﹞二如來垂詢聖眾

爾時世尊。普告眾中諸大菩薩。及諸漏盡大阿羅漢。汝等菩薩及阿羅漢。生我法中。得成無學。我今問汝最初發心。悟十八界誰爲圓通。從何方便入三摩地。

垂詢聖眾。其故有二。一者正顯方便多門。二者正顯門門各有成驗。所謂要知山下路。須問過來人也。最初發心等者。先開解也。從何方便入三摩地者。依解起行也。二十五聖。𨿽未必人人先開圓解。而從解起行。自是修證通途軌式。或見此處有最初字。便欲擬答最初方便之問。反以第一大科擬答妙奢摩等。誤矣。誤矣。

﹝庚﹞三眾聖各說證門五。初觀六塵。二觀五根。三觀六識。四觀七大。五觀耳根。

﹝辛﹞初中六。初陳那觀聲。﹝至﹞六迦葉觀法。

﹝壬﹞今初。

憍陳那五比丘。卽從座起。頂禮佛足。而白佛言。我在鹿苑。及於雞園。觀見如來最初成道。於佛音聲悟明四諦。佛問比丘。我初稱解。如來印我名阿若多。妙音密圓。我於音聲得阿羅漢。佛問圓通。如我所證。音聲爲上。

六塵圓通。色應居首。今先明聲塵者。此方眞教體。淸淨在音聞。且與耳根圓通。一始一終。互相映故。釋此二十五種圓通。各爲三意。一。明境有通別。二。明觀有盈縮。三。明證有本迹。境通別者。十法界依正音聲。通得爲所觀境。今言於佛音聲悟明四諦。此境別也。觀盈縮者。佛說苦諦。眞實是苦。不可令樂。集眞是因。更無異因。因若滅者。果則必滅。滅苦之道。實是眞道。更無異道。此是藏教生滅觀門。一向是縮。若只此四諦音聲。迷則苦集浩然。而音聲之性。本非苦集。悟則道滅宛爾。而音聲之性。亦非道滅。所謂音聲性空。四諦皆空。此是通教無生觀門。望藏爲盈。望別仍縮。若只此四諦音聲。迷之具成十界苦集。悟之具成十界道滅。所謂分段苦。變易苦。見思集。塵沙無明集偏眞滅。眞中滅。一切智道。一切種智道。此是別教無量觀門。望藏通二教爲盈。望圓仍縮。若只此四諦音聲。本如來藏妙眞如性。了知如來藏中。性音眞空。性空眞音。淸淨本然。周徧法界。隨眾生心。應所知量。或有茫然不解。或作生滅四諦解。或作無生無量無作四諦解。皆是循業發現。又只此四諦音聲。亦顯示四種十二緣生。亦卽顯示四種六度。乃至亦卽顯示世出世間一切諸法。如四諦音聲。一切佛法音聲亦復如是。如佛法音聲。一切十法界依正音聲亦復如是。一音聲性。一切音聲性。一切音聲性。一音聲性。此是圓教無作觀門。乃名爲盈也。證本迹者。鹿苑悟道。迹是藏教。而妙音密圓。正是密悟如來藏中。性音眞空。性空眞音。淸淨本然周徧法界之義。蓋本是圓教大士。現作聲聞。引物生解。今旣別爲鈍而仍利一類大機。不妨稱本直說。正不俟法華方開顯也。我於音聲得阿羅漢者。悟音聲卽如來藏。本自不生。故得證無生果。下皆仿此。

﹝壬﹞二沙陀觀色。

優波尼沙陀。卽從座起。頂禮佛足。而白佛言。我亦觀佛最初成道。觀不淨相。生大厭離。悟諸色性。以從不淨。白骨微塵。歸於虛空。空色二無。成無學道。如來印我名尼沙陀。塵色旣盡。妙色密圓。我從色相得阿羅漢。佛問圓通。如我所證。色因爲上。

境通別者。依正諸塵。眼家所對。通名爲色。今觀不淨。別在內色。悟諸色性以從不淨者。所謂五種不淨。一生處不淨。胎中與糞穢雜處。生從尿道而出。二種子不淨。攬父母精血爲體。三相不淨。從頭至足。純是穢物。四性不淨。根本從穢業生。托於穢物長養。其性自是不可攺變。身中共三十六物。內有十二。名性不淨。﹝皮膚血肉筋脈骨髓肪膏腦膜。﹞外有十二。名相不淨。﹝發毛爪齒眵淚涎唾屎尿垢汗。﹞中有十二。通於相性。﹝肝膽腸胃脾腎心肺生藏熟藏赤痰白痰。﹞五究竟不淨。業盡報終。如朽敗木。大小不淨。盈流於外。體生諸虫。唼食其肉。皮肉旣盡。惟餘白骨等。言白骨微塵歸於虛空者。明其不淨苦空無常無我耳。與外道七分析色之邪計不相侔也。空色二無者。對色說空。色旣非眞。空亦烏有。從此會入眞諦。故成無學也。觀盈縮者。觀身六分所成。所謂地水火風空識。無我我所。惟是不淨。卽藏教意。觀不淨色。如夢如影。淨不淨俱不可得。卽通教意。觀此身色能成十法界淨不淨差別因果。卽別教意。觀此身色。本如來藏妙眞如性。如來藏中。性色眞空。性空眞色等。卽圓教意也。證本迹者。初云觀不淨相生大厭離。迹在藏教。次云妙色密圓。則密入藏性矣。

﹝壬﹞三香嚴觀香。

香嚴童子。卽從座起。頂禮佛足。而白佛言。我聞如來。教我諦觀諸有爲相。我時辭佛。宴晦淸齋。見諸比丘燒沈水香。香气寂然。來入鼻中。我觀此气。非﹝生於﹞木。非﹝生於﹞空。非﹝生於﹞煙。非﹝生於﹞火。去無所著。來無所從。由是意銷。發明無漏。如來印我得香嚴號。塵气倏滅。妙香密圓。我從香巖得阿羅漢。佛問圓通。如我所證。香嚴爲上。

境通別者。一切依正諸香臭气。鼻家所對。通名爲香。今觸境發悟。別在沈水香也。觀盈縮者。觀此香气苦空無常。卽藏教意。觀香無生。卽通教意。觀此香塵。能成十界因果差別。卽別教意。觀此香塵。卽如來藏。乃至如來藏中。性香眞空。性空眞香等。卽圓教意也。證本迹者。去無所著。來無所從。得阿羅漢。迹在通教。妙香密圓。悟藏性矣。

﹝壬﹞四藥王觀味。

藥王藥上二法王子。幷在會中五百梵天。卽從座起。頂禮佛足。而白佛言。我無始劫。爲世良醫。口中嘗此娑婆世界艸木金石。名數凡有十萬八千。如是悉知苦醋鹹淡甘辛等味。幷諸和合俱生變異。是冷是熱。有毒無毒。悉能徧知。承事如來。了知味性非空非有。非卽身心。非離身心。分別味因。從是開悟。蒙佛如來。印我昆季藥王藥上二菩薩名。今於會中。爲法王子。因味覺明。位登菩薩。佛問圓通。如我所證。味因爲上。

境通別者。隨遇一味。其境則別。今徧嘗諸味。其境則通也。諸味宛然故非空。無實體性故非有。不生於舌故非卽身心。無舌不知故非離身心。味因者。藏性是味之本因也。觀盈縮者。觀此諸味苦空無常。卽藏教意。觀味無生。卽通教意。分別無量諸味。乃至具足十界因果。卽別教意。味性卽如來藏。乃至如來藏中。性味眞空。性空眞味等。卽圓教意也。證本迹者。初爲良醫。以此行菩薩道。似屬藏教。或是別教初心。承事如來。了知味性非空非有等。則本迹俱圓矣。

﹝壬﹞五賢護觀觸

跋陀婆羅。幷其同伴十六開士。卽從座起。頂禮佛足。而白佛言。我等先於威音王佛。聞法出家。於浴僧時。隨例入室。忽悟水因。旣不洗塵。亦不洗體。中間安然。得無所有。宿習無忘。乃至今時從佛出家。令得無學。彼佛名我跋陀婆羅。妙觸宣明。成佛子住。佛問圓通。如我所證。觸因爲上。

跋陀婆羅。此云賢護。亦云賢首。境通別者。一切冷暖痛癢諸塵。身家所緣。通名爲觸。今於浴室發悟。其境則別言水因者。卽觸塵也。因水有觸。故名水因。又推用水洗身之因。名爲水因。若云洗塵。無體則誰知洗者。且何不竟洗地水火風。若云洗體。無塵則安所用洗。且何嘗洗得勝義根乎。展轉推簡。觸塵本空。觸旣本空。欲何分別。得此悟門。歷劫不昧。故云宿習無忘也。觀盈縮者。觀順觸是壤苦。違觸是苦苦。非順非違觸是行苦。卽藏教意。能觸如幻。所觸亦然。卽通教意。於一觸塵。出生十界因果差別。卽別教意。觸性卽如來藏。乃至如來藏中。性觸眞空。性空眞觸等。卽圓教意也。證本迹者。初悟水因。僅在別教十信。已曾仰信中道。故佛名爲跋陀婆羅。由其圓解未開。所以謗不輕而久墮。今則仍賴本悟門而證果。證圓住也。

﹝壬﹞六迦葉觀法

摩訶迦葉。及紫金光比丘尼等。卽從座起。頂禮佛足。而白佛言。我於往劫。於此界中。有佛出世。名日月燈。我得親近。聞法修學。佛滅度後。供養舍利。然燈續明。以紫金光塗佛形像。自爾以來。世世生生。身常圓滿。紫金光聚。此紫金光比丘尼等。卽我眷屬。同時發心。我觀世間六塵變壞。惟以空寂修於滅盡。身心乃能度百千劫。猶如彈指。我以空法成阿羅漢。世尊說我頭陀爲最。妙法開明。銷滅諸漏。佛問圓通。如我所證。法因爲上。

摩訶迦葉。此云大飲光。我於往劫下。先敍緣善。我觀世間下。方說修因也。頭陀。此云抖擻。約理卽是迥出法塵。應知四教抖擻差別。約事則有十二種行。一阿蘭若。二常乞食。三次第乞。四一食。五節量食。六中後不飲漿。七糞掃衣。八但三衣。九冢間。十樹下。十一露地。十二但坐不臥也。境通別者。通則世出世間一切諸法。凡是意家所緣。皆名爲法。別則隨拈一塵生滅影子。並得爲境。今觀六塵變壞。惟以空寂修於滅盡。卽是借通顯別。別以空法爲所觀也。觀盈縮者。由塵變壞。方知空寂。卽藏教意。六塵本空。非滅故空。卽通教意。分別六塵無量差別。空亦不同。卽別教意。了知法塵本如來藏。乃至如來藏中。性法眞空。性空眞法等。卽圓教意也。證本迹者。觀塵變壞。以空修滅。迹在藏教。妙法開明。知如來藏。具一切法。則密入圓教矣。

﹝辛﹞二觀五根。以耳根爲此方當機。至後方廣陳之。故今略明。惟有五人。卽分爲五。初阿那律觀眼。﹝至﹞五須菩提觀意。

﹝壬﹞今初

阿那律陀。卽從座起。頂禮佛足。而白佛言。我初出家。常樂睡眠。如來訶我爲畜生類。我聞佛訶。啼泣自責。七日不眠。失其雙目。世尊示我樂見照明金剛三昧。我不因眼觀見十方。精眞洞然。如觀掌果。如來印我成阿羅漢。佛問圓通。如我所證。旋見循元。斯爲第一。

阿那律陀。此云無貧。亦云如意。境通別者。見暗見明見通見塞。通名爲見。今旣失目。別觀見暗之時。見非是暗。以達性無虧損也。樂見照明者。如是見性。是心非眼。故𨿽盲而不失也。金剛者。性不可壞也。三昧者。依性成修也。觀盈縮者。緣見因明。暗無所見。則知眼入無常無我。卽藏教意。明暗如幻。能見亦然。卽通教意。五眼差別。分對十界。卽別教意。目入卽如來藏。如來藏中。性見覺明。覺精明見。乃至循業發現。卽圓教意。證本迹者。成阿羅漢。迹在通教。而所示三昧本屬圓宗。旋見者。不流逸奔色。除於根結也。循元者。悟眼入本如來藏也。

﹝壬﹞二繼道觀鼻

周利槃特迦。卽從座起。頂禮佛足。而白佛言。我闕誦持。無多聞性。最初值佛。聞法出家。憶持如來一句伽陀。於一百日。得前遺後。得後遺前。佛湣我愚。教我安居調出入息。我時觀息微細。窮盡生住異滅諸行剎那。其心豁然得大無礙。乃至漏盡成阿羅漢。住佛座下。印成無學。佛問圓通。如我所證。反息循空。斯爲第一。

周利槃特迦。此云繼道。亦云小路。無多聞性者。往昔曾爲三藏法師。由慳法故。今招此報。所誦伽陀。根本律中載之。偈曰。身語意業不造惡。不惱世間諸有情。正念觀知欲境空。無益之苦當遠離。調出入息。有似二乘數息觀。有十六特勝。所謂安那般那三昧。息出知出。息入知入等。由其愚癡無智。故令於此鼻息了了常知。可以破愚暗也。境通別者。領納香臭。通名鼻入。今不取知香知臭。但調出入。其境則別也。觀盈縮者。此息無常無我不淨苦空。卽藏教意。此息出無所去。入無來處。卽通教意。觀此鼻入。具足十界差別因果不同。卽別教意。鼻入卽如來藏。如來藏中。性﹝鼻﹡臭﹞覺明。覺精明﹝鼻﹡臭﹞等。卽圓教意。證本迹者。觀息微細。迹在藏教。返息循空。悟其本如來藏。亦密入圓住矣。

﹝壬﹞三牛呞觀舌

憍梵鉢提。卽從座起。頂禮佛足。而白佛言。我有口業。於過去劫輕弄沙門。世世生生。有牛呞病。如來示我一味淸淨心地法門。我得滅心入三摩地。觀味之知非體非物。應念得超世間諸漏。內脫身心。外遺世界。遠離三有。如鳥出籠。離垢銷塵。法眼淸淨。成阿羅漢。如來親印登無學道。佛問圓通。如我所證。還味旋知。斯爲第一。

憍梵鉢提。此云牛呞。境通別者。知淡知甜乃至知苦。通名舌根。今令返觀。知淡之時。知非是淡。乃至知苦之時。知非是苦等。所謂無味之味。亦是味中上味。以其不流逸而奔味。故名一味淸淨心地法門。此境別也。我得滅心者。滅其知味之心。不由前塵起知見也。非體者。非生於舌。非物者。非生於物。具如第三卷

破舌入中廣明。由悟非體。故內脫身心。由悟非物。故外遺世界也。觀盈縮者。觀此舌入無常無我。卽藏教意。舌入卽空。是通教意。舌入出生十界因果。是別教意。舌入卽如來藏。如來藏中性嘗覺明。覺精明嘗等。是圓教意也。證本迹者。非體非物。迹在通教。還味旋知。悟入藏性矣。

﹝壬﹞四餘習觀身

畢陵伽婆蹉。卽從座起。頂禮佛足。而白佛言。我初發心。從佛入道。數聞如來說諸世間不可樂事。乞食城中。心思法門。不覺路中毒刺傷足。舉身疼痛。我念有知。知此深痛。𨿽覺覺痛。覺淸淨心。無痛痛覺。我又思惟。如是一身。寧有雙覺。攝念未久。身心忽空。三七日中。諸漏虛盡。成阿羅漢。得親印記。發明無學。佛問圓通。如我所證。純覺遺身。斯爲第一。

畢陵伽婆蹉。此云余習。多慢習故。境通別者。覺痛覺癢覺寒覺熱等。通名身入。今因毐刺傷足。別以痛覺爲境也。言𨿽此知覺能覺於痛。而覺淸淨心。依然如故。曾無有痛能痛著此覺者。蓋設使此覺爲痛所痛。則覺已成痛。誰知痛者。今旣能覺於痛。則覺本未嘗痛也。如是一身。寧有雙覺。一受痛一無痛哉。故知迷則全覺成痛。悟則全痛是覺耳。此與第二卷

中覺所覺眚覺非眚中一般道理。兼證見見非見之性。尢爲親切。若隨痛轉。則全眞覺爲妄覺。所謂覺是見分。痛是相分。二分之外。更無眞覺可得。如二月之外。別無眞月。眚影之外。別無淸淨目也。若知只此能覺痛者從來痛他不著。則知終日在妄。終日恆眞。覺旣惟心。痛亦惟心。只此二分。元是菩提妙淨明體。如卽此二月。全是月體。卽此眚影。全依目體也。是則不惟覺本是覺。而且痛亦是覺。故日純覺。不惟痛本無痛。而且身本無身。故曰遺身耳。觀盈縮者。觀覺痛覺癢等覺。皆是無常無我。卽藏教意。所覺如幻。能覺亦然。卽通教意。由此身入。能成十界因果。卽別教意。身入卽如來藏。如來藏中。性覺覺明。覺精明覺等。卽圓教意也。證本迹者。身心忽空。迹在通教。純覺遺身。悟入藏性矣。

﹝壬﹞五須菩提觀意

須菩提卽從座起。頂禮佛足。而白佛言。我曠劫來。心得無礙。自憶受生。如恆河沙。初在母胎。卽知空寂。如是乃至十方成空。亦令眾生證得空性。蒙如來發性覺眞空。空性圓明。得阿羅漢。頓入如來寶明空海。同佛知見。印成無學。解脫性空。我爲無上。佛問圓通。如我所證。諸相入非。非所非盡。旋法歸無。斯爲第一。

境通別者。知善知惡知有知空等。別別皆名意入。今知空寂。卽是觀於此覺知性。不在內外中間諸處。亦復生無所從。滅無所去。其境通也。自憶受生如恆河沙者。以生住異滅吸習中歸。名意知根。久成此觀。故多劫受生皆能憶也。觀盈縮者。此意念念生滅。無常無我。卽藏教意。此意卽空。是通教意。此意出生十界因果。是別教意。意入卽如來藏。如來藏中。性知覺明。覺精明知等。是圓教意也。證本迹者。空性圓明得阿羅漢。迹在通教。同佛知見。悟藏性也。諸相入非等者。了知寤寐生滅等相。全體虛妄。皆入於非。而能非之心。與所非之相俱盡。旋此心法以歸無性。無性之性。卽是如來藏性也。

﹝辛﹞三觀六識六。初舍利觀眼識。﹝至﹞六目連觀意識。

﹝壬﹞今初

舍利弗卽從座起。頂禮佛足。而白佛言。我曠劫來。心見淸淨。如是受生。如恆河沙。世出世間種種變化。一見則通。獲無障礙。我於中路。逢迦葉波兄弟相逐。宣說因緣。悟心無際。從佛出家。見覺明圓。得大無畏。成阿羅漢。爲佛長子。從佛囗生。從法化生。佛問圓通。如我所證。心見發光。光極知見。斯爲第一。

境通別者。隨其所見而生分別。其境則別。今世出世間種種變化。一見則通。其境通也。心見。卽指眼識。不於色塵而起惑染。故名淸淨。世出世間。卽是因緣所生諸法。染因緣故。則有世間種種變化。淨因緣故。則有出世種種變化。一見則通者。由其眼識淸淨。所以現量而知。此其夙習。在觀行及相似位也。觀盈縮者。眼識是因緣所生。無常無我。卽藏教意。因緣卽空。是通教意。因緣假名。出生十界因果。是別教意。因緣卽中。眼識本如來藏。如來藏中。性識明知。覺明眞識等。是圓教意也。證本迹者。宣說因緣。悟心無際。迹是通教見地。本乃圓悟藏性也。不以眼爲界。不以色爲界。非因非緣。亦非自然。直是如來藏性。妙覺湛然。徧周法界。故雲光極知見。

﹝壬﹞二普賢觀耳識

普賢菩薩。卽從座起。頂禮佛足。而白佛言。我已曾與恆沙如來爲法王子。十方如來。教其弟子菩薩根者。修普賢行。從我立名。世尊。我用心聞。分別眾生所有知見。若於他方恆沙界外。有一眾生。心中發明普賢行者。我於爾時。乘六牙象。分身百千。皆至其處。縱彼障深。未得見我。我與其人。暗中摩頂。擁護安慰。令其成就。佛問圓通。我說本因。心聞發明。分別自在。斯爲第一。

我已曾與等文。先敍果上大用。佛問圓通已下。方出修證本因。心聞。卽指耳識。由觀耳識。發明如來藏性。故得大用現前。分別自在也。境通別者。隨其所聞而生分別。其境則別。觀於心聞。其境則通。觀盈縮。例如眼識中說。證則本迹俱圓。

﹝壬﹞三艷喜觀鼻識

孫陀羅難陀。卽從座起。頂禮佛足。而白佛言。我初出家。從佛入道。𨿽具戒律。於三摩地。心常散動。未獲無漏。世尊教我及拘絺羅。觀鼻端白。我初諦觀。經三七日。見鼻中气。出入如煙。身心內明。圓洞世界。徧成虛淨。猶如琉璃。煙相漸消。鼻息成白。心開漏盡。諸出入息。化爲光明照十方界。得阿羅漢。世尊記我當得菩提。佛問圓通。我以消息。息久發明。明圓滅漏。斯爲第一。

孫陀羅。此云艷。難陀。此云喜。以妻彰名也。境通別者。分別香臭諸气。通名鼻識。此識本無色質可見。但依鼻識而造諸惡。名爲黑業。攝鼻識而制心一處。名爲白業。故令觀鼻端白以攝散心。別是一種權巧法門也。此與通明禪觀相似。觀之盈縮。亦如眼識中說。證本迹者。出入如煙。迹在通教性地。鼻息成白。迹在見地。得阿羅漢。是已辦地。記得菩提。當是方等般若中記。息久發明。明圓滅漏。所謂鼻識卽如來藏。妙覺湛然等也。

﹝壬﹞四滿慈觀舌識

富樓那彌多羅尼子。卽從座起。頂禮佛足。而白佛言。我曠劫來。辯才無礙。宣說苦空。深達實相。如是乃至恆沙如來祕密法門。我於眾中微妙開示。得無所畏。世尊知我有大辯才。以音聲輪教我發揚。我於佛前助佛轉輪。因師子吼。成阿羅漢。世尊印我說法無上。佛問圓通。我以法音降伏魔怨。消滅諸漏。斯爲第一。

境通別者。舌根有二功能。一嘗味。二語言。舌識亦有二種功能。一分別諸味。二具足四辯。所謂法無礙辯。義無礙辯。辭無礙辯。樂說無礙辯。皆是淸淨舌識。與同時意識之力。具足種種名句法味。今不取分別諸味。乃取無礙辯才。其境別也。觀盈縮者。依於舌識四無礙辯。宣說苦空。卽藏教意。宣說三乘共實相。卽通教意。宣說出二諦外之實相。卽別教意。深達一切無非實相。卽圓教意也。證本迹者。因師子吼成阿羅漢。迹是通教。以不離文字說解脫故。法音降伏魔怨等者。以生滅無生二種法音。降界內四魔。消滅見思諸漏。以無量無作二種法音。降界外四魔。消滅塵沙無明諸漏。當知本地甚深遠矣。

﹝壬﹞五波離觀身識

優波離。卽從座起。頂禮佛足。而白佛言。我親隨佛逾城出家。親觀如來六年勤苦。親見如來降伏諸魔。制諸外道。解脫世間貪欲諸漏。承佛教戒。如是乃至三千威儀。八萬微細。性業遮業。悉皆淸淨。身心寂滅。成阿羅漢。我是如來眾中綱紀。親印我心。持戒修身。眾推爲上。佛問圓通。我以執身。身得自在。次第執心。心得通達。然後身心一切通利。斯爲第一。

優波離。此云上首。或云近執。隨佛逾城。處處說是闡陀。今優波離敍此緣起。恐是隨機不同。示現各別也。境通別者。分別違順俱非諸觸。通名身識。今持戒檢身。別緣違情之境。言三千威儀者。行住坐臥。各二百五十戒。共成一千。以對三聚。卽成三千。言八萬微細者。以三千威儀。歷身口七支。共成二萬一千。約貪分嗔分癡分等分煩惱以論對治。故有八萬四千。今特舉大數耳。言性業者。無論受與不受。犯之法爾有罪。如殺盜邪淫妄語等是也。言遮業者。佛爲行人旣遮制後。犯則有罪。如飲酒及非時食等是也。觀盈縮者。通途觀於身識。例如眼識中說。別就持戒論於觀門。若依此戒滅惡生善。次第成就定共道共。卽藏教意。惡旣性空。善亦非有。所持如幻。能持亦然。是通教意。於一戒品。出生十界種種因果。是別教意。戒爲法界。一切法趣戒。是趣不過。卽圓教意也。證本迹者。執身是律儀戒。執心是定共道共戒。迹在藏教。而身心一切通利。則密悟如來藏性。所謂淸淨法身。常住眞心矣。

﹝壬﹞六目連觀意識

大目犍連。卽從座起。頂禮佛足。而白佛言。我初於路乞食。逢遇優樓頻螺。伽耶。那提。三迦葉波。宣說如來因緣深義。我頓發心。得大通達。如來惠我袈裟著身。須髮自落。我遊十方。得無掛礙。神通發明。推爲無上。成阿羅漢。寧惟世尊。十方如來。嘆我神力圓明淸淨自在無畏。佛問圓通。我以旋湛。心光發宣。如澄濁流。久成淸瑩。斯爲第一。

優樓頻螺。此云木瓜癃。伽耶。山名。亦城名。此云象頭。那提。河名。兄弟三人。皆先事火。後受佛化。爲常隨眾者也。境通別者。善識惡識。及無記識。或緣過去。或緣現在未來。或緣現量。或緣比量非量。隨其所起介爾之心。皆得爲所觀境。是名爲別。今但云旋湛。其境通也。觀盈縮者。觀此意識是因緣所生。無常無我。卽藏教意。觀此意識。不自生。不他生。不共生。不無因生。因緣卽空。是通教意。觀此意識因緣假名。能成十界種種因果。是別教意。觀此意識本如來藏。如來藏中。性識明知。覺明眞識。妙覺湛然。徧周法界。含吐十虛。寧有方所。循業發現。卽圓教意也。證本迹者。我頓發心得大通達。謂了知正因緣境。不隨分別邪見。發得本有無漏眞明。迹在通教見地。神名天心。通名慧性。天然之性。照徹無礙。成阿羅漢。迹在已辦。而圓明淸淨自在無畏。是密入藏性也。如澄濁流久成淸瑩者。以五疊渾濁。惟是五陰。五陰根由。惟是妄想。故此第六意識。名爲功首罪魁。是故二十五種圓通。所觀之境𨿽別。能觀之智是同。若不依此第六識心以爲妙觀察智。何由成辦大菩提果。當知澄濁成淸此爲關要。所以圓頓止觀。立此爲境。名爲去丈就尺。去尺就寸。譬如伐樹得根。灸病得穴也。而後世漫言首破六識。是誤認緣影以爲六識。豈知性識明知。覺明眞識。全妄卽眞者耶。

﹝辛﹞四觀七大爲七。初火頭觀火大。﹝至﹞七勢至觀根大。

﹝壬﹞今初。

烏芻瑟摩。於如來前。合掌頂禮佛之雙足。而白佛言。我常先憶久遠劫前。性多貪欲。有佛出世。名曰空王。說多淫人。成猛火聚。教我徧觀百骸四肢諸冷暖气。神光內凝。化多淫心成智慧火。從是諸佛。皆呼召我名爲火頭。我以火光三昧力故。成阿羅漢。心發大願。諸佛成道。我爲力士。親伏魔怨。佛問圓通。我以諦觀身心暖觸無礙流通。諸漏旣銷。生大寶焰。登無上覺。斯爲第一。

七大之首。應先地大。今先火大。亦爲對治生死根本故也。烏芻瑟摩。此云火頭。境通別者。十法界內火外火。通名火大。今觀凡夫身內淫火。此境別也。觀盈縮者。觀此淫火苦惱不淨。是藏教意。觀此淫火緣生卽空。是通教意。觀此淫火因緣假名。能成十界諸因果法。是別教意。觀此淫火。卽如來藏。性火眞空。性空眞火。隨心應量。循業發現。是圓教意也。證本迹者。火光三昧成阿羅漢。是通教體法觀門。心發大願。則接圓教矣。

﹝壬﹞二持地觀地大

持地菩薩。卽從座起。頂禮佛足。而白佛言。我念往昔普光如來出現於世。我爲比丘。常於一切要路津口。田地險隘。有不如法。妨損車馬。我皆平塡。或作橋梁。或負沙土。如是勤苦。經無量佛出現於世。或有眾生。於闤闠處。要人擎物。我先爲擎。至其所詣。放物卽行。不取其直。毗捨浮佛現在世時。世多饑荒。我爲負人。無問遠近。惟取一錢。或有車牛被於泥溺。我有神力爲其推輪。拔其苦惱。時國大王。延佛設齋。我於爾時。平地待佛。毗捨如來。摩頂謂我當平心地。則世界地一切皆平。我卽心開。見身微塵。與造世界所有微塵。等無差別。微塵自性。不相觸摩。乃至刀兵。亦無所觸。我於法性悟無生忍。成阿羅漢。迥心今入菩薩位中。﹝但﹞聞諸﹝十方﹞如來。﹝有﹞宣﹝說﹞妙蓮華佛知見地﹝者﹞。我﹝卽﹞先﹝往﹞證明而爲上首。佛問圓通。我以諦觀身界二塵。等無差別。本如來藏。虛妄發塵。塵銷智圓。成無上道。斯爲第一。

毗捨浮。此云徧一切自在。乃莊嚴劫最後佛也。境通別者。內色外色。通名地大。今初以平地爲行。別在外色。後悟當平心地。則內外不二也。觀盈縮者。觀地無常無我等。是藏教意。觀地卽空。是通教意。觀地十界假名無量。是別教意。觀地卽如來藏。性色眞空。性空眞色等。是圓教意。證本迹者。初是藏教事度。後乃圓悟藏性。而云成阿羅漢。回心今入菩薩位者。只是粗垢先落。心不取證意耳。

﹝壬﹞三月光觀水大

月光童子。卽從座起。頂禮佛足。而白佛言。我憶往昔恆河沙劫。有佛出世。名爲水天。教諸菩薩修習水觀入三摩地。觀於身中水性無奪。初從涕唾。如是窮盡津液精血大小便利。身中旋復。水性一同。見水身中。與世界外浮幢王剎諸香水海。等無差別。我於是時。初成此觀。但見其水。未得無身。當爲比丘。室中安禪。我有弟子。窺窗觀室。惟見淸水徧在室中。了無所見。童稚無知。取一瓦礫投於水內。激水作聲。顧盻而去。我出定後。頓覺心痛。如舍利弗遭違害鬼。我自思惟。今我已得阿羅漢道。久離病緣。云何今日忽生心痛。將無退失。爾時童子捷來我前。說如上事。我則告言。汝更見水。可卽開門入此水中。除去瓦礫。童子奉教。後入定時。還復見水。瓦礫宛然。開門除去。我後出定。身質如初。逢無量佛。如是至於山海自在通王如來。方得亡身。與十方界諸香水海性合眞空。無二無別。今於如來得童眞名。預菩薩會。佛問圓通。我以水性一味流通。得無生忍。圓滿菩提。斯爲第一。

境通別者。內水外水。各可別觀。今觀身中水性及香水海。其境通也。觀盈縮。如地大中說。證本迹者。初成此觀。卽圓初信至七信位。或是別七住位。所謂但破見思。未破無明。𨿽得六銷。猶未亡一。故云但見其水。未得無身。此卽以彼淸水三昧而爲其身。不同凡夫有我身見也。阿羅漢道。約圓七信。或別七住。對藏通而言之。羅漢但有四大不調外感之病。無有忽然意外之病。故云久離病緣。方得亡身等者。證圓初住。了知性水眞空。性空眞水。水與瓦礫。皆如來藏。俱發俱現。惟海惟山。故云一味流通也。

﹝壬﹞四琉璃光觀風大

琉璃光法王子。卽從座起。頂禮佛足。而白佛言。我憶往昔經恆沙劫。有佛出世。名無量聲。開示菩薩本覺妙明。﹝元無動靜﹞觀此世界及眾生身。皆﹝不過﹞是妄緣風力所轉。我於爾時。觀界安立。觀世動時。觀身動止。觀心動念。諸動無二。等無差別。我時覺了此羣動性。來無所從。去無所至。十方微塵顚倒眾生。同一虛妄。如是乃至三千大千一世界內所有眾生。如一器中貯百蚊蚋。啾啾亂鳴。於分寸中。鼓發狂鬧。逢佛未幾。得無生忍。爾時心開。乃見東方不動佛國。爲法王子。事十方佛。身心發光。洞徹無礙。佛問圓通。我以觀察風力無依。悟菩提心。入三摩地。合十方佛傳一妙心。斯爲第一。

境通別者。內風外風。各可別觀。今通以諸動爲所觀也。觀盈縮。亦如地大中說。證則本迹俱圓。言來無所從去無所至者。所謂風大卽如來藏。性眞常中。求於去來迷悟生死了無所得也。東方爲羣動之首。而有不動佛國。正表動卽非動。此動而常寂之理。乃諸佛所傳心法也。

﹝壬﹞五虛空藏觀空大

虛空藏菩薩。卽從座起。頂禮佛足。而白佛言。我與如來。﹝昔在﹞定光佛所。﹝卽已﹞得無邊身。爾時手執四大寶珠。照明十方微塵佛剎。化成虛空。又於自心現大圓鏡。內放十種微妙寶光。流灌十方盡虛空際。諸幢王剎。來入鏡內。涉入我身。身同虛空。不相妨礙。身能善入微塵國土。廣行佛事。得大隨順。此大神力。由我諦觀四大無依。﹝不過皆是﹞妄想生滅。﹝均與﹞虛空無二。﹝而一切﹞佛國本同。於同發明。得無生忍。佛問圓通。我以觀察虛空無邊入三摩地。妙力圓明。斯爲第一。

此亦先敍果上勝徳。次此大神力下。方說修證本因也。四大寶珠。卽是觀四大之妙智。照明佛剎化成虛空。卽是了知性色眞空。性火眞空等也。現大圓鏡。卽是觀空大之妙智。放十寶光流灌空際。卽是了知性空眞色。性空眞火等。具足十界隨緣之用也。諸幢王剎來入鏡內乃至不相妨礙。一含一切。一切入一也。身能善入乃至得大隨順。一切含一。一入一切也。得無邊身。是證法身體大。四珠圓鏡。是表般若相大。身土互入。是明解脫用大。境通別者。內空外空。皆可別觀。今通觀也。觀盈縮者。滅色空。是藏教意。卽色空。是通教意。出二邊空。是別教意。性覺眞空。性空眞覺。是圓教意。證則本迹俱圓。

﹝壬﹞六彌勒觀識大

彌勒菩薩。卽從座起。頂禮佛足。而白佛言。我憶往昔經微塵劫。有佛出世。名日月燈明。我從彼佛而得出家。心重世名。好遊族姓。爾時世尊。教我修習惟心識定入三摩地。歷劫已來。以此三昧事恆沙佛。求世名心。歇滅無有。至然燈佛出現於世。我乃得成無上妙圓識心三昧。乃至盡空如來國土淨穢有無。皆是我心變化所現。世尊。我了如是惟心識故。識性流出無量如來。今得授記。次補佛處。佛問圓通。我以諦觀十方惟識。識心圓明。入圓成實。遠離依他及徧計執。得無生忍。斯爲第一。

彌勒。此云慈氏。名阿逸多。此云無能勝。卽當來龍華教主也。境通別者。六種轉識。各可別觀。如前六識圓通所明。第八藏識。初心決不能觀。以其行相難了知故。今云修習惟心識定。通以六識爲所觀境。兼復進觀八識。蓋由不達現前所緣六塵。惟是六識自家相分。妄於心外取境。所以心重世名。好遊族姓。今令諦觀眼所緣緣。決定不離眼識。乃至意所緣緣。決定不離意識。次觀根身器界諸本質境。亦決不離根本藏識。則識心之外。更無少許實法可得。何所可重。何所可好。故得求世名心歇滅無有也。觀盈縮者。觀六種識皆是因緣所生。無常無我。卽藏教意。緣生卽空。是通教意。依根本識。出生十界染淨因果。卽別教意。六識皆如來藏。如來藏中。性識明知。覺明眞識。妙覺湛然。徧周法界。含吐十虛。寧有方所。循業發現。故有十界染淨諸識不同。一一識性。還復互徧互具。不可思議。是圓教意也。證本迹者。初修此定。迹在別教。得成無上妙圓識心三昧。卽是初歡喜地通達之位。此則證道同圓。是故了知一切惟識。乃至四土三身。皆是識性變化流出。所謂心佛眾生。三無差別。互攝互含。不可思議。有云只須消歸自己。不必以他佛他土爲言者。未達自他不二之體故也。圓成實者。了知此見及緣。元是菩提妙淨明體。如了繩卽麻。依他執者。本是妙明無上菩提淨圓眞心。妄爲色空及與聞見。如麻上見繩。徧計執者。以攀緣心而爲自性。妄計實我實法。如繩上計蛇。今旣識心圓明。入圓成實。則依他徧計二執。不期遠離而自遠離矣。

﹝壬﹞七勢至觀根大

大勢至法王子。與其同倫五十二菩薩。卽從座起。頂禮佛足。而白佛言。我憶往昔恆河沙劫。有佛出世。名無量光。十二如來相繼一劫。其最後佛。名超日月光。彼佛教我念佛三昧。譬如有人。一專爲憶。一人專忘。如是二人。若逢不逢。或見非見。二人相憶。二憶念深。如是乃至從生至生。同於形影。不相乖異。十方如來憐念眾生。如母憶子。若子逃逝。𨿽憶何爲。子若憶母如母憶時。母子歷生不相違遠。若眾生心憶佛念佛。現前當來必定見佛。去佛不遠。不假方便。自得心開。如染香人。身有香气。此則名曰香光莊嚴。我本因地。以念佛心入無生忍。今於此界。攝念佛人歸於淨土。佛問圓通。我無選擇。都攝六根。淨念相繼。得三摩地。斯爲第一。

七大次第。先根後識。今識大後。方明根大者。以此念佛三昧。亦逗此方機宜。末世眾生。須依念佛得度。又四種三昧。同名念佛。念佛三昧。名爲三昧中王。能攝一切三昧故也。十六觀經云。但見此菩薩一毛孔光。卽見十方無量諸佛淨妙光明。是故號此菩薩名無邊光。以智慧光。普照一切。令離三塗。得無上力。是故號此菩薩名大勢至。釋此圓通。亦爲三意。一明境通別者。別則隨舉一根。皆得爲所觀境。如那律等五人。及下文觀音大士是也。今云都攝六根。其境則通。依此六根而修念佛三昧。復有三種不同。一者惟念自佛。二者惟念他佛。三者自他俱念。若惟念自佛。則與二十四種圓通是同。惟須一重能所。所謂以六根爲所觀。以妙觀察智相應心品爲能觀。如央掘經云。所謂彼眼根。於諸如來常。具足無減修。了了分明見。乃至彼意根。於諸如來常。具足無減修。了了分明知等。此則該攝一切諸教。一切禪宗直指法門。罄無不盡也。若惟念他佛。則與二十四種圓通有別。須知兩重能所。所謂妙觀察智爲能觀。六根爲所觀。六根爲能念。諸佛果徳爲所念。由第六識。夾持六根專注佛境。俾眼所見。無非佛色。耳所聞。無非佛聲。鼻所﹝鼻﹡臭﹞。無非佛香。舌所宣。無非佛號。身所對。無非佛境。意所緣。無非佛法。此則該攝彌陀藥師上生等經。及蓮社事想法門。罄無不盡也。若自他俱念。則與二十四聖圓通同而復別。先須開圓頓解。了知心佛眾生三無差別。自他本自不二。乃托他佛以顯本性。故應佛顯。知本性明。托外義成。惟心觀立。此則開圓解處。與諸聖同。托他佛處。與諸聖異。十六觀經所謂勝異方便。今文所謂不假方便自得心開。由其方便最爲勝異。故更不假余方便也。二明觀盈縮者。通途教觀。具如前文五根中說。今明念佛三昧。亦有四教不同。一一教中。亦復各有念自念他自他俱念三種差別。藏教三者。觀此六根無我我所。證入滅諦涅槃。名念自佛。以此六根緣佛三十二相。八十種好。滅罪生福。成出世因。名念他佛。緣想佛境。攝我六根。爲欲淨諸戒品。生定發慧。現證果故。名自他俱念也。通教三者。觀此六根當體卽空。非滅故空。名念自佛。六根如幻。佛身亦然。以如幻根。緣如幻佛。滅如幻罪。生如幻福。乃至得證如幻涅槃。名念他佛。所念能念無二幻故。托如幻境。成如幻觀。名自他俱念也。別教三者。觀此六根。依無明有。斷無明故。九界六根得滅。佛界六根得成。名念自佛。正因佛性。𨿽復理同。我無緣了。諸佛已具。緣念諸佛果中勝徳。不生疲厭。名念他佛。我與諸佛。三因平等。諸佛圓證。我今在迷。先念化身佛。助我緣因。次念報身佛。助我了因。後念法身佛。顯我正因。名自他俱念也。圓教三者。六根皆如來藏。如來藏中。性見覺明。覺精明見。如一見根。見周法界。聞﹝鼻﹡臭﹞覺知。亦復如是。妙徳瑩然。周徧法界。是念自佛。觀一佛身。卽是一切諸佛之身。觀一相好。卽是一切相好之海。稱一佛名。卽是一切諸佛之名。觀一法門。卽是一切微妙法門。觀於佛土一塵一法。卽是一切諸塵諸法。見一色身。卽是圓見法報化身。瞻一影像。卽是如來三身實相。名念他佛。諸佛乃眾生心內之佛。眾生乃諸佛心內眾生。觀身實相。觀佛亦然。全繇性具三徳。成彼諸佛果上三身。觀彼諸佛果上三身。卽發自心本有三智。名自他俱念也。三明證本迹者。自行則本迹俱圓。化他則四教俱用。還須先約三種念佛以釋今文。次明四種淨土以彰能攝。約念他佛釋今文者。一專爲憶。卽指十方如來。一人專忘。卽指迷倒眾生。佛常逢見眾生。眾生常不逢見諸佛。故云若逢不逢。或見非見。次諭佛憶眾生。更與尋常憶念不同。直如慈母憶子。子今憶母。亦須如母憶子。方得歷生不相違遠。憶者。恆審思量。念者。注心一境。憶念若深。則有現前卽見佛者。如遠公三見聖相之類是也。亦有當來乃見佛者。如臨終佛迎。乃至華開見佛之類是也。不惟得見果佛。亦去果佛不遠。如經所明不退菩提。多有一生補處是也。不假方便。謂卽以念佛爲第一勝異方便。非餘一切方便所可及也。香諭諸佛果徳。染香人身有香气等。諭攬果成因。因能克果也。約念自佛釋今文者。一專爲憶。以諭本覺之性。隨諸眾生流轉五道。不相暫離。一人專忘。以諭始覺在無明時。念念背覺合塵。始本不離。故若逢。始本不合。故不逢。本卽在始。故或見。始恆迷本。故非見也。十方如來。卽指眾生本覺之性。元自豎窮橫徧。能生始覺。諭之如母。始覺在無明時。全體從本覺起。而違背本覺。諭以如子逃逝也。現前見佛。是圓初住。親見本覺法身。當來見佛。是圓五品六根。相似見於本覺。去佛不遠。謂去自心妙覺極果不遠。不假方便。謂不假諸餘方便。非謂念自心佛。不是勝妙方便也。香諭本覺理性。染香人身有香气。諭無明燻變成始覺也。約自他俱念。例此可知。次明四種淨土以彰能攝者。所謂凡聖同居淨土。方便有餘淨土。實報無障礙淨土。常寂光淨土也。今以藏通二教念他佛念自他佛二種三昧。攝歸同居方便二種淨土。謂藏七賢。通幹慧性地。皆歸同居淨。藏四果。通見地已上。皆歸方便淨也。以別教二種念佛三昧。攝歸同居方便實報三種淨土。十信位。歸同居淨。十住十行十迥向位。歸方便淨。十地證道同圓。由念他佛之力。歸實報淨也。以圓教二種念佛三昧。攝歸四種淨土。五品位。歸同居淨。十信位。歸方便淨。初住去。歸實報淨。亦復分證寂光。妙覺位。歸於究竟寂光淨也。若夫單念自佛。則通教已辦地上。能歸方便淨土。幹慧性地。不能歸同居淨土。藏教一總不能。圓教能歸實報寂光二種淨土。別教不能。又圓教但念自佛者。但能豎入上三淨土。不能橫超西方淨土。又單念自佛。則是諸聖所同。不顯此門獨妙。又單被四教利根。不能普被四教三根。故非勢至化他之本旨也。問曰。但念他佛。得非心外取境耶。答曰。圓人熾然但念他佛。了知他佛不離自心。權乘縱未了達自心。究竟心外決無別佛。故此念佛三昧。若迷若悟。皆可共遵。迷者遵之。則不假方便。自得心開。悟者遵之。則自他不二。始覺合本矣。名爲三昧中王。不亦宜乎。

大佛頂如來密因修證了義諸菩薩萬行首楞嚴經卷第五文句

大佛頂如來密因修證了義諸菩薩萬行首楞嚴經文句﹝下﹞

大佛頂如來密因修證了義諸菩薩萬行首楞嚴經卷第六文句大佛頂如來密因修證了義諸菩薩萬行首楞嚴經卷第七文句大佛頂如來密因修證了義諸菩薩萬行首楞嚴經卷第八文句大佛頂如來密因修證了義諸菩薩萬行首楞嚴經卷第九文句大佛頂如來密因修證了義諸菩薩萬行首楞嚴經卷第十文句大佛頂如來密因修證了義諸菩薩萬行首楞嚴經卷文句後序

大佛頂如來密因修證了義諸菩薩萬行首楞嚴經卷第六文句

唐天竺沙門般刺密諦譯經

明菩薩沙彌古吳智旭文句

菩薩比丘溫陵道昉參訂

﹝辛﹞五觀耳根。此門次序。本應在那律後。由其正被當機。故俟眾聖各已略陳。乃廣陳修証之相也。文分爲二。初敍悟緣起。二牒證結答。

﹝壬﹞初中三。初值佛稟教。二依教修證。三由證起用。

﹝癸﹞今初。

爾時觀世音苦薩。卽從座起。頂禮佛足。而白佛言。世尊。憶念我昔無數恆河沙劫。於時有佛出現於世。名觀世音。我於彼佛發菩提心。彼佛教我從聞思修入三摩地。

觀者。能觀之智。所謂一心三觀也。世音者。所觀之境。所謂一境三諦也。世有三種。一器世間。所謂同居方便實報寂光。二眾生世間。所謂天人。阿修羅。地獄。鬼。畜生。三正覺世間。所謂佛。菩薩。緣覺。聲聞。以要言之。卽十法界若依若正也。音者。依正所出種種音聲。此音本卽如來藏性。循業發現。眾生迷本聞。循聲流轉。故於十界依正音聲。不能普徧圓觀。又於所聞音聲。或是有漏。或是無漏。或善或惡。或樂或苦。隨其妄想。起諸分別。不達一切音聲。皆如來藏三諦妙理。惟此菩薩。善證耳根圓通。觀一切音。皆妙三諦。故名觀世音也。古佛亦名爲觀世音。正顯師資一揆。我於彼佛發菩提心者。亦如阿難圓悟藏性。深發四弘也。彼佛教我從聞思修入三摩地者。亦如今佛開示阿難定境修觀也。聞思修三字。尋常作三慧釋。今則稍異。謂以聞根爲所觀境。從此思惟修習而入三昧。下正備明思惟修習及證入起用之相也。釋此圓通。亦須三意。境通別者。隨聞一動一靜一聲一響。皆可觸發聞機。別成所觀之境。今但雲從聞思修。其境通也。觀盈縮者。觀此耳入因緣所生。全體虛妄。無我我所。是藏教意。耳入卽空。是通教意。耳入出生十界因果。是別教意。耳入本如來藏。如來藏中。性聞覺明。覺精明聞。妙徳瑩然。周徧法界等。是圓教意也。證則本迹俱圓。具如下釋。

﹝癸﹞二依教修證二。初總敍圓修。二別明破陰。

﹝子﹞今初。

初於聞中。入流亡所。

初於聞中四字。明其所觀之境。𨿽十八界。皆得爲所觀境。而大士初下手時。別從耳門而入。故定聞根爲所觀境。此境不取所聞聲相。亦不取耳識能分別相。但聞而已。入之一字。明其能觀之智。眾生循聲流轉。非背而背。名之爲出。大士反聞自性。非合而合。名之爲入。卽一心三止三觀也。流之一字。明其所顯之諦。下文云。此則圓眞實。此則通眞實。此則常眞實。乃是聞性眞流。以此圓通常性。不變隨緣。隨緣不變。故名爲流。若隨染緣。則流爲九界。若隨淨緣。則流爲佛界。九界名生死流。佛界名涅槃流。正隨流時。水性不變。十界俱非十界。名眞諦法流。惟一水性。隨十界流。十界俱卽十界。名俗諦法流。流外無水。水外無流。非水非流。卽流卽水。十界俱離卽離非是卽非卽。名中諦法流。眞諦卽圓眞實。俗諦卽通眞實。中諦卽常眞實。又三諦俱圓。量周徧故。三諦皆通。具勝用故。三諦皆常。體不變故。若以能入止觀。對所入法流。須知橫豎二義。方達非橫非豎。言豎入者。體眞止。空觀。入眞諦流。方便隨緣止。假觀。入俗諦流。息二邊分別止。中觀。入中諦流。言橫入者。一心三止。入眞諦流。一心三觀。入俗諦流。止觀不二。入中諦流。如此橫豎。卽非橫豎。又所觀聞境。本具三諦。總名妙假。能觀止觀。三智一心。總名爲空。所入法流。能所雙絕。總名爲中。當知約義說三。實非二體。非一非三。而三而一。根塵識性。一一咸爾。眾生迷悶。日用不知。今以妙止觀力。向耳門中圓顯此理。則一顯一切顯矣。言亡所者。亡之一字。總顯澄濁得淸。妄結得解之功。所之一字。總指耳根門頭。五疊渾濁虛妄結根之相。蓋迷背時。全卽以此眞流之理而成妄所。今了悟時。全卽融彼妄所之法而成眞流。故云入流亡所。又復應知。入之一字。一心三止三觀。止觀不二。是般若徳。流之一字。一境三諦。三非定三。是法身徳。亡所二字。卽解脫徳。所無實體。則亡無可亡。所是幻妄。則不亡而亡。所非有無。則非亡非不亡而論於亡也。

﹝子﹞二別明破陰。夫所亡妄所。元無實體。能亡觀智。亦無漸次。但就迷中五疊渾濁。不無淺深。故令悟時。不妨無次第中說於次第。直是語不頓彰。實則次第元非次第也。分文爲五。初圓破色陰超劫濁。﹝至﹞五圓破識陰超命濁。

﹝醜﹞今初。

所入旣寂。動靜二相了然不生。

此以一心圓妙止觀。直觀聞性本圓本通本常。了知耳根所對動靜二麈。本如來藏妙眞如性。動亦不生。靜亦不生。不生之理。了然卽在二相之中。非滅二相而後爲不生也。夫動靜二相。旣已了然不生。則凡明暗通塞恬變合離生滅等相。又豈有生。故得圓破色陰超劫濁也。欲知此中修徳淺深。仍須善達橫豎二義。豎約六卽。橫約四土。豎中有橫。橫中有豎。乃能會入非橫非豎。言六卽者。眾生循聲流轉。妄計動滅靜生。靜滅動生。而動本無動。靜本無靜。是謂理卽不生。知此動靜二相。來無所從。去無所至。是謂名字卽不生。依於聞根而觀聞性。深達不生之理。圓伏五住。是謂觀行卽不生。觀力旣深。相似理現。六根淸淨。粗垢先除。是謂相似卽不生。無明豁破。祕藏理顯。一動一靜。無非三徳。是謂分證卽不生。動亦法界。靜亦法界。法界圓照。惟妙覺明。是謂究竟卽不生。今一往約豎。先亡聲塵之所位在觀行。若卽豎論橫。通於究竟不生也。言四土者。六凡眾生。以聲生爲動。聲滅爲靜。是同居土動靜二相。二乘以生死爲動。涅槃爲靜。是方便土動靜二相。菩薩以二邊爲動。中道爲靜。是實報土動靜二相。佛以不變隨緣爲動。隨緣不變爲靜。又不變隨緣。故非動說動。非靜說靜。隨緣不變。故動亦不生。靜亦不生。是寂光土動靜二相。今一往約橫。則四土動靜皆悉了然不生。卽橫論豎。則六凡動靜二相了然不生。超同居土劫濁。位在圓教七信。二乘動靜二相了然不生。超方便土劫濁。位在十信。菩薩動靜二相了然不生。超實報土劫濁。位在初住已上。佛界動靜二相了然不生。證寂光土眞善妙色。一念普觀無量劫。一塵普現十方界。十世古今。始終不離於當念。微塵剎土。自他不隔於毫端。又能示現種種時劫。種種延促。皆悉自在。位在妙覺也。是謂初於聞中。入色陰本如來藏之流。亡九界劫濁之所。

﹝醜﹞二圓破受陰超見濁

如是漸增。聞所聞盡。

如是漸增者。理則頓悟。乘悟並銷。事非頓除。因次第盡。縱令利刀一截千紙。而中間層數元自不亂。縱令大鵬一舉九萬。而中間尋尺亦自歷然。故不妨於非漸次中說漸次也。動靜二相了然不生。則所聞之性本盡。所聞旣盡。能聞亦然。所謂旋聞與聲脫。能脫欲誰名。夫能聞所聞旣盡。則能見所見。能嗅所嗅。能嘗所嘗。能覺所覺。能知所知。又豈不盡。故得圓破受陰超見濁也。約六卽者。眾生終日循聲流轉。而聲本無性。聞亦本空。是理卽盡。達此本盡之理。是名字卽盡。餘可例知。今一往約豎。次亡聞根之所。位在初信乃至七信。若卽豎論橫。通於究竟盡也。約四見者。六凡以根爲能聞。聲爲所聞。起有我見。二乘以慧耳爲能聞。以眞諦爲所聞。起無我見。菩薩以法耳爲能聞。以俗諦爲所聞。起亦我亦無我見。佛以佛耳爲能聞。以中諦爲所聞。成非我非無我無上正見。今一往約橫。則四種聞所聞皆盡。卽橫論豎。則凡夫聞所聞盡。超有我見濁。位在七信。二乘聞所聞盡。超無我見濁。位在十信。菩薩聞所聞盡。超亦我亦無我見濁。位在初住已上。佛界聞所聞盡。成非我非無我正見。位在妙覺也。是謂初於聞中。入受陰本如來藏之流。亡九界見濁之所。

﹝醜﹞三圓破想陰超煩惱濁

盡聞不住。覺所覺空。

不住二字。卽是於未足中不生滿足證也。後文云。若動念盡。浮想銷除。於覺明心。如去塵垢。一倫生死。首尾圓照。名想陰盡。又云。想陰盡者。是人平常夢想銷滅。寤寐恆一。覺明虛靜。猶如晴空。無復粗重前麈影事。乃至惟一精眞。故知此文。是圓破想陰以超煩惱濁也。約六卽者。眾生終日起諸妄想。而妄想無性。是能覺所覺。理卽是空。知此妄想無性。無能無所。是名字卽空。餘可例知。今一往約豎。次亡覺觀之所。位亦在圓七信。若卽豎論橫。通於究竟卽空也。約四慧者。凡夫以根塵爲所覺。邪慧爲能覺。成見思煩惱。二乘以眞諦爲所覺。空慧爲能覺。成塵沙煩惱。菩薩以二諦爲所覺。道慧爲能覺。成無明煩惱。佛以中諦爲所覺。佛慧爲能覺。成無上菩提。今一往約橫。則四種覺所覺皆空。卽橫論豎。則凡夫覺所覺空。超見思煩惱濁。位在七信。二乘覺所覺空。超塵沙煩惱濁。位在十信。菩薩覺所覺空。超無明煩惱濁。位在初住已上。佛界覺所覺空。煩惱卽菩提。位在妙覺也。是謂初於聞中。入想陰本如來藏之流。亡九界煩惱濁之所。

﹝醜﹞四圓破行陰超眾生濁

空覺極圓。空所空滅。生滅旣滅。寂滅現前。

極之一字。卽是不生滿足。任運增進之功也。後文云。若此淸擾熠熠元性。性入元澄。如波瀾滅。化爲澄水。名行陰盡。又云。行陰盡者。諸世間性幽淸擾動同分生機。倏然隳裂沈細綱紐。補特伽羅酬業深脈。感應懸絕。於涅槃天。將大明悟。內外湛明。入無所入。乃至已滅生滅。而於寂滅精妙未圓。故知此文。是圓破行陰以超眾生濁也。約六卽者。眾生妄見種種生滅。而本無生滅可得。是謂理卽寂滅。餘可例知。今一往約豎。次亡空理生滅之所。位在十信。若卽豎論橫。通於究竟寂滅也。約四行者。凡夫以有名生。以無名滅。成有漏行。作世間眾生。二乘以生死爲生滅。偏眞爲寂滅。成無漏行。作出世眾生。菩薩以二邊爲生滅。但中爲寂滅。成漏無漏行。作大道心成就眾生。佛以不變隨緣爲生滅。隨緣不變爲寂滅。成不思議行。作無上眾生。今一往約橫。則四種生滅皆滅。若卽橫論豎。則凡夫生滅旣滅。超世間眾生濁。位在七信。二乘生滅旣滅。超出世眾生濁。位在十信。菩薩生滅旣滅。超大心眾生濁。位在初住已上。佛界生滅旣滅。成無上眾生。位在妙覺也。是謂初於聞中。入行陰本如來藏之流。亡九界眾生濁之所。

﹝醜﹞五圓破識陰超命濁

忽然超越世出世間。十方圓明。獲二殊勝。一者上合十方諸佛本妙覺心。與佛如來同一慈力。二者下合十方一切六道眾生。與諸眾生同一悲仰。

後文云。十方世界及與身心。如吠琉璃內外明徹。名識陰盡。又云。識陰若盡。則汝現前諸根互用。從互用中。能入菩薩金剛幹慧。圓明精心。於中發化。如淨琉璃。內含寶月。如是乃超十信十住等。乃至圓滿菩提。歸無所得。故知此文。是圓破識陰以超命濁也。夫如來藏妙眞如性。本自俱非世出世間。所以俱卽世出世間。由眾生迷悶。背覺合塵。妄爲五濁之所覆障。是故凡夫以世間自囿。聖人以出世自局。旣囿且局。則其相不圓。其光不明。譬如月體𨿽無增減。而光相妄有盈虧。今以稱性所起圓頓止觀。圓破五陰而澄五濁。故得發本明曜。徹證三無差別之性而上合下同也。諸佛本妙覺心。卽是眾生心內諸佛。今旣自證九界中本具佛界之性。便能徧與十界道滅。故云與佛如來同一慈力。是名無緣大慈。十方一切眾生。卽是諸佛心內眾生。今旣自證佛界中本具九界之性。便能徧拔十界苦集。故云與諸眾生同一悲仰。是名同體大悲。十界惟是一心。慈悲本自不二。且約究竟義顯。故但稱諸佛本妙覺心。非謂本妙覺心。獨在諸佛。又約拔苦義彊。故但稱一切六道眾生。非謂同體悲仰。不徧九界也。約六卽者。世間本非世間。出世本非出世。是謂理卽超越。餘可例知。今一往約豎。次亡寂滅之所。位在初住已上。若卽豎論橫。通於觀行超越。乃至究竟超越也。約四識者。凡夫以現前爲世間。妄計諸天神仙爲出世間。成有漏識。起分段命濁。二乘以三界爲世間。以偏眞涅槃爲出世間。成無漏識。起方便土變易命濁。菩薩以生死涅槃皆爲世間。以中道佛性迥超二諦爲出世間。成漏無漏識。起果報土變易命濁。佛以如來藏性不變隨緣爲俱卽世出世間。隨緣不變爲俱非世出世間。成庵摩羅識。證法性無量壽命。今一往約橫。則四種世出世間皆悉超越。若卽橫論豎。則破凡夫世間有漏識陰。超同居命濁。位在七信。破二乘出世間無漏識陰。超方便命濁。位在十信。破菩薩亦世間亦出世間漏無漏識陰。超實報命濁。位在初住已上。顯佛界非世間非出世間庵摩羅識陰。證寂光無量壽命。位在妙覺也。是謂初於聞中。入識陰本如來藏之流。亡九界命濁之所。

﹝癸﹞三由證起用三。初明三十二應。二明十四無畏。三明四不思議無作妙徳。二十四聖所證藏性旣同。則所具妙用亦等。但非此會當機。故皆略而不說。愼勿因此作勝劣想也。此三妙用。不出慈悲感應。以觀音大士心中所有十界苦樂而爲能感。以十界眾生心中所具大士慈悲而爲能應。則有顯感顯應。冥感顯應。顯感冥應。冥感冥應。亦冥亦顯感而顯應。亦冥亦顯感而冥應之不同。顯感顯應者。眾生現在三業精勤。得見大士所現自身他身。得聞大士所說權實諸法。冥感顯應者。眾生過去善根湻熟。得見大士自他等身。得聞大士權實等法。此二通於三十二應。十四無畏。及四妙徳。顯感冥應者。現在三業精勤。𨿽不見身聞法。而密得四益。冥感冥應者。過去善根湻熟。密得四益。此二惟在十四無畏。及第四妙徳。亦冥亦顯感而顯應者。過去善根湻熟。現在三業精勤。得見大士自他等身。聞權實法。此亦通於三十二應。十四無畏。及四妙徳。亦冥亦顯感而冥應者。過現善根業力。𨿽不見身聞法。密成四益。此亦惟在十四無畏。及第三第四二妙徳也。然此三種妙用。各有歡喜生善滅惡入理四益。各有拔苦與樂二用。而一往爲語。則三十二應與樂義彊。故承上文慈力言之。十四無畏。拔苦義彊。故承上文悲仰言之。四無作徳。慈悲不二。故名不思議也。又三十二應。旣稱與佛同慈。而現身說法。乃具十法界身。則知眾生。是諸佛心內眾生。十四無畏。旣稱與生同仰。而所獲功徳。不離大士身心。則知大士。是眾生心內大士矣。

﹝子﹞初明三十二應。此與法華普門示現。同而不同。同者。皆現十法界身。不同者。法華說法。惟指流通圓教。此經說法。徧用權實四悉也。又分爲三。初總明大用所起。二別明應說之相。三結明功由三昧。

﹝醜﹞今初。

世尊。由我供養觀音如來。蒙彼如來授我如幻聞燻聞修金剛三昧。與佛如來同慈力故。令我身成三十二應。入諸國土。

全性起修。修卽無修。故云如幻。以本覺聞性。燻於始覺。以聞性中所起始覺。修於本覺。故云聞燻聞修。以其頓破無明結根。頓顯常住藏性。故云金剛三昧也。三十二應。總不出十法界身。入諸國土。卽是於實報方便同居三土橫豎而入也。

﹝醜﹞二別明應說之相二。初現四聖法界。二現六凡法界。

﹝寅﹞今初。

世尊。若諸菩薩。入三摩地。進修無漏。勝解現圓。我現佛身而爲說法。令其解脫。若諸有學。寂靜妙明。勝妙現圓。我於彼前。現獨覺身而爲說法。令其解脫。若諸有學。斷十二緣。緣斷勝性。勝妙現圓。我於彼前。現緣覺身而爲說法。令其解脫。若諸有學。得四諦空。修道入滅。勝性現圓。我於彼前。現聲聞身而爲說法。令其解脫。

諸菩薩者。徧指四教因中大士。現佛身者。各現當教極果之身。爲說法者。隨其所應。說於四種第一義悉。令解脫者。令證四教佛果解脫之道。究竟歸於圓教解脫也。出無佛世。名爲獨覺。寂靜妙明。指無生觀慧言也。出有佛世。稟因緣教。名爲緣覺。緣斷勝性。言已能成就斷緣生之勝性也。得四諦空等。言先於四諦悟生空理。證須陀洹。今進修無漏道品。欲入滅度也。不言現菩薩身者。大士示居菩薩位故。

﹝寅﹞二現六凡法界又爲二。初成就樂欲。二成就厭離。

﹝卯﹞今初。

若諸眾生。欲﹝使其﹞心明悟。不犯欲﹝染穢﹞麈。欲﹝令其﹞身淸淨。我於彼前。現梵王身而爲說法。令其解脫。若諸眾生。欲爲天主。統領諸天。我於彼前。現帝釋身而爲說法。令其成就。若諸眾生。欲身自在遊行十方。我於彼前。現自在天身而爲說法。令其成就。若諸眾生。欲身自在飛行虛空。我於彼前。現大自在天身而爲說法。令其成就。若諸眾生。愛統鬼神。救護國土。我於彼前。現天大將軍身而爲說法。令其成就。若諸眾生。愛統世界。保護眾生。我於彼前。現四天王身而爲說法。令其成就。若諸眾生。愛生天宮。驅使鬼神。我於彼前。現四天王國太子身而爲說法。令其成就。若諸眾生。樂爲人王。我於彼前。現人王身而爲說法。令其成就。若諸眾生。愛主族姓。世間推讓。我於彼前。現長者身而爲說法。令其成就。若諸眾生。愛譚名言。淸淨自居。我於彼前。現居士身而爲說法。令其成就。若諸眾生。愛治國土。剖斷邦邑。我於彼前。現宰官身而爲說法。令其成就。若諸眾生。愛諸數術。攝﹝持護﹞衞﹝以﹞自居﹝身﹞。我於彼前。現婆羅門身而爲說法。令其成就。若有男子。好學出家。持諸戒律。我於彼前。現比丘身而爲說法。令其成就。若有女人。好學出家。持諸禁戒。我於彼前。現比丘尼身而爲說法。令其成就。若有男子。樂持五戒。我於彼前。現優婆塞身而爲說法。令其成就。若有女子。五戒自居。我於彼前。現優婆夷身而爲說法。令其成就。若有女人。內政立身。以修家國。我於彼前。現女主身。及國夫人。命婦大家。而爲說法。令其成就。若有眾生。不壞男根。我於彼前。現童男身而爲說法。令其成就。若有處女。愛樂處身。不求侵暴。我於彼前。現童女身而爲說法。令其成就。

欲心明悟者。且指欲界爲暗。色界爲明。欲染爲迷。梵行爲悟也。梵天以上品十善根本禪定爲因。此亦稱解脫者。暫離欲界系縳苦故。又令轉入出世道故。梵王卽初禪天王。帝釋。卽忉利天王。以上品十善化他爲因。自在天。居欲界頂。以十善及未到地定爲因。大自在天。居色界頂。以四禪及四無量心爲因。天大將軍。護世四王。及王太子。同以五戒十善摧邪輔正爲因。人王有五種。一金輪王。王四天下。二銀輪王。王三天下。除於北洲。三銅輪王。王二天下。除西北二洲。四鐵輪王。王一天下。惟統南洲。五粟散王。如西域十六國王。此土諸侯王等。同以五戒十善化他爲因。長者。須具十徳。一姓貴。二位髙。三大富。四威猛。五智深。六年耆。七行淨。八禮備。九上嘆。十下歸也。居士者。隱居求志之士。名言者。典雅名世之言。宰官者。上自卿相。下至百僚。婆羅門。此云淨裔。亦云梵志。卽道術之流。比丘解現初捲。尼者。女也。優婆塞。此云近事男。優婆夷。此云近事女。受持三歸五戒。堪能親近承事三寶故也。大家家字。讀作姑音。乃后妃之所師事。令其成就。各有二意。一者現在成就樂欲。二者密令將來成就菩提。

﹝卯﹞二成就厭離

若有諸天。樂出天倫。我現天身而爲說法。令其成就。若有諸龍。樂出龍倫。我現龍身而爲說法。令其成就。若有藥叉。樂度本倫。我於彼前。現藥叉身而爲說法。令其成就。若干闥婆。樂脫其倫。我於彼前。現乾闥婆身而爲說法。令其成就。若阿修羅。樂脫其倫。我於彼前。現阿修羅身而爲說法。令其成就。若緊那羅。樂脫其倫。我於彼前。現緊那羅身而爲說法。令其成就。若摩呼羅伽。樂脫其倫。我於彼前。現摩呼羅伽身而爲說法。令其成就。若諸眾生。樂人修人。我現人身而爲說法。令其成就。若諸非人。有形。無形。有想。無想。樂度其倫。我於彼前。皆現其身而爲說法。令其成就。

諸天𨿽樂。亦有二苦。一者爲樂所醉。不得見佛聞法。二者復有一種天人。𨿽由總業。得受天身。別業福微。恆受饑渴。故有樂出其倫者也。龍有熱沙金翅諸苦。藥叉。亦云夜叉。此翻輕捷。乾闥婆。此云尋香行。阿修羅。此云無端正。女美男醜。又云無天。有天褔無天徳。又云無酒。釀海爲酒而不能成。緊那羅。此云疑神。亦云歌神。摩呼羅伽。此云地龍。卽大蟒腹行之神。此等所受果報。皆苦樂相雜。而形相醜陋。故每每樂脫本倫。而欣慕人身。以諸佛皆於人中得道。又人道最能趨菩提故。有形者。休咎精明之類。無形者。空散銷沈之類。有想者。神鬼精靈之類。無想者。精神化爲土木金石之類。此皆八難中攝。𨿽不明言地獄之身。而理必具有也。令其成就。亦各二意。一者成就脫離。二者成就菩提。

﹝醜﹞三結明功由三昧

是名妙淨三十二應入國土身。皆以三昧聞燻聞修無作妙力自在成就。

隨類巧現。故曰妙。不染過患。故曰淨。稱性所起。故曰無作妙力也。

﹝子﹞二明十四無畏。此與法華七難三毒二求義同。幷其初文總答。最後勸持名答。共成十四。然法華但明果上勝用。此經兼顯從因克果。又法華雙明機應。此經但明能應也。分文爲三。初總明大用所起。二別明施無畏相。三結明福備眾生。

﹝醜﹞今初。

世尊。我復以此聞燻聞修金剛三昧無作妙力。與諸十方三世六道一切眾生同悲仰故。令諸眾生。於我身心獲十四種無畏功徳。

悲能拔苦。故令獲無畏也。𨿽云六道。實該九界。

﹝醜﹞二別明施無畏相五。初總明脫苦無畏。二別明七難無畏。三別明三毒無畏。四別明二求無畏。五結明持名無畏。

﹝寅﹞今初。

一者由我不自觀音以觀觀者。令彼十方苦惱眾生。觀其音聲。卽得解脫。

按法華經云。無量眾生受諸苦惱。聞是觀世音菩薩。一心稱名。觀世音菩薩。卽時觀其音聲。皆得解脫。實與此文互爲表裏。今先正釋此文。後與法華會釋。此文云由我不自觀音以觀觀者。乃顯其從因克果。從證起用之由致也。旋聞與聲脫。不復循聲流轉。故言不自觀音。反聞聞自性。故言以觀觀者。上觀字。去聲呼之。卽是觀智。下觀字。平聲讀之。卽耳根境。以耳根境名爲觀者。正顯六根無二故也。觀其音聲。謂觀其稱菩薩名之音聲也。眾生正稱菩薩名時。卽須一心觀彼音聲。由能一心觀其音聲。故得解脫。觀此音聲。有事有理。事一心者。歷歷分明。稱名不亂。理一心者。了知音聲性空。惟心所現。能稱所稱。體卽法界。能所宛然。能所雙絕。若但有事一心觀。能脫事苦。若具有理一心觀。能脫理苦也。與法華會釋者。法華明言稱菩薩名。今文不說。法華觀其音聲。意在於應。今文觀其音聲。意在於機。設無前機。欲何所應。設無能應。何以接機。故知相表裏耳。又復應知。法華是如來述此菩薩果上化他功徳。意令眾生歸依得度。今文是菩薩自述始終修證體用。意令當機悟入圓通。得此意已。往釋下文十三無畏及四妙徳。妙旨泠然。

﹝寅﹞二別明七難無畏

二者知見旋復。令諸眾生設入大火。火不能燒。三者觀聽旋復。令諸眾生大水所漂。水不能溺。四者斷滅妄想。心無殺害。令諸眾生入諸鬼國。鬼不能害。五者燻﹝彼妄﹞聞成﹝於﹞聞﹝性﹞。六根﹝皆悉﹞銷復。同於聲聽。﹝之不相黏﹞能令眾生臨當被害。刀段段壞。使其兵戈猶如割水。亦如吹光。性無搖動。六者聞燻精明。明徧法界。則諸幽暗﹝之﹞性﹝爲明所破﹞不能﹝自﹞全。能令眾生。藥叉。羅剎。鳩槃茶鬼及毗捨遮富單那等𨿽近其傍。目不能視。七者音性圓銷。觀聽返入。離諸塵妄。能令眾生。禁系枷鎖所不能著。八者滅音﹝塵之妄﹞圓﹝成﹞聞﹝性﹞。徧生﹝同體﹞慈力。能令眾生經過險路。賊不能劫。

見根屬火。此火旣滅。何火能燒。是故果報大火。惡業大火。煩惱大火。悉不能燒。果報火。上至初禪。惡業火。通於三界。煩惱火。通於九界。以要言之。滅九界妄火。證佛界淸涼也。聞機屬水。此水旣滅。何水能溺。果報水。上至二禪。惡業水。通於三界。煩惱水。通於九界。以要言之。滅九界妄水。登佛界彼岸也。妄想如鬼。此鬼旣滅。何鬼能害。果報鬼。惟惱欲界。惡業鬼。通於三界。煩惱鬼。通於九界。以要言之。滅九界鬼倫。證佛界神力也。妄根如刀觸壞法界。此刀旣銷。何刀能害。割水以諭無損。吹光以諭無動。果報刀。惟壞欲界。惡業刀。通於三界。煩惱刀。通於九界。以要言之。滅九界事理殺具。成佛界慧劍智刀也。根麈爲黑暗稠林。此暗旣除。何暗不破。藥叉是輕捷鬼。羅剎是可畏鬼。鴆槃茶是魘魅鬼。呲捨遮是啖精气鬼。富單那是熱病鬼。性皆幽暗。果報暗。僅在人世。見思暗。通於三界。塵沙暗。通於二乘。無明暗。通於九界。以要言之。滅九界暗妄。證佛界眞明也。所妄旣立。明理不逾。以爲枷鎖。此鎖旣開。何鎖能禁。果報鎖。禁系人畜。惡業鎖。禁系六凡。煩惱鎖。禁系三乘。以要言之。脫九界系縛。開佛界關鍵也。六塵爲賊。劫奪家珍。此賊旣平。何賊能劫。果報賊。劫奪人間。惡業賊。劫於三界。煩惱賊。劫於三乘。以要言之。降九界怨賊。成佛界大慈也。由我成此妙應之本。故令眾生稱名得脫。

﹝寅﹞三別明三毒無畏

九者燻聞離麈。色所不劫。能令一切多淫眾生。遠離貪欲。十者純音無麈。根境圓融。無對所對。能令一切忿恨眾生。離諸嗔恚。十一者銷塵旋明。法界身心。猶如琉璃。朗徹無礙。能令一切昬鈍性障諸阿顚迦。永離癡暗。

二法相對。妄生貪染。名之爲媱。欲界以男女相染而爲貪欲。色無色界。以味禪相染而爲貪欲。二乘貪染偏眞涅槃。菩薩貪染六度萬行。亦復貪染但中佛性。今燻於聞根。永離前塵。了知色性本卽藏性。與諸聞性元無二性。不應以聞劫聞。以色劫色。是故更無能貪及所貪也。二法相對。妄生違忤。名之爲嗔。凡夫嗔於逆緣。二乘厭惡三界。菩薩輕鄙小乘。亦復棄捨二邊。今旣達純是法性妙音。無復塵相。則根卽是境。境卽是根。稱性圓融。無有能對及與所對。是故更無一法可嗔恚也。有明明覺。失彼精了。迷己爲物。認物爲己。名爲癡暗。凡夫不達諸法惟心。本性空寂。二乘不達諸法惟心。假名無量。菩薩不達諸法惟心。體卽中道。今旣銷落塵緣。旋歸明性。則法法惟心。法法圓照。故法界身心。朗徹無礙也。阿顚迦。此云無善心。不知心佛眾生三無差別。不知性具緣了二善。皆名爲無善心。此亦自行功成。化他有本。故令眾生念者離毒。

﹝寅﹞四別明二求無畏

十二者融形復聞。不動道場。涉入世間。不壞世界。能徧十方。供養微塵諸佛如來。各各佛邊爲法王子。能令法界無子眾生欲求男者。誕生福徳智慧之男。十三者六根圓通。明照無二。含十方界。立大圓鏡。空如來藏。承順十方微塵如來祕密法門。受領無失。能令法界無子眾生欲求女者。誕生端正福徳柔順眾人愛敬有相之女。

權智幹事。義之如男。實智順理。義之如女。融形復聞。言融滅妄形而復還聞性也。不動道場。證諸法之實性也。涉入世間等者。由實智而起權智也。明照無二等者。照諸法之差別也。立大圓鏡等者。卽權智而歸實智也。果報男女。惟在欲界。法門男女。通於十界。惡法男女。此非所求。今約善法以辧男女。復爲六意。一約五戒。二約十善。三約四禪。四約二乘。五約菩薩。六約佛法。一約五戒者。不殺是仁。不盜是義。此二屬定法。表之以女。不邪媱是禮。不妄語是信。不飲酒是智。此三屬慧法。表之以男。若不得此男女。失人天身。墮諸惡趣。窮苦孤獨。今令求五戒者戒得淸淨。卽是誕生福徳智慧男女也。夫不媱不妄不飲。一往說是慧法。而慧必有定。如男子𨿽尙智能。亦必具於福徳。不殺不盜。一往說是定法。而定必有慧。如女子𨿽尙福相。亦必具於端正。端正卽是慧無邪醜。由福徳故人愛之。由端正故人敬之也。二約十善者。不殺不盜屬女。不媱及口四意三屬男。餘如上說。三約四禪者。且約五法修於初禪。及初禪所證五支言之。修五法中。樂欲。精進。及慧。三屬男。念。及一心。二屬女。證五支中。覺。觀。喜三支爲男。樂。一心。二支爲女。餘如上說。四約二乘者。出世禪定爲女。出世觀慧爲男。若不得此男女。卽當墮落三界。飄零孤露。餘如上說。五約菩薩者。藏教事度。以前五度爲女。般若爲男。通教以入空斷惑爲男。出假慈悲爲女。別教以功徳莊嚴爲女。智慧莊嚴爲男。六約佛法者。卽實智之權智爲男。卽權智之實智爲女。若不得此男女。不能究竟自利利他。今大士自旣男女具足。亦令眾生得具足也。

﹝寅﹞五結明持名無畏

十四者此三千大千世界。百億日月。現住世間諸法王子。有六十二恆河沙數。修法垂範。教化眾生。隨順眾生方便智慧。各各不同。由我所得圓通本根。﹝乃是﹞發妙﹝悟於﹞耳門。然後身心﹝一切﹞微妙含容。周徧法界。能令眾生持我名號。與彼共持六十二恆河沙諸法王子。二人福徳正等無異。世尊。我一名號。與彼眾多名號無異。由我修習得眞圓通。

名號只是音聲。音聲。卽是如來藏性。未達藏性。妄存一多情計。旣達藏性。則一亦法界。多亦法界。一不爲少。多不爲多。良由聞性圓明。不由聲塵而起知見故也。由我修習得眞圓通者。正逗阿難及此方之機。故名爲眞。非謂二十四聖有未眞也。

﹝醜﹞三結明福備眾生

是名十四施無畏力。福備眾生。

諸畏旣滅。淨福自成。拔九界畏。成佛界褔。徧於十方。亙於三際。故名爲備也。

﹝子﹞三明四不思議無作妙徳二。初總明大用所起。二別明不思議相。

﹝醜﹞今初。

世尊。我又獲是圓通。修證無上道故。又能善獲四不思議無作妙徳。

﹝醜﹞二別明不思議相四。初現容不思議。二說咒不思議。三受供不思議。四興供不思議。

﹝寅﹞今初。

一者由我初獲妙妙聞心。心精遺聞。見聞覺知不能分隔。成一圓融淸淨寶覺。故我能現眾多妙容。能說無邊祕密神咒。其中或現一首。三首。五首。七首。九首。十一首。如是乃至一百八首。千首。萬首。八萬四千爍迦羅首。二臂。四臂。六臂。八臂。十臂。十二臂。十四。十六。十八。二十。至二十四。如是乃至一百八臂。千臂。萬臂。八萬四千母陀羅臂。二目。三目。四目。九目。如是乃至一百八目。千目。萬目。八萬四千淸淨寶目。或慈或威。或定或慧。救護眾生。得大自在。

此𨿽容咒並說。而結歸在現容也。妙妙聞心。初妙字是妙諦。次妙字是妙境。妙諦約性。通於諸法。妙境從機。獨在耳根。以此方眾生。耳根最利。易顯圓通常性故也。爍迦羅首者。金剛堅固之首。表法身徳。母陀羅臂者。印手錶於方便。是解脫徳。淸淨寶目者。表於實慧。是般若徳。各言八萬四千者。意顯眾生迷本覺性。具足八萬四千塵勞煩惱。卽此煩惱業果。一一無非三徳祕藏也。

﹝寅﹞二說咒不思議

二者由我聞思脫出六塵。如聲度垣。不能爲礙。故我妙能現一一形。誦一一咒。其形其咒。能以無畏施諸眾生。是故十方微塵國土。皆名我爲施無畏者。

此方容咒並說。而結歸在誦咒也。現一一形。卽指前文首臂目等。誦一一咒。具如不空罥索經等。

﹝寅﹞三受供不思議

三者由我修習本妙圓通淸淨本根。所遊世界。皆令眾生捨身珍寶。求我哀湣。

所遊世界。卽實報方便同居諸土也。九界眾生。云興供養以求哀湣。良由不受諸受。故能無所不受。

﹝寅﹞四興供不思議

四者我得佛心。證於究竟。能以珍寶種種。供養十方如來。傍及法界六道眾生。求妻得妻。求子得子。求三昧得三昧。求長壽得長壽。如是乃至求大涅槃得大涅槃。

不惟供十方佛。亦供法界眾生無所不徧。良由圓滿菩提歸無所得。故能無所不得。

﹝壬﹞二牒證結答

佛問圓通。我從耳門圓照三昧。緣心自在。因入流相。得三摩提。成就菩提。斯爲第一。世尊。彼佛如來。嘆我善得圓通法門。於大會中。授記我爲觀世音號。由我觀聽十方圓明。故觀音名徧十方界。

緣心自在等者。不誤認緣心聽法。則能因指見月。親見法性。從此遂入圓通常法而成三昧也。第三眾聖各說證門竟。

﹝庚﹞四放光現瑞總印

爾峙世尊。於師子座。從其五體同放寶光。遠灌十方微塵如來及法王子諸菩薩頂。彼諸如來。亦於五體同放寶光。從微塵方。來灌佛頂。幷灌會中諸大菩薩及阿羅漢。林木池沼。皆演法音。交光相羅。如寶絲网。是諸大眾。得未曾有。一切普獲金剛三昧。卽時天雨百寶蓮華。靑黃赤白。間錯紛糅。十方虛空。成七寶色。此娑婆界大地山河。俱時不現。惟見十方微塵國土。合成一界。梵唄詠歌。自然敷奏。

五體同放寶光者。表根根塵塵。皆是圓通法門也。遠灌佛菩薩頂者。表一一圓通。皆是無上大佛頂法。如來以之爲密因。菩薩依之修萬行者也。彼諸如來。亦於五體同放寶光者。表佛佛道同也。來灌佛頂並灌菩薩羅漢者。表於因果一致。二十五聖。同證大佛頂法。實無優劣也。林木池沼皆演法音者。表有情無情。同一圓通性也。交光相羅如寶絲网者。表一一圓通法門。各各互徧互攝一切圓通法門也。普獲金剛三昧者。悟十八界七大。皆如來藏妙眞如性。性不可壞也。四色蓮華。以表住行向地四十妙因。間錯紛糅。表諸大眾圓悟藏性以爲眞因。故得因該果海。果徹因源。一位圓具一切諸位之功徳也。十方虛空成七寶色者。表虛空頑暗之情執消殞。而七大妙性。一一周徧法界也。娑婆大地山河俱時不現者。表翳病得除。狂勞顚倒華相皆滅也。微塵國土合成一界者。表性眞圓融。惟一常寂光土也。梵唄詠歌自然敷奏者。表寂光眞土之中。具足無量稱性法樂也。幽溪云。一本尊放光瑞。二諸佛放光瑞。爲自他交互對。三無情演法瑞。四寶光交羅瑞。爲依正圓融對。五眾會獲益瑞。六天雨四華瑞。爲法位相應對。七空成寶色瑞。八大地不現瑞。爲空界俱銷對。九國土合一瑞。十梵唄敷奏瑞。爲法報冥同對。

﹝庚﹞五佛敕文殊簡擇三。初佛敕文殊。二受命簡擇。三時眾獲益。

﹝辛﹞今初。

於是如來。告文殊師利法王子。汝今觀此二十五無學諸大菩薩及阿羅漢。各說最初成道方便。皆言修習眞實圓通。彼等修行。實無優劣前後差別。我今欲令阿難開悟二十五行。誰當其根。兼我滅後。此界眾生入菩薩乘。求無上道。何方便門得易成就。

敕簡選者。以前文但云得循圓根。與不圓根日劫相倍。然未的指何根最圓。故須選也。然如來不自指示而敕文殊。大旨有二。一者若依果位中論。則法法皆妙。實無可選。今之選根。本爲初機。文殊正是初機導師。如華嚴以文殊爲幼男。始則先說名號四諦以開圓信。後則指示善財徧參知識。皆其事也。二者文殊卽表眾生根本實智。今明欲入圓通。須是自己決擇。譬如圓覺二十五輪。敕諸末世依鬮取決。如來終不彊以一法偏授人也。彼等修行實無優劣前後差別者。正顯聖無可簡。法亦無可簡也。聖則迹有權實。本皆大士。法則三科七大。無非藏性故也。我今欲令阿難等者。正顯簡機不簡聖。簡情不簡法也。言阿難則不必人人皆爾。言此界則不必十方盡然。但以約機宜。則所習有生熟。約迷情。則諸根有利鈍。故須簡耳。

﹝辛﹞二受命簡擇二。初敍儀。二正說。

﹝壬﹞今初。

文殊師利法王子。奉佛慈旨。卽從座起。頂禮佛足。承佛威神。說偈對佛。

﹝壬﹞二正說二。初頌眞如不變之體以標眞源。二頌眞如隨緣之能以明染淨。

﹝癸﹞今初。

覺海性澄圓。圓澄覺元妙。

將明隨染淨緣以成迷悟。先頌不變之體者。正如前文將破明不明之兩關。先標性覺妙明本覺明妙。又如將破有爲無爲二法。先標眞性二字也。覺者。本覺之性。非覺非迷。以其法爾靈知。彊名爲覺也。海者。諭也。覺性豎窮橫徧。本無一物可諭。姑以大海深廣諭之。性澄圓者。寂而常照。卽所謂性覺妙明也。圓澄覺元妙者。照而常寂。卽所謂本覺明妙也。須知此不變體。卽在隨緣之中。正隨緣時。全體不變。卽指吾人現前一念介爾之心。一任昬迷倒惑。而妙明明妙。性無變壞。本自豎窮橫徧也。是故直指人心見性成佛。正是指此現前一念介爾之心。全眞在妄。全妄卽眞。若捨卻現前一念。別指空劫已前。則眞時無妄。妄時無眞。眞則本有今無。今無後有。妄則本無今有。今有後無。其爲戲論甚矣。

﹝癸﹞二頌眞如隨緣之能以明染淨二。初頌隨染緣從源出流。二頌隨淨緣從流溯源。

﹝子﹞今初。

元明照生所。所立照性亡。迷妄有虛空。依空立世界。想澄成國土。知覺乃眾生。

元明照生所。卽所謂妄爲明覺。因明立所也。所立照性亡。言旣生妄所。遂失眞性也。迷妄有虛空。所謂晦昧爲空也。依空立世界想澄成國土。卽所謂結暗爲色。亦所謂起爲世界。靜成虛空。虛空爲同。世界爲異也。知覺乃眾生。卽所謂色雜妄想。想相爲身也。

﹝子﹞二頌隨淨緣從流溯源二。初總顯滅妄歸眞。二別明歸眞方便。

﹝醜﹞今初。

空生大覺中。如海一漚發。有漏微塵國。皆依空所生。漚滅空本無。況復諸三有。

此言現前一念大覺之心。本自豎窮橫徧。亦無橫豎之相可得。祗由認悟中迷。方乃晦昧大覺之體而爲十方虛空。是故虛空情量。生於大覺心中。不過如大海中之一漚發現而已。至於十方有漏微塵國土。又依頑空妄想建立。假說依空所生。則知十方依正。豈離我現前一念心性。是故若能直觀心性。俾此虛妄無明漚滅。則虛空情量。元自本無。況復空中諸三有國土眾生。而豈有哉。

﹝醜﹞二別顯歸眞方便二。初總示方便須擇。二正爲選方便門。

﹝寅﹞今初。

歸元性無二。方便有多門。聖性無不通。順逆皆方便。初心入三昧。遲速不同倫。

一性一切性。一切性一性。根塵識大。皆如來藏。如來藏中。性具根塵識大。周徧圓融。不可思議。旣歸此元。則其性決定無二。不可謂觀音獨勝。諸聖或劣也。方者。法也。便者。宜也。約法約宜。則有多門。略說所觀之境。有二十五。就彼二十五境之中。復各有權實一十六門。通於藏性也。聖性無不通順逆皆方便者。此明聖之與法。皆不可簡也。於此二十五境。或用順觀。或用逆觀。皆成巧妙方便。如陳那於聲悟諦。則是順觀。沙陀厭離不淨。則是逆觀。那律樂見照明。因逆成順。特迦調息治愚。因順成逆。舍利心見淸淨。亦是順觀。艷喜觀鼻端白。亦是逆治。火頭觀諸暖气。復是順觀。持地當平心地。復是逆觀等。乃至一一境中。皆得論於順逆二種方便。不可泥文而失旨也。初心入三昧遲速不同倫者。此明機之與情。皆不可不簡也。約當機。則夙習各有所宜。而阿難多聞士。必以從聞思修爲宜。約迷情。則諸根必有利鈍。而此土諸眾生。多分耳門入道爲易也。

﹝寅﹞二正爲選方便門二。初簡非。二顯是。

﹝卯﹞初中四。初簡六麈。二簡五根。三簡六識。四簡七大。

﹝辰﹞今初。

色想結成塵。精了不能徹。如何不明徹。於是獲圓通。音聲雜語言。但伊﹝惟也是也﹞名句味。一非含一切。云何獲圓通。香以合中知。離則元無有。不恆其所覺。云何獲圓通。味性非本然。要以味時有。其覺不恆一。云何獲圓通。觸﹝必﹞以所觸﹝而﹞明。﹝若﹞無所﹝便﹞不明觸。合離性非定。云何獲圓通。法稱爲內塵。憑麈必有﹝其﹞所。能所非徧涉。云何獲圓通。

此下簡於二十四境。不惟非是簡聖。亦復非是簡法。直就初心夾帶迷情習气而簡之也。蓋二十四境。𨿽復一一皆如來藏。而無明未破。根中積生無始虛習猶存。豈能直下徹見藏性。是故所觀之境。不得不詳擇而簡選耳。言初心若欲觀於色塵。則色依妄想而結成塵。精了所不能徹。如何以此不明徹法。而欲於是獲圓通證。頓同沙陀之妙色密圓耶。下皆仿此。可以意知。

﹝辰﹞二簡五根

見性𨿽﹝亦﹞洞然。﹝但﹞明前﹝而﹞不明後。﹝且﹞四維﹝又﹞虧一半。云何﹝初心可﹞獲圓通。鼻息出入﹝𨿽﹞通。現前無﹝有﹞交气。支離匪﹝相﹞涉入。云何﹝初心可﹞獲圓通。舌非﹝領﹞入﹝滋味便﹞無端。﹝倪必﹞因味﹝塵而﹞生覺了。﹝若﹞味亡﹝時覺﹞了﹝卽﹞無﹝所﹞有。云何﹝初心可﹞獲圓通。身﹝知因觸顯發﹞與所觸同。﹝合時方知離時不覺﹞各非圓﹝融之﹞覺觀。﹝其﹞涯﹝際分﹞量不﹝能﹞冥會。云何﹝初心可﹞獲圓通。知根﹝夾﹞雜亂思。湛了﹝之性﹞終無﹝可﹞見。想念﹝旣﹞不可脫。云何﹝初心可﹞獲圓通。

﹝辰﹞三簡六識

識見雜三和。詰本稱非相。自體先無定。云何獲圓通。心聞洞十方。生於大因力。初心不能入。云何獲圓通。鼻想本權機。祗令攝心住。住成心所住。云何獲圓通。說法弄音文。開悟先成者。名句非無漏。云何獲圓通。持犯但束身。非身無所束。元非徧一切。云何獲圓通。神通本宿因。何關法分別。念緣非離物。云何獲圓通。

識見。卽眼識也。必須根境相雜。三緣和合妄有。若詰其本。則四性無生。非有體相。云何初心觀之。便能心見發光耶。耳識可知。鼻端白想。本屬權機。祗令散亂多者。得以攝心而住。倘不能如難陀之息久發明。則有住反成心之所住而墮虛妄。云何得明圓滅漏耶。說法播弄音文。但能開悟夙根先已成就如滿慈者。倘夙根未熟。但耽著於名句。便非無漏法性。云何降伏魔怨。消滅諸漏耶。初心持戒不犯。但能檢束其身。非身則無所束。元非徧於一切。云何得如波離之身心一切通利耶。彼目連之神通。本其宿因。何關初心之人。以意識緣法分別而得成就。若初心念於法緣。非能離物。云何得心光發宣耶。

﹝辰﹞四簡七大

若﹝初心﹞以地性觀。堅礙非通達。有爲﹝之法﹞非﹝是﹞聖性。云何獲圓通。若﹝初心﹞以水性觀。﹝但是﹞想念﹝所成而﹞非眞實。如如﹝之性﹞非﹝屬﹞覺觀。云何獲圓通。若﹝初心﹞以火性觀。﹝但是﹞厭有非﹝是﹞眞﹝性本﹞離。﹝之理便﹞非初心﹝因與果合之妙﹞方便。云何獲圓通。若﹝初心﹞以風性觀。﹝有﹞動﹝則有﹞寂非無對﹝法﹞。對﹝卽﹞非無上覺。云何獲圓通。若﹝初心﹞以空性觀。昬鈍先非覺﹝性﹞。無覺﹝則﹞異菩提。云何獲圓通。若﹝初心﹞以識性觀。﹝所﹞觀﹝之﹞識﹝帶生滅而﹞非常住。﹝所﹞存﹝觀﹞心﹝亦﹞乃虛妄。云何獲圓通。諸行是無常。念性元生滅。因果今殊感。云何獲圓通。

此中地性水性等。且指迷情所計堅爲地性。濕爲水性。乃至分別爲識性。非是如來藏之眞性也。文並易知。諸行是無常等者。言初心若依根大念佛。旣未拔除結根。則六根祗屬有爲諸行。體是無常。而能念之性。亦元生滅。此則生滅爲因。難感不生滅果。故名殊感。云何得同勢至妙三昧耶。

﹝卯﹞二顯是七。初泛明此土入道所宜。二的明離苦得樂人法。三正明觀音所修法門。四誨敕當機諦聽學行。五嘆美法勝以寓勸修。六述成佛意結示簡選。七頂禮請加以明眞實。

﹝辰﹞今初。

我今白世尊。佛出娑婆界。此方眞教體。淸淨在音聞。欲取三摩提。實以聞中入。

娑婆。此云堪忍。三千世界之總名也。他方佛土。諸根利鈍各有不同。隨其機宜。六塵並爲教體。此方偏用三塵。若黃卷赤牘。則色塵爲教體。聞法得悟。則音聲爲教體。歷法觀察。則法塵爲教體。今約佛世聞音獲證者多。兼以末世。亦從語言指示得悟者眾。故云此方眞教體。淸淨在音聞也。

﹝辰﹞二的明離苦得樂人法

離苦得解脫。良哉觀世音。於恆沙劫中。入微塵佛國。得大自在力。無畏施眾生。妙音觀世音。梵音海潮音。救世悉安寧。出世獲常住。

離苦者。離九界五濁之苦。得解脫者。得佛界法性五陰眞解脫樂。此自利成就也。恆沙劫。則豎窮三際。微塵國。則橫徧十方。以大自在。普施無畏。此利他成就也。悟一切音皆如來藏。所謂隨緣不變。名爲妙音。悟如來藏性音眞空。性空眞音。淸淨本然。周徧法界。隨眾生心。應所知量。循業發現。故有十界依正音聲差別。所謂不孌隨緣。名觀世音。此二亦約自行。所說妙法契理淸淨。名爲梵音。所說妙法善應羣機。不失其時。名海潮音。此二亦約化他。救世悉安寧。結成利他功徳。出世獲常住。結成自利功徳也。

﹝辰﹞三正明觀音所修法門

我今啟如來。如觀音所說。譬如人靜居。十方俱擊鼓。十處一時聞。此則圓眞實。目非觀障外。口鼻亦復然﹝此句宜在下﹞。身以合方知﹝此句宜在上﹞。心念紛無緒。隔垣聽音響。遐邇俱可聞。五根所不齊。是則通眞實。音聲性動靜。聞中爲有無。無聲號無聞。非實聞無性。聲無旣無滅。聲有亦非生。生滅二圓離。是則常眞實。縱令在夢想。不爲不思無。覺觀出思惟。身心不能及。

此言初心之人。卽可從耳門悟圓通常三徳。所以的被羣機也。如觀音所說者。言觀音所說耳根。法爾具此圓通常三眞實義。非必觀音口自說也。譬如者。舉例之辭。非是設諭。直就現量爲論。非是比量。正所謂昬迷倒惑。其理自存者也。圓則量無不周。是般若徳。通則具無礙用。是解脫徳。常則體性不孌。是法身徳。又三徳皆圓皆通皆常。具如前釋。

﹝辰﹞四誨敕當機諦聽學行又三。初示其合機。二勸其善修。三結其眞實。

﹝己﹞今初。

今此娑婆國。聲論得宣明。眾生迷本聞。循聲故流轉。阿難縱彊記。不免落邪思。豈非隨所淪。旋流獲無妄。

妄謂緣心聽法。卽是邪思。以緣心但是所聽法音影子。決非眞能聽法之本聞故也。豈非隨妄所而沈淪。若能旋流而悟其本聞。則便獲無妄矣。

﹝己﹞二勸其善修

阿難汝諦聽。我承佛威力。宣說金剛王如幻不思議佛母眞三昧。汝聞微塵佛。一切祕密門。欲漏不先除。畜聞成過誤。將聞持佛佛。何不自聞聞。聞非自然生。因聲有名字。旋聞與聲脫。能脫欲誰名。一根旣返源。六根成解脫。見聞如幻翳。三界若空華。聞復翳根除。塵銷覺圓淨。淨極光通達。寂照含虛空。卻來觀世間。猶如夢中事。摩登伽在夢。誰能畱汝形。如世巧幻師。幻作諸男女。𨿽見諸根動。要以一機抽。息機歸寂然。諸幻成無性。六根亦如是。元依一精明。分成六和合。一處成休復。六用皆不成。塵垢應念消。成圓明淨妙。余麈尙諸學。明極卽如來。

金剛王如幻不思議佛母眞三昧。亦作一句讀之。破一切惑。名金剛王。般若徳也。立一切法。名爲如幻。解脫徳也。破立同時。名不思議。法身徳也。一切諸佛。皆從此三昧出。故名佛母眞三昧。六根攀緣六塵。總名欲漏。今以耳緣法音。卽是欲漏。以此聞爲能畜。以彼音爲所畜。能所相黏。翻成過誤。是故將此聞根以持佛所說之佛法。何不自反聞其聞性乎。夫聞根非自然生。乃因聲而有名字。若旋其聞機。與聲塵脫。旣能脫彼聲塵。更欲以誰名聞根耶。此一耳根旣返其源。則六根皆成解脫。由此見聞諸根。皆如幻翳。三界塵相。總若空華。聞性旣復。翳根已除。塵相全銷。覺體圓淨矣。余文可知。幻師諭無明幻力。一機抽。諭一精明黏妄發光也。圓明是般若。淨是解脫。妙是法身。余塵。指微細無明。如來。指妙覺極果。

﹝已﹞三結其眞實

大眾及阿難。旋汝倒聞機。反聞聞自性。性成無上道。圓通實如是。

言眞實圓通。別無他法。但旋轉汝循聲倒聞之妄機。反而聞此聞之自性。但得見性。卽成無上道矣。

﹝辰﹞五嘆美法勝以寓勸修

此是微塵佛。一路涅槃門。過去諸如來。斯門已成就。現在諸菩薩。今各入圓明。未來修學人。當依如是法。我亦從中證。非惟觀世音。

須知此中含有二義。一約初機一門深入。則耳根圓通。不但觀音爲然。十方三世。從此耳門入道者誠復眾多。此則單就此一法門。亦自豎窮橫徧也。二約究竟圓通常性。則耳根圓通。卽是二十五種圓通。其餘一切圓通。乃至十方三世種種法門。皆可名爲耳根圓通。此則一門一切門。一切門一門。故云一路涅槃門也。不達此旨。謂二十四聖。尙在門外可乎。謂二十四聖。更有岐路可乎。

﹝辰﹞六述成佛意結示簡選

誠如佛世尊。詢我諸方便。以救諸末劫。求出世間人。成就涅槃心。觀世音爲最。自余諸方便。皆是佛威神。﹝使其﹞卽事﹝以﹞捨塵勞。非是﹝此方眾生﹞長﹝時﹞修學。淺深同說﹝之﹞法﹝也﹞。

卽事捨麈勞。猶所云就路還家也。余門圓通。深位方達。淺位不知。但能被於一種夙根成就之人。不能三根普被。惟此耳根圓通。普被三根。而妙尢在巧被下根也。

﹝辰﹞七頂禮請加以明眞實

頂禮如來藏。無漏不思議。願加被未來。於此門無惑。方便易成就。堪以教阿難。及末劫沈淪。但以此根修。圓通超餘者。眞實心如是。

如來藏者。自性淸淨之理體也。無漏不思議者。究竟圓証之智果也。理名法寶。智名佛僧。卽是一體三寶義也。眞實心如是。言眞實心要不過如是也。

﹝辛﹞三時眾獲益

於是阿難及諸大眾。身心了然。得大開示。觀佛菩提及大涅槃。猶如有人。因事遠遊。未得歸還。明了其家所歸道路。普會大眾。天龍八部。有學二乘。及諸一切新發心菩薩。其數凡有十恆河沙。皆得本心。遠塵離垢。獲法眼淨。性比丘尼聞說偈已。成阿羅漢無量眾生。皆發無等等阿耨多羅三藐三菩提心。

現前一念聞性。本圓本通本常。圓卽實智菩提。通卽方便菩提。常卽眞性菩提。圓卽圓淨涅槃。通卽方便淨涅槃。常卽性淨涅槃。則有理卽菩提涅槃。乃至究竟菩提涅槃。卽而常六。故言未得歸還。六而常卽。則步步踏著故鄕道路矣。得本心者。達此現前一念之本體也。遠想相之妄塵。離識情之虛垢。故云獲法眼淨。此是如來正法眼藏。非次第五眼中之法眼也。性尼聞偈成阿羅漢。所謂於大教中得小益。正爲菩薩。旁爲二乘。部在方等明矣。發無等等心者。無法可等此心。心能等一切法。此則創聞圓理。或是觀行發心。或是名字發心也。初爲當機示圓通本根竟。

﹝丙﹞二爲末世示道場方法三。初陳請。二贊許。三宣說。

﹝丁﹞今初。

阿難整衣服。於大眾中。合掌頂禮。心迹圓明。悲欣交集。欲益未來諸眾生故。稽首白佛。大悲世尊。我今已悟成佛法門。是中修行。得無疑惑。常聞如來說如是言。自未得度。先度人者。菩薩發心。自覺已圓。能覺他者。如來應世。我𨿽未度。願度末劫一切眾生。世尊。此諸眾生去佛漸遠。邪師說法。如恆河沙。欲攝其心入三摩地。云何令其安立道場遠諸魔事。於菩提心。得無退屈。

幽溪云。心者。涅槃妙心。迹者。所明道路。吳興雲。悲者。悲昔不聞。欣者。欣今得悟。又念未來眾生未悟故悲。觀現前大眾得益故欣。

﹝丁﹞二贊許

爾時世尊。於大眾中稱贊阿難。善哉。善哉。如汝所問安立道場。救護眾生末劫沈溺。汝今諦聽。當爲汝說。阿難大眾。惟然奉教。

下逗末劫修道之機。上合如來欲說之旨。故再稱善也。

﹝丁﹞三宣說二。初明根本戒法。二明誦咒治習。

﹝戉﹞初中二。初總顯三學以戒爲本。二別示四重以彰無漏。

﹝己﹞今初。

佛告阿難。汝常聞我毗柰耶中。宣說修行三決定義。所謂攝心爲戒。因戒生定。因定發慧。是則名爲三無漏學。

毗柰耶。亦云毗尼。卽律藏也。攝心爲戒者。爲字。訓作由字。言欲攝其心。必由持戒也。若非以戒攝心。何由甄別邪正。又必攝心。方可名戒。正顯持犯不但束身而已。由此波羅提木叉戒以攝其心。然後生定發慧。斯則名爲三無漏學。若無此戒。縱有禪定多智現前。必落魔邪。成有漏矣。問曰。攝心爲戒。攝眞心耶。攝妄心耶。若攝妄心。妄本無體。云何可攝。若攝眞心。眞何用攝。又戒法𨿽一。歷四教觀慧。則有四別。未審如何攝心。方成圓戒。若云戒卽無漏。則凡夫持戒。報在人天者。亦可稱無漏否。若成有漏。還得名淨戒否。答曰。眞心妄心。元非二體。隨染緣。則全眞成妄。如水成冰。隨淨緣。則全妄歸眞。如冰成水。克論迷眞起妄。祗因妄爲明覺。所謂知見立知。過在立字。亦卽自心取自心之取字。認悟中迷之認字。克論反妄歸眞。祗貴不隨分別三種相續。所謂知見無見。功在無字。亦卽不取無非幻之不取二字。棄生滅守眞常之守字。脫黏內伏之伏字。皆與今攝字同也。故知不攝。則眞心便爲妄心。能攝。則妄心便成眞心。而攝心妙法。無過於戒。念念與妙戒相應。則名爲攝。非謂戒有方隅。攝是束縛也。如下文云。必使淫機身心俱斷。斷性亦無。夫身斷。律儀戒也。心斷。定共戒也。斷性亦無。道共戒也。又身心俱斷。故不住生死。斷性亦無。故不住涅槃。又身斷故出生死。眞諦戒也。心斷故遊戲神通。俗諦戒也。斷性亦無。達殺盜淫妄等性卽是佛性。無復可斷。中道第一義諦戒也。經文又云。眾生不識本心。不得眞淨。皆由隨順殺盜淫故。反此三種。又則出生無殺盜淫。有名鬼倫。無名天趣。有無相傾。起輪回性。若得妙發三摩提者。則妙常寂。有無二無。無二亦滅。正與此中身心俱斷。斷性亦無義同。如此方名淨戒。方可稱爲攝心。方是無漏之學。彼以戒善感人天者。諭如摩尼博貿一衣一食。非法有優劣也。故今欲攝心者。先備明戒法以爲其境。次深明觀慧以成其功。則庶幾近之矣。

﹝己﹞二別示四重以彰無漏二。初牒徵。二詳示。

﹝庚﹞今初。

阿難。云何攝心我名爲戒。

言云何善攝其心。與身口一齊淸淨。我方名爲戒耶。此正總顯非戒決不能攝心。非攝心亦決不名戒也。

﹝庚﹞二詳示四。初淫戒。二殺戒。三盜戒。四大妄語戒。此卽比丘四重戒法。乃大小乘之根本也。

﹝辛﹞初淫戒。生死根本。欲爲笫一。故首陳之。

若諸世界六道眾生。其心不淫。則不隨其生死相續。汝修三昧。本出塵勞。淫心不除。塵不可出。縱有多智禪定現前。如不斷淫。必落魔道。上品魔王。中品魔民。下品魔女。彼等諸魔。亦有徒眾。各各自謂成無上道。我滅度後。末法之中。多此魔民熾盛世間。廣行貪淫。爲善知識。令諸眾生落愛見坑。失菩提路。汝教世人修三摩地。先斷心淫。是名如來。先佛世尊第一決定淸淨明誨。是故阿難。若不斷淫修禪定者。如蒸砂石。欲其成飯。經百千劫。祗名熱砂。何以故。此非飯本。砂石成故。汝以淫身求佛妙果。縱得妙悟。皆是淫根。根本成淫。輪轉三塗。必不能出。如來涅槃。何路修證。必使淫機身心俱斷。斷性亦無。於佛菩提。斯可希冀。如我此說。名爲佛說。不如此說。卽波旬說。

此言不但執身不淫。須是心亦不淫也。縱有多智禪定。尙爲魔侶。況無定慧。直墜何疑。魔侶爲善知識。亦復現慈悲相。而不斷淫心。則落愛坑。妄謂淫不障道。則落見坑。旣墮深坑。永違覺路矣。夫淫心爲生死根本。決不與佛果相應。如砂石決非飯本。禪定燻修諭之以蒸。不生不滅爲本修因。然後圓成果地修證。諭如蒸米成飯。別成魔家邪福。諭如蒸砂成熱耳。身斷者。木義戒也。心斷者。禪戒也。斷性亦無者。無漏戒也。此入空意也。身斷者。律儀及定共也。心斷者。道共也。斷性亦無者。涉境而不染也。此出假意也。身斷者。證無漏也。心斷者。涉境不染也。斷性亦無者。斷不斷俱寂滅也。此中道意也。曰淫機者。如前偈云。𨿽見諸根動。要以一機抽。若未息機。縱能伏斷煩惱。不曾永除幻本。故須直向機字覷破。則斷與不斷。二俱寂滅矣。

﹝辛﹞二殺戒

阿難。又諸世界六道眾生。其心不殺。則不隨其生死相續。汝修三昧。本出塵勞。殺心不除。塵不可出。縱有多智禪定現前。如不斷殺。必落神道。上品之人。爲大力鬼。中品則爲飛行夜義諸鬼帥等。下品當爲地行羅剎。彼諸鬼神。亦有徒眾。各各自謂成無上道。我滅度後。末法之中。多此鬼神熾盛世間。自言食肉得菩提路。阿難。我令比丘食五淨肉。此肉皆我神力化生。本無命根。汝婆羅門。地多蒸濕。加以砂石。艸菜不生。我以大悲神力所加。因大慈悲。假名爲肉。汝得其味。柰何如來滅度之後。食眾生肉。名爲釋子。汝等當知是食肉人。縱得心開似三摩地。皆大羅剎。報終必沈生死苦海。非佛弟子。如是之人。相殺相吞相食未已。云何是人得出三界。汝教世人修三摩地。次斷殺生。是名如來先佛世尊第二決定淸淨明誨。是故阿難。若不斷殺。修禪定者。譬如有人。自塞其耳。髙聲大叫。求人不聞。此等名爲欲隱彌露。淸淨比丘。及諸菩薩。於岐路行。不蹋生艸。況以手拔。云何大悲。取諸眾生血肉充食。若諸比丘。不服東方絲綿絹帛。及是此土靴履裘毳。乳酪醍醐。如是比丘。於世眞脫。酬還宿債。不遊三界。何以故。服其身分。皆爲彼緣。如人食其地中百谷。足不離地。必使身心。於諸眾生。若身。身分。身心二塗。不服不食。我說是人眞解脫者。如我此說。名爲佛說。不如此說。卽波旬說。

此言非但執身不殺。須是心亦不殺也。五淨肉者。不見殺。不聞殺。不疑爲己殺。自死。鳥殘也。五天竺國。悉號爲婆羅門。是尊姓故。問曰。佛旣具足神力。何不化作艸菜。而乃化作五淨肉耶。答曰。佛順時宜。不立異故。此地旣本不生艸菜。而今忽生。則人將以爲怪。又復如來滅後。設遇艸菜不生。又將柰何。是故佛及比丘。遇世饑荒。目連請願番取地味。及取北洲自然粳等。佛皆不許。而云。後世無目連時。又將柰何。當知佛法可傳可繼爲若此也。妄謂殺生食肉無有罪報。如自塞其耳。殺彼生命。如髙聲大叫。求其不聞。不可得也。修禪欲出生死。故名欲隱。殺生連仇結禍。故名彌露。服有二種。一者衣服。二者服食。絲絹綿帛靴履裘毳。衣服之服也。乳酪醍醐。服食之服也。然此中𨿽一槪遮止。而準諸經律。不無分別。若絲綿絹帛。大小二乘並皆嚴禁。以其由此害多命故。若靴履裘毳。小乘一向聽許。大乘亦不全遮。以其非專爲此而害命故。若乳酪醍醐。大小並許。乃至大涅槃經。仍復開聽。此經亦云。汝常二時眾中持鉢。其間或遇乳酪醍醐。名爲上味。後文壇場儀式。又仍用此供享三寶。以其但分餘潤。不害命故。今云不服。則是充類至盡之意。言能不服則彌善耳。如人食其地中等者。劫初之人。身能飛行。由食地味及自然粳。足不離地。以諭服彼眾生身分。不能永離眾生之種類也。身者血肉之類。身分者皮毛等物。身旣不服其身分。不食其身肉。心又永無貪求服食之想。豈非眞解脫者。問曰。小乘求出生死。何故反許五淨及靴履等。大乘度生爲務。何反嚴遮。答曰。小乘但求自度。止須不造殺業。不障出世足矣。諭如舉家遠逃之人。則小債可弗償也。大乘須在三界廣化眾生。諭如鄕國大姓長者。設有分毫負人。便有慚色。不能自在設化矣。行菩薩道者思之。

﹝辛﹞三盜戒。

阿難。又復世界六道眾生。其心不偸。則不隨其生死相續。汝修三昧。本出塵勞。偸心不除。塵不可出。縱有多智禪定現前。如不斷偸。必落邪道。上品精靈。中品妖魅。下品邪人。諸魅所著。彼等羣邪。亦有徒眾。各各自謂成無上道。我滅度後。末法之中。多此妖邪熾盛世間。潛匿姦欺。稱善知識。各自謂已得上人法。詃惑無識。恐令失心。所過之處。其家耗散。我教比丘循方乞食。令其捨貪。成菩提道。諸比丘等。不自熟食。寄於殘生。旅泊三界。示一往還。去已無返。云何賊人。假我衣服。裨販如來。造種種﹝惡﹞業。皆言佛法。﹝應爾﹞卻非﹝毀﹞出家具戒比丘﹝以﹞爲﹝是﹞小乘道。由是疑誤無量眾生墮無間獄。若我滅後。其有比丘發心決定修三摩地。能於如來形像之前。身然一燈。燒一指節。及於身上爇一香炷。我說是人無始宿債。一時酬畢。長揖世間。永脫諸漏。𨿽未卽明無上覺路。是人於法已決定心。若不爲此捨身微因。縱成無爲。必還生人酬其宿債。如我馬麥正等無異。汝教世人修三摩地。後斷偸盜。是名如來先佛世尊第三決定淸淨明誨。是故阿難。若不斷偸。修禪定者。譬如有人。水灌漏巵。欲求其滿。縱經塵劫。終無平復。若諸比丘衣鉢之餘。分寸不畜。乞食餘分。施餓眾生。於大集會合掌禮眾。有人捶詈。同於稱贊。必使身心二俱捐捨身肉骨血。與眾生共。不將如來不了義說。回爲已解以誤初學。佛印是人得眞三昧。如我所說。名爲佛說。不如此說。卽波旬說。

此言非但執身不盜。須是心亦不偸也。邪道者。姦欺之類。精靈者。盜日月之精气而爲神靈。妖魅者。盜人精气爲妖魅鬼。循方乞食者。謂循順方法而行乞食。僧祗律中名爲分衞。言分施眾僧。衞護道力也。肇法師云。乞食略有四意。一爲福利眾生。二爲折伏憍慢。三爲知身有苦。四爲除去滯著。裨販如來者。裨附佛法貪販利養也。身然一燈等者。依於身見而起偸心。故以捨身微因對治盜業。溫陵云。一切難捨。無如己身。難捨能捨。則自余貪愛決能棄捨。故曰是人於法已決定心也。茍但捨身而心不決捨。則無益於道。故下文云。必使身心二俱捐捨。如我馬麥等者。佛於往世。曾詬比丘可食馬麥。故於毗蘭邑中。食麥三月。以示宿債必償也。禪定諭水。偸心諭如漏巵。衣鉢之餘分寸不畜。是貪心畢捨。乞食餘分施餓眾是生慳心畢捨。於大集會合掌禮眾。是畢捨慢心。有人捶詈同於稱贊。是畢捨嗔心。不將如來不了義說等者。上文是於依正二報永斷偸心。此卽於佛法上永斷偸心也。謂若欲說法利生。接引初學。必須備討如來大小教典。知其四悉因緣。不可但執一義一解而自以爲是。兼以悞初學也。

﹝辛﹞四大妄語戒

阿難。如是世界六道眾生。𨿽則身心無殺盜淫。三行已圓。若大妄語。卽三摩地不得淸淨。成愛見魔。失如來種。所謂未得謂得。未證言證。或求世間尊勝第一。謂前人言。我今已得須陀洹果。斯陀含果。阿那含果。阿羅漢道。辟支佛乘。十地。地前諸位菩薩。求彼禮懺。貪其供養。是一顚迦。銷滅佛種。如人以刀斷多羅木。佛記是人永殞善根。無復知見。沈三苦海。不成三昧。我滅度後。敕諸菩薩及阿羅漢。應身生彼末法之中。作種種形。度諸輪轉。或作沙門。白衣。居士。人王。宰官。童男。童女。如是乃至淫女。寡婦。姦偸。屠販與其同事。稱贊佛乘。令其身心入三摩地。終不自言我眞菩薩。眞阿羅漢。泄佛密因。輕言﹝之於﹞未學﹝人前﹞。惟除命終。陰有遺付。云何是人惑亂眾生。成大妄語。汝教世人修三摩地。後復斷除諸大妄語。是名如來先佛世尊第四決定淸淨明誨。是故阿難。若不斷其大妄語者。如刻人糞爲旃檀形。欲求香气。無有是處。我教比丘直心道場。於四威儀一切行中。尙無虛假。云何自稱得上人法。譬如窮人妄號帝王。自取誅滅。況復法王。如何妄竊。因地不眞。果招紆曲。求佛菩提。如噬臍人。欲誰成就。若諸比丘。心如直弦。一切眞實。入三摩地。永無魔事。我印是人。成就菩薩無上知覺。如我所說。名爲佛說。不如此說。卽波旬說。

愛見魔者。稍有所得。起增上慢。則是愛魔。執此是實。餘皆虛妄。則是見魔。又借此貪求供養。則是愛魔。執性廢修。妄謂已實齊於諸聖。則是見魔也。地前諸位。卽信住行向。一顚迦。卽是一闡提。三乘聖果。諭如旃檀。名利惡心。諭如糞穢。噬臍人者。人不能自噬其臍。以諭悔無所及。或云。麝被人逐。自噬其臍。𨿽復噬臍。終不免難也。餘皆如文可知。

大佛頂如來密因修證了義諸菩薩萬行首楞嚴經卷第六文句

大佛頂如來密因修證了義諸菩薩萬行首楞嚴經卷第七文句

唐天竺沙門般剌密諦譯經

明菩薩沙彌古吳智旭文句

﹝戊﹞二明誦咒治習二。初結前。二正明。

﹝己﹞今初。

阿難。汝問攝心。我今先說入三摩地修學妙門。求菩薩道要先持此四種律儀。皎如冰霜。自不能生一切枝葉。心三口四。生必無因。阿難。如是四事若不遺失。心尙不緣色香味觸。一切魔事云何發生。

此正結明欲攝其心。必須持戒也。一切枝葉者。指餘一切微細戒法。如十善中之口四意三。沙彌戒中之後六條。比丘戒中之餘二百四十六條。乃至菩薩戒之後六重及四十八輕等。以此根本四種心戒攝之。罄無不盡。故云心三口四生必無因也。一切魔事。必托六塵而發。心旣不緣色香味觸。則天魔無所施其術矣。所以三無漏學。必以戒爲本也。

﹝己﹞二正明二。初略示應持。二廣顯儀軌。

﹝庚﹞初中二。初略勸誦持顯益。二略示道場方法。

﹝辛﹞初又二。初勸持。二顯益。

﹝壬﹞今初。

若有宿習不能滅除。汝教是人一心誦我佛頂光明摩訶薩怛多般怛羅無上神咒。斯是如來無見頂相無爲心佛。從頂發輝。坐寶蓮華。所說心咒。

夫木義戒力。固能防禦外魔。至若宿習偏彊。必須神咒冥滌也。摩訶薩怛多般怛羅。此云大白傘蓋。體無對待曰大。相絕塵染曰白。用覆一切曰傘蓋。又三皆絕待。故體相用稱爲三大。亦復三皆白淨。三皆覆物。卽大佛頂三徳祕藏之異名耳。五會神咒。乃是密詮此妙心者。故名心咒。亦名咒心。

﹝壬﹞二顯益

且汝宿世。與摩登伽歷劫因緣。恩愛習气。非是一生及與一劫。我一宣揚。愛心永脫。﹝先證那含。乃至於今﹞成阿羅漢。彼尙淫女。無心修行。神力冥資。速證無學。云何﹝猶言何況﹞汝等在會聲聞。﹝本欲﹞求最上乘。﹝而﹞決定成佛﹝者﹞。譬如以塵揚於順風。有何難險。

幽溪云。登伽習厚。比丘習薄。登伽下賤。聲聞尊貴。登伽無心修行。汝等求最上乘。登伽是邪定聚。汝等決定成佛是正定聚。吳興雲。塵譬宿習。風如神咒。

﹝辛﹞二略示道場方法二。初方便。二正修。

﹝壬﹞今初。

若有末世欲坐道場。先持比丘淸淨禁戒。要當選擇戒淸淨者第一沙門以爲其師。若其不遇眞淸淨僧。汝戒律儀必不成就。戒成已後。著新淨衣。然香閒居。誦此心佛所說神咒一百八徧。

沙門。此云勤息。第一沙門。如律中所謂滿足十夏。具足十徳者是也。不惟師必第一沙門。亦且僧必眞實淸淨。故知三師七證或是邊地五人。斷斷不可不選擇也。幽溪云。今文方便。準止觀二十五種方便。亦復大同。先持比丘淸淨禁戒。卽持戒淸淨。著新淨衣。卽衣食具足。閒居。卽閒居靜處及息緣務。第一沙門爲師。卽近善知識。前文心尙不緣色香味觸。卽訶五欲。後文心滅貪淫三七不寐等。卽棄五蓋。端坐安居。必調五事。坐禪之時。必行五法也。眞際云。誦咒百八。表滅百八煩惱。

﹝壬﹞二正修

然後結界建立道場。求於十方現住國土無上如來。放大悲光來灌其頂。阿難。如是末世淸淨比丘。若比丘尼。白衣檀越。心滅貪淫。持佛淨戒。於道場中發菩薩願。出入澡浴。六時行道。如是不寐經三七日。我自現身至其人前。摩頂安慰。令其開悟。

結界。卽指下文壇法。準諸密部。將欲修行。擇日立壇。修行旣畢。卽須滅卻壇相。不得畱至明相出時。蓋方圓丈六爲八角壇。旣不言髙築幾許。應同密部畫地爲之。修此三昧。通於四眾。白衣檀越。卽指淸信士女。然入壇之法。必須各自爲類。萬無僧俗交參。男女混雜之理。或優婆塞。可許隨比丘眾。優婆夷。可許隨比丘尼。仍須退列末位。斷斷不可充十僧數。以下文云十比丘故。佛自現身摩頂。正應行人所求。故非魔事。然須但念惟心。不得心外取境。

﹝庚﹞二廣顯儀軌二。初正示道場軌則。二重宣佛頂神咒。

﹝辛﹞初中二。初請問。二示答。

﹝壬﹞今初。

阿難白佛言。世尊。我蒙如來無上悲誨。心已開悟。自知﹝依此耳根圓通﹞修證。無學﹝之﹞道﹝可﹞成。﹝若夫﹞末法修行。﹝必須﹞建立道場。﹝未審﹞云何結界。合佛世尊淸淨軌則。

﹝壬﹞二示答二。初別示。二總結。

﹝癸﹞初中二。初明壇法。二明修法。

﹝子﹞初又二。初立壇方法。二供養方法。

﹝醜﹞今初。

佛告阿難。若末世人願立道場。先取雪山大力白牛。食其山中肥膩香艸。此牛惟飲雪山淸水。其糞微細。可取其糞和合旃檀以泥其地。若非雪山。其牛臭穢。不堪塗地。別於平原穿去地皮五尺以下。取其黃土。和上旃檀。沈水。蘇合。薰陸。郁金。白膠。靑木。零陵。甘松。及雞舌香。以此十種細羅爲粉。合土成泥以塗場地。方圓丈六爲八角壇。

此之壇法。有事有理。事相則如文可知。理致則法有所表。若不知其所表法門。則事相徒施。何以觸境成於妙觀。然從來諸疏各申其說。𨿽亦各有所見。而與經文前後宗旨。未甚符合。今不暇辯。姑以私意別爲一釋。俟髙明者之自擇焉。雪山者。表法性理也。大力白牛者。表本覺智也。山中肥膩香艸及淸水。表性體中本具緣因諸功徳也。其糞微細。表性具三因所起妙修也。旃檀。表性具無作妙戒也。泥地。表眞因也。若非雪山其牛臭穢不堪塗地者。表生滅爲本修因。不能圓成果地修證也。平原者。表平常六受用根也。穿地五尺以下。表破五陰也。黃土者。表六根門頭中道佛性也。和上旃檀等者。表具足受持十種戒法。所謂不缺戒。不破戒。不穿戒。不雜戒。隨道戒。無著戒。智所贊戒。自在戒。隨定戒。具足戒也。十種細羅爲粉者。表十種戒互攝互融。非有方隅次第也。合土成泥者。表戒乘俱修也。以塗場地者。表因地心也。方圓丈六等者。表八正道攝於八邪也。八角則方而復圓。圓而復方。表事理不二。權實同歸也。蓋上根之人。但不隨分別三種相續。三緣斷故。三因不生。狂性自歇。歇卽菩提。諭如以白牛糞和旃檀也。倘未能直下歇狂。須知修行二決定義。就六根門頭。破五陰渾濁。得元明覺無生滅性爲因地心。以戒互嚴。方成妙因。諭如黃土和十香也。

﹝醜﹞二供養方法又二。初壇中供物。二壇外莊嚴。

﹝寅﹞今初。

壇心置一金銀銅木所造蓮華。華中安鉢。鉢中先盛八月露水。水中隨安所有華葉。取八圓鏡各安其方。圍繞華鉢。鏡外建立十六蓮華。十六香鑪。間華鋪設莊嚴。香鑪純燒沈水。無令見火。取白牛乳置十六器。乳爲煎餅。幷諸砂糖。油餅。乳糜。蘇合。蜜姜。純酥。純蜜。於蓮華外。各各十六。圍繞華外。以奉諸佛及大菩薩。每以食時。若在中夜。取蜜半升。用酥三合。壇前別安一小火鑪。以兜樓婆香煎取香水沐浴其炭。然令猛熾。投是酥蜜於炎鑪內。燒令煙盡。享佛菩薩。

金銀銅木者。意令隨力爲之。不必拘執。然總表一實之理也。蓮華。表因果同時。言所造者。正表理非因果。能成一切諸因果也。鉢名應器。以表事理相應。八月露水。表中道妙定也。隨安華葉。表中道妙慧也。取八圓鏡各安其方者。表眾生本有大定智光。依八正道而得安住也。圍繞華鉢者。表妙智恆依妙理也。鏡外建立蓮華香鑪者。表從性所起慧華戒香。各須十六者。卽表自行八正。化他八正也。間華鋪設莊嚴者。表戒慧互爲莊嚴也。香鑪純燒沈水無令見火者。表持於無相妙戒也。白牛乳爲煎餅。幷諸砂糖等者。表稱性所起禪悅法味。亦是八正道味。各各十六者。表一一正道中。各具自行化他二種八正也。以奉諸佛及大菩薩者。表以己所證禪悅正道之味。仰契果徳也。食時中夜。皆表依於中道也。蜜爲華之精。酥爲乳之精。皆是味中上味。表於圓通妙理也。半升。中數。三合。成數。表中道必具三徳也。壇前別安一小火鑪。表妙觀察智相應心品。二十五圓通境。必皆別藉此以爲能觀也。兜樓婆香。或云卽白茅香。煎水浴炭。表正助二行皆具足也。投是酥蜜等者。表以妙理投妙智中。俾其直下入流亡所。圓超五濁。上合諸佛菩薩所證性體也。

﹝寅﹞二壇外莊嚴

令其四外。徧懸幡華。於壇室中四壁。敷設十方如來及諸菩薩所有形像。應於當陽。張盧捨那。釋迦。彌勒。阿閦。彌陀。諸大變化觀音形像。幷金剛藏。安其左右。帝釋。梵王。烏芻瑟摩。幷藍地迦。諸軍茶利。與毗俱胝。四天王等。頻那。夜迦。張於門側左右安置。又取八鏡覆懸虛空。與壇場中所安之鏡。方面相對。使其形影重重相涉。

徧懸幡華等者。總表具諸助行。幡表五悔法門。華表六度萬行也。十方如來。以表極果。諸菩薩像。以表眞因。盧捨那。是報身智慧。釋迦。是應身慈悲。彌勒。是當來教主。阿閦。此云無動。東方佛名。表不動智。彌陀。此云無量壽。亦云無量光。西方佛名。表無緣慈。諸大變化觀音形像。如前文所明眾首臂目等。此是顯教圓通眞主。金剛藏。乃是密教圓通眞主。安其左右。表顯密互嚴也。帝釋。是忉利主。梵王。是初禪主。烏芻瑟摩。卽火頭金剛。藍地迦。卽靑面金剛。軍茶利。亦金剛名。毗俱胝。卽今三目持鬟髻者。四天王。卽東方持國。南方增長。西方廣目。北方多聞。頻那。卽豬頭使者。夜迦。卽象鼻使者。此等外護。俱表摧邪顯正力用也。八鏡懸空。表諸佛果位大定智光無依無住。與壇中鏡方面相對。使其形影重重相涉者。表生佛互融。感應道交。不可思議也。蓋空中八鏡照於壇鏡。則是果徹因源。壇中八鏡照於空鏡。則是因該果海。若向此處著眼。便知心佛眾生三無差別妙理。便能悟入事事無礙法界矣。原此一經妙旨。不外十乘觀法。前三卷半經。顯譚不思議境也。五會神咒。密詮不思議境也。此之壇法。表示不思議境也。空鏡壇鏡。照而常寂。故稱妙湛。種種莊嚴。依正相稱。故號總持。壇地虛空。體性寂滅。故名不動。又鏡妙湛故。莊嚴地空皆妙湛也。莊嚴總持故。鏡及地空皆總持也。地空不動故。鏡及莊嚴皆不動也。妙湛故言白。總持故言傘蓋。不動故言大。又妙湛白故。總持不動皆白也。總持如蓋故。妙湛不動皆如蓋也。不動大故。妙湛總持皆大也。又大白傘蓋三義一體。故妙湛也。一體三義。故總持也。三一一三不可思議。故不動也。故曰顯譚密詮及與表示。其爲不思議境一也。專心發願等。是眞正發菩提心。誦咒坐禪。是安心止觀。徵心辧見等。是破法徧。不作聖心名善境界等。是識通塞。三漸次等。是道品調適。律儀持咒等。是對治助開。五十五位等。是知位次。當處禪那覺悟無惑。是能安忍。中中流入。乃至圓滿菩提歸無所得。是離法愛。又卽此壇法。具表十乘。壇體可表不思議境。蓮華可表眞菩提心。鉢中安水。水中安華。可表善巧安心止觀。八鏡安壇八方。可以表破法徧。華鑪間飾。毋令見火。可以表識通塞。八味各十六器。可表道品調適。香水浴炭。可表對治助開。佛菩薩像。可表位次。門側左右諸護法像。可表安忍。虛空八鏡。可以表離法愛。攝此十乘妙理。總成一不思議境。良以乘乘互攝故也。

﹝子﹞二明修法三。初正示行法。二簡其不成。三明其獲益。

﹝醜﹞初中二。初三七行道。二懺後正修。

﹝寅﹞今初。

於初七中。至誠頂禮十方如來諸大菩薩阿羅漢號。恆於六時誦咒圍壇。至心行道。一時常行一百八徧。第二七中。一向專心發菩薩願。心無間斷。我毗柰耶。先有願教。第三七中。於十二時。一向持佛般怛羅咒。至笫七日。十方如來一時出現。鏡光交處。承佛摩頂。

一時常行一百八徧者。言繞壇一百八匝。表成百八三昧。有云誦咒百八者。非也。若誦全咒。則事決不能。若別指跢侄他以下爲咒心。則理決不可。觀後文云。是人心昬。未能誦憶。或帶身上。或書宅中。倘獨指數句爲咒心。何至心昬不能誦憶。又設使獨此數句爲咒心者。經中何無一言及之。故知後人臆見穿鑿。深可痛也。毗柰耶先有願教。應指梵网經中十大願等。一向持佛般怛羅咒。則是心心靡間。密成不思議燻。故第七日。能於鏡光交處承佛摩頂也。此鏡光交處。正是顯示因該果徹。生佛平等之處。倘不能卽事達理。何由能使十方如來一時出現。願修行者。用圓頓妙解。歷一切事儀。勿徙爲無益苦行可矣。

﹝寅﹞二懺後正修

卽於道場修三摩地。能令如是末世修學。身心明淨。猶如琉璃。

三七旣畢。壇儀應輟。場地仍存。故卽於此修三昧也。此三摩地。別則獨指耳根圓通。通則亦可隨修一種。須知前來戒律壇儀二種助行。只爲助此正修。若正修旨趣未明。則助行皆爲虛設。可不愼哉。

﹝醜﹞二簡其不成

阿難。若此比丘本受戒師。及同會中十比丘等。其中有一不淸淨者。如是道埸。多不成就。

十比丘者。且約極多不過十人言之。準余行法。設無同志。寧可獨行。不必彊足十人。致令不得淸淨也。此中簡非。共有二事。一受戒不如法。二同行不如法。嗚呼。末世比丘。有名無義。欲求成就。其可得乎。終日譚圓。曾不知比丘戒爲何事。前文所云。卻非出家具戒比丘爲小乘道。疑誤眾生墮無間獄。此之謂也。哀哉。

﹝醜﹞三明其獲益

從三七後。端坐安居經一百日。有利根者。不起於座得須陀洹。縱其身心聖果未成。決定自知成佛不謬。

前云三七不寐。卽是制令常行。今云端坐百日。卽是制令常坐也。須陀洹者。見道之位。此通二義。一者約圓見道。卽是初發心住。此爲最利。二者以藏對圓。卽是初信心位。猶如阿難圓悟藏性。頓獲法身。此亦可稱利也。縱其身心等者。近成五品。圓解分明。所謂具縛凡夫。能知如來祕密之藏。是故決定自知成佛不謬也。

﹝癸﹞二總結

汝問道場建立如是。

﹝辛﹞二重宣佛頂神咒三。初阿難述請。二如來正說。三護法述願。

﹝壬﹞今初。

阿難頂禮佛足。而白佛言。自我出家。恃佛憍愛。求多聞故。未證無爲。遭彼梵天邪術所禁。心𨿽明了。力不自由。賴遇文殊。令我解脫。𨿽蒙如來佛頂神咒。冥獲其力。尙未親聞。惟願大慈。重爲宣說。悲救此會諸修行輩。末及當來在輪回者。承佛密音。身意解脫。於時會中一切大眾。普皆作禮。佇聞如祕密章句。

﹝壬﹞二如來正說二。初現化佛說咒。二述功徳勸持。

﹝癸﹞初中二。初現化表法。二正說神咒。

﹝子﹞今初。

爾時世尊。從肉髻中湧百寶光。光中湧出千葉寶蓮。有化如來坐寶華中。頂放十道百寶光明。一一光明。皆徧示現十恆河沙金剛密迹。擎山持杵。徧虛空界。大眾仰觀。畏愛兼抱。求佛哀祐。一心聽佛無見頂相放光如來宣說神咒。

肉髻。卽無見頂相。所謂大佛頂也。百寶光者。表百界智光也。千葉寶蓮。表千如因果也。有化如來坐寶華中。表此千如因果。卽是諸佛所證。又化如來。卽表眾生心內本有佛果也。頂放十道百寶光明者。表眾生本有佛性頂法之中。各具十界。界界各具百法也。一一光明等者。表法法中本有智光。皆如金剛。不可沮壞。皆能摧破十界恆沙煩惱。皆能顯示十界恆沙徳用也。具威折。故大眾咸畏。具慈攝。故大眾咸愛。

﹝子﹞二正說神咒

南無薩怛他蘇伽多耶阿羅訶帝三藐三菩陀寫﹝一﹞薩怛他佛陀俱知瑟尼釤﹝二﹞南無薩婆勃陀勃地薩跢鞞獘﹝三毗迦切﹞南無薩多南三藐三菩陀俱知南﹝四﹞娑捨囉娑迦僧伽喃﹝五﹞南無盧雞阿羅漢跢喃﹝六﹞南無蘇盧多波那喃﹝七﹞南無娑羯唎陀伽彌喃﹝八﹞南無盧雞三藐伽跢喃﹝九﹞三藐伽波囉底波多那喃﹝十﹞南無提婆離瑟赧﹝十一﹞南無悉陀耶毗地耶陀囉離瑟赧﹝十二﹞捨波奴揭囉訶娑訶娑囉摩他喃﹝十三﹞南無跋囉訶摩泥﹝十四﹞南無因陀囉耶﹝十五﹞南無婆伽婆帝﹝十六﹞嚧陀囉耶﹝十七﹞烏摩般帝﹝十八﹞娑醯夜耶﹝十九﹞南無婆伽婆帝﹝二十﹞那囉野拏耶﹝二十一﹞槃遮摩訶三慕陀囉﹝二十二﹞南無悉羯唎多耶﹝二十三﹞南無婆伽婆帝﹝二十四﹞摩訶迦羅耶﹝二十五﹞地唎般剌那伽囉﹝二十六﹞毗陀囉波拏迦囉耶﹝二十七﹞阿地目帝﹝二十八﹞屍摩捨那泥婆悉泥﹝二十九﹞摩怛唎伽拏﹝三十﹞南無悉羯唎多耶﹝三十一﹞南無婆伽婆帝﹝三十二﹞多他伽跢俱囉耶﹝三十三﹞南無般頭摩俱囉耶﹝三十四﹞南無跋闍囉俱囉耶﹝三十五﹞南無摩尼俱囉耶﹝三十六﹞南無伽闍俱囉耶﹝三十七﹞南無婆伽婆帝﹝三十八﹞帝唎茶輸囉西那﹝三十九﹞波囉訶囉拏囉闍耶﹝四十﹞跢他伽多耶﹝四十一﹞南無婆伽婆帝﹝四十二﹞南無阿彌多婆耶﹝四十三﹞跢他伽多耶﹝四十四﹞阿囉訶帝﹝四十五﹞三藐三菩陀耶﹝四十六﹞南無婆伽婆帝﹝四十七﹞阿芻鞞耶﹝四十八﹞跢他伽多耶﹝四十九﹞阿囉訶帝﹝五十﹞三藐三菩陀耶﹝五十一﹞南無婆伽婆帝﹝五十二﹞鞞沙闍耶俱嚧吠柱唎耶﹝五十三﹞般囉婆囉闍耶﹝五十四﹞跢他伽多耶﹝五十五﹞南無婆伽婆帝﹝五十六﹞三補師毖多﹝五十七﹞薩憐捺囉剌闍耶﹝五十八﹞跢他伽多耶﹝五十究﹞阿囉訶帝﹝六十﹞三藐三菩陀耶﹝六十一﹞南無婆伽婆帝﹝六十二﹞捨雞野母那曳﹝六十三﹞跢他伽多耶﹝六十四﹞阿囉訶帝﹝六十五﹞三藐三菩陀耶﹝六十六﹞南無婆伽婆帝﹝六十七﹞剌怛那雞都囉闍耶﹝六十八﹞跢他伽多耶﹝六十九﹞阿囉訶帝﹝七十﹞三藐三菩陀耶﹝七十一﹞帝瓢南無薩羯唎多﹝七十二﹞翳曇婆伽婆多﹝七十三﹞薩怛他伽都瑟尼釤﹝七十四﹞薩怛多般怛﹝口﹡籃﹞﹝七十五﹞南無阿婆囉視耽﹝七十六﹞般囉帝揚岐囉﹝七十七﹞薩囉婆部多揭囉訶﹝七十八﹞尼羯囉訶揭迦囉訶尼﹝七十九﹞跋囉毖地耶叱陀你﹝八十﹞阿迦囉密唎柱﹝八十一﹞般唎怛囉耶儜揭唎﹝八十二﹞薩囉婆槃陀那目義尼﹝八十三﹞薩囉婆突瑟吒﹝八十四﹞突悉乏般那你伐囉尼﹝八十五﹞赭都囉失帝南﹝八十六﹞羯囉訶娑訶薩囉若闍﹝八十七﹞毗多崩娑那羯唎﹝八十八﹞亞瑟吒冰捨帝南﹝八十九﹞那義剎怛囉若闍﹝九十﹞波囉薩陀那羯唎﹝九十一﹞阿瑟吒南﹝九十二﹞摩訶揭囉訶若闍﹝九十三﹞毗多崩薩那羯唎﹝九十四﹞薩婆捨都嚧你婆囉若闍﹝九十五﹞呼藍突悉乏難遮那捨尼﹝九十六﹞毖沙捨悉怛囉﹝九十七﹞阿吉尼烏陀迦囉若闍﹝九十八﹞阿般囉視多具囉﹝九十九﹞摩訶般囉戰持﹝百﹞摩訶疊多﹝百一﹞摩訶帝闍﹝二﹞摩訶稅多闍婆囉﹝三﹞摩訶跋囉槃陀囉婆悉你﹝四﹞阿唎耶多囉﹝五﹞毗唎俱知﹝六﹞誓婆毗闍耶﹝七﹞跋闍囉摩禮底﹝八﹞毗捨嚧多﹝九﹞勃騰罔迦﹝十﹞跋闍囉制喝那阿遮﹝十一﹞摩囉制婆般囉質多﹝十二﹞跋闍囉擅持﹝十三﹞毗捨囉遮﹝十四﹞扇多捨鞞提婆補視多﹝十五﹞蘇摩嚧波﹝十六﹞摩訶稅多﹝十七﹞阿唎耶多囉﹝十八﹞摩訶婆囉阿般囉﹝十九﹞跋闍囉商羯囉制婆﹝二十﹞跋闍囉俱摩唎﹝二十一﹞俱藍陀唎﹝二十二﹞跋闍囉喝薩多遮﹝二十三﹞毗地耶幹遮那摩唎迦﹝二十四﹞啒蘇母婆羯囉跢那﹝二十五﹞鞞嚧遮那俱唎耶﹝二十六﹞夜囉菟瑟尼釤﹝二十七﹞毗折﹝口﹡籃﹞婆摩尼遮﹝二十八﹞跋闍囉迦那迦波囉婆﹝二十九﹞嚧闍那跋闍囉頓稚遮﹝三十﹞稅多遮迦摩囉﹝三十一﹞剎奢屍波囉婆﹝三十二﹞翳帝夷帝﹝三十三﹞母陀囉羯拏﹝三十四﹞沙鞞囉懺﹝三十五﹞掘梵都﹝三十六﹞印兔那麼麼寫﹝三十七誦者至此句稱弟子某受持﹞烏﹝合﹡牛﹞﹝三十八﹞唎瑟揭拏﹝三十九﹞般剌捨悉多﹝四十﹞薩怛他伽都瑟尼釤﹝四十一﹞虎﹝合﹡牛﹞﹝四十二﹞都嚧雍﹝四十三﹞瞻婆那﹝四十四﹞虎﹝合﹡牛﹞﹝四十五﹞都嚧雍﹝四十六﹞悉耽婆那﹝四十七﹞虎﹝合﹡牛﹞﹝四十八﹞都嚧雍﹝四十九﹞波羅瑟地耶三般義拏羯囉﹝五十﹞虎﹝合﹡牛﹞﹝五十一﹞都嚧雍﹝五十二﹞薩婆藥義喝囉剎娑﹝五十三﹞揭囉訶若闍﹝五十四﹞毗騰崩薩那羯囉﹝五十五﹞虎﹝合﹡牛﹞﹝五十六﹞都嚧雍﹝五十七﹞者都囉屍底南﹝五十八﹞揭囉訶娑訶薩囉南﹝五十九﹞毗騰崩薩那囉﹝六十﹞虎﹝合﹡牛﹞﹝六十一﹞都嚧雍﹝六十二﹞囉義﹝六十三﹞婆伽梵﹝六十四﹞薩怛他伽都瑟尼釤﹝六十五﹞波囉點闍吉唎﹝六十六﹞摩訶娑訶薩囉﹝六十七﹞勃樹娑訶薩囉室唎沙﹝六十八﹞俱知娑訶薩泥帝﹝阝﹡隸﹞﹝六十九﹞阿獘提視婆唎多﹝七十﹞吒吒罌迦﹝七十一﹞摩訶跋闍嚧陀囉﹝七十二﹞帝唎菩婆那﹝七十三﹞曼茶囉﹝七十四﹞烏﹝合﹡牛﹞﹝七十五﹞莎悉帝薄婆都﹝七十六﹞麼麼﹝七十七﹞印兔那麼麼寫﹝七十八至此句準前稱名若俗人稱弟子某甲﹞囉闍婆夜﹝七十九﹞主囉跋夜﹝八十﹞阿只尼婆夜﹝八十一﹞烏陀迦婆夜﹝八十二﹞毗沙婆夜﹝八十三﹞捨薩多囉婆夜﹝八十四﹞婆囉斫羯囉婆夜﹝八十五﹞突瑟義婆夜﹝八十六﹞阿捨你婆夜﹝八十七﹞阿迦囉密唎柱婆夜﹝八十八﹞陀囉尼部彌劍波伽波陀婆夜﹝八十九﹞烏囉迦婆多婆夜﹝九十﹞剌闍檀茶婆夜﹝九十一﹞那伽婆夜﹝九十二﹞毗條怛婆夜﹝九十三﹞蘇波囉拏婆夜﹝九十四﹞藥義揭囉訶﹝九十五﹞囉義私揭囉訶﹝九十六﹞畢唎多揭囉訶﹝九十七﹞毗捨遮揭囉訶﹝九十八﹞部多揭囉訶﹝九十九﹞鳩槃茶揭囉訶﹝二百﹞補丹那揭囉訶﹝一﹞迦吒補丹那揭囉訶﹝二﹞悉幹度揭囉訶﹝三﹞阿播悉摩囉揭囉訶﹝四﹞烏檀摩陀揭囉訶﹝五﹞車夜揭囉訶﹝六﹞醯唎婆帝揭囉訶﹝七﹞社多訶唎南﹝八﹞揭婆訶唎南﹝九﹞嚧地囉訶唎南﹝十﹞忙娑訶唎南﹝十一﹞謎陀訶唎南﹝十二﹞摩闍訶唎南﹝十三﹞闍多訶唎女﹝十四﹞視比多訶唎南﹝十五﹞毗多訶唎南﹝十六﹞婆多訶唎南﹝十七﹞阿輸遮訶唎女﹝十八﹞質多訶唎女﹝十九﹞帝釤薩鞞釤﹝二十﹞薩婆揭囉訶南﹝二十一﹞毗陀耶闍嗔陀夜彌﹝二十二﹞雞囉夜彌﹝二十三﹞波唎跋囉者迦訖唎擔﹝二十四﹞毗陀耶闍嗔陀夜彌﹝二十五﹞雞囉夜彌﹝二十六﹞茶演尼訖唎擔﹝二十七﹞毗陀耶闍嗔陀夜彌﹝二十八﹞雞囉夜彌﹝二十九﹞摩訶般輸般怛夜﹝三十﹞嚧陀囉訖唎擔﹝三十一﹞毗陀耶闍嗔陀夜彌﹝三十二﹞雞囉夜彌﹝三十三﹞那囉夜拏訖唎擔﹝三十四﹞毗陀耶闍嗔陀夜彌﹝三十五﹞雞囉夜彌﹝三十六﹞怛埵伽嚧茶西訖唎擔﹝三十七﹞毗陀耶闍嗔陀夜彌﹝三十八﹞雞囉夜彌﹝三十九﹞摩訶迦囉摩怛唎伽拏訖唎擔﹝四十﹞毗陀耶闍嗔陀夜彌﹝四十一﹞雞囉夜彌﹝四十二﹞迦波唎迦訖唎擔﹝四十三﹞毗陀耶闍嗔陀夜彌﹝四十四﹞雞囉夜彌﹝四十五﹞闍耶羯囉摩度羯囉﹝四十六﹞薩婆囉他娑達那訖唎擔﹝四十七﹞毗陀耶闍嗔陀夜彌﹝四十八﹞雞囉夜彌﹝四十九﹞赭咄囉婆耆你訖唎擔﹝五十﹞毗陀耶闍嗔陀夜彌﹝五十一﹞雞囉夜彌﹝五十二﹞毗唎羊訖唎知﹝五十三﹞難陀雞沙囉伽拏般帝﹝五十四﹞索醯夜訖唎擔﹝五十五﹞毗陀耶闍嗔陀夜彌﹝五十六﹞雞囉夜彌﹝五十七﹞那揭那捨囉婆拏訖唎擔﹝五十八﹞毗陀耶闍嗔陀夜彌﹝五十九﹞雞囉夜彌﹝六十﹞阿羅漢訖唎擔毗陀耶闍嗔陀夜彌﹝六十一﹞雞囉夜彌﹝六十二﹞毗多囉伽訖唎擔﹝六十三﹞毗陀耶闍嗔陀夜彌﹝六十四﹞雞囉夜彌跋闍囉波你﹝六十五﹞具醯夜具醯夜﹝六十六﹞迦地般帝訖唎擔﹝六十七﹞毗陀耶闍嗔陀夜彌﹝六十八﹞雞囉夜彌﹝六十九﹞囉義罔﹝七十﹞婆伽梵﹝七十一﹞印免那麼麼寫﹝七十二至此依前稱弟子名﹞婆伽梵﹝七十三﹞薩怛多般怛囉﹝七十四﹞南無粹都帝﹝七十五﹞阿悉多那囉刺迦﹝七十六﹞波囉婆悉普吒﹝七十七﹞毗迦薩怛多鉢帝唎﹝七十八﹞什佛囉什佛囉﹝七十九﹞陀囉陀囉﹝八十﹞頻陀囉頻陀囉嗔陀嗔陀﹝八十一﹞虎﹝合﹡牛﹞﹝八十二﹞虎﹝合﹡牛﹞﹝八十三﹞泮吒﹝八十四﹞泮吒泮吒泮吒泮吒﹝八十五﹞娑訶﹝八十六﹞醯醯泮﹝八十七﹞阿牟迦耶泮﹝八十八﹞阿波囉提訶多泮﹝八十九﹞婆囉波囉陀泮﹝九十﹞阿素囉毗陀囉波迦泮﹝九十一﹞薩婆提鞞獘泮﹝九十二﹞薩婆那伽獘泮﹝九十三﹞薩婆藥義獘泮﹝九十四﹞薩婆乾闥婆獘泮﹝九十五﹞薩婆補丹那獘泮﹝九十六﹞迦吒補丹那獘泮﹝九十七﹞薩婆突狼枳帝獘泮﹝九十八﹞薩婆突澀比﹝口﹡犂﹞訖瑟帝獘泮﹝九十九﹞薩婆什婆﹝口﹡犂﹞獘泮﹝三百﹞薩婆阿播悉摩﹝口﹡犂﹞獘泮﹝一﹞薩婆捨囉婆拏獘泮﹝二﹞薩婆地帝雞獘泮﹝三﹞薩婆怛摩陀繼獘泮﹝四﹞薩婆毗陀耶囉誓遮﹝口﹡黎﹞獘泮﹝五﹞闍夜羯囉摩度羯囉﹝六﹞薩婆囉他娑陀雞獘泮﹝七﹞毗地夜遮唎獘泮﹝八﹞者都囉縛耆你獘泮﹝九﹞跋闍囉俱摩唎﹝十﹞毗陀夜囉誓獘泮﹝十一﹞摩訶波囉丁羊乂耆唎獘泮﹝十二﹞跋闍囉商羯囉夜﹝十三﹞波囉丈耆囉闍耶泮﹝十四﹞摩訶迦囉夜﹝十五﹞摩訶末怛唎迦拏﹝十六﹞南無娑羯唎多夜泮﹝十七﹞毖瑟拏婢曳泮﹝十八﹞勃囉訶牟尼曳泮﹝十九﹞阿耆尼曳泮﹝二十﹞摩訶羯唎曳泮﹝二十一﹞羯囉檀持曳泮﹝二十二﹞蔑怛唎曳泮﹝二十三﹞嘮怛唎曳泮﹝二十四﹞遮文茶曳泮﹝二十五﹞羯邏囉怛唎曳泮﹝二十六﹞迦般唎曳泮﹝二十七﹞阿地目質多迦屍摩捨那﹝二十八﹞婆私你曳泮﹝二十九﹞演吉質﹝三十﹞薩埵婆寫﹝三十一﹞麼麼印兔那麼麼寫﹝三十二至此依前稱弟子名﹞突瑟吒質多﹝三十三﹞阿末怛唎質多﹝三十四﹞烏闍訶囉﹝三十五﹞伽婆訶囉﹝三十六﹞嚧地囉訶囉﹝三十七﹞婆娑訶囉﹝三十八﹞摩闍訶囉﹝三十九﹞闍多訶囉﹝四十﹞視毖多訶囉﹝四十一﹞跋略夜訶囉﹝四十二﹞乾陀訶囉﹝四十三﹞布史波訶囉﹝四十四﹞頗囉訶囉﹝四十五﹞婆寫訶囉﹝四十六﹞般波質多﹝四十七﹞突瑟吒質多﹝四十八﹞嘮陀囉質多﹝四十九﹞藥義揭囉訶﹝五十﹞囉剎娑揭囉訶﹝五十一﹞閉隸多揭囉訶﹝五十二﹞毗捨遮揭囉訶﹝五十三﹞部多揭囉訶﹝五十四﹞鳩槃茶揭囉訶﹝五十五﹞悉乾陀揭囉訶﹝五十六﹞烏怛摩陀揭囉訶﹝五十七﹞車夜揭囉訶﹝五十八﹞阿播薩摩囉揭囉訶﹝五十九﹞宅袪革茶耆尼揭囉訶﹝六十﹞唎佛帝揭囉訶﹝六十一﹞闍彌迦揭囉訶﹝六十二﹞捨俱尼揭囉訶﹝六十三﹞姥陀囉難地迦揭囉訶﹝六十四﹞阿藍婆揭囉訶﹝六十五﹞乾陀波尼揭囉訶﹝六十六﹞什佛囉堙迦醯迦﹝六十七﹞墜帝藥迦﹝六十八﹞怛﹝口﹡隸﹞帝藥迦﹝六十九﹞者突托迦﹝七十﹞暱提什伐囉毖釤摩什伐囉﹝七十一﹞薄底迦﹝七十二﹞鼻底迦﹝七十三﹞室隸瑟密迦﹝七十四﹞娑你般帝迦﹝七十五﹞薩婆什伐囉﹝七十六﹞室嚧吉帝﹝七十七﹞末陀鞞達嚧制劍﹝七十八﹞阿綺囉鉗﹝七十九﹞目佉嚧鉗﹝八十﹞羯唎突嚧鉗﹝八十一﹞揭囉訶揭藍﹝八十二﹞羯拏輸藍﹝八十三﹞憚多輸藍﹝八十四﹞迄唎夜輸藍﹝八十五﹞末麼輸藍﹝八十六﹞跋唎室婆輸藍﹝八十七﹞毖栗瑟吒輸藍﹝八十八﹞烏陀囉輸藍﹝八十九﹞羯知輸藍﹝九十﹞跋悉帝輸藍﹝九十一﹞鄔嚧輸藍﹝九十二﹞常伽輸藍﹝九十三﹞喝悉多輸藍﹝九十四﹞跋陀輸藍﹝九十五﹞娑房盎伽般囉丈伽輸藍﹝九十六﹞部多毖跢茶﹝九十七﹞茶耆你什婆囉﹝九十八﹞陀突嚧迦建咄嚧吉知婆路多毗﹝九十九﹞薩般嚧訶淩伽﹝四百﹞輸沙怛囉娑那羯囉﹝一﹞毗沙諭迦﹝二﹞阿耆尼烏陀迦﹝三﹞末囉鞞囉建跢囉﹝四﹞阿迦囉密唎咄怛斂部迦﹝五﹞地栗剌吒﹝六﹞毖唎瑟質迦﹝七﹞薩婆那俱囉﹝八﹞肆引伽獘揭囉唎藥義怛囉芻﹝九﹞末囉視吠帝釤娑鞞釤﹝十﹞悉怛多鉢怛囉﹝十一﹞摩訶跋闍嚧瑟尼釤﹝十二﹞摩訶般賴丈耆藍﹝十三﹞夜波突陀捨諭闍那﹝十四﹞辮怛隸拏﹝十五﹞毗陀耶槃曇迦嚧彌﹝十六﹞帝殊槃曇迦嚧彌﹝十七﹞般囉毗陀槃曇迦嚧彌﹝十八﹞跢侄他﹝十九﹞唵﹝二十﹞阿那隸﹝二十一﹞毗捨提﹝二十二﹞鞞囉跋闍囉陀唎﹝二十三﹞槃陀槃陀你﹝二十四﹞跋闍囉謗尼泮﹝二十五﹞虎﹝合﹡牛﹞都嚧甕泮﹝二十六﹞裟婆訶﹝四百二十七﹞

此一心咒。凡有五會。共四百二十七句。二千六百二十字。卽是密詮大佛頂法。與前顯說。力用是均。自有眾生。應以顯說而得歡喜。生善滅惡入理者。自有眾生。應以密說而得歡喜。生善滅惡入理者。所以若顯若密。皆是四悉因緣故說也。或云。顯說生慧。密說生定。一往語耳。片言之下。狂心頓歇。顯說何嘗不生於定。持是咒者。金剛藏王菩薩。精心陰速發彼神識。密說何嘗不生於慧。當知顯密皆不思議也。孤山曰。諸經神咒。例皆不翻。自古人師。多有異說。天臺會之。不出四悉。一云咒者。鬼神王名。稱其王名。部落敬主。不敢爲非。此世界義也。二云。咒者。如軍中密號。唱號相應。無所訶問。不相應者。卽執治之。此爲人義也。三云。咒者。密默遮惡。余無識者。如微賤人奔逃異國。訛稱王子。因以公主妻之。多嗔難事。有一明人從其國來。公主往欣。其人語曰。若當嗔時。應說偈云。無親往他國。欺誑一切人。粗食是常食。何勞復作嗔。說是偈時。默然嗔歇。卽對治義也。四云。咒者。請佛密語。惟聖乃知。如王索仙陀婆。一名而具四實。謂鹽。水。器。馬也。羣下莫曉。惟智臣解之。咒亦如是。只一法語。徧有諸力。病愈。罪除。生善。合道。卽第一義也。具此四義。故存本音。五不翻中。卽祕密故不翻。於四例中。卽翻字不翻音。五不翻者。一祕密不翻。卽是諸咒。二多含不翻。如比丘三義。婆伽梵六義等。三此方所無故不翻。如閻浮樹等。四順古不翻。如阿耨多羅三藐三菩提等。自古存梵音故。五生善不翻。如般若尊重。智慧輕薄故。四例者。一翻字不翻音。卽諸咒語。二翻音不翻字。如卍字是西字。此方呼如萬音。非西音也。三音字俱翻。卽諸經文。四音字俱不翻。卽是梵筴。

﹝癸﹞二述功徳勸持二。初顯果上自行化他功徳。二明因人滅惡生善功徳。

﹝子﹞初中三。初總明。二別顯。三總結。

﹝醜﹞今初。

阿難。是佛頂光聚悉怛多般怛囉祕密伽陀微妙章句。出生十方一切諸佛。

出生一切佛。猶所云一路涅槃門。正見顯密惟一理也。

﹝醜﹞二別顯

十方如來因此咒心。得成無上正徧知覺。十方如來執此咒心。降伏諸魔。制諸外道。十方如來乘此咒心。坐寶蓮華。應微塵國。十方如來含此咒心。於微塵國轉大法輪。十方如來持此咒心。能於十方摩頂授記。自果未成。亦於十方蒙佛授記。十方如來依此咒心。能於十方拔濟羣苦。所謂地獄。餓鬼。畜生。盲聾喑瘂。怨憎會苦。愛別離苦。求不得苦。五陰熾盛。大小諸橫同時解脫。賊難。兵難。王難。獄難。風火水難。饑渴貧窮。應念消散。十方如來隨此咒心。能於十方事善知識。四威儀中。供養如意。恆沙如來會中。推爲大法王子。十方如來行此咒心。能於十方攝受親因。令諸小乘聞祕密藏。不生驚怖。十方如來誦此咒心。成無上覺。坐菩提樹。入大涅槃。十方如來傳此咒心。於滅度後。付佛法事。究竟住持。嚴淨戒律。悉得淸淨。

咒心。卽心咒義。以此五會章句。乃是密詮心要故也。幽溪云。古人稱此。謂之十種咒心。此說非也。須知事𨿽有十。心惟一種。但此一心。而有三義。體無對待曰大。卽如來藏妙明心元如實空不空義。相絕塵染曰白。卽如來藏本妙圓心如實空義。用覆一切曰傘蓋。卽如來藏元明心妙如實不空義。若約義往釋。應云。十方如來因如來藏咒心如實空義。得成實智菩提無上正徧知覺。因如來藏咒心如實不空義。得成方便菩提無上正徧知覺。因如來藏咒心如實空不空義。得成眞性菩提無上正徧知覺。徧知屬果。對果說因。所謂不生不滅爲本修因。如來密因也。十方如來執此咒心如實空義。降伏界內凡聖同居土分段四魔。制諸見思四見外道。執此咒心如實不空義。降伏界外方便有餘土變易四魔。制諸塵沙四見外道。執此咒心如實空不空義。降伏實報無障礙土變易四魔。制諸無明四見外道。降魔制外。必執寶杵。今此咒心。諭如金剛王劍。故言執也。十方如來乘此咒心如實空義。坐寶蓮華。應凡聖同居微塵國土。乘此咒心如實不空義。坐寶蓮華。應方便有餘微塵國土。乘此咒心如實空不空義。坐寶蓮華。應實報無障礙微塵國土。自有所乘。以此度人。如乘大車。故言乘也。十方如來含此咒心如實空義。於凡聖同居微塵國轉四種四諦法輪。含此咒心如實不空義。於方便有餘微塵國轉三種四諦法輪。含此咒心如實空不空義。於實報莊嚴微麈國轉二種四諦法輪。說法是吐。對吐言含。所說如所行也。十方如來持此咒心如實空義。能於十方摩頂授實智菩提之記。持此咒心如實不空義。能於十方摩頂授方便菩提之記。持此咒心如實空不空義。能於十方摩頂授眞性菩提之記。自旣受持不忘。亦能持此以授人也。十方如來依此咒心如實空義。能於十方拔濟凡聖同居分段生死八難之苦。依此咒心如實不空義。能於十方拔濟方便有餘變易生死八難之苦。依此咒心如實空不空義。能於十方拔濟實報莊嚴變易生死八難之苦。猶如拯溺必依舟航。自旣依止三徳祕藏。能爲一切作大歸依處也。十方如來隨此咒心如實空義。能於十方凡聖同居土事善知識。四威儀中。財法二施供養如意。隨此咒心如實不空義。能於十方方便有餘土事善知識。乃至供養如意。隨此咒心如實空不空義。能於十方實報莊嚴土事善知識。乃至供養如意。由能隨順三徳祕藏。卽是隨順一切知識也。十方如來行此咒心如實空義。能於十方攝授親因。令諸小乘聞般若徳祕密藏。不生驚怖。行此咒心如實不空義。能於十方攝受親因。令諸小乘聞解脫徳祕密藏。不生驚怖。行此咒心如實空不空義。能於十方攝受親因。令諸小乘聞法身徳祕密藏。不生驚怖。爲實施權。開權顯實。自行化他。具足方便。故曰行也。十方如來誦此咒心如實空義。成無上覺。坐菩提樹。入圓淨涅槃。誦此咒心如實不空義。成無上覺。坐菩提樹。入方便淨涅槃。誦此咒心如實空不空義。成無上覺。坐菩提樹。入性淨涅槃。誦者從也。不忘失也。始終示現。不離祕藏故也。十方如來傳此咒心如實空義。於滅度後。付佛般若徳法事。究竟住持。嚴淨眞諦戒律。悉得淸淨。傳此咒心如實不空義。於滅度後。付佛解脫徳法事。究竟住持。嚴淨俗諦戒律。悉得淸淨。傳此咒心如實空不空義。於滅度後。付佛法身徳法事。究竟住持。嚴淨中諦戒律。悉得淸淨。以心印心。更無別法。故曰傳也。﹝此中𨿽錄幽溪文義。不無增損。藏性三義。非三藏故。﹞

﹝醜﹞三總結

若我說是佛頂光聚般怛羅咒。從旦至暮。音聲相聯。字句中間。亦不重疊。經恆沙劫。終不能盡。亦說此咒名如來頂。

心性妙理。不可窮盡。所以密詮功徳。亦稱性而不可盡也。亦說此咒名如來頂者。卽是大佛頂三徳祕藏故。

﹝子﹞二明因人滅惡生善功徳三。初略明。二廣顯。三結勸。

﹝醜﹞初中二。初明不持之失。二明能持之得。

﹝寅﹞今初。

汝等有學。未盡輪回。發心至誠取阿羅漢。不持此咒而坐道場。令其身心遠諸魔事。無有是處。

﹝寅﹞二明能持之得

阿難。若諸世界。隨所國土所有眾生。隨國所生樺皮。貝葉。紙素。白氎。書寫此咒。貯於香囊。是人心昬。未能誦憶。或帶身上。或書宅中。當知是人。盡其生年。一切諸毒所不能害。

此必全書五會神咒。不可單書六字咒名也。

﹝醜﹞二廣顯二。初總標。二別示。

﹝寅﹞今初。

阿難。我今爲汝更說此咒。救護世間。得大無畏。成就眾生出世間智。

﹝寅﹞二別示八。初能滅諸難。二菩薩加持。三不墮惡道。四同佛功徳。五能淨業障。六能消夙業。七能滿眾願。八能護國界。

﹝卯﹞今初。

若我滅後。末世眾生。有能自誦。若教他誦。當知如是誦持眾生。火不能燒。水不能溺。大毒小毒所不能害。如是乃至天龍鬼神精祇魔魅所有惡咒。皆不能著。心得正受。一切咒詛厭蠱毒藥。金毒銀毒。艸木虫蛇萬物毒气。入此人口。成甘露味。一切惡星。幷諸鬼神。磣心毒人。於如是人不能起惡。頻那夜迦諸惡鬼王。幷其眷屬。皆領深恩。常加守護。

此咒旣是密詮三徳祕藏。則誦持者。固已全具祕藏威神。何難不滅。何毒不消。以彼諸難諸毒。亦全攬祕藏爲體。不應以祕藏而毒祕藏故也。皆領深恩者。溫陵所謂誦咒利彼故。

﹝卯﹞二菩薩加持

阿難。當知是咒。常有八萬四千那由他恆河沙俱胝金剛藏王菩薩種族。一一皆有諸金剛眾而爲眷屬。晝夜隨侍。設有眾生。於散亂心。非三摩地。心憶口持。是金剛王。常隨從彼諸善男子。何況決定菩提心者。此諸金剛菩薩藏王。精心陰速發彼神識。是人應時。心能記憶八萬四千恆河沙劫。周徧了知。得無疑惑。

菩薩精心。與行人精心。元非二體。今以決定菩提心持此神咒。則與金剛藏王心精通﹝湆立﹢勿﹞。當處湛然。故此菩薩。能於同體心性之中。陰默迅速開發彼神識也。

﹝卯﹞三不墮惡道

從第一劫。乃至後身。生生不生藥義。羅剎。及富單那。迦吒富單那。鳩槃茶。毗捨遮等。幷諸餓鬼。有形。無形。有想。無想。如是惡處。是善男子。若讀。若誦。若書。若寫。若帶。若藏。諸色供養。劫劫不生貧窮下賤不可樂處。

第一劫。指今發心持咒之初時也。後身者。指於最後成佛之一身也。

﹝卯﹞四同佛功徳

此諸眾生。縱其自身不作福業。十方如來所有功徳。悉與此人。由是得於恆河沙阿僧祇不可說不可說劫。常與諸佛同生一處。無量功徳。如惡義聚。同處燻修。永無分散。是故能令破戒之人。戒根淸淨。未得戒者。令其得戒。未精進者。令得精進。無智慧者。令得智慧。不淸淨者。速得淸淨。不持齋戒。自成齋戒。

十方如來所修功徳。本欲普施一切眾生。由眾生不達同體法性。所以不能領受。今持此咒。則知諸佛是眾生心內諸佛。眾生是諸佛心內眾生。故得三無差別。如惡義聚。同處燻修也。

﹝卯﹞五能淨業障

阿難。是善男子持此咒時。設犯禁戒於未受﹝持此咒之﹞時。﹝今﹞持咒之後。﹝誓不復犯則從前﹞眾破戒罪。無問輕重。一時銷滅。縱﹝令往時曾﹞經飲酒食啖五辛。種種不淨。﹝今持咒後﹞一切諸佛菩薩金剛天仙鬼神。不將爲過。設著不淨破獘衣服。一行一住。悉同淸淨。縱不作壇。不入道場。亦不行道。誦持此咒。還同入壇行道功徳無有異也。若造五逆無間重罪。及諸比丘。比丘尼四棄八棄。誦此咒已。如是重業。猶如猛風吹散沙聚。悉皆滅除。更無毫髮。

問曰。經云。設犯禁戒於未受時。持咒之後。眾破戒罪。無問輕重。一時銷滅。今末世行人。於戒設有毀犯。爲須先作法懺。後持此咒。方能滅罪。爲是不須作法。但一心持咒。卽能滅罪悟無生耶。又或理觀未明。但持事咒。亦能滅罪。或須解行並進。然後能滅罪障悟無生耶。答曰。經云持咒之後眾罪悉滅者。不惟爲顯神咒威力。正以此咒。卽是密詮心性。故名之爲咒心。倘覆罪而不作法。旣非直心直言。那與神咒體合。其不能速除罪障明矣。至於誠心發露。後不更造。專持此咒。誓無廢缺。無論解與不解。皆有大益。解則堪與阿難並驅。不解亦堪與登伽同列。或有不作法而但持咒者。須知更爲三例。一者本無淸淨師僧可向作法。故止向像前發露。此與作法同功。二者有可向作法處。而懷愧不懺。但能永斷相續。此則稍稍滅罪。決不能悟無生。三者𨿽知持咒。仍犯前愆。則厥罪不滅。但有遠益而已。

﹝卯﹞六能除夙業

阿難。若有眾生從無量無數劫來。所有一切輕重罪障。從前世來。未及懺悔。若能讀誦書寫此咒。身上帶持。若安住處莊宅園館。如是積業。猶湯銷雪。不久皆得悟無生忍。

﹝卯﹞七能滿眾願

復次。阿難。若有女人。未生男女。欲求孕者。若能至心憶念斯咒。或能身上帶此悉怛多般怛羅者。便生福徳智慧男女。求長命者。卽得長命。欲求果報速圓滿者。速得圓滿。身命色力。亦復如是。命終之後。隨願往生十方國土。必定不生邊地下賤。何況雜形。

﹝卯﹞八能護國界

阿難。若諸國土州縣聚落。饑荒疫癘。或復刀兵。賊難斗諍。兼餘一切厄難之地。寫此神咒。安城四門。幷諸支提。或脫闍上。令其國上所有眾生。奉迎斯咒。禮拜恭敬。一心供養。令其人民。各各身佩。或各各安所居宅地。一切災厄。悉皆銷滅。阿難。在在處處國土眾生。隨有此咒。天龍歡喜。風雨順時。五穀丰殷。兆庶安樂。亦復能鎭一切惡星隨方變怪。災障不起。人無橫夭。杻械枷鎖。不著其身。晝夜安眠。常無惡夢。阿難。是娑婆界。有八萬四千災變惡星。二十八大惡星而爲上首。復有八大惡星以爲其主。作種種形出現世時。能生眾生種種災異。有此咒地。悉皆銷滅。十二由旬。成結界地。諸惡災祥永不能入。

支提。此云可供養處。脫闍。此翻爲幢。二十八大惡星。不必卽指二十八宿。大集經中。明言二十八宿。皆是菩薩示現。爲護世間。不應名爲惡星也。

﹝醜﹞三結勸

是故如來宣示此咒。於未來世。保護初學諸修行者。入三摩地。身心泰然。得大安隱。更無一切諸魔鬼神。及無始來冤橫宿殃。舊業陳債。來相惱害。汝及眾中諸有學人。及未來世諸修行者。依我壇場。如法持戒。所受戒主。逢淸淨僧。於此咒心。不生疑悔。是善男子。於此父母所生之身。不得心通。十方如來便爲妄語。

欲求感應。須具四法。一須依我壇場。二須如法持戒。三須師僧淸淨。四須不生疑悔。四法有缺。而謂如來妄語。其可乎哉。

﹝壬﹞三護法述願二。初八部眾。二菩薩眾。

﹝癸﹞今初。

說是語已。會中無量百千金剛。一時佛前合掌頂禮。而白佛言。如佛所說。我當誠心保護如是修菩提者。爾時梵王幷天帝釋。四天大王。亦於佛前同時頂禮。而白佛言。審有如是修學善人。我當盡心至誠保護。令其一生所作如願。復有無量藥義。大將。諸羅剎王。富單那王。鳩槃茶王。毗捨遮王。頻那夜迦。諸大鬼王。及諸鬼帥。亦於佛前合掌頂禮。我亦誓願護持是人。令菩提心速得圓滿。復有無量日月天子。風師。雨師。云師。雷師。幷電伯等。年歲巡官。諸星眷屬。亦於會中頂禮佛足。而白佛言。我亦保護是修行人。安立道場。得無所畏。復有無量山神。海神。一切土神。水陸空行。萬物精祇。幷風神王。無色界天。於如來前。同時稽首而白佛言。我亦保護是修行人。得成菩提。永無魔事。

八部外護。不出二世間主。金剛梵釋。四王鬼帥等。卽是眾生世間。日月天子乃至風神王等。卽是器世間王。無色界天。亦屬眾生世間。但權教中。尙無聽法之事。況能護法。今是圓極法門。故能令彼稱性發願也。

﹝癸﹞二菩薩眾

爾時八萬四千那由他恆河沙俱胝金剛藏王菩薩。在大會中。卽從座起。頂禮佛足。而白佛言。世尊。如我等輩所修功業。久成菩提。不取涅槃。常隨此咒。救護末世修三摩提正修行者。世尊。如是修心求正定人。若在道場。及余經行。乃至散心遊戲聚落。我等徒眾。常當隨從侍衞此人。縱令魔王大自在天求其方便。終不可得。諸小鬼神。去此善人十由旬外。除彼發心樂修禪者。世尊。如是惡魔。若魔眷屬。欲求侵擾是善人者。我以寶杵殞碎其首。猶如微塵。恆令此人所作如願。

此爲內護。卽是正覺世間主也。久成菩提。則三覺已圓。更無餘惑。不取涅槃。則同流九界。不復更滅。諸大菩薩果後行因。大悲大願。類皆若此。寶杵殞碎魔首者。摧邪顯正。法應爾故。或慈或威。如父母故。一折一攝。皆拔苦故。性惡法門。善巧用故。從第四卷

請入華屋至此。是第二大科。示不生滅爲本修因妙三觀門竟。

﹝乙﹞三明正助行所成伏斷圓三徳位三。初申請。二贊許。三正說。

﹝丙﹞今初。

阿難卽從座起。頂禮佛足。而白佛言。我輩愚鈍。好爲多聞。於諸漏心。未求出離。蒙佛慈誨。得正燻修。身心快然。獲大饒益。世尊。如是修證佛三摩提。未到涅槃。云何名爲幹慧之地。四十四心。至何漸次。得修行目。詣何方所。名入地中。云何名爲等覺菩薩。作是語已。五體投地。大眾一心。佇佛慈音。瞪瞢瞻仰。

修證佛三摩提者。從始至終。皆以佛知佛見而爲修行。所謂名字佛三摩提。乃至究竟佛三摩提也。涅槃者。究竟圓極之果。幹慧者。最初觀行之因。四十四心。卽指信住行向及四加行。至何漸次得修行目。問在四十四心之後。答在幹慧地前。正顯此三漸次。乃是始終能歷之行。不局初心也。餘可知。

﹝丙﹞二贊許

爾時世尊贊阿難言。善哉。善哉。汝等乃能普爲大眾。及諸末世一切眾生。修三摩提。求大乘者。從於凡夫。終大涅槃。懸示無上正修行路。汝今諦聽。當爲汝說。阿難大眾。合掌刳心。默然受教。

刳心者。剖去九界情見。虛受佛界因果也。

﹝丙﹞三正說二。初總明三徳。二別示迷悟。

﹝丁﹞初中二。初明理絕名相。二明因妄立眞。

﹝戊﹞今初。

佛言。阿難當知。妙性圓明。離諸名相。本來無有世界眾生。

妙性者。第一義諦之體。法身徳也。圓明者。照窮法界之相。般若徳也。離諸名相者。不可以一切名而名目之。不可以一切相而表示之。無障無礙之用。解脫徳也。本來無有世界者。卽是十界依正當體元不可得。蓋旣無同居方便實報三土之相。則寂光之相亦復不可得也。本來無有眾生者。卽是十界假名當體元不可得。蓋旣無九法界之名。則佛界之名亦復不可得也。然此妙性。正是直指現前介爾心性本自如斯。非指最初以爲本來。而謂在昔元無。於今妄有也。蓋現前一念介爾之心。本自不可思議。法爾恆然。故稱妙性。本自豎窮橫徧。了了常知。故稱圓明。本自具足十界依正諸法。而十界依正諸法均不可以名狀此心。故稱離諸名相。本來無有世界眾生也。倘不能直下薦取。歸諸空劫以前。則迷頭認影。辜負圓音甚矣。又復應知。約於心法。點示三徳旣爾。約諸佛法及眾生法。點示三徳無不皆然。以一一佛法。一一眾生法。無不皆是妙性圓明。無不皆自離諸名相故也。思之。思之。

﹝戊﹞二明因妄立眞

因妄有生。因生有滅。生滅名妄。滅妄名眞。是稱如來無上菩提及大涅槃二轉依號。

因妄有生。非謂實有所生。意顯只因迷妄。所以非生妄謂有生耳。由其非生妄見有生。所以非滅妄見有滅。是故生滅二俱名妄。了知二妄俱不可得。性本寂滅。彊名爲眞。是稱如來無上菩提及大涅槃二種轉依之名號也。蓋眾生迷此現前一念之性。著相計名。是謂轉菩提依煩惱。轉涅槃依生死。如水成冰。如來達此現前一念之性。妙性圓明。離諸名相。是謂轉煩惱依菩提。轉生死依涅槃。如冰成水。但轉其名。元無實性。故云二轉依號也。無轉而論轉。則有名字轉乃至究竟轉之不同。初開圓解。知一切法本不生滅。爲名字轉。幹慧地爲觀行轉。十信位爲相似轉。十住行向。四種加行。十地等覺。爲分證轉。妙覺極果爲究竟轉。九界眾生。轉菩提依煩惱。轉涅槃依生死。則有十二類生差別。佛界眾生。轉煩惱依菩提。轉生死依涅槃。則有五十七位不同。菩提是能照之三智。涅槃是所照之三徳。又菩提屬智。卽般若徳。涅槃屬斷。卽解脫徳。煩惱卽菩提。生死卽涅槃。轉無可轉。當體法界。卽法身徳。始終皆是三徳祕藏。不縱不橫。不可思議。故曰總明三徳也。

﹝丁﹞二別示迷悟二。初明迷眞起妄。成十二類生。顚倒法。二明滅妄名眞。立六十聖位轉依號。

﹝戊﹞初中二。初敍意總明。二約相別示。

﹝己﹞今初。

阿難。汝今欲修眞三摩地。直詣如來大涅槃者。先當識此眾生世界二﹝種﹞顚倒﹝之﹞因。顚倒不生斯則如來眞三摩地。

眞三摩地。卽是大佛頂首楞嚴王三昧。全性起修。全修在性。故言眞也。直詣如來大涅槃者。直心正念眞如。始從名字。乃至究竟。全以佛覺用爲己心。中間永無諸委曲相也。眾生二字。約惑業邊。卽是十界假名。對菩提言。世界二字。約果報邊。卽是十界五陰實法。所謂十二類生。對涅槃言。乃指眾生世間。非單指器世間也。以舉正報。必能該依報故。夫離卻眾生。無十二類。離十二類別無眾生。而皆在迷情顚倒之中。離菩提智。無涅槃理。離涅槃理。無菩提智。而總由妙悟不生之體。蓋顚倒理卽不生。眾生於無生中妄見有生。達此不生道理。便成名字不生。便是名字眞三摩地。乃至究竟不生。斯則究竟眞三摩地也。

﹝己﹞二約相別示二。初明眾生顚倒。二明世界顚倒。

﹝庚﹞今初。

阿難。云何名爲眾生顚倒。阿難。由性明心。性明圓故。因明發性。性妄見生。從畢竟無成究竟有。此有所有。非因所因。住所住相。了無根本。本此無住建立世界及諸眾生。迷本圓明。是生虛妄。妄性無體。非有所依。將欲復眞。欲眞已非眞眞如性。非眞求復。宛成非相。非生非住非心非法。展轉發生。生力發明。燻以成業。同業相感。因有感業相滅相生。由是故有眾生顚倒。

此具明九界眾生顚倒因也。若約第一義諦。離名絕相。則十界俱非十界。若約隨緣染淨。假名假相。則十界皆號眾生。但九界違背眞性。名爲顚倒眾生。惟佛妙合本理。可名不顚倒眾生耳。文有三節。初從由性明心至及諸眾生。是總明九界顚倒之因。猶初卷中所謂一切眾生從無始來種種顚倒等也。二從迷本圓明至宛成非相。是別明三乘魔外顚倒之因。猶初卷中所謂諸修行人不能得成無上菩提等也。三從非生非住至故有眾生顚倒。是結明九界顚倒之相。猶初卷中所謂皆由不知二種根本等也。初中由性明心二句。卽四卷中所謂性覺必明也。因明發性一句。卽所謂妄爲明覺也。性妄見生一句。卽所謂因明立所。所旣妄立。生汝妄能也。從畢竟無二句。卽所謂無同異中熾然成異也。非因所因一句。卽所謂迷本無因也。言祗由本性眞明之心。其性本明圓故。然但有性徳。未有修徳。故因而明發於性。性中之妄見忽生。遂從畢竟無中。妄成究竟有相。然而此有所有。當體虛妄。如空中華。如夢中物。實非因於所因。卽今住所住相。亦復了無根本。不過本此無住。建立世界及諸眾生耳。此明眾生顚倒而兼及世界者。正顯世界與眾生。祗因一迷。更無二法故也。次文意謂迷於本性圓明之體。是生虛妄。是故妄性本無自體。亦非更有所依。彼權乘菩薩及二乘人。將欲捨妄復眞。欲眞已非眞眞如性矣。況魔外等以非眞而求復。不宛然益成非相乎。第三意顯生住心法。本無自性。由諸眾生及三乘魔外等。於此非生非住非心非法。而妄見有生有住有心有法。從此虛妄展轉發生。生力發明。燻以成業。同業相感。有滅有生。而九界眾生顚倒。從此非有妄成有矣。夫非生而妄見有生。乃至非法而妄見有法。此卽是惑也。生力發明。卽由惑以起業也。同業相感。卽由業以招報也。若於無生。無住。無心。無法性中。妄見有同居三界生住心法。是見思惑。燻成有漏善惡不動諸業。感於同居分段滅生。若於無生。無住。無心。無法性中。妄見有方便三界生住心法是麈沙惑。燻成無漏偏眞之業。感於方便孌易滅生。若於無生。無住。無心。無法性中。妄見有實報三界生住心法。是無明惑。燻成亦漏亦無漏業。感於實報變易滅生。又不知同居方便實報。三土生住心法。當體卽空是見思惑。不知三土生住心法。種種假名。是塵沙惑。不知三土生住心法。全體中道是無明惑。乃至由惑起業。由業招報。故有九界眾生顚倒相也。

﹝庚﹞二明世界顚倒二。初約因標名。二約果釋相。

﹝辛﹞今初。

阿難。云何名爲世界顚倒。是有所有。分段妄生。因此界立非因所因。無住所住。遷流不住。因此世成。三世四方和合相涉。變化眾生成十二類。是故世界因動有聲。因聲有色。因色有香。因香有觸。因觸有味。因味知法。六亂妄想成業性故。十二區分由此輪轉。是故世間聲香味觸。窮十二變。爲一旋復。乘此輪轉顚倒相故。是有世界卵生。胎生。濕生。化生。有色。無色。有想。無想。若非有色。若非無色。若非有想。若非無想。

此卽牒上眾生顚倒之因。而爲世界顚倒之相也。上云此有所有。非因所因。住所住相。了無根本。今牒上此有所有一句而成界。牒上非因所因三句而成世。言是妄有所有。則分段之形妄生。因此而四方之界遂立。然此妄有旣非因於所因。則便無住所住。故復遷流不住。因此而三世之相遂成。卽此三世與彼四方和合互相涉入。因此變化眾生成十二類。是故一念無明不覺而心動。動卽有聲。有聲卽有色香觸味法等。六塵頓具。亂想紛然。惑爲業根。業爲報本。報復起惑。如惡義聚。永不相離矣。然遠論動源。過在無始。近而論之。只是當念。一念不生。六妄自息。惑業苦三。如華滅空。故曰顚倒不生。斯則如來眞三摩地也。色聲香味觸法。互爲緣起。互具互生。舉聲爲首。必具六塵。舉色舉香。無不咸爾。約塵對根。名爲十二區分。窮盡十二類之變態。爲業性之一旋復。是故十二類生。類類互具。類類互生。乃至等覺以下。一分微細無明未斷。則於十二類中。各各尙有一分生因未盡。故此十二類生世界顚倒之相。敵體與大涅槃相翻。正所謂迷時轉涅槃依生死。則有地獄分段生死。乃至菩薩變易生死。悟時轉生死依涅槃。則有名字涅槃。乃至究竟涅槃。是故下文十二類生之相。一往𨿽似但約欲界。仍須約事約理。兼約界內界外以申明之。乃與後文重重單復十二。方盡妙覺。成無上道之旨合也。

﹝辛﹞二約果釋相二。初別明。二總結。

﹝壬﹞初別明十二。初卵生相。﹝至﹞十二非無想相。

﹝癸﹞今初。

阿難。由因世界虛妄輪回。動顚倒故。和合气成八萭四千飛沈亂想。如是故有卵羯邏藍流轉國土。魚鳥龜蛇其類充塞。

世界者。指五陰實法也。虛妄者。惑也。動者。業也。气及飛沈。報也。卵惟想生。故云虛妄。惑爲業報之本。故號輪回。想多掉舉。故稱爲動。業必由惑。故言顚倒。卵以气交。如雄鳴上風。雌鳴下風之類。故云和合气成。各由八萬四千煩惱感變。故云八萬四千飛沈亂想。羯邏藍。此云凝滑。卽是羣卵受生初位。鳥爲飛類。魚及龜蛇。皆是沈類。充塞者。豎窮橫徧也。約義申明者。見思虛妄。塵沙虛妄。無明虛妄。卽是分段變易二輪回本。惡動。善動。有漏動。無漏動。二邊動。皆是顚倒業相。人畜男女气分。色無色界禪定气分。方便涅槃气分。出假神通气分。中道佛性气分。散亂爲飛。昬昧爲沈。觀慧爲飛。靜定爲沈。空觀爲飛。體眞止爲沈。假觀爲飛。方便隨緣止爲沈。中觀爲飛。息二邊分別止爲沈。見思卵殼。塵沙卵殼。無明卵殼。以要言之。九界皆名卵生。惟佛破無明殼。定慧平等。不飛不沈。永滅妄想緣气習影寂然不動。不顚不倒。眞實常住。非卵生也。又佛永斷微細卵生生因。而能示現九界卵生。又卵生顚倒本自不生。達此不生之理。從名字斷至究竟斷故有五十五位眞菩提路也。又九界眾生。不知諸法體是虛妄。誤爲眞實。是故不能神通自在。轉變由心。不能動於法界。不能和合自心所現十界气分。示現十界種種飛沈。惟佛徹證虛妄之性。善巧輪回變動法界。以九界爲佛界。以佛界爲九界。和合九界中佛界气分。示現佛界飛沈。和合佛界中九界气分。示現九界飛沈。是故惟佛如來。名爲究竟卵生眾生。是究竟魚。究竟鳥。究竟龜蛇。一究竟一切究竟。則是顯出卵生實性。方成佛道。蓋虛妄輪回。是般若實性。動顚倒。是解脫實性。气及飛沈。是法身實性。又虛妄及動。气及飛沈。皆卽中故。名爲妙性。皆卽空故。名爲圓明。皆卽假故。離諸名相。如此顯出實性。則有名字顯出。乃至究竟顯出。成妙覺也。下皆準知。不復具說。

﹝癸﹞二胎生相

由因世界雜染輪回。欲顚倒故。和合滋成八萬四千橫豎亂想。如是故有胎遏蒱曇流轉國土。人畜龍仙。其類充塞。

胎因情有。惑名雜染。綢繆愛戀。業名爲欲。精血雜和。報名爲滋。遏蒱曇。此云皰形。二七日位。胎卵漸分之相也。人仙是豎。畜龍是橫。約義者。見思雜染。塵沙無明雜染。男女欲愛。味禪欲愛。偏眞欲愛。神通欲愛。但中欲愛。精血爲滋。十支爲滋。無漏法味爲滋。出假法味爲滋。中道法味爲滋。性中三徳爲橫。修中三徳爲豎。因中三徳爲豎。果上三徳爲橫。此是所斷也。如外無智。智外無如。以爲雜染。法喜之妻以爲欲愛。三諦法味爲滋。六而常卽爲橫。卽而常六爲豎。此是所顯也。

﹝癸﹞三濕生相

由因世界執著輪回。趣顚倒故。和合暖成八萬四千翻覆亂想。如是故有濕相蔽屍流轉國土。含蠢蠕動。其類充塞。

濕以合感。惑名執著。附勢趨炎。業名爲趣。火水相成。報名爲暖。所趨無定。名爲翻覆。蔽屍。此云軟肉。濕生之初相也。約義者。見思執著。塵沙無明執著。趣有。趣空。趣邊。趣中。同居暖相。方便暖相。實報暖相。有所翻向。必有所覆背。見思潤生。塵沙無明潤生。潤名濕相。此是所斷也。究盡諸法實相。方可執著。隨舉一法。一切法趣。是趣不過。一切諸法中。悉有安樂性。善巧觀察。猶如鉆火欲然其木。便有眞諦暖相。俗諦暖相。中諦暖相。十界俱卽爲翻。十界俱非爲覆。心心流入薩婆若海。與佛如來法流水接。名爲濕相。此是所顯也。

﹝癸﹞四化生相

由因世界變易輪回。假顚倒故。和合觸成八萬四千新故亂想。如是故有化相羯南流轉國土。轉蛻飛行。其類充塞。

無而忽有。革貌易形。皆名爲化。化以離應。惑名變易。反覆不實。業名爲假。隨其所遇。報名爲觸。新是所趨。故是所脫。羯南。此云硬肉。化生之初相也。約義者。見思變易。塵沙無明變易。因成假。相續假。相待假。同居諸觸。方便諸觸。實報諸觸。界內界外傳傳爲新。傳傳爲故。業化。願化。意生化。此是所斷也。不變隨緣。名爲變易。一假一切假。三諦皆假。大般涅槃八自在觸。惟心所現爲新。因心成體爲故。乃至無記化化。此是所顯也。

﹝癸﹞五有色相

由因世界畱礙輪回。障顚倒故。和合著成八萬四千精耀亂想。如是故有色相羯南流轉國土。休咎精明。其類充塞。

妄想堅執。惑名畱礙。質滯不通。業名爲障。精明顯耀。報名爲著。上則日月星辰。爲祥爲孽。下則蚌珠螢火。爲瑞爲妖。皆名有色也。約義者。見思畱礙。塵沙無明畱礙。有漏障。偏空障。二邊障。幻色顯著。涅槃顯著。神通顯著。有漏色。無漏色。如幻色。此是所斷也。性相常住。名爲畱礙。遮障惡道。遮障有漏。遮障二邊。名之爲障。眞諦顯著。俗諦顯著。中諦顯著。名之爲著。乃至眞善妙色。此是所顯也。

﹝癸﹞六無色相

由因世界銷散輪回。惑顚倒故。和合暗成八萬四千陰隱亂想。如是故有無色羯南流轉國土。空散銷沈。其類充塞。

厭有著空。滅身歸無。惑名銷散。迷漏無聞。不達空理。業名爲惑。依晦昧空。報名爲暗。難可見聞。故名陰隱。相是頑鈍。仍名羯南。空散銷沈。不專指於無色四天。大凡川谷幽險黑暗諸處。所有虛空神等。皆其類也。約義者。銷散形色。銷散涅槃。銷散二諦。迷惑眞空。迷惑妙有。迷惑中道。頑空暗。偏空暗。但中不具諸法暗。此是所斷也。銷散見思。銷散塵沙無明。猶如幻師。能惑一切引誘諸子置祕密藏。我亦不久自入其中。此祕密藏。義之如暗。亦名第一義空。卽是所顯也。

﹝癸﹞七有想相

由因世界罔象輪回。影顚倒故。和合憶成八萬四千潛結亂想。如是故有想相羯南流轉國土。神鬼精靈。其類充塞。

似有若無。惑名罔象。蹈迹附影。業名爲影。幽潛之中妄結狀貌。並因同分虛妄憶想之所構成。報名爲憶無有實色。但有想相而已。約義者。見思罔象。塵沙無明罔象。有漏業影。無漏業影。二邊業影。同居憶想。方便憶想。實報憶想。此是所斷也。得理之智。名爲罔象。法界諸法。一切如影。正徧知海從心想生。名之爲憶。此是所顯也。

﹝癸﹞八無想相

由因世界愚鈍輪回。癡顚倒故。和合頑成八萬四千枯槁亂想。如是故有無想羯南流轉國土。精神化爲土木金石。其類充塞。

不了諦理。惑名愚鈍。固守頑礙。業名爲癡。無知質礙。報名爲頑。𨿽云枯槁。仍是亂想。以其心外無法。法法惟心故也。約義者。見思愚鈍。塵沙無明愚鈍。有漏癡。徧空癡。二邊癡。分段頑。變易頑。無有三諦法流所潤。故名枯槁。此是所斷也。於一切法不分別。名爲愚鈍。無所取捨。名癡。三諦之理常凝不變。名頑。惑業苦三不復生長。名爲枯槁。此是所顯也。

﹝癸﹞九非有色相

由因世界相待輪回。僞顚倒故。和合染成八萬四千因依亂想。如是故有非有色相成色羯南流轉國土。諸水母等以蝦爲目。其類充塞。

巧僞假托。惑名相待。無有眞實。業名爲僞。所取膻穢。報名爲染。彼此異質。相爲因依。如水母等。以水沬爲體。以蝦爲目。本非有色。待物成色。不能自用。待物有用。又水母因蝦而得行。眾蝦依水母而得食。故云因依亂想也。約義者。根塵相待。空有相待。中邊相待。有爲如幻故僞。無爲不實故僞。界內染。界外染等。此是所斷也。理函智蓋。名相待。法無自他等實性。名僞。法身和功徳。猶如水銀和眞金。故名爲染。此是所顯也。

﹝癸﹞十非無色相

由因世界相引輪回。性顚倒故。和合咒成八萬四千呼召亂想。由是故有非無色相無色羯南流轉國土。咒詛厭生。其類充塞。

互相引發。惑名相引。習以成種。業名爲性。音聲呼召。報名爲咒。本非無色。今詛令無色而密召用之也。約義者。見思相引。塵沙無明相引。惡性。善性。有漏性。無漏性。世間咒。出世間咒等。此是所斷也。三車引。大車引。緣因性。了因性。無上咒。無等等咒。此是所顯也。

﹝癸﹞十一非有想相

由因世界合妄輪回。罔顚倒故。和合異成八萬四千回互亂想。如是故有非有想相成想羯南流轉國土。彼蒲盧等異質相成。其類充塞。

二妄相合。惑名合妄。性情虛假。業名爲罔。彼此不同。報名爲異。本異而回互令同。故名回互亂想。蒲盧。桑虫也。細腰諸蜂。不能自育。取而咒之。不久成蜂。本來非有蜂想。而今忽成蜂想也。約義者。見思妄塵沙無明妄。有爲法是罔。無爲法亦是罔。界內異質。界外異質。此是所斷也。此見及緣。元是菩提妙淨明體。故名合妄。見與見緣。幷所想相。如虛空華。故名爲罔。十法界性融成一性。名和合異。九界眾生皆稱弟子。名爲回互。此是所顯也。

﹝癸﹞十二非無想相

由因世界怨害輪回。殺顚倒故。和合怪成八萬四千食父母想。如是故有非無想相無想羯南流轉國土。如土梟等。附塊爲兒。及破鏡鳥。以毒樹果抱爲其子。子成。父母皆遭其食。其類充塞。

懷怨謀害。惑名怨害。斷彼軀命。業名爲殺。磣毒變常。報名爲怪。塊果爲兒。非無子想。子食父母。出於意想之外也。約義者。見思怨害。塵沙無明怨害。事殺。理殺。同居中怪。食眞諦父。空智母。方便中怪。食俗諦父。道智母。實報中怪。食中諦父。種智母。此是所斷也。弒無明父。害貪愛母。護生須是殺。殺盡始安居。怨害爲法界。一切法趣怨害。是趣不過。此是所顯也。

﹝癸﹞二總結

是名眾生十二種類。

大佛頂如來密因修證了義諸菩薩萬行首楞嚴經卷第七文句

大佛頂如來密因修證了義諸菩薩萬行首楞嚴經卷第八文句

唐天竺沙門般剌密諦譯經

明菩薩沙彌古吳智旭文句

﹝戊﹞二明滅妄名眞。立六十聖位轉依號三。初總明三漸次爲能轉之行。二別明諸位次爲所轉之號。三合結諸位次由三行而成。

﹝己﹞初中二。初結前生後。二標列正明。

﹝庚﹞初又二。初結前生類互具。二生後對治法門。

﹝辛﹞今初。

阿難。如是眾生一一類中。亦各各具十二顚倒。猶如捏目。亂華發生。顚倒妙圓眞淨明心。具足如斯虛妄亂想。

猶如捏目二句。是先立諭。顚倒妙圓二句。是以法合也。顚倒二字。合上捏字。妙圓眞淨明心。合上目字。具足如斯虛妄亂想。合上亂華也。現前一念介爾之心。不可思議故妙。豎窮橫徧故圓。本無虛妄故眞。本無染污故淨。洞徹虛靈故明。𨿽在顚倒亂想之中。而其體如故。亦如𨿽由捏見亂華。而目體仍如故也。惟其目體如故。故一停其捏。依然淸淨。惟其心體如故。故顚倒不生。斯則如來眞三摩地。

﹝辛﹞二生後對治法門

汝今修證佛三摩提。於是本因元所亂想。立三漸次。方得除滅。如淨器中除去毒蜜。以諸湯水幷雜灰香洗滌其器。後貯甘露。

佛三摩提者。別則獨指耳根圓通。通則二十五境。凡是先開圓解。依解起行。皆名佛三昧也。本因元所亂想者。指於所觀之境。別則耳根門頭所有五疊渾濁。通則一切陰入處界大等虛妄之相皆是也。三漸次者。能觀之觀。卽是正助兩行也。淨器者。通諭陰入處界大等之性。本如來藏妙眞如性。別則意指耳根聞性爲淨器也。毒蜜者。總諭見思塵沙無明惑染也。湯水者。總諭觀慧正行也。雜灰香者。總諭持戒誦咒等助行也。下文第一第二漸次。卽是助行。第三漸次。卽是正行。正助合行。器方淸淨也。甘露者。不死妙藥。以諭無上菩提及大涅槃。卽是所顯圓融三徳之理性也。此之諭意。有豎有橫。言豎意者。除去毒蜜。卽是先開圓解。不隨分別三種相續。湯水灰香洗滌其器。卽是次起圓行。以三漸次永斷三緣。後貯甘露。卽是顯圓三徳。證入五十七位也。言橫意者。始從名字。終於究竟。位位各論除毒滌器貯露。所謂名字除毒。名字滌器。貯於名字甘露。乃至究竟除毒。究竟滌器。貯於究竟甘露也。又除助因。卽是除毒蜜。所謂事辛。理辛。事毒。理毒。皆悉除斷。刳正性。卽是滌淨器。所謂其心不事淫。不理淫。不事殺。不理殺。不事盜。不理盜等。則器方純淨。違現業。卽是貯甘露。所謂旋元自歸。乃至如來密圓淨妙。皆現其中也。是知事𨿽云漸。理本至圓。由圓理故。事亦圓妙。世人不達。謂是圓漸法門。未是圓頓。誤矣誤矣。

﹝庚﹞二標列正明二。初標列。二正明。

﹝辛﹞今初。

云何名爲三種漸次。一者修習。除其助因。二者眞修。刳其正性。三者增進。違其現業。

﹝辛﹞二正明三。初除助因。二刳正性。三違現業。此三漸次。從淺至深。通因徹果。直以三法爲能增進。五十五位爲所增進。故後結云。如是皆以三增進故。善能成就五十五位眞菩提路。然則二種生死。皆有助因。皆有正性。皆有現業。事辛。理辛。事淫。理淫。乃至見思流。塵沙流。無明流。豈可但作名字位中解釋而已。觀第二漸次。便明五通。第三漸次。便明無生法忍。豈非淺深同說法耶。

﹝壬﹞初除助因

云何助因。阿難。如是世界十二類生。不能自全。依四食住。所謂段食。觸食。思食。識食。是故佛說一切眾生皆依食住。阿難。一切眾生。食甘故生。食毒故死。是諸眾生求三摩提。當斷世間五種辛菜。是五種辛。熟食發淫。生啖增恚。如是世界食辛之人。縱能宣說十二部經。十方天仙嫌其臭穢。咸皆遠離。諸餓鬼等。因彼食次。舐其唇吻。常與鬼住。福徳日銷。長無利益。是食辛人修三摩地。菩薩天仙十方善神不來守護。大力魔王得其方便。現作佛身。來爲說法。非毀禁戒。贊淫怒癡。命終自爲魔王眷屬。受魔福盡。墮無間獄。阿難。修菩提者。永斷五辛。是則名爲第一增進修行漸次。

段食者。變壞爲相。謂香味觸三。於變壞時。能爲食事。以變壞時。色無用故。觸食者。觸境爲相。謂有漏觸。裁取境時。能爲食事。如眼以睡爲食。耳以聲爲食。乃至身以溫涼諸觸爲食。皆有滋養義故。思食者。希望爲相。謂有漏思。希可愛境。能爲食事。如色界禪思。乃至小兒懸視灰囊。謂是飯食。得不死等。識食者。執持爲相。謂有漏識。由段觸思。勢力增長。能爲食事。乃至第七末那無始以來。念念執持第八識之見分爲內自我。從生至生命根終不斷故。欲界人天及畜生等。具足四食。段食爲首。鬼及色天。無有段食。具足三食。觸食爲首。鬼神饗祀。但觸气故。色界諸禪。具八觸故。空處識處無所有處。幷無觸食。惟有思識二食。思食爲首。非非想處。及無想定無想天等。幷無思食。惟有識食。無間地獄。亦惟識食。若諸二乘。入滅盡定。便斷識食。故入此定乃至七日。則起定時必捨身命。以其四食皆斷。無可滋養故也。養生諸味。皆名爲甘。損生諸味。總名爲毒。食甘故生。食毒故死。正顯食爲助生之因。不可不愼也。五種辛菜。一大蒜。二蔥。三韮。四薤。五興渠。興渠此方所無。然此五辛。且就人間段食言之。實則觸思識等。各有辛味。能助淫恚。又復應知欲界以男女相染爲淫。彼此相忤爲恚。色無色界以貪著味禪爲淫。厭下苦粗爲恚。出世二乘以貪戀偏眞爲淫。厭離三有爲恚。出假菩薩以貪著萬行爲淫。鄙賤二乘爲恚。別教大士以但中似道法愛爲淫。棄捨二邊爲恚。苟可以助此淫恚者。皆五辛之流類也。余文易知。

﹝壬﹞二刳正性

云何正性。阿難。如是眾生入三摩地。要先嚴持淸淨戒律。永斷淫心。不餐酒肉。以火淨食。無啖生气。阿難。是修行人。若不斷淫及與殺生。出三界者。無有是處。當觀淫欲。猶如毒蛇。如見怨賊。先持聲聞四棄八棄。執身不動。後行菩薩淸淨律儀。執心不起。禁戒成就。則於世間。永無相生相殺之業。偸劫不行。無相負累。亦於世間不還宿債。是淸淨人。修三摩地。父母肉身。不須天眼自然觀見十方世界。覩佛聞法。親奉聖旨。得大神通。遊十方界。宿命淸淨。得無艱險。是則名爲第二增進修行漸次。

正性者。業果相續之根本也。比丘四棄。比丘尼八棄。須要離於境緣而身心淸淨。故總名執身不動。菩薩律儀。則是涉彼境緣而身心淸淨。故總名執心不起。否則律中制遠方便。豈不執心。大士護世譏嫌。豈不執身者耶。事淫理淫。事殺理殺。事盜理盜。乃至事酒理酒。皆悉斷盡。故能得大神通也。然未云漏盡者。爲讓第三漸次故耳。

﹝壬﹞三違現業

云何現業。阿難。如是淸淨持禁戒人。心無貪淫。於外六塵。不多流逸。因不流逸。旋元自歸。塵旣不緣。根無所偶。反流全一。六用不行。十方國土。皎然淸淨。譬如琉璃。內懸明月。身心快然。妙圓平等。獲大安隱。一切如來密圓淨妙。皆現其中。是人卽獲無生法忍。從是漸修。隨所發行。安立聖位。是則名爲第三增進修行漸次。

前二漸次。是躡前文道場方法而爲助行。今此第三漸次。是躡前文圓通本根而爲正行。由此正助兩行。乃成下文伏斷諸位也。言違現業者。卽第二決定義中。所謂逆彼無始織妄業流也。如是淸淨持禁戒人等者。正顯必由前二漸次。成今第三漸次。由助行而成正行。由方便而成正修也。於外六塵不多流逸。卽所謂心尙不緣色香味觸。仍是方便助行之力。因不流逸旋元自歸。乃所謂初於聞中入流亡所之妙修也。塵旣不緣至六用不行。卽是動靜二相了然不生乃至聞所聞盡。十方國土皎然淸淨乃至皆現其中。卽是覺所覺空乃至寂滅現前。獲無生忍。卽是忽然超越世出世間等也。色陰破故。根無所偶。受陰破故。六用不行。想陰破故。十方皎然。琉璃。諭所觀理境。明月。諭能觀妙智也。行陰破故。快然安隱。妙圓平等。卽是平等性智常得現前。密者。法身之理。圓者。般若之智。淨者。解脫之行。妙者。三法不可思議也。皆現其中者。正前文所謂寂滅現前。後文所謂內外湛明。入無所入也。識陰破故。卽獲無生法忍。一切諸法。本自不生。由於虛妄分別。幻見有生有滅。今證此不生之理。安住忍可。名爲無生法忍。對前五通。此卽漏盡。就事名無生。就理名寂滅。又方證名寂滅。讓果爲無生。然無生寂滅二忍。皆可論於六卽也。言從是漸修隨所發行安立聖位者。正顯五十七位。皆以此行而爲能立。所謂發名字位中正助二行。安立幹慧觀行聖位。發觀行位中正助二行。安立十信相似聖位。發相似位中正助二行。安立住行向加十地等覺分證聖位。發分證位中正助二行。安立妙覺究竟聖位也。初總明三漸次爲能轉之行竟。

﹝己﹞二別明諸位次爲所轉之號四。初觀行轉依號。二相似轉依號。三分證轉依號。四究竟轉依號。此諸位次。疏家每引華嚴諸經釋之。竊以菩薩初發心位一念功徳。三世諸佛說不能盡。何況深位諸功徳海。可令諸經更無異文及異旨耶。且如梵网三十心十地。已與華嚴名義多殊。此經純明圓觀。文簡義幽。設欲配合。反成牽彊。不如略消本文。以俟觀心密證可耳。

﹝庚﹞今初。

阿難。是善男子。欲愛漧枯。根境不偶。現前殘質。不復續生。執心虛明。純是智慧。慧性明圓。鎣十方界。幹有其慧。名幹慧地。欲習初幹。未與如來法流水接。

此觀行轉依。名借通教。義惟在圓。卽法華中五品弟子之位。一隨喜。二讀誦。三講說。四兼行六度。五正行六度也。善男子者。調柔名善。質直名男。若人不修正助二行。則有身口粗獷。見思粗獷。塵沙無明粗獷。是故非善。若人不開圓常妙解。則謂眾生去佛甚遠。佛是修成。非關本性。又謂眾生但有正因佛性。不具緣了佛性。又謂眾生𨿽有性中三因。仍須別藉修中三法。方證果上三身。不信心佛眾生。三無差別。不信眾生現行無明煩惱。卽了因性。現在身口意業。卽緣因性。是故非男。復次自有善而非男。前三教中修心之士是也。自有男而非善。圓教名字初心。未起觀行者是也。自有非善非男。一切迷流是也。自有亦善亦男。卽是此中開圓解。起圓行。從名字後心。成觀行善男子。乃至究竟善男子也。欲愛漧枯根境不偶者。卽是名字位中。初發三漸次行。功夫湻熟登五品觀。圓伏五住煩惱也。現前殘質不復續生者。五濁旣輕。當捨穢土。超生同居淨土也。執心虛明者。了知一切皆如來藏。故我法二執之心。虛通明朗。不復窒暗也。慧性圓明鎣十方界者。了知現前心性。本自豎窮橫徧也。欲習初乾者。伏惑不起也。未與如來法流水接者。無明未斷。不接中諦法流。見思未斷。不接眞諦法流也。

﹝庚﹞二相似轉依號

卽以此心中中流入。圓妙開敷。從眞妙圓。重發眞妙。妙信常住。一切妄想滅盡無餘。中道純眞。名信心住。眞信明了。一切圓通。陰處界三。不能爲礙。如是乃至過去未來無數劫中。捨身受身。一切習气。皆現在前。是善男子。皆能憶念。得無遺忘。名念心住。妙圓純眞。眞精發化。無始習气。通一精明。惟以精明進趣眞淨。名精進心。心精現前。純以智慧。名慧心住。執持智明。周徧寂湛。寂妙常凝。名定心住。定光發明。明性深入。惟進無退。名不退心。心進安然。保持不失。十方如來气分交接。名護法心。覺明保持。能以妙力回佛慈光。向佛安住。猶如雙鏡。光明相對。其中妙影。重重相入。名回向心。心光密回。獲佛常凝無上妙淨。安住無爲得無遺失。名戒心住。住戒自在。能遊十方。所去隨願。名願心住。

此卽圓教十信。六根淸淨位也。以一心三觀。相似見三諦理。而粗垢任運先落。眞俗二諦任運先現。然𨿽云相似三諦。以言三卽一故非橫。𨿽云二諦先現。以舉一卽三故非縱也。謂卽以此觀行之心。緣於中道之中。而流入法性。遂使圓妙得以開敷。從彼眞妙圓境。重發眞妙圓信。所信之理旣是常住。能信之智亦復常住。遂得銷我億劫顚倒想。不歷僧祗獲法身。故云一切妄想滅盡無餘。中道純眞也。蓋觀行位中。觀於不思議境。由善修故。令不思議境任運現前。故名重發。當知前爲觀行發心。此爲相似發心也。眞信明了句。卽是牒上初信。一切圓通等。卽是功夫勝進。由善修慈悲誓願故。所以得成憶念。歷劫無遺忘也。妙圓純眞句。卽是牒上念心。眞精發化等。卽是功夫勝進。由善修止觀故。所以精而不雜。進而不退也。心精現前句。卽是牒精進心。純以智慧句。卽是功夫勝進。由善修破法故。所以慧心增明也。執持智明句。卽是牒上慧心。周徧寂湛等。卽是功夫勝進。由善修通塞故。所以定心安隱也。定光發明句。卽是牒上定心。明性深入等。卽是功夫勝進。由善修道品故。所以永無退轉也。心進安然句。卽是牒不退心。保持不失等。卽是功夫勝進。見思俱盡。與佛相似。故云十方如來气分交接。由善修助道故。所以能護持正覺法也。覺明者。所護之法。保持者。能護之心。此句卽是牒護法心。能以妙力等。卽是功夫勝進。謂全本覺佛性。所起始覺之修。名佛慈光。今回始覺之修。向於本覺佛性而安住之。本始相對。光影互含。了知一位一切位。一切位一位。由善修位次故。所以成此回向心也。心光密回句。卽是牒回向心。獲佛常凝等。卽是功夫勝進。由善修安忍故。彊軟諸魔所不能動。所以安住無爲得無遺失。三業俱淨。名戒心也。住戒自在句。卽是牒上戒心。能遊十方等。卽是功夫勝進。由善修離愛故。所以無系無著。隨願去來也。此十信心。若約橫論豎。則有理卽十心。乃至究竟十心。若一往約豎。則獨在相似轉依。又於豎中論豎。則是次第深入。初信斷見。七信斷思。先顯眞諦。八九十信。斷界內界外塵沙。次顯俗諦。若於豎中論橫。則是一念圓成十心。見於相似三諦也。

﹝庚﹞三分證轉依號又分爲五。初明十住。二明十行。三明十向。四明十地。五明等覺。

﹝辛﹞今初。

阿難。是善男子。以眞方便發此十心。心精發暉。十用涉入。圓成一心。名發心住。心中發明。如淨琉璃。內現精金。以前妙心。履以成地。名治地住。心地涉知。俱得明了。遊履十方。得無畱礙。名修行住。行與佛同。受佛气分。如中陰身。自求父母。陰信冥通。入如來種。名生貴住。旣遊道胎。親奉覺﹝胤乚﹞。如胎已成。人相不缺。名方便具足住。容貌如佛。心相亦同。名正心住。身心合成。日益增長。名不退住。十身靈相。一時具足。名童眞住。形成出胎。親爲佛子。名法王子住。表以成人。如國大王。以諸國事分委太子。彼剎利王。世子長成。陳列灌頂。名灌頂住。

此圓十住。分破無明。分證三徳。以無住法。住祕藏中。大品所謂入理般若名爲住也。以眞方便發此十心者。牒上十信言之。皆依中道稱性而修。名眞方便。相似而證。亦名爲發。由是心精發暉。令此十用互相涉入。而圓成爲一心。遂令三心一時圓發。名發心住也。言十用涉入者。十乘觀法。一乘攝一切乘也。圓成一心者。十十之法。總不離現前一念也。正因理心發。名法身徳。了因慧心發。名般若徳。緣因善心發。名解脫徳。此三不縱不橫。不並不別。名爲祕密之藏。華嚴經云。初發心時。便成正覺。成就慧身。不由他悟。淸淨妙法身。湛然應一切。此之謂也。二十五聖初證眞實圓通。卽是此位。從此以後𨿽有修習。皆是無功用道矣。心中發明等者。卽是牒上初發心住。能証之智。諭淨琉璃。所証之理。諭如精金。以前妙心履以成地。卽是無功用道任運增進。言卽以前所發妙心。踐履之以成理地。故名治地住也。智照於境。境亦照智。故云心地涉知。境智互照。妙行普周。名修行住。如此修行。則因能肖果。故云行與佛同。因旣肖果。受果佛之气分。譬如中陰投輪王胎。便成剎利種姓。名生貴住。同佛緣因功徳相好。故云人相不缺。同佛了因智慧莊嚴。故云心相亦同。緣了互資。故云日益增長。十身出華嚴經。所謂聲聞身。緣覺身。菩薩身。如來身。法身。智身。國土身。業報身。眾生身。虛空身。又如來身復具十身。所謂菩提身。願身。化身。力身。莊嚴身。威勢身。意生身。福徳身。法身。智身也。純一無僞。故名童眞。具體而微。亦名童眞。餘皆可知。此十住位亦可云理卽住。乃至究竟卽住。今但約分證言之。亦可云卽俗卽中之眞諦現前也。幽溪云。初住已先。名爲緣修。以未見佛性故。登住已來。名爲眞修。以眞見佛性故。初住名發心。此由第十願心。破一品無明之功。以發三徳佛性之心。此住但言佛性現前而已。猶未加眞修功行也。至第二住。以前妙心履以成地。方以分眞始覺。照於分眞本覺。修之治之。名治地住。至笫三住。心地涉知。俱得明了。則始本一合。始本俱忘。方得遊履十方。得無畱礙。名修行住。此之二位。方是眞修次第功夫。猶如世人。先世行業旣備。然後入父母胎。入胎之後。不過長之養之。充擴前功而已。故四住名生貴。五住名具足。乃至九住名法王子。皆言增長之功。不復更言進修之事。卽使有之。亦不外乎始本境智也。旣出聖胎。表以成人。分委道化。名灌頂住。譬如世人。承先世行業得感爲人。表表丈夫。堪付家業。至十行去。方明法王子所作事也。

﹝辛﹞二明十行

阿難。是善男子。成佛子已。具足無量如來妙徳。十方隨順。名歡喜行。善能利益一切眾生。名饒益行。自覺覺他得無違拒。名無嗔恨行。種類出生。窮未來際。三世平等。十方通達。名無盡行。一切合同。種種法門得無差誤。名離癡亂行。則於同中顯現羣異。一一異相各各見同。名善現行。如是乃至十方虛空滿足微塵。一一塵中現十方界。現塵現界。不相畱礙。名無著行。種種現前。咸是第一波羅密多。名尊重行。如是圓融能成十方諸佛軌則。名善法行。一一皆是淸淨無漏。一眞無爲。性本然故。名眞實行。

此圓十行。又成十番智斷。又令三徳十倍增明。卽是一行一切行。於念念中具足佛行功徳也。成佛子已一句。牒上灌頂住而言之。十方隨順。是自覺圓成。故名歡喜。利益一切。是善能覺他。故名饒益。初則自覺爲正。覺他爲傍。次則覺他爲正。自覺爲傍。未免分於自他。猶是法中微細違逆。旣有違拒。便名嗔恨。今二覺無違。嗔恨何有。由其二覺無違。故拈一自覺之行。出生一切自覺覺他法門。拈一覺他之行。亦復出生一切自覺覺他法門。是名種類出生。豎窮橫徧也。從體起用。旣行行無盡。會用歸體。則法法無差。故云一切合同而無癡亂也。全體起用。故於同中顯現羣異。全用卽體。故一一異各各見同。名善現行也。十方虛空滿足微塵。卽是同中現異之極致。一一塵中現十方界。卽是異相見同之極致。界旣現塵。塵復現界。塵塵界界。重重無盡。猶如帝网。不可思議。名無著行也。束一切事理一切體用。總是一諦。無有微塵許法。而非全體第一波羅密多。名尊重行。第一波羅密多。卽是一切諸法。一切諸法。卽是第一波羅密多。斯則權實不二。故成十方諸佛軌則。名善法行。若權若實。咸不思議。隨緣不變。則無權非實。不變隨緣。則無實非權。故云一一皆是淸淨無漏。一眞無爲性本然故。名眞實行也。此十行位。亦可云理卽佛行。乃至究竟佛行。今但約分證言之。復有橫豎二義。豎則行行轉深。橫則一心圓具十種妙行。亦可云卽眞卽中之俗諦現前也。又歡喜是圓施行。饒益是圓戒行。無嗔恨是圓忍行。無盡是圓進行。離癡亂是圓定行。善現是圓慧行。無著是圓方便行。尊重是圓願行。善法是圓力行。眞實是圓智行。然十行皆不思議。迥與歷別十度不同。

﹝辛﹞三明十向又二。初正明十向。二別明加行。

﹝壬﹞今初。

阿難。是善男子。滿足神通。成佛事已。純潔精眞。遠諸畱患。當度眾生。滅諸度相。回無爲心。向涅槃路。名救護一切眾生。離眾生相回向。壞其可壞。遠離諸離。名不壞回向。本覺湛然。覺齊佛覺。名等一切佛回向。精眞發明。地如佛地。名至一切處回向。世界如來。互相涉入。得無掛礙。名無盡功徳藏回向。於同佛地。地中各各生淸淨因。依因發揮。取涅槃道。名隨順平等善根回向。眞根旣成。十方眾生皆我本性。性圓成就。不失眾生。名隨順等觀一切眾生回向。卽一切法。離一切相。惟卽與離。二無所著。名眞如相回向。眞得所如。十方無礙。名無縛解脫回向。性徳圓成。法界量滅。名法界無量回向。

此圓十向。更成十番智斷。更令三徳十倍增明。卽是於念念中。具足三種回向。所謂回自向他。回因向果。回事向理也。滿足神通二句。牒前十行言之。無間名純。無染名潔。無雜名精。無僞名眞。生死是凡夫畱患。涅槃是二乘畱患。今由十住與佛同體。了知生死卽涅槃。不住生死。由十行與佛同用。了知涅槃卽生死。不住涅槃。故能遠諸畱患也。不住涅槃。故念念當度眾生。不住生死。故了知實無眾生可度。而滅諸度相。由其度眾生故。所以不證無爲。名曰回無爲心。由其無度相故。所以不染生死。名曰向涅槃路。是稱救護一切眾生。離眾生相回向也。生死涅槃。皆是可壞之相。故皆壞之。離俗離眞。皆是妄離之心。故皆遠之。從此中道不壞之性常得現前。名不壞回向也。本覺之理。湛然現前。則始覺之智。齊於佛覺。故名等一切佛回向。始覺精眞旣已發明。則本覺理地。如於佛地。故名至一切處回向。地爲世界。覺爲如來。世界是理。如來是智。理智融徹。互相涉入。得無掛礙。故名無盡功徳藏回向。證此無盡功徳之藏。則與佛地渾同。於此渾同佛地之中。又各各生起淸淨萬行眞因。依此眞因發揮。而取涅槃究竟眞道。故名隨順平等善根回向。謂一切所作若大若小諸善。由隨順法性故。皆得廣大如法界。究竟如虛空。平等無異。咸趣薩婆若也。眞實善根旣成。了知十方眾生皆我本性。我之心性。徧能含育一切眾生。一切眾生心性。亦復如是互含互育。不謂我性獨圓。他性不爾。故名隨順等觀一切眾生回向。卽一切法。猶前文所謂元明心妙十界俱卽。離一切相。猶前文所謂本妙圓心十界俱非。惟卽與離二無所著。猶前文所謂妙明心元離卽離非是卽非卽。此則徹悟眞如妙性。名眞如相回向。旣已眞得所如。則十方世界。無非眞如體相。更何障礙。故名無縛解脫回向。性具之三徳圓成。法界之數量銷滅。名法界無量回向。此十回向。亦可云理卽回向。乃至究竟回向。今但約分證言之。亦可云修於卽眞卽俗之中諦以登佛地也。

﹝壬﹞二別明加行

阿難。是善男子。盡是淸淨四十一心。次成四種妙圓加行。卽以佛覺用爲己心。若出未出。猶如鉆火欲然其木。名爲暖地。又以己心成佛所履。若依非依。如登髙山。身入虛空。下有微礙。名爲頂地。心佛二同。善得中道。如忍事人。非懷非出。名爲忍地。數量銷滅。迷覺中道二無所目。名世第一地。

四十一心者。指前幹慧及信住行向也。妙圓加行者。妙則不可思議。圓則非小非偏。亦非漸次。正顯𨿽借藏教之名。不同藏教之義也。夫入道要門。必由加行。統而言之。名字位中。由加行故。得登五品觀行位中。由加行故。得淨六根。十信位中。由加行故。得入初住。乃至等覺位中。由加行故。得成妙覺。今獨於第十回

向心中。開出四加行者。爲顯地法尊勝故耳。一暖地者。卽以初歡喜地之佛覺。用爲十向始覺之己心。初地覺性。全在十向無明心中。譬如火在木中。今以十向始覺。鉆於障初地之無明。求出初地本覺智火。此火欲出而未出。無明之木未然而將然。故諭如鉆火欲然其木。暖相先現。名暖地也。次頂地者。又卽以十向始覺之己心。成於初地佛覺之所履。初地所證涅槃。猶如虛空。回超十向變易生死之山。今下有微礙。故云若依。身入虛空。故云非依。此則十向位中一分變易生死。將脫而未脫。初地位中所顯虛空涅槃。未證而卽證。名頂地也。三忍地者。牒前佛覺用爲己心。是佛與心同。己心成佛所履。是心與佛同。心佛旣其二同。則已善得中道。胸中了了。非復懷疑。惟獨自知。非有出說。故如忍事之人。非懷非出。名爲忍地。此以初地菩提涅槃。諭如所忍之事也。四世第一地者。初暖地中。用佛覺爲己心。尙存己心數量。二頂地中。以己心成佛履。尙存佛履數量。此二皆是迷中道之數量。三忍地中。心佛二同。尙存二同數量。乃是覺中道之數量。今則不但無迷。亦且無覺。始本冥合。始本俱忘。故名世第一地也。蓋稱性眞修。𨿽復極圓極頓。一念便能該因徹果。而於一念之中。法爾亦具此四加行。卽此四種加行。說𨿽次第。行在一時。所以名爲妙圓也。

﹝辛﹞四明十地

阿難。是善男子。於大菩提善得通達。覺通如來。盡佛境界。名歡喜地。異性入同。同性亦滅。名離垢地。淨極明生。名發光地。明極覺滿。名焰慧地。一切同異所不能至。名難勝地。無爲眞如性淨明露。名現前地。盡眞如際。名遠行地。一眞如心。名不動地。發眞如用。名善慧地。阿難。是諸菩薩。從此已往。修習畢功。功徳圓滿。亦目此地名修習位。慈陰妙雲覆涅槃海。名法云地。

此圓十地。更成十番智斷。更令三徳十倍增明。猶如大地荷負一切。普入三世諸佛智地。不思議一境三諦任運現前。故名爲地也。旣從十向後心。善成四種妙圓加行。則一分障初地之無明。豁爾頓破。故於大菩提性。善得通達。能覺之菩提智徳。全與佛同。名爲覺通如來。所覺之涅槃斷徳。全與佛同。名爲盡佛境界。如三世諸佛所應得者。我已得之。如一切眾生所本具者。我已証之。是故慶己慶人。名歡喜地也。地前𨿽斷無明至三十品。猶是賢聖。未是聖賢。名異生性。登歡喜地。與佛體同。名同生性。然而對異說同。異固是垢。同亦是垢。今泯絕異同。名離垢地也。問曰。七護法心。卽云十方如來气分交接。四生貴住。卽云入如來種。今至初地。何又云異性入同。若初地方名同性。驗知十向尙爲異性。仍是別教三賢十聖之義。如何可說惟圓位耶。答曰。圓位妙義。不出六卽。六而常卽。故與別教三賢之位不同。卽而常六。故不妨展轉說於同異。當知七心气分交接。是相似气分也。四住入如來種。是分眞種也。今云異性入同。是從分證同性。鄰於究竟同性也。蓋十住與佛同住。十行與佛同行。十向與佛同向。十地與佛同地。所以法華經中。名此四十聖位爲開示悟入佛之知見。𨿽復同在分證位中。不妨仍有淺深之別。開異於示。示異於悟。悟異於入。今以悟佛知見之異性。入於入佛知見之同性耳。離垢則淨。淨極則明自生。故名發光。發光卽明。明極則覺目滿。故名焰慧。覺滿能照不思議理。旣照不思議理。亦照不思議事。照理而又照事。故一切同性出世之智所不能至。照事而又照理。故一切異性世間之智所不能至。至。及也。蓋離垢地。但能泯絕同異。此乃會通同異。故世出世智皆不能及。名難勝地也。若事若理。當體皆是無爲眞如。性本淸淨。今已昭明顯露。名現前地。法法旣皆眞如。則便窮盡眞如邊際。名遠行地。眞如邊際。橫徧豎窮。統惟一心。安有出入。故名不動。旣證眞如不動全體。必發眞如隨緣大用。故名善慧。善慧者。權實二智皆善也。前從初住至此。𨿽則皆是無功用道。仍是稱性所起修習之功。從此以往。幷其無功用之修習。亦已畢功。而大智大悲。功徳俱已圓滿。故亦目此九地名爲修習位也。若第十地。則無復自利。純是利他。故惟以慈陰妙雲。覆於眾生本有涅槃性海。而任運拔苦與樂。名之爲法云地。此十地位。亦可云理卽佛地。乃至究竟佛地。今但約分證言之。復有橫豎二義。豎則地地深入。橫則一地一切地。一切地一地。譬如十大山王。同依大地。如是菩薩十種智地。惟一佛地也。

﹝辛﹞五明等覺

如來逆流。如是菩薩順行而至。覺際入交。名爲等覺。

言如來已證法性眞流。復從法性之中。逆流而出。同流九界。以度眾生。如是菩薩。逆生死流。順涅槃流。行至本覺源中。一則從用歸體。一則從體起用。譬如二人。一方入門。一方出門。各各一足在內。一足在外。出入𨿽異。體相並同。故名爲等覺也。夫如來權智下垂機感。名爲寂照。菩薩實智。上合覺心。名爲照寂。照寂寂照。其義亦等。所以自佛視之。尙名菩薩。自下視之。則已如佛也。分證轉依號竟。

﹝庚﹞四究竟轉依號

阿難。從幹慧心。至等覺已。是覺始獲金剛心中初幹慧地。如是重重單復十二。方盡妙覺。成無上道。

此言證等覺已。仍須用彼金剛觀智。重歷前來所證諸位。使彼見思塵沙無明一切習气影子。蕩盡無餘。乃成妙覺。是故從初幹慧。至此等覺。此覺只獲金剛心中初幹慧地。從此金剛幹慧。重歷信住行向加行地等。凡有兩重十二。方盡妙覺而成無上道也。言重重單復十二者。始則一干慧。二十信。三十住。四十行。五十回向。六暖。七頂。八忍。九世第一。十十地。十一等覺。十二金剛心。是爲單十二之一重。次則一金剛心中幹慧。二金剛心中十信。三金剛心中十住。乃至十二金剛心中之金剛後心。是爲復十二之第二重。如此歷盡單復兩重十二。則無明正習。永盡無餘。更無所斷。徹證本來心性。名爲妙覺。而成究竟轉依無上道也。二別明諸位次爲所轉之號竟。

﹝己﹞三合結諸位次由三行而成三。初總以止觀結。二正以三行結。三復以邪正結。

﹝庚﹞今初。

是種種地。皆以金剛觀察如幻十種深諭。奢摩他中。用諸如來毗婆捨那。淸淨修證。漸次深入。

種種地者。指幹慧地乃至妙覺地也。金剛者。諭能觀之智。如幻者。諭所觀之境。一切觀智。皆是稱性所起。能壞一切。不爲一切所壞。故名金剛。一切境界。皆是惟心所現。非斷非常。非空非有。故名如幻也。十種深諭者。一幻人。二陽焰。三水月。四空華。五穀響。六幹城。七夢。八影。九像。十化也。然諸大乘經。所列稍殊。不必融會。貴在得意而已。又卽如幻人一諭。通於四教。若以正因緣生。無我我所。故名如幻。是藏教意。因緣卽空。故名如幻。是通教意。幻法不實。隨心轉變。假名無量。是別教意。幻卽法界。一切法趣幻。幻卽中道第一義諦。不可思議。是圓教意。今正取圓教意。故名深諭也。奢摩他。卽是一心三止。毗婆捨那。卽是一心三觀。言用諸如來毗婆捨那者。正是全以果覺而爲因心也。全性起修。全性成證。故名淸淨修證。卽而常六。故云漸次。六而常卽。故云深入。斯則徹果通因。總惟圓頓止觀。乃有旣弘此經。復毀止觀。譬如供養帝釋。毀憍屍迦。其爲愚惑。亦已甚矣。

﹝庚﹞二正以三行結

阿難。如是皆以三增進故。善能成就五十五位眞菩提路。

三增進。卽前三種增進修行漸次也。正助合行。故能成就眞菩提路。言五十五位者。十信。十住。十行。十向。四加行。十地。及等覺也。始終皆以三增進故而能成就。則知三行。不局初心明矣。幹慧是路而非眞。妙覺是眞而非路。故不說之。復次幹慧𨿽是所成。而位在觀行。兼有能成之功。妙覺𨿽亦所成。而位在究竟。幷無所成之相。故前文但曰方盡妙覺。以妙覺卽是眾生本有之性。今令徹底究竟而已。如達多之頭。衣裏之珠。本不曾失。今何所得。故下文又云圓滿菩提歸無所得也。

﹝庚﹞三復以邪正結

作是觀者。名爲正觀。若他觀者。名爲邪觀。

是觀。卽指如來毗婆捨那而言之也。須以三事別其邪正。一者知圓頓止觀性修不二。名之爲正。否則爲邪。二者知六而常卽。不生退屈。卽而常六。不生增慢。名之爲正。否則爲邪。三者知由三增進行。正助並修。戒乘俱急。名之爲正。否則爲邪也。大章第三明正助行所成伏斷圓三徳位竟。

﹝乙﹞四結成經名以彰圓體圓宗圓用二。初文殊問。二如來答。

﹝丙﹞今初。

爾時文殊師利法王子。在大眾中。卽從座起。頂禮佛足。而白佛言。當何名是經。我及眾生云何奉持。

性修因果解行智斷。旣已全彰。今欲攝別歸總。以總挈別。攝廣歸略。以略得廣。故請問經名及奉持方法也。然此圓頓教行理三。自非根本實智。不能徹底承當。故須文殊請問。首問經名。欲人尋名而得體。次問奉持。欲人卽體以成宗。宗體旣成。便有力用。故知只是問三法耳。又名者。總詮三法。經者。卽指三法爲經。體是理經。宗是行經。用是教經。奉持者。以此三法自行化他也。

﹝丙﹞二如來答二。初別答五名。二總答奉持。

﹝丁﹞今初。

佛告文殊師利。是經名大佛頂悉怛多般怛羅無上寶印。十方如來淸淨海眼。亦名救護親因。度脫阿難及此會中性比丘尼。得菩提心。入徧知海。亦名如來密因修證了義。亦名大方廣妙蓮華王十方佛母陀羅尼咒。亦名灌頂章句。諸菩薩萬行首楞嚴。

初大佛頂三字。從體立名。顯密皆以大佛頂爲體也。悉怛多般怛羅無上寶印者。顯密皆以大佛頂實相爲印。而意指密詮也。十方如來淸淨海眼者。顯密皆是大佛頂性正法眼藏。而意指顯說也。次名救護親因者。親因。猶言親緣。如此會中。阿難爲親。登伽爲因。一切親因。用此顯密二詮救之護之。無不得蒙度脫。必令得菩提心。入徧知海而後已。此從用立名也。三名如來密因修證了義者。以宗立名。大佛頂性。卽是不生不滅眞因。因該果徹。故名密因。𨿽亦兼指密印般怛羅義。而重在顯詮也。四名大方廣妙蓮華王十方佛母陀羅尼咒者。仍約體宗立名。單指密詮。大方廣卽是大佛頂之異名。亦是大白傘蓋異名。此則約體。妙蓮華王。是因果同時義。十方佛母。是一乘因果義。此則約宗。𨿽顯說中。亦云妙蓮華金剛王寶覺如幻三摩提。又云金剛王如幻不思議佛母眞三昧。而重在密詮也。五名灌頂章句諸菩薩萬行首楞嚴。從用立名。灌頂章句四字。意指密詮之用。所謂果上持此咒心。能於十方摩頂授記。因中持此咒心。亦於十方蒙佛授記也。諸菩薩萬行首楞嚴一句。意指顯詮之用。由悟陰入處界七大皆如來藏。所以一心能具萬行。事事可證圓通也。餘如玄義中釋。

﹝丁﹞二總答奉持

汝當奉持。

奉持別無他法。只是識取名下之義。而會歸自已耳。然問中言我及眾生云何奉持。今但答汝當奉持者。正顯傳法之人。應須以身設教。汝能如法奉持。則一切眾生。自當不令而行矣。一日克己復禮。天下歸仁。末世弘經。所當深思而力勉也。大章第四結經名竟。

﹝乙﹞五借破戒惡法爲問端。而廣示七趣差別。意顯若無出世妙戒。決無出世妙慧也。三惡道及阿修羅。無木義戒。人仙欲天。無有禪戒。色無色天。乏無漏戒。無戒故無慧。不出生死。文分爲二。初申請。二示答。

﹝丙﹞初中二。初經家敍益。二當機正請。

﹝丁﹞今初。

說是語已。卽時阿難及諸大眾。得蒙如來開示密印般怛羅義。兼聞此經了義名目。頓悟禪那修進聖位增上妙理。心慮虛凝。斷除三界修心六品微細煩惱。

此之領益。其來甚遠。一則得蒙開示般怛羅義。卽是前文重宣神咒。述益勸持。二則懸示修進聖位。卽是能立三種增進。所立五十七位。三乃兼聞了義名目也。禪那。此云靜慮。卽止觀之異名。前文所謂奢摩他中。用諸如來毗婆捨那淸淨修證是也。虛凝者。觀無沈滯故虛。止無散動故凝。聞法之力。資其定慧故也。三界修心所斷煩惱。共有八十一品。今阿難且斷欲界六品煩惱。證於第二斯陀含果。此約迹言之也。

﹝丁﹞二當機正請二。初贊謝。二陳疑。

﹝戊﹞今初。

卽從座起。頂禮佛足。合掌恭敬。而白佛言。大威徳世尊。慈音無遮。善開眾生微細沈惑。令我今日。身心快然得大饒益。

﹝戊﹞二陳疑三。初總疑眞不容妄。二別疑地獄同別。三結請決定開示。此是阿難同體大悲。懸見末世之中。有妄執圓常之理。謂天堂地獄。總一眞常。而不畏惡道者。有妄計法空之名。而硬作主宰撥無因果者。有仿佛心淨土淨之說。而直云地獄無定處者。有但見地獄等各有定處執爲究竟實有。而不達惟心者。故致此問。使行人解行並進。不墮迷网。亦扶律談常之極思也。

﹝己﹞初總疑眞不容妄

世尊。若此妙明眞淨妙心本來徧圓。如是乃至大地艸木。蠕動含靈。本元眞如。卽是如來成佛眞體。佛體眞實。云何復有地獄。餓鬼。畜生。修羅。人。天等道。世尊。此道爲復本來自有。爲是眾生妄習生起。

此𨿽總疑眞不容妄。然與第四卷

中。滿慈所問理違事難。其意不同。滿慈是從陰入處界文中躡成難端。意謂如來藏性不應忽生諸有爲相。故佛須以迷眞成妄。妄本不生答之。今文是領二種轉依道理。重辧性具法門。倘一轉一切轉。則佛體不容更有六道。倘一心本具十種法界。則六道當與佛界並驅。故佛須以妄想發生。非本來有。乃至汝妄自造。非菩提咎答之。文中若此妙明至本來徧圓。領前妙性圓明離諸名相而言之也。本元眞如。卽是如來成佛眞體。領前滅妄名眞二轉依號而言之也。此道爲復本來自有句。結成佛體眞實云何復有六道之難也。爲是眾生妄習生起句。含下有定處各私受之兩疑而問之也。

﹝已﹞二別疑地獄同別

世尊。如寶蓮香比丘尼。持菩薩戒。私行淫欲。妄言行淫非殺非偸。無有業報。發是語已。先於女根生大猛火。後於節節猛火燒然。墮無間獄。琉璃大王。善星比丘。琉璃爲誅瞿曇族姓。善星妄說一切法空。生身陷入阿鼻地獄。此諸地獄。爲有定處。爲復自然彼彼發業各各私受。

此別舉現事以爲問端。正欲顯示惟心業果。警三界之沈迷也。寶蓮香私行淫欲。則是破戒。妄言無報。則是破見。戒見俱破。直墮何疑。琉璃廢父自立。誅瞿曇族姓以報一言之辱。旣非有戒可破。亦非撥無因果。只由嗔恚增上而招地獄。善星妄說法空。則是破見。𨿽未破戒。亦復同墮。此諸地獄。明知皆是妄習生起。但未知其有定處耶。各私受耶。各各私受。卽是無定處也。此𨿽單問地獄定處之有無。意實兼問六道。下文答以𨿽則自招。兼有元地。𨿽有定處。惟屬浮虛妄想凝結。則三界惟心之義。益彰明矣。

﹝已﹞三結請決定開示

惟垂大慈開發童蒙。令諸一切持戒眾生。聞決定義。歡喜頂戴。謹潔無犯。

觀此結問。知其意在扶律矣。

﹝丙﹞二示答二。初贊許。二正說。

﹝丁﹞今初。

佛告阿難。快哉此問。令諸眾生不入邪見。汝今諦聽當爲汝說。

妄謂六道是本來有而不可滅。此是邪見。妄謂六道卽是性眞而不須滅。此亦邪見。妄謂六道惟心而無定處。此是邪見。妄謂六道有定處而非惟心。此亦邪見。妄謂業性卽空而不受報。此是邪見。妄謂業障有實而不可轉。此亦邪見。今由此問。重爲開示。俾知六道皆是妄想凝結。非本來有。則知卽性空成性具。卽性具是性空。不入初二邪見。俾知自妄所招。兼有元地。則知惟心三界。三界惟心。不入次二邪見。俾知妙發三昧。永除三惑。方能證妙寂常。則知無我無造無受者。善惡之業亦不亡。若能畢故不造新。滅障猶如翻大地。不入後二邪見。故稱快哉此問也。

﹝丁﹞二正說三。初總明二分。二別示七趣。三結示勸修。

﹝戊﹞初中三。初約迷眞雙標。二約情想別示。三明純雜升沈。

﹝己﹞今初。

阿難。一切眾生。實本眞淨。因彼妄見。有妄習生。因此分開內分外分。

內外二分。止就眾生現在迷妄身心辧之。克實不過善惡二業。而以惡爲內分者。猶律中所謂俗人造罪。是其分內也。夫內分外分。只因妄習。妄習只因妄見。妄見更無所因。若有所因。云何名妄。故知狂華亂舞。空體依然。妄習紛紜。實本眞淨矣。

﹝己﹞二約情想別示

阿難。內分卽是眾生分內。因諸愛染。發起妄情。情積不休。能生愛水。是故眾生。心憶珍羞。口中水出。心憶前人。或憐或恨。目中淚盈。貪求財寶。心發愛涎。舉體光潤。心著行淫。男女二根自然流液。阿難。諸愛𨿽別。流結是同。潤濕不升。自然從墜。此名內分。阿難。外分卽是眾生分外。因諸渴仰。發明虛想。想積不休。能生勝气。是故眾生。心持禁戒。舉身輕淸。心持咒印。顧盼雄毅。心欲生天。夢想飛舉。心存佛國。聖境冥現。事善知識。自輕身命。阿難。諸想𨿽別。輕舉是同。飛動不沈。自然超越。此名外分。

眾生全體在迷。故以愛染惡情爲分內。渴仰善想爲外分也。文皆可知。

﹝己﹞三明純雜升沈二。初正明升沈。二結答同別。

﹝庚﹞今初。

阿難。一切世間生死相續。生從順習。死從變流。臨命終時。未捨暖觸。一生善惡。俱時頓現。死逆生順。二習相交。純想卽飛。必生天上。若飛心中。兼福兼慧及與淨願。自然心開。見十方佛。一切淨土。隨願往生。情少想多。輕舉非遠。卽爲飛仙。大力鬼王。飛行夜叉。地行羅剎。遊於四天。所去無礙。其中若有善願善心護持我法。或護禁戒。隨持戒人。或護神咒。隨持咒者。或護禪定。保綏法忍。是等親住如來座下。情想均等。不飛不墜。生於人間。想明斯聰。情幽斯鈍。情多想少。流入橫生。重爲毛羣。輕爲羽族。七情三想。沈下水輪。生於火際。受气猛火。身爲餓鬼。常被焚燒。水能害己。無食無飲。經百千劫。九情一想。下洞火輪。身入風火二交過地。輕生有間。重生無間。二種地獄。純情卽沈入阿鼻獄。若沈心中。有謗大乘。毀佛禁戒。誑妄說法。虛貪信施。濫膺恭敬。五逆十重。更生十方阿鼻地獄。

生從順習者。因惑起業。各順其習气也。死從變流者。隨業受報。總不能自主也。死逆生順二習相交者。人當臨命終時。則死從變流之境。與生從順習之事。如此二習。當下交現。隨其善惡業力牽生。毫髮不爽也。純想但是上品十善。福則出世戒定。慧則出世智慧。淨願則出世四弘及往生諸願等。故乘此純想善力。而得心開見佛。隨願往生也。九想一情爲飛仙。八想二情爲大力鬼王。七想三情爲飛行夜叉。六想四情爲地行羅剎。此皆善神種族。諸天流亞。若加以善願善心。則成護法八部眾矣。情想圴等。是人道總報之業。就均等中。或想爲其主。則明且聰。或情爲其主。則幽且暗。乃人道別報之業也。情多想少。謂六情四想。就六情中。復分重輕。重爲毛羣。足不離地。輕爲羽族。仍能飛舉也。水能害己者。縱得水時。變成烊銅沸屎等也。輕生有間。意指八情二想。重生無間。正指九情一想。純情沈入阿鼻。正與純想必生天上爲匹。是故阿鼻地獄壽量。亦與他化自在天同。若沈心中。兼有謗經毀戒諸惡。正與福慧淨願相反。是故更生十方阿鼻。亦與往生淨土者相對也。是知善惡業力。俱不思議。如鑄像鑄兵。同一金質。同一人工。同一器具。倘轉此一點關棙。則十方阿鼻。便成十方淨土矣。央掘廣額。誠證具在。如何弗思。

﹝庚﹞二結答同別

循造惡業。𨿽則自招。眾同分中。兼有元地。

言循業自招。可見非本來有。言同分有地。可見非無定處。此隨文便。且結惡業。若天趣等。則應云循造善業。𨿽則自招。眾同分中。兼有元地矣。

﹝戊﹞二別示七趣卽爲七。初示地獄趣。﹝至﹞七示修羅趣。

﹝己﹞初中三。初總標。二別釋。三總結。

﹝庚﹞今初。

阿難。此等皆是彼諸眾生自業所感。造十習因。受六交報。

此等二字。牒上地獄而言之也。自業所感。所謂非從天降。非從地生。亦非人與。亦非無因妄招果也。

﹝庚﹞二別釋二。初明十因。二明六報。

﹝辛﹞今初。

云何十因。阿難。一者淫習交接。發於相磨。研磨不休。如是故有大猛火光於中發動。如人以手自相摩觸。暖相現前。二習相然。故有鐵牀銅柱諸事。是故十方一切如來。色目行淫。同名欲火。菩薩見欲。如避火坑。二者貪習交計。發於相吸。吸攬不止。如是故有積寒堅冰於中凍冽。如人以口吸縮風气。有冷觸生。二習相陵。故有吒吒波波羅羅靑赤白蓮寒冰等事。是故十方一切如來。色目多求。同名貪水。菩薩見貪。如避瘴海。三者慢習交陵。發於相恃。馳流不息。如是故有騰逸奔波。積波爲水。如人囗舌自相緜味。因而水發。二習相鼓。故有血河。灰河。熱沙。毒海。融銅灌吞諸事。是故十方一切如來。色目我慢。名飲癡水。菩薩見慢。如避巨溺。四者嗔習交衝。發於相忤。忤結不息。心熱發火。鑄气爲金。如是故有刀山。鐵橛。劍樹。劍輪。斧鉞。槍鋸。如人銜冤。殺气飛動。二習相擊。故有宮割。斬斫。剉刺。槌擊諸事。是故十方一切如來。色目嗔恚。名利刀劍。菩薩見嗔。如避誅戮。五者詐習交誘。發於相調。引起不住。如是故有繩木絞校。如水浸田。艸木生長。二習相延。故有杻械。枷鎖。鞭杖。檛棒諸事。是故十方一切如來。色目姦僞。同名讒賊。菩薩見詐。如畏豺狼。六者誑習交欺。發於相罔。誣罔不止。飛心造姦。如是故有塵土屎尿穢污不淨。如塵隨風。各無所見。二習相加。故有沒溺。騰擲。飛墜。漂淪諸事。是故十方一切如來。色目欺誑。同名劫殺。菩薩見誑。如踐蛇虺。七者怨習交嫌。發於銜恨。如是故有飛石。投礰。匣貯。車檻。甕盛。囊撲。如陰毒人。懷抱畜惡。二習相吞。故有投擲。擒捉。擊射。拋撮諸事。是故十方一切如來。色目怨家。名違害鬼。菩薩見怨。如飲鴆酒。八者見習交明。如薩迦耶。見戒禁取。邪悟諸業。發於違拒。出生相反。如是故有王使。主吏。證執。文籍。如行路人。來往相見。二習相交。故有勘問。權詐。考訊。推鞫。察訪。披究。照明善惡。童子手執文簿辭辯諸事。是故十方一切如來。色目惡見。同名見坑。菩薩見諸虛妄徧執。如臨毒壑。九者枉習交加。發於誣謗。如是故有合山合石碾磑耕磨。如讒賊人。逼枉良善。二習相排。故有押捺捶按蹙漉衡度諸事。是故十方一切如來。色目怨謗。同名讒虎。菩薩見枉。如遭霹靂。十者訟習交諠。發於藏覆。如是故有鑑見照燭。如於日中。不能藏影。二習相陳。故有惡友。業鏡。火珠。披露宿業對驗諸事。是故十方一切如來。色目覆藏。同名陰賊。菩薩觀覆。如戴髙山履於巨海。

旣云十因。因必克果。是故備陳惑業苦之三相也。淫是貪惑之最重者。又是生死根本。故首明之。二根交接。是其業相。研磨發火。致成鐵牀銅柱諸事。是其苦相。二習者。死逆生順之二習也。相然者。生前別業欲火。死後同分苦火。俱現而交發也。十方如來。覺悟圓滿。深達一切業因業果。故於行淫一事。定其名色名目。謂之欲火。令諸眾生知所警懼。一切菩薩從迷得悟。故見欲如避火坑。誓不敢蹈也。下皆淮知。貪是根本煩惱。於有有具染著爲性。故以交計而爲業相。吸攬生凍。致成寒冰而爲苦相。吒吒波波羅羅。皆是地獄忍凍之聲。赤白靑蓮皆地獄凍冽之色也。慢亦根本煩惱。恃己於他髙舉爲性。故以交陵而爲業相。馳流生波。致成灌吞諸事而爲苦相。嗔亦根本煩惱。於苦苦具憎恚爲性。故以交衝而爲業相。忤結鑄金。致成宮割諸事而爲苦相。詐亦名諂。是小隨惑。爲罔他故。矯設異儀。諂曲爲性。故以交誘而爲業相。乃至杻械諸事而爲苦相。誑亦小隨煩惱。爲獲利譽。矯現有徳。詭詐爲性。故以交欺而爲業相。誣罔造姦。致成沒溺諸事而爲苦相。怨卽是恨。亦小隨惑。由忿爲先。懷惡不捨。結怨爲性。故以交嫌而爲業相。銜恨畜惡。致成投擲諸事而爲苦相。見是根本煩惱。於諸諦理顚倒推求。染慧爲性。故以交明而爲業相。此見行相差別有五。一薩迦耶見。謂於五取蘊執我我所。有二十句。乃至六十五句。二是見取。謂於諸見。及所依蘊。執爲最勝能得淸淨。三戒禁取。謂於隨順諸見禁戒。及所依蘊。執爲最勝能得淸淨。四邊執見。謂於五蘊隨執斷常。五是邪見。謂謗因果作用實事。及非四見諸餘邪執。皆名邪見。今云邪悟諸業。總攝邊邪二見也。發於違拒出生相反者。隨起一見。卽與諸見互相違反。各言此是眞實。餘皆虛妄也。勘問辭辯諸事。是其苦相。枉者。非理橫加。以直爲曲。是害所攝。亦小隨惑。於諸有情。心無悲湣。損惱爲性。故以誣謗而爲業相。合山乃至衡度而爲苦相。訟是惡業。由於藏覆。覆亦小隨煩惱。於自作罪。恐失利譽。隱藏爲性。因我覆罪。彼則發之。遂成訟業。致招惡友業鏡諸苦報也。戒序云。懺悔則安樂。不懺悔。罪益深。戴山履海之諭。持戒者幸深思之。問曰。根隨煩惱共二十六。何故獨約此十爲習因耶。答曰。佛具一切種智。深知眾生惑業因果差別。舉此十因。卽能該攝一切煩惱。如根本中癡疑二種。及中隨二。大隨八。皆與此之十因。並得相應而起。若小隨中忿惱嫉三。皆屬嗔攝。憍是慢攝。慳是貪攝。故舉十因。卽攝二十六種煩惱。乃至恆沙煩惱業苦。皆攝盡也。

﹝辛﹞二明六報

云何六報。阿難。一切眾生六識造業。所招惡報從六根出。云何惡報從六根出。一者見報招引惡果。此見業交。則臨終時。先見猛火滿十方界。亡者神識。飛墜乘煙。入無間獄。發明二相。一者明見。則能徧見種種惡物。生無量畏。二者暗見。寂然不見。生無量恐。如是見火。燒聽。能爲鑊湯洋銅。燒息。能爲黑煙紫焰。燒味。能爲焦丸鐵糜。燒觸。能爲熱灰鑪炭。燒心。能生星火迸灑煽鼓空界。二者聞報招引惡果。此聞業交。則臨終時。先見波濤沒溺天地。亡者神識。降注乘流。入無間獄。發明二相。一者開聽。聽種種鬧。精神愗亂。二者閉聽。寂無所聞。幽魄沈沒。如是聞波。注聞。則能爲責爲詰。注見。則能爲雷爲吼。爲惡毐气。注息。則能爲雨爲霧。灑諸毒虫周滿身體。注味。則能爲膿爲血。種種雜穢。注觸。則能爲畜爲鬼爲糞爲尿。注意。則能爲電爲雹。摧碎心魄。三者齅報招引惡果。此齅業交。則臨終時。先見毒气充塞遠近亡者神識。從地湧出。入無間獄。發明二相。一者通聞。被諸惡气燻極心擾。二者塞聞。气掩不通。悶絕於地。如是齅气。衝息。則能爲質爲履。衝見。則能爲火爲炬。衝聽。則能爲沒爲溺爲洋爲沸。衝味。則能爲餒爲爽。衝觸。則能爲綻爲爛。爲大肉山。有百千眼。無量﹝口﹡帀﹞食。衝思。則能爲灰爲瘴爲飛砂礰。擊碎身體。四者味報招引惡果。此味業交。則臨終時。先見鐵网猛焰。熾烈周覆世界。亡者神識。下透掛网。倒懸其頭。入無間獄。發明二相。一者吸气。結成寒冰。凍冽身肉。二者吐气。飛爲猛火。焦爛骨髓。如是嘗味。歷嘗。則能爲承爲忍。歷見。則能爲然金石。歷聽。則能爲利兵刃。歷息。則能爲大鐵籠彌覆國土。歷觸。則能爲弓爲箭爲弩爲射。歷思。則能爲飛熱鐵從空雨下。五者觸報招引惡果。此觸業交。則臨終時。先見大山四面來合。無復出路。亡者神識。見大鐵城。火蛇火狗。虎狼師子。牛頭獄卒。馬頭羅剎。手執槍矟。驅入城門。向無間獄。發明二相。一者合觸。合山逼體。骨肉血潰。二者離觸。刀劍觸身。心肝屠裂。如是合觸。歷觸。則能爲道爲觀爲廳爲案。歷見。則能爲燒爲爇。歷聽。則能爲撞爲擊爲剚爲射。歷息。則能爲括爲袋爲考爲縛。歷嘗。則能爲耕爲鉗爲斬爲截。歷思。則能爲墜爲飛爲煎爲灸。六者思報招引惡果。此思業交。則臨終時。先見惡風吹壞國土。亡者神識。被吹上空旋落乘風墮無間獄。發明二相。一者不覺。迷極則荒。奔走不息。二者不迷。覺知則苦。無量煎燒。痛深難忍。如是邪思。結思。則能爲方爲所。結見。則能爲鑑爲證。結聽。則能爲大合石。爲冰爲霜爲土爲霧。結息。則能爲大火車火船火檻。結嘗。則能爲大叫喚爲悔爲泣。結觸。則能爲大爲小。爲一日中萬生萬死。爲偃爲仰。

根塵識三。如惡叉聚。設非根塵。則識何由造業。設非塵識。則根何由受報。故吳興雲。造業招報。根識必俱。今以識爲業而報從根出者。蓋業並由心。報多約色故也。此見業交者。謂見根所造惡業。正當死逆生順二習相交之時也。此明極重惡業。直入無間。所以不經中陰之身。成論所謂極善極惡。皆無中陰也。發明二相者。平時見根造罪。元有二種不同。一者因於明見。二者因於暗見。故今受報。亦隨其惑業而發明不同也。一根所招惡報。令餘五根亦互受者。良由造罪之時。𨿽以一識爲主。必曾牽動余識。從而和之。故今還感斯報。倘造罪時。缺有一識不起。則受報時。當亦免此一苦也。耳識造罪本有開閉二相。乃至意識造罪本有迷覺二相。所招惡報。義並可知。惟心地獄。地獄惟心。迷般若而成惑。迷解脫而成業。迷法身而成苦。讀經至此。不悚然急斷生死三緣。不恍然頓悟性徳三因者。非夫也。

﹝庚﹞三總結

阿難。是名地獄十因六果。皆是眾生迷妄所造。若諸眾生。惡業同造。入阿鼻獄。受無量苦。經無量劫。六根各造。及彼所作兼境兼根。是人則入八無間獄。身口意三作殺盜淫。是人則入十八地獄。三業不兼。中間或爲一殺一盜。是人則入三十六地獄。見見一根。單犯一業。是人則入一百八地獄。由是眾生別作別造。於世界中。入同分地。妄想發生。非本來有。

惡業同造。謂一切時中。六根同造十因也。六根各造。謂六根𨿽各有罪。而造非一時。或但兼十因之幾境。但兼六根之幾根也。身口意三作殺盜淫。謂六根中減去三根。十因中減去七因也。三業不兼。謂身口意隨缺一種也。或爲一殺一盜。謂三惡業隨缺一種也。見見一根。謂六根中惟有一根造業。舉見見以例聞聞等也。單犯一業。謂十因中惟造一因也。別作別造。結顯惡業自招。入同分地。結顯兼有元地。妄想發生非本來有。結顯實本眞淨也。有卽非有。如空華無體。故云非本來有。非謂本來不有而後來成有也。思之。思之。

﹝己﹞二示餓鬼趣三。初總標。二別顯。三結示。

﹝庚﹞今初。

復次阿難。是諸眾生。非破律儀。犯菩薩戒。毀佛涅槃。諸餘雜業。歷劫燒然。後還罪畢。受諸鬼形。

克論鬼趣。有四差別。一者下品十惡爲因。直招其報。二者過去異熟業力。忽牽其報。三者將入地獄。先受華報。四者從地獄出。受此余報。以要言之。七趣後有。皆可趣於鬼道。只此一趣。復分有財少財無財三類九品之不同。今但約地獄余報。乃一往略言之耳。

﹝庚﹞二別顯

若於本因。貪物爲罪。是人罪畢。遇物成形。名爲怪鬼。貪色爲罪。是人罪畢。遇風成形。名爲魃鬼。貪惑爲罪。是人罪畢。遇畜成形。名爲魅鬼。貪恨爲罪。是人罪畢。遇虫成形。名蠱毒鬼。貪憶爲罪。是人罪畢。遇衰成形。名爲厲鬼。貪慠爲罪。是人罪畢。遇气成形。名爲餓鬼。貪罔爲罪。是人罪畢。遇幽爲形。名爲魘鬼。貪明爲罪。是人罪畢。遇精爲形。名魍魎鬼。貪成爲罪。是人罪畢。遇明爲形。名役使鬼。貪黨爲罪。是人罪畢。遇人爲形。名傳送鬼。

貪物卽是貪習。由其愛著諸物。故今遇物成怪也。貪色卽是淫習。由其淫風鼓扇。故今遇風成魃。作旱妖也。貪惑卽是詐習。由其諂媚成性。故今遇畜成魅。如妖狐之類。仍欲媚惑人也。貪恨卽是嗔習。由其心懷毒恚。故今遇虫成蠱。仍毒害於人也。貪憶卽是怨習。由其銜恨不忘。故今乘衰作厲。報夙仇也。貪慠卽是慢習。由其尙气自恃。故今遇气成於餓鬼。所謂空腹髙心之劇報也。貪罔卽是誑習。由其暗地造姦。故今遇幽成於魘鬼。依舊乘人之臥而魘之也。貪明卽是見習。由其邪悟邪執。故今遇精成魍魎鬼。望之有似髙明。就之實無威徳也。貪成卽是枉習。由其證人入罪。指暗爲明。故今遇明爲役使鬼。助人成事也。貪黨卽是訟習。由其發他陰私。必須牽引傍人爲證。故今遇人爲傳送鬼。仍報種種陰私事也。只此十類。必各各苦樂別報之不同。亦是略而不說。可以理推。

﹝庚﹞三結示

阿難。是人皆以純情墜落。業火燒幹。上出爲鬼。此等皆是自妄想業之所招引。若悟菩提。則妙圓明本無所有。

言是人者。本從人道造十習因而墜落也。𨿽以業火燒幹。上出爲鬼。乃其夙習仍在。故習不可不愼也。然旣云悟菩提而本無。則今正在迷時。又豈實有。無柰一翳在目。空華亂墜耳。哀哉。

﹝己﹞三示畜生趣三。初總標。二別顯。三結示。

﹝庚﹞今初。

復次阿難。鬼業旣盡。則情與想二俱成空。方於世間與元負人怨對相值。身爲畜生。酬其宿債。

克論畜趣。亦四差別。一者中品十惡爲因。直招其報。二者過去異熟業力。忽牽其報。三者從地獄出。卽償其報。四者從餓鬼來。乃償其報。以要言之。七趣後有。皆可趣於畜生。只此一趣。復分上中下品各各三類之不同。今但約鬼業旣盡言之。亦是一往語耳。言情與想二俱成空者。向來墜獄之人。或是純情無想。或是九情一想。八情二想。乃至鬼趣之中。或是七情三想之所直招。今則虛妄所積惡情善想。勢力已盡。不復更招二趣苦報。故曰成空。非謂幷空於宿債。亦非謂能空其惑體也。

﹝庚﹞二別顯

物怪之鬼。物銷報盡。生於世間。多爲梟類。風魃之鬼。風銷報盡。生於世間。多爲咎徵一切異類。畜魅之鬼。畜死報盡。生於世間。多爲狐類。虫蠱之鬼。蠱滅報盡。生於世間。多爲毒類。衰厲之鬼。衰窮報盡。生於世間。多爲蛔類。受气之鬼。气銷報盡。生於世間。多爲食類。緜幽之鬼。幽銷報盡。生於世間。多爲服類。和精之鬼。和銷報盡。生於世間。多爲應類。明靈之鬼。明滅報盡。生於世間。多爲休徵一切諸類。依人之鬼。人亡報盡。生於世間。多爲循類。

梟類者。盜貪余習。附塊爲兒。又盜貪之最重者莫如食肉。故今懷怨報仇。致成食父母想也。咎徵一切異類。卽凶事之前徵。由淫習故爲妖爲孽也。狐仍詐習。毒仍嗔習。蛔類乘人之虛。仍是怨習。並皆可知。由慠慢故。妄言天生萬物。本以養人。取諸眾生血肉充食。故今報爲食類。又慢習陵人。今乃以肉充食。則受陵斯極也。服類者。蠶虫及諸皮毛。可爲衣服。牛馬可以乘服。由昔誑人。今以此償債也。應類者。社燕塞鴻之屬。應時而來。此由計時計方種種邪見之餘習也。休徵者。嘉鳳祥麟。乃至鵲噪報喜之類。由昔枉人成罪。故今報人善事以酬之也。循類者。貓犬之屬。由昔貪黨訟人。今故依順人也。各言多爲者。舉其大槪言之。正顯不必盡然之意。

﹝庚﹞三結示

阿難。是等皆以業火漧枯。酬其宿債傍爲畜生。此等亦皆自虛妄業之所招引。若悟菩提。則此妄緣本無所有。如汝所言寶蓮香等。及琉璃王。善星比丘。如是惡業。本自發明。非從天降。亦非地出。亦非人與。自妄所招。還自來受。菩提心中。皆爲浮虛妄想凝結。

由惑火故成業火。由業火故感報火。今言業火漧枯者。惡業如薪。薪不盡則火不息。以果從因而言之也。若悟菩提。先轉惑火以爲智火。則一切業薪。當下燒盡。何俟地獄報火所燒。惟其迷菩提爲煩惱。所以迷解脫爲惡業。迷法身爲苦報也。然而煩惱之性。不離菩提。惡業之性。何殊解脫。苦報之性。豈外法身。故曰菩提心中。皆爲浮虛妄想凝結。譬如迷空作華。結水成冰耳。豈於空外有華。水外有冰也哉。

﹝己﹞四示人趣三。初總標。二別顯。三結示。

﹝庚﹞今初。

復次阿難。從是畜生酬償先債。若彼酬者分越﹝其﹞所﹝當﹞酬。此等眾生還復爲人。反徵其剩如彼﹝人﹞有﹝定慧﹞力。兼有福徳。則於人中不舍人身。酬還彼力。若無福者。還爲畜生。償彼余直。阿難當知。若用錢物。或役其力。償足自停。如於中間。殺彼身命。或食其肉。如是乃至經微塵劫。相食相誅。猶如轉輪。互爲髙下。無有休息。除奢摩他及佛出世。不可停寢。

此明三惡趣中復還人道之相。幷詳示殺業難停以警迷也。克論人道。亦三差別。一是五戒及中品。十善爲因。直克其果。二是從勝類中來。謂天仙等。三是從惡道中來。復有四類。所謂地獄鬼畜及阿修羅。今但約畜生復形人道。亦是一往略言之耳。就互償中有二差別。一償力。二償殺。償力又二。一有福力。卽於人身中償。二無福力。還爲畜生償之。償殺亦二。一爲畜生相食。二於人中相誅。又人旣殺畜。畜亦害人。惟此相食相誅之業。結怨連仇。終無自停之日。除是修行一心三止。永超生死。方可停寢。或是諸佛出現於世。以不思議大慈悲力。大神通力。爲之解怨釋結。亦可停寢。捨此二途。縱經塵劫。常如轉輪。然而奢摩他路。殊不易臻。諸佛出世。懸遠難值。可不哀哉。可不畏哉。

﹝庚﹞二別顯

汝今應知。彼梟倫者。酬足復形。生人道中。參合頑類。彼咎徵者。酬足復形。生人道中。參合異類。彼狐倫者。酬足復形。生人道中。參於庸類。彼毒倫者。酬足復形。生人道中。參合狠類。彼蛔倫者。酬足復形。生人道中。參合微類。彼食倫者。酬足復形。生人道中。參合柔類。彼服倫者。酬足復形。生人道中。參合勞類。彼應倫者。酬足復形。生人道中。參於文類。彼休徵者。酬足復形。生人道中。參合明類。彼諸循倫。酬足復形。生人道中。參於達類。

人道自有正因。所謂五戒十善。今是酬足復形。故皆云參合也。貪故愚頑。所謂利令智昬。淫故妖異。所謂亂倫滅理。多詐故庸鄙可賤。懷嗔故狠毒不仁。懷怨故陋劣輕微。不齒於人。慠慢故自失威力。柔弱可欺。誑他故勞形酬債。邪見故巧飾文詞。枉習故小慧明察。訟習故世事敏達。此非經天緯地之文。仰觀俯察之明。聰明聖智之達也。

﹝庚﹞三結示

阿難。是等皆以宿債畢酬。復形人道。皆無始來業計顚倒。相生相殺。不遇如來。不聞正法。於塵勞中。法爾轉輪。此輩名爲可憐湣者。

𨿽則復形人道。還於人道起惑造業。不久又墮苦輪。由淫欲故相生。由殺盜故相殺。譬如捏目。亂華發生。誠可憐也。修心之士。可不以斷業計爲急務哉。

﹝己﹞五示仙趣三。初總標。二別顯。三結示。

﹝庚﹞今初。

阿難。復有從人。不依正覺修三摩地。別修妄念存想固形。遊於山林人不及處。有十種仙。

言復有從人等者。意顯進趣菩提。惟有人道爲易。今旣幸得人身。又復稍知修進。乃不依正覺修三摩地。而別修妄念。甚可惜也。不依正覺。謂不以正覺爲本修因。不修三昧。謂不以首楞嚴定上趨極果。別修妄念。正顯除佛法外。決無眞修。存想固形。正顯仙𨿽十種。宗趣是同。總不出於固其妄形而已。形有二種。一浮塵根。二勝義根。若欲幷肉身而常存。則是固浮塵形。若欲捨凡軀而蛻化。則是固勝義形。計此勝義諸根。以爲本命元神。而不知其如頻伽瓶。只是生死幻妄色法。非實我也。

﹝庚﹞二別顯

阿難。彼諸眾生。堅固服餌而不休息。食道圓成。名地行仙。堅固艸木而不休息。藥道圓成。名飛行仙。堅固金石而不休息。化道圓成。名遊行仙。堅固動止而不休息。气精圓成。名空行仙。堅固津液而不休息。潤徳圓成。名天行仙。堅固精色而不休息。吸粹圓成。名通行仙。堅固咒禁而不休息。術法圓成。名道行仙。堅固思念而不休息。思憶圓成。名照行仙。堅故交遘而不休息。感應圓成。名精行仙。堅固變化而不休息。覺悟圓成。名絕行仙。

堅固服餌者。服延生物。不忌煙火。故但得長壽。名地行仙。堅故艸木者。不用煙火。但餐松柏黃精之類。故身能輕舉。名飛行仙。堅固金石者。用五金五石以煉外丹。故能化形易骨。撮土點石遊戲人間。名遊行仙。堅固動止者。調气固精。遺形涉空。故气精圓成。名空行仙。堅固津液者。鼓天池。咽津液。不交世欲。故令肌膚若冰雪。綽約若處子。與天無異。名天行仙。堅固精色者。吸風飲露。采取日月精華。故能通於造化。名通行仙。堅固咒禁者。專精術法。故能役使鬼神。顯其道力。名道行仙。如此方張道陵之流。又依內教密部。亦有誤成此者。堅固思念者。或存想頂門而出神。或系心丹田而煉气。或送想蓬萊而委蛻。澄凝精思。久能照應。故名爲照行仙。堅固交遘者。以心爲離火。腎爲坎水。降火提水。令其交遘以成仙胎。故感應圓成。名精行仙。堅固變化者。謂存想變化之理。心隨邪悟。故能起大變化。其行超絕。名絕行仙。夫此十仙。𨿽復髙下不同。一一皆云堅固而不休息。方得圓成。則其修煉功夫。殊亦非易易者。乃所成妄果。不過壽千萬歲。倘將此全副精神。依於正覺修三摩地。豈不能頓階常住乎。譬如不龜手藥。但洴﹝糸﹡辟﹞纊。又如夜明之珠。用彈黃雀。亦可嘆也。

﹝庚﹞三結示

阿難。是等皆於人中煉心。不修正覺。別得生理。壽千萬歲。休止深山。或大海島。絕於人境。斯亦輪回妄想流轉。不修三昧。報盡還來。散入諸趣。

𨿽煉心而不修正覺。是故迷無生而別得生理也。仙報旣盡。依舊隨業流轉。散入諸餘六趣矣。何足貴耶。

﹝己﹞六示天趣二。初別示諸天。二總結虛妄。

﹝庚﹞初中三。初欲界。二色界。三無色界。

﹝辛﹞初又三。初總標欲天之因。二別示六天之相。三結成欲界之名。

﹝壬﹞今初。

阿難。諸世間人。不求常住。未能捨諸妻妾恩愛。

不求常住者。無有出世智慧。此三界之通惑也。未能捨離妻妾恩愛者。不修出世戒定。此欲界之別惑也。由此二惑。所以常爲欲界所系。

﹝壬﹞二別示六天之相卽爲六。初四天王天。﹝至﹞六他化自在天。

﹝癸﹞今初。

於邪淫中。心不流逸。澄鎣生明。命終之後。鄰於日月。如是一類。名四天王天。

欲界諸天。同以上品十善爲因。今獨舉邪淫一事者。由此淫欲。正是生死根本。故單約此以論升沈。其餘可例知也。據正法念處經。不殺功徳增上。能生此天。今於邪淫心不流逸。則不殺功徳。不俟言矣。言四天王者。東方持國。爲乾闥婆王。南方增長。爲鳩槃茶王。西方廣目。爲龍王。北方多聞。爲夜叉王。此天離人間地四萬二千由旬。身長拘盧捨四分之一。當此間周尺七十五丈。以人間五十年爲一晝夜。壽五百歲。計人間數。則是九百萬年。亦復有中夭者。死時五衰相現。甚大苦惱。

﹝癸﹞二忉利天

於己妻房。淫愛微薄。於淨居時。不得全味。命終之後。超日月明。居人間頂。如是一類。名忉利天。

正淫亦薄。故超前天。據正法念處經。不殺不盜功徳增上。能生此天。居人間頂。卽指須彌山頂。今望之而蒼蒼者是也。離地八萬四千由旬。共有三十三天。謂四方各有八天宮殿。幷中間帝釋天王宮殿。並列而居。故名三十三天。天身皆長半拘盧捨。當周尺一百五十丈。帝釋身長一拘盧捨。與兜率天身相等。由其過去偏修恭敬業故。以人間百年爲一晝夜。壽一千歲。計人間數。則是三千六百萬年。亦有中夭及五衰相現之苦。以下四天並同。

﹝癸﹞三須焰摩天

逢欲暫交。去無思憶。於人間世。動少靜多。命終之後。於虛空中朗然安住。日月光明。上照不及。是諸人等自有光明。如是一類。名須焰摩天。

動少靜多。卽是兼學坐禪。故能超地居而成空居也。據正法念處經。不殺不盜不邪淫功徳增上。能生此天。離此間地去十六萬由旬。有地如雲。朗然安住。但以蓮華開合而爲晝夜。名須焰摩。亦云夜摩。此翻時分。亦翻妙善也。身長周尺二百二十五丈。以人間二百年爲一晝夜。壽二千歲。

﹝癸﹞四兜率陀天

一切時靜。有應觸來。未能違戾。命終之後。上升精微。不接下界諸人天境。乃至劫壞三災不及。如是一類。名兜率陀天。

一切時靜。已成欲界中定。故能不接下界諸人天境。此通指外院而言之也。乃至劫壞三災不及。別指內院言之。兜率陀。亦云覩史。此翻知足。亦翻妙足。據正法念處經。身三口四善戒功徳增上。能生此天。離此間地去三十二萬由旬。有地如雲。於上安住。身長周尺三百丈。以人間四百年爲一晝夜。壽四千歲。

﹝癸﹞五樂變化天

我無欲心。應汝行事。於橫陳時。味如嚼蠟。命終之後。生越化地。如是一類。名樂變化天。

嚼蠟以諭無味。此是旣成欲界中定。進修未到地定之境界也。越化者。超越下地能爲變化。故名樂變化天。亦名化樂。梵稱須洹密陀也。離此間地去六十四萬由旬。有地如雲。於上安住。身長三百七十五丈。以人間八百年爲一晝夜。壽八千歲。

﹝癸﹞六他化自在天

無世間心。同世行事。於行事交。了然超越。命終之後。徧能出超化無化境。如是一類。名他化自在天。

於行事交了然超越。卽是已成未到地定。幷嚼蠟之味而亦無也。超化境謂超第五樂變化天。超無化境謂超前之四天。梵語婆捨拔提。此云他化自在。離此間地去一百二十八萬由旬。有地如雲。於上安住。身長四百五十丈。以人間一千六百年爲一晝夜。壽一萬六千歲。又魔王宮殿。亦在此天。或云在欲色二界中間。別有魔宮也。

﹝壬﹞三結成欲界之名

阿難。如是六天。形𨿽出動。心迹尙交。自此以還。名爲欲界。

形𨿽出動。言出於人間散動境界也。心迹尙交。言下四天。心迹俱交。化樂他化。心𨿽不交而迹尙交。此約因中言之。若約果言。則四王與人間同。忉利二根相到。但出風气。無有不淨。夜摩相抱爲欲。兜率執手爲欲。則是心迹俱交。化樂共笑爲欲。他化相視爲欲。則是心交而迹不交。然𨿽因中果上。輕重各殊。總未離男女欲愛。故同名欲界也。

大佛頂如來密因修證了義諸菩薩萬行首楞嚴經卷第八文句

大佛頂如來密因修證了義諸菩薩萬行首楞嚴經卷第九文句

唐天竺沙門般剌密諦譯經

明菩薩沙彌古吳智旭文句

﹝辛﹞二色界三。初總出其因。二別明其相。三總結其名。

﹝壬﹞今初。

阿難。世間一切所修心人。不假禪那。無有智慧。但能執身不行淫欲。若行若坐。想念俱無。

此總明四禪之因也。以其能伏下地思惑。亦名修心。以其不修出世妙定。故云不假禪那。以其不修出世妙慧。故云無有智慧。以其不修出世妙戒。但修世間事戒事禪。故云但能執身不行淫欲。若行若坐想念俱無也。夫不行淫欲。則身恆淸淨。十善事戒成就。想念俱無。則心亦淸淨。十支功徳發生。而不名出世妙戒妙定者。以是舊醫之法。凡夫外道所能建立。非是如來所結波羅提木義故也。客戒客定客慧。臺宗辧之頗詳。人都忽而不察。亦可慨矣。

﹝壬﹞二別明其相卽爲四。初明初禪。﹝至﹞四明四禪。

﹝癸﹞今初。

愛染不生。無畱欲界。是人應念身爲梵侶。如是一類。名梵眾天。欲習旣除。離欲心現。於諸律儀愛樂隨順。是人應時能行梵徳。如是一類。名梵輔天。身心妙圓。威儀不缺。淸淨禁戒。加以明悟。是人應時能統梵眾。爲大梵王。如是一類。名大梵天。阿難。此三勝流。一切苦惱所不能逼。𨿽非正修眞三摩地。淸淨心中。諸漏不動。名爲初禪。

淸淨離欲。故名爲梵。梵眾。卽是梵民。律儀。亦指世間微細禁戒。非必是佛戒也。梵輔。卽是梵臣。心旣離欲。身順律儀。故曰身心妙圓。此妙圓字。特就彼天言之。遠離欲界一切粗濁。名之爲妙。較前二天功徳滿足。名之爲圓。加以明悟者。卽是修於四無量心成就。故得爲梵王也。言勝流者。展轉勝下地故。下皆仿此。一切苦惱。卽指欲界八苦。諸漏二字。亦指欲界思惑也。禪者。梵語具云禪那。此翻靜慮。靜則不同欲界之散動。慮則不同四空之昬昧。故亦名等持也。初禪於九地中。名離生喜樂地。謂離欲界雜惡趣生。得淸淨樂。律中諭以巧浴潤漬也。吳興曰。初禪修五法。離五蓋。成五支。具八觸十功徳相。五法者。欲。念。精進。慧。一心。五蓋者。貪欲。嗔恚。睡眠。掉悔。疑。五支者。覺。觀。喜。樂。一心。八觸者。動。癢。涼。暖。輕。重。澀。滑。復有八觸。掉。猗。冷。熱。浮沈。堅。軟。此八𨿽與前觸大同。若約分別。不無小異。合而言之。名十六觸。十功徳者。一定。二空。三明淨。四喜悅。五樂。六善心。七知見明了。八無累解脫。九境界現前。十心調柔軟。梵眾天壽二十小劫。身半由旬。梵輔天壽四十小劫。身一由旬。大梵天壽六十小劫。身一由旬半。貌如童子。身白銀色。衣黃金衣。禪悅爲食。又起世因本經云。色界天。不著衣服。如著不異。頭𨿽無髻。如著天冠。無男女相。形惟一種。法苑珠林云。大梵天無別住處。但於梵輔有層臺。髙顯嚴博。大梵天王獨於上住。以別羣下。於此三天之中。梵眾是庶民。梵輔是臣。大梵是君。惟此初禪。有其君臣民庶之別。自此以上。悉皆無也。今按後文四禪四位天王。及華嚴經。亦有二禪三禪天王等。則知此說亦未盡然矣。劫盡火災得至此天。由其內有覺觀火故。

﹝癸﹞二明二禪

阿難。其次梵天。統攝梵人。圓滿梵行。澄心不動。寂湛生光。如是一類。名少光天。光光相然。照耀無盡。映十方界。徧成琉璃。如是一類。名無量光天。吸持圓光。成就教體。發化淸淨應用無盡。如是一類。名光音天。阿難。此三勝流。一切憂懸所不能逼。𨿽非正修眞三摩地。淸淨心中。粗漏已伏。名爲二禪。

圓滿梵行。牒前梵王而言之也。澄心不動。謂幷離其覺觀二支。成就內淨喜樂一心四支功徳也。映十方界。且指中千世界爲十方也。光爲教體。諭如人世以音爲教。故名光音。非謂光實有聲也。初禪有覺有觀。故有憂懸。亦名粗漏。今覺觀俱離。則憂懸不逼。而粗漏已伏。名定生喜樂地。謂有定水潤澤其心。律中諭以山頂之泉也。八觸十功徳亦同初禪。但從內淨俱發爲異。少光壽二大劫。身二由旬。無量光壽四大劫。身四由旬。光音壽八大劫。身八由旬。火災不到。水災得至。由其內心有喜水故。

﹝癸﹞三明三禪

阿難。如是天人。﹝旣已﹞圓光成音。﹝今更﹞披﹝去光﹞音﹝教迹﹞露﹝出﹞妙﹝定﹞。發成精﹝純之﹞行。通﹝於﹞寂滅﹝之﹞樂。如是一類。名少淨天。淨空現前。引發﹝猶言拓充﹞無際。身心輕安。成﹝就﹞寂滅﹝之﹞樂。如是一類。名無量淨天。世界身心。一切圓淨。淨徳成就。﹝殊﹞勝﹝歸﹞托﹝之境﹞現前。歸﹝於﹞寂滅﹝之﹞樂。如是一類。名徧淨天。阿難。此三勝流。具大隨順。身心安隱。得無量樂。𨿽非正得眞三摩地。安隱心中。歡喜畢具。名爲三禪。

此第三禪。具有五支功徳。一捨。二念。三慧。四樂。五一心。蓋離前喜動而生淨樂。此樂非境。乃出乎淨性。恬澹寂靜。故名寂滅樂耳。非是無漏寂滅樂也。由其永離喜動。名爲安隱心中。由其得無量樂。仍名歡喜畢具。此離喜妙樂地。世間之樂更無過者。律中諭以蓮華出地而未出水。根。莖。華。葉。無不潤漬也。少淨天壽十六大劫。身長十六由旬。無量淨壽三十二大劫。身三十二由旬。徧淨壽六十四大劫。身六十四由旬。水火二災不到。風災得至。由其未離出入息故。

﹝癸﹞四明四禪又二。初明凡夫四天。二明不還五天。

﹝子﹞今初。

阿難。復次天人。不逼身心。苦因已盡。﹝了知﹞樂非常住。久必壞生。﹝故於﹞苦樂二心。俱時頓捨。粗重相滅。淨福性生。如是一類。名福生天。捨心圓融。勝解淸淨。福無遮中。得妙隨順。窮未來際。如是一類。名福愛天。阿難。從是﹝福愛﹞天中。有二岐路。若於先心無量淨光﹝之中﹞福徳圓明。修證而住。如是一類。名廣果天。若於先心。雙厭苦樂。精研捨心。相續不斷。圓窮捨道。身心俱滅。心慮灰凝。經五百劫。是人旣以﹝厭捨苦樂之﹞生滅爲因。﹝決定﹞不能發明﹝本﹞不生滅﹝之﹞性。﹝故生彼天時經﹞初半劫﹝想心方﹞滅。﹝到﹞後半劫﹝想心又﹞生。如是一類。名無想天。阿難。此四勝流。一切世間諸苦樂境所不能動。𨿽非無爲眞不動地。有所得心功用純熟。名爲四禪。

苦因已盡。結上三禪之徳。久必壞生。顯彼三禪之過。苦樂二心以下。方顯四禪正行。此禪具有四支功徳。一不苦不樂。二捨。三淨。四一心也。窮未來際者。言其福性益增。壽倍初天而已。非眞盡未來際也。福徳圓明修證而住者。謂以四無量心燻禪福徳。離下地染也。廣果者。廣大福徳所感之果也。無想天者。於四百九十九劫之中。六想不行。如冰夾魚。如石壓艸也。此名捨念淸淨地。律中諭以沐浴被新淨衣。又如密屋中燈。他經福生。或名無雲。言無雲者。下𨿽空居。猶依云住。此天果報虛妙。幷云相而亦無也。福生壽一百二十五大劫。身一百二十五由旬。福愛壽二百五十大劫。身二百五十由旬。廣果無想。皆壽五百大劫。身五百由旬。火水風災皆不能到。法苑珠林云。無想天亦無別所。但與廣果同皆一處。以是外道所居。故分二種別名。

﹝子﹞二明不還五天

阿難。此中復有五不還天。於下界中九品習气。俱時滅盡。苦樂雙亡。下無卜居。故於捨心眾同分中安立居處。阿難。苦樂兩滅。斗心不交。如是一類。名無煩天。機栝獨行。研交無地。如是一類。名無熱天。十方世界妙見圓澄。更無塵象一切沈垢。如是一類。名善見天。精見現前。陶鑄無礙。如是一類。名善現天。究竟羣幾。窮色性性。入無邊際。如是一類。名色究竟天。阿難。此不還天。彼諸四禪四位天王。獨有欽聞。不能知見。如今世間曠野深山聖道場地。皆阿羅漢所住持故。世間粗人所不能見。

梵語阿那含。此云不還。此之五天。皆三果聖人寄居處也。下界。指欲界。習气。指思惑。九品習气俱滅。此於欲界無續生業。不可卜居也。苦樂雙亡。則於初二三禪無續生業。不可卜居也。捨心眾同分者。卽指第四禪天。通名捨念淸淨地故。由其上界思惑未盡。所以須向此中安立居處也。斗心。卽雙捨苦樂之心。機栝。卽苦樂兩忘之心。盛熱名煩。微煩名熱。十方世界。統指大千國土言之。塵象沈垢。指四禪中定慧之障。陶鑄無礙。言其定慧精明。融煉自在也。究竟者。研窮之義幾者。動之微。研窮多念至於一念。故曰究竟羣幾。窮色性性者。窮亦究竟之義。心旣燻多至少。色亦窮粗至微。窮彼色性之性。鄰於空無邊際。此爲色界最頂。故名色究竟天。幽溪曰。初無煩天。卽雜修下品。謂行人先入四禪定已。於此定中。先起多念無漏心。相續現前。次起多念有漏心。相續現前。又起多念無漏心。相續現前。如是漸漸。減至二念無漏。二念有漏。二念無漏時。名雜修加行成滿。次起一念無漏。一念有漏。一念無漏。至此名爲根本成滿。由此有漏無漏間雜修故。名爲雜修。亦名夾燻禪。以用無漏夾燻有漏。色定轉明。果報轉勝。由此資故業故。從廣果沒便生無煩天也。稍離定障。名爲無煩。煩卽是障。障卽苦樂兩斗也。次無熱天。卽雜修中品。有六心用前。下品三心爲加行。更引三心。一念無漏有漏無漏爲根本。資其故業。從廣果沒。能超無煩。生於無熱天。蓋前斗心𨿽不交於苦樂。猶有不交者在。今則機栝獨行。研交者無地。則其熱亦無。三善見。卽雜修上品。有九心。用前六心爲加行。更起三心爲根本。資其故業。從廣果沒。生善見天。無漏功著。定慧障亡。故能十方世界。妙見圓澄。名善見天。蓋前天𨿽無熱。猶有機栝獨行者在。不得稱爲善見。今則獨行機栝亦無。十方世界惟一妙見也。四善現。卽雜修上勝品。有十二心。用前九心爲加行。更引三心爲根本。資於故業。超三生四。蓋前𨿽善見。未能轉變自在。今旣無塵象沈垢。猶如陶師著少泥於輪上。一撥便轉。大小器具。隨行施設。無所不可。能起十四變化自在。故名善現。五色究竟。卽雜修上極品。有十五心。用前十二心爲加行。更引三心爲根本。資於故業。能超四天。生色究竟。無煩壽一千大劫。身一千由旬。無熱壽二千大劫。身二千由旬。善見壽四千大劫。身四千由旬。善現壽八千大劫。身八千由旬。色究竟天壽一萬六千大劫。身一萬六千由旬。結中云四位天王不能知見者。由其凡聖異途故也。然據起世等經。則五不還天。倍倍居上。若據此經文意。似與四禪同在一處。而凡聖自殊途耳。恐亦如方便之與同居。具有橫豎二論。不可偏執一途也。詳之。問曰。彼之天王。旣是菩薩。云何不能知見三果境耶。答曰。惟其菩薩示現。所以迹同諸天。相與欽聞五不還天。生其出世善根也。

﹝壬﹞三總結其名

阿難。是十八天。獨行無交。未盡形累自此已還。名爲色界。

獨行無交。言其無有情欲。異欲界也。未盡形累。言其尙有色質。異四空也。故總名爲色界。

﹝辛﹞三無色界五。初簡去回心不入。二別明四空天相。三更判凡聖二類。四總辧王民不同。五結成無色名目。

﹝壬﹞今初。

復次阿難。從是有頂色邊際中。其間復有二種岐路。若於捨心發明智慧。慧光圓通。便出塵界。成阿羅漢。入菩薩乘。如是一類。名爲回心大阿羅漢。

此先明色究竟中。一類利根之人。慧性增上者。不入四空處也。幷下一類鈍根入四空者。共名二種岐路。

﹝壬﹞二別明四空天相

若在捨心。捨厭成就。覺身爲礙。銷礙入空。如是一類。名爲空處。諸礙旣銷。無礙﹝之﹞無﹝亦﹞滅。其中惟畱阿賴耶識。全於末那。﹝及﹞半分微細。﹝意識﹞如是一類。名爲識處。空色旣亡。識心都滅。十方寂然迥無攸往。如是一類。名無所有處。識性不動。以滅窮研。於無盡中。發宣盡性。如存不存。若盡非盡。如是一類。名爲非想非非想處。

若在捨心句。總指捨念淸淨眾同分地言之。𨿽似獨說鈍根那含。其實兼攝廣果無想凡夫外道。故長水曰。捨心有二。一者若於有頂。用無漏道斷惑入空。卽樂定那含也。二者若於廣果。用有漏道伏惑入空。卽凡夫外道也。斯言得之。阿賴耶識。此雲藏識。具有能藏。所藏。執藏義故。名阿賴耶。卽第八識。末那。此翻染污。卽第七識。此第七識。無始以來。妄執第八識之見分爲內自我。今言全於末那。正顯俱生我執全在。分毫不曾伏斷也。半分微細者。指第六識。無復外塵可緣。獨有內緣之半分猶在。其相微細。不但非色。亦且非空。故以此爲識處也。識心都滅。則並其第六識之內緣者亦伏。故名無所有處。第八識性。從來不動。不可斷滅。今以妄滅之心。彊加窮研。於此無盡性中。虛妄發宣盡性。故使第八識性。如存而不存。以其不可見故。第七執我之心。若盡而非盡。以其執此生死妄想誤爲眞實。未斷非非想處愛故。此則但離下地粗想。故名非想。不達妄想無性。不入泥洹眞無想道。故名非非想也。空處壽二萬大劫。識處壽四萬大劫。無所有處壽六萬大劫。非非想處壽八萬大劫。

﹝壬﹞三更判凡聖二類

此等窮空。不盡空理。﹝若﹞從不還天聖道窮者。如是一類。名不回心鈍阿羅漢。若從無想諸外道天。窮空不歸。迷漏無聞。便入輪轉。

此等窮空。言旣以空而滅色。復以識而滅空。又以無所有而滅識。又以非想非非想而滅無所有。則於空境。可謂竭盡心力矣。然空理不居色外。今旣離色求空。豈盡空理。此鈍根那含與凡夫外道。所以同歸迷悶也。但此中若從不還天聖道窮者。直待非非想處八萬大劫壽滿。方出三界。生方便有餘穢土。名不回心鈍阿羅漢。若從無想諸外道天及廣果凡夫來者。則一味求空。不知回頭觀察眞空道理。名爲窮空不歸。此乃迷有漏天。作涅槃想。旣不聞出世眞正法門。則報盡還墮。隨其夙業。依舊輪轉於七趣矣。

﹝壬﹞四總辧王民不同

阿難。是諸天上各各天人。則是凡夫業果酬答。答盡人輪。彼之天王。卽是菩薩遊三摩提。漸次增進。回向聖倫所修行路。

此文宜在下科之後。乃是通結三界之文。今旣錯簡在此。另作一科釋之。是諸天上者。總指欲界六天。色界十三及無色四。惟除五不還天。非此所指。以非凡夫酬業處故。言菩薩所修行路者。如華嚴經。三地多作帝釋天王。四地多作夜摩天王。乃至八地多作小千世界梵王。九地多作中千世界梵王。十地多作大千世界大梵天王等是也。孤山曰。遊三摩提者。以菩薩善入出住百千三昧。故住此定而爲天王。九次第定名善入。師子奮迅名善出。超越三昧名善住。一一皆能深達實相。號首楞嚴。

﹝壬﹞五結成無色名目

阿難。是四空天。身心滅盡。定性現前。無業果色。從此逮終。名無色界。

色蘊銷亡。名身滅盡。四蘊精微。名心滅盡。定性現前者。仍有定果色也。無業果色者。凡外肉天二眼所不能見。所以名爲無色界也。從此逮終者。言此外更無別天。當知三界虛妄之相。終於此矣。初別示諸天竟。

﹝庚﹞二總結虛妄

此皆不了妙覺明心。積妄發生。妄有三界。中間妄隨七趣沈溺。補特伽羅。各從其類。

補特伽羅。此翻有情。亦翻數取趣。謂諸有情。起惑造業。隨趣受生。於三界中。數數有所取著也。

﹝己﹞七示修羅趣

復次阿難。是三界中。復有四種阿修羅類。若於鬼道。以護法力。乘通入空。此阿修羅。從卵而生。鬼趣所攝。若於天中。降徳貶墜。其所卜居。鄰於日月。此阿修羅。從胎而出。人趣所攝。有修羅王。執持世界。力洞無畏。能與梵王及天帝釋四天爭權。此阿修羅。因變化有。天趣所攝。阿難。別有一分下劣修羅。生大海心。沈水穴口。旦遊虛空。暮歸水宿。此阿修羅。因濕气有。畜生趣攝。

阿修羅。具如前釋。鬼道護法力者。是其先因。此由善力而升者也。天中降徳亦是先因。此由業力而墮者也。執持世界者。亦能驅役鬼神。禍福人間。但其權不及天。故每怒而爭之。本與帝釋爭權。而四王常爲帝釋先鋒。或時帝釋不勝。亦求梵王等助力也。此卽修羅中王。其居皆在須彌山下。大海之中。彼下劣修羅。則其所統之人民耳。孤山曰。若依七趣優劣。則修羅在人趣下。今爲攝屬不定。故在其後。幽溪曰。六道攝屬。各有定處。惟修羅攝屬四趣者。不特顯果報之有四種。將是每一種下。亦雜具四因。惟觀其何因爲多。以墮其趣。如中品十惡爲鬼道因。下品十惡爲畜道因。中品十善爲人道因。上品十善爲天道因。若善惡業純。則隨受鬼畜人天之報。其或倏焉爲善。倏又爲惡。倏焉而下。倏又爲上。或善惡交戰於一生。或上下交攻於一念。況復心懷猜忌。事欲勝他。故令垂終受報。彊者先牽。或爲鬼道而卵生。乃至或爲畜道而濕生。然𨿽爲鬼道。又能乘通入空。𨿽爲畜道。又能旦遊虛空。非兼人天福乎。至於人天二趣攝者。𨿽居鄰日月。力洞無畏。仍有苦具日夜三時。非兼鬼畜罪乎。故諸天與修羅戰時。每以人間善惡多少而卜勝負。善多則天勝。不善多則修羅勝。一日方相戰。而天帝乍勝乍負者再。正緣世有一人。欲爲善而忽有惡念間之。欲爲惡而又有善念間之。由其持疑未決。故令天帝若此。每見今之爲行者。是非美惡。雜糅神襟。猜忌之念容存。好勝之心不免。亦當以是而爲戒也。二別示七趣竟。

﹝戊﹞三結示勸修二。初結示迷妄。二舉悟勸修。

﹝己﹞初中二。初結成妄果本空。二重示妄因顚倒。

﹝庚﹞今初。

阿難。如是地獄餓鬼畜生。人及神仙。天洎修羅。精研七趣。皆是昬沈諸有爲相。妄想受生。妄想隨業。於妙圓明無作本心。皆如空華。元無所著。但一虛妄。更無根緒。

精研者。微細推窮也。昬沈。是惑。有爲。是業。受生隨業。是其果報。所謂惑業苦三。如惡叉聚也。苦卽法身。故名爲妙。惑卽般若。故曰圓明。業卽解脫。故名無作。是知妙圓明無作本心。猶如太空。惑業苦三。均爲華相。故曰但一虛妄更無根緒也。旣稱元無所著。則知虛妄七趣。元不礙於佛體眞實。旣稱更無根緒。則知此道非本來有矣。

﹝庚﹞二重示妄因顚倒

阿難。此等眾生。不識本心。受此輪回。經無量劫。不得眞淨。皆由隨順殺盜淫故。反此三種。又則出生無殺盜淫。有名鬼倫。無名天趣。有無相傾。起輪回性。

出生無殺盜淫。正指舊醫十善戒法。及欣厭事禪而言之也。有名鬼倫者。現在卽是三惡趣因。將來決招三惡趣果也。無名天趣者。現在卽是三善趣因。將來決招三善趣果也。對有說無。對無成有。不達出世妙戒妙定妙慧。則終於輪回而已。所謂一翳在目。空華亂墜者非耶。是知空本無華。𨿽不須掃。目中有翳。還賴金錍矣。

﹝己﹞二舉悟勸修二。初正舉悟境。二結勸眞修。

﹝庚﹞今初。

若得妙發三摩提者。則妙常寂。有無二無。無二亦滅。尙無不殺不偸不淫。云何更隨殺盜淫事。

妙發三摩提。言出世妙戒。依於首楞嚴王三昧而開發也。妙戒若發。則波羅提木義戒。卽無漏戒故常。卽是禪戒故寂。猶向所云淫機身心俱斷。斷性亦無等也。有無二無。故不墮凡夫地。無二亦滅。故不墮二乘地。斯則幷其不殺不盜不淫之相尙不可得。云何更有殺盜淫事耶。得此一語。方知無相妙戒。不是破戒。倘有殺盜淫事。仍是鬼倫而已。無慚之輩。其可借口乎哉。

﹝庚﹞二結勸眞修

阿難。不斷三業。各各有私。因各各私。眾私同分非無定處。自妄發生。生妄無因。無可尋究。汝勗修行。欲得菩提。要除三惑。不盡三惑。縱得神通。皆是世間有爲功用。習气不滅。落於魔道。𨿽欲除妄。倍加虛僞。如來說爲可哀憐者。汝妄自造。非菩提咎。作是說者。名爲正說。若他說者。卽魔王說。

各各有私。卽別業也。眾私同分。卽彼相似別業所同感之依界也。從此便有七趣定處。此諸別業及諸定處。總是自妄發生。而生妄更無別因。是故無可尋究。但須除其心中三惑。則因窮果盡。譬如翳除則華自滅。華滅則空自呈矣。三惑者。卽淫心殺心偸心也。由惑起業。故必斷惑。方除妄根耳。大章第五廣示七趣竟。

﹝乙﹞六借無聞比丘爲語端。而備明五陰魔境。意顯若無中道妙慧。幷失中道妙戒也。由無相似中道慧。所以或墮魔境而破戒。或墮外道而破見。破戒破見。總是違犯波羅提木叉。由無分證中道慧。所以或成聲聞。或成緣覺。而破菩提心戒。故云無慧幷無戒。文分爲二。初正明禪境。二更斷余疑。

﹝丙﹞初中三。初結前生後。二時眾佇誨。三總別開示。

﹝丁﹞今初。

卽時如來將罷法座。於師子牀。攬七寶幾。回紫金山。再來憑倚。普告大眾。及阿難言。汝等有學緣覺聲聞。今日回心趣大菩提無上妙覺。我今已說眞修行法。汝猶未識修奢摩他。毗婆捨那微細魔事。﹝誠恐﹞魔境現前。汝不能識。洗心非正。落於邪見。或汝陰魔。或復天魔。或著鬼神。或遭魑魅。心中不明。認賊爲子。又復於中。得少爲足。如第四禪無聞比丘。﹝初因不達法相﹞妄言證聖。﹝及至﹞天報已畢。衰相現前。﹝不知自未證果反起﹞謗﹝心以爲我今是﹞阿羅漢。﹝仍復﹞身遭後有。﹝佛是妄語。由此謗心﹞墮阿鼻地獄。汝應諦聽。吾今爲汝。子細分別。

此禪那中所現魔境。非一切智。莫能辧識。故今回紫金身。無問自說。乃是最後深慈也。洗心非正。謂不能以正法洗心。幽溪曰。洗心有二義。一凡修禪。先須洗滌先心。從前所有邪惡知見。悉從懺斷。猶如除去毒密。灰香蕩滌。方貯甘露。一有不盡。便爲致魔之端。二者所修圓頓止觀。乃是洗煩惑之慧水。不與三止三觀相應。便爲非正。卽落魔道也。或汝陰魔等者。通則五十重境。皆名陰魔。並依五陰起故。別則色陰十境。但是陰中自現。止名陰魔。受陰十境。則有外魔入心。兼遭魑魅。想陰十境。兼有天魔。及著鬼神。行識二十重境。皆是得少爲足之流類也。又摩訶止觀廣明十境。一陰界入。二煩惱。三病患。四業相。五魔事。六禪定。七諸見。八上慢。九二乘。十菩薩。惟陰界入。是初心所常觀境。余之九境。待發方觀。不發不觀。今以二十五境而爲圓通之門。正是初心常觀陰界入也。此五陰境。具有煩惱業相魔事禪定諸見上慢及二乘境。惟缺病患及菩薩耳。然偏教菩薩。亦可合於二乘境中。而總示云。當處禪那覺悟無惑。則彼魔事無柰汝何。正所謂待發方觀。不發不觀者也。

﹝丁﹞二時眾佇誨

阿難起立。幷其會中同有學者。歡喜頂禮。伏聽慈誨。

﹝丁﹞三總別開示三。初總明魔事之由。二別顯境發之相。三結勸欽誨遵修。

﹝戊﹞初中二。初正明魔動因由。二勸誡迷悟得失。

﹝己﹞今初。

佛告阿難及諸大眾。汝等當知。有漏世界十二類生。﹝只今現前﹞本覺妙明覺圓心體。﹝元自﹞與十方佛無二無別。由汝妄想迷理爲咎。癡愛發生。生發徧迷。故有空性。化迷不息。有世界生。則此十方微塵國土非無漏者。皆是迷頑妄想安立。當知虛空生汝心內。猶如片雲點太淸裏。況諸世界在虛空耶。﹝是故﹞汝等一人發眞歸元。此十方﹝虛﹞空﹝情見﹞皆悉銷殞。云何空中所有國土而不振裂。汝輩修禪飾三摩地。﹝便與﹞十方菩薩。及諸無漏大阿羅漢。心精通﹝湆立﹢勿﹞。當處湛然。﹝彼﹞一切魔王。及諸鬼神。諸凡夫天。﹝各各﹞見其宮殿無故崩裂。大地﹝爲之﹞振坼。水陸﹝爲之﹞飛騰。﹝所以﹞無不驚懾。﹝世間﹞凡夫昬暗。﹝故﹞不覺﹝其﹞遷訛。彼等咸得五種神通。惟除漏盡。戀此塵勞。如何令汝摧裂其處。是故鬼神及諸天魔魍魎妖精。於三昧時。僉來惱汝。

飾。莊嚴也。以功徳智慧。莊嚴法身。則修徳有功。性徳方顯。故與菩薩羅漢心精﹝湆立﹢勿﹞湛也。凡夫昬暗不覺遷訛者。譬如人在大舟之中。舟行人尙不覺。況世界震動。凡夫那知。餘皆如文。

﹝己﹞二勸誡迷悟得失二。初勸悟則成得。二誡迷則成失。

﹝庚﹞今初。

然彼諸魔𨿽有大怒。彼塵勞內。汝妙覺中。如風吹光。如刀斷水。了不相觸。汝如沸湯。彼如堅冰。暖气漸鄰。不日消殞。徒恃神力。但爲其客。成就破亂。由汝心中五陰主人。主人若迷。客得其便。當處禪那。覺悟無惑。則彼魔事無柰汝何。陰銷入明。則彼羣邪咸﹝是稟﹞受幽气﹝者今﹞。明能破暗。近自銷殞。如何敢畱擾亂禪定。

此中凡舉四諭。一者風吹光。二者刀斷水。但是不動不傷。明其無害而已。三者湯消冰。四者明破暗。則不惟無害。又能轉魔界爲佛界矣。修心之士。其可不自勉乎。

﹝庚﹞二誡迷則成失

若不明悟。被陰所迷。則汝阿難。必爲魔子。成就魔人。如摩登伽。殊爲眇劣。彼惟咒汝破佛律儀。八萬行中。只毀一戒。心淸淨故。尙未淪溺。此乃隳汝寶覺全身。如宰臣家。忽逢籍沒。宛轉零落。無可哀救。

一切境界。皆依陰發。故但云被陰所迷。以離五陰則無天魔鬼神可得故也。籍沒者。沒其屬籍。

﹝戊﹞二別明境發之相五。初明色陰境。﹝至﹞五明識陰境。

﹝己﹞初中三。初總示陰相。二別明發相。三結過勸示。

﹝庚﹞初又四。初牒示圓通正行。二正示色陰區宇。三懸示色陰盡相。四結示本惟妄想。

﹝辛﹞今初。

阿難當知。汝坐道場。銷落諸念。其念若盡。則諸離念。一切精明。動靜不移。憶妄如一。當住此處。入三摩地。

道場者。修道之場。若據佛世及末世利根。止取可安居處。便爲道場。若欲事理並修。克期取證。則指三七壇儀之後。卽於此處修三摩地。乃至端坐安居經一百日。名爲坐道場也。銷落諸念。卽入流亡所正修功夫。以一心圓頓止觀。隨觀一境。銷鎔五陰生死情計。譬如大冶鑄金。故名爲銷。令彼垢除故名爲落。其念若盡。通則從觀行盡。至究竟盡。別則且約觀行名盡。所謂初登五品。圓伏五住煩惱也。離念一切精明。通亦從觀行離。至究竟離。則有觀行精明。乃至究竟精明。今且約觀行言之。旣登觀行一品。便能動靜不移。憶忘如一。觀音所謂所入旣寂者是也。當住此處入三摩地者。印成下手功夫正應如此也。然此處有二義。一約觀。二約境。約觀者。卽是離念精明之處。約境者。卽是事理二境。各有通別。通者。二十五門爲事境。門門所具如來藏性爲理境。別者。耳門爲事境。聞性本圓本通本常爲理境。今正合明以此離念精明之觀。住於耳根聞性圓通常處。乃可入三摩地也。利根之士。便從此處一超直入。若色陰習彊。則有幽暗區宇現在前耳。

﹝辛﹞二正示色陰區宇

如明目人。處大幽暗。精性妙淨。心未發光。此則名爲色陰區宇。

此明觀行位中。色陰現前之相也。圓解已開。故如明目之人。事障未破。故如處大幽暗。了知色陰本如來藏。故云精性妙淨。理境未現。故云心未發光。被此虛妄色質覆障眞性。故名色陰區宇。區者。區局。宇者。處所也。

﹝辛﹞三懸示色陰盡相

若目明朗。十方洞開。無復幽黯。名色陰盡。是人則能超越劫濁。

十方洞開無復幽黯者。卽所謂動靜二相了然不生。乃至明暗通塞。恬變合離。生滅種種二相。皆悉了然不生。故名爲色陰盡超劫濁也。同居十方洞開。則六凡色陰盡。方便十方洞開。則二乘色陰盡。實報十方洞開。則菩薩色陰盡。如次超於三土劫濁。又有觀行開觀行盡觀行超。乃至究竟開究竟盡究竟超之不同。須以第二卷

中釋五陰文。及第六卷

釋圓通文。與此對參。方知此文脈絡旨趣。

﹝辛﹞四結示本惟妄想

觀其所由。堅固妄想以爲其本。

夫九界眾生。於此漏無漏色。誰不以爲定有實法。良以不曾子細觀其所由故也。今以佛眼照窮色陰之源。不過由於堅固妄想。所謂隨眾生心應所知量。循業發現。豈眞有堅固之實色哉。但是妄想謂堅固耳。堅固妄想爲本。則是無本。所以圓頓止觀一起。彼則隨盡也。設有實法。如何可盡。設不達其元非實法。惟屬妄想。如何可成圓頓止觀。思之。思之。下皆準此。

﹝庚﹞二別明發相十。初精明外溢身能出礙。﹝至﹞十邪心含魅妄見妄說。此之十境。或先或後。或發不發。或有並發。或復重發。事非一致。今但次第詳列。令行人知是色陰境耳。

﹝辛﹞今初。

阿難。當在此中精研妙明。四大不織。少選之間。身能出礙。此名精明流溢前境。斯但功用暫得如是。非爲聖證。不作聖心。名善境界。若作聖解。卽受羣邪。

此中。卽前文所謂此處。指於卽事之理境也。精研者。觀行之功。妙明者。藏性之理。通在二十五境。別在耳門。由其精研妙明。能令四大不織。是故少選時間身能出礙也。身能出礙者。依於色陰所發之境。精明流溢者。出其境界之名。斯但功用等者。明其發境之由。由於功用。功用至此。亦是善現。但旣非聖證。切不可作聖心耳。夫魔之乘人。必伺其或怖或喜。今云非爲聖證。所以斷其妄喜。又云名善境界。所以斷其妄怖也。修心者知之。

﹝辛﹞二精明內溢拾出蟯蛔

阿難。復以此心精研妙明。其身內徹。是人忽然於其身內拾出蟯蛔。身相宛然。亦無傷毀。此名精明流溢形體。斯但精行暫得如是。非爲聖證。不作聖心。名善境界。若作聖解。卽受羣邪。

此心。亦指觀行之心。精行。亦功用也。餘可知。

﹝辛﹞三精魄合離空中聞法

又以此心內外精研。其時魂魄意志精神。除執受身。餘皆涉入。互爲賓主。忽於空中聞說法聲。或聞十方同敷密義。此名精魄遞相離合。成就善種。暫得如是。非爲聖證。不作聖心。名善境界。若作聖解。卽受羣邪。

初文𨿽云精研妙明。而是外研居多。是故精明流溢前境。次文𨿽亦精研妙明。而是內研居多。是故精明流溢形體。今則內外並研。故令魂魄意志精神。但除執受總報之身。餘皆互相涉入互爲賓主。遂於空中十方聞敷法義也。醫書云。肝藏魂。肺藏魄。脾藏意。膽藏志。腎藏精。心藏神。當知遞相離合互爲賓主。良由於此。一切惟心。惟心所現諸法。皆不可思議也。

﹝辛﹞四心魂染悟見佛踞臺

又以此心澄露皎徹。內光發明。十方徧作閻浮檀色。一切種類。化爲如來。於時忽見毗盧遮那踞天光臺。千佛圍繞。百億國土。及與蓮華。俱時出現。此名心魂靈悟所染。心光研明。照諸世界。暫得如是。非爲聖證。不作聖心。名善境界。若作聖解。卽受羣邪。

澄者。妙止之功。露者。妙觀之力。澄以妙止。露以妙觀。使此心皎潔瑩徹。故得內光發明。報土乍現。毗盧遮那。此雲光明徧照。卽是法報合身。蓋觀行中所觀色陰。元不局於同居。今旣心光研明。加以靈悟所染。豈無暫照之力。但不可認爲聖證耳。言靈悟所染者。尋常習聞教相。曾知華藏境界。燻成種子於心魂也。

﹝辛﹞五精明逼現空成寶色

又以此心精研妙明。觀察不停。抑按降伏制止超越。於時忽然十方虛空成七寶色。或百寶色。同時徧滿。不相畱礙。靑黃赤白。各各純現。此名抑按功力逾分。暫得如是。非爲聖證。不作聖心。名善境界。若作聖解。卽受羣邪。

抑按降伏制止。皆是圓伏五住之功。超越二字言其用功精進過分也。此是於觀行中。由圓解力。暫時橫見寂光境界。非關斷惑。故不可作聖解。

﹝辛﹞六心見密澄暗室覩物

又以此心研究澄徹。精光不亂。忽於夜半。在暗室內。見種種物。不殊白晝。而暗室物。亦不除滅。此名心細密澄其見。所視洞幽。暫得如是。非爲聖證。不作聖心。名善境界。若作聖解。卽受羣邪。

澄徹者。寂照之體。由研究而精光不亂。故能暗室見異物也。蓋鬼神諸趣。恆與人間雜居。互不相礙。互不相見。今以心細所視洞幽。方乃別見種種異物。而暗室物亦不除滅。則仍不相礙也。

﹝辛﹞七塵並入純燒斫無礙

又以此心圓入虛融。四體忽然同於艸木。火燒刀斫曾無所覺。又則火光不能燒爇。縱割其肉。猶如削木。此名塵並。排四大性。一向入純。暫得如是。非爲聖證。不作聖心。名善境界。若作聖解。卽受羣邪。

心體本自虛融。由堅固妄想而生窒礙。今以止觀之功。圓入虛融之性。深觀內四大性。與外四大。均是惟心所現。無我我所。故名排四大性而令塵相並銷也。然但觀行暫成。豈容以此濫聖。

﹝辛﹞八凝想化現徧見諸界

又以此心成就淸淨。淨心功極。忽見大地十方山河皆成佛國。具足七寶光明徧滿。又見恆沙諸佛如來徧滿空界。樓殿華麗。下見地獄。上觀天宮。得無障礙。此名欣厭凝想日深。想久化成。非爲聖證。不作聖心。名善境界。若作聖解。卽受羣邪。

欣厭者。欣淨厭穢之心也。淨穢𨿽並惟心。不妨熾然欣厭。欣厭若極。與不欣厭亦非異轍。是故圓頓行人。正可求生淨土。但聖境𨿽現。不可妄作聖心耳。諸佛正徧知海。從心想生。是心作依作正。是心是依是正。了知惟是想久化成。不作聖解。如遠公三見聖相。何過之有。若作聖解。乃成邪矣。

﹝辛﹞九逼心飛出夜見遠方

又以此心研究深遠。忽於中夜。遙見遠方市井街巷親族眷屬。或聞其語。此名廹心逼極飛出。故多隔見。非爲聖證。不作聖心。名善境界。若作聖解。卽受羣邪。

研究深遠者。觀於事境理諦。豎窮橫徧之體性也。廹逼飛出。亦是暫時境界耳。緣影未破。豈聖證乎。

﹝辛﹞十邪心含魅妄見妄說

又以此心研究精極。見善知識形體變移。少選無端種種遷攺。此名邪心含受魑魅。或遭天魔入其心腹。無端說法通達妙義。非爲聖證。不作聖心。魔事銷歇。若作聖解。卽受羣邪。

精極者。言其研究功深。至此則與菩薩羅漢心精將﹝湆立﹢勿﹞。色陰將破。虛空將殞。故魔事從此而發也。或於定中。妄見善知識形無端變攺。現佛現通。當知此名偶因邪心含受魑魅。有此妄見。非眞見聖相也。又或偶遭天魔入其心腹。令此行人。自己無端說法通達妙義。當知此是魔力使然。非眞實心開也。此𨿽防心不密。致使魔魅得入。若能不作聖心。則魔事終歸銷歇。惟其妄作聖解。乃中天魔計耳。

﹝庚﹞三結過勸示

阿難。如是十種禪那現境。皆是色陰用心交互。故現斯事。眾生頑迷。不自忖量。逢此因緣。迷不自識。謂言登聖。大妄語成墮無間獄。汝等當依如來滅後。於末法中。宣示斯義。無令天魔得其方便。保持覆護。成無上道。

言此十種境界。從禪那中發現者。皆由無始虛妄色陰。與今所用妙止觀心。能所交互。故現斯事也。蓋能觀之心如鉆。所觀陰境如木。陰中藏性如火。種種現境如煙。鉆火得煙。則知去火不遠。故一一名善境界。見煙而止。則火不可得。損木損工。譬如中途迷惑。反受羣邪也。下皆準知。

﹝己﹞二明受陰境三。初總示陰相。二別明發相。三結過勸示。

﹝庚﹞初中四。初結前色陰盡相。二正示受陰區宇。三懸示受陰盡相。四結示本惟妄想。

﹝辛﹞今初。

阿難。彼善男子修三摩提奢摩他中。色陰盡者。見諸佛心。如明鏡中顯現其像。

大佛頂首楞嚴王三昧。始終皆以止觀而爲體用。今言奢摩他中。舉止以攝觀也。同居色陰盡。見佛一切智心。方便色陰盡。見佛道種智心。實報色陰盡。見佛一切種智心。又達三土色陰卽空名盡。見佛一切智心。達三土色陰。卽假名盡。見佛道種智心。達三土色陰卽中名盡。見佛一切種智心也。則有觀行見。相似見。乃至究竟見之不同。利根之人。一盡一切盡。一見一切見。若受陰習彊者。則於觀行位中。又現客邪區宇。

﹝辛﹞二正示受陰區宇

若有所得。而未能用。猶如魘人。手足宛然。見聞不惑。心觸客邪。而不能動。此則名爲受陰區宇。

觀行見於佛心。故若有所得。未與法流水接。故猶未能用也。受以領納前境爲義。今六根𨿽不緣塵。而領納之習仍在。所以猶如魘人。了知六入本如來藏。故諭之以手足宛然見聞不惑。三土虛妄受陰。諭以客邪。不得去住自由。諭不能動。蓋𨿽非實有外邪。只此受陰區宇。便是心觸客邪也。

﹝辛﹞三懸示受陰盡相

若魔咎歇。其心離身。返觀其面。去住自由。無復畱礙。名受陰盡。是人則能超越見濁。

聞所聞盡。知魘咎歇。無所執受。故心得離身。離分段身。則於同居去住自由。離變易身。則於方便實報去住自由。餘如耳根圓通中說。

﹝辛﹞四結示本惟妄想

觀其所由。虛明妄想以爲其本。

因於違順妄境。生諸損益妄受。虛有所明。是受陰相此之虛明。但是妄想。非眞有虛明也。旣識其本。則不被其所惑矣。

﹝庚﹞二別明發相十。初過抑生悲。﹝至﹞十愛極成貪。

﹝辛﹞今初。

阿難。彼善男子。當在此中得大光耀。其心發明。內抑過分。忽於其處發無窮悲。如是乃至觀見蚊蝱。猶如赤子。心生憐湣。不覺流淚。此名功用抑摧過越。悟則無咎。非爲聖證。覺了不迷。久自銷歇。若作聖解。則有悲魔入其心腑。見人則悲。啼泣無限。失於正受。當從淪墜。

此中者。事理二境觀行三昧之中也。由觀行力。破色陰境。故能得大光耀。由其受陰未破。故發種種諸受境界。蓋受有五種。一苦。二樂。三憂。四喜。五捨。今之悲心。乃緣眾生苦受而發也。𨿽似大悲。實依受陰。只因內抑過分而發。豈入聖階。所貴覺了不迷。庶不招魔成失耳。

﹝辛﹞二感激生勇

阿難。又彼定中諸善男子。見色陰銷。受陰明白。勝相現前。感激過分。忽於其中生無限勇。其心猛利。志齊諸佛。謂三僧祇。一念能越。此名功用陵率過越。悟則無咎。非爲聖證。覺了不迷。久自銷歇。若作聖解。則有狂魔入其心腑。見人則誇。我慢無比。其心乃至上不見佛。下不見人。失於正受。當從淪墜。

於觀行定中。剝去一層色礙境界。露出一種虛明境界。故感激過分而生於勇。此緣自心樂受而發也。文皆可知。

﹝辛﹞三智衰成憶

又彼定中諸善男子。見色陰銷。受陰明白。前無新證。歸失故居。智力衰微。入中隳地。迥無所見。心中忽然生大枯渴。於一切時沈憶不散。將此以爲勤精進相。此名修心無慧自失。悟則無咎。非爲聖證。若作聖解。則有憶魔入其心腑。旦夕撮心懸在一處。失於正受。當從淪墜。

受陰未破。故前無新證。色陰旣銷。故歸失故居。此緣自心捨受而生枯渴也。病在定過於慧。所以沈憶懸心。

﹝辛﹞四慧勝成劣

又彼定中諸善男子。見色陰銷。受陰明白。慧力過定。失於猛利。以諸勝性。懷於心中。自心已疑是盧捨那。得少爲足。此名用心妄失恆審。溺於知見。悟則無咎。非爲聖證。若作聖解。則有下劣易知足魔入其心腑。見人自言我得無上第一義諦。失於正受。當從淪墜。

此緣喜受而生勝性也。病在慧過於定。所以忘失恆審。

﹝辛﹞五失守生憂

又彼定中諸善男子。見色陰銷。受陰明白。新證未獲。故心已亡。歷覽二際。自生艱險。於心忽然生無盡憂。如坐鐵牀。如飲毒藥。心不欲活。常求於人令害其命。早取解脫。此名修心失於方便。悟則無咎。非爲聖證。若作聖解。則有一分常憂愁魔入其心腑。手執刀劍自割其肉。欣其捨壽。或常憂愁。走入山林。不耐見人。失於正受。當從淪墜。

新證未獲。亦指受陰未破。故心已亡。亦指色陰先銷。此緣憂受而求自害。定慧俱劣。

﹝辛﹞六慧劣成喜

又彼定中諸善男子。見色陰銷。受陰明白。處淸淨中。心安隱後。忽然自有無限喜生。心中歡悅。不能自止。此名輕安無慧自禁。悟則無咎。非爲聖證。若作聖解。則有一分好喜樂魔入其心腑。見人則笑。於衢路傍自歌自舞。自謂已得無礙解脫。失於正受。當從淪墜。

此緣輕安而生喜受。亦是定過於慧。

﹝辛﹞七見勝成慢

又彼定中諸善男子。見色陰銷。受陰明白。自謂已足。忽有無端大我慢起。如是乃至慢。與過慢。及慢過慢。或增上慢。或卑劣慢。一時俱發。心中尙輕十方如來。何況下位聲聞緣覺。此名見勝無慧自救。悟則無咎。非爲聖證。若作聖解。則有一分大我慢魔入其心腑。不禮塔廟。摧毀經像。謂檀越言。此是金銅。或是土木。經是樹葉。或是氎華。肉身眞常。不自恭敬。郤崇土木。實爲顚倒。其深信者。從其毀碎。埋棄地中。疑誤眾生。入無間獄。失於正受。當從淪墜。

自謂已足。亦緣喜樂而生諸慢也。恃已陵他。名大我慢。同徳相慠。但名爲慢。於同爭勝。名爲過慢。於勝爭勝。名慢過慢。未得謂得。名增上慢。以劣自矜。名卑劣慢。不禮塔廟等。卽是邪慢。共名七慢。此但見於定中勝相。故云無慧自救也。

﹝辛﹞八輕安自足

又彼定中諸善男子。見色陰銷。受陰明白。於精明中。圓悟精理。得大隨順。其心忽生無量輕安。已言成聖。得大自在。此名因慧獲諸輕淸。悟則無咎。非爲聖證。若作聖解。則有一分好輕淸魔入其心腑。自謂滿足。更不求進。此等多作無聞比丘。疑誤眾生墮阿鼻獄。失於正受。當從淪墜。

精明中者。色銷之境界。圓悟精理者。悟此受陰本如來藏也。得大隨順。亦是喜樂二受。因慧獲諸輕安。旣得輕安。便自謂足。仍是定過於慧。故成無聞比丘。良由不達法相故也。

﹝辛﹞九空解成斷

又彼定中諸善男子。見色陰銷。受陰明白。於明悟中。得虛明性。其中忽然歸向永滅。撥無因果。一向入空。空心現前。乃至心生長斷滅解。悟則無咎。非爲聖證。若作聖解。則有空魔入其心腑。乃謗持戒。名爲小乘。菩薩悟空。有何持犯。其人常於信心檀越。飲酒啖肉。廣行淫穢。因魔力故。攝其前人。不生疑謗。鬼心久入。或食屎尿與酒肉等。一種俱空。破佛律儀。誤入人罪。失於正受。當從淪墜。

明悟中。卽是色陰旣銷之觀慧中。虛明性。卽是受陰性也。此亦緣於捨受而成空解。乃慧多定少之咎。每見今時知識。𨿽不敢啖肉行淫。而比丘戒法罕有不判爲小乘者。其亦幾鄰於魔說矣。豈不險哉。

﹝辛﹞十愛極成貪

又彼定中諸善男子。見色陰銷。受陰明白。味其虛明。深入心骨。其心忽有無限愛生。愛極發狂。便爲貪欲。此名定境安順入心。無慧自持。誤入諸欲。悟則無咎。非爲聖證。若作聖解。則有欲魔入其心腑。一向說欲爲菩提道。化諸白衣平等行欲。其行淫者。名持法子。神鬼力故。於末世中。攝其凡愚。其數至百。如是乃至一百二百。或五六百。多滿千萬。魔心生厭。離其身體。威徳旣無。陷於王難。疑誤眾生入無間獄。失於正受。當從淪墜。

味受陰之虛明。生愛發狂。此亦緣喜樂受。有定無慧之過也。

﹝庚﹞三結過勸示

阿難。如是十種禪那現境。皆是受陰用心交互。故現斯事。眾生頑迷。不自忖量。逢此因緣。迷不自識。謂言登聖。大妄語成墮無間獄。汝等亦當將如來語。於我滅後。傳示末法。徧令眾生開悟斯義。無令天魔得其方便。保持覆護。成無上道。

﹝己﹞三明想陰境三。初總示陰相。二別明發相。三結過勸示。

﹝庚﹞初中四。初結前受陰盡相。二正示想陰區宇。三懸示想陰盡相。四結示本惟妄想。

﹝辛﹞今初。

阿難。彼善男子修三摩提受陰盡者。𨿽未漏盡。心離其形。如鳥出籠。已能成就從是凡身。上歷菩薩六十聖位。得意生身。隨往無礙。

受陰盡相。須約三土。及與六卽。今云𨿽未漏盡。一往且約圓教初信言之。卽此根初解之境界也。俱生我執尙在。故未漏盡。分別我執已斷。故心離其形。如鳥出籠。猶前文所謂去住自由也。六十聖位者。三漸次爲能增進。五十七位爲所增進。能所合稱共成六十。於六十中。能進三法通於凡聖。所進幹慧是外凡。十信是內凡。餘四十六。方名爲聖。今通名爲聖者。以其從凡入聖。因果理同故也。旣登初信。先斷見惑。則勢如破竹。有進無退。由後聖位。令前凡位功行。亦不唐捐。所以名爲六十聖位耳。意生身者。隨意所到。身則便到。故云隨往無礙。此有三種。一者入三昧樂意生身。初信能得。二者覺法自性意生身。八信能得。三者種類俱生無作意生身。十信能得。若至初住。分證如來一身無量身。所謂中道法身應化之本。如天上月。普印千江。不復名意生身矣。

﹝辛﹞二正示想陰區宇

譬如有人。熟寐寱言。是人𨿽則無別所知。其言已成音韻倫次。令不寐者。咸悟其語。此則名爲想陰區宇。

利根之人。受陰盡時。一盡一切盡。便能朗然大覺。若想陰習彊者。於觀行中。受陰𨿽復虛妙。又現寐寱區宇也。想陰未破。諭如熟寐。受陰虛妙。諭如寱言。無別所知者。以諭思惑未斷。不達眞境也。言成韻次者。以諭觀行功深。見惑永伏。能鄰聖位也。諸佛菩薩。諭如不寐之人。悉知悉見此善男子。與其觀行心精通﹝湆立﹢勿﹞。諭如咸悟其語。但以虛妄想陰所隔。故如醒者能知寐語。寐者不知醒人耳。

﹝辛﹞三懸示想陰盡相

若動念盡。浮想銷除。於覺明心。如去塵垢。一倫生死。首尾圓照。名想陰盡。是人則能超煩惱濁。

於覺明心如去塵垢。卽所謂覺所覺空也。一倫生死者。倫是類義。分段生死。自爲一類。變易生死。復爲一類。首者。窮其所自始。尾者。究其所由終。了知二種生死。來無所從。去無所至。名爲首尾圓照也。同居動念盡。則去見思塵垢。圓照分段生死首尾。方便實報動念盡。則去塵沙無明塵垢。圓照變易生死首尾。則有觀行盡。觀行去。觀行圓照。乃至究竟盡。究竟去。究竟圓照。餘如圓通中釋。

﹝辛﹞四結示本惟妄想

觀其所由。融通妄想以爲其本。

惟此想陰。能爲融變。使心隨境。使境隨心。只此融通。實惟妄想。更非別有融通之性可得也。知此想陰虛妄無本。則不被其所迷矣。

﹝庚﹞二別明發相十。初貪善巧想。﹝至﹞十貪長壽想。煩惱𨿽多。貪爲上首。一有所貪。便墮魔网。可不戒哉。

﹝辛﹞今初。

阿難。彼善男子。受陰虛妙。不遭邪慮。圓定發明。三摩地中。心愛圓明。銳其精思。貪求善巧。爾時天魔候得其便。飛精附人。口說經法。其人不覺是其魔著。自言謂得無上涅槃。來彼求巧善男子處。敷座說法。其形斯須或作比丘。令彼人見。或爲帝釋。或爲婦女。或比丘尼。或寢暗室。身有光明。是人愚迷。惑爲菩薩。信其教化。搖蕩其心。破佛律儀。濳行貪欲。口中好言災祥變異。或言如來某處出世。或言劫火。或說刀兵。恐怖於人。令其家資無故耗散。此名怪鬼年老成魔。惱亂是人。厭足心生。去彼人體。弟子與師。俱陷王難。汝當先覺。不入輪回。迷惑不知。墮無間獄。

受陰虛妙者。謂於觀行位中。了知受陰本如來藏。不發十種魔事。或𨿽發而覺悟不惑。故云不遭邪慮也。本以圓解而修圓定。今旣不遭受陰中之邪慮。則將轉有漏受成無漏之正受。故云圓定發明也。夫圓定旣得發明。只須如法精進。從觀行三昧。策入相似分眞究竟三昧。則有何善巧之不得。有何法界之不歷。有何機理之不契。有何根本之不析。有何感應之不成。有何靜謐之不入。有何宿命之不知。有何神通之不具。有何深空之不證。有何常住之不獲。而乃忽生心愛。著意貪求。譬如鱗角未成。輒思飛躍。羽毛未備。便擬摶扶。學未優而求仕。丹未成而先服。其可乎哉。故知招魔成墮。皆是自心妄想爲咎耳。一一文中。各有三節。初從彼善男子至貪求善巧。明其定中所起妄想。二從爾時天魔至俱陷王難。明其妄想所招魔事。三從汝當先覺至墮無間獄。勸誡覺迷所成得失也。初文可知。次文又四。初爾時至身有光明。明其魔事之相。次是人愚迷至濳行貪欲。明其受魔所惑。三口中好言至無故耗散。重明魔所作業。四此名怪鬼至俱陷王難。結明魔所成事。初言候得其便者。謂得此行人貪想之間隙而可乘也。飛精附人者。以此行人受陰虛妙。魔不能附。所以轉附他人也。其人者。卽魔附之人。𨿽被魔附。彼不自覺。乘於魔力。至此行人之前。現諸善巧。以逗其所貪求也。次是人者。指修定之行人。惑彼魔附之人以爲菩薩。故信其教化而濳行貪欲也。三口中好言者。仍是魔附之人。不惟惑亂此一行人。亦復徧惑一切也。四此名怪鬼者。出其魔鬼之名。意令行人先覺而罵破之也。弟子。指修定行人。師。卽指魔附人。魔業旣熾。故魔去每先遭於王難。然後墮無間也。汝當先覺二句。勸其覺則成得。迷惑不知二句。誡其迷則成失。所云先覺者。或防檢其心。令不起貪。或貪心初起。便能覺破。或魔人現巧。不受其惑。此皆可免輪回。倘一信其教化。破佛律儀。縱令從此覺知是魔。亦已悔之晚矣。下文並同。不復更釋。可以例知。

﹝辛﹞二貪經歷想

阿難。又善男子受陰虛妙。不遭邪慮。圓定發明。三摩地中。心愛遊蕩。飛其精思。貪求經歷。爾時天魔候得其便。飛精附人。口說經法。其人亦不覺知魔著。亦言自得無上涅槃。來彼求遊善男子處。敷座說法。自形無變。其聽法者。忽自見身坐寶蓮華。全體化成紫金光聚。一眾聽人。各各如是。得未曾有。是人愚迷。惑爲菩薩。淫逸其心。破佛律儀。濳行貪欲。口中好言諸佛應世。某處某人。當是某佛化身來此。某人卽是某菩薩等。來化人間。其人見故。心生傾渴。邪見密興。種智銷滅。此名魃鬼年老成魔。惱亂是人。厭足心生。去彼人體。弟子與師。俱陷王難。汝當先覺。不入輪回。迷惑不知。墮無間獄。

﹝辛﹞三貪契合想

又善男子。受陰虛妙。不遭邪慮。圓定發明。三摩地中。心愛緜﹝湆立﹢勿﹞。澄其精思。貪求契合。爾時天魔候得其便。飛精附人。口說經法。其人實不覺知魔著。亦言自得無上涅槃。來彼求合善男子處。敷座說法。其形及彼聽法之人。外無遷變。令其聽者。未聞法前。心自開悟。念念移易。或得宿命。或有他心。或見地獄。或知人間好惡諸事。或口說偈。或自誦經。各各歡娛。得未曾有。是人愚迷。惑爲菩薩。緜愛其心。破佛律儀。濳行貪欲。口中好言佛有大小。某佛先佛。某佛後佛。其中亦有眞佛假佛。男佛女佛。菩薩亦然。其人見故。洗滌本心。易入邪悟。此名魅鬼年老成魔。惱亂是人。厭足心生。去彼人體。弟子與師。俱陷王難。汝當先覺。不入輪回。迷惑不知。墮無間獄。

緜者。遠也。纏也。續也。緜﹝湆立﹢勿﹞。猶言懸合。緜愛。猶言纏愛。洗滌本心。言移蕩其正知正見。易入邪悟。謂攺正爲邪也。

﹝辛﹞四貪辧析想

又善男子。受陰虛妙。不遭邪慮。圓定發明。三摩地中。心愛根本。窮覽物化性之終始。精爽其心。貪求辧析。爾時天魔候得其便。飛精附人。口說經法。其人先不覺知魔著。亦言自得無上涅槃。來彼求元善男子處。敷座說法。身有威神。摧伏求者。令其座下𨿽未聞法。自然心伏。是諸人等。將佛涅槃菩提法身。卽是現前我肉身上。父父子子。遞代相生。卽是法身常住不絕。都指現在卽爲佛國。無別淨居及金色相。其人信受。亡失先心。身命歸依。得未曾有。是等愚迷。惑爲菩薩。推究其心。破佛律儀。濳行貪欲。口中好言眼耳鼻舌。皆爲淨土。男女二根。卽是菩提涅槃眞處。彼無知者。信是穢言。此名蠱毒魘勝惡鬼。年老成魔。惱亂是人。厭足心生。去彼人體。弟子與師。俱陷王難。汝當先覺。不入輪回。迷惑不知。墮無間獄。

恆沙界外一滴之雨。尙知頭數。現前種種松直棘曲鵠白烏玄。皆了元由。此所謂窮物性之終始。析其根元者也。證十力智。自能如圓鏡之普照。豈可妄貪求耶。求元。卽求物性根本也。問曰。眼耳鼻舌皆爲淨土。與臺宗觀心釋山城等。及六祖直指人心道理。不相侔耶。答曰。臺宗禪宗。俱是卽事明理。未嘗撥事相也。今言無別淨居等。旣欲執理廢事。又豈成眞理乎。末世禪門。故有類此者矣。

﹝辛﹞五貪冥感想

又善男子。受陰虛妙。不遭邪慮。圓定發明。三摩地中。心愛懸應。周流精研。貪求冥感。爾時天魔候得其便。飛精附人。口說經法。其人元不覺知魔著。亦言自得無上涅槃。來彼求應善男子處。敷座說法。能令聽眾暫見其身。如百千歲。心生愛染。不能捨離。身爲奴僕。四事供養。不覺疲勞。各各令其座下人心。知是先師本善知識。別生法愛。黏如膠漆。得未曾有。是人愚迷。惑爲菩薩。親近其心。破佛律儀。濳行貪欲。口中好言我於前世。於某生中。先度某人。當時是我妻妾兄弟。今來相度。與汝相隨歸某世界。供養某佛。或言別有大光明天。佛於中住。一切如來所休居地。彼無知者。信是虛誑。遺失本心。此名厲鬼年老成魔。惱亂是人。厭足心生。去彼人體。弟子與師。俱陷王難。汝當先覺。不入輪回。迷惑不知。墮無間獄。

問曰。前云無別淨居。旣是魔說。今云別有大光明天。何亦非耶。答曰。一人成佛時。法界皆爲此佛之依正。而云別有所休居地。則有分劑。有方隅矣。故知未了四土橫豎之義。則說有說無。皆戲論耳。

﹝辛﹞六貪靜謐想﹝應作貪宿命想﹞

又善男子。受陰虛妙。不遭邪慮。圓定發明。三摩地中。心愛深入﹝應作心愛知見﹞。克己辛勤。樂處陰寂。貪求靜謐﹝應作勤苦研尋貪求宿命﹞。爾時天魔候得其便。飛精附人。口說經法。其人本不覺知魔著。亦言自得無上涅槃。來彼求陰﹝應作求知﹞。善男子處。敷座說法。令其聽人。各知本業。或於其處。語一人言。汝今未死。已作畜生。勑使一人於後蹋尾。頓令其人起不能得。於是一眾傾心欽伏。有人起心。已知其肇。佛律儀外。重加精苦。誹謗比丘。罵詈徒眾。訐露人事。不避譏嫌。口中好言未然禍福。及至其時。毫髮無失。此大力鬼年老成魔。惱亂是人。厭足心生。去彼人體。弟子與師。俱陷王難。汝當先覺。不入輪回。迷惑不知。墮無間獄。

比與下節標章相易。則文理俱順。恐是錯簡也。

﹝辛﹞七貪宿命想﹝應作貪靜謐想﹞

又善男子。受陰虛妙。不遭邪慮。圓定發明。三摩地中。心愛知見﹝應作心愛深入﹞。勤苦研尋。貪求宿命﹝應作克己辛勤樂處陰寂。貪求靜謐。謐寧定也﹞。爾時天魔候得其便。飛精附人。口說經法。其人殊不覺知魔著。亦言自得無上涅槃。來彼求知﹝應作求陰﹞善男子處。敷座說法。是人無端於說法處。得大寶珠。其魔或時化爲畜生。口銜其珠。及雜珍寶簡冊符牘。諸奇異物。先授彼人。後著其體。或﹝欲誑﹞誘聽人。﹝先以珠寶﹞藏於地下。﹝使彼聽人各見﹞有明月珠。照耀其處。是諸聽者。得未曾有。多食藥艸。不餐嘉饌。或時日餐一麻一麥。其形肥充。魔力持故。誹謗比丘。罵詈徒眾。不避譏嫌。口中好言他方寶藏。﹝及﹞十方聖賢濳匿之處。隨其後者。往往見有奇異之人。此名山林土地城隍川嶽鬼神年老成魔。或有宣淫。破佛戒律。與承事者。濳行五欲。或有精進。純食艸木。無定行事。惱亂是人。厭足心生。去彼人體。弟子與師。俱陷王難。汝當先覺。不入輪回。迷惑不知。墮無間獄。

﹝辛﹞八貪神通想

又善男子。受陰虛妙。不遭邪慮。圓定發明。三摩地中。心愛神通種種變化。研究化元。貪取神力。爾時天魔候得其便。飛精附人。口說經法。其人誠不覺知魔著。亦言自得無上涅槃。來彼求通善男子處。敷座說法。是人或復手執火光。手撮其光。分於所聽四眾頭上。是諸聽人。頂上火光皆長數尺。亦無熱性。曾不焚燒。或水上行。如履平地。或於空中。安坐不動。或入瓶內。或處囊中。越牖透垣。曾無障礙。惟於刀兵。不得自在。自言是佛。身著白衣。受比丘禮。誹謗禪律。罵詈徒眾。訐露人事。不避譏嫌。口中常說神通自在。或復令人傍見佛土。﹝當知但是﹞鬼力惑人。非有眞實﹝也﹞。贊嘆行淫。不毀粗行。將諸猥媟。以爲傳法。此名天地大力山精。海精。風精。河精。土精。一切艸木積劫精魅。或復龍魅。或壽終仙。再活爲魅。或仙期終。計年應死。其形不化。他怪所附。年老成魔。惱亂是人。厭足心生。去彼人體。弟子與師。多陷王難。汝當先覺。不入輪回。迷惑不知。墮無間獄。

﹝辛﹞九貪深空想

又善男子。受陰虛妙。不遭邪慮。圓定發明。三摩地中。心愛入滅。研究化性。貪求深空。爾時天魔候得其便。飛精附人。口說經法。其人終不覺知魔著。亦言自得無上涅槃。來彼求空善男子處。敷座說法。於大眾內。其形忽空。眾無所見。還從虛空。突然而出。存沒自在。或現其身。洞如琉璃。或垂手足。作旃檀气。或大小便。如厚石蜜。誹謗戒律。輕賤出家。口中常說無因無果。一死永滅。無復後身及諸凡聖。𨿽得空寂。濳行貪欲。受其欲者。亦得空心。撥無因果。此名日月薄蝕精气。金玉芝艸麟鳳龜鶴。經千萬年不死爲靈。出生國土。年老成魔。惱亂是人。厭足心生。去彼人體。弟子與師。多陷王難。汝當先覺。不入輪回。迷惑不知。墮無間獄。

﹝辛﹞十貪長壽想

又善男子。受陰虛妙。不遭邪慮。圓定發明。三摩地中。心愛長壽。辛苦研幾。貪求永歲。﹝便欲﹞棄分段生。頓希﹝彼法性土中之﹞變易細相﹝以爲﹞常住。爾時天魔候得其便。飛精附人。口說經法。其人竟不覺知魔著。亦言自得無上涅槃。來彼求生善男子處。敷座說法。好言他方往還無滯。或經萬里。瞬息再來。皆於彼方取得其物。或於一處。在一宅中。數步之間。令其從東詣至西壁。是人急行。累年不到。因此心信。疑佛現前。口中常說十方眾生。皆是吾子。我生諸佛。我出世界。我是元佛。出世自然。不因修得。此名住世自在天魔。使其眷屬。如遮文茶。及四天王毗捨童子。未發心者。利其﹝修定人之﹞虛明。﹝乘此﹞食彼精气。或不因﹝魔附之﹞師。其修行人。親自觀見。稱執金剛與汝長命。現美女身。盛行貪欲。未逾年歲。肝腦枯竭。口兼獨言。聽若妖魅。前人未詳。﹝其爲魔﹞多﹝與之俱﹞陷王難。未及遇刑。先已幹死。惱亂彼人。以至殂殞。汝當先覺。不入輪回。迷惑不知。墮無間獄。

住世自在天魔。卽第六天上大魔王也。遮文茶。舊云嫉妒女。又云奴神。毗捨。此云啖精气。此等亦有已發心者。便不惱亂行人。未發心者。每思啖人精气。況此修定男子。受陰虛妙。則精气虛明。倍爲諸鬼所利。今功夫至此。若不加害。倘令想陰一盡。超煩惱濁。永出三界。更於何處候得其便。故須乘此親自現身而破壞之。噫。魔心若此。亦太毒矣。所幸彼塵勞內。汝妙覺中。當處禪那覺悟無惑。則彼魔事無柰汝何耳。

﹝庚﹞三結過勸示二。初結十魔過惡。二結想陰所招。

﹝辛﹞今初。

阿難當知。是十種魔。於末世時。在我法中。出家修道。或附人體。或自現形。皆言已成正徧知覺。贊嘆淫欲。破佛律儀。先惡魔師與魔弟子。淫淫相傳。如是邪精魅其心腑。近則九生。多逾百世。令眞修行。總爲魔眷。命終之後。必爲魔民。失正徧知。墮無間獄。汝今未須先取寂滅。縱得無學。畱願入彼末法之中。起大慈悲。救度正心深信眾生。令不著魔。得正知見。我今度汝。已出生死。汝遵佛語。名報佛恩。

近則九生者。百年爲一生。九百年後。正法將滅時也。多逾百世者。三十年爲一世。三千年後。正屬末法時也。嗚呼。讀經至此。而不痛哭流涕。撫昔傷今。思一振其頹風者。其眞魔家眷屬也已。

﹝辛﹞二結想陰所招

阿難。如是十種禪那現境。皆是想陰用心交互。故現斯事。眾生頑迷。不自忖量。逢此因緣。迷不自識。謂言登聖。大妄語成墮無間獄。汝等必須將如來語。於我滅後。傳示末法。徧令眾生開悟斯義。無令天魔得其方便。保持覆護。成無上道。

大佛頂如來密因修證了義諸菩薩萬行首楞嚴經卷第九文句。

大佛頂如來密因修證了義諸菩薩萬行首楞嚴經卷第十文句

唐天竺沙門般剌密諦譯經

明菩薩沙彌古吳智旭文句

﹝己﹞四明行陰境三。初總示陰相。二別明發相。三結過勸示。

﹝庚﹞初中四。初結前想陰盡相。二正示行陰區宇。三懸示行陰盡相。四結示本惟妄想。

﹝辛﹞今初。

阿難。彼善男子修三摩提想陰盡者。是人平常夢想銷滅。寤寐恆一。覺明虛靜。猶如晴空。無復粗重前塵影事。觀諸世間大地山河。如鏡鑑明。來無所黏。過無蹤迹。虛受照應。了罔陳習。惟一精眞。

虛妄五陰。皆以妄想爲本。是故想陰一盡。則平常夢想銷滅也。金光明最勝王經。明十地菩薩。皆有夢兆。故知直至佛地。方名究竟覺者。但此夢想亦自不同。有六凡見思夢想。二乘能銷滅之。有二乘塵沙夢想。菩薩能銷滅之。有菩薩無明夢想。惟佛能銷滅之。又有觀行銷滅。乃至究竟銷滅之不同。若在利根。則一銷一切銷。根或不等。亦可非次第中說於次第耳。覺明虛靜猶如晴空等。正前文所謂於覺明心如去塵垢。乃覺所覺空之境界也。虛受照應者。虛而能受。如谷答響。照而能應。如鏡寫容。了罔陳習者。罔。無也。陳習。前塵落謝影子也。了無塵影。正如谷響鏡容。來無所黏。過無蹤迹也。見思想陰盡。觀同居世間了罔陳習。惟一眞空。塵沙想陰盡。觀方便世間了罔陳習。惟一妙有。無明想陰盡。觀實報世間了罔陳習。惟一中道理諦。

﹝辛﹞二正示行陰區宇

生滅根元從此披露。見諸十方十二眾生。畢殫其類。𨿽未通其各命由緒。見同生基。猶如野馬熠熠淸擾。爲浮根塵究竟樞穴。此則名爲行陰區宇。

遷流造作。名之爲行。卽是分段變易二種生死之根元也。今於觀行位中。想心旣伏。故行陰境界。從此披露。然猶未見識陰區宇。故未通其各命由緒。而只此行陰。乃十二類受生之本基。浮根塵究竟之樞穴。非此熠熠妄性。則十二類何由受生。浮根塵何由開合耶。殫。盡也。由緒。來歷也。野馬。日中所映水上浮游之气。亦名陽焰。望之似水。卽之無實。行陰亦爾。無實性也。樞者。門軸。穴者。停軸之處。由樞穴故。門得開合。由行陰故。根塵妄有生滅也。

﹝辛﹞三懸示行陰盡相

若此淸擾熠熠元性。性入元澄。一澄元習。如波瀾滅。化爲澄水。名行陰盡。是人則能超眾生濁。

言此淸擾熠熠不停之元性。若銷其性。入於本澄之體。惟一澄湛之元習。譬如波瀾旣滅。化爲澄水。此則空所空滅。生滅旣滅。寂滅現前。是故名行陰盡而超眾生濁也。九界六卽具如圓通中釋。一澄元習者。指識陰言。旣稱元澄。復名元習者。以其含藏一切習气種子。猶屬眞常流注。後文所謂此湛非眞。如急流水。望如恬靜也。

﹝辛﹞四結示本惟妄想

觀其所由。幽隱妄想以爲其本。

行陰之相甚爲幽隱。而此幽隱。但是妄想所成而已。豈更有他本哉。

﹝庚﹞二別明發相十。初計二無因。﹝至﹞十計五現涅槃。此與阿含所明六十二見。法數並同。法相稍異。彼則本是外道。此乃修心。誤墮故也。

﹝辛﹞今初。

阿難當知。是得正知奢摩他中諸善男子。凝明正心。十類天魔不得其便。方得精研窮生類本。於本類中生元露者。觀彼幽淸圓擾動元。於圓元中起計度者。是人墜入二無因論。一者是人見本無因。何以故。是人旣得生機全破。乘於眼根八百功徳。見八萬劫所有眾生。業流灣環。死此生彼。祗見眾生輪回其處。八萬劫外。冥無所觀。便作是解。此等世間十方眾生。八萬劫來無因自有。由此計度。亡正徧知。墮落外道。惑菩提性。二者是人見末無因。何以故。是人於生旣見其根。知人生人。悟鳥生鳥。烏從來黑。鵠從來白。人天本豎。畜生本橫。白非洗成。黑非染造。從八萬劫無復攺移。今盡此形。亦復如是。而我本來不見菩提。云何更有成菩提事。當知今日一切物象。皆本無因。由此計度。亡正徧知。墮落外道。惑菩提性。是則名爲第一外道。立無因論。

文有三節。從初至二無因論。總明依陰起計。從一者是人至惑菩提性。別明邪計相貌。從是則名爲訖文。結明成外道論。下皆例此。不復更出。初言凝明正心者。卽是觀行得力。不起十種妄想貪求。故十魔不能候其便也。從此精研。窮究十二類生之本。則生滅根元便得披露。故得觀於幽淸圓擾動元。但不應於此圓元境界橫生計度耳。動元卽指行陰爲羣動之元。此之行陰。境界難可了知。故名爲幽。非是粗重前塵。故名爲淸。同分生基互含互具。故名爲圓於眞常中妄有流注。故名爲擾也。外道本劫本見十八見中。自有無因而出之二見。一則從無想來。自謂本無今有。一則捷疾觀察。妄謂無因而有。今之行人。本爲修正徧知趣菩提果。但由妄起計度。誤墜其中。故曰亡正徧知惑菩提性也。生機全破者。觀行破也。乘眼根八百功徳能見八萬劫者。圓觀力彊也。本無因者。約業名本。又來處名本。末無因者。約象名末。又當果名末。皆本無因。應云皆末無因。恐字誤耳。此於止觀十境中。卽屬見境。而見境依於行陰。行陰本於幽隱妄想。故今搜示根原。備明妄相。令眞修者不墮其中。然此𨿽云發在觀行。而深位亦有發義。但深位人。功徳力大。不至墮落外道耳。如楞伽經云。七地菩薩。若無善念正受。墮外道邪徑。八地菩薩。滅三昧樂門醉所醉。妄想涅槃想。皆其義也。今謂楞伽七地。似指三乘共十地言之。卽合此中豎論五陰盡相。想盡而行未盡。位在七信。若約別地。須論界外五陰也。

﹝辛﹞二計四徧常

阿難。是三摩中諸善男子。凝明正心。魔不得便。窮生類本。觀彼幽淸常擾動元。於圓常中起計度者。是人墜入四徧常論。一者是人窮心境性二處無因。修習能知二萬劫中。十方眾生所有生滅。咸皆循環。不曾散失。計以爲常。二者是人窮四大元四性常住。修習能知四萬劫中。十方眾生所有生滅。咸皆體恆。不曾散失。計以爲常。三者是人窮盡六根。﹝應云六識﹞末那﹝及第八﹞執受。﹝如是﹞心意識中本元由處。性常恆故。修習能知八萬劫中。一切眾生循環不失。本來常住。窮不失性。計以爲常。四者是人旣盡想元。生理更無流止運轉。生滅想心今已永滅。理中自然成不生滅。因心所度。計以爲常。由此計常。亡正徧知。墮落外道。惑菩提性。是則名爲第二外道。立圓常論。

此之行陰。無始以來相續恆轉。有似常住。故名圓常也。外道十八見中。有我及世間常四見。前三與此並同。第四名爲捷疾相智。

﹝辛﹞三計一分常

又三摩中諸善男子。堅凝正心。魔不得便。窮生類本。觀彼幽淸常擾動元。於自他中起計度者。是人墜入四顚倒見。一分無常一分常論。一者是人觀妙明心徧十方界。湛然以爲究竟神我。從是則計我徧十方。凝明不動。一切眾生。於我心中自生自死。則我心性。名之爲常。彼生滅者。眞無常性。二者是人不觀其心。徧觀十方恆沙國土。見劫壞處。名爲究竟無常種性。劫不壞處。名究竟常。三者是人別觀我心。精細微密。猶如微塵。流轉十方。性無移攺。能令此身卽生卽滅。其不壞性。名我性常。一切死生從我流出。名無常性。四者是人知想陰盡。見行陰流。行陰常流。計爲常性。色受想等今已滅盡。名爲無常。由此計度一分無常一分常故。墮落外道。惑菩提性。是則名爲第三外道。一分常論。

初則計自爲常。他爲無常。二則單計他常無常。三則單計自常無常。四則雙計自他皆有常無常也。外道十八見中。有我及世間半常半無常論四種。但法相不同。彼云。一梵天常我無常。二由戲笑故無常。三由相觀視故無常。四捷疾觀察。謂常無常。

﹝辛﹞四計四有邊

又三摩中諸善男子。堅凝正心。魔不得便。窮生類本。觀彼幽淸常擾動元。於分位中生計度者。是人墜入四有邊論。一者是人心計生元流用不息。計過未者。名爲有邊。計相續心。名爲無邊。二者是人觀八萬劫。則見眾生。八萬劫前。寂無聞見。無聞見處。名爲無邊。有眾生處。名爲有邊。三者是人計我徧知。﹝以爲獨﹞得無邊﹝之﹞性。彼一切人現我知中。我曾不知彼之知性。﹝亦皆各各徧知﹞名彼﹝以爲﹞不得無邊之心。但﹝是﹞有邊﹝之﹞性。四者是人窮行陰空。以其所見心路籌度。一切眾生一身之中。計其咸皆半生半滅。明其世界一切所有。一半有邊一半無邊。由是計度有邊無邊。墮落外道。惑菩提性。是則名爲第四外道。立有邊論。

性眞常中。安有分位。依於行陰。分位妄生。初二皆計三世分位。初以過未爲有邊。現前一念相續之心爲無邊。次以八萬劫內爲有邊。八萬劫外爲無邊。三計能所分位。以我爲能知故無邊。彼爲所知故有邊。四計生滅分位。行陰之性。惟是生滅。生爲有邊。滅爲無邊也。外道十八見中。亦有有邊無邊四論。但法相不同。彼云。一有邊想。二無邊想。三上方有邊四方無邊。四非有邊非無邊。

﹝辛﹞五計四矯亂

又三摩中諸善男子。堅凝正心。魔不得便。窮生類本。觀彼幽淸常擾動元。於知見中。生計度者。是人墜入四種顚倒不死。矯亂徧計虛論。一者是人觀變化元。見遷流處。名之爲變。見相續處。名之爲恆。見所見處。名之爲生。不見見處。﹝猶云見不見處﹞名之爲滅。相續之因性不斷處。名之爲增。正相續中中所離處。名之爲減。各各生處。名之爲有。互互亡處。名之爲無。以理都觀。用心別見。有求法人來問其義。答言。我今亦生亦滅亦有亦無亦增亦減。於一切時。皆亂其語。令彼前人遺失章句。二者是人諦觀其心互互無處。因無得證。有人來問。惟答一字。但言其無。除無之餘。無所言說。三者是人諦觀其心各各有處。因有得證。有人來問。惟答一字。但言其是。除是之餘。無所言說。四者是人有無俱見。其境枝故。其心亦亂。有人來問。答言。亦有卽是亦無。亦無之中不是亦有。一切矯亂無容窮詰。由此計度矯亂虛無。墮落外道。惑菩提性。是則名爲第五外道。四顚倒性不死矯亂徧計虛論。

涅槃經云。生生不可說。乃至不生不生不可說。有因緣故。亦可得說。故知四句四門。邪正之分甚微。倘未達如來藏性隨緣不變不變隨緣妙理。於行陰中而起知見。隨所知見而生計度。未有不成顚倒矯亂者也。邪分別性。故名徧計。終無實義。故名虛論。變化元。卽指行陰。互互無。謂生中無滅。滅中無生等。故一切法俱無。各各有。謂生時有生。滅時有滅等。故生滅等皆是。有無俱見。謂生時有生而無滅。滅時有滅而無生。又生時則生生而滅滅。滅時則滅生而生滅等。故有卽無。無亦卽有。總由不達生滅去來本如來藏。所以計此虛妄諸法謂有眞實。而不能自決。乃成矯亂虛論也。外道十八見中。亦有異問異答四見。但法相不同。彼云。一者善惡有報耶。無報耶。二者有他世無他世耶。三者何善何不善。四者愚冥暗鈍。隨他言答。資中曰。準婆沙論釋。外道計天常住。名爲不死。計不亂答。得生彼天。若實不知而輒答者。恐成矯亂。故有問時。答言祕密言辭。不應皆說。或不定答。佛法訶云。此眞矯亂。故名不死矯亂虛論。

﹝辛﹞六計十六有相

又三摩中諸善男子。堅凝正心。魔不得便。窮生類本。觀彼幽淸常擾動元。於無盡流生計度者。是人墜入死後有相發心顚倒。或自固身。云色是我。或見我圓含徧國土。云我有色。或彼前緣隨我回復。云色屬我。或復我依行中相續。云我在色。皆計度言死後有相。如是循環有十六相。從此或計畢竟煩惱畢竟菩提。兩性並驅。各不相觸。由此計度死後有故。墮落外道。惑菩提性。是則名爲第六外道。立五陰中死後有相。心顚倒論。

行陰名無盡流。以其無始以來。恆相續轉故也。色是我。卽色是我也。我有色。我大色小。色在我中也。色屬我。離色有我。色但是我所也。我在色。色大我小。我在色中也。歷受想行三陰。各有四句。成十六相。從此或計。又轉深一層之計度也。意謂由造作故有煩惱。由造作故有菩提。造作卽是行陰。行陰不可盡。則煩惱菩提亦不可盡。故兩性皆悉驅入盡未來際。亦復不相陵蔑。此則錯解性具圓宗。無作妙旨。差之毫釐。謬逾天壤者也。危乎。危乎。外道末劫末見四十四見中。亦有世間有想一十六見。而法相不同。彼謂一有色見。二無色見。三有色無色見。四非有色非無色見。五有邊見。六無邊見。七有邊無邊見。八非有邊非無邊見。九有樂見。十有苦見。十一有樂有苦見。十二不苦不樂見。十三一想。十四若干想。十五少想。十六無量想。今謂初四見依色陰。次有邊等四見依行陰。次有樂等四見依受陰。次一想等四見依想陰也。

﹝辛﹞七計八無相

又三摩中諸善男子。堅凝正心。魔不得便。窮生類本。觀彼幽淸常擾動元。於先除滅色受想中生計度者。是人墜入死後無相發心顚倒。見其色滅。形無所因。觀其想滅。心無所系。知其受滅。無復連綴。陰性銷散。縱有生理。而無受想。與艸木同。此質現前猶不可得。死後云何更有諸相。因之勘校死後相無。如是循環有八無相。從此或計涅槃因果。一切皆空。徒有名字。究竟斷滅。由此計度死後無故。墮落外道。惑菩提性。是則名爲第七外道。立五陰中死後無相心顚倒論。

生理。謂行陰也。四陰現前死後俱不可得。則因果皆無。名八無相。又計世間四陰因果旣無。出世涅槃因果安有。故成斷滅心顚倒論。外道四十四見中。亦有世間無想論八見。而法相不同。彼云。一有色。二無色。三有色無色。四非有色非無色。五有邊。六無邊。七有邊無邊。八非有邊非無邊。

﹝辛﹞八計八俱非

又三摩中諸善男子。堅凝正心。魔不得便。窮生類本。觀彼幽淸常擾動元。於行存中。兼受想滅。雙計有無。自體相破。是人墜入死後俱非。起顚倒論。色受想中。見有非有。行遷流內。觀無不無。如是循環。窮盡陰界八俱非相。隨得一緣。皆言死後有相無相。又計諸行性遷訛故。心發通悟。有無俱非。虛實失措。由此計度死後俱非。後際昬瞢。無可道故。墮落外道。惑菩提性。是則名爲第八外道。立五陰中死後俱非心顚倒論。

以有破無。以無破有。故云自體相破。初則以色受想而例行陰。見有非有。以行遷流例色受想。觀無不無。是故四陰各有二非。名八俱非。次又單從行陰遷訛起計。有則不應念念變滅。無則不應念念出生。又不住故非有非實。相續故非無非虛也。外道四十四見中。亦有非想非非想論八見。名相與前無想論同。

﹝辛﹞九計七斷滅

又三摩中諸善男子。堅凝正心。魔不得便。窮生類本。觀彼幽淸常擾動元。於後後無生計度者。是人墜入七斷滅論。或計身滅。或欲盡滅。或苦盡滅。或極樂滅。或極捨滅。如是循環。窮盡七際。現前銷滅。滅已無復。由此計度死後斷滅。墮落外道。惑菩提性。是則名爲第九外道。立五陰中死後斷滅心顚倒論。

後後無。謂行陰念念遷滅也。七斷滅論者。計此人天七處。死後皆卽斷滅也。一者人道身死卽滅。二者欲天壽盡卽滅。三與四者。初禪二禪苦盡皆歸死滅。五者三禪極樂。亦歸死滅。六與七者。四禪雙捨苦樂。四空幷捨色陰。亦歸死滅。故云窮盡七際皆銷滅也。外道四十四見中。亦有斷滅論七見。一身滅。二欲天滅。三色天滅。四空處滅。五識處滅。六不用處滅。七有想無想處滅。與此開合不同。今經開四禪而合四空也。

﹝辛﹞十計五現涅槃

又三摩中諸善男子。堅凝正心。魔不得便。窮生類本。觀彼幽淸常擾動元。於後後有生計度者。是人墜入五涅槃論。或以欲界爲正轉依。觀見﹝六欲天上境界﹞圓明。生愛慕故。或以初禪。性無憂﹝出離憂根﹞故。或以二禪。心無苦﹝出離苦根﹞故。或以三禪。極悅隨故。或以四禪。苦樂二亡。不受輪回生滅性故。迷有漏天。作無爲解。﹝計此﹞五處﹝暫時﹞安隱。﹝以﹞爲﹝便是﹞勝淨﹝轉﹞依。如是循環五處究竟。由此計度五現涅槃。墮落外道。惑菩提性。是則名爲第十外道。立五陰中五現涅槃心顚倒論。

後後有。謂行陰念念生起也。前計七處滅已。方爲涅槃。此以五處安隱。卽是轉依。外道四十四見中。亦有現在有泥洹五見。一云現在五欲自恣。卽是泥洹。餘四並與此經同。

﹝庚﹞三結過勸示

阿難。如是十種禪那狂解。皆是行陰用心交互。故現斯悟。眾生頑迷。不自忖量。逢此現前。以迷爲解。自言登聖。大妄語成墮無間獄。汝等必須將如來語。於我滅後。傳示末法。徧令眾生覺了斯義。無令心魔自起深孽。保持覆護。銷息邪見。教其身心開覺眞義。於無上道不遭枝岐。勿令心祈得少爲足。作大覺王淸淨標指。

狂解者。依於行陰所起見惑也。由禪定發。故亦名悟。背正徧覺。故仍是迷。想陰旣伏。天魔已不得便。今之六十二見。皆是自心所起魔孽耳。嗚呼。末世暗証之流。所有邪悟。較此外道。更爲淺陋。而門庭髙豎。妄稱宗匠。徧於域中。亦可悲也。標。謂標榜。指。謂指南。又覺王如月。佛語如指。

﹝己﹞五明識陰境三。初總示陰相。二別明發相。三斥邪結正。

﹝庚﹞初中四。初結前行陰盡相。二正明識陰區宇。三懸示識陰盡相。四結示本惟妄想。

﹝辛﹞今初。

阿難。彼善男子修三摩提行陰盡者。諸世間性幽淸擾動同分生機。倏然隳裂沈細綱紐。補特伽羅酬業深脈。感應懸絕。

諸世間。徧指同居方便實報三土而言也。九界一切生類。諭如网目。沈細行陰。諭如綱紐。有爲諸行盡。故六凡有情酬業深脈感應懸絕。偏眞諸行盡。故二乘有情酬業深脈感應懸絕。二邊諸行盡。故菩薩有情酬業深脈感應懸絕。蓋九界有情。各以自心所現惑業爲能感。卽以自心所現果報爲能應。今行陰旣盡。感應俱絕。此正空所空滅。生滅旣滅之境界也。利根之士。一滅一切滅。幷識陰亦復不當情矣。

﹝辛﹞二正明識陰區宇

於涅槃天。將大明悟。如雞後鳴。瞻顧東方。已有精色。六根虛靜。無復馳逸。內外湛明。入無所入。深達十方十二種類受命元由。觀由執元。諸類不召。於十方界已獲其同。精色不沈。發現幽祕。此則名爲識陰區宇。

此仍約識陰習彊者。於觀行中。𨿽達行空。復現湛明之境界也。二種生死。皆如長夜。今有爲行空。則於圓淨涅槃天將大明悟。偏眞行空。則於方便淨涅槃天將大明悟。二邊行空。則於性淨涅槃天將大明悟也。六根者。識陰之所執受。行陰之所開合。於觀行中。行陰已破。故虛靜而無復馳逸。識陰尙存。故無入而猶言內外。蓋識性卽如來藏。但以無明覆蔽。如頻伽瓶之隔越虛空。妄成內外。故名爲陰。陰當破故。似有所入。識性藏性。本非二性。如內空外空。本非二空。故元無所入也。行陰旣破。識陰現前。所以深達十二類生受命元由。以此識陰。正所謂去後來先作主翁者故也。無樞穴。故其由可觀。無遷流。故其元可執。無生機。故諸類不召。了知萬法惟識。故於十方世間已獲其同。觀行旣深。能見如來藏性。故精性妙色。不復沈埋。幽祕理性。從此發現。此正寂滅現前境界。但未忽然超越耳。餘如圓通中釋。

﹝辛﹞三懸示識陰盡相

若於羣召已獲同中。銷磨六門。合開成就。見聞通鄰。互用淸淨。十方世界及與身心。如吠琉璃。內外明徹。名識陰盡。是人則能超越命濁。

羣召。卽牒前諸類不召。獲同。卽牒前於十方界已獲其同也。以六根爲一根用。名合成就。以一根爲六根用。名開成就。世界身心如吠琉璃。正所謂忽然超越世出世間。具如圓通中釋。

﹝辛﹞四結示本惟妄想

觀其所由。罔象虛無顚倒妄想以爲其本。

幻妄似有。名爲罔象。體性空寂。名爲虛無。迷背性眞。名爲顚倒。更無實法。惟此妄想以爲其本。了知妄想無性。則其本尙無。識陰何有。故曰識陰虛妄。本如來藏也。

﹝庚﹞二別明發相十。初因所因執。﹝至﹞十定性緣覺。

﹝辛﹞今初。

阿難當知。是善男子。窮諸行空。於識還元。已滅生滅。而於寂滅精妙未圓。能令己身根隔合開。亦與十方諸類通覺。覺。知通﹝湆立﹢勿﹞能入圓元。若於所歸立眞常因。生勝解者。是人則墮因所因執。娑毗迦羅所歸冥諦成其伴侶。迷佛菩提。亡失知見。是名第一立所得心。成所歸果。違遠圓通。背涅槃城。生外道種。

言觀行中。已能窮究諸行性空。將於識性伏還元覺。生滅旣滅。寂滅現前。但以尙有寂滅境界當情。故云精妙未圓。此時六根漸得淸淨。故云能令己身根隔合開。能知心佛眾生三無差別。故云亦於十方諸類通覺也。此圓元境。𨿽復本如來藏。全屬顚倒妄想。以其離彼色受想行。別有圓元。非是頭頭法法皆圓元故。是故此非眞常。不應妄生勝解。若誤立此以爲所歸。而云此是萬法生因。此因是常。萬法無常。則爲非因計因。便墮因所因執。蓋娑毗迦羅。亦是於禪觀中。以第六識。分別第八識體。不知惟是如來藏性循業發現。妄起法執。前文所謂拘捨離等昧爲冥諦是也。今由過在立字及勝解字。便令眞修卻成外道。故名曰墮。

﹝辛﹞二能非能執

阿難。又善男子。窮諸行空。已滅生滅。而於寂滅精妙未圓。若於所歸。覽爲自體。盡虛空界十二類內所有眾生。皆我身中一類流出。生勝解者。是人則墮能非能執。摩醯首羅現無邊身成其伴侶。迷佛菩提。亡失知見。是名第二立能爲心。成能事果。違遠圓通。背涅槃城。生大慢天我徧圓種。

前計八識爲他而成法執。今計八識爲自而成我執也。非能而妄計爲能。故云能非能執。摩醯首羅。此云大自在。三目八臂。

﹝辛﹞三常非常執

又善男子。窮諸行空。已滅生滅。而於寂滅精妙未圓。若於所歸。有所歸依。自疑身心從彼流出。十方虛空咸其生起。卽於都起所宣流地。作眞常身無生滅解。在生滅中。早計常住。旣惑不生。亦迷生滅。安住沈迷。生勝解者。是人則墮常非常執。計自在天成其伴侶。迷佛菩提。亡失知見。是名第三立因依心。成妄計果。違遠圓通。背涅槃城。生倒圓種。

此與冥諦異者。冥諦計他法。此計他天也。天非常住。妄計爲常。故云常非常執。本是心生天地。反謂天地生人。故名倒圓。

﹝辛﹞四知無知執

又善男子。窮諸行空。已滅生滅。而於寂滅精妙未圓。若於所知。知徧圓故。因知立解。十方艸木。皆稱有情。與人無異。艸木爲人。人死還成十方艸樹。無擇徧知。生勝解者。是人則墮知無知執。婆吒霰尼執一切覺成其伴侶。迷佛菩提。亡失知見。是名第四計圓知心。成虛謬果。違遠圓通。背涅槃城。生倒知種。

無知而妄執爲知。故名知無知執。婆吒霰尼。二外道名也。夫所言無情有性者。謂一切法。皆第八識之相分。皆與如來藏性相應。故曰。此見及緣。元是菩提妙淨明體。今不達性空道理。卻執艸木有命。虛謬甚矣。然不得因此。遂謂無情但是法性。不是佛性也。以法佛無二性故。

﹝辛﹞五生無生執

又善男子。窮諸行空。已滅生滅。而於寂滅精妙未圓。若於圓融根互用中。已得隨順﹝見一切法皆能互圓發生勝果﹞。便於圓化一切發生。﹝之中或﹞求火光明。﹝或﹞樂水淸淨。﹝或﹞愛風周流。﹝或﹞觀塵﹝能﹞成就。各各崇事。﹝妄﹞以此羣塵﹝爲﹞發﹝生造﹞作﹝之﹞本因。立常住解。是人則墮生無生執。諸迦葉波幷婆羅門。勤心役身事火崇水求出生死。成其伴侶。迷佛菩提。亡失知見。是名第五計著崇事。迷心從物。立妄求因。求妄冀果。違遠圓通。背涅槃城。生顚化種。

四大無生。而妄計爲能生之本。故名生無生執。蓋不知如來藏中。性具四大淸淨本然。周徧法界。故能隨眾生心。應所知量。循業發現。而直計四大爲圓融妙性。此則錯解惟地惟水惟火惟風法門。而謬同天壞矣。

﹝辛﹞六歸無歸執

又善男子。窮諸行空。已滅生滅。而於寂滅精妙未圓。若於圓明。計﹝此﹞明中﹝本自﹞虛。﹝寂遂欲﹞非滅羣化以永滅依爲所歸依。生勝解者。是人則墮歸無歸執。無想天中。﹝及四空天﹞諸舜若多成其伴侶。迷佛菩提。亡失知見。是名第六圓虛無心。成空亡果。違遠圓通。背涅槃城。生斷滅種。

非歸而妄計爲所歸。故雲歸無歸執。無想天中。令不恆行心心所滅。諸舜若多。令彼有對色法銷滅。皆計虛無而成斷滅也。

﹝辛﹞七貪非貪執

又善男子。窮諸行空。已滅生滅。而於寂滅精妙未圓。若於圓常。﹝之中卽欲﹞固身常住。﹝使其﹞同於精圓長不傾逝。生勝解者。是人則墮貪非貪執。諸阿斯陀求長命者成其伴侶。迷佛菩提。亡失知見。是名第七執著命元。立固妄因。趣長勞果。違遠圓通。背涅槃城。生妄延種。

非所應貪而妄貪。故云貪非貪執。阿斯陀。此翻無比。長壽仙名。虛妄色身。全屬塵勞。今欲固之。則長勞矣。

﹝辛﹞八眞無眞執

又善男子。窮諸行空。已滅生滅。而於寂滅精妙未圓。﹝若﹞觀﹝此﹞命﹝元﹞互通。﹝遂乃﹞卻畱塵勞。恐其銷盡。便於此際坐蓮華宮。廣化七珍。多增寶媛。恣縱其心。生勝解者。是人則墮眞無眞執。吒枳迦羅成其伴侶。迷佛菩提。亡失知見。是名第八發邪思因。立熾塵果。違遠圓通。背涅槃城。生天魔種。

無眞而妄執爲眞。故云眞無眞執。媛。美女也。叱枳迦羅。亦魔王名。

﹝辛﹞九定性聲聞

又善男子。窮諸行空。已滅生滅。而於寂滅精妙未圓。於命明中。分別精粗。疏決眞僞。因果相酬。惟求感應。背淸淨道。所謂見苦斷集。證滅修道。居滅已休。更不前進。生勝解者。是人則墮定性聲聞。諸無聞僧增上慢者成其伴侶。迷佛菩提。亡失知見。是名第九圓精應心。成趣寂果。違遠圓通。背涅槃城。生纏空種。

命明者。識精元明。九界壽命之本也。妄謂變易細相常住爲精。分段生死形質爲粗。無漏勝業爲眞。有漏雜業爲僞。變易果。酬無漏因。分段果。酬有漏因。故惟以出世道。感出世滅。背於本自超越世出世間之淸淨道。所謂見三界是實苦。斷見思之實集。爲證偏眞寂滅。乃修無漏眞道。一得入滅。便謂了當。不知祗一眞諦。尙未全彰。俗諦中諦。何曾知見。但圓精應之因心。以成趣寂之小果。被空所纏。不能回心出假。此眞增上慢人。由其無聞燻力故也。

﹝辛﹞十定性緣覺

又善男子。窮諸行空。已滅生滅。而於寂滅精妙未圓。若於圓融淸淨覺明。發研深妙。卽立涅槃而不前進。生勝解者。是人則墮定性辟支。諸緣獨倫不回心者成其伴侶。迷佛菩提。亡失知見。是名第十圓覺﹝湆立﹢勿﹞心。成湛明果。違遠圓通。背涅槃城。生覺圓明不化圓種。

圓融淸淨覺明。徧一切法。隨舉一塵。罔非全體圓明覺性。今獨立此深妙之處以爲涅槃。不知法法皆深皆妙。故𨿽稱覺悟。未臻化圓。出有佛世。名爲緣覺。出無佛世。名爲獨覺。仍是定性偏眞而已。

﹝庚﹞三斥邪結正二。初斥邪。二正結。

﹝辛﹞今初。

阿難。如是十種禪那。中途成狂。因依迷惑。於未足中生滿足證。皆是識陰用心交互。故生斯位。眾生頑迷。不自忖量。逢此現前。各以所愛先習迷心而自休息。將爲畢竟所歸寧地。自言滿足無上菩提。大妄語成。外道邪魔所感業終。墮無間獄。聲聞緣覺。不成增進。汝等存心秉如來道。將此法門。於我滅後。傳示末世。普令眾生覺了斯義。無令見魔自作沈孽。保綏哀救。消息邪緣。令其身心入佛知見。從始成就。不遭岐路。

初捲正示二本。卽云諸修行人。不能得成無上菩提。乃至別成聲聞緣覺。及成外道諸天魔王及魔眷屬。正指此陰魔諸境而言之也。外道邪魔所感僞果。卽是諸天魔眷及十種仙。至於業終墮無間獄。則必更歷鬼畜。復形人道。乃至或作修羅。則修行人。適與種種顚倒諸眾生等。惟聲聞緣覺。得免分段苦輪。然亦不成增進。則變易生死仍在。良由不知二種根本。迷於常住眞心。用諸妄想故耳。若知二十五門。各具五陰虛妄境界。只此虛妄五陰。本皆如來藏性。無一可取。無一可捨。迷之則爲二種生死根本。悟之則是菩提涅槃元淸淨體。何至各以所愛先習迷心而中途成狂也哉。見魔。亦卽心魔。謂依識陰。起於分別我法二執。故名見魔。須知聲聞緣覺。亦是分別法執所攝也。

﹝辛﹞二結正

如是法門。先過去世恆沙劫中微塵如來。乘此心開。得無上道。識陰若盡。則汝現前諸根互用。從互用中。能入菩薩金剛幹慧。圓明精心。於中發化。如淨琉璃。內含寶月。如是乃超十信。十住。十行。十回向。四加行心。菩薩所行金剛十地。等覺圓明。入於如來妙莊嚴海。圓滿菩提。歸無所得。

諸根互用。正所謂忽然超越之境界也。觀行盡。則入相似。便得六根淸淨。相似盡。則入分證。便得六根互用。分證盡。則階究竟。便能入於菩薩金剛幹慧。究竟盡。則第八識轉成大圓鏡智。前五識轉爲成所作智。故圓明精心。於中發化。三類分身。徧息苦輪。惟如如理。及如如智。內外明徹。譬如琉璃內含寶月。頓超信住行向地等。而成妙覺無上道也。言如是乃超者。正明圓頓行人。一超直入。不藉劬勞肯綮修證也。又互用中。卽能超入金剛幹慧。從金剛幹慧。又卽超入妙莊嚴海。則重重單復十二之義亦成。譬如利刀一截千紙。大鵬一舉九萬。直是迅速。然非總廢諸位。又超字有二義。一者剎那頓證爲超。二者𨿽歷塵劫。但以不遭枝岐。中間永無諸委曲相。亦名爲超也。妙莊嚴海。卽萬行究竟。圓滿菩提。卽智徳究竟。歸無所得。卽理體究竟。又功徳莊嚴。智慧莊嚴。自性淸淨莊嚴。不縱不橫。無二莊嚴。故名妙莊嚴海。實智菩提圓滿。方便菩提圓滿。眞性菩提圓滿。不縱不橫。無二圓滿。故名圓滿菩提。三諦妙理。如頭本不失。神珠在衣。故理無所得。性具萬行。如空中鳥迹。鏡中羣像。故行無所得。稱性止觀。如日月本明。鏡水本照。故智無所得。不縱不橫。無二所歸。故名歸無所得。彼魔外二乘等。由其皆有所得。所以皆非究竟也。二別明境發之相竟。

﹝戊﹞三結勸欽誨遵修

此是過去先佛世尊。奢摩他中。毗婆捨那。覺明分析微細魔事。魔境現前。汝能諳識。心垢洗除。不落邪見。陰魔銷滅。天魔摧碎。大力鬼神。褫魄逃逝。魑魅魍魎。無復出生。直至菩提。無諸少乏。下劣增進。於大涅槃心不迷悶。若諸末世愚鈍眾生。未識禪那。不知說法。樂修三昧。汝恐同邪。一心勸令持我佛頂陀羅尼咒。若未能誦。寫於禪堂。或帶身上。一切諸魔所不能動。汝當恭欽十方如來。究竟修進最後垂範。

文有二節從初至心不迷悶。結勸遵修顯教。從若諸末世訖文。結勸遵修密詮也。初文可知。次文愚鈍眾生。言其無多聞性而已。非謂茫如白羊者也。乏智慧故未識中道禪那妙理。缺辯才。故不知說於修行法要。但已發眞正菩提之心。決欲超生脫死。證入圓通。故樂修三昧也。此必親近明師秉承教示。於此二十五門。稱其所宜。隨依一種修行。事非一槪。然𨿽有師承。仍須咒護。驗知末世。師匠旣不諳於此經。持咒又不合於軌式。其不同邪者幾希矣。以上初正明禪境竟。

﹝丙﹞二更斷余疑二。初疑問。二答釋。

﹝丁﹞初中三。初領前法。二騰三問。三總請答。

﹝戊﹞今初。

阿難卽從座起。聞佛示誨。頂禮欽奉。憶持無失。於大眾中。重復白佛。

﹝戊﹞二騰三問卽爲三。初問陰本妄想。二問並銷次第。三問詣何爲界。

﹝己﹞今初。

如佛所言。五陰相中五種虛妄。爲本想心。我等平常未蒙如來微細開示。

此問五陰何故惟是五種妄想爲本。更無他本耶。

﹝己﹞二問並銷次第

又此五陰。爲並銷除。爲次第盡。

﹝己﹞三問詣何爲界

如是五重。詣何爲界。

﹝戊﹞三總請答

惟願如來發宣大慈。爲此大眾淸明心目。以爲末世一切眾生作將來眼。

﹝丁﹞二答釋二。初正答所問。二結勸傳示。

﹝戊﹞初中三。初廣答陰本妄想。二超答詣何爲界。三追答並銷次第。

﹝己﹞初又三。初總明。二別示。三結成。

﹝庚﹞今初。

佛告阿難。精眞妙明。本覺圓淨。非畱死生及諸塵垢。乃至虛空皆因妄想之所生起。斯元本覺妙明。眞精妄以發生諸器世間。如演若多迷頭認影。妄元無因。於妄想中立因緣性。迷因緣者。稱爲自然。彼虛空性猶實幻生。因緣自然。皆是眾生妄心計度。阿難。知妄所起。說妄因緣。若妄元無。說妄因緣元無所有。何況不知。推自然者。是故如來與汝發明五陰本因。同是妄想。

精眞妙明本覺圓淨。亦指現前一念心之實性而言之也。不雜名精。不妄名眞。妙明者。寂而常照也。從來無不覺故。名爲本覺。圓淨者。照而常寂也。死生。徧指分段變易。塵垢。徧指九界惑業。知妄所起。謂知其無起而妄有緣起。所以彊說虛妄因緣。此如以藥療病也。若了知妄體元無。起非實起。會須說妄因緣亦復元無所有。此如病去藥除也。蓋知妄所起。祗是不變隨緣。達妄元無。祗是隨緣不變。斯則因緣二字。已屬彊名。何況更欲推爲自然者耶。是故發明五陰本因。同是妄想。夫旣曰妄想爲本。謂之說妄因緣可也。旣惟妄想爲本。妄豈有本。謂之元無所有可也。

﹝庚﹞二別示卽爲五。初明色陰惟是堅固妄想。﹝至﹞五明識陰惟是顚倒妄想。

﹝辛﹞今初。

汝體先因父母想生。汝心非想。則不能來想中傳命。如我先言。心想醋味。口中涎生。心想登髙。足心酸起。懸崖不有。醋物未來。﹝設使﹞汝﹝之色﹞體必非虛妄通倫。﹝則此﹞口水如何因談醋出。是故當知汝現色身。名爲堅固第一妄想。

人謂色有實法。不知惟是堅固妄想而已。妄想謂之堅固。豈眞有堅固哉。試觀口水。惟想所成。一切色法。亦如是矣。

﹝辛﹞二明受陰惟是虛明妄想

卽此所說臨髙想心。能令汝形眞受酸澀。由因受生。能動色體。﹝則知﹞汝今現前順益違損。二現驅馳。名爲虛明第二妄想。

順之則益。違之則損。人謂實有違順二境以爲所受。不知惟是虛明妄想而已。妄想謂有所明。豈眞有所明哉。足心酸澀。惟想所成。一切諸受。亦如是矣。

﹝辛﹞三明想陰惟是融通妄想

由汝念慮。使汝色身。身非念倫。汝身何因隨念所使。種種取像。心生形取。與念相應。寤卽想心。寐爲諸夢。則汝想念搖動妄情。名爲融通第三妄想。

前後四陰。旣云惟是妄想爲本。此之想陰。又豈更有他本。卽以妄想所現之境。還爲妄想所依。是故色受二陰。則明想外無境。今之想陰。須明境外無想。只此所想之境。但是隨想所成。除卻融通妄想豈復更有本哉。蓋人謂色心兩法。寤寐二境。決定不相融通。今試觀由汝念慮便能使汝色身。設使身非念倫。汝身何因隨念所使。且夫心中種種取像。心旣生想。形隨取物。所取之物。必與所念相應。又寤時卽爲想心。寐時便爲諸夢。則若色若心。若寤若寐。何嘗不互融互通。當知現前想念搖動妄情。更非實有外境令我搖動。不過卽是融通妄想而已。

﹝辛﹞四明行陰惟是幽隱妄想

化理不住。運運密移。甲長髮生。气銷容皺。日夜相代。曾無覺悟。阿難。此若非汝。云何體遷。如必是眞。汝何無覺。則汝諸行念念不停。名爲幽隱第四妄想。

能令體遷。故不離汝想。曾無覺悟。故惟是虛妄也。除卻幽隱妄想。豈復更有諸行。

﹝辛﹞五明識陰惟是顚倒妄想

又汝精明湛不搖處﹝設欲﹞名恆常者。於身﹝總﹞不出﹝於﹞見聞覺知。若實精眞。﹝便決﹞不容習妄。何因汝等。曾於昔年覩一奇物。經歷年歲。憶忘俱無。於後忽然覆覩前異。記憶宛然曾不遺失。則此精了湛不搖中。念念受燻有何籌算。阿難當知。此湛非眞。如急流水。望如恬靜。流急不見。非是無流。若非﹝妄﹞想﹝根﹞元。寧受﹝此虛﹞妄﹝燻﹞習。非汝六根互用開合。﹝使彼妄習無寄則﹞此之妄想無時得滅。故汝現在見聞覺知。中串習幾。則湛了內罔象虛無。﹝名爲﹞第五顚倒微細精想。

識陰𨿽云通指八識。須以第八爲總報主。此第八識見分。恆托六根門頭。任運緣於現量性境。故云於身不出見聞覺知也。串。與慣同。常也。幾。微也。除卻顚倒微細精想。豈復更有罔象虛無陳習。

﹝庚﹞三結成

阿難。是五受陰。五妄想成。

言五受陰者。以是眾生之所執受故也。是故五陰通名爲受。通名爲想。當知亦復通名爲識。以受想行三陰。不過皆是識之心所。色陰不過卽是識之相分故也。又復通名爲行。以色受想識皆是遷流造作法故。又復通名爲色。以初是有對有表色。後四皆是無對無表色故。

﹝己﹞二超答詣何爲界

汝今欲知因界淺深。惟色與空。是色邊際。惟觸及離。是受邊際。惟記與忘。是想邊際。惟滅與生。是行邊際。湛入合湛。歸識邊際。

色空皆是色陰邊際。則十界色法。無不豎窮橫徧。觸離皆是受陰邊際。則十界諸受。亦皆豎窮橫徧。記忘皆是想陰邊際。滅生皆是行陰邊際。入合皆是識陰邊際。則十界想行識等。一一皆復豎窮橫徧。所以觀相元妄。無可指陳。惟是五種妄想爲本。觀性元眞。皆如來藏。淸淨本然。周徧法界也。

﹝己﹞三追答並銷次第

此五陰元。重疊生起。生因識有。滅從色除。理則頓悟。乘悟並銷。事非頓除。因次第盡。我已示汝劫波巾結。何所不明。再此詢問。

重疊生起者。意顯一念迷妄。法爾頓具五疊渾濁。非謂實有先後也。生因識有二句。大須體會。蓋一往就迷情言。須云生因色有。滅從識除。今是原始要終。故云生因識有。滅從色除耳。請試辯之。迷情所見。必須先有色空。方成觸離。因有觸離。方有記忘。因有記忘。方名生滅。因有生滅。方成了別。了別之性。稱爲湛明。豈非生因色有乎。下手功夫。必須先斷分別。無分別。則無造作。無造作。則無諸想。無諸想。則不取諸受。無諸受。則不召諸色。豈非滅從識除乎。今原其所自始者。一念無明心動。卽爲識本。此識動相。卽爲行本。動必取境。卽爲想本。能取見分。卽爲受本。所取相分。卽爲色本。是一念頓具五疊渾濁。仍是生因識有也。要其所由終者。動靜等二相了然不生。故色性自滅。聞所聞等皆盡。故受性自滅。覺所覺空。故想性自滅。生滅旣滅。故行性自滅。忽然超越。故識性自滅。是一念圓超五種妄想。仍是滅從色除也。悟生卽無生。故理則頓悟。乘悟並銷。所謂一銷一切銷。諭如巾之六結。一解一切解。約橫諭也。無滅而論滅。故事非頓除。因次第盡。所謂先得人空。次悟法空。然後入無生忍。諭如巾之一結。要須從中下手。漸令分散。約豎諭也。然而事理本自不二。迷悟不免天殊。以理從事。則何理非事。以事從理。則何事非理。倘不深知六卽妙義。通達橫豎法門。何由能識此經宗趣。今不避繁。再爲點示。先約義立成四句。次融會收入一途。先立四句者。一頓悟頓除。二頓悟漸除。三漸悟頓除。四漸悟漸除。一頓悟頓除者。卽是最利根人。事理二障俱薄。始則於觀行中。乘此心開。超入金剛幹慧。次又於金剛幹慧中。圓明精心。頓超信住行向地等。入妙覺海也。二頓悟漸除者。如阿難等。先悟藏性。頓獲法身。次復定境修觀。滌除根中積生虛習者是也。三漸悟頓除者。如滿慈輩。所知障重。故開悟爲難。由其三緣先斷。故但使三因不生。則狂心頓歇。歇卽菩提也。四漸悟漸除者。二障俱重。須以聞燻漸開圓解。次依圓解而起眞修。乃至歷劫辛勤修證者是也。此之四句。但約圓家建立。非關藏通別等。設於前三教門各立四句。義亦可得。非此所急。故不說之。次會一途者。全事之理。無漸而非頓。縱令六結解不同時。而解法畢竟無二。未有知解此結。而不知解彼結者。是故頓漸二悟。同名爲頓。全理之事。無頓而非漸。縱令五陰剎那同盡。而次第終自炳然。未有色不盡而受先盡。乃至行不盡而識先盡者。是故頓漸二除。同名爲漸也。所以劫波巾諭。約六根。則橫而兼豎。以根根皆有五陰重疊故。約五陰。則豎而復橫。以觀行中亦盡五陰。乃至究竟位中。亦復盡五陰故。法諭巧妙。所應深思。初正答所問竟。

﹝戊﹞二結勸傳示

汝應將此妄想根元。心得開通。傳示將來末法之中。諸修行者。令識虛妄。深厭自生。知有涅槃。不戀三界。

五陰旣惟妄想爲本。所以無非虛妄。九界眾生皆由不知五陰虛妄。不能深起厭離。所以不知涅槃眞性。而久戀三土之三界也。涅槃三義者。一性淨涅槃。卽法身徳。二圓境涅槃。卽般若徳。三方便淨涅槃。卽解脫徳。若離而言之。橫約三人。豎約三位。三人者。性淨屬佛。方便淨屬菩薩。圓淨屬二乘。三位者。圓淨屬七信。方便淨屬十信。性淨屬初住以上。今合而言之。正因性顯。名性淨。緣因性顯。名方便淨。了因性顯。名圓淨。三因圓顯。則三徳涅槃圓證。所謂舉一卽三。言三卽一也。又知涅槃。亦具橫豎二義。一豎義者。知有圓淨涅槃。不戀同居三界。知有方便淨涅槃。不戀有餘三界。知有性淨涅槃。不戀實報三界。破界內陰。顯圓淨涅槃。破有餘陰。顯方便淨涅槃。破實報陰。顯性淨涅槃。三涅槃顯。卽法性五陰顯。所謂去泥純水也。二橫義者。十界五陰皆卽空故。名圓淨涅槃。十界五陰皆卽假故。名方便淨涅槃。十界五陰皆卽中故。名性淨涅槃。證此三涅槃性。故一切變現不爲煩惱也。大章正宗分竟。

﹝甲﹞三流通分二。初如來嘆述。二大眾歡喜。

﹝乙﹞初中二。初明滅惡力用。二明生善力用。

﹝丙﹞今初。

阿難。若復有人。徧滿十方所有虛空。盈滿七寶。持以奉上微塵諸佛。承事供養。心無虛度。於意云何。是人以此施佛因緣。得福多不。阿難答言。虛空無盡。珍寶無邊。昔有眾生。施佛七錢。捨身猶獲轉輪王位。況復現前虛空旣窮。佛土充滿。皆施珍寶。窮劫思議。尙不能及。是福云何更有邊際。佛告阿難。諸佛如來。語無虛妄。若復有人。身具四重十波羅夷。瞬息卽經此方他方阿鼻地獄。乃至窮盡十方無間。靡不經歷。能以一念將此法門。於末劫中開示未學。是人罪障。應念銷滅。變其所受地獄苦因。成安樂國。得福超越前之施人。百倍。千倍。萬倍。千萬億倍。如是乃至算數譬諭所不能及。

先以財施增上功徳而爲能校。次正明法施功徳能滅重罪。兼得勝福也。此法門者。全性成修之法。一路涅槃之門。凡夫現在陰入處界大等。本與諸佛無二無別。皆如來藏妙眞如性。一念迷妄。旣可舉此法身般若解脫之全體大用。而爲阿鼻惑業苦三。則一念了悟。豈不能舉此阿鼻惑業苦之全體大用。而還成法身般若解脫三徳耶。蓋十界升沈。元不外於現前一念。一念能造四重十夷。備經無間。所以一念還能弘通此法。莊嚴淨土也。法門旣圓頓難思。末劫又多疑障重。未學則聞燻乏種。今秉此一念弘毅深心。了知心佛眾生。三無差別。聖世像季。不作二想。能爲希有殊勝難事。令未學頓同有學。末劫猶如正法。則地獄苦因。何不當體變成蓮華淨界乎。正報轉故。依報隨轉。慧性超故。福性亦超。弘經之士。須向此一念薦取始得。

﹝丙﹞二明生善力用

阿難。若有眾生。能誦此經。能持此咒。如我廣說。窮劫不盡。依我教言。如教行道。直至菩提。無復魔業。

滅惡旣極至阿鼻。生善則徑歸佛果。顯說密說。功用實均。窮劫廣宣。如何得盡。我輩生𨿽末劫。獲遘上乘。碎首粉身。莫酬至徳。所願依教修行。戒乘俱急。遵最後之叮嚀。祈報恩於萬一耳。

﹝乙﹞二大眾歡喜

佛說此經已。比丘比丘尼。優婆塞優婆夷。一切世間天人阿修羅。及諸他方菩薩。二乘。聖仙童子。幷初發心大力鬼神。皆大歡喜。作禮而去。

大論釋三義故歡喜。一能說人淸淨。二所說法淸淨。三依法得果淸淨。能說人者。卽是如來法王。爲度眾生故說。不爲名利故說。所說法者。卽今了義極典。乃是圓頓眞宗。非復權漸曲說。依法得果者。始則不歷僧祗。頓獲法身。次則普會大眾。獲法眼淨。無量眾生。發無等心。後則頓悟增上妙理。斷除微細煩惱。乃至節節聞經。處處受益也。我輩今者。值此遺文。深心玩索。𨿽復世遠地偏。而心心相印。何殊給園初唱。前之二喜。幸皆有之。所愧夙根劣弱。克果未期。是故缺於第三喜耳。然一字沾神。永作金剛種子。亦可懸爲未來喜也。

大佛頂如來密因修證了義諸菩薩萬行首楞嚴經卷第十文句

後序

至矣哉。大佛頂經之爲教也。依妙性而開妙悟。起妙行而歷妙位。成妙果而歸妙性。永超七趣沈淪。不墮修心岐徑。戒乘俱急。頓漸兩融。顯密互資。事理不二。誠教海之司南。宗乘之正眼也。旭年二十三時。歲在辛酉。創獲聞燻。決志離俗。次年剃染。坐禪雙徑。每遇靜中諸境。罔不藉此金錍。乙丑丙寅兩夏。爲二三友人所逼。頻演此經二徧。實多會心。願事闡發。但以志在宗乘。未暇筆述。己已春。與博山無異師伯。盤桓百日。深痛末世禪病。方乃一意研窮教眼。用補其偏。然𨿽徧閱大藏。而會歸處。不出梵网佛頂二經。越七年丙子。抱病竄居九華。惟以念佛佇死期。不意誦帚昉師。蹈冰遠至。首以梵网合注爲請。遂力成之。次年昉師歸閩。續有同志數人。樂聞此經要旨。一番商究。會心更多。戊寅幻遊新安。結夏休邑重拈妙義。加倍精明。今夏弘法溫陵。昉師及一切知己。堅請疏解。以發前人之所未發。予謂此經舊解多矣。利根者。一指便可見月。鈍根者。多指益復眩眼耳。昉師曰。不然。藥無貴賤。起病者良。法無精粗。救時爲要。痛玆末世。宗教分河。盡謂別傳實在教外。孰知教內自有眞傳。縱令截去指頭。依舊不曾見月。每聆吾師豎義。快痛直捷。實與本分宗旨相應。並不蹈襲前人窠臼。始信不離文字而說解脫。非欺我也。何忍祕此妙悟。不以全體示人。吾師於法有慳心乎。於時復有修白慕公。若水輪公。極力勸成。予感其意。兼理夙願。述爲玄義二卷。文句十卷。固不敢矯古人而立異。亦不敢殉古人而彊同。知我罪我。聽諸髙明而已。獨可悲者。講至大士圓通。而昉師示疾。解至大士圓通。而昉師西逝。勸予始事。乃不及觀予竣事也。然昉師旣遊淨土。觀世音菩薩。爲其勝友。不久將入耳門圓照三昧。觀聽十方圓明。又何有於數卷玄文。而不悉知悉見也哉。予亦可以無憾矣。

是歲秋八月二十有五日閣筆故序

比丘善成募捐洋銀七十圓

比丘妙湛募捐洋銀三十圓

錢塘許靈虛施洋銀三百圓

共刻此經玄義文句全部連圈計字二十六萬七千二百三十四个

同治十三年冬十二月金陵刻經處識

