禪法要解經二卷

西土聖賢撰集禪法要解經二卷姚秦三藏鳩摩羅什譯

禪法要解經卷上

行者初來欲受法時。師問五眾戒淨已。若淫欲多者。應教觀不淨。不淨有二種。一者惡厭不淨。二者非惡厭不淨。何以故。眾生有六種欲。一者著色。二者著形容。三者著威儀。四者著言聲。五者著細滑。六者著人相。著五種欲者令觀惡厭不淨。著人相者令觀白骨人相。又觀死屍若壞若不壞。觀不壞斷二種欲威儀言聲。觀已壞悉斷六種欲。習不淨有二種。一者觀死屍臭爛不淨。我身不淨死屍一等無有異也。如是觀己心生惡厭。取是相已。至閒靜處若樹下若空捨。以所取相自觀不淨。處處徧察系心身中不令外出。若心馳散還攝緣中。二者𨿽不眼見。從師受法憶想分別。自觀身中。三十六物不淨充滿。發毛爪齒涕淚涎涶。汗垢肪﹝月

冊﹞皮膜肌肉。筋脈髓腦心肝脾腎肺胃腸肚胞膽痰癊。生藏膿血屎尿諸虫。如是等種種不淨聚。假名爲身。自觀如是。所著外身亦如是觀。若心厭惡淫欲。心息則已。若心不息當勤精進。呵責其心作是念言。老病死苦其爲至近。命如電逝。人身難得善師難遇。佛法欲滅如曉時燈。有破定法眾患甚多。內諸煩惱外有魔民。國土饑荒內外老病。死賊其力甚大壞習禪定。我身可畏。於諸煩惱賊中未有微損。於禪定法中未有所得。𨿽服法衣。內實空虛俗人無異。諸惡趣門一切皆開。諸善法中未入正定。於諸惡法未能必不爲惡。我今云何著是屎囊而生懈怠。不能精勤制伏其心。如此獘身賢聖所呵。不淨可惡九孔流出。而貪著此身。與畜生同死。俱投黑闇甚所不應。如是鞭心思惟自責還攝本處。又時亦復應令心悅。作是念言。佛是一切智人。直說道教易解易行。是我大師。如是不應憂畏。如依大王無有怖畏。諸阿羅漢所作已辦。是我同伴。已能伏心如奴衷主。心已調伏具種種果六通自在。我亦應自伏其心求得此事。惟有此道無復異路。如是思惟已還觀不淨。復自欣歡作是念言。初習道時。諸煩惱風吹破我心。我欲得道。上妙五欲尙不能壞。何況獘者。如長老摩訶目揵連得阿羅漢道。本婦將從伎樂盛自莊嚴飾欲壞目連。目連爾時說偈言。

汝身骨榦立

皮肉相纏裹

不淨內充滿

無一是好物

韋囊盛屎尿

九孔常流出

如鬼無所直

何足以自貴

汝身如行廁

薄皮以自覆

智者所棄遠

如人捨廁去

若人知汝身

如我所厭惡

一切皆遠離

如人避屎坑

汝身自嚴飾

華香以瓔珞

凡夫所貪愛

智者所不惑

汝是不淨聚

集諸穢惡物

如莊嚴廁捨

愚者以爲好

汝脇肋著脊

如椽依棟住

五藏在腹內

不淨如屎篋

汝身如糞捨

愚夫所保愛

飾以珠瓔珞

外好如畫瓶

若人欲染空

終始不可著

汝欲來嬈我

如蛾自投火

一切諸欲毒

我今已滅盡

五欲已遠離

魔网已壞裂

我心如虛空

一切無所著

正使天欲來

不能染我心

行者如是思惟決定堅固。住心本緣不畏眾欲。若利根者。一心精勤。遠至七日心得定住。中根者。乃至三七。鈍根者。久久乃得。如攢酪成酥。必可得也。若不任習行。是身𨿽復久習種種方諭。空無所得。譬如攢水終不成酥。問曰。何事不中。答曰。若犯禁戒不可懺者。若邪見不捨。若斷善根及三覆障。所謂厚利煩惱。五無間罪。三惡道報。如是等罪不應習行。又摩訶衍中。菩薩利根。有實智慧福徳因緣。不同其事。若不任習行。當誦經修福起塔供養。說法教化行十善道。問曰。云何當知得一心相。答曰。心住相者身軟輕樂。嗔恚愁憂諸惱心法皆已止息。心得快樂未曾所得勝於五欲。心淨不濁故身有光明。如淸淨鏡光現於外。如明珠在淨水中光明顯照。行者見是相己心安喜悅。譬如渴人掘地求水已見濕泥得水不久。行者如是。初習行時如掘漧土。久而不止得見濕相。自知不久當得禪定。一心信樂精勤攝心轉入深定。作是念已毀訾五欲。見求欲者甚爲可惡。如人見狗不得好食而啖臭糞。如是種種因緣。呵欲爲過。心生憐湣。受五欲者。自心有樂而不知求。反更外求不淨罪樂。行者常應精進晝夜集諸善法助成禪定。諸障禪法令心遠離。集諸善法者。觀欲界無常苦空無我。如病如瘡如癰如箭入心。三毒熾燃起諸斗諍嫉妒煙相甚爲惡厭。如是觀者。是名初習禪法。若習法時。中間或有五蓋覆心。卽應除滅。如黑雲翳日風力破散。若淫欲蓋起。心念五欲卽應思惟。我今在道自捨五欲云何復念。如人還食其吐。此是世間罪法。我今學道。除剃須髮被著法衣。盡其形壽。五欲情願永離永斷。云何還復生著。甚非所宜。卽令除滅。如賊毒蛇不令入室。以其爲禍甚深重故。復次五欲之法。眾惡住處。無有反復。初時尙可。久後欺誑受諸苦毒。嫉妒恚怒無惡不作。如囊盛眾刀以手抱觸左右傷壞。復次設得五欲猶不厭足。若無厭足則無有樂。如渴飲漿。未及除渴不得有樂。猶如搔疥。其患未差不可爲樂。復次欲染其心不見好醜。不畏今世後世罪報。以是之故除卻淫欲。已卻淫欲或生嗔惱。嗔惱心生卽應除卻。眾生可念。處胎已來無時不苦。眾苦備具云何更增其惱。如人臨欲刑戮。何有善人重增苦痛。又復行道之人。應捨吾我愛慢等結。𨿽不障生天而行道之人尙不生念。何況嗔恚拔樂根本。復次如水沸動不見面像。嗔恚心生不識尊卑父母師長。乃至不受佛教。嗔爲大病。殘害無道猶如羅剎。當以思惟。慈心消滅嗔恚。淫欲嗔恚旣止。若得禪定則爲快樂。若未得禪樂。情散愁憒心轉沈重。瞪瞢不了。卽知睡眠害心之賊。尙破世利。何況道事。睡眠法者與死無異。气息爲別。如水衣覆水不睹面像。睡眠覆心不見好醜。諸法之實亦復如是。卽時除卻應作是念。諸煩惱賊皆欲危害何可安眠。如對賊陣。鋒刃之間不應睡眠。未離老病死患。未脫三惡道苦。於道法中乃至暖法未有所得。不應睡眠。作是念已若睡猶不止卽應起行冷水洗面。瞻視四方仰觀星宿。念於三事除滅睡眠不令覆心。一者怖畏。當自思惟。死王大力常欲爲害。念死甚近如賊疾來無可恃怙。又如拔刀臨項。睡則斬首。二者欣慰。當作是念。佛爲大師。所有妙法未曾有也。我以受學自幸欣慶。睡心卽滅。三者愁憂。當復念言。後世展轉受身經歷。苦痛毒害無邊無量。如是種種因緣呵睡眠法。如是思惟睡眠則止。若掉悔蓋起。應作是念。世人欲除憂。求歡喜故而生掉戲。今我苦行坐禪求道。云何自恣放心掉戲。甚所不應。佛法所重攝心爲本。不應輕躁縱心自放。如水波動不見面像。掉戲動心不見好醜。悔如禪度中說。問曰。貪欲恚疑各別爲蓋。何故睡眠掉悔二合爲蓋。答曰。睡𨿽煩惱勢力微薄。眠不助成則不覆心。掉戲無悔不能成蓋。以是故二合爲蓋。譬如以繩系物單則無力合而能系。復次睡眠心法因睡心重。以心重故身亦俱重。因睡微覆眠覆轉增遮壞道法。是故二合爲蓋。眠旣覺已心不專一。馳念五欲行諸煩惱。是名爲掉。譬如獼猴得出羈閉。自恣跳躑戲諸林木。掉亦如是。已念五欲行諸結使。身口意失而生憂悔。作是念言。不應作而作。應作而不作。是故掉悔相因二合爲蓋。問曰。作惡能悔不應爲蓋。答曰。如犯戒自悔。從今以往不復更作。如是非蓋。若心作罪常念不息。憂惱亂心故名爲蓋。如是種種因緣。呵掉悔蓋。系心緣中。若心生疑卽應令滅。所以者何。疑之爲法非如愛慢。今世不生歡心。後世令墮地獄。有疑遮諸善法。如岐路猶豫不知那進。便自止息。行者如是。本所習法疑不復進。卽知疑患遮覆正道。當疾除卻。復作是念。佛爲一切智人。分別諸法。是世間法是出世間法。是善是不善。是利是害。了了分明。今但受行不應生疑。當隨教法不應拒違。復次佛法妙者。修定智慧如實如法。我無是智云何自心籌量諸法。如人手執利器。乃可與賊相禦。若無所執而對彊敵反以爲害。我今未得修定智慧。云何欲籌量諸法實相。是不應然。復次外道非佛弟子故應生疑。我是弟子云何於佛而復生疑。佛常毀訾疑患。是覆是蓋是遮是礙。自誑之法。如人旣知刺客卽應除避。疑亦如是。誑惑行者。欲與疑慧而礙實智。譬如病疥搔之轉多身壞增劇。良醫授藥疥癢自止。行者如是。種種諸法而生疑想。隨事欲解疑心轉多。是以佛教直令斷疑。疑生卽滅。如是種種呵疑。當疾除卻。行者如是思惟除捨五蓋集諸善法。深入一心。斷欲界煩惱得初禪定。如佛經說。行者離欲惡不善法。有覺有觀離生喜樂入初禪。問曰。得初禪相云何。答曰。如先以正念呵止五欲。未得到地。身心快樂柔和輕軟身有光明。得初禪相轉復增勝。色界四大徧滿身故。柔和輕軟離欲惡不善一心定故能令快樂。色界造色有光明相。是故行者見妙光明照身內外。行者如是心意轉異。嗔處不嗔喜處不喜。世間八法所不能動。信敬慚愧轉多增倍。於衣服飲食等心不貪著。但以諸善功徳爲貴。餘者爲賤。於天五欲尙不系心。何況世間不淨五欲。得初禪人有如是等相。復次得初禪時心大驚喜。譬如貧者卒得寶藏。心大歡喜作是念言。初夜中夜後夜。精勤苦行習初禪道。今得果報如實不虛。妙樂如是。而諸眾生狂惑頑愚。沒於五欲不淨非樂。甚可憐湣。初禪快樂內外徧身。如水漬漧土內外沾洽。欲界身分受樂不能普徧。欲界淫恚諸火熱身。入初禪池涼樂第一除諸熱惱。如大熱極入淸涼池。旣得初禪念本所習修行道門。或有異緣。所謂念佛三昧。或念不淨慈心觀等。所以者何。是行思力令得禪定轉復深入。本觀倍增淸淨明了。行者得初禪已進求二禪。若有漏道。於二禪邊地厭患覺觀。如欲界五欲五蓋令心散亂。初禪覺觀惱亂定心亦復如是。若無漏道。離初禪欲。卽用無漏初禪。呵責覺觀。問曰。如初禪結使亦能亂心。何故但說覺觀。答曰。初禪結使名爲覺觀。所以者何。因善覺觀而生愛著。是故結使亦名覺觀。始得初禪未有餘著。復次本未曾得覺觀大喜。以大喜故壞敗定心。以破定故先應除捨。復次欲入甚深二禪定故除卻覺觀。爲大利故而捨小利。如捨欲界小樂而得大樂。問曰。但說覺觀應滅。不說初禪煩惱耶。答曰。覺觀卽是初禪善覺觀也。初禪愛等亦名覺觀。以惡覺觀障二禪道。是故宜滅。以善覺觀能畱行者令心樂住。是故皆應當滅。尋復思惟。知惡覺觀是爲眞賊。善覺觀者𨿽似親善亦復是賊。奪我大利故。當進求滅二覺觀。覺觀惱亂如人疲極安眠眾音惱亂。是故行者。滅此覺觀已求二禪。譬如風土能濁淸水不見面像。欲界五欲濁心如土濁水。覺觀亂心如風動水。以覺觀滅故內得淸淨。無覺無觀定生喜樂入於二禪。問曰。云何是二禪相。答曰。經中說言。滅諸覺觀。若善若無記。以無覺觀動故內心淸淨。如水澄靜無有風波。星月諸山悉皆照見。如是內心淸淨故。名賢聖默然。三禪四禪𨿽皆默然。以二禪初得。爲名有覺觀語言因緣。因緣初滅故得名默然定生喜樂妙勝初禪。初禪喜樂從離欲生。此中喜樂從初禪定生。問曰。二禪亦離初禪結使。何以不言離生。答曰。𨿽復離結。但依定力多故。以定爲名。復次言離欲者則離欲界。言離初禪未離色界。是故不名離生。如是等是二禪相。行者旣得二禪。更求深定。二禪定有煩惱覆心。所謂愛慢邪見疑等。壞破定心。是二禪賊遮三禪門。是故當求斷滅此患以求三禪。問曰。若爾者。佛何以故說。離喜行舍得入三禪。答曰。得二禪大喜。喜心過差心變著。喜生諸結使。以是故喜爲煩惱之本。又復諸結使無有利益不應生著。喜是悅樂甚爲利益滯著難捨。以是故佛說捨喜得入三禪。問曰。五欲不淨罪。喜則應當捨。是喜淨妙眾生所樂。云何言捨。答曰。先已答生著因緣則是罪門。復次若不捨喜。則不能得上妙功徳。以是故捨小得大。有何過也。行者進求三禪。觀喜知患憂苦因緣所可喜樂。無常事變則生憂苦。復次喜爲粗樂。今欲捨粗而求細樂。故言離喜更入深定求異定樂。云何三禪相滅喜。捨此妙喜心不悔念。知喜爲害。譬如人知婦是羅剎。則能捨離心不悔念。喜爲狂惑粗法非妙。第三禪身受樂。世間最樂無有過者。聖所經由。能受能捨無喜之樂。以念巧慧身。則徧受入於三禪。問曰。此說一心念慧。初禪二禪何以不說。答曰。第三禪者。身徧受樂心行舍法。不令心著分別好醜。故言一心念慧。復次三禪中有三過。一者心轉細沒。二者心大發動。三者心生迷悶。行者常應一心念此三過。若心沒時。以精進智慧力。還令心起。若大發動則應攝止。若心迷悶應念佛妙法還令心喜。常當守護治此三心。是名一心行樂者入第三禪。問曰。如經。第三禪中二時說樂。何等爲二樂。答曰。前說受樂。後說快樂。問曰。有三種樂。受樂快樂無惱樂。以何樂故三禪名爲第一之樂。答曰。三樂上妙皆勝下地。但以受樂第一。說名樂地。究竟盡故。餘二樂者上地猶有。此中不以爲名。問曰。喜樂無喜樂。有何差別。答曰。樂受有二種。一者喜根。二者樂根。喜根喜樂。初禪二禪所攝。樂根無喜樂。三禪所攝。復次欲界初禪樂受。粗者名樂根。細者名爲喜根。二禪三禪樂受。粗者爲喜根。細者爲樂根。譬如熱極得淸冷水持洗手面。是名爲喜。入大涼池舉身沐浴。是名受樂。行者如是。初禪覺觀故樂不徧身。二禪大喜驚故不能徧身。三禪無障礙故樂徧其身。是名差別。復次樂受有四種。欲界六識相應樂。名爲喜根亦名樂根。初禪四識相應樂。名爲樂根亦名喜根。二禪意識相應樂受名爲喜根。三禪離喜故。意識相應樂受。名爲樂根。行者旣得三禪。知上三樂。一心守護常恐畏忘失。則爲是惱。是故樂復爲患。當求離樂。譬如人求富貴之樂。求時旣苦。得時無厭則復爲苦。得已守護亦復爲苦。有人以求樂爲苦故捨。或有得樂無厭覺苦故捨。或有旣得守護爲苦故捨。行者患樂亦如是。求初禪樂。以覺觀惱亂故捨。二禪大喜動故捨。三禪知樂無常難守故捨。以是故。當捨此樂求於四禪安隱之地。問曰。行者依禪定樂捨於欲樂。今依何等而捨禪樂。若捨禪樂得何利益。答曰。行者依於涅槃樂能捨禪樂。得三利故。所謂羅漢辟支佛佛道。是故捨禪定樂。行於四禪安隱快樂。以三乘道隨意而入涅槃。問曰。云何知是第四禪相。答曰。如佛說四禪相。若比丘斷樂斷苦先滅憂喜。不苦不樂護念淸淨入第四禪。問曰。斷三禪樂應爾。離欲時已斷苦。今何故復言斷苦。答曰。有人言。斷有二種。一別相斷。二總相斷。如須陀洹。以道比智。總斷一切見諦結使。是事不然。何以故。佛說斷苦斷樂先滅憂喜。若欲界苦。應說先斷苦憂喜。而不說者。以是故知非欲界苦。以三禪樂無常相故則能生苦。是故說斷苦。又如佛說。樂受時當觀是苦。於三禪樂生時。住時爲樂滅時爲苦。以是故言斷樂斷苦。先滅憂喜者。欲界中憂。初二禪喜者。問曰。欲界中有苦有憂。離欲時滅。何以但說斷憂。不說斷苦。答曰。離欲時𨿽斷二事。憂根不復成就。苦根成就。以成就故不得言滅。問曰。若三禪中樂生。住時樂滅時爲苦。今說初禪二禪中喜。何獨不爾。答曰。佛經所說。離三禪時。斷樂斷苦無滅憂喜。初禪二禪不作是說。問曰。佛何因緣不作是說。答曰。三禪中樂。於三界中受樂最妙。心所著處。以其著故無常生苦。以喜粗故不能徧身𨿽復有失不大生憂。以是故佛經不說也。不苦不樂者。第四禪中𨿽有不苦不樂受。捨者捨三禪樂。行不苦不樂受不憶不悔。念淸淨者。以滅憂喜苦樂四事故念淸淨。問曰。上三禪中不說淸淨。此中何以獨說。答曰。初禪覺觀亂故。念不淸淨。譬如露地風中然燈。𨿽有脂炷。以風吹故明不得照。二禪中𨿽一識攝。以喜大發故定心散亂。是故不名念淸淨。三禪中著樂心多亂此禪定故不說念淸淨。四禪中都無此事故言念淸淨。復次下地𨿽有定心。出入息故令心難攝。是中無出入息故心則易攝。易攝故念淸淨。復次第四禪名爲眞禪。餘三禪者方便階梯。是第四禪譬如山頂。餘三禪定如上山道。是故第四禪。佛說爲不動處。無有定所動處故。有名安隱調順之處。是第四禪相。譬如善禦調馬隨意所至。行者得此第四禪。欲行四無量心隨意易得。欲修四念處修之則易。欲得四諦疾得不難。欲入四無色定易可得入。欲得六通求之亦易。何以故。第四禪中不苦不樂。捨念淸淨調柔隨意。如佛說諭。金師調金洋煉如法。隨意作器無不成就。問曰。行者云何得慈心無量。答曰。行者依四禪已。念一城眾生願令得樂。如是一國土。一閻浮提四天下。小千國土。二千國土。三千大千國土。乃至十方恆河沙等無量無邊眾生。慈心徧覆皆願得樂。譬如水劫盡時消水火珠滅不復現。大海龍王心大發動。從念生水出海盈漫。及天澍雨徧滿天下。是時天地彌漫無不充溢。行者亦爾。以大慈水滅嗔恚。消慈火珠。慈水發溢漸漸廣大。徧至無量無邊眾生。悉蒙潤澤常出不斷。或聽說法增益慈心。譬如大雨無不周普。行者慈念眾生。令得世間淸淨之樂。亦以所得禪定快樂持與眾生。亦以涅槃苦盡之樂。乃至諸佛第一實樂。願與眾生。以慈力故。悉見十方六道眾生無不受樂。問曰。如阿毗曇說。何等是慈三昧。觀一切眾生悉見受樂。又經中說慈心三昧。徧滿十方皆見受樂。云何但言願令眾生得樂。答曰。初習慈心願令得樂。深入慈心三昧已。悉見眾生無不受樂。如鉆燧出火。初然細軟漧艸。火勢轉大濕木山林一時俱然。慈亦如是。初入觀時。見人受樂願與苦者。慈力轉成悉見得樂。問曰。眾生實無得者。云何皆見得樂而不顚倒。答曰。定有二種。一者觀諸法實相。二者觀法利用。譬如眞珠師。一者善知珠相貴賤好醜。二者善能治用。或有知相而不能用。或有治用而不知相。或有知相亦能治用。行者如是。賢聖未離欲者。能觀法相四眞諦等而不能用。不行四無量故。如凡夫離欲行諸功徳。能有利用。生四無量心。不能觀實相故。如俱解脫阿羅漢等。能觀實相。具禪定故生四無量。四無量者得解之法。以利用故非爲顚倒。復次佛法之實無有眾生。云何觀苦者爲實。樂者爲倒。所謂顚倒。無眾生中而著我相。若常若無常。若邊若無邊等。是爲顚倒。行慈之人知眾生假名。如輪等和合名之爲車。是故行者。慈心淸淨則非顚倒。復次若無眾生以爲實者。眾生受樂應是顚倒。而有眾生無眾生皆爲是邊。不應但有眾生以爲顚倒。復次慈三昧力故。行者皆見眾生無不得樂如一切入觀。禪定力故於緣境界轉靑作赤。何況眾生皆有樂相而不見也。如貴賤貧富禽獸之屬。各自有樂互相憐湣。貴者之患貧者所無。貧者之患貴者所無。問曰。余道可爾。地獄云何。答曰。地獄眾生亦有樂分。遠見刀山灰河。皆謂林水而生樂想。見樹上女人亦生樂想。又我心顚倒故愛樂其身。若欲殺時逃避啼哭請求獄卒願見放捨。若語赦汝。得脫此苦心亦可樂。如是之等皆有樂分。又復神通力故。行慈之心。種種教化令眾生得樂。或隨所有而能與之。及身口行助成利益。如諸佛菩薩深心愛念壞諸惡趣。實令眾生得種種樂。以是故不但願與。亦實令得樂。問曰。行慈者得何功徳。答曰。行慈者諸惡不能加。如好守備外賊不害。若欲惱害反自受患。如人以掌拍矛。掌自傷壞矛無所害。五種邪語不能壞心。五種者。一妄語說過。二惡口說過。三不時說過。四惡心說過。五不利益說過。譬如大地不可破壞。種種嗔惱讒謗等不能毀也。譬如虛空不受加害。心智柔軟猶若天衣。復次行者入慈。虎狼毒獸蛇蚖之屬皆不能害。如入牢城無能傷害。得如是等無量功徳。問曰。慈徳如是。何者名慈法。答曰。愛念眾生皆見受樂。是心相應法行陰所攝名爲慈法。或色界系或不系。心數法。心共生。隨心行。非色法。非是業。業相應。業共生。隨業行。非報生。是應修得修行修。應證身證慧證。或思惟斷或不斷。或有覺有觀。或無覺有觀。或無覺無觀。或有喜或無喜。或有出入息或無出入息。或賢聖或凡夫。或樂受相應。或不苦不樂受相應非道品。先緣相後緣法。在四禪亦餘地。緣無量眾生故名爲無量。淸淨故。慈念故。憐湣利益故。名爲梵行梵乘。能到梵世名爲梵道。是過去諸佛常所行道。問曰。云何修習慈心。答曰。若行者作是念。我除剃須髮不在飾好破憍慢相。若稱此者宜應行慈。今著染衣。當應行慈令心不染。食他之食不虛受施。如經所說。若有比丘。漸修慈心則隨佛教。如是不虛食人信施。復次若出家若在家行者作是念。慈心力故。於惡世中安隱無患。於破法眾中獨隨法行。於熱煩惱令心淸冷。如近聚落有涼淸池。復次行慈力故。怨家毒害不能復害。如著革屣刺不能傷。行者處於欲界。多嗔怒害。斗諍怨毒種種諸害。慈心力故無能傷損。譬如力士著金剛鎧執持利器。𨿽入大陣不能傷壞。復次是慈能利益。利益三種人。凡夫行慈除諸嗔恚。得無量福生於淨果。世間福徳無過是者。求聲聞辟支佛者。欲界多嗔慈力能破。及余煩惱則亦隨滅。得離欲界漸出三界。如佛所說。慈心共俱近修七覺。大乘發心爲度眾生。以慈爲本。如是慈心。於三種人無量利益。又習慈初門。又十六行令速得慈。又使牢固。亦常修行。一者持戒淸淨。二者心不悔。三者善法中生喜。四者快樂。五者攝護五情。六者念巧便慧。七者身離心離。八者同行共住。九者若聽若說隨順慈法。十者不惱亂他人。十一者食知自節。十二者少於睡眠。十三者省於言語。十四者身四威儀安隱適意。十五者所須之物隨意無乏。十六者不戲論諸法行。是十六法助慈三昧。悲者觀眾生苦。如地獄餓鬼畜生世間刑徒饑寒病苦等。取其苦相故悲心轉增。乃至樂人皆見其苦。問曰。云何以樂爲苦。答曰。樂是無常樂無厭足從因緣生。念念生滅無有住時。以是故苦。復次如欲天受樂。如狂如醉無所別知。死時乃覺。色無色界眾生。於深禪定愛味心著。命終隨業因緣還復受報。如是眾生當有何樂。於地獄三惡道。是舊住處。天上人中猶如客住。暫得止息。以是因緣故。佛但說苦諦無有樂諦。是故一切眾生無不是苦。眾生可湣不知實苦。於顚倒中而生樂想。今世後世受種種憂惱而無厭心。𨿽暫得離苦還復求樂作諸苦事。如是思惟。見諸眾生悉皆受苦。是爲悲心。餘悲心義如摩訶衍論四無量中說。喜者行人知諸法實相。觀苦眾生皆爲樂相。觀樂眾生皆爲苦相。如是諸法無有定相隨心力轉。若諸法無有一定相者。成阿耨多羅三藐三菩提尙無有難。何況余道。隨意可得故心生歡喜。復次行者作是念。我因少持戒精進等便得離欲。逮諸禪定無量功徳。念諸善功徳故心生歡喜。譬如賈客賫持少物百千倍利。心大歡喜復作是念。如是法利皆由佛恩。佛自然得道與人演說。隨教修行得如是利益。是時心念十方諸佛身有金色相好莊嚴及十力等無量功徳法身。因是念佛心生歡喜。復次佛法於九十六種道中。最爲第一。能滅諸苦能趣常樂。心生歡喜。又復分別三種佛法。一者涅槃無量常相。是究竟不壞法。二者涅槃方便八直聖道。三者十二部經宣示八道。如是念法心生歡喜。復次能知如是實相。行於正道離諸邪徑。是爲正人。所謂佛弟子眾於一切眾中最爲第一。自思惟言。我已在此眾中。是我眞伴彼能益我。以是因緣故心生歡喜。願令眾生悉皆歡喜。定力轉成故。悉見眾生皆得是喜。捨者行人如小懈極心暫止息。但觀眾生一相不觀苦樂。喜相猶如小兒。若常愛念憍恣敗壞。若常苦切怖畏羸瘦。是故有時放捨不愛不憎。行者如是。若常行慈喜心則放逸。以喜樂多故。若常行悲心則生憂惱。以念苦多故。是故行舍莫令苦樂有過。復次行者入道得禪定味。分別眾生好丑。是善是不善。善者恭敬愛念。不善者則生輕慢。如人得大珍寶輕慢貧者。見有寶者恭敬愛念。破是二相故而行舍心。如經中說。修行慈心除破嗔恚。修行悲心除惱眾生。修行喜心除破愁憂。修行舍心除破憎愛。但觀眾生得解脫故隨心所作。如人觀林不觀樹也。又如世人寒時得溫熱時得涼。資生隨意者。是名爲樂。若得官位寶藏歌舞戲笑。是名爲喜。若失此眾事者。是名憂苦。若無此三事者。是名爲捨。行者亦如是。具有四心。自身受樂願及眾生。心旣柔軟。見一切眾生悉得是樂。又復見諸天上世間豪貴。取其樂相願及眾生。心旣柔軟。見一切眾生。悉得是樂。修行慈時心生大喜。以此大喜願與眾生。或從定起禮佛法眾贊嘆供養。亦得心喜願與眾生。及取外喜願與眾生。或時自見其苦老病憂惱饑寒困苦。欲令眾生離是苦惱。我能分別籌量。心忍猶尙苦惱。何況眾生無有智慧忍受眾苦。何得不惱。則生悲心。復見外人刑戮鞭撻。又聞經說惡道苦痛。取是苦相觀一切皆苦。而生悲心。捨者自捨憎愛。亦觀眾生無有憎愛。及取外眾生受不苦不樂者。從第四禪乃至非有想非無想處。及欲界無苦無樂時。取是相已觀一切眾生。亦都如是無苦無樂。復次如貴人惟有一子。愛念甚重心常慈湣。世間諸樂願令悉得。自能得者亦皆與之。其子或時遭諸惱患。父甚悲念。若子從因得免。其父大喜。心生喜已。卽便放捨任子自長。父得休息。行者如是。於四無量心中。觀諸眾生亦如子想。隨己所有樂事。及取世間種種諸樂。願令得之。慈定力故悉見一切皆是樂者。行人從慈心起。若見眾生受諸苦痛。取是相已而生悲心。悲心力故見諸眾生悉皆受苦。見受苦已願令眾生皆離是苦。從悲三昧起。若見眾生受樂得道入涅槃者。取是相已而生喜心。欲令彼得而彼自得。心識柔軟悉見眾生皆得歡喜。從此定起。見眾生不苦不樂者不憂不喜者。取是相已而生捨心。願令眾生不苦不樂不憂不喜。以善修捨定力故。悉見眾生不苦不樂不憂不喜。得離煩惱熱。復次若眾生有諸過釁。捨而不問。若恭敬愛著不以爲喜。是爲捨心。如是等四無量義。如摩訶衍中說。

禪法要解卷上。

淨觀者三品或初習行。或已習行。或久習行。若初習行當教言。破皮卻不淨。當觀白骨人。系意在觀不令外意。外念諸緣攝之令還。若已習行當教言。心卻皮肉。具觀頭骨不令外念。外念諸緣攝之令還。若人習行。卻身中一寸皮肉系意五處。頂上額上眉間鼻端心處。如是等處住意在骨不令外念。外念諸緣攝之令還。當復觀心。若心疲極捨諸外想注念在緣。譬如獼猴被系在柱終日馳走。鎖常攝還極乃休息。所緣如柱。念則如鎖。心諭獼猴。亦如乳母。常觀小兒不令墮落。行者觀心亦復如是。漸漸制心令住緣處。若心久住是應禪法。若得禪定卽有三相。身悉和悅柔軟輕便。白骨流光猶如白珂。心得靜住是爲淨觀。是時便得色界中心。是名初學禪法門。若定得勝心。則不如制之令住。是名一心。若能一寸中住。便得徧卻。不得但觀赤骨人。得此觀已。棄赤骨人觀白骨人。不令外念。外念諸緣攝之令還。心若淸淨住於骨觀。骨邊白光徧身中出。如天淸明日光極淨。此光旣出。以心目觀了了見之。因光力故見骨人中相。似諸心心相應法生滅。如毗琉璃筒中水流。是時心息得樂。淫人欲樂不足諭也。外身觀亦復如是。如是一身觀。次第轉多。乃至閻浮提。復從一閻浮提。還至一寸心得自住。是爲不淨中淨三昧門。復次此身空骨以薄皮覆。有何可樂甚可患也。禪法要解經卷下

若行者欲求虛空定。當作是念。色是種種眾苦具。如鞭杖割截殺害饑寒老病苦等。皆由色故。思惟如是則捨離色得虛空處。問曰。行者今以色爲身。云何便得捨離。答曰。諸煩惱是色因緣。又能系色。是煩惱滅故則名離色。復次習行破色虛空觀法則得離色。復次如佛所說。比丘觀第四禪五陰。如病如癰如瘡如刺。無常苦空無我。如此等觀則離第四禪五陰。以余陰隨色故但言離色。所以者何。色究竟盡故。復次行者觀色。分分破裂則無有色。如身有分。頭足肩臂等各各異分則無有身。如頭眼耳鼻舌口須髮骨肉等分分令異。則無有頭。如眼者四大四塵身根眼根十事和合白黑等。肉團名爲眼。各各分別則無有眼。地等諸分各亦如是。問曰。眼根四大所造。不可定色。云何分別。答曰。四大及四大造。淨色和合故名爲眼。若除是色則無有眼。又此淨色𨿽不可見。以有對故有分。有分故無眼。復次能見色者。是名爲眼。若除四大及四大造色則無眼。若無眼能見色者。耳亦應爲眼。若眼是色法。一切色法有處有分故。應可分別。若可分別則爲多眼。若言四大所造眾微塵爲眼者。不應一眼。若都非眼亦無一眼。若言微塵爲眼者。是亦不然。何以故。若微塵有色則有十方。不名爲微塵。若非色者則不名爲眼。復次微塵體定有四分色香味觸。是眼非四事。何以故。眼是內入攝。四爲外入攝。以是故。不得以諸微塵爲眼。如佛說眾事和合見色假名爲眼。無有定實。耳鼻舌皮肉骨等亦如是破。是爲破內身相。外色宮殿財物妻子等。亦皆如是分別破。如佛告羅陀。從今日當破散色壞裂色。令無有色。能如是分別是名離色。復次如佛說。若比丘欲離色。度一切色相。滅一切對相。不念一切異相。入無量虛空處。度一切色相者。是可見色。滅一切對相者。是有對不可見色。不念一切異相者。不可見無對色。復次度一切色相者。靑黃赤白紅紫等種種色相。滅有對者。聲香味觸等。不念一切異相者。大小長短方圓遠近等。如是離一切色相。得入虛空處。復次行者系心身內虛空。所謂口鼻咽喉眼耳胸腹等。旣知色爲眾惱。空爲無患。是故心樂虛空。若心在色攝令在空。心轉柔軟。令身中虛空漸漸廣大。自見色身如藕根孔。習之轉利。見身盡空無復有色。外色亦爾。內外虛空同爲一空。是時心緣虛空無量無邊。便離色想安隱快樂。如鳥在瓶瓶破得出。翺翔虛空無所觸礙。是名初無色定。行者如虛空中受想行識。如病如癰如瘡如刺。無常苦空無我。更求妙定則離空緣。所以者何。知是心所想虛空欺誑虛妄。先無今有已有還無。旣知其患。是虛空從識而有。謂識爲眞。但觀於識捨於空緣。習於識觀時。漸見識相相續而生。如流水燈焰。未來現在過去識。識相續無邊無量。問曰。何以故。佛說識處無邊無量。答曰。識能遠緣故無邊。無邊法緣故無邊。復次先緣虛空無邊。若破無邊虛空。識應無邊。行者心柔軟故能令識大乃至無邊。是名無邊識處。問曰。是識處具有四陰。何以故。但說識處。答曰。一切內法識爲其主。諸心數法皆隨屬識。若說識者則說餘事。復次欲界中色陰爲主。色界中受陰爲主。虛空處識處識陰爲主。無所有處想陰爲主。非想非非想處行陰爲主。復次三法身心心數法。欲界色界以身爲主。心隨身故。若無身已心力獨用。心有二分。一分緣空一分自緣。是故應有二處空處識處。但初破色故虛空受名。破虛空故獨識爲名。心數法亦有二分。一分想一分行。是故亦應有二處。想無所有處。行非想非非想處。復次緣識故得離虛空處。以是故𨿽有餘陰。但識受名。

行者得識處已。更求妙定觀識爲患如上說。復次觀識如幻虛誑屬諸因緣而不自在。有緣則生無緣則滅。識不住情亦不住緣亦不住中間。非有住處非無住處。識相如是。世尊說言。識如幻也。行者如是思惟已。得離識處。復次行者作是念。如五欲虛誑。色亦如是。如色虛誑。虛空亦爾。虛空虛誑識相亦爾。是皆虛誑。而眾生惑著卽謂諸法。空無所有是安隱處。作是念已卽入無所有處。問曰。虛空處無所有處。有何差別。答曰。前者心想虛空爲緣。此中心想無所有爲緣。是爲差別。行者入無所有處已。利根者。覺是中猶有受想行識。厭患如先說。鈍根者則不能覺。復次離無所有處因緣有三見。有見無見非有見非無見。有見從欲界乃至識處。無見卽是無所有處。非有非無見非想非非想處。是無見應當捨離。何以故。非想非非想𨿽細尙應捨離。何況無所有處。作是念已離無所有處。問曰。如佛法中亦有空無所有。若是爲實。云何言邪見應當捨離。答曰。佛法中爲用破著故。說不以爲實。無所有處謂爲是實。邪見愛著故。是中眾生受定果報已。隨業因緣復受諸報。以是故應捨。名𨿽相似其實各異。復次行者作是念。一切想地皆粗可患。如病如癰如瘡如箭。無想地則是癡處。今寂滅微妙第一處。所謂非想非無想處。如是觀已。則離無所有處想地。卽入非有想非無想處。問曰。是中爲有想爲無想。答曰。是中有想。問曰。若有想者。何以但下七地名爲想定耶。答曰。此地中想微細不利。想用不了故不名爲想。行者心謂是處非有想非無想。是故佛隨其本名。說是名非有想非無想處。鈍根者。不覺是中有四陰。便謂涅槃安隱之處生增上慢。壽八萬劫已還墮諸趣。是中四陰𨿽微深妙。利根者則能覺知。覺知已患厭作是念。此亦和合作法。因緣生法虛誑不實。如病如癰如瘡如箭。無常苦空無我。亦是後生因緣。應當捨離。以其患故當學四諦。問曰。捨餘地時。何以不言學四諦。答曰。前以說如病如癰如瘡如箭無常苦空無我。便爲略說四諦。但未廣說。復次餘地無遮無難。凡夫有漏道亦能過故。而此世間之頂。惟有聖人學無漏道乃能得過。譬如繩系鳥腳。初𨿽得去繩盡攝還。凡夫人亦如是。𨿽過餘地。魔王不以爲驚。若過有頂之地。魔王大驚如繩斷鳥去。以是故。離餘地時不說四諦。有頂地是三界之要門。欲出要門當學四諦。問曰。云何爲四諦。答曰。苦諦集諦滅諦道諦。苦有二種。一者身苦。二者心苦。集亦二種。一者使。二者惱纏。滅亦二種。一者有餘涅槃。二者無餘涅槃。道亦二種。一者定。二者慧。復次苦諦有二種。一者苦諦。二者苦聖諦。苦諦者惱相故。所謂五受陰名爲苦諦。苦聖諦者。以知見故修道。是名苦聖諦。集諦有二種。一者集諦。二者集聖諦。集諦者出生相。所謂愛等諦煩惱名爲集諦。集聖諦者。以斷故修道。是爲集聖諦。滅諦有二種。一者滅諦。二者滅聖諦。滅諦者寂滅相。所謂四沙門果。是名滅諦。滅聖諦者。以證故行道。是爲滅聖諦。道諦有二種。一者道諦。二者道聖諦。道諦者出到相。所謂八正道。是名爲道諦。道聖諦者。以修故行道。是爲道聖諦。復次諦有二種。總相別相。總相苦者。五受陰。別相苦者。廣分別色陰受想行識陰。總相集者。能生後身受。別相集者。廣分別愛等諸煩惱及有漏業五受陰因緣。總相滅者。能生後身愛盡。別相滅者。廣分別八十九種盡。總相道者。八聖道。別相道者。廣分別從苦法忍乃至無學道。若不通達四諦者。則輪轉五道。往來生死無休息時。以是因緣故。行者應念老病死等一切苦惱皆由有身。譬如一切艸木皆從地出。如經中說。十方眾生所以有身。皆爲受苦故生。譬如毒食。若好若醜皆爲殺人。若無身心者。死苦則無所寄。如惡風摧折大樹。若無樹者則無所壞。如是略說身心受苦之本。如虛空風之本。木是火之本。地是水之本。身是苦之本。復次如地常是堅相。水常爲濕相。火常爲熱相。風常爲動相。身心常爲苦相。所以者何。以有身故。則老病死饑渴寒熱風雨等苦常隨逐之。以有心故。憂愁怖畏嗔惱嫉妒等苦常隨逐之。若知現在身苦。過去苦亦爾。如現在過去身苦。未來亦爾。譬如見今谷種生谷。比知過去未來亦皆如是。又如現在火熱相。比知過去未來火亦熱如是。若無身心。前則無苦今亦無苦後亦無苦。當知三世苦痛皆從身心而有。是故應觀苦諦。如是心生厭患。是苦因緣。惟從愛等諸煩惱生。非天非時非自然亦非無因緣。若離煩惱則不有生。當知世間皆從愛等煩惱生。如人造事皆欲以爲先。以是故諸煩惱是苦因緣。復次由愛水故受身。若無愛水則不受身。如漧土不能著壁。以水和之則有所著。復次因諸煩惱是故受身種種不同。如多欲者受多欲形。多嗔恚者受多嗔恚形。多癡者受多癡形。煩惱薄者受薄煩惱形。見今果報異故。知昔因緣各別。來世隨煩惱受身差別亦如是。隨業受身。若不爲嗔恚則不受毒蛇形。一切余形亦如是。以是故當知愛等諸煩惱一切苦因緣。苦因緣盡故則苦盡涅槃。涅槃名離欲。斷諸煩惱常不變異。是中無生無老無病無死。無愛別離苦怨憎會苦。常樂不退。行者得涅槃滅度時都無所去。名爲寂滅。譬如然燈膏盡則滅不至諸方。是名滅諦。得涅槃方便道。定分有三種。慧分有二種。戒分有三種。住是戒中修行定慧。所謂於四諦中慧能決了。是名正見。隨正見覺法發起。是爲正思惟。是名慧分二種。正定正念正精進。是名定分三種。正語正業正命。是名戒分三種。住淨戒故。諸煩惱芽不令增長。勢力衰薄。如非時種芽不增長。諸煩惱力來。定分能遮。如大山堰水。水不能破壞。譬如咒術能禁毒蛇。𨿽復有毒不能害人。定分亦如是。慧能拔諸煩惱根本。如夏水暴漲岸上諸樹無不漂拔。行此三分八道眞直正路。能滅苦因。畢竟安隱常樂無爲。若方便初習其門則有十事。一者心專正。種種外事來壞不能移轉。如四邊風起山不傾動。二者質直。聞師說法不見長短。心無增減隨教無疑。譬如入稠林采木直者易出曲者難出。如是三界稠林。直者易出曲者難出。佛法中惟直是用曲者遺棄。三者慚愧。是第一上服最妙莊嚴。慚愧爲鉤制諸惡心。有慚有愧眞爲是人。若無慚愧畜生無異。四者不放逸。一切善法之根本。如世間放逸失諸利事。行者放逸失涅槃利。當知放逸如怨如賊。心常遠離。當知不放逸如君父師長。應遵承不捨。五者遠離。因此遠離成不放逸。若近五欲諸情開發。先常身離聚落。次心遠離不念世事。六者少欲。資生之物心不多求。多求故則墮眾惱。七者知足。有人𨿽復少欲。樂著好物則敗道心。是故智者趣足而已。八者心不系著。若弟子檀越知識親裏。若問訊迎送多營多事。如是等者毀敗道故不應系著。九者不樂世樂。若歌舞伎樂。良時好日選擇吉凶。一切世事悉不喜樂。十者忍辱。行者求道時。當忍十事。一蚊虻侵害。二蛇蚖毒螫。三者毒獸。四者罵詈誹謗。五者打擲加害。六者病痛。七饑。八渴。九寒。十熱。如是惱事。行者忍之莫令有勝。常勝此事。復次如人識知病相。知病因緣。知除病藥。得看病人。隨意所須不久當差。行者如是。知實苦相。知苦因緣。知苦盡道。知得善師同學。如是不久得安隱寂滅。問曰。以得非想非非想處入深禪定。惟有上地結使微薄。心已柔軟。不應種種因緣種種譬諭觀是四諦。似若不信。答曰非但爲有頂者說。總爲一切有頂之人。但觀無色界四陰無常苦空無我。如病如瘡如箭入心無常苦空無我。皆是因緣虛誑作法。觀涅槃上妙安隱快樂非爲作法眞實不虛。滅三毒三衰。身心苦滅。常呵四陰及其因緣。則名苦諦集諦。贊嘆涅槃及涅槃道。是名盡諦道諦。行者得四禪四無色定。心已柔軟。若求五神通。依第四禪則易得。若依初禪二禪三禪𨿽復可得。求之甚難得亦不固。所以者何。初禪覺觀亂定故。二禪喜多故。三禪樂多故。與定相違。四如意分皆是定相。惟第四禪無苦無樂無憂無喜。無出入息。諸聖所住快樂安隱。是故行者當依第四禪修四如意分。所謂欲定行法成就如意。精進定心定思惟定行法成就如意。依是住者無事不得。問曰。云何欲定行法成就如意。答曰。欲名欲於所求之事。定名一心無有增減。行法名信念巧慧喜樂等助成欲定。因欲爲主。得定故名爲欲定。精進定心定思惟定亦如是。行者觀欲莫令有增有減。莫令內多攝外多散。柔軟平等調和堪用。猶如彈琴調其緩急。隨作何曲。精進心思惟亦爾。如行者。學飛欲飛是名欲。攝諸散心集助行法。是名精進心。能舉身離身心粗重睡掉等。心則輕便。以心輕故能舉其身。是名心。籌量欲精進心多少。能舉身未能壞內外諸色味。是名思惟。依四如意分。能具足一切功徳。何況五通。問曰。五神通何者先生。答曰。隨所樂者爲先。問曰。若爾者何以變化神通在初。答曰。五神通多爲眾生。所以者何。如慧解脫阿羅漢。旣得阿羅漢作是念言。有眾生多鈍根者。不信道事輕慢佛法。我得難事漏盡神通。如何不起神通教化眾生而令墮罪。又佛大悲利益眾生。我爲弟子。應以神通助益眾生。然諸眾生多以現事而得利益。神變感動貴賤大眾無不傾伏。余通無有是者。以是故變化神通在初。問曰。天身火大多故身有光明。亦能升虛疾去。鬼神風大多故身則輕疾。無所觸礙。龍身水多故心念生水。亦能變動。人身地大多故輕動相少。云何能飛。答曰。以人身地種輕動相少故。求學神通。如天如神何用通爲。如地𨿽重。以水力故地則爲動。如是心力故能舉其身。譬如獼猴從髙墜落而不傷身。人墮則傷。以獼猴心力輕疾彊故無損。當知身通如是。心力彊故。又如人能浮。𨿽在深水而不沈沒。心方便力故能持其身。以是故當知。人身𨿽重。心力彊故身飛虛空。問曰。如是可信云何當學。答曰。若行者住於第四禪。依四如意分。一心攝念觀身。處處虛空如藕根孔。取身輕疾相。習之不已。身與心合。如鐵與火合。滅身粗重相。但有輕疾身。與欲精進思惟及助行法合。欲等善行力故。身則隨逐如火在鐵輕軟中用。又復色界四大造色。在此身中與身和合。令身輕便隨意能去。如人服藥。令心了了身則輕便。譬如色界四大造色明淨。在此身故眼則明淨。如人學跳習之轉工絕於餘人。如鳥子學飛漸漸轉遠。身通如是。初得之時。或一丈二丈。漸能遠飛。是變化神通有四種。一者身飛虛空如鳥飛行。二者遠能令近。三者此滅彼出。四者猶如意疾。彈指之頃有六十念。一念中間能越無量阿僧祇恆河沙國土。隨念卽至。用是神通身得自在。一身能爲多身。多身能爲一身。大能爲小小能爲大。重若須彌輕如鴻毛。如是等所作如意。復次菩薩得是身通。一念之頃度恆河沙國土。然眾生見菩薩到彼。而菩薩不動於本處。於彼說法教化。此亦不廢。或有天人著常顚倒。可以神通度者。現燒三千大千國土。而眾生見三千大千國土焚燒破壞。而國土無損。有眾生心生憍慢。現作手執金剛杵。從金剛中出火。見者怖畏歸伏禮敬。有人樂著轉輪聖王身。卽現轉輪聖王而爲說法。或現釋提桓因。或現魔王。或現聲聞辟支佛。或現佛身。隨所樂身而爲說法。菩薩或復在虛空中結加趺坐。從身四邊悉放種種光明而爲說法。或時眾生樂雜色莊嚴。卽爲現三千大千國土七寶莊嚴幢幡華蓋百種伎樂。處中說法。或令三千大千國土爲一海水。靑蓮紅華覆蓋水上。於上說法。或坐須彌山上。以梵音聲說法。普聞諸國。或時眾生不見其形。但聞說法之聲。或作乾闥婆身。伎樂音聲令其心悅。然後說法。或現龍王雷電霹靂。而以說法。如是種種因緣方便。而現神變開引眾生。問曰。是神通變化諸物。云何而不虛妄。答曰。行者先知諸法虛誑如幻如化。譬如調泥隨意所作。如福徳之人尙能夏有雪冬生華河不流。又如仙人嗔怒令虎狼師子變爲石身。何況神通定力而不變物。復次一切物中各有气分。取其分相神力廣之。餘者隱沒。如經說。有比丘神力心得自在。見有大木欲令爲地卽皆是地。所以者何。木有地分故。若水火風亦如是。若作金銀種種寶物。隨意悉作。何以故。木有淨分故。問曰。物變如是化無本末。其事云何。答曰。有言虛空中四大所造微塵。化心力故令諸微塵合成化人。譬如人死或生天上或生地獄。罪福因緣故。和合微塵爲化亦如是等是物變化神通相。若行者欲求天耳。亦以第四禪爲本。修四如意分。如上所說。調柔其心。屬念大眾音聲。取種種聲相。所聞之聲常當想念。若心余緣攝之令還。常當一心修念。卽於耳中。得色界四大所造淸淨之色。是名修習天耳。以是天耳。聞十方無量國土音聲。所謂天聲人聲龍聲。阿修羅聲。乾闥婆聲。栴陀羅聲。摩睺勒聲。及畜生餓鬼之聲。地獄苦痛粗細大小音聲等。皆悉聽聞。菩薩定心轉深。乃聞十方諸佛音聲。從佛聞法而不取相。以法爲眞法爲最上。而依深義不依於語。云何深義。所謂知諸法空無相無作。不生邪見。於義亦不得義。不可得中亦無得相是依深義不依語言。復次行者依了義經。不依非了義經。了義經者。若能依義。一切諸經皆是了義。義畢竟空不可說相故。是以諸經皆是了義。若不依義。是人於諸經皆不了義。所以者何。以無深智。隨逐音聲故。是音聲實相亦入深義。俱不可說。是名分別了義經不非了義經。復次行者依智而不依識。何以故。行者知是識相。從因緣和合生。無有自性。無色無對不可見。無知無識虛誑如幻。如是知識相。識卽爲智。是故依智而不依識。行者𨿽復生識。若識若智而不生著。知識如相。識卽爲智相。以是智相爲眾生說。復次行者依法不依人。何以故。若佛法中實有人者。無有淸淨得解脫者。而一切法無我無人。但隨俗故說有人有我。以是故行者依法不依人。所謂法者諸法之性。法性者無生性。是無生性者畢竟空。是畢竟空者不可說者是。何以故。以語說法。法中無語語中無法。語則是無語相。一切語言非語言相。以是故經說。無示無說是名佛法。行者以天耳聞諸佛法。若人若法不生著見。若分別二相非爲佛法。若無二相則是佛法。行者依止天耳力故。聞甚深之法。以教化眾生。是名天耳神通。若行者欲得他心智。先自觀心。取心生相住相滅相。亦知心垢相淨相定相亂相等。復觀心所緣垢淨近遠多少等。自取內外心相已。然緣觀眾生色。取欲相心。嗔相心。慢相心。慳相心。嫉相心。憂相心。畏相心。語言音聲種種所作相心等。作是念。佛如我心。生時住時滅時。彼亦如是。自知心所緣。他亦如是。我心有如是色相語言所作相。他亦如是。常修學心相。如是習已得他心通。是時但緣他心心數法。如明眼者觀淨水中魚。有大小好醜悉皆見之𨿽有水覆。以水淨故不以爲礙。行者如是。知他心通力故。眾生𨿽身覆心而能見之。旣得心通。或時在大眾說法。先知其心。知是眾生以何深心行何法。何因緣有何相喜何事。知自心淸淨故。知眾生心亦可淸淨。如淨鏡中隨所有色若長若短方圓粗細等如本相現不增不減。所以者何。鏡淸淨故。鏡𨿽不分別而顯其相。行者亦如是。自心淸淨故。諸法無一定相。常淸淨故。眾生心心數法皆悉知之。若眾中多淫欲者。卽知其心。爲說離淫欲法。恚癡亦如是。何以故。心實相無染無嗔無癡。若眾中求聲聞乘者。亦知其心而爲說法。𨿽爲說法。知法性亦無有小。求辟支佛道者。亦知其心而爲說法。𨿽爲說法。知法性亦無有中。若求大乘者。亦知其心而爲說法。𨿽爲說法。知法性亦無有大。行者如是。等隨眾生心而爲說法。亦不分別心相。𨿽分別三乘說法。而不壞法性。不壞法性故悉知一切眾生心所行。𨿽自用心知他心。於彼此心無逆無順。亦知一切眾生心心相續如水流。如知心性。法性亦如是。以他心智知眾生心而爲說法。則不害也。是名知他心智神通。

若行者欲知宿命。先自覺知今所經事向所經事。轉至昨夜昨日前日。如是一月。從今歲乃至孩童。譬如行道。到所至處思惟憶念所經遊處。如是習已。善修定力故。憶念生時處胎時。知某處死此胎生。知是一世二世三世乃至百世千萬無量億世。以宿命智。自知己身及他恆河沙劫所經由事。悉皆念知。以宿命事教化眾生。作如是言。我某處如是姓字如是生如是壽命所經苦樂。亦說彼所經之事。行者以宿命力故。知是眾生先世罪福因緣。所謂種聲聞因緣辟支佛因緣佛因緣。隨其因緣而爲說法。復次行者宿命智力故。自知從諸佛種善根不回向阿耨多羅三藐三菩提。今當回向阿耨多羅三藐三菩提。行者亦知過去諸法滅時無所去。知未來世諸法生時無所從來。𨿽知過去世無始。不生無始見。𨿽觀未來世眾生滅入涅槃。亦不生邊見。行者念宿命時。增益諸善根。及滅無量世罪因緣。何以故。知一切法無新相無故相。得如是智慧已觀一切有爲法及所經生死苦樂。如夢中所見。以是故於生死中心不生厭。於一切眾生而起悲心。知一切法皆是作相。作是念。如我千萬億無量劫往來生死。皆爲虛妄非實。一切眾生來往生死皆亦如是。若無四大四陰者。是則爲實。四大四陰亦畢竟不生。復次行者以宿命智憶念。曾爲轉輪聖王。所受之樂無常磨滅。釋提桓因樂亦無常磨滅。有諸國土淸淨莊嚴。及諸菩薩諸佛上妙之色。轉於法輪皆悉無常。何況餘事。念如是已心厭遠離。行者依宿命智入無常空。觀一切諸法皆空無常。而眾生顚倒故著。爲是眾生故而生悲心。行是悲心。漸漸得成大悲。得大悲已。十方諸佛念是菩薩贊嘆其徳。是名宿命神通。

若行者欲求天眼者。初取明光相。所謂燈火明珠日月星宿等。取是明相已。若晝日則閉目。夜則無在念上明相如眼所見。常修習明念。系心在明不令他念。若去攝還心得一處。是時色界四大所造淸淨之色在此眼中。是眼名天。以天四大造故。名爲天眼。又諸賢聖淸淨眼故。名爲天眼。行者得是天眼已。諸山樹木鐵圍須彌及諸國土。都無障蔽。以無礙眼。能見十方無量阿僧祇諸佛及莊嚴國土。爾時行者能知一切佛爲一佛。又見一佛爲一切佛。以法性不壞故。如見佛相。自見身相亦如是。自身相淨故。一切法相亦如是。如見佛淸淨弟子亦爾。無有二相。及十方無量國土眾生。若地獄畜生餓鬼人天。除無色者。生死好丑皆悉見之。皆知十方六道眾生業因緣及果報。是眾生以善業因緣故生天人中。是眾生以不善業因緣故生三惡道中。行者於天眼中得智慧力故。𨿽見眾生不生眾生想。一切法無眾生想故。𨿽見業及果報相續。亦入一切法無業無果報中。𨿽天眼見一切色。以智慧力故亦不取色相。是色悉皆空故。復次若障若不障近遠上下無不悉見。行者見色界諸天淸淨微形者。而彼不見。乃至大天亦復不見。如是等種種神通義。如摩訶衍神通義中廣說。

