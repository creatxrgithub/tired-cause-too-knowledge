佛入涅槃密迹金剛力士哀戀經一卷

西土聖賢撰集佛入涅槃密迹金剛力士哀戀經一卷失譯人名

佛入涅槃密迹金剛力士哀戀經

牟尼世尊在拘屍那城娑羅林間。北首而臥。初入涅槃時。密迹金剛力士。見佛滅度悲哀懊惱。作如是言。世尊成就最勝無上十力。云何於今乃爲羸獘無常气勢微劣之所摧敗。如來舍我入於寂滅。我從今日無歸無依無覆無護。衰惱災患一旦頓集。憂愁毒箭深入我心。密迹金剛作是語已戀慕世尊愁火轉熾。五內抽割心膂磨碎。躄踴悶絕。譬如巖崩顚墮於地。久乃醒悟卽起而坐。涕哭哽噎歔欷而言。怪哉怪哉。死魔大惡。無量功徳波羅蜜聚。爲彼死魔之所滅壞。復作是言。惟願眞濟請爲我起。我今薄祐無依憑處。云何世尊。捨棄於我獨入寂滅。自今已後永離哀顏。世尊寂靜身口意業。更不可睹。更不得見。佛婆伽婆入於佛住。如來昔日入於佛住三昧之時。威徳光顯倍常殊妙。佛面鮮澤過於蓮華新開敷時。如日初出照於朝陽。如是勝面更不可見。如來處於大眾。出大雷音微妙之聲。更不可聞。誠言無二。離過患說。無諂僞說。易解了說。眾所愛說。世界之中滅除諸惡。至甘露城無過佛法。咄哉眞濟永入涅槃。使諸眾生無有救護。處於生死大曠野中。又無眼目離於導師誰示其道。如來密雲能雨甘露。爲無常風之所吹滅。一切眾生愛火所燒。而於今者佛入涅槃。誰雨法雨滅其愛火。如來於今滅於有爲得無上道。爲於眾生作大醫王。一切世界爲煩惱病之所患苦。今入涅槃。誰當矜湣化以正道。療諸眾生結使之疾。如來世尊名爲知恩念於恩者。我從處胎以來。隨逐如來如影隨形。調和奉順不曾違闕。云何不感我之至心。便見孤棄如背恩者。嗚呼怪哉。咄哉大苦。此金剛杵當用護誰。卽便擲棄。自今以往當奉侍誰。誰當慈湣訓誨於我。更於何時得睹尊顏。護世之王爲顯甘露。故遣我來擁護於佛。如何今日卒捨我等入於涅槃。我所有命依佛而存。一旦捨我。當依於誰得存此命。咄哉眞濟矜湣一切。常說妙法教照愚冥。何故今者而卒不言。如來所知一切種智過一切上。恆於眾生有緣之者思欲利益。卽於今日何處去耶。而於今日便自閉默。更不救濟受化之徒。諸魔惡人見佛涅槃皆大歡喜。如來世尊生死海中作大船師。而於今日永捨濟度。是諸眾生無量劫來順生死流。惟有如來能以正道。令諸眾生皆得返流。如來世尊永斷煩惱。爲於愚冥眾生作大照明。今日涅槃。世間眾生增長黑闇。永爲無明之所覆蔽。金剛密迹哀呼悲惱。復作是言。世尊諸相。三十二百福大人相悉皆具足。如何滅壞永不可睹。哀哉破壞魔者。哀哉轉法輪者。哀哉滅一切外道螢火光者。哀哉能壞有身者。哀哉諸智慧城者。哀哉法燈爲無常風之所吹滅。哀哉法月爲死羅睺之所吞滅。復作是言。大寂眞濟願爲我說。卽於今者爲何處去。至何方所爲適何國。爲至捨衛及王捨城。迦毗羅衛波羅柰耶。於此諸國爲何處住耶。今爲在何林。爲在迦蘭陀竹林。庵婆羅林只陀林。於此諸林爲在何處。爲在何山。爲在自善山。毗堤醯山耆闍崛山。於此諸山爲在何山。願語於我。實在何處。諸八部眾天龍夜叉乾闥婆阿修羅緊那羅摩睺羅伽。如是等以見於我常隨從佛。設當問我佛何處去。我當何辭以對於彼。世尊昔日教化眾生。若小疲倦暫寢息時。系心在明爲益眾生。云何今者捨於一切。永入涅槃更不利益。眞濟願爲我起。我憂悲火熾然胸中命將不全。願賜一言。猶如冷水滅我熾火。我今爲憂苦毒蛇之所蛆螫。願賜我法阿伽陀藥以除我毒。憂愁毒箭深入我心。願賜語鉗爲我拔出。一切眾生愛別離苦。如來常爲說種種法除其苦惱。云何獨不湣我爲我滅此眾苦。如我今者。哀逆闇塞不能推理。而自釋割憂心內病。種種讇語。云何世尊不見慰諭。我之恭順心不疲怠。樂見慈顏無有厭足。投身於地願一瞻睹。如何世尊不見哀矜。滅結牛王常挾持我。何不將我入於涅槃。獨見孤棄。我失如來。諸苦所切無量無邊。又不見諦。何故獨見放捨入於涅槃。怪哉怪哉。如來一睡更不起耶。如來已去不復還耶。猶如燈滅更不復明。如寶樓崩更不建立。如寶藏沒不可還出。舉手大叫發聲悲哭。如帝釋幢所持繩絕倒地不起。宛轉啼哭心肝咽喉唇舌悉皆漧燥。荒迷躄地。良久乃穌。愛戀如來功徳之身。捉相輪足急抱不放。而作是言。如來之足如優缽羅華。如日初出淸淨柔軟。安立之足千輻輪足。極妙工巧不能畫作。轉輪聖王𨿽有是相。相不明了。如來相輪輻轂具足炳然顯著。其指纖長。附順相著不稀不疏。其爪紅潤猶如赤銅。手足网縵猶如鵝王。肌體丰滿無筋脈皮皺。天王人王諸鬼神王及以龍王。咸以天冠頂禮佛足。爲化一切諸有緣者。以相輪足徧行世界。而今此足更無有用。我於昔日心常喜樂。一旦涅槃。更不令我生於喜樂。而此無常極爲大惡。能壞無量功徳不思議色。如來威勢能令見者身心歡喜。無量福力持如來身。無常之力實爲最大。能使如來至於死處。如來以父母乳哺之力禪定力智慧力神通力。以此諸力不能於無常力中而自拔濟。阿難昔日勸請世尊住壽一劫。如來何故不受其請。眞濟往昔不於三阿僧祇劫中。作百千苦行難捨之事一切能捨。無數劫中歷侍諸佛。奉事供養求一切智欲濟眾生。於少許時所度未幾便入涅槃。如來往日爲菩薩時。化於眾生猶不疲極。而於今者可疲倦耶。濁法眾生如新生犢滿十二由旬。云何斷乳而棄之去。請爲我起與濁法犢飽足甜乳。於時帝釋數億諸天。來欲問難。云何而不爲其解說。千世界主梵天王合掌請法。今日何不爲說法要滿其所願。毗沙門王數千萬夜叉而自圍繞。提頭賴吒乾闥婆眾而自圍繞。毗畱勒叉究槃荼眾而自圍繞。毗畱博叉諸龍之眾而自圍繞。如是等眾皆爲飲法甘露而來至此。如來何不以良藥救諸疾者。外道諸眾毀呰於法。何不速起壞彼邪論。欲界之主處處壞亂何不降伏。如來諸聲聞。少於智慧。不勤習誦。厭於廣博。何不速起爲說略要令知正道。然今阿難是佛所親。奉侍世尊。未斷結使盡於根本。何不教授令盡諸結使嗚呼怪哉。如此堅實大福徳人。一旦滅壞而此無常。如護財象殘害無數。此護財象身大如山。如來往昔猶能調伏如是大象。云何今者反爲無常之所調伏。乃至滅盡。如阿婆羅龍能壞摩竭提。興大云雷電光熾然。降注大雹摧折樹木。如來能伏彼大力龍。而於今者反爲無常之所乘服。如鴦掘魔暴虐殘害。猶能調彼剛彊惡人。調彼不調牟尼世尊。今爲無常之所摧壞。如曠野惡鬼殘殺一切令國空虛。猶能調彼使受持戒。而於今者入無常罥摧滅無餘。如優樓頻螺迦葉染著於我。沒於邪見榛林之中難可拔出。如來猶湣。能現十八種神足變化能令調伏。今爲無常之所傾倒。一切眾生薄於福祐。大智之海爲無常日之所幹竭正智須彌爲無常金剛杵之所摧碎。佛功徳樹覺意妙華道果充滿。爲無常斧之所斫壞。廣大智光名稱周聞徧於世間。能燒一切有生之薪。爲無常水之所澆滅也。盛力無常無有法教。不爲智者之所禁制。非是精進瞻勇猛健勢力名稱柔心調根寂定之所能免。咄哉無常酷暴乃爾。不別好惡有徳無徳等能摧壞。作是語時大地震動。山頂崩壞。大星隕落。四方火起。日月諸宿無有光色。一切天人皆無歡樂。我今形體不自勝舉欲沒入地。靦眩黃黑心意錯亂。忘失所念唇漧舌燥。語言錯誤聲音嘶碎。去死不遠命終今必絕。逮佛捨而去。如是等多眾種種哀呼。百千種言戀慕於佛。帝釋語言。止止已足。汝今可不憶念大仙少語。佛告比丘。諸行無常。無得住者。不可體信。是變易法。一切聚集。歸散會滅。髙者必墮。合會必離。有生必死。一切諸行猶如河岸臨峻之樹。亦如畫水尋畫尋滅。亦如泡沫。如條上露不得久停。如乾闥婆城暫爲眼對。人命迅速疾於射箭。速行天下疾於日月。人命速疾過於是天。無常敗壞應當解知。若於佛事有不足者不入涅槃。佛事周訖乃入涅槃。以此佛法付囑人天。以此重事與聲聞弟子。向無畏寂滅處去。諸有苦盡更不受生。汝等不應生大憂惱。

