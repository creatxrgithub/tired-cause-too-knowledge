金剛頂經瑜伽文殊師利菩薩法一品一卷

西土聖賢撰集金剛頂經瑜伽文殊師利菩薩法一品一卷唐三藏沙門大廣智不空譯

金剛頂經瑜伽文殊師利菩薩法一品﹝亦名五字咒法﹞

爾時文殊師利菩薩。在毗盧遮那大會中。從座而起頂禮佛足。白佛言世尊。我今說本五字陀羅尼。若有善男子善女人。才誦一徧者。一切如來所說法義修多羅藏。讀誦受持等彼功徳。毗盧遮那佛。告文殊師利言。隨意說之。

爾時文殊師利卽說。明曰。

阿囉跛者曩

才說此陀羅尼。一切如來所說法。攝入五字陀羅尼中。能令眾生般若波羅蜜多成就。我今當說曼荼羅法。或十四日十五日。選擇極淸淨處作曼茶羅。以瞿摩夷塗地。復以白檀香泥塗之。隨意大小。於曼荼羅中。畫文殊師利五髻童子形狀。身如郁金色。種種瓔珞莊嚴其身。右手把金剛劍左手把梵夾。坐於月輪中。於月輪四面。周旋書五字陀羅尼。阿闍梨對於此壇。結金剛劍印念誦。時文殊師利加持此阿闍梨。卽得無礙辯才。仍爲現身。一一解釋此陀羅尼甚深義理。時阿闍梨卽當禮拜出道場外。爲弟子受菩薩戒。卽以緋帛覆眼。引入壇場門次而立。時阿闍梨告弟子言。汝今獲一切如來般若波羅蜜。自今已後不應向人而說此明。勿令破汝三摩耶法。此陀羅尼極應祕密。阿囉跛者曩者。是滿一切願義。何以故。

阿字者樂欲菩提義。囉字者深著不捨眾生義。跛字者第一義諦義。者字者妙行義。曩字者無自性義。樂欲菩提不捨眾生。深入第一義諦中行行。修習諸法無有自性。若如是修滿一切願。此諸願中證如來位及執金剛。不求當得。

我今又說契印曼茶羅。壇中畫金剛劍。四面各於本方。畫八供養契及四攝契。對於此壇念誦。不久卽當成就。

我今又說三摩耶曼荼羅。壇中書五字及八供養四攝種子字。對此壇念誦而作是言。阿字門者諸法本不生。日日念誦。不久一切罪障消滅速得成就。

我今又說羯磨曼荼羅。壇中安般若波羅蜜經卷。日日讀誦念誦。以種種供養而供養之。不久卽當成就。

我今當說畫像法。或白氎絹素等中。畫文殊師利菩薩。坐月輪中。輪內周旋書五字。四面畫八供養及四攝。如大壇法。對此像前如法念誦而作是言。諸法自性成就。念誦數滿五十萬徧。卽獲無盡辯才。如文殊師利菩薩等無有異。飛騰虛空所求世間出世間事悉得成就。

又念誦數滿一俱胝。離諸苦惱。滿二俱胝徧。五無間等一切罪障永盡無餘。三俱胝徧。證悟一切諸三昧門。四俱胝徧獲大聞持。五俱胝徧成阿耨多羅三藐三菩提。

又法於舍利塔四面。周旋右轉書五字陀羅尼。繞塔行道念誦勿令斷絕。滿五落叉徧。

爾時如來及文殊師利執金剛等。於虛空中而現其身仍爲說法。

