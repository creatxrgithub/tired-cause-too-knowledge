十二遊經一卷

西土聖賢撰集十二遊經一卷東晉沙門迦畱陀伽譯

十二遊經

昔阿僧祇劫時。菩薩爲國王。其父母早喪亡。讓國持與弟。捨國行求道。遙見一婆羅門姓瞿曇。菩薩因從婆羅門學道。婆羅門答菩薩言。解體所著王者衣服。編髮結莎爲衣。如吾所服受吾瞿曇姓。於是菩薩受服衣被體。瞿曇姓。潔志入於深山林藪崄阻坐禪念道。婆羅門言。卿是王者。久在尊貴簡於勤苦。夏可飲水食眾果蓏。冬可還城邑街裏乞食。還其樹下禪思勿毀。菩薩其所乞食還其國界。舉國王者下及庶民。無能識菩薩者。謂以爲小瞿曇。菩薩於城外甘果園中。以作精舍。於中獨坐。時國中五百大賊。劫取官物逃走。路由菩薩廬邊。蹤迹放散。遺物在菩薩捨之左右。明日捕賊追尋賊者。蹤迹在菩薩舍下。因收菩薩。便將上問。謂爲菩薩國中大賊。前後劫盜。罪有過死。王便敕臣下。如此之人。法應以木貫身立爲大標。其身血出流下於地。是大瞿曇於深山中。以天眼徹視見之。便以神足飛來問之。子有何罪其痛酷乃爾乎。瘡豈不傷毒忍苦若斯。菩薩答曰。外有瘡痛。內懷慈心。不知何罪橫見誅害。大瞿曇言。卿無子姓。當何繼嗣忍痛如此。菩薩答言。命在須臾。何陳子孫。於是國王使左右以疆弩飛箭射而殺之。大瞿曇悲哀涕泣。下其屍喪棺斂之。於是取土中余血以泥團之。各取左右持著山中還其精舍。左面血著左器中。其右亦然。大瞿曇言。子是道士。若其至誠。天神當使血化成人。卻後十月。左卽成男。右卽成女。於是便姓瞿曇氏。一名捨夷仁。賢劫來始爲寶如來釋迦越壽五百萬歲。自下二十五王。其壽三百萬歲。文陀竭王壽百萬歲。頂生王遮迦越。左髀右髀王。皆壽十萬歲。從歡喜王諸王皆壽八萬四千歲。從惡念遮迦越。殺一牛祠祀害命。失金輪。得銀輪主三天下。壽萬歲。堅念王作鎧壽五千歲。得銅輪主二天下。主西南。喜殺王。壽二千五百歲。得鐵輪主南天下。其王有太子行五惡殺一減壽千歲。古人有九病寒熱饑渴生老病死。婆羅門殺生祠祀。從是生四百四病。從師子念王人壽轉減壽百二十歲。從師子念王后。師子意王有八十四王。人命減。或壽八十七十五十三十二十十歲者。於是後有師子命車王名白淨。是菩薩父。計菩薩身終始並前後八萬四千。遮迦越王名瞿曇氏。純熟之姓。菩薩在兜術天上。意欲下生觀於天上誰國可生。言惟白淨王家可生身。於是天上有樹名兜曇樹。菩薩退坐他樹下思惟。其本樹無復精光。於是有天問言。菩薩何緣捨本常坐就他樹坐。有天子知菩薩意。答天言。卿不知耶。今者菩薩欲下生閻浮利。觀何國可生。惟白淨家可生。於是諸天皆言。今菩薩下生當何以贈送。各設方計言。惟淨明天上四百四寶奇鏤別異各有名類。同有寶華以爲車乘。伊羅慢龍王以爲制乘名白象。其毛羽踰於白雪山之白。象有三十三頭。頭有七牙。一牙上有七池。池上有七憂缽蓮華。一華上有一玉女。菩薩與八萬四千天子。乘白象寶車來下。時白淨王夫人中寐見白象仿佛。寐寤惕驚寤以告王。

菩薩父名白淨。其父兄弟四人。白淨王有二子。其大名悉達。其小子名難陀。菩薩母名摩耶。難陀母名瞿曇彌。菩薩叔父名甘露淨王。亦有二子長子名調達。小子名阿難。菩薩中叔名谷淨王。有二子大子名釋摩納。小子阿那律。菩薩小叔名設淨王。有二子大子名釋迦王。小子名釋少王。迦惟羅閱國有八城。合有九百萬戶。調達以四月七日生。佛以四月八日生。佛弟難陀四月九日生。阿難以四月十日生。調達身長丈五四寸。佛身長丈六尺。難陀身長丈五四寸。阿難身長丈五三寸。其貴姓捨夷。長一丈四尺。其餘國皆長丈三尺。菩薩外家去城八百里。姓瞿曇氏作小王。主百萬戶名一億王。菩薩婦家姓瞿曇氏。捨夷長者名水光。其婦母名月女。有一城居近其邊。生女之時日將欲沒。余明照其家室內皆明。因字之爲瞿夷晉言明女。瞿夷者是太子第一夫人。其父名水光長者。太子第二夫人生羅云者名耶惟檀。其父名移施長者。第三夫人名鹿野。其父名釋長者。以有三婦故。太子父王爲立三時殿。殿有二萬婇女。三殿凡有六萬婇女。以太子當作遮迦越王故。置有六萬婇女。佛以二十九出家。以三十五得道。從四月八日至七月十五日。坐樹下爲一年。二年於鹿野園中爲阿若拘鄰等說法。復爲畢婆般等說法。復爲迦者羅等十七人說法。復爲大才長者及二才念優婆夷說法。復爲正念尼揵說法。復爲提和竭羅佛時四十二人說法。三年爲郁爲迦葉兄弟三人說法。滿千比丘。四年象頭山上爲龍鬼神說法。五年於竹園中爲私呵味說法。五年去未至捨衛時。舍利弗作婆羅門。有百二十五弟子坐一樹下。時目連爲彌夷羅國中作承相將軍。出行見舍利弗坐樹下。便問舍利弗。何爲在此坐。舍利弗答言。吾欲學道。目連言。願以君爲伴。卽遣百官羣臣還去。惟畱百二十五人。二人合有二百五十人。舍利弗入城分衛。見佛弟子馬師比丘。問之爲何道士。衣服不與常同。馬師比丘答言。吾是佛弟子。舍利弗問言。佛云何說法。馬師言。諸法從因緣滅諸苦盡滅。於是舍利弗便得須陀洹道。歡喜便還報目連言。世間有神人。目連言云何說法。舍利弗具說本末。目連便復得須陀洹道。二人便相將及弟子至佛所。未至佛已預知。便告比丘言。今當有二賢士。一人名智慧比丘。一人名神足比丘。須臾來到。佛爲說四諦。舍利弗七日得阿羅漢。目連以十五日得阿羅漢。六年須達與太子只陀。共爲佛作精舍。作十二佛圖寺。七十二講堂。三千六百間屋。五百樓閣。七年拘耶尼國爲婆陀和菩薩等八人。說般舟經。八年在柳山中爲屯眞陀羅王弟說法。九年穢澤中爲陀崛摩說法。十年還摩竭國爲弗迦沙王說法。十一年恐懼樹下爲彌勒說本起。十二年還父王國。爲釋氏精廬。去城八十里。爲差摩竭說法。還國爲父王及釋迦種說法。度八萬四千人。得須陀洹道。是十四國。佛十二年於中遊化說法。波斯匿王晉言和悅。迦惟羅越晉言妙徳。捨衛國者。晉言無物不有。維耶離國者。晉言廣大。一名度生死。羅閱只者。晉言王捨城。鳩畱國者。晉言智士國。波羅柰者。晉言鹿野。一名諸佛國。閻浮提中有十六大國。八萬四千城。有八國王四天子。東有晉天子人民熾盛。南有天竺國天子。土地多名象。西有大秦國天子。土地饒金銀璧玉。西北有月支天子。土地多好馬。八萬四千城中。六千四百種人。萬種音響。五十六萬億丘聚。魚有六千四百種。鳥有四千五百種。獸有二千四百種。樹有萬種。艸有八千種。雜藥七百四十種。雜香四十三種。寶有百二十一種。正寶七種。海中有二千五百國。百八十國啖五穀。三百三十國。啖魚鱉龜鼉。五國王一王主五百城。第一王名斯黎國。土地盡事佛。不事眾邪。第二王名迦羅。土地出七寶。第三王名不羅。土地出四十二種香及白琉璃。第四王名闍耶。土地出蓽茇胡椒。第五王名那頞。土地出白珠及七色琉璃。五大國城人多黑短小。相去六十五萬里。從是但有海水無有人民。去鐵圍山百四十萬里。

