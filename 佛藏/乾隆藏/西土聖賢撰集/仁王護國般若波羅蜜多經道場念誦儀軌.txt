仁王護國般若波羅蜜多經道場念誦儀軌一卷

西土聖賢撰集仁王護國般若波羅蜜多經道場念誦儀軌一卷唐三藏沙門大廣智不空譯

仁王護國般若波羅蜜多經道場念誦儀軌序唐大興善寺翻經沙門慧靈述

我皇帝聖徳廣運。仁育羣品。亦旣纂歷吹大法螺。刊梵言之輕重。警迷徒之耳目。偉矣哉。乃辟興善寺大廣智三藏不空。與義學沙門良賁等一十四人。開府魚朝恩翰林學士常衮等。去歲夏四月。於南桃園再譯斯經。秋九月詔資聖西明。百座敷闡。下紫微而五云抱出經長衢而萬姓作禮。阡郭充滿猶墻堵焉。稽緇衣。覽靑史。自摩騰入漢。僧會遊吳瑞法之來。莫與京者。經云若未來世有諸國王。建立正法護三寶者。我令五方菩薩往護其國令無災難。又云五菩薩。自於佛前。發弘誓言。我有陀羅尼能加持擁護。是一切佛本所修行速疾之門。若人得聞一經於耳。所有罪障悉皆消滅。況復習誦而令通利。佛卽贊言。若誦持此陀羅尼者。我及十方諸佛悉常擁護。諸惡鬼神敬之如佛。不久當得阿耨菩提。則知此陀羅尼。字母之根底。眾瑜伽之藪澤。如彼水木歸其本源故菩薩演之。王者建之。黎人念之。諸佛贊之。俾爾昌而熾。俾爾福而利於可以見聖人之心。其益旣弘。其軌亦妙。苟於誠不克曷降之以嘉三藏是以譯貝多之文。良賁法師乃受從簡素。始夫處所方便終其觀行儀則修爲五門第以位次。一一昭著。庶無懵焉。凡我道俗。將保厥躬。遂求願踐菩提之路。登仁壽之域者。何莫由斯之道哉。仁王護國般若波羅蜜多經陀羅尼念誦儀軌第一明五菩薩現威徳

第一東方金剛手菩薩。

經東方金剛手菩薩摩訶薩。手持金剛杵放靑色光。與四俱胝菩薩往護其國。

解曰金剛手者。依三藏所持梵本金剛頂瑜伽經云。堅固利用具二義也。依彼經者。然五菩薩依二種輪現身有異。一者法輪。現眞實身。所修行願報得身故。二教令輪。示威怒身。由起大悲現威猛故。此金剛手卽普賢菩薩也。手持金剛杵者。表起正智猶如金剛。能斷我法微細障故。依教令輪現作。威怒降三世金剛。四頭八臂。摧伏一切摩醯首羅大自在天諸魔軍眾。侵害正法損害眾生者令調伏故。放靑色光者。顯能除遣魔等眾也。與彼東方持國天王及將無量乾闥婆眾毗捨闍眾而爲眷屬。與四俱胝菩薩往護其國。

第二南方金剛寶菩薩。

經南方金剛寶菩薩摩訶薩。手持金剛摩尼放日色光。與四俱胝菩薩往護其國。解曰言金剛寶者。如彼經云虛空藏菩薩也。依前法輪現勝妙身。修施等行三輪淸淨。手持金剛摩尼者。梵云摩尼此翻云寶。體淨堅密猶如金剛。卽是金剛如意寶也。隨諸有情所求皆得。依教令輪現作威怒甘露軍茶利金剛。示現八臂。摧伏一切阿修羅眾眷屬諸惡鬼神。惱害有情行疾疫者令調伏故。放日色光者顯能除遣修羅等也。與彼南方增長天王及將無量恭畔茶眾薜荔多眾而爲眷屬。四俱胝者。且一俱胝者華嚴經云百洛叉爲一俱胝。卽當此方百億數矣。餘三俱胝準此應悉。與如是眾往護其國。

第三西方金剛利菩薩。

經西方金剛利菩薩摩訶薩。手持金剛劍放金色光。與四俱胝菩薩往護其國。

解曰言金剛利者。如彼經云文殊師利菩薩也。依前法輪現勝妙身。正智圓滿得自在故。手持金剛劍者。示其所作能斷自他俱生障故。依教令輪現作威怒六足金剛。手臂各六坐水牛上。摧伏一切諸惡毒龍。興惡風雨損有情者令調伏故。放金色光者。顯能除遣惡龍等也。與彼西方廣目天王及無量諸龍富單那眾而爲眷屬。與四俱胝菩薩往護其國。

第四北方金剛藥叉菩薩。

經北方金剛藥叉菩薩摩訶薩。手持金剛鈴放琉璃色光。與四俱胝藥叉往護其國。

解曰梵云藥叉此云威徳。又翻爲盡。能盡諸怨故。如彼經云摧一切魔怨菩薩也。依前法輪現勝妙身。事智圓滿得自在故。手持金剛鈴者。其音震擊覺悟有情。表以般若警羣迷故。依教令輪現作威怒淨身金剛。示現四臂。摧伏一切可畏藥叉。常於晝夜伺求方便。奪人精气害有情者令調伏故。放琉璃色光者。顯能除遣藥叉等也。與彼北方多聞天王及將無量藥叉眾羅剎娑眾而爲眷屬。與四俱胝菩薩往護其國。

第五中方金剛波羅蜜多菩薩。

經中方金剛波羅蜜多菩薩摩訶薩。手持金剛輪放五色光。與四俱胝菩薩往護其國。

解曰言金剛波羅蜜多者。此云到彼岸也。如彼經云轉法輪菩薩也。依前法輪現勝妙身。行願圓滿住等覺位也。手持金剛輪者。毗盧遮那初成正覺。請轉法輪以表示故。又以法輪化導有情。令無數無量至彼岸故。依教令輪現作威怒不動金剛。摧伏一切鬼魅惑亂。諸障惱者令調伏故。放五色光者。顯具眾徳破前諸闇也。與天帝釋及將無量諸天而爲眷屬。與四俱胝菩薩往護其國。第二建立漫茶羅軌儀

夫依經建立護國護家護身除災轉障從凡成聖。修行瑜伽至究竟漫茶羅者。先於寂靜淸潔之處。有舍利處最爲殊勝。或於精室或於山林巖窟之所。或於兩河合流之處。或於園林花果茂盛蓮華池側。或於賢聖得道之處。及於行者所愛樂處。或於船上及重閣上盤石之上。或於悅意林樹之下。如是處等壇立漫茶羅。於吉祥日。掘地深兩肘廣四肘六肘乃至十二肘。除去瓦礫發毛灰骨。諸雜穢物盡皆除去。別取淨土兩河岸土。如法作壇。於掘處無諸穢物。卻塡舊土。如土有剩最上之地。祈願速滿。塡若平滿其地爲中。所願則中。塡若不足其地則下。所願遲晚。難得成遂。塡築平滿。如於舍利塔下船上重閣上盤石之上及委淸淨無濁穢地。卽但如法建立漫茶羅。則不須掘。於壇中心旣平塡已擇吉祥日日初分時。掘深一尺縱廣亦爾。以五穀種子及諸香藥。各取少分置之於中。誦地天眞言曰。

曩莫三漫多沒馱南畢哩﹝二合﹞恥﹝聽以反﹞微曳﹝二合﹞娑嚩﹝二合﹞訶。

誦二十一徧加持香等。安置其中塡土平滿。次於壇上面向東坐。於壇中心縱廣一肘。取諸香水塗一圓壇。以諸時花徧布其上。及以乳粥珍果飲食。至心供養。以右手按其壇上。誦地天眞言一百八徧卽說偈曰。

汝天於佛所

親證成正覺

我建漫荼羅

當願常加護

誦偈三徧。卽取瞿摩夷不墜地者。以淨物取和諸香水。誦前眞言加持二十一徧。卽從壇東北角。右手漸次如法右旋塗。誦前眞言至塗壇畢不得間斷。勿作異語。壇旣幹已。又準前法純用瞿摩夷汁。如前再塗。誦前眞言並皆如上。幹已。又以取蓮子艸或蜀葵葉或龍葵葉。搗以用摩飾令壇先淨。次於壇上張靑色蓋。稱壇大小。繞壇懸幡二十四口。次於壇中如法彩畫畫人沐浴著新淨衣受近住戒。其壇三重。莫用皮膠用諸香膠。如無香膠。煎糯米汁用和彩色。於壇中心畫十二輻輪。東畫五股金剛杵。南邊畫金剛寶。西邊畫金剛劍。北邊畫金剛鈴。此上五事卽是五方菩薩手中所執祕密之契。東南隅畫三股金剛杵。西南隅畫寶冠。西北隅畫箜篌。東北隅畫羯磨金剛杵。當四角上置四賢瓶。金銀銅瓷新瓦亦得。受一升已下。滿瓶盛水插枝條花。用四色繒各長四尺。靑黃赤綠如上次第系四瓶項。次第三重東門畫金剛鉤。南門畫金剛索。西門畫金剛鎖。北門畫金剛鈴。東南角畫香鑪。西南角畫荷葉。於中畫雜花。西北角畫燈。東北角畫塗香器。所畫杵等皆有光焰。三重壇外一重界道。四面畫門。當外界道。於壇四角釘佉陀羅木橛。如無此木橛鐵紫檀木橛亦得。長十二指入地四指。誦下第三金剛眞言。加持橛二十一徧已。然後釘也。以五色縷令童女右合。粗細如小指。以系橛頭周圍壇上。於檀四門置四香鑪。燒沈檀燻陸酥合等香。於檀四角畫三股半金剛杵。四角之上各然一盞燈。於四門外左右兩邊。各置二瓷碗﹝金銀銅並得﹞盛閼伽香水。每時皆換其水。灑於淨處不得踐踏。如若要祈一七二七乃至七七日。卽每日晨朝以八碗乳粥八碗酪飯八疊珍果八疊甜脆。日日新潔。恭敬供養。若不要祈。尋常供養焚香燒燈閼伽塗香。及采時花日常供養。每月十四十五日。於此兩日粥飯果等。如上供養。爲國爲家爲自身除災難者。面向北坐。觀想本尊及諸供養皆作白色。寂靜默誦。爲求增益面向東坐。想本尊等皆作黃色。歡喜寂靜不出聲誦。爲降伏者面向南坐。想本尊等作靑黑色。內起大悲外現威怒。大聲念誦。爲求敬愛面向西坐。想本尊等皆作赤色。以喜怒心出聲念誦。隨此四種若息災者。從月一日至月八日。若求增益。從月九日至十五日。若求敬愛。從十六日至二十二日。若調伏者。從二十三日至月盡日。建立道場終。而復始如有切要不得依日。但晝夜分依時建立。若息災者取初夜時。若增益者取初日分。若敬愛者取後夜分。若調伏者取日中中夜。若建道場及以念誦要祈等四種。依上日時以爲常則若求出離無上菩提修瑜伽者。晝夜四時。後夜日中黃昏中夜。運心供養最爲上勝。至下當悉恐人難解故畫壇耳。第三入道場儀軌

若行者爲求息災。先須沐浴著新淨衣。若在家者受近住戒。應起殷重大乘之心。欲求成就不惜身命。於無邊有情廣起悲願濟度之心。能如是者速得成就。入道場已五體投地。徧禮法界一切三寶。右膝著地懺悔三業一切罪障。勸請十方佛轉正法輪。請諸如來久住於世。隨喜三乘所修福智。以我某甲所修功徳。悉皆回向無上菩提。願共法界一切有情。所求悉地速得滿足。次結加跌坐。如其闕緣不得澡浴。二手塗香發殷重心結淸淨印。兩手當心虛心合掌如未敷蓮華誦眞言曰。

唵娑嚩﹝二合﹞婆﹝引﹞嚩輸﹝入﹞鐸﹝引﹞薩嚩達摩﹝入引﹞娑嚩﹝二合﹞婆嚩輸度撼。

誦此眞言三徧。正誦之時運心廣布。一切諸法本來淸淨。是故我身悉亦淸淨。卽閉目運想。徧滿虛空一切諸佛菩薩道場眾會。執持種種上妙香花。三業至誠頭面禮敬。

第一結佛部三昧耶印。

兩手當心內相叉作拳。並豎二大母指誦眞言曰。

唵爾那爾迦娑嚩﹝二合﹞訶﹝去引﹞

不出聲誦此眞言三徧。下皆準知。於頂上散。由結此印契誦此佛部三昧耶眞言故。十方法界一切諸佛。悉皆雲集徧滿虛空。加持行者離諸障惱。三業淸淨所修行願速得成就。

第二結諸菩薩部三昧耶印。

兩手當心如前作拳。左大母指屈於掌中誦眞言曰。

唵阿﹝引﹞嚧﹝引﹞力迦娑嚩﹝二合﹞訶。

準前誦三徧於頂上散。由結此印契誦此諸菩薩部三昧耶眞言故。卽得觀自在菩薩等。十方法界一切菩薩。悉皆雲集徧滿虛空。加持行者三業淸淨無諸災難。謂諸菩薩承本悲願。今所求者皆悉滿足。

第三結金剛部三昧耶印。

右如前印舒左大母指。屈右大拇指於掌中誦眞言曰。

唵嚩日囉﹝二合﹞地力迦娑嚩﹝二合引﹞訶。

準前誦三徧於頂上散。由結印契誦金剛部三昧耶眞言故。卽得十方法界一切金剛。現威怒身如雲而集。滿虛空界加持行者。三業堅固猶如金剛。謂彼聖者承佛威神。以自願力大則護持國界令無災難。小則乃至一身令無諸厄。

第四結護身印。

又用三部所結印契。及誦眞言五處加持。謂額右肩左肩心喉五處。於頂上散。卽成被金剛堅固甲冑。由此加持徧行者身威光赫奕。一切諸魔作障惱者。眼不敢睹疾走而去。

第五結辟除印及金剛方隅寶界印。

右以前金剛部印契。誦彼眞言繞壇左轉三匝。卽能辟除大力諸魔隨佛菩薩善隱顯者。遠去他界。隨心大小便右轉三匝。卽成金剛方隅寶界。諸佛菩薩尙不違越。況障惱者能得其便。於頂上散。

第六結請聖眾降壇印。

右用前三部印契及誦眞言。以大母指向身。召請三徧三招。卽前滿空三部聖眾。各依本位不相障礙寂然而住。頂上散。

第七獻閼伽香水印。

右以兩手持捧摩尼寶器。盛滿香水置於眉中誦眞言曰。

唵嚩日嚧﹝二合引﹞娜迦吽﹝引﹞

準上誦三徧運心廣布。次第普浴一切聖眾。於頂上散。由獻閼伽故。從勝解行地乃至法云地。於地地中十方法界諸佛菩薩。皆悉加護獲諸灌頂。

第八獻寶座印。

右以兩手當心虛心合掌。二大母指及二小指相附少屈。余之六指各散微屈。如開敷蓮華眞言曰。

唵迦磨攞娑嚩﹝二合引﹞訶。

由結印契及誦眞言。所獻寶座令諸聖眾皆如實受用則令行者至果位中。獲得金剛堅固寶座。

第九結普供養印。

右以兩手合掌。五指互交以右押左。置於心上誦眞言曰。

那莫三曼多沒馱﹝引﹞南﹝引﹞薩嚩他﹝引﹞吹﹝平﹞烏娜誐﹝二合﹞諦薩頗﹝二合﹞囉呬﹝引﹞﹝牟

含﹞誐誐曩﹝上﹞劍娑嚩﹝二合引﹞訶。

由結此印誦眞言故。運心廣布。周徧法界諸佛菩薩道場海會。普雨一切諸供養具。初誦一徧。塵沙寶器滿盛塗香普塗聖眾。誦第二徧。種種花鬘普徧莊嚴。誦第三徧。燒種種香普徧供養。誦第四徧。雨諸天中上妙飲食。置於寶器普徧供養。誦第五徧。雨諸摩尼以爲燈明。普徧供養諸佛菩薩。由誦眞言加持力故。所獻香等於諸海會。悉皆眞實聖眾受用。行者當來常獲。

第十結般若波羅蜜多根本印。

又以兩手背相附。收二頭指。以二小指屈於掌中。以大拇指各押二指頭。置於心上誦經中陀羅尼七徧。由結此印誦陀羅尼故。行者自身卽變成般若波羅蜜多菩薩。爲一切諸佛之母。其菩薩像結加趺坐白蓮華上。身黃金色。眾實瓔珞徧身莊嚴。首戴寶冠系冠白繒兩邊垂下。左手當心持般若梵夾。右手當乳作說法印。以大母指押無名指頭。卽想菩薩從頭至足。身諸毛孔流出光明。作種種色徧滿法界。一一光中化無量佛徧虛空界。諸世界中普爲眾生。當根宣說般若波羅蜜多甚深之法。皆令悟解住三摩地。行者作此觀已。頂上散印手。持數珠置於掌中。合掌當心誦眞言曰。

唵尾嚧者那﹝引﹞麼攞娑嚩﹝二合引﹞訶。

誦此三徧。加持數珠頂上戴已。然後當心。左手承珠右手移珠。念念相應住佛母三昧。觀心莫間斷。誦一百八或二十一徧。掐數足已。頂戴數珠置於本處。結三摩地印。橫舒兩手以右押左。置於臍下。端身閉目頭少微屈。注心心上。諦觀圓明鏡智上縱廣一肘。漸徧法界布字行列。右旋次第觀。一一字光明徹照。從外向內至於地字。從內向外漸觀諸字。周而復始。至第三徧心善寂定。了了分明觀所詮義。不生不滅一一平等皆徧法界。非動非靜定慧雙運。永離諸相卽是般若波羅蜜多三摩地觀。

從此欲結般若波羅蜜多印。誦陀羅尼七徧於頂上散。次結普供養印。如前運心次第供養。對聖眾前以向所修所生功徳。盡將資益所求諸願。爲國爲家利他滿足。然後回施眾生回嚴淨土。回向實際回求無上菩提。願共有情速至彼岸。次結前結界印誦前眞言三徧左轉。卽成解界。次結前三部印誦前眞言三徧皆以大拇指向外撥之。卽成發遣。聖眾各歸本土。行者作禮而去。如常經行受持讀誦大乘。勿散動也。第四釋陀羅尼文字觀行法

娜謨﹝此雲歸命﹞囉怛曩﹝二合此云寶﹞怛囉﹝二合﹞夜﹝引﹞耶﹝此云三。順此方言。歸命三寶。謂由持經。誦陀羅尼者。密語乃雲歸命三寶。何故須歸耶。謂梵本金剛頂瑜伽經云。歸依佛故。卽得諸佛五菩薩等一切菩薩。與無量眷屬皆來加護。謂諸菩薩尊敬菩提心。見發菩提心歸依佛者。常加護故。歸依法者。卽得帝釋並諸眷屬。四天王天皆來加護。謂由帝釋往因危難。得般若法加護獲益故。常尊敬歸依僧者。卽得色究竟天五淨居等。並諸眷屬皆來加護。謂諸菩薩及聲聞僧。多居彼天住現法樂故。常尊敬﹞娜莫﹝此雲歸命﹞阿﹝上引﹞哩也﹝二合引此雲遠離惡不善法。會意翻云聖者也﹞吠﹝口

路﹞者娜野﹝此云徧照。亦云大日。如世間日。惟照一邊。不照一邊。照晝不照夜。照一世界。不照余世界。但得名日不得名大。盧廬遮那名大日者。色身法身普周法界。十方世界悉皆照曜。若人稱名歸命禮拜。則得法界一切諸佛菩薩聖賢。乃至八部加持衛護﹞怛他﹝引﹞檗多野﹝此云如來﹞囉訶﹝二合﹞諦﹝此云應供。亦云害怨。亦云不生﹞三藐﹝此云正﹞三沒馱﹝引﹞野﹝此云等覺。順此方言。歸命聖者徧照如來應供正等覺﹞娜莫﹝此雲歸命﹞阿﹝引﹞哩野﹝二合此云聖者﹞三滿多﹝此云徧。亦云普。亦云等﹞跋捺囉﹝此云賢﹞野﹝依聲明法。八轉聲中第四爲聲。爲彼作禮。故名爲也。下諸野字。皆準此釋。謂此菩薩說三密門廣明行願。若有諸佛不修三密門。不依普賢行願。得成佛者無有是處。若成佛已。於三密門普賢行願。有休息者無有是處。故歸命也﹞冒地薩怛嚩﹝二合﹞野﹝舊云菩提。今云冒地。舊云薩埵。今云薩怛縛二合於上五字此方語略。略彼三字。但云菩薩﹞摩訶薩怛嚩﹝二合引﹞野﹝此云大勇猛者﹞摩訶迦嚕抳迦﹝引﹞野﹝此云大悲者。順此方言。歸命聖者普賢菩薩大勇猛大悲者。由歸此故卽得十方諸佛菩薩悉皆加護。諸佛菩薩修三密門。行普賢行。證得勝果。故常尊敬﹞怛儞也他﹝引此云所謂。古云卽說﹞抧穰那﹝此云智﹞缽囉﹝二合﹞儞﹝引﹞閉﹝此云燈。由此智燈破諸闇故。瑜伽釋云。以無所得智爲方便無智無得卽成般若波羅蜜多智燈。普照一切法界。無分別故﹞惡﹝梵本此是阿字。此翻爲無。隨文便作惡字呼﹞乞叉﹝二合﹞也﹝此翻云盡﹞句﹝引﹞勢﹝此翻爲藏無盡藏也。瑜伽釋云。阿字爲種子。阿字者詮一切法本不生故。然此阿字是一切字母。能生一切字。若得阿字門瑜伽相應。則得諸佛無盡法藏。則悟一切法本不生。由如虛空。一相淸淨平等無二。卽成無分別智﹞缽囉﹝二合﹞底婆﹝引﹞娜﹝此云辯才﹞嚩底﹝此云具也。順此方言。具辯才也。瑜伽釋云。缽囉二合字爲種子。缽囉二合字者。詮般若波羅蜜多無所得也。由證諸法本來不生故。獲諸佛無盡法藏。於後得智得四無礙解辯說自在故﹞薩嚩﹝此云一切﹞沒馱﹝此云覺者﹞嚩路﹝引﹞枳諦﹝此云所觀察。卽一切佛所觀實相也。瑜伽釋云。薩字爲種子。薩字者。詮一切法平等義也。瑜伽者。能緣所緣。悉皆平等。智證眞理入法駃流。卽同無邊一切佛所觀察故﹞瑜﹝引﹞誐﹝此云相應﹞跛哩儞澀跛﹝二合﹞﹝寧

頁﹞﹝此云圓成。順此方言。圓成相應也。瑜伽釋云。瑜字爲種子。瑜字者。詮一切乘無所得也。觀智相應證圓成理。卽於諸乘教理行果。悉皆證得一眞法性﹞儼避﹝引﹞囉﹝此云甚深﹞努囉嚩誐﹝引﹞系﹝此云難測。謂前圓成甚深難測也瑜伽釋云。儼字爲種子。儼字者。詮眞如法無來無去。性離言詮。惟自覺聖智離相而證﹞底哩野﹝三合﹞特嚩﹝二合此云三世﹞跛哩儞澀跛﹝二合﹞﹝寧

頁﹞﹝此云圓成。卽三世圓成也。瑜伽釋云。底哩也三合三字。是梵一字。以爲種子。底哩野三合者。詮一切法眞如平等。塵沙功徳性自成就也。此眞如法。𨿽徧一切體非三世也。然過去現在未來世者。從虛妄生。是不相應行蘊所攝有爲法故。眞如非彼悉皆遠離﹞冒﹝引﹞地質多﹝此云覺心﹞散惹﹝引﹞曩儞﹝此云能生。順此方言。卽前三世圓成能生菩提心。瑜伽釋云。冒字爲種子。冒字者。詮一切法無縛義也。若能知自身中菩提之心。自性成就三世平等。猶如虛空離一切相。卽能了知一切有情心。及諸佛心皆如自心。本來淸淨。則起大悲深生矜湣。種種方便。令諸有情離苦解脫。得至究竟無縛無解。是爲廣大菩提心也﹞薩嚩﹝引﹞毗曬迦﹝引此云一切灌灑﹞毗色訖諦﹝二合此云所灌。會意翻云。以灌頂法而灌其頂灌頂法者。彼經有五。所謂寶冠印契及水。光明名號而灌頂也。瑜伽釋云。薩字爲種子。薩字者。詮一切法無染著義。由觀自他及諸佛心同一眞如。得同體悲。是故獲得不染不著。則得。十方一切諸佛。法雨灌頂獲勝地也。謂十地中地地。皆得勝上灌頂三業加持於無量修多羅演說自在﹞達摩﹝此云法﹞娑誐囉﹝此雲海﹞三步諦﹝此云出生順此方言。謂從法海出生無礙解脫。無斷盡故。瑜伽釋云。達字爲種子。達字者。詮一切法。染淨二體。皆不可得。以正體智斷本識中俱生智障。則成法海。流出教法。廣利樂故﹞阿﹝去聲短呼﹞暮﹝引﹞伽﹝此云無間斷。古譯云不空者謬也﹞室囉﹝二合﹞嚩儜﹝此云聞也順此方言。於諸佛所無間聽聞。瑜珈釋云。今依聲論釋。無間者。阿字爲種子。阿字者詮一切法本來寂靜本來涅槃。由證此法。徧周法界諸佛剎土大集會中。於諸佛前所聞教法。悉皆憶持永不忘故﹞摩訶﹝引此云大﹞三漫多﹝此云普﹞跋捺囉﹝二合此云賢﹞步彌﹝此云地﹞涅哩野﹝二合引﹞諦﹝此云出生。順此方言。從前諸地所修行願。能出生此大普賢地。卽十地後等覺地也。然瑜珈中。從凡至聖總爲四地。一勝解行地。通目地前。二普賢行願地。通目十地三大普賢地。卽等覺地。四普照曜地。卽成正覺地。依彼釋者。摩字爲種子。摩字者。詮一切法我法空故。謂瑜珈者斷微細障。證我法空。卽超出此大普賢地。證普照曜。成等正覺。福智莊嚴。受用法身俱圓滿故﹞尾野﹝二合﹞羯囉拏﹝此云授記﹞跛哩缽囉﹝二合﹞跛儜﹝此云獲得。順此方言。獲得授記。卽是先得受記今獲滿足也。瑜伽釋云。尾野二合字爲種子。尾野二合字者。詮一切法畢竟不可得。由果圓滿。究竟證得一切諸法自性寂靜自性涅槃。能證所證。皆同一性。不增不減。常圓滿故﹞薩嚩悉馱﹝此云成就人卽是十地諸菩薩也﹞娜麼塞訖哩﹝二合﹞諦﹝此云作禮。禮有二義。一者禮彼般若之法。二者禮彼成正覺人。具此二義故十地者之所作禮也。瑜伽譯云。薩字爲種子。薩字者。詮生滅義。於薩字中有阿字。詮無生義。然果位中由證阿字。不生不滅體常堅固。猶若金剛勝用自在。卽能普現無邊應化。種種利樂。示有生滅實無生滅故﹞薩嚩﹝此言一切﹞冒﹝引﹞地薩怛嚩﹝二合此云菩薩﹞散惹曩儞﹝此云出生。順此方言。出生一切菩薩也。瑜伽釋云。薩字爲種子。薩字者。詮一切法無等義也。由觀此字。心與眞如平等一相淸淨。卽是般若波羅蜜多。出生一切菩薩地故﹞婆誐嚩底﹝敵對翻云。具福智者。會意釋云世尊﹞沒馱﹝此云覺﹞麼﹝引﹞諦﹝此雲母。順此方言。佛世尊母。婆伽梵者男聲呼也。婆誐嚩底者女聲呼也。二俱會意釋云世尊。若依聲明敵對譯者。婆伽云破。梵翻爲能。能破四魔名婆伽梵。又云薄阿梵。依聲明論分字釋云。薄名爲破。阿名無生。梵名爲證。智能證阿名爲阿梵。由阿梵故。能破煩惱。故佛世尊不生不滅不去不來不一不異不常不斷不增不減。具如是徳名薄阿梵。又云薄伽梵薄伽云福智。梵名爲具。會意釋云。由具福智。莊嚴滿足。名薄伽梵。亦是男聲。瑜伽釋云。婆字爲種子。婆字者。詮一切法有不可得。由心染故有生死。由心淨故有涅槃。彼二離心俱不可得。謂由般若爲生了因。卽能出生一切諸佛。故名爲母。上十六句。如瑜伽經中。亦爲普賢菩薩十六行也﹞阿囉奶迦囉奶阿囉拏迦羅奶﹝然此十二字。明三祕密。三業淸淨阿字名者。詮一切法本來不生。由知一切法本來不生故。悟一切法離塵。囉字門者。詮一切法離塵義也。由知一切法離塵故。卽悟一切法無諍。奶字門者。詮一切法無諍義也。由知一切法無諍故。卽悟一切法無造作。迦字門者。詮一切法無造作。由知一切法無造作故卽悟一切法淸淨。羅字門者。詮一切法淸淨。由知一切法淸淨故。卽悟一切法無諍。奶字門者。詮一切法無諍。由知一切法無諍故。卽悟一切法本來寂靜。阿字門者。詮一切法本來寂靜。由知一切法本來寂靜故。卽悟一切法無垢。囉字門者。詮一切法無垢。由知一切法無垢故。卽悟一切法無諍。孥字門者。詮一切法無諍。由知一切法無諍故。卽悟一切法無造作。迦字門者。詮一切法無造作。由知一切法無造作故。卽悟無分別智。囉字門者。詮一切法無分別。由知一切法無分別故。卽悟一切法無動。奶字門者。詮一切法無動。由知一切法無動故。卽證摩訶般若波羅蜜多無住道也﹞摩訶﹝引此云大﹞缽囉﹝二合﹞枳穰﹝二合此云極智﹞播﹝引﹞囉弭諦﹝依聲明論分句。釋云播藍伊上聲多。伊多者。此岸也。播藍者。彼岸也。乘大極智。離生死此岸。到涅槃彼岸。得無住處大般涅槃也﹞娑嚩﹝二合引﹞訶﹝此云成就義。亦云吉祥義。亦云圓寂義。亦云息災增益義。亦云無住義。今依無住義。卽是無住涅槃。依此涅槃盡未來際。利樂有情無盡期故。此上凡言種子者。是引生義攝持義。具如十字合成一句。以初一字而爲種子。下之九字所有觀智。依初引生攝入初字。由此而言。若知一法卽知一切法。若知一法空卽知一切法空。能於一字專注觀察修諸行願。一切行願皆得圓滿﹞第五陀羅尼觀想布字輪

若行者能於此般若波羅蜜多經。修瑜伽觀智者。於此陀羅尼從初至末所有文字。一一句一一字思惟觀察。於自心中淸淨圓明大圓鏡上。想一金輪。外第一重有十六輻。次第右旋想十六句。分明顯現。次第二重有十二輻。想十二字右旋安布。次第三重布列十字。於十字中有一地字。此中意者。攝前長行乃至諸會大般若等。爲十六句。攝十六句爲十二字。攝十二字爲其十字。攝彼十字歸於一字。從廣至略漸減漸深。一字現前周於法界。性相平等至究竟故。然修行者觀諸梵字。了了分明周而復始。若心專注於諸文字屈曲次第。心不異緣卽成定品。觀所詮理卽成慧品。二法雙運任運現前通達無礙。念念銷滅一切業障報障煩惱障。身心轉依皆得自在。獲諸神通至究竟位。三身具矣。

