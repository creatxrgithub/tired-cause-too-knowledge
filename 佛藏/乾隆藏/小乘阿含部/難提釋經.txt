難提釋經一卷

小乘阿含部難提釋經一卷西晉三藏法師法炬譯

難提釋經

聞如是。一時佛行在俱捨梨國。樹名尼拘類。是時多聚會比丘在迦梨講堂。樹間會坐爲佛作衣。今佛不久夏竟。夏已盡佛自說。三月已竟作衣已。當到多人處便難提釋聞多聚會比丘在迦梨講堂樹間會坐。爲佛作衣今佛不久夏竟。夏已盡佛自說。三月已竟作衣已。當到多人處。難提釋已聞如是。便到佛所。已到爲佛足禮便坐一處。已坐難提釋白佛言。如是我聞。多聚會比丘在迦梨講堂樹間會坐。爲佛作衣。今佛不久夏竟已夏盡佛自說。三月已竟作衣已當到多人處。我聞是卽愁憂。所食不覺味。諸方不分別。所聞善法不復念。所作世間業不復著。所以者何。甚久乃復得見佛並淸淨行比丘。難提釋言已竟。佛便報難提。釋難提。若見我身若不見我身。若見淸淨行比丘。若不見淸淨行比丘。常當行內五法。何等五。一者意常當有信捨不信意。二者常當淸淨行舍不淸淨行。三者常當樂布施捨慳貪。四者常當有慧捨癡。五者常當多聞莫樂不聞。難提。是爲內五事。已當復有六念。何等六。一念佛。二念法。三念比丘僧。四念戒。五念施與。六念天。

難提。若慧弟子念佛諸徳。佛爲有是。爲如來。爲無所著。爲一切覺。爲神行足。爲已快。爲有無量。爲無有上。爲男子師。爲法禦者。爲天人師。爲覺有是。若天若人若魔若梵若沙門若婆羅門。爲自慧證身生處已盡。爲已著淸淨行。所爲當自識。但有是身從後不受。難提。是時慧弟子意不著貪欲。不著嗔恚。不著愚癡。便爲直意慧弟子。意已直已直意。便得義便得法便見法便大樂喜。已喜便生樂。從樂便身滅。身已滅便得安隱。已得安隱便得定。從定便如知如見。是爲苦諦。是爲習。是爲盡。是爲苦滅向道者諦。難提。若慧弟子在邪中爲直念。有恨意便爲捨。意有所著便不受。是爲慧弟子樂道迹。爲常念佛徳。

難提。若慧弟子念法徳佛所說。大爲安隱爲可見。爲無時可相授。可得持慧者鉆。可得出可飽。可依從法得離所處。難提。是時慧弟子意不著貪欲。不著嗔恚。不著愚癡。便爲直念。慧弟子意已直。已直意便得義便得法便見法便大樂喜。已喜便生樂。從樂便身滅。身已滅便得安隱意。從安隱便得定。從定便如知如見。是爲苦諦。是爲習。是爲盡。是爲苦滅向道者諦。難提。若慧弟子在邪中爲直念。有恨意便爲捨。意有所著便不受。是爲慧弟子樂道迹。爲常念法徳。

難提。若慧弟子念比丘聚徳。佛眾弟子爲有淸淨。爲有定。爲有脫。爲有脫見慧。爲有行。爲有所得。爲是世間福田。少施得福無有量。若眾中有須陀洹。爲信有須陀洹。若眾有斯陀含。爲信有斯陀含。若眾有阿那含。爲信有阿那含。若眾有阿羅漢。爲信有阿羅漢。是爲男子四雙賢者八輩人中第一人中之剛。爲人師。爲人中。應受恭敬者。是爲三界中最人。難提。是時慧弟子意不著貪欲。不著嗔恚不著愚癡。便爲直意。慧弟子意已直已直意。便得義便得法便見法便大樂喜。已喜便生樂。從樂便身滅。身已滅便得安隱意。從安隱便得定。從定便如知如見。是爲苦諦是爲習。是爲盡。是爲苦滅向道者諦。難提。若慧男子在邪中爲直念。有恨意便爲捨。意有所著便不受。是爲慧弟子樂道迹。爲常念比丘聚徳。難提。若慧弟子自念戒徳。佛所施戒不可犯不可輕不可毀不可弄不可試。慧者從戒得定。從定便離愛。意不著世間。譬如石破終不復合。難提。是時慧弟子意不著貪欲。不著嗔恚。不著愚癡。便爲直意。慧弟子意已直已直意。便得義便得法便見法便大樂喜。已喜便生樂。從樂便身滅。身已滅便得安隱意。從安隱便得定。從定便如知如見。是爲苦諦。是爲習。是爲盡。是爲苦滅向道者諦。難提。若慧弟子在邪中爲直念。有恨意便爲捨。意有所著便不受。是爲慧弟子樂道迹。爲常念戒徳。難提。若慧弟子自念施與之徳。快哉我已得作人。於慳貪之中能自拔。無有嫉之意。爲常樂與爲信所與。後必當得少施所得無量從施得無爲。難提。是時慧弟子意不著貪欲。不著嗔恚。不著愚癡。便爲直意。慧弟子意已直已直意。便得義便得法便見法便大樂喜。已喜便生樂。從樂便身滅。身已滅便得安隱意。從安隱便得定。從定便如知如見。是爲苦諦。是爲習。是爲盡。是爲苦滅向道者諦。難提。若慧弟子在邪中爲直念。有恨意便爲捨。意有所著便不受。是爲慧弟子樂道迹。爲常念施與之徳。

難提。若慧弟子念諸天徳。第一照頭摩賴。第二忉利。第三艷。第四兜術。第五泥慢羅提。第六般泥迷陀和捨和提。若從信若從淸淨若從聞若從施若從慧。各有行得上是六天。我亦能行五法。若信戒聞施慧。從是因緣得生天上。難提。是時慧弟子意。不著貪欲。不著嗔恚。不著愚癡。便爲直意。慧弟子意已直。已直意便得義便得法便見法便大樂喜。已喜便生樂。從樂便身滅。身已滅便得安隱意。從安隱便得定。從定便如知如見。是爲苦諦是爲習。是爲盡是爲苦滅向道者諦。難提。若慧弟子在邪中爲直念。有恨意便爲捨。意有所著便不受。是爲慧弟子樂道迹。爲常念諸天徳。佛說如是。難提釋大歡喜受。著意常行是六念。起坐持頭面著佛足禮。

