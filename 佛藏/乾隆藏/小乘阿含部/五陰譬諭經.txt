五陰譬諭經一卷

小乘阿含部五陰譬諭經一卷後漢安息國三藏法師安世髙譯

五陰譬諭經

聞如是。一時佛遊於靡勝國。度河津見中大沫聚隨水流。卽告比丘言。諸比丘。譬如此大沫聚隨水流。目士見之觀視省察。卽知非有虛無不實速消歸盡。所以者何。沫無彊故。如是比丘。一切所色去來現在。內外粗細好醜遠近比丘。見此當熟省視觀。其不有虛無不實。但病但結但瘡但僞。非眞非常爲苦爲空爲非身爲消盡。所以者何。色之性無有彊。譬如比丘天雨渧水一泡適起一泡卽滅。目士見之觀視省察。卽知非有虛無不實速消歸盡。所以者何。泡無彊故。如是比丘。一切所痛去來現在。內外粗細好醜遠近。比丘見知當熟省視觀其不有虛無不實。但病但結但僞但瘡。非眞非常爲苦爲空爲非身爲消盡。所以者何。痛之性無有彊故。

譬如比丘季夏盛熱日中之炎。目士見之觀視省察。卽知非有虛無不實速消歸盡。所以者何。炎無彊故。如是比丘。一切所想去來現在。內外粗細好醜遠近。比丘見是當熟省視觀。其不有虛無不實。但淫但結但瘡但僞。非眞非常爲苦爲空爲非身爲消盡。所以者何。想之性無有彊。

譬如比丘人求良材擔斧入林。見大芭蕉鴻直不曲。因斷其本斬其末劈其葉。理分分﹝利﹣禾﹢皮﹞而解之。中了無心何有牢固。目士見之觀視省察。卽知非有虛無不實速消歸盡。所以者何。彼芭蕉無彊故。如是比丘一切所行去來現在。內外粗細好醜遠近。比丘見此當熟省視知。其不有虛無不實。但淫但結但瘡但僞。非眞非常爲苦爲空爲非身爲消盡。所以者何。行之性無有彊。

譬如比丘幻師與幻弟子於四衢道大人眾中。現若干幻化作羣象羣馬車乘步從。目士見之觀視省察。卽知不有虛無不實無形化盡。所以者何。幻無彊故。如是比丘。一切所識去來現在。內外粗細好醜遠近。比丘見此當熟省視觀。其不有虛無不實。但淫但結但瘡但僞。非眞非常爲苦爲空爲非身爲消盡。所以者何。識之性無有彊。於是佛說偈言。

沫聚諭於色

痛如水中泡

想譬熱時炎

行爲若芭蕉

夫幻諭如識

諸佛說若此

當爲觀是要

熟省而思惟

空虛之爲審

不睹其有常

欲見陰當爾

眞智說皆然

三事斷絕時

知身無所直

命气溫燸識

捨身而轉逝

當其死臥地

猶艸無所知

觀其狀如是

但幻而愚貪

心心爲無安

亦無有牢彊

知五陰如此

比丘宜精勤

是以當晝夜

自覺念正智

受行寂滅道

行除最安樂

佛說如是比丘聞皆歡喜。

