佛說四諦經一卷

小乘阿含部佛說四諦經一卷後漢沙門安世髙譯

佛說四諦經

聞如是。一時佛在捨衛國祇樹給孤獨園。是時佛告諸比丘。比丘應惟然。比丘便從佛聞。佛便說是。比丘眞正法說。爲是四諦。具思惟見開了分別發見。若所有比丘過世時。從如來無所著正覺。是亦從是正說。爲是四諦。具思惟見開了分別發見。從是四諦。若所有比丘從後世來者。從如來無所著正覺。是爲從是正法。眞爲賢者。四諦具如上說。今有比丘。見在如來無所著正覺。是亦從是正諦說。如是四諦具思惟見開了分別發見。

佛復告比丘舍利曰。比丘慧疾慧走慧利慧方慧深徹慧惡慧不厭能見慧珍寶慧隨。比丘舍利曰能。比丘舍利曰所。是賢者四諦平說具能舍利曰比丘爲奇人具說思惟能見能開能了能分別發能見。今多少隨道法。是舍利曰比丘。最無有過。從邪能還。舍利曰比丘。能令隨道。目揵連比丘能令竟道。舍利曰比丘如母生。目揵連比丘如母供養。當目揵連比丘如是覺者。舍利曰目揵連當可事當。爲供當。可往問。舍利曰比丘。目揵連比丘。爲同學者。致樂念令無有他。佛已說如是從坐起入寺室。頃思惟在。時賢者舍利曰比丘。爲利故令佛在世間故。今爲說是四諦。何等爲四。一爲苦。二爲習。三爲盡。四爲道。四諦受行令滅苦。何等爲賢者苦諦。從生苦。從老苦。爲病苦。爲死苦。不哀相逢苦離哀苦。所求不得是亦苦。倉卒五種苦生。賢者苦生爲何等。若是人彼彼人種。從生增生。以隨以有欲成。五陰已生。命根已得。是名爲生。生賢者苦。何因緣生苦爲生者。人令身有故更苦。從更復更。從痛復痛。令意更苦。從更復更。從受復受。令身意更苦。從更復更。知受復受。令身待受惱。從更復更。覺受復受。意念熱惱。從更復更。知受復受。令身意熱惱。從更復更。從受苦復苦。身熱疲熱惱。從更復更。從受復受。意熱惱疲令熱憂。從更復更。從受復受。令身意惱熱疲從念熱惱。從更復更。從受復受。生賢者苦上說苦。是故說從是有老。賢者苦老爲何等。所各各疲疲人。其爲是老皺白力動。以老僂拄杖鬢髮墮黑子生﹝執／支﹞﹝執／支﹞根已熟。身欲壞色已轉老已壽。是名爲老。老賢者苦。何因緣說老苦。以人老身更苦。從更復更行受復受。意念更苦。從更復更作受復作受。身意亦苦。從更復更行受復受身熱惱。從更復更從受復受意念熱惱。從更復更從受復受身意熱惱。從更復更從受復受身熱疲憂惱。從更相更從受相受。意念熱惱疲惱憂。從更相更從受相受。身意念熱疲憂惱。從更相更從受復受。是故賢者說老苦。上說苦爲是故說。病賢者苦。病爲何等。有頭病。有腹病。有耳病。有鼻病。有口病。有唇病。有舌病。有咽喉病。有噦病。有變病。有下病。有熱病。有淋瀝病。有顚病。有咽癅病。有尋尋病。有骨節病。有皮病。有肪病。有血熱病。有痰病。是亦余若干。皆從猗生。不得離是皆在著身。病賢者苦。何因緣病苦。人受故令身更苦。從更復更從受復受。意念苦。從更復更從受復受。並身意念更苦。從更復更從受復受身熱惱。從更復更從受復受令意熱惱。從更復更從受復受。身意念熱惱。從更復更從受復受。身熱疲憂惱。從更復更從受復受。意熱疲憂惱。從更復更從受復受。身意念熱疲憂惱。從更復更從受復受。所說病賢者苦。是故說。亦從是因緣有。

死賢者苦。死爲何等。所爲人有。所爲人有在生死。處處爲捨身廢壞滅。不復見命。已盡五陰。已捨命根。已滅死時。是名爲死。賢者苦何因緣死苦。死者人爲身更苦。從更復更從受復受。意念更苦。從更復更從受復受。身意念更苦。從更復更從受復受。令身熱惱。從更復更從受復受。令意念熱惱。從更復更從受復受。令身意熱惱。從更復更從受復受。身熱疲悔惱。從更復更從受復受。令身意念熱疲悔惱。從更復更從受復受。死賢者苦。爲是因緣說。亦從是因緣有說。

不相哀相逢會賢者苦。不相哀相逢會。爲何等有。賢者人六自入。不哀不可。是從是相逢會。有是一壞相。離本相聚會共事相離是爲苦。如是外亦爾。識亦爾。思亦爾。痛亦爾。思想亦爾。念爲亦爾。愛亦爾。六行亦爾。有賢者人爲六種持不哀。何等六種。若地種。若水種火種風種空種識種。是一會相有合聚共會共事。是爲苦。不相哀會賢者苦。何因緣不相哀會賢者苦。不相哀共事會賢者人令身更苦。從更復更從受復受。令意更苦。從更復更從受復受。令身意念更苦。從更復更從受復受。令身意念熱。從更復更從受復受。令身熱疲苦惱。從更復更從受復受。令意念熱疲苦惱。從更復更從受復受。令身意念熱疲苦惱。從更復更從受復受。不相哀相逢會賢者苦。是故所說亦從是故。從是說。

哀相別離賢者苦。哀別離爲何等。有是賢者人爲所自所入。哀令從是相別離亡。相別相離不相俱。不會不共居不相逢不更。是爲苦。如是自外亦爾。識亦爾更愛亦爾。痛亦爾念爲亦爾。愛亦爾六持亦爾。有賢者人爲哀六持地持水持火持風持空持識持。令從是相別離亡相別相離。不會遠離不共居不相會不共更。是爲苦。是離哀賢者苦。爲是故說。亦從是因緣說。若求不得是亦苦。是故復說世間法賢者爲人。若意生栽爲莫生是亦可捨。老法賢者爲人。如是欲生爲栽莫老。是意不捨。病法賢者人。病已受爲是欲生。令我莫有。苦是欲捨。死法者賢者人。已應受死有。是欲生令我莫死。得不從是舍。有賢者人。已生痛不可不貪意不用。爲是欲生令是所生。痛不可貪意不用。令是爲可。令是爲欲。令是爲意。不得從欲。斷有賢者人爲求思想。亦念不可。不用意。不可有。是意生。令是意生者。思想求不用不可意不可爲欲。是意用可。可意爲令我是意當用。當可不得。從是得斷。有是賢者人。有更用可。可意設有是意生所。是更已生用可。可意令是常不離。是欲不當斷。設有賢者人。生是思想念愛可意欲。得爲是欲生。令是思想念生欲可意欲。得令是常堅勿相離。令是願莫斷。所求不得是亦苦。是故說。亦從是因緣故說。本爲五陰苦是故復說令從是法是法非常厄病爲壞疾敗老不堅不信欲轉離爲是故本五陰苦。過世賢者同是苦諦。未來世賢者亦是苦諦現在世賢者亦是苦諦。是無有異不倒不惑。如有諦如是如應賢者諦。賢者諦賢者是諦知見解得應。如是諦覺。是故名爲賢者諦。何等爲賢者苦習。賢者諦。或人賢者六自入身。相愛彼所愛著近。往是爲習。如自身外身亦爾。識更知行哀有。賢者人爲六持愛。一爲地二爲水三爲火四爲風五爲空六爲識。彼所愛著相近往發。是爲習。如是何應。若人在兒子亦妻從使禦者田地舍宅坐肆臥具。便息爲愛著近更發往求。當知是愛習爲。苦習賢者諦。過世賢者時亦是愛習。爲苦習賢者習。未來世時亦是愛習。爲苦習賢者習。今現世時亦是愛習。爲苦習賢者習。如是不異如有不倒不惑。眞諦正如有賢者諦。爲賢者諦更見解得。相應如有覺。是故。苦習名爲賢者諦。何等爲賢者苦盡。賢者諦。有賢者爲人六自身中種入爲不受得。從是解不共更已斷已捨相離已盡不復望已滅寂然是苦滅。如是內身外亦爾。識相近更思想念行望愛亦爾。有賢者人六持不愛。一地二水三火四風五空六識。從是得解不共更已斷已捨已棄已異不用寂然是爲苦盡。是亦爲何等。若人無有愛著在兒在家在使在禦田地舍宅居肆臥具賣買利息無有愛著。不相近意生發求無有是。當知是愛盡爲苦盡。賢者諦。過世賢者時是亦愛盡爲苦盡。賢者諦。未來世亦爾。今現在世時亦是愛盡爲苦盡。賢者諦。如是不異如有不惑不倒。眞諦是如有是故苦已盡名爲賢者諦。

何等爲賢者苦盡受行賢者諦。有是賢者八種道。一直見二直治三直語四直行五直業六直方便七直念八直定。

何等爲賢者直見。若賢者道徳弟子爲苦念苦爲習念習爲盡念盡爲道念道。得分別觀能得法觀能受想能觀想能可想能受行。是名爲直見。亦觀持宿。亦念道徳。蚤行見行悔受止無爲念寂然止從不著如得脫意分別觀行相行意在法觀相不離相會受。是名爲正直見。是名爲道徳諦。

何等爲賢者正直治。若賢者道徳弟子苦爲苦念習爲習念盡爲盡念道爲道念。若行隨投念復念。是名爲直治。亦觀宿命持。亦所學行相念從行觀悔無爲寂然受止從無所著得脫意觀止所求所投念行隨行。是名爲直治。是名爲道徳諦。

何等爲賢者正直語。同賢者道徳弟子爲從苦念苦爲從習念習爲從盡念盡爲從道念道。止四口犯有餘口惡行從是得止離止相離攝守不可作不作從受罪無有罪已止。是爲直語。亦復爲持宿觀。已入行行念道從行悔意止無爲度世寂然可意止無所著如得解脫意分別觀。除四口惡行離止相離攝守不可作不作從受罪無有罪已止。是名爲直語。是名爲道徳諦。

何等爲賢者正直行。念爲賢者道徳弟子從苦爲念苦從習爲念習從盡爲念盡從道爲念道。除身三惡行亦余身惡行。從是止離攝守不可作不作從受罪無有罪已止。是名爲直行。亦持觀宿命。亦從道徳行念世間行見悔止無爲度世見寂然止從無爲度世不著如得脫意得觀。除身三惡行。亦除身惡行。離止相離攝守不可作從受罪無有罪已止。是名爲正直行。是名爲道徳諦。

何等爲賢者正直業。若賢者道徳弟子苦從苦念苦習從習念習盡從盡念盡道從道行得念所不應求所不可行若干畜生業從邪行欲自活。是名爲邪業。亦持宿命行觀從行得道念世間行觀悔止度世無爲觀寂然止得度世不著如得脫意從得觀不應求。不求若干畜生業行自活命離止相離攝守不可作從受罪無有罪已止。是名爲正直業。是名爲道徳諦。

何等爲賢者正直方便。賢者道徳弟子苦爲念苦習爲念習盡爲念盡道爲念道。所精進所方便所出所住。止所能所敷所喜不毀不滅念正止。是名爲正直方便。亦有持宿命觀。亦從得行念從世間行見悔止見度世無爲寂然止從不著已得道觀解脫意。所精進所方便所出所住止所敷所喜不毀滅念正攝止。是名爲正直方便。是名爲道徳諦。

何等爲賢者直正念。若賢者道徳弟子苦爲念苦習爲念習盡爲念盡道爲念道相念從念。念念不忘。少言念不離。是名爲正直念。亦觀持宿命。亦從得道行念世間行不可悔攝止度世無爲寂然止見一徳無所著如解脫意觀念想念。從念念念不忘少言念不離。是名爲直正念。是名爲道徳諦。

何等爲賢者直正定。若賢者道徳弟子苦爲念苦習爲念習盡爲念盡道爲念道。意止故不動不走。已攝止故意念在一。是名爲直正定。亦觀持宿命。亦從得解意念見世間行悔攝止度世無爲見可如得無所著從解脫因緣意向觀所意止正安一不惑不走攝止念定在二念。是名爲正直定。是名爲道徳諦。過世賢者亦是苦盡受賢者諦。後世未來時亦從是受行賢者諦。今現世時亦從是受行滅苦賢者諦。如是不異如有不失不惑。眞諦如本如有徳道徳諦賢者是諦更見得應解脫是故爲苦盡。從是行名爲道徳諦。從後斂說。

苦苦習盡亦見道佛所說行無有量。

舍利曰說如是。比丘受行。

