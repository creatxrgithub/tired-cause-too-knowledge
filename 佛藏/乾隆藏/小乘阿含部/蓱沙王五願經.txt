蓱沙王五願經一卷

小乘阿含部蓱沙王五願經一卷吳月支優婆塞支謙譯

蓱沙王五願經

聞如是。一時佛在王捨國鷂山中。與五百比丘俱。時王捨國王。號名蓱比沙。少小作太子。意常求五願。一者願我年少爲王。二者令我國中有佛三者使我出入常往來佛所。四者常聽佛說經。五者聞經心疾開解。得須陀洹道。是五願。蓱比沙王皆得之。時王捨國北方。有異國國名徳差伊羅。其國王。名弗迦沙。甚髙絕妙宿命時曾更見佛。受佛經道學身中六分經。何等六分。一者身中有地。二者身中有水。三者身中有火。四者身中有風。五者身中有空。六者身中有心。身中凡有是六分。蓱比沙王。與弗迦沙王。生未曾相見。遙相愛敬如兄弟。常書記往來。相問遺不絕。蓱比沙王。意常念。令我得絕奇好物。以遺弗迦沙。弗迦沙王。亦常意念。令我得絕奇好物。以遺蓱比沙王。弗迦沙王。國中奄生一蓮華。一枚有千葉。皆金色。遣使者以遺蓱比沙王蓱比沙王。見華大歡喜言。弗迦沙王。遺我物。甚奇有異。蓱比沙王。作書與弗迦沙王言我國中有金銀珍寶甚多。我不用爲寶。今我國中生一人華。人華字佛。紫磨金色。身有三十二相。弗迦沙王。讀書聞佛聲。大歡喜踴躍。毛衣皆豎。宿命曾已見佛。故毛爲豎。

弗迦沙王。作書與蓱比沙王。願具聞神佛所施行教誡。當所奉行。願具告意。弗迦沙王。卻後數日自念言。人命不可知在呼吸間。我不能復待蓱比沙報書。不如便自行見佛。弗迦沙王。主九十九小國小國王曰來朝。弗迦沙。敕諸小國王及羣臣百官。諸兵皆悉嚴駕。發行到王捨國佛所。道逢蓱比沙王書。書上言。佛教人。棄家捐妻子斷愛欲。當除須髮著法衣作沙門。所以者何。人愚癡故。不當爲者而爲之。便爲癡。從癡爲行。從行爲識。從識爲名色。從名色爲六入。何等爲六入。一者眼。二者耳。三者鼻。四者口。五者身。六者心。是爲六。此六事皆外向。眼向色。耳向聲。鼻向香。口向味。身向細軟。心向欲。是爲六向。從六向爲合。從合爲痛樂。從痛樂爲愛。從愛爲受。從受爲有。從有爲生。從生爲老死憂悲苦不如意惱。如是合大苦陰隨習。凡合此勤苦合名人。智者自去愚癡。愚癡盡眾惡消除。惡消除便行盡。行盡識盡。識盡名色盡。名色盡六入盡。六入盡合盡。合盡痛樂盡。痛樂盡愛盡。愛盡受盡。受盡有盡。有盡生盡。生盡老死盡。老死盡已。憂悲苦不如意惱。如是合大苦陰隨習爲盡。便不復生。不生卽得泥洹道無爲。弗迦沙王。讀書竟自思念。夜人定後。羣臣百官士眾皆臥出。寂然無聲。竊起亡去。入丘墓間。便自剃頭被法衣作沙門。無飯食應器。便取冢間久死人髑髏。淨刮灑以爲應器。持是髑髏應器。轉行到王捨蓱比沙王國。止於城外。舉頭視日念。今日至佛所晚。明日乃行。弗迦沙王。前報窯家。願寄一宿。窯家言。大善。我捨幸寬。有宿止處。弗迦沙王。於外取小艸蓐。入於一屏處。布座坐其上。自思惟五內。佛以天眼。從鷂山中。遙見弗迦沙王來到王捨國止於城外窯家。佛念弗迦沙王命盡明日恐不復生相見。

佛卽飛行。就到窯家門外。佛報窯家。願寄一宿。窯家報言。我捨幸大。可得相容屬者有一沙門。來寄宿。自與相報。相便安者。便可止宿。佛卽前至弗迦沙王所言。我從主人寄一宿。云當報卿。卿寧肯令我一宿耶。弗迦沙言。我適有小艸蓐。裁足坐耳。此捨幸寬。卿便自在。所欲宿耳。

佛便自左右取小艸蓐。於一處坐。佛端坐過三夜。弗迦沙亦端坐。佛自念。是弗迦沙坐。安諦寂寞。不動不搖。佛意試欲前問用何等故作沙門。受何經戒。喜何等經。佛起到弗迦沙前問言。卿師受誰道。用何等故作沙門。弗迦沙報言。我聞有佛。姓瞿曇。父字悅頭檀。白淨王也。其子剃頭須作沙門得佛道。我師事之。我用佛故作沙門。佛所說經入我心中。我甚喜之。佛問寧曾見佛不。弗迦沙言。未曾見。設使見者。寧能識是佛不。弗迦沙言。見之不能識。佛念是賢者。爲用我故作沙門。續當爲子說宿命時所知經。爾乃解疾耳。佛語弗迦沙言。我爲卿說經。上語亦善。中語亦善。下語亦善。爲卿說身中六分事。善聽之。弗迦沙言。大善。佛言。合此六事。能成爲人身。人身凡六事。有所覺知。人志用十八事。轉動人意。凡有四事。道人所當奉行。奉行已志不復轉。志不復轉者便得道。得道已不復生。不復老。不復病。不復於今世死。亦不復於後世死。亦不復愁。亦不復憂。亦不復怒。亦不復思。亦不復愛。是爲度世之道。

請解六事合名爲人。熟聽之。一者地。二者水。三者火。四者風。五者空。六者心。何等爲地。地有二品。身地外地。何等爲身地者。謂發毛爪齒皮肉筋骨脾腎肝肺腸胃。身中諸堅者。皆爲地。身地外地。同合爲地。身地外地。非我地。適無所復貪愛知者。當熟思惟。是以自解。

何等爲水。水有二品。身水外水。何等爲身水者。謂淚涕唾膿血汗肪髓腦小便。身中諸軟者。皆爲水。身水外水。同合爲水。身水外水非我水。適無所復貪愛知者。當熟思惟以自解。

何等爲火。火有二品。身火外火。何等爲身火者。謂身中溫熱腹中主消食。中熱身諸者。皆爲火。身火外火。同合爲火。身火外火。非我火。適無所復貪愛知者。當熟思惟以自解。

何等爲風。風有二品。身風外風。何等爲身風者。謂上气風。下气風。骨間風。腹中風。四支風。喘息風。身中諸起者。皆爲風。身風外風。同合爲風。身風外風。非我風。適無所復貪愛知者。當熟思惟以自解。

何等爲空。空有二品。身空外空。何等爲身空者。謂眼空耳空鼻空口空喉空腹空胃空。食所出入空。是爲身空。身空外空。同合爲空。身空外空。非我空。適無所復貪愛知者。當熟思惟以自解。

智者學道。能自別知身中五分。餘一分者心。心淸淨無欲。自念我淸潔如是。若願欲上第二十五空慧天。恐於二十五天上。壽數千劫不得脫。若復願上第二十六識慧天。壽復倍於二十五天上。恐復不得脫。若復願欲上第二十七無所念慧天。壽復倍二十六天上。恐復不得脫。若復願欲上第二十八無思想天。壽八十四千萬劫。恐復不得脫。志便厭苦。壽久不得脫。便取泥洹道。

何等爲六事各合者。謂目合於色。耳合於聲。鼻合於香。舌合於味。身合於細滑。心合於知。是爲六合。

何等爲志十八轉者。謂目爲好色轉。爲惡色轉。爲中色轉。耳爲好聲轉。爲悲聲轉。爲惡聲轉。鼻爲好香轉。爲惡香轉。爲臭香轉。舌爲美味轉。爲惡味轉。爲無味轉。身爲細軟轉。爲粗堅轉。爲寒溫轉。心爲善事轉。爲惡事轉。爲世事轉。爲志十八轉。

何等爲四事堅制人者。一爲至誠。二爲等意。三爲智慧。四爲消滅諸惡。是爲四堅志。目所貪愛得之因快樂。快樂離人自覺過去。從苦致苦能知爲苦。苦已去自知爲脫苦。人行苦難得樂。當思惟斷諸惡事。因得不苦不樂自知遠離諸苦。譬如兩木相揩生火。因別兩木。各著一面。火亦滅水亦冷。恩愛合便得苦。棄捐恩愛。自知爲脫。譬如鍛金師得好金自在欲作。何等奇物。臂環耳璫。步瑤華光及百種。皆能作之。道人持心。當如是鍛金師自在欲生。不假令欲生二十五天。二十六天。二十七天。二十八天。然審皆有。是𨿽久會當壞。皆當過去。無有常。知當復過去。意不復向。不復念。不復思。不復愛。是名爲無爲。智者自思惟。如是乃爲髙耳。人遠離諸惡。乃爲智耳。目所見萬物皆當過。無有常無爲。亦不復去。亦不復來。道人知是者。便信於道無爲。最爲至誠。未得道時。所喜愛樂身心所生。得道已皆棄捐之。人棄所在恩愛。是名爲無爲。

志在淫劮故不得脫。志在嗔怒。故不得脫。志在愚癡。故不得脫。道人知是者。因棄淫劮之心。棄嗔怒之心。棄愚癡之心。拔恩愛之本。斷其枝條。截其根莖。不復生滋。是名無爲。

自念有我志復動。無我志復動。我端正志復動。我不端正志復動。人豫自念。如是是爲病。是爲劇。是爲痛。是爲不脫。是故不欲多念。是謂諸苦之要。

弗迦沙。本不知是佛。得第三阿那鋡道。能知爲佛耳。卽起以頭面著佛足言。我實愚癡無狀。失於禮敬。佛便自現光景威神。弗迦沙便自悔過言。我愚癡人佛言。若能自悔過爲善。令若過除。弗迦沙言。願持我作沙門。佛問若作沙門。衣缽具不。弗迦沙言。未具。佛言沙門衣缽不具。不得作沙門。弗迦沙言。諾。請行具之。

佛言大善。弗迦沙起爲佛作禮。繞佛三匝。弗迦沙明日卽入城。入城未遠。城中有少齒牸牛。犇走以角觸抵弗迦沙。諸比丘展轉聞之。白佛言。佛昨日可於窯家爲說經。沙門辭行具衣缽。爲犇牛所抵殺。如是當趣何道。佛言是大長者。我爲說經。皆悉心受奉行之。卽得第三道。須陀洹斯陀鋡阿那鋡。便棄五蓋。一者淫劮。二者嗔怒。三者睡眠。四者戲樂。五者悔疑不正之心。今生十六天上。阿那鋡中。便自於天上。得阿羅漢度世去。今諸比丘。共取弗迦沙身。好收葬之。於其上起塔。諸比丘。卽共承受佛教。卽爲起塔。佛說經已。諸比丘。皆叉手爲佛作禮。

