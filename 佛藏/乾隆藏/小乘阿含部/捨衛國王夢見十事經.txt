捨衛國王夢見十事經一卷

小乘阿含部捨衛國王夢見十事經一卷失譯人名今附西晉錄

捨衛國王夢見十事經

佛在捨衛只桓阿難邠坻阿藍。時國王波斯匿夜臥夢見十事。何謂爲十事。一者見三瓶並兩邊滿中央空。兩瓶滿沸气交往來不入空瓶中。二者見馬口亦食尻亦食。三者見小樹生華。四者見小樹生實。五者見一人切繩人後有羊主食繩。六者見狐坐於好牀食以金器。七者見大牛還從小犢子乳。八者見四牛從四面鳴來相趣欲鬥。當合未合不知牛處。九者見大陂水中央濁四邊淸。十者見溪水流正赤。王夢已卽覺。王大惶怖恐亡其國軀。明日王卽召公卿大臣及明道知解夢者婆羅門。皆到王前。王卽爲說夜夢十事。誰能解者。諸能解夢者卽言。我能解之。恐王聞之不樂。王言。便說之如卿所知。婆羅門卽爲王說之言。當殺王太子以祠天王。重夫人當殺以祠天王。邊傍侍奴婢當殺以祠天王。所有白象當殺以祠天王。所重好馬當殺以祠天王。所可臥具及著身珍寶好物。皆當燒用祠天王。此王身乃無他。王聞婆羅門解夢如是。王卽大愁憂。卻入齋室思念。是王有一夫人名摩利。就到王所齋室問。王何爲入齋室愁憂。我身將有過失。王卽言。若莫問。儻聞者令若愁。夫人卽復問。何因緣愁。王言。不須復問。聞者令若憂。夫人復言。我是王身半也。王有急緩當以告我。王卽爲說之言。我昨日夜夢見十事。一者見三瓶兩邊滿中央空。兩瓶滿沸气交往來不入空瓶中。二者見馬口亦食尻亦食。三者見小樹生華。四者見小樹生實。五者見一人切繩人後有羊主食繩。六者見狐坐好牀食以金器。七者見大牛還從小犢子乳。八者見四牛從四面鳴來相趣欲鬥。當合未合不知牛處。九者見大陂水中央濁四邊淸。十者見大溪水流正赤。夢已卽覺惶怖。夢如是。恐亡我國恐亡我子。恐亡我國中人民。反明日我卽召公卿大臣諸婆羅門能解夢者爲說夢如是。婆羅門解夢言。王所愛者。皆當以祠天用。是故憂愁夫人言。王莫愁憂。人行買金。以金磨石好惡其色見石上。今佛在只桓阿難邠坻阿藍。可往問佛夢意。如佛解者當隨佛語。王卽敕左右車騎。車騎已嚴。王卽乘髙蓋車。車名婆羅延。時車騎數千卽從捨衛。到只桓阿難邠坻阿藍。徐步徑卽下車步到佛所。見佛前以頭面著佛足乃坐白佛言。我昨日夜夢見十事。一者見三瓶並兩邊滿中央空。兩瓶滿沸气交往來。不入空瓶中。二者見馬口亦食尻亦食。三者見小樹生華。四者見小樹生實。五者見一人切繩人後有羊主食繩。六者見狐坐於好牀食以金器。七者見大牛還從小犢子乳。八者見四牛從四面鳴來相趣欲鬥。當合未合不知牛處。九者見大陂水中央濁四邊淸。十者見大溪水流正赤。我夢如是覺卽怖﹝怡﹣臺﹢處﹞。恐亡我國恐亡我子。恐亡我國中人民。反王言。願佛爲我解是十事。佛卽告王言。莫恐莫恐。所夢者無他。於王身無惡。於國亦無惡。於大子亦無惡。於夫人亦無惡王所夢者。皆爲後世施耳。後世人不畏法。皆淫泆皆貪。一妻不厭足。數怒愚癡不知慚愧。王夢見三瓶並兩邊滿中央空。兩瓶滿沸气交往來不入空瓶中者。後世人當不給視貧窮。近親兩富自相饋遺。王夢見一事者。正爲是耳。王莫恐莫恐。於國於身妻子皆無他。王夢見馬口亦食尻亦食者。後世大臣當廩食於官復食於民。王夢見二事者。但爲是耳。王莫恐莫恐於國於身妻子皆無他。王夢見小樹生華者。後世人年未滿三十。當頭生白髮。王夢見三事者。正爲是耳。王莫恐莫恐於國於身妻子皆無他。王夢見小樹生實者。後世女人年少當行嫁。抱子不知慚愧。王夢見四事者。正爲是耳。王莫恐莫恐。於國於身妻子皆無他。王夢見一人切繩人後有羊主食繩者。後世人當行出賈畱婦於家。婦當私與男子共棲宿。王夢見五事者。正爲是耳。王莫恐莫恐。於國於身妻子皆無他。王夢見狐坐於好牀食以金器者。後世賤人當有財富者。當在上坐食飲極味。王夢見六事者。正爲是耳。王莫恐莫恐。於國於身妻子皆無他。王夢見大牛還從小犢子乳者。後世人母當爲女作媒。將他人男子與女共房。母當主守門。持女淫錢用自給活。王夢見七事者。正爲是耳。王莫恐莫恐。於國於身妻子皆無他。王夢見四牛從四面鳴來相趣欲鬥。當合未合不知牛處者。後世人大臣當不畏天。淫泆貪一妻不厭足。數怒愚癡不知慚愧不畏上下。雨師不爲時節。帝王長吏人民皆當請雨。雨師見帝王長吏人民施行如是故四面起雲。帝王長吏皆喜言。云已四面起今當雨。須臾間云各自散去。雨師故見怪。欲使帝王長吏人民畏天地。不淫泆不貪。守一妻慈心莫怒。王夢見八事者。正爲是耳。王莫恐莫恐。於國於身妻子皆無他。王夢見大陂水中央濁四邊淸者。後世人民在閻浮利內者。當不孝父母不敬長老。無反復不顧後。邊國當孝父母敬長老有反復。王夢見九事者。正爲是耳。王莫恐莫恐。於國於身妻子皆無他。王夢見大陂水正赤者。後世諸王當不厭其國興師。人民起兵共斗。當作車兵馬兵步兵。當以車兵相殺馬兵相殺步兵相殺。血流正赤。王夢見十事者。正爲是耳。王莫恐莫恐。於國於身妻子皆無他。是夢者皆爲後世方來之事。王卽長跪言。得佛教心卽歡喜。如人持小器受膏。膏多器小更求大器。得大器更受之。卽安隱不恐。王卽稽首再拜。前以頭面著佛足而去。還歸於宮重賜正夫人。皆奪諸公大臣俸祿不復信諸婆羅門語。

