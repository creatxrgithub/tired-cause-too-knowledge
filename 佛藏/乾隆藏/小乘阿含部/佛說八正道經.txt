佛說八正道經一卷

小乘阿含部佛說八正道經一卷後漢安息國三藏法師安世髙譯

佛說八正道經

聞如是。一時佛在捨衛國祇樹給孤獨園。佛告諸弟子。聽我說邪道亦說正道。何等爲邪道不諦見不諦念不諦語不諦治不諦求不諦行不諦意不諦定。是爲道八邪行。

何等爲道八正行。一者諦見。諦見爲何等。信布施信禮信祠信善惡行自然福信父母信天下道人信求道信諦行信諦受。今世後世自黠得證自成。便相告說是爲諦見。

第二諦念爲何等。所意棄欲棄家不嗔恚怒不相侵。是爲諦念。

第三諦語爲何等。不兩舌不傳語不惡罵不妄語。是爲諦語。

第四諦行爲何等。不殺盜淫。是爲諦行。

第五諦受爲何等。是聞有道弟子法求不可非法。飯食牀臥病瘦正法求不可非法。是爲諦受。

第六諦治爲何等。生死意共合行所精進行出力因緣行。乃精進不厭意持。是爲諦治。

第七諦意爲何等。生死行合意念向意念不妄不共意求。是名爲諦意。

第八諦定爲何等。生死意合念止相止護已止聚止。不可爲。不作所有罪。不墮中庭。是名爲諦定。

比丘。所有道弟子。當受是八種行諦道。如說行可得道八行覺。諦見者信布施後世得具福。信禮者見沙門道人作禮福。信祠者懸繒燒香散花然燈。信所行十善是爲自然得福。信父母者信孝順。信天下道人者喜受經。信求道者爲行道。信諦行者斷惡意。信諦受者不犯戒。今世後世自黠爲得黠。能教人得證。自成者能成人。能成他人便相告說。是名爲諦見知。如是便自脫亦脫他人。

第二諦念所意起者爲失意。欲棄家者爲念道。不嗔恚怒者爲忍辱。不相侵者當正意。

第三諦語者。不惡罵不犯口四過。但說至誠道品諦要。

第四諦行者不殺盜淫而行誠信。

第五諦不墮貪者。但求一衣一食爲賤醫。

第六諦治者爲向三十七品經。

第七諦意者日增三十七品經不離意。

第八諦止者不忘因緣。止者常還意護。已止者一切無所犯。聚止者得福道。佛說如是。皆歡喜受。

