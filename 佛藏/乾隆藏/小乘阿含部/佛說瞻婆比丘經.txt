佛說瞻婆比丘經一卷

小乘阿含部佛說瞻婆比丘經一卷西晉沙門釋法炬譯

佛說瞻婆比丘經

聞如是。一時婆伽婆。在瞻婆恆伽上法賴池水上。彼時世尊十五日說戒。在比丘僧前坐。世尊坐已觀諸比丘意之所念。觀諸比丘意之所念已。夜初一分時坐默然住。於是有異比丘從坐起一向著衣叉手向世尊白世尊曰。惟世尊。夜一時已過。世尊及比丘僧坐已久。惟願世尊。當說戒。彼時世尊默然住。世尊至夜半默然坐住。彼比丘再叉手向世尊白世尊曰。惟世尊。夜已過初時夜已過半。世尊。比丘僧坐已久。惟願世尊。當說戒。彼時世尊亦默然住。彼時世尊於夜半後坐默然住。彼比丘三叉手向世尊白世尊曰。惟願世尊。夜已過初時。夜已過半。夜已過半後明星欲出。不久當明星出。世尊。比丘僧坐已久。惟願世尊。當說戒。彼時世尊告此比丘曰。我比丘眾中有不淨者。彼時尊者大目幹連亦在眾中會。眾中會已。於是尊者大目幹連作是念。世尊爲說何比丘。言眾中有不淨。我寧可作如其像三昧正受。以三昧意。觀諸比丘意之所念。於是尊者大目幹連。卽如其像三昧正受。以三昧意觀諸比丘意之所念。尊者大目幹連卽便知之。世尊所爲比丘。於是尊者大目幹連從三昧起。便至彼比丘所。到已牽彼比丘臂將出門外。汝愚人去。汝不應在此宿。無有比丘共汝住者。汝今爲比丘外。於是尊者大目幹連牽彼比丘臂將出門外。反閉門。閉門已。至世尊所。到已禮世尊足。卻坐一面。尊者大目幹連卻一面已白世尊曰。世尊。所說比丘者。言眾中有不淨。我已牽彼比丘臂將出門外。汝愚人去。汝不應在此宿。無有比丘共住汝。今比丘爲是外。惟世尊。已過夜初分。已過夜半。已過夜半後夜。已欲曉明星出時。明星不久當出。世尊。比丘僧坐已久。願世尊。當說戒。汝目幹連。彼愚癡人爲多受罪。而觸嬈世尊及比丘僧。若目幹連。眾中有不淨比丘。如來說戒者。彼愚人頭當破爲七分。是故汝目幹連。從今日始汝等當共說戒。如來不復來說戒。何以故。目幹連。此一愚人如是過已。過觀而觀屈申捲舒持僧伽梨衣缽。而於他梵行者自言是梵行。此目幹連。若人言是梵行者。若人作是念。沙門爲幻。沙門爲粗。沙門爲刺。沙門非言。如是知已便棄著外。何以故。恐壞余淨比丘故。猶若目幹連。成就稻田麥田。若中有惡艸生。彼艸根如麥根。枝節葉實亦如是。未成其子當棄之。目幹連。若成子已。彼田居士便作是念。此爲是壞麥子之艸。麥之刺麥之粗。彼便拔棄著外。何以故。恐壞余淨麥故。如是目幹連。若有一愚人作是念過已。過觀而觀屈申捲舒持僧伽梨衣缽。而於余梵行者自言是梵行者。若目幹連。他稱言是梵行者。彼若作是念。此沙門壞。此沙門刺。此沙門粗。此沙門非言。彼知已便棄著外。何以故。恐壞余淨比丘故。猶若目幹連。彼田居士。於冬月時治大谷積。若彼谷所有豎固住者。一向皆離去。謂所有若艸若葉。彼揚著風中一向吹去。彼田居士。執掃帚在中是目幹連若愚人作是行過已過觀谷故。如是目幹連。若一愚人。作是行過已。過觀而觀屈申捲舒持僧伽梨衣缽。而於他梵行者。自言是梵行者。若目幹連。他稱是梵行者他作是念。此沙門壞。此沙門粗。此沙門刺。彼知已棄著外。何以故。恐壞余比丘故。猶目幹連。彼田居士。彼求水欲通水。執極利斧入於林中。彼執斧﹝木

豕﹞樹。謂彼所有樹堅固住而不可入。謂所有枯樹打已斧則陷入。田居士截其根。載根已通其中。通其中已便作木筧函通水。如是目幹連。或一愚人作如是行過已。過觀而觀屈申捲舒持僧伽梨衣缽。而於他梵行者。自言是梵行者。若目幹連。他稱言是梵行者。彼作是念。沙門壞。沙門粗。沙門刺。沙門非。彼知已棄著外。何以故。恐壞余淨比丘故。說偈曰。

共止及當知

惡求及嗔恚

恚恨不捨貪

不棄幻諛諂

莊人詐言息

自說是沙門

自作諸惡行

惡見非是樂

多作諸妄言

如是知彼已

悉皆不與會

擯棄不共止

知時具淨行

分別誰言已

非息言沙門

惡行擯棄已

不與惡共止

數數及日日

悉皆共集會

當棄此苦際

佛如是說。彼諸比丘聞世尊所說。歡喜而樂。

