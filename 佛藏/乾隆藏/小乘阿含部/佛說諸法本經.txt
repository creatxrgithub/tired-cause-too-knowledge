佛說諸法本經一卷

小乘阿含部佛說諸法本經一卷吳月支優婆塞支謙譯

佛說諸法本經

聞如是。一時佛在捨衛國祇樹給孤獨園。佛告諸比丘。聽吾說諸法本。對曰惟然。世尊曰。若有外道異學有來問者。何謂法本。當答言。欲爲諸法本。何謂習。更爲習。何謂同趣。痛爲同趣。何謂致有。念爲致有。何謂明道。思惟爲明道。何謂第一。三昧爲第一。何謂最上。智慧爲最上。何謂牢固。解脫爲牢固。何謂畢竟。泥洹爲畢竟。

如是諸比丘。欲爲諸法本。更爲諸法習。痛爲諸法同趣。念爲諸法致有。思惟爲諸法明道。三昧爲諸法第一。智慧爲諸法最上。解脫爲諸法牢固。泥洹爲諸法畢竟。

諸比丘當學是。常當有去家之想念。非常想念。非常苦想念。苦非身想念。穢食想念。不淨想念。死亡想念。一切世間無樂想念。知世間邪正想念。別世間有無想念。世間所習所取歡樂變失及其歸趣。當如事以正見知之。諸比丘念是爲斷愛棄欲。入正慧得苦際。佛說經已。皆歡喜奉行。

