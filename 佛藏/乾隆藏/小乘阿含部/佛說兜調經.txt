佛說兜調經一卷

小乘阿含部佛說兜調經一卷失譯人名今附西晉錄

佛說兜調經

聞如是。一時佛在捨衛國。國中有一婆羅門名曰兜調。有子名曰谷。兜調爲人急獘常喜罵詈身死還自爲其家作狗子。名曰騾。其子谷者愛是狗子爲著金鎖。牀臥常以氍氀毾﹝毯﹣炎﹢登﹞。食以金盤美食。谷出至市。佛過谷門白狗嚇佛佛卽言。汝平常時舉手言咆今反作狗嚇不知慚愧。狗便慚走。持頭面插牀下啼淚出。佛去後狗不復上所臥牀。便寢臥地食之不食。谷從外來見狗不食。問家言。狗何爲如是家言。屬者有一沙門來過。不審何言。狗因走入牀下臥地。食之不食。谷言。沙門向何道去。家言東去。谷卽隨而追及。佛於樹下爲諸比丘說經。佛遙見谷來。佛告諸比丘。谷來不至道死者。便墮地獄中。諸比丘問佛。何爲墮地獄中。佛言。是人持惡意來欲害人故。當墮地獄中。谷至佛前因問。屬者何沙門過我門罵我狗。令不食不臥其處。佛卽報言。我過汝門白狗嚇我卽謂言。汝平常時舉手言咆。今反作狗嚇不知慚愧。狗便慚走。持頭面插牀下啼淚出。谷問佛。是狗於我何等耶。佛言。不須問。聞者令汝不樂。谷言。聽爲我說之。佛言。說者令汝嗔怒。谷言。不敢嗔。願欲聞之。佛言。是汝父兜調也。谷言。我父兜調在世時明經道經不作狗。佛言。但坐所知自貢髙故作狗耳。汝欲知審是汝父不。還歸於家語狗言。汝審是我父兜調者。當於故器中食汝審是我父者。當還於故處臥。汝審是我父者。先時所有珍寶藏物當示我處。谷卽還歸呼狗言。騾汝審是我父兜調者。當食是食。狗卽食其食。谷復言。騾汝審是我父者。當臥故處。狗卽臥故處。谷復言。騾汝審是我父者。先時所有珍寶藏物當示我處。狗卽以口指牀右。足下以前兩足爬地示之。谷卽掘騾所爬地。得珍寶琦物甚眾多。谷大歡喜。因還到佛所。佛遙見之。告諸比丘。今谷來不至道死者。卽生天上。諸比丘問佛。何因緣得生天上。佛言。是人持善意來故。當生天上。谷到佛所前爲佛作禮白佛言。審如佛語。谷復問佛言。人居世間。何故獨有壽者有不壽者。何故獨有多病者有少病者。何故面獨有好色者有惡色者。何故獨有尊者有卑者。何故獨有媚者有不媚者。何故獨有富者有貧者。何故獨有明者有愚者。佛告谷。人於世間喜殺生無慈心者。死入地獄中。地獄中罪竟復爲人。卽不壽。人於世間不殺生有慈心死上天。從天來下生人間卽長壽。人於世間喜斗亂持刀杖恐人。死入地獄中。地獄中罪竟復爲人卽多病。人於世間喜和合。不持刀杖恐人。死生天上。從天來下生人間卽少病。人於世間喜嗔怒。聞善語亦怒。聞惡語亦怒。見賢者亦怒。見愚者亦怒。不別善惡但欲嗔怒。死入地獄中。地獄中罪竟。復爲人面無色萎黃熟。人於世間不嗔不怒見賢者敬之。見愚者忍之死上天。從天來下生人間面色常好。爲人和心賢善。人於世間不媚者。見老人不起。不孝父母見父母不敬愛。人有孝順敬父母及長老者常恚恨之。死入地獄中。地獄中罪竟。復爲人卽不媚。爲眾人所憎惡。人於世間孝父母敬長老。若有人不孝者不敬長老者。輒往教之。喜爲人說善言死上天。從天來下生人間。爲人所愛敬。人於世間憍慢不敬尊者。自用彊梁死入地獄中。地獄中罪竟。復爲人因作下賤。人於世間不憍慢常敬尊者。用人不彊梁死上天。從天來下生人間。因作尊者。人於世間慳貪𨿽富不惠施貧人。不視宗親不喜布施。貪惜飲食不施沙門道人。復不敢自飽死入地獄中。地獄中罪竟。復爲人卽貧賤乞丐。人於世間無慳貪之心。爲人無貧富好布施沙門道人。施與貧者愛視宗親。飯食常自飽滿死上天。從天來下生世富樂爲人所敬愛。人於世間聞有明經髙遠。若沙門及道士。不好往問度世之道。心嫉髙遠死入地獄中。地獄中罪竟。復爲人卽愚癡。無所識知與畜生同伍。人於世間聞有明經髙遠。若沙門道士。好往問度世之事。心不嫉妒。貪愛髙遠死卽上天。從天來下生人間。爲人卽明經曉道。爲眾人所尊用。佛言。人作善者得上天。爲惡者下入地獄。人求壽得壽。求不壽得不壽。求病得病。求不病得不病。求面好色得面好色。求惡色得惡色。求尊者得尊者。求下賤得下賤。求媚得媚。求不媚得不媚。求富得富求貧得貧。求智得智求愚得愚。人於世間作善惡。譬如種谷得谷。種麥得麥種稻得稻。作善得善作惡得惡。谷卽卻長跪言。前頭來時見狗不食。心懷嗔恚愚癡故耳。今佛所語。如盲得視如聾得聽。如人墮深水得出。如狂癡得愈。如人行冥中得見日月。願從佛求哀乞悔過惟加大恩。卽奉行五戒爲優婆塞。佛言。後世人有諷誦是經者若聽聞音聲者。心中惻然衣毛。爲豎淚卽爲出。如是者。其人皆當爲彌勒佛作弟子。得度世去。

