大方等大集經三十卷

大乘大集部大方等大集經三十卷北涼天竺三藏曇無讖譯

大方等大集經卷第一序品第一

如是我聞﹕一時﹐佛在王捨城耆闍崛山中﹐往古諸佛本所住處大塔之中。諸大菩薩之所贊嘆﹐其地潔淨微妙最勝諸佛法座。諸天﹑龍﹑鬼﹑乾闥婆等常行稱詠﹐又能增長無量善根﹐常有諸佛微妙光明﹐成就無量無邊功徳﹐具足諸佛所行之處。如來得成菩提道已﹐轉妙法輪﹐調伏無量無邊眾生﹐於一切法而得自在。世尊逮得一切法中無礙智慧﹐能善分別一切眾生諸根利鈍﹐永斷一切煩惱習气﹐不待莊嚴了知諸法。

與大比丘僧六萬八千﹐一切調伏斷煩惱習气﹐皆是佛子善解深義﹐悉是福田能斷諸有﹐得淨戒果不生不滅。復有無量諸菩薩僧﹐具無礙智﹑甚深智﹑無知智﹐大慈大悲降注法雨﹐能施一切甘露法味﹔於諸眾生等心如地﹐增長成就助菩提法﹐智慧光明能破黑闇﹐悉能照明善惡之道﹔能開眾生善心蓮華﹐能令眾生善根成熟﹐增長善芽﹐幹煩惱海﹐具智慧翼遊空無礙﹔諭之如日﹐善能增損眾生善惡﹔諭之如月﹐爲諸善本如須彌山﹔至心寂靜修行梵行﹐不爲世論之所動轉﹐安住無上出家之法﹐能見諸佛一切世界﹔積善法藏猶如大海﹐具足成就諸陀羅尼﹐寂靜聖行及大慈悲﹐淸淨莊嚴定慧二目﹔久已遠離深法怖畏﹐無量劫中所修菩提﹐未畢竟者終不休息﹐成就菩薩所有功徳。其名曰﹕慧光無礙眼菩薩摩訶薩﹑見一切田莊嚴瓔珞菩薩摩訶薩﹑不斷如來性出世意菩薩摩訶薩﹑爲諸眾生示現細行神足菩薩摩訶薩﹑無量樂說無礙神足幢名稱菩薩摩訶薩﹑淨眾光自在王菩薩摩訶薩﹑善能論解字義廣說論義神足菩薩摩訶薩﹑無量功徳智慧莊嚴住菩薩摩訶薩。如是等菩薩摩訶薩﹐常與如來同止共住﹐如來常爲分別宣說菩薩所行法門之法。

爾時﹐如來成得佛道﹐始十六年﹐廣知眾中多修梵行悉來大集﹐堪任受持菩薩法藏。爾時﹐如來卽作是念﹕「我今當於如是無量象王眾中宣說菩薩所行之法﹐先當示現諸佛如來大神通力﹐爲諸菩薩令知諸佛深境界故。」爾時﹐世尊卽入三昧﹐其三昧名佛境神通實見眾生。以佛功徳威神力故﹐於欲﹑色天二界中間出大坊庭﹐猶如三千大千世界﹐定慧二力之所成就﹐其處堪任佛所遊居。復出大光其明淸淨﹐徧照十方諸佛世界﹐能令眾生得知足心。於諸天宮最爲殊勝﹐能勸十方放逸菩薩。其坊四匝白琉璃樹﹐眞金爲墻﹐功徳寶室﹐瑪瑙垂檐﹐雜寶欄楯﹐白眞珠网以覆其上﹐種種幡蓋以爲莊嚴﹐眾香塗地﹐燒散雜香﹐十方世界眾生所有上妙莊嚴悉於中現。安置無量百千萬億師子法座﹐其座各有無量雜色柔軟敷具﹐能令眾生歡喜愛樂。諸四天下各以七寶作四梯梐﹐金剛階蹬廣十由旬﹐如其行時出微妙音。如四天下﹐三千大千世界亦復如是。

爾時﹐世尊從三昧起﹐大千世界六種振動﹐亦放無勝最大光明﹔卽與聲聞﹑菩薩大眾﹐前後圍繞欲往彼坊。一切諸天尊重贊嘆﹐香華﹑伎樂﹑塗末燒香﹑曼陀羅華﹑摩訶曼陀羅華﹑曼殊沙華﹑摩訶曼殊沙華等以爲供養﹐能動無量無邊世界﹐光明徧照無不大明﹐示現諸佛神通福徳。當爾之時﹐耆闍崛山一切大眾忽然不現﹐蹬中階節上升虛空。時﹐無量億諸天龍等﹐及不護神﹑伎樂神﹑非天神﹑金翅鳥舞神﹑腹行神﹑嗜肉神﹑善餓鬼神﹑甕耳鬼神﹑住廁羅剎﹑厭人鬼﹑能狂鬼﹑影鬼﹑產乳羅剎﹑持發鬼﹑常醉鬼﹐如是等眾悉侍從佛﹐以天香華微妙天樂而供養之。

爾時﹐四天王合掌長跪﹐以偈贊佛﹕

「如來光明勝一切﹐能壞三惡道黑闇﹐

今我歸依樂依止﹐薩婆悉達無上尊﹗」

時﹐四天王與諸天人﹐偈贊佛已﹐尋侍佛後。

爾時﹐帝釋與忉利天人﹐於其界次階上見佛﹐以天香華﹑微妙伎樂而供養之﹐以偈贊佛﹕

「如來具足六神通﹐所得大悲無能勝﹐

以佛功徳嚴十方﹐我今敬禮無與等﹗」

時﹐帝釋與忉利天﹐偈贊佛已﹐尋侍佛後。

爾時﹐夜摩天王與夜摩天子﹐於其界次階上見佛﹐以天香華﹑微妙伎樂而供養之﹐以偈贊佛﹕

「無礙智慧無有邊﹐善解眾生三世事﹐

一心能知無量心﹐是故稽首禮無上﹗」

時﹐夜摩天王與夜摩天子﹐偈贊佛已﹐尋侍佛後。

爾時﹐兜率天王與兜率天子﹐於其界次階上見佛﹐以天華香﹑微妙伎樂而供養之﹐以偈贊佛﹕

「佛知諸法如幻炎﹐無受無作無字說﹐

湣眾故說不可說﹐記說無我知法性。」

時﹐兜率陀天王與兜率天子﹐偈贊佛已﹐尋侍佛後。

爾時﹐化樂天王與善化樂天子﹐於其界次階上見佛﹐以天華香﹑微妙伎樂而供養之﹐以偈贊佛﹕

「如來具足得十力﹐知諸法界如虛空﹐

無色哀湣示形色﹐其心平等視眾生。

如來常行世尊行﹐爲眾生故行世行﹐

開無分別諸法界﹐我今敬禮非天人﹗」

時﹐化樂天王與諸天子﹐偈贊佛已﹐尋侍佛後。

爾時﹐他化自在天王與他化自在天子﹐於其界次階上見佛﹐以天香華﹑微妙伎樂而供養之﹐以偈贊佛﹕

「如戒而住寂靜地﹐修集無上三昧定﹐

其智無礙無有邊﹐我禮畢竟解脫者﹗

大慈大悲微妙語﹐眞實能知道非道﹐

勇健精進力無勝﹐我今敬禮無能動﹗

常能修集三解脫﹐無能稱贊盡其徳﹐

烏𨿽不同金鳥飛﹐亦能任力而遊翔。

我今如烏任力贊﹐惟願哀湣受微嘆﹐

不種不收其果實﹐不贊如來無解脫。

憐湣爲葉智慧華﹐三昧爲須解脫敷﹐

菩薩蜂王食甘露﹐我今禮佛法蓮華﹗

大悲智慧光圓滿﹐能破眾生無明闇﹐

其戒淸淨眾樂見﹐我今敬禮佛法月﹗

其心平等如虛空﹐香塗割刺心無二﹐

能淨無量眾生垢﹐我今敬禮佛法河﹗」

時﹐他化自在天王與諸天子﹐偈贊佛已﹐卽尋佛後。

諸天各各贊嘆佛已﹐爾時如來示現無量神通道力﹐漸漸至彼七寶坊中。如四天下見佛上升﹐三千大千世界所見亦復如是。爾時﹐世尊至寶坊中升師子座﹐聲聞﹑菩薩各各次第坐於寶座。

爾時﹐世尊入佛三昧﹐其三昧名無礙解脫﹐一一毛孔放大光明﹐其數無量如恆沙等﹐照於東方無量世界﹐南西北方﹑四維﹑上﹑下亦復如是。地獄蒙光眾苦得息﹐其餘眾生除貪恚癡﹐慈心相向如父如子。爾時﹐以佛功徳力故﹐其光明中說如是偈﹐爲勸放逸諸菩薩故﹕

「如來精進無量邊﹐精進力過無量劫﹐

誰能贊佛光明徳﹖惟有十方諸世尊﹗

爲勸十方諸菩薩﹐樂於放逸不修禪﹐

釋迦如來放是光﹐召諸菩薩集此界。

成就具足佛十力﹐能破世界諸魔王﹐

世法不污如蓮華﹐是其光明無有量。

如來轉此無上輪﹐諸天世人所不能﹐

爲諸眾生轉法輪﹐如本十方佛所轉。

如來今者集大會﹐難見猶如優曇華﹐

若有信心成就者﹐悉爲聽法至佛所。」

是光明中所說偈頌徧告十方﹐勸諭一切諸菩薩等﹐振動一切世界大地﹐普施一切眾生安樂﹐能淨一切眾生煩惱﹐破壞眾生無明癡闇﹐能蔽一切天魔宮殿﹐光徧十方還從頂入。

爾時﹐東方有佛世界﹐名無量功徳寶聚神通﹔有佛世尊﹐號淨大淨光七菩提分寶華無斷光王。彼有菩薩﹐名諸法自在功徳華子﹐遇斯光已﹐與十恆河沙等諸大菩薩俱共發來﹐至娑婆世界大寶坊中﹐見釋迦牟尼佛﹐頭面禮敬﹐右繞萬匝﹐以妙香華而供養佛﹐卽於佛前以偈贊曰﹕

「一切功徳到彼岸﹐常爲十方佛所稱﹐

無礙名號徧十方﹐大慈大悲釋師子。

如來法界無差別﹐爲鈍根者說差別﹐

宣說一法爲無量﹐如大幻師示眾事。」

時﹐諸菩薩偈贊嘆佛頭面禮已﹐以己神力﹐於佛東邊化作牀座次第而坐。

爾時﹐南方有佛世界﹐名曰佛光﹔有佛世尊﹐號無量功徳寶。彼有菩薩名曰寶杖﹐遇斯光已﹐卽與十恆河沙等諸菩薩眾俱共發來﹐至娑婆世界大寶坊中﹐見釋迦牟尼佛﹐頭面禮敬﹐右繞萬匝﹐以妙香華而供養佛﹐卽於佛前以偈贊曰﹕

「大慈法云降法雨﹐常說無常空無義﹐

以八正水滅結火﹐能長眾生諸善根。

佛光能破無明闇﹐能誨放逸諸菩薩﹐

能焦三有諸愛種﹐能示眞實道非道。」

時﹐諸菩薩偈贊嘆佛頭面禮已﹐以己神力﹐於佛南邊化作牀座次第而坐。

爾時﹐西方有佛世界﹐名曰光明﹐佛號普光。彼有菩薩名稱力王﹐遇斯光已﹐卽與十恆河沙等諸菩薩眾俱共發來﹐至娑婆世界大寶坊中﹐見釋迦牟尼佛﹐頭面禮敬﹐右繞萬匝﹐以妙香華供養於佛﹐復於佛前以偈贊曰﹕

「於無量劫發善願﹐是故得身淨無漏﹐

如來行業如虛空﹐無礙音聲徧十方﹐

如來梵聲如雷音﹐此聲無業非因出﹐

無聽無受無眾生﹐大悲何故音聲說﹗」

時﹐諸菩薩偈贊嘆佛頭面禮已﹐以己神力﹐於佛西邊化作牀座次第而坐。

爾時﹐北方有佛世界﹐名寶莊嚴﹐佛號無量功徳莊嚴。彼有菩薩名大海智﹐遇斯光已﹐卽與十恆河沙等諸菩薩眾俱共發來﹐至娑婆世界大寶坊中﹐見釋迦牟尼佛﹐頭面禮敬﹐右繞萬匝﹐以妙香華供養於佛﹐復於佛前以偈嘆曰﹕

「如來無上金光明﹐能壞一切世間闇﹐

若有眾生遇斯光﹐遇者悉能壞煩惱。

設身髙出大千界﹐神通道力無邊際﹐

是人不能見頂相﹐大悲曠世造何業。」

時﹐諸菩薩偈贊嘆佛頭面禮已﹐以己神力﹐於佛北邊化作牀座次第而坐。

爾時﹐東南方有佛世界﹐名曰無憂﹐佛號能壞一切闇。彼有菩薩名無勝光﹐遇斯光已﹐卽與十恆河沙等諸菩薩眾俱共發來﹐至娑婆世界大寶坊中﹐見釋迦牟尼佛﹐頭面禮敬﹐右繞萬匝﹐以妙香華供養於佛﹐復於佛前以偈贊曰﹕

「無量界入一毛孔﹐亦不嬈害諸眾生﹐

如來境界無知者﹐是故神通難思議。

能令一身作無量﹐而其眞身無增減﹐

𨿽爲眾生現神變﹐然其內心無憍慢。」

時﹐諸菩薩偈贊嘆佛頭面禮已﹐以己神力﹐於佛東南化作牀座次第而坐。

爾時﹐西南方有佛世界﹐名曰善見﹐佛號心平等。彼有菩薩名大悲心﹐遇斯光已﹐卽與十恆河沙等諸菩薩眾俱共發來﹐至娑婆世界大寶坊中﹐見釋迦牟尼佛﹐頭面禮敬﹐右繞萬匝﹐以妙香華供養於佛﹐復於佛前以偈贊曰﹕

「無量世中護禁戒﹐猶如犛牛愛其尾﹐

見有毀戒生悲心﹐亦不憍慢贊己身。

如來之心如須彌﹐十方邪見不能動﹐

智慧甚深無得底﹐猶如大海難思議。

佛自解脫一切有﹐亦令苦縛得解脫﹐

所得解脫實無差﹐隨道行時有別異。」

時﹐諸菩薩偈贊嘆佛頭面禮已﹐以己神力﹐於佛西南化作牀座次第而坐。

爾時﹐西北方有佛世界﹐名曰壞闇﹐佛號大神通王。彼有菩薩名曰寶网﹐遇斯光已﹐卽與十恆河沙等諸菩薩眾俱共發來﹐至娑婆世界大寶坊中﹐見釋迦牟尼佛﹐頭面禮敬﹐右繞萬匝﹐以妙香華供養於佛﹐復於佛前以偈贊曰﹕

「如來世尊猶如幻﹐而爲眾生說幻事﹐

寶無眞物故名幻﹐無有眾生說眾生。

如人夢中見諸色﹐寤已眞實無色相﹐

爲度眾生示世行﹐如來眞實無世行。」

時﹐諸菩薩偈贊嘆佛頭面禮已﹐以己神力﹐於佛西北化作牀座次第而坐。

爾時﹐東北方有佛世界﹐名曰淨住﹐佛號心同虛空。彼有菩薩名無邊淨意﹐遇斯光已﹐卽與十恆河沙等諸菩薩眾俱共發來﹐至娑婆世界﹐見釋迦牟尼佛﹐頭面作禮﹐右繞萬匝﹐以妙香華供養於佛﹐復於佛前以偈贊曰﹕

「佛知甚深諸法界﹐常樂寂靜修無想﹐

及知眾生諸心想﹐亦說諸法如虛空﹐

住一心中知三世﹐亦復能知種種業﹐

不生心想眾生想﹐無量世修無相想。」

時﹐諸菩薩偈贊嘆佛頭面禮已﹐以己神力﹐於佛東北化作牀座次第而坐。

爾時﹐下方有佛世界﹐名曰樂光﹐佛號寶優缽華。彼有菩薩名莊嚴樂說﹐遇斯光已﹐卽與十恆河沙等諸大菩薩俱共發來﹐至娑婆世界﹐見釋迦牟尼佛﹐頭面禮敬﹐右繞萬匝﹐以妙香華而供養佛﹐復於佛前以偈贊曰﹕

「無量智者佛眞子﹐數如十方微塵等﹐

於無量劫咨問佛﹐不盡如來一字義。

是故如來智無邊﹐功徳總持亦如是﹐

名稱力勢無邊際﹐猶如大海十方界。」

時﹐諸菩薩偈贊嘆佛頭面作禮﹐以己神力﹐於如來下方化作牀座次第而坐。

爾時﹐上方有佛世界﹐名瓔珞莊嚴﹐佛號大名稱。彼有菩薩名一切法神通王﹐遇斯光已﹐卽與十恆河沙等諸菩薩眾俱共發來﹐至娑婆世界﹐見釋迦牟尼佛﹐頭面禮敬﹐右繞萬匝﹐以妙香華而供養佛﹐卽於佛前以偈贊曰﹕

「佛身身業無邊際﹐心口及業亦如是﹐

惟佛能知佛三業﹐余不知如虛空邊。

如來無師無教者﹐是故眾生稱大師﹐

諸佛法界叵思議﹐菩提法輪入涅槃。」

時﹐諸菩薩偈贊嘆佛頭面禮已﹐以己神力﹐於佛上方化作牀座次第而坐。

爾時﹐一念中間十方無量諸大菩薩﹐一時雲集大寶坊中。爾時﹐世尊卽從三昧安詳而起﹐謦欬之聲徹於十方﹐一切眾生悉得聞之﹐聞已卽於佛法僧寶生信敬心。十方世界所有比丘﹑比丘尼﹑優婆塞﹑優婆夷﹐若人非人﹐聞佛聲已身心寂靜﹐以佛功徳威神力故﹐悉得睹見寶階梯蹬﹐於一念頃悉蹬寶階至寶坊中﹐各隨其位次第而坐。諸梵天人亦聞其音﹐梵天﹑大梵天﹑梵師天﹑梵眾天﹑光天﹑少光天﹑無量光天﹑淨天﹑少淨天﹑無量淨天﹑無雲天﹑福徳天﹑廣果天﹑無誑天﹑無熱天﹑善見天﹑樂見天﹑阿迦尼吒天﹐亦一念頃俱至寶坊﹐見佛世尊頭面禮已﹐次第而坐化作牀座。

爾時﹐世尊見諸大眾皆已集會﹐放眉間光﹐其光名曰示菩薩力﹐繞諸菩薩七匝已﹐於諸菩薩頂髻而入。爾時﹐會中有一菩薩﹐名諸法自在功徳華子﹐卽入三昧﹐其三昧名瓔珞莊嚴﹔以三昧力故﹐於寶坊中出師子座﹐座髙八萬億多羅樹﹐七寶莊嚴散種種華﹐爲諸眾生之所樂見﹐能淨一切眾生之心。爾時﹐諸法自在功徳華子菩薩摩訶薩﹐化作如是師子座已﹐從其三昧安詳而起﹐合掌恭敬﹐頭面作禮﹐卽於佛前以偈贊曰﹕

「日月光明壞現冥﹐佛光能壞三世闇﹐

如來具足神通力﹐勝於一切諸天光。

佛了法界無覺知﹐如幻水月無去來﹐

無生無受無作者﹐眞實知已爲眾說。

知色心中無色心﹐方便爲眾說色心﹐

如來神通猶如幻﹐知諸法界亦復然。

一切眾生心常淨﹐或時爲客煩惱污﹐

諸佛如來得解脫﹐示現神通等如幻。

虛空無地無住處﹐如來之心亦如是﹐

爲眾故升師子座﹐如先諸佛說甘露。

一切大眾無去來﹐亦無聽說無受者﹐

諸法悉皆如虛空﹐惟願開闡眞實界。

世尊受我師子座﹐願爲眾生師子吼﹐

湣眾故演梵音聲﹐熾然智燈破癡闇。

十方諸來聽法眾﹐悉來集會此寶坊﹐

願佛當施大法施﹐破無量世貧窮際。」

爾時﹐世尊以大慈悲憐湣諸法自在功徳華子菩薩摩訶薩﹐升其所奉師子寶座﹐欲說一切諸菩薩行無礙法門﹐具足一切佛法十力﹑四無所畏﹐入一切法自在陀羅尼法門﹐入四無礙智法門﹐入大神通法門﹑不退轉法輪﹑不退住處﹐攝一切乘具一切法界無分別法界﹐善知一切眾生心根﹐法界眞實堅固難沮﹐能壞一切四魔怨仇﹐調伏一切惡見煩惱﹐獲得不共善權方便﹐得大平等心無二故﹐一切諸佛等入之處無掛礙處﹐說一切法悉眞實故﹐演說諸法非覺非非覺故﹐十二因緣平等相觀故﹐具足智慧大莊嚴故﹐莊嚴佛身佛音聲故﹐無盡念意行智慧故﹐演說眞實四聖諦故﹐能令聲聞身心淨故﹐令辟支佛坐紹位牀故﹐大乘菩薩得法自在故﹐廣宣諸佛所有功徳故﹐解說宣示一佛法故﹐說諸菩薩大功徳故﹐裂諸眾生疑网心故﹐摧滅一切惡邪論故﹐增長如來佛正法故﹐顯示眾生佛神力故﹐以如是等諸因緣故﹐如來升於師子寶座。

爾時﹐寶杖菩薩承佛神力﹐入佛瓔珞莊嚴三昧﹔以三昧力故﹐能令大眾悉得種種瓔珞莊嚴。時﹐稱力王菩薩復承佛神力﹐入蓮華三昧﹔以三昧力故﹐悉令大眾皆得妙華﹐供養於佛及諸菩薩。時﹐大海慧智菩薩亦承佛神力﹐入妙香三昧﹔以三昧力故﹐能令大眾皆得妙香﹐供養於佛及諸菩薩。時﹐寶网菩薩亦承佛力﹐入光明三昧﹔以三昧力故﹐悉令大眾身得光明。時﹐悲心菩薩亦承佛神力﹐入無瞬三昧﹔以三昧力故﹐悉令大眾仰瞻如來目未曾瞬。時﹐無邊淨意菩薩亦承佛神力﹐入喜三昧﹔以三昧力﹐悉令大眾喜樂聽法。時﹐莊嚴樂說菩薩亦承佛神力﹐入寂靜意三昧﹔以三昧力﹐悉令大眾遠離五蓋。時﹐一切法神足王菩薩亦承佛神力﹐入不忘三昧﹔以三昧力﹐悉令大眾專念菩提﹐心不忘失。時﹐勇健菩薩亦承佛神力﹐入無勝三昧﹔以三昧力﹐悉令大眾摧伏諸魔。

時﹐破魔菩薩亦承佛神力﹐入壞魔三昧﹔以三昧力﹐召此三千大千世界一億魔王﹐來集寶坊至於佛所﹐頭面作禮﹐合掌恭敬﹐咸作是言「惟願如來﹐廣爲眾生開甘露門﹗我等皆因破魔菩薩威神力故﹐當得遠離一切魔業﹐於諸大眾心無妨礙。」

佛言「善哉﹗善哉﹗善男子﹐汝等今已得離魔業﹔以是因緣﹐於未來世復當得離一切魔業。善男子﹐譬如一處百年闇室﹐一燈能破﹔汝等亦爾﹐無量世中無明黑闇﹐今日能破。如日月寶光﹐住信﹑戒﹑施﹑慧﹑禪定亦爾。善男子﹐汝等今者請佛說法﹐以是因緣﹐汝等當得破無明闇﹐爲諸眾生作智慧明。」

爾時﹐眾中有一菩薩名法自在王﹐白佛言「世尊﹐如來境界不可思議。何以故﹖如來發心將欲說法﹐能令一切大眾雲集﹗爲菩提故作大莊嚴大法神通﹐無量世間得大名稱﹐身心寂靜獲得解脫﹐及得不可思議法界十方諸佛之所贊嘆﹐具足一切十波羅蜜﹐成就通達善權方便﹐能裂一切諸魔疑网﹐能滅眾生惡邪諸論﹐能善分別一切法界﹐逮得具足無礙智慧﹐具念意行智慧勇健﹐具足獲得四無礙智﹐善知眾生諸根利鈍﹐知眾生界隨意說法﹐常能宣說淸淨法界﹐善解一切方俗之言﹐能得一切淸淨梵音﹐具足成就慈悲之心﹐諸邪異見不能令動﹐不可破壞如金剛山﹐具修三相建立法幢﹐已渡甚深十二因緣河﹐斷斷常見能調大眾﹐無量劫中得不可思議法聚﹐能療眾病如大醫王﹐聞深法已不生怖畏﹐三十二相﹑八十種好莊嚴其身﹐具足成就三十七品及八解脫﹐身口意業純善無雜﹐能令眾生悉來聽法﹐世間之法所不能污﹐常受安樂常修法界﹐惠施法寶於法無厭﹐於諸有法心不染著﹐猶如蓮華塵水不染﹐明勝諸光智深如海﹐紹三寶性調眾生界﹐能開佛藏護持佛法﹐具足無量功徳智慧﹐無量劫中修集莊嚴無量功徳﹐常欲獲得一行之心一色一處﹐具如是等功徳菩薩悉來集會。

「惟願如來﹐說菩薩行無礙法門﹐利益過去﹑未來﹑現在諸菩薩等﹐令初發心得不退故﹐久發心者得增長故﹐行菩提道得淨意故﹐不退菩薩學佛法故﹐一生菩薩瓔珞莊嚴故﹐後身菩薩得阿耨多羅三藐三菩提故﹐定性眾生增長因緣故﹐未定性者作因緣故﹐未入佛法者令得入故﹐已入佛法者敬佛法故﹐樂三乘者說一乘故﹐施於世間人天樂故。世尊﹐如來出世﹐有如是等不可思議事。世尊﹐今此大眾一一菩薩﹐悉能示現諸大神通﹐是故諸佛及諸菩薩不可思議。

「世尊﹐云何眾生無明愛重﹐𨿽見菩薩如是神通﹐而故生於聲聞﹑緣覺卑下之心﹖世尊﹐菩薩初發菩提心時﹐已勝一切聲聞﹑緣覺。世尊﹐譬如有人捨諸琉璃﹐取於水精﹔一切眾生亦復如是﹐捨於大乘﹐喜樂聲聞﹑辟支佛乘。若有眾生已發欲發阿耨多羅三藐三菩提心者﹐如是之人悉當獲得如是功徳。」

爾時﹐會中有三十億那由他百千萬億眾生天與人﹐發阿耨多羅三藐三菩提心。陀羅尼自在王菩薩品第二之一

爾時﹐世尊知諸菩薩悉已大集﹐作是思惟﹕「今日如是善丈夫等﹐咸欲得知諸法實義﹐能持如來甚深法藏﹐欲得聞受諸菩薩行無礙法門。」尋放眉間白毫光明﹐名無所畏﹐繞諸大眾滿七匝已﹐於陀羅尼自在王菩薩頂上而入。

爾時﹐陀羅尼自在王菩薩﹐承佛神力﹐化作寶蓋﹐猶如三千大千世界﹐七寶莊嚴﹐以覆如來寶座之上﹐頭面作禮﹐合掌長跪﹐說偈贊佛﹕

「如來於法得自在﹐其光能破世間闇﹐

世尊佛眼無掛礙﹐能見諸法眞實義。

具足無量諸功徳﹐無師獨悟諸法界﹐

如來放光爲眾生﹐今入我身何因緣﹖

我本所知念不明﹐陀羅尼根亦如是﹐

此光今來入我身﹐了了得知諸法界。

身心獲得大淸淨﹐受樂無上無有邊﹐

我今已知佛境界﹐亦得樂說無礙辯。

十方諸佛親近難﹐愚者不能師事之﹐

我今承佛神力故﹐欲少發問利眾生﹕

何因緣發菩提心﹖復以何義佛出世﹖

何緣放光徧十方﹖復以何因示神通﹖

何緣佛爲眾授記﹖願爲大眾分別說。

今此大眾勝無上﹐悉能受持佛法界﹐

此眾無魔及魔業﹐惟有開示佛法藏。

我智淺近有邊崖﹐何能咨請無上尊﹖

今問如來無邊智﹐云何得知諸方便﹖

願今教誨諸弟子﹐我學已得法自在﹐

得已能施大法雨﹐當報十方諸佛恩。

「世尊﹐諸佛如來不可思議﹐菩薩所行無有邊際﹐是故我今欲問如來無上法王大慈悲聚﹐爲利眾生問甚深義﹕云何名爲菩薩之行﹖以何瓔珞莊嚴菩薩﹐能令菩薩所行淸淨﹖云何能壞愚癡諸闇﹖云何能斷疑网之心﹖云何菩薩爲諸眾生修慈悲心﹖云何菩薩擁護眾生﹖云何菩薩眞實能修菩薩之業善業不誨業﹖惟願如來哀湣宣說﹗又此大眾利根智慧﹐能解佛語能知法界﹐能達菩薩所行無礙法門﹐能壞一切魔及魔業﹐破大疑心能解諸佛甚深境界﹐知眾生界眾生心性﹐能見無量諸佛世界﹐能護如來無上正法﹐能於諸法得大自在。」

爾時﹐佛贊陀羅尼自在王菩薩言「善哉﹗善哉﹗善男子﹐能問如來甚深之義﹗能善行佛無量行者﹐乃能如汝發斯深問。汝今至心﹐當爲汝說。菩薩若能成就具足如是功徳﹐當於諸法得大自在。」

「世尊﹐今正是時﹐惟垂宣說。」

佛言「善男子﹐菩薩有四瓔珞莊嚴﹕一者﹑戒瓔珞莊嚴﹐二者﹑三昧瓔珞莊嚴﹐三者﹑智慧瓔珞莊嚴﹐四者﹑陀羅尼瓔珞莊嚴。

「戒瓔珞莊嚴有一種﹐謂於眾生無有害心。菩薩若無惡害之心﹐一切眾生常所樂見。復有二種﹕一者﹑閉塞惡道﹐二者﹑能開善門。復有三種﹕一者﹑身淨﹐二者﹑口淨﹐三者﹑意淨。復有四種﹕一者﹑所求悉得﹐二者﹑所願具足﹐三者﹑所願成就﹐四者﹑所欲能作。復有五種﹕一者﹑信﹐二者﹑戒﹐三者﹑定﹐四者﹑念﹐五者﹑慧。復有六種﹕一﹑不破戒﹐二﹑不漏戒﹐三﹑不雜戒﹐四﹑不悔戒﹐五﹑自在戒﹐六﹑無屬戒。復有七種﹐所謂七淨﹕一者﹑施淨﹐二者﹑忍淨﹐三者﹑精進淨﹐四者﹑禪定淨﹐五者﹑智慧淨﹐六者﹑方便淨﹐七者﹑善方便淨。復有八種﹐謂八具足﹕一者﹑無作具足﹐二者﹑地具足﹐三者﹑不忘心具足﹐四者﹑不緩具足﹐五者﹑諸根具足﹐六者﹑佛世具足﹐七者﹑離難具足﹐八者﹑善友具足。復有九種﹕一者﹑不動﹐二者﹑不畏﹐三者﹑定智﹐四者﹑寂靜﹐五者﹑至心﹐六者﹑淸淨﹐七者﹑結緩﹐八者﹑調心﹐九者﹑住調伏地。復有十種﹕一者﹑淨身﹐爲三十二相故﹔二者﹑淨口﹐爲言無二故﹔三者﹑淨意﹐爲解脫故﹔四者﹑淨田﹐爲令眾生福徳增故﹔五者﹑淨心﹐爲調眾生故﹔六者﹑淨有﹐爲行化眾生故﹔七者﹑菩薩名淨﹐爲得如來諸功徳故﹔八者﹑淨慧﹐大神通故﹔九者﹑淨方便﹐破諸魔眾故﹔十者﹑淨戒﹐爲不共法故。善男子﹐如是等事﹐名戒瓔珞莊嚴。

「三昧瓔珞莊嚴有一種﹐所謂爲諸眾生修集慈心。復有二種﹕一者﹑質直﹐二者﹑柔軟。復有三種﹕一﹑不虛誑﹐二﹑不粗獷﹐三﹑不邪諂。復有四種﹕一者﹑不愛行﹐二者﹑不瞋行﹐三﹑不畏行﹐四﹑不癡行。復有五種﹐所謂遠離五蓋三昧。復有六種﹐所謂修集六念三昧。復有七種﹐所謂修集七覺三昧。復有八種﹐所謂修集八正三昧。復有九種﹕一者﹑菩薩修集菩提心及大慈悲心﹐於一切無量眾生修集念心﹐遠離惡欲不善之法﹐有覺有觀寂靜喜樂得初禪﹔二者﹑遠離覺觀內得喜心﹐至心思惟無覺無觀﹐定生喜樂得第二禪﹔三者﹑離喜修捨具足念心﹐無有放逸身受安樂得第三禪﹔四者﹑遠離苦樂滅憂喜心﹐非苦非樂修集捨念﹐寂靜念得第四禪﹔五者﹑遠離色相﹐修無量空相﹔六者﹑遠離空相﹐修無量識相﹔七者﹑遠離識相﹐修無所有相﹔八者﹑遠離無所有相﹐修非想非非想相﹔九者﹑𨿽未成就善方便智﹐以三昧力教化眾生。復有十種﹕一者﹑觀法無有錯謬﹐二者﹑具足成就捨摩他﹐三者﹑精進無有休息﹐四者﹑善能了知時節﹐五者﹑至心受持善法﹐六者﹑寂靜其心﹐七者﹑觀身﹐八者﹑常觀法界﹐九者﹑心得自在﹐十者﹑獲得聖性。是名三昧瓔珞莊嚴。

「善男子﹐智慧瓔珞莊嚴有一種﹐所謂心無疑网。復有二種﹕一者﹑遠離疑心﹐二者﹑遠離瞋心。復有三種﹕一者﹑遠離無明﹐二者﹑破無明﹝穀﹣禾﹢卵﹞﹐三者﹑作大光明。復有四種﹕一者﹑知苦﹐二者﹑斷集﹐三者﹑證滅﹐四者﹑修道。復有五種﹕一者﹑戒眾淸淨﹐二者﹑定眾淸淨﹐三者﹑慧眾淸淨﹐四者﹑解脫眾淸淨﹐五者﹑解脫知見眾淸淨。復有六種﹕一者﹑淨檀波羅蜜有三種﹕一者﹑內淨觀法如幻﹐二者﹑眾生淨觀之如夢﹐三者﹑菩提淨不求果報。二者﹑淨屍波羅蜜有三種﹕一者﹑觀身如影﹐二者﹑觀口如響﹐三者﹑觀心如幻。三者﹑淨羼提波羅蜜有三種﹕一者﹑聞毀不瞋﹐二者﹑聞贊不喜﹐三者﹑若被割截及奪命時能觀法界。四者﹑淨毗梨耶波羅蜜復有三種﹕一者﹑不想﹐二者﹑堅固﹐三者﹑不見法相。五者﹑淨禪波羅蜜有三種﹕一者﹑不著諸法﹐二者﹑心不退轉﹐三者﹑所緣淸淨。六者﹑淨方便波羅蜜有三種﹕一者﹑攝取眾生﹐爲解脫故﹔二者﹑淨陀羅尼﹐爲持法故﹔三者﹑所願淸淨﹐爲淨佛土故。復有七種﹕一者﹑修四念處不取不著﹐二者﹑修四正勤不出不滅﹐三者﹑修四神足身心淸淨﹐四者﹑修於五根知根無根﹐五者﹑修於五力能破煩惱﹐六者﹑修菩提分知法界眞實﹐七者﹑修集聖道無有去來。復有八種﹕一者﹑修定﹐爲畢竟淨故﹔二者﹑修智﹐爲壞闇故﹔三者﹑修知陰智﹐爲知法眾故﹔四者﹑修知界智﹐爲解法界等虛空故﹔五者﹑修知入智﹐爲知法性平等故﹔六者﹑修知十二因緣智﹐觀無我﹑無我所故﹔七者﹑修觀諦智﹐壞四倒故﹔八者﹑修集分別知法界智﹐爲知眞實故。復有九種﹕一者﹑觀無常想﹐二者﹑觀無常苦想﹐三者﹑觀苦無我想﹐四者﹑觀食不淨想﹐五者﹑觀於世間不可樂想﹐六者﹑觀諸生死多過患想﹐七者﹑觀解脫想﹐八者﹑觀離貪想﹐九者﹑觀於盡想。復有十種﹕一者﹑觀於諸法猶如幻想﹐二﹑如夢想﹐三﹑如炎想﹐四﹑如響想﹐五﹑如芭蕉樹想﹐六﹑如水中月想﹐七﹑如影想﹐八者﹑觀於法界無增減想﹐九者﹑觀諸法界無有去住﹐十者﹑觀於無爲無有生滅。是名爲慧瓔珞莊嚴。

「善男子﹐陀羅尼瓔珞莊嚴有一種﹐所謂念心。復有二種﹕一者﹑先受﹐二者﹑畢竟能持。復有三種﹕一者﹑知義﹐二者﹑知字﹐三者﹑知說。復有四種﹕一者﹑正語﹐二者﹑了語﹐三者﹑無礙語﹐四者﹑不謬語。復有五種。所謂五依﹕一者﹑依義不依於字﹐二者﹑依智不依於識﹐三者﹑依了義經不依不了義經﹐四者﹑依法不依於人﹐五者﹑依出世不依於世。復有六種﹕一者﹑如說而持﹐二者﹑所言誠實﹐三者﹑發言人所樂聞﹐四者﹑憐湣語﹐五者﹑生善芽語﹐六者﹑時語。復有七種﹕一者﹑利語﹐二者﹑莊嚴語﹐三者﹑無礙語﹐四者﹑無滯語﹐五者﹑無二語﹐六者﹑先知而語﹐七者﹑了語。復有八種﹕一者﹑知方俗語﹐二者﹑知鬼神語﹐三者﹑知諸天語﹐四者﹑知諸龍語﹐五者﹑知乾闥婆語﹐六者﹑知阿修羅語﹐七者﹑知金翅鳥語﹐八者﹑知畜生語。復有九種﹕一者﹑無畏語﹐二者﹑無縮語﹐三者﹑無難語﹐四者﹑知解說語﹐五者﹑知如法答語﹐六者﹑知廣說語﹐七者﹑知次第語﹐八者﹑說無常語﹐九者﹑無盡語。復有十語﹕一者﹑壞疑网語﹐二者﹑開示界語﹐三者﹑開法門語﹐四者﹑開智慧語﹐五者﹑破闇冥語﹐六者﹑解一一字語﹐七者﹑贊嘆佛語﹐八者﹑呵煩惱語﹐九者﹑分別根利鈍語﹐十者﹑開佛功徳妙語。善男子﹐是名陀羅尼瓔珞莊嚴。」

爾時﹐世尊欲重宣此義﹐以偈頌曰﹕

「四莊嚴瓔珞﹐能端嚴大乘﹐

所謂戒定慧﹐無上陀羅尼。

能令三業淨﹐一切人所愛﹐

永斷三惡道﹐是名戒瓔珞。

如願得具足﹐獲得人天身﹐

能修勤精進﹐是名戒瓔珞。

能修無上定﹐得二種解脫﹐

見無上涅槃﹐是名戒瓔珞。

其戒不破漏﹐無上戒不雜﹐

能得大自在﹐名瓔珞莊嚴。

戒淨能淨施﹐戒淨能淨忍﹐

戒淨淨五度﹐名戒瓔珞嚴。

戒淨能淨有﹐淨大不放逸﹐

無畏心不悔﹐是名戒瓔珞。

戒淨得聖性﹐亦能淨身心﹐

獲得無邊定﹐是名戒瓔珞。

不怖畏不動﹐定得淸淨有﹐

能斷煩惱縛﹐是名戒瓔珞。

能調難調根﹐能得大名稱﹐

莊嚴自在心﹐是名戒瓔珞。

能如說而作﹐能淨口四種﹐

遠離諸煩惱﹐名瓔珞莊嚴。

能淨自佛土﹐能調諸眾生﹐

能修大慈悲﹐名瓔珞莊嚴。

不作諸惡業﹐修於菩薩行﹐

能大力無畏﹐名瓔珞莊嚴。

能嚴大涅槃﹐能得大因果﹐

慈心滿眾生﹐名瓔珞莊嚴。

能離慳誑心﹐修柔軟四攝﹐

斷愛瞋怖癡﹐名瓔珞莊嚴。

能破五惡蓋﹐修集十念心﹐

助道不放逸﹐名瓔珞莊嚴。

具足於二翼﹐如法思惟義﹐

樂素住寂靜﹐名瓔珞莊嚴。

於法無所疑﹐亦無癡亂心﹐

眞實解四諦﹐名瓔珞莊嚴。

持戒心無著﹐亦復不生慢﹐

不取戒戒者﹐名瓔珞莊嚴。

無上慧淨定﹐亦知二淨慧﹐

能了知三界﹐名瓔珞莊嚴。

意淨不生慢﹐見不淨不輕﹐

知法不可說﹐名瓔珞莊嚴。

慧能莊嚴智﹐智亦莊嚴慧﹐

自他菩提淨﹐名瓔珞莊嚴。

知法如夢幻﹐不說諸法無﹐

能隨世間說﹐名瓔珞莊嚴。

慧能莊嚴戒﹐戒能瓔珞慧﹐

身口菩提淨﹐名瓔珞莊嚴。

見法如水月﹐亦如熱時炎﹐

說法如響相﹐如乾闥婆城﹐

非法不作法﹐名慧瓔珞嚴。

慧能莊嚴忍﹐忍能莊嚴慧﹐

身口菩提淨﹐名瓔珞莊嚴。

隨法不增減﹐解已調眾生﹐

至心觀法身﹐名瓔珞莊嚴。

慧能莊嚴進﹐進能莊嚴慧﹐

不悔動心淨﹐名瓔珞莊嚴。

慧能莊嚴定﹐定能莊嚴慧﹐

能說深法界﹐得無勝神通﹐

能知諸方便﹐得無上總持﹐

法土眾生淨﹐名瓔珞莊嚴。

知眾根利鈍﹐壞煩惱諸魔﹐

身心得自在﹐名瓔珞莊嚴。

道無有去來﹐亦無去來者﹐

非過非未來﹐非現非修者﹐

不分別法界﹐能淨畢竟定﹐

知諸陰入界﹐名慧炬莊嚴。

陰入界如空﹐無我無我所﹐

生滅因十二﹐是名智慧淨。

諦知第一義﹐亦知陰入界﹐

於法不生諍﹐知三世無礙。

分別三聚眾﹐能爲說三乘﹐

能以三寶教﹐修三無相定。

無相知一相﹐非幻知如幻﹐

無說能爲說﹐空說於不空。

諸法非常變﹐不毀壞法界﹐

和合因緣故﹐流布於法界﹐

是名爲眞智。不分別法界﹐

知二動不動﹐知於二淺深﹐

知二常無常﹐是名大淨智。

常不失念心﹐了知於法界﹐

知字及知義﹐於世諦無闇。

一聞能持法﹐解了眾生語﹐

能壞諸邪道﹐修於無上智。

依無上四依﹐瓔珞大總持﹐

我說功徳鬘﹐爲嚴菩提心。

於眾說無畏﹐善解天神語﹐

能壞眾疑网﹐能開諸法界﹐

能贊於三寶﹐勸人令供養﹐

親近佛與眾﹐修集無上智。

我說四瓔珞﹐能嚴佛菩薩﹐

若有至心信﹐卽得是莊嚴。」大方等大集經卷第二陀羅尼自在王菩薩品第二之二

佛復告陀羅尼自在王菩薩﹕「善男子﹐菩薩摩訶薩有八光明﹐以是八明能壞諸闇淨菩薩行。何等爲八﹖一者﹑念光﹐二者﹑意光﹐三者﹑行光﹐四者﹑法光﹐五者﹑智光﹐六者﹑實光﹐七者﹑神通光﹐八者﹑無礙智光。

「念光有八種﹕一者﹑不失過去善法﹔二者﹑作未來善﹔三者﹑聞法不忘﹔四者﹑思惟實義﹔五者﹑不爲六塵所壞﹔六者﹑憶持如守門人遮止惡法﹐爲眞善法守善法城門﹔七者﹑不爲邪法之所誑惑﹔八者﹑能大增長純善之法。是名念光八種。

「意光亦有八種﹕一者﹑義意非字意﹐二者﹑智慧意非識意﹐三者﹑法意非人意﹐四者﹑實意非虛意﹐五者﹑菩薩意非聲聞意﹐六者﹑上意非下意﹐七者﹑佛意非退意﹐八者﹑憐湣意非害意。是名意光八種。

「行光亦有八種﹕一者﹑法行﹐二者﹑一切行﹐三者﹑眾生行﹐四者﹑眾生心行﹐五者﹑十二因緣行﹐六者﹑廣說行﹐七者﹑行行﹐八者﹑一切佛法行。是名行光八種。

「法光亦有八種﹕一者﹑世法光﹐二者﹑出世法光﹐三者﹑無漏法光﹐四者﹑無爲法光﹐五者﹑解脫法光﹐六者﹑心解脫法光﹐七者﹑畢竟解脫法光﹐八者﹑破無明慧法光。是名法光八種。

「智光亦有八種﹕一者﹑八正智光﹐二者﹑須陀洹智光﹐三者﹑斯陀含智光﹐四者﹑阿那含智光﹐五者﹑阿羅漢智光﹐六者﹑辟支佛智光﹐七者﹑菩薩智光﹐八者﹑正覺智光。是名智光八種。

「實光亦有八種﹕一者﹑正定行﹐二者﹑得須陀洹果﹐三者﹑斯陀含果﹐四者﹑阿那含果﹐五者﹑阿羅漢果﹐六者﹑辟支佛果﹐七者﹑菩薩﹐八者﹑佛菩提。是名實光八種。

「神通光亦有八種﹕一者﹑眼光﹐能見正色﹔二者﹑耳光﹐能聞正聲﹔三者﹑念光﹐能念過去阿僧祇劫所有眾生﹔四者﹑性光﹐爲觀性淨眾生之心﹔五者﹑虛空光﹐以大神通光﹐徧到十方無量世界﹔六者﹑方便光﹐具無漏智故﹔七者﹑功徳莊嚴光﹐爲利益一切眾生故﹔八者﹑智慧莊嚴光﹐爲壞一切眾生疑心故。是名神通光八種。

「無礙智光亦有八種﹕一者﹑智光﹐二者﹑意光﹐三者﹑慧光﹐四者﹑佛光﹐五者﹑正見光﹐六者﹑淨眾生心光﹐七者﹑解脫光﹐八者﹑畢竟光。是名八無礙智光。」

爾時﹐世尊欲重宣此義﹐而說偈言﹕

「修集於念心﹐不忘善惡業﹐

樂聞贊誦經﹐修集不放逸。

能調伏諸根﹐安住於寂靜﹐

增長於善法﹐修集於念光。

能遮止惡法﹐猶善守門者﹐

能守護法城﹐不令四魔入。

不隨逐音聲﹐思惟眞實義﹐

親近善知識﹐喜樂如法住。

其意無邊上﹐永斷諸煩惱﹐

邪法不能動﹐惡世不生謗。

誠心念菩提﹐不說小乘心﹐

常樂念上意﹐爲眾破下意。

不畏魔煩惱﹐修集大慈悲﹐

不念害眾生﹐其得大智光。

能壞諸疑心﹐解了甚深義﹐

知眞實方便﹐修四無礙智。

樂觀十二緣﹐眾生之所因﹐

知無作受者﹐能修大光法。

能知諸佛法﹐行世出世行﹐

能到十方土﹐了知人天業。

修集無上智﹐說三歸一乘﹐

修集八正道﹐爲壞三世法。

於有漏無漏﹐如實而知之﹐

能利益人天﹐令斷有漏法。

不謬爲無爲﹐眞實而知之﹐

寂靜光無暗﹐不著有爲相。

知結入出緣﹐知眾心性淨﹐

若有大乘定﹐卽知如是法﹐

樂住無漏流﹐了四沙門果。

知菩提道行﹐故修無礙智﹐

破邪修實光﹐入眾無所畏。

樂說眞實義﹐爲破生死法﹐

眼耳淨無障﹐能見聞色聲。

過去念不謬﹐亦了知他心﹐

到十方無礙﹐知法如虛空。

得無漏智慧﹐爲調諸眾生﹐

具功徳智慧﹐爲利諸眾生﹐

於無量世中﹐求是二莊嚴。

樂受持淨戒﹐樂護於佛法﹐

修集眞實光﹐爲於如法住。

我說無量光﹐爲令眾生得﹐

有信此經者﹐卽得此諸光。」

爾時﹐世尊復告陀羅尼自在王菩薩﹕「善男子﹐菩薩摩訶薩修集大悲﹐有十六事。何等十六﹖

「一者﹑菩薩摩訶薩見諸眾生貪著我見﹐以我見故增長諸見﹐常爲生死之所系縛﹐是故菩薩爲此眾生修大悲心﹐悲因緣故宣說法化﹐爲壞眾生如是妄見。

「二者﹑見諸眾生心懷顚倒﹐常見無常﹐無常見常﹔苦見於樂﹐樂見於苦﹔淨見不淨﹐不淨見淨﹔我見無我﹐無我見我。是故菩薩爲此眾生修集悲心﹐悲因緣故宣說法要﹐爲壞眾生如是四倒。

「三者﹑見諸眾生心懷憍慢﹐實無有物而生物想﹐實無有事而生事想﹐以是因緣起七種慢﹐以是慢故增長惡法﹐是故菩薩於此眾生修集悲心﹐悲因緣故宣說法要﹐破壞眾生如是憍慢。

「四者﹑見諸眾生五蓋所覆﹐以覆蓋故﹐心多生疑不解深義﹐是故菩薩於此眾生修集悲心﹐悲因緣故宣說法要﹐爲壞眾生如是五蓋。

「五者﹑見諸眾生沈六入海﹐眼取色相﹐耳取聲相﹐鼻取香相﹐舌取味相﹐身取觸相﹐意取法相﹐是名爲沈。是故菩薩於此眾生修集悲心﹐悲因緣故宣說正法﹐爲拔眾生如是沈沒。

「六者﹑見諸眾生有七種慢﹕一者﹑慢﹐二者﹑大慢﹐三者﹑慢慢﹐四者﹑我慢﹐五者﹑增上慢﹐六者﹑下慢﹐七者﹑邪慢。菩薩摩訶薩於下慢者﹐自言勝汝﹔於慢慢者﹐自言最勝﹐我色勝乃至識勝﹔於增上慢者﹐菩薩語言﹕『汝實非聖﹐不應便起聖人之想。』爲邪慢者﹐宣說正見。是故菩薩於此眾生修集悲心﹐悲因緣故宣說正法﹐爲斷眾生如是憍慢。

「七者﹑見諸眾生離於聖道﹐樂行世道惡道﹐是故菩薩於此眾生修集悲心﹐悲因緣故宣說正法﹐爲斷眾生世道惡道。

「八者﹑見諸眾生造惡道行﹐屬無明愛妻息所系不得自在﹐是故菩薩於此眾生修集悲心﹐悲因緣故宣說正法﹐爲斷眾生如是系縛﹐出離惡道。

「九者﹑見諸眾生親近惡友﹐遠離善友﹐其心甘樂造作惡業﹐是故菩薩於此眾生修集悲心﹐悲因緣故宣說正法﹐爲斷眾生如是惡業﹐遠離惡友﹐親近善友。

「十者﹑見諸眾生造作慳貪﹐於無明愛心無厭足爲施智慧﹐是故菩薩於此眾生修集悲心﹐悲因緣故宣說正法﹐爲斷眾生如是慳貪﹑無明及愛﹐施與智慧。

「十一者﹑見諸眾生我見﹑斷見﹐爲施眾生十二因緣眞智慧故﹐菩薩於此而生悲心﹐悲因緣故宣說正法﹐爲斷眾生我見﹑斷見﹐施與十二因緣智故。

「十二者﹑見諸眾生行無明闇——我見﹑眾生見﹑命見﹑士夫見﹑別異見﹑邪見﹑著見﹐菩薩爲施智光明故﹐於此眾生而生悲心﹐悲因緣故宣說正法﹐爲斷眾生如是所見。

「十三者﹑見諸眾生樂於生死﹐於五聚陰而生親想﹐是故菩薩於此眾生修集悲心﹐悲因緣故宣說正法﹐爲斷眾生如是三有。

「十四者﹑見諸眾生爲魔所縛﹐是故菩薩於此眾生修集悲心﹐悲因緣故宣說正法﹐爲壞眾生如是魔网。

「十五者﹑見諸眾生甘樂快樂﹐而不能知眞實樂因﹐是故菩薩於此眾生修集悲心﹐悲因緣故宣說正法﹐示諸眾生眞實樂因。

「十六者﹑見諸眾生求涅槃門不能知處﹐是故菩薩於此眾生修集悲心﹐悲因緣故宣說正法﹐爲此眾生開涅槃門。

「善男子﹐菩薩修悲﹐悉因如是十六因緣。

「善男子﹐一切眾生有三十二不善之業﹐菩薩見已修集善業﹐爲壞眾生如是惡業。何等三十二﹖

「一者﹑有諸眾生無明睡眠﹐菩薩見已修集智慧﹐爲悟眾生如是睡眠。

「二者﹑見諸眾生下解下欲﹐菩薩見已修集上解上欲﹐爲以大乘而教化之。

「三者﹑有諸眾生樂爲非法﹐菩薩見已修集正法﹐爲令眾生於諸法中得大自在。

「四者﹑有諸眾生修集邪命﹐菩薩見已修於正命﹐爲壞眾生如是邪命。

「五者﹑有諸眾生入於邪林﹐菩薩見已修集正見﹐爲令眾生出邪林故。

「六者﹑有諸眾生樂爲放逸﹐菩薩見已修不放逸﹐爲令眾生離放逸故。

「七者﹑有諸眾生樂爲粗穬﹐菩薩見已修如法住﹐爲壞眾生如是粗穬。

「八者﹑有諸眾生慳貪吝惜﹐菩薩見已修一切施﹐爲壞眾生慳貪心故。

「九者﹑有諸眾生毀犯禁戒﹐菩薩見已修持淨戒﹐爲破眾生毀禁心故。

「十者﹑有諸眾生心常瞋恨﹐菩薩見已修慈悲忍﹐爲壞眾生如是瞋恨。

「十一者﹑有諸眾生懶惰懈怠﹐菩薩見已修勤精進﹐爲壞眾生如是懈怠。

「十二者﹑有諸眾生其心狂亂﹐菩薩見已修集定心﹐爲壞眾生如是狂亂。

「十三者﹑有諸眾生邪智覆心﹐菩薩見已修集正智﹐爲壞眾生如是邪智。

「十四者﹑有諸眾生說義顚倒﹐菩薩見已思惟正義﹐爲壞眾生如是顚倒。

「十五者﹑有諸眾生樂造世行﹐菩薩見已修善方便﹐爲壞眾生樂世行故。

「十六者﹑有諸眾生系屬煩惱﹐菩薩見已先自除斷﹐爲壞眾生煩惱系縛。

「十七者﹑有諸眾生我見所縛﹐菩薩見已自除我見﹐爲斷眾生如是我見。

「十八者﹑有諸眾生諸根不調﹐菩薩見已自調諸根﹐爲調眾生如是不調。

「十九者﹑有諸眾生說言無作無有受者﹐菩薩見已宣說有作及有受者﹐爲壞眾生如是邪說。

「二十者﹑有諸眾生不知恩義﹐菩薩見已說知恩法﹐爲壞眾生如是不知恩義。

「二十一者﹑有諸眾生未得謂得﹐菩薩見已修集正法﹐爲壞如是增上慢故。

「二十二者﹑有諸眾生惡口粗穬﹐菩薩見已修善口語﹐爲壞眾生如是惡口。

「二十三者﹑有諸眾生貪無厭足﹐菩薩見已修集知足﹐爲壞眾生不知足故。

「二十四者﹑有諸眾生不能恭敬父母師長﹐菩薩見已修不放逸﹐爲令眾生供養恭敬父母師長。

「二十五者﹑有諸眾生貧窮困苦﹐菩薩見已修集七財﹐爲壞眾生如是貧窮。

「二十六者﹑有諸眾生常爲四大毒蛇所病﹐菩薩見已修身念處﹐爲令眾生遠離如是四大毒病。

「二十七者﹑有諸眾生行無明闇﹐菩薩見已修集智慧﹐爲令眾生燃慧燈故。

「二十八者﹑有諸眾生樂三有獄﹐菩薩見已修出離道﹐爲示眾生知出離故。

「二十九者﹑有諸眾生常行左道﹐菩薩見已修集右道﹐爲令眾生捨左道故。

「三十者﹑有諸眾生貪著身命﹐菩薩見已於自身命修不貪著﹐爲令眾生捨貪著故。

「三十一者﹑有諸眾生不能恭敬供養三寶﹐菩薩見已修集信心﹐爲令眾生信三寶故。

「三十二者﹑有諸眾生實非世尊﹐自謂世尊﹐菩薩見已修集六念﹐爲令彼等知眞實法故。

「善男子﹐是名眾生三十二業。菩薩見已修治自業﹐成就具足一切善法壞諸惡業﹐勸諸眾生令行善業。善男子﹐菩薩摩訶薩有無量業。何以故﹖眾生煩惱有無量門﹐爲閉眾生煩惱門故﹐菩薩修集無量善業。善男子﹐如恆河沙等世界眾生﹐悉住聲聞﹑辟支佛乘﹐欲比菩薩初發心業﹐百分千分不可爲諭。何以故﹖二乘之人自爲解脫觀於煩惱﹐菩薩不爾﹐常爲眾生得解脫故觀諸煩惱。善男子﹐菩薩摩訶薩所作諸業﹐於諸凡夫﹑二乘業中最爲殊勝。何以故﹖眾生之業性是顚倒﹐二乘之業有邊際故﹐菩薩之業無邊無量﹐是故菩薩勝於一切聲聞﹑緣覺。」

爾時﹐陀羅尼自在王菩薩聞是法已﹐心生歡喜踴躍無量﹐白佛言「世尊﹐甚奇﹗甚特﹗快說如是不可思議。如來於此已說菩薩瓔珞莊嚴﹑菩薩光明﹑菩薩大悲﹑菩薩善業。惟願宣說﹐云何如來觀諸眾生起於大悲﹖云何名悲﹖悲有何行﹐有何相貌﹐何因緣起﹖云何名佛業﹖佛業有何行﹐有何相貌﹐有何因緣起﹖善哉﹗世尊﹐一切知見﹐惟願廣說如來之業。」

佛言「善哉﹗善哉﹗善男子﹐汝今諦聽﹗善思念之﹐吾當爲汝分別解說。善男子﹐一切如來所有大悲不出不行。何以故﹖常不變故﹐無量劫中修集得故﹐是故大悲不行不轉﹐不修不捨﹐亦能爲於一切眾生。善男子﹐一切諸佛所有大悲﹐無量無邊﹐其心平等﹐從久遠來﹐無量舌力不能宣說。善男子﹐如來世尊﹐未嘗遠離如是大悲﹗無上菩提及與大悲﹐如是二法等無差別。如來所得無上菩提無根無住。根名我見﹐住名四顚倒﹐如來世尊知根知住﹐是故菩提無根無住。一切眾生皆悉無有無根無住﹐欲施眾生無根無住起大悲心﹐如來於此欲令知故演說正法。

「善男子﹐夫菩提者﹐淸淨寂靜。云行爲淨﹖云何寂靜﹖淨名爲內﹐寂靜名外。內名眼空﹐空名無我﹑無有我所。何以故﹖性是一故。乃至意亦如是。何以故﹖性是一故。知眼空已﹐不著於色﹐不著色心﹐是名寂靜。乃至意法亦復如是。一切眾生不知菩提淸淨寂靜﹐如來於此而起大悲﹐演說正法爲令知故。善男子﹐一切眾生心性本淨。性本淨者﹐煩惱諸結不能染著﹐猶若虛空不可沾污。心性﹑空性等無有二。眾生不知心性淨故﹐爲欲煩惱之所系縛﹐如來於此而起大悲﹐演說正法欲令知故。

「善男子﹐夫菩提者﹐不取不捨。云何不取﹖如來不見一切諸法此岸﹑彼岸。何以故﹖一切諸法離此﹑彼故﹐如來世尊如實知之﹐是名不取。云何不捨﹖一切眾生不知法界﹐如來教令了了知故﹐是名不捨。如來於此而起大悲﹐演說正法爲令眾生知是二法。

「善男子﹐夫菩提者﹐無想無緣。云何無想﹖不見眼識乃至意識﹐不見色相乃至法相。於是法中不知不見故無取著﹐是名無緣。無想無緣是名聖行。云何聖行﹖所謂不行三界之行。善男子﹐如是不行名爲聖行﹐一切聖人不行於行。眾生不行如是聖行﹐如來於此而起大悲﹐演說正法欲令知故。

「善男子﹐夫菩提者﹐非是三世﹔非三世者﹐名爲三等。過去意﹑未來識﹑現在貪﹐是名三分。以能了了知三分故﹐意﹑識及貪無有住處。以是義故﹐不念過去﹐不求未來﹐不愛現在﹐若見三世悉平等者﹐是名正見。如來爲令一切眾生得如是等平等正見﹐而起大悲演說正法。

「善男子﹐夫菩提者﹐無身無爲。非眼識界﹐乃至非意識界﹐是名無身。不生不滅﹐不盡不住﹐無有三相﹐是爲無爲。善男子﹐一切法性是名無性﹐若無性者則無有二﹐是故菩提無身無爲。一切眾生不知菩提無身無爲﹐如來爲令了了知故﹐而起大悲演說正法。

「善男子﹐夫菩提者﹐無有分別﹐無有句義。云何分別﹖云何句義﹖無所住者名無分別﹐字不攝故名無句義﹔非有二故名無分別﹐不入法界名無句義﹔無動搖故名無分別﹐不變易故名無句義﹔不可說故名無句義﹐空故名無分別﹔無覺觀故名無分別﹐無相故名無句義﹔不發故名無分別﹐無願故名無句義﹔知眾生界同於虛空名無分別﹐無眾生界名無句義﹔不生故名無分別﹐無宅故名無句義﹔不滅故名無分別﹐無爲故名無句義﹔不行故名無分別﹐平等故名無句義﹔知平等故名無分別﹐寂靜故名無句義。眾生不知如是等義﹐如來爲令了了知故﹐而起大悲演說正法。

「善男子﹐夫菩提者﹐不可以身得﹐不可以心得。何以故﹖身﹑心如幻故。若能了知身心眞實﹐是名菩提。爲流布故名爲菩提﹐而其性相實不可說。

「善男子﹐夫菩提者﹐不可說身﹐不可說心﹔不可說法﹐不可說非法﹔不可說有﹐不可說無﹔不可說實﹐不可說空。何以故﹖性不可說故。菩提者無有住處﹐不可宣說猶如虛空。爲眞實知一切諸法﹐不可宣說。字中無法﹐法中無字﹐爲流布故﹐故可宣說。一切凡夫不知眞實﹐是故如來於此眾生而起大悲﹐演說正法爲令知故。

「善男子﹐夫菩提者﹐無取無緣。云何無取﹖云何無緣﹖知眼眞實名爲無取﹐知眼無境名爲無緣﹔乃至知意眞實名爲無取﹐知意無境名爲無緣。如來世尊以如是義﹐知於菩提無取著故名爲無取﹐無屋宅故名爲無緣。眼識不住於彼色中名無屋宅﹐乃至意識亦復如是。一切眾生心無住處﹐如來世尊如實而知心無住處。無住處者有四種——色﹑受﹑想﹑行﹐於是四法心無所住﹐是名心無住處。是故名爲一切諸法悉無住處﹐如來世尊如實知之﹐一切凡夫不能知故﹐如來於此而起大悲演說正法。

「善男子﹐夫菩提者﹐名之爲空。而菩提中無有空相﹐是故名空。一切法空﹐菩提亦爾。如來世尊眞實能知如是之空﹐是故如來名爲知空。諸佛名覺﹐一切諸法而不覺知﹐空中之空亦能了知。無上菩提空及菩提卽是一如﹐空與菩提是一非二。離空﹐菩提別有法者可得說二﹔以無二故﹐名之爲空。無名字故名之爲空﹐無相貌故名之爲空﹐無威儀故名之爲空﹐無修行故名之爲空﹐無言說故名之爲空。善男子﹐第一義者謂無諸法﹐云何說空﹖善男子﹐譬如虛空無言無說﹐無言無說故﹐故名虛空﹔無言說中無有言說﹐是名爲空。一切諸法亦復如是﹐無名字法說爲名字﹐如是名字亦無住處﹔若名無住處﹐名下之法亦復如是。如來眞實知如是法不生不滅﹐以眞知故名得解脫。本無系縛﹐云何說言名得解脫﹖是故如來無縛無解。如是等法﹐一切凡夫不能知見﹐如來於此而起大悲﹐演說正法爲令知故。

「善男子﹐夫菩提者﹐同於虛空。虛空之性﹐不平不下﹐菩提亦爾。若法無性﹐不可說言有平有下。如來世尊知一切法無平無下﹐乃至微塵不作平下。若法有性卽如實智﹐如實智者﹐知一切法本無今有﹐已有還無﹐出時﹑滅時無所系屬﹐從緣而出﹐從緣而滅﹐以是義故名之爲道﹐斷是道故名爲菩提。凡夫眾生不知如是眞實道故﹐如來於此而起大悲﹐宣說正法爲令知故。

「善男子﹐夫菩提者﹐名眞實句。眞實句者﹐卽是菩提。色亦如是﹐如是二句等無差別﹔受想行識﹐地水火風﹐眼界﹑色界﹑眼識界乃至意界﹑法界﹑意識界﹐亦復如是。是名法流布﹐眞實覺知如是陰入界法無有顚倒。不顚倒者﹐知過去法不生不滅﹐未來之法不生不滅﹐現在之法亦不生不滅。如是知已﹐名不顚倒名眞實句。眞實句者﹐如一法﹐一切法亦如是﹔如一切法﹐一法亦如是。是眞實句﹐凡夫不知﹐如來於此而起大悲﹐演說正法爲令知故。

「善男子﹐夫菩提者﹐非內非外。云何爲內﹖云何爲外﹖非內者﹐無所造作﹔非外者﹐無所覺知。內者謂作﹐外者謂相﹐菩提之體非作非相﹐是故名爲非內非外。又非內者﹐非身口意業﹔非外者﹐非三業緣。非內者﹐無相解脫門﹔非外者﹐空解脫門。如是等義凡夫不知﹐如來於此而起大悲﹐演說正法爲令知故。

「善男子﹐夫菩提者﹐無漏無取。云何無漏﹖云何無取﹖無漏者遠離四流﹐四流者——欲流﹑有流﹑無明流﹑見流。無取者遠離四取﹐四取者——欲取﹑有取﹑見取﹑戒取。而諸眾生無明所覆行於四取﹐以渴愛故作我我所。如來了知我取根本﹐是故我淨﹐我淨故能淨眾生。我淨者﹐則不覺知一切諸法﹐亦不思惟一切非法﹐不起無明﹐不起無明因緣故不起十二因緣有﹐十二因緣有不起故則不生﹐不生故入決定聚﹐入決定聚者名爲了義﹐了義者名第一義﹐第一義者名無眾生﹐無眾生義者名不可說﹐不可說義者卽十二因緣義﹐十二因緣義者卽是法義﹐法義者卽是如來。以是義故我經中說﹐若有得見十二因緣則爲見法﹐見法者爲見如來﹐見如來者卽無所見。所見是邪﹐夫邪見者謂想數法。如來無想亦無想數﹐以是義故見如來者爲無所見。若見如來無想無作﹑無知無覺﹐是名眞實見於如來。如來亦爾﹐覺知一切諸法平等。如法界無取﹐一切凡夫不能覺知﹐如來於此而起大悲﹐演說正法爲令知故。

「善男子﹐夫菩提者﹐淸淨﹑寂靜﹑光明﹑無諍。云何爲淨﹖云何寂靜﹖云何光明﹖云何無諍﹖不雜煩惱名之爲淨﹐空解脫門名之寂靜﹐無相無願名爲光明﹐無生無滅名爲無諍。又無生者名之爲淨﹐無滅者名爲寂靜﹐無取者名光明﹐不出者名無諍。性名爲淨﹐無諸煩惱名爲寂靜﹑光明﹑無諍。法界名淨﹐眞實之性名曰寂靜﹑光明﹑無諍。虛空之性名之曰淨﹐無分別法界名曰寂靜﹑光明﹑無諍。內外淸淨名之爲淨﹐於內外法不取不著﹐名爲寂靜﹑光明﹑無諍。眞知五陰名之爲淨﹐眞實知界名爲寂靜﹑光明﹐遠離諸入名爲無諍。見過去盡名之爲淨﹐見未來不生名爲寂靜﹐見現在法住於法界無有動轉﹐名光明﹑無諍。淸淨﹑寂靜﹑光明﹑無諍﹐如是四法等入一界﹑一法﹑一句﹐如是三法卽是涅槃。遠煩惱故名之爲淨﹐畢竟淨故名曰寂靜﹐無闇冥故名曰光明﹐不可說故名爲無諍﹐以是故言釋迦如來默無所說。

「善男子﹐夫菩提者卽是虛空﹐虛空者名之爲法。如法﹐眾生亦爾﹔如眾生﹐福田亦爾﹔如福田﹐涅槃亦爾。以是義故﹐一切諸法同於涅槃。如來能覺如是法界﹐是故名佛。修集具足淸淨﹑寂靜﹑光明﹑無諍如是四句﹐名之爲佛。如來能知善方便故﹐初得菩提默然而住﹐無所宣說待梵王請。爾時﹐屍棄梵王與六萬八千諸梵天人來至我所﹐頭面作禮﹐合掌而言﹕『惟願如來﹐爲諸眾生轉正法輪。』而說偈曰﹕

「『如來法離淨寂靜﹐大光無礙無有諍﹐

無字無聲亦無說﹐眞實覺知如法界。

佛爲眾生無量劫﹐苦行受持世間戒﹐

爲悟無明睡眾生﹐久行放逸迷實義。

又此會中無量眾﹐於無量佛積善根﹐

能解甚深眞實義﹐惟願轉於無上輪。

此眾已調一切魔﹐欲令開闡甘露門﹐

如來號爲眞導師﹐示闇眾生無上道。

如來𨿽有大慈悲﹐憐湣眾生如一子﹐

我今勸請法應爾﹐願轉無上正法輪。

如往三佛轉法輪﹐惟願如來亦復爾﹐

畢竟導師無退轉﹐示暗眾生一眞道。

如雨潤長諸艸木﹐令諸眾生除熱渴﹐

佛施法雨於眾生﹐爲得無上無異果。

如來初生發誓言﹐我當救彼苦眾生﹐

眾生渴仰甘露味﹐願大施主施法雨。』

「爾時﹐世尊旣受請已﹐往波羅柰鹿野林中仙人住處﹐轉正法輪。如是法輪﹐諸天﹑魔﹑梵及余沙門﹑婆羅門等所不能轉。爾時﹐世尊說四諦時﹐憍陳如比丘得法眼淨。其聲徧聞三千大千世界﹐爾時世尊說優陀那﹕

「『甚深之義不可說﹐第一實義無聲字﹐

憍陳比丘於諸法﹐獲得眞實之知見﹔

卽是我往無量世﹐所得菩提今已得。』

「如來轉是正法輪時﹐無量眾生悉得調伏。示現如是大悲神通﹐眾生見已﹐阿僧祇人發阿耨多羅三藐三菩提心。善男子﹐如來如是十六大悲﹐悉爲眾生而修起之。如來以是悲因緣故﹐爲一一眾生﹐於恆河沙劫大地獄中﹐受諸苦惱心不悔退﹐而其悲心亦無損減﹐以是義故﹐如來大悲不可思議。

「善男子﹐聲聞人悲猶如畫皮﹐菩薩大悲猶如破肉﹐如來大悲破骨徹髓﹔聲聞之悲贊佛所知﹐菩薩大悲勸他令行﹐如來大悲授人阿耨多羅三藐三菩提記﹔聲聞悲心爲慈因緣﹐菩薩大悲爲調眾生﹐如來大悲爲畢竟度﹔聲聞悲心因粗苦生﹐菩薩大悲因離苦生﹐如來大悲因斷一切因緣而生。善男子﹐如來修集如是大悲﹐若爲一人住經一劫﹑百劫﹑千劫﹑萬劫﹐至無量劫終不畢竟入於涅槃。善男子﹐如來大悲成就如是無量功徳。

「善男子﹐乃往過去無量無邊阿僧祇劫﹐時世有佛號栴檀窟﹐界名大香﹐劫名上香。爾時﹐世尊於三百三十二萬劫中﹐常以正法教諸聲聞。時佛身上一一毛孔所出香气﹐徧滿三千大千世界。爾時﹐此界無有臭穢名﹐所有艸木山河之屬悉栴檀香﹔眾生身香亦復如是﹐一切無有身口意惡﹐諸佛弟子聞此香已卽得四禪。爾時﹐乃有一萬諸佛次第興世﹐皆同一號﹐號栴檀窟﹐是故彼劫名曰上香。爾時﹐如來作佛事已欲入涅槃﹐觀諸眾生誰未調者我當調之﹖爾時﹐如來以淨天眼﹐見有一人在非有想非無想處﹐已於先佛種下上善根﹐定當因佛而得度脫﹐非因聲聞得解脫也﹔壽過八萬四千劫已﹐乃當下生來受五欲﹐當得聞於大乘經典﹐發阿耨多羅三藐三菩提心安住不退。爾時﹐世尊以大悲故起大方便﹐告諸比丘﹕『我涅槃時到。』作是言已﹐卽便入於不悔三昧﹐示諸眾生令知涅槃。旣知如來入涅槃已﹐令諸大眾廣設供養﹐正法住世滿足六十八萬四千歲。當爾之時﹐佛諸弟子﹐乃至無有一人於正法所作邪法想。

「爾時﹐世尊以定力故﹐八萬四千劫隱密此身不令眾見。過是劫已﹐彼人卽下生於人中大長者家﹐經八十年彼佛卽從三昧而起詣長者家。其家大小悉無見者﹐惟是童子獨得見之。爾時﹐世尊爲令彼人於五欲中心生厭離﹐而爲說法。彼人聞已﹐卽得不退阿耨多羅三藐三菩提心。如來知已﹐卽爲授記﹕『善男子﹐汝於來世過七萬二千阿僧祇百千劫﹐當得成於阿耨多羅三藐三菩提﹐號曰寶上。』如是音聲余無聞者﹐惟有一萬二千諸天同得聞之﹐聞已悉發阿耨多羅三藐三菩提心﹐俱作是言﹕『願彼寶上成佛之時﹐我等當於是佛法中﹐咨受正法而爲弟子。』爾時﹐如來知是事已復與授記﹕『寶上如來成作佛時﹐汝等當作受法弟子﹐彼佛亦當授汝阿耨多羅三藐三菩提記。』時栴檀窟佛授彼記已﹐爾乃畢竟入於涅槃﹐一切諸天大設供養。

「善男子﹐如來具足如是大悲﹐非諸聲聞﹑緣覺所知。善男子﹐爾時彼佛不斷佛種﹐若有眾生供養三寶亦復如是。」

佛說如是大悲功徳時﹐此會眾中有三恆沙等眾生發阿耨多羅三藐三菩提心﹐半會大眾得成於忍﹐半中之半得具如是十六大悲﹐其餘半半得佛法忍。爾時﹐一切諸天世人聞法歡喜﹐同聲贊嘆﹕「善哉﹗善哉﹗甚奇﹗甚特﹗快說如是大悲法門。」大方等大集經卷第三陀羅尼自在王菩薩品第二之三

「善男子﹐如來復有三十二業。何等三十二﹖善男子﹐如來能知是處﹑非處。云何是處﹖云何非處﹖善男子﹐若有造作身口意惡﹐得受安樂無有是處﹐是名非處﹔若有造作身口意善﹐受樂果者﹐斯有是處﹐是名是處。若習慳貪得大富者﹐無有是處﹔修行惠施得大富者﹐斯有是處。毀破禁戒得受天身﹐無有是處﹔護持淨戒得受天身﹐斯有是處。瞋恨之人得身端正﹐無有是處﹔修集忍辱得身端正﹐斯有是處。懈怠之人得大神通﹐無有是處﹔勤修精進得大神通﹐斯有是處。放心散亂得定地者﹐無有是處﹔攝心不亂得定地者﹐斯有是處。愚癡之人斷煩惱气﹐無有是處﹔修智之人斷煩惱气﹐斯有是處。若作五逆得無漏者﹐無有是處﹔若無五逆得無漏者﹐斯有是處。以女人身作轉輪王﹐無有是處﹔以男子身得轉輪王﹐斯有是處﹔帝﹑釋﹑梵王﹑佛亦如是。若轉輪王非法治國﹐無有是處﹔轉輪聖王正法治化﹐斯有是處。郁單曰人墮三惡道﹐無有是處﹔郁單曰人壽終生天﹐斯有是處。殺生因緣得長壽者﹐無有是處﹔以是因緣壽命促短﹐斯有是處。若有邪見得聖道者﹐無有是處﹔若有正見得聖道者﹐斯有是處。須陀洹人得第八有﹐無有是處﹔須陀洹人卽涅槃者﹐亦無是處﹔阿那含人受欲有身﹐亦無是處﹔阿羅漢人受後有者﹐無有是處﹔賢聖之人咨承異師﹐無有是處﹔得不退忍退菩提者﹐無有是處﹔菩薩坐於菩提樹下﹐不得菩提而起去者﹐無有是處﹔如來若有煩惱習者﹐亦無是處﹔諸佛世尊知有障礙﹐無有是處﹔若有能見如來頂者﹐亦無是處﹔若有眾生能知如來心境界者﹐無有是處﹔如來之心不常定者﹐亦無是處﹔如來世尊有二語者﹐無有是處﹔如來世尊有過失者﹐亦無是處。善男子﹐是名如來第一之業。」

爾時﹐世尊卽說頌曰﹕

「大地可說動轉相﹐猛風可說停住相﹐

虛空可說有色相﹐佛不說處爲非處。

虛空可說作界像﹐佛不說處爲非處。

如來演說處非處﹐下中上分悉眞實﹐

不說是處非處一﹐如是二處各無二。

如來亦說下中上﹐各各無有三種相﹐

佛知是處非處已﹐故能宣說無上法。

如來了知眾生心﹐善能分別細微相﹔

沙門梵志闇處行﹐不知是處非處因。

眾生不知處非處﹐是故不能得解脫﹔

如來悉知處非處﹐是故稱爲無上尊。

若諸眾生無法器﹐如來於是修捨心﹐

設大方便待時節﹐爲令彼得眞解脫。

如來世尊智無上﹐是則名爲第一法﹐

如是淸淨第一業﹐爲令眾生得調伏。

如來說是第一力﹐甚深難測無能知﹐

如是妙法難可宣﹐爲破邪見憐湣說。

「復次﹐善男子﹐如來世尊善知去來現在眾生所有諸業﹐知業知報﹐知恩知處。若過去業是不善因﹐如來知是未來之世得不善果。若未來業有退因緣﹐如來了知實是退因。若未來業能增長法﹐如來悉知以是因緣能增長法。若現在業若進若退﹐如來悉知以是因緣有進有退。若有作業是聲聞因﹑是緣覺因﹑是菩薩因﹑是如來因﹐如來悉知以是因緣﹐是聲聞因﹑是緣覺因﹑是菩薩因﹑是如來因。是名如來第二之業。」

爾時﹐世尊復說頌曰﹕

「如來獲得無上智﹐是故能知業因果﹐

智知三世非三攝﹐能知眾生三世業﹐

善解眾生安樂因﹐亦能了知苦惱因。

如來壞邪無因果﹐是故修集第二業﹐

通達進退二法因﹐善惡業果亦復然。

如來知見無障礙﹐如觀掌中庵羅果﹐

知下中上眞實相﹐三乘所因亦復然。

如來善知眾生業﹐亦知善惡諸業果﹐

眾生業果三世攝﹐知見不謬名正覺。

「復次﹐善男子﹐如來世尊知諸眾生種種欲解﹐若貪欲﹑若瞋恚﹑若愚癡﹕現在世貪起﹐未來世貪﹑恚﹑愚癡﹔現在世瞋起﹐未來世貪﹑瞋﹑恚癡﹔現在世癡起﹐未來世貪﹑瞋﹑恚癡。如來悉知﹐現在住善欲﹐未來惡欲﹔現在住惡欲﹐未來善欲。如來悉知﹐現在住下欲﹐未來世下中上分﹔現在住中欲﹐未來世下中上分﹔現在住上欲﹐未來世下中上分。如來悉知﹐邪聚眾生能作正聚﹐不定眾生住於正定。如來悉知﹐欲界眾生有色﹑無色界欲解﹐知聲聞人有緣覺欲解﹑有佛欲解。如來眞實通達知故而爲說法。是名如來第三之業。」

爾時﹐世尊卽說頌曰﹕

「眾生欲解有種種﹐其意若干非一徒﹔

如來眞實知諸欲﹐故能隨意演說法。

貪欲瞋恚愚癡性﹐隨相而知無顚倒﹐

下中上品亦如是﹐善惡業因果眞實。

通達三聚無有定﹐一切三乘亦復然﹐

智知三世非三攝﹐爲諸眾生說三力。

「復次﹐善男子﹐如來悉知無量世界﹐若修善行﹑若行惡法﹑若無礙行。云何名知﹖內空﹑外空﹑內外空故。復次﹐如來知眼知色及知眼識。云何而知﹖如虛空故。復次﹐如來知欲﹑色界及無色界。云何而知﹖如覺觀故。復次﹐如來知於行界。云何而知﹖如行性故。復次﹐如來知煩惱界。云何而知﹖客塵性故。復次﹐如來知不污界。云何而知﹖一切諸法性本淨故。復次﹐如來知生死界。云何而知﹖無明緣故。復次﹐如來知涅槃界。云何而知﹖實思惟故。復次﹐如來知世住界﹐知世愛界﹐知世瞋界﹐知世癡界﹐知世淨界﹐知世淨心界﹐以知界故能實說法。是名如來第四之業。」

爾時﹐世尊卽說頌曰﹕

「如來人中師子王﹐能眞實知眾生界﹐

如來智慧無有邊﹐是故能知世無邊。

知善惡行解脫行﹐亦知眼色眼識行﹐

通達一切無量法﹐其性本來常淸淨。

內外眞實無所有﹐五陰諸入十八界﹐

身口意業及四大﹐如是諸法悉無實。

知如是等眾生界﹐皆悉同於虛空境﹐

三界性相無眞實﹐諸煩惱界亦如是。

煩惱性相無堅牢﹐無漏解脫亦復然﹐

如來𨿽知眞實界﹐終不言知而生慢。

虛空無量無邊際﹐一切眾生界亦然﹐

如來智慧無邊際﹐遠離三種有爲相。

佛智無上甚深奧﹐一切眾生不能知﹐

如來憐湣眾生故﹐宣說如是第四力。

「復次﹐善男子﹐如來善知一切眾生諸根利鈍。云何而知﹖知上中下﹐知增知減﹐亦知貪欲有一億種﹐瞋恚愚癡各一億種﹐知貪欲重﹑知貪欲輕﹐知瞋恚重﹑知瞋恚輕﹐知愚癡重﹑知愚癡輕﹐知一種根能增生死﹐知一種根能滅生死﹐了知善根﹑知不善根﹐知非善﹑非不善根﹐知解脫根﹐知六情根﹑男根﹑女根﹑命根﹑苦根﹑樂根﹑憂根﹑喜根﹑捨根﹑信根﹑進根﹑念根﹑定根﹑慧根﹑未知欲知根﹐知根﹑知已根﹐知眼根因乃至意根因﹐知耳根因作眼根緣﹐知鼻根因作舌根緣﹐知舌根因作身根緣﹐知戒莊嚴能修於施﹐知施莊嚴能修於戒。

「如來悉知誰可說施﹐誰可說戒﹐乃至智慧亦復如是﹔知誰可爲說四念處﹐乃至八聖道分﹔誰可爲說聲聞之乘﹑辟支佛乘﹑無上佛乘﹔知緣覺根學聲聞乘﹐知正覺根學聲聞乘﹑辟支佛乘﹔知下根人能修上根﹐上根之人修於下根﹔知眾生根﹐未可調者則生捨心﹐可調伏者爲說正法。如來悉知熟不熟相﹑不熟熟相﹑不熟不熟相﹑熟有熟相﹐知生死根﹐知解脫根﹐知莊嚴根﹐知具足根﹐一切根性﹑因緣﹑果報悉知悉見。是名如來第五之業。」

爾時﹐世尊卽說頌曰﹕

「如來知根到彼岸﹐故知眾生種種解﹐

亦了知根下中上﹐並及諸業亦如是。

亦知煩惱輕重相﹐及知諸根難易調﹐

知樂生死及解脫﹐了知眼根至意根。

知根行處及滅處﹐了知一切三乘根﹐

有可轉者不可轉﹐知眾生根熟不熟。

隨其意種爲說法﹐善知呵責軟語調﹔

知有不受教誨者﹐則於其人修捨心。

如來善知諸方便﹐爲破煩惱莊嚴智﹐

爲破眾生煩惱故﹐演說如來第五業。

「復次﹐善男子﹐如來眞實知至處道。云何而知﹖知正定聚﹐知邪定聚及不定聚﹐知於因力及果報力﹐知過去世福徳因緣﹐知現在世莊嚴因緣﹐難調﹑易調﹐略說廣解﹑廣說略解﹐知是眾生能得解脫﹑不得解脫﹐知不定者遇善知識住正定聚﹐不得善友則無解脫。如來知已﹐隨其意趣而爲說法。彼聞法已﹐系念思惟獲得善果。如來出世惟爲不定﹐終不爲彼邪定說法。何以故﹖非是器故﹐不能獲得眞解脫故﹐是名如來於是人所修集捨心。菩薩摩訶薩眞實知已勤修莊嚴﹐爲破如是邪定眾生﹐是故菩薩發阿耨多羅三藐三菩提心。

「如來善知貪有三種﹕一者﹑因見淨故﹐二者﹑受因緣故﹐三者﹑本因緣故。瞋有三種﹕一者﹑瞋因緣故﹐二者﹑受因緣故﹐三者﹑本因緣故。癡亦三種﹕一者﹑無明因緣﹐二者﹑我見因緣﹐三者﹑疑网因緣。復次﹐如來知諸眾生苦遲得通﹑苦速得通﹐知苦遲者能得樂速﹐知樂速者能得苦遲﹐知樂遲者能得樂速﹔知有修力﹐知有智力﹐又知有道具足修力﹑不具智力﹐有具智力﹑不具修力﹐有具修力及以智力﹐不具修力﹑不具智力﹔又知有道能作淨心﹑不能莊嚴﹐有能莊嚴﹑不能淨心﹐有作淨心﹑能具莊嚴﹐有不具淨心﹑不具莊嚴﹔又知有道能淨其身﹑不淨口意﹐有淨口意﹑不淨其身﹐有身口意淨﹐有身口意不淨。是名如來第六之業。」

爾時﹐世尊卽說頌曰﹕

「如來善知所至處﹐亦知眾生諸因緣﹐

亦能了知定不定﹐通達明曉調不調﹔

不爲邪定演說法﹐亦不調伏下根者。

知貪瞋癡三種說﹐亦知諸結輕重相﹐

知於四道轉不轉﹐是故佛知道畢竟。

修力智力眞實知﹐下中上力亦如是﹐

知身口意淨不淨﹐心及莊嚴亦復然。

眾生諸根煩惱界﹐如來知已爲破壞﹐

爲彼無明闇眾生﹐宣說如來第六業。

「復次﹐善男子﹐如來知禪解脫三昧煩惱解脫。云何而知﹖知諸眾生以因緣故貪樂生死﹐以因緣故貪樂涅槃。云何名因﹖云何名緣﹖若諸眾生思惟不善﹐是名生死因緣﹔因不善思惟故生長無明﹐是故不善爲因﹐無明爲緣﹔因無明故則生於行﹐是故無明爲因﹐諸行爲緣﹔因諸行故則生於識﹐是故行則爲因﹐識則爲緣﹔因識故則生名色﹐是故識則爲因﹐名色爲緣﹔因名色故則生六入﹐是故名色爲因﹐六入爲緣﹔因六入故則生於觸﹐是故六入爲因﹐觸則爲緣﹔因觸生受﹐是故觸則爲因﹐受則爲緣﹔因受生愛﹐是故受則爲因﹐愛則爲緣﹔因愛生取﹐是故愛則爲因﹐取則爲緣﹔因取生有﹐是故取則爲因﹐有則爲緣﹔因有生生﹐是故有則爲因﹐生則爲緣﹔因生則有老死等苦﹐是故生則爲因﹐老死爲緣。煩惱爲因﹐諸業爲緣﹔諸見爲因﹐愛結爲緣﹔煩惱爲因﹐五蓋爲緣﹐是名爲因﹐是名爲緣。而諸眾生以是因緣貪樂生死。

「何因緣故貪樂涅槃﹖有二因﹑二緣﹐令諸眾生樂於涅槃﹕一者﹑樂喜聽法﹐二者﹑樂正思惟。復有二種﹕一者﹑捨摩他﹐二者﹑毗婆捨那。復有二種﹕一者﹑不去智﹐二者﹑不來智。復有二種﹕一者﹑觀生死﹐二者﹑觀涅槃。復有二種﹕一者﹑如法持﹐二者﹑得證。復有二種﹕一者﹑修解脫門﹐二者﹑得解脫果。復有二種﹕一者﹑盡智﹐二者﹑無生智。復有二種﹕一者﹑諦智﹐二者﹑觀十二因緣。是名爲因﹐是名爲緣﹐而諸眾生以是因緣樂於涅槃。

「如來悉知如是等禪三昧解脫﹐旣了知已﹐捨離欲惡不善之法﹐有觀有覺﹐離生喜樂﹐入於初禪﹔入初禪出滅定﹐入滅定出初禪﹐乃至八解脫亦復如是。一切眾生悉不能知如來世尊出入之處﹐如來悉知住定平等及以上下。眾生謂佛入一三昧﹐而佛實入一切三昧﹔眾生見佛起一切定﹐而佛實入一定三昧。如來三昧無有次第﹐然非不定﹐一切聲聞﹑緣覺﹑菩薩悉不能知。如來又知說法因緣﹐得聲聞三昧說法因緣﹐得緣覺三昧說法因緣﹐得菩薩三昧﹐知已隨意而爲演說。是名如來第七之業。」

爾時﹐世尊卽說頌曰﹕

「如來了知生死因﹐亦復通達解脫因﹐

旣了知已爲說法﹐破壞生死不善因。

不善思惟無明因﹐無明因緣長生死﹐

煩惱因緣受業果﹐諸見因緣增愛結。

若得親近善知識﹐至心聽受無上法﹐

觀察內外空三昧﹐卽能越度生死海。

修集無上定智慧﹐觀法平等無去來﹐

若能觀見無出滅﹐卽得了了寂靜眼。

修集無上三脫門﹐具足盡智無生智﹐

旣自獲得無礙智﹐復能爲諸眾生說。

入於初禪出滅定﹐入於滅定隨意出﹐

如來三昧無次第﹐是故名爲常在定。

如來所入種種定﹐與諸法界無差別﹐

二乘不知佛住處﹐菩薩不知甚深定。

眾生常行無明闇﹐不知如來入出處﹐

無上世尊憐眾生﹐是故宣說第七業。

「復次﹐善男子﹐如來善知自身所有過去世業﹐若一生﹑二生至無量生﹐一災﹑二災至無量災﹐一劫﹑二劫至無量劫﹐憶念生名種姓﹑飲食﹑色貌﹑形質﹑苦樂﹑壽命。念他有滅﹐生於他有﹔如自身﹐他亦如是。亦知眾生所有業因﹐是諸眾生造是業因得他有身﹐是諸眾生造是業因得此有身。知眾生心及因緣﹐是心滅已次第生心。如是等事恆沙眾生所不能知﹐佛宿命智悉知三世無有始終﹐如是智慧不可稱量。勸諸眾生汝今當念﹐過去世中所更善惡﹐以佛力故悉得憶念。往昔所種無量善根﹐若佛邊種﹐若於聲聞﹑緣覺邊種﹐旣憶念已﹐如來卽爲隨意說法令不退轉。是名如來第八之業。」

爾時﹐世尊卽說頌曰﹕

「如來憶念無量世﹐若自若他善惡業﹐

明見無量劫中事﹐猶觀掌中庵羅果。

種姓生名悉能知﹐色劫生滅亦如是﹐

亦知壽命及住處﹐善惡業因亦復然。

知眾無量次第心﹐及知心因生滅處﹐

徧知無量劫中生﹐亦不盡於無礙智。

佛智無量不可稱﹐二乘不知其境界﹐

爲令眾生念過去﹐隨意宣說第八業。

「復次﹐善男子﹐如來天眼淸淨微妙﹐見諸眾生生滅墮落﹐若受善色﹑若受惡色﹐若生善有﹑若生惡有﹐亦能明了知諸業因﹕知是眾生身口意惡﹐誹謗聖人增長邪見﹐以惡業故﹐捨此身已卽墮地獄﹔知是眾生身口意善﹐不謗聖人增長正見﹐以是業緣﹐捨此身已卽生善有。如來天眼能見十方諸佛世界﹐無有邊際猶如虛空﹐無有限量猶如法界﹐悉見眾生生時滅時﹐見諸世界成時壞時﹐亦知眾生發菩提心生時滅時﹔見一切佛始成正覺﹐轉正法輪入涅槃時﹔見諸聲聞證得解脫﹐得解脫已取涅槃時﹔見諸緣覺以神通力﹐報諸眾生信施恩時。如是等事﹐一切五通﹑聲聞﹑緣覺及諸菩薩所不能見。如來天眼成就如是無量功徳﹐以天眼故觀諸眾生﹐誰應爲佛之所化度﹐誰復應爲聲聞﹑緣覺之所化度﹐若應從佛而得度者﹐如來卽爲示現其身﹐其餘眾生悉無見者。是名如來第九之業。」

爾時﹐世尊卽說頌曰﹕

「無量劫中修善業﹐獲得如是淨天眼﹐

能見十方諸眾生﹐具足成就善惡色﹐

見上中下諸眾生﹐亦見受於善惡有﹐

能知身口意善業﹐業因所得諸果報。

亦知聲聞辟支佛﹐菩薩之人善法境﹐

見十方佛破魔兵﹐轉正法輪入涅槃﹐

見諸聲聞得解脫﹐教化眾生取滅度﹐

見辟支佛示神通﹐以報施主之恩徳。

如來所說眞實法﹐聞已能度生死海﹐

聲聞緣覺及菩薩﹐不能知佛所見處。

如來睹見細微塵﹐亦見無量無邊界﹐

如來教化佛所度﹐是故宣說第九業。

「復次﹐善男子﹐如來世尊知諸漏盡畢竟解脫﹕我生已盡﹐梵行已立﹐所作已辦﹐更無後有。佛漏盡智淸淨微妙﹐言淸淨者無諸習气。聲聞之智有邊有量。何以故﹖有習气故。辟支佛智亦有邊量。何以故﹖無大悲故。佛漏盡智無量無邊。何以故﹖知一切行故﹐具足成就一切智故﹐永斷一切諸習气故﹐攝取大慈大悲﹐莊嚴四無所畏﹐於一切法無取相習﹐一切世間所不能勝﹐行住坐臥無諸過失。猶如虛空﹐淸淨明了不雜煙雲﹔佛漏盡智亦復如是﹐不雜一切諸煩惱習。如來成就淸淨具足是漏盡智﹐能爲眾生敷揚宣說﹐令彼聞者斷諸煩惱﹐菩薩聞已發大莊嚴爲斷煩惱。是名如來第十之業。」

爾時﹐世尊卽說頌曰﹕

「佛漏盡智無有邊﹐淸淨不雜煩惱習﹐

聲聞緣覺習結气﹐是故漏盡智不淨。

如來具足大慈悲﹐是故其智無邊際﹐

具足成就一切行﹐故知眾生漏行處。

所可演說無常我﹐令眾生知空無樂﹐

修善思惟得淨眼﹐知無眾生無士夫。

大悲憐湣諸眾生﹐具足十力四無畏﹐

爲斷煩惱智無礙﹐是故宣說第十業。

「復次﹐善男子﹐如來具足四無所畏﹐成如來業。如來業者﹐悉已覺知一切諸法﹐若天﹑若人﹑若魔﹑若梵﹑若沙門﹑若婆羅門﹐如實而言如來不覺不知法者﹐無有是處。何以故﹖如來世尊名爲正覺﹐覺平等法。若凡夫法﹑若聖人法﹐若聲聞法﹑若緣覺法﹑若菩薩法﹑若佛法﹐若學法﹑若無學法﹐若世法﹑若出世法﹐若善法﹑若不善法﹐若有漏法﹑若無漏法﹐若有爲法﹑若無爲法﹐如是等法平等覺知﹐故名正覺。言平等者﹐見空平等法眞實故﹐無相平等壞諸相故﹐無願平等不著三界故﹐不生平等無生性故﹐無行平等無行性故﹐無出平等無出性故﹐無至處平等無至處性故﹐眞實平等無三世性故﹐智解脫平等無無明性故﹐涅槃平等無生死性故﹐見如是法皆悉平等﹐是故如來名爲正覺。如是觀已以大慈悲﹐爲諸眾生稱揚宣說。若非世尊作世尊想﹐若非正覺作正覺想﹐若非漏盡作漏盡想﹐如來具足四無所畏﹐能壞如是諸惡想等。是名如來第十一業。」

爾時﹐世尊卽說頌曰﹕

「佛知一切法平等﹐是故得名一切智。

凡聖菩薩及佛業﹐世與出世善惡業﹐

空無相願無生滅﹐一切悉見其眞實﹐

如來悉見平等故﹐爲眾演說十一業。

「復次﹐善男子﹐如來眞實永盡諸漏﹐是故唱言﹕我盡諸漏﹐我都不見人﹑天﹑魔﹑梵﹑沙門﹑婆羅門﹐眞實而言佛漏未盡。云何名爲如來漏盡﹖佛於欲漏﹐心得解脫﹔有漏﹑無明漏﹑一切習气一切見漏﹐心得解脫﹐是故如來名爲漏盡。第一義中聖人眞知﹐無覺無斷﹐無證無修﹐爲流布故說言盡漏。何以故﹖盡者卽是無生無滅﹐無盡者不可宣說﹐不可說故名之無爲﹐夫無爲者無出滅住。佛若出世﹑不出於世﹐法性常住。如來不覺我及我斷﹐如來住於大慈大悲﹐爲眾生故宣說我斷。是名如來第十二業。」

爾時﹐世尊卽說頌曰﹕

「如來永斷諸漏結﹐及以無邊諸習气﹐

是故世法不能污﹐如華處水泥不著。

大悲人中師子王﹐爲眾生故說流布﹐

眞實而知無出滅﹐無我我所亦復然。

一切諸法無增減﹐隨其性相眞實說﹐

如來得大自在力﹐爲眾故說十二業。

「復次﹐善男子﹐如來眞實說遮道法﹐我都不見人﹑天﹑魔﹑梵﹑沙門﹑婆羅門﹐說言是法不能遮。云何名遮﹖云何不遮﹖有一法能遮道﹐所謂放逸。復有二法﹐所謂無慚﹑無愧。復有三法﹐謂身﹑口﹑意惡。復有四法﹐所謂欲﹑瞋﹑怖﹑癡。復有五法﹐所謂殺生﹑偸盜﹑淫泆﹑妄語﹑飲酒。復有六法﹐所謂不敬佛﹑法﹑僧﹑戒﹑三昧﹑不放逸。復有七法﹕一者﹑慢﹐二者﹑大慢﹐三者﹑慢慢﹐四者﹑邪慢﹐五者﹑邪語﹐六者﹑邪命﹐七者﹑邪念。復有八法﹕一者﹑邪見﹐二者﹑邪思惟﹐三者﹑邪語﹐四者﹑邪業﹐五者﹑邪命﹐六者﹑邪方便﹐七者﹑邪念﹐八者﹑邪定。復有九法﹐所謂有人欲作諸惡﹐現作作已加於己親﹐有人以善加於己怨﹐有人以惡加於己身﹐亦復如是﹐是名爲九。復有十法。所謂十惡﹕一者﹑殺生﹐二者﹑偸盜﹐三者﹑淫泆﹐四者﹑妄語﹐五者﹑兩舌﹐六者﹑惡口﹐七者﹑無義語﹐八者﹑貪嫉﹐九者﹑瞋害﹐十者﹑邪見。若有比丘起惡思惟﹐以是因緣﹐不知有爲多諸過咎﹐以不知故生顚倒心﹐顚倒因緣增長五蓋﹐五蓋增故令諸煩惱遮障善法﹐煩惱因緣身口意業造作諸惡。如來如實知如是法能遮於道﹐旣自知已爲眾演說﹐爲壞如是遮障道法。是名如來第十三業。」

爾時﹐世尊卽說頌曰﹕

「若有修集於放逸﹐眞實不能得解脫。

身口意等諸惡業﹐無慚無愧諸煩惱﹐

親近惡法能遮道﹔善覺對治不對治﹐

爲壞煩惱故演說﹐大慈大悲十三業。

「復次﹐善男子﹐如來實說聖道畢竟﹐若有眾生親近正念必得解脫﹐我都不見人﹑天﹑魔﹑梵﹑沙門﹑婆羅門﹐眞實記言修道者不得畢竟無上解脫。云何名爲眞實聖道﹖有一種﹐所謂一乘。復有二種﹐謂捨摩他﹑毗婆捨那。復有三種﹐謂空三昧﹑無相﹑無願。復有四種﹐謂四念處。復有五種﹐謂信等五根。復有六種﹐謂六念處。復有七種﹐謂七覺分。復有八種﹐謂八正道。復有九種﹐所謂初禪乃至滅定。復有十種﹐所謂十善。是名畢竟眞實聖道。又畢竟道者﹐無有能作增減﹑取捨﹐無執無放﹐非正非邪﹐非一非二﹐是名眞實畢竟之道。如來世尊憐湣一切﹐爲諸眾生說如是道。是名如來第十四業。」

爾時﹐世尊卽說頌曰﹕

「如來了知寂靜法﹐有親近者得解脫﹐

如來無師無教者﹐自然而得甘露味。

有修三十七助法﹐煩惱結滅得解脫﹐

思惟善知眞實法﹐不著法性眞解脫。

如來見法如虛空﹐猶如幻化熱時焰﹐

具足十力無邊身﹐爲眾故說十四業。

「復次﹐善男子﹐如來身業無有過失﹐若愚若智﹐無能宣說佛有過失。何以故﹖如來若行若坐若住﹐著衣持缽﹐若受飲食﹐若見若聞﹐若有所說﹐入出城邑村落捨宅﹐足不蹈地﹐常行千葉蓮華之上。若有眾生遇觸佛影﹐七日安樂無飲食想﹐捨是身已生於善有。如來衣服離身四寸﹐暴猛風力所不能動。如來𨿽有如是等事﹐而其內心未嘗不定﹐是故如來身無過失。善男子﹐如來口業亦無過失。何以故﹖時語﹑眞語﹑實語﹑正語﹑期語﹑義語﹑不多語﹑如持而語﹑淨語﹑解一切語﹑微妙語﹑無異語﹑一音語﹐是故如來無口過失。如來意業亦無過失。何以故﹖如來常作一切佛事﹐而其內心初無憍慢﹐不役智慮而知法盡﹐是名如來無掛礙智﹐是故如來意無過失。爲壞眾生如是過失故宣說法。是名如來第十五業。」

爾時﹐世尊卽說頌曰﹕

「如來身口意寂靜﹐是故無能說有過﹐

實不可說爲流布﹐是業非業說爲業。

「復次﹐善男子﹐如來不與天﹑人﹑魔﹑梵﹑沙門﹑婆羅門而生諍訟。何以故﹖離愛恚故。一切世間供養恭敬﹐心不生髙亦不歡喜﹔一切世間毀呰輕慢﹐不生愁惱。凡所造善﹐事無不成﹐終不造作不善之業。如來實無世間諍事﹐亦常修集無諍三昧﹐如來無我﹑無有我所﹐爲壞眾生是非諍訟﹐說如是業。是名如來第十六業。」

爾時﹐世尊卽說頌曰﹕

「如來修集無諍定﹐是故其心無瞋喜﹐

如來爲斷眾煩惱﹐是故宣說十六業。

「復次﹐善男子﹐如來之心無有忘誤﹐於八解脫不失念心﹐常觀一切眾生意行﹐觀已復能隨宜說法﹔於四無礙亦無念失﹐於三世中憶念不忘﹐旣自不失憶念之心﹐復爲眾生說是念法。是名如來第十七業。」

爾時﹐世尊卽說頌曰﹕

「如來修集八解脫﹐故於諸法不失念﹐

知眾生心隨意說﹐爲令得念說是業。

「復次﹐善男子﹐如來眞實無不定心﹐若行﹑若住﹑若坐﹑若臥﹑若語﹑若默﹐常知諸法深妙之義。一切世間若有入定﹑若不入定﹐悉無能知如來心也。惟除諸佛借其道力﹐欲令一切無量眾生常在定故﹐說如是業。是名如來第十八業。」

爾時﹐世尊卽說頌曰﹕

「如來正覺常在定﹐所作諸事無散亂﹐

常入三昧無知者﹐是故宣說十八業。

「復次﹐善男子﹐如來眞實無種種想﹐所謂無分別福田﹑非福田想﹐亦無分別諸眾生想及以法想﹑正覺之想及法界想﹐分別持戒及毀戒想﹐亦無分別怨想﹑親想﹑受不受想﹐分別正見﹑邪見之想。是故如來無種種想﹐爲壞眾生如是諸想﹐宣說是業。是名如來第十九業。」

爾時﹐世尊卽說頌曰﹕

「如來永斷一切想﹐是故了知諸法界﹐

爲破眾生若干想﹐宣說如來十九業。

「復次﹐善男子﹐如來從智捨心﹐無不知捨。何以故﹖修身故﹐修戒故﹐修心故﹐修慧故﹐斷癡故﹐如來舍心出於世間﹐卽是聖捨﹐是畢竟捨﹐轉梵輪捨﹐共大悲捨﹐爲利眾生捨﹐知對治捨。如是等捨﹐無增無減﹐不髙不下﹐不雜煩惱﹐不一不二﹐不觀時節﹐無礙無對﹐不住不動﹐不隱不顯﹐眞實不虛。如來成就如是大捨﹐而能爲諸眾生說法。是名如來第二十業。」

爾時﹐世尊卽說頌曰﹕

「如來修身戒心慧﹐從於智慧修捨心﹐

於諸眾生無愛恚﹐不動不住眞實捨。

大慈大悲無上尊﹐具足如是之大捨﹐

無礙智慧調眾生﹐演說淸淨二十業。

「復次﹐善男子﹐如來欲業無增無減。何等名欲﹖欲於善法﹐所謂大慈大悲﹐說法度人安住寂靜﹐勸諸菩薩學菩提道﹐令三乘種相繼不絕。如是諸欲﹐不隨欲出﹐隨智而生﹐欲令一切眾生具足阿耨多羅三藐三菩提故﹐演說正法。是名如來二十一業。」

爾時﹐世尊卽說頌曰﹕

「如來欲者無增減﹐大慈大悲故說法﹐

不斷三乘無邊身﹐爲眾演說如是業。

「復次﹐善男子﹐如來精進無有休息。云何不息﹖所謂調伏眾生說法化度。假使有一人能無量劫佛邊聽法﹐如來當爲說不休息。若有一佛於無量劫演說法者﹐如來亦聽心無懈廢。若過無量恆沙世界﹐有一眾生應受化者﹐如來要當隨逐不捨﹐不食不息﹐不生疲倦悔退之心﹐常勸眾生令勤精進。是名如來二十二業。」

爾時﹐世尊卽說頌曰﹕

「具精進人師子王﹐於大眾中贊精進﹐

精進說法無休息﹐是故進業二十二。

「復次﹐善男子﹐如來念心無有增減。何以故﹖如來初得阿耨多羅三藐三菩提時﹐徧觀一切去來現在眾生之心﹐後說法時不失先念﹐念本三聚及三種根﹐凡所演說無不作念。是名如來二十三業。」

爾時﹐世尊卽說頌曰﹕

「如來初得菩提時﹐徧觀眾生如實心﹐

凡所說法不失念﹐二十三業佛所說。

「復次﹐善男子﹐如來三昧於一切法平等無減﹐是故諸佛一切平等﹐於一億種貪欲恚癡﹐及一億種無貪恚癡﹐其心平等無有差別﹔有爲無爲﹑生死涅槃亦復如是。具如是等平等三昧﹐不雜眼﹑耳﹑鼻﹑舌﹑身﹑意﹐四大三界非此非彼﹐亦非一切非增非減。爲令眾生得是三昧﹐宣說正法。是名如來二十四業。」

爾時﹐世尊卽說頌曰﹕

「如來等觀一切法﹐是故常定心無亂﹐

不爲三界之所攝﹐諸根四大亦如是。

一切諸法無差別﹐平等觀察善不善﹐

如來所說如是業﹐爲諸眾生得是定。

「復次﹐善男子﹐如來智慧常無減少﹐以是智力知一切法﹐能隨眾生意趣說法得無礙智﹐知一切義﹐知一切字﹐知一切句﹐於無量劫演一句法﹐出無量義斷一切疑﹐說三乘法並及八萬四千法門﹐亦說八萬四千法聚﹐是名無量無邊智慧。爲令眾生得是智故﹐宣說正法。是名如來二十五業。」

爾時﹐世尊卽說頌曰﹕

「佛智無礙無有邊﹐能說無礙無邊法﹐

演一字作無量句﹐演一句作無量義﹐

說八萬四千法門﹐亦及爾所諸法聚﹐

爲令眾得無礙智﹐是故宣說如是業。

「復次﹐善男子﹐如來解脫無有減少。聲聞之人從他聞故而得解脫﹔緣覺之人從因緣故而得解脫﹔如來無師自然覺悟﹐永斷煩惱及以習气﹐過去不斷﹐未來不著﹐現在不住﹐亦不貪著眼﹑色二法﹐乃至意法亦復如是﹐知心性淨﹐是故唱言如來一念得阿耨多羅三藐三菩提。爲令眾生一念得成阿耨多羅三藐三菩提故﹐演說正法。是名如來二十六業。」

爾時﹐世尊卽說頌曰﹕

「爲諸聲聞聞解脫﹐亦爲緣覺因緣悟﹐

如來解脫不著有﹐不著三世心性淨﹐

凡所演說爲解脫﹐勸諸眾生無上道﹐

二十六業非業故﹐大慈大悲處眾說。

「復次﹐善男子﹐如來身業隨智慧行﹐智所圍繞﹔以是業故﹐眾生聞見說法﹑默然﹑行住坐臥﹑飲食﹑出入城邑聚落﹐三十二相﹑八十種好悉得調伏﹐是故如來一切身業隨智慧行。是名如來二十七業。」

爾時﹐世尊卽說頌曰﹕

「如來身業爲眾生﹐故示種種妙相好﹐

凡所舉動調眾生﹐大悲爲眾說是業。

「復次﹐善男子﹐如來口業隨智慧行。何以故﹖說法淨故﹐無脫失故﹐眞正語﹑易解語﹑易知語﹑非髙語﹑非下語﹑非曲語﹑非粗語﹑非惡語﹑非闇語﹑柔軟語﹑非輕語﹑非疾語﹑非畏語﹑非不解義語﹑非惡聲語﹑非緩語﹑甘露語﹑可愛語﹑次第語﹑莊嚴語﹑恭敬語﹑樂聞語﹑不貪語﹑不垢語﹑淸淨語﹑畢竟語﹑不誑語﹑不癡語﹑無礙語﹑廣語﹑眞實語﹑不作語﹑不盡語﹑安樂語﹑身寂靜語﹑心寂靜語﹑貪寂靜語﹑瞋寂靜語﹑癡寂靜語﹑壞魔語﹑破邪論語﹑梵聲﹑迦陵頻伽聲﹑釋聲﹑大海潮聲﹑拘侖闍聲﹑秋月孔雀聲﹑拘枳羅聲﹑命命鳥聲﹑鵝王聲﹑鹿王聲﹑琴聲﹑鼓聲﹑貝聲﹑伎樂聲﹑人樂聞聲﹑耳根樂聲﹑增善法語﹑句義無盡語﹑合字句義語﹑時語﹑略語﹑知足語﹑調諸根語﹑施莊嚴語﹑淸淨戒語﹑共忍行語﹑精進神通語﹑遠離欲界語﹑具足智慧語﹑慈語﹑悲語﹑喜語﹑捨語﹑說三乘語﹑不斷三寶語﹑解三聚語﹑解三世語﹑解三解脫語﹑分別四諦語﹑修集語﹑贊嘆語﹑佛語﹑聖語﹑無邊語﹑無行語。善男子﹐如來成就如是等語﹐是故如來所有口業隨智慧行。是名如來二十八業。」

爾時﹐世尊卽說頌曰﹕

「如來所說如淨珠﹐成就無量諸功徳﹐

其聲徧滿十方界﹐一音能令種種解。

凡所演說不作念﹐更不觀眾心境界﹐

如來音聲如響相﹐無說無聞亦如是。

大慈大悲淸淨語﹐爲眾生解種種法﹐

是故宣說如來業﹐二十八業如先佛。

「復次﹐善男子﹐如來意業隨智慧行。何以故﹖如來了知一切眾生心意識等﹐亦不隨意﹑隨緣﹑隨貪﹑隨恚﹑隨癡﹐遠離誑惑及我﹑我所﹑無明闇翳﹐平等淸淨﹐無有邊際猶如虛空﹐是故如來所修意業隨智慧行。是名如來二十九業。」

爾時﹐世尊卽說頌曰﹕

「如來之心不可量﹐如以毫毛舉須彌﹐

常觀眾生心所緣﹐遠離說魔煩惱界。

人中象王說善業﹐爲壞眾生種種惡﹐

爲淨眾生身口意﹐二十九業今已說。

「復次﹐善男子﹐如來智慧知過去世﹐其智無礙亦無障者。云何爲智﹖知過去佛無量無數﹐及其世界所有艸木眾生之數﹐其心所緣種種音聲﹐亦知其佛說幾所法﹐有幾眾生得聲聞乘﹑辟支佛乘及菩薩乘﹐亦知彼佛所有世界壽命修短﹐眾數多少﹑名字種種﹑喘息飲食﹐眾生根界﹑意界﹑法界﹑心界﹑行界﹐其心次第生滅出沒﹐如實了知﹐知其數量﹐非比智知。是名如來第三十業。」

爾時﹐世尊卽說頌曰﹕

「佛智無礙無障者﹐故能悉知無量土﹐

了知一切諸佛事﹐眾生諸根及法界。

人師子王知過去﹐如觀掌中阿摩勒﹐

無邊身說三十業﹐爲令眾生知過世。

「復次﹐善男子﹐如來智慧知未來世﹐其智無礙亦無障者。云何爲智﹖知未來世若出若滅﹐一切世界幾劫水災﹑幾劫火災﹑幾劫風災成壞之數﹐幾佛世界﹐幾佛出世﹐世界之中有幾微塵﹐有幾聲聞﹑緣覺﹑菩薩﹔亦知彼佛幾食幾息﹑幾行幾住﹑幾坐幾臥﹐幾人獲得聲聞解脫﹐幾人獲得緣覺解脫﹐幾人獲得正覺解脫﹐幾人修集慈悲喜捨﹔亦復了知幾所眾生次第心生﹑次第心滅﹐了了能知如是等事﹐亦非比智。是名如來三十一業。」

爾時﹐世尊卽說頌曰﹕

「如來了知未來世﹐一切諸法之出沒﹐

知佛世界及以佛﹐眾心次第生滅等﹐

旣得知已無憍慢﹐名三十一如來業。

「復次﹐善男子﹐如來智慧知現在世﹐其智無礙亦無障者。云何爲智﹖如來悉知十方現在世界﹐諸佛﹑聲聞﹑緣覺﹑菩薩眾數﹐日月星宿﹑艸木微塵﹑地水火風四大海渧﹐眾生毛髮種種形色﹐心意次第生滅出沒﹔亦知地獄﹑畜生﹑餓鬼現業果報﹐幾時住世﹐幾時解脫﹔亦知人天業果因緣﹐幾時住世﹐幾時解脫﹔知煩惱界及諸根界﹑意界﹑法界。如來𨿽復種種知已﹐不生髙心﹐口亦不出二種之言。是名如來三十二業。」

爾時﹐世尊卽說頌曰﹕

「無上如來叵思議﹐無有知佛所緣境﹐

如來所知如虛空﹐無量無稱無邊界。

所說微妙第一義﹐爲令眾生得是業﹐

總持自在能問佛﹐無上世尊隨意答。

「善男子﹐如來世尊具足如是三十二業﹐則能調伏無量眾生。善男子﹐如來世尊𨿽爲眾生說是諸業﹐而如來業眞實無量不可稱計。善男子﹐如來業者﹐一切世間所有眾生﹐不能思惟﹐不能了知﹐不能宣說。如是業者﹐悉能等知一切國土猶如虛空。何以故﹖十方諸佛悉平等故。善男子﹐諸佛所說﹐觀察眾生及佛世界﹐解脫涅槃等無差別。佛觀法界皆一味已﹐轉不可轉正法之輪。

「善男子﹐譬如善識眞寶之匠﹐於寶山中獲得一珠﹐得以水漬從漬出已﹐置酢漿中從酢漿出已﹐置之豆汁意猶不已復置苦酒﹐苦酒出已置眾藥中﹐從藥出已以氀毼磨﹐是名眞正靑琉璃珠。善男子﹐如來亦爾﹐知眾生界不明淨故﹐說無常﹑苦及以不淨﹐爲壞貪樂生死之心。如來精進無有休息﹐復爲演說空無相願﹐爲令了知佛之正法。如來精進猶不休息﹐復爲說法令其不退菩提之心﹐知三世法成菩提道﹐名大珍寶良祐福田。是故當知﹐如來諸業不可思惟﹐不可稱量﹐不可宣說。如來具足三十二業﹐𨿽知己身猶如虛空﹐而於世界示現其身﹐亦復宣說不可說法﹐永斷一切心之因緣﹐悉知一切眾生心界﹐亦知一切菩薩境界。善男子﹐如來世尊眞實業者﹐終不斷絕菩薩授記﹐是名如來眞實之業。」

爾時﹐世尊說是業時﹐十方世界六種震動﹐大光普照﹐雨於無量無邊香華。諸在此坊天人大眾﹑阿修羅﹑迦樓羅﹑緊那羅﹑摩睺羅伽﹑人及非人﹐聞如來業心大歡喜﹐復以種種香華﹑伎樂﹑寶幢﹑幡蓋供養之具而供養佛。其中或以周羅寶頂﹑寶發手玔﹑雜寶瓔珞﹑日珠﹑月珠﹑指環珠帶﹑寶佩發飾﹐或以耳環以奉如來﹐謂靑琉璃及蓮華珠﹑金翅鳥珠﹑閻浮寶珠﹑帝釋寶珠﹑火珠﹑光珠﹑無量光珠﹑無量色珠﹑柔軟淨珠﹑金剛寶珠及白眞珠﹔復以雜香﹐所謂末香﹑金沙和雜栴檀之香﹑多伽羅香﹑沈水彌佉多摩羅跋香﹔復散諸華﹐所謂曼陀羅華﹑摩訶曼陀羅華﹑曼殊沙華﹑摩訶曼殊沙華﹑拘毗陀羅華﹑波利質多羅華﹑樂華﹑娑羅華﹑大娑羅華﹑百葉華﹑千葉華﹑饒葉華﹑大光華﹑香葉華﹑樂香華﹑樂見華﹑無量色華﹑無定色華﹑水生華﹑優波羅華﹑波頭摩華﹑拘物頭華﹑分陀利華﹑陸生華﹑婆利師華﹑摩梨華﹑須曼那華﹑育坻華﹑檀內伽梨華﹑阿提目多伽華﹑瞻婆華﹑阿叔迦華﹐種種伎樂﹐種種幢幡蓋。十方界諸來菩薩﹐各升虛空寶坊之上﹐放身投下供養於佛﹐投身散已其身不現﹐化七寶网徧覆其上﹐復現其身在珠网中。爾時﹐十方一切諸佛﹐各各遣一波利之樹﹐以用供養釋迦如來﹐以佛力故﹐一一諸樹各至寶坊莊嚴其處。

爾時﹐會中無量眾生發阿耨多羅三藐三菩提心﹐無量眾生得無生法忍。大方等大集經卷第四陀羅尼自在王菩薩品第二之四

爾時﹐世尊舉身顧眄觀諸大眾﹐如象王回而作是言「諸善男子﹐誰能守護如是供具及此寶坊﹐令不毀壞﹑滅沒﹑損減﹐以待彌勒成正覺已﹐十六年後供養彼佛及賢劫中五百如來﹖」

是時﹐會中有一菩薩﹐名諸法神通自在王﹐卽從坐起﹐胡跪合掌而作是言「世尊﹐我能守護如是供具及此寶坊﹐令不毀壞﹑滅沒﹑損減﹐以待彌勒成正覺已﹐十六年後供養彼佛及賢劫中五百如來。」

爾時﹐眾中有一魔王﹐名曰神通﹐其所住國名四天下﹐語諸法神通自在王菩薩言「善男子﹐汝今安置如是供具並及寶坊﹐置何器中而守護之令不毀壞﹖」

「善男子﹐凡言器者﹐性是無常﹐而我此身常住無變。善男子﹐汝今應當諦觀我身。」

爾時﹐魔王聞是語已﹐如教諦觀﹐見其臍中﹐有一世界名水王光﹐有佛世尊號寶優缽羅。其世界中有大寶山﹐如來處中結跏趺坐﹐與諸菩薩宣說正法。爾時﹐魔王見是事已﹐心甚奇訝﹐卽禮諸法神通自在王菩薩﹐贊言「善哉﹗善哉﹗大士﹐我今始知汝有妙器﹐堪任護持如是供具及此寶坊令不毀滅。」

爾時﹐魔王卽白佛言「世尊﹐我往未見如是菩薩﹐未聞如是微妙法時﹐欲學聲聞入於涅槃。我今旣見諸法神通自在王菩薩威神之力﹐卽發阿耨多羅三藐三菩提心。世尊﹐假使我身恆沙劫中受地獄苦﹐然後乃成無上道者﹐亦終不捨菩提之心。」

佛言「善哉﹗善哉﹗善男子﹐汝能善發阿耨多羅三藐三菩提心﹐汝亦當得如是無量神通之力。」

是時﹐會中復有菩薩名師子幢﹐語陀羅尼自在王菩薩言「善男子﹐菩薩摩訶薩獲得何等陀羅尼門﹐而能受持一切佛語﹐凡所演說字句及義無有窮盡﹖」

陀羅尼自在王菩薩言「善男子﹐有八陀羅尼﹐菩薩摩訶薩若有得者﹐則能受持一切佛語﹐凡所演說字句及義而無窮盡。何等爲八﹖一者﹑淨聲光明陀羅尼﹐二者﹑無盡器陀羅尼﹐三者﹑無量際陀羅尼﹐四者﹑大海陀羅尼﹐五者﹑蓮華陀羅尼﹐六者﹑入無礙門陀羅尼﹐七者﹑四無礙智陀羅尼﹐八者﹑佛莊嚴瓔珞陀羅尼。是名爲八。若有菩薩安住如是八陀羅尼﹐則能受持一切佛語﹐凡所演說字句及義而無窮盡。」

師子幢菩薩言「善哉﹗大士﹐惟願廣說﹐菩薩聞已當得受持一切佛法。」

陀羅尼自在王菩薩言「善男子﹐諦聽﹗諦聽﹗當爲汝說。

「淨聲光明陀羅尼者﹐菩薩摩訶薩若得住者﹐能於無量無邊佛所﹐具足成就無量功徳得淨四大。以是因緣﹐其聲微妙﹐宣說法時﹐其音徧滿一佛世界﹑二佛世界﹑五佛世界﹑十佛世界﹑二十佛世界﹑三十佛世界﹑四十佛世界﹑五十佛世界﹑百佛世界﹑千佛世界﹑萬佛世界乃至百千萬佛世界﹐不可稱﹐不可數﹐隨所說法卽得徧聞。其說法時﹐所坐法座師子之牀﹐或一由旬﹐或如須彌﹐或如梵處﹐坐如是處。設有十方無量諸佛講宣道化﹐普得聞之受持不忘﹐善解字句及其義味。自說法時及聽佛說﹐於是二事各無妨礙。於一字中說一切法﹐一字者所謂爲阿﹐阿者諸字之初。菩薩摩訶薩說阿字時﹐卽能演說一切諸法。阿之言無﹐無者﹐諸法無根﹐諸法無生﹐諸法無初﹐諸法無邊﹐諸法無盡﹐諸法無作﹐諸法無來﹐諸法無去﹐諸法無住﹐諸法無性﹐諸法無出﹐諸法無行﹐諸法無增﹐諸法無髙﹐諸法無減﹐諸法無主﹐諸法無用﹐諸法無願﹔諸法無戲論亦無覺觀﹐無說無聽﹐無處無入﹔諸法無我及無眾生﹐無淨無命﹐無名無主﹐無有士夫﹐無內無外﹐無常無相﹐無億無量﹐無爲無迹﹐無句無字﹐無礙無共﹐無隨他無隨己﹐無執無放﹐無取無捨﹐無數無身﹐無淨無穢﹐無轉無變﹐無受無聲﹐無相無結﹐無污無狂﹐無漏無有﹐無覆無濁無對﹐無色無受無想無行無識﹐無因無果﹐無陰入界﹐無因緣無境界無受﹐無欲無色無無色﹐無誘導﹐無黑無白﹐無滓無思惟﹐無時無歸﹐無淨無雜﹐無燒無習﹐無屋無支﹐無動無住﹐無堅無脆﹐無可見無可觸﹐無光無闇﹐無曲無罪﹐無實無虛﹐無癡無觀﹐無見無修﹐無見無聞﹐無覺無智﹐無觸無識。

「善男子﹐菩薩摩訶薩﹐獲得如是淨聲光明陀羅尼時﹐於此一字說一切法。菩薩於此一字之中說無量義﹐無有錯謬﹐不壞法界﹐不失字義。菩薩得是陀羅尼已﹐身口意淨﹐舉動進止眾生樂見﹐是名身淨﹔凡所演說眾生樂聞﹐是名口淨﹔修集慈悲喜捨之心﹐是名意淨。菩薩得是陀羅尼已﹐能淨二施——財施﹑法施﹔能淨於戒﹐見毀戒者不生惡心﹔能淨於忍﹐見害眾生不生瞋惱﹔能淨精進﹐修行善法無有休息﹔能淨禪定﹐壞憍慢故﹔能淨智慧﹐除無明故﹔能淨於業﹐壞惡因故﹔能淨於眼﹐得三眼故﹔能淨於耳﹐獲得天耳聞佛聲故﹔能淨於鼻﹐悉嗅諸佛淨戒香故﹔能淨於口﹐於甘露味不貪著故﹔能淨於身﹐得化身故﹔能淨於意﹐善思惟故﹔能淨於色﹐三十二相故﹔能淨於聲﹐說妙法故﹔能淨於香﹐戒聞施等得淸淨故﹔能淨於味﹐得無上味故﹔能淨於觸﹐修集無上諸三昧故﹔能淨於法﹐觀諸法界無分別故﹔能淨於念﹐如所聞法不忘失故﹔能淨於意﹐永不系屬諸魔黨故﹔能淨於行﹐觀察甚深諸法界故。善男子﹐菩薩住是陀羅尼已﹐隨說音聲所至之處﹐身之光明亦如是照。善男子﹐是陀羅尼成就如是無量功徳。

「無盡器陀羅尼者﹐菩薩住是陀羅尼已﹐說色無常不可窮盡﹔說色是苦亦不可盡﹔說色無我﹐說色如沫﹐如幻﹑水月﹑夢﹑響﹑影﹑焰﹐亦不可盡﹔說色無性亦不可盡﹔說色無相﹐空不可說﹑不可願求﹑不可造作﹐不生不滅﹐非是過去﹑未來﹑現在﹐非內非外﹐非淨非穢﹐非我我所﹐非去非來﹐非對非礙﹐非一非二﹐非是眾生﹐亦非壽命﹐亦非丈夫﹐非貪瞋癡﹐非有非無﹐非漏非無漏﹐非有爲非無爲﹐非盲非聾﹐非跛非躄﹐非狂非亂﹐非艸木石﹐非樹非地﹐非水火風﹐非捨非宅﹐非城非郭﹐非大村落非山﹐非圓非方﹐非四大造﹐非作非受﹐非聲非聞﹐非是可說﹐十二因緣﹐不可窮盡﹔非常非斷﹐無業無果﹐非陰入界﹐非住欲界﹑色無色界﹐非同非異﹐亦非煩惱﹐非淨非污﹐非平非曲﹐菩薩摩訶薩說色如是不可窮盡。善男子﹐是無盡器陀羅尼者﹐有無量無邊不可說分。分此一分以爲千分﹐我於如是千分之中﹐惟說一分猶不能盡。

「無量際陀羅尼者﹐際者﹐所謂常見﹑斷見﹔無量者﹐謂十二因緣。際者﹐所謂無明行識﹐乃至老死眾苦聚集﹔又無量者﹐所謂生死。又復際者﹐謂無始終﹔又復際者﹐謂無取捨﹔又復際者﹐無出無滅﹔又復際者﹐無污無淨﹐其性淨故﹔又復際者﹐所謂可見﹔又復際者﹐所謂名色﹔又復際者﹐有爲無爲﹔又復際者﹐所謂三世內外業果﹐無業無果﹑善及不善﹑有漏無漏﹑業及煩惱﹑我以無我﹑生死涅槃。善男子﹐夫無量者﹐所謂微塵﹔際者﹐所謂地水火風。是名無量際陀羅尼。菩薩住是陀羅尼已﹐無量劫中爲眾說法﹐而其所說字句義味不可窮盡﹐是陀羅尼成就如是無量功徳。

「大海陀羅尼者﹐善男子﹐猶如大海﹐四天下中所有諸色﹐眾生卉木﹑藥樹穀子﹑日月星宿﹑雲气雷電﹑國邑聚落﹑城郭殿堂﹑園池山河﹐如是一切諸種種色悉於中現。菩薩住是陀羅尼已亦復如是﹐一切眾生身口意業﹐各各於是菩薩身中一一印現。十方世界所有眾生所有口業﹐悉於菩薩口中印現﹐是故菩薩有所言說皆悉眞實。印者名無所有﹐謂諸法無有覺觀﹐無說無邊﹐無作無貪﹐是名第一眞實之義。復有遮印﹐遮之言眼﹐眼卽無常可淨可見。復有那印﹐那之言名﹐一切諸法流布故名眞實無名。復有邏印﹐邏之言世﹐一切世間屬愛無明。復有陀印﹐陀之言十﹐佛具十力能化眾生。復有波印﹐波之言五﹐如來遠離除滅五欲﹐得阿耨多羅三藐三菩提。復有殺印﹐殺之言六﹐如來眞實了知六入故﹐能調伏一切眾生。復有殺印﹐殺之言六﹐如來具足六念處故﹐得大自在。復有殺印﹐殺之言六﹐如來具足六神通故﹐能以神通教化眾生。復有婆印﹐婆之言左﹐如來世尊離左道故﹐得阿耨多羅三藐三菩提。復有多印﹐多之言實﹐如來善覺眞實之性故名正覺。復有耶印﹐耶之言彼﹐如來等知此彼平等。復有婆印﹐婆之言結﹐如來遠離諸煩惱故名阿梨呵。復有闍印﹐闍言生老﹐如來已過生老之分故名世尊。復有曇印﹐曇之言法﹐如來說法淸淨無垢。復有奢印﹐奢之言奢摩他﹐如來成就修奢摩他。復有佉印﹐佉之言虛空﹐如來知見一切諸法同於虛空。復有迦印﹐迦言苦行﹐如來遠離一切苦行。復有婆印﹐婆之言實﹐如來所說四眞諦者卽是眞實。復有摩印﹐摩之言道﹐如來能說八正之道。復有伽印﹐伽之言深﹐如來所說其義甚深。復有羼印﹐羼之言忍﹐如來具足忍波羅蜜。復有呼印﹐呼之言贊﹐如來常贊十方諸佛。復有若印﹐若之言徧知﹐是故如來名一切智。復有婆印﹐婆之言有﹐如來已解一切諸有。復有車印﹐車之言欲﹐如來欲於一切善法。復有波印﹐波之言前﹐如來常爲一切眾生現前說法。復有頗印﹐頗之言果﹐如來常說四沙門果。善男子﹐因如是字演說諸法﹐所有諸字悉於菩薩口業印現﹐是名大海陀羅尼也。

「蓮華陀羅尼者﹐菩薩住是陀羅尼已﹐所說法處常出七寶淨妙蓮華以爲法座﹐菩薩坐上宣說法化。又復多雨無量蓮華﹐是諸蓮華亦出種種淸淨法音﹐其音深廣多諸方諭﹐十二部音﹑淸淨之音﹑斷煩惱音。爾時﹐菩薩默然而住﹐是諸蓮華皆能演法﹐亦出種種無量光明﹐一切眾生皆見菩薩坐諸華臺施作佛事﹐是名蓮華陀羅尼也。

「入無礙門陀羅尼者﹐菩薩摩訶薩說一法時無有掛礙﹐若說二法﹑三法﹑四法﹐乃至百千無量無邊恆沙等法﹐如四天下微塵等法﹐乃至三千大千世界微塵等法﹐乃至恆河沙等諸佛世界微塵等法﹐於字句義亦無掛礙﹐是名入無礙門陀羅尼也。

「四無礙智陀羅尼者﹐所謂法無礙智﹑義無礙智﹑辭無礙智﹑樂說無礙智。東方無量世界眾生有問法者﹐菩薩隨以法無礙答﹔南方無量世界眾生有問義者﹐菩薩隨以義無礙答﹔西法無量世界眾生有問辭者﹐菩薩隨以辭無礙答﹔北方無量世界眾生問樂說者﹐菩薩隨以樂說智答。是名四無礙智陀羅尼也。

「佛瓔珞莊嚴陀羅尼者﹐若有菩薩獲得如是七陀羅尼﹐其頂髻上有佛像現﹐其色眞金﹐有大光明﹐三十二相﹑八十種好。爾時﹐菩薩身口意等悉作佛業﹐其所思念如佛所念。菩薩具足如是佛業﹐能知大眾種種之心﹐知已隨意而爲說法﹐若一日﹑若二日﹐乃至無量百千萬歲﹐不能盡其所知法門文字句義。又復具足四種智慧。何等爲四﹖一者﹑知眾生心﹐二者﹑知諸字句﹐三者﹑知所說無盡﹐四者﹑知於眞實。菩薩具足如是四智﹐能調眾生爲阿耨多羅三藐三菩提。善男子﹐是名佛瓔珞莊嚴陀羅尼也。

「善男子﹐是八陀羅尼其分無量。於是分中分其一分以爲千分﹐於是分中惟說一分猶不能盡﹐是陀羅尼成就如是無量功徳。」

爾時﹐陀羅尼自在王菩薩﹐卽說頌曰﹕

「如來說八陀羅尼﹐若有菩薩具得者﹐

能解諸經種種義﹐其辭句義不可盡﹐

具足善業得妙聲﹐能令無量世間聞﹐

眾生聞已修善法﹐修已獲得於解脫。

無量劫中說無法﹐因一法根說無盡﹐

亦因一字解多義﹐是名如來說際持。

人中牛王斷二際﹐說中道義無有邊﹐

具足智慧平等觀﹐𨿽成是持無得者。

四方色等現大海﹐一切字印印菩薩﹐

說法之時無障礙﹐成就大海陀羅尼。

坐寶蓮華演說法﹐亦雨蓮華散大眾﹐

蓮華亦說無量法﹐是名寂靜蓮華持。

說於一字無障礙﹐無量字中亦如是﹐

說無量義無有滯﹐具足如是無礙持。

說法深義無有盡﹐辭及樂說無有邊﹐

能破眾生疑网心﹐獲得無上智總持。

頂髻常出如來像﹐身口意業佛無異﹐

若具如是八持者﹐窮劫贊嘆不可盡。

具足是八陀羅尼﹐處世不污如蓮華﹐

在世最髙如須彌﹐不可稱計亦如是。

世邪不動亦復然﹐是人具足如是持﹐

能壞世道諸邪見﹐猶如師子獸中吼。

若得無上陀羅尼﹐能達世間淸淨行﹐

能增無量諸善法﹐亦能教化多眾生。

具足如是陀羅尼﹐能壞眾生無明闇﹐

作大光明如朝日﹐亦能除破諸黑闇。

說法無礙如虛空﹐爲眾生行如猛風﹐

施於法藥壞煩惱﹐如世良醫救病者。

若得具足無上持﹐有贊功徳不能盡﹐

能作淸涼如秋月﹐增長善法亦如是。

菩薩成就如是持﹐能化無量諸眾生﹐

若具如是陀羅尼﹐獲得自在如大王﹐

能化眾生於大乘﹐能施法財破貧窮﹐

能降法雨如龍王﹐摧滅煩惱如惡雹。

若得如是陀羅尼﹐能化眾生於菩提﹐

不能說過如帝釋﹐字義不盡如虛空。

若得成就陀羅尼﹐一切大眾樂見聞﹐

其意不散常在定﹐修集無量慈悲心﹐

淸淨梵行遊神通﹐是四皆如大梵天。

若得成就陀羅尼﹐卽能供養十方佛﹐

了了觀見十方界﹐於其世界化眾生。

若具如是陀羅尼﹐卽得具足佛功徳﹐

常爲十方佛所念﹐亦如父母念一子。

若有菩薩得是持﹐能贊功徳無量鬘﹐

具足成就戒念慧﹐能解眾生心所行。

若得成就陀羅尼﹐無有憍慢及慳貪﹐

善知方便調眾生﹐修集慈悲壞煩惱。

若得成就陀羅尼﹐煩惱不污如虛空﹐

善解眾生隨意語﹐亦能隨意演說法。

若具如是陀羅尼﹐悉能了知眾生根﹐

能解眾生種種解﹐隨其所解而說法﹐

隨對治門爲說法﹐三十七品調眾生。

若得如是陀羅尼﹐修奢摩他無有邊。

若得如是陀羅尼﹐具足六度如諸佛﹐

了知一切煩惱界﹐通達寂靜而壞之﹐

身口意業悉寂靜﹐行住坐臥亦如是。

若得成就如是持﹐無復煩惱諸習气﹐

得淨法身無有邊﹐非生所生常化生﹐

身口意業隨智行﹐所有定念亦如是。

若得成就如是持﹐有贊嘆者不能盡﹗」

爾時﹐世尊贊陀羅尼自在王菩薩﹕「善哉﹗善哉﹗善男子﹐汝已久得是陀羅尼﹐是故能善分別解說所有無量功徳之義。不但今日﹐已於過去無量佛所亦作如是分別解說。

「善男子﹐過去無量阿僧祇劫﹐爾時有佛號淨光明﹐世界名淨劫﹐亦名淨純。淨琉璃以爲世界猶如明鏡﹐地平如掌﹐所有林樹七寶所成﹐妙寶蓮華大如車輪﹐淸淨鮮潔人所樂見。其土人民﹐悉處七寶樓殿堂閣如天無異﹐貪欲恚癡漸已經微。土無日月﹐惟有佛光﹐靑蓮華開則知是夜﹐赤蓮華敷則知是晝。時彼佛有六萬百億大菩薩僧﹐出家之人不可稱計﹐皆悉志樂無上大乘﹐世界乃至無二乘名﹐一切皆是不退菩薩。其佛壽命具足半劫。人之與天無有差別﹐在地爲人﹐處空爲天。無有王者﹐除佛法王。其土人民﹐無有宗事諸天邪神及歸依者﹐亦無女身﹑毀戒之名﹐具足三戒。何等爲三﹖一﹑從戒戒﹐二﹑從心戒﹐三﹑從慧戒。發菩提心﹐厭悔生死﹐名從戒戒﹔修三昧慧﹐名從心戒﹔修集智慧得大智慧﹐名從慧戒。

「爾時﹐眾中有一菩薩﹐名曰光頂﹐從坐而起﹐頭面禮足﹐右繞恭敬﹐長跪合掌﹐而白佛言﹕『世尊﹐所言陀羅尼者﹐云何名爲陀羅尼也﹖菩薩住何陀羅尼中﹐能持一切諸佛名號﹐爲諸眾生分別解說﹖』佛言﹕『善男子﹐有陀羅尼名曰寶炬﹐菩薩住是陀羅尼中﹐能持一切諸佛名號﹐爲諸眾生分別解說﹐隨諸眾生種種語言。』光頂菩薩復白佛言﹕『惟願世尊分別廣說﹐我等聞已當得修持。』佛言﹕『善哉﹗善哉﹗善男子﹐至心諦聽﹐吾當爲汝分別解說。』爾時﹐世尊卽說偈言﹕

「『遠離一切諸煩惱﹐淸淨無垢猶眞實﹐

其心能作大光明﹐是名寶炬陀羅尼。

身口意業悉寂靜﹐猶如秋月之明淨﹐

修集大慈心平等﹐是名寶炬陀羅尼。

其心無有諸覺觀﹐悉得遠離於二見﹐

亦非有想非無想﹐是名寶炬陀羅尼。

具足成就念意慧﹐能入無上大法門﹐

淸淨無垢如虛空﹐是名寶炬陀羅尼。

遠離三種塵勞垢﹐成就三種淸淨慧﹐

已於三有得解脫﹐是名寶炬陀羅尼。

能悉破壞貪恚癡﹐亦得遠離煩惱濁﹐

除滅無明諸邪闇﹐是名寶炬陀羅尼。

眾生音聲上中下﹐一切悉能了了知﹐

能隨眾生意說法﹐是名寶炬陀羅尼。

具足甚深無量義﹐亦復具足諸字句﹐

遠離於我及我所﹐是名寶炬陀羅尼。

具足成就四依法﹐亦復具四無礙智﹐

其心常在於四禪﹐是名寶炬陀羅尼。

能廣分別第一義﹐具足而得四梵行﹐

修集具足五神通﹐是名寶炬陀羅尼。

受持專憶四念處﹐精進獲得四正勤﹐

莊嚴成就四如意﹐是名寶炬陀羅尼。

成就五根及五力﹐一切邪風不能動﹐

修集無上七覺分﹐是名寶炬陀羅尼。

成就定慧二翅翼﹐遊翔平坦八正路﹐

趣向無上智解脫﹐是名寶炬陀羅尼。

能踐菩薩之道地﹐及住無上眞解脫﹐

永斷一切煩惱習﹐是名寶炬陀羅尼。

能作無量大光明﹐猶如世間之日月﹐

能淨三種淸淨眼﹐是名寶炬陀羅尼。

能淨一切諸煩惱﹐亦得遠離諸魔業﹐

觀察五陰味過咎﹐是名寶炬陀羅尼。

善知調伏諸眾生﹐永離六根之因緣﹐

爲眾說法令得念﹐是名寶炬陀羅尼。

住於如是陀羅尼﹐能到十方佛世界﹐

見佛至心聽受法﹐亦能廣說如是法﹔

旣聞法已至心持﹐能爲眾生說字義﹐

以大念力因緣故﹐能解諸佛微妙語﹔

能說無常苦無我﹐諸法悉從緣得果﹐

了了觀察諸法界﹐是名寶炬陀羅尼。

成就樂說無礙智﹐三明三慧亦如是﹐

若有住是總持者﹐乃能得八解脫義。

佛說無量陀羅尼﹐悉來攝在此持中﹐

若得如是陀羅尼﹐是名成就無量持。

若入無量諸禪定﹐及得無量諸神通﹐

皆由如是總持力﹐是故名爲持中王。

如四大海無障礙﹐一切河泉皆投之﹐

諸法眾流亦如是﹐皆悉歸趣是持海。

得身無邊意無盡﹐能廣分別說法界﹐

成就無量功徳者﹐乃能獲是陀羅尼。

若得如是微妙持﹐卽得三十二相好﹐

其色殊勝上種性﹐多饒財寶得自在﹐

於諸有中得無生﹐能廣分別諸法義﹐

安住不動不退地﹐皆由得是陀羅尼。

菩薩若欲修菩提﹐當修如是陀羅尼﹐

得是持已修道易﹐能演說法調眾生﹐

於無量劫說法時﹐字義二法不可盡﹐

能淨眾生諸煩惱﹐以得如是陀羅尼。

能轉無上正法輪﹐能令眾生脫眾苦﹐

能進眾生無上道﹐以得如是陀羅尼。

若有眾生千萬口﹐一口而有千萬舌﹐

不能宣說成持者﹐所得無量之功徳。』

「善男子﹐爾時淨光明佛說是法時﹐光頂菩薩及與三萬二千菩薩悉皆獲得是陀羅尼。善男子﹐汝知爾時光頂菩薩﹐豈異人乎﹖卽汝身是。是故汝今能廣分別是陀羅尼。是大眾中得是持者﹐汝最第一。」

爾時﹐會中有一菩薩﹐名曰慧聚﹐白佛言「世尊﹐云何菩薩得寶炬陀羅尼﹐得已不失﹐能以此法調伏眾生﹖」

「善男子﹐若有菩薩安住慧根﹐造作慧業﹐如是菩薩能得是持﹐得已不失﹐能以此法調伏眾生。」

慧聚菩薩復作是言「善哉﹗世尊﹐惟願演說﹐云何慧根﹖云何慧業﹖」

佛言「善哉﹗善哉﹗善男子﹐至心諦聽﹐吾當爲汝分別解說。善男子﹐若有善男子﹑善女人﹐未聞智慧而得聞之是名爲根﹐聞已廣說名之爲業﹔始觀諸法名之爲根﹐觀已廣說名之爲業﹔初觀善根名之爲根﹐轉以化人名之爲業﹔觀不放逸名之爲根﹐轉以化人名之爲業﹔調伏自心名之爲根﹐調伏他心名之爲業﹔住於寂靜名之爲根﹐淨身口意名之爲業﹔知於一乘名之爲根﹐爲眾生說名之爲業﹔修奢摩他名之爲根﹐具三種慧名之爲業﹔修三解脫名之爲根﹐證得三慧名之爲業﹔修四念處名之爲根﹐不念於念名之爲業﹔修四正勤名之爲根﹐離煩惱性名之爲業﹔修四如意名之爲根﹐知無如意名之爲業﹔修集信心名之爲根﹐放捨一切名之爲業﹔修無所畏名之爲根﹐能廣說之名之爲業﹔修集三昧名之爲根﹐知定次第名之爲業﹔修集智慧名之爲根﹐知一切法名之爲業﹔莊嚴菩提名之爲根﹐得菩提時名之爲業﹔證苦習道名之爲根﹐證盡滅時名之爲業﹔不依不了義名之爲根﹐依了義經名之爲業﹔初聽受法名之爲根﹐依止其義名之爲業﹔不依於人名之爲根﹐依止於法名之爲業﹔見法無常名之爲根﹐法無生滅名之爲業﹔知諸法苦名之爲根﹐知法無作名之爲業﹔知法無我名之爲根﹐知法性淨名之爲業﹔知涅槃淨名之爲根﹐知法本淨名之爲業﹔聞義不畏名之爲根﹐依止於義名之爲業﹔聞眞不怖名之爲根﹐依止眞法是名爲業﹔知字不畏名之爲根﹐知已樂說名之爲業﹔聞說如來無礙智力﹐不生怖畏名之爲根﹐依止如來無礙智力名之爲業﹔生法二緣名之爲根﹐無緣之慈名之爲業﹔憐湣眾生名之爲根﹐能爲壞苦名之爲業﹔思善得喜名之爲根﹐心不著法名之爲業﹔無愛恚捨名之爲根﹐無一無二名之爲業﹔念佛名根﹐念於法身名之爲業﹔念法名根﹐知法性淨名之爲業﹔念僧名根﹐知僧無爲名之爲業﹔念戒名根﹐知無持者名之爲業﹔念施名根﹐能捨煩惱名之爲業﹔念天名根﹐獲得淨天名之爲業﹔聞已思惟名之爲根﹐不著世間名之爲業﹔知本無今作名之爲根﹐無作無受名之爲業﹔知於涅槃名之爲根﹐得大解脫名之爲業﹔自利名根﹐自利利他名之爲業﹔受持八萬四千法聚名之爲根﹐通達其義名之爲業﹔能演說法名之爲根﹐解無明等名之爲業﹔勸諸眾生於菩提道名之爲根﹐勸修智慧方便不退名之爲業﹔不畏諸有名之爲根﹐願生諸有名之爲業﹔從聞得忍名之爲根﹐思惟得者名之爲業﹔隨意得忍名之爲根﹐因不生得名之爲業﹔餘一生在名之爲根﹐最後邊身名之爲業﹔坐菩提樹名之爲根﹐了知諸法名之爲業。」說是慧根慧業之時﹐一切十方諸佛世界﹐及此寶坊六種震動。

爾時﹐慧聚菩薩摩訶薩白佛言「世尊﹐何因緣故十方世界及此虛空七寶坊庭如是震動﹖」

「善男子﹐是慧根﹑慧業﹐亦是過去諸佛所說﹐是故此地爲大震動。」

爾時﹐具足四無礙智菩薩白佛言「世尊﹐何四緣故﹐慧聚菩薩名之爲聚﹖」

佛言「善男子﹐過去無量阿僧祇劫﹐有佛出世﹐號功徳藏如來﹑應﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐土名善生﹐劫名無垢﹐其土眾生一切純善。爾時﹐佛有三萬二千大菩薩眾﹐八萬四千聲聞大眾。爾時﹐世尊欲試菩薩﹐以百億事問諸菩薩﹕『諸善男子﹐於是眾中﹐誰能解說如是等義﹖』其中有言﹕『我當思惟﹐經一月日乃能解之。』或復有言『我過半月』﹐復有言曰『我過七日』﹐或言『我過一日一夜』﹐乃能解之。

「爾時﹐眾中有一菩薩﹐名曰念意﹐白佛言﹕『世尊﹐我今不起此坐能解是義。』爾時﹐菩薩於大眾中師子吼已﹐其地卽時六種震動﹐放大光明﹐勸諸地神乃至阿迦尼吒諸天﹐一切悉來詣如來所。爾時﹐大眾所坐之處﹐縱廣滿足百萬由旬。念意菩薩見諸大眾悉以集會﹐以神通力﹑智慧念力﹑陀羅尼力﹑四無礙力﹑無所畏力﹑佛神力故﹐於是百億一一事中解百億義﹐不豫思惟無有停滯。說是義已﹐是大眾中六萬眾生發阿耨多羅三藐三菩提心﹐四萬眾生得無生忍。從地神諸天乃至阿迦尼吒天﹐一切悉聞說法之聲。

「善男子﹐汝知爾時念意菩薩﹐豈異人乎﹖卽慧聚是。以是因緣﹐名爲慧聚。」

爾時﹐世尊卽說頌曰﹕

「聞說法故名爲根﹐演說法故名爲業。

思惟諸善名爲根﹐解說深義名爲業。

如法而住名爲根﹐隨意說法名爲業。

修奢摩他名爲根﹐具三種慧名爲業。

四種念處名爲根﹐四正勤法名爲業。

信等五根名爲根﹐信等五力名爲業。

七菩提分名爲根﹐八正道分名爲業。

不依止字名爲根﹐依止於義名爲業。

不依於人名爲根﹐依止於法名爲業。

不依不了名爲根﹐依止了義名爲業。

不依於識名爲根﹐依於智慧名爲業。

了知無作名爲根﹐通達無生名爲業。

生法二慈名爲根﹐無緣之慈名爲業。

無所畏懼名爲根﹐能宣正法名爲業。

六思念處名爲根﹐六念之義名爲業。

能自利益名爲根﹐自利利他名爲業。

受持正法名爲根﹐能爲人說名爲業。

餘一生在名爲根﹐最後邊身名爲業。

若菩薩心得不退﹐卽解了知慧根業﹐

能得無生之上忍﹐能開無上菩提門。」

爾時﹐陀羅尼自在王菩薩白佛言「世尊﹐佛所說法不可思議﹐無上菩提亦不可思議。何以故﹖非字說故﹐非字攝故﹐如來所說無量無邊故﹐入無量無邊法門故﹐十二因緣深難解故﹐著二法者不能知故﹐利智之人漸漸知故﹐非是六情所知見故﹐亦非二乘智境界故。世尊﹐如是菩提﹐悉是一切諸法之印﹐不可造作猶如虛空﹐非是屋宅離屋宅故﹐知一切行﹑一切眾生所有因果﹐一切智慧廣大無邊﹐莊嚴一切無量善法﹐能爲善法而作應器﹐能以神通顯示於人﹐住二道者示以無二﹐示一切佛平等無差﹑無字無義﹐不可宣說﹐不可聽聞﹐能示眾生三寶正聚﹐及三脫門解脫三界﹐示三種慧金剛定因﹐住於一切諸佛正法﹐悉聞一切諸佛智慧﹐利一切眾亦能宣說一切諸佛。世尊﹐若有善男子﹑善女人﹐能作如是贊嘆菩提所有功徳﹐得聞如是方等經典﹐受持讀誦﹐書寫演說﹐是名能報諸佛之恩。」

佛言「如是﹐如是﹐善男子﹐如汝所說﹐得無量功徳。善男子﹐一切十方諸佛世界滿中七寶以獻如來﹐若有人能受持是經﹐書寫讀誦﹐解說其義﹐所得福徳無有差別。」

爾時﹐世尊告諸菩薩﹕「善男子﹐於此眾中﹐誰能於我滅度之後﹐護持如是無上菩提﹐廣說是義﹐令法久住﹖」

爾時﹐眾中有諸菩薩及諸天人各六萬億同聲而言「我等能於如來滅後﹐護持如是無上菩提﹐廣說是經﹐令法久住﹐惟願如來加之願力﹗」

爾時﹐世尊卽說偈言﹕

「若我實同十方佛﹐永渡生死大苦海﹐

如是功徳無上法﹐應當久住無毀滅。

若我無量世修慈﹐眞實爲於諸眾生﹐

觀眾平等無有二﹐是故正法得久住。

若我具足二莊嚴﹐無量世中利眾生﹐

以是二法化眾生﹐是故正法得久住。

若能破壞煩惱結﹐並及除滅諸邪見﹐

具足一切諸善法﹐故能善發是願力。

「善男子﹐不獨汝等一切人天﹑一切魔梵﹐於我滅後﹐悉能護持如是正法。善男子﹐虛空可作色﹐色可同虛空﹐我願神通力不可得令異。」

爾時﹐四天王作如是言「若有人能於佛滅後﹐受持是經﹐讀誦書寫﹐解說其義﹐我等常當隨逐守護。」

諸梵天言「我等當捨禪定妙樂守護是人。」

兜率天言「我等亦當守護如是持經弟子。」

時﹐魔波旬復作是言「世尊﹐若有人能受持是經﹐我於其人終不造作魔業魔事。」

功徳藏天子言「世尊﹐一切諸佛所得菩提悉在是經。若有人能受持讀誦﹐書寫解說﹐當知是人卽得菩提。」

彌勒菩薩言「世尊﹐我當於彼兜術天上﹐廣宣如是無上經典。」

大徳迦葉復作是言「世尊﹐我聲聞人智慧𨿽微﹐應當任力受持讀誦﹐宣說其義。」

阿難復言「世尊﹐我於此經眞實受持﹐乃至不失一字一句﹐如佛口出無有異也。若有眾生發菩提心﹐我亦能爲是人廣說。」

佛言「善哉﹗善哉﹗善男子﹐汝等悉能於我滅後﹐護持正法不令毀滅。善男子﹐若有眾生求於大乘﹐未得法忍﹐受持是經﹐當知是人不過七佛便得授記。若聲聞人有受持者﹐彌勒成佛在初會中。若緣覺人有受持者﹐於我滅後得成道證。」

說是法時﹐無量眾生發阿耨多羅三藐三菩提心﹐無量眾生成就忍辱﹐無量眾生得不退心﹐無量世界六種震動。十方世界諸來菩薩﹐以好香華﹑伎樂﹑幡蓋供養於佛﹐咸作是言「我等來此七寶坊中得大善利﹗若我脫有少福徳力﹐願以此力令釋迦如來久住於世﹐如是正典流布徧滿十方世界無有毀滅。若有優婆塞﹑優婆夷等持是經者﹐令離一切憂愁怖畏無諸病苦。」

爾時﹐陀羅尼自在王菩薩言「世尊﹐今所說法無量無邊﹐不可思議﹐一切邪法不能傾動﹐乃是一切善法之本三乘根栽﹐復是一切諸法初門。若有眾生來問我言﹕『是法何名﹖云何受持﹖』當云何答﹖惟願說之。」

佛言「善男子﹐是名大悲﹐說大悲法﹐名如來業﹐受菩薩記﹐當如是持。」

說是經已﹐人天大眾歡喜頂戴﹐信受奉行。大方等大集經卷第五寶女品第三之一

爾時﹐世尊故在欲﹑色二界中間﹐大寶坊中師子座上﹐與諸大眾圍繞說法。

爾時﹐會中有一童女﹐名曰寶女﹐卽從坐起﹐右手執持白眞珠貫﹐而作是言「若我眞實能於十方無量世界﹐受持如是大集正典﹐讀誦書寫﹐演說其義﹐廣流布者﹐願此珠貫著佛頂髻及諸菩薩﹗」說是語已卽擲珠貫﹐以佛神力及以誠言﹐珠貫卽在如來頂上﹐亦徧一切諸菩薩首。

而諸菩薩各各自於首貫珠中﹐見其來世成佛之時所有世界菩提之樹﹐眾生調伏及往願力了了見知﹐見已各各生奇特想﹐白佛言「世尊﹐是寶女者﹐云何乃有如是無量大功徳也﹖我於無量阿僧祇劫所有誓願﹐今於一念悉見了了。」

佛言「善哉﹗善哉﹗善男子﹐實如所言。是寶女者﹐已於過去九萬六億那由他佛﹐種諸善根﹐發大善願﹐所生之處常得眞實。是故是女凡所思念﹐言無虛發。若欲令此大千世界滿中寶華﹐卽言而有。若言欲令滿此三千大千世界種種妙香﹐言已卽有。若欲示現種種形色﹐轉輪王色﹑四天王色﹑天帝釋色﹑梵天王色﹐或沙門色﹑婆羅門色﹐或比丘色﹑比丘尼色﹑優婆塞色﹑優婆夷色﹐如言卽得。若風災起時轉爲火災﹐火災起時轉爲水災﹐水災起時轉爲風災﹐如言卽轉。若有魔王將諸兵眾﹐執持刀杖﹑弓弩﹑箭矢﹑鉾槊﹑戈楯﹐欲令轉變成寶華者﹐如言卽成。若於空曠無水多乏﹐爲諸眾生發大誓願﹐其中卽有城邑聚落﹐人民大小漿水無乏。若願三千大千世界所有諸色如如來色﹐卽如其言成佛妙色。若言一切所有大眾悉住虛空﹐言已卽住。善男子﹐若是寶女﹐欲於此處虛空之中﹐徧聞十方諸佛所說﹐如言卽聞。善男子﹐寶女童女成就如是無量無邊諸大功徳。」

爾時﹐寶女卽於佛前說偈嘆曰﹕

「我今成就大寶聚﹐故能贊嘆無上尊﹐

遠離一切諸煩惱﹐是足大寶助菩提。

如來具足無上寶﹐大光能照無邊世﹐

無上寶幢佛世尊﹐我今獻寶以供養。

硨磲瑪瑙靑琉璃﹐金剛眞珠日月寶﹐

以如是寶供養佛﹐爲令眾生成菩提。

世尊身光勝諸寶﹐眾生樂見無疲厭﹐

處在一方見十方﹐令眾各見前有佛。

有見如來身行住﹐或見坐臥及說法﹐

或見默然無所宣﹐或見入定修智慧。

如來一一毛孔光﹐能照十方諸世界﹐

光明淸淨最無上﹐猶如秋月淨蓮華。」

爾時﹐寶女偈贊佛已復作是言「世尊﹐我今於此大集經中欲少問義。如來若許﹐乃敢咨啟。」

佛言「善哉﹗善哉﹗寶女﹐隨意發問。若有疑网﹐我當爲汝而除滅之。」

爾時﹐寶女卽白佛言「世尊﹐云何實語﹖云何爲實﹖云何法語﹖云何爲法﹖」

佛言「善哉﹗善哉﹗至心諦聽﹐吾當爲汝分別解說。寶女﹐菩薩摩訶薩有三種實。何等爲三﹖一者﹑不誑諸佛﹐二者﹑不誑己身﹐三者﹑不誑眾生。云何名爲不誑諸佛﹑己身﹑眾生﹖寶女﹐若有菩薩發阿耨多羅三藐三菩提心已﹐貪著聲聞﹑辟支佛乘﹐是則名爲欺誑諸佛﹑己身﹑眾生。云何不誑﹖寶女﹐若有菩薩發阿耨多羅三藐三菩提心已﹐若在地獄受大苦惱﹐若遇魔業邪見同止﹐若生惡國起惡煩惱﹐身遇刀槊﹑斫刺﹑燒炙﹐於如是時終不捨離菩提之心﹐不休不息﹐不畏不悔﹐令菩提心遂更增廣﹐爲諸眾生受大苦惱﹐見受苦者心更增廣﹐勤修精進欲得菩提﹐不爲邪語之所誑惑﹐一切邪風不能傾動﹐是名菩薩不誑諸佛﹑己身﹑眾生。

「寶女﹐若有菩薩不誑諸佛﹑己身﹑眾生﹐是名菩薩眞實之實。寶女﹐不誑諸佛復有四事﹕一者﹑其心堅固﹐二者﹑住於至處﹐三者﹑具足勢力﹐四者﹑勤修精進。不誑己身亦有四事﹕一者﹑淨心﹐二者﹑至心﹐三者﹑不誑﹐四者﹑不曲。不誑眾生亦有四事﹕一者﹑莊嚴﹐二者﹑修慈﹐三者﹑修悲﹐四者﹑攝取。寶女﹐是名菩薩第一之實。菩薩實者﹐初發願時不捨眾生。復次﹐寶女﹐菩薩實者﹐不多語﹑守護語﹑不粗語﹑眞實語。若在獨處﹑大眾﹑王邊發言誠實﹐非爲財物而故妄語﹐非爲自在而故妄語。若有三千大千世界滿中七寶﹐尙不爲之而生妄語﹐況復小事而妄語也﹖

「寶女﹐如是實者﹐有三十二淨。何等三十二﹖一者﹑慚語﹐二者﹑功徳語﹐三者﹑愧語﹐四者﹑柔軟語﹐五者﹑不虛語﹐六者﹑無譏呵語﹐七者﹑不貪著語﹐八者﹑不畏語﹐九者﹑閉諸惡道語﹐十者﹑開諸善道語﹐十一者﹑聖行語﹐十二者﹑慧行語﹐十三者﹑內淨語﹐十四者﹑外淨語﹐十五者﹑樂受語﹐十六者﹑樂聽語﹐十七者﹑不澀語﹐十八者﹑微妙語﹐十九者﹑分別語﹐二十者﹑妙音語﹐二十一者﹑純善語﹐二十二者﹑不誑語﹐二十三者﹑不熱語﹐二十四者﹑歡喜語﹐二十五者﹑自勸諭語﹐二十六者﹑勸諭他語﹐二十七者﹑不失語﹐二十八者﹑安隱語﹐二十九者﹑福田語﹐三十者﹑如佛語﹐三十一者﹑實圍繞語﹐三十二者﹑淨口語。

「復次﹐寶女﹐菩薩實者﹐凡所言說口意相稱。云何名爲口意相稱﹖修集施故獲得菩提﹐非因慳貪而能得之﹐是名意口相稱而語﹐能施一切名之爲實。修集淨戒獲得菩提﹐非因毀戒而能得之﹐是名意口相稱而語﹐如戒而住名之爲實。修集忍辱獲得菩提﹐非因瞋恚而能得之﹐是名意口相稱而語﹐具足修忍是名爲實。勤行精進獲得菩提﹐非因懈怠而能得之﹐是名意口相稱而語﹐修精進故名之爲實。修集禪定獲得菩提﹐非因亂心而能得之﹐是名意口相稱而語﹐修集定心名之爲實。修於智慧獲得菩提﹐非因愚癡而能得之﹐是名意口相稱而語﹐修智慧故名之爲實。三十七助菩提之法﹐四無量心亦復如是。

「復次﹐寶女﹐夫眞實者﹐所謂聖行。聖行者﹐苦無常行。又復聖行﹐所謂知苦﹑遠集﹑證滅﹑修道。知於五陰無出生相﹐是名知苦。五陰因者﹐所謂愛結畢竟遠離﹐不貪不著﹐不贊不求﹐不去不來﹐是名離集。滅一切相﹐然其滅時無一法滅﹐不平等法作平等法﹐是名證滅觀。奢摩他﹑毗婆捨那﹐其相平等﹐無覺無觀﹐無有平等﹐無系無取﹐無作無變﹐是名修道。眞實了知﹐如是等諦又能分別廣說其義﹐是名菩薩摩訶薩實說是眞實法。」

時﹐十千菩薩得眞實忍。

「寶女﹐法語者﹐凡所演說依法而語﹐觀法﹑念法﹐奉行於法﹐行至處法﹐求法﹑欲法﹑樂法﹑修法﹐法幢﹑法杖﹑莊嚴法器﹐法燈﹑法明﹑法念﹑法意﹑法有﹑法疑﹐莊嚴瓔珞法牀﹑法儀﹑法護﹑法財﹐法無窮盡﹐廣大無邊﹐法事﹑法身﹑法口﹑法意。菩薩摩訶薩具足成就如是等法﹐是名法語。法者﹐眞實之語﹐守護法語﹐教人供養父母﹑和尙﹑耆舊有徳﹐贊嘆菩提及菩提道﹐令人不捨菩提之心﹐至心系念不忘菩提﹐不離莊嚴修菩提法﹐親近賢聖善知識等﹐修集信心專念聽法﹐慕求正法勤於精進﹐不貪著法﹐知恩報恩﹐樂於寂靜不斷聖種﹐教化頭陀勤行十善﹐贊嘆惠施一切善法願向菩提﹐至心受持淸淨戒律﹐修集忍辱﹐除去懈怠﹐修淨禪定﹐智慧方便﹐慈悲喜捨﹐修四眞諦趣向於諦﹐四無礙智得大神通﹐隨順法施修四念處﹐乃至修集八聖道分﹑定慧二法得智解脫﹐如法解脫聲聞﹑緣覺﹑菩薩諸乘﹐贊說一切所有福徳﹐當觀十二甚深因緣﹐分別空門﹑無相﹑無願無所畏懼﹐說五陰如幻如化﹐說十八界如虛空相﹐說諸入性同於空性﹐常說七財﹑六念﹑六敬﹐解說具足六波羅蜜﹐說六常行﹐修六神通﹐具足五眼說第一義﹐流布世間成就業語﹐一切眾生其心平等贊嘆佛語。

「寶女﹐若有菩薩具足如是法語﹐口終不說我語﹑不說眾生語﹑不說壽命語﹑不說士夫語﹐不說斷語﹑不說常語﹐不說有見語﹑不說無見語﹐不說兩斷語﹐不著中語﹐不說聚語﹐不說滅語﹐不說諍語﹐不說偏語﹐不覺知語﹐不顚倒語﹐不增疑心語﹐不逆法語﹐觀法界語﹐破憍慢語。說法菩薩如法而住﹐如法而說實語﹑法語﹑不斷語﹑不折語。說法菩薩﹐一切世間不能共論﹐見者怖畏。法語菩薩能演說空﹑無相﹑無願﹐不著三界及以諸有﹐不從他乞﹐無心意識﹐無有塵垢﹐無明無闇﹐不系屬他﹐不系屬自﹐無有髙下﹐不雜一切境界因緣。淸淨寂靜無有導首﹐難知難覺﹐不可思惟﹐不思惟行﹐淸淨智者﹐乃能知之。無受受者永斷諸受﹐過於三世不滅無滅相﹐不生無生相﹐無有丰儉﹐無生無斷﹐無增無減﹐無當有無已有﹐非修非見﹐非魔見非眞實見﹐非相非非相﹐非一相而亦一相﹐非有屋宅遠離屋宅﹐非近非遠﹐非離非別﹐非縛非解﹐非有漏非無漏亦非相似﹐非苦非樂﹐非具足非不具足﹐非名非色﹐非著非脫﹐非破非完﹐𨿽非金剛不可壞相眞實如爾﹐非近非遠﹐無色無因﹐亦非頑嚚﹐非此非彼﹐非內非外﹐非自非他﹐非見非聞﹐非憶非忘﹐非識非知﹐非識境界非知境界。寶女﹐是名爲法。若能廣說如是等法﹐是名說法。

「復次﹐寶女﹐法語菩薩不與一切世間諍競﹐不輕不慢於他未學﹐心不輕笑﹐不生髙心﹐不自贊嘆﹐不謗他說﹐不以飲食爲他說法﹐不遮他善令生疑惑﹔見他犯罪終不說之﹐於他法中不生輕賤﹐不遮止他所修行法。凡所說法﹐不離於空﹑無相﹑無願﹐終不分別一切法界﹐不動法界﹐不動實性﹐不依字﹑識﹑人﹑不了義﹐𨿽不依止亦不誹謗﹐於自他眾不生分別﹐亦不誹謗十二因緣﹐非在世間淨於世間﹐非法淨法無貪無慳﹐無有毀戒不捨破戒﹐無瞋無妒無有懈怠﹐不失道心不忘菩提﹐爲欲莊嚴無上智慧﹐不休不息心不生悔﹐於他法中心無妒嫉﹐不以著於非修多羅謗修多羅﹐毗尼摩耶亦復如是﹔於正法所終不見非﹐不因於慢而增長慢﹐不謗因果及業果報﹐於正法中心無退轉﹐知恩念恩報之不忘﹐終不懷抱瞋恨之心﹐不著我見﹐不嫉他利﹐於怨親中無有二想﹐得他譏刺終不報之﹐不作兩舌斗亂彼此﹐不懷諂曲顯異惑眾﹐不爲他喜受菩薩戒﹑比丘戒﹑比丘尼戒﹑式叉摩那戒﹑沙彌戒﹑沙彌尼戒﹑優婆塞戒﹑優婆夷戒﹐住空閒處思惟寂默﹐勤心受讀十二部經﹐不爲勝他故受持守護如是等戒﹐不爲供養現作知足﹐不爲顯他不知足故自修知足﹐不言諸佛無上菩提他之所作﹐不造惡業邪惡活命﹐不捨七財﹐不貪於食﹐不斷聖種﹐不誹謗他﹐不自贊嘆﹐於佛法中不作數量﹐贊嘆大乘心無厭足﹐是名法語。」

爾時﹐世尊復告寶女﹕「菩薩義者﹐云何名義﹖所謂信心修莊嚴時無有虛誑﹐爲欲莊嚴一切善根﹐至心專念修行善法﹐破眾生疑不求果報﹐施諸眾生安隱快樂﹐護持禁戒不失忍心﹐勤修精進增長善法﹐修寂靜定攝諸散亂﹐具無上智破無明闇﹔修集慈心等諸眾生﹐修集悲心隨眾所作親往營理﹐修集喜心施眾法喜﹐修集捨心不觀苦樂﹔捨財法已心無悔吝﹐所言柔軟壞眾惡心﹐利益於他具足甚深﹐修行同事勸發大乘﹐以是四攝調伏眾生﹔見一切行皆是無常﹑苦﹑空﹑無我﹐淨諸煩惱﹔依止於義不依於字﹐依止於智不依於識﹐依了義經捨不了義﹐依止於法不依於人﹔說義無礙無有窮盡﹐而於法界無所分別﹐說辭無礙獲得解脫﹐說樂說無礙如法而說﹔莊嚴惠施不知厭足﹐莊嚴於戒善願成就﹐莊嚴多聞如法而作﹐莊嚴功徳具足相好﹐莊嚴智慧知諸眾生上中下根差別之相﹐莊嚴於定爲心淸淨﹐莊嚴於智得三種慧﹔修四念處爲心不散亂﹐修四正勤爲得善根﹐修四如意往來諸方﹐修集五根辯分別句﹐修集五力爲壞煩惱﹐修七覺分爲知諸法﹐修八正道不爲惡動﹐修集神通爲不退失。菩薩摩訶薩解如是義﹐是名爲義。若有菩薩能說是義﹐是名說義。

「復次﹐寶女﹐又復義者﹐修集空定壞諸有法﹐修集無相壞諸法相﹐修集無願不求三界﹔若能演說如是三空﹐是名說義。一切諸行不可修行﹐是名爲義﹔菩薩說是不可修行﹐是名說義。斷一切生﹐是名爲義﹔菩薩若說諸法無生﹐是名說義。諸有無出﹐是名爲義﹔如是說者﹐是名說義。四眞諦者﹐名之爲義﹔如是說者﹐是名說義。無我我所﹐名之爲義﹔如是說者﹐是名說義。字不可說﹐名之爲義﹔如是說者﹐是名說義。眞實之義﹐名之爲義﹔如是說者﹐是名說義。一切菩提之法﹐不可稱計﹐是名爲義﹔菩薩摩訶薩如是說者﹐是名說義。多聞之人如法而作﹐是名爲義﹔如是說者﹐是名說義。一切諸乘大乘爲最﹐是名爲義﹔能如是說﹐是名說義。

「復次﹐寶女﹐無所分別﹐名之爲義。無有眾生﹐亦無受命﹐一味不動不盡﹐一事不生不出﹐不來不去﹐不滅不二﹐不可觀見﹐無有造作﹐無爲無作﹐心不諂曲﹐三世平等﹐三分無差﹐不失不得﹐不熱不冷﹐不淨不穢﹐不行如爾﹐不取不捨﹐非道示道﹐非常非斷﹐亦非中道﹐不瞋不濁﹐不觀於法及以非法﹐非一切字音聲辭語﹐無心意識﹐於貪瞋癡不生分別﹐一切諸法作相有相﹐空無相願是三卽空﹐眞實入法等與不等皆悉平等﹐因於智慧獲得解脫。寶女﹐菩薩若能如是具義﹐是名爲義。說如是義﹐是名說義。

「寶女﹐云何菩薩說於毗尼﹖佛說毗尼凡有二種。何等爲二﹖一者﹑犯毗尼﹐二者﹑煩惱毗尼。云何爲犯﹖云何毗尼﹖犯已尋覺不善思惟﹐因於無明顚倒虛妄欺誑煩惱著我眾生疑心﹐不得解脫﹐掉悔﹑憍慢﹑放逸﹑寡聞﹐因如是等是名爲犯。若破疑心獲得解脫﹐得解脫故見有犯處﹐卽是非處亦非非處﹐非身口意﹐不取不捨不可睹見﹐非是身作及心﹑口作。若是三作﹐卽是滅法﹔若是滅法﹐誰作誰犯﹖如犯﹐一切諸法亦復如是。諸法無根無作無處﹐若能破壞如是等疑﹐是名爲淨﹐是名不熱﹐隨師教作﹐是名有信﹐是名有定﹐是名毗尼。云何煩惱﹖云何毗尼﹖十二有支﹐所謂無明乃至老死﹐是名煩惱性。能調伏一切煩惱﹐是名毗尼。何以故﹖空無相願能調諸法。若法是空﹑無有性相﹑不可願者﹐云何而有貪恚癡等﹖無作能調一切諸法﹐若一切法不可作者﹐云何而有煩惱諸結﹖一切諸法從因緣生﹐若從緣生﹐云何可見﹖見如是等十二有支﹐亦知煩惱及煩惱相。若是空智能觀菩提﹐卽以此空空於煩惱。若能觀察如是平等﹐是名毗尼。若能如是演說義者﹐是名菩薩能說毗尼。若是毗尼能知我者﹐卽是了知煩惱毗尼。云何名爲知我毗尼﹖謂觀無我﹐觀於我性﹐知我淨﹑我實﹐知我分別﹑我空﹑我修﹐知我不動﹑不說不著﹑不生不滅。若能如是知於我者﹐卽是了知煩惱毗尼。若實無我而作我想﹐於無煩惱作煩惱想﹐亦復如是。若我本無﹐煩惱亦爾。若有具足毗婆捨那﹐則能如是觀察了知﹐是名知我煩惱毗尼。煩惱者﹐非過去﹑未來﹑現在﹐若能不作不念不求﹐是名知於煩惱毗尼。毗尼亦非去來現在﹐如心非色﹐非內﹑非外亦非中間﹔煩惱亦爾非色﹐非內﹑外及以中間。何以故﹖無覺知故﹐無諍競故﹐無淸淨故﹐無造作故。若能如是知諸煩惱﹐不出不滅﹐是名了知煩惱毗尼。寶女﹐菩薩若得如是等知煩惱毗尼﹐亦爲眾生說如是法﹐是名菩薩演說毗尼。」

說是法時﹐十千菩薩得無生忍。

爾時﹐寶女心大歡喜﹐前白佛言「世尊﹐如來所說眞實法義﹐及以毗尼不可思議。若有菩薩能如是說﹐是人則能實知實見。」

爾時﹐舍利弗語寶女言「汝今已具如是等法﹐能演說不﹖」

寶女答言「大徳舍利弗﹐實名無貪﹐無貪卽義﹐如是義者卽不可說﹐不可說者卽是毗尼。大徳﹐若如是者﹐云何可說﹖復次﹐舍利弗﹐實者卽滅﹐滅者卽法﹐法者卽淨﹐淨者卽義﹐義者卽毗尼。如是等法無有文字﹐若無文字﹐云何可說﹖大徳﹐實者卽如﹐如者卽法﹐法卽無二﹐無二卽義。夫無二者亦不可調﹐若不可調﹐云何名調﹖如是等法悉無所有﹐若無所有﹐云何可說﹖」

舍利弗言「汝今成就何等寶故﹐立如是名﹐名寶女耶﹖」

答言「大徳﹐有三十二菩薩寶心﹐如是心中悉無聲聞﹑辟支佛心。何等三十二﹖一者﹑發心爲度一切諸眾生故﹔二者﹑發心爲令佛種不斷絕故﹔三者﹑發心爲持佛法不滅盡故﹔四者﹑發心守護僧故﹔五者﹑發心爲施眾生聖法之樂﹔六者﹑發心爲諸眾生修集大慈﹐令眾遠離煩惱諸苦﹔七者﹑發心修集大悲﹐捨內外物﹔八者﹑發心護持禁戒﹐調毀戒故﹔九者﹑發心修忍﹐破壞不忍憍慢惡心﹑顚心﹑醉心﹑狂心﹑放逸自在心故﹔十者﹑發心精進﹐爲破懈怠畏退悔心﹐調伏懈怠諸眾生故﹔十一者﹑發心修定﹐爲破亂心﹑狂心﹑妄念﹐爲令眾生獲得四禪及八解脫﹐調伏欲界諸眾生故﹔十二者﹑發心修智破一切闇﹐眞實知見入於法界﹔十三者﹑發心爲知眾生平等無二﹐皆一味故﹔十四者﹑發心爲得無貪﹑無瞋利衰毀譽﹐其心無二﹐安住善法﹐苦樂不動﹐爲如是等護眾生故﹔十五者﹑發心爲得無怖無畏﹐欲解甚深十二因緣﹐離一切見﹔十六者﹑發心爲欲莊嚴智慧﹐及以功徳無有厭足﹔十七者﹑發心爲欲不離見佛常聞法故﹔十八者﹑發心爲欲如聞而說﹔十九者﹑發心爲得廣大法聚﹐心無貪吝﹔二十者﹑發心爲欲贊嘆淨戒﹐如聞而住﹐教化慰諭毀禁人故﹔二十一者﹑發心爲破一切眾生七種慢故﹔二十二者﹑發心爲知一切眾生上中下根﹔二十三者﹑發心爲破諸魔惡業﹔二十四者﹑發心爲施眾生安樂﹔二十五者﹑發心爲欲壞破眾生﹐所有眾苦心不生悔﹔二十六者﹑發心爲欲具足成就得佛法故﹔二十七者﹑發心爲知有爲之法﹐一切無常﹑苦﹑無我故﹐知已不離心無厭悔﹔二十八者﹑發心爲樂修集一切助菩提法﹔二十九者﹑發心爲見空無相願﹐以眾生故而不取證﹔三十者﹑發心爲於𨿽畏諸有亦護諸有﹔三十一者﹑發心爲於見生死過而不厭悔﹔三十二者﹑發心爲於若近菩提受無上樂捨﹐是妙樂爲眾生故受貧窮苦。舍利弗﹐是三十二發心之寶﹐悉無聲聞﹑辟支佛心﹐是故菩薩名爲寶聚。」

爾時﹐世尊贊寶女言「善哉﹗善哉﹗汝眞實說菩薩摩訶薩發菩提心。而菩提心成就無量無邊功徳﹐不可齊說三十二事。何以故﹖非聲聞寶能得佛寶﹐非緣覺寶能得佛寶﹔以菩薩寶能得佛寶﹐得佛寶已﹐則得聲聞﹑辟支佛寶﹑菩薩佛寶﹐是故菩薩名爲寶聚。」

爾時﹐舍利弗白佛言「世尊﹐寶女所說不可思議。我觀其說﹐是女似得四無礙智。」

佛告舍利弗﹕「汝今方謂﹐是女未得四無礙耶﹖是女久已成就具足。寶女說法字不可盡﹐文句義味亦不可盡。」

時﹐舍利弗語寶女言「仁者今當廣分別說四無礙智﹐於一切法悉成其事。」

「大徳﹐菩提心者﹐名無礙句。何以故﹖菩提心中攝諸義故﹐是名義無礙智﹔一切法界入菩提心﹐是名法無礙智﹔實無文字而說文字﹐是名辭無礙智﹔不可說法說不斷絕﹐是名樂說無礙智。義不可說﹐名義無礙﹔一切諸法皆如幻相﹐名法無礙﹔無言說業﹐名辭無礙﹔於六入界無有障礙﹐名樂說無礙。了達於義﹐名義無礙﹔樂於寂靜﹐名法無礙﹔字不含法﹐法不含義﹐名辭無礙﹔說卽是聲﹐名樂說無礙。如來正覺卽菩提義﹐名義無礙﹔菩提義者能生於法﹐名法無礙﹔法可作句﹐名辭無礙﹔說已得義﹐名樂說無礙。法義者﹐名義無礙﹔解脫者﹐名法無礙﹔演說法相非有法性﹐名辭無礙﹔分別法界及非法界﹐名樂說無礙。僧卽無爲﹐名義無礙﹔諸僧一味﹐名法無礙﹔和合僧故﹐名辭無礙﹔說僧功徳﹐名樂說無礙。大徳﹐是四無礙徧一切法。」

時﹐舍利弗言「世尊﹐是女人者發心已來爲久近耶﹖在何佛邊種諸善根﹖」

佛言「舍利弗﹐過去無量阿僧祇劫﹐爾時有佛﹐號分別見如來﹑應﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐土名大淨﹐如兜率天。與菩薩僧七萬六千﹐一切皆是淸淨梵行﹐得不退轉陀羅尼門。爾時﹐有轉輪聖王﹐名淨徳報王﹐千世界而得自在﹐後宮婇女八萬四千﹐千子具足﹐其力皆等蓮華力士。爾時﹐聖王於三萬六千億歲﹐種種供養佛及菩薩﹐所謂房舍﹑臥具﹑衣服﹑飲食﹑病瘦醫藥。」

舍利弗言「世尊﹐不審彼佛壽命幾時﹖」

「舍利弗﹐其佛壽命滿十中劫。時﹐轉輪王與其後宮眷屬婇女及外人民九萬二千億那由他﹐賫持種種無量無邊供養之具﹐往至佛所﹐以八千億上妙珍寶而散佛上﹐頭面作禮﹐長跪合掌﹐口宣是言﹕『世尊﹐我今所設供養之具﹐頗復更有殊勝供養勝我者不﹖』時佛答言﹕『大王﹐有異供養勝諸供養﹐如是供養於此供養﹐百分﹑千分﹑萬分﹑百千萬分不及其一。』王言﹕『世尊﹐是何供養﹖願樂欲聞﹐惟願說之。』爾時﹐世尊卽說偈曰﹕

「『如恆河沙等世界﹐滿中妙寶持用施﹐

𨿽有如是無量福﹐不如憐湣發菩提。

無量億等恆沙佛﹐淨妙華香以供養﹐

如是福徳猶不如﹐發菩提心七步退。

如是發心卽爲施﹐戒忍精進禪智慧﹐

若爲憐湣發大心﹐其福無量不可盡。

上色力財上族姓﹐是人乃能發菩提﹐

主千世界至梵天﹐得大自在乃能發。

若樂喜發菩提心﹐如是乃能斷惡有﹐

能爲人天開正路﹐能開八正邪崄徑。

諸根具足不盲聾﹐皆由至心發菩提﹐

能見十方諸世尊﹐能聞天上甘露味。

若能至心發菩提﹐是人能破疑憍慢﹐

無量智慧得自在﹐能爲眾生說法界。

眾生見之如父母﹐亦如良醫師友想﹐

能療眾生煩惱病﹐教誨令趣菩提道。』

「爾時﹐聖王聞佛說是發菩提心所得功徳﹐其心歡喜﹐踴躍無量﹐與其眷屬內外人民﹐悉發阿耨多羅三藐三菩提心﹐卽於佛前而說偈言﹕

「『我今憐湣於眾生﹐是故發此菩提心﹗

若欲獲得大自在﹐不應於此生退轉。

生死無量受苦惱﹐而於自他無利益﹐

寧發於此受大苦﹐非以不發受安樂。

若有眾生發菩提﹐卽得人天聖王樂﹐

亦得寂靜無漏樂﹐及得無上菩提樂﹐

最上慧忍三昧定﹐具四無量及六度﹐

三種淨慧六神通﹐四無礙智大自在﹐

無上十力四無畏﹐及三念處及大悲﹐

成就具足十八法﹐如是皆由發菩提。

能動十方諸世界﹐亦知十方眾生心﹐

能度無量諸眾生﹐皆由發於菩提心。』

「舍利弗﹐說是偈時﹐四萬夫人﹑無量眾生皆發阿耨多羅三藐三菩提心。爾時﹐聖王復於萬億年中供養彼佛﹐供養佛已厭世出家﹐旣出家已思惟四句﹕一者﹑實句﹐二者﹑法句﹐三者﹑義句﹐四者﹑調句。於一億年常思如是四句之義。舍利弗﹐汝知爾時轉輪聖王﹐豈異人乎﹖卽寶女是也。」

舍利弗言「世尊﹐何業緣故受是女身﹖」

佛言「舍利弗﹐一切菩薩不以女業而受身也﹐乃以神通智慧之力示女身耳﹗爲欲調伏諸眾生故。舍利弗﹐汝今實謂寶女菩薩是女身耶﹖莫造斯觀﹗何以故﹖受女身者﹐卽是慧力﹑神通之力。舍利弗﹐是女久已於無量劫中離男女身。如是身者﹐非是過去﹐亦非未來﹑現在﹐此身卽方便身。是方便身﹐化此世界九萬二千諸女人等﹐發阿耨多羅三藐三菩提心﹐是故示現是方便身。」

爾時﹐寶女語舍利弗﹕「大徳﹐汝今能以女人之身說正法耶﹖」

舍利弗言「我於男身尙生厭悔﹐況女身乎﹖」

「舍利弗﹐汝於男身生厭悔耶﹖」

舍利弗言「如是﹐如是。」

「大徳﹐是故菩薩勝諸聲聞﹑辟支佛等。何以故﹖汝諸聲聞所厭悔處﹐菩薩於中受樂不悔﹔聲聞之人不求諸有﹐菩薩於中甘樂受之﹔聲聞之人於諸功徳生知足想﹐菩薩之人無有厭足﹔聲聞之人厭離煩惱﹐菩薩之人處而不懼。」

舍利弗言「寶女﹐菩薩之人有何等力﹐以是力故心無厭離﹖」

寶女答言「大徳﹐菩薩摩訶薩有八種力處之無厭。何等爲八﹖一者﹑慈力﹐心無礙故﹔二者﹑悲力﹐爲調伏故﹔三者﹑實力﹐不誑諸佛以眾生故﹔四者﹑慧力﹐離煩惱故﹔五者﹑方便力﹐心不悔故﹔六者﹑功徳力﹐無所畏故﹔七者﹑智力﹐壞無明故﹔八者﹑精進力﹐破放逸故。是名八力﹐菩薩具足如是八力﹐其心不悔。」

舍利弗言「寶女﹐汝今已具足八力耶﹖」

答言「大徳﹐言具足者卽是顚倒﹐顚倒者卽是二相﹐二相者卽是有爲﹐有爲者卽無所有﹐無所有者卽是平等。大徳﹐若平等者﹐云何有力﹖云何無力﹖云何可說一二之數﹖大徳﹐一切諸法皆如虛空﹐而是虛空﹐不可說內﹑不可說外﹐不可說明﹑不可說闇。一切諸法亦復如是﹐若一切法同虛空者﹐云何可說有力﹑無力﹑一二之數﹖大徳﹐菩薩摩訶薩亦有力﹑亦無力﹐云何有力﹖云何無力﹖無煩惱力﹐有智慧力﹔無慳吝力﹐有惠施力﹔無破戒力﹐有持戒力﹔無瞋恚力﹐有忍辱力﹔無懈怠力﹐有精進力﹔無亂意力﹐有禪定力﹔無無明力﹐有智慧力。是故菩薩遠離惡法﹐修集善法。是故菩薩無惡法力﹐有善法力。」

爾時﹐世尊贊寶女言「善哉﹗善哉﹗若有善男子﹑善女人﹐能如是說﹐卽是實說。」

寶女菩薩說是法時﹐五百菩薩成就忍心。大方等大集經卷第六寶女品第三之二

爾時﹐寶女復白佛言「世尊﹐如經中說﹐如來具足十神力者﹐爲卽十力是世尊耶﹖爲離十力有世尊乎﹖若卽十力是世尊者﹐是名二法﹔若是二者﹐卽是無常。若離十力有世尊者﹐云何如來說諸法等﹖世尊﹐若一力中具十力者﹐何故如來不說百力﹖若不說百﹐當知一力非十非百。」

爾時﹐世尊贊寶女言「善哉﹗善哉﹗如來世尊﹐非一非二﹔若非一二﹐云何言十﹖云何言百﹖菩薩摩訶薩遠離一二﹐得阿耨多羅三藐三菩提。如來世尊非卽十力﹐非離十力﹐能說十事﹐故名如來具足十力。如來𨿽說如是十力﹐而一力中具無量力﹐爲流布故說言十力。」

寶女復言「善哉﹗世尊﹐惟願廣說如是十力。」

佛言「寶女﹐至心諦聽﹐吾當爲汝分別解說。寶女﹐菩薩修行菩提道時﹐求聲聞乘及造惡業﹐無有是處﹔以是堅心﹐得菩提時成就初力。如來成就如是力故﹐於大眾中作師子吼能轉法輪﹐如是法輪﹐天﹑人﹑魔﹑梵﹑沙門﹑婆羅門所不能轉。

「復次﹐寶女﹐菩薩修行菩提道時﹐了知諸業悉是一業﹔以是力故﹐了知過去﹑未來﹑現在一切諸業業因緣處及以非處﹐得菩提時成第二力。

「復次﹐寶女﹐菩薩修行菩提道時﹐了眾生根知已說法﹐以是力故﹐得菩提時成第三力。

「復次﹐寶女﹐菩薩修行菩提道時﹐觀眾生界﹐觀已隨界而爲說法﹔以觀界故﹐得菩提時成第四力。

「復次﹐寶女﹐菩薩修行菩提道時﹐觀諸眾生上中下根﹐觀已隨解而爲說法﹔以知解故﹐得菩提時成第五力。

「復次﹐寶女﹐菩薩修行菩提道時﹐觀至處道﹐若有爲道﹑若無爲道﹐若聲聞道﹑若緣覺道﹑若菩薩道﹔以觀道故﹐得菩提時成第六力。

「復次﹐寶女﹐菩薩修行菩提道時﹐恭敬尊重﹐修諸禪定﹐爲調眾生而說法要﹔以修集故﹐得菩提時成第七力。

「復次﹐寶女﹐菩薩修行菩提道時﹐於過去善根不生誹謗﹐成就念心不作放逸﹔不放逸故﹐得菩提時成第八力。

「復次﹐寶女﹐菩薩修行菩提道時﹐見未學者不生輕心﹐自旣學已不生憍慢﹐能施眾生智慧光明﹔以施明故。得菩提時成第九力。

「復次﹐寶女﹐菩薩修行菩提道時﹐教諸眾生遠離漏法不令增長﹐贊嘆解脫修無漏道﹐亦爲眾生說無漏道﹔以修無漏故﹐得菩提時成第十力。

「寶女﹐菩薩修集如是十力﹐能具如來十種之力。」

寶女復言「世尊﹐菩薩摩訶薩修行何法﹐得四無畏及十八法﹖」

佛告寶女﹕「菩薩修行菩提道時﹐所得妙法不生貪吝﹐不作是念﹕『若我教彼﹐彼則勝我。』於諸眾生其心平等﹐能捨內外施於一切﹐觀察法界無種種相﹔以是因緣﹐得菩提時成初無畏。

「復次﹐寶女﹐菩薩修行菩提道時﹐諸遮道法了了而知﹐以了知故﹐不行不隨如是遮法﹐亦不稱贊不以教人﹐知遮道已而遠離之﹔以是因緣﹐得菩提時成二無畏。

「復次﹐寶女﹐菩薩修行菩提道時﹐常修淨道﹐常說淨法﹐修治莊嚴得淨法故﹐如是莊嚴亦自修治﹐亦教眾生﹔以是因緣﹐得菩提時成三無畏。

「復次﹐寶女﹐菩薩修行菩提道時﹐終不起於憍慢之心﹐終不自說我知我見﹐覆藏功徳﹐顯露罪過﹔以是因緣﹐得菩提時成四無畏。

「復次﹐寶女﹐菩薩修行菩提道時﹐失道眾生示以正道﹐除去道路瓦石惡刺﹐津途崄絕施作橋梁﹐闇冥之處爲設燈明﹐見犯罪者能令調伏﹐能除眾生所有疑悔﹐於非犯者不彊言犯﹐除壞眾生疑法之心﹐施法光明勸請說法﹐見說法者稱贊善哉﹐恭敬尊重不生輕心﹐欲解一切眾生言音﹐不正語者心不輕之﹔以是因緣﹐得菩提時成初無失。

「復次﹐寶女﹐菩薩修行菩提道時﹐實語﹑法語﹑義語﹑時語﹑調伏語﹑不錯語﹑離諸惡語﹑聖人之語﹐若聞法已轉爲他說﹐爲於自利及利他故﹐說時不輕﹐不生諍訟﹐信佛法僧﹐亦令眾生信佛法僧﹐觀諸法界不可宣說﹔以是因緣﹐得菩提時知一切語﹐得無量門總持方便﹐是故其身一切相好一一毛孔﹐悉出如來微妙音聲。

「復次﹐寶女﹐菩薩修行菩提道時﹐常修六念﹐亦化眾生令修六念﹔以是因緣﹐得菩提時不失念心﹐亦得法證總持方便﹐無量眾生於無量劫﹐思惟深義一時來問﹐如來不假思惟之力﹐而能一時各隨問答。

「復次﹐寶女﹐菩薩修行菩提道時﹐常護一切眾生之心﹐不與眾生作亂心因﹑諸苦惱因﹐見諸眾生行善法時不遮不亂﹐善知諸法悉如幻相﹐於諸眾生其心平等﹐知諸法界同於一味﹔以是因緣﹐得菩提時其心常定﹐得無邊聞總持方便﹐得是持已﹐心常在定而作佛事。

「復次﹐寶女﹐菩薩修行菩提道時﹐想不顚倒﹐心不顚倒﹔以不倒故﹐於無我中不作我想。眾生命人士夫﹑男女﹑憍慢煩惱﹑常斷﹑有無﹑善惡﹑垢淨﹑有漏無漏﹑世間出世間﹑生死涅槃等想﹐一切眾生有顚倒故﹐有如是想。若無顚倒﹐則無是想﹐行於中道。以是因緣﹐得菩提時成就一想﹐無有二想。修是定故﹐得無盡器總持方便。以是持力﹐心常修集無想三昧﹐憐湣眾生修集大悲﹐說法不息。

「復次﹐寶女﹐菩薩修行菩提道時﹐修集捨心﹐捨於苦樂﹐不苦不樂﹐不喜不愁﹐不愛不瞋。以是因緣﹐利衰毀譽心無有二﹐常觀無常﹑苦﹑無我等﹐亦化眾生修如是舍。以是因緣﹐得菩提時名爲大捨。得是舍已﹐得大海印總持方便。以是持力﹐𨿽得人﹑天﹑阿修羅﹑乾闥婆﹑迦樓羅﹑緊那羅﹑摩睺羅伽﹑釋﹑天﹑梵天恭敬供養﹐不以爲欣﹔邪見惡人輕慢罵辱﹐不以爲戚。其心平等﹐如地水火風﹐不上不下﹐不動不濁﹐修大慈悲。

「復次﹐寶女﹐菩薩修行菩提道時﹐至心求菩提甚深之法種種善根﹐不求聲聞乘﹐修集大悲﹐如是等心無有退轉。以是因緣﹐得菩提時成如來欲﹐無增無減﹐得金剛幢總持方便﹐得大自在﹐知云何說﹐知說何事﹐知何時說﹐知何處說﹐知爲何眾生。

「復次﹐寶女﹐菩薩修行菩提道時﹐常勤精進﹐於諸善法不知厭足﹐恭敬供養和尙善友﹐亦常親近樂聽正法﹐隨聞而持。如是精進﹐爲調眾生﹐爲欲供養無量諸佛﹐爲令無量無邊眾生得無上道﹐亦令獲得如是精進入於法門。以是因緣﹐得聞佛法總持方便。是故菩薩得菩提時﹐成就如是精進無減﹐以精進故具足神通。

「復次﹐寶女﹐菩薩修行菩提道時﹐具足念心修四念處﹐觀內外身無常﹑苦﹑無我﹐受﹑心﹑法念亦復如是。修空﹑無相﹑無願三昧﹐爲如來身﹐觀身念處不證解脫。以是因緣﹐得菩提時成就如來念心無減﹐得知心通知諸眾生根界﹐解業煩惱行習心處﹐善根惡根果報生滅諸有次第﹐諸佛世界﹐諸乘大眾﹐菩薩諸行得授記莂﹐父母﹑親族﹑師長﹑和尙﹐知如是等心不失念。

「復次﹐寶女﹐菩薩修行菩提道時﹐常修智慧﹑利慧﹑疾慧﹑無邊慧﹑甚深慧﹑解慧﹑淨慧﹑不動慧﹑無礙慧﹑無勝慧﹑了知聲聞緣覺乘慧﹑無上慧﹑不知足慧﹐具足如是等慧﹐求慧求法﹐持法說法﹐甘樂於法。以樂法故﹐於內外物不生貪著﹐於師和尙能忍眾苦﹐以所須物奉獻貢上﹐爲於一字一句之義﹐能以十方世界珍寶奉施法主﹐一偈因緣捨於身命。𨿽於無量恆河沙等劫修行布施﹐不如一聞菩提之事心生歡喜。於正法所樂聞樂說﹐常爲諸佛﹑諸天所念。以念力故﹐世間所有經典書論悉能通達。以是因緣﹐得菩提時﹐成佛智慧無增無減﹐如是等智名爲無礙。知眾生心﹐善不善無記﹑有漏無漏﹑世間出世間﹑垢法淨法﹑生死涅槃﹐一切法門﹐一切菩提事﹐一切菩提道﹐一切世界﹐一切劫﹐一切微塵去來現在﹐於如是事通達無礙說時無盡。以是因緣﹐如來能於一法之中說無量法。

「復次﹐寶女﹐菩薩修行菩提道時﹐不樂在家求受五欲﹐樂處空閒修出家法﹐樂修深義及三脫門。以是修力﹐得無礙法門﹑無掛礙智﹐過魔境界莊嚴具足﹐遠離煩惱及諸惡見﹐說甚深義破眾疑心﹐除去一切諸惡覺觀﹐破於欲界﹑色無色界﹐爲貪眾生演說正法令離貪心﹐爲喜瞋者演說慈心令離瞋恚﹐爲愚癡者說十二因緣令離無明﹐爲慳貪者說檀波羅蜜﹐爲破戒者說屍波羅蜜﹐爲瞋恚者說羼提波羅蜜﹐爲懈怠者說毗梨耶波羅蜜﹐爲亂心者說禪波羅蜜﹐爲無智者說般若波羅蜜﹐爲凡夫人說四眞諦﹐爲顚倒者說無常﹑無淨﹑無樂﹑無我﹐爲結縛者說三十七助菩提法。菩薩具足如是等法﹐以是因緣﹐得菩提時成就解脫無增無減。如是解脫﹐無能動者﹐畢竟淸淨﹐畢竟解脫﹐能知能見一切聲聞﹑辟支佛乘﹐亦得淸淨總持方便﹐以持力故能說解脫﹐於一切法得大自在。

「復次﹐寶女﹐菩薩修行菩提道時﹐恭敬智慧﹐得智勢力﹐得智光明﹐知眷屬智﹐知無貪心﹐知無瞋心﹐知無癡心﹐知無愛心﹐知無垢心﹐知無諍心﹐知無食心﹐知無貪心﹐知無上心﹐知無礙心﹐知無記心﹐知善心﹐知不善心﹐知惡心﹐知淨心﹐知不淨心。大心小心﹑狹心廣心﹑徧知心不徧知心﹑貪心捨心﹑持戒心破戒心﹑忍心不忍心﹑懈怠心精進心﹑定心亂心﹑癡心慧心﹑凡心聖心﹑正定聚心﹑邪定聚心﹑不定聚心﹑聲聞心﹑緣覺心﹑菩薩心﹑苦諦心﹑集諦心﹑滅諦心﹑道諦心﹐𨿽知如是而不取證﹐爲調眾生常說正法﹐謂四眞諦﹑十二因緣﹐遠離斷見及以我見﹐說因緣果從緣而生﹐非因於我﹑眾﹑生命等。了知無明因緣於行﹐行因緣識﹐識因緣名色﹐名色因緣六處﹐六處因緣觸﹐觸因緣受﹐受因緣取﹐取因緣愛﹐愛因緣有﹐有因緣生﹐生因緣老死憂悲苦聚﹔無明滅故行滅﹐行滅故識滅﹐識滅故名色滅﹐名色滅故六處滅﹐六處滅故觸滅﹐觸滅故受滅﹐受滅故取滅﹐取滅故愛滅﹐愛滅故有滅﹐有滅故生老死憂悲苦惱滅﹐大苦聚滅。作是觀已﹐復作是念﹕『如是等法﹐實非我作﹑眾生壽命士夫等作﹐非常非斷。若非眾生﹑士夫等作﹐是名爲空。如其空者﹐卽是無我﹑眾生﹑壽命及以士夫﹐無常無斷﹔若無常斷﹐無生無滅﹔無生滅者三世不攝﹔三世不攝卽名爲無﹔如其無者不可算數﹔無算數故卽第一義﹔第一義者卽是如來語﹔如來語者卽無斗諍﹔無斗諍者名沙門法﹔沙門法者卽是虛空。』若能了知如是等法﹐名眞實知。若觀思惟諸惡因緣﹐則生無明至大苦聚﹔惡思惟滅則無明滅﹐乃至大苦聚滅。作是觀已﹐不著常見﹐不著斷見﹐知一切法從緣而生﹐從緣而滅﹔知一切法無我﹑眾生﹑壽命﹑士夫﹐不見此﹑彼及以中間。何以故﹖若無彼﹑此﹐云何有中﹖是故菩薩如是說法。以是因緣﹐得菩提時成解脫智無增無減﹐亦得無邊總持方便。以得持故﹐依於法界觀虛空界﹐說是處非處﹐至漏盡﹑力﹑四無所畏﹑大慈大悲﹐宣說甚深祕密之藏﹐兼以是法化於眾生﹐是名不與二乘共之﹐身口意等具足神通。

「復次﹐寶女﹐菩薩修行菩提道時﹐一切身業隨智慧行﹐不欺眾生而作妨礙﹐不貪不慳無有害心﹐梵行淸淨勤修精進﹐集助道法不惜身命﹐爲諸眾生起大慈悲。以是因緣﹐得菩提時名爲如來﹐一切身業隨智慧行﹐得一切光總持方便。以是持力﹐能作種種方便之身﹐所謂天身﹑龍身﹑阿修羅身﹑迦樓羅身﹑乾闥婆身﹑緊那羅身﹑摩睺羅伽身﹑梵身﹑釋身﹑四天王身﹑剎利身﹑婆羅門身﹑毗捨身﹑首陀身﹐比丘﹑比丘尼﹑優婆塞﹑優婆夷身。示現如是種種身已﹐爲諸大眾隨意說法﹐說法旣竟卽滅不現﹐令一切眾不知所在﹐或身滅已而故說法。一切眾生六情瞻對而無厭足﹐若不見時﹐心常緣念。

「復次﹐寶女﹐菩薩修行菩提道時﹐一切口業隨智慧行﹐不欺眾生﹑妄語﹑兩舌﹑惡口﹑無義語﹐常安隱語﹑法語﹑毗尼語﹑不熱語﹑佛語﹑義語﹑喜聞語﹑樂見語。以是因緣﹐得菩提時名爲如來一切口業隨智慧行﹐獲得三分總持方便。以是持力﹐善解一切眾生語言﹐說諸眾生所有之業。佛所出言是眞實語﹑十二因緣語﹑隨解脫語﹑不貪語﹑寂靜語﹑因緣語。

「復次﹐寶女﹐菩薩修行菩提道時﹐一切意業隨智慧行﹐不欺眾生﹐不妒不害﹐不作邪見﹐修於正見﹐起大慈悲﹐於諸眾生其心平等﹐終不忘失菩提之心﹐具足智慧﹐捐除憍慢。以是因緣﹐得菩提時﹐名爲如來一切意業隨智慧行﹐獲得無垢總持方便。以是持力﹐住一心中能知一切眾生諸心﹐觀眾生心悉皆平等﹐如幻化相本性淸淨﹔觀諸眾生身業平等﹐皆如水月﹔見諸眾生悉在己身﹐己身亦在眾生身中﹐猶如影現﹔能令眾生悉作佛身﹐亦令己身作眾生身﹐一切無有能動轉者。

「復次﹐寶女﹐菩薩修行菩提道時﹐信過去世諸佛智慧﹐善身口意業無有疑网﹐若聞佛事不可思議不驚不怖﹔信過去佛世界眾生﹐已得調伏﹔信如來身遊十方界往返無礙﹐能解一切眾生言語﹐隨其種種而爲說法﹐一切三世智慧無礙﹐了知過去一切法界﹑一切諸乘﹐知諸眾生業果神通﹐知他心智﹐於如是等心信無疑﹐亦化眾生令同已信。以是因緣﹐得菩提時﹐名爲如來知過去世智慧無礙﹐因往修集勇健三昧﹐獲得健行總持方便。以是持力﹐能知過去諸佛世尊壽命﹑種姓﹐亦知過去菩薩﹑聲聞﹑辟支佛等﹐一切眾生業果神通﹐亦知過去所有諸劫﹐有佛出者﹑無佛出者﹐及其名字淨以不淨﹐若廣若狹﹐若粗若細﹐若微塵等﹐若倒若順﹐於如是等悉得了知﹐如觀掌中庵摩羅果。

「復次﹐寶女﹐菩薩修行菩提道時﹐信未來世諸佛智慧﹐善身口意業無有疑网﹐若聞佛事不可思議不生驚怖﹔信未來世界眾生﹐悉當調伏﹔信於如來遊十方世界往返無礙﹐能解一切眾生語言﹐隨其種種而爲說法﹐一切三世智慧無礙﹐了知未來一切法界﹑一切諸乘﹐知諸眾生業果神通﹐知他心智﹐於如是等心信無疑﹐亦化眾生令同已信。以是因緣﹐得菩提時﹐名爲如來知未來世智慧無礙﹐因修悲定得師子吼總持方便。以是持力﹐能知未來諸佛世尊壽命﹑種姓﹐亦知未來菩薩﹑聲聞﹑辟支佛等﹐一切眾生業果神通﹐亦知未來所有諸劫﹐有佛出者﹑無佛出者﹐及其名字淨以不淨﹐若廣若狹﹐若粗若細﹐若微塵等﹐若倒若順﹐於如是等悉得了知﹐如觀掌中庵摩羅果。

「復次﹐寶女﹐菩薩修行菩提道時﹐信現在世諸佛智慧﹐善身口意業無有疑网﹐若聞佛事不可思議不驚不怖﹔信現在佛世界眾生﹐悉得調伏﹔信如來身遊十方界往返無礙﹐能解一切眾生言語﹐隨其種種而爲說法﹐一切三世智慧無礙﹐了知現在一切法界﹑一切諸乘﹐知諸眾生業果神通﹐知他心智﹐於如是事心信無疑﹐亦化眾生令同己信。以是因緣﹐得菩提時﹐名爲如來知現在世智慧無礙﹐因修淨定獲得金剛總持方便。以是持力﹐能知現在諸佛世尊壽命﹑種姓﹐亦知現在菩薩﹑聲聞﹑辟支佛等﹐一切眾生業果神通﹐亦知現在所有諸劫﹐有佛出者﹑無佛出者﹐及其名字淨以不淨﹐若廣若狹﹐若粗若細﹐若微塵等﹐若倒若順﹐於如是等悉能了知﹐如觀掌中庵摩羅果。

「寶女﹐是名十八不共之法。如來復有不共之法﹐謂無見頂。何以故﹖無邊身故。無能勝者﹐名不共法。何以故﹖一切事具故。見者除惱﹐名不共法。何以故﹖身如藥樹故。處眾無畏﹐名不共法。何以故﹖一切淸淨故。處眾無怯﹐名不共法。何以故﹖四無畏故。知眾生心﹐名不共法。何以故﹖隨意說法故。徒眾寂靜﹐名不共法。何以故﹖隨師教故。出言淸淨﹐名不共法。何以故﹖不說無義語故。凡所宣說﹐聞者歡喜﹐名不共法。何以故﹖離怨親想故。說法之聲齊眾而聞﹐名不共法。何以故﹖余無利益故。各各見佛正在已前﹐瞻對之時目未曾眴﹐名不共法。何以故﹖身不可思議故。聞佛所說要生善芽﹐名不共法。何以故﹖成就無量諸功徳故。見者無厭﹐名不共法。何以故﹖覺一切法故。舉身回顧如象王視﹐名不共法。何以故﹖威儀淸淨故。大師子吼﹐名不共法。何以故﹖具足大力故。威儀純善﹐名不共法。何以故﹖所有身業隨智行故。口業純善﹐名不共法。何以故﹖所有口業隨智行故。一切眼目﹐名不共法。何以故﹖所有意業隨智行故。眾生樂聞﹐名不共法。何以故﹖語微妙故。受上供養﹐名不共法。何以故﹖無上福田故。無盡功徳﹐名不共法。何以故﹖不求果報故。無能壞者﹐名不共法。何以故﹖一一節中有那羅延力故。記事不虛﹐名不共法。何以故﹖知諸根故。爲一切師﹐名不共法。何以故﹖通達一切故。壽命無盡﹐名不共法。何以故﹖得法身故。有親近者得大利益﹐名不共法。何以故﹖成就一切諸善法故。所得智慧無能濁者﹐名不共法。何以故﹖知三世智性淸淨故。出身血者得五逆罪﹐名不共法。何以故﹖成就一切諸善根故。煩惱習盡﹐名不共法。何以故﹖了知一切煩惱因故。知一切行﹐名不共法。何以故﹖覺一切法故。寶女﹐是名如來不共之法。」

爾時﹐寶女復白佛言「世尊﹐如來所得三十二相﹐是何業因之所成就﹖」

佛告寶女﹕「如來成就無量功徳﹐是故得成三十二相。我今於是無量事中﹐當略說之。如來至心護持淨戒﹐得足下平相﹔修行種種惠施業故﹐得千輻輪相﹔不欺一切諸眾生故﹐得足跟傭相﹔護正法故﹐得指纖長相﹔不壞他眾故﹐得网縵相﹔妙服奉施故﹐得手足軟相﹔淨飲食施故﹐得七處滿相﹔喜聞佛法故﹐得鹿王﹝跳﹣兆﹢尃﹞相﹔覆藏他過故﹐得陰藏相﹔修善法故﹐得上身如師子相﹔常以善法化眾生故﹐得缺骨平滿相﹔救護怖畏故﹐得臂肘傭相﹔見他事業樂佐助故﹐得手摩膝相﹔常修十善故﹐得淸淨身相﹔常施病藥故﹐得所食之物至喉悉現相﹔常發莊嚴修善法故﹐得師子頰相﹔於諸眾生其心平等故﹐得四十齒相﹔和合諍訟故﹐得齒密相﹔珍寶施故﹐得齒齊相﹔身口意淨故﹐得二牙白相﹔護口四過故﹐得廣長舌相﹔成就無量功徳故﹐得味中上味相﹔於眾生中常柔軟語故﹐得梵音相﹔修集慈心故﹐得紺色目相﹔至心求於無上菩提故﹐得牛王睫相﹔贊嘆他人所有功徳故﹐得白毫相﹔恭敬父母師長和尙故﹐得肉髻相﹔樂說深法故﹐得身柔軟相﹔施敷具故﹐得金光相﹔遠離聚說世間事故﹐得一一孔一毛生相﹔樂受善友師長教敕故﹐得身毛上靡相﹔不以惡事加眾生故﹐得發色金精相﹔常勸眾生修三昧故﹐得身圓滿如尼拘陀相﹔生生之處作佛像故﹐得那羅延力相。寶女﹐菩薩摩訶薩成就如是無量功徳﹐獲得如是三十二相。」

寶女復言「世尊﹐菩薩摩訶薩不可思議。快哉﹗如來善說佛法。」

爾時﹐世尊贊寶女言「善哉﹗善哉﹗如汝所說﹐一切眾生聞是義者﹐卽得具足無量功徳﹔聞已信者﹐亦得成就無量功徳。」

說是法時﹐十方無量無邊世界六種震動﹐無量眾生發菩提心﹐五千菩薩得無生忍﹐虛空諸天雨種種華﹐鼓眾伎樂以供養佛。

「若有眾生已於無量無邊佛所植眾徳本﹐乃得聞是如來十力﹑四無所畏﹑不共之法﹑三十二相。是人聞已能生深信﹐信已能於大眾之中作師子吼說如是法。何以故﹖下劣之人不能得聞如是正法﹐假使得聞未必得信。上人持戒智慧具足乃能得聞﹐聞已敬信﹐信已不久當得阿耨多羅三藐三菩提。」

寶女復言「世尊﹐佛不可思議﹐法﹑僧亦爾不可思議﹐聞信是經亦不可思議。若有信者﹐是人定得阿耨多羅三藐三菩提。世尊﹐云何菩薩修行法行﹖」

「寶女﹐菩薩摩訶薩不捨親舊﹐知恩報恩憐湣一切﹐有歸依者終不捨棄﹐至心念於菩提之道﹐修於忍辱﹐難施能施攝取眾生﹐慈心護戒﹐思惟善義﹐護持正法﹐樂法念法﹐持法樂靜﹐獨處空閒心無悔退﹐善護眾生淨身口意﹐爲四無量發大莊嚴﹐常勸眾生於菩提道﹐凡所講論先贊大乘﹐不先許人後生悔心﹐淸淨其行知足少欲﹐不慳不妒﹐不斷聖種﹐心無諍訟了知因果﹐信﹑聞﹑戒﹑施﹑慚愧﹑智慧﹐親近善友隨師長教﹐心無憍慢﹐恭敬禮拜長老有徳﹐離貪恚癡﹑我及我所﹐常念佛﹑法﹑僧﹑施﹑戒﹑天﹐得供養時其心不髙﹐常勤修行六波羅蜜﹑空無相願﹑諸善方便﹐不見我常﹑眾生﹑壽命﹑士夫之相﹐修四念處乃至八正道分﹐是名菩薩修行法行。又法行者﹐無眼無色無色想行﹐無耳無聲無聲想行﹐無鼻無香無香想行﹐無舌無味無味想行﹐無身無觸無觸想行﹐無意無法無法想行﹔非色行﹐非色非非色行﹔非色苦行﹐非色非非色苦行﹔非色我行﹐非色非非色我行﹔非色空行﹐非色非非色空行﹔非色無相行﹐非色無願行﹔非色無行行﹔非色性行﹔非色實行﹔非色寂行﹔非色生行﹔非色出行﹔非色因緣行﹔非色聚行﹐是名法行。受﹑想﹑行﹑識亦復如是。

「寶女﹐若無如是陰﹑入﹑界行﹐是名法行。無欲界行﹑色界行﹑無色界行﹐無住無脫﹐是名法行。無去無來﹐無有住處﹐無心意識﹐無見無聞﹐無知無識﹐無有身業﹑口業﹑意業﹐非法非非法﹐非一非二﹐非去來現在﹐非垢非淨﹐非聚非散﹐非我﹑眾生﹑壽命﹑士夫﹐非常非斷﹐非我非我所﹐非始非終﹐是名法行﹐是名我法﹐是名住處﹐是名法性﹐是名法處﹐是名空處非處﹐名畢竟處。不動不住﹐無有相貌﹐無出無滅﹐無所修行﹐無取無捨﹐無受無施﹐若能知見如是等法﹐是名眞知﹐是名實知﹐是名法知。若有菩薩能作是學﹐爲諸眾生行於生死﹐而於涅槃無所動轉﹐是名菩薩眞實法行。」

說是法時﹐八千菩薩成就忍辱。

爾時﹐寶女復以種種珍寶雜物﹐供養於佛而作是言「世尊﹐若有菩薩行是法行﹐卽是修行一切佛行﹐卽得授記坐菩提樹﹐成就阿耨多羅三藐三菩提。」

爾時﹐舍利弗語寶女言「汝知菩薩不退印耶﹖」

爾時﹐寶女卽說偈言﹕

「諸眾生界及法界﹐若能平等觀無異﹐

不生分別一一數﹐是名菩薩不退印。

過去未來及現在﹐十方世界諸世尊﹐

皆悉平等觀法界﹐是名菩薩不退印。

觀有爲界皆無常﹐有漏無漏亦如是﹐

知一切法本性淨﹐是名菩薩不退印。

觀於生死無有量﹐不可稱計知其數﹐

若能一念通達知﹐是名菩薩不退印。

一切世間諸法界﹐及以出世諸聖法﹐

若知平等悉眞實﹐是名菩薩不退印。

若能了知諸佛界﹐及以諸魔波旬界﹐

通達是二無差別﹐是名菩薩不退印。

貪欲瞋恚愚癡等﹐一切眾生諸煩惱﹐

知從顚倒因緣生﹐是名菩薩不退印。

生死之法及涅槃﹐無上正道及菩提﹐

觀察是法無差別﹐是名菩薩不退印。

知是五陰如菩提﹐如菩提性入界然﹐

觀是諸法無有二﹐是名菩薩不退印。

地水火風及造色﹐觀之猶如虛空等﹐

如是卽得眞實印﹐亦如十方諸佛印。

如眼界等菩提然﹐是二平等無差別﹐

自能受持爲他說﹐是名菩薩不退印。

知諸眾生所有心﹐能爲一切心因緣﹐

如是因緣無障礙﹐是名菩薩不退印。

能徧觀察諸眾生﹐所有諸根上中下﹐

能觀生死盡彼岸﹐是名菩薩不退印。

所有字義句無盡﹐於無量劫而演說﹐

無能破壞作障礙﹐是名菩薩不退印。

虛空邊際尙可盡﹐世間猛風可系縛﹐

菩薩所有不退心﹐一切世間不能轉。

成就無量陀羅尼﹐於諸法中不失念﹐

次第演說諸法義﹐如佛口出無有異。

十方世界佛世尊﹐爲度眾生說無量﹐

悉能受持解深義﹐是名菩薩不退印。

無量劫中所聞法﹐猶如現聞而演說﹐

無量世學陀羅尼﹐獲得如是無盡印。

成就具足如是持﹐及以無上眞知慧﹐

若得菩薩不退印﹐則能宣說如是法。

若觀一切諸法空﹐亦不親近不遠離﹐

若有成就不退心﹐當知是人有空印。

一切諸法虛空印﹐其性本來無生滅﹐

若能了知是法界﹐是名菩薩不退印。

諸法皆從因緣有﹐離於眾緣無法界﹐

若能了知如是者﹐當知是有不退印。

所有威儀諸色聲﹐能空一念悉示現﹐

爲欲教化諸眾生﹐卽是菩薩不退印。

惠施之心如虛空﹐無量劫中不可盡﹐

成就無量諸功徳﹐卽是菩薩不退印。

修集淨戒爲佛戒﹐獲得佛戒如虛空﹐

成就如是無上戒﹐卽是菩薩不退印。

一切眾生所有戒﹐及以學戒無學戒﹐

𨿽有如是無量戒﹐不及不退十六一。

若得最上無生忍﹐成就無量無有邊﹐

若得如是無生忍﹐如過去佛之所得。

爲眾生故善莊嚴﹐無量世中不休息﹐

常勤修集精進行﹐卽是菩薩不退印。

常樂修集諸禪定﹐亦爲眾生宣說法﹐

𨿽復示現諸威儀﹐而其內心不離定。

具足無上正知見﹐遠離一切煩惱習﹐

若有成就不退心﹐則能近於佛境界。

具足三種之神通﹐及其如來善方便﹐

若有成就不退心﹐是人欲得正覺印。

一切眾生不能知﹐是人心行及境界﹐

爲諸眾生無量行﹐卽是菩薩不退印。

其實未得無上道﹐而能示現如來身﹐

生及成道轉法輪﹐處眾示現大涅槃。

未捨菩薩不退印﹐亦能獲得如來印﹐

猶如虛空無有邊﹐所得佛印亦如是。」

說是偈時﹐三千大千佛之世界六種震動﹐五千菩薩得不退印。

爾時﹐世尊贊寶女言「善哉﹗善哉﹗快說菩薩不退轉印。」

爾時﹐須菩提白佛言「世尊﹐寶女定得不退轉印﹐是故能作如是宣說。若不證者﹐何能如是﹖」

佛告須菩提﹕「如是﹐如是﹐如汝所說﹐寶女久已得不退印﹐忍辱成就﹐已盡大乘甚深邊底。」

爾時﹐寶女白佛言「世尊﹐何故名大乘﹖」

佛言「其乘廣大故名大乘﹐於諸眾生無掛礙故故名大乘﹐是一切智善根根本故名大乘﹐無有煩惱諸結黑闇故名大乘﹐所有光明無處不徧故名大乘﹐周徧其邊有眼目故故名大乘﹐本性常淨初無沾污故名大乘﹐斷諸煩惱一切習气故名大乘。護持禁戒故名淸淨﹐修集定故名爲安住﹐修智慧故名爲無漏﹐修解脫故名無系縛﹐示一切法等無二故名解脫智﹐攝十力故名無能動﹐具四無畏故名無怖懼﹐攝取十八不共法故名爲無礙﹐修集大慈故名平等﹐破壞一切諸魔眾故名爲最勝﹐摧煩惱魔故名寂靜﹐壞陰魔故名不可數﹐破死魔故名爲常住﹐具足檀那波羅蜜故名爲富足﹐具足尸羅波羅蜜故名爲無熱﹐具足羼提波羅蜜故名爲無怨﹐具足精進波羅蜜故名爲無動﹐具足禪那波羅蜜故名無漏無轉﹐具足般若波羅蜜故名勝一切世間出世間﹐具足方便波羅蜜故名爲攝取﹐一切諸乘斷諸有故名無有﹐有因八道得故名爲安﹐具定慧翼所往無礙調諸根故名大神通﹐修正勤故能見一切諸佛世界﹐修念處故遠離惡法親近善法﹐修七覺分遠離一切諸煩惱結﹐無爲無漏﹐無勝無上﹐無能見頂﹐無能知者﹐無有遮障﹐無有聽聞﹐無入出處﹐大眾大堂一味不作﹐不作數量平等無二﹐得大名稱十方無礙﹐一切人天之所恭敬﹐成就無量無邊功徳﹐永斷一切慳吝﹑破戒﹑害心﹑懈怠﹑亂心﹑無明﹐能令眾生獲得多聞﹐爲作安樂斷一切苦﹐能令作善業﹐佛智﹑無礙智﹑無上智﹑平等智﹑一切智﹐是名大乘。」

說是法時﹐萬二千眾生發阿耨多羅三藐三菩提心﹐旣發心已﹐復作是言「若有眾生能發如是大乘心者﹐卽得無量善法利益。」

爾時﹐寶女白佛言「世尊﹐何障礙故﹐不令眾生疾得大乘﹖」

佛告寶女﹕「有三十二事﹐以是因緣爲作障礙。何等三十二﹖一者﹑樂聲聞乘﹐二者﹑樂緣覺乘﹐三者﹑樂釋身故﹐四者﹑樂梵身故﹐五者﹑樂爲世樂受持禁戒﹐六者﹑樂修一善﹐七者﹑常懷嫉妒﹐八者﹑多財貪著慳吝﹐九者﹑不樂勸化眾生令修善法﹐十者﹑心憍慢故﹐十一者﹑不求菩提心故﹐十二者﹑畏菩提心故﹐十三者﹑於一法中生著心故﹐十四者﹑不善思惟故﹐十五者﹑不能親近師長和尙善知識故﹐十六者﹑誹謗餘部故﹐十七者﹑不能淨於身口意業故﹐十八者﹑不能護持無上法故﹐十九者﹑得少法味吝不說故﹐二十者﹑少解法義生大慢故﹐二十一者﹑遠離四攝故﹐二十二者﹑不能恭敬同師同學故﹐二十三者﹑不樂念於六波羅蜜故﹐二十四者﹑遠離三聚故﹐二十五者﹑不發願故﹐二十六者﹑少善根故﹐二十七者﹑倒解義故﹐二十八者﹑不嘆三寶故﹐二十九者﹑誹謗大乘菩提事故﹐三十者﹑自不解義誹他說故﹐三十一者﹑不覺了知諸魔事故﹐三十二者﹑樂生死故。是名三十二事﹐障礙大乘﹐不令眾生疾得大乘。寶女﹐如是障礙其事無量﹐我於今者但略說耳﹗大乘所有功徳無量﹐障礙之事亦復如是﹔亦如涅槃功徳無量﹐障礙之事亦復無量﹔如生死過無量無邊﹐卽是大乘之障礙也。寶女﹐若有人能遠離如是無量惡法﹐當知是人卽得大乘。寶女﹐若有菩薩能得淨心﹐是人卽能獲得大乘。」

「世尊﹐眾生云何速得成就無上大乘﹖」

「寶女﹐有三十二事﹐眾生修集能速得之。何等三十二﹖一者﹑眾生不請而往親附﹔二者﹑見他福徳不生妒心﹔三者﹑至心修集無量善根﹔四者﹑營他事業不生愁惱﹔五者﹑至心不濁身口業淨﹔六者﹑不爲利養攺四威儀﹔七者﹑如說而住﹔八者﹑於諸眾生其心淸淨﹔九者﹑終不放捨菩提之心﹔十者﹑淸淨莊嚴檀波羅蜜﹔十一者﹑淸淨屍波羅蜜﹐憐湣毀禁故﹔十二者﹑淨忍波羅蜜﹐不惜身命故﹔十三者﹑淨精進波羅蜜﹐得十力無畏故﹔十四者﹑淨禪波羅蜜﹐遠離煩惱故﹔十五者﹑淨般若波羅蜜﹐除煩惱習故﹔十六者﹑修勇健定﹐壞諸魔業故﹔十七者﹑至心度脫諸眾生故﹔十八者﹑修四攝故﹔十九者﹑心平等故﹔二十者﹑不捨一切諸眾生故﹔二十一者﹑知恩報故﹔二十二者﹑護持正法故﹔二十三者﹑修助道法不休息故﹔二十四者﹑於諸善法無厭足故﹔二十五者﹑破憍慢故﹔二十六者﹑供養三寶故﹔二十七者﹑於一切法不生諍故﹔二十八者﹑善解十二深因緣故﹔二十九者﹑具七財故﹔三十者﹑於一切法得自在故﹔三十一者﹑修六神通故﹔三十二者﹑修集定慧故。是名三十二眾生修集疾得菩提。」

說是法時﹐七萬二千眾生發阿耨多羅三藐三菩提心﹐萬二千菩薩得無生法忍。

一切諸天以諸華香﹑種種伎樂﹐供養於佛﹐尊重贊嘆﹐作如是言「若有得聞如是等經﹐當知是人定得阿耨多羅三藐三菩提。」

爾時﹐梵天﹑釋天﹑四天王天白佛言「世尊﹐如來今者演說如是無限量義﹑了了之義﹑壞煩惱義﹐摧諸魔業﹐破諸邪見﹐能持一切無上正法。我等亦能受持讀誦﹐書寫解說。若佛弟子有能受持讀誦﹑書寫廣說之者﹐我等亦當爲作衛護。若有惡鬼欲爲是人作嬈害事﹐我當遮止不令成就。」

佛言「善哉﹗善哉﹗善男子﹐汝於爾時﹐若能護我諸弟子者﹐卽是護持我之正法。如是護者﹐法則久住。」

爾時﹐世尊告阿難言「阿難﹐汝當受持擁護演說如是經典。若有菩薩於無量劫樂修惠施﹐復有菩薩受持是經﹐讀誦書寫﹐爲人廣說﹐修大慈悲﹐兼以此義勸人令學﹐其人所得福多於彼﹐亦能速疾獲得大乘。」

阿難白佛言「世尊﹐是經何名﹖云何奉持﹖」

佛言「阿難﹐是經名爲《眞實法義毗尼方便》《成就發心無量寶聚》《無量陀羅尼十力四無畏不共法聚》《菩薩摩訶薩不退轉印廣說大乘寶女所問》﹐如是等名汝當奉持。」

爾時﹐阿難及諸人天﹐聞經歡喜﹐信受奉行。大方等大集經卷第七不眴菩薩品第四

爾時﹐世尊故在欲﹑色二界中間大寶坊中﹐與諸大眾圍繞說法。爾時﹐眾中有金色光﹐其光明淨徧照三千大千世界﹐悉蔽一切日月﹑四天﹑釋﹑梵光明﹐照已卽滅。一切大眾瞻睹如來﹐目未曾眴。當爾之時﹐寂然無聲﹐亦無聲欬﹑出入气息。

爾時﹐大徳須菩提白佛言「世尊﹐今何因緣有是光明﹖一切大眾瞻睹如來﹐目未曾眴﹖」

爾時﹐佛告須菩提言「東方過於無量世界﹐彼有菩薩﹐名曰不眴﹐與萬菩薩俱共發來﹐欲聽如來微妙方等大集經典﹐是其光明。」所言未訖﹐不眴菩薩已至佛所﹐大寶坊中賫持種種香華伎樂供養於佛﹐頭面禮足﹐恭敬右繞﹐卻坐一面寶蓮華上。

爾時﹐須菩提復白佛言「世尊﹐不眴菩薩﹐所來世界去此遠近﹖國土何名﹖佛號何等﹖」

佛言「須菩提﹐東方去此七萬二千恆河沙等諸佛世界﹐土名不眴﹐佛號普賢如來﹑應供﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐不眴菩薩從彼而來。」

爾時﹐不眴菩薩摩訶薩長跪合掌﹐說偈贊佛﹕

「如來世尊眾寶聚﹐具足一切波羅蜜﹐

無上法師天中天﹐爲眾生故我敬禮。

寂靜戒定不可動﹐無上智慧調諸根﹐

爲諸眾生說大集﹐故我歸依師子王。

樂施天人諸安樂﹐眾生喜見如滿月﹐

具足力勢破魔眾﹐我今歸依大藥樹。

成就善根施甘露﹐能度眾生生死海﹐

我今歸依無上尊﹐具足妙相三十二。

世尊莊嚴此大眾﹐猶如須彌顯四域﹐

名稱無礙徧十方﹐人中象王我敬禮。

如來智慧如虛空﹐通達三世無障礙﹐

隨眾生根而說法﹐我今敬禮自在王。

過無量劫勤精進﹐超勝同業諸菩薩﹐

所得佛法如先佛﹐我今敬禮一切覺。

十方諸佛悉贊嘆﹐精進殊勝無邊量﹐

無量眾生得聞已﹐悉皆同發菩提心。

於正法中無厭足﹐兼以勸化諸眾生﹐

能說淸淨法之性﹐我今稽首大法王。」

爾時﹐不眴菩薩偈贊佛已﹐白佛言「世尊﹐我等於此大集經中欲少發問﹐惟願如來垂哀聽許。」

佛言「善哉﹗善哉﹗善男子﹐隨意發問﹐吾當爲汝分別宣說﹐除卻汝等疑网之心。」

不眴菩薩旣蒙聽許﹐心大歡喜﹐白佛言「世尊﹐菩薩摩訶薩修何三昧﹐速得成就阿耨多羅三藐三菩提﹖得大念心﹑大智﹑大意﹐慚愧勇健﹐修施教戒﹐被忍辱鎧﹐建精進幢﹐遊戲神通﹐莊嚴慈悲﹐深樂法喜﹐登陟捨山﹐能說能答﹐摧伏魔怨﹐壞諸邪見﹐不離諸佛﹐菩薩善友常得化身﹐不失念心深信大乘﹐樂施眾生無上智光﹐不爲世法之所染污﹐同於四大﹐如地利益一切眾生﹐如水能洗一切垢穢﹐如火能熟眾生善根﹐如風能於戒聞慧等無所障礙﹐修集慈悲猶如虛空﹐慧眼無量猶如帝釋﹐心得自在如自在天﹐正法化世如轉輪王﹐聚大福徳如須彌山﹐於善無厭聚眾珍寶猶如大海﹐思惟十二因緣深義亦復如是﹐無所畏懼如師子王﹐具善法財猶如商主﹐一切依止如大醫王﹐能作光明猶如庭燎﹐破闇如日﹐淸涼如月﹐煩惱不污猶如蓮華﹐具足一切諸佛妙法猶如滿月。」

佛言「善哉﹗善哉﹗善男子﹐能以此義咨啟如來。至心諦聽﹐吾當爲汝分別解說。善男子﹐有三昧名一切法自在﹐菩薩修集是三昧者﹐則能獲得如是等事﹐亦得無量無邊福徳﹐疾成阿耨多羅三藐三菩提﹐成佛之時世界所有一切具足。善男子﹐一切法自在三昧者﹐所謂信佛法僧﹑苦集滅道﹑陰入界等﹑空無相願﹑出生滅沒﹑十二因緣﹑內外因果﹑業及果報﹐信於開塞觀一切法如幻﹑如化﹑如焰﹑如響﹑如水中月﹑龜毛﹑兔角﹑空中之華﹑石女之子﹐如著影衣﹑夢乘白象﹐若有若無及以有無﹐非有非無﹐非常非斷﹐非生非滅﹐非內非外﹐非見非斷﹔信如是等﹐則能信佛菩薩大事而不自輕。

「菩薩事業𨿽復廣大﹐我亦能知﹐心得自在能大惠施﹐護持禁戒不妨外事﹐憐湣眾生常修忍辱﹐爲不退故勤行精進﹐爲令眾生離煩惱故修集智慧﹐爲壞一切分別想故修集三昧﹐得妙音聲一切樂聞﹔修於念佛﹐觀諸如來平等無二﹔修於念法﹐觀一切法同一性相﹔修於念僧﹐觀一切僧無有退轉﹔修於念捨﹐捨諸煩惱﹔修於念戒﹐常念佛戒﹔修於念天﹐念後邊身。淨身口意不隨他人﹐戒﹑定﹑智慧﹑淸淨施已﹐能得具足三十二相﹔施種種物﹐具足成就八十種好﹔爲欲莊嚴出世智慧﹐具四念處﹔爲欲遠離一切煩惱故﹐具四正勤﹔爲令其心得自在故﹐具四如意﹔爲欲壞破諸魔怨故﹐修集信根﹔爲不顚倒一切法故﹐修精進根﹔勸令憶念諸罪過故﹐修集念根﹔爲諸眾生心淸淨故﹐修集定根﹔爲於一切諸法頂故﹐修集慧根﹔爲無壞故﹐修集五力﹔爲眞實知一切法故﹐修七覺分﹔爲眞實知道非道故﹐修八正道。樂於寂靜﹐少欲知足﹐遠離惡友。𨿽復通達一切事業﹐終不於中生獨師想。於諸煩惱心不貪著﹐不瞋眾生﹐不疑諸見﹐於我我所心不生著﹐常修欲度眾生之心。於師﹑和尙﹑父母﹑善友生念恩心﹐常思報答往昔之恩。見毀禁者不生譏刺﹐捨棄重擔眞觀陰故。不競不諍護法持戒﹐攝取持戒及護法者。聽法﹑念法﹑供養於法﹐於正法中心無疑网。凡所演說不爲飲食﹐至心演說﹐說時不輕亦不自髙﹐爲出善芽所聞不失。瞻病所須﹐供給走使﹐供養法師不說其短﹐不觀種姓﹑戒與非戒。常樂聞法至心不忘﹐不失時節常請法師敷揚道化﹐有所講說不生憍慢﹐聞已解義亦不自大﹐不觀他人所有過失﹐所可聽法爲知足故﹐爲不斷絕三寶種故﹐爲得無礙宿命智故﹐爲得眞實見法性故﹐爲發無上菩提心故﹐爲護如來眞實法故﹐爲得上族好種姓故﹐爲見佛法比丘僧故﹐爲得堅固不退心故﹐爲行聖行入聖數故﹐爲得無盡大財寶故﹐爲得無邊大功徳故﹐爲得淸淨梵音聲故﹐爲得具足佛功徳故﹐爲得具足菩薩法故﹐爲欲受持讀誦書寫菩薩法藏及摩夷故﹐爲欲受持如是等法廣宣說故。善男子﹐菩薩摩訶薩獲得一切法自在三昧者﹐於一切事無能教者。」

爾時﹐世尊卽說頌曰﹕

「其心敬信佛法僧﹐亦復明信四眞諦﹐

若得智慧無掛礙﹐是名諸法自在定。

能知於苦第一諦﹐亦能遠離於集因﹐

證獲第三眞滅諦﹐修集無上聖道諦。

具足成就大念心﹐眞實觀陰如虛空﹐

其身威儀大寂靜﹐是名諸法自在定。

能觀六入性相空﹐亦能調柔於諸根﹐

能壞眾生疑网心﹐是名諸法自在定。

能修集空無相願﹐破壞一切諸憍慢﹐

所行諸行無黑闇﹐是名諸法自在定。

遠離斷見及我見﹐令身口意業寂靜﹐

其心不著有無法﹐是名諸法自在定。

所說正義無顚倒﹐調伏一切眾生心﹐

旣說法已無憍慢﹐是名諸法自在定。

修集一切諸善根﹐不爲煩惱之所污﹐

其心無熱亦無濁﹐是名諸法自在定。

不爲他喜求菩提﹐亦不虛誑修善法﹐

十方諸佛觀其心﹐是名諸法自在定。

常樂惠施護持戒﹐憐湣心故忍諸惡﹐

精進修定及智慧﹐是名諸法自在定。

爲諸眾生修慈心﹐亦無分別怨親想﹐

樂施眾生無上樂﹐是名諸法自在定。

調伏眾生於菩提﹐修捨離欲得安樂﹐

常樂修集五神通﹐是名諸法自在定。

所說正法眾樂聞﹐其義難盡如大海﹐

眞實了知於法性﹐是名諸法自在定。

觀察佛身如諸法﹐佛性法性無差別﹐

護法之心無退轉﹐是名諸法自在定。

身口意業得寂靜﹐具足戒定心無爲﹐

遠離一切煩惱習﹐是名諸法自在定。

能證無上眞解脫﹐亦能獲得實知見﹐

修集定慧無有邊﹐是名諸法自在定。

不淨之物不以施﹐不受一切不淨戒﹐

三十二相具足成﹐是名諸法自在定。

修行種種諸惠施﹐是故獲得八十好﹐

於佛法中得自在﹐是名諸法自在定。

修集具足四念處﹐正勤能壞諸煩惱﹐

爲調眾生修如意﹐是名諸法自在定。

爲入佛法修信根﹐爲壞魔眾修五力﹐

爲知諸法修七覺﹐是名諸法自在定。

修八正道破邪徑﹐施於眾生無上樂﹐

心無憍慢一師想﹐是名諸法自在定。

若得修集自在定﹐是人則能離煩惱﹐

親近諸佛菩薩等﹐樂修少欲知足行﹐

爲在無上聖人數﹐以眾生故修大悲﹐

不爲飲食演說法﹐是名諸法自在定。

爲法不惜於身命﹐護持正法不吝財﹐

常樂修行二種施﹐是名諸法自在定。

常勸眾生令聽法﹐如其未解心不輕﹐

不爲勝他護持戒﹐是名諸法自在定。

無量世中所聞法﹐至心受持爲他說﹐

無上法師大名稱﹐不觀時節戒非戒﹐

演說不休亦不息﹐不失時節隨意說﹐

所說諸法如幻相﹐是名諸法自在定。

所言眞實甘樂聞﹐聞已如說而安住﹐

其心無貪無嫉妒﹐是名諸法自在定。

有問無瞋無輕慢﹐常修憐湣無二相﹐

能自淨除諸過失﹐是名諸法自在定。

具足七種無上財﹐成就壽命無上命﹐

具足十力四無畏﹐是名諸法自在定。

常樂聞法善思惟﹐善思惟已如法住﹐

如法住已爲眾說﹐是名諸法自在定。

不忘菩提上種性﹐供養三寶得化身﹐

勸化大眾具菩提﹐是名諸法自在定。

其目淸淨見諸佛﹐得梵音聲無上邊﹐

其音徧滿十方界﹐是名諸法自在定。

財寶惠施無有盡﹐智慧演說無窮竭﹐

供養父母師和尙﹐是名諸法自在定。

成就具足宿命智﹐不失無上菩提心﹐

六波羅蜜無厭足﹐是名諸法自在定。

爲欲利益眾生故﹐受菩薩藏及摩夷﹐

樂爲眾生廣分別﹐是名諸法自在定。

遠離一切惡思惟﹐了了睹見十方界﹐

一心能知無量心﹐是名諸法自在定。

一心了知三世事﹐修集無量諸神通﹐

得後邊身智無礙﹐是名諸法自在定。

憐湣眾生修大悲﹐觀察諸根隨意說﹐

一切佛法得自在﹐是名諸法自在定。

若有得聞如是事﹐至心受持生信順﹐

卽能獲得無上道﹐亦如往世諸世尊。」

爾時﹐不眴菩薩白佛言「世尊﹐菩薩摩訶薩成就何法﹐獲得如是一切諸法自在三昧﹖」

佛言「善男子﹐菩薩摩訶薩具足一法﹐則能獲得如是三昧﹐所謂不著一切諸法。復有一法﹐不著於戒。何以故﹖若不著戒﹐則能不著一切善法。具足戒故則能成就一切佛法﹐得大利益無上大道﹐是故我言﹕『戒是一切善法根本﹐戒名大燈。』若著戒者﹐是人則於菩提障礙﹐非菩提道。若於諸法生貪著者﹐去菩提道則爲大遠﹔若不貪著﹐則爲鄰近。復有二法﹐菩薩具足則能獲得如是三昧﹕一者﹑爲於菩提方便﹐修集捨摩他﹔二者﹑爲於善法方便﹐修集毗婆捨那。復有三法﹐菩薩具足得是三昧。何等爲三﹖一者﹑不捨眾生修空三昧﹐二者﹑不捨於法修無相三昧﹐三者﹑求於諸有修無願三昧。」

爾時﹐世尊卽說頌曰﹕

「調伏眾生修集空﹐護持法故修無相﹐

不捨諸有修無願﹐是人則得是三昧。

「復次﹐善男子﹐復有四法﹐菩薩具足則能獲得如是三昧。何等爲四﹖一者﹑具足四諦方便﹐二者﹑具足四無量心﹐三者﹑具足四無礙智﹐四者﹑具足四攝之法。復有五法﹐菩薩具足得是三昧。何等爲五﹖一者﹑具足五神通﹐二者﹑具足五根﹐三者﹑具足五力﹐四者﹑具足眞智觀於五陰﹐五者﹑具足五眼。復有六法﹐菩薩具足得是三昧。何等爲六﹖一者﹑具足六波羅蜜﹐二者﹑具足六念﹐三者﹑具足智慧觀於六入﹐四者﹑具足遠離六道﹐五者﹑具足六通﹐六者﹑具足六和敬法。復有七法﹐菩薩具足得是三昧。何等爲七﹖一者﹑無貪遠離煩惱﹐二者﹑於眾生所無有瞋恚﹐三者﹑於諸法中無有疑心﹐四者﹑具無礙智無有五蓋﹐五者﹑觀十二因緣無有疑网﹐六者﹑成就無上智慧﹐七者﹑成就無上三昧。復有八法﹐菩薩具足得是三昧。何等爲八﹖一者﹑修集八正道分﹐二者﹑離八邪道﹐三者﹑遠離八難﹐四者﹑具足八大人覺﹐五者﹑具八解脫﹐六者﹑具八勝處﹐七者﹑專念菩提﹐八者﹑斷煩惱習。復有九法﹐菩薩具足得是三昧。何等爲九﹖一者﹑不失念心﹐二者﹑解甚深義﹐三者﹑破壞魔業﹐四者﹑具佛三昧﹐五者﹑淨身口意﹐六者﹑具足方便﹐七者﹑威儀純善﹐八者﹑勤行精進具六波羅蜜﹐九者﹑遠離聲聞﹑辟支佛道。復有十法﹐菩薩具足得是三昧。何等爲十﹖一者﹑具足佛智﹐二者﹑具足法界無分別智﹐三者﹑於眞實性無有動轉﹐四者﹑具足三世平等智慧﹐五者﹑具足眾生心平等智﹐六者﹑具知諸根上中下智﹐七者﹑具足四無礙智﹐八者﹑具足三解脫門﹐九者﹑具足諸法同一味智﹐十者﹑具足諸法無生滅智。」

說是法時﹐三萬二千菩薩摩訶薩得是三昧。

爾時﹐須菩提語不眴菩薩言「是大眾中三萬二千諸菩薩等﹐皆悉獲得如是三昧。善男子﹐汝今得耶﹖」

不眴菩薩言「大徳﹐乃至無有一法可得名爲三昧﹐我云何得﹖凡言得者卽是顚倒﹐夫顚倒者卽我我所。菩薩若著我我所者﹐則不能得如是三昧。」

須菩提言「菩薩摩訶薩住於何處得是三昧﹖」

不眴菩薩言「如須菩提所住之法得解脫者﹐我如是住得是三昧。」

須菩提言「我實不住一切法中而得解脫。」

「大徳﹐菩薩摩訶薩亦復如是﹐不住諸法得是三昧。」

須菩提言「善男子﹐菩薩摩訶薩將不住於空無相願得三昧耶﹖」

不眴菩薩言「空無相願可得住耶﹖」

「不也﹐善男子。」

「大徳﹐是故空無相願所住之處﹐得是三昧。」

「善男子﹐如是三昧住在何處﹖」

不眴菩薩言「如一切法眞實性住﹐住是三昧者亦如是。住一切諸法眞實性者名聖解脫﹐聖解脫者名無所住﹐無住之住住一切法﹐一切諸法不住煩惱﹑不住解脫。大徳﹐得解脫者﹐爲具煩惱﹑不具煩惱﹖」

「善男子﹐我亦不具﹐非不具也。」

「大徳﹐若仁不具﹐非不具者﹐爲何所得言解脫也﹖」

須菩提言「善男子﹐若使法界有縛系者﹐我則解脫。而法界性無縛解相﹐非相非非相﹐非種種相﹐非一相非多相﹔如法界相﹐解脫亦爾。」

時﹐須菩提說是法時﹐八千比丘得阿羅漢果。須菩提語不眴菩薩言「善男子﹐如佛所說﹐若能具足如是等法得是三昧﹐汝今具足是三昧不﹖」

不眴菩薩言「大徳﹐一切諸法無有根住﹐若法無根卽是無住﹐夫無住者名爲無作﹐若無作者云何可住﹖」

須菩提言「若無住者﹐何故如來常作是言﹕『住如是法得無生忍』﹖」

不眴菩薩言「大徳﹐無所住者亦名爲住﹐是故如來亦說住貪而得解脫﹐而智慧性不能壞貪住於解脫。若有菩薩能知如是不住之住﹐是名無生智慧﹔住是無生智慧中已﹐則能獲得無生法忍。

「復次﹐大徳﹐若有菩薩不離凡夫能知聖法﹐以凡夫心觀察聖法﹐以聖法性觀察於忍﹐忍性觀忍﹐復以是忍觀一切法﹐知如是等名無生忍。

「復次﹐大徳﹐若有菩薩觀二種界﹕一﹑眾生界﹐二者﹑法界。以法界性觀眾生性﹐以眾生性觀法界性﹐若離法界無眾生界﹐法界﹑眾生界無生無滅。若能如是通達知者﹐名無生智﹔無生智者卽無生忍。

「復次﹐大徳﹐菩薩摩訶薩知從十二因緣生法﹐從六境界作六因緣﹐若善不善﹐是善不善卽無生滅。何以故﹖境界之性不能生法﹐六入亦爾不能生法。何以故﹖無生性故。如其六入能生法者﹐則應常生﹐不須外緣。若外境界性能生者﹐亦應常生﹐不假於內。若俱生者則有二相﹐二相之法性無眞實。通達了知如是等者﹐名無生忍。若得如是眞智慧者﹐是名菩薩得無生忍。

「復次﹐大徳﹐若有菩薩具足成就二種莊嚴功徳智慧﹐觀是二事平等無二。𨿽如是知不言我知﹐亦於此知不生貪著﹐是名無生忍。

「復次﹐大徳﹐菩薩摩訶薩身意寂靜觀法寂靜﹐法寂靜已觀菩提靜﹐菩提靜已觀忍寂靜﹐亦不隨他﹐不著內外﹐是名菩薩無生法忍。」

說是法時﹐不眴菩薩等五百菩薩得無生法忍。

爾時﹐世尊贊不眴菩薩言「善哉﹗善哉﹗善男子﹐汝所演說無生法忍﹐卽是眞實如先佛說。復次﹐善男子﹐菩薩若得心自在者﹐卽得諸法自在三昧。云何名爲心自在耶﹖善男子﹐若有菩薩遠離貪愛﹐得帝釋身或轉輪王身﹐𨿽爲無量諸眾生等說五欲樂﹐而其內心實不貪著﹐是名菩薩心得自在。復次﹐善男子﹐若有菩薩修集三昧﹑四無量心求諸有時﹐不以有心﹐以智慧心﹐𨿽生欲界不因欲心﹐其心常不遠離三寶﹐修集莊嚴諸波羅蜜﹐以四攝法攝取眾生﹑調伏眾生﹐修三十七助道之法﹐是名菩薩心得自在。復次﹐善男子﹐若有菩薩修空無相願﹐自不證於空無相願﹐亦爲眾生說如是法。爲調聲聞﹑辟支佛等﹐入於無生正定之聚而爲說法﹐彼旣聞已卽得解脫﹐自不証之﹐亦令眾生不捨菩提﹐是名菩薩心得自在。復次﹐善男子﹐若有菩薩爲調聲聞﹑辟支佛故﹐入無生滅正定之聚﹐亦得滅定﹐又能通達一切三昧出入相行。𨿽得如是通達自在﹐亦不證於滅盡三昧。何以故﹖未具佛法故。是名菩薩心得自在。復次﹐善男子﹐若有菩薩以平等智觀於法界﹐種種世間﹑種種眾生﹑種種說法﹑種種方便﹐是名菩薩心得自在。復次﹐善男子﹐若有菩薩生長壽天未盡天壽﹐其身亦生短命之中﹐爲欲調伏諸眾生故﹐是名菩薩心得自在。復次﹐善男子﹐若有菩薩具足快樂﹐捨是樂已爲諸眾生受大苦惱﹐護眾生故﹐護菩提故﹐是名菩薩心得自在。復次﹐善男子﹐若有菩薩同於聲聞﹑辟支佛行﹐而心護念菩提之道﹐亦修菩提微妙之行﹐爲諸聲聞﹑緣覺之人﹐隨意說法而亦不證﹐是名菩薩心得自在。復次﹐善男子﹐若有菩薩解八萬四千法門﹐亦復通達煩惱行處﹐爲斷眾生諸煩惱故﹐處中說法﹐亦不爲諸煩惱所污﹐是名菩薩心得自在。復次﹐善男子﹐若有菩薩具足神通﹐若有眾生盲聾跛躄﹐菩薩摩訶薩自變其身﹐亦同其像而爲說法﹐是名菩薩心得自在。復次﹐善男子﹐若有菩薩具足智慧﹐通達外典善解邪論﹐而其內心不爲邪見﹐爲欲調伏諸眾生故修集其道﹐是名菩薩心得自在。善男子﹐菩薩具足如是等事﹐名心自在﹐亦名得一切法自在三昧。」

須菩提言「世尊﹐不眴菩薩得是三昧﹐爲久近耶﹖」

佛言「過去無量阿僧祇劫﹐爾時有佛﹐號自在王如來﹑應﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐世界名淨﹐劫亦名淨。其佛國土地平如掌﹐金﹑銀﹑琉璃﹑玻瓈莊嚴﹐常有幡蓋﹐如兜率天多饒飲食。爾時﹐眾生所有貪欲﹑瞋恚﹑愚癡無有勢力﹐多有利智能解佛語﹐一切悉樂無上大乘。爾時﹐世尊與八萬四千大菩薩眾﹐三萬二千聲聞大眾。

「爾時﹐世有轉輪聖王﹐名曰廣持﹐號曰法士﹐成就七寶——輪寶﹑象寶﹑馬寶﹑女寶﹑珠寶﹑兵寶﹑主藏之臣﹐千子具足﹐王四天下﹐治以正法不加刀杖﹐憐湣眾生教以十善﹐一切眾生亦樂受之。爾時﹐千子悉發阿耨多羅三藐三菩提心。爾時﹐聖王供養如來﹑菩薩﹑聲聞一切大眾﹐衣服﹑飲食﹑臥具﹑湯藥﹑房舍資生﹐經萬歲已發阿耨多羅三藐三菩提心﹐爲無上道修三十七助道之法。

「爾時﹐彼佛壽命滿足八萬四千歲。王有一子名曰法語﹐於彼佛法信心出家﹐勤行精進﹐淸淨持戒﹐爲得無上菩提道故。爾時﹐法語比丘二萬年中無有睡眠﹐如彈指頃不生貪心﹑瞋心﹑癡心不善覺觀﹐不念父母﹑宗親﹑眷屬﹑飲食﹑衣服﹑房舍﹑臥具﹑資生之物﹐亦不覺知晝夜之相﹐二萬年中常修念佛。須菩提﹐法語比丘勤精進故﹐獲得四禪﹑四無量心﹑四無色定﹐過二萬年已往詣佛所﹐頭面禮敬﹐右繞三匝﹐卻住一面白佛言﹕『世尊﹐我發阿耨多羅三藐三菩提心﹐爲施一切眾生安樂﹐爲欲調伏一切眾生。惟願世尊哀湣示導﹐云何令我化諸眾生宣說正法﹖』

「佛言﹕『比丘﹐有八陀羅尼門﹐若成就者得無礙語﹐則能爲諸眾生說法。何等爲八﹖一者﹑念佛﹐知法身故﹔二者﹑念法﹐知淨法故﹔三者﹑念僧﹐知無礙故﹔四者﹑眞實思惟﹐破惡覺觀故﹔五者﹑知字﹐不可說故﹔六者﹑修捨摩他﹐爲知諸法同一昧故﹔七者﹑修毗婆捨那﹐爲知諸法本性淨故﹔八者﹑修方便智﹐爲得忍故。比丘﹐具如是八陀羅尼門﹐則能堪任宣說正法化諸眾生。比丘﹐復有八精進﹐菩薩具者能宣說法化諸眾生﹕一者﹑求法勤行精進﹐二者﹑持法勤行精進﹐三者﹑觀法勤行精進﹐四者﹑說法勤行精進﹐五者﹑護法勤行精進﹐六者﹑供養法師勤行精進﹐七者﹑護受法者勤行精進﹐八者﹑如法而住勤行精進。是名爲八。復有八法﹐菩薩具足能化眾生。何等爲八﹖一者﹑修慈等觀眾生故﹐二者﹑修悲調伏眾生故﹐三者﹑觀法得無上法故﹐四者﹑觀智破憍慢故﹐五者﹑護諸眾生施安樂故﹐六者﹑善思惟壞諸煩惱故﹐七者﹑修助道法莊嚴菩提故﹐八者﹑護法具足六度故。』

「須菩提﹐菩薩摩訶薩若能具足如是等法﹐則能教化一切眾生。爾時﹐比丘聞是法已﹐於十千年系心思惟﹐勤行精進爲得是法。以精進故﹐卽得無盡器陀羅尼﹐善解一切眾生語言隨語爲說﹐得是持已﹐復有無盡辯才﹔成就如是陀羅尼已﹐周徧城國村邑聚落﹐化無量眾於三乘道﹐爲其父母﹑兄弟﹑眷屬﹑宗族說法﹐悉令獲得隨順法忍。

「須菩提﹐爾時比丘復往佛所﹐頭面敬禮﹐右繞三匝﹐卻住一面白佛言﹕『世尊﹐如佛先說﹐我已證得﹐佛神力故得聖智慧。世尊﹐頗有三昧菩薩修已﹐心不退轉增長善法﹖』佛言﹕『比丘﹐有三昧名一切法自在﹐菩薩修已其心不退﹐亦得增長無量善法。』爾時﹐比丘聞三昧名﹐卽白佛言﹕『世尊﹐菩薩云何行﹖云何修﹖云何學﹖而能獲得如是三昧﹖』『比丘﹐有八法﹑八莊嚴﹑八發心﹐菩薩具已得是三昧。何等爲八﹖一者﹑淨心﹐二者﹑至心﹐三者﹑施心﹐四者﹑離煩惱心﹐五者﹑觀六界﹐六者﹑修忍﹐七者﹑勤精進﹐八者﹑修定身心寂靜。是名八法。八莊嚴者﹕一者﹑捨﹐二者﹑戒﹐三者﹑功徳﹐四者﹑智﹐五者﹑捨摩他﹐六者﹑毗婆捨那﹐七者﹑發菩提心﹐八者﹑莊嚴一切佛法。是名八莊嚴。八發心者﹕一者發心﹐無有眾生﹑壽命﹑士夫﹐一切諸法亦復如是﹔二者發心﹐一切諸法無常﹑苦﹑無我﹔三者發心﹐一切諸法空無相願﹔四者發心﹐未來之法無有住處﹔五者發心﹐現在之法無有住處﹔六者發心﹐一切諸法無業果報﹔七者發心﹐一切諸法無有作者﹐無有受者﹔八者發心﹐一切諸法無有系屬。菩薩具足如是等法﹐得是三昧。』比丘聞已進修不久﹐卽得如是一切法自在三昧﹔得三昧已卽放光明﹐徧照三千大千世界。

「爾時﹐比丘卽往佛所﹐頭面作禮﹐右繞三匝﹐上升虛空一多羅樹﹐結跏趺坐滿一千年﹐不動不搖﹐法喜爲食﹐獲得比智﹐樂說無礙﹐令三萬六千億眾生得不退心﹐無量眾生安住三乘。爾時﹐法語比丘過千年已﹐從座而起﹐作如是言﹕『如來世尊勤精進故﹐得阿耨多羅三藐三菩提﹐非懈怠也。』

「善男子﹐汝於無量無邊世中﹐成就無量無邊功徳﹐故能速得如是神通。善男子﹐汝已於往七萬六千億佛所﹐種諸善根﹐淨修梵行﹐是故因此過去善根﹐獲得如是現在善果。」

佛告須菩提﹕「汝知爾時法語比丘得三昧者﹐豈異人乎﹖卽是今之不眴菩薩﹐成就如是無量功徳。」

爾時﹐世尊爲須菩提說是菩薩往因緣時﹐三萬二千眾生發阿耨多羅三藐三菩提心。虛空之中諸天﹑龍﹑神﹑乾闥婆等﹐雨諸華香以用供養不眴菩薩﹐而作是言「我等今日見此菩薩﹐得大利益﹗」

爾時﹐須菩提語不眴菩薩言「善男子﹐汝已久修淸淨梵行。」

不眴菩薩言「大徳﹐夫梵行者﹐非是過去﹑未來﹑現在。若非過去﹑未來﹑現在卽是無作﹐若無作者卽名爲行﹐如是行者名爲無生﹐名爲無諍﹐無有言說及以威儀。大徳﹐非眼行故﹐名爲梵行﹔非耳﹑鼻﹑舌﹑身﹑意行故﹐名爲梵行﹔非色﹑聲﹑香﹑味﹑觸﹑法行故﹐名爲梵行﹔亦非色﹑受﹑想﹑行﹑識行故﹐名爲梵行﹔非相非緣﹐非見非聞﹐非知非覺。大徳﹐如是等法無去來住﹐無牽無挽﹐無有數量﹐無上無下﹐是名梵行。」

須菩提言「善男子﹐夫梵行者名八正道。」

不眴菩薩言「大徳﹐云何八正道名爲梵行﹖若以正見爲梵行者﹐不見諸法名爲正見﹐等見諸法名爲正見﹐不見之見乃名正見﹔若不見者﹐云何得名爲正見耶﹖若無正見﹐云何得名爲梵行乎﹖無有思惟名正思惟﹐夫思惟者名爲顚倒﹔若顚倒者﹐云何得言正思惟耶﹖一切音聲皆悉平等﹐若善若惡﹐若一若二﹐若過去﹑若未來﹑若現在﹐若一切字﹑若一切聲﹐是名爲響﹔若是響者﹐云何得言爲正語耶﹖聲平等者﹐一切行法皆悉無常﹐是苦﹑無我﹐涅槃寂靜。若能等觀一切諸法﹐如涅槃相及演說者﹐是名正語。無身無身業﹐無口無口業﹐無意無意業。何以故﹖無業處故。若有業處則有我我所﹐若無我我所則無業果。若如是觀﹐名爲正業。若爲壽命行於邪命﹐遠離邪命故名正命。若觀是等無我我所﹐無有眾生﹑壽命﹑士夫﹔如其無者﹐何故得名爲正命耶﹖於眼識色不生染著﹐眼識性空﹐以識性空故眼色亦空﹔若眼色識空﹐至意識法亦復如是。若如是觀﹐是名正命。無有顚倒﹐斷諸精進﹐名正精進。無精進法﹐無精進者﹐無有具足成就精進﹐無有精進爲利益者。若能觀察如是等法﹐是名正精進。若能等念一切諸法平等如空﹐一切諸法亦復如是。如一切法﹐陰﹑入﹑界等亦復如是。若能觀於如是等法﹐是名正念。觀一切法皆悉平等﹐無我我所。若能如是平等觀者﹐是名正定。大徳﹐若能如是觀一切法性平等者﹐名八正道﹐是名梵行。非以數故名八正道﹐非八正道名爲梵行﹐非世道故名爲梵行﹐非著心故名爲梵行﹐非二相故名爲梵行﹐無作相故名爲梵行。若見諸法無有住處﹐乃名梵行。」

爾時﹐不眴菩薩爲諸大眾說如是等梵行法時﹐五百比丘離諸煩惱﹐得阿羅漢果。

須菩提言「善哉﹗善哉﹗善男子﹐快說是法﹗如離煩惱阿羅漢人﹐其所宣說等無有異。」

「大徳﹐我今亦是遠離煩惱﹐亦是阿羅漢﹐我亦遠離聲聞﹑緣覺煩惱諸法﹐我如法住故名阿羅漢。」

爾時﹐須菩提白佛言「世尊﹐是不眴菩薩﹐樂說無礙﹐不可思議辯才利智﹐隨問而答。」

佛言「須菩提﹐不眴菩薩得一切法自在三昧﹐以是故能隨問而答。若有菩薩得是三昧﹐一切世間人﹑天﹑魔﹑梵﹐不能障其樂說無礙。」

爾時﹐帝釋白佛言「世尊﹐若有人於無量世中﹐具足功徳乃能得見不眴菩薩﹐聞其所說。世尊﹐若有比丘﹑比丘尼﹑優婆塞﹑優婆夷﹐受持是經﹐讀誦書寫﹐爲人解說及聞法者﹐悉發阿耨多羅三藐三菩提心。當知是輩﹐一切皆當如不眴菩薩作師子吼。世尊﹐我當擁護如是等人。」

佛言「善哉﹗善哉﹗憍屍迦﹐汝今至心護持正法。」

爾時﹐梵王復白佛言「世尊﹐我當樂修捨定三昧﹐捨禪定樂﹐來護佛法及說法者令離病苦。隨何國土有說法處﹐我當往彼至心聽受。若有國土信受此經﹐供養三寶﹐我亦當爲除滅惡相﹐令其土境淸淨安怗﹐正法治化。」

佛言「善哉﹗善哉﹗梵王﹐汝眞護法。若有人能如是護法﹐當知是人終不遠離三寶之寶。」

爾時﹐四天王復白佛言「世尊﹐我亦能護受持讀誦﹑書寫解說如是法者。」

佛言「善哉﹗善哉﹗善男子﹐若知法者﹐是人乃能擁護是法。汝於我所得聞法已﹐卽獲法眼﹐斷諸惡道。若復至心護持正法﹐不久當斷一切諸有。」

爾時﹐世尊告阿難言「汝當受持如是經典﹐爲四部眾廣說其義。」

阿難白佛言「世尊﹐我能受持如是經典﹐如佛所說等無有異﹐廣爲四眾宣釋分別。」

爾時﹐人﹑天﹑阿修羅﹑乾闥婆一切大眾﹐聞經歡喜﹐贊嘆善哉。大方等大集經卷第八海慧菩薩品第五之一

爾時﹐世尊故在欲﹑色二界中間大寶坊中﹐與諸大眾圍繞說法。是時﹐三千大千世界大水盈滿猶如大海﹐又如劫盡水災起時。然諸世界國邑村落﹑城郭捨宅﹑山林樹木﹐上至色界﹐無所嬈害悉皆如故﹐而諸大眾皆見是水。爾時﹐水中出生無量分陀利華﹐靑琉璃莖﹐眞金爲葉﹐功徳寶臺﹐帝釋寶須﹐周匝多有無量之華﹐縱廣十里在寶坊中﹐髙一多羅樹。爾時﹐大眾各各自見在此華上。其華爾時出大光明﹐徧照十方無量世界。爾時﹐大眾心生歡喜﹕「我等今者必當得聞殊勝妙法。」

爾時﹐彌勒菩薩卽從坐起﹐前禮佛足﹐右繞三匝﹐於蓮華上長跪合掌﹐白佛言「世尊﹐何因緣故﹐如是三千大千世界滿中大水猶如大海﹐又如劫盡水災起時﹐復出無量分陀利華﹐大光如是徧照十方無量世界﹖」

佛言「彌勒﹐下方過於三千大千世界微塵等國﹐有一世界名寶莊嚴﹐其土有佛﹐號海智神通如來﹑應﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊。彼有菩薩名曰海慧﹐欲來至此大寶坊中﹐與無數菩薩俱共已斷一切數想﹐欲來聽是大集經典。」

時﹐舍利弗白佛言「世尊﹐彼佛世界去此甚遠﹐海慧在彼﹐頗得聞此佛所說不﹖」

佛言「舍利弗﹐如汝今於我前所聞﹐彼亦如是。如汝今日及諸大眾睹見於我﹐海慧菩薩見我亦爾。」

「世尊﹐菩薩摩訶薩所有神通不可思議﹐住於極遠無量世界﹐而有如是無礙天眼﹑無障耳通。世尊﹐誰有聞是不思議事﹐而當不發阿耨多羅三藐三菩提心﹖惟除下劣不肖人耳﹗」

爾時﹐海慧菩薩具足無量神通之力﹐於一念中在彼國滅﹐忽然現此大寶坊中。卽入三昧﹐令此大眾悉得遙見﹐彼佛世界所有人民﹐城邑聚落﹑屋舍殿堂﹑山林樹木﹑飛鳥走獸﹐及見彼佛與諸大眾圍繞說法。現是事已﹐卽從三昧安詳而起﹐前禮佛足﹐右繞三匝﹐以其世界所有香華﹑種種伎樂﹐供養於佛﹐作如是言「下方世界海慧神通如來﹐致問無量﹐如來身命及以大眾悉安隱不﹖」卻坐一面寶蓮華上。

時﹐有梵王名曰修悲﹐作是思惟﹕「何因緣故有是大水﹐滿此三千大千世界而非水災﹖我今當往問於世尊。」卽與六萬八千梵俱詣如來所﹐頭面敬禮﹐右繞三匝﹐長跪合掌﹐白佛言「世尊﹐何因緣故﹐此中三千大千世界﹐七寶蓮華莊嚴徧滿﹐無量菩薩各各次第坐寶華上﹐三千世界大水盈滿﹖」

佛言「梵天﹐善男子﹐此是海慧菩薩摩訶薩神通之力。」

梵天言「世尊﹐如來所說大集妙典﹐猶未訖耶﹖」

佛言「梵天﹐如來所有樂說無礙不可窮盡。梵天﹐佛與無量菩薩大眾﹐觀察法界﹐講論法界﹐法樂微妙亦不可盡。」

梵天言「世尊﹐如來所言海慧菩薩﹐其誰是耶﹖」

佛言「梵天﹐汝今不見坐寶蓮華﹐其華縱廣滿十由旬﹐爲諸菩薩之所恭敬贊嘆者乎﹖其身色像光明煒燁﹐惟除如來﹐余無及者。」

爾時﹐梵天見已卽生恭敬之心﹐頭面禮拜﹐作如是言「若有得見如是正士﹐得大利益﹗我今遇之﹐亦復如是。世尊﹐如是正法當久近住﹖」

佛言「善男子﹐如是正法如如來壽。我涅槃後﹐是諸菩薩亦護是法。何以故﹖此經卽是過去﹑未來﹑現在佛印。」

爾時﹐海慧菩薩踴在空中髙七多羅樹﹐示現己身智慧之力﹐爲令大眾生信心故﹐莊嚴此經故﹐而說偈言﹕

「下方有土過塵數﹐有佛海智神通尊﹐

常爲眾生演說法﹐我聞能受爲人說。

我今來此大眾中﹐供養恭敬十力尊﹐

所來眷屬諸菩薩﹐爲破法中細疑心。

我今敬禮最無勝﹐如法而作上供養﹐

爲欲莊嚴上菩提﹐教化眾生無上道。

若觀諸色無有相﹐亦能斷離三種受﹐

若無相貌及種性﹐是人能禮無上尊。

若不貪著我我所﹐亦復修集於中道﹐

觀一切法如虛空﹐是人能禮無上尊。

若不貪著諸境界﹐亦能寂靜於內入﹐

於諸法界不生著﹐是人能禮無上尊。

若見如來眞法身﹐能豎無上大法幢﹐

見一切法如幻相﹐是人能禮無上尊。

若見無施無受者﹐無作無受亦如是﹐

若無正見及邪見﹐是人能禮無上尊。

亦不定在菩提中﹐又不決定在生死﹐

遠離一切諸煩惱﹐是人能禮於如來。

若有至心修善法﹐淨身口意三業等﹐

亦能調伏於諸根﹐是人能禮無上尊。

若忍諸法無有我﹐不成菩提捨眾生﹐

爲菩提故持淨戒﹐是人能禮無上尊。

若觀諸法猶如焰﹐眾生平等如虛空﹐

淨心不作諸心想﹐是人能禮無上尊。

爲諸眾生受大苦﹐爲菩提故修忍辱﹐

觀一切法如水月﹐是人能禮於正覺。

觀無眾生命士夫﹐亦爲眾生修菩提﹐

觀法念念滅盡相﹐是人能禮無上尊。

受地獄苦心不退﹐勤加精進修集道﹐

聞諸法空心不怖﹐是人能禮無上尊。

一切境界無掛礙﹐猶如空中動手者﹐

亦觀三世相平等﹐是人能禮無上尊。

若魔不能知其心﹐是人能得大神通﹐

若說法字義無盡﹐是人能禮無上尊。

若能徧聞諸佛音﹐聞已受持廣宣說﹐

不見三寶差別相﹐是人能禮無上尊。

如來具六波羅蜜﹐無有去來如虛空﹐

了了知諸眾生界﹐是故我禮無上尊。

如來成就大功徳﹐終不生於似我慢﹐

我今敬禮佛色像﹐是身世間不能作。

佛光勝於一切光﹐其意殊妙亦最上﹐

一切眾生不見頂﹐是故我禮一切勝。

如來知諸眾生解﹐隨解而爲演說法﹐

能知煩惱之對治﹐是故我禮於世尊。」

爾時﹐海慧菩薩偈贊佛已﹐從空而下﹐白佛言「世尊﹐我今於此欲少咨問﹐惟願如來哀湣聽許。」

佛言「善哉﹗善哉﹗善男子﹐隨意致問﹐吾當爲汝分別解說。」

海慧菩薩言「世尊﹐我先聞有淨印三昧﹐若有菩薩住是三昧﹐卽得阿耨多羅三藐三菩提。惟願如來說是三昧﹐令諸菩薩普皆得聞﹐聞已皆當莊嚴修行﹐爲阿耨多羅三藐三菩提故。」

佛言「善男子﹐至心諦聽﹐吾今當說。善男子﹐如淨寶珠﹐匠者琢磨﹐價值無量﹐人所珍重。善男子﹐菩薩初發菩提心已﹐修集善法多聞思惟﹐觀察法界淨於初心﹐初心旣淨咸爲諸佛菩薩敬念﹐卽便獲得淨印三昧。

「善男子﹐淨寶珠者離九種寶。何等爲九﹖一者﹑金性﹐二者﹑銀性﹐三者﹑琉璃性﹐四者﹑玻瓈性﹐五者﹑瑪瑙性﹐六者﹑蓮華性﹐七者﹑硨磲性﹐八者﹑功徳寶性﹐九者﹑珊瑚性。是名爲九離。是九性名淨寶珠﹐其價無量﹐轉輪聖王之所受用。是珠光明﹐餘光不及。

「善男子﹐菩薩摩訶薩發菩提心亦復如是﹐離九種性得淨印三昧。何等爲九﹖一者﹑凡夫性﹐二者﹑信行性﹐三者﹑法行性﹐四者﹑八忍性﹐五者﹑須陀洹性﹐六者﹑斯陀含性﹐七者﹑阿那含性﹐八者﹑阿羅漢性﹐九者﹑辟支佛性。離是九性﹐入佛種性﹐得淨印三昧。以其淨故﹐勝於一切聲聞﹑緣覺﹐施於一切眾生光明。

「善男子﹐淨寶珠者耐磨穿押﹐是故此珠名無瑕玼。善男子﹐淨印三昧亦復如是。善男子﹐云何淨印三昧﹖修集五戒﹐具十善法﹐修行慈悲憐湣眾生﹐見他事業親往營理﹐愛念一切修捨意淨﹐常念眾生以四攝法﹐攝取一切專念六念﹐調伏諸根少欲知足﹐不斷聖種息諸鬥訟﹐壞於憍慢﹐恭敬供養諸師﹑和尙﹑耆舊長宿﹐不輕於他﹐求法護法﹐遠離惡法﹐於佛法僧信心無壞﹐心常緣念一切善法﹐不贊己身常稱他徳﹐知恩報恩淨諸威儀﹐具於忍辱﹐求捨摩他﹐修陀羅尼﹐心等如風﹑地﹑水﹑火﹑空﹐常樂出家﹐修集寂靜﹑持戒﹑精進﹐親近善友﹐淨於諸根﹐眼﹑耳﹑鼻﹑舌﹑身﹑心無礙﹐觀於不淨爲壞貪結﹐修集慈心爲破怨親﹐觀十二緣爲壞無明﹐遠離一切障礙之法﹐施法無吝﹐具足成就六波羅蜜﹐不求余乘﹐內外淸淨觀生死過﹐於菩提道心不悔退﹐教化眾生於大乘中。善男子﹐菩薩具足如是等法﹐淨不淨意﹐發阿耨多羅三藐三菩提心﹐是名寶珠。」

爾時﹐世尊卽說頌曰﹕

「若有修集大慈心﹐具足成滿十善法﹐

是人定見彌勒佛﹐故菩提心難思議。

修集大悲爲眾生﹐亦常教化於大乘﹐

爲除煩惱修捨心﹐故菩提心難思議。

具足修集念智慧﹐及能調伏於自心﹐

能修知足及少欲﹐是故菩提心最勝。

遠離一切諸惡法﹐其心柔軟於眾生﹐

增長一切諸善法﹐是故菩提心最勝。

恭敬供養師和尙﹐紹繼增長聖種性﹐

遠離一切諸憍慢﹐是故菩提心最勝。

其心質直不欺誑﹐常樂寂靜化眾生﹐

除去憍慢不輕他﹐是故菩提心最勝。

護持正法能聽說﹐化諸眾生離煩惱﹐

至心專念無上乘﹐是故菩提心最勝。

供養三寶信四諦﹐遠離諸惡修善法﹐

不瞋不恚於眾生﹐是故菩提心最勝。

客煩惱起生慚愧﹐卽向十方佛懺悔﹐

修集善法調諸根﹐是故菩提心最勝。

淨身口意知業果﹐知恩念恩知酬報﹐

信十二緣淨威儀﹐是故菩提心最勝。

具捨摩陀修智慧﹐具足持戒樂菩提﹐

受大苦惱心不動﹐是故菩提心最勝。

其心平等如四大﹐視諸眾生如虛空﹐

常樂出家修菩提﹐是故菩提心最勝。

貪樂寂靜淨身心﹐修行法行觀四諦﹐

實語法語眞義語﹐是故菩提心最勝。

有所說法而安住﹐勤修精進壞魔業﹐

於所修法無懈怠﹐是故菩提心最勝。

親近善友佛菩提﹐能度眾生生死海﹐

能淨一切六境界﹐是故菩提心最勝。

遠離障礙除五蓋﹐諸根淸淨無憍慢﹐

貪欲瞋恚癡對治﹐是故菩提心最勝。

觀善思惟具念心﹐修助菩提得神通﹐

不畏生死樂涅槃﹐是故菩提心最勝。

凡所說法不爲食﹐於諸法中心無吝﹐

修行善法不求報﹐是故菩提心最勝。

不以余乘攝眾生﹐所說眾樂而受持﹐

其心無量無有邊﹐是故菩提心最勝。

內外淸淨無過咎﹐不畏生死修菩提﹐

修菩提時心不悔﹐是故菩提心最勝。

知眾生界淨國土﹐莊嚴菩提不自爲﹐

迷惑眾生示正道﹐是故菩提心最勝。

善知法界眞實性﹐無分別智不可說﹐

能破眾生怖畏想﹐是故菩提心最勝。

若能具足如是法﹐是能淨發菩提心﹐

不爲世法之所污﹐煩惱魔業亦復然。

若有能發菩提心﹐是則能勝一切乘﹐

能淨一切眾生心﹐亦能演說無上道。

「善男子﹐云何名爲菩提之心押而不壞﹖押者名爲大悲﹐緣於一切眾生﹐紹三寶種不令斷絕﹐爲佛法故莊嚴善根﹐三十二相﹑八十種好嚴淨世界﹐爲護正法不惜身命。善男子﹐若爲諸惡眾生打觸惱亂嬈害﹐悉當忍之﹐亦應不捨一切眾生﹐心不生悔不愁不惱﹐爲調眾生勤加精進。若遇罵辱﹑瞋恚﹑打擲﹐默然受之終不加報﹐應作是念﹕『夫大乘者與世共諍。何以故﹖一切眾生順生死流﹐大乘之法逆生死流。一切眾生各各諍訟﹐大乘之法破壞斗諍。一切眾生瞋恚熾盛﹐大乘之法除滅瞋心。一切眾生各各虛誑﹐大乘之法質直無虛。十方世界若有眾生﹐以諸刀杖隨逐菩薩﹐而作是言﹕『誰有發此菩提心者﹖我當叚叚支解其身如胡麻許。』菩薩聞此終不退轉菩提之心﹐亦不放捨慈悲喜捨﹑惠施﹑持戒﹑忍辱﹑精進﹑禪定﹑智慧。何以故﹖菩薩思惟﹕『我於無量無邊世中﹐受大地獄﹑畜生﹑餓鬼﹑人﹑天等身﹐受行惡法不能自利及利他人。若我或於無量世中﹐爲彼惡人刀杖隨逐節節支解﹐我終不捨於菩提心及諸眾生。何以故﹖若我不能忍受如是世中苦者﹐何能堪忍地獄諸苦﹖行善法時﹐多有惡法來作障礙﹐我若不忍﹐云何能作種種善法﹖一切眾生施我惡事﹐我要當以善法施之。眾生施我刀杖罵辱﹐我以無上大忍施之。』菩薩摩訶薩若能如是思惟觀者﹐當知不久得阿耨多羅三藐三菩提。如是觀已能忍三押﹐謂身﹑口﹑意。

「云何押身﹖若菩薩身被支解時﹐爾時依法將順惡人﹐具足六波羅蜜。云何菩薩身被支解﹐而得具足六波羅蜜﹖菩薩若被支解身體不惜身命﹐爾時具足檀波羅蜜﹔於彼惡人修集慈心﹐爾時具足屍波羅蜜﹔不瞋不罵﹐不以惡事還往加之﹐爾時具足忍波羅蜜﹔爲諸眾生勤行精進﹐終不捨離菩提之心﹐爾時具足精進波羅蜜﹔若他瞋打其心不動﹐不失正念其意淸淨﹐爾時具足禪波羅蜜﹔觀身無常﹑苦﹑空﹑無我﹐猶如艸木瓦石等類﹐爾時具足般若波羅蜜。具足如是六波羅蜜已﹐押而不壞﹐是名押身。

「云何押口﹖忍於一切惡言罵辱﹐若實不實﹐但責己身煩惱諸結﹐終不怨他﹐爲諸眾生修集慈悲。菩薩摩訶薩修集如是﹐忍惡罵時﹐卽得具足忍波羅蜜。菩薩摩訶薩遇罵辱時卽作是念﹕『是人往世慳貪因緣﹐親近惡友得是惡心。我破慳貪﹐修集惠施﹐親近善友﹐是故我能捨是瞋恚。』爾時具足檀波羅蜜。菩薩摩訶薩遇罵辱時作是念言﹕『是人破戒不信業果﹐是故罵我。我受持戒信於業報﹐是故修忍念於菩提﹐護持正法將順眾生。』爾時具足屍波羅蜜。菩薩摩訶薩遇罵辱時作是思惟﹕『是人懈怠不修善法﹐是故罵我。我勤精進修集善法﹐捨離瞋心﹐於善法所心無厭足。我今要當設大方便﹐先令是人坐菩提樹﹐然後我當取菩提果。』爾時具足精進波羅蜜。菩薩摩訶薩遇罵辱時復作是念﹕『是人失念狂亂放逸﹐煩惱所污。我今破壞一切煩惱﹐爲如是等諸惡眾生發菩提心。若諸眾生悉淸淨者﹐我復何緣發菩提心﹖』是故專心緣念菩提﹐心不匆務﹐爾時具足禪波羅蜜。菩薩摩訶薩遇罵辱時復作是念﹕『是人著我我所﹑眾生﹑壽命﹑士夫。我依法界﹐法界之中惟罵誰受﹖我亦不見一法是罵及以罵者。』爾時具足般若波羅蜜。若能至心受持修行五波羅蜜﹐爾時具足忍波羅蜜﹐是名押口。

「云何押心﹖不畏魔眾退菩提心﹐不畏一切眾邪異見退菩提心﹐不畏地獄﹑餓鬼﹑畜生種種諸苦退菩提心。若見佛像來作是言﹕『汝亦不能發菩提心。菩提之道甚爲難得﹐不如早修聲聞乘法﹐速證涅槃﹐受大安樂﹗』菩薩爾時聞是語已﹐卽自思惟﹕『菩提之道難之與易﹐我終不退﹐定當得到菩提樹下坐金剛牀。我昔己請一切眾生﹐許當以法而惠施之。我今未與﹐云何欺誑﹖我當隨順一切佛心﹐堪忍如是押心之事﹐不誑諸佛﹑人﹑天﹑大眾及以已身。』是名押心。」

爾時﹐世尊卽說頌曰﹕

「向菩提道心不壞﹐大慈大悲亦復然﹐

又不斷絕三寶種﹐無量莊嚴爲菩提。

爲佛十力四無畏﹐三十二相八十好﹐

無量世中捨財施﹐亦受種種大苦惱。

爲得三寶諸功徳﹐受持正法而廣說﹐

爲度眾生生死海﹐是故堪受種種苦。

十方世界惡眾生﹐執持刀杖逼我身﹐

心終不動失菩提﹐憐湣一切眾生故。

無量劫中受苦惱﹐不能自利及利他﹐

今我此忍大利益﹐亦能得佛無量徳。

爲佛功徳碎其身﹐猶如胡麻心不悔﹐

心亦不退無上道﹐多受諸苦爲菩提。

行住坐臥念菩提﹐其心寂靜離煩惱﹐

若欲起瞋於眾生﹐先當怨己及煩惱。

三惡道中受諸苦﹐爲諸眾生得佛道﹐

不求人天上快樂﹐甘樂爲眾受諸苦。

若於人中所受苦﹐不及地獄百千一﹐

𨿽受三惡無量苦﹐亦不退失菩提心。

觀身無常及無我﹐四大之性如四蛇﹐

至心放捨如是身﹐能得智慧無上道。

流轉諸有受諸苦﹐以不能觀身眞實﹐

菩薩能觀身眞實﹐是故永離諸苦惱。

行惡之時無妨礙﹐修行善法多畱難﹐

諸佛世尊爲證知﹐是故我受種種苦。

我今能忍如是等﹐身口意業無量苦﹐

以是因緣菩提心﹐堅牢畢竟不可動。

捨身具六波羅蜜﹐於身無貪具足檀﹐

於彼惡人生慈心﹐是故具足於尸羅。

割身能忍不生瞋﹐以是因緣具羼提﹐

受苦時心不動轉﹐是故具足毗黎耶。

不失念心樂寂靜﹐是故具足於禪那﹐

觀身無我無我所﹐爾時具足於般若。

若我能作是莊嚴﹐不久定得無上道﹐

若我不忍惡口業﹐云何能壞眾煩惱﹖

若我調伏身口意﹐則能忍受眾苦逼﹐

能壞一切諸魔眾﹐𨿽有眾邪我不動。

若欲具足波羅蜜﹐如來十力四無畏﹐

獲得無上無價寶﹐當學調伏身口意。

「善男子﹐云何名爲穿菩提心﹖菩薩旣發菩提心已﹐終不生於相似我慢﹐不著菩提心﹐不貪菩提心﹐不愛菩提心﹐不觀菩提心﹐如是則能令心寂靜﹐觀深法界﹐觀諸佛法。深法界者﹐謂十二因緣﹐遠離二邊﹐一切諸法性自無我﹐觀於我性﹑一切法性空無有主﹐住空三昧﹑無相﹑無願﹐知諸行法無所造作﹔觀色如沫﹑受如水泡﹑想如熱焰﹑行如芭蕉﹑識則如幻﹐觀界無作無有動搖﹐入如聾盲﹔心無暫住﹐憍慢之結都無生處﹔諸法無二無有分別﹐一味﹑一乘﹑一道﹑一源﹔觀一切聲無有聲相﹐一切音聲次第不合﹐一切諸法不可宣說﹔了知苦相﹐集無我所﹐於滅無增﹐知道畢竟﹔無障礙故﹐觀身念處知去來受﹐念心出滅知於法界﹐觀界非界故修正勤﹐欲得自在故修如意﹔離諸煩惱名爲信根﹐樂於寂靜名精進根﹐非有念故名爲念根﹐非思惟故名爲定根﹐遠離一切名爲慧根﹔不隨他故名爲信力﹐無障礙故名精進力﹐不退轉故名爲念力﹐心得自在名爲定力﹐不觀善惡名爲慧力﹔不放逸故名念覺分﹐入諸法故名擇法覺分﹐如法行故名進覺分﹐遠離惡故名喜覺分﹐身心寂靜名除覺分﹐知實三昧名定覺分﹐不觀於二名捨覺分﹔遠離諸見名爲正見﹐離諸覺觀名正思惟﹐知諸聲性名爲正語﹐於身口意不生貪著名爲正業﹐離嫉妒心名爲正命﹐不增不減名正精進﹐於善不善不生貪著是名正念﹐觀諸心界是名正定﹔實相之性其性寂靜﹐畢竟義者名無常﹑苦﹑無我﹔假名淸淨大淨能調心者名之爲施﹐身心淸淨名之爲戒﹐諸法無常名之爲忍﹐勤修是智名爲精進﹐內外淸淨名爲三昧﹐觀眞實故名爲智慧﹔知諸眾生心性本淨是名爲慈﹐觀於一切等如虛空是名爲悲﹐斷一切喜名爲喜心﹐遠一切行名爲捨心﹔一切諸法未來世淨﹐過去種種現在無我。善男子﹐若能眞實觀察了知如是等法﹐是名爲穿菩提心寶。菩薩觀察如是法已﹐次第得一切法自在陀羅尼。

「善男子﹐譬如日月不作往來照明之心﹐以諸眾生福徳力故﹐自行往返壞諸闇冥。善男子﹐菩薩摩訶薩若能觀了如是等法﹐亦復如是不作是念『我當利益無量眾生』﹐而令眾生大得利益。善男子﹐若菩薩摩訶薩能作是觀﹐是名禪波羅蜜﹑般若波羅蜜。何以故﹖入定乃能作如是觀﹐亂心不能。定者卽是禪波羅蜜﹐觀者卽是般若波羅蜜﹐如是乃能觀於眞實﹐了了見於一切法相。云何名見一切法相﹖一切法相名無相相﹐言無相者卽是無作﹐卽此無作名之爲相﹐若能永斷如是無相卽無相相。又無相者名無生相﹐無相相者名無滅相﹐無生無滅名無相﹑無相相。若見無生﹑無滅﹑無作﹑無一無二﹑無瞋無諍﹑無有﹐如爾不動不轉知於法性﹐是名眞性﹐是名法性﹐是名實性。善男子﹐菩薩摩訶薩若眞實知如是等法﹐名非住住。」

說是法時﹐十二那由他眾生發阿耨多羅三藐三菩提心﹐萬六千天得無生忍。

爾時﹐世尊卽說頌曰﹕

「能破一切諸法相﹐淸淨無上菩提心﹐

若能如是觀察者﹐卽得不著一切法。

明見甚深諸法界﹐亦不怖畏於涅槃﹐

以是不怖因緣故﹐則能增長於佛法。

明信於因及果報﹐十二因緣亦如是﹐

遠離二邊常斷見﹐隨意種種說正法。

於常無常心不著﹐又能演說於中道﹐

知一切法是空性﹐無有眾生無壽命。

一切諸法空無相﹐亦復無有次第生﹐

其性本來常寂靜﹐無有能作如虛空。

不觀一切諸法相﹐了了覺知無有生﹐

觀色如沫受如泡﹐想如熱焰行芭蕉。

觀心如幻四大空﹐觀入猶如聾盲者﹐

又觀心意無內外﹐心無住處界無二。

不著諸法色色相﹐𨿽有是知無憍慢﹐

觀一切法皆平等﹐一味一乘一道源。

能知如是眞實義﹐了了能觀於法界﹐

無有音聲能觀聲﹐無有心意能觀心。

無有文字觀文字﹐是能眞實知法界﹐

一切法義不可說﹐聲及文字亦復然。

眞實知苦集滅道﹐具足系心四念處﹐

於諸法界無分別﹐其心能得大自在。

遠離一切諸煩惱﹐修四正勤行精進。

爲得無礙大自在﹐勤心修集四如意。

於一切法不貪著﹐爲於如是修信根﹔

常樂住於大寂靜﹐是故修集精進根﹔

心無念慮知眞實﹐是故修集於念根﹔

悉能調伏諸心想﹐是故修集於定根﹔

爲能觀察於法界﹐是故修集於慧根。

爲欲了知諸法界﹐是故修集七覺分。

不觀諸法一二數﹐是故修集八正道。

如意能以財物施﹐亦能如意受持戒﹐

又能淸淨於內外﹐是則名爲大神通。

一切諸法本性淨﹐是故修集於慈悲﹐

斷一切喜諸煩惱﹐是故修集於喜心。

一切諸法本性淨﹐去來現在亦復然﹐

若觀諸法無生滅﹐是人卽得眞實知。」

爾時﹐世尊復告海慧菩薩言「菩薩得是淨大淨已﹐其心眞實﹐無有欺誑﹐於諸眾生平等無二﹐得眞實智﹑畢竟大智﹑淨印三昧﹐安住淨印三昧根本。云何名爲三昧根本﹖爲諸眾生修大慈悲﹐𨿽得供養其心不髙﹐瞋恚毀辱心亦不下。心不髙故﹐則能生於不憍法性﹑不憍名字﹐亦不生於相似我慢﹐身口意業從智慧生﹐是故一切所作諸業非不隨智。

「云何菩薩身業隨智﹖所得身形殊勝微妙﹐眾生見者卽得調伏﹐身四威儀亦能調伏。離諸身過﹑身曲﹑身滓﹐其身淸淨相好莊嚴﹐諸根具足無有缺減﹐不恃此身而生憍慢﹐見下色者心亦不輕﹐自於其身不生貪著。觀身法界及以身業﹐知是色已﹐念於法身﹐不求食身﹐以定爲食﹐爲調眾生現受其施。常修聖行﹐所謂非爲貪欲﹑瞋恚﹑愚癡受持淸淨戒擁護正法。菩薩摩訶薩具足如是隨智身業﹐得大神力﹑無所畏力。以是力故﹐於諸佛土普示其身﹐如此世界所示色身﹐余諸世界亦復如是﹔放大光明徧照十方無量世界﹐其光柔軟﹐眾生遇者離煩惱熱﹐離煩惱已受大快樂。是名菩薩身業隨智。

「云何菩薩口業隨智﹖所謂遠離六十四種惡口之業﹐粗語﹑濁語﹑非時語﹑妄語﹑漏語﹑大語﹑髙語﹑輕語﹑破語﹑不了語﹑散語﹑低語﹑仰語﹑錯語﹑惡語﹑畏語﹑喫語﹑諍語﹑讇語﹑調語﹑誑語﹑惱語﹑怯語﹑邪語﹑罪語﹑啞語﹑入語﹑燒語﹑地獄語﹑虛語﹑慢語﹑輕語﹑不愛語﹑說罪咎語﹑失語﹑別離語﹑利惡語﹑兩舌語﹑無義語﹑無護語﹑喜語﹑狂語﹑殺語﹑害語﹑系語閉語﹑縛語﹑打語﹑歌語﹑非法語﹑自贊嘆語﹑說他過語﹑謗三寶語﹐是名六十四。善男子﹐菩薩摩訶薩遠離如是惡口等事﹐凡有所說﹐說實﹑說眞﹑說解脫﹑說如實﹑說隨諦﹑說利眾生﹑說隨眾生心實不實﹑說眾樂聞﹑說一切聲﹑說一切語﹑說淨眾生根﹑說令眾生離於煩惱﹑說於佛語﹑說於甘露其聲徧聞十方世界﹑說令眾生永離苦惱﹑說於深義﹑說調眾生﹑說不造作惡﹐是名菩薩口業隨知。

「云何菩薩意業隨智﹖住一心中能知一切眾生之心﹐常在禪定現諸威儀﹐一切眾魔﹑聲聞﹑緣覺悉不能知心所緣處﹐終不生心欲自毀害方便害他﹐了一切法通達無礙﹐得如是心不受能受亦不證滅﹐是名菩薩意業隨智。

「是名淨印三昧根本。如是根本復有十種﹕一者﹑淨初發心﹐二者﹑淨菩提道﹐三者﹑淨六波羅蜜﹐四者﹑淨幹慧故修於三昧﹐五者﹑淨相﹐六者﹑淨好﹐七者﹑淨陀羅尼﹐八者﹑淨如法住﹐九者﹑淨於無失﹐十者﹑淨三十七助道之法。是名爲十。善男子﹐淨印三昧具三十法﹕一者﹑內淨﹐二者﹑外淨﹐三者﹑心淨﹐四者﹑憍慢淨﹐五者﹑身淨﹐六者﹑眼淨﹐七者﹑一切眾生無眾生淨﹐八者﹑一切法本性淨﹐九者﹑一切法同一味淨﹐十者﹑空無相願淨﹐十一者﹑解脫法門淨﹐十二者﹑一切諸法入法界淨﹐十三者﹑一切諸法入一性淨﹐十四者﹑信心無壞淨﹐十五者﹑無障礙淨﹐十六者﹑一切解脫淨﹐十七者﹑無爲淨﹐十八者﹑觀十二因緣淨﹐十九者﹑十力四無所畏淨﹐二十者﹑無勝淨﹐二十一者﹑一切法智淨﹐二十二者﹑過去業淨﹐二十三者﹑慈悲淨﹐二十四者﹑不捨眾生淨﹐二十五者﹑破諸魔業淨﹐二十六者﹑離內貪淨﹐二十七者﹑離諸習气淨﹐二十八者﹑一念知一切法淨﹐二十九者﹑不失念心淨﹐三十者﹑具足莊嚴淨。菩薩具足如是等法﹐名淨印三昧﹔得是三昧已﹐得八不共法。何等爲八﹖所得世界金剛爲地﹔一樹之上種種枝葉﹑種種華果﹔一切眾生不起煩惱﹔地獄﹑餓鬼﹑畜生之類﹐悉見菩薩坐菩提樹﹐見已卽得微妙快樂﹔金光徧照無量世界﹔一切大地六種振動﹔無一眾生有嬈害者﹔一念之智知一切法。是名爲八。」

爾時﹐世尊卽說頌曰﹕

「若知諸法如虛空﹐淨於本性不生滅﹐

卽能淨於如來印﹐亦得住於定根本。

𨿽得供養心不喜﹐呵責罵辱心不瞋﹐

修集慈悲心平等﹐是則名爲淨印定。

遠離一切諸憍慢﹐離已其心不自髙﹐

能呵煩惱諸結縛﹐是則名爲淨印定。

其身永離諸惡業﹐莊嚴妙相三十二﹐

具足淸淨於諸根﹐亦復不生憍慢結。

見有下色醜陋者﹐貧窮斯下心不輕﹐

爲菩提故淨說法﹐是則名爲淨印定。

觀察於身眞實性﹐壞於眾生貪身想﹐

是故獲得上法身﹐遠離一切雜食身。

常在禪定法喜食﹐爲眾生故受揣食﹐

甘露上味增法命﹐是則名爲淨印定。

愛樂聖行持佛戒﹐遠離貪欲恚癡等﹐

菩薩先自調其身﹐然後復爲眾生說。

神通徧遊諸十方﹐爲調眾生演說法﹐

如彼色像示其身﹐隨其意趣爲說法。

身出無量金色光﹐徧照十方諸世界﹐

能壞眾生煩惱熱﹐增長菩提心功徳。

若有三惡苦眾生﹐遇已悉得無上樂﹐

皆得遠離惡道苦﹐信心成就修善業。

如來所說身淨業﹐爲令眾生淨佛身﹐

若有能修如是業﹐獲得淨身如先佛。

若有遠離惡口業﹐卽得從智微妙聲﹐

凡所演說眾樂聞﹐聞者皆得生善芽。

遠離六十四惡口﹐是人則能說甘露﹐

能說無爲之大乘﹐亦得善解眾生語。

能離貪欲恚癡語﹐演說甚深眞實義﹐

其聲徧聞十方界﹐爲眾宣說實解說。

呵毀打害不瞋諍﹐心常憐湣柔軟語﹐

爲眾演說不可說﹐說已其心不生慢。

若能淸淨如是業﹐是人遠離口諸惡﹐

如來所說口淨業﹐爲令眾生廣長舌。

若有修集善意業﹐是人一念知諸心﹐

常在禪定示威儀﹐壞諸魔業心不髙。

不受能受爲眾生﹐了知眞實不證滅﹐

一切眾魔不知心﹐聲聞緣覺亦復然。

不生害心於自他﹐能觀甚深諸法界﹐

若欲得是淨印定﹐常當修集於十法。

淸淨莊嚴佛境界﹐淨於善法及六度﹐

具足功徳及身相﹐得無礙說陀羅尼。

如法而住淨其心﹐不失念心說無我﹐

離一切障慧無礙﹐其意無失具功徳。

修助菩提無放逸﹐爲諸眾生說菩提﹐

無量世界身無礙﹐演說正法化眾生。

具足八種不共法﹐獲得無上大利益﹐

金剛爲地樹種種﹐悉見菩薩坐菩提。

若欲具足如是徳﹐當修淨印三昧定﹐

如來修集是定故﹐獲得功徳不可議。大方等大集經卷第九海慧菩薩品第五之二

「善男子﹐菩薩摩訶薩若欲獲得淨印三昧﹐應當修集淨於菩提﹐遠離一切滓濁之心。善男子﹐若不能見諸法性淨﹐則爲渴愛煩惱所污。一切諸法不可思惟﹐不作不行﹐淸淨寂靜﹐無有塵垢亦無過失﹐畢竟淸淨如解脫性。法界不壞無有分別﹐實性法性無有差別。一切諸法空無相願﹐如解脫性無礙平等﹐一切諸法亦復如是。若能如是正觀察者﹐是名無濁。善男子﹐菩薩若能爲諸眾生說如是法﹐是名無滓。善男子﹐若有菩薩心無滓濁﹐是人則得淨印三昧。」

海慧菩薩言「世尊﹐如是三昧﹐其義甚深﹐不可說故﹔不可睹見﹐斷數法故﹔難可解了﹐不可見故﹔是大智慧﹐攝諸法故﹔一切菩薩皆悉平等﹐無垢無滓﹐無諸障礙﹐無有住處﹐微妙難明﹐不可諭說﹐其性堅固猶如金剛﹐不生不滅﹐不破不壞﹐不系不縛﹐是大光明遠離闇故﹔不可思議無垢淸淨﹐遠離貪故﹔無有諍訟﹐修集慈故﹔不覺不觀﹐離去來故﹔一切平等﹐如虛空故。世尊﹐觀何因緣得是三昧﹖」

佛言「善男子﹐譬如有人欲遊虛空﹐大自莊嚴菩薩亦爾﹐欲得是定當大莊嚴﹐平等莊嚴一切諸法。何以故﹖世間之法從子得果。善男子﹐一切有爲識爲種子﹐此三昧者無有種子。何以故﹖而此三昧非眼識識﹐乃至非意識識﹐非作非色﹐非受非想非行非識﹐觀一切法普皆平等﹐是名三藐三佛陀。善男子﹐非異相故名爲生死﹐非異相故名爲涅槃。善男子﹐隨生死相卽涅槃相。何以故﹖一切諸法本性淨故。本性性者名爲無性﹐夫無性者名無性相﹐若無相性卽是無作﹐如是無作卽是法性無有文字﹐若無文字卽名爲如﹔如前﹐中後亦爾﹐是名三世。夫三世者卽名爲空﹐空卽無作﹐如是無作﹐何有作者﹖是故無作名之爲空。若無作﹑作者﹐當知無法﹐若無法者﹐無求無願﹔若無願求﹐則無身口意業﹔無身口意業卽名無礙﹔無礙者名爲不出﹐不出不滅不住﹔不滅不住卽無爲相﹔無爲相者﹐是名不住﹔不住者﹐謂無一切所作之業﹐意不住色乃至意不住行。若是四處意無住者是名無住﹐若無住者則不生於相似我慢﹐若無如是相似我慢則無增長﹐若無增長則無有因﹐若無有因則無覺觀﹐若無覺觀是名默然。善男子﹐如是等法其義甚深﹐若能信者卽得解脫﹐永離顚倒煩惱障礙﹐卽能受持過去﹑未來﹑現在諸佛所有法藏﹐是大船師﹑導師﹑商主﹑咒師﹑醫師﹐則能供養三世諸佛﹐是名佛子﹐過於魔業﹐破諸魔眾﹐不久當得淨印三昧﹐能大莊嚴堅牢船舫﹐濟渡眾生於生死海。」

「世尊﹐云何菩薩能壞一切諸魔伴黨﹖」

佛言「菩薩若能不求諸法﹐爾時則能壞破魔眾﹐不求一切境界因緣。善男子﹐有四種魔﹕一者﹑陰魔﹐二者﹑煩惱魔﹐三者﹑死魔﹐四者﹑天魔。善男子﹐若能觀法如幻相者﹐是人則能破壞陰魔﹔若見諸法悉是空相﹐是人則能壞煩惱魔﹔若見諸法不生不滅﹐是人則能破壞死魔﹔若除憍慢﹐則壞天魔。復次﹐善男子﹐若知苦者能壞陰魔﹐若遠離集破煩惱魔﹐若證滅者則壞死魔﹐若修道者則壞天魔。復次﹐善男子﹐若見一切有爲法苦則壞陰魔﹐若見諸法眞實無常壞煩惱魔﹐若見諸法眞實無我能壞死魔﹐若見諸法寂靜涅槃能壞天魔。復次﹐善男子﹐菩薩若能於身無貪﹐捨身施時回向菩提能壞陰魔﹔施時遠離慳貪之心壞煩惱魔﹔若觀財物一切無常能壞死魔﹔爲眾生故修悲布施能壞天魔。復次﹐善男子﹐若有菩薩不爲我見受持淨戒能壞陰魔﹔不爲有貪受持淨戒壞煩惱魔﹔若爲遠離生死過失受持淨戒能壞死魔﹔若能生心令毀禁者悉持淨戒﹐受持淨戒則壞天魔。復次﹐善男子﹐若有菩薩不見我忍﹑我修於忍則壞陰魔﹐不見眾生有修忍者壞煩惱魔﹐不見生死則壞死魔﹐不見菩提則壞天魔。復次﹐善男子﹐若有菩薩勤修精進﹐其身寂靜則壞陰魔﹔勤行精進﹐其心寂靜壞煩惱魔﹔勤行精進﹐觀法無生能壞死魔﹔勤行精進﹐爲調眾生令轉生死則壞天魔。復次﹐善男子﹐若有菩薩不爲五陰修集禪定能壞陰魔﹐不著界處修集禪定壞煩惱魔﹐不著入處修集禪定能壞死魔﹐所有諸善回向菩提能壞天魔。復次﹐善男子﹐若有菩薩知陰方便能壞陰魔﹐知界方便壞煩惱魔﹐知入方便能壞死魔﹐以如是等種種方便回向菩提能壞天魔。復次﹐善男子﹐若有菩薩觀一切法皆是空相能壞陰魔﹐觀一切法悉是無相壞煩惱魔﹐觀一切法悉是無願能壞死魔﹐具是三法回向菩提能壞天魔。復次﹐善男子﹐若有菩薩觀身身處不覺不著能壞陰魔﹐觀受受處不覺不著壞煩惱魔﹐觀心心處不覺不著能壞死魔﹐觀法法處不覺不著能壞天魔。作如是觀﹐終不失於菩提之心﹐是人則能壞破四魔。

「善男子﹐若著我者則增魔事。菩薩摩訶薩亦知有我﹐亦知無我。若有法非有我﹑非無我﹐如是則無一法增減。一切眾生無明所覆﹐是故菩薩爲欲莊嚴無上大乘﹐非爲我故而發莊嚴﹐發莊嚴已作是思惟﹕『誰莊嚴法堅固不壞﹖我當莊嚴﹗我亦不爲壞我﹑眾生﹑壽命﹑士夫而行莊嚴﹐爲破眾生著我邪惑﹑眾生﹑壽命﹑士夫等見而行莊嚴。眾生顚倒見是五陰常﹑樂﹑我﹑淨﹐我當爲說如是無常﹑苦﹑空﹑無我﹐爲令眾生得眞實智。』若有眾生心有願求﹐當知是人卽名爲著。若不願求則無有著﹐若不著者是人不誑﹐若不誑者得眞實智﹐知於過去﹑未來﹑現在﹐不著過去﹑未來﹑現在。何以故﹖過去已盡﹐未來未至﹐現在不住。若於三世不作著想﹐名不顚倒﹐名菩薩行。了知一切眾生諸行﹐知已了了說業及果﹐亦知貪行﹑瞋行﹑癡行﹐知有眾生行於貪欲莊嚴於瞋﹐行於瞋恚莊嚴於貪﹐行於愚癡莊嚴於貪﹐行於貪欲莊嚴於癡﹐行於瞋恚莊嚴於癡﹐行於愚癡莊嚴於瞋。

「善男子﹐有諸眾生於色生貪﹐於聲生瞋。復有眾生於聲生貪﹐於色生恚。復有眾生於香生貪﹐於味生恚。復有眾生於味生貪﹐於香生恚。復有眾生於觸生貪﹐於法生恚。復有眾生於法生貪﹐於觸生恚。復有眾生貪欲羸劣﹐瞋恚猛健。復有眾生貪欲猛健﹐瞋恚羸劣。復有貪羸癡健﹐癡羸貪健﹐瞋羸癡健﹐癡羸瞋健。或有眾生爲色調伏﹐非爲聲香味觸法等﹔有爲聲調伏﹐非爲色香味觸法等﹔有爲香調伏﹐非爲色聲味觸法等﹔有爲味調伏﹐非爲色聲香觸法等﹔有爲觸調伏﹐非爲色聲香味法等﹔有爲法調伏﹐非爲色聲香味觸故。復有眾生心寂靜故而得調伏﹐非身寂靜而得調伏。或有眾生身寂靜故而得調伏﹐非心寂靜而得調伏。或有眾生聞說無常而得調伏﹐非因於苦﹑不淨﹑無我而得調伏。或有眾生聞說苦故而得調伏﹐非因無常﹑不淨﹑無我而得調伏。或有眾生聞說不淨而得調伏﹐非因無常﹑苦﹑無我等而得調伏。或有眾生聞說無我而得調伏﹐非因無常﹑苦﹑不淨等而得調伏。復有眾生見身神通而得調伏﹐非他心智而得調伏﹔或有眾生因他心智而得調伏﹐非因神通而得調伏。

「善男子﹐有諸眾生勤修精進遲得解脫﹐有少精進速得解脫﹐有勤精進速得解脫﹐有少精進遲得解脫﹐有因解脫非緣解脫﹐有緣解脫非因解脫﹐有因緣解脫非因緣解脫。有諸眾生觀於內法而得解脫﹐非觀於外﹔有觀於外而得解脫﹐非觀於內﹔有觀內外而得解脫﹔有不觀內外而得解脫。有諸眾生因樂行故而得解脫﹐非因苦行﹔有因苦行而得解脫﹐非因樂行﹔或因苦樂而得解脫﹔或有不因苦行﹑樂行而得解脫。有諸眾生因贊美故而得調伏﹐非因呵責﹔或因呵責而得調伏﹐非因贊美﹔或因贊毀而得調伏﹔或有不因而得調伏。有諸眾生因逆說法而得調伏﹐不因順說﹔或有因順而得調伏﹐不因於逆﹔或因逆順而得調伏﹔或有非因逆順說法而得調伏。有諸眾生因聞略說而得調伏﹐非因於廣﹔或有因廣而得調伏﹐非因於略﹔有因廣略而得調伏﹔或有不因廣略說法而得調伏。有諸眾生因四眞諦而得調伏﹐有因念處而得調伏﹐有因正勤而得調伏﹐或因如意而得調伏﹐或因五根而得調伏﹐或因五力而得調伏﹐或因七覺而得調伏﹐或因八道而得調伏。

「善男子﹐眾生之行不可思議﹐眾生之心亦不可思議﹐眾生調伏不可思議﹐所入法門不可思議﹐眾生境界不可思議。菩薩摩訶薩獲得如是不可思議智﹐然後乃知一切眾生所行之行不可思議。善男子﹐譬如羅网多有諸結﹐有人在中以咒術力﹐破网得出隨意而去﹔菩薩摩訶薩亦復如是﹐入眾生中以智咒力﹐壞煩惱网隨意自在﹐𨿽未證得阿耨多羅三藐三菩提﹐而能通達眾生所行。」

爾時﹐舍利弗白佛言「世尊﹐菩薩摩訶薩初發無上菩提心時﹐聞諸眾生有如是行﹐不驚不怖﹐是事實難不可思議。」

佛言「舍利弗﹐於意云何﹖如師子子﹐𨿽復初產﹐聞師子吼﹐有怖畏不﹖」

「不也﹐世尊。」

「菩薩摩訶薩初發無上菩提心時﹐聞眾生行亦復如是。舍利弗﹐於意云何﹖火勢𨿽小﹐畏幹薪不﹖」

「不也﹐世尊。」

「菩薩摩訶薩初發無上菩提心已﹐得智慧火亦復如是。舍利弗﹐如來今以非諭爲諭。舍利弗﹐譬如猛火與諸幹薪﹐結期七日當大戰鬥。爾時﹐一切幹樹艸木種種枝葉悉共聚合如須彌山。爾時﹐猛火有一親友而語之言﹕『汝今何故﹐不自莊嚴多求援助﹖彼薪眾多﹐汝惟一己﹐何能當之﹖』時火答言﹕『彼怨𨿽多﹐我力能敵﹐不須伴黨。』舍利弗﹐菩薩摩訶薩亦復如是﹐𨿽諸煩惱悉共和合其勢熾盛﹐菩薩智慧力能消伏。舍利弗﹐菩薩摩訶薩有二種力﹕一﹑煩惱力﹐二﹑智慧力。菩薩若無煩惱力者﹐則不能共諸眾生行﹐亦不能知眾生行處﹐亦當證於聲聞﹑緣覺。是故菩薩以煩惱力徧遊諸有不生怖畏﹐是名菩薩行於方便。

「舍利弗﹐如小毒蛇不須伴侶﹐初發心者亦復如是。舍利弗﹐譬如螢火𨿽有無量千萬億數﹐不能障蔽日之光明﹔菩薩摩訶薩亦復如是﹐𨿽有煩惱無量無數﹐不能障蔽菩薩智光。舍利弗﹐如阿伽陀一丸之藥能破大毒﹔菩薩智慧亦復如是﹐小智慧藥能壞無量大煩惱毒。舍利弗﹐譬如天降一味之水﹐隨地差別得種種味﹔菩薩摩訶薩一解脫智亦復如是﹐隨眾生根說種種異。舍利弗﹐如閻浮樹下有金泥﹐是金泥中有種種寶﹔菩薩摩訶薩初發菩提金泥心中﹐亦復有聲聞﹑辟支佛寶。舍利弗﹐如余小王﹐一切悉屬轉輪聖王﹔一切人天亦復如是﹐悉來歸屬初心菩薩。舍利弗﹐如薄福人不遇寶雨﹔若不能於無量佛所種諸善根﹐則不能發菩提之心。舍利弗﹐無甘蔗子則無種種石蜜諸味﹔若無菩提心者﹐亦無種種三寶諸味。舍利弗﹐如耆婆醫王常作是言﹕『天下所有無非是藥。』菩薩亦爾﹐說一切法無非菩提。舍利弗﹐如阿修羅王盡其勢力﹐不能遮障日月之道﹔一切魔眾亦復如是﹐盡其勢力不能遮障勤行菩薩修菩提道。舍利弗﹐如色界天宮殿屋宅依空而住﹔勤行菩薩所得菩提﹐亦復如是依空而住。舍利弗﹐譬如虛空悉能容受一切萬物﹐而是虛空初無增減﹔無量佛法亦復如是﹐𨿽有菩薩發心推求﹐而是佛法亦無增減。舍利弗﹐譬如有人任力遊空﹐而虛空性無增無減﹔菩薩亦爾﹐住其信力行於佛智﹐而是佛智亦無增減。舍利弗﹐譬如陶師未成器時不得器名﹔菩薩善法亦復如是﹐未發心時亦不得名。舍利弗﹐如人已見轉輪聖王﹐則不求見諸餘小王﹔菩薩亦爾﹐若已發起菩提之心﹐則不更發聲聞﹑緣覺心。舍利弗﹐如余處中不出眾寶﹐眾寶要出於大海中。舍利弗﹐聲聞寶中不出三寶﹐三寶要從菩薩寶出。舍利弗﹐譬如太子不名爲王﹐非不名王﹔菩薩摩訶薩亦復如是﹐非名爲佛﹐非不名佛。舍利弗﹐譬如小寶亦不可輕。何以故﹖如是小寶能作大事﹐多所利益。菩薩亦爾﹐初發心時亦不可輕。舍利弗﹐我今爲諸菩薩摩訶薩說如是諭﹐若有菩薩聞是諸諭卽得安樂。」

爾時﹐世尊卽說頌曰﹕

「若欲證得於佛道﹐應當除滅疑网心﹐

勤修無上信心者﹐卽能獲得於菩提。

若修淨印三昧者﹐宣說諸法皆如夢﹐

無量世中淨其心﹐卽能得證正覺道。

佛所得道非身業﹐亦非口意二業等﹐

無爲眞實性亦爾﹐是故不可以諭說。

佛道無對不可見﹐非眼識界如虛空﹐

非是一切諸情根﹐又非諸根之境界。

非相非陰非入界﹐非是心意受想識﹐

非知非知之境界﹐是故佛境不可知。

諸佛大悲難思議﹐無量無邊無障礙﹐

無字無聲不可說﹐是故無能知佛界。

若有眾生無量世﹐親近善友聽正法﹐

聞已卽得大福徳﹐常受妙樂如先佛。

一切諸魔不得短﹐諸根調伏行樂處﹐

能以方便壞四魔﹐如法而住行佛界。

若行如是菩提道﹐卽得菩提爲人說﹐

能渡眾生生死海﹐能破一切大邪見。

卽得無上相好等﹐成就十力四無畏﹐

能知眾生煩惱行﹐能壞一切諸有道。

若有菩薩勤精進﹐卽能破壞諸煩惱﹐

如火能焚漧艸木﹐菩提心能燒煩惱。」

爾時﹐世尊復告海慧菩薩言「善男子﹐菩薩摩訶薩勤行精進﹐易得阿耨多羅三藐三菩提。誰有修行勤精進者﹐當知是人卽有菩提。誰有精進﹐是人卽具檀波羅蜜﹑屍波羅蜜﹑羼提波羅蜜﹑毗梨耶波羅蜜﹑禪波羅蜜﹑般若波羅蜜﹐能自利益亦利於他。

「善男子﹐過去無量劫有佛世尊﹐號勤精進如來﹑應﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐國名善見﹐劫名華聚。爾時﹐世界大水彌滿﹐其水出生八萬四千上妙蓮華﹐一一縱廣滿十由旬﹐有無量億金色光明﹐其香微妙。阿迦膩吒諸天見已﹐多受安樂﹐作如是言﹕『是世間中多有蓮華﹐當知亦當多有佛出。』是故此劫名曰華聚。是時﹐彼國寂靜無聲﹔以寂靜故﹐無量世界諸菩薩等常樂觀察﹔以觀察故﹐各各皆得喜行三昧﹐是故彼世名曰善見。其國多有七寶林樹樓閣殿捨﹐眾生安樂如兜率天﹐多饒飲食﹐易獲神通﹐無有女身一切化生﹐亦無二道﹐皆修大乘。

「爾時﹐彼佛有三萬六千出家菩薩皆悉獲得不退轉心﹐無量人天初發菩提堅固不退。彼佛世尊常樂宣說勤精進行。時大眾中有一菩薩﹐名堅固莊嚴﹐從座而起﹐前禮佛足﹐長跪合掌﹐作如是言﹕『世尊﹐云何菩薩勤行精進﹖』佛言﹕『善男子﹐勤行精進凡有四法。何等爲四﹖一者﹑發心﹐二者﹑作心﹐三者﹑觀心﹐四者﹑如法住。如是四法卽是具足佛法因緣。何以故﹖善男子﹐發者卽是生善法因﹐作者名爲增善法因﹐觀者名爲利眾生因﹐如法住者名入一切佛法因緣。又復發者求聞正法﹐作者聞已能說﹐觀者善思惟義﹐如法住者如說而住。又復發者調伏慳心﹐作者能一切施﹐觀者爲眾生施回向菩提﹐如法住者不求施果。又復發者求覓受人﹐作者見來求者生慈湣心﹐觀者觀財無常﹐如法住者不求果報。又復發者如法求財﹐作者求於淨命﹐觀者於不堅物修於堅法﹐如法住者一切捨時不生憍慢。又復發者離諸惡戒﹐作者至心受持諸淨禁戒﹐觀者至心調伏毀禁之人﹐如法住者淨持禁戒不生憍慢。又復發者淨於口業﹐作者淨於身業﹐觀者淨於意業﹐如法住者修集善法。又復發者遠離瞋心﹐作者修集忍辱﹐觀者將護自他﹐如法住者修忍辱已不生憍慢。又復發者常樂教化邪見眾生﹐作者能壞眾生瞋恚之心﹐觀者不見內外﹐如法住者遠離一切煩惱諸結。又復發者遠離懈怠﹐作者勤修精進﹐觀者調伏一切懈怠眾生﹐如法住者勸諸眾生令修精進。又復發者名爲善慈﹐作者所作已竟﹐觀者不求余乘﹐如法住者不失無上菩提之心。又復發者莊嚴禪支﹐作者莊嚴三昧﹐觀者終不生於相似我慢﹐如法住者破壞眾生行惡之心。又復發者莊嚴念心﹐作者莊嚴諸有﹐觀者其意堅固﹐如法住者勇健無怯。又復發者名如法因﹐作者名如方便﹐觀者名爲門戶﹐如法住者名爲解脫。又復發者謂求名字﹐作者持於文字﹐觀者字不可說﹐如法住者遠離文字。又復發者離惡知識﹐作者親近善友﹐觀者於善友所至心聽法﹐如法住者不謬解義。又復發者樂於捨家﹐作者遠離怨親﹐觀者求於善法﹐如法住者不隨他意。又復發者所謂少欲﹐作者所謂知足﹐觀者易養易滿﹐如法住者善知時宜。又復發者如戒而學﹐作者於戒不漏﹐觀者如意學戒﹐如法住者如慧學戒。又復發者檀波羅蜜﹑屍波羅蜜﹐作者羼提波羅蜜﹑毗梨耶波羅蜜﹐觀者禪波羅蜜﹑般若波羅蜜﹐如法住者智波羅蜜﹑方便波羅蜜。又復發者行施攝取﹐作者軟語攝取﹐觀者利他攝取﹐如法住者同利攝取。又復發者所謂大慈﹐作者所謂大悲﹐觀者所謂大喜﹐如法住者所謂大捨。又復發者護持正法﹐作者淨於福田﹐觀者莊嚴相好﹐如法住者調伏眾生。又復發者實知陰魔﹐作者離煩惱魔﹐觀者壞於死魔﹐如法住者摧伏天魔。又復發者謂身念處﹐作者謂受念處﹐觀者謂心念處﹐如法住者謂法念處。又復發者了了知苦﹐作者遠離於集﹐觀者證眞實滅﹐如法住者謂修於道。又復發者所謂信根﹐作者謂精進根﹐觀者所謂念根﹐如法住者所謂慧根。又復發者謂七覺分﹐作者謂八正道﹐觀者謂捨摩他﹐如法住者毗婆捨那。善男子﹐如一切行皆名爲發﹐修一切善悉名爲作﹐一切淨心名之爲觀﹐知一切業名如法住。』

「善男子﹐彼佛復告堅固莊嚴﹕『善男子﹐勤精進者寂靜其心﹐心若寂靜卽是精進﹐若壞貪身卽是精進﹐若知身意卽是精進﹐斷我我所卽是精進﹐斷諸系縛卽是精進﹐障煩惱盡卽是精進﹐若能遠離一切障礙卽是精進﹐若能除卻十種憍慢卽是精進﹐能壞貪恚卽是精進﹐若能遠離無明有愛卽是精進﹐若不放逸者修於善法卽是精進﹐若能眞實觀內外入卽是精進﹐若眞實知陰界諸入卽是精進﹐心寂靜者卽是精進﹐破壞疑心卽是精進﹐若於三世不分別者卽是精進﹐若觀法界不動轉者卽是精進﹐若不漏者卽是精進﹐若不害者卽是精進﹐若不生悔卽是精進﹐若不求者卽是精進﹐若不滅者卽是精進﹐若不作者卽是精進﹐若無增減卽是精進﹐無上無下卽是精進﹐不捨不著卽是精進﹐不縛不解卽是精進﹐不去不來卽是精進﹐不生不滅卽是精進﹐非有放逸非不放逸卽是精進﹐無作作者卽是精進﹐無闇無明卽是精進﹐非見非不見卽是精進。』

「善男子﹐彼佛說是精進法時﹐無量菩薩得無生忍。善男子﹐今此會中五千菩薩亦得如是無生忍法﹐七千天人發阿耨多羅三藐三菩提心。善男子﹐爾時堅固莊嚴菩薩聞是法已﹐爲得如是無量法故﹐勤修精進獲得下忍﹐爲求法故不坐不臥乃至命終﹔旣捨身已得生梵世﹐受梵天身於無量世﹐供養於佛聽受正法﹐於彼劫中﹐周徧供養八萬四千諸佛如來﹐聽受正法勤行精進。善男子﹐汝知爾時堅固莊嚴豈異人乎﹖卽我身是。善男子﹐我久具足是精進故﹐超彌勒等諸大菩薩先成正覺。是故我言誰有精進﹐當知是人卽有菩提。善男子﹐我勤精進﹐猶尙難得阿耨多羅三藐三菩提﹐況懈怠耶﹖若有菩薩能精進者﹐是人則能自利利他。」

爾時﹐世尊卽說頌曰﹕

「我念過去無量世﹐華聚劫中精進佛﹐

善見世界水彌滿﹐出生八萬四千華。

其國猶如兜率天﹐丰饒飲食無女身﹐

不由父母悉化生﹐亦無二道純一乘。

十方世界諸菩薩﹐觀善見國受安樂﹐

三萬二千出家眾﹐無量人天發菩提。

爾時彼佛贊精進﹐惟爲堅固菩薩說﹐

若能發心勤修善﹐系心思惟如法住。

爾時世尊爲我故﹐分別廣說是四句﹐

發菩提心如法行﹐思惟得忍如法住。

若求正法名初發﹐如法而說名爲作﹐

受義不謬善思惟﹐修集於忍如法住。

若勤行施是初發﹐求覓受者名爲作﹐

明見無常善思惟﹐不觀二相如法住。

如法求財是初發﹐淸淨活命是名作﹐

破壞慳心善思惟﹐不求憍慢如法住。

遠離惡戒是初發﹐不漏護戒是名作﹐

調伏毀戒善思惟﹐戒淨無慢如法住。

遠離惡口是初發﹐其心寂靜是名作﹐

其心寂靜善思惟﹐諸法寂靜如法住。

遠離害心是初發﹐修集忍辱是名作﹐

將護自他善思惟﹐忍不生慢如法住。

誘諭瞋者是初發﹐遠離惡人是名作﹐

內外寂靜善思惟﹐不著我心如法住。

遠離懈怠是初發﹐勤修精進是名作﹐

知於眞實善思惟﹐修集於道如法住。

始求善法是初發﹐求已畢竟是名作﹐

念心受持善思惟﹐不失於法如法住。

求於禪支是初發﹐修集三昧是名作﹐

無相似慢善思惟﹐無有過失如法住。

念慧之心是初發﹐獲得法門是名作﹐

擁護正法善思惟﹐勇健精進如法住。

正念因緣是初發﹐修善方便是名作﹐

觀於內法善思惟﹐得解脫已如法住。

始求文字是初發﹐通達解了是名作﹐

知不可說善思惟﹐了無文字如法住。

遠離惡友是初發﹐親善知識是名作﹐

聞已如聞善思惟﹐不遠離法如法住。

佛法出家是初發﹐除捨怨親是名作﹐

修集善法善思惟﹐不隨他意如法住。

少欲知足名發作﹐樂於寂靜善思惟﹐

住寂靜已說無諍﹐亦自修集如法住。

從戒而學是初發﹐不行漏戒是名作﹐

無戒之戒善思惟﹐從智慧戒如法住。

不說世事是初發﹐常樂寂靜是名作﹐

易養易滿善思惟﹐觀察無常如法住。

樂修施戒是初發﹐忍辱精進是名作﹐

修禪智慧善思惟﹐修智方便如法住。

行施攝取是初發﹐軟語攝取是名作﹐

利益眾生善思惟﹐自利利他如法住。

修集慈悲名發作﹐不別三世善思惟﹐

爲諸眾生淨身心﹐修集喜捨如法住。

獲得正法是初發﹐淸淨福田是名作﹐

莊嚴自身善思惟﹐調伏眾生如法住。

破壞陰魔是初發﹐離煩惱魔是名作﹐

能壞死魔善思惟﹐摧魔怨敵如法住。

修集身念是初發﹐修集受念是名作﹐

修集念心善思惟﹐修集法念如法住。

了了知苦是初發﹐遠離於集是名作﹐

證滅眞實善思惟﹐修於正道如法住。

修於信根是初發﹐修集諸力是名作﹐

修念三昧善思惟﹐修於智慧如法住。

身心寂靜是初發﹐遠離邪見是名作﹐

觀於名色善思惟﹐精進不悔如法住。

無我我所是名發﹐無縛無解是名作﹐

無去無來善思惟﹐法性不動如法住。

遠離憍慢是初發﹐除去貪恚是名作﹐

觀十二緣善思惟﹐離癡有愛如法住。

若能遠離一切相﹐破壞所有諸障礙﹐

具足十力四無畏﹐能說功徳勤精進。

如來說是精進法﹐十千眾生悟無生﹐

五千菩薩得法忍﹐無量人天發菩提。

堅固莊嚴我身是﹐精進超過諸菩薩﹐

若欲獲得上眞道﹐當修精進如先佛。」

爾時﹐修悲梵天語海慧菩薩言「所言佛法﹐佛法者﹐云何名佛法﹖」

海慧菩薩言「梵天﹐佛法者名一切法﹐一切法者名爲佛法。如佛法性卽一切法性﹐如一切法性卽佛法性﹐佛法性﹑一切法性無有差別。一切法寂靜﹐佛法亦寂靜﹔一切法空﹐佛法亦空。梵天﹐一切法卽十二因緣﹐菩提者亦十二因緣。」

梵天言「善男子﹐夫佛法者﹐將不過於三界法耶﹖」

「梵天﹐三界﹑佛法性無差別。三界平等﹐佛法平等﹐無有二相。善男子﹐譬如虛空無有增減﹔佛法亦爾﹐無增無減﹐性是空故無上無下。梵天﹐若善男子欲見佛法﹐當作是觀。復次﹐梵天﹐夫佛法者﹐非處非非處﹐非生非滅﹐非靑黃赤白班駁琉璃虛空界色﹑雜色﹑無色﹐非有形質方圓修短﹐無相無相相﹐無縛無解﹐無如是相﹐名爲佛法。無相無句無有文字﹐淸淨寂靜﹐空義﹑無相義﹑無聚義﹑畢竟無出義﹑覺知義﹐不可宣說﹐不可睹﹑不可見者名寂靜義﹐寂靜義者卽是空義﹐空義者卽無聚義﹐無聚義者卽眞實義﹐眞實義者卽是畢竟不出之義﹐畢竟不出義者卽不滅義﹐不滅義者卽無處義﹐無處義者卽是法性﹐法性者卽是佛法﹐是名學法﹑名阿羅漢法﹑名緣覺法﹑名爲佛法。如是佛法及余諸法﹐亦無住處不出不滅﹐無色形質方圓修短﹐無智相貌﹐無明無闇﹐一切諸法等無差別。求佛法者﹐謂佛佛法及一切法。菩薩摩訶薩坐於道場菩提樹下﹐乃能了了眞實知見。何以故﹖諸佛正法無住處故﹐一切諸法亦無住處﹔佛法不可得﹐一切諸法亦不可得﹔佛法平等﹐一切諸法亦復平等。若無因緣卽無種性﹐若無種性卽無出滅﹐若無出滅卽名眞實﹐眞實知者卽是實性。過去﹑未來﹑現在諸法卽是佛法。何以故﹖通達三世無障礙故。無障礙者卽是佛智﹐佛智者卽是十八不共之法﹐不共之法者攝一切法﹐是故諸法卽是佛法﹐諸法﹑佛法無二無別。」

梵天言「善男子﹐汝今了了見佛法不﹖」

「梵天﹐佛法非色不可睹見﹐汝云何言了了見耶﹖一切諸法悉不可見。夫了了者卽是佛法﹐無有二相。」

梵天言「善男子﹐如來何故﹐說佛知見一切諸法﹖」

「梵天﹐如來佛法若有定相﹐可得說言了了知見。」

「善男子﹐佛法無耶﹖」

「梵天﹐法若無定﹐不可說有﹐不可說無。若不可說有無相者﹐云何得言了了知見﹖」

「善男子﹐如來云何說於佛法﹖」

「梵天﹐如說虛空﹐虛空之性實無定相﹐佛法亦爾。」

「善男子﹐佛法如是不可思議。菩薩初發菩提心時﹐聞如是法﹐不驚不怖﹐不可思議﹐正覺之性亦不可思議。」

「梵天﹐佛所說者﹐乃能發是菩提之心﹐是故聞之不生怖畏。梵天﹐若有著者則生怖畏﹐若不著者不生怖畏﹔惜身命者則生怖畏﹐不惜身命無所怖畏﹔有障礙者則生怖畏﹐無障礙者無所怖畏﹔著我我所則生怖畏﹐斷我我所無所怖畏。」

「善男子﹐菩薩摩訶薩有何力故聞深佛法不生怖畏﹖」

「梵天﹐有八種力﹐聞深佛法不生怖畏。何等爲八﹖一者﹑信力﹐二者﹑善友力﹐三者﹑多聞力﹐四者﹑善根力﹐五者﹑善思惟力﹐六者﹑破憍慢力﹐七者﹑大慈悲力﹐八者﹑如法住力。梵天﹐菩薩具足如是八力﹐聞說深法不生怖畏。」

爾時﹐世尊贊海慧菩薩言「善哉﹗善哉﹗善男子﹐善能宣說菩薩諸力。實如汝言﹐菩薩具足如是諸力﹐聞深佛法不生怖畏。善男子﹐一切言說名之爲聲。菩提之性﹐亦不可說﹐亦不可見﹐不可說見名第一義。如來了了知見如是不可宣說﹐湣眾生故而爲宣說菩提﹐非心亦非心數﹐何況聲字﹖善男子﹐如來憐湣諸眾生故覺甚深法﹐覺甚深法已﹐無知無覺﹐無心心數﹐無聲無字﹐不可宣說﹐爲眾生故說有文字﹑音聲﹑次第。善男子﹐譬如虛空非是色法﹐不可睹見﹐非對非作。善男子﹐有人善畫﹐畫空作像﹐若男﹑若女﹑若象﹑若馬﹐如是之人可思議不﹖」

「不也﹐世尊。」

「善男子﹐是猶可信。如來世尊知不可說﹐而能演說﹐是事甚難﹗𨿽復說此不可說法﹐然眞實知性不可說。善男子﹐若聞是法不驚不怖﹐當知是人久於無量諸如來所種諸善根。善男子﹐如是經典不可思議。若有人能受持讀誦﹐書寫解說﹐是人則能受持一切諸佛法藏﹐攝取一切眾生解脫。善男子﹐若有菩薩了了得見無量世界所有諸佛﹐見已卽以上妙七寶滿是世界﹐持用奉獻諸佛世尊﹐是人福徳寧爲多不﹖」

「甚多﹐世尊﹐如是功徳難以諭說。」

「善男子﹐不如有人擁護正法爲憐湣故﹐受持讀誦解說是經。何以故﹖法施之施勝於食施。夫食施者卽是世施﹐法施之施是出世施。善男子﹐若人能護佛正法者﹐卽爲四攝。何等爲四﹖一﹑爲佛攝﹐二﹑爲天攝﹐三﹑爲福攝﹐四﹑爲智攝。佛攝眾生﹐復有四事﹕一者﹑常得親近諸佛﹐二者﹑諸魔不得其便﹐三者﹑獲得無盡陀羅尼﹐四者﹑得住不退轉地。天攝眾生﹐亦有四事﹕一者﹑說法之處諸天淸淨﹐二者﹑說法之時眾樂受聽﹐三者﹑終不爲他因緣所害﹐四者﹑不信者信。福攝眾生亦有四事﹕一者﹑莊嚴於身﹐三十二相﹑八十種好﹔二者﹑莊嚴於口﹐凡所演說眾生樂聞﹔三者﹑莊嚴佛土﹔四者﹑莊嚴種姓﹐所謂釋﹑梵﹑轉輪聖王。智攝眾生亦有四事﹕一者﹑知眾生根如意說法﹐二者﹑知眾生病苦隨病施藥﹐三者﹑得大神通遊諸佛土﹐四者﹑了了通達法界。善男子﹐若欲獲得如是功徳﹐應當勤心護持正法。」

爾時﹐世尊卽說頌曰﹕

「若能護法生憐湣﹐受持是經及廣說﹐

我說千分中一分﹐猶如大海取一渧。

知恩念恩念如來﹐是人可信付法藏﹐

供養無量十方佛﹐如是則能護佛法。

𨿽施無量國珍寶﹐不如至心誦一偈﹐

法施最妙勝食施﹐是故智者應護法。

十方諸佛天龍神﹐功徳智慧所攝取﹐

莊嚴修行諸相好﹐是人皆由護正法。

常遇諸佛善知識﹐常聞無上眞實道﹐

速得無量陀羅尼﹐是人皆由護正法。

身口意戒得淸淨﹐具大神通遊諸國﹐

不退菩提具六度﹐是人皆由護正法。

世界微塵可說盡﹐護法功徳不可量﹐

欲得不可宣說知﹐應當堅心護正法。」

爾時﹐眾中有一菩薩﹐名功徳寶光﹐卽從坐起﹐頭面敬禮﹐長跪合掌﹐前白佛言「世尊﹐如來於是大經典中﹐說言佛法不可宣說。若不可說﹐云何可護﹖」

佛言「善哉﹗善哉﹗善男子﹐如是﹐如是﹐如來正法實不可說。如來覺知不可說法﹐如是正法𨿽不可說而有字句﹐以字句故可得宣示﹐如是字句受持讀誦﹑書寫解說﹐是名護法。善男子﹐復有護法﹐見有受持讀誦﹑書寫解說之者﹐恭敬供養﹐親近禮拜﹐尊重贊嘆﹐生於師想﹐擁護供給衣服﹑飲食﹑臥具﹑湯藥﹑房舍﹑燈燭﹐聞其所說稱贊善哉﹐護其種姓所住宅舍﹐亦復護其侍使之等﹐聞惡隱蔽﹐聞善稱揚。善男子﹐若能擁護是持法者﹐是人卽能護佛法僧。復次﹐善男子﹐若有能修空無相願﹐是人卽是護持正法。復次。善男子﹐見有誹謗方等經者﹐不與同止﹐言語談論調伏其罪﹐是人卽是護持正法。復次﹐善男子﹐若有人能修集悲心無飲食想﹐憐湣眾生﹐宣說正法﹐是名護法。復次﹐善男子﹐不惜身命受持讀誦﹑書寫解說如是等經﹐是名護法。復次﹐善男子﹐若有聽法一字一句﹐往一由旬乃至七步入出息頃﹐是名護法。

「善男子﹐過去無量阿僧祇劫﹐有佛號曰大知聲力如來﹑應﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐國名淨光﹐劫名髙顯﹐其土純是靑琉璃寶。諸菩薩眾一切成就無量勢力﹐具足神通﹐智慧無礙。一切菩薩悉受天身﹐至心聽法﹐無有出家﹑在家差別。爾時﹐世尊爲護法故﹐與諸大眾頒宣正法。彼時﹐會中有一菩薩﹐名曰法慧﹐白佛言﹕『世尊﹐何等是法而言擁護﹖』佛言﹕『善男子﹐夫六入者樂求境界﹐若能遮止是名護法。善男子﹐眼識於色是名非法﹐若能遠離是名護法﹔乃至意識於法亦復如是。善男子﹐若見眼空見已﹐不觀於色﹐不著於識﹐是名爲法﹔若能眞實知如是法﹐是名護法。乃至若見意空﹐見已不觀於法﹐不著於識﹐是名爲法﹔若能眞實知如是法﹐是名護法。善男子﹐若法能生法﹐於是法中不求不取﹐心不貪著﹐是名護法。若有見法能生邪見﹐於是見中不求不取﹐心不貪著﹐是名護法。若有無明不能淨心﹐於是垢中不求不取﹐心不貪著﹐是名護法。善男子﹐若有一法求取之後不能施人﹐此法非法﹐亦非比尼。若能施者﹐卽是正法﹐卽是比尼。若有無取無求無施﹐卽是正法﹐卽是比尼。夫取求者﹐卽是非道﹔若不施﹐卽是非法﹐卽非比尼。若能施者﹐卽是正法﹐卽是比尼。不取不求不施﹐卽是不出不生不滅﹔若非出生滅﹐云何可施﹖不可施者乃名爲法﹐乃名比尼。何以故﹖未生煩惱作障因緣故。是故無盡﹐無盡者無出﹐無出者名爲法﹐名爲比尼。於如是法不求不取﹐是名護法。』善男子﹐爾時彼佛說是法時﹐三萬二千菩薩得無生法忍。

「海慧菩薩言﹕『世尊﹐如我解佛所說義者﹐法及非法是名爲法。何以故﹖若有分別法﹑非法者﹐是人不名護持正法。若作法相﹐是名非法。世尊﹐若能了達見一切法是無法者﹐是名第一眞實之義。世尊﹐若無法﹑無非法卽是無數﹐若無數者卽是實性﹐實性者名爲虛空﹐虛空之性無邊無節﹔法性亦爾﹐法性﹑實性無有差別。何以故﹖無邊無節故。若有菩薩見如是等﹐卽眞實見。世尊﹐我不見一法﹐以不見故﹐不見有增﹐不見有減。世尊﹐我如是見﹐將不誹謗如來說耶﹖是實見不﹖』『善男子﹐如是見者﹐不謗如來﹐是眞實見。』說是法時﹐海慧菩薩及萬天人得無生忍。善男子﹐汝知爾時海慧菩薩豈異人乎﹖卽我身是。是故我於無量世中﹐所求正法今以付汝。」

爾時﹐眾中有六萬億諸菩薩等﹐同共發聲白佛言「世尊﹐我等當共擁護正法﹐受持廣說。」

佛言「善男子﹐汝今云何如法而住護持正法﹖」

山王菩薩卽作是言「世尊﹐惜身命者不能護法﹔我不惜命﹐如法而住﹐故能護法。」

功徳山王菩薩言「世尊﹐有貪利者不能護法﹔我無貪利﹐故能護法。」

寶幢菩薩言「世尊﹐若見有法﹑非法二相﹐不能護法﹔我無二相﹐故能護法。」

福徳藏菩薩言「世尊﹐具煩惱者不能護法﹔我有智力﹐已遠離之﹐故能護法。」

持炬菩薩言「世尊﹐不破闇者不能護法﹔我今破闇﹐故能護法。」

電光菩薩電光菩薩言「世尊﹐若隨他心不能護法﹐我隨自意﹐故能護法。」

徧藏菩薩言「世尊﹐不調諸根不能護法﹔我今調伏﹐故能護法。」

淨光菩薩言「世尊﹐若作種種諸法相者﹐不能護法﹔我今於法無種種相﹐故能護法。」

增行菩薩言「世尊﹐心狂亂者不能護法﹔我修三昧﹐故能護法。」

商主菩薩言「世尊﹐不知道者不能護法﹔我今了知﹐故能護法。」

善念菩薩言「世尊﹐有疑心者不能護法﹔我已斷疑﹐故能護法。」

善見菩薩言「世尊﹐不如法住﹐不能護法﹔我如法住﹐故能護法。」

慧光菩薩言「世尊﹐愚癡之人不能護法﹔我今修智﹐故能護法。」

平等菩薩言「世尊﹐取怨親相不能護法﹔我今平等﹐故能護法。」

法行菩薩言「世尊﹐不知眾生諸根境界﹐不能護法﹔我今知之﹐故能護法。」

神通王菩薩言「世尊﹐見我我所不能護法﹔我今不見。故能護法。」

師子吼菩薩言「世尊﹐不知佛性﹐不能護法﹔我今知之﹐故能護法。」

彌勒菩薩言「世尊﹐若遠菩提﹐不能護法﹔我今已近﹐故能護法。」

功徳聚菩薩言「世尊﹐若無無量功徳聚者﹐不能護法﹔我今已有﹐故能護法。」

文殊師利言「世尊﹐如是等語悉是謬語。何以故﹖如來世尊坐於道場菩提樹下不得一法﹐汝云何言『我當護法』﹖世尊﹐我於諸法不取不捨﹐爲眾生故修集悲心﹐不護不捨。」

爾時﹐佛贊文殊師利言「善哉﹗善哉﹗善男子﹐如來昔坐菩提樹下實無所得﹐無所得故便從中起。」

文殊師利言「如來眞實坐於道場菩提樹耶﹖何故而言從坐而起﹖世尊﹐如來若坐菩提樹下﹐如來世尊則有二相﹕一者﹑如來﹐二者﹑菩提。如來世尊已離二相。」

佛言「善男子﹐菩提﹑眾生一切法性等無差別﹐一味一性。如來坐於菩提樹下見如是法﹐是故名爲逮得菩提。我都不見離菩提外別有一法﹐見一切法皆悉平等。而是平等不入於數﹐是故平等名爲無礙﹐以是因緣﹐如來名爲一切無礙。善男子﹐若能如是見如來者﹐是人卽得如來解脫﹔得解脫已﹐則能如是眞實知見。」

說是法時﹐海慧菩薩所將眷屬諸菩薩等﹐歡喜踴躍﹐各作是言「我等今者得大利益﹐現見釋迦牟尼如來﹐及見文殊師利菩薩﹗世尊﹐隨是經典所住世界﹐當知其土得大利益。若有供養是經典者﹐及有受持讀誦﹑書寫﹑廣說其義﹐亦得利益。」

爾時﹐世尊告諸菩薩言「汝今知得何等利益﹖」

諸菩薩言「世尊﹐我等當以如是之義咨問文殊。」諸菩薩言「文殊師利﹐云何名爲得大利益﹖」

文殊師利言「有十利益。何等爲十﹖佛出於世見已生信﹐旣生信已聽受正法﹐聞正法已永壞疑心﹐壞疑心已得淸淨命﹐得淸淨命已不爲利說法﹐彼聞法已發菩提心﹐旣發心已堅固不退﹐心不退已如法而住﹐如法住已得無生忍。諸善男子﹐是名十利不可思議。」

說是法時﹐三萬六千眾生發阿耨多羅三藐三菩提心﹔三千大千世界大地六種震動﹐出金色光。

爾時﹐海慧菩薩白佛言「世尊﹐是大乘經能多利益無量眾生。何以故﹖一切眾生因大乘故﹐得人天樂及涅槃樂。世尊﹐夫大乘者﹐何法攝取﹖何法利益﹖何法難得﹖何法障礙﹖何因緣故名爲大乘﹖」

佛言「善男子﹐有一法攝取大乘﹐所謂初發菩提之心﹐旣發心已修不放逸。復有一法﹐明信業果。復有一法﹐觀十二緣。復有一法﹐於諸眾生其心平等﹐樂修大慈。復有一法﹐謂不退失菩提之心。復有一法﹐所謂念佛。復有一法﹐如法住已念於正法。復有一法﹐以不退心念於眾僧。復有一法﹐不失道心念於淨戒。復有一法﹐遠離煩惱心念於捨。復有一法﹐欲得無量寂靜之身專念於天。復有一法﹐念欲安隱一切眾生。復有一法﹐勤行精進。復有一法﹐欲令眾生悉得解脫﹐得解脫已受於喜樂。復有一法﹐樂求正法。復有一法﹐遠離退心爲眾說法。復有一法﹐於聽法者生愛念心。復有一法﹐於說法者樂爲供養。復有一法﹐於正法中生藥樹想。復有一法﹐於自己身生大醫想。復有一法﹐至心專念護持正法。復有一法﹐紹隆三寶不令斷絕。復有一法﹐遠離懈怠。復有一法﹐所謂知足。復有一法﹐於一切財無貪慳想。復有一法﹐自持戒已能化毀禁。復有一法﹐自修忍已﹐能化眾生令離瞋心。復有一法﹐得少利益生大恩想。復有一法﹐少得恩分生大報想。復有一法﹐自持淨戒不輕毀禁。復有一法﹐破於憍慢。復有一法﹐至心求覓聽法之人。復有一法﹐離惡知識。復有一法﹐至心修善。復有一法﹐不隨他意。復有一法﹐調伏諸根。復有一法﹐於法師心如如來想。復有一法﹐不惜身命護持正法。復有一法﹐行於世法不爲沾污。復有一法﹐不惜身命求於正法。復有一法﹐調伏眾生受苦不恨。復有一法﹐如來現在﹑若涅槃後﹐供養塔像等無有二。復有一法﹐眾生不請樂爲善友。復有一法﹐於好物中心無貪著。復有一法﹐樂念出家。復有一法﹐樂稱人善。復有一法﹐樂求莊嚴菩提之法。復有一法﹐於同師同學心無嫉妒。復有一法﹐教化眾生發菩提心心無悔退。復有一法﹐覆藏他過。復有一法﹐求一切語。復有一法﹐求一切作。復有一法﹐所謂實語。復有一法﹐發言之後要終其事。復有一法﹐於善法所心無厭足。復有一法﹐隨所得物悉與人共。復有一法﹐善知魔界。復有一法﹐破壞憍慢修眞實知。復有一法﹐心樂寂靜。復有一法﹐離我我所。復有一法﹐不自贊嘆。復有一法﹐隨俗而行。復有一法﹐修正命已樂於寂靜。復有一法﹐持淨戒已思惟善法。復有一法﹐修多聞已不生憍慢。復有一法﹐修善行已卽住初地。復有一法﹐修空三昧觀於法性。復有一法﹐得供養已其心不髙。復有一法﹐樂說世者不與同止。復有一法﹐得如法物與同學共。復有一法﹐眞實方便。復有一法﹐一切知已不生貪想。復有一法﹐未學學已心不生悔。復有一法﹐旣學知已心不輕慢。復有一法﹐遇罵辱已心不生瞋。復有一法﹐供養罵辱其心無二。復有一法﹐聞說正法稱贊善哉。復有一法﹐爲欲具足六波羅蜜常求莊嚴。復有一法﹐信心不退。復有一法﹐爲菩提道求於莊嚴。復有一法﹐受供養已常淨己心﹐爲令施主得大利益。復有一法﹐具足七財。復有一法﹐能破眾生貧窮困苦。復有一法﹐以善方便調伏眾生。復有一法﹐以四攝法攝取眾生。復有一法﹐不與眾生而共諍訟。復有一法﹐聞法之時﹐於法師所不求其短。復有一法﹐未得無上沙門果證心不生悔。復有一法﹐常行世間﹐不爲八法之所染污。復有一法﹐常觀己過。復有一法﹐於舉罪者不生瞋恚。復有一法﹐見世間法其心生捨。復有一法﹐不誑善友。復有一法﹐先淨其心教他令淨。復有一法﹐不爲利養受持淨戒。復有一法﹐爲增善法修集寂靜。復有一法﹐爲於善法修淨莊嚴。復有一法﹐爲淨功徳而修莊嚴。復有一法﹐爲淨智慧而修莊嚴。復有一法﹐修集無想三昧方便。復有一法﹐如法而忍。復有一法﹐修三解脫。復有一法﹐知處非處。復有一法﹐修捨摩他﹐爲欲莊嚴毗婆捨那。復有一法﹐知於解脫。復有一法﹐觀於三世等。復有一法﹐謂不分別一切法界。復有一法﹐一切法性不生不滅。菩薩摩訶薩觀是百法﹐如是名爲攝取大乘。」大方等大集經卷第十海慧菩薩品第五之三

爾時﹐世尊復告海慧菩薩言「善男子﹐有二法利益大乘﹕一者﹑樂念佛法﹐二者﹑樂離聲聞。復有二法﹕一者﹑擁護解脫﹐二者﹑能演說法。復有二法﹕一者﹑求菩提心﹐二者﹑調伏眾生。復有二法﹕一者﹑觀菩提心猶如幻相﹐二者﹑觀諸眾生悉無有我。復有二法﹕一者﹑不捨菩提之心﹐二者﹑觀法平等。復有二法﹕一者﹑淨於善根﹐二者﹑無作無淨。復有二法﹕一者﹑爲善法故而修莊嚴﹐二者﹑畢竟。復有二法﹕一者﹑自身畢竟﹐二者﹑眾生畢竟。復有二法﹕一者﹑內淨﹐二者﹑外淨。復有二法﹕一﹑不作罪﹐二﹑作已悔。復有二法﹕一﹑能布施﹐二﹑不求報。復有二法﹕一﹑平等施﹐二﹑能回向。復有二法﹕一者﹑持戒﹐二者﹑不求善果。復有二法﹕一﹑不自譽﹐二﹑不毀他。復有二法﹕一者﹑忍辱﹐二者﹑軟語。復有二法﹕一者﹑於貪不貪﹐二者﹑於瞋不瞋。復有二法﹕一者﹑爲於善法勤修精進﹐二者﹑不輕懈怠。復有二法﹕一﹑身寂靜﹐二﹑心寂靜。復有二法﹕一﹑求禪支﹐二﹑調伏心。復有二法﹕一﹑樂在禪定﹐二﹑不厭欲界。復有二法﹕一者﹑求法﹐二者﹑樂法。復有二法﹕一者﹑樂觀法﹐二者﹑欲法。復有二法﹕一者﹑樂求善友﹐二者﹑恭敬供養。復有二法﹕一﹑至心聽﹐二﹑至心受。復有二法﹕一﹑數咨問﹐二﹑如法住。復有二法﹕一者﹑知法﹐二者﹑知義。復有二法﹕一者﹑聞已無厭﹐二者﹑知已無厭。復有二法﹕一者﹑修善﹐二者﹑離惡。復有二法﹕一者﹑樂說正法﹐二者﹑於受法者生憐湣心。復有二法﹕一者﹑於法無慳吝心﹐二者﹑說時無有食想。復有二法﹕一者﹑至心聽﹐二﹑至心受。復有二法﹕一﹑離五蓋﹐二﹑修七覺。復有二法﹕一者﹑喜﹐二者﹑樂。復有二法﹕一者﹑知已﹐二者﹑知時。復有二法﹕一﹑信果報﹐二﹑作善業。復有二法﹕一者﹑不斷聖性﹐二者﹑實語。復有二法﹕一者﹑如說而住﹐二者﹑不藏如來功徳。復有二法﹕一者﹑淨身﹐二者﹑遠離三不善根。復有二法﹕一者﹑觀身猶如艸木﹐二者﹑爲淨心故修行善法。復有二法﹕一者﹑淨口﹐二者﹑遠離四過。復有二法﹕一者﹑觀一切法悉不可說﹐二者﹑觀聲如響。復有二法﹕一者﹑淨心﹐二者﹑遠離無明嫉妒邪見。復有二法﹕一者﹑內淨﹐二者﹑外無行處。復有二法﹕一者﹑修慈﹐二者﹑遠離親怨之想。復有二法﹕一﹑觀眾生猶如虛空﹐二者﹑修慈。復有二法﹕一者﹑不捨悲心﹐二者﹑求善不悔。復有二法﹕一者﹑能調不調﹐二者﹑調時不悔。復有二法﹕一者﹑持法﹐二者﹑護持法者。復有二法﹕一者﹑樂法﹐二者﹑護法。復有二法﹕一者﹑稱揚人善﹐二者﹑樂藏他過。復有二法﹕一者﹑離貪﹐二者﹑離瞋。復有二法﹕一者﹑不捨眾生﹐二者﹑修捨。復有二法﹕一者﹑念佛﹐二者﹑知無念處。復有二法﹕一者﹑觀身﹐二者﹑求三十二相。復有二法﹕一者﹑念法﹐二者﹑化諸眾生令住法中。復有二法﹕一者﹑觀無貪處﹐二者﹑於貪者所生於悲心。復有二法﹕一者﹑念菩薩僧﹐二者﹑依無退僧。復有二法﹕一者﹑觀於無僧﹐二者﹑擁護四沙門果。復有二法﹕一者﹑念戒﹐二者﹑知菩提心不可宣說。復有二法﹕一者﹑觀戒無住﹐二者﹑護毀禁者。復有二法﹕一者﹑念施﹐二者﹑施已無悔。復有二法﹕一者﹑遠離煩惱﹐二者﹑離煩惱故演說正法。復有二法﹕一者﹑念天﹐二者﹑樂寂靜。復有二法﹕一者﹑具足念心﹐二者﹑擁護亂心。復有二法﹕一者﹑功徳莊嚴﹐二者﹑智慧莊嚴。復有二法﹕一者﹑觀無造作﹐二者﹑樂修善法。復有二法﹕一者﹑無縛﹐二者﹑縛者解脫。復有二法﹕一者﹑遠離誑心﹐二者﹑至心淸淨。復有二法﹕一者﹑知恩﹐二者﹑念恩。復有二法﹕一者﹑說一切過﹐二者﹑而遠離之。復有二法﹕一者﹑自修聖行﹐二者﹑化他令行。復有二法﹕一者﹑願求善法﹐二者﹑心無厭足。復有二法﹕一者﹑遠離惡法﹐二者﹑親近善法。復有二法﹕一者﹑請佛說法﹐二者﹑至心聽受。復有二法﹕一者﹑知一切法不生不滅﹐二者﹑說字句義。復有二法﹕一者﹑知無眾生﹐二者﹑以己善根與眾生共。復有二法﹕一者﹑遠離諸相﹐二者﹑深求三十二相。復有二法﹕一者﹑觀空﹐二者﹑將護眾生。復有二法﹕一者﹑修集無願﹐二者﹑及願眾生。復有二法﹕一者﹑修一切善﹐二者﹑願諸眾生同修善根。復有二法﹕一者﹑智慧無礙﹐二者﹑受諸有身。復有二法﹕一者﹑不動﹐二者﹑不悔。復有二法﹕一者﹑慚﹐二者﹑愧。復有二法﹕一﹑樂寂靜﹐二﹑求靜法。復有二法﹕一者﹑修集無諍三昧﹐二者﹑觀無眾生。復有二法﹕一者﹑少欲﹐二者﹑知足。復有二法﹕一者﹑覆藏他罪﹐二者﹑顯露己過。復有二法﹕一者﹑觀十二因緣﹐二者﹑深信。復有二法﹕一者﹑無我﹐二者﹑無眾生。復有二法﹕一者﹑防自煩惱﹐二者﹑壞他煩惱。復有二法﹕一者﹑觀無作無受﹐二者﹑樂修善法。復有二法﹕一者﹑觀生死過﹐二者﹑不斷生死。復有二法﹕一者﹑自樂生死﹐二者﹑化諸眾生令度生死。復有二法﹕一者﹑求波羅蜜﹐二者﹑求已無處。復有二法﹕一者﹑求智﹐二者﹑化他令同己智。復有二法﹕一者﹑不求供養﹐二者﹑爲供養故造作諸業。復有二法﹕一者﹑於有恩處常欲報之﹐二者﹑於恩無恩等而報之。復有二法﹕一者﹑修不放逸﹐二者﹑修無緣慈。復有二法﹕一者﹑入於出家﹐二者﹑旣出家已心生愛樂。復有二法﹕一者﹑自成功徳﹐二者﹑於無徳者生憐湣心。復有二法﹕一者﹑修於身念﹐二者﹑無有念處。復有二法﹕一者﹑念於受處﹐二者﹑無有念處。復有二法﹕一者﹑念於心處﹐二者﹑無有念處。復有二法﹕一者﹑念於法處﹐二者﹑無有念處。復有二法﹕一者﹑遠離不善之法﹐二者﹑親近能生善法。復有二法﹕一者﹑遠離已生惡法﹐二者﹑護持已生善法。復有二法﹕一者﹑爲令未生善法得生﹐二者﹑爲令增廣而擁護之。復有二法﹕一者﹑獲大神通﹐二者﹑得已教化眾生。復有二法﹕一者﹑安住法界﹐二者﹑徧見諸佛世界。復有二法﹕一者﹑信心不動﹐二者﹑化不信者令同己信。復有二法﹕一者﹑淨心﹐二者﹑教化狂亂之人。復有二法﹕一﹑勤精進﹐二﹑化懈怠。復有二法﹕一者﹑具足無礙智慧﹐二者﹑化彼無明眾生。復有二法﹕一者﹑觀界﹐二者﹑觀緣。復有二法﹕一者﹑求智莊嚴﹐二者﹑其心不悔。復有二法﹕一者﹑觀諸煩惱﹐二者﹑出煩惱已了知解脫。復有二法﹕一者﹑一切法解脫﹐二者﹑煩惱不合三界。復有二法﹕一者﹑莊嚴菩提﹐二者﹑修學菩提。復有二法﹕一者﹑盡智﹐二﹑無生智。復有二法﹕一者﹑觀聖道方便﹐二者﹑觀生死方便。復有二法﹕一者﹑畢竟道﹐二者﹑知退轉道。復有二法﹕一者﹑如法而住﹐二者﹑於諸法中不生著見。復有二法﹕一者﹑從緣生滅﹐二者﹑從緣解脫。復有二法﹕一﹑知魔業﹐二﹑知已離。復有二法﹕一者﹑於恚生忍﹐二者﹑於忍生愛。復有二法﹕一者﹑爲菩提故而修莊嚴﹐二者﹑𨿽修莊嚴心無貪著。復有二法﹕一者﹑不捨煩惱﹐二者﹑不捨修善莊嚴。復有二法﹕一者﹑知處非處﹐二者﹑以諸善根回向菩提。復有二法﹕一者﹑觀菩提心猶如幻相﹐二者﹑修向無上菩提莊嚴。復有二法﹕一者﹑觀諸眾生及以菩提等無差別﹐二者﹑知諸眾生因緣菩提而得解脫。復有二法﹕一者﹑知法無生﹐二者﹑爲善法故而修莊嚴。復有二法﹕一者﹑不可說法而能宣說﹐二者﹑一切眾生悉同一乘。

「復有三法﹕一者﹑初發菩提之心﹐二者﹑親近善友心不生悔﹐三者﹑修集大悲心不退轉。復有三法﹕一者﹑破壞慳吝﹐二者﹑惠施一切﹐三者﹑攝取菩提。復有三法﹕一者﹑具足淨戒﹐二者﹑調伏毀禁﹐三者﹑回向菩提。復有三法﹕一者﹑心不瞋恨﹐二者﹑調瞋恚者﹐三者﹑回向菩提。復有三法﹕一者﹑於生死中心無悔退﹐二者﹑甘樂營他所作事業﹐三者﹑回向菩提。復有三法﹕一者﹑得三昧定﹐二者﹑不生憍慢﹐三者﹑回向菩提。復有三法﹕一者﹑求於多聞﹐二者﹑得已不生憍慢﹐三者﹑回向菩提。復有三法﹕一者﹑生緣﹐二者﹑法緣﹐三者﹑無緣。復有三法﹕一者﹑自悲﹐二者﹑悲他﹐三者﹑離自他悲。復有三法﹕一者﹑爲於自利修集智慧﹐二者﹑以是智慧轉化眾生﹐三者﹑自利利他。復有三法﹕一者﹑知過去已盡﹐二者﹑知未來無生﹐三者﹑知現在無住。復有三法﹕一者﹑爲正定者修集慈心﹐二者﹑爲邪定者修集悲心﹐三者﹑爲不定者修集解脫。復有三法﹕一者﹑淨身﹐二者﹑淨口﹐三者﹑淨意。復有三法﹕一者﹑修不淨觀爲壞貪欲﹐二者﹑修慈爲壞瞋恚﹐三者﹑觀十二因緣爲壞無明。復有三法﹕一者﹑安﹐二者﹑樂﹐三者﹑知足。復有三法﹕一者﹑聞已能持﹐二者﹑能廣分別文字句義﹐三者﹑觀察罪過。復有三法﹕一者﹑具足七財﹐二者﹑能大法施﹐三者﹑能施眾生。復有三法﹕一者﹑實義﹐二者﹑眞義﹐三者﹑不誑義。復有三法﹕一者﹑自知﹐二者﹑知他﹐三者﹑知時。復有三法﹕一者﹑五陰法陰平等﹐二者﹑諸界法界平等﹐三者﹑諸入法入平等。復有三法﹕一者﹑修空﹐二者﹑無相﹐三者﹑無願。復有三法﹕一者﹑不謗因果﹐二者﹑方便生法皆從因緣﹐三者﹑和合因緣而得名字。復有三法﹕一者﹑信佛不可思議﹐二者﹑信法不生誹謗﹐三者﹑信僧良祐福田。復有三法﹕一者﹑遠離貪欲﹐二者﹑遠離瞋恚﹐三者﹑遠離愚癡。復有三法﹕一者﹑世諦﹐二者﹑第一義諦﹐三者﹑不著二諦。復有三法﹕一者﹑遠離煩惱﹐二者﹑遠離憍慢﹐三者﹑於福田所禮拜供養。復有三法﹕一者﹑不染欲界﹐二者﹑不著色界﹐三者﹑於無色界不生憍慢。復有三法﹕一者﹑供養不喜﹐二者﹑毀辱不恚﹐三者﹑離世八法。復有三法﹕一者﹑藏覆諸根﹐二者﹑解了諸根﹐三者﹑寂靜諸根。復有三法﹕一者﹑趣向善地﹐二者﹑離善地障﹐三者﹑觀善地徳。復有三法﹕一者﹑至心﹐二者﹑淨心﹐三者﹑淨莊嚴。復有三法﹕一者﹑學戒戒﹐二者﹑學心戒﹐三者﹑學慧戒。復有三法﹕一者﹑受樂不生貪逸﹐二者﹑受苦不生惱恚﹐三者﹑不苦不樂修集於捨。復有三法﹕一者﹑轉因不造作故﹐二者﹑轉於煩惱不觀相故﹐三者﹑轉於三世無願求故。復有三法﹕一者﹑眼空﹐二者﹑色寂靜﹐三者﹑受無住處。復有三法﹕一者﹑藏戒﹐二者﹑護定﹐三者﹑觀慧。復有三法﹕一者﹑憶持念法﹐二者﹑思惟觀法﹐三者﹑如法而住。復有三法﹕一者﹑音聲因緣聲聞解脫﹐二者﹑十二因緣緣覺解脫﹐三者﹑六度因緣菩薩解脫。復有三法﹕一者﹑施﹐二者﹑大施﹐三者﹑畢竟施。復有三法﹕一者﹑護法﹐二者﹑護持正法﹐三者﹑護持大乘。復有三法﹕一者﹑行於生死﹐二者﹑觀其罪過﹐三者﹑知已遠離。復有三法﹕一者﹑至心聽法破除五蓋﹐二者﹑常樂寂靜﹐三者﹑如法而住。復有三法﹕一者﹑依義﹐二者﹑依法﹐三者﹑依智。復有三法﹕一者﹑求多聞已樂於寂靜﹐二者﹑樂寂靜已思惟善法﹐三者﹑善思惟已知法平等。復有三法﹕一者﹑親近智者﹐二者﹑咨問多聞﹐三者﹑護於善人。復有三法﹕一﹑無貪心爲人說法﹐二﹑見聽法者慈心視之﹐三者﹑一心觀於菩提。復有三法﹕一者﹑視諸眾生其心平等﹐二者﹑觀心平等﹐三者﹑觀佛平等。復有三法﹕一者﹑過去已盡﹐二者﹑未來不合﹐三者﹑現在不住。復有三法﹕一者﹑觀苦無常﹐二者﹑諸法無我﹐三者﹑涅槃寂靜。復有三法﹕一者﹑聞已堅持﹐二者﹑三昧堅持﹐三者﹑智慧堅持。復有三法﹕一者﹑犯已不覆﹐二者﹑悔先所犯﹐三者﹑至心護戒。復有三法﹕一者﹑破壞疑心﹐二者﹑破壞悔心﹐三者﹑破障礙心。復有三法﹕一者﹑善欲﹐二者﹑離談世事﹐三者﹑樂於寂靜。復有三法﹕一者﹑忍甚深法﹐二者﹑說甚深義﹐三者﹑解種種義。復有三法﹕一者﹑具足聲忍﹐二者﹑具思惟忍﹐三者﹑具於順忍。復有三法﹕一者﹑智慧方便﹐二者﹑大慈﹐三者﹑精進堅牢。善男子﹐菩薩具足如是等法﹐能利益大乘。

「善男子﹐復有四法障礙大乘。何等爲四﹖一者﹑聽不應聽﹐二者﹑不欲聽受菩薩法藏﹐三者﹑行諸魔業﹐四者﹑誹謗正法。復有四法﹕一者﹑貪欲﹐二者﹑瞋恚﹐三者﹑愚癡﹐四者﹑不樂求法。復有四法﹕一者﹑嫉他得利﹐二者﹑於財慳貪﹐三者﹑樂誑法師﹐四者﹑不樂親近見善知識。復有四法﹕一者﹑於善知識生惡友想﹐二者﹑於惡知識生善友想﹐三者﹑非法法想﹐四者﹑法非法想。復有四法﹕一者﹑不樂惠施﹐二者﹑施已生悔﹐三者﹑施已觀過﹐四者﹑不念菩提心。復有四法﹕一者﹑爲欲而施﹐二者﹑爲瞋而施﹐三者﹑爲癡而施﹐四者﹑爲怖畏而施。復有四法﹕一者﹑爲名字施﹐二者﹑爲本而施﹐三者﹑爲善友施﹐四者﹑爲勝故施。復有四法﹕一者﹑不至心施﹐二者﹑不自手施﹐三者﹑不現見施﹐四者﹑輕慢施。復有四法﹕一者﹑下物施﹐二﹑少物施﹐三者﹑不至心施﹐四者﹑輕慢施。復有四法﹕一者﹑毒施﹐二者﹑刀施﹐三者﹑不淨施﹐四者﹑無利益施。復有四法﹕一者﹑見持戒者生瞋恚心﹐二者﹑見毀禁者生愛念心﹐三者﹑隨惡友語﹐四者﹑不念施戒。復有四法﹕一者﹑非法求利﹐二者﹑如法得財不與人共﹐三者﹑斷他供養﹐四者﹑心不知足。復有四法﹕一者﹑爲貪利養故攝持威儀﹐二者﹑爲利養故下聲而語﹐三者﹑其心諂曲﹐四者﹑邪命自活。復有四法﹕一者﹑於同學所生瞋恚心﹐二者﹑於同乘者生瞋恚心﹐三者﹑不知魔業﹐四者﹑樂說他過。復有四法﹕一者﹑憍慢不聽正法﹐二者﹑不能恭敬法師﹐三者﹑不能禮拜父母師長善友﹐四者﹑意隨惡業。復有四法﹕一者﹑覆他功徳﹐二者﹑廣說他過﹐三者﹑增長憍慢﹐四者﹑瞋恚堅固。復有四法﹕一者﹑懈怠﹐二者﹑不樂聽聞善語﹐三者﹑不隨順語﹐四者﹑住於非法。復有四法﹕一者﹑不調﹐二者﹑不淨﹐三者﹑不藏﹐四者﹑不忍。復有四法﹕一者﹑不喜聞受無上善法﹐二者﹑樂在城邑聚落村屯﹐三者﹑毀破禁戒樂受供養﹐四者﹑不能調伏根門。復有四法﹕一者﹑不能攝取眾生﹐二者﹑不能調伏眾生﹐三者﹑不能護持正法﹐四者﹑樂說法師過罪。復有四法﹕一者﹑不修信心﹐二者﹑不能觀察眾生罪過﹐三者﹑不觀惡知識過﹐四者﹑不觀疑心罪過。復有四法﹕一者﹑不觀內﹐二者﹑不觀外﹐三者﹑無慚﹐四者﹑無愧。復有四法﹕一﹑不知恩﹐二﹑不報恩﹐三者﹑背恩﹐四者﹑樂邪見。復有四法﹕一者﹑誹謗聖人﹐二者﹑將護世人﹐三者﹑不信福田﹐四者﹑呵毀法施。復有四法﹕一者﹑不淨身業﹐二者﹑不護口業﹐三者﹑不捨意業﹐四者﹑厭悔大乘。復有四法﹕一者﹑爲破和合而作兩舌﹐二者﹑於師和尙出瞋恚語﹐三者﹑爲壞利益作無義語﹐四者﹑欺誑人天而生妄語。復有四法﹕一者﹑不護戒因﹐二者﹑亂禪定因﹐三者﹑不信後世﹐四者﹑樂著世事。復有四法﹕一者﹑粗穬﹐二者﹑憍慢﹐三者﹑樂說世間﹐四者﹑常樂睡眠。復有四法﹕一者﹑假菩薩名而受供養﹐二者﹑不能瞻視病苦之人﹐三者﹑不種善子﹐四者﹑不向菩提。復有四法﹕一者﹑自輕﹐二者﹑輕法﹐三者﹑輕福﹐四者﹑數念聲聞﹑辟支佛乘。復有四法﹕一者﹑貪身﹐二者﹑貪心﹐三者﹑貪命﹐四者﹑貪戒。復有四法﹕一者﹑貪房舍﹐二者﹑貪檀越﹐三者﹑貪邪見﹐四者﹑貪破戒。復有四法﹕一者﹑多作﹐二者﹑多語﹐三者﹑多受﹐四者﹑多視。復有四法﹕一者﹑我見﹐二者﹑邪見﹐三者﹑斷見﹐四者﹑常見。復有四法﹕一者﹑不作﹐二者﹑作已轉﹐三者﹑心悔﹐四者﹑不樂。復有四法﹕一者﹑不向道地﹐二者﹑不修禪定﹐三者﹑退失智慧﹐四者﹑不樂方便。復有四法﹕一者﹑障礙於法﹐二者﹑障礙善業﹐三者﹑煩惱隱礙﹐四者﹑魔業障礙。善男子﹐如是等法名障大乘。」

說是法時﹐四萬四千人天發阿耨多羅三藐三菩提心﹐二萬八千菩薩得無生法忍﹐三千大千世界大地六種震動。虛空之中無量天人﹐異口同音作如是言「善哉﹗善哉﹗世尊﹐今日如來大師子吼﹐憐湣眾生開大乘門。世尊﹐若有眾生於是法中得少分者﹐卽得斷除三惡道苦﹐漸漸當得無量法寶。譬如有人於村邑外見大寶聚﹐見已憐湣﹐卽還入村告語眾人﹕『誰欲斷貧﹐當與我俱﹖』是人說時﹐或有信者﹐或不信者。其中信者﹐卽與相隨俱至寶所﹐隨意采取卽破貧苦﹐而是寶聚亦無增減﹐亦不念言『聽是人取﹑不聽彼人』﹑『破是人貧﹑不破彼人』﹑『聽是持去﹑不聽彼持』。如來世尊亦復如是﹐於無量世勤求如是無上法寶﹐求已得見生大憐湣﹐以大梵音語諸眾生﹕『若有欲壞生死貧窮﹐當至心聽。』有諸眾生薄福不信﹐則不能壞生死貧窮。其中信者﹐隨任智力﹐取聲聞乘﹑辟支佛乘﹑菩薩大乘﹐是大寶聚亦無增減。若有至此寶聚之中﹐乃至不能取一寶者﹐是人常住三惡道中。若有能取一字一句﹐乃至一念受持之者﹐是人能壞生死貧窮﹐何況取是大乘經典一品﹑二品﹐及其具足聽受讀誦﹐爲人解說﹗」

爾時﹐世尊贊諸天人﹕「善哉﹗善哉﹗諸天子﹐若有受持如是經典﹐是人則具一切善法﹐頂戴如來無上佛智﹐是大智聚﹐能大利益無量眾生。」

爾時﹐世尊以偈頌曰﹕

「諸乘之中大乘最﹐猶如虛空無邊際﹐

遠離一切生死有﹐趣菩提樹無障礙。

若能淸淨其心意﹐所有惠施於一切﹐

至心受持淸淨戒﹐趣菩提樹無障礙。

於諸眾生心平等﹐常觀煩惱諸罪過﹐

能勝一切下劣乘﹐調伏眾生於大乘。

若有至心受讀經﹐具足寂靜戒忍辱﹐

具足智慧壞魔眾﹐憐湣眾生趣道樹。

莊嚴慈悲乘四禪﹐智慧利刀摧魔眾﹐

道樹下觀十二緣﹐起已湣眾說大乘。

十方眾生乘大乘﹐乘無增減如虛空﹐

大乘神通叵思議﹐是故如來修集之。

安住念處嚴正勤﹐如意爲足根勢力﹐

遊八正路采覺寶﹐是故如來趣道樹。

其心寂靜離煩惱﹐壞破諸闇獲智光﹐

是故梵天及帝釋﹐敬禮如來乘大乘。

具足六度六神通﹐具善方便修三脫﹐

能壞諸魔及邪見﹐是故如來乘大乘。

若有具足諸善根﹐及以成就不善根﹐

有信則得破煩惱﹐是故大乘難思議。

所有一切世間法﹐及以無上出世法﹐

若有學法無學法﹐一切攝在大乘中。

若有眾生行惡道﹐親近邪見惡知識﹐

憐湣是輩修方便﹐爲調伏故說大乘。

下劣不樂於大乘﹐心迮不能壞人結﹐

常求自樂捨餘人﹐聞說大乘生恐怖。

若有智者具力勢﹐憐湣眾生作利益﹐

聞說大乘心歡喜﹐壞眾苦惱心不悔。

若欲了知眾生行﹐一切眾生諸界根﹐

菩薩一念能通達﹐是故大乘難思議。

得身寂靜相莊嚴﹐得口寂靜眾樂聞﹐

得心寂靜具神通﹐如是皆因趣大乘。

若有人能行大乘﹐是則不斷三寶種﹐

能爲眾生作利益﹐破壞貧窮諸苦惱。

能到十方諸世界﹐現見無量佛世尊﹐

如是趣向大乘者﹐是人卽得無量福。

一切世間無能勝﹐趣向無上大乘者﹐

具足大力壞魔眾﹐是故大乘難思議。

得色得力大自在﹐梵釋轉輪聖王身﹐

若有乘此大乘者﹐是人受於三界樂。

施已終不生悔心﹐所重之物不吝著﹐

捨身自施修慈悲﹐是故大乘難思議。

持戒精進樂梵行﹐能以神力障日月﹐

不貪著身善果報﹐修如是乘調眾生。

說法有受不受者﹐於是不生瞋愛心﹐

身心勤修大精進﹐爲得難得之大乘。

能得無上大法王﹐亦得難忍之忍辱﹐

無量劫中受苦惱﹐爲得大乘勝一切。

勤作利益多眾生﹐身口意業悉柔軟﹐

修集慈悲及神通﹐爲住大乘大利益。

了知法界生住滅﹐無我無諍調諸根﹐

若能安住於大乘﹐卽受安樂如先佛。

具足念心及精進﹐四如意足大神力﹐

依止正法及眞義﹐皆由樂住於大乘。

具足無上無所畏﹐能師子吼無上尊﹐

微妙相好自莊嚴﹐皆由樂住於大乘。

具足三種之神通﹐調伏教化於眾生﹐

其心寂靜無憍慢﹔若行大乘具忍辱﹐

具足梵音聲微妙﹐一切眾生甚樂聞。

若樂修集大乘者﹐是人善解眾生語﹐

所作諸業爲淨土﹐不久當得無邊身。

若有至心聽是法﹐當受無邊無上樂﹐

能遊虛空達邊際﹔能知大海水幾渧﹐

不能演說大乘徳﹐是故是乘難思議﹗」

爾時﹐世尊復告海慧菩薩﹕「善男子﹐若欲受持如是等經﹐欲自寂靜其深心者﹐應當受持門句﹑法句﹑金剛句。

「至心觀察門句者﹐一切法中而作門戶﹐所謂阿字一切法門﹐阿者言無﹐一切諸法皆悉無常。波亦一切法門﹐波者卽第一義。那亦一切法門﹐那者諸法無礙。陀亦一切法門﹐陀者性能調伏一切法性。沙亦一切法門﹐沙者遠離一切諸法。多亦一切法門﹐多者一切法如。迦亦一切法門﹐迦者一切諸法無作無受。娑亦一切法門﹐娑者一切諸法無有分別。伽亦一切法門﹐伽者如來正法甚深無底。闍亦一切法門﹐闍者遠離生相。曇亦一切法門﹐曇者於法界中不生分別。奢亦一切法門﹐奢者具奢摩他得八正道。佉亦一切法門﹐佉者一切諸法猶如虛空。叉亦一切法門﹐叉者一切法盡。若亦一切法門﹐若者諸法無礙。咃亦一切法門﹐咃者一切法是處非處。蠱亦一切法門﹐蠱者觀五陰已得大利益。荼亦一切法門﹐荼者一切諸法無有畢竟。迦亦一切法門﹐迦者身寂靜故得大利益。至亦一切法門﹐至者心寂靜故離一切惡。優亦一切法門﹐優者受持擁護淸淨禁戒。蛇亦一切法門﹐蛇者善思惟。替亦一切法門﹐替者住一切法。修亦一切法門﹐修者一切諸法性是解脫。毗亦一切法門﹐毗者一切諸法悉是毗尼﹐毗尼者調伏己身。時亦一切法門﹐時者一切諸法性者不染污。阿亦一切法門﹐阿者一切諸法性是光明。娑亦一切法門﹐娑者修八正道。婆亦一切法門﹐婆者一切諸法非內非外。善男子﹐是名門句﹐能淨念心﹐能淨其心﹐知眾生根。

「法句者﹐一切諸法解脫印﹐一切諸法無二印﹐一切諸法無常斷印﹐一切諸法無增減印﹐一切法等如虛空印﹐一切諸法五眼道印﹐一切法如虛空印﹐一切諸法無有分別如虛空印﹐一切諸法入法界印﹐一切法如印﹐一切諸法無去來現在如印﹐一切諸法本性淨印﹐一切法空印﹐一切法無相印﹐一切法無願印﹐一切法無處無非處印﹐一切法苦印﹐一切法無我印﹐一切法寂靜印﹐一切法性無過咎印﹐一切諸法第一義攝取印﹐一切諸法如法性住印﹐一切諸法畢竟解脫印﹐一切諸法無時印﹐一切諸法過三世印﹐一切諸法味同一印﹐一切諸法性無礙印﹐一切諸法性無生印﹐一切諸法性無諍印﹐一切諸法性無覺觀印﹐一切諸法非色不可見印﹐一切諸法無屋宅印﹐一切諸法無對治印﹐一切諸法無業果印﹐一切諸法無作無受印﹐一切諸法無出滅印。善男子﹐是名法句。如是法句﹐卽是過去﹑未來﹑現在諸佛菩提。如是法印句﹐攝取八萬四千法聚。善男子﹐若能如是觀法聚者﹐卽能獲得無生法忍。善男子﹐若有未種善根之人﹐聞是法已﹐卽得種之壞於魔業。善男子﹐若如是觀﹐卽能獲得無盡器陀羅尼。如是等法悉能攝取八萬四千三昧﹑八萬四千眾生行性﹐是名法句。

「金剛句者﹐其身不壞猶如金剛。何以故﹖法性不壞故。智慧之性能破無明﹐是故智慧名金剛句。五逆之罪壞一切善﹐是故五逆名金剛句。不淨之觀能壞貪欲﹐是故不淨名金剛句。慈心之觀能壞瞋恚﹐是故慈心名金剛句。觀十二緣能壞愚癡﹐是故觀緣名金剛句。一眾生心攝取一切眾生之心﹐名金剛句。一眾生心一切眾生心悉皆平等﹐名金剛句。一切佛一佛皆悉平等﹐名金剛句。一福田一切福田無盡平等﹐名金剛句。一切諸法如虛空等﹐名金剛句。一切諸法等同一味﹐名金剛句。一切諸法及以佛法平等無二﹐名金剛句。金剛三昧能壞一切諸魔惡業﹐名金剛句。如來妙音壞諸惡聲﹐名金剛句。觀無生滅過生老死﹐名金剛句。善男子﹐如是等法名金剛句﹐名堅牢句﹐名不壞句﹐名不破句﹐名平等句﹐名爲實句﹐名無二句﹑不退轉句﹑大寂靜句﹑無能作過句﹑不增不減句﹑無有有句﹑無有法句﹑眞句﹑有句﹑不謗佛句﹑依法句﹑共僧句﹑如爾句﹑分別三世句﹑勇健句﹑梵句﹑慈句﹑心句﹑虛空句﹑菩提句﹑不低句﹑法相句﹑無相句﹑心意識無住句﹑波旬句﹑破魔句﹑無上句﹑無勝句﹑廣句﹑行己境界句﹑入佛境界句﹑無覺觀句﹑於法界所不分別句﹑無句句。善男子﹐若有菩薩能解如是等句義者﹐必當坐於菩提樹下﹐金剛師子法座之上。」

說是法時﹐八千菩薩得入法門陀羅尼﹐亦獲一切眾生平等三昧。

爾時﹐十方諸來菩薩﹐以妙香華種種伎樂﹐供養於佛﹐說偈贊曰﹕

「我今敬禮無上尊﹐能知一切眾生聲﹐

說相無相實一相﹐而得妙相三十二。

若有眾生一一心﹐平等攝諸眾生心﹐

說行無行實一行﹐是故我禮無上尊。

如來眞實知因果﹐故爲眾生說業報﹐

眞如法界非有無﹐是故我贊無上尊。

一切眾生無覺觀﹐其心本淨無有貪﹐

從因緣故生貪欲﹐是故我禮眞智因。

我見佛身種種色﹐而如來身實無色﹐

湣眾故示無色色﹐我禮人中師子王。

一切福田入一田﹐而是一田無增減﹐

不動法界不轉移﹐是故我禮人像王。

觀諸眾生心如幻﹐諸法菩提亦復然﹐

知一切法皆平等﹐是故我禮無平等。

觀諸法界悉平等﹐故說諸法無一二﹐

非有非無是解脫﹐是故我禮斷二見。

日月可說墜落地﹐猛風可說索系縛﹐

須彌可說口吹動﹐不可說佛有二語。

實語眞語及淨語﹐身心淸淨如虛空﹐

世法不染如蓮華﹐是故我禮無上尊。

若有能贊如是徳﹐卽獲如是之功徳﹐

我爲如是諸功徳﹐敬禮如是功徳聚。」

時﹐諸菩薩旣贊嘆已﹐白佛言「世尊﹐夫大寶者﹐所謂佛也。佛出世者卽是樂出﹐佛出世者卽是信出﹐佛出世者卽是念出﹐佛出世者卽是智出﹐佛出世者卽是施﹑戒﹑忍﹑精進﹑禪定﹑慧出﹐佛出世者卽是慈出﹑悲喜捨出﹐佛出世者卽是十二因緣法義智出﹐佛出世者卽是念處﹑正勤﹑如意﹑根﹑力﹑覺道一切善法出。」

爾時﹐眾中有一菩薩名曰慧聚﹐白佛言「世尊﹐生老病死出於世者卽是佛出﹐無明愛出卽是佛出﹐貪恚癡出卽是佛出﹐一切疑网煩惱出者卽是佛出。何以故﹖若如是等法不出世者﹐佛以何緣出現於世﹖」

佛言「善哉﹗善哉﹗善男子﹐實如所言。」

爾時﹐海慧菩薩言「世尊﹐若有不見如是等法﹐時如來爲出於世﹑不出於世。」

「善男子﹐菩薩初發菩提心時﹐眞實不知如是等法﹐是故我爲而宣說之。善男子﹐菩薩有四種﹕一者﹑初發菩提之心﹐二者﹑修行菩提之道﹐三者﹑堅固不退菩提﹐四者﹑一生當補佛處。發心菩薩見佛色相﹐見已卽發菩提之心﹔修行菩薩見佛具足一切善法﹐見已卽發菩提之心﹔不退菩薩見如來身及一切法皆悉平等﹔一生菩薩不見如來所有功徳及一切法。何以故﹖所得慧眼了了淨故﹐斷二見故﹐淨智慧故。若不見淨不淨﹐不見非淨非不淨﹐是人卽能明見如來。

「善男子﹐我昔如是見燃燈佛﹐見已卽得無生法忍﹐亦能了了知得無得﹔得已卽時上升虛空﹐髙七多羅樹﹔處空住已﹐了了得知一切法界﹐了了知已心無所住﹔無所住已﹐得六萬三昧門。時﹐燃燈佛卽授我記﹕『摩納﹐汝於來世當得作佛﹐號釋迦如來﹑應供﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊。』我於爾時都不聞是授記音聲﹐亦無佛想及授記想。我於爾時三種淨慧﹐不見我想﹐不見佛想及授記想。復有三淨﹐不見於我﹐不見眾生及以正法。復有三淨﹐不見名﹐不見色﹐不見因。復有三淨﹐見一切陰悉入法陰﹐見一切界悉入法界﹐見一切入悉入法入。復有三淨﹐過去已盡﹐未來不生﹐現在不住。復有三淨﹐觀身如水月﹐觀聲不可說﹐觀心不可見。復有三淨﹐空無相願。若如是見﹐卽是眞實見於授記。善男子﹐若有菩薩作如是見﹐是名實見。」

大方等大集經卷第十一海慧菩薩品第五之四

爾時﹐海慧菩薩白佛言「世尊﹐菩薩摩訶薩若有具足如是等見發何等願﹖」

佛言「善男子﹐如是之人如本發願。菩薩摩訶薩若心在定﹑若不在定﹐爲眾生故如本發願。

「善男子﹐譬如人有甘蔗稻田﹐具滿一頃﹐其地平正﹐欲漑灌時﹐開其水口縱之令去﹐更不施功自然周徧。善男子﹐菩薩摩訶薩亦復如是﹐若在定中系心思惟﹐若不在定不思惟時﹐爲眾生故如本發願﹐所作善根﹐悉皆願與眾生共之﹐共已回向無上佛法。菩薩心淨﹐戒﹑忍﹑定﹑慧亦復淸淨﹐觀於佛法及諸眾生平等無二﹐𨿽有是願初無有心。是故菩薩𨿽復無心﹐於諸眾生而誓願力未常不及﹐所有善根悉與共之﹐共已回向無上菩提。

「善男子﹐如娑羅樹﹐有人斫伐根﹐旣斷已隨斫而倒。善男子﹐菩薩摩訶薩亦復如是﹐修集三昧常向菩提。假使有人唱言是樹莫斫處墮﹐是樹猶故隨斫處倒。菩薩摩訶薩亦復如是﹐所修善法﹐欲令不向無上菩提﹐則無是處。何以故﹖法性爾故。菩薩摩訶薩所修善法﹐惟爲不斷三寶種性﹐爲淨佛土﹔爲莊嚴身﹐三十二相﹑八十種好﹔爲莊嚴口﹐說法之時眾生樂聞﹔爲莊嚴心﹐觀諸眾生平等無二﹔爲得佛法諸佛三昧。菩薩𨿽不貪如是法﹐而能自在得如是法。何以故﹖誓願力故。

「善男子﹐譬如陶師﹐泥在輪時不得物名﹐旣成器已﹐名隨物立。菩薩善法亦復如是﹐未發願時﹐則不能得波羅蜜名﹐是故菩薩一切善法要當發願。善男子﹐譬如金師﹐金未成器亦不得名﹐及其成已﹐得瓔珞名。菩薩善法亦復如是﹐未發願時﹐則不能得波羅蜜名。善男子﹐譬如比丘欲入滅定﹐先立誓願﹕『我今入定﹐若揵椎鳴乃當起出。』而是定中無揵椎音﹐以願力故﹐鳴揵椎時則便出定。善男子﹐菩薩摩訶薩亦復如是﹐憐湣眾生作如是願﹕『諸未度者我當度之﹐諸未脫者我當脫之。』修菩提時入深三昧﹐以悲力故念諸眾生﹐不證聲聞﹑辟支佛乘﹐是故菩薩𨿽復修集三十七品而不得果。

「善男子﹐菩薩所行不可思議﹐𨿽入深定亦不證得沙門道果。善男子﹐譬如二人欲過猛火﹐其一人者著金剛鎧卽能過之﹐其一人者身被漧艸爲火所焚。何以故﹖艸則易燒﹐金則堅故。菩薩摩訶薩亦復如是﹐憐湣眾生專念菩提﹐莊嚴甚深無量三昧﹐以三昧力能過聲聞﹑緣覺正位不取果證﹐從定起已得正覺道如來三昧。被漧艸者諭於聲聞﹐聲聞之人厭悔生死﹐於諸眾生無慈悲心﹐是故不能過於聲聞﹑緣覺正位。何以故﹖二乘之人於福徳中生知足想。菩薩之人於福徳中心無厭足﹐金剛鎧諭空無相願﹐大猛火者諭諸行法。菩薩摩訶薩觀一切法空無相願﹐而能不證沙門道果。世尊﹐菩薩摩訶薩具足是事不可思議﹐修是三昧而不取證﹐行生死火不爲所燒。菩薩摩訶薩成就方便﹐入一切定亦不爲定之所誑惑﹐具方便故﹐𨿽行諸行心無染著﹐𨿽爲邪見說沙門果﹐亦自不證沙門道果。」

佛言「善哉﹗善哉﹗實如汝說。善男子﹐如三染汁盛以一器﹐所謂羅差﹑郁金﹑靑黛﹐染三種物﹐所謂毳﹑氎及憍奢耶衣。毳以漿浸則成靑色﹐氎淨浣故成於黃色﹐憍奢耶衣先以灰浸則成赤色。如是三物﹐𨿽同一器﹐受色各異。善男子﹐三乘之人亦復如是﹐器者﹐諭於空無相願﹔三種色者﹐諭於聲聞﹑緣覺﹑菩薩﹔隨衣受色﹐諭三種菩提。空無相願亦不生念﹐與如是果﹐不與是果。善男子﹐毳諭聲聞﹐氎諭緣覺﹐憍奢耶衣諭菩薩乘。菩薩摩訶薩見一切法﹐如聾如盲無有眾生﹔如是見時﹐心無染著﹐無有悔退﹔是時心中眞實了知﹐我於眾生非有利益﹑非無利益﹐亦爲眾生修集大悲。

「善男子﹐譬如微妙淨琉璃寶﹐𨿽復在泥經歷百年﹐其性常淨出已如本。菩薩摩訶薩亦復如是﹐了知心相本性淸淨﹐客塵煩惱之所障污﹔而客煩惱實不能污淸淨之心﹐猶珠在泥不爲泥污。菩薩摩訶薩作如是念﹕『若我心性煩惱污者﹐我當云何能化眾生﹖』是故菩薩常樂修集福徳莊嚴﹐樂在諸有供養三寶﹐樂爲眾生趨走供使﹐於生貪處不起貪心﹐護持正法﹐樂行惠施﹐具足淨戒﹐莊嚴忍辱﹐勤行精進﹐莊嚴禪支﹐修集智慧﹐多聞無厭淸淨梵行﹐修大神通三十七品。善男子﹐菩薩摩訶薩行如是法﹐不爲煩惱之所染污﹐不著三界。菩薩摩訶薩行善方便功徳力故﹐𨿽行三界身心不污。

「善男子﹐譬如長者﹐惟有一子心甚愛念﹐其於遊戲誤墜圊廁。時母見已惡穢不淨。父後見之呵責其母﹐卽便入廁牽之令出﹐出已淨洗﹐愛因緣故忘其臭穢。善男子﹐長者父母﹐諭於聲聞﹑緣覺﹑菩薩﹔廁諭三界﹔子諭眾生﹔母不能拔﹐諭聲聞﹑緣覺﹔父能拔濟﹐諭諸菩薩﹔愛因緣者﹐諭於大悲。菩薩摩訶薩具善方便入於三界﹐不爲三界之所染污﹐是故道有二種﹕一者﹑聲聞﹐二者﹑菩薩。聲聞道者厭於三界﹐菩薩道者不厭三界。善男子﹐菩薩修集空無相願﹐𨿽行諸有不墮於有﹐旣不墮有復不取證。行三界者﹐是名方便﹔不取證者﹐是名智慧。善男子﹐菩薩摩訶薩觀一切法無有二相。若觀法等眾生亦等﹐如是等者涅槃亦等﹐是名智慧﹔若能如是等觀眾生不證涅槃﹐是名方便。淸淨惠施﹐是名爲慧﹔發願回向﹐是名方便。」

「世尊﹐云何名爲淸淨智慧淸淨方便﹖」

「善男子﹐菩薩若見無我﹑眾生﹑壽命﹑士夫﹐是名爲慧﹔若修集空無相無願﹐以諸善根願及眾生回向菩提﹐是名方便。復次﹐善男子﹐知諸眾生下中上根﹐是名爲悲﹔知已隨意而爲說法﹐是名方便。淨智慧故﹐𨿽行諸有心無染著﹔淨方便故﹐𨿽修二乘不證其果。善男子﹐若能不爲一切煩惱之所污染﹐是名爲慧﹔能調眾生悉令趣向阿耨多羅三藐三菩提﹐是名方便。菩薩發願﹐悉令眾生得無盡財﹑無盡福徳﹑增長善根﹐諸學﹑無學﹑聲聞﹑緣覺﹑一切菩薩隨意得法﹐名淨方便﹔若能受持一切佛法﹐廣分別說﹐無窮盡說﹐無障礙說﹐不空而說﹐隨樂而說﹐是名淨慧。菩薩摩訶薩生生之處不失無上菩提之心﹐是名淨慧﹔生生之處所作善法願及眾生﹐名淨方便。淨慧因緣﹐知菩提心無住無根﹔淨方便故﹐化諸眾生趣於菩提。」

「世尊﹐菩薩摩訶薩若具如是二淨﹐所作諸業無非菩提。何以故﹖一切法中悉有闇障﹐壞闇障故卽是菩提。是故菩薩常不遠離於菩提也。菩薩若作如是念言『我離菩提』﹐當知是人不得菩提。若念『我今有菩提』者﹐是人菩提有淨不淨。若能如是觀諸法者卽得菩提﹐卽是淨智方便也。」

「善男子﹐過去無量阿僧祇劫﹐有佛出世﹐號無邊光如來﹑應﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐土名不眴﹐劫名光味。爾時﹐世尊初坐道場菩提樹下﹐未成佛時﹐十方世界一生補處不退菩薩悉來睹見﹐至其所已﹐以種種華而供養之﹐華處空中髙七多羅樹。成佛道已﹐放大光明徧照十方﹐十方世界多有諸天﹐見佛光已﹐各作是言﹕『無邊光佛眞實出世。』彼佛世界莊嚴麗飾﹐如彼他化自在天宮。彼劫初時過十千年﹐有佛出世號曰光味﹐是故此劫名曰光味。

「善男子﹐光味劫中﹐有十四億諸佛如來出現於世。其佛世界有九萬六千小國﹐一一國土縱廣八萬四千由旬﹐一一國有八萬四千城。其城縱廣滿一由旬﹐一一城中居止人民八萬四千。彼土具足如是等事﹐其土純以四寶校飾﹐所謂金﹑銀﹑琉璃﹑玻瓈﹐多饒飲食無所乏少。其土人民無我﹑我所﹐猶如北方郁單越土。其佛壽命滿十中劫﹐聲聞大眾九萬六千億﹐菩薩大眾萬二千億。土有二城﹕一名樂﹐二名淨。其佛世尊生於淨城﹐住於樂城。其土有王﹐名曰淨聲﹐七寶具足﹐統領三千大千世界。後宮婇女三萬六千﹐姿顏端嚴如天無別。有十萬子雄猛勇健﹐悉皆具半那羅延力﹐各各成就二十八相﹐一切皆發阿耨多羅三藐三菩提心。有八萬女淸淨無穢﹐形容瑰異如天無差﹐一切亦發阿耨多羅三藐三菩提心。其王爾時經二劫中﹐供養如來及聲聞﹑菩薩大眾。爲如來故﹐造作寶坊滿五由旬。是寶坊中復有寶樓其數十萬﹐爲供養僧。爾時﹐聖王與其眷屬﹐一切皆修淸淨梵行。時﹐佛教化無量眾生於大乘法﹐復化無數於聲聞乘。

「爾時﹐其王供養佛已﹐與諸眷屬俱至佛所﹐頭面禮足﹐右繞恭敬﹐長跪合掌﹐白佛言﹕『世尊﹐云何菩薩修行大乘不隨他語﹖云何菩薩生得畢竟﹖云何菩薩得無所住﹖云何菩薩得無動慧﹖云何菩薩得淸淨慧﹖云何菩薩力能遠見﹖云何菩薩諸根猛利﹖云何菩薩具足佛土﹖云何菩薩行不放逸﹖云何菩薩聞甚深法心不怖畏﹖云何菩薩得名菩薩﹖』佛言﹕『大王﹐有四事法﹐修行大乘不隨他語。何等爲四﹖一者﹑具足聖信出於世界﹐二者﹑具足智慧觀諸法性﹐三者﹑具諸神通﹐四者﹑修淨精進爲化眾生。大王﹐菩薩具足如是四法﹐修行大乘不隨他語。復有四法生得畢竟。何等爲四﹖一者﹑知於善法爲調伏心﹐二者﹑不貪己樂﹐三者﹑爲諸眾生修集慈悲﹐四者﹑常樂大乘。是名爲四。大王﹐復有四法得無所住。何等爲四﹖一﹑淨於心﹐二﹑淨莊嚴﹐三﹑離虛誑﹐四﹑修堅慧爲具福徳。是名四法。大王﹐復有四法得淨智慧。何等爲四﹖一者﹑淨眼﹐二者﹑以四攝法攝取眾生﹐三者﹑淨身三十二相﹑八十種好﹐四﹑淨佛土觀淨法界。是名爲四。大王﹐復有四法﹐能得遠見諸根猛利。何等爲四﹖一者﹑念菩提樹﹐不捨菩提心﹔二者﹑念佛智慧亦不著智﹔三者﹑念法身﹐修集於空﹑無相﹑無願﹔四者﹑念佛涅槃﹐於生死中心無厭悔。是名爲四。大王﹐復有四法﹐具足佛土行不放逸。何等爲四﹖一者﹑受帝釋身﹐爲化諸天令不放逸﹔二者﹑受梵天身﹐爲化諸天令不放逸﹔三者﹑受轉輪王身﹐爲化眾生令不放逸﹔四者﹑受於大臣﹑長者之身具足珍寶﹐爲化眾生令不放逸。是名爲四。大王﹐復有四法﹐聞甚深法心不怖畏。何等爲四﹖一者﹑親近善友﹐二者﹑善友爲說甚深佛法﹐三者﹑善能思惟﹐四者﹑如法而住。是名爲四。大王﹐復有四法得菩薩名。何等爲四﹖一者﹑求波羅蜜﹐二者﹑爲諸眾生修集悲心﹐三者﹑樂求佛法﹐四者﹑化眾生時心不厭悔。是名爲四。』

「善男子﹐時淨聲王從彼如來聞是法已﹐及諸眷屬一切皆得無生法忍﹐捨其國土﹐於佛法中出家修道。爾時﹐世尊告彼王言﹕『大王﹐汝今出家卽是報佛。若能如是生信捨離﹐是名大報﹐是名功徳﹐多所利益。大王﹐菩薩出家有二十四利益之事。何等爲二十四﹖一者﹑捨於世事﹐得大自在﹔二者﹑捨於煩惱﹐獲得解脫﹔三者﹑身服染衣﹐得無染道﹔四者﹑具足四事﹐得四性種﹔五者﹑樂於頭陀﹐遠離一切大欲惡欲﹔六者﹑不捨戒聚﹐受人天樂﹔七者﹑不捨菩提﹐獲得佛法﹔八者﹑常樂寂靜﹐離世談語﹔九者﹑不著法故﹐得大淨心﹔十者﹑具足禪支﹐得禪定故﹔十一者﹑求於多聞﹐得智慧故﹔十二者﹑破壞憍慢﹐得智慧故﹔十三者﹑破除邪見﹐得正見故﹔十四者﹑不生覺觀﹐爲眞實知諸法界故﹔十五者﹑等觀眾生﹐得大慈故﹔十六者﹑化諸眾生心無疲惓﹐得大悲故﹔十七者﹑不惜身命﹐爲護法故﹔十八者﹑寂靜其心﹐爲得神通故﹔十九者﹑念於如來﹐爲見佛故﹔二十者﹑修善思惟﹐爲得十二緣深智慧故﹔二十一者﹑得於順忍﹔二十二者﹑得無生忍﹔二十三者﹑信一切功徳﹔二十四者﹑得佛智慧。是名二十四。』

「善男子﹐爾時聖王聞是法已﹐轉以教化一切男女眷屬臣民。時﹐彼國中有九萬九千億眾生悉共出家。善男子﹐淨聲比丘旣出家已﹐復白佛言﹕『世尊﹐我今云何得名出家﹖』佛言﹕『比丘﹐汝名淨聲﹐當淨自界﹔自界旣淨﹐則名比丘﹐則名出家。』爾時﹐比丘聞佛說已﹐心樂寂靜作是思惟﹕『界者卽眼觀﹐眼空者卽是淨界﹐夫淨界者卽是佛土﹔耳鼻舌身亦復如是。意者卽界﹐若觀意空卽是淨界﹐夫淨界者卽是佛土﹐卽是一界﹐卽是空界﹐卽眾生界﹐卽無相界﹐卽無願界﹐卽無作界﹐卽無爲界。』善男子﹐淨聲比丘如是觀已﹐卽時獲得身輕心輕﹐身心輕已得無量神通﹐得神通已得樂說無礙陀羅尼門。

「善男子﹐汝知爾時淨聲比丘豈異人乎﹖卽汝身是﹔男女眷屬﹐卽汝所將來菩薩聽法眾是。說是伊帝曰多伽時﹐萬八千人發阿耨多羅三藐三菩提心﹐八千眾生得無生忍。

「善男子﹐若有欲得阿耨多羅三藐三菩提者﹐當如法說﹐如說而住。云何名爲如法而說﹐如說而住﹖善男子﹐若有人言﹕『我當作佛﹐請諸眾生許以法味。』請已不能受持讀誦﹑分別解說微妙經典﹐不能護持淸淨禁戒﹑勤修精進﹐不修知足於善法中少得知足﹐是名欺誑﹐不如法說﹐不如說住。若有人言﹕『我當作佛﹐請諸眾生許以法味。』請已受持讀誦演說﹐護持禁戒﹐勤修精進﹐少欲知足﹐多得善法不生足想﹐是名不誑﹐如法而說﹐如說而住。

「善男子﹐譬如國王多請賓客﹐請已不設供賓之具﹐賓客旣至方云未辦。於是賓客各作是言﹕『昨受王請﹐家不設食。今赴王信﹐復無所得。』呵責愁恚怨嘆啼泣。善男子﹐菩薩摩訶薩請諸眾生許以法食﹐不求多聞﹑持戒﹑精進﹐不修三十七助道法﹐眾生呵責﹐人天涕泣。善男子﹐菩薩摩訶薩若能如作應如作說﹐不應欺誑一切眾生。復次﹐善男子﹐復有眾生請求菩薩爲我說法﹐菩薩許言﹕『當爲汝說。』許已放逸﹐眾生旣見菩薩放逸﹐卽便勸諭﹐旣勸諭已方爲說法﹐說時或問甚深之義﹐以放逸故而不能答﹐不能答故心生慚愧﹐護於身心誑於眾生而便捨離。善男子﹐菩薩若欲如說而住﹐無惜身心以護眾生。

「善男子﹐過去世有一師子王﹐住深山窟常作是念﹕『我是一切獸中之王﹐力能視護一切諸獸。』時﹐彼山中有二獼猴﹐共生二子。時﹐獼猴向師子王作如是言﹕『王若能護一切獸者﹐我今二子以相委付﹐我欲余行求覓飲食。』時﹐師子王卽便許可。時﹐彼獼猴畱其二子﹐付彼獸王卽捨而行。是時﹐山中有一鷲王名利﹐見師子王眠﹐卽便搏取獼猴二子處崄而住。時﹐王寤已﹐卽向鷲王而說偈言﹕

「『我今啟請大鷲王﹐惟願至心受我語﹐

幸見爲故放捨之﹐莫令失信生慚恥。』

「鷲王說偈報師子王﹕

「『我能飛行遊虛空﹐已過汝界心無畏﹔

若必護是二子者﹐爲我故應捨是身。』

「師子王言﹕

「『我今爲護是二子﹐捨身不惜如枯艸﹔

若我護身而妄語﹐云何得稱如說行﹖』

「說是偈已﹐卽至髙處欲捨其身。爾時﹐鷲王復說偈言﹕

「『若爲他故捨身命﹐是人卽受無上樂﹔

我今施汝獼猴子﹐願大法王莫自害。』

「善男子﹐時師子王卽我身是﹐雄獼猴者卽迦葉是﹐雌獼猴者善護比丘尼是﹐二獼猴子卽今阿難﹑羅睺羅是﹐時鷲王者卽舍利弗是。善男子﹐菩薩爲護是依止者不惜身命。

「善男子﹐云何名爲如說而作﹖菩薩若言我當惠施﹐卽便大施﹐是名菩薩如說而作。菩薩若言我能持戒﹐卽化一切同己護戒﹐是名菩薩如說而作。菩薩若言我修忍辱﹐卽化眾生同修忍辱﹐是名菩薩如說而作。菩薩若言我勤精進爲於佛法﹐卽化眾生同修精進爲於佛法﹐是名菩薩如說而作。菩薩若言我修禪定卽化眾生﹐除去亂心修集禪定﹐是名菩薩如說而作。菩薩若言我修智慧﹐如法分別﹐是名菩薩如說而作。善男子﹐菩薩若言我當壞破一切惡法﹐卽便修集一切善法﹐是名菩薩如說而作。

「善男子﹐能莊嚴者名爲如說﹐能畢竟者名爲如作﹔能發心者名爲如說﹐得果證者名爲如作﹔能淨心者名爲如說﹐能至心者名爲如作﹔能發心者名爲如說﹐不退心者名爲如作﹔至心聽法名爲如說﹐聞已如住名爲如作﹔能淨口者名爲如說﹐能淨身者名爲如作﹔初受戒者名爲如說﹐至心護持名爲如作﹔發菩提心名爲如說﹐行菩薩道是名如作﹔得住忍地名爲如說﹐住不退地名爲如作﹔得一生身名爲如說﹐得後邊身名爲如作﹔趣菩提樹名爲如說﹐得菩提果名爲如作。善男子﹐是名菩薩如法而說﹐如說而作。」

說是法時﹐五百菩薩住無生忍地。

爾時﹐會中有一菩薩﹐名曰蓮華﹐白佛言「世尊﹐如佛所說﹐如說﹑如作不可思議。如佛所住﹐卽是如說﹐卽是如作。」

「善男子﹐汝於是事能了知不﹖」

「已知﹐世尊。」

「若知正法是眞實者﹐名如法住。」

山王菩薩言「世尊﹐無所住法名如法住。何以故﹖見一切法無有覺故。以無覺故﹐不見一法名之爲覺。若無一法﹐云何有住﹖若如是見﹐名如法住。」

福徳王菩薩言「世尊﹐若隨心者﹐非如法住。若有菩薩觀意如幻﹐名爲無住﹔若無住者﹐名如法住。」

燃燈菩薩言「世尊﹐無有貪心﹐名如法住。云何貪心﹖謂於法中有損有益。若無貪心﹐名如法住。

日子菩薩言「世尊﹐若有菩薩有所著者﹐是名爲動。若於法中心無所著﹐是名無動。若無有動﹐名如法住。」

勇健菩薩言「世尊﹐一切世間皆隨心行﹐若知心行﹐名如法住。」

樂見菩薩言「世尊﹐如佛所說因受受苦。若能不受諸受則斷﹐若能不取諸取則斷﹐𨿽不受﹑取﹐不捨眾生﹐名如法住。」

香像王菩薩言「世尊﹐一切眾生悉有重擔﹐所謂五陰。若有能知五陰眞實﹐爲壞陰見棄捐重擔﹐而於諸法亦無擔想﹐名如法住。」

持世菩薩言「世尊﹐若行世間非如法住﹐若正莊嚴名如法住。正莊嚴者﹐見一切法等如虛空。」

堅意菩薩言「世尊﹐若有菩薩﹐不生於生﹐不滅於滅﹐亦復不見生滅之性﹐名如法住。」

光明徧照髙貴徳王菩薩言「若能知見眞實涅槃﹐見法是滅及無生滅﹐一切眾生悉有佛性﹐爲趣菩提而修莊嚴﹐名如法住。」

光無礙菩薩言「世尊﹐若有行處卽是魔業﹐非如法住。若無行處則壞魔業﹐若壞魔業﹐名如法住。」

淨進菩薩言「世尊﹐若作念言我當得法﹐爲是得法勤行精進﹐如是精進是空精進。若能觀察諸法不定﹐以是不定勤修精進﹐名如法住。」

過三惡道菩薩言「世尊﹐一切諸法無作無變﹐無覺無觀﹐無覺觀者名爲心性。若見眾生心性本淨﹐名如法住。」

不可思惟思惟菩薩言「世尊﹐知諸眾生一切心性不作心想﹐名不可思惟而思惟也。若能於是不思惟中而思惟者﹐名如法住。」

樂寂靜菩薩言「世尊﹐若有菩薩淨諸心界﹐是則能離一切諸漏。若能遠離一切漏者﹐是名正行﹔若正行者﹐名如法住。」

商主菩薩言「世尊﹐菩薩若有淸淨善法﹐福徳莊嚴﹑智慧莊嚴﹐觀二莊嚴平等無二。以功徳等觀智慧等﹐以智慧等觀功徳等﹐無差別者﹐名如法住。」

維摩詰菩薩言「世尊﹐不觀於二﹐名如法住。若於法界不壞不別﹐名如法住。」

依義菩薩言「世尊﹐若有菩薩依於正義不依於字﹐爲正義故受持讀誦﹐廣說八萬四千法聚﹐無失無動﹐名如法住。」

淨意菩薩言「世尊﹐若有菩薩發菩提心﹐至心擁護是菩提心﹐修菩提時知諸法性。夫法性者﹐非處非非處﹐名如法住。」

畢竟淨意菩薩言「世尊﹐若有菩薩遠離垢穢如浣去垢﹐能令煩惱不污其心﹐名畢竟淨。其心淨已﹐隨菩提行﹐名如法住。」

海慧菩薩言「世尊﹐若有親近惡知識者﹐非如法住﹔不修聖法﹐非如法住﹔若近惡友﹐則行魔業墮於魔處。世尊﹐若有欲離一切魔業﹑諸魔行處﹑諸惡法者﹐當近善友。」

佛言「善男子﹐汝今眞知魔業行不﹖」

「已知﹐世尊。」

「善男子﹐汝今當爲無量菩薩大眾而說。」

「世尊﹐夫魔業者卽是眼色。若人見色生貪著心卽是魔業﹐乃至意法亦復如是。

「復次﹐世尊﹐菩薩修行檀波羅蜜時﹐不愛之物持用惠施﹐所愛財貨貪吝不捨﹔愛者則施﹐恚者不與﹔分別受者及以財物﹐若有分別如是二者﹐是名魔業。復次﹐世尊﹐菩薩修行屍波羅蜜時﹐護持禁戒﹐近持戒者﹐贊嘆己身﹐毀呰破戒﹐是名魔業。復次﹐世尊﹐菩薩修行忍波羅蜜時﹐於大力者能生忍辱﹐於少力者不能生忍﹐見大力者軟語謙下﹐見小力者粗語輕蔑﹐是名魔業。復次﹐世尊﹐菩薩修行精進波羅蜜時﹐說聲聞乘﹑說緣覺乘﹑說菩薩乘﹐修菩提時﹐輕慢聲聞﹑辟支佛乘﹔口不宣說﹐樂於世行﹔不樂供養恭敬三寶﹐所謂華香﹑幡蓋﹑伎樂﹐尊重贊嘆﹔不求多聞﹐見多聞者不能親近﹐是名魔業。復次﹐世尊﹐菩薩修行禪波羅蜜時﹐獲得禪定﹐不能調伏一切眾生﹐心生悔厭貪著禪樂﹐呵說法者不樂講論﹐贊嘆寂靜貪著禪味﹐呵毀二界愛無色身﹐壽命極長不見諸佛﹐不聞正法遠離善友﹐不知方便受捨修捨﹐是名魔業。復次﹐世尊﹐菩薩修行般若波羅蜜時﹐知於因果﹐不以四攝攝取眾生而調伏之﹐不知眾生上中下根﹐是名魔業。

「復次﹐世尊﹐菩薩若樂空閒寂靜﹐樂寂靜已受寂靜樂﹐不樂聽法說法問疑﹐以寂靜故煩惱不起﹐以不起故不知知想﹑不離離想﹑不證證想﹑不修修想﹐不得實義﹐是名魔業。復次﹐世尊﹐菩薩若有修集多聞﹐好語﹑樂語﹑微妙之語﹑軟語﹑喜語﹐若爲衣食臥具利養而演說法﹐若有信解能至心聽而不爲說﹐若有放逸致供養者便爲說之﹐可爲說者而不爲說﹐不可說者反爲說之﹐是名魔業。復次﹐世尊﹐若有菩薩說法之時祕藏深義﹐有諸天人得他心智﹐知已不悅卽作是念﹕『我爲如來眞正法來﹐不爲世間淺近語來。是人欲毀如來正法不能增長。若人有毀佛正法者﹐我不樂見聞。』其所說卽便捨去﹐是名魔業。

「復次﹐世尊﹐若有菩薩於惡知識作善友想。惡知識者﹐不以四攝攝取眾生﹐不修多聞﹐不化眾生﹐不說出法﹐樂說世語﹐不知法﹑不知時﹑不知義﹐是名魔業。復次﹐世尊﹐惡知識者﹐不能開示分別解說聲聞﹑緣覺﹑菩薩﹑佛法﹐不化眾生令修慈悲﹑遠離八難﹑修行施戒﹑柔軟語言﹑親近平等﹑教忍無力﹐說言佛道甚爲難得﹐無量世中勤苦乃獲﹐是名惡友﹐名爲魔業。

「復次﹐世尊﹐菩薩若有憍慢之心﹐以憍慢故﹐不能供養佛法眾僧﹑師長﹑和尙﹑父母﹑長宿﹑同學﹑同師。若見勝己﹐不能親近聽法問疑﹐是故𨿽聞聞已便失﹐見下己者親近愛念﹔是故惡法漸漸增長﹐惡法增故遠離善法。世尊﹐譬如大海漸漸深故﹐一切諸流悉共歸之﹔菩薩壞慢亦復如是﹐漸漸增長一切善法。菩薩若不壞憍慢者﹐是名魔業。世尊﹐譬如有人﹐髙原陸地種瞻波樹﹐水常行處復作堤塘﹐地旣髙燥又不得水﹐漸漸枯黃不能增長。世尊﹐菩薩摩訶薩亦復如是﹐憍慢增故不親善友﹐不聞正法𨿽聞復失。復次﹐世尊﹐菩薩摩訶薩身色具足﹐端正自在﹐多有眷屬福徳莊嚴﹐未能具足智慧莊嚴﹐以是因緣生於憍慢﹔以憍慢故﹐若有菩薩具智莊嚴﹐思惟正法身體羸瘠﹐見已輕慢不能供養﹐以是因緣復增憍慢﹐無明放逸不調魔業﹐如是菩薩爲色生慢﹐是名魔業。」

爾時﹐世尊告海慧菩薩言「善哉﹗善哉﹗善男子﹐善能分別宣說魔業。善男子﹐至心諦聽﹐吾今當說壞魔業道。善男子﹐一切諸法其性空寂﹔若知諸法其性空已﹐亦知一切眾生皆空﹔旣知空已﹐而修慈心調伏自身﹐是名菩薩破壞魔業。若觀諸法性是無相﹐而爲眾生修集慈心﹐是名菩薩破壞魔業。若觀諸法性是無願﹐爲諸眾生至心求有﹐旣求有已隨而調伏﹐是名菩薩能壞魔業。觀一切法性是無貪﹐眾生之性亦復無貪﹐爲調伏貪而攝取之﹐是名菩薩能壞魔業。若觀諸法性是無恚﹐眾生之性亦復無恚﹐爲調伏恚而攝取之﹐是名菩薩能壞魔業。若觀諸法性是無癡﹐眾生之性亦復無癡﹐爲調伏癡而攝取之﹐是名菩薩能壞魔業。觀諸法性無生無滅﹐壞生滅故宣說正法﹐是名菩薩能壞魔業。觀一切法性是平等﹐𨿽說三乘不捨大乘﹐是名菩薩能壞魔業。若不貪著心意識等﹐亦能遠離一切因緣﹐爲諸眾生得解脫故修法莊嚴﹐𨿽過諸行終不捨離菩薩所行﹐是名菩薩能壞魔業。」

說是法時﹐天魔波旬莊嚴四兵來趣寶坊﹐如先趣向菩提樹時。如來見已﹐告海慧言「汝說魔業﹐我說壞魔﹐以是因緣﹐魔王波旬莊嚴四兵而來至此。欲設何計以當禦之﹖」

海慧菩薩言「世尊﹐我今欲持魔王波旬及其眷屬置莊嚴國﹐我身當住魔所住處。」

爾時﹐舍利弗言「善男子﹐莊嚴世界去此遠近﹖佛號何等﹖」

「舍利弗﹐在此東方過於十二恆河沙等世界﹐其土有佛﹐號破疑淨光﹐今現在世爲諸菩薩說淨菩薩行。彼國三千大千世界有一億魔﹐一一魔王有十千億人兵眷屬。其佛初坐菩提樹時﹐如是諸魔悉共莊嚴至菩薩所。爾時﹐菩薩先爲諸魔講宣正典﹐令其得住不退轉地﹐然後乃成阿耨多羅三藐三菩提轉正法輪。彼佛世尊﹐其大弟子及侍使者亦悉是魔﹐如是等魔悉能教化調伏眾生。是故我今取魔波旬安置彼土﹐爲欲壞其所行魔業﹐莊嚴如來無上正法。」

時﹐魔波旬聞是語已心生恐怖﹐四望顧視欲求退處﹐四方障礙不得從意﹐復欲滅身亦不能得﹐方計不立倍復生懅﹐白佛言「世尊﹐惟願大慈﹐少見救護。」

佛言「波旬﹐我於此事不得自在。汝當歸向海慧菩薩﹐求哀懺悔。」

時﹐魔波旬卽向海慧合掌而言「善男子﹐我從今日不敢復作如是魔業。惟願仁者聽我懺悔﹗」

海慧菩薩言「我於汝所都無瞋心﹐菩薩之法常應忍辱一切眾生。波旬﹐汝可往彼禮覲彼佛﹐汝身當得無量利益。」

爾時﹐菩薩卽以右手摩其頂上﹐作如是言「若諸菩薩於諸法中無貪吝者﹐以我神通令汝必至彼佛世界。」言已﹐波旬卽至彼土。旣至彼土﹐見佛敬禮﹐卻住一面。

彼諸菩薩白佛言「世尊﹐何等國土有如是等不淨之人而來至此﹖」

佛言「善男子﹐西方過十二恆河沙等諸佛世界﹐彼有世界名曰娑婆﹐佛號釋迦牟尼﹐爲過數量諸菩薩等說大集經。彼有菩薩名曰海慧﹐說魔業時﹐是魔莊嚴四種兵眾來至會所﹐海慧菩薩以神通力移來至此。」

彼世界中諸菩薩等語波旬言「善男子﹐汝今宜發阿耨多羅三藐三菩提心﹐遠離魔業。我當與汝共爲同學。」

時﹐魔波旬聞是語已﹐卽發阿耨多羅三藐三菩提心。時﹐諸菩薩卽請波旬升師子座﹐問波旬言「承彼如來爲諸大眾說大集經﹐斯有何事﹖惟仁說之。」時﹐魔波旬以海慧菩薩神通力故宣說所聞﹐乃至不失一句一字。

彼諸菩薩卽白佛言「我等願樂欲見彼佛釋迦牟尼及眾菩薩。」

彼佛卽告諸菩薩言「且待須臾﹐自當得見此寶坊中。」

諸菩薩等復白佛言「世尊﹐我等欲見魔王波旬﹐於彼世界爲何所作﹖」

爾時﹐世尊觀此彼界眾生心已﹐告海慧菩薩言「善男子﹐汝今當以此佛世界示彼菩薩。」

爾時﹐海慧菩薩卽於十指放大光明﹐其光卽過十二恆河沙等諸佛世界徧照彼土﹐此間大眾悉見彼土佛及菩薩﹑魔王波旬處師子座說大集經。時﹐諸菩薩卽從座起﹐向彼如來頭面敬禮﹐散種種華而以供養﹐所散諸華當彼佛上變成華臺。

彼諸菩薩見是華臺卽白佛言「世尊﹐如是華臺從何處來﹖」

佛言「善男子﹐娑婆世界諸菩薩眾所散供養。」

諸菩薩言「世尊﹐云何令我得見彼土娑婆世界﹖」

佛言「善男子﹐汝等今當敬禮是光﹐至心念持﹐自當得見彼佛世界。」

時﹐彼菩薩如佛所言﹐敬禮光明﹐至心念持﹐卽得見此娑婆世界﹔見已﹐卽起禮釋迦牟尼佛﹐以諸香華遙供養之。又見三千大千世界﹐淨水澄滿猶如大海﹐彼所散華至此世界大寶坊中﹐當如來上變成寶蓋。

時﹐魔波旬白彼佛言「世尊﹐我當云何還彼世界﹖」

佛言「善男子﹐若欲還者﹐應當至心念於海慧。」

時﹐魔波旬至心念於海慧菩薩﹐念已卽得還此世界。

時﹐舍利弗見魔波旬卽作是言「波旬﹐汝得見彼佛世界不﹖」

波旬言「舍利弗﹐我已見之﹐及見彼土淸淨菩薩所住之處。」

舍利弗言「汝於彼土作魔業不﹖」

「大徳﹐我至彼土至心勤求無上菩提﹐何緣復得造作魔業﹖若有至心求菩提時見魔業者﹐是人則得勤修精進。」

此界大眾見魔波旬還來至此﹐六萬眾生﹑十千魔眾﹐同共發阿耨多羅三藐三菩提心﹐作是言「願我等輩所受身形﹐如彼菩薩身形無異。」

海慧菩薩言「世尊﹐爲阿耨多羅三藐三菩提多有怨敵。善哉﹗世尊﹐爲護法故建立神通﹐以通力故﹐是經當得久住於世。」

佛言「善男子﹐我今所立善願神通﹐爲諸眾生種於善根。」

爾時﹐世尊告四天王﹕「汝等當知﹐若我弟子比丘﹑比丘尼﹑優婆塞﹑優婆夷﹐受持讀誦﹑書寫廣說如是等經﹐汝等四王當深護助﹐無爲欲樂而作放逸。吾今出世﹐爲壞放逸﹐護正法故而說咒曰﹐所謂﹕

「三咩﹝一﹞﹝免爾切﹞三摩三咩﹝二﹞沫頓禰﹝三﹞婆羅跋坻﹝四﹞陀禰﹝五﹞陀那跋坻﹝六﹞投彌陀那跋坻﹝七﹞阿婆散提﹝八﹞阿摩﹝匕／矢﹞﹢糴﹞﹝九﹞毗摩﹝匕／矢﹞﹢糴﹞﹝十﹞闍毗羅提﹝十一﹞迦羅提﹝十二﹞迦羅那﹝十三﹞阿梨﹝十四﹞阿羅跋坻﹝十五﹞阿﹝匕／矢﹞﹢糴﹞婆散提﹝十六﹞涅伽旦尼﹝十七﹞阿跋坻﹝十八﹞沫提﹝十九﹞摩呼沫提﹝二十﹞摩羅夷提﹝二十一﹞毗首提﹝二十二﹞毗首提跋坻﹝二十三﹞尼薩﹝匕／矢﹞﹢糴﹞﹝二十四﹞莫罕泥﹝二十五﹞。

「善男子﹐是名四天王咒。若有法師受持是經﹐當誦是咒﹔誦已﹐修慈緣念十方﹐至心念於四天王等。爾時﹐四王當示其夢﹐或自往護。」

時﹐四天王白佛言「世尊﹐我等四王聞是咒已﹐卽與眷屬至法師所擁護侍衛。若是法師所須資生﹐我當方便令其得之﹐遠離病苦﹐身受安樂。」

爾時﹐世尊告海慧菩薩﹕「善男子﹐汝今至心聽帝釋咒﹐所謂﹕

「闍耶﹝一﹞闍耶末坻﹝二﹞阿跋坻﹝三﹞毗跋坻﹝四﹞摩拘﹝匕／矢﹞﹢糴﹞﹝五﹞斯陀跋坻﹝六﹞輸泥﹝七﹞膻帝羯﹝匕／矢﹞﹢糴﹞﹝八﹞檀提曇摩尼﹝九﹞多迦隸﹝十﹞叉耶叉耶目佉﹝十一﹞阿跋蔕那﹝十二﹞涅伽蔕那﹝十三﹞莎坻﹝十四﹞莎坻散提﹝十五﹞。

「來﹗憍屍迦﹐阿修羅壞﹐諸天則勝﹔諸天勝故﹐佛法增長。憍屍迦﹐欲受安樂﹐當護正法。善男子﹐是名釋咒。善男子﹐若有法師欲說法時﹐當先洗浴令身淨潔﹐持妙香華正東而禮﹐一心憶念十方諸佛﹐慈心普及一切眾生﹐然後乃升師子法座﹐誦如是咒而作是言﹕『憍屍迦來﹗四天王來﹗爲諸大眾除卻障礙﹐消滅煩惱。』爾時﹐帝釋及四天王﹐念法師故卽便共來﹐是故大眾樂聞說法。

「善男子﹐汝今復聽十方諸魔及眷屬咒﹐所謂﹕

「奢咩﹝一﹞奢摩跋坻﹝二﹞奢摩密喋﹝三﹞阿浮﹝匕／矢﹞﹢糴﹞﹝四﹞摩羅欻坻﹝五﹞瞢崛﹝匕／矢﹞﹢糴﹞﹝六﹞婆羅綈﹝七﹞迦由犁﹝八﹞坁祁跋坻﹝九﹞阿盧迦尼﹝十﹞比捨荼尼﹝十一﹞尼末坻﹝十二﹞阿跋持﹝十三﹞區區﹝匕／矢﹞﹢糴﹞﹝十四﹞伽羅薩尼﹝十五﹞憂目企﹝十六﹞奢蜜坻﹝十七﹞波羅目企﹝十八﹞槃檀那涅伽熙坻﹝十九﹞奢摩﹝糸﹢施﹞﹝二十﹞。

「如是咒者﹐力能系縛一切論師﹑一切魔眾﹐是名佛印﹐不可破壞﹐魔眷屬怨。善男子﹐若有法師受持讀誦如是等咒升師子座﹐專念諸佛﹐慈及眾生﹐自於己身生醫師想﹐於所說法生良藥想﹐於聽法者生疾苦想﹐於如來所生善友想﹐於正法中生常恆想。若能如是說正法時﹐其處四邊各一由旬魔不能到。」

時﹐魔波旬白佛言「世尊﹐若佛弟子有能讀誦如是神咒﹐其身淸淨﹐我當擁護不作魔業。我以海慧神通力故捨於魔業﹐隨有國土城邑村落說是法處﹐我當化身親往聽受。」

佛言「善哉﹗善哉﹗波旬﹐汝若能得如是心者﹐則壞魔業﹐亦當獲得如是等法。

「善男子﹐復當至心聽梵天咒﹐所謂﹕

「迷多伽﹝匕／矢﹞﹢糴﹞﹝一﹞迦樓那伽﹝匕／矢﹞﹢糴﹞﹝二﹞無經多伽﹝匕／矢﹞﹢糴﹞﹝三﹞憂比叉伽﹝匕／矢﹞﹢糴﹞﹝四﹞佛陀伽﹝匕／矢﹞﹢糴﹞﹝五﹞曇摩伽﹝匕／矢﹞﹢糴﹞﹝六﹞僧伽伽﹝匕／矢﹞﹢糴﹞﹝七﹞蘇羯多毗闍耶﹝八﹞摩訶毗檀尼﹝九﹞毗獸提目企﹝十﹞尼波﹝匕／矢﹞﹢糴﹞陀耶﹝十一﹞烏闍跋坻﹝十二﹞烏闍嚴彌﹝十三﹞捺檀尼﹝十四﹞曇摩波坻吒跋尼﹝十五﹞薩遮坻優波跋坻﹝十六﹞毗獸坻﹝十七﹞莎折多優波捨彌﹝十八﹞烏盧迦耶梵摩﹝十九﹞毗盧迦耶梵摩﹝二十﹞。

「若欲具足受持如是梵天咒者﹐當行梵行淸淨持戒﹐讀誦是咒﹐請召梵天﹕『梵天汝來﹐擁護如是大眾﹐令其至心樂聽正法﹐念於三寶﹐轉正法輪﹐護持法城。』若有法師能調諸根﹐至心淨護身口意等﹐勤修戒﹑忍﹑精進﹑多聞﹐發菩提心﹐修四無量﹐升於法座誦如是咒﹔誦是咒已﹐梵天王等與諸眷屬悉來集會是講法所。」

爾時﹐梵王白佛言「世尊﹐若有法師讀誦是咒﹐我在初禪聞是咒已﹐當捨定樂而往其所﹐當施八法。何等爲八﹖一者﹑施念﹐持所聞故﹔二者﹑施慧﹐思惟深法故﹔三者﹑施解﹐分別深義故﹔四者﹑施樂說無礙﹐爲壞疑心故﹔五者﹑施辭無礙﹐爲解一切眾生語故﹔六者﹑施無所畏﹐爲眾無勝故﹔七者﹑施法光明﹐爲不謬說故﹔八者﹑施其不謬授記。世尊﹐我等亦能廣宣是法。」

「善男子﹐我涅槃後﹐如是等天當護正法。」

海慧菩薩言「世尊﹐如來正覺涅槃之後﹐若有信者﹐應以此法付囑其人﹐令得久住。」

爾時﹐世尊眉間白毫放大光明﹐徧照三千大千世界﹐如來化身充滿其中﹐三十二相﹑八十種好具足莊嚴﹐數如三千大千世界一切卉木莖節枝葉。是諸化佛同作是言「十方諸佛釋迦如來﹐同願正法久住於世。何以故﹖𨿽有一切惡魔眷屬﹐不能破壞如是等法。大地可壞﹐大海可焦﹐須彌山王可碎如塵﹐眾生諸心可合﹐是一虛空可畫﹐四大可轉﹐諸佛誓願不可變易﹗」

爾時﹐世尊卽告阿難﹕「汝當受持如是等經﹐讀誦廣說。」

海慧菩薩言「世尊﹐今此會中多有無量諸大菩薩﹐如來何緣顧命阿難令受持之﹖」

時﹐諸大眾鹹有疑心﹕「海慧﹑阿難﹐誰念心多﹖」

爾時﹐世尊知眾會疑﹐告大迦葉﹕「三千大千世界眾生數爲多不﹖」

「甚多﹐世尊。」

「迦葉﹐假使如是無量眾生悉得人身﹐常問如來﹐如來所說﹐不可窮盡﹐無有障礙。善男子﹐如天降雨無有障礙﹐一切眾流歸集大海﹐而是大海無增無減﹔海慧菩薩所可受持十方佛法﹐亦復如是。迦葉﹐假使三千大千世界﹐所有眾生具足總持如阿難等﹐欲比海慧所受持法﹐百分﹑千分﹑百千萬分不及其一。」說是語時﹐百千眾生發阿耨多羅三藐三菩提心﹐以妙華香貢上供養海慧菩薩。

爾時﹐蓮華菩薩白佛言「世尊﹐若有人能信順受持﹐讀誦書寫﹐解說其義﹐供養恭敬如是經者﹐得幾所福﹖」

爾時﹐世尊卽說偈言﹕

「若滿三千大千界﹐七寶奉施十方佛﹐

不如信順是經典﹐受持讀誦福多彼。

四法所成諸功徳﹐佛說無量無邊數﹐

發菩提心常法施﹐如法而住修集悲。

佛說四法無邊量﹐智者聞已不怖畏﹐

虛空之性眾生界﹐如來正智菩提心。」

說如是等法寶聚時﹐十方所來諸菩薩等﹐以妙香華﹑種種伎樂供養於佛﹐尊重贊嘆﹐作如是言「世尊﹐若有人能受持讀誦﹑書寫解說如是等經﹐所得功徳不可稱量﹐十方諸佛說不能盡。何以故﹖世尊﹐眾生若聞如是等經﹐無有不發阿耨多羅三藐三菩提心者﹐是故此經名大寶聚。」

爾時﹐一切大眾人天﹐一切聲聞及阿難等﹐諸迦樓羅﹑乾闥婆等及世間人﹐聞經歡喜﹐信受奉行。大方等大集經卷第十二虛空藏菩薩所問品第六之一

如是我聞﹕一時﹐婆伽婆遊如來行處妙寶莊嚴堂上﹐如來威神大功徳莊嚴眾相具足﹐因於本行佛地得報﹐菩薩宮宅稱無量贊﹐如來神力之所建立﹐入無礙智行處生勝喜悅﹐思念進智分別巧說﹐眾徳具足來世所嘆。世尊正覺善轉法輪﹐善能調順無量眾生﹐於諸法中皆得自在﹐知諸眾生心所趣向﹐善能分別一切諸根﹐彼岸善斷﹐結習永盡無餘﹐所施佛事自然成辦。與大比丘眾六百萬人俱﹐其心調柔﹐結習已斷﹐皆是如來法王之子﹐行甚深法﹐善能解了無所有法﹐殊妙端正威儀具足﹐是大福田﹐正住如來所教法中。復與大菩薩僧俱﹐度一切諸行﹐不捨菩薩所行﹐得無我忍﹐於諸眾生不捨大悲﹐過諸世間而順世法勤化眾生﹐亦能善入如來行地﹐又復不離菩薩行地﹐其名曰﹕普明菩薩摩訶薩﹑無礙明菩薩﹑於一切法自在王菩薩﹑無礙行處菩薩﹑分別辯覺菩薩﹑淨無量网明燈王菩薩﹑不染行處菩薩﹑壞魔界放光明菩薩﹐如是等不可計﹑阿僧祇﹑不可思﹑不可稱﹑不可量﹑無齊限﹑不可說菩薩摩訶薩俱。

爾時﹐世尊說諸菩薩出要之行﹐名無礙法門莊嚴菩薩道﹐成就佛法諸力無畏﹐得知諸法自在﹐入陀羅尼印門﹐入分別諸辧門﹐入大神通門﹐入說不退轉輪諸乘平等門﹐入一相法界無分別門﹐入說隨眾生根所解差別門﹐入堅法分別壞諸魔界善順思惟門﹐入斷諸結及見無礙智慧門﹐入無等願方便智門﹐入諸佛等智門﹐入諸法無滯礙如實分別門﹐入無變異平等法門﹐入甚深十二因緣門﹐入功徳智慧莊嚴佛身口意堅固思進念專無盡門﹔入四聖諦門﹐爲調伏聲聞故﹔入遠離身心行門﹐爲調伏辟支佛故﹔入授一切智記門﹐爲調伏菩薩故﹔入諸法自在門﹐爲顯佛功徳故。所謂開示解說顯現令解﹐教讀施設次序開張﹐分別令易隨順正說。

爾時﹐世尊如是善分別大法方便時﹐於此三千大千世界一切諸色像﹐若鐵圍山﹑大鐵圍山﹑須彌山王及諸黑山﹐四天下及閻浮提聚落城邑捨宅﹑大海江河﹑泉源陂池﹑藥艸樹木及諸叢林﹐諸龍﹑夜叉﹑乾闥婆﹑阿修羅﹑迦樓羅﹑緊那羅﹑摩睺羅伽等宮殿﹐地神宮殿﹐虛空中諸神宮殿﹐四天王天﹑三十三天﹑夜摩天﹑兜率陀天﹑化樂天﹑他化自在天及梵天宮殿﹐上至阿迦膩吒天宮殿﹐一切大地及欲界色身眾生﹐悉皆隱蔽﹐眼所不見。諭如劫盡火災起後﹐大地焦盡﹐大水未出﹐當爾之時﹐乃無一色與眼作對。爾時﹐三千大千世界﹐亦復如是亦無少色。是欲﹑色界所攝﹐惟除妙寶莊嚴堂中所見色像。

爾時﹐於妙寶莊嚴堂中虛空中﹐無所依著﹐自然成無量百千那由他寶臺﹐微妙莊嚴世所樂見﹐諭如大妙莊嚴世界﹐一寶莊嚴佛土菩薩所住寶臺﹐此諸寶臺亦復如是﹐見諸大眾坐寶臺中。於妙寶莊嚴堂內﹐自然踴出淨妙眞金師子之座﹐髙十千由旬。此師子座出妙淨光明﹐普照此三千大千世界﹐映諸菩薩光明令不明顯。

爾時﹐大眾歡喜踴躍﹐心情悅豫﹐嘆未曾有﹐合掌向佛﹐作如是言「今者如來必說大法現此瑞應﹗」

爾時﹐舍利弗承佛威神﹐從寶臺起﹐更整衣服﹐偏袒右肩﹐右膝著地﹐合掌向佛而白佛言「世尊﹐是何瑞相﹐有如是等生勝喜悅現大神變﹖世尊﹐此諸大眾皆生疑惑﹗願如來說何因何緣﹐現此未曾有事﹖」

爾時﹐佛告舍利弗﹕「東方去此過八佛世界微塵數等佛土﹐有世界名大莊嚴﹐彼國有佛﹐號一寶莊嚴如來﹑應供﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐今現在說法。以何因緣世界名大莊嚴﹖若廣說彼世界莊嚴事者一劫不盡﹐是故彼土名大莊嚴。何因緣故﹐彼佛名爲一寶莊嚴﹖舍利弗﹐彼如來因一寶說法﹐所謂無上大乘之寶﹐是故彼佛名一寶莊嚴。彼佛與諸菩薩眾各升師子座﹐踴在空中髙八十億多摩樹﹐爲諸菩薩說虛空印法門。何謂虛空印法門﹖如一切法以虛空爲門﹐無住處故﹔一切法無住處門﹐無形相故﹔一切法無形相門﹐過諸行處故﹔一切法無行處門﹐內外淨故﹔一切法淨門﹐性無染故﹔一切法無染門﹐自性寂靜故﹔一切法寂靜門﹐心意識本無故﹔一切法本無門﹐離物非物故﹔一切法無物門﹐無教相故﹔一切法無教門﹐無形段故﹔一切法無形段門﹐離因緣境界故﹔一切法無因緣境界門﹐寂滅相故﹔一切法寂滅門﹐離二相故﹔一切法無二門﹐捨別異故﹔一切法無別異門﹐入一相故﹔一切法一相門﹐自相淨故﹔一切法自相淨門﹐過三世故﹔一切法過三世門﹐不離平等故﹔一切法不離平等門﹐幻化相非相故﹔一切法幻化相門﹐體不實故﹔一切法無體門﹐無作相故﹔一切法無作門﹐身心遠離故﹔一切法遠離門﹐離相無相故﹔一切法無相門﹐相不動故﹔一切法不動相門﹐無依處故﹔一切法無依處門﹐住無際故﹔一切法無際門﹐無樔窟故﹔一切法無樔窟門﹐無我﹑無我所故﹔一切法無我﹑無我所門﹐無主故﹔一切法無主門﹐性無我故﹔一切法無我門﹐內淸淨故。舍利弗﹐彼一寶莊嚴如來﹐爲諸菩薩廣說如是虛空印法門。彼如來說是法時﹐無量阿僧祇諸菩薩﹐解知諸法性與虛空等﹐於諸法中得無生忍。

「舍利弗﹐彼大莊嚴剎土一寶莊嚴佛所﹐有一菩薩摩訶薩名虛空藏﹐以大莊嚴而自莊嚴﹐於諸不思議願最爲殊勝﹐得一切功徳中之威徳無礙知見﹐不可思議菩薩功徳以自莊嚴。以諸相好﹐莊嚴其身﹔以善說法﹐隨所應度﹐莊嚴其口﹔不退於定﹐莊嚴其心﹔以諸總持﹐莊嚴其念﹔入諸微細法﹐莊嚴其意﹔順觀法性﹐莊嚴於進﹔以堅固誓﹐莊嚴淳至﹔以必成辦﹐莊嚴所作。以從一地至一地莊嚴畢竟﹐捨諸所有﹐莊嚴於施﹔以淨心善語﹐莊嚴於戒﹔於諸眾生心無有礙﹐莊嚴忍辱﹔眾事備足﹐莊嚴精進﹔入定遊戲神通﹐莊嚴於禪﹔善知煩惱習﹐莊嚴般若。爲救護眾生﹐莊嚴於慈﹔住不捨眾生﹐莊嚴於悲﹔心無猶豫﹐莊嚴於喜﹔離於憎愛﹐莊嚴於捨。遊戲諸定﹐莊嚴神通﹔得無盡寶手﹐莊嚴功徳﹔分別諸眾生心行﹐莊嚴於智﹔教眾生善法﹐莊嚴於覺﹔得慧明淨﹐莊嚴慧明﹔得義法辭應﹐莊嚴諸辯﹔壞魔外道﹐莊嚴諸無畏。得佛無量功徳而自莊嚴﹐常以諸毛孔說法﹐莊嚴於法﹔見諸佛法明﹐莊嚴自明﹔能照諸佛國﹐莊嚴光明﹔說不錯謬﹐莊嚴所記﹔神通隨所樂說﹐莊嚴教授﹔神通到四神足彼岸﹐莊嚴變化﹔神通入佛密處﹐莊嚴諸如來護持﹔自悟正智﹐莊嚴法自在﹔如說而行無能壞者﹐莊嚴一切善法堅固。彼虛空藏菩薩﹐成就如是等無量功徳﹐與十二億菩薩摩訶薩俱﹐發意欲來詣此娑婆世界見我﹐禮拜供養﹐恭敬圍繞。亦爲此大普集經分別少法門分故﹐又爲此十方諸來會菩薩生大法明故﹐又爲增益開大乘法故﹐又爲受持如來法故﹐又爲無量眾生善根出生故﹐又爲以善法調伏諸魔外道故﹐又爲示現菩薩師子遊戲神通故﹐彼虛空藏菩薩﹐欲來至此﹐是其瑞應。」

爾時﹐世尊說此事已﹐卽時虛空藏菩薩﹐與十二億菩薩摩訶薩恭敬圍繞﹐詣一寶莊嚴佛所﹐白佛言「世尊﹐我欲詣娑婆世界﹐見釋迦牟尼佛﹐禮拜供養。」彼佛報言「欲往隨意﹐宜知是時。」卽頂禮一寶莊嚴如來足下已﹐右繞七匝﹐承佛遊戲無作神足﹐於彼大莊嚴國土忽然不現﹐以一念頃與諸菩薩眾俱﹐來至此娑婆世界寶莊嚴堂妙寶臺上。

爾時﹐虛空藏菩薩雨妙華香﹐供養世尊﹐及此大寶集經﹐所謂曼陀羅華﹑摩訶曼陀羅華﹑波利質多羅華﹑摩訶波利質多羅華﹑曼殊沙華﹑摩訶曼殊沙華﹑盧遮那華﹑摩訶盧遮那華﹐水陸諸華大如車輪﹐百葉﹑千葉﹑百千葉﹐皆出光明﹐香气普薰﹐妙香適意﹐開敷鮮淨﹐雜色光耀眼所樂見﹐雨如是等種種無量妙華滿妙寶堂中﹐髙一多羅樹。作諸天樂﹐其音皆出無量百千法門之聲﹐與檀波羅蜜相應聲﹐尸羅﹑羼提﹑毗梨耶﹑禪那﹑般若波羅蜜相應聲﹐與四無量相應聲﹐與四攝法相應聲﹐與助道法相應聲﹐與三脫門相應聲﹐與四聖諦相應聲﹐與十二因緣相應聲。

爾時﹐虛空藏菩薩供養世尊﹐頂禮佛足﹐繞七匝已﹐在一面立﹐白佛言「世尊﹐彼一寶莊嚴如來應正徧知致問無量﹐少病少惱﹐起居輕利﹐安樂行不﹖彼一寶莊嚴如來又言﹕『有十二億菩薩﹐與虛空藏菩薩俱往﹐至彼娑婆世界。願世尊說如是如是法﹐使諸菩薩得自然智﹐亦使成就大法光明已還來至此。所以者何﹖以世尊昔來已曾化此善男子等發菩提心。』」

爾時﹐虛空藏菩薩當世尊頂上﹐化作大寶蓋﹐廣十千由旬﹐以靑琉璃爲軒﹐眞珊瑚寶爲子﹐以琉璃及閻浮檀金爲升垂﹐雜妙眞珠縵网瓔珞﹐寶鈴和鳴。其蓋光明普照十方﹐與諸妙華互相綺錯。

爾時﹐虛空藏菩薩於如來不思議功徳深生敬重﹐合掌向佛﹐以偈贊言﹕

「法義智慧最勝尊﹐本淨無垢無所著﹐

諭如虛空無染污﹐我禮不動聖足下。

行無與等無涯底﹐現法嚴身最殊勝﹔

佛眞法身如虛空﹐普生大悲而濟度﹐

人中師子能示現﹐百福莊嚴世尊身。

斷諸言語無音響﹐離諸言說無戲論﹐

𨿽知如是而現說﹐無性眾生令悅豫。

眾心非心得此心﹐能知非心幻化心﹐

善知眾生心行性﹐而能不住彼我心。

示現威儀濟眾生﹐善逝身無作不作﹐

佛知眾生隨所樂﹐卽能示現如是形。

世尊於法不計我﹐不生憶想著於法﹐

能知以何法受教﹐而隨所悟應時說。

大眾渴仰瞻世尊﹐世所希有最無比﹐

世尊無心於示現﹐無能令諸大眾悅。

此等諸法從緣生﹐虛無寂寞非眞實﹐

世尊善知如是法﹐得至淸涼泥洹道。

去離二邊不著中﹐知虛非眞無自性﹐

此等諸法無作者﹐善說業報非斷常。

法無眾生命及人﹐寂靜不名如虛空﹐

如實分別無眾生﹐而安多眾至甘露。

昔行多劫不思議﹐求進勢力勝菩提﹐

所爲妙行今已成﹐至無至義覺無餘。

一切諸法上中下﹐悉知平等常無異﹐

智者所知知不著﹐是故世尊定不亂。

陰入諸界如幻化﹐三界皆如水中月﹐

眾生虛僞性如夢﹐以智分別說是法。

世人假稱名得道﹐實無有得無得相﹐

如道無得輪無轉﹐如輪無轉無度者﹐

故能度眾於四流﹐自度度彼系顚倒﹐

善能安慰苦惱者﹐自滅滅彼至無爲。

眾生無生無涅槃﹐眾生本淨不可得﹐

道及眾生猶如幻﹐自覺此際覺多眾。

如虛空中不見色﹐一切羣生色亦爾﹐

諸法離色及色相﹐能知此色則得離。

作諸妙諭以贊佛﹐執見而贊是其毀﹐

佛徳如空無差別﹐無所限量是贊佛。

故禮淨尊淨他者﹐無緣無心入微心﹐

如佛功徳世尊知﹐如如功徳我今禮。

能知眾生無我者﹐知諸法際離欲者﹐

見法身者則見佛﹐卽爲供養十方佛。」

虛空藏菩薩說此偈已﹐卽時妙寶莊嚴堂及虛空中諸寶臺六變振動。一切大眾心淨悅豫﹐踴躍歡喜﹐嘆未曾有﹐皆言「虛空藏菩薩﹐善能說此妙偈。若有善男子﹑善女人能行此法者﹐乃至夢中不見有法﹐以漸皆當得師子吼如虛空藏菩薩。」

爾時﹐虛空藏菩薩以如斯妙偈贊如來已﹐白佛言「世尊﹐欲少所問﹐惟願聽許。若聽問者﹐爾乃敢問。所以者何﹖世尊有無量知見﹐能知眾生諸根﹐有淳熟﹑未淳熟者。世尊明達﹐去諸闇冥故﹔世尊了義﹐善說分別諸句義故﹔世尊知時﹐不過限故﹔世尊所記不謬﹐如說不錯故﹔世尊知時﹐隨諸眾生行說法故﹔世尊善遊戲﹐通達諸神足故﹔世尊善觀﹐體眾生心行故﹔世尊最無染﹐於諸法中得自在故﹔世尊自悟﹐覺了諸法故﹔世尊正禦邪趣眾生﹐教令入正故﹔世尊是大醫王﹐能令無始世界眾病永斷故﹔世尊大力﹐成就佛十力故﹔世尊無畏﹐成就四無畏故﹔世尊無勝﹐成就十八不共法故﹔世尊大慈﹐行救一切眾生心無礙故﹔世尊大悲﹐行知見無我﹐拔一切眾生苦故﹔世尊大喜﹐行於禪解脫定﹐入定到彼岸故﹔世尊大捨﹐行斷一切憎愛﹐心如虛空故﹔世尊得平等覺﹐了諸佛法無礙故﹔世尊無憎愛心﹐畢竟淸淨毀譽不動故﹔世尊無希望﹐智慧滿足﹐於利養贊嘆無欲求故﹔世尊一切知見﹐一切佛行處﹐到彼岸故。我知見世尊有如是等無量無邊功徳成就﹐是故我欲於法門中少有所問。」

虛空藏菩薩作是語已﹐爾時﹐世尊告虛空藏菩薩言「善男子﹐我當聽汝問﹐隨汝欲問﹐恣汝所問﹐吾當隨汝所問﹐悅可爾心。」

爾時﹐功徳光明王菩薩問虛空藏菩薩言「善男子﹐汝爲誰故欲問如來﹖」

卽時﹐虛空藏菩薩以偈報功徳光明王菩薩言﹕

「一切等心諸眾生﹐平等能至彼岸者﹐

遊戲無垢悲心中﹐我爲是等問世尊。

能到正見無垢穢﹐已無猶豫斷彼疑﹐

自得了達利眾生﹐我爲是等問世尊。

知我無我無與等﹐爲眾發心不著眾﹐

能脫眾生計我見﹐我爲是等問世尊。

能護威儀愼所行﹐其心淸淨如虛空﹐

堅固不動如須彌﹐我爲是等問世尊。

進心無涯慧無等﹐勇健能害煩惱怨﹐

已結已斷斷彼結﹐我爲是等問世尊。

樂施威儀調伏心﹐常住聞進戒忍力﹐

禪定諸通勝慧明﹐我爲是等問世尊。

樂空無相無願法﹐而現受形處生死﹐

無生無終達甘露﹐我爲是等問世尊。

知見甚深無崖際﹐聲聞緣覺所不及﹐

而知一切眾生行﹐我爲是等問世尊。

善能了達樂正行﹐於法非法系已斷﹐

常處正定心不亂﹐我爲是等問世尊。

不斷佛種諸賢士﹐能護正法及與僧﹐

多聞三世諸佛贊﹐我爲是等問世尊。」

爾時﹐虛空藏菩薩以此妙偈答功徳光明王菩薩已﹐白佛言「世尊﹐云何菩薩行檀波羅蜜與虛空等﹖云何行屍波羅蜜﹑羼提波羅蜜﹑毗梨耶波羅蜜﹑禪波羅蜜﹑般若波羅蜜與虛空等﹖云何行功徳與虛空等﹖云何行智與虛空等﹖云何菩薩不離如如﹐如來所許﹐念佛﹑念法﹑念僧﹑念施﹑念戒﹑念天﹖云何菩薩修行諸法平等如泥洹﹖云何菩薩善分別行相﹖云何菩薩持諸佛法寶藏﹐隨如來所覺法相性﹐如實知諸法相性已不取不捨﹖云何菩薩分別眾生﹐從始已來淸淨而教化眾生﹖云何菩薩善順發行成就佛法﹖云何菩薩不退諸通﹐於諸佛法悉得自在﹖云何菩薩入甚深法門﹐諸聲聞﹑辟支佛所不能入﹖云何菩薩於十二因緣﹐因善得勝智方便﹐離二邊諸見﹖云何菩薩爲如來印所印﹐如如不分別智方便﹖云何菩薩入法界性門﹐見一切法平等性﹖云何菩薩淳至堅固猶如金剛﹐於此大乘心住不動﹖云何菩薩自淨其界如諸佛界﹖云何菩薩得陀羅尼終不失念﹖云何菩薩得無障礙如來加持辯﹖云何菩薩得自在示現受生死﹖云何菩薩破諸怨敵去離四魔﹖云何菩薩利益眾生莊嚴功徳﹖云何菩薩世無佛時能作佛事﹖云何菩薩得海印三昧﹐善能得知眾生心行﹖云何菩薩能得知諸塵界無礙﹖云何菩薩威儀行成就﹐離諸闇冥得勝光明﹐於諸法中得自然智﹐速得成就一切智行﹖」

爾時﹐世尊告虛空藏菩薩言「善哉﹗善哉﹗善男子﹐汝善能分別問於如來如斯妙義。如汝已曾供養過去無量諸佛種諸善根﹐心行平等諭如虛空﹐禮敬諸佛至慧明處﹐發勤精進欲度一切﹐諸佛如法不捨一切眾生﹐度大慈悲彼岸﹐及過諸魔行不離世法﹐以虛空同量之心﹐成就此無上大乘妙法虛空藏。汝之功徳無有邊際﹐難可校量﹗汝已曾於過去恆河沙等諸佛世尊所﹐問如此事﹐自亦能說。是故﹐虛空藏﹐汝今諦聽﹗諦聽﹗善思念之﹐吾當爲汝分別解說。所問諸菩薩事復過於此﹐能得無上大乘﹑如來自然智﹑一切種智。」

虛空藏菩薩言「惟然﹗快哉﹗願樂欲聞。」

佛告虛空藏﹕「善男子﹐菩薩成就四法﹐行檀波羅蜜與虛空等。何謂爲四﹖善男子﹐若菩薩於一切處﹐無障礙﹐不分別﹐行檀波羅蜜﹐以我淨故於施亦淨﹐以施淨故於願亦淨﹐以願淨故於菩提亦淨﹐以菩提淨故於一切法亦淨。善男子﹐是爲菩薩成就四法﹐行檀波羅蜜與虛空等。

「善男子﹐若菩薩成就八法能淨檀波羅蜜。何等爲八﹖離我能施﹐離爲我施﹐離愛結施﹐離無明見施﹐離彼我菩提相施﹐離種種想施﹐離希望報施﹐離慳嫉施﹐其心平等如虛空。是爲菩薩成就八法能淨檀波羅蜜﹐離此八法是謂淨施。諭如虛空無所不至﹐菩薩慈心行施亦復如是。諭如虛空非色叵見﹐菩薩所行諸施不依於色亦復如是。諭如虛空不受苦樂﹐菩薩所行諸施離一切受亦復如是。諭如虛空無有相智﹐菩薩所行諸施離諸想結亦復如是。諭如虛空是無爲相﹐菩薩所行諸施無爲無作亦復如是。諭如虛空虛假無相﹐菩薩所行諸施不依識想亦復如是。諭如虛空增益一切眾生﹐菩薩所行諸施利益眾生亦復如是。諭如虛空不可窮盡﹐菩薩所行諸施﹐於生死中無有窮盡亦復如是。善男子﹐諭如化人給施化人﹐無有分別﹐無所戲論﹐不求果報﹔菩薩亦復如是﹐如化人相﹐去離二邊而行諸施﹐不分別戲論希望果報。善男子﹐菩薩以智慧捨一切結使﹐以方便智不捨一切眾生﹐是爲菩薩行檀波羅蜜與虛空等。」

爾時﹐會中有一菩薩﹐名曰燈手﹐從座而起﹐偏袒右肩﹐右膝著地﹐合掌白佛言「世尊﹐何等菩薩能行如是檀波羅蜜﹖」

佛言「善男子﹐菩薩若過諸世間﹐得出世間法﹐非色﹐無體無行﹐知見淸淨﹐非闇非明﹐離一切諸相﹐至無相智際﹐成就無盡忍﹐近如來知見已﹐紹菩薩決定界分﹐已得受記爲不退轉印所印﹐已得灌頂正位﹐已得善行知眾生行相﹐至一切處亦無所至﹐如是菩薩能行是檀波羅蜜。」

說此法時﹐萬六千菩薩見諸法性猶如虛空﹐得無生法忍。

佛告虛空藏菩薩言「善男子﹐菩薩成就四法﹐行尸羅波羅蜜與虛空等。何謂爲四﹖善男子﹐菩薩知身如鏡中像﹐知聲如響﹐知心如幻﹐知諸法性猶如虛空﹐是爲菩薩成就四法﹐行尸羅波羅蜜與虛空等。善男子﹐菩薩成就八法能護淨戒。何等爲八﹖善男子﹐諸菩薩不忘菩提心能護於戒﹐不求聲聞﹑辟支佛地能護於戒﹐持戒不限於戒能護於戒﹐不恃諸戒能護於戒﹐不捨本願能護於戒﹐不依一切生處能護於戒﹐成就大願能護於戒﹐善攝諸根爲滅煩惱能護於戒﹐是爲菩薩成就八法能護淨戒。善男子﹐諭如虛空離諸希望﹐菩薩以無求心能護於戒亦復如是。諭如虛空淸淨﹐菩薩持戒淸淨亦復如是。諭如虛空無有垢污﹐菩薩持戒無垢亦復如是。諭如虛空無有熱惱﹐菩薩持戒無惱亦復如是。諭如虛空無有髙下﹐菩薩持戒無髙無下亦復如是。諭如虛空無有樔窟﹐菩薩持戒而無所依亦復如是。諭如虛空無生無滅畢竟無變﹐菩薩持戒無生無滅畢竟無變亦復如是。諭如虛空悉能容受一切眾生﹐菩薩持戒普能運載亦復如是﹐爲利益眾生能護正戒。善男子﹐如水中月﹐無持戒﹑破戒﹔菩薩亦復如是﹐了知一切諸法猶如月影﹐無持戒﹑破戒﹐是爲菩薩行屍波羅蜜與虛空等。

「善男子﹐菩薩成就四法﹐行羼提波羅蜜與虛空等。何等爲四﹖善男子﹐若菩薩他罵不報﹐以分別無我想故﹔他打不報﹐以無彼想故﹔他瞋不報﹐以離有想故﹔他怨不報﹐以去離二見故。是謂菩薩成就四法﹐行羼提波羅蜜與虛空等。善男子﹐菩薩成就八法﹐能淨羼提波羅蜜。何等爲八﹖善男子﹐菩薩善淨內純至﹐修羼提波羅蜜﹔善淨外不希望﹐修羼提波羅蜜﹔於上中下畢竟無障礙﹐修羼提波羅蜜﹔隨順法性無所染著﹐修羼提波羅蜜﹔離一切諸見應空﹐修羼提波羅蜜﹔斷一切諸覺應無相﹐修羼提波羅蜜﹔捨一切諸願應無願﹐修羼提波羅蜜﹔除一切諸行應無行﹐修羼提波羅蜜。是謂菩薩摩訶薩成就八法﹐能淨羼提波羅蜜。善男子﹐諭如虛空無憎無愛﹐菩薩修羼提波羅蜜﹐無憎無愛亦復如是。諭如虛空無有變易﹐菩薩畢竟心無變易﹐修羼提波羅蜜亦復如是。善男子﹐諭如虛空無有虧損﹐菩薩畢竟修羼提波羅蜜﹐心無虧損亦復如是。諭如虛空無生無起﹐菩薩修羼提波羅蜜﹐心無生起亦復如是。諭如虛空無有戲論﹐菩薩修羼提波羅蜜﹐心無戲論亦復如是。諭知虛空不望恩報﹐菩薩修羼提波羅蜜﹐於一切眾生不望果報亦復如是。諭如虛空無漏無系﹐菩薩修羼提波羅蜜﹐離一切漏不系三界亦復如是。善男子﹐菩薩行羼提波羅蜜時不作是念『彼來罵我﹐我能忍受』﹐亦不見罵者﹑受罵者及所罵法﹐不作是觀﹐不作是戲論言『彼空﹐我亦空』﹐亦不作是思惟『音聲如響﹐何由而出﹖』﹐亦復不作是觀『我是彼非』﹐又復不作是見『彼無常﹐我亦無常』﹐亦復不作是念『彼愚我智』﹐亦不作是想『我等應行忍辱』。善男子﹐譬如有人求娑羅枝﹐爲娑羅枝故﹐賫持利斧入娑羅林中﹐至一大樹下斫其一枝﹐余枝不作是念﹕『彼已被斫﹐不斫我等。』其被斫者亦不作是念﹕『我已被斫﹐餘者不斫。』二俱無想﹐不生憎愛。善男子﹐菩薩摩訶薩行羼提波羅蜜時﹐觀知一切法性﹐如艸木﹑墻壁﹑瓦石等﹐而示現割截身體﹐爲教化眾生故﹐無憎無愛﹐無憶想分別。善男子﹐是爲菩薩行羼提波羅蜜與虛空等。

「善男子﹐云何菩薩摩訶薩行毗梨耶波羅蜜與虛空等﹖善男子﹐菩薩成就四法﹐行毗梨耶波羅蜜與虛空等。何謂爲四﹖善男子﹐若菩薩勤求一切善法﹐而知一切法自性不成就﹔以一切最勝供具給侍供養諸佛世尊﹐然不見如來及所供侍之法﹔善能受持一切諸佛所說妙法﹐亦不見文字而可受持﹔亦能成就無量眾生﹐見眾生性卽是泥洹﹐畢竟無生無起。善男子﹐是爲菩薩成就四法﹐行毗梨耶波羅蜜與虛空等。善男子﹐若菩薩成就八法﹐能淨毗梨耶波羅蜜。何等爲八﹖善男子﹐菩薩爲淨身故發勤精進﹐知身如影﹐不著於身﹔爲淨口故發勤精進﹐知口語如響﹐不著於口﹔爲淨意故發勤精進﹐知意如幻無所分別﹐不著於意﹔爲具足諸波羅蜜故發勤精進﹐知諸法無自性﹐因緣所攝不可戲論﹔爲得助菩提分法故發勤精進﹐覺了一切法眞實性故無所礙著﹔爲淨一切佛土故發勤精進﹐知諸國土如虛空故不恃所淨﹔爲得一切陀羅尼故發勤精進﹐知一切法無念無非念故不作二相﹔爲成就一切佛法故發勤精進﹐知諸法入一相平等故而不壞法性。善男子﹐是爲菩薩成就八法﹐能淨毗梨耶波羅蜜。善男子﹐諭如虛空無有疲惓﹐菩薩於無量劫發勤精進﹐無有疲厭亦復如是。諭如虛空悉能容受一切諸色﹐然此虛空無有覆障﹔菩薩爲容受一切眾生發勤精進﹐平等無礙亦得如是。諭如虛空能生一切藥艸叢林﹐然此虛空無有住處﹔菩薩爲增益一切眾生諸善根故發勤精進﹐無所依著﹐無有住處亦復如是。諭如虛空至一切處然無有去﹐菩薩發勤精進爲至一切法故﹐而無至無不至亦復如是。諭如虛空非色﹐而於中見種種色﹔菩薩爲一乘故發勤精進﹐而爲成就純至故﹐示諸乘差別亦復如是。諭如虛空本性淸淨﹐不爲客塵所污﹔菩薩發勤精進本性淸淨﹐爲眾生故現受生死﹐不爲塵累所染亦復如是。諭如虛空性是常法﹐無有無常﹔菩薩究竟爲不斷三寶故﹐發勤精進亦復如是。諭如虛空無始無終﹐不取不捨﹔菩薩發勤精進﹐無始無終﹐不取不捨亦復如是。善男子﹐精進有二種﹐始發精進﹑終成精進。菩薩以始發精進習成一切善法﹐以終成精進分別一切法不得自性﹔惟所集善根見是平等﹐所見平等亦非平等。善男子﹐諭如工匠刻作木人身相備具﹐所作事業皆能成辦﹐於作不作不生二想﹔菩薩爲成就莊嚴本願故﹐發勤精進修一切業﹐於作不作不生二想﹐去離二邊亦復如是。善男子﹐是爲菩薩行毗梨耶波羅蜜與虛空等。

「善男子﹐云何菩薩摩訶薩行禪波羅蜜與虛空等﹖善男子﹐若菩薩成就四法﹐行禪波羅蜜與虛空等。何等爲四﹖善男子﹐若菩薩專其內心﹐亦不見內心遮緣外界諸心﹐亦不見外心行處﹔以己心平等故﹐知一切眾生心平等﹔亦不依二法心﹐及平等思惟﹐法界定性無攝無亂﹔知一切法性無有戲論。是爲菩薩成就四法﹐行禪波羅蜜與虛空等。善男子﹐若菩薩成就八法﹐能淨禪波羅蜜。何等爲八﹖善男子﹐若菩薩不依諸陰修禪﹐不依諸界修禪﹐不依諸入修禪﹐不依三界修禪﹐不依現世修禪﹐不依後世修禪﹐不依道修禪﹐不依果修禪。是爲菩薩成就八法﹐能淨禪波羅蜜。諭如虛空無所依著﹐菩薩修禪無所依止亦復如是。諭如虛空無所愛戀﹐菩薩修禪離諸染著亦復如是。諭如虛空不著諸見﹐菩薩修禪捨離諸見亦復如是。諭如虛空無有諸慢﹐菩薩修禪離諸憍慢亦復如是。諭如虛空究竟無滅﹐菩薩修禪善入法性究竟不退亦復如是。諭如虛空不可破壞﹐菩薩修禪不壞本際亦復如是。諭如虛空無有變易﹐菩薩修禪不變如如亦復如是。諭如虛空非心離心﹐菩薩修禪離心意識亦復如是。善男子﹐菩薩以平等心修禪﹐非不平等心。云何心平等﹖若心不髙不下﹐無求無非求﹐無作無非作﹐無分別無非分別﹐無行無非行﹐無取無捨﹐無闇無明﹐無知無念﹐無非知無非念﹐不一不異﹐非二非不二﹐無動無不動﹐無去無不去﹐無修無非修﹐心不緣於一切境界﹐是謂平等心。以菩薩心平等故﹐不取於色﹐去離眼﹑色二法而修於禪﹔以心平故﹐不取聲﹑香﹑味﹑觸﹑法﹐去離意﹑法二法而修於禪。善男子﹐諭如虛空﹐火災起時不能焚燒﹐水災起時不爲所漂﹔菩薩不爲諸煩惱火之所焚燒﹐不爲諸禪解脫三昧所漂﹐受生自無定亂﹐亂心眾生能令得定﹐自行已淨不捨精進﹐與平等等示現差別而不見平等及不平等二相﹐善能徧觀智慧眞性﹐其心不爲愛見所覆﹐於諸行中行無所著與虛空等。善男子﹐是爲菩薩行禪波羅蜜與虛空等。

「善男子﹐云何菩薩行般若波羅蜜與虛空等﹖善男子﹐若菩薩成就四法﹐行般若波羅蜜與虛空等。何等爲四﹖善男子﹐若菩薩以我淨故﹐知眾生亦淨﹔以知淨故﹐知識亦淨﹔以義淨故﹐知文字亦淨﹔以法界淨故﹐知一切法亦淨。是爲菩薩成就四法﹐行般若波羅蜜與虛空等。善男子﹐若菩薩摩訶薩成就八法﹐能淨般若波羅蜜。何等爲八﹖善男子﹐若菩薩精勤欲斷一切不善法﹐而不著斷見﹔精勤欲生一切善法﹐而不著常見﹔知一切有爲法皆從緣生﹐而不動於無生忍法﹔善分別說一切字句﹐而常平等無有言說﹔善能辧宣一切有爲無常苦法﹐於無我法界寂靜不動﹔能善分別諸所作業﹐而知一切法無業無報﹔善能分別垢法淨法﹐而知一切法性常淨﹔善能籌量三世諸法﹐而知諸法無去來今。是爲菩薩成就八法﹐能淨般若波羅蜜。善男子﹐諭如虛空非行無行﹐菩薩行般若離一切行亦復如是。諭如虛空無能破壞﹐菩薩行般若一切諸魔無能壞者亦復如是。諭如虛空性常寂靜﹐菩薩行般若覺見寂靜亦復如是。諭如虛空性常無我﹐菩薩行般若了知無我亦復如是。諭如虛空性非眾生﹐菩薩行般若離一切眾生見亦復如是。諭如虛空性無有命﹐菩薩行般若離一切命見亦復如是。諭如虛空性無有人﹐菩薩行般若離一切人見亦復如是。諭如虛空非物非非物﹐不可名字﹐菩薩行般若離物非物見亦復如是。善男子﹐般若是寂靜句﹐義無微覺故﹔是不作句﹐義自相淨故﹔是無變句﹐義無行相故﹔是眞實句﹐義不發動故﹔是不誑句﹐義無有異故﹔是了達句﹐義入一相故﹔是通明句﹐義斷習气故﹔是滿足句﹐義無欲求故﹔是通達句﹐義能正見故﹔是第一句﹐義無所得故﹔是平等句﹐義無髙無下故﹔是牢固句﹐義不可壞故﹔是不動句﹐義無所依故﹔是金剛句﹐義不可摧故﹔是已度句﹐義所作辦故﹔是眞淨句﹐義本性淨故﹔是無闇句﹐義不恃明故﹔是無二句﹐義不積聚故﹔是盡句﹐義究竟盡相故﹔是無盡句﹐義無爲相故﹔是無爲句﹐義離生滅故﹔是虛空句﹐義無障礙故﹔是無所有句﹐義眞淸淨故﹔是無處句﹐義無行迹故﹔是無樔窟句﹐義無所猗故﹔是智句﹐義無識別故﹔是無降伏句﹐義無羣匹故﹔是無體句﹐義不受形故﹔是知見句﹐義知苦不生故﹔是斷句﹐義知集無和合故﹔是滅句﹐義究竟無生故﹔是道句﹐義無二覺故﹔是覺句﹐義覺平等故﹔是法句﹐義究竟不變故。善男子﹐此般若不從他得﹐自證知見如性行故﹐知一切文字句義其猶如響﹐於諸言音隨應而報其辯不斷﹐亦不執著文字言語。菩薩摩訶薩如是能於一切言說中善能報答﹐知諸音聲言說如響﹐解不可得故﹐不生執著﹐亦不戲論。善男子﹐是爲菩薩行般若波羅蜜與虛空等。」

爾時﹐世尊欲重明此義﹐而說偈言﹕

「離著而行施﹐普及適眾性﹐

終已無礙心﹐亦不生分別。

我淨故施淨﹐施淨故願淨﹐

願淨菩提淨﹐道淨一切淨。

無我我所想﹐離愛及諸見﹐

捨除彼我相﹐施心如虛空。

去離諸想施﹐無有望報心﹐

捨嫉妒心結﹐施心如虛空。

空非色無猗﹐無受想分別﹐

亦無行及識﹐施時心亦然。

如空益一切﹐始終無窮盡﹐

解法施無盡﹐利益一切眾。

如化人相施﹐不望所施報﹐

慧者施亦爾﹐終不望其報。

以慧斷結習﹐方便不捨眾﹐

不見結及眾﹐如是施如空。

知身如鏡像﹐知聲猶如響﹐

知心如幻化﹐法性如虛空。

不捨勝菩提﹐不求於二乘﹐

於過去諸佛﹐常敬愼護戒。

不捨本願故﹐能於諸趣中﹐

善成就本願﹐攝意護淨戒。

如空無希望﹐無熱惱髙下﹐

無濁無變易﹐淨戒者亦爾。

如空受一切﹐水月不持戒﹐

護戒者如是﹐淨戒如虛空。

罵打瞋怒等﹐忍力故不瞋﹐

無我及彼見﹐以去離二想。

內純至善淨﹐外行亦淸淨﹐

純至故無瞋﹐順如法能忍。

離諸見忍空﹐捨覺而離想﹐

無願無希望﹐捨諸行所取。

無愛如虛空﹐不戲不懷恨﹐

無戲不求報﹐無漏忍者爾。

無忍無罵者﹐彼人聲如響﹐

非是及無常﹐無如是戲論。

彼愚及我智﹐無生而示生﹐

𨿽如是分別﹐猶修無生忍。

如斫娑羅枝﹐余枝不分別﹐

斷身無分別﹐此忍淨如空。

勤修無所依﹐供佛無佛想﹐

持法不著文﹐度眾無眾想。

淨身淨法身﹐淨口無言說﹐

淨心無意行﹐具諸波羅蜜。

具助菩提法﹐淨土如虛空﹐

成就辯總持﹐求如是佛法。

如空受無惓﹐故能生叢林﹐

徧至無形色﹐精進亦如空。

常淨如虛空﹐無始亦無終﹐

人精進亦爾﹐無始無終成。

如機關木人﹐所作無分別﹐

行者無二想﹐其進如虛空。

知止住內心﹐攝外境界心﹐

自心彼心等﹐依止無心禪。

諸法性常空﹐以無漏智知﹐

不依陰界入﹐亦不依三界。

不依於三界﹐不依界道果﹐

如空常無依﹐修禪者亦爾。

空無愛見慢﹐修禪者亦爾﹔

空無退壞變﹐修禪者亦爾。

平等寂解脫﹐智者不緣界﹐

無結無禪等﹐是故禪如空。

我淨眾生淨﹐智淨識亦淨﹐

義淨文字淨﹐法淨界亦淨。

斷不善及習﹐大士集諸善﹐

知有無緣生﹐無生不著滅。

善分別文字﹐說無常苦法﹐

示現受業報﹐言有垢及淨。

知法性常淨﹐而籌量三世﹐

空無行非行﹐慧無行亦爾。

如空無能壞﹐無我人壽者﹐

非物非無物﹐拔斷二邊見。

知句假不染﹐不變眞實句﹐

滿足通達句﹐達義慧等句﹐

等不動牢句﹐金剛度淨句﹐

明盡無盡句﹐無爲虛空句﹐

處樔識別句﹐降伏體智句﹐

斷集滅道句﹐法覺智慧句。

如響隨聲應﹐無盡辯亦爾﹐

說法無所依﹐此慧淨如空。」大方等大集經卷第十三虛空藏菩薩所問品第六之二

佛復告虛空藏言「善男子﹐何謂菩薩行功徳與虛空等者﹖若菩薩聞佛無量法廣大如虛空故﹐發薩婆若心﹐彼作是念﹕『如薩婆若無量﹐佛無量﹐自在覺無量。於如是無量中﹐生無量欲精進不放逸行﹐爲佛道故﹐當行無量菩薩所行之法。所以者何﹖如諸佛無量功徳莊嚴身故﹐我亦爲莊嚴其身﹐應成就無量善根。如諸佛無量功徳莊嚴口﹑莊嚴意﹑莊嚴道場﹑莊嚴佛土故﹐我亦當莊嚴口﹑意﹑道場﹑佛土﹐應成就無量善根。我當教化無量眾生﹐爲成就善根﹐我於無量生死中﹐爲成就善根故不生厭惓。諸佛世尊有無量國土﹑無量智慧﹑無量神通。彼諸眾生無量行﹑無量心﹑無量諸根差別﹐於生死中受無量苦惱聚﹐起諸煩惱。我爲入無量諸佛法﹐爲捨無量眾生所行諸根生死苦惱聚故﹐成就無量善根。』菩薩以如是正觀之心﹐所作功徳與諸波羅蜜相應﹐與四攝法相應﹐與四無量心相應﹐與助菩提法相應﹐成就眾生受持正法﹐恭敬供養諸佛世尊﹐及淨菩薩所行相應法。如是等所作無量功徳與虛空等﹐以眾生性無量故﹐佛智慧無量故﹐法界無量故﹐所修亦無量。如虛空眾生性﹐佛智慧法界無處不至﹐一切眾生皆得蒙益。菩薩所作功徳亦復如是﹐至一切處利益眾生﹐以無依著故﹐以願方便力故。善男子﹐菩薩能如是行功徳與虛空等。

「善男子﹐云何菩薩行智與虛空等者﹖若菩薩從善知識得聞法已﹐善順思惟﹐所作諸行終不放逸﹐修少境界想已受無量想﹐受無量想已得如是智明﹐得是智明已得陰方便智﹐得界方便智﹐得入方便智﹐得諦方便智﹐得十二因緣方便智﹐知眾生垢亦知垢性﹐知眾生淨亦知淨性。所謂眾生有染心﹐如實知有染心﹔無染心﹐如實知無染心﹔有恚心﹐如實知有恚心﹔無恚心﹐如實知無恚心﹔有癡心﹐如實知有癡心﹔無癡心﹐如實知無癡心﹔有諸煩惱心﹐如實知有諸煩惱心﹔無諸煩惱心﹐如實知無諸煩惱心。彼菩薩不見有垢心爲卑﹑無垢心爲勝。所以者何﹖以菩薩入不二性淸淨法門智故。如法性﹐我性亦爾﹔如我性﹐無我性亦爾﹔如無我性﹐諸法亦爾﹐性淸淨故。若入一切諸法性淸淨者﹐則不求諸法有垢有淨﹐亦不見諸法文字相貌﹐不受不著故﹐亦不見諸法障礙蓋纏及不障礙蓋纏。菩薩思惟無量境界﹐離心﹑識二法﹐名之爲智﹐不名爲識。諭如虛空﹐無心﹑意識﹔菩薩亦復如是﹐離心﹑意識﹐知諸法性與虛空等﹐智行無礙過諸礙故。善男子﹐是爲菩薩行智與虛空等。

「善男子﹐云何菩薩成就不離如如來所許念佛者﹖菩薩若在阿練若處﹐或在樹下﹐或在曠野﹐或在露處﹐以得定力故能攝心不著諸緣﹐以不散亂心善攝所念﹐以行相觀如來成就三十二相﹑八十隨形好﹐莊嚴其身取一一相貌﹐爲成就己身故﹐心向一切智地﹐於如來身憶念放鬘网光明。菩薩以得解希望觀如來身﹐滿一由旬﹑二由旬﹐三四五十由旬﹐乃至百由旬﹐若過百由旬。以得解希望﹐觀坐道場﹐或見轉法輪﹐或見現種種威儀說法調伏眾生﹐或見於一佛世界施作佛事﹐或五佛世界﹐或十﹑二十﹑三十﹑四十﹑五十﹐或百佛世界施作佛事﹐乃至百千無量世界施作佛事。得解希望觀自見隨意﹐若聽法﹐若供養給侍諸佛世尊﹐於餘威儀隨意自在。菩薩如是觀如來色身已﹐憶念佛功徳﹐或觀戒﹐或觀定﹐或觀慧﹐或觀解脫﹐或觀解脫知見﹐或觀力﹑無所畏﹐或觀佛不共法﹐或觀菩薩本行﹐或觀成就佛地。普憶念如來成就功徳已﹐憶念如來業﹐何等相貌﹖云何造業﹖身造耶﹖口造耶﹖意造耶﹖威儀造耶﹖可見耶﹖不可見耶﹖可說耶﹖不可說耶﹖何國造耶﹖幾種身造耶﹖如是種種憶念勝業﹐成就不可思議諸善根已﹐觀如來法。諸佛世尊以法身故名爲如來﹐不以色身。彼菩薩不見色是如來﹐不見相是如來﹐不見種性是如來﹐不見陰﹑界﹑諸入是如來﹐不見威儀是如來﹐不見過去﹑未來﹑現在世是如來﹐不見因是如來﹐不見緣是如來﹐不見所以是如來﹐不見和合是如來﹐不見有是如來﹐不見無是如來﹐不見成就是如來﹐不見敗壞是如來﹐不見彼有如來﹐不見此有如來﹐不見如來在何所﹐不見如來﹐不恃如來﹐不分別如來﹐不得如來。諭如虛空無有陰﹑界﹑入名﹐非不利益眾生﹔諸佛世尊無有陰﹑界﹑入名﹐亦非不利益眾生。善男子﹐是爲菩薩不離如如來所許念佛。

「善男子﹐云何菩薩不離如如來所許念法者﹖若菩薩念法﹐所謂四念處﹑四正勤﹑四如意足﹑五根﹑五力﹑七覺分﹑八聖道分﹑三脫門﹑四聖諦﹑甚深十二因緣﹑六波羅蜜﹐菩薩所應學藏﹐不退轉輪淨三境﹐是爲菩薩所應念法。云何應念﹖念捨﹑念欲﹑離念﹑滅念﹐無來無去念﹐無樔窟念﹐無自性念﹐出世間念﹐解達念﹑盡念﹐無生念﹑無取念﹐無漏念﹑無爲念﹐涅槃無自性。作如是念﹐於諸法中猶有法想。所以者何﹖以有想故則有動念﹐有動念故則住顚倒﹐住顚倒者無有念法。若離念法﹑非法二想﹐知一切法是無生已﹐斷法想故得無生忍﹐得無所得無所有故。善男子﹐是爲不離如如來所許念法。

「善男子﹐云何菩薩不離如如來所許念僧者﹖僧謂四雙八輩﹐僧中或是阿羅漢向﹑阿羅漢果﹐或是阿那含向﹑阿那含果﹐或是斯陀含向﹑斯陀含果﹐或是須陀洹向﹑須陀洹果﹐是爲聲聞僧。復次有僧﹐所謂不退轉菩薩得決定忍﹐上聖正位已﹐離諸相恃著戲論﹐次得如來功徳無間。彼菩薩念如是等大菩薩眾﹐應供養贊嘆﹐合掌給侍﹐右繞禮敬﹐是良祐福田﹐是第一僧入聖眾數﹐是僧所應作事皆已成辦。是菩薩念僧﹐親近菩薩僧﹐不親近聲聞僧。彼菩薩𨿽憶念僧﹐不取僧數﹐不取有數﹐知僧是無爲﹐憶念無行﹑無變異﹑無生無滅﹐作如是憶念﹐不生心行境界。善男子﹐是爲菩薩不離如如來所許念僧。

「善男子﹐云何菩薩不離如如來所許念捨者﹖所謂捨財﹑捨法。復次﹐有捨身及命﹐捨一切邪道。復次﹐有捨不取一切法。所以者何﹖有取者則無捨﹔若不取者﹐名爲究竟捨。究竟捨中則無有求﹐無求者則不望報﹐不望報故謂爲眞實捨者。若菩薩行如是堅固捨﹐隨捨發願﹐若捨時及發願時﹐不見菩提及佛法而專念捨﹐念﹕『過去諸菩薩行道時云何行舍﹐我今云何行舍﹐將無不及爲智者所譏耶﹖』卽能一切捨﹐捨已分別所捨﹕『誰是舍者﹖捨何等物﹖誰作憶念﹖』如是分別已都無所得﹐不見捨者﹑所施物及所憶念。是爲菩薩不離如如來所許念捨。

「善男子﹐云何菩薩不離如如來所許念戒者﹖若菩薩持戒至解脫處威儀行成就﹐乃至微戒畏如金剛﹐恆修淨命善護持戒。菩薩自念戒攝身口﹐是無作相而謹愼奉行﹐修勝正命於薩婆若心終不廢捨﹐純至不動亦終不捨大慈大悲﹐攝取教誨破戒眾生﹐寧捨身命不求余乘﹐是名爲戒。菩薩念勝戒﹑不瑕缺戒﹑不荒穢戒﹑不求戒﹑不染戒﹑無濁戒﹑智者所嘆戒。菩薩念如是等戒﹐不恃持戒﹐不毀破戒﹐不稱己徳﹐不譏彼過﹔終不捨戒﹐亦不依戒﹐亦不住戒﹔𨿽捨一切諸所恃著而行色行。是爲菩薩不離如如來所許念戒。

「善男子﹐云何菩薩不離如如來所許念天者﹖若菩薩念天﹐所謂念欲界天﹐或色界﹑或無色界天。念欲界天持戒果報故﹐受適意色﹑聲﹑香﹑味﹑觸﹐以天五欲遊戲娛樂﹐天衣飲食自恣滿足﹐一向受愛喜適意樂。菩薩作是念﹕『此一切興盛皆當衰滅﹗是諸天等亦當無常變異﹐由放逸故不造善根﹐先有善業今悉當盡。此諸天等𨿽生天上﹐猶未脫地獄﹑畜生﹑餓鬼之分。』菩薩作是念已﹐不希望生欲界天處﹐惟除兜率天宮。兜率宮中有一生補處菩薩﹐於一切菩薩行以到彼岸﹐一切諸地﹑一切神通﹑一切諸定﹑一切陀羅尼﹑一切辯才﹑一切菩薩事﹐於一切方便等以度彼岸﹐但憶念如是功徳﹐於此天中心生欣仰﹕『若欲生天者﹐當願生如是天中。』菩薩發心言﹕『我何時當得如是天身﹖』菩薩復念色界諸天﹐此諸天等﹐由諸禪四無量心果報故生彼天處﹐已過欲界欲患﹐一心處定﹐以喜爲食﹐一向知受第一樂報。菩薩作如是念﹕『彼色界諸天﹐受少味故用爲歡喜﹐無常有常想﹐苦有樂想﹐無我有我想﹐無涅槃有涅槃想。此色界諸天﹐亦有無常變異﹐未脫地獄﹑餓鬼﹑畜生之分。』是菩薩不願生色界諸天處﹐惟除淨居天﹐卽彼入涅槃不還此間者。菩薩作是念﹕『此是淸淨諸天﹐已脫五道流轉生死。』是菩薩以如是故﹐生敬重之心﹐亦不願樂求生彼處。菩薩復念無色界諸天﹐受無色定果報﹐已過欲界﹑色界﹐心處定寂靜。菩薩作是念﹕『此無色界諸天﹐離見佛聞法及供養僧。此諸天等﹐不知求出無色界法。假令久住會當變滅﹐未脫地獄﹑餓鬼﹑畜生之分。』是故於彼天處亦不願生﹐但作是念﹕『我當作天中天﹑如來﹑應供﹑正徧知。』是菩薩𨿽念諸天﹐不依欲界﹑色界﹑無色界天處﹐而於三界眾生起大悲心。是爲菩薩不離如如來所許念天。

「善男子﹐云何菩薩行諸法平等如涅槃者﹖若菩薩知入諸法平等如涅槃﹐見一切眾生性同涅槃﹐知已入涅槃者﹐無陰﹑界﹑諸入。如是菩薩見眾生性同涅槃﹐過諸陰﹑界﹑入﹐見如影如夢﹐無有生死而現生死。凡夫眾生所因結使造煩惱業﹐造煩惱業已受無量苦報。菩薩以般若波羅蜜力故﹐善觀結使斷令不生﹐亦不因彼作業而受苦報﹐得至涅槃平等之處﹐名之無爲﹐過一切算數智道﹔不捨本願故﹐遊戲大慈﹐已到慧方便彼岸﹐已入佛神通力﹐已能善知分別諸想﹐自已得度度未度者﹐自已得解解未解者﹐自已得安安未安者﹐自已得涅槃使未得者得﹐於涅槃生死無有二想。是爲菩薩行諸法平等如涅槃。

「善男子﹐云何菩薩善分別行相者﹖若菩薩翹勤精進求勝善法﹐於甚深法門心入籌量﹐淸淨通利分布慧明﹐得大智明門。以此大智明門力故﹐知一切眾生心行所趣﹐總說一一眾生﹐有八萬四千諸行皆能了知﹐所謂貪欲行二萬一千﹑瞋恚行二萬一千﹑愚癡行二萬一千﹑等分行二萬一千﹐是爲八萬四千諸行。一一眾生皆有是行﹐若廣說者則有無量行。一一行相門中﹐知有八萬四千諸根﹔一一根門中﹐知有八萬四千種差別解。盡知諸行﹑諸根﹑諸解差別相﹐知所應修習相。云何知差別相﹖知此諸行﹑諸根﹑諸解﹐是貪欲相﹐是瞋恚相﹐是愚癡相﹐是等分相﹐是減相﹐是增相﹐是住相﹐是達相﹐是名知差別相。云何知所應修習相﹖知諸行﹑諸根﹑諸解無常相﹑苦相﹑無我相﹑空相﹑寂滅相﹑離相﹑如實相﹑涅槃相﹑相自空相﹑相自離相。若能知如是等諸行﹑諸根﹑諸解﹐如如來成就諸行無障礙智﹐知一切眾生諸行﹑諸根﹑諸解差別相﹐菩薩亦次如來智知﹐而不捨菩薩所行﹐教化眾生無有疲惓。是名善分別行相。

「善男子﹐云何菩薩持諸佛法寶藏者﹖善男子﹐如來藏無盡亦無量﹐至一切處﹐悅可一切眾生。如眾生諸行﹑諸根﹑諸解﹐無量阿僧祇﹑不可思議﹑不可稱﹑不可量﹔諸佛法寶藏﹐無量阿僧祇﹑不可思議﹑不可稱﹑不可量﹐亦復如是。佛法寶藏文字﹐假令一切眾生如阿難等﹐一劫乃至百劫﹐不能受持讀誦﹐能令通利除義。所以者何﹖如來一切法寶藏惟有一義﹐所謂離欲義﹑寂滅義﹑涅槃義。若菩薩聞如來法寶藏已﹐隨力所受﹐受持讀誦通利﹐善順正觀﹐如所受行。菩薩入法藏門﹐堅持思惟﹐不依一切相行﹐則得陀羅尼門三昧門﹔得陀羅尼門三昧門已﹐能持一如來法寶藏文字及義﹐若二﹑若三﹑若四﹑若五﹐若十﹑二十﹑三十﹑四十﹑五十﹐若百﹑若千﹑若百千﹐乃至無量無邊阿僧祇﹑不可思議﹑不可稱﹑不可量﹐無有量過諸量。於一切諸佛法寶藏﹐心不散亂﹐受持讀誦通利﹔文字及義廣爲人說﹐依義不依文﹐淨意成就﹔所聞說法﹐乃至一句文義不失﹔能淨辯門﹐善能巧說悅可眾心﹐爲諸佛所嘆﹔亦能降伏諸魔外道﹐及供養三寶。乃至不見一法異於法性﹐不壞本際﹐不動於如。如來所覺了性法﹐以知一切法性如如來所覺故﹐乃至不見一法不入佛法者。所以者何﹖如來知一切法性如幻無成就故﹐知一切法性如野馬無所取故﹐知一切法性如鏡中像不彼此故﹐知一切法性如夢不眞實故﹐知一切法性如響從緣起故﹐知一切法性空虛無實故﹐知一切法性無相無分別故﹐知一切法性無願無發動故。如來如實知一切法性如是相﹐菩薩如是知一切法性無生﹐能持諸佛法寶藏﹐乃至一切非念非不念。是爲菩薩持諸佛法寶藏。

「善男子﹐云何菩薩分別眾生從始以來淸淨而教化眾生者﹖若菩薩爲教化一切眾生故﹐修於大慈大悲時﹐作如是思惟﹕『何等是眾生﹖』作是念言﹕『此諸眾生但假名字﹐顚倒虛假謂爲眾生。一切眾生本際淸淨﹐畢竟無生無起﹐但因虛妄愚癡故造種種業﹐造種種業已受無量憂悲苦惱。諭如有人夢中劫盜他物﹐爲王者所捉種種苦治﹐夢作賊人虛妄憶想受諸苦惱。』作是念言﹕『我何時當得脫此苦惱﹖是人夢中實無成就﹐無所覺知。一切凡夫及一切諸法﹐皆亦如夢無有覺知﹐爲顚倒所覆﹐受無量妄想憂悲苦惱﹐亦復如是。』菩薩作是念言﹕『是諸眾生﹐我應令如實覺知諸法﹐使脫妄想苦惱。』於諸眾生中﹐亦不見眾生性﹐而不捨大悲教化眾生。是爲菩薩分別眾生從始以來淸淨而教化眾生。

「善男子﹐云何菩薩善順發行成就佛法者﹖若菩薩聞甚深微妙﹐於諸世間最勝佛法﹐發大欲精進﹕『我應成就此甚深微妙﹐於諸世間最勝佛法。』如是善思惟分別﹕『是何等法與何法相應﹖是何等法知何法﹖』菩薩作是念言﹕『無有法與法相應者﹐無有法與法不相應者﹐無有法知法者﹐無有法不知法者﹐此諸法性鈍性無性故。是一切法從因緣生﹐無有定主﹐而能隨意莊嚴﹐有種種果報相﹐諸法無性故。布施是莊嚴寶藏大富相﹐布施得大富不離因故﹐布施不知大富﹐大富不能知施。持戒是莊嚴生天相﹐持戒得生天不離因故。多聞是莊嚴智慧相﹐多聞得智慧不離因故。思惟是莊嚴斷結相﹐思惟得斷結不離因故﹐思惟不能知斷結﹐斷結不能知思惟。』菩薩如是憶念諸法無生能莊嚴相﹐是故布施已回向薩婆若﹐成就檀波羅蜜﹐行是菩薩檀波羅蜜﹐則能具足佛法。持戒回向薩婆若﹐成就屍波羅蜜﹐行是菩薩屍波羅蜜﹐則能具足佛法。修羼提波羅蜜回向薩婆若﹐成就羼提波羅蜜﹐行是菩薩羼提波羅蜜﹐則能具足佛法。發毗梨耶回向薩婆若﹐成就毗梨耶波羅蜜﹐行是菩薩毗梨耶波羅蜜﹐則能具足佛法。入禪定回向薩婆若﹐成就禪波羅蜜﹐行是菩薩禪波羅蜜﹐則能具足佛法。淨般若回向薩婆若﹐成就般若波羅蜜﹐行是菩薩般若波羅蜜﹐則能具足佛法。菩薩如是善順行時﹐不見一法無因無緣而生者﹐亦不著因緣﹐自善順入一切法。如我無生無起﹐一切法無生無起﹐亦復如是。如我空﹐一切法空﹐亦復如是。如我離﹐一切法離﹐亦復如是。知一切法入平等如性﹐非作非不作。是爲菩薩善順發行成就佛法。

「善男子﹐云何菩薩不退諸通﹐於諸佛法悉得自在者﹖若菩薩戒身眞淨﹐心定不動﹐得大智光明﹐已成就福徳智慧資糧﹐已到諸波羅蜜彼岸﹐已成就四攝﹐已修四梵行﹐已修欲進念慧定﹐以善修四神足故得五神通。諸菩薩本業淨故﹐勤進不廢捨故﹐常不散亂行故﹐善伏結使故﹐離念聲聞﹑辟支佛心故﹐受持方便故﹐攀緣上地諸法故﹐無我無依行故﹐是以菩薩不退諸通。是故諸菩薩﹐究竟知諸法無退﹐知諸法與法性等無有變異如虛空無變。是爲菩薩不退諸通﹐於諸佛法悉得自在。

「善男子﹐云何菩薩入甚深法門﹐諸聲聞﹑辟支佛所不能入者﹖若菩薩入甚深因緣法﹐知逆順因緣法﹐善知出知離﹑知生知滅﹑知集知盡﹐善知眾生以何因緣故受垢離垢﹑捨淨得淨﹐乃至不見一法有垢有淨﹔知一切法性相淸淨﹐亦不得淸淨法相。以我甚深故知一切法甚深﹐以我離故知一切法離﹐以我無二故知一切法無二﹐以眼﹑色二俱離故乃至意﹑法亦離﹐則入第一義。以世諦故假名諸法﹐亦不執著眞諦﹑世諦。是爲菩薩入甚深法門﹐諸聲聞﹑辟支佛所不能入。

「善男子﹐云何菩薩於十二因緣﹐善得勝智方便﹐離二邊諸見者﹖若菩薩知一切緣生法﹐屬他所攝﹑屬因﹑屬緣﹑屬和合﹑屬所由﹐所謂諸法皆從境界緣生﹐各有所因﹐各有所依﹐諸法各各九相分別。譬如外諸藥艸叢林及諸樹木等﹐皆無諸根﹐無記無知﹐依諸大故便得增長﹐各各無相分別﹔內有諸法亦復如是﹐依造業增長一切諸法﹐無我﹑人﹑眾生﹑壽命﹐亦無作者﹑受者﹐諸法生時無能生者﹐滅時無能滅者。菩薩作是念言﹕『是諸緣生法各無自性。無自性者他不能生﹐所因亦無性﹐所緣亦無性﹐無自性者則無他性。若法無自性他性者則無生﹐無能生未生﹐不可生已﹐生亦不生。若未生非未生﹐不生者則究竟無生無能生。是故一切諸法皆無生無起﹐但以名字故﹐假名從因緣生﹐而實無生﹐亦無斷無常。所以者何﹖若法有生性者﹐則當有滅﹐則是斷見。若無滅者﹐卽有常見。離斷﹑常見故﹐當知一切諸法皆無有生。是爲菩薩於十二因緣﹐善得勝智方便﹐離二邊諸見。

「善男子﹐云何菩薩爲如來印所印﹐如如不分別智方便者﹖若菩薩於甚深法﹐得現前知見力﹐離一切倚著﹐過諸戲論﹐得無終無始無生法忍。如來盡知諸菩薩所成就根已﹐以如來印印之﹐所謂受決定三菩提記。是如來印無錯無謬﹐無諸障礙﹐無諍競不可沮壞﹐無能非者﹐無能發印者得。如來印願行成就﹐智水所灌菩薩爲如是印所印﹐所謂究竟無生無起印﹑空印﹑無相印﹑無願印﹑離染印﹑寂滅印﹑涅槃印。菩薩智行成就﹐不壞如性﹐不變法界﹐不離本際﹐於諸法中不見上中下﹑黑白等差別。菩薩亦見一切眾生﹐爲此印之所印﹐無憶想分別﹐不捨本大誓願。是爲菩薩爲如來印所印﹐如如不分別智方便。

「善男子﹐云何菩薩入法界性門﹐見一切法平等性﹖若菩薩見諸法界﹐無處不至﹐無來無去﹐無生無滅﹐無相無起﹐無戲無行。菩薩作如是思惟﹕『此諸法等皆同法界。如法界是離欲界﹐離塵垢界故﹔是無生界﹐不可作故﹔是無滅界﹐無滅盡故﹔是無來界﹐不入根門故﹔是無去界﹐無所至故﹔是不可安界﹐無形質故﹔是無樔窟界﹐無依止故﹔是眞實界﹐三境分斷故。此法界中無眼界﹑無色界﹑無眼識界﹐如法界﹐一切法界亦如是﹐是故名一切法入於法界﹔乃至無意界﹑法界﹑意識界﹐如法界﹐一切法亦如是﹐是故名一切法入於法界。是菩薩知一切法入於法界﹐知地界﹑法界無二無別﹐水界﹑火界﹑風界﹑法界亦無二無別﹐欲界﹑法界亦平等無二無別﹐色界﹑無色界﹑有爲界﹑無爲界﹑法界亦平等無二無別﹐如是知無心境界及覺。是爲菩薩入法界性門﹐見一切法平等性。

「善男子﹐云何菩薩淳至堅固﹐諭如金剛心住不動於此大乘者﹖若菩薩以直心行﹐成就淨淳至以不退﹐畢竟不減﹐勤進以無礙﹐大慈以無惓﹐大悲以普至﹐方便得成就眞實觀慧﹐無礙等法皆悉成就。菩薩見一切眾生有垢有濁﹑凡愚粗獷﹑拒逆不順﹐是故菩薩爲教化一切羣生故不廢精進﹐見此生死有無量過患憂悲苦惱等﹐不退於來際莊嚴﹐亦解無量無邊阿僧祇諸佛法﹐爲成就難集﹑難持﹑難滿諸佛法故﹐種諸善根而能入如來無量法寶藏。眾生性無量故﹐法性無量故﹐虛空性無量故﹐爲受持一切如來法寶藏故﹐不捨精進﹐聞一切法空﹑無相﹑無願﹐無作﹑無生﹑無起﹐解了分別觀行身證﹐成就未具足佛法。終不中道證於實際﹐善入諸禪解脫三昧﹐亦不厭離欲界而現受生﹐已離陰﹑界﹑諸入﹐無形﹑無色﹑無行﹐而隨眾生性﹐隨意示現種種形色而爲說法﹐轉菩薩輪﹐示大涅槃﹐亦不捨菩薩行。入如是不思議法門﹐知一切法無性相﹐不動﹑不壞﹑不散﹐於此大乘不退轉。如金剛寶珠能鑑余寶﹐余寶無能鑑此珠者﹔諸菩薩亦復如是﹐能以聲聞﹑辟支佛乘﹐度無量無邊眾生令入涅槃﹐而自不滅度﹐亦不退究竟大乘。是爲菩薩淳至堅固﹐猶如金剛心住不動於此大乘。

「善男子﹐云何菩薩自淨其界如諸佛界者﹖若菩薩知一切法無界無非界﹐至一切處無至無不至。若菩薩見法發六情皆知是佛法﹐亦不見凡夫法﹑佛法有異﹐作是念﹕『此一切法皆是佛法﹐佛法至一切處故。一切諸法及佛法但假名字﹐亦非是法亦非非法﹐是故我等不應取著。』以自界淨故知諸佛界淨﹐此法與平等等。『眼界是佛界﹐耳﹑鼻﹑舌﹑身﹑意﹑法界是佛界﹐我不應分別有尊有卑。』菩薩如是至一切法平等界。是爲菩薩自淨其界如諸佛界。

「善男子﹐云何菩薩得陀羅尼終不失念者﹖若菩薩已得成就陀羅尼行。云何陀羅尼行﹖善男子﹐陀羅尼行有三十二。何等三十二﹖修於得法爲陀羅尼故﹐修於欲法﹐修於尊法﹐修於向法﹐修敬仰法﹐修於樂法﹐修求法無厭﹐修親近供養多聞智慧者﹐修於和尙阿闍梨所無憍慢心尊重給侍﹐修如來教誨無所拒逆﹐修於說法人所生世尊想不求其短﹐修於受持正法開示解說﹐修所得法無所吝惜﹐修無希望而行法施﹐修求智慧根栽﹐修如所聞法善順思惟﹐修於諸法堅固受持﹐修於梵行無有休息﹐修樂遠離行阿練若行﹐修心常寂靜﹐修勤行諸念﹐修順行六和敬﹐修於諸長宿無調慢行﹐修於一切眾生中生無礙心﹐修緣生法得﹐修順忍﹐修三脫門正觀心無驚怖﹐修四聖種順行不驚疑﹐修勤受持諸佛正法﹐修爲眾生行於大慈﹐修受持正法不惜身命﹐修大智行不生憍慢﹐修常教化眾生而無厭惓。善男子﹐是爲三十二種修陀羅尼行。菩薩修已得如是陀羅尼門﹐以得是陀羅尼門故﹐能總持一切諸佛所說。不忘不失陀羅尼者﹐所謂於如所聞法不忘不失﹐以念而念﹐以意分別﹐以進能覺﹔於諸文字入無邊崖﹐於諸言音隨類善解﹐言辭辯說無有滯礙﹔於不了義經善能進入﹐於了義經進入微覺﹔於世諦有分別智﹐於第一義諦知無言說﹐於諸諦有分別智﹔於四念處有不忘智﹐於四正勤等無壞智﹐於四神足有遊戲智﹐於諸根門有差別智﹐於諸力中得無勝智﹐於七覺分覺一切法如性智﹐於八聖道無退沒智﹔於定法中得善住心﹐於慧法中得徧至智﹐於明解脫得隨順智﹐於諸辯中得深入智﹐於諸神通得生起智﹐於諸波羅蜜得分別智﹐於四攝法得方便智﹐於講法處授不及智﹐於諸經義得無分別智﹐於諸文字得無盡智﹐於一切眾生得稱足智﹐隨所受解得說法智﹐於一切文字得所因辯智﹐於一切垢淨得如實覺智﹐於一切法得無障翳明智﹐是爲陀羅尼。得陀羅尼平等心者﹐去離憎愛能堪受法雨﹐斷一切結使熱惱﹐順諸助道法﹐是爲陀羅尼。菩薩住此陀羅尼故常行無失﹐是爲菩薩得陀羅尼終不失念。

「善男子﹐云何菩薩得無障礙如來加持辯者﹖若菩薩善淨淳至﹐善護戒眾﹐拔諸慢根﹐離彼我想。諸佛世尊知如是菩薩﹐是大法器令持正法﹐以佛神力及自善根力故﹐得捷辯﹐得疾辯﹐得無礙辯﹐得無滯辯﹐得巧說辯﹐得甚深辯﹐得眾音具足辯﹐得善莊嚴辯﹐得無減辯﹐得無畏辯﹐得妙偈贊辯﹐得快說修多羅辯﹐得善說譬諭本緣辯﹐得無壞勝辯﹐得分別句無盡辯﹐得圓足辯﹐得威徳無違辯﹐得說法不唐捐辯﹐得斷眾疑辯﹐得利應辯﹐得分別文字不錯謬辯﹐得悅可眾辯﹐得問答方便辯﹐得以法降伏一切外道辯。已成就如是等二十四辯﹐此諸辯修行二十四種因故能得成就。何等二十四﹖善男子﹐若菩薩不違逆師長教故﹐能得捷辯﹔不諂曲故﹐能得疾辯﹔捨離煩惱故﹐得無礙辯﹔無我行故﹐得無滯辯﹔離兩舌故﹐得巧說辯﹔入因緣法無際故﹐得甚深辯﹔行種種施故﹐得眾音具足辯﹔嚴飾如來塔廟故﹐得善莊嚴辯﹔不捨菩提心故﹐得無減辯﹔善護誡眾故﹐得無畏辯﹔施種種幢幡華蓋寶鈴故﹐得妙偈贊辯﹔恭敬供養給侍諸尊及師長故﹐得快說修多羅辯﹔昔植修習無量善根故﹐得善說譬諭本緣辯﹔不輕賤惡趣眾生故﹐得無壞勝辯﹔施無量寶藏故﹐得分別句無盡辯﹔眞實言說無粗獷故﹐得圓足辯﹔講說法時無諍競故﹐得威儀無違辯﹔以徳淳淨順法律行故﹐得說法不唐捐辯﹔不吝於法不恃己徳故﹐得斷眾疑辯﹔求法之時﹐不威逼他生恭敬心故﹐得利應辯﹔常省己過不譏彼缺故﹐得分別文字不錯謬辯﹔等潤眾生不望報故﹐得悅可眾辯﹔受持大乘﹐不求小乘故﹐得問答方便辯﹔不著我見入平等性故﹐得以法降伏一切外道辯。是名二十四種成就諸辯因﹐善能隨彼眾生所應受解說法無有錯謬﹐所受法者亦不退失。是爲菩薩得無障礙如來加持辯。

「善男子﹐云何菩薩得自在示現受生死者﹖若菩薩成就十二法﹐得自在示現受生死。何等十二﹖親近眞善知識故﹐消除我見故﹐成就戒身故﹐善知入出定故﹐並修智慧方便故﹐善知深入諸通遊戲故﹐如實親知諸法無生無起故﹐淨本願種故﹐常不捨大慈大悲故﹐知一切法如幻化故﹐知一切法如夢想故﹐一切諸佛加威神故。是爲菩薩成就十二法﹐無生現生﹐無起現起﹐而現一切生死﹐於一切諸佛大會示現其身﹐在在佛國皆現受生﹐而常不動於眞法身。是爲菩薩得自在示現受生死也。

「善男子﹐云何菩薩破諸怨敵去離四魔者﹖若菩薩翹勤修習﹐觀五陰如幻﹐得離陰魔﹔觀諸法性淨故﹐得離煩惱魔﹔觀一切法從緣生性不成就故﹐得離死魔﹔觀一切法緣所莊嚴是無常敗壞相故﹐得離天魔。菩薩如是觀故得離四魔﹐發趣菩提終不懈息。所有障菩提魔業﹐菩薩皆能遠離。何謂魔業﹖所謂心向小乘是爲魔業﹐不護菩提心是爲魔業﹐於眾生生異想是爲魔業﹐行施望報是爲魔業﹐爲受生故持戒是爲魔業﹐有色想行忍是爲魔業﹐爲世事精進是爲魔業﹐於禪生著味想是爲魔業﹐於慧生戲論是爲魔業﹐厭惓生死是爲魔業﹐作諸善根而不回向是爲魔業﹐厭惡煩惱是爲魔業﹐犯罪覆藏是爲魔業﹐憎嫉菩薩是爲魔業﹐誹謗正法是爲魔業﹐不受正法是爲魔業﹐不知報恩是爲魔業﹐不進求諸波羅蜜是爲魔業﹐不敬順法是爲魔業﹐吝惜於法是爲魔業﹐爲利養說法是爲魔業﹐不知方便而化眾生是爲魔業﹐捨四攝法是爲魔業﹐輕毀禁者是爲魔業﹐嫉持戒者是爲魔業﹐學二乘行是爲魔業﹐希望正位是爲魔業﹐捨離大慈而觀無生是爲魔業﹐欲證無爲法是爲魔業﹐厭離有爲功徳是爲魔業﹐不湣眾生是爲魔業﹐不謙下尊長是爲魔業﹐習行兩舌是爲魔業﹐諛諂多姦是爲魔業﹐顯己淨行是爲魔業﹐作惡不恥是爲魔業﹐不流布法是爲魔業﹐以少徳爲足是爲魔業﹐不遮結使是爲魔業﹐不捨心垢是爲魔業﹐忍沙門垢是爲魔業。善男子﹐若親近行一切不善法﹐遠離一切善法盡是魔業。善男子﹐是謂諸魔業。行是業者障菩提道﹐彼諸菩薩已過捨離﹐能正受行故。云何爲正受行﹖若菩薩成就四法能正受行。何等爲四﹖一者﹑於諸波羅蜜法無懈退行﹐二者﹑不捨欲進及不放逸﹐三者﹑正住方便大慈法中﹐四者﹑入甚深無愛無樔窟法門。善男子﹐菩薩成就此四法﹐正受行故能破諸怨敵。是爲菩薩能破諸怨去離四敵。

「善男子﹐云何菩薩莊嚴功徳資糧利益眾生者﹖若菩薩善根回向向無等等﹐若有所種善根﹐若布施﹑若愛語﹑若利益﹑若同事﹐盡以施與一切眾生﹐以淨戒眾故得自在力﹔用此自在力故﹐隨諸眾生所應受樂而度化之。以種功徳無厭故﹐得無盡寶手﹔用此無盡寶手﹐能施眾生無量富樂。以求無邊智慧資糧故﹐得無礙陀羅尼辯﹔用此無礙陀羅尼辯能總持一切諸佛所說﹐能說妙法悅可眾心。以善調身心故﹐不退於諸通﹔用此不退諸通力故﹐能過無量佛剎﹐以無數方便度多眾生。以常勤求法無疲惓故﹐得一一毛孔出無量法門﹔用出無量法門力故﹐能常以法施利益眾生。以並修慧方便波羅蜜故﹐得分身智﹔用此分身智力故﹐能於諸趣中在在現身度化羣生。常以無相敬侍諸佛故﹐得無厭見聞﹔以此無厭見聞力故﹐其有眾生得見聞者﹐彼諸眾生乃至爲作大涅槃因。是爲菩薩莊嚴功徳資糧利益眾生。

「善男子﹐云何菩薩世無佛時能作佛事化度眾生者﹖若菩薩已成就菩薩十力﹐已於菩薩四無畏中而得自在﹐已於菩薩十八不共法中不從他受﹐已修如來力無所畏不共法等﹐已得遊戲首楞嚴三昧﹐已於四辯得智力自在﹐已於諸佛法得灌頂正位﹐於一切諸菩薩行得次佛神力。若有菩薩成就如是等法者﹐若諸佛土眾生應見佛身而受化者﹐然彼土世無佛時卽於彼國而現入胎﹐現初生時﹐現出家時﹐現坐道場轉法輪時﹐現捨壽命未入涅槃時﹐亦能示現大涅槃﹐亦現法住時節久近﹐亦復不捨菩薩行法﹐亦不用所化以爲滿足。是爲菩薩世無佛時能作佛事化度羣生。

「善男子﹐云何菩薩得海印三昧﹐能知一切眾生心行者﹖若菩薩多聞如海﹐成就慧眾常勤求法。菩薩爲聞法故﹐盡能施與珍寶庫藏﹔爲聞法故﹐盡能施與僕從給使﹑妻子眷屬﹔爲聞法故﹐捨家飾好嚴身之具﹔爲聞法故﹐謙下給事﹔爲聞法故﹐捨國土榮位及己身命。菩薩以如是等無數方便﹐勤求法門而不恃所行。菩薩爲聞法故﹐去至一由旬乃至百由旬﹐爲聞一四句偈受持讀誦廣爲人說﹐不捨是精進。是菩薩自成就多聞﹐於一切眾生生大悲心﹑無憂心﹑不望報心﹐乃至一眾生不生輕賤而爲說法﹔從一日乃至七日而無食想﹐乃至命終不捨說法。以說法善根回向海印三昧﹐隨所聞法受持讀誦通利﹐善知義趣不依文字﹐眞實堅持終身不捨。菩薩發大欲精進﹐以此大欲精進力故﹐不久便得海印三昧﹔得此三昧已﹐卽得自然無量阿僧祇百千萬法門﹐得無量阿僧祇百千萬億修多羅﹐不從他聞自然能說一切諸佛所說悉能受持﹐能了一切眾生心行。善男子﹐諭如閻浮提一切眾生身及餘外色﹐如是等色海中皆有印像﹐以是故名大海印。菩薩亦復如是﹐得大海印三昧已﹐能分別見一切眾生心行﹐於一切法門皆得慧明。是爲菩薩得海印三昧﹐見一切眾生心行所趣。

「善男子﹐云何菩薩得知諸塵界無礙者﹖若菩薩以眼空故知色亦空﹐以色離故知眼亦離﹐耳﹑鼻﹑舌﹑身亦如是。意空故知法亦空﹐以法離故知意亦離。菩薩如實知空性離性﹐於內外法無有障礙﹐知諸結本性淨故則不起使﹐於一切法無所有著﹐以不見諸法著處﹑著法﹑著者。是爲菩薩能得知諸塵界無礙。

「善男子﹐云何菩薩威儀行成就﹐離諸闇冥得勝光明﹐於諸法中得自然智﹐速得成就一切智行者﹖若菩薩發起所作修習正行﹐諸業盡是如來所許﹑智者所贊﹐所謂身﹑口﹑意業。以行此業故﹐悅可諸佛及余賢聖善知識等﹐所造諸業無能譏嫌﹐最勝無上無與等者無能毀損。所作諸業終不悔退﹐所作諸業不離愚癡﹐所作諸業皆能觀知﹐所作諸業終不動轉﹐所作諸業究竟吉祥。是菩薩知所作業非憍慢﹐所造慧所作業非愚癡所造﹐如是所作善業已﹐一切三昧諸陀羅尼門﹐悉現在前不從他聞。菩薩若見諸佛﹐若不見諸佛﹐終不退轉助菩提道諸善根。若遇適意善知識﹑不適意善知識﹐不退菩提法。是菩薩過一切障礙地﹐離一切諸魔結使修三解脫﹐般若波羅蜜力故﹐疾得佛道﹑自然道﹑一切智道﹑如來道。是爲菩薩威儀行成就﹐離諸闇冥得勝光明﹐於諸法中得自然智﹐速得成就一切智行。」

爾時﹐世尊欲重宣此義﹐而說偈言﹕

「已離邊無礙﹐慧功徳莊嚴﹐

彼離諸著相﹐回向無上道。

捨我慢憍慢﹐慧者莊嚴智﹐

無障礙解脫﹐具足一切智。

非色非種性﹐念佛非功徳﹐

不憶念法身﹐是念佛所許。

離欲性寂靜﹐非相非明闇﹐

無心無意行﹐如是名念法。

聖無爲無愛﹐無諸煩惱染﹐

以解脫得稱﹐名念僧無礙。

已捨一切受﹐無陰界入行﹐

解脫諸動念﹐名究竟念捨。

不依無漏戒﹐不行身口意﹐

不生過三有﹐名念無漏戒。

如天淨無垢﹐兜率灌頂天﹐

憶念自業報﹐當作天中天。

持世尊正法﹐捨離諸煩惱﹐

解脫法非法﹐是持世尊法。

如佛得道相﹐受持法亦然﹐

善思惟眞際﹐無法可攝持。

如我性淨故﹐諸法性亦淨﹐

知眾生如相﹐而教化眾生。

不見眾生增﹐亦復不見減﹐

說斷顚倒想﹐教化無量眾。

說諸陰界入﹐不異於佛界﹐

知如虛空性﹐則入於佛界。

言語諸文字﹐猶如呼聲響﹐

知非內非外﹐卽得陀羅尼。

受持讀誦利﹐進求說諸法﹐

無我無法想﹐安住陀羅尼。

持諸佛所說﹐善說悅眾心﹐

不失諸禪定﹐是陀羅尼力。

不持不誦文﹐不積集諸法﹐

常說法無礙﹐如龍降大雨。

無住無障礙﹐說無量契經﹐

不生眾生想﹐慧者得是辯。

以佛力說法﹐莊嚴自威儀﹐

悅眾隨所樂﹐是辯佛所許。

知法實性者﹐知與虛空等﹐

無我人壽命﹐如是持佛法。

眾生同涅槃﹐究竟不生滅﹐

得是不動忍﹐是爲不放逸。

見諸陰如幻﹐諸界如法性﹐

六入如空聚﹐得離於陰魔。

知使如浮雲﹐究竟無和合﹐

於法無妄想﹐則離煩惱魔。

知眾生不生﹐無生則無死﹐

諸法無去來﹐如是過死魔。

無愛無動者﹐行道無道想﹐

無我人行悲﹐則能降眾魔。

知智識平等﹐不住爲無爲﹐

知眾心如幻﹐心健無能壞。

此彼無障礙﹐成就勝法船﹐

渡眾無眾想﹐是謂大船師。

知空無有我﹐淨生死渴愛﹐

將導渡眾生﹐是謂大導師。

善知進退相﹐隨法而依止﹐

方便示涅槃﹐佛說善導師。

知心心相續﹐二心不共俱﹐

是名知心性﹐佛贊能護眾。

知諸法性淨﹐如空水中月﹐

知者離煩惱﹐是謂淨眾生。

知一餘亦然﹐入諸法如夢﹐

虛空不可取﹐得道無染污。」

說此分別諸法門時﹐七十二那由他眾生發阿耨多羅三藐三菩提心﹐三萬二千菩薩得無生法忍。

時﹐大寶莊嚴堂﹐六種震動﹐大光普照。諸天於虛空中作百千種伎樂﹐雨種種天華﹐說如是言「此諸眾生爲如來印所印﹐已入如來法中﹐聞此法門心得信解﹐受持通利﹐能爲他說﹐如法修行。」白佛言「世尊﹐我等一切向此佛土﹐深心供養﹐恭敬禮拜。以如來﹑應供﹑正徧知出世故﹐聞說此方便法門﹐及見此土菩薩。」

爾時﹐虛空藏菩薩聞佛解說已﹐心淨歡喜﹔心淨歡喜已﹐以無價寶网供養於佛。寶网中放大光明﹐照十方諸佛國土﹔供養已﹐白佛言「世尊﹐未曾有也﹗如來無礙智如是甚深難解。如來﹑應供﹑正徧知﹐如所聞法門﹐佛以無礙智如實解說﹐一切大眾皆得歡喜。」大方等大集經卷第十四虛空藏菩薩所問品第六之三

爾時﹐眾中有一菩薩﹐名曰速辯﹐卽從座起﹐偏袒右肩﹐右膝著地﹐合掌向佛﹐白佛言「世尊﹐此虛空藏菩薩﹐何因緣故名虛空藏﹖」

佛告速辯菩薩﹕「善男子﹐譬如大富長者多諸民眾﹐無量庫藏財寶充滿﹐能行布施心無慳吝。若行施時﹐貧窮往者隨意所須﹐開大寶藏悉能給與。彼諸眾生皆得適意﹐長者施已心喜無悔。善男子﹐虛空藏菩薩亦復如是﹐常行功徳成就方便力回向故﹐戒身善淸淨故﹐得成就神足力故﹐純至究竟善淸淨故﹐所願增益成就故﹐知一切法如幻化故﹐得如來神足力故﹐於虛空中隨眾生所須﹐若法施﹑若財施﹐盡能施與皆令歡喜。以是故﹐善男子﹐是賢士以此方便智故﹐名虛空藏。

「復次﹐善男子﹐過去無量阿僧祇劫﹐復過無量阿僧祇劫﹐不可思議﹑不可稱﹑不可量﹑不可算數。爾時﹐有佛出世﹐號普光明王如來﹑應供﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐世界名曰大云淸淨﹐劫名虛空淨。是大云淸淨世界﹐丰足熾盛﹐安隱快樂﹐多諸天人。地平如掌﹐無諸沙礫荊棘﹐寶繩界道﹐雜寶莊嚴﹐軟如天衣閻浮檀金華徧布其地﹐眾寶間錯。世界眾生無上中下﹐人天同等如兜率天。彼世界無有村營城邑聚落﹐是諸天﹑人各有寶樓臺觀﹐人宮在地﹐天處虛空﹐以此爲異。是普光明王如來壽命十六中劫﹐純以菩薩爲僧﹐有六十那由他﹐皆得神通遊戲﹐於菩薩行悉得自在。

「爾時﹐於三千大千世界處中有一四天下﹐名曰日明﹐如來於中成阿耨多羅三藐三菩提﹐於三千大千世界而作佛事。彼日明四天下中﹐有轉輪聖王﹐名功徳莊嚴﹐於四天下而得自在﹐七寶成就。是大聖王﹐於四天下中起七寶臺﹐東西八由旬﹐南北四由旬﹐周匝有五百園觀。是功徳莊嚴聖王﹐有三十三萬六千宮人婇女﹐端正殊妙如天玉女﹔有四萬童子端正勇健﹐各與半那羅延力等。爾時﹐功徳莊嚴王與童子﹑婇女及諸眷屬俱﹐出詣大樂莊嚴園遊觀﹐作樂歌舞以自娛樂。爾時﹐眾中有二大夫人﹐一名徳威﹐二名徳光﹐離本坐處詣一樹下﹐思惟諸行無常。當作是思惟時﹐各有一子化生抱上﹐端正殊妙﹐成就第一微妙之色﹐相好嚴身觀者無厭﹐身放大光普照園觀。於上空中諸天唱言﹕『此二童子﹐一名師子﹐二名師子進。』從是以來常名師子﹑師子進。爾時﹐二子適生不久﹐說諸妙偈﹐贊功徳莊嚴王言﹕

「『昔造善惡不敗忘﹐供養諸佛亦不失﹐

純至不捨菩提心﹐堅持所聞不忘智。

調伏自守不失戒﹐忍辱軟和善防護﹐

能報恩者造善業﹐能勤精進不失道。

善能專心定諸根﹐心能分別思惟慧﹐

以智能造不濁業﹐以此淨法證菩提。

不爲煩惱所染著﹐善能分別諸義趣﹐

是故能捨受胎形﹐化生淸淨蓮華中。

我等從上醫王佛﹐聞此普光明如來﹐

智慧無等叵思議﹐故來至此爲法故。

願共父王到佛所﹐禮拜供養大法王﹐

諸佛世尊甚難值﹐亦如優曇波羅華。』

「王聞是語甚適意﹐時會大眾皆歡喜﹐

百千萬種導從王﹐俱共發進向佛所。

到已瓔珞及雜華﹐塗香伎樂諸供具﹐

供養圍繞七匝已﹐合掌敬禮在前立。

爾時師子師子進﹐頂禮兩足天人尊﹐

以口嗚足而贊嘆﹐言辭妙巧順法義﹕

『世尊是舍依止護﹐爲世盲冥開大明﹐

體眾心行到彼岸﹐隨所信樂能悅可。

今此大王恃王位﹐貪著色聲香味法﹐

是故不來至佛所﹐失供養佛不聞法。

快哉世尊生大悲﹐願說無上菩提法﹐

令此大王發道心﹐堅固不退於佛智。』

「佛踴八十多羅樹﹐處在虛空告王言﹕

『人王汝今至心聽﹐聞已如法而奉行﹗

五欲無常諭如夢﹐命諭艸木如霜露﹐

王及國邑如幻化﹐是故智者不足貪。

習行欲者無厭足﹐習欲渴愛更增心﹐

習猶未足而命終﹐惟得聖智者乃足。

汝當善順觀己身﹐諸陰如幻不堅固﹐

四大其猶如毒蛇﹐六情無實如空聚。

妻子珍寶及王位﹐臨命終時無隨者﹐

惟戒及施不放逸﹐今世後世爲伴侶。

觀我神足力無畏﹐以諸相好莊嚴身﹐

辭應弟子徒眾等﹐是故王宜發道心。』

「大王卽時聞法已﹐妻子眷屬皆歡喜﹐

七十六千億眾俱﹐皆發無上菩提心。

皆言我已發道心﹐誓度一切諸眾生﹐

我等涉行爲眾生﹐成正覺已度脫之。

「爾時﹐功徳莊嚴王從佛聞說如斯等偈﹐及見神變已﹐復增益堅固菩提之心﹐頂禮佛足而白佛言﹕『惟願世尊﹐及菩薩弟子大眾﹐受我八萬四千歲請願﹐以衣服﹑飲食﹑臥具﹑醫藥給侍所須。』爾時﹐世尊及諸大眾﹐爲憐湣王故卽便受請。於是功徳莊嚴王﹐知佛受其請已﹐歡喜踴躍﹐頂禮佛足﹐繞已便去。

「時﹐王子師子﹑師子進﹐及二萬王子﹐捨世王位﹐於佛法中剃除須髮﹐出家修道﹐勤行精進﹐樂求善法。師子及師子進出家未久﹐得五神通堅固不退。彼佛知此二人得神通已﹐加其威神﹐常爲眾生演說妙法。彼二比丘﹐卽於彼三千大千世界﹐從國至國﹐從四天下至四天下﹐施作佛事而爲說法。彼二比丘﹐以如是因緣﹐化度無量阿僧祇眾生﹐令堅固不退於無上大乘。

「爾時﹐功徳莊嚴王於八萬四千歲中﹐以諸樂具供養世尊及大眾已﹐與一切羣臣前後侍從﹐爲聽法故往至佛所﹐而作是念﹕『我諸子等剃除須發出家修道﹐常受供養自不行施﹐亦未見得過人之法﹐寧可還家捨財布施修諸功徳﹐如我所種善根耶﹖』爾時﹐普光明王如來卽知功徳莊嚴王心﹐告師子進菩薩言﹕『善男子﹐現汝自在功徳神力﹐大菩薩變現﹐使此大眾普得見聞﹐回彼邪心使得正見﹐爲降伏諸魔外道故。』爾時﹐師子進菩薩卽時入定已﹐現如是等相﹐使三千大千世界六變振動﹐於上虛空中雨種種妙物﹐所謂諸華香﹑末香﹑塗香﹑繒蓋﹑幢幡﹐作種種天樂﹐美膳飲食﹑瓔珞衣服﹑種種珍寶﹐皆從空中繽紛而下﹔雨如此寶﹐滿足三千大千世界﹐眾生得未曾有皆大喜悅。

「爾時﹐從地神﹑諸天上至阿迦膩吒天皆歡喜踴躍﹐唱如是言﹕『此大菩薩﹐可名虛空藏。所以然者﹖以從虛空中能雨無量珍寶充足一切。』爾時﹐世尊卽印可其言名虛空藏。於是功徳莊嚴王﹐見師子進作如是無量神變﹐心淨踴悅得未曾有﹐捨憍慢心﹐合掌向佛﹐作如是言﹕『希有世尊﹗菩薩功徳智慧乃能如是﹐自然而雨無量珍寶﹐充足一切終無窮盡。世尊﹐在家者施﹐所益無幾﹔夫出家者﹐以神通力施無崖際。在家者施﹐不稱彼意﹐𨿽施猶吝以爲苦惱﹔出家者施﹐能適彼意﹐亦不吝惜不生苦惱。』爾時﹐功徳莊嚴王卽捨王位與子吉意﹐以眞信心剃除須髮﹐於佛法中出家修道﹔出家已﹐爲增長善法故常勤精進﹐出家未久修得四禪﹑四無量心及五神通。時﹐吉意王以法治化﹐國無怨者﹐精進不廢供養世尊。」

佛復告速辯菩薩﹕「善男子﹐爾時功徳莊嚴王者﹐豈異人乎﹖莫造斯觀﹗卽拘畱孫如來是。爾時師子菩薩者﹐則我身是。爾時師子進菩薩者﹐卽虛空藏菩薩是。善男子﹐虛空藏菩薩當乎爾時﹐初於空中雨無量珍寶﹐以是因緣常名虛空藏。善男子﹐爾時王子吉意者﹐今彌勒菩薩是。爾時二萬王子於彼佛法中出家者﹐今與虛空藏菩薩來此眾中聽法者是。於彼佛法中先出家者﹐彼王內外眷屬及王子所化眾生﹐今現在十方行菩薩道。是故速辯菩薩﹐應常淨戒眾增長本願﹐以淨戒眾增長本願故﹐隨欲所作皆能成辦。」

爾時﹐眾中有諸菩薩﹐渴仰欲見虛空藏神變之力﹐虛空藏相貌云何。爾時﹐世尊知眾心所念﹐卽告虛空藏菩薩言「善男子﹐現汝神變虛空藏相。」爾時﹐虛空藏菩薩卽入稱一切眾生意三昧﹐入已以此三昧力故﹐於此三千大千世界﹐妙寶莊嚴堂上虛空中﹐雨種種妙物﹐隨眾生所欲盡給足之。所謂須華雨華﹐須鬘須香﹐須末香﹐須塗香﹐須繒蓋﹑幢幡﹐須種種音樂﹐須嚴身之具﹑瓔珞衣服﹐須肴膳飲食﹐須車乘翼從﹐須金﹑銀﹑琉璃﹑玻瓈﹑硨渠﹑瑪瑙﹑眞珠﹑珊瑚﹐雨如是等種種珍寶隨意與之。有須法欲法樂法之者﹐於虛空中隨所樂聞﹐出眾法音悅可耳根﹐所謂契經﹑音合偈經﹑受記經﹑偈經﹑結可經﹑因緣經﹑雙句經﹑本生經﹑勝處經﹑方等經﹑未曾有經﹑大教敕法﹐須如是等經者﹐盡出應之。須譬諭者﹐須那羅等變音者﹐須巧言語音者﹐須種種雜音者﹐須甚深音者﹐須方便淺音者﹐須如是等音者﹐盡出應之。須聲聞乘度者﹐出四諦法音應之。須緣覺乘度者﹐出甚深十二因緣法音應之。須大乘度者﹐出六波羅蜜不退轉法音應之。又於空中出諸妙偈曰﹕

「說諸法性﹐如虛空等﹐今說其門﹐眾咸諦聽。

如空無髙﹐亦無有下﹐以無髙下﹐亦無體性。

如空無生﹐亦無有滅﹐以無生滅﹐性不敗壞。

如空無增﹐亦無有減﹐以無增減﹐同諸法相。

如空無明﹐亦無有闇﹐以無明闇﹐心性亦爾。

如日照空﹐亦無有喜﹐不照不憂﹐智者學爾。

如雨鉾箭﹐不傷於空﹐行者修空﹐亦不可傷。

如空水潤﹐無有喜悅﹐智者稱利﹐亦無喜悅。

如空毀譽﹐無有分別﹐智者毀譽﹐亦復如是。

如動大地﹐空終不動﹐智者無依﹐不動法性。

如幹大炭﹐不燒虛空﹐知煩惱者﹐不爲所燒。

如空常住﹐無有敗壞﹐諸法亦爾﹐常住法界。

諭如虛空﹐受一切色﹐法界亦爾﹐受一切法。

如空非色﹐相不可見﹐心性如是﹐同空無相。

虛空假名﹐無有形貌﹐心意識然﹐亦假名說。

如空無邊﹐終不可取﹐大人智然﹐與虛空等。

如鳥行空﹐無有足迹﹐行菩提然﹐行不可見。

身滅過去﹐如虛空等﹐現在諸陰﹐同虛空相。

四大亦然﹐同如虛空﹐如三災後﹐無諸異相。

一切眾生﹐不能滿空﹐凡夫如是﹐五欲無滿。

若有聖智﹐知一切法﹐彼足無求﹐離淫貪著。

如空廣大﹐無有邊崖﹐佛法亦爾﹐無有邊際。

知諸法性﹐是佛法者﹐彼不依物﹐亦不捨物。

知物非物﹐住於實際﹐於物非物﹐無有二相。

以聲明空﹐空性非聲﹐無有音聲﹐是名爲空。

佛𨿽說空﹐終已無說﹐空性叵說﹐是故名空。

如幻化夢﹐野馬影響﹐諸佛說法﹐皆悉如是。

爲導眾生﹐說如是諭﹐眞淨之義﹐更無譬諭。

諸法無相﹐以相如說﹐相及無相﹐法性俱無。

空相爲相﹐空亦無相﹐體此相者﹐是爲菩薩。

無滯無礙﹐無戲無動﹐無始無終﹐是爲菩薩。

不離眾生﹐非眾生數﹐如眾生性﹐是爲菩薩。

諭如幻師﹐殺眾幻人﹐實無死者﹐所度亦爾。

幻與眾生﹐泥洹佛法﹐知同一性﹐無性無相。

此大士得﹐無漏空藏﹐充足一切﹐不可窮盡。

昔植眾徳﹐故獲斯藏﹐不有貯聚﹐乃能如是。

能知諸法﹐因緣生者﹐其藏無盡﹐不可思議。

救世大仙﹐說四無盡﹐空及道心﹐眾生佛行。

若財是寶﹐則可貯聚﹐非寶無寶﹐是以無盡。

究竟空法﹐已盡無盡﹐無盡不盡﹐是謂無盡。

知此門者﹐近於菩提﹐住此門故﹐速成菩提。」

以虛空藏菩薩神力故﹐於上空中雨如是等妙法及財﹐令三千大千世界一切眾生﹐得無量不可思議快樂所願具足。有患苦眾生蒙藥除愈﹔孤窮眾生得無量珍寶﹔系閉眾生得開悟解脫﹔諸根不具者悉得具足﹔應被刑戮者﹐空中雨諸化人而代受之﹔親愛久別悉得歡會﹔被憂煎眾生悉得無憂﹔墮三塗眾生蒙光觸身﹐除一切苦﹐身心快樂。

爾時﹐此三千大千世界中眾生各各飲食遊戲﹐五欲具足﹐共相娛樂﹐或有行施作諸功徳。一切眾生成就如是等樂﹐各作是言「乃有此大士能施世樂﹗此虛空藏菩薩出世故﹐能施世間甘露﹐乃能常勤爲與一切眾生樂無疲惓也。」

虛空藏菩薩現如是等神變﹐悅可一切眾生性﹐示現菩薩神力﹐以財施﹑法施攝眾生故﹐令無量阿僧祇眾生發阿耨多羅三藐三菩提心﹐令無量菩薩得無生法忍﹐復令無量阿僧祇不可說不可說諸菩薩發勤精進故﹐得成就諸三昧門陀羅尼門﹐得遊戲神通門。

爾時﹐生疑菩薩作是念﹕「此不可思議未曾有也。虛空藏菩薩﹐但於娑婆世界示現種種神足也﹐亦於他方世界現種種神足也﹖」

爾時﹐虛空藏菩薩知生疑菩薩心所念﹐卽放身光﹐以此光明力故普照十方無量無邊諸佛世界。爾時﹐生疑菩薩及余菩薩﹐皆見虛空藏以神變力﹐於十方無量無邊不可思議諸佛世界﹐應化眾生亦如此娑婆世界等無有異﹐一切聲聞﹑辟支佛所不能爲。

生疑菩薩見如是神變已﹐疑网卽除﹐合掌禮虛空藏菩薩而作是言「希有大士﹗乃能安此無盡之藏在虛空中﹐普雨充足無量世界而猶不盡。大士﹐有安此藏在於空中其已久如﹖」

虛空藏言「善男子﹐自我發阿耨多羅三藐三菩提心已來﹐常有此藏在於空中。」

生疑菩薩又問﹕「大士﹐發阿耨多羅三藐三菩提心已來幾時﹖」

虛空藏答言「世尊當知﹐汝可問之。「

生疑菩薩卽白佛言「世尊﹐虛空藏菩薩發阿耨多羅三藐三菩提心已來﹐爲經幾時﹖惟願說之﹐除我等疑。」

佛告生疑菩薩言「善男子﹐此事久遠甚深難知。若當說之﹐令諸天人皆生疑惑﹐不信佛語﹐以不信故得無量罪。」

生疑菩薩復白佛言「世尊﹐惟願說之。若有久植善根者﹐必當信受﹗」

佛告生疑菩薩﹕「善男子﹐汝已殷勤欲聞﹐豈得不說﹖諦聽﹗諦聽﹗善思念之﹐吾當爲汝分別解說﹐爲堅固善根久植徳本者生喜悅故。善男子﹐諭如一恆河沙數等諸恆河沙﹐以此諸恆河沙一沙爲一佛土﹐末爾所佛土盡爲微塵聚著一處﹐有一長壽之人於此塵聚中﹐百劫乃取一塵盡此塵數﹔欲知虛空藏菩薩發心已來劫數﹐復過於此﹐非算數所知。善男子﹐當以此比知虛空藏發心久近。

「善男子﹐乃往過去過恆河沙數等諸恆河沙﹐以此諸恆河沙一沙爲一佛土﹐末爾所佛土盡爲微塵﹐復過是數百千萬劫﹐爾時有佛﹐號曰淨一切願威徳勝王如來﹑應供﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊。彼世界名曰現無量諸佛剎土﹐劫名眾寶莊嚴。彼世界何故名曰現無量諸佛剎土﹖善男子﹐以彼剎土眞淨故﹐能現十方諸佛剎土﹐諭如無翳淨月現於淸水。善男子﹐以是因緣故﹐十方無量阿僧祇諸佛剎土﹐及彼諸佛並師子座﹐眾生所作皆現彼國﹐是故彼世界名爲現無量剎土。彼世界與百億三千大千世界等﹐廣博嚴淨﹐丰樂安隱﹐天人熾盛。地平如掌﹐無有丘陵堆阜穢惡不淨。多諸珍寶﹐間錯而成端嚴可樂﹐懸諸繒彩﹑幢幡﹑華蓋莊嚴﹐燒栴檀﹑沈水﹑眾妙雜香﹐以雜色劫波育張施其上眾寶妙華以布其地。在在處處﹐生寶華樹﹑果樹﹑衣樹﹑瓔珞樹﹑伎樂樹﹑寶器樹﹑香樹﹑燈樹﹑藥樹等﹐普以莊嚴。以界八道平正分明﹐眞珠瓔珞寶网莊嚴﹐觀者無厭。彼世界中不假日月光明﹐以諸燈樹及摩尼樹﹐而以照明無有晝夜﹐惟以寶華開合知有時節。彼世中眾生﹐無盲瞎﹑僂躄﹑痤短﹑跛蹇形體﹐不具顏貌醜惡污面睞眼﹐無有如是等醜惡眾生﹐一切眾生皆成就三十二相莊嚴其身。彼世界中乃無三塗﹑八難諸惡名字﹐亦不聞外道異學音聲。彼世界眾生皆必定於阿耨多羅三藐三菩提﹐亦無聲聞﹑辟支佛名﹐彼佛純說諸菩薩乘。彼世界中無女人及胎產者﹐一切眾生結跏趺坐自然化生﹐無老病名盡彼壽命。命終之後﹐生餘淸淨佛土﹐或還生本土。善男子﹐彼土成就如是無量無邊不可思議功徳﹐我若一劫若減一劫﹐說彼功徳終不能盡。

「善男子﹐爾時現無量諸佛剎土中有一轉輪聖王﹐名曰眾天灌頂﹐典領三千大千世界﹐於諸佛所久植徳本﹐利根慧猛﹐威徳成就。灌頂聖王有三萬六千子﹐皆於蓮華中化生﹐皆於過去諸佛所久植善根。爾時﹐淨一切願威徳勝王如來﹐與諸天世人大眾恭敬圍繞﹐遊於眾天灌頂聖王住處。諸菩薩眾無量無數﹐非算師及算師弟子所能算知。彼佛壽命百千劫﹐劫數長短如此賢劫。彼世界眾生﹐經爾所劫謂如一劫。爾時﹐眾天灌頂聖王請淨一切願威徳勝王如來及菩薩僧﹐四十中劫劫數長短﹐如此中劫供養適意﹐肴膳飲食﹑衣服﹑臥具﹑房舍臺觀﹑園林浴池﹐如是等種種所須之物﹐而以供養。爾時﹐眾天灌頂聖王爲供養佛故﹐莊嚴一小千世界以爲妙堂﹐純以琉璃寶莊嚴其地﹐周匝垣墻眾寶合成﹐以赤栴檀及憂陀羅婆羅栴檀爲柱﹐以硨磲寶爲櫨欂﹐間錯此堂﹐以如是等莊嚴合成甚可愛樂。世尊中食後從三昧起﹐在此堂中爲諸大眾講說妙法。復莊嚴一堂與一四天下等﹐欲令如來及菩薩僧於其中食﹐日日所用食直珍寶如大山﹝卄／積﹞。

「善男子﹐爾時眾天灌頂轉輪聖王﹐於四十中劫常專一念﹐未曾放逸不作餘事﹐常以一切樂具﹐供養如來及菩薩僧﹐於爾所時所作功徳﹐亦不發願有所志求。過四十中劫﹐於最後日﹐以無價三衣供奉如來﹑諸菩薩僧﹐各施一衣。當乎爾日﹐世尊中後爲諸大眾廣說妙法。於時﹐眾天灌頂聖王侍從圍繞﹐爲聽法故往詣佛所。爾時﹐世尊知彼聖王功徳淳淑堪任有用。於時﹐世尊及眾天灌頂轉輪聖王等﹐七日七夜都無食想﹐處師子座身不傾動說大乘經﹐名攝菩薩淨行不退轉輪方便。世尊說如是法﹐爲欲令盡受持不忘失故。灌頂聖王於七日七夜心不分散﹐從佛聞法歡喜踴躍﹐其心悅豫從座而起﹐頂禮佛足﹐右繞七匝﹐繞七匝已右膝著地﹐合掌向佛﹐深心淳至﹐發阿耨多羅三藐三菩提心已﹐卽說偈言﹕

「『我發無上心﹐請召諸羣生﹐

無救者作救﹐冥世開大明。

非爲一法行﹐非爲供一佛﹐

非爲一眾生﹐願度無餘故。

生老病死苦﹐眾惱所逼者﹐

一切莫憂懼﹐我誓要當度。

欲瞋癡慢覆﹐失道造諸惡﹐

正斷邪惡業﹐導至無畏城。

墮三塗眾生﹐難處受眾苦﹐

彊志莫憂懼﹐我生施無畏。

無明癡所翳﹐不識解脫門﹐

我爲燃法炬﹐得明至涅槃。

爲四流所漂﹐沈溺不得邊﹐

爲造勝法船﹐令度諸有流。

處生死饑饉﹐食先甘業盡﹐

我爲作導師﹐當令至安樂。』」

佛告生疑菩薩言「善男子﹐爾時灌頂聖王說此偈已﹐彼佛世界卽六變振動﹐光明徧照。於時聖王發道心已﹐卽得菩薩三昧﹐名曰不退菩提心。以得此三昧力故﹐常得見諸佛無礙﹐乃至夢中一切煩惱不爲作患。自是已後﹐其心不與嫉妒共俱﹐不與破戒俱﹐不與瞋恚俱﹐不與懈怠俱﹐不與散亂俱﹐其心不與愚癡等俱。彼灌頂聖王﹐盡其形壽常給侍世尊左右﹐爲聞法故。又常教化三萬六千子令發阿耨多羅三藐三菩提心﹐亦復教化余無量無邊眾生令發阿耨多羅三藐三菩提心。

「善男子﹐爾時眾天灌頂轉輪聖王者﹐豈異人乎﹖莫造斯觀﹗卽今虛空藏菩薩是也。爾時﹐彼諸王子及諸大眾教令發阿耨多羅三藐三菩提心者﹐我今卽見在此會中大力精進大智慧諸菩薩摩訶薩聽法者是也。

「善男子﹐虛空藏菩薩發心已來﹐經如是無量阿僧祇劫行菩薩道。此虛空藏菩薩從發心已來﹐未曾失菩提心﹐未曾胎產﹐常值諸佛聽法﹑供養眾僧﹐於諸佛所受持正法﹐攝法爲首未曾失念﹐能善分別成就徧行﹐初發心已得甚深難解菩薩初地能行諸施﹐成就大悲得無戲論﹐無有厭惓發勤精進﹐學一切諸論知一切世法﹐成就慚愧得堅固念力。此菩薩住於初地﹐於無量阿僧祇﹑不可稱﹑不可量﹑不可思議﹑不可說﹑不可說諸劫﹐能淨淳至具足行檀波羅蜜。於諸眾生常行大慈﹐勤修攝法﹑一切波羅蜜及諸助道法﹐成就欲進不放逸等﹐皆隨順檀波羅蜜。是菩薩住於初地﹐常勤給侍供養諸佛﹐勤求方便教化眾生﹐淨佛國土。住於初地﹐得入一切地智慧光明而不過初地﹐然後乃成就無量功徳智慧資糧。得如來力持不退神通已﹐離諸地障礙﹐而從初地入菩薩第二地﹐住無量阿僧祇劫淨於二地﹐修尸羅波羅蜜乃至十地。爲一一眾生所經劫數亦復如是﹐於一一地中過無量阿僧祇劫成就菩薩行﹐爲諸眾生現作佛事﹐而不捨菩薩所行。善男子﹐少有菩薩能行如是甚深不思議﹑殊勝不散亂﹑淳至勤修進行﹐如此虛空藏菩薩所行成就者。」

爾時﹐生疑菩薩問虛空藏菩薩言「希有﹗善男子﹐乃能如是發弘誓願﹐於此大乘久住生死無疲惓耶﹖」

虛空藏答言「善男子﹐此大地運載諸山河石壁﹑樹木叢林﹑一切藥艸﹑百谷苗稼及諸眾生有疲惓不﹖」

答言「不也﹐大士。」

虛空藏言「善男子﹐諸菩薩心亦如大地﹐淳至成就故﹐行菩薩行無有疲惓亦復如是。」

虛空藏復言「善男子﹐如此大地住於水上﹐此水持地無有疲惓﹔諸菩薩心亦如大水﹐以大悲力故﹐教化眾生無有疲惓亦復如是。」

虛空藏復言「善男子﹐如此大水住於風上﹐此風持水無有疲惓﹔諸菩薩心亦如大風﹐以大方便力故﹐淨佛世界無有疲惓亦復如是。」

虛空藏復言「善男子﹐諭如大風住於空上無所依止﹐此空持風無所障礙﹑無有疲惓﹔諸菩薩心亦如風空﹐以般若波羅蜜力故﹐集一切佛法無有懈廢疲惓亦復如是。所以者何﹖菩薩知一切法相所以成就﹐無生﹑無作者﹑無受者﹐因緣合成故而有所作﹐所作諸法亦無有實﹔本際空故﹐本際離故﹐實無成就﹔自性空故﹐無生無滅。知一切諸法性相如﹐是故不見有法可生疲厭及疲厭者。所以者何﹖菩薩知一切法無二故﹐知生死性與涅槃性等﹐知涅槃性與一切法性等﹐知一切法性與無性等故﹐亦不恃不著﹐知一切諸法過去際﹑未來際無自性。以定力故﹐誓願力故﹐不起於定而能現一切所作。」

爾時﹐生疑菩薩問虛空藏菩薩言「惟願大士說諸菩薩三昧行業。何謂三昧﹖何謂行三昧業者﹖」

虛空藏菩薩答生疑菩薩言「善男子﹐有八萬四千種諸三昧門﹐此諸三昧門能總攝一切諸餘三昧。何等是八萬四千三昧門﹖善男子﹐菩薩有三昧名曰不忘菩提心﹐能成就不散亂行。有三昧名曰降伏﹐能淨淳至。有三昧名曰不顯行﹐能究竟成就不退所作。有三昧名曰不依﹐能增進成就畢竟。有三昧名曰無垢﹐能成就白心。有三昧名曰照耀﹐能開示善法。有三昧名曰眞淨﹐能回一切魔行。有三昧名曰踴出﹐終不爲外道諸論之所降伏。有三昧名曰捨離﹐能調伏一切諸煩惱結。有三昧名回伏﹐能令一切入眞實道。有三昧名曰轉進﹐能離聲聞﹑辟支佛地。有三昧名曰樂遊﹐能不厭生死。有三昧名曰趣向﹐能從一地至一地故。有三昧名曰怡懌﹐能成就悅可大眾故。有三昧名無礙光﹐能於一切眾生成就等心。有三昧名曰知所作﹐能順一切所作不逆故。有三昧名曰師子相﹐能成就大眾無所畏。有三昧名曰心勇﹐能降伏四魔。有三昧名曰蓮華莊嚴﹐能成就不染世法。有三昧名曰光莊嚴﹐能普照諸佛世界。有三昧名曰淸涼﹐能斷離憎愛故。有三昧名曰幢相﹐能成就一切佛法光明故。有三昧名曰炬王﹐能成就大智慧光明。有三昧名曰日光﹐能成就斷除無明闇冥。有三昧名曰集徳﹐能成就辭辯無盡。有三昧名曰那羅延﹐能成就金剛身。有三昧名曰堅固﹐能成就不掉動心。有三昧名曰彌樓幢﹐能成就不見頂相。有三昧名曰堅自在﹐能成就度本願。有三昧名曰金剛士﹐能成就不退諸通。有三昧名曰金剛場﹐能成就升於道場。有三昧名曰諭如金剛﹐善能鑑徹一切諸法。有三昧名曰行王﹐能觀一切眾生心行。有三昧名曰慧王﹐能成就勝智﹐知諸根滿足未滿足者。有三昧名曰隨類﹐能成就隨眾生性而爲說法。有三昧名曰修一切諸身﹐能成就法身。有三昧名曰不眴﹐能得成就無礙見見諸如來。有三昧名曰無諍﹐能得分別一切因緣。有三昧名曰無垢輪﹐能得成就轉妙法輪。有三昧名曰電光﹐能得覺諸法因緣。有三昧名曰善分別﹐能知諸界盡同一界。有三昧名曰莊嚴王﹐能得成就相好。有三昧名曰隨解王﹐能以一音報於一切。有三昧名曰不分別法界﹐能知一切三昧同一三昧。有三昧名曰堅固﹐能得不退於諸法性。有三昧名曰不可壞﹐能知諸法同於法性。有三昧名曰無終﹐能知本際非際。有三昧名曰無作﹐能成就如如無有變易。有三昧名曰無動﹐能知諸法平等如虛空。有三昧名曰淨住﹐能得成就諸波羅蜜。有三昧名曰善攝﹐能成就四攝法。有三昧名曰等行﹐能得成就四梵行。有三昧名曰無礙觀﹐能得成就諸助道法。有三昧名曰海印﹐能得總持諸佛所說。有三昧名曰空﹐能斷一切諸見。有三昧名曰無相﹐能斷一切諸覺。有三昧名曰無願﹐能得淨成就一切諸願。有三昧名曰決了﹐能得成就無生法忍。有三昧名曰不脫﹐能得成就不失所聞法。有三昧名曰無翳﹐能以善說悅可眾生。有三昧名曰得丰﹐能得成就寶手。有三昧名曰法云﹐能雨一切法門。有三昧名曰寶莊嚴﹐能得成就不斷三寶勝種。有三昧名曰無比﹐能成就智所作業。有三昧名曰虛空門﹐能得離一切障礙。有三昧名曰智印﹐能得徧知一切諸法。有三昧名曰見現在諸佛﹐能得成就諸如來功徳。有三昧名曰選擇寂靜如意﹐能得成就離於本際。有三昧名曰分別一相法門﹐能得成就於未來世說一相法門。有三昧名曰了知一切法平等性﹐能得成就解了一切經書。有三昧名曰集諸功徳﹐能得潤益一切眾生。有三昧名曰遊戲神通﹐能得成就不思議解脫。有三昧名曰自覺﹐能入如來祕密之藏。有三昧名曰首楞嚴﹐能於菩薩地中乃至示大涅槃。有三昧名曰徧至﹐能得成就在在現生。有三昧名曰灌頂王﹐能得成就菩薩所行無餘。有三昧名曰無勝﹐能得成就如來十力。有三昧名曰無盡﹐能得成就四無所畏。有三昧名曰無等﹐能得成就佛不共法。有三昧名曰願王﹐能得成就諸所聞法﹐自利利彼功不唐捐。有三昧名曰善入無垢印﹐能現前覺了一切佛法。有三昧名曰善知覺﹐能得成就薩婆若智無有遺余。有三昧名曰盡無邊﹐能得成就一切佛事受行無餘。

「善男子﹐此謂八萬四千三昧門。以此等爲首﹐菩薩坐道場時﹐便得八萬四千諸三昧門﹐一一三昧以無量阿僧祇百千萬億三昧以爲眷屬。善男子﹐是諸三昧能知八萬四千種眾生諸所行法﹐以能顯現八萬四千法聚。善男子﹐是爲略說諸菩薩行﹐及諸佛法藏少分﹐而諸菩薩行無量無邊﹐諸佛法藏不可思議。」

爾時﹐虛空藏菩薩說是法時﹐有萬六千菩薩得柔順忍無量三昧而現在前﹐復有八萬四千眾生發阿耨多羅三藐三菩提心。

爾時﹐世尊贊虛空藏菩薩言「善哉﹗善哉﹗善男子﹐快說是諸三昧法門﹐善說如來勝智。如汝自身﹐證行此法不從他得。」

爾時﹐生疑菩薩合掌白虛空藏言「希有﹗大士﹐乃能成就如是不可思議功徳﹗不從他聞﹐而能入於如來勝智行處。我亦願樂欲令一切眾生得此不可思議法如來行處。」

爾時﹐大徳舍利弗問生疑菩薩言「善男子﹐誰爲汝作此生疑名也﹖」

生疑菩薩答舍利弗言「菩提心爲我作此生疑名。所以然者﹖若不發菩提心﹐於佛法中終不生疑。其有發阿耨多羅三藐三菩提心者﹐其人於一切佛法則生疑惑﹐爲欲現知明了一切佛法故。譬如灌頂剎利王最大太子﹐成就王相應作國主﹐次父之後應紹王位﹐是故其子每常咨問治國之法﹕『我當云何監領國事﹖』大徳舍利弗﹐菩薩摩訶薩亦復如是﹐畢竟發阿耨多羅三藐三菩提心者﹐次如來後亦應紹繼無上法王尊位﹐亦常思惟咨問一切智相應之法﹕『我等應當云何持無上法王法也﹖』是故亦於一切佛法每常生疑。大徳舍利弗﹐當知以此因緣﹐由菩提心故立此生疑名也。」

生疑菩薩復語舍利弗言「大徳﹐我從昔來不憶值諸佛菩薩及善知識﹐未曾不問諸佛妙法﹐是故我眞名生疑也。」大方等大集經卷第十五虛空藏菩薩所問品第六之四

爾時﹐虛空藏菩薩白佛言「世尊﹐諸佛行處不可思議﹐菩薩所應行法亦復無量﹐是故此行不可以少誓莊嚴﹐不可以少言說﹐不可以小乘道而得成就。快哉﹗世尊﹐惟願說諸菩薩大誓莊嚴及道莊嚴。菩薩以大誓莊嚴及道莊嚴故﹐能乘大乘行眞實最上出世間道﹐爲當得出世無上大乘﹐成就一切自然大智。𨿽未成一切智﹐能作佛事利益一切。」

佛告虛空藏菩薩言「善男子﹐諦聽﹗諦聽﹗善思念之。吾當爲汝﹐分別解說諸菩薩大誓莊嚴﹑乘莊嚴﹑道莊嚴。」

「惟然﹗世尊﹐願樂欲聞。」

佛言「善男子﹐菩薩有二十莊嚴法以自莊嚴﹐自莊嚴已能乘大乘。何等爲二十﹖善男子﹐若有菩薩畢竟發阿耨多羅三藐三菩提心﹐於一切眾生生最勝大悲﹐生利益眾生心﹔利益眾生心已﹐便能莊嚴無上大誓。何謂大誓莊嚴﹖爲度未度者大誓莊嚴﹐乘大船舫故﹔爲解未解者大誓莊嚴﹐脫虛妄顚倒故﹔爲安未安者大誓莊嚴﹐安止無畏道故﹔爲未得涅槃者令得涅槃大誓莊嚴﹐捨五陰重擔故﹔爲常勤給足眾生大誓莊嚴﹐精進不懈怠故﹔爲不捨無量生死大誓莊嚴﹐不疲厭故﹔爲悅可一切諸佛大誓莊嚴﹐現前供養恭敬故﹔爲受持一切佛法大誓莊嚴﹐不斷三寶種故﹔爲受持一切所聞不忘大誓莊嚴﹐得陀羅尼故﹔爲善說法悅可一切眾生大誓莊嚴﹐得辯才故﹔爲集無量功徳資糧大誓莊嚴﹐成就相好故﹔爲悅可一切善知識大誓莊嚴﹐堅固所行故﹔爲遮馳散心大誓莊嚴﹐生諸禪解脫三昧故﹔爲在阿練若處捨離身命大誓莊嚴﹐得六通故﹔爲欲大師子吼無所畏懼大誓莊嚴﹐現前得無我法故﹔爲欲至一切世界大誓莊嚴﹐欲知一切諸法如幻如夢如影故﹔爲普照嚴飾一切世界大誓莊嚴﹐淨戒眾受持成就力故﹔爲成就如來十力大誓莊嚴﹐滿足諸波羅蜜故﹔爲得四無所畏大誓莊嚴﹐如所說行故﹔爲盡得十八不共法大誓莊嚴﹐如所聞菩薩地法不戲論故。善男子﹐是爲諸菩薩二十大誓莊嚴﹐以此莊嚴力故能乘於大乘。菩薩以此自莊嚴力故﹐斷三惡趣因緣﹐是名莊嚴﹔具足善爲諸佛所護持﹐是名莊嚴﹔隨所欲至便得往生﹐是名莊嚴﹔捨一切胞胎能化生諸佛前﹐是名莊嚴﹔能行無諍身口意業﹐是名莊嚴﹔住不放逸行﹐爲諸天世人之所恭敬﹐是名莊嚴﹔善通達三脫門而不證實際﹐是名莊嚴﹔一切無我法皆現在前而猶不捨大誓莊嚴﹐是名莊嚴。是爲菩薩具足大誓莊嚴。

「云何云爲莊嚴菩薩乘﹖善男子﹐乘者﹐謂無量也﹐無邊崖故﹐普徧一切諭如虛空﹐廣大容受一切眾生故﹐不與聲聞﹑辟支佛共﹐是故名大乘。復次﹐乘者﹐以正住四攝法爲輪﹐以眞淨十善業爲輻﹐以淨功徳資糧爲轂﹐以堅固淳至畢竟爲輨轄釘鑷﹐以善成就諸禪解脫三昧爲轅﹐以四無量心爲善調﹐以善知識爲禦﹐以知時非時爲發動﹐以無常﹑苦﹑空﹑無我之音爲驅策﹐以七覺寶繩爲鞦紖﹐以淨五根爲索帶﹐以弘普端直大悲爲旒幢﹐以四正勤爲网﹐以四念處爲安詳﹐以四神足爲速進﹐以勝五力爲鑑陣﹐以八聖道爲直進﹐於一切眾生無障礙慧明以爲軒﹐以無住六波羅蜜回向薩婆若﹐以無等四諦度到彼岸﹐是爲大乘。此乘諸佛所受﹐聲聞﹑辟支佛所觀﹐一切菩薩所乘﹐釋﹑梵﹑護世所應敬禮﹐一切眾生所應供養﹐一切智者所應贊嘆﹐一切世間所應歸趣﹐一切怨憎不能輕毀﹐一切諸魔不能破壞﹐一切外道不能測量﹐一切世智不能與競。此乘殊勝無能遏者﹐一切賢聖之所守護。此乘隨願﹐能至一切佛界故﹔此乘普照﹐能放縵网光明故﹔此乘有大名稱﹐能出法門故﹔此乘彊志﹐不退還故﹔此乘堅牢﹐不懈緩故﹔此乘正住﹐不傾動故﹔此乘眾事備具﹐能滿一切所願故。善男子﹐是名大乘諸大誓莊嚴。菩薩乘此乘﹐乘此乘已能從一地至於一地﹐是其莊嚴﹔能捨諸地過患﹐是其莊嚴﹔能捨諸魔業﹐是其莊嚴﹔能化度眾生﹐是其莊嚴﹔能淨佛世界﹐是其莊嚴﹔能現菩薩神變﹐是其莊嚴﹔能度生死大饑饉﹐是其莊嚴﹔能入如來行處﹐是其莊嚴。

「善男子﹐云何菩薩莊嚴道﹖善男子﹐菩薩大誓莊嚴及乘大乘﹐已捨一切邪道﹐捨一切邪道已趣於眞實正道到薩婆若。何謂正道耶﹖所謂不捨善法故行於大欲﹐不退菩提道故勤修精進﹐善根不失故行不放逸﹐不動淳至不沒於所作﹐必能究竟仰攀上法﹐求功徳資糧無有滿足﹐求智慧資糧終不廢捨﹐是爲菩薩正道。復次﹐善男子﹐菩薩道者﹐所謂四禪﹑四無量心﹑四空定﹑五神通﹑三福業﹑三學﹑六應敬﹑六念﹑四攝法﹑四念處﹑四正勤﹑四神足﹑五根﹑五力﹑七覺分﹑八聖道分﹑三解脫門﹐知陰方便﹐知界方便﹐知入方便﹐知諦方便﹐知因緣方便﹐是名爲道。菩薩得成就此道方便﹐皆能隨順入六波羅蜜道。所以然者﹖以菩薩六波羅蜜道不與一切聲聞﹑辟支佛共故。此道一切諸佛皆所稱嘆﹐從諸如來口出成就方便。

「菩薩能知一切法實性者﹐能住出世間六波羅蜜聖道。云何爲住﹖善男子﹐若有菩薩成就自然慧方便而求菩提﹐於此五受陰中爲如實覺故求於菩提。是菩薩知色無常而行布施﹐知色苦﹐知色無我﹐知色鈍﹐知色無智﹐知色如幻﹐知色如水中月﹐知色如夢﹐知色如影﹐知色如響﹐知色如旋火輪﹐知色無我﹐知色無眾生﹐知色無命﹐知色無人﹐知色無主﹐知色無養﹐知色空﹐知色無相﹐知色無願﹐知色無作﹐知色無生﹐知色無起﹐知色無出﹐知色無形﹐知色寂靜﹐知色離﹐知色無終﹐知色無成﹐知色與虛空等﹐知色如涅槃性而行布施。菩薩如是行施時﹐以施離故知色亦離﹐以色離故知施亦離﹐以色施離故知願亦離﹐以願離故知色施亦離﹐以色施願離故知菩提亦離﹐以菩提離故知色施願離﹐而知一切法同菩提性。善男子﹐是爲菩薩出世間檀波羅蜜。受﹑想﹑行亦如是。知識無常應行布施﹐知識苦﹐知識無我﹐知識鈍﹐知識無智﹐知識如幻﹐知識如野馬﹐知識如水中月﹐知識如夢﹐知識如影﹐知識如響﹐知識如旋火輪﹐知識無我﹐知識無眾生﹐知識無命﹐知識無人﹐知識無主﹐知識無養﹐知識如空﹐知識無相﹐知識無願﹐知識無作﹐知識無生﹐知識無起﹐知識無出﹐知識無形﹐知識寂靜﹐知識離﹐知識無終﹐知識無成就﹐知識與虛空等﹐知識如涅槃性而行布施。菩薩如是行布施時﹐以施離故知識亦離﹐以識離故知施亦離﹐以識施離故知願亦離﹐以願離故知識施亦離﹐以識施願離故知菩提亦離﹐以菩提離故知識施願離﹐而知一切法同菩提性。善男子﹐是爲菩薩出世間檀波羅蜜。復次﹐善男子﹐菩薩知色無常而護於戒﹐乃至知色如涅槃性而護於戒。知受﹑想﹑行亦如是。知識無常而護於戒﹐乃至知識如涅槃性而護於戒﹐以戒離故知識亦離﹐知戒離故乃至於識亦離﹐乃至知一切法同菩提性。善男子﹐是爲菩薩出世間尸羅波羅蜜﹐羼提波羅蜜﹑毗梨耶波羅蜜﹑禪波羅蜜亦如是。知色無常而行於慧﹐乃至知色如涅槃性而行於慧。知受﹑想﹑行無常而行於慧﹐乃至知識如涅槃性而行於慧。以慧平等故知識平等﹐以識平等故知慧平等﹐以慧識平等故知願平等﹐以願平等故知慧識平等﹐知慧識願平等故知菩提平等﹐以菩提平等故知慧識願平等﹐卽知一切法同菩提性。善男子﹐是爲出世間般若波羅蜜。是爲菩薩出世間波羅蜜道﹐悉能攝取一切諸道﹐當知一切諸道皆入在中。

「何故名之爲出世間耶﹖善男子﹐五受陰名爲世間。菩薩善分別五陰﹐觀是無常乃至如涅槃性﹐已知此道中無有世間及世間法﹐知此道是無漏﹐是出世間﹐無所系著﹐是名出世間。善男子﹐是名菩薩道。復次﹐道者﹐所謂如實求一切諸法﹐分別選擇不見一切諸法﹐相續積聚無二無別﹐是故名道。而此道者無有憎愛﹐無憎愛故名爲平等﹐離思惟觀察余乘故名爲廣大﹐去離諂故名爲端直﹐去離曲心故名爲無姦﹐斷除諸蓋故名無系滯﹐去離欲瞋﹑恚害覺故名無塵垢﹐不愛色﹑聲﹑香﹑味﹑觸故名爲安樂﹐去離諸魔事故名爲淸涼﹐去離煩惱眾賊故名爲無畏﹐能到涅槃故名爲出要﹐成就靜定故名淸涼水﹐慧善解故名爲常明﹐善修慈故名爲涼樂﹐不捨大悲故名進無厭﹐常行喜故名爲悅豫﹐成就捨故名無過失﹐順攝法故名爲大富﹐成就施食波羅蜜力故﹐得薩婆若智辯諸佛善護持故名過四魔行法﹐不捨本願故名進無滯礙﹐渡一切煩惱流故名無有上﹐一切世間無能降伏故名無詶對。善男子﹐此道成就如是等及諸餘無量功徳。一切大士乘此道故能往來教化無量眾生﹐是爲莊嚴﹔無諸煩惱現入煩惱﹐是其莊嚴﹔觀於生死而不證實際﹐到空﹑無相﹑無作門﹐而能教化行諸見諸相諸願眾生﹐是其莊嚴﹔現入聲聞﹑辟支佛涅槃而不捨生死﹐是其莊嚴﹔現諸趣受生而不動於法性﹐現說一切言教而不動於無言﹐是其莊嚴﹔能現一切佛事而不捨菩薩行﹐是其莊嚴。

「善男子﹐是爲菩薩大誓莊嚴﹑大乘莊嚴﹑道莊嚴。菩薩以大誓莊嚴自莊嚴故﹐能乘大乘順出世間聖道﹐未得薩婆若爲眾生故能作佛事。」

爾時﹐眾中有菩薩名曰寶徳﹐問虛空藏菩薩言「善男子﹐汝已修此出世間聖道耶﹖」

虛空藏答言「已修。」

寶徳言「云何修﹖」

虛空藏答言「如得淸淨道如是修﹖」

寶徳問言「云何爲淸淨道﹖」

虛空藏答言「善男子﹐我淨故道淨。」

寶徳問言「云何爲我淨﹖」

虛空藏答言「如世淨。」

寶徳問言「云何世淨﹖」

虛空藏答言「善男子﹐色過去際淨。所以然者﹖以色本際無來故。色未來際亦淨。所以然者﹖以色未來際無去故。色現在際亦淨。所以然者﹖以現在色無住故。善男子﹐是爲世淨。受﹑想﹑行﹑識過去際淨。所以然者﹖以識本際無來故。識未來際亦淨。所以然者﹖以識未來際無去故。識現在際亦淨。所以然者﹖以識現在際無住故。善男子﹐是爲世淨。善男子﹐以世中世淨故則我淨﹐以我淨故是名道淨。」

寶徳言「善男子﹐如是淨道能何所爲﹖」

虛空藏答言「能作大智慧光明。以此慧明力故﹐能知一切法過去﹑未來際。」

寶徳復問言「何謂過去﹑未來法際﹖」

虛空藏答言「一切法於過去際無生﹐於未來際無滅﹐是名知過去﹑未來際。」

寶徳復問﹕「若見過去﹑未來際者﹐爲何所見﹖」

虛空藏答言「見二俱離。」

寶徳復問﹕「何謂二俱離﹖」

虛空藏答言「離斷常者。善男子﹐若有見法生及著法者﹐則是斷常見。所以然者﹖由有生故則有滅﹐有生滅故則有斷常之見。若不見有法從自性﹑他性生者則見因緣﹐若見因緣則見法﹐若見法者則見如來﹐若見如來者則見如﹐若見如者則不滯於斷亦不執於常﹐若不常不斷者卽無生無滅。」

寶徳復問﹕「善男子﹐若無生無滅﹐云何有名數﹖」

虛空藏答言「假言說故名之法耳﹗善男子﹐猶如有空故﹐有色差別名﹐所謂靑黃赤白色﹑紫色﹑玻瓈色﹑琉璃色﹑粗色﹑細色﹑長色﹑短色﹑方色﹑圓色。虛空不爲如是等法所染﹐然一切色自性亦空﹐一切諸法亦復如是﹐同虛空性﹐但假言說有名數耳﹗所謂善法不善法﹑世間法出世間法﹑應作法不應作法﹑有漏法無漏法﹑有爲法無爲法。而菩薩亦不作一切非福行﹐所作福行皆是虛誑﹐非眞不堅固。是菩薩知一切行非行﹐平等捨離一切相﹐成就般若波羅蜜力故﹐回向菩提而亦不見菩提有增有減。不於色中求菩提﹐亦不於受﹑想﹑行﹑識中求菩提。菩薩以無求故﹐住於淸淨戒眾﹐修無願解脫門﹐滿足一切諸願﹐知生死性同涅槃性。𨿽入究竟涅槃﹐爲斷除眾生虛妄顚倒故行菩薩行﹐亦無行法可行。善男子﹐如是菩薩入於涅槃行菩薩行。善男子﹐凡有所作皆是生死﹐無有所作是名涅槃。菩薩所行是無所作﹐是故菩薩名入涅槃行菩薩行。善男子﹐凡有染著樔窟妄想戲論取相﹐是名生死。涅槃者﹐無染著樔窟妄想戲論取相﹐是名涅槃。菩薩以修無樂著樔窟妄想戲論取相﹐行菩薩行﹐是名菩薩入於涅槃行菩薩行。」

當說此法時﹐有五百菩薩得無生法忍。

爾時﹐世尊贊虛空藏菩薩言「善哉﹗善哉﹗賢士﹐快說法性稱菩薩行眞實不異。」

虛空藏白佛言「世尊﹐此是如來快也。所以者何﹖由世尊慧明故﹐我等得斯辯分。世尊﹐諭如日光照閻浮提﹐由日威徳力故﹐有眼之者得見色像作諸事業﹔由於如來大智力故﹐照一切眾生及諸世界亦復如是。諸法實性不可言說﹐諸言說性與虛空等﹐是故諸法不可得數。凡有數法則有限量﹐凡有限量則是有爲﹐凡有有爲則可知﹑可斷﹑可修﹐凡是可知﹑可斷﹑可修則有得﹑有證﹑有名數法﹐思惟籌量分別。不見有法可知﹑可斷﹑可修﹑可證﹑可得故﹐卽無有得。所以然者﹖以一切法無生故。能如是正見諸法﹐於諸法中不生愛染﹐以無愛染故則無有著﹐以無著故則無近﹐以無近故則無受無取。何謂無受無取﹖謂色若常若無常﹐無受無取﹔受﹑想﹑行﹑識若常若無常﹐無受無取。色若苦若樂﹑若有我若無我﹑若淨若不淨﹐無受無取﹔受﹑想﹑行﹑識若苦若樂﹑若有我若無我﹐無受無取。色若空若非空﹐無受無取﹔受﹑想﹑行﹑識若空若非空﹐無受無取。色若離若非離﹐無受無取﹔受﹑想﹑行﹑識若離若非離﹐無受無取。菩薩以無受無取故﹐得諸法無受三昧﹔住是三昧已﹐諸佛世尊以無上心通授是菩薩記。是菩薩𨿽入涅槃﹐見一切眾生究竟同涅槃性﹐爲教化眾生故﹐不捨大誓莊嚴及菩薩大悲。云何菩薩入於涅槃行菩薩行﹖善男子﹐凡有所作名爲生死﹐凡無所作名爲涅槃。菩薩以正智慧﹐見一切諸行離相。菩薩以法明眼明了見故﹐能說如來智明。」

爾時﹐寶徳菩薩問虛空藏菩薩言「善男子﹐汝何爲自隱己智﹐言盡是如來力耶﹖」

虛空藏答寶徳言「善男子﹐如來豈不說隱善顯惡也﹖善男子﹐我還問汝﹐隨意答我。善男子﹐於汝意云何﹖若無阿那婆達多龍王時﹐阿耨大池能出四河﹐使諸眾生得受用不﹖」

寶徳答言「不也。」

虛空藏言「善男子﹐若無如來則無法律﹐菩薩無由得成大智之海﹐亦不能利益一切眾生。以如來出世故則有法律﹐諸菩薩得成大智之海﹐亦能度化一切眾生。善男子﹐是故當知一切菩薩所得辯說﹐能以利益眾生﹐皆是如來神力。」

寶徳復問﹕「善男子﹐諸如來辯﹐可得轉至菩薩心不﹖」

虛空藏答言「不也。」

寶徳言「云何由如來力故得辯說也﹖」

虛空藏答言「善男子﹐諭如巧種果樹﹐因緣和合便得果實﹔然樹非卽果﹐果不離樹。善男子﹐如來所說法﹐菩薩於此法中善順行故﹐便生大智明辯﹐因佛說得亦無有轉。」

寶徳言「希有﹗善男子﹐因緣生法如是甚深難測。」

虛空藏言「善男子﹐一切諸法究竟無生。」

寶徳言「善男子﹐諸法謂從緣生。」

虛空藏言「善男子﹐生已生也﹐未生生也。」

寶徳言「善男子﹐生已不生﹐未生亦不生。」

虛空藏言「善男子﹐是故無生。」

寶徳言「善男子﹐緣中有因耶﹖」

虛空藏答言「無也。」

寶徳言「因中有緣耶﹖」

虛空藏答言「無也。」

寶徳言「於汝意云何﹖若因若緣自實有性耶﹖」

虛空藏言「無也。」

寶徳言「善男子﹐於汝意云何﹖諸法無因緣生耶﹖」

虛空藏答言「不也。善男子﹐是故一切法無自性﹐無生無起無出。是以緣不生因﹐因不生緣﹐自性不生自性﹐他性亦不生他性﹐自性不生他性﹐他性不生自性﹐是故說一切法自性無生。所以者何﹖以如無生無滅﹐法性﹑實際亦無生無滅。如如﹑法性﹑實際﹐如來所覺一切諸法亦復如是無生無滅。」

寶徳言「善男子﹐如來亦不出世也。」

虛空藏答言「此不應說也。所以者何﹖如來於一切法﹐盡不可說﹐不可言出﹐不得言不出。若有人問言﹕『如來出世耶﹖不出世耶﹖』智者爲不謗如來故應置不答。」

寶徳問言「云何應置﹖」

虛空藏言「如法性住﹐應如是置。」

寶徳言「云何法性住﹖」

虛空藏答言「如虛空性住﹐住無所住﹐法性亦如是住。如法性﹐眾生性亦爾﹔如眾生性﹐一切法亦爾﹔如一切法﹐如來亦如是住﹐住無所住。無住處故﹐無住無不住﹐是故不得言生﹐不得言滅。」

寶徳言「善男子﹐如來出世事﹐甚深﹗甚深﹗」

虛空藏答言「善男子﹐若能如實解了緣生法者﹐名爲佛出世。」

寶徳言「善男子﹐誰當解此說也﹖」

虛空藏答言「若於一切法中不得增減者。」

寶徳問言「何謂爲增﹖」

虛空藏答言「增者所謂增上句﹐謂於無中妄生增上。無增上句者是平等句﹑無等句﹑無文字句﹑無句﹑無教句。無教之中﹐無句無增上﹐亦無心意識﹐以是故非句。諭如空中鳥迹究竟已無﹐當無而言鳥迹﹔於一切法中無有字句亦復如是﹐無句而假名爲句。如無迹假名爲迹﹐如來出世亦無有出﹐假名爲出亦復如是。是故智者不應取著﹐以無取著故假名爲出﹐而常依無出。所以者何﹖以無生是一切諸法實性故。無生者則無所有﹐是故名一切法無所有性﹐無所有性無有住處﹐無住處故是無住際。一切諸法及無住際卽是實際﹐實際卽是一切法際﹐是故言一切法與實際等。言實際者是三場分斷際﹑不可壞際﹑不斷不常際﹑如實際﹑三世等際﹐以如是等際等一切法際。所以者何﹖實際及我際無二無別﹐實際及眾生壽命養育人際無二無別﹐實際及我見際無二無別。於我見中無有實際﹐能如是如實知者則無有二十種我見。所以者何﹖以實際中無一無多故。實際與平等等﹐無來無去﹐無盡無減﹐實際究竟空故﹐是故言一切法是無盡門無盡際。涅槃者無盡﹐所謂空故無性故。如涅槃無盡無不盡﹐一切法亦復如是。以是故言一切法與涅槃等﹐諸法無等無不等無儔匹故。諭如虛空無有儔匹﹐一切諸法亦復如是。若見有詶匹言有涅槃者﹐已言有涅槃﹐便求涅槃則與賢聖相違。已言有涅槃故﹐便言此應知﹑此應斷﹑此應證﹑此應修﹑此應生﹑此應滅﹐如是行不具者﹐不能如實知﹐不能如實見﹐則不識不解﹐不知不見﹔不識不解一切法故﹐則著於文字﹐於諸法中妄生諍競﹐生諍競者於佛法中則爲可湣。所以然者﹖如來說言﹐沙門之法不應諍競。」

爾時﹐大徳阿難白佛言「希有世尊﹗此賢士才辯乃能如是甚深明了難解難測也。於一切法不從他受﹐如身自證能如是說。」

虛空藏菩薩卽謂阿難言「大徳﹐我已自身證知﹐是故如所證知能如是說。何以故﹖我身卽是虛空﹐以虛空證知一切法﹐爲虛空印所印。大徳阿難﹐凡諸菩薩修身善解身相者﹐能以此身作諸佛事﹐現種種色像﹐而亦不退於眞法身﹐亦復不離結業生身。又復不過於平等性﹐現變化身悉得自在﹐於一切佛國普能示現﹐終已不隱應化之身﹐如是行者皆可名之爲身證行。」

阿難問言「善男子﹐汝於法頗有證耶﹖」

虛空藏答言「大徳阿難﹐我不見法離於身﹑身離於法。」

阿難言「善男子﹐汝若身證者﹐汝得阿羅漢果耶﹖」

虛空藏言「大徳﹐無得不得無所得故﹐於一切法無惱行故﹐離貪欲﹑瞋恚﹑愚癡故﹐是謂阿羅漢。」

阿難言「善男子﹐汝何時當般涅槃耶﹖」

虛空藏言「大徳﹐阿羅漢者無般涅槃﹐知一切法究竟是涅槃亦無涅槃相。凡愚之人有如是分別戲論行﹐言此是生死﹑此是涅槃。阿羅漢者無是戲論也。」

大徳阿難言「善男子﹐如我解汝所說義。夫菩薩者﹐不應言是凡夫﹐亦不應言是學﹐不應言是無學﹐去離二相故。」

虛空藏言「大徳阿難﹐善哉﹗善哉﹗以非凡夫﹑非學﹑非無學故﹐在在處處皆能示現﹐於一切處亦不取著。」

爾時﹐五百大聲聞各以己身所著憂多羅繒奉上虛空藏﹐奉上衣已﹐一時同聲說如是言「其有眾生深心發阿耨多羅三藐三菩提者﹐快得善利﹗於如是大智法藏中不墮其外。」所上之衣卽便不現。

彼諸聲聞問虛空藏言「衣何所至也﹖」

虛空藏答言「入我藏中。」又言「如來知之﹐汝等可問。」

爾時﹐諸聲聞卽白佛言「世尊﹐衣何所至也﹖」

佛告諸比丘﹕「東方去此過無量阿僧祇諸佛剎土﹐有世界名曰袈裟幢﹐其界有佛﹐號曰山王如來﹐虛空藏已遣此衣至彼世界。」

諸聲聞卽白佛言「世尊﹐以何因緣遣衣至彼耶﹖」

佛言「欲以此衣於彼世界施作佛事。虛空藏菩薩於此所說﹐如虛空藏等三昧印法門﹐此三昧於彼衣中當演其義音。彼世界無量阿僧祇諸菩薩﹐聞此法故當得無生法忍。諸比丘當知﹐菩薩作如是種種方便利益眾生。」

說此法時﹐於上虛空中雨無量金色華﹐以此諸華徧覆妙寶莊嚴堂。於諸華中出如是法音﹕「其有眾生信此虛空藏所說法﹐善順思惟分別其義者﹐皆當爲不退轉印所印﹐畢定得至無上道場。」

爾時﹐阿難白佛言「世尊﹐是何瑞應乃雨此華﹐出如是妙音安慰眾生﹖」

佛告阿難﹕「有梵天名曰光明莊嚴﹐從梵天上與六十八百千梵眾俱欲來詣此。」

如來說此語已﹐時諸梵眾忽然來至妙寶莊嚴堂上﹐頂禮佛足﹐右繞七匝﹐繞七匝已在一面立﹐合掌向佛而白佛言「希有世尊﹗虛空藏菩薩不可思議﹐戒眾淸淨﹐善修諸定﹐善分別大智慧﹐善能遊戲諸大神通﹐善能滿足大弘誓願﹐善能成就大權方便﹐善能莊嚴身﹑口及意﹐善能於諸法中成就大自在力。是虛空藏菩薩﹐身﹑口及意都無所作﹐無有分別憶想﹐而能現此不可思議莊嚴神變。又能顯現無量百千法門﹐亦能出入百千諸三昧門﹐從昔以來常樂修習成就諸善法故。世尊﹐諸菩薩不應於往昔所修善根不知其因﹐集諸善根亦應無厭。所以者何﹖是因往昔所種善根果報故﹐能現如是不可思議神變。」

佛告梵天﹕「如是﹐如是﹐如汝所言。諸菩薩已成就善根資糧及出要智方便故﹐能現如是不可思議功徳莊嚴之事﹐無憶想分別﹐亦無不分別。」

梵天白佛言「世尊﹐云何菩薩集善根資糧及出要智方便﹖」

佛告光明莊嚴梵天言「善根有三種。何等爲三﹖所謂無貪善根﹑無恚善根﹑無癡善根﹐是名善根。資糧者﹐所謂捨一切所有修慈觀諸法﹐是名資糧。方便者﹐所謂去離凡夫地﹐不願樂聲聞﹑辟支佛地﹐進入諸菩薩地﹐是名方便。智者﹐所謂知捨不善法智﹐知集善法智﹐知回向菩提智﹐是名智。菩薩能住如是等正行者﹐是名出要。

「復次﹐善根者﹐能發阿耨多羅三藐三菩提心。資糧者﹐所謂求一切善法。方便者﹐所謂已作未作善根終不廢忘。智者﹐所謂知心如幻化。如是等法現前了知﹐是名出要。

「復次﹐善根者﹐所謂淳至。資糧者﹐所謂發動。方便者﹐所謂深心。智者﹐所謂無持無動。能行如是等法者﹐是名出要。

「復次﹐善根者﹐所謂欲善法。資糧者﹐所謂勝進。方便者﹐所謂安住不放逸。智者﹐所謂捨一切依著。能行如是等行者﹐是名出要。

「復次﹐善根者﹐所謂正信。資糧者﹐所謂不捨本願。方便者﹐所謂不捨念定。智者﹐所謂慧。能正住如是等行者﹐是名成就善根﹑資糧﹑智方便﹑出要。

「復次﹐善根者﹐所謂悅可諸善知識。資糧者﹐所謂給侍所須﹐恭敬供養﹐尊重利益。方便者﹐所謂於善知識生世尊想。智者﹐所謂知時非時而問法。能正住如是等行者﹐是名出要。

「復次﹐善根者﹐所謂善順聽法。資糧者﹐所謂受持不廢忘。方便者﹐所謂隨聞能觀。智者﹐所謂隨所聞而行。能正住如是等行者﹐是名出要。

「復次﹐善根者﹐所謂值佛悅可。資糧者﹐所謂護一切諸波羅蜜諸攝法及助道法。方便者﹐所謂能從一地至於一地。智者﹐所謂得無生法忍。菩薩能正住如是等行者﹐是名成就善根﹑資糧﹑方便智﹑出要。」

爾時﹐光明莊嚴梵天白佛言「希有世尊﹗如來能以四句義﹐總說一切菩薩行。世尊﹐一切佛法應於中求。」

爾時﹐虛空藏菩薩語梵天言「一句亦能總攝一切佛法。何謂爲一﹖所謂離欲句。所以然者﹖以一切佛法同於離欲。如佛法﹐一切法亦然。梵天﹐是爲一句總攝一切佛法。復次﹐梵天﹐一空句總攝一切佛法﹐一切佛法同於空故。如佛法﹐一切法亦然。梵天﹐是爲一句總攝一切佛法。所謂無相句﹑無願句﹑無作句﹑無生句﹑無起句﹑如句﹑法性句﹑眞際句﹑離句﹑滅句﹑盡句﹑涅槃句﹐總攝一切佛法﹐以一切佛法同於涅槃故。如佛法﹐一切法亦然。梵天﹐是爲一句總攝一切佛法。所以者何﹖以如是等句皆非句故。一切佛法非句﹐假名爲句。復次﹐梵天﹐欲是離欲句。所以者何﹖離欲性卽是欲故﹐一切佛法亦同是性。瞋恚是離瞋句。所以者何﹖離瞋恚性卽是瞋恚故。愚癡是離愚癡句。所以者何﹖離愚癡性卽是愚癡故﹐一切佛法亦同是性。身見是實際句。所以者何﹖實際性卽是身見﹐一切佛法亦同是性。無明是明句。所以者何﹖明性卽是無明故﹐一切佛法亦同是性。乃至苦惱是離苦惱句。所以者何﹖離苦惱性卽是苦惱故﹐一切佛法亦同是性。色是虛空句。所以者何﹖虛空性卽是色故﹐一切佛法亦同是性。受﹑想﹑行﹑識是無作句。所以者何﹖無作性卽是識故﹐一切佛法亦同是性。地大是虛空句。所以者何﹖虛空卽是地大故﹐一切佛法亦同是性。水大﹑火大﹑風大是法界句。所以者何﹖法界性卽是風故﹐一切佛法亦同是性。眼是涅槃句。所以者何﹖涅槃性卽是眼故﹐一切佛法亦同是性。耳﹑鼻﹑舌﹑身﹑意是涅槃句。所以者何﹖涅槃性卽是意故﹐一切佛法亦同是性。梵天﹐是爲一句總攝一切佛法。菩薩入如是等一一智門﹐皆見一切佛法入於一句。

「梵天﹐諭如大海能吞眾流﹐一一句中攝一切佛法亦復如是。諭如虛空悉能苞容一切色像﹐一一句中攝一切佛法亦復如是。如是等一切佛法﹐若攝若不攝﹐若說若不說﹐不增不減﹐究竟離相故。梵天﹐諭如算師數數以算籌﹐布在算局上﹐然局中無籌﹐籌中無局。所以者何﹖究竟不相應故﹐究竟離故。如是於上一一句中假名數故﹐言一切佛法皆入一句﹐而諸佛法不可名數算計﹐究竟不相應故﹐究竟離故。梵天﹐如佛法名數﹐卽是一切法名數。何以故﹖一切法卽是佛法。此法非法非非法﹐自性空故﹐自性離故﹐自性究竟無性故。無性卽是虛空﹐虛空性同一切法性﹐此法性非生相非滅相﹐非有處相非無處相﹐是故一切法名無相無非相。」

說如是一法門時﹐於彼梵眾中﹐有萬二千梵天皆發阿耨多羅三藐三菩提心﹐復有昔植徳本五千梵天得無生法忍。

爾時﹐眾中有一菩薩﹐名曰寶手﹐問虛空藏菩薩言「希有善男子﹗一切諸法及如來法﹐甚深難測不可思議。又善男子﹐何謂安一切佛法根本耶﹖」

虛空藏菩薩答寶手言「善男子﹐菩提心是安一切佛法根本。一切法住菩提心故﹐便得增長。」

寶手菩薩言「善男子﹐菩提心者﹐何法所攝得不忘失﹐能速至不退轉地﹖」

虛空藏言「善男子﹐菩提心爲二法所攝得不忘失﹐速至不退轉地。何等爲二﹖所謂淳至﹑畢竟﹐是名爲二法所攝得不忘失﹐能速至不退轉地。」

寶手言「善男子﹐此二者爲幾法所攝﹖」

虛空藏言「此二法爲四法所攝。何等爲四﹖所謂淳至者﹐爲不虛詐﹑不諂曲所攝﹔畢竟者﹐爲無我及上進所攝。是爲二法爲四法所攝。」

寶手言「善男子﹐此四法爲幾法所攝﹖」

虛空藏言「善男子﹐此四法爲八法所攝。何等爲八﹖所謂不虛詐者﹐爲不猶豫及體眞淨所攝﹔不諂曲者﹐爲正直及正住所攝﹔無我者﹐爲不退沒及進所攝﹔上進者﹐爲功徳資糧及智資糧所攝。是爲四法爲八法所攝。」

寶手言「善男子﹐此八法﹐復爲幾法所攝﹖」

虛空藏言「善男子﹐此八法﹐復爲十六法所攝。何等十六﹖所謂不猶豫者﹐爲大慈及大悲所攝﹔體眞淨者﹐爲身調及心調所攝﹔正直者﹐爲忍辱及柔和所攝﹔正住者﹐爲無憍慢及無滯礙所攝﹔不退沒者﹐爲堅固及力所攝﹔上進者﹐爲如所作及正行所攝﹔功徳資糧者﹐爲始發及究竟不捨所攝﹔智資糧者﹐爲求多聞及思惟所聞所攝。是爲八法爲十六法所攝。」

寶手言「善男子﹐此十六法﹐復爲幾法所攝﹖」

虛空藏言「善男子﹐是十六法﹐爲三十二法所攝。何等三十二﹖所謂大慈者﹐爲無礙心及於一切眾生等心所攝﹔大悲者﹐爲無厭惓及勤給足一切眾生所攝﹔身調者﹐爲不觸撓及不加害所攝﹔心調者﹐爲定及寂靜所攝﹔忍辱者﹐爲受正教及順行所攝﹔柔和者﹐爲慚及愧所攝﹔無憍慢者﹐爲謙卑及禮敬所攝﹔無滯礙者﹐爲無垢穢及不彊梁所攝﹔堅固者﹐爲不犯所行及成就本願所攝﹔力者﹐爲住正意及不掉動所攝﹔如所作者﹐爲如說及能行所攝﹔正行者﹐爲正發及正進所攝﹔始發者﹐爲必勝及不退所攝﹔不捨者﹐爲樂勝及上求所攝﹔求多聞者﹐爲親近善知識及悅可善知識所攝﹔思惟所聞者﹐爲智慧及善觀所攝。善男子﹐是爲十六法爲三十二法所攝。」

寶手言「善男子﹐此三十二法﹐復爲幾法所攝﹖」

虛空藏答言「善男子﹐是三十二法﹐爲六十四法所攝。何等六十四法﹖所謂無礙心者﹐爲護我及護彼所攝﹔於一切眾生等心者﹐爲無別異及一味所攝﹔無厭惓者﹐爲如夢觀及知生死如幻所攝﹔勤給足一切眾生者﹐爲諸神通及方便所攝﹔不觸嬈者﹐爲羞恥及信有業報所攝﹔不加害者﹐爲少欲及知足所攝﹔定者﹐爲無發惱及無散失所攝﹔寂靜者﹐爲捨吾我及離我所所攝﹔受正教者﹐爲求法及欲法所攝﹔順行者﹐爲敬重及平等無疲惓所攝﹔慚者﹐爲內心斷除及外不行所攝﹔愧者﹐爲信樂佛智及在屏處不行惡所攝﹔謙卑者﹐爲不驁慢及知自下所攝﹔禮敬者﹐爲身端心直所攝﹔無垢穢者﹐爲具靜定及修智慧所攝﹔不彊梁者﹐爲不粗獷及不兩舌所攝﹔不犯所行者﹐爲不捨菩提心及念道場所攝﹔成就本願者﹐爲捨魔事及佛神力持所攝﹔正住意者﹐爲不輕躁及不掉亂所攝﹔不掉動者﹐爲如石山及不可移轉所攝﹔如說者﹐爲所作善業及無熱惱所攝﹔能行者﹐爲無虛誑及不捨歸趣所攝﹔正發者﹐爲離邊見及順觀甚深因緣所攝﹔正進者﹐爲善巧及方便所攝﹔必勝者﹐爲不懈慢及勇猛所攝﹔不退者﹐爲大欲及增進所攝﹔樂勝者﹐爲見如來及聞法所攝﹔上求者﹐爲捨諸地過患及得諸地功徳所攝﹔親近善知識者﹐爲無憎嫉及信樂所攝﹔悅可善知識者﹐爲敬順及不逆教敕所攝﹔智慧者﹐爲無常觀及無我觀所攝﹔善觀者﹐爲修無相及不怙涅槃所攝。善男子﹐是三十二法﹐爲六十四法所攝。」

寶手復問﹕「此六十四法﹐復爲幾法所攝﹖」

虛空藏答言「善男子﹐此六十四法﹐爲百二十八法所攝。何等爲百二十八法﹖所謂護我者﹐爲斷一切惡及成就一切善根所攝﹔護彼者﹐爲忍辱及柔和所攝﹔無別異者﹐爲猶如水心及如風心所攝﹔一味者﹐爲法界觀及如如觀所攝﹔如夢觀者﹐爲無移轉觀及無眞實觀所攝﹔如幻者﹐爲適性示現及無自性觀所攝﹔諸神通者﹐爲了義及了智所攝﹔方便者﹐爲大悲及般若波羅蜜所攝﹔羞恥者﹐爲不覆藏所犯及悔過所攝﹔信有業報者﹐爲不放逸及畏惡趣所攝﹔少欲者﹐爲淨處有齊限及離宿穢所攝﹔知足者﹐爲易稱及易養所攝﹔無發惱者﹐爲究竟及究竟邊際所攝﹔無散失者﹐爲得忍及不退轉地所攝﹔捨吾我者﹐爲不計我身及與壽命所攝﹔離我所者﹐爲無貪及無愚癡所攝﹔求法者﹐爲智及斷所攝﹔欲法者﹐爲不著五欲及離煩惱所攝﹔敬重者﹐爲起世尊想及療救想所攝﹔無疲惓者﹐爲身輕及翹勤省眠所攝﹔內心斷除者﹐爲身念處及受念處所攝﹔外不行者﹐爲心念處及法念處所攝﹔信樂佛智者﹐爲深敬重及淨信所攝﹔在屏處不行惡者﹐爲自證知及諸神天證知所攝﹔不驁慢者﹐爲不自嘆譽不譏彼人所攝﹔知自下者﹐爲不虛稱及不顯己徳所攝﹔身端者﹐爲不行三不善業及不犯禁戒所攝﹔心直者﹐爲常省己過及不說彼短所攝﹔具靜定者﹐爲寂靜心及滅煩惱所攝﹔修智慧者﹐爲選擇諸法及知無我所攝﹔不粗獷者﹐爲常行益事及順忍所攝﹔不兩舌者﹐爲自足眷屬及和合別離者所攝﹔不捨菩提心者﹐爲眾生及爲佛智所攝﹔念道場者﹐爲欲壞於魔眾及成正覺所攝﹔捨魔事者﹐爲正觀及不捨菩提志所攝﹔佛神力持者﹐爲堅固行及善淳至所攝﹔不輕躁者﹐爲堅護諸根及不捨境界所攝﹔不掉亂者﹐爲觀苦及觀空所攝﹔如石山者﹐爲不髙及不下所攝﹔不可移轉者﹐爲斷愛及除恚所攝﹔所作善業者﹐爲智所作業及捨魔事所攝﹔無熱惱者﹐爲淨戒及淨定所攝﹔無虛誑者﹐爲誠實語及不望果報所攝﹔不捨歸趣者﹐爲成就賢士業及不行怯弱所攝﹔離邊見者﹐爲觀無生及不敗壞觀所攝﹔順觀甚深因緣者﹐爲觀因及觀緣所攝﹔善巧者﹐爲第一無諍競及不驁慢所攝﹔方便者﹐爲離方便及無生方便所攝﹔不懈慢者﹐爲身力及心力所攝﹔勇猛者﹐爲勝進心及害怨敵所攝﹔大欲者﹐爲不求利養及不愛身命所攝﹔增進者﹐爲無愚冥及不退還所攝﹔見如來者﹐爲修念佛及淸淨信所攝﹔聞法者爲樂至講所及樂請問所攝﹔捨諸地過患者﹐爲不散亂行及捨離惡知識所攝﹔得諸地功徳者﹐爲方便回向及不捨本行所攝﹔無憎嫉者﹐爲能施一切及稱意而捨所攝﹔信樂者﹐爲無垢行及不濁心所攝﹔敬順者﹐爲知世宜及隨順行所攝﹔不逆教敕者﹐爲捨除不淨及淨正行所攝﹔無常觀者﹐爲動轉觀及敗壞觀所攝﹔無我觀者﹐爲不得作者及不得受者所攝﹔修無相者﹐爲不緣境界及除覺所說所攝﹔不怙涅槃者﹐爲除去無明及斷愛著所攝。善男子﹐是爲六十四法﹐爲百二十八法所攝。」

爾時﹐寶手菩薩從虛空藏菩薩﹐聞分別如是等法門已﹐歡喜踴躍得未曾有﹐卽白虛空藏菩薩言「希有大士﹗汝乃能成就如斯捷疾辯才及巧分別辯﹐事事所問盡能開解。如我今者﹐解汝所說義趣及與文字﹐以如是方便﹐若一劫若減一劫﹐說不可盡﹐辯亦無斷。」

爾時﹐佛告寶手菩薩言「善男子﹐如是﹐如是﹐如汝所言。此虛空藏菩薩若演一句之義﹐若一劫若減一劫﹐說不可盡﹐辯亦無斷。虛空藏菩薩有如是無量無邊不可思議無盡辯才。」

爾時﹐寶手菩薩以手徧覆妙寶莊嚴堂﹐於其手中出無量華香﹑瓔珞﹑末香﹑塗香﹑衣服嚴身之具及諸幢幡妙蓋﹐雨如是等上妙供具﹐供養如來及虛空藏。於上空中﹐百千音樂不鼓自鳴﹐於諸音中出諸妙偈﹐以贊如來﹕

「持徳開徳具百福﹐上意調伏念不動﹐

沙門賢士降天人﹐十力佛子十方吼。

大稱威徳自在尊﹐降伏有畏除癡闇﹐

能度漂流諸天人﹐閉惡趣門使淸涼。

聖尊巧說音微妙﹐無錯無謬音恬靜﹐

三界無等無三垢﹐十方所說施眾樂。

意念堅固樂寂靜﹐最勝十方降彼力﹐

已捨諂曲得甘露﹐無有塵累眾歸仰。

世尊處眾不動轉﹐而化十方無量眾﹐

隨眾生行能隨順﹐佛子亦樂修此行。

如日無翳能普照﹐能令眾華得開敷﹐

佛智慧光照長流﹐諸子得悟亦如是。

如風無礙山不動﹐淨如虛空照如日﹐

佛子放光雨甘露﹐是故我禮佛及子。

大千海水尙可量﹐十方虛空猶可涉﹐

諸眾生心尙可同﹐世尊功徳不可盡。」大方等大集經卷第十六虛空藏菩薩所問品第六之五

說此偈已﹐時魔波旬嚴四種兵來詣佛所﹐到已化作長者形﹐前禮佛足﹐在一面立而白佛言「希有世尊﹗此諸大士﹐乃能成就如是不可思議種種神變﹐又能示現不可思議莊嚴之事。世尊﹐於未來世有幾所眾生﹐聞此不可思議神變而得開悟﹐決定不疑者也﹖」

佛告魔波旬言「於未來世中﹐少有眾生若一若二﹐聞此不可思議神變經典﹐得信解者少耳﹗波旬﹐諭如一毛析爲百分﹐以一分毛於大海中取一渧水。於汝意云何﹖取者多耶﹖在者多耶﹖」

波旬言「世尊﹐取者甚少﹐在者甚多。」

佛復告波旬言「如海中所取水甚少﹐眾生聞是不可思議神變經典﹐能信解者少亦如是。如大海中水在者甚多﹐不信解不可思議神變經典者﹐多亦如是。」

佛復告波旬﹕「若有一人於恆河沙等劫﹐日日以滿三千大千世界滿中珍寶持用布施﹐不如善男子﹑善女人聞是不可思議神變經典能信解者﹐其福甚多﹗所以者何﹖波旬﹐若有信解是經典者﹐則知其人親從釋迦牟尼如來﹐聞是經典信解無疑。何以故﹖波旬﹐若未種善根眾生﹐聞此世所難信經典﹐能信解者無有是處。波旬﹐我般涅槃後法欲滅時﹐多有憍慢眾生﹐彼諸眾生著我所說文字﹐不知方便故﹐各各生於諍競﹐捨思惟法﹐捨已正行﹐爲利養﹑名譽﹑衣服﹑飲食自纏縛故﹐樂論世俗種種諸事及世典文辭﹐而不論第一實義﹐不樂玩習佛無上道﹐反向他人譏論如是等眞實深妙經典﹐則爲誹謗諸佛﹐積集無量大苦惱聚。魔神諸天佐助彼人﹐爲利養恭敬及名聞故﹐重增放逸驁慢。彼諸人等以驁慢故﹐若見有持戒賢行比丘受持讀誦此經典者﹐而輕慢憎嫉橫生謗毀。彼諸愚人則爲現世破犯禁戒。其中或有畏不活者﹐或慚恥於人者﹐假被袈裟﹐或有捨戒還附俗者﹐如是等人身壞命終﹐墮阿鼻地獄受諸苦報。」

佛復告波旬﹕「於未來世中﹐若有求菩薩乘眾生﹐著諸因緣善根微淺﹐新發道意﹐但著文字不能了義﹐於如是等甚深經典﹐受持讀誦爲人說時﹐則爲他人所見輕賤陵蔑。以爲他人所輕賤陵蔑故﹐便捨如是等甚深經典﹐讀誦聲聞﹑辟支佛相應經典。爲利養﹑名譽﹑種種所須之所纏縛故﹐反誹謗毀呰如是眞實甚深經典﹐又復輕賤受持讀誦此經典者﹐乃至不欲以眼觀之﹐常樂卑行退失菩薩大乘之法﹐所謂退失淳至心及深心。魔神諸天得如是等人便故﹐勤作方便壞亂其心﹐乃至使令不聞如是等經。設當聞者﹐生大誹謗無有信心。此人亦復積集無量罪聚﹐成就破法重業﹐永離三寶﹐不得見佛聞法及供養僧。所以者何﹖波旬﹐以於如來所說法律中生疑猶豫故。」

爾時﹐魔波旬自見有過﹐憂愁惶恐﹐前禮佛足在一面立。

時﹐虛空藏菩薩問魔波旬言「汝何以憂愁憔悸戰栗悚息﹐狀如失志人﹐在一面立耶﹖」

魔波旬答言「善男子﹐我從如來聞說如是等可畏之事﹐是故以爲憂愁恐怖﹐當墮何趣﹖誰當救我﹖我於如來所說法律之中﹐數作無量諸畱難事﹐是故憂耳﹗」

虛空藏言「波旬﹐佛法之中有出罪法。汝可來至世尊所﹐可誠心懺悔所作諸惡﹐更莫復作。若能如是﹐可獲善利﹐爲不空過。」

爾時﹐天魔波旬卽前五體投地﹐禮世尊足下﹐仰視如來﹐流淚涕泣而白佛言「世尊﹐我今誠心懺悔﹐從昔以來於如來所說法律之中﹐數作無量諸畱難事。惟願世尊起大悲心﹐以慈湣故願受懺悔。」

佛言「善哉﹗善哉﹗波旬﹐汝乃能自見所作諸惡﹐爲上善哉﹗能如是悔過罪者﹐於佛法中則爲弘廣如來法藏﹐諸佛亦受其人悔過。是故汝今勿更復作﹗」

爾時﹐世尊告眾菩薩言「諸賢士﹐汝等各說過魔界行法﹐爲生憐湣魔波旬故。」

爾時﹐眾中有一菩薩名金山王﹐在眾中坐卽白佛言「世尊﹐若有防護內界者﹐則爲未過魔界。若復有菩薩見一切諸界同佛界者﹐知此佛界卽是非界﹐是爲菩薩能過魔界。」

爾時﹐寶徳菩薩白佛言「世尊﹐有依倚樔窟者﹐是爲魔界。若有菩薩不倚樔窟﹐知一切法無得相者﹐則能爲諸眾生說斷倚樔窟法﹐是爲菩薩能過魔界。」

爾時﹐寶手菩薩白佛言「世尊﹐若有取我﹑我所者﹐是爲魔界。若有菩薩不取我﹑我所者則無諍競﹐以無諍競故則無心行﹐況當有魔界耶﹖是爲菩薩能過諸魔界。」

爾時﹐無諍勇菩薩白佛言「世尊﹐若有觸有離則有諍訟﹐有諍訟者魔得其便。若無觸無離自不諍訟﹐亦不令他諍訟﹐以得無我故﹐無惱行者能過魔界。」

爾時﹐寶思菩薩白佛言「世尊﹐若有妄想分別則是煩惱﹐及有煩惱處則是魔界。若有菩薩知一切諸法無相貌者﹐於諸煩惱則無妄想﹐若內若外亦不別知﹐去離一切妄想分別故﹐是爲菩薩能過魔界。」

爾時﹐樂作菩薩白佛言「世尊﹐若有樂不樂處則有憎有愛﹐若有憎有愛則是魔界。若有菩薩去離憎愛平等行者﹐於諸法中則無二想﹐得入不可思議界﹐是爲菩薩能過魔界。」

爾時﹐離諍菩薩白佛言「世尊﹐魔界由我而起。若菩薩能知我者﹐得無我忍卽知我淨﹐知我淨故知一切法淨﹐知一切法淨故﹐知諸法性淨如虛空﹐是爲菩薩能過魔界。」

爾時﹐法自在菩薩白佛言「世尊﹐若順煩惱法爲愛所使者﹐魔則得其便。世尊﹐若有菩薩於諸法中最得自在自然開悟﹐以爲諸佛之所授記﹐於菩提法終不退轉﹐是爲菩薩能過魔界。」

爾時﹐山相擊音菩薩白佛言「世尊﹐若心有缺漏﹐則是魔界。若菩薩戒無缺漏﹑心無缺漏﹐成就一切諸空法行者﹐是爲菩薩能過魔界。」

爾時﹐喜見菩薩白佛言「世尊﹐若有不見佛﹑不聞法者﹐魔得其便。若有菩薩常見諸佛而不著色像﹐常聽諸法而不著文字﹐以見法故則爲見佛﹐以無言說故能聽諸法﹐是爲菩薩能過魔界。」

爾時﹐帝网菩薩白佛言「世尊﹐若有恃有動﹐則是魔界。若菩薩善相順精進﹐知一切法究竟﹐無成就相故不恃不動﹐是爲菩薩能過魔界。」

爾時﹐徳明王菩薩白佛言「世尊﹐若有行二法者﹐則魔得其便。若有菩薩知一切法同於法性﹐則不見魔界與法性有異解﹐知法性與魔界等﹐以不二相故﹐是爲菩薩能過魔界。」

爾時﹐香象菩薩白佛言「世尊﹐若有菩薩性弱畏甚深法者﹐則魔得其便。若勇健菩薩善能通達三解脫門﹐於甚深法不驚不畏﹐以能現前證知諸法實性故﹐是爲菩薩能過魔界。」

爾時﹐彌勒菩薩白佛言「世尊﹐諭如大海中水﹐同一碱味﹔佛法海中亦復如是﹐同一法味﹐所謂解脫味﹑離欲味。若菩薩善解一味法者﹐是爲菩薩能過魔界。」

爾時﹐虛空藏菩薩白佛言「世尊﹐諭如虛空究竟無垢﹐究竟明淨﹐究竟不爲一切煙塵雲霧之所幹繞﹔菩薩亦復如是﹐心如虛空﹐知一切法性常淸淨﹐亦復不爲客塵煩惱之所幹繞﹐得度般若波羅蜜彼岸﹐離諸闇冥﹐於諸法得慧光明者﹐是爲菩薩能過魔界。」

爾時﹐文殊師利法王子菩薩白佛言「世尊﹐若有言語則有滯礙﹐若有滯礙則是魔界。若法不爲一切言說所表者﹐乃無滯礙。何謂法不可言說﹖所謂第一義﹐其第一義中亦無文字及義。若菩薩能行第一義諦﹐於一切法盡無所行﹐是爲菩薩能過魔界﹐無所過故。」

爾時﹐世尊告波旬言「汝聞說過魔界法不也﹖」

波旬白佛言「世尊﹐惟然已聞。」

佛言「波旬﹐若有行如是等法者﹐一切諸魔無如之何﹗若有諸魔﹐欲於行人起魔事者﹐終不能辦﹐而更成就無量罪聚。是故﹐波旬﹐汝可發阿耨多羅三藐三菩提心﹐於如是過魔界法﹐應堅持奉行。汝若能如是行者﹐則能過一切諸魔國界。波旬﹐諭如百千年垢膩﹐可於一日浣令鮮淨﹔如是於百千劫中所集諸不善業﹐以佛法力故善順思惟﹐於一日一時盡能消滅。波旬﹐如有漧艸﹝卄／積﹞大如須彌﹐以少火投中速能燒盡﹔如是以少慧力故﹐能除滅無量諸闇冥聚。何以故﹖波旬﹐慧明勇猛故﹐無明劣弱故。」

時﹐魔波旬卽作是念﹕「大慈世尊今憐湣我﹐而能爲我說菩提心法。我今宜應於如來所種少善根。」

於是波旬卽化作八萬四千殊妙寶蓋﹐及無量華鬘﹑瓔珞﹑末香﹑塗香﹐而告己眷屬言「諸佛世尊出世甚難﹗卿等諸人咸應共來至世尊所﹐爲供養故。」

爾時﹐魔天眷屬中﹐有八萬四千眾及魔波旬﹐各共持殊妙寶蓋及無量華香﹑瓔珞﹑末香﹑塗香﹐至世尊所設供養已﹐皆發阿耨多羅三藐三菩提心。諸餘魔眷屬諸天不發菩提心者﹐形相嗤笑譏論波旬﹐復言「希有波旬﹗乃能於沙門瞿曇前﹐詐現如是篤信之相﹐狀如至親。所以然者﹖波旬或欲於沙門瞿曇所學咒幻方術﹐是故今於面前﹐現善贊譽耳﹗」

爾時﹐魔子丑面及余魔子等﹐悉無信心各說是言「假使沙門瞿曇﹐以諸方術回轉魔王者﹐我等共當設諸方便令如是等經不得流布。設使流布者﹐亦當令少有護助﹐信受行者亦令甚少﹐當爲多人之所薄賤輕弄﹐常墮邊方﹐不令中國之所宣傳。惟使諸無威徳貧窮眾生當得聞之﹐常爲諸大威徳豪富之人不信誹謗也。」

爾時﹐世尊告虛空藏菩薩言「賢士﹐汝聞此諸魔子出是惡言不耶﹖」

虛空藏白佛言「惟然﹐已聞。」

佛言「善男子﹐是故汝當安慰護助此妙經典﹐爲降伏諸魔神故。」

於是虛空藏菩薩卽白佛言「諸佛世尊皆已護持如是等經﹐我等亦當安慰受持。」

爾時﹐虛空藏菩薩卽說咒曰﹐所謂﹕

「阿跋低﹝一﹞跋低﹝二﹞毗跋低﹝三﹞婆醯多﹝少／兔﹞散提﹝四﹞頭樓陀羅尼﹝五﹞涅伽多涅伽多尼﹝六﹞缽伽多尼﹝七﹞迷羅育低﹝八﹞伽樓那涅耐提﹝九﹞薩遮跋低﹝十﹞浮多勒差﹝十一﹞達摩涅折低﹝十二﹞達摩勒差﹝十三﹞郁鳩離﹝十四﹞屍鳩離﹝十五﹞咻樓咻樓咻樓徳迦攡﹝十六﹞多婆婆帝低﹝十七﹞尸羅﹝少／兔﹞婆帝低﹝十八﹞阿叉夜涅涕池﹝十九﹞枳奢婆迦利拖﹝二十﹞佛馱遏提魅低﹝二十一﹞達摩蔚耆羅泥﹝二十二﹞僧伽﹝少／兔﹞銅咩﹝二十三﹞阿﹝少／兔﹞頭隸﹝二十四﹞

「不可濟度﹐壞魔眷屬。

若犯此者﹐無諸刀杖﹐順已處行﹐聖眾所住。

吉吉等句﹐順流解脫﹐破諸外論﹐降伏魔眾。

四王常護﹐及天帝釋﹐梵王世主﹐奉佛諸天。

護菩提者﹐如是等神﹐常當擁護﹐降伏諸魔。

利眾生故﹐受持正法﹐護說法師﹐盡當擁護。」

虛空藏菩薩說此咒已﹐卽時此妙寶莊嚴堂及三千大千世界六變振動。

時﹐諸魔子見上虛空中﹐有五百密迹執金剛杵﹐熾然如火甚可怖畏。時﹐諸密迹唱如是言「若有魔子及諸魔神﹐若聞此咒﹐其有不發阿耨多羅三藐三菩提心者﹐吾等當擊破其頭令作七分。」

爾時﹐魔子及諸眷屬﹐驚怖戰悚身毛皆豎﹐卽合掌禮佛而白佛言「我等今發阿耨多羅三藐三菩提心。善哉﹗世尊﹐願救我等離此恐怖得無畏樂。」

爾時﹐世尊告侍者阿難言「如向此諸魔子所說言『我等當於來世於此經典作畱難』者﹐必當稱其本誓而作畱難如斯經典。惟當以佛神力及諸菩薩受持故﹐當得流布於世﹐而無有多人受持讀誦分別解說。」

佛復告阿難﹕「汝見此諸魔子爲脫恐怖故發阿耨多羅三藐三菩提心不﹖」

阿難白佛言「世尊﹐惟然已見。」

佛復告阿難言「此語卽爲諸魔子﹐當作離魔事因﹐以不深心發菩提故。」

佛復告阿難﹕「於未來世﹐當有佛出現於世﹐名無垢相如來應正徧知。此魔波旬﹐於彼佛所乃當不退轉發阿耨多羅三藐三菩提心。阿難﹐彼無垢相如來﹐知其深心成就故﹐當授阿耨多羅三藐三菩提記。當於爾時﹐亦當作魔王﹐深心敬信於如來正法﹔如彌勒出時﹐有魔王名曰導師﹐深心敬信佛法聖眾。此諸五百魔子﹐亦當於彼生於魔中﹐當於彼佛所爲菩提故種諸善根﹔乃至波旬成佛之時﹐當與授阿耨多羅三藐三菩提記。」

佛告阿難言「此魔波旬﹐今𨿽發菩提心﹐猶豫不定﹐如少疊毳﹐𨿽爾當漸漸成就無量功徳﹐爲世之尊如今我身。」

爾時﹐眾中有無量無邊諸天﹑世人﹑釋﹑梵﹑護世﹐聞授魔波旬記當得成佛﹐歡喜踴躍﹐怪未曾有﹐合掌向佛而作是言「甚奇希有﹗其見佛者必得成就無量功徳法寶之聚。所以然者﹖或有不信眾生﹐爲欲撓亂如來故而得見佛﹐或有遇會得見佛者﹐卽爲彼眾生作因﹐乃至令得涅槃。」又白佛言「世尊﹐自除如來應正徧知﹐誰能如是分別﹐知眾生根﹖」

佛告諸天人言「如汝等所言﹐其有得見如來者﹐無不蒙益。汝等當知﹐或有眾生善根都盡﹐於無量阿僧祇那由他劫﹐無人身分者。如是眾生見如來故﹐卽便得作善因乃至涅槃。如來乃能如是﹐作無量不可思議無上福田。」

佛復告諸天人言「心性常淨﹐而凡愚眾生不能如實知見。以不能如實知見故﹐言是垢﹔能正知見故﹐便言是淨。而第一實義中﹐無有一法可淨可污。汝等當知﹐諸煩惱者﹐無方無處﹐非內非外﹐以不善順思惟故便生煩惱﹐善順思惟故則無煩惱﹔增減不等則生煩惱﹐無增減者則無煩惱﹔虛僞妄想便是煩惱﹐無有妄想則無煩惱。是故我言﹐如實知邪見則是正見﹐而邪見亦不卽是正見。能如實知者﹐則無虛妄增減取著﹐是故名爲正見。」

佛復告諸天人言「諭如大地依水界住﹐大水依風界住﹐大風依虛空住﹐虛空無所依住。如是大地無所依住﹐而假有依住之名。是故汝等當如是知之﹐苦依於業﹐業依於結﹐而苦﹑業﹑結都無所依﹐以心性常淨故。如是當知﹐一切諸法無有根本﹐都無所住﹐以假言說故﹐言有而實無也。是故說一切法本性常淨﹐究竟無生無起。」

佛復告諸天人言「是故汝等當知﹐此法門名爲性常淨法門。菩薩通達此門者﹐不爲一切煩惱之所染污﹐而亦不恃此淸淨門。以捨一切諸恃動故﹐便得平等道﹐能過魔界﹐入於佛界﹐亦能得入諸眾生界﹐而不動法界知一切法無界無非界﹐而能速生一切智界。」

當說此法時﹐有五百菩薩得無生法忍。

爾時﹐申越長者在於眾中﹐從座而起﹐頂禮佛足﹐白佛言「世尊﹐爲我故說如是等甚深經典。我先爲觸惱世尊故﹐作大火坑及設毒飯﹐而大聖如來是不可害者。故我於佛生信敬心﹐自爾以來﹐疑悔心結常未能除滅。今者從佛聞此甚深微妙經典﹐疑悔卽除﹐心無障礙﹐得安樂行。世尊﹐是故我信敬心轉復增長。今我家中多諸財寶﹐當以供佛﹑法﹑僧﹐及諸沙門﹑婆羅門﹑貧窮孤獨﹑下賤乞兒。世尊﹐誰當聞是斷一切縛甚深經典﹐而於一切諸物生貪著者乎﹖」

爾時﹐虛空藏菩薩白佛言「世尊﹐諸佛如來無上菩提﹐甚爲甚深﹐難可測知。若有菩薩於未來世﹐捨己身命及利養名譽﹐而能侍佛菩提者﹐甚爲難有﹗」

爾時﹐眾中有六十八億菩薩﹐從座而起﹐合掌向佛﹐一時同聲而說偈言﹕

「世尊滅後﹐我等能忍﹐捨身壽命﹐爲護正法。

舍利名譽﹐離諸貪著﹐願護正法﹐爲佛智故。

罵詈呵責﹐及譏刺語﹐護正法故﹐當忍受之。

輕賤毀弄﹐唱說惡名﹐當以慈忍﹐爲護此經。

來世比丘﹐計著諸有﹐與魔爲黨﹐誹謗正法。

毀禁行惡﹐樂著俗累﹐爲利所覆﹐不樂正法。

恃玩俗典﹐憍慢放逸﹐髙嘆己利﹐蔑正行者。

常捨閒靜﹐樂處憒鬧﹐習世文辭﹐計著吾我。

不營教化﹐不業智慧﹐捨離坐禪﹐不親三寶。

無有智慧﹐羣黨求利﹐動與結俱﹐樂受他供。

他慈心施﹐惜猶己有﹐數往到彼﹐說諸世事。

田宅居業﹐及販賣事﹐勤求息利﹐猶言沙門。

驁慢著有﹐依邪崄見﹐聞性空法﹐當大驚怖。

言後長遠﹐但求現報﹐當虛妄說﹐非法言法。

如是大災﹐獘惡比丘﹐魔及魔子﹐復當佐助。

經文是一﹐說義各異﹐各是己論﹐愚者當爾﹐

諸深妙經﹐能與解脫﹐當擁遏之﹔及說淺事﹐

我勝汝劣﹐由勝得果﹐於佛法中﹐當如是競。

如是競時﹐眾生數壞﹐爲非法王﹐之所惱逼。

於是末世﹐壞甚可畏﹗我持正法﹐救世所說﹔

我常慈心﹐不捨法律﹐生正大悲﹐爲世作護。

毀禁作惡﹐不住正法﹐墜墮何道﹐我常憂湣。

見故作惡﹐謗毀正者﹐我終不共﹐與爲親黨。

常任我力﹐善護口過﹐見無用人﹐不說其短。

我住聖種﹐頭陀護戒﹐處定習慧﹐常勤修行。

離世憒鬧﹐樂處閒靜﹐無著如鹿﹐善調知足。

若至聚落﹐攝根少語﹐見說法者﹐共論正法。

愛語利益﹐以化眾生﹐又與說法﹐令斷惡行。

我爲正法﹐極遠當往﹐爲彼說法﹐利益眾故。

若見凡愚﹐有缺失者﹐但當自護﹐住法行忍。

毀辱恭敬﹐當如須彌﹐不染世法﹐爲世導師。

毀禁比丘﹐若來呵責﹐自省己行﹐將是業報。

當爲是等﹐嫉惡眾生﹐先意善言﹐現爲恭敬。

彼卽生念﹐我亦沙門﹐成就是徳﹐無若干惡。

諸毀禁等﹐如失志人﹐聞是經憂﹐如劓照鏡。

其作方便﹐不欲聞之﹐復教餘人﹐言非正法。

又教國王﹐壞臣民心﹐誹謗正法﹐言非佛說。

我等於時﹐以佛力故﹐爲持正法﹐不惜身命。

世尊知我﹐言無有二﹐當堅護持﹐住是正法。

作誠實語﹐如說而行﹐悅可諸佛﹐乃成菩提。」

爾時﹐虛空藏菩薩贊諸菩薩言「善哉﹗善哉﹗諸大士﹐汝等乃能發誠實願﹐受持如來甚深微妙無上大法﹐甚爲快也﹗」

虛空藏菩薩白佛言「世尊﹐其有善男子﹑善女人﹐受持讀誦此經典者﹐得幾所福﹖」

佛告虛空藏言「賢士﹐譬如東方十三千大千世界﹐南西北方﹑四維﹑上﹑下各十三千大千世界﹐盡末爲微塵﹐以爾所塵集爲一聚。設有一人成就神足無量威徳﹐壽命長遠。此人持諸微塵﹐過東方爾所塵數世界﹐乃下一塵﹔如是展轉東行﹐盡此塵聚﹐而諸世界猶不可盡。如東方世界﹐南西北方﹑四維﹑上﹑下﹐亦過爾所佛土乃下一塵﹐如是展轉諸方世界﹐盡此塵聚而諸世界猶不可盡。虛空藏。於汝意云何﹖是諸世界寧爲多不﹖」

虛空藏白佛言「甚多﹗甚多﹗世尊﹐無量無邊不可計知。」

佛言「賢士﹐是諸世界微塵所著處及不著處﹐盡此微塵所及世界已﹐還爲一大城﹐縱廣髙下悉皆同等﹐於其城中滿葶藶子。賢士﹐是諸葶藶子﹐可數知不﹖」

虛空藏白佛言「世尊﹐假設譬諭猶不能了﹐況可數知﹖惟除如來﹐無能數者。」

佛告虛空藏言「如是﹐如是﹐如汝所言﹐惟如來能知是諸葶藶子﹐若百數﹑千數﹑百千萬數。」

佛言「賢士﹐設有一人成就神足無量威徳﹐能以口吹是諸葶藶布散十方﹐一葶藶子墮一佛世界﹐終不過一。賢士﹐於汝意云何﹖是諸葶藶所及世界﹐寧爲多不﹖」

虛空藏白佛言「世尊﹐是諸世界﹐乃非心力所能分別。說分別者﹐令人心迷錯亂。」

「賢士﹐我今告汝﹐若有行菩薩道善男子﹑善女人﹐日日以滿爾所等世界﹐無量珍寶持用布施﹐無有休廢不營餘事。若復有善男子﹑善女人﹐受持讀誦書寫此甚深經典﹐不求利養﹐爲菩提故﹐乃至爲一人說﹐使其人聞已﹐勸令於阿耨多羅三藐三菩提﹐乃至發一善念﹐欲令正法久住世故。此人功徳復過於彼布施者上﹐百倍﹑千倍﹑百千萬倍﹐乃至非算數譬諭所及﹐何況能令住阿耨多羅三藐三菩提者﹗何以故﹖賢士﹐以能說如是無量善根﹐成就諸菩薩﹐爲護持正法故。賢士﹐我不見菩薩更有餘法能過於是﹐堅固正行﹐攝諸善法﹐教化眾生者也。」

爾時﹐虛空藏菩薩白佛言「世尊﹐希有如來不可思議﹐如來大法亦不可思議。如如來大法不可思議﹐其受持此經典者﹐所得功徳亦不可思議。惟願世尊﹐護持此經爲當來世﹐令受持此正法諸善男子﹑善女人﹐手得是經﹐執在胸懷不離是經。若應離生死者﹐不從他聞﹐自然得悟菩提﹔悟菩提已﹐廣爲他說。」

佛言「賢士﹐諦聽﹗諦聽﹗善思念之。吾當爲護此經故﹐當說章句召護世四天王天﹑帝釋﹑梵天王等諸神。以此章句召故﹐護世四天王天﹑帝釋﹑梵天王﹐皆當擁護諸說法師持此經者﹐說此世所難信甚深經典時﹐使無能作畱難﹐所謂若王大臣驅遣出國﹐若得重病﹐若斗諍時起﹐若國土疾疫。如是等事起時﹐以咒術力故﹐卽令消滅不得成就。何等爲咒術章句﹖所謂﹕

「頭頭麗﹝一﹞提提麗﹝二﹞陀夜簸帝﹝三﹞陀夜羅伽羅﹝四﹞尼帝提﹝五﹞毗婆知﹝六﹞賒咩﹝七﹞賒彌多毗﹝八﹞目企﹝九﹞膻帝低﹝十﹞尼﹝山﹢耆﹞弩禰﹝十一﹞阿﹝少／兔﹞多麗﹝十二﹞鳴多羅尼﹝十三﹞婆簸斯﹝十四﹞缽他輸陁尼﹝十五﹞缽陁﹝少／兔﹞枳﹝十六﹞缽陀散提﹝十七﹞般若牟麗﹝十八﹞阿娑究麗﹝十九﹞浮陀勒差﹝二十﹞伊那薩枝﹝二十一﹞多婆薩枝﹝二十二﹞多婆缽低﹝二十三﹞。

「隨佛意﹐順法性﹐恭敬僧﹐世主信。護世四王﹐爲諸佛子﹐受持此咒﹐護說法者。」

爾時﹐四天王卽從座起﹐合掌向佛﹐而白佛言「世尊﹐我等當護此諸佛子受持經者。」卽說咒曰﹕

「首鞞﹝一﹞首婆缽低﹝二﹞首提帝﹝三﹞因哆擁﹝四﹞陀梨擁﹝五﹞陀羅尼﹝六﹞頗耽糜﹝七﹞阿丘擁怯卑﹝八﹞阿目企﹝九﹞陀羅尼陀擁﹝十﹞藪首曬婆醯那﹝十一﹞脾提脾陀賴散提﹝十二﹞三咩﹝十三﹞婆夜咩﹝十四﹞三摩賴彌﹝十五﹞波扇多﹝口﹢第﹞﹝十六﹞休休﹝十七﹞醯醯﹝十八﹞丘樓丘樓麗﹝十九﹞。」

於時﹐四大天王自在者﹐說此不可犯咒已。

爾時﹐天帝釋卽從座起﹐心淨悅豫﹐合掌向佛﹐而說偈言﹕

「末世饑饉時﹐大稱諸賢士﹐

受持說此經﹐我當爲給侍。」

於是帝釋說此偈已﹐卽說咒曰﹕

「彌低﹝一﹞首脾﹝二﹞摩訶彌低﹝三﹞達摩彌低﹝四﹞天多伽麗﹝五﹞三摩彌低﹝六﹞薩遮彌低﹝七﹞那提咩﹝八﹞阿﹝少／兔﹞多麗﹝九﹞阿﹝少／兔﹞頭擁﹝十﹞阿﹝少／兔﹞勒差﹝十一﹞薩婆薩埵阿﹝少／兔﹞伽醯﹝十二﹞阿那﹝少／兔﹞多卑﹝十三﹞修冀低﹝十四﹞阿毗盧提﹝十五﹞阿毗伽醯﹝十六﹞浮提菩捨咩﹝十七﹞膩魑﹝十八﹞遏他尼低﹝十九﹞泥提羅尼﹝二十﹞阿那他婆差帝﹝二十一﹞咩低﹝二十二﹞咩低闍耶私﹝二十三﹞修莎羅﹝二十四﹞。

「汝等起禪樂﹐來護持法者﹐

諸世界世尊﹐皆悉共受持。」

爾時﹐梵自在天王卽從座起﹐贊彼釋﹑梵﹑護世諸天言「善哉﹗善哉﹗汝等乃能爲護正法持法說法者故﹐發大莊嚴。汝等正應如是﹐甚得其宜﹗隨如來法律住世久近﹐於爾所時中﹐當有識別正行法行。於爾所時中﹐諸天世人甚當熾盛﹐充滿宮宅。此法滅後﹐諸天世人轉當減少﹐宮宅空荒。」

爾時﹐世尊告彌勒菩薩言「彌勒﹐汝受持此甚深經典﹐讀誦書寫﹐廣爲人說。彌勒﹐我今以如斯等甚深經典囑累於汝﹐令此大法久住世故﹐降伏諸魔故﹐爲利益一切眾生故﹐令一切外道不得便故﹐教敕一切菩薩使親近此經不遠離故﹐欲令佛法大明久住於世不衰滅故﹐使佛法僧種不斷絕故。」

爾時﹐彌勒菩薩卽白佛言「世尊﹐我於如來在世及滅度後﹐常當受持此甚深經典廣宣流布。所以者何﹖受持此法者﹐則爲受持過去﹑未來﹑現在諸佛正法﹐非但受一如來法也。世尊﹐我亦爲自護己法故。世尊﹐我常與諸天人眾﹐普會處兜率天宮﹐每爲廣說如是等甚深經典。我復當令人中﹐受持讀誦此經典者﹐使手得是經執在胸懷不離經卷。世尊﹐若復末世法欲滅時﹐其有受持此經轉爲人說者﹐當知皆是彌勒威神之所建立。世尊﹐當於爾時𨿽多諸魔事嬈亂行人﹐諸說法者﹐依煩惱魔爲魔所持故﹐不樂此經﹐不勤修習﹐互相是非。我等俱當勤作方便﹐令說法者愛樂是經﹐常勤修習﹐讀誦通利﹐廣爲人說。」

爾時﹐世尊贊彌勒菩薩言「善哉﹗善哉﹗彌勒﹐汝乃能爲護持正法故作師子吼。汝不但今於我前作師子吼﹐亦於過去無量阿僧祇諸佛前作師子吼﹐護持正法。」

爾時﹐世尊告大徳阿難言「阿難﹐汝受持此經耶﹖」

阿難白佛言「惟然﹗世尊﹐以佛神力故我已受持。」

佛言「阿難﹐汝常當廣爲四眾分別解說。若有先種善根樂勝法者﹐如是等人聞已﹐則能信解受持讀誦﹐廣爲人說。其人則得無量無邊不可思議大功徳聚。」

阿難卽白佛言「世尊﹐當何名斯經﹖云何奉持﹖」

佛言「阿難﹐此經名勸發菩薩莊嚴菩提﹐當如是奉持之。」

爾時﹐功徳莊嚴菩薩﹐在於眾中卽從座起﹐右膝著地﹐合掌向佛﹐白佛言「希有世尊﹗如來爲擁護正法及說法者故﹐善能如是快贊此經。世尊﹐諸新學菩薩爲菩提故種諸善根﹐以種種華香﹑瓔珞﹑末香﹑塗香﹐勤供養如來﹐而不受持此經﹐是人頗成以第一供養供如來不﹖」

佛言「善男子﹐不成第一供養如來﹐亦不能以此因緣得無量功徳﹐不如善男子﹑善女人﹐受持此經者功徳甚多。」

爾時﹐世尊卽說偈言﹕

「我以佛眼﹐所見佛剎﹐周徧十方﹐廣大無邊﹐

爾所諸界﹐盛滿珍寶﹐菩薩以此﹐恆用布施。

若有於此﹐甚深妙經﹐無所得法﹐諸佛所說﹐

而能受持﹐爲人演說﹐此人功徳﹐復多於彼。

華香瓔珞﹐塗香末香﹐寶蓋幢幡﹐上妙衣服﹐

以是供具﹐普滿諸界﹐供養如來﹐回向佛道。

若後末世﹐法欲滅時﹐於救世法﹐勤修護助﹐

受持正法﹐不放逸行﹐此功徳聚﹐復多於彼。

十方世界﹐一切巨海﹐盡盛滿中﹐上妙香油﹐

作大燈炷﹐猶如須彌﹐燃以供養﹐一切諸佛。

法炬若欲﹐斷滅之時﹐知世眾生﹐無明所覆﹐

若能燃此﹐大法炬者﹐此人功徳﹐復勝於彼。

我之所見﹐無量諸佛﹐𨿽億千劫﹐種種供養﹐

諸天上妙﹐適意供養﹐不能受持﹐此妙經典。

若於諸佛﹐知有重恩﹐擁護三寶﹐爲報恩故﹐

爲欲饒益﹐一切眾生﹐受持此經﹐福勝於彼。

我以佛眼﹐所見眾生﹐若有能教﹐盡成釋梵﹐

所得功徳﹐不如書寫﹐持此經者﹐功徳甚多。

大千世界﹐所有眾生﹐若有能教﹐盡成二乘﹔

若有能發﹐菩提心者﹐護持此經﹐功徳復勝。

持經功徳﹐假令是色﹐悉當充滿﹐十方世界﹔

惟除如來﹐無上大智﹐更無能知﹐此功徳者。

如如來智﹐無有邊際﹐虛空法界﹐亦無邊際﹔

能持如來﹐此經法者﹐功徳無邊﹐亦復如是。」

爾時﹐功徳莊嚴菩薩白佛言「世尊﹐如我今者﹐信解如來所說義趣。後五百歲﹐法欲滅時﹐諸發大乘眾生﹐其不受此經法者﹐將知是等爲魔所持墮佛法外。世尊﹐我今堪任如來滅後受持此經﹐欲令佛法久住世故。」

爾時﹐世尊爲囑累此經法故﹐放大光明﹐普照十方無量阿僧祇諸佛世界。彼諸如來﹐亦爲囑累此經法故﹐皆放眉間白毫相光﹐普照十方一切世界﹐無不周徧說此經已。如來以大神力放光明。時﹐無量阿僧祇諸佛世界﹐六變振動。有無量阿僧祇眾生發無上道心﹐無量阿僧祇菩薩得無生法忍﹐復有無量阿僧祇菩薩得一生補處善根﹐又復過是無量阿僧祇眾生得聲聞乘住學無學地。

佛說經已﹐虛空藏菩薩﹐大徳阿難﹐諸菩薩大眾﹐及諸聲聞﹑諸天世人﹐聞佛所說﹐皆大歡喜。大方等大集經卷第十七無言菩薩品第七

爾時﹐世尊故在欲﹑色二界中間大寶坊中﹐與諸大眾圍繞說法。

時﹐王捨城師子將軍家產一子。當其生時﹐虛空之中多有諸天作如是言「童子﹐當應念法﹐思惟於法﹗凡所發言莫說世事﹐常當頒宣出世之法﹗常當守口愼言少語﹐莫於世事起諸覺觀﹗當依於義﹐莫依文字﹗」

爾時﹐童子聞是語已﹐不復涕泣無嬰兒相﹐乃至七日色貌和悅﹐見人歡喜目未曾眴。是時﹐有人語其父母﹕「是兒不祥﹐不應畜養。何以故﹖喑無聲故。」

父母答言「是兒𨿽復喑不出聲﹐然其身根具足無缺﹐當知是兒必有福徳﹐非是不祥薄福之人。」因爲立字字曰無言。

時﹐無言童子漸漸長大如八歲兒﹐所遊方面人所樂見﹐隨有說法轉法輪處﹐樂往聽受口無所宣。爾時﹐無言童子以佛神力﹐與其父母眷屬宗親往寶坊所﹐到已見佛﹐心生歡喜﹐禮敬供養﹐右繞三匝﹐合掌而立﹐並見十方諸來菩薩生大喜心。

爾時﹐舍利弗白佛言「世尊﹐師子將軍所生之子﹐身根具足而不能語﹐是何惡業因緣所致﹖」

佛告舍利弗﹕「汝今不應作如是語輕是童子。何以故﹖是人卽是大菩薩也﹐已於無量無邊佛所種諸善根﹐不退轉於菩提之道。是兒生時﹐多有諸天來誡敕之﹕『善哉﹗童子﹐當念正法﹐思惟正法﹗無得宣說世間之事﹐常當頒宣出世之義﹗常當守口愼言少語﹐莫於世事起諸覺觀﹗當依於義﹐莫依文字﹗』舍利弗﹐如是童子從天教誨﹐是故無語默然思惟獲得四禪。舍利弗﹐無言菩薩示如是身﹐則能調伏無量眾生﹐是故默然無所宣說。舍利弗﹐我今說是大集經典﹐無言菩薩當於此中能大利益無量眾生。」

時﹐無言菩薩以己願力﹑神通道力﹐令諸天﹑龍﹑夜叉﹑乾闥婆﹑阿修羅﹑迦樓羅﹑緊那羅﹑摩睺羅伽﹐比丘﹑比丘尼﹑優婆塞﹑優婆夷﹐各自見其右手之中有大蓮華猶如車輪﹐色香具足﹐微妙第一﹐人所樂見。一一華臺有一菩薩結跏趺坐﹐三十二相﹑八十種好莊嚴其身。

爾時﹐無言菩薩現如是等大神通已﹐低頭合掌﹐作如是言「南無佛陀﹗南無佛陀﹗」諸蓮華臺中一切菩薩﹐亦復如是同作是言「南無佛陀﹗南無佛陀﹗」發是言已﹐十恆河沙等世界大地六種震動﹐虛空諸天以妙香華種種伎樂供養於佛。爾時﹐無言以佛神力及己願力﹐與諸菩薩踴在虛空髙七多羅樹﹐正向於佛而說偈言﹕

「如來無色示現色﹐亦復於色無染著。

若有眾生入佛法﹐云何當知眞實色﹖

非色聚中有如來﹐亦不離色有如來﹐

如來已離諸色聚﹐哀湣眾生故示色。

如來哀湣眾生故﹐以諸相好莊嚴色﹐

實無色相爲眾說﹐是故如來難思議。

如來正法無文字﹐離文字已無有聲﹐

無有文字無可說﹐甚深寂靜無有覺。

如佛先在菩提樹﹐所覺諸法亦如是﹐

此法無字無音聲﹐亦無造作無可說。

如是諸法無相貌﹐亦以遠離一切相﹐

一切諸法若無相﹐如來云何而演說﹖

如來具足大慈悲﹐是故憐湣爲利益﹐

不可說法而演說﹐亦知眞實不可說。

如來了知不可說﹐亦知音聲性空寂﹐

眞實了知一切義﹐是故名佛眞實覺。

所說之法名世諦﹐如來眞實覺知之﹐

世諦不出無有性﹐不可造作無有期。

眞實無有色相貌﹐爲眾故示種種色﹐

知法無法無上尊﹐爲眾生故而演說。

我初生時受天語﹐是故默然無所說﹐

至心念法思惟法﹐是故不見色與聲。

若得入於深法界﹐爾時則無色聲等﹐

若能遠離於心業﹐卽得遠離於口業。

無有言說卽是語﹐𨿽復言說亦無語﹐

語亦非作亦非說﹐言語本性寂靜故。

我今至心念菩提﹐亦復至心修其道﹐

我今說是無上語﹐亦當定得眞實道。

我心不得菩提道﹐口及口行亦不得﹐

無上菩提卽是空﹐其性本來常寂靜。

如菩提性聲亦爾﹐不見不取法性故﹐

我聲如是不可見﹐所求菩提亦如是。

爲菩提故有修行﹐是行亦無所至處﹐

是行如是無至處﹐是故菩提處非處。

六波羅蜜如菩提﹐一切善法亦如是﹐

一切語言無語言﹐於無語中能說語。

若有惠施妙音聲﹐惠施之主及財物﹐

如是等施卽菩提﹐一切皆悉不可說。

若是布施可口說﹐菩提體亦應可說﹐

菩提之性如虛空﹐一切音聲亦如是。

若有心能眞實知﹐知已亦能宣說聲﹐

隨知是聲而處滅﹐卽是菩提眞實相。

若能遠身口意業﹐一切煩惱亦復然﹐

卽是一切波羅蜜﹐如來所說實法性。

惠施不在菩提中﹐菩提不在惠施中﹐

如是二法卽音聲﹐亦無所住無至處。

若有能知如是等﹐卽是眞實大菩薩﹔

若於施時不生慢﹐卽是無上大施主。

護持禁戒卽是聲﹐無有形色無至處﹐

諸法不生及不滅﹐卽是無上持戒相。

如是禁戒無能作﹐亦復無身口意業﹐

若不出滅不造作﹐云何可說是禁戒﹖

爲流布故出音聲﹐眾生立名名禁戒﹐

如諸禁戒聲亦爾﹐如是二法俱無漏。

口之所說爲戒故﹐而說種種諸莊嚴﹐

音聲實無諸莊嚴﹐眞實知之無所有。

身業口業及心業﹐能回此戒向菩提﹐

禁戒音聲及菩提﹐如是二法如虛空。

若有能作如是知﹐是人卽行戒行處﹐

卽能得到戒彼岸﹐彼處甚深難得見。

說忍音聲卽是空﹐空性無處無造作﹐

忍辱與空是二法﹐無有差別如虛空。

忍辱之聲非色作﹐不可睹見無處所﹐

若有修集平等心﹐卽是忍之眞實相。

忍辱𨿽復念念滅﹐而與色身常共行﹐

一切文字皆無漏﹐眾生立名名忍辱。

若有能調身口意﹐卽是無上之忍辱﹐

若有能忍忍辱者﹐是亦卽是無上忍。

若有眾生碎其身﹐節節壞末如胡麻﹐

觀身猶如漧艸木﹐是則名之爲身忍。

若聞惡口罵詈時﹐其心不動如法住﹐

觀察音聲如虛空﹐卽是無上之口忍。

若能通達煩惱因﹐遠離一切諸煩惱﹐

是則名之爲心忍﹐不爲一切煩惱污。

如忍卽是菩提性﹐身口意業亦如是﹐

若能回是向菩提﹐是則名爲得菩提。

若有眾生勤精進﹐上中下等及粗細﹐

於無量劫修集之﹐無所獲得無畢竟。

若不獲得精進者﹐是故菩提名無得﹔

若能不得一切法﹐卽是無上勤精進﹔

若有如是精進者﹐不增不減如虛空﹔

如是卽是大菩薩﹐勤行精進無所畏。

一切諸禪無有聚﹐無有造作無至處﹐

若有思惟一切法﹐卽是眞禪波羅蜜。

遠離一切諸惡色﹐惡身惡口亦復然﹐

能焦一切諸煩惱﹐卽是眞禪波羅蜜。

若能觀心眞實性﹐一切法中亦不見﹐

若能無心遠離心﹐卽是眞禪波羅蜜。

若能觀心及菩提﹐卽是無上眞實見﹐

若有如是眞實見﹐獲得菩提不爲難。

若能知見無文字﹐一切諸法無生滅﹐

若作如是觀見者﹐是卽名爲大智慧。

𨿽復口說於智慧﹐智慧亦不住口聲﹐

若知口聲實無聲﹐卽是智慧之眞性。

若法無有此彼住﹐中間亦復無住處﹐

一切法性無住處﹐卽是無上大智慧。

無有文字無有行﹐無有相貌無有性﹐

無有取捨等二相﹐是名無上大智者。

若觀一切波羅蜜﹐其性平等如虛空﹐

是卽名爲無平等﹐能觀一切法平等。

若能平等一切法﹐亦能觀於眾生等﹐

悉能等觀一切佛﹐所得智慧無平等。

若諸菩薩有智者﹐能觀如是無等法﹐

卽得無上菩提果﹐猶如先佛之所得。」

無言菩薩說是偈時﹐萬二千那由他眾生發阿耨多羅三藐三菩提心﹐六萬菩薩得無生忍。

時﹐華臺中諸菩薩等﹐悉從座起﹐頭面禮佛﹐以妙蓮華恭敬供養無言菩薩﹐口宣是言「我是知恩﹐我今報恩。」

時﹐舍利弗言「世尊﹐如是菩薩何因緣故發如是言﹕『我是知恩﹐我今報恩』﹖」

佛言「舍利弗﹐如是菩薩皆悉因於無言菩薩發菩提心﹐是故說言『我是知恩﹐我今報恩』。今復因於無言菩薩聽受如是大集經典﹐並來睹見供養於我。」

爾時﹐無言菩薩白佛言「世尊﹐我有所疑﹐今欲啟請﹐惟願如來哀湣聽許。」

佛言「善男子﹐隨意致問﹐當爲汝說。」

時﹐舍利弗語無言菩薩﹕「仁者﹐若無言語﹐云何得問﹖」

「大徳﹐一切諸法皆悉無言無字無說。何以故﹖一切眾生性無言故。以覺觀故而有聲出﹐若無覺觀﹐云何有聲﹖云何可說﹖云何有字﹖大徳﹐夫覺觀中無字無聲﹐離於覺觀亦無聲字﹐覺觀之體卽非覺觀﹐我作文字亦不覺觀﹐我因覺觀有大功徳。若能觀於如是深法﹐是則名爲十二因緣。若從緣生﹐卽是空寂﹐則無定相。若有如是眞實知者﹐卽是眞實知於法性。大徳﹐諸法悉從因緣和合﹐而和合中實無作者﹑生者﹑出者﹐是故諸法無主﹑無音﹑無聲﹑無心﹐無有覺觀非無覺觀。何以故﹖顚倒因緣而有出滅。是故若有問者﹑聽者及解說者﹐不合不散﹐一相無相。大徳﹐夫問難者卽是大悲﹐我有大悲是故問佛。如是問者卽是悲問﹐非口問也。夫口問者是聲聞問﹐聲聞著聲故名聲聞﹐菩薩普悲故無口問。」

舍利弗言「善男子﹐若一切法性無定者﹐一切眾生性亦無定。若無定者﹐菩薩爲誰而修悲心﹖」

「大徳﹐若諸眾生有定性者﹐一切菩薩終不修悲。一切眾生實非眾生﹐以顚倒故作眾生想。是故菩薩修集悲心﹐爲壞顚倒宣說無我。大徳﹐菩薩摩訶薩不爲壞有而說正法﹐不爲壞我﹑壽命﹑士夫而修慈悲宣說正法﹐爲知眞實深法界故而宣說法。眞法界者﹐卽空三昧﹑無相﹑無願。」

舍利弗言「善哉﹗善哉﹗善男子﹐我亦如是眞實了知。所以相問﹐試汝智耳﹗爲令佛法增長故問﹐爲欲利益眾生故問。」

爾時﹐無言菩薩白佛言「世尊﹐如經中說有二因緣能生正見﹐所謂聞聲及善思惟。惟願哀湣﹐爲諸菩薩廣宣說之﹐云何聞聲及善思惟生於正見﹖」

佛言「善男子﹐至心諦聽﹗吾當爲汝分別解說。善男子﹐爲菩提心而聽法者﹐卽是聞聲﹔至心憶念菩提之心﹐是善思惟﹔觀菩提心﹐是名正見。復次﹐善男子﹐爲菩提道而聽法者﹐是名聞聲﹔不遠離道﹐是善思惟﹔如法而住﹐是名正見。爲調伏心而聽法者﹐是名聞聲﹔遠離惡心﹐是善思惟﹔獲得善心﹐是名正見。爲嚴善法而聽法者﹐是名聞聲﹔修集莊嚴﹐是善思惟﹔願向菩提﹐是名正見。爲聽善法﹐是名聞聲﹔增長善法﹐名善思惟﹔願向菩提﹐是名正見。爲聽惠施﹐是名聞聲﹔能捨一切﹐是善思惟﹔不求果報﹐是名正見。爲聽戒聚﹐是名聞聲﹔至心護戒﹐名善思惟﹔願向菩提﹐是名正見。爲聽法忍﹐是名聞聲﹔打罵不報﹐是善思惟﹔願向菩提﹐是名正見。爲聽精進﹐是名聞聲﹔破壞懈怠﹐是善思惟﹔願向菩提﹐是名正見。爲聽三昧﹐是名聞聲﹔能淨身心﹐是善思惟﹔願向菩提﹐是名正見。爲聽智聚﹐是名聞聲﹔聞已正觀﹐是善思惟﹔願向菩提﹐是名正見。聽四攝法﹐是名聞聲﹔攝取眾生﹐是善思惟﹔知是攝法無取無作﹐空無所有﹐是名正見。聽五通法﹐是名聞聲﹔得身心輕﹐名善思惟﹔願向菩提﹐是名正見。聽四無礙﹐是名聞聲﹔修集無礙﹐是善思惟﹔願向菩提﹐是名正見。聽四依法﹐是名聞聲﹔勤修四依﹐名善思惟﹔願向菩提﹐是名正見。聽三十七品﹐是名聞聲﹔若聞演說四念則是念處﹐說於捨離謂四正勤處﹐說於定聚謂四如意﹐說無所畏謂諸根處﹐說無能壞謂諸力處﹐說離煩惱謂七覺分﹐說眞知法謂八正道﹐是善思惟﹐不著斷常﹔以如是道願向菩提﹐是名正見。聽四諦法﹐是名聞聲﹔知苦﹑離集﹑證滅﹑修道﹐是善思惟﹔見如是法不生不滅﹐是名正見。聽三解脫﹐是名聞聲﹔信空三昧﹐不畏無相﹐不疑無願﹐是善思惟﹔以如是法願向菩提﹐名爲正見。修空三昧調心明見﹐修集無相爲除覺觀﹐修集無願爲求諸有﹐是名正見。聽發心法﹐是名聞聲﹔修菩提道﹐是善思惟﹔其心不退﹐是名正見。得善知識﹐是名聞聲﹔供養親近﹐名善思惟﹔受其教誨﹐是名正見。聽於法界﹐是名聞聲﹔觀於法界﹐是善思惟﹔如法而住﹐是名正見。見佛世尊﹐名爲聞聲﹔念諸菩薩﹐名善思惟﹔得畢竟道﹐是名正見。初聽八萬四千法聚﹐是名聞聲﹔觀諸眾生如是行處﹐是名思惟﹔調伏八萬四千諸根﹐是名正見。

「善男子﹐隨何因緣﹐能生善法是名聞聲﹖聞已不離諸善因緣﹐名善思惟﹖以如是法願向菩提﹐是名正見﹖善男子﹐如是二法無有差別﹐謂善思惟及以正見。何以故﹖一切諸法平等無二﹐是善思惟能觀平等是正見故﹐無增減者卽是正見﹐無取捨者卽是正見﹐無作作者卽是正見﹐無覺觀者卽是正見﹐無念念處卽是正見﹐無作無思卽是正見﹐無一無二卽是正見。一門﹑一味﹑一乘﹑一行﹐其性是一。無諸煩惱憍慢等結﹐無聞無說﹐無垢無淨﹐法界之性不可分別﹐如如不動三世平等﹐無我我所﹐無有眾生﹑壽命﹑士夫﹐無字無聲﹐不可宣說﹐不知不見﹐一切法中得知足心﹐遠離諸相﹐斷一切喜覺觀屋宅﹐乃至贊佛不生佛相。若入定時﹐觀如是等甚深法界﹐名善思惟。從定起已爲諸眾生﹐宣說如是甚深法界﹐是名正見。」

說是法時﹐十千菩薩得是正見。

爾時﹐舍利弗語無言菩薩言「善男子﹐從誰聞法而得正見﹖」

無言菩薩言「大徳﹐若有不得去來現在菩提心者﹐我從彼聞而得正見。觀三世等﹑一切法等﹐於一切法不生覺觀﹐其心不住有爲無爲﹐遠離一切眾生之相﹐而爲眾生修諸苦行﹐亦復遠離二種之相﹐一眾生相﹐二者心相﹐遠離二節知實法性﹐實法性者無有有有﹐通達一切諸佛深法﹐不生憍慢自言我知。大徳﹐我從是人聽受正法﹐是人亦不宣說一字﹐亦令一切而樂聞之﹐知法眞實不可宣說﹐爲眾生故而宣說之﹐出於世間不爲世污﹐畢竟修集無有能知修與不修。我從是人聞受正法﹐住於法性於眾生性不生分別﹐觀眾生性﹑法性﹑空性皆悉平等。我於如是人邊聞法﹐是人不坐菩提樹下﹐不起不行﹑不眠不臥﹑不睡不寤而得菩提﹐得菩提已終不作相言得菩提﹐一切眾生亦不知彼獲得菩提﹐無得乃得故無得相。

「大徳﹐夫正法者無有光明﹐無光明者卽無處所﹐無處所者卽是無身﹐無身者卽是無畏﹐無畏者卽是不出﹐不出者卽是不生﹐不生者卽是不滅﹐不滅者卽是不著﹐不著者卽是不動﹐不動者卽是不變﹐不變者卽無駃無闇﹐無駃無闇卽無覺觀﹐無覺觀者卽是無世﹐無世者卽是無器﹐無器者卽是無貪﹐無貪者卽是性淨﹐性淨者不合煩惱﹐不合煩惱者卽不顚倒﹐不顚倒者卽是平等﹐平等者卽是眞實﹐眞實者不生不滅﹐不生不滅者名從因緣﹐從因緣者卽不去來﹐不去來者卽無境界﹐無境界者卽是無句﹐無句者卽是不狂﹐不狂者卽是無聞﹐無聞者卽是無作﹐無作者卽是無住﹐無住者卽是無字﹐無字者卽是無相﹐無相者卽是過於心意識句﹐過心意識卽是寂靜﹐寂靜者卽是無熱﹐無熱者卽是無瞋﹐無瞋者卽畢竟﹐畢竟者卽是無有﹐無有者卽是涅槃﹐是名爲法。大徳﹐卽是正法﹐卽是說法﹐卽是聞法﹐卽是正見。

「大徳﹐夫正見者不見於身﹐身行﹑病行﹐不見於見﹐不生貪著﹐不覺不觀﹐是名佛法聖見﹑正見。復次﹐大徳﹐觀無明愛與解脫等無有差別﹐是名正見。如是見已不著不取﹐是名聖見。復次﹐大徳﹐觀貪恚癡﹑空無相願平等無二﹐不見於相﹑見無相相﹐是名聖見。不觀一二﹐等一切法﹐名聖正見。復次﹐大徳﹐若能觀我及眾生等﹐眾生等故如來平等﹐如來等故佛法平等﹐佛法等故聖眾平等﹐聖眾等故大慈平等﹐慈平等故虛空平等﹐以不住住﹐如是平等名聖正見。大徳﹐如一切法﹐聲亦如是﹐如聲卽是聖見﹐卽是正見。大徳﹐聖正見者亦無生出﹐若無生出﹐從誰聽法﹖」

舍利弗言「如我解仁所說義者﹐一切諸法無所語言。」

「大徳﹐如是﹐如是﹐一切諸法實無言語。善男子﹐若言如來成就功徳﹐如是言中得何等罪﹖大徳﹐若如是說﹐當知是人有大過咎。何以故﹖如來功徳不決定故。所以者何﹖無福無罪故名如來。若觀如來有功徳者﹐是名爲欲。夫有欲者卽是大欲﹐有欲﹑大欲卽是過咎。」

「善男子﹐云何得名無過咎耶﹖」

「大徳﹐如第五大﹐如第七情﹐如十九界﹐無出無入﹐無生無滅﹐無有造作﹐無心意識﹐乃名無過。若有知見﹐遠離證修﹐是名罪過。若有諸界﹐是名罪過。若無諸界﹐是名無過。」

爾時﹐佛贊無言菩薩言「善哉﹗善哉﹗善男子﹐如汝所說﹐卽是善說。」

說是法時﹐萬二千菩薩得無生法忍。

無言菩薩復白佛言「世尊﹐如佛所說﹐菩薩摩訶薩有四種力﹐所謂信力﹑進力﹑念力﹑慧力。惟願如來廣分別說﹐云何名爲菩薩四力﹖」

佛言「善男子﹐至心諦聽﹗吾亦當說。若有菩薩於佛正法深信順解﹐不作疑心﹐是名信力。若勤精進求於佛法﹐不休不息﹐不生疑悔﹐是名進力。若有菩薩求於善法﹐得已不失念菩提心﹐所作善根願向菩提﹐是名念力。若有菩薩內自思惟﹐不隨他語﹐了知法性﹐是名慧力。

「復次﹐善男子﹐若有信心親近聖人﹐是名信力。若能供養如是聖人﹐是名進力。至心聽受聖人之言﹐是名念力。聞聖法已如法而住﹐是名慧力。

「復次﹐善男子﹐信業果者﹐是名信力。旣生信已不作諸惡﹐是名進力。過去善業現世猶增﹐是名念力。若知諸法有因有果﹐是名慧力。

「復次﹐善男子﹐若信心法不可說者有名信力。若因此信能調伏心﹐是名進力。若能至心﹐是名念力。觀法如幻﹐是名慧力。

「復次﹐善男子﹐若見法空﹐是名信力。若斷邪見﹐是名進力。若見內外悉皆空寂不生怖畏﹐是名念力。若能觀見第一義空﹐是名慧力。

「復次﹐善男子﹐若能觀見無相無願﹐是名信力。爲他演說無相無願﹐是名進力。至心觀察無相無願﹐是名念力。了知是法不可宣說﹐是名慧力。

「復次﹐善男子﹐能一切施不求果報﹐是名信力。施已不悔亦不休息常行不絕﹐是名進力。施時至心念於菩提發願回向﹐是名念力。不觀財物﹑受者﹑施者及以果報﹐是名慧力。

「復次﹐善男子﹐若有受持淸淨禁戒不求果報﹐是名信力。不生煩惱毀壞禁戒﹐是名進力。如是淨戒至心護持願向菩提﹐是名念力。觀身口意如水中月﹑響﹑幻﹑炎等﹐是名慧力。

「復次﹐善男子﹐若有修行忍辱之法不求其果﹐是名信力。若有打罵能忍受之﹐是名進力。爲忍辱故修集慈悲及不放逸願向菩提﹐是名念力。觀身口意都無所忍﹐是名慧力。

「復次﹐善男子﹐若有了知勤精進故﹐得阿耨多羅三藐三菩提﹐非懈怠得﹐是名信力。若能調伏一切眾生﹐護持聽受供養正法﹐能爲眾生趨走給使能淨佛土﹐是名進力。能令眾生遠離懈怠﹐勤修精進願向菩提﹐是名念力。若修精進不增不減﹐是名慧力。

「復次﹐善男子﹐若樂寂靜離說世事﹐是名信力。若住空寂獲得四禪及八解脫﹐是名進力。若於諸禪無有退失﹐是名念力。若觀諸禪無常﹑苦﹑無我﹐是名慧力。

「復次﹐善男子﹐若聞一切諸波羅蜜﹑三十七助菩提之法信不生疑﹐是名信力。聞已轉爲眾生演說﹐是名進力。心善思惟﹐是名念力。如法而住﹐是名慧力。

「復次﹐善男子﹐爲諸眾生修集慈心﹐是名信力。憐湣眾生令其離苦﹐是名進力。觀察法已心得大喜﹐是名念力。於怨親中其心平等修集大捨﹐是名慧力。

「復次﹐善男子﹐觀察是身無量眾惡之所成就﹐誑惑凡夫猶如幻相﹐是名信力。受死苦時﹐專心系念佛法僧寶不惜身命﹐是名進力。亦不生於諸惡之心﹑聲聞心﹑辟支佛心﹑貪心﹑瞋心﹑癡心﹑妒心﹑慳心﹑毀戒心﹐是名念力。若觀法界分別法界觀無礙智﹐亦知過去﹑未來﹑現在﹐是名慧力。

「復次﹐善男子﹐喜者名信﹐不退轉者名爲精進﹐不狂亂者名爲念力﹐了了知者名爲慧力。

「復次﹐善男子﹐以信力故能有所作﹐以進力故事得畢竟﹐以念力故無所漏失﹐以慧力故能如法說。

「復次﹐善男子﹐觀疑网故﹐名爲信力。遠離疑故﹐是名進力。更不生疑﹐是名念力。說能壞疑﹐是名慧力。

「復次﹐善男子﹐信佛法者﹐是名信力。爲菩提故而修行之﹐是名進力。得順忍故﹐是名念力。得無生忍﹐是名慧力。

「善男子﹐信根﹑信力無有差別﹐進根﹑進力﹐念根﹑念力﹐慧根﹑慧力﹐亦復如是。」

說是法時﹐百千菩薩得無生忍地﹐四萬二千眾生發阿耨多羅三藐三菩提心。

是時﹐會中有一菩薩﹐名曰蓮華﹐語無言菩薩言「善男子﹐汝向問佛﹐佛卽爲汝分別解說﹐汝心喜耶﹖」

無言菩薩言「善男子﹐我亦不問不聽一法﹐云何生喜﹖」

蓮華菩薩言「善男子﹐汝於佛所不聽法耶﹖」

無言菩薩言「諸佛如來都無所說﹐我云何聽﹖何以故﹖我非法器故。」

蓮華菩薩言「汝今若非是法器者﹐是何等器﹖」

無言菩薩言「善男子﹐我身今者尙非法器﹐況復余器﹖」

蓮華菩薩言「汝若非是眞法器者﹐云何當得阿耨多羅三藐三菩提﹖」

無言菩薩言「善男子﹐阿耨多羅三藐三菩提亦非是器。善男子﹐若離佛法有菩提者﹐當知有器。一切佛法卽是菩提﹐菩提卽是佛法。善男子﹐是故我若遠離煩惱﹐不見佛法﹐不見菩提﹐煩惱﹑菩提及以佛法無有差別。若煩惱中見菩提者卽是如見﹐若離煩惱見菩提者是名倒見。」

蓮華菩薩言「善男子﹐云何名倒見﹖」

「見我﹑壽命﹑士夫﹑摩納﹐離是之外別有貪欲﹑瞋恚﹑愚癡﹐是名倒見。一切法性及菩提性無有差別﹐無作無受﹐我性﹑眾生﹑壽命﹑士夫﹑摩納﹐卽是貪欲﹑瞋恚﹑愚癡﹐如是等法卽是菩提﹐是名如見。卽四大中及四大造求於菩提﹐不余處求。云何名求﹖求時不見一切諸物﹐不見者卽是無處﹐無處者卽是無住﹐無住者卽是一切諸法之性﹐一切諸法若無性者卽是實相﹐實相者非常非斷名畢竟節。若有能見如是等節﹐當知是人不流不散﹐不流不散卽無生滅﹐卽是涅槃﹐卽是實知一切諸法。若如是等得涅槃者﹐卽是聖句入於涅槃。是故如來於經中說﹕自不調伏能調伏他﹐自不解脫能解脫他﹐自不寂靜能寂靜他﹐自不涅槃令他涅槃﹐無有是處。若自調伏令他調伏﹐若自解脫令他解脫﹐若自寂靜令他寂靜﹐若自涅槃令他涅槃﹐斯有是處。善男子﹐菩薩摩訶薩修菩提道﹐解了一切眾生所行﹐於諸法相及以法界不生分別。修行一切善法之時﹐亦不見有諸魔徒眾。𨿽求佛法不見求者﹐𨿽調眾生不見我人﹐𨿽行諸法煩惱不污﹐𨿽順世法世法不染﹐負五陰擔亦無住處﹐遠離諸界不動法界﹐修解脫法門不退善法﹐明見三界不雜煩惱﹐行檀波羅蜜不生憍慢﹐乃至般若波羅蜜亦復如是。隨一切行實不行於一切諸行﹐若能修行如是等行﹐當知卽是行菩提道。於菩提道及菩提行不生分別﹐若行如是菩提道行﹐於諸法中不見有我﹐無貪無瞋﹐無親無怨﹐無有障礙。若無障礙卽無爲行﹐若無爲行卽是眞實大菩薩也。」

蓮華菩薩言「善男子﹐何因緣故名爲菩薩﹖」

「善男子﹐能覺眾生所不覺者故名菩薩﹐能寤無明睡眠眾生故名菩薩﹐演說隨順菩提之法故名菩薩﹐能令眾生深樂寂靜是名菩薩。增長佛語﹐豎正法幢﹐護念聖眾﹐於菩提心無有動轉﹐不住聲聞﹑辟支佛心﹐終不捨離至誠之心﹐發願畢竟能度未度﹑能解未解﹐爲無依者而作歸依﹐能滅未滅﹐能調煩惱﹐不脫煩惱觀生死過亦求諸有。修空三昧不捨眾生﹐修集無想不捨菩提想﹐修集無願深樂諸有。𨿽樂佛法於貪無貪﹐知有爲法多諸罪咎而其內心不捨有爲。𨿽離諸闇不得大明﹐得大智慧以爲器鉀。深樂惠施嚴施瓔珞﹐淨佛世界具足淨戒﹐具足誓願具足忍辱﹐能調一切不忍眾生﹐勤修精進求無壞身﹐能壞欲界樂受下身﹐𨿽受諸有其心不悔﹐善知方便常自調伏求於菩提。爲諸眾生修習慈心﹐爲壞眾苦修集悲心﹐爲調不調修習喜心﹐非畢竟捨修集捨心。通達了了解甚深義﹐非諸聲聞﹑緣覺境界﹐依於義法﹑了義經智不依世法﹐亦爲眾生而作依止。爲諸眾生莊嚴身口﹐如說而作莊嚴於心。爲諸眾生莊嚴神通﹐利益眾生猶如大地。能淨一切猶如大水﹐燒諸煩惱猶如熾火。於法無礙猶如猛風﹐於法平等猶如虛空。得陀羅尼持一切門﹐樂說無礙令眾喜聞。至心念佛爲淨心故﹐能大法施叚食施故。正命自活威儀淸淨﹐修無諍三昧深樂寂靜。樂調眾生離說世語﹐見樂世者呵嘖教誨。具七種財其心柔軟﹐樂行惠施堅固不退。眷屬不壞親近善友﹐知恩報恩觀過去業。隨眾生意能壞疑心﹐觀察生死多諸過咎。所作至心解一切語﹐修集大乘不疑三乘。眾生樂見隨問而答﹐得無礙智諸佛所念﹐時節語﹑不多語。光明淸涼猶如秋月﹐善法具足猶如滿月﹐眾生樂見猶如明月﹐增長善法猶如初月﹐一味甘甜如月一味﹐觀一切法如水中月﹐淸淨無垢如月無翳。易共語言諸根具足﹐於一切法猶如橋梁﹐能度眾生於四駃水。爲諸眾生營作佛事﹐其心初不動菩薩界﹐以如是義故名菩薩。」

爾時﹐蓮華菩薩白佛言「世尊﹐無言菩薩作如是說﹐當知不久得阿耨多羅三藐三菩提﹐轉於無上法寶之輪。若有能信受持如是無言菩薩所說法者﹐亦復當得如是功徳。」

佛言「善哉﹗善哉﹗善男子﹐如汝所說﹐無言菩薩得慧燈三昧﹐是故若欲於無量劫說一句義不可窮盡。」

蓮華菩薩言「世尊﹐惟願如來垂矜哀湣﹐增長眾生諸善法故﹐莊嚴無上大集經故﹐少爲大眾開示如是慧燈三昧。若有智慧菩薩﹐聞已亦當獲得如是三昧﹐得已亦當疾得阿耨多羅三藐三菩提。」

佛言「善男子﹐至心諦聽﹗吾當爲汝少分別說。言慧燈者卽是智燈﹐智燈者卽是破闇﹐無闇者卽是破疑﹐破疑者卽是慧燈﹐慧燈者卽是諸法無二相也。善男子﹐了了智﹑不疑智﹑不失智﹑不挽智﹑不隨智﹑無闇智﹑聖智﹑猛利智﹑捷疾智﹑分別智﹑廣大智﹑純一智﹑種種智﹑過去智﹑未來智﹑現在智﹑三世平等智﹑三界智﹑三解脫門智﹑三慧智﹑三寶智﹑三乘智﹑三眼智﹑三垢智﹑三滓智﹑三聚智﹑心意識智﹑陰入界智﹑因緣和合智﹑見畢竟智﹑如法界智﹑自相智﹑第一義智﹑方便智﹑一切聲語智﹑一切字智﹑無礙智﹑不壞智﹑能說法智﹑知下中上根智﹑無作無受智﹑一切咒智﹑一切醫智﹑一切世事智﹑莊嚴陀羅尼智﹑日月三昧智﹑入三昧智﹑聖智﹑聖三昧智﹑金剛三昧智﹑無諍三昧智﹑心等三昧智﹑壞魔三昧智﹑日光三昧智﹑無想三昧智﹑寶幢三昧智﹑一切法門三昧智﹑一切法器三昧智﹑無邊光三昧智﹑福徳三昧智﹑無住三昧智﹑樂見三昧智﹑善見三昧智﹑無盡器三昧智﹑畢竟盡智﹑一切智﹑無動智﹑那羅延三昧智﹑一切見智﹐如是等六萬三昧門智﹐我於往昔見燃燈佛﹐卽得如是諸三昧門。如是諸三昧門﹐一切悉是慧燈三昧之所攝持。

「善男子﹐譬如日出能爲四事﹕一者﹑有大光明﹐二者﹑除滅闇冥﹐三者﹑示種種色﹐四者﹑令諸眾生得造事業。菩薩摩訶薩住是三昧亦復如是﹐能爲四事﹕一者﹑破壞一切煩惱闇冥﹐二者﹑出大慧光﹐三者﹑示諸眾生種種諸行﹐四者﹑開示眾生道非道等。善男子﹐譬如淨寶之珠置之髙幢﹐其明徧照四由延所﹐施諸眾生所須之物﹐而珠體相無有增減。慧燈三昧亦復如是﹐住是三昧菩薩摩訶薩﹐永斷一切煩惱習气﹐淨戒﹑淨定﹑淨慧﹑淨身心﹑淨於方便﹑淨陀羅尼﹐修集大悲放大光明﹐徧照無量諸佛世界﹐隨眾生意而作事業。菩薩𨿽作如是諸事﹐而其相性無有增減。

「善男子﹐譬如虛空容受佛土無有障礙﹐亦不障礙一切雨渧﹑風火水災﹐一切眾生無量無邊。善男子﹐慧燈三昧亦復如是﹐住是三昧諸菩薩等﹐爲諸眾生說一切法無有障礙﹐方便教化一切眾生﹕爲因力者演說方便﹐令其解脫調伏成熟﹔爲邪定者方便演說﹐令壞邪定﹔無善子者令種善子﹔無法器者令作法器。爲法器者分別演說阿耨多羅三藐三菩提﹐求聲聞人方便說法﹐令其獲得四沙門果﹔求緣覺人方便教誨﹐令其獲得辟支佛道﹔復爲方便說法漸進﹐令其悉發阿耨多羅三藐三菩提心住不退地﹐通達八萬四千法聚。爲壞眾生疑网心故﹐種種開示分別解說﹐解說一事於無量劫不可窮盡。𨿽作如是無量之事﹐而是三昧亦無增減。

「善男子﹐譬如一燈力能顯示種種諸色﹐慧燈三昧亦復如是﹐於一心中能於無量諸佛世界示種種色﹐而是三昧無有傾動。是故四念處中法念爲頂﹐四正勤中未生善法能生善法名之爲頂﹐四如意中身心寂靜名之爲頂﹐五根﹑五力中慧根﹑慧力名之爲頂﹐七覺分中擇法爲頂﹐八正道中正見爲頂﹐一切外道所有捨摩他﹑毗婆捨那名之爲頂﹐四眞諦中滅諦爲頂﹐四依之中依義爲頂﹐四無礙智義無礙智名之爲頂﹐六神通中漏盡爲頂﹐四無量心悲心爲頂﹐修梵行中智慧爲頂﹐諸波羅蜜中般若爲頂﹐一切方便知眾生心名之爲頂﹐一切諸力處非處力名之爲頂﹐諸無畏中初名爲頂﹐不共法中無礙爲頂﹐三十二相無見頂相名之爲頂﹐八十種好不空說法名之爲頂﹐莊嚴口中解一切語名之爲頂﹐莊嚴心中破慢爲頂﹐一切法中智慧爲頂﹐是名慧燈三昧。」

說是經時﹐蓮華菩薩及萬菩薩得是三昧﹐三千大千世界大地六種震動﹐一切大眾以妙華香﹑種種伎樂供養於佛尊重贊嘆。

時會菩薩各作是言「世尊﹐我等昔來未曾聞是三昧名字﹐況得聞其廣說分別﹖我今皆得如是三昧﹐是故報恩設此供養。若有聞是三昧名字﹐卽能獲得大利益事﹐不失無上菩提之心。」

佛言「善哉﹗善哉﹗善男子﹐如汝所說。若有眾生﹐已於無量無邊佛所﹐植諸善本親近善友﹐然後乃得聞是三昧。」

爾時﹐世尊說是法時﹐於其臍中出一菩薩﹐身眞金色﹐三十二相﹑八十種好﹐放大光明﹐除佛光明余無及者。是時﹐菩薩敬禮佛足﹐右繞七匝﹐長跪合掌而白佛言「世尊﹐慧憍如來致意無量﹐問訊世尊起居輕利﹐身無病患﹐大眾安不﹖我今此界有六萬億諸菩薩等﹐欲往聽受大集妙典﹐並欲覲見無言菩薩﹔及以十方諸來菩薩﹐並復欲聞慧燈三昧。善哉﹗善哉﹗釋迦牟尼﹐幸爲開示﹐令諸往者悉得慧燈三昧﹐還來此土。」

時﹐舍利弗言「世尊﹐慧憍如來住何方面﹖去此遠近﹖世界何名﹖而是菩薩復名何等﹖是六萬億諸菩薩等住在何處﹖」

「舍利弗﹐其佛世界去此東方過一恆河沙等恆河沙世界﹐世界名曰金剛堅根﹐佛號慧憍。舍利弗﹐何因緣故﹐世界名曰爲金剛堅根﹖舍利弗﹐彼佛世界地悉金剛﹐其佛願力故致如是。其佛身體﹑眾生菩薩身悉金剛﹐是故世界得如是名。此菩薩者﹐名金剛臍﹐是人能於一念之頃﹐破壞一切金剛諸山﹐直至無量諸佛世界﹐示現諸佛臍中而出。以佛神力及已願力﹐是故名爲金剛臍也。舍利弗﹐汝向所問如是菩薩住何處者﹖汝今當問彼金剛臍﹐自當答汝。」

爾時﹐舍利弗卽問金剛臍言「善男子﹐汝言六萬億菩薩者﹐住在何處﹖」

金剛臍言「如來說汝智慧第一﹐當以聖智觀是菩薩所住之處。」

時﹐舍利弗卽以聖智觀之不見﹐語金剛臍﹕「善男子﹐我盡聖智不見。」

「大徳﹐汝之同學阿尼樓陀﹐天眼第一﹐當令觀之住在何處。」

爾時﹐阿尼樓陀以天眼觀三千大千世界亦不能見﹐語舍利弗﹕「我以天眼都不能見。」

金剛臍菩薩言「大徳﹐汝之同學若不能見﹐不名天眼﹐應名肉眼。」

舍利弗言「善男子﹐汝之天眼﹐其義云何﹖」

「大徳﹐我之天眼﹐汝諸聲聞所不見色我能見之。」

舍利弗言「善男子﹐何等色法我不能見而汝得見﹖」

「大徳﹐汝今得見金剛堅根世界﹐慧憍如來及菩薩不﹖」

「不也﹐善男子﹐我惟聞名﹐不能得見。」

「大徳﹐如是佛土﹑如來﹑菩薩及諸眾生﹐我之天眼悉能得見﹐是名菩薩淸淨天眼。如是天眼﹐一切聲聞﹑辟支佛等之所無有。」

說是法時﹐求聲聞者六萬眾生捨離本志﹐發阿耨多羅三藐三菩提心﹐各作是言「願我獲得無礙佛眼﹐不用聲聞﹑辟支佛等障礙之眼。」

爾時﹐金剛臍菩薩卽入三昧﹐以佛神通及己力故﹐令一切眾悉見六萬億諸菩薩等﹐在佛身內坐蓮華臺﹐至心專念聽佛所說﹐然不逼觸如來之身﹐而如來身無增無減﹑無有障礙。

時﹐諸大眾見是事已﹐供養禮敬﹐歡喜贊嘆如來之事不可思議﹐復作是言「如來之身智慧三昧﹐一切悉皆不可思議。何以故﹖是六萬億諸菩薩等﹐悉住身內無障礙故。」

金剛臍菩薩觀諸大眾﹐作如是言「諸大眾﹐汝等不知如來之身如虛空也﹐是無邊身﹑無障礙身﹑廣身﹑法身﹑無相貌身﹑無量身耶﹖諸善男子﹐如來若欲內一切物﹐所謂國土城邑﹑村屯聚落﹑山河樹木置身中者亦無障礙﹐是故如來不可思議。善男子﹐十方世界無量淨土無量菩薩來詣如來﹐聽大集經成就妙色﹐具二十八大人之相﹐如來亦內置其身內。何以故﹖此土眾生梵釋諸王﹐若其見者生愧恥故﹐是故不令得見一人。」

爾時﹐世尊功徳力故﹐及金剛臍菩薩力故﹐悉令大眾見如是等六萬億菩薩﹐悉從如來一毛孔出﹐出已禮佛右繞七匝卻坐一面。

爾時﹐金剛臍菩薩白佛言「世尊﹐何因緣故﹐無言菩薩名無言也﹖」

佛言「善男子﹐汝自咨問無言菩薩﹐自當答之。」

金剛臍菩薩卽問無言菩薩﹕「善男子﹐何因緣故字無言耶﹖」無言菩薩默然而住﹐二問﹑三問亦復如是。

金剛臍言「善男子﹐何故不答﹖」

無言菩薩言「我求言辭都不可得﹐是故默然無所宣說。」

「善男子﹐若求言辭不可得者﹐云何有是不得之言﹖」

「善男子﹐我答一切佛語﹑世語。」

「云何名爲答佛語耶﹖」

「善男子﹐我以念力受持一切諸佛所說﹐不忘不失﹐然都不見音聲字句﹐爲流布故而宣說之﹐亦爲眾生壞是聲字及以文句而宣說法。」

「云何名爲答世語耶﹖」

「解諸眾生種種言音﹐隨其所言而爲說法。」

「善男子﹐汝能如是隨順說法爲久近耶﹖」

「善男子﹐我從除滅覺觀已來能作是說。」

「善男子﹐何因緣故作如是說﹖」

「善男子﹐若無覺觀﹐聲云何出﹖以是因緣作如是說。」

「善男子﹐夫聲出者﹐爲從身出﹐從心出耶﹖」

「善男子﹐夫音聲者不在身心。何以故﹖身如艸木﹐心如幻化﹐眾因緣故有聲而出。若從緣出卽是無常﹐若無常者卽是無定﹐無常﹑無定卽是空無。夫音聲者猶如虛空﹐不可睹見﹑不可宣說如虛空﹐一切諸法亦復如是。若聲無者﹐聲所了法亦復是無。是聲空故一切法空﹐聲寂靜故諸法寂靜﹐聲不可見﹐一切諸法亦不可見。聲不出生﹐一切諸法亦不出生。若不出生卽無去來﹐若無去來卽是甚深十二因緣﹐甚深因緣無作無屬。若無作屬卽無生出﹐無生無出卽是無句。若無句者卽是不生﹐眼色及識乃至法識﹐無有生老病死等苦﹑日月光明親怨之想﹐斷一切行難可睹見不近不遠。」

金剛臍言「善男子﹐如是等說是何等說﹖」

「善男子﹐如是卽是畢竟不出。」

「善男子﹐何等名爲畢竟不出﹖」

「善男子﹐不近不遠是畢竟不出。」

「善男子﹐何等名爲不近不遠﹖」

「善男子﹐卽是虛空。若見諸法如虛空者﹐是名平等。」

「善男子﹐以何義故﹐名一切法如虛空耶﹖」

「善男子﹐過去之法無有終竟﹐未來﹑現在亦無終竟﹐三世無終﹐卽是實相﹐卽是無二。二者所謂﹐眼色﹑耳聲﹑鼻香﹑舌味﹑身觸﹑心法是名爲二。若有二者卽是可說﹐若無二者卽不可說﹐不可說者卽是無識﹑無心﹑無意﹐以是義故不可宣說。夫可說者卽是二法﹐不可說者卽是無二。」

「善男子﹐誰作是二﹖」

「善男子﹐夫無二者﹐不可作二﹐二亦不可作於無二。若堅牢者不可作脆﹐脆亦不可作於堅固。生死之法不作無二﹐涅槃之法不得作二。正見之性不作邪見﹐邪見之性不作正見。」

金剛臍菩薩白佛言「世尊﹐無言菩薩凡所解脫﹐似得如是慧燈三昧﹖」

佛言「善哉﹗善哉﹗善男子﹐汝謂無言不得慧燈三昧耶﹖」

爾時﹐金剛堅根世界慧憍如來﹑諸菩薩等﹐語無言菩薩言「善男子﹐汝住何地能作是答﹖」

無言菩薩言「善男子﹐如佛所說﹐菩薩摩訶薩若住戒地能如是答。」

「善男子﹐善哉﹗善哉﹗惟願解說如是戒地。」

「善男子﹐若無身住﹑心住﹑意住﹑內住﹑外住及內外住卽是住戒。善男子﹐若無相﹑無命﹑無作﹑無行卽是住戒。若有菩薩住如是戒卽是無住﹐若無住者終不生念『我能出聲有所演說』。善男子﹐如汝所問﹐住在何地能如是答者﹐我住法性實相法界能如是答。若如是知法眞實者則無覺觀﹐若無覺觀云何有說﹖」

諸菩薩言「善男子﹐如是說時爲何所說﹖」

「善男子﹐如是說時卽說二法﹕一者﹑滅盡﹐二者﹑不出﹔一者﹑過去﹐二者﹑未來﹑現在不住故不可說。善男子﹐過去之法不可作相﹐未來﹑現在亦復如是。若使有人於三世法而作相者卽是顚倒。是故一切諸法之義不可宣說﹐一切法義身口意等所不能說。何以故﹖無業無作﹐無有色貌﹐無有口業﹐無有覺觀﹐猶如響相﹐如佛化故。善男子﹐諸佛菩薩凡所言說皆逆世語﹐是故一切諸佛菩薩不可思議﹐諸佛菩薩所有智慧不可思議﹑不可窮盡﹑不動法界。」

爾時﹐一切菩薩摩訶薩同聲贊嘆無言菩薩﹕「善哉﹗善哉﹗善能分別如是法門﹐令我等輩得大利益﹐並得覲見如是無量諸大菩薩。」

金剛臍語無言菩薩言「善男子﹐我欲與汝俱還金剛堅根世界﹐覲見供養慧憍如來。」

無言菩薩言「善男子﹐金剛堅根世界﹐卽是此間娑婆世界﹔慧憍佛者﹐卽是釋迦牟尼如來﹐我何用往彼佛世界﹖」

金剛臍言「善男子﹐此佛世界地非金剛﹐云何而言卽彼世界﹖」

無言菩薩言「善男子﹐汝之神通﹐能壞無量金剛之山直過無礙。汝今試壞此土微塵﹐如其壞者﹐然後乃知汝名金剛。」

爾時﹐無言卽便入於金剛三昧﹐悉變此土一切山林艸木微塵皆爲金剛。時金剛臍盡其神通﹐乃至不能破一微塵。

時﹐金剛臍白佛言「世尊﹐我之神力能壞一切世界金剛及諸山壁﹐以何因緣今於此土﹐乃至不能壞是一微塵﹖爲是如來神通之力﹐爲是無言道徳力耶﹖」

佛言「善男子﹐是無言菩薩入金剛三昧﹐三昧力故令此三千大千世界一切所有悉爲金剛﹐若欲復使無量世界爲金剛者其力亦能。」

金剛臍菩薩言「世尊﹐菩薩摩訶薩具足幾法﹐能得如是金剛三昧﹖」

佛言「善男子﹐菩薩摩訶薩具足四法﹐則能獲得如是三昧。何等爲四﹖一者﹑至心念於菩提﹐二者﹑所作善法畢竟﹐三者﹑至心莊嚴善法願向菩提﹐四者﹑能觀十二因緣。是名爲四。復有四法﹕一者﹑成就神通﹔二者﹑修三脫門﹔三者﹑持戒精進﹐常觀法界﹐知一切法無有根本﹐無有覺觀﹐不可宣說﹔四者﹑知義知時﹐知實知一切法皆悉平等。是名爲四。復有四法﹕一者﹑從大悲心求大智慧﹐二者﹑從善方便求三十七助菩提法﹐三者﹑從大慈心觀諸眾生一切平等﹐四者﹑從於捨心觀四眞諦。復有四法﹐所謂身﹑口﹑意業及菩提心﹐不可沮壞悉如金剛。善男子﹐菩薩摩訶薩﹐具足成就如是等法﹐則能獲得金剛三昧。」

說是法時﹐六萬億菩薩一切悉得金剛三昧。

爾時﹐無言啟白其父師子將軍﹕「尊者﹐佛出世間卽是具足無量功徳﹐大功徳聚卽是如來。佛出世時﹐無量眾生得大利益﹐大利益者卽是涅槃。夫涅槃者常不變易﹐尊者何故不發阿耨多羅三藐三菩提心﹖」

其父答言「吾初生時﹐已發阿耨多羅三藐三菩提心。爾時﹐亦有無量諸天來勸如汝無異﹐如是事者惟佛證知。」

師子將軍所將眷屬滿五百人﹐悉發阿耨多羅三藐三菩提心。

爾時﹐無言菩薩贊其眷屬﹕「善哉﹗善哉﹗善能莊嚴菩提之心。」

諸眷屬言「云何名爲莊嚴菩提心﹖」

無言菩薩言「有四十事莊嚴菩提心。何等四十﹖所謂信佛不疑﹐不動法界﹐供養聖眾﹐親近善友﹐於諸菩薩作醫王想﹐於諸眾生其心平等﹐供養恭敬諸師和尙﹐父母有徳順受其語﹐護法求法﹐至心聽法﹐旣受持已爲人廣說﹐供養恭敬護法之人﹐爲他說法﹐不生食想﹐破壞憍慢﹐知恩報恩﹐常善思惟﹐如法而住﹐能施難施﹐至心護戒﹐精進勤修一切善法﹐具足成就功徳莊嚴﹐心無嫉妒護諸眾生﹐防制煩惱﹐調伏其心及以施心﹐調諸眾生能斷煩惱﹐知足寂靜﹐修淨梵行﹐不斷聖種﹐世法不污﹐供養恭敬說法之人﹐隨順世間﹐遠離懈怠﹐無有放逸﹐不求下乘菩提之心初不動轉﹐處在生死心不厭悔﹐遠離一切不善之法﹐具足一切純善妙法莊嚴梵行﹐是名四十。」

爾時﹐師子將軍言「汝當時時示現其身﹐爲令我等不退無上菩提之心。」

無言菩薩言「尊者﹐具足十法常得親近諸佛菩薩。何等爲十﹖所謂自捨己樂以施眾生﹔修集忍辱護無力者﹔常勸眾生修集善法﹔化導一切趣向菩提﹔願諸眾生先得阿耨多羅三藐三菩提﹐我當供養﹐聽其所說﹐受持擁護﹐然後我當成無上道﹔知實法性不惜身命﹔爲護法故聞深法界不生恐怖﹔觀無菩提無有得者﹔觀己平等一切眾生亦復平等﹐以眾生等觀法亦等﹐以法平等觀虛空等﹔觀生死苦亦不捨離﹐見生死過心無悔恨。具足如是諸善法者﹐常得親近諸佛菩薩。」

說是法時﹐師子將軍及諸眷屬得柔順忍。

爾時﹐世尊告阿難言「阿難﹐汝當受持讀誦書寫如是經典。何以故﹖是經典中分別演說一切法相﹐亦令無量無邊眾生﹐發阿耨多羅三藐三菩提心。阿難﹐若有能於無量佛所植諸善本﹐是人乃能信受是經﹐持讀誦寫﹐廣分別義。受是經者有三事﹕一者﹑定發阿耨多羅三藐三菩提心﹐二者﹑得不退心﹐三者﹑能護正法。」

爾時﹐大眾聞是語已﹐有七那由他菩薩﹐卽從座起白佛言「世尊﹐我等能於如來滅後﹐受持是經讀誦書寫。」

無言菩薩言「世尊﹐如來世尊得何等法﹐而令是等受持守護﹖」

「善男子﹐若能護是持法之人﹐卽是護法。所謂書寫讀誦﹐解說文字﹐文字可說﹐法不可說。善男子﹐有二種人能守護法﹕一者﹑如法而住﹐二者﹑誦是文字。若無文字﹐法不可說。」

爾時﹐一切大眾及師子將軍﹑所將眷屬﹑諸天世人﹐聞是法已﹐心大歡喜﹐信受奉行。大方等大集經卷第十八不可說菩薩品第八

爾時﹐世尊故在欲﹑色二界中間大寶坊中﹐與諸大眾圍繞說法。是時﹐會中有一菩薩名不可說﹐從座而起﹐更整衣服﹐偏袒右肩﹐前禮佛足﹐長跪合掌而說偈言﹕

「無礙智慧無礙行﹐如虛空性不可說﹐

三世平等無覺觀﹐我今敬禮無上尊。

觀於無相樂寂靜﹐調伏諸根遠離相﹐

了諸法性無有二﹐我禮人中師子王。

觀眾生性及法性﹐如是二性無差別﹐

等心觀於諸眾生﹐今我永斷一切性。

所得菩提無所得﹐如菩提性色亦爾﹐

無相莊嚴莊嚴相﹐我今敬禮無上尊。

一切法界無覺觀﹐凡夫觀之有相行﹐

法界之性不破壞﹐佛眞實智故我禮。

如來身業不可說﹐口意等業亦如是﹐

一切法性及眾生﹐無上勝尊了了知。

如來住於眞實地﹐所可演說無聲字﹐

眾生樂聞得大利﹐是故如來難思議。

所說諸法無相貌﹐調伏眾生斷諸有﹐

善說眾生法性空﹐是故我禮大丈夫。」

爾時﹐不可說菩薩偈贊佛已﹐白佛言「世尊﹐此會菩薩﹐各各當已已咨請竟。我今於是大集經中復欲少問﹐惟願如來垂哀聽許。」

佛言「善哉﹗善哉﹗善男子﹐隨疑致問﹐吾當爲汝分別解說。」

爾時﹐不可說菩薩旣蒙許可﹐卽入定意﹔入定意已﹐悉令大眾處大寶臺﹐上虛空中雨散華香﹐種種伎樂而以供養﹐復出是聲﹕「是不可說菩薩摩訶薩﹐今於是中欲問大事。」

爾時﹐不可說菩薩摩訶薩白佛言「世尊﹐諸佛菩提淸淨寂靜﹐大靜無垢﹐無闇大光﹐眞實如爾﹐其性平等﹐微妙甚深無有覺觀﹐遠離諸垢不可宣說﹐無字無句﹐無有音聲﹐廣大無量﹐無有邊際﹐離一切邊不增不減﹐不前不卻無有住止﹐無峻無平﹐無有無無﹐堅固無壞無我我所﹐無取無捨﹐無廣無狹﹐無法無眾生﹐無盡畢竟盡﹐不空空性﹐非處非非處﹐非心非作﹐非生非滅﹐如地﹑水﹑火﹑風無有邊際不可度量﹐平等徧有無有障礙猶如虛空﹐非眼識界乃至非意識界﹐斷一切有不可譬諭離一切諭﹐如一切佛眞實知故非不是如。何以故﹖一切眾生皆悉得故非異於如。何以故﹖一切眾生悉平等故其性是有。何以故﹖是實性故其性是實。何以故﹖無有去來現在節故。無作無受﹐無色無心﹐無想無受斷一切受﹐無想斷想﹐無行斷行﹐無識斷識﹐無陰入界斷陰入界﹐無初中後離諸魔業﹐無有流布無漏非攝﹐非行非訟無諍無罪﹐常住自性無有分別﹐無生無能生﹐無滅無能滅﹐無有根本無上無下﹐無有屋宅無方無間﹐非智非慧亦非慧行﹐非諦所攝非生死攝﹐無有對治﹐無具功徳﹐遠離諸相。

「世尊﹐若如是義名菩提者﹐卽無變句﹐卽無覺句﹐卽無貪句﹐卽無諍句﹐卽堅固句﹐卽不壞句﹐卽不動句﹐卽不作句﹐卽無身句﹐卽無生句﹐卽無智句﹐卽平等句﹐卽無二句﹐卽是實句﹑有句﹑眞句﹑第一義句﹑無分別句﹑一味句﹑一事句﹑一乘句﹑無盡句﹑三世平等句﹑分別三世句﹑空句﹑無相句﹑無願句﹑無行句﹑寂靜句﹑性句﹑如句﹑無生句﹑無出句﹑盡句﹑無屋宅句﹑法句﹑實性句﹑自身性句﹑無身句﹑無作句﹑無想句﹑無諍句﹑無斷句﹑無常句﹑十二因緣句﹑可觀句﹑定句﹑上句﹑勝句﹑無罪咎句﹑無上句﹑畢竟句﹑淨句﹑無頂句﹑無勝句﹑無等句﹑無依句﹑念句﹑無相似句﹑勝一切世間句﹑無句句﹑一切句之所依句。如是菩提﹐非靑﹑非黃﹑非赤﹑非白﹐非色非非色﹐非長非短﹐非圓非方﹐無有規矩﹐非三界攝﹐非道非畢竟﹐非行非到﹐非有處所非取非捨﹐離諸煩惱無有愁畏﹐斷一切喜無眞無化﹐離一切入無我我所﹐無有眾生﹑壽命﹑士夫﹐無量無邊不可思議﹐無有分界猶如虛空﹐其性畢竟不可宣說﹐成就如是無量之法乃名菩提。」

說是法時﹐三千大千世界大地六種震動﹐一切諸天大設供養香華伎樂﹐各作是言「善哉﹗善哉﹗善男子﹐快作是說。」

爾時﹐會中有八萬四千菩薩﹐得無盡器陀羅尼﹐一切法自在三昧無礙解脫法門。若有人能如是信者﹐是人亦當得是法利。

爾時﹐不可說菩薩復白佛言「世尊﹐菩薩之戒不可宣說。何以故﹖身之本性不可說故﹐是故身戒不可宣說﹔口之本性亦不可說﹐是故口戒不可宣說﹔意之本性亦不可說﹐是故意戒不可宣說。世尊﹐若有菩薩修行無上菩提道時﹐護十善法亦不可說。若以十善勸諸眾生﹐所勸眾生亦不可說。修集慈悲喜捨之心亦不可說。何以故﹖修集慈心觀無眾生﹐修集悲心無作無受﹐修集喜心離憍慢醉﹐修集捨心遠離二相。世尊﹐若有菩薩如是修集四無量心﹐卽是修於淸淨梵行﹐住於梵道。是梵方便勝一切梵﹐常爲諸梵之所供養。何以故﹖勝出一切諸梵行故﹐不修眾生因緣慈故﹐不修諸法因緣悲故﹐不修二相因緣喜故﹐不修內外因緣捨故﹐遠離一切世間行故﹐捨棄世間諸梵行故﹐是故常爲一切諸梵之所供養。

「世尊﹐以是因緣﹐菩薩之戒不可宣說。菩薩戒者﹐終不自誑亦不誑佛。何以故﹖自卽無性﹐無性卽無﹐無卽無出﹐無出卽是無有因緣﹐無因緣者卽是無字﹐無字者卽是不可言說。若有菩薩能如是學卽不自誑。云何名爲不誑﹖諸佛如來覺了一切諸法非法非非法﹐若非法非非法者卽是平等﹐如是平等不可宣說。若有菩薩作如是學﹐是名不誑諸佛如來。復次﹐自者卽是無我﹑無有我所﹐知亦無我﹑無有我所。若能如是修集學者﹐亦是無我﹑無有我所。若能如是思惟觀者卽不自誑。又如來者能隨於如﹐隨於如者卽隨眾生﹐隨眾生者卽是隨順一切諸法﹐隨一切法卽是不出不滅不住。若法不出不滅不住卽是無爲﹐是故說言無爲之法有三種相﹐所謂無出﹑無滅﹑無住。以是義故名爲無爲﹐無爲卽聖﹐聖名無怨﹐如來遠離一切怨故故名爲聖。怨者所謂無明﹐如來永離一切無明﹐是故不爲一切怨仇之所侵害。凡夫之人具無明故﹐是故常爲怨仇所害。如來世尊能觀怨界及智慧界﹐知煩惱界及寂靜界﹐知生死界及涅槃界﹐知眾生界及法界﹐了知魔界及以佛界﹐觀於色界及以眼界﹑耳界﹑聲界﹑鼻界﹑香界﹑舌界﹑味界﹑身界﹑觸界﹑意界﹑法界﹐知無明界及智慧界﹐皆悉平等卽是平等。佛界不可說界﹐生死﹑涅槃二界平等﹐卽是佛界不可說界。名色界知名色界皆悉平等﹐卽是佛界不可說界。知六入界﹑六神通界皆悉平等﹐卽是佛界不可說界。觸界﹑滅界皆悉平等﹐卽是佛界不可說界。受界﹑滅界皆悉平等﹐卽是佛界不可說界。愛界﹑滅界皆悉平等﹐卽是佛界不可說界。取界﹑滅界皆悉平等﹐卽是佛界不可說界。有界﹑滅界皆悉平等﹐卽是佛界不可說界。生界﹑滅界皆悉平等﹐卽是佛界不可說界。老病死界及以滅界皆悉平等﹐卽是平等佛界不可說界。世尊﹐菩薩若能作如是等觀﹐卽得入於一切諸界。菩薩若入如是等界﹐見有貪者不生瞋恚﹐見斷貪者亦不生愛﹔見有瞋者不生瞋心﹐見斷瞋者不生愛心﹔見有癡者不生恚心﹐見斷癡者不生愛心。何以故﹖菩薩摩訶薩於如是等三種界中了了知故﹐如是菩薩了知三聚。世尊﹐菩薩若欲作是學者不誑如來。何以故﹖知諸如來所覺諸法﹐而是菩薩隨順學故﹐是故菩薩不誑如來。」

爾時﹐眾中有一菩薩﹐名無所畏﹐問不可說菩薩言「善男子﹐菩薩摩訶薩﹐云何而學名誑如來﹖」

不可說菩薩言「善男子﹐若有菩薩自作是言﹕『我是持戒﹐彼是破戒。』如是菩薩名誑如來。『我是施者﹐彼是慳貪。我是修忍﹐彼是瞋恚。我是精進﹐彼是懈怠。我是定者﹐彼是亂者。我是智慧﹐彼是愚癡。我是知足少欲之人﹐樂於寂靜易養易滿﹐乞食糞衣﹐惟畜三衣﹐不處眾中﹐多聞諍語所言柔軟﹐眾生樂受具念智慧﹐淨諸威儀及以口業﹐具四攝法慈悲喜捨﹐眞語實語如說而作﹐知魔境界知已遠離﹐常能修學六波羅蜜﹐能善說法爲諸眾生發大誓願﹐能化眾生不令放逸。』若作如是自贊己身毀呰他者﹐是名菩薩誑於如來。

「復次﹐善男子﹐菩薩若言﹕『我能觀察如是等法遠離修滅。』是亦名爲誑於如來。何以故﹖諸佛出世及不出世﹐法性常住。以常住故﹐一切法界不可知見﹐不可遠離﹐不可修滅。菩薩若說我及我所﹐是亦名爲誑於如來。何以故﹖無二相故。若有說言﹕『我已得證﹐我能遠離。』是亦名爲誑於如來。何以故﹖性淸淨故。若言『我有四念處』者﹐是亦名爲誑於如來。何以故﹖如來覺了一切諸法無有念故。若言『我有四正勤』者﹐是亦名爲誑於如來。何以故﹖如來覺了一切諸法本性離故。若言『我有四如意分』﹐是亦名爲誑於如來。何以故﹖如來覺了一切諸法無分別故。若言『我具根﹑力﹑覺﹑道』﹐是亦名爲誑於如來。何以故﹖如來世尊性無爲故。若有說言『我異道異』﹐是亦名爲誑於如來。何以故﹖身卽是道故。若言無明異於有愛﹐是亦名爲誑於如來。何以故﹖無明與愛卽是智慧卽解脫故。若言三毒異三解脫門﹐是亦名爲誑於如來。何以故﹖空無相願卽是貪欲瞋恚癡故。若言四倒異四果者﹐是亦名爲誑於如來。何以故﹖四倒卽是四道果故。若言八邪異於八正﹐是亦名爲誑於如來。何以故﹖爲壞八邪修八正故。若言眾生九居止處異九次第﹐是亦名爲誑於如來。何以故﹖無二性故。若有說言十善異於無學十善﹐是亦名爲誑於如來。何以故﹖一切諸法無修學故。善男子﹐菩薩若學如是等法﹐是名爲誑諸佛如來。

「善男子﹐一切眾生及一眾生無二無別。何以故﹖性無我故﹐言一眾生﹑一切諸法無二無別。若言一法﹑一切法界無二無別﹐一佛世尊﹑一切法界無二無別﹐言一佛界﹑一切佛界無二無別﹐言一福田﹑一切福田無二無別﹐一切福田及以虛空無二無別﹐一切聖人遠離煩惱﹐一切凡夫無二無別本性淸淨﹐一眾生心﹑一切眾生心無二無別本性淸淨﹐一界﹑一切界﹐一入﹑一切入﹐一眾生行﹑一切眾生行無二無別。若言諸法乃至無有一念暫住﹐不造眾惡﹐不著善法﹐不生憍慢﹐於不得中不作得想﹐於不證中不作證想﹐知於生死及以涅槃無作無受﹐知諸煩惱無有根本無生無長﹐隨於戒戒﹑心戒﹑慧戒﹐遠離煩惱不捨眾生﹐淨檀波羅蜜﹔無戒於戒﹐淨屍波羅蜜﹔無人於人及無有我﹐淨羼提波羅蜜﹔無作於作﹐淨毗梨耶波羅蜜﹔無淨於淨﹐淨禪波羅蜜﹔無行於行﹐淨般若波羅蜜。無盡無生獲得忍辱﹐得無記心而受記莂﹐不入正位亦不退轉﹐一生不生兜率陀天﹐不從天下而處母胎﹐於一切法心無所住﹐亦不自說我已過於生老病死﹐不行七步﹐亦不自言我是世間無上之尊﹐不處中宮婇女娛樂﹐不習世間技藝之事。示現老人爲壞貪身﹐示現病苦爲壞貪壽﹐示現死相爲壞貪欲及我我所﹐示現沙門爲令眾生不求釋梵人天之身﹐勤求出世無上之法。踰出宮城﹐示現出離三界系縛及示悲果﹐前後顧視示無瞋愛﹐三十二相莊嚴其身﹐爲示眾生良祐福田。剃除周羅棄捨瓔珞﹐遣馬揵陟放闡陀還﹐示現遠離一切煩惱。現剃髭發示不貪著於一切法﹐受著袈裟示調眾生。從郁陀伽阿羅邏邊咨問受法﹐示現破壞自髙之心。六年苦行爲壞外道﹐現受飲食示隨世法﹐現受槀艸示於知足﹐坐艸蓐上示壞憍慢。諸天龍神贊嘆戴仰﹐示現功徳莊嚴果報。降伏魔怨示勇猛力﹐右手指地示往福力﹐大地震動示報恩故。獲得無上菩提之道﹐示現了知一切法相﹐觀諸法等名之爲佛﹐佛之智慧無能勝者。以是義故名爲如來﹐了了知見善不善法名薩婆若﹐眞實語故名天人師﹐不出諸法名轉法輪﹐無轉無說故名轉說﹐無入之入名爲法入﹐無門之門名爲法門﹐無作之作名爲法作﹐無禪之禪名爲正禪﹐無脫之脫名正解脫﹐一切法性無系無縛。若是滅法卽是過去﹐卽是不生﹐是名佛出﹐無出之出卽名佛出。若有菩薩能作是學﹐是名不誑諸佛如來。」

爾時﹐世尊贊不可說菩薩摩訶薩言「善哉﹗善哉﹗善男子﹐善能分別如來出世。若有能信如是佛出﹐是人不覺一法微相。若不覺者﹐乃能了知如來出世。何以故﹖無出之出卽是佛出。無作無作者﹐無受無受者﹐無漏無漏者﹐無諍無見﹐無入無轉﹐無生無滅﹐無有菩提﹐無諂無誑﹐無心意識﹐無眼無二﹐無有眼行乃至意行﹐無說無教﹐是名佛出。」

爾時﹐無畏菩薩白佛言「世尊﹐如佛所說﹐如來出世及不可說所說佛出﹐誰當信之﹖」

爾時﹐寶女語無畏言「法兄﹐如來出世不可思議﹐難可莊嚴﹐難可證得。若人懈怠﹐心不眞正﹐虛僞諂曲﹐憍慢喜瞋﹐嫉妒慳貪﹐不知恩義受恩不報﹐三戒不淨貪著三界﹐三垢所污不敬三寶不修三脫﹐粗獷惡口樂說無義不知慚愧﹐爲利養故外現細行﹐自誑誑他貪於供養諸根不調﹐樂求聲聞﹑辟支佛乘﹐心不眞實﹐寡聞愚癡﹐無念喜忘不知方便﹐不修慈悲喜捨之心常行魔界﹐貪著於人﹑眾生﹑壽命﹐說無因果無業行緣﹐其心放逸樂爲惡行﹐捨離頭陀樂行世法﹐自贊己身毀呰他身﹐貪於身命色等五法﹐樂於睡眠﹐喜聞世法不知時節﹐親近惡友﹐不能修行四攝之法。法兄﹐如是等人不知佛出﹐不信佛出。」

無畏菩薩言「寶女﹐汝今已得遠離如是惡法不耶﹖」

寶女言「法兄﹐我已遠離如是惡法。云何遠離﹖如不貪節﹐云何不貪﹖猶如貪節。云何貪節﹖如眞實節。云何實節﹖如我見節。云何我見﹖如過去節。云何過去﹖如無明節。云何無明﹖如貪愛節。云何無明貪愛等節﹖猶如智慧解脫等節。云何智慧解脫等節﹖猶如幻節。」

無畏菩薩言「寶女﹐幻者非心非意﹐智慧解脫卽是心意。」

「法兄﹐一切眾生心意智慧﹐及以解脫悉皆如幻。」

無畏菩薩言「寶女﹐如不可說菩薩所說﹐汝能信不﹖」

寶女言「法兄﹐不可說者終無所說﹐如其說者非不可說。若不可說有所說者﹐云何得名不可說耶﹖卽應是說﹐以不可說實無所說﹐是故名爲不可說也。若不可說實無所說﹐我於今者爲何所聞﹖若無所聞﹐何所信耶﹖」

無畏菩薩言「寶女﹐是不可說實有所說﹐今有證知所謂大眾。一切大眾皆悉得聞﹐是不可說之所宣說。」

寶女言「法兄﹐此大眾中﹐若有言我聞不可說之所說者﹐卽是虛妄。何以故﹖是不可說實無所說﹐云何大眾而言聞耶﹖」

無畏菩薩言「寶女﹐汝於今者信佛語不﹖」

「法兄﹐若有世間無信之人﹐卽是佛也。何以故﹖信者卽是貪欲瞋恚﹐如來無有貪欲瞋恚﹐是故無信﹐若無信者卽是無證。法兄﹐空無相願眞實無證﹐是故如來亦無有證。法兄﹐法界實性無作無爲﹐虛空等法眞實無證﹐是故如來亦無有證。」

無畏菩薩言「寶女﹐以何爲證﹖」

寶女言「法兄﹐若有不見無量佛法﹐如是之人可以爲證。」

無畏菩薩言「寶女﹐此舍利弗﹑目揵連等是證信不﹖」

寶女言「法兄﹐如是﹐如是﹐是證是信。何以故﹖聲聞人戒則有邊際﹐如來之戒無有邊際。定﹑慧﹑解脫﹑解脫知見亦復如是。」

爾時﹐舍利弗語寶女言「寶女﹐聲聞亦有三解脫門﹐如來亦有三解脫門。汝今何故以聲聞人而爲證信﹐不以如來﹖」

寶女言「大徳﹐如阿耨達池﹐有八味水雨閻浮提而已﹐一切艸木叢林悉得增長﹐如是雨水有差別不﹖」

舍利弗言「不也﹐寶女。」

「大徳﹐如阿耨達池水本一味﹐徳人用之則有種種微妙甘味﹐薄徳之人用其味則一粗惡不美。大徳﹐如來﹑聲聞三解脫亦復如是。是故如來﹑聲聞之人則有差別﹐而法界性實無差別。」

爾時﹐世尊贊寶女言「善哉﹗善哉﹗寶女﹐善能分別宣說是義。」

寶女說是法時﹐天與人三萬二千發阿耨多羅三藐三菩提心。

寶女復語舍利弗言「大徳﹐譬如大海其水一味﹐多有諸寶﹐亦有水精下價之珠﹔法界亦爾﹐𨿽復平等﹐諸佛學之得無價寶﹐聲聞學之得下價寶。大徳﹐如須彌山上﹐有諸天人多受快樂﹐或復有天少受快樂﹐而須彌山實無差別﹔法界亦爾﹐𨿽復無差﹐如來處之受無量樂﹐聲聞處之受有量樂。大徳﹐如轉輪王﹐𨿽有千子皆亦不得稱紹尊位﹔聲聞之人亦復如是﹐𨿽有智慧不名爲佛。大徳﹐如燃燈器﹐金則黃光﹐銅則赤光﹐其色𨿽異﹐燈無差別﹔法界亦爾﹐諸佛燃之智光無邊﹐聲聞燃之智光有邊﹐而法界性實無差別。大徳﹐如轉輪王入城邑時﹐一切悉知﹔薄福之人入城邑時﹐乃至親厚猶不覺知。如來世尊入法界時亦復如是﹐一切天人皆悉覺知﹐障覆一切外道異學﹐勝諸聲聞﹑辟支佛等﹔聲聞之人入法界時﹐聲聞猶尙不覺不知﹐況復餘人﹖大徳﹐譬如山間有師子吼﹐瞿枳羅鳥﹑迦陵頻伽﹑孔雀等聲﹐人聲﹑牛聲﹑驢聲﹑馬聲﹐響隨聲發﹐而是響者實無差別﹐隨聲發故響則不同。如來﹑聲聞三解脫門亦復如是﹐如來能壞一切魔眾﹐能勝一切外道邪見﹐能知一切眾生心念﹐能知眾生種種所行﹐能調聲聞﹑辟支佛等﹐能出諸佛如來音聲﹔聲聞之人𨿽同法界﹐則不能同作如是等事。大徳﹐譬如甘蔗其味𨿽一﹐與白石蜜爲福徳人﹐出黑石蜜爲薄福徳人﹔法界亦爾﹐菩薩摩訶薩則得大智甘露之味﹐不雜聲聞﹑辟支佛味﹐聲聞惟得有邊智味。大徳﹐譬如三千大千世界多有大海﹐爲利無量無邊眾生﹐亦有小河利少眾生﹔法界亦爾。大徳﹐如日月星宿俱遊虛空﹐而星宿明不及日月﹐是虛空性實無差別﹔法界亦爾﹐如來﹑聲聞𨿽俱遊止﹐智慧光明實不同等﹐而法界性亦無差別。大徳﹐譬如二人同學一業﹐一則工巧多得利益﹐一則疏拙獲利無幾﹔如來﹑聲聞法界亦爾。大徳﹐如一疊華無有差別﹐巧方便故得上價衣﹐拙方便故得下價衣﹔法界一性亦復如是﹐如來乃以智慧方便大慈大悲業因緣故﹐得大寂靜無價智慧﹐聲聞之人得下智慧而不淸淨。大徳﹐如大海中有羅睺羅阿修羅王﹐亦有其餘眾生之類﹐惟阿修羅王能得其底﹐余則不得﹔法界亦爾﹐如來則得畢竟智慧﹐聲聞不得。大徳﹐譬如大地生千葉華及七葉華﹐諸天世人見千葉華悉生歡喜﹔如來﹑聲聞法界亦爾﹐諸天世人見佛歡喜心生愛樂﹐非聲聞也。大徳﹐以是義故﹐如來智慧無量無邊﹐聲聞智慧有量有邊﹐而法界性實無差別。」

無畏菩薩語寶女言「是不可說菩薩摩訶薩定是汝師﹐能以妙法調伏於汝。」

寶女答言「善男子﹐不可說菩薩無所調伏。何以故﹖如是菩薩﹐不見自他及以此彼﹐如其爾者﹐何所調伏﹖善男子﹐若有不覺一切魔界及自境界﹐如是之人則能調伏。復次﹐善男子﹐若能知見一切諸法﹐不見有我及以我所﹐如是之人則能調伏。復次﹐善男子﹐若有能自勤修苦行﹐不勸他修﹐修苦行已心不生髙﹐如是之人則能調伏。復次﹐善男子﹐如諸菩薩爲眾生故﹐在大生死卽得解脫不行涅槃﹐如是之人則能調伏。是名第一實義調伏。」

爾時﹐世尊告無畏菩薩言「善男子﹐是寶女者﹐眞實從彼不可說菩薩而得調伏﹔以調伏故﹐未來當得阿耨多羅三藐三菩提。」

是時﹐寶女復白佛言「世尊﹐菩薩摩訶薩實無調伏。若調伏者卽是大悲﹐悲能調伏﹐非是人也。聲聞之人則須調伏。何以故﹖無大悲故。世尊﹐如庵羅果樹上熟者﹐其味甘美﹐人所貪嗜﹔若生郁者﹐其味則苦﹐人所薄賤。如來智慧亦復如是﹐從大悲生﹐是故自調不由於他。」

無畏菩薩語寶女言「汝亦能報是不可說菩薩恩不﹖」

寶女言「善男子﹐我若知恩﹐何得不報﹖若有眾生不能修行菩提道者﹐如是之人則不能報。」

「寶女﹐云何名爲修菩提道﹖」

寶女言「善男子﹐三十二業名菩提行。何等三十二﹖終不退失菩提之心﹔不貪聲聞﹑辟支佛心﹔至心修行無有諂曲﹔凡所修行無有障礙﹔爲眾生行心無厭悔﹔𨿽行生死離貪恚心﹔於諸眾生其心平等﹐悉能教化而調伏之﹔以四攝法而攝取之﹔爲眾得樂修大慈心﹔爲苦眾生修行大悲﹔如說而行精進堅固﹔終不欺誑一切眾生﹔所修莊嚴爲助菩提﹔不求一切世間之樂﹐心不貪著世間利養﹔不爲身故造作眾惡﹔不貪壽命﹐不見他過﹔其心調伏淨三種戒﹔莊嚴修集相好之業﹔常念出家報往善業﹔常樂寂靜多聞無厭﹔智慧能利自身他身﹔凡所說法無有食想﹔能捨一切不求果報﹔淨於戒聚不生憍慢﹔終不自贊所有功徳﹔爲他人故勤修忍辱﹔爲淨土故勤行精進﹔爲知方便求一切智﹔永斷一切煩惱習气﹔爲得神通護持正法﹔親近善友善心思惟﹔遠離魔業如法而住﹐得無生滅微妙智慧。善男子﹐若有不能行如是法﹐當知是人不能報恩﹐亦復不能知如來恩。

「善男子﹐有二種人必死不治﹐畢竟不能知恩報恩﹕一者﹑聲聞﹐二者﹑緣覺。善男子﹐譬如有人墜墮深坑﹐是人不能自利利他﹔聲聞﹑緣覺亦復如是﹐墮解脫坑﹐不能自利及以利他。」

爾時﹐無畏菩薩卽脫己身所著上衣﹐以報寶女說法之恩。爾時﹐寶女不肯受之。無畏菩薩言「我爲法故﹐惟願受之。」

「善男子﹐法離於貪﹐是故不應說法。而受法者無取﹐是故不應取供養物。法者無貪﹐是故不應貪供養物。法者無我及以我所﹐是故不應以我所物而爲供養。法者淸淨﹐是故不應以不淨物而爲供養。法無身心﹐身心行者非供養也。法非心意識﹐心意識者非供養也。法無牽挽﹐有牽挽者非供養也。法非有無﹐是故有法非供養也。法非諸有﹐是故有想非供養也。法非覺觀﹐有覺觀者非供養也。法無增減﹐有增減者非供養也。法無髙下﹐有髙下者非供養也。法不可說﹑不可聽聞﹑無有名字﹐捨一切聲遠離聖道﹐是故不可以衣供養。法無境界﹐非眼境界至意境界﹐無有屋宅﹐是故不應以衣供養。法者卽是十二因緣﹐非常非斷﹐是故不應以衣供養。法無障礙﹐不顚不倒﹐不可量度﹐無我﹑眾生﹑士夫﹑壽命﹐不生不滅﹐不出無爲﹐是故不應以衣供養。」

無畏菩薩言「寶女﹐如來世尊亦受如是法之供養。」

「善男子﹐如來𨿽受法之供養﹐如法界性而不分別。」

「寶女﹐云何名爲分別法界﹖」

「善男子﹐若言法異﹐法供養異﹐受施者異﹐施者亦異﹐是則名爲分別法界。若不分別法及供養﹑受者﹑施者﹐是則不名分別法界。」

無畏菩薩言「寶女﹐如其法界無分別者﹐云何說言分別法界不分別耶﹖」

寶女言「善男子﹐法界之性𨿽無分別﹐而諸眾生心顚倒故生於分別。善男子﹐如有器故﹐名爲完破﹔若有作業有所取者﹐則名爲破﹐名爲分別。善男子﹐如器𨿽壞﹐器中虛空終不可壞﹐法界之性亦復如是。」

爾時﹐世尊贊寶女言「善哉﹗善哉﹗若有人能成就是法﹐如是之人堪受三千大千世界人天供養。」

佛說是已﹐大眾諸人各各脫身烏多羅僧奉上寶女。

爾時﹐不可說菩薩摩訶薩白佛言「世尊﹐凡可說者卽是世間﹐不可說者卽是出世﹔可宣說者卽是愛心﹐不可說者卽是離愛﹔可宣說者是世間行﹐不可說者是出世行。世尊﹐出世之義無所造作﹐無所作者卽無諍訟﹐無諍訟者卽沙門法﹐沙門法者卽出世法﹐出世法者卽無罪過﹐無罪過者卽是不取不生不滅﹐不生不滅卽是出世﹐出世之法不可宣說不可顯示。以是義故﹐一切諸法不可宣說。」

爾時﹐眾中有一天子﹐名曰勝意﹐語不可說菩薩言「善男子﹐若一切法不可說者﹐眾生云何而得言說不可說言﹖」

「善男子﹐汝寧知響有言說不﹖」

勝意言「善男子﹐響者皆從因緣而有。」

「善男子﹐是響之因﹐爲定在內﹐爲定在外﹖」

天子言「善男子﹐如是因者﹐不定在內﹐不定在外。」

「天子﹐一切眾生彊作二想而有所說﹐諸法之性實不可說。」

天子言「善男子﹐若不可說﹐云何如來宣說八萬四千法聚﹐令諸聲聞受持讀誦﹖」

「天子﹐如來世尊實無所說﹐無所說者卽是如來。天子﹐汝知何等爲如來也﹖將不謂色受想行識是如來乎﹖將不說佛是去來現在﹐有爲無爲﹐陰﹑界﹑諸入三界所攝﹐是因﹑是果﹑是和合耶﹖或想﹑非想﹑亦想非想﹑非想非非想耶﹖」

「不也﹐善男子。」

「天子﹐若如是等非如來者﹐云何可說﹖若不可說﹐云何而言如來世尊演說八萬四千法聚﹖是故八萬四千法聚實不可說﹐聲聞受者亦不可說﹐不可說者卽是正義﹐義若無說卽是眞實。若可說者則爲不定﹐若不可說則爲可證。若可說者不可爲證。何以故﹖以顚倒故。」

爾時﹐勝意天子白佛言「世尊﹐是不可說菩薩所說﹐誰當信之﹖」

爾時﹐不可說菩薩以神通力﹐化作比丘作如是言「我今深信是不可說菩薩所說。何以故﹖我如如來亦如法界﹐如來諸陰不可宣說﹐我陰亦爾不可宣說﹔如來界入不可宣說﹐我之界入亦不可說﹔如來菩提﹑我之菩提﹐亦爾等無差別。如來了知諸眾生界﹐我亦了知諸眾生界﹔如來轉於無上法輪﹐我亦如是轉於法輪﹔如來入於無上涅槃﹐我亦如是入於涅槃。」

天子言「比丘﹐汝今將非魔所造耶﹖而說是言等於如來。」

比丘言「天子﹐若有人言我異佛異﹐當知是人卽魔弟子。若有說言以我平等觀法平等﹐法平等故眾生平等﹐眾生平等如來平等﹐如是之人卽眞實知能過魔界。」

時﹐化比丘說是語時﹐五百比丘漏盡解脫﹐八千菩薩成就忍辱﹐卽以香華供養比丘。

舍利弗言「諸善男子﹐何故供養是化比丘﹖」

諸菩薩言「大徳﹐誰作是化﹖」

「諸善男子﹐汝今不知是不可說之所化乎﹖」

諸菩薩言「大徳﹐譬如如來復化如來﹐有人供養﹐爲供養誰﹖」

「諸善男子﹐是人卽是供養如來。」

「大徳﹐若有供養是化比丘﹐卽是供養不可說菩薩。」

舍利弗言「善男子﹐是不可說菩薩摩訶薩﹐設何供養任供養之﹖」

「大徳﹐若有智人無有聲行﹐無字無色﹐無名無作﹐無所宣說﹐無自無他﹐無法非法﹐無淨無穢﹐如是供養乃任供養。」

時﹐化比丘語舍利弗言「大徳﹐汝意將無謂我今者異於汝耶﹖」

舍利弗言「不也﹐比丘。何以故﹖如來常說一切諸法皆悉如幻﹐如來如說﹐我亦如信。」

「大徳﹐若有人能供養如來﹐卽是供養化無異也。」

時﹐舍利弗語不可說菩薩言「善男子﹐誰入是化今作是說﹖」

「大徳﹐如鏡中像﹐其誰在中而有像現﹖」

「善男子﹐無在中者﹐直以淸淨四大因緣故有像現。」

「大徳﹐化亦如是﹐法性淨故能作此說。」

「善男子﹐若爾者﹐一切眾生何故不能如是宣說﹖」

「大徳﹐鏡之背後俱不離鏡﹐像何不現﹖」

「善男子﹐鏡背四大不淸淨故。」

「大徳﹐眾生亦爾﹐不能淸淨法界性故不能宣說。」

「善男子﹐汝先後語義不相應。何以故﹖汝常說言﹐一切法界性自淸淨﹐今云何說法界不淨﹖」

「大徳﹐若不爾者﹐汝云何因阿濕比丘得法眼淨﹖」

「善男子﹐我但因其開導﹐除滅客煩惱故名法眼淨﹐實無所得。善男子﹐若有人言我得虛空﹐是義不然。何以故﹖虛空之性常自淸淨。若常淸淨﹐云何可得﹖客云覆故眾生不見﹐除客云故名之爲見。法界之性亦復如是﹐是故我實不得法眼。善男子﹐汝今云何作如是等不相應說﹐言法界性或淨不淨﹖」

不可說菩薩言「大徳﹐汝之所說及我所說者﹐皆是諸佛如來境界﹐非是我等之所知見。」

舍利弗言「善男子﹐若言是說是佛境界非我所知﹐云何復言法界之性無有分別﹖若有分別﹐當知法界則有無量。」

不可說言「大徳﹐法界性一實非無量。」

舍利弗言「善男子﹐如其法界性是一者﹐云何說言是佛境界非我所知﹖若法界一﹐以何因緣一切眾生不名如來﹖」

「大徳﹐汝欲分別眾生﹑如來有異相也﹖」

「善男子﹐如汝先說﹐我不欲令眾生﹑如來有別異想。」

「大徳﹐汝意定謂有無生耶﹖」

「善男子﹐有所謂法界。」

「大徳﹐汝意復謂有邪正耶﹖」

「不也﹐善男子﹐邪正聚者卽是顚倒。」

「大徳﹐汝謂有法不生生耶﹖」

「不也﹐善男子﹐若是不生畢竟不生。」

「大徳﹐汝意謂是不生之法有分別耶﹖」

「不也﹐善男子。」

「大徳﹐如其不者﹐何故說言一切眾生非如來耶﹖若如是者﹐誰是眾生﹖誰是如來﹖」

「善男子﹐我以先解如是之義﹐爲顯智慧故作此問。善男子﹐若有不解汝意所說﹐是諸眾生當墮地獄。何以故﹖以生誹謗故。」

不可說菩薩言「大徳﹐如是法者﹐無人能誹﹐無人能受。何以故﹖若有誹受﹐當知是人亦當獲得如是等法。大徳﹐如大力士﹐弱劣之人不能生疑﹔我法亦爾﹐若有不於無量佛邊種善根者﹐終不能疑﹐不能受持。」

「善男子﹐如我解汝所說義者﹐有人信順如是法語﹐勝無量劫行檀波羅蜜﹑屍波羅蜜﹑羼提波羅蜜﹑毗梨耶波羅蜜﹑禪波羅蜜﹑世間般若波羅蜜。」

爾時﹐世尊贊舍利弗言「善哉﹗善哉﹗如汝所說。若有信解如是語者﹐當知是人已於無量阿僧祇劫﹐修行如是六波羅蜜。若有不能信是語者﹐則不能得受佛記莂成阿耨多羅三藐三菩提。若能信者﹐則得受記成阿耨多羅三藐三菩提。舍利弗﹐我念往昔無量劫中修六波羅蜜﹐以不能信如是語故不得受記﹐不成阿耨多羅三藐三菩提﹔其後信已卽得受記﹐成阿耨多羅三藐三菩提。是故當知﹐若有人能信解是語﹐卽得受記成阿耨多羅三藐三菩提。」

不可說菩薩白佛言「世尊﹐以何等分而得受記﹖若過去分得受記者﹐是義不然。何以故﹖是滅法故。若未來分得受記者﹐是亦不然。何以故﹖以未生故。若現在分得受記者﹐是亦不然。何以故﹖不可說故。若是三分無受記者﹐云何說言菩薩受記﹖」

佛言「善男子﹐若有菩薩摩訶薩﹐信不可說﹐知不可說﹐說不可說﹐於不可說不生怖畏﹐知不可說及色二法無有差別﹔受﹑想﹑行﹑識﹑眼乃至意﹐佛法僧寶﹑生死﹑解脫﹑法界不可說亦復如是。是名菩薩得忍辱分﹐得無生分﹐得無出分﹐得無取分﹐得無污分﹐得無有分﹐得無作分﹔具足成就如是等分﹐於一切法不生二相﹑二心﹑二意﹑二分﹑二緣。若有菩薩能如是觀﹐是名不去不來不住﹐以不住故故無所作﹐無所作故無所願求﹐無願求故不斷不常。若無斷常卽是中道﹐中道卽是十二因緣﹐十二因緣無作無求﹐以是義故名爲甚深﹔無有作者﹐無有受者﹐以是義故復名甚深﹔不生而生﹐不出而出﹐以是義故復名甚深。譬如熾火從因緣生﹐無有作者﹐無有受者﹐是火滅已無有去處﹐無有來處﹔一切諸法亦復如是﹐無有作者﹐無有受者。善男子﹐若有菩薩能如是知﹐當知是人則得受記。」

爾時﹐世尊說是法時﹐八千菩薩得無生法忍﹔得是忍已﹐上升虛空七多羅樹﹐合掌恭敬而說偈言﹕

「若能觀是色陰分﹐及不可說無二相﹐

是人卽獲平等智﹐猶如先佛之所得。

若觀受想行識陰﹐亦復如是無有二﹐

能諦了知不可說﹐卽得受記如先佛。

若欲觀察入界等﹐及一切法無二相﹐

無聲無字無有節﹐是故諸法不可說。

不可說分三世分﹐卽是一分無差別﹐

實性眞相悉平等﹐如是觀名義菩薩。

貪欲瞋恚及愚癡﹐空無相願悉平等﹐

生死涅槃無差別﹐佛法僧寶亦無二。

一切法義不可說﹐無有生滅如虛空﹐

無作無受如火性﹐從緣而生非緣滅。

滅已不知去來處﹐一切諸法亦如是﹐

諸法皆從因緣生﹐因緣斷故名爲滅。

若法不生而不滅﹐亦復不常而不斷﹐

卽是甚深十二緣﹐更不從緣而出生。

本無有生而今生﹐本無有出而今出﹐

無有造作無受者﹐無有諸因及果報。

亦復非有而非無﹐非有彼此二種相﹐

亦不在內非在外﹐卽是甚深十二緣。

是法本無而今有﹐已有之法後還無﹐

若是有法三世攝﹐當知性相如前說。

若是內法外中無﹐外法之性內中無﹐

一切諸法亦如是﹐是名第一眞空義。

一切眾生心本性﹐淸淨無穢如虛空﹐

凡夫不知心性故﹐說客煩惱之所染。

若諸煩惱能污心﹐終不可淨如垢穢﹐

諸客煩惱障覆故﹐說言凡夫心不淨。

如其心性本淨者﹐一切眾生應解脫﹐

以客煩惱障覆故﹐是故不得於解脫。

心不能生次第心﹐心不能見次第心﹐

一切諸心從緣生﹐是故次第心不斷。

若能知見如是心﹐猶如虛空及幻相﹐

是人卽得心自在﹐亦能了知次第心。

猶如幻師所作幻﹐無量世業師亦爾﹐

如心眾生亦復然﹐若知卽得心自在。

若有能得如是忍﹐猶如幻法無因緣﹐

若知如是不生貪﹐不由因緣得解脫。

一切眾生諸心性﹐如來攝爲三世攝﹐

猶如幻物無眞性﹐眾生之心亦復然。

心能了知諸眾生﹐眾生亦能了於心﹐

心者非色不可見﹐如心眾生亦復然。

如眾生性一切法﹐無爲之性不可說﹐

如來學得眞法性﹐是故名爲無礙智。

一切凡夫不知見﹐流轉無量生死中﹐

無明所覆迷於實﹐不知如爾及法界。

法界之性如虛空﹐一切世間不能說﹐

如來修集大慈悲﹐無字法中而演說。

猶如世間六種味﹐各各不能自覺知﹐

眾生𨿽說陰入界﹐而不能了其性相。

眾生智慧不生滅﹐猶如虛空及以幻﹐

遠離一切顚倒故﹐是則名爲淨智慧。

如來覺了一切法﹐無受無作如艸木﹐

若能觀察如是法﹐是人卽得無生忍。

若有無量諸菩薩﹐獲得如是忍辱者﹐

是人卽爲無量佛﹐授其無上菩提記。

若能放捨內外物﹐乃至不惜於身命﹐

能調一切諸眾生﹐是人卽爲佛授記。

若能淸淨諸眾生﹐旣淸淨已不生慢﹐

說諸眾生悉淸淨﹐以是因緣得受記。

若知諸法念念滅﹐爲眾生故修忍辱﹐

復能演說眾生忍﹐因是忍故得受記。

遠離惡法勤精進﹐爲修善法不休息﹐

若能演說勤精進﹐因精進故得受記。

一切諸法本性淨﹐平等無差如虛空﹐

若能演說是平等﹐因三昧故得受記。

若能知法不可說﹐說時不生於怖畏﹐

能以方便化眾生﹐因是智故得受記。」

爾時﹐魔王將四種兵——車兵﹑馬兵﹑象兵﹑步兵﹐來至佛所。魔自化身作比丘像﹐語不可說菩薩言「善男子﹐魔王波旬﹐今將四兵來至佛所﹐汝今欲設何等方便﹖」

不可說言「彼若來者﹐我當令其發阿耨多羅三藐三菩提心。」

比丘言「善男子﹐彼魔波旬都無善心﹐云何能令發菩提心﹖」

不可說言「我當調伏令得善心﹐得善心已以是因緣﹐發阿耨多羅三藐三菩提心。云何調伏﹖我當往彼他化自在王其境界﹐彼當屬我﹔旣屬我已﹐我當隨意而調伏之。」

爾時﹐波旬聞是語已﹐心生憂怖﹐卽欲退還而不能得﹐復作是念﹕「我於今者旣不被縛﹐又不得解﹐亦復不能作神通力。」

時﹐魔卽聞空中聲曰「是不可說神通之力。」

魔王波旬卽時便前向不可說﹐禮拜懺悔而作是言「我今捨離一切魔業。」

不可說言「波旬﹐誰系縛汝﹖」

波旬答言「善男子﹐我無系放而不能行。」

不可說言「善男子﹐如汝今者﹐不系不放而不能行﹔一切眾生亦復如是﹐無系無放而不能行。何以故﹖無明愛等顚倒系縛不得解脫。波旬﹐汝今若欲壞系縛者﹐應當速發阿耨多羅三藐三菩提心。」

波旬答言「善男子﹐一切眾生成就幾法﹐能發無上菩提心耶﹖」

「波旬﹐眾生成就十六種法﹐能發阿耨多羅三藐三菩提心。何等十六﹖所謂常修上心瑩磨諸根﹐勤修諸善莊嚴功徳﹐至心持戒不生悔厭﹐修集大悲憐湣眾生﹐信佛世尊有大慈悲﹐爲諸眾生受行諸苦﹐能壞眾生所有苦惱﹐調伏諸根具足正念﹐心無所畏不求諸有﹐樂求佛智不樂二乘﹐受樂無慢受苦無悔﹐恭敬智慧破壞憍慢﹐知恩報恩具足身力﹐護持正法不斷三寶﹐是名十六。善男子﹐若有眾生具如是法﹐當知是人能發阿耨多羅三藐三菩提心。」

波旬言「善男子﹐眾生若具如是等法﹐能發阿耨多羅三藐三菩提心者﹐我今實無如是等法﹐云何能發無上道心﹖」

不可說言「波旬﹐譬如種樹爲華果實﹐初𨿽未有﹐當知其後必得不疑。眾生若爲向菩提心行﹐亦復如是﹐𨿽未現有﹐漸漸當得是十六法。」

波旬言「善哉﹗善哉﹗善男子﹐如汝所說。」

說是法時﹐天與人眾三萬二千﹐發阿耨多羅三藐三菩提心。

波旬言「善男子﹐云何名爲向菩提心行﹖」

「善男子﹐有三十二法﹐向菩提心而得增長。何等三十二﹖一者﹑至心﹔二者﹑定心﹔三者﹑淨心﹔四者﹑欲心﹔五者﹑不放逸心﹔六者﹑修集善法﹔七者﹑莊嚴趣向無上菩提﹔八者﹑能以四攝攝取眾生﹔九者﹑樂行方便﹔十者﹑調伏眾生﹔十一者﹑能熟眾生﹔十二者﹑能知因緣﹔十三者﹑勤行精進﹔十四者﹑親近善友﹔十五者﹑具足信心﹔十六者﹑具足信心故便生歡喜﹔十七者﹑供養恭敬師長和尙有徳之人﹔十八者﹑能瞻病苦﹔十九者﹑能善思惟﹔二十者﹑如法而住﹔二十一者﹑爲護法故不惜身命﹔二十二者﹑成就總持﹔二十三者﹑具足念心﹔二十四者﹑能說深法﹔二十五者﹑具足智慧﹔二十六者﹑具足諸力﹔二十七者﹑願於菩提﹔二十八者﹑不捨眾生﹔二十九者﹑修集慈悲喜捨之心﹔三十者﹑遊於生死心不生悔﹔三十一者﹑爲受身故莊嚴福徳﹐爲發淨願莊嚴智慧﹔三十二者﹑知一切法不可宣說。是名三十二。菩薩若能增長是法﹐必得阿耨多羅三藐三菩提。善男子﹐譬如秋夜﹐初月增長亦明亦淨﹔眾生未發菩提之心﹐具足如是三十二法﹐亦復如是。善男子﹐菩薩若能具足如是三十二法得妙色相﹐常爲天人之所供養﹐能捨一切不求果報﹐發大誓願淨於三世﹐持戒完淨不漏不破﹐修於忍辱得從聞善﹐無生法忍莊嚴善法﹐身心寂靜不貪善根﹐終不修集愛味諸禪﹐亦不修習緣眾生慈﹐惟修法緣無緣之慈﹐修集大悲作他所作﹐知恩報恩不捨眾生﹐樂聽正法如聞而說﹐演說法時無有食想﹐能調自他離貪恚心﹐以四攝法攝取眾生﹐修行福智二種莊嚴﹐毗婆捨那及捨摩他﹐具足念心淨諸威儀﹐成就獲得四無礙智﹐身口意業從於智慧﹐其心堅固無有退轉﹐常能利益一切眾生。波旬﹐爲諸眾生入佛法故﹐示有文字音聲演說﹐第一義中都無如是文字聲說﹐是則名爲一切法性﹐一切法性性不可說。」

波旬言「善男子﹐若一切法不可說者﹐菩薩云何發大誓願向於菩提﹖」

不可說言「波旬﹐譬如虛空其性無邊﹐是中寧可作井池不﹖」

「不也﹐善男子。」

「波旬﹐若一切法性無不可說者﹐終不可證﹐不可宣說。」

波旬言「云何名爲發菩提心﹖」

不可說言「了知貪性則名發心﹐若復了知瞋癡慳妒﹐陰﹑入﹑諸界﹐無明﹑行﹑識﹑名色﹑六入﹐乃至生老病死大苦﹐是名發心。」

波旬言「一切諸法有何等性﹖」

「波旬﹐一切諸法無出是性。」

波旬言「云何無出﹖」

「夫無出者卽無魔迹﹐魔迹卽是我及我所﹐離我我所是名無出。覺觀因緣行想聚取﹐說想非想﹑生滅善惡﹑有漏無漏﹑有爲無爲﹑世及出世卽是魔迹。若無如是﹐卽是無出。」

說是法時﹐八千菩薩得無生忍。虛空之中出如是聲﹕「善哉﹗善哉﹗波旬﹐說是法時八千菩薩得無生忍。」

波旬言「善男子﹐菩薩具足何等法故得無生忍﹖」

空中聲曰「修集具足六波羅蜜得無生忍。」

爾時﹐不可說菩薩白佛言「世尊﹐惟願如來﹐爲諸菩薩說不可說。」

佛言「善男子﹐若有菩薩行檀波羅蜜時﹐觀身如幻﹐觀受如夢﹐觀於菩提猶如虛空﹐行施之時不見一法﹐是名檀波羅蜜不可宣說。

「若有菩薩觀戒﹑戒地﹐毀戒及地﹐觀諸眾生無有我性﹐觀於法性﹐是名持戒不毀破戒﹔具足戒已不發三眼﹕一﹑持戒眼﹐二﹑破戒眼﹐三﹑菩薩眼。𨿽復持戒不求一法﹐不見菩提去來現在﹐是名屍波羅蜜不可宣說。

「善男子﹐若有菩薩觀諸眾生﹐不生不出而修於忍﹐觀於菩提﹑眾生﹑諸法皆悉空寂﹐眾生空中無瞋喜心﹐亦復不覺一法怨相而修於忍﹐亦復不覺遠離一法而修於忍﹐是名羼提波羅蜜不可宣說。

「善男子﹐若有菩薩勤行精進﹐都不見有身口意等一法是生﹑一法是滅﹐而修精進不壞法界﹔爲度眾生而修莊嚴﹐於空無我不生錯亂﹐爲欲具足一切佛法而行莊嚴﹔聞說佛法卽是無法﹐於是事中不生恐怖﹔淸淨莊嚴如來世界﹐𨿽復莊嚴觀之如空﹐亦不莊嚴轉於法輪。何以故﹖一切法性不可說故。是名毗梨耶波羅蜜不可宣說。

「善男子﹐若有菩薩修禪波羅蜜﹐修已不見過去心性﹐淨本性已不見住處﹐亦復不見貪恚癡心﹑上中下心及無貪恚﹐愚癡﹑慧心亦不分別。何以故﹖如貪恚癡性﹐無貪恚癡亦復如是。如是觀已亦入禪定﹐亦不能作平等平等﹐亦不能以不平等法而作平等﹐亦能了知陰界諸入﹑善惡﹑淨穢﹑有漏無漏﹑世間出世間﹑生死涅槃對治等法。是名禪波羅蜜不可宣說。

「善男子﹐云何名爲不可宣說般若波羅蜜﹖若無慧行﹐無我﹑我所﹑眾生﹑壽命﹑士夫﹐常斷﹑有無等見﹐欲界﹑色界及無色界﹐是名無行。無有諍訟﹐無去無來﹐是則名爲隨於慧行。離無明闇及惡邪見﹐觀如是法卽眞實觀。善男子﹐火災起時一切燒盡﹐無有因緣惟除虛空。菩薩行是不可宣說般若波羅蜜時﹐亦復如是無有因緣﹐見一切法本性盡滅﹐以方便故爲諸眾生宣說涅槃﹔亦知眾生無有名字﹐以方便故宣說名字﹔以慧力故知過去﹑未來說於出滅﹔𨿽復了知無有身心﹐以方便故說於身心﹔𨿽知諸法不可宣說﹐爲眾生故方便而說﹔𨿽知無施及以受者﹐以方便故說施說受﹔𨿽知諸法本性淸淨﹐以方便故說有禁戒﹔𨿽知諸法本無瞋性﹐以方便故修集忍辱﹔𨿽知無修無有遠離﹐以方便故勤修精進﹔𨿽知諸法本性寂靜﹐以方便故修行禪定﹔𨿽知無有生死涅槃﹐以方便故修集智慧﹔𨿽知諸法本性自滅﹐以方便故說於涅槃卽是般若。夫般若者﹐無聲名字﹐不可宣說﹐不可見聞﹐無心無識﹐不取不捨﹐非我我所﹐非有處所﹑形質﹑規矩﹐不髙不下﹐非色非見﹐非對非作﹐非覺非想﹐無有住處﹐非去來現在﹐非色聲香味觸法意﹐非明非闇非是虛空﹐非內非外﹐非作非有﹐非肥非瘦﹐非增非減﹐本性淸淨﹐非貪恚癡﹐亦非狂亂﹐無有邊際﹐不可稱量﹐是名般若波羅蜜不可宣說。」

說是法時﹐魔王波旬於系得脫﹐心生歡喜卽作是言「如我今聞不可說法而得解脫﹐若有善男子﹑善女人聞是法者﹐亦當如我於顚倒中而得解脫﹐一切眾魔不得其便。」

爾時﹐會中萬二千眾生發阿耨多羅三藐三菩提心。

是時﹐阿難白佛言「世尊﹐如是正法﹐名字何等﹖云何奉持﹖」

佛告阿難﹕「是經名爲《方等大集》﹐亦復名爲《不可說法》﹐亦復名《入一切佛法斷一切佛所有名字》。若有人能頂戴受持如是等法﹐卽能獲得阿耨多羅三藐三菩提。」

爾時﹐空中多設伎樂香華﹐供養不可說菩薩。是時﹐三千大千世界六種震動。大方等大集經卷第十九寶幢分初魔苦品第一

爾時﹐世尊故在欲﹑色二界中間大寶坊中﹐與諸眷屬圍繞說法﹐告大眾言「我昔初得阿耨多羅三藐三菩提時﹐住王捨城迦蘭陀長者竹林。爾時﹐城中有二智人﹐一名優波提捨﹐二名拘律陀﹐具足成就十八種術﹐五百弟子常相隨逐。是時﹐二人各相謂言﹕『若有先得甘露味者﹐要當相惠。』時﹐有比丘名曰馬星﹐於其晨朝從禪定起﹐入王捨城次第乞食﹐優波提捨中路遙見馬星比丘﹐卽作是念﹕『我久住是王捨城中﹐初未曾見若人沙門﹑婆羅門等威儀庠序﹐如此人者。我當往問﹐所事何師﹖從誰受法﹖』

「時﹐優波提捨卽往趣彼馬星比丘﹐作如是言﹕『比丘﹐汝師是誰﹖從誰受法﹖』馬星答言﹕『善男子﹐有釋迦牟尼如來大士﹐勝諸出家無上之尊﹐已度生死獲得解脫﹐能度一切無量眾生﹐名之爲佛﹐能悟眾生﹐善作諸行能幹苦河﹐具足成就如是等法﹐卽是我師﹐我從受法。』優波提捨言﹕『汝師常說何等法義﹖』『善男子﹐汝今諦聽﹗我當爲汝分別解說﹕法從緣生﹐通達是因﹐因緣滅故﹐卽是寂靜﹔世間卽苦﹐苦因名集﹐若修八正﹐世間集滅﹔若無苦集﹐我師說言﹐名爲涅槃。善男子﹐我師惟說如是等法。』優波提捨聞是語已﹐得法眼淨﹐名須陀洹﹐卽說偈言﹕

「『我聞比丘說四諦﹐卽得過於三惡道﹐

昔來未聞今得聞﹐昔所未得今已得。

我今已過三惡趣﹐眞實了知道非道﹐

我今誠心歸依佛﹐以能宣說是法故。』

「說是偈已﹐復語比丘﹕『如是世尊今住何處﹖』馬星答言﹕『世尊今在王捨大城迦蘭陀長者竹林之中﹐與迦葉等千比丘俱﹐菩薩十千﹐汝可往彼。』優波提捨言﹕『比丘﹐我今先當還問同學及我徒眾。』時﹐優波提捨敬意禮拜馬星比丘﹐右繞三匝還所住處。拘律陀梵志遙見優波提捨﹐卽便問言﹕『優波提捨﹐汝今諸根淸淨悅豫顏色光澤﹐將非獲得甘露味耶﹖』『善男子﹐我已得矣。諦聽﹗諦聽﹗當爲汝說﹕法從緣生﹐通達是因﹐因緣滅故﹐卽是寂靜﹔世間卽苦﹐苦因名集﹐若修八正﹐世間集滅﹔若無苦集﹐我師說言﹐名爲涅槃。』拘律陀言﹕『善男子﹐如是之言能盡諸苦﹐卽是梵行﹐能斷邪見一切因緣﹐亦說一切有爲皆空。善男子﹐惟願更說。』優波提捨復如本說﹐說已卽得須陀洹果。拘律陀言﹕『如是之言﹐能過四流度於生死﹐通達五陰永滅煩惱﹐是甘露味我今已得﹐不宜住此。善男子﹐如是師者住在何處﹖』優波提捨言﹕『我聞住在王捨大城迦蘭陀竹林。』

「爾時﹐優波提捨及拘律陀﹐告諸弟子﹕『此間今有釋迦如來﹐我已咨受其所說法。汝等今者欲何所趣﹖』爾時﹐魔王告諸天眾﹕『鴦伽摩伽陀國有二大人智慧最勝﹐一名優波提捨﹐二名拘律陀﹐今欲爲彼瞿曇弟子。若此二人從彼瞿曇沙門受法﹐我境則空。我今欲往轉彼二人出家之心。』爾時﹐魔王卽化其身作馬星像﹐至優波提捨拘律陀所﹐而作是言﹕『善男子﹐我先所說試汝智耳﹗汝旣無答﹐釋迦如來眞實不作如是之言。如來常說﹐無善業果﹐無惡業果﹐若能親近五欲樂者﹐是人卽得甘露法味。又言無有今世後世﹐是故無業﹐若無業者誰作誰受﹖旣無種子﹐云何得果﹖釋迦如來惟作是說。』爾時﹐優波提捨與拘律陀﹐各相謂言﹕『如是語者卽是魔說﹐非如來語﹐又非馬星比丘所說。』魔知是已卽便滅去。

「爾時﹐二人復告弟子﹕『摩納﹐汝常諦觀生老病死﹐世無免者。我今已能永滅諸苦﹐汝等今日欲何志求﹖』爾時﹐魔王復更化作馬星形像﹐而作是言﹕『誰能破壞生老病死﹖譬如有人說言「我能壞彼虛空。」無有是處。若言能壞生老病死﹐亦復如是。』時﹐拘律陀語魔王言﹕『我欲通達淸淨之法遠離諸苦﹗一切出家皆悉無有解脫如是煩惱苦者﹐是故我今欲詣如來。魔王如野狐鳴﹐而云師子吼。色𨿽相似﹐實非師子。魔王汝今𨿽作比丘形像﹐汝之所說非比丘說。夫比丘者破諸煩惱﹐破煩惱語卽是淸淨﹐言無善惡非比丘語。』時﹐虛空中一切諸天﹐各各贊言﹕『善哉﹗善哉﹗善男子﹐一切出家佛道最勝﹐夫佛道者卽是涅槃。汝今不受魔之所說﹐善哉﹗善哉﹗』爾時﹐魔王受大苦惱卽便隱滅。

「時﹐諸弟子白二師言﹕『如師今受瞿曇沙門無上正法﹐我等亦爾﹐當往啟受。』時﹐二大師與五百弟子前後圍繞﹐往迦蘭陀長者竹林。爾時﹐魔王復於其路化作大坑深百由旬﹐欲令諸人不得詣佛。如來知已卽以神通﹐令彼二人所見平坦無有坑崄。魔復於前化作大山髙廣千里﹐如來神力令其不見。時﹐魔復遣百千師子遮其道路。時﹐諸師子見優波提捨及拘律陀五百弟子﹐善心卽生默然潛伏。諸人卽得前至佛所﹐到已頭面禮敬佛足﹐卻住一面而白佛言﹕『世尊﹐惟願如來聽我出家﹐我欲修佛淸淨梵行。』佛言﹕『善來﹗諸善男子﹐恣意修集淸淨梵行。』作是言已﹐具比丘戒。爾時﹐魔王見是二人得出家已﹐卽便化作自在天像﹐向於佛所而說偈言﹕

「『世間若有智慧人﹐具足成就世方術﹐

悉來禮敬供養我﹐我亦爲彼說淨道。

瞿曇若欲度生死﹐今當誠心見歸依﹐

我今所說淸淨道﹐如先佛說無有異。』

「我時以偈答魔王言﹕

「『我眞實知八正道﹐能永遠離破諸苦﹐

汝等眞實不能知﹐無以狐身師子吼。』

「爾時﹐魔王隱自在天像﹐復現梵像而說偈言﹕

「『眞實遠離諸煩惱﹐能過三千大千界﹐

莫爲眾生受諸苦﹐應當默然受禪樂。

世間乃至無一人﹐堪任盛受甘露味﹐

我今憐湣故告汝﹐應當速入於涅槃。』

「我時以偈復答魔言﹕

「『我見世間多眾生﹐能度生死大崄河﹐

如是上中下品類﹐先得度已我乃滅。』

「爾時﹐魔王受大憂惱﹐入於苦宅還其所止。其諸眷屬各作是言﹕『我王何故受是大苦﹖』𨿽作是語無能知者。時魔婇女其數五百﹐身佩瓔珞莊嚴飾好﹐爲魔波旬作諸伎樂﹐歌舞嬉戲以相娛樂。波旬以手而遮止之﹐婇女於是默然而住。從二至七﹐魔亦如是遮止至七。時﹐有一女名曰電光﹐語波旬言﹕『大王何故如是愁惱﹖如失天位﹐火災起耶﹖將無有怨不能壞乎﹖』波旬答言﹕『我有大怨謂釋種子﹗是大惡人成就幻術﹐若不治者我界則空。』諸婇女言﹕『彼釋種子﹐以何莊嚴﹖有何道力﹖誰爲伴黨﹐能空王界﹖』魔王答言﹕『彼人以戒﹑施﹑忍莊嚴﹐無常﹑苦﹑空以爲器甲。若壞眾生諸有受生﹐我莫能知其所住處。具足無上大神通力﹐大慈大悲而爲伴黨﹐能度一切三有眾生﹐是故能令我界空虛。』時諸婇女聞佛功徳﹐賫持香華及諸伎樂﹐來至佛所盡心供養。是大眾中惟佛見之﹐其餘眾生悉無睹者。

「爾時﹐大眾鹹有疑心﹐卽白佛言﹕『世尊﹐如是香華伎樂供養﹐將非舍利弗﹑目揵連等力所作耶﹖』佛言﹕『不也。此是波旬五百婇女供養之具﹐魔王不久當來至此。』時諸婇女聞佛語已﹐心生歡喜﹐卽得不失菩提之心。爾時﹐婇女長跪合掌﹐而說偈言﹕

「『如來永斷諸煩惱﹐能施眾生淨法眼﹐

令眾生度生死河﹐是故至心贊嘆禮。

一切人天贊供養﹐具足無量無邊智﹐

願佛爲我開方便﹐令我得解於女身。

世尊修大空三昧﹐了了通達第一諦﹐

具足法寶大商主﹐願壞魔力調我等。』

「爾時﹐婇女說偈贊已﹐卽還魔所而說偈言﹕

「『王之自在非常我﹐亦未離生老病死﹐

眾苦煩惱繞王身﹐常行癡闇處惡道。

若欲度生老死河﹐當生信心詣如來﹐

我今欲還至佛所﹐咨受甘露斷諸味。』

「爾時﹐波旬生大惡心﹐欲以五系系諸婇女﹐佛神力故而不能系。時諸婇女卽還佛所﹐波旬眼見不能遮止﹐復於空中作毗嵐風﹐欲令諸女處處散滅不見於佛﹐以佛力故不能令壞。爾時﹐魔王啼哭懊惱﹐以大音聲告其妻子﹕『我今喪失大神通力﹗有一毒樹今出於世﹐爲諸眾生說於斷滅﹐成就大幻有巧方便。』魔諸眷屬聞是語已﹐悉來聚集至魔王所﹕『大王何故生大愁苦﹖旣無退相﹐又無火災﹐欲界之中亦無怨敵。』魔王言子﹕『汝今不見﹐世有一人坐菩提樹﹐壞四兵聚猶如猛火焚燒漧艸。世間所有一切智人﹐今已歸屬如此﹐卽是我之怨敵。汝今不見五百婇女﹐捨我而去歸依彼耶﹖汝等若不治彼釋子﹐如此三千大千世界﹐不久當空。汝等各當牢自莊嚴﹐咸共盡力除彼釋子。』魔子言曰﹕『善哉﹗大王﹐我當莊嚴盡其神力。若我能除﹐善哉快矣﹗如其不能﹐復當歸依。』魔王復曰﹕『惡人汝今云何發如是言﹖』『大王﹐瞿曇沙門往獨一己坐菩提樹猶難沮壞﹐況今眷屬無量殷多而可除滅﹖』魔王言﹕『愛子若能殺彼瞿曇沙門﹐甚善﹗甚善﹗如其不能﹐自守土境。』

「爾時﹐四兵其數無量﹐滿閻浮提髙八十由延﹐放大惡風﹐降注大雨﹐手拍須彌動四天下﹐出大惡聲如大龍王﹑夜叉﹑諸鬼﹐振動一切河池泉源。一切龍﹑鬼﹑人﹑天之等﹐鹹皆怖畏心驚毛豎。時﹐彼魔眾於須彌山取一大石﹐欲令覆蓋王捨大城迦蘭陀林諸善男子。我於爾時卽入破魔力勢三昧﹐魔子爾時所雨刀槊箭石火毒﹐以我力故﹐皆悉變爲憂缽羅華﹑缽頭摩華﹑拘勿頭華﹑分陀利華墮王捨城﹐復雨種種微妙好香﹐變是惡聲作如來聲﹑法聲﹑僧聲﹑神通之聲﹑波羅蜜聲﹑不退轉聲﹑菩薩之聲﹑破四魔聲﹑涅槃音聲﹐壞其惡風令無遺余。其土所有一切艸木﹐悉皆變爲微妙七寶。我身爾時髙至初禪﹐三十二相﹑八十種好﹐放大光明悉照三千大千世界。其中所有一切天人﹐諸龍﹑夜叉﹑阿修羅﹑迦樓羅﹑緊那羅﹑摩睺羅伽﹑人非人等﹐地獄﹑畜生﹑餓鬼等類﹐皆見我身。無量諸天大設供養﹐華香幡蓋伎樂之屬。三惡眾生稱南無佛﹐卽得解脫受人天身。爾時﹐魔眾見佛示現如是神力皆生信心﹐生信心已卽說偈言﹕

「『我今歸依於如來﹐淨身口意無上智﹐

能示魔界八正道﹐施闇眾生大光明。

具足大力無能勝﹐等視一切如子想﹐

其心平等如虛空﹐故我稽首大商主。

煩惱不污修慈悲﹐獲得吉祥示因果﹐

能施眾生眞解脫﹐是故我今稽首禮。

大慈大悲天中天﹐最勝無上之世尊﹐

說一切法如水月﹐我今敬禮大幻師。

眾生遇重煩惱病﹐是故歸依大醫王﹐

三惡眾生貧七財﹐今當歸依離諸漏。

惟願哀湣聽我懺﹐於佛所生諸惡心﹐

佛是眾生慈父母﹐我今棄捨諸魔業。

我能請召諸眾生﹐爲其發起菩提心﹐

願爲我說無上道﹐具足何等得菩提﹖

我今獻奉妙香華﹐爲眾生故供養佛﹐

親近善友善思惟﹐至心聽受如法住。』

「爾時﹐五百婇女及魔眷屬﹐以妙香華﹑幡蓋﹑伎樂﹐供養於我。此供養具﹐徧至無量恆河沙等諸佛世界﹐一時供養無量諸佛。一切魔眾悉皆睹見一切諸佛形色﹑修短﹑方圓之相﹐等無有異﹔惟師子座﹑世界﹑樹林﹑所居捨宅﹐差別不同。魔眾見已各心歡喜﹐坐於佛邊至心聽法﹐聽受法己還波旬所﹐啟白魔言﹕『我等往至彼瞿曇所﹐盡其神力乃至不能令一毛動。大王當知﹐我今已屬瞿曇沙門。』爾時﹐波旬心惡生瞋﹐卽作是念﹕『我當云何殺彼釋子除滅此怨﹖』爾時﹐波旬及其眷屬﹐心生憂惱﹐入於苦宅。寶幢分中往古品第二

「爾時﹐魔眾復還我所﹐而白我言﹕『世尊﹐我欲大乘念於大乘﹐欲具神通大慈大悲。世尊﹐菩薩摩訶薩具足幾法不近惡友﹐速得成就阿耨多羅三藐三菩提﹖』『善男子﹐菩薩摩訶薩具足四法不近惡友﹐速得成就阿耨多羅三藐三菩提。何等爲四﹖一者﹑若有菩薩不貪諸法﹑不捨諸法﹐不受諸法﹑不覺諸法﹐亦無有我及以我所想﹐行於布施不求果報﹐不生貪著不捨不取﹐亦無覺知我我所想﹐乃至般若亦復如是。二者﹑若有菩薩不見眾生﹑壽命﹑士夫﹐亦復不捨於眾生界﹐不貪不取﹐亦無覺知我我所想。三者﹑若有菩薩不見色﹑聲﹑香﹑味﹑觸﹑法﹐不捨色﹑聲﹑香﹑味﹑觸﹑法﹐不捨不取﹐亦無覺知我我所想。四者﹑若有菩薩能深觀察如是等法﹐於佛正智不生覺觀。何以故﹖斷一切行﹐斷一切智﹐名爲佛智。無有無乘﹐無聲無想無字﹐無有無量﹐無生無出無滅﹐無想無礙無障﹐無見寂靜﹐無我無命無名﹐無明無闇﹐無處無界﹐無根無翅﹐無有思惟﹐無食無貪﹐無淨無垢﹐無塵無節﹐無邊無數﹐無行無受﹐無業無宅﹐無取無作﹐無可顯示﹐無念念滅﹐卽是佛智。猶如虛空﹐如空無覺不可宣說﹐無有染著﹐無有覺知。善男子﹐菩薩具足如是等法﹐不親惡友﹐速得成就阿耨多羅三藐三菩提。

「善男子﹐若有能求如是智慧﹐當知是人能觀二法﹐所謂眼﹑色乃至意﹑法。復有二法﹐生死﹑涅槃。復有二法﹐一生二有。復有二法﹐一常二斷。復有二法﹐眾生﹑壽命。復有二法﹐一此二彼。復有二法﹐一內二外。諸善男子﹐若有欲求如是佛智﹐離是二法﹐觀異法者﹐當知是人則不能得。善男子﹐譬如有人求火取水﹐求水取火﹐求食取石﹐求華取鐵﹐求香取屍﹐求衣取木﹐求於塗香而取虛空。求佛智者﹐若離是二更觀異法﹐亦復如是。」

是時﹐寶坊大會之中﹐有一菩薩名曰地意﹐聞是語已白佛言「世尊﹐不可說義可覺知不﹖若不可覺﹐云何得名一切智耶﹖」

「善男子﹐不可說智卽一切智。善男子﹐我今問汝﹐隨汝意答。於意云何﹖我得如來一切智時﹐有所得不﹖」

地意菩薩卽便思惟﹕「我若說有卽是常見﹐如其說無卽是斷見。我等當遠離如是二邊﹐說於中道。」思惟是已﹐白佛言「世尊﹐如是義者亦有亦無。世尊﹐若不出滅﹐無數無量﹐非明非闇﹐卽是佛智。」

電意菩薩言「世尊﹐若無去來﹐卽是佛智。」

善見菩薩言「世尊﹐無得無離﹐無證無修﹐卽是佛智。」

無盡意菩薩言「世尊﹐若法不爲三世所攝﹐不墮三界﹐非是三結﹑三智﹑三乘﹑陰入界等﹐無有增減﹐卽是佛智。」

金剛意菩薩言「世尊﹐若不分別凡法﹑聖法﹐學無學法﹐聲聞﹑緣覺及以佛法﹐卽是佛智。」

堅意菩薩言「世尊﹐如法無轉﹐卽是佛智。」

寶手菩薩言「世尊﹐若觀諸法生壞之相﹐觀已通達知無得失﹐卽是佛智。」

善覺意菩薩言「世尊﹐三界眾生﹐從意觀意亦不覺意﹐卽是佛智。」

分別怨親菩薩言「世尊﹐若有人能不樂煩惱﹐不厭煩惱﹐不愛不瞋﹐不捨不求﹐不施不念﹐卽是佛智。」

蓮華子菩薩言「世尊﹐不樂罪福得深法忍﹐不覺不知我及我所。若不覺知我我所者﹐卽是佛智。」

月光童子菩薩言「世尊﹐若能觀察一切諸法﹐猶如水月﹐亦不見法有增有減﹐卽是佛智。」

無邊意童子菩薩言「世尊﹐若於諸法不見明闇﹐於一切心不見生滅﹐卽是佛智。」

彌勒菩薩言「世尊﹐若能觀察四種梵行及不善行平等無二﹐卽是佛智。」

無盡意菩薩言「世尊﹐若觀三世﹑六波羅蜜二相無差﹐卽是佛智。」

文殊師利童子菩薩言「世尊﹐若於諸法心無貪瞋﹐亦觀諸法甚深境界﹐亦不了知非不了知﹐亦不觀法有增有減﹐不觀智慧及以無明﹐卽是佛智。」

爾時﹐眾中有一菩薩﹐名曰樂欲﹐語文殊師利言「善男子﹐如來世尊以何因緣﹐說如是等甚深之義﹖」

文殊師利言「善男子﹐爲令眾生遠離邪見得正見故﹐得正見已不生染著﹐無有慳吝﹐不近惡友﹐正命自活﹐不著三結﹐憐湣眾生﹐不著三寶﹐不誑一切﹐於諸眾生不捨不著﹐不著財物﹐不著三界﹐眾生怖畏能爲救護﹐能壞惡道開示正路﹐不著忍辱離一切想﹐滅一切垢﹐除一切闇﹐不求果報。善男子﹐以是因緣求一切智﹐得是智已﹐於聲字句不生覺觀﹐佛語邪語﹑佛行余行﹑佛法余法﹐陰﹑界﹑諸入﹐功徳莊嚴﹑智慧莊嚴﹐十波羅蜜﹑三解脫門﹐業之與果﹐世智佛智﹐於如是法不生分別﹐是故如來說如是等甚深之義。」

樂欲菩薩言「善哉﹗善哉﹗文殊師利﹐實如所言﹐甚深義者卽是佛智。何以故﹖無所覺故。若無所覺故不可說﹐不可說者卽是佛智。若有能知是不可說﹐當知是人卽得佛智。」

佛言「善哉﹗善哉﹗善男子﹐善能分別宣說佛智。何以故﹖不著諸法﹐不生不滅﹐卽是佛智。善男子﹐不著諸法﹐卽不出邊﹐不破壞邊﹐無明﹑涅槃眞無出邊﹐虛空涅槃﹑一切諸法﹑一切眾生不可說邊﹐是虛空邊﹑無掛礙邊﹑無有物邊﹑無有陰邊﹑三行空邊﹐法陰﹑業陰﹑果非果陰﹑聚陰無物無物邊﹑虛空邊﹐一切諸法不可說邊。菩薩摩訶薩若能具足如是等邊﹐卽得佛智。」

說是佛智不可說時﹐一切魔眾得無生法忍﹐捨於粗身獲得細身﹑隨心意身﹑法化之身。復有二萬八千眾生﹐於諸法中得無生忍。九萬二千菩薩﹐得無量陀羅尼。一切眾魔以妙香華伎樂﹐供養贊誦如來﹐作如是言「世尊﹐善知識者﹐卽是一切善法根本。我今遇佛善知識故﹐得大利益。」

佛告﹕「善男子﹐汝當至心觀於諸業。」

爾時﹐世尊卽爲眾會說過去業﹕「善男子﹐過去無量阿僧祇劫﹐劫名電持。時世眾生壽命滿足六萬八千﹐世界名曰妙香光明。是中有佛﹐號香功徳如來﹑應﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊。爾時﹐彼世具足五滓﹐有轉輪王名曰華目﹐王四天下﹐與諸眷屬﹑大臣﹑人民至於佛所﹐以妙香華﹑幡蓋﹑伎樂﹐供養於佛及比丘僧﹐敬意禮拜﹐右繞三匝﹐以偈贊佛﹕

「『佛爲人天所贊嘆﹐遠離諸惡樂寂靜﹐

具足七財破貧窮﹐云何令眾得深智﹖

修集三種解脫門﹐已得離生老病死﹐

能度三惡道諸生﹐云何令眾過魔業﹖』」

「佛言﹕『大王﹐具足三法得甚深智。何等爲三﹖一者﹑至心緣念一切眾生﹔二者﹑修集大悲破眾生苦﹔三者﹑見一切法無有眾生﹑壽命﹑士夫﹐不生分別。又有三法能過魔業﹕一者﹑於諸眾生不生惡心﹔二者﹑修行施時﹐不觀福田及非福田﹔三者﹑觀一切法平等無二猶如虛空﹐不生不滅﹐無行無物﹐無有相貌﹐不可宣說。菩薩具足如是等法﹐得甚深智能過魔業。』

「爾時﹐聖王有一夫人﹐名曰善見﹐與八萬四千諸婇女俱共供養佛﹐旣供養已﹐卽說偈言﹕

「『大千世界無勝者﹐常樂寂靜修子想﹐

善行遠離諸塵垢﹐云何令我離女身﹖

已得遠離一切怨﹐眞實見生老病死﹐

惟願爲我演說道﹐令我具足男子身。

離諸有得無上有﹐能施歡喜增善法﹐

具足十力四無畏﹐云何令我離女身﹖

摧滅四魔修四梵﹐實語具足巧方便﹐

三十二相八十好﹐云何令我離女身﹖』

「佛言﹕『善女人﹐有巧方便﹐得離女身﹐能壞女業﹐乃至得阿耨多羅三藐三菩提﹐終不復受女人之身﹐除其誓願巧方便者﹐所謂寶幢陀羅尼門。若有能修是陀羅尼﹐得離女身﹐淨身口意﹐遠離三障。若有聞是陀羅尼名﹐卽離女身受男子身﹐得具足身微妙智慧﹐淨身口意﹐樂於善行﹐具足多聞﹐遠離惡業及受苦報﹐能滅五逆無間重罪。何以故﹖如是寶幢陀羅尼者﹐卽是過去無量諸佛之所演說﹐爲破惡業增長善法故﹔十方現在無量諸佛亦共說之﹐爲破惡業增善法故﹔未來之世十方諸佛亦共說之﹐爲破惡業增善法故。我今現在亦復宣說如是寶幢陀羅尼門﹐十方現在無量諸佛悉共贊嘆是陀羅尼。善女人﹐若剎利王所領國土﹐若有如是陀羅尼名﹐贊嘆受持﹐讀誦書寫﹐其王則爲十方現在諸佛世尊護念贊嘆﹐乃至阿迦尼吒諸天亦復護念而贊嘆之。是王行住坐臥之處﹐亦有無量天﹑龍﹑夜叉悉共護念﹐令其國土和安無諍﹐無有疫病﹐兵革不起﹐無惡風雨﹐不寒不熱﹐穀米丰熟。諸惡鬼神及惡禽獸﹐悉懷喜心不生惡想。隨是經典所住國土﹐其土若有惡星﹑不祥惡想惡病﹐皆悉除滅。若剎利王興兵攻伐﹐專念是經﹐能伏彊敵令已得勝﹐二王俱念﹐則二兵和同不相侵害。若有國土城邑村落人﹐若畜生有疫病者﹐當寫是持安著幢頭﹐其土不祥疾疫悉皆除滅。若有法師持戒精進﹐月十五日淨自洗浴﹐以妙香華供養三寶﹐升師子座贊陀羅尼﹐是人能護所住國土﹐所有惡相尋卽消滅﹐亦能調伏教化眾生﹐得阿耨多羅三藐三菩提。善女人﹐若有人能讀誦此經乃至一偈﹐如是之人終不復更受女人身﹐亦得不退菩提之心。』

「爾時﹐香功徳佛說是陀羅尼已﹐足指按地﹐卽時大地六種震動﹐乃至十方亦復如是。其中所有天﹑龍﹑夜叉﹐以佛如來功徳力故心生歡喜﹐亦見亦聞說陀羅尼。爾時﹐如來說寶幢陀羅尼曰﹕

「『南無婆伽婆帝樹帝三藐伽陀婆娑失利頭多陀伽多也那摩捨迦牟那頭多他伽多也哆陀伽多也哆陀也他闍落翅闍落翅目翅闍隸闍羅闍憐泥闍羅跋賴帝闍醯隸波羅富婁沙三摩奢阿摩彌沈摩彌摩訶彌闍摩彌婆羅彌婆婆毗婆婆毗婆婆毗婆闍毗婆羅訶婆隸蓰闍訶彌婆羅訶婆隸蓰阿羅闍醯闍鬥目呿婆沛羅婆沛羅私陀跋賴坻檀帝隸檀帝羅檀帝隸修隸毗訶伽旃陀毗訶伽旃陀毗訶伽斫啾樹提沙毗呵伽薩婆叉裔帝多凡修羅毗訶加闍羅闍羅迦奢彌隸呵奢彌隸呵奢彌隸呵奢彌隸呵奢彌隸呵奢彌隸呵毗婆車陀羯摩豆寧豆寧豆寧溫摩渥毗婆車提闍那喫栗多阿訥婆陀隸奴鴦崛隸多崛隸毗婆崛隸究羅呵因陀婆隸婆訶那毗婆車陀羯婆遮婆坻遮婆坻遮婆坻呵暮阿陀捨尼婆隸跋坻婆師久摩羯摩樹坻羯闍醯闍醯樹坻膩迦毗羅娑毗羅娑毗羅娑毗羅娑毗賴闍毗賴闍劫婆摩訶劫婆醯利嘻隸嘻隸阿那婆坻曇摩檀那闍那阿婆羅彌隸絁阿羅軍陀波食毗婆坻那帝隸婆凡羯摩叉帝婆羅咄頗婆富婁沙多凡阿三摩三摩三摩毗坻若多陀阿竭陀莎訶』

「爾時﹐世尊卽爲大眾說陀羅尼﹐五百婇女聞已卽得男子之身﹐復有無量人天諸女亦受男子身﹐及得不退菩提之心﹐永斷一切決定女業。善男子﹐爾時夫人聞是持已﹐所將八萬四千女人亦轉女身得男子身﹐復有無量人天婦女亦轉女身得男子身。爾時﹐聖王以四天下委付千子﹐與無量人出家修道。

「爾時﹐復有無量諸天各作是念﹕『轉輪聖王以何因緣捨國出家﹖』復相謂言﹕『此界如來演說妙法﹐以法力故女轉爲男。有人出家能施袈裟﹐爲諸白衣說人天樂﹐壞三惡苦滅一切有﹐摧諸魔業令魔受苦﹐魔旣受苦不樂聽法。大幻師者﹐謂香功徳沙門是也。』復有說言﹕『當知沙門卽是魔也。何以故﹖能轉女身得男子身。』時﹐有大臣名曰善行﹐作如是言﹕『我諸婦女悉爲男子。汝等無量妻妾諸女﹐亦捨本形受男子身﹐剃除須髮﹐被著袈裟﹐咸皆歸向屬彼沙門。惟我一己獨住不往﹐我等當捨是國土去﹐永不見聞是大惡人。』爾時﹐諸人聞是語已﹐唱言﹕『善哉﹗我今若欲不見不聞﹐遠離惡沙門者﹐當入深山。』爾時﹐諸人旣入山已﹐捨家修集婆羅門法﹐作如是言﹕『無有解脫﹐無善惡果。此世今有一沙門出﹐宣說斷見﹐說於魔業欺誑眾生﹐是大幻師。若人往見聽其所說﹐親近禮拜﹐供養恭敬﹐心卽狂亂無所曉知﹐剃除須髮﹐被著袈裟﹐捨家所有受乞食制﹐住於冢間受一食法﹐於生死中生厭離想﹐不樂受於五欲之樂及諸香華瓔珞伎樂﹐不樂宣說世間之事﹐具足如是諸不善法。說斯斷見行於魔業﹐是諸眾生之大怨仇﹐教化無量無邊眾生﹐令生斷見。若不見聞﹐得大利益。』

「時﹐華目比丘聞無量人生大邪見﹐卽作是念﹕『我若不能調伏如是邪見眾生﹐云何當得阿耨多羅三藐三菩提﹖』時﹐華目比丘卽便往請香功徳佛﹐與無量比丘僧﹐周徧國土城邑聚落處處說法﹐所謂遠離惡法﹐修進善法﹐或說大乘﹐或緣覺乘及聲聞乘﹐或沙門果﹐或比丘戒﹐或優婆塞戒﹐或說三歸﹐或復演說轉女身法﹐或說寶幢陀羅尼門﹐或說十善。說是法時﹐破除無量眾生疑网﹐生於善心﹐發於阿耨多羅三藐三菩提心﹐令無量眾生來至佛所。惟除一人﹐善行大臣向彼華目﹐發惡誓願﹕『汝若未來成無上道﹐我當於汝成佛國土而作惡魔﹐詣菩提樹作大恐怖。若成佛已﹐當壞汝法。若我於汝生信心者﹐汝便當與我受記莂。』

「諸善男子﹐爾時比丘﹐卽我身是﹔夫人善見﹐卽彌勒是﹔善行大臣﹐魔波旬是。波旬﹐汝於爾時發是誓願﹐若於我所生信心者﹐當與受記。是故我今稱汝本願﹐與受阿耨多羅三藐三菩提記。波旬﹐汝於往昔香功徳所﹐禮拜供養﹐以是善根﹐我今與汝授菩提記。」

說是法時﹐五百婇女得男子身﹐無量眾生以三乘法而得調伏。大方等大集經卷第二十寶幢分中魔調伏品第三

爾時﹐世界百億魔王悉來集聚﹐至波旬所。波旬語諸魔王言「諸善男子﹐汝等知不﹖有釋種子出現於世作大幻術﹐六年苦行趣菩提樹。我於爾時﹐將領三萬六千億眾﹐至於彼所然我盡力﹐乃至不能動金剛座。爾時﹐瞿曇於菩提樹成就幻術﹐以幻力故﹐令此三千大千世界六種震動﹐使我眷屬顚倒墮落如樹拔根。當爾之時﹐釋子成就無相幻術﹐以幻力故﹐十方智人悉皆歸屬。推求瞿曇所度眾生﹐心相所在莫知其處。若有人能至心歸依﹐盡力不能動其一毛﹐不可誑惑﹐不可怖畏。我今婇女五百之眾﹐及諸眷屬悉復歸向﹐而我不能遮止動轉。汝等今者福徳弘大﹐多有幻力﹐若能有心見助佐者﹐然後我能壞彼釋子斷絕其命﹐亦能摧破諸歸依者﹐滅沙門法增長魔業﹐爾時我當受無上樂。」

爾時﹐有魔名曰親近﹐卽作是言「彼釋子者﹐悉已成就無量功徳﹐功徳莊嚴﹐智慧莊嚴﹐不住諸有悉能調伏一切眾生﹐能壞種種眾苦煩惱﹐身淨心淨﹐汝等不能起惡加害。」

波旬言「我諸眷屬爲彼釋子之所誑惑﹐汝等若不作方便者﹐如是世界不久當空。」

復有魔言「如來不住一切諸有﹐心淨身淨﹐遠離一切諸惡煩惱﹐於三界中而得解脫﹐一切有爲不能系縛﹐是故名爲無上寂靜。如是寂靜﹐誰能毀害﹖」

波旬言「若欲界中所有眾生﹐貪著五欲歸釋子者﹐是人則能破壞四魔。是等惡人若不治者﹐汝等云何能治欲界﹖」

復有魔言「彼釋子者如幻如炎﹐不可宣說﹐無有處所﹐無諸障礙﹐如是之人云何可害﹖」

波旬言「釋子於此欲界之中﹐受食供養誑惑眾生﹐我當云何而不治耶﹖」

復有魔言「我今所有神通之力﹐及我眷屬神通之力﹐不及釋子神通之力十六分中一﹐我當云何而能加害﹖」

波旬言「若彼瞿曇入城乞食﹐我當方便令其終日不得一粒﹐當放大石罵辱使瞋。我惟一己猶望能辦﹐況於汝等多諸眷屬﹗」

復有魔言「設使造作如是等事加彼釋子﹐不能令彼生瞋喜心。若不瞋喜﹐云何可害﹖」

波旬言「彼釋子者有大智慧﹐以智力故瞋處不瞋﹑喜處不喜﹐修集大慈大悲之心﹐於諸眾生平等無二﹐是故於我不生瞋喜。」

復有魔言「若爲三界所系縛者﹐我則能害。彼釋子者﹐不爲三界之所系縛﹐我何能害﹖」

波旬復言「汝等若能隨我計者﹐害彼不難﹗汝等悉作比丘﹑比丘尼﹑優婆塞﹑優婆夷像﹐至諸國土城邑聚落﹐向諸國王﹑大臣﹑長者﹐作如是言﹕『我等已屬沙門瞿曇。沙門瞿曇實非沙門空言沙門﹐非婆羅門虛自稱言是婆羅門﹐實非持戒現持戒相﹐眞實破戒不異凡夫。汝等若信﹐善哉﹗善哉﹗如其不信﹐七日之後﹐當雨大石﹑猛火﹑利刀。』作是言已﹐便當於空而降雨之。若作如是種種方便﹐瞿曇眷屬將壞不久。」

時﹐諸魔王咸言「善哉﹗」爾時﹐諸魔各自莊嚴﹐莊嚴畢已﹐趣向鴦伽摩伽陀國。

爾時﹐波旬所有一切獘惡眷屬﹐悉莊嚴已趣向雪山。時﹐雪山中有一仙人﹐名曰光味﹐眷屬五百悉具五通。波旬到已﹐頭面禮敬﹐作如是言「沙門瞿曇悉壞一切異見外道﹐處在大眾宣說是言﹕『一切眾生中實無沙門及婆羅門。』大徳﹐若能與我俱至摩伽陀國﹐我則能壞沙門瞿曇。沙門瞿曇殊不能與大徳論議捔試神力﹗沙門瞿曇若摧滅已﹐一切眾生悉當恭敬供養於汝。」爾時﹐波旬作是語已﹐還來向於無量魔眾廣說上事。

時﹐有一魔復作是言「瞿曇沙門入王捨城﹐乞食之時﹐我當於其中路﹐而作師子﹑虎﹑狼﹑羅剎﹑惡鬼等像﹐令彼見已生怖畏心﹐旣生怖畏不能論議現神通力。」

復有魔言「我當於彼虛空之中﹐降雨大石壞破瞿曇。」

復有魔言「我當詐作瞿曇弟子﹐旣爲弟子當得親近﹐得親近已當斷其命。」

復有魔言「我當現作長者之像﹐設食請之。彼若受請﹐我當害之。」

復有魔言「我當現作淫女之像﹐至諸王所﹐云彼瞿曇與我交通。」

復有魔言「我當至彼瞿曇沙門﹐現壞其身而爲七分。汝等當言﹕『如此屍者瞿曇所殺。』」

復有魔言「我當於彼虛空之中﹐大聲唱言﹕『沙門瞿曇是大惡人﹐若有男女供養之者﹐命終當生阿鼻地獄。』」

爾時﹐世尊知魔心已﹐變此三千大千世界悉爲金剛﹐以遮石雨﹑火雨﹑刀雨﹐悉令眾生眼不睹見如是魔業。

爾時﹐世尊四大弟子﹐入王捨城次第乞食。

時﹐舍利弗從東門入﹐中路值遇五百魔子執持刀杖﹐語舍利弗﹕「汝若歌舞﹐善哉﹗善哉﹗如其不者﹐當斷汝命。」舍利弗言「善哉﹗童子。我今當歌﹐汝等當舞。」諸魔子言「善哉﹗大徳。」

時﹐舍利弗卽說偈言﹕

「我今不求陰界入﹐無量世中誑惑故﹔

若有求於如是法﹐是人終不得解脫。」

時﹐舍利弗說是偈已﹐復說陀羅尼句﹕

「婆呵羅﹝一﹞婆呵羅﹝二﹞婆羅婆呵囉﹝三﹞摩利至嘙羅呵﹝四﹞薩﹝多﹢也﹞婆囉呵﹝五﹞阿摩嘙呵囉﹝六﹞莎呵﹝七﹞。」

時﹐舍利弗說是陀羅尼已﹐五百魔子心得調伏。得調伏已﹐禮拜懺悔﹐卽作是言「大徳﹐我今當發阿耨多羅三藐三菩提心﹐歸依三寶﹐捨離一切魔之惡業。」

爾時﹐大徳大目乾連從南門入﹐中路亦值五百魔子手執刀杖﹐語目連言「汝若歌舞﹐善哉﹗善哉﹗如其不者﹐當斷汝命。」目連答言「善哉﹗童子﹐我今當歌﹐汝等當舞。」諸魔子言「善哉﹗大徳。」

爾時﹐目連卽說偈言﹕

「我今不求陰界入﹐無量世中誑惑故﹔

若有求於如是法﹐是人終不得解脫。」

時﹐目乾連說是偈已﹐復說此陀羅尼句﹕

「阿嘙摩﹝一﹞阿嘙摩﹝二﹞摩囉拏﹝三﹞囉闍﹝四﹞闍呵奢﹝五﹞摩咃﹝六﹞奢摩咃﹝七﹞奢摩咃﹝八﹞伽伽那嘙摩﹝九﹞莎呵﹝十﹞。」

時﹐目乾連說是陀羅尼已﹐五百魔子心得調伏。得調伏已﹐禮拜懺悔﹐卽作是言「大徳﹐我今當發阿耨多羅三藐三菩提心﹐歸依三寶﹐捨離一切惡魔事業。」

爾時﹐彌多羅尼子從西門入﹐中路亦值五百魔子執持刀杖﹐語富樓那﹕「汝若歌舞﹐善哉﹗善哉﹗如其不者﹐當斷如命。」富樓那言「善哉﹗童子﹐我今當歌﹐汝等當舞。」諸魔子言「善哉﹗大徳。」

時﹐富樓那卽說偈言﹕

「我今不求陰入界﹐無量世中誑惑故﹔

若有求於如是法﹐是人終不得解脫。」

時﹐富樓那說是偈已﹐復說此陀羅尼句﹕

「呿竭嘙﹝一﹞呿竭嘙﹝二﹞呿竭嘙﹝三﹞茂遮濘﹝四﹞茂遮濘﹝五﹞阿跋多尼﹝六﹞比跋多尼﹝七﹞莎呵﹝八﹞。」

時﹐富樓那說是陀羅尼已﹐五百魔子心得調伏。得調伏已﹐禮拜懺悔﹐卽作是言「大徳﹐我今當發阿耨多羅三藐三菩提心﹐歸依三寶﹐捨離一切惡魔事業。」

時﹐須菩提從北門入﹐中路亦值五百魔子執持刀杖﹐語須菩提﹕「大徳﹐汝若歌舞﹐善哉﹗善哉﹗如其不者﹐當斷汝命。」須菩提言「善哉﹗童子﹐我今當歌﹐汝等當舞。」諸魔子言「善哉﹗大徳。」

時﹐須菩提卽說偈言﹕

「我今不求陰入界﹐無量世中誑惑故﹔

若有求於如是法﹐是人終不得解脫。」

時﹐須菩提說是偈已﹐復說此陀羅尼句﹕

「娑茂提﹝一﹞比茂睼﹝二﹞茂利蛇闍醯﹝三﹞思隸﹝四﹞思隸﹝五﹞思隸﹝六﹞婆思隸﹝七﹞婆思隸﹝八﹞呵嘙思隸﹝九﹞復多拘置思隸﹝十﹞莎呵﹝十一﹞。」

時﹐須菩提說是陀羅尼已﹐五百魔子心得調伏。得調伏已﹐禮拜懺悔﹐卽作是言「大徳﹐我今當發阿耨多羅三藐三菩提心﹐歸依三寶﹐捨離一切惡魔事業。」

爾時﹐世尊神通力故﹐令王捨城所有眾生一切皆見百由旬地﹐城四門中各各皆有一大弟子。其城中出一大蓮華﹐縱廣滿足二十五丈﹐琉璃爲莖﹐黃金爲葉﹐金剛爲須﹐有無量葉﹐光明遠照。眾生皆見髙出三丈﹐四天王處乃至阿迦膩吒天處﹐亦如是見髙出三丈。

時﹐蓮華中說如是偈﹐諸天世人隨處皆聞﹕

「此世界中一佛出﹐悉能摧伏一切魔﹐

能轉無上妙法輪﹐調伏此間諸眾生。

二足中尊能成就﹐憂婆提捨拘律陀﹐

能破二種煩惱根﹐佛欲來此調眾生。

了知三世如掌果﹐具足三戒所說淨﹐

遠離三垢湣一切﹐佛欲來此調眾生。

具足如意無所畏﹐調伏四眾說四果﹐

常樂說法眞實義﹐聖師子王爲我來。

具足五力及五根﹐成就功徳無礙智﹐

無上世尊爲眾生﹐修悲拔出三惡眾。

調伏六根得上信﹐遠離六入修六念﹐

具足六通眞實語﹐世尊欲來調眾生。

一切眾生煩惱縛﹐處闇不知解脫道﹐

常行魔路不知實﹐貪著顚倒失智慧。

不知此彼及生死﹐貪五欲故遠離禪﹐

是故不能得解脫﹐不能修道報昔善。

眾生不知生老死﹐是故不修三解脫﹐

遠離一切施戒慧﹐是故不出三惡道。

眾生若離五欲樂﹐親近如來聽正法﹐

至心受持一偈義﹐是人解脫如先佛。」

又復偈音聞於色界十六住處﹕

「若有修集淸淨法﹐遠離諍訟修禪定﹐

至心專念諸解脫﹐無有散亂壞煩惱﹐

獲得十三忍辱法﹐遠離惡觸及亂心﹐

出過一切生老死﹐修四無量諸禪定。

永斷常見及斷見﹐過三惡道得正定﹐

深觀無常無我樂﹐獲隨法忍如先佛。

若欲捨樂如涕唾﹐觀一切空行無異﹐

淨於法界及菩提﹐於法無礙如虛空﹐

能壞四魔滅煩惱﹐修集正道諸方便﹐

不畏邪見如師子﹐當親如來則獲之。」

出如是等偈音聲時﹐無量眾生趣蓮華所。爾時﹐波旬耳聞是偈﹐又見王捨城中蓮華﹐無量眾生悉坐其下﹐次第乃至阿迦膩吒﹐亦復如是受大苦惱﹐告諸魔言「諦聽﹗諦聽﹗瞿曇沙門作大幻術。汝等不能造作魔業﹐不久當失所居之處。汝等當雨刀石猛火。」

時﹐有一魔語波旬言「瞿曇沙門﹐悉已成就無量功徳﹐具二莊嚴﹐所謂功徳﹑智慧。彼神力故﹐令我狂亂不能造作魔之事業。我今於彼實懷恐懼﹗」

復有一魔語波旬言「汝今愚癡行於邪道﹐無心之人若見瞿曇尙生信敬﹐況有心者﹗汝今若欲得大利益﹐應當至心歸依宗敬。」

復有一魔語波旬言「波旬﹐汝今云何常樂惡行造作惡業﹖汝當遠離惡魔之業﹗汝今不見如來世尊﹐趣王捨城欲施眾生甘露味耶﹖汝來當共歸依瞿曇。」

爾時﹐無量魔眾乘空而下至王捨城﹐或作王像﹐或轉輪王像成就七寶﹐或復示作自在天像﹐或作沙門﹑梵志﹑尼乾﹐或作四天王像﹑日月等像﹑帝釋梵像﹐或有坐立及以禮拜而贊嘆者﹐或有周徧繞王捨城﹐或有示現上其城上﹐或有靑色﹑白衣﹑白瓔珞﹑白幡﹑白蓋﹐或有黃色﹑赤衣﹑赤瓔﹑赤幡﹑赤蓋﹐或有白色﹑種種色衣﹑種種瓔珞﹑黃幡﹑黃蓋﹐或有赤色﹑靑衣﹑靑瓔﹑靑幡﹑靑蓋﹐或七寶色﹑七寶衣服﹑七寶瓔珞﹑七寶幡蓋﹐或琉璃色﹐或玻瓈色﹐種種色衣﹑種種瓔珞﹑種種幡蓋﹐或有向佛散種種華燒香禮拜﹐或有歌頌贊嘆起舞。

波旬見已舉聲啼哭﹐卽作是念﹕「我今喪失所有福報﹐一切魔眾悉皆歸屬瞿曇沙門。」

爾時﹐波旬語梵天言「我𨿽失福無有伴黨﹐猶故能壞瞿曇沙門。我今當示最後勢力﹐我今能拔如是蓮華。」爾時﹐波旬則趣蓮華﹐𨿽復目睹捉不能得。如世人言我能捉電﹐電𨿽可見而不能捉﹔蓮華亦爾﹐魔𨿽得見而不能捉。

是時﹐波旬心生懊惱﹕「如是蓮華捉之尙難﹐云何可拔﹖」復作是念﹕「我今當出無量惡聲﹐令諸四眾聞已怖畏﹐當捨瞿曇迸散而去。」波旬爾時卽出大聲﹐一切四眾都無聞者﹐惟魔自聞﹐聞已復生大怖畏心。爾時﹐波旬怖畏戰栗﹐兩手拍地而不能著﹐猶如拍空﹔復欲取杖以打四眾﹐亦不能見﹔倍生怖畏舉身戰栗﹐猶如猛風吹動樹葉﹐復作是念﹕「我今永失一切功徳﹑一切神力﹐不如速還本所住處。若不還者﹐必死不疑。」於是欲去﹐莫知道徑﹐復作是念﹕「我今住此﹐瞿曇沙門多將眷屬﹐今至不久﹐如其到者必見屠戮。我今正欲沈身此地﹐復恐此界眾生見之。」是時﹐波旬不能上下四方遁走﹐卽見己身被五系縛﹐見已涕泣愁憂苦惱。

時﹐有一魔名曰聖道﹐作轉輪王像﹐向彼波旬而說偈言﹕

「汝以何緣出惡聲﹐啼哭愁憂受苦惱﹖

如來今將趣蓮華﹐能壞眾生種種苦。

汝等若欲受安樂﹐當至心依無上尊﹔

汝若不樂五系縛﹐應受我語歸世尊。」

爾時﹐波旬聞是偈已﹐卽作是念﹕「爲我得脫﹐當詐歸依非實心也。」卽向如來所住方面﹐合掌說偈﹕

「我今歸依世中尊﹐能壞眾生諸苦惱﹐

亦復懺悔一切惡﹐於佛眷屬更不造。」

時﹐魔波旬說是偈時﹐於五系縛尋時解脫﹐得解脫已欲趣己界﹐復還被縛第二﹑第三乃至第七。爾時﹐波旬旣不得去﹐至心聽法。寶幢分中三昧神足品第四

是時﹐如來四大弟子與諸魔子﹐遊王捨城歌舞頌偈。爾時﹐大地六返震動﹐無量天人悲感啼泣﹕「苦哉﹗苦哉﹗今者如來猶在於世﹐而四弟子爲諸魔眾之所戲弄。」卽共和集﹐往至佛所而作是言「世尊﹐惟願如來放捨捨心。何以故﹖一切諸魔欲壞佛法。」

佛言「我今當入王捨大城﹐教化眾生欲破壞魔業﹐示大神通施作佛事。」

爾時﹐佛欲入王捨城。時諸天眾悲號﹐向佛而作是言「今佛入城實非時也。何以故﹖無量惡鬼彌滿虛空﹐無量魔眾持刀大石。若佛入城﹐如來法燈將滅不久。」爾時﹐如來默然不許。復有天言「世尊﹐王捨城中﹐五百魔子執持刀戟欲害如來。」復有一天啼泣而言「今者釋種不久當壞。」復有天言「無上法船今當散滅﹐三界眾生誰當濟渡令至彼岸﹖」復有天言「一切眾生常爲煩惱之所纏繞﹐無上大師如其滅者﹐誰當令彼得解脫耶﹖」復有天言「世尊﹐不見空中無量魔眾﹐欲雨刀劍﹑大石﹑猛火。惟願如來﹐湣眾生故且莫入城。」復有天言「世尊﹐王捨城中有二萬魔﹐各各示作婆羅門像﹐執持刀劍欲害如來﹔復有二萬持槊待佛﹔復有二萬執持弓箭﹔復有二萬持大炬火。惟願如來﹐受我等語勿復入城。」如來爾時默然不許。

爾時﹐世尊入王捨城門﹐其守城天啼泣向佛作如是言「惟願如來勿復入城。何以故﹖今此城中惡眾彌滿。若使如來於此滅者﹐我當云何見諸天眾﹖魔眾今者欲雨刀劍﹑猛火﹑大石。如來若滅﹐眾生闇行﹐滅大法炬﹐壞大法山﹐生老病死歡喜受樂。」佛於爾時﹐𨿽聞是語亦不許可。時天復言「世尊若不惜身命﹐必欲放捨﹐有六大城﹐何必於此﹖如來若於此間滅者﹐則令我於無量世中得大惡名。」

爾時﹐復有無量諸天俱至佛所﹐作如是言「世尊﹐我已曾見無量諸佛說法教化無量眾生﹐實未曾見如是魔眾。世間眾生常爲無量諸惡煩惱之所圍繞﹐值遇良醫通達無量醫方方便。如來何故﹐放捨大慈大悲之心﹖」復有天言「如來往昔無量劫中爲諸眾生修集苦行﹐今者云何欲捨眾生放棄身命﹖惟願憐湣演說正法﹐調伏一切闇昧眾生﹐願施眾生光明﹐迷行之人示以正路﹐永斷一切三惡道苦。惟願久住﹐莫捨身命。」

爾時﹐復有淨居諸天﹐告諸天言「且勿號哭﹐放捨愁惱。如來具足十力無畏﹐今欲摧滅一切魔眾。假使無量無邊魔眾﹐乃至不能動佛一毛。」

爾時﹐梵王﹑釋提桓因往至佛所﹐白佛言「世尊﹐一切魔眾今者定欲毀害如來。惟願勿往﹐如來當滅一切眾生無明闇行。世尊往昔請諸眾生﹐許以甘露斯事未果﹐云何便欲放捨身命﹖莫猗往昔菩提樹下壞一魔已輕蔑餘者﹐如來若入王捨城中﹐卽便滅沒無復疑也。」

爾時﹐世尊出大梵音聲﹐徧三千大千世界已﹐而作是言「諦聽﹗諦聽﹗假使諸魔悉皆徧滿十方世界﹐盡其力勢乃至不能動我一毛。我昔已請無量眾生許以甘露﹐今當演說第一義諦﹐增長善法﹐說於正道﹐以稱我願。我於往昔無量世中﹐爲諸眾生多受苦惱﹐放捨一切金﹑銀﹑琉璃﹑玻瓈﹑寶貨﹑國城﹑妻子﹑衣服﹑飲食及以身命﹐以妙香華﹑幡蓋﹑燈明供養諸佛﹐受持淨戒﹐修行忍辱﹐誰能以惡加於我身﹖我於眾生常修慈悲﹐誰能令我而滅沒耶﹖如我先已摧魔眷屬﹐當知今者亦能破壞﹐汝等於此勿懷怖畏﹗」

時﹐無量天聞是語已﹐心生喜樂﹐各各而言「南無大士如來世尊﹗壞大魔眾﹐破諸煩惱﹐永斷習气﹐摧憍慢山﹐拔生死樹﹐滅死日月﹐除無明闇﹐勸化一切邪見眾生﹐焦涸四流﹐燃大法炬﹐示菩提道﹐擊大法鼓﹐施諸眾生善法之樂﹐復令覺悟四眞諦相﹐度生死海入無畏處。」說是語已﹐以妙香華﹑幡蓋﹑伎樂供養於佛﹐復以種種微妙好華散王捨城﹐所謂曼陀羅華﹑摩訶曼陀羅華﹑波樓沙華﹑摩訶波樓沙華﹑迦迦羅華﹑摩訶迦迦羅華﹑曼殊沙華﹑摩訶曼殊沙華﹑瞻婆羅華﹑摩訶瞻婆羅華﹑歡喜華﹑大歡喜華﹑愛樂華﹑大愛樂華﹑波利質多華﹑俱毗遮羅華﹑憂婆缽羅華﹑俱物頭華﹑波頭摩華﹑分陀利華﹐如是等華莊嚴徧覆如來行處﹐於路二邊七寶行樹髙一多羅樹﹐間有八味淸泉。上虛空中多有諸天﹐手持上妙七寶幡蓋﹐雨諸雜華﹑金﹑銀﹑玻瓈﹑琉璃等寶﹐牛頭栴檀及白栴檀﹐堅鞭沈水種種華香﹐徧雨如來所行之處。復有種種微妙伎樂﹐一切人民悉共嚴治王捨城外如來行處﹐諸魔眷屬莊嚴城內。

時﹐佛世尊入王捨城﹐爾時心遊首楞嚴定﹐示現微妙八十種好。若事象者卽現象像﹐事師子者現師子像﹐有事牛者卽現牛像﹐事命命鳥現命命像﹐有事兔者卽現兔像﹐有事魚﹑龍﹑龜﹑鱉﹐梵天﹑自在﹑建陀﹑八臂﹑帝釋﹑阿修羅﹑迦樓羅﹐虎﹑狼﹑豬﹑鹿﹐水﹑火﹑風神﹐日月星宿﹐國王﹑大臣﹐男女大小﹐沙門﹑婆羅門﹐四王﹑夜叉﹐菩薩﹑如來﹐各隨所事而得見之﹔見已皆稱南無南無無上世尊﹐合掌恭敬禮拜供養。

爾時﹐雪山光味仙人﹐與其弟子在西門下﹐側立待佛。光味仙人睹見佛身﹐是仙人像﹐爲無量眾生之所供養﹐卽作是言「如是人者﹐眞是大仙﹐堪受世間人天供養。何以故﹖福徳相故。我云何知彼大我大﹖我今當問生姓﹑經書﹑出家久近。」光味仙人卽趣佛所﹐告其弟子摩納﹕「彼仙人者﹐徳相成就了了可知﹐聰明睿哲能解深義。汝等應當至心生信﹗如我所見相書所載﹐是人必能說無上道﹐彼定能令我度生死。」五百弟子同聲嘆言「善哉﹗善哉﹗如和尙言。」

爾時﹐光味與五百弟子﹐前後圍繞卽至佛所﹐作如是言「汝是誰耶﹖」

佛言「是婆羅門。」

光味復言「姓何等耶﹖」

答言「我姓瞿曇。」

又問﹕「受何戒耶﹖」

答言「吾受三戒。」

又問﹕「修集何行﹖」

答言「吾修三空行。」

又問﹕「出家已來爲久近乎﹖」

答言「具大智時。」

又問﹕「汝頗讀誦星宿書不﹖」

答言「汝今讀誦得何利益﹖」

光味復言「我以此法教諸眾生﹐受我語者多獻供養。」

佛言「汝知此書﹐頗能得過生老死不﹖」

光味復問﹕「瞿曇﹐生老病死云何可斷﹖」

佛言「汝若不能斷生老死﹐何用讀誦如是星書﹖」

光味復言「瞿曇﹐汝若不知星宿書者﹐身上何故有星行處。如我知者﹐定謂瞿曇通達如是星宿彼岸。」

佛言「云何名星宿道﹖」

光味答言「謂二十八宿日月隨行﹐一切眾生日月年歲皆悉系屬。瞿曇﹐一切星宿迹有四分。

「瞿曇﹐東方七宿﹐謂角﹑亢﹑氐﹑房﹑心﹑尾﹑箕。若人生日﹐屬角星者﹐口闊四指﹐額廣亦爾﹐其身右邊多生黑子﹐上皆有毛﹐當知是人多財富貴。廣額似像﹐聰明多智﹐眷屬熾盛。其項短促﹐腳兩指長﹐左有刀創﹐多有妻子﹐惡性輕躁。尋命八十﹐四十年時一受衰苦﹐長子不壽﹐心樂法事﹐衰患在火。瞿曇﹐屬角星者有如是相。屬亢星者﹐心樂法事﹐受性多巧﹐聰明富貴﹐多懷慚愧﹐怨不能害﹐樂欲出家﹐受性柔軟﹐輕躁確盡無所隱藏﹐壽六十年﹐三十五時身遇篤病﹐繞頸四指﹐當有瘡瘢﹐不宜子息。瞿曇﹐屬亢星者有如是相。屬氐星者﹐生人受身勇健﹐臣富豪貴﹐壽二十五﹐左有黑子﹐於父母所恆生惡心﹐敬出家人﹐於己眷屬不能增長。瞿曇﹐屬氐星者有如是相。屬房星人﹐受性獘惡﹐愚騃無智﹐巨富豪貴﹐右有黑子﹐壽三十五當被兵死﹐宜於兄弟。瞿曇﹐屬房星人有如是相。屬心星人﹐富貴多財﹐愚癡風病﹐壽三十五﹐頭有瘡瘢﹐有大名聲﹐毒不能中﹐妻子不樂。瞿曇﹐屬心星人有如是相。屬尾星人﹐具諸相好﹐雄壯富貴﹐得大自在﹐兩乳輪相﹐有大名聲﹐身諸光明勝於日月﹐聰明大智無能勝者﹐貪樂出家能調煩惱﹐增長眷屬多有慚愧﹐壽命百年﹐四十五時暫一受苦﹐胸有徳相眾生樂見﹐不宜父母。瞿曇﹐屬尾星人有如是相。屬箕星人﹐樂喜諍訟﹐多犯禁戒﹐受性獘惡﹐人不喜見﹐貪欲熾盛﹐壽六十年﹐貧窮困苦﹐常樂遊行﹐牙齒疏小﹐胸臆確瘦。瞿曇﹐屬東方宿有如是相。

「屬井星人﹐多饒財寶﹐人所恭敬﹐心樂於法﹐臍有瘡瘢﹐壽八十年﹐慈孝供養父母師長﹐先父母喪﹐心無慳吝﹐多有慚愧﹐衰禍在水。瞿曇﹐屬井星者有如是相。屬鬼星人﹐慳吝短壽﹐臍下四指當有黑子﹐不宜父母﹐喜樂諍訟。瞿曇﹐屬鬼星者有如是相。屬柳星者﹐富貴持戒﹐慕樂法事﹐壽七十五﹐增長眷屬﹐死已生天﹐腰有赤子﹐敬受法者﹐人所信伏。瞿曇﹐屬柳星者有如是相。屬七星者﹐樂爲劫賊﹐盜物爲業﹐姦僞諂曲﹐薄福短壽﹐舉動粗獷﹐愚癡狂駭必被兵死。瞿曇﹐七星生者有如是相。屬張星者﹐壽命八十﹐善於音樂﹐首發稀少﹐衰二十七及三十三﹐富貴勇健有大名稱﹐聰明無吝﹐樂法慚愧﹐不宜父母及以兄弟﹐頸有瘡瘢﹐過三十五乃有子息﹐陰有黑子﹐髀有黃子。瞿曇﹐屬張星者有如是相。屬翼星人﹐善知算數﹐慳吝惡性﹐鈍根邪見﹐右有黑子﹐壽命三十三﹐絕無子息。瞿曇﹐屬翼星者有如是相。屬軫星人﹐巨富豪貴﹐多饒眷屬﹑奴婢﹑僕使﹐聰明勇健﹐樂法愛法﹐敬受法者﹐壽命百年﹐死已生天。瞿曇﹐屬南方星者有如是相。

「屬奎星者﹐其人兩頰當有黑子﹐持戒樂法﹐敬受法者﹐富貴樂施﹐身有火瘡﹐壽五十年。瞿曇﹐屬奎星者有如是相。屬婁星者﹐壽命短促﹐貧窮困苦﹐樂見毀戒﹐其心慳吝﹐膝下瘡瘢﹐壽三十年﹐不宜於兄。瞿曇﹐屬婁星者有如是相。屬胃星者﹐不宜父母﹐多失財寶﹐田業舍宅﹐膝有黑子﹐過二十二得大富貴﹐不慳樂施。瞿曇﹐屬胃星者有如是相。屬昴星者﹐樂於正法﹐辯口利辭﹐聰明富貴﹐多有名稱﹐護持禁戒﹐人所敬信﹐死已生天﹐膝有靑子﹐壽五十年。瞿曇﹐屬昴星者有如是相。屬畢星者﹐人所信伏﹐惡性喜斗﹐於己姊妹生於貪心﹐富貴多怨﹐常患胸痛﹐不宜錢財﹐左有黑子﹐壽七十年。瞿曇﹐屬畢星者有如是相。屬觜星者﹐富貴樂施﹐慚愧無貪﹐無有病苦﹐眾生樂見﹐死已生天﹐衰在七十﹐壽滿八十。瞿曇﹐屬觜星者有如是相。屬參星者﹐受性獘惡﹐多造惡業﹐作守獄卒﹐貪欲偏多﹐聰明貧苦﹐壽六十五﹐多有黑子。瞿曇﹐屬西方星有如是相。

「屬斗星者﹐受性愚癡﹐貪不知足﹐貧窮惡性﹐壽命短促﹐當病食死﹐黑色羸瘦。瞿曇﹐屬斗星者有如是相。屬牛星者﹐性癡貧窮﹐樂爲偸竊﹐心多嫉妒﹐壽七十年﹐無有妻子。瞿曇﹐屬牛星者有如是相。屬女星者﹐持戒樂施﹐其人足下多有黑子﹐增長眷屬﹐壽八十年﹐有大名聲﹐無有病痛﹐宜於父母及以兄弟。瞿曇﹐屬女星者有如是相。屬虛星者﹐福徳富貴﹐眷屬愛樂﹐慳吝不施﹐壽六十五﹐其人足下當有黑子。瞿曇﹐屬虛星者有如是相。屬危星者﹐身無病苦﹐聰明持戒﹐通達世事﹐富貴多財﹐壽八十年﹐宜諸眷屬。瞿曇﹐屬危星者有如是相。屬室星者﹐受性獘惡﹐多犯禁戒﹐爲人富貴﹐壽命百年﹐死墮惡道﹐不宜父母及以兄弟。瞿曇﹐屬室生者有如是相。屬壁星者﹐雄猛多力﹐尊榮富貴﹐有大名稱﹐眷屬增長﹐不宜父母﹐壽命千年﹐名聞無量﹐樂法出家﹐敬受法者﹐聰明多智﹐善解世事。瞿曇﹐屬北方星有如是相。

「若有通達如是相者﹐到於彼岸得大智慧。」

佛言「眾生闇行﹐著於顚倒煩惱系縛﹐隨逐如是星宿書籍。仙人﹐星宿𨿽好﹐亦復生於牛馬狗豬﹐亦有同屬一星生者﹐而有貧賤富貴參差﹐是故我知是不定法。仙人﹐汝𨿽得禪﹐我是一切大智之人﹐何故不問解脫因緣﹐乃問是事﹖」

光味又言「汝今現身如世無異﹐而尊其事與仙無別﹐我今眞實不知汝是天耶仙耶﹖龍耶﹖鬼耶﹖聲如梵音﹐色如古仙﹐我從昔來未曾見聞如是色相﹑如是事業﹐是故今問﹐汝爲是誰﹖系屬於誰﹖姓氏何等﹖宣說何事﹖惟願廣說﹐我當聽受。」

爾時﹐世尊卽說偈言﹕

「若有學習著相書﹐是人不能知此彼﹔

若有煩惱所縛者﹐不得解脫常受苦。

我今具足六神通﹐是故名大婆羅門﹔

六波羅蜜是我性﹐以六和敬調諸根。

我已受持三種戒﹐行空無相三脫門﹔

我往初發菩提心﹐爾時得名大出家。

我都不覺一法相﹐是故不說星宿書﹔

法無眾生無壽命﹐是故演說無我淨。

已度三受三行岸﹐斷諸根故無有相﹔

我已眞實知諸法﹐是故獲得大寂靜。

若無掛礙如虛空﹐𨿽行菩提不學法﹐

修集禁戒大忍辱﹐卽得無想大智慧。

若不覺業求果報﹐如法不轉得菩提﹗

心不貪著一切陰﹐亦復不觀於此彼﹐

又不覺知菩提道﹐是能速得菩提道。

無有相貌無想念﹐於一切法無覺觀﹐

亦不貪著於諸法﹐卽能獲得一切覺。

若有修集淨梵行﹐是人得名婆羅門﹔

觀察諸法如虛空﹐是人卽得名大覺。」

於是﹐世尊說是偈已﹐光味仙人及諸眷屬﹐一切皆見如來本身﹔見本身已﹐往善所追﹐卽各獲得寶幢三昧。得是三昧﹐能徧觀察一切三昧﹐故名爲幢﹔於諸三昧而得自在﹐遊入一切三昧境界﹐是故名爲寶幢三昧。

爾時﹐光味合掌恭敬﹐持微妙華滿其手掬﹐說偈贊佛﹕

「如來成就無量徳﹐猶如大海水彌滿﹐

功徳光明甚微妙﹐悉照三千大千界。

勇猛精進大智慧﹐出勝一切諸眾生﹐

具足大慈大悲心﹐是故我禮無上尊。

如來永斷諸煩惱﹐故我稽首大仙師﹐

淸淨金色戒光明﹐我今禮敬於佛日。

能幹眾生諸煩惱﹐能說眞實菩提行﹐

能壞一切煩惱山﹐轉於無上正法輪。

今我修於菩提道﹐爲得無量大智慧﹐

如來具足一切相﹐願記我等菩提時。

我當云何斷煩惱﹐度脫一切苦眾生﹐

演於眞實正眞道﹐平等猶如十方佛﹖

眾生三世造惡業﹐我當云何令其斷﹖

若我身口意善業﹐願此因緣斷彼結﹐

永斷一切煩惱病﹐身受妙樂如先佛。

令眾妙色諸根具﹐遠離諸惡修善法﹐

斷除眾生諸邪見﹐修習具足於正見。

得識宿命樂善行﹐度生死河至彼岸﹐

六波羅蜜得具足﹐知佛深法常住世。

樂降無上大法雨﹐令諸眾生離貧渴﹐

若我身口意惡業﹐今於佛前悉懺悔。

我今所有福徳力﹐施與眾生早成佛﹐

我請一切諸眾生﹐勸之令種菩提子。

我爲眾生受苦時﹐願不生悔及退轉﹐

淨於世界及眾生﹐得無礙智淨法界。

若我眞實得佛道﹐願此所散成華蓋﹗』

爾時﹐光味卽以華散﹐是時三千大千世界六種震動﹐無量眾生生敬喜心。有諸眾生奉事象者﹐見佛是象﹐作如是言「云何此象有大福徳﹐令是仙人敬意供養﹖」乃至若有敬事佛者﹐見彼仙人敬心供養﹐見已生信禮拜贊嘆。爾時﹐世尊出首楞嚴定﹐從定起已﹐一切眾生悉見佛身﹐見已心生供養歡喜﹐各任己力而作供養。

爾時﹐世尊告光味言「善男子﹐一切諸天見汝決定發阿耨多羅三藐三菩提心﹐歡喜踴躍故﹐令是地六種震動。善男子﹐汝當成就無量智慧﹐然後獲得無上佛道﹐乃當復於無量世界燃大法炬。善男子﹐汝於來世過三阿僧祇劫﹐當於此土北方世界﹐名曰香華﹐其界莊嚴如阿彌陀﹐當於彼中得成爲佛﹐名光功徳如來﹑應﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐於無量世宣說大乘﹐終不說於聲聞﹑緣覺。」

爾時﹐大眾耳聞目見光味仙人得受記莂﹐悉共歡喜供養恭敬。五百弟子﹑無量眾生﹐發阿耨多羅三藐三菩提心﹐其意堅固無有退轉。

大方等大集經卷第二十一寶幢分中相品第五

爾時﹐佛知諸魔心已卽入三昧﹐三昧力故令王捨城有十二門﹐一一門中有一如來。爾時﹐諸魔見十二佛﹐自現其身爲五通像﹐乃至示現梵天王像﹐以妙香華﹑幡蓋﹑伎樂供養於佛。佛入城時足指案地﹐令此三千大千世界六種震動。其中天﹑人﹑阿修羅等﹐帝釋﹑梵天及四天王一切眾生﹐悉皆得見十方世界十方眾生﹐皆悉來集王捨大城﹐賫持香華供養於佛。佛神力故﹐令香華中說如是偈﹕

「若欲永斷三惡道﹐應當發起菩提心。

若於生死獨覺者﹐是能度脫諸眾生。

若欲離於惡匆務﹐應當修集於正道。

若有值遇諸如來﹐是人卽得受道記。

如來大士利眾生﹐今來入此王捨城﹐

欲摧一切諸魔眾﹐欲轉無上正法輪。

佛爲五滓諸眾生﹐宣說三乘首楞嚴﹐

如來今欲大授記﹐欲聽實義應往彼。」

是偈音聲周徧而聞﹐迦蘭陀竹林精舍有諸菩薩﹑阿羅漢等﹐悉往集會王捨大城中﹔乃至十方無量世界﹑淨土穢土﹑有佛之處及無佛處﹐一切眾生悉來聚集。爾時﹐世尊入佛莊嚴瓔珞三昧﹐入三昧已﹐令此娑婆世界淸淨莊嚴﹐猶如未來徧見如來所有國土。爾時﹐世尊光明淨妙﹐眾生樂見﹔十方無量微塵世界﹑淨穢等土﹑有無佛處﹐一切眾生亦復如是﹐樂見如來淨妙光明﹐亦復樂聞如來音聲。爾時﹐十方一一方面﹐無量佛土無量菩薩﹐悉來至此娑婆世界王捨大城。

爾時﹐此界具足多有無量菩薩﹐如是菩薩悉共供養如來世尊。或有菩薩於娑婆世界雨諸雜香以供佛養﹐或有菩薩於此世界雨眞珠寶以供養佛﹐或有菩薩於此世界雨妙瓔珞﹐或雨金﹑銀﹑璢璃﹑玻瓈﹑硨磲﹑瑪瑙﹐或雨栴檀﹑沈水諸香﹐或復有雨牛頭栴檀﹐或雨諸華須曼那華以供養佛。或有菩薩以眞實法贊嘆於佛﹐或有現作天帝釋像﹑梵天王像﹑四天王像﹑魔王形像﹑自在天像﹑犍陀天像﹑八臂天像﹑轉輪王像﹑寶像﹑山像﹑樹林等像﹐大臣﹑長者﹑男女﹑師宗﹑牛﹑羊﹑象﹑馬﹑水牛等像﹐作如是像﹐趣王捨城大蓮華所﹐以手觸華華卽爲動。

是時﹐一切魔眾男女大小及諸眷屬﹐皆悉動搖﹐生大恐怖﹐卽作是言「何因緣故我之宮殿如是傾動﹖我等所尊將不退沒﹐失我天耶﹖我等復不欲滅墮乎﹖我往常見如是世界有五滓濁﹐今者何緣寂然淸淨﹖」爾時﹐諸魔悉見十方淸淨菩薩皆來集會娑婆世界﹐見是事已復作是言「以佛世尊光明嚴麗﹐眾生樂見之因緣故﹐乃至不見己之眷屬有一人在。」復作是念﹕「我今何故不往佛所親近供養﹖」

時﹐魔波旬卽至佛所﹐合掌恭敬而說偈言﹕

「我今歸依於如來﹐已得歡喜至心樂﹐

願見放捨還本處﹐還已乃當聽正法。」

爾時﹐世尊說偈答言﹕

「我不勸汝以去來﹐諸法性相亦如是﹐

汝今若有大神通﹐隨意自在無遮者。」

是時﹐波旬復說偈言﹕

「如佛世尊眞實語﹐今者實無遮我者﹐

我適欲還本處時﹐尋卽見身被五縛。」

佛言「我已永斷一切系縛﹐欲解一切眾生系縛﹐我亦不念眾生諸惡﹐是故得名解脫系縛。」

爾時﹐世尊見十方眾生悉來集會﹐卽說偈言﹕

「一切大眾至心聽﹐遠離一切疑网心﹐

我今所說不思議﹐應當諦觀業因緣。

無上世尊甚難有﹐法僧二寶亦復然﹔

人身難得信亦爾﹐施心福田亦復難﹔

無上世尊難得見﹐見已聞法亦復難﹔

難得遠離於八難﹐得如法忍亦復難﹔

其心難得而調伏﹐修空三昧亦復難﹔

修善思惟如法住﹐如是二事亦復難﹔

一切煩惱難遠離﹐獲得菩提亦復難。

我今說趣菩提事﹐猶如世人說變化﹔

我之所說遠離愛﹐能壞闇冥修善法﹔

所示無上正眞道﹐應當至心勤修行。

若欲遠離三惡垢﹐及餘一切諸魔業﹐

不爲煩惱之所害﹐應當從佛聽正法。

若欲具足三種戒﹐應學具足三脫門﹐

卽能破壞三界結﹐亦能過於三惡道。

若不斷絕三寶性﹐爲於正法喪身命﹐

卽能具足無量通﹐是人名爲如法住。

若欲三世無覺觀﹐亦復不著三世法﹐

是人能過於三界﹐亦復獲得如法忍。

一切凡夫無明覆﹐常爲四倒所圍繞﹐

於無法中作法想﹐於無物中作物想﹐

以是因緣名顚倒﹐如是之人行邪道。

若有說言眼見色﹐乃至意能知諸法﹐

如是之人行顚倒﹐流轉生死無量劫。

若有修集四禪定﹐是則名爲世間慧﹐

能度一切諸顚倒﹐亦於生死得解脫。

若能調伏諸眾生﹐亦復遠離於四流﹐

如是之人幹生死﹐亦復能到於彼岸。

若能具足四如意﹐是名菩薩無所畏﹐

亦能永斷於生死﹐令諸眾生脫恐怖。

若能了了知五陰﹐是人能到無漏邊﹐

了知不生亦不滅﹐能令眾生到彼岸。

若能於佛世尊前﹐懺悔發露一切罪﹐

是人遠離於邪見﹐能到生死之彼岸。

若觀生死多受苦﹐行業因緣逕三惡﹐

以近惡友因緣故﹐造作無量之惡業。

若能遠離惡知識﹐亦能遠離諸邪見﹐

是人能觀生死過﹐亦能咨問第一義。

若有能觀第一空﹐是人能服甘露味﹔

我常說於第一義﹐至心聽者無有相。

我說六入眞實空﹐無有造作無受者﹐

眾生顚倒謂有相﹐法性眞實無所有。

若有眾生六受愛﹐是能生於六觸因﹐

如是六觸眞實空﹐一切諸法亦復然。

如一法性諸法爾﹐如一切法一法然﹐

一切諸法無生滅﹐亦無相貌無有物。

我所宣說無勝道﹐一切諸法如一法﹐

若見諸法無性相﹐是人獲得眞實義。

若有修行十三忍﹐卽能度於生死岸﹐

眞知法性眾生性﹐得無上道如先佛。」

於是世尊說是偈時﹐十方如恆河沙等五滓世界一切眾生悉得聞之。一一世界無量眾生﹐聞已卽得不退轉心﹐或有獲得陀羅尼者﹐或復有得三昧定者﹐或有成就得諸忍者。此佛世界無量眾生聞已亦得不退轉心﹐教化眾生於三乘中。

爾時﹐光味菩薩於蓮華邊造七寶梯具種種華﹐合掌恭敬而白佛言「如來佛日大慈悲光﹐無量眾生多受苦惱﹐惟願降注無上法雨﹐除滅眾生煩惱疾病。有諸眾生任爲法器﹐堪受如來無上法味﹐願說八道淨於法眼﹐上升蓮華摧伏眾魔﹐十方世界無量菩薩悉爲證人﹐了了能見諸法空寂﹐無有相貌猶如虛空﹐知法無我。惟願如來憶念往昔初發菩提心時所立誓願﹐如來爾時自言﹕『我若具足十力﹑四無所畏﹐當施眾生甘露法味﹐悉令得度生死大海。』今已果之﹐惟願演說淸淨之法﹐度諸眾生於生死海﹐化無量人於菩提道。」

爾時﹐世尊卽蹬寶梯坐蓮華上﹐徧觀十方告波旬言「波旬﹐汝亦當生歡樂之心。何以故﹖以汝因緣有是大集﹐亦因於汝令我說法。說法因緣斷諸生死﹐度於四流﹐令諸眾生獲得正道得虛空相﹐如是等事皆因於汝。汝當請我﹐我當說法。」

魔波旬言「瞿曇﹐若無瞋心﹑憍慢﹑嫉妒﹐何故惱我而宣說法﹖若有瞋恚﹑憍慢﹑嫉妒﹐云何自言我得解脫﹖」

佛言波旬﹕「我住母胎經歷十月﹐汝於爾時欲來殺我﹐我心於汝亦無瞋恚。我初生時地六種動﹐汝於爾時復降石雨。我飲乳時﹐汝持毒藥置之乳中。我昔初乘香象之時﹐汝動此地令六種震欲令我墮。我在林野修世禪時﹐汝將婇女欲來亂我。我乞食時﹐汝以臭豆持來施我﹐我時𨿽受竟不食之。我初出城﹐汝自變身爲黑毒蛇﹐又作惡賊圍城四邊。我行虛空﹐復放風雨。我下馬時﹐雨大猛火。我苦行時﹐復作惡聲故令五人恐怖捨我。我身羸瘦﹐復放冷風﹐及其洗浴﹐放大暴水。我度河已復欲危害﹐化作無量師子惡獸。受牧牛女所奉乳糜﹐汝復持毒置之而去。我趣菩提道樹之時﹐復於中路降金剛雨。我坐樹下金剛座上﹐復遣四女來嬈亂我。汝𨿽如是欲來害我﹐然我於汝都無惡心﹐如是等事終不能令我心擾亂。復將無量百千萬眾﹐造作種種無量惡事﹐欲令我身不得菩提。我旣獲得阿耨多羅三藐三菩提已﹐復來請我令捨壽命。因於汝故﹐令我於彼娑羅大村乞食不得。又因汝故﹐令阿闍世放大醉象欲令害我。又因汝故﹐提婆達多放下大石。又因汝故﹐令我受彼婆羅門請﹐三月之中食瞰馬麥。又因汝故﹐令我爲彼孫陀利女之所詐謗。又因汝故﹐屍利鞠多火坑毒食以請於我。汝於爾時﹐作如是等無量惡事不能害我﹐今復聚合如是魔眾欲來害我﹐然我於汝都無瞋心。我今當度無量億魔﹐我爲眾生常勤修集慈悲喜捨。汝若不信﹐十方諸佛﹑諸大菩薩可爲明證。惟爲汝故﹐使我於此惡世之中施作佛事。汝𨿽於我作無量惡﹐然我猶故隨逐於汝。我今實無瞋妒﹑憍慢﹐我於汝所修集慈心﹐汝於我所生大惡心。善哉﹗波旬﹐應離惡心﹐啟請於我說無上法。我欲與汝受菩提記﹐旣受記已﹐當廣爲汝宣說法要。汝聞法已﹐當得遠離一切惡業。我常思念種種方便令汝解脫﹐而汝於我常生惡心。我常於汝生憐湣想﹐汝今當捨惡見惡意。我當授汝阿耨多羅三藐三菩提記﹗」

爾時﹐波旬聞是語已﹐生瞋惡心欲還所止﹐復還見身被五系縛﹐欲出大聲而不能出﹐卽吐惡气欲歔殺佛。爾時﹐如來變其惡气成須曼華﹐佛神力故﹐令是化華徧至十方恆河沙等諸如來所而以供養﹐於諸佛上一一化作須曼華蓋。

爾時﹐無量諸佛世尊無量菩薩﹐各各自問其土如來﹕「如是變化﹐誰之神力﹖」

無量諸佛各各說言「娑婆世界釋迦如來﹐欲爲具足五滓眾生演說法要﹐所謂法印句門入陀羅尼﹐能壞一切魔境界力﹐開顯一切佛功徳力﹐豎大法幢不斷佛種﹐能令一切善法增長﹐能壞一切邪見眾生﹐能壞一切惡夢不祥﹐能斷疾病﹑刀兵﹑饑饉﹑鬥訟等事﹐復能調伏一切天﹑龍﹑乾闥婆﹑人﹐熾然慧炬示導一切平等之道﹐能令一切遠離惡見﹐能斷一切諸惡種性﹐能令一切同於一性﹐能護一切城邑聚落﹑沙門﹑婆羅門﹐能知一切星宿運度﹐能學一切世間諸事﹐能令一切遠離惡口獲無礙辯﹐觀一切法通達其性如法而住﹐能說大乘安慰菩薩﹐悉令能得不退轉心﹐能施無上甘露法味﹐能令獲得無生法忍﹐轉正法輪利益調伏無量眾生﹐悉令得住六波羅蜜﹐能令眾生見無上道﹐能降法雨示諸佛事過四魔界﹐入大涅槃金剛法心因緣自在陀羅尼。持欲演說如是等法﹐如過去佛未來諸佛之所宣說。現在十方諸佛世尊﹐住世說法教化眾生﹐皆是金剛法心因緣自在陀羅尼也﹐過去﹑未來諸佛世尊亦復如是。」

爾時﹐諸方無量菩薩各白佛言「世尊﹐我初未曾聞金剛法心因緣自在陀羅尼﹐云何名爲金剛法心因緣自在陀羅尼﹖惟願如來分別解說﹐乃至爲令入大涅槃﹐利益無量人天雜類。」

爾時﹐十方諸佛世尊﹐各各告其諸菩薩言「善男子﹐我亦欲見釋迦如來聽受是法﹐爲欲利益一切眾生﹐爲壞一切眾生惡業﹐乃至爲欲入大涅槃。」

爾時﹐十方諸佛世尊告諸菩薩言「善男子﹐若欲供養一佛世界無量諸佛﹐各欲聽受無上正法﹑所未聞法﹐見大集會﹐宜當往詣娑婆世界釋迦如來所住之處。」

爾時﹐無量諸菩薩等﹐默然而受佛之教敕﹐各作是言「我欲於彼一佛世界供養恭敬無量諸佛﹐亦欲於彼無量佛所聽受種種無量法義﹐亦欲睹見無量神通及以無量不思議事﹐不知彼土有座處不﹖若有座處﹐則得供養聽受正法。」

爾時﹐諸佛告諸菩薩言「善男子﹐汝等不應於如來所生疑慮心。何以故﹖諸佛境界不可思議﹐智慧方便不可思議﹐爲欲調伏一切眾生。善男子﹐娑婆世界釋迦如來﹐智慧方便不可限量。善男子﹐釋迦如來一切眾生陰所攝身﹐一一皆如須彌山王﹐能令葶藶容其座處﹐是名如來智慧方便。亦令眾見葶藶不寬﹑所座不迮﹐而葶藶子其質如本無增減相。復次﹐善男子﹐一切世界所有大地﹐悉令入於一微塵中﹐亦令微塵無增減相﹐是名如來智慧方便。復次﹐善男子﹐一切世界所有諸水﹐悉能令入一微塵中﹐亦令微塵無增減相﹐是名如來智慧方便。復次﹐善男子﹐一切世界所有諸風﹐悉能令入一毛孔中﹐亦令毛孔無增減相﹐是名如來智慧方便。復次﹐善男子﹐一切世界所有諸火﹐悉令入於一毛孔中﹐亦令毛孔無增減相﹐是名如來智慧方便。復次﹐善男子﹐十方所有一切眾生﹐悉能令入一微塵中﹐亦令微塵無增減相﹐是名如來智慧方便。復次﹐善男子﹐一切眾生三世所有身口意業﹐三世所受苦受﹑樂受﹑無苦樂受﹐三世眾生身口意業所受果報﹐三世所有地﹑水﹑火﹑風﹐至一切法界﹐釋迦如來於一念中了了通達﹐亦不稱言我知我覺﹐又不役慮然後而知。善男子﹐釋迦如來具足如是智慧方便住娑婆世界。」

爾時﹐十方無量佛土無量菩薩﹐旣得聞佛無量功徳﹐卽各具足無量神通。寶幢分中陀羅尼品第六

爾時﹐東方有樂世界﹐佛名阿閦﹐與諸無量神通菩薩發彼世界﹐一念來至娑婆世界釋迦如來大集之處﹐到已坐於化蓮華上。無量菩薩亦復如是﹐各各皆坐化蓮華上。如是東方無量諸佛﹑無量菩薩各各來詣娑婆世界﹐到已皆坐化蓮華座。南﹑北二方亦復如是。

爾時﹐西方安樂世界無量壽佛﹐亦與無量神通菩薩發彼世界﹐一念來至娑婆世界釋迦如來大集之處﹐到已坐於化蓮華上。無量菩薩亦復如是﹐各各皆坐化蓮華上﹐各各以己神通福力作供養具﹐或作金沙和微妙香以散佛上﹐或作種種微妙香華﹐或起右繞娑婆世界﹐或有長跪說偈贊嘆﹐或有系心善思惟者﹐或雨金華乃至優缽羅華﹐或以妙眼瞻睹佛身。

時﹐有童子名須菩提﹐以己神力及佛神力﹐出大音聲而說偈言﹕

「諸佛無量大寶幢﹐能壞一切疑网心﹐

我初未曾得見聞﹐如是無量大會眾。

滿此世界無量佛﹐具足福徳諸菩薩﹐

此地卽是大寶塔﹐皆得供養十方佛。

無量諸佛何因緣﹐悉來集是惡世界﹖

今此國土惡眾生﹐亦復不能信佛事。

爲壞一切大魔業﹐爲欲具足大功徳﹐

爲欲示現大神通﹐是故諸佛集會此。

此會若有諸眾生﹐至心生於信喜心﹐

若以此心聽受法﹐是人卽能破魔業。

若欲通達無上乘﹐及欲修行八正道﹐

若欲永斷諸煩惱﹐應當至心聽正法。

諸十方佛及菩薩﹐皆來至此坐化華﹐

釋迦如來欲說法﹐爲護正法住無量。」

如是音聲充徧大會﹐無量菩薩得無量忍﹐異口同聲作如是言「我今坐已﹐惟願如來宣說正法﹐攝一切法無畏微妙﹐能壞魔業過於魔道﹐摧伏魔幢建立勝幡﹐壞諸煩惱調伏怨敵﹐裂諸疑网入種智門﹐過諸怖畏護眾菩薩﹐亦令菩薩一切受樂﹐得諸菩薩慧方便門﹐及以一切安樂之處﹐一切三昧忍辱光明慧方便門﹐三十七品心陀羅尼。惟願如來廣分別說﹐爲令眾生受諸安樂﹐獲得上色﹑上力﹑上樂﹑上觸﹑上辯﹑上念﹑上意﹐爲聞法已不忘失故﹐爲壞國土惡瑞應故﹐受持戒故﹐修集道故﹐不失無上菩提心故。惟願如來爲如是事﹐頒宣廣說是陀羅尼﹐爲護法故﹐不斷一切三寶種故﹐示諸菩薩菩提道故﹐爲不分別虛空法性空相等故﹐顯示明闇﹑有相無相﹑觀平等相此彼法故﹐爲不分別眾生﹑壽命﹑士夫等法﹐不生不滅斷一切相﹐一切變易等相無物﹐虛空實性故。惟願釋迦牟尼如來及與諸佛廣宣分別大陀羅尼﹐爲令無量無邊眾生眞實睹見三寶性故﹐爲令無量無邊眾生發阿耨多羅三藐三菩提心故。」

爾時﹐一切無量諸佛默然許之﹐許已卽入諸佛上妙境界誓願功徳三昧。爾時﹐此間娑婆世界﹐所有地獄﹑畜生﹑餓鬼諸苦卽滅得見諸佛﹐有諸眾生疑网無信卽得淨信。一切眾生悉見無有貪欲﹑瞋恚﹑愚癡﹑憍慢﹑惡見疑网﹑狂亂等病﹐身心寂靜﹐各各皆作如是念言「惟我一人獨坐佛前聽受正法。如來世尊惟爲我說﹐獨調伏我斷諸煩惱﹐如我所請而爲我說。」

爾時﹐世界一切眾生﹐異口同音作如是言「願佛說法﹐我當頂受。」爾時﹐釋迦如來勸此世界所有眾生﹐令供養佛。爾時﹐眾生旣聞勸已﹐卽各供養一切諸佛﹐香華﹑幡蓋﹑伎樂﹑贊嘆。

爾時﹐世尊卽作是言「十方諸佛﹐諦聽﹗諦聽﹗我以往昔本願力故﹐在此世界具足五滓惡眾生中﹐成阿耨多羅三藐三菩提。是諸眾生迷失正道﹐無明所覆﹐失於正念增長煩惱﹐安處三趣樂作十惡﹐遠離善根捨功徳業﹐喜造五逆耽著非法﹐誹謗正典毀呰聖人﹐瞋恚熾盛不樂修慈﹐招提僧物隨意而用﹐於業果報不能深信﹐不樂供養師長﹑和尙﹑有徳之人。爲如是等獘惡人故﹐修集如是大慈悲心﹐以是因緣﹐於是世界而得成道。旣成道已﹐常樂修集勤精進法﹐忍於饑渴寒熱等苦﹐遊諸國土城邑聚落﹐爲諸眾生宣說正法。或有眾生貧窮病苦受身醜陋﹐爲憐湣故﹐受其所施臭穢之食﹐爲欲增長施主福徳﹐皆悉食之。亦受眾生粗澀臭穢獘壞衣服﹐山間﹑河澗﹑空曠林野所有住處悉亦受之。若艸﹑若葉﹑若石﹑若塼﹐爲眾生故隨施受之而臥其上﹐以勤精進修善方便。爲剎利故演說王事﹐爲婆羅門說四毗陀星宿祀天﹐爲諸大臣說治化事﹐爲諸醫師演說四大增減等病﹐爲諸農夫商賈之人說護財谷﹐爲諸女人說護瓔珞﹐勤修諸善得不共夫﹐爲出家者說於忍辱。爲調伏故說如是法﹐未得善利勸之令得﹐未得證者勸令得證﹐未解脫者勸令解脫。爲調眾生受諸苦惱﹐我爲眾生修集慈悲﹐然諸眾生猶於我所生不善心﹐或打或罵﹐或生嫉妒﹐或有說言﹕『沙門瞿曇卽是幻士﹗𨿽贊持戒自畜妻婦﹐𨿽贊慈心而害眾生﹐贊捨富貴自往王家。瞿曇沙門善知方術﹐𨿽畜妻婦不生子息。瞿曇沙門能治女身故﹐令末利生愛重心。瞿曇沙門善知咒術故﹐令須達生宗敬想。瞿曇沙門善知藥法﹐是故其身常有光明。』得如是等無量惡名。或有以石土木刀毒遙見打擲爲欲殺我﹐爲殺我故﹐放惡象毒蛇﹐於我住處放大猛火﹑糞穢不淨﹐造作種種諸惡方便﹐欲壞我法﹐爲滅我法﹐爲摧法幢﹐爲破法船﹐爲壞法性﹐爲破法藏。

「十方諸佛惟願觀察﹐過去諸佛有於如是五滓世界成得佛道﹐無有不說如是大集金剛法心因緣自在陀羅尼者﹐爲壞一切諸魔力故﹐爲三寶種不斷絕故﹐爲諸眾生增善法故﹐爲壞一切佛法怨故﹐爲令眾生遠離苦故﹐滅身口意諸惡業故﹐爲令人天性調柔故﹐爲諸國土受安樂故﹐爲破世間諸惡相故﹐爲令眾生悉得具足六波羅蜜故﹐爲發無上菩提心故﹐爲教菩薩善方便故﹐爲令菩薩次第住故。以如是等諸因緣故﹐過去諸佛爲如是等五滓眾生﹐說是大集金剛法心因緣自在陀羅尼也。今此世界十方諸佛悉來集會﹐惟願諸佛﹐各說如是陀羅尼咒﹐爲憐湣故﹐爲當流布大乘經故﹐爲此世界法久住故﹐令諸惡魔不得便故。」

爾時﹐諸佛卽皆同聲﹐說此陀羅尼句﹕

「安伽邏﹝一﹞安伽邏﹝二﹞半伽邏﹝三﹞婆婆伽邏﹝四﹞婆邏嘙伽邏﹝五﹞婆虵比呵﹝六﹞曼囉婆毗﹝七﹞阿﹝口﹢企﹞﹝八﹞阿佉婆呤﹝九﹞題咩﹝十﹞度慕泯﹝十一﹞翹婆知﹝十二﹞翹由離﹝十三﹞三摩婆阿尼﹝十四﹞三摩多婆提泠﹝十五﹞阿彌﹝十六﹞阿移﹝十七﹞陀摩翹闍﹝十八﹞彌囉﹝少／兔﹞破犁﹝十九﹞破羅婆泯﹝二十﹞伽濘﹝二十一﹞伽那婆邏泯﹝二十二﹞希利﹝二十三﹞希提﹝二十四﹞希邏﹝二十五﹞翹希邏﹝二十六﹞譫婆提﹝二十七﹞婆迦斯﹝二十八﹞吒迦泯﹝二十九﹞吒迦婆邏泯﹝三十﹞伽那嘙呵泯﹝三十一﹞希利泯﹝三十二﹞屍利泯﹝三十三﹞頻地利嘙泯﹝三十四﹞具婆希﹝三十五﹞酬泠﹝三十六﹞彌囉酬泠﹝三十七﹞酬蓰﹝三十八﹞阿其離﹝三十九﹞阿婆彌﹝四十﹞婆利也﹝四十一﹞多哆旦﹝四十二﹞富流﹝四十三﹞希利﹝四十四﹞戰地離﹝四十五﹞摩陀彌﹝四十六﹞陀彌﹝四十七﹞究周流﹝四十八﹞牟周流﹝四十九﹞阿遮吒﹝五十﹞至利﹝五十一﹞至彌利﹝五十二﹞遮婆呵﹝五十三﹞周婆﹝五十四﹞周婁﹝五十五﹞悉囉嘙呵﹝五十六﹞究婁﹝五十七﹞娑羅究洞﹝五十八﹞究侗﹝五十九﹞摩訶娑邏娑﹝六十﹞﹝豆﹢斤﹞侗﹝六十一﹞﹝豆﹢斤﹞侗﹝六十二﹞摩訶薩哆希力陀蛇﹝六十三﹞富羆﹝六十四﹞修富羆﹝六十五﹞度摩波利呵利﹝六十六﹞呵婆移﹝六十七﹞流之濘﹝六十八﹞迦邏叉﹝六十九﹞阿陀摩兜﹝七十﹞比婆呵﹝七十一﹞提提利﹝七十二﹞摩摩利﹝七十三﹞波捨佉﹝七十四﹞或或邏﹝七十五﹞路迦比那蛇迦﹝七十六﹞婆時利﹝七十七﹞嘙時羅陀呤﹝七十八﹞嘙時離陀提﹝七十九﹞斫迦邏婆時離﹝八十﹞遮居離﹝八十一﹞遮迦邏婆提﹝八十二﹞陀呤﹝八十三﹞陀呤﹝八十四﹞婆泠﹝八十五﹞牟離吒呤﹝八十六﹞休休呤﹝八十七﹞多伽頻婆呤﹝八十八﹞舍利奢﹝八十九﹞流流周﹝九十﹞之利周利﹝九十一﹞牟呤慕陀呤﹝九十二﹞慕荼濘﹝九十三﹞慕荼濘﹝九十四﹞伽伽邏尼﹝九十五﹞牟荼濘﹝九十六﹞散婆邏牟荼濘﹝九十七﹞提提羅蛇尼﹝九十八﹞摩醯首羅邏蛇尼﹝九十九﹞律師婆尼﹝一百﹞陀邏嘙至﹝百一﹞戰荼羅素咩﹝百二﹞薩婆薩寫阿提﹝口﹢悉﹞多﹝百三﹞車陀兜嘙阿那﹝百四﹞摩彌尼﹝百五﹞嘙羅邏提﹝百六﹞烏闍其離﹝百七﹞比比那﹝百八﹞嘙那訶邏﹝百九﹞復佛呤﹝百一十﹞仇畱﹝百一十一﹞仇畱﹝百一十二﹞牟畱﹝百一十三﹞牟畱﹝百一十四﹞希希﹝百一十五﹞希希﹝百一十六﹞阿邏﹝百一十七﹞阿邏﹝百一十八﹞迦迦荼婆呵﹝百一十九﹞希希多﹝百二十﹞阿由那﹝百二十一﹞鞬荼譫婆斯﹝百二十二﹞竭陀尼﹝百二十三﹞阿婆陀呵濘﹝百二十四﹞末力伽比流﹝百二十五﹞破羅薩哆﹝百二十六﹞阿路沙嘙提﹝百二十七﹞希利希利﹝百二十八﹞夜哆婆闍蛇﹝百二十九﹞莎其羅﹝百三十﹞夜哆波蘭遮﹝百三十一﹞希力陀婆呵﹝百三十二﹞薩多波利嘙嘙﹝百三十三﹞末力伽毗盧呵尼﹝百三十四﹞阿遮羅佛提﹝百三十五﹞陀蛇波羅邏遮波遮蛇﹝百三十六﹞賓荼希力陀蛇﹝百三十七﹞戰陀邏嘙邏濘﹝百三十八﹞阿遮呤輸陀濘﹝百三十九﹞波邏冀邏摩力伽﹝百四十﹞伊羅﹝百四十一﹞波邏冀邏摩力伽﹝百四十二﹞伊羅﹝百四十三﹞伊利呤﹝百四十四﹞波臈脾﹝百四十五﹞婆邏嘙邏冺﹝百四十六﹞薩婆囉多哆多﹝百四十七﹞薩多﹝少／兔﹞竭脾﹝百四十八﹞阿那嘙羅那伏律冺﹝百四十九﹞阿羅茶﹝百五十﹞安伽呤﹝百五十一﹞捨彌尼﹝百五十二﹞比婆羅嘙兪希﹝百五十三﹞阿希多﹝百五十四﹞阿婆希﹝百五十五﹞尼邏嘙蛇嘙﹝百五十六﹞阿之邏末力伽﹝百五十七﹞羅嘙那﹝百五十八﹞羅仇婆呤﹝百五十九﹞犁勒那朋捨﹝百六十﹞陀摩伽蛇﹝百六十一﹞闍羅戰陀﹝百六十二﹞三牟陀羅嘙提﹝百六十三﹞摩訶復多脾比伽嘙三牟陀﹝百六十四﹞陀羅尼牟陀離那﹝百六十五﹞摩呿牟陀邏﹝百六十六﹞娑邏婆提﹝百六十七﹞思比陀牟陀﹝百六十八﹞阿嘙多尼﹝百六十九﹞娑婆多尼﹝百七十﹞慕迦邏﹝百七十一﹞比豆多邏斯那﹝百七十二﹞廁提牟地離都思﹝百七十三﹞移迦之﹝百七十四﹞卑利癡比迦蛇﹝百七十五﹞嘙呵婆呵冀荼﹝百七十六﹞迦嘙吒﹝百七十七﹞屍邏波邏提多希力陀陀蛇﹝百七十八﹞三牟陀多陀羅尼﹝百七十九﹞陀邏﹝百八十﹞陀邏﹝百八十一﹞陀邏﹝百八十二﹞彈提羅﹝百八十三﹞彈堤羅休尼羅薩婆希力陀蛇勿陀離都思闍吒﹝百八十四﹞闍婆吒﹝百八十五﹞闍呿嘙吒﹝百八十六﹞修摩堤﹝百八十七﹞摩提﹝百八十八﹞摩訶復多勿陀離多﹝百八十九﹞易翅之散迦羅﹝百九十﹞婆荼蛇多那尼﹝百九十一﹞首力多復多﹝百九十二﹞伊彌尼彌尼﹝百九十三﹞裟遮尼﹝百九十四﹞輸沙薩遮尼﹝百九十五﹞牟地離多遮利也何堤咩那﹝百九十六﹞婆比哆﹝百九十七﹞阿那若哆﹝百九十八﹞摩訶富若三牟遮蛇嘙多邏摩訶迦畱尼迦牟地離多﹝百九十九﹞薩婆三藐波羅提般﹝二百﹞至邏闍羅兜﹝二百一﹞薩婆尼犁﹝二百二﹞薩婆牟尼婆羅沙婆摩訶迦畱那三摩堤若那若那婆離難﹝二百三﹞咩囉多竭毗﹝二百四﹞比利也比利也﹝二百五﹞婆犁那提﹝口﹢悉﹞多﹝二百六﹞薩婆復都波蛇﹝二百七﹞莎呵﹝二百八﹞。」

爾時﹐娑婆世界一切眾生﹐聞是咒已﹐各各稱言「南無一切十方諸佛﹗」第二第三亦復如是﹕「甚奇﹗甚特﹗諸佛大會不可思議﹐諸菩薩事亦不可思議。我等昔來未曾得聞如是持名﹐今得聞之﹐能壞一切魔境界力﹐紹三寶性﹐斷魔羅网﹐得諸善法具足佛事﹐爲如是等說是大持﹐爲諸眾生著心封印﹐印諸眾生陰入界法﹐乃至獲得大般涅槃。」

爾時﹐會中有一童子菩薩﹐名曰月光﹐從蓮華起﹐一心合掌觀察十方﹐以佛力故出大音聲﹐其音徧聞娑婆世界﹐而說偈言﹕

「如是大集甚難得﹐具足智慧亦復難﹐

難得親近善知識﹐如是法印亦難聞。

如來憐湣諸眾生﹐爲眾生故護正法﹐

說是無上陀羅尼﹐爲壞種種諸魔力。

十方諸佛說是持﹐爲不斷絕三寶性﹐

能和一切諸忿諍﹐亦能增長無上忍﹐

增益眾生諸善根﹐消滅國土諸惡相﹐

能破眾生三惡業﹐亦令遠離諸惡見。

如來說是無上持﹐爲欲顯示無上道﹐

亦爲具六波羅蜜﹐眞實修於菩提道。

是持卽是善方便﹐亦能增長無礙智﹐

攝取一切諸善法﹐是故名爲無上持。

具修三十七道品﹐是名無垢菩提道﹐

能斷一切疑网心﹐及斷眾生諸煩惱﹐

是持卽是眞實語﹐了了睹見菩提道。

我今欲說陀羅尼﹐是則名爲無上勝﹐

爲欲擁護說法師﹐及以聽受是持者。

其誰欲受欲聽者﹐我今當說勿生疑﹐

無上無勝陀羅尼﹐卽是最上之智慧。」

爾時﹐有恆河沙等菩薩童子﹐異口同音作如是言「我等亦欲說陀羅尼﹗若比丘﹑比丘尼﹑優婆塞﹑優婆夷﹐先當澡浴﹐淨於身心﹐著新衣服﹐以妙香華供養三寶﹐升於法座說陀羅尼。如是四眾﹐無有眾生能起惡事以加之者﹐身心不濁﹐四大淸淨﹐身諸病苦皆得遠離。如是法師﹐若有過去業因緣病﹐悉皆消滅。聽此法者亦復如是﹐滅過去業因緣病苦。」

爾時﹐月光童子菩薩﹐向十方佛﹐長跪合掌而說咒曰﹕

「那提阿三摩路卑﹝一﹞咩羅素摩嘙泯﹝二﹞伊希那遮久遮尼﹝三﹞那婆久遮尼﹝四﹞那遮久遮尼﹝五﹞牟羅輸陀尼﹝六﹞嘙荼呿﹝七﹞嘙荼呿﹝八﹞修羅羅尼﹝九﹞那嘙修羅羅尼﹝十﹞復多拘知﹝十一﹞波利車陀﹝十二﹞闍羅呿﹝十三﹞闍羅呿婆移﹝十四﹞闍羅呿那﹝十五﹞摩叉呿﹝十六﹞迦迦呿﹝十七﹞呵呵﹝十八﹞呵呵﹝十九﹞休休休﹝二十﹞撥施脾陀那利車陀﹝二十一﹞阿摩摩﹝二十二﹞呿摩﹝二十三﹞三牟陀羅﹝二十四﹞阿陀羅呿婆﹝二十五﹞散迦羅尼﹝二十六﹞波利車陀菩提娑廁提比摩﹝二十七﹞比比摩﹝二十八﹞摩訶比比摩﹝二十九﹞復多拘知﹝三十﹞阿迦奢戒婆婆波利車陀﹝三十一﹞莎呵﹝三十二﹞。」

爾時﹐娑婆世界十方諸佛﹑菩薩﹑聲聞﹑釋﹑梵﹑龍王﹑阿修羅王﹑乾闥婆王﹑迦樓羅王﹑緊那羅王﹑摩睺羅伽王等﹐同聲唱言「善哉﹗善哉﹗菩薩童子﹐善能說是大陀羅尼﹐爲壞魔業及惡知識身心諸病﹐是上慧印。」

爾時﹐會中有一梵王﹐名菩提自在﹐自變其身而爲女像﹐端嚴殊特踰於人天﹐以妙瓔珞而自莊飾﹐在西方佛阿彌陀前﹐作如是言「惟願世尊﹐加我神力﹐令我一音徧滿此間娑婆世界。我今欲說陀羅尼咒﹐護說法者及聽法者﹐亦令釋迦如來滅後﹐無有能於是說法者生起惡事。若魔﹐若魔父母﹑子息﹑眷屬﹑親友﹑僕使﹐若天﹑若龍﹑若阿修羅﹑若干闥婆﹑若伽樓羅﹑若緊那羅﹑若摩睺羅伽﹑若鳩槃茶﹐若富單那﹑迦多富單那﹑荔﹝卄／梨﹞多﹑毗捨遮﹑夜叉﹑羅剎等﹐父母﹑子息﹑眷屬﹑僕使亦復如是﹐於是法師不能爲惡﹐乃至不能動其一毛之分爲其身心而作惡事。惟願世尊﹐加我神力﹐令我音聲徧此世界。」

爾時﹐會中有一帝釋﹐名曰髙持﹐語菩提自在梵言「姊﹐莫於如來生戲弄心。何以故﹖夫戲弄者卽凡夫法﹗如來已過凡夫事業﹐一切有爲悉是無常﹐如來不增有爲之法﹐惟增於空斷聲字句。姊﹐如來於汝不生諍訟﹐但觀平等﹐一相無相﹐猶如虛空。夫虛空者無三有爲﹐無有覺觀﹐不離有爲﹐無有障礙。如來世尊亦復如是﹐於一切法無有障礙﹐如來於欲亦復如是﹐一切覺觀﹑壽命﹑士夫﹑陰界諸入﹑音聲字句﹐悉皆無礙。姊今云何﹐於如來所而生戲弄﹖」

無量壽佛告帝釋言「善男子﹐當先思惟然後發言﹐無得於後而生悔恨。何以故﹖是女人者卽大丈夫﹐已於無量諸如來所﹐久修善本﹐爲欲莊嚴此大眾故﹐現爲女身﹐實非女也﹐卽是菩薩摩訶薩身﹗汝云何言稱之爲姊﹖」

爾時﹐帝釋聞佛語已﹐卽前懺悔。

自在梵言「我受汝懺﹐令汝不得惡口等果。」

爾時﹐梵天白無量壽佛﹕「世尊﹐若彼髙持不懺悔者﹐當得何等惡口果報﹖」

佛言「善男子﹐彼若不懺﹐當於八萬四千世中常受女身﹐其形醜陋﹐臭穢不淨﹐是故眾生應當護口。」

爾時﹐無量壽佛告菩薩言「我今施汝威神道力﹐便可說之。」

爾時﹐梵天敬白十方無量諸佛及諸菩薩﹑一切人天﹕「惟願善聽﹗若有欲令如來正法久住於世﹐擁護說法及聽法者﹐惟願諸佛悉施我欲。」說是語時﹐其音徧滿娑婆世界。

爾時﹐一切梵王﹑釋王﹐各作是言「我施仁欲﹐並欲受持。」

爾時﹐梵天卽說咒曰﹕

「阿摩犁﹝一﹞比摩犁﹝二﹞伽那沙踟﹝三﹞波利戰踟﹝四﹞摩訶戰踟﹝五﹞遮彌﹝六﹞摩訶遮彌﹝七﹞素咩﹝八﹞多彌﹝九﹞阿嘙呵﹝十﹞比嘙呵﹝十一﹞修伽闍尼囉呿婆﹝十二﹞牟羅波利車陀﹝十三﹞夜叉戰踟﹝十四﹞比捨遮戰荼﹝十五﹞阿婆阿多尼﹝十六﹞三婆邏哆尼﹝十七﹞娑伽羅尼﹝十八﹞譫婆尼﹝十九﹞慕呵尼﹝二十﹞郁摩遮吒尼﹝二十一﹞呵呵摩摩呵呵﹝二十二﹞阿多遮尼﹝二十三﹞呿伽捨婆﹝二十四﹞阿摩羅﹝二十五﹞阿牟羅﹝二十六﹞牟羅波利跋泯﹝二十七﹞阿娑羅呿婆莎呵﹝二十八﹞。」

爾時﹐一切諸天世人﹐咸皆贊言「善哉﹗善哉﹗是陀羅尼不可思議無能勝者。」

爾時﹐梵王復作是言「若有不能調伏惡鬼﹐聞是持已卽便能調。若有受持如是咒者﹐隨所住國信心諸王﹐一切男子﹑女人﹑若大﹑若小﹑若天﹑若人﹐皆於是王不能起惡。若有起惡首爲七分﹐其心幹焦﹐身被癩病﹐有神通者卽便還失﹐暴風所吹﹐身陷入地。隨是持咒流布之處﹐我亦當護﹐令得遠離一切諸惡﹐受者﹑聽者不乏衣食﹑臥具﹑醫藥﹑資生所須。」

爾時﹐會中有一梵天﹐名曰正語﹐亦現女像﹐復作誓言「我今於此娑婆世界﹐現在佛前至心護法﹐乃至釋迦如來滅後亦當護之﹐隨是持咒流布之處﹐護其國土﹐說者﹑聽者令離魔業一切惡事。若有法師欲說法者﹐爲調眾生﹐先當讀誦是陀羅尼。」卽說咒曰﹕

「阿婆咩﹝一﹞比摩咩﹝二﹞庵婆羅﹝三﹞庵婆呤﹝四﹞波利荼﹝五﹞富沙波羅婆呵﹝六﹞闍畱迦﹝七﹞摩呿羅蛇﹝八﹞伊利彌利﹝九﹞冀利彌利﹝十﹞冀提遮羅牟蛇離﹝十一﹞牟陀羅目﹝口﹢企﹞﹝十二﹞莎呵﹝十三﹞。

「若有法師﹐先讀誦說如是持者﹐我以天耳當往聽之﹐聞已身往在其會中﹐令諸會者遠離諸惡﹐至心聽受如是持咒。若我聞已而不往者﹐則爲欺誑過去﹑未來﹑十方現在無量諸佛﹐亦於未來不得成就阿耨多羅三藐三菩提。若我往者﹐卽令法師逮無礙辯﹐得無所畏﹔聽法之人﹐遠離病苦及疑网心﹑饑渴寒熱﹑兵革怨敵﹑虎狼毒獸一切諸惡。惟願十方一切諸佛加我神力。」

爾時﹐釋迦如來白諸佛言「今我當與此梵天咒﹐爲護法故。」卽便說咒﹕

「遮慕踟﹝一﹞慕茶波利車陀﹝二﹞阿牟摩﹝三﹞阿牟摩﹝四﹞阿牟摩﹝五﹞娑羅叉﹝六﹞娑羅究思﹝七﹞彌呿波利嘙呵﹝八﹞遮羅摩﹝九﹞蛇哆嘙﹝十﹞修比呿﹝十一﹞阿牟羅波利車題﹝十二﹞薩婆佛陀阿提﹝口﹢悉﹞汦﹝十三﹞莎呵﹝十四﹞。」

於是如來說是咒已﹐卽告梵天﹕「善男子﹐如是持咒力﹐能調伏一切眾生。」

爾時﹐梵天白佛言「世尊﹐我今所以現此女身﹐爲欲調伏一切女人。若有女人欲生男者﹐當讀是持﹐讀是持已卽得生男﹔厭兒息者﹐便不復生。若有受持讀誦之者﹐我當至心營衛擁護。」大方等大集經卷第二十二寶幢分中護品第七

爾時﹐會中有一菩薩﹐名善系意﹐立於寶光功徳佛前﹐現身如梵﹐或如帝釋﹐或自在天﹐或他化自在天像﹐或兜率天﹐或夜摩天﹐或提頭賴吒天﹐或毗樓勒迦﹐或毗樓博叉﹐或毗沙門﹐或作龍王﹐或阿修羅王﹐或緊那羅王﹐或伽樓羅王﹐或夜叉王﹐或羅剎王﹐或畢力迦王﹐或毗捨闍王﹐或拘辦荼王﹐或作剎利﹑婆羅門﹑毗捨﹑首陀﹑比丘﹑比丘尼﹑優婆塞﹑優婆夷﹐或作師子﹑象﹑虎﹑毒蛇﹑牛﹑馬之形﹐復作種種飛鳥之身﹐一時之中能示八萬四千種色。

爾時﹐富樓那彌多羅尼子﹐白釋迦如來言「世尊﹐何因緣故﹐是善男子變現如是八萬四千種種諸色﹖」

佛言「富樓那﹐是善系意菩薩摩訶薩﹐所入三昧不可思議﹐非是聲聞﹑緣覺境界。是善男子﹐以如是等諸善方便調伏眾生﹐隨眾生身意色三昧悉能住之。若有眾生宗事梵天﹐敬念梵天﹐卽現梵像爲說三乘法﹔乃至或有奉事佛者﹐卽現佛身爲說三乘。若有眾生宗事畜獸﹐卽現獸像爲說三乘。若有奉事山谷﹑河澗﹑樹林﹑百卉﹐卽現其像而調伏之。若有眾生貪於財利﹐先以財施﹐後爲演說三乘之法﹐爲壞貪故。若有病者﹐隨其所須給施醫藥﹐若悟時與﹐若夢中與﹐令其病者眾苦除愈﹐爲調伏故而爲說法。富樓那﹐是善男子於一日夜﹐能以三乘調伏恆河沙等眾生。」

富樓那言「是善男子﹐發阿耨多羅三藐三菩提心已來﹐爲久近耶﹖」

「富樓那﹐是善男子已於無量恆河沙等劫中發心。是人得是三昧已來﹐調伏眾生﹐已經六萬四千億阿僧祇劫。」

富樓那言「世尊﹐是善男子久近當得成無上道﹖成道之時在何國土﹖」

「富樓那﹐此世界中過六大劫﹐劫名星宿﹐於是劫中當成正覺﹐號曰寶髻。是時眾生壽四萬歲﹐多造惡逆﹐具足五滓。成正覺已四十年中﹐宣說三乘便入涅槃。」

富樓那言「世尊﹐彼時眾生未調伏者﹐復當云何﹖」

「富樓那﹐彼時眾生無有一人不調伏者。富樓那﹐如是菩薩常立誓願﹕『十方各各千佛世界所有眾生﹐乃至一人不調伏者﹐我終不成阿耨多羅三藐三菩提。若我不能了了知見如是世界所有諸佛﹐亦復不成阿耨多羅三藐三菩提。如是十方千佛世界所有眾生﹐若有一人非我調者﹐我亦不成阿耨多羅三藐三菩提。若他世界所有惡人願生我國﹐生我國已﹐我當以三乘之法而調伏之。』富樓那﹐如是菩薩具足如是不思議事。」

富樓那言「世尊﹐我於今者得大利益﹐而得見聞如是正士。若有人能至心聽受是大集經﹐是人亦得如是利益。」寶幢分中授記品第八

爾時﹐阿閦佛告大眾言「今是眾中梵﹑釋﹑四王﹑阿修羅王﹑人王﹑非人王﹐如是等眾集會甚難。汝等今日而得值遇﹐應當至心於諸佛前﹐隨其至樂發深重願。」

時﹐有魔王名莊嚴華﹐現七寶首而爲女像﹐身佩種種微妙瓔珞﹐作如是言「今我至心於諸佛前立大誓願﹐願於賢劫娑婆世界﹐以此女身常施眾生香華甘果而調伏之﹐以是因緣﹐令其成就阿耨多羅三藐三菩提。」

爾時﹐一切十方諸佛同時贊言「善哉﹗善哉﹗善男子﹐汝有信喜﹐而於今日大作佛事﹐當隨汝願悉得成就。」

魔王復言「世尊﹐隨何國土有人受持﹑讀誦﹑書寫﹑思惟分別是陀羅尼處﹐我當住中爲作種種華果樹林﹑泉源浴池﹑穀米所須﹐令無所乏。若有眾生於是經中﹐義說非義﹐非義說義﹐我當治之﹐或令病苦狂亂錯謬﹐國主擯之生瞋害心。此言若虛﹐則爲欺誑十方大眾﹐亦莫令我於未來世得阿耨多羅三藐三菩提。若此世界及他世界佛諸弟子﹐不得供養利安之者﹐無有是處﹐除過去業必應受者。如我所施華果浴池﹑泉源穀米﹐卽是我之檀波羅蜜﹔受我施已﹐獲得無上慈善之心﹐卽是我之屍波羅蜜﹔受我施已﹐勤修精進集諸善法﹐卽是我之進波羅蜜﹔受我施已﹐深觀諸法無常之相﹐卽是我之禪波羅蜜﹔受我施已﹐能忍一切身口意惡﹐卽是我之忍波羅蜜﹔受我施已﹐能觀諸法空無相願﹐卽是我之般若波羅蜜。如是我則具足成就六波羅蜜﹐惟願十方無量諸佛令我得之。」

爾時﹐十方無量諸佛默然許可。爾時﹐慧幢如來贊莊嚴華﹕「善哉﹗善哉﹗善男子﹐如汝所願﹐當令汝果。汝旣果已﹐當得利益無量眾生。」

爾時﹐魔王卽以女身說此陀羅尼﹕

「遮彌呿﹝一﹞遮咩呿﹝二﹞遮咩呿﹝三﹞涅伏多阿提﹝四﹞嘙呵﹝五﹞嘙呵﹝六﹞嘙呵﹝七﹞沫羅﹝八﹞沫迦﹝九﹞娑羅知﹝十﹞比婆婆比﹝十一﹞娑羅婆羅娑利地離﹝十二﹞娑羅摩希地離﹝十三﹞娑羅娑時離﹝十四﹞地離多波虵沬迦﹝十五﹞休休休﹝十六﹞阿沙伽闍脾﹝十七﹞多呿﹝十八﹞多呿﹝十九﹞多呿﹝二十﹞婆油婆醯﹝二十一﹞烏波那虵﹝二十二﹞薩多波虵﹝二十三﹞頻闍破羅﹝二十四﹞富逋沙陀﹝二十五﹞陀那陀濘那﹝二十六﹞遮居離廁移﹝二十七﹞闍羅嘙呵尼﹝二十八﹞沫羅沫迦﹝二十九﹞三藐波羅提波那婆延﹝三十﹞薩多波陀﹝三十一﹞頻闍破羅﹝三十二﹞富逋沙陀﹝三十三﹞陀那陀濘那遮居離廁移﹝三十四﹞闍羅嘙呵尼﹝三十五﹞沫羅沫迦﹝三十六﹞三藐波羅提波那婆延﹝三十七﹞薩多迦利虵摩咩摩咩摩咩闍婆羅﹝三十八﹞莎呵﹝三十九﹞。

「世尊﹐是陀羅尼流布之處﹐若國土城邑﹑聚落村屯﹐我當住中調伏眾生﹐悉令具足無上佛道。」

爾時﹐一切十方諸佛﹑無量菩薩﹑梵﹑釋﹑四王﹑阿修羅﹑乾闥婆﹑迦樓羅﹑緊那羅﹑摩睺羅伽﹑人非人等﹐同聲贊言「善哉﹗善哉﹗善男子﹐汝能以是女人之身﹐護持如來無上正法調伏眾生﹐修行具足六波羅蜜﹐演說無量諸佛功徳。」

爾時﹐釋迦如來告諸大眾﹕「誰能與此同心護法﹖」

爾時﹐會中無量眾生咸作是言「我等能與是善男子﹐同共護法﹐不相捨離如影隨形﹐願是菩薩成無上道﹐當復與我授佛道記。」

時﹐莊嚴華白釋迦如來言「世尊﹐如來滅後﹐我當於此護持如來無上正法及受法者。惟願如來憐湣我故﹐授我阿耨多羅三藐三菩提記。」

佛言「善男子﹐汝得阿耨多羅三藐三菩提時﹐世界名法行﹐佛名功徳意。」時﹐莊嚴華旣聞記已﹐卽以香華供養如來。

爾時﹐會中有一菩薩﹐名曰吉意﹐白娑婆世界十方諸佛言「世尊﹐是人已於賢劫之初迦羅鳩孫陀佛所﹐發大誓願﹐願以女身教化成就無量眾生﹐亦令遠離四百四病故﹐說四百四善方便﹐根藥﹑果藥﹑散藥﹑丸藥﹑下藥﹑吐藥﹑阿伽陀藥﹑油酥湯藥﹐各四百四﹐以如是等調伏眾生。復於四萬四千歲中﹐供養恭敬迦羅鳩孫陀佛及以眾僧﹐供養佛已卽得受記。彼佛告言﹕『善男子﹐未來眾生壽命百三十年﹐當有如來號釋迦牟尼﹐以大願力﹐娑婆世界當有十方無量諸佛菩薩集會。是大集時﹐汝於彼中當得受阿耨多羅三藐三菩提記。迦那牟尼﹑迦葉等佛﹐亦復如是。』是人爾時白彼佛言﹕『世尊﹐我以本願力故﹐常以女身持種種藥﹐給施一切病苦眾生。以我是願福徳力故﹐一切樹木華果悉出甘露之味。若有食者﹐卽是我之檀波羅蜜因﹔若有食我如是所施華果穀米甘露味者﹐捨除毀禁﹐受持淨戒﹐卽是我之屍波羅蜜因﹔受我食已﹐勤行精進修集善法﹐卽是我之進波羅蜜因﹔堪忍持戒思惟修善﹐卽是我之羼提波羅蜜因﹔深觀諸法無常之相﹐卽是我之禪波羅蜜因﹔觀法苦﹑空﹑無常﹑無我﹐卽是我之般若波羅蜜因。如此世界女身教化﹐調伏眾生令離病苦﹐十方世界亦復如是。』世尊﹐我說是事﹐令莊嚴華增長成就精進力勢。如來滅後﹐我當與彼共護佛法。惟願世尊﹐於此大眾與我授記。」

爾時﹐一切十方諸佛贊言「善哉﹗善哉﹗釋迦如來當授汝記。」

爾時﹐世尊告吉意言「善男子﹐汝於當來蓮華世界﹐得成爲佛﹐號曰善見。如吉意女﹐地天﹑水天﹑火天﹑風天﹑虛空天﹑種子天﹑華天﹑果天﹑山天﹑樹天﹑艸天﹑抵天﹑澗天﹑寶天﹑四天下天﹐乃至六萬七千神天﹐亦復如是﹐皆是菩薩現受女像爲調伏眾生。是等女天悉得授記﹐當成阿耨多羅三藐三菩提。所以現爲女像教化﹐爲令眾生轉女身故。若轉男身得女身易﹐若轉女身爲男則難﹐是故以此女身教化。」

是等六萬七千諸女得授記已﹐百億龍王﹑百千億夜叉﹑百萬億阿修羅﹑七萬億天﹑九萬九千億魔王﹐恆河沙等人﹐所謂剎利﹑婆羅門﹑毗捨﹑首陀﹐不可數拘辦茶等﹐發阿耨多羅三藐三菩提心。無數眾生得不退轉菩提之心﹐不可數眾生得菩薩三昧﹐不可數眾生得無生忍﹐不可數眾生得陀羅尼﹐不可數眾生得菩薩地﹐不可計眾生成就忍辱﹐不可計眾生得沙門果﹐不可計眾生得盡諸漏﹐不可計眾生於聲聞心無有退轉﹐不可計眾生於緣覺心無有退轉﹐不可計眾生得不退心。寶幢分中悲品第九

爾時﹐釋迦如來白諸佛言「世尊憐湣我故﹐悉來集此娑婆世界。」

時﹐莊嚴華﹑吉意菩薩﹐爲護法故發深重願﹐如願卽得。

時﹐十方佛爲二正士大誓願故﹐卽說咒曰﹕

「樹提婆婆﹝一﹞持律提婆婆﹝二﹞牟尼婆婆﹝三﹞薩多婆婆﹝四﹞富若稜伽婆婆﹝五﹞﹝口﹢長﹞那婆婆﹝六﹞摩訶迦畱那婆婆﹝七﹞摩訶伏律多婆婆﹝八﹞阿慕呵婆婆﹝九﹞流提婆婆﹝十﹞廁提婆婆﹝十一﹞娑利羅婆婆﹝十二﹞卻伽婆婆﹝十三﹞婆由婆婆﹝十四﹞跋多婆婆﹝十五﹞阿提啅那婆婆﹝十六﹞阿摩婆婆﹝十七﹞阿頗那婆婆﹝十八﹞多咃多婆婆﹝十九﹞復多拘置婆婆﹝二十﹞尼提提婆婆﹝二十一﹞梨究捨羅婆婆﹝二十二﹞梨養那婆婆﹝二十三﹞梨陀兜婆婆﹝二十四﹞梨比目叉婆婆﹝二十五﹞梨道居羅婆婆﹝二十六﹞賴吒提那婆婆﹝二十七﹞婆婆﹝二十八﹞婆婆﹝二十九﹞婆婆﹝三十﹞三摩多﹝三十一﹞阿那若三摩多﹝三十二﹞吒吒吒吒吒吒吒吒吒﹝三十三﹞娑吒思提﹝三十四﹞薩婆佛陀究捨羅牟羅阿提啅那﹝三十五﹞莎呵﹝三十六﹞。」

說是咒已﹐復告二人﹕「善男子﹐汝等若欲教化眾生﹐應當受持如是等咒。」

時﹐莊嚴華菩薩﹐與諸菩薩其數十萬﹐作如是言「十方諸佛爲眾生故所說神咒﹐我等要當受持在心。若我今於十方佛前﹐立大願已﹐聽是神咒不能受持﹐則爲欺誑諸佛世尊﹐亦莫令我得阿耨多羅三藐三菩提。若有人天持是咒者﹐設有於其起惡心者﹐我若不護﹐令我不得成無上道。若比丘﹑比丘尼﹑優婆塞﹑優婆夷﹐受持是咒﹐亦無有能於是四眾起惡心者。」

時﹐十方佛同聲贊言「善哉﹗善哉﹗善男子﹐汝能受持無上法雨。」

爾時﹐釋迦如來告魔波旬﹕「汝於佛法當生信心﹗以汝因緣﹐當令無量無數眾生得解脫果。汝今失離一切伴侶﹐誰當與汝復共爲惡﹖我憐湣故﹐殷勤告教﹐汝可速發阿耨多羅三藐三菩提心。」

魔波旬言「世尊﹐我今乃至無一念心發阿耨多羅三藐三菩提心。瞿曇今者﹐未能永斷欲界眾生﹐云何令我失離伴侶﹖我終不能歸依三寶。」寶幢分中護法品第十

是時﹐會中有佛﹐名曰曼陀羅華微妙香﹐語釋迦牟尼佛﹕「如過去世十方諸佛﹐以憐湣故﹐亦悉集會五滓世界﹐爲護法故﹐壞魔怨故﹐憐湣眾生故﹐施大智炬故﹐爲說正道故。十方現在無量諸佛亦復如是﹐今日十方無量諸佛悉來集會娑婆世界﹐誰可付囑釋迦佛法﹖」

釋迦如來言「我之正法﹐可以付囑頻婆娑羅等諸大國王﹑四王﹑帝釋﹑梵天王等﹐如是等眾能護我法。若有能發菩提心者﹐當知是人則能護法。」

爾時﹐一切大眾﹐所有天王﹑梵王﹑龍王﹐異口同聲作如是言「世尊﹐我等要當至心護法。何以故﹖如來正法難得難值﹐一佛界中無量佛會亦復難遇﹗十方諸佛尙爲眾生而來集會﹐我等云何不護正法﹖」

爾時﹐十方諸佛同聲贊言「善哉﹗善哉﹗善男子﹐若有剎利能護法者﹐所有國土衰惡之事﹐四百四病皆令除滅﹐及其國土所有樹木﹑華果﹑穀米滋茂丰登﹐護其人民親戚眷屬令離諸惡﹔若有比丘﹑比丘尼﹑優婆塞﹑優婆夷﹐亦當護之。何以故﹖過去菩薩得成阿耨多羅三藐三菩提者﹐皆由擁護正法因緣﹐未來﹑現在亦復如是。若能護是受者﹑聽者﹐當知佛法久住不滅。是故娑婆世界天王﹑人王當守護法﹐爲久住世不斷絕故。善男子﹐若有善男子﹑善女人﹐欲令佛法久住於世不滅盡者﹐應當供養是大集經受者﹑說者。何以故﹖是大集經卽是十方諸佛印封﹐若能供養如是大集﹐卽是供養十方諸佛。釋迦如來滅度之後﹐隨有是經流布之處﹐若有聽受持﹑讀誦解說﹑書寫經卷乃至一偈一句一字﹐而其國主一切惡事卽得消滅﹐所有樹木﹑穀米﹑藥艸﹐四大天王降施甘露而以益之﹐國土王法悉得增長﹐鄰國惡王勤求和同﹐各各自生喜心﹑慈心﹐一切諸天佛弟子者悉來擁護。如是國土王子﹑夫人及諸大臣﹐各各生於慈湣之心﹐穀米丰熟食之無病﹐亦無鬥訟兵革不起﹐無諸惡獸及惡風雨﹐遠離一切過去惡業。若諸眾生有女業者﹐現受﹑生受及以後受﹐卽能令滅除五逆罪﹑謗方等經及以聖人﹑犯四重禁﹑一闡提輩﹑其餘惡業如須彌山﹐悉能遠離增長善法﹐具足諸根身口意善﹐遠離惡見破壞煩惱﹐修集正道供養諸佛﹐具足善法及內外事﹐令諸眾生壽命增長﹐念慧成就。」

爾時﹐彌勒菩薩等九萬七千億菩薩得無生忍者﹐作如是言「我等亦能佛滅度後護持正法﹐爲憐湣故﹐當於都邑城村聚落廣說是經。」

爾時﹐娑婆世界無量諸佛﹐同聲贊言「善哉﹗善哉﹗善男子。」

娑婆世界一切人天﹐復作是言「我等亦能於佛滅度後﹐護持正法及四部眾中受持說者。」

時﹐十方佛復贊嘆言「善哉﹗善哉﹗汝等眞能護持正法。善男子﹐汝等若能護持正法﹐應當供養如是諸佛世尊﹐我等要當擁護是經流布之處都邑聚落人民眷屬及受持者﹐並令土地穀米丰熟﹐藥木滋茂。何以故﹖隨有是經流布之處﹐我於是中有大力勢﹐以力勢故我能護之﹐令離一切衰禍之事﹐亦令是國所有眾生遠離惡業生於慚愧。」

是時﹐十方諸佛贊言「善哉﹗善哉﹗汝今眞能護持正法﹐亦能供養十方諸佛﹑護持法者﹑聽受法者。」寶幢分中四天王護法品第十一

爾時﹐釋迦牟尼佛告諸梵天﹑帝釋﹑四王﹕「善男子﹐我爲如是惡眾生故﹐本願力故﹐大憐湣故﹐於此惡處成就阿耨多羅三藐三菩提﹐爲欲利益無明闇冥渴法眾生﹑常樂增長煩惱眾生﹐破壞魔眾﹐建立法幢﹐施其法雨﹐令諸眾生離煩惱苦﹐令不可計無量眾生發阿耨多羅三藐三菩提心。無量諸佛及諸菩薩﹐悉來在此世界集會﹐爲壞眾生無量惡業﹐紹三寶種。我涅槃後所有正法﹐當付汝等﹐汝等便當深心守護。若有菩薩福徳成就﹐如是等輩﹐亦能擁護我之正法。若有眾生﹐已於諸佛種諸善根者﹐是人於後法欲滅時餘五十年﹐守護正法﹐信敬受持﹐讀誦書寫﹐解說其義。如是法師﹐若於都邑城村聚落﹐欲多饒益無量眾生﹐當淨澡浴﹐著新好衣﹐莊嚴香華﹐於一案上安置種種諸甘味漿﹐置髙座前。汝等爾時若不來集﹐爲護法師﹐遮諸惡事﹐聽受正法﹐自利利他﹐汝則欺誑十方諸佛。」

爾時﹐梵天白佛言「世尊﹐隨是經典流布之處都邑聚落﹐我當至心而擁護之。若比丘﹑比丘尼﹑優婆塞﹑優婆夷欲說是經﹐當淨洗浴﹐著新淨衣﹐聚集香華乃至甘漿﹐置髙座前﹐我與眷屬定往其所。若我不往﹐則爲欺誑十方諸佛世尊。此世界中﹐隨有是經流布之處﹐當令其地無諸兵革及諸惡事。我今至誠十方佛前立深重誓﹗」卽說咒曰﹕

「安仇呵﹝一﹞登伽﹝二﹞富羅那呵﹝三﹞蛇咩呿﹝四﹞呿呿﹝五﹞婆呿﹝六﹞嘙呿嘙﹝七﹞居離那呿嘙﹝八﹞莎呵﹝九﹞。」

爾時﹐釋提桓因﹐卽說咒曰﹕

「呿嘙蜜奢﹝一﹞摩奢蜜奢﹝二﹞那羅呿﹝三﹞阿牟若﹝四﹞阿牟嘙呵﹝五﹞阿呿吒﹝六﹞阿呿﹝七﹞阿伽呿時伏律﹝口﹢企﹞﹝八﹞莎呵﹝九﹞。」

爾時﹐東方天王提頭賴吒﹐卽說咒曰﹕

「頻頭闍那﹝一﹞呿婆闍那﹝二﹞羅牟呿﹝三﹞叉娑羅﹝四﹞富那婆呵﹝五﹞阿末伽婆吒﹝六﹞莎呵﹝七﹞。」

爾時﹐南方天王毗畱勒叉﹐卽說咒曰﹕

「郁呿那婆闍荼﹝一﹞三牟陀斯若﹝二﹞哆哆周多﹝三﹞婆邏那婆﹝四﹞婆邏闍﹝五﹞莎呵﹝六﹞。」

爾時﹐西方天王毗畱博叉﹐卽說咒曰﹕

「闍路伽﹝一﹞阿郁伽﹝二﹞阿摩慕伽﹝三﹞阿摩摩邏闍﹝四﹞嘙脾也牟闍﹝五﹞莎呵﹝六﹞。」

爾時﹐北方天王毗沙門﹐卽說咒曰﹕

「啾地離﹝一﹞啾﹝颱﹣臺﹢秋﹞啾地離﹝二﹞呿啾地離﹝三﹞阿尼﹝颱﹣臺﹢秋﹞地離﹝四﹞希力多啾地離﹝五﹞娑竭邏希力多啾地離﹝六﹞散究娑啾地離﹝七﹞陀摩叉地離﹝八﹞莎呵﹝九﹞。」

爾時﹐十方諸佛贊梵﹑釋﹑四王等言「善哉﹗善哉﹗汝等今眞能護持正法。」

時﹐梵﹑釋﹑四天王等白佛言「世尊﹐我等隨是經典流布之處﹐要當至心護持。」

十方諸佛及諸菩薩﹐同共贊言「善哉﹗善哉﹗毗沙門等﹐汝能眞實護持正法。」

爾時﹐娑婆世界﹐有萬二千大鬼將軍護此世界﹐復有四萬四千小將﹐成就大力及大功徳﹐同音而言「世尊﹐我等亦當於未來世﹐隨有是經流布之處﹐我則隨護。若說法時﹐我亦當往。有聽法者﹐當爲壞其種種魔業護說法者﹐令得增長一切善法。當勸諸王﹑大臣﹑長者﹐施其衣食種種資生所須之物﹐亦令其土無有兵革寇難之事及惡風雨。若我虛妄﹐則誑十方無量諸佛。」

爾時﹐娑婆世界有一菩薩﹐名曰疑心﹐白釋迦牟尼佛言「世尊﹐此娑婆世界﹐有百億魔不﹖如其有者﹐悉來集不﹖」

佛言「一切都集。」

「世尊﹐若都集者﹐有信心不﹖」

佛言「善男子﹐皆有信心。惟除波旬眷屬千人﹐當於未來破壞我法﹐常求過罪。是魔波旬及其眷屬破壞三寶。何以故﹖皆是過去惡因緣故﹐過去不種善根因緣。善男子﹐我法滅時﹐是魔波旬及與眷屬﹐於如是法乃得信心﹐種菩提子修菩薩道﹐乃至得阿耨多羅三藐三菩提。」

爾時﹐會中有一魔天﹐名曰太白﹐已於無量諸如來所成就功徳﹐所有信根無能傾動﹐奉敬三寶﹐已於諸佛得受阿耨多羅三藐三菩提記﹐現仙人像﹐從坐而起﹐長跪合掌﹐以大音聲徧諸佛土而白佛言「世尊﹐釋迦如來本願因緣﹐生憐湣故﹐於此具足五滓世界謗法眾中﹐得成阿耨多羅三藐三菩提。以憐湣故﹐說三乘法脫三惡道。復爲無量無邊菩薩說無生忍﹐不斷十方諸佛種性。是故我當於未來世至心擁護﹐令釋迦法久住不滅﹐令諸魔眾不得其便。我終不壞如來正法﹗若無持者﹐佛法則滅。若諸四眾無說聽者﹐法則衰滅。若未來世善男子﹑善女人﹐修立三業﹐紹三寶性﹐爲壞三界諸惡煩惱修行正道﹐能壞眾生三惡道苦﹐一切魔眾無能爲也﹗惟願十方無量諸佛﹐施我功徳﹑智慧二力。我欲誦咒﹐爲壞一切惡魔眷屬。」

時﹐十方佛同共贊言「善哉﹗善哉﹗」

時﹐太白魔卽說咒曰﹕

「阿摩犁﹝一﹞阿漢呿咩﹝二﹞阿闍婆嘙﹝三﹞阿闍婆婆﹝四﹞阿闍婆婆﹝五﹞牟羅娑犁﹝六﹞脾也呿娑﹝口﹢企﹞﹝七﹞闍摩娑犁﹝八﹞呵呵﹝九﹞呵呵﹝十﹞呵呵﹝十一﹞伽羅娑吒﹝十二﹞闍囊卻伽﹝十三﹞若蛇卻伽﹝十四﹞比若蛇娑呿伽﹝十五﹞阿牟叉邏﹝十六﹞叉叉﹝十七﹞叉叉﹝十八﹞叉叉﹝十九﹞牟邏婆呵呿迦﹝二十﹞莎呿若﹝二十一﹞莎波利婆多﹝二十二﹞牟邏﹝二十三﹞若若﹝二十四﹞戰陀修利蛇若若﹝二十五﹞莎提若若﹝二十六﹞那婆呵若若﹝二十七﹞呿邏叉若若﹝二十八﹞那波邏若若﹝二十九﹞復多拘知若若﹝三十﹞哆哆哆若若﹝三十一﹞薩菩婆比若若﹝三十二﹞邏提悉多若若﹝三十三﹞遮居邏摩頻婆多叉婆﹝三十四﹞叉摩摩﹝三十五﹞叉波若﹝三十六﹞若比多﹝三十七﹞摩羅比沙蛇﹝三十八﹞莎呵﹝三十九﹞。」

說是咒時﹐地六種動﹐一切魔眾心生怖畏。一切天人乃至迦羅富單那皆離怖畏﹐得不退轉菩提之心。

爾時﹐魔王問堅意言「善男子﹐是太白魔王從何處來﹖有何等力﹖而能破壞一切魔眾及諸黑業﹐增長瞿曇斷滅之法﹖我今睹見﹐心欲變吐﹐四方皆闇﹐身心苦痛﹐而彼見之甘樂愛著。惟願憐湣﹐爲我說之。」

堅意菩薩言「波旬﹐皆是一切諸佛威神﹐令是太白有如是力﹐以是力故壞諸魔眾﹐增長如來無上正法。是太白菩薩所有徳力﹐乃至人天無能壞者。波旬﹐汝於三寶宜應生信﹐發菩提心﹐遠離一切身口意惡。」

波旬言「大士﹐我今方欲造成種種身口意惡﹐實不能發菩提之心。」寶幢分中曠野鬼品第十二

爾時﹐曠野菩薩卽現鬼身﹐散脂菩薩卽現鹿身﹐慧炬菩薩現獼猴身﹐離愛菩薩現羖羊身﹐盡漏菩薩現鵝王身﹐如是五百諸菩薩等各各現受種種諸身﹐其身悉出大香光明。一一菩薩手執燈明﹐爲欲供養十方諸佛。

爾時﹐疑心菩薩至心觀察是五百人﹐卽知悉是菩薩大士﹐語曠野鬼言「善男子﹐汝等何故現如是身供養諸佛﹖」

曠野鬼言「善男子﹐往古過去九十一劫﹐有佛世尊﹐號毗婆屍如來﹑應﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐我於爾時﹐與如是等同一父母共爲兄弟﹐受持五戒勤修精進﹐聰明智慧心樂善法﹐種種供具供養彼佛﹐旣供養已﹐皆發阿耨多羅三藐三菩提心﹐爲欲調伏一切眾生。屍棄﹑毗捨浮﹑鳩畱孫佛﹐亦復如是﹐皆供養已。散脂大士於彼佛前立大誓願﹕『願我來世以鬼神身教化眾生﹗若有獘惡惡鬼眾生﹐我當演說三乘之法而調伏之﹐乃至無量恆河沙等惡鬼﹑惡獸悉令調伏﹐然後乃當成就阿耨多羅三藐三菩提。』亦有一萬二千大鬼﹐於此世界發大誓願調伏眾生。爾時我復發大誓願﹕『若有惡鬼﹐欲壞如來如是正法﹐我當治之。』是故我受如是鬼身。若有惡鬼﹐能殺眾生﹐令其心亂﹐惡心殺害﹐深著邪見﹐能令剎利﹑婆羅門﹑毗捨﹑首陀亂心作惡﹐於國土中移轉日月﹐錯易年歲使國荒亂﹐寒暑失所變攺時節﹐降惡風雨穀米不登﹐及壞一切樹木果子﹐願我悉能調伏教化令住三乘。我亦不害奪其命根﹐同其受身﹐與共軟語言談戲笑﹐以三乘法而教化之令離惡道。若有眾生遠離善法﹐行身口意不善之業﹐捨是身已生三惡道。或有雜作善惡諸業﹐是人捨命則受鬼身。是故爾時﹐惡鬼滋多﹐善鬼鮮少﹐是故我欲調伏惡鬼現受是身﹐亦令剎利﹑婆羅門﹑毗捨﹑首陀遠離惡心。善男子﹐有金剛槌咒﹐以是咒力﹐一切惡鬼於彼四姓不能爲惡。善男子﹐若有都邑城村聚落有是咒處﹐一切惡鬼無能爲也。是處眾生皆修慈心﹐遠離一切不善之事惡病﹑惡雨﹑亢旱﹑斗諍﹐乃至鳥獸皆生善心﹐遠離一切諸惡怖畏。我今於此十方佛前﹐發大誓願﹐欲說是咒。」

爾時﹐釋迦如來告曠野鬼﹕「善男子﹐十方諸佛今已施汝神通之力﹐便可說之。」

時﹐曠鬼卽起合掌而說咒曰﹕

「豆摩﹝一﹞豆摩﹝二﹞陀摩﹝三﹞陀摩﹝四﹞豆摩﹝五﹞豆摩﹝六﹞那那羅﹝七﹞尼羅﹝八﹞尼羅﹝九﹞究吒尼﹝十﹞究吒尼﹝十一﹞摩訶究吒尼﹝十二﹞吒吒吒抹﹝十三﹞摩訶吒吒吒﹝十四﹞阿娑婆﹝十五﹞阿比﹝十六﹞利尼﹝十七﹞利尼﹝十八﹞摩訶利尼利尼﹝十九﹞利彌﹝二十﹞利彌﹝二十一﹞利彌﹝二十二﹞陀利蓰﹝二十三﹞摩訶利蓰﹝二十四﹞首流首流﹝二十五﹞摩訶首流首流﹝二十六﹞首流多﹝二十七﹞摩訶首流首流﹝二十八﹞郁究摩﹝二十九﹞仇摩﹝三十﹞仇摩﹝三十一﹞仇摩那﹝三十二﹞利彌﹝三十三﹞利彌﹝三十四﹞希利﹝三十五﹞希利﹝三十六﹞希利﹝三十七﹞希利﹝三十八﹞希利﹝三十九﹞希利﹝四十﹞希利﹝四十一﹞希利﹝四十二﹞希利﹝四十三﹞希利﹝四十四﹞希利﹝四十五﹞希利﹝四十六﹞希利﹝四十七﹞尼彌尼彌﹝四十八﹞希尼﹝四十九﹞希利﹝五十﹞牟尼﹝五十一﹞牟尼﹝五十二﹞牟提尼﹝五十三﹞婆邏婆邏婆邏吒﹝五十四﹞跋迦那利也﹝五十五﹞祇儜﹝五十六﹞時儜力娑婆﹝五十七﹞時那﹝五十八﹞時那﹝五十九﹞時那邏娑婆﹝六十﹞莎呵﹝六十一﹞。

「世尊﹐隨有國土誦此咒處﹐彼諸惡鬼𨿽聞是咒﹐於諸眾生猶懷惡心﹑凶暴難伏﹑不受法教﹑不起慈心者﹐我爲是等諸惡鬼故﹐更說此咒以調伏之﹕

「阿車﹝一﹞阿車﹝二﹞牟尼﹝三﹞牟尼﹝四﹞尼休休﹝五﹞牟尼﹝六﹞牟尼﹝七﹞摩那邏娑婆﹝八﹞休休﹝九﹞阿尼羅那荼﹝十﹞阿多但荼﹝十一﹞阿多阿提﹝十二﹞流吒﹝十三﹞希尼﹝十四﹞希利﹝十五﹞希利﹝十六﹞希利﹝十七﹞希利﹝十八﹞希利﹝十九﹞希利﹝二十﹞希利﹝二十一﹞郁仇摩﹝二十二﹞仇摩﹝二十三﹞仇摩﹝二十四﹞仇摩﹝二十五﹞希利﹝二十六﹞希利﹝二十七﹞希利﹝二十八﹞尼利﹝二十九﹞尼利﹝三十﹞摩訶尼梨﹝三十一﹞三牟陀呼呿﹝三十二﹞呵吒﹝三十三﹞阿吒﹝三十四﹞阿吒﹝三十五﹞陀羅咩呿﹝三十六﹞叉嘙呿﹝三十七﹞叉嘙呿﹝三十八﹞卑利癡比﹝三十九﹞阿波﹝四十﹞泯闍﹝四十一﹞婆由﹝四十二﹞阿迦奢﹝四十三﹞啅啅啅﹝四十四﹞究脾﹝四十五﹞婆窮脾﹝四十六﹞阿叉窮脾﹝四十七﹞視靴窮脾﹝四十八﹞薩多伽窮脾﹝四十九﹞邏闍窮脾﹝五十﹞薩多兜窮脾﹝五十一﹞莎呵。」寶幢分中還本品第十三

於是十方無量諸佛﹐各各欲還本佛世界﹐其地卽時六種震動﹐上虛空中雨種種華﹐微妙伎樂不鼓自鳴﹐種種諸香而以供養﹐一切大眾悉共合掌禮敬諸佛。

爾時﹐梵天白月香佛言「世尊﹐是誰神力﹖成幾福徳﹖於未來世能信﹑受持﹑讀誦﹑書寫如是經典﹖」

「梵天﹐皆是十方現在諸佛本願力故﹐破壞魔眾﹔除國霜雹﹑暴風﹑惡雨﹐護持正法﹐爲調眾生宣示正道﹐亦是諸佛本願力故。來世眾生成就十法﹐能於未來護持正法﹐是人亦爲諸天所護。梵天﹐若有人能具足念心善意方便﹐是人則能擁護正法﹐不貪五欲常修習空﹐忍辱如地得深大忍﹐以四攝法攝取眾生﹐此彼無礙修行淸淨菩提道﹐行寶幢三昧。如是之人﹐於未來世能護正法﹐書寫﹑受持﹑讀誦﹑解說。是人捨身﹐得見十方現在諸佛及比丘僧﹑諸菩薩等﹐亦聞諸佛所說妙法﹐聞已卽得聖人喜樂﹐滅除一切不善之法﹐得生淸淨諸佛國土﹐常聞演說大乘經典﹐終不生於五滓世界﹐常得親近娑婆世界如是諸佛。是人於後餘五十年﹐以佛力故﹐則能護持如來正法。」

爾時﹐釋迦牟尼佛告梵天言「隨是經典流布之處﹐其土則無一切惡事﹑惡雨﹑疾病﹐受者﹑聽者身無患苦﹐衣食無乏。」

爾時﹐華幢佛告諸大眾﹕「若以滿此娑婆世界微妙七寶施十方佛﹐不如有人於佛滅後餘五十年受持﹑讀誦﹑書寫是經﹐所得福多先福徳﹗」

佛復告大眾﹕「假使有人﹐以恆河沙等上妙七寶施十方佛﹐不如有人於佛滅後餘五十年﹐受持﹑讀誦﹑書寫是經所得福多﹗」

佛說是已﹐諸天世人聞已歡喜﹐信受奉行。

大方等大集經卷第二十三虛空目分聲聞品第一

爾時﹐世尊故在欲﹑色二界中間大寶坊中﹐與無量比丘僧﹑諸大菩薩﹐圍繞說法。

時﹐舍利弗﹑目揵連等﹐出家未久﹐以舍利弗﹑目連因緣﹐說聲聞法雜四眞諦。爾時﹐眾中有諸人輩﹐本是外道﹐諸根闇鈍﹐自謂有智﹐起大憍慢﹐增長色慢﹑欲慢﹑無明慢﹑勝慢﹑非法慢﹐未得第二﹑第三﹑第四沙門果證﹐是故如來爲如是等宣說中道﹐爲離如是惡煩惱故。如來說是中道義時﹐如是諸人各各論說斷見﹑我見。

爾時﹐世尊卽作是念﹕「哀哉﹗諸人本外道故﹐𨿽入佛法猶生大慢﹐於未得中而生得想﹐於未知中而生知想﹐於如來法中而不修行。𨿽順四諦而不能得四無礙智﹐乃至不得第四果證。」爾時﹐世尊二手舉捉瞻婆華鬘﹐發大誓願﹐以願力故﹐於華鬘中出生四寶﹕一﹑帝釋寶﹐二﹑天光寶﹐三﹑金剛光寶﹐四﹑勝諸光寶。一一寶中出大光明﹐徧照此間娑婆世界﹐光明出已擲之虛空。

時﹐華鬘中說是偈言﹕

「𨿽除須髮不去結﹐被服染衣不離染﹐

示佛爲師不隨教﹐如是之人污大眾。

如來宣說正法時﹐而復不能至心聽﹐

是人不得眞實義﹐亦不能離諸煩惱。

若能睹見實法性﹐是能破壞無明慢﹔

若有親近善知識﹐是人速得甘露味﹔

若能呵責於生死﹐是則能得到彼岸﹔

是人具足戒多聞﹐亦具禪定智慧聚。

若人欲壞煩惱魔﹐遠離陰魔及死魔﹐

摧伏天魔諸眷屬﹐常當親近無上尊。」

說是偈已﹐聲聞弟子有憍慢者﹐咸作是念﹕「如來知我並有污心﹐是故爲我說如是偈。」卽時心中生大慚愧。及四天下佛諸弟子﹐亦復如是生慚愧心﹐於一念頃悉來集會。爾時﹐無量百千萬億聲聞大眾悉來聚集。於是佛知眾會已定﹐卽爲宣說雜四眞諦。

時﹐此寶鬘直往南方﹐過九萬二千恆河沙等諸佛世界﹐彼有世界名金剛光藏﹐其土眾生具足五滓。有佛世尊﹐號金剛光明功徳如來﹑應﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐亦爲四眾宣說如是雜四眞諦法。而彼會中有諸菩薩﹑聲聞﹐四眾比丘﹑比丘尼﹑優婆塞﹑優婆夷﹐見是寶鬘大光明已﹐觀察四方﹐仰見寶鬘在佛頂上虛空中住﹐卽白佛言「世尊﹐如是寶鬘﹐從何處來﹖誰之所遣﹖」

彼佛答曰「善男子﹐北方去此九萬二千恆河沙等諸佛世界﹐彼有世界名曰娑婆。有佛世尊﹐號釋迦牟尼如來﹑應﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐亦爲具足五滓眾生﹐宣說開示雜四諦法﹐如我今於此土無異。善男子﹐彼佛世界所有眾生甚大癡闇﹐粗獷輕躁﹐生大憍慢﹐多作惡業﹐難調難解。是故釋迦牟尼如來爲此大集﹐於大集中演說正法﹐爲壞如是諸大惡事。彼世界中所有眾生﹐於未得中而作得想﹐於未證中而作證想﹐於未修中而作修想。是故彼佛爲大眾說法﹐如法修行﹐爲壞如是大憍慢故﹐爲得盡智及無生智﹐將欲宣說虛空目法行﹐爲得聲聞﹑緣覺﹑佛果﹐欲開如來無上法藏。是故彼佛遣此寶鬘﹐從我索欲﹐我今與之﹐並欲以是法目陀羅尼贈彼爲信﹐能作無量微妙大明﹐能幹一切諸惡煩惱﹐能持一切所聞不忘﹐能淨一切心之垢污﹐能護一切諸善禁戒﹐能入一切大智慧中﹐能護一切無上三昧﹐能護己心生他喜心﹐受持聖法遠離諸病﹐所求之法如願卽得﹐增長一切資生所須﹐亦能長養一切善根﹐能調惡王及以四姓﹐諸惡鬼神鳥獸水虫﹐護持一切諸善根本﹐能得如來一切諸法﹐乃至能得十八不共。是故我今欲遣如是法目陀羅尼﹐至彼世界與釋迦如來。」卽告金剛山童子言「善男子﹐汝可往彼娑婆世界稱我名字﹐問訊彼佛﹕金剛光明功徳如來﹐以此法目陀羅尼門遠贈世尊。」

金剛山童子言「世尊﹐善哉﹗善哉﹗我亦欲往禮覲彼佛﹐並欲啟受所未曾聞虛空目法門。」

爾時﹐復有六萬億菩薩摩訶薩﹑八十千億聲聞大眾﹐同聲而言「世尊﹐我等亦欲詣彼世界禮覲彼佛﹐並欲啟受所未曾聞虛空目法門。惟願如來加我神力令得往返。」

彼佛答言「善哉﹗善哉﹗諸善男子﹐宜知是時。是金剛山童子者﹐能調伏汝﹐卽是汝等善知識也。」

爾時﹐彼佛卽告金剛山童子言「善男子﹐諦聽﹗諦聽﹗我當爲汝宣說如是法目陀羅尼。」卽說咒曰﹕

「阿嘙﹝一﹞阿嘙阿嘙﹝二﹞蘘那虵沙吒﹝三﹞摩訶摩呿﹝四﹞摩訶咃娑婆娑﹝五﹞樹諭低﹝六﹞阿咃﹝七﹞那嘙那咃禰﹝八﹞佛闍羅哆﹝九﹞安縷賴哆﹝十﹞闍邏迦咃﹝十一﹞阿那耨徳叉﹝十二﹞滼浮婆﹝十三﹞那嘙荼嘙﹝十四﹞勒叉魯遮那﹝十五﹞莎吒呿嘙﹝十六﹞陀邏尼茂闍﹝十七﹞波邏迦啅嘙﹝十八﹞鞞那廁﹝十九﹞婆那鞞哹﹝二十﹞阿那迦咃﹝二十一﹞栴荼咩修﹝二十二﹞波羅呿多﹝二十三﹞修魯遮那﹝二十四﹞魯遮那嘙﹝二十五﹞魯遮虵蘘嘙嘙斯﹝二十六﹞莎呵。

「善男子﹐汝當受持﹑讀誦﹑書寫是陀羅尼﹐往彼世界問訊釋迦牟尼如來﹐如我辭曰﹕『四部弟子樂受法不﹖四姓之人能供養不﹖眾生之心不濁亂不﹖常能親近於如來不﹖復能尊重贊嘆佛不﹖增廣流布佛正法不﹖金剛光明功徳如來﹐以此法目陀羅尼門遠贈世尊﹐能作大明﹐幹焦一切諸惡煩惱﹐乃至獲得如來十八不共之法。』」

時﹐金剛山童子受持﹑讀誦﹑書寫如是陀羅尼已﹐告諸大眾﹕「若欲往彼娑婆世界﹐覲見釋迦牟尼如來﹐並欲啟受所未曾聞虛空目法門者﹐應當遠離一切色想﹐亦莫念於分別之相﹐常當修集虛空之相﹐遠離一切取捨等相﹐放捨一切塵勞等相﹐解諸結縛專念虛空。」

爾時﹐大眾咸作是言「善哉﹗善哉﹗善男子。」卽前禮佛禮已﹐系念觀虛空相﹐於一念頃卽來至此娑婆世界﹐覲見釋迦牟尼如來﹐頭面禮足﹐供養恭敬﹐尊重贊嘆﹐右繞三匝﹐卻在一面﹐合掌而立。

是時﹐寶鬘復往西方﹐過八萬億諸佛世界﹐彼有世界名曰慧闇﹐具足五滓。有佛世尊﹐號曰智幢如來﹑應﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐亦爲四眾宣說如是雜四諦法。彼時會中有諸菩薩﹑聲聞﹐四眾比丘﹑比丘尼﹑優婆塞﹑優婆夷﹐見是寶鬘大光明已﹐觀察四方﹐仰見寶鬘在佛頂上虛空中住﹐卽白佛言「世尊﹐如是寶鬘﹐從何處來﹖誰之所遣﹖」

彼佛答言「善男子﹐東方去此八萬億諸佛世界﹐彼有世界名曰娑婆﹐具足五滓。有佛世尊﹐號釋迦牟尼﹐十號具足﹐亦爲四眾宣說開示雜四諦法﹐如我今於此土無異。乃至欲開如來法藏﹐是故彼佛遣此寶鬘﹐從我索欲﹐我今與之﹐並欲贈彼淨目陀羅尼﹐能作大明幹焦煩惱﹐乃至能得如來十八不共之法。是故我今﹐欲遣如是淨目陀羅尼﹐至彼世界贈彼如來。」

彼佛卽告勝幢童子﹕「汝可往彼娑婆世界﹐稱我名字問訊彼佛﹐並以如是淨目陀羅尼門遠相贈遺。」

時﹐彼眾中復有無量菩薩﹑聲聞﹐同聲而言「善哉﹗世尊﹐我等亦欲詣彼世界禮覲彼佛﹐並欲聽受所未曾聞虛空目法門。」乃至彼佛卽說咒曰﹕

「勿力呵﹝一﹞勿力呵﹝二﹞勿力呵﹝三﹞勿力呵﹝四﹞阿婆勿力呵﹝五﹞薩﹝多﹢也﹞勿力呵﹝六﹞修嘙捨勿力呵﹝七﹞那婆勿力呵﹝八﹞修破嘙﹝九﹞阿能伽﹝十﹞柢比叉﹝十一﹞闍蛇私羅﹝十二﹞那婆噢﹝口﹢男﹞﹝十三﹞呿伽缽羅﹝十四﹞那邏那﹝言﹢閻﹞﹝十五﹞宿沙﹝十六﹞翅奢私羅﹝十七﹞阿嘙羅私羅﹝十八﹞摩訶迫坻闍那﹝十九﹞阿那閃陀羅﹝二十﹞阿嘙呿伽﹝二十一﹞那猶多閃陀羅﹝二十二﹞娑頗囉﹝二十三﹞阿蘘伽伽﹝二十四﹞那囉拏﹝二十五﹞娑遮﹝二十六﹞守畱多竭婆侈那﹝二十七﹞莎呵。

「善男子﹐汝當受持﹑讀誦﹑書寫是陀羅尼﹐往彼世界﹐乃至一面合掌而立。」

是時﹐寶鬘復至北方﹐過九萬九億諸佛世界﹐彼有世界名曰爲常﹐具足五滓。有佛世尊﹐號發光功徳﹐十號具足﹐亦爲四眾宣說開示雜四諦法。而彼會中有諸菩薩﹑聲聞﹐四眾比丘﹑比丘尼﹑優婆塞﹑優婆夷﹐見是寶鬘大光明已﹐觀察四方﹐仰見寶鬘在佛頂上虛空中住﹐卽白佛言「世尊﹐如是寶鬘﹐從何處來﹖誰之所遣﹖」

彼佛答言「善男子﹐南方去此九萬九億諸佛世界﹐彼有世界名曰娑婆﹐具足五滓。有佛世尊﹐號釋迦牟尼﹐十號具足﹐亦爲四眾宣說開示雜四諦法﹐如我今於此土無異。乃至欲開如來法藏﹐是故遣此四寶華鬘﹐從我索欲﹐我今與之。並欲贈彼光目陀羅尼﹐能作大明幹焦煩惱﹐乃至能得如來十八不共之法。是故我今﹐欲遣如是光目陀羅尼﹐至彼世界贈彼如來。」

彼佛卽告勝意童子﹕「善男子﹐汝可往彼娑婆世界﹐稱我名字問訊彼佛﹐以是光目陀羅尼遠相贈遺。」

時﹐彼眾中復有無量菩薩﹑聲聞﹐同聲而言「善哉﹗世尊﹐我等亦欲詣彼世界禮覲彼佛﹐並欲啟受所未曾聞虛空目法門。」乃至彼佛卽說此陀羅尼﹕

「闍婆摩﹝一﹞闍婆摩﹝二﹞闍婆摩﹝三﹞阿駒盧吒﹝四﹞比婆闍婆﹝五﹞摩訶陀摩呿嘙﹝六﹞阿邏闍﹝七﹞珊菩陀﹝八﹞蘘呿嘙﹝九﹞阿囉闍嘙婆﹝十﹞囉闍嘙婆﹝十一﹞闍坻叉虵嘙嘙﹝十二﹞摩醯闍嘙尼畔陀﹝十三﹞比牟遮嘙嘙﹝十四﹞那囉虵拏嘙婆﹝十五﹞斫啾嘙婆﹝十六﹞輸盧多嘙婆﹝十七﹞輸盧多嘙婆﹝十八﹞伽悢拏嘙婆﹝十九﹞嗜貺嘙婆﹝二十﹞迦虵嘙婆﹝二十一﹞質多嘙婆﹝二十二﹞娑茂陀囉嘙婆﹝二十三﹞﹝革﹢丞﹞囉拏嘙婆﹝二十四﹞叱那修畱坻嘙婆﹝二十五﹞莎呵。

「善男子﹐汝當受持﹑讀誦﹑書寫是陀羅尼﹐往彼世界﹐乃至一面合掌而立。」

是時﹐寶鬘復至東方﹐去此六萬千億佛土﹐彼有世界名曰寶頂﹐具足五滓。有佛號曰寶蓋光明功徳﹐十號具足﹐亦爲四眾宣說開示雜四諦法。而彼會中有諸菩薩﹑聲聞﹐四眾比丘﹑比丘尼﹑優婆塞﹑優婆夷﹐見是寶鬘大光明已﹐觀察四方﹐仰見寶鬘在佛頂上虛空中住﹐卽白佛言「如是寶鬘﹐從何處來﹖誰之所遣﹖」

彼佛答言「西方去此六萬千億諸佛世界﹐彼有世界名曰娑婆﹐具足五滓。有佛世尊﹐號釋迦牟尼﹐十號具足﹐亦爲四眾宣說開示雜四諦法﹐如我今於此土無異。乃至欲開如來法藏﹐是故遣此四寶華鬘﹐從我索欲﹐我今與之。並欲贈彼聖目陀羅尼﹐能作大明幹焦煩惱﹐乃至能得如來十八不共之法。是故我今﹐欲遣如是聖目陀羅尼﹐至彼世界贈彼如來。」

卽告虛空聲童子﹕「善男子﹐汝可往彼娑婆世界﹐稱我名字問訊彼佛﹐並以如是聖目陀羅尼遠相贈遺。」乃至復有無量菩薩聲聞大眾﹐同音而言「善哉﹗世尊﹐我等亦欲詣彼世界禮覲彼佛﹐並欲啟受所未曾聞虛空目法門。」乃至彼佛卽說此陀羅尼﹕

「阿羅摩﹝一﹞阿羅摩﹝二﹞阿羅摩﹝三﹞闍虵囉闍﹝四﹞字犁虵羅闍﹝五﹞伽闍哹﹝六﹞嘙囉遮羅﹝七﹞阿那遮﹝八﹞阿呿莎囉﹝九﹞呿伽莎闍那﹝十﹞那烏呵﹝十一﹞那囉咃那烏呵﹝十二﹞摩醯濕波羅遮摩﹝十三﹞阿摩暱呵﹝十四﹞阿虵娑利羅﹝十五﹞斫啾遮摩﹝十六﹞斫啾娑斫啾那﹝十七﹞那嘙那嘙摩闍﹝十八﹞阿嘙呿嘙十九﹞車婆那婆﹝二十﹞呿伽禪縷﹝二十一﹞娑囉栴陀囉﹝二十二﹞摩醯濕波羅暱羅那嘙﹝二十三﹞娑檀摩叉虵﹝二十四﹞莎呵。

「善男子﹐汝當受持﹑讀誦﹑書寫是陀羅尼﹐往彼世界﹐乃至一面合掌而立。」

時﹐四童子變此世界地平如掌﹐香華﹑幡蓋﹑七寶具足﹐爲供養佛。一切天宮﹑阿修羅宮悉爲震動﹐諸天悅豫多受喜樂﹐咸以香華﹑七寶﹑幡蓋﹑種種伎樂供養於佛。時﹐四童子作如是等供養佛已﹐上升虛空髙七多羅樹﹐各執四寶說偈贊嘆﹕

「佛是淸淨大法王﹐爲諸眾生說甘露﹐

於諸眾生心如地﹐大寶商主湣一切。

爲眾生說淸淨法﹐令離諸苦及煩惱﹐

如來心等如虛空﹐其語微妙知眞道。

具足戒禁及智慧﹐永滅煩惱降甘露﹐

爲渴法者出惡世﹐智炬大明能壞闇。

𨿽無修集八聖道﹐及以證得解脫者﹐

如來猶故生憐湣﹐施諸人天淨法眼。

能度眾生生死岸﹐能施無上七財寶﹐

能令眾生悔生死﹐具修三十七助道。

法寶久失佛今示﹐是故得名無上尊﹐

四方眾生已大集﹐惟願憐湣轉法輪。」

爾時﹐一切無量大眾心生歡喜﹐各作是言「如是無量無邊眾生從何處來﹖威儀淸淨具無量徳﹐慚愧智慧皆悉成就﹐我從昔來未曾睹見如是妙色五通大仙。」

爾時﹐世尊告憍陳如比丘﹕「憍陳如﹐四方多有無量菩薩﹐悉來集會﹐爲聽法故﹐今當至心淸淨其意。」

爾時﹐世尊以微妙音告四童子﹕「諸善男子﹐善來甚快﹗從何方面何處而來﹖」

時﹐四童子敬禮佛足周匝圍繞。爾時﹐金剛山童子言「世尊﹐南方去此九萬二千億恆河沙等諸佛世界﹐彼有世界﹐名金剛光藏﹐具足五滓。有佛世尊﹐號金剛光明功徳如來﹐十號具足﹐今現在爲諸眾生﹐宣說開示雜四諦法。彼佛勸我至此世界﹐問訊世尊﹐並欲聽受虛空目法門。世尊﹐彼金剛光明功徳如來﹐致敬殷勤問訊世尊﹐並遺如是陀羅尼﹐能作大光明幹焦煩惱﹐乃至能得如來十八不共之法。」卽於佛前說如是咒﹐乃至四童子亦復如是。說是咒已﹐其地卽時六種震動。

一切龍王各作是言「我等亦當共至佛所。」爾時﹐東方有二龍王﹐一名牛護﹐二名寶護﹐是二龍王與六萬龍王。南方亦二﹐一名爲月﹐二名婆修﹐與七萬龍王來至佛所﹐頭面敬禮﹐前白佛言「世尊﹐我等皆能受持﹑讀誦﹑書寫如是法目陀羅尼。若有比丘﹑比丘尼﹑優婆塞﹑優婆夷﹐受持﹑讀誦﹑書寫如是法目陀羅尼者﹐我等皆當誠心守護。」西方﹑北方亦復如是。

爾時﹐世界一一各有十萬龍王﹐來至佛所頭面禮敬。爾時﹐龜玆國土有一龍王﹐名曰海徳﹐是阿那婆達多龍王弟﹐與九萬龍王。於闐國土有一龍王﹐名樂藏寶﹐亦是阿那婆達多龍王弟﹐與萬八千龍王。波羅越國有一龍王﹐名曰山徳﹐亦是阿那婆達多龍王弟﹐與二萬龍王。師子國土有一龍王﹐名曰寶藏﹐與四萬八千龍王。毗茶國土有一龍王﹐名曰長髮﹐與四萬二千龍王。念蜜奢山有一龍王﹐名曰婆修吉﹐與八千龍王。烏萇國土有一龍王﹐名阿缽羅羅﹐與二萬五千龍王。乾陀羅國有一龍王﹐名伊羅缽多﹐與三萬龍王。眞丹國土有一龍王﹐名曰三角﹐與萬八千龍王。難陀龍王﹑優波難陀龍王﹐亦與無量龍王﹐共至佛所頭面禮敬﹐白佛言「世尊﹐我等皆能受持﹑讀誦﹑書寫如是陀羅尼門﹐乃至不忘不失一字。」

佛言「善哉﹗善哉﹗善男子﹐汝等眞實能護正法。」

爾時﹐世尊告正語天女﹕「天女﹐汝能守護我正法不﹖」

「世尊﹐如來在世及滅度後﹐是陀羅尼流布之處﹐我當守護。有受持者﹐隨其所求我當與之。若復有欲見我身者﹐我當現之。世尊﹐若有比丘﹑比丘尼﹑優婆塞﹑優婆夷欲見我者﹐當淨其身﹐持戒精進﹐於一日中三時洗浴﹐斷食三日﹐獨在靜處﹐若佛像邊﹐若在塔中﹐若處靜室﹐以妙香華﹑種種幡蓋及諸味漿供養於佛﹐面正東向讀誦如是陀羅尼句﹕

「嘙吒置﹝一﹞嘙吒置﹝二﹞休婁﹝三﹞休婁﹝四﹞屯豆婁﹝五﹞屯豆婁﹝六﹞呿吒﹝七﹞呿吒﹝八﹞比莎訶。

「是時﹐四眾誦是陀羅尼已﹐我當隨諸四眾之所願求﹐我悉當令一切成就。若我不來﹐卽爲欺誑十方諸佛﹐亦莫令我成阿耨多羅三藐三菩提。」

爾時﹐佛告羅睺阿修羅王﹑毗摩質多阿修羅王﹑毗婁遮那阿修羅王﹕「我今以此淨目陀羅尼﹐付囑汝等。何以故﹖汝有大力﹐若有眾生不信三寶﹐能令信故。」

諸阿修羅言「善哉﹗世尊﹐我等護持。若有四眾比丘﹑比丘尼﹑優婆塞﹑優婆夷﹐若佛在世﹐若滅度後﹐受持﹑讀誦﹑書寫廣說是陀羅尼﹐我於是等能施八事。何等爲八﹖一者﹑健行﹐二者﹑樂聽受法﹐三者﹑心無怖畏﹐四者﹑常明無闇﹐五者﹑善願具足﹐六者﹑解脫﹐七者﹑具足辯才﹐八者﹑善法增長。世尊﹐若阿修羅父母﹑兄弟﹑妻子﹑眷屬惱是人者﹐我等當治。若我不於此世界中護佛法者﹐則爲欺誑十方諸佛。」

爾時﹐世尊觀四眾已﹐告憍陳如比丘﹕「憍陳如﹐一切大眾甚樂聞法﹗無量世界無量眾生﹐悉爲法故來集於此﹐咸皆欲知法行方便﹐成大智慧﹐遠離貪欲一切煩惱﹐眞實了知法行方便。」

時﹐憍陳如白佛言「善哉﹗世尊﹐誠如聖教。世尊﹐四方世界無量菩薩﹐悉持四佛所與欲來並欲啟受虛空目法行。今正是時﹐惟垂憐湣﹐爲眾生故而宣說之。世尊﹐所言法行﹐法行比丘﹐云何名爲法行比丘﹖惟願世尊﹐分別演說法行比丘。」

佛言「憍陳如﹐至心諦聽﹗當爲汝說。若有比丘﹐讀誦如來十二部經﹐謂修多羅乃至優婆提捨﹐是名樂讀﹐不名法行。復有比丘﹐讀誦如來十二部經﹐樂爲四眾敷揚廣說﹐是名樂說﹐不名法行。復有比丘﹐讀誦如來十二部經﹐能廣演說思惟其義﹐是名思惟﹐不名法行。復有比丘﹐受持讀誦十二部經﹐演說思惟觀其義理﹐是名樂觀﹐不名法行。

「憍陳如﹐若有比丘能觀身心﹐心不貪著外一切相﹐謙虛下意不生憍慢﹐不以愛水漑灌業田﹐亦不於中種識種子﹐滅覺觀心境界都息﹐永離煩惱其心寂靜﹐如是比丘﹐我則說之名爲法行。如是比丘﹐若欲獲得聲聞菩提﹑緣覺菩提﹑如來菩提﹐卽能得之。憍陳如﹐如工陶師埏埴調泥﹐置之輪上隨意成器﹐法行比丘亦復如是。憍陳如﹐若有比丘修法行者﹐當觀三事﹕一者﹑身﹐二者﹑受﹐三者﹑心。觀三事已得二種智﹕一者﹑盡智﹐二者﹑無生智。

「憍陳如﹐云何盡智﹖云何無生智﹖知盡煩惱名爲盡智﹐知盡有支名無生智。復次﹐無行行智名曰盡智﹐無行果智名無生智﹔盡諸使智名曰盡智﹐盡煩惱智名無生智。復次﹐知盡諸行名曰盡智﹐盡一切有名無生智﹔分別盡物是名盡智﹐知諸縛解名無生智﹔知盡根界名曰盡智﹐知盡緣界名無生智﹔不覺觀煩惱名曰盡智﹐不覺觀果報名無生智。復次﹐盡三地智名曰盡智﹐盡一切漏名無生智。復次﹐我生已盡﹐梵行淸淨﹐名曰盡智﹔更無餘有﹐名無生智。如是二智卽名一智﹐亦名一行知於三道。若有比丘能斷三道﹐是名法行。能作是觀﹐是觀心﹑受。云何比丘能觀察身﹖若有比丘觀息出入﹐是名觀身﹑觀受﹑觀心。云何名爲觀息出入﹖息入出者﹐名阿那波那﹐入名阿那﹐出名波那﹐觀於出入如門如向。若有比丘能如是觀﹐是名法行。若有比丘能觀能數﹐隨息入出冷暖長短﹐若徧滿身﹐系心鼻端﹐能觀新故﹐分別諸相能觀生壞﹐求捨摩他善入於定﹐亦能觀察息之粗細﹐乃至觀於內身﹐身作身想﹐是名比丘修於法行。

「憍陳如﹐修數息時獲得二事﹕一者﹑離惡覺觀﹐二者﹑觀息相貌。修集隨時亦得二事﹕一者﹑專念念心﹐二者﹑離善覺觀。觀於冷暖亦得二事﹕一者﹑分別出入﹐二者﹑觀心數相。修觀身時亦得二事﹕一者﹑身輕﹐二者﹑心輕。轉觀生滅亦得二事﹕一者﹑知一切法是無常相﹐二者﹑知一切法是無樂相。善男子﹐法行比丘念入出息系心一處。云何數減﹖二數爲一﹐三數爲二﹐乃至十數爲九﹐是名數減。云何數增﹖一數爲二﹐乃至九數爲十﹐是名數增。何故修增﹖壞一切覺觀故。得初禪時觀息入出﹐及以心相。初禪五支﹕一﹑覺﹐二﹑觀﹐三﹑離生喜﹐四者﹑受樂﹐五者﹑定。具五支時離貪恚癡。若有比丘具是五支﹐是名法行。遠離五事﹐成就五事﹐修集梵行成大功徳。

「憍陳如﹐若有比丘能得二禪﹐名爲法行。若有比丘觀息出入﹐系心一處遠離喜樂﹐得第三禪不喜不樂。何以故﹖一心系念息入出已﹐遠離喜樂得第四禪。若有比丘觀息入出則觀五陰﹐若觀五陰是名法行。若比丘見一切法行生滅﹐乃至見一切煩惱生滅﹐是名法忍。若比丘見眼空﹐乃至見意識空﹐是名空忍。若比丘見眼無相﹐乃至見意識無相﹐是名無相忍。若比丘不願於眼乃至意識﹐是名無願忍。若比丘觀苦異﹑樂異﹑不苦不樂異﹐是名中諦忍。若爲眾生行於生死﹐如是名爲隨上諦忍。云何隨忍﹑隨根﹑隨力﹑隨於覺觀乃至隨涅槃﹖於如是法心不著者﹐是名信忍﹐是名爲信﹐不名信根。若攝身心不令造惡﹐是爲精進﹐不名進根。若能專念如是等法﹐是名爲念﹐不名念根。心心數法能系一緣﹐是名爲定﹐不名定根。若能不觀如是等相﹐是名爲慧﹐不名慧根。若觀如是無根﹐是名法行。

「憍陳如﹐若有比丘觀於頂法﹑世第一法﹐觀三解脫空無相願﹑無常苦空﹐是名法行﹐是名空三昧。如是三昧﹐緣無受命﹐緣無自在。無相三昧﹐緣盡﹑緣壞﹑緣滅﹑緣厭。無願三昧緣於甘露﹐非甘露行﹐有甘露行非緣甘露。有空三昧緣於甘露﹐非甘露行﹐有甘露行非緣甘露。無相三昧緣於甘露﹐非甘露行﹐有甘露行非緣甘露。憍陳如﹐若有比丘緣慧滅莊嚴入無願三昧﹐是名緣於甘露非甘露行。若有比丘緣慧滅而得解脫﹐名甘露行非緣甘露。空與無相亦復如是。憍陳如﹐若有比丘能如是觀﹐是名法行。

「憍陳如﹐若有比丘觀受觀心﹐是名法行。何以故﹖能壞我見二十種故。憍陳如﹐斷見﹑我見各有五種﹕色斷乃至識斷﹐是名五斷見﹔色我乃至識我﹐是名五我見。憍陳如﹐五種斷見分別則有四十四種﹕十六種說想﹐八說無想﹐八說非想非非想﹐六說種種想﹐六種說斷﹐是名四十四種。我見分別十八﹕四定說我﹐四種說邊﹐四說異事﹐六說無求三昧。是名六十二見。二十我見因緣﹐能生四百四種煩惱。爲離如是諸煩惱故﹐觀於身心是名法行﹐如是比丘能觀身心。

「憍陳如﹐云何八人﹖云何決定﹖憍陳如﹐斷見之人言一念斷﹐常見之人言八忍斷﹐是二種人俱得決定後離煩惱俱亦無妨。憍陳如﹐能得八忍是名八人﹐得十六心是名決定﹐是名如法。憍陳如﹐若有比丘成出入息﹐卽得八人名﹐亦名決定。憍陳如﹐若有比丘成就數息﹐卽得信根乃至慧根﹔若得五根﹐卽得世間第一法。如是比丘﹐能破一切疑网之心﹐是名眞實修集聖行。若有比丘成就苦智﹐則斷十種煩惱﹐是名修初無漏心觀。爾時次第觀無願三昧﹐觀無願時修三十七助道之法﹐是名無漏定智﹐得苦法忍﹑苦法智﹑集法忍﹑集法智。爾時﹐觀於色界五陰﹐無色界四陰﹐如欲界苦﹐色﹑無色界亦復如是﹔如是觀已﹐斷色﹑無色十八種煩惱﹔十八種斷已﹐作是思惟﹕『如是諸苦﹐從何業來﹖誰之所造﹖』作是觀已﹐了知是苦從愛因緣﹕『我若不拔如是愛根﹐必當生苦。』是故觀集﹐作是觀已斷七煩惱﹔觀欲界集已﹐色﹑無色界亦復如是。如是觀已﹐得比忍﹑比智﹐作是觀時斷十二煩惱。憍陳如﹐具八忍者是名見法。斷三界集已﹐復作是觀﹕『何因緣故斷於苦集﹖爲安樂故。夫安樂者卽是滅諦。』爾時初觀欲界滅諦﹐得滅法忍斷七煩惱﹐色﹑無色界亦復如是。作是觀已﹐得滅比忍﹐滅十二煩惱。復作是觀﹕『何因緣故得是比忍﹖因修八道﹐以八正道力故﹐知欲界苦集滅諦﹐色﹑無色界苦集滅諦。』爾時﹐次生道法忍﹐得已能斷八種煩惱。爾時復觀色﹑無色界﹐得道比忍﹐斷十四煩惱。以修集故﹐遠離八十八種煩惱﹐是名決定得須陀洹果﹐是名十六心﹐是名必得菩提﹐是七往來斷一切苦。憍陳如﹐有人從信決定﹐有人從法決定﹐有人從一生得須陀洹果乃至得阿羅漢﹐有人入信根乃至慧根﹐有人修定﹐有人修慧。有人得初禪乃至四禪﹐入決定觀﹐觀一切行無常次第生滅﹐遠離一切凡夫之法。有人觀一切行無常﹑苦﹑空﹑不淨﹐不得自在無有寂靜﹐從緣而生﹐從緣而滅﹐作是觀已﹐得寂靜滅諦。是名比丘如法而行。憍陳如﹐如來了知一切眾生諸根利鈍﹐亦知一切眾生心性諸煩惱性﹐是名如來隨應眾生而爲說法﹐隨諸煩惱宣說對治﹐是故得名薩婆若智。

「憍陳如﹐我涅槃後有諸弟子﹐受持如來十二部經﹐書寫讀誦﹐顚倒解義﹐顚倒宣說﹐以倒解說﹐覆隱法藏﹐以覆法故名曇摩鞠多。憍陳如﹐我涅槃後我諸弟子﹐受持如來十二部經﹐讀誦書寫﹐而復讀誦書說外典﹐受有三世及以內外﹐破壞外道善解論義﹐說一切性悉得受戒﹐凡所問難悉能答對﹐是故名爲薩婆帝婆。憍陳如﹐我涅槃後我諸弟子﹐受持如來十二部經﹐書寫讀誦﹐說無有我及以受者﹐轉諸煩惱猶如死屍﹐是故名爲迦葉毗部。憍陳如﹐我涅槃後我諸弟子﹐受持如來十二部經﹐讀誦書寫﹐不作地相﹑水火風相﹑虛空識相﹐是故名爲彌沙塞部。憍陳如﹐我涅槃後我諸弟子﹐受持如來十二部經﹐讀誦書寫﹐皆說有我不說空相猶如小兒﹐是故名爲婆嗟富羅。憍陳如﹐我涅槃後我諸弟子﹐受持如來十二部經﹐讀誦書寫﹐廣博徧覽五部經書﹐是故名爲摩訶僧祇。善男子﹐如是五部𨿽各別異﹐而皆不妨諸佛法界及大涅槃。

「云何名爲隨於信行﹖若信三寶具足信根﹐從信根因緣入於決定﹐得須陀洹果﹑斯陀含果﹑阿那含果﹐過色﹑無色界﹐得阿羅漢果﹐從信得解名信解脫﹐亦名一分﹐亦名身證﹐名慧解脫﹐是名隨信行。

「憍陳如﹐云何名爲隨於法行﹖若有從法入於決定﹐具足慧根﹐得須陀洹果﹑斯陀含果﹑阿那含果﹐過色﹑無色界﹐得阿羅漢果﹐是名見到二分解脫﹐亦名身證﹐慧得解脫﹑心得解脫﹐得滅盡定﹐是故名爲二分解脫﹐是名無學解脫﹐是名法行﹐是名成就觀身乃至成就法法觀﹐是名成就毗婆捨那及奢摩他。

「云何名爲奢摩他﹖奢摩他者﹐名之爲滅﹐能滅貪心﹑瞋心﹑亂心﹐名奢摩他。云何名爲奢摩他相﹖能滅貪相及瞋癡相﹐名奢摩他相。云何名爲隨奢摩他入於決定﹖若能隨修奢摩他行﹐尊重贊嘆﹐向奢摩他方便莊嚴﹐是則名爲奢摩他相。若有比丘深自思惟﹕『我之貪心﹐惟觀不淨乃能壞之﹔瞋恚之心﹐慈能壞之﹔十二因緣能壞愚癡。』是名奢摩他相。

「云何名爲毗婆捨那﹖若修聖慧﹐能觀五陰次第生滅﹐是名毗婆捨那。復次﹐若觀諸法皆如法性﹐實性實相眞實了知﹐是名毗婆捨那。云何名爲毗婆捨那相﹖若能成就具足念心﹐觀一切行從緣而生﹐從緣而滅﹔一切行無自在﹑無作﹑無受﹐是名毗婆捨那相。云何名爲從毗婆捨那入於決定﹖至心念於毗婆捨那﹐恭敬尊重向莊嚴道﹐是名從毗婆捨那入於決定。

「云何名爲出法攝心非滅法攝心﹖若比丘能觀心出因緣乃至一切行出因緣﹐是名出法攝心非滅法攝心。云何名爲滅法攝心非出法攝心﹖若比丘能深觀察滅心因緣乃至一切行滅因緣﹐是名滅法攝心非出法攝心。云何名爲非出法攝心非滅法攝心﹖若比丘能觀心性眼性乃至識性﹐是名非出法攝心非滅法攝心。云何緣攝心非思惟攝心﹖若比丘能觀出息不觀入息﹐是名緣攝心非思惟攝心。云何名爲思惟攝心非緣攝心﹖若比丘觀於入息﹐是名思惟攝心非緣攝心。云何名爲非緣攝心非思惟攝心﹖若比丘觀於心性﹑眼性乃至意性﹐是名非緣攝非思惟攝。

「憍陳如﹐若比丘能攝心者﹐則得八十諸三昧門﹐及修三解脫門。若比丘觀過去身﹐及修莊嚴觀身見身﹐是名修無願解脫門。若比丘觀過去身已﹐惟見於心而不見身﹐及修莊嚴觀身見身﹐是名修無相解脫門。若比丘觀過去身已﹐亦不見作及以作者﹐作者無身﹐身無作者﹐修莊嚴道觀身見身﹐是名修空解脫門。觀受﹑心﹑法亦如是。

「復次﹐憍陳如﹐三解脫門修莊嚴觀﹐觀一切行不出不滅﹐出已則滅﹐滅無所至﹐不至去來﹐是名莊嚴無願解脫門。復次﹐觀未來世諸行未出﹐若行未出則無有滅﹐是名莊嚴無願解脫門。不畢竟盡﹐畢竟盡者則無生滅﹐若無生滅卽畢竟盡﹐若畢竟盡卽空因緣﹐若如是觀畢竟盡者﹐是名莊嚴空解脫門。若觀諸行是畢竟盡﹐卽無生滅﹐若無生滅卽無有空。何以故﹖先有後無名之爲空﹐若本無者則無後無﹐若無後無雲何名空﹖若無行者卽是無爲﹔畢竟盡者﹐非是有爲﹐亦非無爲。空亦非行﹐亦非無行。是故畢竟盡者﹐非有爲攝﹐非無爲攝﹐是名莊嚴無相解脫門。若一切行畢竟盡者﹐卽是涅槃﹐非過去﹑未來﹑現在。是故非過去行滅名爲涅槃﹐非未來﹑現在行滅名爲涅槃﹐須陀洹人見是涅槃﹐乃至阿羅漢人見是涅槃。何名苦諦﹖觀一切行不見第一諦﹐觀一切因不見第二諦﹐觀一切滅不見第三諦﹐觀一切道不見第四諦。云何名生﹖本無後有﹐是名爲生。云何名滅﹖有已還無﹐是名爲滅。無有出滅﹐是名爲盡。何因緣故﹐無有出滅名之爲道﹖道有六行﹐修非修﹐行非行﹐知非知。若有比丘﹐能見如是生滅法者﹐是人能厭一切諸行﹐能見一切行無常相。云何無常相非無常法﹖若有相雜初無漏根行﹐若有相雜無願解脫門行﹐若有空相﹑苦相﹑不淨相﹑無我相﹐是名無常相非無常法。云何無常法非無常相﹖所謂三界色相乃至法相﹐是名倒相﹐是名捨相﹐非無常相﹐是名無常法非無常相。云何無常相亦無常法﹖所謂一切眾生未得決定﹐以世俗道入諸三昧﹐隨法相忍﹐是名無常相亦無常法。云何非無常相非無常法﹖所謂寂靜常相﹑解脫淨相﹐是名非無常相非無常法。云何名爲得第一諦﹖所謂觀於六根﹑五陰猶如鏡像﹐名得第一諦。云何一心觀於四諦﹖若觀諸行悉是苦因﹐以苦因故可見可滅可得遠離﹐如是名爲心緣無漏﹐是故一心獲得四諦﹐名離有漏心得解脫。若有比丘觀於心心﹐是名無願解脫門。觀心心已﹐觀十二事﹕一者﹑業﹐二者﹑行﹐三者﹑苦﹐四者﹑空﹐五者﹑壞﹐六者﹑不自在﹐七者﹑過去﹐八者﹑現在﹐九者﹑未來﹐十者﹑因緣﹐十一者﹑無作﹐十二者﹑無受。是名見於心心﹐名無願解脫門。若有比丘觀察是心﹐無有心主﹐無出入者﹐無能遠離﹐無可遠離﹐是名見於心心﹐得空解脫門。若觀無有入定之心﹐而得遠離一切煩惱﹐無因緣故煩惱不生﹐是名遠離見於心心﹐得無相解脫門。若如是觀﹐卽得遠離有漏之心﹐得無漏解脫。

「憍陳如﹐一切有爲諸行無有決定﹐若不定者﹐云何而得入於定聚﹖若言觀察於三世已得入定聚者﹐是義不然。何以故﹖過去已盡﹐未來未出﹐現在無常﹐三世觀異﹐云何得入正聚聚耶﹖是故一切異觀性不決定。憍陳如﹐譬如殿堂有四梯橙﹐若言不由初第一橙至四橙者﹐無有是處。登初橙時﹐亦不得名登第四已﹐如是四橙亦不名一。憍陳如﹐若是四諦卽一諦者﹐可一心得。憍陳如﹐觀時亦異﹐得時亦異﹔觀時異者﹐因果盡壞﹔得時異者﹐苦智﹑集智﹑滅智﹑道智。若有比丘觀行無常﹐是苦﹑無我﹑不淨﹑無住﹐是漏結緣﹐是一切有﹐是名系縛。是故不求諸陰﹑諸行﹐厭一切行樂求涅槃﹐至心思惟涅槃功徳﹐深樂寂靜不惜身命﹐修奢摩他﹑毗婆捨那﹐是名比丘修集法行。

「憍陳如﹐云何比丘心能見心﹖若有比丘能觀察心﹐心是無常﹑是生滅法﹐是名比丘心能見心。如是比丘修空三昧。云何名空﹖陰﹑入﹑界空﹐諦空﹑實空﹑十二因緣空﹑性空。云何陰空﹖所謂色空無我我所﹐乃至識空無我我所﹐是名陰空。入﹑界二空亦復如是。云何諦空﹖所謂苦諦無得無捨﹐乃至道諦亦復如是。云何實空﹖一切法中無有覺觀﹑我及我所﹐是名實空。云何十二因緣空﹖十二因緣卽是十二有支﹐觀十二支無我我所﹐是名十二因緣空。云何性空﹖若有比丘﹐觀於眼空無我我所﹐乃至意空亦復如是﹐是名法行能觀心心。如是比丘不見眾生﹑壽命﹑士夫﹑某甲﹐知諸法性眞解世諦﹐爲流布故說陰﹑入﹑界﹐知一切法性無出滅。如是比丘能度生死﹐能知一切苦集滅道﹐能斷煩惱。

「憍陳如﹐若有比丘修集法行﹐知一切法從因緣生﹐從因緣滅﹐如是比丘得三解脫知色眞相。色眞相者﹐所謂礙相﹑受受相﹑想覺相﹑行行相﹑識知相。是名眞知一切法相﹐如是觀已得空解脫門。見一切法無作受者﹑壽命﹑自在﹐惟見無常﹑苦﹑無我等﹐是名得無願解脫門。觀一切法無生無滅﹐是名得無相解脫門。

「憍陳如﹐法行比丘能得神通﹐無惡覺觀﹐口終不說四種惡過﹐無有斗諍不聽惡言﹐爾時卽得遠離五蓋﹐增五善根。是法行比丘獲得初禪﹐入初禪已欲得身通﹐系心鼻端觀息入出﹐深見九萬九千毛孔息之出入﹐見身悉空﹐乃至四大亦復如是。如是觀已﹐遠離色相獲得神通﹔乃至四禪亦復如是。云何法行比丘獲得眼通﹖憍陳如﹐若有比丘觀息出入眞實見色﹐旣見色已作是思惟﹕『如我所見三世諸色﹐意欲得見隨意卽見。』乃至四禪亦復如是。云何法行比丘得天耳通﹖憍陳如﹐若有比丘得初禪時﹐觀息出入已次第觀聲﹔乃至四禪亦復如是。云何法行比丘得他心智﹖若有比丘觀息出入得初禪時﹐修奢摩他﹑毗婆捨那﹐是名他心智﹔乃至四禪亦復如是。云何法行比丘得宿命智﹖憍陳如﹐若有比丘觀息出入﹐得初禪時獲得眼通﹐得眼通已﹐觀於初有迦羅羅時﹐乃至五陰生滅無量劫中五陰生滅﹔乃至四禪亦復如是。所言禪者﹐何故名禪﹖疾故名禪﹔疾大疾﹐住大住﹐靜寂靜﹐觀滅遠離是名爲禪。初禪者亦名具足﹐亦名遠離。云何具足﹖云何遠離﹖言遠離者遠離五蓋﹐言具足者具足五支﹐所謂覺﹑觀﹑喜﹑安﹑定。云何名覺﹖如心覺大覺﹑思惟大思惟﹐觀於心性﹐是名爲覺。云何名觀﹖若觀心行﹑大行﹑徧行隨意﹐是名爲觀。云何爲喜﹖如眞實知大知心動至心﹐是名爲喜。云何爲安﹖所謂身安﹑心安﹑受安﹐受於樂觸﹐是名爲安。云何爲定﹖若心住大住不亂﹐於緣不謬無有顚倒﹐是名爲定。第二禪者﹐同離五事﹐所謂五蓋﹔具足三支﹐一喜﹑二安﹑三定。入第三禪﹐亦離五事﹐具足五支﹕一者﹑念﹐二者﹑捨﹐三者﹑慧﹐四者﹑安﹐五者﹑定。入第四禪﹐亦離五事﹐具足四支﹕一者﹑念﹐二者﹑捨﹐三者﹑不苦不樂﹐四者﹑定。憍陳如﹐若有比丘具足四禪﹐是名法行。

「憍陳如﹐若有比丘觀身厭患﹐遠離身相﹑一切身觸﹑喜觸﹑樂觸﹐分別色陰遠離色陰﹐觀無量空處﹐是名法行。比丘入空處定﹐是名比丘修集法行。憍陳如﹐云何比丘得識處定﹖若有比丘修捨摩他﹑毗婆捨那﹐觀心意識﹐自知此身不受﹔知三受已﹐得遠離是三種受﹐是故名爲得識處定﹐是名法行。憍陳如﹐云何比丘得少識處定﹖若有比丘觀三世空﹐知一切法行亦生亦滅﹐空處識處亦生亦滅﹔作是觀已次第觀識﹕『我今觀識亦非識非非識。若非識者是名寂靜﹐我今云何永斷此識﹖』作是觀已得少識處﹐是名比丘得少識處定。憍陳如﹐云何比丘獲得非想非非想定﹖憍陳如﹐若有比丘有非心想﹐作是順忍﹕『我今此想是苦﹑是漏﹑是瘡﹑是癰﹐是不寂靜。若我能斷如是非想及非非想﹐是名寂靜。』若有比丘﹐能斷如是非想非非想﹐是名獲得無想解脫門。何以故﹖法行比丘作是思惟﹕『若有受想﹐若有識想﹐若有觸想﹐若有空﹐若有識﹐若有非想非非想﹐如是等想名爲粗想。我今若修無想三昧﹐則能永斷如是等想。』是故見於非想非非想﹐爲寂靜處﹔如是見已﹐入非想非非想定。若得非想非非想定已﹐不愛不貪能破無明﹔破無明已﹐名爲獲得阿羅漢果。前三種定二道所斷﹐後第四定終不可以世俗道斷。凡夫離於非想非非想處﹐無粗煩惱﹐亦有十法﹐所謂一受﹑二想﹑三行﹑四觸﹑五思惟﹑六欲﹑七解﹑八念﹑九定﹑十慧。云何爲受﹖所謂識受。云何爲想﹖所謂識想。云何爲行﹖所謂法行。云何爲觸﹖所謂意觸。云何爲思﹖所謂法思。云何爲欲﹖所謂欲入出定。云何爲解﹖所謂法解。云何爲念﹖所謂念三昧。云何爲定﹖所謂心如法住。云何爲慧﹖所謂慧根﹑慧力﹐觀向四果行﹐乃至得阿羅漢果﹐觀於生滅及空三昧﹐觀於四大如四毒蛇。如是十法﹐第四空處具足而有﹔以其無有粗煩惱故﹐一切凡夫謂是涅槃。

「憍陳如﹐若有比丘修集聖道﹐厭離四禪及四空處﹐觀於滅定莊嚴之道﹐作是思惟﹕『諸出入息悉是無常﹐我若能斷出入息者﹐卽是安樂。』是故一切諸行因緣悉滅﹐受滅乃至慧滅﹐覺觀滅故﹐陰入界滅﹐貪恚癡滅﹐一切心數法滅﹐一切非心數法亦滅﹐是名不與凡夫共法﹐非是世法﹐是無學法。憍陳如﹐若須陀洹﹑斯陀含﹐終不能得如是滅定。若次第得須陀洹果﹐亦不能得。若須陀洹捨是身已﹐得阿羅漢果﹐亦不能得。若有具足八解脫者﹐是人能得。

「憍陳如﹐若使如來窮劫盡劫說是法目陀羅尼法乃能窮盡﹐是名法無礙智。憍陳如﹐如是法目陀羅尼者不可思議。憍陳如﹐假使有人﹐能以兔毛渧數知海水渧﹐不能數知法目陀羅尼所有功徳。若除如來﹐欲說盡者無有是處﹐乃至一切娑婆世界微塵亦爾。」

爾時﹐世尊告金剛山童子言「善男子﹐汝所持來法目陀羅尼﹐吾今所說頗有異不﹖」

「不也﹐世尊。」

「善男子﹐如是說不﹖」

「世尊﹐實如是說。」

「善男子﹐若有人能受持如是法﹐讀誦書寫﹐廣爲人說﹐當知是人常爲一切人﹑天﹑龍﹑神﹑阿修羅﹑乾闥婆﹑迦樓羅﹑緊那羅﹑摩睺羅伽等之所守護﹐一切四魔不能得其便﹐度煩惱河入八正道。」

金剛山童子言「善哉﹗善哉﹗世尊﹐實如聖教。」

爾時﹐世尊告憍陳如﹕「若比丘﹑比丘尼﹑優婆塞﹑優婆夷﹐修行是法無能壞者。是名施光﹐能淨寂靜﹐無有行處﹐無濁無動﹐無有捨宅﹐無少無多﹐名至處行﹑細行﹑堅行﹐能壞四魔及四魔眾一切邪見﹐度生死河入智慧海﹐常爲諸聖之所贊嘆﹐得近如來所入之處。𨿽復未斷一切煩惱﹐亦得上身﹑無上菩提﹑上色﹑上力﹑上辯﹑上念﹑上慧﹑上處﹐或得典領作四域王﹐若三二一﹐若作帝釋﹐乃至得作他化自在王﹐若作梵王。若復獲得菩提樹下金剛之牀﹐梵音深遠﹐其心平等﹐得大悲心﹐得捨摩他﹐壞諸煩惱﹐名無上尊。」

說是法時﹐舍利弗﹑目揵連等﹐於一坐處得阿羅漢果。

爾時﹐一切世人﹑諸天而贊嘆言「如來功徳不可思議﹐無量眾生得須陀洹果﹑斯陀含果﹑阿那含果﹑阿羅漢果﹐發阿耨多羅三藐三菩提心。」

爾時﹐四天王及功徳天白佛言「世尊﹐隨是經典所流布處﹐我當護其四部弟子﹐及其國土﹑城邑﹑村落﹑諸王﹑人民。」大方等大集經卷第二十四虛空目分中世間目品第二

爾時﹐世尊卽放眉間白毫相光﹐悉蔽十方諸佛世界日月星宿﹑珠火燈明所照之處﹐一切石山﹑諸惡刺棘爲不復現。十方無量恆河沙等世界眾生﹐見是光已﹐各各系念思惟善事。其中諸佛見是光已﹐各告己眾而作是言「善男子﹐過於無量恆河沙世界﹐彼有世界名曰娑婆﹐具足五滓。有佛出世﹐號釋迦牟尼如來﹑應﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊。無量世界無量菩薩﹑無量聲聞﹐悉集彼土坐彼佛前﹐彼佛卽爲宣說法行法目陀羅尼門。爲諸聲聞說法行已﹐放大光明﹐將欲演說淨目法門陀羅尼法﹔爲中乘者﹐得緣覺果﹔爲諸菩薩﹐莊嚴成就阿耨多羅三藐三菩提﹐具足十地如來十八不共之法﹐轉不退輪壞三惡趣﹐令修八聖得無上果。」

爾時﹐十方恆河沙等世界諸眾﹐聞是語已﹐各各白佛言「世尊﹐我欲往彼娑婆世界至說法處﹐聽受如是淨目法門。」

爾時﹐無量諸菩薩眾﹐悉共來詣娑婆世界﹐到於佛所﹐頭面禮拜﹐卻坐一面。時﹐此世界無量梵天﹐往至佛所﹐供養恭敬﹐卻坐一面。百億魔天﹑百億化自在天﹑百億兜率天﹑百億夜摩天﹑百億帝釋天﹑百億四天王天﹑百億日月天﹑百億自在天﹑百億閻羅王﹑百億地鬼﹑四百億阿修羅﹑四百億龍王﹐如是等眾悉向佛所﹐恭敬供養﹐卻坐一面。無量沙門及婆羅門悉得神通﹐來向佛所﹐恭敬供養﹐卻坐一面。

諸世界中外道相師﹐見光明時作是思惟﹕「如是光者﹐非是日月星宿之明﹐必是異光。如是不久七日並出﹐當焦四海﹑須彌山王﹑一切艸木。其後欲界火災當出。」或復有言「卻後不久﹐必當雨毒害於一切。」或復有言「卻後不久﹐必當雨刀害諸人物﹐惡時將至誰能救之﹖」或復有言「瞿曇沙門憐湣一切﹐惟是能救﹐施其壽命。」

爾時﹐一切無量眾生至心念佛﹐念已卽見是大寶坊﹐以佛力故卽至坊中。爾時﹐波斯匿王﹐以佛神力故亦見寶坊﹐以佛力故得到坊中。憂塡耶那王﹑惡性王﹑輸頭檀王﹑摩醯陀王﹑修陀奢那王﹑頻婆娑羅王﹐如是等王亦因佛力得見寶坊﹐悉至坊中供養禮拜次第而坐。各作是念﹕「今此眾中有大仙人﹐有佛世尊﹐此光因緣今當問誰﹖當問仙人﹐問佛可耶﹖」

爾時﹐須陀捨那王言「我今有大婆羅門師﹐名曰電發﹐善知相法能解能說﹐是最可問。」電發聞已﹐卽作是言「我所博覽一切相書都無此事﹐我實不能解此光瑞。」閻浮提中一切相師﹐其數五百悉不能解。

爾時﹐頻婆娑羅王語諸王言「汝何故狂﹖此大眾中有佛世尊﹐號釋迦牟尼﹐具一切智﹐善知世間﹑出世間相﹐了十二月善相之書﹐大悲憐湣一切眾生﹐實語正語﹐惟佛能說是光報應。」

爾時﹐諸王及諸大眾一切宗仰﹐共白佛言「世尊﹐惟願如來爲我等說十二月相書。」

佛言「大王﹐今此大會不應宣說世間相書。」

頻婆娑羅王白佛言「世尊﹐今此會中有諸眾生﹐不信如來所有功徳﹐又不信是一切智人。惟願破壞如是疑心﹐而宣說之。是諸眾生若得聞已心生喜信﹐生信心已﹐乃可爲說出世之道。如是眾生亦當樂受﹐易可調伏。」

佛言「大王﹐至心諦聽﹗我當說之。大王﹐往昔雪山有一仙人﹐名婆伽婆﹐食果艸根﹐修集慈心﹐而不能除諸煩惱結﹐不能調伏貪欲之心。時﹐彼住處有一雌虎﹐卽共行欲﹐虎便懷妊﹐日月已滿﹐至此人所產十二子。是時﹐仙人心憐湣故﹐卽取洗浴而哺養之﹐虎母心愛隨時乳養。爾時﹐仙人各爲立名﹐一名竭伽﹐二名跋伽婆﹐三名爲虎﹐四名師子﹐五名擔重﹐六名婆羅墮闍﹐七名步行﹐八名婆羅奴﹐九名健食﹐十名惡性﹐十一名師子擔﹐十二名健行。是十二子年始七歲﹐食艸根華果。是時﹐父母俱時命終。時﹐十二子心懷愁惱﹐仰天號哭﹕『如何一旦無所歸依﹗』時﹐有樹神聞是聲已﹐作如是言﹕『諸童子﹐且莫啼哭﹗有歸依處﹐所謂梵天憐湣眾生。汝等應當晝夜六時淨自洗浴﹐向於虛空﹐至心禮拜求哀梵天。梵天當以無礙天耳聞汝等聲﹐聞已當來至汝住處﹐以憐湣故﹐來已當壞汝等癡闇﹐施慧光明得智慧已﹐一切諸天當供養汝﹐況世間人﹗』時﹐十二子聞是語已﹐如教而行經十二年﹐然後梵天乃聞其聲﹐卽來下至三十三天。

「爾時﹐帝釋見梵天來卽前供養﹐旣供養已﹐卽復白言﹕『大士﹐欲何所至﹖』『憍屍迦﹐汝不見彼雪山之中十二仙耶﹖憍屍迦可共往彼。』時﹐釋提桓因與無量天﹐相隨俱下至雪山中。時﹐十二仙見梵天來﹐歡喜踴躍禮拜供養。時﹐梵天王告十二童子﹕『汝等何故﹐十二年中精勤苦行供養於我﹖欲何所求﹖爲求名聲﹑色力﹑財寶﹑聖道﹑智慧﹑諸天身耶﹖』時﹐竭伽仙白梵天言﹕『大士﹐我今不求如是等事﹐我欲求智慧﹐爲眾生故。我等孤稚﹐少失覆蔭﹐自隨其心﹐無教告者。惟願大士施我智慧﹐令我識知善惡等業﹐及了眾生善惡等業﹐亦知眾生國土城邑﹑剎利﹑婆羅門﹑毗捨﹑首陀﹑男女大小﹑善惡等相﹑受苦樂事。諸王貪國無厭足者﹐興兵相伐衰盛等相﹐若我知已﹐當以方便教滅惡相﹐令得受樂。』」﹝佛說相法悉不譯出。﹞虛空目分中彌勒品第三

爾時﹐彌勒菩薩卽於佛前﹐心念說偈﹐問於如來﹕

「非有途路﹐而有輪轉﹔如來亦不﹐

住一切道﹐非道見道﹐道見非道﹖」

佛言「善男子﹐非道者卽是不出不滅﹐不住非智﹐非智境界﹐非明非闇﹐非常非斷﹐非善非惡﹐非是色陰乃至識陰﹐是名實性﹐是名法性﹐名一切行﹐名眞實際﹐是名非道。如是道中﹐諸佛如來轉於法輪﹐而不貪著如是諸道。若有眾生﹐道見非道﹐非道見道﹐如是眾生不能達於道與非道及知三道。如來悉能分別解說﹐及以斷道。

「善男子﹐如來世尊於無道中而轉法輪﹐爲壞眾生三種道故。何等三道﹖一﹑煩惱道﹐二者﹑苦道﹐三者﹑業道。業道者﹐所謂行﹑有。煩惱道者﹐所謂無明﹑愛﹑取。苦道者﹐所謂識﹑名色﹑六入﹑觸﹑受﹑生﹑老﹑死等。如是三道﹐何因緣有﹖觸緣故有。善男子﹐因眼見色而生愛心﹐愛心者卽是無明﹐爲愛造業卽名爲行﹐至心專念名之爲識﹐識共色行是名名色﹐六處生貪是名六入﹐因入求受名之爲觸﹐貪著心者卽名爲愛﹐求是等法名之爲取﹐如是法生是名爲有﹐次第不斷名之爲生﹐次第斷故名之爲死﹐生死因緣眾苦所逼名之爲惱﹐乃至識法因緣生貪﹐亦復如是。如是十二因緣﹐一人一念皆悉具足。出有三種﹕一者﹑因出﹐二者﹑初出﹐三者﹑道出。若有比丘修行法行﹐觀察所有愛心相貌。比丘當觀﹐若有愛心卽是無明﹐無明之體能出二過﹕一者﹑出行﹐二者﹑出識。識亦有二﹕一者﹑出名﹐二者﹑出色。名色亦二﹕一者﹑無住﹐二﹑住六入。六入亦二﹕一﹑不厭欲﹐二﹑能生觸。觸亦有二﹕一﹑生受心﹐二者﹑求受。受亦有二﹕一﹑受苦樂﹐二﹑生貪愛。愛亦有二﹕一者﹑系縛堅固﹐二者﹑求取。取亦有二﹕一者﹑貪心﹐二者﹑求有。有亦有二﹕一者﹑樂住﹐二﹑生因緣。生亦有二﹕一者﹑生老﹐二者﹑苦緣。老亦有二﹕一﹑壞壯色﹐二﹑作死因。死亦有二。一﹑壞壽命﹐二﹑愛別離。是名出因。云何初出﹖若有比丘修集法行﹐觀如是法﹐亦出亦滅﹐是名初出。」

爾時﹐世尊告憍陳如﹕「云何道出﹖若比丘見道有二種﹕一者﹑行行﹐二者﹑慧行。憍陳如﹐汝頗知是行行﹑慧行耶﹖」

憍陳如言「未知﹐世尊。惟願如來﹐爲觀十二因緣比丘得大智慧﹐壞諸煩惱﹐分別解說﹐比丘聞已當具受持。」

爾時﹐世尊告寶幢童子﹕「善男子﹐汝頗能知息出入不﹖」

「不也﹐世尊。」

「善男子﹐法行比丘﹐先觀無明乃至老死。云何名爲觀於無明﹖先觀中陰﹐於父母所生貪愛心﹐愛因緣故四大和合﹐精血二渧合成一渧﹐大如豆子名歌羅羅。是歌羅羅有三事﹕一命﹑二識﹑三暖。過去世中業緣果報﹐無有作者及以受者﹐初息出入是名無明。歌羅羅時气息入出﹐有二種道﹐所謂﹕隨母气息上下﹐七日一變﹐息入出者名爲壽命﹐是名風道﹔不臭不爛﹐是名爲暖﹐是中心意名之爲識。善男子﹐若有欲得辟支佛果﹐當觀如是十二因緣﹐後觀三受因緣﹐五陰﹑十二入﹑十八界。云何爲觀﹖隨於念心觀息出息入﹐觀於內身皮膚肌肉﹑筋骨髓腦如空中云。是身中風亦復如是﹐有風能上﹐有風能下﹐有風能滿﹐有風能焦﹐有能增長﹐是故息之出入名爲身行﹔以出入息從覺觀生﹐故名意行﹔和合出聲﹐名爲口行。以如是等三行因緣﹐故有識生﹔識因緣故則有四陰及以色陰﹐故名名色﹔五陰因緣行六處﹐故名六入﹔情塵相對﹐故名爲觸﹔觸因緣故念色至念法﹐是名爲受﹔貪著於色乃至於法﹐是名爲愛﹔愛因緣故四方求覓﹐故名爲取﹔取因緣故受於後身﹐故名爲有﹔有因緣故有生老死種種諸苦﹐是名五陰﹑十二入﹑十八界十二因緣之大樹也。是故緣出入息﹐能生一切諸苦煩惱。是故凡夫生時﹐亦爲煩惱系縛﹐死時亦爾﹐終不能得身心自在﹐不得三昧﹐不盡諸漏。若有比丘觀入出息﹐如空中風無我我所﹐無有作者及以受者﹐從緣而生﹐從緣而滅﹐無相無物﹐無有覺觀﹔眾生風者亦復如是﹐共四大行﹐生歌羅羅九孔乃至九萬九千諸孔出入無作無受﹐是風出入如是肉段﹐以是因緣故﹐有無明乃至老死眾苦聚集。

「善男子﹐譬如虛空無物無我﹐出入諸息﹐地﹑水﹑火﹑風﹐壽命﹑暖﹑識﹐無明乃至生老病死﹐亦復如是。眾生顚倒﹐於非我中而橫見我﹐於如是等同虛空法作陰﹑界﹑入想。一切凡夫因是顚倒﹐輪轉生死無有窮已。若法行比丘﹐觀是息冷則舉身冷﹐觀是息暖則舉身暖﹐是身爾時隨意隨風。若觀冷時﹐不得禪定﹐不入定聚﹐是人則墮冷地獄中。若觀暖時﹐不得禪定﹐不入定聚﹐是人則墮熱地獄中。若佛弟子修集法行﹐觀察出入息冷暖等時則得正道。法行比丘如實觀察無明乃至生老病死﹐心不顚倒﹐是名淨目陀羅尼也。善男子﹐汝若能受是陀羅尼﹐卽是眞實觀入出息。」

寶幢菩薩白佛言「世尊﹐諸佛境界不可思議﹐非是聲聞﹑緣覺所及。」

爾時﹐四天王白佛言「世尊﹐隨是經典所流布處﹐我等要當隨侍守護﹐所有惡事悉令消滅。」虛空目分中四無量心品第四

爾時﹐頻婆娑羅王白佛言「世尊﹐因諸聲聞﹑辟支佛等修行法行﹐令閻浮提無有疾疫饑饉惡事。世尊﹐菩薩摩訶薩修四無量心﹐若有四姓供養恭敬﹐得幾所福﹖」

佛告大王﹕「若有菩薩修四無量﹐隨所住國具八上事﹕一者﹑其土人民供養父母﹐增長慚愧﹐恭敬沙門﹑諸婆羅門耆舊有徳﹐受持禁戒。大王﹐若諸國土有諸菩薩修四無量﹐其土人民﹐則能成就如是初事。復次﹐大王﹐若有菩薩修四無量﹐隨所住國其土人民﹐修集慈心遠離殺害﹐其心調柔﹐無有濁心﹑瞋恚之心﹐平等無二﹐是名爲二。復次﹐大王﹐若有菩薩修四無量﹐隨所住國其土人民﹐不貪財寶﹐樂爲惠施﹐呵責盜竊﹐是名爲三。復次﹐大王﹐若有菩薩修四無量﹐隨所住國其土人民﹐自足妻色﹐遠離非法﹐呵責欲心﹐是名爲四。復次﹐大王﹐若有菩薩修四無量﹐隨所住國其土人民﹐眞語﹑實語﹑無破壞語﹐常修善語﹐是名爲五。復次﹐大王﹐若有菩薩修四無量﹐隨所住國其土人民﹐無有嫉妒﹑濁惡之心﹐是名爲六。復次﹐大王﹐若有菩薩修四無量﹐隨所住國其土人民﹐正見不謬﹐無有邪見﹐是名爲七。復次﹐大王﹐若有菩薩修四無量﹐隨所住國其土人民﹐一切供養恭敬三寶﹐遠離惡見﹐是名爲八。大王﹐若有菩薩修四無量﹐隨所住國其土人民﹐具足如是八種功徳。

「大王﹐若有菩薩修四無量﹐隨所住國﹐其土無有八怖畏事。何等爲八﹖一者﹑無內外軍畏﹐二者﹑無諸惡鬼畏﹐三者﹑無惡星宿畏﹐四者﹑無諸惡病畏﹐五者﹑無諸惡獸畏﹐六者﹑無諸惡賊畏﹐七者﹑無諸旱澇畏﹐八者﹑無諸谷難畏。大王。若有菩薩修四無量﹐隨所住國﹐其土無有如是八畏。

「大王﹐若有菩薩修四無量﹐隨所住國﹐其土具足八大丈夫。何等爲八﹖一者﹑有諸眾生﹐已於過去無量佛所﹐深種善根﹐如是之人樂生其土。二者﹑復有眾生﹐已於過去無量世中﹐修戒多聞﹐如是之人樂生其土。三者﹑復有眾生﹐已於過去無量世中﹐供養父母﹑師長﹑和尙﹑耆舊有徳﹐如是之人樂生其土。四者﹑復有眾生﹐已於過去無量世中﹐成就天業﹐當受天身﹐故轉天身來生其土。五者﹑復有眾生能壞一切三惡道業﹐如是之人樂生其土。六者﹑復有眾生具聲聞乘﹐如是之人樂生其土。七者﹑復有眾生樂緣覺乘﹐如是之人來生其土。八者﹑復有眾生﹐已於過去無量世中﹐修六波羅蜜﹐如是之人樂生其土。大王﹐若有菩薩修四無量﹐隨所住國﹐其土具足如是八人。

「大王﹐若有菩薩修四無量﹐隨所住國﹐其地具足上地水味﹑無上法味﹑眾生之味﹐一切眾生心相親愛。如是眾生捨是身已﹐復生天上﹐乃至鳥獸亦復如是。大王﹐譬如一筐盛四種香﹕一者﹑沈水﹐二者﹑多伽羅﹐三者﹑牛頭栴檀﹐四者﹑多摩羅葉。如是四香合有四兩﹐有四姓人﹐以四種衣置之筐中﹐經數日已各自賫去。而是四香銖兩不折﹐然是衣中各各有香。大王﹐若有菩薩修四無量﹐隨所住國其土人民﹐各各成就種種功徳﹐而於菩薩無所損減。」

爾時﹐頻婆娑羅王白佛言「世尊﹐菩薩摩訶薩修四無量心不可思議。何以故﹖菩薩摩訶薩自身修集﹐能令無量無邊眾生得大利益。」

爾時﹐會中有一菩薩﹐名曰淨光﹐告無勝菩薩言「善男子﹐汝今已得無上利益。何以故﹖汝常修集四無量心。」

無勝菩薩言「善男子﹐我今云何得大利益﹖如是法中無作無受﹐無覺無見無知﹐無此無彼。善男子﹐如人自言﹐能畫虛空瓔珞莊嚴﹔𨿽有是言﹐眞實不能。一切諸法亦復如是﹐無出無壞﹐無生無滅﹐無有處所﹐無有覺觀﹐淨三解脫﹐無相無作無願。如爾法界﹐無轉無散﹐無合無礙﹐無濁無邊。猶如虛空無有和合﹐無欲無性﹐無見無說﹐法性無數﹐無少無多﹐無有境界﹐無二無著﹐無量無色﹐無聲寂靜﹐無變無量。猶如虛空﹐無比無勝﹐無常無斷﹐難見難知﹐難可思惟﹐堅固無行﹐無有瞋恚﹐攝諸佛界。是名梵行﹐名四無量﹐如來修集﹐心無厭足﹐勤行精進。是名佛法﹐大信大念﹐大不放逸﹐至心不忘。若菩薩摩訶薩修集如是四無量心﹐卽是菩薩修行菩薩甚深法界﹐如是菩薩將欲近入無生法忍﹐行六波羅蜜護諸佛法﹐已近第三如法順忍﹐眞見佛身﹐能摧魔眾及壞邪道﹐度生死河入大智海﹐通達一切諸佛境界﹐具足莊嚴諸佛功徳﹐諸所有色﹑種姓﹑財物勝諸眾生﹐次第當坐如來法座﹐具足一切三昧總持﹐不爲一切聖人所輕﹐爲諸緣覺之所贊嘆﹐常爲諸佛之所護念﹐能解一切國土眾生種種語言﹐於諸法中﹐不見受者及以施者﹐亦無說者及聽法者﹐無有作者及以受者﹐猶如虛空。」

淨光言「善男子﹐是故我言﹐汝今成就無量功徳。何以故﹖已於無量無邊世中勤修集故。善男子﹐若佛獲得十力﹑無畏一切佛法﹐出家苦行逮成正覺﹐轉妙法輪示大神通﹐入大涅槃﹐如是等事悉皆因修四無量心﹐如是卽是四無量果。以是義故﹐諸善男子及善女人﹐應當修集四無量心。」

說是法時﹐二萬眾生得隨慈忍﹐無量眾生具四無量心﹐一切大眾咸供養佛。虛空目分中淨目品第五

爾時﹐有一菩薩童子﹐名無勝意﹐長跪合掌白佛言「世尊﹐慈無量心﹐有何等相﹖有何等體﹖何等因緣﹖何等果報﹖云何具足﹖」

佛言「善哉﹗善哉﹗善男子﹐能問如是甚深之義。」

爾時﹐如來卽入三昧﹐其三昧名調伏眾生無所畏懼。入三昧已﹐從其肉髻放大光明﹐其光猛盛有種種色﹐徧照無量無邊世界。復出妙音﹐而說偈言﹕

「淤泥之中生芙蓉﹐亦復生於種種華﹐

眾生以之供養佛﹐並及一切諸天神。

一切惡國亦如是﹐生諸聖人大菩薩﹐

能調難調不調眾﹐猶如眾生華供養。

娑婆世界惡土地﹐釋迦住中宣說法﹐

若欲獲得無量利﹐應當往彼娑婆界。」

無量世界所有眾生﹐聞是偈已﹐各各供養其土世尊。旣供養已﹐乘佛神力﹐悉來集會娑婆世界﹐至於佛所﹐頭面禮拜﹐卻坐一面。

爾時﹐此界大寶坊中﹐無量眾生具足彌滿。是諸眾生各作是念﹕「獨我至此供養如來﹐獨在佛前咨問正法﹐如來獨爲我一人說。」

爾時﹐世尊告無勝意童子﹕「善男子﹐慈有三種﹕一﹑眾生緣﹐二者﹑法緣﹐三者﹑無緣。善男子﹐眾生緣者緣於五有。若有法行菩薩﹐欲得具足六波羅蜜﹑大慈大悲﹑菩薩十地﹐速得成就阿耨多羅三藐三菩提﹐轉正法輪﹐調伏無量無邊眾生﹐令度無邊生死大河﹐欲壞無量惡魔伴黨﹐入大涅槃。如是菩薩﹐應當修集四無量心。應云何修﹖若菩薩摩訶薩﹐爲下方眾生乃至上方一切眾生﹐修集是慈﹐視諸眾生如父如母﹐如師和尙﹐如佛世尊﹑聲聞﹑緣覺﹐爾時應作如是思惟﹕『若有眾生﹐橫於我所起諸惡事﹐菩薩爾時應作是念﹕若我瞋是惡眾生者﹐則爲十方諸佛所見﹐是大可恥﹐當見呵責。云何是人爲阿耨多羅三藐三菩提﹐而自不能調伏其心﹖譬如有人無有腳足而欲趣彼郁單曰土﹐如無目者而欲讀書﹐如無手者而欲執作﹔遠離慈心﹐而欲獲得阿耨多羅三藐三菩提者﹐亦復如是。若不能斷如是瞋心﹐尙不能得聲聞菩提﹐何況阿耨多羅三藐三菩提﹖若我不能調伏自心﹐當爲諸佛﹑聲聞﹑緣覺﹑天龍八部之所呵責。若我不能調伏自心﹐當得大罪受地獄苦﹐不得現在﹑未來利益﹐是故應當修集慈心。』復作是念﹕『若有於我已作諸惡﹐始作欲作﹐或以惡事加於我親﹐以利養事益於我怨﹐亦復如是。』如是觀已﹐菩薩先於一方眾生﹐修集慈心﹔二三四方﹑四維﹑上﹑下﹐亦復如是。善男子﹐是名菩薩慈緣眾生。」

爾時﹐會中有一天子﹐名曰明星﹐白佛言「世尊﹐若菩薩摩訶薩﹐初修慈心﹐如是慈心有何等果﹖爲是現在﹐爲在未來﹐具足成就幾所福徳﹖世尊﹐如是菩薩修集慈心﹐頗復當墮三惡道不﹖」

佛言「善哉﹗善哉﹗善男子﹐汝已於昔供養恭敬無量諸佛﹐是故今能發如是問。已種善子善根堅固﹐無量世中修集慈心﹐不與聲聞﹑辟支佛共﹐爲欲利益無量眾生﹐是故今者能作是問。善男子﹐諦聽﹗諦聽﹗今當爲汝分別解說。若有菩薩﹐能如我先所說修慈﹐是人則得臥安﹑寤安﹑不見惡夢﹐資生所須無所乏少﹐諸天守護﹐人天樂見﹐不聞惡聲﹐身不惡病﹐常樂寂靜勤行精進﹐樂受正法知見無我﹐常爲國主﹑沙門﹑梵志﹑男女大小乃至鳥獸之所供養﹐親近善友﹐所謂聲聞﹑緣覺﹑諸佛菩薩﹐樂行惠施能度眾生﹐所有善心不爲三毒之所破壞﹐善名好譽流布四方﹐能療眾生所有惡病﹐能令眾生遠離眾苦﹐能解眾生一切系縛﹐能調眾生諸惡煩惱﹐能壞一切惡邪異見﹐能與眾生信心﹑念心﹑大智慧心﹐心住大乘無能傾動﹐不隨他語﹐能壞眾生身口意惡﹐能滅眾生三種障業﹐惟除五逆﹑誹謗正法賢聖之人﹑劫招提僧物。

「善男子﹐菩薩若能如是修慈﹐當捨命時﹐面見十方諸佛世尊手摩其頭。佛手觸故心則歡喜﹐心歡喜故﹐尋得往生其佛國土﹐亦聞如是善妙之言﹐所謂﹕『莫生怖畏﹗莫生怖畏﹗汝是修慈純善之人﹐定當得生淨佛世界﹐覲見無量諸佛世尊﹐離三惡道﹐必入涅槃﹐亦聞法緣﹑無緣之慈﹐亦得具足四無量心﹐乃至獲得阿耨多羅三藐三菩提。』」

爾時﹐明星天子聞是法時﹐於諸禪定出入自在。無勝意童子白佛言「世尊﹐如是天子﹐以何力故﹐於禪定中速入速出﹖」

佛言「善男子﹐是天子者﹐已於無量諸如來所﹐植諸善根﹐無量世中修法緣慈。本願力故生四天處﹐在日天前十千由旬﹐所住宮殿縱廣三萬二千由旬﹐琉璃所成﹐前後左右滿十由旬﹐諸天男女而共圍繞。是人在中﹐離其眷屬三由旬所﹐獨坐寶牀﹐出入禪定一日一夜﹐此四天下有八十天處﹑六十龍處﹑四阿修羅處﹑四迦樓羅處﹑五十二緊那羅處﹑四十六摩睺羅伽處﹑八拘辦荼處﹑三十富餓鬼處﹑三十毗捨遮處﹐於如是處﹐悉能調伏如是眾生。以本願力故﹐往昔發願﹕『此閻浮提夜五分過﹐餘一分在﹐當在日前十千由旬﹐先當破壞閻浮提闇而作明相。若閻浮提諸善眾生﹐欲度生死修禪定者﹐當爲是人除去睡眠﹐施其念力。若欲見我﹐我當於夢現作和尙﹑師長﹑父母。若有凡夫修集外道﹐我當破壞其人邪心﹐示以正道。若有眾生﹐於世間事及出世事生懈怠者﹐睹見我已﹐除去懈怠﹐勤修事業。若有眾生迷失正路﹐得見我時則還見道。若有眾生身遇重病﹐得見我者苦痛休息﹐身得安眠受大快樂。若有老人﹐身受眾苦﹐心多忘誤﹐得見我者還得念心。然我出時﹐能令眾生系心念善。若有眾生命將欲盡﹐最後一念﹐我當爲說大乘經典﹐彼旣聞已面見佛像﹐捨身得生淨佛世界。若有欲求辟支佛者﹐我當爲說辟支佛乘。若有欲求聲聞乘者﹐我亦當爲說聲聞乘。若有眾生有三惡業﹐聞我說法惡業卽滅。』世尊﹐我先行於閻浮提國﹐然後次行於瞿陀尼﹐瞿陀尼後次郁單曰﹐郁單曰後次弗婆提﹐以如是等本願力故﹐常得修行六波羅蜜﹐乃至得成阿耨多羅三藐三菩提。」

爾時﹐明星天子白佛言「世尊﹐我今爲欲利益一切眾生故﹐說此陀羅尼﹕

「廬遮羅﹝一﹞盧遮那﹝二﹞盧遮那﹝三﹞娑羅叉嘍﹝四﹞娑羅叉嘍﹝五﹞娑羅叉莎﹝六﹞阿嘙呵呵﹝七﹞阿嘙特荼﹝八﹞阿婆闍婆﹝九﹞阿婆叉那﹝十﹞阿叉叉叉叉﹝十一﹞富羅婆邏﹝十二﹞阿婆叉叉﹝十三﹞闍婆闍婆﹝十四﹞摩呵迦波﹝十五﹞阿婆阿婆摩呵娑摩﹝十六﹞頻豆﹝十七﹞娑闍羯波﹝十八﹞阿鞾﹝十九﹞阿鞾﹝二十﹞呵呵尼摩﹝二十一﹞沫邏娑律闍﹝二十二﹞迦畱那闍邏﹝二十三﹞莎呵﹝二十四﹞。

「世尊﹐若有比丘﹑比丘尼﹑優婆塞﹑優婆夷﹐若男若女﹑若大若小﹐若有至心念我事者﹐是人則得淨於諸業﹐神通﹑施﹑戒﹑忍辱﹑精進﹑禪定﹑智慧﹐解脫﹑佛土﹑四無礙智﹐如是諸人不得成就如是事者﹐我則欺誑十方諸佛﹐於未來世﹐亦莫令我得阿耨多羅三藐三菩提。」

爾時﹐無勝意童子白佛言「世尊﹐他方佛土所有人民﹐常作是言﹕『娑婆世界雜穢不淨﹐然我今者常見淸淨。』」

佛言「如是﹐如是﹐善男子﹐如汝所說。又此世界諸菩薩等﹐或作天像調伏眾生﹐或作龍像﹑或作鬼像﹑或阿修羅像﹑或迦樓羅像﹑或緊那羅像﹑或摩睺羅像﹑或夜叉像﹐或拘辦荼像﹑毗捨闍像﹑薜荔陀像﹑人像﹑畜生像﹑鳥獸之像﹐遊閻浮提﹐教化如是種類眾生。善男子﹐若爲人天調伏眾生﹐是不爲難﹔若爲畜生調伏眾生﹐是乃爲難。

「善男子﹐閻浮提外﹐南方海中有琉璃山﹐名之爲潮﹐髙二十由旬﹐具種種寶。其山有窟名種種色﹐是昔菩薩所住之處﹐縱廣一由旬﹐髙六由旬﹐有一毒蛇在中而住﹐修聲聞慈。復有一窟名曰無死﹐縱廣髙下亦復如是﹐亦是菩薩昔所住處﹐中有一馬修聲聞慈。復有一窟名曰善住﹐縱廣髙下亦復如是﹐亦是菩薩昔所住處﹐中有一羊修聲聞慈。其山樹神名曰無勝﹐有羅剎女名曰善行﹐各有五百眷屬圍繞﹐是二女人常共供養如是三獸。

「善男子﹐閻浮提外西方海中有玻瓈山﹐髙二十由旬。其山有窟﹐名曰上色﹐縱廣髙下亦復如是﹐亦是菩薩昔所住處﹐有一獼猴修聲聞慈。復有一窟名曰誓願﹐縱廣髙下亦復如是﹐亦是菩薩昔所住處﹐中有一雞修聲聞慈。復有一窟名曰法牀﹐縱廣髙下亦復如是﹐亦是菩薩昔所住處﹐中有一犬修聲聞慈。中有火神﹐有羅剎女﹐名曰眼見﹐各有五百眷屬圍繞﹐是二女人常共供養是三鳥獸。

「善男子﹐閻浮提外北方海中有一銀山﹐名菩提月﹐髙二十由旬。中有一窟名曰金剛﹐縱廣髙下亦復如是﹐亦是菩薩昔所住處﹐中有一豬修聲聞慈。復有一窟名香功徳﹐縱廣髙下亦復如是﹐亦是菩薩昔所住處﹐中有一鼠修聲聞慈。復有一窟名髙功徳﹐縱廣髙下亦復如是﹐亦是菩薩本所住處﹐中有一牛修聲聞慈。山有風神名曰動風﹐有羅剎女名曰天護﹐各有五百眷屬圍繞﹐是二女人常共供養如是三獸。

「善男子﹐閻浮提外東方海中有一金山﹐名功徳相﹐髙二十由旬。中有一窟名曰明星﹐縱廣髙下亦復如是﹐亦是菩薩昔所住處﹐有一師子修聲聞慈。復有一窟名曰淨道﹐縱廣髙下亦復如是﹐亦是菩薩昔所住處﹐中有一兔修聲聞慈。復有一窟名曰喜樂﹐縱廣髙下亦復如是﹐亦是菩薩昔所住處﹐中有一龍修聲聞慈。山有水神名曰水天﹐有羅剎女名修慚愧﹐各有五百眷屬圍繞﹐是二女人常共供養如是三獸。

「是十二獸﹐晝夜常行閻浮提內﹐天人恭敬﹐功徳成就﹐已於諸佛所發深重願﹐一日一夜﹐常令一獸遊行教化﹐餘十一獸安住修慈﹐周而復始。七月一日鼠初遊行﹐以聲聞乘教化一切鼠身眾生﹐令離惡業勸修善事﹔如是次第至十三日﹐鼠復還行。如是乃至盡十二月﹐至十二歲﹐亦復如是﹐常爲調伏諸眾生故。善男子﹐是故此土多有功徳﹐乃至畜生亦能教化﹐演說無上菩提之道。是故他方諸菩薩等﹐常應恭敬此佛世界。」

爾時﹐會中有一優婆塞﹐名曰淨徳﹐白佛言「世尊﹐我今可得睹見如是十二獸不﹖」

「善男子﹐若有比丘﹑比丘尼﹑優婆塞﹑優婆夷﹐欲得睹見是十二獸﹐欲得大智﹑大念﹑大定﹑大神通力﹐欲受一切所有典籍四無量心﹐欲行正道得奢摩他﹐欲得寂靜﹐欲增善法。是人當以白土作山﹐縱廣七尺﹐髙十二尺﹐種種香塗﹐金薄薄之﹐四邊周匝二十尺﹐所散瞻婆華當以銅器盛﹐諸種種非時之漿置之四面﹐淸淨持戒﹐日三洗浴﹐敬信三寶﹐離山三丈﹐正東向立﹐誦如是咒﹕

「戰阿羅呵﹝一﹞修利虵比摩﹝二﹞其羅貶﹝三﹞佛巳牟邏﹝四﹞若虵牟邏﹝五﹞阿呵希﹝六﹞婆呵囉希﹝七﹞若虵呵希﹝八﹞薩婆復多呵﹝九﹞梨咃婆呵休﹝十﹞摩沙車婆牟梨﹝十一﹞迦嘙浮﹝十二﹞邏奢浮﹝十三﹞修邏虵牟﹝十四﹞呿迦那﹝十五﹞摩希叉婆﹝十六﹞迦婆摩呵﹝十七﹞阿叉比婆邏﹝十八﹞多波比婆﹝十九﹞沙持因持利虵鞞婆﹝二十﹞阿闍牟他婆﹝二十一﹞婆盧婆叉﹝二十二﹞槃陀哆﹝二十三﹞遮羅叉婆希﹝二十四﹞呵迦比牟﹝二十五﹞哆比勒搜﹝二十六﹞散遮勒搜﹝二十七﹞嘙婆浮﹝二十八﹞娑邏嘙叉搜﹝二十九﹞佛巳遮﹝三十﹞哆莎賴沙﹝三十一﹞陀叉邏莎﹝三十二﹞波利波遮﹝三十三﹞修羅修﹝三十四﹞搜婆莎彌﹝三十五﹞希邏﹝三十六﹞嘙邏牟娑邏娑﹝三十七﹞牟娑邏私﹝三十八﹞邏婆邏娑﹝三十九﹞頻婆思邏娑﹝四十﹞嘙嘙邏娑﹝四十一﹞陀摩盧遮那邏娑﹝四十二﹞富囊挫蘭呵邏娑﹝四十三﹞首阤盧遮那邏娑﹝四十四﹞嘙摩摩邏娑﹝四十五﹞比摩盧遮那呿伽﹝四十六﹞薩顚摩邏娑﹝四十七﹞阿利那遮那耨耨﹝四十八﹞比摩牟﹝四十九﹞婆羅呵芒嘙呵邏私葂葂﹝五十﹞阿由比目醯﹝五十一﹞牟尼邏提致沙﹝五十二﹞莎呵﹝五十三﹞。

「住十五日﹐當於山上見初月像﹐爾時則知見十二獸﹐見已所願隨意卽得。善男子﹐若能如是修行苦行﹐卽得眼見是十二獸。」

爾時﹐淨徳優婆塞語明星菩薩言「善男子﹐汝能教化調伏眾生﹐云何調伏﹖爲以身耶﹖口耶﹖意耶﹖」

「善男子﹐我非身﹑口﹐惟以心業。」

「善男子﹐若是心業﹐爲過去耶﹖未來耶﹖現在乎﹖」

「善男子﹐亦非去來﹐惟是現在﹐制限在心不令作惡。」

「善男子﹐汝猶不能令現在心獲得解脫﹐云何而能調伏眾生﹖」

明星答言「我今受持四無礙智淨目持力故﹐能調伏一切眾生。」

淨徳言「四無礙智淨目持者﹐亦復不能調伏眾生。何以故﹖無覺觀故﹐云何而言能調眾生﹖」

「善男子﹐我今問汝﹐隨意見答。善男子﹐攝入系縛﹑解脫淸淨道及寂靜﹐𨿽復平等亦不平等。如是平等及不平等﹐何因緣生﹖何因緣出﹖何因緣增長﹖汝寧不知乎﹖」

淨徳答言「善男子﹐如是等事﹐因我我所生﹑出﹑增長。」

明星菩薩言「善男子﹐是我我所何因緣生﹖」

「善男子﹐是我我所﹐風因緣生。」

明星菩薩言「風住何處﹖」

「善男子﹐風住虛空。」

又問﹕「虛空爲何所住﹖」

答言「虛空住於至處。」

又問﹕「至處復何所住﹖」

答言「至處何處住者不可宣說。何以故﹖遠離一切諸處所故﹐一切處所所不攝故﹐非數非稱不可量故。非覺非觀﹐非有非無﹐非行非生﹐非出非滅﹐非有增長﹐非字非念﹐非作非受﹐非闇非明﹐非增非減﹐非壯非老﹐眞實之性是一切法無掛礙門﹐是故至處無有住處。」

明星菩薩言「善男子﹐如是卽是四無礙智淨目陀羅尼。若有菩薩修集如是陀羅尼者﹐一切煩惱則爲爛敗入法緣慈﹐一切法中無有疑心。」

說是法時﹐十方世界無量眾生得法緣慈﹐無量眾生得近四無礙智淨目陀羅尼。

爾時﹐世尊贊是二人﹕「善哉﹗善哉﹗善男子﹐能如法問﹐能如法答。是陀羅尼因緣力故﹐四天王等﹐於我滅後能守護法。」大方等大集經卷第二十五虛空目分中聖目品第六

爾時﹐明星菩薩白佛言「世尊﹐聲聞之人行聲聞乘﹐辟支佛人行辟支佛乘﹐如是二人云何修悲﹖思作何法﹖離何煩惱﹖」

佛言「善男子﹐若有善男子﹑善女人﹐行聲聞乘﹑辟支佛乘﹐不觀眾生所有樂相﹐不作怨親父母等相﹐憐湣眾生修起悲心﹐乃至十方亦復如是﹕『若我不能於惡眾生修集悲者﹐當觀是人八種苦相﹐生苦乃至死苦。是人具足如是八苦﹐我當云何於是人所不生悲心﹖是人復有三種大苦﹐亦復未得脫三惡道﹐我當云何不生憐湣﹖云何名爲觀於生苦﹖從業因緣父母和合﹐初受意識﹐歌羅羅時﹐其身猶如葶歷子許﹐是時未有入出气息﹐亦不覺知苦之與樂﹑不苦不樂﹐離先色相﹐未具後色﹐無力無欲﹐無有精進﹐無有憍慢﹑上色﹑上性﹑上自在相﹐無五欲相﹐諸根不具。如是眾生﹐我當云何不生憐湣﹖如是眾生過去愛取名爲無明﹐過去業有名之爲行﹐初入胎心名之爲識﹐歌羅羅中初色四陰名爲名色。是時未具十二有支﹐以生因緣故﹐可說有十二因緣。眾生如是﹐何有智者不生憐湣﹖歌羅羅時住六七日﹐六七日轉名頞浮陀﹐是時形色猶如小棗﹔住七七日轉名伽那﹐是時形色如胡桃殼﹔住八七日轉名閉屍﹐形色猶如頻婆羅果﹐是時身邊有五胞出謂頭手腳﹔十二七日始有腸相﹔二十七日男女根別﹔二十一七日始生骨節﹔乃至三十六七日中﹐其身具足血肉毛根﹔三十八七日具足身肢﹐四日四夜住在腹中臭穢之處。是人如是﹐我當云何不憐湣耶﹖』爾時﹐還憶本生之事﹐憶已愁苦﹐作是念言﹕『若我出胎當修善法﹐願後更莫生如是處﹗修不放逸遠離受生。初出母胎﹐爾時舉身受迫迮苦﹔入風觸身﹐亦復受苦﹔身初至地﹐以水摩洗復受大苦猶如地獄﹐爾時還失憶宿命事。生已復有老病死苦隨逐不捨﹐復有風病﹑白水黃水和合等病﹐如是四病數各百一常隨逐之﹐是故名爲生﹐是大苦。旣受生已老復隨逐﹐發白面皺﹐失智慚愧﹐發毛稀疏﹐諸行陳故諸根衰熟﹐易破易壞﹐爛朽危脆﹐惟貪二味﹐所謂碱﹑酢﹐能壞安樂﹐身根徧惱﹐是大苦河﹐能破眾生三世壯色﹐妄如嬰兒﹐狂如鬼著。眾生具足如是惡事﹐我當云何不生憐湣﹖爾時復爲死所侵逼﹐失於智慧﹑壽命﹑諸有﹐捨棄諸陰﹐身壞命壞四大離散。三世眾生壽命之怨﹐一切眾生成就死法﹐我當云何不生憐湣﹖爾時復有所不愛物而來親近﹐所謂寒熱饑渴﹑惡人﹑惡獸。眾生如是﹐我當云何不生憐湣﹖復有所愛別離﹐所謂盛年﹑財寶﹑康彊﹑壽命﹑父母﹑妻子﹑親戚眷屬﹑上妙六塵。眾生旣受如是等苦﹐我當云何不生憐湣﹖或有眾生於三世中﹐求上六塵而不能得﹐以是因緣具受眾苦。若我於此惡類眾生不生憐湣﹐我當云何得阿耨多羅三藐三菩提﹖一切眾生受五陰擔﹐我亦如是。若我不修大悲之心﹐云何得捨如是重擔﹖一切聖人已得遠離五陰重擔。若不修行三種淨戒﹐不善思惟﹐其心放逸不行正道﹐不得解脫﹐如是之人受百種苦。眾生旣受如是百苦﹐我當云何不修悲心﹖』若有眾生於一日夜能如是觀﹐是人得心猶如虛空﹐是人能於一切眾生修集大悲﹐是人能得身心寂靜﹐是人不遠正眞法界及以法性﹐如是方便﹐能得聲聞﹑緣覺眾生緣悲。

「若有菩薩初修道時﹐作是思惟﹕『設令我有恆河沙等如須彌身﹐當以是身爲於一人﹐於無量世受大劇苦﹐令彼一人得受樂者﹐我終不悔﹐亦不退轉於菩提心。』復作是念﹕『假令一切所有眾生﹐各各執椎如須彌山﹐來打我身經無量歲﹐我當忍受﹐不生惡心乃至一念。』復作是念﹕『是人所受百種之苦﹐一切眾生亦受是苦﹐而不知念阿耨多羅三藐三菩提。我今是學阿耨多羅三藐三菩提﹐云何不受刀劍火石亦復如是﹖若我當於一切眾生生惡心者﹐諸佛賢聖當見呵責﹐而作是語﹕「是人欲得阿耨多羅三藐三菩提﹐云何如是而不忍辱﹖」菩薩摩訶薩修淨意者卽是忍辱﹐忍辱者卽是瓔珞﹑精進道性﹑器四財寶。菩薩修集如是忍辱﹐能淨身心﹐能淨莊嚴﹑堅固莊嚴﹐得大智慧﹐不與聲聞﹑辟支佛共﹐於諸眾生最爲殊勝﹐一切四魔不得其便﹐邪不能動﹐煩惱折減﹐一切怨仇不能爲惡﹐言辭所說不可窮盡﹐其智甚深猶如大海﹐精進堅牢如須彌山﹐等諸眾生如海一味﹐能大利益猶如大地﹐淨眾垢污猶如淸水﹐能作光明猶如朗日﹐於眾無礙猶如猛風﹐世法不污猶如蓮華﹐下視眾生如金翅鳥﹐眾生樂見如夏日云﹐眾生樂受如夏時雨﹐見無餘求猶病遇醫﹐壞諸貧窮如如意珠﹐施眾禪定猶如梵天﹐生死無礙猶如虛空﹐示平不平猶如明燈﹐人天恭敬猶如帝釋。若有菩薩起瞋恚心﹐一切怨賊悉得其便﹐喪失一切善根財寶﹐一切眾魔獲得其過﹐爲諸煩惱之所污染﹐入大闇處失一切善根﹐爲諸聖人之所呵責。若有菩薩起瞋恚心乃至一念﹐則爲喪失一切善法。設我悉受一切眾生無量億數打罵毀辱﹐乃至不應起一念瞋。何以故﹖如是眾生不學慈悲。若彼眾生心無瞋打﹐我當云何修集慈悲﹖以是義故﹐眾生瞋時我應生喜。何以故﹖卽是我之悲因緣故。』若有善男子﹑善女人能作是觀﹐卽得不共聲聞﹑緣覺眾生緣悲﹐亦能疾得阿耨多羅三藐三菩提。

「善男子﹐復有眾生觀三惡道苦眾生已﹐修集悲心﹔復有觀察三界所有諸苦眾生﹐而修悲心﹔復有觀察五陰眾生﹐而修悲心﹐入﹑界亦爾。善男子﹐以是義故﹐菩薩摩訶薩欲得阿耨多羅三藐三菩提﹐當修慈悲。何以故﹖夫慈悲者﹐卽是一切善法種子。若有眾生得色界身﹐亦是修集慈悲因緣﹔若無色身﹐若聲聞道﹑若緣覺道﹐若諸菩薩莊嚴堅固行六波羅蜜﹐調伏眾生得無生忍﹐成阿耨多羅三藐三菩提﹐皆因慈悲種子因緣。」

說是慈悲因緣法時﹐明星菩薩得無生法忍﹐是忍不與緣覺﹑聲聞共之。八萬四千眾生得如法忍﹐五萬五千那由他眾生發阿耨多羅三藐三菩提心﹐十萬八千眾生得不退心﹐二萬眾生成就慈悲﹐五千比丘得阿羅漢果﹐五百比丘尼盡一切漏﹐十萬億眾生破大邪見得正見心。

爾時﹐世尊告無勝意童子﹕「善男子﹐過去有佛名發功徳意﹐亦說如是大慈大悲。」

無勝意童子言「世尊﹐所言如者﹐云何名如﹖」

佛言「善男子﹐遠離身相名之爲如。」

無勝意童子言「所言身者卽是實性﹐卽是寂靜﹐卽是法界﹐卽是無漏﹐卽是無盡。」

佛言「善男子﹐如身者卽是一切眾生之身﹐卽是過去﹑未來邊際﹐卽是寂靜。」

無勝意童子言「世尊﹐若一切佛如卽是身。」

佛言「善哉﹗善哉﹗善男子﹐如是法界無有增減﹐三世平等﹐不生不出不滅。猶如虛空﹐如身亦如是。」

說是法時﹐三萬眾生得如法忍。

爾時﹐世尊告明星菩薩言「善男子﹐云何修集緣眾生喜﹖善男子﹐若有菩薩不修慈悲﹐不念眾生所有樂相﹐乃至不觀三趣三界所有諸苦﹐而亦觀於五陰出滅﹐如是觀已生於喜心。但樂觀法﹐觀已生喜﹐如是喜心願及眾生﹐是名爲喜。」

「世尊﹐云何修捨﹖」

「善男子﹐若有菩薩不修慈﹑悲及以喜心﹐修捨念捨﹐父母乃至聲聞﹑緣覺﹑菩薩﹑諸佛。修是舍時﹐遠離一切愛瞋法心﹐是人修集空無相願﹐旣修集已﹐不久定當得入涅槃。若人修集如是等四無量心﹐是人則爲十方諸佛﹑菩薩﹑天﹑龍﹑夜叉﹑剎利﹑婆羅門﹑毗捨﹑首陀﹑比丘﹑比丘尼﹑優婆塞﹑優婆夷之所供養。隨有國土若四部眾修集如是四無量心﹐其土則已遠離一切衰禍之相﹐其中眾生樂離惡法﹐受持善法。善男子﹐四無量心﹐具足如是無量福徳。」虛空目分中辟支佛乘品第七

無勝意童子復白佛言「世尊﹐修緣覺乘比丘﹑比丘尼﹑優婆塞﹑優婆夷﹑善男子﹑善女人﹐云何修集慈﹑悲﹑喜﹑捨﹖」

佛言「善男子﹐若有修集辟支佛乘比丘﹑比丘尼﹑優婆塞﹑優婆夷﹑善男子﹑善女人﹐觀眾生樂﹐解眾生樂﹐念法緣慈﹐終不憶念緣眾生慈﹐如自心中所受樂事亦願眾生同共得之﹐觀法平等﹐觀樂平等﹐觀心平等﹐觀如平等。如是觀已﹐乃至不於一人生惡。設有因緣生惡心者﹐應作是念﹕『若我於彼生惡心者﹐云何當得阿耨多羅三藐三菩提﹖菩薩摩訶薩成就無量純善功徳﹐若於一人生瞋惡心﹐尙不能得阿耨多羅三藐三菩提﹐況我未成諸善功徳﹖』以是因緣﹐修眾生慈及法緣慈﹔悲﹑喜﹑捨心亦復如是。善男子﹐若有欲學緣覺乘者﹐應如是修慈﹑悲﹑喜﹑捨。」

說是法時﹐六萬億眾生得住初地﹐或得二地﹑三地﹑四地﹑五地﹐或有眾生得無生忍﹐或有獲得辟支佛道及聲聞道﹐無量眾生發阿耨多羅三藐三菩提心。虛空目分中聖目無礙智品第八

爾時﹐眾中有一童子名虛空聲﹐白佛言「世尊﹐云何菩薩莊嚴無上菩提之道﹐修一切智目方便﹑無緣梵行一切法目方便﹑無緣梵行一切陰入界方便﹑解脫方便﹑三昧方便﹑陀羅尼方便﹑得忍方便﹑諸地方便﹖世尊﹐云何菩薩摩訶薩﹐修一切智目門﹐同虛空慧度於彼岸﹐無緣梵行﹐越度四流斷四魔系﹖」

佛言「善哉﹗善哉﹗善男子﹐汝今能入四無量海﹐欲度眾生於生死河﹐是故今者發如是問﹐復欲不斷佛大智海。善男子﹐十方佛土若有菩薩﹐同共汝行三昧智慧﹐我說法時﹐如是等輩悉爲明證。若無如是菩薩證者﹐我則不說無緣梵行。何以故﹖我若說者﹐多於是中而生疑心﹐若有未得無緣梵行亦復生疑﹐以是義故﹐不應宣說。」

爾時﹐世尊卽入三昧﹐其三昧名虛空幢﹐入已面門出大光明﹐其明種種徧照十方諸佛世界﹐蔽於日月令不復現。其光明中出大聲言「娑婆世界釋迦牟尼﹐爲諸眾生宣說梵行壞諸煩惱﹐說聲聞乘﹑辟支佛乘無緣梵行﹐無量眾生及諸菩薩﹐次第而坐聽受正法﹔亦說淸淨菩提之行﹐爲欲利益無量眾生故﹐作大集說種種行﹐無量眾生獲得一生及以後生。」

十方眾生聞是語已﹐一切悉集娑婆世界﹐或有菩薩現眞金身雨於金沙﹐或現銀身雨於銀沙﹐或琉璃身雨琉璃沙﹐或玻瓈身雨玻瓈沙﹐或沈水身雨沈水沙﹐或栴檀身雨栴檀沙﹐或多摩羅跋身雨多摩羅跋沙﹐供養於佛﹐供養已畢﹐頭面敬禮﹐卻坐一面。

爾時﹐世尊告虛空聲童子﹕「善男子﹐今日十方諸大菩薩﹐其中或有得法忍者﹐得無生忍﹑一生﹑後生﹐悉爲我證﹕如是菩薩修集慈﹑悲﹑喜﹑捨之心﹐了了通達諸法之性﹐亦能遠離身相業相﹐其心不著有爲無爲﹐亦不貪著眼乃至意色乃至法﹐至心修集無緣梵行﹐無諸覺觀不生憍慢﹐無所貪著知眞實性﹐觀一切法皆悉平等﹐所謂三世﹑三界﹑三戒﹐亦得增長大慈﹑大悲﹑大喜﹑大捨。一切眾生遠離三界陰﹑入﹑界等﹐離一切字聚﹑名聚﹑句聚有爲之法﹐作是觀時﹐卽得具足大慈﹑大悲﹑大喜﹑大捨﹐修集同空三昧﹑梵行﹑六波羅蜜﹐諸佛護念﹐具善方便住第三忍﹐過於聲聞﹑辟支佛道﹐遠離一切眼色因緣乃至一切意法因緣﹐觀法界如隨順不倒﹐獲得大慈大悲等力﹐於諸法中得大自在﹐而於生死不生厭悔﹐有大力勢調伏眾生﹐於三乘中得智方便﹐能雨法雨得無礙智﹐解諸眾生異語方便。善男子﹐是名聖目陀羅尼﹐具無礙智修集梵行。

「善男子﹐若有菩薩修是梵行﹐如是菩薩常得見佛﹐能具佛法淨佛世界﹐性淨﹑眾淨﹑行淨﹑智淨﹑意淨﹑供養亦淨﹐能具十地﹐次第當坐如來法座﹐如是名爲淸淨法行﹐是名如來﹐是名世尊﹐名過四潮﹐名菩提道﹐能得菩提轉大法輪。云何名爲一切智耶﹖若智能觀一切平等﹐眾生平等﹐三世平等﹐不倒平等﹐如是等一切法見虛空目﹐見法虛空目﹐見無行虛空目﹐見性虛空目﹐見如空虛空目﹐見如內空虛空目﹐見如外空虛空目﹐見如內外空虛空目﹐見如大空虛空目﹐見如第一義空虛空目﹐見如有爲空虛空目﹐見如無爲空虛空目﹐見如畢竟空虛空目﹐見如無始空虛空目﹐見如性空虛空目﹐見如散空虛空目﹐見如自性空虛空目﹐見如一切法空虛空目﹐見如無所覺空虛空目﹐見如無法空虛空目﹐見如無性空虛空目﹐見如無法有法空虛空目﹐見如實性空虛空目﹐見如無相無願虛空目﹐見如一切法無邊無處虛空目﹐見如大慈大悲虛空目﹐見一切知見虛空目﹐見一切智﹐如是見已轉正法輪﹐是名不共眾生法界﹐是名一切智﹐名佛境界。」

說是無緣梵行時﹐九萬二千眾生成就是法﹐恆河沙等眾生得如法忍﹐恆沙眾生遠離垢穢得法眼淨﹐一千比丘得阿羅漢果﹐無量人天發阿耨多羅三藐三菩提心。虛空目分中護法品第九

爾時﹐一切欲﹑色界天﹐以妙香華﹑幢蓋﹑伎樂供養於佛﹐白佛言「世尊﹐如來先已於閻浮提﹐轉正法輪﹔今復於此大寶坊中﹐轉大法輪﹐爲菩提行故。」

一切大眾復作是言「如來境界不可思議。何以故﹖如來在此大寶坊中﹐轉法輪時﹐十方無量佛世界中﹐所有菩薩悉來集此﹐爲聽如是虛空目法行。」

爾時﹐文殊師利童子﹑金剛山童子﹑無勝幢童子﹑無勝意童子﹑虛空聲童子﹐如是等童子﹐其數九萬二千億﹐白佛言「世尊﹐惟願如來以願力故﹐令是虛空目法行久住於此娑婆世界及十方土﹐無有滅沒。何以故﹖如是法中說三梵行﹐菩薩若行如是三行﹐卽得阿耨多羅三藐三菩提。」

佛言「善男子﹐南方世界金剛光明功徳如來﹐西方世界智幢如來﹐北方世界發光功徳如來﹐東方世界寶蓋光明功徳如來﹐是四如來以先有願﹐以是願故﹐是經後當流布十方﹐令諸菩薩悉得修行如是三行。我今以此正法﹐付囑四大天王﹑功徳天女﹑四大龍王﹑誠實語天﹑四阿須羅王﹑具天﹑大自在天﹑八臂天地神女等。何以故﹖善男子﹐或有眾生﹐其性獘惡﹐有大勢力﹐多造重業不受是經。是人死已﹐受惡鬼身﹑惡龍之身﹐是惡鬼龍欲壞佛法﹐降注惡雨﹑惡風塵坌﹐爲諸修行三業比丘而作重病﹐以手探腹取其心肝﹐吹吐惡气置飲食中故﹐令食者得大重病﹐良醫拱手不能療治。如是修行三業比丘﹐盡捨命已﹐是名法滅。如是惡鬼﹐復令如來所有弟子﹐剎利﹑婆羅門﹑毗捨﹑首陀﹐大臣﹑長者悉生惡心﹐惡心旣生互相殘賊。當爾之時﹐閻浮提內國土城邑﹐空荒無人。人民旣無﹐誰當流布如是經典﹖是故我今不以是經付囑菩薩﹑比丘﹑比丘尼﹑優婆塞﹑優婆夷及諸國主﹐以付四王乃至地神﹐如是天神至心護持。若有國土剎利﹑婆羅門﹑毗捨﹑首陀﹑比丘﹑比丘尼﹑優婆塞﹑優婆夷﹐受持讀誦如是經者﹐是諸天神當至心護﹐勸諸檀越令致供養﹐所謂衣服﹑飲食﹑臥具﹑病藥﹑房舍﹑燈燭。是諸檀越若有惡相﹑諸惡病瘦﹐諸天力故悉令消滅﹐以是因緣﹐法得增長無有滅沒。」

爾時﹐一切諸天神等白佛言「世尊﹐若今現在﹐若佛滅後﹐我等要當捨離自事﹐守護是法。若佛弟子﹐比丘﹑比丘尼﹑優婆塞﹑優婆夷﹐有能受持如是等經勤行精進﹐𨿽復受畜八不淨物﹐畜養妻息﹑金﹑銀﹑琉璃﹑玻瓈﹑田宅﹑奴婢﹑僕使﹐我爲法故亦當守護﹐遮諸惡鬼不令嬈近。隨是經典所在之處﹐令其土地﹑日月﹑五星不越常度﹐怨仇兵革皆悉消伏﹐所有眾生若男若女﹑若大若小﹐悉樂受誦如是經典﹐持戒淸淨勤行精進。世尊﹐以是因緣﹐一切諸天樂處人間。是人捨身卽得生天﹐諸天增長色﹑力﹑壽命﹐所有惡相滅無遺余。其無信者﹐我能令信。若佛弟子﹐比丘﹑比丘尼﹑優婆塞﹑優婆夷﹐不能受持如是經典讀誦書寫﹐不樂寂靜﹐不善思惟﹐樂求供養﹐不持淨戒﹐懶惰懈慢﹐心無慚愧﹐親近白衣。如是比丘﹐以財俗力毀佛弟子﹐若打若殺﹐若縛若罵﹐向王大臣說其過惡。佛諸弟子﹐聞是事已生大惡心。生惡心已﹐諸善鬼神捨至他土﹐是故惡鬼卽得其便。旣得便已﹐諸國興兵互相討伐﹐降惡風雨令谷不登﹐人民饑饉共相茹食。」

爾時﹐十方世界菩薩白佛言「世尊﹐諸佛如來﹐爲如是等五滓眾生﹐制於禁戒。惟願如來爲法久住﹐復制禁戒﹐所謂身戒﹑口戒﹑意戒﹐不得受畜一切惡物﹐惡心斗諍﹐親近國王﹑大臣﹑長者﹐受畜一切俗人之物﹐如余佛土所制淨戒。」

佛言「善男子﹐止﹗止﹗佛自知時。善男子﹐因緣未出﹐如來則不豫制禁戒。」

爾時﹐世尊告頻婆娑羅王﹕「大王﹐汝之國法﹐何名大罪﹖何名小罪﹖」

頻婆娑羅言「世尊﹐我之國法﹐有四重罪﹕一者﹑斷他命根﹐二者﹑偸至五錢﹐三者﹑淫他婦女﹐四者﹑爲五錢故大眾王邊故作妄語。如是四罪﹐犯者不活。」

佛言「我今亦爲未來弟子制是四重。復次﹐大王﹐王子幾歲不聽入宮﹖」

「世尊﹐過二十年則不聽入。」

佛言「我亦如是﹐沙彌二十乃至得道不聽入眾。」

王言「世尊﹐如我國法﹐有作罪者必死不疑﹐或打或罵﹐閉系輸物﹐擯出界外。如來法中﹐其義云何﹖」

「大王﹐我之法中亦復如是。有犯罪者﹐或令苦作一月二月﹐或不與語﹑共坐﹑共食﹐或不共住﹐或擯令出﹐或出一國﹑或出四國有佛法處。治如是等惡比丘已﹐諸善比丘安樂受法﹐故使佛法久住不滅。大王﹐若未來世有我弟子﹐饒財多寶有大力勢﹐王所親愛﹐一切大眾不能擯治﹐如是等人汝等當治。剎利﹑婆羅門﹑毗捨﹑首陀不能治者﹐如是四姓則爲斷我三寶種性﹐能滅法炬﹐破壞法船﹐燋涸法味﹐奪眾生眼﹔我法壞時﹐心則放捨。大王﹐譬如一人奪一切眼。於意云何﹖是罪多不﹖」

「甚多﹐世尊﹐不可稱量﹐不可計數。」

「大王﹐若有剎利﹑婆羅門﹑毗捨﹑首陀﹐有大力勢﹐見我法滅捨不守護﹐其所得罪亦復如是。大王﹐若有國主﹐於無量世修施戒慧﹐見我法滅捨不擁護﹐如是所種無量善根悉皆滅失。其國當有三不祥事﹕一者﹑谷貴﹐二者﹑兵革﹐三者﹑疫病。一切善神悉捨離之﹐其王教令人不隨從﹐常爲鄰國之所侵嬈﹐暴火橫起﹐多惡風雨﹐暴水增長吹漂人民﹐內外親信咸共謀叛﹐其王不久當遇重病﹐壽終之後生地獄中。若宿善追及﹐還得人身﹐無量世中常盲無目﹐貧窮跉跰行乞自活﹐常生惡心﹔因是惡心﹐復當還墮於地獄中。如王﹐夫人﹑太子﹑大臣﹑城主﹑村主﹑將帥﹑郡守﹑宰臣﹐亦復如是。」

頻婆娑羅耳聞是語﹐悲泣哽咽﹐收淚而言「世尊﹐我值如來﹐猶故不能如法治國﹐況未來世放逸諸王﹗不能持戒修行精進﹐治惡比丘護持佛法﹐不能紹繼三寶種性﹐如是諸王﹐長夜常行於三惡道。」

爾時﹐諸王﹑夫人﹑太子﹑大臣﹑城主﹑村主﹑將帥﹑郡守﹑宰官﹐皆白佛言「我等於今現在之世﹐要當勤心守護佛法﹐亦當供養受持法者﹐衣服﹑飲食﹑臥具﹑醫藥﹐治惡比丘紹三寶性。」

佛言「善男子﹐汝等若能建立此事﹐則爲供養三世諸佛﹐亦得無量不可思議諸善功徳。」虛空目分中大眾還品第十

爾時﹐世尊復告諸天﹕「善男子﹐汝等今者勿懷憂慮﹗我今當與未來弟子﹐爲護法故﹐立嚴峻制﹐爲不斷絕三寶性故﹐爲欲增長諸善法故﹐爲增長多聞滿寶藏故﹐爲離一切苦煩惱故﹐爲成無上菩提道故。善男子﹐我今所說﹐一切聲聞具足成就得聲聞乘﹐一切緣覺具足獲得辟支佛乘﹐一切菩薩具足成滿三種梵行得無上智。善男子﹐是經能離諸惡眾生﹐能壞眾生惡不善法﹐能滅身口意不善業﹐能破一切諸惡果報。若有善男子﹑善女人供養是經﹐則爲供養十方諸佛。」

爾時﹐娑婆世界一切眾生﹐異口同音而作是言「善哉﹗善哉﹗世尊﹐我初未聞是大法聚﹐今得聞之。世尊﹐我能受持守護是法﹐爲護法故不惜身命。若有比丘﹑比丘尼﹑優婆塞﹑優婆夷受是經者﹐我當供養﹐隨其所須一切給與。若復有能供養如是受持經者﹐我等亦當勤守護之﹐內外財寶令無損秏﹐隨是經法所流布處﹐亦護其土令無諸惡。」

佛言「善哉﹗善哉﹗善男子﹐汝能如是守護法者﹐則爲供養三世諸佛。善男子﹐若諸眾生有護法心﹐若生人天得大自在﹐乃至畜生亦有大力﹐爲人所重不經寒苦。善男子﹐是護法者惡不能加﹐心無所畏﹐無能破壞﹐諸魔煩惱不得其便﹐多饒眷屬﹐智慧具足﹐凡有所說無所掛礙﹐樂行十善修集正定﹐父母諸王見則恭敬﹐能升法座轉正法輪﹐凡有所聞終不忘失。」大方等大集經卷第二十六虛空目分中寶髻菩薩品第十一之一

爾時﹐世尊故在欲﹑色二界中間大寶坊中﹐坐師子座﹐放大光明猶如日月﹐得大自在猶如梵釋﹐功徳髙顯獨如須彌山﹐法界甚深猶如大海﹐於大眾中演說正法﹐初中後善字義眞正﹐具足淸淨班宣梵行﹐爲諸菩薩淨於法印﹐令諸菩薩聞已修集。

爾時﹐東方過九萬二千諸佛世界﹐彼有世界名曰善華。其土有佛﹐號曰淨住如來﹑應﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐爲化眾生宣說正法。有一菩薩名曰寶髻﹐與諸菩薩其數八千﹐沒彼世界欲來此土﹐賫妙寶蓋欲奉如來。其蓋周覆一千世界﹐及諸香華欲供養佛﹐妙音說偈贊嘆如來﹕

「若諸人天得睹佛﹐則爲獲得大利益﹐

如來所受苦無量﹐勤精進故得菩提。

往昔精進修菩提﹐超過一切諸菩薩﹐

爲令眾生得利益﹐故轉無上正法輪。

如來如是難得見﹐所說正法亦難聞﹐

獲得人身亦復難﹐諸根具足亦如是。

若諸眾生行不善﹐亦不能作三善業﹐

若人欲得大利益﹐應當覲見釋中尊。

若欲聽受無上法﹐並見十方諸菩薩﹐

具足三十二妙相﹐應當速詣大寶坊。

今若不種諸善根﹐後必不得大涅槃﹐

若欲具足人身者﹐應當速詣娑婆界。

若欲破壞三惡道﹐欲受人天微妙樂﹐

獲得無上無比樂﹐應當詣於娑婆界。

大醫今施甘露味﹐除滅眾生諸煩惱﹐

如來商主大法王﹐今日演說無上界。」

寶髻菩薩說是偈時﹐其聲徧滿大千世界。

時﹐舍利弗聞是偈已﹐卽白佛言「世尊﹐如是偈音何處演說﹖」

佛言「舍利弗﹐東方過於九萬二千諸佛世界﹐彼有世界名曰善華﹐其土有佛號曰淨住﹐彼有菩薩名曰寶髻﹐與八千菩薩俱來至此。是其所說﹐其聲聞乎大千世界﹐勸諸眾生令修善法。」

爾時﹐寶髻菩薩與八千菩薩﹐及無量人天﹐來至佛所﹐頭面禮拜﹐白佛言「世尊﹐善華世界淨住如來﹐致敬問訊﹐起居輕利﹐气力安不﹖眷屬大眾樂受法不﹖世尊﹐我從彼來至此世界﹐爲聽菩薩淨行法印。惟願如來﹐普爲一切﹐大慈憐湣分別解說﹐令諸菩薩聞已修集﹐破壞一切煩惱習气修菩薩行﹐了知一切眾生之心﹐能修菩薩所有行相﹐能得解了智慧之行﹐能知一切煩惱等行﹐能修菩薩所修法行﹐能深觀察一切罪過﹐身得無礙見一切佛。」

佛言「善哉﹗善哉﹗善男子﹐諦聽﹗諦聽﹗我今當說如是淨行十分之一。善男子﹐菩薩摩訶薩有四行。何等爲四﹖一者﹑波羅蜜行﹐二者﹑助菩提行﹐三者﹑神通行﹐四者﹑調眾生行。波羅蜜行者﹐是願方便﹔助菩提行者﹐是修道方便﹔神通行者﹐是調心方便﹔調心方便者﹐是菩提心堅固方便。

「善男子﹐云何名檀波羅蜜﹖檀波羅蜜卽是淨行﹐能壞癡心﹐能修捨心﹐修捨心已能一切施。若有菩薩能一切施﹐卽得四種無分別心。何等爲四﹖一者﹑不分別眾生﹐二者﹑不分別法﹐三者﹑不分別心﹐四者﹑不分別願。是名爲四。不分別眾生﹐是可與﹑是不可與﹐此多與﹑此少與﹐此上與﹑此下與﹐此恭敬與﹑此輕慢與﹐此全與﹑此半與﹐此持戒﹑此破戒﹐此福田﹑此非福田﹐此得大報﹑此不得大報﹐此是正見﹑此是邪見﹐此行正聚﹑此行邪聚。善男子﹐若菩薩摩訶薩得如是心﹐名不分別心﹐無憍慢心﹐無上下心﹐無掛礙心﹐是平等心﹐眞正之心﹐平等施戒﹐平等慈悲﹐無有分別猶如虛空﹐是名不分別眾生。不分別法者﹐菩薩終不作是分別﹐受者爲說﹑不受不說﹐受法者施其所須﹑不受法者則不供給﹐終不觀察凡夫之人不可惠施﹑賢聖之人則應布施﹐是名不分別法。不分別心者﹐觀諸眾生心皆平等﹐不爲報施﹐無內外貪﹐非爲名施﹐不求果施﹐所愛之物施已不悔﹐爲攝眾生故行惠施﹐是名不分別心。不分別願者﹐施時不爲得帝釋身﹑梵王之身﹑轉輪王身﹑魔身﹑長者大臣之身﹐亦復不爲大自在故﹑大眷屬故﹐不爲上有﹐不爲聲聞﹑辟支佛乘﹐乃至不爲阿耨多羅三藐三菩提故﹐而行布施﹐是名不分別願。

「善男子﹐菩薩摩訶薩修惠施時﹐具足成就如是四事﹐則得遠離八不正見﹕一者﹑我見﹐二者﹑眾生見﹐三者﹑壽命見﹐四者﹑士夫見﹐五者﹑常見﹐六者﹑斷見﹐七者﹑有見﹐八者﹑無見。是名爲八。復得遠離四種功徳﹕一者﹑凡夫功徳﹐二者﹑聲聞功徳﹐三者﹑緣覺功徳﹐四者﹑余習功徳。如是施已﹐不觀四相﹕一者﹑常相﹐二者﹑樂相﹐三者﹑我相﹐四者﹑淨相。能淨四法﹕一者﹑淨身﹐二者﹑淨口﹐三者﹑淨心﹐四者﹑淨願。遠離三礙﹕一﹑果報礙﹐二﹑聲聞礙﹐三﹑悔心礙。

「善男子﹐菩薩修行如是施時﹐遠離三畏﹕一者﹑憍慢畏﹐二者﹑上慢畏﹐三者﹑魔業畏。菩薩修行如是施時﹐具四種印﹕一者﹑內空印﹐二者﹑外空印﹐三者﹑眾生空印﹐四者﹑菩提空印。如是施時﹐具四精進﹕一者﹑滿眾生故具足精進﹐二者﹑護佛法故具足精進﹐三者﹑爲具三十二相﹑八十種好故具足精進﹐四者﹑淨佛土故具足精進。是時復得具足四念﹕一者﹑念菩提心﹐二者﹑念欲見佛﹐三者﹑心常念慈﹐四者﹑念離煩惱。如是施時﹐淨於三事﹕一者﹑自身﹐二者﹑他身﹐三者﹑菩提。如是施時﹐淨於四智﹕一者﹑界智﹐二者﹑眾生滿足智﹐三者﹑願智﹐四者﹑助菩提智。善男子﹐菩薩若能行如是法﹐則能淨於檀波羅蜜。

「善男子﹐云何菩薩淨於屍波羅蜜行﹖善男子﹐有一種淨﹐所謂菩薩憐湣一切世間眾生﹐勝於聲聞﹑辟支佛慈﹐能壞魔業調諸眾生﹐具足無量功徳寶聚﹐無有放逸。復有二種﹕一者﹑於諸眾生不生惡心﹐二者﹑調諸眾生令向菩提。復有三種﹕一者﹑淨身﹐遠離一切身惡業故﹔二者﹑淨口﹐遠離一切口惡業故﹔三者﹑淨意﹐遠離一切貪恚邪見故。復有四種﹕一者﹑勸諸眾生令持禁戒﹔二者﹑勸諸眾生具足淨戒﹔三者﹑能調諸毀戒者﹔四者﹑見持戒者﹐供養恭敬﹐尊重贊嘆。復有五種﹕一﹑持戒已不生憍慢﹐二﹑見毀戒不生輕慢﹐三﹑見持戒心無嫉妒﹐四﹑終不求聲聞之乘﹐五者﹑不念辟支佛乘。復有六種﹕一者﹑念佛﹐爲過戒故﹔二者﹑念法﹐爲過戒已心不生悔﹔三者﹑念僧﹐爲能具足如來戒故﹔四者﹑念戒﹐爲不求諸有果報故﹔五者﹑念施﹐爲能一切悉施與故﹔六者﹑念天﹐爲欲具足諸善法故。復有七種﹕一者﹑深信一切佛法﹔二者﹑勤行精進﹐爲得佛法故﹔三者﹑具智﹐爲知一切諸佛法故﹔四者﹑聞已能說一切佛法故﹔五者﹑供養父母﹑師長﹑和尙﹔六者﹑畏於現在﹑未來惡業﹔七者﹑有慚愧心。復有八種﹕一者﹑不爲利養顯異惑眾﹔二者﹑不說自事﹐離一切故﹔三者﹑不贊供養﹐心知足故﹔四者﹑行聖種性﹐樂善法故﹔五者﹑隨頭陀法﹐不惜身命故﹔六者﹑樂於寂靜﹐離說世事故﹔七者﹑深心樂法﹐厭三界故﹔八者﹑至心護法﹐不惜身命故。復有九種﹕一者﹑離九惡心﹐過九眾生所居處故﹔二者﹑念淨﹔三者﹑念修﹔四者﹑增長善法﹔五者﹑心樂寂靜﹔六者﹑離煩惱熱﹔七者﹑莊嚴捨摩他﹔八者﹑勤行精進﹔九者﹑不欺眾生。復有十種﹕一者﹑淨身三業﹐二者﹑淨口四業﹐三者﹑淨意三業﹐四者﹑遠離嫉妒﹐五者﹑離諂曲心﹐六者﹑至心念戒﹐七者﹑爲持戒故勤行精進﹐八者﹑軟語爲調眾生﹐九者﹑受身爲眾生使﹐十者﹑於諸福田不生輕慢。善男子﹐菩薩修行屍波羅蜜﹐有二種淨行﹕一者﹑有心有相及以莊嚴﹐寧捨壽命終不毀戒﹔二者﹑無心無相及無莊嚴﹐於一切法心無所著。復有二種﹕一者﹑淨於內入﹐二者﹑不求一切外入。復有二種﹕一者﹑常願菩提之心﹐二者﹑不觀本向菩提戒相。

「善男子﹐云何菩薩淨羼提波羅蜜行﹖善男子﹐菩薩摩訶薩受罵不報﹐口業淨故﹔受打不報﹐身業淨故﹔受瞋不報﹐意業淨故。善男子﹐菩薩摩訶薩𨿽受罵辱所以不酬﹐護眾生故﹔受諸楚毒所以不報﹐護後世故﹔被截手足﹐慈心不瞋﹐護菩提故﹔見有求者﹐心不生瞋﹐爲四攝故﹐生慈心故﹐增菩提道故﹐壞慳貪心破魔業故。善男子﹐菩薩摩訶薩修念佛已﹐行於忍辱﹐受一切苦﹐爲得佛身故。善男子﹐復有菩薩修於忍辱﹐爲欲具足得十力故。復有菩薩修於忍辱﹐爲欲成大師子吼故﹔復有修忍﹐爲知三世無掛礙故﹔復有修忍﹐爲得大慈大悲力故﹔復有修忍﹐爲得具足一切智故。善男子﹐菩薩摩訶薩具足二力﹐能成就忍﹕一者﹑智力﹐二者﹑修力。以智力故觀於身心﹐是故爲忍﹔以修力故不著諸法﹐是故爲忍。復次﹐善男子﹐淨忍菩薩則能觀察一切法中無有眾生﹐是故修忍。一切諸法其性解脫﹐是故菩薩觀一切法無忍無瞋﹐若於諸法心無所著﹐是名爲忍。善男子﹐菩薩有二忍﹕一者﹑觀如法身﹐二者﹑觀如法界。菩薩摩訶薩若能如是觀二法者﹐是名菩薩淨羼提波羅蜜行。

「善男子﹐云何菩薩淨毗梨耶波羅蜜行﹖若菩薩摩訶薩﹐於諸修行不息不悔﹐於諸善法心無厭足﹐亦樂修行五波羅蜜﹐常求莊嚴一切善法﹐擁護正法樂宣說之﹐調伏眾生心無休息﹐過於聲聞﹑辟支佛乘﹐擁護一切諸佛正法﹐修諸苦行其心不悔﹐終不喪失本昔善根﹐廣修多聞心無厭惓﹐爲眾走使不生愁悔﹐是名精進。如是精進云何名淨﹖若能觀身猶如影像﹐口無言說﹐心畢竟淨﹐以盡智觀諸滅法﹐以無生智知諸有盡﹐如是觀時則能莊嚴三種精進﹕一者﹑體莊嚴﹐二者﹑覺莊嚴﹐三者﹑分別莊嚴。復有三種不著精進﹕一﹑不著眼﹐二﹑不著色﹐三﹑不著識﹐乃至法亦復如是。是名不取不捨精進。具足如是勤精進已﹐不取惠施﹑不捨慳貪﹐不取持戒﹑不捨毀戒﹐不取忍辱﹑不捨瞋恚﹐不取精進﹑不捨懈怠﹐不取禪定﹑不捨亂心﹐不取智慧﹑不捨愚癡﹐不取善法﹑不捨惡法﹐不取佛道﹑不捨二乘﹐是名二種勤精進也﹐是二精進能具佛法。復有二種﹐所謂內外。若菩薩能修如是勤精進者﹐是名毗梨耶波羅蜜行淨。

「善男子﹐云何菩薩淨禪波羅蜜行﹖若菩薩摩訶薩﹐取諸禪支觀諸禪支﹐觀已入定﹐旣入定已﹐不貪著色﹑受﹑想﹑行﹑識﹐是名爲禪。非著眼禪乃至意禪﹐是名爲禪。非著色禪乃者法禪﹐是名爲禪。非著地﹑水﹑火﹑風﹑空禪﹐是名爲禪。非著日﹑月﹑釋﹑梵﹑自在天禪﹐是名爲禪。非著欲界﹑色無色禪﹐是名爲禪。非著此彼禪﹐是名爲禪。非觀身心禪﹐是名爲禪。非著上下禪﹐是名爲禪。非著四取禪﹐是名爲禪。非著眾生﹑壽命﹑士夫﹑我﹑人相禪﹐是名爲禪。非著常見﹑斷見﹑有無見禪﹐是名爲禪。非畢竟盡漏禪﹐是名爲禪。非入定聚禪﹐是名爲禪。非得沙門果禪﹐如是禪者﹐非畢竟行禪。名空調伏禪﹐非眞空禪﹔名無相調伏禪﹐非眞無相禪﹔名無願調伏禪﹐非眞無願禪。是菩薩具足成就大慈大悲一切空行禪。云何名爲具一切空﹖若能不觀布施﹑持戒﹑忍辱﹑精進﹑禪定﹑智慧﹑方便﹑慈悲喜捨﹑四諦﹑菩提﹑智慧誓願莊嚴﹑捨摩他﹑毗婆捨那﹑解脫﹑慚愧﹐是名諸佛方便三昧神通無礙智﹐攝取十力﹑四無所畏﹑十八不共法﹐不爲二乘之所染污﹐斷諸習气﹐具足無量大神通智﹐爲諸眾生之所歸依﹐莊嚴世法及出世法﹐能善調伏一切眾生﹐渡於四流生死大海﹐能斷一切所有系縛﹐淨諸法性﹐是名性寂靜﹐非向法寂靜﹐亦取向法捨性﹐了了向法盲性﹐有聞向法聾性﹐勤調伏向法停住﹐涼滅寂靜﹐調伏熾然﹐是名一切行空。

「善男子﹐譬如三千大千世界﹐所有眾生悉善知畫﹐其中或有善能泥塗﹐或能磨彩﹐或曉畫身不曉手足﹐或曉手足不曉面目。時﹐有國王以一張氎與是諸人﹐而告之言﹕『凡能畫者﹐悉來聚集於此氎上﹐畫吾身像。』爾時﹐諸人悉來聚集﹐隨其所能而共作之。有一畫師﹐以緣事故竟不得來。諸人畫已﹐持共上王。善男子﹐可言諸人悉集作不﹖」

「不也﹐世尊。」

「善男子﹐我說此諭﹐其義未顯。善男子﹐一人不來故﹐不得言一切集作﹐亦不得言像已成就。佛法行者亦復如是﹐若有一行不成就者﹐不名具足如來正法﹐是故要當具足諸行﹐名爲成就無上菩提。」

說是法時﹐六萬菩薩於一切行得具足空。

「善男子﹐云何菩薩摩訶薩淨般若波羅蜜﹖善男子﹐菩薩摩訶薩具十二慧﹕一者﹑知過去無礙﹐二者﹑知未來無礙﹐三者﹑知現在無礙﹐四者﹑知有爲無礙﹐五者﹑知無爲無礙﹐六者﹑知一切世作無礙﹐七者﹑知出世無礙﹐八者﹑知辯才無礙﹐九者﹑知實無礙﹐十者﹑知世諦無礙﹐十一者﹑知第一義諦無礙﹐十二者﹑知諸眾生利鈍無礙。是名爲慧﹐難破能破﹐難觀能觀﹐難解能解﹐譬如金剛不可沮壞。是名出世之慧﹑畢竟慧﹑一切眾生眞解心慧﹐難行難入難見﹐甚深難可習學﹐正見正聚﹐遠離諸見及以習气﹐自知了了知見一切眾生之心﹐法智義智無所貪著﹐曠大光明無諍無迮﹐善知時節過於時節﹐護正法聚﹐畢竟覺﹑正覺﹑實覺﹐遠諸垢穢不爲一切之所呵責﹐一行無行﹐一切眾生行﹐無足迹行。𨿽離一切世間之行﹐亦不遠離一切世行﹔𨿽離世界﹐不離佛土﹔𨿽離一切諸行莊嚴﹐亦不遠離調伏眾生﹔𨿽離諸行﹐不離善行﹔𨿽離眾生心行因緣﹐不離知於眾生心行﹔𨿽離世行﹐不離世法﹔𨿽離諸身﹐亦入眾生心﹐是名爲慧。如是智慧甚爲難得﹐非善根純熟終不能獲﹐不能常修行善法者亦不能得。如是智慧﹐菩提樹下乃能得之﹐眞知法性﹐諸佛所護﹐度至彼岸﹐知一切法施甘露味﹐是故名爲般若波羅蜜。善男子﹐如是智慧﹐畢竟了知一切緣﹑一切相﹑一切眾生心之所行﹐以是義故名爲智慧。如是智慧有二寂靜﹕一者﹑知礙相寂靜﹐二者﹑知無礙相寂靜。復有二種﹕一者﹑無覺淨﹐二者﹑離諸見淨。如是智慧﹐菩薩摩訶薩常遊眾生利鈍根中﹑眾生心中﹑一切法中﹐觀諸煩惱卽是智慧。菩薩𨿽住諸界﹐多住佛界﹐能善觀見十方世界﹐離一切蓋﹐悉是一切佛法根本﹐具足一切無上佛法﹐不學諸法﹑不離諸法﹐不壞一法﹑不成一法。菩薩成就如是智慧﹐能作功徳﹐能讀誦說一切佛法﹐一切福徳悉能得之﹐皆能修成一切善法﹐是名菩薩淨般若波羅蜜行。」

說是法時﹐二萬二千眾生發阿耨多羅三藐三菩提心﹐八千菩薩得無生忍﹐五百比丘漏盡意解﹐十千天人得須陀洹果。

爾時﹐一切天與人同聲而言「世尊﹐若有人能信是經者﹐當知是人諸佛所護﹐何況有能受持﹑讀誦﹑書寫供養﹗」

「善男子﹐云何菩薩摩訶薩淨菩提行﹖善男子﹐菩薩摩訶薩觀身念處﹐有二種行﹕一者﹑不淨行﹐二者﹑淨行。不淨行者﹐觀身不淨﹐臭穢充滿﹐無常無住誑諸凡夫。淨行者﹐菩薩摩訶薩作是思惟﹕『我今因是不淨之身﹐得淨佛身﹐得淨法身﹑淨功徳身﹑一切眾生所樂見身。』復次﹐善男子﹐菩薩摩訶薩觀身身已﹐能淨二行﹕一者﹑無常﹐二者﹑常。菩薩摩訶薩觀身無常畢定當死﹐如是觀已﹐不爲身故造諸惡業邪命自活﹐修三堅法﹕一者﹑身堅﹐二者﹑命堅﹐三者﹑財堅。如是觀已﹐能爲眾生而作給使﹐卽得遠離身口意曲。菩薩如是觀身無常﹐得如是等無量功徳。云何爲常﹖菩薩摩訶薩觀無常已則得常身﹐因無常故得功徳身﹐因無常故不斷佛種﹑法種﹑僧種。善男子﹐又復常者卽是無盡﹐無盡者卽是無爲﹐無爲者卽是一切智所行處﹐一切智所行處者是空無相願。又復常者卽是虛空﹐菩薩摩訶薩觀一切法猶如虛空﹐是名菩薩摩訶薩常行。善男子﹐復有菩薩修身念處﹐觀察一切眾生之身﹐畢竟當是如來佛身。如如來身﹐法身亦爾﹐如是二身我身亦爾﹐是名菩薩觀無漏身。菩薩爾時所得善法﹐隨其多少悉是無漏。以如是法﹐發願回向一切種智﹐得無漏已終不起漏。所言漏者卽是三漏﹐所謂欲漏﹑有漏﹑無明漏。菩薩了了知三漏已﹐爲眾生故生於欲界﹐亦復不爲欲漏所污﹔色﹑無色界亦復如是。無明漏者已拔其根。何以故﹖拔無明故則無見漏。菩薩摩訶薩修身念已﹐於是身中﹐不見我及我所﹐不生憍慢﹔離我我所故﹐不求不取一切財物﹐不求取故於物無諍﹐以無諍故卽是寂靜。夫寂靜者卽是忍辱﹐住於忍辱不上不下﹐不上不下者卽如法住﹐如法住者﹐不行善法﹐不行惡法。不上下已卽得善友﹐得善友已遇善知識﹐遇善知識故得聞正法﹐聞正法故不以漏心向有漏法﹐是名過於諸漏境界﹐過漏境已常入禪定。旣入定已﹐乃至一法不生覺觀﹔無覺觀故﹐不作一法﹐不變一法﹐是名如法﹐是名一切法平等。若得如是諸法平等﹐是名一切智。善男子﹐菩薩摩訶薩若能如是觀身念處﹐是名觀身身念。

「善男子﹐菩薩爾時次觀受念處﹐於有受者生慈悲心﹐向諸眾生作如是言﹕『畢竟樂者斷一切受。若人能斷一切受者﹐卽是常樂。』菩薩爾時隨所受者生慈悲心﹐若自若他受樂受時﹐遠離愛心生於慈心﹔若受苦時﹐遠離瞋心生於悲心﹔若受不苦不樂﹐離無明心生於捨心。是故菩薩受樂受時不生貪著﹐受苦受時不生瞋恚﹐受不苦不樂不生無明。菩薩爾時觀一切受無常﹑苦﹑無我﹐見受樂者卽知是苦﹐見受苦者如癰如瘡﹐見不苦不樂受是不寂靜﹔觀於樂受卽是無常﹐觀於苦受卽是空無﹐不苦不樂卽是無我。菩薩爾時作是觀已﹐見是諸受卽是無受﹐見一切受卽是有爲﹐若是有爲卽是生滅散漏無住。如是觀已﹐不見於我﹐不見受者﹐是名菩薩大智方便。因是方便﹐見一切受無常生滅﹐觀一切法悉是空無﹐無受無受者﹐無作無作者﹐從緣而生﹐從緣而滅﹐無屬無取﹐於諸因緣不生覺觀。因無覺觀﹐作如是言﹕『諸因緣法皆悉是空。』菩薩摩訶薩如是觀時成受念處﹐能令身心皆悉寂靜﹐知一切行﹐是名一切智﹐是名受受念處。

「云何菩薩修心念處﹖菩薩摩訶薩住菩提心﹐觀是心性﹐不見內入心﹐不見外入心﹐不見內外入心﹐不見陰中心﹐不見界中心﹔旣不見已﹐作是思惟﹕『如是心﹑緣﹐爲異不異﹖若心異緣﹐則一時中應有二心。若心卽緣﹐不應復能觀於自心﹔猶如指端不能自觸﹐心亦如是。』作是觀已﹐見心無住無常變異﹐所緣處滅﹐卽知是心非從緣生非不緣生﹑非常非斷﹑非內非外﹑非有非無。觀心如是﹐不妨如法知心寂靜﹐是名菩薩修心心念。復次﹐善男子﹐菩薩摩訶薩觀心非色不可睹見﹐非是覺觀﹐是名菩薩修心念處。如心﹐心數亦如是﹔如心數﹐心行亦如是﹔如心行﹐心所求法亦如是﹔如所求法﹐菩提亦如是﹔如菩提﹐一切善法亦如是。菩薩若觀心﹐如獼猴﹑畫水﹑朝露﹑蜂王﹑魚母﹐如河如焰﹐如想遠事﹐獨行無身﹐常轉無停﹐貪著諸界次第生滅﹐能攝如是無量之心﹐令住一處不動不轉﹐不漏不錯﹐不亂不散﹐是名捨摩他。菩薩若能作如是觀﹐是名成就觀心心念處﹐是名知心境界﹐是名知心法界﹐是名知心眞實之相﹐是名知心眞實之性﹐卽是廣知﹐卽眞淨知﹐了知﹑眞知﹑實知如幻﹐是名知法﹐名知心性﹐名知心盡﹐名無取知﹑無掛礙知。菩薩摩訶薩如是觀已﹐善知一切眾生心性﹐知已如應而爲說法。如知自心性﹐知一切眾生心性﹐亦復如是。如自知心相﹐知一切眾生心相﹐亦復如是。如知自心空﹐知一切眾生心空﹐亦復如是。如觀自心平等﹐觀一切眾生心平等﹐亦復如是。作是觀已不動法界﹐是名菩薩修心心念處。

「善男子﹐云何菩薩修法念處﹖菩薩摩訶薩作如是觀﹐法出法滅﹐無我﹑眾生﹑壽命﹑士夫﹐無生無滅﹐無沒無出﹐是名法性。若能求法﹐是名出法﹔若不求法﹐是名滅法。若善不善﹐出者從緣﹐滅者從緣。如是觀時觀於三行﹐所謂惡行﹑善行﹑不動行。是三行中﹐我當常行福善之行﹐爲十善法。十善法者﹐爲淨身業﹐欲求如來三十二相﹑八十種好﹐他不能害。淨口業者﹐凡有所說眾樂聽受。淨心業者﹐於諸眾生其心平等。常入禪定﹐淨四無礙智。淨慈心故﹐施眾生常樂。淨悲心故﹐無量世中爲眾生受苦其心不悔。淨於十力﹐爲知眾生諸根利鈍。淨四無畏﹐爲知眾生障無障故。淨十八法﹐爲知三世無障礙故。淨一切佛法﹐爲一切眾生無能勝故。菩薩摩訶薩能如是觀﹐於諸善法及諸功徳不生厭足﹐親近善行﹐遠離惡行及煩惱習﹐眞實了知於不動行﹐𨿽知不貪心得自在﹐隨願往生非結業生﹐生於欲界爲眾生故。善男子﹐菩薩摩訶薩得善方便﹐觀法念處﹐修集莊嚴助菩提法﹐遠離一切障菩提垢﹐得是功徳﹐不著常見﹐不著斷見﹐離是二見行於中道。夫中道者有二種法﹕一者﹑不善念﹐二者﹑無明。是二法中心不放逸﹐是名中道。復有二法﹕一行﹑二識。復有二法﹕一者﹑名色﹐二者﹑六入。復有二法﹕一觸﹑二受。復有二法﹕一愛﹑二取。復有二法﹕一有﹑二生。復有二法﹕一老﹑二死。是二法中不放逸者﹐是名中道。如是中道﹐世間智慧所不能見﹐不可宣說﹐不可顯示﹐無有相貌﹐無色無處﹐無取無捨﹐淸淨寂靜。善男子﹐夫中道者﹐不可眼見﹐乃至不可觸觸﹐亦無至處亦世出世﹐不可宣說非多非少﹐故名中道。善男子﹐我與無我名爲二邊﹐若有說言非常非斷﹑非命非士﹑非想非非想﹑非覺非非覺﹑非實非虛﹑非此非彼﹑非有非無﹑非有爲非無爲﹑非行非非行﹑非生死非涅槃﹐不作如是﹐是名中道。復次﹐善男子﹐菩薩摩訶薩觀法法念﹐不分別法界﹔如法界﹐眾生界亦如是。如是二界名虛空界﹐一切諸法悉入法界。夫法界者卽眾生界﹐眾生界者卽無分別。是名觀察一切法﹐等見一切界卽是法界﹐𨿽明了見而心不著﹐以不著故則無分別。菩薩摩訶薩不以肉眼﹑天眼﹑慧眼觀法念處。何以故﹖如是三眼無相貌故。是故觀法則以法眼﹐𨿽了了知而心不著﹐𨿽復不著不失法界﹐是名佛智。能知如是甚深法界﹐亦不失於一切智念﹐是名菩薩修法法念處。

「善男子﹐菩薩摩訶薩何故修集是四念處﹖爲欲遠離四顚倒故﹐修身念處爲離淨倒﹐修受念處爲離樂倒﹐修心念處爲離常倒﹐修法念處爲離我倒。又離四食﹐修身念處離於摶食﹐修受念處離於觸食﹐修心念處離於識食﹐修法念處離於思食。又復遠離識四住處﹐修身念處離住色處﹐修受念處離住受處﹐修心念處離住想處﹐修法念處離住行處。復離五陰﹐修身念處遠離色陰﹐修受念處遠離受陰﹐修心念處遠離識陰﹐修法念處離想﹑行陰。是名菩薩淨四念行。

「善男子﹐云何菩薩修四正勤行﹖菩薩摩訶薩常樂修集一切善法﹐未生惡法爲不生故勤行精進﹐已生惡法爲遠離故勤行精進﹐未生善法爲令生故勤行精進﹐已生善法爲住不失故勤行精進。善男子﹐菩薩摩訶薩於無量世修集善行﹐是故性善﹐不以方便令惡不生。若有菩薩修四正勤﹐心得自在。四正勤者﹐菩薩爾時心及心數與大慈悲和合共行﹐故名正勤。菩薩爾時次第修集四如意足﹕一者﹑欲﹐二者﹑心﹐三者﹑進﹐四者﹑慧。專念至心念於菩提﹐是名爲欲﹔修大悲故覺心輕便﹐是名爲心﹔遠離惡法﹐是名精進﹔得方便故﹐名之爲慧。菩薩修四如意足已﹐得四自在﹕一者﹑壽命自在。以自在故﹐𨿽生短命﹐自得長壽爲調眾生﹐與長壽者演說正法﹐於長壽中能現短壽。隨是菩薩所生之處﹐若天﹑若人得命自在。二者﹑身得自在。以自在故﹐隨心作身﹐隨心作色﹐示現威儀爲眾生故。菩薩若欲於諸眾生其身同等﹐髙大微小悉皆能作。三者﹑得法自在。以自在故﹐能知一切世出世法﹐示諸眾生一切世事﹐於出世行心亦不退﹐明知甚深十二因緣﹐得無礙智﹐能爲眾生說種種法。無量眾生聞是法已﹐發阿耨多羅三藐三菩提心。四者﹑願得自在。以自在故﹐令四大海合作一海﹐不來不去﹐無有動轉﹐如本不異﹔亦令三千大千世界諸須彌山合爲一山﹐不來不去﹐無有動轉﹐如本不異。於四天王﹑三十三天無所妨礙﹐欲令三千大千世界﹐悉作金寶﹑七寶﹑栴檀﹑華香﹑瓔珞﹐虛空水火皆隨意成。是名菩薩得四自在。善男子﹐菩薩若得四如意足﹐則得面見十方諸佛﹐與共語言進止一處﹔一切梵天﹑帝釋﹑四王﹑阿修羅﹑乾闥婆﹑迦樓羅﹑緊那羅﹑摩睺羅伽﹐亦復如是。

「云何淨嚴四如意足﹖善男子﹐若能供養父母﹑和尙﹑師長﹑有徳﹐見諸眾生先意問訊﹐柔軟與語﹐如語而作﹐視諸眾生其心平等﹐善心﹑正心﹑恭敬心﹑慚愧心﹐遠離貪欲﹑瞋恚﹑愚癡﹐無欺無貪﹐無姤無慳﹐營他事業如己所作﹐無勢力者助其力勢﹐泥塗之處發治土石﹐河澗溝渠造作橋梁﹐或以身負﹐或施船濟﹐常施眾生所須之物﹐口不說他衰惱之事﹐亦不譏刺他所犯罪﹐有犯罪者能如法除﹐遮諸煩惱令不生起﹐所重之物能以施人﹐旣施之後心不生悔﹐爲諸眾生發願回向﹐信心以善勸諸眾生﹐不惜身命少欲知足﹐於他利養心無希望﹐常念出家亦勸眾生﹐念善知識無心捨離﹐於怨親中平等無二﹐以種種乘施行路者﹐羸乏之人施牀臥具﹐有恐怖者能爲救護﹐視諸眾生如父母想﹐不輕毀戒施貧財物﹐有病瘦者給其醫藥﹐施恩於他不自稱說﹐終不斷絕三寶種性﹐常念無爲﹐遠離世事一切諸惡不善之法﹐不爲世法之所污染﹐不失菩提至心之念﹐是名莊嚴淨四如意足行。大方等大集經卷第二十七虛空目分中寶髻菩薩品第十一之二

「云何菩薩淨五根行﹖菩薩信心不可動轉﹐名爲信根﹔不由他教而行精進﹐名精進根﹔常念菩提﹐名爲念根﹔常修大悲﹐名爲定根﹔攝取善法﹐名爲慧根。復次﹐信諸佛法﹐名爲信根﹔求諸佛法﹐名精進根﹔念諸佛法﹐名爲念根﹔得佛三昧﹐名爲定根﹔斷諸疑网﹐名爲慧根。復次﹐心向菩提無有疑网﹐名爲信根﹔增長善法﹐名精進根﹔求善方便﹐名爲念根﹔視諸眾生其心平等﹐名爲定根﹔觀諸眾生上中下根﹐名爲慧根。復次﹐心淨無濁﹐名爲信根﹔壞眾濁心﹐名精進根﹔念淸淨法﹐名爲念根﹔觀心性淨﹐名爲定根﹔能令眾生住淸淨法﹐名爲慧根。復次﹐遠離一切獘惡之法﹐名爲信根﹔求諸善法﹐名精進根﹔得已不失﹐名爲念根﹔旣得善法如法而住﹐名爲定根﹔思惟善法﹑不善﹑無記﹐名爲慧根。復次﹐信根者卽是施心﹐精進根者卽是樂施無有休息﹐念根者旣施之後不求果報﹐定根者卽平等施心無分別﹐慧根者不觀福田及非福田。復有信根﹐卽是初入善法之心﹐精進根者能壞憍慢﹐念根者離我我所﹐定根者遠離一切六十二見﹐慧根者遠離一切諸惡煩惱。是名菩薩淨五根行。

「云何菩薩淨五力行﹖善男子﹐菩薩摩訶薩具足五根﹐不爲諸魔之所破壞﹐故名爲力。一切聲聞﹑辟支佛乘所不能及﹐一切眾生不能令其退大乘心﹐一切煩惱不能破壞﹐能令其心知足少欲﹐身得大力﹐善覆諸根﹐得金剛身﹐是名爲力。善男子﹐菩薩摩訶薩﹐住信力時終不造作一切諸惡﹐住進力時造一切善﹐住念力時不失善法﹐住定力時不爲五欲樂之所壞﹐住慧力時遠離一切諸結煩惱。復次﹐住信力時不隨他語﹐住進力時求善不息﹐住念力時得陀羅尼﹐住定力時說法平等﹐住慧力時能壞一切眾生疑心。復次﹐住信力時具得解力﹐住進力時具精進力﹐住念力時具解脫力﹐住定力時具足願力﹐住慧力時具諸行力。復次﹐住信力時見慳罪過﹐住進力時遠離慳貪﹐住念力時以所修善願向菩提﹐住定力時其心平等﹐住慧力時心終不求施戒定報。復次﹐住信力時能離一切破戒之垢﹐住進力時至心具戒﹐住念力時以所持戒願向菩提﹐住定力時具淸淨地﹐住慧力時遠離作戒。復次﹐住信力時遠離瞋心﹐住精進力修習忍辱﹐住念力時以所修忍願向菩提﹐住定力時護諸眾生﹐住慧力時不觀眾生﹑士夫﹑壽命。復次﹐住信力時遠離懈怠﹐住進力時所修諸行到畢竟岸﹐住念力時所修精進願向菩提﹐住定力時身心寂靜﹐住慧力時不住善惡。復次﹐住信力時遠離一切匆務之事﹐住進力時勤求禪支﹐住念力時以所修定願向菩提﹐住定力時其心常定﹐住慧力時不著諸定。復次﹐住信力時遠離無明﹐住進力時勤求諸善﹐住念力時以所修智願向菩提﹐住定力時修善思惟﹐住慧力時如法而住。復次﹐住信力時具足七力﹐住進力時得住七覺﹐住念力時得八念處﹐住定力時離七識處﹐住慧力時離八邪支。復次﹐心於菩提無有退轉﹐是名信力淨﹑信力行﹔不取不捨﹐是名進力淨﹑進力行﹔修四念處﹐是名念力淨﹑念力行﹔調伏於心﹐是名定力﹑淨定力行﹔遠離諸見﹐知善方便﹐是名慧力淨﹑慧力行。

「善男子﹐云何菩薩淨七覺行﹖終不失於助菩提法﹐名念覺分﹔不取不捨奢摩他﹐名擇覺分﹔離一切惡名進覺分﹐離諸愁惱﹐名喜覺分﹔身心寂靜﹐名除覺分﹔得解脫味﹐名定覺分﹔所作已辦﹐名捨覺分。復次﹐不捨菩提心﹐名念覺分﹔至心護法﹐名擇覺分﹔調諸眾生無有休息﹐名進覺分﹔具足善法﹐名喜覺分﹔離諸煩惱﹐名除覺分﹔能令眾生住三昧中﹐名定覺分﹔令諸眾生悉知法界﹐名捨覺分。復次﹐不念聲聞﹑辟支佛乘﹐名念覺分﹔分別一切法字句義﹐名擇覺分﹔求善法時三業不息﹐名精進覺分﹔離怨親心﹐名喜覺分﹔如法而住﹐名除覺分﹔隨諸世間而能調伏﹐名定覺分﹔不觀二法﹐名捨覺分。善男子﹐助菩提者﹐覺一切法﹐知一切法﹐分別諸法﹐籌量諸法﹐知諸眾生心性心行﹐是名菩提分﹐亦名聖行。如是聖行﹐非是一切凡夫魔眾邪見所行﹐非是色﹑聲﹑香﹑味﹑觸行﹐非一切相﹑一切受﹑諸心意識見聞覺知﹑有想無想一切法行﹐故名聖行。夫聖行者﹐非覺非非覺﹐亦非大覺﹐而能對治一切諸法﹐然復不與諸法諍訟﹐是名聖行。聖行者﹐卽是佐助菩提之法。

「善男子﹐云何菩薩淨八道行﹖八道者﹐所謂正見。云何正見﹖正見者﹐見一切法皆悉平等﹐如是正見不名空見。何以故﹖自有正見非是空見﹐如是二見亦名同見。復有我見﹑眾生見﹑空見﹐不名正見﹐如是三見亦復同見。又眾生見﹑命見﹑空見﹐不名正見﹐如是三見亦復同見。又有我見﹑斷見﹑空見﹐不名正見﹐如是三見亦復同見。又有有見﹑無見﹑空見﹐不名正見﹐如是三見亦復同見。復有四見﹐佛見﹑法見﹑僧見﹑空見﹐是名正見﹐如是四見不名空見。善男子﹐若有人著如是見者﹐不名正見﹔若不著者﹐乃名正見。何以故﹖夫正見者﹐見無分別﹐平等無二。云何名爲平等見耶﹖若作是念﹕『凡夫法下﹐學法爲上。』如是名爲非平等見。『凡夫法漏﹐學法無漏。凡夫法食﹐緣覺無食。凡夫法垢﹐菩薩法淨。凡夫有爲﹐佛是無爲。』如是見者非平等見。若能觀察凡夫之法乃至佛法無有差別﹐乃名平等。若能觀見凡夫法空至佛法空﹐是名正見。觀凡夫法從因緣生﹐辟支佛法亦從緣生﹐乃名正見。若觀凡夫法寂靜﹑菩薩法寂靜﹐是名正見。若觀凡夫法不具足﹐乃至佛法亦不具足﹐是名正見。若觀我與無我無有差別﹐無差別見﹐乃名正見。若如是見﹐則不見於上中下法﹐於一切法亦無覺觀﹐是名正見。正見者名無所見﹐無所見者卽是正見。若如是見﹐是人乃至不見一法﹑一法相貌﹑一法光明。善男子﹐若如是見﹐是名佛法之正見也。」

說是法時﹐五百比丘得阿羅漢果。

「善男子﹐云何正覺﹖正覺者離一切覺﹐覺者名爲智慧方便﹐觀法知法是名正覺。觀察諸法何者是垢﹖何者是淨﹖如是觀已﹐都不覺知等與不等﹐離一切覺﹐是名正覺。

「云何正語﹖口所出言﹐不自焦惱亦不焦他﹐不自污辱亦不污他﹐不自生慢不生他慢﹐不自誑惑不誑惑他﹐是名正語。復次﹐正語凡有所說﹐說一切法皆悉平等﹐善能分別有爲之相﹐是名正語。復次﹐正語說一切法空無相願﹐無生無滅﹐無出無沒﹐是名正語。復次﹐正語說有爲苦﹑無常﹑無我﹐涅槃寂靜﹐是名正語。若有眾生說言眾生﹐一切無有壽命﹑士夫﹐一切諸法從因緣生﹐從因緣滅﹐猶如子果﹐是名正語。淨正語者卽是佛語﹐是名淨正語行。

「云何正業﹖正業者﹐若業𨿽能壞一切業﹐亦不名業。若業能作寂靜之因﹐不垢不淨﹐能壞煩惱不令增長﹐是名正業。知業如是猶作善業﹐亦觀諸業皆悉空寂﹐無有堅實是苦無樂﹐是名正業。

「云何正命﹖正命者﹐若命不妨自身他身﹐不增一切諸惡煩惱﹐非惡業活﹐是名正命。菩薩摩訶薩於諸眾生淨於正命﹐以是正命願向菩提﹐是名正命﹐如是正命能利自他。

「正精進者﹐勤作方便求諸善法﹐欲心不息無有厭悔﹐是名精進。推求諸法平等之性﹐亦不觀法等與不等﹐不作非不作﹐了知於如法性實性﹐名正精進。宣說正法﹐令諸眾生離邪精進﹐亦知眾生所修行行﹐是名正精進。

「云何正念﹖若念施﹑戒﹑忍辱﹑精進﹑禪定﹑智慧﹑四無量心﹐是名正念。復有正念﹐攝諸煩惱不令妄起﹐不近一切惡魔諸業﹐不墮惡道﹐不起惡心﹐常修一切正善之法﹐遠離一切邪惡之法﹐是名正念。菩薩住是正念之中﹐獲得正聚沙門正果﹐是名正念。

「云何正定﹖修行聖行﹐知苦﹑離集﹑證滅﹑修道﹐是名正定。復有正定﹐觀一切法皆悉平等。若觀我淨﹐一切亦淨﹔若觀我空﹐一切亦空。𨿽作是觀不入正位﹐是名菩薩之正定也。菩薩摩訶薩住是定中﹐於一念頃得一切智﹐是名正定。」

說是法時﹐萬六千天與人發阿耨多羅三藐三菩提心。

「善男子﹐云何菩薩淨神通行﹖善男子﹐天眼五種﹐悉能睹見十方世界﹐及見十方世界諸佛﹐亦見眾生出生退沒﹐所見十方無有掛礙﹐勝於一切聲聞﹑緣覺及諸天人。菩薩具足如是五事﹐則能了了見一切法﹐是名菩薩淨天眼行。菩薩摩訶薩得天耳通﹐聞五種聲﹐人聲﹑非人聲﹑地獄聲﹑十方諸佛說法之聲﹑一切眾生語言音聲﹐是名菩薩淨天耳行。云何菩薩淨他心智行﹖知他心智亦有五種﹐悉知一切人天之心﹐地獄﹑餓鬼﹑畜生等心﹐知過去心﹑知未來心﹑知現在心﹐是名菩薩淨他心智行。復有他心智﹐知是眾生是正定聚﹑是邪定聚﹑是不定聚﹐知是眾生有貪瞋癡﹐旣了知已隨應說法﹐眾生聞已得壞煩惱﹐是名菩薩淨他心智行。云何菩薩淨宿命智行﹖了知是身從貪恚癡因緣而生﹐了知是身從施﹑戒﹑忍﹑精進﹑定﹑慧﹑慈悲喜捨因緣而生﹐了知是身具足不具足﹐了知是身因無明愛及四倒生﹐了知是身施因緣故具足財物及以眷屬。如是等智﹐是名菩薩淨宿命智行。云何菩薩淨神通行﹖神通行者亦有五種﹕一者﹑示色﹐二者﹑解種種語而爲說法﹐三者﹑善能了知心意識等﹐四者﹑能覺諸法說一切法。是名菩薩淨神通行。

「善男子﹐如是五通爲漏盡故﹐菩薩修習而不盡漏﹐爲欲了知一切諸漏。何以故﹖調眾生故。善男子﹐譬如一城﹐縱廣一由旬﹐多有諸門﹐路崄黑闇甚可怖畏﹐有入城者多受安樂。復有一人﹐惟有一子愛念甚重﹐遙聞彼城如是快樂﹐卽便捨子欲往入城。是人方便得過崄道﹐到彼城門﹐一足已入﹐未舉一足﹐卽念其子﹐尋作是念﹕『我惟一子﹐來時云何竟不與俱﹖誰能養護令離眾苦﹖』卽捨樂城還向子所。善男子﹐菩薩摩訶薩亦復如是﹐爲憐湣故修習五通﹔旣修習已﹐垂得盡漏而不取證。何以故﹖湣眾生故捨漏盡通﹐乃至行於凡夫地中。善男子﹐城者﹐諭於大般涅槃﹔多諸門者﹐諭於八萬諸三昧門﹔路崄難者﹐諭諸魔業﹔到城門者﹐諭於五通﹔一足入者﹐諭於智慧﹔一足未入者﹐諭於菩薩未證解脫﹔言一子者﹐諭於五道一切眾生﹔顧念子者﹐諭大悲心﹔還子所者﹐諭調眾生﹔能得解脫而不證者﹐卽是方便。善男子﹐菩薩摩訶薩大慈大悲不可思議。」

寶髻菩薩白佛言「世尊﹐如佛所說大慈大悲不可思議﹐實如聖教﹐不但慈悲不可思議﹐善方便力亦不可思議。菩薩了了自知當得阿耨多羅三藐三菩提而不証之﹐爲眾生故行於生死﹐不爲生死之所污染。世尊﹐菩薩摩訶薩具何等法﹐在生死中心不厭悔﹖」

「善男子﹐菩薩摩訶薩具二十一法﹐在生死中而不生悔﹕一者﹑所修善法共大慈行﹐二者﹑所修慈心共大悲行﹐三者﹑所修大悲共調眾生行﹐四者﹑調伏眾生共精進行﹐五者﹑所修精進共善心行﹐六者﹑所修善心共方便行﹐七者﹑所修方便與慧共行﹐八者﹑所修習慧共禪定行﹐九者﹑所修四禪共神通行﹐十者﹑所修神通與智共行﹐十一者﹑所修習智與欲共行﹐十二者﹑所修習欲與念共行﹐十三者﹑所修習念共菩提心行﹐十四者﹑所修菩提共四攝行﹐十五者﹑所修四攝與戒共行﹐十六者﹑所修戒禁共多聞行﹐十七者﹑所修多聞共如法住行﹐十八者﹑如法共住陀羅尼行﹐十九者﹑陀羅尼共無礙智行﹐二十者﹑無礙智共功徳莊嚴行﹐二十一者﹑功徳莊嚴共智慧莊嚴行。是名菩薩二十一法﹐在生死中不生厭悔。」

寶髻菩薩白佛言「世尊﹐云何菩薩莊嚴自身﹐亦令眾生得大利益﹖」

佛言「善男子﹐菩薩摩訶薩若具多聞則名莊嚴﹐爲他演說名大利益。復次﹐得大總持名爲莊嚴﹐爲他演說名大利益。復次﹐無有放逸名爲莊嚴﹐調伏眾生名大利益。復次﹐三十二相名爲莊嚴﹐具大智慧名大利益。復次﹐口言柔軟名爲莊嚴﹐說如說行名大利益。復次﹐能一切施名爲莊嚴﹐不求果報名大利益。善男子﹐是名菩薩莊嚴自身﹐亦令眾生得大利益。

「善男子﹐過去無量阿僧祇劫﹐劫名樂喜﹐彼中有佛﹐號一切眾生樂念如來﹑應﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐其佛世界名曰天觀。善男子﹐何故彼劫名曰樂喜﹖彼大劫中具有六萬諸佛出世。彼劫之初首陀婆天﹐唱如是言﹕『是劫當有六萬佛出。』眾生聞已心皆樂喜﹐是故彼劫名曰樂喜。善男子﹐其佛世界莊嚴微妙無有限量﹐快樂好妙如天無別﹐是故世界名曰天觀。其土皆悉栴檀爲地﹐一切無有土沙塵霧﹐其香徧薰無量佛土﹐其地周徧出諸蓮華﹐一一諸華有大光明徧照其土。其土眾生悉得神通﹐足不蹈地﹔乃至無有一人處胎﹐皆悉化生。一切不聞女人之名﹐亦無受苦三惡道名。一切眾生禪喜爲食﹐其土無有三乘之名。一切皆以眞金瓔珞﹑天冠寶飾而自莊嚴。𨿽無剃髮染衣袈裟﹐而亦得名出家之人。何以故﹖於一切物捨無貪故。彼土如來色如梵天﹐現梵天身﹐爲諸菩薩演說法要。若他世界有諸菩薩﹐見彼佛已受大歡喜。善男子﹐彼佛若欲宣說法化﹐升大法座﹐在大眾上七多羅樹﹐常略說法。何以故﹖一切眾生根猛利故。如來所說惟是一句﹐而諸眾生解百千句。如來常說四淨之法。何等爲四﹖一者﹑波羅蜜淨﹐二者﹑助菩提淨﹐三者﹑神通淨﹐四者﹑調眾生淨。

「時﹐有菩薩名曰寶聚﹐白佛言﹕『世尊﹐云何菩薩莊嚴自身﹐亦令眾生得大利益﹖』彼佛答言﹕『善男子﹐菩薩若具無礙智者名爲莊嚴﹐能作智明名大利益。』爾時﹐彼佛說是法時﹐六千菩薩得無生忍。時﹐彼菩薩復白佛言﹕『世尊﹐云何菩薩莊嚴菩提樹﹖』佛言﹕『善男子﹐菩薩若能修不放逸﹐是名莊嚴菩提之樹。云何名爲不放逸﹖不放逸者名如法住﹐如法住者如說而住。復次﹐不放逸者﹐名無量莊嚴﹑無量布施﹑無量持戒﹑無量忍辱﹑無量精進﹑無量禪定﹑無量智慧﹑無量佛法﹑無量調伏﹑無量功徳智慧莊嚴﹐供養無量諸佛世尊﹐具智慧故無量多聞﹐爲增智慧故無量修奢摩他﹑毗婆捨那﹐成就如是無量等法﹐名爲莊嚴菩提之樹﹐亦能疾得阿耨多羅三藐三菩提。善男子﹐一切佐助菩提之法﹐以不放逸而爲根本。具大莊嚴一切智慧﹐不失一切善法﹐遠離一切煩惱﹐攝取一切諸法﹐於一切法無有掛礙﹐調伏諸根﹐護諸善法不令退失﹐知時非時﹐具足十力﹑四無所畏﹐佛法頂法名不放逸。』善男子﹐說是法時﹐萬二千菩薩得無生忍。爾時﹐寶聚菩薩卽汝身是。善男子﹐汝今當知具不放逸菩薩摩訶薩﹐則能莊嚴菩提之樹。

「善男子﹐云何菩薩淨於調伏﹖善男子﹐眾生之行﹐無量無邊﹐不可思議﹔調伏亦爾﹐無量無邊﹐不可思議﹔菩薩行亦無量無邊﹐不可思議。菩薩摩訶薩一心至心調伏眾生﹐善男子﹐有諸眾生聞說惠施則得調伏﹔或有眾生聞說持戒而得調伏﹔復有眾生聞說施戒而得調伏﹔復有眾生軟語調伏﹔復有眾生瞋語調伏﹔復有眾生具二種語而得調伏﹔復有眾生聞說身業而得調伏﹔復有眾生聞說捨身而得調伏﹔復有眾生勝能調伏﹔復有眾生彊可調伏﹔復有眾生聞說呵責而得調伏﹔復有眾生施時調伏﹔復有眾生初時調伏﹔復有眾生見妙色已而得調伏﹐聲﹑香﹑味﹑觸亦復如是﹔復有眾生常親近故而得調伏﹔復有眾生常遠住故而得調伏﹔復有眾生見佛調伏﹔或有眾生聞法調伏﹔或有眾生聞無常法而得調伏﹐苦﹑空﹑無我﹐亦復如是﹔或有眾生聞說施聲而得調伏﹐戒﹑忍﹑精進﹑禪定﹑智聲﹐亦復如是﹔或有眾生聞說一切有爲無常而得調伏﹔或有眾生聞贊人天而得調伏﹔或有眾生聞聲聞乘而得調伏﹐辟支佛乘﹑佛乘亦復如是﹔或以四攝而得調伏﹔或以三攝﹑二攝﹑一攝而得調伏﹔或復不以四攝之法而得調伏﹔或因內施而得調伏﹐外施﹑內外施亦復如是﹔或聞宣說地獄中苦而得調伏﹐餓鬼﹑畜生﹑人﹑天亦爾﹔或說純樂而得調伏﹔或聞純苦而得調伏﹔或聞苦樂而得調伏﹔或有睹見比丘形像而得調伏﹐比丘尼﹑優婆塞﹑優婆夷像而得調伏﹔或因種種作倡伎樂而得調伏。善男子﹐菩薩如是能知種種調伏眾生行﹐是名菩薩能行六波羅蜜﹐具足佐助菩提之法﹐具足神通調伏眾生。善男子﹐若有菩薩具足四法﹐則能調伏一切眾生﹕一者﹑心不悔厭﹐二者﹑不貪諸樂﹐三者﹑知時非時﹐四者﹑了知諸心。復有四法﹐何等爲四﹖一者﹑正語﹐二者﹑愛語﹐三者﹑淨語﹐四者﹑如法語。復有四法﹕一者﹑於諸眾生心無掛礙﹐二者﹑悲心﹐三者﹑利益心﹐四者﹑自調諸根。復有四法﹕一者﹑淨於自心﹐二者﹑憐湣他心﹐三者﹑勤行精進﹐四者﹑遠離受樂。善男子﹐是故菩薩摩訶薩調伏之行﹐無量無邊不可思議。

「善男子﹐過去無量阿僧祇劫﹐有劫名愛﹐是中有佛﹐號廣光明如來﹑應供﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐世界名寂靜。彼佛具有九萬六千億聲聞眾﹐八萬四千諸菩薩眾。其土人民壽命十七萬二千歲。爾時﹐有一大王之子﹐名財功徳﹐婆羅門種﹐顏貌端正﹐眾生樂見。年十六時﹐自恃端正而生憍慢﹐初不向佛恭敬禮拜。爾時﹐如來卽作是念﹕『如是王子﹐今將退失阿耨多羅三藐三菩提﹐善根不熟。若得善友﹐則得詣佛聞法受持。』爾時﹐如來卽於八萬四千菩薩大眾之中﹐行籌而言﹕『誰能調伏是婆羅門子﹖誰能於是八萬四千年中﹐經常往返是王子家若受眾苦﹐所謂罵打心不生悔﹖』八萬四千諸菩薩等乃至無有一人取籌﹐第二第三亦復如是。第三唱已﹐有一菩薩名淨精進﹐卽從座起﹐偏袒右肩﹐右膝著地﹐合掌而言﹕『世尊﹐我今能詣彼王子家甘心受苦。』說是語時﹐三千大千世界爲大震動﹐一切人天咸共同聲唱言﹕『善哉﹗善哉﹗大士。』時﹐淨精進菩薩卽便往彼王子門立﹐王子見之﹐惡言呰毀﹐以土坌面﹐刀杖瓦石而加其身。菩薩爾時不瞋不去﹐心不疲厭﹐經一千年受如是苦﹔過二萬歲﹐乃得至彼第二門下﹔八萬四千年七日未滿﹐方得至其第七門下。爾時﹐王子見是菩薩﹐便作是言﹕『道士今來何所求索﹖』卽於菩薩生不思議心﹕『云何是人經爾所時﹐多受眾苦而心不厭﹖』第二第三亦如是言﹕『道士今來欲何所求﹖』爾時﹐菩薩知彼王子心已調伏﹐卽說偈言﹕

「『世間所有一切財﹐金銀琉璃及玻瓈﹐

及四供養我不須﹐惟爲法故來至此。

此世有佛名廣光﹐爲眾生說無上法﹐

眾生聞已離煩惱﹐亦受無量甘露味。

諸佛世尊出於世﹐甚難於彼靈瑞華﹐

今此世出無上尊﹐汝乃放逸沈欲海。

一切眾生常闇行﹐無上如來施慧炬﹐

自恃財色生憍慢﹐而不往詣如來尊。

一切財寶眾生命﹐佛說是二悉無常﹐

眾生若聞是甘露﹐不詣佛者名放逸。

汝本往昔行菩提﹐請諸眾生許法味﹐

汝今猶屬諸煩惱﹐云何能調諸放逸﹖

我今求汝共詣佛﹐破壞憍慢離煩惱﹐

勤修精進捨國事﹐令汝終時心不悔。』

「是時王子聞是已﹐遠離憍慢卽生信﹐

贊嘆恭敬淨精進﹐懺悔先來所加苦﹕

『我今捨離國土事﹐及以上妙五欲樂﹐

壞破憍慢至佛所﹐聽甘露法調眾生。』

「八萬四千眾圍繞﹐持妙香華往供養﹐

到已卽便奉獻佛﹐破慢至心而聽法﹐

禮拜合掌心歡喜﹐向佛世尊發是言﹕

『我今歸依淨精進﹐受苦不悔調伏我﹐

𨿽設多供不能報﹐今於佛前至心悔。

我所修行菩提道﹐以慈悲心調眾生﹐

我更不造放逸心﹐乃至獲得菩提道。』

「善男子﹐爾時王子卽捨王位﹐在佛法中出家聽法﹐如法而住得無生忍。善男子﹐汝知爾時淨精進者﹐豈異人乎﹖莫作斯觀﹗卽我身是。財功徳者﹐卽彌勒是。善男子﹐是故菩薩調眾生行﹐無量無邊不可思議。若有菩薩能調眾生﹐是眞菩薩所修之業。善男子﹐菩薩摩訶薩有四種業﹕一者﹑淨佛國土菩薩業﹐二者﹑淨身菩薩業﹐三者﹑淨口菩薩業﹐四者﹑求一切佛法菩薩業。復有四業﹕一者﹑知心﹐二者﹑知根﹐三者﹑知病﹐四者﹑能治。」

爾時﹐寶髻菩薩聞是法已﹐卽以髻上眞寶之珠價值無量﹐從無量業之所出生﹐奉獻如來﹐作是誓願﹕「我今以是頂寶施佛﹐願此功徳爲眾生首﹐因是因緣得無上智。」

爾時﹐世尊卽便微笑﹐是時口中出大光明﹐種種雜色﹐悉能隱蔽一切光明。

爾時﹐疾辯菩薩卽起合掌﹐白佛言「世尊﹐何因緣故如來微笑﹖」

佛言「善男子﹐汝見寶髻施我頂寶不﹖」

「已見﹐世尊。」

「善男子﹐如是菩薩已於無量無邊佛所﹐發阿耨多羅三藐三菩提心﹐持戒精進求於菩提﹐供養無量恆河沙等諸佛世尊﹐亦已調伏恆河沙等無量眾生。善男子﹐如是菩薩於未來世﹐過十阿僧祇劫﹐當得阿耨多羅三藐三菩提﹐號曰寶出﹐世界名淨光﹐劫名無垢。其佛世界七寶所成﹐光明徧照十方世界﹐一切人民無有饑渴﹐一切皆是淸淨菩薩﹐耳初不聞二乘之名﹐常聞純一大乘之法﹐是故如來名曰寶出。一切菩薩具足神通﹐其土無主﹐惟除法王。一切眾生悉得化生﹐亦復無有三惡之名及男女根﹑愛欲之名﹐無有眾生不具諸根﹐亦無邊地。眾生壽命四萬中劫。是佛世尊不說餘事﹐惟除六度。菩薩慈悲﹐一切利根﹐聞說一句悟解千句。是佛常爲一切菩薩說陀羅尼金剛句。云何名爲陀羅尼金剛句﹖陀羅尼金剛句者卽是一句﹐如是一句卽攝一切法句﹑無盡法句﹐無盡法句一切諸佛所不能盡﹐是故名爲無盡法句行。無盡法句攝一切字﹐一切字者攝一切法句。一時不得說於二字﹐一字亦復不合二字﹐是故名一句﹐名爲作句﹐名爲字句。若不分別字句﹑法句﹑作句﹐是名陀羅尼金剛句。善男子﹐如是陀羅尼金剛句﹐彼佛常爲諸菩薩說。善男子﹐若我一劫若減一劫﹐說彼如來所有功徳不能具盡。」

爾時﹐寶髻聞授記已﹐心大歡喜﹐說偈贊嘆﹕

「一切知見一切事﹐得到一切法彼岸﹐

遠離一切諸煩惱﹐是故名佛無上尊。

我所供養無量佛﹐如來善了如一佛﹐

如來獲得無礙智﹐故知三世無障礙。

如來今爲我授記﹐令我遠離疑网心﹐

我亦當得眞實道﹐如今釋迦牟尼尊。

一切大地能令散﹐虛空日月可令落﹐

如來之言無有二﹐是故我定得菩提。

正語實語微妙語﹐授我無上菩提記﹐

若我眞實得菩提﹐當善調伏無量眾。

我之所得淨妙國﹐及其大眾佛已說﹐

我今聞此無上法﹐壞疑趣向於菩提。

我今精進修菩提﹐調伏眾生心不悔﹐

今佛口施我信力﹐無上智慧及佛力。」

說是偈時﹐萬二千眾生發阿耨多羅三藐三菩提心﹐各作是言「願我皆得生彼世界。」

爾時﹐世尊告阿難言「汝當受持如是正法﹐讀誦廣說﹐爲大利益諸天世人。阿難﹐若有眾生信受是經﹐定當爲我之所授記。善男子﹐若以三千大千世界滿中七寶給施眾生﹐滿一千年﹐不如有人受持讀寫如是經典。」

阿難白佛言「世尊﹐是經何名﹖云何奉持﹖」

「阿難﹐是經名曰《方等大集大陀羅尼大行菩薩入處》。」

爾時﹐阿難聞佛說已﹐諸天世人皆大歡喜﹐信受奉行。大方等大集經卷第二十八日密分初護法品第一

爾時﹐世尊故在欲﹑色二界中間大寶坊中﹐與大菩薩其數無量﹐爲諸大眾說虛空目出息入息甘露門已默然而住。一切大眾亦復如是﹐各作是念﹕「如來今日深知我心欲法無厭﹐必當降注甘露法雨。」作是念已﹐合掌恭敬樂瞻如來﹐猶如篤病樂見良醫﹐處闇之者樂睹光明﹐如沒水者樂至彼岸﹐如受苦者樂得歸依﹐一切大眾亦復如是。

是時﹐眾中有一菩薩﹐名蓮華光功徳大梵﹐已於無量無邊佛所﹐種諸功徳善根增長﹐於阿耨多羅三藐三菩提心不退轉﹐成就具足法緣之慈﹐從坐而起﹐合掌恭敬﹐長跪白佛言「世尊﹐一切眾生心所緣處﹐無有邊際﹐駿速無形﹐其性本淨﹐於諸有中無能障礙﹐欲得通達知眞實故﹐精勤修集四無量心﹐因修集故獲得盡智。世尊﹐若使三界性本淨者﹐何故修集如是盡智﹖惟願如來爲諸菩薩敷揚散說﹐令退轉者得不退故﹐摧滅無量煩惱界故﹐斷破無邊諸苦聚故。惟願如來﹐垂心憐湣﹐說未曾聞。眾生聞是未曾聞已﹐度生死海﹐摧折愛樹。何以故﹖一切煩惱愛爲根本。惟願垂哀﹐分別演說愛之過咎。如來能淨眾生六根﹐重願演說淸淨法聚。」

佛言「善哉﹗善哉﹗善男子﹐若有能行六波羅蜜﹐卽能自知心所行處﹐是人終不念聲聞乘。𨿽復修行無量諸行未得其邊﹐亦不怖畏退墮聲聞﹑辟支佛地。若諸菩薩不能修集四無量者﹐如是菩薩於菩提道則爲有退﹐是名不得淸淨六根﹐是名於法有貪有慳﹐如是名爲行於他行﹑不行自行﹐是名不能成就七財﹐不能度脫一切眾生於生死海。是故我說如是行者﹐卽是聲聞﹑辟支佛行。我初演說四聖諦行﹐後復續說諸菩薩行﹐爾時一切大眾咸作是念﹕『如來將欲說聲聞乘﹐不說大乘耶﹖將非如來不樂如是菩薩眾耶﹖如來不欲斷三寶種性耶﹖何故不說大乘妙法﹖』爲諸天人得信心故﹐未發菩提心者爲發心故﹐已發心者得增長故﹐爲諸眾生得信心故﹐如來若說大乘法者﹐無量眾生當得發起菩提之心﹐因得修行不共之法﹐成就具足法陀羅尼。善男子﹐聲聞乘者卽是大乘﹐大乘者卽聲聞乘﹐如是二乘無有差別。」

爾時﹐眾中諸住十住諸菩薩等作如是言「世尊﹐我等已得無生法忍﹐我已能行如來十八不共法行﹐我已解了諸聲聞乘及以大乘。如是眾中無量眾生﹐不能得解小乘﹑大乘。諸善男子﹐汝等當修不退禪定。」時諸菩薩卽便修入﹐入已或有身放光明猶一燈炬﹐如釋梵身光﹐如日月光﹐如三日光﹐如四日光﹐如八日光﹐如十日光﹐如億日光﹐如是徧照娑婆世界。是光能令無量眾生身心寂靜﹐在三惡者離諸苦惱﹐邪見之人遠離惡見﹐永離貪欲﹑瞋恚﹑癡怖﹑饑渴等患。爾時﹐此佛世界眾生﹐皆共供養佛法僧寶增長善法。爾時﹐此佛世界﹐並及十方恆河沙等無量世界﹐若空不空及淨不淨光﹐悉徧照十方佛界。所有菩薩能行聖行菩提道者﹐於一念頃悉來聚集大寶坊中﹐頭面禮佛﹐卻坐一面。

爾時﹐世尊告聲聞眾﹕「汝等比丘頗見如是善神足不﹖如是神足能壞一切惡魔境界及諸有處﹐能護法界﹐能行一切諸佛境界﹐分別聲聞﹑辟支佛界﹐出勝一切所有神通。善男子﹐一切菩薩所以示現大神通者﹐爲增眾生諸善根故﹐爲不斷絕三寶性故﹐爲未信者得信心故﹐爲已信者得增長故﹐爲令眾生受五樂故﹐爲欲長養大乘法故﹐爲令身得常樂我淨故﹔以如是等諸因緣故﹐示諸眾生如是神通。善男子﹐隨如是等菩薩行處﹐是中佛法卽得增長﹐若現在﹑未來久住不滅。所有眾生修立塔廟﹐供養眾僧﹐求無盡身﹑無苦惱身所作供養﹐皆作生身﹑法身。生身供養者卽是塔像﹐法身供養者書寫讀誦十二部經﹐如是勝以七寶﹑香華﹑伎樂﹑幡蓋﹑瓔珞供養。

「善男子﹐我於爾時心亦受之﹐由如是施﹐如是眾生具足當得三乘果報﹐心不退轉。若諸眾生具造屋室及經行處﹐我卽受用。若樹林﹑華園﹑講堂﹑精舍﹐及供養我所有弟子﹐飲食﹑臥具﹑病藥﹑房舍﹐我亦受用。若諸法師髙座說法﹐我於是時亦至心聽。若施法師衣食﹑臥具﹑病藥﹑房舍﹑園林﹑服乘﹑田宅﹑奴婢﹐我亦受之。是名法供養。如是之人能淨身心莊嚴身心﹐亦能莊嚴阿耨多羅三藐三菩提﹐能得無上微妙快樂﹐能一切物施﹑一切人施﹑一切時施﹐能一切果受﹑一切人受﹑一切時受﹐是名成就惠施之福。是人終不到三惡道﹐得不墮法﹐如意所求不轉三乘。是人常得具足二種﹐所謂財﹑法﹐所求之物隨意卽得﹐常爲十方諸佛所念﹐能壞一切魔之境界。若有信者﹐以其所有奉施法師。若有破戒受如是物﹐乃至一葉一華一果﹐如是癡人﹐以是因緣得大不善報﹐現在卽得四大惡果﹕一者﹑惡名遠聞﹔二者﹑所親師友悉皆遠離﹔三者﹑得大重病苦惡而死﹐所謂死時不下飲食﹐睹見惡色﹐以是因緣﹐口不能語﹐臥失糞穢﹔四者﹑所有六物及餘財貨不至僧中﹐或爲火燒﹐惡賊所劫。後世復受四種惡報﹐所謂地獄﹑餓鬼﹑畜生。若得人身﹐身無手足。若受餓鬼﹐無量歲中不見水漿﹐不聞其名。受畜生身﹐常食泥土。若得爲人﹐處在空土﹐無三寶處五滓之世﹐盲無眼目﹐常遇重病﹐食諸糞穢﹐捨是身已還墮地獄。何以故﹖以受法師所得物故。是惡比丘能壞﹑能滅﹑能斷三寶﹐是故獲得如是惡果。」

爾時﹐眾中有一大徳比丘﹐名伽耶迦葉﹐白佛言「世尊﹐如是人者可名人不﹖我今思惟非是人也。何以故﹖是人深爲利養心故受持禁戒﹐故名非人。」

佛言「善哉﹗善哉﹗迦葉﹐寧受地獄等身﹐終不受取如是等物。善男子﹐人身難得已得﹐佛法難遇已遇﹐禁戒難受已受﹐而不趣向聖行梵行﹐是名喪失大利益事。如是惡人﹐貪食心故受持禁戒﹐非爲法心。如是癡人以多聞力﹐及以國王﹑大臣力故﹐受如是物﹐卽便當得大惡業果。」

爾時﹐頻婆娑羅王白佛言「世尊﹐出家之人受如是物﹐得如是果。在家人受﹐其罪云何﹖」

佛言「大王﹐汝今不應問如是事﹖」

王言「世尊﹐我修聖行﹐終不受取如是等物。爲未來世諸惡王等﹐問如是事耳﹗」

佛言「大王﹐我若宣說未來惡王所得果業﹐有不信者得大罪報﹐是故我今置之不說。」

王言「世尊﹐惟願如來﹐爲未來世剎利﹑婆羅門﹑毗捨﹑首陀有信敬者﹐奉持佛法﹐守護法師及財物者﹐具分別說。」

佛言「善哉﹗善哉﹗大王﹐若未來世諸惡王等﹐侵奪法師如是等物﹐當知是王現世獲得二十種惡﹕一者﹑天不衛護﹐二者﹑惡名遠聞﹐三者﹑親友遠離﹐四者﹑怨敵增長﹐五者﹑財物損耗﹐六者﹑心多散亂﹐七者﹑身不具足﹐八者﹑不得睡眠﹐九者﹑常患饑饉﹐十者﹑所服飲食變成惡毒﹐十一者﹑民不愛敬﹐十二者﹑鄰國數侵﹐十三者﹑所有眷屬不受其教﹐十四者﹑祕密之事謀臣顯露﹐十五者﹑所有財物水火侵奪﹐十六者﹑常有重病﹐十七者﹑湯藥不行﹐十八者﹑醫藥不療﹐十九者﹑漿水不下﹐二十者﹑常念不淨。是名二十。捨是身已﹐尋復當生阿鼻地獄一劫受苦﹔過是劫已﹐得餓鬼身處大空野﹐不聞漿水飲食之名﹐諸根殘缺身不具足﹐無量歲中受大苦惱﹔受是果已﹐生大海中受大獸身﹐無量由旬如大肉團﹐常爲眾生之所唼食受大苦惱﹔若得人身﹐生無佛處五滓之世﹐耳目不具。大王﹐未來惡王得如是等諸大惡報。」

王言「世尊﹐我今寧受地獄之身﹐終不受是惡王身也。」

佛言「大王﹐今以是法﹑法師﹑財物﹐付囑汝等有信諸王。何以故﹖夫法師者﹐卽是如來法身之藏。」

王言「世尊﹐若諸剎利﹑婆羅門﹑毗捨﹑首陀有能護持如是法財﹐其人當得何等功徳﹖」

佛言「大王﹐如是人者﹐勝於一切聲聞﹑緣覺。大王﹐譬如有人能斷一切十方眾生所有壽命﹐奪其眼目﹐截其手足。大王﹐如是人者所得罪報爲多少耶﹖」

頻婆娑羅王默然不答。

佛言「大王﹐何故默然﹖」

王言「世尊﹐是人所得惡業果報﹐不可稱量﹐不可計數。世尊﹐若於一人造此惡業﹐罪尙難計﹐況一切人﹗」

「大王﹐若佛在世及滅度後﹐若有惡王剎利﹑婆羅門﹑毗捨﹑首陀﹐侵奪法師如是等物﹐所得罪報分爲百分﹐上所得罪不及其一。」

頻婆娑羅王言「世尊﹐如法治國﹐是王難得。若不放逸則能護法﹐若放逸者則不能護。世尊﹐能護法者得何功徳﹖」

「大王﹐譬如有人能與如上眾生壽命﹑眼目﹑手足﹐是人得福寧爲多不﹖」

「世尊﹐能與一人命目手足﹐其福尙多﹐況爾所人﹗大王﹐若有護法所得功徳分爲百分﹐先所得福不及其一。」

王言「世尊﹐若有受取一法師物﹐是得罪不﹖若有擁護一法師者﹐復得福不﹖」

「大王﹐若有受取一法師物至五法師﹐護一法師及五法師﹐所得罪福正等無別。大王﹐若一廟寺﹑若一村落﹑若一樹林住五法師﹐若鳴揵捶集四方僧﹐客僧集已﹐次第賦給房舍﹑飲食﹑臥具﹑醫藥﹐無吝惜心﹐初夜後夜讀誦講論﹐厭患生死﹐專樂涅槃﹐不自贊身﹐不訟彼短﹐少欲知足常樂贊嘆﹐少欲知足勤心精進﹐志樂寂靜修於念定﹐憐湣眾生。大王﹐是名眾僧如法而住。護戒精進﹐持佛密藏﹐讀誦書寫分別教詔﹐是名眾僧憐湣眾生﹐利益眾生。能持如來十二部經﹐亦能奉持寂靜禁戒﹐具足慚愧賢聖功徳﹐大王﹐是名眾僧大功徳海﹐爲天人師﹐能大利益無量眾生﹐能斷一切眾生苦惱﹐能施一切眾生解脫。是五比丘猶名眾僧﹐何況無量﹗大王﹐若無量僧悉破禁戒﹐但令五人淸淨如法﹐若有施者得福無量﹐不可稱量﹐不可計數。何以故﹖以有護持佛法者故﹐湣湣一切諸眾生故﹐其心平等無二相故。」

王言「世尊﹐破戒比丘可得處眾受信施不﹖」

「大王﹐如王國內有一罪人未及擯驅﹐王若給施剎利﹑婆羅門﹑毗捨﹑首陀﹐是人頗得受樂不耶﹖」

「不也﹐世尊。」

「大王﹐破戒比丘亦復如是﹐𨿽在眾中受取信施﹐不得安樂。何以故﹖破禁戒故﹐不如法故。大王﹐如是人者﹐一切十方無量諸佛所不護念﹐𨿽名比丘不在僧數。何以故﹖入魔界故。持禁戒者卽佛弟子﹐毀禁戒者卽魔弟子。又持戒者卽出世道﹐破禁戒者卽入世道。我都不聽毀戒之人受人信施如葶藶子。何以故﹖是人遠離如來法故。」

王言「世尊﹐言破戒者﹐有何等相﹖可得知不﹖」

「大王﹐有智能知。大王﹐若有不能恭敬三寶﹐不生信心﹐無有慚愧﹐於師﹑和尙﹑耆老﹑長宿﹑同師﹑同學不生恭敬﹐摧滅聖幢不修梵行﹐增長慳貪樂在居家﹐不能淸淨口四種業﹐常修食心﹐遠離法心﹐樂說世間無益之事﹐是名比丘初破戒相﹐未名具足毀禁戒也。若如是等受畜奴婢﹑象馬牛羊﹑駝驢雞豬乃至八種不淨之物﹐是名具足毀禁戒也﹐如是名爲沙門中滓﹑沙門中曲﹑沙門中幻﹑沙門中賊﹑沙門中醉﹑沙門中旃陀羅也。如是比丘不應共住﹐不共和合﹐不應共作九十九羯磨﹐是名喪失比丘事業墮在貪處。大王﹐寧與旃陀羅人而共同止﹐不與如是惡比丘住。何以故﹖如是比丘燒滅善根﹐斷三世善慈湣之心。是惡比丘﹐卽是圊廁增生死法﹐卽是人天諸惡種子。何以故﹖是人欺誑自他人天﹐如是比丘滅解脫燈﹐能摧法幢﹐能涸法海﹐破說法者﹐能誑施主﹐破和合僧。若有惡王﹐若剎利﹑婆羅門﹑毗捨﹑首陀﹐擁護如是諸惡比丘﹐是王便當增三惡道﹐種植天人諸惡種子。大王﹐若惡比丘呵罵責數如法住者﹐敬信諸王應當擯驅。若驅擯者﹐王多得福。若王無信﹐如法比丘不應與彼惡比丘住。如法比丘有智慧者﹐應先往王所作如是言﹕『大王﹐今者能持法不﹖』王若答言﹕『大徳﹐我能如法護持佛法。』智者爾時便應默然。若彼大王有貪心者﹐語比丘言﹕『大徳﹐是寺廟中多有大眾﹐我當云何爲五比丘驅遣多人﹖』智者聞已不應復往﹐便當捨去至寂靜處。」

王言「世尊﹐若有惡王隨順如是惡比丘語﹐而是大地云何能載是王﹖從此過於無量恆河沙劫﹐終不能得復受人身。無量眾生得解脫已﹐是生猶故未能得斷三惡道業。」

「大王﹐若未來世有信諸王﹐若剎利﹑婆羅門﹑毗捨﹑首陀﹐能護法師造立塔像﹐供養眾僧種種所須﹐治惡比丘﹐爲護法故能捨身命﹐寧護如法比丘一人﹐不護無量諸惡比丘。是王捨身生淨佛土﹐常值三寶﹐不久當得阿耨多羅三藐三菩提。大王﹐我今不聽一人受畜八不淨物﹐惟聽大眾得受畜用。大王﹐若有人能護持法者﹐當知是人乃是十方諸佛世尊大檀越也﹐護持大法。大王﹐僧物難掌﹗我今惟聽二人掌護﹕一者﹑羅漢比丘具八解脫﹐二者﹑須陀洹人。大王﹐除是二人﹐更無有人掌護僧物。」日密分中陀羅尼品第二

爾時﹐世尊爲頻婆娑羅王說是法已﹐東方有國名曰無量﹐彼中有佛名五功徳﹐常說妙法教化眾生。有一菩薩名曰日密﹐至心聽法仰瞻虛空﹐見有無量無邊菩薩﹐從東方來趣向西方﹐卽白佛言「世尊﹐我見東方無量菩薩趣向西方﹐以何因緣﹐捨淨妙國趣向穢土﹖」

「善男子﹐西方過此無量無邊恆河沙等諸佛世界﹐彼有世界名曰娑婆﹐五滓具足﹐獘惡眾生充滿其土﹐釋迦如來於中宣說三乘之法﹐爲欲增長佛正法故﹐爲不斷絕三寶種故﹐爲破魔界豎法幢故﹐爲法久住不滅盡故。彼佛世界有無量佛﹑無量菩薩﹐宣說寶髻陀羅尼法﹐旣說法已﹐釋迦如來復說三乘﹑四無礙智﹑四種梵行及四攝法。無量眾生聞是法時心無疲厭﹐樂甘露故。以彼如來本願力故﹐四方無量諸佛菩薩悉集其土。」

佛說法時﹐諸菩薩眾悉入禪定﹐旣入定已身放光明﹐如一燈炬至億日光。

「善男子﹐若欲護法﹐可從定起詣娑婆世界。善男子﹐彼佛世界所有眾生﹐煩惱堅牢系縛深重﹐其形醜穢多起憍慢﹐惡口兩舌遠離實語﹐其實愚癡現智慧相﹐多起慳貪現捨離相﹐多有諂曲現質直相﹐心多濁亂現淸淨相﹐多有嫉妒現柔軟相﹐樂離別人現和合相﹐多起邪見現正見相。彼國眾人隨女人語﹐以隨語故斷絕善根增三惡道。善男子﹐汝今頗能爲我作使至彼國不﹖我欲與欲﹐令彼如來善說法要。所言欲者﹐謂眞陀羅尼。是陀羅尼成就具足無量功徳﹐能斷欲貪﹑色無色貪﹑憍慢我慢﹑一切取貪﹑一切五蓋﹑一切我見﹑斷見﹑戒取見﹑取見﹑常見﹑眾生見﹑士夫見﹑作者見﹑受者見﹑人見﹑天見﹑色見﹑聲見﹑香見﹑味見﹑觸見﹑四大見﹑出見﹑生見﹑滅見﹑住見﹐是名隨如眞忍。是陀羅尼能眞實知色乃至識﹑眼乃至意﹑陰入界諸入﹐解脫法界無上妙樂。善男子﹐彼界眾生如生聾生盲生啞﹐貪欲狂醉﹔是故與欲﹐隨如眞實陀羅尼法一切法藏不可思議諸法之門﹐能壞一切諸魔伴黨及魔境界。善男子﹐是陀羅尼亦能調伏一切魔眾﹐能怖一切諸惡毒龍﹐能使惡鬼生知足想﹐能化一切阿修羅眾﹐能調一切大金翅鳥怖緊那羅﹐令諸羅剎剎利﹑婆羅門﹑毗捨﹑首陀生於敬信﹐能壞一切貪女身者﹐令多聞者生愛樂心﹐習禪之人心得寂靜﹐善療一切諸惡重病﹐能除一切國土惡相﹐所謂惡賊﹑惡鳥﹑惡獸﹑惡風﹑惡雨﹑惡寒﹑惡熱。善男子﹐若有人能誦如是陀羅尼者﹐則能得見無量諸佛。善男子﹐汝持是咒至彼國土﹐向彼四眾具足宣說。」

爾時﹐世尊卽說是陀羅尼﹕

「婆移婆虵波利婆呤﹝一﹞婆醯婆訶波利婆呤﹝二﹞卑利癡比卑利癡波利婆呤﹝三﹞阿脾阿婆波利婆呤﹝四﹞汦汦汦闍波利婆呤﹝五﹞摩呤摩羅波利婆呤﹝六﹞呿岐卻伽波利婆呤﹝七﹞阿路翅阿路迦波利婆呤﹝八﹞哆咩哆摩波利婆呤﹝九﹞思呤思羅波利婆呤﹝十﹞伽咩伽摩波利婆呤﹝十一﹞阿步嘙阿步婆波利婆呤﹝十二﹞羅摩﹝十三﹞羅摩﹝十四﹞羅摩﹝十五﹞羅咩﹝十六﹞羅摩﹝十七﹞羅羅﹝十八﹞邏羅﹝十九﹞邏羅﹝二十﹞摩比挫若那﹝二十一﹞復多其醯復多其力摩波利婆呤﹝二十二﹞遮﹝颱﹣臺﹢秋﹞其力醯遮﹝颱﹣臺﹢秋﹞其力摩波利婆呤﹝二十三﹞輸路多其力醯輸路多其力摩波利婆呤﹝二十四﹞其浪那其力醯其浪那其力摩波利婆呤﹝二十五﹞時貺其力醯時貺其浪摩波利婆呤﹝二十六﹞迦虵其力醯迦虵其力摩波利婆呤﹝二十七﹞摩那其力醯摩那其力摩波利婆呤﹝二十八﹞撥施其力醯撥陀其力摩波利婆呤﹝二十九﹞脾陀那其力醯脾陀那其力摩波利婆呤﹝三十﹞室囊其力醯窒囊其力摩波利婆呤﹝三十一﹞優波陀其力醯婆婆陀其力摩波利婆呤﹝三十二﹞婆婆其力醯婆婆其力摩波利婆呤﹝三十三﹞闍提其力醯闍提其力摩波利婆呤﹝三十四﹞闍邏摩那羅其力醯闍邏摩那羅其力摩波利婆呤﹝三十五﹞豆呿薩多波其力醯豆呿薩多波其力摩波利婆呤﹝三十六﹞阿邏波邏膇闍其力醯阿邏波邏膇闍其力摩波利婆呤﹝三十七﹞阿拔多﹝三十八﹞比跋多寫﹝三十九﹞阿婆邏牟波摩薩寫比伽﹝四十﹞比尼跋多﹝四十一﹞阿陀利也賴咩﹝四十二﹞散比伽扇提﹝四十三﹞莎呵。」

爾時﹐日密菩薩摩訶薩白佛言「世尊﹐我能向彼宣說是咒﹐但於彼土生怖畏想。何以故﹖如來向者爲我宣說﹐彼土眾生多諸獘惡﹐猶如生聾生盲生啞﹐隨女人意。世尊﹐若有隨順女人意者﹐當知是人永斷善根。」

佛言「善男子﹐汝今不爲現利後利﹐當爲饒益一切眾生﹐但往宣說勿生疑慮。善男子﹐汝非彼土維摩詰耶﹖何故生怖﹖」

日密菩薩默然不對。

「善男子﹐何故默然﹖」

日密言「世尊﹐彼維摩詰卽我身也。世尊﹐我於彼土現白衣像﹐爲諸眾生宣說法要﹐或時示現婆羅門像﹑或剎利像﹑或毗捨像﹑或首陀像﹑自在天像﹑或帝釋像﹑或梵天像﹐或龍王像﹑阿修羅王像﹑迦樓羅王像﹑緊那羅王像﹑辟支佛像﹑聲聞像﹑長者像﹑女人像﹑童男像﹑童女像﹑畜生像﹑餓鬼像﹑地獄像﹐爲調眾生故。是時眾中﹐有諸菩薩其數八萬﹐同一三昧出入共俱。復有無量無邊菩薩﹐其心掉動至心系念﹐欲得親近親見禮拜釋迦如來及諸大眾﹐並欲聽受微妙大典。如是大眾皆共同心欲往彼界﹐我爲是輩欲說大事。何以故﹖是等大眾其心未定﹐若往彼界或生顚倒﹐近惡知識。」

爾時﹐彼佛告日密言「善男子﹐汝今不應生怖畏想。何以故﹖我今當施汝等菩薩﹐不共法行﹑無想行﹑調伏行﹑解脫行﹑分別生死行﹑不斷三寶行﹑大慈大悲行﹑一切智解脫行﹑破壞四魔惡邪論行﹑盡智無生智行﹑畢竟入涅槃行﹐是名蓮華陀羅尼﹐令諸菩薩不樂三界﹐證無相解脫門﹐入無行解脫門。善男子﹐若有信者能至心聽是蓮華持﹐是人能薄一切貪欲﹑一切煩惱﹐捨身七世常得生天﹐識知宿命﹔𨿽處欲界不爲欲污﹐常樂出家﹐一切人天樂與供養。善男子﹐若有人能至心七日及聽是持者﹐終不墮墜三惡道中。善男子﹐若有人天聽是持者﹐遠離欲法﹐修集禪定。若有人能於王剎利﹑婆羅門﹑毗捨﹑首陀耳中﹐宣說是陀羅尼﹐聞者尋發出家之心。若有女人能至心聽是陀羅尼受持讀誦﹐卽轉女身得男子身﹐於阿耨多羅三藐三菩提無有退轉﹐乃至證得大般涅槃﹐終不更受女人之身﹐除自發願。善男子﹐若有人以是總持咒余藥艸﹐持塗鼓貝若打若吹﹐若有聞者邪見蠱道諸獘惡病無能加之。善男子﹐是陀羅尼成就如是無量福徳。」

爾時﹐世尊卽說是陀羅尼句﹕

「思陀摩提﹝一﹞比路迦摩提﹝二﹞伊梨翅汦利蓰﹝三﹞流遮修流遮﹝四﹞佛提比佛提﹝五﹞摩訶佛提﹝六﹞溫摩提溫摩多波羅提蓰陀濘﹝七﹞羅伽婆羅迦陀羅波利提蓰陀濘﹝八﹞頻豆頻豆摩提﹝九﹞至吒至吒波羅提蓰陀濘﹝十﹞遏翅戰陀豆﹝十一﹞呵呵至置﹝十二﹞呵多尼咩﹝十三﹞呵多迦摩比岐﹝十四﹞呵多富那婆婆羅闍﹝十五﹞呵多三暮汦﹝十六﹞呵多比摩多佛題﹝十七﹞呵多蛇其攡﹝十八﹞呵多比三摩其攡﹝十九﹞呵多三牟陀闍脾﹝二十﹞呵多比摩多邏祇﹝二十一﹞呵多希醯﹝二十二﹞呵多遮知﹝二十三﹞呵多達波羅闍﹝二十四﹞呵多婆休羅闍﹝二十五﹞呵多婆闍摩提﹝二十六﹞呵多畱伽摩提﹝二十七﹞呵多烏伽賴咩﹝二十八﹞呵多陀摩密提﹝二十九﹞呵多薩婆優波陀那﹝三十﹞若若若﹝三十一﹞比闍若若﹝三十二﹞比婆闍若若﹝三十三﹞婆邏末力伽若若﹝三十四﹞伊沙安兜邏伽豆﹝口﹢企﹞﹝三十五﹞莎呵。」

爾時﹐世尊告日密菩薩言「善男子﹐是蓮華持能斷四流﹐汝當至心受持是持向彼世界。何以故﹖彼佛世界有百億魔眾﹐能壞眾生所有善法。善男子﹐汝等若誦是陀羅尼﹐則不爲彼惡魔所侵。」

爾時﹐日密與無量億諸菩薩俱﹐無數人天白佛言「世尊﹐如來智慧不可思議﹐我等昔來初未曾聞是陀羅尼。」

爾時﹐彼佛世界女人八萬四千﹐聞是持已﹐尋轉女身得男子形。

時﹐彼佛以瞻婆華鬘﹐告日密言「善男子﹐汝持此鬘並陀羅尼﹐往娑婆世界﹐供養彼佛釋迦牟尼。」爾時﹐日密從彼如來默然而受。

是時﹐會中八萬菩薩俱白佛言「世尊﹐我等亦欲往彼世界。」

佛言「善男子﹐善哉﹗善哉﹗汝等若往﹐一切當現梵天之像。」

爾時﹐大眾卽便化爲梵天之身﹐往娑婆界釋迦如來所﹐到已卽於此娑婆界雨瞻婆華﹐頭面禮敬釋迦如來﹐右繞三匝﹐卽坐一面。時佛故爲頻婆娑羅王﹐宣說法行。

爾時﹐南方過一由旬滿城沙數諸佛世界﹐有一世界名袈裟幢﹐其中眾生具足五滓。其土有佛﹐名山王如來﹑應供﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐今現在爲諸眾生宣說法要。

彼佛世界有一菩薩名香象王﹐仰瞻虛空﹐見無量菩薩從南方來趣向北方﹐見已白佛言「世尊﹐如是菩薩摩訶薩等何因緣故﹐從南方來趣於北方﹖」

佛言「善男子﹐北方過一由旬城沙世界﹐有國名娑婆﹐釋迦如來在中宣說大集妙典分別三乘。爲不斷絕三寶種故﹐不斷法行破魔界故﹐豎法幢故﹐一切十方諸佛世尊﹐悉於彼土宣說敷演寶幢陀羅尼﹐說已各各還本住處。釋迦牟尼爲諸菩薩及聲聞眾宣說法要。善男子﹐汝等頗欲詣彼世界聽受法不﹖我今亦欲與彼佛欲﹐所謂斷業陀羅尼﹐隨順空門﹐斷於色貪﹑憍慢﹑慢慢﹑我慢﹐乃至爲得盡智﹑無生智故。」

爾時﹐世尊卽說此陀羅尼句﹕

「豆幕提﹝一﹞豆幕提﹝二﹞奧叉豆幕提﹝三﹞波羅婆娑豆幕提﹝四﹞薩婆阿迦捨豆摩﹝五﹞阿鞞呿伽﹝六﹞鞞咩多呿伽﹝七﹞阿鞞叉呿伽﹝八﹞阿婆慕阿卻伽﹝九﹞阿那若卻伽﹝十﹞脾也佛提卻伽﹝十一﹞婆路遮卻伽﹝十二﹞式﹝口﹢企﹞卻伽﹝十三﹞比堤彌邏卻伽﹝十四﹞烏數摩卻伽﹝十五﹞烏羅卻伽﹝十六﹞阿叉卻伽﹝十七﹞虵婆摩那卻伽﹝十八﹞濕波卻伽虵婆比若那卻伽﹝十九﹞遮﹝颱﹣臺﹢秋﹞陀兜卻伽﹝二十﹞虵婆摩那比若那陀兜卻伽﹝二十一﹞卑利癡比陀兜卻伽﹝二十二﹞虵婆比若那陀兜卻伽﹝二十三﹞折挫利蜜兜波那卻比伽﹝二十四﹞虵婆阿脾陀尼迦卻伽﹝二十五﹞豆呿卻伽﹝二十六﹞虵婆末力卻伽﹝二十七﹞比婆婆那﹝二十八﹞阿比叉婆﹝二十九﹞阿婆那那﹝三十﹞比那那﹝三十一﹞婆牟陀那那﹝三十二﹞薩婆迦邏那那﹝三十三﹞薩婆散哆那比具波那那﹝三十四﹞阿冀之那那﹝三十五﹞叉婆﹝三十六﹞叉婆﹝三十七﹞伊利﹝三十八﹞蜜利﹝三十九﹞伊伊利﹝四十﹞伊伊蘭彌利﹝四十一﹞莎呵。」

爾時﹐世尊告香象王菩薩言「善男子﹐是名隨空三昧陀羅尼也﹐永斷一切欲貪﹑色貪及無色貪﹐乃至斷除一切煩惱。善男子﹐汝當一心受持讀誦是陀羅尼﹐往彼世界教化眾生。」

香象王菩薩言「世尊﹐我已至心受誦是持﹐今欲往彼﹐然生畏想。何以故﹖我曾從佛聞﹐彼世界眾生獘惡﹐多貪瞋癡。」

時﹐山王佛告香象王言「善男子﹐汝常化作婆羅門像教化眾生﹐或摩醯首羅像﹑或帝釋像﹑或那羅延像﹐或鬼像﹑天像﹑龍像﹑阿修羅像﹑轉輪王像﹐婆羅門﹑剎利﹑毗捨﹑首陀像﹐大臣﹑長者像﹐聲聞像﹑男女等像﹐教化眾生﹐云何方言於彼世界生怖畏耶﹖善男子﹐我當施汝大法行法一切智慧﹐能知諸行破四魔行﹐能調一切眾生行﹐能喜一切眾生行﹐不斷三寶行﹐能調一切惡龍行﹐能壞一切眾生惡業行﹐大慈大悲行﹐破三惡道行﹐救眾生行﹐破惡見行﹐能壞女業行﹐一切法無盡行﹐能破一切慳貪行﹐能得一切三昧神通行﹐能令眾生歡喜行﹐乃至能得菩提道行。善男子﹐若有眾生聞是等行﹐當知是人能得破壞恆河沙等惡業因緣﹐斷絕三障﹐惟除五逆﹑謗方等經﹑毀呰聖人。

「善男子﹐若有人能信心聽受如是等行﹐是人隨意獲得三乘﹐不離十方諸佛﹑菩薩﹑阿羅漢等﹐常淨三業隨眾生意。當知是人能一切捨乃至頭目﹐一切諸惡不能加害。是人若行屍波羅蜜﹐得具忍戒﹑聖所樂戒﹑聖所念戒﹑大寂靜戒﹑調伏梵釋四天王戒﹑調伏婆羅門剎利毗捨首陀戒。是人終不自贊己身﹑毀呰他身﹐心常呵責世中利養﹐臥安悟安﹐身無病苦﹐易得飲食﹐一切眾生之所樂見。是人臨死﹐則得睹見諸佛菩薩﹐諸佛贊言﹕『善哉﹗善哉﹗善男子﹐善持禁戒﹐精進無懈﹐當生我國。我能令汝住十住位。』旣見佛已﹐心生歡喜﹐以是因緣﹐捨身則得往生淨國﹐位階十住乃至得阿耨多羅三藐三菩提。是人若行毗梨耶波羅蜜﹐成就大力﹐身心無病﹐健行布施﹑戒波羅蜜﹐人﹑天﹑龍﹑鬼﹑阿修羅等悉來供養禮拜是人﹐乃至得阿耨多羅三藐三菩提。是人若行羼提波羅蜜時得法緣忍﹐不覺不見一切眾生。是人若爲一切眾生之所割剝﹐終不生於一念惡心﹐乃至得阿耨多羅三藐三菩提﹐常爲人天之所供養。是人若行禪波羅蜜﹐獲得法緣禪定解脫﹐十方諸佛無時不念﹐乃至得阿耨多羅三藐三菩提﹐常爲人天之所供養。是人若行般若波羅蜜時﹐常爲諸佛菩薩所護﹐樂於寂靜調伏心界﹐了了通達一切法界﹐心無疑閡﹐人天不能沮壞其心﹐乃至得阿耨多羅三藐三菩提﹐常爲人天之所供養。

「善男子﹐受是行已﹐往娑婆世界不應生怖。善男子﹐若淨世界所擯之人悉在彼土﹐所謂五逆﹑謗方等經﹑毀呰聖人﹑犯四重禁﹐如是人等多共污辱。娑婆世界釋迦如來﹐本願因緣於彼現身。善男子﹐若彼世界所有惡人聞是行已﹐七年之中修慈悲心﹐離口四過﹐修集六念。善男子﹐是人復當淨自洗浴﹐著鮮潔衣﹐向於東方至心作禮﹐誦如是等行陀羅尼﹐乃至七年所有諸惡皆悉除滅。若有女人能如是行﹐卽轉女身得男子身﹐乃至得阿耨多羅三藐三菩提。」

爾時﹐世尊卽說此陀羅尼﹕

「捨羅那脾虵﹝一﹞式叉脾虵﹝二﹞蜜提脾虵﹝三﹞波羅呵那脾虵﹝四﹞律提脾虵﹝五﹞因提利虵脾虵﹝六﹞婆羅脾虵﹝七﹞蒲澄伽脾虵﹝八﹞三摩提脾虵﹝九﹞陀羅尼脾虵﹝十﹞叉提脾虵﹝十一﹞長那脾虵﹝十二﹞阿畱波脾虵﹝十三﹞阿尼闍脾虵﹝十四﹞末力伽脾虵﹝十五﹞阿邲若脾虵﹝十六﹞波羅提散比陀脾虵﹝十七﹞復彌脾虵﹝十八﹞邲陀脾虵﹝十九﹞摩訶咩羅脾虵﹝二十﹞摩訶伽畱那脾虵﹝二十一﹞卑利癡比脾虵﹝二十二﹞薩埵脾虵﹝二十三﹞陀摩脾虵﹝二十四﹞多摩脾虵﹝二十五﹞阿路迦脾虵﹝二十六﹞波羅提婆娑脾虵﹝二十七﹞波羅提首六迦脾虵﹝二十八﹞伽伽那脾虵﹝二十九﹞摩畱多脾虵﹝三十﹞首若咃脾虵﹝三十一﹞波羅提多脾虵﹝三十二﹞阿尼蜜多脾虵﹝三十三﹞具沙脾虵﹝三十四﹞靳遮那脾虵﹝三十五﹞阿比婆娑﹝三十六﹞阿﹝少／兔﹞那﹝三十七﹞阿﹝少／兔﹞那﹝三十八﹞阿婆訶遮遮﹝三十九﹞遮遮羅比牟﹝四十﹞叉虵比牟﹝四十一﹞阿摩脾虵比牟﹝四十二﹞阿三牟陀遮羅比牟﹝四十三﹞車陀比牟﹝四十四﹞阿迦捨比牟﹝四十五﹞蒲波捨摩比牟﹝四十六﹞阿那婆娑比牟﹝四十七﹞阿訶訶比牟﹝四十八﹞阿羅波邏比牟﹝四十九﹞郁波捨摩娑利羅比牟﹝五十﹞莎呵。」

爾時﹐香象王菩薩白佛言「世尊﹐我當受持讀寫大行陀羅尼已﹐往娑婆世界。」

是時﹐彼土多有無量菩薩摩訶薩﹐俱從定起﹐共白佛言「世尊﹐我亦欲往娑婆世界﹐覲見禮拜釋迦如來﹐聽受咨啟大集經典。」

佛言「善哉﹗善哉﹗善男子﹐欲往隨意﹐今正是時。善男子﹐汝等可化作帝釋像。」

時﹐香象王菩薩摩訶薩及其大眾﹐悉皆變身爲帝釋像﹐俱共發來詣娑婆界。到已﹐卽於娑婆世界雨散諸香﹐所謂牛頭﹑栴檀﹑匈堅鞭香﹐多摩羅拔﹑沈水諸香﹐多伽羅香﹐以用供養釋迦如來。爾時﹐香象王菩薩與其大眾﹐從空而下﹐頭面禮佛﹐右繞三匝﹐卻坐一面。大方等大集經卷第二十九日密分中陀羅尼品第二之餘

爾時﹐西方過四十恆河沙等諸佛世界﹐有佛世界名曰堅幢﹐具足五滓。其土有佛﹐名髙貴徳王如來﹑應供﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐今現在宣說法要教化眾生。

彼大眾中有一菩薩﹐名光密功徳﹐仰瞻虛空﹐見諸菩薩從西方來趣於東方﹐見已白佛言「世尊﹐何因緣故無量菩薩﹐從西方來趣於東方﹖」

佛言「善男子﹐東方去此四十恆河沙等世界﹐彼有世界名曰娑婆﹐具足五滓。釋迦如來以是因緣﹐爲諸眾生宣說妙法名曰大集﹐分別三乘爲不斷絕三寶性故﹐破魔界故﹐豎法幢故。一切十方無量諸佛悉集彼國﹐咸共宣說寶幢陀羅尼﹐說已各各還本住處。釋迦如來爲諸菩薩及聲聞眾﹐敷揚宣說四無礙智淸淨梵行。善男子﹐汝今頗欲詣彼世界見彼佛不﹖我今亦欲與彼佛欲﹐所謂斷業陀羅尼﹐隨無願定﹐成就具足無量功徳﹐能斷欲貪﹑色無色貪﹑憍慢﹑慢慢﹑我慢﹐乃至盡智﹑無生智﹐得阿耨多羅三藐三菩提。」

爾時﹐世尊卽說陀羅尼句﹕

「捨那捨嘙﹝一﹞摩捨那捨嘙﹝二﹞阿嘙叉捨﹝三﹞叉﹝颱﹣臺﹢秋﹞捨嘙﹝四﹞遮﹝颱﹣臺﹢秋﹞捨嘙﹝五﹞輸盧多捨嘙﹝六﹞其浪那捨嘙﹝七﹞視貺嘙﹝八﹞迦虵捨嘙﹝九﹞摩那捨嘙﹝十﹞叉嘙邲陀﹝十一﹞遮﹝颱﹣臺﹢秋﹞卑利癡比叉嘙﹝十二﹞輸盧多阿嘙叉嘙﹝十三﹞其浪那汦祇叉嘙﹝十四﹞視貺嘙由叉嘙﹝十五﹞迦虵迦邏摩叉嘙﹝十六﹞摩那烏闍叉婆﹝十七﹞阿路迦若虵叉婆﹝十八﹞頻闍散迦羅摩叉婆﹝十九﹞安仇邏卻伽叉婆﹝二十﹞三摩流波脾虵叉婆﹝二十一﹞捨摩迦闍叉婆﹝二十二﹞叉虵邏娑叉婆﹝二十三﹞扇多脾娑邏叉婆﹝二十四﹞那奴那﹝二十五﹞泥那奴那﹝二十六﹞阿婆泥那奴那﹝二十七﹞那虵波那移那奴那﹝二十八﹞伊槃都頭呿寫莎呵。」

爾時﹐佛告光密功徳言「善男子﹐汝持是持至彼世界﹐先問起居﹐然後說之。」

時﹐諸菩薩白佛言「世尊﹐我已受持是陀羅尼﹐我𨿽欲往﹐然生畏想。何以故﹖曾從佛聞﹐彼土眾生惡見成就﹐多貪恚癡﹐隨女人語﹐能速造作阿鼻獄業。」

佛言「善男子﹐汝非彼土諸四天下﹐二界中間二十一日大金翅鳥﹐恐怖大海六萬四千億諸大龍王﹐令得歸依佛法僧寶﹐發菩提心耶﹖」

「世尊﹐實如聖教。」

「善男子﹐國土亢旱﹐汝非象龍﹑馬龍﹑金翅鳥龍﹐於七日中降注大雨﹐令諸惡龍生恐怖耶﹖」

「世尊﹐實如所言。」

「善男子﹐汝於如是諸惡龍中猶不生畏﹐何緣而今生怖畏耶﹖」

「世尊﹐譬如智人聞於他處多有寶藏﹐是人卽往以抓把之﹐把已漸見﹐心生歡喜﹐竟無疲厭。我亦如是﹐因問如來﹐得聞如是實語﹐因聞是語得大勢力﹐能執佛印調伏彼土。」

佛言「善哉﹗善哉﹗善男子﹐我當施汝大神良咒﹐能淨諸業﹐淨於因緣﹐淨於調伏﹐淨於欲﹐淨增長﹐淨平等﹐淨惡風﹐淨行﹐淨無明﹐淨生死﹐淨一切煩惱﹐淨一切三界有爲之法﹐淨於彼此﹐是名曰咒。善男子﹐如是神咒彼國聞已﹐上中下結皆悉微薄﹐色﹑無色有亦復如是﹐皆得超越恆河沙等劫中諸業﹐一切五有身口意惡皆能令淨。善男子﹐若有人能聽受是咒﹐持諷誦讀乃至七日至心不忘﹐當知是人一切惡罪皆悉消滅﹐除五逆罪﹑謗方等經﹑毀呰聖人﹑犯四重禁。是人所求乃至菩提隨意卽得﹐若欲修行檀波羅蜜亦得成就﹐乃至般若波羅蜜亦復如是。

「善男子﹐娑婆世界所有眾生﹐無有因緣得呵責法。何以故﹖十方世界所可擯遣諸惡眾生﹐皆往生彼娑婆世界﹐是故能作五逆惡罪﹑謗方等經﹑毀呰聖人﹑犯四重禁。是人以是業因緣故﹐多生惡道受無量苦﹔旣受苦已﹐又不能得十善之法﹐以是因緣復還生於娑婆世界。是人若本修集信根乃至慧根﹐終不生於獘惡國土。以修如是惡法因緣故﹐生於惡國﹐諸根殘缺﹐不具人身﹐無有念心﹐飲食﹑衣被﹑臥具﹑醫藥﹑嚴身資生所須難得﹐壽命促短不得安眠﹐智慧﹑善根﹑福徳不具﹐吉事鮮少無有慈心﹐樂行惡業﹐樂修惡見﹐樂讀邪書﹐樂信惡友﹐樂發惡願﹐多諸病苦﹐多惡遽務﹐常喜增長三惡道法﹐敬事邪神受性獘惡﹐調戲嫉妒﹐具足成就諸不善業﹐樂謗三寶﹐樂行三惡道。善男子﹐是惡眾生聞是咒已﹐於生死法而生悔心﹐離三惡道﹐修集信根乃至慧根﹐亦樂修行六波羅蜜淸淨梵行﹐增壽益算﹐除惡病苦﹐智慧熾盛﹐親厚無損﹐一切善法無有耗減﹐具足成就十善之法﹐長益三寶樂修法行﹐令諸眾生具足如是無量善法。

「善男子﹐釋迦如來娑婆世界﹐若有眾生受持禁戒﹐敬信三寶﹐咨啟妙法﹐讀誦書寫得歡喜心﹐以是因緣﹐卽得過於三惡道業。若有未來重惡之罪﹐卽現在受苦﹐小遇頭痛﹐若失財物﹑眷屬離壞﹑惡名遠聞﹐若被打罵﹐則得除滅。善男子﹐如是神咒成就具足無量功徳﹐能壞一切所有惡業﹐能爲眾生作大利益﹐能浣眾生無量惡心﹐作大光明﹐得大念心﹐作大寂靜。是人常爲十方諸佛﹑菩薩﹑聲聞﹑緣覺﹑諸天龍鬼﹑人王之所擁護。是人臨死得見十方無量諸佛﹐聞佛所說﹐諸佛贊言﹕『善哉﹗善哉﹗善男子﹐汝來生我淨妙國土﹐我能令汝速住十地。』是人尋時生歡喜心﹐歡喜心故則得深信﹐以是因緣則得生於淨妙國土﹐生已卽階十住正位﹐得阿耨多羅三藐三菩提。善男子﹐汝可受持如是神咒讀誦通利﹐向娑婆世界先往問訊釋迦如來﹐然後宣說。」

爾時﹐世尊卽說此陀羅尼﹕

「卻伽波利車阤﹝一﹞竭婆叉斯﹝二﹞竭婆呤﹝三﹞邲阤波邏婆伽差﹝四﹞叉婆兪岐﹝五﹞波邏提呵呤﹝六﹞捨摩那思迦提﹝七﹞三摩咩伽受蓰﹝八﹞阿叉虵那汦﹝九﹞叉婆嘙祇﹝十﹞尼陀那闍蓰﹝十一﹞三摩那闍蓰﹝十二﹞阿陀捨虵闍蓰﹝十三﹞比波邏嘙闍蓰﹝十四﹞斯叉闍蓰﹝十五﹞斯若闍婆闍蓰﹝十六﹞娑利羅仇呵闍蓰﹝十七﹞沙羅仇呵闍蓰﹝十八﹞廁婆那拘施﹝十九﹞婆陀那拘薄﹝二十﹞思婆陀那緹﹝二十一﹞比婆波邏羅汦﹝二十二﹞優波迦羅摩那緹﹝二十三﹞阿那婆哆羅﹝口﹢企﹞﹝二十四﹞波羅提迦邏咩那﹝二十五﹞婆迦咃施﹝二十六﹞婆盧遮那嘙咩迦羅咃陀呤﹝二十七﹞迦摩娑施﹝二十八﹞阿捨卻岐﹝二十九﹞那虵軍祇﹝三十﹞邲陀嘙濘﹝三十一﹞基離那婆濘﹝三十二﹞畱遮婆濘﹝三十三﹞婆咩摩迦呤﹝三十四﹞舍利虵嘙濘﹝三十五﹞摩伽闍蓰﹝三十六﹞訶利拘那婆﹝三十七﹞那虵那目﹝口﹢企﹞﹝三十八﹞娑羅叉拘羅﹝三十九﹞那虵那受呤﹝四十﹞因陀羅嘙娑濘﹝四十一﹞烏阿﹝四十二﹞阿婆阿﹝四十三﹞阿邏嘙阿﹝四十四﹞嘙邏阿嘙邏﹝四十五﹞婆咩伽豆佉尼提羅涅槃希﹝四十六﹞莎呵。」

爾時﹐彼佛說此陀羅尼已﹐時彼會中復有無量菩薩大眾﹐同聲贊言「善哉﹗善哉﹗我等今日亦欲往彼。」

彼佛告言「宜知是時﹐汝若往者﹐一切變身爲那羅延像。」皆言「如是﹐世尊。」

爾時﹐光密菩薩與諸大眾﹐一切化爲那羅延像﹐俱共發來至娑婆界。旣至此已﹐於虛空中雨細金沙﹐持以供養釋迦如來。旣供養已﹐從空而下﹐頭面敬禮﹐右繞三匝﹐卻住一面。

爾時﹐北方過於八萬恆河沙等諸佛世界﹐彼有世界名普香身﹐具足五滓。是中有佛﹐號徳華密如來﹑應供﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐今現在爲諸眾生宣說法化。

彼大眾中有一菩薩名虛空密﹐在會聽法﹐仰瞻虛空﹐見諸菩薩其數無量﹐從北方來趣於南方﹐卽白佛言「世尊﹐何因緣故﹐無量菩薩從北方來趣於南方﹖」

佛言「善男子﹐南方過於八萬恆河沙等諸佛世界﹐彼有世界名曰娑婆﹐具足五滓。有佛世尊﹐名釋迦牟尼﹐今現在世爲諸眾生宣說妙法﹐分別三乘豎大法幢廣說法聚。十方諸佛悉集彼國﹐爲諸菩薩解說寶幢陀羅尼已﹐各各還歸本所住處。釋迦如來故爲大眾菩薩聲聞宣說法要﹐多有祕密甘露之語﹐若欲聽者可往彼國。釋迦如來常發大願﹕『若有十方諸菩薩等來聽我語﹐卽得十八不共之法。』又復願言﹕『我成佛已﹐願我土地具足上味。』彼佛世界所有菩薩有大念心﹐精進﹑持戒﹑智慧具足﹐猶如諸佛淸淨世界﹐修集禪定成就具足﹐若入禪定其身放光﹐或如一燈﹐或如百千無量日月﹐悉共集會聽佛說法。若有十方諸菩薩等來至彼者﹐皆從定起往至彼國﹐覲見釋迦牟尼如來及其大會﹐聽陀羅尼遊戲神通。

「善男子﹐汝若欲往娑婆世界﹗彼土眾生壽命短促多諸惡病﹐智慧﹑善根﹑福徳﹑善行皆悉薄少﹐於三惡道不生怖畏﹐貪著財物﹐心不淸淨﹐多懷嫉妒﹐無有慚愧﹐樂行十惡。是諸眾生或有雜行﹐捨是身已﹐卽於其國作大惡鬼﹐乃至作惡迦那富單那﹔作惡鬼已收取地味﹐乃至一切果蓏穀米艸木等味﹐若有食者﹐身得惡病無有勢力。是諸惡鬼﹐常伺眾生初生長大能斷其命﹐是故其土眾生短壽。

「善男子﹐我本修集菩提道時﹐亦常發願﹕『願我來世常勤精進不休不息﹐恭敬供養無量諸佛﹐聽受正法問難深義。我當云何護處胎者﹐令其母子產生安隱﹖若天龍鬼﹑若羅剎鬼﹑若阿修羅﹑若迦樓羅﹑若緊那羅﹑若摩睺羅伽﹑若拘辯荼﹑若荔﹝卄／梨﹞多﹑若毗捨遮﹑若富單那﹑若迦多富單那﹑若受多羅﹑若阿衛末羅﹑若一行乃至四行﹑若起死屍鬼﹑若毒蠱道﹑若惡藥﹑若觸身心﹐如是等事﹐不能爲是母子作惡﹔乃至生已﹐乳哺飲食長養大時﹐不能作惡令其心濁﹔乃至夢中亦復如是﹐常行十善樂施樂戒﹐於三惡道心生怖畏。世尊﹐有何咒藥能辦是事﹖』時﹐無量佛卽時施我淨陀羅尼﹐以是持力令我於往無量世中﹐調伏無量無數眾生﹐勸之令行六波羅蜜。我於無量無數世中﹐常念何處有是妊身諸女人等﹐防遮惡鬼乃至惡藥。是故我往先教三歸﹐教三歸已﹐一切惡眾及諸毒藥無能加害。是兒生已常得善心﹐智慧具足﹐身體無缺﹐若遊行時常爲無量善神擁護﹐面貌端正眾生樂見﹐樂修慈悲﹑布施﹑持戒﹑忍辱﹑精進﹐處在寂靜樂修禪定﹐近善知識﹐具足智慧壞諸苦惱﹐一切天鬼樂爲供養﹐厭離生死甘樂涅槃。若發無上菩提之心卽得阿耨多羅三藐三菩提﹐若發辟支佛心卽得辟支佛道﹐若發聲聞心卽得如實忍﹐是諸眾生永離惡趣﹐常行善道。善男子﹐我以如是無量方便調伏眾生﹐爲阿耨多羅三藐三菩提。

「善男子﹐若有眾生遇大重病﹐取師子皮以咒咒之持與病者﹐如其無皮若肉若骨﹐若無肉骨若取糞塗及屎處土﹐若無糞土以咒結索﹐或作符書以與病者﹐病卽除愈。若樹無華果﹐以咒雨水持以漑灌便得華果。若亢旱時﹐求覓龜心﹐五返咒之置龍泉中則降大雨。若多雨時﹐壞敗穀麥城邑聚落﹐求蟒蛇皮七返咒之﹐置龍泉中霖雨卽止。若其國土多有怪異﹐惡風惡雨﹐惡星日月﹐應於七日中淨自洗浴﹐服食乳糜﹐七日之中讀誦是咒﹐諸惡異怪尋卽消滅。善男子﹐若有人聞是陀羅尼﹐所有煩惱尋卽薄少﹐入正定聚。善男子﹐我以如是無量方便調伏眾生﹐令得修集六波羅蜜﹐乃至得阿耨多羅三藐三菩提。

「善男子﹐是陀羅尼﹐能爲眾生作大利益﹐能斷一切諸惡重病﹐能護一切妊身女人及處胎者﹐滅一切結知陰入界﹐摧伏四魔所有境界﹐能令一切諸天歡喜﹐令諸惡鬼生知足想﹐能令惡龍心大怖畏﹐能壞一切惡邪諸論﹐令諸四姓心生歡喜﹐能令女人貪心自除﹐令多聞者念心堅牢﹐坐禪之人心得善寂﹐能壞一切國土惡相﹐令三寶種無有斷絕﹐能令法果增長無減﹐能令佛法廣普流布﹐能壞一切無明癡聚﹐能得盡智及無生智。」

爾時﹐世尊卽說此陀羅尼句﹕

「摩那叉﹝一﹞阿嘙叉﹝二﹞伽羅婆叉﹝三﹞闍羅叉﹝四﹞摩摩那叉﹝五﹞叉婆叉﹝六﹞摩陀叉﹝七﹞那茶叉﹝八﹞那茶羅休﹝九﹞比婆那吒﹝十﹞卻伽那吒﹝十一﹞阿吒那吒﹝十二﹞究那吒﹝十三﹞波利究婆那吒﹝十四﹞那茶那吒﹝十五﹞富利迦那吒﹝十六﹞優多羅那吒﹝十七﹞伽毗那吒﹝十八﹞君闍那吒﹝十九﹞阿目佉那吒﹝二十﹞遮凡婆羅那吒﹝二十一﹞卻鉗嘙羅那吒﹝二十二﹞佛迦羅那吒﹝二十三﹞帝婆畱陀邏那吒﹝二十四﹞三摩羅虵那吒﹝二十五﹞屍利拘婆那吒﹝二十六﹞憍多吒﹝二十七﹞多茶羅婆﹝二十八﹞摩畱多卻婆﹝二十九﹞提休叉﹝三十﹞婆提邏酬﹝三十一﹞挫摩那酬﹝三十二﹞婆呵那富置﹝三十三﹞散提邏闍婆﹝三十四﹞阿摩摩闍婆﹝三十五﹞摩休羅伽闍羅﹝三十六﹞阿涅那﹝三十七﹞阿涅那邏婆﹝三十八﹞阿涅那叉﹝三十九﹞阿嘙呵末力伽涅那叉﹝四十﹞伊槃都豆呿寫﹝四十一﹞莎呵。

「畢竟盡苦﹐是名爲咒。」

說是咒時﹐彼大眾中六萬億人得如法忍﹐復有六萬人入正定聚。

「善男子﹐我今以是淨陀羅尼與彼佛欲﹐汝當受持諷讀誦寫。」

時﹐虛空密菩薩摩訶薩敬承佛教﹐受持讀寫是陀羅尼﹐與無量菩薩俱共發來。至娑婆界﹐悉自變其身爲轉輪王﹐以種種寶供養如來﹐頭面敬禮﹐右繞三匝﹐卻坐一面。日密分中分別說欲品第三

爾時﹐頻婆娑羅王見無量菩薩﹐或作梵像及帝釋像﹑那羅延像﹑轉輪王像﹐從座而起﹐敬意合掌﹐在一面立。

爾時﹐日密菩薩摩訶薩卽於佛前以偈贊嘆﹕

「於諸足中最殊勝﹐施諸惡見大光明﹐

行正道者施法印﹐摧滅惡龍及四魔。

堅豎法幢施解脫﹐以大法炬壞眾闇﹐

親近善友修集定﹐湣眾生故說福田。

佛法僧寶甚難得﹐人身信心亦復難﹐

𨿽得人身善友難﹐得善友者壞煩惱。

眾生闇行沒結河﹐如來船師能拔濟﹐

四方諸佛遣我來﹐今於大會說與欲。」

日密菩薩說是偈已﹐如其本土所教誡事悉皆說之。

爾時﹐世尊告舍利弗﹕「是陀羅尼﹐四方諸佛所與欲也﹐爲欲利益此土眾生。舍利弗﹐汝當受持﹑讀誦﹑書寫是陀羅尼﹐於四眾中廣分別說。」

時﹐虛空密菩薩摩訶薩復以偈贊於佛﹕

「如來眞實知法界﹐示魔眾生正直道﹐

若有眞實生信心﹐是則能破三惡道。

供養如來一香華﹐無量世受無上樂﹐

無量世中身具足﹐亦得無上眞智慧。

若能一聞是總持﹐卽得摧滅諸煩惱﹐

一切人天所供養﹐獲得無生及盡智。」日密分中分別品第四

爾時﹐世尊告四大菩薩﹕「善男子﹐汝若住此世界者﹐隨意修集所有善法。」

時﹐四菩薩及其大眾﹐卽便各各隨意入定﹔旣入定已﹐身出光明猶如一燈﹐乃至猶如無量日月。

爾時﹐大徳阿若憍陳如﹐承佛神力卽作是念﹕「我今若問如來一義﹐如來因是或當分別廣說如是四陀羅尼。如來說時﹐其聲必聞娑婆世界。眾生聞已﹐疑网心壞﹐於向法中得大光明﹐度於彼岸﹐到正定聚﹐不墮惡道﹐一切悉行純善之法。」作是念已﹐卽從座起﹐敬意默然﹐合掌而立。

爾時﹐佛告阿若憍陳如﹕「汝將不欲問大義耶﹖」

「如是﹐世尊﹐實欲咨啟﹐惟願聽許。」

佛言「憍陳如﹐汝今知時﹐我當破壞一切疑网。」

憍陳如言「如佛經中說有二種﹐所謂愛與士夫行於生死。云何名愛﹖云何士夫﹖何故如來說是二種行於生死﹖」

佛言「善哉﹗善哉﹗憍陳如﹐快發斯問﹗能大利益無量眾生﹐是知時問﹐是如法問。諦聽﹗諦聽﹗吾當爲汝分別解說。憍陳如﹐愛有三種﹐所謂欲愛﹑色﹑無色愛。復有三種﹐所謂有愛﹑斷愛﹑法愛。憍陳如﹐云何欲愛﹖所言欲者名爲放逸﹐放逸因緣則爲貪觸﹐以觸因緣則生樂想﹐樂想因緣則焦身心﹐焦身心故樂行十惡﹐十惡因緣則能增長三惡道苦﹐若受人身貧窮困苦﹐貪因緣故五道受生﹐生在羊中多受苦惱﹐𨿽受是苦﹐心無慚愧不生悔恨。若因少善還得人身愛心增長﹐愛增長故身口不淨﹐造作無量諸重惡業乃至五逆﹐以是因緣復於地獄受大苦惱。一切受苦皆因愛心﹐是故如來爲愛解脫﹐宣說正法﹐呵責欲法。若有眾生得聞如是呵責欲已﹐觀欲如果﹐如大毒樹﹑毒盆﹑行廁﹐如刀如賊﹐如旃陀羅﹐如熱鐵丸﹐如惡雹雨﹐如惡暴風﹑毒蛇﹑怨家﹑空野﹑羅剎﹐如殺害人﹐如糞如冢。若有人能作如是觀﹐是人所有愛之與貪﹐愛膩﹑愛著﹑愛宅﹑愛熱﹑愛憎等法尋卽除滅﹔滅已念法﹑樂法﹑學法﹑受法﹑取法﹐勤求於法﹑財法﹑藏法﹑淨法﹑行法﹐歸依於法。是人臨死獲得法念﹐因法念故﹐尋得聞於十方諸佛宣說法要教化眾生﹐旣聞法已心生歡喜﹐生歡喜故卽得睹見諸佛色身。是人捨身﹐生淨國土無三惡道﹐常與善人遊止共俱﹐具足智慧﹑捨施﹑精進﹐修集慈悲﹐調伏眾生斷煩惱習﹐具足無量莊嚴功徳。譬如香篋以盛衣服﹐夜服皆香﹐篋香不減。憍陳如﹐若諸眾生善願力故生淨國土﹐共善眾生同共事業﹐亦復如是﹐自增諸善﹐彼善無減。憍陳如﹐是故善男子﹑善女人﹐若欲自利﹑利他﹑共利﹐常當勤求依於善友。憍陳如﹐若人能作如是觀察欲性之相﹐當知是人不久當得阿耨多羅三藐三菩提。」

「世尊﹐云何善友﹖」

「憍陳如﹐夫善友者﹐所謂諸佛﹑菩薩﹑諸阿羅漢。又善友者﹐卽我身是。何以故﹖我常憐湣一切眾生﹐能說諸欲所有過患﹐是故大眾應受我語。我所出語終無有二﹐言不虛妄﹐不兩舌語﹐非無義語﹐非粗惡語﹐所言誠實﹐慈語﹑悲語﹑安眾生語。我今當說諸欲罪過﹐汝等應當一心受持﹔旣受持已﹐脫三惡道﹐疾得阿耨多羅三藐三菩提。」

爾時﹐娑婆世界一切眾生同發聲言「世尊﹐惟願宣說欲之罪過﹐我等今當至心受持。」

佛言「諸善男子﹐有四種欲﹕一者﹑色欲﹐二者﹑形欲﹐三者﹑天欲﹐四者﹑欲欲。是名爲四。云何色欲﹖四大造色﹐凡夫不見無我﹑眾生﹐生顚倒想﹐見男女想﹑上下色想﹐是色可愛﹐是色可惡。因是顚倒見男女相故﹐令貪欲未生便生﹐生已增長。是人因是遠離善根及善知識﹐不能善護身口意業﹐是故名爲惡法之聚。何以故﹖不能觀察欲解脫故。以是義故增三惡道﹐受於地獄﹑餓鬼﹑畜生﹐無量世中受大苦惱皆由貪欲﹐貪欲因緣令欲增長。若有智者觀察女色﹐見不淨相皮膚肌肉﹑筋骨血脈﹐見已心樂修集是想。如女身﹐男身亦爾﹔如近﹐遠亦如是﹔如此﹐彼亦如是﹔如他﹐自亦如是。是人若能修集是心﹐卽於貪愛疾得解脫﹐觀是身骨筋節相連﹐心隨身行﹐爾時系心在於額上如棗許處﹐心樂修集如是相已﹐身得寂靜不見惡相﹐不見惡事﹐不見惡緣﹐是則名爲奢摩他﹐名心寂靜。云何復名身寂靜耶﹖是人入定滅於入息﹐旣無入息何有出息﹖是則名爲身心寂靜﹐身心寂靜卽捨摩他之因緣也。是人觀身所有骨節﹐離散如沙爲風所吹﹐見已卽生空無物想觀於虛空﹐是則名爲身心寂靜﹐是名因於捨摩他定而得解脫。」

「世尊﹐虛空相者﹐是有爲相不﹖」

「憍陳如﹐是有爲相。」

「世尊﹐虛空若是有爲相者﹐爲是自相﹑是他相耶﹖」

「憍陳如﹐若能觀察一切法界及有爲界﹐是名爲自相。何以故﹖若能觀察色寂靜者卽見佛身。所以者何﹖若人觀骨能令如沙爲風所吹﹐是人能破色貪﹑色欲﹐能深觀察色之實性。是人所見皆如虛空﹐十方諸色空如琉璃﹐於中復見無量諸佛﹐乃至十方亦復如是。復見如來三十二相﹑八十種好﹐十方世界亦復如是。是人若得悔生死法﹐卽自思惟﹕『我當問佛﹐如是虛空誰之所作﹖當云何滅﹖』作是念已﹕『我已問已﹐我已知已﹐虛空之性無有作者﹐當云何滅﹖言虛空者﹐無有覺觀﹐無物無數﹐無有相貌﹐無出無滅﹐一切諸法亦復如是。』作是觀時得阿那含果。是阿那含悉斷一切貪欲之心﹐惟有五事未能除斷﹕一者﹑色愛﹐二者﹑無色愛﹐三﹑掉﹐四﹑慢﹐五者﹑無明。是人若得見如來身﹐便作是念﹕『我當知數。』是人爾時觀少見少﹑觀多見多﹐復作是念﹕『如是諸佛從何處來﹖』復作是念﹕『如是諸佛﹐無所從來﹐去無所至。我三界心﹐是心因身。我隨覺觀欲多見多﹑欲少見少。諸佛如來卽是我心。何以故﹖隨心見故﹐心卽我身﹐我卽虛空。我因覺觀見無量佛﹐我以覺心見佛知佛﹐心不見心﹐心不知心。我觀法界性無堅牢﹐一切諸法皆從覺觀因緣而生。是故一切所有性相卽是虛空﹐虛空之性亦復是空。』若有初發菩提心者﹐當觀無量諸法因緣。是人若發求聲聞心﹐爾時卽得無相三昧﹐令彼無明永滅寂靜﹐亦復獲得隨順空忍。是人若見虛空是空﹐爾時卽得身心寂靜﹐是則名爲空解脫門﹐取阿羅漢則爲不難。若復修行滅定解脫﹐爲滅無量諸法因緣。」

說是法時﹐九萬九千億眾生得修定忍﹐八萬四千眾生得修空忍﹐六萬眾生得空三昧解脫門﹐二萬眾生悉得現見諸佛三昧﹐八萬四千眾生得阿羅漢果﹐無量眾生得須陀洹果。

「復次﹐憍陳如﹐若有比丘自觀己身作不淨想﹐不能調伏自己心者﹐是人次應諦觀死屍﹐若靑色﹑若爛壞﹑若赤色﹑若膖脹﹑若離散﹑若骨白如貝﹐當深觀心樂住何處﹖知已卽取如觀外色﹐自身亦爾﹐若靑色乃至如貝﹐如晝夜亦如是﹐如夜晝亦如是﹐如去來亦如是﹐如來去亦如是。爾時﹐若見外物樹木﹑人畜雜物皆作骨想﹐作是觀已乃至命終不生貪心。是人現在能離於欲﹐他世未能。是人若能獲得修空陀羅尼者﹐卽能觀骨作離散相如沙微塵﹐若自若他不見色相如一微塵﹐卽時獲得虛空之相﹐見一切色如靑琉璃﹔見已復觀虛空黃色﹐能觀黃色﹑赤色﹑白色﹑雜色﹑琉璃色﹐若見地﹑水亦如琉璃。是人能觀一切大地如四指許﹐若欲動者﹐卽以足指躡之令動隨意久近﹐乃至大地﹑樹木﹑山河悉爲之動。若觀諸水作種種色﹐或分陀利華﹑優缽羅華﹑拘物頭華﹑波頭摩華﹐於一切水行住坐臥。觀一切山作種種色﹐其形細軟如兜羅綿﹐而於其中行住坐臥。又自觀身輕漂如風﹐作是觀已﹐能遊虛空行住坐臥。是人復入火光三昧﹐身放種種妙色光明。又復遊入焰摩迦定﹐身上出水﹐身下出火。作如是等大神變已﹐復作是念﹕『我當云何得見諸佛﹖』爾時﹐隨其所觀方面悉得見佛﹐多觀多見﹐少觀少見。見已復念﹕『諸佛世尊無所從來﹐去無所至。我三界心﹐是心因身。我隨覺觀欲多見多﹑欲少見少。諸佛如來卽是我心。何以故﹖隨心見故﹐心卽我身﹐我卽虛空。我因覺觀見無量佛﹐我以覺心見佛知佛﹐心不見心﹐心不知心。我觀法界性無堅牢﹐一切諸法皆從覺觀因緣而生。是故法性卽是虛空﹐虛空之性亦復是空。我因是心見靑﹑黃﹑赤﹑白﹑雜色虛空。』作神變已﹐所見如風無有眞實﹐是則名爲共凡夫人如實陀羅尼。是人復作是念﹕『若有虛空卽是無取﹐無有覺觀﹐不可宣說。如我心離觀虛空相﹐亦觀心相不作遠離﹐離一切作不作發心。設發尋滅﹐以心緣滅故。』是心便滅﹐淨身口意修集滅定﹐是人長夜系心在定﹐從滅定起﹐捨其壽命入於涅槃﹐是名不共凡夫如實陀羅尼。

「云何名爲共凡夫人如實陀羅尼﹖若有能作如是思惟﹕『我隨意觀﹐色卽是見﹐色卽是我心﹐我心卽色。如我遠離一切色相﹐觀虛空相。』是人爾時修虛空相﹐是則名爲共凡夫人如實陀羅尼。若有能作如是觀﹕『色卽是虛空﹐我以如是色因緣故得觀虛空。虛空之性名無障礙﹐是風住處。如是風者因四大生﹐我是色相亦復如是因四大起﹐虛空風色等無差別。一切法性性自空寂﹐觀自他性亦復如是。虛空者卽是無生無滅。』作是觀時系念如來﹐作是念已見虛空中有無量佛﹐卽時獲得阿那含果﹐是名不共凡夫如實陀羅尼也。

「復作是念﹕『言虛空者卽是我也﹐卽是淨我﹐卽是我心。我者無色﹐如空無邊﹐我亦如是。』是名共凡夫如實陀羅尼。若有能觀一切法中無我﹑無我所﹐言空處者卽是無我﹑色無有我﹐若念如來若觀如來卽是我也﹐我見佛已﹐得沙門果乃至阿羅漢果。是名不共凡夫如實陀羅尼也。若觀淨我者卽是空處﹐空卽我心﹐若能永斷一切煩惱卽是淨心﹐若能修集八直正道是名淨心。能如是修﹐卽能獲得須陀洹果乃至阿羅漢果。是名不共凡夫如實陀羅尼。

「復有觀色﹐觀色相者卽分別相﹐分別相者卽是瞋相﹐瞋恚相者卽生死相。我今爲斷生死相故﹐觀心相空。是名共凡夫如實陀羅尼。又復觀我卽是寂靜﹐我今亦未斷於覺觀。若我觀我我如虛空﹐我我者卽是苦﹐苦所從生卽名爲集﹐如是苦集是可斷法是名爲滅﹐觀苦集滅是名爲道﹐得須陀洹果乃至阿羅漢。是名不共凡夫如實陀羅尼。

「又復念言﹕『我何以故觀於虛空﹖虛空者卽我﹐我若遠離虛空觀者﹐次觀識處。如虛空觀﹐識觀亦爾。如空無邊﹐心亦如是。』是名共凡夫如實陀羅尼。若能觀識卽是苦者﹐知苦所從名之爲集﹐若集可斷是名爲滅﹐觀苦集滅是名爲道﹐得須陀洹果乃至阿羅漢果﹐是名不共凡夫如實陀羅尼。

「若觀識處卽是覺觀瘡疣煩惱﹐如我遠離空處﹑識處﹐修無想處﹐是人修無想已得無想定﹐是名共凡夫人如實陀羅尼。若觀識處卽是瘡疣苦惱之法﹐如我遠離觀於識相﹐次觀無想相﹐言無想者卽是無我無我所相﹔作是觀已﹐卽得須陀洹果乃至阿羅漢果﹐是名不共凡夫如實陀羅尼。

「若有能觀無想處者卽是細想﹐如我遠離是無想處﹐觀非有想非無想處﹐是名共凡夫人如實陀羅尼。若觀非想非非想處卽是大苦﹐是處可斷可得解脫﹔作是觀時﹐得須陀洹果乃至阿羅漢果﹐永斷一切欲貪色貪﹐離凡夫名得聖人號﹐永斷一切三惡道因﹐是名如實陀羅尼也。

「是彼諸佛之所遣來﹐日密菩薩所賫持欲﹐能斷一切諸結煩惱﹐一切惡見﹑我見﹑取見﹑戒見﹑常見﹑斷見﹑命見﹑作見﹑士夫見﹑受見﹑色見﹑觸見﹑出見﹑四大見﹐能斷如是等見。是陀羅尼善能了達陰﹑入﹑界等﹐能淨諸見﹐能令受者永受安樂﹐沮壞眾魔﹐調伏惡龍﹐令諸天喜﹐壞阿修羅﹐調迦樓羅﹐能喜剎利﹑婆羅門﹑毗捨﹑首陀﹐能斷惡欲﹐令坐禪者貪樂寂靜﹐能療一切諸惡重病﹐能防一切諸惡鬥訟﹐能增法界﹐能護三寶﹐能得盡智及無生智壞無明聚。」

如來說是陀羅尼時﹐無量眾生得須陀洹果﹐無量眾生得阿羅漢果﹐無量眾生獲得是持﹐無量眾生發阿耨多羅三藐三菩提心﹐無量眾生得無生忍。

爾時﹐阿若憍陳如白佛言「世尊﹐云何名爲蓮華陀羅尼﹖如日密菩薩之所宣說﹐智者受持﹑讀誦﹑書寫得大利益﹐不樂三界﹐得無相解脫門者﹐皆能斷諸煩惱﹐七返常受人天之身﹐𨿽在欲界不爲欲污﹐諸天世人常所恭敬。」

佛言「憍陳如﹐所問蓮華陀羅尼者﹐非諸聲聞﹑緣覺所知﹐是陀羅尼乃是十八不共法行。憍陳如﹐假使我於無量劫中﹐宣說是持終不可盡﹐亦令聞者生迷悶心。是陀羅尼惟佛能說﹐惟佛能聽。何以故﹖是陀羅尼難知難解﹐餘三亦爾。」

「世尊﹐惟願如來當說如空空行陀羅尼。」

「憍陳如﹐至心諦聽﹗當爲汝說。憍陳如﹐若有眾生放逸因緣生觸欲心﹐是人不知解脫之處﹐流轉生死無量世中﹐在三惡道受大苦惱。菩薩摩訶薩見諸眾生受如是等無量苦惱﹐生憐湣心﹐勤行不息徧修諸道﹐作是行已得阿耨多羅三藐三菩提﹐得菩提已說苦解脫﹐眾生聞已卽得脫苦。苦解脫者﹐卽是初果乃至阿羅漢果。

「憍陳如﹐云何觸欲﹖言觸欲者二身共合﹐因身合故則生於觸﹐因觸生樂﹐因樂生苦﹐苦因緣故﹐生死苦惱從是而生。憍陳如﹐如四毒蛇以四因緣能害眾生﹐見﹑噓﹑嚙﹑觸﹔欲亦如是﹐有見因緣﹐有聞因緣﹐有念因緣﹐有觸因緣﹐因是四緣令諸眾生遠離一切諸善根本﹐於生死中受大苦惱。

「憍陳如﹐云何名爲觸欲解脫﹖若有比丘能觀白骨作是思惟﹕『色者卽是四大所造﹐四大所造卽是無常﹐性無堅牢﹐離散之法。皮毛肉血﹐智者云何於是身中生淨好相﹖』作是觀已﹐悉於一切十方淨色﹐卽時獲得不可樂相。是比丘復作是念﹕『我於是相樂修集者﹐則得斷除一切煩惱生老病死。』是名捨摩他。若觀足骨乃至頭骨﹐是名毗婆捨那。旣得如是毗婆捨﹑那捨摩他已﹐觀息出入。見息出時﹐卽作是念﹕『如是風者﹐從何處來﹖去至何處﹖』如是觀時遠離身相﹐生於空相不見內法﹐是名內空。不見我所及外色相﹐是名外空。觀內外色空﹐復作是念﹕『我今修集入息相已作大利益﹐能壞一切內外諸色。我壞如是內外色相﹐皆是入息觀因緣也。以是因緣﹐令我不見內外諸色﹐我無色相卽是空力。我今定知一切諸法﹐無有去處﹐無有來處。』作是觀已﹐所有覺觀一切永斷。復觀是識﹐知是一切覺觀因緣﹐我當遠離心意識行。何以故﹖若有生者當知定滅。作是觀時﹐得須陀洹果乃至阿羅漢果﹐或有獲得如法忍者﹐或得菩提。若觀覺觀是滅相者卽得滅定﹐是名不共凡夫如空陀羅尼﹐是持成就無量功徳﹐永斷無量諸大苦惱。」

說是法時﹐九萬二千眾生得須陀洹果﹐六萬眾生得阿羅漢果﹐九萬九千眾生得如空陀羅尼﹐八萬眾生得辟支佛果﹐八千億眾生發阿耨多羅三藐三菩提心﹐無量眾生得不退心。

爾時﹐阿若憍陳如白佛言「世尊﹐髙貴徳王佛所持來欲﹐隨無願陀羅尼﹐惟願如來分別解說。」

「憍陳如﹐我今當說﹐至心諦聽﹗憍陳如﹐有諸眾生觸欲系縛不知解脫﹐是人應觀無願解脫﹐作如是念﹕『欲欲﹑色欲及無色欲﹐觸欲﹑解欲﹐知是諸欲因覺觀生諸行因緣。如是諸行﹐無有作者﹐無有受者﹐因風而生﹔我身口行亦復如是﹐因風而生﹐因是風故身得增長﹐因是風故口得增長。如我觀風卽入出息﹐諦觀一切身諸毛孔從風因緣﹐復觀一切不淨之物﹐復觀是身命終之時﹐是屍更無風息入出。』復作是念﹕『我身口行因緣於風﹐若無風者﹐無身口行因緣。』是故爾時得空三昧修集增長﹐因修集故能斷欲貪乃至觸欲。作是觀已﹐得須陀洹果乃至阿羅漢果﹐或有發阿耨多羅三藐三菩提心。」

爾時﹐善意覺觀菩薩摩訶薩白佛言「世尊﹐若聲聞人修不淨相﹐得成相已有何等相﹖」

「善男子﹐若爲破壞欲貪之結修不淨相﹐系心眉間自觀身骨﹐是名一相。若觀自身及以他身﹐是名二相。又觀一切悉是不淨﹐是名三相。是人能觀苦集盡淨﹐名捨摩他得暖法相。是人如是觀白骨時見智如燈﹐觀身四行乃至微塵﹐是名頂法。觀四眞諦﹐是名聲聞不淨觀﹐成就獲得捨摩他定﹐是名白骨觀相。觀是相時得八正道﹐因八正道﹐得須陀洹果乃至阿羅漢果。善男子﹐光明佛土聲聞之人﹐觀如是法卽得道果。」

說是法時﹐無量眾生得如法忍﹐無量眾生得如實忍。大方等大集經卷第三十日密分中分別品第四之餘

爾時﹐世尊復告憍陳如﹕「若四眞諦可一念證者﹐如來應爲一切眾生演說一行﹑一法﹑一事﹔若一人證時﹐一切眾生亦應同證。何以故﹖煩惱同故﹐亦不應有八萬法聚差別之異。憍陳如﹐是故眾生應以種種因緣調伏﹐不以一緣。憍陳如﹐一切眾生非實一乘﹑一行﹑一貪﹑一念﹑一欲﹑一解﹑一信﹐是故如來宣說種種句偈名字﹑種種法門。以是義故﹐如來具足十種神力。憍陳如﹐一切眾生具有種種顚倒之相﹐是故如來爲淨顚倒﹐說無常相﹑苦相﹑無我相﹑脹相﹑爛相﹑靑相﹑壞相﹑離散等相。」

「世尊﹐云何名爲一切世間不可樂想﹖云何復名食不淨想﹖」

佛言「憍陳如﹐汝今不應問如是事。何以故﹖彼界得道﹐此界得道﹐其相各異。憍陳如﹐我若具說﹐眾生聞者或生迷悶。」

「世尊﹐惟願憐湣﹐爲諸菩薩能信解者﹐分別宣說。世尊﹐是諸眾生若聞宣說如是二相﹐能種善子﹐增長善根﹐能破無明。世尊﹐一切眾生癡愛因緣樂於生死﹐是故生死無始無終。世尊﹐一切眾生以食因緣增長貪欲。世尊﹐一切眾生初未得聞如是二相﹐是故流轉生死五道受大苦惱。如來世尊大慈大悲﹐無量世中常念眾生﹐惟願如來憐湣故說﹐不可樂想﹑食不淨想。若佛宣說不可樂想﹑食不淨想﹐眾生聞者不生欲貪﹐不生食貪。世尊﹐若有眾生能苦呵責欲心﹑食心﹐當知是人速到彼岸。」

佛言「憍陳如﹐至心諦聽﹗我今當說一切世間不可樂想﹑食不淨想。憍陳如﹐世有二種﹕一﹑眾生世﹐二者﹑器世。眾生世者﹐所謂五道眾生。器世者﹐欲界之中有二十處﹐色界十六﹐無色四處。云何欲界有二十處﹖

「八大地獄﹐一一地獄有十六圍繞﹕一者﹑等活﹐二者﹑黑繩﹐三者﹑眾合﹐四者﹑叫喚﹐五者﹑大喚﹐六者﹑熱﹐七者﹑大熱﹐八者﹑阿鼻地獄。若有眾生身口意惡﹐悉生如是大地獄中受大苦惱。是諸眾生𨿽見妙色﹐不生樂想﹐以是因緣復生大苦﹔聲﹑香﹑味﹑觸亦復如是。有智之人觀是事已﹐生不樂想。

「憍陳如﹐若觀畜生其身細小﹐猶如微塵十分之一﹐有如微塵乃至如棗﹐有一由旬乃至百千萬由旬等。是諸眾生或有壽命﹐如一念頃至七念頃﹐或有一劫至千萬劫頃。是諸眾生無有法行﹑智慧﹑慚愧﹑憐湣之心﹐當受苦惱生大怖畏﹐各各常生相害之心﹐遠離一切諸善之法﹐常行黑闇﹐常行邪道﹐是故智者修不可樂想。

「憍陳如﹐智者復觀餓鬼之身﹐或長一尺﹐或如人等﹐或百由旬﹐或如雪山﹐當患饑渴﹐裸形無衣﹐被髮纏身﹐無有慚愧﹐羸瘦骨立﹐身無血肉﹐各生惡心心無憐湣﹐濕冷諸气永無復有﹐或食鐵漿﹑鐵麨﹑鐵丸﹑熱糞﹑熱膿﹑熱血﹑熱風﹑熱艸﹑熱果﹐然不能得恆不供足﹐壽千萬劫常受苦惱行於黑闇。智者觀已﹐修集世間不可樂想。

「憍陳如﹐有智之人﹐次觀人身﹐一切皆有生苦﹑老苦﹑病苦﹑死苦﹑愛別離苦﹑怨憎會苦﹑求不得苦﹑饑渴困苦﹑欲苦﹑瞋苦﹑嫉妒等苦﹐兩舌﹑惡口﹑寒熱等苦﹐諸惡獸苦﹐惡王等苦。是人身中受如是苦﹐智者云何而不修集不可樂想﹖

「憍陳如﹐智者云何觀於欲天不可樂想﹖智者觀初欲界六處﹐是中眾生欲愛所焦﹐所受果報不等故苦﹐無常故苦﹐取苦盡苦﹐愛別離苦﹐智者云何於中不修不可樂想﹖

「次觀色界十六住處﹐是中諸天修世禪定﹐有漏故苦﹐無寂靜苦﹐所欲故苦﹐有勝定苦﹐善法藏苦﹐未解脫苦﹐不知彼岸﹐不盡地獄﹑餓鬼﹑畜生﹑人因緣苦。觀是苦已﹐智者卽修不可樂想。復次﹐色界眾生﹐或有修集無漏禪定﹐是等不能具足八正道苦﹐欲具八正道方便時苦﹐得無學地不自在苦﹐不得緣覺三昧故苦﹐不得如來三昧故苦﹐不能觀察一切眾生境界故苦。如是眾生於色界中﹐若入涅槃受如是苦﹐智者云何於色界中不修世間不可樂想﹖

「次復觀察於無色界不可樂想。彼中眾生修有漏三昧苦﹐學地不得自在苦﹐又不得聽聞正法故苦﹐不能畢竟斷受故苦﹐捨命退時生邪見苦﹐不能永斷三惡道苦﹐捨命墮苦﹐知如是時修集世間不可樂想。

「復次﹐憍陳如﹐世間者卽是行﹐行有三種﹕身行﹑口行﹑意行。身行者謂入出息﹐口行者所謂覺觀﹐意行者所謂想受。是三種行﹐其相是一﹐智者云何能分別知﹖智者觀息出入數時﹐深觀息之冷暖乃至一切毛孔入出。是人觀息﹐諦知是息本無今有﹐若本無今有是無常相﹑無決定相﹐如電畫水。如是觀時得身行相﹐觀如是相從何因緣﹖卽知是相因於覺觀﹐覺觀之性本無今有﹐是故無常﹐是可斷法﹐是可解脫。是覺觀相因心而生﹐心亦本無今有﹐本無今有是無常相﹑可破壞相﹑無歸依相﹑無有物相﹑無有我相。作是觀時﹐於諸行中心則生悔﹐能修世間不可樂想。汝等比丘﹐若能深觀如是三行﹐則能永斷一切煩惱﹐能淨正見﹐斷生死法﹐成平直道﹐正聚所攝﹐得須陀洹果乃至阿羅漢果。

「憍陳如﹐智者於諸行中修不可樂想。憍陳如﹐云何比丘觀所著衣作不樂想﹖若有比丘裁衣﹑縫衣﹑見衣﹑觸衣﹑著衣﹑脫衣﹐觀如是時﹐如血塗皮爛臭可惡﹐虫所住處無可樂處。如是觀時﹐於衣貪心卽時除滅。

「憍陳如﹐云何修集食不樂想﹖若有比丘執持缽時﹐如血塗髑髏﹐爛臭可惡虫所住處。若得食時﹐應觀是食如死屍虫。若見麨時如末骨想﹐得飯漿時作糞汁想﹐得諸餅時作人皮想﹐所執錫杖作人骨想﹐得乳酪時作膿血污想﹐若得菜茹作發毛想﹐得種種漿作生血想。憍陳如﹐若有比丘作如是觀﹐是名於食不可樂想。

「憍陳如。云何於房舍生不可樂想﹖比丘若入房舍之時﹐應生是念如入地獄受諸苦惱﹕如是房舍卽是和合﹐所有材木卽是人骨﹐土是人肉﹐乃至一切牀榻被褥亦復如是。作是觀時﹐是名世間不可樂想。若能觀察如是想者﹐是人卽得如實法忍﹐隨空無相無願等忍。是人樂修空相﹐因修空相見一切法悉是生滅苦﹑空﹑無我﹐觀陰入界﹑十二因緣﹐一切法性苦﹑空﹑無我。如是見已﹐卽得須陀洹果乃至阿羅漢果。

「憍陳如﹐修集世間不可樂想﹐能斷欲貪﹑色無色貪﹐一切憍慢﹑疑﹑掉﹑無明﹐乃至得無學地﹐是名具足隨無願陀羅尼。憍陳如﹐是陀羅尼能破一切惡魔﹐乃至能令三寶增長。」

說是法時﹐無量眾生得法眼淨﹐無量億眾諸漏永盡﹐八那由他眾隨無願陀羅尼﹐無量眾生發阿耨多羅三藐三菩提心﹐五萬八千眾生得不退菩提心﹐無量眾生得如法忍。

爾時﹐無量眾生白佛言「世尊﹐一切眾生若聞是法﹐云何不發阿耨多羅三藐三菩提心﹖我今護持聽受是法。」

佛言「善哉﹗善哉﹗諸大檀越﹐汝等今者欲護大法﹐因護法故未來之世﹐當得無量福徳果報。」

爾時﹐舍利弗白佛言「世尊﹐徳華密佛遣虛空密菩薩摩訶薩﹐所持來欲淨陀羅尼﹐惟願說之。」

佛告舍利弗﹕「諦聽﹗諦聽﹗善思念之﹐當爲汝說徳華密佛所遣來欲淨陀羅尼﹐爲壞此土眾生四倒。舍利弗﹐此土眾生實無有我﹐顚倒心故﹐橫生我想。智者深觀知無有我﹐作是觀已則破顚倒。

「舍利弗﹐云何智者觀於無我﹖所謂觀身諦知無我。何以故﹖以和合故。復次﹐觀眼亦無有我。何以故﹖四大合故。若眼轉瞬卽是風力﹐如是風者﹐因於虛空去來回轉﹐而虛空性性無所有亦不可說﹐若無所有不可說者卽是無我﹐是故虛空實無有我。是空中風﹐亦復無物不可宣說﹐是故無我。如觀風﹐地亦如是﹔地亦無物不可宣說﹐是故無我。水﹑火亦爾。是故當知眼之四大﹐亦復無物不可宣說﹐是故無我。若復有言眼﹑色因緣故有我相者﹐是義不然。何以故﹖眼中無我﹐色亦如是﹐而和合中亦復無我﹔和合因緣生於眼識﹐而是識中亦復無我。因識生色名爲名色﹐名色因緣生於六入﹐六入因緣觸﹐觸因緣受﹐受因緣愛﹐愛因緣取﹐取因緣有﹐有因緣生老病死等﹐如是等法因眼識生﹐而是眼識亦復不從十方而來。所因之念生眼識者﹐是念亦滅。眼識不住於二念中﹐亦不語念『汝住我滅』﹐而是滅法亦無處所﹐是故諸法緣合故生﹐緣離故滅。若因緣故生﹐無緣則滅﹐是故當知實無有我。而是因緣亦無作受﹐無有作者﹐是故無我。若無我者﹐我所亦無﹐是故眼性無我﹑我所﹐無合無散卽是生滅。一切諸法亦復如是﹐一切法性無取無捨﹐非諸聲聞﹑緣覺﹑諸佛之所造作。如眼識空﹐一切法空亦復如是。作是觀時得空三昧門﹐或得須陀洹果乃至阿羅漢果。

「觀眼旣然﹐耳﹑鼻﹑舌﹑身亦復如是。觀身無我﹐發亦無我﹐皮毛血肉﹑筋骨膿髓﹑腸唾暖气﹑上下諸風﹑壽命﹑名字皆無有我﹐直以眾緣和合故名爲身﹐身觸因緣故生身識﹐識因緣名色﹐名色因緣六入﹐六入因緣觸﹐觸因緣受﹐受因緣愛﹐愛因緣取﹐取因緣有﹐有因緣生老病死等。如是等法因生身識﹐而是身識亦復不從十方而來。所因之念生身識者﹐是念亦滅。身識不住於二念中﹐亦不語念『汝住我滅』﹐而是滅法亦無處所。是故諸法緣合故生﹐緣散故滅﹐有緣故生﹐無緣故滅﹐是故當知實無有我。而是因緣亦無作受﹐無有作者﹐是故無我。若無我者﹐我所亦無﹐是故身性無我﹑我所﹐無合無散卽是生滅。一切諸法亦復如是﹐一切法性無取無捨﹐非諸聲聞﹑緣覺﹑諸佛之所造作。如身識空﹐一切法空亦復如是。作是觀時得空三昧門﹐或得須陀洹果乃至阿羅漢果。

「舍利弗﹐若有比丘能如是觀眼﹑身無我﹐當知是人得三昧門﹐爲諸天世人之所供養。」

說是法時﹐無量眾生過去惡業悉得除滅﹐無量眾生得法眼淨﹐無量眾生得須陀洹果乃至阿羅漢果﹐九萬四千眾生獲得如是淨陀羅尼﹐無量眾生發阿耨多羅三藐三菩提心﹐無量眾生於菩提中心不退轉﹐無量眾生得如法忍﹐無量眾生得破欲貪﹑色無色貪﹐無量眾生得隨空無相願陀羅尼﹐無量眾生成就不淨觀﹐無量眾生成阿那波那﹑或得捨摩他﹑或得毗婆捨那﹑或得性地﹐或得聲聞﹑辟支佛法﹐或得菩薩法﹐一切女人聞已悉得轉於女身﹐欲界眾生悉受快樂如三禪地。爾時﹐一切天人八部﹐供養於佛﹐歡喜而住。日密分中不思議大通品第五

爾時﹐頻婆娑羅王白佛言「世尊﹐此世界中無量菩薩﹐所可成就光明妙色﹐我從本來初未曾見﹐初未曾聞。世尊﹐是菩薩光能照一切娑婆世界。若是菩薩近於阿耨多羅三藐三菩提者﹐其光云何﹖」

「大王﹐若有菩薩成就無上菩提道者﹐其光能照十方世界。何以故﹖善法莊嚴諸功徳故﹐成就具足莊嚴法故﹐一切善根多增長故﹐以近無上菩提道故﹐畢竟無上菩提道故﹐受於如來正法果故﹐分別演說無邊法故﹐所可得身無掛礙故﹐獲得淸淨眞實法故﹐所可修集到彼岸故﹐未來世業已得盡故﹐成就無量佛正法故﹐能轉無上妙法輪故﹐於一切法得自在故﹐通達一切眾生根故﹐永斷一切煩惱習故﹐是故光明悉能徧照十方世界。大王﹐隨佛功徳大勢力故﹐亦能睹見十方諸佛。」

王言「世尊﹐我今欲見十方諸佛﹑菩薩﹑聲聞。」

爾時﹐世尊告阿若憍陳如﹕「若我弟子聲聞之人在家出家﹐是人各各深自思惟所有善法﹕『我亦欲入如來三昧。』若有人天得如實忍﹐若有不退於三乘者﹐如是眾生亦入於定。復有眾生於三寶所得信敬心﹐亦復如是入於禪定。」

爾時﹐世尊卽入三昧﹐其三昧名一切佛境界行智廣如虛空一切智者喜日月光明。如是三昧﹐聲聞﹑緣覺及諸菩薩﹐所不能知﹐不能計量﹐是名佛境界三昧。如來入是三昧已﹐娑婆世界百億四天下﹑百億須彌山﹑百億日月乃至百億有頂﹐如是等土悉入佛身。娑婆世界地獄﹑餓鬼﹑畜生﹑天﹑人﹐有受苦者皆得除滅﹐一切歡喜譬如比丘入第三禪。所有一切菩薩摩訶薩悉從定起見佛光明﹐見光明已﹐自所有光尋滅不現。一切聲聞所受快樂﹐譬如比丘入第三禪。爾時﹐一切無量眾生悉皆自睹﹐如來毛孔一一毛孔出無量光﹐如恆河沙等日月光明﹐亦如恆河沙十住菩薩所有光明﹐如是光明悉能徧照十方佛土。

爾時﹐十方諸佛世尊﹐各告大眾﹕「諸善男子﹐汝等頗見釋迦如來大光明不﹖如是光明成就無量無邊功徳。是光因於大慈大悲﹐爲於憐湣諸眾生故﹐是故今者示諸眾生大神變相。一切眾生見是光已﹐皆發阿耨多羅三藐三菩提心。」他方世界有諸眾生得神通者﹐皆集至此娑婆世界。其不得者﹐遙禮供養。

爾時﹐一切諸佛﹑菩薩及聲聞眾﹐皆悉來詣娑婆世界。一切菩薩悉以七珍﹑種種華香﹑伎樂﹑幢蓋﹐供養恭敬﹐尊重贊嘆。有諸眾生處佛身者﹐皆悉見之﹐見已復受無量快樂。爾時﹐娑婆世界一切眾生﹐同共發聲作如是言「我等以是善因緣故﹐願後共生一國土中﹐令得睹見十方諸佛﹐三惡業道已得消滅。若有眾生見佛神變﹐不發阿耨多羅三藐三菩提心者﹐當知是人常行黑闇。諸菩薩等爲眾生故受種種苦﹐或化作佛﹐或作辟支佛﹐或作聲聞﹑梵天﹑帝釋﹑四大天王﹑那羅延像﹐自在天像﹑龍像﹑鬼像﹑阿修羅像﹑轉輪王像﹐若有佛界應以聲聞得調伏者現聲聞像﹐如是等化自非十住不能爲也。是故無上菩提之心﹐成就無量無邊功徳。」

爾時﹐一切諸佛身內所有眾生﹐以偈頌曰﹕

「以諸惡心因緣故﹐流轉生老病死者﹐

以不親近善知識﹐是故不能到彼岸。

若能遠離諸惡心﹐諸惡邪見惡因緣﹐

能斷三有生死者﹐是則能到於彼岸。

眾生難得於人身﹐得已值遇善友難﹐

篤信之心復難得﹐得已難得聽正法。

若有能發菩提心﹐是人能斷諸煩惱﹐

亦能教化無量眾﹐現大神變如今佛。

若能永斷二法者﹐所謂常斷二見等﹐

若見一切行無我﹐是人名爲善思惟。

若能修集苦集諦﹐是人能斷諸煩惱﹐

若能發起菩提心﹐是人則勝諸世間。」

說是偈已﹐無量眾生發阿耨多羅三藐三菩提心﹐復有眾生發緣覺心﹐復有眾生發聲聞心﹐或有眾生得無量陀羅尼﹐復有眾生得如法忍﹑不退忍﹑如實忍﹐或有獲得須陀洹果乃至阿羅漢果。

爾時﹐波旬悉見娑婆世界在佛身內﹐見已悲泣﹐涕淚橫流﹐心生愁惱﹐若坐若起﹑若行若立﹑進止出入﹐以手拍頭亦受苦惱﹐乃至一切魔之眷屬亦復如是。

時﹐魔波旬有一大臣﹐名曰空樹﹐見魔愁惱﹐而說偈言﹕

「何故愁惱而獨行﹐其心迷亂如狂人﹐

所至之處心不樂﹖惟願天王說因緣。」

時﹐魔波旬復以偈答﹕

「我見瞿曇大神力﹐是故生惱而狂行﹐

內心躁動無安所﹐愁熱逼切及眷屬。

睹見如來無邊身﹐悉受一切娑婆界﹐

令我境界悉空虛﹐是故我今生愁惱。

十方所有諸聖人﹐悉來集會此世界﹐

大設供養供養佛﹐是故令我生愁惱。

瞻睹如來大神力﹐及見眷屬歸依佛﹐

我今獨行無伴侶﹐是故令我生愁惱。」

爾時﹐大臣復說偈言﹕

「我今多有諸眷屬﹐其心獘惡具器甲﹐

力能破壞如來身﹐及能毀壞大神力。」

時﹐魔波旬復說偈言﹕

「我今眷屬深畏佛﹐云何能壞神通力﹖

若欲生心毀壞時﹐則自見身被五縛。」

是時﹐大臣復說偈言﹕

「如其怨敵勢力大﹐當詐現親則可壞﹐

若知瞿曇有大力﹐先當現詐親厚心。」

時﹐魔波旬復說偈言﹕

「我若詐現親厚心﹐爲欲毀壞瞿曇身﹐

卽現頸下系死屍﹐爲一切人所呵責。」

是時﹐大臣復說偈言﹕

「一切欲有是魔界﹐所有人天屬如來﹐

願王切敕惡龍王﹐是能破壞瞿曇身。」

時﹐魔波旬復說偈言﹕

「若汝審知龍有力﹐我已失心汝自約﹐

若實能壞瞿曇者﹐我還得土及本心。」

爾時﹐大臣卽便宣告諸惡龍王﹕「汝當爲我壞瞿曇身。」

時﹐諸惡龍將欲飛空而不能動﹐卽語大臣﹕「敬奉來命欲往毀壞﹐適生此心便不得去。」

爾時﹐大臣卽生怖畏﹐作如是念﹕「我若今者現魔大力﹐令諸惡龍心生瞋恚﹐以瞋恚故則能毀壞瞿曇之身。」

爾時﹐龍宮有化死屍充滿側塞﹐諸龍見已﹐自於宮室心不甘樂﹐作是念言「是誰化作此死屍耶﹖」𨿽復思惟莫知誰爲。

爾時﹐一切四天下中諸大龍王﹐及其男女大小眷屬﹐卽出宮室至佉羅坻山。其山平坦﹐廣縱正等四萬由旬﹐皆是先聖所遊居處﹐七寶具成。乃至難陀﹑婆難陀王﹐亦捨住處至此山中。四大海中﹐所有龍王及其眷屬無量無邊﹐伊羅跋龍王﹑善住龍王﹑龜龍王﹑阿那婆達多龍王﹑目眞鄰陀龍王﹑徳海龍王﹑水徳龍王﹑捨徳龍王﹑樂徳龍王﹑阿波那羅龍王﹑山徳龍王﹑牛徳龍王﹑伊羅跋多龍王﹑長臂龍王﹑長髮龍王﹑淨龍王﹑迦羯羅龍王﹑水﹝漂﹢寸﹞龍王﹑黑髮龍王﹑金色龍王﹑捨拘龍王﹑念彌龍王﹑象龍王﹑利牙龍王﹑有行龍王﹑疑网龍王﹑長面龍王﹑赤眼龍王﹑樂見龍王﹐如是等閻浮提土所有龍王﹐其數八萬並其眷屬﹐乃至四萬四千國土所有龍王﹐皆至佉羅坻山。北郁單越有二龍王﹐一名無徧﹐二名金身﹐是二龍王﹐與無量眾及四萬四千國土龍王﹐亦至此山。東弗婆提有二龍王﹐一名爲月﹐二名婆私吒﹐是二龍王﹐與無量眾生及四萬四千國土龍王﹐至此山中。西瞿耶尼有二龍王﹐一名寶發﹐二名光發﹐及四萬四千國土龍王至此山中。及四天下四生龍王﹐並其眷屬亦至此山。是諸龍王其身皆如四寸藥根﹐以瞋恚故身如須彌。

時﹐魔波旬見如是等諸龍王已﹐告其眷屬﹕「諦聽﹗諦聽﹗以我力故令如是龍從宮室出﹐至彼大山悉失勢力﹐不能毀壞瞿曇沙門。」

爾時﹐復有大臣名曰戒梯﹐卽白魔言「大王﹐如是龍王爲欲破壞釋迦身故﹐集會一處各作是念﹕『我今當以何等方便﹐壞瞿曇身﹖』」

波旬答言「我有是事﹐若審汝當往看。」

爾時﹐大臣與百千萬眾生﹐欲往彼山。

爾時﹐如來從禪定起﹐坐於一面示現常身。大臣旣見如來常身在摩伽陀國﹐見已卽作是念﹕「瞿曇沙門退失神通﹐將不於我生怖畏耶﹖欲於我所生大惡乎﹖我應先至彼瞿曇所﹐與共談論。」

爾時﹐大臣卽與大眾往至佛所﹐而說偈言﹕

「汝身未度生死海﹐云何當能度眾生﹖

瞿曇勿誑諸眾生﹐說言當得大涅槃。」

爾時﹐如來復以偈答﹕

「我已得度生死海﹐亦得永脫一切有﹐

我以慈悲因緣故﹐說言眾生當涅槃。

汝已於昔無量世﹐發起無上菩提心﹐

已曾供養無量數﹐百千巨億諸世尊。

汝今定當得佛道﹐云何言我誑眾生﹖

我今施汝大念力﹐便可至心觀本身。」

爾時﹐大臣聞是偈已﹐卽自觀察過去本身﹐了了明見發菩提心﹐供養無量無邊諸佛﹔見已卽時心大慚愧﹐於如來前頭面著地﹐懺悔作禮白佛言「世尊﹐我今已憶無量世中發菩提心﹐已曾供養無量億佛﹐於諸佛所聽受妙法﹐已得修行六波羅蜜。世尊﹐迦葉佛時﹐有一比丘說聲聞乘﹐我不思惟﹐便言﹕『是語非是佛語﹐魔之所說。』是人已發菩提之心行菩薩道。以是因緣﹐迦葉如來不授我記﹐我因是事生於魔界﹐受是身來﹐已經五萬七千億歲。世尊﹐我寧以是過去等身受地獄苦﹐終不退於菩提之心。」

佛言「大臣﹐善哉﹗善哉﹗若人以金如須彌山並七寶物﹐於無量世供養於佛﹐其福不如發菩提心。何以故﹖發是心者﹐乃是供養十方諸佛。」

爾時﹐戒梯菩薩卽於座上得如法忍﹐從坐而起﹐頭面作禮﹐繞佛三匝﹐以身上衣供養於佛﹐乃至四萬四千大眾亦復如是。

時﹐魔波旬見其大臣及其眷屬﹐已歸依佛﹐心生苦惱﹐牢閉門戶﹐卻坐一面。

爾時﹐世尊卽爲大眾說三種慈﹐所謂生緣﹑法緣﹑無緣﹐如虛空目中之所宣說。

爾時﹐一切諸天龍王﹐悉皆集會佉羅坻山先聖住處﹐欲動不能﹐欲行亦然﹐欲現大身而復不能﹐尋向難陀﹑婆難陀王而作是言「大王﹐先者所作臭穢死屍﹐皆是波旬之所爲也﹐是故令我悉來至此受是小身。若能歸依魔波旬者﹐可得解脫。」

爾時﹐伊羅跋羅龍王言「魔王今者喪失本心及其神足﹐云何當能救濟汝等﹖」

爾時﹐龍王或有歸依四天王者﹐或有歸依忉利天﹑或焰摩天﹑或兜術天﹑或化樂天﹑或他化自在天﹑或梵天等。

爾時﹐海龍王卽作是言「汝等不見釋迦如來﹐一切賢聖人天雜類﹐大設供養而歸依耶﹖」

爾時﹐或有龍王﹐歸依那茶仙人﹑或馬藏仙人﹐或歸廣仙人﹑或光味仙人﹑或跋伽婆仙人﹐歸依如是等五種仙人。是五仙人悉得五通﹐住於雪山﹐悉在光味大仙人所聽受正法。光味菩薩亦以種種無量贊嘆贊嘆如來。

爾時﹐仙人悉聞一切龍王音聲﹐聞已卽白光味仙人﹕「頗聞諸龍哭聲不耶﹖」

答言「已聞。」

「大士﹐惟願往彼救濟其苦﹖」

光味答言「汝等可往﹐我不得去。所以者何﹖今有大天﹐欲得聞受無緣慈故。」

時﹐四仙人禮拜光味﹐往佉羅坻山而救濟之。諸龍見已﹐卽各舉聲求哀求救。仙人答言「我不能救﹐彼雪山中有一菩薩名曰光味﹐彼能救拔﹐吾等不能。汝當一心求哀作禮。」時﹐諸龍王各自同聲向彼作禮。

爾時﹐光味聞是聲已﹐與無量諸天大眾至佉羅坻山。龍王見已頭面作禮﹕「惟願大士救我等苦。」

爾時﹐光味菩薩知時已到欲說星宿。爾時﹐大海龍王白光味菩薩言「大士﹐是星宿者﹐誰之所說﹖誰作大星﹖誰作小星﹖誰作日月﹖何日之中﹖何星在先﹖云何滿月﹖云何爲時﹖如是星宿系屬何天﹖性是何等﹖何輕何重﹖何善何惡﹖何食何施﹖誰造此晝﹖誰作此夜﹖影有幾步﹖名曰爲轉﹐云何南轉﹖云何北轉﹖大士﹐汝於諸仙最爲第一﹐惟願具足分別解說。」

爾時﹐光味菩薩告諸龍王﹕「大王﹐先過去世賢劫之初旃陀延城﹐其城有王名無量淨﹐正法治國﹐不貪欲樂﹐常樂寂靜﹐才智聰達。王有夫人﹐欲心發動與王遊行﹐在一林中貪心視王﹐卽便妊身。是時﹐夫人時滿卽生其兒﹐頭﹑耳﹑項﹑眼﹑唇﹑口悉皆似驢﹐余分似人。其母見已卽生怖畏﹐擲之廁中。身未至地﹐是時驢鬼於空接取﹐往雪山之中﹐瞻看哺養猶如生子。時﹐雪山之中有甘美藥﹐驢鬼采取以食是兒﹐是兒食已身則轉異﹐有大光明﹐福相具足﹐智慧慈悲。以是因緣﹐諸天禮拜供養贊嘆。爲是兒故﹐於雪山中有諸種種藥艸果蓏。余相悉轉﹐惟唇似驢﹐是故名爲驢唇仙人﹐於六萬年受持禁戒常翹一足。一切梵天﹑魔天﹑帝釋﹐大設供養而供養之﹐皆悉合掌﹐白驢唇仙人﹕『欲求何願﹖惟願語之。若我力能﹐我當施汝。』仙人答言﹕『我今欲得了知星宿﹐爲眾人故心生憐湣。』一切天言﹕『若爲憐湣一切眾生﹐欲得知者﹐願當說之。』仙人言﹕『梵天﹐我實不解最初宿。』」

說是星時﹐諸大龍王於光味菩薩﹐心生歡喜。

爾時﹐光味菩薩爲諸龍王﹐出微妙音贊嘆三寶﹐又作是言「我今眞實不能救拔汝等苦惱﹐惟有如來釋迦之尊乃能救之﹗釋迦如來爲欲調伏諸眾生故﹐於無量世能捨所珍﹐修習慈悲爲救苦惱。」

爾時﹐一切龍王﹑男女大小至心念佛﹐贊嘆歸依﹕「南無世尊﹗於眾生中最爲殊勝。一切法中心得自在﹐於諸法海已到彼岸﹐能救一切眾生苦惱﹐施其安樂平等無二﹐憐湣一切能示正道惠施正眼﹐一切天龍之所供養﹐能受一切十方世界所有人天微妙供具。世尊﹐我今多受無量苦惱﹐惟願慈悲少垂救拔。」是諸龍王心念佛已﹐尋自見身如先無異。

時﹐光味菩薩語諸龍王﹕「如來功徳不可思議﹐爲眾生故於無量世修行具足六波羅蜜﹐說三慈悲調伏眾生﹐說一切法無我無作﹐說陰入界四大煩惱﹐說煩惱性及眾生性﹐說一切法無性無相﹑無礙無作﹑無垢無淨﹑無明無暗﹑無取無捨﹑無行無住﹑無一無二﹐陰入界等及以四大亦復如是﹐名第一義空。是故如來能調眾生爲無上尊﹐是故如來能拔汝等無量苦惱。」日密分中救龍品第六

爾時﹐世尊告光味菩薩﹕「善男子﹐汝今欲聞諸龍業不﹖」

光味菩薩白佛言「世尊﹐今正是時﹐惟願演說。」

佛言「善哉﹗善哉﹗善男子﹐至心諦聽﹗當爲汝說。」

爾時﹐一切天人以好香華﹑妓樂﹑旛蓋供養於佛。爾時﹐世尊與欲﹑色界一切諸天﹑無量聲聞及菩薩眾﹐從摩伽陀國趣須彌山。

爾時﹐梵天設七寶座以待如來﹐復有造作七寶街道。是時﹐梵王作如是言「惟願如來經涉此路坐我座上。」爾時﹐他化自在天復以閻浮檀那寶造牀及道﹐亦言「如來願行此路坐我座上。」爾時﹐化樂諸天復以天金造牀及道﹐亦言「如來願行此道坐我金牀。」爾時﹐刪兜術陀天復以天銀造牀及道﹐亦言「如來願行此道坐我銀牀。」時﹐夜摩天復以琉璃造牀及道﹐亦言「如來願行此道坐琉璃牀。」時﹐忉利天復以眞珠造牀及道﹐亦言「如來願行此道坐眞珠座。」時﹐四天王復以瑪瑙造牀及道﹐亦言「如來願行此道坐瑪瑙牀。」時﹐四阿修羅復以栴檀造牀及道﹐亦言「如來願行此道坐栴檀座。」

爾時﹐世尊心憐湣故﹐化作佛像徧行六道﹐徧坐六座﹐以如來眞身處在梵王所設道座。一一化像皆有無量聲聞﹑菩薩以爲眷屬﹐一一化像所有光明﹐猶如無量日月光明。是諸龍王見化像已﹐心生恭敬﹐各作是言「今須彌山乃至如是千日月耶﹖」

難陀﹑婆難陀言「如來世尊﹐與無量梵天趣須彌山﹐是其光明﹐非日月也。汝等若欲得解脫者﹐應當至心專念如來。如來世尊已壞無明﹐是故今有如是光明。」阿那婆達多龍王言「是光明者﹐是魔所有﹐非佛光也。何以故﹖一切欲界屬魔波旬故。是魔波旬能作是惡﹐波旬今者憐湣故﹐能救如是諸龍王苦。」或有說言「如此乃是化自在天﹑化樂天﹑兜率陀天﹑夜摩天﹑忉利天﹑四天王等﹐以憐湣故能救如是諸龍王苦。」善住龍王言「是光明者﹐卽是光味菩薩光明﹐以憐湣故救諸龍王苦。」寶髻龍王言「是光明者﹐乃是出家剃除須髮大徳人光﹐以憐湣故救諸龍王苦。」海龍王言「是光明者是如來光。何以故﹖以憐湣故。如來世尊﹐於諸眾生修一子想﹐能救眾生一切苦惱﹐於無量世修行具足六波羅蜜﹐惟爲救濟一切眾生無量苦惱﹐是故一切欲色界天﹐設大供具而供養之。」

爾時﹐世尊告帝釋言「憍屍迦﹐如我遊此娑婆世界爲化眾生﹐如汝在於三十三天爲度諸天。」

憍屍迦言「世尊﹐我今未有無邊之智﹐云何說我能化諸天﹖世尊﹐是須彌山有無量天﹑無量梵天﹑無量鬼神﹑無量乾闥婆﹑無量緊那羅﹑無量迦樓羅﹑無量阿修羅﹑無量摩睺羅伽﹑無量諸龍﹑無量大仙﹑無量聖人。惟願如來﹐以憐湣心化度如是無量眾生。」

爾時﹐世尊熙怡微笑﹐無量色光從其口出﹐靑﹑黃﹑赤﹑白﹑玻璃﹑雜色﹐徧照十方幽冥之處﹐勝無量億梵天光明﹑無量億數釋天日月﹐能壞一切諸惡魔業。

爾時﹐世尊告帝釋言「憍屍迦﹐娑婆世界所有諸山須彌爲最﹔我亦如是﹐於諸眾生最爲第一。」

爾時﹐一切龍王聞是語已﹐各白佛言「世尊﹐惟願憐湣﹐救我等苦。」

佛言「諸善男子﹐汝等先當至心念佛﹐我當救之。」

爾時﹐世尊告憍陳如﹐其音徧聞十方世界﹕「憍陳如﹐一切諸法悉皆無常﹐一切諸法生住無常。何以故﹖生因緣故。一切因緣生法﹐卽是苦也。若法生時卽是苦﹐卽是癰瘡﹐卽是有支﹐卽是生老﹐卽是生滅。憍陳如﹐眼卽無常﹐若眼生者卽是苦﹐卽是癰瘡﹐卽是有支﹐卽是生老﹐卽是生滅﹔乃至意亦如是。憍陳如﹐若眼滅者﹐卽是生老病死等滅﹐卽是一切有支滅﹔乃至意亦如是。眾生不知眼之生滅﹐是故流轉在五道中。如來爲斷眼生滅故而演說法﹐亦爲說苦斷苦行法﹐是故如來是梵中大梵﹑天中大天﹑象中大象﹐是沙門中大沙門﹑婆羅門中大婆羅門﹑慈中大慈﹑悲中大悲﹐無上之尊爲大丈夫﹐已到生死大海彼岸﹐最大福田﹐無勝施主﹐其心平等爲大法王﹐持大禁戒無上精進﹐善修梵行了知正道﹐爲大導師通達餘業。

「憍陳如﹐善知眼之生滅因緣故名如來﹐不了知故名爲凡夫。云何不知名爲凡夫﹖憍陳如﹐一切眾生皆說有我﹐是故不見眼生滅相﹐輪轉五道。憍陳如﹐有諸外道﹐說言見者名之爲我﹐乃至知者是我﹐眼者卽是我之因緣﹐乃至意者亦復如是。憍陳如﹐諸外道說眼諭於向﹐我者諭見﹐若如是者是名顚倒。何以故﹖所言見者卽是和合﹐於和合中而生我想﹐是故顚倒。若言向諭於眼見諭我者﹐是義不然。何以故﹖向中見者﹐亦見亦聞﹐亦識亦觸﹐眼不如是﹐是故見者不得名我。向𨿽久故見猶明了﹐眼若久故不得如是。我者名常﹐若我見聞我則無常﹐若無常者云何說我﹖憍陳如﹐眾生以是顚倒因緣不見四諦。如來了是顚倒相故﹐名爲正智。我者卽是如來﹐若有能知如來我者﹐是人則能壞顚倒相﹐若壞顚倒則破魔業﹐若破魔業﹐是人則能救拔諸龍。憍陳如﹐是故我今能救諸龍。」

