佛說大方等大集經菩薩念佛三昧經十卷

大乘大集部佛說大方等大集經菩薩念佛三昧經十卷隋天竺三藏達摩笈多譯

佛說大方等大集經菩薩念佛三昧經卷第一序品第一

爾時婆伽婆。在王捨城耆闍崛山中。與大比丘眾千二百五十人俱。一切皆是大阿羅漢。諸漏已盡無復煩惱。心善解脫慧善解脫。調伏一切猶如大龍。捨離重擔不受後有。所作已辦獲眞己利。住平等智入解脫門。自在得度眾苦彼岸。惟除尊者阿難一人。

復有無量諸菩薩摩訶薩眾。皆從十方世界來者。各與一切菩薩。摩訶薩眾俱。

復有無量淨居諸天子。其名曰難陀天子。須難陀天子。栴檀那天子。須摩那天子。自在天子。大自在天子。難勝天子。善威光天子。如是等諸天子眾。過夜半已放大光明。直照於此耆闍崛山已。咸詣佛所頂禮尊足。卽以天多摩羅跋香。天沈水香。天多伽羅香。天末栴檀香。及牛頭栴檀香。如是等種種諸香。殷勤再三散於佛上已。復以天散華及天雞婆羅華。摩訶雞婆羅華。曼陀羅華。摩訶曼陀羅華。曼殊沙華。摩訶曼殊沙華。阿地目多華。以如是等種種眾華。亦殷勤再三散於佛上已。而復漸進。前詣佛所右繞三匝。一心恭敬合十指掌。稽首禮佛退住一面。

爾時諸天子眾各如是念。今此菩薩念一切佛三昧法門。過去諸如來應供等正覺。已曾於彼天人大眾中。宣揚分別利益一切諸眾生故。今我世尊。豈不爲斯天人大眾梵魔沙門婆羅門諸龍夜叉乾闥婆阿修羅迦樓羅緊那羅摩睺羅伽人非人等敷演宣說如是妙典。爲欲利益一切世間天人大眾故。亦令未來世一切眾生咸蒙利益故。

爾時難陀天子。須難陀天子。栴檀那天子。須摩那天子。自在天子。大自在天子。難勝天子。善威光天子。如是一切諸天子眾。作是思惟已。卽白佛言。世尊婆伽婆。今此菩薩念一切佛三昧法門過去諸如來應供等正覺。已曾爲諸天人大眾梵魔沙門婆羅門諸龍夜叉乾闥婆乃至一切人非人等。敷揚演說如是經典。利益世間諸眾生故。惟願世尊大慈哀湣。今亦爲此天人大眾梵魔沙門婆羅門及彼一切人非人等。演說如是方等法門。令諸世間多獲利益安隱快樂故。

爾時世尊大悲燻心。爲欲利益一切世間諸眾生故。默然受是諸天子請。時諸天子見佛默然。知聖哀許。頂禮佛足圍繞三匝。卽於耆闍崛山忽然不見還於天宮。

爾時世尊。過夜後分將明旦時。便作大師子王警欬之聲而復微笑。時佛如來應供等正覺。忍發如是殊異聲已。須臾之間是耆闍崛山。精舍所有諸比丘眾。承佛威神一切皆悉集於如來應供等正覺所。

爾時復有眾多異阿蘭若處諸比丘等。具大神通有大威徳。亦皆承佛威神俱從阿蘭若處來。入耆闍崛山集如來所。

爾時王捨大城。一切諸比丘尼亦皆承佛威神。入耆闍崛山集如來所。

爾時摩伽陀國主。韋提希子阿闍世王。與無量百千眷屬前後圍繞。入耆闍崛山集如來所。

爾時復有諸夜叉大將。其名曰阿吒婆迦曠野居夜叉大將。伽陀婆迦驢形夜叉大將。金毗羅摩竭魚夜叉大將。須脂路摩鍼毛夜叉大將。摩羅陀梨持華鬘夜叉大將。如是等諸夜叉爲首。並余諸夜叉輩。有大威神具大勢力。各與無量百千眷屬前後圍繞。入耆闍崛山集於佛所。

爾時復有諸阿修羅王。其名曰大叫羅睺阿修羅王。種種可畏毗摩質多阿修羅王。須婆睺善臂阿修羅王。波訶羅舒展陀阿修羅王。有大威神具大勢力。聞佛警聲。心生驚悚身毛皆豎。各與無量百千眷屬前後圍繞。來入耆闍崛山集於佛所。

爾時復有此三千大千世界所有諸大龍王。及其眷屬彼各聞佛警欬聲時。心生驚悚身毛皆豎。承佛威神來入耆闍崛山集於佛所。

爾時捨婆提大城給孤獨長者。亦與無量百千眷屬前後圍繞。自捨婆提詣王捨城。入耆闍崛山集於佛所。爲欲恭敬供養如來聽聞正法故。

爾時毗捨離大城。亦有無量諸梨車子。皆生大淨婆羅門家。其名曰善思梨車子。伏怨少壯梨車子。功徳生梨車子。無邊手梨車子。舉手梨車子。然手長者子。如是等而爲上首。皆已久住無上大乘。各與無量百千眷屬前後圍繞。自毗捨離詣王捨城。入耆闍崛山集於佛所。

爾時瞻波大城。復有無量諸長者子。已於過去供養無量無邊諸佛。種諸善根具大威徳有大勢力。其名曰善住長者子。利益長者子。無邊精進婆羅門子。如是等而爲上首。及余無量長者居士。各與無量百千眷屬前後圍繞自瞻波城詣王捨城。入耆闍崛山集於佛所。爲欲恭敬供養如來聽聞正法故。

爾時波羅柰城。有無量種異類人眾。已於過去供養無量百千諸佛。植諸善根皆已純熟。自波羅柰詣王捨城。入耆闍崛山集於佛所。爲欲恭敬供養如來聽聞正法故。

爾時拘屍那城。復有無量諸力士末羅子。亦曾供養無量百千諸佛世尊。以久燻修諸善根故。有大威徳具足勢力。亦與無量眷屬圍繞。自拘屍那詣王捨城。入耆闍崛山集於佛所。亦爲恭敬供養如來聽聞正法故。

爾時東方過無量恆河沙諸世界中。一切大梵天王並余天眾。有大威徳具大神通。聞佛世尊大師子王謦欬聲時。咸大驚愕舉身毛豎。承佛威神各與無量千萬天眾眷屬圍繞。皆自本處發來詣此娑婆世界王捨大城。入耆闍崛山集於佛所。如是南西北方四維上下。皆有如是無量恆河沙世界。所有一切大梵天王及余天眾。有大威徳及大神通。聞佛世尊大師子王謦欬聲時。亦咸驚悚舉身毛豎。承佛威神各與無量千萬天眾眷屬圍繞。皆自本處發來詣此娑婆世界王捨大城耆闍崛山集於佛所。

爾時耆闍崛山。其地弘博縱廣正等。如此三千大千世界。大眾充滿無有空處如杖頭許。然彼大眾皆有無量大威徳力及大神通。一切天人諸龍夜叉乾闥婆阿修羅迦樓羅緊那羅摩睺羅伽人非人輩皆悉充滿。

爾時世尊知諸世間天人大眾一切集已。復發如是大師子王謦欬之聲。發大聲已自精舍出。至一方所而復微笑。時諸世間天人大眾睹是事已。各捨己服及諸華鬘。以種種香而散佛上。供養恭敬至心瞻仰。

爾時大眾中有尊者舍利弗。尊者目犍連。尊者大迦葉。尊者須菩提。尊者富樓那彌多羅尼子。尊者羅睺羅。尊者大劫賓那。尊者大迦旃延。尊者阿泥樓陀。尊者護世。尊者守籠那。尊者難陀。尊者阿難等。而爲上首。及餘一切諸大聲聞。皆是大徳具大神通。一切皆來集斯會坐。

爾時大眾中復有尊者。彌勒菩薩摩訶薩。越三界菩薩摩訶薩。踴大步菩薩摩訶薩。初發心卽轉法輪菩薩摩訶薩。善思菩薩摩訶薩。大音聲菩薩摩訶薩。善行步菩薩摩訶薩。超三世菩薩摩訶薩。持世菩薩摩訶薩。文殊師利菩薩摩訶薩。不空見菩薩摩訶薩等而爲上首。及余無量無數菩薩摩訶薩皆於過去無量諸如來所。種諸善根眾行燻修功徳成滿。久已得住阿耨多羅三藐三菩提。

爾時尊者不空見菩薩摩訶薩見佛世尊復微笑已從座而起整容理服。偏袒右肩右膝著地。合掌向佛。而說偈曰。

最勝無上兩足尊

無緣不應現微笑

一切世間無等侶

惟願爲我演笑因

常施貧窮諸所須

亦說大乘最妙寶

能與生盲決胎膜

今事微笑何因緣

世尊三界尙無比

何況世間得論勝

能作世間大導師

今應顯笑有何緣

爾時世尊。卽告不空見菩薩摩訶薩言。不空見。汝今見斯勝地方所左右邊動眾相莊嚴可愛樂不。不空見言。如是世尊。如是婆伽婆。佛復告言。不空見。汝應當知此地方所。往古諸如來應供等正覺。已曾受用教化遊居。爾時不空見菩薩聞佛教已。速疾而行趣彼方處。至彼方已。便入三昧。住三昧時。自然成就上妙寶座。種種莊嚴皆悉具足。嚴飾座已。還詣佛所。頭面禮足而白佛言。世尊。今此方處莊嚴若是。惟願世尊。亦當及時處斯勝地。爾時世尊便往方所。至方所已如法升座。於是如來應供等正覺升此座時。如此三千大千世界一切大地六種震動。所謂。動徧動等徧動。震徧震等徧震。湧徧湧等徧湧。吼徧吼等徧吼。起徧起等徧起。覺徧覺等徧覺。東湧西沒。西湧東沒。南湧北沒。北湧南沒。中湧邊沒。邊湧中沒。時此大地如是動已。佛神力故徧此世界有大光明。令諸眾生等受快樂。下至阿鼻大地獄中。所有眾生蒙光觸身。諸苦消滅等受快樂。如是一切諸地獄中受苦眾生。及以諸畜生輩更相殘害。閻羅王界諸餓鬼等。遇斯光已所有苦具皆悉消除。饑渴充滿無有眾生不受樂者。當爾之時一切眾生。悉捨惡念皆起慈心。遞相愛樂各懷悲湣。猶如親屬相視歡欣和合同座。於是贊曰。

世尊處斯座

能放大光明

大地六反動

令眾生歡喜

如來處斯座

法王放光明

當知如是時

眾生等受樂

正覺處斯座

大智歸依處

放光利世間

徧照此佛剎

奇哉是大乘

最勝乘無上

如來處斯座

利益難思議

奇哉是大乘

最勝乘無上

沙門婆羅門

於此莫能測

爾時世尊出廣長舌。徧覆於此三千大千世界已。告諸菩薩摩訶薩及諸大聲聞眾言。諸善男子。汝等當知昨中夜後。欻有淨居諸天。難陀天子。須難陀天子。栴檀天子。須摩那天子。難勝天子。乃至須多波天子等。與無量諸天子。有大威徳具大神通。放盛光明直照耆闍崛山。來至我所。卽以種種天上妙香。所謂天末栴檀。乃至天多摩羅跋香等散於我上。復以種種天華。所謂優缽羅華。乃至大曼殊沙華等。供養於我右繞三周。頂禮我足退住一面。彼退住已。更於我所增敬上心。合十指掌默然而住。住已卽作如是思惟。今此一切菩薩念佛法門。過去諸如來應供等正覺。已曾爲彼天人大眾宣揚解釋。惟欲安樂彼諸眾生。今我世尊亦當爲此天人大眾。如是演說念佛法門。安樂利益諸眾生故。彼諸天子如是念已。卽便請我說此法門。時我默然許爲其說。諸天知已於是不現。爾時世尊。卽說頌曰。

比丘知昨中夜後

淨居天王摩醯羅

將諸天眾及眷屬

難陀及以須難陀

須摩那天栴檀等

乃至難勝須多波

普放世間勝光明

直照此土耆闍崛

彼天旣來至我所

以天華香而供養

然始右繞我三周

頂禮恭敬一面住

彼諸天子默生念

今此念佛修多羅

過去最勝曾廣宣

憐湣世間眾生故

今我釋尊十力具

寧不演說斯法門

利益世間諸羣生

安隱一切天人故

諸天念已便發請

時我默然遂許之

我故欲於耆闍山

如先諸佛所演說

天知我已許之故

生大歡樂尊敬心

一切咸復恭敬禮

右繞三周然後去

比丘汝輩當善聽

我聞過去諸佛說

莫於是處生驚疑

諸如來智難可測

往昔諸佛所行道

我先知盡無復疑

現在一切人中尊

所得菩提我已證

當來大悲湣世者

自然法身我覺知

我今具足無礙智

如是大智難稱量

超出世間無與等

一切眾生莫能測不空見本事品第二之一

爾時世尊告尊者舍利弗。尊者大目揵連。尊者大迦葉。尊者須菩提。尊者富樓那彌多羅尼子。如是等具足神通有大威徳諸大弟子言。汝諸比丘。如汝所知依汝境界。當於我前各師子吼。何以故。若汝說者令此一切天人大眾諸聲聞人咸得信解故。

爾時世尊。復告彌勒菩薩摩訶薩。文殊師利菩薩摩訶薩。越三界菩薩摩訶薩。超不思議菩薩摩訶薩。善行步菩薩摩訶薩。初發心卽轉法輪菩薩摩訶薩。善思惟菩薩摩訶薩。大音聲菩薩摩訶薩。持世菩薩摩訶薩。不空見菩薩摩訶薩等言。不空見。汝今應當大師子吼。決定請說諸佛世尊所得功徳眞實相貌。汝若請者則能利益一切世間諸眾生輩。是故我今躬自勸汝。時彼不空見菩薩聞聖教已。卽於佛前。以偈贊曰。

世尊百福金色身

慈悲妙覺第一義

功徳智慧斯無減

忽令我請何因緣

無有等類人中尊

世間勝智靡超者

法王功徳已究竟

何緣今日勸我請

佛滅淸淨禪第一

智慧深妙解脫眞

解脫知見先圓滿

何故今日勸咨問

法王威儀咸具足

一切世間最尊雄

旣能自利亦利他

大師何因勸我請

世尊慈悲久淳至

曠劫常行無怨親

無障礙辯難稱量

何因世尊令我請

能施一切貧乏財

亦開世間生盲眼

勝尊能令怖者安

何緣世尊勸我請

佛身滓穢不能污

衣服本來離塵垢

生處王中聖王家

何因今者方勸請

聖衣離身四指間

終無近體而能住

旋嵐巨風吹不動

聖尊何事而勸請

世尊尋常行路時

所至窊凸自平滿

或經髙阜卽坦然

何因今日令我請

世尊身相悉圓滿

行步支節無動搖

由得不壞難思議

不應今日令我請

我觀世尊回顧時

大地便隨六反動

無有神足若如來

如是自在人中最

世尊光明所照觸

能令狂者不失心

但能暫睹如來光

或時失念旋卽復

世尊行時足動塵

眾生遇者七日樂

乃至壽終隨意生

故我歸命與樂者

若人遭病受大苦

眾痛酸迫不能堪

暫蒙世尊以手摩

卽得安隱不可說

世尊法身具斯力

皆因曠劫長時修

是處終無有疑惑

導師不應勸我請

人中獨尊種種能

調伏大仙度一切

我今還白天人師

是故不應勸我請

爾時世尊。復告不空見菩薩言。善哉善哉汝不空見。快說是事善思念之吾當解說。不空見言。如是世尊。惟願廣釋我今諦受。佛告不空見。我念過去無量無邊阿僧祇劫。時彼有王名無邊精進。有大神通具足威徳正法治化。所居大城名曰善住。其城寬曠東西具滿十二由旬。南北惟有七由旬半。城有七重。其城重別皆以七寶。所謂金銀琉璃頗梨馬瑙車磲眞珠珊瑚。盡用如是眾寶間錯。復次不空見。當知彼城。城有四面面別三門。門各皆有二闕相對。樓閣髙廣莊嚴殊麗。具足咸以妙寶合成。當其門中豎帝釋勝幢以爲門限。乃至所有楣棖樞闔。一切皆是眾寶廁窴。復次不空見。彼城諸門。咸有金銀二種絡网。羅覆其上。復於网上種種嚴飾。金网銀鈴銀网金鈴。淸風吹動出微妙音。具足和雅猶如天樂。復次不空見。彼城七重。於七重內具足寶階。斯有欄檻鏤綺分明。七寶所成雜色可愛。於金欄處垂白銀茸。於銀欄所懸眞珠茸。於珠欄處懸琉璃茸。乃至種種諸彩交錯。眾寶間懸互相映發。復次不空見。彼城七重周匝皆有寶塹圍繞。所謂金銀琉璃頗梨馬瑙。諸種莊嚴皆用寶成其塹。各有七寶階陛雜色分炳微妙可觀。復次不空見。彼精進王。諸塹水中妙華盈滿。所謂優曇缽花。缽頭摩花。拘物頭花。分陀利花。如是眾花。光明可愛。鮮潔柔軟芳烈遠聞。眾生受用無遮護者。復次不空見。彼精進王。其塹岸上植種種華。所謂尼文迦多華。缽帝劍華。阿地目多迦華。瞻波迦華。婆梨師迦華。拘毗羅陀華。達奴迦利迦華。如是諸華香鮮可愛。猶如天華。民人取用亦無遮護。復次不空見。彼城各有七重行列。多羅寶樹周匝圍繞。鮮明可愛七寶合成。其黃金樹白銀爲葉及以華果。白銀樹者眞珠爲葉及以華果。眞珠樹者琉璃爲葉及以華果。琉璃樹者頗梨爲葉及以華果。頗梨樹者馬瑙爲葉及以華果。馬瑙樹者車磲爲葉及以華果。車磲樹者赤眞珠爲葉及以華果。赤眞珠樹者珊瑚爲葉及以華果。珊瑚樹者眞金爲葉及以華果。復次不空見。諸多羅樹光茂可觀。微風觸動出妙音聲。若得聞者歡喜受樂。如人作樂能生種種微妙音聲。若有得聞無不受樂。彼多羅樹風來觸時出微妙音。令人樂聞亦復如是。復次不空見。彼王城中常有如是種種諸聲未曾斷絕。所謂象聲。馬聲車聲。步聲鼓聲。貝聲箜篌聲。琴瑟琵琶箏笛笳簫。如是一切種種音聲未曾暫息。王恆宣令國內民人。誰有所須飲食衣服象馬車乘。隨意所須皆悉給與。復次不空見。彼王城外多羅樹林。行人遊處在下休息。若飲若食或臥或坐。聞此寶樹諸微妙音莫不皆受五欲妙樂。復次不空見。彼精進王。於大城內近遠皆如一射箭所。置一華池四岸及底皆四寶成。四面階道七寶莊飾。所謂黃金階道白銀莊飾。白銀階道琉璃莊飾。琉璃階道頗梨莊飾。頗梨階道馬瑙莊飾。馬瑙階道珊瑚莊飾。珊瑚階道虎珀莊飾。眾寶雜廁見者歡喜。復次不空見。彼池復有諸種妙華。所謂優缽羅華。缽頭摩華。拘物頭華。分陀利華。如是眾華香气芬馥。眾生聞者無不愛樂。於池岸上復植諸華。所謂伊尼摩迦乃至達﹝少／兔﹞迦利華。眾華可愛猶如天華。彼華池門常開不閉。人民往來無遮禁者。復次不空見。彼精進王。於大城內置遊觀園。於諸園中復有種種七寶樹林常有華果。王與夫人後宮侍禦。同共遊處歡欣取樂。門亦不限任彼人民遊觀嬉戲等受快樂。復次不空見。又於彼園內面各一箭所別置花池。亦以金等四寶所成。復用七寶嚴飾階陛。眾色光麗見者樂觀。彼池水內種種諸華。所謂優缽羅華。乃至分陀利。是等眾華芳鮮可愛。池岸復有多種林樹及諸華果。所謂婆尼斫迦華。陀摩那伽。乃至達﹝少／兔﹞迦利華。是等華果香鮮可愛。人民取用無遮禁者。復次不空見。彼精進王。稟性仁愛慈念眾生如母愛子。亦常深心敬事沙門婆羅門剎利長者。如子事父。復次不空見。彼王形量魁偉挺異常人。身體圓滿眾相具足。面目端正顏色光榮。威徳弘普天人愛敬。復次不空見。彼王宿植徳本生剎利家。種姓尊髙世無勝者。所生父母七世淸淨。妻子眷屬福慶會同。無有一人行過非者。復次不空見。彼王以福業故。天下丰饒凡是百味恆滿倉廚。繒錦諸珍盈溢府庫。佛說大方等大集經菩薩念佛三昧經卷第二不空見本事品之餘

復次不空見。彼精進王。以慈愛憐湣多好行檀。常爲大會無礙施主。天下所有沙門婆羅門貧窮疾病。諸乞求者隨須給與無有休厭。

復次不空見。彼精進王。凡所統領八萬四千城邑聚落。皆是淨業勝因所感七寶合成。於諸城上一一復造八萬四千栴檀樓觀。諸門左右亭傳路次。悉有堂捨眾寶莊嚴。門無晝夜常開不閉。以擬一切等獲大安。又諸城內衢巷街陌。恆然燈燭有大光明。令彼人民各力爲作。同共受斯安隱快樂。

復次不空見。彼精進王。時有二子。一名師子二名師子意。諸根明利身相圓滿。有大威徳具足神通。皆已先發阿耨多羅三藐三菩提心。復次不空見。當爾之時有佛世尊。號曰寶聚如來應供等正覺明行足善逝世間解無上士調禦丈夫天人師佛世尊。出現於世。常爲天人梵魔沙門婆羅門諸龍夜叉乾闥婆阿修羅乃至一切人非人等。宣明正法初中後善。義味深奧其文亦善。純備無雜淸白梵行。復次不空見。時彼寶聚如來應供等正覺。常與七十二億百千諸大聲聞皆阿羅漢。具足神通有大威徳。近善住城說法教化。復次不空見。爾時寶聚如來應供等正覺。卽於食時著衣持缽。與彼七十二億百千大聲聞眾前後圍繞。威容詳雅入善住城次第乞食。彼精進王。適與二子在髙樓上。遙望見彼寶聚如來。大眾圍繞端嚴殊特威徳巍巍。行人觀睹莫不樂見。諸根淸淨心慮澹然。上下調伏勝奢摩陀。到於第一功徳彼岸。具足圓滿一切種地。王旣見已生奇特心喜勇無量。卽與二子取諸華鬘塗香末香及余名香。俱出宮門。速疾持詣寶聚如來應供等正覺所。奉獻供養佛及大眾。頂禮佛足卻住一面。復次不空見。彼精進王及其二子。卽便要請寶聚如來。與諸大眾盡形供養。所謂衣服器具飲食醫藥。凡是所須悉皆奉給。庶事隆厚聖眾獲安。是精進王與其二子。宿植徳本常求佛法。今旣遭逢又蒙受請。心生歡喜慶幸特深。復次不空見。時彼寶聚如來應供等正覺。於天人中說法教化所應作已。便於中夜入無餘涅槃。不空見。時精進王。聞彼世尊般涅槃已。卽與夫人及其二子。躬率羣臣及諸民眾。詣彼世尊般涅槃處。至已敬禮世尊足下。悲號啼哭椎胸大叫。舉身投地如樹中摧。躄地宛轉而傷嘆曰。世尊滅度一何駛哉。大聖涅槃遺棄我等。世間方盲導師長逝。眾生貧困商主告終。世界將昏慧燈忽滅。不空見。彼精進王。如是追慕極悲嘆已。方與二兒詣世尊所。以諸香水沐浴聖身。復用眾香徧塗尊體。更以種種殊異華鬘微妙樂音。盡虔供養然後方用迦屍迦衣。妙疊纏裹安處金棺及以鐵槨。其棺又以七寶雜廁。如是盛置彼佛身已。方聚淸淨赤妙栴檀。髙一由旬縱廣正方一拘盧捨。散諸種華及以華鬘。燒然殊勝塗末香等。灌以蘇油然後起火闍維寶聚如來色身。

復次不空見。時彼王子師子旣見如來般涅槃已。如是思惟。天人大師捨我滅度。我於今日何義苟存。今我若獲隨從如來應供等正覺。而取滅度豈不樂哉不空見。時彼王子如是念已。用諸名香自塗其身。復以諸香燻其衣服。以氎纏裹。然後周圍放大猛火梵燒其身。火熾盛已師子方於猛焰之中。發大弘誓救諸眾生。歌贊歸依如來功徳。以偈頌曰。

世間寶中最尊上

今日放捨入無餘

天人大師轉法輪

我等從此不復睹

法王利益無量眾

今已棄置入涅槃

吼宣如是大菩提

長不復見眾圍繞

不可思議大導師

說法能令聞者喜

一切天人諸魔梵

從今永絕不聞聲

能施貧窮法財寶

爲眾演說皆樂聞

諸天龍鬼人非人

自此長往無歸趣

世間從今無所依

偏悼我王何恃怙

並師子意失覆護

永不聞佛說法音

我寧捐軀及壽命

無用獨住於世間

以是今滅所愛身

因玆更廣弘誓願

我於佛所種善根

父王亦常尊三寶

先願以此諸功徳

令王及我證法身

於不思議諸佛所

供養修行眾善業

普願羣生同斯福

亦令我誓無虛言

世尊滅度我焚身

其有得聞或親見

一切皆同等正覺

非彼現在身證者

若人覺悟及夢中

但令見我今所作

彼必成佛無有疑

非彼現在身證者

我此愛身終敗壞

事同水沫無堅牢

願彼食我諸虫獸

皆得速成菩提道

今我誓行精進事

或有毀罵或輕訶

令我速得調禦師

非彼現在身證者

我求無上正覺時

其或慈心相觀視

卽於世間疾成佛

非彼現在身證人

我今所願及未發

爲是焚燒所愛身

若此誠誓必不虛

令我還見滅度佛

如我暫得睹世尊

何異天師重出世

今我𨿽復盛焦然

猶冀身存得觀佛

世尊智慧無障礙

常轉三世淸淨輪

如昔廣利諸眾生

令我見佛從火起

濟世大師若暫起

如先威力普眼尊

佛知師子心精誠

爲之暫起視神力

廣與世間興變事

令無量眾厭患身

畢竟利益諸眾生

還復焚身入寂處

大眾睹佛巨神變

以淸淨意贊妙音

諸佛妙法難思議

戒及禪定亦復然

智慧解脫不可量

神通變化亦難測

𨿽已滅度能淨我

今故歸命焰熾身

世尊威徳無有比

神通已達彼岸邊

滅度能令生厭離

今我歸依普眼觀

慈悲一切最尊勝

能以自心知他心

悉治無邊界眾生

歸命無等善逝者

於諸醫中第一尊

常以妙藥施眾生

能除無量眾病苦

歸命憐湣救護人

以我稱贊諸善根

恭敬供養諸功徳

放捨愛身所獲福

先願利益諸眾生

不空見。時彼王子師子。發斯大願以自莊嚴。然後增火卒捨身命。時諸世間天人梵魔沙門婆羅門乃至一切人非人等。見斯事已。咸於世間生重厭離。

復次不空見。時彼王子捨身命已。卽生梵天作大梵王。於諸梵中最尊最勝。有大威徳具大神通。不空見。時彼王子生梵宮已。卽自思惟。我從何處作何善根而來生此。得有如是功徳果報大神通力。作是念已。便自了了分明見知。我於人間爲精進王子。我與父王眾具供養恭敬歌贊寶聚世尊。世尊滅度。我卽焚身於彼熾然猛火之中。發大誓願嘆佛功徳。以此善根今生梵宮。然我今應還下人間。開慰我父答所生恩。復當供養寶聚如來入於涅槃燒身處也。復次不空見。時大梵王如是念已。與眷屬天於彼宮沒。猶如壯士屈伸臂頃。卽至人間往詣寶聚如來應供等正覺闍毗身處。以天眾香所謂天末旃檀。及天牛頭沈水。多摩羅跋香等而爲供養。復散種種天上妙華。華若車輪猶云徧滿而爲供養。師子梵天供養佛已。方慰其父精進王言。大王當知。王子師子燒身喪命。今我是也。我時卽生大梵天中。願王勿復憂悲痛惱。惟應歡喜深自慶快。何以故。王今已獲第一大利。所以者何。諸佛世尊難遭難遇。而王已得值遇世尊寶聚如來應供等正覺。尊重恭敬具足供養。是爲希有第一大利。是故大王從今已後。惟當一心受持是法。弟師子意亦應如是。受持此法復應供養世尊舍利。處處流布廣興塔廟。我於梵宮亦常如是。持斯妙法尊奉舍利。如是言已忽然不現。

復次不空見。時彼精進王聞梵語故。卽與其子師子意者。往詣寶聚如來應等正覺舍利之所。恭敬禮拜歌誦贊嘆。持一切香一切華鬘並諸音樂。復持諸種幢幡寶蓋。奉獻供養。又少時間於彼八萬四千諸城。純以七寶興起八萬四千塔。髙一由旬面各廣長一拘盧捨。殊特端嚴光耀可愛。安止舍利咸令供奉。又於一一寶塔之所。常然八萬四千燈明。各各復以一切名香一切妙華。及以華鬘一切幢幡。一切寶蓋一切樂音。鼓蠃角貝鐘鈴磬鐸。凡是眾具莫不畢備。如是供養受持是法。彼精進王以斯善根。於八萬四千劫不生惡道。及師子意亦同果報。王大夫人名曰善意。其最大臣多曰無嗔。亦於八萬四千劫中受勝果報。彼王如是於諸劫中。次第供養六萬諸佛。所生常受轉輪王身。正法治化利益眾生。

復次不空見。彼寶聚佛滅度之後。時節未幾有一菩薩摩訶薩。名普密王現生世間。爲世間故捨家出家示修苦行。詣菩提樹坐於道場。以一念慧斷除無明煩惱習气。卽證阿耨多羅三藐三菩提。不空見。時彼師子大梵天王。以天眼觀見普密王如來應供等正覺出興於世。卽復還下住虛空中。持天眾香及以妙華散於佛上。然後至地右繞三周。恭敬合掌頭面禮拜。勸請世尊轉大法輪。時彼師子梵王住於佛前。以偈請曰。

世尊今應闡妙法

我等眾生堪聽聞

智慧摧敵今適興

一切世間莫能毀

如來無上調禦者

具足至眞十種號

利世大師今已起

自然正覺妙菩提

功徳圓滿人中上

聖智久修非始然

世尊但爲演妙音

今此大眾樂聞受

弘誓本爲度世間

無歸依者作覆護

如昔所願今旣滿

已到寂靜無爲處

今當速開甘露門

能壞三縛出眾惱

梵王陳請義已周

如來於是默然許

於須臾頃普密佛

遂令彼梵極歡喜

及無量億天人眾

以聞善逝轉法輪

時彼梵天蒙說已

廣持眾具奉報恩

於是復發弘誓願

爲求無上菩提處

今於普密世尊前

陳我所作諸功徳

以此善根所生處

常奉十方諸世尊

我昔道場供養佛

請聽慈說利眾生

因是微善凡所居

願於佛前常歌贊

爾時世尊復告不空見菩薩摩訶薩言。不空見。時彼精進王子師子梵天。以燒身善根得生梵宮。次第供養五千諸佛。聽聞正法增長善根。常發廣大不思議願。不空見。汝今當知。爾時無邊精進王者豈異人乎。卽我身是。時彼不空見菩薩復白佛言。世尊。彼王二子師子及師子意者。今何所在。爲於現世供養諸佛。爲已滅度在他世耶。佛言不空見。汝知。爾時王子師子意者。今此彌勒菩薩摩訶薩是。爾時王子師子者。卽汝不空見菩薩是也。以汝於彼寶聚如來佛法之中。發大誓願一捨身故。能令三萬天人大眾。發阿耨多羅三藐三菩提心。彼輩終必證大菩提無有疑也。爾時世尊爲重宣此義。以偈頌曰。

我觀過去久遠劫

佛號寶聚無上尊

無師自覺現世間

能益天人羣生類

具足百福金色相

慈心顯發實義門

開示眾生菩提路

吼唱能盡眾苦源

寶聚挺特人中勝

七十二億眾聖賢

三明六通具八解

隨佛入城而分衛

我於今日爲勝王

無邊精進大威力

恆將二子從左右

因巡遊觀處髙樓

遙見調伏大仙神

比丘僧眾悉圍繞

我時及子趨疾下

馳詣無等尊勝前

旣至大師善逝所

施設諸種妙供具

頂禮尊足口發言

啟請如來及僧眾

衣食眾具盡形奉

滿足八萬四千年

並是二子淨信心

爲求無上菩提故

人中極尊旣涅槃

興起八萬四千塔

眾寶間廁奇光耀

但爲人寶遺余身

一一城中寶塔所

各然無量百千燈

香華音樂鼓鐘鈴

彼王爲佛興斯供

因種如是勝善根

次第遭遇六萬佛

悉皆供養親承事

爲求無上大菩提

汝不空見勿復疑

曩時統領大地主

彼深智王我身是

其號無邊精進力

常以華香修供養

教化一切諸眾生

具然無量百千燈

爲世除闇作光明

施與財寶未曾休

聽聞正法亦無厭

精進苦行不暫捨

爲證無上大涅槃

汝於寶聚如來所

以衣纏身火洞然

猶如燈炷塗膏油

須臾火至卽﹝火

韱﹞燼

汝時身火熾焰盛

毛色無動神不驚

於彼人寶滅度日

爾躬如是爲世間

猛火如斯煎迫時

汝猶方便而勸請

願見世尊從火起

大悲護世現本形

我今所願成就者

方得如意捨身命

但能暫見如往昔

所獲功徳不思議

我凡所有諸誓言

冀其一切皆和會

若我當來必成佛

願於猛焰見世尊

佛智淸淨無障礙

於彼三世坦然平

照明師子淳淨心

佛以精誠從火現

不空見此願力持

護世須臾應念起

因玆更發莊嚴誓

不思議願實難量

世尊從彼火起時

一切皆得厭離心

又以淨意發贊音

佛威希有難可測

無邊相好火盛然

法王應念忽便起

以佛世尊現神變

千數眾得解脫心

汝不空見知師子

大慈應感忽還坐

由見世尊此神變

千數眾發菩提心

大悲爲世利益已

還復偃臥猛火中

師子於是放捨身

一念往生大梵處

卽從梵宮還佛所

具足供養人中尊

奉持微妙天華香

投散彼佛碎身地

彼寶聚尊涅槃後

其間時節無幾何

復有普密天人師

爲利世間故興世

坐於道樹等至眞

是天中天號大覺

大梵天王設供養

恭敬頂禮兩足尊

請轉法輪利世間

佛知心淨默然許

梵王聞法大歡慶

身得安樂心怡然

更發殊常大誓願

植不思議眾善根

一劫值遇五千佛

皆得親承興供養

智者不應更他疑

彼時師子汝卽是

不空見時爲吾息

汝後事佛經五千

我皆明見汝燒身

求斯無上菩提道

汝復無量千佛所

於彼滅度舍利時

亦燒無量所愛軀

皆爲他樂自受苦

我知汝今及異世

無量千生長時修

或佛現在或涅槃

汝常建斯誠實語

經昔無量百千生

惟我神力能知汝

不空汝久發斯願

果報今者皆明現

汝於諸佛大師前

不思議行悉圓滿

常業歌贊兩足尊

苦行燻修諸大誓

今獲偈嘆大法王

斯由往積勝因緣

又於普密王佛前

攝取最上無邊願

汝今果獲如斯報

蒙佛如來現威神

時不空見於眾所

恭敬合掌頂禮佛

請問天尊調禦師

慈悲利益眾生事

大仙我曾何誓願

而能捨棄無量生

惟願世尊開少分

我蒙聖說乃能了

不空汝於往昔事

吾今爲汝粗說之

汝於云音如來所

已發如是廣大願

諸佛若證菩提時

當今我身常奉覲

又於帝幢普眼佛

彼時亦發大誓願

世間若有最導師

當令我卽同斯道

汝於日燈如來所

亦發勝妙諸行願

汝不空見惟我知

造作眾寶經行處

或營壯麗佛精舍

若構殊異僧伽藍

彼皆微妙七寶成

一切資具奉諸佛

於不思議眾所尊

人中師子善生佛

持七寶蓋及眾具

供奉超世天中天

於彼普眼如來所

爾時又起妙願行

廣施燈明眾供調

奉獻世間天人師

汝於如是無量佛

過千萬億那由他

自受勤苦安眾生

發彼莊嚴弘廣誓

汝於普密王佛前

所發誠願我今說

如其修行成佛者

我所散華徧大地

汝於云雷音佛所

爲世間故發斯願

若有眾生聞我名

願彼咸卽成佛道

復於帝釋幢佛前

廣興供養因誓願

凡我所處若見聞

彼彼皆得成佛道

汝於日燈如來所

奉施七寶經行處

無邊威所大明佛

汝當爾時發願言

常施勝處妙莊嚴

願我佛剎亦如是

汝於月上如來所

願得第一最天宮

佛尊處中而遊化

眾生遊者悉成佛

汝於澡浴善逝前

實作如是至誠願

若於夏日盛暑時

眾生身心離熱惱

汝於鴦只羅佛所

亦發如是增上願

恆於長夜黑闇時

願施燈明除迷惑

若我捨施身命處

其有食肉諸眾生

必皆成佛無有疑

非彼現在身證者

或於覺悟及夢裏

若有眾生聞我名

一切成佛無有疑

非彼現在身證者

汝於勇猛精進時

其有愛憎爾所作

斯等皆當成法王

非彼現在得證者

汝先無量世生處

於彼恆願求菩提

我今說汝實功徳

當來必獲無上尊

若有禽獸及餘眾

彼必成佛無復疑

諸是食汝身肉等

一切自然證法身

我知汝有千數行

皆爲利益諸眾生

若有聞者或生疑

以時未至我不說

凡我所說汝諸事

其或眾生願樂聞

彼彼得佛必無疑

非余現在身證者

若人欲見救世尊

轉此淸淨勝法輪

聞已能破諸苦惱

爲證菩提故樂聞

若人欲見三世佛

恭敬供養上福田

具足積聚諸功徳

必先受持此三昧

爲利世間天人故

世尊宣說是事已

遂下法座而徐行

卽還歸寂於本室佛說大方等大集經菩薩念佛三昧經卷第三神變品第三

爾時尊者舍利弗。尊者大目幹連。尊者大迦葉。尊者阿難。及諸天人梵魔沙門婆羅門等。咸作是念。何因何緣。今我世尊如來應供等正覺。在於天人大眾中。爲諸梵魔沙門婆羅門諸龍夜叉乾闥婆阿修羅。及以人非人等。宣說如斯念佛三昧法門名已。而未解釋。卽從坐起還本住處默然寂坐耶。爾時不空見菩薩摩訶薩如是思惟。今此天人梵魔沙門婆羅門。及彼一切諸龍夜叉乾闥婆等。大眾咸集而我世尊本處入定。我今亦應少現神通。現神通已。爲令種種稱嘆世尊大慈功行。爾時不空見菩薩摩訶薩。如是思惟已卽入三昧。三昧力故令此三千大千世界莊嚴微妙。凡諸所有皆七寶成。所謂金銀琉璃頗梨馬瑙車磲珊瑚眞珠。如是眾寶之所嚴飾。其地平正猶如手掌。一切大地咸有如是寶。諸多羅樹八道間錯羅布其中。彼等諸樹端嚴可愛。金多羅樹白銀葉華。銀多羅樹琉璃葉華。琉璃樹者頗梨葉華。頗梨樹者馬瑙葉華。馬瑙樹者車磲葉華。車磲樹者眞珠葉華。赤眞珠樹黃金葉花。如是處處懸繒彩蓋。垂諸金鈴寶网羅覆建布幢幡皆用雜寶。復以種種微妙莊嚴周匝圍繞世尊住處。一切多是可愛眾花。所謂優缽羅花。波頭摩花。拘物頭花。分陀利花。如是等花。皆悉充滿於此世界。具足莊嚴淸淨微妙其事亦爾。爾時不空見菩薩摩訶薩。三昧力故復現如是莊嚴之事。令此三千大千世界所有大眾。乃至天龍夜叉乾闥婆阿修羅迦樓羅緊那羅摩睺羅伽人非人等一切眾。故化作眾寶大蓮花座。其花具有無量千葉淸淨柔軟。譬若迦耶鄰尼天衣。令諸眾生各相見知彼此。咸得坐於花座。爾時不空見菩薩摩訶薩。復於定中更現如是大神通事。令此三千大千世界一切大地六種震動。所謂動徧動等徧動。湧徧湧等徧湧。起徧起等徧起。震徧震等徧震。吼徧吼等徧吼。覺徧覺等徧覺。是六各三合十八相。如是乃至中湧邊沒邊湧中沒。猶如摩伽陀國赤圓銅缽。置於石上傾轉不定自然出聲。如此三千大千世界。不扣不擊自然出聲。其事若此當震吼時。彼諸眾生聞聲覺悟者。一切皆受上妙觸樂。猶如東方不動世界。亦如西方安樂國土。其中眾生等受快樂。聞聲獲安亦復如是。爾時不空見菩薩摩訶薩。住三昧故。心轉淸淨無有垢濁。隨順調柔遠離粗獷寂無變動。心深潤澤普令安樂。然後復作如是神通。令此三千大千世界。徧虛空中雨熾然火。不令滅壞眾生身心而彼眾生蒙火觸身。皆得受斯微妙勝樂。猶如比丘入火三昧恬然安樂。觸火眾生怡悅亦爾爾時不空見菩薩摩訶薩。以三昧力復作如是大神通事。令此三千大千世界。雨天栴檀細末之香。其香微妙徧滿三千大千世界。若彼眾生聞此香者。皆得如是第一勝樂。猶如釋迦如來應供等正覺。其於往昔行菩薩時。在彼燃燈佛世尊前。受菩提記已。得不思議希有妙樂。時諸眾生聞天妙香。不思議樂徧滿身心亦復若此。

爾時眾中尊者阿難作如是念。今何因緣忽見如是不可思議希有莊嚴。此大神變誰所致乎。然我世尊還房宴寂。不當若是斯大神通。豈我諸大聲聞眾中所能作耶。爲此會眾多諸大人猶如龍象。或其所作得非彌勒菩薩。文殊師利菩薩。越三界菩薩。乃至不空見等。亦或是余諸大菩薩摩訶薩輩。具足威光現斯事耳。爾時尊者阿難如是念已。卽白尊者大目連言。大徳。我聞世尊常如是說。我弟子中神通第一則目連其人也。今現是瑞將無大徳之所爲乎。時大目連答阿難言。仁者此瑞殊常非我能作。所以者何。憶念我昔於一時間。取此三千大千世界悉內口中。其時眾生乃至無有一念驚懼覺往來想。阿難。又念我昔住梵天宮發一大聲。徧此三千大千世界。阿難。復念我昔在世尊前作師子吼。能以須彌內於口中。能過一劫若減一劫如是爲常。阿難。又念我昔至陽炎世界。於彼發聲徧此世界咸得聞知。阿難。又念我昔身住於此閻浮提界而能遙動忉利天宮難勝大殿。阿難。又念我昔至彼難陀優波難陀諸龍王所。彼龍如是炎熾巨毒我時降伏令住戒善。又亦曾辱惡魔波旬。阿難。我念往昔至於東方。住彼第三千世界。有一大城名曰寶門。於彼凡有六萬億千家人。我卽於彼六萬億千家中。一一皆現我目連身。爲彼眾生演說諸法無常苦空無我。皆令安住如是正法。阿難我𨿽能爲曩之變化。初未曾見如是神變。云何作耶。阿難。今我處此大蓮華座。觀見十方一一佛土無量無邊。同我世尊釋迦號者。皆還本室默然寂坐。而我見彼諸佛國土。亦如觀此娑婆世界。阿難。我於向時亦以天眼。周徧觀察是變因緣。而終弗知所從來處。爾時大目連爲重明此義。以偈頌曰。

我所成就四神足

同類孰能相挍比

惟獨世尊天人師

餘人神通寧我及

我曾吞合此佛剎

大地眾生弗覺知

我又曾至梵天宮

一音充滿此世界

我又曾於世尊前

吞啖須彌若經劫

我又炎界發大聲

令此佛剎徧聞聽

我又震動天帝宮

彼於天女眾中坐

我又往詣難陀所

降伏如斯大毒龍

我又念昔作神變

身住於此現東方

我令六萬億千家

彼彼各謂見我身

阿難我今所觀變

初未睹是大神通

我惟生大希有心

然是神通非我作

我今處大蓮花座

亦見眾生坐花中

復見諸佛大威王

觀察盡於十方界

決定自在天尊作

或能大士之所爲

如是非常大神變

昔來未見今方睹

爾時尊者大目幹連。作如是等師子吼。時彼大眾中十千天人。於諸法中得淸淨眼。

爾時阿難白尊者舍利弗言。大徳。我親從佛聞如是言。我諸聲聞大弟子中智慧第一。則舍利弗其人也。今此神變將非大徳之所作乎。時舍利弗語阿難言。阿難。此瑞殊常非我所及。所以者何。我念自從二十年來。精勤修習毗婆捨那。一心觀察求法實相。終不能知諸法邊際。阿難。又念我昔取一袈裟投置地上。時大目連第一上座。威神若是旣不能取。乃至不能舉令離地。何云手擎。阿難。又念我昔居世尊前作師子吼。亦於一切具足神通諸大聲聞及學無學。天人梵魔沙門婆羅門。乃至一切諸龍夜叉乾闥婆阿修羅等諸大眾前。時彼外道波梨波闍來至我所。與我諍入諸禪定已。復欲共我較隱其身競師子吼。我於彼時。建丈夫志行丈夫事。遂作如此諸不思議。惟除世尊一切知見。及以彌勒菩薩摩訶薩。諸是一生補處者。又除彼成就甚深法忍諸菩薩摩訶薩。又除得海徳三昧諸菩薩摩訶薩。又除得善住三昧諸菩薩摩訶薩。又除得諸佛現前三昧菩薩摩訶薩。除如是等諸大菩薩摩訶薩已。自外所有如來世尊聲聞大弟子。若來問我隱身時事。乃至外道波梨波闍等。而更問我隱沒身時爲住何處者。阿難。我作如是大神變時。一切聲聞設辟支佛。皆不能知我身所在。及其說時空聞我聲。終不能知我身所在。阿難。我常精勤大丈夫行。亦復成就大智人事也。阿難。我心隨我行非我隨心行。阿難。我今自知身處大蓮花座。亦見一切天人大眾皆悉坐彼大蓮花座。阿難。我復見彼一切十方無量無邊不可思議諸世界中。皆有諸佛世尊。悉在菩提樹下坐於道場成等正覺。具足成就無量無邊大威徳力。諸天大眾恭敬圍繞。大梵天王請轉法輪曰。世尊。若當轉法輪者我等隨順。阿難。我聞是聲我見是事。今者如是無量無邊諸佛國土。皆是七寶雜色繒彩懸諸金鈴。羅网覆上種種宮殿微妙莊嚴。如此娑婆世界。阿難。我於向時亦作是念。今此不思議大莊嚴事。將非世尊大神通作乎。或是諸大菩薩摩訶薩輩。厚集善根具足福智。能現若斯大神變耳。亦或世尊聲聞眾中諸大弟子。久種善根具大威徳之所爲也。爾時尊者舍利弗爲重明此義。以偈頌曰。

世尊神力難思議

及求如來功徳者

所有聲聞大弟子

滿此佛剎學無學

於彼智中我第一

何云更有勝我者

惟除諸佛如來輩

及諸菩薩行菩提

自我觀察諸法相

具足滿於二十年

求諸法底不得邊

我之智慧過於彼

今者在佛世尊前

欲以此智師子吼

且置一切諸外道

惟大聲聞求我身

終無有能見我身

及以所作諸神變

惟除如來等正覺

並諸佛子大菩薩

是乃知我身所在

非彼外道及聲聞

禪定解脫不思議

是心任我而回轉

我修丈夫眞空行

仁者我業常如是

我有如是勝神通

一切聲聞不能入

然我今所見十方

若斯神力我貪羨

我今處大蓮華座

徧見諸方無量土

無量剎中咸有佛

各詣佛樹坐道場

彼剎眾寶異莊嚴

端正微妙甚可愛

我時亦作如是念

決定如來現神通

或大弟子之所爲

或諸菩薩不空見

爾時尊者舍利弗。作如是師子吼。時眾中有一萬三千人。遠塵離垢得法眼淨。

爾時阿難如是思惟。此大迦葉。有大威徳具足神通。今是變化或其所作。我今亦當問其作不。於是阿難卽白尊者摩訶迦葉言。大徳。我親從佛聞如是說。我弟子中頭陀第一。則大迦葉其人也。是不思議大神變事。將非大徳之所爲乎。時大迦葉答阿難言。仁者。此變殊常非我能作。所以者何。我念一時輒不自量。在世尊前作師子吼。阿難。我時於此三千大千世界。須彌山王及大鐵圍。乃至諸餘黑山之屬。一以口吹能令破散。乃使無有如微塵許。其有眾生住彼山者。不令損害亦無覺知。如是諸山皆悉滅也。阿難。我又一時於此三千大千世界。一切大海大河小河陂池諸水。乃至無量億那由他百千水聚。以口一吹皆令幹竭。而彼眾生不知不覺亦無苦惱。阿難。我又一時在如來所。及諸天人梵魔沙門婆羅門。一切世間諸大眾前。作師子吼廣現神通。阿難。我今惟有如斯威力。能作如是自在神通。阿難。我念一時在於如來應供等正覺前。爲諸世間天人梵魔沙門婆羅門一切大眾。作師子吼。世尊。我能於此三千大千世界之內。以口一吹卽令大火熾然徧滿猶如劫燒終亦不使損一眾生。亦令眾生竟不覺知。阿難。我眞具足如是神通。阿難。我念一時於此世界。以天眼觀見彼東方過億百千世界。有一佛剎猛火洞然。我旣見已如是思惟。而我今應示現神通。旣思惟已卽入三昧。於三昧中以口一吹過於東方千億世界。熾然猛火卽令熸滅。彼火滅已我便出定。卽見彼界還復如本。阿難。我今但有如是神力。阿難。今此眾中有諸眾生。若天若人若梵若魔若沙門婆羅門多有疑心。謂我妄言彼若不信。世尊後時從三昧起。任自咨問。而今世尊。𨿽入三昧足知是事亦聞我聲。爾時世尊。尙坐本處住三昧中。遙命阿難曰。如是如是。如大迦葉師子吼說。眞實非虛汝當憶持。時諸天人一切大眾聞佛教已。方於迦葉生希有心起難遭想。時彼尊者摩訶迦葉。作如是等師子吼時。有三億人於諸法中遠塵離垢。復有八十五那由他百千諸天。遠塵離垢得法眼淨。

爾時不空見菩薩。彌勒菩薩。文殊師利菩薩。越三界菩薩。如是及余無量無邊諸大菩薩摩訶薩等。皆自久來被服如是大弘誓鎧。聞大迦葉作師子吼。便化華聚若須彌山。乃至再三散迦葉上。復多化作大七寶蓋。住虛空中覆大迦葉頂。並覆一切聲聞大眾。爾時大迦葉見如是等諸七寶蓋。遂告阿難曰。阿難。今此眾中決定知有大乘髙行菩薩摩訶薩。能作如是大神通事。而今復現斯大神變也。阿難。我今坐此大蓮華座。所見諸方無量無邊不可稱數諸佛世尊。又見彼剎皆七寶成。殊麗莊嚴眞可瞻睹。彼諸眾生復有如是勝上果報。我今悉見猶如忉利。一切諸天耽醉花冠常帶瓔珞。諸天身色如月光明。於虛空中有化寶蓋。彼諸眾生一一頂上悉有寶蓋。如我頂上覆七寶蓋無別異也阿難。我又見彼諸佛剎土。有諸菩薩自兜率天降入母胎。阿難。我見如是神通事時。深生歡喜踴躍無量。阿難。我復思念如是奇異如是希有。豈彼隨宜凡劣眾生能作如是大師子吼。能現如是大神通事。爾時尊者大迦葉爲重明此義。以偈頌曰。

阿難十方大水聚

大海巨河諸流等

我以口風一往吹

令彼枯竭無遺渧

曾住正覺世尊所

於此剎中作神變

我能漧涸水聚時

眾生無損亦不覺

此界所有一切山

須彌鐵圍黑山等

能以口風吹令散

仁者我住如是通

眾生所有住須彌

及余諸山不動處

爾時令彼無損覺

智者我有如是通

我以神通燒此剎

口風一吹皆熾然

彼等眾生不覺知

當爾之時無毀壞

我昔於此佛剎中

遙見東方滿剎火

用口气吹能滅彼

我通如是難思議

我今見此大神通

心生殊特大希有

諸佛弟子不思議

一切諸行亦如是

我今處此蓮華上

觀彼眾剎妙莊嚴

菩薩降自兜率天

入於母胎盡生際

爲當定此聲聞輩

心得自在神通人

爲是菩薩不空見

復彼彌勒文殊等

爾時阿難復作是念。此富樓那彌多羅尼子。於一切法已到彼岸。有大威徳具足神通。或時能作如是大事。我今亦應問其作不。尊者阿難如是念已。卽便白彼富樓那言。大徳。我親從佛聞如是語。我大聲聞諸弟子中說法第一。則富樓那彌多羅尼子其人也。是不思議莊嚴神瑞。將非大徳之所爲乎。時富樓那答阿難曰。此瑞異常非我能及。所以者何。我念昔時有諸眾生。應以神通得教化者。我便爲彼取此三千大千世界。以手摩之開示彼等。當爾之時無一眾生有驚怕想亦不覺知。惟彼眾生應在此化與神通者。乃能見我手摩世界。阿難譬如壯士以右手。取一迦梨沙般那。左手回轉不以爲難。如是阿難。我取於此三千世界。以手回轉不以爲難。亦復若此。阿難。我念一時於世尊前。以一指節取此三千大千世界一切水聚。皆令入我手指節間。無一眾生有損減想。阿難。我往一時於初夜中。以淨天眼過於人眼。觀此三千大千世界。作如是念。是中復有何等眾生。於諸法中心生疑惑。我當解釋令得除斷。我卽觀此三千大千世界。所有一切諸四天下無量眾生疑惑諸法。我復生念我今應當不離是坐不出是定。爲諸眾生斷除疑网。阿難。我時念已。便入定心淸淨明了。光澤成就寂然不動。爲彼眾生宣說諸法。決斷疑网無有滯礙。令彼眾生各作斯念。我等今者皆各蒙此尊者富樓那彌多羅尼子。獨住我前爲我宣說。阿難。我當初夜說法之時。卽有一萬四千眾生。皆得安住佛正法中。復有三萬眾生護持禁戒。復令六萬眾生信佛法僧歸依三寶。然始安詳自三昧起。阿難。我惟有是說法余功決疑事也。阿難。我又復念於此世界。以天眼觀見彼北方。過三萬佛剎有一世界。其號伏怨。彼世界中有一眾生。於諸法中多起疑网。時彼眾生有聲聞根易可受化。然彼世尊般涅槃已。我卽生念我今亦應不起此坐不往彼剎。而爲眾生解釋疑网。如是念已卽入三昧。於三昧中爲彼世界無量無邊不可稱數。阿僧祇諸眾生輩。演說正法。令彼皆得諸法光明。阿難。我但具是聲聞神通。今此眾中若有疑者。須世尊出請問自知。如是語時。佛神力故虛空出聲。告阿難曰。阿難。如是如是。如富樓那大師子吼。汝當憶持。爾時諸天世人阿修羅等。一切大眾聞是事已。發希有心生奇特想。作如是言。希有希有。聲聞尙能建斯大事。況彼菩薩諸佛世尊。爾時尊者富樓那彌多羅尼子。爲重明此義。以偈頌曰。

我於說事悉通達

諸漏有生皆滅除

望佛如來無分毫

大尊神變獨超世

我取此界及諸山

以手回轉亦摩抹

彼時不動一眾生

我但有斯神通力

三千世界諸水聚

此剎若見若不聞

我內彼水一指間

於諸眾生無損減

我於初夜天眼觀

何等眾生心疑惑

求其善根及諸法

欲以神力爲決除

我於如是生念時

不離本坐亦無往

已爲宣說正道法

令彼得聞破心疑

我於如是說法時

令萬四千住聖法

三萬諸人護禁戒

六萬正信受三歸

我復念彼初夜時

所出神通甚微妙

觀過北方三萬界

見一佛剎名伏怨

彼佛界中諸眾生

獨有一人深疑惑

我時不起現彼說

令彼各謂己獨聞

阿難我智正若此

如是神通佛自知

眾生若有疑惑者

但當決定請世尊

我今坐斯蓮華上

見一世尊般涅槃

彼佛處火就闍維

自外諸方亦皆爾

我心觀佛生希有

是不可測誰所爲

爲是世尊爲聲聞

而我見佛斯滅度

爾時阿難復如是念。彼尊者羅睺羅。世尊之子。於一切法已度彼岸。有大威徳具大神通。或時能作如斯大事。我今亦當問其作不。尊者阿難作是念已。卽便白彼羅睺羅。大徳。我親從佛聞如是言。我諸聲聞大弟子中持戒第一。則羅云其人也。是不思議莊嚴神變。將非大徳之所爲乎。時羅睺羅答阿難曰。阿難。世尊大悲普覆一切。𨿽稱贊我持戒精進具足神通。然而今者所現神變事。特非常不可測度。我從生來未嘗見睹。亦未思惟又無分別。況復能爲如斯神變。阿難。是大莊嚴實非我作。所以者何。我念往昔惟此三千大千世界廣大若是。所謂百億四天下。百億日月。百億大海。百億須彌山。百億大鐵圍山。如是及余黑山之類。一切皆納一毛孔中。當爾之時我身如本。眾生不異。諸四天下所有大地。須彌諸山乃至大海及以眾流。咸皆安隱無相棖觸。一切無有逼迫損傷。阿難。我但有是自在神力。阿難。我昔一時取此三千大千世界所有大海。及余小海大河小河。乃至陂池微細水聚。如是一切悉入毛孔。當爾之時我身無損眾生無害。諸大海水及與河流。乃至陂池細微水聚。各皆如本無相漂迫。所居皆知身在水中阿難。我昔一時此處入禪旣入定已。卽於東北至一世界。彼佛世尊號難勝威。如來應供等正覺明行足善逝世間解無上士調禦丈夫天人師佛世尊所。現身禮敬。敬已卽復還此世界迦維羅城淨飯王前。求索一掬栴檀末香。得已還持。於彼佛剎供養世尊。香气徧滿。時卽爲彼難勝威佛。化作樓觀像輦。分明髙萬由旬。一切妙寶莊嚴間錯。復以天香爲七寶蓋覆佛頂上。髙一萬億八千由旬廣八千由旬。又於彼界爲一切眾生。各各化作栴檀樓觀像輦。髙百由旬廣五十由旬。四柱方整隨意所樂。令彼眾生備具莊嚴。各皆自有無相障礙。阿難。我但如是究竟聲聞神通彼岸。今此眾中若有於我生疑惑者任咨世尊。世尊𨿽處寂定尙當證知。爾時羅睺羅欲重宣此義。而說偈曰。

我曾取此三千界

百億四天與鐵圍

一切悉入毛孔中

阿難我有如斯力

此閻浮提如是大

彼彼各住不相知

一切皆入毛孔中

阿難是我神通力

此須彌山甚髙廣

鐵圍眾山不隨宜

皆悉置一毛孔中

阿難知我神通力

彼等皆各無迫觸

而見入我一毛中

時我身體不覺疲

彼亦不知處毛道

三千大千諸水聚

眾流陂河及大海

一時吸之置毛孔

我但有是大神通

此界如是眾水聚

大海諸河及細流

彼等皆各不相知

而我能令入毛孔

阿難我此神通事

昔曾數現世尊前

此眾如有疑惑人

當問如來無礙眼

阿難我處大蓮花

見彼十方諸菩薩

捨施頭目及妻子

悉祈無上菩提尊

我見神變生希有

決爲世尊之所爲

或不空見彌勒輩

亦或聲聞大弟子

爾時尊者羅睺羅。作如是等師子吼。時彼大眾中有八十七億百千那由他諸天人等。遠塵離垢得法眼淨。是諸天人得法證已。以天栴檀末香。殷勤再三散於尊者羅睺羅上。如是供養已復發是言。希有希有。淸淨佛子眞行大乘已。於諸法種眾善根。今能如是大師子孔。佛說大方等大集經菩薩念佛三昧經卷第四神變品之餘

爾時阿難復作是念。彼尊者須菩提。善修無諍行。於一切法已到彼岸。有大威徳具足神通。或能爲是不思議變。我今應當問其作不。時彼阿難如是念已。而復白彼須菩提言。大徳。我親從佛聞如是說。我諸聲聞大弟子中解空第一。則須菩提其人也。是不思議大莊嚴事。將非大徳之所作乎。時須菩提答阿難曰。阿難。世尊𨿽說我修無諍空行第一。然是神通非我能作。所以者何。我念一時入於三昧。如此三千大千世界弘廣若斯。置一毛端往來旋轉如陶家輪。當爾之時無一眾生有驚懼心。亦不覺知己之所處。阿難。我念往昔於如來前。欲作如是大師子吼白言。世尊。如此三千大千世界寬廣如是。我能以口微气一吹皆令散滅。復令其中所有眾生不驚不迫無往來想。阿難。我於爾時在世尊前。已曾示現如是神通。阿難。我念一時復於佛前作師子吼白言。世尊。我今能以如此三千大千世界。其間所有一切眾生。皆悉安置一指節端上至有頂。然後還來住於本處。令彼眾生寂然無聲。不相逼迫無往返想。阿難。我念一時宴坐三昧。見彼東方現前則有六萬諸佛。如是南西北方四維上下無量無邊百千世界。各有六萬諸佛世尊。昔所未見今皆見知。阿難。我於彼時住閻浮提。以是定心復發神力。至須彌頂天帝釋邊。撮取一掬栴檀末香。往彼無量諸世界中。供養向時爾許如來應供等正覺。彼彼世界諸眾生等。皆悉明了見我住是閻浮提界。供養承事彼諸世尊。知我是此娑婆世界釋迦牟尼如來應供等正覺。聲聞大弟子上座須菩提。於空無諍三昧門中最第一者。阿難。我到如是神通彼岸。具足成就神通波羅蜜。阿難。今此眾中若天若人若梵若魔若沙門婆羅門等。於我所說尙有疑心。彼若能問我師世尊。今在寂定自當證知。爾時佛神力故。於虛空中出大音聲。命阿難曰。阿難。如是如是。如上座須菩提向師子吼。汝如是持。時彼天人梵魔沙門婆羅門阿修羅等。見聞是已身毛皆豎。發希有心得未曾有。作如是言。甚爲希有。實未曾睹如是大事。乃至世尊諸弟子等。尙有如是勝妙神通大威徳力。何況諸佛所有三昧神通境界。而可思量而可宣說。爾時尊者須菩提。見諸世間天人梵魔沙門婆羅門生希有已。爲重明此義以偈頌曰。

我住禪定解脫門

無諍三昧最第一

我昔曾於世尊所

現神通力無有邊

我轉三千世界地

一切令入毛道中

如彼陶輪無窮已

眾生安然不覺往

我昔住於如來前

分散諸山及大地

時彼眾生無損減

以住如是神通門

我以此界及眾生

皆置掌中入後頂

乃至還下彼不覺

一切咸是斯神通

我曾入定觀東方

見彼六萬諸世尊

南西北方亦如是

六萬如來無有闕

又彼四維及上下

諸佛亦足六十千

平等具相金色身

我以天香而徧散

令彼眾生悉知見

各言我有須菩提

亦領此界牟尼尊

聲聞禪中最第一

我今作此師子吼

時眾若疑當問佛

佛放大聲誡告曰

如是阿難汝受持

我滅眾生及我心

乃至佛想無遺行

無諍空行無倫比

我實住此三摩提彌勒神通品第四

爾時彌勒菩薩作如是念。今者世尊諸大聲聞弟子眾輩。有大威徳具足神通。各皆自陳師子吼事。如我今者亦應於此一切世間天人梵魔沙門婆羅門諸大眾前。少現菩薩神通事耳。時彼彌勒菩薩如是念已卽告尊者阿難曰。我念昔曾於晨朝時。著衣持缽詣世尊所。頂禮佛足白言。世尊。我今欲入此王捨城如法求食。言已卽行。阿難。我於爾日復如斯念。今於誰家初施食者。我要當令是人先住阿耨多羅三藐三菩提。然後方受斯人食也。阿難。我時念已卽入大城次第乞食。至一大姓婆羅門家。於彼門下默然立住。阿難。時彼大姓施婆羅門。知我乞食見我默住。卽告我言。善來阿逸多。聖者阿逸多。今日何故自屈臨此。其有所須願取我食。阿難。我卽告彼婆羅門言。大婆羅門。汝今若能於阿耨多羅三藐三菩提種善根者。然後乃當受汝施食。阿難。時婆羅門卽答我言。仁今若能持此食分徧奉十方恆河沙等一切諸如來應供等正覺者。然後我當發阿耨多羅三藐三菩提心。盡力勤修諸菩薩行。所以者何。我亦先於諸如來所。種彼一切諸善根故阿難。我時復語婆羅門言。大婆羅門。汝今必能建立斯志。我當受食分布供養恆沙如來阿羅訶三藐三佛陀。無有疑也。時婆羅門復語我言。聖者阿逸多。但受我食分張奉獻恆沙如來。我便發誓亦如誓行。阿難。我復語彼婆羅門言。大婆羅門。汝今審能發如斯誓。如誓行者。我取汝食分散供養恆沙如來。阿難。彼婆羅門。乃至三反要我供養。我亦殷勤令其發心也。阿難。我時如是與婆羅門。反覆周旋相約束已。然後告彼婆羅門言大婆羅門。如汝言者。速將食來吾當爲汝分布供養恆沙世尊。阿難。時婆羅門聞我言已。便授我食。我旣受已。則於其前如彈指頃。分布供養恆沙如來。阿難。我於爾時分布彼食。供養恆沙諸世尊已。然後還彼婆羅門家。阿難。時婆羅門見我如是無礙神通。心生驚怪身毛皆豎。然後歡喜踴躍無量。卽持種種上妙飲食。奉施於我勸我飽食。我時受已自恣食之。彼婆羅門然後方持一切珍寶。一切諸香一切眾華。一切華鬘一切上妙諸瓔珞具。與我相隨詣世尊所。恭敬合掌頂禮佛足。卽於佛前發阿耨多羅三藐三菩提心。復作是願其有眾生聞我施此摶食善根。皆卽住於不退轉地。世尊。若我此願必得成就阿耨多羅三藐三菩提者。以此善根令我未來成菩提時。亦有如是無量無邊諸聲聞眾。皆是淸淨大阿羅漢如今無異。若我此誓眞實不虛者。以是因緣令此三千大千世界一切大地六種震動。而彼大婆羅門發是願時。佛神力故。應時此間三千大千世界所有一切大地六種震動。阿難。今此眾中若天若人於我此事生疑心者。世尊出時應當咨問。阿難。我今未成阿耨多羅三藐三菩提。已具如是大威徳力。到於一切神通彼岸。阿難。我念往昔無量無邊阿僧祇劫。有佛世尊號曰然燈如來應供等正覺。出現世間。我時於彼燃燈佛前。獲得如是一切菩薩念佛三昧。得三昧已。諸方所有一切諸佛現說法者。彼諸世尊常現在前。又我得此三昧門已。卽於無量無邊劫中。以此神通教化無量無邊眾生。悉令住於阿耨多羅三藐三菩提中。猶如今者王捨城中大婆羅門。阿難。復念往昔於彼蓮華上如來應供等正覺所。以一神通教化成熟彼三萬億百千眾生。皆令住於阿耨多羅三藐三菩提中。阿難。我又曾於最上不退轉行佛世尊所。得一三昧名曰普明。得三昧已。教化成熟六萬八千欲界諸天。皆令發於阿耨多羅三藐三菩提心。阿難。當如是知菩薩摩訶薩一切皆有不可思議大神通力第一彼岸。爾時彌勒菩薩摩訶薩。爲重明此義。而說頌曰。

我曾晨朝整衣缽

請問釋師教明行

於是頂禮辭如來

世尊我今將求食

大師如是誡我曰

汝去當念利眾生

我涅槃後汝成佛

諸種功徳皆圓滿

阿難我時如是念

未知今往前食所

當於誰家初受食

我應教令住菩提

我行乞食有所遇

遂逢大姓婆羅門

以恭敬心稱善來

希有遠至阿逸多

我今自悔仁來晚

惟願時坐受我食

大士妙法難思議

我當奉上精美膳

我時語彼婆羅門

汝能先發菩提意

利益天人大眾等

然後我方受汝食

彼婆羅門復要我

汝阿逸多今若能

以我此供恆沙尊

如是我發菩提志

我便許彼婆羅門

汝於菩提愼莫退

吾以汝供奉諸佛

終令汝身獲大果

時婆羅門更誠誓

願爲我奉諸如來

諸佛勝尊若受者

我行菩提無疑惑

彼婆羅門信我言

發誠至心受我食

我持彼供恆沙尊

令婆羅門須臾見

彼旣睹我大神通

或驚或喜增珍膳

供養我畢至佛所

便發無上菩提心

時婆羅門發心已

復廣弘誓不思議

若有菩薩得聞者

彼於世界速成佛

我昔在佛然燈前

得此微妙勝三昧

彼名菩薩念諸佛

能與妙樂難稱量

昔於然燈世尊所

受此勝念三昧時

我登得見十方佛

以彼威徳故能睹

若人住此三昧中

能現無邊諸神變

百僧祇劫諸所作

皆爲利益諸眾生

我於蓮華上佛所

得三昧故現神通

滿足七萬諸眾生

皆因我住菩提道

我又最上如來前

於彼精勤修梵行

所得三昧實端生

能施深樂難稱量

我於最上行佛所

受一三昧名普明

月上佛時住勝禪

迦葉佛前獲深定

阿難如是大神通

皆於往昔得成就

以此神通自在力

我所修見諸如來

若人欲見諸世尊

欲轉無上妙法輪

欲拔眾生出苦海

是人應學斯妙定

爾時眾中梵魔沙門婆羅門天人阿修羅一切世間。得聞彌勒菩薩摩訶薩師子吼時。皆大歡喜生奇特心嘆未曾有。嘆佛妙音勝辯品第五之一

爾時不空見菩薩摩訶薩。睹諸大眾天人梵魔沙門婆羅門。諸龍夜叉乾闥婆阿修羅等。得未曾有生奇特心。或時驚怖身毛皆豎。見是事故。一心安詳從三昧起已。卽告尊者阿難言。大徳。善哉妙哉。諸佛世尊甚爲希有甚爲希有。所以者何。諸如來應供等正覺乃至能有大慈大悲。具足無量諸功徳等。阿難。諸如來應供等正覺能證。如是阿耨多羅三藐三菩提時。覺一切法無有生故。見一切法無有作故。知一切法不可得故。然後於彼波羅柰城。古仙住處鹿苑林中。三轉十二行無上妙法輪。而是法輪初未曾見。一切世間若梵若魔若天若人若沙門婆羅門。有能如法爲斯轉者。何等名爲三轉法輪。云何復稱十二行也。所謂此是苦。此是集。此苦滅。此苦滅道。乃至此苦已知。此集已斷。此滅已證。此道已修是爲三轉。如是三轉得名爲十二行也。又此爲八聖道分是中有無量文字。無量名句無量言音。無量義趣無量解釋。然說斯義爲開示故。爲論義故爲分別故。爲顯示深義故。爲易知故爲具足故。時彼不空見菩薩摩訶薩。復告尊者阿難言。阿難。是故我言諸佛世尊甚爲希有。諸如來應供等正覺。有大慈悲具足功徳。諸佛世尊旣證得阿耨多羅三藐三菩提已。然後爲諸聲聞眾等。於彼無教法中以教說故。無言法中以言說故。無相法中以相說故。無證得中教令證得彼法。𨿽無語言可說相貌可得。而諸智者皆已覺悟。諸賢善人亦得證知。諸阿羅漢咸得解脫於彼無始生死中也。

復次阿難。譬如有人持一束艸。言欲堰塞恆河大流。於意云何。彼人如是其事可乎。阿難答曰不也大士。何以故。彼人所作世間本無。何論可不。不空見言。如是阿難。如來應供等正覺。爲諸聲聞於無言法更以言宣。無名相中以名相說。其事若此。復次阿難。譬如有人本無口舌。欲以一音徧諸世界咸得聞知。於意云何。彼人所作其事可乎。阿難答曰。不也大士。何以故。彼人所作世間本無。何論可不。不空見言。如是阿難。如來應供等正覺。爲諸聲聞無言說中更以言宣。無名相法以名相說。其事亦爾。復次阿難。譬如有人手持彩筆書畫虛空。望成文字。於意云何。彼人所作可成就乎。阿難答曰。不也大士。彼人所作世間亦無。何問成不。不空見言。如是阿難。如來應供等正覺。爲諸聲聞無言法中更以言宣。無名相法以名相說。其事若此。復次阿難。譬如有人先無手足。咒術伎能而大唱言。我能擔負須彌山王。於意云何。彼人所作其可遂乎。阿難答曰。不也大士。是人所作世間旣無。何問可不。不空見言。如是阿難。如來應供等正覺。爲諸聲聞無言法中更以言宣。無名相法以名相說。共義亦爾。復次阿難。亦如有人至大海際。或取一板或持小筏。或欲身涉或欲身浮。廣施方便發如是言。我度大海登陟彼岸。於意云何。彼人所作爲可爾乎。阿難答言。不也大士。一切世間本無斯事。何云可不。不空見言。如是阿難。如來應供等正覺。爲諸聲聞無言說中更以言宣。無名相法以名相說。其義若此。爾時不空見菩薩摩訶薩。爲重明此義。以偈頌曰。

諸佛大慈難思議

常以悲光照一切

於無量億那由劫

正覺如是深法門

諸法本性無生處

因緣集會往來空

無上天師𨿽善宣

然彼自性常寂滅

諸佛正法難稱量

世尊慈愛故宣演

能開如是難見法

利益世間諸天人

不可說法難值聞

十力雄猛能廣說

顯示最上淸涼道

安隱世間天人眾

世尊巧說無相法

無師自然能覺知

破壞一切諸外道

凡愚莫知此實際

諸佛智海難測量

宣說法界亦無盡

一切聲聞同已證

開示轉變不思議

如人把艸塞恆河

尊者我謂不爲難

正覺轉彼無生輪

我持此事難於彼

若人手執五色筆

種種眾彩畫虛空

無語言中置語言

我持此事難於彼

若人無手亦無足

求負須彌度大海

無相法中轉相輪

我謂此事難於彼

若人無舌復無口

一言徧滿恆沙界

無證法中能令證

我謂斯事難於彼

爾時尊者不空見菩薩摩訶薩告阿難言。尊者。諸佛如來應供等正覺。甚爲希有。能於無量阿僧祇劫。覺了通達一切諸法究竟彼岸號佛世尊。然諸如來應供等正覺。隨順眾生諸根差別樂欲所應。微妙圓音自然而出。普爲宣說種種句門。所謂若諸眾生樂行布施。如來則爲贊說檀波羅蜜。彼亦隨念世尊爲我宣說施法。有諸眾生樂修禁戒。如來則爲贊說屍波羅蜜。彼復生念世尊爲我宣說戒法。有時眾生樂行忍辱。如來則爲贊說羼提波羅蜜。彼亦生念世尊爲我宣說忍法。有時眾生樂行精進。如來則爲贊說毗梨耶波羅蜜。彼亦生念世尊宣說精進。或時眾生樂習禪定。如來則爲贊說禪波羅蜜。彼亦生念世尊爲我宣說禪法。或時眾生樂求智慧。如來則爲贊說般若波羅蜜。彼亦生念世尊爲我宣說智慧。或時眾生樂求解脫。如來則爲贊說解脫。彼亦生念世尊爲我宣說解脫。或時眾生樂修解脫知見。如來則爲贊說解脫知見。彼亦生念世尊爲我宣說解脫知見。或時眾生樂生天者。如來則爲贊說生天。彼亦生念世尊爲我宣說生天。有諸眾生樂修無常。如來則爲贊說無常。彼亦生念世尊爲我宣說無常。有諸眾生樂修苦者。如來則爲贊說眾苦。彼亦生念世尊爲我宣說苦法。有諸眾生樂修無我。如來則爲贊說無我。彼亦生念世尊爲我宣無我法。有諸眾生樂修空寂。如來則爲贊說空法。彼亦生念世尊爲我宣說空法。有諸眾生樂修不淨。如來則爲贊說不淨。彼亦生念世尊爲我宣說不淨。有諸眾生樂欲生天。如來則爲說生天法。彼亦生念世尊爲我說生天法。尊者。乃至有諸眾生樂種種法。如來則爲說種種法。彼亦生念世尊爲我說種種法。爾時不空見菩薩。欲重明此義。而說偈言。

諸佛世尊具圓音

隨眾生類自然出

彼之意樂所欲聞

如來隨順說發起

或有眾生樂布施

如來則爲贊檀度

或有眾生樂持戒

如來復爲贊尸羅

或有眾生樂忍辱

如來則爲贊羼提

若有眾生樂精進

如來爲贊毗梨耶

或有眾生樂三昧

如來則爲贊禪定

若彼眾生樂智慧

如來則爲贊般若

若彼眾生樂解脫

如來亦爲贊解脫

若彼眾生修無常

卽令聞彼無常法

彼若樂聞苦不淨

亦令聞苦不淨音

彼若樂聞空無我

不思議音贊空寂

彼若樂聞緣覺乘

世師妙音說緣覺

彼或樂聞諸佛乘

兩足尊贊菩提道

乃至彼樂生天宮

音中亦顯生天事

如是妙音難思議

隨諸類感便應現

彼等旣聞淸淨音

其誰不趣菩提道

爾時不空見菩薩摩訶薩復告尊者阿難言。阿難。諸佛世尊殊特希有。如來應供等正覺。能有如是熾然善根。所以者何。諸佛世尊從久遠來。乃能供養無量無邊過恆沙數諸如來等。又復常行施忍精進諸事。所謂捐捨身命頭目髓腦。難作能作種種苦行。調伏身心。然後方證阿耨多羅三藐三菩提。證菩提已。則能具足無量辯才爲他說法云何辯才。謂不思議辯才。無上辯才。無勝辯才。無取著辯才。妙解脫辯才。無障礙辯才。善和合辯才。相應辯才。熾盛辯才。無有問辯才。豫知辯才。作相辯才。無作相辯才。靜默然辯才。不怯弱辯才。除恚辯才。種種文字莊嚴辯才。種種詞句莊嚴辯才。義句莊嚴辯才。甚深句莊嚴辯才。顯現深義辯才。於深示淺易知辯才。無邊譬諭辯才。捷疾辯才。善決疑辯才。成就無際辯才。能問辯才。略問廣答辯才。利益辯才。無毀辯才。善思量辯才。無謇塞辯才。無恥辱辯才。具足成就離謗辯才。具足成就智人所贊辯才。具足無畏心辯才。具足不狹劣辯才。具足不錯文句辯才。具足不忘辯才。具足無失辯才。具足隨心說法辯才。具足知他至心爲說辯才。具足開發無穢濁辯才。具足莊嚴音句能說辯才。具足能說過去辯才。具足能說未來辯才。具足能說現在辯才。具足聖者辯才。具足知無生妙知辯才。具足能令一切眾生歡喜辯才。爾時不空見菩薩摩訶薩。重宣此義。而說偈曰。

供養最勝尊

無數無邊量

能證無上道

世間大導師

廣集諸善根

得彼難思辯

無謇復無礙

無量亦無邊

和合解脫義

尊勝無上人

善說斷疑网

隨問皆能釋

種種深密教

及以諸譬諭

具足莊嚴辯

妙音難可量

淸淨咸相應

決了法安住

不思無能壞

亦無懼畏心

妙音與智俱

不驚不毀損

無錯莊嚴句

安樂無忘失

不惑於諸方

無滓致心淨

過去與當來

現在無掛礙

凡聖平等轉

辯才非他生

近遠同時聞

佛音說時出

海水可知量

毛滴可知數

諸佛大名稱

辯才難得邊

虛空可盡邊

須彌易稱量

無上天人師

辯才深難測佛說大方等大集經菩薩念佛三昧經卷第五嘆佛妙音勝辯品之餘

爾時不空見菩薩摩訶薩復告尊者阿難言。阿難。諸佛世尊是大梵聲。是大師子聲。是大雄朗聲。是大龍王聲。是大妙鼓聲。是大妙歌聲。是妙好聲。是大風聲。是大云聲。是大雷聲等。阿難。諸佛世尊是大善聲。不思議聲。是無量聲。是無邊聲。是不可稱聲。是滿足聲。是無礙聲。是迦陵頻伽聲。阿難。諸佛如來是圓滿聲。諸如來是可證聲。諸如來是可知聲。諸如來是深遠智聲。諸如來是不可壞淸聲。諸如來是無垢聲。諸如來是無譏訶聲。諸如來是無嘶破聲。諸如來是妙好聲。諸如來是最上妙好聲。諸如來是無缺聲。諸如來是不怯弱聲。諸如來是具足一切功徳聲。阿難。諸佛如來應供等正覺出音聲時。若欲一音徧滿一佛世界卽能徧滿。若欲徧滿二佛世界。若三若四若五若十乃至百千世界乃至億那由他。乃至無量無邊阿僧祇不可數知世界。如來世尊。還出如是無量無邊阿僧祇不可數不可知殊異聲音。皆悉充滿彼諸世界。令彼眾生諸有得聞如來聲者。咸作是念。今者世尊獨爲我轉如斯法輪。阿難。諸佛世尊有如是等不思議聲。阿難。諸佛世尊有如是聲如是利益。

尊者阿難。譬如日輪爲閻浮提諸眾生輩。有眼目者作大利益。云何利益。所謂光明照了一切。如是阿難。諸如來應供等正覺。淸淨聲輪凡所至處。能爲一切信根眾生。隨宜宣說作大利益。其義亦爾。復次阿難。譬如秋月十五日夜。彼月光輪淸淨圓滿。閻浮提人見者歡喜。如是阿難。諸如來應供等正覺圓滿聲輪。能爲一切法音光明。聞者歡喜得大利益。其義亦爾。復次阿難。譬如大海水平等一味常住澹然難入難度。其間多有諸異珍寶。而能爲彼一切眾生若人非人作大饒益。如是阿難。諸如來應供等正覺。圓音平等一味湛然難入難測。微妙而能安樂一切眾生。其義亦爾。復次阿難。譬如大地任持一切山林河海王都大城民人聚落。復能生長諸種苗稼根莖華果。饒益安樂一切眾生。如是阿難。諸如來應供等正覺。普載聲輪任持一切令無壞損。復能生長眾生善根功徳華果。饒益世間。其義亦爾。復次阿難。譬如虛空容受一切。能令眾生種種興作。往來遊處爲大利益。如是阿難。諸如來應供等正覺。廣大聲輪徧滿一切。能令眾生多有所作。受用去來無不利益。其義亦爾。復次阿難。譬如三十三天波利質多羅樹。其華敷時能令三十三天皆生歡喜多受適樂。如是阿難。諸如來應供等正覺。開發聲輪。能爲一切啟甘露門。令諸眾生等證常樂。其義亦爾。爾時不空見菩薩摩訶薩。爲重明此義。以偈頌曰。

世尊眞善大梵音

師子妙音牛王吼

最上龍吼滿世界

器度雄朗丈夫聲

云雷風等弘壯聲

彼不思議悉無量

轉行十方無邊界

所至無礙皆悉聞

如來出聲甚圓備

世間未能障其聲

亦如迦陵頻伽音

所聞淸婉甚微妙

聖不望報生物喜

教令證此最勝聲

解脫深句無有比

世間無有能毀壞

不破不缺微妙聲

相續不斷和合出

救護世間無窮已

具足一切功徳音

調伏丈夫如意聲

其聲徧聞於三界

彼諸眾生斯念喜

各言爲我宣妙聲

若欲聲滿一世界

若二三四及與五

若十二十至五十

百千億數復過前

若復過彼恆沙土

皆能充滿一切剎

令彼眾生無異心

咸作是念但爲我

譬如日輪出現時

能爲閻浮作明導

如是世尊天人師

法聲光明照世間

猶如秋月處眾星

其輪圓滿異明淨

彼爲閻浮興大利

眾生睹見皆歡喜

世尊如是滿月聲

不思議淨勝世間

其有聞者心無厭

爲諸眾生作饒益

猶如大海水湛然

深廣無邊難得底

其間常出眾異寶

爲諸世間作利益

如是諸佛大名稱

其聲深遠亦難窮

恆教證彼淸淨音

與不可壞一切樂

若此三千諸大地

能持異類諸眾生

如是諸佛普載聲

生成一切眾饒益

譬如虛空能容受

飛鳥羣生皆獲益

如是足尊廣納音

恆以勝善利眾生

猶如忉利質多羅

華時已樂彼諸天

如是諸佛甘露音

能爲眾生畢竟利

尊者設我滿一劫

或復百劫贊其聲

生生弗能得其邊

佛不思議聲若是

假使十方諸眾生

各各恣口長歌嘆

終亦莫能致少分

佛音如是難思議

假彼行住諸眾生

或於一時皆成佛

彼諸佛說亦無盡

佛聲如是難思議

世尊如是眾妙音

莊嚴具足無倫匹

若人但能生喜心

彼等終無惡道畏

佛音如是難思議

第一微妙無可比

若有菩薩得斯喜

不久則成佛法王

爾時四天王天主帝釋。須夜摩天王。兜率陀天王。化樂天王。他化自在天王。魔王之息導師太子。娑婆世界主大梵天王。乃至淨居天王。及餘一切大威徳諸天。與欲色界中復有無量諸天子等。聞不空見菩薩摩訶薩稱贊世尊音聲功徳已。一切皆於不空見所起尊重心。歡喜踴躍不能自持。咸以天妙栴檀末香。天華及鬘天妙衣服。寶蓋幡幢雜色雕彩。施散懸置於不空見菩薩摩訶薩上。時會眾中有六萬億那由他百千欲色界天。聞說如來音聲功徳。爲當得故發阿耨多羅三藐三菩提心種諸善根。復有五千比丘。被精進鎧於阿耨多羅三藐三菩提種諸善根。復有七百千萬諸比丘尼。發阿耨多羅三藐三菩提心及弘誓願。復有百千優婆塞。皆各從彼寶蓮華座起。直詣不空見菩薩摩訶薩所。復有二億那由他百千女人。各解自身眾寶瓔珞散擲虛空。住於不空見菩薩摩訶薩上。皆於阿耨多羅三藐三菩提種諸善根。贊如來功徳品第六

爾時不空見菩薩摩訶薩復告尊者阿難言。阿難諸佛世尊甚爲希有。諸如來功徳具足故。自天降下具足故。入胎具足故。住胎具足故。出胎具足故。母生具足故善根具足故。眾相具足故。眾好具足故。莊嚴具足故。出家具足故。入定具足故。大入定具足故。深心具足故。至心具足故。眞信具足故。無畏具足故。戒身具足故。定身具足故。慧身具足故。解脫身具足故。解脫知見身具足故。諸通具足故。證智具足故。至一切證知第一彼岸故。至慈大慈第一彼岸故。至悲大悲第一彼岸故。至喜大喜第一彼岸故。至捨大捨第一彼岸故。至最勝無等第一彼岸故。至諸威儀第一彼岸故。至諸神通第一彼岸故。至一切諸法無礙第一彼岸故。至是處非處力第一彼岸故。至諸開道利益第一彼岸故。至奢摩他毗婆捨那第一彼岸故。至一切禪定解脫三摩跋提第一彼岸故。至無貪無嗔無癡無慢無放逸無嫉妒無恚。捨離諸過解脫五道。至四無畏第一彼岸故。令一切眾生種諸善根受業果報。教論發起第一彼岸故。令一切眾生諸戒行聚。不破不缺不濁不雜。成丈夫志無所觸犯。智者所贊無有過愆。一切世間若天若人若梵若魔沙門婆羅門。乃至無能如法訶責非理毀者。阿難。諸佛世尊功徳殊勝。一切世間眾生類中。乃至無有能得測量宣說如來戒等功徳知其少分。何處有人復能過者。阿難。汝等從今當如斯觀此虛空界如是廣大。此四方界如是弘寬。我皆了知限量邊際。諸佛功徳不可測量。如是阿難。諸佛世尊所有戒聚。所有定聚。所有慧聚。及解脫聚。解脫知見聚。乃至一切威儀神通利益無礙。不可宣說不可顯示。不可得知不可得入。所以者何。阿難。諸佛世尊所有功徳皆無有邊。何以故。諸佛世尊有無量戒行。有無量定行有無量慧行。有無量解脫行。有無量解脫知見。乃至有無量諸功徳悉等。是故阿難。當知諸佛世尊具足若此。爾時不空見菩薩摩訶薩。爲重明此義。以偈頌曰。

世尊天降入胎時

住不思議出亦爾

生家最勝母無比

最上第一諸功徳

體備眾相三十二

諸好具足莊嚴身

諸佛所作不思議

皆緣曠劫久修集

人中勝上求出家

成就禪定大三昧

正心淳信斯堅固

一切方便無不知

戒行三昧皆具足

智慧成滿無倫比

解脫知見亦已獲

神通威徳彼岸邊

能滅熾苦救眾生

慈悲要行最爲首

喜捨亦妙行平等

諸佛世尊自證知

身口常與意行合

所行隨智難思量

威儀無比超世間

法王神力到彼岸

無諍三昧見法如

是處非處皆明了

禪定解脫難測度

普能饒益諸眾生

定慧止觀斯成就

光明徧覺滅垢心

無有貪恚眾過愆

解脫無畏皆善學

戒行無破亦無羸

無濁無雜盡淸淨

多眾生觸不嗔惱

不求果報智所稱

內無過失外無毀

假彼天人及梵魔

或復沙門婆羅門

莫能譏訶常淸淨

虛空猶可盡其界

諸方亦可極其邊

無上調禦天人師

淸淨戒行孰能測

大海可以口飲幹

無邊水聚亦復爾

諸佛光明不可識

淸淨戒行誰得邊

須彌可以口吹散

大小鐵圍亦復然

諸佛妙行不可知

淸淨戒行難得底

爾時不空見菩薩摩訶薩作是思惟。今者如來應供等正覺。若降威神俯臨斯會可謂善哉。今我亦當爲諸菩薩摩訶薩故。請問世尊一切菩薩念佛三昧微妙法門。如來先已顯示其名。今者當應爲諸弟子。演說斯法宣明義理。世尊。寧當過安禪寂乎。爾時世尊。知彼不空見菩薩摩訶薩如是念已。佛神力故應時此會三千大千世界。大地六種震動。所謂動湧起震吼覺等。如是具足十八相動乃至湧沒。如是動已。時佛世尊。復以神力放大光明。照此三千大千世界。彼光出時能令一切星宿天宮。月天子宮日天子宮。乃至欲界諸天宮殿。所有光明喪滅不現。復有如是無量無邊不可思議阿僧祇恆河沙數。諸梵天宮所有威光。悉皆暗晦。乃至色界一切天宮。蒙佛光故亦皆不現。諸光沒已。惟佛世尊神光獨盛。爾時世尊大慈燻心。爲欲饒益諸眾生故。從禪定起安詳徐步。詣彼大眾周旋觀察是不空見菩薩摩訶薩等已。於是一切世間諸天。及人若梵若魔沙門婆羅門。諸龍夜叉阿修羅輩遇佛光明。咸各自彼蓮華座起。前詣佛所曲躬合掌。禮敬世尊各還退坐。

爾時不空見菩薩摩訶薩遙見世尊。身相分明端嚴殊特。諸根寂靜如調象王。心意朗然若澄淨水。一切種具足一切智圓滿。自彼而來深生喜已。於是不空見菩薩卽告尊者阿難言。阿難。汝觀世尊從禪定起。如來世尊從靜室來。必當開演第一誠諦終無虛妄。如來世尊。是妙語者是眞語者。是實語者是如語者。是不異語者是善語者。心善思惟常行善事。身業無失。口業無失。意業無失。一切功徳斯皆具足。所謂具足最上第一戒聚故。具足最上第一定聚故。具足最上第一實慧聚故。具足最上第一解脫聚故。具足最上第一解脫知見聚故。具足最上第一威儀故。具足最上第一神通故。具足最上第一利益故。具足最上第一不思議辯才故。具足最上第一成就故。具足最上第一微妙故。具足最上第一天退故。具足最上第一入胎故。具足最上第一住胎故。具足最上第一生家故。具足最上第一圓滿功徳故。具足最上第一不思議諸相故。具足最上第一不思議諸好故。具足最上第一過去業故。具足最上第一善根故。具足最上第一具足發心故。具足信心故。具足破煩惱故。具足大破煩惱故。具足捨家故。具足知五種故。所謂具足第一戒身故。具足第一定身故。具足第一慧身故。具足第一解脫身故。具足第一解脫知見身故。已到第一神通彼岸故。已到第一無餘智證彼岸故。已到第一分別法彼岸故。已到第一分別義彼岸故。已到第一分別辦才彼岸故。已到第一寂靜定彼岸故。已到第一明達彼岸故。已到第一根力覺道彼岸故。已到第一慈及大慈彼岸故。已到第一悲及大悲彼岸故。已到第一喜及大喜彼岸故。已到第一捨及大捨彼岸故。已到第一不思議威儀彼岸故。已到第一慚愧彼岸故。已到第一於一切法自在彼岸故。已到第一過去智知見無礙彼岸故。已到第一未來智知見無礙彼岸故。已到第一現在智知見無礙彼岸故。已到第一身業隨智慧行彼岸故。已到第一口業隨智慧行彼岸故。已到第一意業隨智慧行彼岸故。阿難。如來應等正覺。於一念中能具足知一切眾生心心所行。若善若惡若淨若垢等。

爾時不空見菩薩摩訶薩復告尊者阿難言。尊者阿難。諸佛世尊如大海。淨戒聚不可得底故。尊者阿難。諸佛世尊如須彌山。三昧聚不可動搖故。尊者阿難。諸佛世尊如虛空。智慧聚無有邊故。尊者阿難。諸佛世尊如虛空。攝一切眾生無障礙故。尊者阿難。諸佛世尊如日輪。爲諸世間作法光明故。尊者阿難。諸佛世尊如大火聚。焚燒一切眾生諸煩惱薪故。尊者阿難。諸佛世尊如河如陂如池如泉。洗蕩眾生生老病死垢故。尊者阿難。諸佛世尊如良醫。能愈一切眾生諸疫病苦故。尊者阿難。諸佛世尊如大雲雨。能以法水潤澤眾生枯槁故。尊者阿難。諸佛世尊如師子王。能破一切眾生大我慢故。尊者阿難。諸佛世尊如大船。能度眾生生死河故。尊者阿難。諸佛世尊如那羅延。能伏一切世間大力故。尊者阿難。諸佛世尊如優曇華。一切世間難得見故。尊者阿難。諸佛世尊如波利質多樹華。三十二大人相可愛樂故。尊者阿難。諸佛世尊如父母。能與一切眾生安樂利益故。尊者阿難諸佛世尊作利益作安樂。能今一切眾生得住故。尊者阿難。若人說言如來出世有無量辯才。如是說者。是則名爲善說如來。如來出世有不思議辯才。是名善說。尊者阿難乃至如是略說。如來出世有無邊辯才。如來出世有無礙辯才。如來出世有無取著辯才。如來出世有勝解脫辯才。如來出世有隨順義辯才。相應義辯才。微妙淨辯才。巧問辯才。不問辯才。上辯才。無上辯才。慈辯才。大慈辯才。悲辯才。大悲辯才。喜辯才。大喜辯才。捨辯才。大捨辯才。佛出世利益辯才。尊者阿難。若人說言如來出世具足利益一切眾生。是則名爲善說如來。尊者阿難。若人正言同義辯才利益眾生。是則如來出於世間。又說若言彼利益辯才。爲一切眾生得利益故。當正言音悉令具足。是則如來出於世間。斯人亦名善說如來。尊者阿難。若人說言彼無歸眾生。無依眾生。無救眾生。無護眾生無憐湣眾生。如來出世。爲歸爲依爲救爲護爲憐湣者。是則名爲善說如來。尊者阿難。假使我今若經一劫若減一劫。長時歌贊諸佛世尊辯才功徳終不得一。又復經於無量劫數。具足演說如來應供等正覺辯才功徳。終亦不得其少分邊尊者阿難。譬如有人老病羸瘠。至大眾中發如是言。諸人當知。我𨿽年邁爲病所摧。而猶能以一毛端勺渧取大海。令卽漧枯。是人素無神通咒術。而能如是果決壯言。尊者於意云何。彼人言義可取信不。阿難答曰。不也大士。不空見復言。尊者。彼人之言一切世間諸天及人。頗曾驚嘆此事希有如是困人。能以毛端盡大海水如斯念不。阿難答曰。不也大士。如是尊者。此事本無依何取信。我今贊說諸佛世尊辯才功徳不得少邊。其事若此。尊者阿難。且置斯事。假使佛今還自贊說毛分功徳。過億百千那由他劫亦不能盡。而況餘人。尊者阿難。且置斯事。我今更說假使大地所有一切眾生。若干種類有足無足二足四足乃至多足。有色無色有想無想非有想非無想。如此世界及以十方無量無邊諸世界中所有眾生。設使盡皆一時成佛。彼諸世尊。經無量劫。皆還嘆佛一毛功徳終亦不盡。尊者阿難。當知一切諸佛世尊。乃有如是不可思議具足功徳。爾時不空見菩薩摩訶薩。爲重明此義。以偈頌曰。

尊者當觀法王來

一切世間應供養

功徳威光殊顯赫

一切智滿難可傾

最上妙言佛眞說

實語及如無異言

善說聖法眞實知

身口離過意亦爾

心無異念絕分別

戒行最勝三昧深

智慧解脫悉超倫

解脫知見無可比

威儀具足不思議

無上神通如實智

利益世間無有量

辯才妙行亦無類

降天下生象牛王

入胎成就世中勝

住胎殊異無有等

家生具足母尊髙

成就眾根最第一

勝相圓滿不思議

妙好咸備極莊嚴

一切分明世瞻仰

具足眞心信淸淨

禪定除垢有大威

放捨世欲樂出家

菩提成就得五種

已度神通第一岸

智慧無礙亦無邊

及奢摩他毗捨那

法王通達斯自在

大海之水廣且深

其或可以毛端測

調禦丈夫淸淨戒

𨿽經曠劫不能知

須彌𨿽固猶可動

以手投擲至梵宮

諸佛初住定禪時

已自無能動亂者

虛空容有得其邊

四方亦可知其限

終無能見正覺境

思惟分別此彼處

尊者大地實弘廣

然可以指徧度量

捨離煩惱人中尊

彼心意識不可盡

如日輪光破眾闇

觀諸善惡若見色

如是自在世間師

能破巨黑無明云

猶如秋月出重云

眾生見者皆歡喜

法王智光如滿月

如睹妙色無不樂

冥寂長夜如明燈

爲諸眼目作先導

世間智者能除暗

恆以法光照眾生

能設法炬自在尊

天人大師爲他作

一切諸有皆滅盡

是故稱佛光明王

聖智如河及泉水

能蕩生老病死塵

如大醫王施良藥

調禦能除眾疾苦

猶如龍王降大雨

能滿一切諸大地

諸佛如是行慈悲

充足一切樂法者

大師子王震吼時

降伏世間諸惡獸

世尊如斯決定說

破除外道我慢心

如大舟船常往返

濟度一切諸去來

諸佛如是徧周旋

拔彼常沒四流者

優曇缽華世希有

此閻浮提最難見

天人世尊難中難

一切世間歸依處

如波利樹華現時

三十三天甚愛樂

大人相好出興世

眾生睹見悉歡喜

世尊神變難窮盡

如我今者謂宣說

我以嘆佛諸功徳

畢竟利益諸羣生佛說大方等大集經菩薩念佛三昧經卷第六佛作神通品第七

爾時世尊。自袈裟內出金色手。摩彼不空見菩薩摩訶薩頂復出廣長舌相。卽告不空見菩薩言。善哉善哉。汝不空見。汝今乃能爲諸眾生。如是嘆說如來應供等正覺眞實功徳也。不空見。若有說言世間眾生無救護時。是中必有能救護者。出現世間爲作救護。不空見。當知卽是善說如來也。復次不空見。若復說言世間眾生無歸趣時。是時必有不思議辯才無量辯才。出現於世。能與眾生作大歸依不空見。當知卽是善說如來也。復次不空見。若復說言世間眾生。多貪欲行。多嗔恚行。多愚癡行。是時必有無欲恚癡大師出世爲除三毒。不空見。當知卽是善說如來也。復次不空見若復說言世間眾生。多慳吝時多嫉妒時。是時必有遠離慳嫉好行布施大師出興爲破慳嫉。不空見。當知卽是善說如來也。復次不空見。若復說言世間眾生。無有慚愧羞恥之行。是時必有慚愧羞恥大師出世除無慚恥。不空見。當知卽是善說如來也。復次不空見。若復說言世間眾生。多行憍慢貢髙之事。是時必有和敬調柔大師出世爲除憍慢。不空見。當知卽是善說如來也。復次不空見。若復說言世間眾生。無有慈悲不能喜捨。多行嗔恚穢濁毒心。是時必有斷除嗔毒具足四等導師出世教修慈悲大利益事。不空見。當知卽是善說如來也。復次不空見。若復說言。世若多惡無善眾生。其有能教令生善根。先有善根令其增廣。如是利益大師出興。不空見當知則是善說如來也。復次不空見。若復說言五濁惡世眾生病增。世有大人能行利益。導以出法安樂眾生。不空見。當知是言則謂我也。所以者何。吾今出於五濁惡世。宣揚妙法斷除邪垢。能多利益諸眾生故。爾時世尊。手摩不空見菩薩頂時。卽以神力於一念間。令此大眾咸見東方無量無邊不可說阿僧祇現在一切諸佛國土。彼國土中諸佛世尊未滅度者。及彼眾生一切境界皆悉現前。亦聞彼佛說法音聲。亦見彼剎淸淨莊嚴種種具足。如是乃至南西北方四維上下十方所有諸佛淨土。一切境界明了現前。若觀掌中庵摩勒果。

又復世尊。以手摩彼不空見菩薩摩訶薩頂時。以佛神力及不空見本願因緣。於一念間。卽見十方無量無邊阿僧祇不可數過去諸佛入涅槃者。乃至彼剎淸淨莊嚴了了分明若觀手掌。又蒙佛力亦見當來諸佛世尊。淸淨剎土莊嚴具足。

爾時不空見菩薩摩訶薩。以本願力承佛威神。盡見十方三世諸佛及彼佛剎淸淨莊嚴已。爲重宣此義卽從坐起。正持威儀偏袒右肩右膝著地。合掌向佛。以偈頌曰。

三千世界所有水

若人欲量皆可知

調禦丈夫天人師

戒行深遠孰能測

須彌髙廣最巍巍

羸老病人口吹散

世尊初入於禪定

億百千劫難可了

虛空足量能盡邊

四方亦可步其際

世尊大師等正覺

智慧甚深無源底

虛空平等無掛礙

可爲暴風所飄動

如來本性無煩惱

貪恚癡毒何所居

日輪圓滿處空中

淸淨光明徧世界

如是阿羅仙種姓

於此天眾而曜暉

又如秋月合昴宿

威光超世挺眾星

如是滿月大法王

炎赫獨出天人上

若優曇華甚希有

時乃一遇不世出

諸天中天調禦師

有時而現隨意感

世尊妙手摩我頂

金色百福相莊嚴

不可毀壞悉具足

其爲利益斯若是

世尊眞言及實語

人中法王轉正輪

普徧十方世界中

甚爲利益悉自在

蒙世尊手摩頂時

我見十方最上人

如恆河中說沙數

大威徳仙眾多彼

大牟尼尊手加我

卽見諸佛如彌陀

猶恆河中算沙數

人中最勝眾多彼

如來慈手親摩覺

安樂世界我見知

阿閦應供兩足尊

大悲光明作饒益

我蒙世尊神手觸

盡見世間滅度尊

於一念頃如恆沙

大慈降伏諸根者

世尊以手摩我時

亦睹彌勒昔諸願

如彼當來一切事

了了明白無復疑

過去諸佛我已見

未來現在亦復然

十方三世諸如來

神通徳力難稱說

世尊以手摩我時

普見十方救世者

並睹諸佛淸淨剎

我因更發最上願

諸佛神通難思議

戒定智慧亦如是

諸餘功徳不可說

惟願如今常教示

如來下手摩我時

卽見十方諸塔廟

眾寶金色如恆沙

具足種種微妙供

諸佛皆具大名稱

彼彼相好充十方

百千樂音以供養

我見彼剎悉如是

彼剎復有諸佛塔

金縷間錯寶頗梨

髙大過於一由旬

端正莊嚴皆若此

復見大尊諸塔廟

眾寶雜廁甚精華

亦有住於虛空中

常以天華散其上

我復見彼諸勝塔

湧出髙滿十二旬

彼諸佛所名燈然

光明徧照十方剎

世尊以手摩頂時

我見妙塔不可說

彼佛各有大名稱

其間皆悉如來力

世尊手摩我頂時

於是得見諸佛剎

彼或燒身或受辱

種種行類不可宣

各於自剎修苦行

無有晝夜如救然

勇猛弘誓度眾生

皆爲無上菩提故

我又睹見十方剎

有諸菩薩常辛勤

自剜身肉然多燈

彼爲菩提光明故

我又復見淸淨身

於諸佛前常立住

至彼世尊涅槃已

爲求菩提大徳故

我又復見爲法人

香油灌身然燈炬

苦身精意徧十方

終不系心財食類

我又更見諸丈夫

恆捨頭目及身手

妻子王位與國城

志令羣生獲安樂

如我所見無遺余

不可口言而宣說

我所知見最勝等

蒙佛威靈故徧觀

世尊威神加持故

令我見斯希有事

吉祥第一天中天

我今歸依最無上見無邊佛廣請問品第八

爾時不空見菩薩摩訶薩白佛言。世尊。今此一切天人大眾。旣見世尊久處禪定。默無言說咸生渴仰。惟願世尊俯就斯座。爾時世尊。聞不空見菩薩摩訶薩。爲彼天人大眾請已。端身正念默然許之。

爾時不空見菩薩旣蒙默許。偏袒右臂右膝著地。合掌向佛復白佛言。世尊。我今欲問。若聖聽者乃敢發言。佛告不空見。如來應供等正覺。隨汝所問當爲汝說。斷汝所疑令爾心喜。然是天人梵魔沙門婆羅門等皆當證知。時不空見菩薩摩訶薩承佛教已。卽便白言。世尊。菩薩摩訶薩應當思惟何等三昧。應當親近何等三昧。應當修行何等三昧。如是菩薩思惟親近。及以修行此三昧已。現見何法而得安樂。云何當得如大海多聞受故云何當得如須彌山。菩提心安住不傾故。云何當得如大鐵圍山。一切外道邪論不能動故。云何當得如虛空一切法無礙故。云何當得如虛空。心無染著故。云何當得如日輪破除一切無明闇故。云何當得如月輪。白淨法圓滿故。云何當得如燈輪。作法光明故。云何當得如大炬。一切受陰滅故。云何當得如火聚。焚燒一切諸煩惱故。云何當得如河池泉源。一切眾生隨意受用故。云何當得如大船。一切眾生度彼岸故。云何當得如橋梁。不沒生死煩惱中故。云何當得降伏眾敵。破壞魔軍諸憍慢故。云何當得如波利質多羅樹。爲一切諸方所有眾生。開七菩提華香風普燻故。云何當得如優曇缽華。希有難得故。云何當得如藥王。等療一切眾生病苦故。云何當得如大醫王。起大悲心湣痛眾生故。云何當得如栴檀樹。除眾熱惱作淸涼故。云何當得如大雲雨。等注法雨令滿足故。云何當得如蜜器。能具足說一味法故。云何當得如師子吼。能與一切眾生無怖畏故。云何當得如父母。等與一切眾生安樂利益故。云何當得見眞法。至如法性實際彼岸故。云何當得解釋深趣。至實義彼岸故。云何當得巧說法辯。至能分別彼岸故。云何當得善巧說法。至具足方便彼岸故。云何當得分別了義。善知字句法故。云何當得正意正行。具知足故。云何當得統禦大眾。無所畏故。云何當得說如實義。入實際故。云何當得如大海。一切法同一味故。云何當得如大山。三昧安靜無能動搖故。云何當得如門闑﹝亦云帝釋幢也﹞。菩提心不可動轉故。云何當得堅固力心志具故。云何當得具足威儀。不作虛諂故。云何當得端正身。爲他歡喜說法故。云何當得最妙。最上色相故。云何當得尊貴。大姓家生故。云何當得大法王。福報功徳故。云何當得具足。無量辯才故。云何當得不取著辯才故。云何當得不錯辯才故。云何當得分別種種名字句辯才故。云何當得不思議辯才故。云何當得無邊辯才故。云何當得解脫辯才故。云何當得同義﹝亦云成就也﹞辯才故。云何當得隨他意義辯才故。云何當得漸親近辯才故。云何當得所問能答辯才故。云何當得無問自說辯才故。云何當得不毀壞辯才故。云何當得無退轉辯才故。云何當得甚深句字種種說辯才故。云何當得無量無邊譬況辯才故。云何當得未證大菩提。已能具足梵音聲故。云何當得第一微妙音聲故。云何當得迦陵頻伽音聲故。云何當得師子王音聲故。云何當得大龍王音聲故。云何當得大牛王音聲故。云何當得大鐘鼓音聲故。云何當得勝妙歌贊音聲故。云何當得樂弦音聲故。云何當得哀婉淸美音聲故。云何當得風雲雷震音聲故。云何當得甚深莊嚴辯才音聲故。云何當得諸妙語言文字章句。眞正莊嚴辯才音聲故。云何當得甚深能大巧說音聲故。云何當得種種譬諭辯才音聲故。云何當得一切世間最勝供養音聲故。云何當得共他論義辯才音聲故。云何當得神通彼岸音聲故云何當得不忘失法音聲故。云何當得不缺少善法音聲故。云何當得諸善根行具足他贊音聲故。如是一切悉皆具足。爾時不空見菩薩摩訶薩。發如是等諸疑問已。爲重宣此義。以偈問曰。

具足金色百福相

能覺一法利無邊

最勝功徳我今問

何等三昧先應思

如來妙智無等倫

世間寧有加上者

我今請尊修何定

所獲功徳不思議

天人大師上調禦

思惟是定何功徳

菩薩於此云何修

而能安樂於一切

云何自然多聞海

云何守護決定心

得住諸佛功徳處

云何如大鐵圍山

是中都無恚恨心

而能降伏諸外道

云何無礙如虛空

云何復得心自在

云何如日復如月

云何同炬亦如燈

云何爲眾作光明

云何復須觀三昧

云何解脫諸煩惱

云何能度生死岸

云何發心苦輪中

獨超三界無與等

云何波利質多樹

大人相好妙莊嚴

云何如彼優曇華

勇健雄猛不出世

云何施藥不望報

良醫救苦調禦師

能除眾生諸熱病

安住淨戒得淸涼

云何當得如法寶

無量功徳度彼岸

云何甚深微妙法

猶蜜甜味妙無加

云何得此師子音

能令眾生無怖畏

云何等益如父母

得彼深樂不思議

云何能得妙辯才

行於菩提大名稱

云何說彼最勝道

云何而得無礙智

云何於義能巧便

云何妙知諸法相

云何分別名句身

云何世法及出世

云何正念與正行

云何知足具思惟

云何多聞如大海

云何嘆佛眞實徳

云何說彼諸眾生

生死根本如實際

云何諸法無差別

猶如大海同一碱

云何如山定無動

不退轉心如門闑

云何一心無餘業

但求無上大菩提

云何具足諸威儀

身相端嚴見者喜

云何常生大姓家

亦受法王大福聚

云何得彼無量辯

所有言論世莫思

云何字句義深微

我今請問護世者

云何無上難得勝

親近眞辯無遺忘

云何同義稱根性

若問不問斯相應

云何未證具梵音

其聲淸婉甚微妙

迦陵頻伽聲可愛

大智雄猛聲遠聞

云何師子大龍音

更得深重牛王吼

云何世尊得弦樂

具足種種諸器聲

云何獲彼甜味音

而常演說眾欣樂

云何功徳音無毀

其出如風若震雷

云何多種譬諭音

能宣甚深諸言說

云何所出善語言

云何諸法不忘失

云何有中獲宿命

彼諸神通云何修

云何修行無疲倦

徧知一切諸善法

如是諸法不思議

自然輪轉徧十方

世尊我皆無復疑

是故今問歸依處

爾時不空見菩薩摩訶薩。殷勤鄭重如是問已。卽以神力身升虛空。於虛空中自然化作天寶華蓋。莊嚴微妙七寶所成。謂金銀琉璃頗梨馬瑙車磲眞珠具如是等種種寶飾。彼寶蓋中雨種種華而彼眾華右繞三匝住佛頂上。卽彼華中以偈嘆曰。

歸命丈夫大調禦

無上正覺兩足尊

一切世間天人輩

寧有可以比類者

長夜黑暗諸眾生

愚癡顚倒墮邪道

極尊明智世間限

能令還復平正路

失於淸白法種子

眾生煩惱內燒心

勝尊猶如世父母

能令安止白法處

遺喪善法深利人

後世方將可怖畏

最尊成就大慈行

爲諸眾生眞導師

一切眾生無善利

無有覆護無救者

希有大悲教世師

世尊眞爲作救護

爾時華中說是偈已。彼華方至如來足上。須臾卽飛徧往三千大千世界。徧諸佛前施散供養。彼寶蓋中復出栴檀末團大如車輪至如來身忽然不現。而彼栴檀香气微妙。充滿三千大千世界。所有眾生得聞此香。皆悉受於上妙快樂。猶如菩薩入第四禪。爾時不空見菩薩摩訶薩。示現如是神通事已卽白佛言。世尊。是諸菩薩摩訶薩等。云何當得如斯智慧。所謂大智慧。速疾智慧。機捷智慧。猛利智慧。無相智慧。巧入智慧。甚深智慧。廣普智慧。無畏智慧。圓滿智慧。云何復得不可算數不可稱量諸妙善根。所謂心如金剛。善根穿徹一切法故。心如迦鄰提衣。柔軟善根能作業故。心如大海。善根攝諸戒聚故。心如平石。善根住持一切事業故。心如山王。善根發生一切善法故。心如大地。善根負持眾生事業故。得心不隨他行。善根遠離非法教誨故。得心善修行。善根一切法安住故。得不壞信善根。於諸如來所行之處不疑惑故。住一世界自然徧見十方諸佛。亦聞彼佛宣說妙法。復見菩薩聲聞大眾。又睹佛剎淸淨莊嚴受用等事悉無疑故。乃至攝受決定善根。於一切時自利利他故。世尊。如我今者實爲自利。復欲利益諸眾生故。請問如來也。世尊。我今復爲弘廣眾生淨信心故。請問如來也。世尊。我今復爲彼諸菩薩摩訶薩輩。具足圓滿不思議善根故。請問如來也。世尊。我復爲斯被大精進弘誓鎧甲諸大菩薩摩訶薩故請問如來也。世尊。有諸菩薩摩訶薩輩。於生死中發大精進。爲一切眾生而亦不取眾生之相。然是菩薩摩訶薩𨿽於生死煩惱中。長夜度脫一切眾生。而實不住生死煩惱想。世尊。我爲如是諸眾生故。請問如來也。世尊。有諸菩薩摩訶薩等。行慈悲時於諸眾生都無嗔恨。設諸眾生訶責罵辱楚撻撾打種種苦迫。如是菩薩於眾生所終無報答。乃至不起嫌心不失本願。無異分別及餘思惟一心修行大慈大悲。世尊。我爲如是住於大乘諸菩薩故。請問如來也。世尊。有諸菩薩摩訶薩輩。爲眾生故欲捨己樂及諸樂具。欲受一切熾然大苦。發如斯念。我當云何令一切眾生得最勝樂。令一切眾生得大法明。世尊。彼諸菩薩如是念時凡所有物。若內若外。無不施者。無不益者。無不饒者。世尊。我爲如斯諸菩薩故。請問如來也。世尊有諸菩薩摩訶薩輩。被著如是精進鎧時。發如斯念。我今當應爲一一眾生。於恆河沙劫住大地獄受諸苦惱。猶入出息不以爲苦。亦不退沒菩提之心。世尊。我復爲是諸菩薩故。請問如來也。世尊。有諸菩薩摩訶薩輩。被著如是精進鎧已。發如斯念。我今當爲一切眾生。執諸事業廝役服勤。種種承事不以爲苦。於是或爲奴婢。或爲僕隸。或爲儐從。或爲弟子。我應如是乃至爲作種種眷屬成熟眾生。世尊。我復爲是諸菩薩故請問如來也。世尊有諸菩薩摩訶薩輩。爲一切眾生故。發大勇猛修諸苦行。捨身手足頭目髓腦。或時節節支解其形。析骨消髓不以爲苦。無有休懈。方更熾然於阿耨多羅三藐三菩提事。世尊。我爲如斯諸菩薩故。請世尊耳。爾時不空見菩薩摩訶薩。如是問已。爲重宣此義。以偈頌曰。

我問天師諸勝智

大智彼等云何成

云何速智及捷疾

利智聰明能通達

何因得彼甚深智

盡無邊智爲我宣

弘廣普徧一切智

是爲最勝求菩提

云何當得無怖畏

具足善巧爲我說

云何而得金剛心

一切法中無疑惑

云何得是柔軟心

戒行淸明淨如海

云何如山不動轉

菩提決定願莊嚴

云何行行不隨他

於義明了得安住

云何而得不壞信

諸佛所作無復疑

云何得彼生念智

住於一界現十方

徧睹諸佛及聞法

並大集眾亦明了

其身不離於一剎

而能供養十方尊

妙華眾香及塗香

諸餘眾具難可說

心住此剎無他緣

身現十方無量土

親承奉事彼諸佛

悉由神通力無邊

無請我今爲行慈

住於慚愧修行者

不自利己常益他

爲斯我請大名稱

諸有發心求佛智

善根成熟不思議

如是三昧云何修

我故爲彼問無著

被此忍鎧爲眾生

我要當拔諸重苦

彼等已離眾生想

爲斯故問正覺眞

彼輩常住平等心

觀察眾生無異想

常能成就慈悲者

我爲彼故問如來

是中應行何等法

速得如是不思議

所得功徳無有邊

我爲彼故請調禦

被弘誓鎧勇猛人

爲一眾生恆沙劫

大地獄中受焰苦

善哉安樂諸眾生

彼等無睡亦無疲

內外諸物無不施

如是攝受眾生者

我今爲彼同普觀

呵責毀辱及捶罵

身受煎迫眾事苦

爲他奴婢及僕隸

皆由斯輩請世尊

無量百千數億頭

有來求索皆能捨

當捨頭時極歡喜

爲求無上妙菩提

爲諸眾生而更捨

手足及以身余肢

救解失道眾生類

除撥生死還正路

又施妻妾及男女

七寶珠玉及金銀

亦捨上妙眾器具

我爲彼故問如來

捨身命財無厭倦

長夜聽說不疲勞

心常寂滅行頭陀

我以彼故問正覺

眞實妙語恆系心

粗鄙惡言聞卽離

而於他所無嫌恨

我緣彼故咨自在

常以慈心觀眾生

其猶父母愛一子

而於怨親行平等

故我爲彼請人王

現有如斯諸功徳

然我今日以宣陳

其或未具諸眾等

我亦爲是咨問佛

世尊我今有善根

初發問時便克獲

藉此菩薩諸功徳

速證寂靜三昧王佛說大方等大集經菩薩念佛三昧經卷第七贊三昧相品第九

爾時世尊。贊不空見菩薩摩訶薩言。善哉善哉。不空見。汝於往昔乃能供養無量無數諸佛世尊。於諸佛所種諸善根。具足修行諸波羅蜜。一切法中所作已辦。而常爲彼諸眾生輩。作不請友爲行大慈。成就正信諸眾生故。請問世尊如斯大義。爲被大鎧諸眾生故。請問世尊如是大義。爲不動不退大菩提心諸眾生故。請問世尊如斯大義。爲不壞信意諸眾生故。請問世尊如斯大義。爲發弘廣大願莊嚴諸眾生故。請問世尊如斯大義。爲不思議善根諸眾生故。請問世尊如斯大義。爲著不思議鎧甲諸眾生故。請問世尊如斯大義。爲超越三界諸眾生故。請問世尊如斯大義。爲專精實義諸眾生故。請問世尊如斯大義。爲隨順大智諸眾生故。請問世尊如斯大義。爲樂甚深法行諸眾生故。請問世尊如斯大義。爲重布施諸眾生故。請問世尊如斯大義。爲重開示諸眾生故。請問世尊如斯大義。爲一切能捨內外身財諸眾生故。請問世尊如斯大義。爲成就最上無上戒聚諸眾生故。請問世尊如斯大義。爲深忍相應諸眾生故。請問世尊如斯大義。爲勇猛精進諸眾生故。請問世尊如斯大義。爲得深禪定諸眾生故。請問世尊如斯大義。爲深重智慧諸眾生故。請問世尊如斯大義。爲以資財方便巧攝一切諸眾生故。請問世尊如斯大義。又爲心若金剛諸眾生故。爲心如門闑不動不轉諸眾生故。爲心如淨水無有塵垢諸眾生故。爲心如迦耶鄰提衣諸眾生故。爲樂入深義諸眾生故。爲尊重正法諸眾生故。爲捨擔能擔諸眾生故。爲不惜身命諸眾生故。爲不樂一切世間有爲諸眾生故。請問如來如是大義。不空見。汝於今者能爲如斯諸大菩薩摩訶薩輩。請問如來如是義耳。爾時世尊。復告不空見菩薩摩訶薩言。不空見。汝應諦聽善思念之。吾當爲汝廣分別解說。時彼不空見菩薩摩訶薩卽白佛言。善哉世尊如蒙聖說一心諦受。佛言不空見。有菩薩三昧。名念一切佛菩薩。當應親近修習觀察思惟。如是三昧旣能修習。觀察思惟此三昧已。則得增廣成就現前安樂法行故。則得增廣無貪善根故。則得增廣無嗔善根故。則得增廣無癡善根故。則得具足慚愧故。則得成就神通故。則得圓滿一切佛法故。則得淸淨一切佛土故。則得天降下生具足故。則得入胎具足故。則得住胎淸淨具足故。則得母生微妙淸淨具足故。則得家生淸淨具足故。則得諸根微妙淸淨具足故。則得大人相淸淨具足故。則得諸妙好淸淨具足故。則得出家具足故。則得最上寂靜具足故。則得大寂靜具足故。則得諸通具足故。則得爲一切眾生作歸依具足故。則得多聞具足故。則得世間出世間法具足故。則得一切諸法住處具足故。則得巧妙方便知出世法具足故。則得善通達一切諸法具足故。則得巧知前際後際法相具足故。則得善巧莊嚴文字句義具足故。則得智慧具足故。則得微妙神通具足故。則得巧轉變心具足故。則得善教示他具足故。則得爲他眾生及富伽羅。勝負白黑上下滿缺增損勝力具足故。則得是處非處具足故。則得未成阿耨多羅三藐三菩提趣向具足故。則得正行具足故。則得意具足故。則得自在具足故。則得神通具足故。則得尊勝大家具足故。則得大姓具足故。則得端正具足故。則得大威具足故。則得大光明具足故。則得作諸功徳具足故。則得大功徳具足故。則得大人牛王具足故。則得令他歡喜音具足故。則得令他深歡喜音具足故。則得微妙音具足故。則得梵音具足故。則得相應辯才具足故。則得無諍辯才具足故。則得無著辯才具足故。則得稱實辯才具足故。則得種種辯才具足故。則得一切言音辯才具足故。則得所生不離諸佛世尊而常恭敬供養具足故。則得離邊地生具足故。則得常生中國具足故。則得徧遊諸世界禮拜承事諸佛世尊咨請論義具足故。則得成就無量無邊功徳具足故。則得一切菩薩功徳莊嚴具足故。乃至則得菩提樹下道場莊嚴具足故。爾時世尊。爲重宣此義。以偈頌曰。

不空見斯勝三昧

如我今住智徳中

其有菩薩能修行

彼見十方一切佛

當卽速獲諸神通

因是復睹淸淨剎

遂能下生妙具足

入胎具足亦復然

住胎之時無有比

母最淸淨勝家生

一切相好咸具足

亦當修彼諸行法

捨家出家離眾欲

捐棄人欲及與天

彼爲世間求菩提

所生常有諸甘露

亦得諸通及神足

轉智圓滿彼世間

多聞總持大徳人

行行斯由多聞海

統諸大眾義明了

巧知眾生方便學

諸法行處皆悉知

世間之法及出世

智人所知智具足

遠離諸業及癡惱

有爲之法盡皆捨

而常親近於無爲

常以天眼觀眾生

復用天耳聽聞法

宿命明白知過往

他心善達前人意

神通變化自在遊

心能巧轉隨所因

得大名聞行佛國

能廣利益諸世間

明達是處及非處

一切諸法靡不知

深照淨法及垢染

以常修習勝三昧

能得正行具足人

彼之智慧實無比

具正思惟大威徳

亦得安住正修行

復生大家及尊姓

眾事端嚴見者喜

彼𨿽處於有爲中

所作功徳無能壞

所生常受大功徳

往來多作人中王

或爲忉利釋天尊

時作光天及梵主

凡所出聲悉無比

梵天妙響師子音

諸龍美音徧行中

大功徳聲牛王吼

備於弦樂及歌聲

迦陵頻伽音精妙

能會義理令眾歡

以獲三昧故得然

善出精雅及好聲

多用愛言悅一切

深婉妙音並善語

彼聲常有未曾絕

行步舉動若龍王

普放電光照一切

降雨滂洽於大地

是謂龍徳難稱量

如是人龍所遊處

住斯妙定勝神通

無量無數諸化身

徧諸佛前等供養

偈頌譬諭諸種作

言詞雅正理趣安

彼常法樂與眾生

得是勝定故無礙

所生不離於諸佛

亦見菩薩及聖僧

恆居利益無難處

成就三昧照十方

欲徧諸佛有咨論

或生無量難思剎

現前供養一切佛

成就三昧故若斯

如是功徳不可說

超過數表絕稱量

道樹等覺恆俱生

諸佛咨嗟惟此定正觀品第十

爾時不空見菩薩摩訶薩白佛言。世尊。若諸菩薩摩訶薩欲得成就諸佛所說菩薩念佛三昧者。彼菩薩摩訶薩應當親近修習何法。能得成就思惟三昧耶。爾時世尊。告不空見菩薩摩訶薩言。不空見。若諸菩薩摩訶薩欲得成就諸佛所說念佛三昧。欲得常睹一切諸佛。承事供養彼諸世尊。欲得疾成阿耨多羅三藐三菩提者。當住正念遠離邪心。斷除我見思惟無我。當觀是身如水聚沫。當觀是色如芭蕉虛。當觀是受如水上泡。當觀是想如熱時焰。當觀是行如空中云。當觀是識如鏡中像。菩薩若欲入是三昧。當應深生怖畏之想。當念遠離譏嫌。免他訶責。當念除去無慚無愧成就慚愧。當應成就奢摩他毗婆捨那。當應遠離斷常二邊。常念一心精勤勇猛除去懈怠。發廣大心常念觀察三解脫門。常念先生三種正智。常念斷滅三不善根。常念成就諸三昧聚。常念成就一切眾生。常念等爲眾生說法。當觀四念處。所謂身念處受念處心念處法念處。當念四食過患。所謂摶觸思識等。於是食中生不淨想。當念四無量。所謂修於大慈。行於大悲。安住大喜。具足大捨。當念成就諸禪而不味著。然復思惟一切諸法。常念不惜其身不保其命。捨身及心攝受多聞。念如是法。應如是護不得誹謗。多聞法財如所聞法如義受持。於諸佛所起尊重心。又於法僧生肅恭意。親善知識遠離惡友。除滅世間無義語言。不著世樂不捨空閒。住於一切生平等心。於諸眾生無有退沒。無損害心亦無妒嫉。於一切法起稱量心。不作罪惡心無垢染。一切諸法無處可得。常求甚深廣大經典。於中恆起增上信心。莫生嫌疑無爲異意。如是經典最勝廣大。常念誦持常思演說。何以故。是爲諸佛世尊道法。獨能生成佛菩提故。於當來世得彼無量諸佛功徳。應當爲他如法宣說。降伏憍慢莫亂正聞。恭敬尊重供養是法。捨諸欲求息諸諍競。除諸睡眠滅諸疑网。殄絕迷惑明識我見。不事戲論遠離尼乾邪命自活遮羅迦波梨婆闍語言論等。常應善住檀波羅蜜中。圓滿屍波羅蜜。常念羼提波羅蜜。不捨毗梨耶波羅蜜。遊戲禪波羅蜜。具足般若波羅蜜。棄捨身命無愛惜心。如四大性不可攺變。如於地界起平等心。水火風界亦復如是。成就身業心意精勤。無不活畏不貪衣食湯藥牀鋪房舍殿堂一切眾具。樂行頭陀常住知足。不求利養不事名聞。凡是愛著悉滅無餘。觀四念處斷四顚倒。不念惡刺永度四流。修四如意住四威儀。當具五根亦增五力。應滅五蓋不用五情。遠離五濁成五解脫。得入內自思惟。廣大聖智正觀五陰。不行六塵降伏六根。亡滅六識斷絕六受。除六渴愛行六念處及六智分法。於六通中常求利益。修七覺分通達七界﹝七界謂害界恚界出界欲界色界無色界及滅界故﹞。滅除七使及七識住。離八怠惰除八妄語。明了世間八法所因。應得八種大人覺法。證八解脫修八正道。親近思惟廣大分別。專精遠離九眾生居。滅九種慢捐棄九惱。常思九種歡喜等法。親近修習九次第定。終不念行十種惡業。而勤造作十善業道。常求如來十種力智。不空見。我今爲汝略說如是菩薩摩訶薩念佛三昧法門。諸所當得大利益事。若有菩薩摩訶薩應當修學念佛三昧。如是修者名報佛恩。思惟是者卽不退轉於阿耨多羅三藐三菩提。亦當滿足彼諸佛法。乃至能爲一切眾生作大依止。亦令成就無上種智故。不空見。斯諸菩薩摩訶薩有大智故。乃能思惟非彼聲聞辟支佛人得觀察也。不空見。若人於此念佛三昧。或時親近思惟修習。若受持若讀誦。若書寫若教書寫。若教讀誦受持若少開發。若爲解說若能廣宣。彼𨿽少時勤苦疲勞然其所作終不虛棄。必獲果報得大義利。不空見。彼菩薩摩訶薩以爲他受持法故。速得不退阿耨多羅三藐三菩提。於當來世決定作佛。不空見。當知如是念佛三昧。則爲總攝一切諸法。是故非彼聲聞緣覺二乘境界。若人暫聞說此法者。是人當來決定成佛無有疑也。爾時世尊。爲重宣此義。以偈頌曰。

若人欲修此三昧

能念一切諸如來

彼旣思惟是法門

諸非法處當遠離

亦當遠離無慚愧

破除斷見及與常

復應安住三空門

當念勤修解脫智

旣拔三種不善根

卽亦思惟三善本

若知觀察三受處

得斯妙定良非難

若人欲求勝三昧

先應持戒後修智

自然遠離諸邪見

亦無戲論及語言

次第觀受斯皆苦

然後觀察生滅心

若人思惟三昧時

當應深念出世事

諸法有疑咸悉除

得此三昧甚爲易

亦應善通四念處

先當觀身不暫住

恆求解脫及禪定

不愛壽命豈惜身

弗以多聞陵侮人

寧當誹謗於正法

聞正法已能思惟

晝夜受持身所誦

尊重諸佛深敬法

承事僧眾不敢輕

善知識所常念恩

遠離一切諸惡友

不與惡人同坐起

除彼爲眾說法處

爲求最上菩提故

終勿捨離阿蘭若

一切眾生皆平等

於諸法中莫分別

欲求彼法眞實際

諸法相中無著心

彼輕慢意悉能除

不久必得此三昧

明識我見及疑心

亦當覺察諸調戲

不得起於惡欲意

應滅諍競與睡眠

若不學彼外道法

諸是戲論自然除

但能隨順佛法言

求此三昧須臾獲

常行布施及戒忍

勇猛精進無倦時

恆處禪思及智慧

自然得斯三昧行

能施頭目無愛畏

捨余諸物終不疑

彼趣菩提無艱難

亦速獲斯凝靜定

若能持心如大地

又同水火及與風

更等虛空無邊崖

彼人速得此禪定

若有精誠身口意

彼不貪食及衣財

其於眾具旣無求

能如是修證三昧

應常專念四正勤

亦當成彼諸神足

速須遠離顚倒想

煩惱棘刺先斷除

當念杜絕四流河

亦思幹消諸渴愛

具足五根及五力

分裂破壞五蓋衣

五種欲事不俱懷

內心幻僞亦宜捨

復當願求五解脫

思惟五身三摩提

應速觀知五陰處

正心和敬於六緣

彼不恭愼應遠離

亦當減損六觸身

於六受處心正觀

常念斷除六種愛

復以六通成就世

亦修六念及智明

勤求七覺七聖財

必須捨彼疑惑處

欲得三昧恆若斯

漸當散滅諸煩惱

彼常遠離七識住

斯八顚倒亦拔除

若能住於八正道

自當速證此深定

恆住八大丈夫行

復以八解自娛心

不染八法離世間

獲最勝智當不遠

於他人所無嗔心

先應除此九種慢

思九歡喜根本法

得彼次第九種禪

絕此十惡不善因

應修智人十種善

若能修行十種力

得是三昧終無難

當念攝持諸善法

放捨不善眾惡緣

前後勤求彼正念

證此三昧豈能久

若住如是三昧已

當轉智力不思議

徧見諸佛金色身

所生常得聞正法

若欲見彼諸世尊

或已滅度及現在

當來一切湣世者

應思惟此勝三昧思惟三昧品第十一之一

爾時不空見菩薩摩訶薩白佛言。世尊。若諸菩薩摩訶薩念欲成就諸佛所說念佛三昧者。云何思惟而得安住。佛告不空見菩薩言。不空見。若諸菩薩摩訶薩必欲成就是三昧者。先當正念過去所有諸如來應供等正覺。次念現在所有諸如來應供等正覺。次念未來所有諸如來應供等正覺。彼如是念一切三世十方世界中。是等一切諸如來應供等正覺明行足善逝世間解無上士調禦丈夫天人師佛世尊。天降成就。入胎成就。住胎成就。出胎成就。出家成就。諸功徳成就。諸根成就。諸相成就。諸好成就。莊嚴成就。戒品成就。三昧成就。智慧成就。解脫成就。解脫知見成就四無畏慈悲成就。喜捨成就。慚愧成就。威儀成就。諸行成就。奢摩他成就。毗婆捨那成就。明解脫成就。解脫門成就。四念處成就。四正勤成就。四如意足成就五根成就。五力成就。覺分成就。正道成就。往昔因緣成就。雙教示成就。諸通教示成就大通教示成就。戒品成就。一切三昧成就。無礙利益成就。爲他利益無礙成就。一切善法成就。淸淨色成就。淸淨心成就。淸淨智成就。諸入成就。金色百福成就。時彼菩薩念諸如來如是相已。復應常念彼諸如來應供等正覺。心無動亂。亦當安住無所著心。心無著已彼復應作如是思惟。是中何等名曰如來。爲當卽色是如來耶。爲當離色是如來乎。若以色法爲如來者。彼諸眾生皆有色陰。一切眾生應是如來。若以離色爲如來者。離色則是無因緣法。無因緣法云何如來。菩薩如是觀知色已。次復觀受。彼時更作如是思惟。爲當卽受是如來耶。爲當離受是如來耶。若卽受法爲如來者。彼諸眾生皆有受陰。一切眾生應是如來。若離受法爲如來者。離受則爲無因緣法。彼無緣法云何如來。彼旣如是觀色受已。乃至觀識亦如是。時彼菩薩復如斯念。若此諸陰非如來者。豈彼諸根是如來乎。如是念已則先觀眼。爲當卽眼是如來耶。爲當離眼是如來乎。若卽彼眼是如來者。一切眾生皆有是眼。一切眾生應是如來。若離彼眼是如來者。離眼則爲非因緣法。彼非緣法云何如來。菩薩如是觀察眼已。觀耳觀鼻乃至觀意亦如是。時彼菩薩復如斯念。若此諸根無如來者。豈彼諸大有如來乎。如是念已則先觀地。爲卽地界是如來耶。爲離地界是如來乎。若卽地界爲如來者。彼內外法皆屬於地。如是地界應是如來。若離地界爲如來者。離地卽爲無因緣法。彼無緣法云何如來。彼旣如是觀察地界。乃至觀彼水火風界亦如是。而彼菩薩能作如是正思惟時。不以色觀察如來。不離色觀察如來。如是不以受不離受。不以想不離想。乃至不以識不離識。觀察如來亦如是。又彼觀時亦不以眼觀察如來。不離眼觀察如來。如是不以耳不離耳。不以鼻不離鼻乃至不以身意不離身意。觀察如來亦如是。又彼觀時不以色觀察如來。不離色觀察如來。如是不以色不離色。不以聲不離聲。乃至不以觸法不離觸法。觀察如來亦如是。又彼觀時。不以地觀察如來亦不離地。觀察如來如是。不以水不離水。乃至不以風不離風。觀察如來亦如是。彼菩薩如是觀時。卽能於彼一切法中。善通達知明了無礙。爾時彼菩薩復應當作如是思惟。是中更以何等眞法。而能得彼阿耨多羅三藐三菩提。爲以身得菩提耶。爲用心得菩提乎。若身得者。而今此身無覺無識頑癡無知。譬如艸木若石若壁。然彼菩提非色非身非行非得。不可見聞不可觸證。此身如是。云何能得成就菩提。若心得者而卽此心本自無形無有相貌。不可見聞不可觸證不可執持。猶如幻化。菩提如是亦無有心無有觸對。不可見聞不可知證。此心如是。云何能得成就菩提。不空見。是爲菩薩正念思惟。不以身心亦不離身心。而能證得阿耨多羅三藐三菩提耶。佛言。不空見。然彼菩薩常應如是觀察思惟。若能如是觀諸法時。卽得安住於正法中。心無遷變不可移動。當知爾時具足菩薩摩訶薩法。自然遠離不善思惟。速疾成就阿耨多羅三藐三菩提。正覺平等眞實法界。爾時世尊。爲重明此義。以偈頌曰。

過去未來諸世尊

現在一切徧見者

冥心空寂行慈愛

欲睹諸佛無艱難

往昔諸佛大威光

憐湣世間等與樂

彼念人中分陀利

調禦丈夫功徳滿

更念下生及入胎

住胎尊母皆具足

思彼生家眾妙相

當見等覺弗爲難

亦念諸好勝莊嚴

及彼本願先所行

微言妙義初中後

彼皆善逝解脫身

住解脫門及供養

正勤與彼四神足

應念諸根具滿者

力菩提分亦復然

若念諸佛解脫尊

不久當到勝寂地

一切世間利益念

善法功徳難思量

妙色及與淸淨心

復思世尊眾好分

金剛身體百福相

當知如來諸念滿

何得法中名如來

正當觀察無邊處

諸佛非色復非受

非彼想行非識心

如是等法非如來

正見智人亦應體

亦非離彼是諸佛

應供善逝但有名

諸佛非眼非耳鼻

非舌身意及法等

亦非離彼爲如來

正覺莊嚴惟名耳

惟有大名無眞佛

離名何處有實者

智人若知盡和合

當取等覺實非難

若以諸陰爲如來

彼諸眾生皆有陰

眾生卽應是諸佛

以陰平等斯共有

不以色等爲諸佛

亦不離陰名如來

無量數劫正思惟

不思議智乃成就

身如艸木及石壁

菩提無色寂無生

亦無頑身及艸木

云何說身證菩提

是心無相復無形

菩提非心亦無狀

非身非心能得證

亦非無證難思議

是爲最勝寂靜地

外道於中皆荒迷

若於此法求正勤

必當速得是三昧佛說大方等大集經菩薩念佛三昧經卷第八思惟三昧品之餘

爾時不空見菩薩摩訶薩復白佛言。世尊。菩薩摩訶薩當何證知捨離我見耶。佛言。不空見。若諸菩薩摩訶薩得證知時。無有住著則離我見。如是菩薩𨿽無住著。而能爲彼一切世間天人眾生作大利益。云何利益。所謂爲大法明然大法炬。吹大法蠡。擊大法鼓。奮大法鞀。乘大法船。設大法橋。方當欲渡一切眾生出於生死四流瀑河。置於涅槃無爲彼岸。卽當觀察是身本性。次當觀身不淨臭穢腐爛癰膿屎尿盈溢。是身無常不暫停住。破壞枯槁不可長久。誑惑小兒危脆不堅。猶水沫聚戶虫充滿。筋骨相輔空負而行。無實用處。或經百年及百千歲。縱八萬劫一切樂具。守護長養終歸墮壞。此身長夜不離煩惱不出顚倒。恆爲諸惡鳥獸食啖。又亦常與地獄餓鬼畜生共行。生死往來受諸苦惱。或爲奴隸種種苦事。常系於他不得自在。而彼所生云何當能見苦斷集證滅修道。今我此身但是虛空。誑曜愚癡無一堅法。以是我今當應持此一切身分施諸眾生。若有眾生寶重己身。我當爲彼放捨身命。若有眾生須我精气。我當給與彼之精气。若有眾生須我肉者。我當以肉供奉彼等。何以故。寧我先施令彼得食。無容不施使彼自食。今我以此淨心布施。所獲善根願卽滅除我見根本。而彼菩薩如是觀時不著我見。滅我見已然後捨身。令眾生用爲惜命者棄捨命根。須精气者授以精气。須肉食者便以肉施。若有眾生須其力用。卽時爲奴充彼驅策。不空見。以是因緣彼菩薩摩訶薩。除捨我見。不住我見。證知我見。而能於此不牢固中求牢固身。不空見。譬如都城邑聚村落之中。多有童男或多童女。自捨出已至河岸邊見水沫聚。以彼水沫更相嬉戲。所謂破壞水沫分段磨滅。令其消散無有遺余。而彼沫聚不作是念。誰於今日能分散我。是沫𨿽壞無惱恨心。不空見。如是菩薩摩訶薩。自觀己身無常破壞。如彼沫聚不可長久。當知是人得此三昧。疾成阿耨多羅三藐三菩提。爾時世尊。爲重明此義。以偈頌曰。

若能遠離我見者

一切無有住著處

爲利世間天人故

當證難見大菩提

彼若厭身諸不淨

癰瘡所處膿血流

此身變壞不堅牢

無常羸劣斯破法

暫住如幻無實體

猶彼聚沫空無眞

長夜養育終無宜

鳥狗斯食最可惡

𨿽以眾具供贍之

是身會當歸敗滅

旣不能得牢固法

經無量劫惟有苦

地獄畜生餓鬼苦

饑渴眾惱恆熾然

世間催切超百羅

初不覺知彼如實

我身今日自空虛

不常之體須臾變

謂諸眾生食肉者

精气僕役我甘爲

我思此時常發言

其有食肉及精血

我爲其故今放捨

任從啖食我此身

當令一切寶身者

悉得觀我捨斯命

我今軀命不敢愛

願速成彼三摩提

猶如彼沫常破壞

未曾起一嗔恨心

今我此身如沫團

豈有生於嫌怨事

若能觀身如水沫

此人必定求菩提

非但得奉十方尊

彼當速獲勝三昧示現微笑品第十二

爾時世尊怡然微笑。諸佛世尊法如是故。卽微笑時。世尊口放種種光明。所謂靑黃赤白金色頗梨。其光遠照上至梵宮。而復還下右繞三周入世尊頂。時尊者阿難見斯事已卽從座起。整理衣服右膝著地。合十指掌向佛世尊。以偈問曰。

最勝世尊非無因

今現微笑當有以

世間調禦應爲說

而復微笑何因緣

金剛色體百福身

由證眞如能利益

一切世間所歸依

今此微笑有何緣

世尊無上亦無比

何處當有能超勝

功徳備具無可毀

今斯微笑有何緣

一切世間皆歸趣

調禦丈夫今當宣

誰於今日獲大利

世尊無何微笑者

今日誰當受大位

今日誰得眞福聚

今日誰爲安隱王

能致世尊是微笑

一切世間所歸依

天人大師今應說

若聞佛尊斯妙音

天人歡喜眾聖贊

尊者阿難設斯問已。於是世尊告阿難曰。阿難。我當說是正念三昧法門義。時此大眾中有三萬人。遠離塵垢得法眼淨。復有八萬億百千那由他諸天子。遠塵離垢得法眼淨。復有三萬比丘比丘尼眾得阿那含果。復有三萬比丘比丘尼優婆塞優婆夷得無生忍法。復有三萬眾生發阿耨多羅三藐三菩提心。此輩皆於星宿劫中成等正覺。此卽前發菩提心者是也。復有九萬億那由他菩薩摩訶薩。安住菩提無有退轉。此輩當來皆得成佛。彼諸世尊有四種號。或號光明。或號毗盧遮那。或號釋迦牟尼。或名日月歲星。有如是等諸種名號。隨其剎土出現於世。復有九十二億百千那由他眾生。但發聲聞心。是輩未來皆證聲聞果。

爾時世尊知是事已。以淨天眼過於人眼。觀察十方見九十億百千那由他諸佛世界。應作如是大利益故。更出殊大微妙之聲。徧此三千大千世界。咸得聞已。然後及彼諸佛國土。所有眾生亦皆得聞。然後復從眉間白毫相中。放大光明名無邊威。此光徧照十方佛國。令無量億百千那由他眾生得須陀洹果。斯陀含果阿那含果。阿羅漢果。復有過於前數眾生發阿耨多羅三藐三菩提心。彼等當來皆得不退轉於阿耨多羅三藐三菩提。然後於彼十方國土皆得成佛。號曰難伏如來應供等正覺出現於世。爾時世尊。爲重宣此義。以偈頌曰。

過百千數無減少

三種三十復九十

如是一切見菩提

彼爲發心利益故

彼滿十千諸眾生

復三萬智得淨眼

聞已正思等正覺

解脫人身諸惡道

復過八億那由他

諸天獲於聖淨眼

以聞如來妙音故

永滅惡趣無遺余

得忍三萬億由他

發心卽離三惡道

彼輩當來悉成佛

其猶盛春艸木敷

復有三萬億眾生

從座而起發大心

以此威徳當成佛

於大地上利世間

復有六萬諸天子

皆發無上菩提心

彼等斯同彌勒尊

以修樂因證樂處

以是因緣天人師

爲斯廣大故微笑

我已宣揚微笑旨

阿難當知此笑緣神通品第十三之一

爾時不空見菩薩摩訶薩白佛言。世尊。云何當知菩薩摩訶薩住於慚愧。遠離於彼無慚愧已。然後當得此三昧耶。爾時佛告不空見菩薩言。不空見。若有菩薩摩訶薩常行慚愧。而是菩薩行慚愧時。或能造作種種惡事。所謂身惡行時卽生慚愧。口惡行時亦生慚愧。意惡行時亦生慚愧。起嫉妒心亦生慚愧。起懈怠心亦生慚愧。於諸如來所亦生慚愧。於大菩薩摩訶薩所亦生慚愧。於住菩薩乘諸眾生所亦生慚愧。於聲聞乘人所亦生慚愧。於辟支佛乘人所亦生慚愧。於人天所亦生慚愧。云何慚愧。所謂常愧於他亦慚自身。住於一切不善法中故常慚愧。住慚愧已遠離一切無慚無愧。除滅不善思惟善事。荷負重擔體性淸淨。終無毀犯他不能謗。而是菩薩常能具足無毀身業。亦能具足無毀口業。亦能具足無毀意業。具足斯已。然後乃能住是三昧。住三昧已。常不遠離見一切諸佛。常不遠離聽聞諸佛所說妙法。常不遠離恭敬供養一切聖僧。具足如斯已。然後乃能疾成阿耨多羅三藐三菩提。

復次不空見。我念往昔過無量無邊阿僧祇劫。時有大劫名曰善來。於彼善來劫中。後有第三劫名曰寶炬。不空見。彼於劫中復有小劫名九莊嚴。於彼時中名多劫濁。復次有劫名曰千歲。彼中有轉輪王。名善觀作。而彼善觀作王。宿植徳本具大威徳。不空見。時善觀作王所居大城。名曰淨華妙香充滿。其城東西廣六十由旬。南北長七十由旬。墻壁周圍有一千二百重。彼城身量純以眞金。眾具莊嚴間用七寶。不空見。汝今欲知淨華香城善觀作王。果報眾具莊嚴殊麗如先所說。無邊精進王。善住大城無差異也。不空見。彼城北面有一內門。名曰華鬘門。外有園名曰無畏。其園縱廣四十由旬。周匝皆有七寶樹林而爲圍繞有一大池形量方廣面十由旬。八功徳水彌滿其間。如忉利天鏝陀吉尼池也。彼池四面周匝皆有寶多羅樹。其金多羅樹銀爲花果。銀多羅樹琉璃華果。如是乃至眞珠多羅樹金爲華果。如善住城一等無異。復次不空見。當爾之時有佛世尊。號鴦耆羅娑﹝隋言分味﹞如來應供等正覺明行足善逝世間解無上士調禦丈夫天人師佛世尊。出現於世。不空見。時彼鴦耆羅娑如來。處遊居止無畏園中。與大比丘眾九十九億百千那由他人俱。前後圍繞皆阿羅漢。諸漏已盡無復煩惱。皆得自在心善解脫。慧善解脫。所作已辦捐捨重擔。盡獲己利不受後有。隨順正教達於彼岸。不空見。時彼鴦耆羅娑如來應供等正覺。於晨朝時著衣持缽。與九十九億百千那由他聲聞大眾。左右圍繞入淨華香城。不空見。時彼善觀作王知彼世尊晨朝入城。卽自莊嚴乘大調象。名曰樂手。與無量億百千那由他眾前後導從。自彼淨華香城而出。爲奉迎彼佛世尊故。不空見。時善觀作王旣遙見彼鴦耆世尊尋路而來。光儀端遠狀若金山。諸根寂靜神志和穆。已達第一調柔彼岸。猶如大龍降伏一切。亦如大象所爲自在。又如大池澄淸映徹。如是見已。自乘而下進詣世尊。頭面作禮右繞三周而啟白言。惟願世尊。受我明朝所設供養。復次不空見。時彼鴦耆羅娑如來應供等正覺。聞善觀作王如是請已。爲諸眾生作利益故默然受請。復次不空見。時善觀作王聞彼世尊許納其請。卽於斯夜速命廚官。嚴辦眾種上味美食。人間所有靡不畢具。於淨華城平治道路。以諸香泥塗飾其地。所在街巷建立寶幢。妙善名幡處處羅布。兼列種種金寶器具。又用上妙牛頭栴檀。以爲香水灑散其地。復以種種末香種種散華。上撤於佛而爲供養。然後於彼如來應等正覺前。燒種種名香。積種種華鬘而爲供養。又以種種歌頌贊嘆偈句法言而爲供養。又作種種上妙樂音及諸玩具而爲供養。彼王如是作諸供養。然後奉獻上妙飲食。供養世尊及比丘眾。復次不空見。爾時彼善觀作王。廣設如是微妙第一最上眾具。滿足供養鴦耆如來應供等正覺已。更於異時莊嚴大駕。躬自率彼無量千數諸眾生等。詣無畏園。至彼鴦耆如來應供等正覺所。頂禮尊足已而白佛言。世尊。今正是時。惟願垂慈作所應作也。

復次不空見。時彼鴦耆羅娑如來聞善觀作王殷勤請已。知諸眾生堪受化故。於是爲彼如所應作種種神通。現神通已。遂與九十九億百千那由他諸阿羅漢等身升虛空。住虛空已卽放九十九億百千那由他光明。照於東方無量世界。如是復放前數光明。照彼南方及以西北四維上下。周徧十方亦皆如是。彼一一方各有九十九億百千那由他諸大光明。彼一一光皆各化作八十億百千那由他等大蓮華座。彼諸華座皆各有一化如來坐。彼諸如來形量長短乃至一切威儀多少。一如鴦耆羅娑如來應供等正覺無差別也。

不空見。如彼變化諸佛世尊。各有無量億那由他諸比丘眾。前後圍繞住虛空中。又亦各有化天帝釋及化梵王。形量大小皆如今此無超勝梵天及大供養天帝釋等無有異也。不空見。時彼鴦耆羅娑如來應供等正覺。示現如是神通事時。於須臾間一切諸天。所有音樂不鼓自鳴。一切眾具不作自現。不空見。時彼欲界諸天旣睹鴦耆世尊。示現如是大神變時。卽以天栴檀末香沈水香多伽羅香多摩羅跋牛頭栴檀黑沈水香等奉散佛上。復以種種妙華。所謂雞娑羅華。大雞娑羅華等。奉散於彼鴦耆羅娑如來應等正覺。

復次不空見。爾時鴦耆世尊告彼善觀作王言。大王。諸行無常。大王。諸行皆苦。大王。諸行無我。大王。諸行暫住不得久停。大王諸行不堅是破壞法。大王。諸行熾然如猛火焰。大王。諸行深奧如大火坑。大王。乃至應當念捨諸行。當生深厭亦不可樂。當念遠離終思解脫。不空見。爾時善觀作王。一心合掌恭敬向彼鴦耆如來。具領贊曰。如是如是。大徳修伽陀。大徳婆伽婆。諸行無常。大徳婆伽婆。諸行是苦。諸行無我。大徳婆伽婆。誠如聖教。一切諸行皆應遠離。亦須棄捨終當免脫。不空見。爾時彼鴦耆羅娑如來。爲彼善觀作王。說如斯法。令其歡喜。令其專念。令其奉行。令歡喜已。令專念已。令奉行已。然令發阿耨多羅三藐三菩提心。

復次不空見。爾時鴦耆羅娑如來。見善觀作王聞法歡喜發菩提心一切眾生咸得益已。卽與九十九億百千那由他諸阿羅漢比丘大眾。舉身騰踴足步虛空出淨花城。然後還下如常威儀。前後圍繞入無畏園。不空見。時彼善觀作王。旣得親睹鴦耆羅娑如來應等正覺廣現如是神通事時。發菩提心更作誓曰。當令我等於未來世。悉獲如是大神通慧。復當令我悉得如是統諸大眾。復當令我於未來世悉得如是天人眾前大師子吼。一如今日鴦耆如來應供等正覺無有異也。不空見。時彼善觀作王。見彼世尊鴦耆羅娑如來應供等正覺及諸大眾乘空而返。王便嚴駕奉從世尊達本住所。然後乃還。復次不空見。後於異時。彼鴦耆如來應供等正覺。與諸大眾次第而行。至善觀王宮殿中已當鋪而坐。諸比丘僧亦次第坐已。爾時彼善觀作王及諸大臣。與其眷屬各自圍繞。城內人民及其眷屬亦各圍繞。又皆自持所有供食。各自手奉鴦耆世尊及諸弟子聲聞大眾。其食香美眾味具足。隨意奉上佛及眾僧。一切啖食皆得充滿。然後更以種種妙香。種種花鬘種種衣服種種珍寶一切眾具微妙音樂。供養恭敬已。卽於是日呼召太子。加以天冠受以王位。棄四天下及諸眷屬。深厭生死。請佛出家。卽於鴦耆佛世尊所。釋除須髮法服著身。時有八萬四千億百千那由他人民。善根旣淳熟故。亦深厭世從王出家。

復次不空見。時彼善觀作王旣出家已。卽於眾中整理衣服。恭敬合掌。遂便請彼鴦耆如來應供等正覺言。世尊。云何菩薩修習思惟念佛三昧耶。菩薩摩訶薩云何證此念佛三昧。卽得住於不退轉地。速疾成就阿耨多羅三藐三菩提。現前成就諸功徳法。不空見。時彼善觀作王比丘如是問已。彼鴦耆如來卽便告彼王比丘言。善觀作。汝應當知有二種法。菩薩摩訶薩具足修習。卽便得此菩薩念佛三昧。能速成就阿耨多羅三藐三菩提。何等爲二。一者信諸如來不生違逆。二者信佛所說不敢謗毀。作如斯念。是爲諸佛廣大境界不可思議。善觀作。是爲菩薩摩訶薩得此三昧能速成就阿耨多羅三藐三菩提。善觀作。復有二法。菩薩摩訶薩具足修習能速成就阿耨多羅三藐三菩提。何等爲二。一者奢摩他。二者毗婆捨那。善觀作是爲菩薩摩訶薩具足修習得此三昧能速成就阿耨多羅三藐三菩提。善觀作。復有二法。菩薩摩訶薩具足修習得此三昧。能速成就阿耨多羅三藐三菩提。何等爲二。一者遠離斷見。二者滅除常見。善觀作。是爲菩薩摩訶薩具足修習得此三昧能速成就阿耨多羅三藐三菩提耶。善觀作。復有二法。菩薩摩訶薩具足修習得此三昧。能速成就阿耨多羅三藐三菩提。何等爲二。一者住於羞慚。二者修於恥愧。善觀作。是爲菩薩摩訶薩具足修習得此三昧能速成就阿耨多羅三藐三菩提。

復次不空見。時彼如來如是說已。彼善觀作王比丘。復白鴦耆羅娑如來言。世尊。云何菩薩摩訶薩住慚愧已而能得斯念佛三昧耶。爾時鴦耆羅娑如來應等正覺。卽告彼善觀作比丘言。善觀作。若諸菩薩摩訶薩於諸所作常行慚愧。謂起身惡行生慚愧心。起口惡行生慚愧心。起意惡行生慚愧心。起嫉妒時生慚愧心。起懈怠時生慚愧心。於諸佛所生慚愧心。於諸菩薩摩訶薩所生慚愧心。於住諸菩薩乘眾生所生慚愧心。於諸聲聞乘所生慚愧心。於諸辟支佛乘所生慚愧心。於諸天人所生慚愧心。佛說大方等大集經菩薩念佛三昧經卷第九神通品之餘

云何慚愧。所謂常慚於人亦愧自身。住於一切不善法中常行慚愧。成就慚愧遠離不善。念求善事身荷重擔。種性淸淨無所虧犯。時彼善觀作王比丘。旣從彼佛聞教誨已住於慚愧。爲滅一切不善法故。勤求精進及以意欲。一心回向住諸善法。又令滿足更廣思惟不令忘失。專精攝心住於正觀深入法界。如是比丘觀法界時。不見一法增。不見一法減。彼旣觀法無增減已。當彼如是見一切法無有去來。彼當如是見一切法無得無喪。彼當如是見一切法無有生滅。彼當如是見一切法無有差別。彼當如是見一切法無有異。彼當如是見一切法因緣生。彼當如是見一切法猶如夢想。彼當如是見一切法猶如陽焰。彼當如是見一切法猶如鏡像。彼當如是見一切法猶如形影彼當如是見一切法猶如聲響。彼當如是見一切法猶如幻化。彼當如是見一切法無有勝負。彼當如是見一切法本無優劣。彼當如是見一切法不可成就。彼當如是見一切法本來不生。彼當如是見一切法無有生處。彼當如是觀一切法皆悉平等。不空見。彼旣能作如是觀已。亦卽能作如是修行。不久便能得是三昧。不空見。而彼善觀作王比丘得此三昧已。卽能成就無礙辯才。說諸法義無有窮盡。又彼善觀作王比丘。卽於爾時過六十億百千那由他劫已。然後得成阿耨多羅三藐三菩提。不空見。汝今於此猶有疑心。我爲汝釋令得除斷。不空見。當知彼時善觀作王。捨四天下五欲眾具。與彼八萬四千億那由他臣民大眾。於彼鴦耆佛世尊所。同時出家剃除須髮。精勤修道者非謂異人。汝亦不應更作他觀。何以故。不空見。當知彼時善觀作王比丘。今彼蓮華上如來是也。又於爾時善觀作王。捨四天下一切樂具。與八萬四千億那由他臣民大眾。鴦耆佛所出家修道住慚愧行。正觀諸法一心思惟。未幾卽便證此三昧也。

復次不空見。以是因緣。我於今者殷勤鄭重。爲汝宣說此三昧門所作功徳甚深廣大不可思議。當知非彼不能廣種勝妙善根。諸眾生輩而得聽聞。而能讀誦受持修行。乃至爲他解說義理。復次不空見。若有諸善男子善女人。但能耳聞此三昧者。當知彼諸善男子善女人輩。終非薄福種少善根也。亦非一如來所種諸善根也。亦非二三四五諸如來所種諸善根也。亦非一十二十三十四十五十。乃至非一百諸如來所種諸善根也。亦非二百三百乃至千萬億諸如來所種諸善根也。如是乃至亦非於無量億百千那由他。乃至亦非於無量阿僧祇。及過無量阿僧祇爾許諸如來所。種諸善根厚集功徳。而獲聞此寶三昧王名字少分。何況當能書寫披讀贊誦受持。思量義趣如法修行。爲多人眾分別解釋也。復次不空見。若彼一切善男子善女人輩。但得耳聞此菩薩念佛三昧門者。應知彼善男子善女人。非是薄福種少善根者。當知彼諸善男子善女人等。卽是具足菩薩乘者何以故。不空見。若人得聞此三昧王。當知彼輩依其次第。自然證成阿耨多羅三藐三菩提。惟除一切諸漏盡者。

爾時不空見菩薩白佛言。大徳世尊。所住行阿耨多羅三藐三菩提。大徳世尊。彼等常證此三昧王耶。彼佛報言。不空見。汝見如是彼等亦證此三昧王也。復次不空見。譬如有藥名曰眞正。若以其藥用塗軍鼓。於鬥陣時以椎擊打。假彼陣中有爲毒箭刀槊所傷。彼藥力故皆卽平復安隱無患。如是不空見。若有善男子善女人但能耳聞此三昧王名字少分者。彼等以此三昧名聲威力。皆當得成阿耨多羅三藐三菩提。惟除漏盡身証之人。復次不空見。譬如須彌山王四寶所成。若諸眾生至其所者卽同其色。何以故。以彼山威光皆同一色。如是不空見。若彼善男子善女人。耳暫聞此寶三昧名。彼等皆以三昧名聲威徳力故。自然速成阿耨多羅三藐三菩提。惟除漏盡正位諸富伽羅。何以故。不空見。以此三昧有不思議勝功能故。復次不空見。譬如一切大河陂池及以諸流。皆入大海同一碱味。悉由大海徳力弘故。如是不空見。彼諸善男子善女人。但能耳聞此三昧名。假令不讀不誦。不受不持不修不習。不爲他轉不爲他說。亦復不能廣分別釋。然彼諸善男子善女人。皆當次第成就阿耨多羅三藐三菩提。何以故。以此三昧名聲勝故。威徳力故。復次不空見。若有諸善男子善女人。誠言時。善說時。但能誠言及與善說。諸佛法門必定當得。開示興顯能廣利益諸世間者。是名誠言。是名善說。不空見。若彼善男子善女人能得正言及善說者。必定當得無量無邊過阿僧祇不可思議大功徳聚。何況彼能善說於此菩薩念佛三昧法門所獲功徳聚也。不空見。假使無量無邊恆河沙菩薩摩訶薩。復經無量無邊過恆河沙劫數。修行布施無暫休廢。我若說是所得功徳不可思議。今更爲汝廣分別說。若復有一菩薩摩訶薩能聽受斯念佛三昧。若讀誦若受持。若少分修行。若少分論說。所得功徳望前布施。不可諭比。不可稱量。不可計挍。不可算數。不可宣說。何況有能具足聽受修行。演說是功徳聚而可校量耶。爾時世尊爲重明此義。以偈頌曰。

我念往昔無量劫

有佛世尊鴦耆羅

一切世間所歸依

具大慈悲演妙法

於彼所見無不知

過去未來悉明了

亦能通達現在事

等見幽微斯覺察

諸佛智慧難思議

憐湣眾生故爲說

愚癡眾生苦煎迫

觀彼一切興悲心

時彼如來有如是

九十九億聲聞眾

咸具自在有生盡

悉共圍繞正法王

彼城東北有園林

具足莊嚴名無畏

如來大仙住於此

兼彼億眾阿羅漢

彼善觀作轉輪王

嚴備寶駕自出城

無量臣民眾圍繞

一切眾生皆愛樂

王睹世尊心寂靜

身口淸淨諸根調

具足勝妙諸威儀

彼善觀王轉增敬

王便往詣彼佛所

頭面頂禮世尊足

啟口請佛受其供

世尊許納故默然

王以如來許受故

卽敕城內諸臣民

今宜具辦微妙供

吾欲奉獻鴦耆佛

眾事旣嚴王親告

惟願哀湣照此時

大師世尊及聖僧

受我今日微末飯

鴦耆如來赴王請

大功徳聚廣現神

遂作無量千億光

普照十方諸佛土

彼一一光出無量

百千億數大蓮花

微妙鮮明人喜樂

爲發眾生諸善本

汝不空見知諸花

各出化諸如來形

意念現前人瞻仰

十方同說如斯法

諸行無常亦實苦

復說無我極羸劣

終是破壞不堅牢

孰云智者生貪樂

諸行焚燒如猛火

炎赫烗熾甚難當

鴦耆世尊如如宣

佛爲眾生發深厭

諸天睹斯大神通

百千樂音俱時作

香花自然而雨下

異哉希有難思議

彼王見佛神變故

設諸供事不可量

此四天下可重尊

投棄五欲如脫履

佛前釋發服袈裟

便爾請問微妙定

當住何等勝法已

丈夫能入三昧門

鴦耆世尊如是說

住於二法善思惟

當自證此微妙禪

得不思議最上樂

王蒙彼佛誠實言

深心歡喜觸斯定

常念菩提奉諸佛

卽受尊號上蓮華

若能信受如來語

於是經典無復疑

入佛境界深法門

自然得入此三昧

若聞實際不驚疑

於法亦無我人想

勤念奢摩毗婆捨

如是深思觸勝禪

住於慚愧及恭敬

常應修習諸正勤

知已惡現生恥心

證三昧王豈能久

恆觀諸法不見增

亦自弗知諸法減

見一切法如虛空

菩薩智人通達此

諸法非興復非喪

本性淸淨常湛然

知一切法同睡夢

如是見者逮三昧

於彼不作差別相

本不見滅亦無生

猶如陽焰及鏡像

能如是見得三昧

法相平等無髙卑

亦無存亡及優劣

如彼聲影與幻化

如是見人證三昧

諸法寂然無勝負

不見外相及內心

無有成就復無名

如是見者證三昧

比丘如是專精觀

初中後夜常思惟

頂受尊教於佛所

不久當證此三昧

彼當證此三昧時

已於菩提無缺減

亦見十方一切佛

供養功徳大眾生

過是六十億百千

那由他劫修諸行

承事無量諸佛已

然後證彼大菩提

汝不空見今應知

爾時彼王其誰是

智人不當生異見

蓮花上佛卽善觀

我今教誡於汝輩

一切世間諸天人

若欲究竟諸法源

當念速淨此三昧

彼必大集功徳聚

不可算數難稱量

欲得妙樂不思議

要先淨修此三昧

若欲盡見一切佛

現在未來及十方

或復求轉妙法輪

亦先修習此三昧

若欲圓滿諸妙相

具足眾好上莊嚴

及求轉生淸淨家

必先受持此三昧

汝不空見諸眾生

卽欲遠離諸惡道

悉欲知於下生者

應常贊誦此三昧

彼非供養於一佛

亦非二三及四五

乃至億數那由他

方得聞斯勝三昧

彼供諸佛過僧祇

爲證無上大菩提

及眾所欲皆悉得

乃得聞此勝三昧

彼供無量百數佛

過去久種諸善根

常生歡喜尊敬心

方得說此勝三昧

彼事無量千數佛

天中勝天能放光

精勤修習無懈倦

爾乃贊誦三昧經

彼見無量億數佛

無邊淨光若日輪

厚習一切諸善根

然始得聞妙三昧

又如世間攻戰場

其中多有被毒害

彼或遇聞藥鼓音

眾毒消除得安樂

若人說此三昧時

其或得聞勝定者

三昧威力證菩提

非彼漏盡正位人

彼定功徳等須彌

若人證時無異相

其或能往到山所

卽同其色難別知

若人得聞三昧聲

諸定中勝猶如海

由斯三昧威徳力

彼證菩提不復疑

亦如眾流歸大海

大河小河及陂池

等同一味難別知

彼亦如是無異相

若人聞此三昧時

卽念十方一切佛

三昧威力登正覺

非彼身證富伽羅

若諸菩薩惟修檀

過於無邊恆沙劫

供養十方一切佛

下及法界諸眾生

如是曠劫行布施

所獲功徳𨿽言多

猶不及說妙定門

起一念慈被一切

三昧善思如慈母

光顯聖徳難度量

智人若能一心求

當速成佛具自在說修習三昧品第十四之一

爾時不空見菩薩摩訶薩白佛言。世尊。菩薩摩訶薩具足幾法當能入斯念佛三昧耶。佛告不空見菩薩言。不空見。若諸菩薩摩訶薩具足三法。卽能入此念佛三昧。何等爲三。一者具足不貪善根。二者具足不嗔善根。三者具足不癡善根。若能具足三善根已。卽得成就六波羅蜜。而彼菩薩摩訶薩。以能住彼不貪善根故。而常行施具足成就檀波羅蜜。所生常得家產丰饒財寶具足。所須便至永離貧窮。有大威徳有大勢力。其心弘廣無復狹劣。自然攝彼貪不善根。以能具足諸福徳故。眾生見者莫不尊敬。凡所言說人皆信行。不用多功獲此三昧。速疾成就阿耨多羅三藐三菩提。又彼菩薩以於一切世間天人諸眾生所。無有嗔恚忿恨之心故。故能具足不嗔善根。而常住彼屍波羅蜜羼提波羅蜜。能具足滿忍波羅蜜已。或逢罵詈謗毀楚撻撾捶割截手足挑髓破腦一切諸苦競來迫切。不怒不恨不恚不嗔。於是除滅嗔不善根。起大慈心徧覆一切眾生界已。所生不離諸佛世尊。夢寤常安天神衛護。刀仗不害毒不能中。火不能燒水不能溺。常足飲食湯藥衣服臥具種種眾物。一切世間天人眾生見者贊美。不久卽能證此三昧。當能速成阿耨多羅三藐三菩提。又彼菩薩以能具足無癡善根故。長夜修習奢摩他毗婆捨那。具足方便善能斷除癡不善根。成就微妙甚深智慧。於一切法了了分明。諸異論門無有掛礙。若他問難辯釋無疑。不空見。是爲菩薩摩訶薩具足三法證此三昧當能速成阿耨多羅三藐三菩提。復次不空見。菩薩摩訶薩復有三法能入三昧。復能速成阿耨多羅三藐三菩提。何等爲三。一者觀一切行無常如實知。二者觀一切行苦如實知。三者觀一切法無我如實知。菩薩若能如是觀已。不久卽能入此三昧。不空見。是爲菩薩摩訶薩具足三法能證三昧亦速成就阿耨多羅三藐三菩提。復次不空見。菩薩摩訶薩復有三法能入三昧。亦能速證阿耨多羅三藐三菩提。何等爲三。一者如來現在修諸供養。若滅度後或時供養諸佛舍利。或以種種上妙香花。及以花鬘塗香末香燒眾名香然燈幡蓋寶幢音樂等。若自供養或復教他常發誓願。願我所生以此供養行願善根。令我速得念佛三昧。亦當證成阿耨多羅三藐三菩提。二者若佛現在及入涅槃。贊說如來眞實功徳。若戒若定若智慧若解脫若解脫知見。若威儀若神通若辯才若無諍。若慈悲若喜捨。及余世尊諸功徳法皆常贊說。亦發誓願。願我從今贊嘆諸佛所獲福聚所得功徳。藉此善根當令我得念佛三昧。復能速成無上道果。不空見。是爲菩薩摩訶薩成就三法能入三昧亦能速成阿耨多羅三藐三菩提。復次不空見。菩薩摩訶薩復有三法。不久則能成就三昧。亦當速證阿耨多羅三藐三菩提。何等爲三。一者若諸菩薩摩訶薩。或從一切佛世尊所。聞此三昧眞實功徳。或時但聞三昧名字卽自思念。如彼過去諸如來應等正覺。本行菩薩求菩提時。彼輩皆求如此三昧。是以聞此三昧卽生隨喜。我於今日爲大菩提。亦應勤求如是三昧。成就具足大利益故。是故我今聞此三昧功徳名字深生隨喜。是名具足第一隨喜法也。二者如彼未來一切諸如來應等正覺。爲求菩提行菩薩時。修此三昧爲大利益。是故我今聞此三昧亦生隨喜。是名第二具足隨喜法也。三者如今現在所有十方無量無邊諸如來應等正覺現住世者。已度諸有已拔習根。斷滅語言遠離覺觀。證甚深定具大慈悲。亦於往昔行菩薩時。聞此三昧皆生隨喜。我今旣獲聞此三昧。何獨不可起隨喜乎。如是念時深生隨喜。是名具足第三隨喜法也。不空見。是爲菩薩摩訶薩具足成就三種隨喜。所獲功徳及諸善根。願與眾生同證三昧。亦速成就阿耨多羅三藐三菩提。

復次不空見。若復諸善男子善女人輩。於此三昧生隨喜時。所得功徳眞實廣大。無量無邊難可稱說。我今爲汝引諸譬諭。開示少分令汝知耳。不空見。如此三千大千世界。其間所有諸恆河沙。若人取彼諸恆河沙聚置一處。然後於彼大沙聚中。取一一沙末爲微塵。然後將此沙之一塵。過恆河沙世界。更復過彼無量無邊阿僧祇不可思議不可稱不可量恆河沙等世界已。然後方乃置一微塵。如是次第一切沙塵。計諸世界悉皆布盡。不空見。汝意云何。假使彼世間人頗能少知世界數不。不空見言。無也世尊。不空見。且置是事。假使世間聰明智慧第一算師盡其智力及以算術。頗能稱量頗能思察。復能數知世界數不。不空見言。無也世尊。無也世尊。今我所見惟有上座舍利弗。及彼不退轉地諸菩薩摩訶薩輩。應少仿佛耳。佛言不空見。若有善男子善女人。以上爾所諸世界盛滿七寶及餘眾具。持用供養一切眾生。不空見。汝意云何。彼人如是供養行檀。所獲功徳寧爲多不。不空見言。甚多世尊。無量世尊。佛言。不空見。我更語汝。彼善男子善女人。𨿽能以上一切世界盛滿七寶眾具。供施一切眾生功徳𨿽廣。然故不及前善男子善女人等。聞此三昧寶王名字。發起三種隨喜之。心誓願回向阿耨多羅三藐三菩提所得功徳。何以故。不空見。以彼三種由多聞生也。彼多聞從正說起故。不空見。由彼正說故。能生一切善根。卽此三昧也。何等三昧能生一切善根。所謂卽此菩薩念佛三昧也。又復能生一切善根。亦卽正說。何等正說。謂正說時善說是也。以是義故。彼三種隨喜所獲功徳。望布施福。不可稱量不可挍比。

復次不空見。我念往昔過於無量阿僧祇。復無量阿僧祇劫。爾時世界名動不動。彼界有佛號曰寶山莊嚴如來應供等正徧知明行足善逝世間解無上士調禦丈夫天人師佛世尊。出興於世。得大自在調伏一切。具足解脫永度彼岸。最上最妙最勝無比。能爲眾生作大歸依。能與眾生爲大覆護。能治眾生諸煩惱病。通達三世無不明了。以自證法爲眾生說。其所說法初中後善其義深遠。其言巧妙純一無雜。具足淸白梵行之相。爲諸眾生常如是說。時彼寶山如來應等正覺。住一王城。城名伏怨。與三十億那由他百千聲聞大眾皆是學人。當有所作。當有所斷。當有所得。應受世間天人供養。不空見。時彼寶山如來從三昧起作如斯念。今我此三十億那由他百千聲聞皆是學人。所作未辦未到彼岸。我於今者應爲此等如法而說。當令一切速得漏盡。不空見。爾時彼寶山莊嚴佛。廣現如是大神通事。令彼三千大千世界盡皆煙出猛焰熾然。不空見。爾時彼聲聞眾。睹彼如來廣作如是大神通事。見已歡喜踴悅徧身。猶如比丘入第四禪。彼聲聞眾身心快樂亦復如是。復次不空見。爾時彼佛於靜夜中顯示如是神通事已。因卽告彼聲聞眾言。汝諸比丘。應當觀此三千大千世界滿中煙出。又復猛火焰熾烔然。諸比丘。一切諸行無常亦爾。諸比丘一切諸行苦事亦爾。諸比丘。一切諸法無我我所。無有堅牢虛妄不眞。可破可壞皆滅盡相。諸比丘。我今略說一切諸行。乃至一切放捨莫著。深生厭離自然解脫。不空見。爾時彼三十億那由他百千聲聞眾等。蒙彼如來說如是法如是教誡。皆得漏盡通達諸法。於諸法中無有掛礙。善住諸法度諸疑网。於教師所聽受法已。於諸法中了無所畏。發大聲言。如是婆伽婆。如是世尊。諸行無常。如是世尊。諸行是苦。如是世尊。諸法暫住。如是世尊。諸法破裂不可依止。如是世尊。諸法熾然。猶如艸木及以石壁。如是世尊。一切諸行。乃至可放可捨可厭可脫。不空見。時彼寶山莊嚴如來以如是神通。以如是說法。以如是教詔三種示現。化諸聲聞眾令入三解脫門謂空無相願已。復有三十億那由他百千諸菩薩眾。皆當得成阿耨多羅三藐三菩提。不空見。爾時彼佛。爲彼三十億那由他百千諸菩薩眾。說此三昧寶王。如是顯示已。復爲彼天人世間作利益故。經八萬四千億那由他百千歲。轉正法輪已。然後於彼無餘涅槃而般涅槃。

爾時不空見菩薩摩訶薩白佛言。世尊。彼寶山莊嚴如來現前教化幾菩薩眾。復佛滅度後法住幾時耶。佛告不空見菩薩摩訶薩言。不空見。於此三千大千世界所有星宿其數可知。然彼寶山莊嚴如來應等正覺邊際數量難可得知。而彼如來般涅槃後。正法住世。滿八十億那由他百千年。像法住世二十億歲其後未幾。復有佛出。名曰慈行如來應等正覺。出現於世壽命無量。其佛身量滿一由旬。爾時眾生身以量足長六拘盧捨。其蓮花牀大者髙十三由旬。小者猶髙六由旬徧滿大地。所有眾生往返周旋行住坐臥。皆各在於蓮花之上。爾時世界名盛蓮花。其地柔軟猶如羊毳毛。眾生觸著如天妙衣。其色光澤狀忉利天黃白之石。彼諸眾生等受快樂。亦如他化自在天宮。彼諸眾生欲度東海。瞬息之間便到彼岸。南西北海駿速亦然。彼諸眾生凡所之從發心卽至。而彼慈行如來初成佛時。其地廣博盡四海邊。時彼大地縱廣正等。滿八十億那由他百千由旬。諸聲聞眾皆悉充滿。諸阿羅漢多一坐食。惟除侍者阿難。及金剛密迹阿斯多等。復有八十那由他諸大菩薩摩訶薩眾。一切皆住不退轉地。彼諸菩薩請問甚深妙定法門。而彼慈行如來爲諸菩薩開發顯示深法門時。慈行世尊惟出一音。卽說斯偈。

若人方便求出家

應當一心思妙法

彼必摧壞惡魔軍

猶如香象破艸屋

誰求疾成大菩提

應爲世間常說法

而欲淨斯最勝地

此三昧樂則能爲佛說大方等大集經菩薩念佛三昧經卷第十說修習三昧品之餘

時彼慈行如來大化將末。有一比丘名曰樹王。廣爲眾生說此三昧示教利喜。於彼如來應供等正覺滅度之後。正法之際有轉輪王。名曰天主。具足威徳有大神通。七寶金輪正法治世。不空見。彼天主王所居大城名曰因陀羅跋帝﹝隋名天主城亦名帝幢﹞。縱廣正等十二由旬。其城內外樓觀臺殿。皆以七寶雜色所成。復以金廊而覆城上。不空見。彼城四面各有三門。若說其城諸莊嚴事如上所說。精進力王善住大城。莊嚴華麗殊妙無差也。不空見。後於一時夜過半已。彼天主王睡猶未覺。有淨居天下降王所令王夢見。卽於夢中爲王說此念佛三昧法門名字。大王。汝應求此念佛三昧。何以故。若諸菩薩摩訶薩能得成就此三昧者。常不遠離諸佛世尊。亦於世間出世間。文字章句音名語言。皆悉明了具足辯才。自然速成阿耨多羅三藐三菩提。不空見。時天主王夢見天已。卽便覺寤白彼天言。諸天人輩。如是三昧誰能持者。彼天報曰。大王。汝寧不聞耶。今有比丘名曰樹王。現能受持如斯三昧。廣爲世間分別演說。利益一切人天大眾。不空見。彼天主王當得聞此三昧名時。卽能受持思惟觀察。並亦誦念彼比丘名。過是夜已。卽於晨朝。捨四天下金輪王位。亦復棄捨八十億百千那由他後宮妃後女侍之屬。又盡放棄五欲眾具。斯皆爲是三昧王故。王時復與九十六億百千那由他眾生求彼比丘捨家出家。不空見。時彼樹王比丘。與四部眾天龍夜叉及人非人周匝圍繞。復有九十億欲界諸天左右聽法。復有八十那由他諸菩薩眾在前贊說。是三昧王分別解釋顯其義趣。彼天主王至其所已。卽以眾寶散比丘上。然後方始五體投地。一心頂禮彼比丘足。又以八十寶箱各容一斛。盛滿金花奉散其上。復以天花。所謂優缽羅花。缽頭摩花。拘物頭花。分陀利花。曼陀羅花。摩訶曼陀羅花。用散其上。復以天諸妙香。所謂天沈水香。多伽羅香。多摩羅跋。牛頭栴檀。黑沈水栴檀末香等。用散其上廣設如是眾供具已。然後請爲比丘弟子。卽於是日與九十六億百千那由他臣佐民人在比丘前。剃除須髮服袈裟衣厭世出家。皆爲求此妙三昧故。是後其天主比丘。常得與彼九十六億那由他百千眷屬比丘。親近供養恆河沙等諸佛世尊。亦皆爲此勝三昧故。不空見。爾時彼天主比丘。經八十四億那由他百千歲。以種種眾具供養事彼樹王比丘求此三昧。讀誦受持如說修行。教諸弟子終不暫懈。又彼眷屬比丘大眾勇猛精進亦無倦心。不空見。彼天主比丘及其眷屬。於樹王法師生尊重心。起諸佛想聞說妙法。一心受持長夜精勤初不休息。彼樹王比丘皆悉成就。彼九十六億百千比丘。行菩薩行住不退地。然後滅度。彼諸眷屬皆亦命終。時復有佛。名閻浮幢如來應供等正覺出現於世。而彼天主比丘與諸眷屬。而更於彼閻浮幢如來應供等正覺所。勤求咨問如此甚深三昧經典讀誦受持。思惟其義如說修行。爲他解釋利益世間一切天人。爲證無上大菩提故。又彼天主比丘爲此無上勝三昧故。廣分別說諸佛所宣甚深經典。過三千劫已然後作佛。又能教化無量大眾。皆得成熟畢竟安住不退轉地。悉受阿耨多羅三藐三菩提記。佛告不空見。汝今當知。爾時彼天主王者豈異人乎。卽今之最上行如來應供等正覺是也。是故汝今不應疑惑。

復次不空見。汝當一心思惟觀察此三昧王善根淺深功徳少多。吾今爲汝少分說耳。若彼世間無量無邊億那由他百千眾生。但能耳聞此三昧名。當來必定成等正覺。何況此眾菩薩摩訶薩。親於我前或在我後。聞我廣說此三昧王。若讀誦若受持。若思惟義若修行。若能爲他稱揚廣說也。不空見。若有菩薩摩訶薩住菩薩乘。聞此三昧經於心耳。彼亦不久必當成就阿耨多羅三藐三菩提。復有初住菩薩乘諸菩薩等。卽便速證不退轉地。於阿耨多羅三藐三菩提亦不爲遠。復次不空見。譬如夜分將盡其日未出東方明相始現之時。閻浮提人莫不歡喜。何以故。知彼日輪不久當現。廣爲世間作大照明。令閻浮人咸得睹見。若善若惡。淨穢諸色得有所作。如是不空見。若有善男子善女人。若但能聞此念佛三昧經於耳者。彼輩不久盡得成於阿耨多羅三藐三菩提。是故汝等於此三昧。作決定心起不壞信。莫生異見勿懷疑网。復次不空見。如劫將盡彼第六日現世間時。如是一切三千大千世界大地盡皆煙出。煙旣出已。當知不久第七日出。一切世界皆悉烔然。如是不空見。若有善男子善女人。或已住彼菩薩乘中及未住者。若曾聞此念佛三昧經於耳者。或時讀誦或有受持。或思惟義或如說行。乃至或能爲他廣說。彼等決定速得成就阿耨多羅三藐三菩提。復次不空見。如人穿井若見濕土黏污手足。或時復見水泥雜和。智者當知去水不遠。如是不空見。若有善男子善女人。聞此菩薩念佛三昧。正意受持諦善思惟分別義理。廣爲他人宣揚解釋。當知彼諸善男子善女人。不久自成阿耨多羅三藐三菩提。復次不空見。譬如有人吞金剛丸。當知是人不久必死。何以故。彼金剛丸不可消故。如是不空見。若有善男子善女人。但能聽聞如是三昧。或復思惟或常親近。或亦修習或能宣說。當知彼諸善男子善女人。不久必成阿耨多羅三藐三菩提。何以故。此三昧者卽是過去現在未來三世一切諸如來應供等正覺。思惟修習淸淨成就眞實金剛。無有虛僞不可破壞。復能教化諸菩薩輩令其安住。以諸菩薩必能安隱住於大乘故。復次不空見。譬如三十三天見歡喜園皆生安樂。如是不空見。彼一切菩薩摩訶薩。皆因聞此三昧名字故。能速成阿耨多羅三藐三菩提。以是三昧法門名字。往昔諸佛之所贊嘆。爲他廣說釋解理義。開發顯示名味句身。具足圓滿安住法界擁護攝持。諸大菩薩教化增長。令樂眞道正直淳和常受安樂。不空見。以是因緣。汝應知此若諸菩薩聞此三昧暫經心耳。如是諸善男子善女人。不久當證阿耨多羅三藐三菩提。不空見。吾故語汝汝當善知。若諸菩薩摩訶薩聞此甚深念佛三昧。能受持者。彼等善男子善女人。自然疾成阿耨多羅三藐三菩提。復次不空見。汝應受持如是三昧。常念爲彼一切世間比丘比丘尼優婆塞優婆夷。及諸國王大臣宰相剎利婆羅門毗捨首陀一切乞士。並余種種外道尼犍遮羅迦波利婆闍迦等頒宣廣說。何以故。以此三昧大徳威力。能令彼等速成阿耨多羅三藐三菩提故。

復次不空見。若有善男子善女人。淨信敬心分明知此念佛三昧。過去諸佛之所贊嘆。一切如來之所印可。如是知已。當卽讀誦當卽受持。當卽修行當卽敷演。復應當作如是思惟。今此三昧爲不思議大功徳聚。如是思已。當更信敬當更尊重。當更深入當更證知。所以者何。今此三昧乃是一切諸佛之所說也。一切諸佛之所行處也。一切諸佛之所印可也。一切諸佛之正教也。一切諸佛之辯才也。一切諸佛之所覺也。一切諸佛之選擇也。一切諸佛之所作也。一切諸佛之財寶也。一切諸佛之府庫也。一切諸佛之伏藏也。一切諸佛之倉廩也。一切諸佛之印璽也。一切諸佛之舍利也。一切諸佛之體性也。不空見。若彼善男子善女人等。能如是知卽得無量無邊善根。緣此功徳。所生常處大剎利家。大婆羅門家。及餘一切大威勢家。大尊重家。大徳天處。乃至當證阿耨多羅三藐三菩提。何以故。不空見。由此三昧具足能得不思議出世間果報聚故。不空見。彼善男子善女人。若但耳聞此三昧名。當得無量無邊福聚。亦復當作無量無邊福行。然彼所得福聚善根。福行功徳廣大甚深。不可挍計不可算數不可稱量不可得知。復次不空見。言粗若此義尙未明。我今爲汝更引譬諭。令諸智者少分解之。不空見。若有菩薩摩訶薩專心信樂修行檀波羅蜜。日三時施。於日初分以神通力故卽令七寶及餘眾具。充滿於彼恆沙世界。還用奉上恆沙如來應供等正覺。及諸弟子聲聞眾等。如日初分如是行施。日中後分行施亦然。日別如是三時行施。乃至經彼無量無邊億那由他恆河沙劫。而常行是無有休廢。亦復求於阿耨多羅三藐三菩提。不空見。於意云何。彼菩薩摩訶薩能於如是長時行施。所獲功徳可謂多不。不空見言。甚多世尊。無量無邊不可算數。不可稱量不可思議也。時佛復告不空見菩薩言。不空見。吾更語汝汝宜諦聽。假彼菩薩摩訶薩如是修行檀波羅蜜。所種善根所獲福聚實爲廣大。然猶不及斯善男子善女人但能耳聞此三昧名。或時書寫或時讀誦。或時信解如來所說深妙法門少功徳也。不空見。然此善男子善女人。但以聞名所獲功徳。尙超前福無量無邊。不可稱量不可挍比。何況彼善男子善女人。具足得聞是三昧。能卽書寫讀誦受持思惟義理。善能爲諸人天大眾宣揚廣釋也。不空見。汝今當知我但略說三昧功徳。若欲廣說此定善根假經多劫終不能盡。諸菩薩本行品第十五

爾時不空見菩薩摩訶薩。善現菩薩摩訶薩。善喜光菩薩摩訶薩。無邊見菩薩摩訶薩。無邊莊嚴菩薩摩訶薩。無邊幢菩薩摩訶薩。無邊光明菩薩摩訶薩。無邊稱菩薩摩訶薩。無邊禪菩薩摩訶薩。無邊智菩薩摩訶薩。無邊發王菩薩摩訶薩。無邊自在王菩薩摩訶薩。思惟最勝無邊菩薩摩訶薩。思惟一切法意菩薩摩訶薩。思惟虛空意菩薩摩訶薩。思惟無礙意菩薩摩訶薩。無邊寶意菩薩摩訶薩。能滅一切怖畏菩薩摩訶薩。善淨意菩薩摩訶薩。如是等菩薩摩訶薩爲首。與九十億那由他百千菩薩摩訶薩俱從座起。偏袒右肩右膝著地。合掌恭敬而白佛言。世尊。我等從佛聞是菩薩念佛三昧功徳利益。我等要當躬自書寫讀誦受持。思惟義理廣爲他說。亦令他人如說修行。何以故。我等爲欲攝受阿耨多羅三藐三菩提故。世尊。我等於此諸佛世尊所說三昧甚深經典。令諸眾生聞已歡喜。我等亦當益其气力與其安樂。所以者何。彼等若能於是大乘修多羅中。次第修行聞已書寫。讀誦受持分別思惟廣爲他說。亦令他人分別解說。必得成就阿耨多羅三藐三菩提故。

爾時世尊。知諸菩薩摩訶薩等一心念求。遂便微笑。諸佛世尊法如是故。卽微笑時世尊面門放種種光。所謂金銀琉璃頗梨馬瑙車磲眞珠。如是一切諸寶光中。各皆復出無量百千異色光明。皆自世尊面門而出。徧遊十方無量世界。上至梵宮還住佛頂。如天帝釋建立寶幢。端直光華見者歡喜。時此三千大千世界。莊嚴壯麗微妙無比。

爾時彼諸菩薩摩訶薩眾。見是神變莊嚴事已。咸皆驚嘆。奇哉希有世尊神通。於是眾中有一菩薩摩訶薩。名如意定智神通。卽從座起正持威儀。合掌恭敬頂禮世尊已。用天沈水香。多伽羅香。多摩羅跋香。牛頭栴檀末栴檀等。奉散佛上。復以天曼陀羅花。摩訶曼陀羅花。天優缽羅花。波頭摩花。拘物頭花。分陀利花。雞娑羅花。摩訶雞娑羅花等。供養世尊已。說偈贊曰。

世尊調禦無倫匹

金色相好具足人

光明威徳徧十方

狀若林間開花樹

妙行圓滿智無邊

大威能爲世間益

最勝方便願演說

今復微笑有何緣

世尊無等無邊智

挺超眾類誰能加

無上威徳今應宣

何因今日復微笑

今此世界徧大千

花敷盡若帝天樹

一切眾生皆歡喜

今更微笑何所因

盲者能視聾得聞

啞者得言蹇能步

狂亂失心獲本念

今復微笑何因緣

羣獸喜躍悉鳴吼

異鳥歡欣吐淸音

眾樂不鼓自然鳴

今者何因復微笑

一切樂音同時作

本非天人之所鼓

而令人天獲安樂

今更微笑何所緣

彼天觀人明照此

斯人今亦見彼天

天人交發希有心

何緣今更現微笑

無上丈夫世依止

大尊今日爲我宣

若聞大慈憐笑者

惟深慶幸豈能報

爾時世尊。卽爲如意定智神通菩薩摩訶薩。宣說大士所有妙問。亦卽宣彼恆沙諸如來應供等正覺名號。其偈詞曰。

諸善男子等

聞法王妙聲

彼六十八千

悉發菩提願

亦於當來世

正法毀壞時

世尊自護持

如是深妙典

我聞大名稱

終無有厭倦

不思議法門

諸佛之所說

汝聽我今說

斯諸菩薩眾

非但一佛所

發此誠敬心

我念往昔諸生處

六十六億那由他

爾時皆亦如斯起

惟爲護持此深法

又復過去前於玆

無量恆沙諸佛所

於彼爲首修虔敬

最上妙法我護持

斯諸大士爲法故

能捨重命豈愛身

其何甘法不憚苦

獨爲菩提無上證

不可思議恆沙數

無量威徳諸如來

彼時上首皆敬起

亦惟愛樂斯法故

寶光火光大光佛

電光普光不思議

斯輩三等攝持法

爲求菩提無上道

惟我神力能知汝

果報今日皆明現

不空汝久發斯願

經昔無量百千生

汝於諸佛大師前

不思議行悉圓滿

常業歌贊兩足尊

苦行燻修諸大誓

由往積集勝因緣

今獲偈嘆大法王

往昔世尊號善眼

亦名火幢無邊威

斯輩彼時爲上首

欲求無上正覺故

往昔有佛莊嚴王

剎若他化天宮所

斯輩多是勝上士

彼時已就大菩提

過去有佛名放光

亦無邊光無量相

斯輩於彼己爲首

初求如是妙三昧

大摩尼珠火光佛

普光明聚調禦師

彼時攝法爲首起

求於菩提安樂故

大光日光不思議

無量精進無邊定

於彼攝法上首起

爲求安樂菩提故

善華香佛及金華

無漏如來無諍行

彼時皆爲護法首

爲求如是上菩提

如是過去諸如來

無邊智尊雨足尊

於彼三種攝持故

祈願最上佛菩提

八萬丈夫通達士

爲證第一妙菩提

斯輩因是勝善根

當來奉侍人中覺

所生常處尊勝家

一切永除諸惡道

斯等集會爲法朋

終不遠離世間覺

長違一切外論師

亦捨一切邪智友

攝諸功徳不可說

此福要登以菩提

當來得值彌勒尊

此輩爾時皆集會

於是三業持護法

因此能成勝菩提

復於彌勒涅槃後

有佛師子調禦師

亦求彼法三業持

因此得成等正覺

當來千佛無上尊

卽是賢劫眾生導

斯等法師世恆說

因證無礙妙色身

過是賢劫諸佛已

復有正覺無量威

更有如來厥號賢

及以世尊毗婆屍

賢與毗婆屍滅後

復有佛出名娑羅

彼時智者皆攝持

廣設眾具興供養

娑羅世尊旣涅槃

有佛如來名觀察

斯輩於彼求法故

而復供養妙法王

觀察如來涅槃已

有佛世尊名徧見

徧見如來涅槃已

有佛厥名蓮花上

花上如來涅槃已

有佛稱號優缽羅

爾時諸智還求法

承事供養兩足尊

優缽羅佛涅槃已

有佛世尊名曰花

彼花如來涅槃已

有佛世尊號莊嚴

莊嚴如來涅槃已

有佛世尊名勝智

斯輩於彼亦求法

興建供養無有邊

勝智如來涅槃已

有佛世尊名善見

善見如來涅槃已

有佛世尊名善持

善持如來涅槃已

有佛名曰具威儀

彼亦三種法攝持

惟求證斯菩提道

具威儀佛涅槃已

有佛世尊無量威

無量威佛涅槃已

有佛世尊名勝王

勝王如來涅槃已

有佛世尊名現前

現前如來涅槃已

有佛世尊最熾王

爾時此等爲法故

廣設供養不思議

如是未來諸世尊

世間勝智超一切

於已身命無愛吝

但爲求證佛菩提

因藉如斯勝善根

將來奉承勝威徳

是佛人中最第一

如彼調禦阿彌陀

於彼殊勝世尊所

卽欲修證上菩提

爲求法故常精勤

當設無邊妙供養

彼方所有諸世界

遠離衰惱除五塵

惟求法樂利羣生

供養憶數恆沙佛

當來成佛無邊智

能多利益滅眾苦

爲求安樂諸眾生

供養無量無邊佛

當得成佛大名稱

彼剎莊嚴難思議

盡是眾寶人樂觀

猶安樂國殊廣大

多億那由諸菩薩

咸受佛記人中尊

以不思議諸佛智

如是贊稱大法王

我於今者爲汝說

一切大眾諸天人

其有求於正覺眞

終自同彼如來證

若能願樂勝菩提

彼號上人蒙威護

諸天守衛及龍鬼

鳩槃金鳥並夜叉

若欲祈願成菩提

心常樂修佛勝道

世尊哀湣如一子

身金色力智多聞

