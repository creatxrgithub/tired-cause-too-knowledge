虛空孕菩薩經二卷

大乘大集部虛空孕菩薩經二卷隋天竺三藏法師闍那崛多譯

虛空孕菩薩經卷上

如是我聞﹕一時﹐婆伽婆住佉羅坻迦山﹐古昔神仙所居之處﹐與大一切比丘眾俱﹐度量已過﹐皆悉漏盡諸大沙門。復有菩薩摩訶薩眾無量無邊阿僧祇恆河沙數諸大人俱﹐乃至世尊授功徳天記莂訖已。爾時﹐世尊默然而住﹐及諸大眾亦復如是。

爾時﹐西方有一應珠﹐是摩尼寶忽然出現。復有百千帝釋天寶﹐左右圍繞摩尼應珠。時彼應珠最在其前﹐應珠現已﹐彼山所有諸色光明皆悉不現﹐並諸天﹑人﹑大神王等﹐聲聞﹑菩薩﹑大地﹑火﹑風﹑諸水色光莫不隱蔽﹐惟除如來光明不滅。

爾時﹐大會睹如來光無量無邊不可說不可說﹐徧滿十方猶如虛空﹐而世尊光威嚴殊特照曜顯赫最妙最勝。時彼大會所有眾生集會之者﹐各見自身所有光明﹐並及諸大妙色隱蔽不現﹐自己色相觸受等事亦復如是。凡所觀處狀若虛空﹐亦復隱蔽日月星宿﹑地水火風﹑一切諸色種種光明﹐不與眼對﹐耳不聞聲﹐鼻不聞香﹐舌不得味﹐心意識等亦不能緣﹐亦無彼我﹐亦無六入。一切諸大凡所求覓﹐欲有觀視一切方處﹐皆悉不見。所視諸方﹐惟見佛身光明相好顯現特尊。遙見彼珠﹐無量無數釋提桓因著身妙珠左右圍繞﹐彼勝摩尼獨在於前。

時大眾中﹐惟諸菩薩十住地者﹐或得首楞嚴三昧者﹐或復有得一生補處﹐彼等菩薩見斯瑞相﹐不驚不怖不沒不悔。所以者何﹖彼諸菩薩﹐於一切法皆達眞理﹐曉了實相勤入空門﹐以是義故﹐不驚不怖亦不悔沒。其餘菩薩摩訶薩等﹐及諸聲聞﹑天﹑龍﹑夜叉﹑阿修羅﹑迦樓羅﹑緊那羅﹑鳩槃茶﹐及諸餓鬼﹑毗捨遮﹑富單那迦吒﹑富單那人非人等集會之者﹐皆悉驚怖恐懼滯沒﹐於此彼岸不能曉了﹐以驚怖心各各相求而不顯現﹐心懷疑惑各作是念﹕「此是何相﹖此事何因﹖此誰威力﹖」欲自決疑而無問處。

爾時﹐於彼海會之中有一菩薩摩訶薩﹐名曰梵橛﹐卽從坐起﹐合掌向佛﹐而說偈言﹕

「一切諸法相﹐眞實無知者﹔

若人住諸陰﹐六根皆閉塞。

觀一陰不實﹐所謂色陰是﹐

彼疑諸佛法﹐迷惑眾生等。

善哉大世尊﹗願爲說實法﹐

如來此彼岸﹐教知空忍門。

彼大精勤者﹐得定身難說﹐

最大摩尼寶﹐頂戴彼莊嚴﹐

天帝著身珠﹐無量左右繞。

彼等欲來故﹐先現是瑞相﹐

彼等諸菩薩﹐悉得首楞嚴。

如是諸智輩﹐欲見佛世尊﹐

彼等來詣此﹐說深法無疑。

願佛慰此眾﹐彼當哀矜汝﹐

是等欲來故﹐先現是境界。」

於時佛世尊﹐告彼菩薩言﹕

「一如汝所說﹐此是三昧境﹐

若人聞無住﹐彼人能住智。

此是虛空孕﹐三昧威力境﹐

得住無說處﹐三昧先相現。

若人住二見﹐彼等常迷惑﹐

染著斷及常﹐卽失此彼岸。

此等二見者﹐若欲速解脫﹐

是等莫言說﹐速得證諸地。」

爾時﹐世尊說此偈已﹐告彼菩薩作如是言「仁者﹐𨿽然但初學人諸菩薩等應欲教者﹐應教彼等言說之相﹐以方便力亦教攀緣六波羅蜜﹐乃至諸大本相次第相生應教令證﹔旣證知已﹐然後能於一切諸法無言無說﹐須知本體生處應滅攀緣﹐諸陰無體應證應知﹐不令彼墮斷常見中﹔捨二邊已﹐卽不驚怖不沒不悔﹐於諸一切法中不生攀緣之想﹐於諸一切波羅蜜速得圓滿具足成就﹐亦不住於斷常二見。」爾時﹐世尊說是法已﹐時會大眾還得相見如本無異﹐如舊所見諸色光明﹐如前所聞還聞如故﹐所證所觸亦復如是。

爾時﹐世尊卽舉右手﹐唱如是言「此是虛空孕菩薩摩訶薩﹐來詣我所﹐得諸三昧如大海水﹐於菩薩行成就具足如須彌山﹐於大智內猶若虛空﹐勤行精進猶如大風﹐於諸忍中猶若金剛﹐於般若中猶如虛空﹐於菩薩眾猶如大幢﹐向涅槃路如大商主﹐於諸善根猶如地藏﹐爲眾貧窮猶如徳瓶﹐爲幽眾生猶如日光﹐爲失路者猶如盛月﹐爲驚怖眾如須彌山﹐爲諸煩惱病苦眾生如甘露藥﹐爲斷善根諸眾生等猶如拄杖﹐於生天路及涅槃道猶如橋梁﹐於度彼岸猶如大船﹐於上生天猶如閣道﹐若有被人誹謗惱者爲作傘蓋﹐於諸外道猶如師子﹐於諸惱熱猶如冷水﹐於魔怨敵猶如鎧鉀﹐於學錯誤猶如智師﹐於諸善根猶如大地﹐於愛鬘者猶如香花﹐於諸持戒及知足者猶如明鏡﹐於諸無慚無愧人所猶如刀劍﹐於諸病患眾生之內猶如良醫﹐於饑眾生如功徳天﹐於渴眾生猶如月珠﹐於疲乏眾猶如牀鋪﹐於諸勤求三昧人所猶如日珠﹐於向菩提道心眾生猶如車乘﹐於諸愛樂禪定眾生如淸涼池﹐於樂菩提助道眾生猶如花鬘。彼善男子﹐又於行諸波羅蜜者猶如大果。彼善男子﹐於修諸地如彼應現摩尼之寶。若人修習首楞嚴三昧者﹐如波利質多羅樹。彼善男子猶如利劍﹐割截一切諸見結故。彼善男子猶如金剛﹐破壞一切習气煩惱故﹐能降伏一切魔眾﹐於方便眾生如解地藏者。彼善男子﹐顯現勝智善巧方便。彼善男子﹐於一切法眞實體中能作住持﹐又於一切辟支佛所爲作花鬘﹐又於一切聲聞眾所猶如衣覆﹐於一切天猶如淨眼﹐於諸人中猶如直路﹐於諸畜生能作歸依﹐憐湣餓鬼﹐拔地獄苦。又於一切諸眾生所﹐爲大寶器是大福田﹐於諸菩薩猶如大車。彼善男子猶如大臣﹐於三世中諸佛如來怛他阿伽度阿羅呵三藐三佛陀﹐常能守護諸法城門。彼善男子﹐以十八不共法而莊嚴身﹐具足一切諸佛智慧﹐堪受一切眾生供養種種供具而供養之﹐惟除如來。汝等此會﹐應須迎逆持諸供具﹐隨力隨分而供給之﹐尊重贊嘆﹐以種種寶及諸幡蓋﹑香花寶幢﹑諸花鬘等﹐末香﹑塗香﹑花鬘莊嚴種種瓔珞﹐以諸寶器安置香湯淨灑道路﹐種種瓔珞莊嚴道側﹐種種贊嘆而歌詠之。何以故﹖汝等一切不久當得如是種種功徳之器。」

爾時﹐一切集會大眾皆從坐起﹐面向西方﹐於虛空孕菩薩摩訶薩所來之處﹐低頭合掌遙禮致敬﹐心生歡喜踴躍無量﹐熙怡含笑正立而住。彼大眾中最勝菩薩摩訶薩﹐及大沙門天王﹑龍王﹑夜叉王﹑阿修羅王﹑迦樓羅王﹑緊那羅王﹑摩睺羅加王﹑五通諸仙﹐各各思惟﹕「我等今者作何供具﹐最勝最勝莊嚴供具﹐供養供給彼善男子﹖」

爾時﹐虛空孕菩薩摩訶薩現神通力﹐變此三千大千世界﹐平正如掌七寶合成﹐除滅一切山川沙鹵﹑髙峯石崖﹑丘陵坑坎﹑土塊礓石﹑臭處糞穢﹑荊棘沙礫無復遺余﹐除諸雲霧塵煙等穢及諸惡聲種種音樂。於此大千種種諸樹變爲七寶﹐其諸寶樹枝葉花果出微妙香﹐於地所生種種藥艸若小若大﹑若有枝葉若無枝葉皆成七寶﹐於此娑婆大千世界諸病患者莫不除愈﹐一切地獄﹑餓鬼﹑畜生皆悉除滅一切諸苦。彼等眾生饑者得食﹐渴者得飲﹐裸者得衣﹐復得種種微妙瓔珞。於是娑婆世界之內﹐所有眾生隨心所樂莫不滿足﹐身色端正世間無比最勝殊特﹐六根具足支節洪滿﹐離諸煩惱心得寂定﹐樂行善行﹐於佛法僧心得淨信。如是此會所集種種一切大眾﹐左右二手皆持應珠。於應珠中復出種種微妙光明﹐照此三千大千世界悉皆徧滿無不明耀。而彼應珠復出種種微妙音聲﹐雨種種寶﹑種種幡蓋﹑種種瓔珞﹑種種花香﹐雨種種鬘﹑種種寶器﹑種種甘果﹐復雨種種無價衣服﹑種種金縷﹐復雨種種眞珠羅网﹐復雨種種優缽羅花﹑分陀利花﹑波頭摩花﹑拘物頭花﹑沈水等香﹐復雨種種諸末香等﹐所謂牛頭栴檀及赤栴檀﹑白栴檀等﹐於彼菩薩所來之路自然灑掃。於道二邊變成七寶莊嚴廊廡﹐猶如天帝難勝法堂。於其廊內自然化成種種玉女狀﹐如欲界魔王妻妾﹐皆作五種微妙音聲﹐自相娛樂或歌或舞。化作如是寶步廊已﹐於佛頂上虛空之中化成一蓋﹐如梵天王所受用者﹐縱廣正等滿百由旬﹐寶綖爲繐﹐眞珠垂露﹐四散垂下﹐諸餘瓔珞處處莊嚴。其瓔珞中出五音聲﹐一切大地所生艸木若大若小﹑若長若短﹑若好若惡皆悉出於五種天樂﹐一切眾生莫不聞者﹐聞彼聲已﹐無有不得不退轉地﹐畢竟得至阿耨多羅三藐三菩提。

爾時﹐彼會一切大眾﹐見虛空孕菩薩現大神力如是莊嚴﹐心生歡喜踴躍無量﹐生殊特想復作是念﹕「我等今者﹐於世尊前﹐云何當爲彼善男子敷設別座﹖」

爾時﹐佛前自然卽有一蓮華座﹐白銀爲莖﹐紫金爲葉﹐碼碯爲臺﹐梵摩尼寶以爲花蕊﹐縱廣正等一俱盧捨。其葉無量百千等數。其花周匝自然踴出無量無邊百千花座﹐一如前花等無有異。又復於彼大蓮華上﹐見虛空孕菩薩摩訶薩﹐結跏趺坐自然顯現﹐首戴應珠。於彼圍繞蓮華之上﹐復有無量無邊眷屬諸菩薩等﹐結跏趺坐自然顯現。

爾時﹐彌勒菩薩摩訶薩﹐卽以偈告藥王菩薩摩訶薩言﹕

「先來大菩薩﹐有大名聞者﹐

頂禮世尊足﹐退坐蓮花上。

此勝人來已﹐顯現大莊嚴﹐

不禮世尊足﹐逕坐蓮花座。」

爾時﹐藥王菩薩摩訶薩﹐還以偈頌報彌勒菩薩摩訶薩言﹕

「此是仁者見﹐諸佛眞如法﹐

不見有眾生﹐不染於分別。」

爾時﹐彌勒菩薩摩訶薩﹐復以偈頌報藥王菩薩摩訶薩言﹕

「若不見眾生﹐是住於實際﹐

何故現莊嚴﹖汝決我心疑。」

爾時﹐藥王菩薩摩訶薩﹐復以偈頌報彌勒菩薩摩訶薩言﹕

「此是智者諸方便﹐爲化一切諸眾生﹐

所有不解眞如者﹐愚癡執著住分別。

是智出現爲世諦﹐眾苦逼惱不會眞﹐

欲爲令彼等解脫﹐故現如是莊嚴事。」

爾時﹐世尊贊嘆藥王菩薩摩訶薩言「善哉﹗仁者﹐如是﹐如是﹐如汝所說。假使一切凡夫眾生﹐彼等眾生終不能知須陀洹人境界方便解脫之事﹔假使一切諸眾生等悉得成於須陀洹果﹐彼等眾生亦不能知一斯陀含境界方便解脫等事﹔乃至斯陀含人亦不能得知阿那含境界方便﹔其阿那含亦不能得知阿羅漢境界方便﹔其阿羅漢亦不能知一辟支佛方便解脫﹔假使一切諸眾生等﹐悉得獨覺辟支佛道﹐猶如犀牛獨一無侶﹐彼等緣覺不能得知無生法忍境界方便解脫之事而化眾生﹔假使一切諸眾生等得無生忍﹐亦不能得知一辯才首楞嚴三昧菩薩摩訶薩方便信行契會眞如觀察建立﹐本不能知從何處生從何處滅。

「是善男子虛空孕菩薩﹐得無生法忍已﹐過無量無邊數劫﹐亦復已得無礙辯才首楞嚴三昧﹐知諸眾生心心所趣。以是菩薩故﹐令無量無邊眾生見大莊嚴顯現神力得住厭地。如此善男子從此處沒﹐隱身不現﹐於西方出﹐知於此剎三乘雜教﹐以是義故﹐故現無邊虛空三昧神通勝智。現三昧已﹐令諸眾生生厭離想﹐然後現於世諦﹐現入莊嚴三昧﹔現入三昧已﹐因此三昧﹐教化無量無邊眾生。善男子﹐此善男子若徑示現眞如境界無生法忍莊嚴事者﹐卽時世間一切天人心生擾亂卽便迷惑﹐乃至八地菩薩猶尙迷沒﹐況餘人也﹗善男子﹐此大菩薩無人能知心行境界顯現之相。此善男子得入如是甚深微妙功徳之法故﹐有如是無量無邊巧方便智﹐已入一切諸佛法海﹐無有疑心不由他悟﹐自知方便堪爲一切大眾生等而作大王。

「善男子﹐此善男子虛空孕菩薩猶如寶幢﹐能爲一切眾生示現天道解脫之路﹐能除眾生心煩惱病﹐能滅其身諸大苦毒。善男子﹐若有眾生墮在邪見曠野之中﹐厄難迷惑不解方便﹐欲求生天﹐欲求涅槃﹐彼等眾生若能至心燒沈水香﹐頂禮致敬彼虛空孕菩薩摩訶薩足者﹐此善男子知彼眾生心心所行眞實敬信﹐而彼眾生起煩惱見迷惑顚倒﹐如其往昔所作心業﹐種諸善根隨其所能﹐於諸佛邊種諸善根﹐或於法邊﹐或於僧邊﹐或作施業﹐或持戒業﹐或復欲於內心證法。此善男子或於夢中﹐或於白日在於現前﹐以善方便示現至眞之道。作是方便已﹐令諸眾生解諸邪見發生善願﹐斷諸邪路滅諸邪道歸於正見﹐如實得彼眞正三行﹐卽得眞正深心所願。或復得於眞善知識﹐因善知識悉得斷除臭處煩惱邪見之病﹐復得速解惡道之願﹐卽得善行勝願因緣。彼等速得心行自在﹐亦得安住十深忍中。若有眾生自於身起種種諸病逼切之者﹐或有眾生忘失本心﹐或復失眼﹐或復失舌﹐於六根內不具足者﹐或於身分小不遂者﹐彼等眾生若能至心頂禮虛空孕菩薩﹐或復稱名皆得如意。若有眾生欲治患者﹐於晨朝時香湯澡浴﹐當淨身口﹐面正向東燒沈水香﹐頂禮虛空孕菩薩摩訶薩大徳之足﹐而彼善男子於睡眠夢中﹐或作婆羅門身﹐或作天帝釋身﹐或作功徳天身﹐或作大辯天身﹐或作剎利身﹐或作大臣身﹐或作斷事官身﹐或作醫師身﹐或作父母身﹐或作童子身﹐或作童女身﹐在病者前忽然來現﹐以是方便而令彼病速得除愈﹐或復示作良藥﹐方便令彼病者一切諸患悉得除差。若有眾生或求資財﹐或求多聞讀誦經論﹐若好寂靜深思禪定﹐或求多智﹐或求名聞﹐或求伎藝﹐或求苦行﹐或求官位﹐或求身色﹐或求財寶﹐或求善根﹐或求音聲﹐或求饒子﹐或求妻妾﹐或求眷屬﹐或求多眾﹐或求行施﹐或求持戒﹐或求忍辱﹐或求精進﹐或求禪定﹐或求般若﹐或求好聲言語淸辯﹐或求事他稱彼心意﹐或求解脫一切眾罪﹐或求勸人令行布施乃至行智﹐或求長命﹐或有眾生乏少資財恆作慳貪﹐欲令彼等除捨慳貪行於布施﹐或破戒者欲令持戒﹐若懈怠者欲令精進﹐乃至無智慧者令學智慧﹐若有眾生未得定乘教行小乘﹐自度身者教緣覺乘﹐而此善男子於彼眾生﹐示現方便令解上業。若有眾生無有慈心﹐惟護自身不救他苦﹔或有眾生作如是念﹕『我今當作何等方便﹖』若有眾生欲發道心爲他障礙﹐彼等眾生欲回彼心﹐欲作如是方便示現﹐教彼眾生住四梵行﹐乃至教行大慈大悲。彼等眾生應當頂禮虛空孕菩薩﹐或住阿練若處﹐若在空閒﹐燒沈水香﹐或燒多伽羅香﹐或燒栴檀香﹐香湯澡浴身口淸淨﹐胡跪合掌﹐五體投地﹐頂禮十方一切諸佛﹐而誦此咒﹕

「多地他﹝一﹞阿蜜利捨﹝二﹞阿蜜利捨﹝三﹞迦嘍尼迦﹝四﹞遮囉遮囉﹝五﹞毗遮囉﹝六﹞膻遮囉﹝七﹞迦嘍尼迦﹝八﹞何囉沒囉﹝九﹞何邏末囉﹝十﹞毗伽陁唎﹝十一﹞摩摩佉﹝十二﹞蒱闍末那迦嘍尼迦﹝十三﹞眞多末膩﹝十四﹞逋囉夜迦嘍迦﹝十五﹞薩婆貰迷薩他缽夜﹝十六﹞阿闍若陁履﹝十七﹞薩破鉗﹝十八﹞薩破鉗﹝十九﹞喉嘍帝毗毗伽鉗﹝二十﹞地唎殺吒毗比伽鉗﹝二十一﹞迦嘍尼迦哺唎夜妒摩摩﹝二十二﹞薩迦賜夜﹝二十三﹞阿貰夜﹝二十四﹞薩婆缽達捨﹝二十五﹞阿舒迦伽帝﹝二十六﹞莎呵﹝二十七﹞。

「誦此咒時﹐彼善男子卽來現前﹐或作人形﹐或作野獸形﹐或作鳥形﹐或𨿽復來隱身不現﹐觀彼眾生福業深淺﹐隨所受身或出音聲﹐示現一乘善巧方便﹐令彼眾生從一方便能化無量百千眾生﹐未住定乘令住定乘﹐或住聲聞﹐或住緣覺。彼諸眾生於一時頃發智方便﹐用少功業令入大乘不退轉地﹐乃至教示種種三昧諸陀羅尼忍辱度等﹐乃至令住第十菩薩行地之中。

「善男子﹐此虛空孕菩薩﹐得如是等善巧方便大慈悲智。善男子﹐我今爲汝要略說之。假使有人度量虛空能盡邊際﹐而此善男子方便大智大慈大悲總持三昧難可度量﹐此大菩薩得如是等不可思議功徳之法。善男子﹐此虛空孕菩薩﹐見有眾生捨離諂曲遠離邪心﹐發淳厚意成就正見﹐不毀於他﹐不贊自己﹐捨離慳妒無有諂曲﹐不求名聞信心淨者﹐是善男子憐湣彼等淸淨眾生﹐示現方便﹑智慧﹑精進﹐如是方便﹑如是智慧﹑如是精進得度厄難﹐發菩提心當得阿耨多羅三藐三菩提﹔教彼眾生所有善根回向菩提﹐當得正道不退轉地﹐速至阿耨多羅三藐三菩提﹔教作如是方便之利﹐智慧﹑精進圓滿成就六波羅蜜﹐發大力心﹐當速成就阿耨多羅三藐三菩提。善男子﹐此虛空孕菩薩﹐得如是等不可思議殊特方便善巧勝智教化眾生。」

爾時﹐彌勒菩薩摩訶薩白佛言「世尊﹐此善男子以何義故﹐首戴應珠﹐如是光焰﹐如是威力﹐善能示現﹐諸餘菩薩無有是事﹖」

佛告彌勒菩薩摩訶薩言「善男子﹐此善男子虛空孕菩薩摩訶薩﹐爲諸眾生成就大慈﹐常化眾生而無休息﹐見諸眾生在大厄難﹐欲拔苦故常不休息。若有眾生犯四重禁﹐將墮惡道捨諸善根散滅眾善﹐而此善男子爲彼眾生作大醫師。見彼眾生墮於無明入邪見网在危厄獄﹐此善男子爲彼眾生﹐猶如日光照明彼罪滅四重業﹐爲彼眾生拔心疑刺。若有眾生破壞心器﹐而此善男子見彼眾生破滅法行爲煩惱陵﹐失於正法欲入惡道﹐無有歸依無有救護棄捨諸智﹐此善男子爲彼等輩罪惡眾生﹐猶如拄杖示現正道﹐於諸罪垢煩惱穢惡洗令香淨教背惡道﹐猶如大車將入天處速得涅槃。若有眾生以欲逼心迷惑熱惱﹐若有眾生嗔恚熾盛共相鬥諍﹐憍慢嫉妒心無暫息﹐煩惱所亂失於本心﹐若有眾生無明闇障無出離心﹐不識有因不畏來世﹐或有眾生廣集財寶心無厭足﹐或有眾生具行十惡曾無休息﹐此善男子爲彼等故﹐閉惡道門開天人路﹐猶如妙車運令上生安置涅槃解脫正道。以是義故﹐此善男子於諸天人應受供養﹐惟除如來阿羅呵三藐三佛陀。」

爾時﹐彌勒菩薩摩訶薩白佛言「世尊﹐佛於前說有四重者﹐何等爲四﹖而諸眾生犯四重已﹐退失諸善﹐斷滅善根﹐墮於惡道﹐違本誓願﹐煩惱所押﹐爲諸天人之所憎惡。而此善男子見如是等諸惡眾生﹐拔彼苦惱置安樂處﹐令得充足。」

爾時﹐佛告彌勒菩薩﹕「善男子﹐凡剎利王有五重惡。若彼國王犯五惡者﹐失於往昔所造善根﹐忘本誓願被煩惱蓋﹐遠離天人一切樂事﹐墮於惡道無有出時。善男子﹐若有剎利灌頂王者﹐彊奪佛物﹐或奪僧物﹑招提僧物﹐或奪信心所施之物﹐或自身奪﹐或教人奪﹐是名第一極惡重罪。若有剎利灌頂之王﹐誹謗正法﹐或聲聞乘﹑或緣覺乘﹑或復大乘﹐誹謗不信﹐不令他行教令隱藏﹐是名第二極惡重罪。若有剎利灌頂之王﹐爲我出家諸弟子等剃除須髮著袈裟者﹐若持戒者﹑若無持戒﹐身脫袈裟令彼還俗﹐科彼與罪若打若縛﹐若復罵辱流徙諸方﹐或遣輸物﹐或令入獄﹐或斷命根﹐是名第三極惡重罪。若有剎利灌頂之王﹐故斷父命﹐故斷母命﹐或復斷我弟子阿羅漢命﹐破和合僧﹐出佛身血﹐此等五逆若犯一種﹐或始發心﹐是名第四極惡重罪。若有剎利灌頂之王﹐不說有因棄於來世行十惡業﹐十惡業中多教眾生行十不善建立十惡﹐是名第五極惡重罪。善男子﹐若有剎利灌頂之王﹐此等五惡但犯一者﹐彼剎利王失於往昔所作善根﹐悉令散滅﹐違本誓願被煩惱蓋﹐失天人樂後墮惡道﹐於無量劫無有出期。

「善男子﹐此虛空孕菩薩摩訶薩﹐爲彼眾生故生邊地顯示其身﹐或作沙門﹑婆羅門等﹐威儀庠序﹐觀彼眾生隨何身化﹐方便示現如是身相﹐在在處處於國王前如是說法昔未聞者﹐如來所說一切智法甚深經典﹐持戒﹑忍辱﹑諸地行相爲說示現。知彼剎利灌頂之王﹐昔造諸罪作不善行﹐自悔自慚欲得謝過更不敢造﹐捨離惡事有悔過者﹐後作福徳行大布施建立善業﹐往生上界卽得解脫。

「善男子﹐一切大臣有五重罪。若有大臣﹐奪取佛物﹐或奪僧物﹑招提僧物﹐是名第一重罪。若有大臣﹐破國村邑﹐或破聚落﹐或破城隍﹐或破他國﹐是名第二重罪。若有大臣﹐誹謗正法﹐或聲聞乘﹑或緣覺乘﹑或一切智乘﹐若自誹謗﹐若教他謗﹐不令修行﹐隱沒不顯﹐是名第三重罪。若有大臣﹐於佛世尊出家弟子﹐故生擾亂而恐怖之﹐若有持戒﹑若不持戒﹐若有精進﹑若不精進﹐脫彼袈裟逼令還俗﹐或與身罪或打或縛﹐禁系罵辱呵叱恐怖﹐或令輸物﹐或令入獄﹐或斷命根﹐如是名爲第四重罪。若有大臣造作五逆﹐或一﹑或二﹑或三﹑或四﹐或具五種造罪惡業﹐如是名爲第五重罪。善男子﹐若有大臣此五種中若犯一者﹐彼等大臣失於往業﹐所作善根皆悉滅盡﹐違本誓願失天人樂﹐墮於惡道受大極苦。

「善男子﹐此虛空孕菩薩摩訶薩﹐爲彼眾生生於邊地﹐故住邊地示現身相﹐作沙門身威儀庠序爲彼說法。或復現於婆羅門身﹐容儀齊肅﹐或作童子而爲說法。在在處處示現生相﹐知彼等輩隨有善根而爲說法。未曾有者諸佛所說深妙經典諸陀羅尼忍辱諸地慰諭說法﹐作是方便﹐令諸臣等悔過發露心生慚愧﹐懺彼惡業捨離眾罪﹐教修布施﹑精進持戒﹐建立善業往生上方得涅槃道。

「善男子﹐聲聞之人有五種事犯大重罪。何等爲五﹖一者﹑殺生﹐二者﹑行淫﹐三者﹑劫盜﹐四者﹑妄語﹐五者﹑破壞形像出佛身血﹐是名五種犯大重罪。若我聲聞諸弟子等﹐於五事中但犯一者﹐乃至如上所說之事﹐是虛空孕菩薩摩訶薩﹐爲彼等故往生彼處示現身相﹐或作沙門及婆羅門﹐以彼威儀現彼身相﹐爲說種種微妙法義一切智人所說甚深種種法門修多羅等諸陀羅尼一切諸地顯揚宣說﹐令彼等聞悔昔所造種種諸惡﹐憶念不忘深生慚愧﹐懺悔彼罪更不敢作﹔懺悔罪已﹐修行布施﹐備行苦行﹐精勤勇猛﹐命終上生後得涅槃﹐卽便發心入於大乘行菩薩行。

「善男子﹐大乘之人有八種事﹐犯於大罪﹔造八重已﹐令彼初行諸菩薩等失彼往昔﹐所種善根皆悉滅失﹐違本誓願爲煩惱蓋﹐使諸天人之所輕忽﹐違背大乘卽墮惡道﹐於多時間在煩惱處離善知識。善男子﹐何等爲八﹖若有眾生﹐以於往昔造惡因緣生不淨剎﹐彼等眾生以不多種善根因緣故﹐因善知識乃能得聞甚深大乘微妙經典。彼眾生等心意狹劣﹐亦復不能多種善根。是初行菩薩﹐𨿽復發於阿耨多羅三藐三菩提心﹐聞是甚深空相經典﹐爲他解說讀誦﹐如其所聞﹐如其所誦﹐爲種種愚癡啞羊眾生如是之輩宣揚敷演﹐於彼前說一切智法教令讀誦﹐而彼凡夫無有功勞﹐以凡夫心不能得解甚深法意﹐聞是法已生恐怖心﹐心生悔沒﹐卽便背於阿耨多羅三藐三菩提﹐於聲聞行中發心修學。虛空孕菩薩經卷下

「善男子﹐是名菩薩最初犯於第一大罪。是善男子犯是罪已﹐失於一切往昔所造諸善根等﹐違本誓願﹐被煩惱降不得上生﹐亦復不能得涅槃樂﹐徒自虛行於菩薩行﹐忘菩提心後墮惡道。善男子﹐是故菩薩欲化眾生﹐先須知心﹐應知其行﹐如其彼行次爲說法。譬如有人欲入大海﹐應先知彼水之深淺然後當入﹐乃至略說。此虛空孕菩薩摩訶薩﹐爲於彼等諸眾生輩﹐現生彼國示現身相﹐善能知彼若干眾生犯於重罪畏墮惡道。

「若復有人怖畏罪故﹐或聞他說稱彼虛空孕菩薩名者﹐或復欲樂見彼菩薩﹐而彼菩薩爲欲懺悔深重罪故﹐於後夜時﹐香湯澡浴著淨衣裳﹐燒沈水香﹑多伽羅香﹐右膝著地﹐合掌向東﹐當至心稱彼虛空孕菩薩名號。時虛空孕菩薩﹐知彼初發菩提道心人行罪福輕重﹐隨其根性而爲現身﹐或復作於婆羅門身﹐乃至童男﹑童女之身在現前住。現前住已﹐爲欲憐湣初發心故﹐觀彼菩薩本起重業罪過因緣教令懺悔﹐爲彼示現甚深善巧微妙方便說於最上大乘法要﹐教令建立三昧忍門諸陀羅尼說地等法﹐令其解脫一切惡道重罪因緣﹐住不轉地﹐向於阿耨多羅三藐三菩提﹔又得大力猶如金剛成牢固心﹐於六波羅蜜中又得成就阿耨多羅三藐三菩提。是虛空孕菩薩﹐或眾生前示現己身﹐現自身已而爲說法。

「若虛空孕菩薩未爲現於身時﹐時彼初行菩薩大士﹐更於後夜﹐香湯澡浴著淨衣裳﹐燒沈水香﹐求彼東方黃白大士名阿樓那﹐而口唱言﹕『仁阿樓那﹐汝大慈悲﹐欲出現照此閻浮提。憐湣我故﹐起慈悲心覆護於我﹐爲我咨白虛空孕菩薩﹐令虛空孕菩薩示我方便。我今欲懺所有重罪﹐令我於聖大乘之中得大智眼。』作是勸請禮拜已訖﹐還歸本處安隱睡眠。爾時﹐東方黃白大士阿樓那出時﹐虛空孕菩薩卽來現身﹐於睡眠夢中﹐在彼犯重菩薩之前示現己身﹐教彼重罪初行菩薩大智方便悔所犯罪﹔或復示現大方便智﹐令彼初發道心菩薩得彼三昧﹐名無忘失菩提之心﹐安止住於大乘法中﹐速滿成就六波羅蜜。

「復次﹐善男子﹐或有初行菩薩﹐見行菩薩行者﹐至其人所而告彼言﹕『汝不能行菩薩六波羅蜜﹐亦不能成就阿耨多羅三藐三菩提。汝當發聲聞﹑辟支佛心﹐汝於煩惱卽得解脫。』乃至如前說。善男子﹐是名第二菩薩犯於重罪。

「復次﹐善男子﹐或有初行菩薩﹐見他眾生作如是言﹕『仁者勿行波羅提木叉毗尼戒律﹐於是法中勿爲精進。汝速發阿耨多羅三藐三菩提心﹐汝速讀誦大乘經典。汝所作三種諸煩惱行﹐謂身口意﹐因此惡業諸煩惱故﹐卽得淸淨。』乃至如前所說。善男子﹐是名初行菩薩第三犯於重罪。

「復次﹐善男子﹐或有菩薩﹐見於他人作如是說﹕『汝諸人輩﹐捨聲聞乘莫聽讀誦﹐莫爲他說覆藏勿示。汝等善男子莫示聲聞乘﹗汝若行此聲聞乘者﹐不得大果﹐不能斷除諸煩惱結。汝但說淸淨大乘經典﹐聽誦受持爲他顯說﹐以此因緣﹐汝得度脫一切惡道﹐得滅一切諸惡等業﹐當速成就阿耨多羅三藐三菩提。』彼人若聞初行菩薩如是言者﹐隨順此行﹐彼等二人皆犯重罪。善男子﹐是名第四犯於重罪。

「復次﹐善男子﹐初行菩薩常行兩舌﹐以心口相違。凡所讀誦大乘經典﹐求名聞故﹐爲利養故﹐爲得尊重求供養故﹐作如是心讀誦經典﹐爲他解說受持宣通。若爲他說方便隨宜﹐於他邊聞復向他說﹕『我今身是大乘之人﹐自余非也。』發如是等嫉妒之心。以利養故﹐或見其餘大乘行者從他人邊所得財寶四事供養﹐以是因緣﹐彼等卽便生嗔恨心﹐爲彼菩薩處處流布鄙惡名聞﹐毀辱罵詈誹謗輕賤﹐稱譽自己。以如是等嫉妒心故﹐向於他人說上人法﹕『我得上人。如是上法﹐我得我知。』以是因緣﹐是人違於本誓願故﹐被煩惱降背大乘法。彼等眾生於大乘中﹐犯大重罪乃至捨身墮於惡道。譬如有人欲采珍寶詣寶洲邊而不入海﹐𨿽復入海在於中路自破船舶﹐而彼癡人於海水內便取命終。善男子﹐如是如是其初行菩薩等﹐發心欲入大乘之海﹐而彼癡人因嫉妒故毀謗妄語﹐以是因緣﹐彼等癡人破信行船﹐破信行已滅智命根。善男子﹐其初行菩薩如是愚癡無智少聞﹐以嫉妒因緣﹐妄語毀他遂犯大罪。善男子﹐是名初發心菩薩第五犯大重罪。

「復次﹐善男子﹐有當來世初行菩薩﹐或復俗人﹑出家人等﹐所有甚深空相法門微妙經典——以諸陀羅尼﹑諸地﹑諸忍﹐以種種行等而莊嚴之﹐爲諸大智諸菩薩等﹐作於勤求苦行境界——於大乘經或讀或誦﹐或解說宣揚﹐爲他敷演分別廣宣﹐而語他言﹕『我自然解如是經典﹐自然證知﹐自然明了。惟我一人爲汝等故慈悲演說。汝從我聞已﹐如是思惟﹐如是讀誦﹐如是甚深法中自然曉了﹐汝以是因緣當得知見如我今者。』而不肯言﹕『我讀我誦如是甚深微妙經典﹐爲汝說也。』如是之人﹐從其四輩求利養故自賣其身﹔以是因緣﹐一切三世多陀阿伽度阿羅訶三藐三佛陀﹐及大菩薩摩訶薩﹐一切諸聖富伽羅所﹐彼諸癡人得波羅夷罪﹐犯彼大重﹐虛妄誑惑一切天人。如是癡人亦復無有大乘之分﹐況入大乘耶﹖況得勝處﹖況復當得成就阿耨多羅三藐三菩提耶﹖譬如有人欲行遠路﹐至於曠野以饑渴所逼﹐忽值果林便入彼處﹐求食因緣欲活命故。而彼之人﹐忽遇大樹花果充足香美成就﹐遇已得味﹐得是味已更上毒樹而服毒果﹐服已命終。善男子﹐如是如是愚癡人輩﹐今已獲得人身值善知識﹐依倚知識入於大乘。彼等眾生求利養故﹐好自稱譽毀謗他人﹐得如是等犯大重罪﹔犯重罪已﹐爲諸智人之所輕慢﹐當墮惡道。以是因緣﹐一切剎利﹑婆羅門﹑毗捨﹑首陀不得親近。若有諸人親近彼者﹐如是人輩卽違一切大智聖人﹐成大過罪。善男子﹐是名初行菩薩犯於第六大重罪也。

「復次﹐善男子﹐當來之世或有剎利諸國王等﹐爲諸惡行婆羅門國師﹑惡行大臣﹑惡行醫師等——實是愚癡﹐謂己大智有大才能﹐多受封祿——而彼人等﹐修諸施行造眾福業。彼諸人輩﹐因少布施修行義故﹐憍慢放逸謂己有道﹐勸剎利王共我弟子諸沙門等互相諍競更相破壞﹐或勸沙門共剎利王更相鬥諍。彼惡人輩依剎利王﹐與比丘罪或稅財物。彼諸比丘以剎利王﹑諸大臣等逼迫因緣故﹐或輸己物﹐或輸僧物﹐或輸招提僧物﹐以是諸物輸稅供官與彼惡人。而彼惡人從諸比丘取是諸物奉剎利王﹐彼等二人悉皆犯於大重罪也。彼諸剎利及惡人等﹐共諸比丘互相鬥諍﹐以是因緣﹐捨彼正法建立非法﹐取彼非法遠離正法﹐捨依大乘所說經典毗尼戒律﹑憂波提捨﹑摩訶憂波提捨﹐遠離慈悲般若波羅蜜善巧方便及余經典戒律之行﹐如來所說莫不棄捨﹐爲欲擾亂諸比丘故﹐虛心橫遘違佛戒律自造法制﹐造法制已擾亂比丘﹐令諸比丘皆悉遠離奢摩他觀正行正念﹐乃至使於禪定之者皆生忿恚擾亂之心常恆斗諍﹐以是因緣﹐令諸比丘生諸煩惱不得寂定。

「爾時﹐彼等諸比丘輩﹐失正信法﹐失善比丘威儀法式﹐令墮諸見﹐以是因緣﹐令諸比丘皆悉懈怠多事世念﹐不能持戒﹐破戒捨戒﹐不復能依沙門法則﹐口言我是沙門比丘﹐𨿽復唱言我是梵行﹐舉動聲气猶如貝聲﹐不依正法而說於法。如是之等諸比丘輩及諸眷屬﹐於剎利王所並諸臣民﹐以輸物故﹐增倍供養。如是等輩諸惡比丘﹐於俗人前說諸有徳阿蘭若等空閒比丘不善之事﹐令彼剎利﹑諸惡臣等並諸眷屬﹐遂於精進持戒比丘生不善心﹑誹謗之心﹐於精進比丘所有資財皆悉奪取﹐奪已轉施誦經比丘。彼等二人悉犯重罪。何以故﹖其禪定比丘眞實福田﹐如是觀已應令修業﹐不令彼等知彼僧務。而禪定比丘﹐當得三昧諸陀羅尼﹑諸忍地等﹐當作法器﹐眞是福田﹐眞實福器﹐爲世間眼﹐爲彼世間作大光明顯示善路﹐爲建業地於煩惱田﹐教彼眾生皆令得度﹐度已建立涅槃之道。善男子﹐是名初行菩薩有八種重罪而不用功捨離二處。彼初行菩薩犯大重罪因緣力故﹐所有往昔作諸善根皆悉忘失﹐忘失已後墮於惡道﹐違於本誓﹐被煩惱降失天人樂﹐虛妄迷惑失菩提心。

「善男子﹐爲如是等諸善男子故﹐此虛空孕菩薩生彼國中﹐爲彼眾生示現身相﹐或作比丘身威儀庠序﹐或作婆羅門身顯現威儀具足成就﹐乃至應以畜生而得化者﹐卽現畜生威儀之相。略說乃至如首楞嚴三昧所說﹐當知是處亦復如是﹐巧知根機種種心器隨應現身﹐於彼眾生隨順說法﹐教彼種種未曾有法﹐於一切智之所宣說微妙經典﹑諸陀羅尼﹑諸忍地等普爲顯現﹐令彼諸惡犯重罪者初行菩薩教生慚愧﹐令其怖懼悔沒之心﹐懺彼重罪﹐遠離棄捨永不敢作。

「善男子﹐彼等眾生以犯重罪恐怖因緣﹐聞是虛空孕菩薩名號欲自見身者﹐畏墮惡道悔彼罪故﹐是諸眾生應當頂禮虛空孕菩薩摩訶薩足﹐復應至心稱其名號。時彼虛空孕菩薩摩訶薩﹐隨其根業以菩薩身相卽在現前﹐應以比丘身得度者卽現比丘身相﹐應以婆羅門身度者卽現婆羅門身相﹐應以童男童女身度者卽現童男童女身相﹐觀彼初行菩薩如所犯重卽現如是﹐如是方便教令懺悔﹐於甚深法無上乘中顯示善巧方便之行﹐若正地﹑若非正地﹑若諸三昧﹑若諸陀羅尼﹑若諸忍中示現教行﹐乃至次第教令建立八正道處。以虛空孕菩薩力故﹐彼等眾生得脫一切諸惡道苦﹐脫惡道已建立置於不退轉地﹐後得建立必得阿耨多羅三藐三菩提。善男子﹐如是如是彼菩薩等﹐於六波羅蜜行中﹐大力精勤猶如電光﹐速得成就阿耨多羅三藐三菩提道。

「善男子﹐若虛空孕菩薩摩訶薩﹐於犯重罪菩薩前不現身相者﹐其犯重罪初行菩薩知自罪失故﹐欲請虛空孕菩薩﹐於後夜時以香湯洗浴﹐著淨衣裳﹐胡跪合掌﹐向於東面燒沈水香﹐至心勸請東方黃白阿樓那天子﹐應作是言﹕『阿樓那﹐阿樓那﹐汝有大慈悲﹐有大功徳﹗汝初出東方普照閻浮提﹐以慈悲故願覆護我﹐爲我速疾勸請虛空孕菩薩具大悲者﹐令彼菩薩特爲我故﹐於睡眠中顯示巧便﹔以巧方便故﹐教我懺悔所犯重罪﹐於大聖大乘中速得智眼。』作是語已﹐彼重罪初行菩薩﹐還入室中寢臥睡息。爾時﹐東方黃白阿樓那閻浮提顯現之時﹐彼虛空孕菩薩﹐卽隨後來作菩薩身﹐在彼初行菩薩目前﹐於睡夢中現巧方便﹐教犯罪者懺悔惡業﹐於初行菩薩前作如是等方便知見﹔作是方便已﹐其初行菩薩卽時得一三昧﹐名不忘失菩提﹐於大乘中得決定住不可退動﹐速得成就六波羅蜜﹐不久當證阿耨多羅三藐三菩提。善男子﹐此虛空孕菩薩﹐最大勤勞辦最勝事﹐成就勝妙如意摩尼微妙寶珠﹐貫在其頂奇特顯現。善男子﹐此虛空孕菩薩﹐有如是等無量無邊不可思議功徳之聚。

「復次﹐善男子﹐若有眾生聞是虛空孕菩薩名者﹐或作形像以種種供具供是菩薩﹐尊重恭敬禮拜贊嘆﹐以種種香花﹑花鬘﹑塗香﹑末香﹑燒香﹐以種種幡蓋寶幢供養於彼﹔供養是已﹐復更供養尊重恭敬﹐將自身命付彼菩薩。彼等眾生以是菩薩威神力故﹐火不能燒﹐水不能溺﹐杖不能傷﹐一切國土所不能害﹐於一切處人與非人﹐畢竟不能奪其精气﹐惟除命盡。設有重病不得久停﹐不爲饑逼而取命終﹐不爲縣官橫所觸嬈﹐不犯重罪﹐乃至命盡之時﹐眼不睹色﹐耳不聞聲﹐鼻不聞香﹐舌不得味﹐身不得觸﹐惟有微細气息身中暖气﹐及微細識猶在未離﹐當是時間﹐虛空孕菩薩爲彼眾生示現己身。若有眾生在世之時信婆羅門者﹐是善男子於最後識欲離身時﹐作婆羅門身於前顯現令生歡欣。若有眾生先事魔王者﹐後命盡時﹐是虛空孕菩薩現魔王身﹔乃至在世事那羅延天者﹐若大自在天﹑若帝釋天﹑若轉輪聖王﹑若日月天﹑若提頭賴吒天﹑若毗樓勒叉天﹑毗樓博叉天﹑若毗沙門天﹐乃至世間種種山神﹑樹神﹑河神﹑泉井之神﹐如是眾生﹐隨其所有歸依之者﹐是虛空孕菩薩還作如是如是身相﹐臨命終時在彼眾前顯現身相﹐隨彼眾生所有心願﹐皆現與之於前現身﹐現彼身已作如是言﹕

「『若人以智慧﹐能見四諦者﹐

是人煩惱中﹐卽能度彼岸。』

「彼諸眾生﹐以意識知見此法已﹐得生善處。若有眾生應以佛身化者﹐卽現佛身﹐在眾生前說如是言﹕

「『若於佛智底﹐能度煩惱海﹐

卽速證智慧﹐諸苦得解脫。』

「爾時﹐彼諸眾生以念佛故﹐以聞佛音故﹐心生歡欣﹐命終已後﹐捨五濁世卽生淨土﹐值遇諸佛聽受正法﹐乃至略說法僧亦爾。

「善男子﹐此虛空孕菩薩﹐得如是等不可思議功徳之法。善男子﹐若復有人﹐於自心中欲取種種三昧得大自在。彼等眾生﹐於後夜時應從臥起﹐以香湯澡浴燒沈水香﹐隨力隨分以種種供具供養虛空孕菩薩﹐頂禮足下﹔供養禮拜已﹐於一切眾生邊﹐當生慈心作如是言﹕『虛空孕菩薩得大慈悲門﹐已得智慧﹐速念我﹐速念我﹗願常與我正念三昧方便﹗』卽誦咒曰﹕

「多地他﹝一﹞嚧慕﹝二﹞囉那棄﹝三﹞博叉尼隸﹝四﹞薩慕達囉多隸﹝五﹞多那耶那耶﹝六﹞摩訶迦流尼迦﹝七﹞阿奴波闍婆三勿利帝﹝八﹞阿迦羅闍婆三勿利帝﹝九﹞拔折囉閻婆三勿利帝﹝十﹞胡盧捨三勿利帝﹝十一﹞阿那摩三勿利帝﹝十二﹞蒱多俱致三勿利帝﹝十三﹞莎呵﹝十四﹞。

「誦此咒已﹐彼菩薩威神力故﹐卽得正念入諸三昧門。若復有人﹐欲誦種種經論﹐或諸佛所說﹐或聲聞所說。彼人於後夜時﹐於東方處黃白現時﹐以香湯澡浴著淨衣裳﹐東面胡跪燒沈水香﹐隨力所辦供養頂禮虛空孕菩薩﹐於一切眾生所生慈悲心﹐作如是言﹕『虛空孕菩薩﹐善男子已得一切眾生邊不思議慈悲之心﹐以大智慧念我念我﹗汝是菩薩最勝富伽羅﹐與我正念諸勝三昧方便巧妙深大智慧。』卽誦咒曰﹕

「多地他﹝一﹞尼羅涉鞞﹝二﹞鉗蒱沙涉鞞﹝三﹞耶婆那涉鞞﹝四﹞博察薩迷﹝五﹞波吒羅闍駛﹝六﹞薩他那蘇嚧鞞﹝七﹞貰薩多羅羯囉泥﹝八﹞戶摩戶摩﹝九﹞摩呵迦流尼迦﹝十﹞莎呵﹝十一﹞。

「善男子﹐乃至若有眾生﹐欲入大海采諸珍寶﹐或復心欲入於地下阿修羅宮﹐或復欲得服定年藥﹐或復被禁牢獄系閉﹐或恩愛別離﹐或有怨憎交會而不能離﹐若在火難﹐若在水難﹐若刀杖難﹐若蠱毒難﹐若被咒咀言說﹐若被師子虎狼之難﹐若被蟒蛇蝮蠍之難﹐若被盜賊﹐或被幻惑之難﹐或被一切恐怖之難﹔若有眾生﹐杻械枷鎖禁系之難﹐若被縣官所錄﹐若被刑流將斷命根﹐或有長病困篤著牀疫病所逼恐怖畏死﹐若乏衣食﹑臥具﹑湯藥﹑資財之物。彼等眾生﹐於後夜間黃白出時﹐香湯澡浴著淨衣裳﹐頂禮虛空孕菩薩﹐胡跪合掌以面向東﹐隨力隨分所辦供具供彼菩薩﹐爲諸眾生發慈悲心﹐口唱是言﹕『虛空孕具大慈悲﹐爲諸眾生常作利益﹐念我念我﹐以慈悲心願觀我心﹐願解脫我﹐如前所說之難。』應說偈言﹕

「『我之無福相﹐願與我功徳﹐

我今貧賤苦﹐今應與我願。

虛空孕菩薩﹐是我歸依處﹐

如於此世中﹐未來與我樂。』

「爾時﹐虛空孕菩薩摩訶薩﹐聞彼眾生音聲之辭﹐或復現本菩薩之身﹐乃至或現童男童女身﹐在於彼前慰諭彼言﹐護諸怖難﹐所有恐怖皆悉除滅﹔乃至略說﹐有諸貧窮孤露眾生﹐或無資財活命之者﹐觀彼心意令滿彼願乃至所須一切施與。善男子﹐若有王子欲得灌頂之位﹐欲得稱職﹐彼諸王子﹐應當供養彼大菩薩稱其名號﹐隨力隨分供養彼虛空孕菩薩﹔乃至如是等欲得婆羅門位﹐欲得大富長者位﹐欲得大居士位﹐欲學諸伎術﹐欲證內法﹐欲得咒術﹐欲學工巧﹐欲聞一頌﹐欲望解脫﹐彼諸眾生聞是虛空孕名字﹐於後夜間黃白現時﹐以香湯洗浴著淨衣裳﹐以面向東胡跪合掌﹐頂禮虛空孕菩薩﹐歸依彼已﹐合掌勸請﹐作如是言﹕『虛空孕具大慈悲﹐我旣薄福與我福相﹐滿我心願。』應當說於如是偈言﹕

「『我心所求者﹐勿令乏少耳﹐

願發憐湣心﹐慈悲稱我願。』

「爾時﹐虛空孕菩薩﹐以淨天耳過於人耳﹐聞彼眾生此音聲已﹐爲彼眾生或現自身在眾生前﹐觀察眾生心心所行﹐隨堪可與﹐如是如是﹐爲彼眾生示現方便。善男子﹐是虛空孕菩薩﹐得如是方便功能具足入大智海。此虛空孕菩薩摩訶薩﹐有如是等不思議事。

「善男子﹐若復有人﹐於四大海水滴滴數之能知多少﹐此虛空孕菩薩摩訶薩善巧勝智方便﹐教化諸眾生等現作方便不可數知。善男子﹐假使有人十方虛空可現不可現處可知邊際多少﹐此虛空孕菩薩摩訶薩善巧方便教化眾生不可得知邊際之數。爲諸眾生作巧方便﹐變化自身而爲顯現﹐或作佛身而化眾生﹐或作婆羅門身教化眾生﹐乃至隨所應現種種身相得受化者﹐卽現彼身而不分別﹐應以畜生身而受化者卽現畜生﹐應以地獄身而受化者卽現地獄身﹐有諸眾生在於現前化身顯現﹐有諸眾生應以睡夢現身益者於睡夢中卽爲現身。有諸眾生臨至命終惟有細識﹐欲滅眾罪令斷惡道欲將善道﹐爲彼眾生化種種身﹐是諸眾生生存之日歸依何天﹐應見彼天卽得安樂者﹐乃至應將善處﹐卽現彼天令其歡欣。善男子﹐是故此虛空孕菩薩﹐無人能知教化身數邊際之量。善男子﹐是虛空孕菩薩﹐得如是等不可思議方便勝智功能具足殊妙之法。此虛空孕菩薩摩訶薩﹐已入諸佛功徳之海。善男子﹐是故虛空孕菩薩摩訶薩﹐頭戴顯現摩尼應寶。」

爾時﹐一切大眾在會中者﹐從佛所聞贊嘆虛空孕菩薩已﹐於虛空孕菩薩卽生希有殊特之心﹐生極尊重恭敬之心﹐皆悉合掌瞻仰而住持種種香花﹑末香﹑塗香﹑幡蓋寶幢﹑雜色衣服﹑雜寶瓔珞﹐歌誦贊嘆種種音樂﹐供養虛空孕菩薩。時﹐虛空孕菩薩摩訶薩﹐持前供具供奉世尊﹔奉世尊已﹐在世尊前長跪合掌﹐而白佛言「世尊﹐云何於五濁之世被大黑闇無明所覆諸眾生內﹐能作佛事﹖」

佛言「善男子﹐譬如虛空不縛不解無見無迷﹐而虛空體本性淸淨。而虛空內﹐因風動現塵霧煙雲﹐故名虛空爲不淨耳﹗因水雨故離彼塵等諸障礙法﹐卽得顯現日月星宿﹐便知刻漏羅婆時節﹑晝夜長短﹑半月滿月﹑年歲度數。如是﹐如是﹐善男子﹐如來一切諸法眞如﹐隨於虛空心之本相本性淸淨﹐但諸眾生以客塵煩惱心意成濁﹐爲彼等故﹐如來以慈悲等法門雨慈悲雨﹐被煩惱所濁諸眾生輩﹐卽得淸淨無有諸垢。而彼眾生心得淸淨﹐卽見佛日出現於世﹐得智光明潤已﹐於不思議諸佛功徳之內﹐自得曉了﹐建立彼於勝四念處及聖道中﹐乃至建立十八不共法大慈大悲眞實法中﹐是故有諸阿羅漢﹑辟支佛等﹑諸菩薩輩出現於世。善男子﹐於汝意云何﹖虛空之性能住於眼不﹖」

答言「不也﹐世尊。」

佛言「眼能住於識不﹖」

答言「不也﹐世尊。」

佛言「眼住觸不﹖」

答言「不也﹐世尊。」

佛言「眼內因觸所生三種之受﹐於是之中虛空住不﹖」

答言「不也﹐世尊。」

佛言「略說乃至耳鼻舌身亦復應當作如是觀。善男子﹐於汝意云何﹖意住空界不﹖」

答言「不也﹐世尊。」

「乃至意中虛空住不﹖因是法中諸佛如來應正徧知出現於世不﹖」

答言「不也﹐世尊。」

佛言「善男子﹐諸眾生等依住虛空不﹖」

答言「不也﹐世尊。」

佛言「善男子﹐於意云何﹖虛空之性依眾生住不﹖」

佛作是語已﹐虛空孕菩薩摩訶薩白佛言「世尊﹐各各不相倚住﹐於自境界各不相侵。世尊﹐一切諸法無有境界﹐空故無染﹐一如實際﹐一如如如﹐應作是知。世尊﹐譬如虛空﹐不可破壞﹐不可分別﹐不作分別﹐不動無礙﹐無芽無子無果﹐無名無字﹐無思無念。如是﹐如是﹐世尊﹐一切法相如是知已﹐菩薩摩訶薩於一切法中得無生忍。」

爾時﹐世尊而說咒曰﹕

「多地他﹝一﹞縛婆何囉闍﹝二﹞末奴叉夜﹝三﹞祇那闍耶﹝四﹞闍那膩莫﹝五﹞牟尼呵囉﹝六﹞阿那也﹝七﹞破羅漂頗﹝八﹞伽羅婆膩莫﹝九﹞阿你捺也﹝十﹞阿婆捨捨婆﹝十一﹞捨那捨莫﹝十二﹞那捨哆多﹝十三﹞迦羅莫捨莫﹝十四﹞吉唎摩妒毗沙莫﹝十五﹞支多那也﹝十六﹞雞梨奢都﹝十七﹞三舒沙膩﹝十八﹞莎呵﹝十九﹞」

佛言「善哉﹗善哉﹗善男子﹐汝能於如是眼降伏勝師子安庠步水頻申吼陀羅尼﹐爲諸眾生命終之時﹐最後出息命欲過時﹐能滅煩惱障﹑業障﹑法障﹐滅是障已令生淸淨剎中。善男子﹐汝能行無量無邊諸佛世界爲諸眾生起慈悲心﹐至於村落﹑城邑﹑府省﹑縣官﹑宮殿及諸國土﹐至是處已﹐現種種形﹑種種威儀﹐說大乘經典教化眾生﹐於剎利惡行乃至沙門惡行所﹐斷於種種不善之法﹐安置一切諸善法中。」

爾時﹐世尊說是法時﹐於大眾中無量無邊諸天世人得種種三昧陀羅尼諸忍﹐或復有得十地法中眞實智慧﹐十千人等於無生法中得無生忍。若有眾生執著虛空是有爲者﹐得此燈光明已﹐有爲施根皆悉斷滅﹐無爲施行速現成就。

佛說經已﹐於大眾中﹐諸比丘等及天﹑龍﹑夜叉﹑乾闥婆﹑阿修羅﹑迦樓羅﹑緊陀羅﹑摩睺羅伽﹑梵﹑釋﹑護世四大天王﹐聞佛所說此妙經典﹐一切皆悉歡欣奉行。

