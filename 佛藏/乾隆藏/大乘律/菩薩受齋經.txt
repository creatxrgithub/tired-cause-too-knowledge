菩薩受齋經一卷

大乘律菩薩受齋經一卷西晉淸信士聶道眞譯

菩薩受齋經

菩薩受齋法言。某自歸佛自歸法自歸比丘僧。某身所行惡。口所言惡。意所念惡。今已除棄。某若干日若干夜。受菩薩齋自歸菩薩。如前六萬菩薩皆持是齋。我是菩薩。如先行菩薩文殊師利。洹那鳩樓阿蕪陀曇無迦彌勒阿惟樓屍利沙門陀樓檀那羅首楞。及陀宿命菩薩所持齋。我是菩薩。持菩薩齋。若我分檀布施當得檀波羅蜜。如我受莂當得惟逮波羅蜜。一心坐禪當得禪波羅蜜。如我說經當得般若波羅蜜。是爲漚和拘捨羅。從是得摩訶般若波羅蜜。如念泥犁中人薜荔中人畜生中人。令得解脫出生爲人。從是分檀布施。當到須摩提拘樓檀阿彌陀佛前。受得三昧禪。是爲菩薩受齋法。

佛告須菩提。菩薩有十念當護之。何等十念。當念過去佛。是菩薩法。當念未來佛。是菩薩法。當念一切十方現在佛。是菩薩法。當念屍波羅蜜持戒。是菩薩法。當念禪波羅蜜。是菩薩法。當念漚和拘捨羅。是菩薩法。當念般若波羅蜜。是菩薩法。當念禪三昧六萬菩薩在阿彌陀佛所。是菩薩法。當念過去當來今現和上阿闍梨。是菩薩法。是爲十念。若有發意求菩薩道者禪。日當思惟是爲十事。不念爲污行。菩薩齋日有十戒。第一菩薩齋日。不得著脂粉花香。第二菩薩齋日。不得歌舞捶鼓伎樂莊飾。第三菩薩齋日。不得臥髙牀上。第四菩薩齋日。過中以後不得復食。第五菩薩齋日。不得持錢刀金銀珍寶。第六菩薩齋日。不乘車牛馬。第七菩薩齋日。不得捶兒子奴婢畜生。第八菩薩皆持是齋。從分檀布施得福。我是菩薩。如我念在泥梨中人薜荔中人畜生中人。令得解脫出生爲人。從是分檀布施。當至須訶摩持拘樓檀阿彌陀佛前。受得三昧禪。是爲菩薩解齋法。

菩薩齋日去臥時。於佛前叉手言。今日一切十方其有持齋戒者。某助安無量。今日其有持戒者。某助安無量。今日其有忍辱者。念天下人民者。某助安無量。今日其有精進者。某助安無量。今日其有智慧說經者。某助安無量。持是代勸助歡喜福施。與歸流十方一切人非人。薩和薩所在勤苦厄難之處。皆令得福。解脫憂苦出生爲人。安隱富樂無極。是菩薩齋日。不得見掃除。第九菩薩齋日。不得飲食盡器中。第十菩薩齋日。不得與女人相形笑共坐席。女人亦爾。是爲十戒。不得犯不得教人犯。亦不得勸勉人犯。菩薩解齋法言。南無佛南無法南無比丘僧。某若干日若干夜。持菩薩齋。從分檀布施當得檀波羅蜜。如我持戒當得屍波羅蜜。如我念十方天下人令得安隱。當得羼提波羅蜜。如我受莂當得惟逮波羅蜜。如我坐禪當得禪波羅蜜。是爲漚和拘捨羅。如摩訶般若波羅蜜。如諸菩薩六萬菩薩法齋。日夜一分禪一分讀經一分臥。是爲菩薩齋日法。正月十四日受十七日解。四月八日受十五日解。七月一日受十六日解。九月十四日受十六日解。

右齋日數。歸命西方阿彌陀三耶三佛檀。廅樓亙摩訶那缽菩薩。三毒消除往生尊剎。

淸淨尊神國

安隱在西方

願得自歸命

奉事無上王

神通聖智達

照見我心情

自歸諸大護

百劫不動傾

