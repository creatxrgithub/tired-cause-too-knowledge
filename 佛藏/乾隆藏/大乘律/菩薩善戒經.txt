菩薩善戒經十卷

大乘律菩薩善戒經十卷劉宋罽賓三藏法師求那跋摩譯

菩薩善戒經卷第一序品第一

如是我聞。一時佛在捨衛國須達多精舍只陀林中。與大比丘僧五百人俱。菩薩千人。爾時世尊卽告無量諸菩薩言。誰能於此後惡世時。受持擁護阿耨多羅三藐三菩提。誰能護法。誰能教化一切眾生。爾時彌勒菩薩卽從座起。偏袒右肩右膝著地。長跪叉手白佛言。世尊。我能於後惡世之中。受持擁護阿耨多羅三藐三菩提。能護正法。能化眾生。師子菩薩復作是言。世尊。我亦能以種種方便攝持眾生。金剛菩薩言。世尊。若有眾生當墮三惡道。我能遮持令不墮落。文殊師利復作是言。世尊。若有眾生凡所求索。我悉能令一切具足。智幢菩薩復作是言。我能惠施眾生大智。法幢菩薩復作是言。世尊。我能以法普施眾生。日光菩薩言。世尊。我能施於眾生安樂。月光菩薩言。世尊。我能教化一切眾生令修福徳。善護菩薩言。世尊。我能教化一切眾生令不放逸。無盡意菩薩言。世尊我能教化一切眾生。悉令知見無盡界義。月子菩薩言。世尊。我能惠施一切眾生無上安樂。善月菩薩言。世尊。我能施於一切眾生安樂之因。觀世音菩薩言。世尊。我能救護眾生怖畏。得大勢菩薩言。世尊。我能令彼未度者度。眾善菩薩言。世尊。我能令彼不調者調。善意菩薩言。世尊。若有眾生墮在畜生。我能教化令其調伏。不樂菩薩言。世尊。我能施於愚者智慧。光聚菩薩言。世尊。我能令彼下根之人令得上根。不諦菩薩言。世尊。我能示彼狂者正道。樂見菩薩言。世尊。我能施於無量眾生無量安樂。釋幢菩薩言。世尊。我能令彼受苦眾生常憶苦事。不可思議解脫菩薩言。世尊。我能令彼餓鬼眾生遠離饑苦。聖光菩薩言。世尊。我能令彼不調者調。維摩詰菩薩言。世尊。我能壞彼眾生疑心。光明菩薩言。世尊。我能閉塞三惡道門。金剛功徳菩薩言。世尊。我能令彼異解眾生悉作一解。無量行菩薩言。世尊。我能施彼眾生無漏之道。無所畏菩薩言。世尊。我能壞彼種種怖畏。寶功徳菩薩言。世尊。我能顯示一切眾生功徳寶藏。善意菩薩言。世尊。我能以此微妙軟語調伏眾生。淨光菩薩言。世尊。我能以愛調諸眾生。寶賢菩薩言。世尊。我能令彼一切眾生憶過去世。髙貴徳光菩薩言。世尊。我能令彼勤修精進。善功徳菩薩言。世尊。我能令彼苦惱眾生悉得解脫。寶手菩薩言。世尊。我能施彼無量眾生種種諸寶。意珠菩薩言。世尊。我能壞彼眾生貧窮。破結菩薩言。世尊。我能壞彼眾生煩惱。金光明菩薩言。世尊。我能示彼邪僞眾生眞實之道。功徳色菩薩言。世尊。我能令彼諸乘眾生皆住一乘。法意菩薩言。世尊。我能令彼悉得法眼。金剛子菩薩言。世尊。我能壞彼眾生惡業。法增菩薩言。世尊。我能如法攝持眾生。無名菩薩言。世尊。我能令彼一切眾生遠離三毒。月勝菩薩言。世尊。我能示彼眾生善方便。師子意菩薩言。世尊。我能以法施於眾生。師子吼菩薩言。世尊。我能破壞眾生疑网。香象王菩薩言。世尊我能於後惡世之中示眾生夢令壞煩惱。爾時舍利弗作是思惟。甚奇甚特諸菩薩事不可思議。復白佛言。世尊。若有菩薩勤修精進具足方便。而能種種利益眾生。世尊。如是等菩薩摩訶薩。眾生云何乃從是人乞索頭目髓腦血肉及諸所須。世尊。我今定知。如是乞者卽是菩薩摩訶薩也。佛言。善哉善哉。舍利弗。實如所言惟諸菩薩乃知菩薩。實非聲聞緣覺所及。舍利弗。菩薩摩訶薩𨿽復現佛種種神足。終不捨於菩薩之心。舍利弗。若有長者生憍慢心。菩薩現作長者之像。破彼慢故。若至那羅延及端正人有憍慢者。悉現其身壞其憍慢。若得聖法示以大乘。何以故。離一解脫更無異解脫故。是故名如來。舍利弗。在家菩薩修集二施。一者法施。二者財施。出家菩薩修集四施。一者筆施。二者墨施。三者經施。四者說法施。出家菩薩具足成就是四施已。能調其心破壞憍慢修集忍辱。舍利弗。出家菩薩具足忍辱。則能受持菩薩禁戒。又復具足三種惠施。乃能受持菩薩禁戒。一者施。二者大施。三者無上施。施者。於四天下尙不吝惜。況於小物。是名爲施。大施者。能捨妻子。無上施者。頭目髓腦骨肉皮血。菩薩具足如是三施乃具於忍。具是忍已則能受持菩薩禁戒。舍利弗。菩薩欲受菩薩戒時。先當調伏柔軟諸根。於生欲處不生欲心。於生瞋處不生瞋心。於生癡處不生癡心。於生畏處不生畏心。若自知具如是四事。則爲十方諸佛所知。其人亦能知十方佛。舍利弗。若知不具如是四事。受菩薩戒者。是人亦不得菩薩戒。亦誑十方現在諸佛及諸菩薩。舍利弗。菩薩有二種。一者從瞋因緣。二者從癡因緣。舍利弗。瞋者能作八大地獄因緣。癡者能爲諸惡煩惱因緣。以是瞋癡二因緣故能毀菩薩戒。舍利弗。若欲受持菩薩戒者。應先遠離欲癡瞋畏。六月晝夜獨處閒靜纖悔諸罪。我某甲歸依佛歸依法歸依僧。歸依十方現在諸佛及菩薩僧。歸依釋迦牟尼如來。南無佛南無法南無僧。南無十方佛及菩薩僧。南無釋迦牟尼佛。南無金剛無壞身。南無寶光。南無無量自在王。南無無上林王。南無無上歡喜。南無寶火。南無寶月光。南無淸淨。南無手勤精進。南無梵徳。南無善功徳。南無栴檀功徳。南無光功徳。南無阿叔伽功徳。南無那羅延力。南無華功徳。南無蓮華。南無財功徳。南無念功徳。南無善名。南無釋種王。南無無勝。南無無邊身光南無無邊身。南無無動。南無大山王如是等無量世間諸佛菩薩。常住在世宣說法化。惟願湣哀畱心見念。若我過去無量世中及現在世。所作眾罪不善惡業。若自作若見他作心生隨喜。若取佛物法物僧物招提僧物現在僧物。若自取已若見他取心生隨喜。若自造作五逆之罪。見他造作心生歡喜。若自造作十不善業。若見他作心生歡喜。以是不善業因緣故。當生畜生餓鬼地獄。若邊地人身長壽天身諸根不具。親近邪見不值佛世。如是等罪今悉誠心求哀懺悔。如於現在釋迦佛前。如來世尊眞實知見。其智無礙淨眼無障。常爲一切眾生證人。惟願觀我誠心懺悔。我從今日更不敢作。復次十方諸佛及諸菩薩至心諦聽。若我過去無量世中。及現在世所修惠施乃至施於畜生一把。若我持戒乃至一念如是功徳。悉以回向無上菩提。如過去佛及諸菩薩發願回向。如未來佛及諸菩薩發願回向。亦如十方現在諸佛諸菩薩等發願回向。舍利弗。菩薩如是至心禮拜恭敬諸佛過六月已。若去若立若行若坐。十方諸佛示其身面。具足三十二相八十種好。𨿽示菩薩如是相好。而於法界初無動轉。何以故。如來眞實知其心故。十方諸佛定知是人堪任受持菩薩禁戒修集慈悲。能壞魔眾轉正法輪。能調眾生宣說法界。以是義故。十方諸佛爲是菩薩示現其身。舍利弗。如師子吼貓貍能不。不也世尊。若有不於無量世中無量佛所殖諸徳本能得受持菩薩戒不不也世尊。舍利弗。如香象王之所負擔驢能勝不。不也世尊。舍利弗。如日月光螢火及不。不也世尊。舍利弗。如毗沙門所有財寶貧者等不。不也世尊。舍利弗金翅鳥飛烏能及不。不也世尊。舍利弗。若有能於無量世中無量佛所深殖徳本。是人乃能受菩薩戒。了了見於十方諸佛。舍利弗。受菩薩戒已。若有客塵煩惱因緣犯可懺法應當向諸佛懺。菩薩終不造五逆罪。若貪不息乃至生子。應於十方現在佛前滿足二年晝夜經常以殷重心求哀懺悔。若爲貪心取佛物法物僧物。如本佛前二年懺悔。舍利弗。菩薩若以瞋恚因緣毀禁戒者無有是處。以瞋因緣毀破禁戒得懺悔者亦無是處。爾時優波離於其晨朝從禪定起。卽詣佛所頭面作禮。右繞三匝卻坐一面。白佛言。世尊。如戒經中說。若我弟子有信者。於所受戒乃至失命終不毀犯。世尊。現在若入涅槃。我當云何分別了知聲聞禁戒緣覺禁戒菩薩禁戒。世尊。說我於持律中爲最第一我今不知毗尼方便。云何當說。今者多有大比丘僧諸菩薩僧。惟願如來具示廣說。佛言。善哉善哉。優波離。至心諦聽善思念之。當爲汝說。優波離。聲聞戒因緣異。菩薩戒因緣異。聲聞戒心異。菩薩戒心異。聲聞戒莊嚴異。菩薩戒莊嚴異。聲聞戒方便異。菩薩戒方便異。優波離。聲聞戒淨非菩薩戒淨。菩薩戒淨非聲聞戒淨。聲聞之人乃至一念不求於有名聲聞戒淨。菩薩若不求於有者名大破戒名不淨戒。聲聞求有是名破戒名不淨戒。優波離。菩薩摩訶薩於無量劫常處有中。心不生悔名菩薩戒淨。非聲聞戒淨。以是義故。優波離。汝應宣說。聲聞戒急菩薩戒緩。聲聞戒塞菩薩戒開。聲聞戒中應說因緣。菩薩戒中則不應說。優波離。菩薩之人隨眾生心非聲聞也。是故菩薩於戒小緩聲聞護急。優波離。菩薩若於晨朝犯戒。猶故應念阿耨多羅三藐三菩提。自知罪過晝夜三時皆應如是。是名菩薩戒。優波離。菩薩若時時犯不名破戒。聲聞若時時犯。是名破戒。是名失戒。是名不得沙門道果。何以故。聲聞之人爲壞煩惱勤行精進不應毀犯。優波離。菩薩若於恆河沙等劫受五欲樂。亦不失於菩薩禁戒。不名破戒。不名失戒。不名不得菩提之果。優波離。菩薩不能於一世中盡諸煩惱。當以方便漸漸令盡。優波離。阿耨多羅三藐三菩提要須無上大莊嚴力。然後乃得非一世得。是故如來不說菩薩於生死中而生悔心。亦不宣說永斷貪愛。爲說喜法甚深法無疑法空法。聞是法已樂於生死。優波離言。世尊。犯有三種。一者貪。二者瞋。三者癡。菩薩所犯何者爲重。何者爲輕。佛言。優波離。若諸菩薩犯如恆河沙等貪。如是菩薩不名毀戒。若犯一瞋因緣毀戒。是名破戒。何以故。優波離。瞋恚之心能捨眾生。貪愛之心能護眾生。若愛眾生不名煩惱瞋捨眾生名重煩惱。優波離。是故如來於經中說。貪結難斷不名爲重。瞋恚易斷名之爲重。優波離。難斷非重。菩薩常有易斷重者。乃至夢中尙不爲之。優波離。愚癡菩薩無有方便怖畏犯愛。菩薩有智善知方便。怖畏犯瞋不畏犯愛。爾時文殊師利白佛言。世尊。毗尼者名爲調伏。一切法性畢竟是調。如來何故宣說毗尼。文殊師利。若凡夫人能知諸法畢竟調者。如來終不宣說毗尼。以凡夫人不知不解。是故如來爲說毗尼。文殊師利。汝今何故不說毗尼。優波離欲得聞之。時文殊師利語優波離。優波離。一切諸法畢竟調伏。一切諸法性不可污。一切諸法性無顚倒。一切諸法其性淸淨。一切諸法不可宣說。一切諸法無有取著。一切諸法不去不來。一切諸法不可思議。一切諸法無有障礙。一切諸法本無有性。一切諸法無行。一切諸法不出不滅。一切諸法無有三世。一切諸法無有疑网。如是等法佛悉覺知。優波離言。世尊。如文殊師利所說非了了說。佛言。優波離。文殊師利常樂宣說如是解脫。優波離言。世尊。云何名憍慢。若菩薩言。我有菩提心。我爲菩提行六波羅蜜。我爲般若修造諸行。菩提行深聲聞行淺。菩提行淨聲聞行不淨。菩提行畢竟。聲聞行不畢竟。若復分別是聲聞法是緣覺法是菩薩法是諸佛法。此名爲淨。此名不淨。是名爲道。是名非道。是名菩薩憍慢。菩薩地善行性品第二

菩薩摩訶薩修集聖行行於善果。菩提之道有十法。則能攝取一切善法。何等爲十。一者支。二者翼。三者淨心。四者行。五者有。六者因。七者器。八者地。九者方便。十者住。云何名支。謂菩薩性。菩薩性者謂初發心及三十七品。何以故。菩薩摩訶薩發菩提心。乃是一切善法根本。是故名支。因此發心得阿耨多羅三藐三菩提。是故名因。因初發心決定必得。阿耨多羅三藐三菩提。是故名性。菩薩摩訶薩因初發心故。得修行檀波羅蜜屍波羅蜜羼提波羅蜜毗離耶波羅蜜禪波羅蜜般若波羅蜜。行六波羅蜜故。則得修行智慧莊嚴福徳莊嚴修三十七助道之法。是故菩薩發菩提心名之爲支。菩薩摩訶薩隨發心行具足得阿耨多羅三藐三菩提。是故名支。菩薩摩訶薩若無菩薩性者。𨿽復發心勤修精進。終不能得阿耨多羅三藐三菩提。是故當知非因發心勤修精進有菩薩性。以是義故菩薩性者名之爲支。菩薩𨿽有菩薩之性若不發心勤修精進。則不能疾成阿耨多羅三藐三菩提。有菩薩性發菩提心勤修精進故。則能疾得阿耨多羅三藐三菩提。以是義故。菩薩性者名之爲支。又復支者名因。亦名爲梯。亦名增長。亦名莊嚴。亦名依憑。亦名次第。亦名進行。亦名室宅。以是義故。性名爲支。云何名性。性有二種。一者本性。二者客性。言本性者。陰界六入次第相續無始無終法性自爾。是名本性。言客性者。謂所修集一切善法得菩薩性。是名客性。而此經中以是二種名之爲性。是二性者名之爲支。又復性者亦名爲子。亦名爲界。亦名爲性。復有二種。一細二粗。所言細者無因而得。無因得果故名爲細。所言粗者有因而得。從因得果故名爲粗。菩薩摩訶薩具足如是二種性者。勝於一切聲聞緣覺。況諸外道。以是義故。菩薩摩訶薩得名爲勝。何故名勝。以淸淨故。淸淨有二。一淨智障。二淨結障。聲聞緣覺淨結障故名爲淨非淨智障。菩薩摩訶薩具足二淨。以是義故。菩薩性者得名爲勝。菩薩摩訶薩復有四事勝於聲聞辟支佛等。一者根勝。二者行勝。三方便勝。四得果勝。言根勝者。菩薩摩訶薩本性猛利。緣覺性中聲聞性鈍。是名根勝。言行勝者。聲聞緣覺爲自度故修集善法。菩薩之人不自爲己。但爲眾生修集善法。施眾安樂大悲憐殷。是名行勝。方便勝者。聲聞緣覺惟能了知陰界諸入。不能了知十二因緣及處非處。菩薩方便則能善知一切諸法。是名方便勝。言果勝者。聲聞自得聲聞菩提。緣覺自得緣覺菩提。菩薩自得菩薩菩提。是名果勝。菩薩性者有六種印。以是印故一切眾生則得識知此是菩薩。何等爲六。所謂檀波羅蜜乃至般若波羅蜜。以何義故。檀波羅蜜名菩薩性印。菩薩摩訶薩本性能得如是舍心。於諸財物若多若少心不貪著。欲施施時及行施已。悉生歡喜隨所施物。若多若少心無疑悔。若少施時亦無羞愧。若無財時常贊嘆施。見有慳者能破其心。見行施者心生欣慶。歡喜踴躍如見父母。見來求者深自慶幸。若無財物應以身業供給長老父母諸師。應以喜語軟語法語實語正語。除破眾生妄語兩舌惡口無義語。若有人問猶不說人長短過失。況於無問而自說耶。若有眾生怖畏王賊水火之難能爲救解。知恩念恩受恩能報。受他寄付不令他疑。若是重寶心不貪著。於己物中心無吝惜。能食能衣惠施於人。能調欲心耽湎之心調戲等心貪伎樂心修集慚愧。𨿽獲大寶不生貪喜。是名檀波羅蜜菩薩性印。云何屍波羅蜜菩薩性印。菩薩摩訶薩身口意業性自淨軟。於眾生中不起惡心恚害之心。若因客塵諸煩惱等造作眾罪。作已心悔深生慚愧發露懺悔。於諸眾生起憐湣心作一子想。終不以手若杖若石加於一切。心常求覓眞善知識。志樂供養父母師長耆舊宿徳。破壞憍慢先意問訊知恩念恩。若有乞者軟語慰諭。不以幻術誑惑眾生。終不樂以非法活命。常喜修集一切功徳。教諸眾生廣修福業。見諸眾生所受諸苦。斷其命根打縛閉系饑渴寒熱。菩薩爾時觀彼受苦如己無異。護持佛戒乃至輕微尙不故毀。況余重者。能以十善教化一切。不樂見聞諸惡眾生斗諍罵詈。所有三業常爲眾生終不自爲。若有眾生具戒忍慧。樂與同行得柔軟心。無有害心無不忍心。心常敬重所有諸戒。不誑眾生無有兩舌及無義語。𨿽無問者尙贊人善。況有問者而當不說尊重宗敬正實之語。是名屍波羅蜜菩薩性印。云何羼提波羅蜜菩薩性印。菩薩摩訶薩觀諸眾生。若有來打我是身者。我則不應加惡報之。何以故。我身非身。所謂身者名爲眞實。眞實之身則不可打。而我此身是和合身。和合身者所謂不淨。於和合中少分見打多無所損。多無所損何故不喜。瞋者少分有瞋多分不瞋。多不瞋故云何名瞋。若和合打和合受者誰打誰受。譬如二物相觸出聲。若我瞋者應當自瞋。何以故。以業緣故而得此身。以是身故受是楚毒。譬如有的箭則著之。我若增長是瞋心者。則不能觀善惡等法。若不能觀善惡法者。必定當墮三惡道中。以是義故若打若罵不應於他生瞋恨心。如是觀已。是名羼提波羅蜜菩薩性印。復次若見有打罵者。應於是人生一子想心無怨恨。是名羼提波羅蜜菩薩性印。云何毗梨耶波羅蜜菩薩性印。菩薩摩訶薩勤修精進。晨起夜寐不樂眠臥。終不觀於寒熱饑渴恐怖歡喜。凡所造作若是世事及出世事。要令究竟終不中廢。事若未果終不中悔。𨿽得他人恭敬供養。於己所修不休不息。於自己身不起輕心言不能得阿耨多羅三藐三菩提。𨿽見世間難爲之事終不退縮。是名毗梨耶波羅蜜菩薩性印。云何禪波羅蜜菩薩性印。菩薩摩訶薩至心樂觀諸法實義。樂住寂靜及無人處。樂離惡人增長善法。見樂靜者歡喜恭敬。𨿽有煩惱本性輕微。所有善心終不爲於諸惡覺觀之所破壞。修集慈心視怨如子。若見眾生受大苦惱生於悲心。隨其己力而爲除斷。願諸眾生悉令安隱。身設受苦不生憂惱。若失身命及以財物。若系若縛若打若擯。能自曉諭不失正念生於憂苦。專心聽法書寫受持讀誦解說。若他忘失能爲誨示。以如是等至心因緣。於後世中不忘法界。是名禪波羅蜜菩薩性印。云何般若波羅蜜菩薩性印。菩薩摩訶薩了知一切世間之事。知諸方術及諸眾生所有言說。𨿽知此事心不迷謬亦不放逸。不爲外道之所誑惑。不隨邪見所說義理。是名般若波羅蜜菩薩性印。我今粗略說粗印相。後細印相諸佛所知。菩薩性者不可思議。成就具足諸功徳事。淸淨眞實具足淨法。是故名上。亦名不動。亦名阿耨多羅三藐三菩提印。菩薩摩訶薩若不睹見惡法過患。則不得修一切善法。菩薩摩訶薩修上善時。若以客塵煩惱因緣墮三惡道。猶故勝於惡道眾生。何以故。菩薩性故。若以客塵煩惱因緣墮惡道者。能速破壞疾得出離。如其不出不同惡道受於重苦。若受苦時於諸眾生猶生大悲。以性因緣故得悲心。是故菩薩勝於一切三惡眾生。菩薩摩訶薩以四煩惱因緣故破壞淨法。何等爲四。一者利重常恆。二者以是二結親近惡友。三者若於師所王主怨賊而生怖懼故失善心起於煩惱。四者爲身命故作諸惡法。以是四法𨿽有菩薩摩訶薩性。終不能得阿耨多羅三藐三菩提。復有四事。𨿽有菩薩摩訶薩性。亦不能得阿耨多羅三藐三菩提。何等爲四。一者不值善友佛及菩薩不謬說義者。二者𨿽值善友佛及菩薩。錯謬解義不學菩薩所有禁戒。三者𨿽值善友佛及菩薩隨順解義。不能學持菩薩禁戒。四者𨿽值善友佛及菩薩隨順解義學菩薩戒。善根未熟未得具足莊嚴菩提。是故不得阿耨多羅三藐三菩提菩薩𨿽有菩薩之性。若不具足如是四事。終不能得阿耨多羅三藐三菩提。𨿽復具足如是四事。無菩薩性而能得成阿耨多羅三藐三菩提者。無有是處。菩薩地發菩提心品第三

菩薩摩訶薩初發心時立大正願。作如是言。我得阿耨多羅三藐三菩提時。當大利益一切眾生。要當安置一切眾生大涅槃中。復當教化一切眾生悉令具足般若大智。是則名爲自利利他。是故初發菩提心者。則得名爲菩提因緣。眾生緣因。正義緣因。三十七助道法緣因。攝取一切善法根本。是故菩薩名善大善。名實眞實。亦名一切眾生善根。能破一切身口意等三業諸惡。一切世間所有誓願及出世願。無有能勝阿耨多羅三藐三菩提。如是誓願無勝無上。菩薩摩訶薩初發三菩提心有五事。何等爲五。一者性。二者行。三者境界。四者功徳。五者增長。是名爲五。菩薩若能發菩提心。則得名爲菩薩摩訶薩。定得阿耨多羅三藐三菩提修大乘行。是故初發菩提之心。則能攝取一切善法。菩薩摩訶薩發菩提心隨行漸得阿耨多羅三藐三菩提。若不發心終不能得。是故發心是阿耨多羅三藐三菩提根本。菩薩摩訶薩見苦眾生心生憐湣。是故菩薩因慈悲心發阿耨多羅三藐三菩提心。因菩提心修三十七品。因三十七品得阿耨多羅三藐三菩提。是故發心名之爲支。發菩提心故行菩薩戒。是故發心爲菩薩戒支。是故發心名根名因名攝名果亦名爲子。菩薩發心復有二種。一者畢竟。二者不畢竟。畢竟者乃至得阿耨多羅三藐三菩提終無退失。不畢竟者則有退失。退有二種。一畢竟退。二不畢竟退。畢竟退者。終不發阿耨多羅三藐三菩提心。不能推求修集其法。不畢竟者求菩提心修集其法。是菩提心有四種因。何等爲四。一者若善男子善女人。若見若聞諸佛菩薩不可思議。爾時則生信敬之心。作是念言。佛菩薩事不可思議。若佛菩薩不思議事是可得者。我亦當發阿耨多羅三藐三菩提心。是故至心念於菩提發菩提心。二者復有不見諸佛菩薩不思議事。惟聞諸佛菩薩祕藏。聞已卽生敬信之心。得信心故爲阿耨多羅三藐三菩提。及大智故發菩提心。三者復有不見諸佛菩薩不思議事。亦不聞法見法滅時。便作是念。無上佛法能滅眾生無量苦惱作大利益。惟諸菩薩能令佛法久住不滅。我今亦當發菩提心。令諸眾生遠離煩惱諸大苦事。護持佛法久住於世。爲住世故發菩提心。四者復有不見佛法滅時。惟見惡世諸眾生等。具重煩惱貪恚癡等。無慚無愧慳吝嫉妒。愁憂苦惱不信懶惰。見是事已尋作是念。大惡世時眾生大惡不能修善。如是惡時尙不能發二乘之心。況阿耨多羅三藐三菩提心。我今當發菩提之心。發是心已乃當教化一切眾生令發阿耨多羅三藐三菩提心。是故菩薩於此惡世惡眾生中發菩提心。復有四因發菩提心。何等爲四。一者性具足。二者善友具足。三者慈心具足。四者觀生死苦具足聖行。不畏菩提難行苦行。性具足者。菩薩性自具足善友具足有四事。何等爲四。一者善友諸根完具具大智慧。能示善惡不行邪道。是名善友具足。二者心不放逸能破放逸能閉惡道。三者自能具足菩薩禁戒轉以教他。四者不以下道轉他上道。不以小乘轉他大乘。不以修福轉他定慧。具足慧心復有四事。何等爲四。一者或有世界有苦惱處。或有世界無有苦惱苦惱之處。菩薩發願往生其中。或見受苦若身自受。生於慈心爲破其苦。二者生地獄中。或見受苦若身自受。亦生慈心爲破其苦。三者生餓鬼中。或見受苦若身自受。亦生慈心爲破其苦。四者生畜生中。或見受苦若身自受。亦生慈心爲斷其苦。具足慈心復有三種。謂上中下。上者復有四事。一者觀生死苦。二者修慈悲心無有終始。三者性勇健心。四者得智慧心。復有四事。何等爲四。一不放逸。二具足戒。三能忍辱。四者至心專念阿耨多羅三藐三菩提。復有四事。何等爲四。一者等視眾生猶如一子。二者於怨親中無有分別。三者得堅信心。四者修行聖行。是爲四。修集慈心有四種力。何等爲四。一者內力。二者外力。三者因力。四者莊嚴力。菩薩摩訶薩至心專念阿耨多羅三藐三菩提。是名內力。爲欲化度諸眾生故發阿耨多羅三藐三菩提心。是名外力。能於無量阿僧祇劫修集善行。師事諸佛及諸菩薩。是名因力。菩薩摩訶薩樂近善友聽受正法。思惟其義如說修行。是名莊嚴力。若菩薩摩訶薩以是二力發阿耨多羅三藐三菩提心。是名正心不動心不退心不轉心。所謂內力因力。若以外力及莊嚴力。發菩提心。是名不正心動心退心轉心。菩薩轉心有四因緣。何等爲四。一者性不具足。二者惡友具足。三者於諸眾生不具悲心。四者不能觀察生死過患。菩薩摩訶薩初發菩提心有二事不可思議。何等爲二。一者於諸眾生作眷屬想。二者無眾生想。菩薩常以智慧觀察。惟是眾生眾生屬誰。是名爲二因。是二心能令菩薩無有退轉。初發菩提有二種心。何等爲二。一者爲施眾生安隱。二者爲施眾生快樂。以諸善法化諸眾生令離惡法。是名安隱。能以財物賬。給眾生令離貧窮。所謂衣食房舍臥具病瘦醫藥。是名快樂。不退菩薩有二種心。何等爲二。一者性莊嚴。二者專心受持莊嚴。常念欲令眾生安樂。是名性莊嚴。終不退轉菩提之心。因是至心能施一切眾生安樂。是名受持莊嚴。不退菩薩出生福徳有二處。何等爲二。一者菩提之心。二者眾生受苦。如是二事名大善法聚。初發堅心菩薩又有二事。勝於一切聲聞緣覺。何等爲二。一者因勝。二者果勝。菩薩摩訶薩發菩提心所修善法。是名爲因。因行善法得阿耨多羅三藐三菩提。是名爲果。如是因果勝於一切聲聞緣覺。不退菩薩有二大事。何等爲二。一者發是心已卽爲一切無量眾生而作福田。爲作父母師長和上生大憐湣。以憐湣故行住坐臥若眠若寤。常爲諸天之所守護。如轉輪王常爲五百靑衣鬼神之所守護。不退菩薩亦復如是。以憐湣故若更受身無有病苦。二者發心菩薩常爲眾生之所樂見猶如父母。一切眾生於菩薩所。身口意業柔軟無惡是名爲二。菩薩摩訶薩發菩提心不失正念。於諸眾生不起害心。不食肉。不欺誑。常以善法教化眾生。眾生不受不廢不愁。能自調伏。亦能調他。隨其所化眾生之處。皆悉能令滋長福業。若以客塵煩惱因緣。墮三惡道能速得出。𨿽同受苦不生楚毒。見受苦者心生悲湣。菩薩初發菩提心者。成就如是無量功徳。菩薩地利益內外品第四

菩薩摩訶薩發菩提心。云何名爲菩提之行。菩薩若於此彼之處若學若教。皆爲阿耨多羅三藐三菩提。謂戒聞思惟是名菩提行。菩薩摩訶薩於何處學。學有七處。何等爲七。一者內義。二者外義。三者眞實義。四者不可思議義。五者調眾生義。六者自熟佛法義。七者得阿耨多羅三藐三菩提。是名爲七。云何內義。內義有十。何等爲十。一者眞實義。二者爲他義。三者調伏義。四者安隱義。五者快樂義。六者因義。七者果義。八者現在義。九者他世義。十者畢竟義。菩薩摩訶薩爲他事故。是名內義。眞實義者。知煩惱性及對治門。以己樂具施於眾生。志常修集無上正道。凡所求索以安眾生。旣得財物心無貪吝。能以供養佛法眾僧父母師長。於千萬里求佛經典及菩薩藏。旣得法已廣令流布不生祕吝。𨿽解深義不生髙心。爲生天上說持戒利。爲轉輪王說布施徳。爲二乘道說修三昧。爲得世間大果報故。教令供養佛法僧寶廣修福業。爲貪心者而說貪事。爲欺誑者說欺誑事。爲非法人而作僮僕。菩薩摩訶薩作是事已。是名眞實義。菩薩摩訶薩所有自利悉爲眾生。是名他義。菩薩摩訶薩凡所演說。悉爲破壞眾邪異見。謂無因果破戒之人不見過故。爲說種種毀禁之過。爲破三惡而演說法。若有退禪及善法者。爲不退故而爲說法。爲欲增長諸善法故而爲說法。欲令眾生得自在故而爲說法。欲令十方世界眾生得善神足而爲說法。是名調伏義內義者名爲外義。外義者亦名內義。內外義者名調伏義。調伏義者亦名內外義。如來十力四無所畏十八不共法大悲三念處五智三昧。是名眞實義。眞實義者名內外義。內外義者有二種。何等爲二。一者自調。二者調他。菩薩摩訶薩善知方便。是名調伏義。菩薩所行一切善行名調伏義。云何復名內外義。內外義者有五事。何等爲五。一者淨於他身。二者長他善法。三者現在利益。四者他世利益。五者壞他煩惱。若菩薩摩訶薩隨所修善若多若少。以教眾生同己所得。是名調伏義。菩薩摩訶薩旣自安隱。復己安隱施於眾生。所謂若出世及以世間。若欲界若禪定。是名安隱義。安隱義者亦名內外義。亦名調伏義。亦名眞實義。菩薩摩訶薩內外義者。有現在樂非他世樂。有他世樂非現在樂。有現在他世樂。有非現在非他世樂。內外義者復有四種。有人受法現世受樂他世受苦。有人受法現世受苦他世受樂。有人受法現世受樂他世亦樂。有人受法現在受苦他世亦苦。菩薩摩訶薩若說涅槃及大涅槃八聖道分三十七品。說世間道出世間道。是名安隱義。安隱義者名內外義。內外義者名爲正義。正義者名無上義無勝義安隱義常樂義。菩薩摩訶薩受常樂者。能作內外義正義調義安隱義。云何名快樂義。快樂義者有五種。何等爲五。一者因樂。二者受樂。三者斷受樂。四者遠離樂。五者菩提樂。云何因樂。因內外觸。因觸因緣故有受樂。是名因樂。因行善法得他世樂。是名因樂。云何受樂。從因因緣身得增長心得安隱。是名受樂。受樂者有二種。何等爲二。一者有漏。二者無漏。無漏有二種。一者學地。二者無學。有漏有三。欲界色界無色界。三有有內外入故有六觸。六觸有二。一者身樂。二者心樂。五識共行名爲身樂。意識共行名爲心樂。修集聖道斷諸受故。道徳增長無有諸受。名斷受樂。永離煩惱身心無患。名遠離樂。受常樂故。名菩提樂。或有說言。無想定者名爲斷樂。是義不然。何以故不斷受故。遠離樂者有四種。一者出家樂。二者寂靜樂。三者斷樂。四者菩提樂。世間之人多有憂苦。永斷是苦名出家樂。斷欲界貪名寂靜樂。永斷煩惱名爲斷樂受常樂故名菩提樂。菩薩常能施眾生樂。名菩提樂。菩薩摩訶薩自受常樂轉施眾生。名菩提樂。何故名因樂。是樂因故名爲因樂。不名受樂。受樂者不名因樂名爲性樂。斷樂者不名因樂不名受樂。以斷多樂故名爲斷樂。遠離樂者不名因樂不名受樂不名斷樂。以觀生死眾過患故。名智慧樂。菩提樂者不名因樂不名受樂不名斷樂不名離樂。無邊常故名菩提樂。名無勝樂。名無邊樂。名無上樂。亦名常樂。名寂靜樂。菩薩摩訶薩能以如是五種之樂施於眾生。是名因義。菩薩摩訶薩常壞眾生諸惡之業示以正業。以正業故得無上道。是名因義。菩薩摩訶薩爲眾生故受大苦惱。以受苦故能調眾生。是名因義。菩薩摩訶薩觀察善惡。能示眾生善惡之事。以開示故得大智慧。得智慧故能壞大惡。是名因義。菩薩摩訶薩因智慧故行六波羅蜜。乃至得阿耨多羅三藐三菩提。是名果義。菩薩摩訶薩以壞貪心。壞貪心故能施眾生五種之樂。而諸眾生得是樂故。名爲果義。菩薩摩訶薩憐湣眾生。欲令一切同已受樂。是名內外義。內外義者有三種。因亦三種。果亦三種。報因報果。福因福果。智因智果。云何名報。報有八種。何等爲八。一者長壽。二者受身完具。三者得上種姓。四者得自在。五者言語微妙。六者得男子身。七者得大力。八者無能勝者。是名爲八。菩薩摩訶薩修集慈心故得長壽。是名因報。菩薩摩訶薩樂以衣食房舍臥具病瘦醫藥施於眾生。是故獲得具足之身。菩薩摩訶薩破憍慢心。供養恭敬父母師長有徳之人。是故獲得上族種姓。菩薩摩訶薩隨法而行破於非法。是故獲得自在無礙。菩薩眞實不欺眾生。是故獲得言語微妙。菩薩摩訶薩常呵五欲。是故獲得男子之身。菩薩摩訶薩常樂供養佛法僧寶。是故其身獲得大力。菩薩摩訶薩常能教化一切眾生供養三寶。是故能得無能勝者。是名果報。不害眾生。命得增長。是名報因。樂以衣食房舍臥具病瘦醫藥施於眾生。是故菩薩得具足身。能破眾生所有憍慢故得上姓。能除眾生貧窮困苦故得自在。能壞眾生妄語兩舌惡口無義語故得妙語。贊嘆男身呵責女身。以是二因得生人中受男子身。又復遠離非法欲故得男子身。菩薩摩訶薩以淸淨食施於眾生。見危懼者能爲救解。是故其身獲得大力。受持正法讀誦解說。是故能得無能勝者。是爲報有八種。如是八種因三事故而得增長。何等爲三。一者心淨。二者莊嚴淨。三者福田淨。菩薩摩訶薩至心專求阿耨多羅三藐三菩提。是名心淨。供養同學同法同師。是名心淨。若見若聞同學同法。心生歡喜。是名心淨。修集菩提助道之事。常樂受持書寫讀誦菩提法藏。復以此法轉化眾生。若有不受心不憂悔亦不休息。是名莊嚴淨。以此二淨名福田淨。云何菩薩報果。菩薩長壽名爲報果。菩薩何故求於長壽。菩薩得是壽命長故。經無量世修集善法爲自利利他。是故菩薩求於長壽。是名報果。菩薩何故求身具足。菩薩得是身具足故。眾生樂見愛敬歡喜。以歡喜故易得受化。是故菩薩求具足身。是名報果。菩薩何故求上種姓。上種姓故常爲眾生之所恭敬。以恭敬故信受其語。或爲姓故。或爲利故。或爲畏故。復受其語。是故菩薩求上種姓。是名報果。菩薩何故求於自在。得自在故則能教化無量眾生。具足成就檀波羅蜜。是故菩薩求於自在。是名報果。菩薩何故求微妙語。妙語者菩薩所出言辭眾生樂聞。同法同義同行同師常能教化令其調伏。是名報果。菩薩何故求於男子身。男子之身乃是一切善法之器。堪忍眾苦能觀法界。於四眾中無所畏難。於時於義能疾了知。隨有所至無所掛礙。是故菩薩求男子身是名報果。菩薩何故求於大力。菩薩成就是大力者。則能修行一切善法。能勤精進救拔眾生煩惱諸苦。是故菩薩求於大力。是名報果。菩薩何故求於無勝。菩薩若得是無勝者。則能惠施一切眾生所須之物。以是因緣能令眾生樂見聞法信受其語。是故菩薩求於無勝是名報果。是八報果菩薩具者。則能長養無上佛法利益眾生。則見佛道如觀掌中庵摩勒果。菩薩𨿽復具足成就如是八果。若不能化無量眾生令調伏者。則不能得阿耨多羅三藐三菩提。𨿽復教化令其調伏。若不具足如是八果。亦不能得阿耨多羅三藐三菩提。菩薩摩訶薩成就具足如是八果。以三乘法教化眾生。自得阿耨多羅三藐三菩提。菩薩摩訶薩所以具足如是八果。爲欲教化調伏眾生。名內外義具八果者名爲果義。報因報果亦名果義。云何爲福。云何爲智。三波羅蜜。所謂檀那尸羅羼提。是名福徳。般若波羅蜜。是名智慧。餘二波羅蜜亦名福因。亦名智因。若勤精進修集禪定。具足成就慈悲喜捨。以是四等因緣力故獲得自在。是名福因若勤精進修集三昧。深觀五陰諸入諸界。觀苦實苦。觀集實集。觀滅實滅。觀道實道。觀實非實。觀善非善。觀法非法。觀上觀下。觀白觀黑。觀十二緣。是名智因。若勤精進修集一心。樂喜惠施。樂持禁戒。樂修忍辱。是名福因。若勤精進修集一心。樂聞受持書寫讀誦解說菩薩祕藏經典。以是多聞因緣力故。得大智慧而能分別法界。分別法界是名智果。菩薩福因亦因亦果。菩薩智因亦因亦果。菩薩福因亦福亦智。菩薩智因亦智亦福。是故菩薩福因有六。智因亦六。何等爲六。謂六波羅蜜。云何名爲福因智因。福因智因有三種。何等爲三。一者信心。二者發心。三者親近善友。是爲三福因。智因復有二種。一者善。二者不善。若近惡友修集邪道行施定慧名不善福。破壞如是不善福慧。是名善福。若無信心及以發心不親善友。終不能得福徳智慧若言遠離如是三事得福慧者。無有是處。是名福徳因智慧因。云何名爲福果智果。菩薩摩訶薩成就如是具足福徳。不爲生死之所沾污。是名爲果。菩薩成就具足智慧。遠離惡道修集善道。是名爲果。菩薩摩訶薩成就具足如是二事。教化眾生成阿耨多羅三藐三菩提。是名爲果。四無量心亦是菩薩福果智果。菩薩摩訶薩若報因若報果。是名福徳福徳因福徳果。亦名智慧智慧因智慧果。若有說言是二法中若離一法得阿耨多羅三藐三菩提者。無有是處。是名果義。果義者名內外義。云何現在義。若菩薩摩訶薩徧學一切世間諸事。以徧知故得大自在。得自在故能化眾生。眾生受已修集善法。是名現在義。若菩薩摩訶薩退失善法修集三昧以修定故還得善法。是名現在義。若菩薩摩訶薩客塵煩惱故造作眾罪。作已深觀定當得果。卽生悔心慚愧不作現壞惡業。是名現在義。若以惡業因緣力故。或爲他罵或瞋恚打身受楚毒。名現在義。若菩薩摩訶薩修集禪定。以是因緣身受安樂。是名現在義。若菩薩摩訶薩身得自在常樂我淨。是名現在義。若菩薩摩訶薩修八聖道。以是因緣獲得涅槃。是名現在義。如菩薩眾生亦爾。云何他世義。以現因緣受他世身。是名他世義。現在他世義是名內外義。云何爲畢竟義。欲界福徳非畢竟義。色無色界世間福徳𨿽得自在非畢竟義。如諸菩薩修八聖道獲得涅槃。其身無礙無有邊際。善法無量名畢竟義。畢竟有三事。何等爲三。一者性畢竟。二者退畢竟。三者報盡畢竟。不畢竟亦爾。性畢竟者是名涅槃性。不畢竟名有爲法。退畢竟者名聲聞緣覺所修八道。不退畢竟者名阿毗跋致。報盡畢竟者世間所有福徳果報。報不盡畢竟者謂無上道果。是名十義。菩薩摩訶薩常應修集教化眾生。如過去世諸菩薩學。現在未來亦復如是。若菩薩摩訶薩不能修學是十法者。則不能得菩薩禁戒。菩薩善戒經卷第二菩薩地眞實義品第五

云何名眞實義。眞實義者有二種。一者法性。二者法等。復有四種。一者世流布。二者方便流布。三者淨煩惱障四者淨智慧障。云何名世流布。世間之法同其名號。眾生見地眞實是地終不言火。火眞實火不言是地。水風色聲香味觸衣服飲食瓔珞器物伎樂明闇男女捨宅田業苦樂。苦眞實苦終不言樂。樂眞實樂終不言苦。此是此非定以不定。一切世間從昔已來。傳此名相自然而知。不從修集然後知也。是名世流布眞實義也。云何名方便流布。如世智人先以籌量。然後造作經書論議。是名方便流布。云何淨煩惱障。一切聲聞辟支佛等。以無漏智無漏道壞煩惱故得無礙智。是名淨煩惱障。以壞煩惱故智得明淨。智慧淨故身心無礙。是名淨智慧障眞實義也。云何復名眞實。眞實者名爲四諦。所謂苦集滅道。觀此四諦得實智慧。是名聲聞辟支佛。聲聞辟支佛分觀五陰。是故離陰都不見我及以我所分觀十二因緣。是故離陰不見眾生及以士夫。是名淨智慧障眞實義也。若智不能知境界者。名曰智障。若能壞障知境界者。名淨智障眞實義也。眞實義者。謂佛菩薩深觀一切陰入界故觀我無我。眾生非眾生。士夫非士夫。是名淨智障。觀諸法界不可宣說。知世諦故分別法界。知諸法界眞實性故。名無勝慧。無勝慧者壞一切障。是故名爲淨智慧障眞實義也。眞實義者復有二種。一者有。二者無。有者名世流布。世流布者。所謂色受想行識。眼耳鼻舌身。地水火風。色聲香味觸。善不善無記。出法滅法從緣生法。去來現在有爲無爲。此世他世日月。見聞識知所得覺觀。修集受持乃至涅槃。是名世流布有也。世間有者所謂法性。無者世流布有。從色乃至涅槃其性無故是名爲無。眾生見故名之爲有。法性本無名之爲無。諸佛如來所說有無名之眞實。眞實者名爲中道。非有非無名爲中道。中道者名無上道。如是中道諸佛世尊除壞障礙。是故名之爲一切智。菩薩摩訶薩𨿽學如是中道猶有障礙。是故不得爲一切智。菩薩智慧爲方便故。名阿耨多羅三藐三菩提因。何以故。菩薩摩訶薩𨿽不具足中道智慧。說生死相亦有亦無亦爲流布無上佛法。𨿽在生死亦能了了知生死過患心無厭悔。如其不知生死過者。則不能得壞煩惱結。若心厭者則不能得教化眾生護諸佛法疾得涅槃。若得涅槃則不能得阿耨多羅三藐三菩提。若不教化諸眾生者。云何能得阿耨多羅三藐三菩提。是故菩薩若在生死之中修菩提道。不畏涅槃不求涅槃。菩薩若畏於涅槃者。則不能得具足莊嚴菩提之道。亦不能爲無量眾生贊嘆涅槃。於涅槃所不生信喜專念之心。是故菩薩於涅槃所不生怖畏。若是菩薩求涅槃者卽能得之。如其得者則不能成阿耨多羅三藐三菩提。以諸佛法教化眾生。若是菩薩不能深觀生死過患。或生厭離怖畏涅槃。或求涅槃。是名菩薩無善方便。若是菩薩能深觀察生死過患樂處其中。不畏涅槃不求涅槃。是名菩薩有善方便。善方便者解第一義空。菩薩摩訶薩修集如是第一義空。名菩薩戒大方便也。爲得如來無上智故。若有修集是菩薩戒得眞實智。知見諸法無我我所知諸法性。是故於法心無所著。亦說世諦第一義諦。見一切法其心平等。能大惠施。以施因緣善知世事。𨿽學世事心不厭悔。悉得了知得大念力。𨿽知世事心無憍慢。常教眾生不生慳吝。以巧方便善教眾生世間之事。爲令眾生得阿耨多羅三藐三菩提故。菩薩於是世間之事。勤心修集無有厭悔。若見眾生受苦惱時。卽得增長阿耨多羅三藐三菩提心。菩薩如是增長善法不生憍慢。於諸眾生生憐愛心。菩薩如是增長智慧不生憍慢。破壞眾生種種邪見。菩薩若得世間三昧出世三昧。不顯己徳令他供養。不爲世法之所污染。菩薩爾時成就具足無量功徳。名菩薩戒。菩薩摩訶薩所有善法。悉以回向菩提之道。名菩薩戒。過去菩薩得阿耨多羅三藐三菩提。皆由成就菩薩禁戒。未來現在亦復如是。菩薩摩訶薩受持三世諸菩薩法。能以佛法教化眾生。至心修行菩提之道。爲菩提道不惜身命。不惜身命是菩薩戒。惜身命者終不能得菩薩禁戒。乃至吝惜一錢之物。亦不能得菩薩禁戒菩薩摩訶薩爲眾生故受身畜財。若於是二生吝惜心。假名菩薩非義菩薩。菩薩若能不惜財命。當知則能利益眾生。能行忍辱能壞瞋恚嫉妒之心。了知世事善解方便。能壞眾生所有疑心。能自增長菩提果因。善能調伏所有諸根。不爲四倒之所傾動。能解諸法甚深之義。能得具足四無量心。成就五通四無礙智。畢竟能觀十二因緣。逮得菩薩一子之地。能得常樂我淨之身。得大自在無上涅槃。善能開示方便涅槃。菩薩摩訶薩成就如是無量功徳。皆因禁戒因緣而得。菩薩摩訶薩成就具足菩薩戒者。能爲一切眾生僕使。若爲眾生之所瞋罵打害劫奪則生慈心。若見眾生厚重煩惱發憐湣心。爲欲破壞眾生煩惱。系心思惟諸善方便。於諸眾生心無姦曲。任力所能施眾生樂。不求恩報不懷瞋恨。爲壞眾生瞋惱心故。思惟方便知恩念恩。無有求者先意行施。若己所有不施求者。不得成就菩薩禁戒。求者三至若不施者。是名犯重。不犯者。若以方便善語慰諭。令彼求者不生恨心。求者二種。一者貧窮。二者邪見。不施貧者則便得罪。不施邪見則不名犯。若不犯者是名善行。善行菩薩諦知法界不可宣說。知法界性知世流布。世流布者。色受想行識乃至涅槃。色乃至涅槃不名眞實。何以故。而是色者非有非無。乃至涅槃非有非無。若非有無雲何眞實。云何非有。眾生顚倒計色爲我。乃至涅槃橫計爲我。是名非有。云何非無。世流布故。不虛誑故。可宣說故。是名非無。以是故名非有非無。如所說法如說有者。一法之中應無量名。無量名故則有無量性。何以故。一一法中有無量名故。云何名爲無量名耶。如色一法。亦說靑黃赤白長短方圓粗細可見不可見有對無對澀滑輕重。是名可說。隨說有者。應一法中有無量相。所可宣說實無定性。以言說故流布於世。實無說者及眞實性。一切諸法亦復如是。如其色中乃至涅槃有實性者。不應說有靑黃赤白乃至輕重。若無實性。未流布時云何可傳。以流布性有。無有初始故可流布。若未有色時有流布者。以何因緣無色之時不流布耶。如其流布能作色性者。何故流布而不能作色無量性。是故法性不可宣說。如色受想行識乃至涅槃亦復如是。有二種人遠離佛法。非佛弟子永失佛法。一者說色乃至涅槃有眞實性。二者不信世流布性如是二人不任受持菩薩禁戒。如其受者受者不得。師則有罪。何故不得。誹謗實法著非法故。是故𨿽受終不得戒。若不得戒云何得名在此法中爲佛弟子。是故名爲遠離佛法。菩薩戒者非口所得。心口和合然後乃獲。是二種人都無實心云何可得。若於色中妄生計著。於佛法中則爲永失。若不信色是流布者。是則名爲謗一切法。是人則爲永失佛法。是故不可宣說若有若無。何以故。如因五陰則有我人眾生士夫。若無五陰如是等名何由流布。色亦如是。以有色故則有種種。名字流布。眞實之法無有流布。離眞實法亦無流布。愚癡之人說諸法空則得大罪。若有說言大乘經中一切法空亦得大罪。不能善解大乘經義。生憍慢心言我善解。隨其自心妄想思惟。爲人廣說亦得大罪。若言一切諸法性無雲何得有流布於世亦得大罪。何以故。謗一切法故。謗一切法者卽是外道富蘭那等眞弟子也富蘭那謂諸法性無。而佛法中亦有亦無。若有人說一切法空。當知是人不中共住共語論議布薩說戒。若與共住乃至說戒則得大罪。何以故。不解空義故。是人不能自利利他。是故大乘經說。若不解空甚於癡人。何以故。愚癡之人說色是我至識是我。有我見者不壞佛法。不解空義永壞佛法破失滅沒。生我見者不至三惡。不解空義爲人廣說。當知是人必到阿鼻。有我見者不謗三寶。妄說空者誹謗三寶。說有我者不誑眾生。不謗實性。不妨法性。不妨眾生。獲得解脫。不教他人毀犯禁戒。不解空者謗一切法。不解實性。不解法性。妨於解脫。與多眾生作惡知識。自不持戒教人毀禁。常樂宣說無作無受。令多眾生增長地獄。以是義故。名爲遠離無上佛法。云何名爲不解空義。若有比丘比丘尼優婆塞優婆夷。不信受空。不解於空。不解於法。是則名爲不解空義。何以故。說一切法。本性自空無因緣空。說一切法亦無處所。若無處所云何名空。是名不解空。云何名爲眞解空義。若比丘比丘尼優婆塞優婆夷。說一切法中無有性故。是名爲空。法亦不空是名解空。如是解者不妨於義。不謗三寶。是名正解無有錯謬。云何正解。如色說色乃至涅槃。分別無有種種相性。是名色空以色眞實流布於世。是名不空。以是義故。說色一法亦有亦無。解是二故亦法亦空。終不於中妄生計著。是名眞解空義。是故大乘經中說偈。

一法有多名

實法中則無

不失法性故

流布於世間。

如色乃至涅槃則有多名。色無自性。無自性者則無多名。有多名者名爲流布。以是義故雜藏中說。諸佛世尊不著流布。若見若聞思惟覺知。如色名乃至涅槃名。名爲流布。諸佛世尊終不說言。有流布性而生染著。何以故。壞顚倒故。有染著者名爲顚倒。如來已斷一切惡見故不染著。以不見不說不染著故。名爲正見。是故如來爲迦栴延比丘。而作是說。迦栴延。我弟子者不著地定。水火風定。空定識定。無所有定。非有想非無想定。非此世非他世。非日非月。非見非聞。非思非量。非取非得。非覺非觀。是名禪定。云何比丘不著地定。比丘於地不作地相。乃至覺觀不作覺觀相。是則名爲不著地定。乃至覺觀亦復如是。若有比丘能作如是修集定者。卽爲諸天釋天梵天十方諸佛及大菩薩之所贊嘆。南無大士。南無大士。咸作是言。我都不知汝在何定修集何定。若有染著地相地名。當知是人名不修空。若於色中不著名相。是名修空。爲流布故宣說地相及以地名。若著色相及以色名名增長相。若壞色相及以色名名放捨相。不增不捨是名中道。修集如是二種相故。是名比丘修集地定乃至覺觀。若有比丘修是定者。是名實相。以實相故比丘於法無所言說。以諸法性不可說故。是故比丘無所言說。若一切法無可說者。云何說不可說。若不可說云何得聞。若不說不聞。云何得知一切諸法不可宣說。以可知故說令流布。愚癡之人不知不解世流布故。於諸法中生八種謬。一者性謬。二者分別謬。三者聚謬。四者我謬。五者我所謬。六者愛謬。七者不愛謬。八者非愛非不愛謬。是八謬中初三種謬。乃是一切諸謬根本。著性著名不解流布。從此展轉生無量謬。我我所謬名爲我見。我見復是諸見根本。是二種謬從憍慢生。是故憍慢諸見根本。後三謬者從三毒生。是八種謬攝取一切諸結煩惱。令諸眾生回轉三有。云何性謬。若色作色想。乃至重作重想。是名性謬。云何分別謬。若分別色是色非色。是可見是不可見。是有對是無對。是名分別謬。云何聚謬。如於色中見我眾生士夫壽命。屋舍四眾軍旅衣食。蓮華車乘樹木積聚。如是等中各作一相。是名聚謬。云何名我我所謬。於有漏中取我我所。無量世中常生取著計我我所。是名我我所謬。云何愛謬。於淨物中生貪著心。是名愛謬。云何不愛謬。於不淨物中生瞋恚心。是名不愛謬。云何非愛非不愛謬。於一切淨不淨物中生貪恚心。是名非愛非不愛謬。是名八謬。菩薩摩訶薩云何能知是八種謬。應推四事。何等四。一者推名。二者推物。三者推性。四者推分別。云何推名。菩薩摩訶薩惟知名名不見名物。是名推名。云何推物。惟知是物不知餘者。是名推物。云何推性。知名流布。是名推性。云何推分別。名不見物物不見名。是名推分別。菩薩摩訶薩何故推名。知名實名是故推名。菩薩諦觀。若無色名何由說色。若不說色。云何觀色。若不觀色。云何而得阿耨多羅三藐三菩提。是故菩薩推求知名菩薩何故推求於物若無物者誰有此名。而此名者非不可說。若不可說。云何得知諸法之性。是故菩薩推求於物。菩薩何故推求於性。菩薩摩訶薩知於色性乃至涅槃性。知色流布乃至涅槃流布。云何名爲知於色性。知是色性如鏡中像幻化夢影響熟時之焰水中月形。是名推性。菩薩何故推求分別。菩薩摩訶薩若分別名。分別物。分別性。分別法。分別非法。分別有無是色非色可見不可見。是名分別。以分別故得阿耨多羅三藐三菩提。是故菩薩推求分別。菩薩摩訶薩爲壞八謬推是四事。菩薩何故壞是八謬。八謬因緣增長邪見。邪見增故煩惱增長。煩惱增長故生死增長。生死增長故十二因緣增長。菩薩若修如是四事斷除邪見。邪見斷故諸煩惱滅。煩惱滅故生死滅。生死滅故知十二因緣滅。知十二因緣滅故修無上道。修無上道故得阿耨多羅三藐三菩提。得阿耨多羅三藐三菩提故能壞眾生如是八謬。能教眾生知世流布說眞實義。若除眾生如是八謬名大涅槃。能得現世大自在故。得大神通故。得大方便故。得大禪定故。得大一切智故求得不退不墮處故。是名大涅槃。得大自在菩薩摩訶薩成就五事。一者心得寂靜。二者了知世事及出世事。三者爲眾生故。處在生死心不愁惱。四者了知如來甚深祕藏。五者菩提之心無能壞者。菩薩何故心得寂靜。能破現在眾生煩惱故心得寂靜。爲調眾生得佛法故。了知世事及出世事。爲令眾生得利根故。樂處生死心不愁惱。有令眾生破壞疑心。受持讀誦了知如來甚深祕義。法說非法能滅佛法污辱佛法。犯說非犯受畜八種不淨之物。爲擯如是諸惡人故。受持解說如來祕密甚深之義。𨿽知外道微細書論解其義趣。終不破壞菩提之心。如是五事攝取菩薩菩提之事。亦名五事。亦名五功徳。何等名爲菩提之事。能自利益調伏眾生。受持佛法不破菩薩所修禁戒。菩提之心終不傾動。勤修精進壞邪見等說三乘道。菩薩成就如是五事有三種。謂下中上。具足二種是名爲下。具足三種是名爲中。若具四種是名爲上。菩薩地不可思議品第六

云何菩薩摩訶薩不可思議。菩薩摩訶薩得自在三昧。發心已得無量功徳。不造作業而獲果報。不修聖道而得聖心。是名菩薩不可思議。少作善業得大果報。爲菩提故於無量世修諸苦行。菩薩實知無有眾生。而能爲之勤修苦行。知無作者及無受者。能作受者。是名菩薩不可思議。不可思議有五種。一者六通不可思議。二者法不可思議。三者共生不可思議。四者不共生不可思議。五者共不共不可思議。云何六通。神足天耳天眼他心智宿命智漏盡智。是名六通不可思議。云何法不可思議。法者所謂檀波羅蜜屍波羅蜜羼提波羅蜜毗梨耶波羅蜜禪波羅蜜般若波羅蜜。是名法不可思議。云何神通。神通有二種。一者變。二者化。何等爲變。振動出火。光明示現。自轉其身。或現去來。現種種色。大眾隱顯。障他神通。言辭無礙。施他憶念。施眾歡樂。放大光明。是名變神通。云何震動。菩薩摩訶薩得自在三昧。能動捨宅聚落村邑城郭國土。從四天下至千世界。二千世界。三千大千世界。百三千大千世界。千三千大千世界。千萬三千大千世界。乃至無量無邊世界。是名震動。云何出火。身上出火身下出水。身上出水身下出火。或舉身出火作種種色。靑黃赤白紫黑頗梨是名出火。云何光明。身出光明充徧一捨聚落村邑乃至無量無邊三千大千世界。是名光明。云何示現。諸佛菩薩爲度眾生。示現地獄畜生餓鬼天人雜類乾闥婆阿修羅迦樓羅緊那羅摩睺羅伽。或復示現十方世界無量無邊恆河沙等諸佛國土及其佛身諸大菩薩。說諸佛名令諸眾生皆悉聞知。是名示現。云何爲轉。諸佛菩薩得自在三昧。能變地爲火變火爲水。風亦如是。變色爲香變香爲色。色香味觸變爲艸木衣食瓔珞器物石貝琉璃眞珠金銀等山。好色作惡惡色作好。是名爲轉。云何去來。或往梵處。從梵處還。或往阿迦膩吒天上復從彼還。或至東方南西北方四維上下。乃至無量無邊世界皆亦如是。遠能作近近能作遠。能令須彌如小微塵。令小微塵如須彌山。是名去來。云何種種色。能現自身。或作男女大小僮僕樹林艸木。是名種種色。云何大眾隱顯自在。能以大眾內己身中。而心不怖身無妨礙。是諸大眾各不自知來往處所。或時往至婆羅門眾現同其像。同色同衣形質修短。與彼無差。音聲無別。彼所說者亦能說之。彼不能說亦能說之。能以方便善導其人。示已卽滅彼眾不知何來何滅人耶天耶。如婆羅門眾剎利眾大會眾長者眾。四天王眾。三十三天眾。夜摩天眾。兜率陀天眾。化自在天眾。他化自在天眾。梵眾梵師天眾。大梵天眾。少光天眾。無量光天眾。淨光天眾。少善天眾。大善天眾。無邊善天眾。無雲天眾。福生天眾。廣果天眾。無暖天眾。無誑天眾。善見天眾。愛見天眾。阿迦膩吒天眾。亦復如是。於如是等諸天眾中。一時之頃百出百沒千出千沒千萬出千萬沒。是名大眾隱顯自在。云何障他神通。菩薩摩訶薩除佛世尊。同行同性同定。後邊生菩薩所得神通。勝余內外一切神通。是名障他神通。云何言辭無礙。菩薩摩訶薩說法之時。言辭無盡義味無盡樂說無盡。是名言辭無礙。云何施他憶念。菩薩摩訶薩說法之時。無量眾生於無量世。諸所失念悉令還憶。是名施他憶念。云何施他歡樂。菩薩摩訶薩說法之時。能令眾生身心安樂壞煩惱障。聽者歡樂如第三禪。四大諸患一時消滅。諸惡鬼等不得其便。是名施眾歡樂。云何放大光明。菩薩摩訶薩放大光明徧照十方無量世界。至地獄中壞地獄苦。至放逸天教修人法。令得人身來至佛所。請召十方無量菩薩。來集佛所教化眾生。是名放大光明。如是等事名變神通。轉法性故名變神通。云何化神通物無作物故名爲化。若化身若化聲。化身者。或似己身或似他身。有根具足不具足者。餘如轉中。又復化爲無量之身。諸佛菩薩爲眾生故化無量身徧無量界。有佛菩薩現徧化身。或有如幻。或有眞實。衣食金銀琉璃眞珠頗梨珂貝亦復如是。爲破眾生貧窮困苦。是名化身。化聲者。諸佛菩薩化現好聲疾聲妙聲。自說義聲。他說義聲。無義聲。說法聲。教化聲。以是諸聲能壞眾生放逸之心。是名化聲。佛菩薩聲深遠如雷。如迦陵頻伽聲。人所愛樂聲。徧滿聲。思惟聲。了了聲。易解聲。喜聞聲。無所著聲。無可呵聲。無盡聲。菩薩摩訶薩如是諸聲。若三千大千世界所有天眾人眾聲聞眾辟支佛眾菩薩眾。若近若遠悉得聞之。如是聲中出種種法利益眾生。自化聲者。如自說法。爲放逸眾生故。他化聲者。如佛化身爲他說法。爲放逸眾生故。無義聲者。如虛空出聲。說法聲者。爲癡眾生故。教化聲者。爲放逸者增長不放逸故。諸佛菩薩如是等化神通之事。展轉無量不可稱計。如是無量不可稱計神通變化爲於二事。一者爲令眾生生於信心趣向佛法故。二者爲示貧窮困苦眾生無上福田故。云何宿命智。菩薩摩訶薩自知宿世與如是等眾生共住共行。自識名字及他名字。知自種姓及他種姓。知自飲食及他飲食。自知苦樂及他苦樂。菩薩自知如是宿世。亦能教他令知宿世。自識乃至無量世事。亦能教他識無量世若粗若細。是名宿命智。以是宿命智勢力故。能說本昔菩薩因緣。令諸眾生於佛法中現在生信。說諸菩薩本因緣經。闍陀伽經。阿浮陀那經。說業因緣惡業善業。爲破眾生常見及無常見故。是名菩薩宿命智。云何天眼。菩薩摩訶薩以淨天眼過於人眼。見諸眾生死此生彼。若好色若惡色若好若醜。明見眾生善惡等業善惡果。若老若少若自造作若教他作。若粗若細。若人天色。若三惡道色。乃至無量十方世界無量佛土眾生之色。明了無量十方諸佛演說法時。是名天眼通。云何天耳。菩薩摩訶薩所聞音聲。若天聲若人聲。若聖聲若非聖聲。若粗聲若細聲。若化聲若實聲。若遠聲若近聲。天聲者。從欲天至阿迦尼吒乃至上方無量世界。諸天音聲悉得聞之。是名天聲。人聲者。所謂十方無量世界。聖聲者。謂諸佛菩薩聲聞緣覺。爲化眾生宣說佛法。若贊布施持戒善業破壞惡業。讀誦解說書寫佛經。是名聖聲。非聖聲者。所謂妄語兩舌惡口無義之言。下至三惡上至欲界。所有諸天十方眾生。有如是等四種惡口。是名非聖聲。云何粗聲。謂大眾聲。大眾生聲。地獄聲。雷震聲。貝聲鼓聲。是名粗聲。細聲者。謂竊語聲。不了聲。陀毗羅國聲。粟特聲。月支聲。大秦聲。安息聲。眞丹聲。法﹝丹本佉﹞沙聲。裸形聲。鮮卑聲。如是等邊地聲名爲細聲。何以故。嫉妒煩惱因緣得故。菩薩成就如是天耳。聞諸眾生所出善聲贊嘆恭敬。教住佛法令生信心。廣爲分別十二部經菩薩祕藏。若聞惡聲卽便呵責。說惡業過開對治門。是名天耳通。云何他心智通。菩薩悉知十方世界所有眾生。共煩惱心不共煩惱心。煩惱系心及不系心。善願心惡願心。疑心無疑心。上心下心。貪恚癡心。欲界心色無色界心。乃至一切畜生眾生受苦樂心。無苦無樂心。以一心觀一眾生心。以一心觀無量眾生心。是名他心智通。諸佛菩薩他心智通。爲知眾生利鈍根故。爲知眾生諸種性故。知是眾生有善心已。卽爲演說十二部經及菩薩藏。知惡心已卽便呵責說惡業過。是名菩薩他心智通。漏盡智通者。菩薩摩訶薩爲斷煩惱故修集道。自壞煩惱故修集道。爲壞眾生諸煩惱故而爲說法。爲壞有漏憍慢眾生。爲破非道計道眾生故。菩薩摩訶薩𨿽爲眾生說盡漏法自不盡漏𨿽未盡漏不爲所污。菩薩摩訶薩漏盡智通不可思議。修漏盡通爲化眾生壞憍慢故。是名漏盡通。云何爲法。檀波羅蜜乃至般若波羅蜜果。是名爲法。是六種果凡有四事。一者修集道故。二者莊嚴菩提故。三者自他利益故。四者得後世大善果故。菩薩行施破壞慳貪。莊嚴菩提道攝取眾生。爲菩提道令行布施。欲施施時施已歡喜。是名自利。斷除眾生饑渴苦惱寒熱恐怖。是名利他。捨是身已獲大自在饒財尊貴。是名大果。是名菩薩布施四事。菩薩摩訶薩受持禁戒除滅惡戒。莊嚴菩提道攝取眾生。爲菩提道令持禁戒。離破戒怖臥安覺安。心無悔恨歡喜悅樂。是名自利。於諸眾生無有害心施眾生無畏是名利他。持戒故受人天樂得道涅槃。是名大果。是名菩薩持戒四事。菩薩摩訶薩修於忍辱破壞不忍。莊嚴菩提道攝取眾生。爲菩提道令修忍辱。若自若他遠離怖畏。是名自利利他。以忍因緣無有瞋心。眷屬不壞不受苦惱。心無悔恨捨是身已受人天樂得道涅槃。是名大果。是名菩薩忍辱四事。菩薩摩訶薩勤修精進破壞懈怠莊嚴菩提道攝取眾生。爲菩提道令修精進。臥安覺安離諸煩惱。增長善法身受安樂是名自利。菩薩精進不惱眾生打擲呵罵。是名利他。捨是身已受人天樂。身得大力獲菩提道是名大果。是名菩薩精進四事。菩薩修定壞破亂心。莊嚴菩提道攝取眾生。爲菩提道令修禪定。現世受樂身心寂靜。是名自利。以身心靜故不惱眾生。是名利他。捨是身已受淸淨身。安隱快樂得道涅槃。是名大果。是名菩薩禪定四事。菩薩摩訶薩成就智慧破壞無明。莊嚴菩提道以四攝法攝取眾生。爲菩提道修行智慧。以知法界故身受安樂。是名自利。能教眾生世間之事及出世事。是名利他。能壞煩惱智慧二障。是名大果。是名菩薩智慧四事。共生不可思議者。菩薩摩訶薩非宿命智憶宿世事。爲觀眾生善惡諸業。同受苦者爲欲利益。菩薩摩訶薩處兜率天。成就壽命有三事勝。一者壽勝。二者色勝。三者名稱勝。初下之時放大光明徧照十方。了了自知始入母胞胎時住時出時。於十方面行七步時。無人扶侍作如是言。我今此身是最後邊。諸天鬼神乾闥婆阿修羅迦樓羅緊那羅摩睺羅伽。以諸華香微妙伎樂幡蓋供養。三十二相莊嚴其身無能勝者。以慈善力壞魔兵眾。一一支節同那羅延所得大力。童齔之年不學世事而能知之。無師而學自然而得阿耨多羅三藐三菩提。梵天勸請爲諸眾生轉正法輪。正受三昧雷聲震動不能令動。諸獸親附愛如父母。畜生奉食知佛心故。云神降雨洗浴其身。樹隨曲枝蔭翳其軀。旣成道已六年之中。魔常伺求不得其短。常在禪定成就念心。善能了知覺觀起滅。是名菩薩共生不可思議。不共生者爲欲利益一切眾生。如彼狂人緣見如來還得本心。盲者得眼。倒產得順。聾者得聽。貪瞋癡者悉得除滅。是名不共生不可思議。又共生者。如來所行不可思議。常右脇臥如師子王。若艸若葉無有動亂。隨藍猛風不動衣服。發足行步如師子王白鵝王等。若欲行時先發右足。所行之處髙下皆平。食無完過遺粒在口。是名共生不可思議。如來世尊。入涅槃時。大地震動。放大光明徧十方界。一切悉聞伎樂之音。是名共生不可思議。云何名爲共。聲聞緣覺不共。聲聞緣覺不共有三。一者細。二者行。三者界。如來悉知一切眾生無量煩惱無量對治。是名爲細。行者名爲六通六波羅蜜法性自生不可思議。是名爲行。界者一切世間無礙智慧。是名爲界。是名不共不可思議。聲聞神通齊二千世界。緣覺神通齊三千大千世界。諸佛菩薩通達無量無邊世界。是名不共。共者除上三事餘一切法。是名爲共。是故聲聞辟支佛等。尙不得與佛菩薩共。況凡夫人天外道邪見。菩薩摩訶薩六波羅蜜法性共生不共生。聲聞緣覺共法不共法。是名不可思議。菩薩善戒經卷第三菩薩行地調伏品第七

云何名爲菩薩調伏。調伏者有六種。一者性調伏。二者眾生調伏。三者行調伏。四者方便調伏。五者熟調伏。六者熟印調伏。性調伏者。有善種子故修善法。修善法故壞二種障。一煩惱障。二智慧障。修善法故身心淸淨。身心淸淨故若遇善友諸佛菩薩。若不值遇能壞煩惱智慧二障。如癰已熟若遇醫師及以不遇悉得除愈。譬如瓦器任用之時。名之爲熟。如庵羅果等任啖食時。亦名爲熟。一切眾生亦復如是。修集善道畢竟欲得阿耨多羅三藐三菩提時。是名爲熟。是名性調伏。眾生調伏者有四種。一者有聲聞性得聲聞道。二者有緣覺性得緣覺道。三者有佛性得佛道。四者有人天性得人天樂。是名爲四。是名眾生調伏。行調伏者有六種。一者根調伏。二者善根調伏。三者智慧調伏。四者下調伏。五者中調伏。六者上調伏。根調伏者。以調根因緣故。得長命好色種姓自在大力言音微妙男子之身無能勝者。具足成就是報果者。任得阿耨多羅三藐三菩提。常爲眾生修集苦行。其心初無憂愁悔恨。是名根調伏。善根調伏者。性不好樂造作惡業。五蓋輕微諸惡覺觀漸漸羸弱。樂受淸淨純善之言。是名善根調伏。智慧調伏者。菩薩摩訶薩修集智慧故。心行曠大善能受持讀誦經典。解善惡義思惟分別廣爲人說。以修集智慧故。任得阿耨多羅三藐三菩提。若能具足根調伏善根調伏智慧調伏者能淨智障。若具根調伏能淨報障。若具善根智慧調伏。能淨智障及煩惱障。下調伏者有二種。一者不於無量世中修集善法故。二者不樂推求善根智慧故。名下調伏。中調伏者。於無量世修集善法。得善根調伏不得智慧。名中調伏。上調伏者。具上三事。是名上調伏。方便調伏者。有二十二。一者界增長。二者現在因。三者入於出家。四者初發。五者非初發。六者遠淨。七者近淨。八者莊嚴。九者至心。十者施食。十一者施法。十二者爲示神通生信心故。十三者爲說法得生信心。十四者說深密藏廣分別法。十五者下莊嚴。十六者中莊嚴。十七者上莊嚴。十八者聽法。十九者思惟修集。二十者攝取。二十一者呵責。二十二者不待請說及待請說。界增長者。具善種子。具善種子故他世善根復得增長。現在修集法種子故。他世法種子亦得增長。是名界增長。現在因者。現在世中說法不謬。聽法不謬如法受持。因先世因增現在因。因現在因增未來因。又現在因增現在因。是名現在因。入出家者。親近善友諸佛菩薩信心得生。得信心故捨離世法。受持修行出世之法。出世法者。謂菩薩戒。若不能受名字沙門不名出家。斷欲法故乃名出家。不受如是菩薩戒者。不名畢竟永斷欲法。斷一切愛名爲出家。受畢竟樂名爲出家。樂易行道名爲出家。增長佛法名爲出家。樂持禁戒名爲出家。是名入出家。初發者。初發心時不樂生死。不樂生死故信心得生。修集於道增益佛法。是名初發。非初發者。發心已後親近諸佛及佛弟子。受持禁戒讀誦書寫廣爲人說。乃至增長上上善法。是名非初發。遠淨者。如不受持菩薩禁戒。不能讀誦書寫解說。不隨師教懶墮懈怠。經無量劫不能得成阿耨多羅三藐三菩提。是名遠淨。近淨者。受持禁戒讀誦書寫爲人解說。隨順師教勤修精進。速疾能得阿耨多羅三藐三菩提。是名近淨。莊嚴者。至心勤求無上佛道。爲菩提故持菩薩戒。爲怖畏王師長和上。爲名稱故持菩薩戒。是名莊嚴。至心者。於佛法中至心系念。無有疑网不忍之心。護持正法。以菩薩藏菩薩摩夷教化眾生。於師和上耆舊長宿有徳之人深生恭敬。勤供三寶無有休息。深信三寶常住不變。是名至心。施食者。菩薩摩訶薩見饑饉者施以飲食。隨前所須一切供給。是名施食。施法者。菩薩若以一句一偈乃至半偈一部一藏。廣爲眾生演說其義。爲菩提故教令行善。是名施法。爲示神通生信心者。菩薩摩訶薩以大神通示諸眾生。爲憐湣故。欲令眾生心淸淨故。爲知眾生信心淨故。爲見眾生淨莊嚴故。爲令眾生發阿耨多羅三藐三菩提心故。是名神通。說法生信心者。菩薩自知未有利益。爲利他故而演說法。亦復知因利益他故。能滅己罪而演說法。又復自知爲他說法。亦得增長已所修善。是名說法。說深密藏廣分別法者。菩薩摩訶薩以方便力。能爲眾生開示如來甚深密藏。爲令眾生解其義故。爲有智者增善根者說深義故。是名說深密藏廣分別法。下莊嚴者。不能至心常行無上賢聖之行。是名下莊嚴。中莊嚴者。𨿽復至心修集聖行不能常行。是名中莊嚴。上莊嚴者。亦常亦至心。是名上莊嚴。聽法者。若修無上佛法之時。至心聽采十二部經。受持書寫讀誦解說。是名聽法。思惟修集者。旣聽法已身心寂靜。思惟其義破壞疑心。修集三想。謂定慧捨。是名思惟修集。攝取者。以無貪心爲人說法。受畜弟子善爲教誡。施其衣缽病給醫藥。知煩惱起隨病說法。是名攝取。呵責者。若自知見所起煩惱呵責身心。起煩惱者。不能自利及利益他。輕罪見中中罪見重。如人亂心墮墜坑陷。已墮之後不宜復墮。煩惱若起應當調伏。若見弟子起微煩惱應當呵責。不應受其禮拜供養乃至楊枝澡水。若犯大罪應作擯出羯磨。若呵責者自利利他。是名呵責不待請說者。爲自利益受持讀誦解說深義。爲破眾生所起煩惱。爲增眾生所行善法故爲說法。如已所持如持而說如法而住。何以故。菩薩若不如法住者。眾生輕慢而作是言。汝自不能如法而住。云何教他。汝今方應從他受法。云何反更爲他說法。是名不待請說。待請說者。如持禁戒勤修精進。具足善根樂處閒靜。常爲一切之所恭敬。所可演說人皆信受。知義知辭善能說法。若有比丘比丘尼優婆塞優婆夷。作如是言。惟願大士。爲調眾生開甘露門。是名待請而說。如是等二十二事誰調伏耶。謂六種菩薩住六地者。如是菩薩則能教化調伏眾生。何等六地。一者至心專念菩提行地。二者淨心爲菩提道地。三者如法住地。四者定地。五者畢竟地。六者成就菩提道地。是名爲六。爲欲調伏無性眾生。說人天樂令得不退。爲有性說令得調伏增長善法。是名熟調伏。熟調伏印者。聲聞之人於無量世修集善根。是名下熟調伏印。復有下熟調伏印。謂下軟心下莊嚴下善根。不能破壞三惡道報。現在不得四沙門果及以涅槃。是名下熟調伏印。云何中熟調伏印。若得中心中莊嚴中善根破三惡道。現在不得四沙門果及以涅槃。是名中熟調伏印。上熟調伏印者。有上心上莊嚴上善根破三惡道。現在能得四沙門果及以涅槃。是名上熟調伏印。緣覺亦如是有二事勝。一者修集道勝。二者無師得道勝。菩薩摩訶薩住此專念菩提行地。是名下熟調伏印。住第二地名爲中熟。住第三地名爲上熟。初地菩薩其心微軟。莊嚴亦爾墮三惡道。修行已經初阿僧祇。初阿僧祇劫未能具足無動無上淸淨三十七品。中熟調伏印者。菩薩中心中莊嚴。不墮三惡。修行已經第二阿僧祇劫。𨿽得淸淨不動轉善具三十七品。未得具足最大寂靜三十七品。是名中熟調伏印。上熟調伏印者。菩薩摩訶薩住上熟調伏印。上心上莊嚴不墮三惡。修行已經第三阿僧祇劫。具足淸淨不動轉善。獲大寂靜三十七品。卽是菩薩無上道故。名爲大淨不動純善最大寂靜。是名上熟調伏印。下熟調伏印有三種。下下下中下上。中熟有三。中下中中中上。上熟有三。上下上中上上。菩薩摩訶薩具足如是等調伏者。則能增長無上佛法。教化眾生調伏諸根。智慧猛利能爲眾生開示三乘。菩薩行地菩提品第八

云何名菩提。菩提者。謂二種解脫。二種智慧。二解脫者。一煩惱障解脫。二智障解脫。智慧二者。一者能壞煩惱障。二者能壞智慧障。又復無上菩提者。所謂淨智無礙智一切智。斷一切習。斷除一切無記無明。淨智者。斷一切習知一切界一切法一切行一切世間一切時一切對治。界有二種。一者世界。二者眾生界。法亦二種。一者有爲。二者無爲。行亦二種。一者壞煩惱障。二者壞智慧障。世間二種。一者智。二者愚。時有三種。過去現在未來。對治三種。不淨觀慈觀十二因緣觀。是名淨智。無礙智者。不假莊嚴思惟入定。而能通達一切界一切法一切行一切世間一切時一切對治。是名無礙智。復有無礙智。謂百四十不共法。如來所有無諍三昧願智四無礙智。是名無礙智。名爲菩提。云何名爲百四十不共之法。謂三十二相八十種好。四淨行十力四無所畏三念處三不護大悲不忘斷一切習一切行無勝智。是名百四十不共法。後住品中當廣說。云何名爲無上菩提。具七無上故名無上菩提。一者身無上。二者受持無上。三者具足無上。四者智慧無上。五者不可思議無上。六者解脫無上。七者行無上。身無上者。三十二相莊嚴身故。受持無上者。諸佛菩薩自利利他能施眾生人天樂故。具足無上者。諸佛菩薩有四具足故。所謂壽命具足。見具足。戒具足。行具足。智慧無上者謂四無礙。不可思議無上者。所謂具足六波羅蜜。解脫無上者。如來能壞二種障故。行無上者。所謂聖行天行梵行。聖行者。謂三三昧空無相願滅盡定天行者。謂四禪四無色定。梵行者謂四無量心。是三種行出佛四行常樂修集。云何爲四聖行有二。一者空三昧。二者滅盡定。天行有一。謂第四禪。梵行亦一所謂大悲。如來以是大悲因緣。晝夜六時常觀眾生。誰無善根當施種子。誰種善根當令增長。乃至誰未發阿耨多羅三藐三菩提心。我當令發阿耨多羅三藐三菩提心。如來以是無上身故名大丈夫。受持無上故名爲大悲。具足無上故名到彼岸。智慧無上故名一切智。不可思議無上故名阿羅呵。解脫無上故名大涅槃。行無上故名三藐三佛陀。以是義故如來具足十種名號。所謂如來應供正徧知明行足善逝世間解無上士調禦丈夫天人師佛世尊。無虛妄故名爲如來。良福田故名爲應供。知法界故名正徧知。具三明故名明行足。不來還故名爲善逝。知二世間故名世間解。一者國土世間。二者眾生世間。能調伏眾生身心惡故。名無上士調禦丈夫。能爲眾生作眼目故。能令眾生正知正法正義正歸。爲諸眾生廣說義故。能壞一切煩惱苦故。能破眾生疑网心故。開示諸法甚深義故。一切善法根本故。是故名爲天人之師。知善法聚不善法聚非善非不善法聚。是名爲佛。壞魔波旬故。能得難得如來身故。名婆伽婆。無量劫中乃至無有一佛出世。是故難得。無量世界有無量佛。十方世界有無量菩薩。同時同願修集莊嚴。同時俱發菩提之心。一時一日一月一歲。同施同戒同忍同進同禪同智。以是義故。十方世界應有無量無邊佛土。一土之中終無二佛一時出世。若無十方無量世界。如是無量無邊菩薩同修善行可無果耶。以是故知。有十方無量無邊諸佛世界。何以故。一土之中無二佛故。菩薩摩訶薩初發心時。作如是言。惟我一人能令無量無邊眾生斷煩惱苦入於涅槃。以是願力獲得果報。如來能爲三千大千無量世界。說法教化調伏眾生。是故一土無二佛出。若一土中有二佛出者。眾生不能樂修善法。不生恭敬難遭之想若見一佛則得生於不思議心。佛或涅槃。我等當共及時修善。勤行精進轉離生死。生難遭想恭敬之心。修檀波羅蜜乃至修集般若波羅蜜是故一土無二佛出。十方諸佛惟除四事。其餘一切平等無二。一者壽。二者姓三者名。四者身。菩薩終不以女人身得阿耨多羅三藐三菩提。何以故。菩薩摩訶薩初阿僧祇劫已斷女身。女人之身貪欲多故。二指智故。如是惡智。不能得阿耨多羅三藐三菩提。菩提者不可思議。何以故。一切聲聞辟支佛等所不得故。是故無上菩提。無量功徳之所成就﹝二指者謂女人和合智也﹞。菩薩地菩提力性品第九

菩薩摩訶薩欲學菩薩戒者。當修信解。常樂求法常樂說法。見持法者深生供養。如法而住。教誨弟子住正法中。善知身口意業方便。云何菩薩修集信解。明信三寶及其功徳。信佛菩薩不可思議。信眞實義信有因果。信諸眾生有種種業種種業果。知善方便及非方便。自信必得阿耨多羅三藐三菩提。自知得義。義者所謂無上菩提。智菩提。方便菩提。方便者。謂菩薩戒乃至三十七品。菩薩戒者聞說法時心忍信受。所謂十二部經。是名菩薩戒。學菩薩戒者當修二事。一者慈心。二者信心。菩薩修集如是二法得信解心。求法者求何事。云何求何故求。求者謂菩薩藏。聲聞藏。一切世論。一切世事。菩薩藏者。謂毗佛略。餘十一部名聲聞藏。世論者有三種。一者因論。二者聲論。三者醫方論。一切世事者。如金寶工匠一切方術。方術有五。一者內術。二者因術。三者聲術。四者知病因治病術。五者知一切作事。菩薩摩訶薩常求如是五種方術。內術者。謂十二部經。菩薩摩訶薩爲二事故求十二部經。一者知因果。二者作業不失不作不受。求因論者爲二事故。一者爲知外道過故。二者爲壞外道諸論師故。求聲論者亦爲二事。一者爲解一切法界義故。二者爲正一切言辭音聲故。求治病術爲四事故。一者爲知病相貌故。二者爲知病因緣故。三者爲知病除愈故。四者爲知病愈之後更不起故。求十二部經。爲知因果者。一切法有十種因。說眞因相攝一切因。若生死若解脫。若善若不善。若內若外。若眾生若非眾生。何等爲十。一者流布因。二者從因。三者作因。四者攝因。五者增長因。六者轉因。七者不共因。八者共因。九者害因。十者不害因。流布因者。所謂諸法因名得其體相得體相故故可宣說。是名流布因。如因手取因足涉路因身而有去來坐臥。是名從因。如從子得果。是名作因。離子從余而得果者。是名攝因。子滅芽生從芽得果。名增長因。如從子生谷因谷生子。是名轉因。隨種得果。名不共因。如地水火風。名爲共因犯四重禁怨害善法。是名害因。若不犯者。是名不害因害因有五。一者聲害。二者生害。三者不共住害。四者怨害。五者定害聲害者。猶如世論初說善好後說不善。又復害者。如說諸法一切無常。猶如虛空說一切常謂生老死。是名聲害。生害者。如說無因而能生果有因無果。不共住害者。猶如明闇貪恚苦樂。怨害者。如蛇鼠狼馬與水牛。如貍與鼠。定害者。如不淨觀除貪慈心院瞋悲除害心。八聖道分除一切結。復有二因。一者眞實因。二者方便因。眞實因者所謂種子。方便因者如餘外緣。方便因者有四種緣。一者因緣。二者次第緣。三者緣緣。四者增上緣。因緣者諸法生因。增上緣者。謂方便因次第緣。緣緣者。謂心心數法。是名四緣。如是十因。云何出生一切世法及出世法。云何斷生死。云何不斷生死。如世間中種種穀子。爲增長命有種種名。所謂大麥小麥大豆小豆粳糧胡麻等。是名流布因。因於饑渴無气力故。爲除是患身得力故。求大小麥乃至胡麻。因於美食。心生貪著。生貪著心故方便求索。是名從因。如彼種子生相似果。是名作因。如彼地水火風糞土人工等。是名攝因。從子增長乃至於果。是名增長因。如子生果從果復生因。是名轉因。如麥生麥豆自生豆。是名不共因。如離子已從餘生果。是名共因。如子遇雹火燒鳥食。是名害因。離雹火鳥名不害因以是義故。是十種因。出生世法及出世法。又復演說十二因緣所有名相。謂無明因緣行。行因緣識。識因緣名色。名色因緣六入。六入因緣觸。觸因緣受。受因緣愛。愛因緣取。取因緣有。有因緣生。生因緣老死憂悲愁惱大苦聚集。是名流布因。無明緣行乃至生緣老死。爲貪恚故。不斷十二因緣。是名從因。現在愛取未來無明。是名作因。現在有。未來行。是名作因。現在識。未來生。是名作因。現在名色六入觸受。未來生老死。是名作因。不近善友。不樂聽法。不思惟義。不如法住。以此四事。攝取無明乃至生老死。是名攝因。因惡業故。增長無明乃至老死。是名增長因。無明三種。謂下中上。下爲中因中爲上因乃至老死。是名轉因。有無明墮地獄。有無明墮畜生。有無明墮餓鬼。是名不共因。一切眾生平等共有十二因緣。是名共因。無明因緣故無具足性。不與如來共生一國。遠離善友不得聞法。不思惟義不如法住。不得修集三十七品。是名害因。除無明故性得具足。性具足故得與如來共生一國。親近善友得聞正法。思惟正義如法而住。修集三十七品。是名不害因。以是義故是十種因出生世法。云何十因生出世法。若說三十七品名相菩提名相乃至涅槃名相。名流布因。因四念處。得四正勤。因四正勤。得如意足。因如意足。得五根。因五根。得五力。因五力。得七覺分。因七覺分得八聖道。因八聖道。得涅槃。是名從因。無明滅故諸行滅行滅故識滅。識滅故名色滅。名色滅故六入滅。六入滅故觸滅。觸滅故受滅。受滅故愛滅。愛滅故取滅。取滅故有滅。有滅故生滅。生滅故老死滅。老死滅故得涅槃。是名從因。性具足故修三十七品。修三十七品故得涅槃。是名從因。性具足故乃至三十七品能生菩提。是名作因。親近善友至心聞法。思惟其義如法而住。調伏諸根修八聖道。是名攝因。三十七品能爲二種涅槃之因。是名轉因。具聲聞性得聲聞果。具緣覺性得緣覺果。具佛性故得無上道。是名不共因。如是三人悉共修集三十七品。是名共因。性不具足生處八難不聞正法。是名害因。壞害因故得聞正法。名不害因。修集八聖道因緣故得聲聞菩提辟支佛菩提。得佛菩提。是增長因。是十種因出生世法出世之法。如是二法各有三世。所謂過去未來現在若有說言離是十因更有因者。無有是處。云何名果。果有五種。一者報果。二者余果。三者解脫果。四者現作果。五者增上果。不善之法得三惡報。有漏善法得人天果。是名報果。以造惡故樂爲惡業。以修善故樂修善業。是名余果。修八聖道遠離煩惱。名解脫果。凡夫修道𨿽離煩惱不名解脫果。何以故。非畢竟故若人現世種種方便役力得財。是名現作果。眼根眼識乃至意法意識。名增上果。菩薩摩訶薩以知因果。增長作力修集於道知不作。不受作不失果菩薩。摩訶薩知因果故求十二部經。受持讀誦書寫解說。得第二業力。若有菩薩不信眾生業因果者。終不能得菩薩禁戒。菩薩何故求十二部經。菩薩至心念菩薩戒勤求佛法。乃至一句一偈一義。若見說者心生恭敬歡喜樂聞。不輕於說法者。己身於說法者不求其過。至心奉敬如從佛聞。若說法者吝法不施。應以錢財乃至身命供事奉獻。若有菩薩能如是者。名義菩薩。菩薩若能至心聽受乃至一句一偈一義。三界煩惱皆悉萎悴具菩薩戒菩薩至心求佛語時。渴法情重不惜身命。設蹈熱鐵猛火之地不以爲患。菩薩摩訶薩以一偈故尙不惜身。況十二部經。爲一偈故尙不惜命。況餘財物。以聞法利身得安樂。深生信心得柔軟心。直心正見見說法者。如見父母心無憍慢。爲眾生故至心聽法終不爲己。爲增眾生所有善根。聽受正法不爲利養。爲眾生故受菩薩戒不爲自利。爲正法故不畏王難饑渴寒熱虎狼惡獸盜賊等事。先自調伏煩惱諸根。然後聽法非時不聽。至心聽法恭敬說者尊重於法。是名菩薩具菩薩戒。云何菩薩至心聽法。聽法有四。一者至心。二者一心。三者一切心。四者善心。是名菩薩勤求十二部經。菩薩何故求十二部經。爲欲流布諸佛正法故。爲欲增長諸佛法故。爲令世間信佛法故。爲令一切無量眾生悉得阿耨多羅三藐三菩提故。是故菩薩求十二部經。菩薩何故求於因論。爲知因論諸過罪故。爲破外道惡邪論故。爲弘方便調眾生故。爲欲分別如來語義世語義故。是故菩薩求於因論。菩薩何故求於聲論。爲令言辭淨莊嚴故。不淨之言不能宣說明了義故。爲欲解知一切義故。壞不正語憍慢心破邪見故。爲知方便調眾生故。是故菩薩求於聲論。菩薩何故求諸醫方。爲令眾生離四百四病故。爲憐湣故。爲調伏眾生故。爲生信心故。生喜心故。是故菩薩求諸醫方。菩薩何故求世方術。爲易得財利眾生故。爲諸眾生生信心故。爲知世事破憍慢故。調伏眾生故。破一切法諸闇障故。若有菩薩不能如是求五事者。終不能得阿耨多羅三藐三菩提成一切智。爲得阿耨多羅三藐三菩提故求於五事。菩薩成就菩薩戒者。爲眾生說。說何事。云何說。何故說。說何事者。謂十二部經。云何說者。成就五事。何故說者。爲得成就阿耨多羅三藐三菩提故。說有二事。一者次第說。二者淸淨說。次第說者。初說惠施。次說禁戒。次說天樂。次說三昧。次說受持十二部經思惟其義如法而住。是名次第說。淸淨說者。人在髙處己身處下不應說法。除爲病患。心不信者不應爲說。不厭生死者不應爲說。人在已前不應爲說。人覆頭者不應爲說。求過失者不應爲說。其餘皆如波羅提木叉修多羅中說。何以故。諸佛菩薩恭敬法故。若說法者尊重於法。聽法之人亦生宗敬。至心聽受不生輕慢。是名淸淨說。次第說者。一切說一切說一切說。壞吝法心無有憍慢若一句一偈乃至半偈。若辭若義。若法說義說及法義說。示教利喜。或時呵責。或時直說。或時諭說隨所應說。或淺近說。爲易入說。隨所樂說。是名菩薩次第說也。淸淨說者。菩薩摩訶薩於怨憎中修集慈心。得慈心已於惡眾生及放逸人。以諸方便而爲說法。乃至受樂其心憍恣及貧窮人。方便開示而爲說法。不爲贊己毀辱他人飲食利養名譽故說。是名菩薩淸淨說法。如法住者。身口意業修集善法正思惟義。是名如法而住。云何菩薩思惟於義。菩薩調伏身口意業樂處閒靜。若自受持若從他聞。思惟正義不思非義。至心思惟眞實之義。爲菩提道系心思惟依於實義。不依文字思惟分別此是佛語此非佛語。捨非思惟懼心亂故隨所聞聲。隨聲思義不隨他語。𨿽不解義終不言非。何以故。此是諸佛之境界故。菩薩摩訶薩依義不依字。能知如來甚深之義。知法非法無能動轉。如是菩薩未得忍者今已得忍。未得三昧今得三昧。是名菩薩如法而住。云何名修集。修集有四。一者捨摩他。二者毗婆捨那。三者愛樂修集。四者隨所修集樂在中住。捨摩他者。菩薩摩訶薩修集四禪四無色定。專心緣定能破五蓋。因住定故解眞實行。能離一切諸惡覺觀。其心不亂能思內外法界之義隨順法相。心心數法安住一緣。是名捨摩他。毗婆捨那者。修捨摩他能觀法界分別法相。求於善法遠離惡法。智慧正見不顚倒見善解於義。是名毗婆捨那。愛樂修集者。至心修集如上二法。至心修者常不放逸。是名愛樂修集樂。住修集者修捨摩他毗婆捨那時。不假方便隨意而住。是名樂住修集。菩薩摩訶薩常修二法。亦名樂住。亦名淸淨。亦名身心寂靜。亦名廣智。菩薩摩訶薩修是二法。卽是得阿耨多羅三藐三菩提根本。菩薩成就菩薩戒者得是二法。是名修集。云何爲教。教有八種。菩薩摩訶薩成就三昧。欲教眾生先當入定。或與共住然後能以八事教化。何等爲八。一者知心。二者知根。三者善根。四者煩惱。五者對治。對治者。有貪心者教觀不淨。有恚心者教修慈心。有癡心者教觀因緣。惡覺觀者教令數息。是名爲八。以如是等諸善方便教化眾生。破斷常心說於中道。實無作相而作作相。眞實不得而作得想。眞實無觸而作觸想。眞實無證而作證想。是八種事能破如是妄想憍慢。復有三事。一者心若不住能令住緣。二者住已能觀正法。三者知善方便。若知善方便若知眾生心根善根及以煩惱。以是四事能令散心住於緣中破斷常見而說法者。是名能觀正法。破貪心故說觀不淨。破瞋恚心說慈心觀。破愚癡故說因緣觀。破惡覺觀說於數息。是名知善方便。若菩薩摩訶薩自於佛所若菩薩所學是八事。復以是法教化眾生。是名菩薩摩訶薩淨八種力。何等爲八。一者知諸禪定解脫力。二者知根力。三者解力。四者世界力。五者知至處道力。六者宿命智力。七者生死智力。八者漏盡智力。是名爲八。又復教者復有五種。一者教令遠惡。二者教修善法。三者教犯戒者發露懺悔。四者教作憶念羯磨。五者教不受語者作擯出羯磨。菩薩摩訶薩以是五事教化眾生。以憐湣心故。淸淨心故。菩薩摩訶薩若以瞋心教化眾生。則不能得菩薩禁戒。若受教者如法而受。應當恭敬至心瞻視供養尊重如父如母如佛菩薩。何以故。以如法受教故。則能疾得聲聞菩提緣覺菩提。得阿耨多羅三藐三菩提。是名菩薩教也。善方便者。菩薩摩訶薩一切所有身口意業。悉爲調伏一切眾生。是名善方便。善方便者有四種。一者惠施。二者軟語。三者利益。四者同義。菩薩摩訶薩能施眾生衣服飲食房舍臥具病瘦醫藥。受施之人旣受施已。於菩薩所生愛念心。至心聽說聞已受持。以受持故菩薩則以軟語贊嘆。以贊嘆故受者歡喜。以歡喜故能壞惡心受持善法。壞惡心故菩薩復言。我已具信戒聞施慧。汝亦當具。菩薩若不具足五事。則不能教一切眾生。眾生亦言。汝自不具。云何教他令具足那。是故菩薩具足五事。是名菩薩以善方便教化眾生。方便者。所謂善調伏。善調伏者所謂不棄不轉不退。是名善方便。菩薩善戒經卷第四菩薩地施品第十

菩薩摩訶薩求阿耨多羅三藐三菩提。具足莊嚴六波羅蜜。所謂檀波羅蜜屍波羅蜜羼提波羅蜜毗梨耶波羅蜜禪波羅蜜般若波羅蜜。云何名爲菩薩檀波羅蜜。菩薩布施有九種。一者性施。二者一切施。三者難施。四者一切自施。五者善人施。六者一切行施。七者爲除施。八者自利利他施。九者寂靜施。性施者。自利利他自他俱利。內發善心身口意業。善於財物中心無貪著。是名爲施。菩薩行施持戒精進。信十二部經。信因信果。隨諸眾生所求之物心無吝惜。以如是等身口意業施心財物。如是五事卽是五陰。是名性施。云何一切施。一切施者有二種。一者內物。二者外物。菩薩摩訶薩於無量世爲施眾生受是陰身。是名內物。菩薩摩訶薩爲食吐鬼。自服食已吐施於彼。是名內物。離是二事是名外施。菩薩摩訶薩捨身布施有二事。一者菩薩不得自在。二者屬他。有求不施不能得成阿耨多羅三藐三菩提。是名菩薩不得自在。屬他者。菩薩摩訶薩爲菩提故。身屬眾生如世間人。以衣食故爲他僕使。菩薩摩訶薩於自身中不得自在。一切眾生於菩薩身頭目髓腦乃至手足。隨意取用而得自在。外施有二事。一者爲利眾生。二者心無貪吝。菩薩摩訶薩於是內外有施不施。菩薩摩訶薩觀諸眾生。受施之後不得利樂則不行施。受施之後必得利樂則便行施。菩薩若知緣以身施令眾生受苦妨行善法。及非法求亦不應施。菩薩摩訶薩若見百千萬億眾生非法因緣求不得故。喪失身命終不爲此而行惠施。非法求者。所謂若殺若誑若偸若害。是名不施。復有不施者。菩薩摩訶薩若知身自能多利益。無量眾生有來求者則不應施。是亦名施。何以故。有淨心故。若知是魔及魔眷屬則不應施。若有爲魔所迷亂者。來求索時亦不應施。若有狂癡及欲惱亂。如是乞者亦不應施。是名內不施。外不施者。火毒刀酒能爲眾生作惡因緣。菩薩終不以此施人。若作利益則以布施。菩薩摩訶薩終不爲他作惡業使。若知受者受施之後必行惡業。亦不施之是亦名施。何以故。以淨心故。手𨿽不施其心已捨。所以者何。菩薩定知受施之人受已必作無量惡業墮三惡道。是故不施。菩薩𨿽知受者得物其心歡喜。然知不免三惡道苦。是故不施。菩薩摩訶薩終不教人張弶捕獵。亦不教人事婆藪天。自不殺羊祀祠天神。亦不教他殺羊祠天。不以羅网施來求者。一切怨惡打罵系縛悉不施人。若有困厄貧窮愁惱欲自刑戮。或求刀槊亦不施之。亦不教人自墜髙巖投淵赴火以喪身命。若有病人所須之物。是醫禁者悉不施之。貪食之人食飽已不施。是名不施。菩薩摩訶薩不以父母師長布施。若爲國主不應自在取他妻息以施於人。惟除城邑聚落國土。若自妻息及以僮僕眷屬宗族。先以軟語慰諭。其心若不肯者則不應施。設其肯者終不施與怨家惡人羅剎惡鬼旃陀羅種。𨿽以城邑國土聚落惠施於他。終不施與暴惡之人。亦不私以父母師長兄弟妻子僮僕奴婢所有財物布施於人。菩薩不以非法求財而行布施。行施之時於己眷屬。不瞋不打不罵不呵。善言教導令其歡喜如是福報汝亦有分。菩薩施時其心平等。不觀福田及非福田。不觀怨親種姓尊卑。已許之物終不生悔。多許之物終不少與。不先許好後以惡施。𨿽許惡與好許少施多。菩薩施時無不喜心瞋心亂心。施已終不於受者所計於恩報。行施之時不以受者是尊貴故恭敬手奉。受者卑賤撩擲而與。若其受者打罵劫奪。菩薩於是終不生瞋。但責煩惱不訶其人。於是人所深生憐湣。終不念言。因是施故我當得成阿耨多羅三藐三菩提。是施亦能莊嚴菩提。不爲求果故而行於施。一切所施悉以回向阿耨多羅三藐三菩提。不爲他教故行於布施。不以聞有施果報故而行於施。如經中說。施食得力。施衣得色。施乘者得樂。施燈得好眼。施房舍者得隨意物。終不悕得如是等果而行布施。惟以憐湣而行於施。爲破貧窮故而行於施。爲調眾生阿耨多羅三藐三菩提故而行於施。不施非施。非施者。不以殘食以施聖人。非聖人者不求不施。不以殘食施於父母師長耆宿有徳之人。如其求者則應施之。終不以吐膿汗涕唾糞土雜食而以施人。不以穢食而以施人。凡所施食若多若少。先語後施不語不施。不食蔥者不以雜蔥食施。不食肉者不以雜肉食施。不飲酒者不以雜酒食施。若有酒香亦不以施。是名不淨之物不以布施。菩薩摩訶薩見來乞者求時卽施。終不以施要他策使。不爲天樂而行布施。不以名稱而行布施。不求恩報而行布施。不以轉輪聖王身故而行布施。不以魔天梵天身故而行布施。不爲國王長者恭敬供養尊重而行布施。少物尙施。何況有多。不爲誑故而行布施。不爲壞他眷屬成己眷屬乃至聚落城邑國土而行布施。菩薩施時手奉上座。乃至沙彌及持戒毀戒心無疲厭。菩薩施時終不呵毀乞求之人。不爲憍慢故而行布施。菩薩摩訶薩於一切物常生捨心。所畜之物常爲眾生。若有審知菩薩已捨於己有分。作己分取則無有罪。菩薩摩訶薩見求者時心生歡喜。如重病人見大良醫。隨其所須自恣聽取。三時歡喜。所謂未施施時施已。菩薩施時常發是心。設有貧富俱來乞者。應自思惟。若多有物當等施之。如其少者先救貧苦。作是願者卽是阿耨多羅三藐三菩提因。慳有三種。謂下中上。菩薩摩訶薩先壞下慳。以壞下慳則能破壞中上二慳。旣自破慳復爲眾生說破慳法。以說法故利益眾生。復次菩薩於不求者彊以物施。若無財物應以方便役力求覓而行惠施。若無財施應行法施教化眾生。汝今何故不行惠施。前人若隨行布施者深生歡喜。身力佐助代其策使。又無財者應以智慧爲諸眾生開示善惡。復次菩薩不以正典施邪見者。不爲活命炫賣經律。若讀誦者則應施與。若吝不與名曰法慳。若能說法不爲說者亦名法慳。若我不能以法施人。云何能破眾生煩惱。菩薩終不作是說言。我今無財不能行施。亦不瞋惱自燋其心。以善方便慰諭求者。我今未有不稱來意。何以故。初發心時自言當施一切眾生故。復次菩薩聞求者來。卽出承迎爲施牀座。旣得相見先意共語軟言問訊。隨所須物事事供施。菩薩摩訶薩初發心時自言。我今所有之物當施十方諸佛菩薩及諸眾生。譬如弟子以衣缽物奉施於師。師𨿽不取而此弟子得福無量。菩薩亦爾。所有之物奉施諸佛及諸菩薩。諸佛菩薩𨿽不受取。亦令施者得無量福。常隨菩薩如恆河沙。菩薩摩訶薩觀己財物。如十方佛菩薩所寄。知佛菩薩於是物所心無慳吝。是故菩薩自在隨意以施眾生。亦復深觀不應施者。應當諫諭。如此物者實非我有。乃是諸佛菩薩所有。以柔軟語曉諭求者不令瞋恨。是故菩薩成就具足財法二施。具二施已知性知因知果知分別。菩薩若施於怨憎者。慈因緣故。若施苦者。悲因緣故。若施有徳者。喜因緣故。若施眷屬兄弟僮僕。捨因緣故。是名菩薩因智慧施。復次菩薩知害施心。害施心者有四種。一者無量世來不習施故。二者財物少故。三者貪著好物故。四者不求後世善果報故。菩薩摩訶薩見來求者。富有財物不卽發施心。是則菩薩無量世來不習施心。菩薩爾時應以智力而自思惟。以我從昔無量世來不習施故不卽發心。我於今者多有財物兼有求者。若不惠施於未來世。復當增長慳吝之心。終不隨順不修施心。復次菩薩見來求者。財物少故不卽發施心。菩薩復應以智慧力而自思惟。我以無量惡業因緣。無量世中身屬於他。受大苦惱饑渴寒熱。不能利益無量眾生。以是業緣令身少財。今若不施復增來世貧窮困苦。我今以是少物施人。𨿽當貧苦終不至於三惡道苦。作是思惟。能壞少物慳吝之心。復次菩薩見有求者。於好物中心生貪著不卽發施心。菩薩爾時應以智慧而自思惟。我於無常而作常想。無我所中作我所想。我若不施則長貪著。是我顚倒。是故菩薩能壞貪著好物之心。復次菩薩不求果報故不行布施。菩薩爾時應思惟言。一切諸法無常無定。若常定者則不須施。何以故。無因果故。以無常故則有因果。今若不施云何當得菩提道果。是故菩薩則能破壞不求果心而行惠施。菩薩摩訶薩知四顚倒。法無決定無有常相。是故能壞四怨惡心。復次菩薩內身寂靜。至心思惟常作是念。我設有財當以供養諸佛菩薩。若施法僧。是名菩薩智慧布施。有財無財常作如是系心思惟。法施亦爾。是名一切施。云何菩薩難施能施。菩薩摩訶薩若有少物常以惠施。是名難施。心所愛重貪著之物。無量世中勤求得者。及大方便役力得者。以如是等惠施他人。是名難施。云何一切自施。菩薩摩訶薩若自行施。若教父母兄弟妻子眷屬奴婢令行布施。是名一切自施。云何善人施。若善男子以善心施。信心施。至心施。自手施。應時施。如法得財施。是名善人施。云何菩薩一切行施。不求果報故。名一切行施。常施故。名一切行施。福田施故。名一切行施。不觀福田及非福田施故。是名一切行施。不觀時與非時。是名一切行施。不觀財物是可施是不可施。是名一切行施。云何菩薩爲除故施。若有眾生饑渴苦惱。爲除此事而行布施。寒者施衣。求乘施乘。求瓔珞者施以瓔珞。塗香末香雜華燈明。房舍臥具病瘦醫藥。亦復如是。是名爲除故施。云何自利利他施。菩薩摩訶薩若以財法施於彼者。能爲己身及以眾生作二世樂。常施眾生無畏之樂。所謂虎狼師子水火王難怨賊能爲救濟。是名無畏施。菩薩摩訶薩法施者。凡有所說初無顚倒。是名法施。善能教誡一切眾生。是名淨法施。菩薩財施利益現在。行法施者則能利益現在他世。復有財施。或爲眾生作現世苦。法施不爾。能作現在他世樂事。財施不淨法施淸淨。行財施者不名無邊。法施之施名無邊施。財施易得法施難遇。是名自他利施。云何名寂靜施。寂靜施者有十種。何等爲十。一者無礙施。二者無錯謬施。三者非莊嚴施。四者無髙心施。五者無著心施。六者無羞施。七者無愁施。八者無﹝卑

頁﹞面施。九者無求恩報施。十者不求果報施無礙施者。菩薩摩訶薩行施之時。不爲一切劇務世事之所障礙。𨿽知求者心無悒遲。然能疾捨稱其所求。是名無礙施。無錯謬施者。菩薩摩訶薩終不念言。施無果報無善惡報。亦不念言。殺生行施得善果報如婆藪所說。以不貪著施因緣故。得世間樂及阿耨多羅三藐三菩提果。是名無錯謬施非莊嚴施者。菩薩摩訶薩終不聚物爲好莊嚴而行布施。隨得隨施終不貯積。何以故。菩薩深知財命二法無常難保故。有來求者遇已便施。終不語言。待我莊嚴然後乃與。何以故。莊嚴施者則不得名莊嚴阿耨多羅三藐三菩提菩薩。若待莊嚴施者。則令眾生大受苦惱。是名非莊嚴施。無髙心施者。菩薩摩訶薩見來求者生謙下心。不自贊言我是施主。不求恩報不爲勝他。行施名稱而行布施。是名無髙心施。無著心施者。菩薩摩訶薩不著名稱。菩薩善觀是名稱者。如空如風藕根中絲。若求名施者我則不得阿耨多羅三藐三菩提。是故菩薩求阿耨多羅三藐三菩提不求名稱。是名無著心施。無羞施者。行施之時三時歡喜。是名無羞施。無愁施者。菩薩摩訶薩以所重物施已無悔。是故無愁。是名無愁施。無﹝卑

頁﹞面施者。菩薩普觀一切眾生。其心平等無不喜見。是名無﹝卑

頁﹞面施。不求恩報施者。以憐湣故。修集慈故。施安樂故。不求報故。是名不求恩報施。不求果報施者。菩薩摩訶薩行施之時。不求轉輪聖王身三十三天魔天梵天財物自在。何以故。菩薩深觀有爲之法如芭蕉樹。是故施時不求果報。是故名爲不求果報施。如是十事能令菩薩具足成就檀波羅蜜。得阿耨多羅三藐三菩提。菩薩地戒品第十一

云何名菩薩摩訶薩戒。戒者有九種。一者自性戒。二者一切戒。三者難戒。四者一切自戒。五者善人戒。六者一切行戒。七者除戒。八者自利利他戒。九者寂靜戒。自性戒者。菩薩摩訶薩具自性戒有四功徳。一者以淸淨心從他而受。二者其心不淨毀所受戒。應當至心慚愧懺悔。悔已專心更不敢犯。菩薩摩訶薩從他受戒生慚愧心。心慚愧故護持不犯。若心不淨毀所受戒。心慚愧故不敢覆藏乃至一宿。菩薩犯戒若經一宿。若欲懺者不應直作一犯懺悔。應作念念無量犯悔。何以故。若是多犯作一犯懺者。不得名懺。受者得罪。菩薩從他受持戒時有四事。一者慚愧。二者至心堅持。菩薩摩訶薩至心持戒。終不生於毀犯之心。三者受已一心護持。四者淨心受持。菩薩具足四功徳戒能作四事。何等四。一者不犯。二者設犯尋悔。三者心生慚愧。四者不生悔恨。是名性戒。性戒菩薩名眞實戒。名自他利戒。名饒益眾生戒。名利益眾生義戒。名增長人天戒。名無量功徳戒。菩薩成就如是戒者。生心憐湣則能教化無量眾生。菩薩若以客塵煩惱不懺悔者。應常爲人贊嘆持戒呵責破戒說毀禁者所得過罪。若能如是𨿽名毀犯罪過輕微。亦能畢竟得阿耨多羅三藐三菩提。是名自性戒。一切戒者。在家出家所受持者名一切戒。在家出家戒有三種。一者戒。二者受善法戒。三者爲利眾生故行戒。云何名戒。所謂七種戒。比丘比丘尼。式叉摩那。沙彌沙彌尼。優婆塞優婆夷。菩薩摩訶薩若欲受持菩薩戒者。先當淨心受七種戒。七種戒者。卽是淨心趣菩薩戒。如世間人欲請大王。先當淨持所居屋宅。是七種戒俱是在家出家所受。菩薩戒者亦復如是。俱是出家在家所受。是名爲戒。云何名受善法戒。善法戒者。菩薩摩訶薩離七種戒。爲菩提故修身口意十種善法。是名受善法戒。身口意者。若菩薩摩訶薩住戒地已。讀誦書寫分別解說。思惟修集捨摩他毗婆捨那。恭敬供養尊重贊嘆師長和上耆舊有徳。時時供給瞻視走使。若病若老。或道路疲頓代擔衣缽。若見說法及經唄者稱嘆善哉。見持戒者盡力擁護贊嘆於戒。願諸眾生悉持淨戒。見破戒者深生憐湣。善語呵責教令懺悔。身口意業所作諸善。悉發誓願回向阿耨多羅三藐三菩提。隨身口意有气力時。勤心供養佛法僧寶。爲增善法勤修精進。爲得一切諸善法故修不放逸。常當至心念戒護戒調伏諸根。飲食知足不樂眠臥。初夜後夜讀誦經典。憶念三寶親近善友。樂聞其說自省已過。知已懺悔深生慚愧。至心憶念更不毀犯。向佛法僧同師同法同戒同學發露懺悔。是名受善法戒。爲利眾生行戒者。有十一種。若有眾生欲修善者。卽往勸諭共爲伴侶共作善業。有瞻病者亦往勸諭共爲伴侶。若有眾生欲解世法出世法義。卽以方便而爲解說。有受恩處念欲酬報。酬報者。所謂堅持禁戒讀誦書寫十二部經。思惟正義分別解說。能救眾生種種恐怖。所謂師子虎狼水火王賊。擁護眾生令得遠離如是等畏。若有眾生喪失所親捐棄財物。所愛別離心生愁憂。能爲說法令離苦惱。若有眾生貧窮困苦。則能施其所須之物。爲持法故受畜弟子不爲名利。爲持法故往來四眾。與共講論不爲利養。爲持法故親近國王大臣長者不爲利養。不爲檀越曲從人情造作非法身口意業。不得非時往來他家。在家出家俱有非時。非時者。所謂貪時恚時癡時。大風時大雨時。嫁娶時歡會時發行時。除上非時則名爲時。隨已所得善法功徳。悉以轉教一切眾生心無貪妒。見毀戒者深生憐湣。以淸淨心善語教告。猶如父母教告諸子。汝所犯者宜應發露如法懺悔。若彼不受不宜如本受其供給身力作役。復應隨事舉處謫罰。若故不受應當驅遣令出寺廟。爲令佛法得增長故。如其不能教呵罰擯故共住者。是名破戒。名非沙門非婆羅門。佛法中臭名旃陀羅。名爲屠兒。旃陀羅等及以屠兒。𨿽行惡業不能破壞如來正法。不必定墮三惡道中。爲師不能教訶弟子則破佛法。必定當墮地獄之中。爲名譽故聚畜徒眾。是名邪見。名魔弟子。不畜弟子不能破壞如來正法。畜惡弟子則壞佛法。壞佛法故名魔弟子。爲利養故聚畜徒眾。是名邪見。若有神通及他心智識宿命智。然後乃能以菩薩戒教化他人。是人則能畜惡弟子。何以故。知方便故。知方便故破壞惡法開示善法。若有比丘不具如是三種智慧。而言我具是三種智堪能受畜惡弟子者。當知是人則爲犯重。若離此事名利他戒。菩薩摩訶薩成就如是戒善戒利益他戒。名爲好戒攝一切戒。名到彼岸戒。名解脫戒。名無上戒。名無因果戒。名常樂我淨戒。名畢竟無邊戒。名一切善方便戒。菩薩若能至心憶念菩薩戒者。勝於一切聲聞緣覺。若能具足菩薩戒者。亦得勝於六地菩薩。若有菩薩捨轉輪王位。出家學道受解脫戒。放捨五欲如棄涕唾。不念不求不生悔惜。乃至天上五欲之樂。亦復如是。不爲人天受快樂故受持禁戒。觀五欲樂如火毒蛇。如三惡趣。得他供養觀如吐食心不貪著。世人若爲人天受樂利養名譽受禁戒者。當知是人不名得戒。成就戒者若住僧中若住空處。是名寂靜。不能教化諸眾生故不能護法。惜身命故不能護法。貪利養故不能護法。爲怨隙故不能護法。爲怖畏故不能護法。爲憍慢故不能護法。不受法故不能護法。憐湣心故不能護法。懼慚恥故不能護法。是名破戒。名不寂靜。若有於戒生知足者。當知是人不名持戒。知因戒故得諸菩薩無量三昧。若無戒者則不增長無量三昧。爲三昧故護持禁戒。菩薩受持菩薩戒者。寧失身命終不聽用非法之言與惡人住。不念不起諸惡覺觀。如其起者心生慚愧呵責懺悔。若坐眾中設聞惡語惡事惡法惡聲惡義。卽應起去。若力能制。置不教呵而捨去者。名之爲犯。若力不能制而住聽者。是亦名犯。若得不聽心是名持戒。作聽心者是名破戒。若樂聽者是名破戒。不樂聽者是名持戒。生悔心者是名持戒。心不悔者是名破戒。菩薩受持菩薩戒者。終不自念我所受戒齊從和上師邊受得。自念乃從十方諸佛菩薩邊受。我若從師及和上邊受得戒者。不名菩薩戒。若從十方佛菩薩邊所受得者。乃名菩薩戒。菩薩摩訶薩若分別十八部僧不名得菩薩戒。若能等觀悉是十方諸佛菩薩弟子者。是名得菩薩戒。若觀一切悉是十方諸佛菩薩弟子住於大地。以住大地因緣故。悉得阿耨多羅三藐三菩提。眾生界不可思議。眾生法界不可思議。眾生性不可思議。眾生戒不可思議。我旣未得一切智。云何分別是十八部。我若分別則不能得一切戒無礙戒無上戒。以能如是觀故得菩薩戒。如過去菩薩所得禁戒。菩薩若能如是觀者。則得無量無邊福徳。能知十方佛菩薩心。亦知具足菩薩戒者得無上道。菩薩摩訶薩觀過去諸佛及諸菩薩。未得成就無上道時。具足煩惱學菩薩戒。具足成已得無上道。我今此身亦是眾生。亦有五陰。亦具煩惱。亦受菩薩戒修集菩提。亦應當得阿耨多羅三藐三菩提。我亦能調身口意惡。必亦當得阿耨多羅三藐三菩提。菩薩受持菩薩戒者。至心專念自省已過不訟彼短。見行惡者心不瞋恨。見破戒者心生憐湣。無有瞋惱。菩薩受持菩薩戒者。若爲惡人之所打擲手拳刀杖惡聲罵詈。於是人所不起惡心粗言加報。菩薩若學菩薩戒者有五不放逸。一者觀已犯罪如法懺悔。二者觀當犯罪如法懺悔。三者觀現犯罪如法懺悔。四者至心堅持不作犯想。五者犯已至心懺悔。是名五。不放逸菩薩受持菩薩戒者。所有功徳應當覆藏。諸所犯罪應當發露。少欲知足堪忍眾苦。常樂寂靜心無悔恨。不自髙不輕躁。修寂滅行及微細行破壞邪命。菩薩成就如是法者。是名菩薩住菩薩戒。菩薩受學菩薩戒者。不念過去五欲之樂。不求未來五欲之樂。於現在五欲心不生著。常樂寂靜破惡覺觀。成就具足不放逸行。一切眾生不敢輕慢。成就忍辱具足淨心。學淨戒者不惜身命不吝財賄。善知破戒煩惱因緣。善能調伏破戒煩惱。調伏瞋心。能調眾生惱害之心。了知顚倒知善因果。知善因果故勤心求之。破壞不信善因果倒。觀一切法無常我相無樂淨相。破於眾生無常常倒無樂樂倒無我我倒不淨淨倒。修學善戒修集施因戒因忍因精進因禪定因智慧因。菩薩受持利益他戒故。教化眾生令行善業。共修善者而爲伴侶。常教眾生供養三寶。若見離別以善方便還令和合。見有病苦身自供給。見盲瞽者供給所須衣服飲食示導徑路善爲說法。見有聾者畫地示義。見有躄者施其車乘。若無車乘身自荷負。見有貪者以貪受苦能爲說法令除貪苦。瞋恚癡疑亦復如是。行路疲乏代其擔負。施以水漿牀褥所須調身按摩。復有眾生樂爲罪業菩薩見已應善說法。善辭善義。辭合句合。辭義次第增長善法說義圓足。爲欲莊嚴菩提道故。以善方便教破惡業。爲慳貪者說破慳法。增長善法及諸財物。若有眾生不信佛法。善爲說法令生信心。爲破眾生煩惱惡業。得八正道故而爲說法。復次菩薩學菩薩戒發大誓願。爲破眾生諸惡邪見。知恩報恩。忍語軟語先意問訊。供養師長耆舊有徳。能破愁怖。所謂師子虎狼水火王難怨賊。若有眾生喪失父母兄弟眷屬妻子僮僕。捐棄財物親愛別離。能以方便如應說法除其苦惱。常施眾生所須之物。所謂衣服飲食房舍臥具病瘦醫藥。香華瓔珞燈燭等物。若菩薩受持菩薩戒者。畜養弟子不能善教說法示導令其調伏貪瞋癡等。不能供給衣服飲食房舍醫藥。不能爲求善厚檀越。若爲檀越善說法要。所得財物不能等分。當知是人爲名譽故。畜養弟子不名爲法。若能隨時說法教告。爲性爲力爲菩薩藏。爲欲具足菩薩禁戒。修八正道。得阿耨多羅三藐三菩提。是名菩薩眞畜弟子不爲名譽。菩薩受學菩薩戒者。先當觀知眾生性界。然後共住爲轉性界。如應說法隨意共行。令其調伏不造諸惡。能破惡法增長善法。所須之物能以惠施。見作惡者深生憐湣。不受語者深生悲惱。於己所作諸惡業等心不生愁。見他造作特生悲湣。何以故。菩薩自於身口意惡。能疾調伏開心懺悔。以有大智因緣力故。菩薩爲他亦復造作身口惡業。爲欲調伏他惡業故。隨他心故。菩薩或時現受歡樂。爲調他故。菩薩摩訶薩以爲他故不早取阿耨多羅三藐三菩提。菩薩摩訶薩𨿽隨眾生不輕不笑不打不罵不說惡事不贊己徳。以自髙人。不親近人非不親近。𨿽復親近非時不爲。他所愛著不說其過。所不愛者復不贊嘆。未知人根不說深義。不從求乞他𨿽多施應生知足。心不甘樂受人供養。常樂捨財供給他人。常樂贊嘆他人善事。見犯禁者不爲說戒。無信心者不贊於信。有貪心者不贊惠施。不樂讀誦不贊多聞。癡闇之人不贊智慧。若爲犯禁贊嘆戒者。不喜不樂生於瞋恚羞恥之心。以瞋恚故於佛法中及說者所生大惡心。以惡心故增長地獄。菩薩摩訶薩若如是者。則施眾生地獄因緣不名菩薩。隨意說法乃至癡者爲贊智慧亦復如是。若有菩薩有大神足。如是之人乃能爲彼不信之人說菩薩戒。何以故。是人能以神通之力。示彼熱地獄寒地獄大地獄小地獄。復作是言。汝今云何不信我語。觀是惡果。人中造作令地獄受。汝今若復不信如是菩薩戒者。今當復得如是惡果。彼不信者見是事已。心驚怖畏卽生信心。復有菩薩爲彼不信。以神通力現羅剎像而作是言。我今求覓諸不信者欲斷其命。如其信者我當護念。彼不信者見聞如是卽生怖畏。以怖畏故信菩薩戒。復以神力現密迹像執金剛杵。復作是言。若有不信菩薩戒者。當破其頭令作七分。彼不信者見聞如是卽生怖畏。以怖畏故卽便信之。復以神力作種種身。或作一身。或作多身。或作樹木山河等身。無礙之身大身小身。身出水火。彼不信者見已卽問。如是等事悉是何果。答言。悉是菩薩戒果。彼人聞已於菩薩戒生大信心。若無神通爲彼不信說菩薩戒得無量罪。無量罪者於無量世受。是名無量。𨿽有五逆未足爲諭。何以故。五逆罪者則可移轉。如阿闍世王。彼不信者罪不可轉。五逆罪者極至一世。不信者罪無量世受。是故我言。不可爲諭。若取佛物法物僧物現前僧物。如是罪報亦不得諭。何以故。如是罪報極至一世。不信者罪至無量世。如十恆河沙等眾生發菩提心。假使有人能令如是恆沙眾生退菩提心。教以邪見。如是罪報及不信者罪等無差別。復令如是恆沙眾生皆住五地。假使有人盡奪其眼。如是罪報。不信者罪亦復如是。若復有人能破一切諸佛塔廟。殺害一切諸佛弟子。焚燒一切諸佛經典。如是罪報。爲不信者說菩薩戒所得罪報。亦復如是。何以故。從因故生地獄。從因故入涅槃。因於說者得無量苦。是故說者得無量罪。𨿽知大眾無量眾生堪任能作人天善業及發信心。於是眾中若有一人心無信者。亦不可說。是名菩薩利益眾生善戒。菩薩善戒經卷第五菩薩地忍品第十二

云何菩薩摩訶薩性忍。智慧力故能堪種種苦惱等事。一切忍一切忍。一切忍有憐湣故。得慈心故。性忍有二種。一者出家。二者在家。在家出家俱有三種。一者能忍眾生打罵等事。二者能自堪忍一切諸苦。三者忍樂善法。能忍眾生打罵等者。菩薩摩訶薩若爲眾生所打罵時。作是思惟。緣我是身造作惡業今自受報。云何於彼而生瞋恚。我亦不求是苦煩惱。今若不忍後復增多。不忍辱者是則名爲苦煩惱因。我所受身及諸煩惱。非眾生過自是我咎。若有惡事實不樂受。今若不忍便是自作。若自作者復當自受生死性苦。身若受苦云何不忍。聲聞緣覺爲自利益尙修忍辱。何況我今爲欲利益一切眾生而當不忍。我若不忍不得具足菩薩禁戒修八正道得無上道。菩薩摩訶薩作是觀時修五種忍一者於怨於親非怨親中修行於忍。二者於上中下人修集於忍。三者於受苦受樂不苦不樂人中修集於忍。四者於有福徳無福徳非有福徳非無福徳人中修集於忍。五者於一切惡人中修集於忍。菩薩成就如是五忍修集五想。一者眾生想。二者法想。三者無常想。四者苦想。五者無我我所想。菩薩爲彼惡人所打。云何而能作親友想。菩薩諦觀。過去世時流轉生死。無有眾生非我父母師長和上眷屬親族所可恭敬供養之者。作是觀時怨憎想滅親友想生。親想生故能修於忍。是時成就眾生之想。法想者。菩薩諦觀。眾生者名爲法界。名有爲法。名有漏法。若是法界還對法界誰打誰瞋。無我無我所壽命士夫。以智慧力作是觀時。滅眾生想成就法想。無常想者。菩薩思惟。一切眾生一切有爲有漏之法皆悉無常。以無常故誰有罵者誰有受者。若使罵者及以受者暫時停住。則不得言諸法無常。若使常者誰罵誰受。常無常中俱無是二。俱無作受尙不應生微惡之心。何有打罵。是故菩薩破於常想修無常想。以能修集無常想故成就忍心。成忍心故修菩提道。乃至得阿耨多羅三藐三菩提。云何菩薩修集苦想。菩薩摩訶薩作是觀察。若欲界眾生得大自在。饒財巨富如轉輪王尙有三苦。況復餘人。三苦者。謂復變苦生死苦苦苦。作是觀時。若使眾生有此三苦我不應瞋。我若瞋者云何當能救彼眾生是三苦耶。我若瞋者則爲增長眾生三苦。作是觀時。樂想滅苦想生。以能修集苦想因緣故。修八正道得阿耨多羅三藐三菩提。云何菩薩修無我無我所想。菩薩諦觀。有諸外道說我是常。我若常者眾生無我。何以故。眾生者卽是五陰。五陰無常。若無我者何有我所。是故無我無我所。菩薩復作是觀我者卽是菩提之心。菩薩初發菩提心時。於眾生中得一子心。是名我所。若我於彼有瞋心者。云何得名有我有我所。我若增長瞋恚心者。不能度脫一切眾生。作是觀時。成就於忍增長無我無我所心得無我想。以是因緣修八正道得阿耨多羅三藐三菩提。云何菩薩能忍眾生打罵等苦。菩薩爾時復作是觀。我於過去爲五欲故備受眾苦。在家作務耕田種殖受種種苦。親近國主市買販易多受眾苦。我於爾時𨿽受如是種種大苦不得利益。若我今爲度眾生故。受諸苦惱當得利益。我若當得大利益者。應受無量不可計苦。作是願時。菩薩則能堪忍眾苦。受苦者名一切苦。一切苦者有八種。一者依苦。二者世法苦。三者威儀苦。四者攝法苦。五者乞食苦。六者精進苦。七者爲利眾生苦。八者營事苦。依苦者名四依苦。若比丘受四依已。得出家受戒得名具足比丘。若得少衣少食臥具病藥。不生愁苦心無悔恨。以能修集壞苦心故。修八正道得阿耨多羅三藐三菩提。是名依苦。世法苦者有九種。一者求不得苦。二者惡聲苦。三者現對惡法苦。四者苦苦。五者亡失苦。六者物盡苦。七者老苦。八者病苦。九者死苦。是名世法苦。菩薩受是九種苦時。不生愁惱心不悔恨。不廢無上菩提之心。以不悔故菩提增長。菩提增長故得阿耨多羅三藐三菩提。威儀苦者名身四威儀。一者行。二者住。三者坐。四者臥。菩薩若行若坐。晝夜常調惡業之心忍行坐苦。非時不臥非時不住。所住內外若牀若地若艸若葉。於是四處常念供養佛法僧寶。贊嘆經法受持禁戒。持無上法廣爲人說。正思惟義如法而住。分別法界修捨摩他毗婆捨那。菩薩修集如是法時。設有諸苦堪樂忍受。是名威儀苦。攝法苦者有七種一者身捨飾好。二者剃除須髮。三者著割截衣。四者一切世事不得自在命屬於他。五者乞求活命。六者遠離生業少欲知足。七者捨離親族五欲之樂。是名攝法苦。乞求苦者。供身之物衣服飲食房舍臥具病瘦醫藥。一切仰他不得不嫌得時知足。乃至盡壽。障受五欲伎樂戲笑忍如是苦是名乞食苦。精勤苦者。菩薩精勤供養三寶。受持讀誦菩薩藏經。書寫解說思惟其義晝夜不廢。勤加精進修集聖道。以精進故堪忍眾苦。是名精進苦。爲利眾生苦者。如上利內外十一事中說。是名利眾生苦。營事苦者。燻缽縫衣染作浣濯。眾僧使役供給師長。若爲供養塗掃佛塔。爲善法故終不休息。爲阿耨多羅三藐三菩提故忍種種苦。是名營事苦。忍樂善法苦者有八種忍。受三寶所有功徳忍。佛菩薩不可思議忍。因忍。果忍。善方便忍。佛菩薩性復有二忍。一者究竟忍。二者淨智慧忍。是名法忍。云何菩薩難忍。難忍有三種。一者有無量眾生打罵菩薩菩薩能忍。二者菩薩有自在力能打能罵忍受不報。三者菩薩處在種族豪貴能忍卑下。云何一切自忍。菩薩摩訶薩於怨親中非怨親中忍。下忍中忍上忍。是名一切自忍。善人忍者。有五種知忍功徳。一者不著惡心瞋心。二者心難沮壞。三者心無愁惱。四者死時無悔。五者死已受天人樂。菩薩觀忍有如是功徳。教化眾生令行於忍。自所修忍亦得增長。贊嘆忍辱。見行忍者恭敬尊重贊嘆禮拜。是名善人忍。一切行忍者。菩薩摩訶薩觀不忍者所有過惡。云何名惡果報。能得三惡道故。畏惡道故應修行忍。憐湣故忍。爲修慈故忍。爲軟心故忍爲愛眾生故忍。至心爲阿耨多羅三藐三菩提故忍。具足羼提波羅蜜故忍。爲出家故忍。爲受戒故忍。爲具足性故忍。爲欲修集無量世忍故忍。爲得忍性故忍。爲得無愛無瞋故忍。爲見法界故忍。爲見眾生界故忍。一切時忍。一切國忍一切心忍。是名一切行忍。除忍者。若有貧窮之人數從菩薩乞索所須。復有惡人亦來從乞。復有破戒之人亦來從乞。破壞惡心修集忍心。爲破苦故施以樂事。是名除忍。自利利他忍者。菩薩忍於饑渴寒熱風雨惡獸終不放逸。生死受苦憐湣眾生。菩薩摩訶薩得如是等忍。增長現在一切善法遠離煩惱。他世獲得無量善果。悉能調伏眾生惡心。惡心調故一切煩惱不得其便。現在安樂後獲善果。是名自利利他忍。寂靜忍者。菩薩若爲諸惡眾生之所打罵。於彼終不生於惡心。不作怨想作善友想。若無如是諸惡人者。我之善法云何增長。見有罵者軟語慰諭。修慈悲心能壞欲界所有煩惱。具足如是十忍菩薩。能修八正道得阿耨多羅三藐三菩提。菩薩地精進品第十三

云何菩薩性精進。性精進者心勤精進。爲攝善法故。爲利眾生故。爲令眾生得無上道故。爲破顚倒故。以性精進故得身口意業善。是名性精進。一切精進者有二種。一者世。二者出世復有二種。一者在家。二者出家。復有三種。一者莊嚴。二者攝取善法。三者爲利眾生。莊嚴者。菩薩摩訶薩初發心時勤精進莊嚴。若我能令一人解脫。於無量劫在地獄中受大苦惱。受大苦惱已然後得阿耨多羅三藐三菩提。得菩提已乃至能令一人解脫。亦當受於地獄之苦心不休息。是名莊嚴。菩薩具足莊嚴精進。勝於一切聲聞緣覺所得功徳。不可稱計。何以故。爲欲利益一切眾生受大苦故。若爲一人受大苦惱。尙得無量無邊功徳。何況乃爲一切眾生。是名菩薩莊嚴精進攝取善法。勤精進者。若爲修行檀波羅蜜尸羅波羅蜜羼提波羅蜜禪波羅蜜般若波羅蜜勤精進者。名爲不動。一切煩惱一切惡業一切邪見一切苦惱不傾動故。亦名堅固。健莊嚴故。復名一切。知世方術及出世法故。復名具足方便。眞實因緣修集道故。復名眞實。得眞實義故。復名爲廣。一切時中無休息故。復名調伏。勤修精進不生憍慢故。如是七事增長善法。是名攝取善法精進。以勤精進故。具足六波羅蜜勤精進法。於諸趣向菩提法中。是近因緣無上無勝。是故如來於經中說。阿難。勤精進者疾得阿耨多羅三藐三菩提。爲利眾生勤精進者有十一種。如戒中說。難精進者。菩薩摩訶薩不作衣想。不作食想。不作臥具想。不作我想。不作我所想。不作法想。不作道想。不作菩提想。亦爲菩提勤修精進。是名難精進。於一切時一切國一切心勤修精進。是亦名難。不急不緩處中而行。是名難精進。難精進有二種因。一者悲。二者慧。一切自精進者有四種。一者離惡法。二者增長善法。三者瑩磨善法。四者增長智慧。離惡法者。名菩薩摩訶薩勤修精進。未生惡法勤作方便令不生故增長善法者。已生善法方便令增廣故。瑩磨善法者。勤修身口意業因緣。至心系念受持善法故。增長智慧者。若菩薩勤修精進多聞修定增長智慧故。是名一切自精進。善人精進者。菩薩爲善法故。勤精進時設燒身首不以爲熱。菩薩修善法時勤行精進。尙自不覺地獄火熱。況世間火。菩薩精進不多不少平等而行。增長精進善調禦故。所以者何。心淸淨故。不休不息心不悔故。得大利益不顚倒故。畢竟能得阿耨多羅三藐三菩提故。是名善人精進。一切行精進者。常勤精進。至心精進。智慧精進。不斷精進。莊嚴精進。忍苦精進。不動精進。不時精進。不知足精進。菩薩成就一切行精進名爲大力。常勤精進。安住善處堅固莊嚴。不休不息得於善法。欲心精進菩薩摩訶薩。求阿耨多羅三藐三菩提故。至心欲精進菩薩摩訶薩。增長菩提心故。方便心精進菩薩摩訶薩。諸煩惱垢不污其心。以身爲器成阿耨多羅三藐三菩提故。勝精進菩薩摩訶薩。爲於善法不救身首火故。如是菩薩勝於一切聲聞緣覺。求精進菩薩摩訶薩。求於世法及出世法諸方術故。學精進菩薩摩訶薩。速得世法及出世法故。利他精進菩薩摩訶薩有十一種如戒中說。不作犯意犯已懺悔。除精進及自利利他。如忍中說。寂靜精進者有十種。一者宜。二者修集。三者非動。四者堅持。五者一切時。六者緣三相。七者捨。八者不散。九者調禦十者趣向菩提。菩薩若起一切煩惱。爲除病故隨對治之。如貪欲起觀不淨相。瞋恚起時修於慈心。愚癡心起觀十二因緣。思覺起時觀阿那波那。破憍慢故觀眾生界。是名宜精進。菩薩精進非始非終。無量世中常得成就。是名修集精進。菩薩精進常勤修集亦如初得。是名非動精進。一切時中勤精進故。是名非動。菩薩摩訶薩常能親近諸師長宿有徳之人修學多聞。若修三昧思惟其義。勤行精進隨順聽受。是名堅持精進。菩薩摩訶薩心不顚倒。宜修捨摩他時修捨摩他。宜修毗婆捨那時修毗婆捨那。宜修捨時修行於捨。是名一切時精進菩薩善知定慧捨時時修集三相。入相住相起相。不失正念至心精勤。是名緣三相精進。菩薩若聞諸佛菩薩勤精進故不可思議。聞已其心不自輕不愁惱不知足。是名捨精進。菩薩摩訶薩時時調伏諸根諸入。飲食知足。初夜後夜減損睡眠。至心不亂無有放逸。推求莊嚴發勤精進。修眞實義心無顚倒隨順修道。是名不散精進。菩薩精進不急不緩。所作事業處中而行。是名調禦精進。菩薩一切精進悉以回向阿耨多羅三藐三菩提。菩薩摩訶薩修性精進乃至寂靜精進。悉爲阿耨多羅三藐三菩提故。是名一切精進。悉以回向阿耨多羅三藐三菩提。過去世諸菩薩所持精進。悉爲阿耨多羅三藐三菩提。未來世諸菩薩所持精進。亦爲阿耨多羅三藐三菩提。現在世諸菩薩至心不放逸所持精進。亦爲阿耨多羅三藐三菩提。是名趣向菩提精進。菩薩地禪品第十四

云何菩薩摩訶薩性禪。菩薩若聞菩薩法藏。若思惟義。若世間禪出世間禪。系心一處定智分等修集於道。是名性禪。一切禪者有二種。一者世間。二者出世間。是二種復有三種一者入禪現在受樂。二者入禪增長菩提。三者入禪利益眾生現在受樂者。菩薩摩訶薩破諸疑网身心寂靜。受遠離樂壞諸憍慢。不貪著味離一切相。是名入禪現在受樂。入禪增長菩提者。菩薩摩訶薩禪定有種種緣。不可思惟。不可稱計。無有限量。攝十力性得種種三昧如是三昧一切聲聞辟支佛等尙不識名。況能修集。復有共法。所謂八勝處。十一切處。四無礙智。願智無諍智頂智。增長如是共有法故。是名入禪增長菩提。入禪利益眾生者。有十一種。如戒中說。菩薩摩訶薩修具如是十一種禪。能化眾生破苦煩惱。修集善法種種智慧。知恩報恩能救眾生種種苦惱。能施一切所須之物。善知方便能畜弟子。能使弟子隨意受行。如是等禪名一切禪。難禪者有三種。一者菩薩摩訶薩入禪定時。所受快樂勝於一切世間之樂及出世樂。爲眾生故捨禪定樂受欲界身。二者菩薩摩訶薩修集禪定。無量無邊阿僧祇等不可思議不可稱計。修集三昧。一切聲聞辟支佛等。不能知其所入境界。三者菩薩摩訶薩禪因緣故。得阿耨多羅三藐三菩提。是名難禪。一切自禪者有四種。一者共覺觀。二者共喜。三者共樂。四者共捨。是名一切自禪。善人禪者有五種。一者無愛。二者共慈。三者共悲。四者共喜。五者共捨。是名善人禪。一切行禪者有十三種。一者善無記。二者神足。三者趣捨摩他四者趣毗婆捨那。五者自利。六者利他七者得五神通功徳禪。八者辭因緣。九者義因緣。十者捨摩他相因緣。十一者毗婆捨那相因緣。十二者捨相因緣。十三者現在受樂行因緣。是名一切行禪。除禪者有八種。一者菩薩入三昧時。能除眾生種種苦毒。所謂暴風雹雨熱病鬼病。是名爲禪。二者若入三昧能治眾生身中四大不調適苦。是名爲禪。三者若入三昧能於亢旱饑饉之世施降甘雨。是名爲禪。四者若入三昧能令眾生離種種怖。所謂人怖鬼怖水怖陸怖。是名爲禪。五者若入三昧能施曠野饑乏眾生水漿飲食所須之物。是名爲禪。六者若入三昧能施貧窮困苦之人種種所須。是名爲禪。七者若入三昧能破十方眾生放逸。是名爲禪。八者若入三昧能破眾生種種疑网。是名爲禪。是名除禪。自利利他禪者有九種。一者入禪因神足故調伏眾生。二者入禪因他心智故調伏眾生。三者入禪因眞實說故調伏眾生。四者入禪爲惡眾生示地獄苦。五者入禪令失喑者語。六者入禪令失念者念。七者入禪隨順解說十二部經菩薩法藏菩薩摩夷。爲法久住。八者入禪能教眾生種種世事。書疏算數讀誦書印金木瓦匠。九者入禪爲施大光明破三惡眾生苦惱。是名自利利他禪。寂靜禪者有十種。一者世法寂靜淨。二者出世法寂靜淨。三者方便寂靜淨。四者根本寂靜淨。五者上寂靜淨。六者入寂靜淨。七者住寂靜淨。八者起寂靜淨。九者自在寂靜淨。十者煩惱智慧二障寂靜淨。如是十種寂靜淨。名爲淨禪。菩薩修集如是十種。成就無量無邊功徳。爲得無上菩提果故。過去未來現在菩薩皆修是禪。得阿耨多羅三藐三菩提。菩薩地慧品第十五

云何菩薩性慧。爲一切智故分別法界。是名性慧。又復善學五種方術。所謂內方術因論聲論醫方一切世事。是名性慧。一切慧者有二種。一者世間。二者出世間。是二種復有三種。一者知如實如實。知五種術。知三聚眾生。知利益眾生方便。知法界不可說。知四眞諦無我無我所。於諸法界無有覺觀。觀諸法界其心平等。不捨不著不常不斷說於中道。是名智慧。二者知世間事及出世法。爲阿耨多羅三藐三菩提故。是名智慧。三者觀深法界分別演說。爲利益眾生故。是名智慧。是名一切慧。難慧者有十一種。如戒中說。爲調眾生故善知其心。是名難慧。知一切法界無有障礙。是名難慧。爲諸眾生說深法界。是名難慧。善知無我及無我所。是名難慧。一切自慧者。若能受持讀誦解說聲聞法藏菩薩藏故則得修智。因修智故得智慧力。智慧力故知可修不可修可作不可作。至心觀無量事。是名一切自慧。善人慧者有五種。一者因聞正法故得。二者因思惟正法故得。三者因自利利他故得。四者因不顚倒見法處所故得。五者因破煩惱故得。復有五種。一者能知微細甚深義故。二者修集禪定知法界故。三者共慧莊嚴得智慧故。四者從佛菩薩來故。五者具足獲得寂靜之心乃至畢竟心故。是名善人慧。一切行慧者有十三種。一者苦智。二者集智。三者滅智。四者道智。五者盡智。六者無生智。七者法智。八者比智。九者世智。十者通智。十一者因智。十二者力智。十三者初心智。是名一切行慧。除慧者。謂四無礙智世智出世智。破一切闇故。是名除慧。自利利他慧者。如初五術中說。以是五術因緣故。得阿耨多羅三藐三菩提。是名自利利他慧。寂靜慧者爲眞實故修集。爲眾生故修集。爲得義故修集。爲知因果故修集。爲破顚倒故修集。爲善知方便故修集。爲知作不作事故修集。爲知煩惱故修集。爲畢竟得故修集。是名寂靜慧。菩薩具足如是十慧。名智名慧。亦名畢竟。亦名眞實。亦名無量慧。以是無量慧因緣故。菩薩具足般若波羅蜜。具足般若波羅蜜故。得阿耨多羅三藐三菩提。如佛經中。有具足般若有不具足。當知十種性乃至寂靜。或說一波羅蜜。或說二三四五六。若說一則攝於六。乃至說六亦攝於六。若有眾生聞一一中十種名字。信受奉持讀誦書寫。分別廣說教化眾生。畢竟當得具足成就六波羅蜜。菩薩地軟語品第十六

云何菩薩性軟語。菩薩摩訶薩歡喜語樂聞語實語法語義語利眾生語。是名性軟語。一切軟語者。菩薩摩訶薩若見有人初未相識。見已軟語先意共談。若見前人端正有徳勝於己者不懷妒心。破於憍慢敬意問訊。四大安不。道路疲極不。苦惱不。善來相見。爲施牀座給施漿水爲行世法故。隨眾生意故菩薩終不爲諸眾生說粗惡語。所謂死殺破壞劫奪失物。惟說善語。所謂汝兒息長大今已娉娶。財物滋息穀米丰熟。智慧成就。信戒施進廣博多聞。菩薩具足如是法語爲利眾生。是名一切軟語。解析軟語者有二種。一者隨世。二者隨出世。世者有二。一者下世。二者上世。出世有二種。一者正法自利出世。二者正法利他出世。菩薩摩訶薩爲下上世法軟語。爲自利利他出世軟語。是名解析軟語。難軟語者。若有眾生來害菩薩。菩薩於彼生於子想至心軟語。謂打者罵者劫者。又難軟語。菩薩摩訶薩常爲癡人軟語說法。身口意業多受眾苦。𨿽受大苦續復教諭。汝好勤學後當如我。或復見勝是名難軟語。復次菩薩見有瞋人妒人慳人。不受師教欺誑師長父母宿徳。惡害邪見賊栴陀羅。與共軟語不生惡心。是名難軟語。一切自軟語者有四種。一者爲破煩惱因緣故軟語。二者爲生人天因緣故軟語。三者爲增長善法因緣故軟語。四者爲說莊嚴菩提因緣故軟語。復有四種。一者說四眞諦令彼解故。二者破四倒故。三者破放逸故。四者破疑心故。是名一切自軟語。善人軟語者。菩薩摩訶薩教化眾生時。有因緣故說法。所謂爲解說因緣故說法。爲莊嚴菩提因緣故說法。爲神足因緣故說法。爲持戒因緣故說法。是故諸法從緣故生。從緣故滅。是名善人軟語。一切行軟語者。若說法時有可聽者。有可遮者。以柔軟語隨順法性說字不倒。有恐怖者能以軟語令除恐怖。有求乞者亦以軟語許之施與。是名一切行軟語。除軟語者。離口四惡妄語兩舌惡口無義語。見則言見。聞則言聞。知則言知。識則言識。不見不聞不識不知亦復如是。是名除軟語。自利利他軟語者。若見受苦之人爲說軟語。若以軟語教化眾生。或以軟語教誡眾生。或以軟語教令正見。或以軟語教令行施。或以軟語教令正命。或以軟語說於正法。是名自利利他軟語。寂靜軟語者有二十種。如初性力品中說。性利他者。若菩薩摩訶薩爲教誡他。分別戒義說如法住義。憐湣眾生修集悲心。至心教化調伏眾生。是名性利他。一切利他者。未熟眾生令解脫故。得現世樂及他世樂。教出家者是名他世樂。說法教令破欲界結。是名現在他世樂。以破欲界諸煩惱故身心寂靜。身心寂靜故受安樂。是名一切利他。難利他者有三種。一者若有眾生未種善根未有善因難教化者。是名難利他。二者若有眾生多饒財寶勢力自在。貪心慳吝難可教化。何以故。放逸故。是名難利他。三者若有外道邪見難可教化。何以故。癡狂故。能化如是等得利益故。是名難利他。一切自利利他者有四種。一者未有信者教令生信。二者未有戒者教令持戒。三者慳貪之人教令修施。四者愚癡之人教令得慧。是名一切自利利他。善人利他者。菩薩摩訶薩教化眾生。令知眞實知時知義知柔軟語。教化修慈。是名善人利他。一切行利他者。菩薩摩訶薩見諸眾生可贊嘆者則以美言贊嘆。可呵責者則以苦言呵責。若有眾生於佛正法破信心者則能調伏。未入佛法者教令得入。已得入者爲說正法。令彼善根得增長故。調伏安置於三乘中。根已熟者爲說解脫。樂聲聞者教令發阿耨多羅三藐三菩提心。未有善莊嚴者教令莊嚴。無定性者教定性心。是名一切行利他。除利他者。若有眾生無慚愧者教令慚愧。粗獷之人教令修心。爲妒嫉者除壞妒心。爲慳貪者除斷慳心。爲疑心者除破疑网。是名除利他。自利利他者。菩薩摩訶薩常以十善教化眾生。是名自利利他。寂靜利他者有十種善。內寂靜有五種。外寂靜亦有五種。內五種者。一者淨。二者不轉。三者次第。四者徧有。五者隨順善法。淨者。菩薩不以惡法不淨法不善法用教眾生。是名爲淨。不轉者。菩薩於解脫中不說非解脫。淸淨法中不說不淨。不顚倒中不說顚倒。是名不轉。於非解脫不說解脫。不淨法中不說淸淨。顚倒法中不說非倒。是名不轉。次第者。菩薩見有癡者說淺易義而調伏之。中根之人爲說中法。利根之人爲說上法。先說惠施次說持戒後說智慧。是名次第。徧有者。菩薩說法之時不觀眾生種姓貧富。隨力隨智而爲說法。令彼眾生得安樂故。是名徧有。隨順善法者。觀諸眾生應得下中上法隨爲說之。是名隨順善法。外寂靜五事者。一者菩薩摩訶薩修集無量慈心爲眾生故。二者受無量苦爲眾生故。三者得大喜見諸眾生得利益故。四者得大自在猶屬眾生如僮僕故。五者有菩薩具大威徳。猶故謙卑如栴陀羅子故。是名內外寂靜利他。云何名菩薩摩訶薩同利。菩薩摩訶薩旣自成就具足善法。復以此法轉勸眾生。是名菩薩同利。菩薩摩訶薩爲同行故教化眾生。眾生受已善法心堅難可傾動。何以故。眾生諦知菩薩成就是善法已轉以勸我。爲欲令我得安樂故。若修善法得惡事者。菩薩摩訶薩終不自修以勸於我。菩薩勸化無量眾生同己利時。無有一人能說菩薩自不成就而勸於人。亦無有言汝自不善云何勸他令行善法。復次菩薩有自成就不能勸他。有自不成而能勸他。有自成就能勸於他。有自不成亦不勸他。自成就不勸他者。同師同學同法同徳不顯己功。是名自成不勸於他。自不成就而能勸他者。菩薩若見諸惡眾生行於惡法。栴陀羅人乃至畜生。爲調伏故同彼受身同於事業。破惡業故。是名自不成就而能勸他。有自成就能勸他者。菩薩摩訶薩自成善法。亦勸他人令成善法。破於憍慢輕心轉心。是名自成能勸於他。有自不成不勸他者。若菩薩自放逸故。不能教化調伏眾生。菩薩摩訶薩以六波羅蜜自莊嚴身。以四攝法莊嚴眾生。菩薩摩訶薩以六波羅蜜自調其心。以四攝法調眾生心。身口意淨故菩提數法淨。自身淨故眾生心淨。成就善身心故。名爲無上無勝無共。以此無上無勝無共教化眾生。是名同利。菩薩摩訶薩於諸眾生於時於物悉無分別。於眾生中無分別者。菩薩爲眾生故。行檀波羅蜜乃至般若波羅蜜求諸善法。於時無分別者。菩薩摩訶薩於一切時爲眾生故。勤心精進求於善法。於物無分別者。菩薩摩訶薩爲眾生故受畜雜物。然於此物心無貪著。以是三無分別因緣故。得阿耨多羅三藐三菩提。菩薩摩訶薩甘樂修集一切善行心無悔退。以修集因緣故。能壞眾生邪法邪見。自所修學善根增長。至心觀察善行功徳。一切邪見不能沮壞。終不求於轉輪王身釋身魔身及以梵身。不求恩報利養名譽長壽身樂。菩薩修集如是等法。則得具足檀波羅蜜乃至般若波羅蜜。是名同利。菩薩摩訶薩修同利時心不動壞。淸淨寂靜大明無翳。菩薩摩訶薩住淨心地。具足成就無上善法光明善法。光明善法者。菩薩摩訶薩所行善法。一切無有能呰毀者。菩薩摩訶薩心不動者。所修善法無有動轉。日夜增長如初生月。寂靜善法者。菩薩所得三昧寂靜同於如來。垂近阿耨多羅三藐三菩提。菩薩摩訶薩一切施戒一切四攝因緣故。得金剛身。得法身果。菩薩摩訶薩難施難戒因緣故。獲得如來不可思議功徳妙果。一切自施戒因緣故。得諸人天所奉供養果。善人施戒因緣故。於眾生中爲無有上。一切行施戒因緣故。獲得如來三十二相八十種好。除施除戒因緣故。得坐道場菩提樹下。魔王眷屬不能傾動。自利利他施戒因緣故。獲得如來常樂解脫。寂靜施戒因緣故得四寂靜果。所謂身寂靜緣寂靜心寂靜智寂靜。十力四無所畏大悲三念處五智三昧。爲眾生故數有十八不共之法。利智慧故乃有無量不共法數。菩薩善戒經卷第六菩薩地供養三寶品第十七

云何名爲菩薩摩訶薩供養如來。供養如來凡有十種。一者供養色身。二者供養塔。三者現見供養。四者不現見供養。五者自供養。六者他供養。七者利益供養。八者最勝供養。九者淸淨供養。十者受持供養。供養色身者。菩薩摩訶薩若見佛色身而供養之。是名供養色身。供養塔者。若菩薩摩訶薩爲如來故造作塔廟形像龕窟。修治已壞朽故之塔。若見新塔花香供養。是名供養塔。現見供養者。菩薩摩訶薩若現見如來形像時。如見此佛見十方佛亦復如是。是名現見供養。不現見供養者。菩薩摩訶薩若供養現在諸佛及佛塔廟得信解心。我今現見作是供養。亦得供養過去未來佛。何以故。一切如來同一法性故。以是故則得供養去來諸佛。若我供養現在佛塔。亦得供養去來佛塔。何以故如是諸塔同一法性故。若供養一佛則已供養十方諸佛。若供養一塔則已供養十方佛塔。造作龕窟補治故塔供養塔時亦復如是。是名不現見供養。又復不現見供養者。若不見佛不見佛塔。心想念言。此是如來此是佛塔。一切佛一切塔一切窟一切像亦復如是。是名不現見供養。復有不現見供養者。若菩薩佛涅槃後。爲如來故建立塔廟造作龕窟。若一若二乃至無量隨力能作。是名不現見供養。如是無量福徳果報。攝取無量梵福徳果。菩薩摩訶薩以是因緣於無量劫不墮惡趣。亦能莊嚴菩提之道。菩薩摩訶薩不現見三寶而設供養。勝於現見供養之者。不可稱量不可爲比。所得果報不可宣說。愚癡之人現見之後而設供養。智慧之人𨿽不現見而能供養。是名不現見供養。自作供養者。菩薩摩訶薩若供養佛及供養塔。手自經理不令他作。是名自供養。他供養者。若佛若塔欲供養時。聚集多人和合共作非獨自作。多人者。所謂父母妻子宗親眷屬僮僕。若王大臣婆羅門長者。鄰比知識內人外人男女貧富受苦受樂。若師和上。若同師同和上。若同住同法同學同國同名同姓。乃至邪見及栴陀羅。是名他供養。復有他供養者。菩薩摩訶薩若財富自在。以慈悲心惠施眾生。臨施之時作是願言。眾生貧苦鮮於福徳。今受施已我當勸令供養三寶。以是供養三寶因緣破壞貧窮多獲福徳。作是願已惠施眾生。施眾生已教令供養佛法僧寶。是名他供養。利益供養者。菩薩若於佛及佛塔。奉施衣服飲食臥具醫藥房舍恭敬禮拜。復以種種雜華塗香末香散香伎樂幡蓋燈明供養。又嘆如來無量功徳。五體投地右繞三匝至無量匝。兼復奉獻金銀琉璃頗梨珂貝車磲馬瑙及身瓔珞鐘鈴之屬乃至一錢一綫一米。是名菩薩利益供養。最勝供養者。菩薩若於佛及佛塔。所設供養。利益供養。常恆供養。好物供養。現見供養。不現見供養。自供養。他供養。至心供養。喜心供養。至心忍樂供養三寶。以如是等供養回向阿耨多羅三藐三菩提。是名最勝供養。淸淨供養者。菩薩若於佛及佛塔手自供養非以憍慢輕賤心故。令他執作無有放逸。勤心精進至心淨心。非爲國主生信敬故。非以當得國王大臣長者居士所供養故。非以自顯己之功徳而供養也。所作形像不以雌黃雞子羅差膠油酥等塗地。不燒膠香燻香供養。頗迦花等亦不供養。一切臭華𨿽有好色亦不供養。乃至種種臭穢之物不以供養。離如是等諸供養者。是名淸淨供養。受持供養者。菩薩若於佛及佛塔。若自出財若從他求。若作像若作塔。若一若二。若乃至百千無量萬億。一一塔中一一像前恭敬禮拜。以好華香伎樂燈明瓔珞幡蓋而供養之。亦不以此供養因緣故求阿耨多羅三藐三菩提求於佛道。何以故。菩薩摩訶薩住不退地故。菩薩住是不退地已。於諸佛土受身無礙。菩薩摩訶薩不自出財不求他財。作是願言。若閻浮提所有眾生。有能供養佛法僧寶。從四天下乃至三千大千世界十方無量無邊世界所有眾生。以上中下供養三寶。我當至心隨其歡喜。復作是願。以是因緣令諸眾生悉得成就阿耨多羅三藐三菩提。是名菩薩莊嚴無上菩提之道。是名如法作供養。菩薩摩訶薩修集慈心如﹝聲﹣耳﹢牛﹞牛頃。悲喜捨心亦復如是。一切有爲無常無我無樂無淨。深觀涅槃功徳微妙。念佛法僧施戒天等。乃至不見法界之中有微分相可得宣說。至心趣行六波羅蜜。以四攝法攝取眾生。是名如法作供養。若有比丘常樂喜見恭敬供養金塔金像銀塔銀像頗梨眞珠車磲馬瑙璧玉塔像。不喜樂見供養恭敬泥木塔像。當知是人不名如法作供養。是如法作供養名無上供養無勝供養最上供養。如是供養勝諸供養。能得無量無勝之果。菩薩摩訶薩供養三寶爲六事故。一者福田無勝故。二者知恩報恩故。三者勝於一切一足二足多足無足故。四者難遇如優曇缽花故。五者無師和上自然得成阿耨多羅三藐三菩提故。六者能令眾生獲得世樂出世樂因故法僧亦爾。菩薩欲受菩薩戒時當觀和上。若具八法乃從受戒一者具足優婆塞戒沙彌戒大比丘戒。二者能致供養。三者善能觀察持戒毀戒相貌。四者得捨摩他毗婆捨那。五者慈心憐湣一切。六者能捨己樂以施眾生。七者無畏。八者不說非法不聽非法。說非法者呵責諫諭。能忍一切呰毀打罵惱害等苦貪瞋癡等毀禁之人及懈怠者。處眾說法不辭疲勞。不謬解義亦不誤說。發言柔軟初不粗獷。常念眾生欲令安樂。有疑輒請不懷恥辱。善知方便教化眾生。知諸眾生煩惱對治。於諸眾生其心平等。無有貴賤尊卑之異六根具足威儀庠序。不信讒言細行淨行。不自矜髙輕蔑於人。不爲利養外現諂曲。捨除貪妒慳吝之心。若自得利先推他人。其心常一無有放逸。見他得利歡喜如己。知足少欲惟畜六物。六物之外隨得隨施。恆勸前人隨犯發露爲示憶念善知悔法。善能瞻養病苦之人。終不宣說聲聞法藏菩薩藏過。若有具足如是法者任爲和上。菩薩摩訶薩旣受戒已。和上若病應爲給使若不病者應隨教作。應生虔重恭敬之心。迎逆禮拜立侍左右。奉施衣食臥具醫藥隨順法語。隨法而作無有動轉。隨所犯罪誠實而說。若聽法時作佛想法想比丘僧想。難想眼想。大智因想。大光明想。得大果報想是大涅槃無上道因想。得常樂想。得捨摩他毗婆捨那想。如是想者卽是眞實法想。是名具足聽法功徳又聽法時應至心聽信心聽。不應念言我今不應從破戒者。斯下種姓根不具足。不正語者獘性之人而問法也。離如是念至心聽法。菩薩摩訶薩受菩薩戒有二種。一者智二者愚。若作如上思惟觀者。是名愚癡。不增善法不得大智。菩薩修集四無量心慈悲喜捨。四無量心有三種。一者眾生緣。二者法緣。三者無緣。眾生緣者。菩薩摩訶薩修集慈心。諦觀一切三聚眾生一者受樂二者受苦三者受不苦不樂菩薩摩訶薩修集慈心。觀受樂者令其增長。觀苦眾生滅苦生樂。觀不苦不樂者斷除苦樂令得涅槃。是名眾生緣。法緣者菩薩摩訶薩惟觀法相不作眾生相。若我修慈無眾生者。惟得離苦誰得受樂。是名法緣。無緣者捨眾生相及以法相增長慈心。是名無緣。如慈餘三無量亦復如是。菩薩摩訶薩若因眾生修無量心。當知是心不異外道。亦與聲聞辟支佛共。菩薩摩訶薩四無量心合則爲悲。是故菩薩名爲大悲菩薩觀察受苦眾生有百一十。爲除是苦修集大悲。何等百一十。一種生苦。復有二種。一者求不得苦。二者得已失苦。復有三種一者苦苦二者行苦。三者壞苦。復有四種。一者愛別離苦。二者怨憎會苦。三者死苦。四者五陰不滅苦。復有五種。一者欲因緣苦。二者瞋因緣苦。三者睡眠因緣苦。四者掉悔因緣苦。五者疑因緣苦。復有六種。一者惡道因苦。二者惡道果苦。三者多求苦。四者守護苦。五者得無厭苦。六者失苦。復有七種。一者生苦。二者老苦。三者病苦。四者死苦。五者愛別離苦。六者怨憎會苦。七者求不得苦。復有八種一者寒苦。二者熱苦。三者饑苦。四者渴苦。五者不得自在苦。六者自作苦。如尼揵子。七者他作苦。如王事等。八者久威儀苦。復有九種。一者身貧窮苦。二者他貧窮苦。三者親愛壞苦。四者失財物苦。五者病苦。六者破戒苦。七者邪見苦。八者現在苦。九者他世苦。復有十種。一者有食無器苦。二者步涉無乘苦。三者求諸瓔珞華香不得苦。四者求覓伎樂遊戲不得苦。五者求於光明不得苦。六者求給使人不得苦。七者求漿不得苦。八者求衣不得苦。九者得不用苦。十者見來求苦。復有九種。一者一切苦。二者大苦。三者一切自苦。四者不如法住苦。五者轉苦。六者不得自在苦。七者害苦。八者隨逐苦。九者一切行苦。一切苦者。由往昔因得現在苦。大苦者。如諸眾生無量世中受地獄苦。一切自苦者。如地獄畜生餓鬼人天中苦。不如法住苦者。如作謀議欲害於他事不成就反受其禍如貪飲食後受大苦。如念貪欲瞋恚癡苦。如因身口意惡業受苦。如因毀戒受於憂苦。轉苦者。如現在王身轉至他世爲奴僕苦。如現父母兄弟妻子轉至他世爲怨憎苦。如現在巨富轉至他世受貧窮苦。不得自在苦者。如欲得長命欲得端正。欲得上族。欲得富貴。欲得身力。欲得智慧。欲除怨敵。不得如意苦。害苦者。如世中人求破貧窮不能破苦。出家之人求壞煩惱不能壞苦。如事難苦。兵革起苦。行曠路苦。截手腳苦。閉系打縛苦。驅擯出外苦。一切行苦者。因苦受苦離樂受苦。一切諸受未斷故苦。不能出家苦。不能寂靜苦。不得菩提苦。多生思覺苦。凡夫苦。四大苦。三界苦。煩惱苦。是名百一十苦。菩薩觀察如是等苦增長大悲。如是大苦因十八種而得增長。何等十八。一者愚癡苦。二者受果報苦。三者行苦。四者常苦。五者生苦。六者自作苦。七者他作苦。八者破戒苦。九者邪見苦。十者過世苦。十一者大苦。十二者地獄苦。十三者人天苦。十四者轉苦。十五者受苦。十六者不知苦。十七者增長苦。十八者懈怠苦。菩薩常以四事因緣名爲大悲。一者諦觀眾生受苦因緣甚深難解。二者無量世中修集。三者至心修集。四者以至心故爲於眾生不惜身命。以是四事因緣故。能爲眾生勞謙忍苦受於苦身。是故菩薩名淨大悲。淨大悲者名如來地。菩薩摩訶薩觀是百一十事。一切菩薩皆悉修集。爲眾生故增長大悲。如是菩薩能觀眾生及以法相生於大悲。不能觀察無緣之相生於大悲。是故不得名爲大悲。如來能具如是三種故名大悲。菩薩修集大悲故。得身寂靜得心寂靜。以是身心寂靜因緣故。能破眾生所有煩惱。住於淨地一子之地。於諸眾生愛之如子。以大悲因緣故。爲諸眾生勤行苦行心無悔退。如聲聞道悟四諦時受無漏樂。菩薩修悲亦復如是。菩薩修悲但爲眾生。不爲自身。修悲因緣。菩薩乃至不惜身命及外財物。修悲因緣捨身受身。終不毀失如來禁戒。難得三昧卽能得之。難得智慧卽能得之。是故如來於經中說。菩薩阿耨多羅三藐三菩提住在何處。當言住於大悲。無量無邊不可稱計。故名大悲。菩薩修集是無量心得現在樂。能令眾生遠離苦惱。得無量無上功徳之聚。莊嚴阿耨多羅三藐三菩提。菩薩地三十七助道品第十八

云何名爲菩薩摩訶薩慚愧。慚愧有二種。一者性。二者因緣。性者。菩薩摩訶薩自知所作非法。怖畏惡報而生慚愧。因緣者。菩薩若於自所作惡。恐人知故而生慚愧。性慚愧者。非因緣得如菩薩性。菩薩修慚愧者從因緣得。如八正道因緣。慚愧有四種。一者不應作而作生於慚愧。二者應作不作生於慚愧。三者心自生疑而生慚愧。四者於覆藏罪恐他知故而生慚愧。云何名爲菩提薩埵。薩埵者。名爲勇健無所畏懼。菩薩之性性有健力。以性健故能調煩惱不隨其心。能忍眾苦種種恐怖。𨿽有恐怖不能傾動。菩薩所有善法莊嚴。是名性勇健力。是故名爲菩提薩埵。菩薩性勇健力有五因緣。一者種種生死苦。二者眾生種種行諸惡業。三者於無量世利益眾生受無量苦。四者至心堅持菩薩禁戒。五者至心聽受深法。菩薩摩訶薩有五因緣。爲諸眾生受大苦切心無愁惱。一者有大勇健力故。二者修集無愁故。三者勤善方便健精進故。四者智慧力健故。五者專念修悲心故。云何菩薩解世書籍。菩薩善知世間方術。知字知句知辭知義。心口和合專念受持。是名菩薩知法知義。知法知義故能爲他說。以說因緣故法智義智而得增長。是名聞慧思慧。以是聞思慧因緣故。助菩提法而得增長。云何名爲菩薩知世。世有二種。一者眾生世。二者器世。菩薩摩訶薩觀眾生世。是故經說。世間苦行受於生死。不知生死不得解脫。如來善知眾生世間。是故經說。眾生有五濁。一者命濁。二者眾生濁。三者煩惱濁。四者見濁。五者劫濁。如今人壽不滿百年。是名命濁。如今眾生不能孝養父母師長和上沙門婆羅門等。不隨義行。不畏現在及未來世。不樂惠施。不喜福徳。不樂受齋持戒精進。是名眾生濁。如今眾生因煩惱故殺害父母。於母姊妹及余親屬彊作非法。爲與眾生作惡因緣。受畜弓箭刀杖牟槊。多有眾生妄語兩舌惡口無義語。有如是等無量諸惡。不善煩惱起時。是名煩惱濁。如今眾生非法見法法見非法。非法說法法說非法。以見說故破壞正法增長邪法。無量眾生修集邪見。是名見濁。如惡時惡眾生有三種內惡劫起。一者饑饉內劫。二者疫病內劫。三者刀兵內劫。是名劫濁。是名菩薩知眾生世間。復次菩薩知器世間。菩薩善知器世成壞因緣。是故經說。迦栴延。如來善知世間。知世間因。知世間滅。知世間道。知世間味。知世間苦。知世間解脫。迦栴延。六入五陰及四大等。名爲人身。以人身故隨世作相。名之爲我。名爲眾生。名爲壽命。名爲士夫。名爲某甲。如是名字性無眞實因煩惱故眾生說言我見我聞我知。見聞知者亦無眞實。流布如是名姓飲食受苦受樂長壽短壽。是名流布流布者。名爲相不名眞實。如來善知眾生世間器世間故。名如來善知世間。菩薩若見於已年長福徳勝者。應起奉迎禮拜問訊安施牀座。若見年徳與己等者。先意問訊謙下軟語執手共座。不生憍慢我勝於彼。若見年徳於己少者。先意軟語勸以福徳。教行善法心不輕慢。設其有罪終不譏刺。隨所須物任以給施。菩薩悉於上中下眾生。先意軟語善法教化。以食以法而攝取之。身口意業善思惟等悉向眾生。常作是念。願我莫與一切眾生作惡因緣。於諸眾生不作怨想。常生親想無瞋恚心。設有瞋者不以在意。若他瞋打當觀法界。身口意業常自凝重。具足十四事。所謂六方便。四惡知識。四善知識。如善生經說。常能利益今世後世。能求財物。得已能護。營生富足。能作福徳不貪不慳。不作幻術誑惑世人。持戒慚愧。有人寄附不令生疑。眾生見者如見眞實。常近善友治國理民勸以十善。見則言見。聞則言聞。覺則言覺。知則言知。是故菩薩。名知世間。云何名爲菩薩學四依。菩薩依義不依於字。菩薩聽法不爲依字惟爲依義。菩薩摩訶薩依法不依人。知法非法。知如是法是佛所說是長老說是眾僧說。若是非法。𨿽聞佛說心不生信。復有是法非佛所說非長老說非眾僧說。𨿽非佛說長老僧說。是法相者聞則信受。菩薩摩訶薩依了義經不依不了義經。依了義者。不可動不可移。了義經者不生疑心。菩薩若於了義經中生疑心者則可移動。菩薩依智不依識。何以故。修智慧者名淨智故。是故菩薩解甚深義。𨿽於深義未得解了終不生謗。是名菩薩成就四依。菩薩成就如是四依。了了能知世道出世道。菩薩復有四道。以四道故知一切法界得無礙智。四道者卽是四無礙智。知一切法界。名法無礙智。若知一切法性無礙智無顚倒智。名義無礙智。菩薩若知一切諸法種種名字。名辭無礙智。菩薩若知一切法界一切法名一切法義說不可盡。名樂說無礙智。菩薩具足四無礙智。知陰入界方便十二因緣方便是處非處方便。菩薩具足四無礙智。了了自知菩提之道。復能爲人分別廣說。云何名爲莊嚴菩提。莊嚴菩提有二種。一者功徳莊嚴。二者智慧莊嚴。如自利利他品中說。菩薩若在初阿僧祇劫。修集如是二莊嚴者。名下莊嚴。在第二阿僧祇劫修。名中莊嚴。在第三阿僧祇劫修。名上莊嚴。云何菩薩修集三十七品。菩薩具足四無礙智得方便智。以方便智故修集三十七品。亦未得證阿耨多羅三藐三菩提。亦知二乘所修道品。知二乘者如初品說。云何名知菩薩所修三十七品。菩薩觀身循身觀。作是觀時不著身相不作空相。亦知是身不可宣說。是名觀身第一義。爲流布故說名爲身。如身餘三十七品亦如是。菩薩摩訶薩觀是身時不作苦不作集不作滅不作滅因緣道。何以故。法界不可說故。菩薩若能如是知苦集滅道。是名第一義修集三十七品。爲流布故說苦集滅道。菩薩若知不以覺觀觀三十七品。是名捨摩他。菩薩若知法界眞實不可宣說。是名毗婆捨那。菩薩捨摩他有四種。一者第一義捨摩他。二者期捨摩他。三者眞實捨摩他。四者離煩惱怨捨摩他。菩薩具足四捨摩他知一切法界。爲阿耨多羅三藐三菩提故。菩薩毗婆捨那有四種。一者共四種捨摩他行。二者遠離顚倒。三者分別無量法界。四者知法界無礙。菩薩修集是四種毗婆捨那。爲阿耨多羅三藐三菩提故。云何名爲菩薩摩訶薩善方便。善方便者有十二種。內六種外六種。內六種者。菩薩常於一切眾生起大悲心。眞實了知一切諸行。常樂系念阿耨多羅三藐三菩提。樂爲眾生轉於生死。眞知煩惱不壞煩惱。爲阿耨多羅三藐三菩提勤修精進。是名內方便。外六種者。能令少施得無量福。有功徳者能令增長。壞佛法者能令生信。已有信者能令增長。未淳熟者能令淳熟。已淳熟者能令解脫。是名外方便。云何少施得無量福。若有眾生於菩薩所聞說法已。以一把食施於餓狗。施物旣少福田又薄。以能回向菩提道故。所得福報不可稱量。有徳增長者。若有眾生先受八齋。菩薩復爲分別解說。教令回向無上菩提。若有眾生深著邪見。一月不食晝斷夜食。菩薩卽爲講宣正法破其邪心。教令受持八戒齋法。菩薩爲破苦不善齋。教令受持善法齋戒。若有眾生欲求解脫不知方便。菩薩爲說中道實義離於二邊。若有眾生欲得天身投淵赴火。菩薩爲破如是現苦。爲說持戒現世受樂後受天身。若有眾生爲寂靜故。讀誦解說四毗陀典。菩薩卽以十二部經。教令分別思惟其義。復次菩薩以世所有上妙香華供養三寶。亦教眾生復令供養。自向十方無量諸佛發願供養。亦教眾生向十方佛發願供養。復次菩薩常修念佛乃至念天。亦教眾生令修六念。復次菩薩身口善業。若多若少悉施眾生。亦以是法教化眾生。復次菩薩常作是願。一切眾生所有苦事。悉集我身莫令他受。亦以此法轉教眾生。復次菩薩若有過去現在世罪。悉向十方諸佛懺悔。亦以此法教眾生行。復次菩薩自能修集四無量心。亦教眾生行四無量。有功徳者能令增長。壞佛法人能令生信。已生信者能令增長。未淳熟者能令淳熟。已淳熟者令得解脫。菩薩摩訶薩爲是四法修集六事。一者隨他。二者無障。三者不動。四者心相似。五者報恩。六者淸淨。隨他者。菩薩若爲眾生說法。先以軟語隨彼心語。隨身口意任力惠施。令彼恭敬生歡喜之心樂法之心然後爲說。隨諸眾生上中下根說易解法。時節說。次第說。不顚倒說。利益說。憐湣說。若須神通應感化度爲示神足。略能說廣。廣能說略。能破疑网。施其憶念。能廣分別出入定處。若有眾生不解如來甚深空義。卽爲開示分別演說。若有眾生誹謗方等大乘經典。卽爲說法令其調伏。若有眾生作如是言。如來所說無一切法無一切物。一切諸法無生無滅。猶如虛空如幻如夢。如熱時焰乾闥婆城。如水中月。如呼聲響。以是不解法性因緣故生於怖畏。生怖畏故而生誹謗。言非佛經是邪見說。菩薩摩訶薩善巧方便。漸漸爲開修多羅義。隨意而言非一切法無。以一切法不可說故。名爲無法。以不可說性無所有故。名爲無物。若初無不可說無不可說性。云何可說有生有滅。是故說名無生無滅。若無生滅卽名虛空。如虛空中有無量色有無量業。諸色諸業無有障礙。所謂行住屈申俯仰。若無如是諸色諸業名虛空者。是則虛空不可宣說。若因虛空有諸色諸業可宣說者。不得說言虛空之性不可宣說。若彼虛空不可說者。諸色諸業云何可說。菩薩摩訶薩得聖智已。乃知法界不可宣說。爾時菩薩破壞邪相。言一切法有一切法可說。菩薩初以如是聖智教於眾生。眾生得已自見法性。不可宣說猶如虛空。是故如來說一切法同於虛空。如幻性相非有非無。聖人亦說非有非無。幻若定有。以何因緣有時可見有時不可見。若定無者。云何令人見種種相。實無之法不應生相。一切法界亦復如是。於諸凡夫說有名相。有名相故不得言無。第一義性不可說故不得言有。是故法界如幻有二。是故菩薩於諸法界。不取不捨不增不減。實則知實亦說是實。是名菩薩善隨方便。無障者。菩薩摩訶薩見來求者作如是言。善男子。汝今若能供養三寶父母師長沙門婆羅門者。所須之物。若衣若食牀臥病藥。華香瓔珞幡蓋伎樂。田宅屋舍僕使乘用。資生之物悉當與汝。若有眾生恐畏憂懼。菩薩語言。汝今若能供養三寶乃至婆羅門者。我當給汝衣食所須乃至一切資生之具。亦當救汝憂懼之事。若有病者亦復語言汝今若能供養三寶乃至婆羅門者。我當爲汝求覓良醫瞻病好藥衣食乃至資生之具令汝病愈。如是眾生若能信受菩薩語者。菩薩當作種種方便必令如意。若不受者。菩薩爾時則修捨心。若有信受。菩薩不爲稱意作者得罪。菩薩先教供養三寶父母師長持戒精進。爲調令得阿耨多羅三藐三菩提。若先受語後不受者。以憐湣故則現瞋呵非實惡心。若不施物不爲作使非實嫌恨。爲調伏故。是名無障不動。心相似者。菩薩若得自在之身。若王大臣多有眷屬。先唱是言。若我境內及家中人。其有不能供養三寶父母師長沙門婆羅門毀戒懈怠。我當斷其衣服飲食。打罵系縛閉之牢獄。若殺若擯。囑付大臣使令鑑察。知誰持戒知誰毀戒。誰能供養父母三寶。誰不供養父母三寶。爾時眾生以怖畏故。遠離諸惡修集善法似菩薩心。是名相似方便。報恩者。菩薩若受檀越衣服飲食臥具病藥房舍。若多若少。或遭恐怖有人救解。或遭病苦有療治者。或聞說法破壞疑心。菩薩摩訶薩以念恩故。悉教是等行於善法。是名報恩。菩薩說法眾生聞已。卽能供養三寶父母師長沙門婆羅門等。持戒精進。是名報恩寂靜者。菩薩摩訶薩安住畢竟菩提地中。修集寂靜菩提之道生兜術天。當知不久下閻浮提得阿耨多羅三藐三菩提。眾生聞已悉發願言。如是菩薩成佛之時。我等當於是佛法中出家學道。爾時菩薩下閻浮提。托生剎利婆羅門家。爲眾生故捨五欲樂。出家學道修行苦行。爲苦行者生於恭敬。破苦心故。修苦行已。得阿耨多羅三藐三菩提。壞聲聞緣覺菩提心故。旣成道已默然而住。釋梵天王來勸請故。梵天啟請。爲令眾生於正法中生尊重故。爾時世尊卽以佛眼觀諸眾生然後說法。佛眼觀者爲破惡名故。所謂眾生說言。如來但爲梵王勸請非爲憐湣。若以佛眼觀於眾生轉法輪者。爲破眾生邪惡輪故。轉法輪已集眾制戒。爲令眾生得解脫故。是名菩薩寂靜方便。爲令眾生得信心故。未入佛法者令得入故。未熟眾生令得熟故。已熟眾生得解脫故。菩薩善戒經卷第七菩薩地助菩提數法余品第十九

云何菩薩摩訶薩陀羅尼。陀羅尼有四種。一者法陀羅尼。二者義陀羅尼。三者辭陀羅尼。四者忍陀羅尼。法陀羅尼者菩薩心得憶念。以念力故得大智慧。大智力故知諸法界。言辭字句堅心受持。經無量世無有忘失。義陀羅尼者。如法陀羅尼隨順解義。於無量世受持不忘。辭陀羅尼者。菩薩摩訶薩爲破眾生種種惡故。受持神咒讀誦通利利益眾生。爲咒術故受持五法。一者不食肉。二者不飲酒。三者不食五辛。四者不淫。五者不淨之家不在中食。菩薩具足如是五法。能大利益無量眾生。諸惡鬼神諸毒諸病無不能治。忍陀羅尼者。菩薩摩訶薩智慧力故。心樂寂靜不與人居。默然不語獨處無伴。於食知足食一種食。坐禪思惟夜不眠寐。時佛卽以陀羅尼咒。教之令誦。

乙致蜜致羈致毗羼提般檀那莎呵。

菩薩爾時從佛受已。深心觀察知字無義。以無義故無有義語。若無義語辭亦無義。法亦無義。以無義故一切諸法悉不可說。義者一切諸法無義義也。以忍力故了了能知四陀羅尼。以了知故則得具足忍陀羅尼。以能具足忍陀羅尼故。不久得成阿耨多羅三藐三菩提。菩薩摩訶薩初阿僧祇劫修集行時。得是法義二陀羅尼。因此法義二陀羅尼修集三昧。因修三昧發誓願故。復得辭忍二陀羅尼。菩薩若能具足四事得四陀羅尼。一者不貪五欲。二者於眾生中無嫉妒心。三者能施施已無悔。四者樂聞正法受持讀誦書寫解說。菩薩法藏菩薩摩夷。云何菩薩發大誓願有五種。一者發心發願。二者有發願。三者行發願四者善發願。五者大發願。初發菩提心時名發心發願。爲利眾生生人天故名有發願。爲眾生故修無量心名行發願。修集一切菩薩善法名善發願。不惜身命護持正法名大發願。菩薩若以十種供養佛法僧寶護持正法。見持法者供養恭敬。是名大發願。菩薩摩訶薩生兜率天乃至大涅槃。是名大發願。菩薩摩訶薩從初發心乃至得阿耨多羅三藐三菩提。是名大發願。菩薩摩訶薩爲度眾生徧在諸有隨而受身。是名大發願。菩薩摩訶薩常以大乘菩薩法藏菩薩摩夷教化眾生。是名大發願。菩薩摩訶薩凡所演說無不利益。無善根者令生善芽。是名大發願。云何名爲菩薩摩訶薩修空三昧。菩薩深觀一切諸法有可說性。是可說性不可說性中無故名空三昧。云何無願三昧。菩薩摩訶薩以一切法可宣說故有我有我所。有我有我所故則名爲苦。菩薩摩訶薩破邪想故。知一切法不可宣說。是故不著我及我所。無我無我所故更不願求。是名無願三昧。云何無相三昧。菩薩摩訶薩知一切法不可宣說。以不可說故悉無一切煩惱之相。以無相故名爲寂靜。修寂靜故是名無相三昧。如來何故說三三昧。一切諸法凡有二種。一者有爲有。二者無爲有。有爲有者謂我我所。無爲有者。所謂涅槃。有爲有者。菩薩摩訶薩觀一切苦不生願求。是名無願三昧。無爲有者所謂涅槃。菩薩摩訶薩於涅槃中不生樂想。是名無想。無爲者亦有亦無。是故菩薩非願非不願。菩薩摩訶薩見有有見無無。有中無無無中無有。是名爲空。菩薩爾時修空三昧得眞實智。如是三昧聲聞緣覺。亦修亦學而不能說。一切諸法不可宣說。諸佛菩薩爲令眾生得寂靜故說是四法。一切有爲法無常苦無我涅槃寂靜。諸佛菩薩爲諸眾生說是四法。當知已說一切法界諸法根本。是名優陀那。優陀那者。過去無量一切諸佛亦如是說。能作上者名優陀那。增長善法名優陀那。云何菩薩見有爲法悉是無常菩薩摩訶薩知有爲法可說無常。是故一切有爲無常。知諸法性眞實義中無因果故不可宣說是故作相言一切法悉是生滅。以是過去有爲亦生亦滅。是故過去之法不見有因不見有性。以不見因性故。說過去法悉是無常。現在法知生而不知滅。現在之法不見其因見果見性。不滅故知性不知因。未來有爲法不見生滅。是故知因不知果不知性。以未生故。是故菩薩知因不知性。爾時觀三世一一念有三相。若過一念則有四相。先滅法已次第生相似法。是名爲生。生已作事。是名爲住。先滅法相滅法已見相似。是名爲老。生已不住至於二念。是名爲壞。菩薩見有爲法相一種。如生住老亦如是。惟壞相異。何以故。不共三相住故。如是四相見有二種。一者有。二者無。有者三相無者第四相。菩薩見有爲法不見生不見住不見老不見壞。何以故。生住老壞無眞性故。菩薩摩訶薩見色法生色法住色法老色法壞。不見生住老壞。菩薩摩訶薩以方便觀不見四相。方便觀者菩薩觀。若離色法別有生者。色法生時生亦應生。若爾者一切諸法皆應二生。一者色生。二者生生。如是二生若卽法若離法。若不離者則無生生。若言離法別有生者。是義不然。若不離者爾時色無有生。生因緣故生住老壞亦如是。若壞自性有者。當知是壞亦生亦壞。若壞生者當知一切有爲之法悉無有滅。入滅定時心心數法常應還生。色法滅時亦應還生。何以故。是壞生故。是故諸法悉應是常。是故菩薩離色法已不見四相。知有爲法性無常故。亦常宣說有爲無常。菩薩觀見有爲之法有三種苦。苦苦行苦壞苦。是故如來說有爲法一切是苦。云何菩薩見有爲法無我。無我者有二種一者眾生無我。二者法無我。眾生無我者眾生非是有法。非是無法。非是離有無法。是名眾生無我。法無我者。一切諸法可說。可說性無故。是名法無我有如是等二種無我。是故如來說有爲法一切無我。如是有爲斷現在因障未來因。是名涅槃。無煩惱結故名寂靜。若是菩薩以不淨心觀於涅槃。聲聞未得道果觀於涅槃。俱亦未實知涅槃性。亦是涅槃相。譬如大王爲子息故刻木造作象馬鹿兔。王子亦於非眞實像馬作眞實想是王或時贊嘆象馬。諸子各謂贊己象馬。其後出捨見眞象馬卽生慚愧。我等云何於非象馬生象馬想。云何於此同名同相生眞實想。如來亦說。菩薩心不淸淨。聲聞之人未證道果。住生死捨。如來爲說涅槃寂靜。菩薩聲聞聞已亦生眞涅槃想。實不能知眞涅槃也。聞佛說時生心作想言是涅槃。其後修集八正道已。得淨智慧出生死捨。爾乃眞實知涅槃性方生慚愧。我等云何於非涅槃生涅槃想。譬如病人往良醫所。爾時良醫爲破病故隨病授藥。病者得已心生歡喜。作眞藥想卽便服之。旣服藥已所患𨿽除更發余病。爾時良醫斷先所服更與余藥。病者復言。大師先藥佳良力能治病。非是藥能。良醫𨿽說如是藥好。而此病者猶故不信。爾時病者服藥病差。方乃信藥生慚愧心。佛說法時亦復如是。眾生聞已壞小煩惱。卽便生於眞實之想。更起煩惱言佛無常。如來復爲說甚深法。𨿽復聞之猶不生信以本爲實。菩薩若得淸淨之道。爾時方生慚愧之心。如來實常。我云何言如來無常。是故如來說有爲法一切無常苦無我等涅槃寂靜。菩薩地功徳品第二十

菩薩摩訶薩修菩提行有五事不可思議。一者憐湣一切眾生。二者爲利眾生受生死苦。三者以善方便調伏眾生。四者發心欲知甚深難義。五者欲知不可思議神足。如是五法不與一切眾生共之。是故得名不可思議。菩薩摩訶薩復有五事不可思議。菩薩摩訶薩爲利眾生受於苦因。以受苦因故得受安樂。以受樂故具足成就不思議法。復次菩薩觀生死過涅槃寂靜。爲眾生故不樂涅槃流轉生死。是名受樂。以受樂故具足成就不思議法。復次菩薩樂於空閒寂靜默然。爲諸眾生演說正法。是名受樂。以受樂故具足成就不思議法。復次菩薩摩訶薩爲眾生故。行六波羅蜜。亦復不求六波羅蜜果。是名受樂。以受樂故具足成就不思議法。復次菩薩摩訶薩營他事業如造已務。甘心喜樂不辭勤苦。是名受樂。以受樂故具足成就不思議法。是名菩薩五事不可思議法。菩薩復有五事於諸眾生其心平等。一者初發菩提心時。普爲一切非爲一人。是名平等。二者菩薩修大悲時。普爲一切非爲一人。是名平等。三者菩薩修集一子地時。普爲一切非爲一人。是名平等。四者菩薩普觀十二因緣一切等有。是名平等。五者菩薩求阿耨多羅三藐三菩提時。普爲一切非爲一人。是名平等。菩薩摩訶薩復有五事爲利眾生。一者教修正命。二者教習世事方便。三者見貧窮者方便教令破貧窮苦。四者爲上善者說正實道。五者爲三乘故說三乘法。是名五事利益。眾生有五事法報菩薩恩。一者受持善法一切禁戒。二者貧者受已如教修行破於貧窮。三者供養三寶。四者於菩薩所聞法受持讀誦書寫分別解說轉以教他。五者見持法者恭敬供養。菩薩摩訶薩行菩提道。至心立願常求五事。一者常願世間有佛興出。二者常願具足六波羅蜜。三者常願求覓菩薩法藏菩薩摩夷。四者常願當得解脫。五者常願眷屬成就。是名爲五。菩薩復有五事利益眾生。如自利利他品中說。菩薩復有五事疾得阿耨多羅三藐三菩提。一者護法。二者修行善行。三者智慧力。四者專心寂靜。五者定得菩薩性。是名爲五。護法者。菩薩具足護陀羅尼。從他聞法速得解了。復次菩薩具足護念。以護念故受法不忘。復次菩薩具護智慧。以護智故分別法界。復次菩薩具足護心調諸根故。復次菩薩具護他心隨他行故。是名護法修行善行者。菩薩於法順解順說。常修善法四無量心願向阿耨多羅三藐三菩提。是名善行。智慧力者。菩薩摩訶薩從初發心乃至得阿耨多羅三藐三菩提。是名智慧力。專心寂靜者。菩薩摩訶薩以十淨法供養如來。如上所說。是名寂靜。定得菩薩性者。所謂菩薩住一子地不退轉地。是名菩薩定得菩薩性。菩薩摩訶薩有五事善法損減。一者不能供養於法及說法者。二者放逸懈怠。三者樂起煩惱心掉不息。四者於同菩薩心生憍慢。五者於菩薩藏顚倒解義。菩薩有五法善法增長。一者供養於法及說法者。二者攝心精進。三者所起煩惱心樂除滅。四者於同菩薩心生恭敬。五者於菩薩藏隨順解義。有五事實非菩薩假名菩薩。實非沙門假名沙門。非婆羅門假名婆羅門。不得菩薩戒不中同止。一者惡性。二者護毀禁者。三者不得禪定示得禪相。四者邪命自活。五者見有智者生嫉誹謗。有五事眞名菩薩。眞名沙門。眞名婆羅門。得菩薩戒得與同止。一者善性調和。二者治毀禁者。三者實得禪定不示其相。四者正命自活。五者見有智者生喜贊嘆。菩薩摩訶薩教化眾生有十種。一者爲破惡法故。二者爲知法界故。三者不作犯故。四者犯已慚愧悔故。五者調伏諸根故。六者不放逸故。七者遠離惡知識故。八者住寂靜處故。九者遠離煩惱故。十者得解脫故。是名爲十。授菩薩記有六事。一者定有菩薩性未發阿耨多羅三藐三菩提心。二者未有菩薩性而發阿耨多羅三藐三菩提心。三者有菩薩性亦發阿耨多羅三藐三菩提心。四者於無量世爲菩提故修行善行。五者定得阿耨多羅三藐三菩提不說時定。六者定得阿耨多羅三藐三菩提亦說時定。是名爲六。有三事菩薩定得阿耨多羅三藐三菩提。一者定有性。二者得不退心。三者凡所作事悉爲眾生生善法芽。菩薩以是三定爲佛所記。菩薩摩訶薩不具五事不得阿耨多羅三藐三菩提。一者不發菩提之心。二者不得憐湣之心。三者不勤精進。四者不敬重戒。五者不知一切世事菩薩若不具足如是五事。不得阿耨多羅三藐三菩提。若有說言。離是五法得阿耨多羅三藐三菩提者。無有是處。有五事菩薩常所修集。一者不放逸。二者爲破眾生貧窮困苦。三者供養三寶。四者至心持戒有犯尋覺。五者所作善事悉以回向阿耨多羅三藐三菩提。菩薩摩訶薩有十法勝一切法。一者菩薩性勝一切性。二者初發菩提心勝於一切世間出世間發心。三者毗梨耶波羅蜜般若波羅蜜勝於一切諸波羅蜜。四者軟語攝法勝於諸攝。五者如來勝於一切眾生。六者悲心勝於一切無量心。七者所修四禪勝一切禪。八者空三昧勝一切三昧。九者滅盡定勝一切滅定。十者淨方便勝一切方便。是爲十法。有四事惟佛菩薩獨能流布。非余沙門婆羅門天魔梵等所能流布。若從佛聞則能流布。一者法流布。二者實流布。三者方便流布。四者乘流布。法流布者。次第演說十二部經。實流布者有一種。謂不妄語。復有二種。謂世諦。第一義諦。復有三種。相實口實行實。復有四種。謂苦集滅道。復有五種。一者因實。二者果實。三者智實。四者知境界實。五者無上實。復有六種。一者實實。二者虛妄實。三者智實。四者遠離實。五者證實。六者修實。復有七種。一者愛實。二者苦實。三者解脫實。四者法實。五者解實。六者聖實。七者非聖實。復有八種。一者行苦實。二者苦苦實。三者生苦實。四者滅實。五者煩惱實。六者解脫實。七者善行實。八者善果實。復有九種。一者無常實。二者苦實。三者不淨實。四者空實。五者無我實。六者有愛實。七者斷愛實。八者斷二愛方便實。九者有餘涅槃實。復有十種。一者非分彊作苦實。二者貧窮苦實。三者四大不調苦實。四者愛別離苦實。五者怨憎會苦實。六者業實。七者果報實。八者煩惱實。九者善思惟實。十者正見實。是爲十法名實流布。方便流布者。如方便品說。乘流布者。所謂聲聞乘辟支佛乘佛乘。是名爲四。菩薩摩訶薩觀一切方便有五無量。一者眾生界無量。二者世界無量。三者法界無量。四者調伏界無量。五者調伏方便無量。眾生界者。有六十一種。住喜地菩薩。觀眾生界轉爲無量。世界無量者。有無量名故。如此世界名爲娑婆。是故梵天名娑婆主。法無量者。善不善無記轉爲無量。調伏無量者有一種。謂調伏故。復有二種。具足煩惱。不具煩惱。復有三種。上中下根。復有四種。婆羅門剎利毗捨首陀。復有五種。多貪多瞋多癡多慢多惡覺觀。復有六種。出家在家未熟已熟未得解脫已得解脫。復有七種。一者聞已便解。二者以譬諭得解。三者一句一句解。四者一字一字解。五者現在熟。六者他世熟。七者隨因緣熟。復有八種。所謂八眾。

復有九種。一名如來調伏。二聲聞調伏。三緣覺調伏。四菩薩調伏。五難調伏。六易調伏。七軟語調伏。八呵嘖調伏。九軟語呵嘖調伏。復有十種。一者地獄。二者畜生。三者餓鬼。四者欲界人天。五者中陰。六者色。七者非色。八者想。九者無想。十者非想非非想。是名十種。是五十五種觀作無量。眾生界調伏界有何差別。眾生界者。都不分別有性無性。調伏界者。分別有性無性調伏方便無量者。如初品中說。是故菩薩五種無量攝取一切方便。菩薩摩訶薩欲知眞實當求四事。一者推物。二者推名。三者推性。四者推分別。如是四事亦如前說。諸佛菩薩爲眾生說法有五事。一者說時卽悟四諦。二者說時卽得解脫。三者說時卽發阿耨多羅三藐三菩提心。四者說時得菩薩羼提。五者眾生聞已受持讀誦書寫解說護持正法。是名諸佛菩薩爲眾生說法得大功徳不可思議。云何名大乘。有七事大故名大乘。一者法大。法大者。菩薩法藏於十二部經最大最上故名毗佛略。二者心大。心大者。謂發阿耨多羅三藐三菩提心。三者解大。解大者。解菩薩藏毗佛略經。四者淨大。淨大者。菩薩發心已其心淸淨乃至得阿耨多羅三藐三菩提。五者莊嚴大。莊嚴大者。菩薩具足功徳莊嚴智慧莊嚴。得阿耨多羅三藐三菩提。六者時大時大者。菩薩摩訶薩爲阿耨多羅三藐三菩提故。三阿僧祇劫修行苦行。七者具足大。具足大者。菩薩具足三十二相八十種好以自莊嚴。得阿耨多羅三藐三菩提。法大心大解大淨大莊嚴大時大。如是六大名之爲因。具足大者名之爲果。有八法能攝一切大乘。一者演說菩薩法藏。說菩薩藏義。說菩薩藏中諸佛菩薩不可思議。思惟其義。修集其義。得具足義。得修集果。解甚深義。是名爲八。菩薩摩訶薩如是學者。得阿耨多羅三藐三菩提。菩薩修學菩薩菩提有十種。一者性住。二者入。三者不淨心。四者淨心。五者不熟。六者熟。七者不定。八者定。九者一生得。十者現身得定性淨心學諸法。是名爲住發阿耨多羅三藐三菩提心。是名爲入。入者未得淨地名爲不淨。得淨地已是名爲淨。淨者未入畢竟地時名爲未熟。入畢竟地名之爲熟。熟者未入定地名爲不定。已人定地名之爲定。熟有二種。一者一生得阿耨多羅三藐三菩提。二者現身得阿耨多羅三藐三菩提。如是十種菩薩摩訶薩能受菩薩戒行菩薩戒。是十種菩薩攝一切菩薩。若能至心受持修行菩薩戒者。是名菩薩。是名摩訶薩。是名智者。是名勇健。是名上仙。是名佛子。是名佛持。是名大勝是名佛戒。是名無畏。是名大聖。是名商主。是名船師。是名大名稱。是名憐湣。是名大功徳。是名自在。是名法持。是名不可思議。是名能知十方無量世界如觀掌中阿摩勒果。若有人言我是菩薩。不受菩薩戒。不能至心行菩薩戒。然生信心。當知是菩薩欲得阿耨多羅三藐三菩提。若有人言我是菩薩。不能至心受持菩薩戒。心不生信。是名名字菩薩。久久乃得阿耨多羅三藐三菩提。若有人言我是菩薩。受持菩薩戒至心修行信菩薩戒。是名入十種菩薩中。不久定得阿耨多羅三藐三菩提。若有人言我是菩薩。受菩薩戒不能至心護持禁戒。毀破所受心不生信。是名菩薩栴陀羅不名名菩薩。不名義菩薩。如法住菩薩相品第二十一

眞實菩薩有五種相。菩薩具足五種相故。名眞實菩薩。一者憐湣心。二者柔軟語。三者勇健。四者不貪。五者解說深義。如是五法有五種智。一者性。二者因緣。三者功徳果。四者次第。五者攝取。憐湣性者有二種。一者至心。二者如法。至心者。施眾安隱。是名爲性。如法者。菩薩摩訶薩如已樂事以施眾生。是名如法。柔軟性者。先意語歡喜語遠惡語利益語。是名柔軟性。勇健性者。心無所畏猛健果敢。能破眾生畏懼之想。是名健性。不貪性者。一切施一切施一切施淸淨施施已無悔。是名不貪性。解說深義性者。四無礙智。是名解說深義性。憐湣者有五因緣。一者受苦眾生。二者行惡眾生。三者放逸眾生。四者邪見眾生。五者樂煩惱眾生。受苦眾生者。常受苦惱乃至無有一念之樂。是名受苦。又有眾生𨿽不受苦。造身口意十惡業道。如十六惡律儀。是名行惡眾生。復有眾生不行惡業不受苦惱。貪著五欲耽樂嬉戲。貪愛已身不修善法。是名放逸。復有眾生不受苦惱不行惡業亦不放逸。爲求解脫非因見因非果見果。是名邪見。如外道等。復有眾生不受苦惱不行惡業。亦不放逸亦不邪見。具煩惱系煩惱障故不修善法。是名憐湣因緣。以是因緣憐湣之心遂得增長。柔軟因緣者有五種。一者善先語。二者善喜語。三者善無畏語。四者善淨語。五者善教語。此五因緣是名柔軟語。如四攝品中說。勇健因緣者有五種。如上三十七助菩提品中說。不貪者有五因緣。一者不分別施。二者喜施。三者至心施。四者淨施。五者如法得財施。是名不貪五因緣。如施品說。說甚深義有五因緣。一者說修多羅甚深之義。解說空義。三世中陰退不退我我所。佛性菩薩性如來涅槃三乘。色造色十二因緣。是名修多羅義。二者能說毗尼義。是犯是非犯。是可悔是不可悔。是輕是重。是性重是遮重。是名說毗尼甚深義。三者說摩夷義。佛爾時爲眾生故說名爲犯。爲他故說輕作重說重作輕。爲令一人得懺悔故。乃至大眾中得懺悔故。是名說摩夷甚深義。四者能自解說正義。五者能知諸法名字。憐湣功徳果者。菩薩慈心爲諸眾生。壞惡心故修集慈心。能利眾生心無悔恨。常修集故得現世樂。是故如來說慈功果。毒不能害刀不能傷。眠無惡夢諸天擁護。捨此身已得生初禪。是名憐湣功徳果。柔軟語功徳果者。菩薩摩訶薩修柔軟語。能破現在口四惡過。是柔軟語自利利他。能令眾生愛樂喜聞。是名柔軟語功徳果。勇健功徳果者。菩薩現在能破懈怠。受歡喜樂樂於寂靜。護持禁戒心無悔恨。自修忍辱教人行忍。修諸苦行莊嚴菩提心無退轉。是名勇健功徳果。不貪解說深義二功徳果。如上所說。次第者。菩薩摩訶薩先修慈心。爲調眾生故。次說軟語。爲破惡業故。見諸眾生受惡業者。心不怖畏。生救護故。名爲勇健。爲調眾生故行惠施。次說不貪及以深義。菩薩摩訶薩隨是五相攝六波羅蜜。憐湣相者攝禪波羅蜜。柔軟語者攝屍波羅蜜般若波羅蜜。勇健相者攝毗梨耶波羅蜜羼提波羅蜜般若波羅蜜。不貪者攝檀波羅蜜。說甚深義攝般若波羅蜜檀波羅蜜。如法住禪品第二十二

菩薩摩訶薩若在家若出家俱有四法。有能修學卽得阿耨多羅三藐三菩提行。善業方便憐湣眾生。善業方便者。爲施波羅蜜故修善行專心行常行淨行。善行者。菩薩若有財物施乞者時。不觀有恩不觀無恩。不觀福田及非福田。𨿽有人天沙門婆羅門不能沮壞菩薩施心。是名善行。專心行者。菩薩施時有來求者。捨內外物一切施與心無貪吝。是名專心施。常行者。菩薩施時有來乞者。不觀時與非時隨得隨施。是名常行。淨行者。菩薩施時有來乞者。不以名譽故施。非爲天樂故施。如施品中說。是名淨行。如施四事屍波羅蜜羼提波羅蜜毗梨耶波羅蜜禪波羅蜜般若波羅蜜亦復如是。云何菩薩善方便。若有生心欲破佛法。爲調伏故行善方便。欲令中人入佛法故行善方便。𨿽入未熟爲令熟故行善方便。入已旣熟令得解脫故行善方便。菩薩爲說世間醫方技術諸論行善方便。爲欲至心受菩薩戒堅持不毀故行善方便。善願方便。聲聞乘方便。辟支佛乘方便。大乘方便此十方便能作五事。初四方便爲利益眾生行。世術方便爲破邪論。菩薩受持菩薩禁戒。終不毀犯。設犯隨懺。善發願方便隨所欲事卽能得之。菩薩三乘方便隨根說法。是故菩薩如是十種方便能作五事。以五事故具足必定。能得世間一切之事。若現在若他世。云何菩薩利益於他。如四攝品中說。云何菩薩善發願。菩薩所作一切善業。若過去未來現在不求余果。惟求無上菩提道果。是名善發願。如來若爲出家在家說戒。一切攝取如是四事。若出家在家菩薩。若過去未來現在。受持菩薩戒悉得阿耨多羅三藐三菩提。出家菩薩勝於在家。何以故。出家菩薩獲得一切菩薩禁戒。在家菩薩不得菩薩一切禁戒。出家菩薩能行寂靜淸淨梵行。在家菩薩不能修行寂靜梵行。出家菩薩能行三十七品。在家菩薩不能修行三十七品。出家菩薩解脫一切世間之事。在家菩薩爲世間事之所系縛。菩薩善戒經卷第八如法住定心品第二十三

菩薩摩訶薩憐湣眾生有七種。何等爲七。一者無畏。二者眞實。三者不愁。四者不求。五者不愛。六者廣大。七者平等。菩薩摩訶薩憐湣眾生。無所畏故。修三業善。爲破眾生諸惡業故。是名無畏。菩薩摩訶薩憐湣眾生。非煩惱愛故。非法住非毗尼住非妄語不教化於非處。是名眞實。菩薩摩訶薩以憐湣故。爲諸眾生勤修苦行心無憂悔是名不愁。一切眾生不求菩薩。而諸菩薩自修慈心。是名不求菩薩摩訶薩修憐湣時。於諸眾生無有貪心無貪心者不求恩報及慈心果。是名不愛。菩薩修慈設有眾生打罵惱害。終不捨於修慈之心。是名廣大。菩薩修慈不爲一人。普爲無量無邊眾生無量法界。是名平等。是爲七法。菩薩具足如是七法。名爲菩薩至心淸淨。心淸淨者有十五種。一者無上淨。二者如法淨。三者波羅蜜淨。四者眞實義淨。五者不可思議淨。六者安隱淨。七者樂淨。八者不放淨。九者堅固淨。十者不誑淨。十一者不淨淨。十二者淨淨。十三者善淨。十四者調伏淨。十五者性淨。菩薩摩訶薩至心專念佛法僧寶。是名無上淨。菩薩受持菩薩戒已。至心擁護不令毀犯。是名如法淨。菩薩摩訶薩至心具足五波羅蜜。是名波羅蜜淨。菩薩至心了知法界無我無我所。爲流布故名爲士夫。了了通達十二部經甚深之義。甚深義者卽第一義。第一義者名眞實義淨。諸佛菩薩不可思議。從初出世乃至涅槃。是名不可思議淨。菩薩至心修集悲心者。普施一切眾生安樂。是名安隱淨菩薩。摩訶薩爲苦眾生修集慈心令其得樂。是名樂淨。菩薩摩訶薩爲諸眾生修集慈悲。不求無食心無果心無恩報心。亦不放眾生行諸惡行。是名不放淨。菩薩摩訶薩爲阿耨多羅三藐三菩提。其心堅固不可破壞。是名堅固淨。菩薩摩訶薩於無量世至心修集菩提善行。如是菩提及菩提道無有虛誑。是名不誑淨。菩薩摩訶薩未得解地。是名不淨淨。菩薩摩訶薩住於淨地乃至畢竟地。是名淨淨。菩薩摩訶薩住畢竟地修檀波羅蜜。是名善淨。菩薩摩訶薩爲得淨地故調伏其心。是名調伏淨。菩薩摩訶薩住於淨地及畢竟地。名爲性淨性淨者。不假修集然後淸淨。性本自爾身心淨故。名爲性淨。菩薩具足是十五法能作十事菩薩因於無上淨故能供養三寶。供養三寶卽是莊嚴一切菩提道之根本。菩薩因於受持淨故。卽能受持菩薩禁戒乃至捨身壽命終不毀犯。若失念犯者卽時懺悔。菩薩因於波羅蜜淨。常能修集一切善法成不放逸。菩薩因於眞實義淨𨿽有煩惱爲眾生故流轉生死。終不忘失涅槃之心。菩薩因不可思議淨令無量眾生於佛法中得大信心修集道果。菩薩因安隱淨樂淨不放淨。具足成就利益一切眾生之事心不愁悔菩薩因堅固淨勤修精進破於懈怠成不放逸菩薩因不誑淨卽得阿耨多羅三藐三菩提。善法增長修行無厭。菩薩因調伏淨性淨。能以阿耨多羅三藐三菩提教於眾生能以安隱施於人天一切眾生。菩薩性淨攝於三淨。所謂不淨淨淨淨善淨。過去未來現在諸佛及諸菩薩。得阿耨多羅三藐三菩提。已得當得今得。無不由是十五淨得。若有說言。菩薩離是十五淨法得阿耨多羅三藐三菩提者無有是處。如法住生菩提地品第二十四

菩薩摩訶薩性具足。戒具足。學菩薩戒具足。菩薩相具足。成就菩薩莊嚴具足。十五淨心身口意業淨。菩薩有十二行攝取一切菩薩所行十三如來行。得阿耨多羅三藐三菩提已。名無勝行。何等名爲菩薩十二行。一者性行。二者解行。三者喜行。四者戒行。五者慧行。慧行有三種。一者共助菩提行。二者共諦行。三者共十二因緣行。菩薩摩訶薩以如實見見如實法。若不如實見流轉生死。若如實見則斷眾苦。是故菩薩智慧有三種。是名慧行。六者行行。七者無相行。八者不漏行。九者無行行。十者無礙行。十一者菩薩行。十二者具足行。是名十二行。菩薩若行是十二行。則能攝取一切。諸行如來之行勝一切行。是故名爲無勝行。性行者。菩薩摩訶薩修集菩薩功徳善法具足。修集諸善法故常樂善法。受持一切佛法種子。自知己身有佛種子壞粗煩惱。是名性行。菩薩具足是性行者。終不能起極重煩惱作五逆罪及一闡提。是名性行。解行者。菩薩摩訶薩發菩提心所修諸行。是名解行。性行菩薩行性行時是菩薩行。十二行及如來行因𨿽是諸行因亦未得異行。何況如來行亦未得因亦未得果亦未得淨。若得一行是名解行。是名行如來行。亦未得如來行。未淨如來行。名爲得解行淨。解行以淨解行故得喜行淨喜行喜行淨故。得戒行淨戒行如是。乃至十二行是名菩薩行。具足菩薩行淨菩薩行。已得如來行淨如來行。喜行者。菩薩至心淨菩提心。是名喜行。戒行者。菩薩先淨性重不毀遮重。以戒淨故修集世禪。是名慧行。乘於世道入四眞諦修三十七品。是名共助菩提行。修助菩提實見四諦。是名共諦行共十二因緣行者。若觀四諦見一切苦從因緣生從因緣滅。是名共十二因緣行。行行者。爲助菩提勤行精進。是名行行。無相行者。𨿽不見眾生相及菩提相。而修菩提不休不息。是名無相行。不漏行者。爲助菩提堅持禁戒。無有毀犯不休不息。是名不漏行。無行行者。得阿耨多羅三藐三菩提已。爲調伏眾生行不爲菩提行。是名無行行菩提行者。修集無相行。是名菩提行。不分別法界行名菩提行。無礙行者。修集無分別法界。爲無量眾生演說正法。令修阿耨多羅三藐三菩提。若一生若現身。是名無上行。行無上行次第得阿耨多羅三藐三菩提已作一切佛事。是名如來行具足性行。菩薩摩訶薩定得十二行具足解行。菩薩摩訶薩斷漏粗相具足喜行。菩薩摩訶薩不退轉如喜行。乃至菩薩行亦如是。菩薩摩訶薩行性行時。不見一切諸法相貌。乃至菩薩行亦復如是。菩薩行性行時。不求善法及善法果。乃至菩薩行亦復如是。菩薩摩訶薩行性行時得大智力。乃至菩薩行亦復如是。菩薩摩訶薩行性行時斷五怖畏。一者不活畏。二者惡名畏。三者死畏。四者惡道畏。五者大眾畏。時時猶有身口意惡業。時時生貪念於五欲。於己有物時時慳惜。時時隨他不自決定。或時不能觀佛法僧實與不實。諸佛菩薩不可思議。不求因不求果。不求多不求少。於得不得不生憂喜。行非方便行不行方便行。少有聞慧時時忘失。具足苦不利智。少念阿耨多羅三藐三菩提不勤精進。不得甚深信解之心。見色聲香味觸時心生顚倒。捨身他世忘失正念。或時得慧。或時失慧。不能善知隨宜方便調伏眾生。或說法時不能善解文字句義。聞者或受或有不受。如闇射人或中不中。發菩提心或退不退。或毀菩薩所受禁戒。或欲自樂不爲眾生。或觀菩薩所有果報及福徳果。聞深法時。或時驚怖。或時歡喜。或時深信。或時生疑不能修集慈悲之心。少施他樂生大歡喜知足之心。無菩薩相。無菩薩莊嚴。自見其身去無上道遠不能至。心念大涅槃不識助菩提法名。如是等相名性行菩薩。解行菩薩有三種忍。謂下中上。得下忍時如是等相上。得中忍時如是等相中。得上忍時如是等相下。得喜行時斷如是相一向是善。具足如是善法故。是名淨心。解行菩薩𨿽有如是三忍心不淸淨。何以故。行三忍時有下中上。不淸淨故。住喜行時悉斷諸惡。是故淸淨。又住喜行時發阿耨多羅三藐三菩提心。隨順他語。又自思惟。以是二緣其心堅固。是名淨願。離於世法得出世果破眾生苦。勝於聲聞緣覺發願。菩薩摩訶薩一念之願。能得無量無邊福徳。如是願者無動無盡。不退不轉增長熾盛。畢竟能得阿耨多羅三藐三菩提。是名眞願。眞願菩薩有四事。一者誰發道心。二者因何發心。三者發心是何等性。四者發心有何功徳。發心之時有是四觀。誰發道心者。成就解行具善功徳善行菩提道。如是眾生發菩提心。因何發心者。具足莊嚴菩提之道利益眾生。修阿耨多羅三藐三菩提無量之行。具足成就一切佛法一切佛行。是名因緣。以是因緣發菩提心。一切發心莊嚴菩提。一切修行菩提之事。隨一切智及一切佛事遠離凡夫。菩薩名字離凡夫地入決定地。生佛種性得名佛子。定得阿耨多羅三藐三菩提得大喜心。遠離貪心妒心瞋心。爲他演說菩提之道。具足莊嚴一切佛法佛事佛行。獲得喜心受寂靜樂。遠離煩惱身受安樂。成就具足淸淨善法。近阿耨多羅三藐三菩提。至心淨心爲向菩薩。離一切怖得大喜心。深發菩提心遠離五恐怖。修習無我相了知無我無我所。以觀無我無我所故不貪於身。是故得離不活怖畏。不求他物乃至一錢常作是願。云何當令是諸眾生得大利益。是故得離惡名怖畏遠離我見。離我見故不見有我。是故得離死畏。至心了知。我捨身已常與諸佛菩薩共行。是故得離惡道怖畏。我今至心求出世法。是故得離大眾怖畏。菩薩遠離如是畏已。亦得遠離聞深義畏。離一切慢惱害惡心。離世喜心得淸淨心。得不壞心。得廣大心。得不共心。得如是等心故勤行精進。至心念阿耨多羅三藐三菩提故。以至心信故精勤修集助菩提法。是名喜行。以住喜行心得淸淨。心淸淨故至心常念供養如來。常念護法念增長法。至心專念調伏眾生。住佛世界親近諸佛。至心聽法淨佛國土。常念親近共佛菩薩善知識行。爲利眾生得阿耨多羅三藐三菩提而作佛事。未得阿耨多羅三藐三菩提時常作是願。是名大願。如是等無量百千願。名爲善願。作是願已於現在世勤修精進。爲淨喜行故。修集十法。信一切佛法故。因十二因緣眾生受苦。爲苦眾生得解脫故修集悲心。爲施眾生安樂之事修集慈心。爲破眾生苦惱事故不惜身命。不惜身命故捨內外物。爲利眾生受苦不悔。心不悔故能知一切世典方術。知世典故能知眾生下中上異。隨下中上具足慚愧。修如是事其心不退。得勇健力受他財物。能以供養佛法僧寶。是名十法。十法者。一者信。二者悲。三者慈。四者施。五者不愁。六者了知世典。七者隨順世間。八者慚。九者愧。十者健。菩薩摩訶薩修是十法。爲持戒故。行於九法觀察道果。功徳過患知已則能修集於道。至心受持過一切行。得阿耨多羅三藐三菩提。能度眾生於生死海。能教眾生行諸善行。菩薩爾時住喜行時見無量佛。如菩薩藏所說見聞。復知十方無量世界有無量名有無量佛。知已至心求見能見。是名善願。又復作願。願我常生諸佛世界隨願往生。是名善願。以得往生諸佛世界。隨力供養佛法僧寶。聽法受持如法而住。所修善法一切回向阿耨多羅三藐三菩提。以四攝法攝取眾生。是故善法增長熾盛。供養三寶攝取眾生。於無量劫淨於身心。如數煉金其色倍明。菩薩之心亦復如是。其心淨故善法則淨。菩薩摩訶薩受人身時。作轉輪王王四天下。隨意自在遠離慳貪。亦破眾生所有慳貪。以四攝法攝取眾生。所作善法若多若少。悉以回向阿耨多羅三藐三菩提。願令眾生一切悉得無上道利。爾時菩薩以勤精進捨家爲道。於一念中能具百種三昧。一念中見百世界佛。亦知百佛所行之處。亦能振動百佛世界。其身能過百佛世界。光明徧滿百佛世界。神通能變一身爲百。化百眾生了知去來各百劫事。入百法門陰入界門。各知百數能示百人。以爲眷屬悉得神通。菩薩摩訶薩住喜行時。能作如是神通等事。以願力故。是故菩薩發願不可思議。喜行菩薩有六發心。一者發於善願勤精進故。二者行淨故。三者爲得異行故。四者淨善根故。五者爲善有故。六者不可思議故。喜行者。如十住中歡喜地說。利他故名地。自利故名行。戒行菩薩有何等相。喜行菩薩所有功徳。戒行菩薩悉以具足。有十淨心。一者心淨盡敬奉事諸師和上耆舊宿徳不生欺誑。二者心淨見同法菩薩先意軟語。三者心淨勝於一切煩惱魔業。四者心淨見一切行多諸過咎。五者心淨見涅槃功徳。六者心淨修集一切助菩提法。七者心淨爲助菩提修集寂靜。八者心淨不爲世法之所染污。九者心淨離聲聞乘樂念大乘。十者心淨常念利益一切眾生。是名十種淨心。以具如是十淨心故名戒地行。戒地行時具足性戒。共邪業戒不受不念不生歡喜。輕戒不毀。況中上戒。具十善法知善不善。善業惡業。善有惡有。是乘非乘。若因若果。悉了了知。了了知故自行十善。復教眾生令行十善。若諸眾生惡業因緣受於苦行。心生憐湣修集大悲。爲破眾生所受苦故。戒行菩薩身寂靜心寂靜。身心寂靜。猶如眞金得迦私婆藥入火則淨。菩薩善心所修善法亦復如是。菩薩摩訶薩住戒行時。若生世間作轉輪王王四天下。能轉眾生毀戒惡業。安置眾生善法戒中。餘如初說。亦如十住離垢地說。遠離一切毀戒垢。故名離垢地。教菩薩戒故名曰戒行。淨地戒行義無差別。慧行菩薩有何等相。慧行菩薩得十淨心。作如是觀。我十淨心不退不轉。我於一切有漏之法心不甘樂。我於漏法樂喜修集對治法門。於是對治不退不轉。一切有漏煩惱魔業悉不見勝。以修集故不生捨心。我甚甘樂佛菩薩行。爲佛菩提修諸苦行不生厭悔。我今至心專念大乘。常欲利益一切眾生。慧行菩薩觀一切行有無量苦行。作是觀已不染諸行。觀佛功徳及以智慧無量福行。至心念佛所有功徳得大信心。爲破眾生苦惱事故。修集悲心善思方便。爲令眾生得解脫故。爲解脫故觀於對治。得對治故觀善三昧。樂聞菩薩法藏經典。旣得聞已勤修精進。爲聽法故不惜身命。內外財物供養父母和上師長耆舊有徳。爲諸眾生多受眾苦。若得受聞菩薩法藏一字一句一偈一義。其心歡喜。勝得三千大千世界滿中珍寶。勝得釋身魔梵天身轉輪王身。若聞說言我有一字一句一偈一義是佛所說。若能受苦投大火坑乃當與汝。菩薩聞已歡喜樂受。卽作是言。假使三千大千世界滿中猛火。於無量劫尙以身處。況於小火。菩薩爾時勤精進故。作是思惟。若得眞義則能利益。無上佛法非以字句能利益也。爲解眞義故。修世四禪四無色定四無量心及五神通。以修定故願生欲界。修助菩提利益眾生。𨿽生欲界無欲界結。先斷貪欲瞋恚愚癡。猶如眞金數被煉治終無損減。修淨善根故得帝釋勝身。爲樂欲者壞貪欲故。令得思惟諸善法故。爲令眾生眞實能知行界眾生界故。爲苦眾生令得解脫知善方便故。爲供養父母和上師長福徳人故。爲令眾生如法住故。爲得禪定善三昧神通故。如十住明地中說。如十住明地慧行亦爾無有差別。助菩提行菩薩有何等相。慧行菩薩有十法如先說。住如是法心不可壞。修集智慧能爲眾生演說正法爲令調熟。已得熟者爲說解脫生佛種性。修三十七品及善方便故。遠離我見及以斷見斷諸煩惱。得忍心軟心。善心淨。無量行心知恩念恩。具足無量淸淨善法。勤加精進修作上地一切善業。了知法界及眾生界。一切惡人魔及眷屬。不能移轉沮壞其心。餘如上說。猶如工匠作金瓔珞。爲令眾生受歡喜樂。菩薩善法亦復如是。不爲聲聞辟支佛等之所傾動。生夜摩天破諸眾生所有我見。是名菩薩助菩提行。爲欲修集利智慧故。修集三十七品破一切見一切漏故。遮一切業故。增長善法故令地淸淨故。菩薩修集助菩提行。如十住中炎地所說。助菩提行亦復如是等無差別。自利名地利他名行。諦行菩薩先得十淸淨法。以大淨故名共諦行。諦行菩薩見無量世界無量諸佛。觀四眞諦有十行。若說苦。何故說。何因緣說云何說。誰所說。如是等能眞實知。集滅道亦如是。作是觀時知諦方便。觀一切苦一切諦過患功徳。爲諸眾生增長悲心。知諸眾生去來世業。了知世諦知受邪法。爲邪法者說於解脫。知莊嚴事。具足念心具足慧心。種種方便以調眾生。解了一切世間方術。爲化眾生破種種苦。爲得阿耨多羅三藐三菩提故。能施眾生所須之物。能破眾生貧窮困苦。知處非處破邪祠祀。不受倒解菩薩藏義說眞實道。餘如上說。譬如眞金眾寶廁塡價直無量。菩薩摩訶薩亦復如是。所有善法勝於聲聞辟支佛等下地菩薩慧行菩薩如日月光無能毀翳。毗嵐大風不能移動。菩薩摩訶薩所有智慧亦復如是。一切聲聞辟支佛等所不能動。不爲世法之所破壞。捨身往生兜術天上。得大自在破壞邪法。成就無量億數福徳具足如是菩薩智慧爲淨眾生故。爲知眞諦方便說故。爲觀生死有大苦故。爲欲增長大悲心故。爲欲具足功徳智慧二莊嚴故。爲發善願故。爲令念心施心慧心轉增長故。爲欲思惟諸善法故。爲欲調伏行眾生故。爲教世法出世法方便故爲淨善根故。餘如上說。如十住中難勝地說。諦行亦爾無有差別。共十二因緣行菩薩如先說。菩薩摩訶薩住共十二因緣行時觀一切法第一義相。第一義相者。卽諸法無相。一切諸法不可說故。名之無相。無相者無生滅相。是故諸法無生無滅。無生無滅故見無生平等。無始終平等。有無平等。無取無捨平等。如幻平等。無性平等。無有無無平等。菩薩住是諸平等已增長大悲。至心專念菩提之法。了知世間出滅之處。知十二因緣。知從緣生法。知從十二因緣出生三解脫門。所謂空無相願。修集三解脫門故。永斷我我所相作相受相。是名第一義。爲眾生故眞實思惟。煩惱和合因緣不牢。因緣不牢有爲危脆。是故無我無我所。成就具足無量眾苦。我能壞散有爲之法。𨿽能壞散不應永滅。我護有爲爲眾生故。作是觀時卽得無礙慧行。以知無礙智慧行故。於一切世中行無掛礙。以得無礙智慧行故。是名攝取第七地忍。修助菩提共有爲行。不樂永滅有爲之法。𨿽不永滅亦不染著。菩薩爾時修是方便。卽得萬空三昧門。如萬空門無相無願亦復如是。以修三萬三昧門故。一切邪見外道聲聞緣覺諸魔眷屬。不能移轉傾動沮壞。餘如上說。猶如帝釋轉輪聖王。所著金冠雜寶廁塡。諸天世人之所樂見。菩薩智慧亦復如是。亦爲諸佛及諸菩薩之所樂見。如日月光諸明中勝。菩薩智慧亦復如是。菩薩摩訶薩住十二因緣行爲令眾生見法平等。爲知十二因緣得解脫故。得三解脫門故。破壞一切諸邪相故。方便教化轉生死故。得無礙智慧故。得無礙智慧行故。得無量三昧門故。不破不動故。增長善法故。淸淨諸有故。餘如十住現前地說。十住中說此之所說等無差別。行行菩薩有何等相。菩薩得助菩提行時。具足能得無量三昧。有共世間不共世間。以具足故入第七行。菩薩爾時於世法中。得大自在至心念慈。功徳莊嚴菩提莊嚴悉得增長菩薩所得助菩提法。不與聲聞辟支佛共。知法界眾生界世界界。知佛身心。爾時具足如是功徳。知佛境界。無相無業無有覺知。見無量佛土。若行若住若坐若臥。於一切行不失道心。菩薩爾時一一念中增長一切十波羅蜜。具足成就助菩提法。菩薩住喜行時發願因緣。住第二行遠離一切毀戒因緣。住第三行善願增長得法光明。住第四行離一切障道因緣。住第五行離世學障。住第六行得入深義。令此七法增長趣向一切佛法。具足增長助菩提法。是故菩薩次第當得第八淨行。畢竟淨故名爲淨行。七行雜故不名淨行。住此行時斷諸煩惱。亦不與俱又不名離。煩惱不起不得名俱。未得佛故不得名離。三業淸淨了知一切世術方便。能爲三千大千世界人天之師。惟除八地。三千大千世界眾生心無與等。亦除八地。自在入出無量法門。永離聲聞辟支佛道。是名淸淨身口意業。亦修集道無有厭足。能得阿耨多羅三藐三菩提。爲眾生故說有爲法。離身口意一切相貌。得深法忍不生不滅。行六行時入滅盡定。今此行中𨿽念念滅不取涅槃。是名不可思議。𨿽共一切眾生行菩提行。不爲世法之所染污。餘如上說。修三解脫調伏眾生。不令住於聲聞緣覺。調伏眾生離五欲樂斷諸邪見。修集是時善法增長。無能破壞動轉其心。譬如眞金廁塡眾寶價直無量。菩薩功徳亦復如是。無量無邊不可稱計。又如日光一切眾生不能思議。菩薩慧光亦復如是。菩薩摩訶薩修集此行。爲令眾生得無量億諸三昧故。破壞一切取相心故。得善方便修集道故。見佛世界得解脫故。能入甚深諸法門故。具足得助菩提法故。永斷淨法不淨法故。具足莊嚴菩提道故。淨心業故。了知一切世方術故得無量法門及諸三昧。不與聲聞緣覺共故。餘如十住遠行地說。遠行地行義無差別。無相行菩薩有何等相。菩薩摩訶薩住初行時。得十行法知諸法義。及知三世不出不滅。過去不出未來不滅現在無相。無因緣故不出不滅。是故第一義相不可宣說。不可說法可說流布。𨿽可流布實無有性。性無相故無因無果。然不可說性不可說無。何以故。以可說故。若可說性是有相者。是名邪相。若是有物不可說者。是則無有初中後異。以是故一切時中煩惱不行。入正法界無有思惟。心得平等離疑网故。具足如是十種智已入第八行。菩薩摩訶薩住此行時。卽得寂靜無生法忍。復有四求求一切法。有四眞智知一切法。以求知故能斷一切諸邪業等。斷邪業故見諸煩惱更不復生。何以故。過去故。又見一切煩惱不滅。何以故。無生因故。現在不起諸結煩惱。不集因故。四求如眞實品說。四眞實智如解行中說。此行名爲寂靜法忍。是故菩薩得無生忍。得無生忍故得甚深菩薩行。住深行時行無相行。若有過患及微細相。今悉遠離。是故此行名爲寂靜。住深行已樂住法流。無量諸佛勸發慰諭。以勸發故起入法門。得法門故得十心自在。如上所說。得自在故。欲久近住隨意卽能。欲入何定隨意卽入。欲行何行隨意修行於一念中隨所須物卽能得之。若欲了知世間方便卽能了知。欲生諸有隨意往生。欲示神足隨意能現。欲立誓願隨意能得。欲作解觀隨意成就。欲知法界卽能知之。欲知文字知辭知句知法處非法處卽能知之。是名自在八行功徳。於念念中常見諸佛。餘如上說。金諭日諭亦復如是。菩薩摩訶薩住此行時。爲破眾生所著相故。爲眞實見第一義故。得眞實慧故。得寂靜無生忍故。知甚深行故。住法流故。入佛法門故。入不可思議法門故。於佛法中心不可壞不傾動故。得無量神足故。得十種自在故。得十種自在功徳故。寂靜善根故。於一切有自在往生故。余法如十住中不動地說。不動地此行無有差別。四無礙行菩薩有何等相。菩薩摩訶薩行甚深行無有厭足。修無上慧具足一切法。爲眾生說了知法界。法界者。所謂煩惱垢淨。誰垢誰淨了了而知。說如是等法名大法師。名曰成就無量陀羅尼。知方便說辭義無盡。受法持法。隨眾生念而爲說之。非時不說隨樂而說是名菩薩四無礙智行。余功徳如先說。菩薩摩訶薩住於此行。爲諸眾生入寂靜故。爲諸眾生知法界故。爲諸眾生不可思議大法師故。爲增長善法故。廣說如十住中善慧地所說。爲施眾生安隱樂故。菩薩摩訶薩住無礙行中。與善慧地義等無差別。住菩薩行菩薩有何等相。菩薩摩訶薩淨無礙行。欲爲法王入淨三昧故。欲具一切智。最後所得三昧法門與。諸佛共同。佛一坐行一切行知一切法。知解脫方便。知佛行處。知無量解脫陀羅尼門。知大憶念。知大神通善根寂靜。知淨諸有。餘如十住法云地說。具足菩薩莊嚴菩提道菩薩行法云地。與諸佛共得菩提已。施於眾生無量法雨。如是法雨能淹一切煩惱塵埃。生法種芽善芽增長成熟善根。是故此地名爲法云。以是義故名菩薩行。若說後地功徳先地所無。修一一行要經無量那由他劫乃得具足三阿僧祇大劫得一切行。初阿僧祇大劫得解行。過解行已。第二大阿僧祇劫得喜行得喜行時亦行無相行。過無相行已。第三阿僧祇大劫得無行無相行是名菩薩得決定行。過無行無相行得無礙智行。過無礙智行得菩薩行。阿僧祇有二種。一者大劫不可數名阿僧祇。二者中劫不可數名阿僧祇。菩薩修行卽是大劫阿僧祇也。若有菩薩勤精進者。能轉無量中劫不能轉大劫。菩薩摩訶薩修集如是行。能壞煩惱障及智慧障。無相行時斷一切煩惱相。後行時永斷習气。是名如來行。智障有三。一者皮。二者膚。三者骨。得喜行時已斷皮障。得無相行能斷膚障。得如來行能斷骨障。具足如是等行得十一淨。初行得性淨。第二行得解淨。第三行得心淨。第四行得戒淨。第五行得願淨。第六第七第八行得智莊嚴淨。第九行具菩提莊嚴淨。第十行眞實智淨。第十一無礙智淨。第十二一切智淨。第十三習气淨。第一第二行聞菩薩藏便得信心。第三行至心立願修集余行。第四第五第六行了知法相。第七乃至第十三寂靜一切行因果畢竟行。聲聞亦有十二種行。有聲聞性是名初行。若得世間第一法名第二行。得苦法忍名第三行。得四信心戒得淸淨名第四行若如戒住法得增長名第五行。若觀四諦名第六第七第八行。修集無相三昧名第九行。具足成就三三昧故名第十行獲得解脫名十一行。阿羅漢果名十二行。如法住畢竟地生品第二十五

菩薩生有五種一切。一切行一切菩薩淨。爲令眾生安隱樂故。一者爲離苦有。二者隨心行有。三者勝有。四者自在有。五者菩薩後有。遠離苦有者。菩薩若見眾生饑渴苦惱遭荒谷貴。爾時菩薩以願力故。受大魚身無量由旬以施眾生。眾生食已饑渴得除。以願力故身轉增大。若有惡世一切眾生。四百四病同時發作。菩薩爾時以大願力作大醫王。能令眾生遠離病苦。若有惡世兵甲競起眾生恐怖。地主諍國不知厭足菩薩爾時爲大法王有大力勢。以善方便和合二敵。以軟語故壞其惡心。不打不罰不閉不系。不斷其命劫其財寶。等視眾生猶如一子憐湣眾生。若有邪見爲供養天造作邪業。菩薩爲破如是邪見示受鬼身。現夢教言。汝今不應殺羊祠祀。是故菩薩爲破眾生諸苦惱故示受諸有。是名離苦有。隨心行有者。菩薩摩訶薩以願力故。示受畜生種種諸身爲破畜生諸惡業故。作惡鬼身作惡人身。又作邪見婆羅門身。或復示作貪五欲身。先隨其心示受諸有。爲令眾生離惡業故。𨿽受有身不作惡業。若彼作時自終不造。眾生見已亦效不作。以善方便破壞眾生所有惡業是名隨心行有。勝有者。菩薩生時勝諸眾生。若姓若色若命若果報。果報如自利利他品說。是名勝有自在有者。修初喜行至十二行。菩薩爾時所示受身。名爲自在。自在者卽是願力。從性地乃至十二行。受轉輪王身自在天身。乃至阿迦尼吒天身。及過阿迦尼吒一切諸有。於諸有中得無上身。以願力業力故。是名自在有。菩薩後有者。菩薩最後身名菩薩有。具足成就莊嚴菩提。若生婆羅門種。若生剎利種。得阿耨多羅三藐三菩提作一切佛事。是名菩薩後有。過去菩薩摩訶薩亦受如是五有。現在未來諸菩薩等亦復如是。因是五有得阿耨多羅三藐三菩提果。若有菩薩修行示受是五有者。卽得阿耨多羅三藐三菩提。菩薩善戒經卷第九畢竟地攝取品第二十六

菩薩摩訶薩修一切行時有六事善攝眾生。一者至心攝取。二者增益攝取。三者取攝取。四者究竟攝取。五者不畢竟攝取。六者後攝取。菩薩摩訶薩初發心時。攝取眾生如父母兄弟妻子眷屬。至心系念方便攝取。云何能施眾生安樂。作是願時隨力施與。是名菩薩至心攝取。菩薩摩訶薩𨿽於父母兄弟妻子眷屬中。勝心無憍慢倍增供養。若爲國王於說眷屬。亦復如是。增益者。破壞惡法教以善法。隨時禮拜贊嘆供養。施以衣食所須之物。知恩報恩瞻病授藥。於諸僕使不作賤想如兄弟想。若見有罪堪忍含受。言當柔軟無有粗獷。若爲國主於諸眷屬不加苦痛。不斷其命。遠離刑罰正法治國。隨本種姓所有分界。於他國土不生貪奪。任力養民作一子想。所有之物與眷屬共。所言誠實柔軟不粗離於慳貪。是名菩薩增益攝取。菩薩摩訶薩攝取諸眾生有二因緣。一者財施。二者法施。以財施故破於貧窮。以法施故破於邪見。於諸眾生其心平等。不作法慳不作師相憍慢之想。不求恩報不求供養。若有求福來供養者亦不遮止。爲令福徳莊嚴增長故。若有修集善法持戒精進之者。瞻視供養親爲執使。不解義者爲解說義。已解義者說令增長。若有疑网爲說深義能令除斷。苦樂同彼心無增減。有犯罪者以善方便教令懺悔。有時呵責有時贊嘆。見病苦者瞻視不捨。善以方便爲除所患。若有眾生下色下進下念下智心不輕慢。隨時爲說正心因緣。見愁苦者說法慰諭。善自思惟不信他語。無能動者。若得所施與眾同等。修集悲心具足成就。或見正命先意問訊。遠離惡心常修善法。終不放逸遠離懈怠。常作是願。云何當令我之福徳等與一切。菩薩摩訶薩非一切時行取攝取。有利之時爾乃攝取。是名菩薩取攝取。若諸眾生諸根闇鈍。善根難熟則久遠攝取。何以故。究竟當有淸淨心故。若中根中熟則不久遠。何以故。以不久遠得淨心故。若有利根易熟上熟易淨易調。是名菩薩後有攝取。是名菩薩六攝取正法攝取菩薩摩訶薩以此六攝攝取三世一切眾生。過去未來現在菩薩攝取眾生。悉皆不離如是六攝。菩薩摩訶薩攝眾生時有十二難事。菩薩摩訶薩知無我無我所無有眾生。而爲眾生修集苦行。是名一難。爲調他故而行呵責。亦自護戒不令毀傷。是名二難。所有物少乞者甚多。是名三難。菩薩一身系屬多人趨走給使。是名四難。放逸諸天同彼受身。而其內心初無放逸。是名五難。常爲一切眾生作使。自於禁戒無所毀失。是名六難。常與貪欲恚癡慳吝諂曲姦僞惡人共住不隨彼行。是名七難。了知生死多諸過患而不捨之。是名八難。一切煩惱生死多過。捨命之時心未淸淨。𨿽未淸淨不失正念。是名九難。未得淨心能以己身所愛之物妻子眷屬而以施人。是名十難。眾生異心境界不同。或時軟語或時行舍。是名十一難。終不放逸不斷煩惱。名十二難。菩薩摩訶薩於諸眾生不作輕重。或時作輕。或時作重。或觀境界。或作健心。或時立願。或不放逸。或修智慧或修柔軟。或行呵責。或時行舍。或勤精進。或時懈怠。或作方便。菩薩摩訶薩作如是學。於十二難處心不憂悔。旣能自護又能利他。畢竟地畢竟品第二十七

菩薩摩訶薩修十二行有七地。六是菩薩地。餘一地聲聞菩薩共。一者性地。二者解地。三者淨心地。四者持地。五者定地。六者定行地。七者畢竟地。是名七地。性行解行各爲一地。喜行名爲淨心地。戒行慧行無相行合爲持地。無行無相行名爲定地。無礙智行名爲定行地。如來行名畢竟地畢竟地後當廣說。菩薩從下地入淨心地時。云何能斷三惡道苦。菩薩修集世俗漏禪。修漏禪已得世淨禪。修淨禪已卽得解地。莊嚴菩提修集一百一十種悲。以修悲故於眾生中卽得悲心。得悲心故樂三惡道如己捨宅。菩薩自觀住三惡道。莊嚴菩提時爲眾生故受大苦惱。若我淨心有勢力者。願令眾生所有苦惱悉集我身。善立大願。以善願力世淨禪故。遠離身心煩惱習气。離習气故轉四大身。四大旣轉。因世淨禪故不到三惡。是故菩薩斷三惡道苦。過解地已入於淨地。余功徳如行品中十淨心說。此十淨法有十對治。不作心。不發心。不受菩薩戒。不信心。惡心。不修集悲。瞋心。憂悔心。不慈心。放逸心。所言粗獷貪惜身命不隨世間。懶墮懈怠無漸無愧。苦惱逼身疑网怯弱。不能供養佛法僧寶。如是等對治不淨。是十淨中。初三法者淸淨其心。後七法者淨於莊嚴。菩薩摩訶薩信於菩提及菩提道。信菩提道故。見苦眾生生大慈心。生慈心故卽作是願。願我救濟如是等苦。以憐湣故捨身惠施無所貪惜。爲利眾生心無憂悔。心不悔故知世方術。知世方術故善知時節隨眾生心。以知時故名知世間。以智力故客煩惱來深生慚愧。以慚愧故令彼煩惱不得自在。是名勇健。以勇健故無有放逸。不放逸故修集善法。集善法故受菩薩戒。受菩薩戒故供養三寶。供養三寶故其心淸淨是名淨地。畢竟地行品第二十八

菩薩摩訶薩住於解地乃至菩薩地有四行。一者波羅蜜行。二者菩提行。三者神通行。四者熟眾生行。波羅蜜行者。六波羅蜜如先說。方便波羅蜜願波羅蜜力波羅蜜智波羅蜜。是十波羅蜜是名波羅蜜行。善方便有十二種如先說。是名方便波羅蜜。願有五種如先說。是名願波羅蜜。十力莊嚴淨是名力波羅蜜。知一切法是處非處名智波羅蜜。知世諦故名智波羅蜜。知第一義諦名般若波羅蜜。復次無量智者名方便波羅蜜。求勝勝智名願波羅蜜。不爲四魔之所障故名力波羅蜜。能知諸法眞實性故名智波羅蜜。四念處乃至八正道分四求四眞智如先說。是名菩提行神通。如不可思議品說。六通如先說。是名神通行。二無量調伏無量方便無量如先說。是名熟行。菩薩摩訶薩如是四行攝一切行。菩薩摩訶薩無量阿僧祇。究竟具足淨諸善法。勝諸聲聞辟支佛等。畢竟攝取菩提道果。畢竟能得阿耨多羅三藐三菩提故。是名十波羅蜜。若說次第則有三事。一者對治故。二者生故。三者得果故。對於善法有六事。一者慳貪。二者惡業。三者恚心。四者懈怠。五者亂心。六者愚癡。以是六法因緣故。不得阿耨多羅三藐三菩提。爲壞六法故說六波羅蜜。檀波羅蜜乃至般若波羅蜜。六波羅蜜則攝四波羅蜜。是名對治。生者。菩薩摩訶薩捨於一切世俗之物出家學道。是名檀波羅蜜。旣出家已受菩薩戒。是名尸羅波羅蜜。以護戒故𨿽有罵打默受不報。是名羼提波羅蜜。戒旣淸淨勤修善法。是名毗梨耶波羅蜜。以精進故五根調伏。是名禪波羅蜜五根旣調知眞法界。是名般若波羅蜜。是名爲生。果報者。菩薩現在修施等善法。若捨身已外得大財內得五具足。五具足者。生人天中得壽色力安樂辯才。是名施果。以施因緣修集善法。心無嫉妒忍眾罪過。是名具足第二果報。以施因緣若作世事及出世事心無厭悔。是名第三果報。以施因緣其心柔軟無有錯亂是名第四果報。以施因緣了了能知此是福田此非福田。知是可施是不可施。善知方便求財取財。是名第五果報。四波羅蜜攝六波羅蜜有三戒。一者隨戒戒。二者隨心戒三者隨智戒。菩薩屍波羅蜜名爲隨戒戒。禪波羅蜜名隨心戒。般若波羅蜜名隨智戒。離是三戒無菩薩戒。菩薩三戒攝一切戒。菩薩有四事能利眾生。何等爲四。一者爲於菩提修集善法。二者先以眞智知諸法義。三者增長善法。四者熟眾生根。如是四事菩薩能大利益眾生。若有說言。離是四事能利眾生者。無有是處。畢竟地三十二相八十種好品第二十九

十三如來行者。名爲畢竟佛地。畢竟佛地者。有百四十不共之法。所謂三十二相八十種好。四一切行淨。十力四無所畏。三念處。三不護大悲。常不忘失。斷煩惱習一切智是名百四十不共法。三十二相者。一者足下平。二者足下千輻輪。三者指纖長。四者足跟傭滿。五者指网縵。六者手足柔軟。七者傭﹝跳﹣兆﹢尃﹞腸如伊尼延鹿王。八者踝骨不現。九者平住手摩膝。十者藏相如象馬王。十一者身圓滿足如尼拘陀樹。十二者身毛上靡。十三者一一毛右旋。十四者身眞金色。十五者常光面各一尋。十六者皮膚細軟塵垢不著。十七者七處滿。十八者上身如師子。十九者臂肘傭圓。二十者缺骨平滿。二十一者得身傭相。二十二者口四十齒。二十三者齒密不疏。二十四者齒色白。二十五者頰車方如師子。二十六者味中得上味。二十七者肉髻相。二十八者廣長舌。二十九者梵音聲。三十者目紺靑色。三十一者眼如牛王。三十二者眉間白毫。

八十種好者。二十指是名二十好。手足表裏八處平滿踝膝﹝月

坒﹞六處妙好手有三聚肩肘腕六處滿。腰奇中是名二好。臗及二尻是名三好。馬藏二膊是三好。腰臍兩脇兩腋兩乳是名爲八。腹胸脊項是名六十。上下牙齒。上下唇齶。兩頰兩鬘。兩目兩肩。及鼻二孔。額上兩肞。兩耳頭圓足。是名八十。

菩薩摩訶薩住淨地已。以業力故𨿽得如是八十種好未大明淨。道樹起時乃得明淨。不明淨時謂菩薩地行。莊嚴菩提有二種。一近二遠。遠者。未得三十二相八十種好果報若得名近說三十二相八十種好。爲令眾生作善業故。眾生造作種種惡業。以惡業故得種種惡果。是故如來說三十二相八十種好種種善業種種善果。眾生聞已卽得除破種種惡業。菩薩至心修持淨戒故得足下平。供養父母和上師長有徳之人。以是因緣得足下輪相。於諸眾生不生害心無劫盜想。若見父母和上師長有徳之人。遠出奉迎安施牀坐。恭敬禮拜破除憍慢。以是因緣得纖長指。具上三行得足跟傭滿。以四攝法攝取眾生。以是因緣得指网縵。以好蘇油摩洗父母和上。師長有徳之人。以是因緣得手足柔軟。修集善法不知厭足。以是因緣得傭腨腸。聞法歡喜樂爲人說爲法走使。以是因緣得踝骨不現相。三業淸淨瞻病施藥。破除憍慢飲食知足。以是因緣得平立手摩膝相。見分離者善言和合。自修慚愧亦教人修。以是因緣得馬藏相。自淨三業亦教人淨。若有眾生四大不調能爲療治。以是因緣得身圓相。聞法歡喜樂爲人說。以是因緣得身毛上靡相。思惟諸法甚深之義樂修善法。供養父母和上師長有徳之人。若行道路佛塔僧坊除去塼石荊棘不淨。以是因緣得身毛相。若以飲食瓔珞施人除去瞋心。以是因緣獲得二相。一者金色。二者常光。以何業緣得一一毛相。卽此業緣得身細軟塵垢不著。常施眾生所須之物。以是因緣得七處滿相。自破憍慢調柔其性。隨眾生心如法而行。爲除不善教以善法。以是因緣得上身如師子相。得肩圓相缺骨平滿相。以何業緣得纖指相。卽此業緣得身傭相。遠離兩舌和合鬥諍。以是因緣得四十齒相齒密不疏相齒齊平相。修欲界慈。以是因緣得白齒相。見有求者歡喜迎送。以是因緣得方頰車相。等視眾生猶如一子。以是因緣得上味相。常施眾生無上法味。見有忘者施其憶念。自持五戒轉以教人。修集悲心能大法施。以是因緣得肉髻相廣長舌相。實語喜語法語軟語非時不語。以是因緣得梵音聲相。修集悲心視諸眾生猶如父母。以是因緣獲得二相。一者目紺靑色。二者眼如牛王。見有徳者稱實贊嘆。以是因緣得白毫相。三十二相𨿽復各各說其因緣。眞因緣者持戒精進。何以故。若不持戒能修精進。尙不得人身。況得三十二相。無見頂相及肉髻相等無差別。復次凡所作事定心不悔。以是因緣得足下平相。若至心作。以是因緣得千輻輪相。第二第三指网縵相。七處滿相。細軟肩圓缺骨滿。身直廣長舌相。若常作者。以是因緣得長指相平住摩膝相。常光一尋相齒密不疏相。若淨作者。以是因緣獲得余相。復次若於眾生生淳善心。以是因緣得手足柔軟膚體細滑塵垢不著。次第修集時節修集。以是因緣得第二第三第四相。喜修善法心無悔退。以是因緣得金色身。常光齒白眉間毫相。若聞贊嘆不生憍慢。覆藏善法不令人知。以是因緣得馬藏相。所修善法回向菩提。以是因緣得一一孔一毛相。身毛上靡口四十齒最上味相勤精進故。以是因緣得方頰車上身如師子相。至心愛念一切眾生如視一子。以是因緣得齒齊平紺靑目牛王眼相。修集善法不知厭足。以是因緣獲得余相。菩薩摩訶薩住性行時。修三十二相業。住淨行時𨿽有如是三十二相。相不具足未得明淨。住十三行爾乃了了明顯具足一切佛法。𨿽無量相眾生不同。有下中上不可思議。是故佛說三十二相。一切眾生所有功徳和合集聚。正與如來一毛相等。一切毛孔所有功徳和合集聚乃成一好。合集眾好所有功徳。增至百倍乃成一相。惟除白毫無見頂相。合集其餘一切諸相。增至千倍成是二相。和合集聚三十二相八十種好所有功徳增至千萬億倍乃成如來深遠蠡音。其聲聞於無量無邊諸佛世界。如來成就如是等無量無邊功徳。以是義故。如來世尊名爲無上。所行之法名無上行。三十二相八十種好有三種無量。一者三劫無量。二者修善無量。三者利益眾生無量。是故說言如來成就無量功徳。畢竟地住品第三十

菩薩四淨者。一者身淨。二者緣淨。三者心淨。四者智淨。永斷習气得淸淨器。成阿耨多羅三藐三菩提。身得自在生滅自由。是名身淨。神通自在名爲緣淨。修集善法心離煩惱。是名心淨。知一切法無有掛礙。得自在智知一切法行。是名智淨。菩薩以是四淸淨法獲得十力。何等爲十。一者知是處非處力。二者知諸業力。三者知諸禪定解脫力。四者知諸根利鈍力。五者知諸眾生解力。六者知眾生界力。七者知至處道力。八者知過去世力。九者天眼力十者漏盡力。如來所說眞實無二。是故名爲多陀阿伽度。若說善果及不善果眞實因緣眞實體眞實性眞實住眞實生。是名是處善不善果非因作因。是名非處破憍慢智。名眞實智。名一切智。名無礙智。名爲淨智。名離慢智。數次第故名第一力。無有上故名一切行。利益眾生破壞諸魔故名爲力。眞實莊嚴得自在故名爲具足。能破一切諸恐怖故名爲涅槃。因八正道因破諸苦故名爲無上。如法住故名爲眞實。自得淨法憐湣眾生而爲演說故名爲梵輪。梵輪者名爲如來。如來者名爲淸涼。淸涼者名之爲戒。受持淨戒如戒而說。是名淸淨正說實說利益而說廣大說無礙說一切說畢竟說無上說無漏說無爲說外說現前說。是故名爲大師子吼。說善力方便。說眞實因。以眞實因緣得眞實果。所謂人天及無上果。無上果故名爲無上。若作業已增長得果。名爲過去。有作業已未受果報。亦名過去。未作業欲作。未得果欲得。是名未來。已作之業未得果報。受果之業已滅過去。是名現在。去來現在業有三種。謂身口意果。身口意果。何處造作身口意善業。是處得果。何處造作身口意惡業。是處得果。是名是處。純善之業不得惡果。是名非處。不善惡業不得善果。是名非處。人業不受地獄果報。是名非處。地獄之業不受人報。是名非處。惟除能修身戒心慧令地獄報人中輕受。以相似故名地獄報。人中輕受故名人果。是名是處非處。四禪八解脫。如是等法自在修得。以自在故。是故如來常在三昧。說法之時。

梵天王等。惟聞音聲不見形貌。如是等禪定解脫有二種煩惱。謂未得欲得憂。已得退失憂。如來已斷如是二憂得大自在。知諸眾生一切心想。𨿽得了知心不貪著不生歡樂。修集具足欲得便得。大得易得。得已不退。是名第三禪定解脫力。知信等五根有上中下。從聞生者。正思惟生者。是名根力。知上中下欲。是名解力。知種種性聲聞性緣覺性如來性眾生貪性乃至八萬四千煩惱性。是名第五力。知因煩惱獲得種種世界之身。是名第六力。知諸煩惱各有對治。知一切有亦各有對。知破一切惡邪見對。是名至處道力。了知四方種種眾生種種名字。過去眾生念八事。一名。二生。三姓。四食。五受苦樂。六壽。七住。八者命終。復念六事。一者名字。二者剎利等姓。三者親族父母。四者飲食。五者貧富。六者壽夭。是名第八力天行名爲四禪。得四禪果故名爲天眼。具足獲得淳善果故名爲淸淨。明不同故名過人眼。有欲界天眼。𨿽復名同以不淨故不名天眼。天眼知者見眾生墮。墮者名天。復有墮者名爲人死。生名中陰。中陰有二種。一者善。二者不善。不善中陰色如黑氀褐。夜闇之時淨眼乃見。淸淨天眼見中陰色亦復如是。善中陰色如婆羅柰女衣。明月之時淨眼乃見。淸淨天眼見中陰色亦復如是。黑色者名下行眾生。白色者名上行眾生。身口意惡業因緣故名爲下行。身口意善業因緣故名爲上行。惡業者名爲邪見。邪見有二。一者可轉。二不可轉。誹謗因果言無聖人。名不可轉。非因見因非果見果。是名可轉。是故惡業名爲邪見。善業者名爲正見。不謗四諦信善惡業眞實果報。是故善業名爲正見。惡業因緣死過地獄。不樂受果故名地獄。放逸惡業共爲翅羽必至地獄。明見因果故爲天眼。善業因緣過於惡死。樂受果報受人天身。以正見故得生善有。生善有者名爲人天。明見了了故名天眼。云何善有。以善因緣獲得善果是名善有。是名第九力。以修身戒心慧因緣斷一切漏。以斷漏故獲得無漏身戒心慧。無漏身戒心慧有二種。見道修道。以二道故心得解脫慧得解脫。得心慧解脫故能示神通教化眾生。是名第十力。十力菩薩知性。知分別。知自相共相不共相。知平等。知業。知次第。知勝不勝。菩薩能知如是七事。知性者。十力性卽五根性。以慧多故名爲智性。是故說言知處非處。不言信處非處。乃至漏盡亦復如是。分別者有三種。一者分別時。二者分別行。三者分別自相共相十力能知一切時。所謂過去未來現在。是名分別時。十力能知一切十方世界無量煩惱對治。是名分別行。十力能知一切色相。是名自相。知色無常乃至一切法無常。是名共相。是名分別自相共相。不共者。十力不共一切聲聞緣覺。十方諸佛同得十力。是名平等。知業者。處非處力。因實知因果實知果。是第二力。如來了知自業果報。亦知眾生所有業果。因禪定解脫力故。如來得三種示現能調眾生。因知根力了知眾生下中上根。以知根故隨根說法。因解力故如來了知一切眾生善性惡性。爲除惡性教以善性。因知世界力故。如來常行世間之法。不爲世法之所染污。知世界故知眾生界。知眾生界故。隨根隨心隨其煩惱而爲說法。云何如來初教眾生令入佛法。如來若教聲聞菩薩初入佛法。作如是言。善男子。汝應修集深樂寂靜空閒獨處。汝初生時父母爲汝所立名字。乃至諸師和上所立名字。當至心觀。如我此字父母諸師和上所作。於內外六入有耶無耶。善男子。汝若離於內外諸入不見有者。汝於爾時得眞實智。知是名字虛假不眞。法亦不眞。名亦不眞。以名字法不眞實故。云何於是而生憍慢。善男子。汝於爾時復應觀眼及眼名字。眼有二種。一者名字。二者流布。眼名非眼眼相非眼。若有一物名爲眼者是物亦無。若實有眼名亦應實。若眞實者眾生生時。自應識知不須教誨。未見不教而能知者。以是義故。知名亦不實物亦不實。如眼識亦如是。作是觀時除斷內外諸入貪著。以斷內外貪故。斷一切法相。以斷一切法相。眞實知於一切法性。一切法性者。謂不眞實無有相貌。善男子。作是觀時若欲得一切智。欲得大慈大悲。欲得初禪乃至非想非非想。欲得性行乃至如來行。欲得菩薩地六通乃至阿耨多羅三藐三菩提悉能得之。是名第六力。因至處道力知眞實道不眞實道。壞不眞道示以眞道。因宿命力故知受眾苦。知己不樂生死。亦教眾生不樂生死壞於常見。因天眼力授人記莂斷於斷見。因漏盡力如來自知已得解脫。能壞眾生見非如來謂眞如來。見非沙門言實沙門。非婆羅門言實婆羅門。如來得阿耨多羅三藐三菩提時。得是十力一時而得。云何而說有次第耶。如來得阿耨多羅三藐三菩提時初觀因果。是故初名處非處力。如是因果誰所受作。是名業力。以破業故修集禪定。爲知眾生誰能修集誰不修集故觀諸根。根有三種。謂下中上。是名眾生性。是名第五力。以知性故知心淨不淨。是名世界。欲知淨心及不淨心因緣故知至處道。如是道者斷常斷見。是名宿命天眼力。二見斷故諸漏永盡。名漏盡力。是名次第。復有次第。如來得阿耨多羅三藐三菩提時。最初先觀是處非處。次觀世業。破世業故觀禪解脫。及觀眾生能修集道不能修集故。次天眼見諸眾生諸根利鈍。爲欲知故。餘如先說。復有次第。如來得阿耨多羅三藐三菩提時。觀十二因緣是處非處。十二因緣由何而出。是故觀業。眾生諸業或有受報。或不受報故。天眼觀何等。爲眾生故。觀法界。是名爲解。法界世界無有差別。欲知難調易調故知宿命。爲知受教不受教故知根利鈍。知已爲說八正道分。名至處道。以道力故斷諸煩惱。名漏盡力。處非處力及以業力有何差別。善業惡業了知善果及以惡果。是名是處非處力。作者定受不作不受。是名知業力。爲欲調伏不善業故修集禪定。調伏有二種。一者信。二者不信。是故觀根信心有二種。一者信三寶。二者信摩醯首羅。是名爲解脫。有三種謂下中上。是名世界力。知世界已說於世道聲聞道緣覺道菩薩道佛道。是名至處道力。觀諸眾生善因惡因重業輕業。是名宿命力。因是知故斷常斷見。是名天眼。眞實見故諸漏永盡。是名漏盡力。十力之性悉是智性無有差別。以境界緣故說有差別。四無所畏如常說。如來爲眾生說於四事。一者聲聞不共法解脫。二者聲聞共解脫。三者眾生苦解脫。四者爲眾生斷苦得解脫說於對治。聲聞不共者。我所覺知。若言有法汝不知者。我亦不見沙門婆羅門若人若天若魔若梵如法而言不知不見。以不見故不生羞畏。我漏已盡。若言不盡。不見沙門乃至魔梵如實而言汝漏未盡。以不見故不生羞畏。我已得道。若言是道非畢竟者。我亦不見有諸沙門乃至魔梵如實而言。汝未得道是非畢竟。以不見故不生羞畏。我說障道。若言不障。我亦不見有諸沙門乃至魔梵如實而言說障非障。以不見故不生羞畏。佛所說道爲諸菩薩及諸聲聞。佛涅槃後集結藏時。聲聞藏中除菩薩名。菩薩藏中安菩薩名。是故方等名菩薩藏。不共聲聞者。謂如來三念處。如來說法至心聽受。心得歡喜受諸安樂。如法而住不違佛教。佛亦不喜。修集捨心不失正念亦不放逸。如來說法有不信受違反所說。佛亦不瞋無有愁惱。修集捨心不失正念亦不放逸。如來說法或有聽者。有不聽者。聽者不喜不聽不愁。修集捨心不失正念亦不放逸。是名三念處。復有不與聲聞共者。謂三不護。如來不護身口命。有阿羅漢無記業記失念心故。無記業者名突吉羅。如來已斷一切無記業。何以故。常修正念故。是故如來隨心而說呵責眷屬。所謂驅擯粗言加之心無畏難。何以故。身口命淨故。復有不與聲聞共。所謂大悲如先說。如來作何事。何處作。何因緣作。云何作。何時作。如是諸事能如實知。是名念心。如來知何事者謂一切行。何處者一切世界。何因緣者爲調伏眾生。云何作者謂善方便。何時作者謂一切時。以是故。如來常修正念之心。如來世尊若動若眴若語若行若住若作。一切時中無煩惱習。是故說言如來永斷煩惱習气。阿羅漢等則不如是。是故不與聲聞共也。如來覺知三種法聚。一者得利益義聚。二者非利益義聚。三者非利益非不利益義聚。如來了了知是三聚。是故說言如來得一切智。如是等一百四十不共之法。不與聲聞辟支佛共。是故名爲聲聞不共。菩薩行時得三十二相八十種好。然不明淨。坐道樹下。無師修集三十七品乃得明淨。學地菩薩得金剛三昧已。次第二念得十力一切佛法乃至一切淨智。悉以得故名一切智無礙智無障智淨智寂靜智淸淨智具足智。是名畢竟地。過一切菩薩行一切菩薩地。入如來地如來行得無上身。轉菩薩身永斷習气。住畢竟地菩薩摩訶薩睹見佛法如羅縠中視。如來世尊都無斯事。是故名淨。住畢竟地菩薩見於佛法如遠見色。諸佛見法如近見色。畢竟菩薩見於佛法如闇見色。諸佛見法如晝見色。畢竟菩薩如未出胎。諸佛世尊如已出者。畢竟菩薩如夢所見。諸佛世尊如覺見物。畢竟菩薩如燈不明。諸佛世尊如盛明燈。菩薩得阿耨多羅三藐三菩提已。能於一切諸佛世界施作佛事。作佛事者有九種。一一佛事能大饒益無量眾生。何等爲九。一者自爲大丈夫事能令眾生信丈夫事。二者以三十二相八十種好莊嚴其身。爲利眾生破其疑网。三者如來具足十力。具足十力故能利眾生。若有問言。云何爲力。則能善解破其疑心。調伏眾生壞破邪見。四者如來具足四無所畏。爲信三寶。爲調伏眾生。爲破邪見。爲大師子吼。五者如來具足三念處。如說而行如行而說破諸煩惱。能畜徒眾能化眾生。六者如來具足三不護法。爲利眾生爲調眾生。晝夜常以佛眼觀察諸眾生。七者如來具足大悲。爲具足羼提波羅蜜。爲令眾生離諸苦故。爲施安樂故。八者如來具足無錯謬不失念心。是故無師如法而行如法而住。爲利眾生令調伏故。爲壞眾生諸放逸故。九者如來永斷煩惱習气。知義法非義法非義非非義法。是故如來說於義法。離非義法非義非非義法。如來具足一百四十不共之法。如是九事能作佛事。是名如來行。是名如來地。是名如來畢竟地。何以故。爲如來行如來地如來畢竟地。於無量億那由他劫。受菩薩戒修菩提行。畢竟菩薩能教無量無邊眾生住畢竟地。如來一切佛法。悉爲眾生不自爲己。聲聞緣覺所有之法。但爲自利少利於他。是故二乘無不共法。無上佛法終無似於聲聞辟支佛法。大悲不錯謬斷習气。一切智五智三昧。如來具足一切不共之法。是故名爲無上。此經演說菩薩禁戒。菩薩道菩薩戒果。一切菩薩行一切菩薩戒果行。是故名爲菩薩地。名菩薩藏菩薩摩夷。攝取一切大乘經典無礙智經。若天若人若沙門若婆羅門。信是經典受持聽說讀誦書寫。廣說修集分別其義。見有持者供養恭敬尊重贊嘆。燈燭香花伎樂供養。當知是人常爲十方諸佛之所護念稱說其名。得無量功徳聚。何以故。菩薩戒因緣。得阿耨多羅三藐三菩提。受持讀誦書寫解說菩薩戒故。如來正法久住不滅。諸惡比丘漸就損減。若無菩薩戒者。諸惡比丘漸漸熾盛。如來正法不久則滅。爾時優波離白佛言。世尊。此經當名何經。優波離。是名善戒。名菩薩地。名菩薩毗尼摩夷。名如來藏。名爲一切善法根本。名安樂因。名諸波羅蜜聚。爾時優波離聞佛所說歡喜禮拜。右繞而去。菩薩善戒經卷第十優波離問菩薩受戒法

菩薩摩訶薩成就戒。成就善戒。成就利益眾生戒。先當具足學優婆塞戒沙彌戒比丘戒。若言不具優婆塞戒得沙彌戒者。無有是處。不具沙彌戒得比丘戒者。亦無是處。不具如是三種戒者得菩薩戒。亦無是處。譬如重樓四級次第。不由初級至二級者。無有是處。不由二級至於三級。不由三級至四級者。亦無是處。菩薩具足三種戒已。欲受菩薩戒。應當至心以無貪著捨於一切內外之物。若不能捨不具三戒。終不能得菩薩戒也。爾時受者自觀己身如觀智者。爾時於寂靜處禮十方佛。東向像前右膝著地。合掌而言。大徳十方佛菩薩僧聽。今我某甲求菩薩戒。我已具優婆塞戒乃至具智者事。是故我從十方佛菩薩僧求菩薩戒。今十方佛菩薩僧觀我心。我若有不信心毀菩提心。有惡心虛誑心。莫施我戒。若其無者當施我戒。憐湣故。第二第三亦如是。至心默然住專念已。而作是言。今已施我菩薩戒。我已得菩薩戒。何以故。十方佛菩薩以他心智觀我心。我有眞實心。當知已施我戒。憐湣故。今我無師。十方佛菩薩爲師。第二第三亦爾。爾時十方佛菩薩卽作相示。當知得戒。

十方佛菩薩告諸大眾。破世界有某甲眞實受菩薩戒。我今已施。憐湣故。今此人無師我爲作師我今護念是我法弟。卽起禮十方佛菩薩。是爲自羯磨。若有智者以憍慢故不從受者。不得菩薩戒。若是破戒者。若智者在遠方。若國土亂。若自重病。若爲利益多人。若更無受處。出家在家若能捨能施。深心立願求阿耨多羅三藐三菩提。爾時若有同菩提心同法同意能說能教善知義者。欲受戒人應往其所頭面作禮。偏袒右肩右膝著地。合掌而言。大徳諦聽。我今從大徳乞受菩薩戒大自在戒無上戒無勝戒。大徳。於我不重心者。爲憐湣故乞施我戒。若彼大徳默然聽者卽應還起更整衣服。向十方三世諸佛世尊及住大地諸菩薩等。頭面作禮。任己智力贊嘆諸佛及諸菩薩所有功徳。專念三寶在佛像前。長跪合掌作如是言。大徳。我今某甲。乞受菩薩戒。大徳。今當爲憐湣故施菩薩戒。若彼大徳默然聽者。受者爾時應當至心專念三寶生歡喜心。復作是念。今我已得成就無量無邊無上功徳寶藏。當得菩薩所受持戒。復應一心默然而住。爾時智者語受者言。善男子諦聽。法弟菩薩汝今眞實是菩薩不。眞實發於菩提心不。受者答言。大徳。實是智者。復言。汝今具足三種戒不。答言。具足。又問。能捨內外所有物不。答言。能捨。又問。惜身財不。答言。不惜。又問。汝能從我受一切菩薩戒。攝持一切菩提道戒。利益一切諸眾生戒。是戒如十方三世諸佛菩薩戒。汝能持不。答言能。第二第三亦如是。爾時智者應唱是言。十方諸佛及諸菩薩大徳僧聽。今某甲求我。從十方佛菩薩僧。乞受菩薩戒。已具三戒發菩提心。眞實菩薩。能捨一切內外所有。不惜身命。願十方諸佛菩薩僧。憐湣故施某甲菩薩戒。憐湣故施無量無邊無上功徳寶藏戒。爲利益眾生故。增長諸佛。菩薩法故。第二第三亦如是。爾時諸方有涼風起。智者當知十方諸佛諸菩薩僧。施是人戒已語受者言。某甲諦聽。十方諸佛諸菩薩僧今施汝戒。如一切三世菩薩戒。汝當至心持。能持不。答言能。第二第三亦如是。爾時智者敬禮十方諸佛諸菩薩僧及禮佛像。禮已復唱是言。十方諸佛菩薩大徳聽。今某甲三說時。已從十方諸佛及菩薩得菩薩戒。說者我是。受者某甲。我爲某甲證人。大師者謂十方無量諸佛菩薩僧是。小師者我身是也。師有二種。一可見。二不可見。不可見者。十方諸佛菩薩僧是。可見者。我身是。於可見不可見師邊。是人得戒竟。第二第三亦如是。如是羯磨竟。羯磨竟二俱默然。爾時十方世界諸佛及諸菩薩知是相已。告諸大眾。彼世界中有如是人從彼智者受菩薩戒。如是人者是我法弟。我今至心憐湣護念。以十方佛諸菩薩僧憐湣護念故。授者受者俱增善法。默然小住已。便起敬禮十方諸佛諸菩薩僧。是名菩薩受菩薩戒已。一切戒。無上戒。無邊戒。功徳聚戒。寂靜戒。淨心戒。破一切眾生煩惱戒。如是戒者勝於十方一切聲聞辟支佛戒。何以故。度脫一切諸眾生故。菩薩受菩薩戒已。應當學讀菩薩法藏菩薩摩夷。菩薩欲受菩薩戒時。先當觀察。若不信者不應從受。慳者貪者。不知足者。破戒污戒不敬重戒。喜貪瞋者。無忍辱者。不能爲他遮罪咎者。懈怠懶墮貪受世樂樂說世事。乃至不能一念之頃念於三寶。疑网癡闇。不能讀誦菩薩法藏菩薩摩夷及生誹謗。如是之人不應從受。旣受戒已不應向彼不信者說。乃至不向謗大乘者說。何以故。若不信者以是因緣墮地獄故。是故菩薩不應向說。若說得罪。菩薩定知向彼說能破彼人惡口惡業及不信心說則無罪。菩薩旣受菩薩戒已。師應爲說犯非犯法。若知至心能受。不爲供養故受。不爲效他故受。不爲憍慢故受。爾時是師便應爲說犯非犯法。某甲諦聽。菩薩戒者。有八重法。四重如先。菩薩若爲貪利養故自贊其身。得菩薩戒住菩薩地。是名菩薩第五重法。

若有貧窮受苦惱者。及以病人來從乞索。菩薩貪惜不施乃至一錢之物。有求法者吝惜不施乃至一偈。是名菩薩第六重法。

菩薩若瞋不應加惡。若以手打或杖或石惡聲罵辱。或時無力不能打罵心懷瞋忿。若爲他人之所打罵。前人求悔不受其懺。故懷瞋恨增長不息心不淨者。是名菩薩第七重法。菩薩若有同師同學誹謗。菩薩方等法藏受學頂戴相似非法者不應共住。若定知已不得向人贊嘆其徳。是名菩薩。第八重法。菩薩有二種。一者在家。二者出家。在家六重。出家八重。是八重法菩薩若犯。一一重法若具足犯。現在不能莊嚴無量無上菩提。現在不能令心寂靜。是則名爲名字菩薩。非義菩薩。是名菩薩旃陀羅也。不名沙門。非婆羅門。不能正向阿耨多羅三藐三菩提。菩薩心有三種下中上。若後四重下中心犯不名爲犯。若以上心惡心犯者是名爲犯。上者所謂樂作如是四事。心無慚愧不知懺悔。不見犯罪贊破戒者。是名上惡心犯。菩薩𨿽犯如是四重。終不失於菩薩戒也。如比丘犯四重失波羅提木叉戒。菩薩若犯比丘四重。亦失波羅提木叉戒。污菩薩戒。污者現在不能莊嚴菩提。不得無量福徳三昧。是名爲污。有二因緣失菩薩戒。一者退菩提心。二者得上惡心。離是二緣乃至他世地獄畜生餓鬼之中。終不失於菩薩戒也。菩薩戒者。不同波羅提木叉戒。菩薩若於後世更受菩薩戒時不名新得。名爲開示瑩淨。今當更說受菩薩戒是犯非犯輕重之相上中下異。菩薩若受菩薩戒已。若於晝夜塔像經卷。讀誦之人千萬菩薩。不以華香供養禮拜。不能贊嘆。心不歡喜乃至一念。是名犯重不名八重。是名菩薩污心疑心。有創墮落起不淨心。若有所作無恭敬心。不信故懈怠故。是名犯重不名八重。若無念心是名犯輕。不犯者。若有淨心常求菩提。淨心者。如須陀洹所有四信。

菩薩若不知足不少欲貪著利養。是名犯重不名八重。不犯者。若能定知以不知足能調眾生。

菩薩若見上座宿徳同學同師。生憍慢心及以惡心。不起承迎禮拜設座。不共語言先意問訊。若問所疑不爲解說。是名犯重不名八重。是名菩薩污心疑心。有創墮落不起不淨有所作不犯者。若病若眠若亂心時。若至心聽法供養佛時。寫經讀誦解說論義共先客語。護說者心知不與語。能令調伏防僧制故。護多人故。

若比丘爲求罪過聽菩薩戒。不信受者。不信教者。及不成就優婆塞戒。不成就沙彌戒。不成就波羅提木叉戒者。不得聽菩薩戒。聽者得罪。若比丘犯波夜提罪。不慚愧不生悔聽菩薩戒者。得偸羅遮罪。若比丘犯偸羅遮罪。不慚愧不生悔聽菩薩戒者。得僧伽婆屍沙罪。若比丘犯僧伽婆屍沙罪。不慚愧不生悔聽菩薩戒者。得波羅夷罪。謂第八重若有說者。得僧伽婆屍沙。是故經中作如是言。不信者不應聽。不信者不應說。

有篤信檀越來請菩薩。若自捨若塔寺。若村落若國土。供給所須衣服飲食臥具醫藥。菩薩憍慢瞋恨輕賤不往受者得罪。是罪因煩惱犯。

若菩薩無伴獨行至白衣家。得錯謬罪。若到白衣捨不能說法開示教化令其供養佛法僧寶。是名犯重不名八重。不犯者。若病若闇鈍若狂若遠請若道路恐難。知不受請令彼調伏。若先受請。若勤修善法時。若未聞義爲欲聞故。若知請主心不眞實。若受彼請恐多人瞋若僧制。

若有檀越以金銀眞珠車磲馬瑙琉璃頗梨奴婢車乘象馬等物雜色敷具。奉施菩薩菩薩應受。若不受者得罪。是罪因煩惱犯。不犯者。若狂若知受已必生貪著。若知受已施主生悔。若知施主施已發狂。若知受已施主貧窮。若知是物是三寶許。若知是物是劫奪得。若知受已多得苦惱。所謂王難賊盜死亡閉系。惡聲流布擯令出境。若知受已不能捨用修種福徳於良福田。

若有眾生爲解義故。欲得聞法住菩薩所咨啟未聞。菩薩輕心慢心不爲說者得罪。是罪因煩惱犯。不犯者。若知前人是惡邪見求覓過罪。若病若病始差若狂。若知不說令彼調伏。若佛未制。若知前人於三寶所不生敬重。若舉動粗疏。若知鈍根聞深義已生於邪見。若忍邪見。若知聞已轉向惡人宣說其事破壞正法。

若有惡人能作殺害及旃陀羅。菩薩若不親近往返爲說正法者得罪。何以故。菩薩若見持戒精進身口意淨不生慈悲若見惡人能生慈悲。是故菩薩若不爲說則得犯罪。不犯者若狂若王制若僧制。若慮多人嫌若知不說令彼調伏。

若有檀越非親裏。若長者若婆羅門以種種衣奉施菩薩菩薩應受。若菩薩自求多得亦應受之。如衣缽亦如是。如衣缽綫亦如是。菩薩若到檀越邊求索縷綫。使非親裏織師織。教令致織務令廣厚。我不自著。汝與檀越俱亦有福。若檀越言。我爲師故惟願自著。菩薩得已若自爲身往織師所。教令致織務使廣厚。若得衣已自著者。犯重不名八重。若不教者不犯。

菩薩若受菩薩戒已。應受應畜憍奢耶敷具。至百千萬數金銀亦爾。聲聞之人但爲自利。是故如來不聽受畜。菩薩不爾。爲利眾生是故聽畜。不得不受。若爲知足名譽故不受者。得失意罪墮落不起。有所作有疑不淨。若菩薩以懈怠因緣。不能利益諸眾生者得罪。是罪因煩惱犯。

若菩薩爲人所贊言是十住。若阿羅漢至須陀洹少欲知足。默然受者得罪。是罪因煩惱犯。若菩薩入僧中時。見有諸人非法戲笑不呵責者得罪。不犯者。若聽法時爲調伏故。爲隨心說法故。爲能利益故。

若言菩薩不樂涅槃亦非不樂。不畏煩惱亦非不畏。何以故。流轉生死故。若菩薩作是言得罪。何以故。菩薩樂於涅槃。聲聞緣覺所不能知。聲聞緣覺所樂涅槃。於菩薩樂百分千分百千萬分乃至無有一分。菩薩呵責畏於煩惱。聲聞緣覺所不能知。聲聞緣覺呵責畏於煩惱。於菩薩呵責畏於煩惱。百分千分百千萬分乃至無有一分。何以故。聲聞緣覺但爲自利不能利他。菩薩不爾自利利他故。菩薩𨿽行有漏故勝羅漢。終日處漏煩惱不污。是故得罪。

若菩薩不畏惡聲不護惡聲得失意罪。若他無惡橫稱他惡者得犯惡罪。是罪因煩惱犯。若爲調伏加之惡語者。得失意罪。非是惡罪。不犯者。若呵外道詐來現受菩薩戒者。若心本無惡口出惡言。若顚狂者。若知呵責有大利益。若知瞋彼彼得利益。若爲護戒不生瞋者得罪。若知瞋彼得現少利無他世大利。若菩薩打者報打。罵者報罵。惱者報惱。得失意罪。是罪因煩惱犯。

若有菩薩共相譏呵。若實不實菩薩卽應謙下歸謝。若不能者得罪。不受歸謝是亦得罪。以放逸故。不歸謝者得罪。以放逸故。不受歸謝者得罪。不犯者。若知彼人由來獘惡常來求人短若知不受令彼破惡。

若菩薩於他瞋恨常生念言。我若見時當打當罵。不休不息不能自調者犯罪。

若菩薩與比丘尼共同一道行不犯。若有貪心得罪。不犯者。爲調伏故。

若菩薩從非親裏尼受食不犯。何以故。菩薩摩訶薩發菩提心已。於諸眾生無非親裏。若菩薩爲貪作使多畜弟子犯罪。不犯者。若爲調伏。若爲護法。若爲利益。若無貪心。

若菩薩懈怠懶惰。不勤精進樂眠臥者得罪。不犯者。若病若病差气力未足時。若遠行時。若讀誦疲乏時。若思惟對治時。

若菩薩共談世事無益之言得罪不犯者。若他問說。若隨他心爲調伏故。說時至心莫作增減。

若菩薩憍慢心故。不咨問師不受師教得罪。不犯者。若病若狂若癡。若大聰明多聞有智爲調眾生。若入定時。

若菩薩欲心起時。不觀對治疾調滅者犯罪。不犯者。𨿽觀對治煩惱力盛不能令滅。若故自試發欲心時。

若菩薩言不應受聲聞戒不應讀聲聞經。何以故。聲聞經律不能利益諸眾生故。若作是言犯重不名八重。不犯者。爲貪著小乘經律者。

若菩薩不讀不誦菩薩法藏。一向讀誦聲聞經律得罪。不犯者。若不聞知有菩薩藏。若菩薩不讀不誦如來正經。讀誦世典文頌書疏者得罪。不犯者。若爲論議破於邪見。若二分佛經一分外書。何以故。爲知外典是虛妄法佛法眞實故。爲知世事故。不爲世人所輕慢故。

若菩薩聞菩薩藏聲聞藏有不可思議事。不信不受言非佛說。若自謗若是他謗得罪。若菩薩作是言。我智力羸弱肉眼不淨。不見如來甚深境界如來境界佛眼所見惟佛能知。一切法界非我所及。若能如是思惟觀者。是名實行。菩薩忍與不忍二俱不犯。

若菩薩生瞋慢心。自言持戒多聞智慧悉勝汝者得罪是罪因煩惱犯不犯者。若爲破邪見。爲破輕蔑於佛法者。若爲伏彼自大心故。爲未信者生信心故。已生信者得增長故。若菩薩聞說法處。乃至一由旬不往聽者得罪。若輕說者不往得罪。是罪因煩惱犯。若懈怠不往者得失意罪。不犯者。若不覺不知不聞。若病若病初差气力未足。若知說者顚倒不正法。慮說者生羞愧心。若說一法更無異義。若修善法。若化眾生。若不解彼說。若不能憶念。

若菩薩輕說法者。不生恭敬不贊其徳。嗤笑所說辭義不正者得罪。

菩薩若受菩薩戒已。眾生所作事務不與同者得罪。所謂去來入出擁護財物。和合鬥諍作諸善事。戒施多聞不共同者得罪。不犯者。若病若不知作。若自營大事。若先許助他若自修善法。若慮多人瞋。若喜若癡若狂。若知不同能調伏彼。若僧制。

菩薩若輕說法之人。罵辱打擲嗤笑所說。但依文辭不依義者得罪。是罪因煩惱犯。

菩薩若受菩薩戒已。不能隨從眾生心者得罪。所謂行住坐臥修諸善事。菩薩若受菩薩戒已。見病苦人不能瞻養作給使者得罪。不犯者。若自病若無事力應廣勸化。有事力者。若彼病者多有宗親。若自急修無上善法。若先瞻他病。若根闇鈍。如病貧窮困苦亦復如是。

菩薩若受菩薩戒已。見惡眾生修行惡法。不能教呵勸勉之者得失意罪。不犯者。若知是人有善知識能教呵責。若知爲說不隨其語。若到解語。若有害心。

菩薩若受菩薩戒已。所畜之物與白衣同者得失意罪。

菩薩若受菩薩戒已。不應以金銀盂器受取飲食。所畜銅器不得同彼白衣。木器角器悉不聽用。用者得罪。不犯者。若失本器。若行路請時。若重病。

菩薩若受菩薩戒已。受恩不念得罪。是罪因煩惱犯。

菩薩若受菩薩戒已。受他恩惠不能報者得罪。報者應當持戒精進坐禪讀誦經典。隨施主心所喜之事而以報之。不犯者。施主不受。菩薩若受菩薩戒已。見有苦人若死失物王賊水火親屬離別。應往其所說法慰諭。隨其所須任力給施。若不能者犯罪。不犯者。若不得自在。若自重病。若不受語。若有疑難。若王瞋彼人。若僧制。

菩薩若受菩薩戒已。若畜弟子不能從諸篤信檀越求索所須。衣食臥具醫藥房舍隨時供給。又不隨時說法教化者得罪。不犯者。若知弟子有大勢力聰明福徳多諸檀越。若是外道詐來盜法。若知不能增長佛法。菩薩若受菩薩戒已。應常贊嘆他人善事。若隱他徳者得罪。是罪因煩惱犯。不犯者。若前人遮。若亂鈍不知。若重病。若慮他嫌。若難了知如庵羅果等。

菩薩若受菩薩戒已。所坐牀榻過八指者得罪。不犯者。若說法時。若受篤信檀越請時。若至外道祠中坐時。

菩薩若受菩薩戒已。若弟子中應瞋不瞋。應呵不呵。應罰不罰。應擯不擯得罪。是罪因煩惱犯。不應瞋而瞋。不應呵而呵。不應罰而罰。不應擯而擯得罪。不犯者。若知弟子能燒塔寺作大惡事。或殺師和尙。若同師同和尙。若父母。若待時。若定了知以是因緣破壞眾僧。若知後時自生慚愧。

菩薩若受菩薩戒已。獲大神足。見可怖者而不怖之。可生信者不令生信得罪。不犯者。若知一切信邪倒見。不信佛法。

菩薩若受菩薩戒已。常至心念不作犯想。如其犯已尋應向人發露懺悔。所謂大小乘人。能善解義善宣說者。是名菩薩一切戒。從菩薩初地解六波羅蜜。至一切戒一切悉是菩薩禁戒。是名一切戒。如來先於聲聞經中所未說者。今於菩薩藏摩夷中說何故名爲一切戒。總說出家在家戒故。是一切戒。難戒者有三種。一者菩薩有大自在財富無量。悉能捨離受菩薩戒。是名難戒。二者菩薩。急難之時。猶不令戒有微瑕析況復毀破。是名爲難戒。三者菩薩𨿽隨眾生行住坐臥。常堅持戒不令毀犯。是名難戒。一切自戒者有四種。一者受。二者性。三者修。四者方便。受者謂三羯磨。性者謂與性共俱。菩薩摩訶薩性柔軟故。身口意業常善修者。於無量佛諸菩薩所修方便者。如諸菩薩以四攝法攝取眾生。教令修集身口意善。是名一切自戒。善人戒者有五種。一者自持禁戒。二者教他令持。三者贊戒。四者見樂持者歡喜贊嘆。五者有犯隨悔心無休息。是名善人戒。一切行戒者有十三種。一者發願回向涅槃。二者廣大。三者淸淨。四者歡喜。五者不破。六者不牽。七者堅固。八者瓔珞。九者眞實。十者義。十一者信。十二者寶十三者常。如聲聞地聲聞禁戒一切善法。悉是阿耨多羅三藐三菩提因。是名一切行戒。除戒者有八種。菩薩常應作如是念。如我不喜死。一切眾生亦復如是。是故不應殺害物命。如我不喜劫盜貪淫惡口妄語兩舌無義語杖石打罵等。一切眾生亦復如是。是故不應劫盜貪淫惡口妄語兩舌無義。語杖石打罵。是名除戒。菩薩乃至喪失身命。終不毀壞如是八戒。自利利他戒者。菩薩於戒遮處則遮開處則開。若遮處不遮開處不開者得罪。菩薩知一切眾生可攝則攝可捨則捨。身口淨戒常共檀波羅蜜行。乃至共般若波羅蜜行。如是淨戒自利利他。是名自利利他戒。寂靜戒者。從初受戒至心堅持。爲四沙門果爲菩薩果不爲身命。是名寂靜戒。菩薩坐時見王長者起者得罪。若先加趺見王長者跪者得罪。若先衣不整見王長者。﹝僉

殳﹞容整服者得罪。若王長者說惡語時。隨意稱贊者得罪。不疑之處彊生疑者得罪。應疑之處不生疑者得罪。菩薩戒者。初夜後夜不得眠臥。善願善行善法具足。堪任中用正命成就。遠離斷常具行中道。離五欲樂無上無勝。遠離邪見不破不壞。是名寂靜戒。菩薩戒聚成就具足無量妙果。以是戒聚因緣故。具足屍波羅蜜。受者𨿽未得阿耨多羅三藐三菩提。已得具足五事功徳。一者常爲諸佛菩薩所念。二者受常淨樂。三者臨死無悔。四者捨身得生諸佛世界。五者莊嚴阿耨多羅三藐三菩提。受持菩薩戒者不自爲身。惟爲利他及莊嚴阿耨多羅三藐三菩提。是菩薩戒悉是過去未來現在。恆河沙等諸佛菩薩之所成就。乃至十方諸佛菩薩。亦復如是。

