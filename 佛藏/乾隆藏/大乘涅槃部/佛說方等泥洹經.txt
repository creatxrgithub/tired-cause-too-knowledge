佛說方等泥洹經二卷

大乘涅槃部佛說方等泥洹經二卷失譯人名附東晉錄

佛說方等泥洹經卷上

聞如是﹕一時﹐佛遊於王捨鷂山﹐從大眾比丘﹐比丘千二百五十。

時摩竭王阿闍世﹐與越祇不相得﹐眾臣議言「越祇自恃國富民眾﹐地沃野丰﹐多出珍寶﹐不首伏我﹐當往攻伐。」國賢大臣名曰雨捨﹐梵志種也。王命使行﹐稽首佛足﹐敬問消息﹐興居輕彊﹐气力遊步﹐徳化日升。言阿闍世與越祇有憾﹐眾臣之議﹐欲往攻伐﹐願聞眾祐﹐有以教之。

大臣受命﹐卽嚴車五百乘﹑騎二千﹑步人二千﹐行詣鷂山。到小道口﹐下車步進﹐見佛歡喜﹐貌色恭辭﹐气重揖讓畢長跪言「摩竭王阿闍世﹐稽首佛足﹐敬問消息﹐興居輕彊﹐气力遊步﹐徳化日升。」

佛言「甚善﹗王與國人及汝皆安不﹖」

雨捨白言「王與越祇有憾。眾臣之議﹐以彼自恃國富民眾﹐地沃野丰﹐多出珍寶﹐不首伏我﹐欲往伐之。願聞佛教。」

佛報大臣﹕「昔吾一時曾遊越祇止躁神捨﹐見其國人皆多謹敕。我時爲說治國七法不危之道﹐其能行者﹐日當興盛﹐未之衰也。」卽叉手言「願聞七法﹐蓋何施行﹖」

佛言「諦聽。」對曰「受教。」

時賢者阿難住後扇佛﹐佛言「阿難﹐汝寧不聞越祇國人數相聚會﹐講論政事﹐修備自守﹖」對曰「聞其數相聚會﹐講論政事﹐修備自守。」

佛言「如是﹐彼爲不衰。汝聞越祇君臣常和﹐所任忠良﹐轉相承用﹖」對曰「聞其君臣常和﹐所任忠良﹐轉相承用。」

「汝聞越祇奉法相率﹐無取無願﹐不敢有過﹖」對曰「聞其奉法相率﹐無取無願﹐不敢有過。」

「汝聞越祇禮化謹敬﹐男女有別﹐長幼相事﹖」對曰「聞其禮化謹敬﹐男女有別﹐長幼相事。」

「汝聞越祇孝於父母﹐遜悌師長﹐受識教誨﹖」對曰「聞其孝於父母﹐遜悌師長﹐受識教誨。」

「汝聞越祇承天則地﹐敬畏鬼神﹐敬順四時﹖」對曰「聞其承天則地﹐敬畏鬼神﹐敬順四時。」

「汝聞越祇尊奉道徳﹐國有沙門應眞及四方來者﹐供養衣食﹑臥牀﹑疾藥﹖」對曰「聞其尊奉道徳﹐國有沙門應眞及四方來者﹐供養衣食﹑臥牀﹑疾藥。」

佛言「夫有國者﹐行此七法﹐難可得危。」雨捨對曰「使越祇人持一者﹐尙不可攻﹐何況有七﹗國事多故﹐當還。」請辭。

佛言「可置知是時。」卽從座起﹐禮佛而去。

是時﹐佛敕賢者阿難﹐請鷂山中諸倚行比丘﹐令會講堂。卽請悉會﹐稽首畢﹐一面坐﹐佛告諸比丘﹕「聽我所言﹐善念行之。」皆曰「受教。」

佛言「比丘有七教﹐則法不衰。何等七教﹖一當數會﹐講誦經道﹐無有懈怠﹔二當和順﹐忠正相教﹐轉相承用﹔三當無取﹐無願於他﹐惟樂山澤﹔四當絕淫﹐長幼先後﹐相事以禮﹔五當慈孝﹐承事師長﹐受識教誨﹔六當奉法﹐敬畏經戒﹐以修梵行﹔七當遵道﹐供養聖眾﹐開解童蒙﹐來學者受給施衣食﹑臥牀﹑疾藥。如是七法﹐可得久住。

「又比丘有七守﹐則法不衰﹐當善念行﹕一守淸淨﹐不樂有爲﹔二守無欲﹐不貪利養﹔三守忍辱﹐無所諍訟﹔四守空行﹐不入眾聚﹔五守法意﹐不起眾想﹔六守一心﹐坐禪定意﹔七守約損﹐衣食粗疏﹐艸蓐爲牀。如是七法﹐可得久住。

「又比丘有七敬﹐則法不衰﹐當善念行﹕一爲敬佛﹐善心禮事﹐無他倚行﹔二爲敬法﹐志在道意﹐無他倚行﹔三爲敬眾﹐依受教令﹐無他倚行﹔四爲敬學﹐事持戒者﹐無他倚行﹔五爲敬聞﹐事講授者﹐無他倚行﹔六爲敬淨無欲﹐無他倚行﹔七爲敬定﹐事坐禪寂﹐無他倚行。如是七法﹐可得久住。

「又比丘有七財﹐則法不衰﹐當善念行﹕一當有信﹐見正喜樂﹔二當有戒﹐愼護不犯﹔三當有慚﹐攺過自悔﹔四當有愧﹐順所言行﹔五當多聞﹐諷誦無厭﹔六當智慧﹐深行微妙﹔七當法施﹐勿望禮賂。如是七法﹐可得久住。

「又比丘有七覺意﹐則法不衰﹐當善念行﹕一志念覺﹐倚淨無淫﹐寂分散意﹔二法解覺﹐倚淨無淫﹐捨分散意﹔三精進覺﹐倚淨無淫﹐捨分散意﹔四愛喜覺﹐倚淨無淫﹐捨分散意﹔五一向覺﹐倚淨無淫﹐捨分散意﹔六惟定覺﹐倚淨無淫﹐捨分散意﹔七行護覺﹐倚淨無淫﹐捨分散意。如是七法﹐可得久住。

「又比丘有七知﹐則法不衰﹐當善念行﹕一當知法﹐佛十二部經﹐諦受誦論﹔二當知議﹐求諸法慧﹐博解其要﹔三當知時﹐可誦﹑可步﹑可禪﹑可臥﹐無失時宜﹔四當自知﹐所入法行﹐多少深淺﹐熟與初始﹐志當日勝﹔五當知節﹐勿貪美妙﹐適身節食﹐無以自病﹔六當知眾﹐入比丘眾﹐梵志﹑聖人﹑君子及士民眾﹐分別知可敬﹑可住﹑可坐﹑可默﹑可語﹔七當知人﹐觀其所好﹐察其志能﹐隨意勸導﹐令知聖化。如是七法﹐可得久住。

「又比丘有七惟﹐則法不衰﹐當善念行﹕一惟經道﹐當如人念父母﹐父母生子﹐思極一世﹐惟法活人﹐無數世度人生死﹔二惟人生無不有苦﹐憂念妻之家屬所有﹐死各離散不知所墮﹐若身有罪﹐親不能解﹐知此非常﹐當念行道﹔三惟精進﹐端身口意﹐取道不難﹔四惟謙虛﹐無自憍大﹐承事明哲﹐矜誨未聞﹐湣傷教之﹔五惟降意﹐不馳六情﹐抑淫怒癡態﹐無有邪行﹔六惟軀中﹐但盛臭穢﹐風寒熱血﹐無可貪者﹔七惟自觀形如糞土﹐日當念死﹐天地開辟生民以來無不死者﹐世間如夢﹐所見歡愛不知爲化﹐悟乃覺空﹐當知是幻﹐勿以目欺。如是七法﹐可得久住。

「又比丘復有六重法﹐當善念行﹐可得久住﹕一爲修身﹐以起慈心﹐依聖旬通諸淸淨者行此重任﹐和一愛敬施於同學﹐無取無諍﹐勉共守行行﹔二爲修口﹐善行以起慈心﹔三爲修意﹐善行以起慈心﹔四爲所見法際﹐若得衣食﹑應器餘物﹐終不愛藏﹔五爲持戒不犯﹐不以摸質﹐能用勸人﹔六爲若從正見得出正要﹐受道苦盡度知見了﹐行此重任﹐皆以聖旬通淸淨用和愛敬施於同道﹐無取無諍﹐轉相建立﹐共守道行。

「又復比丘﹐當爲湣傷﹐一切蠕動﹐至於蟣虱﹐必加慈心。人之死亡﹐當爲悲哀。彼得爲人﹐如不聞道﹐家室啼哭﹐亦不知死﹐魂神所趣。惟得道者﹐能知之耳。佛爲是故敷陳經法﹐經不可不學﹐道不可不行。天下多道﹐王道爲大﹔佛道如是﹐最爲其上。譬數十人﹐俱共射準﹐有前中者﹐有後中者﹐要射不止﹐必復中準。又如天下眾流不息皆歸於海。比丘如此﹐行道不止﹐會得解脫。如佛法教﹐轉相承用﹐諷詠佛語﹐常用時誨。四輩弟子﹐展轉相教﹐如是佛經﹐可得久住。」

彼時佛請賢者阿難﹐俱之巴連弗邑﹐卽受教行。佛攝衣缽﹐歷王捨城﹐去行半道所﹐頓止王園。佛告諸比丘﹕「皆聽﹗其爲道者﹐當知四諦。凡人不知﹐故走長塗﹐宛轉生死﹐無休止時。吾是以啟汝意。何等四﹖一曰知苦苦﹐是謂眞諦﹔二曰苦由習生﹐是謂眞諦﹔三曰苦習盡滅﹐是謂眞諦﹔四曰苦習盡受道﹐是謂眞諦。於苦不慧不知﹐故走長塗﹐生死不休﹐當以知此苦諦。苦者﹐謂生苦﹑老苦﹑病苦﹑死苦﹑憂悲惱苦﹑愛別離苦﹑所求不得苦﹐以要言之﹐五盛陰苦。已覺斯苦﹐能斷愛習﹐是謂得眼﹐爲極是生﹐後不復有苦。猶習者﹐從愛苦習都盡﹐受道之諦﹐得眼見證﹐爲盡是生﹐後不復有。已見眞諦﹐得道眼者﹐無復生死﹐長塗永絕。

「如是比丘﹐又當復知﹐道得八行。何等八﹖一以專心受佛經法﹔二棄愛欲﹐與世無諍﹔三終不爲殺盜淫行﹔四不欺讒﹑佞飾﹑惡罵﹔五不嫉妒﹑貪餮﹑不信﹔六念非常﹑苦﹑空﹑非身﹔七觀形中臭穢不淨﹔八不貪身﹐知當歸土。諸往古佛﹐皆見此四諦。諸當來佛﹐亦見此四諦。其有貪慕家居恩愛及樂世間榮名之壽者﹐終不得是度世之道。道從心生﹐心淨者乃得道。其次心端﹐不犯五戒﹐可得上天。其次信道﹐好學經法﹐後可得作人。若都欲斷絕地獄﹑畜生﹑餓鬼道者﹐當以一心奉行經戒。今佛爲天下解脫生死﹐開現正道﹐其欲學者﹐當諦思惟。」

佛與賢者阿難﹐前到巴連弗﹐止城外神樹下。諸梵志﹑居士﹐聞佛從諸弟子來﹐皆出城外﹐欲覲見供養佛。有持席薦﹐有持毾﹝登﹢毛﹞﹐有持水漿及錠燈者﹐行詣佛所﹐稽首畢﹐一面坐。佛告諸梵志﹑居士﹕「人在世間﹐好貪欲恣意者﹐有五消耗﹕一自放恣﹐財產日減﹔二自放恣﹐危身失道﹔三自放恣﹐眾人不敬﹐死時有悔﹔四自放恣﹐醜名惡聲﹐周聞天下﹔五自放恣﹐身死魂神墮三惡道。人能降心不放恣者﹐有五丰徳﹕一自檢攝﹐財產日增﹔二自檢攝﹐得近道意﹔三自檢攝﹐眾人所敬﹐至死無悔﹔四自檢攝﹐好名善譽﹐周聞天下﹔五自檢攝﹐身死神生天上福地。人不自恣﹐有此五善﹐宜思念之。」佛爲眾人﹐說法正化若干要語﹐無不歡喜﹐皆前稽首佛足﹐繞三匝而去。

於是佛起﹐到阿衛聚坐一樹下﹐持神心道眼見上諸天﹐使賢神守護此地。賢者阿難﹐從宴坐起﹐稽首畢﹐一面住。佛問阿難﹕「誰圖此巴連弗起城郭者﹖」對曰「是摩竭大臣雨捨所建﹐所其欲以遏絕越祇。」

佛言「善哉﹗善哉﹗雨捨之賢﹐乃知圖此。吾見忉利諸神妙天共持此地。其有土地爲天神所護﹐必安且貴。又此地者﹐近天之中。主此地神﹐名曰人意。人意所護﹐其國久而益勝﹐必多聖賢﹑仁智﹑豪俊﹐余國弗及﹐亦莫能壞。此城久久﹐如欲壞時﹐當以三事﹕一者﹑大火﹐二者﹑大水﹐三者﹑中人與外人謀﹐乃壞此城。」

雨捨聞佛與眾弟子俱遊到此﹐卽乘王威嚴車五百乘﹐出城欲覲見供養佛。到卽下車﹐步入園門﹐見佛歡喜﹐貌色恭辭﹐气重揖讓畢﹐一面坐。佛爲說法正化若干要語﹐雨捨歡喜﹐乃避座言「欲設微食﹐願與聖眾俱屈威神。」佛以默如可之。卽起稽首﹐繞佛三匝而歸。大臣歸乃通夜﹐具作好食﹐嚴室內施牀座。早行白佛﹕「食具已辦﹐惟聖知時。」佛卽攝衣持缽﹐與眾弟子俱到其捨﹐就髙座於眾前坐。

雨捨手自斟酌腆美﹐奉缽致漿﹐行澡水畢﹐住白佛言「已所施福﹐願佛咒願﹕此國土民﹐一切天人﹐使長得安。」

佛咒願言「佛助爾喜﹐爲天人供養﹐土民作導。飯佛﹑比丘僧﹐稱譽正法﹐受道慧語﹐奉行經戒﹐都咒願此。可敬知敬﹐可事知事﹐博施兼愛﹐有慈哀心﹐使汝一切常獲福利﹐得見正道。」大臣歡喜。

佛復言「汝於今世﹐𨿽有官事﹐緣由此福﹐後必解脫。若人得飯佛及眞賢持戒者﹐沙門咒願﹐終不徒棄。又當以知﹐若欲在官及居位者﹐不可有貪心﹐不可侈心﹐不可憍心﹐不可虐心﹐不可快心。去此五者﹐後無咎悔﹐死得上天﹐除惡道罪。」

佛說已從坐起﹐出東城門。雨捨追侍曰「當名此門爲瞿曇門。」佛度津渚﹐又追名之﹐爲瞿曇津。

是時人民﹐有乘舫舟渡者﹐有乘小船﹐或乘竹箄及木桴渡﹐渡者甚眾。佛坐定意自思﹕「往昔未作佛時﹐身所更來﹐乘此桴舡﹐不可復數。今以解脫﹐不復乘此﹐亦使我諸弟子得離是。」佛從定覺﹐自說頌曰﹕

「佛爲海船師﹐法橋渡河津﹐

大乘道之典﹐一切渡天人。

亦爲自解脫﹐度岸得升仙﹐

都使諸弟子﹐縛解致泥洹。」

彼時﹐佛請賢者阿難俱之拘利邑﹐受教皆行﹐到坐樹下。佛告諸比丘﹕「皆聽當持淨戒﹐當思定意﹐當解慧行。此三者﹐禪譽旣丰﹐又得離於淫怒癡垢﹐是謂正度欲疾。望此當力自解﹐用盡是生﹐入淸淨行。務如應作﹐而知一心﹐以善其性﹐與世無淨。已知世事﹐宜自憂身﹐靜居內思﹐意志卽明﹐三垢已除﹐便自得道﹐心不復走﹐亦無所著。譬如國王爲萬姓主﹐比丘自思惟能萬端皆心爲主。」

佛與阿難俱﹐到喜豫邑﹐止河水邊揵祇樹下。諸弟子且入城﹐乞食已﹐澡洗畢﹐還禮佛住﹐白佛言「是國多疫癘﹐有死者。朝所共聞﹐有淸信士﹐玄黮﹑時仙﹑初動﹑或震﹑叔良﹑快賢﹑伯宗﹑兼篤﹑徳稱﹑淨髙﹐十人皆死。是輩喪身﹐當趣何道﹖」

佛告諸比丘﹕「此十人者﹐已斷自然魂神﹐上生十八天上﹐到不還地﹐不復來下受世間法。又是國死﹐非但此也﹐佛天眼見五百淸信士﹐悉如難提等離三垢﹐五道斷死﹐皆上生不還之地﹐止取泥洹。又有三百淸信士﹐已斷三結﹐無淫怒癡﹐升頻來地﹐後來下生﹐當見苦際。復有五百淸信女﹐皆得四喜﹐三結盡﹐得溝港﹐離三惡道﹐生天人中﹐不過七世當得應眞。」

於是佛謂諸比丘﹕「汝說彼死者﹐爲撓擾佛也。然吾爲佛﹐不復受此﹐亦當何懼﹖微哉妙矣﹐生死有時﹗夫諸佛興﹐𨿽曰生於世﹐不住法情矣﹗何則如來法情已止﹖無所不覺﹐已了是生。現說分明﹐所謂妙者﹐從有是令得是﹐無有是不得是﹐從是起令是生﹐是滅者乃都滅。所以者何﹖用有欲求故爲不明﹐緣不明﹑行﹐緣行﹑識﹐緣識﹑名色﹐緣名色﹑六入﹐緣六入﹑更樂﹐緣更樂﹑痛﹐緣痛﹑愛﹐緣愛﹑受﹐緣受﹑有﹐緣有﹑生﹐緣生﹑老死憂悲苦懣惱。致是具足苦性﹐習有生死之本﹐轉如車輪﹐行無休息。從癡不明故有生死﹐假令不明無餘無欲以滅則行滅﹐行滅則識滅﹐識滅則名色滅﹐名色滅則六入滅﹐六入滅則更樂滅﹐更樂滅則痛滅﹐痛滅則愛滅﹐愛滅則受滅﹐受滅則有滅﹐有滅則生滅﹐生滅則老死憂悲苦懣惱。致是具足苦性﹑習有爲都滅矣﹗故先爲若說﹐癡者有生死﹐慧者持道不復生死。當思念此﹐挫其心乃不持復更生死之道。又欲近道﹐當有四喜﹐宜善念行﹕一曰念佛﹐意喜不離﹔二曰念法﹐意喜不離﹔三曰念眾﹐意喜不離﹔四曰念戒﹐意喜不離。念此四喜﹐必令具足﹐而自了見﹐當望正度求解身要﹐可以除斷地獄﹑畜生﹑鬼神之道﹐以致溝港﹐不墮惡地。𨿽往來走天上人中﹐不過七生﹐自得苦際。」

彼時﹐佛請賢者阿難﹐俱之維耶離國﹐卽受教行。佛樂拘利歷城中去﹐到止城外故望女柰氏園。柰女聞佛從諸弟子自越祇來﹐卽嚴車衣服﹐從五百女弟子﹐俱出城詣柰園﹐欲跪拜侍覲。佛遙見其五百女來﹐敕諸比丘﹕「見是皆當低頭內觀﹐自端汝心。彼好莊衣﹐譬如畫瓶﹐𨿽表彩色﹐中但屎尿。當知好女﹐皆盡畫瓶輩也。夫爲道者﹐不當惑彼﹐故當健制﹑志惟﹑分別。是柰女來﹐亦從我教。何謂健制﹖已生惡法﹐能卽斷卻﹐治性精進﹐自攝意端﹔未生惡法﹐能令不起﹐治性精進﹐自攝意端﹔未生善法﹐意能發生﹐治性精進﹐自攝意端﹔已生善法﹐志立弗忘﹐能使增廣﹐治性精進﹐自攝意端。是以當爲﹐寧破筋骨﹐自碎身體﹐不隨心而爲惡。是爲健制。何謂志惟﹖惟內身循身觀﹐惟外身循身觀﹐以內外觀思念分別斷不使意﹔惟內痛循痛觀﹐惟外痛循痛觀﹐以內外觀思念分別斷不使意﹔惟內意循意觀﹐惟外意循意觀﹐以內外觀思念分別斷不使意﹔惟內法循法觀﹐惟外法循法觀﹐以內外觀思念分別斷不使意。是爲志惟。何謂分別﹖知可行﹑不可行﹐從其正能別行﹐是爲分別。夫能健制﹑志惟﹑分別﹐乃爲有力。非謂壯士多力而爲健也﹐能去惡就善﹐是謂最健。自吾求佛與心諍以來﹐其劫無數﹐用不聽邪心故﹐今得爲若世間作佛亦可休止。汝意久在不淨之中﹐可自拔擢﹐免斯眾苦。見是女來﹐當如我教。」

於是柰女到﹐稽首畢﹐一面坐﹐佛問言「今汝諸女意何如﹖」對曰「受佛大恩﹐得聞法教﹐愚癡醒悟﹐夙夜自敕﹐不敢邪心。」

佛告柰女﹕「好邪淫者﹐有五自妨﹕一者﹑多聲不好﹐二者﹑王法所疾﹐三者﹑懷異多疑﹐四者﹑死入地獄﹐五者﹑地獄罪竟受畜生形。皆欲所致。能自滅心不邪淫者﹐有五增福﹕一者﹑多人稱譽﹐二者﹑不畏縣官﹐三者﹑身得安隱﹐四者﹑死上天生﹐五者﹑從立淸淨泥洹道。是以當自患厭﹐母人生病﹐月期不淨﹐拘絆捶杖﹐不得自在。受行經戒﹐可得如佛淸淨之道。」佛爲柰女﹐說法正化若干要語。

柰女歡喜﹐避坐長跪白言「欲設微食﹐願佛聖眾。」俱屈威神﹐佛以默然可之﹐卽作禮而去。

去未久﹐維耶離豪姓﹐有諸離車﹐聞佛從諸弟子來﹐去城七里﹐卽乘王威嚴四色車﹐出欲見佛。諸離車中﹐有乘靑馬﹑靑車﹐靑衣﹑靑蓋﹑靑幢﹑靑幡﹐官屬皆靑﹔有乘黃馬﹑黃車﹐黃衣﹑黃蓋﹑黃幢﹑黃幡﹐官屬皆黃﹔有乘赤馬﹑赤車﹐衣蓋幢幡官屬皆赤﹔有乘白馬﹑白車﹐衣蓋幢幡官屬皆白。

佛見車騎數十萬眾塡路而來﹐卽告諸比丘﹕「汝欲見忉利天上天帝苑中侍從出入者﹐如此無異耶﹗」諸離車到﹐皆下車步﹐入柰園作禮畢﹐一面坐。

佛爲大眾說法正化﹐有人字並曁﹐避坐起﹐整衣服﹐向佛自陳言「每聞佛功徳﹐巍巍甚大﹗天上天下﹐無不傾動。常從在所﹐夙夜敬仰﹐服重淸化﹐不敢有惱。」

佛語並曁﹕「天下睿哲乃知敬佛。夫敬佛者﹐自得其福﹐死皆上天﹐不墮惡道。」

於是並曁說頌贊曰﹕

「敬謁法王來﹐心正道力安﹐

最勝號爲佛﹐名顯若雪山。

譬華淨無疑﹐得喜如近香﹐

方身觀無厭﹐光若露耀明。

惟佛智髙妙﹐明盛無瑕塵﹐

願奉淸信戒﹐自歸於三尊。」

是時坐中五百豪姓﹐各解身上衣﹐以授並曁。並曁持衣﹐前白佛言「是諸尊者﹐聞善言喜﹐共以五百上衣﹐奉獻世尊﹐願哀受之。」

佛受已告言「傳士當知﹐佛爲如來﹑至眞﹑等正覺﹑明行成已﹑善逝﹑世間解﹑無上士﹑道法禦﹑天人師﹐號佛眾祐﹐出興於世﹐有五難有自然之法。何等五﹖佛出教化天下﹐釋﹑梵﹑沙門﹑梵志﹑龍﹑神﹑帝王﹐以自然慧﹐爲世現證﹐開說眞道﹐上語亦善﹐中語亦善﹐下語亦善﹐至要義具﹐淸淨究暢﹐一切敷演﹐是一難有自然法也。佛說經於天下﹐聞者皆樂﹐信學諷誦﹐端身口意﹐去邪入正﹐是二難有自然之法也。天下人民﹐聞佛經道﹐意去開解﹐深之思惟﹐皆得明慧﹐是三難有自然之法也。天下人民﹐聞佛教誡﹐多以愛敬﹐出三惡道﹐生天人中獲大利﹐是四難有自然之法也。天下人民﹐聞佛道奧深妙法言﹐解本生死緣之事﹐斷情絕欲﹐皆得出要﹐第一精進得應眞道﹐第二精進得不還道﹐第三精進得頻來道﹐第四精進得溝港道﹐是五難有自然之法也。凡人於佛﹐而有反復之心﹐以施少善者皆得大福﹐不唐棄也。是故並曁﹐當自勗勉﹐以學此得。」

佛說已﹐諸離車從座起﹐整衣服叉手言「本欲請佛﹐而柰女以奪我先。願須後日﹐我等多務﹐欲還請辭。」佛言「可當知時。」時卽皆稽首佛足﹐繞三匝而去。

柰女通夜作濃美食﹐嚴飾室內﹐晨施牀座﹐行白佛言「食具足辧﹐惟聖知時。」佛與眾弟子﹐俱到其捨﹐就髙座於眾前坐。柰女手自斟酌﹐奉缽致漿﹐行澡水畢﹐取小牀坐佛前欲問法。

佛言「我代若喜好布施者﹐後無怨畏﹐多得稱譽﹐善名日增﹐眾人愛敬。人能無慳﹐仁慧爲智﹐如是無垢安隱﹐生天上諸天相娛樂。」佛爲柰女﹐說法正化若干要說已皆歡喜。

佛請賢者阿難﹐俱至竹芳邑﹐止城北林樹下。是歲﹐竹芳邑饑饉﹐谷糴騰貴。佛告諸比丘﹕「是間饑饉﹐乞求難得。汝等宜分部行﹐別到維耶及越祇諸聚邑﹐可以無乏﹐受教當行。」

佛言「比丘﹐當知自損﹐得善無喜﹐得惡勿憂。食取支身﹐勿貪求美。但坐嗜味﹐愛求之故﹐生死不絕。夫知節身能自損者﹐可得定意。」佛爲說法正化若干要語﹐皆歡喜禮佛去﹐各分部行到諸國邑。佛獨與阿難俱﹐到衛沙聚。

是時佛身疾﹐舉軀皆痛。佛念痛甚﹐而弟子皆不在﹐當須眾來﹐乃取泥洹。宜爲是疾自力精進﹐以受不念眾想之定﹐卽如其像正受三昧﹐思惟不念眾想之定﹐以是忍意而自得聞。

賢者阿難從一樹下起﹐詣佛稽首畢﹐一面住﹐問佛消息﹕「疾寧瘳損﹖聞聖體疾﹐實用憂懼。世尊得無欲取泥洹﹖願有教令。」

於眾弟子﹐佛報阿難﹕「佛豈與眾相違遠乎﹖吾亦恆在比丘眾中﹐所當施爲教誡﹐以具前後所說皆在眾所﹐但當精進案經行之。向吾疾生﹐舉軀痛甚﹐卽思不念眾想之定﹐意不著疾故﹐忍中正要者。

「阿難﹐我所說法﹐中外備悉。佛爲法師﹐無所遺忘﹐所當施行﹐自足可知。我亦已老﹐年且八十﹐形如故車﹐無牢無彊。吾本說﹐生死有時﹐無生不終極。上有天名不想入﹐其壽八十四千萬劫﹐彼亦有死。是以佛起經於天下﹐咸示泥洹大道﹐以斷生死之本。我今都爲有身作錠令身自歸﹐爲法教錠令法自歸。彼何謂錠﹖何謂自歸﹖謂是專心在四志惟﹕一惟觀身﹐二惟觀痛﹐三惟觀意﹐四惟觀法。健制思念﹐斷不使意﹐是爲一切作法教錠﹐當以自歸。吾爲此已重說﹐如欲解者﹐當精進行中外戒法﹐必使如常。其有自歸﹐覺佛經道﹐皆佛子孫。今我委棄轉輪王位﹐爲天下作佛﹐憂度三界。汝等亦宜自憂其身﹐以斷眾苦。」

彼避雨時﹐補繕衣畢﹐佛請賢者阿難﹐俱至維耶離。受教卽行﹐旣到止猿猴館﹐行乞食畢﹐滌缽澡洗﹐又與阿難俱﹐到急疾神地。

佛言「阿難﹐維耶離樂﹐越祇亦樂。今此天下﹐十六大國﹐其諸郡邑皆樂。熙連然河﹐多出黃金。閻浮提地﹐五色如畫。人生於世﹐以壽爲樂。若比丘﹑比丘尼﹐知四神足﹐是爲拔苦﹐多修習行﹐當念不忘﹐在意所欲﹐可得不死﹐一劫不啻。如是﹐阿難﹐佛四神足﹐已多習行﹐專念不忘﹐在意所欲﹐如來可止一劫有餘。」佛重說是至再三。時阿難意沒在邊想﹐爲魔所蔽﹐曚曚不悟﹐默而不對。

佛言「阿難﹐汝去到一樹下﹐靜意自思。」卽受教﹐一處坐。

時魔波旬來曰「佛意無欲可般泥洹。教誨已周﹑已訖﹐可滅度矣﹗昔者佛遊傴畱河上﹐解說諸老曰﹕『吾爲佛﹐𨿽得自在﹐不貪久住。』非謂今也﹖所度亦畢﹐可般泥洹。」

佛報波旬﹕「吾所以至於是未滅度者﹐須我眾比丘及比丘尼﹐令皆智慧承用經戒﹐勸請未入﹐使學者成。亦以須我請淸信士及淸信女﹐令得智慧承用經戒﹐未入者入﹐受法者成。如是﹐波旬﹐吾以待此四輩弟子﹐皆得法意﹐展轉相教﹐解諸童蒙﹐使學成就﹐是以至今未滅度耳。」

魔曰「可足﹐時已畢矣﹗」

佛言「汝默﹐如來不久﹐是後三月﹐當取泥洹。」

魔心乃悅﹐歡喜而去。佛卽正坐﹐定意自思﹐於三味中﹐不住性命﹐棄余壽行。當此之時﹐地爲大動﹐空中淸淨﹐佛之光明徹照無窮﹐諸天神來側滿虛空。佛從定覺﹐自說偈曰﹕

「無量眾徳行﹐有爲吾今捨﹐

近遠應度者﹐已度應度者。」

賢者阿難﹐心驚毛豎﹐疾行詣佛﹐稽首畢﹐一面住﹐白佛言「甚哉﹗世尊﹐地動乃爾﹐是何因緣﹖」

佛語阿難﹕「凡世地動﹐有八因緣。何等八﹖天下﹑地在﹑水上﹐水止於風﹐風止於空﹐空中大風﹐有時自起則大水擾﹐大水擾則普地動﹐是爲一也。有時得道沙門﹐及神妙天﹐戒徳隆盛﹐欲自試力﹐手按少地﹐則普地動﹐是爲二也。若始菩薩﹐從第四天﹐下入母胎﹐明哲慈意﹐欲見道化﹐開發愚曚﹐乃放神光﹐震動天地﹐令梵﹑釋﹑魔﹑沙門﹑梵志一切見明﹐是爲三也。若菩薩生出母胎時﹐徳感諸天﹐淨無雲曀﹐神光遠照﹐則普地動﹐是爲四也。至於菩薩得無上道﹐正眞佛時﹐普地大動﹐天神四布﹐稱揚佛名﹐是爲五也。及已作佛﹐初大會時﹐法輪三轉﹐天人則解﹐此彼菩薩升成大道﹐光明遠照﹐時普地動﹐是爲六也。佛教將畢﹐欲棄壽行﹐不住性命﹐乃大放光﹐勸發天人﹐則普地動﹐是爲七也。如佛眾祐﹐臨當棄身般泥洹時﹐明無不照﹐天神參至則地普動﹐是爲八也。」

阿難言「今佛已爲捨性命耶﹖」

佛言「已捨。」

阿難曰「昔聞佛說﹐若有弟子知四神足﹐多修習行﹐專念不忘﹐在意所欲﹐可止不死一劫有餘。而佛道徳﹐過殊於此﹐亦不可久止乎﹖」

佛報阿難﹕「今汝言之﹐豈不過耶﹖吾與汝言﹐四神足者﹐乃至再三。而若徑默﹐沒在暗昧﹐不發明想﹐爲魔所蔽﹐而復何云﹖具佛所說﹐言一出口﹐寧自違乎﹖」

對曰「不也。」

「如是﹐阿難﹐夫不智者旣自發言﹐而追違之﹐我無是也。」

阿難垂涕曰「亦何駛哉﹗佛取泥洹﹗一何疾哉﹗世間眼滅﹗」

彼時﹐佛敕賢者阿難﹐請維耶離國倚行比丘。受教卽請﹐悉會講堂﹐稽首畢﹐一面住。佛告諸比丘﹕「世間無常﹐無有牢固﹐皆當離散。無常在者﹐心識所行﹐但爲自欺。恩愛合會﹐其誰得久﹖天地須彌﹐尙有崩壞﹐況於人物﹐而欲長存﹖生死憂苦﹐可厭已矣。佛後三月﹐當般泥洹。勿怪勿憂﹗

「且夫一切去來現佛﹐皆從法得。經法且存﹐但當自勉勤學力行﹐持淸淨心﹐趣得度脫。心識情休﹐則不死不復生﹐亦不復走於五道捨一身受一身也。五陰已斷﹐乃無饑渴﹑寒熱﹑憂悲﹑苦惱之患。人知正心﹐天上諸天皆代人喜。當以降心柔弱自損﹐勿隨心行﹐心之行無不爲得。道者亦心也﹐心作天﹐心作人﹐心作鬼神﹑畜生﹑地獄﹐皆心所爲也。從心行得起諸法﹐心作識﹐識作意﹐意轉入心。心者最爲長﹐心志爲行﹐行作爲命﹐賢愚在行﹐壽夭在命。夫志行命三者﹐相須所作好惡﹐身自當之。父作不善﹐子不代受。子作不善﹐父亦不受。善自獲福﹐惡自受殃。今佛爲天上天下所尊敬者﹐皆志所爲﹐是故當以正心行法。惟行法者﹐能現世得休﹐現世得安。宜善取持諦受諷誦﹐靜意思惟。然則我淸淨法﹐可得久住﹐可以湣度世間眾苦﹐道利綏寧諸天人民。

「比丘當知﹐何等爲法﹖謂是四志惟﹑四意端﹑四神足﹑四禪行﹑五根﹑五力﹑七覺﹑八道諦。如受行可得解脫﹐令法不衰。

「彼何謂四志惟﹖惟內身循身觀﹐惟外身循身觀﹐以內外觀分別思念斷癡惑意。惟痛之觀﹐及意與法﹐皆如初說。

「何謂爲四意端﹖已生惡法﹐能卽斷卻﹐治性精進﹐自攝意端﹔未生惡法﹐制使不起﹐治性精進﹐自攝意端﹔未生善法﹐卽能發生﹐治性精進﹐自攝意端﹔已生善法﹐志立不忘﹐能使增踰﹐精進意端。

「何謂爲四神足﹖思惟欲定﹐以滅眾行﹐具念神足﹐其欲不邪﹐不取無捨﹐常守淸行。惟精進定﹐惟意志定﹐惟戒習定﹐皆同文如初說。

「何謂四禪﹖棄欲惡法﹐但念但行﹐志樂無爲成一禪行﹔念行已滅﹐內守一心﹐志在恬靜﹐成二禪行﹔惟觀無淫﹐心安體正﹐分別見眞﹐成三禪行﹔已斷苦樂﹐無憂喜想﹐意已淸淨﹐成四禪行。

「何謂五根﹖一爲信根﹐意向四喜﹔二爲精進根﹐治四意端﹔三爲念根﹐念四志惟﹔四爲定根﹐思四禪行﹔五爲智根﹐見四眞諦。

「何謂五力﹖一爲信力﹐喜意不壞﹔二爲精進力﹐常能健制﹔三爲念力﹐得志惟觀﹔四爲定力﹐禪意不亂﹔五爲智力﹐以道自證。

「何謂七覺志﹖念覺意﹐法解覺意﹐精進覺意﹐愛喜覺意﹐一向覺意﹐惟定覺意﹐行護覺意。

「何謂八道﹖正見﹑正思﹑正言﹑正行﹑正命﹑正治﹑正志﹑正定。

「是爲度世淸淨之法。」

彼時﹐佛請賢者阿難﹐俱至拘利邑。卽受教行﹐佛樂維耶﹐過國中出城門﹐回身右轉視門而笑。賢者阿難卽整衣服﹐右膝著地﹐長跪問曰「自我得侍二十餘年﹐未曾見佛行以無緣﹐如回身視門而笑。是何因緣﹖」

佛言「如是﹐如是。阿難﹐佛之儀法﹐不妄回身虛而笑也。是我最後見維耶離故視笑耳。」

於是佛自頌曰﹕

「是吾之最後﹐遊觀維耶離﹐

將遊彼泥洹﹐不復受有身。」

有異比丘﹐亦贊頌曰﹕

「佛稱此末後﹐身行極於斯﹐

若遂淪淸虛﹐於何睹聖來﹖」

佛與阿難﹐俱到拘利止城北林樹下﹐告諸比丘﹕「當護淨戒﹐當思定意﹐當解智慧。夫以守戒﹑有定慧者﹐成大徳致丰譽﹐永離貪淫﹑瞋恚﹑愚癡﹐可得應眞。欲以現世望正度者﹐當加自解令盡是生入淸淨道﹐已如應行乃自知身後不復受。」

佛復請賢者阿難﹐俱之健持邑﹐止城北樹下坐﹐告諸比丘﹕「當守淨戒﹐思惟定意﹐求解智慧。守淨戒者不隨三態﹐惟定意者心不放散﹐已解慧者去離受欲﹐行無掛礙﹐有戒﹑定﹑慧﹐徳大丰譽﹐又離三垢終得應眞。欲以是身望得正度﹐當勤求解﹐令盡是生入淸淨道﹐作如應行乃自知滅後不復受。」

佛又與阿難俱﹐過掩滿邑﹐及出金邑﹑授手邑﹑華氏邑﹐至善淨邑﹐處處爲弟子說此三要﹕曰當護戒﹐當思定﹐當解慧。守此三者﹐徳丰譽大﹐消淫怒癡﹐是謂正度。已有戒心則定心成﹐定心已成則智心明﹐如染淨潔受色明好﹐有此三心則道易得。但當一意勤身求解﹐令盡是生已入淸淨﹐行如應者自知極此不復受生。若不能具戒﹑定﹑慧行﹐欲度世難。有此三者意自開解﹐坐而思惟便見五道——天上﹑人中﹑地獄﹑畜生﹑鬼神﹐分明悉知眾生意志所念。譬如溪水淸﹐其中沙礫﹐靑黃白黑所有皆見﹔得道之人但心淸故﹐所視悉見﹐欲得道者當淨其中心。如水渾濁﹐則無所見﹔持心不淨不得度世。師所見說﹐弟子當行。師同不入弟子心中﹐就正其念﹐念意端者道自得矣。」

佛已樂善淨﹐又請賢者阿難俱之夫延邑﹐止城北樹下坐。脯時﹐阿難從宴坐起﹐到佛所稽首畢﹐叉手問曰「倉卒欲知地動幾事﹖」

佛語阿難﹕「有三因緣﹕一爲地倚水上﹐水倚於風﹐風倚於空﹐大風起則水擾﹐水擾則地動﹔二爲得道沙門及神妙天﹐欲現感應故以地動﹔三爲佛力﹐自我作佛前後已動﹐三千日月﹑萬二千天地無不感發﹐天人鬼神多得聞解。」

阿難嘆曰「妙哉﹗佛爲無倫﹐以自然法無不感動﹐至徳至道巍巍乃爾。」

佛言「如是﹐如是。阿難﹐佛徳不小﹐乃從無數劫積累功徳﹐奉行諸善自致作佛﹐有是神妙自然法化﹑一切知﹑一切見﹑無不入﹑無不化。憶念我昔以慈悲心﹐若干百千人﹐天下諸王君子眾﹐化住相見﹐隨其像貌爲安慰說經道﹐周流教化使得善意。如是現化徧於八方﹐隨其國俗服飾語言﹐相其人行何法知何經﹐而爲演說授以正道。樂義言者爲設典教﹐解道理者爲說上要﹐堅立其志已而捨沒。設王君子莫知我誰﹐後皆耽味敬承法化。是爲佛之淸妙自然法也。

「又我阿難﹐得佛力徧入現化﹐以佛儀法入沙門眾爲之師導﹐已後化入梵志之眾﹔又居士﹑儒林﹑異學﹐隨其被服聲音語言﹐授與經道一切成就﹐爲厝模法已而捨歿﹐子曹皆受我教而莫我知。是佛之難有自然法也。佛亦上入第一四天王﹐徧上第二忉利天﹑第三焰天﹑第四兜術天﹑第五不憍樂天﹑第六化應聲天周幣魔界﹐又上第七梵天﹑第八梵眾天﹑第九梵輔天﹑第十大梵天﹑第十一水行天﹑第十二水微天﹑第十三水無量天﹑第十四水音天﹑第十五約淨天﹑第十六徧淨天﹑第十七淸明天﹑第十八守妙天﹑第十九玄妙天﹑第二十福徳天﹑第二十一愨淳天﹑第二十二近天﹑第二十三快見天﹑第二十四無結愛天。我皆周徧若干百千人﹐是諸天隨形貌與相見﹐樂淸淨者爲說淸淨﹐達道意者勸使布化﹐在淸人者立以大其解法情卽授以要﹐誘勸導利化使得道訖輒捨歿﹐彼諸天輩莫知我誰。是佛之難有自然法也。上餘四天皆無形聲故佛不往﹐第二十五空慧入天﹑第二十六識慧入天﹑第二十七不用慧入天﹑第二十八不想入天。

「如是﹐阿難﹐佛恩廣大無不成濟。然而難值﹐佛出世間如漚波羅華時時有耳﹗佛所說法亦難聞聞﹐已聞經法當受護持。護持云何﹖我滅度後若有比丘言﹕『我見佛﹐口受是法﹑是律﹑是教。』然其言說不近不經而虧損法﹐當持法句經所言律所見爲解說之。若經不入與法意比﹐則當諫曰﹕『賢者且聽﹐佛不說是。吾子妄受與法意違﹐非法非律不如佛教﹐當知棄是。』若有比丘言﹕『我所止得﹐依聖眾有法戒者﹐面受是法﹑是律﹑是教。』然其言說不近不經虧損正法﹐當持法句經義律語爲解說之。若經不入與法意諍﹐則當諫謂﹕『賢者且聽﹐比丘眾者知法曉律﹐此非法律。吾子妄受不應於經與法意違﹐不如佛教﹐當知棄是。』若有比丘言﹕『我面從耆舊長老者﹐口受是法﹑是律﹑是教。』然其言教不近不經虧損正法﹐當持法句經義語爲解說之。若經不入與法意違﹐則當諫謂﹕『賢者且聽﹐耆舊長老知法曉律﹐此非法律。吾子妄受不應於經與法意違﹐不如律教﹐當知棄是。』若有比丘言﹕『我得近賢才髙明智達福慧眾﹐所宗事面從受是經法律教。』然其言說不近不經虧損正法﹐當持法句義解說之。若經不入與法意諍﹐則當諫謂﹕『正賢者且聽﹐賢哲髙明曉法律﹐此非法律。吾子妄受不應於經與法意違﹐不如佛教﹐當知棄是。』

「又復阿難﹐若有言﹕『我得從佛受是法語。』而其言謬不合經法。若有言﹕『我從依聖眾奉法者受。』而其言謬不合經法。若復言﹕『我口從耆舊長老受是。』其言錯謬不合經法。若言﹕『我從賢才髙明智大福慧﹐面受是語。』而其言非不合經法。當舉佛語以解曉之﹐趣使其人入經承律﹐以爲詳說佛經法教聖眾所承﹑長老所明﹑賢才所識﹑賢者諦受﹐如律教無得諍﹐當知持是四。若彼阿難﹐有是四暗虧損正法﹐當爲分別令棄邪媚受四正意﹐是爲受持護法者也。其不承經戒者﹐眾比丘當黜之。稊稗不去害善谷苗﹐弟子不善壞我道法﹐當相檢校﹐無得以佛去故不承用教。世有沙門﹐奉行經戒﹐則天下得福﹐天神皆喜。若聞在所有明經比丘﹑長老比丘﹐新人學者當從咨受。如是則淸信之士﹑淸信之女﹐樂供衣食﹑牀臥﹑疾藥。比丘同道﹐不可不和。其墮地獄三惡道者﹐皆不和故耳﹗比丘不可轉相形笑言﹕『我知經多﹐汝知經少。』知多知少﹐各自行之。言說應經者用﹐不合者棄。是佛所說﹐比丘所受﹐必善持之。若令如後﹐凡講論經﹐當言﹕『聞如是﹕一時﹐佛在某國某處﹐與某比丘俱說是經。』若其經是﹐不得苟言非佛所說。相承用如是者﹐比丘法可得久住。」

彼時﹐佛請賢者阿難﹐俱之波旬國﹐弟子皆行。佛以樂夫延歷城中﹐去到止城外禪頭園中。波旬豪姓有諸華氏﹐聞佛來到皆出作禮﹐稽首畢﹐一面坐。佛告諸華氏﹕「智者居家﹐恭儉節用﹐所奉有四﹐用得歡喜﹕一爲供養父母妻子﹔二爲瞻視人客奴婢﹔三爲給施親屬知友﹔四爲奉事君天﹑正神﹑沙門﹑道士。是謂知生全身安家﹐得力得色﹐富足名聞﹐死得上天。」

佛爲諸華氏﹐說法正化若干要語﹐皆歡喜去。有華氏子淳﹐獨畱起整衣服﹐長跪白佛﹕「欲設微食﹐願與聖眾﹐俱屈威神。」佛以慈哀默而可之。淳喜爲禮而歸﹐調作濃美﹐嚴飾室內。晨敷牀座畢﹐行白佛﹕「食具已辦﹐惟聖知時。」佛與弟子俱到其捨﹐就髙座於眾前坐﹐淳手自斟酌﹐奉缽致漿。有惡比丘﹐已欲取器﹐佛知之。淳念聖思﹐善意供養﹐行澡水畢﹐取小牀坐佛前﹐說頌問曰﹕

「請賢聖慈智﹐已度到彼岸﹐

法禦爲折疑﹐將幾沙門輩﹖」

佛告淳﹕「沙門有四﹐當識別之﹕一曰﹑行道殊勝﹔二曰﹑達道能言﹔三曰﹑依道生活﹔四曰﹑爲道作穢。何謂殊勝﹖佛所說法﹐不可稱量﹐能行無比﹐降心能度﹐憂畏爲法﹐禦導世間﹐是輩沙門爲最殊勝。何謂能言﹖佛所稱貴微妙之法﹐體解其情﹐行之不疑﹐亦能爲人演說道迹﹐是輩沙門爲湣能言。何謂依道﹖念在自守﹐勤綜學業﹐一向不回﹐孜孜無倦﹐以法自養﹐是輩沙門爲知生活。何謂作穢﹖恣意所樂﹐依恃種姓﹐專爲穢行﹐爲眾致議﹐不敬佛語﹐亦不畏罪﹐是輩沙門爲道作穢。凡人見聞﹐將謂在道學淨智者﹐如此而已。當知是中﹐有眞有僞﹐有善有惡﹐不可齊同以爲一也。彼不善者﹐爲賢致謗﹐是故佛律黜夫惡者。譬如苗中生艸﹑不去害禾﹐世多此輩﹐內懷穢濁﹐外如淸淨。若知福者﹐信心奉道﹐終不爲彼起恨想也。識善之人﹐修己遠惡除欲怒癡﹐故得道疾。」佛說已﹐淳歡喜。佛說方等泥洹經卷下

彼時﹐佛請賢者阿難﹐俱之拘夷邑。已樂波旬歷城中﹐度行半道所﹐佛疾生身背痛﹐止樹下坐。敕賢者阿難﹐持缽到拘遺河取水﹐則受教行。是時五百乘車﹐厲渡上流﹐水濁未淸。阿難行取水﹐還往白佛言「向羣車過﹐水濁未淸適可澡洗。有熙連河﹐去此不遠﹐請取可飲。」

佛取缽水﹐澡面洗足﹐於是以忍疾。又得間時﹐諸華大臣﹐字福罽﹐行遙見佛﹐諸根寂默﹐得上調意之滅淨﹐具顏色明好﹐心歡喜前禮佛﹐揖讓畢﹐一面住。佛問福罽﹕「汝於何得法喜﹖」對曰「由於比丘力藍。昔我行道﹐見力藍坐樹下。是時道上﹐五百乘車過。有人後到﹐下車問比丘﹕『見前羣車不﹖』答言﹕『不見。』又曰﹕『寧聞車聲不﹖』答言﹕『不聞。』曰﹕『時臥耶﹖』言﹕『我不臥﹐自思道耳。』其人嘆言﹕『車聲轟轟﹐覺而不聞﹐用心何專﹐難有乃爾﹗五百車聲﹐尙且不聞﹐豈他聞哉﹖』卽施之以一染布衣。我時聞此﹐甚加其志﹐遂得法喜﹐至於今日。」

佛問福罽﹕「汝知雷電霹靂孰與五百車聲﹖」對曰「正使千車疾馳同響﹐猶不能曁。」佛言「曩昔一時﹐吾遊阿沈﹐其日晡時﹐天暴雷雨﹐震電霹靂殺四特牛﹑耕者兄弟二人﹐人眾大聚﹐聲亦讙嗷﹐我定意覺﹐彷徉經行。一人來稽首作禮﹐隨我而步。吾問﹕『是何匆匆﹖』其人言﹕『向者霹靂﹐殺四特牛﹑耕者兄弟二人﹐世尊獨不聞乎﹖』吾言﹕『不聞。』曰﹕『時臥耶﹖』答言﹕『不臥﹐自三昧耳。』其人亦嘆言﹕『希聞得定如佛者也﹐夫名霹靂聲聒天地﹐而得寂定不聞者哉﹗』其人心悅﹐亦得法喜。」

福罽贊曰﹕

「遇哉睹佛者﹐何人不得喜﹖

福願與時會﹐令我獲法利。」

佛答頌言﹕

「愛法者臥安﹐得喜志念淸﹐

眞人所說法﹐賢者常樂行﹐

法護行法者﹐如雨之潤生。」

於是大臣敕其僕﹐歸取新織成黃金氎﹐手奉獻曰「知佛不用﹐願哀納之。」佛受其氎﹐爲說法之正化若干要語。福罽避坐言「從今日始﹐身自歸佛﹐自歸道法﹐自歸聖眾﹐受淸信戒﹐身不殺﹐不妄取﹐不淫劮﹐不欺僞﹐不飲酒﹐不啖肉﹐不敢有犯。國事多故﹐當還請辭。」卽稽首佛足﹐繞三匝而去。

佛敕賢者阿難﹕「取福罽黃金織成氎來。」受教奉進﹐佛取被身。

阿難見佛﹐光顏從容﹐舒懌明好﹐殊紫金色﹐長跪白言「自我得侍﹐二十餘年﹐不識有如今日佛面光潤顏色發明﹐願聞其意。」

佛言「阿難﹐有二因緣佛色發明。何等二﹖謂初夜得佛無上正眞之道妙正覺時﹐及至終夜棄所受余無爲之情取滅度時。吾今夜半﹐當般泥洹﹐故色發明。」

阿難啼言「何其駛哉﹗佛取泥洹﹗何其疾哉﹗世間眼滅﹗」

於是﹐佛請賢者阿難至熙連河。佛到河邊﹐著衣入水﹐兩手舉衣﹐自澡浴身已﹐乃渡河於彼岸住。整衣服告阿難﹕「朝從弟子淳飯﹐夜當滅度。汝解淳意﹐佛從汝飯﹐卽夜滅度。天下有二難得值﹐若得遭值﹐面供養者﹐旣解疑畏﹐且有正報。何等二﹖一爲若施飯食﹐令彼得以食之气力﹐成無上正眞﹐爲至聖佛﹔二爲若施飯食﹐令彼得以食之气力﹐棄所受余無爲之情而滅度者。今淳飯佛﹐當得長壽﹑得無欲﹑得大富﹑得極貴﹑得官屬﹐終生天上。獲此五福﹐語淳勿憂﹐宜用歡喜。汝一飯佛而獲多報﹐當知佛者不可不敬﹐經法不可不學﹐聖眾不可不事。」

阿難白佛﹕「如﹝怡﹣臺﹢延﹞比丘﹐性獘悷急﹐好罵數說﹐佛泥曰後當如之何﹖」

佛語阿難﹕「我泥曰後﹐爲﹝怡﹣臺﹢延﹞比丘﹐作梵檀罰﹐令眾默屏﹐莫復與語﹐彼當爲慚而自攺悔。」

彼時﹐佛敕賢者阿難﹕「施牀枕﹐我背疾。」卽施牀枕。佛倚右脇﹐屈膝累腳臥﹐思至眞正智之道。

於是佛請賢者阿難﹐令說七覺意。阿難言「惟﹐昔從佛聞﹕一﹑志念之覺﹐佛用自覺成無比聖倚無爲止不淫捨分散意﹔二﹑法解之覺﹐佛用自覺成無比聖倚無爲止不淫捨分散意﹔三﹑精進之覺﹐佛用自覺成無比聖倚無爲止不淫捨分散意﹔四﹑愛喜之覺﹐佛用自覺成無比聖倚無爲止不淫捨分散意﹔五﹑一向之覺﹐佛用自覺成無比聖倚無爲止不淫捨分散意﹔六﹑惟定之覺﹐佛用自覺成無比聖倚無爲止不淫捨分散意﹔七﹑行護之覺﹐佛用自覺成無比聖倚無爲止不淫捨分散意。」

佛言「阿難已能言之﹐宜必精進。」對曰「惟。」

「能言者當精進。如是﹐阿難﹐仂行者得道疾。」佛起基坐﹐思惟法意。

有比丘說頌曰﹕

「甘露化從佛出﹐疾如聽弟子陳﹐

教以此勸後學﹐七覺妙宜咨賢。

由佛興使我得﹐淸白行無玷缺﹐

學當知正志念﹐愛喜法精進入。

一白專護定意﹐如法解爲淨智﹐

有疾者宜聞斯﹐覺微想除邪思。

是疾者爲法王﹐道寶出自此源﹐

彼猶尙請聆法﹐況凡夫而替聞﹖

勝上首明弟子﹐來問疾務聽眞﹐

在聖哲猶不厭﹐何況余欲廢聞﹖

若過時聞道備﹐起他想心乖異﹐

如彼爲非愛喜﹐佛之教無雜思。

愛喜者一向法﹐爲無爲心行寂﹐

已正止無聞想﹐是名爲法解覺。

眾行滅智已淳﹐自歸此三世尊﹐

願一切人天神﹐共學慈大道眞。

今聖師滅度後﹐眾賢必紹教明﹐

尊時講誦法言﹐願神骨助化行。」

彼時﹐佛敕賢者阿難﹕「汝於蘇連雙樹間﹐施蠅牀令北首。我夜半當滅度。」受教卽施﹐還白已具。佛到雙樹﹐就繩牀側右脇而臥。阿難在牀後﹐垂頭啼忼愾言「一何駛哉﹗佛取泥洹﹗一何疾哉﹗世間眼滅﹗我諸同志﹐從四方來欲見佛者﹐望絕已矣。佛難復睹﹐難復得侍﹐來而不見﹐皆當悲慕﹐子何心哉﹖」

佛問比丘﹕「阿難胡爲﹖」對曰「在後悲泣。」

佛謂阿難﹕「汝莫啼也﹗何則自汝侍佛已來﹐身行常慈﹐口行亦慈﹐心行亦慈﹐恕以施安﹐念慮詳審﹐有心於佛。𨿽彼往昔過佛侍者﹐爲最供養不得踰汝。亦彼當來﹐及現在佛之有侍者﹐盡心供養不得踰汝。何者﹖汝達於佛﹐而知宜適。若眾比丘每詣佛時﹐可通見者常得時宜。若比丘尼及淸信士﹑淸信女輩﹐每詣佛時﹐可通見者常得時宜。每眾異學及諸梵志﹑居士之輩﹐來詣請現﹐可通見者常得時宜。」

佛告諸比丘﹕「天下極貴﹐轉輪聖王﹐有四難及自然之徳。何等四﹖若其屬國諸剎利王來親詣朝覲者﹐聖王歡喜﹐現爲說法﹐皆樂聽受﹐遵承奉行﹐是一徳也。若諸奉道梵志之輩﹐來親詣朝覲者﹐歡喜引現﹐爲之說法﹐皆樂聽受﹐遵承奉行﹐是二徳也。若諸理家居士之輩﹐來親詣朝覲者﹐歡喜引現﹐爲之說法﹐皆樂聽受﹐遵承奉行﹐是三徳也。若彼儒林異學之徒﹐來親詣朝覲者﹐聖王輒現﹐爲之說法﹐皆樂聽受﹐遵承奉行﹐是四徳也。

「又此比丘賢者阿難﹐亦有四美難及之徳。何等四﹖若諸比丘詣阿難所﹐卽歡喜與相見﹐爲說經法﹐無不開解樂受奉行﹔諸比丘尼﹑諸淸信士﹑諸淸信女詣阿難所﹐卽歡喜與相見﹐爲說經法﹐無不開解樂受奉行﹐是其第一四徳。復有四﹐賢者阿難﹐爲諸比丘﹑比丘尼﹑諸淸信士﹑諸淸信女﹐說經法時﹐心端言正﹐無有二意﹐聞者恭肅﹐寂然聽受﹐以寂靜故﹐阿難博識﹐無所忘忽﹐是其第二四徳。復有四﹐若諸比丘﹑諸比丘尼﹑諸淸信士﹑諸淸信女﹐有不解經及法律義﹐以問阿難﹐阿難卽分別說﹐皆得解釋﹐出後無不譽阿難者﹐是其第三四徳。復有四﹐佛所說十二部經﹐賢者阿難﹐皆諷誦念識﹐傳爲四輩弟子說﹐如所聞無所增減﹐亦未曾倦﹐是爲阿難第四四徳。爲難可及﹐世間無此﹗」

是時﹐有化比丘當佛前住。佛言「比丘﹐避莫當吾前。」

賢者阿難白佛言「我得奉侍二十五載﹐不自識有如此比丘﹐無所關啟而直前者。」

佛言「阿難﹐是化比丘﹐又若干劫爲大遵天﹐致神妙有威徳﹐憂畏已除﹐知佛期在夜半。所以來者﹖自今已後﹐永不見佛故。」

阿難言「獨是天知佛當滅度耶﹖」

佛言「從拘夷城東西南北縱廣四百八十里﹐諸天側塞無空缺處﹐皆憂嘆騷擾不安﹐其心念言佛滅度疾。」

賢者阿難問佛言「近此左右﹐有聞物大國﹑王捨大國﹑滿羅大國﹑維耶大國﹐佛不於彼般泥洹﹐何正於此褊陋小城﹖」

佛言「阿難﹐無謂此城爲褊陋也。所以者何﹖古者是國﹐名拘那越﹐大王之都。城長四百八十里﹐廣二百八十里﹐嚴好如畫。城垣七重﹐下基四層﹐起髙八尋﹐上廣三尋﹐皆作黃金﹑白銀﹑水精﹑琉璃四寶瓦墼。其壁牒尉雕文克鏤﹐地集﹝番﹢瓦﹞瓳﹐及民室屋皆四寶成。俠道自生長多鄰樹﹐樹亦四寶。其金樹者﹐銀葉華實。其銀樹者﹐金葉華實。水精琉璃樹﹐亦如是。微風動樹﹐常出五音﹐其聲濡悲﹐如五弦琴。樹間浴池﹐池邊集墼﹐步渚相承。中四寶臺﹐臺陛欄楯﹐屋壁牀機﹐一切四寶。池中常有雜種蓮華﹐靑蓮漚缽﹑紫蓮拘恬﹑黃蓮文那﹑紅蓮芙蓉﹐四顧成行。其邊道上﹐又有七種奇華﹐香气馥芬﹐冬夏常生﹐五色光明。其國常聞十二種聲﹐象聲﹑馬聲﹑牛聲﹑車聲﹑螺聲﹑鐘聲﹑鈴聲﹑鼓聲﹑舞聲﹑歌聲﹑諸弦樂聲﹑誦仁義聲﹑嘆諸佛尊行聲。

「時有轉輪聖王﹐名大快見﹐主四天下﹐以正法治﹐自然七寶﹕一金輪寶﹑二白象寶﹑三紺馬寶﹑四神珠寶﹑五玉女寶﹑六理家寶﹑七聖導寶。王有四神徳﹕爲童儒時八萬四千歲﹐爲太子時八萬四千歲﹐爲轉輪王八萬四千歲﹐退服法衣八萬四千歲﹐凡壽三十三萬六千歲﹐是其一神徳也﹔王能飛行﹐遊四天下﹐七寶導從﹐所至臣屬﹐是其二神徳也﹔端正美色﹐彊健少疾﹐身中和適﹐不寒不熱﹐是其三神徳也﹔威神殊勝﹐心常和悅﹐明見正道﹐以法化民﹐是其四神徳也。王每出遊﹐布施興福﹐恣人所欲﹐求漿與漿﹐求食與食﹐衣被﹑車馬﹑華香﹑錢寶不逆人意﹐慈於民物如父愛子﹐士民慕王如子仰父。王每出遊﹐敕禦徐行﹐使國士民久得視見。體性淳仁﹐四方太平﹐又是其至徳也。

「所部諸國﹐凡八萬四千。小王每朝覲﹐時王大快見﹐皆請上殿﹐歡喜安慰﹐爲說正法﹐問國所乏。諸王答﹕『讓受天重賜﹐自足爲樂。』王又敕使﹕『各嚴所治﹐令如我殿﹐以正法化﹐勿枉天民。』輒賜諸王﹐衣冠﹑履靺﹑車輿﹑寶物。受詔辭出﹐莫不歡喜。是時大王所治法殿﹐長四十里﹐層陛四重﹐悉黃金﹑白銀﹑水精﹑琉璃﹐屋壁﹑欄楯﹑柱梁﹑楣櫨﹑枌橑﹑棟宇﹐其上覆及下地﹐牀座機筵﹐皆是四寶。又法殿上﹐有八萬四千交露﹐輿枰悉施斗帳金交露枰﹐前施銀蹬﹐銀枰金蹬﹐水精琉璃﹐枰蹬亦然。其交露間﹐垂華懸果﹐四寶雜廁。所覆帳上﹐金銀織成赤罽文繡綾綺雜色﹐四角珊瑚﹐交露中施四寶。獨座其殿﹐四面浴池﹐各縱廣一由延。俠池生多鄰樹﹐八萬四千株﹐長一由延。諸交露枰﹐大王出者﹐卽以駕象。

「彼時快見﹐以其所有﹐施福甚眾﹐日旦當請沙門梵志上殿飯食。王自思念﹕『日月流逝﹐而吾將老﹐當用是五所欲寶館作等﹐欲自約損﹐修淸淨行。』卽但與一侍士﹐俱升法殿﹐入金交露﹐坐銀禦牀﹐思惟天下﹐貪淫無奇﹐生者要死﹐形骸歸土﹐所有萬物一切無常。王起入銀交露﹐坐金禦牀﹐念合會者皆當別離﹐戀慕無益﹐當棄恩愛。淨修梵行已﹐又起之水精交露﹐坐琉璃牀﹐自念當與老病死競﹐攺心易行﹐除淫怒癡。思無爲道已﹐又起入琉璃交露﹐坐水精牀﹐專精自思﹐當棄世間貪欲惡法﹐思無爲道﹐守惟淸淨﹐成一禪行。如是至久﹐周徧諸枰。

「於是八萬四千玉女共白第一玉女寶言﹕『天后所知﹐我等聞者﹐未復親侍。守情執敬﹐願欲朝見。』答言﹕『諸弟還自嚴飾﹐當俱朝見。』卽告聖導﹕『我等婦女﹐久未親侍。敬仰之心﹐皆欲朝見。』導臣卽駕八萬四千象﹐犀甲金飾﹐絡用寶珠﹐白象王朱鬣尾爲第一﹔八萬四千馬﹐犀甲金飾﹐絡用寶珠﹐力馬王紺靑身朱鬣尾爲第一﹔八萬四千車﹐犀革之甲﹐飾用四寶﹐聖導臣爲第一﹔八萬四千女﹐女載一車﹐玉女寶爲第一。諸王導從﹐詣法殿下﹐侍士白言﹕『諸象﹑馬車﹑夫人﹑小王﹐皆來欲見。』王敕侍士﹐施牀殿下。王下法殿﹐見八萬四千女﹐服飾靡麗。時民嘆曰﹕『是難言也。王者嚴女﹐乃至於此﹗』玉女對曰﹕『我等久違﹐不得親侍﹐故嚴服來﹐願得朝見。』

「於是王坐﹐諸女皆前﹐稽首畢﹐一面坐。玉女寶前白言﹕『今是一切諸象﹑馬車﹑玉女﹑小王﹐自天所有﹐願小顧意畱心娛志。又八萬四千國﹐天王都爲第一﹐八萬四千枰﹐大正枰爲第一﹐願天畱意﹐以養性命。』王答曰﹕『弟﹐吾所以宿夜約己自損﹐正心行慈者﹐但欲遠離此貪欲耳﹗何則女人嫉妒之態﹐殃及吾身﹐是以捨欲﹐願離斯咎。』玉女寶垂泣言﹕『天王何爲獨割愛欲﹐謂我爲弟﹖離棄恩情﹐絕羣女望。願聞天王﹐所以戒之正心行慈。爲之柰何﹗我等亦願﹐相率修之。』王曰﹕『慈心正行﹐不墮諸漏﹐棄損貪欲﹐修徳守淨﹐念生日少而命逝疾﹐人物輩非常﹐惟道爲眞﹗吾是以於諸象馬﹑輿秤﹑郡國﹑小王﹑婦女﹑愛欲﹐一切遠離﹐不復系意。欲自憂身﹐觀天地間﹐無生不終。諸弟各宜正心行慈﹐無以放恣墮諸漏也﹗』玉女寶乃抆淚言﹕『今天王約己自損﹐不欲墮漏﹐念生日少而命逝疾﹐潛居憂身﹐守修淸淨﹐計諸人物﹐無生不終﹐違遠所有﹐不以污意。願奉明戒﹐不敢有忘。』王以慈心答謝諸女﹕『皆遣去還。』升法殿入金交露枰﹐坐念慈心﹐都忘怨恨﹐無所嫉惡﹐進思大道﹐無量徳行﹐普慈世間﹐而自約省己。復起入銀交露枰﹐坐念悲心﹐都忘怨恨﹐無所嫉惡﹐進思大道﹐無量徳行﹐普悲世間﹐而自約省己。復起入水精交露枰﹐坐念喜心﹐都忘怨恨﹐無所嫉惡﹐進思大道﹐無量徳行﹐普和世間﹐而自約省己。復起入琉璃交露枰﹐坐念護心﹐都忘怨恨﹐無所嫉惡﹐進思大道﹐無量徳行﹐一切欲護﹐而自約省。以惟行此四大梵行﹐卻愛欲意﹐多修淸淨。王行如是﹐便得自在﹐死時安隱﹐身無痛癢。譬如力士美飯一餐之頃﹐魂神逝生第七梵天。

「時轉輪王大快見者﹐則故世我身也。如是﹐阿難﹐誰能知此﹐昔我宿命﹐作轉輪王自然七寶﹐行正法有四徳﹐常能不貪﹖彼時拘夷城傍﹐行四百八十里﹐皆在天王城中。吾前是時﹐又爲剎利王﹐已六投骨於此地中﹐並彼爲七。今得作佛﹐已斷生死﹐從是已後﹐不復造身。我亦一切皆已周竟﹐現於東方﹑南方﹑西方﹑北方﹐隨方教化﹐三月輒移﹐終措骨此。」

賢者阿難白佛言「佛滅度後﹐當作何葬﹖」

佛言「汝默﹐梵志﹑居士自樂爲之。」

又問﹕「梵志﹑居士爲葬法當云何﹖」

佛言「當如轉輪王法。用新劫波錦纏身體已﹐以五百張氎次如纏之。內身金棺﹐灌以麻油澤膏畢。舉金棺﹐置於第二大鐵槨中。眾香積上﹐而闍維之。訖收舍利﹐於四衢道﹐立塔起廟﹐表剎懸繒﹐奉施華香﹐拜謁禮事。是爲轉輪王之葬法也。」

佛敕阿難﹕「汝行入城﹐告諸華氏﹐佛中夜當滅度。所欲施作﹐當勉時爲﹐無從後悔。欲面從佛得開解者﹐宜及是時。」卽受教行﹐入拘夷城﹐見五百諸華氏﹐慕會議語。

阿難報諸尊者﹕「佛夜半當滅度﹐所欲施作﹐當勉時爲﹐無從後悔。欲面從佛得開解者﹐宜及時行。」

眾人皆驚﹐而悲嘆言「何其大駛﹐佛取泥洹﹗何其大疾﹐世間眼滅﹗」哀慟之聲聞於宮中。王遣太子並諸華氏﹐各將家屬俱詣雙樹﹐到白阿難﹐欲前禮問。

阿難入啟﹕「太子阿晨與諸豪姓家屬﹐俱來受三自歸﹐不遠是夜。」佛請入﹐卽皆前稽首畢﹐一面坐。

太子言「佛身滅度﹐何其太疾﹗」

佛報言「吾本已說﹐世間非眞﹐無可樂者。凡人貪壽﹐思戀五欲﹐惑而無利﹐但增生死﹐更苦無量。今我爲佛﹐以得自然無欲﹐於此又宜自勉。天下智者﹐常願見佛﹐樂聞經法。已有是意﹐當務立信﹑立戒﹑布施﹑多聞﹑廣學智慧。建此五志以離垢慳﹐然則世世當受富貴﹐名譽遠聞﹐生天安樂﹐可得泥洹。」佛說已﹐太子及諸華氏皆作禮去。

於是王與國中男女大小十四萬眾﹐以人定時﹐出詣雙樹﹐到白阿難﹐請見受誨﹐前啟佛請入。王將國中賢善者﹐進稽首畢﹐一面坐。前無燈火﹐佛放頂光照二千里。佛言「勞苦﹐大王與羣臣來。」

王曰「佛當滅度﹐有何敕誡﹖」

佛報王﹕「自我得佛四十九歲﹐所說經戒一切具悉﹐王國賢才皆已采取。」王與羣臣﹐慘然皆悲。

佛告王﹕「自古已來﹐天神人物﹐無生不死﹑死而不滅﹐惟泥洹快﹗王胡爲啼﹐但當念善﹐攺往修來﹐以政治國﹐無加卒暴﹐厚待賢良﹐赦宥小過﹐務行四恩﹐以綏眾心。何等四﹖一當布施﹐給護不足﹔二當仁愛﹐視民如子﹔三當利人﹐化以善正﹔四當同利﹐與下共歡。王如是者常得其福。我宿命時﹐行此四恩﹐積無數世﹐故得作佛。初得佛已﹐見泥洹喜﹐自說頌曰﹕

「今覺佛極尊﹐捨淫淨無漏﹐

智爲天人導﹐從者得喜豫。

夫福報至快﹐妙願志皆成﹐

勇疾得上脫﹐吾將逝泥洹。」

王與來者﹐皆起禮佛﹐繞三匝而去。

是時﹐城中有老異學﹐年百二十﹐名曰須跋﹐聞佛夜半當取滅度﹐自念﹕「吾有法望之疑﹐常願瞿曇一解﹐我意當及。」是時卽起﹐自力行到雙樹﹐白阿難言「吾聞瞿曇﹐斯在夜半﹐請見決疑。」阿難言「止﹗止﹗須跋﹐無擾佛也。」須跋固請至再三曰「吾聞﹐佛爲如來﹑至眞﹑正諦覺﹑明行成已﹑善逝﹑世間解﹑無上士﹑導法禦﹑天人師﹐號佛眾祐﹐甚難遭值﹐如漚曇華﹐百千萬世時時一有。願一見﹐折所疑﹗」阿難以爲勞擾如來﹐故不欲通。

佛神心徹聽﹐淸淨過人﹐從裏知之﹐卽敕阿難﹕「勿禁止聽使入﹐是爲最後﹐當度異學須跋者也。」

須跋得入﹐忻然悅豫﹐善心生焉﹐見佛歡喜﹐禮問恭辭﹐气重揖讓畢﹐一面住﹐白佛言「欲有所問﹐豈有閒暇﹐一決其疑﹖」

佛言「便問﹐恣汝所欲﹐聞可得解。」

須跋問曰「今世學者﹐各自稱師﹐有古龜氏﹐有無失氏﹐有志行氏﹐有白鷺子氏﹐有延壽氏﹐有計金樊氏﹐有多積願氏﹐有尼揵子。彼八子者﹐有所述乎﹐自知之也。」

佛告須跋﹕「彼與佛異﹐子曹自作貪生倚想﹐以邪之道。一曰邪見﹐不知今世後世﹐所作自得﹐好以卜占享祀求福。二曰邪思﹐念在愛欲﹐有諍怒心。三曰邪言﹐虛僞諂諛﹐佞讒綺語。四曰邪行﹐殺生貪取﹐有淫劮意。五曰邪命﹐求利衣食﹐不以正道。六曰邪治﹐惡不能止﹐善不能行。七曰邪志﹐志貪常樂﹐痛身謂淨。八曰邪定﹐專意所望﹐不見出要。

「如是﹐須跋﹐昔我出家﹐十有二年﹐道成得佛﹐開說經法﹐但五十載。自從捨家﹐有戒﹑有定﹑有慧﹑有解﹐得度知見﹐說正道者﹐惟佛沙門﹐非凡異也。吾本所履﹐有八眞道﹐第一沙門亦從是得﹐二三至四皆從是成。若不見此八眞道者﹐彼爲不得沙門四道。所謂八眞道者﹖一爲正見﹐見今世後世﹐作善有福﹐爲惡得殃﹐知苦知習﹐滅行得道。二爲正思﹐思樂出家﹐去諍怒心。三爲正言﹐言諦至誠﹐柔軟忠信。四爲正行﹐不殺不邪﹐無有淫心。五爲正命﹐求利衣食﹐以道不邪。六爲正治﹐抑制惡行﹐發起善意。七爲正志﹐志惟四觀身痛意法﹐解非常﹑苦﹑非身﹑非淨。八爲正定﹐一向無爲﹐成四禪行。沙門﹑梵志履此八正﹐乃成四道﹐能師子吼。我賢弟子﹐行無放逸﹐世間意滅﹐故得羅漢。」

於是﹐須跋謂阿難言「快哉賢者﹗是利弘美﹐實未曾有。蓋上弟子得值此者﹐不亦妙乎﹗今受聖恩﹐乃聞是法﹐願得捨家﹐受成就戒。」

阿難白佛﹕「異學須跋﹐願受眾祐自然法律﹐捨家就戒沙門之行。」

佛以可其就戒之志曰「是吾未後得證見淨者﹐異學須跋也。」卽授戒爲比丘﹐一心受不放逸﹐以健制﹑以志惟﹑以斷卻﹐如所欲下須髮被袈裟﹐以家之信離家﹐爲道得法﹐意具淨行﹐自知作證成解究暢﹐爲行如應已意通知。

賢者須跋已度世得應眞﹐坐自念﹕「吾不能待佛般泥洹﹐便先滅度﹐而佛後焉。」

彼時﹐佛告諸比丘﹕「我滅度後﹐儻有如此外學他術在異生輩﹐欲棄束髮來踐法渚﹐沐浴淸化﹐捨家就戒﹐當聽可彼以爲沙門。何則用彼有大意故﹖當先誡之三月﹐知能自損用心與不。若言行相應者﹐爲能捨罪﹐先授十戒﹔三年無失﹐乃與二百五十戒。其十戒爲本﹐二百四十戒爲禮節威儀﹐能行此者﹐諸天代喜。又凡希望受律就戒作沙門者﹐有四因緣﹐皆有慕樂近道之意。我滅度後﹐或離縣官求作沙門﹐或年老耆求作沙門﹐或貧困劣求作沙門﹐或習正行求作沙門。若夫賢才習正﹑耆老貧困﹐及離縣官﹐來爲道者﹐其於衣食﹐趣得而已。受誦法言﹐如有梵行﹐可得久住。猶爲從是令多人安多人得度﹐世間得依﹐利諸天人。是故曰從法者﹐現世得安﹐現世得解﹐當善諦受。彼爲何法令現世安得解度者﹖謂佛所說十二部經﹕一文﹑二歌﹑三記﹑四頌﹑五譬諭﹑六本記﹑七事解﹑八生傳﹑九廣博﹑十自然﹑十一道行﹑十二兩現。是名爲法。若以奉持護如法者﹐卽現世安﹐可得解度。但當諦受﹐護持諷誦﹐正心思惟﹐令淸淨道得以久住。

「汝諸弟子﹐當自勗勉﹐無以懈慢﹐謂佛已去﹐莫可歸也。必承法教﹐常用半月望晦講戒﹐六齋之日髙座誦經﹐歸心於經﹐令如佛在。又族姓子﹑族姓女﹐所當追念﹐爲有四事﹕一曰﹑佛爲菩薩初下生時﹔二曰﹑佛始得道妙正覺時﹔三曰﹑上頭說經轉法輪時﹔四曰﹑棄所受余無爲之情般泥洹時。當論思此﹐念佛生時福徳如是﹐佛得道時神力如是﹐轉法輪時度人如是﹐將滅度時遺法如是。次中末時﹐有思念此﹐起意行者﹐皆生天上。若以受此﹐而有疑望非意在佛及法聖眾﹑苦集盡道﹐汝諸比丘﹐當解所問令如我在。爲以是語面所問佛﹐亦眞弟子﹐自所問告及從我解說之。」

賢者阿難在後扇佛﹐應曰「惟諾﹐皆已願樂。無一比丘有疑非意於佛法眾﹑四諦者也。」

佛語阿難﹕「其已願樂如來正化﹐於佛法眾﹑苦集盡道無所疑者﹐當棄貪欲慢悷之心﹐遵承佛教﹐以精進受默惟道行。是爲最後佛之遺令﹐必共順之。汝諸比丘﹐觀佛儀容﹐難復得睹。卻後一億四千餘歲﹐乃當復有彌勒佛耳﹗難常遇也。天下有漚曇缽﹐不華而實﹔若其生華﹐則世有佛。佛爲世間日﹐恆憂除眾冥。自我爲聖師﹐年至七十九﹐所應作者亦已究暢。汝其勉之﹐夜已半矣。」

於是﹐佛作一禪之思惟﹐通第一禪﹔又起二禪之思惟﹐通第二禪﹔又起三禪之思惟﹐通第三禪﹔又起四禪之思惟﹐通第四禪﹔又起空無際之思惟﹐通空無際﹔又起識無量之思惟﹐通識無量﹔又起無所用之思惟﹐通無所用﹔又起不想入之思惟﹐通不想入﹔又起想知滅之思惟﹐通想知滅。

是時﹐阿難問阿那律﹕「佛已滅度耶﹖」答言「未也﹐佛方思念想知滅之思惟。」

阿難言「昔聞佛說﹐從四禪思惟﹐至於無知棄所受余無爲之情﹐乃般泥曰。」

時佛捨想知滅還思不想入﹐捨不想入思無所用﹐捨無所用思識無量﹐捨識無量思空無際﹐捨空無際思第四禪﹐捨於四禪思第三禪﹐捨於三禪思第二禪﹐捨於二禪思第一禪﹐從一禪思復至三禪﹐便從四禪反於無知棄所受余泥洹之情﹐便般泥洹。當此之時﹐地大震動﹐諸天龍神側塞空中﹐散華如雨﹐莫不嘆慕﹐而來供養。

時第二天帝釋﹐下說頌曰﹕

「陰行無有常﹐但爲興衰法﹐

生者無不死﹐佛滅之爲樂。」

第七梵天下說頌曰﹕

「妙哉佛已棄﹐一切世間倚﹐

廣遺淸淨教﹐三界中無比﹐

神眞力無畏﹐光明滅於玆。」

賢者阿那律說頌曰﹕

「佛已無爲住﹐不用出入息﹐

本由自然來﹐靈耀於是沒。

意淨無所著﹐爲人受斯疾﹐

施惠教已徧﹐乃退歸寂滅。

惟玆遇佛者﹐莫不蒙恩澤﹐

今已淪淸虛﹐求了時復出。」

是時﹐諸比丘皆騷擾徘徊呼言「駛哉﹗佛般泥曰﹗一何疾哉﹗世間眼滅﹗」中有憂嘆自悲﹐念世間苦不得是道。中有屍視惟心倚有從因緣起﹐以作復作﹐受非常苦﹐生輒有死﹐死則復生﹐生死往來﹐精神不滅﹐莫致是處。

賢者阿那律言「止﹗止﹗阿難﹐曉眾比丘﹐上天見此以爲荒迷﹐安有捨家入自然律而不能用法利自解﹖」

阿難拭淚而問﹕「上有幾天﹖」

答曰「從威耶越至漚荼廟﹐及熙連河四百八十里﹐諸天充滿﹐無有空缺。徘徊騷擾皆言﹕『駛哉﹗佛般泥曰﹗亦大疾哉﹗世間眼滅﹗』中有憂嘆自悲念世間苦貪欲所蔽不見斯道﹐或相曉言﹐佛說生死本從緣起﹐意作復作﹐受非常苦﹐生輒有死﹐死則復生﹐識隨行走﹐莫知泥洹。佛已度世﹐宜各精進。」

夜至過半﹐阿那律令阿難入告城中﹐佛已滅度﹐所欲施作﹐宜及時爲。阿難入告城中﹐諸華聞之﹐莫不驚愕﹐踴躃悲言「何其駛乎﹐佛般泥曰﹗何其疾乎﹐世間眼滅﹗」舉城中相會聚﹐奉持華香﹐詣佛舍利﹐稽首作禮﹐承事供養。

共問阿難﹕「葬法云何﹖」

答﹕「如教說轉輪王法﹐佛當復勝。」

諸豪姓言「寧可僻期七日﹐欲奉伎樂﹑華香﹑燈燭﹐展我曹心。」

阿難答言「恣聽所欲。」

諸華卽共作黃金罌﹑黃金輿牀﹑黃金棺﹐爲鐵槨﹐具新劫波錦﹑五百張氎。是時四面人眾﹐周滿四百八十里中﹐皆賫伎樂﹑華香﹐來詣雙樹﹐共舉佛身﹐置黃金牀上﹐而以伎樂禮事供養。

於是﹐諸華選眾童男﹐使扶持輿牀﹐欲至漚荼神地﹐如闍維之。而諸童子不能得前近佛舉牀﹐又復更進﹐至於再三﹐了不得持。

賢者阿那律語阿難言「所以不得舉佛牀者﹐是諸天意。欲使諸華童子﹐倚牀左面﹐諸天右面﹐國人隨後﹐共舉牀入東城門。過往城中﹐施天樂供養訖﹐出西城門﹐置漚荼地﹐累積眾香乃闍維之。」

阿難言「諾﹐敬如天願。」以告諸華﹐皆曰敬從。卽使諸僮左面屬若干種繒﹐系牀左角﹔天於右面屬諸天繒﹐系牀右角而綍之。余無數天於虛空中﹐散天雜華﹐而雨澤香。

是時﹐婆賢大臣與拘夷大臣議﹐欲以人樂﹑贊紹天樂俱送舍利。卽如所議﹐徐行入東城門﹐周徧城中。四衢道里巷處處住﹐施華香伎樂。出西城門﹐到漚荼地﹐持劫波錦纏佛身體﹐五百張氎次纏千過。麻油澤膏﹐灌滿金棺﹐已內佛身。舉黃金棺﹐置鐵槨中。庫藏旣殯﹐積眾香畢﹐漚蘇大臣執火而欲燃佛﹐積火至輒滅﹐三進不燃。

賢者阿那律語阿難言「火所以不燃者﹐是諸天意。見大迦葉將五百眾﹐從波旬來﹐已在半道﹐欲面禮佛故﹐使火不燃耳。」

阿難言「諾﹐敬如天願。」

是時﹐有異道士名阿夷維﹐見佛滅度﹐得天曼那羅華﹐去至半道。迦葉見之就車問﹕「子知我所事聖師佛乎﹖」卽答言「我舉知之﹐般泥曰已七日﹐天人普會供養其身。吾從彼來﹐得此天華。」於是迦葉悵然不樂﹐五百比丘中﹐有徘徊騷擾仰天呼怨﹕「佛般泥曰﹐一何巨疾﹗世間眼滅。」中有憂嘆悲傷﹐念世間苦﹐爲恩愛縛﹐不見斯道。

迦葉曉言「諸賢者釋憂﹐當知有身皆從緣起﹐心作復作﹐致非常苦。生者輒死﹐死則有生﹐五道無安﹐惟泥洹樂。未得道者﹐當求法利﹐捨有爲無所會則得矣。攝衣疾行可見佛身。」

其眾中有名檀頭者﹐亦釋家子﹐與佛同出﹐止諸比丘言「何爲復憂﹗我曹從今已得自在。彼老常言當應行是﹐不應行是。今彼長逝﹐不甚佳耶﹗」

迦葉不悅﹐行到雙樹至睹佛積﹐謂阿難言「及未闍維﹐請見佛身。」

阿難對曰「佛身已纏﹐淹用麻油﹐藏在金棺﹐外積眾香﹐匝灌澤膏。𨿽未闍維﹐固已難見。」

迦葉請至三﹐阿難答如初﹐以爲佛身難復得見。於是佛屍從重棺裏雙出兩足﹐一切見者莫不歡喜。

迦葉稽首作禮﹐見佛足上而有異色﹐仰問阿難﹕「佛身金色﹐是何故異﹖」

阿難答言「有羸老母﹐稽首佛足﹐墮淚其上﹐故異色耳。」

大迦葉又不悅﹐乃喟然贊頌曰﹕

「彼爲滅不生﹐不復受老死﹐

亦爲不復會﹐無有相逢憎﹐

本已捨恩愛﹐不爲別離憂﹐

當爲求方便﹐令致得是處。

佛爲五陰淨﹐已斷不復有﹐

亦又不爲爲﹐有受是五陰﹐

苦爲已畢盡﹐有本亦已除﹐

當勤求方便﹐令得如是安。

佛已斷世間﹐愛欲一切解﹐

亦爲悉能忍﹐得離諸患難﹐

爲已自安隱﹐亦致天下安﹐

當爲稽首是﹐永得度三界。

佛所說經戒﹐爲世間最明﹐

已廣現正道﹐審諦無所疑﹐

亦徧活天下﹐令得度老死﹐

諸得值佛者﹐誰不受弘恩﹖

譬月照於夜﹐爲除陰冥闇﹐

如日照於晝﹐能使天下明﹐

亦如電光現﹐爲暫照厚云﹐

佛明一時出﹐都已明三界。

一切所名河﹐無過昆侖河﹐

一切名大水﹐亦爲無過海﹐

一切星宿中﹐月爲第一明﹐

佛爲世間導﹐天上天下尊。

佛所以度世﹐福施已周匝﹐

所說教戒行﹐在在悉分明﹐

亦以法流布﹐弟子樂受行﹐

令天人鬼神﹐龍敬承行禮。」

迦葉說已﹐稽首佛足﹐繞積三匝﹐卻住一面。諸比丘﹑比丘尼﹑淸信士﹑淸信女﹐天龍鬼神王﹑天樂神﹑質諒神﹑金翅鳥神﹑愛欲神﹑蛇軀神﹐各前稽首佛足﹐繞積三匝﹐一面住畢。於是佛積不燒自燃。賢者阿難時說頌曰﹕

「佛以中外淨﹐爲梵世之身﹐

本乘精神下﹐而今厝於是。

錦纏氎千過﹐不用衣著軀﹐

亦不以浣濯﹐如一淨鮮明。」

至終其夜﹐佛積燒盡﹐自然生四樹﹐蘇禪尼樹﹑迦維屠樹﹑阿世鞮樹﹑尼拘類樹。國諸豪姓﹐共撿佛骨﹐盛滿黃金罌﹐置於輿牀﹐舉入城中著大殿上﹐共作伎樂﹐散華燒香禮事供養。

時波旬國諸華氏﹐可樂國諸拘鄰﹐有衡國諸滿離﹐神州國諸梵志﹐維耶國諸離揵﹐聞佛止雙樹般泥曰﹐各嚴四種兵﹐象兵﹑馬兵﹑車兵﹑步兵﹐到拘夷止城外﹐遣使者言「聞佛眾祐止此滅度。彼亦我師﹐敬慕之心﹐並來從君請佛骨分﹐欲還本土立起塔廟。」

拘夷王言「佛自來此﹐我當供養。遠苦諸君﹐舍利分不可得。」

赤澤國諸釋氏﹐亦嚴四兵﹐來到報言「聞佛眾祐止此滅度。是釋聖雄﹐出自我親﹐實我諸父﹐敬慕之心﹐來請骨分﹐還立塔廟。」

王答如初﹐不肯與分。

摩竭王阿闍世﹐又嚴四兵﹐度河津來﹐使梵志毛蹶入問消息﹐致殷勤言「吾本宿夜﹐信心友汝﹐無取無諍。今佛眾祐止此滅度﹐是三界尊實我所天﹐敬慕之心﹐來請骨分。汝其與我﹐則我與汝所有重寶﹐願終共之。」

王答曰「佛自來此﹐我當供養。謝汝大王﹐舍利分不可得也。」

於是﹐毛蹶聚眾人作頌告言﹕

「今各撰躬﹐遠來拜首﹐

謙遜求分﹐如我不與﹐

舉止動眾﹐四兵在此﹐

義言不用﹐必命相抵。」

拘夷國人﹐亦答頌曰﹕

「遠勞諸君﹐辱屈拜手﹐

佛來遺形﹐不敢相許。

如欲舉眾﹐吾斯亦有﹐

俱命相抵﹐則未爲恐。」

梵志毛蹶曉眾人言「諸君皆宿夜承佛嚴教﹐日誦法言﹐心服仁化。一切眾生尙念欲安﹐且佛大慈故﹐燒形遺骨﹐欲廣祐天下﹐何宜當爲毀本慧意﹖舍利現在但當分耳。」眾咸稱善﹐皆詣舍利﹐稽首畢﹐一面住﹐乃共使毛蹶分之。

於是毛蹶持一罌受石許﹐蜜塗其裏﹐分爲八分已﹐白眾言「吾旣敬佛﹐亦嘉眾意﹐願得著罌舍利﹐歸起塔廟。」皆言「智哉﹗是爲知時。」卽共聽與。

又有梵志﹐名溫違﹐白眾人言「竊慕善意﹐乞地燋炭﹐歸起塔廟。」皆言與之。後有衡國異道士﹐求得地灰。於時八國得佛八分舍利﹐各還起塔﹐皆甚嚴好。梵志毛蹶﹐種邑道人大溫違﹐還俾賁邑﹐衡國道士得地灰﹐歸皆起塔廟。舍利八分有八塔﹐第九罌塔﹐第十炭塔﹐第十一灰塔。

佛從四月八日生﹐四月八日捨家出﹐四月八日得佛道﹐四月八日般泥洹﹐皆以佛星出時﹐此時百艸華英﹐樹木繁盛。佛已般泥洹﹐天下光明滅。十方諸天神﹐莫不自歸佛。

旣分舍利﹐又爲遠方諸四輩弟子﹐未悉聞故﹐畱九十日﹐乃起塔廟。諸來國王﹑豪姓人民﹑家屬僕從﹐皆齋戒九十日。

在所遠方﹐四輩弟子眾﹐普會拘夷﹐共問阿難﹕「於何起塔﹖」

阿難答言「當出去城四十里﹐於衛致鄕四衢道中作塔廟。」

拘夷豪姓﹐共作﹝番﹢瓦﹞瓳石墼﹐縱廣三尺﹐集用作塔﹐髙及縱廣﹐皆丈五尺。藏黃金罌﹐舍利於其中置。立長表法輪﹐槃蓋懸繒﹐燃燈華香伎樂﹐禮事供養。舉國人民﹐得共興福。大迦葉﹑阿那律﹑眾比丘會共議。一日三十萬眾﹐及諸國豪姓羣臣﹐得值佛時﹐敬意行福﹐終皆當生第四天上﹐與彌勒會而得解脫。拘夷國王當生第十二水音天上﹐至彌勒作佛時﹐當下爲佛造立精舍﹐勝今給孤獨園。

阿難問大迦葉﹕「拘夷王何以不於彌勒佛求應眞道﹖」

答言「是王未厭生死苦故。未厭生苦者不得應眞。」

阿難言「我已患厭身苦﹐不得離世間﹐奚不得道﹖」

迦葉答言「汝但持戒﹐不行身觀﹐坐倚生死有飯食想﹐而生死行未休故也。」

至九十日﹐大迦葉﹑阿那律﹑眾比丘會共議。佛十二部經﹐有四阿含﹐獨阿難侍佛久﹐佛之所說﹐阿難志諷﹐當從書受。恐其未得道﹐尙有貪心﹐欲持舊事詰責阿難。與設髙座﹐三上三下﹐如是者﹐可得誠實。皆言大善。

眾會坐定﹐值事比丘逐阿難出。須臾又請﹐阿難入禮眾僧﹐未得道者皆爲之起。值事比丘處著中央髙座﹐於是讓言「此非阿難座。」眾比丘言「用佛經故﹐處汝髙座﹐欲有所問。」阿難就座。眾僧問曰「汝有大過﹐寧自知不﹖昔者佛言﹐閻浮提樂﹐汝奚不對。」值事比丘敕阿難下﹐卽下對言「佛爲不得自在﹐當須我言耶﹖」眾僧默然。值事比丘又令阿難上﹐眾復問曰「佛爲汝說﹐得四禪足者﹐可止一劫有餘﹐汝何以默﹖」阿難下言「佛說彌勒﹐當下作佛。始入法者﹐應從彼成。設自畱者﹐如彌勒何﹖」僧又默然。阿難心怖。眾比丘言「賢者當如法意具說佛經。」對曰「惟然。」如是三上。

阿難最後上言「聞如是﹕一時﹐」座中未得道者﹐皆垂泣言「佛適說經﹐今何以疾﹖」

大迦葉卽選眾中四十應眞﹐從阿難受得四阿含﹕一中阿含﹑二長阿含﹑三增一阿含﹑四雜阿含。此四文者﹐一爲貪淫作﹐二爲喜怒作﹐三爲愚癡作﹐四爲不孝不師作。四阿含文各六十疋素。

眾比丘言「用寫四文﹐當興行於天下。」故佛闍維處﹐自生四樹﹐遂相撿斂﹐分別書佛十二部經﹑戒律法具。其在千歲中﹐持佛經戒者﹐後皆會生彌勒佛所﹐當從彼解度生死履。

