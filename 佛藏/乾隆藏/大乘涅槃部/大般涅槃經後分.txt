大般涅槃經後分二卷

大乘涅槃部大般涅槃經後分二卷唐沙門若那跋陀羅與會寧等譯

大般涅槃經後分卷上憍陳如品之末

爾時﹐須跋陀羅從佛聞說大般涅槃甚深妙法﹐而得法眼﹐見法淸淨﹐愛護正法﹐已捨邪見﹐於佛法中深信堅固﹐卽從如來欲求出家。

佛言「善哉﹗善哉﹗須跋陀羅﹐善來比丘﹐悅可聖心﹐善入佛道。」

於是須跋陀羅歡喜踴躍﹐忻慶無量﹐卽時須髮自落而作沙門。法性智水灌注心源﹐無復縛著﹐漏盡意解﹐得羅漢果。

須跋陀羅旣證果已﹐卽前佛所﹐瞻仰尊顏﹐頭面禮足﹐偏袒右肩﹐右膝著地﹐長跪合掌﹐悲喜交流﹐深自悔責在昔罪咎﹐而白佛言「世尊﹐恨我毒身﹐久劫已來﹐常相欺惑﹐令我長沒無明邪見﹐淪溺三界外道法中。痛哉﹗苦哉﹗爲害滋甚﹗今大喜慶﹐蒙如來恩﹐得入正法。世尊智能大海﹐慈湣無量﹐竊自惟忖﹐累劫碎軀﹐未能報此須臾之恩。」

須跋陀羅說是語已﹐悲泣流淚﹐不能自裁﹐復白佛言「世尊﹐我年老邁﹐余命無幾﹐未脫眾苦﹐行苦遷逼﹐惟願世尊少住教誡﹐哀湣救護﹐莫般涅槃。」

爾時﹐世尊默然不許。

須跋陀羅不果所請﹐愁憂熱惱﹐髙聲唱曰「苦哉﹗苦哉﹗世間虛空﹗世間虛空﹗如何於今大怖卽至﹐熱惱流行。哀哉﹗哀哉﹗眾生福盡﹐正慧眼滅。」復更流淚﹐悲號哽咽﹐徧體血現﹐發聲大哭﹐於如來前舉身投地﹐慌亂濁心﹐昏迷悶絕﹐久乃蘇醒﹐涕淚哽咽﹐而白佛言「世尊﹐我今不忍見於如來入般涅槃﹐中心痛切﹐難任裁抑。我自何能﹐與此壞器毒身共住﹖今前寧可先自速滅﹐惟願世尊﹐後當涅槃。」

爾時﹐須跋陀羅說是語已﹐悲戀哽咽﹐於是時頃﹐卽入涅槃。

爾時﹐不可說不可說無數億恆河沙諸大菩薩﹑比丘﹑比丘尼﹐一切世間天﹑人﹑阿修羅等﹐同聲唱言「苦哉﹗苦哉﹗如何正覺一旦捨離﹐無主無歸﹐無依無趣。」追思戀慕﹐悲感號泣﹐互相執手﹐捶胸悶絕﹐迷失諸方﹐哀慟三千大千世界。

爾時﹐世尊出八種聲﹐普告大眾﹕「莫大號哭﹐猶如嬰兒﹗各相裁抑﹐勿自亂心。汝等於此行苦生死大海﹐勤修淨心﹐莫失念慧﹐疾求正智﹐速出諸有。三界受身﹐苦輪無際﹐無明郎主﹐恩愛魔王﹐役使身心策爲僮僕﹐徧緣境界造生死業﹐貪恚狂癡念念傷害﹐無量劫來常受苦惱﹐何有智者不反斯源﹖汝等當知﹐我曠劫來已入大寂﹐無陰﹑界﹑入﹐永斷諸有﹐金剛寶藏﹐常樂我淨。我今於此顯難思議﹐現方便力入大涅槃示同世法﹐欲令眾生知身如電生戀慕心。生死瀑河漂流速疾﹐諸行輪轉﹐法應如是。如來涅槃﹐甚深甚深﹐不可思議﹐乃是諸佛菩薩境界﹐非諸聲聞﹑緣覺所知。」

佛復告諸大眾﹕「是須跋陀羅﹐已曾供養恆河沙佛﹐於諸佛所深種善根。以本願力﹐常在尼乾外道法中出家修行﹔以方便慧﹐誘進邪見失道眾生令入正智。須跋陀羅乘本願力﹐今得遇我最後涅槃得聞正法﹐旣聞正法得羅漢果﹐旣得果已復入涅槃。自我得道度阿若憍陳如﹐最後涅槃度須跋陀羅﹐吾事究竟﹐無復施爲。設我久住﹐無異今也。」

爾時﹐世尊說是語已﹐卽噓長嘆﹐唱言「善哉﹗善哉﹗須跋陀羅爲報佛恩﹐汝等大眾﹐應當供養其屍﹐安立塔廟。」

爾時﹐大眾惆悵慘結﹐掩淚裁抑﹐卽依佛教﹐以香木酥油荼毗其屍。須跋陀羅當焚屍時﹐卽於火中放大光明﹐現十八變﹐身上出水﹐身下出火﹐右脇出火﹐左脇出水﹐小復現大﹐大復現小﹐滿虛空中。爾時﹐無量大眾及諸外道邪見眾生﹐發菩提心﹐得入正見。須跋陀羅現神變已﹐還復火中﹐荼毗已訖。是時大眾悲感傷悼﹐收取舍利﹐起塔供養。遺教品第一

爾時﹐佛告阿難普及大眾﹕「吾滅度後﹐汝等四眾﹐當勤護持我大涅槃。我於無量萬億阿僧祇劫﹐修此難得大涅槃法﹐今已顯說。汝等當知﹐此大涅槃﹐乃是十方三世一切諸佛金剛寶藏﹐常樂我淨﹐周圓無缺。一切諸佛於此涅槃而般涅槃﹐最後究竟﹐理極無遺。諸佛於此放捨身命﹐故名涅槃。汝等欲得決定眞報佛恩﹐疾得菩提﹐諸佛摩頂﹐世世所生不失正念﹐十方諸佛常現其前﹐晝夜守護﹐令一切眾得出世法﹐當勤修習此涅槃典。」

佛復告阿難﹕「吾未成佛﹐示入郁頭藍弗外道法中﹐修學四禪八定﹐受行其教。吾成佛來﹐毀呰其法﹐漸漸誘進﹐最後須跋陀羅皆入佛道。如來以大智炬燒邪見幢﹐如榦艸葉投大火焰。

「阿難﹐今我親戚諸釋種子﹐吾甚憂念。我涅槃後﹐汝當精勤﹐以善教誡我諸眷屬﹐授與妙法﹐深心誨誘﹕勿得調戲放逸散心﹐入諸境界受行邪法﹔未脫三界世間痛苦﹐早求出離於此五濁愛欲之中﹐應生憂畏無救護想﹔一失人身﹐難可追復﹐畢此一形常須警察﹐無常大鬼情求難脫﹔憐湣眾生﹐莫相殺害﹐乃至蠢動應施無畏﹐身業淸淨常生妙土﹐口業淸淨離諸過惡﹐莫食肉﹐莫飲酒﹐調伏心蛇﹐令入道果﹔深思行業善惡之報如影隨形﹐三世因果循環不失﹐此生空過﹐後悔無追。涅槃時至﹐示教如是。」

爾時﹐阿難聞佛語已﹐身心戰動﹐情識忙然﹐悲哽喑咽﹐深沒憂海﹐舉體迷悶﹐昏亂濁心﹐投如來前﹐猶如死人。

爾時﹐阿泥樓豆安慰阿難﹐輕其愁心而語之言「咄哉﹗何爲愁苦﹖如來涅槃時至﹐今日𨿽有﹐明旦則無。汝依我語﹐咨啟如來如是四問﹕佛涅槃後﹐六羣比丘﹐行污他家﹐惡性車匿﹐云何共住﹐而得示教﹖如來在世﹐以佛爲師﹐世尊滅後﹐以何爲師﹖若佛在世﹐依佛而住﹐如來旣滅﹐依何而住﹖如來滅後﹐結集法藏﹐一切經初﹐安何等語﹖」

爾時﹐阿難如從夢中﹐聞阿泥樓豆安慰其心﹐令致四問﹐漸得醒悟﹐哀不自勝﹐具陳上問而以白佛。

佛告阿難﹕「何爲憂苦悲哀乃爾﹖諸佛化周﹐施爲已訖﹐法歸是處。善哉﹗善哉﹗阿難﹐汝致四問﹐爲最後問﹐能大利益一切世間。汝等諦聽﹐善思念之。」

「惟然﹐世尊﹐願樂欲聞。」

佛告阿難﹕「如汝所問﹐佛涅槃後﹐六羣比丘﹐惡性車匿﹐行污他家﹐云何共住﹐而得示教﹖阿難﹐車匿比丘﹐其性鄙惡﹐我涅槃後漸當調伏﹐其心柔和捨本惡性。阿難﹐我弟難陀具極重欲﹐其性鄙惡。如來以善方便示教利喜﹐知其根性﹐以般若慧爲說十二因緣﹐所謂無明緣行﹐行緣識﹐乃至老死憂悲苦惱﹐皆是無明。憎愛叢林﹐一切行苦﹐彌滿三界﹐徧流六道﹐大苦根本﹐無明所起。以般若慧﹐示以性淨﹐諦觀根本﹐卽斷諸有過患無明﹐根本滅故無明滅﹐無明滅則行滅﹐乃至老死憂悲苦惱皆滅。得此觀時﹐攝心定住卽入三昧﹐以三昧力得入初禪﹐漸漸次第入第四禪。繼心正念﹐如是修習﹐然後自當得證上果離三界苦。阿難﹐爾時難陀比丘深生信心﹐依我教法勤心修習﹐不久卽得阿羅漢果。

「阿難﹐我涅槃後﹐汝當依我教法正觀﹐教示六羣車匿比丘﹐深心依此淸淨正法﹐不久自當得證上果。阿難﹐當知皆因無明增長三界生死大樹。飄沒愛河﹐眾苦長夜﹐黑暗崖下繞生死柱﹐六識爲枝﹐妄念爲本。無明波浪﹐心識策使﹐遊戲六塵﹐種苦惱芽﹐無能制者自在如王。是故我言﹐無明郎主念念傷害﹐眾生不覺輪轉生死。阿難﹐一切眾生爲此無明起諸愛結。我見覆蔽八萬四千煩惱郎主﹐役使其身﹐身心破裂﹐不得自在。阿難﹐無明若滅﹐三界都盡﹐以是因緣﹐名出世人。阿難﹐若能諦觀十二因緣﹐究竟無我﹐深入本淨﹐卽能遠離三界大火。阿難﹐如來是眞語者﹐說誠實言最後付囑﹐汝當修行。

「阿難﹐如汝所問﹐佛去世後﹐以何爲師者﹖阿難﹐屍波羅蜜戒﹐是汝大師﹐依之修行﹐能得出世甚深定慧。

「阿難﹐如汝所問﹐佛涅槃後﹐依何住者﹖阿難﹐依四念處﹐嚴心而住。觀身性相﹐同於虛空﹐名身念處﹔觀受不在內外﹐不住中間﹐名受念處﹔觀心但有名字﹐名字性離﹐名心念處﹔觀法不得善法﹐不得不善法﹐名法念處。阿難﹐一切行者﹐應當依此四念處住。

「阿難﹐如汝所問﹐如來滅後﹐結集法藏﹐一切經初﹐安何等語者﹖阿難﹐如來滅後﹐結集法藏﹐一切經初﹐當安﹕『如是我聞﹕一時﹐佛住某方某處﹐與諸四眾而說是經。』」

爾時﹐阿難復白佛言「若佛在世﹐若涅槃後﹐有信心檀越﹐以金銀﹑七寶﹑一切樂具奉施如來﹐云何舉置﹖」

佛告阿難﹕「若佛現在﹐所施佛物﹐僧眾應知。若佛滅後﹐一切信心所施佛物﹐應用造佛形像﹐及造佛衣﹑七寶幡蓋﹐買諸香油﹑寶華以供養佛。除供養佛﹐余不得用﹐用者卽犯盜佛物罪。」

阿難復白佛言「若佛現在﹐若復有人﹐以金銀﹑七寶﹑房舍殿堂﹑妻子奴婢﹑衣服飲食﹑一切樂具﹐深心恭敬禮拜供養如來。佛涅槃後﹐若復有人﹐以金銀﹑七寶﹑妻妾奴婢﹑衣服飲食﹑一切樂具﹐供養如來形像﹐深心恭敬﹐禮拜供養。世尊﹐如是二人深心供養所得福徳﹐何者爲多﹖」

佛告阿難﹕「如是二人﹐皆以深心供養﹐所得福徳﹐其福無異。何以故﹖𨿽佛滅後﹐法身常存﹐是以深心供養﹐其福正等。」

阿難復白佛言「若佛現在﹐若復有人﹐還以深心如上供養恭敬如來。佛涅槃後﹐若復有人﹐還以深心如上供養恭敬全身舍利。世尊﹐如是二人所得福徳﹐何者爲多﹖」

佛告阿難﹕「如是二人得福正等﹐功徳廣大﹐無量無邊﹐乃至畢苦﹐其福不盡。」

阿難復白佛言「若佛現在﹐若復有人﹐如上深心一切供養恭敬如來。佛涅槃後﹐若復有人﹐如上深心供養恭敬半身舍利。世尊﹐如是二人所得福徳﹐何者爲多﹖」

佛告阿難﹕「如是二人深心供養得福無異﹐所得福徳無量無邊。阿難﹐若佛滅後﹐若復有人深心供養如來舍利四分之一﹑八分之一﹑十六分之一﹑百分之一﹑千分之一﹑萬分之一﹑恆河沙分之一﹐乃至如芥子許﹐皆以深心供養恭敬﹐尊重贊嘆。若佛現在﹐若復有人﹐深心供養恭敬如來。如是二人所得福徳皆悉無異﹐其福無量﹐不可稱計。阿難當知﹐若佛現在﹐若涅槃後﹐若復有人深心恭敬供養﹐禮拜尊重贊嘆﹐如是二人所得福徳無二無別。」

佛告阿難及諸大眾﹕「我涅槃後﹐天上人間一切眾生﹐得我舍利﹐悲喜交流﹐哀感欣慶﹐恭敬禮拜﹐深心供養﹐得無量無邊功徳。阿難﹐若見如來舍利卽是見佛﹐見佛卽是見法﹐見法卽是見僧﹐見僧卽見涅槃。阿難當知﹐以是因緣﹐三寶常住﹐無有變易﹐能爲眾生作歸依處。」

阿難復白佛言「佛涅槃後﹐一切大眾依何法則﹐荼毗如來而得舍利﹐深心供養﹖」

佛告阿難﹕「我般涅槃﹐汝等大眾當依轉輪聖王荼毗方法。」

阿難復白﹕「轉輪聖王荼毗法則﹐其事云何﹖」

佛告阿難﹕「轉輪聖王命終之後﹐經停七日﹐乃入鐵棺。旣入棺已﹐卽以微妙香油注滿棺中﹐閉棺令密。復經七日﹐從棺中出﹐以諸香水灌洗沐浴。旣灌洗已﹐燒眾名香而以供養。以兜羅綿徧體儭身﹐然後卽以無價上妙白氎千張﹐次第相重徧纏王身。旣已纏訖﹐以眾香油滿鐵棺中﹐聖王之身爾乃入棺。密閉棺已﹐載以香木七寶車上﹐其車四面垂諸瓔珞﹐一切寶絞莊嚴其車﹐無數華幡﹑七寶幢蓋﹑一切妙香﹑一切天樂﹐圍繞供養。爾乃純以眾妙香木表裏文飾﹐微妙香油荼毗轉輪聖王之身。荼毗已訖﹐收取舍利﹐於都城內四衢道中﹐起七寶塔。塔開四門﹐安置舍利。一切世間所共瞻仰。

「阿難﹐其轉輪王以少福徳紹此王位﹐未脫諸有﹐具足五欲﹑妻妾﹑婇女﹐惡見﹑三毒﹑一切煩惱﹑諸結使等未斷一毫﹐命終之後﹐世間猶乃如是法則﹐起塔供養一切瞻仰。阿難﹐何況如來已於無量無邊無數阿僧祇劫﹐永捨五欲﹑妻妾﹑婇女﹐於世間法已作霜雹﹐難勤能勤﹐難行能行﹔一切菩薩出世苦行勤苦修習﹐十方三世一切諸佛所行之道﹐甚深微妙淸淨戒﹑定﹑慧﹑解脫﹑解脫知見﹑六波羅蜜無不具足﹔修習如來十力﹑大悲﹑四無所畏﹑三解脫門﹑十八大空﹑六通﹑五眼﹑三十七品﹑十八不共法﹔三十二相﹑八十種好﹐一切諸佛壽命﹐一切淨佛國土﹐一切成就眾生﹐一切難行苦行﹐一切攝善法戒﹐一切攝眾生戒﹐一切攝律儀戒﹐一切功徳﹐一切智能﹐一切莊嚴﹐一切大願﹐一切方便﹐如是等不可思議福徳智能﹐皆已成就﹐無不具足﹔斷除一切不善﹐斷除一切煩惱﹐斷除一切煩惱余習﹐通達四諦﹑十二因緣﹐於菩提樹降伏四魔成就種智﹐如是妙法悉修習已﹐爾乃一切諸佛唱言善哉善哉﹐同以法性智水灌法身頂﹐乃成阿耨多羅三藐三菩提。以是因緣﹐我今號天人師﹑十力種覺﹑至極世尊﹐天上人間無與等者。等視眾生如羅睺羅﹐故名如來﹑應供﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊。憐湣世間﹐化緣周畢﹐爲眾生故﹐今入涅槃。隨世間法﹐如轉輪王﹐爲令眾生普得供養。

「阿難﹐我入涅槃﹐如轉輪王經停七日﹐乃入金棺。以妙香油注滿棺中﹐密蓋棺門﹐其棺四面﹐應以七寶間雜莊嚴﹐一切寶幢﹑香華供養。經七日已﹐復出金棺。旣出棺已﹐應以一切眾妙香水灌洗沐浴如來之身。旣灌洗已﹐以上妙兜羅綿徧體纏身﹐次以微妙無價白氎千張﹐復於綿上纏如來身﹐又入金棺。復以微妙香油盛滿棺中﹐閉棺令密。爾乃純以微妙牛頭栴檀﹑沈水一切香木成七寶車﹐一切眾寶以爲莊嚴﹐載以寶棺至荼毗所。無數寶幢﹐無數寶蓋﹐無數寶衣﹐無數天樂﹐無數香華﹐周徧虛空﹐悲哀供養。一切天人﹐無數大眾﹐應各以栴檀﹑沈水﹑微妙香油﹐荼毗如來﹐哀號戀慕。荼毗已訖﹐天人四眾收取舍利﹐盛七寶瓶﹐於都城內四衢道中﹐起七寶塔供養舍利﹐能令眾生得大功徳﹐離三有苦﹐至涅槃樂。

「阿難當知﹐一切四眾起佛舍利七寶塔已﹐應當更起三塔供養﹐所謂辟支佛塔﹑阿羅漢塔﹑轉輪王塔﹐爲令世間﹐知歸依故。」

阿難白佛言「如來出世﹐悲湣眾生﹐顯示十力﹑大悲﹑四無所畏﹑十二因緣﹑四諦之法﹑三解脫門﹐八種梵音雷震三界﹐五色慈光徧照六道﹐隨順眾生心業所轉﹐或得四果三乘所行﹐或證無漏無爲緣覺之道﹐或入無滅無生菩薩之地﹐或得無量諸陀羅尼﹐或得五眼﹐或得六通﹐或脫三惡﹐或出八難﹐或離人天三界之苦。如來慈力淸淨﹐如來解脫法門不可思議﹐乃至涅槃﹐一切世間人天四眾起七寶塔供養舍利得大功徳﹐能令眾生脫三界苦﹐入正解脫。以是因緣﹐佛般涅槃﹐一切世間人天大眾﹐報佛甚深無量慈恩﹐起七寶塔供養舍利﹐理應如是。世尊﹐其餘三塔﹐於諸眾生﹐得何等利﹐而令起立﹐恭敬供養﹖」

佛告阿難﹕「其辟支佛﹐悟法因緣﹐入深法性﹐已脫諸有一切過患﹐能爲人天而作福田﹐以是因緣﹐起塔供養﹐所得福徳﹐次於如來﹐能令眾生皆得妙果。阿難﹐其阿羅漢﹐於三界中生分已盡﹐不受後有﹐梵行已立﹐能爲世間而作福田﹐是故應當起塔供養﹐所得福徳﹐次辟支佛﹐亦令眾生皆得解脫。阿難﹐其轉輪王﹐𨿽未解脫三界煩惱﹐福徳力故治四天下﹐而以十善化育羣生﹐是諸眾生之所尊敬。以是四眾起塔供養﹐所得福徳亦復無量。」

阿難白佛言「佛般涅槃﹐一切四眾﹐當於何所荼毗如來得收舍利﹖惟願示教。」

佛告阿難﹕「佛般涅槃﹐一切四眾﹐若於拘屍城內荼毗如來﹐其城中人皆紹王位﹐則相討伐﹐諍訟無量﹐亦令一切得福階差。阿難﹐一切四眾可於城外荼毗如來﹐爲令世間得福等故。」

阿難白佛言「佛入涅槃﹐荼毗已訖﹐一切四眾收取舍利﹐安置寶瓶﹐當於何所起七寶塔﹐一切皆得深心供養﹖惟願示教。」

佛告阿難﹕「佛般涅槃﹐荼毗旣訖﹐一切四眾收取舍利﹐置七寶瓶﹐當於拘屍那伽城內﹐四衢道中﹐起七寶塔﹐髙十三層。上有相輪﹐一切妙寶間雜莊嚴﹐一切世間眾妙華幡而嚴飾之﹐四邊欄楯七寶合成﹐一切裝鉸靡不周徧。其塔四面﹐面開一門﹐層層間次﹐窗牖相當﹐安置寶瓶。如來舍利﹐天人四眾﹐瞻仰供養。阿難﹐其辟支佛塔應十一層﹐亦以眾寶而嚴飾之。阿難﹐其阿羅漢塔成以四層﹐亦以眾寶而嚴飾之。阿難﹐其轉輪王塔﹐亦七寶成﹐無復層級。何以故﹖未脫三界諸有苦故。」

爾時﹐阿泥樓豆白佛言「佛涅槃後﹐荼毗已訖﹐一切天人﹐四部大眾﹐如何分布如來舍利而得供養﹖」

爾時﹐佛告阿泥樓豆﹕「我般涅槃﹐汝等天人取佛舍利﹐以平等心﹐分布三界一切六道世間供養。」

爾時﹐釋提桓因白佛﹕「我今從佛敬請如來半身舍利﹐而我深心願供養故。」

佛告天帝﹕「如來等視眾生如羅睺羅﹐汝不應請半身舍利。何以故﹖平等利佑諸眾生故。」

佛告天帝﹕「我今與汝右邊上頷一牙舍利﹐可於天上起塔供養﹐能令汝得福徳無盡。」

爾時﹐天人一切大眾﹐悲哀流淚﹐不能自裁。

爾時﹐世尊普告四眾﹕「佛般涅槃﹐汝等天人莫大愁惱。何以故﹖佛𨿽涅槃﹐而有舍利常存供養﹐復有無上法寶﹐修多羅藏﹑毗那耶藏﹑阿毗達摩藏。以是因緣﹐三寶四諦常住於世﹐能令眾生深心歸依。何以故﹖供養舍利卽是佛寶﹐見佛卽見法身﹐見法卽見賢聖﹐見賢聖故卽見四諦﹐見四諦故卽見涅槃。是故當知三寶常住﹐無有變易﹐能爲世間作歸依故。」

佛復告諸大眾﹕「汝等莫大愁苦﹐我今於此垂欲涅槃﹐若戒若歸﹑若常無常﹑三寶﹑四諦﹑六波羅蜜﹑十二因緣﹐有所疑者﹐當速發問﹐爲究竟問。佛涅槃後﹐無復疑悔。」三過告眾。

爾時﹐四眾憂悲苦惱﹐哽咽流淚﹐痛切中心﹐追思戀慕﹐愁毒悶絕﹐佛神力故﹐掩淚寂然﹐無發問者。何以故﹖一切四眾﹐已於戒歸﹑三寶﹑四諦通達曉了﹐無有疑故。

爾時﹐世尊知諸四眾無復余疑﹐嘆言「善哉﹗善哉﹗汝等四眾﹐已能通達三寶四諦﹐無有疑也。猶如淨水洗蕩身垢﹐汝等當勤精進﹐早得出離﹐莫生愁惱迷悶亂心。」

爾時﹐世尊於師子座﹐以眞金手﹐卻身所著僧伽梨衣﹐顯出紫磨黃金師子胸臆﹐普示大眾告言「汝等一切天人大眾﹐應當深心看我紫磨黃金色身。」

爾時﹐四眾一切瞻仰大覺世尊眞金色身﹐目不暫捨﹐悉皆快樂﹐譬如比丘入第三禪﹐難生是中。

爾時﹐世尊以黃金身示大眾已﹐卽放無量無邊百千萬億大涅槃光﹐普照十方一切世界。日月所照﹐無復光明。放是光已﹐復告大眾﹕「當知如來爲汝等故﹐累劫勤苦﹐截身手足﹐盡修一切難行苦行。大悲本願﹐於此五濁﹐成阿耨多羅三藐三菩提﹐得此金剛不壞紫磨色身﹐具足三十二相﹑八十種好﹐無量光明普照一切﹐見形遇光﹐無不解脫。」

佛復告諸大眾﹕「佛出世難﹐如優曇華﹐希有難見﹗汝等大眾﹐最後遇我﹐爲於此身不生空過。我以本誓願力生此穢土﹐化緣周畢﹐今欲涅槃。汝等以至誠心﹐看我紫磨黃金色身﹐汝當修習如是淸淨之業﹐於未來世得此果報。」

爾時﹐世尊如是三反﹐殷勤三告﹐以眞金身示諸大眾﹐卽從七寶師子大牀﹐上升處空﹐髙一多羅樹﹐一反告言「我欲涅槃﹐汝等大眾﹐看我紫磨黃金色身。」如是展轉﹐髙七多羅樹﹐七反告言「我欲涅槃﹐汝等大眾﹐應當深心﹐看我紫磨黃金色身。」從空中下坐師子牀﹐復告大眾﹕「我欲涅槃﹐汝等深心﹐看我紫磨黃金色身。」

爾時﹐世尊從師子牀復升虛空﹐髙一多羅樹﹐復告大眾﹕「我欲涅槃﹐汝等深心﹐看我紫磨黃金色身。」如是展轉﹐髙七多羅樹﹐七反告言「我欲涅槃﹐汝等大眾﹐看我紫磨黃金色身。」從空中下坐師子牀﹐復告大眾﹕「我欲涅槃﹐汝等深心﹐看我紫磨黃金色身。」

爾時﹐世尊從師子牀復升虛空﹐髙一多羅樹﹐復告大眾﹕「我欲涅槃﹐汝等深心﹐看我紫磨黃金色身。」如是展轉﹐髙七多羅樹﹐七反告言「我欲涅槃﹐汝等深心﹐看我紫磨黃金色身。」從空中下坐師子牀﹐復告大眾﹕「我欲涅槃﹐汝等深心﹐看我紫磨黃金色身。」

爾時﹐世尊顯出如來紫磨黃金色身﹐普示大眾﹐如是三反﹐上升虛空﹐髙七多羅樹﹐三反從空中下﹐坐師子牀。如是殷勤二十四反﹐告諸大眾﹕「我欲涅槃﹐汝等深心﹐看我金剛堅固不壞紫磨黃金無畏色身﹐如優曇華難可值遇。汝等當知﹐我欲涅槃﹐汝等應當以至誠心看我紫磨黃金色身﹐如熱渴人遇淸冷水﹐飲之令飽﹐無復余念。汝等大眾﹐亦復如是。我欲涅槃﹐汝等大眾﹐應當深心瞻仰爲是最後見於如來。自此見已﹐無復再睹。汝等大眾﹐瞻仰令足﹐無復後悔。」

佛復告諸大眾﹕「我涅槃後﹐汝等大眾﹐應廣修行﹐早出三有﹐勿復懈怠散心放逸。」

爾時﹐一切世界天人四眾﹐遇涅槃光瞻仰佛者﹐一切三塗﹑八難﹑世間人天所有煩惱﹑四重五逆極惡罪咎﹐永滅無餘﹐皆得解脫。

爾時﹐世尊顯出紫磨黃金色身﹐殷勤相告示大眾已﹐還舉僧伽梨衣﹐如常所披。應盡還源品第二

佛復告諸大眾﹕「我今時至﹐舉身疼痛。」說是語已﹐卽入初禪﹐以涅槃光﹐徧觀世界﹐入寂滅定。

爾時﹐世尊所言未訖﹐卽入初禪﹔從初禪出﹐入第二禪﹔從二禪出﹐入第三禪﹔從三禪出﹐入第四禪﹔從四禪出﹐入虛空處﹔從空處出﹐入無邊識處﹔從識處出﹐入不用處﹔從不用出﹐入非想非非想處﹔從非非想處出﹐入滅盡定﹔從滅盡定出﹐還入非想非非想處﹔從非非想出﹐入不用處﹔從不用出﹐入無邊識處﹔從無邊識處出﹐入虛空處﹔從空處出﹐入第四禪﹔從四禪出﹐入第三禪﹔從三禪出﹐入第二禪﹔從二禪出﹐入第一禪。

爾時﹐世尊如是逆順入諸禪已﹐普告大眾﹕「我以甚深般若﹐徧觀三界一切六道﹐諸山大海大地含生﹐如是三界根本性離﹐畢竟寂滅同虛空相﹐無名無識永斷諸有﹐本來平等無髙下想﹐無見無聞﹐無覺無知﹐不可系縛﹐不可解脫﹐無眾生﹐無壽命﹐不生不起﹐不盡不滅﹐非世間﹑非非世間﹐涅槃生死皆不可得﹐二際平等等諸法故﹐閒居靜住無所施爲﹐究竟安置必不可得﹐從無住法法性施爲﹐斷一切相﹐一無所有。法相如是﹐其知是者﹐名出世人。是事不知﹐名生死始。汝等大眾﹐應斷無明滅生死始。」

爾時﹐世尊說是語已﹐復入超禪﹔從初禪出﹐入第三禪﹔從三禪出﹐入虛空處﹔從虛空出﹐入無所有處﹔從無所有出﹐入滅盡想定﹔從滅盡定出﹐次第還入至非想非非想處﹔從非非想出﹐入無邊識處﹔從識處出﹐入第四禪﹔從四禪出﹐入第二禪﹔從二禪出﹐入於初禪。

如是逆順入超禪已﹐復告大眾﹕「我以摩訶般若﹐徧觀三界有情無情﹐一切人法悉皆究竟﹐無系縛者﹐無解脫者﹐無主無依﹐不可攝持﹐不出三界﹐不入諸有﹐本來淸淨﹐無垢無煩惱﹐與虛空等﹐不平等非不平等﹐盡諸動念思想心息。如是法相﹐名大涅槃。眞見此法﹐名爲解脫。凡夫不知﹐名曰無明。」

作是語已﹐復入超禪﹔從初禪出﹐乃至入滅盡定﹔從滅盡定出﹐乃至入初禪。如是逆順入超禪已﹐復告大眾﹕「我以佛眼徧觀三界一切諸法﹐無明本際﹐性本解脫﹐於十方求了不能得﹔根本無故﹐所因枝葉皆悉解脫﹔無明解脫故﹐乃至老死皆得解脫。以是因緣﹐我今安住常寂滅光﹐名大涅槃。」

爾時﹐阿難無極悲哀﹐憂愁痛苦﹐心狂慌亂﹐情識昏迷﹐如重醉人都無知覺﹐不見四眾﹐不知如來已入涅槃﹐爲未涅槃﹖

爾時﹐世尊如是三過﹐從超入諸禪定﹐徧觀法界﹐普爲大眾三反說法。如來如是展轉二十七反﹐入諸禪定。阿難以不知故﹐佛入一禪﹐卽致一問﹐如是二十七反﹐問阿泥樓豆﹕「佛已涅槃﹐爲未涅槃﹖」阿泥樓豆深知如來入諸禪定﹐二十七反﹐皆答阿難﹕「佛未涅槃。」爾時﹐一切大眾皆悉慌亂﹐都不覺知如來涅槃﹐爲未涅槃﹖

爾時﹐世尊三反入諸禪定﹐三反示誨眾已﹐於七寶牀右脇而臥﹐頭枕北方﹐足指南方﹐面向西方﹐後背東方。其七寶牀微妙瓔珞以爲莊嚴。娑羅樹林四雙八隻﹐西方一雙在如來前﹐東方一雙在如來後﹐北方一雙在佛之首﹐南方一雙在佛之足。爾時﹐世尊娑羅林下寢臥寶牀﹐於其中夜入第四禪﹐寂然無聲﹐於是時頃便般涅槃。

大覺世尊入涅槃已﹐其娑羅林東西二雙合爲一樹﹐南北二雙合爲一樹﹐垂覆寶牀﹐蓋於如來。其樹卽時慘然變白﹐猶如白鶴﹐枝葉華果皮幹悉皆爆裂墮落﹐漸漸枯悴﹐摧折無餘。

爾時﹐十方無數萬億恆河沙普佛世界﹐一切大地皆大震動﹐出種種音﹐唱言「苦哉﹗苦哉﹗世界空虛。」演出無常苦空哀嘆之聲。爾時﹐十方世界一切諸山﹐目眞鄰陀山﹑摩訶目眞鄰陀山﹑鐵圍山﹑大鐵圍山﹐諸須彌山﹑香山﹑寶山﹑金山﹑黑山﹐一切大地所有諸山﹐一時震裂﹐悉皆崩倒﹐出大音聲﹐震吼世界﹐唱言「苦哉﹗苦哉﹗如何一旦世間孤露﹐慧日滅沒大涅槃山﹐一切眾生喪眞慈父﹐失所敬天無瞻仰者。」

爾時﹐十方世界一切大海悉皆混濁﹐沸湧濤波﹐出種種音﹐唱言「苦哉﹗苦哉﹗正覺已滅﹐眾生罪苦﹐長夜久流﹐生死大海﹐迷失正路﹐何由解脫﹖」

爾時﹐一切江河﹑溪澗﹑溝壑﹑川流泉源﹑渠井﹑浴池悉皆傾覆﹐水盡枯涸。爾時﹐十方世界大地虛空寂然大闇﹐日月精光悉無復照﹐黑闇愁惱彌布世界﹐於是時間忽然黑風鼓怒驚振﹐吹扇塵沙彌闇世界。爾時﹐大地一切卉木﹑藥艸諸樹﹑華果枝葉悉皆摧折﹐碎落無遺。於是時頃﹐十方世界一切諸天﹐徧滿虛空﹐哀號悲嘆﹐震動三千大千世界﹐雨無數百千種種上妙天香天華﹐徧滿三千大千世界﹐積髙須彌﹐供養如來﹐於上空中復雨無數天幢﹑天幡﹑天瓔珞﹑天軒蓋﹑天寶珠﹐徧滿虛空﹐變成寶臺﹐四面珠瓔﹑七寶絞絡﹑光明華彩﹐供養如來。於上空中復奏無數微妙天樂﹐鼓吹弦歌﹐出種種音﹐唱言「苦哉﹗苦哉﹗佛已涅槃﹐世界空虛﹐羣生眼滅﹐煩惱羅剎大欲流行﹐行苦相續﹐痛輪不息。」

爾時﹐阿難心慌迷悶都不覺知﹐不識如來已入涅槃﹑未入涅槃﹐惟見非恆境界。復問樓豆﹕「佛涅槃耶﹖」樓豆答言「大覺世尊已入涅槃。」爾時﹐阿難聞是語已﹐悶絕躄地﹐猶如死人寂無气息﹐冥冥不曉。

爾時﹐樓豆以淸冷水灑阿難面﹐扶之令起﹐以善方便而慰諭之﹐語阿難言「哀哉﹗哀哉﹗痛苦柰何﹗柰何﹗莫大愁毒﹐熱惱亂心。如來化緣周畢﹐一切人天無能畱者。苦哉﹗苦哉﹗柰何﹗柰何﹗何期今日人天之師爲事究竟﹐無能畱者。柰何我與汝等且共裁抑﹗」復慰諭言「阿難﹐佛𨿽涅槃﹐而有舍利無上法寶﹐常住於世﹐能爲眾生而作歸依。我與汝等當勤精進﹐以佛法寶授與眾生﹐令脫眾苦﹐報如來恩。」

爾時﹐阿難聞慰諭已﹐漸得醒悟﹐哽咽流淚﹐悲不自勝。其拘屍那城娑羅林間縱廣三十二由旬﹐天人大眾皆悉徧滿﹐尖頭鍼鋒受無量眾﹐間無空缺﹐不相障蔽。

爾時﹐無數億菩薩一切大眾﹐悉皆迷悶﹐昏亂濁心﹐都不覺知如來涅槃及未涅槃﹐惟見非恆變動。一時同問樓豆﹕「佛涅槃耶﹖」爾時﹐樓豆告諸大眾一切天人﹕「大覺世尊已入涅槃。」

爾時﹐無數一切大眾聞是語已﹐一時昏迷﹐悶絕躄地﹐苦毒入心﹐阨聲不出。其中或有隨佛滅者﹐或失心者﹐或身心戰掉者﹐或互相執手哽咽流淚者﹐或常捶胸大叫者﹐或舉手拍頭自拔發者﹐或有唱言痛哉痛哉荼毒苦者﹐或有唱言如來涅槃一何疾哉﹐或有唱言失我所敬天者﹐或有嘆言世界空虛眾生眼滅者﹐或有嘆言煩惱大鬼已流行者﹐或有嘆言眾生善芽種子滅者﹐或有嘆言魔王欣慶解甲冑者﹐或自呵責身心無常觀者﹐或有正觀得解脫者﹐或有傷嘆無歸依者﹐中有徧體血現流灑地者。如是異類殊音﹐一切大眾哀聲普震一切世界。

爾時﹐娑婆世界主屍棄大梵天王知佛已入涅槃﹐與諸天眾卽從初禪飛空而下﹐舉聲大哭﹐流淚悲咽﹐投如來前﹐悶絕躄地﹐久乃蘇醒﹐哀不自勝﹐卽於佛前以偈悲嘆﹕

「世尊往昔本誓願﹐爲我等故居忍土﹐

乃隱無量自在力﹐貧所樂法度眾生。

方便逐宜隨應說﹐眾生無不受安樂﹐

誘進令出三有苦﹐究竟皆至涅槃道。

如來慈母育眾生﹐普飲眾生大悲乳﹐

何期一旦忽捨離﹐人天孤露無所依。

痛哉眾生善種芽﹐無天甘露令增長﹐

善芽漸漸衰滅已﹐罪業相牽墮惡道。

柰何世界悉空虛﹐眾生正慧眼已滅﹐

旣行無明黑暗中﹐墮落三有淪溺苦。

柰何眾生罪無救﹐願依舍利得解脫﹐

勸請如來大悲力﹐救護令我脫苦地。

何其痛哉此惡世﹐如來棄我入涅槃﹗」

爾時﹐釋提桓因與諸大眾從空而下唱言「苦哉﹗苦哉﹗」發聲大哭﹐悲泣流淚﹐投如來前﹐悶絕躄地﹐久乃蘇醒﹐悲哀哽咽﹐胡跪佛前﹐說偈哀嘆﹕

「如來歷劫行苦行﹐普爲我等羣生故﹐

得成無上正覺道﹐等育眾生如一子。

施法藥中爲上藥﹐療病醫中爲勝醫﹐

大慈悲云蔭眾生﹐甘露慧雨雨一切。

慧日光照無明暗﹐無明眾生見聖道﹐

聖月慈光照六趣﹐三有蒙光脫眾苦。

何期於今捨大慈﹐已入涅槃眾不見﹐

本誓大悲今何在﹐棄捨眾生如涕唾﹖

我等一切諸眾生﹐如犢失母必當死﹐

四眾互相執手哭﹐捶胸大哀動三界。

苦哉苦哉諸有人﹐如何一旦盡孤露﹐

我等福盡苦何甚﹐善芽燋燃無復潤。

惟願法寶舍利光﹐照我令脫三有苦﹐

哀哉痛哉我等眾﹐幾何重得見如來﹖」

爾時﹐樓豆悲哀號泣﹐傷悼無量﹐胡跪佛前﹐以偈悲贊﹕

「正覺法王育我等﹐飲我法乳長法身﹐

眾生法身未成立﹐又復慧命少資糧。

應以八音常演暢﹐令眾聞已悉悟道﹐

常放大慈五色光﹐令眾蒙光皆解脫。

如何今日永涅槃﹐行苦眾生何依趣﹐

苦哉世尊捨大悲﹐我等孤窮必當死。

𨿽知世尊現方便﹐我等無能不悲哀﹐

四眾迷悶昏失心﹐哀動天地震三界。

世尊獨處大安樂﹐眾生大苦欲何之﹐

世尊往昔爲我等﹐眾劫舍頭截手足。

得成無上正覺道﹐不久住世卽涅槃﹐

我及四眾處無明﹐魔王欣慶捨甲冑。

哀哉世尊願大悲﹐舍利慈光攝我等﹐

伏請世尊湣四眾﹐法寶流潤願不窮。

我等不能卽殞滅﹐苟存余命能幾何﹐

苦哉痛切難堪忍﹐重見世尊無復期﹗」

爾時﹐阿難悶絕漸醒﹐舉手拍頭﹐捶胸哽咽﹐悲泣流淚﹐哀不自勝﹐長跪佛前﹐以偈悲嘆﹕

「我昔與佛誓願力﹐幸共同生釋種中﹐

如來得成正覺道﹐我爲侍者二十載。

深心敬養情未足﹐一旦見棄入涅槃﹐

痛哉哀哉荼毒苦﹐無極長夜痛切心。

我身未脫諸有网﹐無明之殻未出離﹐

世尊慧觜未啄破﹐如何見捨疾涅槃。

我如初生之嬰兒﹐失母不久必當死﹐

世尊如何見放捨﹐獨出三界受安樂。

我今懺悔於世尊﹐侍佛已來二十年﹐

四威儀中多懈墮﹐不能悅可大聖心。

願正覺尊大慈悲﹐施我甘露令安樂﹐

我願窮盡未來際﹐常覲世尊爲侍者。

惟願世尊大慈光﹐一切世界攝受我﹐

痛哉痛哉不可說﹐喑咽何能陳聖恩﹗」

爾時﹐無數億恆河沙菩薩﹐一切世間天人大眾﹐互相執手﹐悲泣流淚﹐哀不自勝﹐各相裁抑。卽皆自辦無數微妙香華﹑曼陀羅華﹑摩訶曼陀羅華﹑曼殊沙華﹑摩訶曼殊沙華﹐無數天上人間海岸栴檀﹑沈水﹐百千萬種和香﹐無數香泥﹑香水﹑寶蓋﹑寶幢﹑寶幡﹑眞珠﹑瓔珞﹐徧滿虛空﹐投如來前﹐悲哀供養。

爾時﹐拘屍城內男女大小一切人眾悲哀流淚﹐各辦無數微妙香華幡蓋等﹐倍勝於前﹐投如來所﹐悲哀供養。

爾時﹐四天王與諸天眾悲哀流淚﹐各辦無數香華一切供養等三倍於前﹐悲泣流淚來詣佛所﹐投如來前﹐悲哀供養。五天如是﹐倍勝於前。色界﹑無色界諸天亦如是﹐倍勝供養。大般涅槃經後分卷下機感茶毗品第三

爾時﹐拘屍城內一切男女悲泣流淚﹐不知荼毗法則云何﹐問阿難言「如來涅槃﹐如何法則可以荼毗﹖」

爾時﹐帝釋具陳上事而以答言「如佛所說﹐依輪王法。」

爾時﹐拘屍城內一切人民悲泣流淚﹐匆入城中﹐卽作金棺﹐七寶莊嚴﹐卽辦微妙無價白氎千張﹐無數細軟妙兜羅綿﹐辦無數微妙栴檀沈水﹐百千萬種和香﹑香泥﹑香水﹐一切繒蓋幡華等﹐如雲徧滿在於空中﹐積髙須彌。旣辦已訖﹐悲哀流淚﹐將至佛所﹐投如來前﹐悲咽不勝而伸供養。爾時﹐拘屍城內一切人民及諸大眾重復悲哀﹐哽咽流淚﹐復持無量香華幡蓋一切供具﹐如雲徧滿空中﹐互相執手﹐捶胸哽咽﹐涕泣盈目﹐哀震大千﹐投如來前﹐悲哀供養。爾時﹐大眾悲哽喑咽﹐深重敬心﹐各以細妙白氎障手﹐扶於如來入金棺中﹐注滿香油﹐棺門卽閉。

爾時﹐拘屍城內一切士女﹐貪福善心﹐相欲攝取如來功徳﹐不令天人一切大眾同舉佛棺。卽共詳議﹐遣四力士﹐壯大無雙﹐脫其所著瓔珞衣服﹐期心請舉如來聖棺﹐欲入城內﹐自伸供養。盡其神力﹐都不能勝。爾時﹐城內復遣八大力士﹐至聖棺所﹐脫所著衣﹐共擎佛棺﹐皆盡其神力﹐都亦不得。拘屍城內復遣十六極大力士﹐來至棺所﹐脫所著衣﹐共舉佛棺﹐亦不能勝。

爾時﹐樓豆語力士言「縱使盡城內人男女大小﹐舉如來棺﹐欲入城內﹐亦不能得﹐何況汝等而能勝耶﹖汝等當請大眾及諸天力助汝舉棺﹐乃得入城。」樓豆所言未訖﹐爾時﹐帝釋卽持微妙大七寶蓋﹐無數香華﹑幢幡﹑音樂﹐與諸天眾悲泣流淚﹐垂在空中﹐供養聖棺。至第六天及色界天﹐皆如帝釋供養聖棺。

爾時﹐世尊大悲普覆﹐令諸世間得平等心﹐得福無異﹐於娑羅林卽自舉棺﹐升虛空中髙一多羅樹。拘屍城內一切人民及諸世間人天大眾等﹐共不得舉佛聖棺。

爾時﹐帝釋及諸天眾﹐卽持七寶大蓋四柱寶臺﹐四面莊嚴七寶瓔珞﹐垂虛空中﹐覆佛聖棺﹐無數香華﹑幢幡﹑瓔珞﹐音樂微妙雜彩﹐空中供養。至第六天色界諸天﹐倍前帝釋﹐覆佛聖棺及所供養。爾時﹐拘屍城內一切人民﹐見佛聖棺升在空中﹐捶胸大哭﹐悲咽懊惱。

爾時﹐一切天人於大聖尊寶棺前路﹐徧散七寶﹑眞珠﹑香華﹐瓔珞微妙雜彩﹐繽紛如雲﹐地及虛空悉皆徧滿﹐哀泣流淚﹐供養如來七寶靈棺。同聲唱言「苦哉﹗苦哉﹗我等無福﹐舉佛聖棺遂不能得。我等孤露﹐何有善根﹖」

爾時﹐世尊大聖金棺於娑羅林虛空之中﹐徐徐乘空﹐從拘屍城西門而入。爾時﹐拘屍城內一切士女﹐無數菩薩﹑聲聞﹑天人大眾﹐地及虛空悉皆徧滿﹐隨從如來大聖靈棺﹐互相執手號聲大哭﹐捶胸叫喚喑咽流淚。各持無數香華﹑寶幢﹑幡蓋﹐地及虛空悉皆徧滿﹐悲號哀嘆供養靈棺。其拘屍那城一面縱廣四十八由旬﹐爾時﹐如來七寶金棺﹐徐徐乘空從拘屍城東門而出﹐乘空右繞入城南門﹐漸漸空行從北門出﹐乘空左繞還從拘屍西門而入﹐如是展轉繞三匝已﹐乘空徐徐還入西門﹐乘空而行從東門出﹐空行左繞入城北門﹐漸漸空行從南門出﹐乘空右繞還入西門﹐如是展轉繞經四匝。如是左右繞拘屍城經於七匝。

爾時﹐七寶聖棺當入城時﹐一切大眾悲號哽咽﹐各持無數微妙香木﹑栴檀﹑沈水﹐一切寶香﹐文理香潔﹐普燻世界。復持無數寶幢﹑幡蓋﹑香華﹑瓔珞﹐至荼毗所﹐悲哀供養。爾時﹐四天王及諸天眾悲泣流淚﹐各持天上上妙栴檀﹑沈水﹐表裏香潔﹐芬馥周徧﹐各五百根﹐大如車輪。復持一切寶香﹑寶幢﹑寶蓋﹑妙華﹑瓔珞﹐至荼毗所﹐悲哀供養。第二天各一千根﹐第三天各二千﹐第四天各三千﹐第五天各四千﹐第六天各五千及幡華﹐至荼毗所﹐悲哀供養。爾時﹐色界﹑無色諸天惟有香華﹐至荼毗所﹐悲哀供養。爾時﹐一切世間大眾各持微妙栴檀﹑沈水﹑香華﹑幡蓋﹐至荼毗所﹐悲哀供養。

爾時﹐樓豆涕泣盈目﹐哀悼無極﹐從諸天人乞妙香木﹑栴檀﹑沈水﹐足六千根﹐文理香潔﹐芬馥周徧﹐至荼毗所﹐悲哀供養。阿耨達池四面縱廣二百由旬﹐出四大河。佛初成道恆河北岸﹐一樹栴檀隨佛而生﹐大如車輪﹐髙七多羅樹﹐香气普燻﹐供養如來。其香樹神與樹俱生﹐常取此香供養於佛。佛入涅槃﹐此一檀樹卽隨佛滅。皮葉俱落﹐神亦隨死。有諸異神取此香樹﹐送荼毗所﹐悲哀供養。其地乃是三世諸佛荼毗之處﹐大覺世尊乘本願力﹐亦於是處荼毗。是處有諸往古諸佛無量寶塔﹐金剛不壞堅固之處。

爾時﹐如來大聖寶棺漸漸空行﹐至荼毗所﹐徐徐垂空﹐下安七寶牀上。其牀一切眾妙瓔珞無價雜彩以爲莊嚴。於是時頃﹐復經七日﹐爾時﹐拘屍城內一切士女﹐無數菩薩﹑聲聞﹐三十三天﹐一切大眾﹐悲哀哽咽﹐持諸幡蓋﹑寶幢﹑香華﹐隨從佛棺經於七日。以佛神力﹐一切天人無饑渴想﹐一無思食﹐惟見哀泣戀慕如來。旣滿七日﹐大聖如來將欲出棺。爾時﹐拘屍城內一切士女無數大眾﹐復大哀泣﹐震動世界。復持香華﹐無數幢蓋﹐微妙天樂﹐投佛棺前﹐哀咽供養。是時大眾悲哽流淚﹐各以細微白氎自障其手﹐深重敬心﹐從寶棺中﹐扶於如來紫磨黃金三十二相﹑八十種好堅固不壞金剛之身﹐安詳而出﹐置七寶牀。

爾時﹐大眾重大悲哀﹐聲震十方﹐普佛世界。復持一切香華﹑繒蓋﹑音樂﹐深心供養﹐悶絕哽咽﹐投如來前。是時大眾復更悲咽﹐盈目流淚﹐各持無數香水香泥﹐深重敬心﹐從頭至足﹐灌洗如來三十二相﹑八十種好無量福徳智能莊嚴金剛堅固紫磨黃金不壞色身。復洗寶棺﹐微妙淸淨。旣灌洗已﹐是時大眾復大號哭﹐悲哀哽咽﹐燒微妙香﹐散七寶華。無數寶幢﹑幡蓋﹐地及虛空悉皆徧滿﹐悲哀號泣﹐供養如來。是時大眾咸哀喑咽﹐卽持無數妙兜羅綿﹐從頭至足纏裹如來金剛色身。旣纏身已﹐復以上妙無價白氎千張﹐於兜羅上次第相重纏如來身。纏身已訖﹐是時大眾重大悲哀﹐號哭悶絕。復持香華﹑幡蓋﹑寶幢﹑音樂﹐哽咽供養。是時大眾哀泣流淚﹐深重敬心﹐各以白氎障手﹐喑咽悲哽﹐共扶如來入寶棺中﹐注滿香油﹐棺門尋閉。

爾時﹐大眾重大悲哀﹐聲震世界﹐復持香華﹑幡蓋﹑音樂﹐號慟悲泣﹐供養寶棺。爾時﹐一切大眾所集微妙香木﹐積髙須彌﹐芬馥香气﹐普燻世界﹐相重密次﹐成大香樓﹐四面七寶莊嚴﹐幢蓋幡華﹐瓔珞雜彩﹐徧空如雲以爲莊嚴﹐人天音樂悲哀供養。是時天人大眾﹐將欲舉棺置香樓上。復大悲哀﹐捶胸大叫﹐聲震大千。復持幢蓋﹑香華﹑音樂﹐悲哀供養。是時大眾哀悼悲結﹐深重敬心﹐各以白氎障手﹐共舉如來大聖寶棺﹐置於莊嚴妙香樓上。復大號泣﹐絕而復蘇﹐唱言「苦哉﹗苦哉﹗何期孤露無有依恃﹗」悲咽流淚﹐復散香華﹑寶幢﹑幡蓋﹑音樂﹑雜彩﹐一切盡心﹐悲哀供養。

爾時﹐如來大聖寶棺旣上微妙寶香樓已﹐將欲舉火﹐荼毗如來。是時大眾復大號哭﹐驚震大千﹐復更深重悲哀供養大聖寶棺及妙香樓。爾時﹐一切大眾哀泣盈目﹐各持七寶香燭大如車輪﹐焰彩光明徧照世界。一時大哭﹐荼毗香樓﹐哀震大千一切世界﹐復以香華徧滿供養。是時寶燭至香樓所﹐自然殄滅。是時一切諸天復持無上七寶大燭﹐焰光普照﹐悲哀流淚投香樓所﹐皆悉殄滅。爾時﹐一切海神持海中火﹐七寶大燭﹐無數光焰﹐投香樓所﹐亦皆殄滅。是時大眾長時號哭﹐一切供養﹐不知如來何緣未畢﹐投火香樓﹐荼毗不燃。

爾時﹐世尊大悲普潤﹐待迦葉眾來至乃燃。時大迦葉與五百弟子在耆闍崛山﹐去拘屍城五十由旬﹐身心寂然﹐入於三昧﹐於正受中倏爾心驚﹐舉身顫慄﹐從定中出﹐見諸山地皆大震動﹐卽知如來已入涅槃。告諸弟子﹕「我佛大師入般涅槃﹐時經七日﹐已入棺中。苦哉﹗苦哉﹗應當疾往至如來所﹐恐已荼毗﹐不得見佛三十二相﹑八十種好眞淨色身。」

迦葉以敬佛故﹐不敢飛空往如來所﹐卽將弟子尋路疾行﹐悲哀速往﹐正滿七日﹐至拘屍城。

城東路首﹐迦葉遇見一婆羅門執一天華隨路而來。

迦葉問言「仁者何來﹖」

答曰「佛般涅槃﹐我於荼毗所來。」

復問﹕「此是何華﹖」

答言「於荼毗所得此天華。」

迦葉就乞。

答言「不得﹐我期將歸﹐擬示六親﹐家中供養。」

迦葉就借著其頂上﹐便卽悶絕﹐昏迷躄地﹐喑咽悲哽﹐良久乃蘇﹐卽自惟忖﹕「於此號泣﹐不見如來八十種好紫磨色身﹐何所追益﹖」卽與弟子疾共前進﹐至拘屍城﹐北門而入﹐於其城中入一僧坊。

見諸比丘叢聚一處﹐語迦葉言「汝等遠來﹐深勞苦耶﹖安坐待食。」

迦葉答言「我之大師已入涅槃﹐我有何情﹐安此待食﹖」

諸比丘言「汝師是誰﹖」

答言「汝不知耶﹖哀哉痛苦﹗大覺世尊今已涅槃。」

比丘聞已﹐各大歡喜而作是言「快哉﹗快哉﹗如來在世﹐禁制我等﹐戒律嚴峻﹐我等甚不堪忍﹐不能依行。今已涅槃﹐嚴峻禁戒﹐已應放捨。汝且待食﹐有何急耶﹖」

佛神力故﹐掩諸天耳及大迦葉諸弟子等﹐皆悉不聞惡比丘語﹐惟有迦葉獨自聞之。於是迦葉卽將弟子悲泣流淚﹐疾往佛所。

是時迦葉與諸弟子竊共思念﹕「我等如何得諸供物﹐將至佛所供養如來﹖」

迦葉復言「我自生長在此城中﹐乞供養物﹐亦應可得。」將諸弟子卽就城內﹐次第告乞﹐得妙白氎﹐足滿千張。復得無數妙兜羅綿﹐復得無量寶華﹑香泥﹑香水﹑香油﹑寶幢﹑幡蓋﹑音樂弦歌﹑瓔珞雜彩﹐悉皆具足。迦葉與諸弟子悲哀流淚﹐卽持疾往﹐出城西門。

爾時﹐迦葉卽聞荼毗之所﹐一切大眾悲咽號哭﹐共問帝釋﹕「已供養訖﹐如何得火﹐燃此香樓﹐荼毗如來﹖」

帝釋答言「人眾且待﹐摩訶迦葉卽時而至。」釋言未訖﹐一切大眾正於哀中﹐卽見迦葉與諸弟子尋路悲來。眾卽停哀﹐便爲開路。

迦葉前進﹐遙見佛棺﹐將諸弟子一時禮拜﹐號哭哽咽﹐悶絕躄地﹐昏濁亂心﹐良久乃醒。流淚不勝﹐漸漸前行﹐問大眾言「如何得開大悲聖棺﹖」

大眾答言「佛入涅槃﹐已經二七﹐恐有損壞﹐如何得開﹖」

迦葉答言「如來之身﹐金剛堅固﹐常樂我淨﹐不可沮壞﹐徳香芬馥若栴檀山。」作是語已﹐涕泗交流﹐至佛棺所。

爾時﹐如來大悲平等﹐爲迦葉故﹐棺自然開。白氎千張及兜羅綿﹐皆卽解散﹐顯出三十二相﹑八十種好眞金紫磨堅固色身。

迦葉與諸弟子見已﹐悶絕躄地﹐喑咽哀哽﹐良久乃蘇﹐涕泣盈目﹐與諸弟子徐上香樓﹐近佛棺邊﹐復更喑咽﹐號哭悲哽。卽以所得香華﹑幡蓋﹑寶幢﹑瓔珞﹑音樂弦歌﹐哀號供養。卽以香泥﹑香水灌洗如來金色之身﹐燒香散華﹐哀泣供養。灌洗已訖﹐迦葉與諸弟子持其所得妙兜羅綿﹐纏於如來紫磨色身﹐次以舊綿纏新綿上。兜羅纏已﹐復以所得白氎千張﹐次第相重﹐於兜羅上纏如來身。纏白氎已﹐復持舊氎﹐著新氎上﹐次第相纏。總纏已訖﹐棺門卽閉﹐七寶瓔珞﹐一切莊嚴。

爾時﹐迦葉復重悲哀﹐與諸弟子右繞七匝﹐盈目流淚﹐長跪合掌﹐說偈哀嘆﹕

「苦哉苦哉大聖尊﹐我今荼毒苦切心﹐

世尊滅度一何速﹐大悲不能畱待我。

我於崛山禪定中﹐徧觀如來悉不見﹐

又觀見佛已涅槃﹐倏爾心戰大震驚。

忽見暗云徧世界﹐復睹山地大震動﹐

卽知如來已涅槃﹐故我疾來已不見。

世尊大悲不普我﹐令我不見佛涅槃﹐

不蒙一言相教告﹐我今孤露何所依﹗

世尊我今大痛苦﹐情亂迷悶昏濁心﹐

我今爲禮世尊頂﹐爲復哀禮如來胸﹐

爲復敬禮大聖手﹐爲復悲禮如來腰﹐

爲復敬禮如來臍﹐爲復深心禮佛足﹐

何苦不見佛涅槃﹐惟願示我敬禮處﹗

如來在世眾安樂﹐今入涅槃皆大苦﹐

哀哉哀哉深大苦﹐大悲示教所禮處。」

爾時﹐迦葉哽咽悲哀﹐說是偈已﹐世尊大悲﹐卽現二足千輻輪相﹐出於棺外﹐回示迦葉。從千輻輪放千光明﹐徧照十方一切世界。

爾時﹐迦葉與諸弟子見佛足已﹐一時禮拜千輻輪相﹐卽更悶絕﹐昏迷躄地﹐良久乃醒﹐與諸弟子哀號哽咽﹐右繞七匝。繞七匝已﹐復禮佛足﹐悲哀哭泣﹐聲震世界。復更說偈﹐哀嘆佛足﹕

「如來究竟大悲心﹐平等慈光無二照﹐

眾生有感無不應﹐示我二足千輻輪。

我今深心歸命禮﹐千輻輪相二尊足﹐

千輻輪中放千光﹐徧照十方普佛剎。

我今歸依頭面禮﹐千輻輪相長光照﹐

眾生遇光皆解脫﹐三塗八難皆離苦。

我復歸依頭面禮﹐輪光普救諸惡趣﹐

世尊往昔無數劫﹐爲我等故修苦行。

今證得此金剛體﹐足下由放千光明﹐

悲哀稽首歸命禮﹐安於眾生千輻輪。

佛修眾徳爲一切﹐修道樹日降四魔﹐

四魔降已伏外道﹐眾生因此得正見。

稽首歸依頭面禮﹐眾生正見光明足﹐

佛爲一切眞慈父﹐足光平等度眾生。

我復歸依頭面禮﹐平等離苦輪足光﹐

我遇千輻光明足﹐悲喜交流哀切心。

我復悲哀頭面禮﹐有感千輻輪光相﹐

稽首歸依輪足光﹐乘究竟乘出三界。

敬禮天人歸依足﹐輪光普照三有苦﹐

眾生未得脫苦門﹐皆悉歸命輪光足。

我等輪回未出離﹐如何輪足見放捨﹐

哀哉哀哉諸眾生﹐長夜莫睹輪足光。

悔過世尊大慈悲﹐示敬千輻輪光足﹐

哀哉今遇輪光相﹐自此當何復再睹。」

爾時﹐迦葉與諸弟子說是偈已﹐復重悶絕﹐昏迷躄地﹐良久漸醒﹐悲哀哽咽﹐不能自裁。大覺世尊千輻輪相﹐金剛雙足﹐還自入棺﹐封閉如故。爾時﹐城內一切士女天人大眾﹐見大迦葉復重號哭﹐捶胸大叫﹐哀震大千無量世界﹐各將所持﹐悲哽供養。

爾時﹐拘屍城內有四力士﹐瓔珞嚴身﹐持七寶炬﹐大如車輪﹐焰光普照﹐以焚香樓﹐荼毗如來。炬投香樓﹐自然殄滅。迦葉告言「大聖寶棺﹐三界之火所不能燒﹐何況汝力而能燒耶﹖」城內復有八大力士﹐更持七寶大炬光焰﹐一切將投棺所﹐亦皆殄滅。城內復有十六極大力士﹐各持七寶大炬來投香樓﹐亦悉殄滅。城內復有三十六極大力士﹐各持七寶大炬來投﹐亦皆殄滅。

爾時﹐迦葉告諸力士一切大眾﹕「汝等當知﹐縱使一切天人所有炬火﹐不能荼毗如來寶棺。汝等不須勞苦﹐彊欲爲作。」

爾時﹐城內士女天人大眾復重悲哀﹐各以所持﹐號泣供養。一時禮拜右繞七匝﹐悲號大哭﹐聲震三千。爾時﹐如來以大悲力﹐從心胸中﹐火踴棺外﹐漸漸荼毗﹐經於七日﹐焚妙香樓﹐爾乃方盡。爾時﹐城內士女天人大眾﹐於七日間悲號哭泣﹐哀聲不斷﹐各以所持供養不歇。

爾時﹐四天王各作是念﹕「我以香水注火令滅﹐急收舍利﹐天上供養。」作是念已﹐卽持七寶金瓶盛滿香水﹐復將須彌四埵﹐四大香潔出甘乳樹﹐樹各千圍髙百由旬﹐隨四天王同時而下﹐至荼毗所。樹流甘乳﹐注瀉香瓶﹐一時注火。注已﹐火勢轉髙﹐都無滅也。爾時﹐海神﹑莎伽羅龍王及江神﹑河神﹐見火不滅﹐各作是念﹕「我取香水注火令滅﹐急收舍利﹐住處供養。」作是念已﹐各持寶瓶盛取無量香水﹐至荼毗所﹐一時注火。注已﹐火勢如故﹐都亦不滅。

爾時﹐樓豆語諸四天王及海神等﹕「汝注香水令火滅者﹐可不欲取舍利﹐還本所居而供養耶﹖」

答言「實爾。」

樓豆語四天王言「汝大貪心。汝居天上﹐舍利隨汝。若在天宮﹐地居之人如何得往而供養耶﹖」

復語海神﹕「汝等住在大海江河﹐如來舍利汝收取者﹐地居之人如何得往而供養耶﹖」

爾時﹐四天王卽皆懺悔﹐悔已各還天宮。爾時﹐大海江河神等皆亦懺悔﹕「誠如聖言。」悔已各還。聖軀廓潤品第四

爾時﹐帝釋持七寶瓶及供養具﹐至荼毗所。其火一時自然滅盡。帝釋卽開如來寶棺﹐欲請佛牙。

樓豆卽問﹕「汝何爲耶﹖」

答言「欲請佛牙﹐還天供養。」

樓豆言「莫輒自取﹐可待大眾﹐爾乃共分。」

釋言「佛先與我一牙舍利﹐是以我來﹐火卽自滅。」

帝釋說是語已﹐卽開寶棺﹐於佛口中右畔上頷取牙舍利﹐卽還天上﹐起塔供養。

爾時﹐有二捷疾羅剎﹐隱身隨釋﹐眾皆不見﹐盜取一雙佛牙舍利。

爾時﹐城內一切士女一切大眾﹐卽一時來﹐欲爭舍利。

樓豆告言「大眾當知﹐待且安詳。如佛所說﹐應當如法共分供養。」

爾時﹐城內士女一切大眾不聞樓豆所言﹐乃各執持矛矟﹑弓箭﹑刀劍﹑罥索﹐一切戰具﹐各自莊嚴﹐欲取舍利。

爾時﹐城內人眾卽開佛棺﹐兜羅白氎﹐宛然不燒。大眾見已﹐復大號哭﹐流淚盈目﹐各將所持﹐悲哀供養。深心禮拜﹐流淚長跪﹐同說偈贊﹕

「如來以大自在力﹐於一切世得自在﹐

大悲本願處斯土﹐周旋苦海度眾生。

無量智能神通力﹐出沒生死無掛礙﹐

能以一身爲多身﹐多身一身爲無量。

神變普應咸皆見﹐無緣卽現入涅槃﹐

我等福盡無應緣﹐故乃如來見放捨。

佛於娑羅寶棺中﹐大力士舉皆不起﹐

大悲之力自輕舉﹐升空髙一多羅樹﹐

乘虛徐繞拘屍城﹐七日大聖繞七匝﹐

繞已自臨荼毗所﹐不共神力所施爲。

一切天人莫能測﹐佛於大般涅槃中﹐

金剛不壞力自在﹐一切荼毗火不燃﹐

自於心中出慈火﹐焚燒七日示現盡。

人天不能滅此火﹐如來大悲示應力﹐

帝釋來至火便滅。妙兜羅綿纏佛身﹐

大火焚燒都不燃﹐白氎隨佛寶棺內﹐

火中儼然而不燒﹐方知如來自在力﹐

於法自在爲法王。敬禮大悲三界尊﹐

敬禮聖中無畏者﹐敬禮普覆大慈力﹐

敬禮神變自在者。我等從今離世尊﹐

沒苦無能見救護﹐哀哉哀哉大聖尊﹐

方今長別何由見﹗」

爾時﹐大眾說是偈已﹐重復悲泣﹐各以所持﹐盡哀供養。爾時﹐樓豆普爲天人一切大眾﹐與城內人共於棺所﹐徐舉白氎及兜羅綿。其迦葉等白氎千張﹐火全不燒。其城內人白氎千張﹐除外一重﹐餘者灰燼﹐其兜羅綿宛然如故。爾時﹐樓豆取此白氎及兜羅綿﹐細破分之﹐與諸大眾令起寶塔而供養之。樓豆復取氎灰﹐亦細分眾﹐令起寶塔而供養之。其餘燼灰﹐無復得分﹐眾各自取﹐起塔供養。其城內人先已遣匠﹐造八金壇﹐八師子座﹐各以七寶而爲莊嚴。其七寶壇﹐各受一斛﹐各置七寶師子座上。其八師子七寶之座﹐座別各有三十二力士﹐各嚴七寶瓔珞雜彩纏身﹐共舉七寶八師子座。座上復各有八婇女﹐身嚴七寶瓔珞雜彩﹐持七寶壇。座上復各有八婇女﹐嚴身瓔珞執七寶蓋﹐覆金壇上。座上復各有八婇女﹐身嚴瓔珞﹐持七寶劍﹐衛七寶壇。座上復各有八婇女﹐身嚴瓔珞﹐執雉毛纛﹐豎壇四面。座別各有無量人眾﹐持妙音樂﹑幢幡﹑寶蓋﹑香華﹑瓔珞﹐圍繞供養。座各復有無量人眾﹐各持弓箭﹑矛矟﹑罥索﹑長鉤一切戰具而圍繞之﹐從拘屍城前後圍繞﹐向荼毗所。其八師子七寶之座﹐出城去後﹐城內人眾卽持無數香泥香水﹐尋力士後﹐平治塗地﹐作香泥路﹐廣博嚴事﹐向荼毗所。其路兩邊無數寶幢﹑幡蓋﹑香華﹑眞珠﹑瓔珞﹑眾妙雜彩﹑音樂弦歌﹐嚴飾路邊﹐儼然供養﹐待大聖尊舍利而還。其諸力士持八師子七寶之座﹐圍繞至荼毗所﹐卽大哀泣﹐號哭哽咽﹐聲震大千﹐各以所持﹐深心供養。

爾時﹐世尊大悲力故﹐碎金剛體成末舍利﹐惟畱四牙不可沮壞。爾時﹐大眾旣見舍利﹐復重悲哀﹐以其所持﹐流淚供養。爾時﹐樓豆與城內人涕泣盈目﹐收取舍利﹐著師子座七寶壇中﹐滿八金壇﹐舍利便盡。爾時﹐一切天人大眾﹐見佛舍利入金壇中﹐重更悲哭﹐涕泣流淚﹐各將所持﹐深心供養。爾時﹐城內諸大力士及諸士女﹐將欲持佛舍利金壇向拘屍城。爾時﹐大眾復重悲哀﹐各將所持﹐流淚供養。爾時﹐城內諸大力士及圍繞眾並城內人﹐悲咽流淚﹐舉八師子七寶之座﹐隨香泥路﹐回向拘屍。爾時﹐一切人天大眾復大悲哀﹐聲震世界﹐各將所持﹐隨從舍利﹐哀號供養。如來舍利至城內已﹐置四衢道中。爾時﹐拘屍城人﹐卽嚴四兵﹐無數軍眾﹐身著甲鎧﹐各執戰具﹐繞拘屍城﹐四面周匝。無數重兵﹐儼然而住﹐擬防外人來抄掠故。𨿽爲儀式﹐無戰諍心。復有五百大咒術師﹐守城四門﹐爲遮難故。復有無數寶幢幡蓋﹐微妙莊嚴﹐大雉毛纛﹐於城四維﹐儼然供養﹐爲標式故。爾時﹐城內一切士女天人大眾復大悲哀﹐各將所持﹐深心供養。其舍利壇置師子座﹐經於七日。於七日中﹐一切大眾日夜悲號﹐哀聲不斷﹐盡以所持﹐深心供養。其八師子七寶之座﹐各有五百大咒術師各共持之﹐遮有天﹑龍﹑夜叉﹑神鬼來欺奪故﹐經七日間。

爾時﹐如來本生眷屬﹐迦毗羅國王諸釋種等﹐佛神力故﹐都不覺知佛入涅槃﹐佛涅槃後經三七日爾乃方知。時彼國王諸釋種等﹐悲哭號泣﹐卽共疾來﹐至拘屍城﹐見諸兵眾無數千人圍繞城外﹐復見寶幢幡蓋列城四維映蔽國界﹐復見大咒術師守城四門。

王及釋等問咒師言「佛涅槃耶﹖」

答云「佛涅槃來﹐過四七日﹐荼毗已竟﹐將分舍利。」

王言「我等是佛所生眷屬﹐佛神力故﹐令我不知如來涅槃。我今欲見如來舍利﹐卿可開路﹐令我得入。」

咒師兵眾聞是語已﹐卽聽入城。王及釋種得入城已﹐見佛舍利在師子座﹐悲號哽咽﹐涕淚交流﹐右繞七匝。繞七匝已﹐收淚而言「我今欲請如來舍利一分﹐將還供養。」

大眾答曰「𨿽知汝是釋種眷屬﹐然佛世尊先已有言﹐分布舍利﹐未見及汝。各有請主﹐汝如何得﹖汝可還耶﹖」

爾時﹐王及釋種不果所請﹐號哭悲哀﹐悶絕躄地﹐良久乃醒﹐悲不自勝﹐語眾人言「如來世尊是我釋種﹐湣汝等故﹐於此涅槃。汝等如何見有欺忽﹐乃不分我一分舍利﹖」作是語訖﹐各禮舍利﹐右繞七匝﹐悲泣流淚﹐生忿恨心﹐慨悼還家。

爾時﹐摩迦陀主阿闍世王﹐害父王已﹐深生悔恨﹐身生惡瘡﹐旣遇世尊月愛光觸﹐身瘡漸愈﹐來詣佛所﹐求哀懺悔。世尊大悲﹐卽以甘露微妙法藥﹐洗蕩身瘡﹐極重罪滅。卽還本宮﹐都不覺知如來涅槃。於涅槃夜﹐夢見月落﹐日從地出﹐星宿雲雨﹐繽紛而隕﹐復有煙气從地而出﹐見七彗星現於天上。復夢天上有大火聚﹐徧空熾然﹐一時墮地。夢已尋覺﹐心大驚戰﹐卽召諸臣﹐具陳斯夢﹕「此何祥耶﹖」

臣答王言「是佛涅槃﹐不祥之相。佛滅度後﹐三界眾生﹐六道有識﹐煩惱橫起﹐故現大火從天落地。佛入滅度﹐月愛慈光﹐慧云普潤﹐悉皆滅沒﹐卽雲月落。星落地者﹐佛涅槃後﹐八萬律儀一切戒法﹐眾生違反﹐不依佛教﹐乃行邪法﹐墮於地獄。日出地者﹐佛涅槃後﹐三塗惡道﹐苦聚日光﹐出現世間﹐故感斯夢。」

王聞是語﹐將諸臣從﹐夜半卽來。至拘屍城﹐見諸無數四兵之眾﹐防衛拘屍﹐無量重數。復見城門有咒術師﹐防止外難。

王見是已﹐卽問咒師﹕「佛涅槃耶﹖」

咒師答言「佛涅槃來﹐已經四七﹐當今大眾﹐將分舍利。」

王言「佛入涅槃﹐我都不知。我於夜夢見不祥事﹐以問諸臣﹐方知如來入大涅槃。我欲入城禮拜如來金剛舍利﹐汝爲通路。」

咒師聞已﹐卽聽前入。王至城內四衢道中﹐見師子座舍利金壇﹐復睹大眾悲哀供養。王與徒眾一時禮拜﹐悲泣流淚﹐右繞七匝﹐哀慘供養。爾時﹐王就大眾請求如來一分舍利﹐還國供養。大眾答言「何晚至耶﹖佛已先說分布方法﹐舍利皆已各有所請﹐無有仁分﹐仁可還宮。」

阿闍世王不果所請﹐愁憂不樂﹐卽禮舍利﹐惆悵而還。

爾時﹐毗離外道名王﹐佛涅槃後﹐經三七已﹐爾乃方知﹐卽將臣從﹐疾往拘屍。旣至拘屍﹐卽見無數四兵之眾﹐防衛拘屍﹐繞無量重。爾時﹐阿勒伽羅王﹐佛涅槃後﹐經三七已﹐爾乃方知﹐卽將臣從﹐疾往拘屍。旣至拘屍﹐卽見無數四兵之眾﹐防衛拘屍﹐繞無量重。爾時﹐毗耨隊不畏王﹐佛入涅槃﹐經三七已﹐爾乃方知。爾時﹐遮羅伽羅國王﹐佛入涅槃﹐經三七已﹐爾乃方知。爾時﹐師伽那王﹐佛入涅槃﹐經三七已﹐爾乃方知。爾時﹐波肩羅外道名王﹐佛入涅槃﹐經三七已﹐爾乃方知﹐卽將臣從﹐疾往拘屍。旣至拘屍﹐卽見無數四兵之眾﹐防衛拘屍﹐繞無量重﹐復見城門有大咒師﹐防止外難。

王問咒師﹕「佛涅槃耶﹖」

答言「佛涅槃來﹐已經四七﹐當今大眾將分舍利。」

王語咒師﹕「佛入涅槃﹐我都不知﹐故今晚至。我欲入城禮拜供養如來舍利﹐汝可開路。」

咒師聞已﹐卽聽前入﹐至四衢道﹐見師子座七寶莊嚴﹐安置七寶舍利金壇﹐復見大眾悲哀供養。王將從眾一時禮拜﹐悲哀流淚﹐右繞七匝﹐各以所持﹐淒慘供養。

王語眾言「佛入涅槃﹐我都不知﹐一何苦哉﹗不得見佛﹐請眾與我一分舍利﹐還國供養。」

眾言「汝何來晚﹖佛已先說分布法軌﹐舍利皆已各有所請﹐無有仁分﹐仁可還宮。」

王及臣眾不果所請﹐愁憂不樂﹐卽禮舍利﹐悲戀而還。

爾時﹐諸菩薩及聲聞眾﹐天﹑人﹑龍﹑鬼﹑國王﹑長者﹑大臣﹑人民﹐一切大眾﹐悲號涕泣﹐捶胸大哭﹐五體投地﹐作禮而去。

