等目菩薩所問三昧經三卷

大乘華嚴部等目菩薩所問三昧經三卷西晉三藏法師竺法護譯

等目菩薩所問三昧經卷上一名普賢菩薩定意大感動品第一

聞如是。一時世尊。遊於摩竭境界法靜道場。初始得佛。光煒明曜。宣眞諦藏。演如來慧。暢三世要。布無掛礙道寶之定。佛時以此普智無極﹝火

霍﹞然正受。其定惔怕。忽無形像。亦無中外。靜無見聞。所居正受。乃大曠蕩。汪洋無極。難遇難聞。億世之遇。時逮此定。佛定無量。無不昉徹。以悉通慧。得普智力。無限淸淨。斑贊如來。以無巢窟。陶現佛身。得大空寂微妙之句。乃弘無極佛諸感動。等無所住。而轉慧行。名稱普世光揚如來。應時之興。爲現佛土。以其一相。了達無相。無相無行。亦復無相。威炎亙然。照於十方。無上佛定。震曜如斯。盡極諸土。同時現變。都世一切。莫不雅奇。

爾時會場。有一菩薩。名曰普賢。承佛聖旨。而自念曰。今日如來。所現感變。從往古來。所未聞睹。如是瑞應。必有殊特無盡之要。當使他方諸大菩薩咸共受持。卽如其像。而爲正受。放大金光。照十方土。於光明中。散天華香。而作天樂。其樂柔和。同一洪音。普賢菩薩。告諸族姓子。釋迦文佛。今日當演未曾有法。族姓子等。所欲者成。尋頃之時。菩薩大士。如塵之數。普悉來會。

是時世尊。以大正受。靡不貫焉睹於諸眾。無不明盡生者終者。及其成滅。以所正受。悉無不達。曠定普至。無窈不徹。察眾來會。純悉菩薩。皆大童眞。爲摩訶薩。如十方土塵埃之數。志悉髙妙。獨步殊特。悉在最署。封拜無上法身無量。而皆具足。名流顯稱。普至十方。各住要行。所住如佛。勢力無敵。猛諭師子。得金剛志。慧無掛礙。智徳純厚。重過須彌。心諭虛空。而不可量。攬總持慧。而自娛樂。曉了諸法本無之界。盡得諸佛相好莊嚴。皆能分身。十方現化。悉於極世。如佛感動。遊步無侶。威神獨尊。能於十方。大師子吼。以金剛志。陷碎魔怨。伏之以慈。降順惟徳。卻眾外道。進退自由。道徳正想。祐濟一切。皆雷法鼓。已舉法幡。震鳴法珂。列豎法幢。其所遊居。莫不信解。爾時於是來會菩薩。各隨行立字。其名曰剛意菩薩。過意菩薩。說意菩薩。上意菩薩。施意菩薩。龍意菩薩。果意菩薩。調意菩薩。力意菩薩。曠意菩薩。無限意菩薩。解意菩薩。最意菩薩。天意菩薩。祠意菩薩。處意菩薩。事意菩薩。尊意菩薩。法意菩薩。寂意菩薩。徳意菩薩。一意菩薩。一相菩薩。善意菩薩。幻意菩薩。大意菩薩。勢意菩薩。人意菩薩。佛意菩薩。達意菩薩。長意菩薩。無思菩薩。無邊菩薩。嚴志菩薩。無際菩薩。嚴本菩薩。深界菩薩。普便菩薩。龍明菩薩。持曜菩薩。佛土菩薩。心王菩薩。一行菩薩。升通菩薩。達慧菩薩。福行菩薩。法熾菩薩。明世菩薩。持世菩薩。興安菩薩。最上菩薩。無上菩薩。無比菩薩。無等菩薩。明光菩薩。光曜菩薩。美光菩薩。一王菩薩。勢業菩薩。法雨菩薩。持妙菩薩。普嚴菩薩。慧眼菩薩。法首菩薩。慧云菩薩。持地菩薩。法王菩薩。善建菩薩。最願菩薩。行妙菩薩。慧藏菩薩。意王菩薩。修內意菩薩。普智菩薩。持過地力菩薩。土力勢菩薩。善月菩薩。大山頂首菩薩。寶山頂菩薩。放光菩薩。上場王菩薩。無當勢場菩薩。無勝威菩薩。大龍首菩薩。道首菩薩。普調菩薩。無退進菩薩。持佛英輪菩薩。無惑菩薩。威行菩薩。無思意菩薩。無量意菩薩。佛變菩薩。無盡藏菩薩。慧首菩薩。法耀菩薩。慧茂藏菩薩。雨覺雨菩薩。邊現菩薩。無愚現菩薩。剛通菩薩。慧剛菩薩。金剛耀菩薩。慧剛意菩薩普目菩薩。廣目菩薩。吉首菩薩。如佛威菩薩。持佛金剛菩薩。嚴普智菩薩。慧莊菩薩。普賢慧藏菩薩。如是等十方佛土。如虛空等塵菩薩摩訶薩。一切悉與墮樓近菩薩。﹝丹本隨樓延菩薩﹞宿共等行。修菩薩徳。徳皆具足。

爾時等目菩薩。承佛威神。忽從坐起。偏袒右肩。右膝著地。向佛叉手。白世尊曰。欲問如來平等正覺。若當聽許乃敢自陳。佛告等目。隨若所問。恣問如來。佛從汝意。當爲發遣。令汝歡喜。於時等目。尋白佛言。云何世尊。菩薩。爲以幾無思議之定。得應普賢菩薩之行。而致與等勇世誓願。及其所修。莊嚴定行。於定自在。而以娛樂。以其定力。感動諸定。惟願如來解說議歸。於是世尊。告等目曰。善哉善哉。等目菩薩。乃爲去來現在諸佛菩薩。廣其道場。宣暢要議而質是問耳。若是等目。普賢菩薩。今在此會。得無思議菩薩感動。爲修無量菩薩之行。得無思議菩薩變化。已淨菩薩難值之願。致無退還。菩薩生行。修諸無量。廣徳淨行。等越無量。辯才無礙。以大悲於諸無厭。以諸願於際無擾。咸當共請此彼。當說諸定正受卓變之行。於時眾會。聞彼正士所入名稱。皆與恭敬。普有瞻望。欲見普賢菩薩而不睹之。不聞言音及坐處所。所以者何。如來威神。普賢菩薩力之所致。

爾時等目菩薩。前白佛言。普賢菩薩。今所遊在佛告之曰。普賢菩薩。在斯會場吾膝左右。遊居不動。時等目菩薩及與大眾。以其神力悉觀察之。不知所在。重白佛言。吾等不睹普賢菩薩及其坐處。世尊告曰。如是族姓子。汝等不見普賢菩薩身及坐處。所以者何。其普賢菩薩。處深行故。不可得以。其慧行住無礙。得如師子彊猛之故。得佛無上感變。寂無礙際。住佛十力法界首藏。致佛威神。嚴無毀慧。於三世等。諸佛法身。普賢菩薩。淨一心界時。等目菩薩。於如來所。聞普賢菩薩徳行。修菩薩十定。皆願見普賢菩薩。思僥推求。等目菩薩。及一切眾。都不見普賢菩薩。時等目菩薩。從定寤起。而白佛言。吾以十無數千三昧。而正受。亦不見普賢菩薩身口意行及其處所。亦復不睹所住遊行之地。

佛告等目。如是如是。汝等不見普賢菩薩。所以者何。已學菩薩行無盡地。又是等目。其於明慧幻化字說。寧可分別慧幻色不。曰不可。世尊。其幻化不可處別。況其普賢菩薩。身口意行。見可入處。所以者何。以其深邃無思議徳備之故。亦以無量敷演無盡故。解達金剛之慧。取要言之。曉了無量諸法性界。於諸剎土。而無所著。於一切身。解無體行。無所入。無所有法等吾我神足境界。而無毀壞諸住際者。而無著財。以神通解本無。諸族姓子。欲見普賢菩薩者。彼無蔽礙。聞亦無礙。禮敬無礙。心敬無礙。意念無礙。趣向無礙。睹見無礙。修入無礙。求索無礙。普賢菩薩志願。彼無縛礙。時等目菩薩。及諸菩薩眾。咸悕樂欲見普賢菩薩。並共叉手向頂。作是言曰。自歸諸佛。自歸普賢。三稱如是。於是世尊。告等目曰。當察此菩薩大會。吾告敕汝。汝當請普賢菩薩。都向諸方。以其明目。正在身中。以求索普賢。以諸法本而定正受。解法無欲。當以一心。向普賢菩薩。當解本無之際。身之吾我使立諸土。當分別諸根。普使所至。永致普賢。作是行者。乃見普賢。時等目菩薩及會大眾。從世尊聞卽以頭面爲禮。咸請普賢。其請之頃。普賢菩薩。興爲感動。使其大眾咸見普賢。於世尊足左右。坐大蓮華上。其此眾會。一切菩薩。出現其身中。於諸國土。莫不見者。其去來普土諸佛。展轉相見。諸佛之音。暢三世慧。

爾時等目及菩薩眾。見是變化。咸悅歡喜。率禮普賢。爾時以佛威神亦普賢菩薩宿徳所致。天雨眾華。紛紛而降。諸天瓔珞。箜篌樂器。相和而鳴。天雨澤香。徧諸佛界於虛空中。有天鸞音。諸三惡趣。一時休息。無量大脫菩薩之眾。登時悉解普賢菩薩諸徳之行。爾時等目。而白佛言。此普賢菩薩之徳。爲無有量。不可限行。爲無稱限之行。爲無斷行。爲無轉行。普流之行。爲無所不周至。爲無回還之行。分別諸法行明。無分別隨一切方便之行。等過口行。世尊告曰。如是。等目。如爾之言。普賢菩薩。以淨無數眾生。無極淸淨。無量功徳。興無數福。修無數相。徳備無限。行無等倫。名流無外。無得之行。普益三世。有佛名譽。普而流著。普賢菩薩。行績若斯。說行定品第二

爾時佛告普賢菩薩。當爲發遣等目菩薩所欲。並諸菩薩暢諸菩薩場。當說菩薩摩訶薩十定方便。普賢菩薩本行功徳。咸修當行。何等十。一曰。得初始大徳之明。菩薩摩訶薩方便之善。二名悅向大定之行。得菩薩摩訶薩方便之行。三名明度諸剎之淸淨。四名修內性之淸淨。五名過去藏之淸淨。六名照明慧藏。七名諸佛慧音淸淨之聲徹諸佛土。八名分別一切眾生身行法界而得自在。九名得無著曠蕩之行。十名得致菩薩摩訶薩大行方便。此爲菩薩摩訶薩十大定。此爲去來現在諸佛所說。已說今說當說。其諸菩薩。能行十定心。入是者。此名爲覺。此名爲正覺。此謂如來爲持十力。此名爲導師。名爲大師。名爲普智。名爲顯現。名無盡行。名無限行。名最法導。其得是三昧。爲普現諸佛國。於諸國土。遊樂自在。彼則督住眾生之界。爲達眾生所入。爲致無疑之藏。爲入法界要行。爲覺明無量法界。爲達去來現在諸如來行。爲見諸如來法。爲述解達諸言說利偶。爲得音聲字句之行。爲具足菩薩淸淨之行。爲得住菩薩諸願之行。彼於三世。明一時行。了一切無二之行。能說諸佛法。以方便行。轉諸法輪。而不回還。悉覺去來現在諸佛之要行。以一佛之覺寤。說諸佛之要。此則諸菩薩法要。彼覺此慧。明了普智。無勝踰者。爲具足普賢之行。爲明利菩薩諸定慧行。得諸總持。分別三世。得睹去來現在諸佛。成立一切於普智之慧。此則菩薩諸土淸淨。此則得睹諸佛行處。菩薩得是法要者。於菩薩法界。而有彊力。以此十定。暢無邊徳。徳如虛空。爲無限之邊際。明照無量。爲世法王。普於眾生。得無量慧。廣分十力。明暢閒居。修靜之心。普入於寂靜之行。以大慈如師子。爲慧丈夫。爲顯法炬。諸徳之名。而無斷盡。普世聲聞緣覺。而無思議。通達法界。已住法積。曉種種說權方便行。明達一切諸音聲說。得持無像。解像方便。得淨所生。則淨佛種分別法等。則與慧等曉解法施。入常方便暢有順實。普化慧道。明淨內性。能普受眾行。興諸道場。慧寤覺道。於菩薩處。而無限盡。普能示現諸大變化。明普智行。覺寤方便。此謂普賢之說。是爲菩薩十定廣普之行分別之說。此謂菩薩之要行。

於是等目菩薩。從佛聞知。當應請其彼菩薩。咸樂等目菩薩。所與告諸菩薩眾。是族姓子等。有十正受。爲應菩薩無餘之法。何謂十。興於佛法以順慧行。化度眾生順入慧行。明諸國土了聲慧行。惟法界慧。受菩薩方便慧行。入不退轉菩薩之慧。爲諸眾生觀法慧便。制持心力方便之慧。廣入菩薩心行之慧。諸佛普智法興願之慧。是族姓子。此謂菩薩摩訶薩十無餘蕩盡之法。

又族姓子。復有菩薩摩訶薩十法興無量心慧。何謂十。謂爲明解眾生境界。度諸興起。自了心起。謂過諸佛。興無數心。奉諸佛徳。興心眾養。謂睹佛而有無量。目所見者。興無量心。謂遇諸佛所入音聲。而受度之顯無數心。謂諸佛之限。分別遇其方便之慧。是謂賢聖興無數心。謂如來道入無著之力爲興無數心。謂普智力。當行微妙。興致佛法。以善分布興無量心曠蕩之行。謂佛境界。而無有量普入之行。爲興無數明心之行。謂佛辯才。內性所願。皆獲而致。求諸佛法興無數心。謂如來會場。普而入現諸身處興無數心。是族姓子。菩薩大士。興十無數心。

又族姓子。菩薩大士。復有十徳入定意慧。何謂爲十。一者在東正受。忽南起寤。二者處南正受。在東覺寤。三者東北正受。西南而寤。四者西南正定。東北爲寤。五者在南慧定。忽北現寤。六者於北現定。出南而覺。七者西北入定。東南現寤。八者東南而定。西北興寤。九者居下正受。忽上方寤。十者上方正受。下方亙寤。是族姓子。菩薩大士入十定意分別之慧。又族姓子。菩薩大士。有十大定方便之慧。何謂爲十。是族姓子。菩薩大士。現三千大千之土在一蓮華之上。自見己身。在其華上。結加趺坐。於三千大千。而現其身。於三千大千。而現其明。於一一方。而立其身。以一一之身。入三千大千之土。於諸剎土。一一四天下。現億百千菩薩。於一一菩薩行。現億億順度之化。於一一所化。復現億億分別。具滿諸根。於一一分別諸根。而得具滿億千菩薩。皆是不退轉法者。不爲一身。亦不多身。亦不入正受。亦不覺寤。譬如族姓子。阿須輪王。其本身長七百由延。神力現身。六十八百千由延。立於大海。出現半身頭與須彌山爲齊。所現化身。六十八百千由延。於其本體。不有毀減。如本王體。四大之身。亦無疑惑。又於大體。想若他身。於本身者。不想終沒。以所王身。憎然一常。以化爲樂。化爲曠力。以尊能化。所現不疑。亦復無惑。彼阿須倫。懷有貪淫嗔恚愚癡垢毒諸穢。興邪貢髙。處於大海。止有宮殿。由能興立化身如是。況其菩薩。大士之等。曉了幻化諸法要者。明解睹世。皆如夢耳。知諸佛興。明達普世。悉了了之。亦如化矣。解諸音聲。皆如響耳。觀於諸法。而順度之。又如法身。本之淸淨。曉入諸法。亦復如是。明了身心。曠無所有。解無數身所入之處。皆發爲佛。行道淸淨。其得住於斯大定者。豈應有疑。況當惑哉。何得聞耶。其行如是。致大定場。睹世現身。身入普世。如彼水神。立於本位。因所受體。變化大身。譬如族姓子。比丘觀身。內外不淨。亦觀色識悉皆如之。精勤修行。菩薩大士。亦復如是。以觀法身。而建顯行。其所入者。彼悉睹世。亦見世法。於其世法。淨無所著。此則菩薩。感動境界。由斯大士。得正定故。是族姓子。菩薩大士。入於普世。世所不動也。神變品第三

又族姓子。菩薩大士現三千大千土其數如塵。一一塵土。入而現身。於一一身。現明普照。於一一明。現眾色像。復一一相。現有宣暢。一一宣暢。現化眾生。而於彼此。菩薩悉知諸土所有。解土欲著。明土淸淨。曉入諸土。知土所處。了土住止。明曉諸土。知諸土行。如其菩薩。入土如之。如其土菩薩入如之。不以想土。而現所生。不以法本。有所毀土。

譬如族姓子。日欲出時。日光先照於七寶山。其七寶山。繞須彌山者。明復次徹七山之間。日炎轉﹝火

霍﹞。山之金精。其明展轉。相晃昱昱。夫日行照。從次悉明。日之宮殿。普徧明昺。又日宮殿。弗有其限。亦無所礙。不念所照。亦無所照。又其日光不著於山。亦不離山。其日明者。不在虛空。不離虛空。如是族姓子。菩薩大士。以此之明。人普等住於大定者。斯須一時。一日一夜。半月一月。一歲百歲。及劫興衰。有著無著。廣狹粗細。喜有佛世。及菩薩眾。有遇佛時。一切所止。佛土淸淨。諸所住處。種種類行。普無數眾。生死無量。不可思議。有去來見。無去來見。及種種寶。至無量寶。種罪種罪復報。應淸淨人彼國土處。普念諸土。諸所有土。極於眾剎人是菩薩。盡悉現之。都入了現。遊之教之。如是族姓子。菩薩大士。以住此定。於諸土不想所止。於諸法不離法本。亦不入土。亦無所想人彼菩薩不想剎外。不想有土。不想無土。不壞土想。亦無所毀。又彼菩薩。於諸法。不一想。不非想。亦不求法。亦不毀法。法界本無皆悉了之。幻事品第四

譬如族姓子。幻名帝父。帝界所行。其有善學行此幻者。明曉術已。於四幻道。現此帝父大幻之事。普眾咸住。共觀視之。諸天都聚。在於一處。現一日七日。半月一月。一歲百歲。復現城墎。縣邑聚落。復現江湖淵海。河流諸水。現雲興雨。作此大變。現嚴諸土。不以所現與歲月諍毀。所現幻化。興天歡樂。而於幻體。亦無所損。諸天見之。亦無疑怪。是菩薩大士之等。以此大定而爲正受。於一剎土。現無數土。有其諸大地水火風。如海寶山。及須彌山。鐵圍山大鐵圍山。盡人境界。城墎縣邑。及諸聚落。像天宮殿。諸龍宮室。眾神所處。香神所居。水神所遊。癭神所之。伎神所樂。恬神所安。又像極世諸所宮殿。及欲色界。至無色界。又小千土中千土。三千大千土。有罪無福。一切眾類。轉身生死。明達盡之。於彼等念。入以明慧。審見無見。於諸剎土。不有疲勞。棄此剎勞。不有斯勞。棄諸土行。無土無行。所以者何。伏入法故。又彼菩薩。於諸法入無著法。於諸法界。不想有念。空無所行。於諸剎土。不想空行。於諸受身。亦無壽行。因緣諸法。如審諦見。亦無命行。於諸起滅。化轉以法。於化無化。菩薩以法。具願入故。菩薩行寂諸法靜故。菩薩行化不想化故。普度眾生等如來法之淸淨故。菩薩法界。行無思議法無取故。菩薩行悲。普悉善權化眾生故。菩薩如是。處於一剎。明無數剎所住行處。了無數類眾生身行。現於無數菩薩修立。念於無數佛之興顯。受諸如來平等正覺。法要之說。於彼自修菩薩行。於此寂沒。而彼等現。於彼寂沒。忽此等現。行不毀吾。入於法界。明入寂靜。憶念於慧。以益於冥。如彼幻師住於此地。而現幻化。不以現幻。有損於地。所現幻事。依因於地。幻不念晝夜。不壞時節。菩薩如是。以無剎界而入於土。以無國土明了於國。又以國土而曉無國。以無色處現住於色。不以一而毀於二。亦不以二而毀於一。譬如幻名解普土法。入於法幻。明入慧幻。已入慧幻。曉入行幻。已入行幻。而興慧幻。而以慧幻。了別諸行。如彼幻士。不於地外。而現其幻。亦不在眾觀人之外。菩薩如是不以虛空入諸國土。不以土外而入虛空所以者何。土入虛空而無毀故。能入國土則入虛空。是彼菩薩。普嚴莊校。以土境界。入文諸行。等見無見。致以無懷。修明解了。行而觀之。一彈指頃。徧無數土。悉了諸所。生於劫過。劫所可行者。以一時間。於無量劫。復過是數。過所興積。不有惟想此之過劫。一彈指頃。廣所現作。不以意念。樂慧幻故。是菩薩學明度無極。以過慧幻。達入世幻。明越法幻。與世幻無諍。普徧慧行。幻極三世。而過無數。幻過通慧。入於心幻。過億無限。過諸佛幻。普度無極。菩薩如是。解入諸土。都土都悉曉了。永無所著。都亦無念。如彼幻士因帝网幻。普現諸幻。不處於幻。亦無所惑。菩薩如是。得入諸法度無極者。不念入法。入法不惑。是菩薩名廣普大定。菩薩樂定品第五

又復諸族姓子。等目菩薩摩訶薩。東方去此。過無數佛剎。於彼有土。名最上度無極。於彼有定正受。號無上度無極。如其所過本土。乃得最上之土。其土或有土而正受。或早時。或中時。或復晡時。或西時。或晚時。或念之頃。或斯須之頃。或時節之頃。或五夜間。或十五日間。或一月間。或復一歲間。或百歲間。或千歲間。或千萬歲時。或億萬歲時。或億百千萬歲時。或億那術百千萬歲時。或一劫時。或百劫時。或千劫時。或百千劫。或億千那術劫時。或無數劫時。或無量劫時。或無邊幅劫。或復無限劫。或無盡劫時。或無思議劫時。或無限如虛空劫時。或有無限念劫時。或有無限量而過量劫時。而彼菩薩。不以法之時故有住而有欲想。亦不以時節之住而有欲想。又彼菩薩。不以種種之時而起疲勞想。亦不於中而起想。亦無二行。亦無吾作。亦不有念。亦不無念。亦無想念。亦不念坐定。亦不有起想。以一切諸法無限量故。譬如日天子。與諸天而有所照道。日者行之。諸天亦無行止。日亦不夜出。亦不念晝。日日已沒。乃知耳。亦非彼天所知也。亦不壞敗於夜。菩薩摩訶薩。亦如是。以通此定。於無數國土。而定正受。亦無時節之念。亦無其念想。是謂族姓子。菩薩摩訶薩。所名土最上度無極之定。爲無上無比權慧之行也。等目菩薩所問三昧經卷中大權慧定品第六

又族姓子。菩薩摩訶薩。於一切眾生之身佛身。而等解之。彼以此。多觀如來。於無數國土。如塵數。於諸如來一切。而供養。一切眾花。一切極世眾寶。以供養。一切眾寶供養。散其上。一切眾飾供養。種種經行之處供養。以無央數一切摩尼寶。起塔精舍。而供養所可供養。過天之所作所爲供養。皆佛之威神。一切佛土淸淨。種種供養。皆佛所念佐接。而以此供養佛。亦以供養諸佛禮足。彼諸如來。以盡身之化。而﹝打﹣丁﹢﹝目

夬﹞以其恭肅。而問諸佛法。願說諸佛平等法。敷演諸佛大法。入諸佛要行。行於大悲。入於無限順行等力。思諸佛入諸眾生要。明入本積。亦不知佛之興。亦不覺諸如來滅。譬心之興念。亦不知所由起。亦不知其所歸。菩薩亦不覺如來起。亦不覺如來滅。譬如於晝日時。野馬之河。亦不由陰有。亦不出於彼泉。亦不處於地。亦不從東嵎來。亦不有。亦不無。亦不善。亦不不善。亦不淸亦不濁。亦不可飲。亦不可污。亦不有。亦不無。亦不味。亦不可味。有形如水之像。緣此而興念。如野馬之河。便有河想之念此去想念。而遠於近。而無所毀。野馬之河。亦不可處。菩薩亦如是。於諸如來不興。亦不識如來興。亦不識如來滅。以相想諸佛有耳。以無相而無想。是諸族姓子。諸菩薩大士。名曰淸淨之定。以此定正受。而覺寤。而不失其定。譬如明了人寢寐。於夢中所行。知皆無因緣。悟以皆識知之。菩薩大士。亦如是見諸佛而忘其識。持諸佛法。知諸如來眾坐之場。勝致諸佛土淸淨。解了誼理。明了分別諸法之要。廣顯諸法之因緣。顯益佛種行淨諸佛威神。廣演諸佛辯才。是族姓子。諸菩薩大士大定之權慧也。無量如品第七

又族姓子。菩薩大士行。念過去諸佛如來。興度無極。至劫過劫。過諸土盡無極。明知諸土盡劫過劫。當明知諸佛之興。盡劫過劫。明了諸佛。興敷說經。度無極法。從劫過劫。說法度無極。明知意行度無極。明諸情度無極。於情度無極。知行種種。乃明了種種如來壽命。彼此皆知。於諸壽命。過歲億那術。彼此皆知。彼以此慧而行。知無量如來賢行。本無無量賢。明知過去諸土。本無無量。明知過去諸劫。本無無量。如過去明知如法本無無量如。知過去心本無無量如。知過去脫本無無量如。知過去眾生行本無無量如。知過去所說本無無量如。知過去起本無無量如。以其定正受。名曰過莊嚴藏。以發一心。能過百千劫本無無量。以其心。過億百千那術劫。復過無數劫。復無思議劫。復過無稱限劫。復無邊劫。復無量劫。復過阿僧祇劫。復過不可思議劫復過無望劫無望。復過無望劫。其因緣。而無有滅。過去無所因定正受。而立其十法。爲彼定。復有悟。亦立其十法。於諸如來。得入不思議。亦淸淨而起。亦無住修立。得之督致之。受滿奉持。求平等入三場。何謂十。一者解了本癡之行。二者辯解無盡法。三者分別無毀無諍。四者分別無住。五者辯才無動。六者已所說而至誠。七者爲一切依住。八者悅向三界。九者爲諸徳本之上。十者於諸法而無輕慢。此族姓子。是爲十無限定之行。其是十定而悟。譬如族姓子。身在胞胎。當應生者。神識已入。其此時間。菩薩亦如是從定悟。以此十。而流注於法。其時得是族姓子。菩薩大士。得過去淸淨也。權慧淸淨品第八

又復族姓子。菩薩大士。以一一國淨故。便入一一土。乃已修一一土。而現於一一土。順持一一土。則住一一佛國土便明一一佛國土已。曉了一一土。便遊轉一一土。則了知一一土淸淨。於彼諸土。於諸當來。爲人之上。於諸土。在諸劫數。而有所說。於諸劫。明了諸像。於諸劫而悉分別之。於諸劫。而順導之。於諸劫。而念平等。於諸劫。莫不興發。於諸劫。而行無量。於諸劫。香有普美。於諸劫。而有傷湣。於諸劫。無有過去諸佛世尊。當來所說。或無所說。有所授決。無所授決。眾異名號。無數名號。無量名號。無限名號。無邊名號。阿僧祇名號。無思議名號。無際名號。無望名號。其當興起。湣度眾生。現爲法王。修行爲導故。而當普說三十七品。廣嘆諸功徳行。當廣演說明顯之行。又當淸淨其意。性行修立。當成眾徳之行。當廣宣布。要上之行。又當建立普智之議。亦當過度諸如來行。亦當修成具足諸願。又亦行過具足之慧。曉了明盡成徳之善。又過於最上莊嚴。明曉之行。立上眷屬。亦復曉了。具足於法。又復修曉罪福之應。又復修觀成相具足。曉了解知具足之善。曉了解達平等之徳。亦曉了諸佛世尊意。亦知其種姓。解其權行。亦知方便。知其變化及所趣向。亦知成佛。知度人物。知度無數眾生。知諸如來般泥洹。知諸佛時節。而其發心頃。明了劫事。復過百劫千劫。百千劫億劫。又過閻浮提如塵數劫。復過四天下如塵數劫。過千天下如塵數劫。過大千如塵數劫。過三千大千剎土如塵數劫。過如諸佛國塵數之劫。復過如千佛國如塵數劫。復過如百千佛國塵數之劫。復過億那術佛國如塵數之劫。復過無數佛國如塵數之劫。復過不可計劫。復過無量如塵數之劫。復過無邊際如塵數之劫。復過無稱限塵數之劫。復過阿僧祇塵數之劫。復過無思議塵數之劫。復過無我限塵數之劫。復過無限樂塵數之劫。復過樂無樂塵數之劫。菩薩以住慧明藏三昧。受持一一國土之說。如是亦入一一國土種姓如一一國土。於無限樂塵數之國。亦爾。明知當來無限國土。菩薩以慧定。而普入意所向念。有十依住處。何謂十。一者謂思樂佛土。如塵數如來所建立。其菩薩。爲佛威神所立。二者菩薩爲法所住立。於世明達十總持。已得十總持。究竟無盡辯才。三者菩薩依行。爲行所立。究竟最願。而行具足。四者菩薩依徳力而得立。而無能過勝者。五者菩薩依慧而立。於佛法行無礙故。六者菩薩依大悲立。轉於法輪。以無回還故。七者依彼眾行而立。於眾文字諸法之行。善修立故。八者菩薩依諸所生最上法立。開甘露門。閉諸惡之門故。九者菩薩依慧力立。行菩薩行。而無斷故。十者其菩薩依等力立。具足於施力。度無數眾。使行淸淨菩薩所依無數力故。明了無限數劫。菩薩得依法力。以諸法本淸淨故。諸所生無數故。此謂菩薩摩訶薩第六最大慧定之行。

其菩薩住是得致曉了無限數劫行。明了分別無限數劫權便之行。曉了無限數眾生所行權行之相。於無限數罪福之行。分別已達。而得權行。復於無限數所行精進。現入眾生於行無行之權。便於行無行。於善惡有無限數之權行。於行無行諸法。解達權行。於行無行。於諸時佛興。如其像。如其說。如其起盡諸佛行解了諸佛種姓權行。於行無行。解說無量慧門。回轉權行。於行無行。普智感動。無數變化。如時示現之權行。譬如族姓子。日天出時。有目之人。展轉見諸郡國縣邑聚落。亦知髙下山川崄峪。知諸樹木種稷。知諸好醜。亦知淨不淨。世之所有。亦知之。明目解達。有了意當觀。族姓子。日光之無異。而其明照。現有目者。因其光普見眾色。如是族姓子。其菩薩已達無異之定。明了一切有行無行。億百千那術。知其種稷。明之識之。以其明了。以十無惑。充滿十方一切眾生。何謂十。一者現於眾生。不惑徳本。二者無惑化度於眾生。三者無惑處度眾生。四者無惑於眾生所興行如應如言。究竟諸議。五者所行無惑。於諸國土而淸淨。六者諸所入無惑。於諸佛土。所行無行。於行無行。決眾生狐疑。七者無惑所誓願。如所請眾生濟度於行而具足諸願。八者無惑權行之法無限礙淸淨慧門。九者無惑法說。能普法雨。罔制諸情。於行無行。於普智行。使立佛道。十者無惑慧之重任。無限淸淨慧門之行。無惑出現無冥。而明照普世菩薩已住十無惑行法已。住是定。其菩薩。尋從定起。爲諸天帝所禮爲諸龍帝所敬。而雨美香。爲諸神帝所見禮。奉爲諸諒帝所見宗敬。爲諸鳳凰帝神所見歸向。爲諸梵帝稽請。爲諸樂神帝所見嘆美。爲恬神帝所見贊嘆。爲諸香神帝所見追尋。爲諸人帝所見供養。是族姓子。諸菩薩。以慧明藏定。名爲第六興顯大慧方便行也。興顯品第九

又復族姓子。菩薩大士有定。名諸佛明顯國土淸淨。云何族姓子。諸菩薩諸佛明顯國土淸淨定而正受乎。於是菩薩。入於東方世界。從一國土。至一國土。於西南北方及四隅上下方。亦從一國土至一國土。於彼諸土。普現興佛事。於諸如來前。現佛感動。現佛娛樂。現佛顯尊現佛境界。現佛自在。現佛師子吼。現佛諸行。現佛莊嚴。現佛神足。現諸佛眾會。現眾會淸淨。現眾平等。現眾如一。現眾眾大。現眾所依。現眾止處。現眾教化。現眾如應。現眾雄大。現閻浮提眾等會。四域。亦如是。千國土亦如是。於二千國土亦如是於三千大千國土亦如是。具於億那術百千國土。具現眾會之場於無央數國土。現具眾會之場。如百千佛土塵數之國。現眾會場。舉要言之。乃至無數無量佛土塵數諸國。普現眾會之場。於彼眾會之場。現諸佛種種所見。現諸佛種種身相。現諸佛種種之時。現諸佛種種之處。現諸佛種種變化。現諸佛種種之感動。現諸佛種種莊嚴。現諸佛種種威儀。現諸佛種種色像。現諸佛種種事。菩薩於彼。在在眾會。自見而普同現。亦自見於彼。而普說經。亦自見普持諸法。亦自知有諸法之權。亦自知解。諸義理。亦自知解達虛空。亦自知明了法身。亦自知而無恐怯。亦自知不處於有常。亦自知不處有想念。亦自知而無勞想。亦自知曉了諸慧。亦自知曉諸義。亦自知念諸行地。亦自知等念偶義。亦自知復無所念。亦自知專念諸佛。亦自知等念諸力。亦自知等念諸情。亦自知等念空行。亦自知等了閒靜。以知如是。不念於土。不念有人。亦不念佛義。亦不造法。亦不壞身。亦不壞身行。亦不意念。亦不入心行。亦不念壽命。亦不念我人處所。譬如以法知法。亦不興有無菩薩行。亦無念。亦不念遊諸土。彼能現佛無數色像。具滿諸行。能行等淸淨。得致其處。能具暢現佛之色相。亦現佛所有光明。所現平等。而過淸淨。以升致之。而暢現之。能具現如佛像色。具現如佛光明。亦現如佛意像。亦現佛身無極相好。亦現佛最威神之明。亦現佛最身相之好。亦現佛身金剛之色。亦現佛身淸淨色像。亦現佛身無量色像。亦現佛身大淸摩尼寶色像。亦現如來身如七刃。亦現如來身如八刃亦現如來身如九刃。亦現如來身如十刃。亦現如來身如二十刃。亦現如來身如三十刃。亦現如來身如四十刃。亦現如來身如五十刃。亦現如來身如六十刃。亦現如來身如七十刃。亦現如來身如八十刃。亦現如來身如九十刃。亦現如來身如百刃。亦現如來身如十里。亦現如來身如半諭旬。亦現如來身如一諭旬。亦現如來身如十諭旬。亦現如來身如百諭旬。亦現如來身如千諭旬。亦現如來身如一閻浮利。亦現如來身如四天下。亦現如來身如千天下。亦現如來身如三千大千天下。或復現如來身如百佛剎。或復現如來身如千佛剎。或復現如來身如百千佛剎。或復現如來身如億那術佛剎。或復現如來身如無量佛剎。或復現如來身如無限佛剎。或復現如來身如阿僧祇佛剎。或復現如來身如無邊佛剎。或復現如來身如無際佛剎。或復現如來身如無思議佛剎。或復現如來身如無稱佛剎。或復現如來身如過意思佛剎。或復現如來身如無處所佛剎。或復現如來身如無可思議佛剎。或復現如來身如無望過望佛剎。如是菩薩。現彼如來身。如此無數色。無數相。現美無數。現無數光。無數网。明現無數法本無。現無數法。本無吾我。現諸法本慧。所從起。現無盡之身。現無行之淸淨。如是菩薩。現彼諸如來。於諸如來身。亦無增亦無減。

譬如虛空。而無疲厭亦無大小。於無數土。諸土窈冥處。不以冥大。其如來身。亦如是。以其弘大示無小大。譬如月像。照於閻浮提。亦無大小。其月像住明無往來。其菩薩。亦如是。得致現如佛住是定。亦不妄壞。如來色像。所現諸佛。亦如夢耳。於此無所見。而有見。而現諸佛如來音聲。所現諸佛如來音聲。於法空。無所有耳。而皆受法。宣傳此。悉在無惑之法。譬如眾生。死所歸向。而心由走。菩薩亦如是。於是三昧而住。莊嚴諸土。以佛慧。度脫。而淸淨。菩薩以十速疾而應普等。何謂十。疾滿具足諸願行故。疾明諸土照以佛法。疾度眾生法輪權慧故。疾淨諸土隨一切行應故。疾成於慧十力等故。疾成平等以諸如來故。疾欲降魔以大慈力故。疾欲悅眾生當斷狐疑故。疾現感動隨應所度故。疾向法門種種音聲。淨諸土故。

菩薩有十印。以諸法而印彼菩薩。何謂十。彼菩薩。與過去當來今現在諸佛。而行一徳本。彼菩薩合爲一身。以法身無踰者。彼菩薩以一行。如來無二故。彼菩薩爲無數場。從無二生故。彼菩薩爲無限行。與法身等故。彼菩薩爲無掛礙。於世得十力故。彼菩薩行空淨法。無二行故。彼菩薩無漏。爲世極度故。彼菩薩意無內。普智權慧故。彼菩薩爲有護。以諸佛故。是族姓子。菩薩大士。有大慧定。名曰諸佛音聲普照國土。彼菩薩。行此定正受。無能爲師者。入諸佛法。爲無疑惑故。爲極世慧丈夫。爲淸淨故。心本淨明。爲最尊大故。爲極世唱導以自敬重故。興最猛健立。當來諸佛。普智本種故。修慧成信。言無二故。過去慧無掛礙。成法藏故。以諸佛法。爲興法雨。如應眾生行故。

譬如族姓子。釋提桓因。摩尼釋天王所處最尊。其摩尼威明天帝釋。以此爲威神。其有得此摩尼寶。威尊最大釋天王。以十事。於忉利。而致尊。何謂十。以天最色。而諭於諸天子。以天最像。以天相現天最眷屬。以天極欲。以天最樂。以天服信。以天最自在。以天上意。以天大智慧其摩尼寶徳。這得之者。而致天之上尊。菩薩亦如是。這得定正受。便得廣大無極十慧。何謂十。謂於佛剎得無掛礙慧。謂於諸眾生本得起慧行。謂依三世得如應慧。謂於諸佛身得所依慧。謂諸佛法而得慧行。謂一切法而得一法慧行。謂一切極世得入法身慧。謂一切法本得平等慧行。謂一切自在得所依慧。謂一切法得致悅慧方。得此定。以諸佛音聲。於世界而淸淨。

菩薩復有十事。而得身威淸淨。何謂十。謂以無得之得。無限之行。不處於土。謂以無望之望。以種色像於諸國土。而住淸淨。謂以無悕之悕。而放光場。爲住度眾生。謂以無想之想。而住其身。以行興諸佛。謂以無求之求。而雨無數華香。以供養諸佛。謂以無念之念。而設種種音樂之供養諸佛。以度眾生。謂以無著之著。淸淨眾事。眾飾無數以供養諸佛應如所度。而度眾生。謂以無行之行。而現種種色相。得身淸淨。現以無惑。使眾生知之。謂以無所有之有。而放種種淸妙音聲。使眾明知種種異語。菩薩亦如是。得是十分淸淨。彼菩薩亦具滿處。何謂十處眾生導見佛事。謂住眾生得信向諸佛。謂安眾生以佛法音聲。謂度眾生得生於有佛土。謂安濟眾生使信諸佛。謂導利眾生聞諸佛法音。謂度濟眾生現佛感動。謂寧眾生念如其行應。而具滿一心。謂安順眾生莊嚴諸佛。謂利安眾生以發菩薩心故。謂永安眾生具滿佛慧故。以此族姓子。彼菩薩以此十事。具安利眾生。

其菩薩。如是以滿十度。安眾生已。普爲眾生行佛十事。何謂十。一者謂彼菩薩。以音聲爲眾。而作佛事。以度諸會故。二者謂見彼菩薩。而興佛事。以順導眾生故。三者謂彼菩薩。方動之頃。行佛事。用心淸淨故。四者謂彼菩薩。振動諸土。而行佛事。齊轉三惡道故。五者謂彼菩薩。方所現生。而行佛事。正悅眾生意故。六者謂彼菩薩諸所行宜。而作佛事。導利眾生。使意無惑故。七者謂彼菩薩。方升光明。而行佛事。秉持度無數眾生故。八者謂彼菩薩。現修眾徳。而行佛事。勸立眾生無數諸徳故。九者謂彼菩薩。至成平等覺。而行佛事。使諸眾生解一切法如幻故。十者謂彼菩薩。轉其法輪。而行佛事。爲普世說法。興賢聖寶久住故。是族姓子。彼菩薩大士。行佛十事。以度無數人。濟無數眾生。成滿無量願。安立一切眾意行。永立佛事也。外身現化品第十

又復族姓子。菩薩大士。有定正受。名身無毀。使其菩薩。得住此意。而身無毀。得滿十無望。何謂十。一者謂於諸土。而無望。二者普於諸方。而無望。三者於諸想念。而無望。四者於諸眾生而無望五者於諸法。而無望。六者於諸菩薩行。亦無望。七者於諸菩薩所願。亦無望。八者於諸定。而無望。九者於諸像。而無望。十者於諸行地。而亦無望。是爲十。菩薩得致十無望。便得住一切身無毀行之定。云何菩薩。得致眾生身無毀定。是族姓子。菩薩於內身而正受於外身而覺悟。於外身而正受於內身而覺悟。以一身而正受以多身而覺悟。以多身而正受以一身而覺悟。以人身而正受以鬼神身而覺悟。以鬼神身而正受以龍身而覺悟。以龍身而正受以質諒神身而覺悟。以質諒神身而正受以天身而覺悟。或以天身而正受以梵身而覺悟。或以梵身而正受於欲界而覺悟。或於欲界而正受於色界而覺悟。或於色界而正受於無色界而覺悟。或於無色界而正受現於地獄而覺悟。或於地獄而正受現於餓鬼而覺悟。或於餓鬼而正受現畜生而覺悟。或於靜而正受於眾普而覺悟。或於千身而正受於無身而覺悟。或於有身而正受於無數身而覺悟。或於無數億那術身而正受現於空身而覺悟。或於閻浮利而正受於瞿耶匿而覺悟。或於瞿耶匿而正受於郁單越而覺悟。或於郁單越而正受於弗於逮而覺悟。或於弗於逮而正受於三天下而覺悟。或於三天下而正受普於四天下而覺悟。或於四天下而正受普於三處眾生而覺悟。普於海之境界而正受亦盡於海之境界。與眾生而覺悟。或於須彌山上而正受亦復於山下而覺悟。或於須彌山下而正受亦復於山上而覺悟。或於七寶山間而正受亦復於山上而覺悟。或於種種類而正受亦復於種種雜類而覺悟。或於淸淨種種華香眾寶莊嚴之間而正受亦復現於淸淨種種香華眾寶之間而覺悟。盡於四天下之境界。與諸眾生。隨其心意而正受復現於四天下之境界。與諸眾生隨其心意而覺悟。於千國土。盡其境界而正受亦復現於千國土而覺悟。於三千大千國土盡其境界而正受亦復現於三千大千國土而覺悟。於億那術百千剎土中而正受亦復現於億那術百千剎土而覺悟。於無數剎土而正受亦復現於無數剎土而覺悟。於阿僧祇剎土而正受亦復現於阿僧祇剎土而覺悟。於無量之量無限之佛剎土而正受。取要言之。如是等剎土普於其中。而現覺悟。從一天下如塵數。至四天下。復千天下。復至三千大千天下。復至億那術剎土。復至阿僧祇剎土。乃至無限無數。復過無限無數之剎土。如是之數。普於其中而正受。亦於其中而覺悟。於一塵中而正受復現於如此上剎土塵中而覺悟。從如此上剎土塵而正受。復現一塵而覺悟。於一聲聞中而正受。復現無數聲聞而覺悟。於一辟支佛中而正受。復現無數辟支佛而覺悟。於己身中而正受。復現於無數佛身中而覺悟。於無數佛身中而正受。復現於己身中而覺悟。於一心念之頃而正受。現於億劫而覺悟。於億劫之中而正受。現如心起念頃而覺悟。或時覺悟或時正受。或同時正受而覺悟。或於本積而正受。現於末積而覺悟。或於末積而正受。現於本積而覺悟。或於現積而正受。復於現積而覺悟。於本積而正受。於三世而覺悟。於時積而覺悟。於時積而正受。於三世而正受。於本無而覺悟。或於本無見正受。復於本無而忽覺。譬如族姓子。有人爲鬼神所見嬈時。已爲鬼神所得。自在取參動。亦不得自在。惟從其鬼神耳。便爲隨之於他身也。己身不復得自在。菩薩亦如是。以得是定。或內正受。外而覺悟。於外正受。內而覺悟。譬如死人。其屍爲他神所役。而其事爲他所追逐。其所回轉皆化耳。其役之者。是他神力。如是族姓子。以得此定。而是菩薩。而興正受。以分別而正受。復以分別而悟。以平等分別而正受。以平等分別而悟。譬如心自在。魔變化自由。或化爲一。或復爲多。或化爲多。或復爲一。不以一身而終亡而現其多。亦不以多身而終亡而化現一身。於時其一身。亦不有一身。不以知一而現多。不以現多而知一。若一若多。從一而興耳。菩薩亦如是。於一身而正受。多身而覺悟。或多身而正受。以一身而覺悟。譬如一類之地。地而一味。於其一地。而諸聚落縣邑。所種各異。味味不同。地亦不想。是味亦無種種識。菩薩亦如是。得此定意。以一而正受。而多覺悟。於多正受。而一覺悟。是族姓子。菩薩大士。名曰分別一切諸身第八菩薩之定。其菩薩。得所住宅處。致十名譽法名譽常流。何謂十。一者爲如來所稱嘆。二者得如來平等威。三者謂爲佛明曉諸法。而無掛礙。四者謂爲最尊用。諸極世所供養故。五者謂爲普知用。明曉一切諸法故。六者謂爲導師用。一切極世。所依憑故。七者謂爲唱導用。曉了明入諸法故。八者謂無上師。眾生法本。普智無故。九者謂爲興明用順慧一切極世施大明故。十者謂爲十力。得致最吉。諸所作行故。分別諸法。以其慧達念。具足無著之行。謂爲普現於正法輪。得自在。以此十名譽之法。菩薩以此。有最名聞。菩薩復有十明顯。而甚威曜。何謂十。一者謂諸佛而等其明。二者謂於其極世。以法本明說興造慧曜。顯振諸法。三者於諸眾生。以明照曜。種種明說。四者以無數明。進導以法場之明。五者以法界之明。興顯振說。六者以感動諸法。而不壞其明。七者諸法無欲等。以其無所作。而不壞明故。八者眾生無欲等。念世一切感動無掛礙故。九者諸佛所立而無斷絕。善明照故。十者諸佛之境界。而度無極。諸法本無。明極世一切無所壞故。菩薩以此十明。而得光曜也。菩薩復有十事。於無所著句說覺而明了。何謂十。一者善修調柔於身行。二者無粗口行。三者柔軟心性。四者處無所住。五者謂情無作。六者謂行無所作。七者於法無所毀。八者慧無所起九者於法無覺。十者順彼以慧。是謂菩薩大士降魔之定。以眾行伏之。以一爲多。正受而悟。無行行。而於行而行。於己尊大。與佛等大。以小而廣泰。以曠蕩而狹小。所趣亦無所至。所至亦無所趣。以無身爲身。於有身而無身。以覺悟而正受。以正受而覺悟。於見無見。於無見而有見。是謂十也。復有十事。而爲變化。何謂十。一者謂。一切變化境界。是皆定意。譬如大神咒言行之通告。現種種諸色。明建無過者所現諭絕於咒之言。而隨足於幻。而猛建慧了時節。於幻名顯。行學知術。慧而通達。菩薩亦如是。以平等正受。現以無等而覺悟。以無等而正受。以平等而覺悟。譬如天與阿須倫共斗。天而得勝阿須倫而不如。質諒帝以七百諭旬之身。與四種之兵。而自圍繞。阿須倫乃更自化身。爲百千諭旬。忉利諸天皆共見之。其眾嚴整。又阿須倫。學玄明了菩薩大士。亦如是。悉明於慧幻行。而慧無盡。彼菩薩者。乃爲菩薩耳。彼慧幻菩薩。以無毀斷而正受。於毀而悟。譬如有大咒。名曰妖惑。以此咒言。取諸種物。散種於地。便隨得莖枝葉華果實而食之。菩薩亦如是。得致專一之定。能現種種而覺悟。譬如男女之會同久久。畢致懷妊。以成就胞胎。而滿十月。便生完具。菩薩亦如是。長養普智之胞胎。具足成滿諸願。以廣大內性。得致慧明。而處無毀定。普悟於諸趣。在諸趣而正受。於無毀定而覺悟。譬如龍宮殿。依因於地。亦現於虛空。亦不動虛空。亦不驚諸龍。虛空亦有乾陀羅。亦有諸龍。其虛空。而無增減。或欲晴蔭。於虛空而無動。而其宮殿。續依於地。或依虛空。菩薩亦如是。以得是如幻定。於有相而正受。於無相而覺悟。於無相而正受。於無相而覺悟。譬如梵天之宮號持世淸淨藏。最上梵所處之宮。或現千天下。或現十千天下。或現百千天下。或現三千大千天下。或現於天龍神。乾陀羅。阿須倫。迦畱羅。眞陀羅。摩休勒。諸人。鬼神宮及世人間。或現須彌。及七寶山間。鐵圍山寶黑山雪山。及四天下。郡國縣邑聚落。君王人間。梵所之至。無所不徧。譬如明鏡。見其面像。菩薩如是。處於此定。於諸一切慧。無不明徹也。靡所不入而悉平等。一切普往。慧照明徹。彼菩薩亦如是。以此分別一切身定國土自在之明悉見佛種而化一切諸種。而過法種。具滿解脫行種。亦以定種。而感動起悟之種。而普現以得慧種。以住智種菩薩於十感動。而致度無極。何謂十。一者謂成佛感動。若如虛空。二者盡於法際。三者以菩薩感動。至於無毀。於毀自在。而度無極。四者菩薩之行。大願感動。五者行入如來行。佛事度無極。六者於諸土感動。現一切種種閒居之行。七者動搖一切諸土。依於明顯。八者感動一切眾生。以無思議行。悉了玄事。感動以慧。九者感動分別諸定。十者以金剛定。以玄化正受。覺悟以慧。菩薩以此十定之行。具滿諸種也。

又復族姓子。菩薩能化爲佛。能住如佛。能化法輪。建立應化。普現如來之光明。度志大乘。於彼而降化。於心尊大。神足感動。而度無極。於菩薩中。而尊大。明了菩薩無著慧定。以無得之得。億百千以諸法門感動。而轉法輪。菩薩無掛礙。明知一切行。皆曉知無想念。以其明慧。一時悉能曉了。現感動三世。亦無掛礙。以此十事。而大感動。諸佛菩薩所行。而致度無極。是族姓子。菩薩大士。分別身行。所可依住。而致。大徳權定之慧達也。等目菩薩所問三昧經卷下分別身行大慧空品第十一

又復族姓子。菩薩大士。於己身盡其身。等如幻。眼之所見。隨於法界。菩薩之定興。亦等於身諸毛孔。一一之毛。現諸法界。而菩薩居之正受。彼亦住於幻法耳。及所知諸國土。亦如彼法俗。以知諸法。便知億那術。無數國土。復知無得之得。佛剎塵數之國土。於彼諸國土。等現有佛菩薩圍繞。而皆具足。淨復淸淨。皆悉勇猛。賢行辯才。而大莊嚴。無量覺飾。如日明曜。眾寶嚴好。於彼若十劫。若百若千。若百千若億。若億千那術。若無數無限。無邊無際。極盡無盡之數。至如佛剎塵劫之數。行菩薩諸行。所依住者。而不可盡極。菩薩於彼。作是定正受。而復覺悟。於此而正受。於彼定而覺悟。彼普入諸國土。於彼而化眾。化眾生界。皆使悉入法界。而曉了過去諸慧。而復現處說於經法。明曉無具。無掛礙眼所分別。於法而自在。卓然而過。耳所分別。致度無極。鼻所分別。亦復以權。口所分別。悉之明了。身所分別。亦具曉解。心所分別。慧念滿具。彼以此慧。作是明了。便得十億千總持。何謂十。以法普順諸土。得成十億千淸淨之行。解了十億千神諸順。入普智行。得具滿十億千神通。得入十億千定意行。得十億千神足。而致具滿。得致增益十億千力。得具滿十億千誠性。得顯現十億千所依住處。得致十億千感動。是爲十。菩薩復有十體。以致成就億千。菩薩有十行處。具滿億千。菩薩有十藏。以過平等億千。菩薩有十行。於億千而顯光曜。菩薩有十住。以宣億千之教說。菩薩有十願。而過億千徳善之行。菩薩有十悔過誠。立億千修徳之行。菩薩有十明顯。得致億千淸淨之行。菩薩有十向勝。致億千以自明顯。菩薩有十說。以得億千照明之徳。菩薩有十淸淨果。達億千而致淸淨。是謂菩薩大士行具無數身。成就無數徳。滿無吾我徳。成致無數行。修無思議徳。行無稱限徳。滿無我我行。致無徳之獲。無盡念無我徳行。菩薩以此行。而具足諸徳。得致平等行。而自莊嚴。得致顯豫調和柔弱。得致奉持得致供養。而爲殊增。得無諭者。得爲勇捍。菩薩於是法。得自在。菩薩依是定。於東方乃十佛剎無數千塵數如來所。建立以一一名字。一一名字。彼十佛剎如塵之等。無能念限者。從彼一塵。分爲佛剎無數千如塵數。以徧其中。亦無覺知。而無增減。如一之不覺。而無增減。普於諸剎如塵數。亦如是。如東之所爲。南西北隅上下。亦如是。其一塵分破之所可著處。其數亦如上。其菩薩。能建立之。普能現其身。是彼菩薩。於諸佛剎。普能淸淨所建置也。以如來身無限故。又於光明。而得自在。復以無思議故。得有感動。使普現耳。如來耳之所宣。亦復無量。如來鼻之分別。亦無限量。如來口所分別。而現平等。如來身於細滑。而順行之。如來心所現。而不可限。如來正覺所知念。亦無限量。宣如來音聲淸淨。普顯現如來法輪。而無回還。使一切普知如來聖眾而無限數。如來法覺。而亦無限。而普順導。普現興顯如來功徳之本。現入如來之定。如來之徳。於三世修行。而無數如來現興顯諸法。如來所建立宣音聲說。是爲十。現建立如來之土。以佛音聲。而普雨諸法。使其音聲。普聞諸土。廣宣傳佛之正受。亦復普宣諸佛世尊。賢聖之眾。建立諸佛無思議法。所宣諸法。悉如幻化。宣演諸法。而無所著。悉明顯一切法場。普悉暢現如來眾徳之行。是爲十。一切諸定。順導如幻。建立心如幻。解無掛礙。菩薩於此法界。而悉自在。乃爲建立菩薩耳。彼諸佛世尊。於諸種種心意。以一一名字。而現無數佛土。無數千如塵數諸如來。以一一名字。如塵之數。以一一之塵。立置如十佛剎。至九數如塵數佛剎。亦無增減。無能知所取著之者。是菩薩所建立也。修應無徧數行。亦心所建立。以無著行意所建立。於諸法而無惑故。念所建立。於諸法慧分別故。行所建立。諸法所受處故。行所建立。順奉諸法故。亦覺道所建立。修行普宣傳法故。亦建立無數諸情。以建神通分別於法用權慧故爲無起行。所建立明了。法界無所著故。亦住修入慧行。無限慧淸淨故。亦住於等正覺。普於諸國土。而現感動故。菩薩以此。而住諸定故。得充十海之門。何謂爲十。一者謂現充佛海。順導諸海故。二者以過法海。行了慧海故。三者住諸明曜。於情無所著故。四者以慧感動。用敷音聲故。五者念諸情之海。順以權慧故。六者曉了心海。一切無種種之觀。而知無數心故。七者滿於行海。具足願故。八者具滿一切行願海故。﹝少第九一法﹞十者成致一切於覺道故。是爲十。菩薩成滿一切道徳之海也。菩薩有十事。得致上尊。何謂十。一者以上尊。順導一切。二者求於最上。化導眾生。三者求向上尊。則達諸梵行。四者致最上力。求具得之。五者求無倫侶。於一切極世。六者求無過踰。勝魔故。七者求以明暢。度一切惡道故。八者求無所依。於諸所生。九者爲尊於諸佛法。十者求爲自在。於諸眾生。將有勇健。是爲菩薩最上十尊法也。

菩薩復有十事。興起於眾生之界。何謂爲十。一者常志出家。欲度眾生故。二者無其回轉進最猛力故。三者求依諸佛。受行行故。四者有無限力。進諸法故。五者寂定之力。於諸法自在故。六者心無回還。順導力故。七者於義自在。本無法力故。八者爲大智慧。宣法無掛礙力故。九者勇猛力。法所建立故。十者分別力。宣布無量慧故。是謂十種之力。而復致十大勇力。何謂十。一者最健之力。二者無過踰之力。三者無量之力。四者善修之力。五者無動之力。六者無起之力。七者無怒之力。八者慧常之力。九者勤建之力。十者弘慈之力。是爲十力。復有十力。何謂十。一者修調行力。二者慧淸淨力。三者過淸淨法力。四者法身之力。五者諸法土力。六者法明曜力。七者法情之力。八者無所壞力。九者善行修力。十者修勤入力。是爲十大力。復有十力。何謂十。一者大丈夫力。二者正雄勇力。三者等正覺所建力。四者前世所修徳本之力。五者無量徳本如應之力。六者如來之力。七者普應入力。八者於三世等力。九者得菩薩如地行力。十者得菩薩信向淸淨行力。是爲十力。復有十力。何謂十力。一者菩薩離轉力。二者菩薩順緣之力。三者菩薩於性得自在力。四者菩薩修於內性淸淨力。五者菩薩修諸徳本從諸行力。六者菩薩行法最力。七者身無著力。八者菩薩以是致成之力。九者菩薩入權慧力。十者菩薩諸法本淸淨信向之力。是爲十。復有十力。何謂十。一者住於普世。淸閒無處力故。二者於諸眾。無雙力故。三者普於一切。無等力故。四者以諸徳行。化眾生力故。五者在於生死。無傾動力故。六者度諸生死。淸淨如蓮華力故。七者普現諸導。降諸魔力故。八者將順魔黨。成大乘力故。九者化於三界。無所處力故。十者普勸進十方。無掛礙力故。是爲十。菩薩以此無數之法。成其徳化也又菩薩興起滿眾願行。明曜之。顯照之。而普應現。皆成就之。以致弘大增進慧。益之而廣淸淨。是爲十順淸淨定。彼眾徳而無邊際。其慧亦無掛礙。其菩薩行。亦無限量。彼菩薩徳乘。過量難稱。又其菩薩行處。難可斷量。其菩薩所入。而不可測度。彼菩薩所興化。亦無邊際。是菩薩之淸淨。亦難思議。其菩薩所修。亦難可盡。又其菩薩賢聖法。亦無能極。以無可得。亦無念限。其菩薩所可得者。其菩薩所可因起。其諸菩薩。所應現行。其諸菩薩。所當得。又其菩薩。明徹所至處。又其菩薩。所可徹見。又彼菩薩慧明所過。又是菩薩法行所可知見。又其菩薩行。應所當得。又其菩薩一切法行慧處。皆達之。是爲十。其住於此大定者。無數無限。無量無邊際。無盡無稱限。無思議無我得之得。是爲十。菩薩以此定正受。入於一一諸行。或定或悟。而悉曉知諸定行。明達無數諸定。亦了具滿諸定。亦曉定之增損又了定諸幻化。曉了定所見行。亦知定之由行。亦知定之際處。亦明曉定之閒靜。亦知定寂寞。亦知定念行。譬如無熱龍王池之宮殿。有四大河而流出。盈溢淸澄。無垢無濁無穢。淸淨無瑕。甘美香潔。周回四出。有四目口。所從流出。一目名和。二目名拔叉。三目名蛇未。四目名恆。其和北流。拔叉南流。其蛇東流。恆水西流。一一而回旋。四周亦如是。而充大而以滿之。又彼大河。繞之七匝。此河之間。有靑蓮華紅蓮華。白蓮華黃蓮華。以天眾寶之光色。精明妙淨。展轉而照曜。現而鮮潔。永無污穢。其間了了。曜而明徹。葉葉分異。現而明顯。畫者所不圖像。軟動之色。旣照曜。音聲徹妙。慧善之色。圖之難極色力。無數天句文。普行樂。諸葉交錯。色發姝妙。香美異麗色照曜。以無數種種諸寶所挍飾。眾色無數。如日天出於宮殿。光而徹照。彼諸華之郁曜。相照焜煌。能奪日之精光。彼諸雜花。在河之流。有諸天。應在河回轉浮沒。乃遊於種種諸華間。而此諸華。上下低仰。妙色煒煒。照曜寶色的的。日光曲照。玄黃乃遏。日光精如彼眾華之動。流河音聲。乃踰天伎樂。菩薩大士。亦如是。有四辯才而流出。以充滿普智之海。如香大河。有銀妙色。從馬口而出。其底皆有銀沙。菩薩亦如是。淸淨之智。順隨眾行。而從口出依順之義。一切諸如來行。一切諸義行。善施之法。諸法慧明。分別了竟無掛礙慧。而歸智海。如和之大河。金剛之色。從師子口而流出。底沙亦金剛色。菩薩亦如是。出法之光曜。有佛金剛之色。而自娛樂。用照曜於普世。以金剛之慧。而自娛樂。而充無盡之海。如彼二大河。紫磨金色。明而光曜。亦紫磨金色之沙。菩薩亦如是。以發遣之辯。而從口出。一切眾生。攀慕慧身。而悅一切普世。以金剛之慧。而有所照曜。普度一切。常慕順導因緣。使歸於智海。又若拔叉之大河。靑而琉璃色從牛口而出。精明流之潔色。菩薩亦如是。以無盡明曜辯才。而流出。以無礙之法。億那術百千威猛。從念而雨。流進至於法河。轉充於普智之海。成致諸佛法藏之海。如彼河之目。而四面回旋圍繞。歸充大海。菩薩亦如是。順回身行。順回意行。身口意回。皆以備具。亦如彼四川之流而歸於海。菩薩亦如是。以四莊嚴。歸普智海。何謂四。一者見諸佛而爲莊嚴。二者見佛分別慧。三者以諸佛法之光曜而爲莊嚴。四者攬諸總持而無疑惑。是爲四。復有四。一者以諸度無極而爲莊嚴。二者以諸菩薩而爲莊嚴行。三者以大悲行而爲莊嚴。四者於諸眾生滿以法輪之行而爲莊嚴。是爲四。如彼大河。回旋七匝。以其四華。靑紅黃白而爲莊嚴。菩薩亦如是。以大乘心。於其間。諸未度者。而爲說法。以興起之。其諸定正受。億那術百千。而分布之。普見佛徳。以於三世。於諸佛剎。淸淨行無垢穢。如彼無起而靜定。以眾寶樹而圍繞。菩薩亦如是。以諸剎莊嚴。而爲圍繞。得致正覺。而現悅樂。如彼水潭定。而無動靜。然淸澄淸徹。其菩薩亦如是。彼菩薩以道徳禦心。靜然淸澄淸徹。具滿無數諸徳之本。如彼無熱池。以眾寶爲岸。內外而照徹。淸淨無垢。菩薩亦如是。其菩薩心。以十寶慧。至億那術百千行。致最願慧。而普得之。曉了淸淨諸徳之本。如彼之無回。內外淸徹。底有紫磨金沙。以眾寶而挍飾。菩薩亦如是。得致徹慧。以意無念。明菩薩境界。以諸菩薩徳行。而自莊嚴。於諸法而無掛礙。一切諸佛行無處所。知一切行明了時節。如彼居有諸龍。菩薩亦如是。順導一切恐怖之世。亦悉顯明。普悉諸等護極世。如彼流水從四目出而進流。歸諸佛徳。漸舟津流。歸至於海。菩薩亦如是。以四大慧河流。爲諸天梵魔界。盡世沙門梵志。極世人類。而普津潤之。漸舟歸至佛無上慧海。以四種力。而自莊嚴。何謂爲四。一者謂本願之慧。普悉救濟一切極世。二者向無斷慧。化度一切極世。三者具滿諸度無極之慧。使依菩薩之行。而順淸淨。四者明持一切眾生之本。明達諸念。使歸無斷之流。得至三世海慧。是爲四。蠲除止處。謂以菩薩定慧之行也。以無央數諸定。爲眾寶之莊嚴挍。覲睹諸佛。以無見之慧。流歸諸佛之海。以大悲之慧行。其行亦有大慈。順導一切。而無回還。興起極也。以無數權慧。而歸十力之海。如彼四河。從無熱之淵出。而歸無極之大海。菩薩亦如是。行上頭之大願。具菩薩諸行。成得一切無盡大慧眾行亦無盡。常見諸佛。以爲娛樂。如彼四大河。而無回還。歸至於大海。而無毀斷。菩薩亦如是。菩薩之願。而無掛礙。得修具足普賢菩薩行願之光曜。得入普智之行諸法覺道行。以無念。以無著。修如來行。如彼四大河。無懈無止處之劫數。流歸於海。菩薩亦如是。修入普賢菩薩之行。於無數劫。修菩薩行。而無懈惓。以成歸諸如來海。歸於無想行。如彼無回還之大河。以眾寶爲明。以紫金沙爲照。以銀沙爲晃煜。以金沙爲曜灼。以琉璃沙爲遏灼灼。日光住照。而悉奪日之明曜。明曜至時。焰徹過日。諸所造住。無所煩嬈。彼之光曜。度之無諭。合會眾寶。用所成爲其菩薩亦如是。於法身得自由。建立於定。於其身一一毛孔。以無限量。普出諸佛光明。而見諸國土。曉入眾會之場。而聞法能悉奉持。曉了如來無數身行。明達彼諸佛國土。見如來會場。聞其法說。以無得之得。消除億那術劫有長想。又無短念。於其身毛。數亦無減。及諸土如來眾會場。於種種人界。不處分別。所以者何。以入法界故。用解無我微妙故。亦不入於毀。行無數定。修無數行。普現於諸佛所。爲無數諸佛所建爲無數諸佛感動。普遠所歸普賢菩薩所行願。以淸淨菩薩所行。如來十力。而無掛礙。修普賢菩薩之行。建立具滿。曉達諸感動。而無限礙。菩薩如是。以一時心正受。而覺悟現己極長。不墮所入行。不著一切諸行以離於有無之間。爲一切故。現佛土所興耳。於法界不見有土處所。亦不住限齊。亦不住於兩際之間。而修入普智之慧。樂慕於慧住。無自大。曉入諸眾生類。於諸土而淸淨。皆以具滿諸土之行。種種所想。皆悉達知。不止生諸想之處。而皆悉過於種種色像。悉了而無染污。菩薩權慧。所具滿。至永淸淨。悉無想念。普建諸行地。譬如至虛空。以離諸趣。於諸趣。永無所趣。菩薩於國土行。亦如是。了達諸國土修行。度眾生。永離一切眾生想。曉了一切法界。以除一切法想。見諸佛而無厭依仰欲睹諸佛。解達諸定。分別權行。一切諸法本淸淨。而無所著。無盡法句。慧無量辯才。曉了無句無字。得諸音聲行。了音聲之淸淨。逮無得法際。現種種色。彼順導境界。一切法本淸淨。而究竟以大慈矜。濟度一切眾生之界。無因無所因。一切界本淸淨。了所住法界而無所起。了諸趣而無所住三場而淸淨。曉達如來行。於種種法。而無念權行種種辯說。淸淨宣法。得致法行。是族姓子。菩薩大士。於法界得莊而尊大。大權慧品第十二

何謂族姓子。諸菩薩大士。第十最徳大定權慧行。是族姓子。諸菩薩有大定。名無盡場。其以此定正受者。得住身口意行無盡。等住諸佛剎亦無盡。致度眾生行亦無盡。住導眾生之慧。而亦無盡。放於光明而亦無盡。放於明网亦無盡。現出諸化亦無盡得過轉法輪而亦無盡。其身能現菩薩現佛。於諸國土而亦無盡。其身悉達諸佛之力。其身志願諸佛之慧。顯如佛之興行。於諸剎以佛感動佛聲。以普徹。以行佛聖。以過佛行。其身以過佛之限量。修治佛事。佛行自在。是爲十最徳之定也。又其菩薩。住是定者。觀於普智。明了普智。曉解普智。以達普智。分別普智。現於普智。以辧普智。睹於普智。以入普智廣顯普智。是爲十。又其菩薩。亦不願普賢菩薩之行。及其大菩薩心。及大菩薩行。及其所現行。及所入所現大世。及其所趣並所建立。其大菩薩所潤澤。其大菩薩亦無斷。是爲十。復有十行。一曰無回還。亦無長養。亦無還反。亦無疲勞。亦不念不念我。亦不放捨。亦無動搖。亦不斷絕。不以音聲爲菩薩。是爲十。何則然者如彼菩薩。於諸法致大願。而具足於諸行。所興大道。悉善修學佛法大海最大等願菩薩之行。顯學權慧方便之明。以善學菩薩幻化。善明達一切音聲。而得建立。以善建立去來現在及諸佛一切之世。以得大悲之行。以諸行而成佛法之業興佛法。而無掛礙。是爲十。何則然者。譬如有人。得如意寶。所念無不建立。如其像而光明。其摩尼寶。與本無異也。菩薩亦如是。得建立如意寶。於慧無厭。反復明曉普智之慧。於普賢菩薩之行。而無懈。如其摩尼。盡自現其色像。不毀摩尼本體。菩薩亦如是。致成普智之像。然不毀本行之體。所以者何。以其菩薩發義。爲一切故。欲度一切故。而發願修諸佛行。而無回還。欲淨諸佛無懈惓許。任一切故。而無懈退。於一切無數法。無我想念。無卻無懈。普現一切感動。於眾生得淸淨。而無厭倦。利養普世。亦無懈退。普照明於世。己無勞退。入無數諸法幻間。而無回還。心永無卻退。是謂十。譬如紅黃。在所虛空。無所住止處。而所持者。不起勞疲。亦無損弱。亦不得一切意。亦無所處。亦無系縛。亦無所見。亦不處中。亦不外。觀內無所處。不壞本淨。所以者何。其虛空法。本淸淨故。菩薩亦如是。修行廣大無極之願故。不起勞疲。爲以興發。普度眾生故。譬如有滅度者。此爲何人而當滅度。於三世而無盡限。亦無疲勞。亦不恐懼。亦無回還。所以者何。諸法無二故。而歸滅度者。何則而勞耶也。菩薩亦如是。爲普世眾生。而興於世耳。當何以而回還。用度眾生故。譬如爲普智故也。菩薩行亦如是。道無有疲。亦無勞故。過去無住。其現在者。住佛種種當趣﹝有本作起﹞所以者何。彼無二法故。何緣而有勞。於諸法如幻。而無所入故。其無殆。菩薩如是。故有其身修入普智。彼何由而有懈。其彼菩薩以是其光明。普徧至於諸方明曜。至諸國土。而無掛礙。諸色無數。種種之藏。難得之葉。無極之寶。無得之香。無量淸淨。振動莊嚴。大音雷震。而普徧以交露而嚴飾。其色甚殊好。以琦妙眾寶。以爲挍藏。以眾寶現嚴淨。又各處立綺欄楯。其間而有眾色。如來淸淨而爲光飾。以諸徳本。外致光曜。如來吉祥所接。逮諸如來所現建立。是爲十。等住一蓮華。無得無限。極於十方。十徳無厭千之淸淨。菩薩所行。由生普智之明。所可由生。持諸佛法之明。除滅普世之火。爲世所禮敬。明達普現幻法。於極世行有諭無諭。是謂十。

又菩薩所坐處。足其結加趺。滿其中蓮花。而無空缺。悉徧菩薩所坐之處。是其威神所致。爲諸佛而建於十無得。佛剎億那術百千如塵之數。於一一之毛。放諸光明。如一一之毛孔。目亦普然。於一一之光明之目。現十無得佛剎億那術百千如塵之數。有摩尼寶。名曰明顯藏。無數異色。種種莊嚴。無數徳所合。寶网所覆。眾華交莊。而爲光顯。以住最尊之地。但以是定。而爲其行。無餘之行。行無厭足。心無放散。以一心念。作是而行。作是無懈退。作是無恚。作是修立。作是之行。作是究竟行。所以者何。菩薩終無異行。菩薩亦無他行。菩薩言行相應。所以者何。譬如金剛。嘆其無能壞。其金剛體無壞。終不失本性菩薩亦如是。以此諸法。而爲光顯。不越斷是法之所住。譬如紫磨金。嘆其焰光。而不毀其體之精明。菩薩亦如是。以精明之法。而自明顯。不毀修善之行。譬如日天子。顯以明場。不毀光曜。菩薩亦如是。普明極世。不毀菩薩曜徳。譬如須彌山王。以四寶之積美。其最髙從海而現出。菩薩亦如是。美其普顯於世。其菩薩徳本。以顯於世。而不遠離。譬如大地美。能普持於世。不毀所持之本。菩薩亦如是。顯以度眾生。不離大悲。譬如大海美有眾寶。不毀海水。菩薩亦如是。美其諸徳之本。不離爲眾之重任而度一切。譬如便習兵師。知刀髙下。舉刀之輕重。便習悉了。如其形習所入戰。而無難於所習。亦無誤失。用曉了戰慧故。菩薩亦如是。於諸如此像。修諸定門之處。而興顯之。以普智慧。而爲光曜。譬如遮迦越王。至於盡壽命。其諸人類。而致究竟。菩薩亦如是。至於修菩薩之行。以是像大定正受。至致眾生之界。而得究竟之淸潔。譬如五通。自見宿命。並見他人。菩薩亦如是。至於興修普賢菩薩之行。而致眾生之界亦淸淨。以其徳本。譬如大雲降雨。慧澤而以時節。普益於眾生。菩薩亦如是。至於興法雲雨。普潤以菩薩之徳行。以此像大定正受至於一切眾生。究竟淸淨。然致眾敬。而永安快。而永度無極。永然度於普世。永然悅於普世。永然能斷一切狐疑。永然施行福田。常求來受明顯受聖。永然與菩薩。普智和同等分數。而建立不退之輪。永然致慧言。莫不受。普爲三世眾生。而作依憑。永然爲法。而致固義普智興眾生無諍。所以者何。菩薩修具此諸法。爲佛所建。開法門界。無思無量。菩薩諸所言行。修慧之善爲普智故。爲眾生修善度一切故。修土之善以誓願故。修法之善建立之故。修其無畏無恐怯故。修其辯才宣布之故。以修於法廣演說故。修其總持於法自在故。修諸佛座順諸佛故。菩薩如是。住於此大定。於此諸徳及餘眾多。無得復無得。眾徳億那術百千。而得淸淨。以此大定之場。而顯威曜。承諸威神。己之徳本。興顯以力。其慧之地。順入以力。於諸善友。興顯以力。一切魔事。轉之以力。於諸等行諸徳之本。以其一力。於諸誓願。固以被鎧力。如其種徳本興起之力。過無盡世。以眾福以無降身之力。彼以此定正受。而行有十等像。去來現在一切諸佛而等像也。

何謂十。一者謂色相眾好。以莊嚴身。彼菩薩而得等像。二者又彼菩薩光明幔网淸淨。而得等像。三者其彼菩薩神足感動。諸所化應。隨順眾生所應度。而示現等像。四者是菩薩無稱限身。無量色像。一切音聲。行應淸淨。皆而等像。五者是彼菩薩建立諸佛土之淸淨徳。隨彼眾生罪福之行。順之普現等像。六者此彼菩薩隨一切眾生。諸所作行。以徳力攝持。以無惑意。被服徳鎧。而現等像七者又彼菩薩以無盡辯才。隨諸眾生語言音聲。所知色行。順轉法輪。而現等像。八者又彼菩薩無斷無畏。極師子吼。爲一切眾生。說法以梵音聲。普悉等像。九者又彼菩薩所入句說。於三世之積。明了神通。而亦等像。十者又彼菩薩以佛淸淨力如來之境界。爲眾生而示現等像諸如來。是謂十也。

爾時等目菩薩。而謂普賢菩薩。若此族姓子其菩薩。以此像法。而得與俱者而致等像。於諸如來。豈非爲佛。豈非爲十力。豈非爲普智。豈非於諸法覺而等覺。豈非普眼。豈非於諸法本際而過慧。豈誰不信普賢菩薩誓願之行。豈非法界盡其所處。菩薩所興。而審諦。時普賢菩薩謂等目曰。善哉善哉。是族姓子。若此。如卿所言。其菩薩而現等像諸如來。豈非佛之謂也。如其族姓子。一切菩薩之場。去來現在而爲誓願爲有異發起耶。其慧處所。而不可得。於彼而有起佛耶。菩薩所修行。而無斷於諸如來。彼菩薩而有起耶。其力爲入諸如來不。其十力爲彼此耶。又其力。爲念想諸如來不。亦無止住普賢菩薩之行。彼此而興菩薩如彼諸法界所演說。而爲入邊際而云普智。如彼諸法之說。種種所入。爲從外權行耳。亦無回還。又彼菩薩之謂。如其菩薩諸法之印。而知等行。若諸法爲有覺之覺。如彼菩薩於二無二行。了諸法之權慧。入諸法度無極權慧。而無回還。是乃謂菩薩。如彼菩薩。爲普眼之境界。曉普門之慧。爲從色生耶。而謂普眼之言耶。如彼菩薩普眼境界。而曉慧門。爲從色生耶。而謂普眼。如彼菩薩爲普眼境界之行。意無所行。如心起起而增益。而無遠離。是乃謂菩薩如彼菩薩。諸法以光曜而明顯。若以等地爲現。以無礙慧而念。念諸佛而謂菩薩。如彼菩薩。得致諸如來慧眼。可謂諸法致於正覺。如其菩薩。致如來正覺慧眼。而思觀之。而不限量。是謂菩薩。如其菩薩。行如來行。用一切如來。爲無二故。爲過去當來現在諸佛。亦無二之謂。如其菩薩。修如來神通。己自所建行。而無所行。是乃謂菩薩。如其菩薩。得住極世。至於有積。乃謂慧之積。如其菩薩。住於本積。除而分別。亦不求其本積。亦不妄有妄想。於諸法分別而行。此謂菩薩。如其菩薩。無動不動。無念不念。此乃謂興致徳本。如彼菩薩。而具滿之興造廣大。而致淸淨。亦無回還。於是而無斷絕。是乃普賢菩薩誓願之謂。如彼菩薩。於法界。解了無量以法本無。用一相行。以諸法無相。又彼菩薩。於法界住止之謂。其妄想菩薩在於流轉。如彼菩薩。於法界明了。無量曉達。入於法界。諸法各各。異相明曉。以無相。不起疲厭。至無數億劫。亦不懈退。以大悲心。悉濟普世。順化眾生。又是菩薩大士。爲普賢菩薩之謂也。悅樂龍王品第十三

譬如族姓子。悅樂龍王。處於金山之面七寶之藏。以七寶而造作。周匝亦以七寶。以雪而覆之。其悅樂龍王悉白而皎潔。如雪之色。金色明曜。金色若畫色。莊飾白妙以覆之。垂以交露。以眾寶淸淨网。而覆之。垂眾寶爲旒蘇。以七體而止立。是謂柔之所樂。是無穢之色像。睹者無厭。淸淨無瑕。調柔性之謂也。

彼則天帝釋。於忉利自在者。方這有念。金色面山眾寶之藏。於彼忽不現。而住忉利帝釋天王之前。爾時天帝。卽乘悅樂龍王。天帝釋尋隨上此龍王。爾時悅樂龍王。於其時。爲若干變。而種種行現有三十三頭。於一一頭。各各有七牙。於一一之牙。而有七浴池。於一一浴池而現七百蓮華。於一一蓮華。現有七百玉女。如其一玉女。而悉嘆歌。如天禮儀。雅同一商。而作音樂。帝釋天王。於其天堂。乘此一象。而至妙樹園。悅樂盡歡。在意馳遊。爾時帝釋天王。於一象上。在園觀而戲。從悅樂龍而下。至眾寶莊珓之堂。與諸玉女。和歌作樂。極意歡喜。快相娛樂。爾時悅樂龍王。現其威神。在忉利天。盡彼園觀。爲一象身耳。與諸玉女。而相圍繞。娛樂歡喜。

爾時悅樂龍王。娛樂已極。與諸天人。皆共交錯。皆與悅樂。龍威神被服而無異。及眾身相色像神煒。以無異。及其珓飾。所衣服。諸所一切。屈伸坐起。悅樂龍王。眾諸所有亦同無異。彼諸天人。與悅樂龍王。眾諸所有。亦同無異。如悅樂龍王所有。諸天人亦悉如之。如諸天所有。悅樂龍王亦悉如之。如忉利天人所食器。悅樂龍王復悉如之悅樂龍王亦不現化。而有紫金之像色。在於七寶之藏。天所化致此眾所有。至忉利天。而來爲帝釋天王。供養之故。悅豫而供養之。天樂而自有。以忉利眾所有悉有之。以眾化徳。而無異。如是族姓子。菩薩大士。以普賢菩薩之行。修立誓願菩薩之定。眾寶珓莊。以菩薩七體之藏。而以趾立。從身放諸焰网明。擊法鈴以顯法幡。普悉化現那羅延身。致最無上誓願。爲師子步。以轉諸慧。整以法彩。而住諸藏。於諸菩薩。爲最上行。具滿諸行。而致誓願。以趣佛樹。修行誓願。而無斷絕。爲欲致普智之慧故。致普賢菩薩行願。修增廣大。以覺覺之故。於菩薩願行。而無回還。亦無懈止。又無斷息。亦無退轉。增益無量之大悲。以大乘願行。於一切無身。以上普賢之乘。行不捨精進。爲度當來一切眾生故。不斷普賢菩薩之徳行。亦不見致道之時。道爲無得不得之門。無得之得。轉法之門。無得之得。種種行性之門。無得之得。種種眾生。至諸土處所。感動之門。又彼以無得之得。普入於諸土。現其生。亦悉現普賢之行。以無得之得。於如來道樹。而致正覺。以無得之得。爲諸菩薩眾。圍繞而行。以無得之得。至諸種種處所。於諸十方佛土現種種身像。尋時致正覺斯須致正覺。時間致正覺。以日致正覺。旬月致正覺。歲數無限。至於一劫。於其時。無得之得。於此諸數。而致正覺。覲詣諸如來足下。如是比諸土如來。而皆稽首。敬而禮之。供養承事。問諸佛事。於諸幻場。而有增益。以淸淨修諸菩薩無量淸淨行。以無得之得。修菩薩慧行。以菩薩種種感動。種種菩薩處所。菩薩種種慧方等。菩薩種種之微妙。菩薩種種神足無量之意。菩薩種種至諸處所。菩薩種種遊樂感動。菩薩種種法修其明顯。菩薩種種順導之化。彼普而示現菩薩之願行。亦不毀其本際。其普賢菩薩化一切眾生。諸情所有。以無得之得。修行淸淨。以斷生死之輪。以聲聽聞語而淸淨。以如來之耳。聞諸佛興佛法之音。受而行之。而皆過於三世而無二。諸佛之種。皆而念之。普智之音聲佛法。而以分別。於諸處而無處。彼以法身。而以念之。一切菩薩諸行。以音聲受之。具滿其行。普賢之音聲。以等覺普智慧處。是族姓子。當觀普賢之行。以無懈斷菩薩之行。而無斷。以智之慧。而見諸佛。普賢菩薩之行。而無休息。而致普智之境界。如彼悅樂龍王。莫能動者。升於忉利。於彼興起。行至負乘。而甚娛樂。食天之快樂。不失眾諸極快之養。與諸婇女。而娛樂。悉現眾變。與忉利諸天。悉等一類。如是族姓子。菩薩以普賢之行。無毀大乘之場。不捨誓願。受諸佛境界。以普智而自樂。明了諸佛之行。曉解於無數無數無得。而悉淸淨於諸土。而無住於佛法。而無我。亦無想念。等諸佛法。不起興二。明諸佛土。菩薩如是。現與諸佛等其去來現在菩薩之行。音聲無斷。其悅樂龍。爲若此處龍境界。復現天上。受彼極樂。如是族姓子。是像大徳之法。立志以普賢大士行。菩薩無上誓願。當奉勤修。淨其內性。是謂族姓子。第十大定場廣博明顯無量菩薩之行。得其淨性。廣其大乘。此族姓子。普賢菩薩十定之場也。

佛說是普賢菩薩十徳大道之定十無上要慧。普於十方諸佛國土。皆悉曠明。自然感動諸土。都悉率自莊嚴諸土菩薩及諸天人。悉作天上。無量倡樂。咸悉歌嘆普賢菩薩無量之徳。明照諸土。眾冥莫不開避。十方諸地獄諸苦痛。登爾之時。莫不懈息。十方諸土如塵之數。諸眾生之類。咸悉各各所在。皆發無上正眞道意。那術百千之眾。皆得無所從生法樂之忍。佛說是已。普賢大士等目菩薩。一切菩薩。及一切眾會。天龍鬼神。阿須倫。人與非人。聞佛所說。莫不歡喜。爲佛作禮而退。

