顯無邊佛土功徳經一卷

大乘華嚴部顯無邊佛土功徳經一卷唐三藏法師玄奘奉詔譯

顯無邊佛土功徳經﹝與華嚴經壽量品同﹞

如是我聞。一時薄伽梵在摩揭陀國閒寂法林。坐妙菩提金剛堅固無量妙寶共所莊嚴紅蓮華臺師子座上。與十不可說俱胝那庾多百千佛土極微塵數大菩薩俱。及諸天人。阿素洛等。無量大眾。前後圍繞。爾時會中。有一菩薩摩訶薩。名不可思議光王。承佛威神。從坐而起。頂禮佛足。合掌恭敬。而白佛言。世尊。諸佛國土。時分莊嚴。有勝劣不。佛言。善男子。我此索訶世界。釋迦牟尼佛土一劫。於極樂世界無量光佛土。爲一晝夜。極樂世界一劫。於袈裟幢世界金剛堅固歡喜佛土。爲一晝夜。袈裟幢世界一劫。於不退輪音世界極妙圓滿紅蓮敷身佛土。爲一晝夜。不退輪音世界一劫。於絕塵世界法幢佛土。爲一晝夜。絕塵世界一劫。於明燈世界師子佛土。爲一晝夜。明燈世界一劫。於妙光世界徧照佛土。爲一晝夜。妙光世界一劫。於難超世界身放法光佛土。爲一晝夜。難超世界一劫。於莊嚴世界一切神通慧光王佛土。爲一晝夜。莊嚴世界一劫。於鏡輪世界月覺佛土。爲一晝夜。善男子。如是世界。展轉漸增。滿十不可說俱胝那庾多百千佛土極微塵數世界佛土。最後世界。佛土一劫。於蓮華徳世界賢徳佛土。爲一晝夜。於彼世界。諸菩薩眾。修治殊勝普賢行地。善男子。如諸世界晝夜漸增。如是諸佛壽量身相。菩薩世界莊嚴亦爾。由彼有情福轉增故。若有善男子善女人。聞此顯示無邊佛土功徳法門。歡喜信重。受持讀誦。如理思惟。廣爲他說。臨命終時。十方佛土。無量諸佛。皆現其前。慰諭贊美。令其增進無量善根。隨願往生諸佛淨國。乃至無上正等菩提。於生生中。常憶宿命。修菩薩行。速得圓滿。時薄伽梵。說此經已。不可思議光王菩薩摩訶薩。並諸天人。阿素洛等。一切眾會。聞佛所說。皆大歡喜。信受奉行。

