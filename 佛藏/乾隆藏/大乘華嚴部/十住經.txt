十住經六卷

大乘華嚴部十住經六卷姚秦三藏法師鳩摩羅什共佛陀耶捨譯

十住經卷第一歡喜地第一

如是我聞。一時佛在他化自在天王宮摩尼寶殿上。與大菩薩眾俱。皆於阿耨多羅三藐三菩提。不退轉。從他方界。俱來集會。此諸菩薩。一切菩薩。智慧行處。悉得自在。諸如來智慧入處。悉皆得入。善能教化一切世間。隨時普示神通等事。於念念中。皆能成辦具足一切菩薩所願。於一切世界一切劫一切國土。常修諸菩薩行。具足一切菩薩所有福徳智慧。而無窮盡。能爲一切。而作饒益。能到一切菩薩智慧方便彼岸。能示眾生生死及涅槃門。不斷一切菩薩所行。善遊一切菩薩禪定解脫三昧。神通明慧。諸所施爲。善能示現一切菩薩無作神足。皆悉已得。於一念頃。能至十方諸佛大會。勸發咨請。受持法輪。常以大心。供養諸佛。常能修習諸大菩薩所行事業。其身普現無量世界。其音徧聞。無所不至。其心通達。明見三世一切菩薩。所有功徳。具足修習。如是諸菩薩摩訶薩功徳無量無邊。於無數劫。說不可盡。

其名曰金剛藏菩薩摩訶薩。寶藏菩薩。蓮華藏菩薩。徳藏菩薩。蓮華徳藏菩薩。日藏菩薩。月藏菩薩。淨月藏菩薩。照一切世間莊嚴藏菩薩。智慧照明藏菩薩。妙徳藏菩薩。栴檀徳藏菩薩。華徳藏菩薩。優缽羅華徳藏菩薩。天徳藏菩薩。福徳藏菩薩。無閡淸淨智徳藏菩薩。功徳藏菩薩。那羅延徳藏菩薩。無垢藏菩薩。離垢藏菩薩。種種樂說莊嚴藏菩薩。大光明网藏菩薩。淨明威徳王藏菩薩。大金山光明威徳王藏菩薩。一切相莊嚴淨徳藏菩薩。金剛焰徳相莊嚴藏菩薩。焰熾藏菩薩。宿王光照藏菩薩。虛空無閡妙音藏菩薩。陀羅尼功徳持一切世間願藏菩薩。海莊嚴藏菩薩。須彌徳藏菩薩。淨一切功徳藏菩薩。如來藏菩薩。佛徳藏菩薩。解脫月菩薩。如是等菩薩摩訶薩。無量無邊。不可思議。不可稱說。金剛藏菩薩摩訶薩。而爲上首。

爾時金剛藏菩薩摩訶薩。承佛威神。入菩薩大智慧光明三昧。卽時十方世界。於一方。過十億佛土微塵數世界乃有如來。名金剛藏。如是次第。十億佛土微塵數諸佛。皆現其身。名金剛藏。十方世界。皆亦如是。同聲贊言。善哉善哉。金剛藏。乃能入是菩薩大智慧光明三昧。如是十方世界微塵數等諸佛。皆同一號。加汝威神。又盧捨那佛。本願力故。又汝有大智慧故。又與一切菩薩不可思議。諸佛法明。所謂。令入智慧地故。攝一切善根故。善分別選擇一切佛法故。廣知諸法故。決定說諸法故。無分別智善分別故。一切世間法不能污故。出世間善根淸淨故。得不可思議智力故。得一切智人智處故。又得菩薩十地故。如實說菩薩十地差別故。分別說無漏法不著故。大智慧光明。善擇以自莊嚴故。令入具足智門故。隨所應住次第說故。得無閡樂說光明故。具足大無閡智地不忘失菩薩心故。教化成就一切眾生性故。得一切徧至決定智故。又金剛藏。汝當說此法門差別。所謂。諸佛神力故。汝能堪受如來神力故。自善根淸淨故。淸淨法性性故。饒益眾生性故。令眾生得淸淨法身智身故。於一切佛得受記故。得一切世間最髙大身故。過一切世間道故。出世間善根淸淨故。卽時十方諸佛。示金剛藏眞實無上佛身。與無障礙樂說之辯。與善分別淸淨智慧。與善憶念不忘。與善決定意。與徧至一切智處。與諸佛無壞力。與諸佛無所畏不怯弱。與諸佛無礙智分別諸法善開法門。與一切諸佛上妙身口意所作。何以故。以得菩薩大智慧光明三昧法故。亦是菩薩本願力故。志心淸淨故。智慧明白故。善集助道法故。善修本事故。能持無量念故。信解淸淨光明法故。善得陀羅尼門無分別故。以智印善印法性故。爾時十方諸佛。皆伸右手。摩金剛藏菩薩頂。金剛藏菩薩。卽從三昧起。起已。告諸菩薩言。諸佛子。是諸菩薩事。先皆善自決定。無有過無分別。淸淨明了。廣大如法性。究竟如虛空。徧覆一切十方諸佛世界眾生。爲救度一切世間。爲一切諸佛神力所護。何以故。諸菩薩摩訶薩。入過去諸佛智地。亦入未來現在諸佛智地。諸佛子。何等是諸菩薩摩訶薩智地。諸佛子。菩薩摩訶薩智地。有十。過去未來現在諸佛。已說。今說。當說。爲是地故。我如是說。何等爲十。一名喜地。二名淨地。三名明地。四名焰地。五名難勝地。六名現前地。七名深遠地。八名不動地。九名善慧地。十名法云地。諸佛子。是十地者。三世諸佛。已說。今說。當說。我不見有諸佛國土不說是菩薩十地者。何以故。此十地。是菩薩最上妙道。最上明淨法門。所謂。分別十住事。諸佛子。是事不可思議。所謂。菩薩摩訶薩。隨順諸地智慧。是時金剛藏菩薩摩訶薩。說諸菩薩十地名已。默然而住。不復分別義趣。爾時一切菩薩眾。聞說菩薩十地名已咸皆渴仰。欲聞解釋。各作是念。何因何緣。金剛藏菩薩。說菩薩十地名已。默然而住。不更解釋。時大菩薩眾中。有菩薩摩訶薩。名解脫月。知諸菩薩。心之所念。以偈問金剛藏菩薩言。

淨智念慧人

何故說菩薩

諸地名號已

默然不解釋

今諸大菩薩

心皆懷猶豫

何故說是名

而不演其義

大智諸菩薩

咸皆欲聽聞

如是諸地義

願爲分別說

是諸菩薩眾

淸淨無瑕穢

安住堅實法

具足智功徳

皆以恭敬心

瞻仰於仁者

願欲聞所說

如渴思甘露

金剛藏菩薩

聞說是事已

欲令大眾悅

卽時說頌言

諸菩薩所行

第一難思議

分別是諸地

諸佛之根本

微妙甚難見

非心所能及

從佛智慧出

若聞則迷沒

持心如金剛

深信佛智慧

以爲第一妙

心無有疑難

遠離計我心

及心所行地

如是諸菩薩

爾乃能聽聞

寂滅無漏智

分別說甚難

如畫於虛空

如執空中風

我念佛智慧

第一難思議

眾生少能信

是故我默然

解脫月菩薩。聞說此已。語金剛藏菩薩言。佛子。是大菩薩眾。深心淸淨。善行菩薩道。善集助道法。善能供養恭敬諸佛。於無量佛。多種善根。成就無量深厚功徳。離癡疑悔。無有貪著及諸結閡。深心信解。安住不動。於是法中。不隨他教。是故佛子。當承佛力。敷演此義。是諸菩薩。於是深法。皆能證知。時解脫月。欲重宣此義。而說偈言。

願說安隱法

菩薩無上行

分別於諸地

令智慧淸淨

眾智淨無垢

安住深信解

於諸無量佛

證知十地義

爾時金剛藏菩薩言。佛子。是諸大眾。𨿽皆淸淨。離癡疑悔。於此事中。不隨他教。其餘樂小法者。聞是甚深難思議事。或生疑悔。是人長夜。受諸衰惱。我湣此等。是故默然。爾時金剛藏菩薩。欲明了此義。而說偈言。

是眾𨿽淸淨

深智離疑悔

其心已決定

不復隨他教

無動如須彌

不亂如大海

其餘不久行

智慧未明了

隨識不隨智

聞已生疑悔

彼將墜惡趣

湣念故不說

解脫月菩薩言。佛子願承佛力。善分別此不可思議法佛所護念事。令人易信解。所以者何。善說十地義。十方諸佛。法應護念。一切菩薩。護是事故。勤行精進。何以故。是菩薩。最上所行。得至一切諸佛法故。譬如所有經書。皆初章所攝。初章爲本。無有一字不入初章者。如是佛子。十地者。是一切佛法之根本。菩薩具足。行是十地。能得一切智慧。是故佛子。願說此義。諸佛護念。加以神力。令人信受。不可破壞。爾時解脫月菩薩。欲顯此義。而說偈言。

善哉智慧子

淸淨行具足

願說十地行

所入十地法

具足於智慧

得以成菩提

所有十方佛

最勝人中尊

皆共護念汝

說是十地義

十地爲根本

是名智行處

亦爲究竟道

佛無量法聚

譬如諸文字

皆攝在初章

諸佛功徳智

十地爲根本

爾時諸菩薩。一時同聲。以偈請金剛藏菩薩言。

上妙智慧人

樂說無有量

徳重如山王

哀湣說十地

戒念慧淸淨

說是十地義

十力之根本

無閡智本行

戒定慧功徳

集在仁者心

憍慢諸邪見

皆悉已滅盡

是眾無疑心

惟願聞善說

譬如渴思水

如饑思美食

如病思良醫

如蜂欲食蜜

我等亦如是

聞甘露法味

是故曠大意

願開初地門

乃至第十地

次第爲我說

爾時釋迦牟尼佛。從眉間白毫相。放菩薩力明光焰。百千阿僧祇光。以爲眷屬。放斯光已。普照十方諸佛世界。靡不周徧。三惡道苦。皆得休息。悉照十方諸佛大會。說法之眾。顯現如來不思議力。是光明。徧照十方諸佛大會。諸菩薩身已。於上虛空中。成大光明雲臺。十方諸佛。亦復如是。從眉間白毫相。俱放菩薩力明光焰。百千阿僧祇光。以爲眷屬。普現如來不思議力。悉照一切諸佛大會。及照娑婆世界。釋迦牟尼佛大眾。並照金剛藏菩薩摩訶薩。及師子座。照已。於上虛空中。成大光明雲臺。時諸大光明雲臺中諸佛神力故。而說偈言。

無等等諸佛

功徳如虛空

十力無畏等

最尊世間主

於釋迦佛前

而現此神力

以佛力開現

法王師子藏

說諸地所行

諸地義差別

承諸佛力說

無有能壞者

若人聞法寶

則爲諸佛護

漸次具諸地

得以成佛道

若人堪任聞

𨿽在於大海

及劫盡火中

必得聞此經

若人癡疑悔

終不能得聞

是故今佛子

說諸地智道

入勢力觀法

次第而修行

得至於餘地

各得所利益

利一切世間

願說勿令斷

爾時金剛藏菩薩。觀察十方。欲令大眾。增益信敬。而說偈言。

諸佛聖主道

微妙甚難解

非思量所得

惟智者行處

其性從本來

寂然無生滅

從本以來空

滅除諸苦惱

遠離於諸趣

等同涅槃相

無中亦無後

非言辭所說

出過於三世

其相如虛空

諸佛所行處

淸淨深寂滅

言說所難及

地行亦如是

說之猶尙難

何況以示人

諸佛之智慧

離諸心數道

不可得思議

非有陰界入

但以智可知

非識之所及

如空迹難說

何可示其相

十地義如是

非無邊心知

是事𨿽爲難

發願行慈悲

漸次具諸地

非心所能及

如是諸地行

微妙甚難見

不可以心知

當承佛力說

汝等當恭敬

鹹共一心聽

諸地相入行

修習出法門

於無量億劫

說之不可盡

今如實略說

其義無有餘

一心恭敬待

今承佛力說

大音唱因諭

義名不相違

佛神力無量

今皆在我身

我之所說者

如大海一渧

金剛藏菩薩。說此偈已。告於大眾。諸佛子。若眾生。厚集善根。修諸善行。善集助道法。供養諸佛。集諸淸白法。爲善知識所護。入深廣心。信樂大法心。多向慈悲。好求佛智慧。如是眾生。乃能發阿耨多羅三藐三菩提心。爲得一切種智故。爲得十力故。爲得大無畏故。爲得具足佛法故。爲救一切世間故。爲淨大慈悲心故。爲向十方無餘無閡智故。爲淨一切佛國令無餘故。爲於一念中知三世事故。爲自在轉大法輪廣示現佛神力故。諸菩薩摩訶薩。生如是心。諸佛子。是心以大悲爲首。智慧增上。方便所護。直心深心淳至。量同佛力。善籌量眾生力佛力。趣向無閡智。隨順自然智。能受一切佛法。以智慧教化。廣大如法性。究竟如虛空。盡於後際。諸佛子。菩薩生如是心。卽時過凡夫地。入菩薩位。生在佛家。種姓無可譏嫌。過一切世間道。入出世間道。住菩薩法中。在諸菩薩數。等入三世如來種中。畢定究竟阿耨多羅三藐三菩提。菩薩住如是法。名住歡喜地。以不動法故。諸佛子。菩薩摩訶薩。住是歡喜地。多喜多信。多淸淨多踴悅。多調柔多堪受。不好鬥諍。不好惱亂眾生。不好嗔恨。諸佛子。諸菩薩。住是歡喜地。念諸佛故生歡喜心。念諸佛法故生歡喜心。念諸菩薩摩訶薩故生歡喜心。念諸菩薩所行故生歡喜心。念諸波羅蜜淸淨相故生歡喜心。念諸菩薩與眾殊勝故生歡喜心。念諸菩薩力不可壞故生歡喜心。念諸如來教化法故生歡喜心。念能爲利益眾生故生歡喜心。念一切佛一切菩薩所入智慧門方便故生歡喜心。諸佛子。菩薩復作是念。我轉離一切世間界生歡喜心。入一切佛平等中生歡喜心。遠離凡夫地生歡喜心。近到智慧地生歡喜心。斷一切惡道生歡喜心。與一切眾生作依止生歡喜心。近見一切諸佛生歡喜心。生諸佛境界生歡喜心。入一切諸菩薩數生歡喜心。我離一切驚怖毛豎等生歡喜心。所以者何。是菩薩摩訶薩。得歡喜地。所有諸怖畏。卽皆遠離。所謂。不活畏。惡名畏。死畏。墮惡道畏。大眾威徳畏。離如是等一切諸畏。何以故。是菩薩。離我相故。尙不貪身。何況所用之事。是故。無有不活畏也。心不悕望供養恭敬。我應供養眾生供給所須。是故無有惡名畏也。離我見。無我相故。無有死畏。又作是念。我若死已生。必不離諸佛菩薩。是故無有墮惡道畏。我所志樂。無與等者。何況有勝。是故無有大眾威徳畏也。諸佛子。如是菩薩。離諸驚怖毛豎等事。諸佛子。是菩薩。以大悲爲首。深大心堅固。轉復勤修一切善根。所謂。以信心增上。多行淨心。解心淸淨。多以信心。分別起悲湣心。成就大慈。心不疲懈。以慚愧。莊嚴。成就忍辱柔和。敬順諸佛教法。信重尊貴。日夜常修善根無厭。親近善知識。常愛樂法。求多聞無厭。如所觀法正觀。心不貪著。不求利養名聞恭敬。一切資生之物。心無慳吝。常生實心。無有厭足。貪樂一切智地。常欲得諸佛。力無畏不共法。求助諸波羅蜜法。離諸諂曲。如說能行。常行實語。不污諸佛家。不捨菩薩學戒。生薩婆若。心不動如大山王。不樂一切世間諸事。成就出世間善根。集助菩提分法。無有厭足。常求勝中勝道。諸佛子。菩薩摩訶薩。成就如是淨治地法。名爲安住菩薩歡喜地。菩薩如是。安住歡喜地。發諸大願。生如是決定心。所謂。我當供養一切諸佛。皆無有餘。一切供養之具隨意供養。心解淸淨。發如是大願。廣大如法性。究竟如虛空。盡未來際。盡供養一切劫中所有諸佛。以大供養具。無有休息。又一切諸佛。所說經法。皆悉受持。攝一切諸佛阿耨多羅三藐三菩提故。一切諸佛。所教化法悉皆隨順。一切諸佛法皆能守護。發如是大願。廣大如法性。究竟如虛空。盡未來際。盡皆守護一切劫中一切佛法。無有休息。又一切世界。一切諸佛。從兜率天。來下入胎。及在胎中。初生時。出家時。成佛道時。悉當勸請轉大法輪。示入大涅槃。我於爾時。盡往供養。攝法爲首。三時轉故。發如是大願。廣大如法性。究竟如虛空。盡未來際。盡一切劫。奉迎供養一切諸佛。無有休息。又一切諸菩薩所行。廣大髙遠。無量不可壞。無有分別。諸波羅蜜所攝。諸地所淨。生諸助道法。有相無相道。有成有壞一切菩薩。所行諸地道。及諸波羅蜜本行。教化令其受行。心得增長。發如是大願。廣大如法性。究竟如虛空。盡未來際。盡一切劫中。諸菩薩所行。以法教化成熟眾生。無有休息。又一切眾生。若有色若無色。若有想若無想。若非有想非無想。若卵生若胎生。若濕生若化生。三界系入於六道。在一切生處。名色所攝。爲教化成熟一切眾生。斷一切世間道。令住佛法。集一切智慧。使無有餘。發如是大願。廣大如法性。究竟如虛空。盡未來際。盡一切劫。教化一切眾生。無有休息。又一切世間。廣狹極髙。無量不可分別。不可移動。不可說粗細。正住倒住。首足相對。平坦圓方。隨入如是世間。智如帝网。經幻事差別。如是十方。世界差別。皆現前知。發如是大願。廣大如法性。究竟如虛空。盡未來世。盡一切劫。如是世界。皆現前淨知。無有休息。又以一切佛土。入一佛土。一佛土。入一切佛土。一一佛土。無量光明莊嚴。離諸垢穢。具足淸淨道。有無量智慧。眾生悉滿其中。常有諸佛大神通力。隨眾生心。而爲示現。發如是大願。廣大如法性。究竟如虛空。盡未來際。盡一切劫。淸淨如是國土。無有休息。又一切菩薩。同心同學。共集諸善無有怨嫉。俱緣一事。等心和合。常不相離。隨意能現佛身。自於心中。悉能解知諸佛。神力智力。常得隨意神通。悉能遊行一切國土。一切佛會。皆現身相。一切生處。普生其中。有如是不可思議大智慧。具足菩薩行。發如是大願。廣大如法性。究竟如虛空。盡未來世。盡一切劫。行如是大智慧道。無有休息。又乘不退輪。行一切菩薩道。身口意業所作不空。眾生見者。卽必定佛法。聞我音聲。卽得眞實智慧道。有見我者。心卽歡喜。離諸煩惱。如大藥樹王。爲得如是心。行諸菩薩道。發如是大願。廣大如法性。究竟如虛空。盡未來世。盡一切劫。行不退道。所作不空。無有休息。又於一切世界。皆得阿耨多羅三藐三菩提。於一毛頭。示身入胎。出家坐道場。成佛道。轉法輪。度眾生。示大涅槃。現諸如來大神智力。隨一切眾生。所應度者。念念中。得佛道度眾生。滅苦惱。知一切法。如涅槃相。以一音聲。令一切眾生。皆使歡喜。示大涅槃。而不斷菩薩所行。示眾生大智地。使知一切法皆是假僞。大智慧大神通。自在變化故。發如是大願。廣大如法性。究竟如虛空。盡未來際。盡一切劫。得佛道事。求大智慧。大神通等。無有休息。諸佛子。菩薩住歡喜地。以十願爲首。生如是等百萬阿僧祇大願。以十不可盡法。而生是願。爲滿此願。勤行精進。何等爲十。一眾生不可盡。二世間不可盡。三虛空不可盡。四法性不可盡。五涅槃不可盡。六佛出世不可盡。七諸佛智慧不可盡。八心緣不可盡。九起智不可盡。十世間道種法道種智慧道種不可盡。如眾生盡。我願乃盡。如世間盡。如虛空盡。如法性盡。如涅槃盡。如佛出世盡。如諸佛智慧盡。如心緣盡。如起智慧盡。如道種盡。我願乃盡。而眾生實不可盡。世間虛空。法性涅槃。佛出世。諸佛智慧。心緣起智道種。實不可盡。我是諸願福徳亦不可盡。諸佛子。菩薩決定。發是大願。則得利安心。柔軟心。調順心。善心。寂滅心。和潤心。直心。不亂心。不嬈心。不濁心如是則成信者。樂心信相。分別功徳。信諸佛本所行道。信行諸波羅蜜而得增長。信善入諸地得殊勝功徳。信得成佛十力。信具足四無所畏。信不共法不可壞。信諸佛法不可思議。信諸佛力無中無邊。信諸如來無量行門。信從因緣以成果報。舉要言之。信諸菩薩普行諸佛功徳智慧威神力等。諸佛子。菩薩作是念。諸佛正法。如是甚深。如是離相。如是寂滅。如是空。如是無相。如是無作。如是無染。如是無量。如是廣大。如是難壞。而諸凡夫。心墮邪見。爲無明癡冥。蔽其慧眼。常立憍慢幢。墮在渴愛网。隨順諂曲。常懷慳嫉。而作後身生處因緣。多集貪欲。嗔恚愚癡。起諸重業。嫌恨猛風。吹罪心火。常令熾盛。有所施作。皆與顚倒相應。欲流有流。無明流。見流相續起。心意識種於三界地生苦惱牙。所謂。名色和合。增長六入。諸入外塵。相對生觸。觸因緣故。生諸受。深樂受故生渴愛。渴愛增益故。生取。取增長故。復起後有。有因緣故。有生老死憂悲苦惱。如是因緣。集諸苦聚。眾生受諸苦惱。是中無我無我所。無作者無受者。無知者。如艸木瓦石。又亦如影。凡夫可湣。不知不覺。而受苦惱。菩薩於此。見諸眾生不免諸苦。卽生大悲智慧。是諸眾生。我等應救。又欲令住畢竟佛道之樂。卽生大慈智慧。菩薩摩訶薩。隨順如是大慈悲法。以深妙心。住在初地。於一切物。無所貪惜。尊重諸佛大妙智故。學行大捨。卽時所有可施之物。盡能施與。所謂。穀麥庫藏。金銀摩尼珠。車磲。馬瑙琉璃珊瑚琥珀。珂貝瓔珞。嚴身之具。諸珍寶等。及象馬車乘。輦輿人民。奴婢眷屬。國土城邑。聚落廬舍。園林遊觀。妻子男女。一切所愛。皆悉捨與頭目耳鼻。支節手足舉身皆與。深重佛智故。而不貪惜。菩薩摩訶薩。住於初地。能行大捨。是菩薩。以大悲心大捨心。救一切眾生故。轉勤推求世間出世間利益勝事。心無疲懈。是故菩薩。生無疲倦功徳。於諸經書。能自開解。是故。生知經書功徳。得如是知經書智慧。善能籌量。應作不應作。於上中下眾生。隨宜而行。隨有依止來親近者。隨力利益。是故菩薩。生世智功徳。得世智功徳。則知時知量。慚愧莊嚴。修習自利利彼之道。是故則生慚愧功徳。如是功徳行中。精勤修行。心不懈退。是精進不退功徳。卽時得堪受力。得堪受力已。勤行供養諸佛。隨佛所說。如說而行。諸佛子。是菩薩。悉知生起如是淸淨地法。所謂。信慈悲捨不疲惓。知諸經書。善解世法。慚愧堪受力。供養諸佛。如所說行。又是菩薩。住歡喜地。以發願故。廣見於諸佛。數百數千數萬億那由他佛。菩薩見諸佛時。心大歡喜。深心愛敬。以菩薩樂具。供養諸佛。及供養僧。以是福徳。皆回向阿耨多羅三藐三菩提。是菩薩。因供養諸佛故。生教化眾生法。多以二攝。攝取眾生。所謂。布施愛語。後二攝法。但以信解力。行未善通達。是菩薩。隨所供養諸佛。教化眾生。皆能受行淸淨地法。如是諸功徳。皆自然回向薩婆若。轉益明顯。堪任有用。譬如佛子。金師煉金。隨以火力。調柔可用。增益光色。如是菩薩。隨供養諸佛。教化眾生。受行淸淨諸地之法。此諸功徳。皆自然回向薩婆若。轉益明顯。隨意所用。又諸佛子。菩薩摩訶薩。於初地中。相貌得果。應從諸佛菩薩善知識所。咨受請問。成地之法。不應厭。廢是菩薩。住初地中。應於諸佛菩薩善知識所。咨受請問第二地中相貌得果無有厭足。如是第三。第四第五。第六第七。第八第九。第十地中。相貌得果。應從諸佛菩薩善知識所咨受請問成十地法。無有廢厭。是菩薩。悉應善知諸地逆順法。善知諸地成壞。善知諸地相貌因果。善知諸地得捨。善知諸地淸淨行分。善知諸地從一地至一地行。善知諸地是處非是處。善知諸地轉所住處。善知諸地初事後事差別。善知諸地得不退轉相。乃至善知一切菩薩淸淨地法。善知入如來智地。諸佛子。如是諸菩薩。善知諸地相未發初地乃至十地。知無障閡。得諸地智慧光明故。能得諸佛智慧光明。諸佛子。如大商主。多將賈人。欲至大城。應先問道路。退還過咎。在道利害。未發初處。知道宿時。乃至善知到彼城事。能以智慧。思惟籌量。具諸資用。令無所乏。正導人眾。得至大城。於險道中。免諸患難。身及諸人。皆無憂惱。諸佛子。菩薩摩訶薩。亦復如是。住初地。而善知。諸地逆順法。乃至善知淨一切菩薩淸淨地法。善知入如來智地。

爾時菩薩。集大福徳智慧資糧。爲眾生商主。隨宜教化。令出生死險難惡處。示安隱道。乃至令住薩婆若智慧大城。無諸衰惱。是故諸佛子。菩薩摩訶薩。常應心不疲惓勤修諸地本行。乃至善知入如來智地。諸佛子。是名略說菩薩摩訶薩。入歡喜地門。廣說則有無量百千萬億阿僧祇事。菩薩摩訶薩。住在此地。多作閻浮提王。豪貴自在。常護正法。能以布施。攝取眾生。善除眾生慳貪之垢。常行大施。而不窮匱所作善業。若布施若愛語。若利益若同事。是諸福徳。皆不離念佛。不離念法。不離念諸菩薩摩訶薩伴。不離念諸菩薩所行道。不離念諸波羅蜜。不離念十地。不離念諸力無畏不共法。乃至不離念具足一切種智。常生是心。我當於一切眾生之中。爲首爲勝。爲大爲妙。爲上爲無上。爲導爲將。爲師爲尊。乃至於一切眾生中。爲依止者。諸佛子。是菩薩摩訶薩。若欲捨家。勤行精進。須臾之間。於佛法中。便能捨家妻子五欲。得出家已。勤行精進。須臾之間。得百三昧。得見百佛。知百佛神力。能動百佛世界。能飛過百佛世界。能照百佛世界。能教化百佛世界眾生。能住壽百劫。能知過去未來世各百劫事。能善入百法門。能變身爲百。於一一身。能示百菩薩。以爲眷屬。若以願力。自在示現。過於此數。若干百千萬億那由他不可計知。爾時金剛藏菩薩摩訶薩。欲重明此義。而說偈言。

若有諸眾生

厚修集善根

成就於白法

親近於諸佛

淸淨信力大

隨順慈悲心

如是人能發

無量之佛智

諸佛一切智

無量力淸淨

堪受力堅牢

成就諸佛法

悲心救世間

淨修諸佛國

敷演轉法輪

發此無上願

一念知三世

而無有別異

種種時差別

以示於世間

略說則盡求

諸佛之功徳

發於廣大心

猶若如虛空

悲心智慧首

方便合修行

淨信深心故

其力無有量

心向無障礙

而不隨他教

同諸佛平等

而生於大心

諸佛子當生

如是之實心

卽離凡夫行

入於佛所行

卽生如來家

無有可譏嫌

則同於諸佛

必成無上道

生如是心時

卽便得初地

其心不可動

猶若如山王

是菩薩便有

大喜相顯現

其心常淸淨

堪受於大事

心不樂鬥訟

不好惱眾生

無有嗔恨心

樂慚愧恭敬

又習行直心

守護於諸根

常念救世間

念求諸佛智

心生於歡喜

我當得此事

得於歡喜地

卽過五恐怖

不活畏死畏

及與惡名畏

三惡道怖畏

大眾威徳畏

以不貪著我

及與我所故

是諸佛子等

遠離諸怖畏

常行慈悲心

恆有信恭敬

慚愧功徳備

晝夜增善法

樂功徳實利

不樂於諸欲

如有所聞法

能常善思惟

無有貪著行

斷諸利養心

常樂於菩提

一心求佛智

行諸波羅蜜

離於諂曲心

隨說而能行

安住實語中

不污諸佛家

不捨菩薩學

遠世間事業

樂利於世間

求善法無厭

精進轉增益

諸菩薩如是

好樂諸功徳

而發於大願

求欲見諸佛

護法至佛所

行菩薩妙行

化一切眾生

淨一切佛土

我佛國土中

滿諸大菩薩

諸菩薩同心

見聞皆不空

一切微塵中

諸佛成佛道

發於如是等

無量無邊願

是願無窮盡

如虛空眾生

法性世涅槃

諸佛出智慧

心緣起智種

我願如是住

如是發大願

心柔軟調順

能信佛功徳

而觀於眾生

知從因緣起

則生慈悲心

卽於苦眾生

我當救度之

爲是眾生故

而行種種施

所謂妙國土

上妙諸珍寶

象馬及車乘

眷屬與人民

頭目及手足

肌肉施無悔

求種種經書

心無有疲惓

得解其義趣

能隨世而行

慚愧堪受心

漸令得增長

能以恭敬心

供養無量佛

智者於日夜

如是常修行

善根得明了

猶如成煉金

菩薩住是地

能了知十住

展轉修行時

無有諸障礙

譬如賈客主

欲利諸商人

先問道路中

諸險艱難事

菩薩住初地

應知諸地行

而無有障礙

能至於佛地

住是初地中

多作閻浮王

善知於諸法

常行慈悲心

如法而化導

一切皆信敬

勸令行布施

以求佛智慧

菩薩若捨國

佛法中出家

勤行於精進

卽得百三昧

及見百諸佛

震動百國土

光明照百國

飛行亦如是

化百土眾生

入於百法門

念知百劫事

示現百種身

能以百菩薩

眷屬而示現

若以其願力

過是數無量

今明初地義

但以略解說

若欲廣說者

億劫不能盡

是初菩薩地

名之爲歡喜

利益眾生者

今已分別說十住經卷第二離垢地第二

一切菩薩眾

聞說上地義

其心皆淸淨

歡喜無有量

各於所坐處

踴住虛空中

脫身上妙衣

以散金剛藏

咸皆稱贊言

善哉金剛藏

大智無所畏

善說菩薩地

解脫月大士

知眾心淸淨

欲聞第二地

相貌之所說

卽請金剛藏

大智願解說

第二地相貌

一切皆欲聞

爾時金剛藏菩薩摩訶薩。語解脫月菩薩言。佛子。諸菩薩摩訶薩。已具足初地。欲得第二地者。當生十心。何等爲十。一柔軟心。二調和心。三堪受心。四善心。五寂滅心。六眞心。七不雜心。八無貪吝心。九快心。十大心。若諸菩薩摩訶薩。已具足初地。欲得二地者。先當生是十心。諸佛子。菩薩欲住是離垢地。從本已來。離一切殺生。捨棄刀杖。無嗔恨心。有慚有愧。於一切眾生。起慈悲心。常求樂事。尙不惡心惱於眾生。何況粗惡。離諸劫盜。資生之物。常自滿足。不壞他財。若物屬他。他所受用。他所攝者。於是物中。一艸一葉。不與不取。何況過者。離於邪淫。自足妻色。不求外欲。屬他女人。尙不生心。何況從事。離於妄語。常眞語實語。諦語隨語。不作憎惡妄語。乃至夢中。尙不妄語。何況故作妄語。離於兩舌。無破壞心。此聞不向彼說。彼聞不向此說。於斗諍離散人中。常好和合。離於惡口。所有言語。粗﹝麩﹣夫﹢黃﹞苦惡。令他嗔惱。又以嗔慢。令他怖畏惱熱。不愛不喜。自壞其身。亦壞於他。如是等語。皆悉捨離。所有言語。甚可喜樂。美妙悅耳。能化人心。和柔具足。多人愛念。能令他人歡喜悅樂。常出如是之語。離於綺語。常自守護所可言說。應作不作。常知時語實語。利益語順法語。籌量語不爲戲樂語。乃至戲笑。尙不綺語。何況故作。不貪他物。若有屬他。他所貪著。他所攝用。不作是念。我當取之。離嗔害心。嫌恨心。迫熱心等。常於眾生。求好事心。愛潤心。利益心。慈悲心。離於占相。習行正見。決定深信罪福因緣。離於諂曲。誠信三寶。生決定心。菩薩如是。常護善道。作是思惟。眾生墮諸惡道者。皆由十不善道因緣。我今當自住十善法。亦當爲人說諸善法。示正行處。何以故。若人自不行善。爲他說法。令住善者。無有是處。又是菩薩。復深思惟。行十不善道因緣故。則墮地獄畜生餓鬼。行十善道因緣故。則生人處。乃至有頂處生。又是十善道。與智慧和合修行。心劣弱者。樂少功徳。厭畏三界。大悲心薄。從他聞法。至聲聞乘。復有人。行是十善道。不從他聞。自然得知。不能具足大悲方便。而能深入眾因緣法。至辟支佛乘。復有人行是十善道。淸淨具足。其心廣大無量無邊。於眾生中。起大慈悲。有方便力。志願堅固。不捨一切眾生故。求佛大智慧故。淸淨菩薩諸地故。能淨諸波羅蜜故。能入深廣大行。又能淸淨行是十善道。乃至能得佛十力。四無所畏。四無礙智。大慈大悲。乃至具足一切種智。集諸佛法。是故我等。應行十善道。常求一切智慧。是菩薩。復作是思惟。此十不善道。上者地獄因緣。中者畜生因緣。下者餓鬼因緣。於中殺生之罪。能令眾生墮於地獄畜生餓鬼。若生人中。得二種果報。一者短命。二者多病。劫盜之罪。亦令眾生。墮於地獄畜生餓鬼道。若生人中。得二種果報。一者貧窮。二者共財不得自在。邪淫之罪。亦令眾生墮於地獄畜生餓鬼道。若生人中。得二種果報。一者婦不貞良。二者得不隨意眷屬。妄語之罪。亦令眾生。墮三惡道。若生人中。得二種果報。一者多被誹謗。二者恆爲多人所誑兩舌之罪。亦令眾生墮三惡道。若生人中。得二種果報。一者得獘惡眷屬。二者得不和眷屬。惡口之罪。亦令眾生墮三惡道。若生人中。得二種果報。一者常聞惡音。二者所可言說恆有諍訟。綺語之罪。亦令眾生墮三惡道。若生人中。得二種果報。一者所有言語。人不信受。二者有所言說。不能分了。貪欲之罪。亦令眾生。墮三惡道。若生人中。得二種果報。一者多欲。二者無有厭足。嗔惱之罪。亦令眾生。墮三惡道。若生人中。得二種果報。一者常爲他人。求其長短。二者常爲他所惱害。邪見之罪。亦令眾生。墮三惡道。若生人中。得二種果報。一者常生邪見之家。二者其心諂曲。諸佛子。如是十不善道。皆是眾苦大聚因緣。菩薩復作是念。我等何故。不遠離是十不善道行十善道。亦令他人行此善道。如是念已。卽離十不善道。安住十善道。亦令他人。發心住於善道。是菩薩。爾時於一切眾生中。生安隱心。樂心慈心。悲心憐湣心。利益心守護心。師心大師心。我所有心。作是念。是諸眾生。墮於邪見。隨逐邪心。行邪險道。甚可憐湣。我等應令是眾生。住正見道。如實法中。是諸眾生。常共嗔恨斗諍。分別彼我。我等應令是眾生。住無上大慈中。是諸眾生。無有厭足。常貪他人財物。恆以邪命自活。我等應令是眾生。住於淸淨身口意業。是諸眾生。隨逐貪欲嗔恚愚癡因緣。常爲種種煩惱大火之所燒然。不求得出方便。我等應令是眾生。滅諸煩惱大火。安置淸涼之處。是諸眾生。常爲無明黑闇所覆。入大黑闇。遠離智慧光明。入於生死大險道中。隨逐種種邪見。我等應令是眾生。使得無礙淸淨慧眼。以是眼故。知一切法如實相。得不隨他教。一切如實無障礙智。是諸眾生。墮在生死險道中。將墮地獄畜生餓鬼深坑。入惡邪見网中。爲種種愚癡叢林所覆。隨逐虛妄邪道逕路。常爲愚癡之所盲冥。遠離有智導師。非是出道。謂爲出要。墮惡魔道。隨順魔意。遠離佛意。我等應令是眾生。度於生死險道艱難。安處令住一切智人無畏大城。無諸衰惱。是諸眾生爲諸煩惱暴水所沒。常爲欲流有流。見流無明流所漂。常隨生死。相續不絕。入大愛河。爲諸煩惱勢力所食。不能得求出要之道。常爲欲覺嗔覺惱覺惡虫所害。又爲身見水虫羅剎所執。入於五欲深流洄澓諸難之中。爲喜愛淤泥之所染污。我慢陸地之所焦枯。無所歸趣。於十二入怨賊聚落。不能得出。不遇導師能正度者。我等應於是眾生。生大慈悲。以大善根力。而拔濟之。得安隱處。離諸驚怖隱沒。住一切智慧寶洲。是諸眾生。深心貪著。多有憂悲苦惱患難。憎愛所縛。欲械所系。入於三界無明稠林。我等應令是眾生。遠離一切三界所著。令住離相無礙涅槃。是諸眾生。深著我我所。於五陰樔窟。不能自出。常隨四倒。依六入空聚。爲四大毒蛇之所侵害。爲諸煩惱眾賊所殺。受此無量諸苦惱者。我等應令是眾生。離一切貪著。令住空無我智道。所謂。涅槃斷一切障礙。是諸眾生。其心狹劣。樂於小法。遠離無上一切智慧。以是貪著小乘心故。不求無底大乘出法。我等應令是眾生。住廣大心。無量無邊諸佛法中。所謂無上大乘。諸佛子。是菩薩。如是隨順持戒力。善能廣生大慈悲心。是菩薩。住離垢地。得見數百佛。數千萬億那由他諸佛。見諸佛已。以衣被飲食。臥具醫藥。資生之物。供養諸佛。於諸佛所。生恭敬心。復受十善道。受已乃至得阿耨多羅三藐三菩提。終不中失。是菩薩。若干多百多千。乃至多百千萬億劫。遠離慳貪破戒垢故。淨修布施持戒。諸佛子。譬如成煉眞金。在礬石中。諸一切垢盡。轉復明淨。菩薩亦如是。住是離垢菩薩地中。多百多千。乃至無量百千萬劫離慳貪破戒垢故。淨修布施持戒。菩薩爾時。於四攝法中。愛語偏多。十波羅蜜中。戒波羅蜜偏勝。餘波羅蜜。非不修集。但隨地增長。諸佛子。是名菩薩摩訶薩第二離垢地。菩薩住是地中。多作轉輪聖王。爲大法王。廣得法力。七寶成就。有力自在。能除一切眾生慳貪破戒之垢。以善方便。令眾生住於十善道中。爲大布施。而不窮盡所作善業。若布施若愛語。若利益若同事。皆不離念佛。不離念法。不離念諸菩薩摩訶薩伴。不離念諸菩薩所行道。不離念諸波羅蜜。不離念十地。不離念諸力無畏不共法。乃至不離念具足一切種智。常生是心。我當於一切眾生之中。爲首爲勝。爲大爲妙。爲上爲無上。爲導爲將。爲師爲尊。乃至於一切眾生中。爲依止者。諸佛子。是菩薩摩訶薩。若欲捨家勤行精進。須臾之間。於佛法中。便能捨家妻子五欲。得出家已。勤行精進。須臾之間。得千三昧。得見千佛。知千佛神力。能動千佛世界。能飛過千佛世界。能照千佛世界。能教化千世界眾生。能住壽千劫。能知過去未來世各千劫事。能善入千法門。能變身爲千。於一一身。能示千菩薩。以爲眷屬。若以願力自在示現。過於此數。若干百千萬億那由他不可計知。爾時金剛藏菩薩摩訶薩。欲重明此義。而說偈言。

菩薩柔軟心

調和堪受心

善心寂滅心

眞心不雜心

無有貪吝心

快心與大心

得是十心已

入於第二地

菩薩住是地

成就諸功徳

常離於殺生

不惱於一切

常離於劫盜

不生邪淫心

實語不兩舌

不惡口綺語

他人所有物

不生於貪心

不惱於眾生

直心行正見

無有憍慢心

亦無諂曲心

柔軟不放逸

護持諸佛教

所有劇苦惱

地獄與畜生

餓鬼熾然身

皆從惡心有

我今已永離

如是諸惡事

行於眞實理

寂滅之善法

從人至有頂

所有受樂處

禪樂三乘樂

皆從十善生

如是思惟已

心常不放逸

身自持淨戒

亦教人令持

徧觀諸眾生

種種受苦惱

如是湣念已

轉生深悲心

凡夫甚可湣

墮在諸邪見

心多懷嗔恨

常好起諍訟

常樂於五欲

貪求無有厭

起三毒因緣

我應度此等

深覆愚癡闇

墜生死險道

入大邪見网

墜於世籠檻

常爲諸魔賊

煩惱之所壞

此等甚可湣

我應度脫之

沒深煩惱水

四流所漂漫

具受於三界

百種諸苦毒

住五陰深樔

生我我所心

我爲度此苦

當勤修行道

捨無上佛慧

生於下劣心

令住佛大智

發無量精進

菩薩住此地

集無量功徳

得值遇諸佛

承事而供養

以是因緣故

善根轉明淨

猶如好眞金

煉之以礬石

佛子住此地

常作轉輪王

令諸眾生等

住於十善道

從初發心來

所修集諸福

願以救世間

令得佛十力

若欲捨王位

出家行學道

勤心行精進

得入千三昧

得見數千佛

供養聽受法

菩薩住此地

能示如是事

若以其願力

示諸神通事

度脫於眾生

過此數無量

常爲諸世間

勤求好事者

具足解說此

第二地已竟明地第三

諸菩薩聞是

不可思議行

心皆大歡喜

恭敬無有量

卽時虛空中

雨眾名華香

如雲而垂下

供養金剛藏

咸贊言善哉

善哉金剛藏

善說諸大人

護持淨戒行

於諸眾生中

深有憐湣心

敷演解說是

第二地行處

菩薩微妙行

眞實無有異

是諸菩薩等

淸淨之行處

爲一切眾生

常求諸好事

第二淨明地

今已解說竟

天人恭敬者

願說第三地

善示智所作

菩薩之所行

願說諸大人

云何行布施

持戒及忍辱

精進行禪定

智慧與方便

並及慈悲心

云何行是法

淸淨於佛行

解脫月菩薩

語金剛藏言

菩薩至三地

當以何等心

金剛藏菩薩摩訶薩。語解脫月菩薩言。佛子。諸菩薩摩訶薩。深淨心行第二地已。欲得第三地。當以十心得入第三地。何等爲十。一淨心。二猛利心。三厭心。四離心。五不退心。六堅心。七明盛心。八無足心。九快心。十大心。諸佛子。是菩薩摩訶薩。以是十心。得入第三地。能觀一切有爲法如實相。所謂。無常苦空。無我不淨。不久敗壞。不可信相。念念生滅。又不生不滅。不從前際來。不去至後際。現在不住。菩薩如是。觀一切有爲法眞實相。知此諸法。無作無起。無來無去。而諸眾生憂悲苦惱。憎愛所系。無有停積。無定生處。但爲貪恚癡火所然。增長後世苦惱火聚。無有實性。猶如幻化。見如是已。於一切有爲法。轉復厭離。趣佛智慧。是菩薩。知如來智慧不可思議。不可稱量。有大勢力。無能勝者。無有雜相。無有衰惱憂悲之苦。能至無畏安隱大城。不復轉還。能救無量苦惱眾生。如是見知佛智無量。見有爲法無量苦惱。於一切眾生。轉生殊勝十心。何等爲十。眾生可湣。孤獨無救。貧窮無所依止。三毒之火。熾然不息。閉在三有牢固之獄。常住煩惱諸惡刺林。無正觀力。於善法中。欲樂心薄。失諸佛妙法。而常隨順生死水行。驚畏涅槃。是菩薩。見眾生如是多諸衰惱。發大精進。是諸眾生。我應救。我應解。應令淸淨。應令得脫。應著善處。應令安住。應令歡喜。應知所宜。應令得度。應使滅苦。菩薩如是。善遠離一切有爲法。深念一切眾生。見諸佛一切智有無量利益。卽時欲具佛智慧救度眾生故。勤行菩薩道。作是思惟。以何因緣。以何方便。是諸眾生。墮在大苦諸煩惱中。當拔出之。使得永住畢竟常樂。卽時知住無礙解脫智慧中者。乃可得此是無礙智慧解脫不離通達諸法如實智。無行行慧。如是智慧之明。從何而得。當知不離多聞決定智慧。復作是念。無礙解脫等諸佛法。以何爲本。不離聞法爲本。菩薩如是念已。一切求法時。轉加精進。日夜常樂聽法。無有厭足。心無休息。喜法愛法。依法隨法。重法究竟法。歸法救法。隨順行法。菩薩如是。方便求法。所有。珍寶。財物金銀等庫藏無所匱惜。於此物中。不生難想。但於說法者。生難遭想。爲求法故。於內外物。無不能捨世間所有可布施者。所謂。國土人民眷屬。田業財物。摩尼寶珠。金銀庫藏。象馬輦輿。眾寶瓔珞。諸嚴身之具。妻子男女。及支節手足。耳目鼻舌。舉身施與。無所愛惜。又爲求法故。於說法者。盡心恭敬。供養給侍。破除憍慢。我慢大慢。諸惡苦惱。無理等事。悉能忍受。深求法故。若得一句。未曾聞法。勝得滿三千大千世界珍寶。得聞正法一偈。勝得轉輪聖王。釋提桓因。梵天王處。無量劫住。是菩薩。若有人。來作是言。我與汝佛所說法一句。能淨菩薩所行道。令汝得聞。若能入大火坑受大苦者。當以相與。是菩薩作是念。我受一句法故。尙於三千大千世界火坑。從梵天投下。何況墮小火坑。我等求法應盡受一切諸地獄苦。猶應求法。何況人中。諸小苦惱。爲求法故。發如是心。又如所聞法。心常喜樂。悉能正觀。是菩薩。聞諸法已。降伏其心。於空閒處。心作是念。如說行者。乃得佛法。不可但以口之所言。菩薩如是。能住明地。卽離諸欲惡不善法。有覺有觀。離生喜樂。入初禪。滅覺觀。內淸淨心一處無覺無觀。定生喜樂。入二禪。離喜故。行舍心念安慧身受樂。諸賢聖。能說能捨。常念受樂。入三禪。斷苦斷樂故。先滅憂喜故。不苦不樂。行舍念淨。入四禪。是菩薩。過一切色相。滅一切有對相。不念一切別異相故知無邊虛空。卽入虛空無色定處。過一切虛空相。知無邊識。卽入識無色定處。過一切識相。知無所有。卽入無所有。無色定處。過一切無所有處。知非有想非無想安隱。卽入無色非有想非無想處。但隨順諸法行故。而不樂著。是菩薩。以慈心髙廣無量。無嗔無恨無惱害。以信解力。徧滿一方。二方。三方四方。四維上下。亦復如是。悲心喜心捨心。髙廣無量。無嗔恨無惱害。以信解力。徧滿一方。第二三。四方四維上下。亦復如是。是菩薩。有種種神通力。能動大地。一身爲多身。多身爲一身。現滅還出。石壁山障。皆能徹過。如行虛空。於虛空中。加趺而去。猶如飛鳥入出於地。如水無異。履水如地。身出煙焰。如大火聚。日月有大神徳威力。而能以手。捫摸摩之。身力自在。乃至梵世。是菩薩。以淸淨天耳。過於人耳。悉聞人天音聲遠近。是菩薩。以他心智。如實知他心。染心如實知染心。離染心如實知離染心。嗔心離嗔心。癡心離癡心。垢心離垢心。小心大心。散亂心如實知散亂心。定心不定心。縛心解心。有上心無上心。如實知有上心無上心。如是以自心知他心。是菩薩。念知宿命。諸所生處。所謂。一世二世。三四五世。乃至十二十三十。四十五十。乃至百世千世。萬世百千萬億那由他世。一劫二劫。乃至百千萬億那由他無量劫數。其中諸劫。無量成壞。於諸劫中。所經因緣。悉能念知。我生彼處。如是種族。如是姓名。如是飲食。如是苦樂。如是久住。我於彼死。生於此間。於此間死。生於彼間。如是種種。相貌因緣。悉能念知。是菩薩。天眼淸淨過於人眼。見眾生生死。形色好醜善惡。貧賤富貴。趣善惡道。隨業受報。皆如實知。所謂是諸眾生。成就身惡業。成就口惡業。成就意惡業。距逆賢聖。受邪見教。起罪業因緣故。身死墮惡道。生在地獄。是諸眾生。成就善身業。善口業。善意業。不逆賢聖。信受正見。行善業因緣故死後生善處天上。是菩薩。於諸禪定。解脫三昧。能入能出。而不隨生。但見何處。有助菩提法處。以願力故。能生其中。是菩薩。住明地中。見數百千萬億那由他諸佛。恭敬供養尊重贊嘆。衣服飲食。臥具醫藥。親近諸佛。聽受經法。聽受法已。隨力而行。是菩薩。爾時觀諸法不生不滅眾緣而有。於百千萬億劫所集欲縛。漸得微薄。一切有縛。一切無明縛。皆悉微薄。不復積集。不積集故。斷於邪貪邪嗔邪癡。諸佛子。譬如眞金。巧師煉治。轉更精好。光明倍勝。菩薩亦如是。住在明地。不集三縛故。斷於邪貪邪嗔邪癡。諸善根。轉增明淨。是菩薩。忍辱心柔軟心。美妙心不壞心。不動心不濁心。不髙心不下心。一切所作不望報心。他少有作當生報心。不諂曲心。不染亂心。轉勝明淨。爾時菩薩。於四攝法中。愛語利益偏多。十波羅蜜中。忍辱波羅蜜。精進波羅蜜轉多。余助菩提法。皆轉明淨。諸佛子。是名諸菩薩第三明地。菩薩摩訶薩。住是地中。多作釋提桓因。智慧猛利。能以方便因緣。轉諸眾生。令離淫欲。所作善業。若布施若愛語。若利益若同事。皆不離念佛念法。乃至不離念具足一切種智。常生是心。我當何時於眾生中。爲首爲尊。乃至於一切眾生。爲依止者。是人若欲勤加精進。於須臾間。能得十萬三昧。乃至能示十萬菩薩。以爲眷屬。隨其願力。神通自在。不可算數。若干百千萬億那由他劫。不可計知。爾時金剛藏菩薩。欲令此義轉明故。而說偈言。

菩薩以是心

能得第三地

淨心猛厭心

離心不退心

堅心堪受心

快心及大心

以如是等心

得入於三地

智者住明地

觀有爲作法

不淨無常苦

無我壞敗相

無有牢固性

不久念念滅

如是思惟知

無有來去相

見諸有爲法

如病如癰瘡

愛心所纏縛

生諸憂悲苦

但爲貪恚癡

猛火所焚燒

從無始世來

熾然常不息

卽時於一切

三界生厭離

惡賤有爲法

心無所貪著

但求諸佛智

無量無邊限

甚深難思議

淸淨無諸苦

如是見佛智

無諸苦惱已

哀湣諸眾生

貧窮無福慧

三毒火常然

無有救護者

墮在地獄中

百種苦所切

放逸凡夫人

沒諸煩惱聚

盲冥無所見

失諸佛法寶

常隨生死水

無怖空怖畏

我於是眾生

當勤度脫之

精進求智慧

爲作饒益者

思惟何方便

可以得救護

惟有諸如來

深妙無礙智

此智何爲因

惟從智慧生

思惟是智慧

但從多聞生

如是籌量已

勤求多聞法

日夜常精進

聽受無厭惓

讀誦愛樂法

惟法以爲貴

爲欲求法故

以諸珍寶等

所親愛妻子

隨意諸眷屬

國土及城邑

資生諸好物

歡喜而施與

心無所戀惜

頭目耳鼻舌

牙齒及手足

支節身血肉

心肝及髓腦

以此等施人

猶不以爲難

若得聞正法

是爲最甚難

假令有一人

語此菩薩言

汝今若能入

是大猛火聚

然後當與汝

諸佛所說法

聞已卽歡喜

自投於火聚

設使大千界

火聚滿其中

須彌梵世下

不足以爲難

若爲求一句

諸佛所說法

救諸苦惱者

得之甚爲難

始從初發心

乃至成佛道

我於其中間

盡此諸劫數

爲欲求諸法

備受阿鼻苦

何況於人間

小小諸苦惱

以聽法因緣

能得正憶念

正憶念因緣

能生諸禪定

深妙等三昧

及五神通事

次第皆能起

自在不隨生

菩薩住是地

能以決定心

多供養諸佛

聽受所說法

斷邪愛恚等

余煩惱微薄

猶如成煉金

調和得其所

菩薩住是地

功徳藏充滿

多作忉利王

自在化淫欲

愛佛功徳故

化導無量眾

悉能令得住

無上佛道中

菩薩住是地

能以柔軟心

勤行於精進

得百千三昧

悉得見諸佛

相好莊嚴身

其心轉猛利

願力者殊勝

常爲諸眾生

勤求好事者

分別解說此

第三明地已十住經卷第三焰地第四

諸佛子聞說

如是地相義

深妙無有量

心皆大歡喜

散眾名花香

供養於如來

地及大海水

悉皆大震動

天諸婇女等

於上虛空中

同以微妙音

歌頌此上法

他化自在王

聞以大歡喜

雨摩尼珠寶

以散於佛上

踴躍稱贊言

善哉佛出世

功徳藏流布

利益於我等

我今聞說此

菩薩地相義

是事百千劫

難聞而得聞

願更說後地

利益諸天人

僉皆喜欲聞

得地諸行相

解脫月菩薩

重請金剛藏

願爲諸菩薩

說至四地行

爾時金剛藏菩薩摩訶薩。語解脫月菩薩言。佛子。諸菩薩摩訶薩。具足淸淨行第三地已。欲得第四地者。當以十法明門。得入此四地。何等爲十。一思量眾生性。二思量法性。三思量世界性。四思量虛空性。五思量識性。六思量欲界性。七思量色界性。八思量無色界性。九思量快信解性。十思量大心性。諸佛子。菩薩。以此十法明門。能從三地。入第四地。諸佛子。菩薩摩訶薩。若得第四菩薩焰地。卽於如來家。轉有勢力。得內法故。有十種智。何等爲十。一不退轉心。二於三寶中得不壞信淸淨畢竟智。三修習觀生滅。四修習諸法本來不生。五常修習轉還世間行。六修習知業因緣故有生。七修習分別生死涅槃門差別。八修習眾生業差別。九修習前際後際差別。十修習現在常滅不住行。是十智心。則生佛家。轉得勢力。復次佛子。菩薩摩訶薩。住是菩薩第四地。觀內身循身觀。精勤一心。除世間貪憂。觀外身循身觀。精勤一心。除世間貪憂。觀內外身循身觀。精勤一心。除世間貪憂。觀內受外受內外受。內心外心內外心。內法外法內外法。循法觀。精勤一心。除世間貪憂。是菩薩。未生惡不善法。爲不生故。欲生勤精進。發心正斷。已生諸惡不善法。爲斷故。欲生勤精進。發心正斷。未生諸善法。爲生故。欲生勤精進。發心正行。已生諸善法。爲住不失。修增廣故。欲生勤精進。發心正行。是菩薩。修行四如意分。欲定斷行成就。修如意分。依止厭。依止離。依止滅。回向於捨。精進定斷行成就修如意分。心定斷行成就。修如意分。思惟定斷行成就。修如意分。依止厭離滅。回向於捨。是菩薩。修行信根。依止厭離滅。回向於捨。精進根念根定根。修行慧根。依止厭離滅。回向於捨。是菩薩。修行信力。依止厭離滅。回向於捨。精進力念力定力。修行慧力。依止厭離滅。回向於捨。是菩薩。修行念覺分。依止厭離滅。回向於捨。擇法覺分。精進覺分。喜覺分除覺分定覺分。修行舍覺分。依止厭離滅。回向於捨。是菩薩。修行正見。依止厭離滅。回向於捨。正思惟正語。正業正命。正精進正念。修行正定。依止厭離滅。回向於捨。是菩薩。以不捨眾生心故行。以本願力故。大悲爲首。大慈合行。爲攝一切智。爲莊嚴佛國。爲具佛諸力無畏。不共法。三十二相。八十種好。具足音聲。爲隨順佛深解脫。爲思惟大智慧方便故行。諸佛子。諸菩薩摩訶薩。住菩薩焰地。所有身見著等。著我。著眾生。著人壽者。知者見者。著五陰十二入十八界。所起屈伸捲舒出沒。推求心所行。愛著寶重所見。爲歸爲洲。皆悉斷滅。是菩薩。轉倍精進。慧方便所生助道法。隨所修行。心轉柔和。堪任有用。心無疲惓。轉求上法。增益智慧。救一切世間。隨順諸師。恭敬受教。如所說行。是菩薩。爾時知恩知報恩。心轉和善。同止安樂。直心軟心。無有邪曲。行正定行。無有憍慢。則易與語。隨順教誨。得說者意。如是具足善心軟心。寂滅心忍辱心。淨地諸法。思惟修行。是菩薩。爾時成不轉精進者。不捨精進。不壞精進。不厭精進。不惓精進。廣大精進。無邊精進。猛利精進。無等等精進。救一切眾生精進。分別是道非道精進。是菩薩。心志淸淨。不失深心。信解明利。諸善根增長。遠離世間垢濁。不信疑悔等。皆已滅盡。無疑無悔。現前具足。於一切佛大信解事中。不厭不捨。自然習樂。無量之心。常現在前。菩薩住是第四焰地。能見諸佛數百數千數千萬億那由他佛。供養恭敬。尊重贊嘆。衣服飲食。臥具醫藥。親近諸佛。一心聽法。聽受法已。能信奉持。多於佛所。出家修道。是菩薩。樂心深心。淸淨信解平等。轉更明了。住壽多劫。若干百千。萬億那由他劫。善根轉勝明利。諸佛子。如上眞金。以爲莊嚴。餘金不及。如是諸菩薩摩訶薩。住此菩薩焰地。諸善根轉增明利。下地菩薩。所不能及。譬如摩尼珠。光明淸淨。能照四方。余寶不及。雨漬水澆。光明不滅。菩薩住焰地中。下地菩薩所不能及。一切諸魔。及諸煩惱。皆不能壞其智慧。諸佛子。是名略說諸菩薩摩訶薩第四焰地。菩薩摩訶薩。住是地中。多作須夜磨天王。多教化眾生。破於我心。所作善業。若布施若愛語。若利益若同事。皆不離念佛。不離念法。不離念諸菩薩摩訶薩爲伴。乃至不離念具足一切種智。常生是心。我當何時於一切眾生中。爲首爲尊。乃至於一切眾生中。爲依止者。是菩薩摩訶薩。若欲如是勤行精進。須臾之間。得百億三昧。乃至示現百億菩薩。以爲眷屬。若以願力。自在示現。過於此數。若干百千萬億那由他不可計劫。爾時金剛藏菩薩。欲重明此義。而說偈言。

諸菩薩具足

修治明地已

觀諸眾生性

法性世間性

虛空性識性

三界性信解

深心淸淨故

得入第四地

卽於如來家

增長得勢力

不退於佛道

三寶不壞信

觀生滅無作

知世間轉行

從業而有生

生死涅槃異

知眾生諸業

觀法先後際

不住常滅相

佛家生勢力

諸大菩薩等

得如是法已

憐湣諸眾生

習身受心法

內外四念處

依止於厭離

亦依止寂滅

回向於涅槃

除滅惡法故

善法得增長

習行四正法

修四如意分

習行於五根

及以修五力

修習七覺意

行於八聖道

修習如是法

皆爲眾生故

本願之所助

慈悲心爲首

求覓一切智

爲淨諸佛土

成十力功徳

無畏不共法

諸音聲言說

甚深妙道法

及無礙解脫

大智慧方便

從身見爲首

六十二見等

眾生見人見

命者知者見

於諸陰界入

之所貪著處

得是第四地

皆悉已除斷

隨斷煩惱業

其心亦隨淨

諸所作善業

皆爲救世間

菩薩柔軟心

常不爲放逸

堪用心直心

求利眾生心

如此所求事

皆爲無上道

大智慧職位

利益世間故

深心敬養師

如說樂修行

知恩報恩者

易化無嗔恨

無有邪曲心

柔和同止樂

修習如是法

精進不退轉

菩薩住是地

深心及直心

淨心與信解

皆轉得明淨

增長諸善根

垢濁疑悔法

如是等諸事

皆悉得除滅

諸菩薩住是

第四焰地中

得值無量佛

咨受所說法

於是諸佛所

出家難沮壞

如眞金莊嚴

餘金所不及

菩薩住是地

諸功徳深心

智慧及方便

所行淸淨道

乃至千億魔

皆所不能壞

如眞妙明珠

不爲水雨敗

菩薩住是地

天人所供養

多作夜摩王

能轉諸邪見

所作諸善業

皆爲佛智慧

其心常堅固

不可得動轉

若勤行精進

得百億三昧

能見百億佛

願力則過是

如是第四地

淸淨名爲焰

無量福慧者

今已解說竟難勝地第五

諸菩薩聞是

第四地行法

心皆大歡喜

踴躍無有量

雨天眾寶花

雰雰如雪下

咸贊言善哉

金剛藏大士

他化自在王

與諸眷屬等

於上虛空中

心皆大歡喜

放眾妙光明

作天諸伎樂

歌嘆佛功徳

並及菩薩眾

天諸婇女等

各以淸妙音

同聲稱贊佛

而說如是言

世尊久遠來

勤苦所求願

無上正眞道

於今始乃得

利益天人者

久乃今得見

釋迦牟尼佛

今至於天宮

從久遠已來

今始異相動

久遠世已來

今始放妙光

眾生從久來

今始得安樂

久來方得聞

大慈悲徳音

度諸功徳岸

久遠今乃值

聖王能悉破

憍慢我心等

無比可供養

而今得供養

能開諸天道

使得一切智

世尊甚淸淨

無量如虛空

不染於世法

如蓮花在水

處世最髙大

猶如大海中

須彌金山王

是故歡喜禮

如是諸天女

各以眾妙音

敬心歌頌已

默然而觀佛

解脫月菩薩

請金剛藏言

菩薩得五地

相貌之因緣

金剛藏菩薩摩訶薩。語解脫月菩薩言。佛子。諸菩薩摩訶薩。已具足第四地。欲得第五地。以十平等心。能入第五地。何等爲十。一過去佛法平等。二未來佛法平等。三現在佛法平等。四戒淨平等。五心淨平等。六除見疑悔淨平等。七知道非道淨平等。八行知見淨平等。九諸菩提分法轉勝淨平等。十等化眾生淨平等。諸佛子。諸菩薩摩訶薩。以是十平等淨心。具足得入於五地。善修菩提法故。深心淸淨故。求轉勝道故。則能得佛道。是菩薩。得大願力。以慈悲心。不捨於一切。以得念慧心道理之勢力。修習於福慧。不捨起方便。欲得轉勝道上地。明觀法受諸佛神力所護。生定不退心。如實知是苦聖諦。是苦集諦。是苦滅諦。是至滅苦道諦。是菩薩。善知世諦。善知第一義諦。善知相諦。善知差別諦。善知示成諦。善知事諦。善知生起諦。善知盡無生諦。善知令入道諦。次第成菩薩諸地故。善知習如來智諦。爾時菩薩。常在一乘故。善知第一義諦。隨眾生意。令歡喜故。知世諦。分別諸法自相故。知相諦。諸法各異故。知差別諦。分別諸陰界入故。知示成諦。以身心苦惱故。知苦諦。諸道生相續故。知集諦。畢竟滅一切惱熱故。知滅諦。起不二法故。知道諦。以一切種智。知一切法次第。成一切菩薩地故。善知習如來智諦。以信解力故。知非得無盡諦智。菩薩如是。以此諸諦智。如實知一切有爲法。虛僞誑詐。敗壞相。假住須臾。誑惑凡夫人。菩薩爾時。於眾生中。大悲轉勝。而現在前。能生大慈光明。得如是智慧力。不捨一切眾生。常求佛智慧。如實觀一切有爲法。先際後際。知眾生從先際。無明有愛故。生流轉生死。於五陰歸處。不能動發。增大苦惱聚。是中無我無我所。無眾生無人。無知者無壽命者。後際亦如是。如是無所有。而愚癡貪著不斷。不知無邊有出無出。爾時作是念。凡夫眾生。甚爲可怪。無明癡故。有無量無邊阿僧祇身。已滅今滅當滅。如是常受生死。不能於身生厭離想。轉更增長機關苦身。常爲生死水漂。不能得返歸五陰捨。不能捨離。不畏四大毒蛇。不能拔出憍慢見箭。不能滅除貪恚癡焰。不能破壞無明愚闇。不能幹竭愛著大海。不求十力大聖導師。常隨魔意。於生死城中。多爲諸惡覺觀所轉。如是苦惱孤窮眾生。無有救者。無有捨者。無有究竟道者。惟我一人。獨無等侶。修集福徳智慧。以是資糧。令此一切眾生。得住畢竟淸淨。乃至使得一切法中。佛無礙智力。如是思惟。從正觀生於智力。發願所作。一切善根。皆爲度諸眾生故。爲一切眾生求好事故。求安樂故。爲利益一切眾生故。爲解脫一切眾生故。爲一切眾生無苦惱故。爲一切眾生無粗惡故。爲一切眾生心淸淨故。爲調伏一切眾生故。爲滅一切眾生諸憂惱苦滿其願故。是菩薩。爾時住此第五難勝地中。不忘諸法故。名爲念者。決定智慧故名爲智者。知經書意。次第故。名爲有道者。自護護彼故。名爲有慚愧者。不捨持戒故。名爲堅心者。善思惟是處非處故。名爲覺者。不隨他故。名爲隨智者。善分別諸法章句義故。名爲隨慧者。善修禪定故。名爲得神通者。隨世間法行故。名爲方便者。善集福徳資糧故。名爲無厭足者。常求智慧因緣故。名爲不捨者。集大慈大悲因緣故。名爲無疲惓者。常正憶念故。名爲遠離破戒者。深心求佛十力四無所畏十八不共法故。名爲常念佛法者。常令眾生離惡修善故。名爲莊嚴佛國者。種諸福徳莊嚴三十二相八十種好故。名爲行種種善業者。求莊嚴佛身口意故。名爲常行精進者。供養一切說法菩薩故。名爲樂大恭敬者。一切菩薩。諸世間方便中。心無嗔礙故。名爲心無礙者。常樂教化眾生故。名爲晝夜遠離余心者。菩薩如是行時布施。亦教化眾生。愛語利益同事。亦教化眾生。又以色身示現。亦教化眾生。亦以說法。教化眾生。亦示菩薩行事。教化眾生。亦示諸佛大事。教化眾生。亦示生死過惡。教化眾生。亦示諸佛智慧利益。教化眾生。菩薩如是修習。以大神力種種因緣方便道。教化眾生。是菩薩。𨿽種種因緣方便心常在佛智。而不退失善根。又復常求轉勝利益眾生法。是人利益眾生故。世間所有經書伎藝。文章算數。名性經書。治病醫方。所謂。治幹消病。小兒病。鬼著病。蠱毒病。癩病等。伎樂歌舞。戲笑歡娛經書。國土城郭。聚落室宅。園觀池泉。華果藥艸林樹。金銀摩尼珠。琉璃珊瑚虎魄。車磲馬瑙。示諸寶聚。日月五星。二十八宿。占相吉凶。地動夢書怪相。身中諸相布施持戒。攝伏其心。禪定神通。四禪四無量心。四無色定。凡諸不惱眾生事。安樂眾生事。憐湣眾生故。出令入諸佛無上之法。菩薩住是難勝地。值數百數千數萬億佛。供養尊重贊嘆。衣服飲食。臥具醫藥。親近聽法。聽法已出家。出家已。於諸佛所。聽受經法。而爲法師。說法利益。得轉勝多聞積三昧。乃至過百千萬億劫。不忘此事。是菩薩。爾時一切福徳善根。轉勝明淨。佛子。譬如成煉眞金。以車磲磨瑩。其光轉勝。菩薩住是地中。方便智慧力故。功徳善根。轉淨明勝。下地所不及。又如日月星宿。諸天宮殿。風持令去。不失法度。如是佛子。菩薩住難勝地。以方便思惟故。福徳善根。轉倍明淨。而不取證。亦不疾至佛道。諸佛子。是名諸菩薩摩訶薩難勝地。今已略說。菩薩摩訶薩。住是地中。多作兜率陀天王。諸根猛利。能摧伏一切外道。有所作業。若布施愛語。利益同事。皆不離念佛念法。念菩薩伴。乃至不離念具足一切種智。我當何時。於眾生中。爲首爲尊。乃至於一切眾生中。爲依止者。諸佛子。是菩薩若欲如是勤行精進。須臾之間。能得千億三昧。乃至示千億菩薩。以爲眷屬。若以願力。神力自在復過是數。若干百千萬億不可得知。爾時金剛藏菩薩欲明此義故。重說偈言。

諸菩薩具足

四地行法已

思惟三世佛

戒等心亦等

除見疑悔等

道非道行等

觀諸平等已

得入第五地

四念處爲弓

諸根爲利箭

四正勤爲馬

四如意爲車

五力以爲鎧

破諸煩惱賊

勇健不退轉

直入第五地

慚愧無垢衣

淨戒以爲香

七覺爲華鬘

禪定爲塗香

智慧與方便

種種念莊嚴

如是得入諸

陀羅尼園林

四如意爲足

正念爲頭項

慈悲明淨眼

利智慧爲牙

以空無我吼

破諸煩惱賊

如是人師子

能入第五地

是菩薩得至

住於第五地

轉修勝淨法

皆爲佛道故

常行慈悲心

未曾有厭惓

但爲修習此

第五地行法

深集二資糧

福徳及智慧

種種方便力

欲得上明觀

常爲佛所護

得成於念慧

次第能善觀

如實知諸諦

第一諦世諦

差別諦成諦

事生滅道諦

至無障礙諦

如是觀諸諦

心微妙淸淨

𨿽爲未能得

無障礙解脫

以能有智慧

及與信力故

得勝於一切

世間諸智慧

如是觀諸諦

悉知有爲法

虛妄僞詐誑

無有一堅實

能得於諸佛

慈悲光明分

爲諸眾生故

專心求佛慧

知有爲先後

眾生甚可湣

墮在無明闇

愛因緣所系

是菩薩能拔

世間之苦惱

知法無壽者

猶如艸木等

眾生常以二

煩惱因緣故

從於先世來

後世亦如是

相續不斷絕

不能盡苦邊

於此生湣傷

我當度脫之

不出五陰捨

不畏四大害

不拔諸邪箭

不滅三毒焰

不破無明闇

墮在大愛海

無有智慧明

離大導師故

知如是事已

轉加勤精進

有所作起業

皆爲度眾生

常念正念慧

修道有慚愧

堅心與智慧

轉更令增益

修福慧無厭

持戒不羸弱

求多聞無倦

正修淨佛土

種相好音聲

因緣無厭足

所作諸善業

皆爲利眾生

爲利世間故

造立經書等

名姓鬼病方

歌舞戲笑等

堂閣園林法

衣服諸飲食

示種種寶聚

令眾得歡喜

占日月五星

二十八宿等

地動吉凶相

夢書諸怪事

布施持戒等

離欲修禪定

四無量神通

安樂世間故

大智慧菩薩

得此難勝地

供養數億佛

從佛而聽法

而修諸善根

皆悉得明淨

猶如車磲寶

瑩磨於眞金

譬如寶宮殿

隨風不失法

世法利不染

如蓮華在水

菩薩住是地

多作兜率王

諸根轉猛利

破諸外道見

所作諸善業

皆爲佛智慧

得佛力無畏

能度諸眾生

是菩薩勤修

轉勝精進力

能得千萬億

諸深妙三昧

供養千億佛

能動千世界

隨其所願力

過是數無量

如是第五地

種種諸方便

上智慧大人

如法解說竟現前地第六

諸菩薩聞說

上地之行相

在於虛空中

雨眾妙珍寶

放淸淨光明

供養於世尊

咸贊言善哉

善哉金剛藏

時有無量億

諸天皆歡喜

於上虛空中

雨眾寶末香

光明相綺錯

微妙甚可樂

眾香華瓔珞

幡蓋雨佛上

他化自在王

與諸眷屬等

雨眾妙寶物

雰雰如雲下

歌頌供養佛

稱嘆金剛藏

咸贊言善哉

善哉快說此

千萬億天女

於上虛空中

作眾天音樂

歌嘆佛功徳

咸作如是言

如來之所說

微妙無有量

能滅諸煩惱

諸法本性空

無有毫末相

空無有分別

同若如虛空

無有去住相

亦無有戲論

本來常淸淨

如如無分別

若人能通達

一切諸法性

於有於無中

其心不動搖

但以大悲心

爲度諸眾生

是名諸佛子

從佛口法生

常行於布施

利益諸眾生

本來𨿽善淨

持戒而堅心

𨿽知法無傷

而行於忍辱

𨿽知法性離

而行於精進

𨿽先滅煩惱

而入於諸禪

𨿽先解法空

而選擇諸法

寂滅智𨿽多

而求利世間

能滅諸惡者

名之爲大人

如是諸天女

百千種妙音

稱贊歌頌已

皆默然觀佛

解脫月菩薩

請金剛藏言

當以何相貌

得成第六地

金剛藏菩薩言。諸佛子。菩薩摩訶薩。已能具足五地行。欲入六地。當以十平等法。得入於六地。何等爲十。一以無性故。一切法平等。二以無想故。一切法平等。三以無生故。一切法平等。四以無滅故。一切法平等。五以本來淸淨故。一切法平等。六以無戲論故。一切法平等。七以不取不捨故。一切法平等。八以離故。一切法平等。九以幻夢影響水中月鏡像焰化故。一切法平等。十以有無不二故。一切法平等。諸佛子。諸菩薩摩訶薩。具足五地行。以是十平等法。能入第六地。諸佛子。若菩薩摩訶薩。能如是觀一切法性。能忍隨順得第六地。無生法忍。𨿽未現前。心已明利。成就順忍。是菩薩。觀一切法如是相。大悲爲首。增長具足。更以勝觀觀世間生滅相。故作是念。世間所有。受身生處。皆以貪著我故。若離著我。則無世間生處。諸凡夫人。愚癡所盲。貪著於我。常樂求有。恆隨邪念。行邪妄道。習起三行罪行。福行。不動行。以是行故。起熱心種子。有漏有取心故。起生死身。所謂。業爲地。識爲種子。無明覆蔽愛水爲潤。我心漑灌。種種諸見。令得增長。生名色牙。因名色故。生諸根。諸根合故。有觸生。從觸生受。樂受故。生渴愛。渴愛增長故。有四取。四取因緣故。起業。於有起五陰身。名爲生。五陰衰變。名爲老。衰變滅。名爲死。老死因緣。有憂悲熱惱眾苦聚集。是十二因緣。無有集者。自然而集。無有散者。自然而散。因緣合則有。因緣散則無。菩薩摩訶薩。如是於六地中。隨順觀十二因緣。又作是念。不如實知諸諦第一義故。有無明覆心。無明業果。是名諸行。依諸行。有初識。與識共生。有四取陰。依止取陰。有名色。名色成就。有六入。諸根行塵故。有識。從是和合。生有漏觸。觸共生。有受。貪樂於受。名爲愛。愛增長。名爲取。從取起有漏業。有業有果報五陰。名爲生。五陰熟名爲老熟。五陰壞名爲死。死別離時。愚人貪著心熱。名爲憂悲。發聲啼哭五識。名爲苦。意識名憂。憂苦轉多名爲惱。如是但生大苦樹大苦聚。如是十二因緣苦聚。無我無我所。無作者無使作者。菩薩作是念。若有作者。則有作事。若無作者。則無作事。第一義中。無作者無作事。又作是念。三界虛妄。但是心作。如來說。所有十二因緣分。是皆依心。所以者何。隨事生貪欲心。是心卽是識。事是行。行誑心故。名無明。識所依處名名色。以入生貪心。名六入。三事和合有觸。觸共生名受。貪著所受。名爲渴愛。渴愛不捨。名爲取。是和合故。名爲有。此有更有有相續。名爲生。生變熟名爲老。老壞名爲死。此中無明有二種作。一者緣中癡。二者爲生諸行因。行亦有二種作。一者生未來世果報。二者與識作因。識亦有二種作。一者能令有相續。二者與名色作因。名色亦有二種作。一者互相助成。二者與六入作因。六入亦有二種作。一者能緣六塵。二者能與觸作因。觸亦有二種作。一者能觸所緣。二者能與受作因。受亦有二種作。一者覺憎愛事。二者與愛作因。愛亦有二種作。一者所可染中生貪心。二者與取作因。取亦有二種作。一者能增長煩惱。二者與有作因。有亦有二種作。一者能於余道中生。二者與生作因。生亦有二種作。一者能起五陰。二者與老作因。老亦有二種作。一者令諸根熟。二者與死作因。死亦有二種作。一者壞五陰身。二者以不見知故。而令相續不絕。是中無明緣諸行者。無明令行不斷。助成行故。行緣識者。令識不斷。助成識故。識緣名色者。令名色不斷。助成名色故。乃至生緣老死憂悲苦惱。生不斷。相續助成故。無明滅故。則諸行滅。乃至老死憂悲苦惱。亦如是。是中無明若無。諸行亦無。因滅。則果滅余分亦如是。是中無明愛取。是三分。不斷煩惱道。諸行及有。不斷業道。余因緣分。不斷苦道。先際後際。相續不斷故。是三道不斷。是三道。離我我所。而有生滅。如二竹相對而住。不堅似堅。無明因緣諸行者。卽是過去世事。識名色六入觸受。是現在事。愛取有生老死。是未來世事。於是有三世出。無明滅故諸行滅。名爲斷相續說。十二因緣。說名三苦。無明行識名色六入。名爲行苦。觸受名爲苦苦。愛取有生死憂悲苦惱。名爲壞苦。無明滅故。諸行滅。乃至老死。名爲斷三苦相續說。因無明。諸行生。余亦如是。無明滅。諸行滅。以諸行體性空故。余亦如是。無明因緣。諸行以生縛說。余亦如是。無明滅故。諸行滅。以滅縛說。余亦如是。無明因緣諸行。是隨順無所有觀說。無明滅諸行滅。是隨順盡觀說。余亦如是。如是逆順十種。觀十二因緣法。所謂。因緣分次第。身心所攝。自助成法。不相捨離。隨三道行。分別先後際故。三苦差別故。從因緣起生滅縛故。無所有盡觀故。爾時菩薩。隨十二因緣。觀無我無眾生。無壽命者。無人性空。離作者使作者。無主屬眾。因緣無所有。如是觀時。空解脫門現在前。滅此事。余不相續故。名無相解脫門現在前。知此二種。更不樂生。惟除大悲心。教化眾生。無願解脫門現在前。菩薩修行是三解脫門。離彼我相。離作者受者相。離有無相。悲心轉增。以重悲心故。勤行精進。未滿助菩提法。欲令滿足。菩薩作是念。有爲和合故增。離散則滅。眾緣具故增。不具故滅。我今知有爲法多過故。不應具和合因緣。亦不畢竟滅有爲法。爲教化眾生故。諸佛子。菩薩如是。知有爲法。多過無性。離堅固相。無生無滅。與大慈悲和合。不捨眾生。卽時得無障礙。般若波羅蜜。光明現在前。得如是智慧。具足修集。取阿耨多羅三藐三菩提因緣。而不與有爲法共住。觀有爲法性寂滅相。亦不住其中。欲具足無上菩提分故。菩薩住現前地中。得快空三昧。性空三昧。第一義空三昧。第一空三昧。大空三昧。合空三昧。生空三昧。如實不分別空三昧。攝空三昧。離不離空三昧。如是等。萬空三昧門現在前。無相無願三昧。亦如是。是菩薩。住現前地中。志心決定心。妙心深心。不轉心不捨心。廣心。無邊心。樂智心慧方便和合心。如是等心。轉勝增長故。隨順阿耨多羅三藐三菩提。一切外道論師。不能傾動。入於智地。轉聲聞辟支佛。決定向佛智。一切眾魔。及諸煩惱。所不能制。安住菩薩智慧明中。善修應空無相無願解脫門。專以慧方便。行助菩提法。是菩薩。住現前地。於般若波羅蜜中。得轉勝行。得第三上順忍。以順是法。無有違逆故。菩薩住是現前地中。得見數百數千佛。乃至數百千萬億佛。供養恭敬。尊重贊嘆。衣服飲食。臥具醫藥。親近諸佛。於諸佛所。聽法。聽法已。如實隨智慧光明故。如所說行。令諸佛歡喜。是人轉勝。知諸佛法藏。乃至無量百千萬億劫。諸善根轉妙明淨。諸佛子。譬如眞金。以琉璃磨瑩。光色轉勝。菩薩住此現前地。以慧方便故。善根轉勝。明淨寂滅。餘地所不及。諸佛子。譬如月明。能令眾生。身得淸淨。四種風吹。不能遏絕。菩薩摩訶薩。住是現前地。善根轉勝。能滅無量眾生煩惱之火。四種惡魔。所不能壞。諸佛子。是名諸菩薩摩訶薩現前地。菩薩住是地中。多作善化自在天王智慧猛利。能破一切增上慢者。聲聞問難。不能窮盡。有所施作。布施愛語。利益同事。皆不離念佛。念法念諸菩薩伴。乃至不離念一切種智。常發願言。我於一切眾生。爲首爲尊。乃至於一切眾生。爲依止者。是菩薩。若欲勤行精進。於須臾間。得十萬億三昧。乃至能示十萬億菩薩眷屬。若以願力。能過是數。不可稱計。若干百千萬億劫。爾時金剛藏菩薩。欲令此義明了故。而說偈言。

諸菩薩已得

具足行五地

知諸法無相

無相無生滅

本來常淸淨

無有諸戲論

修集如是智

得入第六地

諸法常離相

不取亦不捨

性空猶如幻

離二無分別

若能順如是

微妙之理趣

心無有違逆

得入第六地

住於利順忍

智慧得力故

觀察於一切

世間生滅相

悉知諸世間

皆從癡闇出

癡闇若滅者

則無諸世間

觀擇因緣法

隨順第一義

而不壞緣報

所作及假名

如實無作者

亦無有受者

如是觀有爲

如雲無實事

不知眞諦義

名之爲無明

從是則生思

身口行得報

從行故有識

卽生於名色

如是生世間

至生死苦聚

了知於三界

但從心而有

知十二因緣

在於一心中

如是則生死

但從心而出

心若得滅者

生死則亦滅

無明二種作

作癡作於業

乃至於老死

破散壞五陰

從於此事邊

具出於苦惱

是事若盡者

苦惱則亦盡

無明若具足

相續則不斷

因緣若不具

則斷於相續

無明及愛取

卽是煩惱道

行有是業道

余則是苦道

癡至於六入

是名爲行苦

觸受是苦苦

余分是壞苦

滅三苦相續

則更無有我

無明及諸行

則是過去世

識與及於受

是則爲現在

從愛而生苦

則是未來世

無明若滅者

是則無有苦

癡從眾緣生

則生於諸縛

眾緣若滅者

則滅於諸縛

從因而生果

因滅則果滅

如是觀諸法

自性則皆空

隨順於無明

則有世間出

若逆於無明

是則斷於有

從是則有是

是無則無是

如是十種觀

甚深因緣法

觀因緣相續

去來及現在

不離一心中

分別有三道

從三種苦觀

及以生滅法

無所有而盡

能行逆順觀

菩薩如是入

十二因緣法

知空猶如幻

如夢亦如影

如焰亦如化

虛誑無作者

亦無有受者

但誑於愚人

如是觀因緣

智者所修空

無緣則無相

知此二虛假

其諸一切有

於中無所願

但以大悲心

湣度眾生故

如是諸大士

修習解脫門

悲心愛樂佛

無量諸功徳

知諸有爲法

皆從和合有

卽得萬空定

無相願亦爾

智慧轉增進

入於上順忍

得於諸菩薩

無爲智解脫

如是諸善根

轉勝明淨利

供養無量佛

諸佛所稱贊

常於諸佛所

出家學佛道

到諸佛法藏

善根轉增長

猶以琉璃寶

瑩磨於眞金

光明轉淸淨

其諭亦如是

如於虛空中

滿月光淸淨

四種風所吹

不能令遏絕

菩薩智慧光

滅諸煩惱熱

四魔不能制

其諭亦如是

菩薩住是地

多作善化王

諸根悉猛利

能破增上慢

所作諸善業

皆隨順智慧

聲聞諸問難

不能得窮盡

是佛子若欲

如是勤精進

能得於百千

億數諸三昧

得見於百千

億數十方佛

如春淸了時

日光明則淨

如是第六地

深妙難知見

聲聞所不了

大士略說竟十住經卷第四遠行地第七

爾時諸天眾

在於虛空中

雨香花珍寶

如雲散佛上

踴躍發妙音

咸贊言善哉

善哉金剛藏

善知第一義

無量功徳聚

人中之蓮花

說此上妙行

利益諸世間

他化自在王

雨光明華香

雰雰而供養

除憂煩惱者

諸天及天王

發妙音聲言

若聞此地義

則爲得大利

時作百千種

上妙諸伎樂

諸天女善歌

承佛神力故

佛是最寂滅

能令惡爲善

一切諸世間

皆所共恭敬

𨿽出過世間

而示世間法

知身同實相

而示種種身

𨿽以諸言音

演說寂滅法

而知於語言

無有音聲相

能過百千土

上妙供諸佛

知身佛國土

捨相智自在

𨿽教化眾生

而無彼我想

廣集大功徳

不於中起著

以見取相故

三毒火然世

不取一切相

慈悲起精進

諸天及天女

歡喜設供養

如是贊嘆已

默然而觀佛

爾時解脫月

請金剛藏言

大眾皆淸淨

願說七地相

金剛藏菩薩言。諸佛子。菩薩摩訶薩。已具足第六地行。若欲入第七菩薩地者。從方便慧。起十妙行。何等爲十。是菩薩善修空無相無願。而以慈悲心。處在眾生。隨諸佛平等法。而不捨供養諸佛。常樂思惟空智門。而廣修集福徳資糧。遠離三界。而能莊嚴三界。畢竟寂滅諸煩惱焰。而能爲眾生。起滅貪恚癡煩惱焰法。隨順諸法。如幻如夢。如影如響。如化如水中月。鏡中像不二相。而起分別種種煩惱。及不失業果報。知一切佛國土。空如虛空。諸國土皆是離相。而起淨佛國土行。知一切佛。法身無身。而起色身。三十二相。八十種好。以自莊嚴。知諸佛音聲不可說相。信解如來音聲本來寂滅相。而隨一切眾生。起種種莊嚴音聲。知諸佛於一念頃。通達三世事。而知種種相種種時種種劫。得阿耨多羅三藐三菩提。隨眾生心信解故。作如是說。諸佛子。是名從慧方便。生十妙行。菩薩摩訶薩。具足六地行已。修此妙行。得入七地。諸佛子。如是方便慧現前。故名爲入七地。是菩薩。住七地中。入無量眾生性。入無量諸佛教化眾生法。入無量世間性。入諸佛無量淸淨國土。入無量諸法差別。入無量諸佛智得無上道。入無量諸劫算數。入無量諸佛通達三世。入無量眾生信樂差別。入無量諸佛色身別異。入無量諸佛眾生志行根差別。入無量諸佛音聲語言令眾生歡喜。入諸佛無量眾生心心所行差別。入無量諸佛隨智慧行。入示無量聲聞乘信解。入諸佛無量說道因緣令眾生信解。入無量辟支佛智慧習成。入諸佛無量甚深智慧所說。入諸菩薩無量所行道。入諸佛無量所說大乘集成事。令眾生得入。諸菩薩。作是念。如是諸佛世尊。有無量無邊大勢力。不可以若干百千萬億劫算數所知。如是諸佛勢力。我皆應集。不以彊分別此彼得成。以不分別不取相故成。此菩薩如是智慧。善思惟。常修習大方便慧。令其安住佛道智中。以不動法故。若欲常起種種度眾生道。無有障礙。來時亦起。去時亦起。坐臥住立。皆能起道。度脫眾生。離諸陰蓋。住諸威儀。常不離如是想念。是菩薩。於念念中。具足菩薩十波羅蜜及菩薩十地。何以故。是菩薩摩訶薩。於念念中。以大悲心爲首。修習一切佛法。皆回向如來智慧故。十波羅蜜者。以菩薩求佛道所修善根。與一切眾生故。是檀波羅蜜。能滅一切煩惱熱。是尸羅波羅蜜。慈悲爲首。於一切眾生中。無所傷。是羼提波羅蜜。求轉勝善根。無厭足。是毗梨耶波羅蜜。修道心。不馳散。常向一切智。是禪波羅蜜。忍諸法先來不生門。是般若波羅蜜。能起無量智門。是方便波羅蜜。期轉勝智慧。是願波羅蜜。一切外道諸魔。不能沮壞。是力波羅蜜。於一切法相。如實成故。是智波羅蜜。如是念念中。具足十波羅蜜。是菩薩。具足十波羅蜜時。念念中亦具足四攝法。三十七菩提分法。三解脫門。舉要言之。一切助阿耨多羅三藐三菩提法。於念念中。皆悉具足。爾時解脫月菩薩。問金剛藏菩薩言。佛子。菩薩摩訶薩。但於七地中。具足助菩提法。一切諸地中。亦具足。金剛藏菩薩言。佛子。菩薩摩訶薩。於十地中。悉具足助菩提法。但第七地勝故得名。何以故。諸菩薩摩訶薩。於七地中。功行具足。入智慧神通道故。佛子。菩薩於初地中。發願緣一切佛法故。具足助菩提法。第二地中。除心惡垢故。具足助菩提法。第三地中。願轉增長。得法明故。具足助菩提法。第四地中。得入道故。具足助菩提法。第五地中。隨順行世間法故。具足助菩提法。第六地中。入甚深法門故。具足助菩提法。此第七地中。起一切佛法故。具足助菩提法。何以故。諸佛子。菩薩摩訶薩。於此地中。得諸智慧所得道。以是力故。第八地自然得成。佛子。譬如二三千大千世界。一定淸淨。一定垢穢。是二中間。難可得過。但以大精進力。大神通力。大願力故。乃能過諸佛子。諸菩薩如是。行於雜道。難可得過。但以大願力。大智慧力。大方便力故。乃可得過。解脫月菩薩言。第七菩薩地。爲是淨行。爲是垢行。金剛藏菩薩言。從初歡喜地來。菩薩所行。皆離煩惱罪業。何以故。回向阿耨多羅三藐三菩提故。隨地所行淸淨。不名爲過。佛子。譬如轉輪聖王。乘大寶象。遊四天下。知有貧窮苦惱者。而過不在王。然王未免人身。若捨王身。生於梵世。住梵天宮。遊行千世界。示梵王威力。爾時乃離人身。諸佛子。菩薩亦如是。從初地來。在諸波羅蜜乘。知一切眾生心所行事。及煩惱垢。而不爲煩惱垢之所污。以乘善道故。而不名爲過。若菩薩。捨一切所修功行道。從七地。入八地。爾時名爲乘菩薩淸淨乘。悉知一切世間諸煩惱垢。而不爲諸煩惱所污。亦名爲過。諸佛子。菩薩住是七地。多過貪欲等諸煩惱。眾在此七地。不名有煩惱者。不名無煩惱者。何以故。一切煩惱。不發起故。不名有煩惱者。貪求如來智慧。未滿願故。不名無煩惱者。菩薩住是七地。成就深淨身業。深淨口業。深淨意業是菩薩。所有不善業道。諸佛所呵。隨煩惱垢者。如是諸業。悉已得過。所有善業道。諸佛所贊。是則常行。又世間經書伎藝。如五地中說。自然而得。於三千大千世界中。最爲希有。得爲大師。惟除如來入八地菩薩。無有眾生。深心妙行。能與等者。是菩薩。所有禪定。神通解脫三昧。𨿽未得果報。所生而隨意自在。菩薩住是遠行地。於念念中。具足修集方便慧力。及一切助菩提法。轉勝具足。住是遠行地中。能入善擇菩薩三昧。善思義三昧。益意三昧。分別義藏三昧。如實擇法三昧。堅根安住三昧。知神通門三昧。法性三昧。如來利三昧。種種義藏三昧。不向生死涅槃三昧。如是具足百萬菩薩三昧。能淨治此地。是菩薩。得是三昧。智慧方便。善淸淨故。深得大悲力故。名爲過聲聞辟支佛地。趣佛智地。是菩薩。住是地。無量身業無相行。無量口業無相行。無量意業無相行。是菩薩淸淨行故。顯照無生法忍。解脫月菩薩言。佛子。若菩薩住初地。有無量身業。無量口業。無量意業。已能過一切聲聞辟支佛地。金剛藏菩薩言。緣大法故。能過。非是實行力。此第七地。自實行力故。一切聲聞辟支佛。所不能壞。佛子。譬如生在王家。卽勝一切羣臣百官。何以故。豪尊力故。身旣長大。智慧成立。眞實得勝。諸佛子。菩薩摩訶薩。初發心時。已勝一切聲聞辟支佛。以發大願。深心淸淨故。今住此地。自以智力故勝。諸佛子。菩薩住在七地。得甚深遠離無行。身口意業。轉求勝法。而不捨離。以是轉勝心故。𨿽行實際。而不證實際。解脫月言。佛子。菩薩摩訶薩。從何地來。能入寂滅。金剛藏言。菩薩摩訶薩。從第六地來。能入寂滅。今住此地。於念念中。能入寂滅。而不證寂滅。是名菩薩。成就不可思議。身口意業。行實際而不證實際。佛子。譬如有人。乘船入於大海。善爲行法。善知水相。不爲水患所害。如是菩薩摩訶薩。住此七地。乘諸波羅蜜船。能行實際。而不證實際。菩薩如是。以大願力故。得智慧力故。從禪定智慧。生大方便力故。𨿽深愛涅槃。而現身生死。𨿽眷屬圍繞。而心常遠離以願力受生三界。而不爲世法所污。心常善寂。以方便力故。而還熾然。𨿽然不燒。隨行佛智。轉聲聞辟支佛地。得至諸佛法藏。而現於魔界。𨿽過四魔道。而現行魔行。𨿽現諸外道行。而深心不捨佛法。𨿽現身一切世間。而心常在出世間法。所有莊嚴之事。勝諸天龍夜叉乾闥婆阿修羅迦樓羅緊那羅摩睺羅伽人非人。四天王。釋提桓因。梵天王。而不捨樂法愛法。菩薩成就如是智慧。住是遠行地中。值百千億萬那由他諸佛。供養恭敬。尊重贊嘆。衣服飲食。臥具醫藥。供養諸佛已。護持諸佛法。諸聲聞辟支佛。智慧問難。所不能壞。是菩薩憐湣眾生故。法忍轉得淸淨。是菩薩。無量百千萬億那由他劫。善根轉勝淸淨。佛子。譬如成煉眞金。以諸好寶。莊飾間錯。轉勝明好。余寶不及。諸佛子。菩薩亦如是。住菩薩遠行地中。諸善根。從方便智慧生。轉勝明淨。無能壞者。佛子。譬如日光。一切星宿月光。所不能及。閻浮提內。所有泥水。悉能幹竭。菩薩亦如是。住遠行地。善根轉勝。一切聲聞辟支佛。所不能及。又能幹竭眾生煩惱污泥。諸佛子。是名菩薩摩訶薩。第七遠行地。菩薩摩訶薩。住是地中。多作他化自在天王。諸根猛利。能發眾生。悟道善緣。所作善業。若布施若愛語。若利益若同事。皆不離念佛。不離念法。不離念諸菩薩摩訶薩伴。乃至不離念具足一切種智。常生是心。我何時。當於一切眾生中。爲首爲尊。乃至於一切眾生。爲依止者。是菩薩若欲如是勤行精進。於須臾間。得百千億那由他三昧。乃至能示現百千億那由他。菩薩眷屬。菩薩若以願力。自在示現。過於此數。百千萬億那由他劫不可計知。爾時金剛藏菩薩。欲重明此義。而說偈言。

深智慧定心

具行六地已

一時生方便

智慧入七地

行空無相願

而修慈悲心

順佛平等法

而供養諸佛

𨿽以智觀空

而修福無厭

然後能得入

第七遠行地

𨿽能嚴三界

而心樂遠離

𨿽心常寂滅

而滅煩惱者

行空不二法

如幻如夢等

而行慈悲心

得入第七地

𨿽觀一切土

空若如虛空

而能善莊嚴

淸淨諸佛土

𨿽知諸佛身

同法相無相

而種三十二

八十諸相好

𨿽知於諸佛

不可言說相

而嚴佛音聲

令世歡喜故

𨿽知於諸佛

一念中成道

而示時劫數

引導諸眾生

如是知於法

則得法照明

菩薩如是者

卽入第七地

住是地能觀

無量眾生行

亦知於諸佛

勢力亦無量

世間及劫數

法性皆無量

又知諸眾生

所欲之所樂

知說三乘法

皆悉是無量

我當應教化

成就是眾生

以如是思惟

方便慧和合

於四威儀中

常行如是道

於一一念中

能具助菩提

所謂是十種

波羅蜜等法

如是諸菩薩

所修之福徳

皆與諸眾生

名檀波羅蜜

滅除心惡垢

名屍波羅蜜

不爲六塵傷

羼提波羅蜜

能起轉勝法

精進波羅蜜

於是道不動

名禪波羅蜜

無生忍是名

般若波羅蜜

回向佛道名

方便波羅蜜

求於轉勝法

名願波羅蜜

無有能壞者

名力波羅蜜

能解如實說

名智波羅蜜

是助菩提法

念念皆能攝

發於廣大願

緣於大事故

初地中功徳

名之爲具足

第二地名爲

除諸心惡垢

第三願增明

第四地住道

第五隨世行

第六入深法

得無生相分

漸漸而增長

第七集一切

具菩提分法

能起諸功徳

及以一切願

如是諸功徳

令後八地中

一切諸所行

自然得淸淨

遠行地難過

大智力所能

如二國中間

難可得過度

在於七地中

不污如聖王

住於此道中

不名一切過

若到於第八

菩薩智慧地

爾時過意界

住於智業中

如梵王觀世

不得名爲人

菩薩罪不污

如蓮花在水

菩薩住是地

過種種煩惱

不名有煩惱

不名盡煩惱

入是正道中

無有諸煩惱

願求佛道故

不名盡煩惱

於諸世間中

經書伎藝事

文頌咒術等

自然能了知

修習諸禪定

及諸神通等

無量心利世

是事皆能起

爾時此菩薩

過於二乘行

安住第七地

菩薩諸行中

以初發心時

大願力故勝

今於此地中

智慧力故勝

猶如國王子

小時豪性勝

後以功徳成

於諸人中勝

住此得深智

轉發勝精進

念念入寂滅

而亦不取證

猶如人乘船

入於大海中

𨿽行深水難

不爲水所害

菩薩行轉勝

方便智慧故

功徳悉備足

諸世所難知

供養無量佛

其心淸淨故

如眞金雜寶

間錯而莊嚴

得佛智慧光

幹諸愛水潤

猶如日光明

消涸於泥潦

菩薩住是地

他化自在王

諸根悉猛利

通達諸道果

若欲勤精進

見十萬千億

那由他諸佛

願力過是數

七地智慧淨

一切世二乘

皆所共難知

今已略說竟不動地第八

他化自在王

諸天及菩薩

聞說此上行

心皆大歡喜

供養佛佛子

雨上妙華香

瓔珞眾幡蓋

末香諸寶衣

眞妙摩尼珠

莊嚴身諸物

如雲空中下

散佛及大眾

天女於空中

作種種伎樂

供養於如來

並及諸菩薩

同以微妙音

歌頌諸功徳

一切智慧者

眾生中最尊

憐湣世間故

佛現神通力

華香珍寶等

皆出如是音

所有毛塵沙

各示那由他

無量數諸佛

於中而說法

於一毛頭中

見無量佛國

須彌鐵圍海

世間不迫隘

於一毛頭中

具有三惡道

天人阿修羅

各各受業報

見諸佛國中

一切佛妙音

轉無上法輪

隨起眾生念

諸佛世界中

眾生身種種

國有眾生身

眾生身有國

一切諸天人

悉皆離共住

佛先觀察已

然後爲說法

微塵中國土

眾生心想細

以國土粗故

眾生心想粗

佛現如是等

種種神通力

若爲眾生說

是事不可盡

如是以妙音

稱嘆於世尊

心皆大歡喜

默然而觀佛

解脫月菩薩

請金剛藏言

佛子今可說

入於八地相

金剛藏菩薩言。佛子。諸菩薩摩訶薩。已習七地微妙行。慧方便道。淨善集助道法。大願力故。心住不滅。諸佛神力所護。善根得力。常念隨順如來力無畏。不共法。樂心深心。善淨成就。福徳智力。大慈悲心故。不捨一切眾生。修行無量智道。能入諸法本來。無生無滅。無相不出。不失不去。不還無所有性。初中後平等。不異如來。無分別智。一切心意識。憶想分別。無所貪著。入一切法。如虛空性。是名菩薩得無生法忍入第八地。卽時得是第八不動地。名爲深行菩薩。難可得知。無能分別。離一切相。離一切想。一切貪著。無量無邊。不可思議。一切聲聞辟支佛。所不能壞。深大遠離。而現在前。諸佛子。譬如比丘。得於神通。心得自在。次第乃入滅盡定。一切動心。憶想分別。心所行事。皆悉盡滅。菩薩亦如是。住是遠行地。卽時一切匆務都滅。得無身口意務。住大遠離。諸佛子。如人夢中。欲渡深水。是人爾時。發大精進。施大方便。欲渡此水。未渡之間。廓然便覺。所渡方便。乃匆遽事。卽皆放捨。諸佛子。菩薩摩訶薩。亦如是。從初已來。發大精進。廣修行道。至不動地。一切遽事。皆悉放捨。不行二心。諸所憶想。不復現前。譬如生梵世者。欲界煩惱。不現在前。如是諸佛子。菩薩住是不動地。一切心意識。不現在前。乃至佛心。菩提心涅槃心。尙不現前。何況當生世間心。諸佛子。是菩薩摩訶薩。隨順是地。以本願力故。又諸佛。爲現其身。住在諸地。法流水中。如來智慧。爲作因緣。諸佛皆作是言。善哉善哉。善男子。汝得是第一忍。順一切諸佛法。善男子。我有佛十力。四無所畏。十八不共法。汝今未得。當爲得是諸功徳故。加勤精進。亦莫捨此忍門。善男子。汝𨿽得此第一甚深寂滅解脫。凡夫眾生。不善非寂滅。常發種種煩惱。爲種種覺觀所害。汝當湣此眾生。又善男子。汝應念本所願。欲大利益眾生。欲得不可思議智慧門。又善男子。一切法性。一切法相。若有佛若無佛。常住不異。諸如來不以得此法故說名爲佛。聲聞辟支佛。亦能得此寂滅無分別法。善男子。汝觀我等無量淸淨身相。無量智慧。無量淸淨國土。起無量智慧無量方便。無量圓光無量淨音。汝今應起如是等事。又善男子。汝今適得此一法明。所謂。一切法寂滅。無有分別。無生法明。我等所得。無量無邊。若干億劫。算數所不能知。汝爲得此故。應起此法。善男子。汝觀十方無量國土。無量眾生。無量諸法差別。汝應如實通達是事。隨順如是智。是菩薩。諸佛與如是等無量無邊。起智慧因緣門。以此無量門故。是菩薩。能起無量智差別業。皆悉成就。諸佛子。我今爲汝說。若諸佛。不令此菩薩住如是智慧門者。是菩薩。爾時畢竟則取涅槃。舍利益一切眾生。以諸佛與此菩薩如是無量無邊起智慧因緣故。於一念中。所生智慧。比從初地已來。乃至竟。第七地。百分不及一。千萬億分。百千萬億那由他。乃至無量無邊。阿僧祇分。不及一。乃至算數譬諭。所不能及。所以者何。先以一身行道。修集功徳。今此地中。得無量身。修菩薩道。以無量音聲。以無量智慧。無量生處。無量淸淨國土。無量教化眾生。供養給侍無量諸佛故。隨順無量佛法故。無量神通力故。無量大會差別故。無量身口意業。集一切菩薩所行道。以不動法故。佛子。譬如乘船。欲入大海。未得大海。多用功力。或以手力。若至大海。不復用力。但以風力而去。若本功力。於大海中。一日之行。於百千歲。不能得及。諸佛子。諸菩薩摩訶薩。亦如是。多集善根資糧。乘大乘船。到菩薩所行大智慧海。於須臾間。不施功力。能近一切諸佛智慧。本所施功。若一劫。若百千萬劫。不能得及。諸佛子。菩薩摩訶薩。得至第八地。從本方便慧。生無功用心。在菩薩道。思惟諸佛智慧勢力。所謂。知世界生。世界滅。世界壞。世界成。知以何業因緣滅故世界壞。知以何業因緣集故世界成。是菩薩。知地性小相。知地性大相。知地性無量相。知地性差別相。知水火風性。小相大相。無量相。差別相。知微塵細相。知微塵差別相。於一世界中。所有微塵差別。皆悉能知。此一世界所有地。若干微塵。皆悉能知。若干水火風微塵。皆悉能知。知若干寶物。斤兩微塵。若干眾生身微塵。世界中萬物。微塵差別。分別眾生。粗身細身。從若干微塵。生地獄身。從若干微塵。生畜生身。以若干微塵。生餓鬼身。以若干微塵。生阿修羅身。以若干微塵。生天身。以若干微塵。生人身。皆悉了知。是菩薩。入如是分別微塵智中。知欲界壞。知欲界成。知色界壞。知色界成。知無色界壞。知無色界成。知欲界色界無色界成壞。知欲界小相。知欲界大相。知欲界無量相。知欲界差別相。知色界無色界。小相大相。無量相差別相。如是知三界。是名菩薩教化眾生助智明分。善知分別眾生身。善觀所應生處。隨眾生生處。隨眾生身。而爲受身。是菩薩。現身徧滿三千大千世界。隨眾生身。各各差別。如日於一切水。皆現其像。若二三千大千世界。三四五。十二十三十四十五十百。三千大千世界。若千若萬。若百萬若千萬。若億若百千萬億。那由他世界。身徧其中。乃至無量無邊。不可思議。不可說。三千大千世界。身徧滿其中。隨眾生身差別。而爲受身。是菩薩。成就如是智慧。於一世界。身不動搖。乃至不可說諸佛世界。隨眾生身。隨所信樂。於諸佛大會。而現身像。若於沙門會中。示沙門形色婆羅門眾中。示婆羅門形色。剎利眾中。示剎利形色。居士眾中。示居士形色。四天王眾中。帝釋眾中。魔眾中。梵天眾中。示梵天形色。乃至阿迦貳吒天眾中。示阿迦貳吒形色。以聲聞乘度者。示聲聞形色。以辟支佛乘度者。示辟支佛形色。以菩薩乘度者。示菩薩形色。以佛身度者。示佛身形色。諸佛子。所有不可說。諸佛國中。隨眾生身。信樂差別。現爲受身。而實遠離身相差別。常住諸身平等。是菩薩。知眾生身。知國土身。知業報身。知聲聞身。知辟支佛身。知菩薩身。知如來身。知智身。知法身。知虛空身。菩薩如是。知眾生深心所樂。若於眾生身。作己身。若於眾生身。作國土身。業報身。聲聞身。辟支佛身。菩薩身。如來身。智身法身。虛空身。若於國土身。作己身。業報身。乃至虛空身。若於業報身作己身。乃至虛空身。若於己身。作眾生身。國土身。業報身。聲聞身辟支佛身。菩薩身如來身。智身法身虛空身。是菩薩。知眾生集業身。報身。煩惱身。色身無色身。諸佛國土。小相大相。垢相淨相。無量相。廣相倒相。平相曲相。方相方差別相。知業報身假名差別。聲聞身假名差別。辟支佛身假名差別。菩薩身假名差別。如來身差別。菩提身願身。化身受神力身。相好莊嚴身。勢力身意生身。福徳身智身法身。善分別。如實說諸身相。知諸法身平等不壞相。知虛空身。無量相周徧相無形相。是菩薩。善知起如是諸身。則得命自在心自在。財物自在業自在。生自在願自在。信解自在如意自在。智自在法自在。是菩薩。得是菩薩十自在。卽時爲不可思議智者。無量智者。廣智者。不可壞智者。菩薩隨如是智慧。畢竟常淨。起無罪身業口業意業。身業隨智行。口業隨智行。意業隨智行。般若波羅蜜爲增上。大悲爲首。善修方便。善起諸願。善爲諸佛神通所護。常不捨行利益眾生智。悉知無邊世界中差別事。諸佛子。舉要言之。菩薩住無動地。身口意業所作。皆能集一切佛法。是菩薩。到此地中。離一切煩惱故善住淨心力中。心常不離道故善住深心力中。不捨眾生故善住大悲力中。救一切世間故善住大慈力中。不忘所聞法故善住陀羅尼力中。分別選擇一切佛法故善住一切樂說力中。行無邊差別世界故善住神通力中。不捨一切菩薩所行故善住願力中。修集一切佛法故安住波羅蜜力中。善起一切種智故安住如來力中。是菩薩。得如是智力。示一切所作無有過咎。諸佛子。諸菩薩摩訶薩。此地不可壞故。名爲不動地。智慧不轉故。名爲不轉地。一切世間。難測知故。名威徳地。無家過故。名王子地。隨意自在故。名菩薩生地。更不作故。名爲成地。善擇知故。名爲究竟地。善發大願故。名爲變化地。不懷諸法故。名爲勝處地。善修起先道故。名爲無功力地。諸佛子。諸菩薩摩訶薩。得如是智慧。名爲得入佛境界。名爲佛功徳所照明。名爲隨佛威儀行。趣向佛法。常爲諸佛神力善護。常爲四天王。釋提桓因。梵天王等所奉迎。常爲密迹金剛神之所侍衛。善能生諸深禪定。常能作無量諸身差別。於諸身中。皆有勢力。得大果報神通力。於無邊三昧中。得自在。能受無量記。隨眾生成就處。示成阿耨多羅三藐三菩提。是菩薩。入如是大智慧。善通達諸法。常放大慧光明。度無障礙法性道。善知世間法道差別。能示一切諸功徳。隨意自在。善解先際後際。能入回轉魔道智中。入如來所行境界中。能於無邊世界。行菩薩道。以不轉相故。是故此地名爲不動。諸佛子。諸菩薩摩訶薩。在不動地。善生禪定力故。常不離見無邊諸佛。而不捨粗供養。供給諸佛。是菩薩。於一一劫。一切世界中。見數百千萬億那由他無量無邊阿僧祇佛。供養恭敬。尊重贊嘆。具一切供養事。而用供養。親近諸佛。從諸佛。受世間別異等諸法明。是人轉深入如來法藏。問世間性差別事中。無能盡者。乃至百千萬億劫。說不可盡。又諸善根。轉勝明淨。譬如成煉眞金。巧匠雜寶。作瓔珞已。系四天下主頸。閻浮提人。無能奪者。諸佛子。菩薩摩訶薩。亦如是。住是無動地。諸善根轉勝明淨。一切聲聞辟支佛。乃至七地菩薩。所不能壞。菩薩住是地。以善分別智門故。智慧光明。滅眾生惱熱。譬如佛子若千世界主。大梵天王。能於一時。流布慈心。滿千世界。亦能放光。徧照其中。諸佛子。菩薩摩訶薩。亦如是住無動地中。能放身光。照十萬三千大千世界微塵數等世界眾生。次能滅諸惱熱。令得淸涼諸佛子。是名略說菩薩摩訶薩不動地。若廣說者。無量劫數。所不能盡。菩薩住是地中。多作大梵天王。主千世界。諸根猛利。與諸眾生。聲聞辟支佛菩薩。波羅蜜道因緣。無有窮盡。說世間性差別中。無能壞者。所作善業。若布施若愛語。若利益若同事。皆不離念佛念法念諸菩薩伴。乃至不離念一切種智。常生是心。我當何時於眾生中。爲首爲尊。乃至於一切眾生。爲依止者。是菩薩。若欲勤行精進。於須臾間。得百萬三千大千世界微塵數諸三昧。乃至能示百萬三千大千世界微塵數菩薩眷屬。若以願力。神通自在。能過是數。若干百千萬億劫。不可稱計。爾時金剛藏菩薩。欲重明此義。而說偈言。

菩薩住七地

慧方便已得

善集助道法

大願之所系

諸佛神力護

善根悉成就

求於勝智故

能入第八地

善集於福徳

而有深慈悲

離諸有量心

心同如虛空

如所說法中

心得決定力

如是得寂滅

微妙無生忍

諸法從本來

無生亦無滅

無相亦無出

不失亦不行

諸法初中後

與如無分別

無有心意行

同若如虛空

成就如是忍

無有諸戲論

得是不動地

甚深寂滅行

一切諸世間

不能得測量

一切諸心相

皆悉已壞盡

菩薩住是地

心識無分別

如入滅盡定

無念想分別

猶如人夢中

遽欲行渡水

覺則心廓然

自知無所作

得是深忍已

一切想念滅

亦如諸梵王

無欲界煩惱

先以願力護

諸佛今勸言

如是第一忍

是諸佛職位

我等深智力

無畏不共法

汝旣無有此

當加勤精進

汝今𨿽得滅

一切煩惱火

當觀諸世間

煩惱常熾然

當念本所願

欲利諸眾生

悉徧知諸法

廣度於一切

諸法實性相

常住無變異

二乘亦得此

不以得名佛

但以得無礙

甚深微妙智

通達三世故

乃得名爲佛

是諸無等等

天人所恭敬

開是眾智門

令入諸佛法

成就無邊底

無量妙智慧

先所行諸法

不及今一念

如是諸菩薩

得妙智慧地

能在一念中

身徧於十方

入是智慧門

行道疾無礙

如行於大海

風力令去疾

離諸功用心

但在於智業

觀十方世界

成壞及與住

能知四大一

亦知種種異

小大無量相

種種諸差別

能數知三千

大千界微塵

亦知眾生身

四大微塵數

諸天身眾寶

微塵數差別

皆悉徧照了

余亦如是知

智慧因緣故

心轉得調柔

爲利諸眾生

徧諸世界身

能於眾生身

而自作己身

及諸佛世界

諸餘種種身

如日月隨風

影現一切水

菩薩亦如是

隨順智慧風

常住於法性

湛然不移動

於淨心眾生

各現其身像

隨諸心所樂

而現爲受生

於諸人天會

悉皆示其身

菩薩於因緣

和合中自在

乃至能隨意

而爲現佛身

眾生國土身

業報賢聖身

智身與法身

知皆同平等

以是因緣故

得如意神通

爲令世歡喜

而現種種身

能得於十種

妙大自在智

所作隨智行

順於慈悲心

諸佛所有法

皆能善修習

住三淨業中

不動如須彌

能得大菩薩

所有十種力

一切諸魔眾

皆所不能轉

常爲諸佛護

釋梵所敬禮

密迹金剛神

常隨而侍衛

菩薩得是地

功徳無有量

百千萬億劫

說之不可盡

得近無數佛

增益諸善根

如眞金雜寶

莊嚴在王頸

菩薩在是地

多作大梵王

典領千國土

功徳富無量

能以三乘教

而無有窮盡

慈心光普照

破諸煩惱熱

若欲於須臾

能得百三千

大千世界數

微塵諸三昧

能見十方佛

其數亦如是

若以其願力

過是無有量

今已略解說

第八地妙相

若廣演說者

千億劫不盡十住經卷第五妙善地第九

佛子演說此

八地妙義時

以佛神力故

震動無量國

一切智身出

無量微妙光

徧照十方界

眾生得安樂

千萬數菩薩

住於虛空中

設眾妙供養

諸天所無有

大自在天王

並及他化王

歡喜眾妙供

大海功徳佛

天女數千萬

恭敬咸歡喜

同以微妙音

歌嘆佛功徳

以佛神力故

出如是妙法

善行寂滅者

無有諸惡心

各在於其地

善修菩薩行

利益世間故

徧遊於十方

示眾以佛道

心同空無礙

諸菩薩神力

上妙供養具

勝十方人天

福徳之所致

佛子樂智者

以此示佛力

於一國不動

而現一切處

利益於世間

如滿月明淨

滅一切音聲

語言諸想念

而以諸音聲

說法猶如響

隨眾生下劣

其心厭沒者

示說聲聞道

令出於眾苦

隨所有眾生

諸根少利者

樂於因緣法

爲說辟支佛

隨所有利根

利益眾生者

有大慈悲心

爲說菩薩法

若無上大心

決定樂大事

爲示於佛身

說無量佛法

譬如幻化師

示種種身色

如是諸身相

皆無有實事

如是諸佛子

善知智慧術

能示一切行

心離於有無

諸天女千萬

微妙音歌嘆

如是歌嘆已

默然而視佛

又解脫月言

佛子大會淨

一心願樂聞

過八地正行

金剛藏菩薩言。佛子。諸菩薩摩訶薩。以如是無量智善觀佛道。欲更求轉勝深寂滅解脫。欲轉勝思惟如來智慧。欲入如來深密法中。欲選擇取不可思議大智慧。欲選擇諸陀羅尼三昧重令淸淨。欲令諸神通廣大。欲隨順世間差別行。欲修諸力無畏佛不共法。無能壞者。欲順行諸佛轉法輪力。欲不捨所受大悲大願。得入第九地。諸菩薩。住此地中。如實知起善不善無記法行。知有漏無漏法行。世間出世間法行。思議不可思議法行。定不定法行。聲聞辟支佛法行。菩薩道法行。如來地法行。有爲法無爲法行。隨順如是智慧。如實知菩提心所行難。知諸煩惱難。業難諸根難。願樂難性難。志心難深心難。生難殘气難。三聚差別難。知眾生諸心差別相。心雜相。心輕轉相。心壞不壞相。心無形相。心無邊徧自在相。心淸淨差別相。心垢相。心無垢相。心縛相。心解相。心諂曲相。心質直相。心隨道相。皆如實知。是菩薩。知煩惱深相。知淺相。知煩惱心伴相不離相。知使纏差別相。知是心相應不相應相。知是生時得果報相。知是三界中差別相。知愛癡見深入如箭相。知憍慢癡重罪相。知是三業因緣不斷相。略說乃至如實知入八萬四千煩惱行差別相。是菩薩。知諸業善不善無記相。分別未分別相。心伴相不離相自然盡相。行道盡相。種相集相。不失果報相。次第相。有報相無報相。黑黑報相。白白報相。黑白黑白報相。非黑非白能盡業相。知業起處相。受業法別異相。知無量因緣起業相。知世間業出世間業差別相。現報相生報相後報相。隨諸業定相不定相。略說。乃至如實知八萬四千諸業差別相。是菩薩。知諸根軟中利差別相。知先際後際別異相不別異相。知上中下相。知煩惱伴相。不相離相。隨諸乘定相不定相。淳熟相未淳熟相。隨心行相。易壞相。深取相。增上相。不可壞相。轉相。不轉相。三世差別相。深隱共生差別相。略說。乃至如實知八萬四千諸根差別相。是菩薩。知眾生諸欲樂軟中利相。略說。乃至如實知八萬四千欲樂差別相。是菩薩。知諸性軟中利相。略說。乃至如實知八萬四千諸性差別相。是菩薩。知深心軟中利相。略說。乃至如實知八萬四千深心差別相。是菩薩。分別知諸結使有伴。共心生不共心生心相應心不相應。深入相。無始來隨惱眾生相。與一切禪定。解脫神通相違。堅系縛。三界系。無量心。而不現前。開諸業門。而無所知。可對治相。無所有相。無定事相。不異聖道相。滅動相。是菩薩。如實知諸生差別相。所謂。地獄畜生餓鬼阿修羅人天差別。色界無色界差別。有想無想差別。業是田。愛是水。無明是黑闇。覆識是種子。後身是生牙。名色共生。而不相離。有癡愛相續相。欲生欲作欲愛。不離樂眾生相。分別三界差別相。三有相續相。皆如實知。是菩薩。如實知諸習气。若有餘若無餘。隨所生處有習气。隨共眾生住有習气。隨業煩惱有習气。善不善無記有習气。離欲有習气。隨後身有習气。次第隨逐有習气。深入道斷相。持煩惱相。離則無法。皆如實知。是菩薩。如實知眾生定不定相。正定相邪定相。不定相。邪見中邪定相。正見中正定相。離此二無定相。一一五逆。是邪定相。五根是正定相。邪位是邪定。正位是正定。更不作故。離此二位。是不定相。深入邪聚。有難得轉相。令修無上道因緣相。不定聚。邪定聚。眾生守護相。皆如實知。佛子。諸菩薩摩訶薩。隨如是智。名爲安住妙善地。菩薩住是地。知眾生如是諸行差別相。隨其解脫。而與因緣。是菩薩。知化眾生法。知度眾生法。如實知而爲說法。聲聞乘相。辟支佛乘相。菩薩乘相。如來地相。如實知隨眾生因緣。而爲說法。隨心隨根。隨欲樂差別。而爲說法。又隨行處。隨智慧處。而爲說法。知一切行處。隨而說法。隨眾生性。深入難處。而爲說法。隨道隨生。隨煩惱隨習气轉故說法。隨乘令解脫故說法。是菩薩。住此地中。爲大法師。守護諸佛法藏。墮在大法師深妙義中。用無量慧方便。四無礙智。起菩薩言辭說法。是菩薩。常隨四無礙智。而不分別。何等爲四。一法無礙。二義無礙。三辭無礙。四樂說無礙。是菩薩。用法無礙智。知諸法自相。以義無礙智。知諸法差別。以辭無礙智。知無分別說諸法。以樂說無礙智。知諸法次第不斷。復次以法無礙智。知諸法無體性。以義無礙智。知諸法生滅相。以辭無礙智。知諸法假名。而不斷假名說。以樂說無礙智。隨假名不壞無邊說。復次以法無礙智。知現在諸法差別相。以義無礙智。知過去未來諸法差別相。以辭無礙智。知過去未來現在諸法。以無分別說。以樂說無礙智。於一一世。得無邊法相故說。復次以法無礙智。知諸法差別。以義無礙智。知諸法義差別。以辭無礙智。隨諸言音。而爲說法。以樂說無礙智。隨所樂解。而爲說法。復次以法無礙智。以法智知諸法差別。以方便知諸法無差別。以義無礙智。以比智如實知諸法差別。以辭無礙智。以世智說諸法差別。以樂說無礙智。知善說第一義。復次以法無礙智。知諸法一相不壞。以義無礙智。善入陰入界諦因緣法。以辭無礙智。一切世間之所歸趣。以微妙音故。以樂說無礙。智所說轉勝。能令眾生得無邊法明。復次以法無礙智。知諸法無有分別。攝在一乘。以義無礙智。入分別諸法差別門。以辭無礙智。能說諸乘。無分別義。以樂說無礙智。以一法門。說無邊法明。復次以法無礙智。能入一切菩薩行。智行法行隨智行。以義無礙智。能分別說十地義差別。以辭無礙智。不分別說隨順諸地道。以樂說無礙智。說一切行無邊相。復次以法無礙智。知一切佛。於一念中。得菩提。以義無礙智。知種種時處差別。以辭無礙。智隨諸佛得道事差別說。以樂說無礙智。於一句法無邊劫。說而不窮盡。復次以法無礙智。知一切佛說。一切佛力。無所畏不共法。大慈大悲。無礙智轉法輪等。隨順一切智。以義無礙智。隨如來音聲。出八萬四千。隨眾生心。隨根隨欲樂差別。以辭無礙智以如來音聲。不分別說一切諸行。以樂說無礙智。以諸佛智慧力。隨眾生所樂音聲說。諸佛子。菩薩摩訶薩。如是善知無礙智。安住第九地。名爲得諸佛法藏。能爲大法師。得眾義陀羅尼。眾法陀羅尼。起智陀羅尼。眾明陀羅尼。善意陀羅尼。眾財陀羅尼。名聞陀羅尼。威徳陀羅尼。無礙陀羅尼。無邊旋陀羅尼。雜義藏陀羅尼。得如是等百萬阿僧祇陀羅尼。隨應方便說。如是無量樂說差別門演法。是菩薩。得如是無量陀羅尼門。能於無量諸佛所聽法。聞已不忘。如所聞法能以無量差別門。爲人演說。是菩薩。於一佛所。以百萬阿僧祇陀羅尼。聽受法。如從一佛聽法。余無量無邊諸佛。亦如是。是菩薩。於禮敬佛時。所聞法明門。非多學聲聞得陀羅尼力。於十萬劫。所能受持。是菩薩。得如是陀羅尼力。諸無礙智。樂說力。以說法故。在於法座。徧三千大千世界眾生。隨意說法。是菩薩。在法座上。惟除諸佛及受職菩薩。於一切中。最爲殊勝。心中得無量法明。是菩薩。處於法座。或以一音。令一切大眾悉得解了。卽得解了。或以種種音聲。令一切大眾。各得開解。卽得開解。或以默然。但放光明。令一切大眾。各得解法。卽得解法。或一切毛孔。皆出法音。或三千大千世界。所有色無色物。皆出法音。或以一音。周滿世性。悉令得解。是菩薩。三千大千世界。所有眾生。一時問難。一眾生。以無量無邊音聲差別問難。如一人所問。餘者異問。是菩薩。於一念中。悉受如是問難。但以一音。皆令開解。如是二三千大千世界。三四五十二十三十四十五十。若百三千大千世界。若千三千大千世界。若萬十萬百萬。若億三千大千世界。若十億百千萬億那由他。乃至不可說不可說。三千大千世界。滿中眾生。廣爲說法時。承佛神力。能爲眾生廣作佛事。倍復精勤。攝取如是智明。若於一毫末中。有不可說不可說世界微塵數大會。佛在此中。而爲說法。佛隨若干眾生心說法。令一一眾生。心中得若干無量諸法。如一佛。一切佛在大會中說法。皆亦如是。如一毛頭。一切十方世界。皆亦如是。於是中。應生大憶念力。於一念中。從一切佛所。受一切法明。而不失一句。如上大會滿中眾生聽法。或於是中。以決定淸淨法明演說。令得開解。於一念中。令爾所眾生。皆得歡喜。何況若干世界中眾生。是菩薩。住是地中。善根轉勝。晝夜更無餘念。深入諸佛行處。常與一切佛會。深入菩薩解脫。菩薩隨順。如是智。常見諸佛。而於一一劫中。無量無邊百千萬億。以妙供具。供養諸佛。於諸佛所。種種問難。通達諸陀羅尼。是菩薩。善根轉勝明淨。如是佛子。如成煉金。具足莊嚴。轉輪聖王寶冠。若在瓔珞。一切小王。四天下人。無能奪者。諸佛子。菩薩摩訶薩。亦如是。住此妙善地中。諸善根。轉勝明淨。無能壞者。聲聞辟支佛。及諸地菩薩。所不能壞。是菩薩善根轉明。能照眾生煩惱難處。照已還攝。佛子。譬如大梵王。三千大千世界。一切所有難處。皆悉能照。菩薩亦如是。住是菩薩妙善地中。善根明淨照眾生煩惱難處。照已還攝。諸佛子。是名略說菩薩摩訶薩第九菩薩妙善地。若廣說。則無量無邊劫。不可得盡。菩薩摩訶薩住是地中。多作大梵王。典領三千大千世界。無有能勝。如實解義者。於自在中。而得自在。善能宣說聲聞辟支佛。菩薩波羅蜜。眾生問難。無能窮盡。所作善業。若布施若愛語。若利益若同事。皆不離念佛念法念菩薩伴。乃至不離念一切種智。常生是心。我當何時於眾生中。爲首爲尊。乃至於一切眾生中。爲依止者。是菩薩。若欲如是勤行精進。於一念中。得百萬阿僧祇三千大千世界微塵數三昧。乃至能示百萬阿僧祇三千大千世界微塵數菩薩眷屬。若以願力。神通自在。復過是數。百千萬億那由他劫。不可稱說。爾時金剛藏菩薩。欲重明此義。而說偈言。

諸菩薩隨順

無量深智力

第一最微妙

一切世難知

利益眾生者

能至第九地

得入於諸佛

祕密之藏處

得微妙最上

三昧陀羅尼

廣大神通力

善入世間相

智慧力決定

能觀諸佛法

大願悲心淨

得入第九地

順行此上地

持諸佛藏者

卽能通諸法

善不善無記

是有漏無漏

世間出世間

是則可思議

是不可思議

知法定不定

三乘具足相

思惟分別此

有爲無爲相

起知如是法

破諸無明闇

隨順是智心

則爲第一妙

悉知諸眾生

崄難諸雜心

輕躁易轉心

無邊自在心

煩惱深淺相

心伴不離心

又知使纏相

隨順相續有

知業種種雜

各各差別相

因滅果不失

通達如是事

又知於眾生

諸根軟中利

廣大差別等

先際後際相

上中下差別

及諸欲樂等

乃至能悉知

八萬四千種

世間性亦爾

煩惱見難處

無始來不斷

諸心一切使

皆與心共行

縛心難可斷

知諸結使等

但妄想分別

無有方處所

亦無定事相

亦不離於身

又亦難得知

禪定力能遮

金剛道能斷

又能知眾生

入六道差別

愛水癡闇覆

業田識是種

生於後身牙

名色共增長

無始生死來

相續在三界

及知天龍等

煩惱諸業心

若離於心者

是則無所有

一切諸眾生

皆在三聚中

或沒諸邪見

或在於智道

菩薩住是地

悉知眾生心

諸根及欲樂

種種差別等

深心善思惟

隨宜而說法

通達無礙智

善以言辭說

菩薩爲法師

猶如師子王

牛王如山王

安住無所畏

普於諸世界

雨美甘露味

猶如大龍王

能雨滿大海

是菩薩善知

法義辭無礙

善能隨順行

具足樂說力

能得於百萬

阿僧祇總持

能受諸佛法

如海受龍雨

菩薩得如是

諸深妙淸淨

無量陀羅尼

諸三昧力故

能於一念中

得見無量佛

聞已淨梵音

演說妙法寶

是菩薩或教

大千界眾生

隨心根所好

說法令歡喜

如是等無量

三千大千國

轉深勤精進

而作是思惟

或於一毛頭

無量佛說法

佛爲種種人

演說於妙法

是菩薩皆受

如地受諸種

復作如是願

十方諸所有

國土中眾生

皆合爲一會

應於一念中

皆悉知其心

以一音說法

悉令斷疑网

菩薩住是地

人天中法王

爲大說法師

隨順眾生心

常於日夜中

與諸佛共會

能住甚深妙

寂滅智解脫

供養無量佛

善根轉明淨

猶如轉輪王

眞金嚴寶冠

光明照眾生

煩惱崄難處

如梵王光明

照於大千界

菩薩住是地

作三千大千

世界大梵王

諸根悉猛利

善以三乘法

示悟諸眾生

所作諸善業

皆順於正念

能在一念中

而得於無量

世界微塵數

諸深妙三昧

得見十方佛

微妙音說法

見佛大神力

更發無量願

如是第九地

大智所行處

深妙難知見

今已略說竟法云地第十上

說諸大菩薩

所行無上事

無數那由他

首陀會諸天

於上虛空中

心皆大歡喜

鹹以恭敬心

眾妙供養佛

那由他菩薩

歡悅無有量

燒諸奇妙香

滅除諸煩惱

他化自在王

與諸天大眾

住在虛空中

心皆大歡喜

鹹以恭敬心

種種設供養

各散眾寶衣

空中旋轉下

無量億天女

諸根欣悅豫

於上虛空中

敬心供養佛

同作無量億

那由他伎樂

於諸眾物中

皆出如是音

佛坐於此處

悉徧於一切

十方國土中

皆亦有佛現

無量億種種

相好莊嚴身

姝妙無有比

充滿於世界

於一毛孔中

出無量光明

滅除於一切

世間煩惱火

十方微塵數

不可得計量

一毛孔光明

亦復不可盡

各見有佛身

以三十二相

八十好莊嚴

轉於無上輪

或見佛種種

爲眾而說法

或見在兜率

教化於諸天

或見從兜率

來下處胞胎

或見初生時

或見夜出家

或見坐道場

而成無上道

或見轉法輪

或見入涅槃

於無量國土

種種而示現

欲度眾生故

皆有如是事

譬如巧幻師

善知於幻術

多示諸眾生

種種諸異身

如是佛慧中

善巧於示現

變化一切身

周徧諸世間

如諸法空寂

先來無性相

同若如虛空

大師亦如是

得入第一義

微妙之性相

隨於法性相

示佛大神力

諸佛所行性

一切諸眾生

皆在是性中

相可相同相

一切諸法等

入在於第一

寂滅義趣中

悉皆無有相

若欲得佛智

應離諸想念

有無俱通達

疾作天人師

諸天婇女眾

皆出如是等

千萬種妙音

寂然而觀佛

解脫月菩薩

見眾皆寂然

請金剛藏言

大名稱佛子

菩薩從九地

至於第十地

諸大神通力

願今爲略說

爾時金剛藏菩薩言。佛子。諸菩薩摩訶薩。如是無量智慧。善修行佛道。乃至九地。善集諸白法。集無量助道法。大功徳智慧所護。廣行大悲。深知分別世間性差別。深入眾生難處。至諸如來行處。念隨順如來寂滅行處。趣向諸佛力無所畏。不共法等。堅持不捨。得至一切智慧位。諸佛子。菩薩摩訶薩。隨行如是智。近佛位地。則得菩薩離垢三昧。而現在前。又入法性差別三昧。莊嚴道場三昧。雨一切世間華光三昧。海藏三昧。海印三昧。虛空廣三昧。觀擇一切法性三昧。隨一切眾生心行三昧。如實擇一切法三昧。得如來智信三昧。如是等百萬阿僧祇三昧。皆現在前。是菩薩悉入此三昧。善知其中功用差別。最後三昧。名益一切智位。是三昧現在前時。大寶蓮花王出。周圓如百萬三千大千世界。一切眾寶。間錯莊嚴。過一切世間所有。出世間善根所生。行諸法如幻。性空慧所成。光明能照一切世界。大寶琉璃爲莖。勝一切諸天所有。不可量栴檀王爲臺。大馬瑙寶爲須。閻浮檀金光爲葉。中有無量光明。一切妙寶。皆在其內。寶网覆上。滿十三千大千世界微塵數蓮花爲眷屬。爾時菩薩。其身姝妙。稱可華座。是菩薩。得益一切智位三昧力故。身現在大蓮華座上。卽時諸眷屬蓮華上。皆有菩薩圍繞之。一一菩薩。坐蓮華上。卽得百萬三昧。皆一心恭敬。瞻仰大菩薩。是菩薩。升蓮華座時。十方現在。一切世界。皆大震動。一切惡道。皆悉休息。光明普照十方世界。一切世界。皆悉嚴淨。皆得見聞一切諸佛大會。何以故。是菩薩。坐大蓮華座上。卽時足下。出百萬阿僧祇光明。照十方阿鼻地獄等。滅眾生苦惱。兩膝上。放若干光明。悉照十方一切畜生。滅除苦惱。臍放若干光明。照十方一切餓鬼。滅除苦惱。左右脇。放若干光明。照十方人身。安隱快樂。兩手放若干光明。照十方諸天阿修羅宮殿。兩肩放若干光明。照十方聲聞人。項放若干光明。照十方辟支佛。口放若干光明。照十方世界諸菩薩身乃至住九地者。白毫放若干光明。照十方得位菩薩身。一切魔宮。隱蔽不現。頂上放百萬阿僧祇三千大千世界微塵數光明。照十方諸佛大會。圍繞世界十匝。住於虛空。成光明网。髙大明淨。供養諸佛。如是供養。從初發心。乃至九地。菩薩所作供養。百分不及一。乃至百千萬億分不及一。乃至算數譬諭。所不能及。是大光明网。勝十方世界所有華香末香。燒香塗香。衣服幡蓋。眾寶瓔珞。摩尼寶珠。供養之具。以從出世善根生故。一一佛大會上。皆雨眾寶。狀如大云。若有眾生。覺知如是供養者。當知皆是必定無上大道。如是諸光。雨大供養已。還繞諸佛大會十匝。入諸佛足下。爾時諸佛。及大菩薩。知某世界中。某甲菩薩摩訶薩。行如是道。成就受職。諸佛子。卽時十方無邊菩薩。乃至住九地者。皆來圍繞。設大供養。一心恭敬瞻禮各得萬三昧。諸得職菩薩摩訶薩。於金剛莊嚴胸。出一大光。名破魔賊。有無量百千萬光。以爲眷屬。照十方世界。示無量神力。亦來入是大菩薩胸。此光明滅已。是菩薩。卽時得大勢力。神通智慧。百千萬倍。諸佛子。爾時諸佛。出眉間白毫相光。名益一切智位。有無量無邊光明眷屬。照一切十方世界。無有遺余。十匝圍繞一切世界。示於諸佛大神通力。勸進無量無邊百千萬億諸菩薩。一切十方世界。六種震動。滅除一切惡道苦惱。一切魔宮。皆蔽不現。示一切諸佛得道之處。示一切諸佛大會莊嚴事。廣大如法性。究竟如虛空。照明一切世界已。集在虛空。右繞。示大神通莊嚴之事。入是菩薩頂上。其諸眷屬光明。入諸眷屬蓮華菩薩頂上。卽時諸菩薩。各得先所未得十千三昧。是光明入此菩薩頂。如一佛光。一切佛光。皆亦如是。一切十方佛光明。入是菩薩頂時。名爲得職。名爲入諸佛境界。爲具佛十力。當墮在佛數。諸佛子。譬如轉輪聖王長子。大夫人所生。成就轉輪王相。轉輪聖王。令子在白象寶閻浮檀金座上。取四大海水。上張羅幔。種種莊嚴。幢幡伎樂。執金鐘香水。灌子頂上。卽名爲灌頂。大王具足。轉十善道故。得名轉輪聖王。諸佛子。菩薩摩訶薩。亦如是。受職時。諸佛以智水。灌是菩薩頂。名灌頂法王。具足佛十力故。墮在佛數。諸佛子。是名諸菩薩摩訶薩大智慧職。以是職故。諸菩薩摩訶薩。受無量百千億萬苦行難事。是菩薩。得是職已。住菩薩法云地。無量功徳。智慧轉增。諸佛子。菩薩住是法云地。如實知集欲界。集色界。集無色界。如實知集世間性。集眾生性。集識性。集有爲性。集無爲性。集虛空性。集法性。集涅槃性。集邪見諸煩惱性。如實知諸世間行法還法。如實知集聲聞道。集辟支佛道。集菩薩道。集諸佛力無畏。不共法。集色身法身。集一切智慧。如是集得佛道。集轉法輪。集示滅度。舉要言之。如實知示集一切法差別。是菩薩。以如是智慧。隨順菩提行。如實轉深入。知眾生化。業化煩惱化。諸見化世性化。法性化。聲聞化。辟支佛化菩薩化。如來化一切化。分別無分別化。皆如實入。是菩薩。爾時如實知佛力所持。如實知法處持。如實知業持。煩惱持。時持願持。先世持行持。劫壽持智持。是菩薩。住十地中。諸佛所有。微細行智。所謂。細微生死智。細微世智。細微出家智。細微得道智。細微神力自在智。細微轉法輪智。細微持壽命智。細微示涅槃智。細微法久住智。如是等細微智。皆如實知。又諸佛密處。所謂身密口密意密。籌量時非時密。與菩薩受記密。攝伏眾生密。諸乘差別密。八萬四千諸根差別密。業如實所作密。行密。得菩提密。如是等密。皆如實知。是菩薩。諸佛所有入劫智。所謂。一劫攝阿僧祇劫。阿僧祇劫攝一劫。有數攝無數。無數攝有數。一念攝無量世。無量世攝一念。劫攝非劫。非劫攝劫。有佛劫攝無佛劫。無佛劫攝有佛劫。過去未來劫攝現在劫。現在劫攝過去未來劫。未來過去劫攝現在劫。現在劫攝未來過去劫。長劫攝短劫。短劫攝長劫。諸劫攝想。皆如實知。是菩薩。諸佛所入毛道智。若入微塵智。若國土智。身心智。得道智。若眾生身心得道智。若眾生行智。得道智。徧行佛道智。順行示智。逆行示智。不可思議智。世間能知。聲聞能知。辟支佛能知。菩薩能知。有不能知。但如來能知。皆如實入。諸佛子。諸佛智廣大。無量無邊。菩薩住是地。則能得入如是智慧。諸佛子。是菩薩摩訶薩。隨是地行。得菩薩不可思議解脫。得菩薩無礙解脫。淨行解脫。普門明解脫。如來藏解脫。隨無礙論解脫。入三世解脫。法性藏解脫。解脫明解脫。離差別解脫。諸佛子。是菩薩。十解脫爲首。如是等無量無邊百千萬億阿僧祇解脫。皆於此地。得得百千萬無量阿僧祇三昧。百千萬無量阿僧祇陀羅尼。百千萬無量阿僧祇神通。亦復如是。是菩薩。成就如是智慧。隨順於菩提。成就無量念力。能於一念頃。至十方無量佛所。受無量法明。無量法雨。皆能受持。譬如娑伽羅龍王。所澍大雨。惟除大海。餘地不能堪受。諸佛子。菩薩摩訶薩。亦如是。受大法雨故。能入如來密處。是大法雨。一切眾生聲聞辟支佛。皆不能受。從初地乃至九地菩薩。亦不能受持。惟此菩薩摩訶薩。住法云地。悉能受持。諸佛子。譬如大海一龍王。起大雲雨。皆能堪受。若二龍王。三四五十二十三十四十五十。若百龍王。若千若萬。若億若百億。若千萬億那由他龍王。乃至無量無邊大龍王。起雲所雨。一時澍下。皆能受持。所以者何。大海是無量器故。諸佛子。菩薩摩訶薩。亦如是。住法云地。於一佛所。能受大法明雨二佛三四五十百千萬億。乃至無量無邊。不可稱不可說。無有限過諸算數。於一念中。皆能堪受如是諸佛大法雲雨。是故此地。名法云地。問言佛子。是菩薩。於一念中。爲能堪受幾所佛法明大雨。答言。不可以算數所知。但以譬諭可說。諸佛子。譬如十方所有不可說百千萬億那由他世界中微塵。爾所微塵世界中眾生。假使皆得聞持陀羅尼。爲佛侍者。爲大聲聞。多聞第一。譬如金剛蓮花上佛。有大擇比丘。多聞第一。其一眾生。成就如是多聞之力。余若干眾生。皆亦如是。其一人所受法。第二人不重受。如是一切。各各不同。諸佛子。於意云何。是一切眾生。受持多聞力。爲多不。答言無量。諸佛子。我今當爲汝說。是菩薩住此法云地。於一念一時。於一佛所。能堪受三世法性藏。名曰大法明雨。上一切眾生多聞之力。比此百分不及一。千分萬分。千萬億那由他。乃至算數譬諭。所不能及。如一佛所聞。十方若干世界。所有微塵諸佛。皆能堪受大法明雨。復能過此。無量無邊。於一念一時。悉能堪受大法明雨。是故名爲法云地。十住經卷第六法云地第十下

復次佛子。菩薩摩訶薩。住是大法云地。自從願力。生大慈悲。放大法雷音。諸通明無畏。以爲電光。發大智慧。以爲疾風。大福徳善根。以爲密雲。現種種身色。爲雜色云。說法降魔。以爲雷音。一念一時。能於上所說微塵世界。皆悉周普。無有遺余。復過此數。以雨善法甘露法雨故。滅眾生隨心所樂。無明所起。煩惱塵焰是故名爲法云地。復次諸佛子。菩薩摩訶薩。住是法云地。於一世界中。從兜率天上來下。乃至示大涅槃。一切佛事。隨所度眾生。皆現神力。若二三千世界。乃至如上微塵數世界。又復過是百千萬億阿僧祇世界。從兜率來下。乃至示大涅槃。一切佛事。隨所度眾生。皆現神力。是菩薩。住在此地。於智慧中。得上自在力。善擇大智慧。或以狹國爲廣。廣國爲狹。或以垢國爲淨。如是。一切世間性。皆有神力。是菩薩。或於一微塵中。有一三千大千世界鐵圍山川。而不迫隘。或二三四五十二十三十四十五十。若百若千。萬億無量。不可說不可說世界。諸莊嚴事。皆示入一微塵。若以一世界莊嚴事。示不可說不可說世界。或以乃至不可說不可說世界眾生。置一世界中。亦不迫隘。或以一世界眾生。置不可說不可說世界中。或以不可說不可說世界。示著一毛頭。而不惱眾生。或於一毛中。示一切佛神通力莊嚴之事。或以十方所有不可說不可說世界微塵。於一念中。現如是等身。於一身中。示若干無量手。以此手。勤心供養十方諸佛。以一一手。捉恆河沙等蓮華。聚以散諸佛。塗香雜香。末香衣服。幡蓋寶物。亦復如是。一切莊嚴之具。皆以手執供養諸佛。於一一身。皆亦如是。又一一身。化有爾所塵數頭。於一一頭。有爾所塵數舌。以是神力。贊嘆諸佛。如是等事。於念念中。徧滿十方。於念念中。以神通力。於無量世界。示得佛道。轉於法輪。乃至大般涅槃。於三世中。以神通力。示現無量身。於自身中。現佛無量無邊。佛土莊嚴事。於自身中。示一切世界成壞事。或令一切諸風皆於一毛孔出。而不惱眾生。或欲以無量無邊世界。爲一海水。此海水中。作大蓮華。形色光明。徧照無量無邊世界。於中示得菩提莊嚴妙事。乃至示得一切種智。自身中所有一方光明。摩尼寶珠。電光日月。星宿諸光明。乃至十方世界。所有光明諸物。皆於身中現。以口噓气。能令一切十方無量無邊世界震動。而不令眾生。有驚畏想。示十方世界。水劫盡風劫火劫盡。而眾生身。隨意莊嚴。或欲於自身。示作如來身。如來身作自身。如來身作己佛國。己佛國。作如來身。諸佛子。菩薩摩訶薩。在此菩薩法云地。神變如是。又余無量神力自在。奇異示現。爾時會中。有諸菩薩。天龍夜叉。乾闥婆阿修羅。迦樓羅緊那羅。摩睺羅伽。釋提桓因。梵天王。四天王。自在天子。淨居天等。各作是念。若菩薩神通力。智慧力。如是無量無邊。佛復云何。爾時解脫月菩薩摩訶薩。知大眾心所念。問金剛藏菩薩言。佛子。今諸大眾。皆有所疑。聞是菩薩大神通智慧力。墮在疑网。汝今當斷一切疑惑。示菩薩神通莊嚴妙事。卽時金剛藏菩薩。入一切佛國體性三昧。時諸大眾。天龍夜叉。乾闥婆阿修羅。迦樓羅緊那羅。摩睺羅伽。釋提桓因。梵天王。護世天王。自在天子。淨居天等大眾。皆自見知入金剛藏菩薩身中。於其身內。見有三千大千世界莊嚴眾事。若滿一劫。說不可盡於中見佛道場樹。其莖周圍。十萬三千大千世界。髙百萬三千大千世界。覆蔭三千億三千大千世界。稱樹髙廣。有師子座。其座上有佛。號一切智王如來。一切大眾。咸皆見佛坐在座上。其中所有莊嚴上妙供養之具。滿一劫說。亦不可盡。金剛藏菩薩。示現如是大神力已。還令大眾各在本處。爾時一切眾會。生希有想。默然一心。觀金剛藏菩薩。爾時解脫月菩薩。問金剛藏菩薩言。佛子。甚爲希有。是三昧。有大勢力。是三昧者。名爲何等。答言。是三昧者。名爲一切佛國體性。問言。是三昧。所有勢力爲齊幾所。答言。佛子。若菩薩摩訶薩。善修成是三昧力者。能以如是無量恆河沙世界微塵數三千大千世界。於身中現。復過是數。佛子。菩薩摩訶薩。在此法云地。得如是諸菩薩三昧。無量無邊百千萬億。以是故。此菩薩。住是地中。身身業。難可測知。口口業。難可測知。意意業。難可測知。神力自在。難可測知。觀三世法。難可測知。諸三昧行入。難可測知。智力。難可測知。遊戲諸解脫。難可測知。變化所作。神力所作。勢力所作。難可測知。略說。乃至舉足下足。乃至小王子菩薩。住妙善地者。不能測知。諸佛子。菩薩法云地。如是無量。今已略說。若廣說者。無量無邊阿僧祇劫。不能得盡。問言佛子。若菩薩。行處力神通力如是者。佛行處力神通力。復云何。答言佛子。譬如有人取四天下中二三塊土。作是言。無邊世界地性。爲多此耶。汝所問者。我謂如是。如來無量智慧。云何以菩薩智慧。而欲測量。諸佛子。如人取四天下中少地性。余在極多。諸菩薩法云地。於無量劫。但可說耳。何況如來地。諸佛子。我今唱說。令汝知之。佛現在爲證。如一一方。無量無邊世界微塵等諸佛世界。十地菩薩皆滿其中。譬如稻麻叢林。是諸菩薩。有無量無邊業。修習菩薩功徳智慧禪定。於如來功徳智慧力。百分不及一。百千萬億分不及一。乃至算數譬諭。所不能及。諸佛子。是菩薩。隨如是智慧。順如來身口意。亦不捨諸菩薩三昧。而勤心供養諸佛。於一一劫。以一切粗現﹝丹本微妙﹞供養具。供養無量無邊諸佛。而能具受諸佛神力。轉復明勝。是菩薩。於法性問難。無能勝者。乃至無量無邊百千萬億劫不可窮盡。佛子。譬如大金師。善治此金。爲莊嚴物。以無上摩尼寶珠。間錯其中。安置自在天王頸上。其餘諸天。無能奪者。又諸天人莊嚴之具。無能及者。諸佛子。菩薩住十地中。智慧功徳善根。從初地至九地。諸菩薩摩訶薩。所不能及。菩薩住是地中。得大智照明故。能隨順一切智慧。其餘智慧之明。所不能壞。譬如佛子。大自在天王光明。一切生處。眾生光明。所不能及。能令眾生。身心涼冷。諸佛子。菩薩摩訶薩。亦如是。住是法云地中。智慧光明。一切聲聞。辟支佛。所不能及。從初地乃至九地菩薩摩訶薩。亦不能及。是菩薩。住是地中。能令無量眾生。住一切智道。諸佛子。菩薩摩訶薩。住是地中。諸十方佛。爲說智慧。令通達三世。正知法性相。以智普覆一切世間。照一切世間性。大悲大慈。普覆一切眾生。正徧見知一切諸法。舉要言之。具足爲說。至一切智道。佛子。是名菩薩摩訶薩第十菩薩法云地。菩薩摩訶薩。住是地中。多作摩醯首羅天王。智慧明達。善說聲聞辟支佛。菩薩波羅蜜。於法性中。有問難者。無能令盡。所作善業。若布施若愛語。若利益若同事。皆不離念佛念法念菩薩伴。念菩薩行。念諸波羅蜜。念諸地行。不離念十力。念無所畏。念不共法。乃至不離念具足一切種智。常作是念。我當何時於眾生中。爲首爲勝。爲大爲妙。爲上爲無上爲導爲將。爲師爲尊。乃至於一切眾生中。爲依止者。若欲如是勤行精進。於一念中。得無量百千萬億那由他不可說不可說世界微塵數三昧。乃至示爾所微塵數。菩薩眷屬。若以願力。神通自在。復過是數。所謂諸行上妙供具。信解起業若身若口。若光明若諸根。若如意若音聲。若行處。乃至若干百千萬億劫。不可稱數。諸佛子。是名菩薩摩訶薩地次第順行趣向一切種智。佛子。譬如從阿耨達池。四河流出。滿足四天下。轉增無有窮盡。乃入大海。諸佛子。菩薩摩訶薩。亦如是。從菩薩出於善根大願之水。以四攝法。滿足眾生。而不窮盡。轉更增長乃至一切種智。諸佛子。是諸菩薩十地。因佛智故。而有差別。譬如因大地故。有十大山王。何等爲十。所謂。雪山王。香山王。軻梨羅山王。仙聖山王。由乾陀羅山王。馬耳山王。尼民陀羅山王。斫迦婆羅山王。眾相山王。須彌山王。佛子。如雪山王。一切藥艸。集在其中。取不可盡。諸佛子。菩薩摩訶薩。亦如是。住在菩薩歡喜地。一切世間。經書伎藝。文頌咒術。集在其中。無有窮盡。諸佛子。如香山王。一切諸香。聚在其中。而不可盡。菩薩摩訶薩。亦如是。住菩薩離垢地中。持戒頭陀。威儀助法。集在其中。無有窮盡。諸佛子。如軻梨羅伽山王。但以寶成。集諸妙華。取不可盡。諸佛子。菩薩亦如是。住於明地。集一切世間。禪定神通。解脫三昧門不可盡。諸佛子。如仙聖山王。但以寶成。多有五神通聖人。不可窮盡。諸佛子。菩薩摩訶薩。亦如是。住菩薩焰地中。集令眾生。入道因緣。種種問難。不可窮盡。諸佛子。如由乾陀羅山王。但以寶成。集夜叉大神。夜叉羅剎眾不可窮盡。諸佛子。菩薩亦如是。住菩薩難勝地中。集一切自在。如意神通。說不可盡。諸佛子。如馬耳山王。但以寶成。集眾妙果。取不可盡。諸佛子。菩薩摩訶薩。亦如是。住現前地中。集深因緣法。說聲聞果。不可窮盡。諸佛子。如尼民陀羅山王。但以寶成。集諸一切大力龍神。不可窮盡。諸佛子。菩薩摩訶薩。亦如是。住菩薩遠行地中。集種種方便智慧。說辟支佛道。不可窮盡。諸佛子。如斫迦婆羅山王。但以寶成。集心自在者。不可窮盡。諸佛子。菩薩摩訶薩。亦如是。住無動地。集一切菩薩自在道。說世間性。不可窮盡。諸佛子。如眾相山王。但以寶成。集大神力。諸阿修羅。無有窮盡。諸佛子。菩薩亦如是。住菩薩妙善地中。集轉眾生行智。說世間相。不可窮盡。諸佛子。如須彌山王。但以寶成。集諸天神。無有窮盡。諸佛子。菩薩亦如是。住法云地中。集如來十力。四無所畏。說諸佛法。不可窮盡。諸佛子。是十寶山。同在大海。因大海水。有差別相。諸菩薩摩訶薩十地。亦如是。同在佛智。因一切智故。有差別相。諸佛子。譬如大海。以十相故。數名大海。無有能壞。何等爲十。一漸次深。二不共死屍宿。三餘水失本名。四一味。五多寶聚。六極深難入。七廣大無量。八多有大身眾生依住。九不過常限。十能受一切大雨無有盈溢。諸佛子。諸菩薩行。亦如是。以十因緣故。得名無有能壞。何等爲十。歡喜地中。漸次生堅固願。離垢地中。不與破戒者共宿。明地中。捨諸世間假名。焰地中。於佛所得一心不壞信淨。難勝地中。生世間無量方便神通。起世間事。現前地中。觀甚深因緣法。遠行地中。以廣大心。善擇諸法。無動地中。能起大莊嚴事示現。妙善地中。能得深解脫。通達世間行。如實不過。法云地中。能受一切諸佛大法明雨。諸佛子。譬如大摩尼寶珠。有十事。能與眾生一切寶物。何等爲十。一出大海。二巧匠加治。三轉精細。四除其垢穢。五以火煉治。六眾寶莊嚴。七貫以寶縷。八置在琉璃髙柱。九光明四照。十隨王意雨眾寶物。諸佛子。菩薩摩訶薩。發菩提心寶。亦有十事。何等爲十。一初發心布施離慳。二修持戒頭陀苦行。三以諸禪定解脫三昧令轉精妙。四以道行淸淨。五練以方便神通。六以深因緣法莊嚴。七以種種深方便智慧貫穿。八置以神通自在憧上。九觀眾生行放多聞智慧光明。十諸佛授智職。爾時於一切眾生。能爲佛事。墮在薩婆若數。諸佛子。是諸菩薩所行。集一切智慧功徳法門品。若不深種善根者。不能得聞。問言。若得聞者。是人爲得幾許福。答言。隨諸佛所有智慧慧力。如是發薩婆若心。所緣攝福徳。是人得聞此法門。所得福徳。亦復如是。何以故。若無菩薩心。聞是法門。不能信解受持。何況以身修習。能成是事。諸佛子。以是故當知。是人隨順一切種智。得聞信解受持修行。說是經時。以佛神力。十方世界。十億佛國。微塵數世界。六種十八相動。又法應震動。諸天雨華。如雲而下。雨諸香瓔珞。天寶衣。天幡蓋。天寶物。天莊嚴身具。雨天伎樂歌頌。而下更有大音。贊嘆十地殊勝之事。此他化自在天王宮。四天下中。如是十方一切世界周徧。皆說十地經。以佛神力故。十方過十億佛國微塵數世界。有十億佛國微塵數諸菩薩來。徧滿十方虛空。皆作是言。善哉善哉。金剛藏。佛子。善說諸菩薩摩訶薩住諸地相。佛子。我等皆亦名金剛藏。從金剛徳世界。金剛憧佛所來。所經歷處。皆說是經。眾會亦如是。言辭亦如是。義趣亦如是。不增不減。佛子。我等以佛力故。到此大眾。來證是事。諸佛子。如我等來至此眾。如是十方一切世界。一一世間種性。四天下上他化自在天王宮摩尼寶殿。皆有十億佛國微塵數菩薩。往爲作證。爾時金剛藏菩薩觀察十方。觀一切大眾。觀深法性。贊嘆助發薩婆若心。示眾生菩薩大力。欲淨諸菩薩行攝一切眾生。隨順薩婆若。除一切世間之垢。與諸眾生一切種智因緣。示不可思議智慧莊嚴妙事。說一切菩薩功徳差別相。欲令此義轉勝明顯示眾生故。承佛神力。而說偈言。

諸菩薩所行

樂於善寂滅

其心無所著

猶若如虛空

除貪恚癡垢

安住道智中

如是無上行

願樂欲聽聞

如是諸菩薩

在於無量劫

勤心常修習

萬億種善根

供養無量佛

辟支阿羅漢

爲利眾生故

乃生菩提心

精勤持戒行

頭陀除罪垢

修善忍轉妙

慚愧威徳滿

福慧因緣故

髙勝心明淨

深樂於佛智

同佛生菩提

供養於一切

十方三世佛

如虛空等國

悉皆令淸淨

一切法平等

善悉通達故

爲度一切眾

生於菩提心

諸菩薩如是

生是無量心

至於歡喜地

息惡樂布施

得諸本願力

慈悲心偏多

深行十善道

能到離垢地

戒聞功徳富

慈心湣世間

永離諸垢穢

深心常淸淨

普觀諸世間

三毒火熾然

如是之大士

能入三明地

觀三界皆空

無常亦如病

如癰如瘡箭

百種苦常然

見諸有爲過

貪著佛功徳

得佛智明焰

得入於焰地

成就於念慧

得至道智中

在此地供養

百千種諸佛

常能思惟念

諸佛無量徳

得入於一切

世間難勝地

能以慧方便

種種而示現

諸有所爲作

以利於世間

供養於諸佛

作益眾生事

無生法在前

得入現前地

菩薩諸所行

一切世難知

常無有我心

離有亦離無

諸法先空寂

十二緣故行

善了此微細

能入遠行地

行慧方便等

得法寂滅相

如是之大士

難知難可及

爲欲令世間

得善寂滅故

還起修諸行

種種福徳事

普入於眾生

種種心行處

如是能得入

等空不動地

大智諸菩薩

悉善能具行

種種諸智業

得十自在力

能以無有量

無邊限諸身

普現十方界

而爲說妙法

善達世間性

及諸眾生性

如是大慈悲

能入妙善地

第一妙淨智

善觀諸世間

縷練煩惱業

深曲險難處

爲度是等故

得諸佛法藏

善說第一義

悉無所違錯

如是次第行

具足諸善法

乃至到九地

所修集福慧

欲得諸佛力

第一深妙利

乃於一切佛

能得受智職

先得無數定

智行極廣大

末後得難壞

諸智職三昧

若能得如是

一切職三昧

一切寶莊嚴

大蓮花卽出

菩薩稱蓮花

現身坐其上

餘花諸菩薩

鹹共一心視

爾時大菩薩

從身放無量

百千億光明

滅諸世間苦

然後頂上出

百千億光明

普照十方界

諸佛大會眾

於上虛空中

化成光明网

供養諸佛已

入諸佛足下

時諸一切佛

及諸大菩薩

各知其菩薩

得受於智職

如是一切佛

報以眉間光

名曰一切職

入此菩薩頂

一切無量佛

與此菩薩職

猶如轉輪王

假授太子位

時諸十方界

普皆大震動

乃至阿鼻等

諸苦皆除滅

菩薩爲一切

智慧得是職

如是名爲到

無上法云地

住於是地中

智慧無邊限

善知度一切

世間諸因緣

入色無色法

欲色無色界

能知眾生性

國土性法性

又能入可數

不可數法中

乃至能觀擇

虛空無量性

入此地悉具

菩薩變化事

諸佛威神力

微細智密事

又能悉通達

一切諸劫數

於一毛端中

觀見世間性

一切諸如來

於此無上地

初生及出家

得道轉法輪

示入於涅槃

皆隨順於智

寂滅妙解脫

悉於此地得

此地諸大士

憶念力大故

諸佛大法雨

皆悉能受持

譬如大海水

能持龍王雨

諸佛大法雨

菩薩受亦爾

若於一佛所

一時聽受法

十方無量土

微塵數眾生

皆得聞總持

成於聲聞乘

不如是菩薩

算數所不及

大智慧力故

及生大願力

能於一念中

徧滿無量國

雨甘露法水

滅諸煩惱火

是故諸佛名

此地爲法云

大士住此地

供養諸佛具

過諸天所有

普示大神力

示眾轉勝力

過是數無量

若人欲思量

迷悶不能解

大智住此地

舉足下足事

及余諸菩薩

乃至於九地

皆悉不能知

何況餘眾生

三世諸聲聞

及與辟支佛

住此諸佛示

一切智慧事

亦與令通達

三世無礙智

亦示法性寂

亦示種種變

一切諸世界

所有眾生類

所行一切法

深微隱妙事

一切佛功徳

次第示令知

菩薩住此地

能以大供具

供養十方佛

徧滿一切方

一切諸世間

所有眾生類

其餘諸供具

皆所不能及

智者住此地

皆能破一切

無明諸闇冥

開示以佛道

如自在天王

光滅眾熱惱

佛子智光明

滅眾惱亦爾

住是地皆作

三界自在王

通達諸智慧

善以三乘化

能於一念中

得無量三昧

能見十方佛

其數亦如是

金剛藏菩薩

告諸大士言

我今略解說

十地妙行已

若廣演說者

千億劫不盡

是則名淸淨

諸大菩薩地

爲得佛智故

住於此地中

安住不移動

猶如大山王

初地具一切

經書諸伎術

猶如雪山王

積聚眾藥艸

持戒及多聞

在於二地中

猶如香山王

集諸一切香

如軻梨羅山

多積諸寶花

明地集聞智

其諭亦如是

焰地多積聚

道法寶不壞

如仙聖山中

善寂人不少

五地諸神通

無能得及者

如由乾陀山

夜叉神不少

六地善分別

諸果無窮盡

猶如馬耳山

諸果無有量

七地中大慧

無有能及者

如尼民陀山

諸龍王不少

住於八地中

自在智無量

如斫迦羅山

多心自在者

九地心淸淨

說法無障礙

猶如眾相山

阿修羅不少

十地中諸佛

功徳無窮盡

如須彌山王

多諸天神眾

又復初地中

發於廣大願

二地持戒品

三地行功徳

第四地專一

五地眾妙事

六地甚深相

七地廣大心

八地中種種

莊嚴諸神通

九地思妙智

能過一切世

十地能受持

諸佛大法雨

菩薩行大海

難動不可盡

發心出世間

得入於初地

二地淨持戒

三地修諸禪

四地道行淨

五練方便慧

六因緣莊嚴

七深方便慧

八到琉璃幢

九地行眾生

一切險難處

智慧光普照

十地受智職

猶如國王許

如是次第淨

菩提心妙寶

十方諸世界

所有微塵數

可於一念中

計知其多少

可以一毛頭

數知於虛空

諸佛大功徳

無量不可盡

說是十住經時。自在天王。及諸天眾。解脫月菩薩。及諸菩薩。一切世間。皆大歡喜。信受奉行。

