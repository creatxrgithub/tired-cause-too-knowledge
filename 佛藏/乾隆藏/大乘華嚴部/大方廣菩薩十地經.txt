大方廣菩薩十地經一卷

大乘華嚴部大方廣菩薩十地經一卷元魏三藏吉迦夜共曇曜譯

大方廣菩薩十地經

如是我聞。一時佛在王捨城耆闍崛山。與大比丘眾千二百五十人俱。菩薩萬人。其名曰智幢菩薩。法幢菩薩。月幢菩薩。日幢菩薩。無量幢菩薩。跋陀波羅等。十六正士。文殊師利等。六十同意。彌勒菩薩等。賢劫一切菩提薩埵。爾時無盡智菩提薩埵。從座起整衣服偏袒右肩右膝著地。以種種寶華散於佛上。白佛言。世尊。欲有所問惟願世尊。開示解說。

爾時世尊告無盡智菩薩。善哉善哉。善男子。若有疑難恣汝所問。如來當爲隨問解說令汝歡喜。爾時無盡智菩提薩埵白佛言。世尊。菩提心。世尊。謂菩提心云何當知。菩提薩埵成就菩提心。何等爲菩提心。亦無菩提心。薩埵亦不可得。亦不離菩提名曰菩提心。菩提者。亦不可說不可見無有對。薩埵亦不可得。云何於此諸法當得開解。

世尊告曰。善男子。菩提者。是皆言說俗數施設。善男子。菩提者非言說非俗數非施設。善男子。如菩提非言說。薩埵及心至一切法。亦復如是。當作是知。若如是心是名菩提心。菩提亦不過去當來今現在。所謂薩埵及心亦不過去當來今現在。若如是知者。菩提薩埵不可得。彼處都無所得。於一切法得無所得。是名得菩提心。如阿羅漢阿羅漢果亦不可得。彼都無所得。但是俗數言說有耳。於一切法無所得。是名得菩提心。亦非初業菩提薩埵度義。義名爲菩提薩埵。亦非彼心非施設心。非眾生非施設眾生非聲聞非施設聲聞。非辟支佛非施設辟支佛。非菩提薩埵非施設菩提薩埵。非有爲非施設有爲法。非無爲非施設無爲法。可得已得當得。但如說法隨順故。說一切善根等起。

當知初發心。彼因檀波羅蜜。猶如大地所持。當知第二心起。彼因屍波羅蜜。猶如師子獸王勇猛。當知第三心起。彼因羼提波羅蜜。猶如那羅延勇猛大力便。當知第四心起。摧伏一切諸結怨敵。彼因毗梨耶波羅蜜。種種善根功徳華開。當知第五心起譬如天帝釋大會拘毗陀羅樹。彼因禪那波羅蜜。猶如日輪無量光曜。當知第六心起。悉能除滅一切闇冥。彼因般若波羅蜜。本願功徳普現莊嚴。當知第七心起。如商人主將諸商人能度曠野。彼因方便波羅蜜。淨除一切過惡所欲如意。當知第八心起。滿足明淨猶如秋月周滿所願。當知第九心起。一切所作皆悉休息。譬如貧人得無盡寶藏。猶如虛空離垢明淨。當知第十心起。究竟一切功徳彼岸。智慧辯才無盡一切法主猶轉輪王。如是善男子。其成就此十種心者。是名爲菩提薩埵。摩訶薩埵。第一薩埵。最上薩埵。離罪薩埵。最尊薩埵。然善男子。菩提薩埵及心。於第一義都不可得。

又善男子。菩提薩埵初心起。有法寶等起三摩提攝取心而生。菩提薩埵第二心起。有不動三摩提攝取心而生。彼第三心起。名善住三摩提攝取心而生。彼第四心起。名不退轉三摩提攝取心而生。彼第五心起。名集華三摩提攝取心而生。彼第六心起。名日光三摩提攝取心而生。彼第七心起。名義滿足三摩提攝取心而生。彼第八心起。名慧炬三摩提攝取心而生。彼第九心起。名佛見在前三摩提攝取心而生。彼第十心起。名首楞嚴三摩提攝取心而生。

又善男子。初地菩提薩埵先睹嘉瑞。三千大千佛土億百千珍奇寶藏。悉現境界。第二地先睹嘉瑞。三千大千佛土平如水掌。悉現境界。第三地先睹嘉瑞。勇健堅彊手執兵仗。悉現境界。第四地先睹嘉瑞。曼陀羅風從四方來。吹種種華普散大地。悉現境界。第五地先睹嘉瑞。一切女人嚴具莊飾。瞻匐華鬘。解脫華鬘。憂缽羅華鬘。婆利師華鬘。莊嚴其首。悉現境界。第六地先睹嘉瑞。眾寶浴池八功徳水充滿其中。有四階道底布金沙。澄靖淸徹自見己身遊戲其中。悉現境界。第七地先睹嘉瑞。見左右面有大地獄楚毒峻崄。自見己身超出此難。悉現境界。第八地先睹嘉瑞。自見兩肩有師子獸王。首冠繒帛其身雄壯。一切毒害諸惡獸等無不摧伏。悉現境界。第九地先睹嘉瑞。轉輪聖王大臣剎利百千眷屬。以法化導一切眾生。手執繒蓋眾寶百千莊嚴其首。悉現境界。第十地先睹嘉瑞。自見作佛。身黃金色圓光一尋。億百千梵圍繞說法。善男子。是爲菩提薩埵十地前相。當作是知。悉從十地三摩提之所出生。

又善男子。菩提薩埵初發意地得最勝處陀羅尼。第二地得難伏陀羅尼。第三地得善住陀羅尼。第四地得難當陀羅尼。第五地得功徳華普集莊嚴陀羅尼。第六地得智光明陀羅尼。第七地得勝趣陀羅尼。第八地得八萬四千陀羅尼。澄靖司陀羅尼爲首。第九地得六十那由他陀羅尼。無盡陀羅尼爲首。第十地得恆河沙陀羅尼。出生無量陀羅尼爲首。是爲菩提薩埵十地陀羅尼。當作是知。

又善男子。菩提薩埵初發意地具足檀波羅蜜。第二地具足屍波羅蜜。第三地具足羼提波羅蜜。第四地具足毗梨耶波羅蜜。第五地具足禪那波羅蜜。第六地具足般若波羅蜜。第七地具足方便波羅蜜。第八地具足願波羅蜜。第九地具足力波羅蜜。第十地具足智波羅蜜。如是諸波羅蜜。於諸地中皆悉成就。

又善男子。有十種檀波羅蜜。何等爲十。信根爲首檀波羅蜜。三摩提爲首檀波羅蜜。大慈爲首檀波羅蜜。大悲爲首檀波羅蜜。深心希望爲首檀波羅蜜。一切智爲首檀波羅蜜。安立眾生爲首檀波羅蜜。四攝爲首檀波羅蜜。護持正法爲首檀波羅蜜。樂求佛法爲首檀波羅蜜。

復有十種尸羅波羅蜜。何等爲十種。離八難爲首尸羅波羅蜜。建立佛法爲首尸羅波羅蜜。超越聲聞辟支佛地爲首尸羅波羅蜜。淨身業爲首尸羅波羅蜜。淨口業爲首尸羅波羅蜜。淨意業爲首屍波羅蜜。莊嚴心爲首屍波羅蜜。人世界淸淨爲首屍波羅蜜。一切願求滿足爲首屍波羅蜜。不害爲首屍波羅蜜。

復有十種羼提波羅蜜。何等爲十。忍力爲首羼提波羅蜜。成熟眾生爲首羼提波羅蜜。意解爲首羼提波羅蜜。深法忍爲首羼提波羅蜜。斷煩惱爲首羼提波羅蜜。離嗔恚爲首羼提波羅蜜。不計身爲首羼提波羅蜜。不計命爲首羼提波羅蜜。斷諸無智爲首羼提波羅蜜。觀諸法平等爲首羼提波羅蜜。

復有十種毗梨耶波羅蜜。何等爲十。精進根爲首毗梨耶波羅蜜。精進力爲首毗梨耶波羅蜜。等方便爲首毗梨耶波羅蜜。念處爲首毗梨耶波羅蜜。代一切眾生身所作爲首毗梨耶波羅蜜。隨順一切眾生口意轉爲首毗梨耶波羅蜜。不退還爲首毗梨耶波羅蜜。極精勤爲首毗梨耶波羅蜜。伏一切煩惱怨家爲首毗梨耶波羅蜜。一切智智爲首毗梨耶波羅蜜。

復有十種禪波羅蜜。何等爲十。定根爲首禪波羅蜜。定力爲首禪波羅蜜。等定爲首禪波羅蜜。諸禪解脫爲首禪波羅蜜。善法爲首禪波羅蜜。是處爲首禪波羅蜜。不亂爲首禪波羅蜜。非處爲首禪波羅蜜。害一切結使爲首禪波羅蜜。定身滿足爲首禪波羅蜜。

復有十種般若波羅蜜。何等爲十。慧根爲首般若波羅蜜。慧力爲首般若波羅蜜。正見爲首般若波羅蜜正念爲首般若波羅蜜。陰巧便爲首般若波羅蜜。觀界入爲首般若波羅蜜。聖諦爲首般若波羅蜜。無障礙爲首般若波羅蜜。除一切妄見爲首般若波羅蜜。無生法忍爲首般若波羅蜜。

復有十種方便智波羅蜜。何等爲十。眾生希望方便行爲首方便波羅蜜。安立眾生爲首方便波羅蜜。大悲爲首方便波羅蜜。化眾生不勞惓爲首方便波羅蜜。超越聲聞辟支佛地爲首方便波羅蜜。入諸波羅蜜爲首方便波羅蜜。如實觀諸法爲首方便波羅蜜。不思議力爲首方便波羅蜜。不退轉爲首方便波羅蜜。降伏眾魔爲首方便波羅蜜。何等爲波羅蜜義。行增進滿足義。是謂波羅蜜義。勝妙智滿足。是波羅蜜義。不著有爲無爲法義。是波羅蜜義。覺生死過義。是波羅蜜義。覺悟不覺悟者義。是波羅蜜義。開示一切無盡法藏義。是波羅蜜義。無間礙解脫具足義。是波羅蜜義。覺知布施平等義。是波羅蜜義。覺知戒忍精進一心智慧平等義。是波羅蜜義。決定巧便義。是波羅蜜義。知一切眾生法性義。是波羅蜜義。無生法忍滿足義。是波羅蜜義。不退地滿足義。是波羅蜜義。嚴淨佛土義。是波羅蜜義。成熟眾生義。是波羅蜜義。覺場具足義。是波羅蜜義。降伏眾魔義。是波羅蜜義。一切佛法滿足義。是波羅蜜義。十力四無所畏十八不共法滿足義。是波羅蜜義。攝取一切化生義。是波羅蜜義。三轉十二行法輪義。是波羅蜜義。

爾時會中有天名師子幢無礙光耀。白佛言。世尊。甚奇甚特。是名一切具足。是名究竟一切佛法功徳。世尊答曰。如是如是諸天。其有善男子善女人聞是法正憶念者。當知是阿惟越致菩提薩埵。何以故。天子。是善男子善女人善根成熟故。令耳根得聞是經。一切善根成熟故。得聞此經已。終不離眞實觀。不離諸佛世尊。不離諸佛法。不離轉法輪。不離海印陀羅尼。不離無盡陀羅尼。不離徧入眾生行陀羅尼。不離無盡光日幢陀羅尼。不離月無垢相陀羅尼。不離無垢等起相陀羅尼。若菩薩得是陀羅尼者。悉能一時變身爲佛。周滿十方教化眾生。然於諸法亦不死亦不去。而度脫眾生。眾生亦不可得。說法教化諸文字等亦不可得。示現死生亦不生。知諸法平等無去無來。亦不作非不作故。說是法時。三千菩提薩埵得無生法忍。復次天子。若有讀誦持是法者。終不離息一切纏陀羅尼。不離金剛堅彊破散一切煩惱山陀羅尼。終不離說無言普入諸波羅蜜陀羅尼。終不離能說異名句諸語陀羅尼。不離虛空離垢出生無盡印陀羅尼。不離成就無量佛身一切生盡陀羅尼。

說是法時。無量眾生皆得法忍。無量眾生發阿耨多羅三藐三菩提心。佛說是時。無盡智菩薩。師子幢無礙光耀天子。及諸大聲聞天人阿修羅。爲佛作禮皆大歡喜。

