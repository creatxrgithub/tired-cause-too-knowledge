觀世音菩薩得大勢菩薩受記經一卷

大乘單譯經觀世音菩薩得大勢菩薩受記經一卷劉宋黃龍沙門釋曇無竭譯

觀世音菩薩得大勢菩薩受記經

如是我聞﹕一時﹐佛在波羅柰仙人鹿苑中﹐與大比丘眾二萬人俱﹐菩薩萬二千。其名曰﹕師子菩薩﹑師子意菩薩﹑安意菩薩﹑無諭意菩薩﹑持地菩薩﹑般羅達菩薩﹑神天菩薩﹑實事菩薩﹑伽睺多菩薩﹑賢力菩薩﹑明天菩薩﹑愛喜菩薩﹑文殊師利菩薩﹑智行菩薩﹑專行菩薩﹑現無癡菩薩﹑彌勒菩薩﹐如是等上首菩薩摩訶薩萬二千人俱。復有二萬天子﹐善界天子﹑善住天子等﹐以爲上首﹐皆住大乘。

爾時﹐世尊與無量百千眷屬圍繞而爲說法。爾時﹐會中有一菩薩﹐名華徳藏﹐卽從坐起﹐偏袒右肩﹐右膝著地﹐合掌向佛﹐而作是言「惟願世尊﹐賜我中間﹐欲有所問。」

佛告華徳藏菩薩﹕「恣汝所問﹐諸有疑者﹐吾已知之﹐當爲解說﹐令汝歡喜。」

爾時﹐華徳藏白佛言「世尊﹐菩薩摩訶薩﹐云何不退轉於阿耨多羅三藐三菩提﹐及五神通﹐得如幻三昧﹐以善方便能化其身﹐隨眾形類所成善根而爲說法﹐令得阿耨多羅三藐三菩提﹖」

佛告華徳藏菩薩摩訶薩﹕「善哉﹗善哉﹗能於如來等正覺前﹐問如是義。汝華徳藏﹐已於過去諸佛植諸善根﹐供養無數百千萬億諸佛世尊﹐於諸眾生興大悲心。善哉﹗華徳藏﹐諦聽﹗諦聽﹗善思念之﹗當爲汝說。」

對曰「惟然﹐願樂欲聞。」

佛告華徳藏菩薩摩訶薩﹕「成就一法﹐得如幻三昧。得是三昧﹐以善方便能化其身﹐隨眾形類所成善根而爲說法﹐令得阿耨多羅三藐三菩提。何等一法﹖謂無依止﹐不依三界﹐亦不依內﹐又不依外﹐於無所依得正觀察。正觀察已﹐便得正盡﹐而於覺知無所損減﹐以無減心悉度正慧。謂一切法從緣而起﹐虛假而有。一切諸法因緣而生﹐若無因緣﹐無有生法。𨿽一切法從因緣生﹐而無所生。如是通達無生法者﹐得入菩薩眞實之道﹐亦名得入大慈悲心﹐憐湣度脫一切眾生。善能深解如是義已﹐則知一切諸法如幻﹐但以憶想語言造化法耳﹗然此憶想語言造化諸法﹐究竟悉空。善能通達諸法空已﹐是名逮得如幻三昧。得三昧已﹐以善方便能化其身﹐隨眾形類而成善根而爲說法﹐令得阿耨多羅三藐三菩提。」

爾時﹐華徳藏菩薩摩訶薩﹐白佛言「世尊﹐於此眾中﹐頗有菩薩得是三昧乎﹖」

佛言「有﹗今是會中﹐彌勒菩薩﹑文殊師利等六十正士﹐不可思議大誓莊嚴﹐得是三昧。」

又白佛言「世尊﹐惟此世界菩薩得是三昧﹐他方世界復有菩薩﹐成就如是如幻三昧﹖」

佛告華徳藏﹕「西方過此億百千剎﹐有世界名安樂﹐其國有佛﹐號阿彌陀如來﹑應供﹑正徧知﹐今現在說法。彼有菩薩﹐一名觀世音﹐二名得大勢﹐得是三昧。復次﹐華徳藏﹐若有菩薩﹐從彼正士七日七夜聽受是法﹐便逮得如幻三昧。」

華徳藏菩薩白佛言「世尊﹐彼國應有無量菩薩得是三昧。何以故﹖其餘菩薩生彼國者﹐皆當往至彼正士所﹐聽受是法。」

佛言「如是﹐如是﹐如汝所言。有無量阿僧祇菩薩摩訶薩﹐從彼正士得是三昧。」

華徳藏菩薩白佛言「善哉﹗世尊﹐如來﹑應供﹑正徧知﹐願以神力﹐令彼正士至此世界﹐又令彼此兩得相見。何以故﹖以彼正士至此剎故﹐善男子﹑善女人成善根者﹐聞其說法得是三昧。又願見彼安樂世界阿彌陀佛﹐令此善男子﹑善女人發阿耨多羅三藐三菩提心﹐願生彼國﹔生彼國已﹐絕不退轉阿耨多羅三藐三菩提。」

爾時﹐世尊受彼請已﹐卽放眉間白毫相光﹐徧照三千大千國土。於此世界艸木土石﹑須彌山王﹑目眞鄰陀山﹑大目眞鄰陀山﹑斫迦羅山﹑大斫迦羅山﹐乃至世界中間幽冥之處﹐普皆金色﹐莫不大明。日月暈曜及大力威光﹐悉不復現。徧照西方億百千剎乃至安樂世界﹐悉皆金色。大光右繞彼佛七匝﹐於如來前廓然不現。彼國眾生﹑菩薩﹑聲聞﹐悉見此土及釋迦文與諸眾圍繞說法﹐猶如掌中觀阿摩勒果﹐皆生愛樂歡喜之心﹐唱如是言「南無釋迦如來﹑應供﹑正徧知﹗」

於此眾會比丘﹑比丘尼﹑優婆塞﹑優婆夷﹑天﹑龍﹑夜叉﹑乾闥婆﹑阿修羅﹑迦樓羅﹑緊那羅﹑摩睺羅伽﹑人非人等﹐釋梵四天王﹑菩薩﹑聲聞﹐皆見安樂菩薩﹔阿彌陀佛﹐菩薩﹑聲聞眷屬圍繞﹐晃若寶山髙顯殊特﹐威光赫奕普照諸剎﹐如淨目人於一尋內睹面貌明了無礙。旣見是已﹐歡喜踴躍﹐唱如是言「南無阿彌陀如來﹑應供﹑正徧知﹗」時此眾中八萬四千眾生﹐皆發阿耨多羅三藐三菩提心﹐及種善根﹐願生彼國。

爾時﹐安樂世界菩薩﹑聲聞﹐見此剎已﹐怪未曾有﹐歡喜合掌﹐禮釋迦牟尼如來﹑應供﹑正徧知﹐作如是言「南無釋迦牟尼佛﹗能爲菩薩﹑聲聞說如是法﹗」爾時﹐安樂世界六種震動﹐動徧動﹑等徧動﹑搖徧搖﹑等徧搖﹑震動徧﹑等徧震。

爾時﹐觀世音及得大勢菩薩摩訶薩﹐白彼佛言「甚奇﹗世尊﹐釋迦如來現希有事。何以故﹖彼釋迦牟尼如來﹑應供﹑正徧知﹐少現名號﹐令無想大地六種震動。」

爾時﹐阿彌陀佛告彼菩薩﹕「釋迦牟尼不但此土現其名號﹐其餘無量諸佛世界悉現名號。大光普照﹐六種震動﹐亦復如是。彼諸世界無量阿僧祇眾生﹐聞釋迦牟尼稱譽名號﹐善根成就﹐皆得不退轉於阿耨多羅三藐三菩提。」

時﹐彼眾中四十億菩薩﹐聞釋迦牟尼如來﹑應供﹑等正覺名號﹐同聲發願﹐善根回向阿耨多羅三藐三菩提。佛卽授記﹐當得阿耨多羅三藐三菩提。

爾時﹐觀世音及得大勢菩薩摩訶薩﹐詣彼佛所﹐頭面禮足﹐恭敬合掌﹐於一面住﹐白佛言「世尊﹐釋迦牟尼放此光明﹐何因何緣﹖」

爾時﹐彼佛告觀世音﹕「如來﹑應供﹑等正覺放斯光明﹐非無因緣。何以故﹖今日釋迦牟尼如來﹑應供﹑正徧知﹐將欲演說菩薩珍寶處三昧經﹐故先現瑞。」

爾時﹐觀世音及得大勢菩薩摩訶薩﹐白佛言「世尊﹐我等欲詣娑婆世界﹐禮拜供養釋迦牟尼佛﹐聽其說法。」

佛言「善男子﹐宜知是時。」

時﹐二菩薩卽相謂言「我等今日﹐定聞彼佛所說妙法。」

時﹐二菩薩受佛教已﹐告彼四十億菩薩眷屬﹕「善男子﹐當共往詣娑婆世界﹐禮拜供養釋迦牟尼佛﹐聽受正法。何以故﹖釋迦牟尼如來﹑應供﹑等正覺﹐能爲難事﹐捨淨妙國﹐以本願力﹐興大悲心﹐於薄徳少福﹑增貪恚癡﹑濁惡世中﹐成阿耨多羅三藐三菩提﹐而爲說法。」

說是語時﹐菩薩﹑聲聞同聲嘆言「彼土眾生﹐得聞釋迦牟尼如來﹑應供﹑正徧知名號﹐快得善利﹐何況得見發歡喜心﹗世尊﹐我等當共詣彼世界﹐禮拜供養釋迦牟尼佛。」

佛言「善男子﹐宜知是時。」

爾時﹐觀世音及得大勢菩薩摩訶薩﹐與四十億菩薩前後圍繞﹐於彼世界以神通力﹐各爲眷屬化作四十億莊嚴寶臺。是諸寶臺縱廣十二由旬﹐端嚴微妙。其寶臺上﹐有處黃金﹐有處白銀﹐有處琉璃﹐有處玻瓈﹐有處赤珠﹐有處硨磲﹐有處瑪瑙﹐有處二寶——黃金﹑白銀﹐有處三寶——金﹑銀﹑琉璃﹐有處四寶——黃金﹑白銀﹑琉璃﹑玻瓈﹐有處五寶——金﹑銀﹑琉璃﹑玻瓈﹑赤珠﹐有處六寶——黃金﹑白銀﹑琉璃﹑玻瓈﹑硨磲﹑赤珠﹐有處七寶﹐乃至瑪瑙。又以赤珠﹑栴檀﹑優缽羅﹑缽曇摩﹑拘物頭﹑分陀利而莊嚴之。又雨須曼那華﹑瞻卜華﹑波羅羅華﹑阿提目多華﹑羅尼華﹑瞿羅尼華﹑曼陀羅華﹑摩訶曼陀羅華﹑波樓沙華﹑摩訶波樓沙華﹑曼殊沙華﹑摩訶曼殊法華﹑盧遮那華﹑摩訶盧遮那華﹑遮迦華﹑摩訶遮迦華﹑蘇樓至遮迦華﹑栴那華﹑摩訶栴那華﹑蘇樓至栴檀那華﹑栴奴多羅華﹑他邏華﹑摩訶他邏華。其寶臺上種種雜色﹐斑爛煒曄﹐淸淨照耀。諸寶臺上﹐有化玉女八萬四千﹐或執箜篌﹑琴﹑瑟﹑箏﹑笛﹑琵琶﹑鼓貝﹐如是無量眾寶樂器﹐奏微妙音﹐儼然而住。或有玉女﹐執赤栴檀香﹑沈水栴檀香﹐或執黑沈水栴檀香﹐儼然而住。或有玉女﹐執優波羅﹑波頭摩﹑拘物頭﹑分陀利華﹐儼然而住。或有玉女﹐執曼陀羅華﹑摩訶曼陀羅華﹑波樓沙華﹑摩訶波樓沙華﹑盧遮那華﹑摩訶盧遮那華﹑栴那華﹑摩訶栴那華﹑蘇樓至栴那華﹑遮迦華﹑摩訶遮迦華﹑蘇樓至遮迦華﹑陀羅華﹑摩訶陀羅華﹑蘇樓至陀羅華﹐莊嚴而住。或有玉女﹐執一切華果﹐儼然而住。諸寶臺上﹐眾寶莊嚴師子之座﹐座上皆有化佛﹐三十二相﹑八十種好而自嚴身。臺上各懸八萬四千靑黃赤白雜眞珠﹐貫諸寶臺上。各有八萬四千眾妙寶瓶﹐盛滿末香﹐列置其上。諸寶臺上﹐各有八萬四千眾寶妙蓋﹐彌覆其上。諸寶臺上﹐各有八萬四千眾寶樹﹐植立其上。諸寶臺上﹐各有八萬四千寶鈴﹐羅覆其上。諸寶樹間有七寶池﹐八功徳水盈滿其中。靑黃赤白雜寶蓮華﹐光色鮮映。微風吹動﹐眾寶行樹出微妙音﹐其音和雅逾於天樂。諸寶臺上﹐各有八萬四千眾妙寶繩﹐連綿樹間。一一寶臺﹐光明照耀八萬四千由旬﹐莫不大明。

爾時﹐觀世音及得大勢菩薩﹐與其眷屬八千億眾諸菩薩俱﹐莊嚴寶臺悉皆同等﹐譬如力士屈伸臂頃﹐從彼國沒﹐至此世界。時﹐彼菩薩以神通力﹐令此世界地平如水﹐與八十億菩薩前後圍繞﹐以大功徳莊嚴成就﹐端嚴殊特無可爲諭﹐光明徧照娑婆世界。

是諸菩薩詣釋迦牟尼佛所﹐頭面禮足﹐右繞七匝﹐卻住一面﹐白佛言「世尊﹐阿彌陀佛﹐問訊世尊﹐少病少惱﹐起居輕利﹐安樂行不﹖」

又現彼土莊嚴妙事時﹐此菩薩及聲聞眾﹐見此寶臺從妙莊嚴﹐嘆未曾有﹐各作是念﹕「此諸寶莊嚴微妙﹐從安樂國至此世界﹐爲是佛力﹖菩薩力耶﹖」

爾時﹐華徳藏菩薩承佛神力﹐白佛言「甚奇﹗世尊﹐未曾有也﹗今此娑婆世界﹐眾妙寶臺莊嚴如是﹐是誰威力﹖」

佛言「是觀世音及得大勢神通之力﹐於此世界現大莊嚴。」

「甚奇﹗世尊﹐不可思議﹗彼善男子﹐願行淸淨﹐能以神力莊嚴寶臺﹐現此世界。」

佛言「如是﹐如是﹐如汝所說。彼善男子﹐已於無數億那由他百千劫中﹐淨諸善根﹐得如幻三昧﹔住是三昧﹐能以神通變化現如是事。又華徳藏﹐汝今且觀東方世界﹐爲何所見﹖」

時﹐華徳藏卽以菩薩種種天眼﹐觀於東方恆河沙等諸佛世界。見彼佛前﹐皆有觀世音及得大勢﹐莊嚴如前﹐恭敬供養﹐皆稱﹕「阿彌陀佛﹐問訊世尊﹐少病少惱﹐起居輕利﹐安樂行不﹖」南西北方﹑四維﹑上﹑下﹐亦復如是。

爾時﹐華徳藏菩薩見是事已﹐歡喜踴躍﹐得未曾有﹐而白佛言「甚奇﹗世尊﹐今此大士﹐乃能成就如是三昧。何以故﹖令此正士﹐能現莊嚴是諸佛剎。」

爾時﹐世尊卽以神力﹐令此眾會見是事已﹐三萬二千人發阿耨多羅三藐三菩提心。

華徳藏菩薩白佛言「世尊﹐是二正士﹐久如發阿耨多羅三藐三菩提心﹖於何佛所﹖惟願說之﹐令諸菩薩修此願行﹐具足成就。」

佛言「諦聽﹗善思念之﹐當爲汝說。」

「善哉﹗世尊﹐願樂欲聞。」

佛言「乃往過去廣遠無量不可思議阿僧祇劫﹐我於爾時爲百千王。時初大王劫欲盡時﹐有世界名無量徳聚安樂示現﹐其國有佛﹐號金光師子遊戲如來﹑應供﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊。是佛剎土﹐所有淸淨嚴飾之事﹐今爲汝說。於意云何﹖安樂世界阿彌陀佛國土所有嚴淨之事﹐寧爲多不﹖」

答曰「甚多﹗不可思議﹐難可具說。」

佛告華徳藏﹕「假使有人﹐分析一毛以爲百毛﹐以一分毛渧大海水。於意云何﹖一毛端水於大海水﹐何者爲多﹖」

答曰「海水甚多﹐不可爲譬。」

「如是﹐華徳藏﹐應作是知﹐阿彌陀國莊嚴之事如毛端水﹐金光師子遊戲佛國如大海水﹐聲聞﹑菩薩差降亦爾。彼金光師子遊戲如來﹐亦爲眾生說三乘法。我於恆沙等劫﹐說此佛國功徳莊嚴﹐菩薩﹑聲聞快樂之事﹐猶不能盡。爾時﹐金光師子遊戲如來法中有王﹐名曰威徳王﹐千世界正法治化﹐號爲法王。其威徳王多諸子息﹐具二十八大人之相。是諸王子﹐皆悉住於無上之道。王有七萬六千園觀﹐其王諸子遊戲其中。」

華徳藏白佛言「世尊﹐彼佛剎土有女人耶﹖」

佛言「善男子﹐彼佛國土尙無女名﹐何況有實﹖其國眾生淨修梵行﹐純一化生﹐禪悅爲食。彼威徳王於八萬四千億歲﹐奉事如來不習余法﹐佛知至心﹐卽爲演說無量法印。何等爲無量法印﹖華徳藏菩薩﹐凡所修行﹐應當發於無量誓願。何以故﹖菩薩摩訶薩﹐布施無量﹑持戒無量﹑忍辱無量﹑精進無量﹑禪定無量﹑智慧無量﹑所行六度攝生死無量﹑慈湣眾生無量﹑莊嚴淨土無量﹑音聲無量﹑辯才無量。華徳藏﹐乃至一念善相應回向無量。云何回向無量﹖如回向一切眾生﹐令一切眾生得無生證﹐以佛涅槃而般涅槃﹐是名回向無量。無量空﹑無量無相﹑無量無願﹑無量無行﹐如是無欲﹑實際﹑法性﹑無生﹑無著﹑解脫﹑涅槃無量。善男子﹐我但略說諸法無量。何以故﹖以一切法無有限量。

「復次﹐華徳藏﹐彼威徳王﹐於其園觀入於三昧。其王左右有二蓮華﹐從地踴出﹐雜色莊嚴﹐其香芬馥﹐如天栴檀。有二童子化生其中﹐跏趺而坐﹐一名寶意﹐二名寶上。時﹐威徳王從禪定起﹐見二童子坐蓮華藏﹐以偈問曰﹕

「『汝爲天龍王﹐夜叉鳩槃荼﹐

爲人爲非人﹐願說其名號。』

「時﹐王右面童子以偈答曰﹕

「『一切諸法空﹐云何問名號﹖

過去法已滅﹐當來法未生﹐

現在法不住﹐仁者問誰名﹖

空法亦非人﹐非龍非羅剎﹐

人與非人等﹐一切不可得。』

「左面童子而說偈言﹕

「『名名者悉空﹐名名不可得﹐

一切法無名﹐而欲問名字﹖

欲求眞實名﹐未曾所見聞﹐

夫生法卽滅﹐云何而問名﹖

說名字語言﹐皆是假施設﹐

我名爲寶意﹐彼名爲寶上。』

「華徳藏﹐是二童子說是偈已﹐與威徳王俱詣佛所﹐頭面禮足﹐右繞七匝﹐合掌恭敬於一面。時﹐二童子卽共同聲﹐以偈問佛﹕

「『云何爲供養﹐無上兩足尊﹖

願說其義趣﹐聞者當奉行。

華香眾伎樂﹐衣食藥臥具﹐

如是等供養﹐云何爲最勝﹖』

「爾時﹐彼佛卽爲童子﹐而說偈言﹕

「『當發菩提心﹐廣濟諸羣生﹐

是則供正覺﹐三十二明相。

設滿恆沙剎﹐珍妙莊嚴具﹐

奉獻諸如來﹐及歡喜頂戴﹐

不如以慈心﹐回向於菩提。

是福爲最勝﹐無量無有邊﹐

余供無過者﹐超逾不可計。

如是菩提心﹐必成等正覺。』

「時﹐二童子復說偈言﹕

「『諸天龍鬼神﹐聽我師子吼﹐

今於如來前﹐弘誓發菩提。

生死無量劫﹐本際不可知﹐

爲一眾生故﹐爾數劫行道。

況此諸劫中﹐度脫無量眾﹐

修行菩提道﹐而生疲惓心﹖

我若從今始﹐起於貪欲心﹐

是則爲欺誑﹐十方一切佛。

瞋恚愚癡垢﹐慳嫉亦復然﹐

今我說實語﹐遠離於虛妄。

我若於今始﹐起於聲聞心﹐

不樂修菩薩﹐是則欺世尊。

亦不求緣覺﹐自濟利己身﹐

當於萬億劫﹐大悲度眾生。

如今日佛土﹐淸淨妙莊嚴﹐

令我得道時﹐超逾億百千。

國無聲聞眾﹐亦無緣覺乘﹐

純有諸菩薩﹐其數無限量。

眾生淨無垢﹐悉具上妙樂﹐

出生於正覺﹐總持諸法藏。

此誓若誠實﹐當動大千界。

「說如是偈已﹐應時普震動﹐

百千眾伎樂﹐演發和雅音﹐

光耀微妙服﹐旋轉而來降。

諸天於空中﹐雨散眾末香﹐

其香普流燻﹐悅可眾生心。」

佛告華徳藏﹕「於汝意云何﹖爾時威徳王者﹐豈異人乎﹖我身是也。時二童子﹐今觀世音及得大勢菩薩摩訶薩是也。善男子﹐是二菩薩於彼佛所﹐初發阿耨多羅三藐三菩提心。」

爾時﹐華徳藏白佛言「甚奇﹗世尊﹐是善男子未曾發心﹐成就如是甚深智慧﹐了達名字悉不可得。世尊﹐是二正士於彼先佛已曾供養﹐作諸功徳﹖」

「善男子﹐此恆河沙悉可知數﹐而此大士先供養佛﹐種諸善根不可稱計。𨿽未發於菩提之心﹐而以不可思議而自莊嚴﹐於諸眾生爲最勇猛。」

爾時﹐華徳藏菩薩白佛言「世尊﹐其無量徳聚安樂示現國土﹐爲在何方﹖」

佛言「善男子﹐今此西方安樂世界﹐當於爾時﹐號無量徳聚安樂示現。」

華徳藏菩薩白佛言「世尊﹐願爲解說﹐令無量眾生得大利益。是觀世音於何國土成等正覺﹖世界莊嚴﹑光明﹑名號﹐聲聞﹑菩薩壽命所有﹐乃至成佛﹐其事云何﹖若世尊說是菩薩先所行願﹐其餘菩薩聞是願已﹐必當修行而得滿足。」

佛言「善哉﹗諦聽﹗當爲汝說。」

對曰「惟然﹐願樂欲聞。」

佛言「善男子﹐阿彌陀佛壽命無量百千億劫﹐當有終極。善男子﹐當來廣遠不可計劫﹐阿彌陀佛當般涅槃。般涅槃後﹐正法住世等佛壽命。在世滅後﹐所度眾生悉皆同等。佛涅槃後﹐或有眾生不見佛者﹐有諸菩薩得念佛三昧﹐常見阿彌陀佛。復次﹐善男子﹐彼佛滅後﹐一切寶物﹑浴池﹑蓮華﹑眾寶行樹﹐常演法音與佛無異。

「善男子﹐阿彌陀佛正法滅後﹐過中夜分明相出時﹐觀世音菩薩於七寶菩提樹下﹐結跏趺坐﹐成等正覺﹐號普光功徳山王如來﹑應供﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊。其佛國土自然七寶﹐眾妙合成莊嚴之事﹐諸佛世尊於恆沙劫說不能盡。善男子﹐我於今者爲汝說譬﹐彼金光師子遊戲如來國土莊嚴之事﹐方於普光功徳山王如來國土﹐百萬千倍﹑億倍﹑億兆載倍﹐乃至算數所不能及。其佛國土無有聲聞﹑緣覺之名﹐純諸菩薩充滿其國。」

華徳藏菩薩白佛言「世尊﹐彼佛國土名安樂耶﹖」

佛言「善男子﹐其佛國土號曰眾寶普集莊嚴。善男子﹐普光功徳山王如來隨其壽命﹐得大勢菩薩親覲供養﹐至於涅槃﹔般涅槃後﹐奉持正法﹐乃至滅盡﹔法滅盡已﹐卽於其國﹐成阿耨多羅三藐三菩提﹐號曰善住功徳寶王如來﹑應供﹑正徧知﹑明行足﹑善逝﹑世間解﹑無上士﹑調禦丈夫﹑天人師﹑佛世尊﹐如普光功徳山王如來國土﹑光明﹑壽命﹑菩薩眾﹐乃至法住等無有異。若善男子﹐善女人﹐聞善住功徳寶王如來名者﹐皆得不退於阿耨多羅三藐三菩提。又善男子﹐若有女人﹐得聞過去金光師子遊戲如來﹑善住功徳寶王如來名者﹐皆轉女身﹐卻四十億劫生死之罪﹔皆不退轉於阿耨多羅三藐三菩提﹐常得見佛﹐聞受正法﹐供養眾僧﹔捨此身已﹐出家成無礙辯﹐速得總持。」

爾時﹐會中六十億眾同聲嘆言「南無十方般涅槃佛﹗」同心共議﹐發阿耨多羅三藐三菩提心。佛卽受記當成阿耨多羅三藐三菩提。復有八萬四千那由他眾生﹐遠塵離垢﹐於諸法中得法眼淨。七千比丘漏盡意解。

爾時﹐觀世音及得大勢菩薩﹐卽以神力﹐令此眾會悉見十方無數諸佛世尊﹐皆爲授其阿耨多羅三藐三菩提記﹔見已嘆言「甚奇﹗世尊﹐是諸如來爲此大士授如是記﹗」

爾時﹐華徳藏菩薩白佛言「世尊﹐若善男子﹑善女人﹐於此如來甚深經典﹐受持讀誦﹐解說書寫﹐廣宣流布﹐得幾所福﹖惟願如來分別解說。何以故﹖當來惡世薄徳眾生﹐於此如來甚深經典而不信受﹐以是因緣﹐長夜受苦﹐難得解脫。世尊﹐惟願說之﹐憐湣利益諸眾生故。世尊﹐今此會中﹐多有利根善男子﹑善女人﹐於當來世而作大明。」

佛言「華徳藏﹐善哉﹗諦聽﹗當爲汝說。」

對曰「受教﹐願樂欲聞。」

佛言「若善男子﹐以三千大千世界一切眾生置兩肩上﹐盡其形壽﹐隨所須欲﹐衣食﹑臥具﹑牀褥﹑湯藥而供養之﹐所得功徳﹐寧爲多不﹖」

「甚多﹗世尊﹐若以慈心﹐供一眾生隨其所須﹐功徳無量﹐何況一切﹗」

佛言「若善男子﹑善女人﹐於此經典受持讀誦﹐解說書寫﹐種種供養﹐廣宣流布﹐發菩提心﹐所得功徳﹐百千萬倍不可爲譬﹗」

華徳藏菩薩白佛言「世尊﹐我從今日﹐於此如來所說經典﹐及過去當來三佛名號﹐常當受持讀誦﹐解說書寫﹐廣宣流布﹐遠離貪恚癡心﹐發阿耨多羅三藐三菩提﹐終不虛妄。世尊﹐我成佛者﹐若有女人聞如是法﹐現轉女身﹔轉女身已﹐當爲授記﹐得阿耨多羅三藐三菩提﹐號曰離垢多陀阿伽度阿羅呵三藐三佛陀。」

說是經已﹐華徳藏菩薩摩訶薩﹐及諸比丘﹑比丘尼﹑菩薩﹑聲聞﹑天﹑龍﹑夜叉﹑乾闥婆﹑阿修羅﹑迦樓羅﹑緊那羅﹑摩睺羅伽﹑人非人等﹐聞佛所說﹐皆大歡喜。

