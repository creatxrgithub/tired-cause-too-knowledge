佛說八大人覺經一卷

大乘單譯經佛說八大人覺經一卷後漢沙門安世髙譯

佛說八大人覺經

爲佛弟子常於晝夜至心誦念八大人覺。

第一覺悟世間無常。國土危脆四大苦空。五陰無我生滅變異虛僞無主。心是惡源形爲罪藪。如是觀察漸離生死。

第二覺知多欲爲苦。生死疲勞從貪欲起。少欲無爲身心自在。

第三覺知心無厭足。惟得多求增長罪惡。菩薩不爾常念知足。安貧守道。惟慧是業。

第四覺知懈怠墜落。常行精進破煩惱惡。摧伏四魔出陰界獄。

第五覺悟愚癡生死。菩薩常念廣學多聞。增長智慧成就辯才。教化一切悉以大樂。

第六覺知貧苦多怨橫結惡緣。菩薩布施等念冤親。不念舊惡不憎惡人。

第七覺悟五欲過患。𨿽爲俗人不染世樂念。三衣瓶缽法器。志願出家守道淸白。梵行髙遠慈悲一切。

第八覺知生死熾然苦惱無量。發大乘心普濟一切。願代眾生受無量苦。令諸眾生畢竟大樂。

如此八事。乃是諸佛菩薩大人之所覺悟。精進行道慈悲修慧。乘法身船至涅槃岸。復還生死度脫眾生。以前八事。開導一切。令諸眾生覺生死苦捨離五欲修心聖道。若佛弟子誦此八事。於念念中滅無量罪。進趣菩提。速登正覺。永斷生死。常住快樂。

