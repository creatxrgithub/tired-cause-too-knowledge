佛說持世陀羅尼經一卷

大乘單譯經佛說持世陀羅尼經一卷唐三藏法師玄奘奉詔譯

佛說持世陀羅尼經

如是我聞。一時薄伽梵。在憍餉彌國建礫迦林。與大苾芻眾五百人俱。菩薩摩訶薩俱胝數及諸天人阿素洛等無量大眾前後圍繞。時彼國中有一長者名爲妙月。容範溫華志韻閒遠。男女僮僕其數眾多。於佛法僧深生敬信。來詣佛所頂禮佛足。繞百千匝卻住一面。合掌恭敬而白佛言。世尊欲問如來應正等覺少所疑事。惟願大慈垂湣聽許。

爾時世尊哀湣彼故。以慈軟音告言。長者恣汝意問。吾當爲汝方便分別令汝心喜。時彼長者歡喜踴躍。稽首作禮合掌請言。世尊云何善男子善女人。諸貧賤者可令得富貴。諸有病者可令病愈。諸有罪者可令罪滅。諸危懼者可令安樂。

爾時世尊知而故問。長者何緣作如是請。時彼長者重白佛言。世尊我等在家多諸眷屬。資財乏少難可周濟。又多疹疾罪累危懼。故請世尊開示方便。令貧賤者得大財位。周給親屬廣修惠施。鐃益一切倉庫無盡。令有病者四大康和。勤修善業身心無惓。令有罪者速得除滅。身壞命終生於善趣。令危懼者身心安樂。親近供養佛法僧寶。速證無上正等菩提。

爾時世尊告彼長者。善男子我於過去無數劫前遇佛世尊。名持金剛海音如來應正等覺明行圓滿善逝世間解無上丈夫調禦士天人師佛薄伽梵。爲欲利樂諸有情故。說陀羅尼名曰持世。我時聞已歡喜踴躍。受持讀誦廣爲他說。利益安樂無量有情。由是因緣福慧增長。速證無上正等菩提。爲諸天人說微妙法。今爲汝說此陀羅尼。汝天人等皆應諦聽。聞已受持廣爲他說。此神咒力不可思議。令諸有情皆獲利樂。陀羅尼曰。

呾侄他蘇魯閉跋達邏筏底瞢揭麗頞折麗頞折缽麗喝伽哳尼喝鞞達尼薩寫罰底馱娜罰底達那罰底室利沫底缽拉婆罰底罯沫麗毗沫麗魯盧蘇縷波毗沫麗頞捺捺悉諦毗呾悉諦毗濕縛系始﹝狂﹣王﹢央﹞矩麗茫矩麗毗毗謎杜杜謎呾呾麗呾洛呾洛罰折麗罰折麗羯﹝齒

來﹞羯﹝齒

來﹞﹝去聲﹞罰栗殺尼暱澀波達尼罰折洛達洛呾他揭多薩點娑揭洛暱懼衫呾他揭耽頞奴颯沫洛颯沫洛達摩薩點颯沫洛僧伽薩點颯沫洛呾吒呾吒譜洛譜洛譜刺耶跋洛跋洛尼蘇瞢揭麗扇多沫底瞢揭羅罰底蘇跋達洛罰底阿揭車阿揭車三沫閻阿奴颯沫洛莎訶阿罰制喃頞奴颯沫洛莎呵缽刺婆﹝去聲﹞凡頞奴颯沫洛莎呵絰栗砧頞奴颯沫洛莎訶毗折閻頞奴颯沫洛莎訶薩縛薩埵毗捺閻頞奴颯沫莎呵。

此陀羅尼具大神力。若有善男子善女人。至心受持廣爲他說。諸惡神鬼天龍藥叉。人非人等皆不能害。諸利樂事晝夜增長。若能至誠供養三寶。念誦如是大陀羅尼。經七晝夜時無暫闕。諸天龍神皆生歡喜。自末冥雨所須財谷。饑饉疫癘皆悉消除。所有罪障無不殄滅。一切危懼並得安寧。福慧漸增所求如意。速證無上正覺菩提。

爾時佛告妙月長者。汝應信受此陀羅尼。憶念誦持廣爲他說。所求利樂無不諧遂。時彼長者聞佛所說。歡喜踴躍而白佛言。我能受持廣爲他說。利益安樂無量有情。惟願世尊慈悲護念。世尊告曰如是如是。時彼長者合掌恭敬。右繞世尊百千匝已。頂禮佛足歡喜而去。

爾時世尊告阿難曰。妙月長者諸庫藏中。種種財谷今悉盈滿。尊者阿難歡喜白佛。何因緣故妙月長者。諸庫藏中欻然盈滿。佛告阿難妙月長者。聞我所說大陀羅尼。深信歡喜受持讀誦。願爲無量有情宣說。由斯福力庫藏皆。滿汝等亦應受持讀誦廣爲他說此陀羅尼。令此三千大千世界。諸有情類皆得利樂。我觀世間天魔梵等。無能毀越此陀羅尼。文句正眞不可壞故。諸薄福者不可得聞。所以者何如是章句。三世諸佛同所稱揚。以不思議神力加被。令聞持者皆獲利樂。尊者阿難深心歡喜。以妙伽陀而贊頌曰。

諸佛不思議

所說法亦爾

能正奉行者

果報亦復然

一切智法王

滅生老病死

已到勝彼岸

稽首大覺尊

爾時阿難踴躍歡喜。禮佛合掌白言世尊。今此法門當名何等。我等今者云何奉持。佛告阿難。此名妙月長者所問。亦名能感一切財位。亦名愈疾亦名滅罪。亦名能除一切危懼。亦名諸佛同所稱揚。亦名諸佛神力加被。亦名持世陀羅尼經。汝當奉行勿令忘失。利益安樂一切有情。

時薄伽梵說此經已。無量聲聞及諸菩薩。並諸天人阿素洛等。一切大眾聞佛所說。皆大歡喜信受奉行。

