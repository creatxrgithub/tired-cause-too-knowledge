六字大陀羅尼咒經一卷

大乘單譯經六字大陀羅尼咒經一卷失譯師名開元附梁錄

六字大陀羅尼咒經

如是我聞。一時婆伽婆。住王捨城耆闍崛山中。與大比丘眾五百人俱。爾時長老阿難。爲旃陀梨女咒術所收爾時長老阿難。白佛言世尊。我今彊爲他收去。婆伽婆我今彊爲他收去修伽陀。

爾時婆伽婆告長老阿難言。汝來阿難汝莫驚怖。阿難汝當受持六字大陀羅尼咒。爲令四眾利益安隱安樂吉祥行故。而說咒曰。

斯﹝須何反﹞地﹝除隸反﹞梯﹝吐稽反﹞曇﹝徒紺反﹞安﹝於軻反﹞茶﹝徒嫁反﹞隸般茶﹝徒嫁反﹞隸葛羅馳﹝除寄反﹞稽由隸薩帝婆帝耶﹝賒﹣示﹢米﹞婆帝底闍婆帝頻頭摩帝

阿難是咒。能令宿食不消尋得消化。能除吐下等病。能除風病。熱病冷病雜病。能滅一切諸邪咒術。能滅起屍。能滅一切形像厭蠱。阿難若有人知此神咒姓名者。彼則不怖畏王難。不怖畏怨敵難不怖畏賊難。不怖畏火難不怖畏水難。若於城邑聚落及在曠野悉無所畏。亦不爲他人伺求其過無過可說。若食毒藥毒不能害轉爲利益。

阿難此六字大陀羅尼咒乃是七三藐三佛陀所說。亦是梵王娑婆主說。釋提桓因四大天王所說。亦皆隨喜破諸咒術消伏起屍。一切形像厭蠱皆悉破壞斷滅。長老阿難聞佛所說歡喜奉行。

