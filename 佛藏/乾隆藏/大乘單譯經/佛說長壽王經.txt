佛說長壽王經一卷

大乘單譯經佛說長壽王經一卷開元錄云安佑二錄並失譯師今附西晉

佛說長壽王經

聞如是。一時佛在捨衛國祇樹給孤獨園。是時佛告諸比丘。昔有菩薩爲大國王。名曰長壽。王有太子。名曰長生。王治國以政。刀杖之惱不加吏民。風雨時節五穀丰熟。有鄰國王治行暴虐。不修正治國民貧困。謂傍臣曰。我聞長壽王國去是不遠。熾饒丰樂而無兵革之備。我欲往彼攻奪其國。爲可得不。傍臣對曰。大善。遂興兵而行到長壽王國界。界上吏民走行白王曰。彼貪王興兵而來。欲攻明王之國。惟願備豫。長壽王召其羣臣而告之曰。彼所以來者。但貪我國人民倉谷珍寶耳。若與其戰必傷吾民。夫諍國殺民。吾不爲也。羣臣曰。臣等皆曉習戰法必能勝彼。不使明王之兵爲彼所侵也。王曰。若我勝彼卽有死傷。彼兵我民俱惜壽命。愛我害彼賢者不爲也。羣臣不聽。畱王於宮。乃自相與於外發兵。出往界上逆而距之。長壽王乃謂其太子曰。彼貪我國故來攻我。今羣臣以我故欲逆而距之。夫兩敵相向必有缺傷。今欲與汝俱委國亡去。太子言諾。卽父子共踰城而出。幽隱山間。

於是貪王遂入其國。募求長壽王金千斤錢千萬。長壽王后日出於道邊樹下坐。有遠方婆羅門來。亦息於樹下。問長壽王曰。卿何處人何緣在此。王曰。我此國中人也。偶來到此戲耳。長壽王問婆羅門。賢者從何所來將欲所之。婆羅門言。我遠國貧鄙之道士。遙聞此國長壽王好喜布施周救貧羸。吾故遠來欲從乞丐用自生活不知王意於今云何。卿是國人聽聞其意。於今何如故肯布施不也。王默自念。子用我故故從遠來。值我失國到無所得。而當空去甚可哀念。於是王乃垂淚而謂婆羅門曰。我卽是長壽王也。有他國王前來攻我。我委國亡隱藏此間。今聞賢者故來相歸。值我空窮無以相副。將柰之何。兩人相向哽咽啼泣。王曰。我聞新王慕我甚重。卿以我頭往可得重賞。婆羅門曰。遙聞大王周救一切故來乞丐。庶得幾微以養余命。值王失國自我薄福。今教斷頭不敢承命。王曰。卿故遠來欲有所得。遇我困乏。無以相副。且人生世皆當趣死。吾等當死。願以身相惠。何爲辭讓之也。今若不取後有來者我猶與之。不如早取也。婆羅門言。我不忍殺大王。大王。若有弘慈之意必欲殞命以相惠施者。但當散手相隨去耳。王卽隨去到城門外。而令縛之以白貪王。王卽雇婆羅門金錢之賞。遣令還去。

貪王於是。乃使人於四街道頭燒殺長壽王。王故羣臣白貪王曰。此臣等故君。今當就終歿之罪。願得爲設微具以遣送之。貪王聽之。羣臣具饌哽咽臨之。人民觀者皆言。王枉死。郭邑艸野莫不呼天。

太子長生時出在道邊。聽聞人語知父爲貪王所得。乃佯擔樵出於市賣之。間鬧人中當父前住。觀見父當死心中悲痛。父見長生恐其嗔恚爲父報怨。父乃仰天太息曰。夫爲人子欲爲至孝。使汝父死而不恨愼。莫爲汝父報怨也。卽汝父樂死而不憂。若違父言行殺他人者。卽令汝父死有餘恨。長生不忍見其父死。因還入山。長壽王遂就燒死之誅。

長生久後自念。我父仁義深篤至死不轉而此貪王無狀不別善惡。枉殺我父。𨿽我父有慈惻淳仁之心死而不恚。然我不能忍也。我不出殺此貪王者。我終不苟生於世矣。遂出傭賃國中。大臣徇園於市賃人。得長生使種菜種。菜甚好。後日大臣案行園田。見菜甚好呼問園監。園監對曰。前賃得一人使爲之。故好如是。大臣因呼長生見之。問言。卿頗能作飲食不耶。對曰能作。使作飲食甚甘美。因以請王。王往臨。食飲食甘美。因問。誰作此食者。臣對曰。臣前賃一人能作此食。王遂呼將歸宮使作飲食。

後日王問長生。汝寧便習兵法不。對曰。實便習之。王因取以置邊而告之曰。我有怨家。是長壽王子。恆恐行來卒與我相逢。今相恃怙。幸相助備之。長生對曰。惟然。當爲大王展力效命。後日王問長生。汝寧好獵不。對曰。臣少好獵。王便敕外嚴駕。因與長生共出行獵。適入山林便見走獸。王與長生馳而逐之。轉入深山惑失道徑不能得出。迷惑三日。遂至饑困。王因下馬解劍以授長生曰。我甚疲極。汝坐我欲枕汝膝臥。長生言諾。王便得臥。長生自念。我前後以來求索子便。今日已得我所願。便拔劍欲殺貪王。思惟我父臨死時囑我懇懇。柰何快我愚意而違慈父絕歿之教。卽內劍而止。王便驚悟問長生曰。我夢見長壽王子欲來殺我。我大驚怖。何以如此。長生曰。是山中有彊鬼神見大王在此故來恐怖大王耳。臣自侍衛。王但安臥無所畏懼也。王還得臥。長生復拔劍欲殺之。重思憶父言復止。王復驚悟。告長生曰。我故復夢見長壽王子故欲來殺我。我大畏之。何以爾也。長生曰。是故山神所爲耳。王無所畏也。王復還臥。長生復拔劍欲殺之。思惟父言復止。遂棄劍於地。無復殺王之意。王復驚悟。告長生言。我復夢見長壽王子自言原赦不復殺我。於是長生曰。我卽是長壽王太子長生。我實故來出欲殺大王以報父怨。念我父臨死時殷勤囑我。不欲使我報怨。而我愚癡故欲違父之言。詳思父教懇惻殷勤。不敢違之。是故今投劍於地以順父言。𨿽爾猶恐後日迷惑失計而違亡父教也。今故自告。願大王。便誅伐我身早滅其惡意。可使終始斷絕也。王乃自悔曰。我爲凶逆不別善惡。賢者父子行仁淳固至死不轉。而我貪酷初不覺知。今日如是命屬子手。子故懷仁惟憶父言而不相害。誠感厚潤。今欲還國當從何道也。長生言。我知道徑前故來者。迷惑大王欲報父怨耳。長生遂與王俱出林外。便見羣臣散滿林際。王便止坐施設飲食。王問羣臣。卿等寧識長壽王子長生不。中有不識者。對曰不識。中有識者。昔受長生恩。恐王殺之。亦言不識。王便指示言。是卽長生也。玉曰。從今日始我自還我故國。願以此國還付太子。從今日始。卿爲我弟。若有他國來相侵奪。當相救助。王遂率臣兵歸其本國。國有奇物更相貢遺。

佛告諸比丘。時長壽王者今我身是也。太子長生者阿難是。貪王者調達是。調達與我世世有怨。我𨿽有善意向之。故欲害我。阿難與之本無惡意。故至相見卽有和解之心。菩薩求道勤苦如是。至見賊害無怨恚之心。故自致得佛爲三界尊。諸比丘歡喜爲佛作禮。

