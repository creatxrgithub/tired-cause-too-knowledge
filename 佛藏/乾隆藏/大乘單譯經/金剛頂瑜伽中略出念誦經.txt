金剛頂瑜伽中略出念誦經四卷

大乘單譯經金剛頂瑜伽中略出念誦經四卷唐南天竺三藏法師金剛智譯

金剛頂瑜伽中略出念誦經卷第一

我以淨三業

爲利諸眾生

令得三身故

歸命禮三寶

金剛身口意

徧滿三界者

能爲自在主

演說金剛界

我盡稽首禮

雄猛阿閦鞞

降伏諸魔者

彼寶現最勝

及禮如理法

歸命阿彌陀

成就不空者

於金剛薩埵

利益眾生者

歸命虛空藏

能授灌頂者

依護大觀音

從瑜伽生者

祕毗首羯磨

至心我盡禮

我今於百千頌中。金剛頂大瑜伽教王中。爲修瑜伽者。成就瑜伽法故。略說一切如來所攝眞實最勝祕密之法。凡欲修行者。有具智慧者。明了於三摩耶眞實咒法。於諸壇場中。從尊者阿闍梨受灌頂已。淸潔其身。無所畏懼深大牢彊。善調心勇志不怯弱。恭敬尊重眾所樂見。哀湣一切常行舍施。住菩薩戒樂菩提心。具如是功徳者。應依於師教勤修供養。三摩耶應當守護無令退失。於金剛阿闍梨不得生輕慢。於諸同學不爲惡友。於諸有情起大慈悲。於菩提心永不厭離。於一切壇法中。具足種種智慧功徳者。許入念誦設護摩受灌頂等法。於此金剛界大壇場。說引入金剛弟子法。其中且入壇者。爲盡一切眾生界。救護利樂。作最上所成事故。於此大壇場。應入者不應簡擇器非器。所以者何。世尊或有眾生造大罪者。是等見此金剛界大壇場已。及有入者。一切罪障皆得遠離。世尊復有眾生。耽著一切資財飲食欲樂。厭惡三摩耶不勤於供養。是彼人等於壇場。隨意作事得入者。一切所求皆得圓滿世尊或有眾生。爲樂妓樂歌舞飲食。隨意所行故。爲不了知一切如來大乘。無問法故。入於餘外道天神廟壇中。爲成就一切所求故。至於一切如來部壇場戒。攝取眾生事。能生無上愛喜者。怕怖畏故不入是彼等入住惡趣壇場道者。亦堪入於金剛界大壇場。爲獲一切喜樂最上成就。得意悅安樂故。及爲退一切惡趣。所入道門故。於禪解脫等地勤修苦行。亦爲彼等。於此金剛界大壇場。才入亦得。不難得一切如來眞實法。何況諸餘所成。若有諸餘求請阿闍梨。或阿闍梨。見於餘人堪爲法器離於過失。廣大勝解心行惇徳。具足信心利樂於他。見如是類已。𨿽不求請應自呼取告之。善男子於大乘祕密行之儀式。當爲汝說。於大乘教中汝是善器。若有過去應正等覺。及以未來現在依護者。所住世間爲利益者。彼皆爲了此祕法故。於菩提樹下獲得最勝無相一切智勇猛釋師子。由獲得祕密瑜伽故。推破大魔軍驚怖嬈人者。是故善男子。爲得一切智故。於彼應作正念。持誦者如是多種。喜利彼已心生湣念。的知堪爲弟子。應當爲彼善徧開示常念誦時作法事處。諸山具花果者。淸淨悅意池沼河邊。一切諸佛之所稱贊。或在寺內或阿蘭若。或於山泉間。或有寂靜迥處淨洗浴處。離諸難處離諸音聲憒鬧之處。或於意所樂處。於彼應當念誦。

凡修瑜伽者初從臥起。卽結髮悟一切佛大契誦此密語。

唵跋折囉底瑟吒。

其契以止觀二羽。各作金剛拳。以檀慧度二相鉤。進力二度仰相拄。直申如鍼。以契自心上。誦前密語三徧。卽念諸佛從三昧覺悟。應當觀察一切諸法猶如影像。卽思惟此偈義。

諸法如影像

淸淨無濁穢

無取無可說

因業之所生

如是了此法

離自性無依

利無量眾生

是如來意生

卽從坐起欲行。卽誦此密語。

跋折羅鞞伽。

若止住處。卽誦此密語。

底瑟吒跋折羅。

若欲共人語。卽想舌上有嚂字。卽誦此密語。

嚂网﹝亡可反﹞囉跋折囉婆沙。

若洗面時。誦此密語曰。

唵跋折囉囉伽邏伽耶企藍壤﹝人者反﹞嗟﹝七我反﹞婆含﹝二合﹞跋折羅都使野﹝二合﹞護﹝引﹞

每一徧誦密語輒用水洗面。如是乃至七度誦七洗。卽得一切如來之所顧視。若諸魔等有暴惡者。於此人所皆生歡喜。亦可以密語加持水七徧用之。若欲嚼楊枝時。應先誦一切如來金剛微笑密語七徧已嚼之。此能破一切煩惱及隨煩惱。密語曰。

唵跋折囉賀娑訶﹝上﹞

結契法。以觀羽作金剛拳已嚼之。

若欲便轉卽作甲冑契莊嚴己身。卽誦此密語。

唵砧﹝吒簪反﹞

以此密語擁護己身其契法。以止觀二羽各結金剛拳。申進力度。於力度頭想唵字。於進度頭想砧字。於其心上結。以進力度三相繞之如系甲狀。又移置背。復至臍腰。繞膝。咽喉項推額前項後。皆三繞如系甲狀。卽便垂下。從檀慧度次第解散。猶如天衣至心卽止。若欲洗淨時。卽以止羽作金剛拳。豎申力度。結此契已誦吽字。先取受用土。夫持誦者求勝善事。多被惡魔障閡常伺其便。或在便轉處或諸穢惡處皆爲其害。應以密語結契等加護。勿令得便。欲入廁時。卽想己身爲嚂字。左右想吽字。又想其身金剛火齒具有光焰。卽誦密語。

唵跋折囉娜羅摩訶努多濕嚩﹝無可切﹞邏耶薩婆含﹝二合﹞婆悉弭句嚧薩婆努瑟詀﹝引﹞吽發。

其契法以。止羽結嗔金剛拳。於彼應作怒眼。豎眉嗔貌惡瞻視。置於頂上及兩肩心喉。卽一切三界惡皆得消除。又誦此密語曰。

唵句嚧涅哩瑟致﹝上﹞奚﹝形伊反引﹞吽發。

此密語及契。於一切處護身能遠離諸惡。次於廁事了。出洗淨訖已應結契誦密語。以金剛水善漱口。密語曰。

唵跋折羅娜伽﹝上﹞吒。

其契。以觀羽結金剛拳。申願方便慧等三度。卽應漱口。漱訖已便當洗浴。

夫洗浴法有四種。每日隨意如法修行。一者住三律儀。二發露勸請。三者以契供養。四者以水洗浴。此四種法智者應行。若入水中應想天歡喜池。於其池中想。卽以鑁字想如來部。以吽字想金剛部。以怛囉﹝二合﹞字想寶部。以纈唎﹝二合﹞字想蓮華部。以婀字想羯磨部。如是作已又想。自所念誦密語天。住於本部。次想如來最上輪壇在於水中。並念想五部在輪壇上。以密語契等加淨彼水。洗浴事畢。卽以兩手掬淸淨香水。誦所持密語加之。以供養一切諸佛諸大菩薩摩訶薩及本天等。旣供養已卽想彼輪盡入已身。想已如法出水住立岸邊。以頭冠等契莊嚴其身。以觀羽金剛手光焰執跋折囉。以止羽執金剛光明磬。披微細繒彩綺服天衣。口含白豆蔻嚼龍腦香令口气香。以專注心於其中間起大慈悲。不嗔恚不愛染。不顧視穢惡及一切旃茶羅等。卽想行步履八葉蓮華。及出現三世供具。於自所持明。想最上廣大供養。又思惟自所持密語眞性深理。應往道場。欲入時復先以如上法誦密語。加水洗足嗽口訖已。從發初所結止羽金剛拳不散。置於心上。開門時卽誦吽字密語。作嗔怒眼辟除一切障礙已。然後以尊重心住正念。禮十方諸佛及諸菩薩摩訶薩。於一切法得自在勝慧境界者。以五體投地敬禮已。次以雙膝胡跪。懺一切罪及勸請隨喜發願回向功徳等。任力所能言之已敬禮。次從坐起復以右膝著地。卽結金剛持大契。誦此密語。

唵跋折羅物﹝文一反﹞

其契法。以止羽覆於下。觀羽仰於上。背相合舒。以定慧檀智等度互相叉之。誦此密語及結大契。能令諸佛歡喜。卽得供養尊重禮拜一切如來及金剛薩埵等。

次於一切如來及諸菩薩所。奉獻己身。先於四方以此妙法。全身著地合掌舒手各禮一拜。初於東方誦此密語禮拜。

唵薩婆怛他揭多﹝一切如來﹞布儒﹝開口呼供養也﹞婆薩他娜耶﹝承事也﹞阿答摩南﹝己身也﹞涅哩耶多﹝奉獻也﹞夜彌﹝我今也﹞薩婆怛他揭多拔折羅薩埵阿地瑟吒﹝守護﹞薩网﹝無可反﹞摩含﹝二合於我﹞吽。

論曰梵存初後二字。余方例此。爲供養承事一切如來故。我今奉獻己身。願一切如來金剛薩埵加護於我。

又如上金剛合掌置於心上。向南方以額禮拜。卽誦密語曰。

唵薩婆怛他揭多布穰﹝而佉反供養也﹞毗曬迦耶﹝爲灌頂故﹞阿答摩南﹝己身﹞涅理耶多﹝奉獻也﹞耶冥﹝我今也﹞薩婆怛他揭多跋折羅阿羅怛那﹝寶也﹞毗詵者摩含﹝二合願與我灌頂也﹞怛羅﹝二合重呼之﹞

論曰爲供養一切如來灌頂故。我今奉獻己身。願一切如來與我金剛寶灌頂。

又以金剛合掌置於頭上。以口唇著地。向西方禮拜卽誦密語。

唵薩婆怛他揭多布穰﹝而佉反﹞缽囉末多那耶﹝轉也﹞阿答摩南涅哩夜多耶冥薩婆怛他揭多跋折羅達摩﹝法也﹞缽羅伐多耶摩含﹝二合願爲我轉金剛法也﹞奚哩﹝引二合﹞

論曰爲展轉供養一切如來故。奉獻己身。願一切如來爲我轉金剛法輪。

又以金剛合掌從頭下置於心上。以頂向北方禮拜誦此密語。

唵薩婆怛他揭多布穰羯磨尼阿答摩南涅哩耶多夜弭薩婆怛他揭多跋折羅羯磨句嚧﹝二合爲我作事業也﹞摩含﹝二合﹞婀﹝引﹞

論曰爲供養一切如來事業故。奉獻己身。願一切如來。爲我作金剛事業。於四方如上法禮拜已。次隨其欲爲除災害增益降伏阿毗遮囉等事差別。各依本方結坐。若欲爲除災者面向北方。應以結薩結跏坐而坐﹝謂補膝交腳坐是也﹞以慈悲眼分明稱密語。不急不緩。以正念憶持而起首念誦。慈悲眼者。如須彌盧及曼陀羅山堅固不移。其眼不眴是名慈悲眼也。能除諸惡鬼神及諸瘧病。卽說密語。

唵涅哩茶涅哩瑟致﹝上﹞怛唎﹝二合﹞吒﹝半呼之﹞

若爲增益者應面向東方。結蓮花座而坐結跏趺也。以金剛眼顧視。復以金剛語言。而起首念誦。金剛顧視者。謂以愛重心歡悅之眼。以此瞻視皆蒙隨順。卽說密語。

唵跋折羅涅哩瑟底末吒。

若欲降伏者應面向西結賢座而坐﹝並腳蹲坐臀不著地是也﹞卽以明目而降伏之﹝明目者踴動數眴眼﹝耳

妾﹞是也﹞以此眼視者皆得降伏。卽說密語。

唵涅哩瑟致﹝上﹞耶俱翅穰﹝而佉反﹞

若爲阿毗遮羅者應面向南。以缽喇多里荼立﹝右腳正立。敍引左腳。如世丁字。曲身倚立身。是也﹞或以嗢俱吒坐﹝以右腳踏左腳上。蹲臀不著地。是也﹞作嗔怒眼舉眉斜目。以此瞻視者。諸惡鬼神皆爲摧滅。以嗔意怒眼而誦。卽說密語曰。

唵句嚧陀涅哩瑟底﹝丁以反﹞奚﹝丁以反﹞吽發。

凡以嗔語音誦密語者。謂如雲蔭稱吽字。以嗔語誦降伏密語。卽加吽發二字。皆須音旨分明。誦密語者。如發字是也。以嗔相作色。威怒分明誦之。若或結如來坐﹝全結加也﹞或結大菩薩坐﹝半結跏也﹞爲一切眾生淨治故。欲求淸淨住於正念者。以心存念而誦此密語。

唵薩网﹝亡可反﹞婆縛﹝亡何反自性也﹞述馱薩婆達摩﹝一切法也﹞薩网婆嚩﹝亡何反﹞述﹝輸律反﹞度含﹝我亦淸淨﹞

論曰梵存初字。以一切法自性淸淨。我亦自性淸淨。誦此密語已復以心念。是諸眾生無始流浪生死。由慳貪垢穢黑闇所覆眼目不開。爲除滅慳貪障礙故。令成就世間出世間諸悉地。已作是思惟訖卽誦此密語。

唵薩婆怛他揭多餉悉陀薩婆薩埵南薩婆悉陀耶﹝一切成就也﹞三跛睍﹝奴見反﹞談﹝引﹞怛他揭多遏地底瑟吒憺。

論曰梵存初字。一切如來所共稱贊。爲一切眾生一切悉地願皆成就。凡所障礙皆從心起。由往昔串習慳貪力故。爲除滅障礙故。應當憶念菩提之心。修瑜伽者須臾作是思惟已應當觀察。世間由暴惡怖畏妄想所攝。貪愛希望迷亂心行。爲彼嗔火所焚。身常遊行癡迷闇中。沈溺其心愛染泥中。以爲虛妄憍慢昏酒常醉。止住邪見生死宅中。不遇善知識最上甘露味。由自所作種種妄想工巧所成無量差別。見諸眾生無明垢重所覆。見如斯過無有依護。應當哀湣於彼。旣生哀湣心已。與無量眾生爲救度故。若持誦者。應當現前作阿婆頗那伽三摩地。次說入三摩地法。若欲入定者。不應動身及諸支體。唇齒俱合兩目似合。於佛像前應先思惟。當欲入定作是思惟。諸佛徧滿虛空。猶如大地油麻津膩滿中。於其身心嚴飾亦然。作是念訖。卽結三摩耶等契。卽於己舌心身手中想吽字。卽想其字變爲金剛。復想於右眼中想摩字。於左眼中想吒﹝半音呼﹞又想摩字變爲。月吒字變爲。日卽以金剛所成。眼應瞻仰一切。佛由此法瞻視者。得一切佛之所稱贊。誦此密語。

唵跋折囉末吒。

卽以如上說金剛眼瞻視。並誦此密語訖。卽得應降伏者皆常隨順。及有暴惡眾生一切障礙毗那夜迦。由金剛法瞻視故。彼當消滅。次結三摩耶契。法令止觀羽堅牢已。以諸度初分相交是名金剛合掌。置於頂。二羽本分心喉。爲加持己身故。誦密語已次第置之密語曰。

唵跋折囉若哩。

復次其金剛合掌契。盡諸度本分加背。極牢結已。號爲金剛嚩契。復置契於心上。誦此密語。

跋折囉盤陀﹝縛也﹞

又復結金剛嚩契已。豎忍願二度爲鍼。置於心上卽誦密語。

三摩耶薩埵。

此是發悟一切諸佛及諸弟子等密語契。次以其契鍼屈入掌中。以智定檀慧度豎如鍼。此名極喜三摩耶契。卽誦密語。

三摩耶護。

復次結金剛縛已置於心上。想自心上有怛喇字吒字爲心門戶。掣金剛嚩契時想如開智門。卽三徧誦密語三度掣之密語曰。

唵跋折囉伴陀﹝開義也﹞怛喇﹝二合﹞吒﹝上半呼之﹞

旣於心開智門。卽想門內有大殿。又想面前有婀字徧照光明。爲生菩提心具大智故。令入已心殿中。卽以正定意結金剛召入契。及結三摩耶契。結召入契法結金剛縛契已。以智定二度屈入掌中。是名金剛召入契。結契時卽誦密語。

唵跋折囉吠奢﹝召入也﹞婀﹝短呼也﹞

由此修行。瑜伽者卽得生金剛召入智。此智慧能了過去未來現在一切所作之事。皆悉悟解未曾聞百千般契經。其文字義皆得現前。次準上。復結金剛嚩契已。及智定二度屈入掌中。以進力度置智定度背上。是名金剛拳三摩耶契。結此契時而誦此密語。

唵跋折囉慕瑟致﹝上﹞鑁﹝亡凡反﹞

如上所說以婀字置於心中者。以鑁字常閉心殿門戶此密語是一切如來金剛身語意。能執持故名金剛拳契。解此契訖。次卽以止羽腕上置觀羽。以檀慧度相鉤。豎進力度作喝相貌。是名三界威力決勝契。亦名大力契。欲結此契。先應三徧稱吽字結之。似云陰雷聲。取密語最後稱一吽發字。卽說此密語。

唵蘇母婆﹝二合﹞儞蘇母婆﹝二合﹞吽﹝重呼﹞訖哩呵拏﹝二合﹞訖哩呵拏﹝二合﹞吽訖裏呵拏。波耶吽。阿那耶胡﹝引﹞薄伽梵跋折囉吽﹝短聲﹞發。

此契於頭上右旋三匝。若有諸魔作障礙者。見此契已皆悉遠離。復得一切處擁護己身。又以此契觸諸燈香花飲食等。一一皆稱吽字。隨觸隨得淸淨。復次金剛縛牢結已。雙大母指及二小指豎合爲鍼。是名金剛蓮華三摩耶契。結此契時而誦密語。

唵跋折囉缽頭摩三摩耶薩埵鑁﹝三合﹞

以此印置於口上誦眞言者卽。於蓮花部中得爲勝上。次復以上勝智觀察。內外皆無所有。復觀三世等同虛空。又想琰字爲黑色境持地風輪界。復想劍字爲圍輪山以勝寶所飾。又於虛空想鑁字。爲毗盧遮那佛。由具慈悲流注乳兩邊。輪圍山便成甘露大海。於其海中復想般喇字以爲龜形。其龜由如金色。身之廣大無量由旬。復於龜背上想奚哩﹝二合﹞字其字變爲赤色赤光蓮花悅意殊妙。其花三層。層有八葉臺蕊具足。於其臺上想波羅﹝二合﹞吽劍等三字。以爲須彌山。其山眾寶所成而有八角。於山頂上又想鑁吽多囉﹝二合﹞奚哩﹝二合﹞惡﹝重呼之﹞等五字。以爲大殿。其殿四角正等具足四門。其門左右有吉祥幢。軒楯周環四重階道。於其殿上有五樓閣。懸雜繒彩珠网花鬘而爲莊飾。於彼殿外四角之上及諸門角。以金剛寶之所嚴飾。想其外院復用種種雜寶鈴鐸映蔽日月。懸珠瓔珞以爲嚴飾。復於其外無量劫波樹行列。復想諸天美妙音聲歌詠樂音。諸阿修羅莫呼落伽王等。以金剛舞之所娛樂。於彼殿內有曼茶羅。於中以八金剛柱而爲莊飾。於如來部輪中想三種子字。中央想心字。其字左右想阿﹝引聲﹞字。以其三字成就天之微妙四面方等師子之座又於金剛部中種子字。三字之中想俄﹝重聲﹞字。於其左右想吽字。以其三種子字所成金剛部。以象爲座又於寶部中想三種子字。於其中央想麼﹝重聲﹞字。左右想怛囉字。以其三種子字所成寶部之中。以馬爲座。

又蓮花部有三種子字。於其中央想摩含﹝二合﹞字。左右想頡唎異﹝三合﹞以此三種子字所成蓮花部中。以孔雀爲座。又羯磨部中有三種子字。於其中央想劍字。左右想阿﹝短﹞字。以其三種子字所成羯磨部中。想迦樓羅爲座。旣想如上諸部座已。次想一切如來及十六大菩薩並四波羅蜜。施設四種內供養四種外供養。又爲守四門。四菩薩隨方安置。又如上所說。諸佛及大菩薩守門菩薩等。各各以本三摩地。各各自心。及隨已記印相貌如下所說皆想從毗盧遮那佛身中出現。又想四面毗盧遮那佛。以諸如來眞實所持之身。及以如上所說一切如來師子之座而坐。其上毗盧遮那。示久成等正覺。一切如來以普賢爲心。復用一切如來虛空所成大摩尼寶。以爲灌頂。復獲得一切如來觀自在法智究竟波羅蜜。又一切如來毗首羯磨。不空離障礙教令。所作已畢所求圓滿。於其東方如上所說象座。想阿閦鞞佛而坐其上。於其南方如上所說馬座。想寶生佛而坐其上。於其西方如上所說孔雀座。想阿彌陀佛而坐其上。於其北方如上所說迦樓羅座。想不空成就佛而坐其上各於座上又想滿月形。復於此上想蓮華座。每一一蓮花座上佛坐其中。

爾時金剛界如來。以持一切如來身以爲同體。一切如來普賢摩訶菩提薩埵三摩耶所生名攝一切薩埵名金剛加持三摩地入已此一切如來大乘阿毗三摩耶心。名一切如來心。從自身心而出卽說密語曰。

跋折囉薩埵。

才說此密語時。從一切如來心。卽是彼世尊。以爲普賢月輪。出以淨治一切眾生摩訶菩提心已。各住於一切如來方面。於彼諸月輪中。而出一切如來。金剛智已。皆入毗盧遮那如來心中。以其普賢故及堅牢故。從金剛薩埵三摩地中以一切如來神力。以爲同一密體。徧滿虛空界量。具足光明以爲五頂。以一切如來金剛身口意所成五股跋折囉。卽成就已。又從一切如來心出。置於右掌中。爾時復從跋折囉。出種種色相。光明照曜徧滿一切世界。又想於諸光明峯上。一切世界微塵等如來出現。旣出現已。盡徧法界滿虛空中。及一切世界周流海云。於一切如來平等性智神通。現成等正覺。能令發一切如來大菩提心。成就普賢種種行相。亦能奉事一切如來。眷屬能令趣向大菩提場。復能摧伏一切諸魔。悟一切平等性。證大菩提轉正法輪。乃至救護一切世界眾生。成就一切如來神通智最上悉地等。現一切如來神變已。爲普賢故。復爲金剛薩埵三摩地極堅牢故。同一密體。成普賢大菩薩身已。住於毗盧遮那佛心。而髙聲唱是言奇哉曰。

我是普賢

堅固薩埵

𨿽非身相

自然出現

以堅牢固

爲薩埵身

爾時普賢大菩薩身。從佛心出已。於一切如來前。依於月輪復請教示。爾時世尊毗盧遮那。入一切如來智三摩耶金剛三摩地已。現一切如來戶羅三摩地。慧解脫知見。轉正法輪展轉利益眾生。大方便力精進大智三摩耶。盡徧一切眾生界。救護一切。爲自在主。一切安樂悅意受用故。乃至一切如來平等性智神通摩訶衍那。阿毗三摩耶。克果成就最上悉地故。一切如來以此悉地跋折囉。爲彼普賢大菩薩應以一切如來轉輪位。故以一切如來身寶冠繒彩而灌頂之。旣灌頂已而授與之。爾時諸如來。以彼執金剛之名灌頂故。便號爲執金剛。是時執金剛菩薩。屈其左臂現威猛力士相。右手執跋折囉。向外抽擲弄而執之。髙聲作是言曰。

此跋折囉

是諸如來

無上悉地

我是金剛

授與我手

以我金剛

執持金剛

此是金剛薩埵三摩地一切如來菩提心智第一。

爾時世尊毗盧遮那。復入不空王大菩薩三摩耶。出生加持薩埵金剛三摩地已。從自心而出召請一切如來三摩耶。名一切如來心。卽說咒曰。

拔折囉囉穰﹝而伽反上﹞

才說此密語時。於一切如來心中。則彼執金剛菩薩。以爲一切如來之大鉤。出已便卽於世尊毗盧遮那掌中而住。爾時從彼大鉤身中。出現一切世界微塵等如來。旣出現已。鉤召請入一切如來等事。及一切佛神變作已。由不空王故。及由金剛薩埵堅牢故。同一密合。以爲不空王大菩薩身。成就已。住於世尊毗盧遮那佛心。而髙聲唱言奇哉曰。

我是不空王

從彼金剛生

以爲大鉤召

諸佛成就故

能徧一切處

鉤召諸如來

時彼不空王菩薩。從佛心出已。便依於諸如來右邊月輪復請教示。

爾時世尊。入一切如來鉤召金剛三摩耶三摩地已。爲一切如來鉤召三摩耶。盡徧眾生界。一切攝召。一切如來爲一切安樂悅意受用故。乃至爲得一切如來三摩耶智所持。增上悉地成就故。卽於彼不空王大菩薩。如上於雙手而授之。爾時一切如來。以金剛鉤召名號。而灌頂之。是時金剛鉤召菩薩。以彼金剛鉤鉤召一切如來已。而髙聲唱言曰。

我是諸如來

無上金剛智

能成就佛事

最上鉤召者

此是不空王大菩薩三摩耶一切如來鉤召智第二。

爾時世尊。復入摩羅大菩薩三摩耶。出生加持薩埵金剛三摩地已。卽從己身。出一切如來奉事三摩耶。名一切如來心。卽說密語。

跋折囉囉伽。

才說此咒時。從一切如來心中。卽彼世尊執金剛。以爲一切如來花器仗。旣出已同一密體。入於世尊毗盧遮那佛心中。於彼便以爲金剛弓箭身。而住於掌中。卽從彼金剛箭身。一切世界微塵等如來身出現已。爲作一切如來奉事等。及一切如來神變。作已由至極殺故。復由金剛薩埵三摩地極堅牢故。同一密合。以爲成就摩羅大菩薩身已。卽住於世尊毗盧遮那佛心中。住已而髙聲唱是言奇哉曰。

我自性淸淨

能以染愛事

奉事於如來

以離染淸淨

染故能調伏

爾時彼摩羅大菩薩身。卽從毗盧遮那佛心而下。於一切如來左邊月輪中。而住已復請教示。

爾時世尊。入一切如來愛染奉事三摩地加持金剛。旣入定已。一切如來摩蘭拏金剛三摩耶。盡徧眾生界喜愛。一切安樂悅意受用。乃至一切如來摩羅業最勝悉地獲果故。彼金剛箭爲彼摩羅大菩薩。如上雙手而授之。是時一切如來。皆號彼爲金剛弓。以金剛弓名而灌頂之。爾時金剛弓菩薩摩訶薩。以其金剛箭殺一切如來時。卽以髙聲唱如是言曰。

此是一切佛

離垢愛染智

以染害離染

一切受安樂

此是金剛弓大菩薩三摩地奉事一切如來智第三。

爾時世尊復入歡喜王摩訶薩埵三摩耶。所生薩埵加持金剛三摩地已。從自身心而出一切如來歡喜。名一切如來心卽說密語。

跋折囉娑度。

才說此咒時。從一切如來心。卽彼執金剛以爲一切如來善哉想已。同一密合。便入毗盧遮那如來心。旣入心已。而爲金剛歡喜體。住於雙手掌中。爾時從彼金剛歡喜體中。出現一切世界微塵數等如來身。旣出現已。作一切如來善哉等事。一切如來神變已作。以極歡悅故。復以金剛薩埵三摩地。極堅牢故。同一密合。便成歡喜王摩訶薩身。住於毗盧遮那如來心。而髙聲唱如是言奇哉曰。

我是最勝

一切智者

所共稱說

若諸妄想

分別斷除

聞常歡喜

爾時歡喜王摩訶薩身。從佛心下。於諸如來背後月輪中住復請教示。

爾時世尊入一切如來歡喜金剛三摩地已。一切如來無上極歡喜智三摩耶爲盡徧眾生界。一切歡喜一切安樂悅意受用故。乃至一切如來無上踴躍。獲最勝味悉地果故。其金剛歡悅。爲彼歡喜王摩訶菩提薩埵。如上授與雙手爾時一切如來皆號之。爲金剛踴躍。以其金剛名而灌頂之。於時金剛踴躍菩薩摩訶薩。以其金剛歡悅相。以善哉聲令諸佛歡喜已。髙聲作如是言曰。

此是諸佛等

善哉能轉者

此殊妙金剛

能增益歡喜

此是金剛踴躍摩訶薩三摩耶一切如來作善哉智第四。

以上四菩薩。並是金剛部中阿閦佛眷屬。都號爲一切如來摩訶三摩耶薩埵。

爾時世尊復次從虛空藏心。出現摩訶菩提薩埵三摩耶。所生寶加持金剛三摩地已。此一切如來灌頂三摩耶。名一切如來心。從自心而出卽說密語。

跋折囉阿囉怛那﹝二合﹞

才出此咒時。從一切如來心中徧滿虛空。平等性智善決了故。金剛薩埵三摩地及堅牢故。同一密合。卽彼執金剛以爲流出光明。盡徧虛空。猶彼盡徧虛空光明照曜故。以盡徧爲虛空界。爾時以諸佛加持力。一切虛空界。悉入世尊毗盧遮那心中。善修習故。金剛薩埵三摩地。以爲徧虛空藏。周流一切世界等量。摩訶金剛寶所成身。安住如來掌中。是時從彼大金剛寶身中。出現一切世界微塵等已。而作一切如來灌頂等事。一切如來神變。於一切世間作已。以盡徧世界藏善出生故。以金剛薩埵三摩地極堅牢故。同一密合。成就虛空藏大菩薩。旣成就已。住於毗盧遮那心。而髙聲唱如是言奇哉曰。

我是自灌頂

金剛寶無上

𨿽無住著者

然爲三界主

時彼虛空藏摩訶菩提薩埵。從毗盧遮那佛心下。向一切如來前。依於月輪復請教示。

爾時世尊入大摩尼寶金剛三摩地已。一切如來有所樂求皆令圓滿三摩耶。盡徧眾生界。爲得一切利益故。一切安樂悅意受用故。乃至得一切如來事成就最上悉地故。此金剛摩尼。爲彼虛空藏大菩提薩埵。以爲金剛寶轉輪故。又以金剛寶藏灌頂。旣灌頂已而雙手授之。是時一切如來以灌頂之號名金剛藏。爾時金剛藏摩訶菩提薩埵。將彼金剛摩尼。於己灌頂處置已。而髙聲作是言曰。

此諸如來許

能灌眾生頂

我是手授者

及授與我者

以寶而飾寶

此是寶生如來部金剛藏大菩薩三摩地一切如來灌頂寶智第一。

爾時世尊。復入大威光摩訶薩埵三摩耶。所生寶加持金剛三摩地已。彼自出一切如來光明三摩耶。名一切如來心。從自身心而出此密語。

跋折羅帝壤。

才出此密語時。從一切如來心。卽彼薄伽梵執金剛以爲大日輪。同一密合。入於毗盧遮那佛心。便成金剛日身。住於如來掌中。於時卽從彼金剛日身中。出現一切世界微塵等如來身。出已放一切如來光明等事。一切如來神變作已。以極大威光故。金剛薩埵三摩地摩訶菩提薩埵身成就已。住於毗盧遮那心。而髙聲唱是言奇哉曰。

無比大威光

能照眾生界

令諸佛依護

𨿽復淨卽是

淨中能復淨

時無垢威光摩訶菩提薩埵身。從佛心下已。卽依於如來右邊月輪中住復請教示。

爾時世尊。入一切如來以圓光加持金剛三摩地已。一切如來光明三摩耶。盡徧眾生界無比威光。爲一切安樂悅意受用故。乃至一切如來自身光明。爲最上悉地成就故。將彼金剛日。與彼大威光摩訶菩提薩埵。於雙手而授之。是時一切如來。共號爲金剛光明。以金剛名而灌頂之。爾時金剛照曜菩薩摩訶薩。以其金剛日照曜一切如來已。而髙聲唱是言曰。

此是諸佛智

除滅無智闇

以微塵等量

超越於日光

此是金剛光明大菩薩三摩地一切如來圓光智第二。

爾時世尊。復入寶幢菩薩三摩耶。所生寶加持金剛三摩地已。能滿足一切如來所求三摩耶。名一切如來之心。從自心而出卽說密語。

跋折囉計都。

才出此密語時。從一切如來心。卽彼薄伽梵執金剛。以種種殊妙雜色嚴具以爲寶幢。出已同一密合。入於毗盧遮那心。便成金剛幢身。旣成就已而安住於佛掌中。爾時從金剛幢身中。出一切世界微塵等如來身。出已。而建立一切如來寶幢等事。作一切如來神變已。以大寶幢故。金剛薩埵三摩地極堅牢故。同一密合。以爲摩訶菩提薩埵身。卽住於毗盧遮那世尊心中。而髙聲唱是言奇哉曰。

無比量幢

我能授與

一切利益

滿足悉地

一切所求

一切能滿

時彼寶幢摩訶菩提薩埵。從佛心下已。依於諸如來左邊月輪中住復請教示。

爾時世尊。入一切如來建立加持金剛三摩地已。能建立一切如來思惟三摩尼幢三摩耶。爲盡徧眾生界。能圓滿一切希求。一切安樂悅意受用故。乃至獲得一切如來大利益最上悉地果故。彼寶幢如上授與雙手掌中。是時一切如來以金剛表剎而名號之。復以金剛名號而灌頂之。爾時金剛表剎菩薩摩訶薩。以彼金剛幢。令一切如來。於檀波羅蜜相應。而髙聲唱是言。

此是諸如來

希求能圓滿

名爲如意幢

檀波羅蜜門

此是金剛幢菩薩三摩地一切如來檀波羅蜜智第三。

爾時世尊。復入常愛歡喜根摩訶菩提薩埵三摩耶。所生寶加持金剛三摩地已。從自身心。出此一切如來愛三摩耶。名一切如來心而說密語。

跋折囉訶婆。

才出此密語時。從一切如來心。卽彼薄伽梵執金剛。以爲一切如來微笑。同一密合。便入毗盧遮那如來心而成金剛微笑身。於如來掌中而住。

爾時從彼金剛微笑身。出現一切世界微塵等如來。一切如來希有事等。一切如來神變遊戲作已。常愛歡喜根故。金剛薩埵三摩地極堅牢故。以爲大菩薩身。旣成就已。住於世尊毗盧遮那心中已。而髙聲作是言奇哉曰。

我是爲大笑

一切勝中上

恆常善住定

以爲佛事用

爾時常愛歡喜根摩訶菩提薩埵身。從佛心而下。依於一切如來背後月輪中而住復請教示。於時世尊入一切如來希有加持金剛三摩地已。出現一切如來三摩耶。盡徧眾生界。諸根無上安樂悅意受用故。乃至獲得一切如來根淨治智神通果故。彼金剛微笑。爲彼常愛歡喜根摩訶菩提薩埵。如上授與於雙手掌中。爾時一切如來。以金剛愛名而爲之號。便以金剛名而爲灌頂。於時金剛愛摩訶菩提薩埵。以其金剛微笑。於一切如來微笑。而髙聲唱是言曰。

此是諸如來

示生現希有

大智能踴躍

二乘所不知

此是金剛愛摩訶菩提薩埵。一切如來微笑希有智第四。

以上寶部中四菩薩。是一切如來大灌頂薩埵。金剛頂瑜伽中略出念誦經卷第二

爾時世尊復入觀自在摩訶菩提薩埵三摩耶。出生法加持金剛三摩地已。從自身心。出一切如來法三摩耶。名一切如來心。而說密語曰。

跋折羅達摩。

才出此密語時。於一切如來身中。卽彼薄伽梵執金剛。由自性淸淨一切法平等性智善決了故。金剛薩埵三摩地極堅牢故。以爲法光明。由彼法光明。出現一切世界周徧照曜。便成法界。時彼一切法界徧滿虛空界。同一密合。入於毗盧遮那佛心中。周徧虛空界量。成大蓮花身住於世尊手中。爾時世尊從彼金剛蓮華身中。出現一切世界微塵等如來身。旣出現已一切如來三摩地智神通等。一切如來神通遊戲。於一切世界作已。觀自在故。及金剛薩埵三摩地堅牢故。同一密合。以爲觀自在摩訶菩提薩埵身。成就已。住於毗盧遮那佛心中。而髙聲唱是言奇哉曰。

我是第一義

本來自淸淨

筏諭於諸法

能得勝淸淨

時彼觀自在摩訶菩提薩埵身。從佛心下已。依於一切如來前月輪中而住復請教示。

爾時世尊。入一切如來三摩地智三摩耶。所生金剛三摩地已。能淸淨三摩耶。盡徧眾生界自身淸淨。爲一切安樂悅意受用故。乃至獲得一切如來法智神通果故。卽將彼金剛大蓮華。如上授與觀自在菩薩摩訶薩。爲轉正法輪故。爲一切如來法身。灌頂已而於雙手授之。爾時一切如來。復以金剛眼名號而爲灌頂。於時金剛眼菩薩摩訶薩。彼蓮花葉以開敷故。貪愛自性離淸淨無染污。作是觀察已而髙聲唱如是言曰。

此是諸佛慧

能覺了貪愛

我及所授者

於法而住法

此是蓮華部金剛眼大菩薩三摩耶一切如來觀察智第一。

爾時世尊。復入文殊師利摩訶菩提薩埵三摩耶。所生法加持金剛三摩地已。從自心出此一切如來大智慧三摩耶。名一切如來心。卽說密語。

跋折囉底瑟那﹝三合﹞

才出此語時。於一切如來心。卽彼薄伽梵執金剛。以爲智劍而出已。同一密合。入於毗盧遮那佛心中。便爲劍鞘。旣成就已。住於毗盧遮那佛手中。於時從彼如來劍鞘身中。出現一切世界等如來身。一切如來智慧等。及一切如來神變遊戲已。由極妙吉祥故。及金剛薩埵三摩地極堅牢故。同一密合。以爲文殊師利摩訶菩提薩埵身。旣成就已。往於世尊毗盧遮那佛心。而髙聲作是言奇哉曰。

我是諸佛語

號爲文殊聲

若以無形色

音聲可得知

爾時文殊師利摩訶菩提薩埵。從世尊心下已。依一切如來右邊月輪中住復請教示。

爾時毗盧遮那佛。入一切如來智慧三摩耶金剛三摩地已現一切如來斷除煩惱三摩耶。爲盡徧眾生界。斷除一切苦故。及一切安樂悅意受用故。乃至成就一切如來隨順音聲。圓滿慧最上悉地故。彼金剛覺。於文殊師利摩訶菩提薩埵。如上於雙手授之。於時一切如來。以金剛覺而爲名號。復以金剛名授其灌頂。爾時金剛覺菩薩摩訶薩。以其金剛劍。揮斫已。而髙聲唱是言曰。

此是諸如來

般若波羅蜜

能破諸怨敵

滅罪中爲最

此是金剛覺摩訶菩提薩埵三摩地一切如來智慧第二。

爾時世尊。復入才發心。能轉一切如來法輪摩訶菩提薩埵三摩耶。所生法加持金剛三摩地已。卽從自心。出此一切如來法輪三摩耶。名一切如來心。卽說密語。

跋折囉曳都。

才出此語時。從一切如來心。卽彼薄伽梵執金剛。以爲金剛界大壇場出已。同一密合。入於毗盧遮那佛心中。以爲金剛輪身。卽於如來手中住。於時從彼金剛輪身。出現一切世界微塵等如來身。出已由才發心能轉法輪故。及金剛薩埵三摩地極堅牢故。以爲才發心轉法輪身。成就已住於毗盧遮那佛心。而髙聲唱是言奇哉曰。

於執金剛中

金剛輪爲上

彼以才發心

而能轉法輪

爾時才發心轉法輪。摩訶菩提薩埵身。從佛心下已依於一切如來左月輪中而住復請教示。

爾時世尊。復入一切如來金剛眼輪三摩地已。一切如來大壇場三摩耶。爲盡徧眾生界。入不退轉輪。一切安樂悅意受用故。乃至成就一切如來轉正法輪最上悉地故。卽彼金剛輪。而爲彼才發心轉法輪摩訶菩提薩埵。如上於雙手而授之。爾時一切如來以金剛道場名而爲之號。爾時金剛道場菩薩。以其金剛輪。爲一切如來不退轉故安立已。復髙聲唱是言曰。

此是諸如來

能淨治一切

是名不退轉

菩提之道場

此是金剛道場摩訶菩提薩埵才發心能轉一切如來法輪智第三。

爾時世尊復入無言摩訶菩提薩埵三摩耶。所生法加持金剛三摩地已。卽從自心出一切如來念誦三摩耶。名一切如來心卽說密語。

跋折囉婆沙。

才出此語時。從一切如來心。彼卽以爲一切如來法文字出已。同一密合。入於世尊毗盧遮那佛心。便爲金剛念誦身而住於世尊掌中。爾時卽從金剛念誦身。出現一切世界微塵等如來身。旣出已而作一切如來法界性等一切神變遊戲已。而自語言極堅牢故。同一密合。以爲語言金剛菩提薩埵身已。住於毗盧遮那佛心。而髙聲作是言奇哉曰。

自然之祕密

我爲密語言

若說於正法

遠離語戲論

爾時無言摩訶菩提薩埵身。從佛心而下。依於諸如來背後月輪中而住復請教示。於時世尊。復入一切如來祕密語言三摩耶三摩地。爲一切如來語言智三摩耶。盡徧眾生界。語言悉地成就故。一切安樂悅意受用故。乃至獲得一切如來語言祕密性勝上悉地故。卽彼金剛念誦。爲彼無言摩訶菩提薩埵。如上授與雙手。爾時一切如來以金剛語言名而爲之號。於時金剛語言菩提摩訶薩埵。以其金剛念誦而與一切如來談論已。而髙聲唱是言曰。

此是諸如來

金剛之念誦

於諸如來祕

能爲速成就

此是蓮花部金剛語言摩訶菩提薩埵三摩地一切如來離語言戲論智第四。

已上四菩薩是蓮花部一切如來大智三摩耶薩埵。

爾時世尊。復入一切如來毗首羯磨摩訶菩提薩埵三摩耶。所生羯磨加持金剛三摩地已。卽從自身心。出現一切如來羯磨三摩耶。名一切如來心卽說密語。

跋折羅羯磨。

才出此語時。從一切如來心。卽彼薄伽梵執金剛。以爲一切羯磨平等性智善曉了故。金剛薩埵三摩地極堅牢故。卽彼薄伽梵執金剛一切如來羯磨光明而出現已。由彼一切如來羯磨光明照曜故。諸世界得成一切羯磨界。同一密合。便入毗盧遮那佛心。徧滿盡虛空界量。由一切如來金剛羯磨界故。以爲羯磨金剛身。而住於世尊掌中。爾時從彼羯磨金剛身。出現一切世界微塵等如來身。旣現已。於一切世界一切如來羯磨等。一切如來神變遊戲作已。一切如來無邊羯磨故。復以金剛薩埵三摩地極堅牢故。以爲一切如來毗首羯磨摩訶菩提薩埵身。卽住於世尊毗盧遮那佛心。而髙聲唱是言奇哉曰。

諸佛羯磨不唐捐

羯磨金剛而能轉

惟我住玆能廣爲

以無功用作佛事

於時大毗首羯磨摩訶菩提薩埵身。從佛心下已。依於如來前月輪中住復請教示。爾時世尊入一切如來不空金剛三摩地已。爲一切如來轉供養等無量不空一切羯磨儀式廣大三摩耶。爲盡徧眾生界。一切羯磨悉地。及一切安樂悅意受用故。乃至獲得一切如來金剛羯磨性智神通最上悉地故。是彼羯磨金剛。爲一切如來金剛羯磨摩訶菩提薩埵。爲一切如來羯磨轉輪故。復以一切如來金剛羯磨故。爲其灌頂而於雙手授之。爾時一切如來以爲金剛毗首名而爲之號。復以金剛名而灌其頂。於時金剛毗首菩薩摩訶薩。卽以彼羯磨金剛置於心上。爲令作用一切如來羯磨事已。而髙聲唱是言曰。

此是諸如來

最上毗首磨

我及所授者

羯磨能羯磨

羯磨部中金剛毗首羯磨大菩薩三摩地一切如來所作事業智第一。

爾時世尊。復入難勝鬥戰勇健精進摩訶菩提薩埵三摩耶。所生羯磨加持金剛三摩地已。入一切如來擁護三摩耶。名一切如來心。從自身心而出。卽說密語曰。

拔折羅阿囉﹝二合﹞乞沙﹝二合﹞

才說此語時。於一切如來心。卽彼薄伽梵執金剛。以爲堅牢甲冑。而出已。同一密合便入世尊毗盧遮那佛心中。復爲大金剛甲冑身。而住於如來手中。爾時從金剛甲冑身中。出現一切世界微塵等如來身。出已。一切如來擁護儀式廣大羯磨等。一切如來神變遊戲作已。由難勝鬥戰精進故。及以金剛三摩地極堅牢故。同一密合。以爲難勝精進摩訶菩提薩埵身。成就已。住於毗盧遮那世尊心中。而髙聲唱是言奇哉曰。

精進所成甲堅牢

堅牢於余堅牢者

以堅牢故非色身

能爲最上金剛身

爾時彼難勝精進摩訶菩提薩埵身。從佛心中下已。依於諸如來右邊月輪中而住復請教示。爾時如來。入一切如來堅固金剛三摩地已。入一切如來精進波羅密三摩耶。爲盡徧眾生界救護。一切安樂悅意受用故。乃至獲得一切如來金剛身。最上悉地果故。彼金剛甲冑。爲彼難勝精進摩訶菩提薩埵。如上於雙手而授之。爾時一切如來。以金剛友名而爲之號。復以金剛名號授其灌頂。爾時金剛友菩薩摩訶薩。以其金剛甲冑。而被一切如來已。而髙聲唱是言曰。

此是諸如來

最上慈甲冑

堅固精進護

名爲大親友

金剛友大菩薩三摩地一切如來慈護甲冑智第二。

爾時世尊。復入摧一切魔摩訶菩提薩埵三摩耶。所生金剛三摩地已。入一切如來方便三摩耶。名一切如來心。從自身心而出。卽說密語曰。

跋折羅藥叉。

才出此語時。從一切如來心。卽彼薄伽梵。以爲大牙器。而出已。同一密合。入世尊毗盧遮那佛心。便成金剛牙身已。而住於如來掌中。於時從彼金剛牙身中。出現一切世界微塵等如來身已。一切如來調伏暴惡。一切如來神變遊戲。由極摧一切魔故。及金剛薩埵三摩地極堅牢故。以爲摧滅一切魔菩薩身已。便住於毗盧遮那佛心。而髙聲唱是言奇哉曰。

我是諸佛大方便

有大威徳應調伏

若爲寂靜利眾生

摧滅魔故作暴惡

時彼摧滅魔大菩提薩埵身。從佛心下。依於諸如來左月輪中而住已。復請教示。爾時世尊。入一切如來暴惡金剛三摩地已。一切如來意調伏。粗惡三摩耶。爲盡徧眾生界無怖畏。一切安樂悅意受用故。乃至獲得一切如來大方便智。神通最上悉地果故。以彼金剛牙器仗。爲摧滅一切魔摩訶菩提薩埵。如上雙手而授之。於時一切如來。以金剛暴惡名而爲之號。是時金剛暴惡摩訶菩提薩埵。將彼金剛牙器仗。置於已口中。恐怖一切如來已。而髙聲唱是言曰。

此是諸佛現

最上降伏者

金剛牙器仗

哀湣方便設

此是金剛暴惡大菩薩三摩地一切如來大方便智第三。

爾時世尊。復入一切如來拳摩訶菩提薩埵三摩耶。所生羯磨加持金剛三摩地。入一切如來身口意金剛縛三摩耶。名一切如來心。從自心出已。卽說密語曰。

跋折羅散地﹝重音呼﹞

才出此語時。從一切如來心。卽彼執金剛。以爲一切如來印縛。出已同一密合入於毗盧遮那佛心。而爲金剛縛身已。而住於世尊掌中。於時從彼金剛縛身中。出現一切世界微塵等如來身。出已。爲於一切世界。一切如來印縛智等。作一切神變已。由一切拳牢縛故。及金剛薩埵三摩地極堅牢故。同一密合。以爲一切如來拳摩訶菩提薩埵身。成已。住於世尊毗盧遮那佛心。而髙聲唱是言奇哉曰。

我是三摩耶

堅牢縛身者

諸願求成就

𨿽解脫示縛

於時彼一切如來拳摩訶菩提薩埵身。從佛心下已。依諸如來背後月輪中住。復請教示。

爾時世尊。入一切如來三摩地已。一切如來印縛三摩耶。盡徧眾生界。一切如來大神力現驗作事故。一切悉地諸安樂悅意受用故。乃至一切如來一切智智印。爲生最上悉地果故。彼金剛縛。爲一切如來金剛拳摩訶菩提薩埵。如上雙手授之。於時一切如來。以金剛拳名而爲之號。復以金剛名授其灌頂。爾時金剛拳菩薩摩訶薩。以其金剛縛。而縛之一切如來已。髙聲唱是言曰。

此是諸如來

堅牢金剛縛

若爲一切印

速疾成就故

三摩耶極難

羯磨能超度

金剛拳大菩薩三摩地縛一切如來身口意智第四。

於羯磨部中。四菩薩三摩地。都名一切如來羯磨智。爾時阿閦如來。爲毗盧遮那世尊。入一切如來智印故。金剛波羅蜜三摩耶。金剛加持金剛三摩地。已卽從自心。出現一切如來金剛三摩耶。名一切如來印。卽說密語曰。

薩埵跋折麗。

才出此語時。於一切如來心。出現金剛光明。於彼金剛光明諸門。卽彼執金剛。一切世界微塵等。以爲如來身印。一切智同一密合。周徧一切世界量。以爲大金剛身已。於世尊毗盧遮那前。依於月輪住。而髙聲唱是言奇哉曰。

諸佛與薩埵

金剛極堅牢

若以堅牢故

非身金剛身

如來部中金剛波羅蜜一切如來金剛三摩耶智第一。

爾時寶生如來。以爲世尊毗盧遮那如來。入一切如來智印故。寶波羅蜜三摩耶。所生寶金剛加持三摩地。已卽從心。出現此金剛寶三摩耶身印。卽說密語曰。

阿羅﹝二合﹞怛那﹝二合﹞跋折麗。

才說此語時。從一切如來心中。出現寶光明。於彼寶光明。卽彼執金剛。一切世界微塵等。以爲如來身印。一切如來諸智。同一密合。周徧一切世界量。而爲大金剛寶身。依毗盧遮那右邊月輪中住。而髙聲唱是言奇哉曰。

諸佛金剛契

我是寶金剛

堅牢灌頂門

說如來身印

如來部中寶波羅蜜一切如來金剛寶灌頂三摩耶智第二。

爾時觀自在王如來。以爲世尊毗盧遮那佛。契一切如來智故。入法波羅蜜三摩耶。所生金剛加持三摩地已。卽從自身。出現此法三摩耶身契。卽說密語曰。

達摩跋

折囉。

才出此語時。從一切如來心。出現蓮花光明。於彼蓮花光明。卽彼薄伽梵執金剛。以爲一切世界微塵數如來身。一切如來智契已。同一密合。一切世界周徧量以爲金剛蓮花身已。依於毗盧遮那佛背後月輪中住。而髙聲唱是言奇哉曰。

一切佛謂我

淸淨法金剛

若以性淸淨

𨿽染而淸淨

如來部中法波羅蜜三摩耶所生加持金剛三摩耶智第三。

爾時不空成就如來。爲世尊毗盧遮那一切如來徧智契故。入一切波羅蜜三摩耶。所生金剛加持三摩地已。此一切三摩耶自已契。從自心而出。卽說密語曰。

羯磨跋

折哩。

才出此語時。從一切如來心。出現一切羯磨光明。於其一切如來光明。卽彼薄伽梵執金剛。以爲一切世界微塵等如來身徧契一切如來智已。復同一密合。徧滿一切世界量。面向四方。以爲羯磨金剛身已。依於世尊毗盧遮那左邊月輪中住。而髙聲唱是言奇哉曰。

一切如來智

我多種羯磨

金剛若惟一

盡徧佛世界

能事業羯磨

一切如來三摩耶羯磨波羅蜜一切如來作佛事業智第四。

都名一切如來摩訶波羅蜜。爾時毗盧遮那世尊。復入一切如來愛樂供養三摩耶。所生金剛三摩地已。此一切如來眷屬。摩訶持明天女。從自心而現。卽說密語曰。

跋折囉邏細紲﹝二合﹞

才出此語時。從一切如來心。出現金剛印。於其金剛印峯。卽彼薄伽梵執金剛。以爲一切如來微塵等如來身已。同一密合。爲金剛喜摩訶持明天女。徧身似金剛薩埵女。殊妙色相形貌威儀。一切嚴具而爲莊飾。一切如來部所攝。是爲金剛薩埵女。旣成就已。卽依於阿閦鞞世尊左邊月輪中住。而髙聲唱是言奇哉曰。

我無比供養

余無有能者

若以愛供養

能成諸供養

一切如來喜愛密供養菩薩三摩地一切如來安樂悅意智第一。

爾時世尊。復入一切如來寶鬘灌頂三摩耶。出生金剛三摩地已。此一切如來部。摩訶持明天女。從自心而出。卽說密語曰。

跋折囉麼隸。

才出此語時。從一切如來心。出現摩訶寶契。從彼寶契。卽彼薄伽梵執金剛。以爲一切世界微塵等如來身已。同一密合。復爲金剛鬘摩訶天女已。依於世尊寶生左邊月輪中住。而髙聲唱是言奇哉曰。

我是無寶

名寶供養

若於三界

爲勝諦王

卽以供養

而爲教令

一切如來寶鬘灌頂供養一切如來覺分智第二。

爾時世尊。復入一切如來歌詠三摩耶。所生金剛三摩地已。從自心。出現一切如來部摩訶天女。卽說密語曰。

跋折羅倪﹝俄以切﹞坻。

才出此語時。從一切如來心。出現一切如來法契。從其法契。卽彼薄伽梵執金剛。以爲一切世界微塵等如來身。同一密合。復爲金剛歌詠摩訶天女。依於觀自在王佛左邊圓滿月輪中。而住髙聲唱是言奇哉曰。

我是諸供養

以爲歌詠者

𨿽能令歡喜

假設如空響

一切如來歌詠供養菩薩三摩地一切如來偈頌三摩耶智第三。

爾時世尊毗盧遮那。復入一切如來作舞供養三摩耶。所生一切如來部大天女。從自心而出。卽現說密語。

跋折囉涅哩帝曳﹝二合﹞

才出此語時。從一切如來心。爲一切如來作務種種廣大儀式供養。出已。從彼一切如來舞供養廣大儀式。卽彼薄伽梵執金剛。以爲一切世界微塵等如來身已。依於世尊不空成就如來左邊滿月輪中而住。髙聲唱是言奇哉曰。

廣大一供一切供

能作利益徧世間

若以金剛舞儀式

而能成就佛供養

一切如來舞供養一切如來無上供養羯磨智第四。

已上四部。是一切諸如來密法供養。

爾時阿閦鞞世尊。復爲供養毗盧遮那如來。隨外供養故。入一切如來能爲滋茂三摩耶。所生金剛。名一切如來主香婇女。從自心出。卽說密語曰。

跋折羅度鼙。

才出此語時。復從一切如來心。卽彼薄伽梵執金剛。以爲無量種種莊嚴供養雲集。以此無量眾香雲气嚴云。徧滿一切金剛界已。又從彼眾香供養嚴雲海中。出現一切世界微塵數如來身已。同一密合。以爲金剛香天身。依於世尊阿閦佛金剛摩尼峯樓閣左角邊月輪中住。而髙聲唱是言奇哉曰。

我爲天供養

能令善滋茂

若入諸眾生

速得證菩提

一切如來香供養能令滋茂菩薩三摩地所生金剛攝智第一。

爾時寶生如來世尊。復爲供養毗盧遮那世尊。隨外供養故。入寶莊嚴具供養三摩耶。所生金剛三摩地已。從自心。出現一切如來承旨天女。卽說密語。

跋折羅補瑟鞞﹝二合﹞

才出此語時。從一切如來心。卽彼薄伽梵執金剛。以爲一切花供養莊嚴。出現。徧滿虛空已。復從一切諸花供養莊嚴中。出現一切世界微塵等如來身。同一密合。以爲金剛承旨天女之身。依於毗盧遮那世尊金剛摩尼峯樓閣左角邊月輪中住。而髙聲唱是言奇哉曰。

我是花供養

能爲諸嚴具

供養寶性已

速獲於菩提

一切如來金剛花供養菩薩三摩地一切如來寶莊嚴具供養三摩耶智第二。

爾時觀自在。王如來世尊爲供養毗盧遮那如來。隨外供養故。入一切如來光明供養三摩耶。所生金剛三摩地已。此一切如來女使。從自心而出。卽說密語。

跋折囉﹝二合﹞虜計。

才出此語時。從一切如來心。卽彼薄伽梵執金剛。以爲一切世界光明供養莊嚴。徧滿法界。出現已。從彼一切光明供養莊嚴中。復出現一切世界微塵等如來身。同一密合。以爲金剛光明天身已。於世尊金剛摩尼峯樓閣左角邊月輪中而住。髙聲唱是言奇哉曰。

我是大供養

以爲淸淨燈

若具法光明

速得諸佛眼

一切如來燈光明供養莊嚴菩薩三摩地一名如來光明徧法界智第三。

爾時不空成就如來世尊。爲供養毗盧遮那世尊。隨外供養故。入一切如來塗香供養三摩耶。所生金剛三摩地已。從自心。出一切如來婢使。卽說密語曰。

跋折囉蹇提。

才出此語時。從一切如來心。卽彼薄伽梵執金剛。以爲一切如來塗香供養莊嚴。出現。從彼一切塗香供養莊嚴中。復出現一切世界微塵等如來身。同一密合。以爲金剛塗香天身。依於世尊金剛摩尼峯樓閣左角邊月輪中住。而髙聲唱是言奇哉曰。

我塗香供養

是殊妙悅意

若以如來香

徧授一切身

一切如來塗香供養三摩耶菩薩三摩地是一切如來戒三摩地慧解脫解脫知見香等智第四。

都名奉受一切如來教者天女。

爾時世尊毗盧遮那如來。復入一切如來三摩耶鉤三摩耶。所生薩埵金剛三摩地已。從自心。出現此一切如來一切羣眾印主。卽說密語。

跋折羅俱奢若﹝短聲﹞

才出此語時。復從一切如來心。卽彼薄伽梵執金剛。以爲一切如來一切羣印。出現。從彼諸如來一切世界微塵等。出現如來身已。同一密合。復爲金剛鉤摩訶菩提薩埵身已。依於世尊金剛摩尼峯樓閣金剛中間月輪中而住。鉤一切如來。三摩耶已。而髙聲唱是言奇哉曰。

我是諸如來

堅固三摩耶

若我鉤召已

祗奉一切壇

一切如來鉤菩薩三摩地一切如來三摩耶鉤召智第一。

爾時世尊。復入一切如來三摩耶引入。摩訶菩提薩埵三摩耶。所生三摩地已。從自心。出現導引一切如來入印使者。卽說密語。

跋折羅波捨﹝短呼﹞

才出此語時。從一切如來心。卽彼薄伽梵執金剛。以爲一切如來引入羣印已。卽從一切如來引入羣印。出現一切世界微塵等如來身已。同一密合。復爲金剛罥索摩訶菩提薩埵身。依於世尊金剛摩尼峯樓閣寶門間月輪中而住。引入一切如來已。而髙聲唱是言奇哉曰。

我是諸如來

金剛固罥索

設入諸微塵

復令彼引入

一切如來金剛罥索大菩薩三摩地引入一切如來智第二。

爾時世尊。復入一切如來三摩耶。鉤鎖摩訶菩提薩埵三摩耶。所生薩埵金剛三摩地已。卽從自心。出現一切如來縛諸如來心使者。卽說密語。

跋折羅娑怖﹝二合﹞吒。

才出此語時。從一切如來心。卽彼薄伽梵執金剛。以爲一切如來三摩耶縛眾印。而出已。復從彼一切如來三摩耶縛眾印中。出現一切世界微塵等如來身。同一密合。以爲金剛鉤鎖摩訶菩提薩埵身已。依於如來金剛摩尼寶峯樓閣法門間月輪中住。而髙聲唱是言奇哉曰。

我是諸如來

金剛堅鉤鎖

𨿽一切縛解

爲生故受縛

一切如來三摩耶鉤鎖摩訶菩提薩埵三摩地一切如來三摩耶縛智第三。

爾時世尊。復入一切如來攝入。摩訶菩提薩埵三摩耶。所生薩埵金剛三摩地已。卽從自心。出現此一切如來諸印童僕。卽說密語。

跋折羅吠捨﹝短呼之﹞

才出此語時。從一切如來心。卽彼薄伽梵執金剛。以爲一切如來諸咒羣眾。出現。卽於彼一切如來諸咒羣眾中。出現一切世界微塵等如來身同一密合。以爲金剛攝入身。依於世尊金剛摩尼寶峯樓閣羯磨門間月輪中住。而髙聲唱是言奇哉曰。

我是諸如來

金剛攝牢固

能爲一切主

亦復作童僕

一切如來攝入摩訶菩提薩埵三摩耶所生金剛三摩地名一切如來金剛攝入智第四。

已上都名一切如來受教者。如上次第。盡諸部眷屬。壇場主。及金剛薩埵爲首。一切菩薩等。各各思惟本三摩地。自己形狀服飾。所執記印。然後思惟自己所持明主菩薩色相。又想諸佛世尊。滿虛空界。油麻等量。若自己身結加趺坐。置右手於左手上。舌拄上齶。住意於鼻端微細金剛大柱。以念繩系意。令作堪任。如調煉淨臘。其心隨調。種種任用。又若水精石雲母等。本性明徹隨其色影。而爲變現。是心亦爾。本性淸淨。但由妄業耽著世間技藝工巧。隨彼轉變。一切妄想之所莊飾。寧可翻妄歸眞。修習實相。一切智智無上功徳分別道用。如是以決定慧味。善巧意樂。勇猛威徳。觀察自心。散亂煩惱所薰。蘊入界等攝所攝遠離。法無我相應。初始生。猶如陽焰幻化乾闥婆城。如空中響。如旋火輪夢妄。遠離過於一百六十世間心。作是思惟已。於己身心自知可驗。彼是知道者見道者眞實所說。愚夫系著相者。終不了知。次須入觀止出入息。初依瑜伽安那般那。系念修習。不動身軀。亦不動支分。名阿娑頗那伽法。久修行者。如是思惟時。入想己身住在虛空。一切諸佛徧滿法界。以彈指印令從坐起。持誦者應思惟諦聽諸佛告言。善男子無上正等菩提。速宜現證。汝若一切如來眞實。未能了知。云何堪忍能修一切苦行。爾時聽聞一切佛語已。卽依儀式。從定而出。卽結從坐起印。其印法金剛拳雙結已。檀慧度互相鉤進力度仰相拄。卽說密語。

唵跋折羅底瑟吒。

以此印。起已。應觀十方佛海一一佛前。己身住在足下。頂禮於一切如來。禮訖以此密語應當表白曰。

唵薩婆怛他揭多迦耶縛﹝旡我反﹞袪﹝二合﹞質多缽囉﹝二合﹞那莫跋折囉婆那吽﹝二合﹞迦阿嚧迷。

梵存初字。論曰以一切如來身口意。如是我金剛敬禮。次第敬禮一切如來已作如。是言願世尊示誨。於我云何是眞實法云何安住奉行。復應思惟一切如來。各面告如是言。善男子應以三摩地本性成就。隨意念誦。當觀察自心。卽說密語。

唵質多缽喇底﹝丁裏切﹞迷曇羯盧弭。

誦此密語時。觀於自心狀如月輪已。復白一切如來。世尊願教示於我。欲見月輪相。一切如來復告言。善男子此心本性淸淨。隨彼所用。隨意堪任。譬如素衣易受染色。本性淸淨心。增長智故。以本性成就密語。應發菩提心。卽說密語。

唵菩提質儋郁波陀耶弭。

誦此語時。應結金剛縛契。以此密語。卽想彼月輪極淸淨堅牢。大福徳所成。於佛性菩提。從所生形狀。如月輪澄靜。淸淨無諸垢穢。諸佛及佛子。稱名菩提心。旣見智所成月。卽以心啟告。顯發於諸如來。世尊我見彼月輪。極淸淨爾時一切如來告言。汝當親近。一切如來普賢之心。汝應善修習此一切如來普賢之心。堅牢故。於自心月輪中。想金剛杵形像。鈍眞金色。具放光焰。卽是無垢淸淨佛智。又想其杵具五叉股。持誦師承一切佛旨。以其五叉股契。想置其杵中。而誦密語。

底瑟吒跋折羅。

次說結契法。先金剛縛已。豎忍願度相著。以進力度。於忍願傍如曲叉。豎相去兩大麥許。又以定智度及檀慧度。兩兩相合。豎如叉股。是名五金剛契次修瑜伽者。復以金剛羯磨契印。心想廣展此金剛印。卽說密語。

娑婆羅跋折羅。

說結羯磨印法。以智定度。各撚檀慧度頭。申餘三度。如三股跋折囉。左仰右覆。右在上已。當其心上。摩轉如輪。其次想自心是菩提心。身爲金剛所成。以意念誦前密語。卽自隨意境界。而盡展金剛身。滿一切虛空世界。其次以此密語。收攝其金剛。卽說密語。

唵僧喝囉跋折囉。

其次彼金剛。以此密語而堅牢之。復說密語。

唵涅哩茶底瑟吒跋折囉。

以此咒。堅牢已。持身如故。其次思惟於一切虛空界。所有一切如來。身口意金剛界。彼皆以諸佛神力加持。入於自身金剛中。作此念時。而誦密語。

唵跋折囉哆麼﹝二合﹞俱含三摩愈含摩訶三摩愈含薩婆怛他羯多阿毗三菩提跋折囉哆麼﹝二合﹞

俱含。

梵存初字。論曰我是金剛身。三摩耶身。摩訶三摩耶身。一切如來現證菩提。爲金剛身。其次以專定心。想己身隨一切相好。莊嚴披服交絡繒彩。以一切佛冠。而受灌頂。以摩訶菩提薩埵身。而想自身。其次爲欲超過諸天。色相堅牢故。自己所念誦天三摩地。加持灌頂。以此儀式應善思惟。次結印法。金剛縛牢縛已。直舒忍願度是也。爲瑜伽加持故。應置其印於心。次於額喉頂上。而說密語。

唵跋折囉薩埵阿地瑟吒薩縛麼含﹝二合﹞

以此瑜伽。加持自身。爲金剛。凡加持契。各隨本部。置其處已。於頂上解散之。又說自所念誦。天灌頂者。謂從心所起金剛寶印。置於額上而灌頂結灌頂印法。謂結金剛縛已豎智定度。進力二度頭相拄。屈其中分如摩尼寶狀。是名授灌頂印。而說密語。

唵跋折羅阿羅﹝二合﹞怛那﹝二合﹞阿毗詵遮摩含﹝二合﹞

其次思惟自所念誦咒。天令入自身。而誦此四字密語。

壤而﹝迦反上短呼﹞吽﹝重引﹞鑁﹝無凡反﹞護﹝引﹞

以此瑜伽加持。一切咒印速得成就。

次執金剛菩薩所說。其灌頂印。分擘已各存本勢。於額前。以進力度互三繞之。如系鬘法。頂後亦爾。結已。從頂上兩邊。至肚。起於檀慧度。次第散解之。誦此密語。

唵跋折囉阿囉﹝二合﹞怛那麼隸阿毗詵者薩婆慕那羅﹝二合﹞冥涅哩遲呬﹝平﹞句嚧末羅迦婆制那鑁﹝亡凡反﹞

余灌頂契。同用此法散之。次結金剛縛拍手印。而令歡喜。卽說密語。

唵跋折囉都屣扈。

以此語法。解結契令得歡喜。當爲金剛體性。或爲金剛薩埵。此瑜伽方便。於十六摩訶薩。及彌勒等。諸餘十地得自在者。彼大菩薩。各各自己三摩耶印等。三摩地之所加持灌頂。而以如上法。應當思惟修習次第。若復念誦如來部咒。或誦轉輪者。卽以如後所說法。應加持灌頂。其中修一切部瑜伽加持者。謂薩埵金剛印結已。置於心上結印法。結金剛縛已。豎忍願度如鍼是也。而說咒曰。

唵跋折囉薩埵阿地瑟吒娑婆摩吽。

是名金剛部加持語契。復次若寶部結金剛寶契。結契法。結金剛縛已。以智定度面相撚。稍令曲屈。以忍願度中分面相撚。偃曲如寶是也。置於額上卽誦密語。

唵跋折囉阿囉﹝二合﹞怛娜阿地瑟吒娑婆麼含怛囉。

此名寶部金剛寶加持語契。次結蓮華部三摩耶印。其結印法。結金剛縛已。豎忍願度。稍曲相拄。如蓮花葉。置於玉枕下而加持之。卽說咒曰。

唵跋折囉波頭摩﹝二合﹞阿地瑟吒娑婆麼含頡唎。

是名蓮花部加持語契。

次結羯磨部三摩耶印。其結印法。結金剛縛印以忍願度。屈入掌中。以檀慧智定等度。豎如鍼。置於頂上而加持之。卽說密語。

唵跋折囉羯磨阿地瑟吒薩﹝口

网﹞﹝亡可反﹞摩含﹝二合﹞婀。

是名羯磨部加持語印復次說一切部次第灌頂法。金剛部如上說。結金剛薩埵縛已。置於頂前以自灌頂。而誦此密語。

唵跋折囉阿毗詵者摩含﹝二合﹞吽。

寶部結如上說寶三摩耶印。置於頂右以自灌頂。而誦此密語。

唵跋折囉阿羅怛那阿毗詵者摩含怛囉。

蓮花部結如上。說蓮花三摩耶印。置於頂後以自灌頂。而誦此密語。

唵跋折囉缽頭摩阿毗詵者摩含頡唎。

羯磨部結如上說羯磨三。摩耶契置於頂右以自灌頂。而誦此密語。

唵跋折囉羯磨阿毗詵者摩含娜。

旣如上灌頂已。準前誦上四字密語。令入己身。復次如上說四印。於自頭上。系灌頂鬘。次第應住於瑜伽。各依本部契。如上分止觀羽。存本契勢。於己頂上。系灌頂鬘額上頂後如前三繞他皆仿此。

金剛部結薩埵金剛已。分爲二。應以金剛純寶所成鬘。系自頭上。而誦此密語。

唵跋折羅摩羅阿毗詵者摩含鑁﹝平﹞

寶部結寶金剛契已。分爲二。應以諸寶所成鬘。系自頭上誦此密語。

唵跋折囉阿囉怛那。摩隸阿毗詵者摩含鑁﹝平﹞

蓮花部結法金剛契。分爲二。應以一切法所成鬘。系自頭上。而誦此密語。

唵跋折羅達摩摩隸阿毗詵者摩含鑁﹝平﹞

羯磨部結羯磨金剛契已。分爲二。應以一切羯磨所成鬘。系自頭上。而誦此密語。

唵跋折囉羯磨磨隸阿毗詵者摩含鑁﹝平﹞

次如上所說。灌頂鬘中間。於頂上。應置一切如來金剛界自在契。其契法。結金剛縛契已。申忍願度。少屈相拄。以進力度。置忍願度初分外傍已而說此密語。

唵薩婆怛他揭多鼻三菩提跋折囉阿毗詵遮摩含鑁﹝平﹞

次想自身。以爲一切如來寶冠莊飾已。如上誦四字密語。

壤吽鑁護﹝引﹞

誦此語令一切如來入於己身。次結金剛縛契。如上以手合拍。令歡喜。誦此密語。

唵薩婆怛他揭多鼻三菩提跋折羅都使野護。

如是以一切如來身口意金剛差別契。修飾自身已。復想一想隨形相如。莊嚴自身。而誦一切如來大乘阿毗三摩耶百字密語。而令堅固。卽說百字密語。

唵跋折囉薩埵三摩耶麼奴波邏耶。﹝金剛薩埵三摩耶願守護我﹞跋折囉薩埵哆吠奴烏﹝二合﹞播底瑟吒﹝以爲金剛薩埵﹞涅哩茶烏﹝二合﹞銘婆嚩﹝爲堅牢我﹞素睹沙揄﹝二合﹞銘婆嚩﹝於我所歡喜﹞阿努囉﹝上﹞訖睹﹝二合﹞婆銘縛素補使楡﹝二合﹞銘婆嚩薩婆悉地含銘般囉野綽﹝授與我一切悉地﹞薩婆羯磨素遮銘﹝及諸事業﹞質多失唎耶﹝令我安隱﹞句嚧吽呵呵呵呵護﹝引﹞薄伽梵﹝世尊﹞薩婆怛他揭多﹝一切如來﹞跋折囉麼迷悶遮﹝願金剛莫捨離我﹞跋折哩婆嚩﹝令我爲金剛三摩耶薩埵﹞摩訶三摩耶薩埵阿﹝去引﹞

如是堅牢已。一切如來身口意金剛加持。以觀自身成等正覺。

次復於一切如來前。而獻自身。誦此密語。

唵夜他薩婆怛他揭多怛他含﹝如諸一切如來我今亦復如是﹞

復次以正定心。從上所說。觀察自我身心。一切眞實大菩提心。是色類種種功徳莊嚴所生。善巧方便之所建立。意樂救拔。盡徧世界而爲嚴飾。永盡遠離一切分別。如上觀已。卽誦此密語。

唵怛他揭都含﹝我是如來﹞

復次我今。已入普賢摩訶菩提薩埵行位。證得無住涅槃。成就希有。自身勝解不可說示。於一切如來。我今敬禮白言。世尊願加持我。現證等覺。願爲堅牢。作此祈請。已則想一切如來。入於己心薩埵金剛中而誦此密語。

唵薩婆怛他揭多阿毗三菩提涅哩茶﹝堅牢也﹞跋折囉底瑟吒﹝一切如來正等菩提金剛堅牢安隱﹞金剛頂瑜伽中略出念誦經卷第三

復次如是思惟。我成等正覺。未久一切如來普賢心。一切如來虛空所生大摩尼寶而灌頂之。得一切如來觀自在法智波羅蜜。一切如來毗首羯磨性。不空無障礙教令。所依希求皆悉成就圓滿。我今應當於一切法界。周流盡虛空界一切世界。徧雲海中。一切如來平等性智諸神通。爲現證故。於一一世間安立之處。爲一切眾生故。應發一切如來大菩提心。成就普賢。種種奉事一切如來種族。詣大菩提道場。應當示現降伏一切魔軍。證一切如來平等性智。摩訶菩提。應轉法輪。降伏一切外道。乃至盡徧救護一切眾生。應授彼等種種安樂悅意。應當成就一切如來神通種智最上悉地。及余引諭一切眾生。示現童子。戲住王宮。踰城出家。現修苦行。外道來詣我所。復應思惟一切如來神變。復當示現。我亦未得一向離於戲論。我當決定以一切如來三摩地所生。能現一切淸淨一切世間戲論。爲一切世界淸淨故。應以此法。觀察一切如來部漫茶羅。所應作漫茶羅。於中如法式。坐修習加持自身。以爲結摩訶菩提薩埵摩訶契﹝謂金剛薩埵契是也﹞具此契法加持已。而起。以止羽爲金剛拳。觀羽執跋折羅示。威猛相。普徧觀察處置。稱我跋折羅薩埵而按行之。

其作壇處。或別作淨室。或舊淨室。擇地等法。不異蘇悉地說。及治地用瞿摩。塗淨準常。次以搓緊合雜繩。具足端嚴。稱其肘量。智者隨其力能。以繩絣其壇。壇形四方。四門。以四吉祥莊飾。具以四道繩。繒彩幡蓋。懸以莊嚴於諸角。分門闕出眺間。以金剛寶間錯。而絣外壇場。若爲閻浮提自在王。或爲轉輪王。應畫壇場。周圍過一由旬。大威徳阿闍黎漸小亦應作乃至四肘量。智者觀察應堪孚化者。隨意度量。結其壇場。亦無過失。爲欲利益應所化者。金剛薩埵置立壇場。號爲金剛界等。如經所說。設於掌中。隨意作彼等一切壇場。能作利益。何況地上。其爲四肘壇法。四邊椽各闊十二指。於其中。應布彩色。畫賢劫等菩薩。謂名慈氏阿時多等。及守門供養者。或闊十指半。一麥又加半。其諸門量。取四肘中九分之一。入門稍闊。若畫壇師。依如此法。畫者。令諸摩訶薩埵皆爲歡喜。其門外。須據門闊狹。取半引外。據取一倍。各各橫屈。準上齊量。各各豎畫。兩邊相望。橫畫爲合。取其外圍一面三分之一。從心環繞爲輪。又取其中三分之一。從心如上。環繞爲輪。其壇中央門子輪。縱橫下八綫道。跋折羅如殿柱。想以成八拄。莊嚴其大圓輪。亦跋折羅像。皆五色作。或一百八。或三十七。鋒相拄接。從入門至東北角。豎吉祥門拄。如是外壇。智者以此法畫已。於彼似月輪。入其中宮。布置金剛綫道。以八柱而爲嚴飾。豎於金剛柱上。各以五月輪。於內壇中央。各置佛像。於佛四面及諸壇中心。各次第畫於四三摩耶尊勝者。復以金剛勢。擘過入於四壇。金剛勢者。以意擎舉所畫及於金剛綫。若入若出。畫壇人。不得騎驀金剛綫道。應誦密語舉之。從下過。不失於三摩耶。卽說此密語。

唵跋折羅﹝引﹞鞞伽﹝此二字本無﹞羯囉﹝二合﹞摩吽。

阿閦等四佛。皆應布置。初從金剛方。畫阿閦鞞壇。具以執金剛等四三摩耶尊勝者。想四方佛面。向毗盧遮那座。先畫執金剛。在阿閦前。次畫右。次左次後。諸部準此。次至寶方。寶生壇。圓滿金剛藏等。次花方阿彌陀壇。淸淨金剛眼等。業方不空悉地壇。金剛毗首等。於鑁部中。各依本方。置四波羅蜜。輪內四隅。置四內供養。初從火天方。順旋而作。終自在方。外壇四角綫道之中。置外供養。作法同前。又四角外。作半跋折囉。於四門間。畫四攝守門者。於外壇場中。應置摩訶薩埵具足一切相能爲一切利益。具知法式。金剛阿闍梨以無迷亂心。應畫諸尊首者。若無力能可畫者。卽以種種彩色。各各畫其部印。勝具功徳者尊首。皆悉置之。以一切寶。末爲粉。或以種種馱睹粉﹝朱沙石綠空靑等是也﹞或復以殊妙五色染米粉等者。應從內先下色。初下白色。次赤色次黃綠。皆在內院。其外院以黑爲之。於五色中。各想字加之。白色中想著鑁字。赤色中想置琰字。於黃色中。想阿藍字。於綠色中想覽字。於黑色中想頷字。如是五字。各置於色中已。於彼思惟五種如來智﹝一謂法界性智也﹞以大悲意。爲一切世間煩惱泥沈。溺五欲樂。令彼退轉故。以瑜伽思惟。於如來五種智。我當令安立。結此印已。於五種色中。各各以印觸之。其結法以二金剛拳。進力二度仰側。如鍼相拄是也。卽說密語。

唵跋折囉質多羅﹝二合﹞三摩耶。

誦此密語時。以明目視之。欲令其色顯現。焰熾者。應誠實誓言加持。是諸眾生多愛染色。諸佛復爲利益眾生故。隨彼染愛。以誠言願。此色等皆發焰熾。此結壇法。以粉作之。最爲第一。欲取久固。畫作亦得。次說畫印法。於鑁輪壇中。畫蓮花臺。座上置窣堵波。此名金剛界自在印。帝釋方。輪壇蓮花座上。畫橫金剛杵形。於橫杵上。有豎跋折囉。此名金剛心印。琰羅方輪壇花座上。置寶珠。此名己身灌頂印。龍方輪壇中。畫橫跋折囉。上畫蓮花。此花法器仗印。夜叉方輪壇花座上。畫羯磨跋折囉﹝形如十字皆有鋒刃﹞此名一切金剛印。凡所畫印。具有圓光。置於蓮花上。又於金剛部本位。畫金剛薩埵印。畫二跋折囉。豎而相並。上下一股互相鉤交。次又畫二跋折囉。其形如箭。次畫稱善哉。作拳如彈指像。次畫掌中寶珠而具光明焰。次畫金剛日輪印。如上光明焰。次畫寶幢。其上畫火焰光。次橫畫雙跋折囉中間畫露齒像。次畫跋折囉。腰有蓮花及畫金剛刀劍。具熾焰光。次畫金剛輪輻金剛。次畫其舌。具赫奕光明。次畫羯磨金剛。周徧皆有頭面。橫畫跋折囉。其上有半跋折囉。次甲冑像。領袖有半杵形次畫橫杵。上有二牙。次畫橫杵。上有二金剛拳。次畫薩埵金剛等記驗印。應畫金剛喜戲等。復於其外。隨依儀式。畫各自印記。又於其門間。畫諸守門者印記。如上所畫印像等。皆下有蓮花。上有光焰。次畫彌勒等自印記。所應畫者。皆隨意畫。又想千菩薩。各在諸方悉具嚴飾。以自語言印而安立之。然後住於壇門前。善徧觀察已。於其壇空處界外。應用殊妙塗香塗之。於外壇之外。周圍各闊一肘。或以二肘。以眾妙塗香。細密塗之。其次爲一切見驗故。應各置自語言印。其壇師有大威徳者。欲令自弟子。究竟安住於如來位者。應當決定。抄畫金剛界摩訶薩埵等咒各置本位上。此等是自語言印。皆從金剛界門生。隨其自羯磨相應。具有大威力。次第而說此密語曰。

第一跋折羅馱都第二阿閦鞞第三阿囉﹝二合﹞怛娜﹝二合﹞三婆頗四嚧計攝伐囉阿羅﹝二合﹞穰五阿目伽悉地六跋折囉薩埵七跋折囉阿囉﹝二合﹞穰八跋折囉阿囉﹝二合﹞伽九跋折囉娑度十跋折囉阿羅﹝二合﹞怛那十一跋折囉底穰﹝而佉反﹞十二跋折囉計睹十三跋折囉賀娑十四跋折囉達摩十五跋折囉帝乞瑟那十六跋折囉系睹十七跋折囉婆沙十八跋折囉羯磨十九跋折囉阿羅乞沙二十跋折囉藥叉二十一跋折囉散地二十二薩埵跋折﹝口

﹝隸﹣木﹢士﹞二十三阿囉怛那跋折﹝口

﹝隸﹣木﹢士﹞二十四達摩跋折﹝口

﹝隸﹣木﹢士﹞二十五羯磨跋折﹝口

﹝隸﹣木﹢士﹞二十六跋折囉邏斯二十七跋折囉摩囇二十八跋折囉擬提二十九跋折囉涅哩底三十跋折囉杜鞞三十一跋折羅補瑟篦三十二跋折囉嚧計三十三跋折羅建提三十四跋折羅俱捨穰﹝而佉反﹞三十五跋折囉跛賒吽三十六跋折囉薩普吒鑁﹝平﹞三十七跋折囉尾賒護。

於彌勒等一切菩薩。惟純抄一阿字。其色如雪或如月暈陀花色。或於彼等位。但抄金剛薩埵字。或抄彼等名字。十六大菩薩。第一畫彌勒。其次不空見。次畫能捨一切惡趣。復畫樂摧一切黑闇憂惱。次畫香象。復畫勇猛。次畫虛空藏。次畫智幢。次無量光。次月光次賢護。次光网次金剛藏。次無盡意次辯積。次普賢次大光明。及畫所有不退轉者。諸有趣有者。乃至諸輪轉有路。摩訶薩大威徳者。其金剛阿闍梨。應思惟是等及余置外壇中。毗盧遮那等諸天。止住欲界者。意樂調伏煩惱者。及舍利弗等。無量諸比丘來詣者。皆思惟之。又想大自在天。共其妻眷屬侍從眾等。又想虛空天。歡喜自在天。及商主天有四妹者。摩訶迦羅難提系攝嚩羅。都沒嚧羅陀天。及想諸曜等差別名字。又種種密語神王世間迦樓羅等。那羅陀天。梵天爲首。天帝王天。及一切魔軍並其侍從。於其壇外。各想其印。或畫其形。或但書名。次明儀式。金剛阿闍梨如上所說。隨位布置已。復依法住瑜伽。號爲跋折囉吽迦羅。卽說此吽三摩地法。復想自身。微有豎牙。以嗔怒面而笑。又想以左腳押大自在天。以右腳押大自在妻乳房。次結摩訶三摩耶契。而執花鬘。爲阿闍梨自在者。哀湣利益諸眾生故。應入壇場。卽誦本密語。如法奉獻諸佛花鬘。或以身或以心。一回右旋其壇。卻至本處。以金剛儀式。復取其鬘。置自身頂上。誦本密語而髻之。復以住瑜伽。速疾而右旋。住夜叉方門。勝伏三界世間形相。以意而開四金剛門。卽說結開門契。結二金剛拳並之。以進力度。仰相拄。檀慧度互相鉤。以嗔怒意。豎進力度。撥開。此是最上開門契。復爲利益諸眾生故。應用此密語開門。密語曰。

唵跋折囉糯嚧特伽﹝二合﹞吒耶三摩耶缽羅﹝二合﹞吠捨耶吽。

復以瑜伽住於諸門。從於夜叉方門。開已。次如法。開琰羅方門。其次轉住。開於帝釋方門。次如法開龍方門。諸開門仿此。當衝門而開。其次用殊妙金瓶。或以銀瓶盛一切寶及妙香藥。和水盛之。以妙枝條。插於瓶中。於其口上。以種種果子。及諸名花。以爲嚴飾。復以塗香而塗之。以雜色繒彩。系其瓶項。作種種莊嚴已。應專一心以密語護之。於其本位各置一瓶。如其不辦徧。於其四角及於入門。各置一瓶。布列香花雜果。種種供養。以次如上法。求請教令。加持自己等。旣作已卽結請會契。而稱自名。啟請一切如來及菩薩眾會。願垂降赴。三唱此伽他曰。

願來一切諸有中

惟一堅實祕密者

用能折伏暴惡魔

現證無邊離自性

我今鉤召依教請

願周雲海來集會

次結雲集契法。結薩埵金剛堅牢契已。屈進力度。於忍願度傍。稍屈相離如鉤形。彼金剛契分已。卽交臂以手。左內右外抱胸。便以兩手。數彈指出。聲召請一切如來。令使雲集。卽誦此密語。

唵跋折囉三摩闍穰﹝而佉反上﹞

從穰字生大身菩薩。名金剛雲集。於虛空中。思惟以左右手。執金剛杵及揵捶。擊之出聲徧滿虛空。爾時才出此方便。卽從諸方一切世界。微塵數諸如來及與諸菩薩眾會以金剛彈指方便。發悟一切世界周流雲海。皆來集會。於修行菩薩行持誦門師前而住。以金剛鉤鉤招集。以金剛罥索。引入。以金剛鎖鎖住。以金剛磬。令生歡喜。次如上所說。諸座上各思惟。安隱而坐。次誦如上所說一百字密語。及以遏伽水而奉獻之。次修習金剛薩埵大契。速疾誦最上一百八名一徧。

我今敬禮一切如來普賢金剛上首金剛薩埵執金剛摩訶金剛薩埵。

我今敬禮如來不空王妙覺最上金剛王。

金剛鉤金剛請引。

我今敬禮能調伏者魔羅諸欲金剛愛染摩訶安樂金剛弓金剛箭摩訶金剛。

我今敬禮金剛善哉金剛歡喜摩訶悅意歡喜王妙薩埵上首金剛首金剛喜躍。

我今敬禮金剛寶妙金剛義金剛金剛虛空摩訶摩尼虛空藏金剛富饒金剛藏我今敬禮金剛威徳金剛日最勝光摩訶光焰金剛輝摩訶威徳金剛光。

我今敬禮金剛幢善利眾生金剛光善歡喜寶幢大金剛金剛寶仗。

我今敬禮金剛笑金剛微笑摩訶笑摩訶希有樂生歡喜金剛愛金剛歡喜。

我今敬禮金剛法善利薩埵金剛蓮花善淸淨觀世自在金剛妙眼金剛眼。

我今敬禮金剛利摩訶衍那摩訶器仗文殊師利金剛藏金剛甚深金剛覺。

我今敬禮金剛輪摩訶理趣金剛因大堅實妙轉輪金剛起金剛道場。

我今敬禮金剛語言金剛念誦能授悉地無言說金剛上悉地金剛言說。

我今敬禮金剛毗首金剛羯磨金剛妙教善徧一切處金剛大寬廣金剛不空。

我今敬禮金剛守護摩訶無畏金剛甲冑大堅固難可敵對上首精進金剛精進。

我今敬禮金剛藥叉摩訶方便金剛牙甚可怖畏金剛上摧伏魔金剛暴惡。

我今敬禮金剛密令善現驗金剛嚩善能解放金剛拳上勝三摩耶金剛拳。

爾時以雲集故。一切如來皆歡喜。便得堅固。又金剛薩埵自爲親友。能成一切事。次以大羯磨勝上等契思惟於瓶中出現蓮花。具妙色香。隨淸淨位處以修瑜伽次第而令坐之。結金剛縛契已。以定心分擘爲二。次後結諸印並準此。以止羽金剛指。以觀羽手。應執之。此名菩提最上契。能授與佛菩提。結此大印已。應當想毗盧遮那尊首。坐於壇中央。結加趺坐。有大威徳。色如白鵝。形如淨月。一切相好皆悉圓滿。頭具寶冠。垂發以繒彩輕妙天衣。繞腰披紲而爲上服。一切明咒以爲其體。能作無量神變。常以三昧金剛輪。徧滿生死界。備大輪印已。而安置訖印記。如是思惟。世尊卽能成就一切羯磨。卽說密語。

唵跋折囉馱都鑁。

次復想。諸善逝以白黃色蓮花。阿閦鞞寶生觀自在及不空大牟尼。種種殊妙不空色。作是思惟。獲無量果。應次第如法。安立本契。阿閦鞞名觸地契。卽說密語。

唵阿閦鞞吽。

寶生名授所願契。密語。

唵阿囉﹝二合﹞怛那﹝二合﹞三婆嚩怛囉﹝二合﹞

無量壽名勝上三摩地契。誦此密語。

唵嚧計攝縛﹝二合﹞囉囉闍頡哩﹝重呼﹞

不空名施無畏契密語。

唵阿慕伽悉悌惡﹝重呼﹞

復次結金剛薩埵等契明儀式者。一一次第想已而安立之。以威徳意气。用二搖舉之。謂結二金剛拳。止羽當心。觀羽如弄跋折羅勢。誦此密語。

唵跋折羅薩埵阿﹝引﹞

用二。執豎鉤交肘已。誦此密語。

唵跋折羅穰。

用二。狀如放箭。誦此密語。

唵跋折羅阿羅伽護﹝引﹞

又用二。金剛於心上。爲善哉契。彈指。誦此密語。

唵跋折羅娑度索。

又用二。置額上爲灌頂。誦此密語。

唵跋折羅﹝二合﹞阿羅﹝二合﹞怛娜﹝二合﹞唵。

復用二金剛。置於心上。如轉日輪誦。此密語。

唵跋折羅底穰闇﹝引﹞

又用二。豎右肘於左拳上爲幢。誦此密語。

唵跋折羅計都多藍﹝二合﹞

卽彼二拳指契。置於口。向上雙散之。誦此密語。

唵跋折羅何娑呵﹝上﹞

想止羽如拘勿頭。以觀羽擘開之。誦此密語。

唵跋折羅達摩頡唎﹝二合﹞

又用左。置於心上。如煩惱障。以右爲劍。想以殺之。誦此密語。

唵跋折羅帝乞瑟那淡﹝引﹞

又用二。伸臂當前。轉之如輪。誦此密語。

唵跋折羅曳都摩含﹝二合﹞

又用二。從口而起誦此密語。

唵跋折羅婆沙阿藍。

又用金剛舞。兩手相繞。觸兩乳兩頰。置於頂上。誦此密語。

唵跋折羅羯磨劍。

又用以。胸前繞腰。如被甲像誦此密語。

唵跋折羅阿囉乞沙﹝二合﹞唅﹝去﹞

又用二。展檀慧進力等度。置口兩傍如牙。誦此密語。

唵跋折羅藥喫沙﹝二合﹞吽﹝引﹞

又用二拳。合相捺。誦此密語。

唵跋折羅慕瑟置鑁。

又用二。小低頭。金剛意气。以意申敬。誦此密語。

唵跋折羅邏細護﹝引﹞

又用二以系鬘儀式。而系之頭上。誦此密語。

唵跋折羅麼隸怛羅﹝二合﹞吒﹝輕﹞

又用二置於心上。以口似變出。誦引下申臂。誦此密語。

唵跋折羅擬﹝研以反﹞提擬提。

又用二以作舞儀已。置於頂上。誦此密語。

唵跋折羅涅哩帝曳﹝二合﹞訖哩﹝二合﹞吒﹝輕﹞

又用二。覆手開掌。向下按之。誦此密語。

唵跋折羅杜鞞婀﹝引﹞

又用二開掌。仰而向上舉之。誦此密語。

唵跋折羅補瑟鞞唵﹝短﹞

又用二相向。急捺持之。爲燈。誦此密語。

唵跋折羅嚧計禰﹝重﹞

又用二置於心上。摩其胸前。向外抽散爲塗香。印誦此密語。

唵跋折羅健提俄﹝重﹞

又用二相背。檀慧度相鉤。豎進度如鍼。曲力度爲鉤。誦此密語。

唵跋折羅﹝二合﹞俱奢穰﹝而佉反﹞

又用二如上相背。相鉤交進力度。相拄爲罥索。誦此密語。

唵跋折羅皤捨吽吽﹝重引﹞

又用二進力度。相鉤爲連鎖。誦此密語。

唵跋折羅窣普吒鑁。

又用二相背。檀慧度相鉤。進力度初分。相交爲磬。誦此密語。

唵跋折羅吠捨護﹝引﹞

次作阿閦鞞四部契。又作四波羅蜜等契。次第用之。又於壇外。用仰止羽拳契。應所置摩訶薩埵諸薩埵等。觸地運想。而安置之。次說成就一切契法。於自心中。想四面有。金剛杵。然後依儀式。結諸羯磨契。次稱贊如上契之功徳。由結大智拳契故。能入佛智由結阿閦佛觸地契故。得心不動。

由結寶生契故。能攝受利益。

由結三摩地契。能持佛三摩地。

由結離怖勝上契。能速施眾生無畏復次由結金剛拳契意气故。易得爲金剛薩埵。

由結金剛鉤故。能速鉤引一切如來。

由結金剛愛欲契故。設是金剛妻。自身亦能染著。

由結金剛歡喜契故。一切最勝皆稱嘆善哉。

由結大金剛寶契故。諸天人師爲其灌頂。

由結金剛日契故。得同金剛日。

由結金剛幢契故。能注雜寶雨。

由結金剛微笑契。故速得與諸佛同笑。

由結金剛花契故。能見金剛法。

由結金剛藏劍契故。彼能斷一切苦。

由結金剛輪契故。能轉一切如來所說法輪。

由結金剛語言契故。能得念誦成就。

由結金剛羯磨契故。一切如來能隨順事業。

由結金剛甲契故。得爲金剛堅固性。

由結金剛牙契故。設是金剛尙能摧碎。

由結金剛拳契故。能得一切諸契。獲得悉地。

由結金剛喜戲可喜契故。常受諸歡喜。

由結金剛鬘契故。得美妙容色。

由結金剛歌詠契故。得淸淨妙音。

由結金剛舞契供養契故。得一切隨伏。

由結金剛香契故。得悅意處。

由結金剛花契故。得諸莊嚴。

由結金剛燈供養契故。獲大威光。

由結金剛塗香契故。獲得妙香。

由結金剛鉤契故。能爲鉤召。

由結金剛罥索契故。而能引入。

由結金剛鉤鎖契故。能系畱止之。

由結金剛磬契故。能生歡喜。

復次說一切如來金剛三摩耶結契智。欲結三摩耶等契時。先須想於己心中。一切如來三摩地所生。大殊勝五股金剛杵己。身合二羽。初分相交。觀羽押止羽。此名金剛合掌。極諸度本。互相握合。此名金剛縛契。凡諸三摩耶契。皆從此無上金剛縛所生。我今當次第。說諸三摩耶契法。作金剛縛契已。申忍願度。窟其初分。相拄爲刀。曲進力度於刀傍。此是毗盧遮那金剛界自在契密語曰。

唵跋折羅哆尾﹝亡禮反二合﹞攝嚩﹝二合﹞頡哩跋爾哩﹝二合﹞儞吽﹝引﹞

次如本縛契已。合申忍願二度。豎爲莖。此名阿閦鞞佛三摩耶契密語曰。

唵跋折羅跋折哩禰吽﹝引﹞

如本願縛契已。屈忍願度。初分相拄。智定度面。相拄爲寶。此名寶生佛三摩耶契密語曰。

唵阿羅﹝二合﹞怛那﹝二合﹞跋折哩禰﹝二合﹞吽。

如本縛契已。曲忍願度。相拄爲花。此名阿彌陀佛三摩耶契密語曰。

唵跋折羅達謎禰吽。

如本縛契已。屈忍願度。入掌。申檀慧智定度如鍼。此名不空成就佛三摩耶契密語曰。

唵跋折羅羯磨跋折哩禰﹝二合﹞吽。

次說金剛薩埵等契。結金剛縛契已。想二掌爲月輪。合申忍願二度。豎檀慧智定度而不。合爲五股金剛形。是名薩埵金剛契密語曰。

唵三摩耶薩埵。

如本縛契已。曲進力度爲鉤。頭指去二三分許。此名不空王摩訶薩埵三摩耶契密語曰。

唵阿娜耶薩埵。

如本縛契已。曲進力度中分。橫相交。是名摩羅摩訶菩提薩埵三摩耶契密語曰。

唵阿胡蘇﹝上﹞佉。

如本縛契已。以智定度。撚進力度。各彈指爲善哉。是名金剛踴躍薩埵三摩耶契密語曰。

唵娑度娑度。

如本縛。豎智定度。偃屈進力度。面相拄。此名金剛藏菩薩三摩耶契密語曰。

唵蘇摩訶。怛嚩。

如本縛。展檀戒忍慧方便願等。開掌。此名金剛光菩薩三摩耶契密語曰。

唵嚧布嗚﹝二合﹞儞瑜多。

如本縛。以檀戒慧方便等度。豎合。此名金剛表剎﹝亦名金剛扶﹞菩薩三摩耶契密語曰。

唵遏唎他缽臘底。

卽以上契。置兩頰笑處。翻手解舉散之。此名金剛可愛菩薩三摩耶契密語曰。

唵呵呵呵呵吽呵﹝上﹞

如本縛。豎智定度。屈力進度。頭相拄。此名金剛眼菩薩三摩耶契密語曰。

唵薩婆迦﹝引﹞哩。

如本縛。申忍願度。屈其初分。相拄如刀相。此名金剛劍菩薩三摩耶契密語曰。

唵努佉掣娜。

如本縛。戒方便度合豎檀慧度相交。此名金剛輪菩薩三摩耶契密語曰。

唵﹝口

勃﹞馱蒲地。

如本縛。開展智定度。從口向外申拓。此名金剛語言菩薩三摩耶契密語曰。

唵缽囉﹝上聲﹞底攝勃馱。

如本縛。以智定度。押檀慧度。爲羯磨跋折羅。此名毗首羯磨菩薩三摩耶契密語曰。

唵蘇﹝上﹞婆施哆嚩。

如本縛。豎進力度置於心上。此名勇猛菩薩三摩耶契密語曰。

唵禰﹝寧一反﹞婆耶哆縛。

如本縛。曲進力度。開檀慧度爲牙。此名金剛夜叉三摩耶契密語曰。

唵捨咄嚕婆乞沙。

如本縛。以智定度。撚檀慧度本間。屈進力度於智定度背上。此名金剛拳菩薩三摩耶契密語曰。

唵薩婆悉地。

如本縛。置當心已。豎智定度。此名金剛愛﹝卽嬉戲妓也﹞密供養天三摩耶契密語曰。

唵摩訶囉底﹝丁裏反﹞

如本縛。長申二臂爲鬘。此名金剛鬘天三摩耶契密語曰。

唵嚕

跛戍鞞。

作金剛合掌契。從口引出。向下申臂。此名金剛歌詠天三摩耶契密語曰。

唵舜﹝入﹞嚕﹝二合﹞怛囉﹝二合上﹞掃溪。

卽開前契。相繞如舞勢已。合掌置於頂上。此名金剛舞供養天三摩耶契密語曰。

唵薩婆布逝。

如本縛。覆二羽掌。下按之。此名燒香供養天三摩耶契密語曰。

唵缽囉曷邏儞寧﹝上﹞

如本縛。仰二羽掌。上舉之。此名花供養天三摩耶契密語曰。

唵發邏伽﹝上﹞冥。

如本縛契。豎智定度。此名燈供養天三摩耶契密語曰。

唵蘇帝穰﹝而伽反﹞釳﹝魚乙反﹞哩。

如本縛。開掌摩其胸前已。各分向外。此名塗香供養天三摩耶契密語曰。

唵蘇伽馱霓﹝魚夷反﹞

如本縛。曲進力度作鉤。此名金剛鉤菩薩三摩耶契密語曰。

唵阿耶﹝去﹞系﹝形以反﹞穰﹝而佉反﹞

如本縛。橫定度已。以智度押之。頭入掌內。此名金剛罥索菩薩三摩耶契密語曰。

唵阿系﹝形以反﹞吽。

如本縛。以檀定度及慧智度。相鉤穿之。此名金剛連鎖菩薩三摩耶契密語曰。

唵系窣普吒彭﹝蒲碱反﹞

如本縛。以智定度。並入掌內。此名金剛召入菩薩三摩耶契密語曰。

唵健吒婀婀。

次說如上諸三摩耶契功徳。

由佛隨念契故。能速證菩提。

由薩埵金剛契故。能爲一切契尊主。

由寶金剛契故。得一切寶主。

由法金剛契故。得佛法藏。

由羯磨金剛契故。能作一切事業。

由薩埵契故。得成金剛薩埵身。

由金剛鉤契故。能召諸執金剛。

由金剛愛染契故。能樂一切佛法。

由金剛善哉契故。能令諸佛歡喜。

由寶契故。得佛灌頂位。

由金剛威光契故。得金剛威光。

由金剛幢契故。能施滿一切願者。

由金剛笑契故。能共一切佛笑。

由金剛法契故。能持金剛法。

由金剛利劍契故。得佛最上慧。

由金剛輪契故。能轉妙法輪。

由金剛語言契故。得佛語言悉地。

由金剛羯磨契故。速得最上成就。

由金剛鎧契故。得爲金剛身。

由金剛夜叉契故。得同金剛夜叉。

由金剛拳契故。得成就一切契。

由金剛嬉戲妓契故。獲得大喜樂。

由金剛鬘契故。得受佛灌頂。

由金剛歌詠契故。得佛贊詠法。

由金剛舞契故。得佛攝護賜以供養由金。

剛燒香契故。能榮潔一切界也。

由金剛花契故。得令世間隨順。

由金剛光明契故。得佛五眼。

由金剛塗香契故。能除一切苦厄。

由金剛都印主契故。能攝召一切。

由金剛罥索契故。能引入一切。

由金剛鎖契故。能制縛一切。

由金剛召入契故。能成就攝入一切。

次以十六大供養契。應供養一切如來。結金剛縛已。隨次第。依本處作之。以金剛縛。從心契之。次左脇右脇背後。次額口兩耳頂後右肩及腰。旣周匝已。還置心上。今次第說十六大供養契密語。其心上密語曰。

唵薩婆怛他揭多﹝一切如來﹞薩婆答莽﹝己身﹞禰﹝年一反﹞耶怛那﹝奉獻也﹞布穰﹝而佉反供養﹞薩頗羅拏﹝普皆﹞羯磨。

跋穰﹝而佉反﹞哩婀。

論曰於一切如來。我盡以身奉獻。普皆供養。作諸事業。置左脇契密語曰。

唵薩婆怛他揭多薩婆答莽禰耶怛那布穰窣發羅拏羯磨釳﹝魚乙切﹞哩穰﹝而迦反上﹞

論曰於一切如來。我盡以身奉獻。普皆供養勝上羯磨右脇契密語曰。

唵薩婆怛他揭多薩婆答莽禰耶怛那阿努羅伽﹝上﹞那﹝愛業也﹞布穰窣發囉拏羯磨婆寧吽護﹝引﹞

論曰於一切如來。盡以身奉獻。普皆供養羯磨弓箭。腰後契密語曰。

唵薩婆怛他揭多薩婆答莽禰耶怛那娑度迦囉﹝善哉也﹞布穰窣發羅拏羯磨睹所置﹝上歡喜也﹞娑﹝重﹞

論曰於一切如來。盡以身奉獻。以善哉聲。普皆供養歡喜事業額上契密語曰。

唵娜麼﹝與南無同﹞薩婆怛他揭多迦耶毗曬罽﹝平﹞曷羅怛寧瓢

跋折囉末禰唵。

論曰一切如來身所灌頂諸寶。我今敬禮金剛摩尼。於心上旋轉。如日輪相。密語曰。

唵娜麼薩婆怛他揭多素唎曳瓢﹝毗也反﹞跋折囉帝爾寧﹝威光也﹞入嚩囉﹝熾焰也﹞奚﹝形伊反﹞

論曰一切如來金剛日等。我今敬禮熾焰威光。置契頂上。長舒二臂。密語曰。

唵娜麼薩婆怛他揭多阿﹝去﹞賒﹝式佉切﹞播哩布羅拏震哆莫儞突嚩穰﹝而佉反﹞釳哩瓢跋折羅突嚩穰﹝而佉反﹞姞﹝口

犁﹞怛嚂。

論曰我今敬禮一切如來。如意寶珠。所求滿足。金剛勝上幢。於口上笑處。解散金剛縛時。密語曰﹝如解契法﹞

唵納莫薩婆怛他揭多摩訶奔﹝入﹞唎﹝二合﹞底﹝丁裏反﹞缽羅慕地夜﹝二合﹞

迦﹝口

犁﹞瓢跋折羅荷斯訶。

論曰敬禮一切如來作歡喜者金剛笑。口上密語曰。

唵薩婆怛他揭多跋折羅達摩陀﹝金剛法性也﹞三摩地毗薩兜茗﹝贊嘆﹞摩訶達摩系唎。

論曰以一切如來金剛法性三摩地。贊嘆摩訶法音。左耳上密語曰。

唵薩婆怛他揭多缽羅穰﹝而佉反智慧也﹞波羅蜜多阿鞞禰﹝泥一反﹞呵唎窣睹努冥﹝贊嘆﹞摩訶具沙努倪﹝我伊反﹞淡。

論曰以一切如來般若波羅蜜多所出語言。隨大音聲贊嘆。右耳上密語曰。

唵薩婆怛他揭多者羯羅﹝引﹞叉羅缽﹝口

犁﹞伐多儞薩婆蘇﹝上﹞怛囉按﹝左杵﹞多娜曳薩兜努茗薩婆漫茶唎﹝一切道場﹞吽。

論曰以一切如來文字轉輪爲首。諸契經理趣。贊嘆一切道場。頂後密語曰。

唵薩婆怛他揭多散陀婆沙﹝密語﹞勃陀僧只底毗﹝歌頌也﹞伽延窣睹努茗跋折囉婆唎遮﹝語言也﹞

論曰以一切如來。密語我今歌詠。贊嘆金剛語言。頂上密語曰。

唵薩婆怛他揭多。杜婆﹝香也﹞暝伽﹝云也﹞三慕達羅﹝海也﹞窣發羅拏﹝普皆﹞布穰﹝而佉反供養﹞羯冥﹝事業﹞伽羅伽羅。

論曰以一切如來香雲海。普皆供養事業。右肩密語曰。

唵薩婆怛他揭多補澀波﹝花也﹞缽羅婆羅窣發羅拏布穰羯冥枳﹝口

犁﹞枳﹝口

犁﹞。

論曰以一切如來種種妙花云。普皆供養。作事業故。右膝密語曰。

唵薩婆怛他揭多嚕迦。入嚩攞窣發囉拏布穰羯磨婆羅婆羅。

論曰以一切如來光明熾焰。普皆供養。作羯磨故。如上作已復置心上密語曰。

唵薩婆怛他揭多健馱﹝塗香也﹞三慕達羅窣發囉拏布穰羯冥句嚧句嚧。

論曰以一切如來塗香雲海。普皆供養。作事業故。

如是十六大供養契。所應作已。卽結如上花契大印觀察十方而作是言。我今勸請一切諸佛。未轉法輪者願轉法輪。欲入涅槃者願常住。在世不般涅槃復作是念。我今奉獻此贍部洲及十方世界中。人天意生。乃至水陸所有諸花。皆持奉獻十方一切摩訶菩提薩埵。及一切部中所住眷屬。一切契明諸天等。我爲供養一切如來。作事業故。誦密語曰。

唵薩婆但他揭多補瑟波﹝花﹞布穰暝伽三慕達羅窣發羅拏三末曳﹝平聲此呼供養初名﹞吽﹝鼻聲引﹞

論曰以一切如來花雲海。普皆供養。

又結燒香契。作是思惟。以人天所有本體香。和合香。變易香﹝所謂以瞻卜等諸花或薰或浸變成此香﹞如是等差別諸香。爲供養一切如來羯磨故。我今奉獻。密語曰。

唵薩婆怛他揭多杜婆﹝燒香也﹞布穰暝伽。三慕達羅窣發羅拏三末曳﹝平﹞吽。

論曰以一切如來燒香雲海。普皆供養。

又結塗香契已。應作是念。以人天所有本體香。和合香。變易等差別諸香。爲供養一切如來羯磨故。我今奉獻密語曰。

唵薩婆怛他揭多健陀布穰暝伽三慕達囉窣發囉拏。三末曳﹝平﹞吽。

論曰以一切如來塗香雲海。普皆供養。

又結燈契已。作是思惟。以人天所有本體。自生差別光明﹝謂寶珠等﹞悅樂意者。爲供養一切如來。作事業故。我今奉獻密語曰。

唵薩婆怛他揭多儞婆﹝燈﹞布穰暝伽三慕達羅窣發羅拏三末曳吽。

論曰以一切如來燈雲海。普皆供養。

結金剛寶契已。應作是念。於此世界及余世界中。所有寶山諸寶種類。及地中海中者。彼皆爲供養一切如來羯磨故。我今奉獻。密語曰。

唵薩婆怛他揭多部蕩﹝庭悉反﹞伽遏囉哆那稜﹝去﹞伽那布穰暝伽三慕達囉窣發囉拏三末曳吽。

論曰以一切如來覺分寶莊嚴具雲海。普皆供養。

結嬉戲契已。作是思惟。以人天所有。種種戲弄玩笑妓樂之具。皆爲供養一切如來事業故。我今奉獻。密語曰。

唵薩婆怛他揭多訶寫﹝息也反上﹞邏寫﹝同上戲笑﹞訖哩陀曷囉底掃佉﹝企伽反﹞阿努怛羅布穰暝伽三慕達囉窣發囉拏三末曳吽。金剛頂瑜伽中略出念誦經卷第四

論曰以一切如來所戲笑遊玩最上喜樂雲海。周徧供養。

結薩埵金剛契已。作是思惟。如諸劫樹﹝西方國王長者以種種花香瓔珞裝掛樹上布施一切此名劫樹﹞能與種種衣服嚴身資具。彼等皆爲供養一切如來作事業故。我今奉獻。密語曰。

唵薩婆怛他揭多阿努怛囉﹝無上﹞婆曰嚕﹝二合﹞跛摩三摩地婆缽那跛那部折那网﹝無可反﹞薩那布穰暝伽三慕達羅窣發囉拏三末曳吽。

論曰以一切如來無上金剛諭三摩地修習。上妙飲食衣服雲海。普皆供養。

結羯磨金剛契已。作是思惟。虛空藏中一切如來。爲承事故。卽想一一佛前。皆有己身。親近侍奉。誦密語曰。

唵薩婆怛他揭多迦﹝去﹞耶禰﹝泥底反﹞耶怛那布穰暝伽三慕達囉窣發囉拏三末曳吽。

論曰以自身。奉獻一切如來雲海。普皆供養結達摩金剛契已。作是思惟。我今此身。與一切菩薩身等同無異。復應觀察。諸法實性平等無異。作是觀已。誦密語曰。

唵薩婆怛他揭多質多禰耶怛那布穰暝伽三慕達囉窣發囉拏三末曳吽。

論曰以一切如來心奉獻雲海。普皆供養。

結寶幢契已。復應觀察。盡生死中一切眾生。苦惱所纏。深生哀湣。我今爲救護故。發阿耨多羅三藐三菩提心。是故若未度者。我當令度。未安慰者。當令安慰。未涅槃者。令得涅槃。及雨種種寶。隨彼所求皆令滿足。作是思惟已。誦此密語。

唵薩婆怛他揭多摩訶跋折嚕嗢婆摩但那波羅蜜多布穰暝伽三慕達囉窣發囉拏三末曳吽。

論曰以一切如來大金剛所生檀波羅蜜雲海。普皆供養。結香身契已。作是思惟。願一切眾生身口意業一切不善。願皆遠離。一切善法。願皆成就。作是念已。誦此密語。

唵薩婆怛他揭多阿耨多囉摩訶部馱﹝田夜反﹞賀囉俱捨囉波羅蜜多布穰暝伽三慕達囉窣發囉拏。

三末曳吽。

論曰以一切如來無上菩提所生善戒波羅蜜多雲海。普皆供養。結觸地契已。復作是念。願一切眾生成就慈心無相惱害。離諸怖畏。彼此相視心生歡喜。以諸相好莊嚴其身。成就一切甚深法藏。作是思惟已。誦此密語。

唵薩婆怛他揭多阿耨多羅摩訶達摩网﹝無可反﹞報陀乞叉地波羅蜜多布穰暝伽三慕達囉窣發囉拏三末曳吽。

論曰以一切如來無上法大覺悟忍辱波羅蜜多雲海。普皆供養。結金剛鬥勝精進契已。作是思惟。願一切眾生修菩薩行。被精進堅固甲冑。作是念已誦此密語。

唵薩婆怛他揭多僧﹝去﹞娑囉訶缽哩哆﹝當迦反去﹞伽摩訶毗離耶波羅蜜多布穰暝伽三慕達囉窣發囉拏三末曳吽。

論曰以一切如來不捨生死大精進波羅蜜多雲海。普皆供養。結三摩地勝上契。作是思惟。願一切眾生盡能調伏煩惱隨煩惱怨仇。獲得一切深禪定相。作是念已。誦此密語。

唵薩婆怛他揭多阿耨多囉摩訶掃溪﹝企伽反﹞毗賀囉馱﹝田夜反﹞那婆囉蜜多布穰暝伽三慕達囉窣發囉拏三末曳吽。

論曰以一切如來無上大安樂住禪定波羅蜜多雲海。普皆供養。結一切如來能授與一切眾生願者寶生契已。作是思惟。願一切眾生成就五種明處智。一切世間出世間智慧。普皆成就。得眞實見。獲得盡除煩惱所知障智。以辯才無畏等一切佛法。嚴飾其心。作是念已。誦此密語。

唵薩婆怛他揭多阿耨多羅。戛﹝更轄反﹞囇﹝力揩反﹞沙﹝煩惱也﹞寧耶﹝所知也﹞嚩囉拏﹝障﹞婆薩那﹝習气也﹞弭柰耶那﹝能調伏也﹞摩訶缽﹝口

栗﹞﹝二合﹞穰﹝大慧也﹞波羅蜜多布穰暝伽三慕達囉窣發囉拏三末曳吽。

論曰以一切如來無上調伏淨煩惱習气大慧波羅蜜多雲海。普皆供養。結勝上三摩地契已。應當思惟。諸法眞實性相。皆空無相無作。一切諸法悉皆如是。作是觀已。誦此密語。

唵薩婆怛他揭多悟呬耶﹝密﹞摩訶缽哩缽底﹝修行﹞布穰暝伽三慕達囉窣發囉拏三末曳吽。

論曰以一切祕密修行雲海。普皆供養復應思惟。我今所出語言音聲。令一切眾生悉皆得聞。作是念已。誦此密語。

唵薩婆怛他揭多婆袪﹝語言也﹞禰耶但那布穰暝伽三慕達囉窣發囉拏三末曳吽。

然後以金剛言詞。應作歌詠頌曰。

金剛薩埵攝受故

得爲無上金剛寶

金剛言詞歌詠故

願成金剛勝事業

復以金剛語言。應以淸美音贊之頌曰。

於諸世界種類中

能作塵數諸佛事

如來示現大神變

隨應顯現種種身

無比不動常堅法

悲體能除世間苦

能授悉地諸功徳

無比等力勝上法

無有譬諭等虛空

少分功徳尙無際

徧眾生界勝悉地

無比無量盡能成

常法淸淨由悲起

願力成就住世間

能爲利樂無邊際

大悲爲體常徧照

悲行不動不取滅

遊化三界授悉地

諸不可量盡通達

𨿽已善逝現希奇

常住三世力無礙

最上依怙無能超

能授一切三摩耶

願我速成勝悉地

如是贊已。若更有餘勝妙贊頌。隨意贊之。其贊詠法。晨朝當以灑臘音韻。午時以中音。昏黃以破音。中夜以第五音韻贊之。如不解者。隨以淸好音聲贊嘆。常應每日四時念誦。謂晨朝日午黃昏夜半也。應持四種數珠。作四種念誦。作四種者。所謂音聲念誦二金剛念誦﹝合口動舌默誦是也﹞三三摩地念誦。心念是也。四眞實念誦如字義修行是也由此四種念誦力故。能滅一切罪障苦厄。成就一切功徳。四種數珠者。如來部用菩提子。金剛部用金剛子。寶部用寶珠。蓮花部用蓮子。羯磨部用雜寶間錯爲之。行者若能隨順瑜伽。修行三摩地念誦者。則無有時分限數。於一切時。無間作之。

次明供養飲食法。應以香潔種種飲食供養。若不能辦。隨力作已。復當心念。世間所有一一上妙飲食。種種珍果。蒲桃石橊諸非時漿。而作供養。若己身不獲修供養者。卽令明解此法弟子。如上作之。又以塗香燒香種種妙花燈鬘末利等﹝末利者以諸食飲果子等和水置瓶盆中是以施鬼神也﹞而作供養。復以幢幡繒蓋上妙天衣。及余殊勝諸供養具。各以本密語加之。或加本部尊密語已﹝五部佛語是也﹞隨其力能而供養之。行者欲求如來功徳者。於壇場中。至心如上作供養時。當得親見金剛薩埵。若不見者。更當至誠祈請。隨行者爲業力所感。或見諸佛或薩埵等已。卽以其鬘而奉獻之。爾時行者應自慶幸。以所獻鬘置己頂上。加本部密語已。系其頭上。當知是人。便能獲得殊勝福報。行者修供養訖。卽從壇出。取豆果餅飯胡麻屑諸花等。和水安瓶盆中。以歡喜心四方散之。施諸天鬼神眷屬等。各以本密語施之。自在天密語曰。

唵遏哩賒﹝始俄反﹞儞曳﹝平﹞薩婆訶。

天帝釋密語曰。

唵遏移達囉耶薩婆訶。

火神密語曰。

唵遏姑娜曳﹝平﹞薩婆訶。

琰魔王密語曰。

唵琰摩曳﹝平﹞薩婆訶。

邏剎娑密語曰。

唵邏差﹝上﹞娑地婆哆曳﹝平﹞薩婆訶。

諸龍及水神密語曰。

唵婆囉那﹝平﹞薩婆訶。

諸風神密語曰。

唵縛夜微﹝亡子反﹞薩婆訶。

諸夜叉密語曰。

唵藥乞叉苾陀﹝田迦反上﹞達犁薩婆訶。

又於此方施諸類鬼神密語曰。

密止密止毗捨遮南薩婆訶蛩蛩﹝愚勇反﹞部馱南薩婆訶。

如上作法施已。當淨洗手漱口。還入壇中。禮一切佛及諸菩薩。如常念誦。

次明與金剛弟子。入壇場灌頂法。

其阿闍梨先已從師。如法具足受灌頂法。明解三摩耶軌則﹝其阿闍梨法度如則也﹞有是得者。應如是請。當具修威儀。於其師所。生如來想。合掌恭敬頭面頂禮。手按師足。作是白言。尊者卽是如來。卽是執金剛。我今歸依尊者。求學正等菩提。爲金剛性淨故。求學淨戒律儀。惟願尊者哀湣攝受。如諸最勝子。見有菩提種子眾生。皆不捨置。我今已發菩提心。爲欲建立不退轉位故。求入曼茶羅。惟願尊者慈悲教示令我盡見。受一切諸佛所共灌頂。被金剛寶蓮花羯磨。及大部所有。諸勝妙事。願皆攝取。悉授與我。令我身心淸淨。智慧明了。於大小乘有所深義。自然開解。於諸梵天帝釋毗紐路陀等天。及彼部屬鬼神茶吉尼等。我今爲欲利益成熟一切眾生施安樂故。願我盡能摧伏彼等勢力。願我及一切眾生。得離生死至涅槃處。如諸聖者相好具足入如來位者。云何當得。願阿闍梨哀湣示誨。其阿闍梨知弟子堪與勝法。應當告言。如汝所請。我今依佛所教。能授與汝。應當一心諦聽。心莫散亂。若散亂者。一切如來及金剛薩埵。所不加持。

次教發露懺悔。令自稱己名。我某甲從無始劫來。以身語意。廣作眾罪。無量無邊。我今於諸佛前。悉皆至心發露懺悔。不敢覆藏。我今懺悔。誓不更作願罪消滅﹝具如廣文﹞彼一切如來及諸佛子。甚深難入二種資糧無量功徳。利樂一切世間者。我皆隨喜。次令歸依三寶。

諸部蓮座天人師

得大解脫超三界

功徳圓滿大悲者

我皆至心盡歸依

最勝慧者所住處

劣乘怖之比稠林

能速滅除生死有

我今歸依最勝法

能除貪恚癡蛇毒

以慧得出生死宅

起大悲心覺悟者

敬禮歸命眾中尊

次教發菩提心。汝一心聽。菩提心者。從大悲起。爲成佛正因智慧根本。能破無明業報。能摧破魔怨。汝旣能發大菩提心。應以心口相應發大誓願。隨我語說。我某甲爲救度一切眾生故。發無上菩提心。於三十七品助道法門。乃至六波羅蜜。誓願具足無間修行。我所積集善根。悉皆回施一切眾生。願我及一切眾生。皆得證悟甚深法門。心淨廣大。猶如虛空。以無功用。自在能辦無量佛事。以平等大悲。種種方便。調伏利樂一切眾生。皆令得入無餘涅槃。於佛十力無畏不共法等。願我與一切眾生。悉皆同得。如是教已。令諸弟子各隨尊卑。依次而坐。以淸淨恭敬不亂散心。合掌而住。其師或以密語。加其綫索。系其左臂。或以塗香。或以心念。以此密語而護持之。密語曰。

唵摩訶跋折囉迦﹝上﹞嚩遮﹝日也﹞跋折哩句嚧﹝金剛作也﹞跋折囉跋折囉含﹝重引﹞

次以此密語。加塗香已。塗諸弟子掌中密語曰。

唵跋折囉健提﹝塗香也﹞虐﹝魚伽反上﹞

塗香之時告弟子言。願汝等具得一切如來戒定慧解脫解脫知見之香。

次以密語。加香白花。持以授。密語曰。

唵跋折囉補澀篦﹝花也﹞唵。

如是告言。願汝得一切如來三十二大丈夫相。

次持香鑪。以此密語加之。燻弟子雙手。密語曰。

唵跋折囉杜鞞﹝燒香﹞婀。

如是告言。願汝獲得一切如來大悲滋潤妙色。次以此密語。加燈已。令弟子視之。密語曰。

唵跋折囉嚕伽儞﹝光明也﹞

如是告言。願汝等獲得一切如來智慧光明。

次以如上笑儀式密語。加烏曇阿說他等樹枝。以爲齒木。復以摧破一切眾生煩惱隨煩惱。諸佛甚深智慧金剛劍密語。加其齒木。復令弟子。以掌中所受得花。令供養一切如來部中尊上首者。次授齒木。師自私記。勿令差錯。令面向東嚼之。淨洗漱已。所嚼齒木。當面擲之。師應觀其齒木頭所向處。以所嚼處爲頭。隨所向方。多是其部。若向四隅。多是毗盧遮那部。若有立者。當知是最吉祥相。師旣觀已。施諸弟子。各隨所安。應告之言。汝各端心而念。禮諸佛已。系心睡眠。求境界相。汝所見者。晨來具說。作是教已。令隨意去。彼所見夢。晨於師所。如實說之。若境界顚倒。多妄想者。是不淸淨相。應取牛五種味。所謂乳酪酥糞尿等。相和淨濾漉已。加金剛密語二十一徧。與之令服。若身心淨者。取白檀水。同用金剛密語二十一徧令服。密語曰。

唵跋折囉鄔陀迦吒。

如法服已。至其夜分。引至壇室門外。教令發露懺悔一切罪障。隨喜回向一切功徳。教作如上四種禮拜法已。

取赤色衣。與被。如著袈裟法。若出家人。合著乾陀色衣。以赤色帛。掩抹其眼。教與結金剛薩埵契。口授此心密語三徧。密語曰。

三摩耶薩怛鑁。

卽教豎忍願二度爲鍼。以諸白花鬘或種種香花鬘。掛其鍼上。次當引入壇場門中。三徧授此密語。

三摩耶吽。

應告之言。汝今已入一切如來眷屬部中。我今令汝生金剛智。汝等應知。由此智故。當得一切如來悉地事業。然汝亦不應與未入此等壇場人。說此法事。汝儻說者。非但違失汝三摩耶。自招殃咎耳。師應豎結薩埵金剛契。置弟子頂上告言。此是三摩耶金剛契。汝若輒向未入壇人說者。令汝頭破裂。汝於我所。莫生疑慢。應當深生敬信。汝於我身。當如執金剛菩薩。我所教誨當盡奉行。若不爾者。自招其禍。或令中夭死墮地獄。汝應愼之。作是教已。汝今求請一切如來覆護。令金剛薩埵入其身心。其師又結金剛薩埵契。告言。此是三摩耶金剛。名爲金剛薩埵。願入汝身。以爲無上金剛智。誦此密語。

跋折囉薜捨跋折囉薜捨婀。

次結嗔金剛拳。以忍願二度相鉤。誦上大乘三摩耶百字密語。以金剛語言。唱已掣開上契。由此密語功能力故。令弟子入金剛智。證殊勝慧。由此智故。悉能獲得覺了一切眾生若干種心。能知世間三世事業。能堅固菩提心。能滅一切苦惱。離一切怖畏。一切眾惡不能爲害。一切如來同共加持。一切悉地皆得現前。諸未曾有安樂勝事。不求自得。汝當深自慶幸。我今爲汝略說功徳勝事。於一切地位三摩地。陀羅尼神通三昧。諸波羅蜜力無畏等。由此法故。悉皆當得。所有未曾見聞。百千契經甚深義理。自然能解。汝今不久。自當證得諸佛眞實智慧。何況下劣諸餘悉地。說是語已。問言。汝見何等境界。若彼見白相者。應教最上悉地智。見黃相者。教義理所生悉地智。見赤相者。教奉事供養悉地智。見黑相者。教阿鞞遮盧伽悉地智。見雜色者。教一切羯磨悉地智。若不見好色相者。卽是罪障。應以鉤罪障契。鉤彼諸罪復以摧破諸罪契。而摧破之。鉤罪契。經云。結金剛縛已。申忍願爲鍼。曲力進度於忍願背作跋折囉股形。勿相柱著。又於進力度端。各想有穰﹝而伽反﹞宇。以鉤曳彼身中所有罪障。誦此密語。

唵薩婆婆波迦﹝去﹞利灑儜毗輸馱那三摩耶跋折囉吽穰﹝而伽反上﹞

誦此密語時。想彼罪形。如鬼形狀。黑色發豎卽以二羽。諸度各各相鉤。頭入掌內。想以進力二度。鉤夾彼罪。令入掌中。余度面各相撚。卽申忍願二度爲鍼。於願度端。想怛囉字。忍度端。想卓﹝知可反﹞字。又於字上。想生火焰。夾取彼罪。誦此密語。

唵跋折囉跛寧﹝執也﹞蜜薩普吒耶﹝摧破﹞薩婆婀播耶﹝一切惡趣也﹞漫陀那寧﹝系縛也﹞缽囉﹝二合﹞慕乞沙耶﹝解脫﹞薩婆播波﹝一切罪障也﹞揭底獘﹝毗耶反趣中﹞薩婆薩埵縛﹝無可反﹞南﹝一切眾生﹞薩婆怛他揭多跋折囉三摩曳﹝平﹞吽怛囉﹝二合﹞吒。

誦此密語已。用力撚之。如彈指法。右上左下。

論曰一切如來三摩耶。能解脫諸惡趣中一切眾生。執金剛應摧破一切惡趣系縛。

如是次第。摧破彼諸罪已。復想以諸佛光明。淨彼身心。四方阿閦鞞等。上方毗盧遮那。皆放淸淨光明。下方想金剛雄﹝上﹞字。放嗔怒光明而摧滅之。如是作法時。能令彼等。必定得見善境界相。當知彼等罪障皆得消滅。若彼罪障極重。不見好相。師應爲說眞實伽他。令其覺悟頌曰。

普賢法身徧一切

能爲世間自在主

無始無終無生滅

性相常住等虛空

一切眾生所有心

堅固菩提名薩埵

心住不動三摩地

精勤決定名金剛

我今說此誠實言

惟願世尊扶本願

利眾生事諸悉地

慈悲哀湣爲加持

說此偈已。復結金剛入契。誦婀字密語一百八徧契。經云。結金剛縛。以智定度。撚檀慧度本間。以進力度。少曲相拄是也如是作法已。又應問之。如無好相者。但可引入受三摩耶。不應與其灌頂次當授此密語三徧。

唵缽囉底車﹝授也﹞跋折囉護﹝引﹞

誦此。教擲所掛鬘於壇中。隨彼因業。鬘所著處。卽令念誦其部密語當知速得成就。

次又授此密語三徧。令弟子所結三摩耶契。於其心上解之。密語曰。

唵底瑟吒﹝願住也﹞跋折囉涅哩掉﹝茶路反堅固﹞暝婆摩﹝爲我常也﹞捨﹝式餓反﹞濕伐睹暝婆摩﹝爲我恆常也﹞纈哩馱耶冥﹝爲我心也﹞遏地底瑟吒﹝願爲加持也﹞薩婆悉地﹝一切成就也﹞者缽哩野車﹝及願授與也﹞戶含﹝二合﹞呵呵呵呵護﹝引﹞

論曰願金剛常住堅固。加持我心。願授與我一切悉地卽取彼所擲花鬘。加此密語。

唵缽囉底釳哩恨拏﹝攝授﹞怛嚩﹝無可反﹞縊摩含﹝二合﹞薩埵摩訶婆囉。

論曰願大力菩薩。攝授汝。誦此密語時。卽以其鬘系彼頭上。由系鬘故。得摩訶薩埵攝授速疾成就諸勝悉地。

次誦此密語。解所掩眼物。密語曰。

唵跋折囉薩埵薩嚩﹝無可切﹞焰帝提﹝爲汝親開目﹞斫具數﹝平眼也﹞伽吒那﹝開也﹞怛缽囉﹝專也﹞嗢伽吒野﹝令開﹞薩婆婀具毹﹝一切眼卽﹞跋折囉斫具毹﹝金剛眼也﹞阿耨怛囉﹝無上也﹞系跋折囉吠捨﹝呼彼令觀壇場也﹞

論曰金剛薩埵親自專爲汝。開五眼及無上金剛眼。

次呼弟子。徧示壇中諸部事相。由此法故。爲一切如來之所護念。金剛薩埵常住其心。隨彼所求。乃至執金剛身。無不獲得。漸當得入一切如來體性法中。

次弟子灌頂。其灌頂壇。應在大壇天方門外。下至二肘。畫粉作。四方正等。面開一門。於四隅內。畫執跋折囉像。自在天方。名住無戲論。火天方角。名虛空無垢。羅剎方。名淸淨眼。風天方。名持種種綺麗衣。中央畫大蓮花。其花八葉。臺蕊具足。花外周圍。畫月輪相。光芒外出。正方四葉。畫四菩薩。各乘昔願殊勝力者。帝釋方葉。名陀羅尼自在王。琰羅方。名發正念。龍方。名樂利眾生。夜叉方。名大悲者。四隅葉上。畫四使者。自在天方。名修轉勝行。火天方。名能滿願者。羅剎方。名無染著。風天方。名勝解脫。於花臺上。想有婀字﹝義如前列﹞於婀字上。想一圓點﹝眞如圓寂法身涅槃義也﹞余供養旛花莊嚴。一如大壇法式。應作是念。我今爲某甲善男子灌頂。惟願諸佛菩薩降臨道場。受我供養。諦想所請佛菩薩眾。皆來集會。移大壇中寶瓶。隨本方角置之。又於壇周圍界外。想四輪使四淨人。持上寶瓶。住月輪中。帝釋方人。想如普賢。琰羅方人。想如彌勒。龍方人。想如滅諸障礙。夜叉方人。想如離諸惡趣。卽引所灌頂者。入帝釋方門。坐蓮臺上。以種種雜花塗香燒香油燈旛蓋淸妙音樂。而以供養。如不辦者。隨力作之。所以爾者。是人坐佛位處故。復以種種歌詠贊嘆。令其殷重生歡喜心。說此頌曰。

諸佛睹史下生時

釋梵龍神隨侍衛

種種勝妙吉祥事

願汝今時盡能獲

迦毗羅衛誕釋宮

龍王澍沐甘露水

諸天供養吉祥事

願汝灌頂亦如是

金剛座上爲羣生

後夜降魔成正覺

現諸希有吉祥事

願汝此座悉能成

波羅柰苑所莊嚴

爲五仙人開妙法

成就無量吉祥事

願汝今時咸證獲

若更有餘贊嘆。隨意作之。勸發勝心。令生利喜。

次應與其灌頂。先想弟子頂有婀字。上有圓點。義同前釋。字放光焰熾然赫奕。又想弟子心中。有月輪相。內有八葉蓮花。臺上亦有婀字。若得金剛部。於婀字內想有跋折囉。得寶部者。有寶珠。蓮花部。有蓮花。羯磨部。有羯磨跋折囉。毗盧遮那部。想窣睹波。師應想己身如毗盧遮那像。執弟子所得部瓶﹝如來部瓶。若是畫像壇。卽隨有空處。置之。若手印壇。卽於壇上。置之﹞各想其部物體在瓶水內。如跋折囉寶珠等。各令結其所得部契。置其頂上。誦其部密語七徧。而用灌之。金剛部密語曰。

唵跋折囉薩埵阿毗詵者﹝灌頂也﹞吽。

寶部密語曰。

唵跋折囉囉怛那阿毗詵者怛囉。

花部密語曰。

唵跋折囉達摩阿毗詵者纈利。

業部密語曰。

唵跋折囉羯磨阿毗詵者婀。

於彼額上。想有攞字。色相如金。想兩目上各有囉﹝上﹞字。其色如火。上生光焰。其二足間。想種種色爲法輪相。八福莊嚴。次誦薩埵金剛心密語。加塗香已。塗彼胸前。所以作法加持者。爲令弟子。成金剛薩埵故。

次以如上所說。頭上作五處置契法已。復結毗盧遮那契。誦本密語。置於彼心上。次喉次頂上已。卽應諦想一切如來祕密勝上頭加彼頭上。卽結如所說四種鬘。各隨其部法。以系其額。若作阿闍梨灌頂法者。應次第如上法。徧用五瓶。以四種鬘。鱗次以系其額。如是作已。引出壇外。換去濕服。別著淨衣。若是剎利居士。著本上衣。卽於壇內。置下小牀。以儭其濕。引入坐已師以觀羽。執五股拔折囉。授其雙手。應以種種方便言詞。開誘安慰。爲說頌曰。

諸佛金剛灌頂儀

汝已如法灌頂竟

爲成如來體性故

汝應受此金剛杵

說此偈已誦密語曰。

唵跋折囉禰缽提﹝尊主﹞微﹝亡桂反體性也﹞怛鑁阿鞞詵者弭﹝我今灌頂﹞底瑟吒﹝住﹞跋折囉三摩曳薩怛鑁﹝汝爲三摩耶也﹞

論曰汝已灌頂。獲得金剛尊主竟。此跋折囉。常住汝所。爲三摩耶。

復收取金剛杵。若是寶部者。又於跋折囉上。想有寶珠。餘部仿此。誦前偈時。應攺初句金剛字。爲寶珠字。諸部準此攺之。

次於弟子本名上。加金剛字。作名呼之。應誦此密語。

唵跋折囉薩怛鑁磨含﹝二合汝也﹞阿毗詵者冥﹝我灌頂也﹞跋折囉娜莽﹝以名號也﹞毗曬迦多﹝灌頂﹞系﹝呼聲﹞跋折囉那莽﹝某甲﹞

論曰我與汝灌頂訖。以金剛名號。與汝作字。汝名金剛某甲。若是餘部。式加寶珠蓮花等。作字呼之。其人若受阿闍梨法者。但以本所得部。爲名。若須攺舊名者。隨意所樂。任擇諸波羅蜜勝名作之。

又以香花種種供具。供養所灌頂者。師應執小金杵子。如治眼法。拭其兩目。而告之言。善男子世間醫王。能治眼翳。諸佛如來。今日爲汝開無明翳。亦復如是。爲令汝等。生智慧眼見法實相故。

次復執鏡。令其觀照。爲說諸法性相。說此偈言。

一切諸法性

垢淨不可得

非實亦非虛

皆從因緣現

應當知諸法

自性無所依

汝今眞佛子

應廣利眾生

次復收取金剛杵。師於弟子。當生恭敬。此人能紹諸佛種故。師應授以商佉。作是告言。自今已後。諸佛法輪。汝應轉之。當吹無上法螺。令大法聲徧一切處。不應於此法中而生疑怖。於諸密語究竟淸淨修行理趣。汝應廣爲眾生方便開示。善男子諦聽。若能如是作者。一切如來皆知此人能報佛恩。是故於一切時處。一切持金剛者之所衛護。令汝安樂。

次應引起。至大壇前。爲說三摩耶。令其堅固。告言善男子汝應堅守正法。設遭逼迫惱害乃至斷命。不應捨離修菩提心。於求法人不應慳吝。於諸眾生有少不利益事。亦不應作。此是最上句義。聖所行處。我今具足爲汝說竟。汝當隨順如說修行。弟子應自慶幸合掌頂受。

又執五股金剛杵。而授與之告言。此是諸佛體性。金剛薩埵手所執者。汝應堅護禁戒。常畜持之。弟子受已。授此決定要誓密語。令其誦之密語曰。

唵薩婆怛他揭多悉地跋折囉三摩耶底瑟吒﹝願住﹞翳沙﹝今也﹞怛嚩﹝亡可反﹞含﹝尢甘反於我﹞馱囉野冥﹝我今持也﹞跋折囉薩埵系﹝形以反﹞系系系吽。

論曰一切如來金剛薩埵成就三摩耶。願住我所。我常守護。如是作法已。所有一切漫茶囉。祕密三摩耶智。師應教授。若弟子於三摩耶契。有退失者。師應遮制莫令毀壞。弟子於師。應恭敬尊重。莫見師短。於同學所。莫相嫌恨。應告之言。汝於一切眾生。常生慈湣。哀矜示誨莫生厭離。爲說偈言。

三界極重罪

不過於厭離

汝於貪欲處

應生厭離心

欲令弟子堅持歡喜故。爲說偈言。

此等三摩耶

諸佛爲汝說

守持善愛護

當如保身命

弟子受師教已。頂禮師足白言。如師教誨。我誓修行。

復應爲諸已灌頂弟子。令其圓滿寂靜法故。爲除其災障故。應與作護摩法。於灌頂壇火天方。不應絕遠。作四肘壇。髙一磔手。中鑿君茶。徑圓一肘。深十二指。好淨泥拭。兩重作椽。內椽髙闊各一指。外椽髙闊各有四指。底須平正。卽於其底。泥作輪像。式跋折囉像。柄向南出。如世丁字。柄長四指。闊亦四指。橫頭長八指。髙闊各四指。次外作土臺。形如蓮葉。次外敷師坐位。君茶周圍布吉祥艸。爲聖眾坐位。灑淨香水。敷艸灑水。皆順轉作。應以酥酪乳蜜乳糜餅果五穀者謂稻穀菉豆油麻小麥等是。取吉祥樹爲柴。如無此樹。取有白汁樹代之。謂谷桑等是。齊整短截。別取小枝如拇指大。長十二指。一百八枚。酥谷及柴。並置臺右。若不能鑿作君茶卽以赤色畫其形狀。中安火鑪。餘如上若。師北面坐。引諸弟子。左次列跪。取先淨火。或新鉆者。以香水二具。置其臺上。一供養佛菩薩。一供火天灑水作淨。置君茶內。已誦此密語。

南莫三漫多跋折囉南怛﹝口

賴﹞旃茶摩訶路灑那薩發囉耶吽唅﹝引﹞摩含﹝二合﹞

誦此密語三徧。淨水灑火。並灑茅艸諸供具等。

次卽然火。勿以口吹。當以物扇。取白檀香泥。徧塗君茶。以白香花。散臺四面。於火焰中。想有囉﹝上﹞字。變爲火天。白色發黃。三目四臂。右邊二手。一執君持。一手執杖。左邊二手。一作無畏相﹝直前舒掌豎掌向外﹞一撚數珠。想火天身徧生火焰。次執香鑪。請佛菩薩。所請法式。如大壇中說。諦想諸佛菩薩。皆來赴會。坐吉祥艸。其師觀羽作無畏相。止羽握腕。如臂釧像。卽召火天。誦此密語。

唵婀揭娜多曳﹝平﹞儞卑﹝必迦反﹞儞跛耶儞嚩﹝無可反﹞濕尾穰﹝而佉反上﹞系哩使薩哆三摩釳哩呬﹝上﹞怛嚩﹝無可反﹞婀虎低摩賀嚂婀薩民散儞系睹婆嚩唵

阿揭娜曳賀卑﹝卑迦反﹞劫獘﹝毗迦反﹞婆呵那耶儞卑﹝必也反﹞儞跛耶薩婆訶。

誦此密語時。想有火天。來依如上所想身中。卽以香水。彈手灑火。次執祭杓。酌上酥油乳蜜等物。各三杓。以沃火中。以祭火天。或和雜一處。共酌三杓。亦得。祭時每杓誦此密語一徧。密語曰。

納莫三漫多勃陀南唵婀伽娜曳﹝平﹞薩婆呵。

師以止羽執金剛杵。以檀度。鉤弟子觀羽智度。別以小杓。如前沃火。人各各二十一杓。一一心念諸佛菩薩及火天。於五部中心密語。隨喜誦之。一杓一徧。以用供養若須除災者。誦此密語。

納莫三漫多勃馱南婀摩訶扇地﹝平﹞伽多摩訶扇陀迦羅缽唎捨忙達摩涅哩若﹝人者反﹞多薩破婆窣睹婆達摩三漫多缽囉多薩婆訶。

一一弟子準此作之。若阿闍梨法。加誦之至一百八徧。又以酥油乳蜜等。相拌和已。小杓酌之。數至一百八徧。沃火供養。每杓誦上大乘三摩耶百字密語一徧。若意欲別須供養諸菩薩等。卽各隨誦本心密語。或三七。七七。隨意沃之。以上一百八枚小柴。一一兩頭。刺酥蜜中。時時投火。所作法已。次應供養給施如上所說座後外八方諸天神眷屬等。準前誦密語法。酌沃火中。如是作已。師出洗手。還歸本座。如前酌三杓。供養火天訖。告弟子言。汝已具足得灌頂法。假使以諸世間種種供養。不如己身奉施諸佛菩薩。汝應各發如是心。令諸弟子各自發願已。師應手執香鑪。徧供養佛菩薩及火天已。卽誦密語。請歸本處。卽從座起。就大壇位。告弟子言。諸佛爲利益一切眾生故。說此殊勝福田妙法。汝應隨力。各辦香花。供養大眾。能令汝得無量果報。復爲供養一切如來及金剛部眾。應以羯磨契。及三摩耶契如上供養。復以金剛贊嘆密語。作四種密供養法已。誦此伽他曰。

金剛薩埵攝授故

得成無上金剛寶

今以金剛法歌詠

願爲我作金剛事

復以金剛舞合掌。及金剛戲笑等。作密供養法。

次應手執香花。供養外壇聖眾已。告諸弟子言。汝等各隨力能。供養諸佛。彼等修供養畢。爲欲護諸弟子身故。應於諸佛菩薩所。請所獻花香果餅等少分。各各分賜諸弟子。復令重作要誓。如上所說。不得輒說此法。作教誡已。令弟子各還本位。師卽隨力。如常念誦禮贊已。卽請壇中佛菩薩。及眷屬等。歸本土。卽豎結薩埵金剛契。誦此密語。

唵訖哩睹嚩﹝已作勝上也﹞薩婆薩埵﹝一切眾生也﹞遏他﹝利益﹞悉提﹝成就﹞捺多﹝授與也﹞曳﹝入﹞他努﹝隨願﹞伽﹝木

奢﹞達凡﹝三合歸還﹞勃陀蜜灑鹽﹝佛國土﹞布那囉虐﹝魚伽反上﹞麼娜耶微﹝無桂反復垂降赴也﹞唵跋折囉薩埵牟。

論曰已作勝上利益成就。授與一切眾生竟。願一切諸佛菩薩。歸還本國。若重請召。惟願降赴。

此契及密語。一切壇中。請佛菩薩諸部眷屬還本處者。皆悉同用。

