佛說蓮華面經二卷

大乘單譯經佛說蓮華面經二卷隋三藏法師那連提耶捨譯

佛說蓮華面經卷上

如是我聞。一時佛住毗捨離獼猴池岸上大重閣中。如來不久當捨壽命。爾時佛告阿難。我今共汝往波波城。彼有長者名毗沙門徳。吾欲化之。阿難言。惟然受如來教。卽隨佛行。未入彼城有跋提河。佛告阿難。我今疲極可入河浴。爾時世尊脫郁多羅僧。置河岸上入河澡洗。佛告阿難。汝可至心觀如來身三十二相。以自莊嚴如是之身。卻後三月當入涅槃。復告阿難。汝當更觀如來之身。如優曇花久遠乃現。時時一出難出難見。如是佛身過於彼花百千萬倍。難出難見。如是之身卻後三月更不復現。復告阿難。汝當更觀如來之身。如花鬘師取貫花綫。種種色花及種種香。結作花鬘。彼鬘成已睹者歡喜。如來身者三十二相八十種好以自莊嚴。閻浮提金光色明炎圓光一尋。如是身者卻後三月當般涅槃。復告阿難。汝當更觀如來之身。如三十三天所住之地百寶莊嚴。復有種種音樂快樂。彼諸天等。於彼寶地及天音樂不能暫捨。亦不能記彼地寶色。如是佛身三十二相不可徧觀。何以故。觀一一相心不能捨。如是身者卻後三月當般涅槃。復告阿難。汝當更觀如來之身。譬如日月有大威徳神通光明。在佛身邊悉蔽不現。是故佛身過彼日月最尊最勝。如是之身卻後三月當般涅槃。復告阿難。譬如師子諸獸中王。如天帝釋大伊羅缽象諸象中王。佛身亦爾。具大勢力獨步無畏。如是之身卻後三月當般涅槃。復告阿難。汝當更觀如來之身。如須彌山王四寶所成。處於大海安住不動。其體堅實無有瑕隙。如來之身過那羅延力。百千萬倍不可爲比。如是之身卻後三月當般涅槃。復告阿難。如來之身於無足二足多足眾生。有色無色有想無想。非有想非無想眾生之中。如來色身最尊最勝。如是之身卻後三月當般涅槃。復告阿難。如小千世界。千日千月千須彌山。千弗於逮千瞿耶尼千郁怛羅越千閻浮提。千四天王千三十三天千帝釋天王。千炎摩天千炎摩天王。千兜率陀天千兜率陀天王。千化樂天千化樂天王。千他化自在天千他化自在天王。千梵身天千大梵天王。如是小千世界滿中諸天。欲見如來面貌周盡不能得見。何以故。如來面光如百千電炎。出過世間所有光明。百千萬倍。是故帝釋大梵天等。常贊嘆佛光明殊勝。如是之身卻後三月當般涅槃。復告阿難。莫作是念。如來不盡貪嗔癡故自贊己身。如來身者。貪嗔癡使及彼習气永盡無餘。如是阿難。如來應供正徧知有大威徳。汝常供侍如來生身。以是因緣所得功徳。不可量不可數不可思議。無量無邊阿僧祇。阿難。汝今欲聞如來滅後未來眾生供養如來碎身舍利因緣事不。爾時阿難。偏袒右肩右膝著地。合掌白佛言。世尊。今正是時。大徳婆伽婆。今正是時。惟願如來。爲我宣說佛涅槃後諸眾生等供養如來碎身舍利因緣等事。我聞是法。至心受持廣爲他說。佛告阿難。汝善諦聽。我今當說。阿難。如來入涅槃時入金剛三昧。碎此肉身猶如芥子。如是一分舍利向諸天所。爾時帝釋天王及諸天眾。見佛舍利知佛涅槃。卽雨天曼陀羅花摩訶曼陀羅花。曼殊沙花摩訶曼殊沙花。供養舍利。如見佛身禮拜右繞。有種阿耨多羅三藐三菩提善根。有種聲聞善根。有種辟支佛善根。有一分舍利向龍世界中。爾時娑伽羅龍王無量龍等。見佛舍利大設供養。以因陀羅寶摩訶因陀羅寶。火珠寶淸水寶。如是無量種種諸寶。持用供養碎身舍利。禮拜右繞作供養已。是時龍等各自發願。有發阿耨多羅三藐三菩提願者。有發聲聞菩提願者。有發辟支佛菩提願者。有一分舍利向夜叉世界。爾時毗沙門王及余無量大夜叉將。見碎身舍利。以種種花末香燒香燈明音樂。如是無量供養舍利。禮拜合掌右繞恭敬。有發無上大菩提願者。有發聲聞願。有發辟支佛願。彼余舍利在閻浮提。當來有王名阿輸迦。統一閻浮提。此王爲供養舍利故。造作八萬四千塔。置此舍利而供養之。此閻浮提復有六萬諸王。亦當供養碎身舍利。以諸花鬘種種香等燈明音樂。供養禮拜右繞恭敬。有種無上大菩提善根。有種聲聞善根。有種辟支佛善根。有卽捨家出家。於佛法中信心淸淨。剃除須髮而披法服。精勤修道皆悉漏盡而般涅槃。如是阿難。如來應供正徧知有大威徳。以彼法身依生身故。供養生身舍利因緣所得功徳。無量無邊阿僧祇。不可數不可說。爾時如來作如是念。我此三阿僧祇劫勤苦所成佛法。欲令久住於世間故。當往諸天諸阿修羅諸龍迦樓羅摩睺羅伽等所住之處。付囑佛法。爾時如來卽於閻浮提沒。三十三天中出。爾時帝釋天王見世尊已。卽敷髙座奉迎如來白佛言。世尊。願受此座。爾時世尊卽坐其座。帝釋天王與百千萬眾。頂禮佛足住在一面。佛告帝釋言。汝今當知吾亦不久當般涅槃。以此佛法囑累於汝。汝當護持。如是至三。帝釋天王悲泣雨面收淚而言。世尊涅槃一何疾哉。如來涅槃何其太速。世間法眼於玆永滅。如佛所教是我力分。卽當護持恭敬供養。如來昔於兜率陀天降神母胎。我於爾時與忉利眾常作守護。及佛生時亦與諸天共來守護。如來坐於菩提樹下破八千萬億魔軍。得阿耨多羅三藐三菩提時。我與諸天亦常守護。佛於波羅柰鹿野苑中。三轉十二行法輪時。我與天眾亦常守護。我今無力能使如來不入涅槃。無力能護。爾時世尊種種說法。勸諭安慰示教利喜帝釋諸天。令護佛法。從天上沒卽於娑伽羅龍王宮出。爾時龍王見如來至。卽時敷座。佛坐其座告龍王曰。汝今當知如來不久入於涅槃。我以佛法囑累於汝。汝當守護無令斷絕。龍王當知。此龍世界有諸惡龍。多生嗔恚不知罪福。爲惡卒暴破壞我法。是故我今以此佛法囑累於汝。爾時龍王悲泣雨面收淚而言。世尊。我諸龍等盲無慧眼。是故今者生畜生中。若佛滅後龍世界空。我等捨命。不知未來當生何處。諸佛如來是眾生寶。云何今者欲般涅槃世間眼滅。爾時世尊示教利喜娑伽羅王令護佛法。在龍宮沒於徳叉迦龍王宮出。爾時龍王爲佛敷座。佛坐其座。龍王復與百萬億龍。頂禮佛足卻住一面。佛告龍王。汝等當知如來不久入無漏界而般涅槃。今以佛法囑累於汝。至心守護。爾時龍王悲泣雨面。以手收淚而白佛言。如來滅度世間眼滅。諸佛如來是眾生寶。若佛滅度我今不知當生何處。佛爲龍王種種說法示教利喜。卽從彼沒於黑色龍王宮中出。爾時龍王爲佛敷座。佛坐其座。黑色龍王與百萬億龍眾。頂禮佛足卻住一面。佛告龍王。汝等當知如來不久入般涅槃。我以佛法囑。累於汝。汝當至心而守護之。爾時龍王悲泣雨面捫淚而言。如來滅度世間眼滅。諸佛如來是眾生寶。若佛滅度我今不知當生何處。佛爲說法示教利喜。卽從彼沒於夜叉世界出。爾時毗沙門王。爲佛敷座。佛坐其座。毗沙門王與百萬億夜叉之眾。頂禮佛足卻坐一面。爾時毗畱勒叉天王。與百萬億鳩槃荼眾。頂禮佛足卻坐一面。爾時毗畱博叉天王。與百萬億諸龍之眾。頂禮佛足卻坐一面。爾時提頭賴吒天王。與百萬億乾闥婆眾。頂禮佛足卻坐一面。爾時大夜叉將。般脂迦槃折邏旃荼娑多耆利兮摩跋多摩尼跋陀富那跋陀。如是一切諸夜叉將。頂禮佛足卻坐一面。爾時佛告四天大王。及夜叉將。乾闥婆將。鳩槃荼將諸龍將言。汝等當知如來不久入般涅槃。我以佛法囑累於汝。當好守護。第二第三亦如是說。汝等當知夜叉國中諸惡夜叉。鳩槃荼國惡鳩槃荼。乾闥婆國惡乾闥婆。諸龍國土有諸惡龍。如是眾生多起嗔恚。不知罪福爲惡卒暴。破我三阿僧祇劫勤苦所修無上佛法。是故我今囑累汝等。時四天王及夜叉將乃至龍將。悲泣雨面捫淚而白佛言。世尊涅槃何其太速。如來滅度一何疾哉。爲死摩竭之所吞噬。爾時世尊種種說法示教利喜。卽從彼沒閻浮提出。爾時世尊作如是念。我所作事今已作竟。諸惡眾生今已調伏。可入安隱寂滅涅槃。佛告阿難。生死可厭吾今不久欲入涅槃。爾時阿難生大苦惱。悲泣雨面如箭入心。悶絕倒躄宛轉於地。而作是言。世尊涅槃何其太速。如來滅度一何疾哉。世間眼滅。我復更當與誰持缽。更復持扇在誰邊立。不復更聞甘露之法。誰復與我說甘露味。我今更復隨誰後行。不復更見殊勝日月圓滿之面。尊者舍利弗等大智慧人已入涅槃。而佛如來今復滅度。世間闇冥失智慧眼。智須彌王今欲崩散。佛樹欲倒。法橋欲絕。法舡欲沈。法炬欲滅。正法日月將墜於地。解脫之門今欲閉塞。三惡道門今將欲開。三阿僧祇劫所集法聚將沒不久。爾時佛告長老阿難。汝莫憂愁。莫復啼哭。莫大叫喚捶胸哽咽悶絕躄地。何以故。世間生者是有爲法。會歸無常。欲令此法不失不壞而常住者。無有是處。爾時世尊種種說法。安慰勸諭示教利喜。囑法藏已默然而住。爾時世尊復作是念。阿難比丘爲憂愁刺深入其心。我今當拔彼憂愁刺。告阿難言。汝今欲見未來事不。我見來世如觀現在。當爲汝說。爾時阿難偏袒右肩右膝著地。合掌向佛頂禮佛足而白佛言。大徳世尊。當爲我說。今正是時。我聞法已當奉受持廣宣流布。佛告阿難。諦聽至心。我今當說。阿難。未來之時有諸破戒比丘。身著袈裟遊行城邑。往來聚落住親裏家。彼非比丘又非白衣。畜養婦妾產育男女。復有比丘住淫女家。復有比丘淫比丘尼。復有比丘貯畜金銀。造作生業以自活命。復有比丘通致使驛以自活命。復有比丘專行醫藥以自活命。復有比丘圍棋六博以自活命。復有比丘爲他卜筮以自活命。復有比丘爲他咒彼死屍令起。遣殺怨家以自活命。復有比丘爲他誦咒驅遣鬼神。多取財物以自活命。復有比丘專行殺生以自活命。復有比丘住僧伽藍。私自費用佛法僧物以自活命。復有比丘內實犯戒外示護持。受人信施。復有比丘𨿽不破戒。而懷慳惜衣服飲食。及以鄙吝眾僧之物不與客僧。復有比丘𨿽不破戒。吝惜眾僧房舍牀座不與客僧。復有比丘𨿽不破戒。爲諸檀越供養禮拜多得財利。其心不欲令余比丘受人信施。惟欲自受。復有比丘實非羅漢。而常詐稱得羅漢果。欲令人知我是羅漢。復有比丘多受檀越四事供養。內無實徳惟增貪心。但爲活命不爲修道。復有比丘興利商賈以自養活。復有比丘專行偸盜以自養活。復有比丘畜養象馬駊驢牛羊。乃至賣買以自養活。復有比丘販賣奴婢以自養活。復有比丘屠殺牛羊以自養活。復有比丘受募入陣。徵戰討伐多殺眾人以求勛賞。復有比丘穿踰墻壁。盜他財物以自活命。復有比丘專行劫奪。攻破城邑及與聚落以自活命。復有比丘毀壞佛塔。取其寶物以自活命。如是無量地獄因緣。捨命之後皆墮地獄。阿難。譬如師子命絕身死。若空若地若水若陸。所有眾生不敢食彼師子身肉。惟師子身自生諸虫。還自啖食師子之肉。阿難。我之佛法非余能壞。是我法中諸惡比丘猶如毒刺。破我三阿僧祇劫積行勤苦所集佛法。阿難。譬如有人入於大海。至寶渚中多取寶物置於船上。欲渡大海於中沈沒。佛之正法如彼寶船。當來破戒諸惡比丘多樂造作種種惡業。滅我佛法沈沒不現。阿難。如來涅槃不久之間正法當亂。正法亂已。復有種種諸惡比丘出現於世。不信如來得證無漏寂滅涅槃。況復信有世間餘人。得阿羅漢入涅槃者。阿難。如來所有正法名味句義所謂修多羅祇夜。鞞迦曷羅。迦陀。憂陀那。尼陀那。阿波陀那。伊帝鼻利多伽。闍多迦。裴富略。阿浮陀達摩。優波提捨。十二部經爲惡比丘之所毀滅。彼諸人等。樂作文章綺飾言辭。多有如是諸惡比丘。破我佛法。爾時阿難白佛言。世尊。當來之世。如是破戒諸惡比丘而出生耶。佛言。如是如是。阿難。未來之世當有如是諸惡比丘出現於世。𨿽披法服剃除須髮破我佛法。爾時阿難作如是念。以佛力故。可令我見未來之世如是事不。爾時如來以神通力。卽令阿難悉見未來諸惡比丘。以兒坐膝置婦其傍。復見種種諸非法事。爾時阿難見此事已。心大怖畏身毛皆豎。卽白佛言。世尊。如來速入涅槃。今正是時。何用見此未來之世如是惡事。佛告阿難。汝意云何。如來向說諸惡比丘惡業報果。豈是餘人所能知不。阿難白佛言。世尊。惟有如來。乃能知此未來之世諸惡業報。佛言。善哉善哉。阿難。實如汝說。惟有如來乃能知之。阿難。汝今頗見佛未涅槃諸惡比丘圍繞如來爲說法不。阿難白言。無如是事。佛言。阿難。善哉善哉。如汝所說。如來現在實無如是諸惡比丘圍繞如來佛爲說法。佛言。阿難。未來之世。多有在家白衣得生天上。多有出家之人墮於地獄餓鬼畜生。復告阿難。善惡之業終不敗亡。我於過去曾作商主。入於大海活多人故手殺一人。以是業緣乃至成佛。猶尙身受金鏘之報。爾時帝釋天王與三十三天眾。疾至佛所。頂禮佛足卻住一面。炎摩天王與百萬億炎摩天眾。疾至佛所。頂禮佛足卻坐一面。刪兜率陀天王與百萬億刪兜率陀天眾。疾至佛所頂禮佛足卻坐一面。化樂天王與百萬億化樂天眾。疾至佛所。頂禮佛足卻坐一面。他化自在天王與百萬億他化自在天眾。疾至佛所。頂禮佛足卻坐一面。爾時毗摩質多羅阿修羅王與百萬億阿修羅眾。疾至佛所。頂禮佛足卻坐一面。爾時娑伽羅龍王與百萬億龍眾。疾至佛所頂禮佛足卻坐一面。皆於一念一剎那一無虛律多頃。諸天阿修羅迦樓羅乾闥婆緊陀羅摩睺羅伽等。於虛空中徧滿十二由旬。皆爲最後見如來故。

爾時佛告阿難。此道場菩提樹最勝殊妙。過去諸佛皆於此處。證阿耨多羅三藐三菩提。未來諸佛亦於此處。得阿耨多羅三藐三菩提。現在我身又於此處。破十八億魔軍得阿耨多羅三藐三菩提。如是阿難。我今不久當般涅槃。復次阿難。藍比尼園最勝最妙。是佛如來最後生處。復次阿難。摩耶夫人是大福徳。乃能生出人中之寶。復次阿難淨飯國王是大福徳。乃作一切諸眾生中最勝寶父。復次阿難。毗捨離城比嗜離國最勝最妙。王捨大城摩伽陀國最勝最妙。七庵婆羅樹處亦妙。瞿耽摩若尼俱陀樹處亦勝亦妙。裴囉多豆囉多豆囉尼憩處亦勝亦妙。力士生地。乃是過去轉輪聖王解寶天冠。在此安置辟支佛塔。是我焚身最勝妙地。復次阿難。此閻浮提最勝好處。眾生於中樂貪壽命。是故我今於此涅槃。我於三阿僧祇劫所集之法不久當滅。爾時世尊慰諭阿難。令心歡喜除其愁刺。付囑法已。告阿難言。吾今與汝可往諸國。阿難惟然受如來教。爾時世尊至波波城。所應度者皆悉度訖。復往諸國教化無量百億那由他眾生。皆成就已。爾時阿難隨從佛行。如是次第至摩伽陀國道場菩提之樹。世尊繞樹作六匝已。卽於樹下結加趺坐。佛告阿難。如來不久後十五日當般涅槃。爾時諸天阿修羅迦樓羅乾闥婆緊那羅摩睺羅伽等。作如是念。如來不久於十五日當般涅槃。我等皆當最後禮拜。佛告阿難。莫作是念。謂佛世尊有貪嗔癡贊嘆於此閻浮提處。而如來者離貪嗔癡。此三界處是眾生生處。於三界中而此欲界。是諸眾生習三惡業。又造人身及與天業。色界無色界業。乃至非想非非想業。說此語已。佛起於座。卽時此地六種震動。無量百千萬億那由他諸天。於虛空中憂愁啼哭作如是言。如是眾生中。寶不久當滅。佛說蓮華面經卷下

爾時世尊離菩提樹。毗沙門王共百萬億夜叉之眾。同時舉聲悲啼雨淚以手抆淚。而說偈言。

如來容色甚微妙

超勝眾生無比者

如是莊嚴殊特身

不久之間當滅度

爾時帝釋天王。復與百千億三十三天眾。同時舉聲悲泣雨淚以手抆淚。而說偈言。

如來面相正圓滿

形色殊勝於日月

一切人天應供者

我等不復得瞻見

爾時須焰摩天王。與百萬億須焰摩天眾。同時舉聲悲泣雨淚以手抆淚。而說偈言。

人中精進最雄猛

威力能破諸魔軍

甘蔗種中釋師子

今爲無常所食啖

爾時刪兜率陀天。復與百萬億刪兜率陀天眾。同時舉聲悲泣雨淚以手抆淚。而說偈言。

見者無厭如藥王

出世猶如大明燈

如是智眼今滅度

世間當復皆闇冥

是時化樂天王。復與百萬億化樂天眾。同時舉聲悲泣雨淚以手抆淚。而說偈言。

安步不動勝師子

面貌圓滿過月形

更不履行於此地

千輻相迹不復見

是時魔王他化自在天王。心大歡喜安隱快樂。復與百萬億他化自在天眾。疾至佛所合掌向佛。而說偈言。

諸惡眾生已調伏

大粗獷盡永無餘

何故猶住於世間

惟願如來速涅槃

是時大梵天王。嗔彼魔王作如是言。咄哉魔王大惡眾生。諸佛如來是最勝寶。汝今云何。欲令世尊速入涅槃。爾時大梵天王。復與百萬億諸梵天眾。同時舉聲悲泣雨淚以手抆淚。而說偈言。

於此現在及未來

梵天世界余天處

初未曾見如佛身

淸淨滿足端嚴面

爾時毗摩質多阿修羅王。復與百萬億阿修羅眾。同時舉聲悲泣雨淚以手抆淚。而說偈言。

佛色功徳無有量

無有能盡其邊際

利益修羅及余趣

今若滅度世間空

是時娑伽羅龍王。與百萬億諸龍眾等。同時舉聲悲泣雨淚以手抆淚。而說偈言。

伊羅缽象數滿千

不比如來一節力

如是大力雄猛者

今爲無常所破壞

是時毗畱勒叉天王。與百萬億鳩槃荼眾。同時舉聲悲泣雨淚以手抆淚。而說偈言。

南無大覺妙蓮花

從彼淸淨戒池生

示現無常不久相

今當傾墜永寂滅

是時毗畱博叉天王。與百萬億諸龍眾等。同時舉聲悲泣雨淚以手抆淚。而說偈言。

如來面形如滿月

光明照曜猶日輪

如是不久住於世

示爲無常所吞食

是時毗沙門天王。與百萬億夜叉眾。同時舉聲悲泣雨淚以手抆淚。而說偈言。

佛身金色最殊妙

三十二相自莊嚴

不久當爲無常力

破壞淸淨大牟尼

爾時提頭賴吒天王。與百萬億龍眾。同時舉聲悲泣雨淚以手抆淚。而說偈言。

如來身色甚希有

於三界中無有比

如是不久當滅度

爲彼無常之所罥

爾時大夜叉將名般脂迦。與百萬億夜叉眾等。同時舉聲悲泣雨淚以手抆淚。而說偈言。

佛聲殊勝踰梵天

出過迦陵頻伽聲

如來不久當涅槃

不復更聞甘露法

爾時夜叉大將名般遮羅。與百萬億夜叉眾等。同時舉聲悲泣雨淚以手抆淚。而說偈言。

世尊金色光明身

功徳莊嚴滿月面

眉間白毫殊特相

我今最後歸命禮

爾時大夜叉將摩尼跋陀羅。與百萬億夜叉眾等。同時舉聲悲泣雨淚以手抆淚。而說偈言。

三十有二上妙相

八十種好自莊嚴

當爲無常金剛主

摧碎大聖牟尼尊

爾時大夜叉將富那跋陀。與百萬億夜叉眾等。同時舉聲悲泣雨淚以手抆淚。而說偈言。

過去世中一切佛

及以未來諸世尊

大力釋種師子王

無常師子之所害

是時大夜叉將摩俟利地迦。與百萬億夜叉眾等。同時舉聲悲泣雨淚以手抆淚。而說偈言。

我今最後見牟尼

於是不復更奉覲

最後禮佛千輻輪

丘墟悉平腳足者

是時大夜叉將佉陀羅迦。與百萬億夜叉眾等。同時舉聲悲泣雨淚以手抆淚。而說偈言。

咄哉大惡無常相

破壞一切諸眾生

如是眾生無上寶

亦入寂滅不久住

是時大夜叉將名金毗羅。與百萬億夜叉眾等。同時舉聲悲泣雨淚以手抆淚。而說偈言。

我今歸依禮佛樹

生於持戒大地中

乃爲無常之斧鉞

不久斫倒大牟尼

爾時大夜叉將娑多姞利。與百萬億夜叉眾。悲泣雨淚以手抆淚。而說偈言。

眉間白毫相

照曜如月輪

目淨如靑蓮

希有不復見

爾時地神天。與百萬億夜叉眾。悲泣雨淚以手抆淚。而說偈言。

我今禮雄猛

人中最殊勝

兩足中最上

南無大牟尼

爾時菩提樹天。悲泣雨淚以手抆淚。而說偈言。

此處破魔王

及破魔眷屬

大牟尼不久

無常魔所滅

爾時祇林神。悲泣雨淚以手抆淚。而說偈言。

只神林當空

竹林亦如是

無常坑極深

如來入不現

爾時金剛密迹。與百萬億夜叉眾。悲泣雨淚以手抆淚。而說偈言。

如是最勝城

亦是大丰地

捨釋迦種姓

當向何方所

爾時藍毗尼林神。悲泣雨淚以手抆淚。而說偈言。

淨飯國王先已滅

摩耶夫人亦滅度

如來今欲入涅槃

如是寂滅不可見

爾時迦毗羅城神。疾至佛所悲泣雨淚。宛轉在地作如是言。如來涅槃何其太速。世尊涅槃一何疾哉。世間眼滅。而說偈言。

藍毗尼園佛生處

長大在於迦毗城

其光出過於千日

今最後見更不見

爾時菩提樹神。與諸天阿修羅迦樓羅緊陀羅摩睺羅伽。於虛空中出大音聲。悲啼號哭而作是言。佛是眾生最勝之寶。不久當沒。爾時世尊出乎梵音。而告諸天阿修羅迦樓羅乾闥婆摩睺羅伽眾言。汝等莫啼。莫作異語。莫生憂惱以手椎胸令心迷悶。何有世間而受生者因緣和合有爲之法而得久住。若欲彊令無常之法不滅壞者。無有是處。爾時世尊示教利喜諸天阿修羅迦樓羅乾闥婆摩睺羅伽等。生歡喜已。是時諸天乃至摩睺羅伽等。右繞世尊還向本處。

佛告阿難。我昔於彼阿波羅龍王處。記罽賓國。我涅槃後其國熾盛安隱丰樂如郁怛羅越。佛法熾盛多有羅漢而住彼國。亦有無量如來弟子。此閻浮提所有羅漢皆往彼國。猶如兜率天處。如來所有名身句身。謂修多羅祇夜鞞迦曷羅那伽他優陀那尼陀那阿波陀那伊帝鼻利多劍伽闍多迦裴富略阿浮陀達摩優波提捨彼諸羅漢。結集如來十二部經廣造諸論。彼罽賓國猶如帝釋歡喜之園。亦如阿耨淸涼之池。復有頗羅墮逝賓頭樓等。皆樂住彼罽賓國土。不退佛乘阿羅漢等。亦住彼國。復有因陀羅摩那阿羅漢白項阿羅漢等。復於如來所說法藏。有漏無漏之法。皆悉撰集廣行流布。阿難。我涅槃已最後法身。彼等建立於未來。復有金毗羅等五諸天子生罽賓國。廣令我法流布於世。大設供養。我諸弟子於閻浮提。初未曾有如是大會。佛告阿難。於未來世罽賓國土。當作如是大法之會。阿難。彼五天子滅度之後。有富蘭那外道弟子。名蓮花面。聰明智慧善解天文二十八宿五星諸度。身如金色。此大癡人。已曾供養四阿羅漢。當供養時作如是誓。願我未來破壞佛法。以其供養阿羅漢故。世世受於端正之身。於最後身生國王家。身爲國王名寐吱曷羅俱邏。而滅我法。此大癡人破碎我缽。旣破缽已生於阿鼻大地獄中。此大癡人命終之後。有七天子次第捨身生罽賓國。復更建立如來正法大設供養。阿難。以破缽故。我諸弟子漸污淨戒。缽初破時。諸比丘等𨿽污淸淨戒。智如牛王能破外道。經第二時此閻浮提諸比丘等。破淸淨戒樂作不善。身行偸盜耕田墾植。多貪貯畜好衣好缽。不樂讀誦修多羅毗尼阿毗曇。如是阿難。樂讀樂誦智慧之人悉皆滅度。是時多有諸比丘等。諂曲嫉妒多起非法。以諸比丘不如法故。諸國王等不依王法。以王不如王法治故。其國人民多行增上十不善業。以惡業故。此地多生荊棘毒艸土沙礫石。阿難。當於爾時此閻浮提。五種精味失力失味。所謂酥油鹽石蜜蜜。如是五種失力味故。爾時眾生復更多行增上惡業。以其多行惡不善故。佛破碎缽當至北方。爾時北方諸眾生等。見佛破缽大設供養。以種種花燒香塗香燈明華鬘種種音樂。供養此缽。有發阿耨多羅三藐三菩提心者。有發聲聞心者。有發辟支佛心者。彼破碎缽當向波羅缽多國。彼國人民見佛碎缽。以種種花燒香末香塗香燈明花鬘種種音樂。供養此缽。有發阿耨多羅三藐三菩提心者。有發聲聞心者。有發辟支佛心者。阿難。此佛碎缽以佛力故。亦是眾生善根感故。我此碎缽自然還復如本不異。於後不久我缽卽於閻浮提沒。現於娑伽龍王宮中。當沒之時。此閻浮提七日七夜皆大黑闇。日月威光悉不復現。地大震動。惡雷掣電於虛空中而出惡聲。黑風卒起極大怖畏。天人阿修羅迦樓羅乾闥婆摩睺羅伽等。皆大號哭淚下如雨。如是阿難。此缽當爾初沒之時。如來法律亦沒不現。爾時魔王見法律滅。心大歡喜心大安隱。於虛空中作如是言。瞿曇法滅。我當教化諸眾生等。自作諸惡亦教他作。以魔教故。城邑聚落疊相殺害。爾時魔王以教眾生廣作惡故。生身陷入阿鼻地獄。爾時娑伽羅龍王見佛缽已。以種種寶因陀尼羅寶摩訶尼羅寶火珠寶淸水寶。如是大寶。大設供養。至於七日禮拜右繞。是諸龍等。有發無上菩提心者。有發聲聞心者。有發辟支佛心者。爾時娑伽羅龍王以手捧缽。而說偈言。

諸相莊嚴手

受種種味食

盛置於此缽

如是持用食

佛告阿難。如是我缽於娑伽羅龍王宮沒。於四天王宮出。爾時四天王。毗畱勒叉毗畱博叉毗沙門提頭賴吒。七日七夜大設供養。以種種花種種華鬘。種種塗香種種燒香。種種燈明種種音樂。供養禮拜已。時諸天眾有發無上菩提心者。有發聲聞心者。有發辟支佛心者。爾時毗畱勒鳩槃荼王以手捧缽。而說偈言。

如來最後食

在於鐵師家

缽爲化眾生

而來於此處

佛告阿難。如是我缽過七日已。於四天宮沒。三十三天宮出。爾時佛母摩耶夫人。見佛缽已憂愁苦惱。如箭入心難可堪忍。宛轉於地猶如圓木。作如是言。如來涅槃一何疾哉。修伽陀滅何其太速。世間眼滅。佛樹傾倒。佛須彌山崩。佛燈亦滅。法泉枯竭。無常魔日萎佛蓮花。爾時佛母摩耶夫人。以手捧缽告於一切諸天。阿修羅迦樓羅乾闥婆緊那羅摩睺羅伽等言。諸天諦聽。此是釋迦如來常受用缽。第一勇猛面貌圓滿過日月者。影現此缽。復次諸天。如是之缽復於王捨大城之中。受於屍利堀多毒食。諸天諦聽。釋迦牟尼大雄猛者。滿腹城內修摩伽陀家用此缽食。諸天諦聽。如來爲化優樓頻螺迦葉及大毒龍。以彼惡龍內此缽中。諸天諦聽。以業緣故。於裴連多國。四月之中。復以此缽受馬麥食。天眾諦聽。釋迦如來以大悲故。復以此缽受於最下極貧者食。諸天諦聽。釋迦如來復以此缽。於娑伽羅龍王宮內受種種食。諸天諦聽。釋迦如來於夏四月。復以此缽受我等食。諸天諦聽。釋迦如來復以此缽。覆於訶利鬼母最小之子。名必利鹽迦羅夜叉。以其惡心常食人血故調伏之。於時佛母摩耶夫人以手捧缽。而說偈言。

隨佛心欲受

皆入於缽中

佛於我腹內

滿足於十月

爾時帝釋天王。七日七夜以種種天花天香天栴檀香。大設供養禮拜右繞。作是供已。時諸天眾有發無上菩提心者。有發聲聞心者。有發辟支佛心者。爾時天王以手捧缽。而說偈言。

今此殊勝缽

能長眾生智

佛身亦如是

成就諸功徳

佛告阿難。如是我缽過七日已。於三十三天中沒。焰摩天中出。爾時焰摩天主見佛缽已。七日七夜種種供養。以天曼陀花天栴檀香種種花種種音樂。供養佛缽禮拜右繞。是時諸天有發無上菩提心者。有發聲聞心者。有發辟支佛心者。爾時焰摩天主以手捧缽。而說偈言。

千萬億眾生

見缽皆歡喜

能生勝妙果

牟尼使來此

佛告阿難。如是我缽過七日已。於焰摩天沒。兜率陀天出。爾時兜率陀天王見佛缽已。七日七夜以天曼陀華摩訶曼陀華。及余種種妙華種種香種種音樂。大設供養禮拜右繞。以手捧缽。而說偈言。

上中下眾生

佛起慈悲心

此缽受食已

佛使至於此

佛告阿難。如是我缽過七日已。於兜率天沒。化樂天出。爾時化樂天王見佛缽已。七日七夜以種種天花種種天香種種天音樂。大設供養禮拜右繞。是時天眾。有發無上大菩提心者。有發聲聞心者。有發辟支佛心者。爾時天王以手捧缽。而說偈言。

希有大道師

悲湣於眾生

爲利眾生故

使缽來於此

佛告阿難。時諸天阿修羅迦樓羅乾闥婆緊陀羅摩睺羅伽。以天曼陀花摩訶曼陀花。及余種種華種種香天栴檀香末香。供養缽已。卽以此缽送至娑伽羅龍王宮中。佛言阿難。此閻浮提及餘十方。所有佛缽及佛舍利。皆在娑伽羅龍王宮中。佛告阿難。如是我缽在我舍利。於未來世於此地沒。直過八萬由旬住金剛際。阿難。我今語汝。未來之世諸眾生等。壽命八萬四千歲時。彌勒如來應供正徧知。三十二相八十種好。身紫金色圓光一尋。其聲猶如大梵天鼓迦陵伽音。爾時我缽及我舍利。從金剛際出。至閻浮提彌勒佛所。缽及舍利住虛空中放五色光。所謂靑黃赤白頗梨雜色。如是阿難。彼五色光復至其餘一切天處。到彼天已。於其光中。出聲說偈。

一切行無常

一切法無我

及寂滅涅槃

此三是法印

其光復至一切地獄。而說偈言。

一切行無常

一切法無我

及寂滅涅槃

此三是法印

佛告阿難。佛缽舍利所放光明。復更至於十方世界。於其光中。而說偈言。

一切行無常

一切法無我

及寂滅涅槃

此三是法印

佛告阿難。如是我缽及我舍利所放光明。十方世界作佛事已。還至本處在於舍利佛缽之上。於虛空中成大光明云蓋而住。阿難。舍利及缽現大希有如是等事。現此神通希有事時。八十百億眾生得阿羅漢果。千億眾生剃髮出家信心淸淨。一萬眾生發阿耨多羅三藐三菩提心皆不退轉。阿難。此缽舍利廣行教化諸眾生已。於彌勒前虛空中住。爾時彌勒佛。以手捧缽及佛舍利。告諸天人阿修羅迦樓羅乾闥婆緊那羅摩睺羅伽言。汝等當知。此缽舍利。乃是釋迦牟尼如來雄猛大士信戒多聞精進定智之所燻修。汝等當知釋迦牟尼雄猛大士。能令無量百千那由他億諸眾生等住涅槃城。出過優曇缽花百千億倍。缽及舍利故來至此。爾時彌勒三藐三佛陀。爲我此缽及我舍利起四寶塔。以舍利缽置此塔中。爾時彌勒佛及諸天人。阿修羅迦樓羅乾闥婆緊那羅摩睺羅伽等。大設供養恭敬禮拜缽舍利塔等。

佛告阿難。如來應供正徧知。舍利及缽有大威徳。阿難。汝以給侍如來生身。所生功徳。無量無邊不可思議阿僧祇爾時佛爲阿難說未來事已。復告阿難。吾當與汝往諸國土。如來不久卻後七日當入涅槃。阿難白佛言。惟然受教。爾時佛與阿難。次第至諸國土城邑。度脫無量百千萬億那由他諸眾生已。往鐵師子純陀之家。此是如來最後食處。爾時世尊受其食已。而說偈言。

我今最後食

在於純陀家

如是五眾身

不久當滅度

爾時佛與阿難。至拘屍那城。種種方便教化拘屍那力士已。從拘屍那城出。至優波跋多那娑羅雙樹間。爾時世尊北首而臥。時須跋陀羅來至佛所。頂禮如來向佛而坐。佛爲說法得阿羅漢果。

