佛說護諸童子陀羅尼咒經一卷

大乘單譯經佛說護諸童子陀羅尼咒經一卷元魏三藏法師菩提流支譯

佛說護諸童子陀羅尼咒經

爾時如來初成正覺。有一大梵天王。來詣佛所敬禮佛足。而作是言。

南無佛陀耶

南無達摩耶

南無僧伽耶

我禮佛世尊

照世大法王

在於閻浮提

最初說神咒

甘露淨勝法

及禮無著僧

已禮牟尼足

卽時說偈言

世尊諸如來

聲聞及辟支

諸仙護世王

大力龍天神

如是等諸眾

皆於人中生

有夜叉羅剎

常喜啖人胎

非人王境界

彊力所不制

能令人無子

傷害於胞胎

男女交會時

使其意迷亂

懷任不成就

或歌羅安浮

無子以傷胎

及生時奪命

皆是諸惡鬼

爲其作嬈害

我今說彼名

願佛聽我說

第一名彌酬迦第二名彌伽王第三名騫陀第四名阿波悉魔羅第五名牟致迦第六名魔致迦第七名閻彌迦第八名迦彌尼第九名黎婆坻第十名富多那第十一名曼多難提第十二名捨究尼第十三名揵吒波尼尼第十四名目佉曼荼第十五名藍婆。

此十五鬼神。常遊行世間。爲嬰孩小兒。而作於恐怖。我今當說此諸鬼神恐怖形相。以此形相。令諸小兒皆生驚畏。

彌酬迦者其形如牛。

彌迦王者其形如師子。

騫陀者其形如鳩魔羅天。

阿波悉魔羅者其形如野狐。

牟致迦者其形如獼猴。

魔致迦者其形如羅剎女。

閻彌迦者其形如馬。

迦彌尼者其形如婦女。

黎婆坻者其形如狗。

富多那者其形如豬。

曼多難提者其形如貓兒。

捨究尼者其形如鳥。

幹吒婆尼尼者其形如雉。

目佉曼荼者其形如獯狐。

藍婆者其形如蛇。

此十五鬼。神著諸小兒令其驚怖。我今當復說諸小兒怖畏之相。

彌酬迦鬼者著小兒眼睛回轉。

彌迦王鬼者著小兒數數嘔吐。

騫陀鬼者著小兒其兩肩動。

阿波悉魔羅鬼者著小兒口中沫出。

牟致迦鬼者著小兒把卷不展。

魔致迦鬼者著小兒自嚙其舌。

閻彌迦鬼者著小兒喜啼喜笑。

迦彌尼鬼者著小兒樂著女人。

黎婆坻鬼者著小兒見種種雜相。

富多那鬼者著小兒眠中驚怖啼哭。

曼多難提鬼者著小兒喜啼喜笑。

金究尼鬼者著小兒不肯飲乳。

幹吒波尼尼鬼者著小兒咽喉聲塞。

目佉曼荼鬼者著小兒時气熱病下痢。

藍婆鬼者著小兒數數噫噦。

此十五鬼神。以如是等形。怖諸小兒。及其小兒驚怖之相。我皆已說。復有大鬼神王。名栴檀乾闥婆於諸鬼神最爲上首。當以五色綖。誦此陀羅尼一徧一結。作一百八結。並書其鬼神名字。使人賫此書綖。語彼使言。汝今疾去急速如風到於四方。隨彼十五鬼神所住之處。與栴檀乾闥婆大鬼神王。令以五色綫縛彼鬼神勿嬈眾生。兼以種種美味飲食香華燈明。及以乳粥供養神王。

爾時。大梵天王。復白佛言。世尊若有女人不生男女。或在胎中失壞墮落。或生已奪命。此諸女等欲求子息保命長壽者。常當系念修行善法。於月八日十五日受持八戒。淸淨洗浴著新淨衣。禮十方佛至於中夜。取少芥子置已頂上。誦我所說陀羅尼咒者。令此女人卽得如願。所生童子安隱無患。盡其形壽終不中夭。若有鬼神不順我咒者。我當令其頭破作七分如阿梨樹枝。卽說護諸童子陀羅尼咒。

多﹝口

絰﹞他阿伽羅伽寧那伽伽寧婆漏隸秖隸伽婆隸婆隸不隸羅叉禰修羅俾遮羅俾娑尼波羅呵沙尼那易彌那易穌婆呵

世尊我今說此陀羅尼咒護諸童子。令得安隱獲其長壽故。

爾時世尊一切種智。卽說咒曰。

多﹝口

絰﹞他菩陀菩陀菩陀﹝少／兔﹞摩帝菩提菩提摩隸式叉夜婆舍利婆多禰婆羅陀頭隸頭隸婆臘多頭隸捨摩膩收隸婆呵膩陀波膩穌婆呵膩婆羅膩穌婆呵

此十五鬼神常食血肉。以此陀羅尼咒力故。悉皆遠離不生惡心。令諸童子離於恐怖安隱無患。處胎初生無諸患難。誦此咒者。或於城邑聚落隨其住處。亦能令彼嬰孩小兒。長得安隱終保年壽。南無佛陀成就此咒。護諸童子不爲諸惡鬼神之所嬈害。一切諸難一切恐怖。悉皆遠離穌婆呵。時此梵天聞說此經歡欣奉行。

