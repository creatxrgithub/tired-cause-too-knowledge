佛說造塔功徳經一卷

大乘單譯經佛說造塔功徳經一卷唐中天竺三藏法師地婆訶羅奉敕譯

造塔功徳經序翻經沙門圓測撰

夫塔者梵之稱。譯者謂之墳。或方或圓。厥制多緒。乍琢乍璞。文質異宜。並以封樹遺靈。扃鈐法藏。冀表河砂之徳。庶酬塵劫之勞。豈伊弓劍衣冠。言申永慕。禹陵孔壁。用顯緘藏而已哉。將有量等大千。覆三界而髙梵世。取均庵果。偶棗葉而譬鍼鋒。洪纖兩途。福應無二。大小千計。淨心終一。何只黃金白玉。架迥爭暉。火齊水精。浮空競彩。夕振祥飆之響。入鏤鐸以流淸。晨霏仙露之甘。上雕盤以凝泫。至乃位隆三果。勛重四禪。髙升有頂之宮。行屆無災之地。斯教之弘旨也。此經以永隆元年冬十一月十五日。請天竺法師地婆訶羅。與西明寺沙門圓測等五人。於弘福道場。奉詔宣譯。至其年十二月八日終其文義。庶斯法寶周給大千。俾彼慧燈照融三界云爾。佛說造塔功徳經

如是我聞。一時佛在忉利天宮白玉座上。與大比丘大菩薩等。及彼天主無量眾俱。時大梵天王那羅延天大自在天及五乾闥婆王等。各與眷屬俱來至佛所。欲問如來造塔之法。及塔所生功徳之量。會中有菩薩名觀世音。知其意卽從座起。偏袒右肩右膝著地。合掌向佛而作是言。世尊。今此諸天干闥婆等故來至此。欲請如來造塔之法。及塔所生功徳之量。惟願世尊爲彼解說。利益一切無量眾生。爾時世尊告觀世音菩薩言。善男子。若此現在諸天眾等。及未來世一切眾生。隨所在方未有塔處。能於其中建立之者。其狀髙妙出過三界。乃至至小如庵羅果。所有表剎上至梵天。乃至至小猶如鍼等。所有輪蓋覆彼大千。乃至至小猶如棗葉。於彼塔內藏掩如來。所有舍利發牙髭爪下至一分。或置如來所有法藏十二部經。下至於一四句偈。其人功徳如彼梵天。命終之後生於梵世。於彼壽盡生五淨居。與彼諸天等無有異。善男子。如我所說如是之事。是彼塔量功徳因緣。汝諸天等應當修學。

爾時觀世音菩薩復白佛言。世尊。如向所說。安置舍利及以法藏。我已受持。不審如來四句之義。惟願爲我分別演說。爾時世尊說是偈言。

諸法因緣生

我說是因緣

因緣盡故滅

我作如是說

善男子。如是偈義名佛法身。汝當書寫置彼塔內。何以故。一切因緣及所生法性空寂故。是故我說名爲法身。若有眾生解了如是因緣之義。當知是人卽爲見佛。

爾時觀世音菩薩。及彼諸天一切大眾乾闥婆等聞佛所說。皆大歡喜信受奉行。

