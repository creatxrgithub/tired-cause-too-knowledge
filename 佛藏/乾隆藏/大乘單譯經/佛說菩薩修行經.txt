佛說菩薩修行經一卷

大乘單譯經佛說菩薩修行經一卷西晉河內沙門白法祖譯

佛說菩薩修行經

聞如是。一時佛遊捨衛國祇樹給孤獨精舍。與大比丘千二百五十及眾菩薩五千人俱。皆尊菩薩神通﹝叡﹣├﹢〡﹞達權慧變化。遊三千世界普利一切莫不蒙濟。於時捨衛國大城之中。有豪長者名比羅達﹝晉言威施﹞。與其城中諸大長者五百人等。宿意同念。俱從捨衛大城中。出往詣祇樹給孤獨精舍。前至佛所卽皆稽首。繞佛三匝。問訊世尊卻坐一面。於時世尊。以無限達。因問威施及諸長者族姓子等。發何志乎詣如來耶。是時威施並諸長者。卽白佛言。吾等世尊。集坐靜處競有念言。佛世難值人身由然。得脫離世同亦甚難。吾等竊議。爲用何乘而至泥洹。當以聲聞緣一覺乘取泥洹耶。大乘普智泥洹脫乎。時吾等舉心便發言曰。志願無上乘泥曰。身不以聲聞緣覺脫也。吾等世尊。志願發心無上獨尊正意。以斯法故。來奉如來。云何世尊菩薩大士。內性常欲應於無上平等正眞尊覺。當學何法而應行住。惟願如來垂慧普慈。以無極哀散示疑結。

爾時世尊。告威施曰。善哉善哉。諸大長者乃能攺俗。捨世之榮樂。發無上正眞道意。覲詣如來又威施等。勤聽思念。當演說之菩薩大士行。得無上等最正覺。志作所應及其覺法。長者威施。並五百人卽皆叉手受教而聽。時佛告曰。是諸長者。菩薩大士發行。欲應無上正眞等最覺者。心向眾生。當建弘普無極大慈。志習念行勤執無捨。進學無忘。是乃應於無上覺道。又諸長者。若有眾生。分其所受身口意惡。彼行非故。命終墮獄故。諸長者。天地聚合集以眾苦。向諸网見眾生之類。存心大慈勤志大悲。守習學行專精如斯。其身不著衣被飲食。於諸利養意亦不貪。以諸所珍樂盡施惠。念彼眾生。愼行戒具忍進定智。如是長者。菩薩大士。欲發無上正眞道者。當習觀法乃應身行。爾時。威施及諸長者。吾等世尊。當修身三口四意三念法。菩薩大士。云何應觀身行法耶。爾時世尊。告威施等。如是長者。菩薩大士。有四十二事而以觀身。作是觀已。離想結纏身心意識。縛著吾我貪身壽命。濁亂諸非應便除盡。是時威施及諸長者。受教而聽。佛言。菩薩大士。觀身污穢本爲不淨。觀身臭處純積腐爛。觀身危脆要當毀壞。觀身無彊當歸碎散。觀身如幻諸大變化。觀身惡露九孔諸漏。觀身盛然淫欲火熾。觀身燋燒興恚毒火。觀身愚冥癡蒙毒盛。觀身羅网恩愛結縛。觀身如瘡眾患纏繞。觀身可患四百四病。觀身穢宅受諸虫種。觀身無常逝歸塵土。觀身頑愚不達體法。觀身危陋毀落不久。觀身無賴常懷多憂。觀身無堅老至苦極。觀身無倚飾僞純詐。觀身難滿受盛無厭。觀身巢屈受眾色愛。觀身貪惑迷著五樂。觀身昧冥意懷喜悅。觀身無住生死種異。觀身識念懷想眾賤。觀身無友極養會離。觀身眾食狐吞狼爭。觀身機關展轉無數。觀身系屬飲食所盛。觀身叵視膿血臭滿。觀身毀滅趣非常法。觀身如仇恆多怨害。觀身熱惱常懷憂結。觀身聚殃五陰所誤。觀身苦器生死劇痛。觀身非我眾緣積聚。觀身無命男女會散。觀身爲空根受諸情。觀身無實譬之如幻。觀身虛僞其現若夢。觀身僞惑爲如野馬。觀身詐欺其諭響像。是謂長者菩薩大士四十二事觀身行法。其不觀者或貪身。心神意識由之起滅。其有菩薩如是觀已。愛著身命貪愛吾我。疑垢倒謬及諸欲樂。有常之計皆悉除盡。遵志守一不惜年壽。如是速具六度無極。斯謂長者菩薩大士。以滿六徳權化流布。疾得無上成最正覺。於是世尊。重加弘演說身行法。而嘆頌曰。

得爲人甚難值

無以身造惡行

要會死棄丘冢

狐狼食或爛壞

僞欺我愚常惑

專興念貪色欲

是身求無反復

晝夜受諸苦痛

因眾苦以成惱

身癰滿盛不淨

常困極於饑渴

夫智者豈貪命

常受身終無厭

彊畜養劇親厚

爲見色犯眾罪

彼緣是受獄痛

身不能如金剛

無以是造惡業

𨿽久存會歸死

時興信念佛世

假長久養育身

甘肴膳及香華

會饑渴不恆常

𨿽勉勵當何益

更劫數因還值

人雄尊佛之世

常發信莫犯罪

或墮三受苦毒

其極壽億千載

勤自勉如救火

況其壽百歲者

憍縱身造獄殃

若有念想吾我

得人身甚爲難

常極意恣五樂

且自娛焉知後

斯之樂不永久

諸苦毒至不遠

當速離諸慳貪

可得應大福祚

財非財譬如夢

彊以此僞眾生

時一有或便盡

明智者不吝財

若如幻化色惑

現虛僞花鮮彩

是欲財誰欺身

愚濁惑墮顚倒

以眾苦致福財

用身故念與想

財非財五家事

有何智爲財惑

謬順隨妻與子

王勢彊奪聚財

覺無常了如此

終無意樂利家

恩愛聚致苦惱

無貪惑著家獄

父母財身妻子

皆畱在行自當

有貪惜不自覺

惟恐財隨我滅

愚頑者力求財

有智慮信無貪

慳不信不可從

極自卑如兒僕

外燋貪內熱諂

諸聖賢所不詠

談書籍或詩頌

以惑眾若淫女

意粗獷性暴獘

諸慳人多妒嫉

貪狼性無親友

現卑謙彊親人

惟爲財習追苦

智慮者莫信之

順財故與此事

乃造起毒害心

是故智當省察

棄離慳妒邪事

金珠寶諸珍奇

因福祚得致之

爲斯故興諍訟

制是意整以法

時可值人雄尊

慈氏佛上如來

乃當有金寶地

焉知復在向生

欲五樂純虛僞

愚迷惑欺詐意

欲若如夏盛熱

坐野馬因疲勞

貪目色欲惑己

淫發醉失意志

從習欲隨顚倒

當何時值佛世

從九十一劫中

世乃有佛尊覺

山須彌燒壞滅

後何緣當得值

海陂池枯竭幹

天地燋永無餘

欲熾然亦如是

有何智當著欲

諸聰達明智士

當察知居寂滅

有何貪奚可樂

解是義不入网

觀行習法之最

莫戀屍冢囚獄

著恩愛貪濁意

不能免獄苦殃

有妻子貪離別

所作行當自受

便獨趣隨苦毒

彼無有代痛者

斯三界惱之甚

莫若如妻與子

本愛時規與樂

反成憂罪惱根

緣受三惡道苦

毒辛酸慘痛生

若當被諸惱根

妻及子無伐者

勿以父造惡行

及與母諸親屬

阿鼻痛無免救

且莫如身行者

閻羅王獄卒地

彼不問父母事

兄弟妻子親友

惟結卻身善惡

以得致身人身

遭遇值不念惡

斷滅眾殃罪行

除攺前不善事

已濁污自防覆

莫信作無報應

彼法王當散說

分別了行淸淨

身種作行自當

縱放意隨墮惱

身所造卽獲殃

譬諭之影隨形

當其受苦痛時

父母親不能免

及善厚無代者

是故智無戀欲

其欲脫獄楚毒

及眾縛枷鎖械

當勤念捨離欲

速行法世雄教

家大熾多惱根

火之起而常然

何慧達而樂是

揩大火恐難中

在家者憂利時

居俗業營妻子

有是眾萬端慮

何智慧不捨家

十力教甚可樂

無種栽取若根

騃癡子無是志

但惑家墮地獄

天地間專惑者

興念想我妻子

愚頑意謂常存

不知之幻化身

當佛世尊說是法時。威施之等五百長者。應時逮得柔順法忍。從得忍已神通備具達知去來。聖智弘妙慧無掛礙。明曉眾生意志所趣欲。發起眾一切會者觀心之故。卽說偈曰。

快哉爲大利

眾利之最上

其有發心行

求佛菩薩者

大乘心可樂

但欲安眾生

爲人修橋梁

志樂大乘者

眾生愛樂彼

顏像眾欣睹

其有興發心

志求菩薩道

諸發菩提心

種徳於福田

深樂菩薩者

得爲三界明

隆聖菩薩心

踰越諸眾意

一切悉備足

能度諸眾生

吾等快得利

愛樂興斯心

值佛能仁世

師子最正覺

得逮聞是法

菩薩觀身法

志卽樂大乘

獲致於柔順

時佛便笑。世尊笑時。五色光出從口中。奮輝暉晃昱色色各異。遂至無數光明普徧十方諸土。威景覆蔽一切釋梵日月天魔宮殿之明。當其佛笑及覆光時。諸天龍神並世人民七萬二千。見佛神耀暐曄之變。亦皆自覺被如來明安育其體。各於座上忽然悉得無所從生法樂之忍。其餘無數皆發無上正眞道意。然其焰還繞身三匝。而其威光忽從頂入。爾時賢者阿難。白佛。諸佛如來出現於世。安度眾生道教洋洋終不妄笑。今者何因興發威顏而欣笑耶。善哉世尊如來降徳。湣念一切無量諸天及世人民。皆使得安畜生禽獸蜎飛蠕動莫不蒙度。願佛開解敷演笑意。爾時世尊告阿難曰。汝見長者威施之等五百人不。惟然已見。世尊告曰。是諸長者。在過去諸佛植眾徳本。從發無上正眞道意。如是阿難。長者威施五百人等。卻後當更七十六劫不墮三苦。然後成佛當同一劫。劫名勇猛皆同一字。其號名曰華吉藏王如來無所著平等正覺道法禦天人師。爲佛世尊。各各所度極至無量。是時阿難重白佛言。惟然世尊。甚深妙哉未曾有也。如來散說是之弘奧無極要法。是經名何云何奉持。佛言阿難。是經名曰菩薩修行。亦名大士威施所問觀身行經。又斯阿難。是觀要法。過去當來今現在諸佛。致道弘化無不由之。吾今成佛。有身相好化於生死。亦因此法當善書持諷誦讀說開示一切。佛說經已。賢者阿難大士。威施五百人等。諸天龍神及世人民。聞經歡喜。皆起叉手。爲佛作禮。

