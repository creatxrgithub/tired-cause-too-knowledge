蘇婆呼童子請問經三卷

大乘單譯經蘇婆呼童子請問經三卷唐中天竺三藏輸婆迦羅共沙門一行譯

蘇婆呼童子請問經卷上請問律分品第一

爾時執金剛菩薩大藥叉將。威力難思。光超千日。一心而住。於大會中。有一童子。名曰蘇婆呼。大悲淳厚。卽從座起。虔誠頂禮執金剛足已曲躬合掌白言。大威尊者。我今抱疑日久。欲有少問。惟見聽許。

爾時執金剛大藥叉將言。汝所疑者。今恣汝問。我爲汝決疑情斷除。蘇婆呼童子曰。我今恣問尊威聽許。我久疑者。徧觀一切世間出家在家善男女等。爲求出離生死海故。求覓陀羅尼速成就法。節食持誦專心勤苦。如是修行仍不成就。惟願尊者分別解說不成就因緣及成就法。尊威悲光。能除眾生極重苦源。所演眞言。復能破障。菩薩修因。行其六度。至極等妙。行願不虛。所施言教。皆爲眾生。進趣菩提。何因眾生。持誦眞言不復獲果。尋師所求。眞言悉地上中下法。從日至月。月至經年。從年極至一形。具修苦行晝夜不闕。亦無效驗。若以依法作不成者。此眞言句不可依也。若須依者。先以行說一無證效。世尊設教。若能持誦眞言。卽得智慧得離無明。無明斷故卽寂滅解脫。若如此者。何故不得悉地果願。應棄眞言。當順無明。何須勤苦持誦眞言求於悉地。一切聖人教不妄施。眾生興心動念舉意求者。菩薩得他心智。滿眾生願。與第一樂。何故眾生求不滿願。苦者不獲樂果。令無量眾生墮疑謗中。我聞一切聖人皆不妄語。所施言教。眾生聞者。依法修行。卽見正道獲報無邊。云何作業而得果耶爲法不具耶爲不依時節耶爲不得日耶爲不得月耶爲不得星耶爲不得處所耶爲處所不淨耶爲供養不具足耶爲不得同伴耶爲不專心耶爲放逸耶爲坐多耶爲惛沈耶爲思想多耶爲身不淨耶爲衣不淨耶爲然燈不是耶爲食器不如法耶爲花不如法耶爲安食不如法耶爲酥酪乳不如法耶爲請佛菩薩金剛天等鬼神等不如法耶爲持誦人犯觸食耶爲持誦人經過穢處耶爲持誦人共婦人同牀坐臥耶爲持誦人犯食五辛耶爲持誦人盜佛法僧物耶爲持誦人劫奪一切眾生並欺孤窮人耶爲不行六度耶爲不供養佛法僧耶爲不供養一切善知識及一切眾生耶爲輕賤一切眾生耶爲呼摩不如法耶爲眞言字句有加減耶爲藥味不周備耶爲器不如法耶爲下香水不如法耶爲不浴尊像耶爲不經行耶爲不坐禪耶爲洗手腳不淨耶爲不嚼楊枝耶爲漱口不淨耶爲洗淨不如法耶爲采花不如法耶爲弟子不如法耶爲弟子師主心有異耶爲弟子不如法辦食耶爲持誦人觸手污淨食耶爲呼摩時口吹火耶爲柴不如法耶爲將殘食供養佛耶爲持誦人爲喫殘食耶爲持誦人二時不讀經耶爲違背師僧耶爲反逆父母耶爲不受師主教敕耶爲持誦人多談世事耶爲求名利耶爲求名聞耶爲熾然世法作業耶爲白月作法不如法耶爲黑月作法不如法耶爲五星失度不作法耶爲日月薄食不作法耶爲結界不如法耶爲護身不如法耶爲坐起不如法耶爲出入不如法耶爲喫食不如法耶爲正食時不想五部尊神主耶爲不想本部尊主耶爲大供養時結護。一切諸食器。及飲食等不如法。爲魔得便耶爲入精舍不作開門法耶爲欲念誦時。爲逢黃門共語耶爲是共處女寡女語耶爲當不擇地坐耶。

如是等污觸犯事我今都不覺知。何況未來眾生。曉悟此事。惟願尊者興大悲心。救護眾生。指授儀則念誦法門。兼作呼摩三種悉地。速證效驗。令未來眾生。一一依此行。咸升解脫。

爾時執金剛菩薩大藥叉將。當聞蘇婆呼童子如是問已。須臾自言。善哉善哉童子。湣念諸眾生。慈悲徧覆。由如月光普照世間。緣汝此心極大悲故。已超大切諸大菩薩菩提心。莊嚴法門不求己樂。利益有情能忍大苦。是故菩薩。見眾生苦菩薩亦苦。見眾生樂菩薩亦樂。我觀汝心終不爲己。利眾生故發如是問。汝今一心思惟諦受我法。吾當爲汝分別解說。若有持誦一切眞言法。先於諸佛深起敬心。次發無上菩提之心。爲度眾生廣發大願。遠離貪癡憍慢等業。復於三寶深生珍重。亦應虔誠遵崇大金剛部。當須遠離殺盜邪淫妄言綺語惡口兩舌。亦不飲酒及以食肉口𨿽念誦心意不善常行邪見。以邪見故變爲不善。得雜染果。譬如營田依時節作。種子若燋終不生芽。愚癡邪見亦復如是。假使行善終不獲果。是故應當遠離邪見。恆依正見而不動搖。修行十善增長甚深微妙之法。若有天龍阿修羅等。及食血肉諸惡鬼類。遊行世間損害有情。惱持誦人令心散亂。見正持我妙眞言法時。彼等卽生恐怖。此法與彼極相違故。使念誦人令退菩提。欲令彼等不損傷者。應須入此大三昧耶曼荼羅。以諸大聖眾及與諸天所居住處。是故名爲大曼荼羅。又復須入作諸事法妙曼荼羅。又能使諸天神及魔宮等。令調伏者。是故重更須入最勝明王大曼茶羅。

又入諸眞言大曼荼羅。如上所說妙三昧耶者。令持誦人得滅罪故。是以應須數入。

又入諸使者等妙曼荼羅。及余無量明王妃等如是。普入福聚諸明所居住處曼荼羅已。一切諸魔遙見彼人。心懷大怖各自馳散。由數入諸曼荼羅故。爲聖眾加被故。諸魔見此念誦人。由如金剛自在奮迅所居住處。由如火聚。並皆馳散。不能爲害。世間所說及出世間諸明眞言。速得成就。若不入此大曼荼羅者。不具慈悲及菩提心。不敬諸佛。歸外余天。念持佛法眞言者。卽當自害。若念誦人。不辦徧入諸曼荼羅者。於中隨辧一三昧耶。深心恭敬禮拜灌頂師主。請乞灌頂。得灌頂已。隨其部中。任作一業。能使一切藥叉龍王。及諸惡魔毗那夜迦猛害天等。不能惱亂。持誦人先須持戒。譬如芽種皆依地生。由勤漑灌令芽生長。世尊所說別解脫法。淸淨尸羅具應修行。若是俗流惟除僧服。自余律儀悉皆無差。必須遠離諸雜染法。具行善逝敷演教門。眞言法則亦復如是。念誦人若生疲倦。應讀大乘經典。

又欲作滅罪者。向於空閒及淸淨處。或以香泥或用妙砂。印塔以滿十萬。惟多最甚。內安緣起法身偈。或於舍利塔及尊像前。用塗香散花燒香然燈。懸幢幡蓋。及以妙音。贊嘆供養諸佛。恆不斷絕。先須得好同伴。若無同伴得成就者。無有是處。譬如車乘闕其一輪。假令能善禦者。亦不能進。念誦無伴亦復如是。縱使勤苦作業終亦不成。然彼伴侶須具智慧。淨潔端嚴族姓生者。勇健無怖能調諸根。樂捨力者。能忍饑渴寒暑苦惱。不生退者。樂供養和上闍梨。常懷恩義。於三寶處。深心恭敬。如是等行人甚難值遇。若具如是等伴。或一二三四五。惟多更甚。持眞言者畢獲成福。當須覓如是等伴。請問分別處所分品第二

復次蘇婆呼童子。念誦人若求速成就者。應覓諸佛曾經所住處。或菩薩住處。或緣覺聲聞所住之處。如是等地。諸天龍等常爲供養。及以衛護。是故念誦人。先洗身心。當具律儀常應居住如是勝處。若也不遇如是福地。亦應居止。於大河邊。或近小河及陂沼。有名花滋茂之地亦得。當離鬧闠。勿與雜居。其水淸流充滿盈溢。無諸水族惡毒虫者。或居山間閒淨之處。地生軟艸丰足花果。或住山腹及巖窟中。無諸猛畏毒獸之類。如是等處。皆應深掘取一肘量淨除所有荊棘瓦礫糠骨毛髮灰炭碱鹵及諸虫窟。乃至深掘如不盡者。應當棄之更求余處。得已修治一如前法。所掘之處塡以淨土。於其地上建立精舍。極須牢固。勿使有暴風入室。泥飾壁孔。勿令有蚤蟻停住。捨上好蓋莫令漏水。四壁安窗極令明淨。其室安門。東西南北方。惟除南面不應置門。營造成已。用牛糞塗其室中。隨彼法事相應之方。安置尊像。其尊容彩畫。或刻成。以銅金銀。任力所辦皆得供養。其所畫物。應用白氎細軟密致匠者織成。兩頭存縷勿令割截。闊幅無發未曾經用。先須淨洗。復香水灑。所畫彩色不應和膠。置於新器牛毛爲筆。其畫像人澡浴淸淨。應受八戒。日日如是爲受八戒。如法畫像成已。應用塗香燒香花鬘飲食燈明。安置像前。贊嘆禮拜廣供養已。然後作法。所求速得如意成就。

復次蘇婆呼童子。念誦人若是俗人。亦應剃頭惟畱頂發。所著衣服皆須赤色。或著白衣及以艸衣。或著樹皮衣芻摩布衣。須持四種應器。木鐵瓦匏等缽極須團圓。細密無缺勿使破漏。應持此器次第家家乞食。得食足已。近於淸泉之所。以水淨洮。其飯若欲食時。先出缽中飯分爲五分。一分準擬路行。饑人來者卽是一分施水中眾生。一分施陸地眾生。一分施七世父母及餓鬼眾生。第五分足與不足自食。正欲食時。觀此缽中飯。作不淨觀。然後食之。但療饑病勿貪美味。食訖了已。卽向河池泉。淸淨澡浴漱口以柳木揩齒。出水著衣。入其精室。禮佛三拜發願畢。卽出淨室。便卽經行三五十回。然後讀大般若波羅蜜多經。所居之處去村邑不遠。不近眾多人處。無外道。及丰足飲食。常樂惠施歸信三寶處安居。勿與外道我慢人家住止。倚恃豪族。無智人中。劫剝僧利。無慈無悲。口道行善心懷毒蛇。依傍佛僧專求名利。如是等人愼勿親近。深敬遠離此等。一分眾生。或見念誦人尊崇釋教法時。此類眾生心常懷毒。嗔恚罵詈。未得謂得未證謂證。多求人過。常伺覓便。興惱亂之心。冀不得伴合。甚是善哉。能分別善惡。只可時時相見。方便化彼人。令生道芽。未見卽說深妙義味。爲善根未熟故。且爲說淺近之義。令漸修行方得入大。念誦人若是婆羅門種。彼致此難。汝是婆羅門種。云何持誦釋教眞言。汝應自學。及以教他。自受施他。自祭天神。亦爲他祭。如斯六法。是汝本宗。復應事火及以是王。亦須取妻生男續種。汝行此法方得解脫。云何持誦釋教眞言。念誦人若是剎利族種。彼致此難。汝是族姓剎利之種。應須祭祀捨施自學。如斯三法是汝本宗。復須紹繼摧伏怨敵。汝行此法方得解脫。如是眞言汝不應學。念誦人若是毗捨之種。彼致此難。汝是毗捨之種。及雜業下賤之類。興易求利。廣貪他財。返貴求賤。翻弄斗秤。妄語爲業。是汝本宗。云何求得持誦眞言。汝不應學釋教眞言。

念誦人若是輸達囉之種。彼致此難。汝是輸達囉最下之種。應作農田。常應供養淨行婆羅門。如是等種種諸難。惱亂行者。欲令退心者。彼等外道惡人。非直損他。亦及自損。外道之法。過午時食。修聖道行者與彼不同。是故不應往過外道家。而行之乞食。若有五辛酒肉家。修行眞言者。假使一劫受饑餓苦。亦不合於此而食。何以故與旃陀羅居共無異故。亦不應過往門首。共彼人語。何況食耶。若食彼食。共彼人何異。不名淨行。亦同旃陀羅。當須善分別。知行坐住止。甚須作意觀察。然後方往來去。若論善惡因果之法。有智無智剎利婆羅門毗捨輸達囉。等無差別。良由世間妄分別故。假立名字。若能修善當證涅槃。若不說因果。莫論四姓。一切造罪者。皆入惡道受苦。非但四姓。

復次蘇婆呼童子。眾生無始已來垢穢之身。不由食淨。以身心淨故。斷除惡業修諸善法。方可獲得身心淸淨。譬如有人身患瘡癬。但念除差。以藥塗之。行人喫食亦復如是。但除饑渴不樂滋悅。又譬諭云。如有人父子。入大砂磧。路遙迢遞。饑渴所逼。其人當食子肉。行者喫食亦復如是。但除饑病勿著其味。觀前施主持飯來時。心懼慚愧施物難消。當食此餐如食子肉想。諭如秤物隨重頭下。其物若輕少。便卽頭髙。物若均平其秤亦平。念誦人亦復如是。不得過量。不應極少。譬如朽捨將欲崩倒。不令壞故。以柱支持。行人喫食亦復如是。但爲存身求覓實果。不貪世間久住身故而悕食味。譬如車行。當以油塗。爲增善故應須食耶。是故世尊。說如是法。欲界有情依食而住。行者常須觀察。己身由如芭蕉。所喫飲食勿貪其味。於四種缽隨取其一。觀前肘次第乞食。世尊所說智慧方便。調伏六根勿令放逸。女人令色巧笑嬌言。性愛矜妝行步艷。姿態動男子心迷惑亂。持眞言者。寧以火星流入眼中。失於雙目。盲無所見。不以亂心觀視女色。分別種種相好美艷。令念誦者使無威力。隨緣乞食勿生住著。以正思惟調伏其心。以牟尼行而入他捨。不擇上中貧賤之家。又不應入新產婦家。牛馬驢駝豬犬羊產皆不應往及眾多人飲酒之處。淫男淫女伴合放逸之處不應往。眾多小兒戲玩之處。亦不觀視。於俗家婚禮處。有惡狗家。及以技兒作音樂處。若久諳朋類。有詐稱好心我持眞言章句。未曾稟承明師。彊道我解眞言祕藏好生論端無智人中。我曾聞解。堪與汝爲師。若逢智人所問。如似啞羊。誑他實心好人。受財物。養活妻兒。心中三毒煩惱癡恚。我慢髙於有頂。道心無一分。詐稱我解佛法。欺慢三尊。亦欺一切長幼士道類。如此等人。過愆無邊。略而言之。如上等處。皆不得往而行乞食。余處任往。乞得食已。卽還本處。以水洗足。一依前件分食法。供養本尊。一通無礙。一分自食。餘者水陸過去七代父母及餓鬼。於前已釋更不具名。依時而食勿犯過中。日三澡浴知時及節。獻花塗香供養。以香泥揩手勿以贊嘆。莫闕三時。所供養物莫令污觸。夜三時惟燒香供養。以香泥揩手。勿以觸手而結手印。念誦之時應坐茅艸。若不辦諸雜供養者。以奉花水亦得。花香者。一切水生及野澤山間。種種雜花香者。皆充供養行住坐立通許念誦惟除臥時不許持誦。念誦已訖。恆思六念。觀察彼等種種功徳勿令散亂。請問除障分品第三

復次蘇婆呼童子。念誦人若起一念。貪嗔癡等一切煩惱。與心相合者。名爲生死煩惱。若除此心卽得淸淨。諸佛常贊是法。名爲解脫。譬如淨水必無垢穢。以塵坌故令水渾濁。性本元淨。以客塵煩惱渾心令濁。眞性不現。若欲令不亂濁者。當取數珠。念誦人守心一境。數珠有多種。謂活兒子蓮華子阿嚧陀囉阿叉子水精赤銅錫

木患琉璃金銀鑌鐵商佉。

任取一色以爲數珠。虔心執持數珠。已念誦或用右手或左手。應念眞言。專心誦持勿令錯亂。系心於本尊。或思眞言並手印等。由如入定心勿散亂。調伏諸根端坐尊前。觀想成已。微動兩唇念持眞言。人心逸蕩由如風電獼猴擲樹海波潮浪。諂曲自在耽著諸境。是故應須攝心不動。持誦眞言。若心疲倦惛沈眠睡。心悶迷錯者。應起經行。或觀四方。或水灑面令得醒悟。或經行之次無故憶本師僧。或憶舊亡父母。或憶同學。或想淫心卽動不定。念誦之人卽責身心。是身無主。由業流轉一切諸趣。無所依止。捨此身後復受余形。善惡業因由斯不絕。生老病死憂悲苦惱。愛別離苦求不得苦。怨憎會苦五盛陰苦。隨所至方終不得免。蚊虻蚤虱蛇蠍辟宮。寒熱饑渴。如是等苦處處皆有。諸天共同無逃避路。心欲退轉擬向余方者。以斯觀門將爲對治。若貪恚盛者。修白骨觀及膖脹爛壞諸不淨觀。若嗔火盛作慈悲觀。若無明盛作緣生觀。有時怨家翻爲善友。有時親友翻爲怨家。以平等心。若欲往者。平等復變以爲怨家。觀此親友皆不定相。智者不應妄起戀者。中間心欲往親友時。以斯法門應須對治。欲念誦時及行住臥。畢不得與外道婆羅門剎利毗捨首陀。並黃門童男童女處女寡婦等共相談論。法事畢已。若欲語時。然後共伴侶談論善法。若余雜語者。皆是魔之得便。非是正論。若﹝口

弟﹞唾時當須遠棄。棄已便應澡豆漱其口。若大小便易並須澡浴。所獻香花然燈供養。禮拜佛。日夜六時贊嘆三寶。常生謙下。一切眾生興發悲意。作救苦之心。如上精勤念誦所修功徳。皆應回向無上菩提。譬如眾流歸趣大海。入彼海已便爲一味。回向菩提亦復如是。一切功徳合集共成佛果。譬如有人耕田種稻。惟求子實不望﹝葶﹣丁﹢呆﹞幹。子實成熟收獲子已。﹝葶﹣丁﹢呆﹞幹不求而自然得。行者欲獲菩提種子功徳。不爲世樂求無上菩提以諭其實。諸餘世樂。況諭艸幹不求自獲。世樂者。天上人中或二十八天王。或人間作轉輪王王四天下。若復有人。爲求小利請詐往彼。不應爲前人一切退本願。彼前人。宣如是語而答於彼。待我獲果長壽之身。及獲種種諸餘資具。以無厭心。當利眾生。滿足所求種種願已。然後往彼。不須珍重請我往彼。以我薄福而說諂辭。求他供養以爲活命。違背眞言密教。而受邪命。佛無此教我終不順。

復次蘇婆呼童子。凡持眞言者。當須遠離世間八法以善。翻稱惡名。及以苦樂得利失利毀謗贊譽。此世八法。能生一切不善法故。譬如大海不宿死屍。乃至剎那終不住海。念誦人若起不善思惟。速應遠離。乃至一念勿使在心。譬如室內然燈燭者。只爲防風。以無風故燈焰轉明。持誦眞言。復加勤苦勇猛精進。令善法增長亦復如是。

復次蘇婆呼童子。持誦之者。於四威儀常須作意。勿使身心調戲躁動。失其志節。不得拍手音樂歌舞婚禮博戲及往觀看。亦不毀謗在家。及行諂曲言辭。說人長短。非時睡眠無義談話。尋學文章及諸邪法。嗔恚忿恨慳貪憍慢。放逸懈怠皆須遠離。亦不飲酒及以食肉。蔥蒜韭韭胡麻蘿卜。並步底那﹝此云驢駒蹄﹞

胡麻油等並不應食。亦不喫一切殘食。皆不應食。若食此等食者不名持眞言人。念誦無驗。

復次蘇婆呼童子。以勤念誦晝夜不間。呼召發遣皆須如法。若欲念誦時。敷以茅艸於上坐臥。欲睡之時。先作慈悲喜捨之觀。並於三寶及舍利塔。深心恭敬以求滅罪。若不作如是觀行臥者。不名念誦人。如臥死屍。

復次蘇婆呼童子。念誦人常服三白食。或菜根果乳酪及酥。大麥麵餅油滓酪漿。相和食之。種種糜粥亦爾。若欲成就者。麻滓和酪漿食之。依法作必得證驗。請問分別金剛杵及藥證驗分品第四

復次蘇婆呼童子。爲汝及爲未來善男子。發心念誦祕密眞言門者。說持跋折囉。汝當諦聽聞已。廣爲人說。欲作跋折囉者。量長八指。或長十指。或長十二指。或長十六指。其量最極長者二十指若欲成就大貴自在。及求持明悉地者卽用金。作跋折囉。

若求富貴。純用銀。作跋折囉。

若欲求海龍王者。以熟銅作跋折囉。

若欲入修羅宮者。用妙砂石作跋折囉。

若欲通成一切者。以金銀銅和。作跋折囉。

若欲成就摧藥叉眾者。以鐵作跋折囉。

若欲得無病及求錢財者。以失利般尼木。或毗嚕婆木。而作跋折囉。

若欲療一切病鬼魅所著者。佉他囉木。作跋折囉。

若欲成就藥叉女母姊妹法者。用摩度迦木作跋折囉。

若欲求滅罪法者。用阿說他木。作跋折囉。

若欲摧伏怨敵法者。用害人木。作跋折囉。

若欲降伏極惡怨敵之者。用人骨。作跋折囉。

若欲成就幻化法者。用水精作跋折囉。

若欲成就令人相憎者。用苦練木。作跋折囉。

若欲成就龍女敬念法者。用龍木作跋折囉。

若欲成就鬼類令人枯悴斗諍事法者。用毗梨勒木。作跋折囉。

若欲成就天龍藥叉乾闥婆阿修羅法者。用天木作跋折羅。

若欲成就變形法者。用泥作跋折囉。

若欲成就起屍法者。用迦談木作跋折囉。

若欲成就求財法者。用遏迦木作跋折囉。

或用龍木。或無憂木。皆得用之。

若欲成就對敵法者。用失唎般尼木作跋折囉。

或阿沒羅木。或遏順那木。或柳木。皆得用之。

若欲求成就意樂諸欲者。用白檀木作跋折囉。

或用紫檀木皆得用之。

如上所說諸色類金剛杵法者。一一皆須而作五鈷。淨妙端嚴勿使缺減。行者欲念誦時。以香泥塗。並散上妙好花而供養。發大慈心。手執金剛杵。念誦眞言。法事畢已。復重供養。上以其杵。置本尊足下。後誦念時亦復如是。若不執持妙金剛杵。而作念誦者。終不成就。何以故以鬼神不懼善神不加被。是故一切法事難得成驗。若不辦造金剛杵者。亦須應作彼印。然後一心如法念誦。亦得成就。勿生放逸徒喪功夫。不如別修餘業。

復次蘇婆呼童子。凡念誦眞言成就藥法者。都有十七種物。

第一雄黃第二牛黃第三雌黃第四安善那第五朱砂第六咄他香第七跋折囉第八牛酥第九昌蒲第十茂拏刈哩迦第十一衣裳第十二鈷叉第十三鹿皮第十四橫刀第十五罥索第十六鎧甲第十七三叉。

如上所說之物。皆具三種成就。假使余眞言法中。所說成就諸物。皆不離此三種。臨時所樂事法。任意作之。無不獲克果者。

復次蘇婆呼童子。世間有諸障難毗那耶迦。爲覓過故。常求念誦人。便於中好須作意。方便智慧善分別知。魔黨合有幾部。總而言之。都有四部。何等爲四。

一者摧壞部

二者野幹部

三者一牙部

四者龍象部

從此四部。流出無量毗那夜迦眷屬。如後具列。

摧壞部主名曰大將其部之中有雜類形狀。有七阿僧祇以爲眷屬。護世四天王所說眞言。有人持誦者。彼類恆作障難。

野幹部主名曰象頭。於其部中。形狀難可具名有十八俱胝以爲眷屬。摩醯首羅天王所說眞言。有持誦者。彼類恆作障難。

一牙部主名曰嚴髻。其部之中。種種身形面貌可畏。有一百四十俱胝眷屬。以爲隨從。大梵天王所說眞言。憍屍迦日月天王。那羅延天王諸風天所說眞言。有持誦者。彼等雜類恆作障難。

龍象部主名曰頂行。於其部內。有種種形。不可知名。有一俱胝那由他一千波頭摩。以爲眷屬。釋教所說深妙眞言。有持誦者。彼等恆作障難。

又呵利帝兒名曰愛子。般指迦所說眞言持誦者。彼作障難。

又摩尼賢將兒名曰滿賢。於摩尼部中所說眞言。有持誦者彼作障難。

如是諸類毗那夜迦。各各於本部中而作障難。不樂修道。持眞言者不令成就。自變化而作本眞言主。來就念誦人道場中。受於供養。時明主來見是事已。卽卻還本宮。作如是念。云何如來許彼誓願。惱亂念誦人。令法不成。有如是障難。假使梵王及憍屍迦諸天龍等。不能破彼毗那夜迦障難。念誦人惟堅心進意。發大誓願。世尊所說有大明眞言之教。我今依法修行。要破此難是故念誦人。徧數滿已。復應更作成就諸事妙曼荼羅。作此法已。彼障難者。便卽退散無敢停足。

復次蘇婆呼童子。念誦人不承師訓。持誦眞言供養。及以呼摩。不依法教彼等諸魔。尋得其便而作障難。令念誦人。心常猶預念念生疑。爲誦此明眞言。供誦彼耶。發如是念誦時。彼亦得便。卽多語無義。談世俗事。或說興易。或說田農或論名利令心散亂。譬如有人。尋水而行影入水中。形影相逐不相捨離。彼毗那夜迦等。入念誦人身中。恆不相離亦復如是。

復有毗那夜迦。澡浴之時得便入身。或有毗那夜迦。正念誦時得便入身。有毗那夜迦。念誦之人正眠臥時得便入身。有毗那夜迦。正供養時得便入身。譬如日光照火珠而便火出。毗那夜迦入行者身亦復如是。念誦之時令心散亂。增長貪癡無明等火。亦復如是。復有毗那夜迦者。名曰水行。正洗浴時。法若有闕。彼卽得便遂入身中。令念誦人種種病起。所謂饑渴咳嗽懈怠多睡。四支沈重無故多嗔。復有毗那夜迦。名曰食香。正獻塗香時。法若有闕。彼魔入身。卽令念誦人遂有病起。所謂思想憶生緣處。或思余處。或思寡婦。而生懈怠。或思舊耽欲之處。休廢道業。或思舊日廣用財寶。耽酒嗜肉。伴合朝廷分別貴賤。觀諸色境。好貪美欲而退道心。

復有毗那夜迦。名曰燈頂。正獻燈火時。法若有闕得便入身。遂令念誦人種種病起。所謂心痛壯熱損心。

復有毗那夜迦。名曰笑香。正獻花之時。法若有闕彼卽得便。遂令念誦人種種障起。所謂壯熱鼻塞噴啑。眼中淚出支骨酸疼。及與伴侶相諍離散。復有毗那夜迦。名曰嚴髻。正念誦人。法若有闕彼卽得便。遂令念誦人有諸病起。所謂壯熱便利不出。諸毗那夜迦入身。卽令心生迷惑。以西爲東以南爲北。作諸異相。或卽吟詠。或無緣事欲得遊行。心懷異想有所不決。便起邪見作如是言。或說無有大威眞言。亦無天堂無有善惡。亦無纏縛及得解脫。說持誦者唐捐其功便生邪見與善相隔。撥無因果以手斷艸及弄土塊。眠時嚙齒。或起欲想及欲娶妻自愛樂者彼不相愛。自不樂者彼卽愛樂。旣不順意臥而不睡。欲往侵他婦兒。意盧不眠。設若得睡。夢見大虫師子虎狼豬狗所趁。駝驢貓兒及鬼野幹。鷲鳥鷺鸞鳥及﹝訓／鳥﹞胡。或時夢見著故破衣不淨之人。或時夢見裸形禿發黑體之人。或夢見裸形外道。或見枯池及以枯井。或見髑髏或見骨聚。或見壞棄捨屋宅。或見石磓。或見恐怖惡人手執槍刀及雜器仗。欲來相害。當見如是惡相。卽知彼等毗那夜迦。令作障難。行者等卽用軍茶利忿怒明王眞言辟魔印等。而作護身。如上所說諸魔障難。悉得消滅不能惱亂。若有念誦彼眞言者。諸毗那夜迦終不得便。

復次蘇婆呼童子。念誦人欲救著障人。令解脫者。卽應有羣牛所居之處。或一樹下或神廟中。或四衢道或空閒室。或於林間。得如上諸地。任簡取一所。一如治地法畢已卽取牛糞。和香水塗地幹已。復取香水重塗其地。然後以五色土下。依曼茶羅。用五色土。其壇頓方。量闊三肘。安立四門。於中二肘方量作坑。坑內布以茅艸。坑外兩肘。各分位座安置明王眞言主等。於八方各畫本方大神。復取四口新瓶。不得黑色太燋或生者。盛滿香水。及以五寶並赤蓮花諸雜艸花香者。皆充供養。果樹嫩枝等。皆插瓶內。以五色綫纏系瓶項。安於四方。然後應請彼明王等。以諸供具。而供養之。復以酒肉蘿卜及以眾多波羅羅食。供養彼等八方大神。及一切毗那夜迦。將彼著障之人。令入坑中。面向東坐念誦人於壇西面。面向東坐。誦眞言一百八徧已。然後取彼所置四角瓶水。還以阿蜜唎囉枳當伽﹝此云赤色﹞明王王。及結唎吉囉明王。並柰囉弭良拏明王等眞言。持誦數過一百八徧已。與灌彼頂。如是四瓶次第應灌。作此法已。彼著障人者。卽得解脫。此曼茶囉。非獨能除一切毗那夜迦。亦能利益官事之人。及女人難嫁。興易之人不獲資利農營不收子實。魍魎所著。及患壯熱孩子。鬼魅所著。及吸精噓鬼得便者。夜臥常見惡夢。癇病所纏。及有十種病等。作此曼茶囉。與彼灌頂。諸如色類。悉皆獲利。所求窺者。並皆滿足。諸餘病疾亦復能差。又復能消滅無量罪障。蘇婆呼童子請問經卷中請問分別成就相分品第五

復次蘇婆呼童子。時彼行者於諸障難。得解脫已。身心淸淨無諸垢穢。譬如明月而埋於云。云除散滅麗乎光天。於虛空中朗然顯現。念誦人所修種種功徳。除斷毗那夜迦所作障難。悉皆消滅。亦復如是。所持眞言悉得成就。譬如種子因地及時並雨漑灌。潤澤調順。得好風雨。然後芽生乃至成熟。然其種子若在倉中。芽尙不生況復枝葉及花果實。持誦眞言不依法則。及不供養。已不淸淨故。眞言字句或有加減。聲相不正。不獲廣大諸妙悉地。亦復如是。譬如興雲下雨。隨眾生福而下多少。持誦之人所施功勞。獲得成就亦復如是。若有行者。於淸淨處。依時及節所制之法。所犯罪者漸漸消滅。福聚圓滿。能獲眞言沾及成就。若罪不滅功徳不圓。不依法則。眞言不成翻此應知。復次蘇婆呼童子。其念誦人中間所有闕犯。或有間斷。棄本所誦別持余明。自所持者授與他人。念誦徧數𨿽滿不成。復更應須每日三時如法供養。念誦數滿一十萬徧。卽應如法呼摩供養。當以大麥。用稻穀花。或用油麻。或用白芥子。隨取其一與酥相和。眞言數滿四千或七八千。

或優曇缽羅木或阿說他木或波羅賒木或遏迦木或龍木或無憂木或蜜魯婆木或尼居陀木或奄沒羅木或佉陀囉木或賒彌迦木或缽落叉木或阿波末迦木或末度迦木或謀母迦木。

如上所說諸木之中。隨取一木。粗細如指。長短十指許。酥蜜酪搵柴兩頭。每日呼摩。數如上所說。有闕犯者還得淸淨。然後方誦眞言。悉地無所障礙。

復次蘇婆呼童子。行者所持眞言。余持誦者系縛明王。或斷或破。令不成就者。卽須應作本尊形像。置於當各部王足下。面須相對。然後以結利吉羅等諸部明王大威眞言。誦持。以酥蜜灌浴本尊。如是十日。作此法已。彼余明所縛卽得解脫。

復次蘇婆呼童子。於眞言中所制諸法。並皆修行一無遺闕。仍不成者。卽應以猛毒。作彼尊形。以結唎吉羅等諸部明王眞言。截其像形。段段爲片。和白芥子油。每日三時而作呼摩。如是七日卽得悉地。若不成就應入夢中示見障因。說眞言字有加減。或法不具。然諸明王自說此法。有用行者。示現相好。由如海潮終不違時。其實眞言。終不相破。亦不相斷及與系縛。其眞言法亦如是。是故行者。不應相破明咒及眞言。乃至系縛及以禁斷。妙曼茶羅不應授與加減眞言亦復如是。不應回換彼法。不回換彼法。不應阿吠設那。不應打縛。爲害彼故。不應呼摩。及損肢節摧滅惡族。不應令他癡鈍迷悶。不應科罰龍鬼之類。亦勿令人發毒相憎及損厭縛。不應治療嬰兒之魅。不應捕网諸眾生類。令所損害。

復次蘇婆呼童子。餘外宗說。有十種法眞言得成。所謂行人。眞言。伴侶。所成就物。精勤。處所淨地。時節。本尊。財物。具此十法眞言得成。又余宗說。具三種法。眞言得成。謂眞言行人伴侶。

又余宗說。具四種法。眞言乃成。謂處所精勤時節依法。

又余宗說。具五種法。眞言乃成。謂眞言所成就物處所本尊財物。如是諸宗。或說十法。或說八法。或說六。或四或三或二。各於本法演說不同。然此釋教具二種法。眞言乃就。一者行人二者眞言。行人具行戒律。正勤精進。於他利養不起貪嫉。於身命財常無戀著。眞言文字勿令脫錯加減。聲相圓滿分明。所成就法皆悉具足。於佛菩薩所居之處。如法念誦。卽便當獲意樂成就。譬如師子饑餓所逼。以大勢力殺害大象。若殺野幹及諸小獸。所施勢力與彼殺象。一無所異。行者成就上中下事。所發精進亦復如是。行者若住闠鬧之處時。卽有蚊虻蠅蚤唼嚙。聞種種音樂之聲。或聞諸人歌舞吟詠小男小女。婦人等環釧瓔珞種種音聲。若住人間河澗及以大海者。卽有寒熱不等。因卽有病。苦惱逼身。又值猛獸發大惡聲。或欲相害。令人驚怕。或住海邊見海潮波。及聞大聲。令行者恐怖。若住江河池沼。卽饒蚖蛇蝮蠍毒虫之類。皆是持眞言人障礙之處。如是種種障礙緣等。當須遠離。覓好勝處。勤加勞心固意。勿使逢境心卽散亂不定。一念退心。還從切始善行方便。覓時觀節勿以執愚。惡人惡魔得其便耶莫令癡人獲罪苦果。請問念誦眞言軌則觀像印等夢證分品第六

復次蘇婆呼童子。念誦之人不應太緩。不應太急。聲亦如此。不大不小。不應間斷。勿共人語。令心緣於異境。名某字體。不應訛錯。譬如大河日夜流注。恆無休息。持誦之人所修福報供養。禮拜贊嘆一切功徳。日夜增流亦復如是。念誦之人。心若攀緣雜染之境。或起懈怠或生欲想。應速回心。觀眞言字句。或觀本尊或觀手印。譬如觀行之人。置心眉間令不散亂。後時對境心卽不動。彼人卽名觀行成就。念誦之人亦復如是。所緣心處若不搖動。卽得持誦眞言成就。是故行者欲求悉地。當須攝心一境。其心調伏卽生歡喜。隨其歡喜卽身輕安。隨身輕安卽身安樂。隨身安樂卽得心定。隨其心定卽於念誦心無疑慮。隨其念誦卽便罪滅。隨其罪滅卽心淸淨。心淸淨故卽得成就。是故如來作如是說。一切諸法以心爲本。由心淸淨。獲得人天殊勝快樂。由心雜染。便墮地獄乃至傍生貧窮之苦。由心極淨。乃證遠離地水火風生老病死。不著二邊寂滅解脫。由少淨眞言亦成。當離無常敗壞之樂。是故諸法皆從心生。非自然現。亦不由時。復非自在天作耶。非無因緣。亦不從我能生諸法。但由無明流轉生死。四大和合假名爲色。色非是我。我非是色。色非我所。我非色所。如是四蘊。應知是空。色是無常由如聚沫。受如浮泡想如陽焰。行如芭蕉識如幻化。如是之見名爲正見。若異見者名爲邪見。

復次蘇婆呼童子。若持眞言者。念誦數足。卽知自身欲近悉地。何以得知。當於眠臥之。時夢中合有好相。

或見自身登髙樓閣或升大樹或騎師子或乘白馬或騎大白虎或升大髙山或騎犀牛或乘白象或於空中聞大雷聲或乘白牛或騎黃牛或得錢財或得花鬘或得好淨五彩衣或得酒肉或得水類之果或得白靑紅赤色蓮花或得如來尊容或得如來舍利或得大乘經藏或身處於大會共佛菩薩聖僧同座而食或得駱駝或得犢子或得滿車載物或得白拂或得鞋履或得橫刀或孔雀尾扇或得金瓔珞或得寶珠商佉或得端正美女或遇己身父母或得金寶嚴身之具或得臥牙牀覆以白衣或見自身泛過大海或度江河龍池陂沼或得飲酪或見以血澡浴自身或見自身入寺塔僧房或見如來處座。爲人天八部說法。身亦就會。聽佛說法或見緣覺爲說十二因緣法或見聖僧爲說四果證法或見菩薩爲說六波羅蜜法或見大力諸天王爲說天上快樂法或見優婆塞說厭離世俗法或見優婆夷說厭離女人法或見國王或見大力阿修羅眾或見大淨行婆羅門或見英俊丈夫或見端正婦人或見大富正直善心長者或見己親眷屬聚會一處或見苦行仙人或見持明諸仙或見妙持誦人或見吞納日月或見身臥於大海。海中眾生流入腹中或見飲四洲海水或見乘龍灑水潤於四洲或見自身飛空或見身卻坐須彌山。四洲龍王皆來頂禮或見自身墮於屎坑或見自飲人精或見喫人肉血或見入大火聚或見女人隱入己身。

復次蘇婆呼童子。凡持眞言者。功行欲畢。見如是等殊特夢已。應知一月及半月。當獲大悉地。若論持誦眞言夢相境界。不可說盡。略粗知耳。精進不退卽獲如是上上境界。請問悉地相分品第七

復次蘇婆呼童子。我今說成就轉近悉地法者。其念誦人當生發愛樂心。不得攀緣雜染之境。亦不辭饑渴寒熱等苦。於諸違法外相之境。心不動搖。逢境不亂。一切蚊虻及蛇等。諸惡毒虫皆不敢害。毗捨闍鬼及諸餓鬼富單那等諸餘鬼類。不敢近過念誦人影中。何況觸身。所出言教人皆信受。轉如聰明。善綴文章。於諸書算轉成巧妙。以樂善法。勤行淨行。復見地中伏藏。身無病苦及污垢膩。身有香气。若有人見及已聞名。悉生敬念。一切諸貴媚女自來呼召。以心淨故。於虛空中聞諸天語。復見彼形及乾闥婆夜叉之類。其持誦者。見斯勝妙好相已。卽應自知。我近於眞言悉地。卽應備成就法事。

復次蘇婆呼童子。念誦人起首求悉地者。應具八戒。或二三日亦須斷食。然後作成就法。

爾時蘇婆呼童子。白執金剛菩薩言。尊者先說不由食故。獲得淸淨。今云何復言應須斷食。世尊亦說。食如膏車省牛气力。車卽牽。利眾生亦爾。若不食飲身命難全。何況前進修道。求望果實。爲身力故。我今未知斷食意義。前後不同。惟尊大悲爲我略決少分。時執金剛菩薩告蘇婆呼童子言。我今爲汝及未來眾生。除去疑惑。諦聽善思念之。勿生疑慮。汝所問者。先說不由食故獲得淸淨。今復云何而令斷食。汝言如是。深心諦聽。童子言善哉。惟然受教願樂欲聞。我所出語者。不爲心淨故。教令斷食。但諸眾生。以皮纏縛血肉髓腦肝膽腸胃心腎脾肺。脂膩痰膜屎尿。種種穢物常流不停。如是之身地水火風假合成立。如四毒蛇置之一篋。欲令彼等。屎尿涕唾臭穢不令出故。爲遣斷食。非爲妨道而遣斷已。若持眞言者心生淫想。如上所說。不淨之身以慧觀察。所起欲心卽便消滅。於身命財亦不戀著。有持眞言者具斯觀門。此等人類。念誦之法速疾證驗。卽知自身去悉地不遠。自心知已。應取白月八日或十四日或十五日。一依如前。得好上地。用細瞿摩。塗地淨已。次塗香等。安置尊像。及彼尊容。香花飲食及遏迦水供養訖已。便卽贊嘆供養十方佛菩薩。次復供養本部之主。次復供養自部明王。然後所供養本所持尊。次復重發妙菩提心。興廣大慈悲願。爲一切眾生常溺四趣。令得出故。又應讀大乘明經或吉祥偈。或法輪經或如來祕密經或大燈經。於中任隨讀一部。然後卽須結八方界。並結虛空及地界等。又以眞言自身被甲如上所說諸曼荼羅。以淨彩色。隨意作一。護八方神。要須安置彼等。能摧諸障難。

復次蘇婆呼童子。應以師子座明王。眞言其茅座。安曼荼羅內。先護其身。所成就物安於壇上。持誦人於彼物上。須臾之間復香水灑。以相應法。呼摩一千徧。先取三个阿說他葉。擬所成就物。置於葉上。以白淨氎布而覆其上。卽應如法專心念誦。乃至當現三種相已。卽名成就。何等三相。溫煙火光。是名瑞相。卽名三種悉地成就其三種相現時。不可一時頓現。瑞有下中上。何以如是。有一人欲得世間求覓名利。富貴自在。去處令他人敬念如上一文。是第一得溫气悉地者是。有第二中人。厭離世間八苦所惱。自觀己身。非久住處法。恐畏造罪彌多。墮落三塗。所以欲得轉形。滅其身影。得中壽身。世間人不可得。煙悉地者。是有一人。不欲下中生處。直擬出於三界。欲得永離諸苦。作持明仙王。變四大軀。求淸淨微細之身。龍天八部所不能見。何況人耶。若欲見身隨意自在。處於天人之座爲眾說法。或一小劫或一大劫或無量劫。諸法不絕利益眾生。不可盡求如是辯才。欲紹菩薩位故。譬如人死冷觸徧身。卻得中陰來入身中。卻得穌活壽命百年。又如日光以照火珠。便出其火。亦如此等於後。有如是等上上人。能勤苦念誦精進不解。獲眞言悉地成就。以菩提心光照無明闇。慧珠便出四辯俱發。證得三明三毒永滅。八苦俱無得八聖道。九惱休息得九次第定。十惡屏除得十一切入。諸力具足如金剛菩薩。神通自在無有障礙。當獲金剛不壞之身。是名得火光悉地者是。是名成就之法。若論心內成就事者其相若現卽便。悉地云何心內。悉地或於佛像頂上見花鬘動。

或見尊容眉動或見嚴身諸瓔珞動或見空中雨種種天花或於空中微有香風動諸林中或下細微香气之雨或覺地動或聞空中有聲作如是言汝所求者今當說之或見燈焰明盛其色潤澤曜如金光增長髙餘一丈或見油盡燈光轉盛或覺自身毫毛頻頻悚豎心生歡喜或聞空中天樂之聲或見空中本尊。及其眷層圍繞下來。

若見如上斯等相貌者。報知自身必獲悉地無疑。卽應速辦香花。於淨器中盛滿香水。復安五寶。是爲遏伽珍重奉獻。卽以深心恭敬胡跪叩頭。量本功夫應求願果。卽自陳說彼尊所言。善哉佛子汝所求願豈不小耳。若有眾生發心修菩薩行佛身上獲。何處慮此願不隨於汝。從今以去恣汝所欲。終不違耶。因汝得願。一切眾生亦復如是。速發菩提早求解脫。旣得願已歡喜。深心頂禮胡跪贊嘆。復以遏伽如法供養。所持眞言對彼尊前誦之。然後卽應如法發遣。一切持眞言者法皆如是。勿使錯誤枉棄功夫。請問下缽私那分品第八

復次蘇婆呼童子。若念誦人問下缽私那者。應當如法請召。所謂手指或銅鏡。及淸水橫刀燈焰寶等。虛空尊像童子眞珠火聚石等。於如是處。缽私那下者。請召來已。當卽自說天上人間。及過去未來現在。超越三世善惡等事。一一具說。法若有闕。持眞言字數或有加減。或不經誦。不具正信亦不供養。於不淨地天不睛明。童子身分或剩或少。有斯過等私那不下。若欲請下初應持誦私那眞言。持誦功畢卽於白月八日或十四日或十五日。是日不食。以瞿摩塗地如牛皮形。卽將童子淸淨澡浴。著新白衣坐於其上。以花香等而爲供養。自亦於。內面向其東而坐茅艸。

又若欲令彼鏡中相貌現者。則先取其鏡。以梵行婆羅門呼摩之灰。揩鏡令淨。或七八徧乃至十徧。置於曼荼羅上。仰著鏡中。卽現出世間事。

又於橫刀中看事法者。亦同如鏡。

若欲於手指面上看吉凶者。先以紫礦水淸淨其指。後以香油塗之。卽現諸吉凶事。

若欲於水中看者。淨漉其水置於瓶中或甕中。然後遣一童子於中看之。卽皆見一切吉凶。

又欲令見下。於寶等及眞珠中看者。卽以淨水灑於寶等及珠上。端心淨住念誦眞言百八徧。卽現一切相貌。

又若欲令尊像所下者。以花供養卽自現之。燈中亦如前法。乃至夢中爲說諸事。如上所說。下私那法。具悉修行若不下者。卽應一日斷食。具持八戒發大慈悲。或於制底或於端嚴像前。取部母眞言。或取部主眞言作如是。復誦念法。極須專心。不得搖身及眠。坐於茅艸。持前部母部主眞言等。任誦一道。數滿落叉或二落叉。意將足。若此法者呼我﹝口

菴﹞字。枯木尙入其中令遣下語何況人耶。

又若欲童子所下。卽簡取十个或八或七或六或五或四或三或二。

或年十二或八歲者。身分血脈及諸骨節悉皆不現。圓滿具足。眼目端正靑白分明。手指纖長腳掌齊平。八處表裏圓滿身相具足須髮靑黑。人所見者心生愛樂。若得如是等童男。於白月八日或十四日或十五日。澡浴淸淨著新淨衣。以香花然燈塗香燒香。與受八戒。其日斷食。令坐其前曼荼羅內。次卽以香花然燈塗香燒香種種飲食。供養本尊。及護八方大神。及阿修羅諸餘鬼類。一一皆須供養。又以妙花散彼童子身上。及香塗身。然後念誦之人手執香鑪。頂禮本尊念誦眞言。先置吽字。中間應呼揭唎忻拏之句。又呼阿毗捨﹝云徧入字﹞又呼乞灑缽羅﹝二合云速﹞私那下已。卽有此相現時。爲眼目歡悅視物不瞬無出入息。卽當應知私那已下。卽取遏伽水及燒香供養。心念最勝明王眞言。卽應敬問。尊者是何類神。自他有所疑惑。卽應速問。彼自當說三世之事求利失利及苦樂等。所聞之教宜速受持。勿生疑惑所聞事畢卽速發遣。若具此法私那速下。若不依法卽不得成就。爲人所笑。復次私那自下者。彼童子等面貌熙怡容顏滋潤。眼目廣長。繞黑睛外微有赤色。精神意气有大人相。無出入息。眼亦不瞬。卽當應知是眞私那若魔等下者。卽別有相貌。眼赤復圓如人嗔視。眼睛不轉張口恐怖。亦無出入息眼亦不瞬。卽當應知夜叉等下。卽須髮遣。若不肯去者。卽應便誦妙吉祥偈。或誦不淨忿怒金剛眞言。或讀大集陀羅尼經。如上讀誦。若不去者。卽應以師子座眞言用遏伽水。或波羅賒木與酥相和。呼摩百八徧。或以胡麻。或稻穀花酥蜜相和。呼摩百徧。最後以軍荼利眞言呼摩七徧或三徧。卽便捨去。智者善解如是妙法。復能一一如法修行。不久勞苦而獲成就。分別苦難分品第九

復次蘇婆呼童子。有念誦人。過去殺阿羅漢。今世反逆父母。並破和合僧。以懷嗔心出佛身血。惡習气故。今生求人過自心。觸事不閒詐作解相。如是等人不值善友。善友惡故反生邪見。又破窣睹波。及殺畢定菩薩。自污羅漢母。教人令殺。或盜僧財物或多或少。世尊說是五逆無間罪人。若犯者一罪增一倍。若具犯五逆者。轉增五倍。命終當入無間地獄。受十大劫苦。復現身造罪不知邊際。癡心髙慢不懺首過。轉生我見而欲誦持眞言祕藏。假使勤苦念誦眞言。終亦不獲悉地。以障重故。未對首懺謝其罪故。未償佛物法物僧物及一切眾知識等物。凶突頑愚曾未攺悔一毛頭分故。何能持誦眞言。求獲悉地果耶。四趣長遠一墮於中。何時當得出離解脫。此等苦類一切眾生。不受惡道業者。世尊不應說有一闡提及地獄等苦。何解須求得解脫。苦心毀體而求悉地。

又諸佛所說微妙經典。嗔心損壞。或放火焚燒。或棄水中。或棄不淨廁中。或謗法身。或殺持戒比丘比丘尼優婆塞優婆夷。或欲打罵欺陵。惡言謗毀求其長短持火燒伽藍精舍。毀壞尊客及僧房等。此等之罪。斯人報盡命終。當墮十方一切阿鼻地獄等。皆受千劫。然後墮餓鬼中。鬼身畢已。復墮傍生。傍生畢已。最後獲得人身。六根不具常生下賤家乞丐而活。設使身力。恆以客擔死屍求財活命。食飲不充其口。恆受饑餓不擇食飲。或啖狗豬貓鼠等肉以充其命。若逢善友卽發菩提。若值闡提愚癡等人。還造惡業。復墮地獄還經數劫。世尊所說。諸佛如來還供養如來。何以故求福故。何況凡夫。專事頑愚不求福耶。菩薩憐湣眾生而得佛身。不捨一切眾生。見者觀視敬念無有厭足。菩薩不害眾生一生之命。何況多命以不害故。而得無諸病苦身得具足。得佛之後復增壽命。施食亦爾得壽命長。眾生遇佛影中。皆得安樂保全身命。菩薩常謙下眾生。承接供養。若有所須。不違前意皆悉給之。若前人解法。以身牀座令坐其上。以聽妙法得以奉行。不生退轉求佛常身。何況凡夫一無所解福無毫分。輕慢一切而事髙心。不遵智者行檀果業。今說罪福二等粗略言。有罪之人先求讖悔。對首發露其過。一一具述。覆藏不述罪亦難滅。然後尋好明師。遵承供養珍重看仰。請求入三昧耶法。蒙許。得入壇已。於後漸漸咨問眞言法則。得已修行當得悉地。無善心者虛費語功。惟地獄苦楚能回此等類。

復次蘇婆呼童子。若念誦人先於三寶處。起恭敬心謙下卑順。向前胡跪合掌白尊者言。我今懺悔一切罪障願悉消滅。於今已後更不重造。願尊慈悲攝受。我等於佛法中發無上菩提。至得佛已來。勿值惡魔壞我菩提眞實之見。願尊證知。從今向去更不歸余邪魔外道惡人。亦不禮拜雜類諸天神等。惟佛菩提及三寶所。系心一念誓不移易。當發如是等願。其所作念誦事法速得悉地。亦得救攝眾生。代受苦惱。眾所須之物。我𨿽薄福隨其力辦悉令充足。以我發菩提心念誦眞言威力。令我摧伏猛害毒惡人類。不能爲害自然消滅。令一切眾生悉無畏懼。我今以眞心念誦。諸天善神衛護故。眞言威力不可思議。一切眾靈欽敬恐怖。何況凡夫惡人而不摧滅者耶。行者凡持眞言者。無故以手斷艸木。以腳踐踏蓮花及諸壇地並契印等。亦復禮拜諸藥等類。亦勿喫供養及祭祀鬼神之食。或喫所棄著地食。勿共婦人語。及畜生等。於淸淨處行非爲法事。以明及藥捉諸蛇類。或乘象。或及生驢欲令走故。以杖打之致於病難。及遭苦難人處不發慈悲念。如是之人念誦眞言亦難成就。不名智人。譬如虛空終不可量。於三寶及眾人處。行益及損。獲善惡報亦復如是。又勿作网羅罥索及諸方便。傷害眾生。及畜貓貍羖羊。籠禁鸚鵡及諸鳥類。如是之人今世後世。念誦眞言亦不成就。是故不應受用供養世尊之物。所供養食亦不應踐。腳踏墮地之食不堪供養物。不應頂戴。亦不應禮拜大自在天。及日月天火天那羅延天。假令遭苦亦不應禮。彼所設教不應誦亦不應供養。有人持誦彼天者。持誦之人亦莫生嗔。但莫隨喜。當加憐湣墮邪見人。亦勿誦彼眞言贊嘆彼徳。設若有財供養。以慈悲至願。一切眾生當住正見。發如是願凡所作業。先當禮拜一切諸佛及所居處。次禮一切金剛護法善神眾。譬如初月𨿽未圓滿。然諸人等致敬禮拜。念誦之人常須尊敬菩薩緣覺金剛及聲聞眾。𨿽未覺滿。漸漸當成菩提滿月。是故當須致敬。禮拜諸菩薩一切聖眾。彼等菩薩。能荷負一切眾生。以救濟故。發大慈悲已淳熟故。有愚癡下劣眾。神力不可思議。具大精進眞言祕藏從此而出。若不拜者。非直眞言不成。亦毀謗諸佛。譬如從花乃成果實。花如菩薩果諭菩提。是故應須頂禮歸依佛法僧寶。菩薩𨿽復行於欲者。示現行欲。於剛彊者示現剛彊。於柔軟者示現柔軟慈悲。然彼菩薩無憎愛。云何不禮彼等菩薩。以行種種眞言法則。隨類能滿諸眾生願故。復能了知一切業果。是故應禮尊師。蘇婆呼童子請問經卷下請問分別道分品第十

復次蘇婆呼童子。我今爲念誦人。說八聖道法爲正見正分別正語正業正命正勤正定正念。此是諸佛所行之道。念誦之人行此道者。眞言乃成。於此報盡。復生人天勝上妙處。過去諸佛行此道故。成等正覺。現在未來諸佛亦復如是。身口意業所修功徳。常依正教不生疲倦。欲如是修行。乃名正業。飲食衣服臥具及受湯藥。常懷知足不生染著。是名正命。不贊己身不毀他人。遠離諸過。如避火坑及以猛獸。常樂寂靜。是名正語。不學占相吉凶男女等事。天文地理調鷹調馬。及以調象射藝書算。世間言論無益之典。遠離斯過。是名正分別。不觀象斗馬鬥牛羊雞犬等斗。男女相叉相撲亦不往觀。

離如上之戲。是名正念。不說王臣盜賊鬥戰相殺淫女之論。及以謎語。說往昔之事。念誦之人乃至未成就中間。不應入城村落邑裏。及生緣伽藍制底處。外道神祀所居之處。若園林池河。如此等處並不應往。

若不作如前七愆事業。常居山林髙峻崖峯四絕之頂晝夜不懈念誦眞言。無不獲果。是名正勤。

復次蘇婆呼童子。若念誦人不獲如前上妙勝處。應居空閒神廟或居樹下或住河邊或居山側或泉池林間。或無人處或居空室。一心念誦或一年之中除安居外。春秋二時隨意。遊行山林河邊泉池空室專心念誦。譬如比丘夏月安居。念誦之人亦復如是。行人念誦𨿽滿徧數。正夏安居勿作成就之法。𨿽不作法。念誦不得間斷。解夏已後如法護身。方可作成就之法。愼勿法外行事。

復次蘇婆呼童子。今爲念誦人。說呼摩法置鑪差別之法。此法或作團圓。或作三角或作四方。或如蓮花之形。並須有基。鑪口安唇。泥拭細滑。外邊基階並須牢固。

若作善事及求錢財。令他敬念作息災法者。其鑪須圓。

若求成就一切諸事。或求女人及童子女等者。其鑪須蓮花之形。

若作阿毗者囉之法。或爲走等事者。其鑪須作三角。

若欲調伏諸龍及余鬼類。或令火燒或令苦者。其鑪須方。基唇及鑪。以瞿摩塗。復用茅艸。布於基上及安基下。所塗之處。塗花香等隨所辦物。供養三寶及本部主。並諸明王本眞言主等鑪中生火。不應以口吹。以扇扇火。然後取稻穀花和酥。或胡麻和酥。以本部明王眞言念誦。而作呼摩七徧。或八或十乃至二十一徧。供養明王。其作法人。面向東坐。取酥蜜酪等。共和一器中。取呼摩木。向器中搵於兩頭。擲於鑪內燒之。如是日月不停。或七日三七四七五七六七七七日或一月成百日或百二十日其驗證現。

若如上作法。不得成者。以年爲期。三年六年或十年十二年作不退者畢得大悉地。必須如法呼摩。正燒火法之時。應觀火色。於其鑪中。火色炮焰聲合成。不成者自有相貌現耳。其火無煙焰如金色。右旋婉轉焰峯熾多。其色或白或如紅色。或焰極赤。由如珊瑚色滋潤。其焰上衝。復流下廣或如日月光其焰形狀瓶幢傘蓋吉祥字形。螺貝蓮花。或如呼摩酥杓等形。或似三鈷五鈷金剛杵。形或如橫刀如艸束形。或似車形。或如蠅拂聲吹笛篳篥等聲。或如螺聲。得如上種種音聲其气由如燒酥之香。復無炮烈。其火不扇自然而著。得如斯相現必當獲得廣大悉地。又觀燒火不成就相貌法者。正燒火之時。或起煙多。亦復炮烈。其焰難發。假令發時亦不增盛。後時頓滅由若無火。焰色憔悴黑如闇云如波羅賒形。由如一鈷之叉。又如簸箕男根牛角之形。其火出聲狀如驢鳴。又復迸火燒念誦人。鑪內香煙如燒死人之气。現如斯相已。念誦之人悉地難得。行者見斯不祥之相。卽應以赤身明王或吉利吉羅。或以不淨忿怒等明王眞言。而作呼摩。其不吉相卽當消滅。必須如法非是輕爾。念誦人愼勿剃除三處之毛。亦不應火燒復塗藥遣落。及以手拔。譬如有人手執金刀。若不善解執持。自當損害。持眞言者不依法則。淫亂熾盛。以除三處之毛呈示女人。發生欲想。非但眞言不成。如執利刀自害其身。念誦人縱不依法則者。其部主明王眞言主等。皆是菩薩終不損害人。左右侍從見被過故。卽便損害。當須謹卓。勿行非違自招其禍。

復次蘇婆呼童子。若念誦人。及欲成就並作諸法。無有障難求悉地者。以諸飲食。祭祀諸天修羅藥叉龍等。伽路羅共命鳥等。羯吒布單那乾闥婆部多諸鬼魅等。或居地或在虛空行者。右膝著地啟請言曰。居妙髙山天諸部多。居歡喜園及余天宮。居日月宮。或居河海所。或居陂澤泉水。或居村落及諸神廟。或居空室或居天室。或住伽藍制底或居外道艸庵。或居象室或居庫藏。或住街巷或居四衢道邊。或依獨樹或在大路。或住冢間或居屍陀林。或寄大樹林。或居師子大虫遊戲之處。或住大砂磧中。或居諸洲上妙處所。皆咨啟請。與諸眷屬降臨來此。我所營辦花鬘塗香燒香飲食及妙燈明。願垂歆饗。我所求事滿足其果。以供養諸鬼神已。後應別日供養護方諸神。如前辦供胡跪合掌。卽應召請。謹請東方憍屍迦天。與諸眷屬來降道場願垂受供。

次請東南方火天仙等。與諸眷屬來降道場願垂受供。

次請南方閻摩羅法王等。與諸眷屬來降道場願垂受供。

次請西南方泥唎底部多大王等。與諸眷屬來降道場願垂受供。

次請西方嚩嚕拏龍王等。與諸眷屬等來降道場願垂受供。

次請西北方風神王等。與諸眷屬來降道場願垂受供。

次請北方多聞天王等。與諸眷屬來降道場願垂受供。

次請東北方伊捨羅天王等。與諸眷屬來降道場願垂受供。

次請上方梵天王等。與諸眷屬來降道場願垂受供。

次請地居所有諸大神王等。與諸眷屬來降道場。各住本方所辦供養願垂納受。復願常時衛護於我。如是供養諸鬼神等及護方神王。行者無諸難事。意所求願皆悉滿足。請問分別諸部分品第十一

復次蘇婆呼童子。世尊爲利益未來一切眾生故。說三俱胝五落叉眞言及明。名曰持明藏。

又聖觀自在說三俱胝五落叉眞言。於此部中。眞言主名曰何耶吉唎婆﹝此云馬頭﹞此部曼茶羅。名曰儞毗耶﹝二合﹞

復有七眞言主。十二臂爲眞言主。

六臂。上髻滿如意願四面。不空罥索二臂。由如日光照耀世間。此等七眞言主。並是馬頭曼荼羅所管。

復有八明妃。爲目睛。妙白。居白。觀世。獨髻。金顏名利稱。苾唎俱胝。此等皆是蓮花部中明妃。

復說種種妙曼荼羅及諸手印。我利益貧窮眾生。及摧諸鬼類故。說七俱胝眞言及曼荼羅復有十使者七明妃。

又有六十四嬪又有八大心眞言又有軍荼利等無量忿怒又有最勝明等無量眞言王。

是故此部名曰廣大跋折囉。

復有大神名曰般支迦。說二萬眞言。此神有妃名曰彌佉羅。說一萬眞言。名曰般支迦部。

復有大神名曰摩尼跋陀羅說十萬眞言。多聞天王說三萬眞言名曰摩尼部。

復有諸天及阿修羅等。於世尊前說無量明及諸眞言。其中有入金剛部內者。

亦有入蓮花部者亦有入般支迦部者亦有入於摩尼部亦有非部所管者如上所說眞言。略教種種法則。於五部中並應修行。

復有諸天所說眞言。世尊印可許者。亦應修行。如是法則者。若乘此法者卽得所願成就。

復次世尊於內亦有勝上妙寶。從此復流究竟法寶中。復生八大丈夫不退眾寶。如是三寶。世所稱。是故念誦人。若欲滅罪生福。希速得現前滿願者。先歸命三寶。

又若欲持誦金剛部內眞言者。初歸三寶已。次稱那施旃荼跋折囉波拏曳。摩訶藥叉棲那波多曳。次後卽誦眞言。蓮花部內亦然般支迦部亦然摩尼部亦如上法初歸三寶。

次歸部主。然後乃可念誦眞言。若不歸依釋教。復行聲聞乘緣覺乘者。信不具足。內懷腐朽外示精進。復懷慳貪吝者。不應執我此跋折囉。

若有苾芻苾芻尼及優婆塞迦優波斯迦。毀訾深妙大乘。言此所說皆是魔教。復懷愚癡爲言。執金剛菩薩。是大藥叉。復不敬禮諸大菩薩。心生輕慢。爲利故詐解。持誦如是妙眞言者。如是等愚人。不久當自損害軀命。亦如前說。佛菩薩終不害人。然於部內。有諸毒猛鬼神。見彼癡人謬執金剛杵者。便生嗔怒卽害彼命。摩醯首羅天說十俱胝眞言。

那羅延天王說三萬眞言。

大梵天王說六萬眞言。

日天子說三十萬眞言。

伽路荼王說八萬一千眞言。

摩醯首羅大妃說八千眞言。

火神王說七百眞言。

摩登伽天王復說三千眞言。

諸龍王妃說五千眞言。

羅剎大將說一萬眞言。

四天大王說四十萬眞言。

阿修羅王說二十萬眞言。

忉利天王說三十萬眞言。

各各俱說眞言手印及曼荼羅。依法受持。若爲此教。非眞不誠亦當自害。請問分別八法分品第十二

復次蘇婆呼童子。念誦人所有成就之法。總有八種。何等爲八。謂成眞言法。成金水法成長年法出伏藏法入修羅宮法合成金法土成金法成無價寶法。

是名八法。於中有三。成眞言法。入修羅宮法。得長年法是。

三種法。是名上上悉地法。

成無價寶法。土成金法。出伏藏法。

此三種法。是名爲中。合成金法。成金水法。此之二法是名下法。若有眾生具有戒慧。樂此法者。如是之人樂上上成就。

若有眾生多貪財欲者。如是之人樂中成就。

若有眾生多愚癡故。反價求利者。如是之人得下成就。

上上之人惟求上驗勿。應求中下證。

若遭窮貧者。應求中品。亦勿求上。驗亦莫取下。證下下之人依前求。之亦勿攺易。

若欲獲得如上所說種種成就。應須修福。具福之人求前八種之樂。延命長壽威力自在端正聰慧皆得成就。若人戀家業修善法。敬念三寶常不離心。憶眞言念誦不間。如是之人速得成就。念救眾生。復能滅己身罪。並彼獲今世及後世樂。眞言之外。更無異法能與眾生樂者。譬如天火下降及與霜雹。能損諸物無可避脫。眞言威力降下眾生心田。能摧苦惱及諸罪障碎壞無餘。善功徳芽日日滋茂。如意寶樹。能益有情種種意願。眞言妙藏亦復如是。或與成就菩薩位地乃至佛果。或與成就明仙位地。或與富樂色力長年。有諸菩薩觀諸有情。遭諸苦難及余怖畏。王難惡賊火雹等苦。卽自變身。爲眞言主形。救濟眾生令脫苦難。使安無怖。快樂恣情盡報壽命。若復有人。𨿽處居家受諸欲樂。佛說眞言發心欲持。設得少法似行不行。念誦多有違犯。作其事法多不備具。彼人每日。不喜念誦徧數足與不足。中間卽停。心貪餘部眞言。法則無驗。卻就舊業而克其心。心不休廢數當漸滿。忽覺少驗心生歡喜。歡喜已卽發露。已首諸過其罪卽滅。離五欲障還具戒體。淸淨之身還入淸室。更誦眞言滿十萬徧已。卽須作求成就法。不久卽得如意所樂眞言悉地。於後所作一切諸餘眞言法則。皆得成就。

復次蘇婆呼童子。若念誦人正澡浴時。用淨土和水。徧塗其身。然後入於淸淨大水。隨意洗已。或面向東面北。洗手足已。以其兩手置於膝內以水徧灑於身吸水。勿使有聲。卽用右手作掬水法。於其手掌勿令有沫。咒水三徧吸水三徧。勿使有聲。以手母指兩邊拭口。及以灑身卽作護聲。作護聲訖。然後齒間垢穢舌中覺觸。或復咳嗽涕唾。更須如上咒水口吸。乃至拭口澡浴畢已。卽往淨室。中間不應與餘外人。或男或女出家在家淨婆羅門。童男童女及黃門等語及與相觸。若有相觸者。一依如前澡浴及飲水拭口。然後莫共人語。卽入淨室念誦。設使急事不得停休。要須數滿。然後出於精舍。亦勿受他利養。乞食已作業。日夜不闕。如是之人。妙眞言神唐然入身。若求成就者。念誦之時有施主。惠施衣裳金銀珍寶。鞍乘嚴具塗香燒香飲食臥具。如上等物。乃至分毫不應納受。

復次蘇婆呼童子。念誦人大小便利畢已。應用五聚土。三聚洗後。一聚洗前。其一聚獨洗。卽出惡處就於淨處。分土十聚。先用三聚獨洗左手。復用七聚洗其兩手已。後更取三聚。二手內外通淨洗令淨。然後已重。任用土水。淸淨洗之。譬如春時風揩樹木。自然火出。以省功力徧燒艸木。以念誦火用淨戒風。以勤相揩盡燒罪艸亦復如是。復如寒霜日曜卽消。以用戒日。念誦之光曜。消罪霜亦復如是。譬如室內久來有闇。若將燈入卽便闇滅。以念誦燈照罪障闇。悉得消滅。念誦眞言乃至呼摩。便獲成就。若此法不成就者。應近江河地上取淨好砂。印成十萬窣堵波。安置河邊。以香泥塗塔。如是一一塔前。各誦本眞言。至誠懺悔作滅罪法。無始已來所造罪障悉皆消滅。此世當獲成就現報。

念誦之人持戒爲本。精進忍辱於諸佛所。深心恭敬發菩提心。勿使退轉。恆須念誦莫有懈怠。譬如國王具七種法。能治人民及自安樂。持誦之人具此七法。卽滅諸罪乃獲成就。初應念誦如法勿有闕錯。以次呼摩。以呼摩故本尊歡喜。卽便施與如意樂果。

復次蘇婆呼童子。念誦之人若欲成就攝喜人法。乃至欲取百由旬外者。皆是藥叉之婦力耶。爲愛欲故求成此法。藥叉女者。假令悉地者還與藥叉之婦。譬如炫賣女色者。爲窺財故。共男子欲。其藥叉婦亦復如是𨿽復共居一劫。終無善意。伺人其過損害食啖。以愚癡人貪余色故。欲行此法。成已。非直犯斯邪行之咎。亦乃自當有損。諸念誦人法他不可廢。有業相當者。任行此法。於佛法中有心趣向者。勿行此軌。非利益事。是愚人法。爲初學人示現說之。非正道。

復次蘇婆呼童子。有諸菩薩金剛及天龍藥叉修羅等。對於佛前及緣覺聲聞眾中。各自說眞言。世尊爲我證明。如來爲利益諸有情故。皆悉證許。復慈加被。我今說眞言。皆有三品。

成上品者。謂升空而去。入修羅宮。自在變形。作藥叉女夫主者。長年成幻化法。自變己身爲密迹等。

成中品者。獲得賤財乃至自在富貴。舉意從心。

下品者令人相憎。及能攝來。從國令去。乃至令枯。

下中下者。爲療鬼魅龍鬼嬰兒。令人惛沈多睡。兩手或展或舒令攫拳縛抱。及遣耳語。及阿引吠設那鞭打令去。乃至損害。及令眾人共誦眞言。或令眾人以腳踏地。令著鬼魅悶絕躄地。置於四衢道頭。以白氎蓋。來者令看。復令一人。從腳徐挽白﹝疊

毛﹞。隨起﹝疊

毛﹞盡。還復本心。及療鼠毒。攝閉人口呼召諸龍。縛眾多人令不得動。療治被毒。及能移毒。以毒毒人。毒成人眼。亦復治卻被之人。禁令不引發。遣毒蛇不令傷人。作人及成使者。示現人龍以爲音樂。著魅者令差。如是等類皆是外法。不可依行。

復有毒蛇類。合有八十。其中有二十。舉頭而行。於中六種。住卽盤身。

復有十二種。𨿽螫人無毒。

數內復有十三蛇。蛇中之毒。於外之地。余𨿽螫人。有時被毒有時無毒。復有蝦蟆辟宮蜥蜴蜘蛛等類及雜毒蛇虫。如是分別。其數𨿽多。然所行猛烈毒者。數不過六種。

一者其虫尿穢。溺人便有毒。

二者溺著人身。便卽有毒。

三者觸毒。虫行時。不令人見。若觸人身卽便有毒。

四者涎唾著人。卽便有毒。

五者眼毒。其虫以眼視人。便卽有毒。

六者嚙毒。其虫著人者。便卽得毒。

持眞言者。不畏彼毒。如是諸虫。上中下品分別。合成數種之毒。是故余天神。說如是諸虫或以毒惛醉而放猛毒。

或以大嗔而放猛毒。

或恐怖而放猛毒

或饑餓而放猛毒

或懷怨而放猛毒

或死時至而放猛毒

其嚙毒復有四種

一者傷二者血塗三者極損四者命終其嚙毒者云何知耶。所嚙之處有一齒痕。其毒微少。爲是名傷。

血塗之毒其狀云何。有二齒痕。致使有血。名曰血塗。

極損之毒有三齒痕。令使傷肉。名曰極損。命終之毒其狀云何。所嚙之處有四齒痕。便纏其身。是名命終。此之一毒。縱使外道眞言妙藥。無能治差。譬如猛火燒身或以刀割。被毒之苦亦復如是。持眞言者其毒卽滅。譬如大火興盛。若以雨灑。其火便滅。眞言攝毒亦復如是。智者妙解種種類。印以持誦大威眞言。共諸毒戲。一無怖畏。如師子王入於牛羣。無有顧視恐懼之心。

復次蘇婆呼童子。世間人等。常有種種鬼魅病苦或天魅或龍魅或阿修羅魅或乾闥婆魅或伽魯荼魅或緊那羅魅或摩呼羅伽魅或藥又魅或羅叉莎魅或持明所魅或餓鬼魅或毗捨遮魅或宮盤荼魅。

如上種種諸鬼魅等。求見祭祀故。

或戲弄故或殺害故或遊行世間多求利故或常啖血肉故或伺求人過失故或常嗔怒故或系捉眾生故或煩惱熾盛故或饑餓故或系眾生令他心亂故或歌或舞故或喜或悲故或懷愁惱故或時亂語故。

如上種種異相。令人怪笑病等。應以金剛鉤。或以甘露瓶忿怒金剛等眞言。作法療治。卽得除差。如上病患之徒。又火神眞言風神眞言摩醯首羅眞言大梵天王眞言忉利天王眞言那羅延天王眞言四天王眞言日月天王眞言藥叉王眞言金翅鳥王眞言。

彼等鬼魅不懼如上餘外天神眞言者。若聞金剛鉤之名號者。自然退散。何況作法。持眞言而療治。不愈者。智者知彼魅鬼性行及療治法然後無畏。諸佛菩薩所說眞言。以如來加被力故。餘外天神眞言。不能破壞如上眞言之者。

又欲滅罪之者。於空閒靜處。應以香泥。或以近江河處。以砂造制底。中安緣起法身之偈。梵天藥叉持明大仙。迦樓羅乾闥婆類部多等類。聞此法已恭敬頂禮。一時合掌而作是言。希有尊者湣念眾生希有。如是微妙悲行。或見尊者。手執赫耀大跋折羅。或執堅固鐵杵。或執猛利火輪。或見手執不空罥索。或見手執三鈷大叉。或見手執大橫刀。或見手執弓箭。或見手執棒。或見其器仗殊異。令人怖畏。或見相好端嚴令人可樂。或見尊者爲藥叉將。我等歸命大慈悲者。我等修行。諸天修羅人非人等。恆常護念深心恭敬。依教修行不敢忘失。若世間閻浮提內及四天下。有四眾比丘比丘尼優婆塞優婆夷童男童女。得聞此法者。現世得離苦難。若能如法依教。修行一切眞言。與此教相應。報得悉地無有疑耶。得聞上法。何況依教修行而不獲果。我等八部眷屬。常恆護衛修道人故。一切惡魔毗那夜迦藥叉等類。不得其便。若有貧窮眾生。依此法教持明眞言者。現世遠離貧窮苦惱。富貴自在人所欽敬。一切鬼神冥加護衛。若欲進求勝上出世解脫者。前件已列。任意所樂依教修行。勤精不退。不久獲得持明悉地。威耀世間如日出現。無有障礙心無亂動。除不至心。日夜不懈。我等眷屬常不離左右。助益其力畢獲成功。時執金剛主告言。汝等天龍八部能隨我語。衛護眞言及大乘藏。並一切眾生。助成修道者。我亦往昔作天身龍身。並受一切大力之身。於彼身中以威力故。常護佛法。於僧寶及大乘藏眞言密典。並湣眾生。佐助修道人力。不令惡人得其便故。不使國王大臣生嗔怒故。從凡至金剛已來。此願不曾退廢。今獲如是執金剛忿怒自在之身。我若左顧右眄。觀察十方兩目視瞬。一切世間界地六震動。上至有頂下至水際。於中有魔宮眷屬。光明失色由如聚墨。在珂貝邊所有宮殿。碎壞由如微塵。修羅種類四散逃避。自然殄滅。魔家眷屬迷悶躄地。或有身體由如火燒。或身漧枯者。或有臥屎尿中者。或被山壓身者。或臥冰山中者。或臥鐵圍山中者。臥須彌峯。倒垂欲墜。生恐怖者。或臥大河波中。生恐怖者。或臥海底。不見日月光者。或臥空中。被日所炙受苦惱者。或饑寒者。或受貧窮者。或受地獄苦者。受餓鬼身者。或受畜生身者。或受飛鳥身者。或受毒蛇身者。或失本身形生者。或身火出。自燒而受苦者。或兩目出火自燒面者。或男身上生女根出不淨臭穢者。或女身上生男根。不羞恥者。或屎尿從口出者。或被猛獸食啖者。或被蛇螫。受苦痛者。或食飯。口中出火燒舌齒焦者。或手腳墮落者。或身體洪爛者。或病臥者。或气欲斷者。或死者。受牟槊苦者。或受火輪苦者。或受劍戟苦者。或被白象踏者。或被水牛抵殺者。或被人殺者。汝等天人雜類應知。此等天魔常障修道人故。我今現少右顧左視三昧神通。其魔眷屬卽受如斯苦惱。何況入火三昧。現奮迅神通。從往至今。常護此修道持眞言人故。及護佛法並一切眾生。得如此力。令魔怕懼不得正視我面。何況世間惡人能不怕者。若有比丘或在家菩薩。能發丈夫心。恭敬佛法僧寶。及護大乘典。並祕密藏修持眞言者。能制國王大臣及一切惡人等。勿令得便。毀訾惡言者。此等獲福得神通威力。共我無異。一切魔王怖懼。生其苦惱。與前件無別。當得果報至我住處。汝等天龍八部人非人等。今於我前。發大誓莊嚴。護眾生心。並護法藏。佐助其力。以汝善心深厚故。善哉善哉甚善。汝亦不久當獲執金剛身。得奮迅自在無礙。降魔勞怨。若我同等。時執金剛主。告蘇婆呼童子。汝當於世流行。勿使忘失。時蘇婆呼童子言。如尊所教。展轉流行不敢忘失。時會大眾皆悉起立。蘇婆呼童子。人天八部大梵天王並及四眾。圍繞數匝頂禮恭敬。頭面著地各發誓願。願我及一切眾生。得聞此法。依教修行。速獲如是大威神身力。重頂禮執金剛主足已。各乘本座。辭退還宮忽然不現。

