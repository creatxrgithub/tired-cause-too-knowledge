佛說檀持羅麻油述經一卷

大乘單譯經佛說檀持羅麻油述經一卷東晉西域三藏竺曇無蘭譯

佛說檀持羅麻油述經

佛在摩竭國因沙奪山中。時佛子羅云隨佛在山中。羅云夜臥爲鬼神所嬈驚起。明日至佛所爲佛作禮。卻在一面樹下坐。羅云以手扶頰。低頭不樂默然不語。佛卽問羅云。何以低頭如畏怖狀。羅云言我昨日夜臥。爲鬼神所嬈。佛語羅云。天下或生人嬈人。或山神嬈人。或道溝邊鬼神嬈人。或善死鬼神嬈人。來欲試人經道恐人。欲知其心堅濡。佛語羅云。汝取佛辟鬼神咒。後儻有鬼神來嬈汝者。持是鬼神名字。以慈心說之。

阿波竭證證竭無多薩喜遲比遲沾波沾波迦羅準維陵無因輪無指輪無漢沙無因登羅宋林羅和林羅波耶越羅檀持羅。

佛言是檀持羅經。佛故爲諸弟子結恩經。佛告諸弟子。有急者當讀之。鬼神儻來嬈人者。當持慈心哀心。淨還自視五藏思念五藏。佛說是經時。日月尙有墮地。佛語終不有異。今佛說是檀持羅經。以說生人欲來嬈人者不得嬈人。山神亦不得嬈人。道溝邊鬼神亦不得嬈人。腥死鬼神亦不得嬈人。善死鬼神亦不得嬈人。聞是語火爲不然。食飯得毒毒爲不行。欲殺人刀爲不向。溺深水中爲不沒難。羣有四子人行空閒處。若行縣邑中大國中。若對會若大坐中。耆老中伴侶中。步行中坐臥中。值有蠱道家者。向讀是經蠱道爲不行。佛卽爲羅云說。使羅云爲諸比丘比丘尼優婆塞優婆夷及諸白衣。皆令諷誦之。

