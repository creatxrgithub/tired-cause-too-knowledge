四念處四卷

此土著述四念處四卷隋天臺山智者大師說門人章安灌頂記

四念處卷第一

一切諸法皆不可思議。不可思想圖度。不可言語商略。何以故。言語道斷故不可議。心行處滅故不可思。大經云。生生不可說。生不生不可說。不生生不可說。不生不生不可說。旣不可說亦不可思。大品云。色不可說。乃至識不可說。眼不可說。乃至意不可說。色不可說。乃至法不可說。眼界不可說。乃至法界不可說。當知五陰十二入。十八界。皆不可說。此指俗諦不可說也。四念處不可說。乃至根力覺道。皆不可說。須陀洹不可說。乃至阿羅漢亦不可說。此指眞諦不可說。佛十力不可說。四無畏。十八不共。三十二相。八十種好等。皆不可說。此指中道第一義諦不可說也。大論云。實法不顚倒。念想觀已除。言語法皆滅。無量眾罪除。淸淨心常一。如是尊妙人。則能見般若。此總指三諦不可思說也。法華云。諸法寂滅相不可以言宣。又云。是法非思量分別之所能解。當知不可以心思口議。亦不可以無心口思議。不可以有無。不可以非有。非無。非方。非數。非法。非諭。寂然無爲羣經之極說。眾聖之誠言。深深若此。明明若彼。境智雙冥能所俱寂。淨名諸菩薩以言言於無言。文殊以無言言於無言。淨名不以言不以無言。默然無言。文殊嘆曰眞入不二法門當知。玄妙玄妙不可思議。復不可思議但可冥悟。不可以彰辯。問若不可說不可說。何故言滿龍宮。若不可思不可思。何故雪山深思此義。答佛常樂寂而哀於蒙。欲訥於言而敏於行。慈悲權巧指畫虛空。撝方示月作種種說。或作生生說。或作生不生說。或作不生生說。或作不生不生說。若作生生說時。又非一種。或作有說或作無說。或作亦有亦無說。或作非有非無說。引諸根性從四方門入淸涼池聞悅善生惡亡理顯。得四利益餘三句亦如是。欲令此義明了。更引諸經。大經。名諸佛法界佛卽果人。法界卽果法。於無果中而作果說。大品云。諸法實相慧。名摩訶般若。此慧有能度所度。今取能度名般若。於無因中而作因說。大集云。菩薩觀一切法平等。眾生性同涅槃性。若觀平等卽因也。同涅槃卽果也。此約亦因亦果說也。華嚴云。遊心法界如虛空。則知諸佛之境界。遊心卽因。佛境界卽果如前說。法華云。是法不可示言辭相寂滅。此卽非因非果說也。法門甚眾廣說令智退。略則義不周。我今處中說方則四句。略則因果。聞而修行名之爲因。與法相應名之爲果。約果更修故言因因。從因又得果故言果果。若初若後究竟寂滅。故言非因非果。初生生四門亦作因果四說。乃至不生不生亦作四門。門門亦作因果之說。一一說中悅種種眾生。立種種善根。治種種罪垢。從於種種入第一義。故初中後重說無咎。說卽是教。稟教修觀。以修觀故名修四念處。此義廣可思之。元佛出世爲一大事因緣。開發眾生諸覺寶藏。譬如日出先照髙山。先喜先利先治先益。大經云。若欲盛貯先用完淨。若欲耕墾先種肥良。若欲乘禦先駕調壯。若欲教詔先教孝明。斯皆積習深厚煩惱障薄。先聞雷震先沐甘雨。先出籠樊先獲正觀。皆由往昔數數勤修。今世道成最初四益。其未度者更設方便而塗熨之。隱其無量神徳以貧所樂法趣波羅柰。便有涅槃音。法僧差別名則是從頓次漸而調熟之。今從此義粗爲四說說。卽是教依教修觀。卽是四種四念處所爲。生生四念處。乃至不生不生四念處。亦名三藏通別圓四念處。若三藏四念處。更爲三。大意五停四念。所言三者。其義有八。謂理教智斷行位因果。理三者。聲聞謂理在正使外。緣覺謂理在習气外。菩薩謂理在正習外。三人出三種外。方乃見理故言理三也。教三者。聲聞稟四諦。緣覺稟十二緣。菩薩稟六度。聲聞修總相智。緣覺修別相智。菩薩修總別智。聲聞斷正。緣覺斷習。菩薩斷正習。聲聞爲自修戒定慧。緣覺爲自修獨善寂。菩薩爲眾生修六度五通。聲聞住學無學。緣覺住無學。菩薩三僧祇登道場。聲聞帶果行因。緣覺望果行因。菩薩伏惑行因。聲聞斷正如燒木爲炭。緣覺斷習如燒木爲灰。菩薩正習盡如燒木無灰炭。具此八三故言三也。藏者。謂修多羅藏。毗尼藏。阿毗曇藏。修多羅藏。謂四阿含。增一阿含。說人天因果。長阿含破邪見。雜阿含明諸禪法。中阿含明諸深義。具如彼﹝云云﹞。毗尼藏明持犯輕重。如律藏中說。阿毗曇藏名無比分別無比。分別﹝云云﹞。大經云。此是契經甚深之義。此是戒律輕重之義。此是阿毗曇分別法句。皆佛自釋三藏名也。今不具論。然佛臨涅槃。阿難心沒憂海。阿﹝少／兔﹞樓馱語云。汝持佛法人應問將來事云何啼哭。阿難卽醒悟乃問四事。佛皆具答。今出其二。比丘當依四念處行道。依波羅提木叉住木叉有二。一舊二客舊又二。一邪。二正。正謂十善。邪謂雞狗牛馬等﹝云云﹞。定有二。一舊二客。舊又二。一正二邪。正謂三四十二。邪謂邪禪鬼定等﹝云云﹞。慧有二。一舊二客。舊又二。一正。二邪。正謂識因識果。邪謂撥無因果。三種舊邪墮三惡道。佛棄而不用。三種舊正升三善道。佛會而取之。更說三種客法。客戒者。謂三歸五戒。二百五十等。客定者。謂九想八背等。客慧者。謂四諦智也。佛之遺囑以戒爲師。師訓七支。弟子奉行莫令污染。仁讓貞信和雅眞正。戰戰兢兢動靜和諧。故言以戒爲師也。依木叉住者。木叉名保得解脫。若依木叉住者。保脫世間熱惱。所謂居家逼迫。牢獄熱惱妻子榔檔。系縛熱惱。財業產貨怨賊熱惱。王難逼迫水火熱惱。若依木叉保脫如此熱惱也。又復住者。未來住安樂之處也。若能住戒者不耐惡聲。惟欣善法。未來保住四天王住處也。若住戒者。則是供養三寶供養父母。未來保住三十三天也。若住戒者。能發粗住保得住於炎摩天住處也。若住戒者。能發細住保住兜率陀天。若持戒者能得欲界定。保住自在天。若住戒者。能發未來禪。保住他化自在天。若持戒者。能發四禪四空。保得住於色無色界諸天住處也。是名依波羅提木叉住也。依念處行道者。若無念處慧。一切行法皆非佛法非行道人。皆空剃頭如放牧者。空著染衣如木頭旛。𨿽執缽錫如病人乞具。𨿽讀誦經書如盲人誦賦。𨿽復禮拜如碓上下。𨿽復坐禪如樹木葉。𨿽復興造。媒炫客作種樹貿易沈淪生死。蠶繭自縛無解脫期。捨身命財但得名施非波羅蜜。𨿽復持戒不免雞狗。𨿽復精進精進無繡媚。𨿽復坐禪如彼株杌。𨿽復知解狂顚智慧。常在此岸。不到彼岸。不降愛見不破取相。不得入道品。非賢聖位不成四枯樹。非波羅蜜。何以故。無念慧故。以念慧能破邪顯正。大經云舊醫乳藥其實是毒。如虫食木偶成字耳。是虫不知是字非字。更有新醫從遠方來曉八種術。謂四枯四榮以新四枯破其舊乳。法華亦云。大火從四面起。卽斯例也。執倒略有三種。一一切智。六師故六臣白王。我師是一切智。王若見者罪垢消滅此執世性也。大論云。得宿命智。見八萬劫事。過是已不復能知。但見初受胎身中陰之識。而自思惟此識。不應無因緣。憶想分別有法名。世性非五情所知。極微細故於世性冥初生覺。覺卽中陰識。從覺生我。從我生五塵。謂色聲香味觸。從聲塵生空大。從聲觸生風大。從色觸生火大。從色聲觸味生水大。從色聲觸味香生地大。從空生耳根。從風生身根。從火生眼根。從水生舌根。從地生鼻根。如是漸漸從細至粗。還從粗至細。譬如泥丸中具有瓶盆等性。瓶盆等破還爲泥。都無所失世性。是常無所從來。此僧佉所執也。復有執微塵。微塵常不可破。至微細故但待罪福因緣。因緣和合故有身。若天人地獄等以父母故罪福盡則散壞。復有執自然爲世界始。貧富貴賤非願行所得。復有人言。天主是世界主。始造吉凶滅時還天攝取。復有人言。世世受苦樂盡自到邊。譬如山上投縷丸盡自止。受罪福命歸於盡。是諸邪外皆於禪定知見。不從他聞。亦不從韋陀中聞。執此明利故云是事實余妄語卽此意也。復計自在天。復計父母等。皆是一切智之執也。二者神通。六師修得五通。停河在耳十二年。變釋爲羊千根在體。毗富羅城變爲鹵土等是也。三者韋陀。六師解星文地理十八大經知吉凶等是也。𨿽知世性無神通。是小知世性通是。次知三種備足。是大六師阿毗曇中明三種念處。謂性共緣對破。此三外道有人釋性念處。謂觀無生淺名爲生深細觀無生見細法皆生死苦諦名性念處。有人專用慧。數緣無生空理。發眞斷結得慧解脫羅漢。對破邪因緣。無因緣顚倒執性。一切智外道也。共念處者。以禪定助道。正助合修亦名事理共觀。發得無漏三明。六通八解。成俱解脫羅漢。對破根本愛慢。得五通外道也。緣念處者。緣佛三藏十二部文言。及一切世間名字。所緣處廣非如支佛出無佛世。不稟聲教。但作神通以悅眾生。不能說法。緣念處人了達根性。善知四辯堪集法藏。成無疑大羅漢。對破世間韋陀。星文地理文字鄙狹。當知邪正眞僞。猶金比鐵螢日迹海。故大經云。於諸想中無常爲最。於諸耕中秋耕爲最。於諸迹中象迹爲最。無常譬性耕。譬神通迹。譬文字也。經云。諸優婆塞善解諸法對治之門。所謂常無常等。故知心行理外未入正眞。破邪之義可解。二明五停心者。謂數息。不淨。慈心界方便因緣觀也。停名停住。行人聞生滅四諦。發心觀苦諦欲出生死。爲煩惱風搖動慧燈。照境不了爲除此障。修五停心。息門有數隨觀等。不淨門有九想八背等。慈心界方便十二因緣。皆如禪門中廣說。今不委論。此五停門復有五意。謂對轉不轉。兼亦對亦轉亦不轉。亦兼對者。數息對覺觀。不淨對貪欲。慈心對嗔恚。方便對我。因緣對癡。對治若成煩惱不起又發禪定。禪定持心安隱出入。故云五停心也。心旣調定乃可習觀。若對治未益。更須用後四種治之。行者善用四隨巧修五治煩惱。不能障觀心停住。卽入初賢位。具如禪門廣說。問此中何不用念佛停心。答作五度門則不用作六度門。卽須用因緣對等分念佛。對逼迫障﹝云云﹞。問停心得住名初賢者。今人數息。或得不淨或二三四五是爲賢不。答若以愛見心修禪乃至非想尙非初賢。況數息不淨。乃發淺法而名爲賢耶。經說多修福徳名爲愚。多修智慧名爲狂。豈可以狂愚爲賢舊云鄰聖爲賢此語大髙。今言善直曰賢。應作四句。一隨愛見破戒亂心。此非直非善如無目無足。不能入淸涼池。二持戒修禪而生邪見。此善而不直亦不名賢。如有足無目。亦不能入淸涼池。三信心正見而破戒心亂此直而不善。亦非是賢。如有目無足不能入淸涼池。四信解正智。得佛教意持戒淸淨。修安般不淨等觀心得停住。名直名善。有目有足能入淸涼池。是四初賢善直義成也。問云何名得佛教意。答中論云。佛去世後像法中人。人根轉鈍深著諸法。求十二因緣。五陰。十二入。十八界等。決定相但著文字。此不知佛意。佛意者。生生不可說。有因緣故作生生說。令物離生死得涅槃。若著文字興毀諍競。則三界火猛不得佛意。非賢人也﹝云云﹞。三釋四念處。四者數也。念者觀慧也。處者境也數有開合。若迷心不迷色則數爲五陰。若迷色不迷心則數爲十二入。若俱迷者則數爲十八界。如毗婆沙也﹝云云﹞。今言四者。人於五陰起四倒。於色多起淨倒。於受多起樂倒。於想行多起我倒。於心多起常倒。舉四倒故言四也。若相生次第應言識受想行色。若粗細次第者。應言色行想受識。今從語便故言身受心法。文從起倒多如前說。然三藏要意。正厭生死欣入涅槃。須信解正因緣三世。二世。一世十二因緣因緣支是四諦。無明行愛取有是集諦。五果是苦諦。知苦斷集是道諦。無集苦是滅諦識。此無明老死破外人邪無因緣。生一切法。種種顚倒。不隨虛想邪僻。深信正因緣也。二眞正發心者。驚覺無常之火燒諸世間。一心求出剎那不懈。莫念名利。如獐在圍跳透求脫。似犢失母惆慞。嗚呼修習禪慧如救頭然﹝云云﹞。三巧修定慧。出世之行欲界亂心如風中燈。是故依靜求定。若定無慧如闇中無所見。巧修二法如二手互相揩摩亦如乘馬亦愛亦策。善用四隨信法兩行。八句得所﹝云云﹞。四破法徧者。觀因緣生滅。破一切愛見戲論諸法。徧知一一愛見中。有四諦十二因緣六波羅蜜。以其藥去病除﹝云云﹞。五善知通塞者。知一切愛見之法皆有道滅之理名通。悉有苦集名爲塞。六善修道品者。於諸見動而修念處。若別若總乃至三解脫門﹝云云﹞。七善修助道。卽是五停心共念緣念六番。觀禪謂八念九想十想八背捨八勝處。十一切處等也。八善知次位者。善識七賢位。不叨濫增上慢成慚愧。有羞僧。內外明照善識邪正佛法非佛法。破諸邪外也。九安忍。彊軟兩賊。外則眷屬惡名穢稱。若不忍者則爲所壞。內忍種種證得諸禪著則生愛爲軟賊所壞境界。逼迫是彊賊也。十順道法愛不生發。外凡內凡種種順道善法。心不愛著也是爲要意﹝云云﹞。末代求聲聞人。知此十法分明。不著文字戲論。內有智性求於聖道。厭患三界修五停心。入初賢位。卽是善知佛教。發種種諸禪境。或有增益觸。或有增病觸。或有二十種壞禪觸。或有十種成禪覺。行者因停心故得欲界定。或得對治心在靜中功徳法門起卽便觀之。觀之略爲十一陰界入境。乃至第十菩薩境自有行人。或次第或不次第。或是善是邪。今作十雙料簡。一次第不次第。乃至第十三障四魔。次第者如上。不次第者不如上。別有所出﹝云云﹞。問大乘生死卽涅槃。得有理卽乃至六卽之義。三藏亦得作六卽不。答欲作亦得。三乘同有偏眞之理。是理卽三藏中習學。名相語言是名字卽。五停心別相總相念處是觀行卽。四善根是相似卽。苦忍眞明至第九無礙道是分眞卽。至佛三十四心斷煩惱及習是究竟卽﹝云云﹞。已知三藏要意須識三人念處不同。先明聲聞別四念處。後說總四念處。別者身受心法也。云何觀身一切色法名之爲身。內身外身內外身。己名內身眷屬及他名外身若己若他名內外身。此三種色。皆從前世不淨業生。前世不畏生死不厭系縛。不欣解脫不尙涅槃。於四聖諦了無願樂。種顚倒業。業縛於識將入母胎。則有五種不淨。謂生處。種子。相性。究竟。生處者。女人之體是不淨聚。虫膿穢惡合集成立。筋纏血塗皮裹其上。如彼土壁假以泥治虛莊粉墡。經十月日二藏間夾窄隘如獄。釋論云。此身非蓮華。亦不由栴檀。糞穢所長養但從尿道出﹝云云﹞。種子不淨者。攬於遺體赤白二渧於中而住。是識隨母气息。是爲受身最初種子不淨也。相不淨者。頭等六分。從首至足純是穢物。譬如死狗盡海水洗。洗死屍盡惟餘一塵。一塵亦臭猶如糞穢。多少俱臭從頭至足。皆不淨相也。性不淨者。根本從穢業生。托於穢物長養其性。自是不可攺變。身中有三十六物。內有十二名性不淨。外有十二名相不淨。中有十二通於相性﹝云云﹞。究竟不淨者。業盡報終捐棄冢間。如朽敗木。大小不淨盈流於外。體生諸虫唼食其肉。狐狼鴟鷲啄裂其外尙不可眼見耳聞。況鼻嗅耽湎。故毗曇偈云。是身不淨相。眞實性常其始終粗細過患若此。而言淨者是大顚倒。如狂如醉如癡小兒捉糞唼啖是何可恥﹝云云﹞。受念處者。領納名受。有內受外受內外受。緣內名內受。緣外名外受。緣內外名內外受。又意根受名內受。五根受名外受。六根受名內外受。於一根有順受違受。不違不順受。於順生樂受。於違生苦受。於不違不順。生不苦不樂受。於六根卽有十八受。根塵能所合三十六受約三世有百八受。諸受皆苦。樂受是壞苦。苦受是苦苦。不樂不苦受。是行苦。諸受粗細無不是苦。如食有毒食消則苦樂受壞則苦。如搔疥初美後苦。樂受壞苦亦復如是余兩苦可知﹝云云﹞。心念處者。若依粗細。應先法念處。今依說便明心念處。心者心王異乎木石心。例上有內心外心內外心。心王不住體性流動。若粗若細若內若外。皆悉無常無奢無促。今日𨿽存明亦難保。一比丘不保七月。乃至不保一日。佛訶皆懈怠。一比丘言。出息不保入息。佛言善哉剎那促時。無常。老死至近是一期無常佛法欲滅。是轉變無常山水澑斲石光。若不及時後悔無益﹝云云﹞。法念處者。法名軌則。有善法惡法無記法。人皆約法計我。我能行善行惡行無記。若於心王計我。已屬心念處攝。若於心數計我。從九心數。一切善數惡數。通大地數。並屬行陰法念處攝。此等法中求我。決不可得。龜毛兔角但有名字實不可得。若善法是我。惡法應無我。若惡法有我。善法應無我。又惡法是我何容爲惡自害。若無記是我者。無記不能起業但名因等起。因此無記起善起惡。善惡業尙非我。因等起何得是我。當知皆無有我但是行陰故。經雲起惟法起。滅惟法滅。但是陰法起滅。無人無我。眾生壽命𨿽有法起。亦是顚倒。顚倒者。卽是身邊二見名爲污穢。五陰無記。亦是污穢。五陰無記緣報法起故皆無我也。𨿽心王心數同時俱起。用有彊弱若心彊屬心念處。若數彊屬法念處。釋論云。覺觀𨿽同時覺時觀不明。了觀時覺不明了。故分覺觀之異。今心念。法念逐其彊弱亦復如是。如是善惡等法。求我不可得故名法念處也。說別相念處竟。總相念處者。緣一境總爲四觀。此中應四句料簡。謂境觀俱別。境觀俱總。境別觀總。觀別境總。初是別觀四念處。後三句是總四念處也。略說如此。夫一切眾生。生死流轉皆由顚倒。顚倒縱橫如豬嗜糞。肉肥內飽外油祖父之鎧﹝云云﹞。斯甚惑矣。似魚吞鉤如蛾赴火。以苦捨苦斯甚惑矣掣電野馬水泡石火以無常爲常斯甚惑矣。兔角龜毛。黃門子。石女兒無人謂有人。無物謂有物斯惑甚矣。今以念處智慧破之。知身受心法是知苦不起倒惑。是知集厭苦息集是修道苦集寂然是知滅。大經云。我昔與汝等不見四眞諦。是故久流轉生死大苦海。若能見四諦卽得斷生死。生有旣已盡更不受諸有。中論云。能觀身破二十種身見。得須陀洹觀身是知苦身見不起。是無集破二十種身見。是有得道得須陀洹。是證滅經論孱同。當知念處之慧有大利益﹝云云﹞。共念處觀者。大論云。觀身爲首因緣生道。若有漏若無漏。受心法念處亦如是。道從因緣生卽是共義。觀身爲首。共三四十二卽是有漏生也。共八背八勝十一切處。卽是共無漏生也。南嶽師云。九想八背。諸對治助開。三脫門故名共念處也。經云亦當念空法。修心觀不淨卽此意也﹝云云﹞。毗曇有門觀生空。名爲空法。修心不淨從不壞。內外色以不淨心。觀之名初背捨。若內外色增廣一村乃至多村。一禽獸乃至一切飛鳥走獸。悉皆不淨是名大不淨。若內無色相以不淨心。觀外色入二背捨。乃至八背捨。八勝一切處。九次第。師子奮迅。超越欲界。初禪皆不淨破淨顚倒。以事助道故名共念處。發眞之時理慧成就。事定具足三明六通俱解脫羅漢。堪可結集法藏。破神通外道。有人弘經云非禪不慧。從五停禪生四念處。發聞慧也。若非慧不禪者。此從四念處。生四如意足也。私謂此禪又慧共修證。共修念處應便也。緣念處者。大論云。一切色法名身。一入及十入少分。旣是色色屬身也。六受爲受六識。爲心想行兩陰。及無爲法名法通。一切境界皆名緣念處觀。有人言。十二因緣境慈。悲皆緣名緣念處。南嶽師云教所詮。一切入界事理。名義言語音辭因果體用觀達無礙。能生四辯。於一切色心無所礙。成無疑解脫羅漢。破韋陀外道齊此約愛使爲觀意。次破見惑。明三種念處者。大論云。眞空人亦破一切法。邪見人亦破一切法。云何有異。答邪見有三種。一破因不破果。二因果俱破。三破因果又破一切法。嗔處生嗔。愛處生愛。癡處生癡。是爲邪見眞空人破諸法。嗔愛癡處不生以此爲異﹝云云﹞。有人破空有兩門云。道非有無畢竟不可說。今問空有是斷常者。此則嗔處生嗔。同彼外道畢竟不可說者。此則亦愛處生愛。過同邪見。又是自然計耳。經言。於諸見不動。而修三十七品。此應作四句。動修。不動修。亦動亦不動修。非動非不動修。四句對四門皆動修是析法道品。四句皆不動修。是體法道品。若論見者四句皆見。云何棄兩。云是斷常取一句言是淸淨。若論修道品四句。皆得修。云何言一句是修道兩句非修道。若識四句皆是身邊。五陰身邊。五陰卽有集。旣識苦集卽可修於道品。若不識四句。身邊戒取邪疑者。不知苦集。卽是愚癡與長爪何異。大品云。色若粗若細若常無常。乃至非常非無常。是見皆依色起。若起我見若粗若細若常若無常。乃至非常非無常。是見皆依色起。卽是身見。受心法亦如是。常見有三假。一假有四句。三假十二句。四假則有四十八句。能所合九十六句。受心法一一皆有九十六句。觀性念旣爾。共念緣念亦如是。若阿毗曇人善識見有中。六因四緣。因緣無性無常生滅四諦可得道。能破六十二見。若成論。見空善識見空中四緣。三假四諦。能破六十二見。見有見空俱得道卽是。於諸見不動而修三十七品。成四枯念處。若不識者只是有見空見。都未入賢。況於聖位設極修善只得人天。若復爲惡三途是宅佛法無分。當知四念處觀邪正分門。若得四念處一切法正。若不得者一切法邪。今時行人不識此意。悲痛奚言。若值眾師廣聽多論。無能了者尙不成四枯。豈得四榮可悲轉深﹝云云﹞。總四念處者。有人言共念處卽總相念處。今謂不爾。應作四句分別。前已說。今更敍。一境別觀別。二境別而觀總。三境總而觀別。四觀總境亦總。境觀別者。正是別相性念處。次境別觀總。觀別境總此二是總相四念處之方便。四境觀俱總是總相四念處。若作一身念處觀。或總二陰乃至總五陰。是名境觀俱總也。受心法念處亦復如是。總相緣念處。總共相念處亦如是類之可解。若解前方便者。入總相念處修總相。正勤如意根力覺道。類前可解。總相法深細爲異耳。若安隱八正道中行。能觀四諦生暖法。故大論云。八正道中行。得善有漏五陰。名爲暖法。當知有方便者卽得三十七品也。問八正七覺是修道今何得四念處中說耶。答薩婆多雲。八正在前七覺在後。決定是無漏。若七覺在前八正在後。通有漏無漏也。此三賢人並名幹慧地。未證善有漏五陰。相似之理定水未沾名幹。旣有觀行能伏諸見。故名爲慧。住持生善法名之爲地。故名幹慧地。亦名外凡位﹝云云﹞。次明支佛觀者。佛者此間名覺。覺有二種有獨覺緣覺。俱有小大。小者在人中生。是時無佛自能得須陀洹。七生又滿不受八生。自性成道是人不名爲佛。亦非羅漢。論其道力不如舍利弗。而諸大羅漢呼此爲小辟支迦羅。大者於二百劫行。行三多倍隆智慧又彊得三十二相。或三十一相或三十。二十九乃至一相。於九種羅漢勝。於總相別相能知能入。久修習空。常樂獨處是名大辟支迦羅。皆歷三種因緣十種十二因緣。分別大小。若聞因緣修性念處。觀十二因緣善根淳熟因於遠離。自然獨覺成小迦羅。若修共念處緣念處。事理善根淳熟獨覺自悟。具足三明八解六通成大迦羅。若聞生滅十二因緣。卽發四辯在聲聞數中。故經云。爲求辟支佛者。說應十二因緣法。法華云。若人有福曾供養佛。志求勝法爲說緣覺也。次論十二因緣觀者。初從愛支爲首。一推尋二觀破。推尋者。是人聞正因緣生滅之法。信解分明知一切。屬愛煩惱皆是十二因緣。觀之入空息。心達本源求自然慧。樂獨善寂修五停心。得諸禪定。於定中知屬愛煩惱。卽是無明逆順推尋。見十二因緣。推此貪愛因何而生。卽知此貪因受而生。受因何生卽知因觸。觸因六入六入因名色。名色因識識因行。行因無明。無明因過去一切煩惱。又順推此。愛能生取。取生有。有生未來二十五有生死。因生有老憂悲苦聚。輸回無際若因停心入深禪定。如是逆尋或見歌羅邏初受身。乃至見過去身。起業煩惱時。乃至二生十生。百生千萬無量世界。順推尋取有。若因禪定之力。或見未來一生。乃至十生。百千無量生。若見過去未來事。其心悲喜道心精進。轉復增盛二觀破屬愛十二因緣者。卽是性念處。歷別觀十二緣也。性念處如前說。觀愛卽是污穢五陰。性四念處。若觀受觸六入名色。卽是果報。無記。五陰性四念處。若觀無明卽過去污穢煩惱五陰性四念處。若觀於取。卽是污穢煩惱五陰性四念處。若觀於有。卽善不善五陰性。四念處。若觀未來生死卽果報生死無記性四念處。是名逆順觀察。破四顚倒顚倒滅是無明滅。一切煩惱行。乃至老死憂悲苦滅。是名用性念處。歷別觀愛煩惱十二緣觀也。二明破屬見十二緣。又二一推尋二觀破。尋者。若見神及世間常無常。亦常亦無常。非常非無常。是則現在生身邊四見。因此身邊四見。生十四難六十二見。此身邊四見。卽四取逆順。尋此四取因四愛。四愛因四受。四受因四觸。四觸因四入。四入因四名色。四名色因四識。四識因四行。四行因四無明。復順尋四取。四取生四有。四有生一切二十五有。生死憂悲苦聚。若深識見惑。過去未來生事。如前說﹝云云﹞。二明性念處。觀破四取身邊四見。如是次第。乃至無明破過去。如去不如去。亦如去亦不如去。非如去非不如去。身邊二見污穢五陰也。又順觀四取。乃至未來生老死。破有邊無邊。亦有邊亦無邊。非有邊非無邊。身邊二見污穢五陰。能如是用性念處破三世身邊二見。四見卽破十四難。六十二見。一切屬見。煩惱一時皆滅則無明滅。乃至老死滅屬見。煩惱旣滅卽還用前觀愛十二因緣性念處。觀破欲愛色無色愛。三界煩惱道。業道。名有餘涅槃。若苦道滅。卽是無餘涅槃。是名性念處智慧。觀十二因緣入涅槃也。經云。十二因緣。其義甚深難解難知。佛說涅槃時有外道。名富那。問云。何令我知神及世間常。乃至非常非無常佛答。汝能畢故不造新。卽能知神及世間常無常。乃至非常非無常。梵志悟解求索出家。爲佛弟子。又中論明聲聞經入第一義。並約觀十二因緣。破六十二見入第一義。若深得此意不止破外道。若佛弟子學問坐禪發種種見。取諍論起煩惱。作二十五有。生死業。皆是屬見煩惱十二因緣。若覺知者能用性念處。檢校卽得解脫。其迷此者流轉生死無有邊際。故中論云。眞法及說者聽眾難得故。如是則生死非有邊。非無邊。共念處緣念處。觀十二因緣類前可知。問宿世自然能悟。何須佛說。答聞說疾得。不說未悟。譬如果熟。𨿽自應落急搖卽墮。問支佛何不制果。答聲聞鈍故制果。支佛利。久習智慧不須制果。譬如二人。共行身羸。須止息處身彊者。直到故不制果。復次總相。斷結智慧粗故。但除正使名聲聞。若別相智慧。細侵習气名支佛。復次聲聞鈍。先觀苦諦。緣覺利故先觀集。問聲聞亦別相。爲粗總相故爲勝。今那得總相故爲粗。別相爲勝。答若前四諦中。明別相是粗。今歷別十二因緣故別爲勝也。復次聲聞禪定力淺。天眼但見小千。支佛久植定力深天眼過三千。見他方世界。問支佛乘何故無方便道。答支佛根利未值佛。已悟道何須前方便入道耶。問支佛自悟。得道共戒。更須受戒不。答若發無作未必更受。若爾小羅漢沙彌應不受戒耶。答受者和僧耳。今三藏有門。緣覺觀十二緣破屬愛見觀門不具足說之。若行者自善思之。餘三門例可見。三明菩薩異凡聖。異聖則四弘誓願異。凡行六度行也。二乘斷煩惱證眞。菩薩不斷惑不入眞故異聖人也。凡夫任煩惱流。菩薩降煩惱。伏生死作佛事。故與凡夫異也。於檀中修性念處觀。不與二乘斷煩惱。證眞同。亦不與凡夫隨生死流轉同。伏煩惱住下忍中修檀。學一切世智調熟眾生。若人爲貪應墮地獄。菩薩於念處行檀破貪蔽。令脫地獄苦。若眾生破戒應墮地獄。菩薩修屍令脫地獄。若眾生多嗔應墮地獄。菩薩修羼破之。令脫地獄。若眾生多怠應墮地獄。菩薩行毗離耶破之。令脫地獄。若眾生亂相應墮地獄。菩薩修禪破之。自行教他。贊嘆行者行法等上四下一。皆如是。菩薩修念處觀。乃至行般若波羅蜜。破一切眾生愛。煩惱貪著果報。作二十五有業。受生死苦果。菩薩修三種念處。破六蔽。屬愛二十五有因。卽是拔苦。令修三種念處。卽是道是名與樂。修性念處成四波羅蜜。修共念處成禪波羅蜜。修緣念處。成般若波羅蜜。前四度修性力弱不成。更修共念處成破愛也。又修性念處。故爲成大悲拔苦修共念處。爲成大慈與樂。修緣念處。爲雙成兩誓願也。第二破屬見煩惱。若眾生謂此貪心有無。乃至非有非無。菩薩爾時修念處行檀。破有見中三假。無見中三假。乃至非有非無中三假。自他共無因。四十八句。若有眾生。謂此破戒心有無。乃至非有非無。菩薩修性念處行屍。破有見乃至非有非無見中三假。眾生謂此嗔心有無。乃至非有非無。菩薩修性念處。行忍破之。若眾生謂懈怠心。有無乃至非有非無。菩薩行進破之。若眾生謂亂心有無。乃至非有非無。菩薩修禪破之。有無三假乃至非有非無。四十八句破之。若謂癡心有無。乃至非有非無行般若破之。從有無乃至四十八句破之。無生淳熟。然後三十四心斷結成道。轉三藏法輪入涅槃。此應四門。毗曇。是有門。成論。是空門。昆勒。是亦有亦無門。那陀迦栴延。是非有非無門二門不度。大論。標名指之。俱捨論。破拔和弗多羅部中。明非空非有正解此義。大論。引毗婆沙菩薩品行因證果。成論。無文。若論師破數人見有。不得道言見空得道。若作此語互是互非。通論兩見。見有只是常見。見無只是斷見。斷常二見。豈不相破。故龍樹云若不得般若方便入毗曇。墮有中。若入無墮空中。皆不得道。若不用四悉檀對緣不同。或用世界入理。故云見有得道也。大論云。色若粗若細。總而觀之。無常無我卽發眞得生。空有門入道也。粗是事觀細是理觀。但得生不得法者。如經云當起法想。但有五陰空法用。爲人悉檀破有顯空。菩薩隨根機有益者。宜聞有門得道。今宜聞空門入道。是故破有明空。故兩菩薩作二論伸三藏中空有二門。前後𨿽異得道是同。故云斷見之人說一念斷。常見之人說異念斷。斷結𨿽異得道是一。三假入生空。五陰空是平等空。爲二聖行。生空是假名空。法空是實法空是老死誰老死二俱邪見是。聲聞經中。說生法二空相。是老死生空誰老死是法空。是三藏中辯四。緣三假入空而有門終是鈍。只得生空於拙度中空門。是利故得法空共念處緣念處亦如是。示知大意細作可解。但無菩薩義惟明二十七賢聖位。若作四句此是一周說法。於三藏教中四門。修生滅四聖諦四念處竟。問何不先說大乘四念處。答經中具二義日照髙山則先大。若初至鹿苑則先小。今先說小其意有十。一爲用故。如淨名。爲國王長者說無常苦空等﹝云云﹞。二爲破故。無砧寧得運槌。如淨名破十弟子﹝云云﹞。三爲攝故。如淨名室內說身有苦而不樂於涅槃﹝云云﹞。四爲會故。如大品曾宗明諸法皆是摩訶衍﹝云云﹞。五爲開故。如法華決了聲聞法。是諸經之王。大經云爲諸聲聞開發慧眼﹝云云﹞。六爲學者。識外邪內曲。不爲邪曲所誤﹝云云﹞。七爲聲聞人破曲。知其失佛方便聞末世僻說。知其壞亂半滿。如有人言毗曇。見有得道。成論見空得道。道非有空見有空那得道。若從此師之說。佛小乘教有無二門便是無用。若無用者。中論那云欲聞聲。聞法中入第一義。如後兩品說个師翳佛。四枯之教今爲申之﹝云云﹞。八末世禪人內證空解同未括尼犍破戒行惡食糞。裸形謂是大乘。同戒取。尼犍壞亂佛法。方便道今雙申之。九爲學者令識內外孟浪之說。孟浪之行。精明榮枯法門﹝云云﹞。十爲令學者內証之時。懸別邪曲門戶。小大碩異取捨得宜不謬。持瓦礫謂琉璃珠。爲此十意須說四枯觀也。私記者雜錄聲聞念處。苦諦爲首。緣覺集諦爲首。菩薩道諦爲首。通菩薩滅諦爲首。別菩薩界外道諦爲首。圓菩薩界外滅諦爲首。又聲聞總相觀。緣覺別相觀。菩薩總別雙觀。通別界內外次第觀。圓界內外圓觀。又聲聞因成假觀爲首。緣覺相續假爲首。菩薩相待假爲首。問道品六度何者爲正。答大經云。一地至十地。名智慧莊嚴。六度波羅蜜。名福徳莊嚴。法華明五品。一念隨喜爲正。兼行六度爲助道。淨名。道品善知識六度爲等侶。凡三經皆以六度爲助道。大論云。三十七品爲正道。三解脫助開門乃至不淨。助破貪。勝處助緣中。不自在。十一切處助緣中。不廣普無量心。助福徳。並助開門法。問道品是有漏是無漏。答大論對位。各有差降。或有漏無漏﹝云云﹞。成論。明念處不退數人。明暖法退爲闡提。頂退爲五逆。成論。明念處伏惑成假名空數人但是聞慧。今明若通說從初至後皆是道品逐勝分品節級受名﹝云云﹞。大論。云初從師受前用念持名念處。四種精進名正勤。四種定生名如意足。五善根生名五根。五煩惱破名五力。分別道用名七覺。安隱道中行名八正道。此乃勝者受名皆通念處。位只是有漏耳。故論云。八正道中行初。得善有漏五陰。名爲暖法。若不許四念處通至八道。亦不得八道通四念處。故婆沙云。若八正在七覺前。決定是無漏。若八正在七覺後。亦有漏亦無漏。此通修語耳。若八正是見道位。判在前七覺在後是證道位﹝云云﹞。四念處卷第二

分章爲三。大意。停心。念處。大意者。前性共緣只見生滅之理。發眞斷結乃至極果。猶是四枯拙度。今無生四聖諦卽事而眞。粗細等觀皆如幻化。四榮巧度。大經云。聲聞有苦有苦諦。菩薩解苦無苦。而有眞諦。大品云。欲得聲聞。欲得緣覺。欲得菩薩。皆當學般若。故名通教四念處也。通義有八。謂理教智斷行位因果。理通者。同緣卽色是空故。教通者。同稟無生之說故。智通者。諸法不生般若生故。斷通者。須陀洹若斷同是無生法忍故。行通者。同乘摩訶衍乘故。位通者。同是幹慧地乃至佛地故。因通者。同學般若波羅蜜故。果通者。同到薩婆若故。三人八義不殊。故名通也。復次通有三義。一因果皆通。二因通果不通。三通別通圓。因果俱通者。如上八通說。近通偏眞四枯拙度。因通果不通者。乃是別果來接。通因得見佛性成四榮雙樹。通別通圓者。別圓因果皆與通異。藉通開導得入別圓因。成非枯非榮雙樹之果也。若通因果。正是小大半滿。分門亦是析體拙巧。聲聞藏。菩薩藏。羊鹿異路。何者三藏未斷惑。猶是凡夫住下忍位伏見思惑以誓願。乘五通住生死化眾生。二乘斷正使拙度保涅槃。不能前進。故從此分門。若三人同以無言說道。斷煩惱者是滿字。摩訶衍門多所含容。卽開爲三。一通二別三圓。體諸法如幻化不生不滅。不斷而斷三人通位。從幹慧性地。爲伏道見地。至七地斷正盡。緣覺根利能侵習。位齊八地。若菩薩斷正盡。畱習扶誓受生死化眾生。八地九地斷塵沙無知。學道種智。此卽通教通三乘人意也。若通別者。初因通門得入十住。斷界內惑盡。十行斷界外塵沙。學道種智。十回向學中道。十地破無明見佛性。是爲通於別意也。通圓意者。初因通門入十信。斷界內惑。任運自盡登住見佛性。斷無明。十行十回向。並斷別惑。此通圓意也。故知大乘斷伏永異小乘如習。應中有菩薩從初發心與薩婆若相應。是聲聞一切智通通教意。若菩薩從初發心遊戲神通。淨佛國土成就眾生者。通別意也。若從初發心卽坐道場。轉法輪度眾生。是菩薩爲如佛。通圓意故。大論舉三人諭。謂步馬神通。馬𨿽勝步不及神通。一念卽至。譬圓教力大不妨余也。又大論明燈炷云。幹慧爲初炎。佛地爲後炎。此卽通家名幹慧。非斷道。而爲初炎者。乃是論主申含容引外人作此解。乃以相似燈炷爲初炎耳。若言二地是菩薩斷道者。此取性地爲斷道。至六地與羅漢齊。或取八人地。是斷道此以三地爲斷道。七地齊羅漢。而今不取二地三地。乃取幹慧者。故知是通三人之初。以似道爲初炎耳。復有人言。歡喜爲初炎。佛地爲後炎。此約別教斷道爲初炎。別家初地見常住理斷無明。見中道故名歡喜。是初炎。復有人言。初住爲初炎。佛地爲後炎。是圓教意。初住見中性圓斷一品無明。故初住爲初炎。此是通教通別通圓之義。通教四門者。大論云。一切實一切不實。一切亦實亦不實。一切非實非不實。爲向道人說。聞卽得悟。皆名第一義悉檀﹝云云﹞。中論觀法品。又作四句證諸法實相。三人共得卽其例也。若幻化有門則通五人。四門門門有五人。是則二十人。三藏𨿽四多用有門。通多用空門。別多用亦空亦有門。圓多用非空非有門。天親𨿽說別圓。多明別階級。龍樹𨿽明幻化影像十諭諭之。有不離無。無不失有。非有非無。不思議之理教也。問若爾三藏亦有三人同入。何不名通。通亦有三人之殊。何不名別。答三藏三人。一人不入故不名通。通𨿽三人而皆入但空。不得稱別﹝云云﹞。問通是滿字門。而稱通者何故停灰斷耶。答譬如朱雀臺門。𨿽通貴庶有停私室者。有至府省者。有見天顏者。如前所釋通。通通別通圓。此義可知。又譬如因心有眠有夢。夢諭於空。眠諭於假。心諭於中。聲聞觀四諦無生。如幻如化以入空。緣覺觀十二緣無生。如幻化以入空。菩薩觀六度無生。如幻化以入空。不深見假中。故同住灰斷。若能尋夢得眠。尋眠得心。非但見空亦見不空。亦見非空非不空。釋大意竟。二五停心者。名數同前。云何有異。魚目明珠質同。理別曲直。體析巧拙。料簡已如前。大經明果報五陰。已受想行識。亦是一法。凡夫爲苦爲惱。二乘緣不淨無常出生死。菩薩觀陰卽是於眞更無別理。如薄福者睹金成蛇。爲之所害福人見寶得而用之。苦諦旣然三諦亦爾。眾生不知。沒在於苦造二十五有。輪環宛轉無解脫期。菩薩爲此而起大悲發弘誓願。拔苦與樂𨿽發誓願。所度如度虛空。𨿽誓斷如空共斗。𨿽安如空種樹。𨿽滅實無得度。觀一切無所有。無所有故空。空故不生。不生故不滅。畢竟淸淨。行者𨿽作此觀。其心浮逸如犬逐塊。若欲攝散睡眠昏熟如鼉得暖。當知不修停心。心不得住。𨿽作此解是直作善。如有眼無足不得入池。若善用四悉檀。修五停心者。卽得住觀。如密室無風照物得了。當知阿那波那。三世佛入道初門。又云。亦爲甘露門。光明云。卽開甘露門入處食等﹝云云﹞。旣信解已當修五停。謂阿那波那等﹝云云﹞。覺觀多者當觀入息。不生出息不滅。不生不滅。息卽是空。無能觀所觀。皆不可得。不可得卽眞。眞卽心停也。多貪欲者當觀。貪欲非垢無貪欲。非淨非垢故不生。非淨故不滅。不生不滅故卽空。空卽眞眞故心停。多嗔恚者。當觀於慈。慈恚卽不生亦不滅不生不滅卽是空。空卽眞眞故心停。又觀罵者是誰。誰受罵者何等是罵。罵者與諸佛等。受罵者與畢竟空等。罵法與薩婆若等。打者受打者打法亦如是。一一音聲不能見罵。眾多音聲亦不能罵。惟當自責過去煩惱多。今世嗔恚盛若不能忍。心則螫毒生死無畔。應當息之令停也。著我多者當觀其身。如屠牛四分。但見四大六種五陰。十二入十八界。何處有我。卽破我見。五愚癡者。對因緣觀三世因緣。破斷常二世破果報。我一世破性。我善用五法治心。心則安住得觀無生。無生現前卽破煩惱。有直有善名爲初賢。大論云。觀行是智慧性。何故言三昧。答若不定心中修。此是顚倒智慧如前說狂愚之人。豈是賢聖善直之意也。作是修時。種種諸境發一陰界入境。乃至菩薩境。善當識別。去取得宜。無生正觀破之。一一皆是摩訶衍故。乃至二十種壞禪覺。十種成禪覺。皆須識知。故大經云。迦羅迦果有九分。鎭頭迦果才有一分。城中人不識食之卽死。行者若明十法。卽鎭頭迦。十法者。一善識無生正因緣境。如空無相無方維上下。心性亦爾。二眞正發心。三止觀修習。四破愛見諸法。徧五善識通塞。愛見中。苦集爲塞滅道爲通。六用三十七品調適。七修助道開三脫門。八善識次位。九安忍。十順道法愛不生。此十法成乘卽入菩薩位。得三乘道﹝云云﹞。問何等煩惱障定慧。答有人言愛生煩惱障。慧散動無知障定。復有人言百八煩惱。障定性得繩障慧。今不爾但隨偏多爲障也。問通家若爲明六卽。答無生理卽。幻化名字卽。幹慧地觀行卽。性地相似卽。八人已上爲分眞卽。佛地爲究竟卽﹝云云﹞。三明四念處者。念是無生觀慧。處是所觀境。先明屬愛煩惱者。大品云。卽色是空。非色滅空色性自空。空卽是色色卽是空。觀空無色觀色無空。能觀智境並不生不滅。智卽是境境卽是智。非智滅境智性自境。卽生無生故名無生。非謂無有生名無生。觀內身外身內外身。一切色法。若粗若細。皆如幻化。卽是約身修性念處。受心法皆是苦性。苦性卽空皆如幻化。若作共念處者。亦當念空法修心。觀不淨背捨勝處一切處皆卽空。是爲共意。緣念處者。緣佛無生方等十二部經。乃至知眾生根性卽空﹝云云﹞。云何修身性念處色。若粗若細。總而觀之。如夢如幻響化。此色緣不淨。如我此身歌羅邏時。父母二滴爲緣。業煩惱爲因。因緣和合生此報身。九孔常流膿囊涕唾。三十六物性相種子究竟不淨。貪愛計淨是顚倒見。若見不淨卽破淨倒。中論劫初穀子不生世間現見。故劫初谷不滅世間現見。故因緣合集名爲生。因緣散名爲滅。散故不常。集故不斷。是名世間不常不斷。此文正表內種子。十二因緣和合不生不滅也。問若種子生卽從自生。若從遺體生卽是他性生。自種子遺體合卽是共生。若非種非遺卽無因生。若從種子生何用遺體。若從和合復屬何緣。若無父母之他云何得種子之自。無自故從誰生汝種子。能自生未有父母之他。無種子之自。若已有種子之自。卽不從他也。問汝過去業與六識心俱不。若其事滅業附心識來於現在難。六識生滅業亦生滅。不爲自生。若滅不應附心來。若不依阿梨耶識。義不成也。若從父母生是從他生。汝自性尙不能生。云何從他生難。猶有自性故卽有他性能生。若無自性父母爲誰作他。若自他共能生者。汝於自他若能生共可能生。俱旣不能和合亦不生若能生卽有兩過。自旣不生。他亦不生。卽兩不能生兩法相助成生。爲是自爲是他。如兩砂無油合亦無油。若自他不能生。合時亦不能。若合能生者並亦應兩砂無油。合時應有油若兩合無油。當知自他本不能生。合亦不能生。如一盲不見二盲。亦不見。若謂非種子非父母生。從無因生難。無因得果果復應無。如無泥而能生瓶者。亦應從木生等是無因。故從因緣生尙不可。況無因耶。是則因果倒亂罪人獲福﹝云云﹞。壞世間法。若無世諦卽無出世。是大邪見人。若四句責生不可得。是則無生。無生而生是名假生。假生非生但有名字。是字不生亦不不生。是字無所有故自他共無因。畢竟不見身生處不可得。若無生處亦無滅處。生滅不生滅。非生滅非不生滅。淸淨平等正觀。觀身細色如鄰虛塵。卽有十方分。若有十方分卽具四微所成色香味觸。色爲自香味爲他卽因成假義。若從色生卽是自性。若從香味生卽是從他性本。合是共生離色離香味。是無因生。四句檢之生不可得。是故說無生無生而說生。是名假生。是名細色無生。如論云。若有極微色是則四微所成。又云。若有極微色卽有。十方分則不名極微。四微成色此卽因成假。觀此假因成如夢幻。細色粗色無生。是苦聖諦。思益云。菩薩知苦無生名苦聖諦。此色身四句因成中檢無生名身念處。問此色爲從滅生。爲從不滅生。爲從滅不滅生。離滅不滅生。若從不滅生是自生。若從滅生則從他生。若從滅不滅生是共生。離生則無因生。論云。不自不他不共不無因。四句生皆不可得。是故說無生。無生而說生是名假生。色不淨破淨倒。又問此色爲待色。待無色乃至共離皆不可得。是則無生無生而說生。是則假生是皆不淨。破淨倒是性。身念處以智慧性。觀屬愛身色生相。得慧解脫須陀洹。乃至慧解脫阿羅漢。若作是觀時未能得道。於中生著是愚癡法名無染。若染於法乃至涅槃。是則染著隨情。三種念處如前三藏中說。若隨理三種念處。卽如通中說。隨情是事相。隨理是無生。念處乃至心法亦如是。共念處者。行人觀念處修八背捨。事中諸禪乃至燻修等。如明眼開倉見谷粟。種種不淨不同。大論明骨想。卽解十力四無所畏。十八不共法等。乃至燒想。諸論師疑文誤。何意從骨想。卽解十力無所畏耶。今師云人不得論意。此中爲修共念處。又不壞骨人成俱解脫。三明六通八解。悉皆具足。受心法亦如是。爲成摩訶衍故非論誤也。緣念處者。緣佛十二部經。四辯說法。悉皆無礙教化眾生。心緣普徧也。四念處四種精進名四正勤。四種定名四如是足。五善生名爲根。破煩惱名爲力。分別道用。名七覺。安隱道中行名八正道。次破屬見煩惱。觀身如幻化。非垢非淨若起見謂淨不淨。亦淨亦不淨非淨非不淨。是事實余妄語。是見皆依色。若謂此淨等過去如去不如去。亦如去亦不如去。非如去非不如去。未來有邊無邊。亦有邊亦無邊。非有邊非無邊。卽陰離陰。十四難約三世五陰六十二身見。是污穢無記五陰卽具三假。淨法塵對意根生意識者。爲意生爲塵生。爲合生爲離生。若意生是自生乃至離生是無因。卽破因成假。若意根滅生不滅生。亦滅亦不滅生。非滅非不滅生。皆墮四句則破相續假。若待無有識生。若待有有識生。若待亦有亦無識生。若待非有非無而識生。皆墮四句則破相待假。所破能破。例十二是破有見中十四難。六十二見不淨。無見中亦三假十二句能破。亦例十二句亦淨亦不淨。亦有亦無見。三假十二句破能觀。亦十二句例破非淨非不淨。非有非無見。亦十二句破能觀。亦十二句破用。性念處觀之破。身念處九十六句破生見。不可得成無生。身性念處。次觀受念處破生見。經云。受受。受不受。受亦受亦不受。受非受非不受。又云。行亦不受。云何受受不行亦不受。云何受不受。行不行亦不受。云何受亦受亦不受非行非不行亦不受。云何受非受非不受受受故。是有見是見依受起。受不受故是無見。是見依受起受亦受亦不受故是亦有亦無見。是見依受起受非受非不受故。是非有非無見。是見依受起。是事實余妄語過去如去不如去。乃至非如去非不如去。未來有邊無邊。乃至非有邊非無邊。卽陰離陰爲十四難。約三世有六十。卽陰離陰合成六十二。有見中三假能所二十四破生見無見中。三假能所亦二十四。無生見亦有亦無見中三假。能所二十四句。亦生亦無生非有非無見中。三假能所二十四句。破非生非無生合成九十六句。破生見成無生受。性四念處。次觀心性四念處。觀心常無常乃至非常非無常。是見依識起。過去如去乃至非如去。非不如去。未來有邊無邊。乃至非有邊非無邊。卽離爲十四難。約三世爲六十卽離爲六十二見。常見中三假能所二十四句。無常見中三假二十四句。亦常亦無常見中三假能所二十四句。非常非無常見中。三假能所二十四句。九十六句。破生見成無生也。法性四念處觀有我無我亦有我亦無我。非有我非無我。是見皆依法起過去四見。未來四見。卽難爲上四難。約三世五陰爲六十二。有見中三假能所破。有二十四句破。後例爾。九十六句破我見。是名四念處。乃至八正道。是破屬見中三十七品。故經言。我斷一切諸見纏等。以智慧刀。割斷破裂也。若共念處觀九想八背等。一切禪亦名得解。觀非實觀也。三十七品例前受心法亦如是。緣念處觀見中有一切佛法。無生四諦教理名字句義。通達無壅隨眾生根性。樂欲。便宜對治。第一義而爲說法。是爲破屬見。煩惱中修三種。別相四念處觀。問何意通教明非苦非樂。是三十七品例前受心法。亦如是。苦果非苦。非樂。應是樂。答此作四句若通論非苦非樂。此異通四句不可說。有因緣故說非苦非樂。結成生滅苦樂。是三藏意。若非苦非樂結成無苦無樂之苦樂屬通教攝也。淨名云。迦栴延五義五受陰通達空無所起是苦義。結受念處。如大品不淨觀。卽是摩訶衍皆不可得。故以是不淨心觀色。自念我身未脫是法。未免三界生。猶應受百千生死。故言未脫。引廣乘品成身念處觀諸法不生不滅。是無常義。結成心念處觀。於我無我而不二。是無我義結成法念處觀。若作非常非無常。成常非垢非淨。結成淨非苦非樂。結成樂非我非無我。結成我卽成別教義。常樂我淨斷惑歷別來證也。若作非垢非淨。雙照垢淨。非苦非樂雙照苦樂。非常非無常。雙照常無常。非我非無我雙照我無我。結成圓教。圓心修習不斷煩惱而入涅槃也。於幹慧地中修總相三種四念處。如前三藏中分別。但有如幻如化體法卽空之異耳。是爲無生總相四念處。但是總相念處修身卽空陰入界一切法亦如是。是名身念處。受心法亦如是。觀此位是總相念處。修四正勤。如意根力覺道。三十七品。共緣念處。亦如是。𨿽未發暖相。似無漏法水。而總相觀五陰。智慧深利勝。別相念處。是故名總相念處。屬幹慧地外凡也。辟支迦羅名目大小。如前亦修三種念處十二因緣。過去無明只是不淨煩惱。五陰諸行只是善惡五陰。從識乃至受是果報記五陰愛取煩惱五陰。有是善惡五陰。未來生死。是果報無記五陰。若粗若細總而觀之如幻如化。是名性念處因緣覺也。共緣念處例前亦有性。共緣三種觀三人大小也。菩薩發菩提心慈悲誓願。觀此身受心法。三種念處。修性身時觀此身色。若無生如幻如化。能發暖頂等法。成五停心。別總四念處。名伏忍四善根。名柔順忍發眞斷結。八人地名無生忍。須陀洹名無生法忍果。斯陀含名遊戲神通。阿那含名離欲淸淨。阿羅漢名已辦地。八名辟支佛地。九地名菩薩地。十地名佛地。性念處觀成。破界內見思通惑。得一切智與羅漢齊。八地修界內道種智。破界內塵沙無知。是共念處。九地已上學一切種智是緣念處。十地當知爲如佛。佛是通教佛。成就四枯。莊嚴雙樹。故云四念處坐道場。斷通惑正習盡見偏眞之理。於二諦中觀照純熟。是名坐道場。般涅槃者。卽有餘無餘二種涅槃。轉法輪者。轉通教無生偏眞之法輪。令一切眾生同入偏眞法性。非中道不空法性故。法華云。我等同入法性。不見佛性。二乘俱得此理。並有坐道場轉法輪。而羅漢不斷習气。只是四枯莊嚴。支佛小深侵習亦是四枯。菩薩不斷習。以誓願力燻行處處受生。調熟眾生。學一切智道種智一切種智。是名通教佛。只是四枯莊嚴雙樹但三藏。是拙度觀門旣拙解空亦淺如迦栴延五義是通教體。假入空觀門旣深。三藏是事觀爲疏。通教理觀爲密。三藏附事爲僞。通教緣理爲眞。比至證得眞。時無復爲別異也。四念處卷第三

開章爲三。一大意。二五停。三念處。大意者。四句𨿽略。网羅罄盡若絕若說。若世出世已如上辯。今依不生生而明別也。中論名假名卽此句也。別家四門且指大。經云佛。性如闇室瓶盆井中七寶有門也。眾生佛性猶如虛空。畢竟淸淨無門也。譬如乳中亦有酪性。亦無酪性亦有亦無門也。佛性非空非有第四門也。𨿽列四門若說若行。多用亦有亦無門也。問有門可明佛性。空門云何有性復濫通家。答別教是不但空。所以得見佛性。通家但空局不但空廣廣局。云何相濫眾經諸門。列位位數增減。華嚴初無十信。後無等覺。於十住中多明圓義。於登。地中多明別義。若住若地皆說界外行位不語界內﹝云云﹞。方等前分對緣。散說得道而已。未論地位。至瓔珞總結階級。明五十二地。前後數整界內。亦分明諸般若前分。亦對緣散說亦未有階次。勝天王但明十地。前無三十心。後無等覺。新金光明無前無後但明十地。仁王般若。明五十一位。無等覺。推諸經意如軍師蕩寇竟。方敍勛勞。定其爵祿。所以前散後結。問法華是後經那不明位。答前明一部之前後。法華是一期之後。良以。瓔珞結諸方等仁王結般若竟。法華在後不明次位。但決了諸權而入於實。涅槃亦不明次位。同開佛性入祕密藏。但地義深微非聖證不了凡下莫知。對緣增減隨機廣略出沒宜爾。但順佛語依修多羅。不得執此訶彼。各興諍競非法毀人誣佛謗典﹝云云﹞。南嶽師。釋大品三處明位。初四十二字門初阿後茶。皆具一切法。判屬圓教四十二位也。次明初地修治地業。乃至第十修治地業。判屬別教位。後明幹慧地乃至佛地。判屬通教位。此深得經意文義朗然。然佛一期諸大經。門門不同位位數異。行人采用各異。若論數整須依瓔珞。若扶三觀次第。須依大品。若凡夫得。預須依涅槃數整可解。扶三觀者。欲以道慧具足道種慧。當學般若。欲以道種慧具足一切智。當學般若。欲以一切智具足一切種智。當學般若。欲以一切種智斷煩惱及習。當學般若。初五方便伏見思從假入空觀。十住是道慧斷見思。從空入假學道種慧斷塵沙。若從假入空破徧假。從空入假破偏空。至十回向中。學不假不空一切智伏無明。登地得一切種智。若至等覺一時斷煩惱及習。若不明等覺。只十地斷煩惱習也。是以三觀相扶﹝云云﹞若瓔珞明十信十住爲習種性。十行爲道種性。十回向爲性種性。十地聖種性。等覺性。妙覺性。略則七位廣說五十二位也。依涅槃五行十功五味。半滿次第。相扶始自凡夫得預修學。具有別圓界內界外。四四諦意。菩薩住堪忍地。鐵輪位中修生滅四諦。十住中修無生四諦。十行中修無量四諦。十回向中修相似。無作四諦。登地見中。得一切種智。五行十功。間藏通云何得入涅槃中修學耶。答涅槃扶律而說故名贖命。若別圓有法身慧命。何須贖命贖命。意在藏通灰斷之命。令得法身常住也。問三藏生滅慧。云何贖成常住慧。答今涅槃引藏通中昔日灰斷不明佛性。今俱引見佛性。當知三慧被決不同。先曰若論戒則五支諸戒小乘所無也。若論定從八背捨。十信中伏通惑住堪忍地。教化眾生豈同二乘。問何以得知答。一以義推可見二。以聲聞相異問。別教登地猶用界內通。名名四依義何。意不用界內方便耶。答卽得用旣以通名名斷道。何意不得用方便伏道暖等位耶。又復佛法名教。通用小乘名教在方便中尙用大乘。方便道見諦斷道何意不用耶。所言別教其義有八。謂理教智斷行位因果﹝云云﹞。理別者。三諦之理。理隔不融信而修之。從淺至深歷別有異。從淺與後別。深與前別。當體間隔。是名理別。教別者。佛日先照菩薩。二乘聾啞。豈況凡夫瓔珞仁王。地論。攝論不明界內故凡聖異聞。大論明一與聲聞共說。二不共說。不共說卽教別也。大經五行不融。大品三慧屬三人。釋論釋之實是一法。爲向人說令易解故。三慧爲三。如一時說三相此卽教別也。智別者。圓意難顯。要假方便然後可見。如因作入無作因。無常以入常外人難因無常果云何常。佛答汝因是常而果無常。何故不聽我法中因無常而果是常﹝云云﹞。別菩薩欲學常住佛性。先修無量四聖諦。後觀諸法實相中道。佛性不生不滅。不垢不淨。次第梯蹬先觀空。次學恆沙佛法。後開如來藏。次第修三眼三智。是名智別斷惑別者。如無量義云。眾生欲性無量。欲性無量說法無量。說法無量故藥病無量。藥病無量故通塞無量。分別校計生滅無生滅。無量無作苦集滅道皆無量。覆如來藏藏闇故造作二十五有業。受諸生死。湣此長夜發菩提心。興四弘誓自脫無量系縛。亦脫眾生無量系縛。是名斷惑別行位因果等別可知也。問無作旣勝。何不緣無作發菩提心。答別家以無作是果。果不通因故。非發心正意。意者緣無量發心。至果方成無作耳。問若爾初地已得無作。何意不緣發心耶。答初地分得妙覺時乃究竟。例如三藏初生滅果方無生。通則不爾。發心卽觀無生。別人初緣無量後乃無作。圓人發心初則無作大意竟﹝云云﹞。二停心者。前三藏數息不淨等。停心疏遠事僞。通以觀息不生不滅。停心卽事而理近密眞。今別教以持戒之根本。若我住世無異此也。卽佛依此而住卽僧𨿽爾。望於三藏是密是眞。望於實相非近非密非眞非理。與前別後別。居季孟之間。此義可知﹝云云﹞。大經云。菩薩作是思惟。出家間曠猶若虛空。一切善法因之增長。在家逼迫猶如牢獄。一切惡法因之而生。往詣僧坊聞佛有無上道。無上正法。大眾正行卽求出家。佛是非果之果人也。無上道是慧。聖行正法是定。聖行大眾是戒。聖行此是非因之因也。菩薩受持時如秉浮囊度於大海。爾時愛見羅剎來乞浮囊。若全若半若手若指若塵。令汝安隱得入涅槃。謂稱情暢樂名涅槃。鈍使造惡多墮三塗。利使執見破戒亦墮三塗。或執見修善多牽天上。久後還墮。若不隨愛見能生五支諸戒。一根本業淸淨戒。謂四重也。二前後眷屬餘淸淨戒。前後是方便偸蘭遮等。余是諸四篇等也。非諸惡覺覺淸淨戒。定共戒也。護持正念念淸淨戒。道共戒也。回向菩提大乘戒也。後有九種與釋論十種相似。一淸淨戒謂受得淸淨也。二善法戒。謂動不動皆毗尼也。若護持不犯生止行兩善謂法也。三不缺戒。謂五篇不破也。四不析戒。析假入空體假入空皆道共戒也。五大乘戒。卽菩薩初信心。經云。汝等但發菩提心。則出家禁戒具足也。六不退戒。卽十住不退也。七隨順戒。對十行隨道戒也。八究竟戒。九回向戒。斷界內正習也。十具足諸波羅蜜戒者。登初地乃至等覺也。於一戒中具足爾許法門。卽是別家停心如前數息。身命之要。今戒爲法本道之根源。故以戒爲停心也。菩薩𨿽信佛法。常住之理內解分明。猶自覺觀不住是直而非善。爾時更學定聖行停心。卽共念處也。依經卽是隨息停心。此知阿那出息入息。繩長知長繩短知短。元治覺觀髮根本淨。特勝通明等。淨如開倉見谷粟。經云。復有梵行。謂見身中三十六物是修念處實觀也。次不淨觀治貪欲。經云。復有聖行。謂除卻皮肉。諦觀白骨一一節間有我不耶。作此觀時卽見骨中靑黃赤鴿。色是背捨欲界定相四色轉明。心與色靑合。故一切皆靑。余亦爾。是未到地相。爾時不壞內色不壞外色。內外俱不滅色相。以是不淨心觀內外色。卽見額上骨中八色。光明煜煜而出照天下。卽初禪覺支相。聲聞但有光不見。佛菩薩多修念佛見佛。或爲說法。卽初背捨。初禪攝內無色相。以是不淨心觀外色者。內滅卻骨人以不淨心觀外色。外色有二。一身外之色卽是死屍等。二骨人所放八色光明。是界外之色。所以須觀者。去欲界近用以防過。故界內色外色皆不淨。故言以不淨心觀外色。若作修家方便。自有觀法滅卻骨人。今但言證法見骨人。自然消磨不見。但有八色及外不淨。故言內無色外觀色。此骨人滅時卽有未到地相。亦是初禪謝。二禪內淨起。起時八色一陪更明。靑黃赤鴿非復前比。亦有內淨喜樂一心。四支不同根本。特勝通明中是爲二背捨二禪攝也﹝云云﹞。三淨背捨身作證時是三禪相。舊云。三禪無勝處。四禪無背捨。釋論明淨背捨身作證。三禪徧身樂得爲證。四禪無樂。何所爲身作證。成論人以三禪共爲一淨背捨。今用三四兩禪。從容共爲一淨背捨無嫌。三禪身證爲淨背初門。成就在第四禪。第四禪具足勝處也。何故言淨。大論云。緣淨故淨。八色是淨。法未被練不得淨。今三禪四禪法。起來觸此八色爲作淨緣。三四禪等此是色界極淨之色。用此爲緣故言緣淨觸。八色更淨故言緣淨是樂。徧身受故知是三禪中淨有四義。三如前兩背捨卽是緣淨故淨此意也。四空四背捨無色更無別法但以空無相心修。若凡夫人自地地愛染。聖人深心智慧利直去不回。故名背捨。問舊云。此無別法但以無漏修此可然。前何意無別法。不可指舊禪爲別法。不可指邪禪鬼定外道。事爲別法﹝云云﹞。今次四禪得修若不得禪。作觀不成設修。𨿽不發無漏亦名修背捨。而不名解脫。若有宿習發此何嫌。但滅受一背捨不得無漏修則不成。故不論發宿習也。九次第師子超越等。三藏中無有凡夫修得此定。大乘或有﹝云云﹞。次大不淨。亦名大背捨。良以。假想厭力小。若假想厭背大。皆由緣處廣狹。若觀骨人不淨除卻皮肉。或觀一屍一兩城邑聚落等所有正報。故言小不淨小背捨。若大不淨。絓是依報國土。錢財谷帛山川林園。江河池沼大地一切色法悉皆不淨。虫膿流出臭腥流潰。山如聚膿。河海穢濁。衣服如臭屍皮。飲食皆虫汁。大經云。觀好美羹作穢汁想。飯如虫聚。宅如冢墓。大地無可愛處。若幻術誑人今神通得法道理。故酥蠟金鐵遇暖則流。遇冷冰結。凡夫遇淨緣成淨。遇不淨緣便不淨。達此道理得其轉變。良以。昔曾修得今發宿習。故大地依正悉是不淨。初學乍有興廢。數習成性任運不淨。譬如鉆火發不擇薪。乃至江河幹竭。此觀亦爾。初止一屍二屍一兩聚落。若成大勢一切依正無非不淨。故言大不淨觀也。又福人感色淨。又人心著淨重於穢輕。破此大著皆爲不淨。不可定執。山河國土而言爲淨。如僧護見地獄。一百二十五所。所見大地是身爲他所耕。叫喚苦惱。是名田地獄。又見身是樹眾苦競集。宛轉呼吒若山若屋。衣裳浴室房法事等悉皆受苦。何者昔觸境生著起愛。今觸境穢惡受苦。今爲轉此愛染修大不淨觀。破淨顚倒亦名大不淨大背捨。若凡夫所修八禪。但除下地不能除自地。佛弟子所修能除下地亦除自地。未是無漏不能除上。地若無漏緣通則自地下上皆能除也。若內觀骨人外觀色名初背捨。初禪攝若。內無色外觀色外。八色正依皆不淨時名二背捨。二禪攝。此兩背約依正判大小。若三禪入淨背捨則不論。何者根本是小所得。不淨成小背捨。若根本是大成大背捨。乃至四空滅受例如此﹝云云﹞。若約兩不淨爲勝處。還依依正判大小。若約多少好醜成小勝處。亦約依正。多少好醜成大勝處。所以厭背心未能轉變自在。勝處更來熟之。一屍少二屍多。十少百多一國少大千多。衣食多少亦爾。初未能多少。少習旣成卽能多。今發還爾。若好若醜者。此約兩報爲好醜。端陋慧愚富貧貴賤。而論好醜。好醜皆不淨。此亦小不淨耳。大則好山惡山好國惡國好醜皆不淨。此則大也。次依正俱醜骨人所放八色爲好。此兩俱不淨者而名好醜。此爲勝處。初禪攝。若內無色外觀色。若多若少若好若醜。勝知勝見二禪攝。𨿽無骨人。而外有八色。復有依正。若多若少好醜如前﹝云云﹞。勝知勝見者。了此心於色不爲色所縛。心能轉色故言勝知勝見。淨不淨等皆於己心能得自在觀解成就故言勝知勝見。行者如此觀勝之時。豈更貪世己身尙不惜。何容貪他。上古賢隱推位讓國。還牛洗耳。皆昔經成此。今於五欲無復染意。若不得此心貪之至死後。四勝處在四禪中。三禪味樂多不能轉變。於聲聞法如此。菩薩豈無勝處耶。大論云。靑黃赤白。瓔珞云。地水火風。此亦無在。四色是名地水是其體。此中但多少轉變無好醜。何以故。內外色盡故。但八色流光故無好醜。四勝處在第四禪中。十一切處亦在四禪中。初禪覺觀多。二禪喜動三禪樂動。不得廣一切處。惟此不動念慧則能一切處。以一靑徧十方皆靑。余色亦如是。若一切入者。將一靑色入一黃色徧一切處。一黃入黃亦徧一切處。而靑黃不失。余色相入亦如是爲一切入。此是內心所放八色徧一切處。那言取少樹葉爲緣徧一切處。若內心無此力外不能徧。不應取外色爲緣也。大論取優缽羅華者。爲人不解借外諭內。不可以諭爲是。亦有此義。若通明觀中無骨人不放八色。是時修八解脫。借外爲緣可爾。今不壞法人有八色自不用之。取外樹葉此不成義。今不用﹝云云﹞。次明菩薩修緣念處。於依正中轉變自在具諸波羅蜜。慳心旣破尙不惜身。何得爲身貪求他物是名檀。得是觀時終不爲。此依正。偸殺妄語。危他自安。順理行心名屍。若彼觸己終不生嗔。發言動身口加報。是名忍辱。終不倚此不淨生身。懈逸耽著恣情以自穢雜。是名精進。善巧方便四隨得所。所觀調適念慧現前。或不淨背捨勝處神通變化。願智燻修絓是諸禪。於中轉變得成三昧。百千變化一切道一切定。皆在此禪而得具足。是名爲禪。作此觀時身受心法。非因非果非世出世。若苦集滅道悉皆不淨。能觀所觀一切諸法皆不可得無所有故。畢竟淸淨無一可得。不生不滅。名般若波羅蜜。是名於勝處中轉變爲一切法門。是心定故隨意自在。隨作隨成勝處之觀。如好馬能破前陣。復能調制其馬。欲去欲住回轉自在。作諸法門亦復如是不可窮盡。是名菩薩於四念處修勝處觀。觀中廣修諸法。悉於勝處修習。若發宿世善根時。亦於勝處中發。是時觀淨無魔入壞此法。何以故。心得自在。無障礙故。作於心師心使於魔。魔不能破心也。行四三昧人多轉入五種佛子之位。或卽入五品弟子之位。何故爾。並是助道力大。大助開門入淸涼池劑。此是觀禪發相也。若九次第定師子越越等。有二位依三藏。阿那含人得無漏。心地調柔方能修九定。凡人修不得。大乘人修習者。如發心二不別。別教菩薩。歷別修習但不取證也。若案經前有持戒對數息。次有不淨觀。一一節間求我不得。卽對界方便。光中見佛卽是念佛停心劑。此是性念處對四停心也。次修緣念處觀。學四無量心。修法緣慈定分明開發觀法無我不可得故是界方便。觀四無量心者。通論慈悲始終皆有無緣卽以實相爲慈。慈卽如來。慈卽解脫。慈卽法身。此乃實相之理無緣之慈。不修眾生法緣之慈。不修眾生法緣事慈。正修無緣大慈事慈自發。應須識知所言事慈者。卽眾生緣慈發有兩義。一發此慈燻定。定法轉深因此慈定卽髮根本。二者或先得欲界。或得未到地。或得根本。於根本中有慈。亦言發此慈一切眾生得樂之相。無怨無惱。歡喜稱心適意。或得人中樂。或得天中樂。若修得慈定分明想其得樂。無一眾生而不得樂。此名慈心定。但此定緣眾生有三種。若緣親人得樂名爲廣。緣中人得樂名爲大。緣怨人得樂。與親人等名無量。又緣一方眾生得樂名爲廣。緣四維名爲大。緣十方名無量。此定有兩。一隱沒。二不隱沒。若緣眾生得樂。心中明淨決定所緣之處。實不見此眾生得受於樂。但想而已。是爲內不隱沒而外隱沒。自有內心明淨作得樂想。而外所緣十方眾生。分明見其得樂。或得人中。或得天中。其相分明。是名內外不隱沒。若慈定中。見三種人得此樂相後。始復髮根本五支。五支功徳倍勝根本。如砂糖石蜜和水。豈方單冷悲喜捨。附定起亦如是。菩薩修此禪定內思力彊故。住堪忍地。在十信位。中靡所不作。故迦葉問。菩薩有緣得破戒不。答有緣亦得。如仙豫殺五百。施甘露鼓十劫之壽。乃至爲眾生地獄﹝云云﹞。次性共念處。合修生滅四諦。調心探觀無生四諦助伏見惑。至斷見時還用無生四諦斷。故大經云。苦是逼迫相。集是能生相。滅是寂滅相。道是大乘相。如三藏中。要須禪助伏見惑。暖法方得發。今亦如此。菩薩知此惑障深重。不可卽斷。借生滅方便發十住暖法也。問十住十信中退不。答經明六心退七心不退。問別教只用此戒。與聲聞異不。答𨿽同而異。菩薩戒具足五支及究竟諸波羅蜜。二乘不能究竟。或身智俱亡入無餘灰斷。問禪復若爲。答聲聞法中斷欲界方得修初禪。菩薩不爾。於十信修共念處觀。學背捨安忍成就。爲眾生修一切護持正法。畏於二乘道如惜命者。二乘豈能如此。菩薩修十信。初心卽具十行。經云。十法爲道。一信有十。十信有百。乃至十地只是十法。但一受不失勝者受名耳。四念處亦如此。只是觀解轉深。名轉勝。卽是別家幹慧地初賢位。問此十信與圓十信云何。答圓伏無明見思自盡。六根淸淨皆能互用。故言若干種一時皆悉知。身如淨明鏡能現諸色像。惟獨自明了餘人所不見問別與通十觀若爲。答通用十法傳傳簡別。若三藏十法。止破外道成三乘人。外人不知暖法人所行處。況有十法。通教十法異三藏。三藏後心亦不知通家初心。通家初心亦不知別教初心。況後心耶。別教十法異者。一善識正因緣。無明佛性之境。通教但識無生眞諦幻化境耳。二眞正發眞正。無量四聖諦。心求常住佛果。能度法界眾生。通家只發心緣無生四眞。令得有餘涅槃。度界內眾生。三止觀調適者。止成一切禪。觀成一切種智。通家但通三乘共止觀。願智頂禪耳。四破法徧者。破界內界外法。次第徧。通家止破界內二諦徧耳。五善識通塞者。如來藏顯爲通。取相塵沙遮障爲塞。通家只約四諦見愛中論通塞耳。六三十七道品調適者。大經云。修無量三十七品。是大涅槃因。通家但是偏眞。小涅槃因耳。七善修助道者。修十波羅蜜。一切萬行恆沙佛法。開三脫門。通家但開四諦。助三脫門耳。八善識。五十二地七位廣略皆知。通家只三乘共十位耳。九安忍彊軟兩賊者。忍法界眾生。二十五有。有空彊軟。通家只忍愛見爲彊軟耳。十順道法愛不生者。於大涅槃不生貪著。況小涅槃。通家守果愛小涅槃。是生死貪著故。如此分別十法大異。又具十番觀門。入十信成堪忍。地上菩薩位亦可以十法對十信。菩薩修三種念處發諸境界種種諸法。或眞或僞或益或損不出於十。十者謂陰界入。煩惱病患業相魔禪見慢二乘菩薩等今不委釋。如彼具明。若不頂墮得入初賢位。問別教六卽如何。答中道佛性爲理卽。解五十二地。文義通暢無礙名字卽。十信爲觀行卽。三十心爲相似卽。登地至等覺爲分眞卽。妙覺爲究竟卽也。第三念處觀者。遠緣如來藏理。其理難明而假方便。眞實得開。至如三藏通教。用世間方法世間行人五種七種。以爲方便。別教以出世方法出世行人三十心等。以爲方便。譬如鉆火暖在前出。亦如入海先見平相。法華。以無漏爲涅槃相。當知析假是三藏方便。體假是無生方便。析體無量是別方便方便性念處。顯眞實性念處。方便共念處。顯眞實共念處。方便緣念處。顯眞實緣念處。生滅無生滅無量。皆是別家方便。方便若成可稱火相平相。方便不成無暖無平大海。難得其觀。云何初以五停心遮煩惱風。善直成就慧燈照了。陰身不淨。五種穢惡。受有百八。悉皆是苦。介爾違順念念無常。善中無我。惡中亦無我。非善非惡何處有我。別相總相循環宛轉寂入涅槃。此觀成時開五停成十信。亦名外凡。亦名幹慧地。亦名善有漏五陰。能伏界內淨等四顚倒。帖然不動。聲聞厭苦欲速涅槃。菩薩不爾。捨生滅四諦觀。正修無生四諦觀。觀苦本不生。不生故。不滅。不生故不有。不滅故不無。不常不斷畢竟淸淨。淨若虛空尙無有苦。云何顚倒受想行識亦復如是。是觀成時進入十住。入理解心名爲內凡。亦名暖法亦名不有漏亦無漏。約界內名亦無漏。約界外名亦有漏。故名似解十行十回向。似解亦漏無漏。登地乃名無漏。正用無生四諦慧。斷界內見思。故大經云。菩薩解苦無苦而有。於眞三諦亦如是。故云入理般若名爲住。有二種般若。若發中道是圓般若。若發空是偏般若。於界內爲眞於界外爲假。亦名一品相似中道。論其所斷。斷界內通惑盡。與通七地齊。亦得界外相似慧眼。故須菩提云。我從昔來所得慧眼。未曾得聞如是經典。卽此義也。又斷界外上品塵沙。又伏無明。猶是暖法內凡也。地人以五佛子。謂四果。支佛開五爲十。對十住。今不爾。大論云。先於五佛子果人中嘆。今何故獨嘆菩薩。答聲聞諸菩薩未得果。大乘菩薩得果。故獨嘆菩薩。今不用前五佛子對十住。若欲作者。取法華五品弟子。開五品爲十。對十信。故仁王云。十善菩薩發大心。長別三界苦輪海。十善卽十信。十信尙斷惑。況十住耶﹝云云﹞。若欲前進。應捨無生四諦正修無量四諦。無明與法性合。起無量取相。感無量生死。無量塵沙招無量果報。無量無明受無量報身。則有色受想行識。皆是苦諦。無量受陰所有煩惱皆是集諦。無量能觀之智皆是道諦。無量集盡苦除皆是滅諦。如是無量根性。無量藥無量授藥法。無量方便。菩薩爲此而起大悲。發四弘誓。未度界內外五陰。乃至余有一生在者皆令得度。未解通別見思四諦塵沙無明者。皆令得解。未安偏道者。並令得安。未入小涅槃者。皆令得入。常樂我淨四徳具足。修是觀時進入十行。從理進趣。方修一切眾行。故名爲行。亦名登頂。斷界外中品塵沙。得界外相似法眼。見恆沙佛法相似如來藏﹝云云﹞。若進入十回向者。應捨無量四諦。正觀無作四諦。云何觀初從有門觀佛性。但無明重故不見。大品云。諸法如是有。如是無。所以是事不知名曰無明。無明覆心不見佛性。四門俱塞巧用四隨。四門俱開。門𨿽有四。只是不二法門也。觀此無明。爲從無明生。爲從法性生。瓔珞及地論皆解云。從法性生。攝論云。從無明生。依阿黎耶識起。此識是無記。如地有金土。依染如土。依淨如金。故言依他也。黎耶識依業生。故言依他也。若他依者。六識所起善惡業。六識謝滅種子。依黎耶攝持得生。故名他依。彼論偈言。此識無始時一切所依止。三藏學士述難小乘人云。汝六識中起善惡業。六識謝過。善惡亦應隨滅。若滅現不得起。若不滅無。黎耶依何攝持。今還難之。汝偈道他依汝那道依黎耶。黎耶是無明。客法爲他法性是本。法爲自。若法性爲自。黎耶成他。但依地何處有自。若他等是客法喚六識爲他。何意不得喚黎耶爲他。又難六識依黎耶六識爲他。黎耶依法性黎耶亦是他﹝云云﹞。若黎耶他是自性。自性應是他。如此定時。隨彼意答。若自若他俱被破耳。問一切善惡從無明生。法性生無明。法性共生爲離無明。法性生法性生是自生。無明生是他性生。無明法性合故生是共性生。離無明離法性生者。是無因生。諸法不自生。亦不從他生。不共不無因。是故說無生。無生說生。假生非生。但有名字是字不住。亦不不住。是字無所有。故無明爲自。法性爲他者。亦作此破﹝云云﹞。師云。𨿽四句不立。而人多執共生。譬如眠法與眠心合卽生眠。眠故有無量夢事起﹝云云﹞。無明與法性。合生無量六道事。六道事皆從無量煩惱生。又生無量不思議塵沙煩惱。起無量界外事。菩薩修四念處。尋此無量煩惱。無量事相依無明起。若得無明卽得法性。得法性故見佛性。若通教只尋六識。如幻如化卽空之觀。但斷枝條。不尋根本無明。不見如來藏。以不見故不得無明不得法性。不得無明不得法性故。不見佛性。如尋夢得眠。不得眠心。良由六識中觀淺。但是化城止息。不能深觀。如來藏恆沙佛法。菩薩深觀如來藏。破無量取相。破無量塵沙。破無量無明。破無量身相。破無量受相。無量心相。無量法相。識無量病相。知無量藥。作此觀時卽入十回向。回因向果回事向理。回己濟他故名回向。此位正是解行終心。粗惑已融似中慧淨。斷界外下品塵沙。伏無明轉彊。如向山趣前漸易見。相似中道見恆沙佛法。斷恆沙煩惱入相似是自行。出界假是化他。他持解自性禪。是三十心位。未至初地大經明初依之人。具煩惱性。能知如來祕密之藏。未得第二第三住處。正是三十心位。又地持明三十心爲三分。一觀分。二止分。三二分同類。正是地前方便道中。修三種念處。觀分是修性念處。止分是修共念處。二分同類。是修緣念處也。相似中道觀。於一剎那頃。眞解開發。登於初地。斷一品無明。得一分無作。四諦解五行。成就諸功徳滿。若通對位。一一位中各有三種念處。若別對者。十住修性念處觀。十行修共念處觀。十回向回別向圓。修緣念處觀。至初地。三種念處。分成就。若對大品。欲以道慧。當學般若對十住。性念處位。欲以道慧。具足道種慧對十行。共念處位。欲以道種慧。具足一切智。對十回向緣念處位。欲以一切智。具足一切種智。對十地位。一往如此。若登地中道顯時。眞性法身。分成就一切禪。一切禪有三。一現法樂禪。二出生三昧禪。三利益眾生禪。登初地時。名味皆轉觀分轉。名現法樂禪。能生十力種性。三摩跋提破無明。法身顯現佛性。一法界一切法界。一切法界一法界。非一非一切。二諦自在。能百佛世界作佛。諸佛加之。能爲十地菩薩說法。菩薩不諦謂是眞極。法華中佛加聲聞。爲菩薩說法。諸佛子等從我聞法佛爲授記。汝於來世當得作佛。諸聲聞尙爾。況加諸菩薩等。色心神通相好光。天動地形聲兩益。法眼開朗知眾生根。有機卽應善巧分別。猶如虛空不可窮盡。聞說法者皆得道果。此是觀分。亦是觀身內。法性理顯名性念處力也。止分轉。名出生三昧禪。出生百八三昧。普現色身。名三昧王。一切三昧悉入其中。住首楞嚴修治。於心猶如虛空。能一法門一切法門。一切法門一法門。非一非一切。無礙自在。破無明顯眞我性。十波羅蜜。諸陀羅尼門。如來藏海理內之事。皆悉明顯。若化眾生。假作名字。說種種五陰。破種種顚倒。說種種法藥。破種種病。作無量醫王。應病與藥令得服行。皆令悟入菩薩正位。是名檀波羅蜜。以施眾生。故經言。有法門名無盡燈。卽此意也。下九波羅蜜例爾。彼解十波羅蜜對十地。初檀滿但是約位耳。直於禪中修。具百波羅蜜觀法界。神通徧照。法界一切眾生。眾生蒙光。罪垢煩惱皆悉除滅。是名止分。亦是共念處力﹝云云﹞。二分同類。以修緣念處觀。得法界緣起。以無緣慈悲修身。赴機得如來一身。爲無量身。無量身爲一身。非一非無量。自在能現十法界像。處處應現。往只同是一五陰。用有彊弱。界內力弱。只見偏眞。界外力彊能見圓滿。今時三種念處。具足三徳。性念處顯爲法身。共念處顯名摩訶般若。緣念處顯名解脫。所調伏眾生之處名爲解脫。復次亦以性念處爲般若。共念處爲解脫。緣念處爲法身。法身卽法性。見法性卽見佛性。卽得中道。得中道卽得菩提。得菩提卽住大涅槃。卽得諸佛法界。法界卽法身。法身徧法界用故住大涅槃。種種示現三種念處名三點。不縱不橫爲大涅槃。得色解脫。受想行識五種涅槃具二十徳。名四念處。坐道場轉法輪。若圓爲雙樹。非偏非圓中間入涅槃。諸行功徳莊嚴。名常樂我淨。是稱嘆新醫。從遠方來曉八種術。遠方者。從法身地。起慈悲誓願應眾生。眾生根緣不同。是以現種種身。說種種法。法華云。長者驚入火宅。爲度眾生生老病死憂悲苦惱愚蔽三毒之火。教化令得三菩提﹝云云﹞。登初地時。得二十五三昧。凡十番破二十五有。破二十五空。破二十五無明。得無畏地。不畏三惡四趣有邊。不畏聲聞緣覺空邊。不畏大眾威徳。二邊中間皆不畏。以修性念處故﹝云云﹞。得自在地。若至地獄不受熾然碎身等苦。至一切處無一切苦。能以須彌入芥子。芥子含須彌。毛孔注滿四海。海內一毛孔。以修共念處力﹝云云﹞。得二十五三昧。一切三昧悉入其中。一切事一切理。皆無所畏。皆自在皆名王三昧。以本修緣念處故。初地旣如此。從二地乃至妙覺。可以意知。不俟更說。當知四念處。有如此大功徳力。何況後諸法門耶。有眼有意者。自當耽味。何俟囑耶。四念處卷第四

第四圓教四念處者。爲三。一大意。二停心。三念處。大意開四門﹝云云﹞。若說若行。多用非有非無門﹝云云﹞。余法易知。別圓須解。一明位有髙下。二明法之偏圓。三明斷不斷。四明具不具。五明通不通。位髙下者。別教十信伏界內見思。十住斷界內見思。又斷界外上品塵沙。十行斷中品塵沙。十回向斷下品塵沙伏無明。登初地見中道斷無明。乃至等覺。妙覺斷無明盡。圓教初有五品弟子。名外凡。十信名內凡。皆圓伏無明。而界內見思。自然而盡。如火燒鐵。鐵𨿽未融。垢在前去。正慧觀無明。無明未除。見思前盡。若登初住斷一品無明。乃至十住斷十品無明。與別家十地齊。若登初行。又斷一品無明。與別家等覺齊。若至二行。與別家妙覺齊。若登三行。所有智斷。別人不識其名。況知其法。四行乃至十行十回向。十地等覺妙覺。所有智斷。皆非境界。但知十二品斷無明。爲己家之極果。不知是他家之下因。譬如構塼石爲基。以金寶飾上。豈如從基至頂。悉累金剛。非惟髙低有殊。亦寶非寶別。法說譬說。簡別朗然。不須惑矣。二法偏圓者。類如小乘斷通惑。不除別惑。聞甄迦羅彈琴。迦葉起舞。天冠問曰。耆年解脫何故如此。迦葉答言。聲聞之惑我己斷盡。此是菩薩勝妙功徳。故吾於此不能自安。如四方風不動須彌。毗嵐風至碎如腐艸。當知聲聞斷通。不能知別。無漏力弱不能自安。別教初心止伏見思。地前止。斷界內見思。登地分分伏無明。分分斷無明。此則偏斷非圓伏也。若作界外。別說者。登地斷別見。二地至六地。斷別欲界思。七地斷別色無色界思。此亦偏斷之義耳。又作不思議六塵義者。入無量禪。作無記變化色住。復入力禪捨。復入力禪起。復入力禪。無量百千億劫。倒修凡夫事。至八地已上。猶是無色界果報。不可思議六塵。何以得知地持解。等覺無垢地。始得離見。見淸淨禪。當知離欲界色無色惑。俱至等覺。乃盡方是圓義。若八地始離無色界果報者。是偏斷之義也。故大經云。十地爲無我輪惑所轉。無我只是見惑。若見惑先斷。不應至無垢地。若見至無垢地者。乃圓義耳。以是推之。偏斷則是別意也。圓斷惑者。始外內凡。卽圓伏三界之惑。初住卽圓斷無明。二住至等覺。皆圓斷無明。以此推之。圓別斷則明矣。三斷不斷者。別但明斷不論不斷。圓具二義。若教道明斷。證道不斷。例如小乘方便論斷證。眞不論斷不斷。今亦如是。若不思議觀內。不見有煩惱。可斷煩惱。性不障菩提。菩提不障煩惱。煩惱卽菩提。菩提卽煩惱。故淨名云。佛爲增上慢人。說斷淫怒癡。名爲解脫。無增上慢者。淫怒癡性卽是解脫。無行經云。淫怒卽是道。又云。六十二見爲如來種。卽六根六塵。而無限礙。隻眼中見色。亦眼中入三解脫門。華嚴明十眼乃至六根。皆明於一塵中。具十方三世諸佛。八相成道轉法輪度眾生皆不斷。而明了也。四具不具者。若只作一法不作一切法者。此是別意。若一法一切法趣。一切是趣。不過趣尙不可得。況有趣非趣。趣一卽法性。法性卽法界。無一法出法界外。若有一法過涅槃者。我亦說如幻如化。故知一法具一切法。卽圓意也。五諸功徳通不通者。若別意。只一地不關餘地。若圓意一地一切諸地。故大品云。若聞阿字門。卽解一切義。過茶無字可說。初阿具足四十一字。後茶亦具四十一字。從初地具有住持生長荷負義。至後究竟。亦具三義。大論云。有始入中入終入。實是一入而有初中後。問若作圓意若爲判不思議二諦。答偏圓俱通。是世諦相。非通非塞是眞諦相。大意竟。二五停心者。私謂五品是也。卽事而理其相自彰何者初教以數息事。停散動。圓家以信理除疑惑。又信是道元。故當初品。又信是功徳母。如彼气命。又信順不動卽是停心。故信品是一停心也。初教以不淨事觀停貪欲。圓家以讀誦除穢染。若著文字。染污法性。是爲染法。非求法也。文字性離卽是解脫。解脫淸淨。是第二停心也。初教以慈停嗔。圓以慈故。有說。說無祕吝。吝有祕。恚則非慈相。當知慈故能說。第三品停心也。初教以因緣觀停癡。圓以六度。度於六蔽闇去明生。是第四品停心也。初教以念佛。停逼迫。圓以卽事而理。理卽法佛。法佛豈逼迫佛法。無能逼所逼。無逼無逼者。無逼法。是第五停心。當知信事卽理。文字卽解脫。慈卽寬弘度蔽彼岸。一切平等。是圓家五停心也。以五品爲停心。其義已顯。更重舉四弘四三昧。生死苦諦卽是涅槃。無二無別。此則信事順理。道元功徳母。未度苦諦。是初停心。煩惱卽菩提。無二無別。是爲未解集諦。令解集諦。卽第二讀誦解脫停心也。大悲拔苦兩誓願﹝云云﹞。未安道諦令安道諦。卽是以無吝之慈而說法。第三停心也。未入滅諦令入滅諦。卽是兼行六度。度蔽彼岸。第四停心也。大慈興兩誓願﹝云云﹞。又指四三昧。爲第五停心也。此四三昧皆修念佛。破障道罪。自有人數息。覺觀不休。若念佛若稱佛。名卽破覺觀。帖然心定。故普門品云。若有眾生多於貪欲。常念觀音卽便得離。破根本無明。淨名云。一念知一切法。是爲坐道場。皆是念佛法門也。常行出般舟。諸佛倚立現前。睹法界佛也。常坐出文殊問般若。系緣法界一念法界。而念佛也。半行半坐。出方等法華。如是作已。卻坐思惟諸佛實法。法華云。當成就四法。一爲諸佛護念﹝云云﹞。此語初心行人久行道者。如安樂行。常好坐禪。在於閒處。修攝其心。觀心無心。法不住法。我心自空罪福無主。作是懺悔。名大懺悔﹝云云﹞。非行非坐通四法一通眾經。二通諸善。三通諸惡。如賢者軍戎家業等不妨用心。四通無記。行住坐臥語默。皆是摩訶衍。以不可得故。夫達者懸解。迷者未悟。如囊中有寶不探示人。人無見者。今更點對冀得超然。前三藏中以事緣。事謂數息不淨乃至念相好等。今則不爾。以理觀緣理。生死卽涅槃。煩惱卽菩提。生死是眾生之息命。涅槃是法身之息命。𨿽不可數而可散動。明寂對於數息也。煩惱是底下之穢惡。菩提是尊極之淨理。對前顯後故以文字解脫。對不淨停心也。大悲誓願拔因果苦。若有我所尙不自出。況拔他苦。若無我所以慈悲心自拔。拔他對前顯後﹝云云﹞。大慈誓願與因果樂者。若十二因緣癡尙無自樂。況與他樂。今自無癡故能與樂耳。對前﹝云云﹞。行四三昧皆是念佛。破障道罪。前教念生身應相好。今念法身相好。事理永殊大異。故舉四三昧。爲第五停心也。次修十觀成五停者。五停上求。上求何等。一信順不思議。一實四諦是也。信一念具十法界生死卽苦諦。一心具十法界煩惱卽集諦。集諦卽菩提。菩提是道諦也。生死苦諦卽涅槃是滅諦也。此四非四。此一非一。而名實諦煩惱徧。一切處。一切處皆是菩提。棄此菩提更何處求菩提。如此生死苦諦。徧一切處。皆是涅槃。棄此涅槃。更何處求涅槃。畢定停心。於此煩惱上求菩提。畢定停心。於此生死上求涅槃。信卽是求非別求也。是名信一實諦成於停心也。又云何停心。停心欲下化須髮眞正心。眾生不知生死卽涅槃。未度苦諦。菩薩爲此而起大悲誓。令得解脫。旣得脫已卽是令度苦諦。眾生未知煩惱卽菩提。菩薩爲此而起大悲。令得解脫。旣得脫已。卽是令度集諦。眾生若解煩惱卽是菩提卽是安於道諦。眾生若解生死卽是涅槃卽是而得滅諦。是爲菩薩下化眾生。言眞正者。無行經云。若發心求菩提。是人去佛遠。譬如天與地。蓋指發三方便菩提心也。此乃菩提心魔。大經云。自此之前我等皆名邪見人也。若人爲說此法名善知識魔。經言。涅槃爲生死者。指貪著界外涅槃。成變易生死也。經言。生死卽涅槃者。指分段生死。卽大涅槃。況復變易而非涅槃。以眞正菩提心。眞正化也。將此下化。以成停心。初名上求。次名下化乘。何等法向上向下。所謂善修止觀。生死卽涅槃。涅槃名止也。止心心性名爲大定大涅槃深禪定窟。故涅槃卽是止也。觀煩惱卽是菩提卽觀也。實相之慧。名一切種智。一切種智。名爲般若。法華曰。定慧力莊嚴卽上求。以此度眾生卽是下化。當知止觀是所乘之法。專此止觀成於停心。旣能乘向上向下。向上應得果。向下應得度。旣不果不度者。何物妨礙。而今不獲。當知破法不徧。當研生死卽涅槃。橫破十法界鯁塞。煩惱卽菩提。豎破十法界鯁塞。菩提涅槃道卽通也。不卽六法那忽卽六法。是故須破不離六法那忽離六法。是故須破不卽不離。菩提道通以此破法。成於停心﹝云云﹞。旣破法徧。應與理會。那猶不合。當更細檢。一切諸法中皆有安樂性。那忽並破一切諸法。皆魔羅网。那忽並取。須明識通塞。若迷生死非涅槃。十法界皆塞。迷煩惱非菩提。十法界亦塞。達生死卽涅槃。十法界寂滅。名之爲通。煩惱卽菩提十法界。癡如虛空不可盡。老死如虛空不可盡窮。無明無見始見終。名之爲通。如此善知識。不思議險道通塞之相。以成停心﹝云云﹞。旣識通塞。云何於坦道中修。於道品。若生死身不淨乃至心無常。此析法四枯道品。涅槃卽生死指此意也。若初修不淨。後修於淨。乃至初修無常。後修於常。此卽四榮道品生死成涅槃此之謂也。若卽不淨。卽修非淨非不淨。乃至卽無常。修非常非無常。此是非枯非榮於其中間入般涅槃。此之謂也。故經言。從初發心常觀涅槃。行道具百句解脫。名百斤金。煩惱卽菩提。名首楞嚴三昧修治。於心猶如虛空。亦名王三昧。是名善修道品。以成停心也。旣善修道品。自能流入三解脫門。未入而難起。方救他而難起皆何對治。若慳蔽難起。觀慳卽菩提。受不受亦受亦不受。乃至五不受檀卽法界檀義攝。於六資生無畏法。是中一二三慳。卽菩提。不取不捨。余蔽亦如是。又對治轉治不轉兼非等﹝云云﹞。是名助道。成於停心﹝云云﹞。行人未得謂得。未證謂證。增上慢起。當如之何觀。生死卽涅槃。煩惱卽菩提。理涅槃也。能如此解。與修多羅合。文字涅槃也。所觀如文。文如觀。觀行涅槃也。六根淸淨相似涅槃也。無明破佛性理顯。分眞涅槃也。等諸佛同大覺。究竟涅槃也。當自觀察。是何等位撫臆論心。莫自欺欺他。是名識次位。助成停心也。行人行道。欲熟未熟。多動內外障難。每須安忍。令內外障不能動搖。能忍成道事不動亦不退。是心薩埵。外謂毀譽八風。內謂彊軟兩賊。生死不能羅。煩惱不能染。十法界見愛。皆爲侍者。分段變易。二死寂然以安侍者。侍者以供給役運。是名安忍。以成停心也。順道法愛不生者。夫將登而崩。將過而墮。此非小事。大有所失。行者愼之莫起法愛。故云涅槃卽生死。涅槃貪著故。生死卽涅槃。無退不生。故於十法界法。一無所染。名順愛不生。而生般若。般若者。如人有眼。能避險從平。何須傍教。是名十觀成五停心。一一停心皆須十觀。總有五十觀﹝云云﹞。初品觀十法界眾生卽是佛。十法界五陰卽是法。眾生與佛無二無別。眾生陰佛陰無毫芥之殊。三世佛事。眾生四儀。無不具足。諸波羅蜜是名爲僧。大論云。眾生無上佛是。法無上涅槃是。又至名僧者。第一義是信順隨喜而無疑惑。是名初隨喜品。將此心讀誦。名第二品。能少分說名第三品。兼行六度名第四品具足六度。造立僧坊。四事如理。乃至般若名第五品。五品成熟名觀行位。一品旣須十觀。四品亦如是。十觀成五品。如上說。以想慧純熟轉爲十信心。初隨喜一實之理。無二無別轉成信心。信慧分別。冏冏無滯。於此信中具一切佛法。如金剛寶藏。無所缺減。故二眞正發心度下崇上。轉成念慧眞正。故經云。百生千生。千萬億生。令心正念以正念故。如來善護念。又如七覺中。心沈以念起之。破生死卽涅槃。若心散時以念觀攝之。令煩惱卽菩提。是爲眞正發念也。三善修止觀轉成精進。心者。經言一心勤精進故得三。菩提一切眾行精進爲本。正觀明白純無間雜爲精。不染愛見爲進﹝云云﹞。四破法徧。轉成定心。涅槃卽生死。菩提卽煩惱。是大散亂。今觀十界生死卽涅槃。達一切法解脫相。究竟常寂滅相終歸於空。體常寂滅是名橫破生死。轉成定心起染愛煩惱。煩惱卽菩提。是豎破十法界。無礙徹至法性。轉成定心也。五善知通塞。轉成慧心。若起十界愚癡。名爲生死。若起十界貪嗔。名爲煩惱。觀生死卽涅槃。煩惱卽菩提。菩提非一非三。是名慧心也。六善修三十七品。轉成不退心若四枯道品。𨿽不退入分段。而不進變易。猶名爲退。今四枯道品。又非榮非枯道品。出到不生不生彼岸。故名不退心也。七修對治助道。轉成回向心。回生死向涅槃。回煩惱向菩提。回因向果回事入理。故言回向心也。八善識次位。轉成護心。若叨上濫下起增上慢。卽是菩薩旃陀羅。今不執生死作涅槃。不執煩惱作菩提。又三業於涅槃無染。於菩提無著。是名護心也。九安忍內外彊軟。轉成戒心菩薩戒具防形心。若起二乘心是破戒。知諸法不生。無心無念不倚不著。名不破戒。大集云。寧捨身命不求小乘。名持戒心也。十順道法愛不生。轉成願心者。菩薩發願求大涅槃。不取不證。大品云願求菩提不以小爲足。足卽住以不足故涅槃不應住。用此十心成一一住。十住有百名百法明門。十行十向十地。展轉增倍千法明門。萬法明門。千萬百萬不可說。不可說明門。故瓔珞云。十信爲諸道大勝者。受名。名住行向地耳。若復前推十信。是內凡相似之位。名柔順忍。亦名伏忍。界內煩惱圓融。無明圓伏。得六根淸淨。云何淨眼中取相淨。塵沙無明淨。乃至意根亦三種淨故。不障三身三徳。三身三徳皆與眞相似。相似故名六根淸淨。廣說如法華。云何六根互淸淨。大品云。眼中眼不可得。眼中耳不可得。乃至眼中鼻舌身意。皆不可得。是爲六根互淸淨。又眼中眼相不可得。眼中耳相不可得。乃至鼻舌身意相皆不可得。是爲六根相互淸淨。眼中眼性不可得。眼中耳性不可得。乃至鼻舌身意性皆不可得。是爲六根性互淸淨。若名不可得是俗淸淨。相不可得是眞淸淨。性不可得是中淸淨。又名相性。皆不可得是俗淸淨。不可得亦不可得是眞淸淨。非俗非眞。不可得是中淸淨。但以眼爲本。互淨諸根。耳鼻舌身意各各爲本。各各互淨諸根。互淨如上說。云何六根互用。於眼根中。能見無量百千萬億。不可說不可說。不可思議不可思議。虛空等世界中。十法界眾生色。若依若正若內若外。若上若下悉見悉知。是爲眼根用。卽於眼中。聞無量百千萬億。不可說不可說。不可思議不可思議。虛空等世界中。十法界眾生。若依若正兩種音聲。地獄燒煮聲。大論云。考掠聲。象馬車牛楚毒聲。餓鬼求食聲。修羅斗諍髙大聲。無數種人聲。苦受等三受聲。乃至有頂入禪出禪聲。大論云。所愛時聲。比丘比丘尼讀誦音聲。空無我聲。菩薩解義聲。諸佛演法聲。其耳明利故悉能分別知。是爲眼能耳用。又於眼中。知無量百千億。不可說不可思。虛空十法界香。若依若正。鐵圍大海地中諸眾生。修羅男女。大勢小輪。羣臣諸宮人。乃至於梵世。光音及有頂。比丘眾。菩薩眾。在在方世尊。聞香悉能知。是爲眼有鼻用。卽於眼中。知無量百千萬億。不可說不可思。虛空此界中眾味法門於食等。於法亦等。如純陀八斛四斗爲涅槃佛事。若好不好。若美不美。至其舌根變成上味。如天甘露無不美者。又知十法界眾生堪能法味。於大眾中出深妙聲。能入其心皆令歡喜。又令天龍人神聞其所說言論次第皆樂來聽受。又諸菩薩諸佛常樂向其處。說法聞皆受持。又能出深妙之音。是爲眼有舌用。卽於眼中。知十法界眾生百千萬億不可說不可思虛空等。觸身如淨明鏡。眾生皆喜見。其身淨故三千內外依正。山林河海皆於身中現。地獄已上。有頂已還。所有正報生時死時。若好若醜。悉於身中現二乘菩薩悉於身中現。惟獨自明了餘人所不見。十方三世佛。從初發心中間行行。乃至成道轉法輪入涅槃。悉於身中現。佛境界旣爾。況復余耶。是爲眼中有身用。又於眼中。能知百千萬億不可說不可思虛空等。十法界所念若干種。一時能悉知。是爲眼中有意用。其聞聲知香味觸法。亦有互用。皆如上說。當知六識所有無明。所有智慧。並是緣因緣因種緣因性。七識所有無明。所有智慧。並是了因。了因種。了因性。八識所有無明。所有智慧。並是正因。正因種。正因性。如是三種種。三相。三性。未發名爲六根淸淨。三種若發。卽眞正開佛知見。若小乘法門析滅諸根。入空取證。今大乘報身。卽是法界不須更滅。能於諸根作此互用。一根具六。六六三十六法門。正受淸淨能此互用。故淨名云。或有佛土光明爲佛事。或佛土音聲爲佛事。或以香味衣服爲佛事。或無言寂滅爲佛事。皆此意也。此有似有眞。如法華所明。卽相似。如華嚴所說。卽是眞。故明闇不相除。顯出佛菩提。只言斷而言卽解脫。只言不斷。復云結習盡者。華不著身。非斷非不斷。中論斷斷。中論不斷。此乃不思議圓融方便。宜斷卽斷。如此土大士度剛彊眾生。宜不斷卽不斷。如香積土聞香卽入律行也。仁王云。十善菩薩發大心。長別三界苦輪海。十善卽十信也。三界苦卽界內惑圓融也。大經云。學大乘者𨿽有肉眼。名爲佛眼。法華云。𨿽未得無漏。而其眼根淸淨。若此此皆明相似位之文也。若觀如來藏心地法門。卽是觀如來眼耳鼻舌身。豁然眞發得見佛性。或因聞發三智。現前三身具足。華嚴云。初發心時便成正覺。所有慧身不由他悟。得如來一身無量身。湛然應一切。眾生機感卽能垂應。作八相成道百世界作佛。或現二乘身利益眾生。乃至作地獄身利益眾生。諸佛加之。能爲大菩薩說法。此卽發眞之文也三明四念處觀者。先約經示。大經云。其後不久。王復得病醫占王病。定應服乳。王者八倒眾生也。其後病者初倒伏。後倒起。故言不久也。定服乳者。應授四榮之術也。正是今之念處意耳。又譬有人以毒塗鼓眾中打之。近者死。遠者未死。後打毒鼓近遠俱死。初塗四枯。止枯分殘。故言未死。今塗四榮。無明根斷。故近遠俱死。亦是今四念處意也。又云。如鳥出籠才得離网。今二鳥俱飛髙翔遠遊去住自在。正是今四念處也。又云。初枯生死。不能照明佛法。不能開悟眾生。於佛法無工夫。於眾生無利益。故言枯雙樹今圓顯佛法。大益眾生。夫有心者皆當作佛。八千聲聞得見佛性。如秋收冬藏。成大果實。故言四榮莊嚴雙樹。大經不令啖酒糟麥﹝麥

弋﹞。不與特牛同。共一羣不在髙原。亦不下濕。下濕者凡邪四倒也。髙原者偏曲四倒也。酒糟是愚癡麥﹝麥

弋﹞是嗔恚。特牛是貪欲。選擇中原安處其子。法華云。正直捨方便但說無上道。不令二乘獨得滅度。皆以如來滅度而滅度之。開示悟入佛之知見。解王頂上明珠與之。我本立大願。普令一切眾亦同得此道。無智者錯亂。迷惑不信受。是故於今日。決定說大乘。又云諸佛法久後。要當說眞實。眞實者非生死非涅槃。無邪無偏無倒無正。咄哉丈夫。示昔系珠。咄哉去來寶處在近。是故從本垂迹。與法身眷屬。隱實揚權藏髙設下共化眾生。開示正道。內祕外視。令開顯令得入妙。正是此四念處也。所言四者。不可思議數。一卽無量。無量卽一。一一皆是法界。三諦具足攝一切法。出法界外。更無有法法界。無法界具足法界。𨿽無法具足諸法。是不思議數也。華嚴云。一微塵中具一切。塵及一切法。於一念具一切。念及一切法塵。卽是色念。卽是心色心。卽念處異名耳。大品云。四念處。卽摩訶衍。摩訶衍。卽四念處者。於一念處。與三念處無二無別。一切法趣四念處。是趣不過念處尙不可得。云何當有趣不趣。此亦不思議意同也。普賢觀云。觀心無心。法不住法名大懺悔名。莊嚴懺悔。觀心旣然。觀色亦爾。大經云佛性者。亦一非一非一非非一。亦一者。一切眾生悉一乘故非一者。說三乘故。非一非非一者。數非數不決定故。當知四數不可決定。卽不思議之四也。法華經中八千聲聞得見佛性。大經云。爲諸聲聞開發慧眼。天親以七種佛性釋法華。當知二經佛性理同。同圓同妙同大。更不異也。而法華以一乘爲宗。約智明法相。涅槃以常爲宗。約定明法相。智定左右之異耳。法華指前經。亦云。以方便力故爲五比丘說。當文云。正直捨方便但說無上道。涅槃開前經云。爲贖命故說大涅槃。明歷別五行十功徳。當文云。復有一行是如來行。所謂大乘大般涅槃。故知二經是同。今取究竟實說處。卽是圓極不可思議四念處也。釋數竟。念者觀慧也。大論云。念想智者。一法異名。初錄心名念。次習行爲想。後成辦名智。處者境也元從不離薩婆若能觀之智。照而常寂名之爲念。所觀之境寂而常照名之爲處。境寂智亦寂。智照境亦照。一相無相。無相一相。卽是實相。實相卽一實諦。亦名虛空佛性。亦名大般涅槃。如是境智無二無異。如如之境。卽如如之智。智卽是境。說智及智處皆名爲般若。亦例云。說處及處智皆名爲所諦。是非境之境而言爲境。非智之智而名爲智。亦名心寂三昧。亦名色寂三昧。亦是明心三昧。亦是明色三昧。請觀音云。身出大智光。如燒紫金山。大經云。光明者卽是智慧。金光明云。不可思議智境。不可思議智照。此諸經皆明。念只是處。處只是念。色心不二。不二而二。爲化眾生。假名說二耳。此之觀慧。只觀眾生一念無明心。此心卽是法性。爲因緣所生。卽空卽假卽中。一心三心。三心一心此觀亦名一切種智。此境亦名一圓諦。一諦三諦三諦一諦。諸佛爲此一大事因緣。出現於世。欲令眾生佛之知見開。諸佛出世事足。大經云。王夷坦道。無量義經云。行大直道無畱難故。法華名具足道𨿽言三智其實一心。爲向人說。令易解故而說爲三。若教道爲言所斷煩惱。如翻大地河海俱覆似崩大樹根枝悉倒。用此智斷惑亦復如是。通別塵沙無明。一時淸淨。無量功徳諸波羅蜜。萬行法門具足無減。佛法祕藏悉現在前。大品云。諸法𨿽空一心具萬行。大經云。發心畢竟二不別。法華云。本末究竟等。故名妙覺平等道。當知此慧卽法界心靈之源。三世諸佛無上法母。以法常故諸佛亦常樂我淨等亦復如是。亦名寶所。亦名祕藏。佛及一切之所同歸。前三藏隘路不得並行。通教共稟共行共入。入不能深。別教紆回歷別遙遠。卽不能達。今此念處曠若虛空際。於無際猶如直繩直入四海。故名圓教四念處耳。張衡曰。翔鵾仰而不逮。況靑鳥與黃雀。當前三念處所不能及。惟圓念處。孤飛獨運淩摩絳霄。無上無等無等等。豎無髙蓋。故言無上。橫無儔列故言無等無等等。於十方三世諸佛言無等等也欲重說此義。更引天親惟識論。惟是一識。復有分別識。無分別識。分別識者是識。識無分別者似塵識。一切法界所有瓶衣車乘等。皆是無分別識。成三無性。無性名非安立諦。如彼具說。龍樹云。四念處卽摩訶衍。摩訶衍卽四念處。一切法趣身念處。卽是一性色得有分別。色無分別色分別色如言光明卽是智慧也。無分別色卽是法界四大所成。皆是無分別等。是色心不二。彼旣得作兩識之名。此亦作兩色之說。若色心相對。離色無心離心無色。若不得作此分別色。無分別色。云何得作分別識。無分別識耶。若圓說者。亦得惟色。惟聲惟香惟味惟觸惟識。若合論。一一法。皆具足法界諸法等。故般若等內照旣等外化亦等。卽是四隨逐物情有難易。大論曰。一切法並空何須。更用十諭。答空有二種。一難解空。二易解空。十諭是易解空。今以易解空。諭難解空。惟識意亦如是。但約惟識具一切法門。而眾生有兩種。一多著外色。少著內識。二多著內識。少著外色。如上界多著內識。下二界著外色多內識少。如學問人多向外解。若約識爲惟識。論者破外向內。今觀明白十法界法。皆是一識。識空十法界空識假十法界假。識中十法界亦中。專以內心破一切法。若外觀十法界卽見內心。當知若色若識。皆是惟識。若色若識皆是惟色。今𨿽說色心兩名。其實只一念。無明法性十法界卽是不可思議一心。具一切因緣所生法。一句名爲一念無明法性心。若廣說四句成一偈。卽因緣所生心。卽空卽假卽中。故般若云。受持一四句偈。與十方虛空等。法華云。聞一偈亦與菩提記。一句亦然。三世亦如是。今觀此只一心不可思議。十界恆現前。入心地法門。故能不起寂滅。現身八會。只是一句。一句有無量。無量中只一句。是爲不思議。故如心諸佛然。如佛眾生然。是三無差別。諸佛解脫當於一切眾生心中求。眾生心亦當於諸佛解脫中求。始是般若究竟等。未了者一切法正。一切法邪。不以心分別。卽一切正心起想卽癡。無想卽泥洹。此不思議非靑黃赤白方圓長短。無名無相。究竟寂滅惟當心知。口不能說。若有因緣善方便。用悉檀亦可得說。以方便力爲比丘說。眾生無量劫。自性心不爲煩惱所染。不染而染。難可了知。迷妄卽染。染卽覆心。不見淨性。是以久處生死。不能返本還源。源實難解。二乘尙不聞其名。何況凡夫。今佛爲作習因。如大通智所系珠。至釋迦時方成果實。今此種子漸漸積習。後遇聲光。發此種子。轉凡入聖。漸漸積功徳。具足大悲心。皆已成佛道。若不爾者無明覆法性。出十法界五陰重迷積沓。若能超悟起二乘五陰乃至佛陰。華嚴云。心如工畫師造種種五陰。一切世間中無不由心造諸陰。只心作耳。觀無明心畢竟無所有。而能出十界諸陰。此卽不思議。如法華云。一念夢行因得果。在一念眠中。無明心與法性合。起無量煩惱。尋此煩惱卽得法性。問別圓俱作此。譬云何異。答別則隔歷。圓則一念具。如芥子含須彌山。故名不思議。華嚴性起雲。一微塵中有大千經卷。智人開塵出經。是一念無明心。有煩惱法。有智慧法。煩惱是惡塵善塵無記塵。開出法身般若解脫。法華云。如是性相等。一界十界百千法界究竟皆等。今觀此無明心從何而生。爲從無明爲從法性。爲共爲離。若自若他四皆叵得。名空解脫門。只觀心性。爲有爲無爲。共爲離。若常若斷。四倒不可得。名無相解脫門。只此心性爲眞爲緣。爲共爲離。非四句所作。名無作解脫門。無生而說生。生十法界相性也。無明性卽是實性。亦言無明卽是明。明亦不可得。是爲入不二法門。但眾生迷倒。不見心之無。心明成無明﹝云云﹞。問眾生自性淸淨。不爲煩惱所染。云何有無明生。答如前責。生相不可得。而作十四難。佛皆不答。設答只長邪見。大品中。問有亦不得道。無亦不得道。乃至四句俱不得道。將非世尊不得道耶。佛答實得非四句耳。金剛般若云。須菩提於是中無實無虛。大論摩幹提云。啞法應得道。佛答。汝若證我法。是時自當啞。佛有時知利益。亦答十四難。如答淨梵志。畢故不造新答。我已知。汝云何知無明名。故取有名新。若知無明不起。取有卽知神及世間常無常。眾生只爲愛見迷於自性。隨逐諸妄。緣輪不息去道甚遠五百由旬。普賢觀云。爲恩愛奴色使我眼。法華云。貪著生愛則爲所燒。諸苦所因。貪欲爲本。不斷煩惱而入涅槃。無明煩惱是如來種。若斷煩惱卽斷佛種。故言不動而運。大慈普覆十界眾生。眾生無量。慈悲亦無量。非一廣大不可盡誓願。非一廣大不可盡。是名緣念處。三種一心具足。觀此身受心法。智慧性。名性念處。一性念處一切性念處。觀身受心法。定慧均和能助大道。名共念處。一共念處一切共念處。觀身受心法。所有慈悲。名緣念處。一緣念處。一切緣念處。觀此一念無明心。卽是眾生。眾生卽法性。法性卽摩訶衍。摩訶衍卽十法界。性念處利益十法界。眾生同於四念處。坐道場轉不思議種種法轉。一切種智以爲根本。無量功徳之所莊嚴。皆令眾生安置十地。十種珍寶以爲腳足。枯榮智慧以爲雙樹。若見佛性非榮非枯。爲中間而般涅槃。雙照二諦。總結四念處。𨿽別說示人。文言難見。只一剎那心。卽是因緣所生法。因緣心生滅卽是三藏。三十七品。因緣心空是通。三十七品因緣心假是別。三十七品因緣心中。非空非假卽是圓。三十七品只是一念心。若橫無際。若豎無窮盡。三諦源然。此一念不橫不豎。若心卽空卽假卽中是橫觀。此心先見空。次見假。後見中卽是縱。今諦觀心中三句。實不縱不橫。不前不後。畢竟淸淨。廣大法界。究竟虛空。觀心實性無有微塵知覺。卽是法名不覺。煩惱是道場。斷煩惱不名涅槃。不生煩惱乃名涅槃。煩惱卽菩提。生死卽涅槃。意在修三種念處觀十界色名身。十界受名受。十界識名心。十界想行名法。法性色。一色一切色。一切色一色。一受一切受。一切受一受。一心一切心。一切心一心。一想行法一切法。一切法一法。將智慧性。觀十法界色性。名爲觀了達。色中非垢非淨名爲處。智慧性觀十界受性。名觀了達。受中非苦非樂性名爲處。智慧性觀十界心性。名爲觀了達。心性非常非無常性名爲處。智慧性觀十法界法性名爲觀了達。法性非我非無我名爲處。能所合標名性念處觀也。次釋共念處觀。觀十法界色非垢非淨。雙照二諦。垢之與淨其性無二。無二之性卽是實性。次觀十界受。非苦非樂。雙照二諦。苦之與樂其性無二。無二之性卽是實性。次觀十界心。非常非無常。雙照二諦。常與無常。其性無二。無二之性卽是實性。次觀十界非常非無常。雙照二諦。常與無常其性無二。無二之性卽是實性。次觀十法界非我非無我。雙照二諦我與無我。其性無二。無二之性卽是實性。是名共念處觀。次釋緣念處。菩薩觀此身受心法。無緣慈悲無緣無念。如磁石吸鐵。寂而常照𨿽無念。不覺而覺名爲佛。具足恆沙法藏。虛空法門十方不可說。不可說一微塵中。法界佛法僧究盡。實相而無積聚。譬如貧人多所積聚乃名藏。解脫不爾。無所積聚。無所積聚卽眞解脫。解脫卽是如來。無所積聚乃名虛空。能觀此藏是大千經卷。聞此大藏是開佛知見。知見故五眼具足。五眼具足卽成菩提菩提卽摩訶般若。卽得法身。法身卽眞解脫。三點不縱不橫名大涅槃。涅槃名諸佛法界。作是觀心。是入如來室。著如來衣。坐如來座。舉足下足從道場來住於佛法矣。如來遺囑令於念處修道。要在玆乎。問前五停心六根互用。今念處證何功徳。答前說似解。相貌如上。今修念處。進發十住眞位。前睹海邊平相曠蕩若斯。況大海深廣。渺渺浩浩。可以智知。無俟更說。

