修華嚴奧旨妄盡還源觀一卷

此土著述修華嚴奧旨妄盡還源觀一卷唐大薦福寺翻經沙門法藏述

修華嚴奧旨妄盡還源觀

夫滿教難思。窺一塵而頓現。圓宗叵測睹纖毫以齊彰。然用就體分非無差別之勢。事依理顯。自有一際之形。其猶病起藥興。妄生智立。病妄則藥妄。舉空拳以止啼。心通則法通。引虛空而示徧。旣覺旣悟。何滯何通。百非息其攀緣。四句絕其增減。故得藥病雙泯。靜亂俱融消。能所以入玄宗。泯性相而歸法界。竊見玄綱浩瀚妙旨希微。覽之者詎究其源。尋之者罕窮其際。是以眞空滯於心首。恆爲緣慮之場。實際居於目前。翻爲名相之境。今者統收玄奧。囊括大宗。出經卷於塵中。轉法輪於毛處。明者徳隆於卽日。昧者望絕於多生。會旨者山嶽易移。乖宗者錙銖難入。輒以旋披往誥。﹝糸

丐﹞覿舊章。備三藏之玄文。憑五乘之妙旨。繁辭必削。缺義復全。𨿽則創集無疑。況乃先規有據。窮玆性海會彼行林。別舉六門通爲一觀。參而不雜一際皎然。冀返迷方情同曉日。佩道君子俯而詳焉。今略明此觀。總分六門。先列名。後廣辧一顯一體。謂自性淸淨圓明體二起二用。一者海印森羅常住用。二者法界圓明自在用。三示三徧。一者一塵普周法界徧。二者一塵出生無盡徧。三者一塵含容空有偏。四行四徳。一者隨緣妙用無方徳。二者威儀住持有則徳。三者柔和質直攝生徳。四者普代眾生受苦徳。五入五止。一者照法淸虛離緣止。二者觀人寂怕絕欲止。三者性起繁興法爾止。四者定光顯現無念止。五者事理玄通非相止。六起六觀。一者攝境歸心眞空觀。二者從心現境。妙有觀。三者心境祕密圓融觀。四者智身影現眾緣觀。五者多身入一境像觀。六者主伴互現帝网觀。

一顯一體者。謂自性淸淨圓明體。然此卽是如來藏中法性之體。從本已來性自滿足。處染不垢。修治不淨。故云自性淸淨。性體徧照無幽不燭故曰圓明。又隨流加染而不垢。返流除染而不淨。亦可在聖體而不增。處凡身而不減。𨿽有隱顯之殊。而無差別之異。煩惱覆之則隱。智慧了之則顯。非生因之所生。惟了因之所了。起信論云。眞如自體。有大智慧光明義故。徧照法界義故。眞實識知義故。自性淸淨心義故。廣說如彼。故曰自性淸淨圓明體也。

自下依體起二用者。謂依前淨體起於二用。一者海印森羅常住用。言海印者。眞如本覺也。妄盡心澄。萬象齊現。猶如大海因風起浪。若風止息海水澄淸無象不現。起信論云。無量功徳藏法性眞如海。所以名爲海印三昧也。經云。森羅及萬象。一法之所印。言一法者所謂一心也。是心卽攝一切世間出世間法。卽是一法界大總相法門體。惟依妄念而有差別。若離妄念惟一眞如。故言海印三昧也。華嚴經云。或現童男童女形天龍及以阿修羅乃至摩睺羅伽等。隨其所樂悉令見。眾生形相各不同。行業音聲亦無量。如是一切皆能現海印三昧威神力。依此義故。名海印三昧也。二者法界圓明自在用。是華嚴三昧也。謂廣修萬行稱理成徳。普周法界而證菩提。言華嚴者。華有結實之用。行有感果之能。令則托事表彰。所以舉華爲諭。嚴者。行成果滿契理稱眞。性相兩亡。能所俱絕。顯煥炳著。故名嚴也。良以非眞流之行無以契眞。何有飾眞之行。不從眞起此則眞該妄末。行無不修。妄徹眞源相無不寂。故曰法界圓明自在用也。華嚴經云。嚴淨不可思議剎。供養一切諸如來。放大光明無有邊。度脫眾生亦無限。施戒忍進及禪定智慧方便神通等。如是一切皆自在。以佛華嚴三昧力。依此義故。名華嚴三昧也。

三示三徧者。謂依前二用。一一用中普周法界。故云徧也。言三徧者。一者一塵普周法界徧。謂塵無自性攬眞成立。眞旣無邊塵亦隨爾。經云。華藏世界所有塵。一一塵中見法界。寶光現佛如雲集。此是如來剎自在。準此義故。當知一塵普周法界也。二者一塵出生無盡徧。謂塵無自體起必依眞。眞如旣具恆沙眾徳。依眞起用亦復萬差。起信論云。眞如者。自體有常樂我淨義故。淸涼不變自在義故。具足如是過恆沙功徳。乃至無有所少義。故經云。如此華藏世界海中。無問若山若河乃至樹林塵毛等處。一一無不皆是稱眞如法界具無邊徳。依此義故。當知一塵卽理卽事。卽人卽法。卽彼卽此。卽依卽正。卽染卽淨。卽因卽果。卽同卽異。卽一卽多。卽廣卽狹。卽情卽非情。旣三身卽十身。何以故。理事無礙。事事無礙。法如是故十身互作自在用故。惟普眼之境界也。如上事相之中。一一更互相容相攝。各具重重無盡境界也。經云。一切法門無盡海。同會一法道場中。如是法性佛所說。智眼能明此方便。問據其所說則一塵之上。理無不顯。事無不融。文無不釋。義無不通。今時修學之徒。云何曉悟達於塵處。頓決羣疑。且於一塵之上。何者是染。云何名淨。何者爲眞。何者稱俗。何者名生死。何者名涅槃。云何名煩惱。云何名菩提。云何名小乘法。云何名大乘法。請垂開決聞所未聞。答大智圓明睹纖毫。而周性海眞源朗現。處一塵而耀全身。萬法起必同時一際理無前後。何以故。由此一塵虛相能翳於眞卽是染也。由此塵相空無所有。卽是淨也。由此塵性本體同如。卽是眞也。由此塵相緣生幻有。卽是俗也。由於塵相念念遷變。卽是生死。由觀塵相生滅相盡空無有實。卽是涅槃。由塵相大小皆是妄心分別。卽是煩惱。由塵相體本空寂緣慮自盡。卽是菩提。由塵相體無徧計。卽是小乘法也。由塵性。無生無滅依他似有。卽是大乘法也。如是略說。若具言之。假使一切眾生懷疑各異一時同問如來。如來惟以一塵字而爲解釋。宜深思之。經云。一切法門無盡海。一言演說盡無餘。依此義故。名一塵出生無盡徧。三者一塵含容空有徧。謂塵無自性卽空也。幻相宛然卽有也。良由幻色無體必不異空。眞空具徳徹於有表。觀色卽空成大智而不住生死。觀空卽色成大悲而不住涅槃。以色空無二。悲智不殊。方爲眞實也。寶性論云。道前菩薩。於此眞空妙有猶有三疑。一者疑空滅色取斷滅空。二者疑空異色取色外空。三者疑空是物取空爲有。今此釋云。色是幻色必不礙空。空是眞空必不礙色。若礙於色卽是斷空。若礙於空卽是實色。如一塵旣具如上眞空妙有。當知一一塵等亦爾。若證此理卽得塵含十方無虧。大小念包九世延促同時。故得殊勝微言。纖毫彰於圓教奇特。聖眾輕埃現於全軀。迥超言慮之端。透出筌罤之表。經云。如有大經卷。量等三千界。在於一塵內。一切塵亦然。有一聰慧人。淨眼普明見。破塵出經卷。廣饒益眾生等。若據理而言。卽塵眾生妄計經卷。卽大智圓明。智體旣其無邊。故曰量等三千界。依此義故。名一塵含容空有徧也。

自下依此能徧之境而行四徳。謂依前一塵能徧之境。而修四種行徳。一者隨緣妙用無方徳。謂依眞起用。廣利羣生。眾生根器不等受解萬差。樂欲不同應機授法。應病與藥令得服行。維摩經中具明斯義。又以大悲故。名曰隨緣。以大智故。名爲妙用。又大壞假名而常度眾生。故曰隨緣了知眾生性空。實無度者名爲妙用。又理卽事故名隨緣。事卽理故名妙用。又眞不違俗故隨緣。俗不違眞故妙用。又依本起末故隨緣。攝末歸本故妙用。良以法無分齊。起必同時。眞理不礙萬差。顯應無非一際。用則波。騰鼎沸。全眞體以運行體。則鏡淨水澄舉隨緣而會寂。若曦光之流彩。無心而朗十方。如明鏡之端形。不動而呈萬像。故曰隨緣妙用無方徳也。二者威儀住持有則徳。謂行住坐臥四威儀也。大乘八萬。小乘三千。爲住持之楷模。整六和之紊緒。出三界之梯蹬。越苦海之迅航。拯物導迷莫斯爲最。但以金容匿彩正教陵夷。傳授澆訛師於己見。致使教無綱紀。濫挹淳流得失齊舉妄參眞淨。故令初學觸事成非不依經律。混亂凡情自陷陷他甚可悲矣。故瑜伽論云。非大沈非小浮。常住於正念。根本眷屬淨修梵行。華嚴經云。戒是無上菩提本。應當具足持淨戒。梵网經云。微塵菩薩眾由是成正覺。起信論云。以知法性體無毀禁。是故隨順法性行屍波羅蜜。所謂不殺不盜不淫不妄語。遠離貪嗔。欺詐諂曲邪見。亦應遠離憒鬧少欲知足。乃至小罪心生大怖不得輕。於如來所制禁戒常護譏嫌。不令眾生妄起過罪。用此威儀住持。以化眾生也。問準上文所說。眞如一相。佛體無二。具足一切功徳者。何故要須威儀等戒行耶。答譬如大摩尼寶。體性明淨久被塵累。而有粗穢之垢。若人惟念寶性。不以種種磨治。終不得淨眞如之法體性空淨。久被無明煩惱垢染。若人惟念眞如。不以持戒定慧種種燻修。終無淨時。準此義故理須持戒也。問出家五眾。超然出俗可具威儀。在家之流。身纏俗网寧無愆犯。答出家之輩自有嚴科。在家之儔通持五戒。夫三歸五戒者。蓋是出苦海之津梁。趣涅槃之根本。作毗尼之漸次。爲七眾之崇基。萬善藉此而生。寔佛法之平地。經云。尸羅不淸淨三昧不現前當知。戒爲定體。慧爲定用。三學圓備卽證菩提。四分律云。第一持戒不毀犯。比丘威儀自端嚴。怨家之人不能近。若不如法卽被訶。依此義理故。云威儀住持有則徳。三者。柔和質直攝生徳。謂大智照眞名爲質直。大悲救物故曰柔和。又質直者。約本性不遷。柔和者。約隨流不滯。柔則伏滅煩惱。和則順理修行。用玆調和之法。以攝眾生也。又質直者。體無妄僞言行相符。蘊徳居懷不拘名利。輕金若塊。重教逾珍。但爲正業調生。速願自他圓滿。故曰柔和質直攝生徳也。四者普代眾生受苦徳。謂修諸行法不爲自身。但欲廣利羣生冤親平等。普令斷惡備修萬行速證菩提。又菩薩大悲大願以身爲質﹝音致﹞。於三惡趣。救贖一切受苦眾生要令得樂。盡未來際心無退屈。不於眾生希望毛髮報恩之心。華嚴經云。廣大悲云徧一切。捨身無量等剎塵。以昔劫海修行力。今此世界無諸垢。謂眾生妄執念念遷流名之爲苦。菩薩教令了蘊空寂自性本無。故云離苦。問眾生無邊苦業無邊。云何菩薩而能普代眾生受苦。答菩薩代眾生受苦者。由大悲方便力故。但以眾生妄執不了業體。從妄而生無由出苦。菩薩教令修止觀兩門。心無暫替因果喪亡。苦業無由得生。但令不入三塗。名爲普代眾生受苦徳也。雜集論云。於不堅堅覺深住於顚倒。離煩惱所惱。得最上菩提。已上明四種行徳竟。

自下攝用歸體入五止門。五止門者。謂依前能行四徳之行。當相卽空相盡心澄而修止也。所言入者。性相俱泯體周法界。入無入相名爲入也。華嚴經云。如來深境界其量等虛空。一切眾生入而實無所入。又準入佛境界。經云。入諸無相定見諸法寂靜。常入平等故敬禮無所觀。此乃一切眾生本來無不在如來境界之中。更無可入也。如人迷故謂東爲西。乃至悟己西卽是東。更無別東而可入也。眾生迷故。謂妄可捨。謂眞可入。乃至悟已妄卽是眞。更無別眞而可入也。此義亦爾。不入而入。故云入也。何以故。入與不入本來平等。同一法界也。起信論云。若有眾生能觀無念者。是名入眞如門也。言五止者。一者照法淸虛離緣止。謂眞諦之法本性空寂。俗諦之法似有卽空。眞俗淸虛蕭然無寄。能緣智寂所緣境空。心境不拘體融虛廓。正証之時因緣俱離。維摩經云。法不屬因不在緣故。依此義理故。云照法淸虛離緣止也。二者觀人寂怕絕欲止。謂五蘊無主名曰寂怕。空寂無求名爲絕欲。故云觀人寂怕絕欲止也。三者性起繁興法爾止。謂依體起用名爲性起。起應萬差故曰繁興。古今常然名爲法爾。謂眞如之法。法爾隨緣萬法俱興法爾歸性。故曰性起繁興法爾止。經云。從無住本立一切法。卽其義也。四者定光顯現無念止。言定光者。謂一乘教中白淨寶网。萬字輪王之寶珠。謂此寶珠體性。明徹十方齊照。無思成事。念者皆從𨿽現奇功。心無念慮。華嚴經云。譬如轉輪王成就勝七寶。來處不可得。業性亦如是。若有眾生。入此大止妙觀門中。無思無慮任運成事。如彼寶珠遠近齊照。分明顯現廓徹虛空。不爲二乘外道塵霧煙雲之所障蔽。故曰定光顯現無念止也。五者理事玄通非相止。謂幻相之事。無性之理。互隱互顯。故曰玄通。又理由修顯故。事徹於理。行從理起。理徹於事。互存互奪。故曰玄通。玄通者。謂大智獨存體周法界。大悲救物萬行紛然。悲智雙融性相俱泯。故曰理事玄通非相止也。上來明五止竟。

自下依止起觀。問準上義理。依之修行。足爲圓滿。云何更要入止觀兩門耶。答起信云。若修止者。對治凡夫住著世間。能捨二乘怯弱之見。若修觀者。對治二乘不起大悲狹劣之過。遠離凡夫不修善根。以此義故。止觀兩門。共相成助不相捨離。若不修止觀。無由得入菩提之路。華嚴云。譬如金翅鳥以左右兩翅鼓揚海水。令其兩辟觀諸龍眾。命將盡者而搏取之。如來出世亦復如是。以大止妙觀而爲兩翅。鼓揚眾生大愛海水。令其兩辟觀諸眾生。根成熟者而度脫之。依此義故。要修止觀也。問止觀兩門旣爲宗要。凡夫初學未解安心。請示迷徒令歸正路。答依起信論云。若修止者。住於靜處端坐正意。不依气息。不依形色。不依於空。不依地水火風。乃至不依見聞覺知。一切諸想隨念皆除。亦遣除想。以一切法本來無想。念念不生。念念不滅。亦不隨心外念境界。然後以心除心。心若馳散卽當攝來令歸正念。常勤正念惟心識觀一切魔境自然遠離。凡夫初學邪正未分。魔网入心欺誑行者。又無師匠咨問莫憑。依四魔功將爲正道。日月經久邪見旣深。設遇良緣終成難攺。沈淪苦海出離無由。深自察之無令暫替。此義如起信論中說也。六起六觀者。依前五門卽觀之止。而起卽止之觀。何以故。理事無礙法如是故。定慧雙融離分齊故。一多相卽絕前後故。大用自在無障礙故。言六觀者。一者攝境歸心眞空觀。謂三界所有法惟是一心造。心外更無一法可得。故曰歸心。謂一切分別但由自心。曾無心外境。能與心爲緣。何以故。由心不起外境本空。論云。由依惟識故。境本無體故。眞空義成。以塵無有故。本識卽不生。又經云。未達境惟心起種種分別。達境惟心已分別卽不生。知諸法惟心便捨外塵相。由此息分別悟平等眞空。如世有醫王。以妙藥救病。諸佛亦如是。爲物說惟心。以此方知。由心現境由境現心。心不至境境不入心。當作此觀智慧甚深。故曰攝境歸心眞空觀也。二者從心現境妙有觀。卽事不滯於理隨事成差。謂前門中攝相歸體。今此門中。依體起用。具修萬行。莊嚴報土。又前門中。攝相歸體顯出法身。今此門中依體起用修成報身。故曰從心現境妙有觀也。三者心境祕密圓融觀。言心者。謂無礙心。諸佛証之以成法身。境者。謂無礙境。諸佛証之以成淨土。謂如來報身。及所依淨土圓融無礙。或身現剎土。如經云。一毛孔中無量剎。各有四洲四大海。須彌鐵圍亦復然。悉現其中無迫隘。或剎現佛身。如經云。華藏世界所有塵。一一塵中佛皆入。普爲眾生起神變毗盧遮那法。如是就此門中。分爲四句。如玄談疏中說。如是依正混融無有分齊。謂前兩觀各述一邊。今此雙融會通心境。故曰心境祕密圓融觀也。四者。智身影現眾緣觀。謂智體惟一能鑑眾緣。緣相本空。智體照寂。諸緣相盡如如獨存。謂有爲之法無不俱捨眞性。猶如日輪照現迥處虛空。有目之流無不睹見。生盲之輩亦蒙潤益。令知時節寒熱之期。艸木無情悉皆滋長。如來智日亦復如是。故曰智身影現眾緣觀也。五者。多身入一鏡像觀。卽事事無礙法界也。謂毗盧遮那十身。互用無有障礙也。經云。或以自身。作眾生身。國土身。業報身。聲聞身。緣覺身。菩薩身。如來身。智身。法身。虛空身。如是十身隨舉一身攝餘九身。故曰多身入一鏡像觀。如一身有十身互作。一一毛孔。一一身分。一一支節中。皆有十身互作。或以眼處作耳處佛事。或以耳處作眼處佛事。鼻舌身意亦復如是。何以故。證此大止妙觀法力加持。得如是故。經云。或以多身作一身。或以一身作多身。或以一身入多身。或以多身入一身。非一身沒多身生。非多身沒一身生。皆由深定力故得有如是。或以異境入定同境起。或以同境入定異境起。或以一身入定多身起。或以多身入定一身起。故曰多身入一鏡像觀也。六者。主伴互現帝网觀。謂以自爲主。望他爲伴。或以一法爲主一切法爲伴。或以一身爲主一切身爲伴。隨舉一法卽主伴齊收。重重無盡。此表法性重重影現。一切事中皆悉無盡。亦是悲智重重無盡也。如善財童子。從只桓林中漸次南行。至毗盧遮那莊嚴大樓閣前。暫時斂念。白彌勒菩薩言。惟願大聖。開樓閣門令我得入。彌勒彈指其門卽開。善財入已還閉如故。見樓閣中有百千樓閣。一一樓閣前各有彌勒菩薩。一一彌勒菩薩前。各有善財童子。一一善財童子皆悉合掌在彌勒前。以表法界重重。猶如帝网無盡也。此明善財童子依此華嚴法界之理修行位極頓證法界也。此舉一樓閣爲主。一切樓閣爲伴也。故云主伴互現帝网觀。亦是事事無礙觀也。此上所述六重觀門。舉一爲主餘五爲伴。無有前後始終俱齊。隨入一門卽全收法界。此理諭如圓珠穿爲六孔。隨入一孔之中。卽全收珠盡。此亦如是。開爲六門。隨入一門卽全收法界圓滿教理。法自爾故。善財一生皆全證故。捲舒無礙隱顯同時。一際絕其始終。出入亡於表裏。初心正覺。攝多生於剎那。十信道圓。一念該於佛地。致使地前菩薩觸事生疑。五百聲聞玄鑑絕分。融通無礙一多交參。圓證相應名爲佛地。然此觀門名目無定。若據一體爲名。卽是海印炳現三昧門。若約二用而論。卽名華嚴妙行三昧門。若據三徧爲言。卽是塵含十方三昧門。若準四徳爲名。卽名四攝攝生三昧門。若約五止而言。卽爲寂用無礙三昧門。若取六觀爲名。卽是佛果無礙三昧門。如是等義隨徳立名。據教說。爲六觀。隨入一門眾徳咸具。無生旣顯幻有非亡。攝法界而一塵收。舉一身而十身現。如斯等義。非情所圖。識盡見除思之可見。余𨿽不敏素玩玆經。聊伸偶木之文。式集彌天之義。頌曰。

備尋諸教本

集玆華嚴觀

文約義無缺

智者當勤學

修華嚴奧旨妄盡還源觀。紀重校宋晉水沙門淨源述

昔孤山智圓法師嘗稱。杜順尊者。抉華嚴深旨。而撰斯文。蓋準唐中書舍人髙郢序北塔銘耳。淨源向讀唐丞相裴休述妙覺塔記。記且謂。華嚴疏主仰賢首還源玩味亡斁。若驪龍之戲珠也。乃知斯觀實賢首國師所著斷矣。抑又觀中。具引三節之文。皆國師之語章章焉。熙寧元年冬十一月。特抱諸郡觀本再請錢唐通義大師。子寧重校其辭。寧公學深知古。力考諸文。朝而思夕而玩。因與源曰。賢首所集具引之語救而得之矣。請試陳其一二焉。觀不云乎。用就體分。非無差別之勢。事依理顯。自有一際之形。玆乃義海百門之一也。又曰。拯物導迷莫斯爲最。豈非般若心經疏序歟。又謂就此門中分爲四句。此亦晉疏玄談。又已明矣。源應之曰。夫有條不紊。表其网之在綱。探乎深辭。貴其通於輿義。然則君子僧博覽祖訓。負卓卓之識。豈獨疇昔有之乎。源愛通義師傳慈恩祖教。講儒者五經。而考文責實。章灼同異意。猶吾心也。於是乎題之卷末。云耳。

紀重校﹝竟﹞

