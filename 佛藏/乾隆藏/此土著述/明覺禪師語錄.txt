明覺禪師語錄六卷

此土著述明覺禪師語錄六卷參學小師惟蓋竺等編

明覺禪師語錄卷第一參學小師惟蓋竺編

住蘇州洞庭翠峯禪寺語。

師在萬壽。開堂日白槌了。師云。宗乘一唱三藏絕詮。祖令當行十方坐斷。其有達士不避死生。貶上眉毛出眾相見。問人天普集佇聽雷音。學人上來。乞師垂示。師云。十萬八千不是遠。進云。恁麼則大眾沾恩也。師云。後五日看。問師唱誰家曲。宗風嗣阿誰。師云。分明記取。進云。恁麼則昔日智門今朝和尙。師云。有甚麼交涉。問如何是和尙爲人一句。師云。量才補職。學云。謝師方便。師云。自領出去。師乃云。一問一答。總未有事在。直饒乾坤大地艸木叢林。盡爲衲僧。異口同聲各置百千問難。也不消長老。彈指一下。並乃髙低普應前後無差。曠祖佛之妙靈。廓天人之幽迹。如是則何假覺城東際。五眾咸居古佛廟前。此時參畢。

師在杭州靈隱。受疏了。眾請升座。時有僧問。寶座先登於此日。請師一句震雷音。師云。徒勞側耳。進云。恁麼則一音普徧於沙界。大眾無不盡咸聞。師云。忽有人問。爾作麼生舉。僧云。三十年後敢爲流芳。師云。賺了也。師乃云。天下絕勝之覺場。靈隱導師之廣座。暫借卑僧升陟。實愧非材。豈敢於五百員衲子前提唱佛祖抑揚古今炫耀見知恥他先作。假饒說得。天雨四華地分六震。於曹溪路上一點使用不著。何以行腳髙士。有把定世界函蓋乾坤底眼。誰敢錯誤絲毫。其知有者必共相悉。

師在靈隱。諸院尊宿。茶筵日。眾請升座。僧問。禪侶盡臨於座側。未審師還說也無。師云。寰中天子塞外將軍。進云。恁麼則一震雷音滿大唐也。師云。看取令行。師乃云。上士相見。一言半句如擊石出火。瞥爾便過應非。卽言定旨滯句迷源。從上宗乘合作麼生議論。直得三世諸佛不能自宣。六代祖師全提不起。一大藏教詮注不及。所以棒頭取證。喝下承當。意句交馳並同流浪。其有知方作者。相共證明。

師到蘇州日。僧俗迎在萬壽。眾請上堂。問向上一路千聖不傳。和尙從何而得。師云。將謂是衲僧。學云。恁麼則大眾沾恩。學人禮謝也。師云。龍頭蛇尾。問選佛場開。還許學人選也無。師云。切忌點額。學云。恁麼則心空及第歸也。師云。階下漢。師乃云。如天普蓋。似地普擎。有如是自在。具如是威徳。誰不承恩。誰不景慕。過去諸聖。於無量劫勤苦受盡。所得祕要法門。今將普示大眾。不用纖毫心力。各請一時驗取。於此薦得。便能永出四流。髙步三界。其或不知。剛是諸人諱卻師初到院升座。僧問。杖錫已居於此日。請師一句定乾坤。師云。百雜碎。進云。恁麼則海晏河淸去也。師云。非公境界。問如何是佛法大意。師云。龍吟霧起虎嘯風生。問如何是祖師西來意。師云。山髙海闊。進云。學人不會。師云。緊悄艸鞋。師乃云。未來翠峯多人疑著。及乎親到一境蕭然。非同善財入樓閣之門。暫時斂念。莫比維摩掌中世界。別有淸規。冀諸人飽足觀光。以資欣慰。

上堂。問答罷。師乃云。釋迦已滅彌勒未生。正當今日。佛法委在翠峯。放開掜聚總由者裏。放開也七縱八橫。是處塡溝塞壑。掜聚也天下老和尙。盡在拄杖頭。不消一札。

上堂。僧問。如何是實學底事。師云。鍼札不入。進云。乞師方便。師雲。水到渠成。問如何是教外別傳一句。師云。看看臘月盡。學云。恁麼則流芳去也。師云。啞子喫苦瓜。問言迹之興。異途之所由。生不犯鋒鋩。請師道。師云。誰家無白月淸風。進云。還當也無。師云。土上加泥漢。師乃云。劍輪飛處日月沈輝。寶杖敲時乾坤失色。眾魔從玆膽裂。千聖由是眼開。其如二聽不圓。震迅雷而莫覺。孤根將敗。霈春雨以非滋。致使凡聖岐分。悟迷派列。奔馳七趣。泊沒四流重。業相纏。無有休日。爾諸禪徳。覬善參詳。如人上山。各自努力。

上堂。僧問。昭昭於心目之間。而相不可睹。晃晃在色塵之內。而理不可分。旣於心目之間。爲甚麼不睹其相。師云。華須連夜發。莫待曉風吹。進云。恁麼則雲散家家月。師云。毗婆屍佛早畱心。僧方禮拜。師以拄杖打一下云。不得放過。問猿抱子歸靑嶂後。鳥銜華落碧巖前。古人意旨如何。師云。夾山猶在。學云。和尙如何。師云。依稀似曲才堪聽。又被風吹別調中。僧卻問。如何是翠峯境。師云。春至桃華亦滿溪。僧禮拜。師云。山僧今日敗闕。有人點撿得出。許他頂門上一隻眼。便下座。

上堂。僧問。古人借問田中事。插鍬叉手意如何。師云。人從陳州來。不得許州信。問古人道。有讀書人到來。意旨如何。師云。且在門外立。學云。請師相見。師云。任是顏回亦不通。師乃云。立賓立主剜肉作瘡。舉古舉今拋沙撒土。直下無事。正是無孔鐵槌。別有機關。合入無間地獄。明眼衲子應須自看。

上堂。僧問。古人一喝不作一喝用。是否。師云是。僧便喝。師便棒。僧無語。師云。謔我。問古人道。有佛法處不得住。無佛法處急走過。意旨如何。師云。气急殺人。僧擬議。師云。甚麼處去也。問只在目前。爲甚麼再三不睹。師云。截耳臥街。僧云恰是。師云。令我攢眉。問黑豆未生芽時如何。師云。餧驢餧馬。進云。生後如何。師云。透水透沙。僧禮拜。師云。一似不齋來。問功巧諸技藝。盡現行此事。如何是此事。師云。諸方牓樣進云。莫便是學人會處也無。師云。有頭無尾漢。師乃云。過去諸如來。斯門已成就。放過一著。現在諸菩薩。今各入圓明。兩重公案。未來修學人。總被翠峯穿卻鼻孔。

上堂云。智者聊聞猛提取。莫待須臾失卻頭。問丹霄獨步時如何。師云。腳下踏索。進云。天下橫行去也。師云。徐六擔板問學人乍入叢林。諸事不會。未審師還拯濟也無。師云。蘇州紙貴。進云。和尙豈無方便。師云。腦後拔榍。師云。鑪韝之所固無鈍鐵。良醫之門誰是病夫。向後鼻孔遼天。莫辜負人好。

上堂云。欲得不招無間業。莫謗如來正法輪。便下座。

上堂。才有僧出禮拜。師云。大眾。一時記取者僧話頭。便下座。

上堂。大眾雲集。以拄杖拋下云。棒頭有眼明如日。要識眞金火裏看。

上堂云。從天降下從地湧出。南北東西一棚俊鶻。顧杼停機苦屈苦屈。

上堂云。古人道。譬如擲劍揮空。莫論及之不及。斯乃空輪絕迹。劍刃非虧。好諸禪徳。若能如是。心心無知。卽是踞妙峯孤頂。非但善財七日不逢。設使文殊百劫親來。也摸﹝打﹣丁﹢索﹞不著。

上堂。有僧出禮拜了方伸問。師云。啼得血流無用處。便下座。

上堂云。藏峯劍客便請施呈。有僧方出來。師云。什麼處去也。便下座。

上堂云。語漸也返常合道。且任諸人點頭。論頓也不畱朕迹。衲僧又奚爲開口。師以拄杖一劃云。上無衝天之計。下無入地之謀。蔡州千个萬个。打破只在須臾。

上堂問答罷乃云。映眼時若千日。萬像不能逃影質。凡夫只是未曾觀。何得自輕而退屈。師拈起拄杖云。把定世界不漏絲髮。還觀得也無。所以雲門大師道。直得乾坤大地無纖毫過患分。只是轉句不見一色。猶爲半提。直得如此。更須知有全提時節。諸上座。翠峯若也全提。盡大地人。並須結舌。放一綫道。轉見不堪。以拄杖一時趁下。

上堂。僧問。如何是翠峯境。師云。有眼底見。學云。如何是境中人。師云。貪觀白浪失卻手橈。問如何是和尙家風。師云。客來須看。進云。恁麼則學人得見也。師云。三十年後。問如何是第一義。師云。道士倒騎牛。學云。乞師再垂方便。師云。無孔鐵槌。問道遠乎哉。師云。靑山夾亂流。學云。恁麼則得聞於未聞去也。師云。千里萬里。師乃云。大眾前共相詶唱。也須是个漢始得。若未有奔流度刃底眼。不勞拈出。所以道。如大火聚。近著則燎卻面門。亦如按太阿寶劍。衝前則喪身失命。師乃頌云。太阿橫按祖堂寒。千里應須息萬端。莫待冷光輕閃爍。復云看看。便下座。

拈古。

舉。米胡問僧。近離甚處。僧云藥山。米云。藥山近日如何。僧云。大似頑石一般。米云。得恁麼鄭重。僧云。也無提撥處。米云。非但藥山。米胡亦恁麼。僧近前顧視而立。米云。看看頑石動也。其僧便出。師拈云。米胡也縱奪可觀。爭柰死而不弔。

舉。罽賓國王仗劍。詣師子尊者所乃問。師得蘊空否。尊者云。已得。王曰。可施我頭。尊者曰。身非我有。豈況於頭。王遂斬之。白乳髙丈餘。王臂自落。師拈云。作家君王天然有在。

舉。鏡淸於僧堂前。自擊鐘子云。玄沙道底玄沙道底。時有僧出來云。玄沙道什麼。鏡淸作一圓相。僧云。若不久參。爭知恁麼。淸云。還我艸鞋錢來。師拈云。洎被打破蔡州。

舉。寶公云。終日拈香擇火。不知身是道場。玄沙云。終日拈香擇火。不知眞个道場。師拈云。一對無孔鐵槌。

舉。五通仙人問佛云。佛有六通。我有五通。如何是那一通。佛召五通仙人。仙人應喏。佛云。那一通爾問我。師云。老胡元不知有那一通。卻因邪打正。

舉。思和尙令石頭送書去讓和尙處云。回日與子个鈯斧子住山去。石頭才到讓和尙處便問。不慕諸聖不重己靈時如何。讓云。子問太髙生。何不向下問將來。石頭云。乍可永劫沈淪。不求諸聖解脫。便歸。思和尙問。書達否。石頭云。書亦不達。信亦不通。去日蒙和尙許鈯斧子。便請。思垂下一足。石頭便禮拜。師拈云。石頭洎擔板過卻。又云。大小讓師。不解據令。

舉。長髭到石頭處。頭問。什麼處來。髭云。嶺南來。石頭云。大庾嶺頭一鋪功徳。還成就也未。髭云。成就久矣。只欠點眼。石頭云。莫要點眼麼。髭云。便請。石頭垂下一足。髭便禮拜。石頭云。見什麼道理便禮拜。髭云。如紅鑪上一點雪。石頭便休。師拈云。無眼功徳。有什麼點處。徳山和尙到龍潭問。久響龍潭。及乎到來。潭又不見。龍又不現。龍潭云。子親到龍潭。徳山便休去。師拈云。將錯就錯。又云。大小徳山。

師一日因事舉。往日有老宿。一夏不爲師僧說話。有僧自嘆云。我只恁麼空過一夏。不望和尙說佛法。得聞正因兩字也得。老宿聊聞云。闍黎莫﹝言

斯﹞速。若論正因。一字也無。恁麼道了扣齒云。適來無端恁麼道。鄰壁有老宿聞云。好一釜羹。被兩顆鼠糞污卻。師拈云。誰家鍋釜。無一兩顆。

觀和尙見新到來。觀作面引次示之。其僧便去。觀晚間問第一座。今日新到在什麼處。第一座云。當時去也。觀云。是卽是只得一橛。師拈云。老觀大似失錢遭罪。

舉。外道問佛。不問有言。不問無言。世尊據坐。外道禮拜云。世尊大慈大悲。開我迷雲。令我得入。外道去後。阿難問佛。外道有何所證而言得入。佛云。如世良馬見鞭影而行。師拈云。邪正不分。過猶鞭影。

傅大士云。夜夜抱佛眠。朝朝還共起。起坐鎭相隨。如身影相似。要識佛去處。只者語聲是。玄沙云。大小傅大士。只認得个昭昭靈靈。師拈云。玄沙也是打艸蛇驚。

寶公令人傳語思大和尙。何不下山教化眾生。目視云漢作什麼。思大云。三世諸佛被我一口吞盡。何處更有眾生可度。師拈云。有什麼屎臭气。

趙州云。至道無難惟嫌揀擇。才有語言是揀擇是明白。老僧不在明白裏。是爾作麼生護惜。時有僧問云。旣不在明白裏。護惜个什麼。州云。我亦不知。僧云。和尙旣不知。爲什麼道不在明白裏。州云。問事卽得。師拈云。趙州到退三千。

南泉云眾云。三十年來。牧一頭水牯牛。欲擬東邊放。不免侵他國王水艸。欲擬西邊放。不免侵他國王水艸。不如隨分納些子。免被官主勞撓。長慶雲。爾道南泉前頭爲人。後頭爲人。雲門云。且道牛內納牛外納。直饒道得納處分明。我更問儞。牛在甚處。師拈云。一時穿卻。

鄧隱峯在襄州破威儀堂。只著襯衣於砧槌邊舉槌云。道得卽不打。於時大眾默然。隱峯便打一下。師拈云。果然果然。

僧問玄沙。大耳三藏第三度爲什麼不見國師。玄沙云。爾道前來兩度還見麼。師拈云。敗也敗也。

室中舉古。

舉。睦州問僧。近離甚處。僧云。河北。睦州云。河北有个趙州和尙。曾到麼。僧云。某甲近離彼中。睦州云。趙州有何言教示徒。僧云。每見新到便問。曾到此間來麼。云曾到。趙州云。喫茶去。忽云不曾到。趙州亦云。喫茶去。睦州云。慚愧。卻問僧。趙州意作麼生。僧云。只是一期方便。睦云。苦哉趙州。被爾將一杓屎潑了也。便打。睦州卻問沙彌。爾作麼生。沙彌便禮拜。睦州亦打。其僧往沙彌處問。適來和尙打爾作什麼。沙彌云。若不是我。和尙不打某甲。師云。者僧克由叵耐。將一杓屎。潑他二員古佛諸上座。若能辯得。非惟趙睦二州雪屈。亦乃翠峯與天下老宿無過。若道不得。到處潑人卒未了在。

舉。僧問長慶。如何是正法眼。慶雲。有願不撒沙。保福云。不可更撒也。師云。夫宗師決定以本分相見。不敢撒沙。且那个是諸人正眼。不受人瞞底漢出來。對眾道看。共相知委。若道不得。翠峯一一與爾點過。開眼也著合眼也著。

舉。黃檗有六人新到。五人作禮。其中一人提起坐具作一圓相。檗云。我聞有一獵犬甚惡。僧云。尋云羊聲來。檗云。羚羊無聲到汝尋。僧云。尋羚羊迹來。檗云。羚羊無迹到汝尋。僧云。尋羚羊蹤來。檗云。羚羊無蹤到汝尋。僧云。恁麼則死羚羊也。黃檗便休。到來日上堂云。獵犬在甚處。僧便出來。檗云。昨日公案未了。老僧休去。爾作麼生。僧無語。檗云。將謂是本分衲子。元來是義學沙門。以拄杖打出。師云。只如聲響蹤迹旣無。獵犬向甚處尋逐。莫是絕聲響蹤迹。見黃檗麼。諸禪徳。要明陷虎之機。也須是本分衲子。

舉。外道問佛。不問有言不問無言。世尊良久。外道云。世尊大慈大悲開我迷雲。令我得入。師云。諸禪徳。迷雲旣開決定見佛。還許他同參也無。若共相委知。則天下宗師並爲外道伴侶。如各非印證。則東土衲僧不如西天外道。

舉。龍牙和尙問翠微。如何是祖師西來意。翠微云。與我過禪板來。牙取禪板。與翠微。接得便打。牙云。打卽任打。要且無祖師意。後又問臨際。如何是祖師西來意。際云。與我過蒲團來。牙取蒲團與臨際。接得便打。牙云。打卽任打。要且無祖師意。師云。臨際翠微。只解放不解收。我當時若作龍牙。待伊索蒲團禪板。拈得劈胸便擲。

舉。椑樹問定山。不落數量。請師道。定山提起數珠云。是落不落。樹云。圓珠三竅人人有請師圓前話。山便打。椑樹便去。定山云。三十年後槌胸大哭去在。椑樹果後開堂示眾道。三十年前。被定山老子瞞我一上。不同小小。師云。定山用卽用。爭柰險。椑樹知卽知。要且未曾具擇法眼。試請辯看。

舉。雪峯問投子。一槌便成時如何。投子云。不是性﹝怤﹣寸﹢喿﹞漢。峯云。不假一槌時如何。投子云。者漆桶。師云。然則一期折挫雪峯。且投子是作家鑪韛。我當時若作雪峯。待投子道不是性﹝怤﹣寸﹢喿﹞漢。只向伊道。鉗槌在我手裏。諸上座。合與投子著得个什麼語。若能道得。便乃性﹝怤﹣寸﹢喿﹞平生光揚宗眼。若也顢頇。頂上一槌莫言不道。

舉趙州問僧。曾看法華經麼。僧云看來。州云。衲衣在空閒。假名阿練若。誑惑世間人。爾作麼生會。其僧擬禮拜。州云。爾披衲衣來麼。僧云披來。州云。莫惑我。僧云。如何得不惑去。州云。莫取我語。師云。大小趙州。龍頭蛇尾。諸人若能辯得。便乃識破趙州。如或不明。个个髙擁衲衣。莫惑翠峯好。

舉。長髭問僧。甚處來。僧云。九華控石庵。髭云。庵主是什麼人。僧云。馬祖下尊宿。髭云。名什麼。僧云。不委他法號。髭云。他不委爾不委。僧云。尊宿眼在甚處。髭云。若是庵主親來。今日也須喫棒。僧云。賴遇和尙放過某甲。髭云。百年後討个師僧也難得。師云。是則二俱作家。要且只解收虎尾。不能據虎頭。若使徳山令行。並須瓦解。

舉。保福示眾云。此事如擊石火閃電光。構得構不得。未免喪身失命。僧便問。未審構得底人。還免喪身失命也無。保福云。適來且致。闍黎還構得麼。僧云。若構不得。未免大眾笑。保福云。作家作家。僧云。是什麼心行。福云。一杓屎攔面潑不知臭。師云。諸上座。保福有生擒虎兕底爪牙。者僧也不易相敵。𨿽然如此。要且放過保福一著。只如翠峯與大眾。還許諸方撿責也無。若免不得。平地上死人無數。其中有得活底麼。師拈起拄杖云。來也來也。

舉。歸宗鋤艸次。見一條蛇。以鋤斬之。僧見便問。久響歸宗。元來是个粗行沙門。宗云。爾粗我粗。後雪峯問徳山。古人斬蛇意旨如何。徳山便打。雪峯便走。徳山召云。布衲。雪峯回首。徳山云。他後悟去。方知老漢徹底老婆心。師云。歸宗只解愼初。不能護末。徳山。頗能據令。且未明斬蛇。師召大眾云。看翠峯今日斬三五條以拄杖一時打下。

勘辯。

問僧甚處來。僧云。和尙問誰。師云。我問爾。僧云。何不領話。師云。翠峯今日敗闕。

寶華侍者來看師。師問。寶華多少眾。侍者云。不勞和尙如此。師云。我好好問。爾勃趒作什麼。侍者云。不得放過。師云。眞師子兒。喫茶了。師把住云。適來得恁麼無禮。侍者擬議。被師一掌云。歸去分明。舉似寶華。

有數人新到至。師云。新到那。僧云是。師云。參堂去。僧便去。師復喚來來。其僧卻回。師云。洞庭難得師僧。與爾一碗茶喫。

問僧。甚處受業。僧雲天章。師云。將得蘭亭記來麼。僧云。爭敢呈似和尙。師云。艸本不勞拈出。

五人新到。師云。洞庭絕頂無行路。不假梯航速道看。僧云。特來禮拜和尙。師云。湛水停舟徒誇運濟。僧無語。師云。過者邊來。其僧齊過。師云。將頭不猛誤累三軍。參堂去。

問僧。名什麼。云義懷。師云。何不名懷義。僧云。當時致得。師云。誰與汝安著。僧云。某甲受戒來十年也。師云。行腳費卻多少艸鞋。僧云。和尙莫瞞人好。師云。我也沒量罪過。爾作麼生。僧無語。師云。脫空謾語漢。便打。

問新到。近離甚處。僧云興教。師云。達摩一宗掃土而盡。僧無語。師云。天上天下惟我獨尊復問僧。闍黎名什麼。僧云宗雅。師云。雅卽不問。作麼生是宗。僧無對。師云。且限三日。其僧頻來下語。師皆不諾。僧卻問。某甲見處只恁麼。和尙作麼生。師云。爾何不問我。僧方擬問。被師連打數下。

問新到。發足甚處。僧拍掌一下。師云。兩重公案。僧云恰是。師便喝。僧無語。師云。還我一拍來。僧擬議。師云。瞎漢參堂去。

六人新到。師問。參頭。夫爲上將。須是七事隨身。兩刃交鋒作麼生。僧云。久響翠峯有此一著。師云。一著放過。還我艸鞋錢來。僧喝。師便棒。僧約住拄杖與師一拍。師云。未到翠峯。與爾二十棒了也。僧無語。師云。且在一邊。卻問第二副將。作麼生。僧茫然。師云。一狀領過喫茶了。師把住參頭云。適來公案。者裏卽恁麼。堂中作麼生舉。僧擬議。師打一坐具推出。

雪峯和尙塔銘並序。

夫從緣有者。始終而成壞。非從緣得者。歷劫而常堅。堅之則在。壞之則捐。𨿽然離散未至。何妨預置者哉。所以疊石結室翦木合函。般土積石爲龕。諸事已備。頭南腳北。橫山而臥。惟願至時同道者。莫違我意。知心者不易我志。深囑載囑。幸勉勵焉。縱饒他日邪造顯揚。豈如當今正眼密弘。善思之審思之師注兄弟添十字﹝云國無二君。又云知麼﹞同心著一儀﹝云風行艸偃。又云。直與﹞土主曰松山﹝云四顧匪絕。又云看﹞卵塔號難提﹝云獨露相倚。又云崄﹞更有胡家曲﹝云一西一東。又云。大難﹞汝等切須知﹝云自南自北。又云。會也﹞我唱泥牛吼﹝云聞莫舉頭。又云。呵呵﹞汝和木馬嘶﹝云見應合眼。又云。撫掌﹞但看五六月﹝云豈可徒然。又云吁﹞冰片滿長街﹝云事非艸艸。又云苦﹞薪盡火滅後﹝云去去誰同。又云。好住﹞密室爛如泥﹝云須到如此。又云。努力﹞受師號。上堂。僧問。皇恩已降。海眾同觀。學人上來願聞舉唱。師云。好音在耳人皆聽。進云。聽後如何。師云。問著元來總不知。僧云。學人到者裏。實謂不知。師云。許爾是个艸賊。復云。禪家流還如戰將。見鬥勇健索不來。卽便擒下𨿽一期之作。爭似借水獻華唱太平歌好。夜雨山艸滋。爽籟生古木。閒吟竺仙偈。勝於嚼金玉。蟋蟀啼壞墻。苟免悲局促。道人優曇華。迢迢遠山綠。是知道無不在。誰雲間然。故天有道以輕淸。地有道以肅靜。谷有道以盈滿。君有道以敷化。故我今上皇帝。金輪統禦睿澤滂流。艸木禽魚無遠不及。巖野抱疾之士。俄承寵光。此生他生無以云報。賢守司封髙扶堯舜。下視龔黃龔千載之雅風。鎖萬那之春色。佇當明詔別振休聲。貳車屯田諸廳朝宰不敢飾辭褒贊。仲尼言云。吾禱久矣。

住明州雪寶禪寺語。

師開堂日。於法座前顧謂大眾云。若論本分相見。不必髙升寶座。乃以手指一劃云。諸人隨山僧手看。無量諸佛國土一時現前。各各子細觀瞻。其或涯際未知。不免拖泥帶水。卽便升座。僧正宣疏了。維那白槌云。法筵龍象眾。當觀第一義。時有僧出來。師乃約住云。如來正法眼藏。委在今日。放行則瓦礫生光。把定則眞金失色。權柄在手。殺活臨時。其有作者。相共證據。僧乃問。遠離翠峯祖席。已屆雪竇道場。未審是一是二。師云。馬無千里謾追風。進云。與麼則雲散家家月也。師云。龍頭蛇尾漢。問徳山臨濟棒喝已彰。和尙如何接人。師云。放過一著。僧擬議。師便喝。僧云。未審只與麼。別有在。師云。射虎不眞徒勞沒羽。問布發掩泥因底事。全身半偈爲誰施。師云。天上天下惟我獨尊。進云。若然者立雪豈能傳妙旨。三拜伸後始爲親。師云。莫亂統。問梵王請佛蓋爲羣生。學士請師當爲何事。師云。相識滿天下。進云。與麼則大眾沾恩也。師云。儞分上作麼生。進云。學士證明。師云。未在有俗士。問十方同聚會。个个學無爲。此是選佛處。心空及第歸。如何得及第去。師云。徒遭點額。進云。如此則辜負平生也。師云。教休不肯休。問一焚龍鬥萬像咸臻。未審是何境界。師云。金殿艸漫漫。進云。向上更有事也無。師云。白雲千里萬里。問吹大法螺擊大法鼓。朝宰臨筵如何卽是。師云。淸風來未休進云。與麼則得遇於師也。師云。一言已出駟馬難追。僧禮拜。師云。放過一著。師又普觀大眾一回乃云。人天普集。合發明个什麼事焉。可互分賓主馳騁問答。便當宗乘去。廣大門風威徳自在。輝騰今古把定乾坤。千聖只言自知。五乘莫能建立。所以聲前悟旨。猶迷顧鑑之端。言下知宗。尙昧情識之表。諸人要知眞實相爲。但以上無攀仰下絕己躬。自然常光見前。个个壁立千仞。還辯明得也無。未辯辯取。未明明取。旣辯明得能截生死流。同踞祖佛位。妙圓超悟正在此時。堪報不報之恩。以助無爲之化。

師在翠峯受疏日。洞庭檀越與明州專使相爭。紜紜不已。師乃升座普告大眾。不須作鬧事在。況僧家也無固無必。住則孤鶴冷翹松頂。去則片雲忽過人間。應非彼此殊源動靜乖趣。今與諸人評議。念三二年洞庭晦迹。承四遠信心恩顧。棲眾方諧舊轍。藏教復乃新歸。豈可知感頓忘。遽致前邁。誠爲不可。而又四明太守星馳介使。輜重俄臨。旣已跋涉數州。迢遞千里。投誠苦逼。一至於斯。進退審詳。不能自決。敢問大眾。住翠峯好。往雪竇好。於時眾僧髙聲云。往雪竇好。師乃顧謂洞庭諸檀越云。不用爲訝。宜各知時。且佛法委自王臣兼住持。亦以緣斷。在彼在此。本無間然。希披疏文。以塞來命。便下座。

師至晚小參。僧問。四明侯伯遠降公文。未涉程途請師速道。師云札。進云。鄞江一枝今日猶秀。師云。不許夜行。師乃云。諸仁者。未有長行而不住。未有長住而不行。古之今之各有攸往。且如玆院僻處一隅。若非念報佛恩。無以四來居此。恐山僧進發之後。法席空虛。今命素公開士接續住持。幸冀眾慈同心勸請。師辭翠峯。上堂。僧問。承學士有言。輟翠峯之祖席。登雪竇之道場。如何是不動尊。師云。下坡不走快便難逢。進云。與麼則動若行雲。止猶谷神。師云。爾須緊悄艸鞋。師乃云。山僧斯者抑徇彼請。難可稽畱。束裝告行。但多攀感況住持久煩勤。舊備認歲寒。希各務道專孜。以副誠祝。其有參隨諸髙士。動逾千里俯近百僧。忽齋粥疏遺。船車隘窄。冀相回互。禪悅自貽。則佛國徧遊亦不爲遠。何以諸禪徳。去來不以象故。無器而不形。動靜不以心故。無感而不應。然則心生於有心。象出於有象。象非我出故。金石流而不燋。形非我生故。日用而不勤。紜紜自彼於我何爲。請諸人髙掛徵帆。不勝珍重。

師到萬壽。眾請上堂。僧問。七事隨身。便請相見。師云。打退鼓。進云。方始交鋒。已見大敗。師云噓。僧擬議。師便喝。者般漢有什麼死急。問翠峯一箭已射雪竇。雪竇一箭當射何人。師云。不爲鼷鼠發機。進云。非但聞名。今日親見。師云。添得一場愁。僧禮拜。師云。若是便休。師乃云。萬壽門下一一作家。蓋是彊將之兵也。彊然如此。保福有言。擊石火閃電光。構得構不得。未免喪身失命。若教據令而行。盡蘇臺一境人。个个三頭六臂。到翠峯手裏。也須瓦解冰消。如今放過一著。分付萬壽和尙。

師到秀州。百萬道者備茶筵請升堂。僧問。赴請雪竇先至嘉禾。向上宗乘請師舉唱。師云。鳥啼處處皆相似。進云。與麼則得聞於未聞也。師云。不是苦心人不知。僧擬進語。卽便喝。僧禮拜。師云。初有問話者出來。問如何是教外別傳一句師云。三生六十劫。進云。學人未會。師云。碧眼胡僧笑點頭。師乃云。山僧此者承鄞江太守之命。俾赴雪竇住持。再至嘉禾。彌增嘉幸。仍承百萬道者曲賜周勤。仰荷之懷無以忘也。兼勞廣命。碩徳抑今。舉唱宗乘。況達士相逢。非存目擊。若云言中有響句裏呈機。猶曲爲中下之流。向本分衲僧。遠之遠矣。秖如適來僧問教外別傳一句對云三生六十劫。諸人還知落處也無。且鷺池鷲嶺海甸庵園。三百法會之中。甚處有者个消息。所以道三世諸佛不能自宣。一代時教詮注不及。除非知有。莫能知之。久立眾慈。伏惟珍重。

師到靈隱。眾請升座。僧問。遠別翠峯丈室。將屆雪竇道場。如何是不動尊。師云。看風使帆。進云。恁麼則觀方知彼去。去者不至方。師云。龍頭蛇尾。問如何是祖師西來意。師云點。進云。猶有者个在。師云。三十年後。進云。與麼則翠峯今日瓦解冰消。師云。有些子。師乃云。莫是與上座相爭。然則論戰也个个力在箭鋒相拄。又須是个特達漢始得。若意根尙滯。直須向前決擇。所以長沙和尙道。百尺竿頭坐底人。𨿽然得入未爲眞。百尺竿頭須進步。十方世界是全身。僧舉問南泉。百尺竿頭如何進步。泉云。更進一步。僧復問瓦官。官云。百尺竿頭用進作什麼。僧不肯。官便打。師云。大眾。古人機變出在一時。其間別有商量。亦未言著。且如雪竇。今日再入靈隱。也似百尺竿頭。依南泉之言。得進一步。喜與大眾相見。則十方世界一時周匝。便下座。

師到越州承天寺。眾請升座。僧問。學人不問西來意。藏身北斗意如何。師云。拈頭作尾漢。進云。請師答話。師云。西天令嚴。問有問有答賓主歷然。無問無答時如何。師云。古路艸漫漫。進云。若不上來。焉知與麼。師云利劍不斬死漢。師乃云。作者相見。一拶一捺。撩起便行。若佇思停機。卒摸﹝打﹣丁﹢索﹞不著。若言問在答處答在問宗。个个依艸附木。問不在答處答不在問宗。罕見頂上有眼。諸人還薦得也無。薦得薦不得。並是新雪竇之過。且莫鈍致承天和尙。

越州檀越備茶筵。請師升座。僧問。檀越殷勤伸三請。乞師方便指迷津。師云。不許夜行投明須到。進云。非但學人。四眾有賴。師云。百千年後問如何是祖師西來意。師云。迢迢十萬餘。僧禮拜。師云。拄杖不在。師乃云。諸檀信。山僧暫以經過。邂逅相遇。何沐特隆異待。抑俾敷揚。且如承天和尙。寅暮流慈諸人。況是異聞已絕希冀。何必更煩雪竇。重爲發宣。直饒三世聖人六代開士。利生間出。故不敢錯誤諸人絲毫。然𨿽與麼。放過卽不可。良久云。不解作客。勞煩主人。

師歸寺上堂。有僧問。如何是雪竇正主。師云。何不問雪竇山中人。進云。與麼則把定乾坤去也師云。出門惟恐不先到。當路有誰長待來。問如何是古佛家風。師靑。靑天白日。進云。還許學人領會也無。師云。不是劍客請莫相過。問如何是第一句。師云。袖裏金槌。僧便喝。師云。朝三千暮八百。問如何是雪竇境。師云。天無四壁。進云。如何是鏡中人。師云。月在中峯。進云。與麼則從苗辯地。因語識人。師云是。僧禮拜。師云。酌海持蠡一場困苦。師乃云。甚生標格。還知也無。諸禪徳。祖佛不能宣傳。天地不能覆載。二乘聞之膽裂。十地到此魂驚。其或達士切磋。頗逢決戰一拶一捺。略露風規。句滯則嶽立磨空。源迷則雲橫布野。所以先聖道。一言才舉千車同轍。該括微塵。猶是化門之說。爾衲僧。合作麼生覬。自知時。便下座。

上堂。僧問。承師有言。三更過鐵門。意旨如何。師云。忠言不避截舌。僧禮拜。師云。臨筌方覺取魚難。問千山萬水穿雲去。撥艸瞻風事若何。師云。蹋破艸鞋。進云。爲什麼如此。師云。人無遠慮必有近憂。問如何是向去底人。師云。伊蘭樹下坐。進云。卻來時如何。師云。白日繞須彌。進云。天上天下惟我獨尊。師云。二頭三手漢。問承師有言。釋迦老子出气不得。甚處誵訛。師云。君子千里同風。進云。與麼則殃及子孫也。師云。素非鴨類。師乃云。諸禪徳。直饒文殊辯說。認螢火爲太陽。居士杜詞。指魚目同明月。所以雪竇尋常道。威音王已前無師自悟。是第二句。還我第一句來。若未能把定要津。不免奔馳南北。

上堂。因僧送拄杖上師。師拈起成頌云。淸峻孤根別有靈。勢含山水自分明。提來勝得丰城劍。報盡人間兩不平。復云。大凡以平報不平。是義烈常準以不平報不平。爲格外淸規。亦猶以智遣惑。頗蓬下士。以智遣智。罕遇作家。要會兩不平麼。諸人也沒量罪過。雪竇也沒量罪過。雪竇過自能檢責。爾者漆桶。不打更待幾時。以拄杖一時趁下。

冬至上堂。僧問。鼓聲才罷海眾齊臻。新節一句請師垂示。師云。三日前五日後。進云。與麼則聞於未聞。師云。索短不構深泉。問文殊仗劍其意如何。師云。八十老僧閒灌頂。進云。學人不會。師云。四溟無浪月輪孤。僧良久。師喝云。甚處去也。僧禮拜。師云。放過一著。師乃云。相逢不拈出。舉意便知有。早是不喞﹝口

畱﹞漢。更亂蹋步向前。實謂苦屈。諸禪徳。看他先覺。未離兜率已降閻浮。未出母胎度人已訖。若言周行七步目顧四方天地之間惟我獨尊。尙有人不放伊過。如今巧說異端。不肯荷負。眞可哀湣。所以道。天魔外道是辜恩徳漢聲聞一乘是自欺誑人。爾見如此。不平之事便合憤悱驅將去喝將去。隨例道。我不知不會。者般底苦海裏。有什麼出頭時。

上堂云。形興未質。名起未名。形名旣兆。遊气亂淸。師拈起拄杖云。大眾。拄杖子是形名雙舉。還有過也無。有卽水裏月。無卽形名兆。若也究。得實謂恩大難酬。

上堂云。未出母胎見成公案。周行七步過犯彌天。更入鹿野苑中。枝蔓上復生枝蔓。乃拈起拄杖云。吽吽。便下座。

上堂。僧問。如何是觸目菩提。師云。風動塵起鳥飛落毛。進云。乞師再垂方便。師云。洎被打破蔡州。問如何是教外別傳一句。師云好問。進云。還許學人領會也無。師云有頭無漢。師乃云。諸仁者。夫宗師唱道。譬若滄溟上客獨泛蘭舟。月渚煙波隨情放曠。欲拋香餌須待長鯨。縱有纖鱗應無希冀。

上堂云。一徑直二周遮。衲子辯得。眼裏生華。便下座。

上堂。僧問。達摩西來單傳心印。諸方爲什麼各說異端。師云。誰。進云。爭柰卽今何。師云。西天令嚴。進云。與麼則入水見長人。師云。韓信臨朝底問三通鼓罷羣賢集。請師拋下禦前題。師云。長因送人處。憶得別家時。進云。與麼則退身三步。師云。依舊漁翁把釣竿。問不除妄想不求眞底。是什麼人。師云。一宿覺。進云。與麼則天上天下惟我獨尊。師云。一撥便轉。師乃云。大凡出眾。切磋也須是本分。禪客若未具啐啄同時眼。卒摸﹝打﹣丁﹢索﹞不著。

上堂。眾方集定。師云。不用低頭思量難得。便下座。

上堂云。直釣釣鯤鯨。曲釣釣龜鱉。曲釣若在鯤鯨。理應未可。直釣若在龜鱉。情亦不甘。如今拋釣也。負命者上鉤來。良久云。勞而無功。便下座。

上堂。眾集定。師起立云。雪竇得與麼長。諸人得與麼短。若人道得齊肩句。許伊把定乾坤便。下座。

上堂云。久雨不晴。衲僧向甚處曬﹝日

良﹞皮艸。便下座。

上堂云。布袋裏盛錐子。不出頭是好手。復云。大眾。雪竇錐頭出也。莫有傍不肯底禪客出來。良久云。諸人旣乃縮頭。且聽諸方檢責。明覺禪師語錄卷第二門人軫等編

舉古。

舉。僧問趙州。道人相見時如何。州云。呈漆器。師云。諸禪徳。還有識趙州底麼。出來相共商量若未能辯明。大好從頭舉與儞點破。四九三十六收。

舉。臨濟示眾云。有一無位眞人。常在汝等面門出入。初心未證據者。看看。時有僧問。如何是無位眞人。臨濟下禪牀擒住。者僧擬議。濟托開云無位眞人是什麼幹屎橛。雪峯聞云。臨濟大似个白拈賊。師云。夫善竊者。神鬼莫知。旣被雪峯覷破。臨濟不是好手。復召大眾。雪竇今日換爾諸人眼睛了也。爾若不信。各歸寮捨。自摸﹝打﹣丁﹢索﹞看。

舉。僧侍立保福次。福云。爾得與麼粗心。福拈一塊土與僧。爾拋向門外著。僧拋了卻來云。甚處是某甲粗心。福云。我見爾築著磕著。所以道爾粗心。師云。然則者僧被保福熱瞞。爭柰眞不掩僞曲不藏直。雪竇將今視古。於理不甘是爾者一隊漢忽僧堂裏來寮捨內出。築著磕著亦乃不知。近來粗心轉盛。我若放過。便見諸方檢責。師驀拈拄杖下座。大眾一時走散。

舉。雪峯敲觀和尙門。觀云誰。峯云。鳳凰兒。觀云。作什麼。峯云。鵮老觀。觀便開門。雪峯方入。被觀把住云。道道。峯擬議。被觀推出。峯住後示眾云。我當時若入得老觀門。爾者一隊噇酒糟漢。向甚處摸﹝打﹣丁﹢索﹞。有老宿云。雪峯徒有此語。當時入不得。如今也入不得。師云。者辜恩負徳漢。有什麼交涉。當時入不得。豈是教爾入。今旣摸﹝打﹣丁﹢索﹞不著。累他雪峯。俱在老觀門下。舉。臨濟侍立徳山。山云。今日困。濟云。者老漢寱語作什麼。山便打。濟掀倒繩牀。山便休師云。二員作者。具啐啄同時眼。有啐啄同時用。雪竇擬向猛虎口中奪鹿。饑鷹爪下分兔。敢謂。臨濟徳山二俱瞎漢。有人辯得。天下橫行舉。幹峯和尙云。舉一不得舉二。放過一著落在第二。雲門出眾云。昨日有人從天臺來。卻往南嶽去。峯下座云大眾來日不要普請師云。看他作者吐露个消息。宛爾不同。若是瞌睡漢。遞相鈍致。乃拈起拄杖云。放過一著。便下座。

舉。玄沙云。吾有正法眼藏。付囑摩訶大迦葉。猶如話月。曹溪豎拂。猶如指月。鼓山云。月﹝口

爾﹞玄沙云。者阿師就我覓月。鼓山不肯。卻歸眾云。道我就他覓月。師云。玄沙鼓山。如排百萬軍大陣。只拋瓦子相擊。或有衲僧辯得。當知正法眼藏付囑有在。

舉。長慶雲。淨潔打壘了也。卻近前就我覓。我劈脊與爾一棒。有一棒到爾。爾須生慚愧。無一棒到爾爾又向什麼處會。師云。雪竇卽不然。淨潔打疊了也。直須近前。我劈脊與爾一棒。有一棒到爾。爾卽受屈。無一棒到爾。與爾平。出但與麼會。

勘辯。

一日侍者報。有三人新到。從瑞巖來。師云。教伊大展坐具禮拜著。其僧方入門。師驀拈起拄杖。僧云。某甲特來禮拜和尙師。云吽。吽那。个是參頭一。僧近前問訊師。云爾。爲什麼失卻本道公驗僧云深。領和尙慈悲師。云過。者邊立復問第二人。求朋須勝己。似我不如無。師以拄杖指參頭云。爾爲什麼隨者漆桶。僧云。某甲新戒。師亦約云。過者邊立。又問第三人。適來兩个敗闕了也。爾堪作个什麼。僧擬議。師便喝云。過者邊。乃云。據合一時埋卻。且念遠來。參堂去。

問新到。尋師訪道玩水遊山。僧云。謝和尙顧問。師便喝鼻孔裏秖對我。僧無對。師云。苦殺人來來。曾到雪竇麼。僧云。不曾到。師打一棒云。他後不得諱卻。

一日二人新到。師云。座主衲僧。僧云。請和尙鑑。師云。一不成二不是。僧云。不勞如此。師云。我且放過。朝到西天暮歸東土。作麼生。僧無對。師云。杜衲僧。參堂去。

問新到。近離甚處。僧云。和尙道什麼。師云。我問爾近離甚處。僧退身立。師云。克由叵耐不言來處。將拄杖來。僧云。某甲近離奉川。師云。打野榸漢。何不早與麼道。復問第二人。爾也一處來。僧云。某甲近離大梅。師云。兩段不同。好與三十棒。且放過。

一日宗首座到。方擬人事。師約住云。旣知信之韜略。便須拱手歸降。宗云。今日敗闕。師云。劍刃未施。賊身已露。宗云。气急殺人。師云。敗將不斬。宗云是。師云。禮拜著。宗云。三十年後有人舉在。師云。已放爾過。

問聽道者。久參事作麼生。道者云。靑天白日。師云。亂走作什麼。者便喝。師云。喫棒。者擬舉手。師打一坐具云。爾看者瞎漢亂與。

一日五人新到。師云。爾總不消行腳。僧擬議。師云。一狀領過。

有良周上座到。師作瞌睡勢。僧云。新到相看。師不應。僧又云。新到相看。師髙聲云。阿誰。僧云新到。師云。已知參堂去。僧云。某甲是大龍受業。師喝云。漆桶誰識爾。僧便近前人事。師云。好好禮拜著。相看了。師云。還識宗首座麼。僧云。是師兄師云。爾爲什麼鈍致他。僧云。和尙休得也。師云。踏破艸鞋漢。不能打得爾。且坐喫茶。

問僧。近離甚處。僧雲天臺。師云。還見智者麼。僧云見。師云。爲什麼在我腳底。僧無語。師云脫空妄語。

問僧。近離甚處。僧云溫州。師云。還識永嘉大師麼。僧云。是鄕人。師云。與爾隔海。僧云酌然師云。而赤不如語直。僧無對。師云噓。

師在大龍爲知客。李殿院到山茶話次問師。知客是長老鄕人。師云不敢。院云。且在者裏不得亂走。師云。本爲行腳。院云行腳爲甚事。師云。看亂走底。院微笑。

師在池州景徳爲首座。時太守曾學士入院相訪。茶果次。學士拈个棗子拋在地上。召師首座。師應諾。士云。古人道。不離當處常湛然。在那里。師指景徳長老云。只者老子也不知落處。士云。首座知也不得無過。師云。明眼人難瞞。

師到太湖。有餘巡檢。請師並志依上座齋。臨起檢問卑官今日命二衲僧齋。得何果報。師云。圖他一粒米。失卻半年糧。依云。臨行方覺主人寬。師召舍人。舍人擡頭。師指依云。垛根衲子。齋他有甚益。巡檢大笑。師便起去。

師赴雪竇。經過杭州。徐轉運問師。雪竇名山。多有具眼底衲僧。忽相靠來。長老作麼生支遣他。師髙聲召客司。司近前。師云。運使問个什麼。使云。推過來。師云。推過又爭得。使無語。師云。彼此沒便宜。使又問。長老幾日渡錢塘江。師云。山僧未敢前去。使云。作个什麼。師云。徐轉運把斷要津。使云。今日被長老揉我一上。師便辭退。

師在南嶽福嚴爲藏主。李殿院同雅長老入藏院。師出接殿。院云。藏主那。師云不敢。院云。藏中說著下官麼。師云。目前可驗。院云。驗底事作麼生。師云。不消一札。院無語。師云。且請殿院歸寮。喫茶坐次。山嵐忽起。雅云。殿院遊山。恰阻煙霧。院云。靈峯聖迹。爲什麼卻有者个。師云。下方無。院擬道。雅云。藏主壯觀福嚴。師云。和尙且莫開眼。院云。作家作家。師云。殿院尊重。時有道士秀才到院。又問。三教中那教最尊師乃起側身而立。院云。有口何不道。師云。對夫子難言。院云。休休便起。師云。適來造次。

師在舒州海會時。因看胥通判問。山中多少眾。師云。一百來僧。胥云。旣是海會。爲甚只有百僧。師云。人貧智短。胥云更道。師云。他後有人舉在。又問。山中長老每日說个什麼。師云。路逢劍客。胥云吽。師便辭退。

師在明州。看曾學士坐次。士問。曾與淸長老商量趙州勘破婆子話。端的有勘破處麼。師云。淸長老道个甚麼。士云。又與麼去也。師云。淸長老且放過一著。學士還知天下衲僧出者婆子綣﹝袖﹣由﹢貴﹞不得麼。士云。者裏別有个道處。趙州若不勘。破婆子。一生受屈。師云。勘破了也。

師與僧眾入城緣化。學士先有公文止絕僧道投刺。師亦同例。乃有頌寄士云。碧落煙凝雪乍睛。住山情緒寄重城。使君道在未相見。空戀甘棠影裏行。學士回答云。勞勞世務逐浮沈。一性澄明亙古今。目擊道存無阻隔。何須見面始知心。復令人請師。相見了。士云。道存無阻。因甚入來不得。師云。他後見別處長老。學士不請舉向伊。士云。舉著又何妨。師云。山僧罪過。士云。好好。師云。諾諾。

學士解印後。師送到越州。住數日乃辭。士堅畱。師云。歸山住持不忘學士此日。士云。衲僧家愛把不定。師云。爭得到者裏。士無語。師云。已沐學士放辭。士云。容出城相送。師便退。士至客亭。排果子茶湯了。師問。學士自此一別。甚處再得相見。士云。長老何以對面忘卻。師云。微僧心亦足矣。時廣慧和尙復問。師自此一別。甚處與學士再得相見。師云。直是千里萬里。於是取別。士云。善爲道路。師云。諾諾。

歌頌贈天衣長老。

天衣長老無價之寶。金烏東升是何杲杲。他年或要兒孫。無端須入荒艸。

寄妙果政長老。

有臾機宜太孤絕。冷澹情懷止金鐵。遊歷不知參訪誰。曾道天無第二月。近聞鎖斷奔馳問。何物拈來固其本。飛騰直上三十三。見不見兮爲君困。中巖藏晦亦枯槁。年光休競七十九。南北東西追古風。時有其人繼其後。

送宗侍者。

深憶韶陽示奇句。昔人到此猶不住。宗禪九萬曾列程。吾想七閩還獨步。重巖忽爾來扣門。自謂孤蹤若斷雲。雪庭乍遠𨿽多恨。且有中峯月共分﹝斯句乃宗禪者離山日有作﹞如斯慷慨非希冀。浩浩淸風無處避。天上天下知不知。五葉千燈復何啻。

小溪贈溥禪者。

歲月將闌天光普寒。鄙叟復枕盤桓且難。萬杉禪客來尋我。言意勤勤勉淸墮。拂曙片帆重率歸。百節四肢難負荷。風之泠泠潮之平平。彊寫離辭幾不成。巖層落落舊知己。相見無忘極此情。

送淸禪者。

有禪者兮曠發靈機。出洪都兮聲光步隨。一文一技不爲用。方內方外誰論之。春風來兮何所別。何曾拂盡古巖雪。極目寥寥思遠人。曹溪堪共此時飾。淸兮淸苦宜存歷。亮兮辜馬休同迹。彈指凋殘六葉華。西山一去斷消息。

送一禪者。

天得一地得一。王得一兮無等匹。谷得一兮歸巨溟。應見三山皆岌岌。一得一又何必。今古不曾居丈室。千華影裏復是誰。八面風淸照紅日。一禪一禪須記取。象骨齡難兮且相許。負石投鍼忽載來。拂袖雙雙便回去。

送全禪者。

有龍彪兮時之相宜。有藝行兮人之所歸。東西武步兮復誰。是我上下。觀方兮存機未機。全禪全禪知不知。大施門開兮塵區可依。

送靜山水。

松根石上曾惟我。四顧寥寥誰未可。豈知白鳳傳好音。拋卻亂雲千萬朵。溪山重疊春將暮。風遞殘華柳飛絮。金盂待月應有期。寶冠照水寧無據。靜禪復記吾深囑。彼兮國士眞烈宿。相見從容莫等閒。人天景行存髙躅。

寄藏主收禪者。

新州出个賣樵者。龍朔年中藏晝夜。黃梅舂得古菱華。不倚物兮便髙拄。秀禪拂拭無塵埃。歷盡諸難眼未開。交馳石上求文字。爭得孤峯卻載來。近還有个尋吾祖。云在廬村深處住。偸得鄰家些子光。用作千燈擬流布。呵呵呵。地久天長爭柰何。

送云禪徳。

中巖老兮八十一。閒寄十年助辭筆。縱誇步驟當此時。豈免龍鐘笑他日。他時誰也流機變。午夜寒蟾生水面。別有淸光何處來。舉目亂飛星斗轉。歌兮歌兮苦搜索。遠贈云禪愧標格。黃梅席上追古風。髙唱自知天地窄。

贈陸學士。

古之陸大夫。多集遊方輩。今之陸使君。復與空生會。大國正搜羅。長劍今磨淬。或問淸曠閒。不知若爲對。

舟行。

孤舟選勝傍江千。乘興幽遊思未闌。向日望來春色晚。順潮歸去野情寬。髙歌釣客收綸綫。弄影沙禽刷羽翰。回想古祠無限意。海蟾初上逼人寒。

東軒偶作。

叢竹小山些子境。偶來閒坐解疏慵。怡然縱目誰知我。勝入摩云千萬峯。

明覺禪師後錄。

上堂云。日日日東上。日日日西沒。循環三百六十。幾个解知窠窟。放開精精冥冥。把定恍恍惚惚。君不見毗耶離城。彼上人一室。寥寥是何物。師召大眾云。髙著眼。便下座。

上堂云。黃金爲地白銀爲壁。釋迦老子不合向者裏屙。師以拄杖撥一下云。看看。落爾諸人頭上。

上堂云。三千劍客今何在。獨許莊周致太平。便下座。

一日云。大眾。者一片田地。分付來多時也。爾諸人四至界畔。猶未識在。若要中心一樹子。我也不惜。良久云。放憨作麼。便下座。

因雪示眾云。頭上皚皚腳下皚皚。金色尊者獨上髙臺。開眼造罪合眼受災。如何如何天网恢恢。

上堂。眾方集定。師云。勘破了也。便下座。

上堂。拈起拄杖云。物中眼眼中物。十方如來同此起出。還會麼。瞎漢歸堂。

上堂云。龍泉與刀斧。同鐵利鈍懸殊。駑駘與驥馬。同途遲速有異。酌然酌然。一出一入。半合半開。平展之流。試辯緇素。

上堂云。直得動地雨華。何如歸堂向火。便下座。

師一日晚參。於僧堂前立云。不打鼓上去不得。把卻門入來不得。速道速道。大眾。眼目定動。師以拄杖一時打趁。

上堂舉。雲門大師云。禪河隨浪靜。山河大地不是浪。師拈起拄杖云。看看。一處起千處百處沒觜。一處息千處百處不識。還會麼歸堂。

上堂云。見一則瞎汝眼。知一則翳汝眼。翳生則天上人間。瞎卻則三頭六臂。或若辯得。許爾十字縱橫。

上堂云。以字不成八字。不是優曇華正開。嗅著無香气。翻笑釣魚船上客。不愛南山愛鱉鼻。僧問。萬里無雲伸一問。靑天喫棒意如何。師云。軍隨印轉。僧云。恁麼則在和尙手裏。師云。利劍不斬死漢。

上堂云。春山疊亂靑。春水漾虛碧。寥寥天地間。獨立望何極。便下座。卻顧謂侍者云。適來有人看方丈麼。云有。師云。作賊人心虛。

上堂云。大無外小無內。半合半開成團成塊。老胡旣隔絕。衲子多違背。從他千古萬古長漫漫。塡溝塞壑沒人會。以拄杖卓地一下云。歸堂。

一日上堂。眾方集。以拄杖橫按膝上云。恁麼會得。瞎卻天下人眼。復拋下掛杖云。救取一半。便下座。

上堂云。十方無壁落。四面亦無門。淨裸裸赤傻傻沒可把。灌溪老出頭不得且致。我騎牛入爾鼻孔裏。一般漢聞人恁麼道。若風過樹頭。有什麼共語處。

上堂云。一不定二不可。上下四維春風包裹。桃華杏華斗開。柳條桑條憋破。可憐昔日靈云剛道迷逢達摩。師拈起拄杖云。靈云鼻孔穿了也。

上堂云。垂絲千尺意在深潭。離鉤三寸釣得一个是好手。良久云。負命者上鉤來。

一日小參。示眾云。須菩提巖中宴坐。諸天雨華贊嘆。尊者云。空中雨華贊嘆。復是何人。云我是梵天。尊者云。汝云何贊嘆。天云。我重尊者善說般若波羅蜜多。尊者云。我於般若未曾說一字。汝云何贊嘆。天云。尊者無說。我乃無聞。無說無聞是眞說般若波羅蜜多。又復動地雨華。師云。避喧求靜處。世未有其方。他在巖中宴坐也。被者一隊漢塗糊。伊更有者老把不住。問云。空中雨華贊嘆復有何人。早見敗闕了也。我重尊者善說般若波羅蜜多。惡水驀頭潑。我於般若未曾說一字。艸裏走。尊者無說我乃無聞。識甚麼好惡。總似者般底。何處有今日。師復召大眾。云竇幸是無事人。爾來者裏覓个甚麼。以拄杖一時趁下。

上堂舉。僧問趙州。至道無難惟嫌揀擇。是時人窠窟否州云。曾有人問我。直得五年分疏不下。師云。識語不能轉死卻了也。好與二十棒者棒須有分付處。爾若辯不出。且放此話大行。

云眾云。春力不到處。枯樹亦生華。九年人不識。幾度過流沙。便下座。

有時云。馬祖升堂。百丈捲席。正令不從。拗曲爲直。

上堂云。似地擎山不知山之孤峻。如石含玉。不知玉之無瑕。晝行三千夜行八百。是我尋常用底。拈放一邊。爾諸人向甚處見盤山。速道速道。

上堂舉。僧問趙州。二龍爭珠誰是得者。州云。老僧只管看。師云。看卽不無。爭卽不得。且道扶者僧扶趙州。

上堂云。不是金色頭陀。有理也無雪處。便下座。

一日示眾云。城東老母。與佛同時而生。一世共處而不欲見佛。每見佛來卽便回避。周回上下皆避不及。乃以手掩面。十指掌中悉皆見佛。諸上座。他𨿽是个老婆。宛有丈夫之作。旣知回避。稍難不免吞聲飲气。如今不欲見佛卽許爾切忌以手掩面。何以明眼底覷著。將謂雪竇門下。教爾學老婆禪。

舉。黃檗入堂。於南泉位中坐。泉問。長老甚年中行道。檗云。威音王已前泉云。猶是王老師兒孫下去。檗便起去。師云。可惜王老師只見錐頭利。我當時若作南泉。待伊道威音王已前卽便於第二位坐令黃檗一生起不得。𨿽然如此。也須救取南泉。

舉。藥山久不上堂。知事白雲。大眾久思和尙示誨。山云。教槌鐘著。大眾方集。山便掩卻門。知事咨白。旣許爲大眾上堂。爲什麼一言不施。山云。經有經師。論有論師。爭怪得老僧。師云。可惜藥山老漢。平地上喫撲。盡大地人扶不起。

舉。石鞏曾爲獵人。趁一鹿從馬大師庵前過。問云。還見我鹿麼。大師云。爾是甚人。鞏云。我是獵人。馬云。爾還解射也無。云解射。馬云。一箭射幾个。云一箭射一个。馬云。爾不解射。鞏云。和尙莫解射否。云我解射。鞏云。和尙一箭射幾个。馬云。我一箭射一羣。鞏云。彼此生命。何用射他。馬云。爾旣如是。何不自射。鞏云。若教某甲自射。直是無下手處。馬云。者漢無明煩惱頓歇。鞏於是以刀斷其發。在庵給侍。師云。馬大師一箭射一羣。信彩射得。有甚用處。不如他石鞏一箭射一个。卻是好手。雪竇今日效古人之作。擬放一箭。髙聲喝云。看箭。復云。中也。便下座。

舉。同光帝命諸禪師坐次云。朕收得中原之寶。只是無人酬價。興化云。如何是陛下中原之寶。帝以兩手畏襆頭腳。化云。君王之寶誰敢酬價。師云。至尊所得只可傍觀。若非興化作家。往往髙價酬卻。

一日上堂。良久云。大施門開無擁塞。忽然有个衲子出來。雪竇倒退八百。何以臨危不悚人。便下座。

舉。保壽問胡釘鉸云。莫便是胡釘鉸。云不敢。壽云。還釘得虛空麼。云請和尙打破將來壽便打鉸云。莫錯打某甲。壽云。向後遇多口阿師。與爾點破去在。後至趙州舉前話。問云。不知某甲過在甚處。趙州云。只者一縫。尙不柰何胡釘鉸。於此有省。師云。雪竇要打者三个漢。第一趙州。不合瞎卻胡釘鉸眼第二保壽。不能塞斷趙州口。第三胡釘鉸。放過保壽。師驀拈起拄杖云。更有一个。大眾一時走退。師擊繩牀一下。便起去。

上堂。善財別後誰相訪。樓閣門開竟日閒。便下座。

舉。肅宗帝問國師。百年後所須何物。國師云與老僧作个無縫塔子。帝曰。請師塔樣。國師良久云。會麼。帝云不會。國師。云。吾有付法弟子耽源。卻諳此事。請詔問之。國師遷化後。帝詔耽源。問此意如何。源云。湘之南潭之北。中有黃金充一國。無影樹下合同船。琉璃殿上無知識。師云。肅宗不會且致。耽源還會麼。只消个請師塔樣。盡西天此土諸位祖師。遭者一拶。不免將南作北。有傍不肯底出來。我要問爾。那个是無縫塔。

舉。雲門與長慶在雪峯日。因舉。石鞏見僧便云。看箭。三平到。遂擘開胸。鞏云。三十年一張弓。兩下箭只射得半个聖人。雲門問長慶。作麼生道免得石鞏喚作半个聖人。慶雲。若不還價爭辯眞僞。雲門云。入水始知有長人。師云。石鞏要先拗折不難。爭柰三平中的了也。然則老宿要活三平。且未免張弓架箭。

上堂云。一華開天下春。古佛爲甚麼不著便爾。若透得救取天下老宿。忽若有个衲僧出來云。和尙且自救也。許伊是金毛獅子。

舉。舍利弗問須菩提。夢中說六波羅蜜。與覺時同別。須菩提云。此義幽深吾不能說。此會有彌勒大士。汝往彼問。師云。當時若不放過。隨後與一札。誰名彌勒。誰是彌勒者。便見冰消瓦得。

舉。傅大士云。要知佛去處。師云。三生六十劫。末後一句天下衲僧跳不出。直饒口拄壁上漢。別有一竅勘過了打。

舉。紫湖和尙山門立一牌。牌上有字云。紫湖有狗。上取人頭。中取人腰。下取人腳。擬議則喪身失命。時見新到。便喝看狗。僧才回首。湖便歸方丈。師云。眾中總道。者僧著一口。著卽著了也。爭柰者僧在。敢問諸人。紫湖狗著者便死。因甚麼者僧猶在。若無知方眼救得者僧。設使紫湖出世。咬殺百千萬个。有甚益。我當時若見。先斫下牌。然後入院。待者老漢喝云看狗。與伊放出个焦尾大虫。如今諸人要見麼。日勢稍晚。歸堂。

上堂云。國無定亂之劍。四海晏淸也。不是分外。還有梯山入貢底麼。

因。中山主爲師煎茶。師問僧。爾隨例喫茶。將何報答。僧云。因風吹火。師不肯。自代云。難爲和尙。復云。還會麼。僧云不會。師云。爾也須煎一會茶始得。

舉。長慶示眾云。撞著道伴交肩過。一生參學事畢。師云。是卽是。鍼不札風不入。有甚麼用處。

上堂云。摩竭掩室計校未成。毗耶杜辭伎倆俱盡。還有人檢點得者兩个老漢出頭不得處麼。直饒覷透。更有个漢礙著。以拄杖擊繩牀一下。便下座。

有時云。槌擊沙喜世界百雜碎底人。爲甚麼處處解持缽。

又云。知時頻到香積國底人。爲甚麼拄杖頭上失卻眼。

一日云。義出丰年。儉生不孝。於佛法中作麼生辯損益。便下座。

上堂云。一塵一佛國。一葉一釋迦。徳山何以卓牌於鬧市。又云。入林不動艸。入水不動波。投子因甚麼腳下五色索透關底試辯看。

上堂云世。事悠悠不如山丘。臥藤蘿下塊石枕頭。者般底有甚用處喚起了打。

有時云。一切不是句。瞎卻時人眼。還有出得底麼。

上堂云。一切法皆是佛法。瞞瞞頇頇非爲正觀一切法卽非一切法。莽莽鹵鹵還同天鼓。賞个名安个是立个非。向甚處見釋迦老子。還會麼。以拄杖卓地一下云。各請歸堂。

示眾云。父子親其居。尊卑異其位。於衲僧分上。是放開是掜聚。或若辯得。分半院與爾。

一日云。寶山到也須開眼。勿使茫茫空手回。便下座。

上堂云。機輪轉處作者猶迷。千眼頓開與君相見。

師問新到。闍梨甚處人。僧提起坐具。師云。蝦跳不出斗。僧云。﹝跳﹣兆﹢孛﹞跳。師便打。僧云。更﹝跳﹣兆﹢孛﹞跳。師又打。僧便走。師喚回。僧便禮拜云。觸忤和尙。師云。我要者話行。爾又走作什麼。僧云。已徧天下了也。師復打五下。僧云。有諸方在。師云。爾只管喫棒。師喚第二人近前來。甚處人。云鼎州人。師云敗也。僧云。靑天白日。師云。兩重公案。僧云。恰是。師以拄杖指云。爾擬﹝跳﹣兆﹢孛﹞跳。僧擬議。師亦打五下。參頭云。者僧喫棒。與某甲不同。師一時喚近前。其僧珍重便走。師隨後與一拄杖。

上堂云。孟嘗之門劍客何在。良久云。點卽不到。便下座。

上堂云。泡幻同無礙。拈起拄杖云。泡幻何處得來。又擊一下云。西天四七聖。東土二三祖。鼻孔眼睛總穿在者裏。瞌睡漢歸堂。

上堂云。目前無法。意在目前。不是目前法。非耳目之所到。師拈起拄杖云。夾山老子甚處去也。何不出來。百艸頭與大眾相見。又卓地一下云。在者裏。復云。咄者野狐精。縮頭去。便下座。

僧問。牛頭未見四祖時如何。師云。恰漝麼。

僧云。見後如何。師云。三生六十劫僧禮拜。師長吁一聲。

上堂云。一舉不載說作麼生。舉得作麼生會。

上堂云。久雨不晴今日晴。衲僧曬了也未。良久自云。曬了也。師云收。復拈起拄杖。大眾定動。師云。無一个靈利。便下座打趁。

示眾云。譬若二龍爭珠。有爪牙者不得。或有衲僧問。旣是有爪牙者。爲什麼不得。請大眾爲雪竇下一轉語。

上堂。僧問。承和尙有言。道士倒騎牛。意旨如何。師云。泥人眼赤。僧云不會。師云。有甚麼了期。便下座。

上堂云。天得一以淸。地得一以寧。衲僧得一無風浪起。爾若辯得。禍不入愼家之門。

舉。僧問鏡淸。學人啐請師啄。淸云。還得活也無。學云。若不活遭人快笑。淸云。也是艸裏漢。師云。衲僧有此奇特事。若一人半个互相平展。古聖也不虛出來一回。

問承和尙有言。金剛鑄鐵券。意旨如何。師云。三頭六臂。云學人不會。師云。擡上擡下。師拈起拄杖云。人天交接兩得相見。太茫茫何擾擾。穿來且放一邊。三十三二十八。敲落又在一處。復云。退後退後。便起去。

問。承古有言。九九八十一。意旨如何。師云。金剛合掌。進云。學人不會。師云。歸依佛法僧。

上堂云。應緣而化物。方便呼爲智。拈起拄杖喚作什麼。爾若道不得。也許具一隻眼。

上堂舉。雪峯示眾云。盡乾坤是个解脫門。把手拽不肯入。一僧云。和尙怪某甲不得。一僧云。用入作什麼。師云。三个中有一人受救在。忽若總不辯明。平地上有甚數。便下座。

一日云。此大講堂洞開。東方日輪升天。則有明曜。中夜黑月雲霧晦暝。則復昏暗。戶牖之隙則復見通。墻宇之間則復觀壅。分別之處則復見緣。頑虛之中徧是空性。郁﹝火

孛﹞之象則紆昏塵。澄霽斂氛又觀淸淨。慚愧釋迦老子。說甚還與不還。文殊堂裏萬菩薩。到處覓不得。元來總在者裏。靈利漢一見。便請拗折拄杖。

上堂舉。鏡淸問僧。近離甚處。云石橋。淸云。本分事作麼生。云某甲近離石橋。淸云。我不管爾石橋。本分事作麼生。云和尙何不領話。淸便打。僧云。某甲話在。淸云。爾但喫棒。我要話行。師云。然則倚勢欺人。柰緣事不孤起。者僧若能愼初護末。棒則須是鏡淸自喫。

舉。雲門大師示眾云。爾若不相當。且覓个入頭處。微塵諸佛在爾舌頭上。三藏聖教在爾腳跟底。不如誤去好。還有人誤得麼。出來對眾道看。師拈云。然則養子之緣。爭柰壓良爲賤。其間忽有不甘底。出掀倒繩牀。豈不是大丈夫漢。然𨿽如此。且問據个甚麼。師驀拈起拄杖云。洎合停囚長智。擊繩牀一下。便下座。

上堂云。窮諸玄辯。若一毫致於太虛。竭世樞機。似一滴投於巨壑。不如歇去。好還會麼。客亭不遠。

上堂云。靑蘿夤緣。直上寒松之頂。白雲淡濘。出沒太虛之中。師拈起拄杖云。國師眼睛在者裏。瞌睡漢七穿八穴。甚處得來。

一日舉。幹峯示眾云。舉一不得舉二。放過一著落在第二。雲門大師出眾云。昨日有人從天臺來。卻往南嶽去。峯云。來日不要普請。師云。諸禪徳。雲門老漢只解一手擡。不能一手搦。還有共相著力底麼。試露爪牙看。

上堂云。不得春風華不開。華開又被風吹落。爾若明得褒貶句。未必善因而招惡果。歸堂。

一日云。古人道。其爲也形。其寂也冥。轉變天地自在縱橫。河沙而用混沌而榮。誰聞不喜。誰聞不驚。如何以無價之寶。隱在陰入之坑。

師以拄杖擊一下云。打破了也。寶在甚處。

有時云。不犯之令。大眾必合依行。

上堂云。萬法本閒。而人自鬧。國師走入露柱裏去也。見麼見麼。良久云。出頭便死。歸堂。

示眾云。回而更相涉。拈起拄杖云。頭上是天腳下是地。眼前綠水背靠靑山。衲僧道我會也。忽若騎驢入爾鼻孔裏。牽牛入爾眼睛中。又作麼生商量。

上堂云。欲得現前莫存順逆。者裏參見祖師了。更買艸鞋行腳三千里外。也被雪竇穿卻鼻孔。

一日舉。馬祖上堂。眾方集。百丈出卷席。祖便下座。諸方皆謂奇特漝麼舉。還當麼。若當。譬若水母以蝦爲目。若不當。又空贊嘆圖个什麼。眾中一般漢。亂踏向前問古人意旨如何。更有老底不識好惡。對云。將謂仙陀客。又云。來日更到座前。苦哉苦哉。如此自稱宗匠。欲開人天眼目。驢年去。諸上堂。雪竇當時若見伊出來捲席。劈胸與一踏。令坐者倒者俱起不得。且要後人別有生涯去。免見互相鈍置。豈不个个英靈底漢。還會也無。歸堂。

上堂云。虛空爲鼓須彌爲槌。打者甚多聽者極少。且問誰是解打者。莫謗鹽官好。只如南泉道王老師不打者破鼓。法眼去王老師不打兩个。旣不柰何一个。更是懡﹝怡﹣臺﹢羅﹞。

上堂云。還有鬧市裏出頭底麼。良久云。不如策杖歸山去。長嘯一聲煙霧深。便下座。

舉。僧問趙州。學人乍入叢林。乞師指示。州云。喫粥了也未。云喫粥了也。州云。洗缽盂去。雲門大師云。且道有指示無指示。若云有。向他道什麼。若道無。何得悟去。師拈云。我不似雲門爲蛇畫足。直言向爾道。問者如虫蝕木。答者偶爾成文。然𨿽恁麼瞎卻衲僧眼。作麼生免得此過。諸仁者要會麼。還爾趙州喫粥。未拈卻者僧喫粥了。雪竇與爾拄杖子。歸堂。

舉。雲門大師云。盡十方世界乾坤大地。天下老和尙。以拄杖一畫云。百雜碎。師云。者老漢。是卽是。要且未有出身之路。如今拄杖在雪竇手裏復橫按云。東西南北甚處得來。

舉。僧問投子。如何是十身調禦。投子下繩牀立。又問。凡聖相去多少。投子下繩牀立。師云。此公案。諸人無不委知。若潛麼舉。天下衲僧盡爲念話社家。雪竇莫有長處也無。試爲大眾舉看。凡聖相去多少。投子下繩牀立。如何是十身調禦。投子下繩牀立。且道與前來舉底同別。若道一般。許上座具一隻眼。若云別有奇特。也許上座具一隻眼。復更開一綫道。凡聖相去多少。請上座下一轉語。如何是十身調禦。答一轉話。非但參見投子。亦乃知雪竇長處。或若總道下繩牀立。惜取眉毛。便下座。

舉。洞山聰和尙。每見新到便問。潙山水牯牛。上堂作麼生會。前後皆不相契。師到。亦乃垂問。師云。後人標牓。洞山擬道。師以坐具拂一下便行。洞山云。且來上座。師云。未參堂。

舉。雲門大師云。三乘十二分教。達摩西來。放過卽不可。若不放過不消一喝。師隨舉了便喝。復云。大眾。好喝落在甚處。若要鼻孔遼天。辯取者一喝。便下座。

師因事示眾云。杜耳目於胎殼。掩玄象於霄外。而責宮商之異。辯玄素之殊底。是甚麼人。還知落處麼。那一个者一个。兼本三人。放過一著。便下座。

上堂云。三十年來尋劍客。有麼有麼。幾回葉落又抽枝。衲僧眼光失卻了也。自從一見桃花後塡溝塞壑。直至如今更不疑敗軍之將。以拄杖卓地一下云看。便下座。

舉。歸宗問僧。甚處去。云諸方學五味禪去。宗云。我者裏有一味禪。爲甚不學。僧云。如何是一味禪。宗便打。僧云。莫打。某甲會也。宗云。爾作麼生會。僧擬開口。宗又打。黃檗聞舉云。馬大師出八十四員善知識。問著个个屙轆轆地。只有歸宗老較些子。師云。以彊欺弱有甚麼難。我者裏有一味禪。爲甚麼不學。但向道。收待伊拈起。有般無眼漢。只管喫吽吽。雪竇門下誰敢。便下座。

上堂云。胡蜂不戀舊時窠。猛將不在家中死。若是个漢。聊聞舉著。剔起眉毛便行。

一日六人新到。師問云。還有作家禪客麼。參頭云。和尙道什麼。師云。點卽不到。僧擬議。師便喝。僧無語。師云。龍頭蛇尾。復問第二个僧。指參頭云。和尙問。何不只對。師與一掌。僧無語。師復指云。第三。其僧茫然。師云。一狀領過。

上堂。僧問。如何是時節因緣。師云。瞌睡漢。僧便喝。師云。詐惺惺。復云。譬若世界壞時大水競作。其間無量眾生。或沒未沒。互相悲號。仰望蒼蒼。皆云相救。當爾之時。四禪天人一見髙聲便喝。咄哉眾生。我預曾報汝。令頻頻上來。汝都不聽。如今有甚麼救。處乃拍手一下。雲歸堂。

上堂云。乾坤之內宇宙之間。中有一寶掛在壁上。達摩九年不敢正眼覷著。如今衲僧要見。劈脊打。

上堂。僧問。如何是佛。師云。頭鬅鬙耳卓朔。學云不會。師云。堪笑堪悲。復云。不著便也不柰何。爾從江南江北來。笠子下爲什麼拶破洛浦徧參底。

上堂云。乾坤把定卽不無爾。作麼生是手擎日月底句。又云。周遊四天下道。我知有須彌頂上著得幾人。復云。舉步已經諸佛剎。是爾艸鞋踏破多少。

上堂云。長觜鳥芳樹不棲。喃喃獨語摩斯吒滄溟不入戰戰。卻回三十年後悟去。提起手云。吽吽。便下座。

上堂舉。在眾日。僧問如何是佛。師云。四眾圍繞。如何是涅槃。師云。雙林樹下。復云。便是釘觜鐵石漢也。卒話會不及歸堂。

有時豎起拄杖云。洪機在掌。排巨靈擘太華之峯。復橫按云。明鏡當臺。絕演若逐東西之徑。又以拄杖一劃云。比擬張麟兔亦不遇。便下座。

上堂云。不與一法作對。便是無諍三昧。或是个漢聞我舉著。悉能坐斷。有甚麼近處。𨿽然如此。向後莫辜負人好。便下座。

上堂舉。古人道。明眼漢沒窠臼。我且問爾。各從徳山臨濟下來。棒喝向爾不能施。語言向爾使不著。我旣如此。汝合必然。又作麼生露得个消息。令雪竇知爾是个風不入底漢去。便下座。

一日三僧辭。師把住云。天無門地無戶。亂走衲僧擬往何處。僧皆無對。師劈面唾云。枉喫我多少粥飯。便推出。

示眾云。摩竭正令。譬若披沙揀金。毗耶杜辭。頗類守株待兔。設使頓開千眼未辯機關。點著不來白雲萬里。

舉。永嘉云。六般神用空不空。一顆圓光色非色。雲門大師拈起拄杖云。是色非色。師云。雪竇卽不然。圓光一顆儱伺眞如。神用六般和泥合水。猷窯人設齊且致。水中拈月致將一問來。

有時云。袖頭打領腋下剜襟。諸方一任剪裁。南山起雲北山下雨。衲子作麼話會。

一日上堂。大眾才集。師云。一任諸方貶剝。便下座。

舉。僧問幹峯。十方薄伽梵。一路涅槃門。路頭在什麼處。幹峯云。在者裏。師代僧便喝。復有僧問長慶。長慶雲。問取堂中第二座。師代僧云錯。復有僧問師。師云。墮坑落塹。自代云。作賊人心虛。

上堂云。糞掃堆上現丈六金身。遇賤則貴。赤肉團上壁立千仞。遇明則暗。鼻孔遼天底衲僧。試辯雪竇爲人眼。

示眾云。一法不通萬緣方透。會與不會成羣作隊。策著磕著一時拈卻。管取乾坤獨露。便下座。

上堂云。禪河隨浪靜。定水逐波淸。若拄杖子是浪。衲僧便七縱八橫。忽乾坤大地是浪。便見扶籬摸壁。且道放行好把定好一日云。春雷已發陽鳥未啼。迷身句卽不問。爾透出一字作麼生道。

上堂云。巢知風穴知雨。靈利衲僧未可相許。若問如何。苦哉佛陀參。

舉。馬大師云。一切語言是提婆宗。以者个爲主。雲門大師云。好語只是無人問我。僧便問。如何是提婆宗。雲門云。西天九十六種。爾是最下種。師云。赤幡被者僧奪了也。便下座。

一日云。山河無隔礙。光明處處透。傅大士騎驢。入爾鼻孔裏。見爾諸人不惺惺。卻歸雙林寺去也。便下座。

舉。僧問翠微。自到和尙法席。每沐上堂。不蒙一法示誨。意在於何。微云。嫌个什麼。僧復問洞山。山云。爭怪得老僧。後有僧問法眼。眼云。祖師來也。師云。兩个老漢。被者僧穿卻。惟有法眼。與他同參。若是雪竇門下。喫棒了趕出。

上堂云。種種幻化。皆生如來圓覺。師云。住住。三世諸佛是幻。六代祖師是幻。天下老和尙是幻。復拈起拄杖云。拄杖子是幻。那个是圓覺。良久以拄杖擊繩牀一下云。幻出。大眾擬議。師云。者一隊漆桶。總無孔竅。以拄杖一時趁下。

舉。夾山問僧。甚處來。云湖南來。山云。曾到石霜麼。云要路經過。爭得不到。山云。承聞石霜有毬子話是否。云和尙也須急著眼山云。作麼生是鞠子。云趒不出。云作麼生是鞠杖。云勿手足。山云。老僧未曾與闍梨相識。出去。師云。雪竇親見者僧從石霜來。夾山因甚麼道。不相識。

舉。趙州問僧。甚處來。云雪峯來。州云。雪峯近日有何言句示徒。僧云。雪峯道。盡大地是沙門一隻眼。爾諸人向什麼處屙。州云。爾若過嶺。我附个鍬子去。師云。者僧旣不從雪峯來。可惜趙州鍬子。

舉。僧問石霜。三千里外遠聞石霜有个不顧。霜云是。僧云。只如萬像歷然。是顧不顧。霜云。我道不驚眾。僧云。不驚眾是不與萬像合。如何是不顧。霜云。徧界不曾藏。師拈云。誰是不顧者。

示眾云。世界與麼廣闊爲甚麼向雪竇手裏乞命。

上堂云。乾坤側。日月星辰一時黑。東西不辯南北不分底衲僧。向甚處見雪竇。

上堂。僧問。雪覆蘆華時如何。師云點。僧云。恁麼則爲祥爲瑞也。師云。兩重公案。復成一頌。雪覆蘆華欲暮天。謝家人不在魚船。白牛放卻無尋處。空把山童贈鐵鞭。

師問大龍。語底默底不是。非語非默底更非。總是總不是。拈卻大用現前。時人知有大龍如何。龍云。子有如是見解那。師云。這老漢今日瓦解冰消。至晚龍問師。那里是老僧瓦解冰消處。師云。轉見不堪。拂袖便出。龍云。叵耐叵耐。師不顧。後舉似福嚴雅。雅云。何不與他本分艸料。師云。和尙更買艸鞋行腳始得。

僧問。只在目前。爲甚麼再三不睹。師云截耳臥街。云黑豆未生芽時如何。師云。餧驢餧馬。云生芽後如何。師云。透水透沙。

明覺禪師語錄卷第三參學小師允誠等編

拈古。

師舉。徳山示眾云。今夜不答話。問話者三十棒。時有僧出禮拜。山便打。僧云。某甲話也未問。山云。爾是甚處人。云新羅人。山云。未踏船舷。好與三十棒。法眼拈云。大小徳山。話作兩橛。圓明道。大小徳山。龍頭蛇尾。師云。二老宿。𨿽善裁長補短捨重從輕。要見徳山亦未可。何故徳山大似握閫外威權。有當斷不斷不招其亂底劍。諸人要識新羅僧麼。只是撞著露柱底个瞎漢。

舉。雪峯一日普請。自負一束藤。路逢一僧。峯便拋下。僧方擬取。峯便踏倒。歸舉似長生乃云。我今日踏者僧快。生云。和尙替者僧入涅槃堂始得。峯便休去。師云。長生大似東家人死西家助哀。也好與一踏。

舉。百丈再參馬祖侍立次。祖以目視禪牀角頭拂子。丈云。卽此用離此用。祖云。爾他後開兩片皮。將何爲人。丈取拂子豎起。祖云。卽此用離此用。丈掛拂子於舊處。祖便喝。百丈直得三日耳聾。師云。奇怪諸禪徳。如今列其派者甚多。究其源者極少。總道百丈於喝下大悟。還端的也無。然刁刀相似。魚魯參差。若是明眼漢。瞞他一點不得。只如馬祖道爾他後開兩片皮將何爲人。百丈豎起拂子。爲復如虫禦木。爲復啐啄同時。諸人要會三日耳聾麼。大冶精金應無變色。

舉。崇壽指凳子云。識得凳子周匝有餘。雲門云。識得凳子天地懸殊。師云。澤廣藏山理能伏豹。

舉。永嘉大師到六祖。繞禪牀三匝。振錫一下。卓然而立。祖云。夫沙門具三千威儀八萬細行。大徳從何方而來。生大我慢。師便喝。乃云。當時若下得者一喝。免見龍頭蛇尾。又再舉。繞禪牀三匝振錫一下卓然而立。代祖師云。未到曹溪。與爾三十棒了也。

舉。仰山指雪師子云。還有過得此色者麼。雲門云。當時便與推倒。師云。只解推倒不能扶起。

舉。香嚴垂語云。如人上樹。口嗛樹枝。手不攀枝。腳不踏樹。樹下有人問西來意。不對則違他所問。若對又喪身失命。當恁時作麼生卽是。有虎頭上座云。上樹卽不問。未上樹請和尙道。嚴呵呵大笑。師云。樹上道卽易。樹下道卽難。老僧上樹也。致將一問來。

舉。僧問魯祖。如何是不言言。祖云。爾口在什麼處。僧云。某甲無口。祖云。將什麼喫飯。僧無語。師云。好劈脊便棒。者般漢開口了合不得。合口了開不得。

舉。僧問雪峯。古澗寒泉時如何。峯云。瞪目不見底。僧云。飲者如何。峯云。不從口入。僧舉到趙州。州云不可從鼻孔裏入。僧卻問趙州。古澗寒泉時如何。州云苦。云飲者如何。州云死。雪峯聞舉云。趙州古佛。從此不答話。師云。眾中總道。雪峯不出者僧問頭。所以趙州不肯。如斯話會。深屈古人。雪竇卽不然。斬釘截鐵本分宗師。就下平髙難爲作者。

舉。僧問西堂和尙。有問有答賓主歷然。無問無答時如何。堂云。怕爛卻去那。僧問長慶。有問有答賓主歷然。無問無答時如何。慶雲。相逢盡道休官去。林下何曾見一人。師云。何不與本分艸料。

舉。臨濟示眾云。我於先師處。三度喫六十棒。如蒿枝子拂相似。如今思一頓棒喫。誰爲下手。僧出眾云。某甲下手。濟拈棒與僧。僧擬接便打。師云。臨濟放處較危。收來太速。

舉。欽山一日上堂。豎起拳又開云。開卽爲掌。五指參差。復握云。如今爲拳必無髙下。還有商量也無。一僧出眾豎起拳。山云。爾只是个。無開合漢。師云。雪竇卽不然。乃豎起拳云。握則爲拳有髙有下。復開云。開則成掌無黨無偏。且道放開爲人好。把定爲人好。開也造車。握也合轍。若謂閉門造車出門合轍。我也知爾向鬼窟裏作活計。

舉。僧問睦州。髙揖釋迦不拜彌勒時如何。州云。昨日有人問。趕出了也。僧云。和尙恐某甲不實。州云。拄杖不在。苕帚柄聊與三十。師云。睦州只有受壁之心。且無割城之意。

舉。棗樹問僧。近離甚處。云漢國。樹云。天子還重佛法也無。僧云。苦哉。賴值問著某甲。問著別人卽禍生。云作个什麼。僧云。人尙不見有。何佛法可重。云闍黎受戒多少時。僧云。二十夏。云大好。不見有人。便打。師云。者僧棒卽喫要且去不再來。棗樹令𨿽行。爭柰無風浪起。

舉。趙州問婆子。什麼處去。云偸趙州筍去。州云。忽遇趙州又作麼生。婆子便掌。州便休去。師云。好掌。更下兩掌。也無勘處。

舉。保壽開堂日。三聖推出一僧。壽便打。聖云。漝麼爲人。瞎卻鎭州一城人眼去在。壽便歸方丈。師云。保壽三聖𨿽發明臨濟正法眼藏。要且只解無佛處稱尊。當時者僧若是个漢。才被推出。便掀倒禪牀。直饒保壽全機。也較三千里。

舉。無業馬祖。僧問如何是佛。云莫妄想。師云。塞卻鼻孔。又問。如何是佛。云卽心是佛。師云。拄卻舌頭。

舉。僧問徳山。從上諸聖什麼處去。山云。作麼作麼。僧云。敕點飛龍馬。跛鱉出頭來。山便休去。至來日山浴出。其僧過茶舉徳山。山撫僧背一下。僧云。者老漢方始瞥地。師云。然精金百煉。須要本分鉗錘。徳山旣以已方人。者僧還同受屈。以拄杖一劃云。適來公案且致。從上諸聖什麼處去。大眾擬議。師一時打趁。

舉。保福簽瓜次。太原孚上座到來。福云。道得與爾瓜喫。孚云。把將來。福度一片瓜與孚。孚接得便去。師云。𨿽是死蛇。解弄也活。誰是好手者。試請辯看。

舉。南泉示眾云。道非物外。物外非道。趙州出問。如何是物外道。泉便打。州云。和尙莫打某甲。向後錯打人去在。泉云。龍蛇易辯衲子難瞞。師云。趙州如龍無角。似蛇有足。當時不管盡法無民。直須喫棒了趁出。

舉。洞山到雲門。門問。近離甚處。山云查渡。云夏在甚處。山云。湖南報慈。云甚時離。山云去年八。月門云。放爾三頓棒。山至來日卻上問訊。昨日蒙和尙放三頓棒。不知過在什麼處。門云。飯袋子江西湖南便漝麼去。山於此大悟。師云。雲門气宇如王。拶著便冰消瓦解。當時若據令而行。子孫也未到斷絕。

舉。一僧參馬大師。師畫一圓相云。入也打。不入也打。僧便入師便打。僧云。和尙打某甲不得。大師靠卻拄杖休去。師云。二俱不了。和尙打某甲不得。靠卻拄杖。擬議不來劈脊便打。

舉。興化問克賓維那。不久爲唱道之首。賓云。不入者保社。化云。會來不入。不會不入。賓云。沒交涉。化便打。乃云。克賓維那法戰不勝。罰錢五貫。充設饡飯。至來日齋時。興化自白槌云。克賓維那法戰不勝。不得喫飯。卽便趕出。師云。克賓要承嗣興化罰錢出院且致。卻須索取者一頓棒始得。且問諸人。棒旣喫了。作麼生索。雪竇要斷不平之事。今夜與克賓維那雪屈。以拄杖一時打散。

舉。僧問長慶。眾手淘金。誰是得者。慶雲。有伎倆者得。僧云。學人還得也無。慶雲。大遠在。師代者僧。當時便喝。復云。有伎倆者得一手分付。有伎倆者不得兩手分付。學人還得也無。蒼天蒼天。

舉。大慈示眾云。山僧不解答話。只是識病。時有僧出。大慈便歸方丈。師云。大凡扶豎宗乘須辯个得失。且大慈識病不答話。時有僧出便歸方丈。雪竇識病不答話。或有僧出。劈脊便打。諸方識病不答話。有僧出必然。別有長處。敢有一个動著。大唐天子只三人。

舉。趙州到黃檗。檗見來便關卻方丈。州云。救火救火。黃檗便出擒住云。道道。州云。賊過後張弓。師云。直是好笑笑須三十年。忽有个衲僧問。雪竇笑个什麼。笑賊過後張弓。

舉。僧問鏡淸。學人未達其源。乞師方便。淸云。是什麼。源云。其源。淸云。若是其源。爭受方便。師云。死水裏浸卻有什麼用處。侍者問。適來成禠伊。淸云無。侍者云。不成禠伊。淸云無。侍者云。和尙尊意如何淸云。一點水墨兩處成龍師云。猶較些子。雪竇不是減鏡淸威光。要與者僧相見。是什麼源其源。三十年後與爾三十棒。

舉。僧問香林。如何是衲衣下事。林云。臘月火燒山。師云。臘月燒山萬種千般。翹松鶴冷踏雪人寒。達摩不會大難大難。

舉。本仁和尙。示眾云。尋常不欲向聲前句後。鼓弄人家男女。何故。且聲不是聲。色不是色。時有僧問。如何是聲不是聲。仁云。喚作色得麼。云如何是色不是色。仁云。喚作聲得麼。僧禮拜。仁云。且道。爲汝說答汝話。若人辯得。有个入處。師云。本仁也甚奇怪。要且貪觀天上。旣非聲前句後。且作麼生入。

舉。雲門示眾云。老胡生下。一手指天一手指地。周行七步。目顧四方。天上天下惟我獨尊。當時若見。一棒打殺與狗喫卻。貴圖天下太平。師云。便與掀倒禪牀。

舉。國師三喚侍者。點卽不到侍者三應。到卽不點。將謂吾辜負汝。誰知汝辜負吾。瞞雪竇不得。雲門道。作麼生是國師辜負侍者處。會得也是無端。師云。元來不會。作麼生是侍者辜負國師。粉骨碎身未報得。師云。無端無端。

復舉。僧問投子。國師三喚侍者意旨如何。投子云。抑逼人作麼。師云。垛根漢。僧問興化。化云。一盲引眾盲。師云。端的瞎。僧問玄沙。沙云。侍者卻會。師云。停囚長智。僧問趙州。州云。如人暗中書字。字𨿽不成文彩已彰。師便喝。僧問雪竇。雪竇便打。也要諸方點檢。乃成頌云。師資會遇意非輕。無事相將艸裏行。負汝負吾人莫問。任從天下競頭爭。

舉。僧問智門和尙。如何是佛。云踏破艸鞋赤腳走。僧云。如何是佛向上事。云拄杖頭上挑日月。師云。千兵易得一將難求。

舉。師祖問南泉摩尼珠人不識。如來藏裏親收得。如何是如來藏。云王老師與爾往來者是藏。師云。艸裏漢。祖云。不往不來者。云亦是藏。師云。雪上加霜。祖云。如何是珠。師云。崄。百尺竿頭作伎倆。不是好手。者裏著得个眼。賓主互換。便能深入虎穴。或不漝麼。縱饒師祖悟去也是龍頭蛇尾漢。

舉。僧禮拜雪峯。峯打五棒。僧云。某甲有什麼過峯又打五棒。師云。雪竇不曾與人葛藤。前五棒。日照天臨。後五棒。云騰致雨爾若辯得。也好與五棒。

舉。馬大師令智藏馳書上徑山。山接書開見一圓相。於中下一點。國師聞舉云。欽師猶被馬師惑。師云。徑山被惑且致。若將呈似國師。別作个什麼伎倆。免被惑去。有老宿云。當時坐卻便休亦有道。但與劃破。若與麼。只是不識著。敢謂天下老師。各具金剛眼睛廣作神通變化還免得麼。雪竇見處也要諸人共知。只者馬師。當時畫出早自惑了也。

舉。鏡淸問僧。趙州喫茶去。爾作麼生會。僧便出去。淸云。邯鄲學步。師云。者僧不是邯鄲人。爲什麼學唐步。若辯得出。與爾茶喫。

舉。僧問雲門。如何是法身向上事。云向上與爾道卽不難。作麼生會法身。僧云。請和尙鑑。云鑑卽且致。作麼生會法身。僧云。與麼與麼。云者个是長連牀上學得底。我且問爾法身還喫飯麼。僧無語。師云。將成九仞之山。不進一簣之土。過在什麼處。

舉。趙州訪茱萸才上法堂。茱萸云。看箭。州亦云。看箭。茱萸云過。州雲中。師云。二俱作家。蓋是茱萸趙州二俱不作家。箭鋒不相拄。直饒齊發齊中。也只是个射垛漢。

舉。臨濟與普化去施主家齋。濟問。毛吞巨海芥納須彌。爲復是神通妙用。爲復法爾如然。化踢倒飯牀。濟云。太粗生。化云。者裏是甚所在。說粗說細。濟休去。至來日又同赴一施主齋。濟復問。今日供養何似昨日。化又踢倒飯牀。濟云。太粗生。化云。瞎漢佛法說什麼粗細。濟吐舌。師云。兩个老賊喫飯也不了。好與二十棒。棒𨿽行。且那个是正賊。

舉。三角示眾云。若論此事。貶上眉毛早是蹉過。麻谷出云。蹉過卽不問。如何是此事。角云。蹉過。谷便掀倒禪牀。三角便打。師云。兩个有頭無尾漢。眉毛未曾貶上。說什麼此事蹉過。有僧問。眉毛爲什麼不貶上。師便打。

舉。睦州喚僧大徳。僧回首。州云。擔版漢。師云。睦州只具一隻眼。何故。者僧喚旣回頭。因甚卻成擔版。

舉。巖頭參徳山。跨門便問。是凡是聖。徳山便喝。巖頭便禮拜。洞山聞舉云。若不是奯公。大難承當。巖頭云。洞山老漢不識好惡。我當時一手擡一手搦。師云。然則徳山門下。艸偃風行。要且不能塞斷人口。當時才禮拜。劈脊便打。非惟剿絕洞山。亦乃把定奯老。還會麼。李將軍有嘉聲在。不得封侯也是閒。

舉。巴陵示眾。祖師道。不是風動不是幡動。旣不是幡風。向什麼處著。有人與祖師作主。出來與巴陵相見。師云雪竇道。風動幡動。旣是風幡。向甚處著。有人與巴陵作主。亦出來與雪竇相見。

舉。則川與龐居士摘茶次。士云。法界不容身。師還見我麼。川云。若不是老師。洎與龐公答話。士云。有問有答蓋是尋常。川不管。士云。適來莫怪相借問麼。川亦不管。士喝云。者無禮儀漢。待我一一舉似明眼人去在。川拈茶籃便歸。師云。則川只解把定封疆。不能同生同死。當時好與捋下襆頭。誰敢喚作龐居士。

舉。僧問雲門。一言道盡時如何。門云。裂破。師彈指三下。

舉。僧問睦州。一言道盡時如何。州云。老僧在爾缽囊裏。師呵呵大笑。

舉。本生和尙以拄杖示眾云。我若拈起。爾便向未拈起時作道理。我若不拈起。爾便向拈起時作主宰。且道。老僧爲人在甚處。時有僧出云。不敢妄生節目。生云。也知闍黎不分外。僧云。低低處平之有餘。髙髙處觀之不足。生云。節目上更生節目。僧無語。生云。掩鼻偸香空招罪犯師云。者僧也善能切磋。爭柰弓折箭盡。然𨿽如此。且本生是作家宗師。拈起也天回地轉。應須拱手歸降。放下也艸偃風行。必合全身遠害。還見本生爲人處也無。師復拈起拄杖云。太平本是將軍致。不許將軍見太平。

舉。僧問雪峯。聲聞人見性。如夜見月。菩薩人見性。如晝見日。未審和尙見性如何。峯打三下。其僧復問巖頭。巖頭打三掌。師云。應病設藥。且與三下。若據令而行。合打多少。

舉。太原孚上座參雪峯。至法堂上顧視。雪峯便下看。知事師云。一千五百人作家宗師。被孚老一覷。便髙豎降旗。孚至來日入方丈云。昨日觸忤和尙。峯云。知是般事。便休。師云果然。僧問雲門。作麼生是觸忤處。門便打。師云。打得百千萬个。有什麼用處。直須盡大地人喫棒。方可扶豎雪峯。且道。太原孚具什麼眼。

舉。安國問僧。得之於心。伊蘭作栴檀之樹。失之於旨。甘露乃蒺﹝卄／梨﹞之園。我要个語具得失兩意。僧豎起拳云。不可喚作拳頭。國云。只爲喚作拳頭。師云。無繩自縛漢。拳頭也不識。

舉。僧請益雲門大師玄沙三種病人話。門云。爾禮拜著。僧禮拜起。門以拄杖便挃。僧退後。門云。爾不是患盲。復喚近前來。僧近前。門云。爾不是患聾。乃云。還會麼。僧云不會。門云。爾不是患啞。僧於此有省。師便喝云。者盲聾喑啞漢。若不是雲門驢年去。如今有底或拈槌豎拂不管。教近前又不來。還會麼。不應諸方還柰何得麼。雪竇若不柰何。爾者一隊驢漢。有堪作个什麼。以拄杖一時打趁。

舉。僧問香嚴。如何是王索仙陀婆。嚴云。過者邊來。師云。鈍置殺人。僧問趙州。王索仙陀婆時如何州曲躬叉手。師云。索鹽奉馬。

舉。鼓山示眾云。若論此事。如一口劍。時有僧問。承和尙有言。若論此事。如一口劍。和尙是死屍。學人是死屍。如何是劍。山云。拖出者死屍。僧應諾。歸衣缽下。打揲便行。山至晚問首座。問話僧在否。座云。當時便去也。山云。好與二十棒。師云。諸方老宿總道。鼓山失卻一隻眼。殊不知。重賞之下必有勇夫。然𨿽如此。若仔細點撿來。未免一時埋卻。

舉。睦州問武陵長老。了卽毛端吞巨海。始知大地一微塵。作麼生。云和尙問誰。州云。問長老。云何不領話。州云。我不領話爾不領話。師云。墮也墮也。復云。者葛藤老漢好與劃斷。拈拄杖云。什麼處去也。

舉。仰山坐次。大禪佛到翹一足云。西天二十八祖亦如是。唐土六祖亦如是。和尙亦如是。某甲亦如是。山下禪牀打四藤條。師云。藤條未到打折。因什麼只與四下。須是个斬釘截鐵漢始得。大禪後到霍山自云。集雲峯下四藤條天下大禪佛參。山云。打鐘著。禪便走。師云。者漢𨿽見機而變。爭柰有頭無尾。

舉。玄沙與天龍入山見虎。龍云。前面是虎。沙云。是汝。師云。要與人天爲師。前面端的是虎。

舉。南泉山下有一庵主。行僧經過謂庵主云。近日南泉和尙出世。何不去禮拜。主云。非但南泉直饒千佛出興。亦不能去。泉聞令趙州去看。州見便禮拜。主不管。州從西過東。主亦不管。州又從東過西。主亦不管。州云。艸賊大敗。拽下簾子便行。歸舉似南泉。泉云。從來疑著者漢。師云。大小南泉趙州。被个擔版漢勘破了也。

舉。僧問風穴。語默涉離微如何通不犯。穴云。常憶江南三月裏。鷓鴣啼處百華鮮。曾有僧問雪竇。對他道。劈腹剜心。又且如何。復云。因風吹火別是一家。傷鱉恕龜必應有主。

舉。巖頭雪峯欽山到徳山。欽山問。天皇也恁麼道。龍潭也恁麼道。未審徳山作麼生道。山云。爾試舉天皇龍潭底看。欽山擬議。徳山便打。欽山被打。歸延壽堂云。是卽是。打我大殺。巖頭云。爾恁麼。他後不得道見徳山。師云。諸禪徳。欽山致个問端。甚是奇特。爭柰龍頭蛇尾。爾試舉天皇龍潭底看。坐具便摵。大丈夫漢捋虎須也是本分。他旣不能。徳山令行。一半。令若盡行。雪峯巖頭總是涅槃堂裏漢。

舉。僧問智門和尙。如何是般若體。云蚌含明月。僧云。如何是般若用。云兔子懷胎。師云。非惟把定世界。亦乃安貼邦家。若善能參詳。便請丹霄獨步。

舉。烏臼有玄紹二上座到。臼云。二禪伯。近離甚處。云江西。臼便打。僧云。久聞和尙有此機要。臼云。爾旣不會。第二个近前來。僧擬議。臼亦打云。同坑無異土。參堂去。師云。宗師眼目。須至恁麼。如今翅孽海直取龍吞。有般漢眼目未辯東西。拄杖不知顚倒。只管說照用同時。人境俱奪。

舉。僧辭大隨。隨問。甚處去。雲峨眉禮拜普賢去。隨豎起拂子云。文殊普賢總在者裏。僧畫一圓相拋於背後。隨云。侍者將一貼茶與者僧。雲門別云。西天斬頭截臂。者裏自領出去。師云。殺人刀活人劍。具眼底辯取。

舉。雪峯問僧。見說大徳曾爲天使來是否。云不敢。峯云。爭解與麼來。僧云。仰慕道徳。豈憚關山。峯云。汝猶醉在出去。僧便出。峯乃召大徳。僧回首。峯云。是什麼。僧亦云是什麼。峯云。者漆桶。僧無語。峯卻顧謂鏡淸云。好个師僧。向漆桶裏著到。淸云。和尙豈不是據款結案。峯云。也是我尋常用底。忽若喚回是什麼。被他道者漆桶。又作麼生。淸云。成何道理。峯云。我與麼及伊。爾又道據款結案。他與麼及我。又道成何道理。一等是什麼時節。其間有得不得。淸云。不見道。醍醐上味爲世所珍。遇此之人翻成毒藥。師云看他父子相投。言气相合。知者謂粉骨碎身。此恩難報。不知者謂扶髙抑下。臨危悚人。毒藥醍醐千載龜鑑。還會麼。者漆桶。

舉。僧問大梅。如何是祖師西來意。梅云。西來無意。僧舉到鹽官。云一个棺材兩个死漢。玄沙聞舉云。鹽官是作家。師云。三个也得。

舉。雲門問新羅僧。爾是甚處人。云新羅人。門云。將什麼過海。云艸賊大敗。門云。爲什麼在我手裏。云恰是。門云。一任勃趒。師云。雲門老漢龍頭蛇尾。放過者僧爲什麼在我手裏。恰是劈脊便打。

舉。北禪問僧。近離甚處。云黃州。禪云。夏在甚處。云資福。禪云。福將何資。云兩重公案。禪云。爭柰在我手裏。云在手裏卽收取。禪便打。者僧不甘。隨後趁出。師云。奇怪宛有超師之作。還知者僧麼。只解貪前不能顧後。若在雪竇手裏。棒折也未放在。

舉。睦州示眾云。我見百丈不識好惡。大眾方集。以拄杖一時打下。復召。大眾回首。丈云。是什麼。有什麼共語處。黃檗和尙大眾方集。以拄杖一時打下。復召。大眾回首。檗云。月似彎弓少雨多風。猶較些子。師云。說什麼猶較。直是未在。若據雪竇。眾集一時打下便休。或有个無孔鐵槌。爲眾竭力善能擔荷。可以籠罩古今乾坤把斷。師驀拈拄杖云。放過一著。

舉。玄沙見鼓山來。作一圓相。山云。人人出者个不得。沙云。情知爾向驢胎馬腹裏作活計。山云。和尙又作麼生。玄沙云。人人出者个不得。山云和尙漝麼道得。某甲爲什麼不得。沙云。我得爾不得。師云。只解貪觀白浪。不知失卻手橈。

舉。南泉示眾云。王老師賣身去也。還有人買麼。一僧出眾云。某甲買。泉云。不作貴不作賤。作麼生買。僧無語。臥龍代云。和尙屬專甲。禾山云。是何道理。趙州云。明年與和尙作領布衫。師云。𨿽然作家競買。要且不解輸機。且道。南泉還肯麼。雪竇也擬酬个價直。令南泉進且無門退亦無地。不作貴不作賤作麼生買。別處容和尙不得。

舉。茱萸把一橛竹上堂云。還有虛空裏釘得橛麼。時有靈虛上座出云。虛空是橛。茱萸便打。虛云。莫錯打某甲。茱萸休去。師云。若要此話大行。直須打了趁出。

舉。夾山與定山。同行言話次。定山云。生死中無佛則無生死。夾山云。生死中有佛則不迷生死。互相不肯。同上大梅。相見了具說前事。夾山問。未審那个親那个疏。梅云。一親一疏。山又問。那个親。梅云。且去明日來。夾山至來日又問。未審那个親。梅云。親者不問。問者不親。夾山住後云。我當時在大梅失卻一隻眼。師云。夾山畢竟不知換得一隻眼。大梅老漢當時聞舉。若以棒一時打出。豈止劃斷兩人葛藤。亦乃爲天下宗匠。

舉。僧問保福。雪峯平生有何言句。得以羚羊掛角。時福云。我不可作雪峯弟子不得。師云。一千五百个布衲保。福較些些子。

舉。僧問長慶。羚羊未掛角時如何。慶雲。艸裏漢。云掛角後如何。慶雲。亂叫喚。云畢竟如何。慶雲。驢事未了馬事到來。師云。寧可碎身若微塵。終不瞎个眾生眼。長慶較些些子。復云。一般漢設使羚羊未掛角。也似萬里望鄕關。

舉。僧問巴陵。祖意教意同別。陵云。雞寒上樹鴨寒下水。僧問睦州祖意教意同別。州云。靑山自靑山。白雲自白雲師云問旣一般答亦相似。其中有利他自利瞞人自瞞。若撿點分明。管取解空第一。

舉。趙州示眾云。今夜答話去。有解問者出來。時有僧出。州云。比來拋塼引玉。引得个墼子。法眼和尙遂乃舉。問覺鐵嘴。先師意作麼生。覺云。如國家拜將。乃問。甚人去得。時有人出云。某甲去得。云爾去不得。法眼云。我會也。師云。靈利漢聞舉便知落處。然𨿽如此。放過覺鐵嘴。夫宗師語不虛發。出來必是作家。因什麼拋塼引墼。諸禪徳。要識趙州麼。從前汗馬無人見。只要重論蓋代功。

舉。耽源辭國師。歸省覲馬祖。於地上作一圓相。展坐具禮拜。祖云。子欲作佛去。源云。某甲不解掜目。祖云。吾不如汝。師云。然猛虎不食其子。爭柰來言不丰。諸人。要識耽源麼。只是个藏身露影漢。

舉。潙山問仰山。甚處來。云田中來。潙云。田中多少人。山插下鍬子。叉手而立。潙云。南山大有人刈茆。山拈得鍬子便行。玄沙云。我當時若見。與踏倒鍬子。鏡淸云。不柰船何。打破戽斗。僧問明招。古人意在插鍬處叉手處。招喚某甲。僧應諾。招云。還曾夢見仰山麼。師云。諸方老宿咸謂。插鍬話奇特。也大似隨邪逐惡。若據雪竇見處。仰山被潙山一問。眞得艸繩自縛去。死十分。

舉。玄沙問僧。近離甚處。云瑞巖。沙云。瑞巖有何言句。僧云。長喚主人翁。自云諾醒醒著。他後莫受人瞞。沙云。一等是弄精魂甚奇怪卻云。何不且在彼中。僧云。瑞巖遷化也。沙云。如今還喚得應麼。無對。師云。蒼天蒼天。

舉。雪峯問僧。近離甚處。云覆船。峯云生死海未渡。爲什麼覆船。師代云。久向雪峯。侍者老漢擬議。拂袖便行。其僧當時無語。歸舉似覆船。船云。何不道渠無生死。僧再至雪峯舉此語。峯云。此不是爾語。云是覆船恁麼道。峯云。我有二十棒。寄與覆船。二十棒老僧自喫。不幹闍梨事。師云。能區能別。能殺能活。若也辯得。天下橫行。

舉。徳山圓明示眾云。但有問答。只豎一指頭。寒則普天普地寒。師云。什麼處見俱胝老。熱則普天普地熱。師云。莫錯認定盤星。森羅萬像徹下孤危。大地山河通上崄絕。甚麼處得一指頭禪。

舉。僧問南院。從上諸聖什麼處去。院云。不上天堂卽入地獄。云和尙作麼生。院云。還知寶應老落處麼。僧擬議。院以拂子驀口打。復喚僧近前云。令合是爾行。又打一拂子。師云。令旣自行。且拂子不知來處。雪竇道个瞎。且要雪上加霜。

舉。保福問長慶。盤山道。光境俱忘。復是何物。洞山道。光境未忘。復是何物。據二老宿。總未得剿絕。作麼生道得剿絕去慶良久。福云。情知向鬼窟裏作活計。慶雲。爾作麼生。福云。兩手扶犁水過膝。師云。俱忘未忘總由我。保福因什麼道未得剿絕。酌然能有幾个。諸人又作麼生道。免得長慶在鬼窟裏。師云。柳絮隨風自西自東。

舉。大梅聞鼯鼠鳥聲謂眾云。卽此物非他物。汝善護持吾當逝矣。師云。者漢生前莽鹵。死後顢頇。卽此物非他物。是何物。還有分付處也無。有般漢不解截斷大梅腳跟。只管道貪程太速。

舉。雪峯示眾云。望州亭與爾相見了也。烏石嶺與爾相見了也。僧堂前與爾相見了也。保福問鵝湖。僧堂前且致。望州亭烏石嶺什麼處相見。鵝湖驟步歸方丈。保福便入僧堂。師云。二老宿。是卽是。只知雪峯放行。不見雪峯把定。忽有个衲僧出問。未審雪竇作麼生。豈不是別機宜識休咎底漢。還有望州亭烏石嶺相見底衲僧麼。良久云。擔版禪和如麻似粟。

舉。趙州問大慈。般若以何爲體。慈云。般若以何爲體。州呵呵大笑。至來日州掃地次。大慈卻問。般若以何爲體。州放下掃帚呵呵大笑。師云。前來也笑後來也笑。笑中有刀。大慈還識麼。直饒識得。也未免喪身失命。

舉。徳山一日飯遲。自掌缽至法堂上。雪峯見云。者老漢鐘未鳴鼓未響。托缽向什麼處去。徳山便回。峯舉似巖頭。頭云。大小徳山。不會末後句。山聞舉令侍者喚巖頭至方丈。問爾不肯老僧那。巖頭密啟其意。山至來日上堂。與尋常不同。巖頭到僧堂前。撫掌大笑云。且喜得老漢會末後句。他後天下人不柰何。𨿽然如此。只得三年。明招代徳山云。咄咄。沒處去沒處去。師云。曾聞說个獨眼龍。元來只有一隻眼。殊不知。徳山是个無齒大虫。若不是巖頭識破。爭得明日與昨日不同。諸人要會末後句麼。只許老胡知。不許老胡會。

舉。雪峯一日見獼猴乃云。者獼猴各各背一面古鏡。三聖便問。歷劫無名。何以彰爲古鏡。峯云。瑕生也。聖云。一千五百人善知識。話頭也不識。峯云。老僧住持事煩。師云。好與二十棒。者棒放過也好。免見將錯就錯。

舉。僧問國師。如何是本身盧捨那。云與老僧過淨瓶來。僧將到淨瓶。云卻安舊處著。僧復問。如何是本身盧捨那。云古佛過去久矣。雲門大師道。無眹迹。師云。直得一手指天一手指地。爭得無。還會麼。云在嶺頭閒不徹。水流澗下太忙生。

舉。僧問洞山。時時勤拂拭。莫遣惹塵埃。爲什麼不得他衣缽。山云。直饒道本來無一物。也未合得他衣缽。且道。什麼人合得。僧下九十六轉語。皆不相契。末後云。設使將來他亦不要。洞山深肯。師云。他旣不受是眼。將來底必應是瞎。還見祖師衣缽麼。若於此入門。便乃兩手分付。非但大庾嶺頭一个提不起。設使闔國人來。且款款將去。

舉。僧問投子。依稀似半月。仿象若三星。乾坤收不得。師於何處明。子云。道什麼。云想師只有湛水之波。且無滔天之浪。子云。閒言語。師云。投子古佛。不可道不知。若點撿來。直是天地懸隔。才問。便和聲打。

舉。洛浦久爲臨濟侍者。到夾山問。自遠趨風。乞師一接。山云。目前無闍梨。此間無老僧。浦便喝。山云。住住闍梨。莫艸艸匆匆。雲月是同溪山各異。截斷天下人舌頭卽不無。爭教無舌人解語。浦無對。山便打。師云。者漢可悲可痛。鈍致他臨濟。他旣雲月是同。我亦溪山各異。說什麼無舌人不解語。坐具劈口便摵夾山。若是个知方漢。必然明窗下安排。

舉。三聖問雪峯。透网金鱗以何爲食。峯云。待汝出网來向汝道。聖云。一千五百人善知識。話頭也不識。峯云。老僧住持事煩。師云。可惜放過。好與二十棒。者棒一棒也饒不得。直是罕遇作家。

舉伏牛爲馬祖馳書到國師處。國師問。馬祖有何言句示人。牛云。卽心是佛。國師云。是什麼語話。良久再問。更有什麼言句。牛云不是心不是物不是物。國師云。猶較些子師代當時便喝。牛卻問。和尙此間如何。國師云。三點如流水。曲似刈禾鐮。師云是什麼語話。也好與一拶。見之不取。千載難忘。

舉。玄沙問鏡淸。我不見一法爲大過患。爾道不見什麼法。淸指露柱云。莫是不見者个法麼。沙云。浙中淸水白米從爾喫。佛法則未在。師云。大小鏡淸。被玄沙熱瞞。我當時若見。但只向道。靈山授記也未到如此。

舉。先報慈問僧。近離甚處。云臥龍。慈云。在彼多少時。云經冬過夏。慈云。龍門無宿客。爲什麼在彼許多時。云師子窟中無異獸。慈云。爾試作師子吼看。云若作師子吼卽無和尙。慈云。念汝新到。且放三十棒。師云。奇怪諸禪徳。若平展則兩不相傷。據令則彼此俱崄。還點檢得麼。

舉。船子云。千尺絲綸直下垂。一波才動萬波隨。夜靜水寒魚不食。滿船空載月明歸。師云。者漢勞而無功。忽若雲門道。一句合頭語。萬劫系驢橛。又作麼生免此過。良久云。莫謂水寒魚不食。如今釣得滿船歸。

舉。投子問巨榮禪客。老僧未曾有一言半句掛諸方耳目。何用要見山僧。僧云。到者裏不施三拜。要且不甘。子云。出家兒得恁麼沒碑記。僧繞禪牀一匝而出。子云。有眼無耳朵。六月火邊坐。師云。也不得放過。才轉便與擒住便喝。是誰不甘。若跳得出。不妨是一員衲僧。

舉。祖師道。六塵不惡還同正覺。拄杖子是塵。有甚麼過。過旣無。應合辯主。所以道。糞掃堆上現丈六金身。且拈在一邊。赤肉團上壁立千仞。又放過一著。直饒八面四方。正好連架打。

舉。古云。眼裏著沙不得。耳裏著水不得。忽若有个漢。信得及。把得住。不受人瞞。祖佛言教是什麼熱碗鳴聲。便請髙掛缽囊。拗折拄杖。管取一員無事道人。又云。眼裏著得須彌山。耳裏著得大海水。一般漢受人商量祖佛言教。如龍得水似虎靠山。卻須挑起缽囊。橫擔拄杖。亦是一員無事道人。復云。恁麼也不得。不恁麼也不得。然後沒交涉。三員無事道人中。要選一人爲師。

明覺禪師瀑泉集卷第四參學小師圓應編

師自兩處道場。多應機語句。門人集之。離三已行於世。斯所紀者。乃垂帶自答。及古今因緣。朝暮提唱。辭意曠崄。而學黨未諭。復致之請益。師蓋不獲已。隨所疑問。以此以彼。乍放乍收。或抑或揚。或代或別。近百五十則。實一時之能事也。況圓應忝預參承。寧忘捃拾。然多聞未益。誠有愧於宗師。必記諸善言。諒無譏於弟子。可命曰瀑泉集。意以飛流無盡爲義。凡知我者幸同味焉。時天聖八年八月十五日。圓應序。

上堂。汝等諸人。盡是久經陣敵慣戰作家。倚天長劍卽不問。爾作麼生是袖裏藏鋒。代云。寡不敵眾。又云彼此。

上堂。寡不敵眾。什麼人分上事。代云。總由和尙。又云彼此。又云。龍蛇易辯。衲子難瞞。許爾眼正頂後一相。拈得也無。代云收。

有時云。收之一字。飲气吞聲。作麼生辯。代云。衲子難瞞。

或云。傾湫倒嶽。尋常之用。不涉泥水。道將一句來。代云。三千里外。

示眾云。三千里外還且如何。代云過。或云。佛未出世時。一人人鼻孔遼天。出世後爲什麼杳無消息。代云。賊不打貧兒家。問僧云。賊不打貧兒家。因什麼卻打。代云。須到如此。

或云。祖師不到處。時人知有。時人不知處。過在祖師。作麼生辯。代云。不得春風華不開。

上堂云。不得春風華不開。个个道我會。會卽且致。作麼生舉。代云。時人相師。又云。空劫已前徒指注。空劫之後錯商量。正當空劫什麼人爲主。代云。本是將軍致太平。

有時云。太平本是將軍致。莫錯認定盤星。我爲拈了也。還會麼。代云。掩面。出去。

或云。交鋒兩刃。要定生死。彼此無傷。功勛不立。作麼生是將軍正令。代云。到卽不點。

或云。到卽不點。還甘也無。代云。赤心片片。

有時云。釋迦老子出气不得。甚麼處誵訛。代云。塡溝塞壑。又代云。退身三步。問云。塡溝塞壑負恩者多。甚處見老底。代云。香積世界。

或云。五千四十八卷。止啼之說。如今啼止也。還我黃葉來。代云。事不孤起。

有時云。事不孤起。爾也分一半。代云﹝口

耶﹞。又云。合到某甲。又云。單傳心印過犯彌天。甚人委悉。代云。須見如此。

上堂。須見如此。著甚來由。代云。也是。

或云。善來文殊。還知敗闕麼。代云。一箭兩垛。

或云。一箭兩垛。爲什麼卻敗闕。代云。善來文殊。

或云。乾坤崩陷且致。再見天日。道將一句來。代云。悔不愼當初。

有時云。悔不愼當初。便下座。卻問僧。他後作麼生舉。代云。好事不如無。

有時云。雄兵百萬且定鞭疆。劍客三千若爲驅使。代云。不許夜行投明須到。

云眾云。不許夜行投明須到。何似生。代云。孟常門下。或云。一筆句下不甘底出來。代云。只宜拄杖子。

上堂云。只宜拄杖子。句下屬何人。代云傍觀者。

或云。威音王已前無師自悟。是第二句。還我第一句來。代云。掃土而盡。問僧。掃土而盡。儞還知麼。代云。因誰致得。

有時云。三世諸佛說夢。六代祖師說夢。翠峯今日說夢。還有夢見底麼。代云。掀倒禪牀。

或云。掀倒禪牀。蓋是本分。過在什麼處。代云。惱亂春風卒未休。

或云。奔流度刃也是尋常。啐啄同時略請相見。代云。什麼處去也。

上堂云。什麼處去也。代云。日月易流。又云。鍼眼裏藏身卽不問。儞作麼生是遊戲十方。代云。踞虎頭收虎尾。

一日云。踞虎頭收虎尾。諸方未曾見。代云也是。

或云。上來則擾擾。端坐則昏昏。脫灑一句作麼生道。代云。春無三日晴。

云眾云。春無三日晴。去住還堪笑。且問諸衲僧。曬卻何時了。代云。某甲只管看。

或云。有佛法處不得住。無佛法處急走過。趙州爲什麼摘楊華。代云。更事多矣。問僧。更事多矣亦要商量。代云。莫教屈著。

有時云。明眼衲僧入門便話墮。三十年後誰是知音。代云。拂袖便出。

有時云。拂袖便出。也好與三十棒。代云。賊過後張弓。

或云。七縱八橫。拈卻把定乾坤眼。爲什麼卻有沙。代云。黃連未是苦。

或云。黃連未是苦。黃檗好爲鄰。復問還辯得這時節麼。僧云不會。自代云。抑己而已。

或云。繞天下行腳。到處豈無尊宿相爲。還有盡力道得底句麼。代云。口只堪喫飯。

上堂云。口只堪喫飯。雲門大師拈了也。儞來者裏聽什麼碗鳴聲。以拄杖一時打下。代僧當時但近前把住拄杖云。和尙。今日困。又云。闕棙子卽不問。上座作麼生是牛頭橫說豎說。代云。著甚來由。

一日云。著甚來由。便下座。代云。能有幾个。

有時拈起拄杖云。天不能蓋地不能載。復以拄杖畫一畫云。百千諸佛諸代祖師。盡向翠峯乞命。代云。官不容鍼。

或云。舉一明三。爲甚不著便。代云。作賊人心虛。又云。文殊起佛見法見。貶向二鐵圍山。衲僧起佛見法見。列在三條椽下。翠峯起佛見法見。誰敢覷著。代云。秤尺在手。

或云。洞庭湖水一吸淨盡。魚鱉向甚處藏身。代云咦。又云。喝下承當。崖州萬里。棒頭薦得。別有條章。作麼生是衲僧本分。代云惡。

或云。虛空爲鼓須彌爲槌。王老師不打。還肯得諸方也無。代云。千年田八百主。

有時云。髑髏常千世界。鼻孔摩觸家風。拈卻別致一問來。代云。祖師遺下。又云儞若龜頭鱉頭向後道親見翠峯好。代云何必。

上堂。天不能蓋地不能載。衲僧坐斷如恆河沙。鬧市裏指出一个來。代云。便摑傍僧。

或云。生門易過死門難入。逆順無拘底。爲什麼不垂手。代云。收得安南又憂塞北。

或云。荒田不揀艸變爲金。信手拈來金變爲艸。古聖日用不知且致。儞爲什麼臨機道得。代云。如虫禦木。

上堂云。如來惟一說無二說。穿卻衲僧鼻孔。換卻衲僧眼睛。卽得。若教我明破。恐帶累儞。不是好人。代云。欲見其師先觀弟子。

或云。諸佛有難炭庫裏。眾生有難火焰裏。儞衲僧不得動著。代云。魯般繩墨。

或云。火待日熱風待月涼。北斗南星句。不要儞道。畱與後人貶剝。代云。一言已出。駟馬難追。

上堂云。色不異空空不異色。園頭甚要古人道了也。因什麼知而故犯。代云。爭柰轉多。問僧。我道轉多。儞作麼生。僧云。某甲不會。師云。惱亂春風卒未休。

或云。本分事道。我知有將錯就錯。甚人承當。代云。不惜眉毛者。

或云。年來一度春也。畢竟事作麼生代云。藏身露影。

或云。至道無難惟嫌揀擇。徳山不在付與黃檗。代云。洗腳上船。復問僧云。我恁麼道。正是時人窠窟。趙州直得五年分疏不下。儞何不救取。僧無語。師云。雪峯道底。

上堂云。開門待知識。知識不來過。直得出門相接。爲什麼土曠人稀。代云。和尙年老。

或云。放憨道著藥忌。卽不管儞。死中得活。致將一問來。代云。略無些子。

上堂云。遠則照近則明。儞會也。笠子拄杖拈放一邊。入水見長人作麼生辯。代云平出。

或云。因一事長一智。鍼筒藥袋不得失卻。如履輕冰。道將一句來。代云。以己妨人。又云。會則事同一家。且放儞過。不會則東西南北。付與驢年。代云。一日便頭白。

或云。今日也恁麼。明日也恁麼。第三第四不問儞。後五日事作麼生。若道只恁麼。代云。苦哉佛陀耶。

有時云。什麼劫中無祖佛。儞不著便猶可。代云。解笑底亦少。

或云。朝堂門下難舉令。雲門道底不要。代云但咳嗽一聲。

一日云。謀臣猛將用不著。到卽不點。是什麼人。代云。不犯之令。

上堂云。若道得隔身句。知儞是个了事人。忽若總道不得。我也知儞親。代云。猛虎不食其子。

一日云。千兵易得一將難求。上將來也三軍在什麼處。代云。退後退後。

或云。閫內者不出。閫外者不入。將相雙行句。作麼生道。代云。弔民伐罪。

因普請問僧。甚處來。云摘茶來。師云。茶園裏有玄沙見底。還見麼代但指露柱云。和尙問。又問僧。甚處來。云摘茶來。師云。人摘茶茶摘人不問。儞無底籃子重多少。代云。慣得其便。又問僧。甚處來。云摘茶來。云茶叢列作鼻孔。茶葉是儞眼睛。作麼生摘。代云。今日不著便。

一日云。佛法不用學。觸目皆成滯。百成旣未遊。樓閣門長閉。勸君回首看。請下一轉語自云。莫辜負人好。

一日問僧。南泉斬貓兒。儞作麼生會。云有什麼難。師云。作麼生。無語。代云。一刀兩段。

一日遊園次。問僧。苦瓠連根苦。甜瓜徹蒂甜。明得个什麼邊事。僧無對。代云平出。

一日請益退。侍者問訊云。和尙不易。師云。有什麼不易。無對。師代云。法堂上寸艸不生。僧便禮拜。師云。若不是我。

師一日問僧。諸方道不得底句。儞作麼生道。僧云。天平地平。云漝麼則王老師不如儞。僧無語。師云。只道得一半。

師一日見僧來。師云。是什麼物與麼來。僧云。口痛秖對和尙不得。師云。鼻孔儞。僧無語。師云。黃連未是苦。

師一日見二僧來。拈起拄杖云。與儞二人分取。僧云。只恐和尙不平。第一僧云。那上座先到雪竇。師云。有功者賞。

師一日見二化主城中歸。問云。儞憑个什麼。入城教化眾生。僧云。𨿽有好心。且無好報。第二僧云。禍不入愼家之門。師云。近火先燋。

師一日晚參。問僧。是什麼時候也。僧應諾。師便喝僧云。和尙何不領話。師云。日勢稍晚。

師一日見僧來。拈起拄杖云。我兩手分付。儞作麼生。僧退身云。不敢。師云。爲什麼棒上不成龍。僧云。三十年後恐辜負和尙。師放下拄杖云。吽吽。

師一日問僧。儞見雪竇后錄未。僧云見了。師云。向甚處見我。僧云。也知和尙是川中人師將拄杖打一下云。夢見。

師一日見僧出歸。師云。鬧市裏還見天子麼。僧無語。師代云。非但。又云。苦哉佛陀。

一日十數僧待立次。師云。佛法無人說。𨿽慧不能了。復問僧。還有無師自悟底麼。眾無語。師云。負命者上鉤。

師因在莊。數僧侍立次。師問云。維摩老云。步步是道場。這里何似山裏。眾下語師皆不諾。師代云。只恐和尙不肯。

師一日問僧。儞作个什麼來。僧云。合靈寶丹來。師云。靈卽不問。作麼生是寶。僧云。不敢秖對和尙。師不肯。自代云。洎與和尙答話。

師一日問僧。儞浴未。僧云。某甲此生不浴。師云。儞不浴圖个什麼。僧云。今日被和尙勘破。師云。賊不打貧兒家。

師一日同僧遊山次。到開山和尙塔頭。僧云。見說開山便是黃巢。師云。黃巢是艸頭天子。爲什麼卻作住山人。僧云。忌辰也好與他設粥。師不肯。自代云。賞不避仇仇。

師一日同三五僧看種田。師云。靈苗無根。作麼生種。僧云。明年更有新條在。師云。儞問我。我與儞道。僧便問。師云。分付田舍奴。

師一日出城。見下院山主。師云。旣是山主。爲什麼卻在城中。山主無語。師自云。負命者上鉤來。

師一日與數僧遊山次。見牯牛舉頭。師問。牯牛舉頭作什麼。僧云。怕和尙穿卻。師不肯。自云。看入艸底。

師一日燒亡僧。師問僧。還將得火來麼。僧云。將得來。師云。弄假像眞。

師一日問僧。甚處來。僧云浴來。師云。三身中那一身浴。僧云。或鼓聲前或鼓聲後。師云。飽叢林。

師一日問僧。儞尋常爲什麼不上來。僧云。長上來只是門閉。師云。爲什麼不入來。僧云來也。師云。賊過後張弓。

師一日爲首座寫眞。師云。旣是首座。爲什麼卻有兩个。首座云。爭之不足。師云。儞問我。我與儞道。首座擬問。師云。雪竇門下。

宋太宗皇帝。因事六問。當時無人奏對。因入寺見僧看經。問云。看什麼經。對云。仁王經。帝云。旣是寡人經。爲甚在卿手裏。師代云。皇天無親惟徳是輔。

因入塔院。問僧。卿是甚人。僧云。塔主。帝云。此是寡人塔。爲什麼卿作主。代云。蓋國咸知。

因僧燒卻藏經。朝見告乞。宣問。昔日摩騰不燒。如今爲什麼燒卻。代云。陛下不忘付囑。

因帝夜夢。神人報云。請陛下發菩提心。帝至曉宣問左右街。菩提心作麼生發。代云。實謂今古罕聞。

因僧朝見。帝問。甚處來。云臥云來。帝曰。朕聞臥云深處不朝天。爲什麼卻到這里。代云。難逃至化。

因僧朝見。帝賜坐。僧云。陛下還記得麼。帝云。甚處相見來。僧云。靈山一別直至如今。帝曰。以何爲驗。僧無對。代云。貧道得得而來。

唐憲宗迎舍利。現五色光。百辟俱賀。惟韓愈端立。帝問。百僚皆賀。卿爲甚不賀。愈曰。臣曾看經來。佛光非靑黃赤白等相。此是神龍荷助之光。帝云。作麼生是佛光。代云。陛下髙垂天鑑。

裴相公。捧一尊佛像於黃檗前跪云。請師安名。檗云。裴休。師代相公。當時便喝。

廣南劉王。請雲門入內。於含春殿坐次。帝令鞠常侍宣問。靈樹果子熟也末。門云。甚年中得信道生。師代進語云。猶帶酸澀在。又代雲門云。聖意難測。又云。諾諾。復宣問。如何是禪。云皇帝有敕臣僧對。代進語云錯。又代雲門云。念以臣僧年邁。

龍光問僧。名什麼。云自觀。光云。自觀見什麼。代云。有誤龍光。

悟空禪師問座主。講什麼經。云法華經。空云。有說法華經處。我現寶塔當爲證明。座主贊請甚人證明。代云。私通車馬。

投子示眾云。汝等諸人盡道。我實頭。若出門三步。有人問儞。作麼生是投子實頭處。作麼道。代云。疑殺天下人。

有老宿。見官人手中執笏。乃問。在官人手中爲笏。在天子手中爲圭。在老僧手中喚作什麼。代云。弄巧成拙。

四祖到牛頭後庵。見虎便作怕勢。牛頭云。和尙猶有這个在。祖云。適來見什麼。代云。但亦作怕勢。又代云。洎合放過。

僧問惠濟。古人道。得坐披衣向後自看。如何是得坐披衣。濟云。暢我平生。代云。諾諾。

問投子。定慧等學明見佛性。此理如何。投子云。打水用桶。舀粥用杓。代云。爭得不問。

玄沙見孚上座。便云。新到相看。孚云。已相見了也。沙云。什麼劫中曾相見來。孚云。莫瞌睡。別云。這賊敗也。

玄沙與地藏在方丈說話夜深。沙云。侍者關隔子門。汝作麼生出得。地藏雲。喚什麼作門。別云。珍重便行。

崇壽問僧。泉眼不通被沙礙。道眼不通被甚麼礙。僧云眼礙。別云。彊將下無弱兵。

保福在疾。問僧。我與儞相識年深。有何名方妙藥相救僧云。甚有。聞說和尙不解忌口。別云。只恐難爲和尙。

有西天聲鳴三藏。到王大王處。王令玄沙驗過。玄沙以銅火箸擊鐵火鑪。問三藏雲。是什麼聲。云銅鐵聲。沙云。大王莫受外國人瞞。師別云。大王宜加信敬。又別三藏雲。莫瞞外國人。

國師問座主。講什麼經。云金剛經。國師云。最初是什麼字。座主云。如是。國師云。是什麼。別云。以拄杖便打。

陸郎中問仰山。如何是不斷煩惱而入涅槃。仰山豎拂子。郎中便拜。異時仰山卻問郎中。曾問不斷煩惱而入涅槃。老僧豎拂子。郎中作麼生會。陸云。據某甲見處。入之一字也不用得。仰山云。入之一字不爲郎中。師云。作麼生會。云別。陸云。拂子到某甲手裏也。又別仰山後語云。我將謂儞是个俗漢。

陸大夫問南泉。大悲菩薩甚處得許多手眼來。泉云。如國家用大夫作什麼。別云。不及大夫所問。

僧問雲門。十方薄伽梵一路涅槃門。如何是一路涅槃門。門云。我道不得。云和尙爲什麼道不得。云儞舉話卽得。別云。淺水無魚徒勞下釣。

吳尙書訪睦州。至門首便問。三門俱開。弟子從何門而入。睦召尙書。尙書應諾。睦云。從信門而入。別云。客是主人相師。

南泉遷化。陸亙大夫到。院主云。大夫何不哭。大夫云。道得卽哭。長慶代云。合笑不合哭。別云。蒼天蒼天。

雲巖遷化。時道吾問。離卻殼漏子了。後向何處再得相見。巖云。向不生不滅處相見。別云。喚侍者與我記取這一問。

僧問法燈。百骸俱潰散。一物鎭長靈。未審百骸一物相去多少。燈云。百骸一物一物五骸。別云。吾不如汝。

僧問歸宗。如何是佛。宗云。我向儞道。還信麼。云和尙言重。爭得不信。宗云。只汝便是。別云。侍者寮裏喫茶去。

麻谷持錫到國師處。振錫而立。國師云。汝旣如是。何用見吾。谷又振錫一下。別云。洎不到此。

妙濟於僧前書一字。問云。是什麼。僧云不識。濟云。滿口道著。別云。老僧罪過。

僧問曹山。淸稅孤貧。請師拯濟。山云。稅闍梨。應諾。山云。淸源白家酒。三盞猶道未沾唇。別云。稅闍梨應諾。是什麼心行。

僧問玄覺。先師舉不及處。請和尙舉。覺云。聽者須是奇人。別云。大眾看者一員禪客。

石頭問讓大師。不慕諸聖不重己靈時如何。讓云。子問太髙生。何不向下問將來。別云。三十棒教誰喫。

僧問玄沙。盡十方世界。是一顆明珠。學人爲什麼不會。沙云。用會作麼。別云。諸方卽得。我這里不得。

玄沙問南際云。此事惟我能知。長老作麼生會。際云。須知有不求知者。別云。雪峯門下幾个如斯。

法眼問百法座主云。百法是體用雙陳。明門是能所兼舉。座主是能。法座是所。作麼生說个兼舉。有老宿代云。和尙喚什麼作法座。別云。和尙分半院與某甲始得。

睦州問座主。講什麼經。云涅槃經。州云。問大徳一段義得麼。云問什麼義。州以腳趯空吹一吹云。个是什麼義。云經中無此義。州云。脫空謾語漢。此是五百力士揭石義麼。老宿代云。和尙瞞某甲瞞大眾。別云。和尙慣得其便。

雲門示眾云。世尊生下。一手指天一手指地。周行七步目顧四方云。天上天下惟我獨尊。我當時若見。一棒打殺與狗喫。貴得天下太平。法眼云。雲門气勢甚大。要且無佛法道理。老宿代云。將謂無人證明。別云。鉤在不疑之地。

巖頭雪峯欽山三人坐次。洞山點茶來。欽山閉眼。洞云。什麼處去來。欽山云。入定來。洞云。定本無門。從何而入。老宿代云。大有人恁麼會。別云。當時但指巖頭雪峯云。與者兩个瞌睡茶喫。

雲門問僧。近離甚處。云新羅。門云。將甚麼過海。云艸賊大敗。門云。儞爲什麼在我手裏。僧云恰是。別云。噓噓。

雲門到洞巖得數日上參。恰見巖下來。巖問。什麼處去。云親近去。巖云。亂走作什麼。云暫時不在。巖云。什麼處去來。別云。好與三十棒。

東平問官人。風作何色無對。卻問僧。僧提起衲衣云。者个在府下鋪。平云。用多少帛子。別云。蝦跳不出斗。

雲門問曹山。密密爲什麼不知有山云。只爲密密所以不知有。別云。達摩來也。

雪峯在國淸。拈起缽盂問座主。道得與儞缽盂。主云。此是化佛邊事。別云。只恐鈍置和尙。峯當時云。儞作座主奴也未得。主云。某甲不會。峯云。儞問我。我與儞道。座主方禮拜。峯便踏倒。後座主舉似雲門云。某甲得七年方見。門云。儞得七年方見云是。別云。艸賊敗也。

道吾見雲巖掃地。問云。太驅驅生。巖云。須知有不驅驅者。吾云。恁麼有第二月也。別云。洎合放過。

淸峯辭雪峯。問甚處去。淸峯云。識得者漢卽知去處。雪云。儞是了事人。亂走作什麼。別云。西天斬頭截臂。淸峯當時云。和尙莫塗污人好。雪云。我卽塗污儞。儞道古人吹布毛作麼生。淸峯云。殘羹餿飯。已有人喫了也。雪峯休去。師出。雪峯語云。一死更不再活。

韶山勘僧云。莫便是多口。白頭因云。不敢。韶云。多少口。云徧身是。韶云。大小二事向甚處出。云韶山口裏。別云。從來疑著韶山。

保福到庵主處。茶話次。庵主云。有僧問某甲。如何是祖師西來意。某豎起拂子。不知得不得。福去。某爭敢道得不得。有个問有人贊嘆此事。如虎帶角。有人輕毀此事。分毫不直。一等是恁麼事。爲什麼贊毀不同。庵主云。適來出自偶爾。有老宿云。毀又爭得。又老宿云。惜取眉毛。師都別云。若非和尙證明。拂子一生無用。

石頭大師參同契。

予嘗覽斯作。頗見開士。皆摛辭肇極。成贊厥道。因亦隨興以擬之。匪求蝕木於文也。噫先覺洪規。可洞照遐古。豈復情謂逾越於其間哉。蓋往往學者。抑問勉意不獲而已。其或金沙混流。淘之汰之。固必存彼匠手明矣。

竺土大仙心﹝誰是能舉﹞東西密相付﹝惜取眉毛﹞人根有利鈍﹝作麼生﹞道無南北祖﹝且款款﹞靈源明皎潔﹝撫掌呵呵﹞枝派闇流注﹝亦未相許﹞執事元是迷﹝展開兩手﹞契理亦非悟﹝拈卻了也﹞門門一切境﹝捨短從長﹞回互不回互﹝以頭換尾﹞回而更相涉﹝這个是拄杖子﹞不爾依位住﹝莫錯認定盤星﹞色本殊質像﹝豈辧開眸﹞聲元異樂苦﹝還同掩耳﹞闇合上中言﹝心不負人﹞明明淸濁句﹝口宜掛壁﹞四大性自復﹝隨所依﹞如子得其母﹝可知也﹞火日風動搖﹝春水自消﹞水濕地堅固﹝從旦至暮﹞眼色耳音聲﹝海晏河淸﹞鼻香舌碱醋﹝可憑可據﹞然於一一法﹝重報君﹞依根葉分布﹝好明取﹞本末須歸宗﹝惟我能知﹞尊卑用其語﹝不犯之令﹞當明中有闇﹝闇必可明﹞勿以闇相遇﹝明還非睹﹞當闇中有明﹝一見三﹞勿以明相睹﹝無異說﹞明闇各相對﹝若爲分﹞比如前後步﹝不如此﹞萬物自有功﹝旨爾寧止﹞當言用及處﹝縱橫十字﹞事存函蓋合﹝子細看﹞理應箭鋒拄﹝莫教錯﹞承言須會宗﹝未兆非明﹞勿自立規矩﹝突出難辧﹞觸目不會道﹝又何妨﹞運足焉知路﹝也不惡﹞進步非近遠﹝唱彌髙﹞迷隔山河爾﹝和彌寡﹞謹白參玄人﹝聞必同歸﹞光陰莫虛度﹝誠哉是言也﹞

眞贊。

禪定大師。

虛凝不器。有象殊域。伊河逞流。卓爾原極。鷲峯崔嵬。蟾輪乍回。列剎望重。勞生眼開。開也誰睹。迅振髙古。或葉或華。自三自五。天子褒稱兮禪定師。而今而後兮香風吹。

集賢殿學士曾侯。

天石麟豈輕獻。日角月角藏億萬。當年文陣獲全功。不奪龍頭幾人怨。

若冰大師。

冰之有光非珠澄徹。山之有光非玉凝潔。若冰大師殊彼淸絕。殊兮必羣絕兮可睹。一字根極三千頂住。乍曰義龍或稱律虎。相對風規分不分。金田獨步君看取。

淸照大師。

巨海秋碧鰲峯晝寒。巧出匠手依依對看。寶幾乍憑華巾非結。以焰續焰話月指月。古兮今兮請試甄別。

恭首座。

道離微兮誰與鄰。貌古澹兮飛淸塵。巖檜蒼蒼經幾春。乳竇堂中第一人。

禪徒寫予幻質復請爲贊辭曰。

祖佛怨兮非其師。叢林害兮誰相資。冰枯雪殘深索索。水冷云澹空累累。寶聖錯僧繇知。人間天上爭容伊。

周生彊圖夢身予亦不能伏筆。

上下三指彼此七馬。拈華未曾微笑何也。石謂玉兮器必分。水淩虛兮月非下。不知誰是傍觀者。

咄者枯枿遽生瓜葛。來自三川欺乎兩浙。指鹿爲馬將日作月。罪兮彌天焉可分說。

廣慧禪師。

寥寥雄機落落虛宇。本之不兆傳之奚取。取旣有規規還倫古。凝明孤寬垂應萬端。海蚌光絕天珠影殘。南來北來玄眸可觀。

安巖山照禪師﹝並序﹞

愚昔遊漢水抵廬嶽。率訪叢室。襲禪家流偕象馬蹴踏。至於心口憤悱。品藻當代誠難其師。然非厚誣。方來且指掌輪握何取。豈斯款陪老作睹繪眞相。古之今之嘆恨亡矣。髙深莫究其極。明晦靡盡其際。故時欽依乃勉抉稱詠。庶文外之士。道存而同歸者也。

覺雄慧燈記。飲光滅光聯不已。龍昌遽絕善續者誰。梅峯之師。化偃二浙聲流四維。大名無當髙讓太白。韜晦殊運虛明曠索。歸休安巖寒籠翠杉。我笑方外華非。類﹝口

﹝禦﹣ㄗ﹢亍﹞郢工筆狂梵儀。頓舉肩云頂絲。秋蟾夜渚靜應。南軒兮相對時。空生未解兮聞斯語。開眸凝瞻。迅雷不及揜耳。明覺禪師祖英集卷第五參學小師文政編

師之形言也。且異乎陽春白雪碧雲淸風者也。夫大圭不琢貴乎天眞。至言不文尙於理實。乃世之衡鑑。豈智識而擬議哉。師自戾止翠峯雪竇。或先徳言句淵密。師因而頌之。或感興懷別貽贈之作。固亦多矣。其有好道者。並錄而囊之。一日總緝成二百二十首。乃寫呈師。師曰。余偶興而作。寧存於本。不許行焉。禪者應曰。乃祖闈千載之芳烈也。勿輕捨諸。師察其愨志勉。弗獲已抑而從之。文政幸侍座機。輒述序引。用識歲時。炎宋天聖十年孟陬月。文政謹序。

偈頌。

送寶相長老﹝並序﹞

大師歡禪徳。將赴丹丘辟命光闡宗乘。蓋時應必行。固不可抑畱者也。且撫會之作肇曠絕之道。𨿽一凝一流一彼一此又何間然。率織蕪辭。以代贐別。

奧域靈區存物外。獨標臺嶺爲絕槪。掩勝潛奇列作屏。堆靑寫碧深如黛。彤霞暖影生巖壁。香桂茂陰籠蘇石。赤松子也浪虛閒。白道猷兮大輕擲。曹溪有叟歸其中。風從虎兮雲從龍。乘興正值二三月。坐斷還依千萬峯。華飛飛日遲遲。淸飆﹝颱﹣臺﹢弗﹞﹝颱﹣臺﹢弗﹞吹無時。玲瓏八面自回合。峭峻一方誰敢窺。窺來須得乾坤眼。照古騰今謂非間。若能此去副全提。開發人天有何限。

送法海長老。

常愛裴相國式芳塵。斷際髙風慕要倫。擬欲事師爲弟子。不知將法付何人。常愛李相國垂列星。藥嶠深源宅性靈。我來問道無餘說。云在靑天水在瓶。緬想當時二臺輔。出鎭藩維訪諸祖。寥寥浮幻輕百年。落落宏規照千古。今聞仙都賢太守。入政褰帷聲浩浩。英佐一一分化條。文經武緯亦難討。遠遠箋函飛乳峯。選開士兮恢吾宗。覿夜光非震滄海。聆正音豈玩焦桐。徒誇麟龍自西自東。應排罔象得象。必須覺雄讓雄。今旣塞請還也奇別。茫茫普熱紛紛下雪。倒流四河載發枯枿。捲舒立方外乾坤。縱橫掛域中日月。黃頭碧眼。知未知去去。憑誰繼淸絕。

送文政禪者。

古有焦桐音。聽寡不在彈。古有陽春曲。和寡不在言。言兮牙齒寒。未極離微根。彈兮歲月闌。未盡升沈源。少林幾坐華木落。庾嶺獨行天地寬。因笑仲尼溫伯雪。傾蓋同途不同轍。麟兮鳳兮安可論。許兮巢兮復何說。秋光澄澄蟾印水。秋風蕭蕭葉初墜。送君髙蹈誰不知。如曰不知則爲貴。

送昭敏首座。

君不見。鷲峯勝集百萬。茫茫等閒過。壞衲之外皆淸墮。君又不見。熊嶺孤運歲月。索索艱難生。深雪之中有一个。宛轉流落千餘年。危分崄布空平闐。辯龍蛇兮眼何正。擒虎兕兮機不全。石窗四顧滄溟窄。寥寥不許白雲白。掣斷金鎖天麒麟。髙舉鐵鞭擊三百。猶輕捨爭知也。別有七星光斗射。風前把欲贈行人。將報不平繞天下。

送知白禪者。

松不直棘不曲。誰笑卞和三獻玉。經天緯地太無端。邁古超今亦輕觸。靡羈束何必云。素範還還眞規復復。栴檀葉落香風淸。千里萬里長相逐。

送勝因長老。

黃梅散席三百載。續焰聯芳事空在。宗兮派兮生異端。華兮葉兮太煩碎。韶陽間出多慷慨。權要雄雄曾絕待。曲木據位知幾何。利刀剪卻令人愛。近還有个披老衲。楚甸橫身風颯颯。鐵作一尋非等閒。壁立千仞須摧踏。報君知江南江北徒累累。鰲轉海運兮纖麟片甲。雷奔電驅兮寸毫尺犛。斯言勿謂存規矩。平不畱兮險非取。周行獨立如便休。誰振宏綱照千古。

送重郜禪者。

春雨如膏春云如鶴。忽此忽彼乍休乍作。枯荄離離維風太遲。幽石片片遼空亦危。一華開五葉兮不相似。獨孤明誇還自知。還自知。歷魏遊梁徒爾爲。

送僧歸靈隱﹝因矚白雲無羈﹞

白雲無羈冷淡淸奇。雪格未可鶴態還卑。垂天沃日兮似結不結。爲雨從龍誇後期必期。噫悠悠忽爾春風吹。南北東西惟我知。誰知。菡萏峯前布影時。

送僧之石梁。

萬卉流芳不知春力。巖畔澗底蹙紅皺碧。乘興復誰同。孤蹤遠仇敵。君不見。五百聖者導雄機。靈峯晦育深無極。寒山老寒山老隨沈迹。迢迢此去須尋覓。華落華開獨望時。記取白雲抱幽石。

送師旻禪者。

深巖寂寂披蘭芷。碧霧紅霞映流水。空生別我期未期。絕域殊方擬輕擬。堪笑歸嶺南奔馳。何鄙彼危急亂拋下。盡云提不起。伊予本自不將來。相送奚憑掛唇齒。旻禪客旻禪客師子子。應須落落存終始。君不見。古人有言兮。撲碎驪龍明月珠。大丈夫到如此。行行不用頻彈指。

寄白雲長老。

八紘云靜明寥沈。夜永松堂對寒月。凋殘片葉墜虛庭。冷寂何人立深雪。因憶錢唐郜禪者。十載巖棲曾未下。分飛誰謂絕相同。遠念冥冥欲奚寫。忽聞赴請之仙都。聲光藹藹登淸途。孰雲天驥驟方外。自笑大鵬離海隅。乾坤窄乾坤窄湛盧潛射鬥牛白。茫茫無限未歸人。到必爲時除點額。

送智遷首座。

云蘿杳杳藏巖曲。碧疊淸飛冷相促。瘦藤輕衲休便休。短焰殘芳續何續。禪家本自冥羈絆。洲渚園林曾不憚。十影神駒立海涯。五色祥麟步天岸。君看取君看取。匝地茫茫有誰舉。瓴甋頻磨如未回。爲吾深憶盧公語。

送善暹首座。

名之基實之蒂。深兮固兮宛相繼。古之名也在希聲。今之實也同浮翳。子州善捲之流也。堯驅舜馳讓無暇。歸去來兮歸不歸。到頭未出冥冥者。吾徒孰謂標奇絕。動靜憑君試甄別。葉零零兮秋暮半凋。華片片兮春暖齊發。暹禪老暹禪老。意曾髙曠排沽待忽致譏褒。天人列請兮屢輕笑。祖佛位卑兮還擬逃。我恐逃之逃不得。大方無外皆充塞。茫茫擾擾知何極。八面香風惹衣裓。

送僧。

吳山碧楚江碧。吳楚悠悠興何極。一尋寒木自爲鄰。三事秋云更誰識。乾坤不是無知己。玉石休云辯眞僞。待時沽譽漫淪生。晦迹韜光亦何意。春風急春風急。八駿奔馳追不及。南北東西把定時。爲君直上孤峯立﹝觀气分枝非獨古有誠之言也﹞

頌藥山師子話送僧。

斥愬金毛師子子。栴檀林下靑莎裏。置也置也威自全。一出六出眉剔起。非擬擬知幾幾。星流不問三千里。天外風淸哮吼時。爲君吸盡西江水﹝咄﹞

送秀大師。

巖竇宵寒擁山帔。月髙古木霜禽睡。西庵禪者來扣門。別我淩晨下層翠。欲畱不可畱。寫意不及意。屈眴迢迢安足云。華偈聯聯太容易。君不見。劉陽叟絕希冀。送人只道無他事。行行會有知音知。何必淸風動天地。

送廣華嚴歸鷲峯。

海山孤僻非蓬島。霧冷云深松桂老。有客凝冬何太髙。巨野宵徵苦相討。巖房杳杳淩寒空。冰霜落落分譚叢。誰云百城沈古月。自笑八面生淸風。俄然別我還歸去。惠理之徒望回馭。重重無盡樓閣門。到必爲時略輕據。

送遠塵禪者。

衲捲殘云風髙絕鄰。倚天照雪堪抗要津。八紘極目兮春山若黛。九野縱步兮汀艸如茵。三十四老未輕識。凜然方外奚相親。

送徳隆山主。

霜葉凋殘巖風凜寒。彼之禪老忽下崇巒。衲有云兮曾捲未捲。琴無弦分解彈不彈。迢迢旣行宜聽斯語。明闇路岐生死洲渚。而今而後知不知。頹綱委地憑誰舉。

送澄禪者。

春色依依襲爾原艸。春風浩浩拂我窗牖。念此分飛贈無瓊玖。片片亂飄巖上梅。條條縱舞溪邊柳。澄禪澄禪聽斯言。古也今也行路難。知之者石火星流未急。不知者龍驥步驟曾寬。看看。孰云平地起波瀾。

送惠儔禪者。

少林風規何大瀟灑。籠古罩今睥眞睨假誰云發機射虎。自笑品類觀馬。劍客茫茫不要呈。甑人往往須擒下。儔禪儔禪崢嶸象駕。

送惠文禪者。

正法眼絕塵沙。二三四七水月空華。千燈續焰曾間五葉分披未葩。君不見。捲席百丈掩耳丹霞。龍行虎步爭孤立。盡同雲雨去無涯。文禪文禪騰煥吾家。

送道成禪者。

曹溪流非止水。一點忽來千波自起。直須釣鰲釣鯨。莫問得皮得髓。君不見。石頭有言兮。聖不慕他靈不在已。成禪成禪誰家之子。

送淸演禪者。

我年老大心力衰微。贈別無語冥同振飛。因思古之送人有言。吾不知其殊途同歸。獨愛新丰曲騰淸輝。寸艸不生千萬里。出門春色共依依。

送繼寶禪者。

寶非寶日杲杲。上上機無處討。赤水求來何太狂。荊山覓得苦相惱。不惱不狂排夜光。險惡道中爲津梁。

送小師元楚。

道之冥機一何相守。汝競光陰我親蒲柳。毋厚辧之奪席。毋薄愚之誦帚。深思彼伐木丁丁之聲。照古照今兮宜善求友。

送淸果禪者。

春雨蒙蒙春風﹝颱﹣臺﹢弗﹞﹝颱﹣臺﹢弗﹞。動兮靜兮匪待時出。雲霞閒澹作性。金鐵冷落爲骨。知我者謂我髙蹈世表。不知我者謂我下視个窟。道恣隨方情。融羈鎖紫栗。一尋靑山萬朵行行思。古人之言無可不可。南北東西但惟我。

酬行奯長老。

黃金爲骨松爲恣。道髙曾鄙天人師。有言遺我千古奇。無人知石虎吞卻木羊兒。

至人不器。

誰當機舉不賺亦還稀。摧殘峭峻銷爍玄微。重關曾巨辟。作者未同歸。玉兔乍圓乍闕。金烏似飛不飛。盧老不知何處去。白雲流水共依依。

因事示眾。

石本落落玉自碌碌。古之今之一何﹝言

斯﹞速。師子不咬麒麟。猛虎不食伏肉。君不見。洞庭孤島煙浪深。木馬追風有人識。

日暮遊東澗﹝五首﹞

極目生晚照。溪云偶成朵。大朴曾未分。靑山自惟我。

極目生晚照。遠樹籠微陰。誰知淸淺流。別有滄海深。

極目生晚照。幽情眷蘭芷。白蘋葉裏風。不在秋江起。

極目生晚照。步影何遲遲。歸禽古木中。相對頻相窺。

極目生晚照。蓬萊匪仙境。釣得十二鰲。重來謝孤影。

思歸引﹝三首﹞

一住翠峯頂。兩見溪艸綠。不知朝市間。幾番生榮辱。蕭條巖上云。冷淡水邊竹。報誰歸去來。向此空踟躅。

常憶在廬山。隨時寄瓶錫。五百與一千。聚頭同遣日。猿攀影未回。鶴望情還失。教他王老師。癡鈍無處覓。

時雨灑如膏。萬卉皆滋益。枯根甘自休。也似春無力。耕夫曉尙眠。蠶婦夜多息。從玆家業荒。共落風塵迹。

送蘊歡禪者西上。

金闕路曾遙。行行值開泰。石房云未閒。杳杳若相待。髙蹤逾履水。何人不傾蓋。早晚承帝恩。再卜林泉會。

送僧。

春云情旣髙。片段飛虛碧。去畱機未消。今古望還積。澄澄天影回。杳杳地形直。別夜共相思。誰棲此泉石。

法爾不爾。

夏云多奇峯。幹城冷相映。借問諸禪僧。那个堪憑定。幹城髙鎖月。夏云欲爲雨。若謂非全功。子細看規矩。

送諸方化主。

空巖暖律回。極目望還普。數點方外云。幾處人間雨。寥寥滄海月。依依少林祖。去必示勞生。淸風立千古。

劉禹端公問雲居雨從何來。東平問官人風作何色。雨從何來風作何色。龍門萬仞曾畱宿客。進退相將誰遭點額。

風作何色雨從何來。不用彈指樓閣門開。波波稜稜南方未回。

送僧。

松風淸未休。水月淡相對。去來非等閒。必許孤云會。

頌雲門九九八十一﹝二首﹞

三三九九八十一。一一觀風隨召出。千古有誰同共知。一毛師子眾毛畢。

九九八十一。大勛不豎賞。若謂無誵訛。金剛曾合掌。

烏龍和尙。

空巖淸夜坐。蘚徑積深雪。瞑目思古人。徹曙落殘月。童敲石磬寒。猿掛枯枝折。杳杳無限情。分明向誰說。

秋日送僧。

邊雁影邪寒蟬聲速。乘時毳流遠別巖谷。林驚一葉兮微風觸袖。水肅百川兮片月在目。因憶象骨老師曾送人。行行不謂抽金鏃。

早參示眾。

曉天云靜濃霜白。千峯萬峯鎖寒色。驪龍失珠知不知。無限平人遭點額。

春風辭寄武威石祕校。

春風何蕭蕭。和雨復兼雪。折華功未深。偃艸勢曾烈。毗城癡愛老。怯寒對淸拙。襄巖影響士。難禦同孤劣。鰲峯人不來。柴門亦休閉。松頭栗鼠下。時把藤牀嚙。庭際霜禽歸。屢啄苔錢闕。一旦春風息。暖日生林樾。幽徑磐石上。拄筇行且歇。無弦兮莫彈。有語兮存舌。冷落流水聲。古之若爲說。凋殘早梅樹。今之若爲別。俯仰身力輕。翻憶春風切。爲吾吹卻塵欲革分岐轍。爲吾吹卻云。欲問遼空月。不知天地間。堪爲誰交結。

送百丈專使。

大雄孤頂曾遐舉。徧索諸方誰敢拒。乳竇峯前捋虎須。再得完全又歸去。

送淸素禪者之金華。

古策風髙瓶浪闊。春云片段分淸絕。金盆後夜孤頂寒。去去誰同落殘月。

擬寒山送僧。

擇木有靈禽。寒空寄羽翼。不止蓬萊山。冥冥去何極。

送如香大師。

栴檀葉落雨初歇。天外風淸亦何別。後夜蓮城溪月寒。孤光誰共倚寥沈。

寄於祕丞﹝二首﹞

石徑通巖竇。引步藏欹側。蓬萊人不來。掃盡蒼苔色。

飛瀑千萬層。五月狀冰雪。將期雲霧開。永夜對孤月。

再成古詩。

霜華一鑷中。玉童摘未摘。斯言如不聞。千古動愁色。因憶商山吟。在烏不在白。

答當生不生。

咄咄休彊名。芻狗亦爲累。寂寥金粟身。曾未求諸己。

戲靠安巖呈雙溪大師。

陜府鐵牛卻知有。春秋幾幾成過咎。一身還作二如來。黑白不分辯香臭。

疏黑白無從。

天地不仁萬化蠢蠢。若謂非緣竹何從筍。發兮發兮黑白是準。

暮冬感懷寄瑞巖禪師。

雪水繞松檻。遲遲結淸淺。病眼時懶開。幽情況難遣。故人久相別。飛文屢慚靦。仰謝十二峯。分照月如剪。

送知久禪者。

霜竹凝寒攜九節。銅瓶浪鎖千溪月。天上人間不自知。行行誰共分淸絕。

送慶顏禪者。

巖桂風淸香露滴。定起髙秋映虛碧。斷雲不是歸帝鄕。飛落人間有誰識。

春日懷古﹝四首﹞

門外春將半。巖冰暖有聲。玄沙曾未到。虛得偃溪名。

門外春將半。靑靑野色分。桃華開欲盡。無處覓靈云。

門外春將半。羣芳斗盛時。鄰家有庭柏。諸祖共相知。

門外春將半。幽禽語共新。寶陀巖上客。應笑未歸人。

送僧之金陵。

勝遊生末迹。杳自狎時羣。捲衲消寒木。揚帆寄斷雲。曙瓶華外汲。午磬浪邊聞。別後石城月。依依遠共分。

送僧。

知方流古意。雲樹別諸鄰。月不澄微水。山應立是塵。靜空孤鶚遠。髙柳一蟬新。欲究勞生問。歸思莫厭頻。

千里不來。

不見古君子。因循又隔秋。浮生多自擲。好事更誰畱。碧巘髙沈月。寒云靜鎖樓。宗雷何處是。白鳥下汀洲。

僧歸霅上。

海國浮輕楫。悠悠興未闌。艸隨春岸綠。風倚夜濤寒。沙鷺宜相狎。霜蟾望更寬。河聲西聽日。誰得共云端。

春晴野步。

乘興攜多士。遲遲傍水濆。春山不在目。啼鳥共誰聞。片石寒籠蘚。殘華冷襯云。只應融老輩。庵際境猶分。

賦瑞雪送穆大師。

五六皆名出。飄華獨見稀。若教同一色。還似負羣機。玉馬獨空說。銅駝轉更非。爭如千萬里相對共依依。

送鐵佛專使。

荷策來尋我。泛舟思舊山。不知何處月。相照在深灣。風助秋濤急。云兼野樹閒。到時如請益。先憶趙州關。

同於祕丞賦瀑泉。

大禹不知鑿。來源亦自成。色應鄰眾白。聲合讓孤淸。遠勢曾吞海。飛流未噴鯨。靈槎如可泛。天派問歸程。

送簡能禪者歸仙都。

荷策下丹嶂。紛紛雪正飛。浮生誰未到。舊國自重歸。云背猿聲斷。天遙鶚影微。蓮城古風月。又得振淸機。

天竺送僧。

雪霽蓮峯頂。孤禪起石牀。向時機自絕。異域路空長。啼狖衝寒影。歸鴻見斷行。後期無定迹。煙水共茫茫。

寄石祕校。

重林冥坐久。引望復遲遲煩暑未消日涼風來幾時。天雲飛積火。巖澑散垂絲。欲擬相尋去。浮生已共知。

因事示眾。

客從遠方來。遺我徑寸璧。中有四个字。字字無人識。淸涵鯨海寬。冷射蟾輪窄。今朝呈似看。請道末後句。

靜而善應﹝二首﹞

覿面相見不在多端。龍蛇易辯衲子難瞞。金槌影動寶劍光寒。直下來也急著眼看。

對揚殊特本同參。誰自遼空彊指南。今古不存師弟子。一輪秋月印寒潭。

自誨。

麟龍不爲瑞。艸木生光輝。三尺一丈六。且同攜手歸。慚爾懲世師。巍巍何巍巍。

宗門三印﹝三首﹞

印空印水印泥。炳然字義還迷。黃頭大士不識。敢問誰得親提。

印泥印空印水。匝地寒濤競起。其中無限鱗龍。幾處爭求出觜。

印水印泥印空。衲子不辯西東。撥開向上一竅。千聖齊立下風。

革轍二門﹝四首﹞

劫火曾洞然。木人淚先落。可憐傅大士。處處失樓閣。

徳雲閒古錐。幾下妙峯頂。喚他癡聖人。擔雪共塡井。

祖佛未生前。已振塗毒鼓。如今誰樂聞。請試分回互。

宛轉復宛轉。眞金休百煉。喪卻毗耶離。無人解看箭。

擬弋者慕。

翠羽立髙枝。危巢對落暉。碧潭千萬丈。直下取魚歸。

透法身句﹝二首﹞

潦倒雲門泛鐵船。江南江北競頭看。可憐無限垂鉤者。隨例茫茫失釣竿。

一葉飄空便見秋。法身須透鬧啾啾。明年更有新條在。惱亂春風卒未休。

靈隱小參。

六合茫茫竟不知。靈山經夏是便宜。虛堂夜靜無餘事。畱得禪僧立片時。

因雪示眾。

淸光欹月不相饒。堆積虛庭卒未消。爲瑞爲祥也難得。不知誰解立齊腰。

祕魔巖。

把斷重津過者難。擎杈須信髑髏幹。藿山到後知端的。同死同生未足觀。

保福四謾人。

竿木隨身老作家。逢場作戲更難加。謾人謾我無人會。水長船髙眼裏沙。

靈云和尙。

本無迷悟數如麻。獨許靈云是作家。借問徧參諸祖客。不知何處身桃華。

僧問緣生義。

義列緣生笑未聞。就呈布鼓向雷門。金剛鐵券諸方問。報道三千海嶽昏。

名實無當。

玉轉珠回祖佛言。精通猶是汗心田。老盧只解長舂米。何得黃梅萬古傳。

迷悟相返。

霏霏梅雨灑危層。五月山房冷似冰。莫謂乾坤乖大信。未明心地是炎蒸。

道貴如愚。

雨過雲凝曉半開。數峯如畫碧崔嵬。空生不解巖中坐。惹得天華動地來。

大功不宰。

牛頭峯頂鎖重云。獨坐寥寥寄此身。百鳥不來春又過。不知誰是到庵人。

晦迹自貽。

圖畫當年愛洞庭。波心七十二峯靑。如今髙臥思前事。添得盧公倚石屏。

五老師子。

踞地磐空勢未休。爪牙何必競時流。天教生在千峯上。不得云擎也出頭。

與時寡合。

居士門髙謁未期。閒隈巖石且相宜。太湖三萬六千頃。月在淸波說向誰。

宜謙山主赴鄞城命。

休向千峯過好時。白雲髙臥趣還卑。塗中無限未歸客。不待相依更待誰。

庭前柏樹子﹝二首﹞

七百甲子老禪和。安貼家邦苦是他。人問西來指庭柏。卻令天下動干戈。

千聖靈機不易親。龍生龍子莫因循。趙州奪得連城璧。秦王相如總喪身。

贈琴僧。

太古淸音發指端。月當松頂夜堂寒。悲風流水多嗚咽。不聽希聲不用彈。

送僧。

帆掛澄江雨霽時。綠鋪春岸艸離離。定乾坤句輕相送。逢著知音舉向伊。

送僧之婺城﹝二首﹞

孤云徒自類行蹤。髙指金華思不窮。日慕輕帆映秋色。沙禽啼斷一江風。

婺溪煙景稱生涯。輕泛蘭舟意未賒。八詠淸風好相繼。碧雲流水是詩家。

送文用庵主歸舊隱。

太白峯前舊隱基。杉松寒翠滴無時。經年拋卻又歸去。再聽巖猿只自知。

送顯衝禪者之霅上覲兄著作。

選佛選官應在我。難兄難弟不惟他。汀華岸艸芳菲日。遠遠淸風爭柰何。

送寶月禪者之天臺。

春風吹斷海山云。別夜寥寥絕四鄰。月在石橋更無月。不知誰是月邊人。

玄沙和尙。

本是釣魚船上客。偶除須髮著袈裟。祖佛位中畱不得。夜來依舊宿蘆華。

偶作。

拾翠尋芳烈夜燈。蘆芽穿膝笑無能。飛泉冷淡與誰聽。空落斷崖千萬層。

送僧。

路岐長艸帶靑靑。云片相兼野思生。多謝春風莫吹散。等閒爲蓋贈君行。

送純禪者。

莎蘿雨滴蒼苔痕。前峯後峯啼斷猿。攜筇別我下層翠。何處靜敲仁者門。

和頑書記見寄。

古松吟繞石燐燐。湯惠休辭豈易聞。紅葉寫成藏不得。暮風吹斷碧溪云。

送允誠侍者。

飛泉列岫壓窮野。冷碧寒靑光斗射。片雲片石何太髙。爲誰畱在長松下。

送僧。

古藤枝寒索索。方倚靠又拈卻。海闊天遙非等閒。風前曾共孤雲約。

送淸禪者。

瘦藤春云深。天涯去無侶。時笑野泉聲。似共流鶯語。落落風規今古情。相逢會有知音舉。

辭於祕丞。

永夜潛思槁木身。蓬仙門館漸經旬。𨿽幹淸政爲髙客。爭柰白雲無主人。巖瀉瀑泉機未息。雨零寒葉夢猶頻。此時賢宰容歸去。古像焚檀祝有因。

送僧。

涼颷新葉墜巖陰。禪起髙秋別翠今。孤月冷光淸有興。斷雲閒影合無心。瓶分吳浪情何極。缽化膺門道更深。好是卻回舊房日。倚欄同看橘鋪金。

往復無間﹝十二首﹞

平旦寅。眹兆之前已喪眞。老胡鶴樹漸開口。猶舉雙趺誑後人。

日出卯。萬國香華競頭走。邯鄲學步笑傍觀。豈知凶禍逐其後。

食時辰。大向那堪列主賓。維摩香飯本非贊。怪他鶖鷺獨生嗔。

禺中已。荊棘園林徧大地。南北東西卒未休。金剛焰復從何起。

日南午。寥廓騰輝示天鼓。郁頭藍已定全身。何假周行誇七步。

日昳未。碧眼胡來欺漢地。九年計較不能成。剛有癡人求斷臂。

哺時申。急急趒生路上人。艸鞋踏盡家鄕遠。頂罩燒鐘一萬斤。

日入酉。室內覆盆且依舊。塵塵彼彼丈夫兒。井中之物同哮吼。

黃昏戌。寰中不礙平人出。瓦礫光生珠玉閒。將軍豈用驅邊卒。

人定亥。六合茫茫誰不在。長空有月自尋常。霧起雲騰也奇怪。

半夜子。樵唱漁歌聲未已。雨華徒說問空生。髙枕千門睡方美。

雞鳴醜。貴賤尊卑名相守。忙者忙兮閒者閒。古今休論自長久。

送僧。

巖泉髙鎖黃金宅。衲捲秋云古標格。離歌誰贈欲行人。徧界同爲一宿客。春色依依日杲杲。南北東西好看好。鬧市拶笑嬌屍迦。艸頭靑點俱胝老。阿呵呵。人間天上不知他。糲竭節有頂門眼。歸去淸風拂薜蘿。

寄李都尉。

水月拈來作者殊。東西南北謾區區。也知金粟李居士。端坐重城笑老盧﹝咄﹞

寄池陽曾學士。

山萬重兮水萬枝。堆靑流碧冷便宜。算來免得生遙恨。不在詩情在祖師。

寄四明使君沈祠部﹝二首﹞

露冕民謠物物成。江山千里古風淸。曹溪客是無機者。日在深云聽頌聲。

蒼蒼徳也亦如斯。政化全歸副倚毗。十萬人家寫春色。不知誰解立生祠。

寄內侍太保﹝二首﹞

千尺巖泉噴冷聲。艸堂雲淡竹風淸。蒲團時倚無他事。永日寥寥謝太平。

蘿龕蘚室狎猿猱。忽捧綸言掛紫袍。恩大不知何以報。五雲天上望空勞。

寄曹都護。

故國休言萬里程。爲官爲釋且分明。道存不必曾傾蓋。俱有淸風匝地生。

送僧。

虎角深藏不待時。全機曾許雪林知。如今百越拈來也。艸偃風行是信旗。

寄靈隱惠明禪師﹝二首﹞

千峯影裏葉初凋。極望還將慰寂寥。也謂毫端不相隔。秋雲秋水柰遙遙。

海嶠生片雲。有時忽如蓋。不掛飛來峯。悠悠擬何待。

送益書記之霅水。

白蘋汀是舊家鄕。歸興蘭舟泛渺茫。日暮沙禽啼欲斷。不知誰在碧雲房。明覺禪師祖英集卷第六參學小師文政編

三寶贊﹝並序﹞

予天禧中。寓迹靈隱。與寶眞禪者爲友。或遊或處。固以道義相揖。投報相襲。冷冷然自樂天常之性也。一日眞公謂予曰。愚近偶作三寶贊三十韻。宜請賡唱。因披閱加嘆。率爾而繼之。類蝕木也。俄屬分飛吳楚。將二十載。殊不復記憶。眞公不以事曠誠隔遠。遠附僧如衍而至。再窺荒斐愧慰多集。且夫聖人之立言也。必眹虛必冥奧。使文外之士同振古風垂千萬世。又焉知來者及之不及道在其中也。斯之贊辭。曾不沽不待。但遐仰覺皇宗致禪徒。告而行之。得不曲爲序引。

佛寶。

甘蔗流苗應剎塵。覺場髙發利生因。紫金蓮捧千輪足。白玉毫飛萬徳身。孤立大方資定慧。等觀含類捨怨親。挨星相好中天主。匝地名聞出世人。螺發右旋仙島碧。月眉斜印海門新。鸞翔鳳舞非殊品。象轉龍蟠絕比倫。瓔珞聚中騰瑞色。華鬘影裏奪芳春。慈儀戀望知何極。梵徳言辭莫可陳。胸字杳分無量義。頂珠常照百由旬。雙林孰謂歸圓寂。坐斷乾坤日見眞。

法寶。

後得智生功徳聚。大悲畱演潤禽魚。貫華𨿽自科千品。標月還歸理一如。過量劫應期廣布。剎那心合未忘書。四衢道內拋紅焰。五欲波中綻白蕖。排斥眾魔登壽域。引攜諸子上安車。義天星象熒熒也。辭海波瀾浩浩歟。違背此恩難拯拔。遭逢末世豈躊躇。聞來半偈須相學。惜去全身莫共居。飛辯恨曾虧激問。賾幽欣且免長噓。生生頂奉輝心鏡。廓照塵勞信有。余。

僧寶。

方袍圓頂義何宣。續焰千燈豈小緣。華雨座前猶滯相。虎馴庵畔尙稽詮。巖棲冢宿難依望。鶴貌云心迥灑然。寶杖夜鳴寒嶠月。銅瓶秋漱碧潭煙。名標練若澄諠猾。迹念昏衢警睡眠。林下雅爲方外客。人間堪作火中蓮。情髙不是超三際。道在非同入四禪。浮世勉誰知逝水。深峯甘自聽飛泉。苾芻艸馥僧秖後。玳瑁盂傳古佛先。珍重覺皇有眞子。坤維髙步列金田。

夏寄辯禪者山房。

枕簞云作屏。必固黃金宅。軒窗月爲晝。豈止虛生白。麟龍愧頭角。雕鶚慚羽翮。庶擬羣類心。在寬如在窄。

和錢太博見寄覓山藥﹝二首﹞

文柄誰持合自持。憂民風槪乍淸羸。禪林艸藥如爲效。願見皇家急詔時。

聖君鴻業在扶持。日角龍章固不羸。擒藻玉堂歸未晚。百華開赴禦筵時。

送錢太博應賢良選。

賢才當召試。彪炳對吾君。千古不遺恨。八元應主文。岸花明列施。天籟拂微云。後夜觀垂象中臺位已分。

答天童新和尙。

中峯深且寒。欹接海邊島。松凋不死枝。華折未萌艸。飛瀑吼蛟宮。幽徑分鳥道。伊余空寂徒。浮光寄枯槁。冥遊天地間。誰兮可尋討。孤立雲霞外。誰兮可長保。玆來仁者來。還稱大白老。何策扣巖扃。重席展懷抱。示我商頌淸。休誇郢歌好。報投漸抒辭。難以論嘉藻。

和頌。

玲瓏巖古寺。冠乎明越境。海眼通洌泉。天心聳危嶺。嘗遊興未闌。遐想神忽凝。彼士眞覺雄。相鄰不孤迥。吾愛濟橫流。孰云煩慮屏。吾愛整頹綱。豈止浮根靜。棲梧瑞九苞。追風駿十影。顧我不爭衡。與誰閒斗茗。乘時旣磊落。照世非昏瞑。佇爲王者師。三千統摩頂。

贈別太臻禪者。

武陵山來何祕邃。元化功兮不容易。壇曾善捲韜龍光。洞亦桃華副麟趾。仍思昔日吾祖浩浩提綱宗。消息曠斷寰宇空。又聞髙大舜讓公器。祥瑞卻生蘆葦叢。人由境兮冥道徳。境有人兮分玉石。臻禪本自偃殊方。忽向其中誕孤迹。迢迢海甸來尋我。一十二年同冷坐。羽翼摶風今是時。拂盡天云乃飛過。

雲門俱字。

百艸頭何太極。重與禪徒下錐刺。雲門俱字好參詳。雪峯輥毬亦端的。黛非靑兮藍一色。辰錦砂兮敢言赤。紫羅帳裏有眞珠。曹溪路上生荊棘。還會麼。此時若不究根源。直向當來問彌勒。

僧問四賓主。因而有頌。頌之。

如何是賓中賓。云滿面埃塵。又曰噫。

頌。

賓中之賓。少喜多嗔。丈夫壯志。當付何人。

如何是賓中主。云兆分其五。又曰引。

頌。

賓中之主。玄沙猛虎。半合半開。惟自相許。

如何是主中賓。雲月帶重輪。又曰收。

頌。

主中之賓。溫故知新。互換相照。師子嚬呻。

如何是主中主。云大千掜聚。又曰揭。

頌。

主中之主。正令齊舉。長劍倚天。誰敢當禦。

都頌。

賓主分不分。顢頇絕異聞。解布勞生手。寄言來白雲。

令僧把衲。

七八旣難直須教透。來不在前去不在後。粗細自看緊緩相就。一日圓成呈似君。想得諸方未知有。

送知一入京兼簡淸河從事。

六月千江水似秋。片帆髙掛岸云收。行行莫謂朝天闕。況倚文星在巨舟。

送徳玟山主。

溪山春色映云袍。愛住隍城意轉髙。翻笑忘機自安者。不能垂手入塵勞。

送僧﹝二首﹞

紅芍藥邊方舞蝶。碧梧桐里正啼鶯。離亭不折依依柳。況有春山送又迎。

祖域髙親日未央。家林歸去意何長。舊交不識初相見。曾振滄溟奪夜光。

送崇己闍梨歸天臺。

石橋云瀑冷相侵。蘇徑蘿龕入更深。卻羨搘筇遠歸去。半千尊者是知音。

送邃悟上人之會稽。

百越江山冠九州。如屏還愧謾相褒。惠休此去多吟賞。贏得淸風價轉髙。

送僧﹝四首﹞

乘興飛帆別翠峯。水光春靜冷涵空。到人若問曹溪意。只報盧能在下風。

禪石飛流濺碧莎。利生還喜下云坡。途中若立三千客。剔起眉毛不在多。

栴檀林裏振金毛。四顧淸風拂幾遭。曾許全威作雲雨。不知何處是塵勞。

云衣輕拂下層巒。松檜生風觸神寒。誰問親遊乳峯意。百千年後與誰看。

寄員外黃君。

碧岫層層列杳冥。漣漪環繞賁寒靑。韜藏未識古君子。空仰嘉聲過洞庭。

送僧。

五色祥麟白月輪。乘時應不念離羣。松根石上未歸日。誰看暮山飛斷雲。

寄劉秀才。

遠遠飛來一幅書。愈風誠重復何如。相逢相見未期日。目斷千山插太虛。

送僧。

古之別今之別。目對春江倚寥沈。三樹兩樹啼斷猿。千峯萬峯落殘雪。華蒙蒙雨蒙蒙。坤維步步生淸風。

聞百舌鳥送僧。

曾來芳樹幾回飛。煙靄初晴又見伊。巧語向人莫相笑。知音知後更誰知。

送中座主入廣。

船主船中寄惠持雲霞無迹共依依。海山見說多嘉賞。莫便因循忘卻歸。

送隴西秀才入京。

國器難藏孰可知。攜來書劍莫遲遲。明年桂籍登文陣。奪取龍頭更是誰。

送僧。

雪殘春島路迢迢。水靜雲開見碧霄。別後誰同此深意。只應孤月共寥寥。

因仰山气毬頌。

四大假合非虛妄。儱儱侗侗爲一相。東西南北不相知。畱與衲僧作榜樣。

赴翠峯請別靈隱禪師。

臨行情緒懶開。言提唱宗乘亦是閒。珍重導師並海眾。不勝依戀向靈山。

送僧歸閩。

雪老當年曾入嶺。眞禪今日又思鄕。孤帆隱隱曾惟我。月照夜濤空渺茫。

送僧。

春風﹝颱﹣臺﹢弗﹞﹝颱﹣臺﹢弗﹞華正飛。紅霞碧靄籠髙低。越山日暮少林客。應聽子規深夜啼。

寄陳悅秀才。

水中得火旨何深。握艸由來不是金。莫道莊生解齊物。幾人窮極到無心。

寄錢塘觀音朋山主。

遠念依依闕附書。還同秋水淡相於。衝云況是曾無定。幾掩寒蟾出太虛。

送僧。

極目春光水照空。岸莎汀艸碧茸茸。三千里外生靈望。獨倚寒藤振祖風。

春日示眾﹝二首﹞

門外春將半。閒華處處開。山童不用折。幽鳥自﹝口

﹝禦﹣ㄗ﹢亍﹞來。

門外春將半。閒華處處開。山童曾折後。幽鳥不﹝口

﹝禦﹣ㄗ﹢亍﹞來。

寄烏龍長老。

雪帶煙雲冷不開。相思無復上髙臺。江山況是數千里。只聽嘉聲動地來。

寄太平端和尙。

千朵危峯杳靄間。石房長帶瀑聲寒。鳥啼華發尋常事。松本靑靑雪裏看。

送僧。

千峯雨雪時。別我情何極。不知天地間。更有誰相識。

因官人請升座。

曉天云靜冷涵霜。滿檻風淸敵夜光。莫謂座間人不識。孤明孤影射虛堂。

因金鵝和尙語藥病。

藥病相治見最難。百重關鎖太無端。金鵝道者來相訪。學海波瀾一夜幹。

賦衝云鷂送僧。

側翼雄飛天勢闊。電閃星流太輕脫。南北東西相對看。千里萬里阿喇喇。

風旛競辯﹝二首﹞

不是旛兮不是風。衲僧於此作流通。渡河用筏尋常事。南山燒炭北山紅。

不是風旛何處著。新開作者曾拈卻。如今懵懂癡禪和。謾道玄玄爲獨腳。

漁父。

春光冉冉岸煙輕。水面無風釣艇橫。千尺絲綸在方寸。不知何處得鯤鯨。

牧童。

嘔啊唱與那鳴咿。百艸拈來鬥不知。日晚騎牛未歸去。指前坡笑又噓歔。

送僧。

巖房髙下折寒梅。極目寥寥雁影回。相別相逢竟何事。一聲江上發春雷。

寄天童凝。

經旬抱疾阻春霖。莎砌重重蘚暈侵。曾約偕遊未能得。暮山空鎖碧雲深。

送僧入城。

云籠碧嶂月籠臺。此去城中早晚回。不爲佛光謁韓愈。問君何事出山來。

病中寄諸化主。

雪裏梅華見早春。東西南北路行人。不知何處圓蟾夜。同念山頭老病身。

和於祕丞見召之什﹝二首﹞

民瘼求來吏放閒。萬家深夜啟重關。齋中旣是淸涼國。應笑支公別買山。

垂垂甘自養衰殘。度歲無人到竹關。何幸文星枉嘉什。殷勤相喚出層山。

和王殿直見寄﹝二首﹞

華野非殊古所難。得安閒處未爲安。大方無外誰相到。空笑重云鎖碧巒。

淸風凜凜字人官。堪對彌天釋道安。不日歸朝狎鴛鷺。也須音問寄層巒。

送僧。

澄江依棹碧光流。風冷蒹葭雨乍收。別夜新吟許誰約。白蘋汀上月陵秋。

送僧歸永嘉。

韶石曾披此性靈。三年孤與急流爭。永嘉舊隱今歸去。堪聽海濤中夜聲。

兔角拄杖。

少室傳來兔角杖。千聖護持爲頂相。虎踞龍蟠勢未休。云影山形冷相向。有時閒倚在處空。寥寥匝地凝秋霜。有時大作師子吼。徳嶠臨濟何茫茫。今日提來還不惜。分明普示諸知識。解拈天下任橫行。髙振風規有何極。

送從吉禪者。

君不見行路難亦容易。握艸爲金不爲貴。難曾平地湧波瀾。易復到處列祥瑞。堪笑堪悲能幾幾。天上人間立髙軌。兄弟十字越參星。一義同心淡秋水。因憶韶陽古風骨。石火電光遲出沒。隔身之句是程途。扣門之問非窠窟。殷勤報君君記取。方外周遊看爪距。虎狼叢不遇知音。剔起眉毛便歸去。

寄承天長老。

道義相資復是誰。巖房深夜思遲遲。海山云靜見孤月。髙照婺城人不知。

送僧。

古路枝分列洲渚。綱兮領兮若爲舉。病眼方開忽送人。落華驚斷山禽語。親禪客親禪客行復行。獨步坤維消此情。

送因大師。

瘦藤淸對紫方袍。閒步坤維意轉髙。若到愼江人借問。金輪王子是吾曹。

送實師弟。

天倫曾重意難分。爭柰孤蹤若斷雲。去去休同亮禪者。西山一入杳無聞。

送新茶﹝二首﹞

元化功深陸羽知。雨前微露見槍旗。收來獻佛余堪惜。不寄詩家復寄誰。

乘春雀舌占髙名。龍麝相資笑解醒。莫訝山家少爲送。鄭都官謂艸中英。

賦月生雲際送誠監寺。

皎潔離云鶴夢時。孤光還與雪相宜。金盆後夜重垂影。拂盡天風不自知。

送僧之金華兼簡周屯田。

瘦藤輕屨蘚衣並。路過危峯截杳冥。若到金華拂雲霧。不應容易見文星。

送僧之永嘉。

故園不是阻天涯。華木光中見獨歸。蜃水鄞江人莫問。月分春浪冷依依。

寄送凝長老。

徳不孤兮必有鄰。四明畱住是因循。如今髙步錢塘境。只許靈山个老人。

放白鷴。

朱冠靑戢雪爲毛。不近鸞凰意亦髙。放儞雲林莫回首。如今何處是仙曹。

喜禪人回山。

別我遊方意未論。瓶盂還喜到云根。舊巖房有安禪石。再折松枝拂蘚痕。

送僧。

七尺巖藤握便行。舊山歸去幾多程。相逢忽問迢迢意。應發春雷動地聲。

送僧歸天童。

峨峨太白峯。倚翠列霄岸。羨君乘興歸。憑欄與誰看。

和曾推官示嘉遁之什。

少微星出古風還。匝地聲光不掩關。三館峻遷同陌路。九華髙臥是蓬山。巖莎步入祥麟穩。海樹飛來白鳳閒。只恐致君休未得。蒲輸重到薜蘿間。

經古堰偶作。

出城四十里。古堰若天外。飛棹淸淺中。孤影自相對。

謝張太保見訪。

老病還同葉半凋。經旬門掩夜蕭蕭。海城都護曾垂訪。一片淸風慰寂寥。

送宗朴禪者。

洞庭乳竇皆泉石。抱疾何緣寄幽迹。曾列狂機一二三。東山西嶺非相識。屈指嚬眉不可尋。雪飛雨散空沈沈。如今轉覺流年隔。彊把冥悰苦搜索。縱止言欺白雪辭。寧忘笑與黃梅客。朴禪者朴禪者。珠月有光慚照夜。

送尙辭。

浮屠之子。履道爲貴。天兮地兮。何泰何否。動無飾非。靜還雕僞。辭也云行。後生可畏。

歌寄畱英禪徳。

當時臨濟辭黃檗。或指河南或河北。英禪此日下中峯。機案曾焚笑仍則。九苞一角慚稱瑞。導月觀星亦非意。爭似韶陽振古風。半途未肯還希冀歸去來歸去來。飛泉浩浩聲如雷。

送小師元賁。

愧爾求師。爲吾弟子。學𨿽無聞。道亦可擬。平飛辯月。照復流水。斯意斯言兮如不忘。行行﹝颱﹣臺﹢弗﹞﹝颱﹣臺﹢弗﹞兮步蘭芷﹝善應殊宗吾不知也思之﹞

送丈佶歸廬嶽。

春色未深。興無遲早。瓶謝九江。峯尋五老。到日攀蘿獨上時。依依莫忘海山腦。

送侃禪者之丹丘。

石橋多古迹。路崄少人過。如同白日閒。冷拂靑苔坐。寒老若相逢。爲吾略嘲破。

送實山主。

野水春山風光極目。千里萬里太遲太速。絕域澄澄兮非犀炬可照。希聲杳杳兮非鳳膠可續。葉落華開知不知。人天景行爲髙躅。

示眾。

丫角女子白頭絲。報儞諸方作者知。借問住山何境界。春風﹝颱﹣臺﹢弗﹞﹝颱﹣臺﹢弗﹞春鳥喧喧。翠峯不能助發。心印卻是他傳。

和範監簿﹝二首﹞

吏散簾垂思莫窮。山光溪影恣相容。誰誇靖節偏栽柳。自笑隱居髙聽松。丹闕尙遙芝檢密。訟庭閒列蘚華重。巖間野客𨿽多病。終再攜筇謁士龍。

品匯不自適。善政還可尋。縣樓淸夜上。島月思云侵。誰有古菱華。照此眞宰心。

因香嚴和尙。

我有一機禪子。須知爍迦羅眼。總是膠黐若人。借問伏惟伏惟。

送雄直歲。

罷參還欲勘諸方。竿木隨身不易當﹝是則俱行非則擒下﹞翻憶古來興化老。主賓用盡力牽羊。

爲道日損。

三分光陰二早過。靈臺一點不揩磨。貪生逐日區區去。喚不回頭爭柰何。

疏古。

我有面鏡。到處懸掛。凡聖不來。誰上誰下。

訪兪秀才。

萬疊雲山未得歸。寂寥心許老盧知。江城雨雪書名紙。不謁鴻儒更謁誰。

再詶。

萬卷無書道用歸。閒文公也未須知。倚天長劍如重戰。更有龍頭復是誰。

畱暹首座。

從龍爲雨復淸閒。片段依依水石間。慚問秋風欲吹散。不能畱得覆靑山﹝不慚問者爲我畱之﹞

送兪居士歸蜀。

何處深棲役夢頻。靑城拋卻數溪云。如今老大歸難得。只寫情懷遠送君。

和王殿丞蘡粟種之什。

纖纖圓實占芳春。得自侯門勝楚珍。開葉開華人不會。百千年是等閒身。

和江橋晚望。

公餘縱目望江山。萬化窮來罔象間。聞說聖君將下詔。未容淸淡與僧閒。

病起示眾。

門掩還同歲月摧。石窗經雨積莓苔。一牀枕簞淨名老。時見斷雲孤月來。

送麻居士。

紗帽山儀白薴袍。遠披孤頂近吾曹。攜來七尺霜前竹。劃斷天云不放髙。

酬李校書。

一回辭我一回吟。眷戀巖叢意轉深。翻謝霜松不凋落。與君同有歲寒心。

苦熱中懷寄永固山主。

火雲髙下影相連。幾欲披尋恨不前。無限淸風無處問。只應遲步繞林泉。

送元安禪者。

羣峯杳藹畱不住。遠道依依只藤屨。舊隱蘿龕付與誰。寒猿後夜啼髙樹。

賦病鶴送奉倫禪者。

欲飛飛未得。冷泊杉松枝。如何垂天云。遠遠同一涯。

偶作。

列岫霽新雨。憑欄只澹交。夕陽明遠水。秋葉露空巢。思極曾無玷。神淸未動爻。只應千古意。誰得共云坳。

謝鮑學士惠臘茶。

叢卉乘春獨讓靈。建溪從此振嘉聲。使君分賜深深意。曾敵禪曹萬慮淸。

因遊育王亭寄牧主郎給事。

冷翠千萬峯。當軒列如黛。蒲團及禪板。永日澹相對。彤雲曾無機。燒松亦成蓋。遠謝幽隱情。難與臺星會。

送遇能禪者。

湖繞嚴城列象寬。萬家臺榭水光寒。片帆隱隱生遙極。誰問曹溪意轉難。

送覺海大師。

秋雲巖葉兩悠悠。半逐風馳半水流。憑問禪家有何意。不知方外若爲酬。

送曾侍禁。

冷匣秋波射斗星。鐵衣隨從古霜淸。宣池莫問常年事。一片威風動地生。

病起酬如禪徳。

大明一寸光。腐艸一何假。人命呼吸間。誠哉是言也。呼之曾已休。吸之尙未捨。寄問諸苦源。來者不來者。

送云禪徳。

古之送人言作懷寶。我慚老病困乏辭藻。熊嶺迢迢兮曾立夜雪。謝池依依兮笑生春艸。頭角麟龍安可論。淸風步步應相討。

送久禪徳歸蘭亭。

右軍墨池月。照我復照誰。千里忽相到。中峯多病師。

送羲大師。

巖房抱病經一月。門有諸生阻來謁。長往之期猶未能。七十之年更何說。若耶溪老忽畱語。溪上舊遊且歸去。春風﹝颱﹣臺﹢弗﹞﹝颱﹣臺﹢弗﹞兮兼斷雲。弱柳依依兮帶輕絮。古今離恨𨿽如此。動靜於吾亦多意。髙握霜筇獨步時。音書莫忘遠飛寄。

酬海宗二侍者﹝二首﹞

蓀之得蘭。其道匪難。扶吾病起如珠在盤。一兮二兮自看誰看。

蘭之得蓀。其道必存。扶吾病起古風入門。二兮一兮且論勿論。

謝郎給事送建茗。

陸羽仙經不易誇。詩家珍重寄禪家。松根石上春光裏。瀑水烹來鬥百華。

送山茶上知府郎給事。

谷雨前收獻至公。不爭春力避芳叢。煙開曾入深深塢。百萬槍旗在下風。

送郎侍郎致政歸錢塘。

帆掛西風別海城。二疏千古道相應。誰誇富貴沽時譽。自笑經綸作技能。殘葉賦題紅片片。遠山供望碧層層。武林到日符嘉遁。髙訪巖扃只許僧。

山行逢勤禪徳。

乳巖秋日無他作。策杖層層止寥廓。四顧有人分野情。一點彤雲起深壑。蘚石遲遲略輕踞。逢个衲僧忽驟步。頻喚回頭不肯回。及至回兮眉卓豎。阿喇喇。千里萬里橫該抹﹝咄﹞

送小師元哲。

老盧之子四三二一。將欲振飛捲比叢室。松淩霜兮運靑。水帶巖兮流急。南北東西雲開見日。

永丰莊新植徑松忽二本鄰偃抒辭紀之。

雙偃松何似。螺文結數遭。淸聲𨿽競發。寒影不相髙。對客圓分蓋。孤禪翠滴袍。若教圖畫得。爭柰有蕭搔。

送白雲宣長老。

鄞江秋晚忽成春。況有臺星作主人。去去髙攜古刀尺。二千年運續芳塵。

送親禪者。

萬木帶秋聲。古今念睽別。我有贈行意。臨行爲君說。重巖休滯云。遠水且觀月。生生知不知。天風助淸徹。

送顯衝禪者。

聚散非常準。古今亦標格。如何無事人。還似未歸客。秋風生羣林。野水資寒色。誰兮謝寸陰。觀彼靑山白。衝禪行復行。五葉待時折。

送天童普和尙。

迢迢別海涯。帆掛杪秋時。島樹落寒葉。人誰訪祖師。浪開遊象急。天闊過鴻遲。早晚歸林下。千徒不共知。

張秀才下第。

得第何人愧不平。道存顏巷亦爲榮。應知未喪斯文也。且把新詩樂性情。

寄久監收。

田中稻熟及時收。顆粒圓成免外求。一日歸來古巖上。白雲紅樹共悠悠。

暮冬夜坐寄岫禪者。

碧落無片雲。虛庭積深雪。負春還有誰。徹曙對孤月。巖松影拂翠。不斷瀑水聲。來聽忽絕岫。禪岫禪知也如未知。八面淸風遠遠待時說。

寄崇壽懷長老歌。

寂住峯兮觸星斗。寂住師兮古爲道。死中得活未輕詶。不許夜行投曉到。藹藹聲光一百年。吾其後兮吾其先。振領提綱笑多事。掩扉塞路空依然。龍朔老盧同兀兀。土爲貌兮金作骨。萬國爭求肯便行。我要重新敲鐵佛。東西南北休云識。枯槁冥冥頗相憶。天外淸風結陣來。狂歌遠寄從拋擲。

送廷利禪者。

雪峯孤頂誰家路。上兮下兮復何故。曾列三千一半徒。我今獨滿當時數。鯨麟麟龍鱗鱗。坤維髙步生淸塵。休云裴相慕黃檗。額有圓珠七尺身。利禪者利禪者。倚天長。劍應牢把。或謂風雲不再來。誰爲蒼蒼分晝夜。

送倧禪者。

涪江怒激鯨鰲宅。岌岌三山大傾側。冥數俄然一个來。步武羣方作禪客。振聲謂我分綱宗。今兮古兮何匆匆。今吾彊爲抉辭句。句句字字凜凜生狂風。拂散四七單傳之落葉。掃蕩二三直指之流蓬。似帶微芒敢未剿絕。寒木在握兮全機可笑。秋水橫按兮半提可滅。使八極頂目者不自爭衡。見斯人兮駕禦昂枿。

送鼎禪者。

落落禪家流。攜筇捲云毳。別我振辭鋒。夜堂消祖偈﹝鼎禪之句﹞霜天飛一鶚。目對彈其滯。春岸立千峯。指也乎其勢。行行復行行。淸飆起蘭蕙。

觀泉送演禪者。

云根漱野泉。照空復照月。冷聲曾未消。飛瀾似相別。巖近生風雷。天遙新冰雪。演禪乘興知不知。源流依依共澄潔。

答忠禪者。

一字七字三五字。萬象窮來不爲據。夜深月白下滄溟。搜得驪珠有多許。

和陸軫學士夏日見寄。

良牧歸詩匠。雅風消鬱蒸。官淸難滯爵。吏散遠同僧。棠樹非煙合。仙槎碧浪乘。因思窮萬化﹝使君早制圓明鑑圖冠之序引或聞或見令人曠達﹞千古更無能。

送化主。

春色依依籠遠樹。捲衲搘藤﹝跳﹣兆﹢舜﹞輕屨。塵世茫茫無限人。不知誰問曹溪路。

送通判劉國博﹝黃中﹞

爲星當貳職。權化不相饒。白屋如多恨。淸風何處消。岸鷗窺列旆。天辟看升朝。別有生靈意。寒枝未變條。

送別陳祕丞古意。

悠悠層山云。斷兮仍復續。離離雙岸艸。變兮且兼綠。如何苦雪霜。後凋蠹松竹。松竹有節操。雪霜無伎倆。敢折歲寒枝。贈君作嘉賞。行行天地間。淸風在誰掌。

送通判學士歸南國﹝楊﹞

旆擁帆開照徳星。天風髙興國風淸。武夷仙仗知回也。各下祥雲到地迎﹝千理之外應之非此則殊待者也﹞

和酬郎簽判殿丞。

向國心存了了身。大方無外且同塵。江城早晚重相見。解笑宗雷十八人。

歌送範陽盧君兼簡華嚴昱大師。

範陽居士來鄞水。動地仙颷向人起。乳峯直上雲霞開。步驟天衢到如此。茫茫塵世誰知交。當場問我非相饒。禪家畢竟無他事。古雪巖前曾未消。俄然悵望辭叢室。荷負難兮淚深溢。遠幸流方且莫論。再得從容又何日。迢迢故國殊存想。冷碧柯山分指掌。況有覺雄華嚴師。歸去百城共遊賞。

送廣教專使。

峨峨石頭使乎讓祖。己之匪存聖之奚慕。或妄以山或索云斧。音耗不通兮淸源派分。吾斯語兮詎可論古。

送微文章。

雙蓮亭上送行客。菡萏淸香散秋色。野興斷山云片髙。孤影澄江月華白。希聲險絕堪誰知。大道機存曾未可。縱辟天常立下風。安教類變叢流火。君不見。梁兮闔國難滯畱。千古遺恨空悠悠。君又不見。魏兮小桂生寒翠。一華對雪開無休。微禪亦並聯芳駕。徳星文星仰蕭灑。物外情深不等閒。環中趣別非輕捨。相訪從容爲我言。屈指多求更何者。

送懷秀禪者。

麻衣艸座思靈徹。一食安閒更無別。倏忽遷流數百年。杳杳誰來繼其絕。吾兮亦是疏慵輩。冷澹身心存慷愷。偶續靈峯照夜燈。遽泛鐵船下滄海。深嗟知困不知休。奔馳駭浪空淹畱。縱得長鰲擬何待。堪白頭時好白頭。因觀壞衲秀禪客。淸苦如冰復如檗。別我攜筇步大方。爲葉爲華恣披折。伏枕寥寥情意闌。率寫狂歌贈行色。

孤運銘。

云根石廣容身待老。南來北來閒且尋討。五葉一華兮堪對誰。寥寥萬古兮空知有。

寄海會之長老。

百華開後一華開。風遞淸香遠遠來。誰問黃梅不平事。照中依舊惹塵埃。

雜言送賢專使。

使乎誰老作者。百戰場中飛鐵馬。秋水藏來人不知。笑李將軍被擒下。阿呵呵。卻歸湖山唱凱歌。

歌紀四明汪君信士。

古君子兮道諸已。道器用兮合天理。同塵還若待時生。觀象不知何處起。荊叢叢襲莪叢叢。孝兮悌兮非沚中。聚應落落滴仙露。散或泠泠揚士風。風之上兮風之下。近一指兮遠一馬。秋水澹交無限情。夜光照乘胡爲者。伊予匪謂存餘力。詠髙義兮因胸臆。巴歌百字巖葉書。飛寄汪門舊知識。

送仲卿禪徳。

髙兮竺卿。秋水虛明。夫何之象堪云指程。知吾不知笑﹝理出情謂宜撫掌爾﹞伽耶城。

眞州資福禪院新鑄鐘銘﹝並序﹞

國朝紫微舍人趙公。丙戌年出鎭姑蘇。裁情示空巖之客。所恨不能效善財。展轉南方以求先覺。如別幅敍云嶽長老。令僧惠敏造鐘旣成。創重樓以﹝箎﹣兒﹢共﹞之。欲爲銘記。且言當使學者。有所警誤槪也。縱能道其歸禪人惡肯信。惟師爲善知識。行重名當代。願爲此銘。因機垂化不亦美乎。然重顯固陋。荷大君子外獎敢不從命。輒復引寄。夫形聲未先。曠默奚準。器用之後。幽靈絕常。故聖人以鐘爲大。惟聖人則之。襲兮忘兮求以深矣。其能具諸種智。對飛雄辯。但未兼極有生。權化之來。未易窮也。感通傳稱。昔拘畱孫於乾竺造靑石鐘。如靑玉色可容十斛。頂類諸天腹陷眾寶。八角四面華光互分。有化如來與日偕出。明宣祕演。或聞不聞。王捨城中。大千界內。匪同錚錚者乎。今嶽禪老於準甸造靑銅鐘。如靑珠色。過百鈞之用。上旋旁植繞獸蹲熊。其或層城晝閒。祇園夜永。寥寥霜月。射寒影以爭輝。殷殷地雷。發虛音而交振。師之唱險。資之繼難。寅夕鏗鏗。主伴索索。足使一鱗半甲。無違眞化之方。二聽五觀。有寄神遊之域。善存殊應。扣惟良哉。謹爲銘曰。

淮之要衝

眞之會府

中列梵﹝序﹣予﹢睪﹞

居我禪祖

參徒駢羅

慧敏千櫓

爰構鯨音

息彼輪苦

峻橫崇臺

金飛碧回

斯門屢掩

向人或開

希兮微兮

作延乍催

先聞未及

後時不來

增悲遐宣

無困天理

帶識萬端

警悟齊起

遵晦陟明

其母得子

塵塵訪誰

剎剎問己

大緣斯成

大功不宰

君奉禹湯

臣仰元凱

碑勒紺園

銘寡文彩

庶其妙峯

永聳滄海明州雪竇山資聖寺第六祖明覺大師塔銘尙書度支員外郎直祕閣兼充史館檢討賜緋魚袋呂夏卿撰

夫眞空不空。是有無證。寂滅不滅。是往來相。佛以權實一法。開頓漸之徑。使隨器而趨之。有不離道場得大智慧。有難行苦行爲人天業。日月爲明矣。而盲者不見睫毛。舟枻可濟矣。而溺者淪於波浪。人之未有惡明而忘濟者。其心一也。其途異矣。昆蚑之性羣行食啄。倦則息觸則避。求所以安樂。不待教而能也。人之於貴賤貧富壽夭得喪。不知自然之分。愛惡悲欣。廉貪靜躁。紏纏桎梏。無所解脫。晝勞形骸。夜動夢寢。至於老死。且不知息。彼昆蚑知所以安樂。人顧不能也。佛之教人。推性命之際。以極天地之外。乃至觀身如掌中物。傳付法寶不寓文字。是謂禪那。山嶽之大有時而泐。金石之剛有時而刓。形器之用也我則異。於是無去無住。無取無離。不見於內。不見於外。不見中間。自利義也。利他仁也。是謂涅槃妙心諸佛法印無上微妙祕密圓明眞實正法眼藏。佛以授摩訶迦葉。傳僧伽梨衣。以待補處出世。爲成道之符。自是衣法相傳二十有七世香至王子。初入中國。謚曰圓覺。圓覺傳大祖。大祖傳鑑智。鑑智傳大醫。大醫傳大滿。大滿傳大鑑。大鑑藏衣傳法而已。大慧繼之。大寂承之。其後皆以所居稱。若天皇龍潭徳山雪峯雲門香林智門。其世次也。禪師諱重顯。字隱之。大寂九世之孫。智門之法嗣也。俗姓李氏。母文氏。以太平興國五年四月八日。生大師於遂州。始生瞑目若寐。三日旣浴。乃豁然而寤。屏去葷血不習戲弄。七歲有僧過其門。挽持袈裟。喜不自勝。聞梵唄之聲。輒泣下。父母問其故。懇請出家。父母執不可。師不食者累日。咸平中終父母喪。詣益州普安院仁銑師。落髮爲弟子。大慈寺僧元瑩。講定慧圓覺疏。師執捲質問大義。至心本是佛。由念起而漂沈。伺夜入室請益。往復數四。瑩不能屈。乃拱手稱謝曰。子非滯教者。吾聞南方有得諸佛淸淨法眼者。子其從之。彼待子之求也久矣。師於是東出襄陽。至石門聰禪師之席。居三歲機緣不諧。聰諭之曰。此事非思量分別所解。隨州智門祚禪師。子之師也。師乃徙錫而詣之。一夕問祚曰。古人不起一念。云何有過。祚招師前席。師攝衣趨進。祚以拂子擊之。師未曉其旨。祚曰。解麼。師擬答次。祚又擊之。師由是頓悟。尋往廬山林禪師道場。問之曰。法爾不爾云何指南。林曰。只爲法爾不爾。師遂拂衣而退。眾皆股栗。有毀於林者。林諭眾曰。此如來廣大三昧也。非汝等輩以取捨心可了別也。師辭往池州景徳寺爲首座。爲眾解肇法師般若論。知州曾公會。以果子抵於地曰。古人云。不離當處常湛然。卽今在何許。師指景徳長老曰。只此長老亦不知落處。曾公云。上座知也不得無過。師曰。明眼人難瞞。師南遊杭州。住持蘇州洞庭翠峯。嗣智門也。未幾曾公出守明州。手疏請師。住持雪竇資聖。蘇人固畱不可。師曰。出家人止如孤鶴翹松。去若片雲過頂。何彼此之有。雪竇本智覺禪師道場。智覺亦雪峯五世孫。備傳琛。琛傳益。益傳韶。而壽繼之。智覺其號也。一法同源。而地有盈虛。師之至猶家焉。決潢汗變淸泚。掖躄偃爭迅馳。州邦遠近輻輳座下。駙馬都尉和文李公。表錫紫方袍。侍中賈公又奏。加明覺之號。師住持三十一載。度僧七十八人。先是門弟子建壽塔於寺之西南五百餘步。一日命侍者。灑掃塔亭。行至山椒。歷覽久之曰。自今過此。何日復至。左右皆大驚。眾迎師還。師堅指塔所。眾皆號泣。隨至塔前。或曰。師無頌辭世耶。師曰。吾平生患語之多矣。翌日出杖屨衣盂。散遺其徒。有問疾者。畱食殷勤與之約曰。七月七日復來相見。其夜盥浴整衣側臥而滅。時皇祐四年六月十日。俗壽七十三。僧臘五十夏。以七月初六日入塔。如師之約。嗚呼師得妙用善機。不取諸法。能知去來達性命。故方是時升堂皇。遊墻藩者。悟性相體空。頓息萬緣。爲大乘法器。曰義懷在和。凡百五十人。傳其法於天下。彼遮護意根。网絆初心。背覺合塵。逐念流徙。得少爲多。妄立知見。𨿽三詣投子九陟洞山。師亦援手濡足。而無以救之。是猶孔子之有宰我。孟子之有盆成括。非其師之過也自師出世門人。惟益文軫圓應文政遠塵允誠子環。相與裒記提唱語句詩頌。爲洞庭語錄。雪竇開堂錄。瀑泉集。祖英集。頌古集。拈古集。雪竇后錄。凡七集。師患語之多。而其徒愴然。猶以爲編捃有遺。蓋利他之謂也。余得其書而讀之。二十餘年𨿽瞻仰髙行。而祿利所縻無由親近。使得稽首避席。沾彼法雨覺悟塵勞。庶幾可教者。今蔑如之何。師辭世十有三年。碑表未立。余杭僧惠思。撰行業錄。與其徒元圭覺濟大師。悟朋繼踵。褒文請銘。以予跂慕之心重之。以門人之請之勤。抑有待耶。愚公叩壤以移山。𨿽不量力。其誠則至矣。謹焚香再拜。系之以銘曰。

噫憃愚

背本源

一念異

生二根

勝與劣

駟馬奔

嗜所得

自詐諼

失大道

南北轅

艾至老

愉朝昏

正徧覺

人天尊

迷者挽

溺者掀

朝暾出

彗霾云

渴得漿

寒得薪

悟報化

知非眞

趣安隱

擺客塵

王叔生

廣佛事

破六宗

應彈指

法來東

非會際

信衣傳

只履逝

頂五山

眞法器

立積雪

殊其臂

忍非忍

得法髓

債必償

有裔嗣

皖公潛

佛日翳

翩南遊

立如椔

乞解脫

彊哉慧

攘蜂蠆

神嶽衛

破頭峯

眾雲從

橫六气

釃二宗

教任意

任懶融

黃梅兒

陌上童

闕七相

了諸空

聖服勞

杵臼傭

和心偈

掊爭鋒

夜南騖

懷是逢

帝稽首

晞下風

舟復新

葉歸叢

有道得

無心通

世有承

四眾依

燈相續

塤應篪

師異稟

自孩提

斤﹝月

吏﹞俊

蹈聖梯

慈固挋

不得施

起恭孝

終苴縗

銑落髮

瑩質疑

漢之東

得我師

抉盲瞶

柞荒災

昔無有

今委蛇

遇沾洽

發萌荑

淫蛙鳴

鐘未簴

魚目藏

明珠吐

巋二山

下檐聚

來萬里

足繭踽

訇春雷

披蟄戶

辯縛解

決去住

沃醍醐

﹝爽﹣﹝爻

爻﹞﹢﹝目

目﹞

斗﹞甘露

百五十

冑蕃廡

窮車轍

誦句語

瞻骨目

軸繪素

遠胡越

近杖屨

捐粗相

悉開悟

山茀郁

泉咿幽

虎迹交

鼪猱啾

塔門閟

松柏樛

天南垂

海彪彪

囊破褐

笈單裯

來環繞

五體投

名彊身

祿飽喉

狃怨憎

甘鮑鱐

睨眞乘

等贅疣

慶我生

辯薰蕕

蘄誘掖

邈無由

瑑堅石

攄我憂

治平二年乙巳歲二月五日。

