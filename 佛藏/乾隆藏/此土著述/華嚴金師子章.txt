華嚴金師子章一卷

此土著述華嚴金師子章一卷吳月支優婆塞支謙譯

金師子章雲間類解

法非諭不顯。諭非法不生。是故至人。見一眞之性匪殊也。故用金師子以況之。見羣生之器匪齊也。故用諸法章以導之。富哉。非吾祖賢首垂一乘之文。廓十方之奧。則何以流慈訓世。隨機有授。非天冊聖帝卑萬乘之心。尊三寶之教。則奚能因諭了法。由法達性者乎。然而斯文。禪叢講席莫不崇尙。故其注解。現行於世者殆及四家。淸源止觀禪師注之於前。昭信法燈大士解之於後。近世有同號華藏者。四衢昭昱法師。五臺承遷尊者皆有述焉。歷觀其辭。或文煩而義闕。或句長而教非。遂使修心講說二途。方興傳習之志。反陷取捨之情。源不佞。每念雅誥嘗疚於懷。旣而探討晉經二玄。推窮唐經兩疏。文之煩者刪之。義之闕者補之。句之長者剪之。教之非者正之。其間法語奧辭。與祖師章旨炳然符契者。各從義類以解之。於時絕筆於雲間善住閣。故命題曰雲間類解焉。元丰三年歲次庚申四月八日沙門淨源序

華嚴金師子章華嚴標所宗經。金師子章正立其名。舉諭顯法。序文備矣

京大薦福寺沙門法藏述京卽長安漢髙祖所都也。大薦福寺。唐中宗所建也。沙門。乃釋子生善滅惡之稱。次二字名諱也。出家傳道翻宣茂徳。具如聖宋髙僧傳。並唐閻少監碑銘。若夫判五章教道。則隴西美之。於釋論集六重觀門。而河東推之於塔銘耳。抑又遵此章旨而爲規式。則雜華圓覺二疏載之詳矣。述者樂記云。明也。鄭玄曰。訓其義也

初明緣起夫至聖垂教以因緣爲宗。緣有內外之殊。世出世之異故。標第一明諸緣起也

二辧色空前明緣起莫逾色空。幻色俗諦。眞空眞諦。二諦無礙惟一中道。故次辧色空也

三約三性空宗。俗諦明有。卽徧計依他也。眞諦明空。卽圓成實性也。故次第三約三性也

四顯無相徧計。情有理無。依他。相有性無。圓成。理有情無。性有相無。故次第四顯無相也

五說無生前之四門。眞俗有無皆成對待。今此一門。惟辧妙性本無增減。故第五說無生

六論五教夫妙性無生。超羣數而絕朕。然機緣有感。逐根性以類分。故次第六論五教也

七勒十玄以義分教。教類有五。前四小大始終漸頓皆偏。今示圓融。故次第七勒十玄也

八括六相雲華十玄根於觀門。剛藏六相源乎大經。經觀融通相玄交徹。故第八括六相

九成菩提六相遒文。一經奧旨。非情識所窺。惟智眼所睹。將遊薩婆若海。故第九成菩提

十入涅槃菩提智果。覺法樂也。涅槃斷果。寂靜樂也。照而常寂。心安如海。故第十入涅槃明緣起第一

謂金無自性隨工巧匠緣金諭眞如不守自性。匠況生滅隨順妄緣

遂有師子相起諭眞妄和合。成阿賴耶識。此識有二義。一者覺義。爲淨緣起。二者不覺義。作染緣起

起但是緣故名緣起經云。諸法從緣起。無緣卽不起。卽理事無礙門。同一緣起也。上句示緣。中句辧起。下句總結。然釋此初章。非獨摭起信申義。亦乃采下文爲準辧色空第二

謂師子相虛惟是眞金幻色之相旣虛。眞空之性惟實﹝諸本無虛字惟五臺注本有之﹞

師子不有金體不無色相從緣而非有。揀凡夫實色也。空性不變而非無。揀外道斷空也

故名色空色蘊旣爾。諸法例然。大品云。諸法若不空。卽無道無果。上句雙標色空。次句雙釋。下句雙結

又復空無自相。約色以明空是眞空。不礙於色。則觀空萬行沸騰也

不礙幻有。名爲色空色是幻色不礙於空。則涉有一道淸淨也。總而辧之。先約性相不變隨緣。以揀斷實。後約不住生死涅槃。以明悲智約三性第三

師子情有。名爲徧計謂妄情。於我及一切法。周徧計度。一一執爲實有。如癡孩。鏡中見人面像。執爲有命質礙肉骨等。故云情有也

師子似有。名曰依他此所執法。依他眾緣相應而起。都無自性。惟是虛相。如鏡中影。故云似有也

金性不變。故號圓成本覺眞心始覺顯現。圓滿成就眞實常住。如鏡之明故云不變。有本作不攺。亦通上文依空宗申義。蓋躡前起後也。此章引性宗消文。亦以諭釋諭也。若依教義。章明三性各有二義。徧計所執性有二義。一情有。二理無。依他起性有二義。一似有。二無性。圓成實性有二義。一不變。二隨緣。今文各顯初一。皆隱第二。仰推祖意單復抗行。義有在焉顯無相第四

謂以金收師子盡旣攬眞金而成師子。遂令師子諸相皆盡

金外更無師子相可得眞金理也。師子事也。亦同終南云。以離眞理外無片事可得

故名無相名號品云。達無相法住於佛住。無量義經云。其一法者。所謂無相。然名號品約果。無量義約理。理果𨿽殊。無相一也說無生第五

謂正見師子生時。但是金生上句妄法隨緣。下句眞性不變。偈云。如金作指環。展轉無差別

金外更無一物離不變之性無隨緣之相。問明品云。未曾有一法。得入於法性

師子𨿽有生滅。金體本無增減成事似生。而金性不增。則起惟法起也。體空似滅。而金性不減。則滅惟法滅也

故曰無生大經云。蘊性不可滅。是故說無生。又云。空故不可滅。此是無生義。疏云。無生爲佛法體。諸經論中皆詮無生之理。楞伽說。一切法不生。中論。不生爲論宗體論五教第六

一師子𨿽是因緣之法。念念生滅以師子屬乎緣生。原人論辧小乘教。亦云。從無始來因緣力故。念念生滅相續無窮

實無師子相可得論次云。凡愚不覺執之爲實

名愚法聲聞教因說四諦。而悟解故號聲聞。旣除我執。未達法空。故名愚法。有本作愚人法名聲聞教。然此一教下攝人天。由深必收淺故上該緣覺。以其理果同故。例如約人辧藏。惟出聲聞藏耳

二卽此緣生之法躡前起後也。初文師子二字。亦通此用。下三皆然

各無自性徹底惟空始自形骸之色。思慮之心。終至佛果一切種智。皆無自性徹於有表惟是眞空。以色性自空。非色滅空也

名大乘始教始初也。大品云。空是大乘之初門。此教有二。一始教。亦名分教。今但標始教者。以深密第二第三時教。同許定性無性俱不成佛故。今合之惟言始教耳

三𨿽復徹底惟空不礙。幻有宛然空是眞空。不礙幻有。卽水以辧於波也

緣生假有。二相雙存有是幻有。不礙眞空。卽波以明於水也

名大乘終教緣起無性。一切皆如。方是大乘至極之談。故名爲終。此亦有二。一終教。對前始教立名。二實教。對前分教立名。分猶權也。始權而終實。以有顯實宗故。然終實二宗。並始分二教。皆大乘漸門耳

四卽此二相。互奪兩亡以理奪事而事亡。卽眞理非事也。以事奪理而理亡。卽事法非理也。亦同行願疏中。形奪無寄門

情僞不存反疏上句。理事雙亡。則情識僞相。無所存矣

俱無有力。空有雙泯由前互奪故皆無力。理奪事則妙有泯也。事奪理則眞空泯也。心經略疏云。空有兩亡。一味常顯

名言路絕。棲心無寄通結心言罔。及寶藏論云。理冥則言語道斷。旨會則心行處滅

名大乘頓教頓者。言說頓絕。理性頓顯。一念不生卽是佛等。故楞伽云。頓者如鏡中像頓現非漸。此亦有二。一逐機頓。卽此文示之。二化儀頓。卽後圓教收之

五卽此情盡體露之法。混成一塊情盡見除也。大疏亦云。情盡理現諸見自亡。混成一塊者。約法則混成眞性。約諭則一塊眞金故。裴相序云。融瓶盤。釵釧爲金

繁興大用。起必全眞用則波騰鼎沸。全眞體以運行

萬象紛然。參而不雜萬法起。必同時一際理無先後。釋上二節。依還源觀

一切卽一。皆同無性無量中解一也。大經云。華藏世界所有塵。一一塵中見法界

一卽一切。因果歷然一中解無量也。禪詮都序云。果徹因源位滿。分稱菩薩

力用相收。捲舒自在一有力收多爲用。則捲他一切。入於一中。卽上文一切卽一。皆同無性也。多有力收一爲體。則舒己一位。入於一切。卽上文一卽一切。因果歷然也。文𨿽先後。義乃同時。故云捲舒自在也

名一乘圓教所說。惟是法界緣起無礙。相卽相入重重無盡。此亦有二。謂同教一乘。圓全收諸教宗。別教一乘。圓全揀諸教宗勒十玄第七

一金與師子同時成立。圓滿具足師子六根。與金同時成立。以表人法因果體用悉皆具足。妙嚴品云。一切法門無盡海。同會一法道場中

名同時具足相應門大疏云。如海一渧具百川味

二若師子眼收師子盡。則一切純是眼。若耳收師子盡。則一切純是耳眼耳互收。純一事故

諸根同時相收。悉皆具足會諸根之同。例眼耳之別

則一一皆雜。一一皆純。爲圓滿藏眼卽耳等皆雜也。如菩薩入一三昧。卽六度皆修無量無邊諸餘行徳。俱時成就故名爲雜。耳非眼等皆純也。又入一三昧惟行布施無量無邊。更無餘行名之爲純。卽教義章云。純雜自在無不具足。名圓滿藏

名諸藏純雜具徳門此名依至相立。賢首新立廣陜自在無礙門故。大疏云。如徑尺之鏡。見千里之影

三金與師子相容。成立一多無礙多容一則六根成立。多容多則師子無殊

於中理事各各不同金性諭理。師子諭事。二𨿽互容。性相各別

或一或多。各住自位此經偈云。以一佛土滿十方。十方入一亦無餘。世界本相亦不壞。無比功徳故能爾

名一多相容不同門大疏云。若一室之千燈。光光相涉

四師子諸根。一一毛頭。皆以金收師子盡諸根諸毛。各攝全體

一一徹徧師子眼。眼卽耳。耳卽鼻。鼻卽舌。舌卽身諸根相卽。體非用外

自在成立。無障無礙經云。一卽是多。多卽一。文隨於義。義隨文

名諸法相卽自在門大疏云。如金與金色二不相離

五若看師子惟師子無金。卽師子顯金隱相顯性隱

若看金惟金無師子。卽金顯師子隱性顯相隱

若兩處看。俱隱俱顯性相同時。隱顯齊現

隱則祕密。顯則顯著賢首品云。東方入正受。西方從定起

名祕密隱顯俱成門大疏云。若片月澄空。晦明相並

六金與師子。或隱或顯。或一或多若觀金時師子似隱。惟顯一金。觀師子時金性似隱。具顯諸根

定純定雜。有力無力一體眞金純而有力。六根分異雜而無力

卽此卽彼。主伴交輝此主彼伴。交光互參

理事齊現。皆悉相容教義章云。猶如束箭。齊頭顯現

不礙安立微細成辦經云。一塵中有無量剎。剎復爲塵說更難

名微細相容安立門大疏云。如琉璃瓶。盛多芥子

七師子眼耳支節。一一毛處。各有金師子。一一毛處師子。同時頓入一毛中以一切攝一切。同入一中。卽交涉無礙門偈云。一切佛剎微塵等。爾所佛坐一毛孔

一一毛中皆有無邊師子。又復一一毛。帶此無邊師子。還入一毛中又以一切攝一切帶之。復入一中。卽相在無礙門。偈云。無量剎海處一毛。悉坐菩提蓮華座

如是重重無盡。猶天帝网珠梵語。釋迦提桓因陀羅。此云能仁。天主网珠。卽善法堂護淨珠网。取譬交光無盡也

名因陀羅网境界門大疏云。若兩鏡互照。傳耀相寫

八說此師子以表無明。語其金體具彰眞性妄法生滅無明也。如來藏不生滅眞性也

理事合論。況阿賴識令生正解理事卽眞妄。論云。眞妄和合非一非異。名阿賴耶識。此識有覺不覺二義。覺卽令生眞性正解。不覺卽令生無明正解。若約善財參諸知識。遇三毒而三徳圓。皆生正解

名托事顯法生解門大疏云。如立像豎臂。觸目皆道

九師子是有爲之法。念念生滅隨工匠緣。時時遷謝

剎那之間。分爲三際攝前標後

謂過去現在未來。此三際各有過現未來普賢行品云。過去中未來。未來中過去。亦離世間品。答普慧之問也

總有三三之位。以立九世。卽束爲一段法門如師子諸根諸毛。本純一之金也

𨿽則九世各各有隔相。由成立融通無礙。同爲一念通玄論云。十世古今。始終不離於當念

名十世隔法異成門大疏云。若一夕之夢。翺翔百年

十金與師子。或隱或顯。或一或多。各無自性。由心回轉謂全心一事。隨心徧一切中。卽一隱多顯也。全心之一切。隨心入一事中。卽多隱一顯也。以表師子與金悉皆回轉。而無定相耳

說事說理。有成有立經云。應觀法界性。一切惟心造

名惟心回轉善成門賢首亦攺此一門。爲主伴圓明具徳門。故大疏云。如北辰所居。眾星拱之括六相第八

師子是總相一卽具多。爲總相

五根差別是別相多卽非一。名別相

共從一緣起是同相多類自同。成於總

眼耳等不相濫。是異相名體別異現於同

諸根合會。有師子是成相一多緣起理妙成

諸根各住自位。是壞相壞住自法常不作。教義章中。有入句偈文。上引六句。隨文注之。末後二句結嘆。勸修云。惟智境界非事識。以此方便會一乘。彼章廣寄一捨。以諭六相。後學如仰祖訓。宜悉討論耳成菩提第九

菩提。此云道也。覺也翻梵從華。新舊二義

謂見師子之時。卽見一切有爲之法。更不待壞。本來寂滅淨名云。眾生卽寂滅相。不復更滅

離諸取捨。卽於此路。流入薩婆若海。故名爲道離諸取捨之言。義屬上句。文連下句。謂不捨一切有爲。而取寂滅無爲。則義屬上句也。旣取捨情亡。自然流入一切智海。則文連下句也。第八不動地亦明斯旨。薩婆若。云一切智。今明果徳爲道。故深廣如海耳

卽了。無始已來所有顚倒。元無有實。名之爲覺起信論云。一切眾生不名爲覺。以從本來念念相續。未曾離念故。說無始無明。卽同此文無始已來所有顚倒也。論又云。若得無念者。則知心相生住異滅。乃至本來平等同一覺故。卽同次文。元無有實。名之爲覺矣

究竟具一切種智。名成菩提究竟極果也。亦名究竟覺。一切種智卽三智之一也。昔圭峯疏。圓覺以一切種智。釋圓明。賢首述還源。由圓明而證菩提。今文謂具一切種智而成菩提者。通而辧之。𨿽發辭小異而歸宗大同也。若依起信。有大智用無量方便。乃至得名一切種智。皆屬同教。又按昭信鈔文。敍五教機各成菩提。惟取圓宗。以因果二門相攝卽別教耳入涅槃第十

見師子與金二相俱盡。煩惱不生二相俱盡。所觀境空也。煩惱不生。能緣心泯也。內外雙亡。玄寂著矣

好醜現前。心安如海新記云。如金作器巧拙懸殊。卽好醜現前也。記次文云。一以貫之惟金究竟。卽心安如海也。上句覆疏二相俱盡。下句覆疏煩惱不生

妄想都盡無諸逼迫。出纏離障。永捨苦源。名入涅槃惑業都盡。無集諦之妄想也。三苦皆亡。無苦諦之逼迫也。無漏智發出纏離障。則道諦已修也。解脫自在永離苦源。則滅諦已證也。入者。了達解悟之名。涅槃義翻。圓寂經云。流轉是生死。不動名涅槃。然涅槃一章。誠雜華之淵蘊。故晉譯寶王性起。而搜玄探玄。鉤深以索隱。唐翻如來出現。則舊疏新記。聯芳而續焰。且髙麗國中斯文尙備。而傳授不絕。況此諸部盡出中華。願諸後昆。求師鉆仰同報雲華賢首淸涼圭峯之劬重徳耳

