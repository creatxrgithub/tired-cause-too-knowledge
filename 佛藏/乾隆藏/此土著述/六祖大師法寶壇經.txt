六祖大師法寶壇經一卷

此土著述六祖大師法寶壇經一卷門人法海等集

宋明教大師契嵩撰

贊者﹐告也﹐發經而溥告也。

《壇經》者﹐至人之所以宣其心也。何心耶﹖佛所傳之妙心也。

大哉心乎﹗資始變化﹐而淸淨常若﹐凡然聖然﹐幽然顯然﹐無所處而不自得之。聖言乎明﹐凡言乎昧﹔昧也者變也﹐明也者復也。變復𨿽殊﹐而妙心一也。始釋迦文佛﹐以是而傳之大龜氏﹐大龜氏相傳之三十三世者﹐傳諸大鑑。大鑑傳之而益傳也。

說之者抑亦多端﹐固有名同而實異者也﹐固有義多而心一者也。曰血肉心者﹐曰緣慮心者﹐曰集起心者﹐曰堅實心者﹐若心所之心益多也﹐是所謂名同而實異者也。曰眞如心者﹐曰生滅心者﹐曰煩惱心者﹐曰菩提心者﹐諸修多羅其類此者﹐殆不可勝數﹐是所謂義多而心一者也。義有覺義﹑有不覺義﹐心有眞心﹑有妄心﹐皆所以別其正心也。方《壇經》之所謂心者﹐亦義之覺義﹐心之實心也。

昔者聖人之將隱也﹐乃命乎龜氏教外以傳法之要意。其人滯迹而忘返﹐固欲後世者提本而正末也。故《涅槃》曰﹕我有無上正法﹐悉已付囑摩訶迦葉矣。天之道存乎易﹐地之道存乎簡﹐聖人之道存乎要。要也者﹐至妙之謂也。聖人之道以要﹐則爲法界門之樞機﹐爲無量義之所會﹐爲大乘之椎輪。《法華》豈不曰﹕當知是妙法﹐諸佛之祕要。《華嚴》豈不曰﹕以少方便﹐疾成菩提。要乎其於聖人之道﹐利而大矣哉﹗是故《壇經》之宗﹐尊其心要也。

心乎若明若冥﹑若空若靈﹑若寂若惺﹐有物乎﹖無物乎﹖謂之一物﹐固彌於萬物﹔謂之萬物﹐固統於一物。一物猶萬物也﹐萬物猶一物也。此謂可思議也﹐及其不可思也﹐不可議也﹐天下謂之玄解﹐謂之神會﹐謂之絕待﹐謂之默體﹐謂之冥通。一皆離之遣之﹐遣之又遣﹐亦烏能至之微。其果然獨得﹐與夫至人之相似者﹐孰能諒乎﹖推而廣之﹐則無往不可也﹔探而裁之﹐則無所不當也。施於證性﹐則所見至親﹔施於修心﹐則所詣至正﹔施於崇徳辯惑﹐則眞忘易顯﹔施於出世﹐則佛道速成﹔施於救世﹐則塵勞易歇。

此《壇經》之宗﹐所以旁行天下而不厭。彼謂「卽心卽佛」﹐淺者何其不知量也﹗以折錐探地而淺地﹐以屋漏窺天而小天﹐豈天地之然耶﹖然百家者﹐𨿽苟勝之弗如也﹐而至人通而貫之﹐合乎羣經﹐斷可見矣。聖人變而通之﹐非預名字﹐不可測也。故其顯說之﹐有倫有義﹔密說之﹐無首無尾。天機利者得其深﹐天機鈍者得其淺﹐可擬乎﹖可議乎﹖不得已況之﹐則圓頓教也﹐最上乘也﹐如來之淸淨禪也﹐菩薩藏之正宗也。論者謂之玄學﹐不亦詳乎﹖天下謂之宗門﹐不亦宜乎﹗

《壇經》曰「定慧爲本」者﹐趣道之始也。定也者﹐靜也﹔慧也者﹐明也。明以觀之﹐靜以安之。安其心﹐可以體心也﹔觀其道﹐可以語道也。「一行三昧」者﹐法界一相之謂也。謂萬善𨿽殊﹐皆正於一行者也。「無相爲體」者﹐尊大戒也﹔「無念爲宗」者﹐尊大定也﹔「無住爲本」者﹐尊大慧也。夫戒﹑定﹑慧者﹐三乘之達道也。夫妙心者﹐戒定慧之大資也。以一妙心而統乎三法﹐故曰大也。「無相戒」者﹐戒其必正覺也。「四弘願」者﹐願度﹐度苦也﹔願斷﹐斷集也﹔願學﹐學道也﹔願成﹐成寂滅也。滅無所滅﹐故無所不斷也。道無所道﹐故無所不度也。「無相懺」者﹐懺非所懺也。「三歸戒」者﹐歸其一也。一也者﹐三寶之所以出也。說「摩訶般若」者﹐謂其心之至中也。般若也者﹐聖人之方便也﹐聖人之大智也﹐固能寂之﹑明之﹑權之﹑實之。天下以其寂﹐可以泯眾惡也﹔天下以其明﹐可以集眾善也﹔天下以其權﹐可以大有爲也﹔天下以其實﹐可以大無爲也。至矣哉﹗般若也。聖人之道﹐非夫般若不明也﹐不成也。天下之務﹐非夫般若不宜也﹐不當也。至人之爲﹐以般若振﹐不亦遠乎﹖「我法爲上上根人說」者﹐宜之也。輕物重用則不勝﹐大方小授則過也。從來默傳分付者﹐密說之謂也。密也者﹐非不言而闇證也﹐眞而密之也。不解此法而輒謗毀﹐謂百劫千生斷佛種性者﹐防天下亡其心也。

偉乎﹗《壇經》之作也﹗其本正﹐其迹效﹔其因眞﹐其果不謬。前聖也﹐後聖也﹐如此起之﹐如此示之﹐如此復之。浩然沛乎﹗若大川之注也﹐若虛空之通也﹐若日月之明也﹐若形影之無礙也﹐若鴻漸之有序也。妙而得之之謂本﹐推而用之之謂迹。以其非始者始之之謂因﹐以其非成者成之之謂果。果不異乎因﹐謂之正果也﹔因不異乎果﹐謂之正因也。迹必顧乎本﹐謂之大用也﹔本必顧乎迹﹐謂之大乘也。乘也者﹐聖人之諭道也﹔用也者﹐聖人之起教也。

夫聖人之道﹐莫至乎心﹔聖人之教﹐莫至乎修﹔調神入道﹐莫至乎一相﹔止觀軌善成徳﹐莫至乎一行三昧。資一切戒﹐莫至乎無相﹔正一切定﹐莫至乎無念﹔通一切智﹐莫至乎無住﹔生善滅惡﹐莫至乎無相戒﹔篤道推徳﹐莫至乎四弘願﹔善觀過﹐莫至乎無相懺﹔正所趣﹐莫至乎三歸戒﹔正大體裁大用﹐莫至乎大般若﹔發大信﹐務大道﹐莫至乎大志﹔天下之窮理盡性﹐莫至乎默傳﹔欲心無過﹐莫善乎不謗。定慧爲始﹐道之基也﹔一行三昧﹐徳之端也﹔無念之宗﹐解脫之謂也﹔無住之本﹐般若之謂也﹔無相之體﹐法身之謂也﹔無相戒﹐戒之最也﹔四弘願﹐願之極也﹔無相懺﹐懺之至也﹔三歸戒﹐眞所歸也﹔摩訶智慧﹐聖見之大範也。爲上上根人說﹐直說也。默傳﹐傳之至也﹔戒謗﹐戒之當也。

夫妙心者﹐非修所成也﹐非證所明也。本成也﹐本明也。以迷明者復明﹐所以證也﹔以背成者復成﹐所以修也﹔以非修而修之﹐故曰正修也﹔以非明而明之﹐故曰正證也。至人暗然不見其威儀﹐而成徳爲行藹如也﹔至人頹然若無所持﹐而道顯於天下也。蓋以正修而修之也﹐以正證而証之也﹐於此乃曰﹕罔修罔證﹐罔因罔果。穿鑿叢脞﹐競爲其說﹐繆乎至人之意焉﹗噫﹗放戒定慧﹐而必趨乎混茫之空﹐則吾未如之何也﹗甚乎﹗含識溺心而浮識﹐識與業相乘﹐循諸響而未始息也。象之形之﹐人與物偕生﹐紛然乎天地之間﹐可勝數耶﹖得其形於人者﹐固萬萬之一耳﹗人而能覺﹐幾其鮮矣。聖人懷此﹐𨿽以多義發之﹐而天下猶有所不明者也。聖人救此﹐𨿽以多方治之﹐而天下猶有所不醒者也。賢者以智亂﹐不肖者以愚壅﹐平平之人以無記惛。及其感物而發﹐喜之﹑怒之﹑哀之﹑樂之﹐益蔽者萬端﹐曖然若夜行而不知所至。其承於聖人之言﹐則計之博之。若蒙霧而望遠﹐謂有也﹐謂無也﹐謂非有也﹑謂非無也﹐謂亦有也﹑謂亦無也。以不見而卻蔽固﹐終身而不得其審焉。海所以在水也﹐魚龍死生在海﹐而不見乎水。道所以在心也﹐其人終日說道﹐而不見乎心。悲夫﹗心固微妙幽遠﹐難明難湊﹐其如此也矣。

聖人旣隱﹐天下百世𨿽以書傳﹐而莫得其明驗。故《壇經》之宗舉﹐乃直示其心﹐而天下方知卽正乎性命也。若排雲霧而頓見太淸﹐若登泰山而所視廓如也。王氏以方乎世書曰﹕齊一變至於魯﹐魯一變至於道。斯言近之矣﹗《涅槃》曰「始從鹿野苑﹐終至跋提河﹐中間五十年﹐未曾說一字」者﹐示法非文字也﹐防以文字而求其所謂也。曰「依法不依人」者﹐以法眞而人假也﹔曰「依義不依語」者﹐以義實而語假也﹔曰「依智而不依識」者﹐以智至而識妄也﹔曰「依了義經不依不了義經」者﹐以了義經盡理也。而菩薩所謂「卽是宣說大涅槃」者﹐謂自說與經同也﹔聖人所謂「四人出世﹐護持正法﹐應當證知」者﹐應當證知故﹐至人推本以正其末也﹔自說與經同故﹐至人說經如經也﹔依義依了義經故﹐至人顯說而合義也﹐合經也﹔依法依智故。至人密說變之﹑通之而不苟滯也﹔示法非文字故﹐至人之宗尙乎默傳也。聖人如春﹐陶陶而發之也﹔至人如秋﹐濯濯而成之也。聖人命之﹐而至人效之也。至人﹐固聖人之門之奇徳殊勛者也。夫至人者﹐始起於微﹐自謂不識世俗文字。及其成至也﹐方一席之說而顯道救世﹐與乎大聖人之云爲者若合符契也。固其玄徳上智﹐生而知之﹐將自表其法而示其不識乎﹗

歿殆四百年﹐法流四海而不息。帝王者﹐聖賢者﹐更三十世求其道而益敬。非至乎大聖人之所至﹐天且厭之久矣﹐烏能若此也﹗予固豈盡其道﹗幸蚊虻飲海亦預其味﹐敢稽首布之﹐以遺後學者也。六祖大師法寶壇經

時﹐祖師至寶林﹐韶州韋刺史璩與官僚入山﹐請師出﹐於城中大梵寺講堂﹐爲眾開緣說法。

師升座次﹐刺史﹑官僚三十餘人﹐儒宗學士二十餘人﹐僧尼道俗一千餘人﹐同時作禮﹐願聞法要。

大師告眾曰「善知識﹐總淨心念『摩訶般若波羅蜜』﹗」

大師良久復告眾曰「善知識﹐菩提自性﹐本來淸淨﹔但用此心﹐直了成佛。善知識﹐且聽慧能行由得法事意。

「慧能嚴父﹐本貫範陽﹐左降流於嶺南﹐作新州百姓。此身不幸﹐父又早亡﹐老母孤遺﹐移來南海。艱辛貧乏﹐於市賣柴。時﹐有一客買柴﹐使令送至客店。客收去﹐慧能得錢﹐卻出門外﹐見一客誦經。慧能一聞經云『應無所住而生其心』﹐心卽開悟﹐遂問﹕『客誦何經﹖』客曰﹕『《金剛經》。』復問﹕『從何所來﹐持此經典﹖』客云﹕『我從蘄州黃梅縣東禪寺來。其寺是五祖忍大師在彼主化﹐門人一千有餘。我到彼中禮拜﹐聽受此經。大師常勸僧俗﹐但持《金剛經》﹐卽自見性﹐直了成佛。』慧能聞說﹐宿昔有緣﹐乃蒙一客取銀十兩與慧能﹐令充老母衣糧﹐教便往黃梅參禮五祖。

「慧能安置母畢﹐卽便辭違。不經三十餘日﹐便至黃梅﹐禮拜五祖。祖問曰﹕『汝何方人﹖欲求何物﹖』慧能對曰﹕『弟子是嶺南新州百姓﹐遠來禮師﹐惟求作佛﹐不求餘物。』祖言﹕『汝是嶺南人﹐又是獦獠﹐若爲堪作佛﹖』慧能曰﹕『人𨿽有南北﹐佛性本無南北。獦獠身與和尙不同﹐佛性有何差別﹖』

「五祖更欲與語﹐且見徒眾總在左右﹐乃令隨眾作務。慧能曰﹕『慧能啟和尙﹐弟子自心﹐常生智慧﹐不離自性﹐卽是福田。未審和尙教作何務﹖』祖云﹕『這獦獠根性大利﹐汝更勿言﹐著槽廠去。』慧能退至後院﹐有一行者差慧能破柴踏碓﹐經八餘月。

「祖一日忽見慧能﹐曰﹕『吾思汝之見可用﹐恐有惡人害汝﹐遂不與汝言。汝知之否﹖』慧能曰﹕『弟子亦知師意﹐不敢行至堂前﹐令人不覺。』

「祖一日喚諸門人總來﹕『吾向汝說﹐世人生死事大。汝等終日只求福田﹐不求出離生死苦海。自性若迷﹐福何可救﹖汝等各去自看智慧﹐取自本心般若之性﹐各作一偈﹐來呈吾看。若悟大意﹐付汝衣法﹐爲第六代祖。火急速去﹐不得遲滯﹐思量卽不中用﹗見性之人﹐言下須見。若如此者﹐輪刀上陣﹐亦得見之。』

「眾得處分﹐退而遞相謂曰﹕『我等眾人﹐不須澄心用意作偈﹐將呈和尙﹐有何所益﹖神秀上座﹐現爲教授師﹐必是他得。我輩設謾偈頌﹐枉用心力。』諸人聞語﹐總皆息心﹐咸言﹕『我等已後依止秀師﹐何煩作偈﹗』

「神秀思惟﹕『諸人不呈偈者﹐爲我與他爲教授師。我須作偈﹐將呈和尙。若不呈偈﹐和尙如何知我心中見解深淺﹖我呈偈意﹐求法卽善﹐覓祖卽惡﹐卻同凡心奪其聖位奚別﹖若不呈偈﹐終不得法。大難﹗大難﹗』

「五祖堂前﹐有步廊三間﹐擬請供奉盧珍﹐畫《楞伽變相》及《五祖血脈圖》﹐流傳供養。神秀作偈成已﹐數度欲呈﹔行至堂前﹐心中恍惚﹐徧身汗流﹐擬呈不得﹔前後經四日﹐一十三度呈偈不得。秀乃思惟﹕『不如向廊下書著﹐從他和尙看見。忽若道好﹐卽出禮拜﹐云是秀作﹔若道不堪﹐枉向山中數年受人禮拜﹐更修何道﹖』

「是夜三更﹐不使人知﹐自執燈﹐書偈於南廊壁間﹐呈心所見。偈曰﹕

「身是菩提樹﹐心如明鏡臺﹐

時時勤拂拭﹐勿使惹塵埃。

「秀書偈了﹐便卻歸房﹐人總不知。秀復思惟﹕『五祖明日見偈歡喜﹐卽我與法有緣﹔若言不堪﹐自是我迷﹐宿業障重﹐不合得法。聖意難測﹗』房中思想﹐坐臥不安﹐直至五更。

「祖已知神秀入門未得﹐不見自性。天明﹐祖喚盧供奉來﹐向南廊壁問繪畫圖相。忽見其偈﹐報言﹕『供奉卻不用畫﹐勞爾遠來。經云﹕凡所有相﹐皆是虛妄。但畱此偈﹐與人誦持。依此偈修﹐免墮惡道﹔依此偈修﹐有大利益。』令門人炷香禮敬﹕『盡誦此偈﹐當得見性。』門人誦偈﹐皆嘆﹕『善哉﹗』

「祖三更喚秀入堂﹐問曰﹕『偈是汝作否﹖』秀言﹕『實是秀作﹐不敢妄求祖位。望和尙慈悲﹐看弟子有少智慧否﹖』祖曰﹕『汝作此偈﹐未見本性﹔只到門外﹐未入門內。如此見解﹐覓無上菩提﹐了不可得。無上菩提﹐須得言下識自本心﹐見自本性﹐不生不滅﹔於一切時中﹐念念自見﹐萬法無滯。一眞一切眞﹐萬境自如如。如如之心﹐卽是眞實。若如是見﹐卽是無上菩提之自性也。汝且去﹐一兩日思惟﹐更作一偈﹐將來吾看。汝偈若入得門﹐付汝衣法。』神秀作禮而出。又經數日﹐作偈不成﹐心中恍惚﹐神思不安﹔猶如夢中﹐行坐不樂。

「復兩日﹐有一童子於碓坊過﹐唱誦其偈。慧能一聞﹐便知此偈未見本性。𨿽未蒙教授﹐早識大意﹐遂問童子曰﹕『誦者何偈﹖』童子曰﹕『爾這獦獠不知﹖大師言﹕『世人生死事大。』欲得傳付衣法﹐令門人作偈來看。若悟大意﹐卽付衣法爲第六祖。神秀上座於南廊壁上﹐書《無相偈》﹐大師令人皆誦﹕依此偈修﹐免墮惡道﹔依此偈修﹐有大利益。』慧能曰﹕『上人﹐我此踏碓﹐八个餘月﹐未曾行到堂前﹐望上人引至偈前禮拜。』童子引至偈前禮拜。慧能曰﹕『慧能不識字﹐請上人爲讀。』

「時有江州別駕﹐姓張名日用﹐便髙聲讀。慧能聞己﹐遂言﹕『亦有一偈﹐望別駕爲書。』別駕言﹕『汝亦作偈﹖其事希有﹗』慧能向別駕言﹕『欲學無上菩提﹐不得輕於初學。下下人有上上智﹐上上人有沒意智。』別駕言﹕『汝但誦偈﹐吾爲汝書。汝若得法﹐先須度吾﹐勿忘此言﹗』慧能偈曰﹕

「菩提本無樹﹐明鏡亦非臺﹐

本來無一物﹐何處惹塵埃﹗

「書此偈已﹐徒眾總驚﹐無不嗟訝﹐各相謂言﹕『奇哉﹗不得以貌取人﹐何得多時使他肉身菩薩﹗』祖見眾人驚怪﹐恐人損害﹐遂將鞋擦了偈﹐曰﹕『亦未見性。』眾以爲然。

「次日﹐祖潛至碓坊﹐見能腰石舂米﹐語曰﹕『求道之人﹐爲法忘軀﹐當如是乎﹖』乃問曰﹕『米熟也未﹖』慧能曰﹕『米熟久矣﹗猶欠篩在。』祖以杖擊碓三下而去。慧能卽會祖意﹐三鼓入室。祖遂徴其初悟『應無所住而生其心』﹐慧能言下大徹﹐遂啟祖言﹕『一切萬法不離自性。何期自性本自淸淨﹗何期自性本不生滅﹗何期自性本自具足﹗何期自性本無動搖﹗何期自性能生萬法﹗』祖知悟本性﹐謂慧能曰﹕『不識本心﹐學法無益。若識自本心﹐見自本性﹐卽名丈夫﹑天人師﹑佛。』三更受法﹐人盡不知﹐便傳衣缽﹐云﹕『汝爲第六代祖﹐善自護念﹐廣度有情﹐流布將來﹐無令斷絕。聽吾偈曰﹕

「『有情來下種﹐因地果還生﹐

無情亦無種﹐無性亦無生。』

「祖復曰﹕『昔達摩大師﹐初來此土﹐人未之信﹐故傳此衣以爲信證﹐代代相承。法則以心傳心﹐皆令自悟自解。自古佛佛惟傳本體﹐師師密付本心。衣爲爭端﹐止汝勿傳﹗若傳此衣﹐命如懸絲。汝須速去﹐恐人害汝。』慧能啟曰﹕『向甚處去﹖』祖云﹕『逢懷則止﹐遇會則藏。』惠能三更領得衣缽﹐云﹕『能本是南中人﹐素不知此山路﹐如何出得江口﹖』五祖言﹕『汝不須憂﹐吾自送汝。』

「祖送至九江驛邊﹐祖令上船﹐慧能隨卽把櫓。祖云﹕『合是吾渡汝。』慧能云﹕『迷時師度﹐悟了自度﹔度名𨿽一﹐用處不同。慧能生在邊方﹐語音不正﹐蒙師付法﹔今已得悟﹐只合自性自度。』祖云﹕『如是﹐如是。以後佛法﹐由汝大行﹗汝去三年﹐吾方逝世。汝今好去﹐努力向南﹐不宜速說﹐佛法難起。』慧能辭違祖已﹐發足南行﹐兩月中間﹐至大庾嶺。

「五祖歸﹐數日不上堂﹐眾疑﹐詣問曰﹕『和尙少病少惱否﹖』曰﹕『病卽無﹐衣法已南矣﹗』問﹕『誰人傳授﹖』曰﹕『能者得之。』眾乃知焉。逐後數百人來﹐欲奪衣缽。

「一僧俗姓陳﹐名慧明﹐先是四品將軍﹐性行粗燥﹐極意參尋﹐爲眾人先﹐趂及慧能。慧能擲下衣缽於石上﹐云﹕『此衣表信﹐可力爭耶﹖』慧能隱艸中。慧明至﹐提掇不動﹐乃喚云﹕『行者﹗行者﹗我爲法來﹐不爲衣來。』慧能遂出﹐坐盤石上。慧明作禮云﹕『望行者爲我說法。』慧能曰﹕『汝旣爲法而來﹐可屏息諸緣﹐勿生一念﹐吾爲汝說。』明良久。慧能曰﹕『不思善﹐不思惡﹐正與麼時﹐那个是明上座本來面目﹖』慧明言下大悟﹐復問云﹕『上來密語密意外﹐還更有密意否﹖』慧能云﹕『與汝說者﹐卽非密也。汝若返照﹐密在汝邊。』明曰﹕『慧明𨿽在黃梅﹐實未省自己面目﹐今蒙指示﹐如人飲水﹐冷暖自知。今行者﹐卽慧明師也。』慧能曰﹕『汝若如是﹐吾與汝同師黃梅﹐善自護持。』明又問﹕『慧明今後向甚處去﹖』慧能曰﹕『逢袁則止﹐遇蒙則居。』明禮辭﹐回至嶺下﹐謂趂眾曰﹕『向陟崔嵬﹐竟無蹤迹﹐當別道尋之。』趂眾咸以爲然。惠明後攺道明﹐避吾上字。

「慧能後至曹溪﹐又被惡人尋逐﹔乃於四會﹐避難獵人隊中。凡經一十五載﹐時與獵人隨宜說法。獵人常令守网﹐每見生命﹐盡放之。每至飯時﹐以菜寄煮肉鍋。或問﹐則對曰﹕『但喫肉邊菜。』

「一日思惟﹕『時當弘法﹐不可終遁。』遂出至廣州法性寺﹐值印宗法師講《涅槃經》。因二僧論風幡義﹐一曰風動﹐一曰幡動﹐議論不已。慧能進曰﹕『不是風動﹐不是幡動﹐仁者心動。』一眾駭然。印宗延至上席﹐徵詰奧義﹐見慧能言簡理當﹐不由文字。宗云﹕『行者定非常人﹐久聞黃梅衣法南來﹐莫是行者否﹖』慧能曰﹕『不敢﹗』宗於是作禮﹐告請傳來衣缽﹐出示大眾。

「宗復問曰﹕『黃梅付囑﹖如何指授﹖』慧能曰﹕『指授卽無﹐惟論見性﹐不論禪定解脫。』宗曰﹕『何不論禪定解脫﹖』謂曰﹕『爲是二法﹐不是佛法﹐佛法是不二之法。』宗又問﹕『如何是佛法不二之法﹖』慧能曰﹕『法師講《涅槃經》﹐明佛性是佛法不二之法。如髙貴徳王菩薩白佛言「犯四重禁﹐作五逆罪﹐及一闡提等﹐當斷善根佛性否﹖」佛言「善根有二﹕一者常﹐二者無常﹐佛性非常非無常﹐是故不斷﹐名爲不二﹔一者善﹐二者不善﹐佛性非善非不善﹐是名不二。」蘊之與界﹐凡夫見二﹐智者了達其性無二﹔無二之性﹐卽是佛性。』印宗聞說﹐歡喜合掌﹐言﹕『某甲講經﹐猶如瓦礫﹔仁者論義﹐猶如眞金。』於是爲慧能剃髮﹐願事爲師。慧能遂於菩提樹下﹐開東山法門。

「慧能於東山得法﹐辛苦受盡﹐命似懸絲。今日得與史君﹑官僚﹑僧尼﹑道俗同此一會﹐莫非累劫之緣﹗亦是過去生中﹐供養諸佛﹐同種善根﹐方始得聞如上頓教得法之因。教是先聖所傳﹐不是慧能自智。願聞先聖教者﹐各令淨心﹔聞了各自除疑﹐如先代聖人無別。」

師復告眾云「善知識﹐菩提般若之智﹐世人本自有之﹐只緣心迷﹐不能自悟﹐須假大善知識﹐示導見性。當知愚人﹑智人﹐佛性本無差別﹔只緣迷悟不同﹐所以有愚﹑有智。吾今爲說『摩訶般若波羅蜜』法﹐使汝等各得智慧。志心諦聽﹐吾爲汝說。

「善知識﹐世人終日口念般若﹐不識自性般若﹐猶如說食不飽﹔口但說空﹐萬劫不得見性﹐終無有益。善知識﹐『摩訶般若波羅蜜』是梵語﹐此言『大智慧到彼岸』。此須心行﹐不在口念。口念心不行﹐如幻如化﹐如露如電﹔口念心行﹐則心口相應。本性是佛﹐離性無別佛。

「何名『摩訶』﹖『摩訶』是大。心量廣大﹐猶如虛空﹐無有邊畔﹐亦無方圓大小﹐亦非靑黃赤白﹐亦無上下長短﹐亦無瞋無喜﹐無是無非﹐無善無惡﹐無有頭尾。諸佛剎土﹐盡同虛空。世人妙性本空﹐無有一法可得﹔自性眞空﹐亦復如是。

「善知識﹐莫聞吾說空﹐便卽著空。第一莫著空﹐若空心靜坐﹐卽著無記空。善知識﹐世界虛空﹐能含萬物色像﹕日月星宿﹑山河大地﹑泉源溪澗﹑艸木叢林﹑惡人善人﹑惡法善法﹑天堂地獄﹑一切大海﹑須彌諸山﹐總在空中。世人性空﹐亦復如是。

「善知識﹐自性能含萬法是大﹐萬法在諸人性中。若見一切人惡之與善﹐盡皆不取不捨﹐亦不染著﹐心如虛空﹐名之爲大﹐故曰『摩訶』。

「善知識﹐迷人口說﹐智者心行。又有迷人﹐空心靜坐﹐百無所思﹐自稱爲大。此一輩人﹐不可與語﹐爲邪見故。

「善知識﹐心量廣大﹐徧周法界﹐用卽了了分明﹐應用便知一切。一切卽一﹐一卽一切﹐來去自由﹐心體無滯﹐卽是般若。

「善知識﹐一切般若智﹐皆從自性而生﹐不從外入。莫錯用意﹐名爲眞性自用。一眞一切眞﹐心量大事﹐不行小道。口莫終日說空﹐心中不修此行﹔恰似凡人﹐自稱國王﹐終不可得﹐非吾弟子。

「善知識﹐何名『般若』﹖『般若』者﹐唐言『智慧』也。一切處所﹐一切時中﹐念念不愚﹐常行智慧﹐卽是般若行。一念愚﹐卽般若絕﹔一念智﹐卽般若生。世人愚迷﹐不見般若﹔口說般若﹐心中常愚﹐常自言我修般若﹐念念說空﹐不識眞空。般若無形相﹐智慧心卽是。若作如是解﹐卽名般若智。

「何名『波羅蜜』﹖此是西國語﹐唐言『到彼岸』﹐解義離生滅﹐著境生滅起。如水有波浪﹐卽名於此岸﹔離境無生滅﹐如水常流通﹐卽名爲彼岸﹐故號『波羅蜜』。

「善知識﹐迷人口念﹐當念之時﹐有妄有非。念念若行﹐是名眞性。悟此法者﹐是般若法﹔修此行者﹐是般若行。不修卽凡﹔一念修行﹐自身等佛。

「善知識﹐凡夫卽佛﹐煩惱卽菩提。前念迷卽凡夫﹐後念悟卽佛。前念著境卽煩惱﹐後念離境卽菩提。

「善知識﹐『摩訶般若波羅蜜』﹐最尊最上最第一﹐無住無往亦無來﹐三世諸佛從中出。當用大智慧﹐打破五蘊﹑煩惱﹑塵勞。如此修行﹐定成佛道﹐變三毒爲戒﹑定﹑慧。

「善知識﹐我此法門﹐從一般若生八萬四千智慧。何以故﹖爲世人有八萬四千塵勞。若無塵勞﹐智慧常現﹐不離自性。悟此法者﹐卽是無念﹑無憶﹑無著﹐不起誑妄﹐用自眞如性﹐以智慧觀照﹐於一切法不取不捨﹐卽是見性成佛道。

「善知識﹐若欲入甚深法界及般若三昧者﹐須修般若行﹐持誦《金剛般若經》﹐卽得見性。當知此經功徳無量無邊﹐經中分明贊嘆﹐莫能具說。此法門是最上乘﹐爲大智人說﹐爲上根人說﹔小智小根人聞﹐心生不信。何以故﹖譬如天龍下雨於閻浮提﹐城邑聚落悉皆漂流﹐如漂艸葉﹔若雨大海﹐不增不減。若大乘人﹐若最上乘人﹐聞說《金剛經》﹐心開悟解﹐故知本性自有般若之智。自用智慧常觀照故﹐不假文字。譬如雨水﹐不從天有﹐元是龍能興致﹐令一切眾生﹑一切艸木﹑有情無情﹐悉皆蒙潤﹐百川眾流卻入大海﹐合爲一體。眾生本性般若之智﹐亦復如是。

「善知識﹐小根之人聞此頓教﹐猶如艸木根性小者﹐若被大雨﹐悉皆自倒﹐不能增長。小根之人亦復如是﹐元有般若之智﹐與大智人更無差別﹐因何聞法不自開悟﹖緣邪見障重﹐煩惱根深﹐猶如大云覆蓋於日﹐不得風吹﹐日光不現。般若之智亦無大小﹐爲一切眾生自心迷悟不同﹕迷心外見﹐修行覓佛﹐未悟自性﹐卽是小根﹔若開悟頓教﹐不執外修﹐但於自心常起正見﹐煩惱塵勞常不能染﹐卽是見性。善知識﹐內外不住﹐去來自由﹐能除執心﹐通達無礙﹐能修此行﹐與《般若經》本無差別。

「善知識﹐一切修多羅及諸文字﹑大小二乘﹑十二部經﹐皆因人置。因智慧性﹐方能建立。若無世人﹐一切萬法本自不有﹐故知萬法本自人興﹐一切經書因人說有。緣其人中﹐有愚有智﹔愚爲小人﹐智爲大人﹔愚者問於智人﹐智者爲愚人說法﹔愚人忽然悟解心開﹐卽與智人無別。

「善知識﹐不悟﹐卽佛是眾生﹔一念悟時﹐眾生是佛。故知萬法盡在自心﹐何不從心中頓見眞如本性﹖《菩薩戒經》云﹕『我本元自性淸淨。』若識自心見性﹐皆成佛道。《淨名經》云﹕『卽時豁然﹐還得本心。』

「善知識﹐我於忍和尙處﹐一聞言下便悟﹐頓見眞如本性。是以將此教法流行﹐令學道者頓悟菩提﹐各自觀心﹐自見本性。若自不悟﹐需覓大善知識﹐解最上乘法者﹐直示正路。是善知識有大因緣﹐所謂化導令得見性。一切善法﹐因善知識能發起故。三世諸佛﹑十二部經﹐在人性中本自具有﹐不能自悟﹐須求善知識指示方見﹔若自悟者﹐不假外求。若一向執謂須他善知識望得解脫者﹐無有是處。何以故﹖自心內有知識自悟。若起邪迷﹐妄念顚倒﹐外善知識𨿽有教授﹐救不可得。若起眞正般若觀照﹐一剎那間﹐妄念俱滅﹔若識自性﹐一悟卽至佛地。

「善知識﹐智慧觀照﹐內外明徹﹐識自本心﹔若識本心﹐卽本解脫﹔若得解脫﹐卽是般若三昧﹔般若三昧卽是無念。何名無念﹖若見一切法﹐心不染著﹐是爲無念。用卽徧一切處﹐亦不著一切處﹔但淨本心﹐使六識出六門﹐於六塵中無染無雜﹐來去自由﹐通用無滯﹐卽是般若三昧。自在解脫﹐名無念行。若百物不思﹐當令念絕﹐卽是法縛﹐卽名邊見。

「善知識﹐悟無念法者﹐萬法盡通﹔悟無念法者﹐見諸佛境界﹔悟無念法者﹐至佛地位。

「善知識﹐後代得吾法者﹐將此頓教法門﹐於同見同行發願受持﹐如事佛故﹐終身而不退者﹐定入聖位。然須傳授從上以來默傳分付﹐不得匿其正法。若不同見同行﹐在別法中﹐不得傳付﹔損彼前人﹐究竟無益。恐愚人不解﹐謗此法門﹐百劫千生﹐斷佛種性。

「善知識﹐吾有一《無相頌》﹐各須頌取。在家出家﹐但依此修﹔若不自修﹐惟記吾言﹐亦無有益。聽吾頌曰﹕

「說通卽心通﹐如日處虛空﹔爲傳見法性﹐出世破邪宗。

法卽無頓漸﹐迷悟有遲疾﹔只此見性門﹐愚人不可悉。

說卽𨿽萬般﹐合理還歸一﹔煩惱暗宅中﹐常須生慧日。

邪來煩惱至﹐正來煩惱除﹔邪正俱不用﹐淸淨至無餘。

菩提本自性﹐起心卽是妄﹔淨心在妄中﹐但正無三障。

世人若修道﹐一切盡不妨﹔常自見己過﹐與道卽相當。

色類自有道﹐各不相妨惱﹔離道別覓道﹐終生不見道。

波波度一生﹐到頭還自懊﹔欲得見眞道﹐行正卽是道。

若眞修道人﹐不見世間過﹔若見他人非﹐自非卻是左。

他非我不非﹐我非自有過﹔但自卻非心﹐打除煩惱破﹐

憎愛不關心﹐長伸兩腳臥。

欲擬化他人﹐自須有方便﹔勿令彼有疑﹐卽是自性現。

佛法在世間﹐不離世間覺﹔離世覓菩提﹐恰如求兔角。

正見名出世﹐邪見名世間﹔邪正盡打卻﹐菩提性宛然。

此頌是頓教﹐亦名大法船﹔迷聞經累劫﹐悟則剎那間。」

祖復曰「今於大梵寺說此頓教﹐普願法界眾生﹐言下見性成佛。」時﹐韋使君與官僚道俗﹐聞師所說﹐無不省悟。一時作禮﹐皆嘆﹕「善哉﹗何期嶺南有佛出世。」

一日﹐韋刺史爲師設大會齋。齋訖﹐剌史請祖升座﹐同官僚士庶肅容再拜﹐問曰「弟子聞和尙說法﹐實不可思議。今有少疑﹐願大慈悲﹐特爲解說。」

祖曰「有疑卽問﹐吾當爲說。」

韋公曰「和尙所說﹐可不是達摩大師宗旨乎﹖」

祖曰「是。」

公曰「弟子聞達摩初化梁武帝﹐帝問云﹕『朕一生造寺度僧﹐布施設齋﹐有何功徳﹖』達摩言﹕『實無功徳。』弟子未達此理﹐願和尙爲說。」

祖曰「實無功徳﹐勿疑先聖之言﹗武帝心邪﹐不知正法。造寺度僧﹐布施設齋﹐名爲求福﹐不可將福便爲功徳。功徳在法身中﹐不在修福。」

祖又曰「見性是功﹐平等是徳﹔念念無滯﹐常見本性眞實妙用﹐名爲功徳。內心謙下是功﹐外行於禮是徳﹔自性建立萬法是功﹐心體離念是徳﹔不離自性是功﹐應用無染是徳。若覓功徳法身﹐但依此作﹐是眞功徳。若修功徳之人﹐心卽不輕﹐常行普敬。心常輕人﹐吾我不斷﹐卽自無功﹔自性虛妄不實﹐卽自無徳﹔爲吾我自大﹐常輕一切故。

「善知識﹐念念無間是功﹐心行平直是徳﹔自修性是功﹐自修身是徳。

「善知識﹐功徳須自性內見﹐不是布施供養之所求也。是以福徳與功徳別。武帝不識眞理﹐非我祖師有過。」

刺史又問曰「弟子常見僧俗念阿彌陀佛﹐願生西方。請和尙說﹐得生彼否﹖願爲破疑。」

祖言「使君善聽﹐慧能與說。世尊在捨衛城中﹐說西方引化經文﹐分明去此不遠。若論相說﹐十萬億剎﹐卽身中十惡等障。說遠﹐爲其下根﹔說近﹐爲其上智。人有兩種﹐法無兩般﹔迷悟有殊﹐見有遲疾。迷人念佛求生於彼﹐悟人自淨其心。所以佛言﹕『隨其心淨﹐卽佛土淨。』使君﹐東方人﹐但心淨卽無罪﹔𨿽西方人﹐心不淨亦有愆。東方人造罪﹐念佛求生西方﹔西方人造罪﹐念佛求生何國﹖凡愚不了自性﹐不識身中淨土﹐願東願西﹔悟人在處一般。所以佛言﹕『隨所住處﹐恆安樂。』使君﹐心地但無不善﹐西方去此不遙﹔若懷不善之心﹐念佛往生難到。

「今勸善知識﹐能除十惡等障﹐乃過十萬億剎。念念見性﹐常行平直﹐到如彈指﹐便睹彌陀。使君﹐但行十善﹐何須更願往生﹖不斷十惡之心﹐何佛卽來迎請﹖若悟無生頓法﹐見西方只在剎那﹔不悟﹐念佛求生﹐路遙如何得達﹖慧能與諸人移西方如剎那間﹐目前便見﹐各願見否﹖」

眾皆頂禮云「若此處見﹐何須更願往生﹖願和尙慈悲﹐便現西方﹐普令得見。」

祖言「大眾﹐世人自色身是城﹐眼﹑耳﹑鼻﹑舌是門﹔外有五門﹐內有意門﹔心是地﹐性是王﹔王居心地上。性在﹐王在﹔性去﹐王無。性在﹐身心存﹔性去﹐身心壞。佛向性中作﹐莫向身外求。自性迷卽是眾生﹐自性覺卽是佛。慈悲卽是觀音﹐喜捨名爲勢至﹐能淨卽釋迦﹐平直卽彌陀。人我是須彌﹐貪欲是海水﹐煩惱是波浪﹐毒害是惡龍﹐虛妄是鬼神﹐塵勞是魚鰲﹐貪瞋是地獄﹐愚癡是畜生。

「善知識﹐常行十善﹐天堂便至﹔除人我﹐須彌倒﹔去貪欲﹐海水竭﹔煩惱無﹐波浪滅﹔毒害除﹐魚龍絕。自心地上﹐覺性如來放大光明﹐外照六門淸淨﹐能破六欲諸天﹔自性內照﹐三毒卽除﹐地獄等罪一時消滅﹐內外明徹﹐不異西方。不作此修﹐如何到彼﹖」

大眾聞說﹐了然見性﹐悉皆禮拜﹐俱嘆﹕「善哉﹗」唱言「普願法界眾生﹐聞者一時悟解。」

祖言「善知識﹐若欲修行﹐在家亦得﹐不由在寺。在家能行﹐如東方人心善﹔在寺不修﹐如西方人心惡。但心淸淨﹐卽是自性西方。」

韋公又問﹕「在家如何修行﹖願爲教授。」

祖言「吾與大眾﹐說《無相頌》﹐但依此修﹐常與吾同處無別。若不作此修﹐剃髮出家﹐於道何益﹖」頌曰﹕

「心平何勞持戒﹖行直何用修禪﹖

恩則親養父母﹐義則上下相憐。

讓則尊卑和睦﹐忍則眾惡無喧。

若能鉆木出火﹐淤泥定生紅蓮。

苦口的是良藥﹐逆耳必是忠言。

攺過必生智慧﹐護短心內非賢。

日用常行饒益﹐成道非由施錢。

菩提只向心覓﹐何勞向外求玄﹖

聽說依此修行﹐天堂只在目前。」

祖復曰「善知識﹐總須依偈修行﹐見取自性﹐直成佛道。時不相待﹐眾人且散﹐吾歸曹溪。眾若有疑﹐卻來相問。」

時﹐刺史﹑官僚﹐在會善男信女﹐各得開悟﹐信受奉行。

祖示眾云「善知識﹐我此法門﹐以定﹑慧爲本。大眾勿迷﹐言定﹑慧別。定﹑慧一體﹐本不是二﹔定是慧體﹐慧是定用﹔卽慧之時定在慧﹐卽定之時慧在定。若識此義﹐卽是定﹑慧等學。諸學道人﹐莫言先定發慧﹑先慧發定各別。作此見者﹐法有二相﹐口說善語﹐心中不善﹐空有定﹑慧﹐定﹑慧不等。若心口俱善﹐內外一種﹐定﹑慧卽等。

「自悟修行﹐不在於諍﹔若諍先後﹐卽同迷人﹐不斷勝負﹐卻增我法﹐不離四相。善知識﹐定﹑慧猶如何等﹖猶如燈光﹐有燈卽光﹐無燈卽暗﹔燈是光之體﹐光是燈之用﹐名𨿽有二﹐體本同一。此定﹑慧法﹐亦復如是。」

祖示眾云「善知識﹐一行三昧者﹐於一切處行住坐臥﹐常行一直心是也。如《淨名經》云﹕『直心是道場﹐直心是淨土。』莫心行諂曲﹐口但說直﹗口說一行三昧﹐不行直心﹔但行直心﹐於一切法勿有執著。迷人著法相﹐執一行三昧﹐直言﹕『常坐不動﹐妄不起心﹐卽是一行三昧。』作此解者﹐卽同無情﹐卻是障道因緣。」

祖示眾云「善知識﹐道須通流﹐何以卻滯﹖心不住法﹐道卽通流﹔心若住法﹐名爲自縛。若言常坐不動是﹐只如舍利弗宴坐林中﹐卻被維摩詰訶。善知識﹐又有人教坐﹐看心觀靜﹐不動不起﹐從此置功﹔迷人不會﹐便執成顚﹐如此者眾。如是相教﹐故知大錯。」

祖示眾云「善知識﹐本來正教無有頓漸﹐人性自有利鈍。迷人漸修﹐悟人頓契﹐所以立頓﹑漸之假名。自識本心﹐自見本性﹐卽無差別。

「善知識﹐我此法門﹐從上以來﹐先立無念爲宗﹐無相爲體﹐無住爲本。無相者﹐相而離相﹔無念者﹐念而無念﹔無住者﹐人之本性。於世間善惡好醜﹐乃至冤之與親﹐言語觸刺欺爭之時﹐並將爲空﹐不思酬害。念念之中﹐不思前境。若前念﹑今念﹑後念﹐念念相續不斷﹐名爲系縛。於諸法上念念不住﹐卽無縛也。此是以無住爲本。

「善知識﹐外離一切相﹐名爲無相﹔能離於相﹐卽法體淸淨。此是以無相爲體。

「善知識﹐於諸境上心不染﹐曰無念。於自念上﹐常離諸境﹐不於境上生心。若執百物不思﹐念盡除卻﹐一念絕卽死﹐別處受生﹐是爲大錯。學道者思之﹗若不識法意﹐自錯猶可﹐更勸他人﹐自迷不見﹐又謗佛經。所以立無念爲宗。

「善知識﹐云何立無念爲宗﹖只緣口說見性﹐迷人於境上有念﹐念上便起邪見﹐一切塵勞妄想從此而生。自性本無一法可得﹔若有所得﹐妄說禍福﹐卽是塵勞邪見。故此法門﹐立無念爲宗。

「善知識﹐無者無何事﹖念者念何物﹖無者﹐無二相﹐無諸塵勞之心﹔念者﹐念眞如本性。眞如卽是念之體﹐念卽是眞如之用。眞如自性起念﹐非眼﹑耳﹑鼻﹑舌能念。眞如有性﹐所以起念﹔眞如若無﹐眼﹑耳﹑色﹑聲當時卽壞。

「善知識﹐眞如自性起念﹐六根𨿽有見聞覺知﹐不染萬境﹐而眞性常自在。故經云﹕『能善分別諸法相﹐於第一義而不動。』」

祖示眾云「此門坐禪﹐元不著心﹐亦不著淨﹐亦不是不動。若言著心﹐心元是妄﹔知心如幻﹐故無所著也。若言著淨﹐人性本淨﹔由妄念故﹐蓋覆眞如﹐但無妄想﹐性自淸淨。起心著淨﹐卻生淨﹑妄﹐妄無處所﹐著者是妄。淨無形相﹐卻立淨相﹐言是工夫﹔作此見者﹐障自本性﹐卻被淨縛。

「善知識﹐若修不動者﹐但見一切人時﹐不見人之是非﹑善惡﹑過患﹐卽是自性不動。善知識﹐迷人身𨿽不動﹐開口便說他人是非﹑長短﹑好惡﹐與道違背。若著心著淨﹐卽障道也。」

祖示眾云「善知識﹐何名坐禪﹖此法門中﹐無障無礙。外於一切善惡境界﹐心念不起﹐名爲坐﹔內見自性不動﹐名爲禪。

「善知識﹐何名禪定﹖外離相爲禪﹐內不亂爲定。外若著相﹐內心卽亂﹔外若離相﹐心卽不亂。本性自淨自定﹐只爲見境思境卽亂。若見諸境心不亂者﹐是眞定也。

「善知識﹐外離相卽禪﹐內不亂卽定﹔外禪內定﹐是爲禪定。《菩薩戒經》云﹕『我本性元自淸淨。』善知識﹐於念念中﹐自見本性淸淨﹐自修自行﹐自成佛道。」

時﹐祖師見廣韶洎四方士庶﹐駢集山中聽法﹐於是升座告眾曰「來﹗諸善知識﹐此事須從自性中起。於一切時﹐念念自淨其心﹐自修自行﹐見自己法身﹐見自心佛﹐自度﹑自戒﹐始得不假到此。旣從遠來﹐一會於此﹐皆共有緣。今可各各胡跪﹐先爲傳自性五分法身香﹐次授無相懺悔。」眾胡跪。

師曰「一﹑戒香。卽自心中無非﹑無惡﹑無嫉妒﹑無貪瞋﹑無劫害﹐名戒香。

「二﹑定香。卽睹諸善惡境相﹐自心不亂﹐名定香。

「三﹑慧香。自心無礙﹐常以智慧觀照自性﹐不造諸惡﹔𨿽修眾善﹐心不執著﹐敬上念下﹐矜卹孤貧﹐名慧香。

「四﹑解脫香。卽自心無所攀緣﹐不思善﹐不思惡﹐自在無礙﹐名解脫香。

「五﹑解脫知見香。自心旣無所攀緣善惡﹐不可沈空守寂﹔卽須廣學多聞﹐識自本心﹐達諸佛理﹐和光接物﹐無我無人﹔直至菩提﹐眞性不易﹐名解脫知見香。」

「善知識﹐此香各自內薰﹐莫向外覓。今與汝等授無相懺悔﹐滅三世罪﹐令得三業淸淨。善知識﹐各隨我語﹐一時道﹕『弟子等﹐從前念﹑今念及後念﹐念念不被愚迷染﹔從前所有惡業﹐愚迷等罪﹐悉皆懺悔﹐願一時消滅﹐永不復起。弟子等﹐從前念﹑今念及後念﹐念念不被憍誑染﹔從前所有惡業﹐憍誑等罪﹐悉皆懺悔﹐願一時消滅﹐永不復起。弟子等﹐從前念﹑今念及後念﹐念念不被嫉妒染﹔從前所有惡業﹐嫉妒等罪﹐悉皆懺悔﹐願一時消滅﹐永不復起。』

「善知識﹐已上是爲無相懺悔。云何名懺﹖云何名悔﹖懺者﹐懺其前衍﹔從前所有惡業﹐愚迷﹑憍誑﹑嫉妒等罪﹐悉皆盡懺﹐永不復起﹐是名爲懺。悔者﹐悔其後過﹔從今已後﹐所有惡業﹐愚迷﹑憍誑﹑嫉妒等罪﹐今已覺悟﹐悉皆永斷﹐更不復作﹐是名爲悔。故稱懺悔。凡夫愚迷﹐只知懺其前衍﹐不知悔其後過。以不悔故﹐前衍不滅﹐後過又生。前衍旣不滅﹐後過復又生﹐何名懺悔﹖

「善知識﹐旣懺悔已﹐與善知識發四弘誓願﹐各須用心正聽﹕

「自心眾生無邊誓願度﹗自心煩惱無邊誓願斷﹗

自性法門無盡誓願學﹗自性無上佛道誓願成﹗

「善知識﹐大家豈不道『眾生無邊誓願度』﹖恁麼道﹐且不是慧能度。

「善知識﹐心中眾生﹐所謂邪迷心﹑誑妄心﹑不善心﹑嫉妒心﹑惡毒心﹐如是等心﹐盡是眾生。各須自性自度﹐是名眞度。何名自性自度﹖卽自心中邪見﹑煩惱﹑愚癡眾生﹐將正見度。旣有正見﹐使般若智打破愚癡迷妄眾生﹐各各自度。邪來正度﹐迷來悟度﹐愚來智度﹐惡來善度。如是度者﹐名爲眞度。又『煩惱無邊誓願斷』﹐將自性般若智﹐除卻虛妄思想心是也。又『法門無盡誓願學』﹐須自見性﹐常行正法﹐是名眞學。又『無上佛道誓願成』﹐旣常能下心﹐行於眞正﹔離迷離覺﹐常生般若﹔除眞除妄﹐卽見佛性﹐卽言下佛道成。常念修行﹐是願力法。

「善知識﹐今發四弘願了﹐更與善知識授無相三歸依戒﹕

「善知識﹐歸依覺﹐兩足尊﹔歸依正﹐離欲尊﹔歸依淨﹐眾中尊。從今日去﹐稱覺爲師﹐更不歸依邪魔外道。以自性三寶常自證明﹐勸善知識﹐歸依自性三寶﹕佛者﹐覺也﹔法者﹐正也﹔僧者﹐淨也。自心歸依覺﹐邪迷不生﹐少欲知足﹐能離財色﹐名兩足尊。自心歸依正﹐念念無邪見﹔以無邪見故﹐卽無人我﹑貢髙﹑貪愛執著﹐名離欲尊。自心歸依淨﹐一切塵勞愛欲境界﹐自性皆不染著﹐名眾中尊。若修此行﹐是自歸依。凡夫不會﹐從口至夜﹐受三歸戒。若言歸依佛﹐佛在何處﹖若不見佛﹐憑何所歸﹖言卻成妄。

「善知識﹐各自觀察﹐莫錯用心。經文分明言『自歸依佛』﹐不言『歸依他佛』。自佛不歸﹐無所依處。今旣自悟﹐各須歸依自心三寶﹐內調心性﹐外敬他人﹐是自歸依也。

「善知識﹐旣歸依自三寶竟﹐各各志心。吾與說一體三身自性佛﹐令汝等見三身﹐了然自悟自性。總隨我道﹕『於自色身﹐歸依淸淨法身佛﹔於自色身﹐歸依圓滿報身佛﹔於自色身﹐歸依千百億化身佛。』

「善知識﹐色身是舍宅﹐不可言歸。向者三身佛﹐在自性中﹔世人總有﹐爲自心迷﹐不見內性﹐外覓三身如來﹐不見自身中有三身佛。汝等聽說﹐令汝等於自身中見自性有三身佛。此三身佛﹐從自性生﹐不從外得。

「何名淸淨法身佛﹖世人性本淸淨﹐萬法從自性生。思量一切惡事﹐卽生惡行﹔思量一切善事﹐卽生善行。如是諸法在自性中﹐如天常淸﹐日月常明﹐爲浮雲蓋覆﹐上明下暗﹔忽遇風吹雲散﹐上下俱明﹐萬象皆現。世人性常浮游﹐如彼天云。善知識﹐智如日﹐慧如月﹐智慧常明。於外著境﹐被妄念浮雲蓋覆自性﹐不得明朗。若遇善知識﹐聞眞正法﹐自除迷妄﹐內外明徹﹐於自性中萬法皆現。見性之人﹐亦復如是。此名淸淨法身佛。

「善知識﹐自心歸依自性﹐是歸依眞佛。自歸依者﹐除卻自性中不善心﹑嫉妒心﹑諂曲心﹑吾我心﹑誑妄心﹑輕人心﹑慢他心﹑邪見心﹑貢髙心及一切時中不善之行﹐常自見己過﹐不說他人好惡﹐是自歸依。常須下心﹐普行恭敬﹐卽是見性通達﹐更無滯礙﹐是自歸依。

「何名圓滿報身﹖譬如一燈能除千年暗﹐一智能滅萬年愚。莫思向前﹐已過不可得﹔常思於後﹐念念圓明﹐自見本性。善惡𨿽殊﹐本性無二﹔無二之性﹐名爲實性﹔於實性中﹐不染善惡﹐此名圓滿報身佛。自性起一念惡﹐滅萬劫善因﹔自性起一念善﹐得恆河沙惡盡﹐直至無上菩提。念念自見﹐不失本念﹐名爲報身。

「何名千百億化身﹖若不思萬法﹐性本如空﹔一念思量﹐名爲變化﹕思量惡事﹐化爲地獄﹔思量善事﹐化爲天堂﹔毒害化爲龍蛇﹔慈悲化爲菩薩﹔智慧化爲上界﹔愚癡化爲下方。自性變化甚多﹐迷人不能省覺。念念起惡﹐常行惡道﹔回一念善﹐智慧卽生。此名自性化身佛。

「善知識﹐法身本具﹐念念自性自見﹐卽是報身佛﹔從報身思量﹐卽是化身佛。自性自修自性功徳﹐是眞歸依﹔皮肉是色身﹐色身是宅舍﹐不言歸依也。但悟自性三身﹐卽識自性佛。

「吾有一《無相頌》﹐若能誦持﹐言下令汝積劫迷罪一時消滅。頌曰﹕

「迷人修福不修道﹐只言修福便是道。

布施供養福無邊﹐心中三惡元來造﹔

擬將修福欲滅罪﹐後世得福罪還在。

但向心中除罪緣﹐各自性中眞懺悔﹔

忽悟大乘眞懺悔﹐除邪行正卽無罪。

學道常於自性觀﹐卽與諸佛同一類。

吾祖惟傳此頓法﹐普願見性同一體﹔

若欲當來覓法身﹐離諸法相心中洗。

努力自見莫悠悠﹐後念忽絕一世休。

若悟大乘得見性﹐虔恭合掌至心求。」

祖言「善知識﹐總須誦取﹐依此修行﹗言下見性﹐𨿽去吾千里﹐如常在吾邊﹔於此言下不悟﹐卽對面千里﹐何勤遠來﹖珍重好去﹗」

一眾聞法﹐靡不開悟﹐歡喜奉行。

