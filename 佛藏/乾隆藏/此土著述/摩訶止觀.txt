摩訶止觀十卷

此土著述摩訶止觀十卷隋天臺智者大師說門人灌頂記

摩訶止觀卷第一上

止觀明靜。前代未聞。智者。大隋開皇十四年四月二十六日。於荊州玉泉寺。一夏敷揚二時慈霔。𨿽樂說不窮才至見境。法輪停轉後分弗宣。然挹流尋源聞香討根。論曰。我行無師保。經云。受莂於定光。書言。生知者上。學而次良。法門浩妙。爲天眞獨朗。爲從藍而靑。行人若聞付法藏。則識宗元。大覺世尊積劫行滿涉六年以伏見舉一指而降魔。始鹿苑。中鷲頭。後鶴林。法付大迦葉。迦葉八分舍利結集三藏。法付阿難。阿難河中入風三昧四派其身。法付商那和修。修手兩甘露現五百法門。法付鞠多。多在俗得三果。受戒得四果。法付提迦多。多登壇得初果。三羯磨得四果。法付彌遮迦。迦付佛馱難提。提付佛馱蜜多。多授王三歸降伏算者。法付脇比丘。比丘出胎發白手放光取經。法付富那奢。奢論勝馬鳴。剃髮爲弟子。鳴造賴吒和羅妓。妓音演無常苦空。聞者悟道。法付毗羅。羅造無我論。論所向處邪見消滅。法付龍樹。樹生生身龍成法身。法付提婆。婆鑿天眼施萬肉眼。法付羅睺羅。羅識鬼名書降伏外道。法付僧佉難提。提說偈試羅漢。法付僧佉耶奢。奢遊海見城說偈。法付鳩摩羅馱。馱見萬騎記馬色。得人名分別衣。法付闍夜那。那爲犯重人作火坑令入懺悔。坑成池罪滅。法付盤馱。馱付摩奴羅。羅分恆河爲二分。自化一分。法付鶴勒夜那。那付師子。師子爲檀彌羅王所害劍斬流乳。付法藏人。始迦葉終師子二十三人。末田地與商那同時取之。則二十四人。諸師皆金口所記。並是聖人能多利益。昔王不立廏於寺。立廏於屠。況好世值聖。寧無益耶。又婆羅門貨髑髏。孔達者半者不者。達者起塔禮供得生天。聞法之要功徳若此。佛爲此益付法藏也。此之止觀。天臺智者說己心中所行法門。智者生光滿室目現雙瞳。行法華經懺發陀羅尼。代受法師講金字般若。陳隋二國宗爲帝師。安禪而化。位居五品。故經云。施四百萬億那由他國人。一一皆與七寶又化令得六通。不如初隨喜人百千萬倍。況五品耶。文云。卽如來使。如來所使行如來事。大經云。是初依菩薩。智者師事南嶽。南嶽徳行不可思議。十年專誦。七載方等。九旬常坐一時圓證。大小法門朗然洞發。南嶽事慧文禪師。當齊髙之世獨步河淮。法門非世所知。履地戴天莫知髙厚。文師用心一依釋論。論是龍樹所說。付法藏中第十三師。智者觀心論云。歸命龍樹師。驗知龍樹是髙祖師也。疑者云。中論遣蕩止觀建立。云何得同。然天竺注論凡七十家。不應是靑目。而非諸師。又論云。因緣所生法。我說卽是空。亦爲是假名。亦是中道義﹝云云﹞。天臺傳南嶽三種止觀。一漸次。二不定。三圓頓。皆是大乘。俱緣實相同名止觀。漸則初淺後深如彼梯蹬。不定前後更互。如金剛寶置之日中。圓頓初後不二如通者騰空。爲三根性說三法門引三譬諭。略說竟。更廣說。漸初亦知實相。實相難解漸次易行。先修歸戒翻邪向正。止火血刀達三善道。次修禪定止欲散网。達色無色定道。次修無漏止三界獄。達涅槃道。次修慈悲止於自證。達菩薩道。後修實相止二邊偏。達常住道。是爲初淺後深。漸次止觀相。不定者。無別階位約前漸後頓。更前更後。互淺互深。或事或理。或指世界爲第一義。或指第一義爲爲人對治。或息觀爲止。或照止爲觀。故名不定止觀。疑者云。教境名同相頓爾異。然同而不同不同而同。漸次中六。善惡各三。無漏總中三。凡十二不同。從多爲言。故名不定。此章同大乘同實相。同名止觀。何故名爲辯差。然同而不同。不同而同。漸次中九不同。不定中四不同。總有十三不同。從多爲言故名不同耳。一切聖人皆以無爲法而有差別。卽其義也。圓頓者。初緣實相造境卽中無不眞實。系緣法界一念法界。一色一香無非中道。己界及佛界眾生界亦然。陰入皆如無苦可捨。無明塵勞卽是菩提無集可斷。邊邪皆中正無道可修。生死卽涅槃無滅可證。無苦無集故無世間。無道無滅故無出世間。純一實相。實相外更無別法。法性寂然名止。寂而常照名觀。𨿽言初後無二無別。是名圓頓止觀。漸與不定置而不論。今依經更明圓頓。如了達甚深妙徳賢首曰。菩薩於生死最初發心時。一向求菩提堅固不可動。彼一念功徳深廣無崖際。如來分別說窮劫不能盡。此菩薩聞圓法。起圓信。立圓行。住圓位。以圓功徳而自莊嚴。以圓力用建立眾生。云何聞圓法。聞生死卽法身。煩惱卽般若。結業卽解脫。𨿽有三名而無三體。𨿽是一體而立三名。是三卽一相。其實無有異。法身究竟般若解脫亦究竟。般若淸淨余亦淸淨。解脫自在余亦自在。聞一切法亦如是。皆具佛法無所減少。是名聞圓法。云何圓信。信一切法卽空卽假卽中。無一二三而一二三。無一二三是遮一二三。而一二三是照一二三。無遮無照皆究竟淸淨自在。聞深不怖聞廣不疑。聞非深非廣意而有勇。是名圓信。云何圓行。一向專求無上菩提。卽邊而中不余趣向。三諦圓修不爲無邊所寂有邊所動。不動不寂直入中道。是名圓行。云何入圓位。入初住時一住一切住。一切究竟一切淸淨一切自在。是名圓位。云何圓自在莊嚴。彼經廣說自在相。或於此根入正受。或於彼根起出說。或於一根雙入出。或於一根不入出。餘一一根亦如是。或於此塵入正受。或於彼塵起出說或於一塵雙入出。或於一塵不入出。餘一一塵亦如是。或於此方入正受。或於彼方起出說。或於一方雙入出。或於一方不入出。或於一物入正受。或於一物起出說。或於一物雙入出。或於一物不入出。若委說者。秖於一根一塵卽入卽出。卽雙入出。卽不入出。於正報中一一自在。於依報中亦如是。是名圓自在莊嚴。譬如日光周四天下。一方中。一方旦。一方夕。一方夜半。輪回不同。秖是一日而四處見異。菩薩自在亦如是。云何圓建立眾生。或放一光。能令眾生得卽空卽假卽中益。得入出雙入出不入出益。歷行住坐臥語默作作亦如是。有緣者見如目睹光。無緣不覺盲瞽常闇。故舉龍王爲譬。豎徧六天橫亙四域。興種種云震種種雷耀種種電降種種雨。龍於本宮不動不搖。而於一切施設不同。菩薩亦如是。內自通達卽空卽假卽中不動法性。而令獲種種益得種種用。是名圓力用建立眾生。初心尙爾。況中後心。如來殷勤稱嘆此法。聞者歡喜。常啼東請善財南求。藥王燒手普明刎頭。一日三捨恆河沙身。尙不能報一句之力。況兩肩荷負百千萬劫。寧報佛法之恩。一經一說如此。余經亦然。疑者云。餘三昧願聞誠證。然經論浩博。不可委引。略舉一兩。淨名云。始坐佛樹力降魔。得甘露滅覺道成。三轉法輪於大千。其輪本來常淸淨。天人得道此爲證。三寶於是現世間。此卽漸教之始也。又云。佛以一音演說法。眾生隨類各得解。或有恐怖或歡喜。或生厭離或斷疑。斯則神力不共法。此證不定教也。又云。說法不有亦不無。以因緣故諸法生。無我無造無受者。善惡之業不敗亡。此證頓教也。大品云。次第行次第學次第道。此證漸也。又云。以眾色裹摩尼珠。置之水中隨物變色。此證不定也。又云。從初發心卽坐道場。轉法輪度眾生。此證頓也。法華云。如是之人應以此法漸入佛慧。此證漸也。又云。若不信此法。於余深法中示教利喜。此證不定也。又云。正直捨方便但說無上道。此證頓也。大經云。從牛出乳乃至醍醐。此證漸也。又云。置毒乳中乳卽殺人。乃至置毒醍醐醍醐殺人。此證不定也。又云。雪山有艸名曰忍辱牛若食者卽得醍醐。此證頓也。無量義云。佛轉法輪微渧先墮淹諸欲塵。開涅槃門扇解脫風。除世熱惱致法淸涼。次降十二因緣雨灑無明地掩邪見光。後澍無上大乘普令一切發菩提心。此證漸也。華嚴曰。娑伽羅龍車軸雨海餘地不堪。爲上根性說圓滿修多羅。二乘如聾如啞。淨名曰。入瞻卜林不嗅餘香。入此室者但聞諸佛功徳之香。首楞嚴曰。搗萬種香爲丸。若燒一塵具足眾气。大品曰。以一切種智知一切法。當學般若波羅蜜。法華曰。合掌以敬心欲聞具足道。大經曰。譬如有人在大海浴。當知是人已用諸河之水。華嚴曰。譬如日出先照髙山。次照幽谷。次照平地。平地不定也。幽谷漸也。髙山頓也。上來皆是金口誠言。三世如來所尊重法。過去過去。久遠久遠。邈無萠始。現在現在。無邊無際。未來未來。展轉不窮。若已今當不可思議。當知止觀諸佛之師。以法常故諸佛亦常。樂我淨等亦復如是。如是引證寧不信乎。旣信其法須知三文。次第禪門合三十卷。今之十軸。是大莊嚴寺法愼私記。不定文者如六妙門。以不定意歷十二禪九想八背。觀練燻修。因緣六度無礙旋轉縱橫自在。此是陳尙書令毛喜請智者出此文也。圓頓文者。如灌頂荊洲玉泉寺所記十卷是也。𨿽有三文無得執文而自疣害。論云。若見若不見般若皆縛皆脫。文亦例然。疑者云。諸法寂滅相不可以言宣。大經云。生生不可說。乃至不生不生不可說。若通若別言語道斷。無能說無所說。身子云。吾聞解脫之中無有言說。故吾於此不知所云。淨名云。其所說者無說無示。其聽法者無聞無得。斯人不能說斯法不可說。而言示人。然但引一邊不見其二。大經云。有因緣故亦可得說。法華云。無數方便種種因緣爲眾生說。又云。以方便力故爲五比丘說。若通若別皆可得說。大經云。有眼者爲盲人說乳。此指眞諦可說。天王般若云。總持無文字。文字顯總持。此指俗諦可說。又如來常依二諦說法。淨名云。文字性離卽是解脫。卽說是無說。大經云。若知如來常不說法是卽多聞。此指不說而是說也。思益云。佛及弟子常行二事。若說若默。法華云。去來坐立。常宣妙法。如注大雨。又云。若欲求佛道常隨多聞人。善知識者是大因緣。所謂化導令得見佛。大經云。空中云雷生象牙上華。何時一向無說。若競說默不解教意去理逾遠。離說無理離理無說。卽說無說無說卽說。無二無別卽事而眞。大悲憐湣一切無聞。如月隱重山舉扇類之。風息太虛動樹訓之。今人意鈍玄覽則難。眼依色入假文則易。若封文爲害。須知文非文達一切文非文非不文。能於一文得一切解。爲此義故。以三種文作達一門也。已略說緣起竟。

○今當開章爲十。一大意。二釋名。三體相。四攝法。五偏圓。六方便。七正觀。八果報。九起教。十旨歸。十是數方不多不少。始則標期在茶。終則歸宗至極。善始令終總在十章中矣。生起者。專次第十章

也。至理寂滅無生無生者。無起無起者。有因緣故十章通是生起。別論前章爲生。次章爲起。緣由趣次亦復如是。所謂無量劫來癡惑所覆。不知無明卽是明。今開覺之故言大意。旣知無明卽明不復流動。故名爲止。朗然大淨呼之爲觀。旣聞名得體。體卽攝法攝於偏圓。以偏圓解起於方便。方便旣立正觀卽成。成正觀已獲妙果報。從自得法起教教他。自他俱安同歸常寂。秖爲不達無生無起是故生起。旣了無生無起。心行寂滅。言語道斷。寂然淸淨。分別者。十章功徳如囊中有寶。不探示人人無見者。今十章幾眞幾俗幾非眞非俗。幾聖說聖默非說非默。幾定幾慧幾非定慧。幾目足幾非目足。幾因果非因果。幾自他非自他。幾共不共非共非不共。幾通別非通別。幾廣略非廣略。幾橫豎非橫豎。如是等種種應自在作問。初八章卽俗而眞。果報一章卽眞而俗。旨歸章非眞非俗。正觀聖默。餘八章聖說。旨歸非說非默。正觀一分是定。餘八章及一分是慧。旨歸非定非慧。大意至正觀是因。果報是果。旨歸非因非果。前八章自行起教化他。旨歸非自非他。大意至起教是目。方便至果報是足。旨歸非目非足。大意至正觀共。果報起教不共。旨歸非共非不共。大意一通八章別。旨歸非通非別。大意略八章廣。旨歸非廣非略。體相豎餘八橫。旨歸非橫非豎。料簡者。問。略指大意同異云何。答。通則名異意同。別則略指三門。大意在一頓。問。約顯教論顯觀。亦應約祕教論密觀。答。旣分顯祕。今但明顯不說祕。問。分門可爾任論得不。答。或得或不得。教是上聖被下之言。聖能顯祕兩說。凡人宣述秖可傳顯不能傳祕。聽者因何作觀。或得者。六根淨位。能以一妙音徧滿三千界。隨意悉能至則能傳祕教。若修觀者。發所修顯法不發不修者。發宿習人得論密觀。問。初淺後深是漸觀。初深後淺是何觀相。答。是不定觀。問。初後俱淺是何觀相。答。小乘意非三止觀相也。問。小乘亦是佛說。何意言非。若言非者不應言漸。答。旣分大小小非所論。今言漸者從微至著之漸耳。小乘初後俱不知實相。故非今漸也。問。示三文者。文是色。色是門爲非門。若是門者。色是實相更何所通。若非門者。云何而言一色一香皆是中道。答。文門並是實相。眾生多顚倒少不顚倒。以文示之。卽於文達文非文非文非不文。文是其門於門得實相故。文是其門門具一切法。卽門卽非門卽非門非不門。

○解釋者釋十章也。初釋大意。囊括始終冠戴初後。意緩難見今撮爲五。謂發大心。修大行。感大果。裂大网。歸大處。云何發大心。眾生昏倒不自覺知。勸令醒悟上求下化。云何行大行。𨿽復發心望路不動永無達期。勸牢彊精進行四種三昧。云何感大果。𨿽不求梵天梵天自應。稱揚妙報慰悅其心。云何裂大网。種種經論開人眼目。而執此疑彼是一非諸。聞雪謂冷乃至聞鶴謂動。今融通經論解結出籠。云何歸大處。法無始終法無通塞。若知法界法界無始終無通塞。豁然大朗無礙自在。生起五略顯於十廣﹝云云﹞

○就發心更爲三。初方言。次簡非。後顯是。菩提者天竺音也此方稱道。質多者天竺音此方言心。卽慮知之心也。天竺又稱污栗馱此方稱是艸木之心也。又稱矣栗馱此方是積聚精要者爲心也。今簡非者簡積聚艸木等心。專在慮知心也。道亦有通有別。今亦簡之略爲十。若其心念念專貪嗔癡。攝之不還拔之不出。日增月甚起上品十惡。如五扇提羅者。此發地獄心行火途道。若其心念念欲多眷屬。如海吞流如火焚薪。起中品十惡。如調達誘眾者。此發畜生心行血途道。若其心念念欲得名聞四遠八方稱揚欽詠。內無實徳虛比賢聖。起下品十惡。如摩犍提者。此發鬼心行刀途道。若其心念念常欲勝彼不耐下人。輕他珍己如鴟髙飛下視。而外揚仁義禮智信。起下品善心行阿修羅道。若其心念念欣世間樂。安其臭身悅其癡心。此起中品善心行於人道。若其心念念知三惡苦多。人間苦樂相間。天上純樂。爲天上樂關六根不出六塵不入。此上品善心行於天道。若其心念念欲大威勢。身口意才有所作一切弭從。此發欲界主心行魔羅道。若其心念念欲得利智辯聰髙才勇哲。鑑達六合十方顒顒。此發世智心行尼犍道。若其心念念五塵六欲外樂蓋微。三禪樂如石泉其樂內重。此發梵心行色無色道。若其心念念知善惡輪環。凡夫耽湎賢聖所呵。破惡由淨慧。淨慧由淨禪。淨禪由淨戒尙此三法如饑如渴。此發無漏心行二乘道。若心若道其非甚多。略言十耳。或開上合下。或開下合上。令十數方足而已。舉一種爲語端。彊者先牽。如論云。破戒心墮地獄。慳貪心墮餓鬼。無慚愧心墮畜生。卽其義也。或先起非心。或先起是心。或是非並起。譬象魚風並濁池水。象譬外魚譬內。風譬並起。又象譬諸非自外而起。魚譬內觀羸弱爲二邊所動。風譬內外合雜穢濁混和。又九種是生死如蠶自縛。後一是涅槃如獐獨跳。𨿽得自脫未具佛法。俱非故雙簡。前九是世間不動不出。後一𨿽出無大悲俱非雙簡也。有爲無爲有漏無漏。善惡染淨縛脫眞俗等。種種法門亦如是。又九法約世間苦諦。後一非苦諦。𨿽非苦諦曲拙灰近故雙非簡卻。次有爲有漏約集諦。後一非集諦。𨿽非集諦曲近灰拙亦雙非簡也。次善惡染淨約道諦。後一是道諦。𨿽是道諦亦如前簡。次縛脫眞俗約滅諦。後一𨿽是滅諦亦如前簡。若得此意。歷一切根塵三業四儀生心動念。皆此觀察勿令濁心得起。設起速滅。如有明眼人能避險惡道。世有聰明人。能遠離眾惡。初心行者若見此意。堪爲世間而作依止。問。行者自發心他教發心。答自他共離皆不可。但是感應道交而論發心耳。如子墮水火。父母騷擾救之。淨名云。其子得病父母亦病。大經云。父母於病子心則偏重。動法性山入生死海。故有病行嬰兒行。是名感應發心也。禪經云。佛以四隨說法。隨樂隨宜隨治隨義。將護彼意說悅其心。附先世習令易受行。觀病輕重設藥多少。道機時熟聞卽悟道。豈非隨機感應利益。智度論四悉檀。世法間隔名世界。隨其堪能名爲人。兩悉檀與四隨同。亦是感應意也。更引論五復次。一明菩薩種種行故。說般若波羅蜜經。二令菩薩增念佛三昧故。三說跋致相貌故。四拔弟子惡邪故。五說第一義故。說般若波羅蜜經。此五復次與四隨四悉皆不異。又與五因緣同。若不隨機惱他故。說於彼無益。若大悲雷雨得從微之著。論云。眞法及說者聽眾難得故。如是則生死非有邊非無邊。實相非難非易非有非無。此名眞法。能如此說聽名眞說聽。有三悉檀益名有邊。第一義益名非有邊非無邊。故知緣起能辦大事。則感應意也。然四隨四悉五緣名異意義則同。今說之。四隨是大悲應益。悉檀是憐湣徧施。蓋左右之異耳。言因緣者。或因於聖緣於凡。或因於凡緣於聖。則感應道交。當知三法言味相符。則意同。隨樂欲偏語修因所尙。世界偏語受報間隔。蓋因果之異耳。便宜者選法以擬人。爲人者觀人以逗法。此乃欣赴不同耳。又五因緣者。眾生信樂爲因佛說一法一切法。大菩提心也。於經是樂欲。於論是世界。眾生有大精進勇猛佛說一行一切行。則四三昧。於經是便宜。於論是爲人。眾生有平等大慧爲因感佛說一破一切破。獲勝果報及通經論。於經論俱是對治。眾生有佛智眼爲因感佛說一究竟一切究竟。得說旨歸寂滅。於經論俱是第一義也。又五緣五復次者。菩提心是諸行本。論舉種種行蓋枝本之異耳。四三昧是通修念佛是別修。蓋通別之異耳。勝報備說依正習果報果。跋致偏舉習果入位之相。蓋雙只之異耳。除經論疑滯者。經論是起疑執處。拔弟子惡邪者是起過人。人處異耳。本末究竟等與第一義名同易見。所以不異是爲義同。又聖說多端。或次說或不次說。或具說或不具說。或雜說或不雜說。眾生稟益不同。或次益不次益。或具益不具益。或雜益不雜益。或四悉檀成五緣。五緣成四悉。或四悉成一因緣。一因緣成一悉。或一一因緣皆具四悉。四悉具五緣。如是等種種互相成顯。還以三止觀結之。可以意知。又以一止觀結之。發菩提心卽是觀。邪僻心息卽是止。又五略秖是十廣。初五章秖是發菩提心一意耳。方便正觀秖是四三昧耳。果報一章秖明違順。違卽二邊果報。順卽勝妙果報。起教一章轉其自心利益於他。或作佛身施權實。或作九界像對揚漸頓。轉漸頓弘通漸頓。旨歸章秖是同歸大處祕密藏中。故知略廣意同也。

○顯是更爲三。初四諦。次四弘。後六卽。四諦名相出大經聖行品。謂生滅無生滅無量無作。生滅者苦集是世因果。道滅出世因果。苦則三相遷移。集則四心流動。道則對治易奪。滅則滅有還無。𨿽世出世皆是變異。故名生滅四諦也。無生者。苦無逼迫一切皆空。豈有空能遣空。卽色是空。受想行識亦復如是。故無逼迫相也。集無和合相者。因果俱空。豈有因空與果空合。歷一切貪嗔癡亦復如是。道不二相無能治所治。空尙無一云何有二耶。法本不然今則無滅。不然不滅故名無生四諦也。無量者。分別校計苦有無量相。謂一法界苦尙復若干。況十法界則種種若干。非二乘若智若眼所能知見。乃是菩薩所能明了。謂地獄種種若干差別。鈹剝割截燒煮剉切。尙復若干不可稱計。況復余界種種色種種受想行識。塵沙海渧寧當可盡。故非二乘知見。菩薩智眼乃能通達。又集有無量相。謂貪欲嗔癡種種心種種身口集業若干。身曲影斜聲喧響濁。菩薩照之不謬耳。又道有無量相。謂析體拙巧方便曲直長短權實菩薩精明而不謬濫。又滅有無量相。如是方便能滅見諦。如是方便能滅思惟。各有若干正助。菩薩洞覽無毫差也。又卽空方便正助若干皆無若干。𨿽無若干而分別若干無謬無亂。又如是方便能析滅四住。又如是方便能體滅四住。如是方便能滅塵沙。如是方便能滅無明。𨿽種種若干彼彼不雜。又三悉檀分別故有若干。第一義悉檀則無若干。𨿽無若干從多爲論故名若干。稱無量四諦也。無作四諦者。皆是實相不可思議。非但第一義諦無復若干。若三悉檀及一切法無復若干。此義可知不復委記。若以四諦豎對諸土有增有減。同居有四。方便則三。實報則二。寂光但一。若橫敵對者。同居生滅。方便無生滅。實報無量。寂光無作﹝云云﹞。又總說名四諦。別說名十二因緣。苦是識名色六入觸受生老死七支。集是無明行愛取有等五支。道是對治因緣方便。滅是無明滅乃至老死滅。故大經開四四諦。亦開四十二因緣。下智觀故得聲聞菩提。中智觀故得緣覺菩提。上智觀故得菩薩菩提。上上智觀故得佛菩提。又中論偈云。因緣所生法。卽是生滅。我說卽是空。是無生滅。亦名爲假名。是無量。亦名中道義。是無作。又解。因緣卽集。所生卽苦。滅苦方便是道。苦集盡是滅。又偈言因緣。因緣卽無明。所生法卽行名色六入等。故文云。爲利根弟子說十二因緣不生不滅相。指前二十五品。爲鈍根弟子說十二因緣生滅相。指後兩品。當知論偈總說卽四種四諦。別說卽四種十二因緣也。已分別四四諦竟。諸經明種種發菩提心。或言推種種理髮菩提心。或睹佛種種相發菩提心。或睹種種神通。或聞種種法。或遊種種土。或睹種種眾。或見修種種行。或見種種法滅。或見種種過。或見他受種種苦而發菩提心。略舉十種爲首廣說﹝云云﹞。推理髮心者。法性自天而然。集不能染苦不能惱。道不能通滅不能淨。如雲籠月不能妨害。卻煩惱已乃見法性。經言。滅非眞諦因滅會眞。滅尙非眞三諦焉是。煩惱中無菩提菩提中無煩惱。是名推生滅四諦上求佛道下化眾生發菩提心。推無生四諦發心者。法性不異苦集。但迷苦集失法性。如水結爲水無別水也。達苦集無苦集卽會法性。苦集尙是。何況道滅。經言。煩惱卽是菩提。菩提卽是煩惱。是名推無生四諦上求下化發菩提心。推無量者。夫法性者名爲實相。尙非二乘境界況復凡夫。出二邊表別有淨法。如佛藏經十諭﹝云云﹞。是名推無量四諦上求下化發菩提心。推無作者。夫法性與一切法無二無別。凡法尙是。況二乘乎。離凡法更求實相。如避此空彼處求空。卽凡法是實法。不須捨凡向聖。經言。生死卽涅槃。一色一香皆是中道。是名推無作四諦上求下化發菩提心。若推一法卽洞法界達邊到底。究竟橫豎事理具足。上求下化備在其中。方稱發菩提心。菩提名道。道能通到橫豎彼岸。名發心波羅蜜。故於推理委作淺深事理周徧。下去法法例爾。摩訶止觀卷第一下

觀佛相好發心者。若見如來。父母生身身相昉著。明了得處輝麗灼爍。毗首羯磨所不能作。勝轉輪王相好纏絡世間希有。天上天下無如佛。十方世界亦無比。願我得佛齊聖法王。我度眾生無數無央。是爲見應佛相好上求下化發菩提心。若見如來知如來無如來。若見相好知相好非相好。如來及相皆如虛空。空中無佛況復相好。見如來非如來卽見如來。見相非相卽見諸相。願我得佛齊聖法王。我度眾生無數無央。是爲見勝應相好上求下化發菩提心。若見如來身相一切靡所不現。如明淨鏡睹眾色像。一一相好凡聖不得其邊。梵天不見其頂。目連不窮其聲。論云。無形第一體非莊嚴莊嚴。願我得佛齊聖法王。是爲見報佛相好上求下化發菩提心。若見如來。知如來智深達罪福相徧照於十方。微妙淨法身。具相三十二。一一相好卽是實相。實相法界具足無減。願我得佛齊聖法王。是爲見法佛相好。上求下化發菩提心﹝云云﹞。云何見佛種種神變發菩提心。若見如來。依根本禪。一心作一不得眾多。若放一光從阿鼻獄上至有頂。火光晃耀天地洞明。日月戢重輝天光隱不現。願我得佛齊聖法王﹝云云﹞。若見如來依如來無生理。不以二相應諸眾生。能令眾生各各見佛獨在其前。願我得佛齊聖法王﹝云云﹞。若見如來。依如來藏三昧正受。十方塵剎起四威儀。而於法性未曾動搖。願我得佛齊聖法王﹝云云﹞。若見如來。與諸神變無二無異。如來作神變神變作如來。無記化化。化復作化。不可窮盡。皆不可思議。皆是實相而作佛事。願我得佛齊聖法王﹝云云﹞。云何聞種種法發菩提心。或從佛及善知識。或從經卷。聞生滅一句。卽解世出世法。新新生滅念念遷移。戒慧解脫寂靜乃眞。願我得佛能說淨道﹝云云﹞。或聞生滅。卽解四諦皆不生不滅。空中無刺云何可拔。誰苦誰集誰修誰證。畢竟淸淨能所寂然。願我得佛能說淨道﹝云云﹞。或聞生滅。卽解生滅對不生滅爲二。非生滅非不生滅爲中。中道淸淨獨拔。而出生死涅槃之表。願我得佛能爲眾生說最上道。獨拔而出如華出水如月處空﹝云云﹞。或聞生滅。卽解生滅不生滅非生滅非不生滅。雙照生滅不生滅。卽一而三卽三而一。法界祕密常樂具足。願我得佛能爲眾生說祕密藏。如福徳人執石成寶執毒成藥﹝云云﹞。若聞無生。謂二乘無三界生菩薩未無生。若聞無生。謂三乘皆無三界生。若聞無生。二乘非分但在菩薩。菩薩先無分段生。次無變易生。若聞無生一無生一切無生。若聞無量一句例如此。若聞無量。謂二乘方便道四諦十六諦等。以爲無量。若聞無量。二乘自用伏惑不能化他。菩薩用此無量自去惑亦化他。若聞無量。謂二乘無分但在菩薩。菩薩用斷界內塵沙。亦伏界外塵沙。若聞無量。謂二乘無分但在菩薩。菩薩用斷界內外塵沙。亦伏無明。若聞無量但在菩薩。菩薩用伏斷無明。若聞無作一句例亦如此。若聞無作。謂非佛天人修羅所作。二乘證此無作。思益云。我等學於無作已作證得。而菩薩不能證得﹝云云﹞。若聞無作。謂三乘皆能證得。若聞無作。謂非二乘境界況復凡夫。菩薩破權無作證實無作。若聞無作。謂卽權無作證實無作。若得此意。隨聞一句通達諸句。乃至一切句一切法而無障礙﹝云云﹞。夫一說眾解是義難明。更約論偈重說之。若言因緣所生法我說卽是空者。旣言因緣所生那得卽空。須析因緣盡方乃會空。呼方空爲卽空。亦名假名者。有爲虛弱勢不獨立。假眾緣成。賴緣故假非施權之假。亦名中道義者。離斷常名中道非佛性中道。若作如此解者。𨿽三句皆空。尙不成卽空。況復卽假卽中。此生滅四諦義也。若因緣所生法不須破滅。體卽是空而不得卽假卽中。設作假中皆順入空。何者。諸法皆卽空無主我故。假亦卽空假施設故。中亦卽空離斷常二邊故。此三番語𨿽異俱順入空。退非二乘析法。進非別非圓。乃是三獸渡河共空之意耳。若謂卽空卽假卽中者。三種邐迆各各有異。三語皆空者。無主故空。虛設故空。無邊故空。三種皆假者。同有名字故假。三語皆中者。中眞中機中實故俱中。此得別失圓﹝云云﹞。若謂卽空卽假卽中者。𨿽三而一𨿽一而三。不相妨礙。三種皆空者。言思道斷故。三種皆假者。但有名字故。三種皆中者。卽是實相故。但以空爲名。卽具假中。悟空卽悟假中。余亦如是。當知聞於一法。起種種解立種種願。卽是種種發菩提心。此亦可解。其淨土徒眾修行法滅。受苦起過。等發菩提心例前可解。不復委記。上來所說旣多。今以三種止觀結之。然法性尙非一法。云何以三四推之。今言一二三四。說法性是所迷。苦集是能迷。能迷有輕重所迷有卽離約界內外分別卽有四種苦集。約根性取理卽有一二三四不同﹝云云﹞。若界內鈍人迷眞重苦集亦重。利人迷眞輕苦集亦輕。界外利鈍輕重亦如是。法性是所解。道滅是能解。所解有卽離能解有巧拙。界內鈍人所解離能解則拙。利人所解卽能解亦巧。界外利鈍卽離巧拙亦如是。所以者何。事理旣殊昏惑亦甚。譬如父子兩謂路人嗔打俱重。嗔以譬集打以譬苦。若謂煩惱卽法性事理相卽。苦集則輕。實非骨肉兩謂父子嗔打則薄。粗細枝本通別徧不徧難易等亦如是。或云。界內苦集底滯爲重。界外升出爲輕。或界內皮惑故爲淺。界外肉惑故爲深。或言。界內隨他意故爲拙。界外隨自意故爲巧。或言。界內稱機故爲巧。界外不稱機故爲拙。或言。界內有能所故爲粗。界外無能所故爲細。或言。界內小道極在化城故爲細。界外大道極在寶所故爲粗。或言。界內客塵故爲枝。界外同體故爲本。或言。界內在初故爲本。界外在後故爲枝。或言。界內小大共故爲通。界外獨在大故爲別。或言。界內偏故爲小淺故爲別。界外圓故爲大無隔故爲通。或言。界內短故爲不徧。界外周法界故爲徧。或言。界內在一切賢聖共故爲徧。界外獨在大緣故爲不徧。或言。界內用二乘方便故爲難斷。界外但依無礙慧故爲易斷。如是等種種互說。今若結之則易可解。若作淺深輕重者。漸次觀意也。若作一實四諦不分別者。圓觀意也。若作更互輕重者。不定觀意也。皆是大乘法相故須識之。若見此意。卽知三種。漸次顯是。不定顯是。圓頓顯是﹝云云﹞。問。集旣有四。苦果何二。答。惑隨於解集則有四。解隨於惑但感二死。例如小乘惑隨於解則有見諦思惟。若解隨於惑但是一分段生死耳。問。苦集可是因緣所生法。道滅何故爾。答。苦集是所破。道滅是能破。能破從所破得名俱是因緣生法。故大經云。因滅無明則得熾然三菩提燈。亦是因緣也。問。法性是所迷。何故二何故四。答。法性隨權實是故二。法性隨根緣是故四。若見此意。例見相聞法乃至起過。例作四種分別廣說﹝云云﹞

○中約弘誓顯是者。前推法性聞法等其義已顯。爲未了者更約四弘。又四諦中多約解明上求下化。四弘中多約願明上求下化。又四諦中通約三世佛明上求下化。四弘中多約未來佛明上求下化。又四諦中多約諸根明上求下化。四弘中專約意根明上求下化。如此分別令易解。得意者不俟也。夫心不孤生必托緣起。意根是因法塵是緣所起之心是所生法。此根塵能所三相遷動。竊起竊謝。新新生滅念念不住。睒爍如電耀。遄疾若奔流。色泡受沫想炎行域識幻。所有依報國土田宅妻子財產。一念喪失倏有忽無。三界無常一篋偏苦。四山合來無逃避處。惟當專心戒定智慧。豎破顚倒橫截死海超度有流。經言。我昔與汝等不見四眞諦。是故久回轉。火宅如此云何耽湎縱逸嬉戲。是故慈悲起四弘誓拔苦與樂。如釋迦之見耕墾。似彌勒之觀毀臺。卽其義也。以明了四諦故非九縛。起四弘誓故非一脫。是爲非縛非脫髮眞正菩提心。顯是義明矣。次秖觀根塵相對一念心起。能生所生無不卽空。妄謂心起。起無自性無他性。無共性無無因性。起時不從自他共離來。去時不向東西南北去。此心不在內外兩中間。亦不常自有。但有名字名之爲心。是字不住亦不不住。不可得故生卽無生亦無無生。有無俱寂。凡愚謂有智者知無。如水中月得喜失憂。大人去取都無欣慘。鏡像幻化亦如是。思益云。苦無生集無和合道不二滅不生。大經云。解苦無苦而有眞諦。乃至解滅無滅而有眞諦。集旣卽空。不應如彼渴鹿馳逐陽焰。苦旣卽空。不應如彼癡猴捉水中月。道旣卽空。不應言我行卽空不行不卽空。如筏諭者。法尙應捨何況非法。滅旣卽空。不應言眾生壽命誰於此滅而證彼滅。生死卽空云何可捨。涅槃卽空云何可得。經言。我不欲令無生法中有修道。若四念處乃至八聖道。我不欲令無生法中有得果。若須陀洹乃至阿羅漢。依例亦應言。我不欲令無生法中有色受想行識。我不欲令無生法中有貪欲嗔恚癡。但湣念眾生興誓願拔兩苦與二樂。以達苦集空故非九縛。達道滅空故非一脫。是爲非縛非脫髮眞正菩提心。顯是義明矣。秖觀根塵一念心起。心起卽假。假名之心爲迷解本。謂四諦有無量相。三界無別法惟是一心作。心如工畫師造種種色。心構六道。分別校記無量種別。謂如是見愛是界內輕重集相。界外輕重集相。如是生死是分段輕重苦相。界外輕重苦相。還翻此心而生於解。譬如畫師洗蕩諸色塗以墡彩。所謂觀身不淨乃至觀心無常。如是道品紆通化城。觀身身空乃至觀心心空。空中無無常。乃至無不淨。如是道品直通化城。觀身無常。無常卽空乃至觀身法性。非常非無常非空非不空。乃至觀心亦如是。如是道品紆通寶所。觀身法性。非淨非不淨雙照淨不淨。乃至觀心法性。常無常雙照常無常。如是道品直通寶所。是人見諦滅名須陀洹。是人思惟滅名三果。是人見滅名見地。是人思滅名薄名離名已辦乃至侵習名辟支佛。是人見思滅名十住。塵沙滅名十行十回向。無明滅名十地等覺妙覺。是人見思塵沙滅名十信。無明滅名十住十行十回向十地等覺妙覺。分別十六門道滅不同。及一切洹沙佛法。分別校計不可說不可說。如觀掌果無有僻謬。皆從心生不余處來。觀此一心能通不可說心。不可說心能通不可說法。不可說法能通不可說非心非法。觀一切心亦復如是。九縛凡夫不覺不知。如大富盲兒坐寶藏中。都無所見。動轉掛礙爲寶所傷。二乘熱病謂諸珍寶是鬼虎龍蛇。棄捨馳走。伶俜辛苦五十餘年。𨿽縛脫之殊。俱貧如來無上珍寶。起大慈悲誓願拔苦與樂。是爲非縛非脫髮眞正菩提心。顯是義明矣。次根塵相對。一念心起卽空卽假卽中者。若根若塵並是法界。並是畢竟空。並是如來藏。並是中道。云何卽空。並從緣生。緣生卽無主。無主卽空。云何卽假。無主而生卽是假。云何卽中。不出法性並皆卽中。當知一念卽空卽假卽中。並畢竟空。並如來藏。並實相。非三而三三而不三。非合非散而合而散。非非合非非散。不可一異而一異。譬如明鏡。明諭卽空。像諭卽假。鏡諭卽中。不合不散合散宛然。不一二三二三無妨。此一念心不縱不橫不可思議。非但己爾。佛及眾生亦復如是。華嚴云。心佛及眾生是三無差別。當知己心具一切佛法矣。思益云。愚於陰界入而欲求菩提。陰界入卽是離是無菩提。淨名曰。如來解脫當於眾生心行中求。眾生卽菩提不可復得。眾生卽涅槃不可復滅。一心旣然。諸心亦爾。一切法亦爾。普賢觀云。毗盧遮那徧一切處。卽其義也。當知一切法卽佛法。如來法界故。若爾。云何復言遊心法界如虛空。又言無明明者卽畢竟空。此舉空爲言端。空卽不空亦卽非空非不空。又言。一微塵中有大千經卷。心中具一切佛法如地種如香丸者。此舉有爲言端。有卽不有亦卽非有非不有。又言。一色一香無非中道。此舉中道爲言端。卽中而邊。卽非邊非不邊具足無減。勿守語害圓誣罔聖意。若得此解。根塵一念心起。根卽八萬四千法藏。塵亦爾。一念心起。亦八萬四千法藏。佛法界對法界起法界無非佛法。生死卽涅槃是名苦諦。一塵有三塵。一心有三心。一一塵有八萬四千塵勞門。一一心亦如是。貪嗔癡亦卽是菩提。煩惱亦卽是菩提。是名集諦。翻一一塵勞門。卽是八萬四千諸三昧門。亦是八萬四千諸陀羅尼門。亦是八萬四千諸對治門。亦成八萬四千諸波羅蜜。無明轉卽變爲明。如融水成水。更非遠物不余處來。但一念心普皆具足。如如意珠非有寶非無寶。若謂無者卽妄語。若謂有者卽邪見。不可以心知。不可以言辯眾生於此不思議不縛法中。而思想作縛。於無脫法中而求於脫。是故起大慈悲興四弘誓。拔兩苦與兩樂。故名非縛非脫髮眞正菩提心。前三皆約四諦爲語。今約法藏塵勞三昧波羅蜜。其義宛然。問。前簡非並言非。今顯是何故並言是。答。所言並是者。皆非縛非脫故言並是。通皆上求故。又次第漸入到實故言並是。又實難知借權顯實故言並是。此三番擬世界悉檀言並是也。又權不攝實實則攝權。欲令攝顯易見故言並是。此一番擬爲人悉檀故言是也。又一菩提心一切菩提心。若不說者不知一切。故言並是。此一番擬對治悉檀明是。若究竟而論。前三是約權後一約實。譬如良醫有一祕方總攝諸方。阿伽陀藥功兼諸藥。如食乳糜更無所須。一切具足如如意珠。權實顯是其義可知。又一是者一大事因緣故。云何爲一。一實不虛故。一道淸淨故。一切無礙人一道出生死故。云何爲大。其性廣博多所含容。大智大斷大人所乘。大師子吼大益凡聖。故言爲大。事者十方三世佛之儀式。以此自成佛道。以此化度眾生。故名爲事。因緣者。眾生以此因感佛。佛以此緣起應。故言因緣。又是者。不可言三不可言一。不可言非三非一而言三一。故名不可思議是也。又是者。非作法非佛非天人修羅所作。常境無相常智無緣。以無緣智緣無相境。無相之境相無緣之智。智境冥一而言境智。故名無作也。又是者。如文殊問經云。破一切發名發菩提心。常隨菩提相而發菩提心。又無發而發無隨而隨。又過一切破過一切隨雙照破隨。名發菩提心。如此三種不一不異。如理如事如非理非事。故名爲是。若例此義。無作不可思議。一大事因緣等諸法門。皆言破皆言隨。皆言非破非隨雙照破隨。又前三是上中下智所觀。後一是上上智所觀。前三是共。後一是不共。前三淺近曲。後一深遠直﹝云云﹞。前三是小中大。後一是大中大。上中上。圓中圓。滿中滿。實中實。眞中眞。了義中了義。玄中玄。妙中妙。不可思議中不可思議。若能如此簡非顯是。體權識實而發心者。是一切諸佛種。譬如金剛從金性生。佛菩提心從大悲起。是諸行先。如服阿娑羅藥先用淸水。諸行中最。如諸根中命根爲最。佛正法正行中此心爲最。如太子生具王儀相。大臣恭敬有大聲名。如迦陵頻伽鳥﹝穀﹣禾﹢卵﹞中鳴聲。已勝諸鳥。此菩提心有大勢力。如師子筋弦。如師子乳。如金剛槌。如那羅延箭。具足眾寶能除貧苦如如意珠。𨿽小懈怠小失威儀。猶勝二乘功徳。舉要言之。此心卽具一切菩薩功徳。能成三世無上正覺。若解此心任運達於止觀。無發無礙卽是觀。其性寂滅卽是止。止觀卽菩提。菩提卽止觀。寶梁經云。比丘不修比丘法。大千無唾處。況受人供養。六十比丘悲泣白佛。我等乍死不能受人供養。佛言。汝起慚愧心善哉善哉。一比丘白佛。何等比丘能受供養。佛言。若在比丘數修僧業得僧利者。是人能受供養。四果四向是僧數。三十七品是僧業。四果是僧利。比丘重白佛。若發大乘心者復云何。佛言。若發大乘心求一切智。不墮數不修業不得利。能受供養。比丘驚問。云何是人能受供養。佛言。是人受衣用敷大地。受摶食若須彌山。亦能畢報施主之恩。當知小乘之極果不及大乘之初初。又如來密藏經說。若人父爲緣覺而害。盜三寶物。母爲羅漢而污。不實事謗佛。兩舌間賢聖。惡口罵聖人。壞亂求法者。五逆初業之嗔。奪持戒人物之貪。邊見之癡。是爲十惡惡者。若能知如來說因緣法。無我人眾生壽命。無生無滅無染無著本性淸淨。又於一切法知本性淸淨。解知信入者。我不說是人趣向地獄及諸惡道果。何以故。法無積聚法無集惱。一切法不生不住。因緣和合而得生起起已還滅。若心生已滅。一切結使亦生已滅。如是解無犯處。若有犯有住無有是處。如百年闇室若然燈時。闇不可言我是室主。住此久而不肯去。燈若生闇卽滅。其義亦如是。此經具指前四菩提心。若知如來說因緣法。卽指初菩提心。若無生無滅指第二菩提心。若本性淸淨指第三菩提心。若於一切法知本性淸淨。指第四菩提心。初菩提心已能除重重十惡。況第二第三第四菩提心耶。行者聞此勝妙功徳當自慶幸。如闇處伊蘭得光明栴檀。問。因緣語通。何意初觀獨當其名。答。以最初當名耳。又因緣事相初觀爲便。若言生滅者卽別。後三例有通別。而從別受名耳。

○約六卽顯是者。爲初心是後心是。答。如論焦炷。非初不離初。非後不離後。若智信具足。聞一念卽是信故不謗智故不懼。初後皆是。若無信髙推聖境非己智分。若無智起增上慢謂己均佛。初後俱非。爲此事故須知六卽。謂理卽。名字卽。觀行卽。相似卽。分眞卽。究竟卽。此六卽者。始凡終聖。始凡故除疑怯。終聖故除慢大﹝云云﹞。理卽者。一念心卽如來藏理。如故卽空。藏故卽假。理故卽中。三智一心中具不可思議。如上說。三諦一諦非三非一。一色一香一切法。一切心亦復如是。是名理卽是菩提心。亦是理卽止觀。卽寂名止卽照名觀。名字卽者。理𨿽卽是日用不知。以未聞三諦全不識佛法。如牛羊眼不解方隅。或從知識或從經卷。聞上所說一實菩提。於名字中通達解了。知一切法皆是佛法。是爲名字卽菩提。亦是名字止觀。若未聞時處處馳求。旣得聞已。攀覓心息名止。但信法性不信其諸名爲觀。觀行卽是者。若但聞名口說。如虫食木偶得成字。是虫不知是字非字。旣不通達寧是菩提。必須心觀明了理慧相應。所行如所言。所言如所行。華首云。言說多不行我不以言說。但心行菩提。此心口相應是觀行菩提。釋論四句評聞慧具足。如眼得日照了無僻。觀行亦如是。𨿽未契理觀心不息。如首楞嚴中射的諭。是名觀行菩提。亦名觀行止觀。恆作此想名觀。余想息名止﹝云云﹞。相似卽是菩提者。以其逾觀逾明逾止逾寂。如勤射鄰的名相似觀慧。一切世間治生產業不相違背。所有思想籌量皆是先佛經中所說。如六根淸淨中說。圓伏無明名止。似中道慧名觀﹝云云﹞。分眞卽者。因相似觀力入銅輪位。初破無明見佛性。開寶藏顯眞如。名發心住。乃至等覺。無明微薄智慧轉著。如從初日至十四日。月光垂圓闇垂盡。若人應以佛身得度者。卽八相成道。應以九法界身得度者。以普門示現。如經廣說。是名分眞菩提。亦名分眞止觀分眞智斷。究竟卽菩提者。等覺一轉入於妙覺。智光圓滿不復可增。名菩提果。大涅槃斷更無可斷。名果果。等覺不通惟佛能通。過茶無道可說。故名究竟菩提。亦名究竟止觀。總以譬譬之。譬如貧人家有寶藏而無知者。知識示之卽得知也。耘除艸穢而掘出之漸漸得近近已。藏開盡取用之。合六諭可解﹝云云﹞。問。釋論五菩提意云何。答。論豎判別位。今豎判圓位。會之發心對名字。伏心對觀行。明心對相似。出到對分眞。無上對究竟。又用彼名名圓位。發心是十住。伏心是十行。問。住已斷。行雲何伏。答。此用眞道伏。例如小乘破見名斷思惟名伏。明心是十回向。出到是十地。無上是妙覺。又從十住具五菩提。乃至妙覺究竟五菩提。故地義云。從初一地具諸地功徳。卽其義也問。何意約圓說六卽。答。圓觀諸法皆云六卽。故以圓意約一切法悉用六卽判位。余不爾故不用之。當其教用之胡爲不得。而淺近非教正意也。然上來簡非。先約苦諦升沈世間簡耳。次約四諦智曲拙淺近簡耳。次約四弘行願。次約六卽位。展轉深細方乃顯是。故知明月神珠在九重淵內驪龍頷下。有志有徳方乃致之。豈如世人粗淺浮虛。競執瓦石艸木妄謂爲寶。末學膚受太無所知。摩訶止觀卷第二上

二勸進四種三昧入菩薩位。說是止觀者。夫欲登妙位非行不階。善解鉆搖醍醐可獲。法華云。又見佛子修種種行以求佛道。行法眾多略言其四。一常坐。二常行。三半行半坐。四非行非坐。通稱三昧者。調直定也。大論云。善心一處住不動。是名三昧。法界是一處。正觀能住不動。四行爲緣。觀心藉緣調直。故稱三昧也。一常坐者。出文殊說文殊問兩般若。名爲一行三昧。今初明方法。次明勸修。方法者。身論開遮。口論說默。意論止觀。身開常坐遮行住臥。或可處眾獨則彌善。居一靜室或空閒地。離諸喧鬧。安一繩牀傍無餘座。九十日爲一期。結跏正坐項脊端直。不動不搖不萎不倚。以坐自誓。肋不拄牀。況復屍臥遊戲住立。除經行食便利。隨一佛方面端坐正向。時刻相續無須臾廢。所開者專坐。所遮者勿犯。不欺佛不負心不誑眾生。口說默者。若坐疲極。或疾病所困。或睡蓋所覆。內外障侵奪正念心不能遣卻。當專稱一佛名字慚愧懺悔以命自歸。與稱十方佛名功徳正等。所以者何。如人憂喜郁怫舉聲歌哭悲笑則暢。行人亦爾。風觸七處成身業。聲響出唇成口業。二能助意成機感佛俯降。如人引重自力不前。假傍救助則蒙輕舉。行人亦爾。心弱不能排障。稱名請護惡緣不能壞。若於法門未了。當親近解般若者。如聞修學。能入一行三昧面見諸佛上菩薩位。誦經誦咒尙喧於靜。況世俗言語耶。意止觀者。端坐正念。蠲除惡覺捨諸亂想。莫雜思惟不取相貌。但專系緣法界一念法界。系緣是止。一念是觀。信一切法皆是佛法。無前無後無復際畔。無知者無說者。若無知無說則非有非無。非知者非不知者。離此二邊住無所住。如諸佛住安處寂滅法界。聞此深法勿生驚怖。此法界亦名菩提。亦名不可思議境界。亦名般若。亦名不生不滅。如是等一切法與法界無二無別。聞無二無別勿生疑惑。能如是觀者。是觀如來十號。觀如來時不謂如來爲如來。無有如來爲如來。亦無如來智能知如來者。如來及如來智。無二相。無動相。不作相。不在方不離方。非三世非不三世。非二相非不二相。非垢相非淨相。此觀如來甚爲希有。猶如虛空無有過失增長正念。見佛相好如照水鏡自見其形。初見一佛。次見十方佛。不用神通往見佛。惟住此處見諸佛聞佛說法。得如實義爲一切眾生見如來。而不取如來相。化一切眾生向涅槃而不取涅槃相。爲一切眾生發大莊嚴而不見莊嚴相。無形無相無見聞知。佛不證得是爲希有。何以故。佛卽法界。若以法界證法界卽是諍論。無證無得。觀眾生相如諸佛相。眾生界量如諸佛界量。諸佛界量不可思議。眾生界量亦不可思議。眾生界住如虛空住。以不住法以無相法住般若中。不見凡法云何捨。不見聖法云何取。生死涅槃垢淨亦如是。不捨不取但住實際。如此觀眾生眞佛法界。觀貪欲嗔癡諸煩惱。恆是寂滅行。是無動行。非生死法非涅槃法。不捨諸見不捨無爲。而修佛道。非修道非不修道。是名正住煩惱法界也。觀業重者。無出五逆。五逆卽是菩提。菩提五逆無二相。無覺者。無知者。無分別者。逆罪相實相相。皆不可思議不可壞。本無本性。一切業緣皆住實際。不來不去非因非果。是爲觀業卽是法界印。法界印四魔所不能壞魔不得便。何以故。魔卽法界印。法界印云何毀法界印。以此意歷一切法亦應可解。上所說者皆是經文。勸修者。稱實功徳獎於行者。法界法是佛眞法。是菩薩印。聞此法不驚不畏。乃從百千萬億佛所久植徳本。譬如長者失摩尼珠後還得之。心甚歡喜。四眾不聞此法。心則苦惱。若聞信解歡喜亦然。當知此人卽是見佛。已曾從文殊聞是法。身子曰。諦了此義是名菩薩摩訶薩。彌勒云。是人近佛座佛覺此法故。故文殊云。聞此法不驚卽是見佛。佛言。卽住不退地具六波羅蜜。具一切佛法矣。若人欲得一切佛法相好威儀說法音聲十力無畏者。當行此一行三昧。勤行不懈則能得入。如治摩尼珠隨磨隨光。證不可思議功徳。菩薩能知速得菩提。比丘比丘尼聞不驚。卽隨佛出家。信士信女聞不驚。卽眞歸依。此之稱譽出彼兩經﹝云云﹞

○二常行三昧者。先方法。次勸修。方法者。身開遮。口說默。意止觀。此法出般舟三昧經翻爲佛立。佛立三義。一佛威力。二三昧力。三行者本功徳力。能於定中見十方現在佛在其前立。如明眼人淸夜觀星。見十方佛亦如是多。故名佛立三昧。十住婆沙偈云。是三昧住處。少中多差別。如是種種相。亦應須論議。住處者。或於初禪二三四中間。發是勢力能生三昧故名住處。初禪少二禪中三四多。或少時住名少。或見世界少。或見佛少故名少。中多亦如是。身開常行。行此法時避惡知識及癡人親屬鄕裏。常獨處止不得希望他人有所求索。常乞食不受別請。嚴飾道場備諸供具香肴甘果。盥沐其身。左右出入攺換衣服。惟專行旋。九十日爲一期。須明師善內外律能開除妨障。於所聞三昧處如視世尊。不嫌不恚不見短長。當割肌肉供養師。況復余耶。承事師如僕奉大家。若於師生惡。求是三昧終難得。須外護如母養子。須同行如共涉險。須要期誓願使我筋骨枯朽。學是三昧不得終不休息。起大信無能壞者。起大精進無能及者。所入智無能逮者。常與善師從事。終竟三月不得念世間想欲如彈指頃。三月終竟不得臥出如彈指頃。終竟三月行不得休息。除坐食左右。爲人說經不得希望衣食。婆沙偈云。親近善知識。精進無懈怠。智慧甚堅牢。信力無妄動。口說默者。九十日身常行無休息。九十日口常唱阿彌陀佛名無休息。九十日心常念阿彌陀佛無休息或唱念俱運。或先念後唱。或先唱後念。唱念相繼無休息時。若唱彌陀卽是唱十方佛功徳等。但專以彌陀爲法門主。舉要言之。步步聲聲念念惟在阿彌陀佛。意論止觀者。念西方阿彌陀佛。去此十萬億佛剎。在寶地寶池寶樹寶堂。眾菩薩中央坐說經。三月常念佛。云何念。念三十二相。從足下千輻輪相。一一逆緣念諸相乃至無見頂。亦應從頂相順緣。乃至千輻輪。令我亦逮是相。又念我當從心得佛從身得佛。佛不用心得不用身得。不用心得佛色。不用色得佛心。何以故。心者佛無心。色者佛無色。故不用色心得三菩提。佛色已盡乃至識已盡。佛所說盡者癡人不知智者曉了。不用身口得佛。不用智慧得佛。何以故。智慧索不可得。自索我了不可得。亦無所見。一切法本無所有壞本絕本﹝其一﹞如夢見七寶親屬歡樂。覺已追念不知在何處。如是念佛。又如捨衛有女名須門。聞之心喜。夜夢從事。覺已念之。彼不來我不往。而樂事宛然。當如是念佛。如人行大澤饑渴夢得美食覺已腹空。自念一切所有法皆如夢。當如是念佛。數數念莫得休息。用是念當生阿彌陀佛國。是名如相念。如人以寶倚琉璃上影現其中。亦如比丘觀骨骨起種種光。此無持來者。亦無有是骨。是意作耳。如鏡中像不外來不中生。以鏡淨故自見其形。行人色淸淨所有者淸淨。欲見佛卽見佛。見卽問問卽報。聞經大歡喜﹝其二﹞自念佛從何所來。我亦無所至。我所念卽見。心作佛心自見心見佛心。是佛心是我心見佛。心不自知心心不自見心。心有想爲癡心無想是泥洹。是法無可示者皆念所爲。設有念亦了無所有空耳﹝其三﹞偈云。心者不知心。有心不見心。心起想卽癡無想卽泥洹。諸佛從心得解脫。心者無垢名淸淨。五道鮮潔不受色。有解此者成大道。是名佛印。無所貪無所著。無所求無所想。所有盡所欲盡。無所從生無所可滅。無所壞敗。道要道本。是印二乘不能壞。何況魔邪﹝云云﹞。婆沙明新發意菩薩。先念佛色相相體相業相果相用得下勢力。次念佛四十不共法心得中勢力。次念實佛得佛上勢力。而不著色法二身。偈云。不貪著色身。法身亦不著。善知一切法永寂如虛空。勸修者。若人欲得智慧如大海。令無能爲我作師者。於此坐不運神通。悉見諸佛。悉聞所說。悉能受持者。常行三昧。於諸功徳最爲第一。此三昧是諸佛母。佛眼佛父無生大悲母。一切諸如來從是二法生。碎大千地及艸木爲塵。一塵爲一佛剎。滿爾世界中寶用布施其福甚多。不如聞此三昧不驚不畏。況信受持讀誦爲人說。況定心修習如﹝殼﹣一﹞／牛﹞牛乳頃。況能成是三昧。故無量無量。婆沙云。劫火官賊怨毒龍獸眾病侵是人者無有是處。此人常爲天龍八部諸佛皆共護念稱贊。皆共欲見共來其所。若聞此三昧如上四番功徳皆隨喜。三世諸佛菩薩皆隨喜。復勝上四番功徳。若不修如是法失無量重寶。人天爲之憂悲。如齆人把栴檀而不嗅。如田家子以摩尼珠博一頭牛﹝云云﹞。

○三明半行半坐。亦先方法次勸修。方法者。身開遮。口說默。意止觀。此出二經。方等云。旋百二十匝卻坐思惟。法華云。其人若行若立讀誦是經。若坐思惟是經。我乘六牙白象現其人前。故知俱用半行半坐爲方法也。方等至尊不可聊爾。若欲修習神明爲證。先求夢王。若得見一是許懺悔。於閒靜處莊嚴道場。香泥塗地及室內外。作圓壇彩畫懸五色幡。燒海岸香然燈敷髙座。請二十四尊像多亦無妨。設肴饌盡心力。須新淨衣鞋屩。無新浣故。出入著脫無令參雜。七日長齋。日三時洗浴。初日供養僧隨意多少。別請一明了內外律者爲師。受二十四戒及陀羅尼咒。對師說罪。要用月八日十五日。當以七日爲一期。決不可減。若能更進隨意堪任。十人已還不得出此。俗人亦許。須辦單縫三衣備佛法式也。口說默者。預誦陀羅尼咒一篇使利。於初日分異口同音。三徧召請三寶十佛。方等父母。十法王子。召請法在國淸百錄中。請竟燒香運念三業供養。供養訖禮前所請三寶。禮竟以志誠心悲泣雨淚。陳悔罪咎竟。起旋百二十匝。一旋一咒不遲不疾不髙不下。旋咒竟禮十佛方等十法王子。如是作已。卻坐思惟。思惟訖。更起旋咒。旋咒竟。更卻坐思惟。周而復始。終竟七日。其法如是。從第二時略召請。余悉如常。意止觀者。經令思惟。思惟摩訶袒持陀羅尼。翻爲大祕要遮惡持善。祕要秖是實相中道正空。經言。吾從眞實中來。眞實者寂滅相。寂滅相者無有所求。求者亦空。得者著者。實者來者。語者問者悉空。寂滅涅槃亦復皆空。一切虛空分界亦復皆空﹝其一﹞無所求中吾故求之。如是空空眞實之法。當於何求。六波羅蜜中求﹝其二﹞此與大品十八空同。大經迦毗羅城空。如來空大涅槃空。更無有異。以此空慧歷一切事無不成觀。方等者。或言廣平。今言。方者法也。般若有四種方法。謂四門入淸涼池卽方也。所契之理平等大慧卽等也。令求夢王。卽二觀前方便也。道場卽淸淨境界也。治五住糠顯實相米。亦是定慧用莊嚴法身也。香塗者。卽無上尸羅也。五色蓋者。觀五陰免子縛起大慈悲覆法界也。圓壇者。卽實相不動地也。繒旛卽翻法界上迷生動出之解。旛壇不相離。卽動出不動出不相離也。香燈卽戒慧也。髙座者諸法空也。一切佛皆棲此空。二十四像者。卽是逆順觀十二因緣覺了智也。肴饌者。卽是無常苦酢助道觀也。新淨衣者。卽寂滅忍也。嗔惑重積稱故。翻嗔起忍名爲新。七日卽七覺也。一日卽一實諦也。三洗卽觀一實修三觀蕩三障淨三智也。一師者。卽一實諦也。二十四戒者。逆順十二因緣發道共戒也。咒者囑對也。瓔珞明十二因緣有十種。卽有一百二十支。一咒一支。束而言之秖是三道。謂苦業煩惱也。今咒此因緣卽是咒於三道而論懺悔。事懺懺苦道業道。理懺懺煩惱道。文云。犯沙彌戒乃至大比丘戒。若不還生無有是處。卽懺業道文也。眼耳諸根淸淨卽懺苦道文也。第七日見十方佛聞法得不退轉。卽懺煩惱道文也。三障去卽十二因緣樹壞。亦是五陰捨空。思惟實相正破於此。故名諸佛實法懺悔也。勸修者。諸佛得道皆由此法。是佛父母世間無上大寶。若能修行得全分寶。但能讀誦得中分寶。華香供養得下分寶。佛與文殊說下分寶所不能盡。況中上耶。若從地積寶至梵天以奉於佛。不如施持經者一食充軀。如經廣說﹝云云﹞。約法華亦明方法勸修。方法者。身開遮。口說默。意止觀。身開爲十。一嚴淨道場。二淨身。三三業供養。四請佛。五禮佛。六六根懺悔。七繞旋。八誦經。九坐禪。十證相。別有一卷名法華三昧。是天臺師所著流傳於世。行者宗之。此則兼於說默。不復別論也。意止觀者。普賢觀云專誦大乘不入三昧。日夜六時懺六根罪。安樂行品云。於諸法無所行。亦不行不分別。二經本爲相成。豈可執文拒競。蓋乃爲緣前後互出。非碩異也。安樂行品護持讀誦解說深心禮拜等。豈非事耶。觀經明無相懺悔。我心自空罪福無主。慧日能消除。豈非理耶。南嶽師云。有相安樂行無相安樂行。豈非就事理得如是名。持是行人涉事修六根懺。爲悟入弄引。故名有相。若直觀一切法空爲方便者。故言無相。妙証之時悉皆兩捨。若得此意。於二經無疑。今歷文修觀。言六牙白象者。是菩薩無漏六神通。牙有利用如通之捷疾。象有大力表法身荷負。無漏無染稱之爲白。頭上三人一持金剛杵。一持金剛輪。一持如意珠。表三智居無漏頂﹝云云﹞。杵擬像能行表慧導行。輪轉表出假。如意表中。牙上有池表八解是禪體。通是定用。體用不相離故。牙端有池池中有華華表妙因。以神通力淨佛國土利益眾生。卽是因。因從通生如華由池發。華中有女女表慈。若無無緣慈。豈能以神通力促身令小入此娑婆。通由慈運如華擎女。女執樂器表四攝也。慈修身口現種種同事利行。財法二施引物多端。如五百樂器音聲無量也。示喜見身者。是普現色身三昧也。隨所宜樂而爲現之。未必純作白玉之像。語言陀羅尼者。卽是慈燻口說種種法也。皆法華三昧之異名。得此意。於象身上自在作法門也。勸修者。普賢觀曰。若七眾犯戒。欲一彈指頃除滅百千萬億阿僧祇劫生死之罪者。欲發菩提心不斷煩惱而入涅槃。不離五欲而淨諸根。見障外事。欲見分身多寶釋迦佛者。欲得法華三昧一切語言陀羅尼。入如來室著如來衣坐如來座。於天龍八部眾中說法者。欲得文殊藥王諸大菩薩持華香住立空中侍奉者。應當修習此法華經。讀誦大乘念大乘事。令此空慧與心相應。念諸菩薩母。無上勝方便從思實相生。眾罪如霜露慧日能消除。成辦如此諸事無不具足。能持此經者。則爲得見我亦見於汝。亦供養多寶及分身。令諸佛歡喜。如經廣說。誰聞如是法不發菩提心。除彼不肖人癡瞑無智者耳。

四非行非坐三昧者。上一向用行坐。此旣異上。爲成四句故名非行非坐。實通行坐及一切事。而南嶽師呼爲隨自意。意起卽修三昧。大品稱覺意三昧。意之趣向皆覺識明了。𨿽復三名實是一法。今依經釋名。覺者照了也。意者心數也。三昧如前釋。行者心數起時反照觀察。不見動轉根原終末。來處去處。故名覺意。諸數無量。何故對意論覺。窮諸法源皆由意造。故以意爲言端。對境覺知異乎木石名爲心。次心籌量名爲意。了了別知名爲識。如是分別墮心想見倒中。豈名爲覺。覺者。了知心中非有意亦非不有意。心中非有識亦非不有識。意中非有心亦非不有心。意中非有識。亦非不有識。識中非有意亦非不有意。識中非有心亦非不有心。心意識非一故立三名。非三故說一性。若知名非名則性亦非性。非名故不三非性故不一。非三故不散非一故不合。不合故不空不散故不有。非有故不常非空故不斷。若不見常斷終不見一異。若觀意者則攝心識。一切法亦爾。若破意無明則壞余使皆去。故諸法𨿽多但舉意以明三昧。觀則調直故言覺意三昧也。隨自意非行非坐準此可解。就此爲四。一約諸經。二約諸善。三約諸惡。四約諸無記。諸經行法上三不攝者。卽屬隨自意也。且約請觀音示其相。於靜處嚴道場。旛蓋香燈請彌陀像觀音勢至二菩薩像安於西方。設楊枝淨水。若便利左右以香塗身澡浴淸淨。著新淨衣。齋日建首。當正向西方五體投地禮三寶七佛釋尊彌陀。三陀羅尼二菩薩聖眾。禮已胡跪燒香散華。至心運想如常法。供養已端身正心結跏趺坐。系念數息十息爲一念十念成就已起燒香。爲眾生故。三徧請上三寶。請竟三稱三寶名。加稱觀世音。合十指掌誦四行偈竟。又誦三篇咒。或一徧。或七徧。看時早晚。誦咒竟披陳懺悔。自憶所犯。發露洗浣已禮上所請。禮已一人登髙座。若唱若誦此經文。餘人諦聽。午前初夜其方法如此。余時如常儀。若嫌闕略可尋經補益﹝云云﹞。經云。眼與色相應云何攝住。乃至意與攀緣相應。云何攝住者。大集云。如心住。如卽空也。此文一一皆入如實之際。卽是如空之異名耳。地無堅者。若謂地是有。有卽實。實是堅義。若謂地是無。是亦有亦無非有非無。是事實。皆是堅義。今明畢竟不可得亡其堅性也。水性不住者。謂水爲有。有卽是住。乃至謂水是非有非無。亦卽是住。今不住有四句。亦不住無四句中。亦不住不可說中。故言水性不住。風性無礙者。觀風爲有有卽是礙。乃至謂風非有非無。亦無無四句。故言風性無礙。火大不實者。火不從自生。乃至不從無因生。本無自性賴緣而有。故言不實。觀色旣爾。受想行識一一皆入如實之際。觀陰旣爾。十二因緣如谷響。如芭蕉堅露電等。一時運念令空觀成。勤須修習使得相應。觀慧之本不可闕也。銷伏毒害陀羅尼能破報障。毗捨離人平復如本。破惡業陀羅尼能破業障。破梵行人蕩除糞穢令得淸淨。六字章句陀羅尼能破煩惱障。淨於三毒根成佛道無疑。六字卽是六觀世音。能破六道三障。所謂大悲觀世音破地獄道三障。此道苦重宜用大悲。大慈觀世音破餓鬼道三障。此道饑渴宜用大慈。師子無畏觀世音破畜生道三障。獸王威猛宜用無畏也。大光普照觀世音破阿修羅道三障。其道猜忌嫉疑偏宜用普照也。天人丈夫觀世音破人道三障。人道有事理。事伏憍慢稱天人。理則見佛性故稱丈夫。大梵深遠觀世音破天道三障。梵是天主標主得臣也。廣六觀世音卽是二十五三昧。大悲卽是無垢三昧。大慈卽是心樂三昧。師子卽是不退三昧。大光卽是歡喜三昧。丈夫卽是如幻等四三昧。大梵卽是不動等十七三昧。自思之可見﹝云云﹞。此經通三乘人懺悔。若自調自度殺諸結賊成阿羅漢。若福厚根利觀無明行等成緣覺道。若起大悲身如琉璃毛孔見佛。得首楞嚴住不退轉。諸大乘經有此流類。或七佛八菩薩懺。或虛空藏八百日塗廁。如此等皆是隨自意攝﹝云云﹞

○二歷諸善卽爲二。先分別四運次歷眾善。初明四運者。夫心識無形不可見。約四相分別。謂未念欲念念念已。未念名心未起。欲念名心欲起。念名正緣境住。念已名緣境謝。若能了達此四。卽入一相無相。問。未念未起。已念已謝。此二皆無心。無心則無相。云何可觀。答。未念𨿽未起非畢竟無。如人未作作後便作作。不可以未作作故便言無人。若定無人後誰作作。以有未作作人。則將有作作。心亦如是。因未念故得有欲念。若無未念何得有欲念。是故未念𨿽未有不得畢竟無念也。念已𨿽滅亦可觀察。如人作竟不得言無。若定無人前誰作作。念已心滅亦復如是。不得言永滅。若永滅者則是斷見無因無果。是故念已𨿽滅亦可得觀。問。過去已去。未來未至。現在不住。若離三世則無別心。觀何等心。答汝問非也。若過去永滅畢竟不可知。未來未起不可知。現在無住不可知。云何諸聖人知三世心。鬼神尙知自他三世。云何佛法行人起斷滅龜毛兔角見。當知三世心𨿽無定實亦可得知。故偈云諸佛之所說。𨿽空亦不斷。相續亦不常。罪福亦不失。若起斷滅如盲對色。於佛法中無正觀眼空無所獲。行者旣知心有四相。隨心所起善惡諸念。以無住著智反照觀察也。次歷善事。善事眾多。且約六度。若有諸塵須捨六受。若無財物須運六作。捨運共論有十二事。初論眼受色時。未見欲見見見已。四運心皆不可見。亦不得不見。又反觀覺色之心。不從外來。外來於我無預。不從內出。內出不待因緣。旣無內外亦無中間。不常自有。當知覺色者畢竟空寂。所觀色與空等能觀色者與盲等。乃至意緣法。未緣欲緣緣緣已。四心皆不可得。反觀覺法之心。不外來不內出。無法塵無法者悉與空等。是爲覺六受觀﹝云云﹞。眼根色塵空明。各各無見亦無分別。因緣和合生眼識。眼識因緣生意識。意識生時卽能分別。依意識則有眼識。眼識能見。見已生貪。貪染於色毀所受戒。此是地獄四運。意實愛色覆諱言不。此鬼道四運。於色生著而計我我所。畜生四運。我色他色我勝他劣阿修羅四運。他惠我色不與不取。於此色上起仁讓貞信明等五戒十善。人天四運。觀四運心。心相生滅。心心不住。心心三受。心心不自在。心心屬因緣。二乘四運。觀己四運過患如此。觀他四運亦復如是。卽起慈悲而行六度。所以者何。六受之塵性相如此。無量劫來頑愚保著而不能捨。捨不能亡。今觀塵非塵於塵無受。觀根非根於己無著。觀人叵得亦無受者。三事皆空名檀波羅蜜。金剛般若云。若住色聲香味觸法布施。是名住相布施。如人入闇則無所見。不住聲味布施。是無相施。如人有目日光明照見種種色。直言不見相略猶難解。今不見色有相無相。亦有無相非有無相。若處處著相。引之令得出。不起六十二見。乃名無相檀到於彼岸。一切法趣檀成摩訶衍。是菩薩四運。又觀四運與虛空等卽常。不受四運卽樂。不爲四運起業卽我。四運不能染卽淨。是佛法四運。如是四運𨿽空。空中具見種種四運。乃至徧見恆沙佛法成摩訶衍。是爲假名四運。若空不應具十法界。法界從因緣生。體復非有。非有故空。非空故有。不得空有雙照空有。三諦宛然。備佛知見。於四運心具足明了。觀聲香味觸法五受四運心。圓覺三諦不可思議亦復如是。準前可知。不復煩記。摩訶止觀卷第二下

次觀六作行檀者。觀未念行欲行行行已。四運遲速皆不可得。亦不見不可得。反觀覺心不外來。不內出不中間。不常自有。無行無行者畢竟空寂。而由心運役故有去來。或爲毀戒或爲誑他。或爲眷屬或爲勝彼。或爲義讓或爲善禪。或爲涅槃或爲慈悲。捨六塵運六作。方便去來舉足下足皆如幻化。恍﹝怡﹣臺﹢兩﹞虛忽亡能亡所。千里之路不謂爲遙。數步之地不謂爲近。凡有所作不唐其功。不望其報。如此住檀攝成一切恆沙佛法。具摩訶衍能到彼岸。又觀一運心十法具足。一不定一故得爲十。十不定十故得爲一。非一非十雙照一十。一念心中具足三諦。住坐臥語默作作。亦復如是。準前可知。故法華云。又見佛子名衣上服。以用布施以求佛道。卽此義也。前約十二事共論檀。今約一一事各各論六。行者行時以大悲眼觀眾生。不得眾生相。眾生於菩薩得無怖畏。是爲行中檀。於眾生無所傷損不得罪福相。是名屍。行時心想不起。亦無動搖無有住處。陰入界等亦悉不動。是名忍。行時不得舉足下足。心無前思後覺。一切法中無生住滅。是名精進。不得身心生死涅槃。一切法中無受念著不味不亂。是名禪。行時頭等六分如雲如影夢幻響化。無生滅斷常。陰界入空寂無縛無脫。是名般若。具如首楞嚴中廣說。又行中寂然有定相。若不察之於定生染貪著禪味。今觀定心。心尙無心定在何處。當知此定從顚倒生。如是觀時不見於空及與不空。卽破定相不生貪著。以方便生是菩薩解。行者未悟或計我能觀心。謂是妙慧。著慧自髙是名智障。同彼外道不得解脫。卽反照能觀之心不見住處亦無起滅。畢竟無有觀者及非觀者。觀者旣無。誰觀諸法。不得觀心者卽離觀想。大論云。念想觀已除戲論心皆滅。無量眾罪除淸淨心常一。如是尊妙人則能見般若。大集云。觀於心心。卽此意也。如是行中具三三昧。初觀破一切種種有相。不見內外卽空三昧。次觀能壞空相。名無相三昧。後觀不見作者卽無作三昧。又破三倒三毒越三有流。伏四魔怨成波羅蜜。攝受法界增長具足一切法門。豈止六度三三昧而已矣。若於行中具足一切法者。餘十一事亦復如是。次更歷六塵中競持謹潔。如擎油缽一渧不傾。又於六作中。威儀肅肅進退有序。但名持戒。持戒果報升出受樂。非是三昧不名波羅蜜。若得觀慧於十二事尸羅自成。謂觀未見色欲見見見已四運心。種種推求不得所起之心。亦不得能觀之心。不內外無去來寂無生滅﹝其一﹞能如是觀身口七支淨若虛空。是持不缺不破不穿三種律儀戒。破四運諸惡覺觀。卽持不雜戒也。不爲四運所亂。卽持定共戒也。四運心不起。卽持道共戒也。分別種種四運無滯。卽持無著戒也。分別四運不謬。卽持智所贊戒也。知四運攝一切法。卽持大乘自在戒也。識四運四徳。卽持究竟戒﹝其二﹞心旣明淨雙遮二邊。正入中道雙照二諦。不思議佛之境界具足無減﹝其三﹞色者色法受者不可得。三事皆亡卽檀。於色色者安心不動名忍。色色者無染無間名毗梨耶。不爲色色者所亂名禪。色色者如幻如化名般若。色色者如虛空名空三昧。不得此空名無相三昧。無能無所名無作三昧。何但三諦六度三空。一切恆沙佛法皆例可解。觀色塵旣爾。餘五塵亦然。六受六作亦如是。法華云。又見佛子威儀具足以求佛道。卽此義也。次歷忍善者。還約作受皆有違順。順是可意。違不可意。於違不嗔於順不愛。無見無見者。無作無作者。皆如上說。次歷精進善。舊云。精進無別體但篤眾行。義而推之應有別體。例無明通入眾使更別有無明。今且寄誦經勤策其心。以擬精進。晝夜不虧乃得滑利。而非三昧慧。今觀气息觸七處和合出聲如響。不內不外無能誦所誦。悉以四運推檢。於塵不起受者。於緣不生作者。煩惱不間誦說。念念流入大涅槃海。是名精進﹝云云﹞。次歷諸禪。根本九想背捨等。但是禪非波羅蜜。觀入定四運尙不見心。何處有定。卽達禪實相。以禪攝一切法。故論第五解八想竟。明十力四無所畏一切法。諸論師不達玄旨。咸謂論誤未應說此。此是論主明八想作摩訶衍相。故廣釋諸法耳﹝云云﹞。次歷智慧者。釋論八種解般若。今且約世智用觀六受六作。四運推世智叵得。皆如上說。約餘一切善法亦如是。問。若一法攝一切法者。但用觀卽足。何須用止。一度卽足。何用五度耶。答。六度宛轉相成。如被甲入陣不可不密﹝云云﹞。觀如燈止如密室。浣衣刈艸等﹝云云﹞。又般若爲法界徧攝一切。亦不須余法。余法爲法界亦攝一切。亦不須般若。又般若卽諸法。諸法卽般若無二無別﹝云云﹞

○三以隨自意歷諸惡事者。夫善惡無定。如諸蔽爲惡事度爲善。人天報盡還墮三塗已復是惡。何以故。蔽度俱非動出體皆是惡。二乘出苦名之爲善。二乘𨿽善但能自度。非善人相。大論云。寧起惡癩野干心。不生聲聞辟支佛意。當知生死涅槃俱復是惡。六度菩薩慈悲兼濟。此乃稱善。𨿽能兼濟如毒器貯食食則殺人。已復是惡。三乘同斷。此乃稱好。而不見別理還屬二邊。無明未吐已復是惡。別教爲善。𨿽見別理猶帶方便不能稱理。大經云。自此之前我等皆名邪見人也。邪豈非惡。惟圓法名爲善。善順實相名爲道。背實相名非道。若達諸惡非惡皆是實相。卽行於非道通達佛道。若於佛道生著不消甘露。道成非道。如此論善惡其義則通。今就別明善惡。事度是善。諸蔽爲惡。善法用觀已如上說就惡明觀今當說。前𨿽觀善其蔽不息。煩惱浩然無時不起。若觀於他惡亦無量。故修一切世間不可樂想時。則不見好人無好國土純諸蔽惡而自纏裹。縱不全有蔽而偏起不善。或多慳貪或多犯戒。多嗔多怠多嗜酒味。根性易奪必有過患。其誰無失。出家離世行猶不備。白衣受欲非行道人。惡是其分。羅漢殘習。何況凡夫。凡夫若縱惡蔽。摧折俯墜永無出期。當於惡中而修觀慧。如佛世時在家之人。帶妻挾子。官方俗務皆能得道。央掘摩羅彌殺彌慈。只陀末利惟酒惟戒。和須蜜多淫而梵行。提婆達多邪見卽正。若諸惡中一向是惡。不得修道者。如此諸人永作凡夫。以惡中有道故。𨿽行眾蔽而得成聖。故知惡不妨道。又道不妨惡。須陀洹人淫欲轉盛。畢陵尙慢。身子生嗔。於其無漏有何損益。譬如虛空中明暗不相除顯出佛菩提。卽此意也。若人性多貪欲穢濁熾盛。𨿽對治折伏彌更增劇。但恣趣向。何以故。蔽若不起不得修觀。譬如綸釣魚彊繩弱不可爭牽。但令鉤餌入口。隨其遠近任縱沈浮不久收獲。於蔽修觀亦復如是。蔽卽惡魚。觀卽鉤餌。若無魚者鉤餌無用。但使有魚多大惟佳。皆以鉤餌隨之不捨。此蔽不久堪任乘禦。云何爲觀。若貪欲起。諦觀貪欲有四種相。未貪欲。欲貪欲。正貪欲。貪欲已。爲當未貪欲滅欲貪欲生。爲當未貪欲不滅欲貪欲生。亦滅亦不滅欲貪欲生。非滅非不滅欲貪欲生。若未滅欲生。爲卽爲離。卽滅而生。生滅相違。若離而生。生則無因。未貪不滅而欲生者。爲卽爲離。若卽卽二生相並生則無窮。若離生亦無因。若亦滅亦不滅而欲生者。若從滅生不須亦不滅。若從不滅生不須亦滅。不定之因那生定果。若其體一其性相違。若其體異本不相關。若非滅非不滅而欲貪生。雙非之處爲有爲無若雙非是有何謂雙非。若雙非是無無那能生。如是四句不見欲貪欲生。還轉四句不見未貪欲滅。欲貪欲生。不生。亦生亦不生非生非不生。亦如上說。觀貪欲蔽畢竟空寂。雙照分明。皆如上說。是名鉤餌。若蔽恆起此觀恆照。亦不見起亦不見照而起而照﹝其一﹞又觀此蔽因何塵起。色耶余耶。因何作起。行耶余耶。若因於色。爲未見欲見見見已。若因於行。未行欲行行行已。爲何事起。爲毀戒耶。爲眷屬耶。爲虛誑耶。爲嫉妒耶。爲仁讓耶。爲善禪耶。爲涅槃耶。爲四徳耶。爲六度爲三三昧耶。爲恆沙佛法耶﹝其二﹞如是觀時於塵無受者。於緣無作者。而於塵受根緣雙照分明。幻化與空及以法性不相妨礙。所以者何。若蔽礙法性。法性應破壞。若法性礙蔽。蔽應不得起。當知蔽卽法性。蔽起卽法性起。蔽息卽法性息。無行經云。貪欲卽是道。恚癡亦如是。如是三法中具一切佛法。若人離貪欲而更求菩提。譬如天與地。貪欲卽菩提。淨名云。行於非道通達佛道。一切眾生卽菩提相不可復得。卽涅槃相不可復滅。爲增上慢說離淫怒癡名爲解脫。無增上慢者說淫怒癡性卽是解脫。一切塵勞是如來種。山海色味無二無別。卽觀諸惡不可思議理也﹝其三﹞常修觀慧與蔽理相應。譬如形影。是名觀行位。能於一切惡法世間產業。皆與實觀不相違背。是相似位。進入銅輪破蔽根本。本謂無明。本傾枝折顯出佛性。是分證眞實位。乃至諸佛盡蔽源底名究竟位。於貪蔽中豎具六卽橫具諸度。一切法例如上﹝云云﹞。次觀嗔蔽。若人多嗔鬱鬱勃勃相續恆起。斷不得斷伏亦不伏。當恣任其起照以止觀。觀四種相嗔從何生。若不得其生亦不得其滅。歷十二事嗔從誰生。誰是嗔者。所嗔者誰。如是觀時不得嗔。來去足迹。相貌空寂。觀嗔十法界觀嗔四徳。如上說﹝云云﹞。是爲於嗔非道通達佛道。觀犯戒懈亂邪癡等蔽。及餘一切惡事亦如是。

○四觀非善非惡。卽是無記﹝夢﹣夕﹢登﹞瞢之法。所以須觀此者。有人根性性不作善復不作惡。則無隨自意。出世因緣柰此人何。大論云。無記中有般若波羅蜜者。卽得修觀也。觀此無記。與善惡異耶同耶。同則非無記。異者爲記滅無記生。記不滅無記生。記亦滅亦不滅無記生。記非滅非不滅無記生。求記不可得。何況無記與記同異耶。非同故不合。非異故不散。非合故不生。非散故不滅。又歷十二事中爲何處生無記。爲誰故生無記。誰是無記者。如此觀時同虛空相。又無記一法生十法界及一切法。又無記卽法性。法性常寂卽止義。寂而常照卽觀義。於無記非道通達佛道。無記爲法界。橫攝諸法豎攝六位。髙廣具足。例如上說。復次但約最後善明隨自意。此是次第意。若善惡俱明隨自意。卽是頓意。若約襵牒之善明隨自意。此則不定意﹝云云﹞

○復次四種三昧方法各異。理觀則同。但三行方法多發助道法門。又動障道。隨自意旣少方法。少發此事。若但解方法所發助道。事相不能通達。若解理觀事無不通。又不得理觀意。事相助道亦不成。得理觀意事相三昧任運自成。若事相行道入道場得用心。出則不能。隨自意則無間也。方法局三。理觀通四﹝云云﹞。問。上三三昧皆有勸修。此何獨無。答。六蔽非道卽解脫道。鈍根障重者聞已沈沒。若更勸修失旨逾甚。淮河之北有行大乘空人。無禁捉蛇者。今當說之其先師於善法作觀經久不徹。放心向惡法作觀。獲少定心薄生空解。不識根緣不達佛意。純將此法一向教他。教他旣久或逢一兩得益者。如虫食木偶得成字。便以爲證謂是事實余爲妄語。笑持戒修善者謂言非道。純教諸人徧造眾惡。盲無眼者不別是非。神根又鈍煩惱復重。聞其所說順其欲情。皆信伏隨從。放捨禁戒無非不造罪積山嶽。遂令百姓忽之如艸。國王大臣因滅佛法。毒气深入於今未攺。史記云。周末有被髮袒身不依禮度者。遂犬戎侵國不絕如綖。周姬漸盡。又阮籍逸才蓬頭散帶。後公卿子孫皆敩之。奴狗相辱者方達自然。撙節兢持者呼爲田舍。是爲司馬氏滅相。宇文邕毀廢亦由元嵩魔業。此乃佛法滅之妖怪。亦是時代妖怪。何關隨自意意。何以故。如此愚人心無慧解信其本師。又慕前達決謂是道。又順情爲易。恣心取樂而不攺迷。譬如西施本有心病多喜嚬呻。百媚皆轉更益美麗。鄰女本醜。而敩其嚬呻可憎彌劇。貧者遠徙富者杜門。穴者深潛飛者髙逝。彼諸人等亦復似是。狂狗逐雷造地獄業。悲哉可傷。旣嗜欲樂不能自止。猶如蒼蠅爲唾所粘。浪行之過其事略爾。其師過者不達根性不解佛意。佛說貪欲卽是道者。佛見機宜知一種眾生底下薄福。決不能於善中修道。若任其罪流轉無已。令於貪欲修習止觀。極不得止故作此說。譬如父母見子得病不宜余藥。須黃龍湯鑿齒瀉之。服已病愈。佛亦如是說當其機。快馬見鞭影卽到正路。貪欲卽是道。佛意如此。若有眾生不宜於惡修止觀者。佛說諸善名之爲道。佛具二說汝今云何呵善就惡。若其然者汝則勝佛。公於佛前灼然違反。復次時節難起。王事所拘不得修善。令於惡中而習止觀。汝今無難無拘。何意純用乳藥毒他慧命。故阿含中放牛人善知好濟。令牛羣安隱。若好濟有難急不獲已當從惡濟。惡濟多難百不全一。汝今無事幸於好濟善道驅牛。何爲惡道自他沈沒。破壞佛法損失威光誤累眾生。大惡知識。不得佛意其過如是。復次夷險兩路皆有能通爲難從險。善惡俱通審機入蔽。汝棄善專惡。能通達非道。何不蹈躡水火穿逾山壁。世間險路尙不能通。何況行惡而會正道豈可得乎。又不能知根緣。直是一人。卽時樂善卽時樂惡。好樂不定。何況無量人邪。而純以貪欲化他。淨名云。我念聲聞不觀人根不應說法。二乘不觀尙自差機。況汝盲瞑無目師心者乎。自是違經不當機理。何其愚惑頓至於此。若見有人不識機宜。行說此者則戒海死屍。宜依律擯治。無令毒樹生長者宅﹝云云﹞。復次檢其惡行事卽偏邪。汝謂貪欲卽是道陵一切女。而不能嗔恚卽是道害一切男。惟愛細滑觸是道。畏於打拍苦澀觸則無有道。行一不行一。一有道一無道。癡闇如漆偏行污損。譬如死屍穢好花園﹝云云﹞。難其偏行如前。或將水火刀杖向之其卽默然。或答云。而汝不見我常能入。此乃違心無慚愧語。亦不得六卽之意。所以須說此者。上三行法勤策事難宜須勸修。隨自意和光入惡。一往則易。宜須誡忌。如服大黃湯。應備白飲而補止之﹝云云﹞。問。中道正觀以一其心行用卽足。何須紛紜四種三昧。歷諸善惡經十二事。水濁珠昏風多浪鼓。何益於澄靜耶。答。譬如貧窮人得少便爲足。更不願好者。若一種觀心心若種種當柰之何。此則自行爲失。若用化他。他之根性舛互不同。一人煩惱已自無量。何況多人。譬如藥師集一切藥擬一切病。一種病人須一種藥治一種病。而怪藥師多藥。汝問似是。煩惱心病無量無邊。如爲一人眾多亦然。云何一人。若人欲聞四種三昧聞之歡喜。須徧爲說。是爲世界。以聞四種次第修行。能生善法。卽具說四。是各各爲人。或宜常坐中治其諸惡。乃至隨自意中治其諸惡。是名對治。是人具須四法。豁然得悟。是第一義。秖爲一人尙須四說。云何不用耶。若爲多人者。一人樂常坐。三非所欲。一人欲常行三非所樂。徧赴眾人之欲。卽世界悉檀也。餘三悉檀亦如是。又約一種三昧。亦具四悉檀意。若樂行卽行樂坐卽坐。行時若善根開發入諸法門。是時應行。若坐時心地淸涼喜悅安快。是時應坐。若坐時沈昏則抖擻應行。行時散動疲困是則應坐。若行時恍焉虛寂。是則應行。若坐時湛然明利是時應坐。餘三例爾﹝云云﹞。問。善扶理可修止觀。惡乖理云何修止觀。答。大論明根遮有四。一根利無遮。二根利有遮。三根鈍無遮。四根鈍有遮。初句上品。佛世之時身子等是其人也。行人於善法中修止觀者。以勤修善法未來無遮。常習止觀令其根利。若過去具此二義。今生薄修卽得相應從觀行位入相似眞實。今生不得入者。昔無二義。今約善修令未來疾入。次句得道根利而罪積障重。佛世之時闍王央掘。示其人也。逆罪遮重應入地獄。見佛聞法豁爾成聖。以根利故遮不能障。今時行人於惡法中修止觀者。卽此意也。以起惡故未來有遮。修止觀故後世根利。若遇知識鞭入正道。云何而言惡法乖理。不肯修止觀耶。次根鈍無遮者。佛世之時周利槃特。示是其人。𨿽三業無過根性極鈍。九十日誦鳩摩羅偈。智者身口意不造於諸惡。系念常現前不樂著諸欲。亦不受世間無益之苦行。今時𨿽持戒行善不學止觀。未來無遮而悟道甚難。後句者。卽一切行惡之人。又不修止觀者是也。不修止觀故不得道。根鈍千徧爲說兀然不解。多造罪惡遮障萬端。如癩人身痺鍼刺徹骨不知不覺。但以諸惡而自纏裹。以是義故。善𨿽扶理道由止觀。惡𨿽乖理根利破遮。惟道是尊。豈可爲惡而廢止觀。大經云。於戒緩者不名爲緩。於乘緩者乃名爲緩。應具明緩急四句合上根遮義也﹝云云﹞。又經云。寧作提婆達多不作郁頭藍弗。卽其義也。應勤聽思修初無休息。如醉婆羅門剃頭戲女披袈裟﹝云云﹞

○第三爲明菩薩淸淨大果報故。說是止觀者若行違中道卽有二邊果報。若行順中道卽有勝妙果報。設未出分段。所獲華報亦異七種方便。況眞果報邪。香城七重橋津如畫。卽其相也此義在後第八重中。當廣分別。問。次第禪門明修證。與此果報云何同異。答。修名習行證名發得。又修名習因證名習果。皆卽生可獲。今論界報隔在來世。以此爲異。二乘但有習果無有果報。大乘具有﹝云云﹞

○第四爲通裂大网諸經論故。說是止觀者。若人善用止觀觀心。則內慧明了。通達漸頓諸教。如破微塵出大千經卷。恆沙佛法一心中曉。若欲外益眾生逗機設教者。隨人堪任稱彼而說。乃至成佛化物之時。或爲法王說頓漸法。或爲菩薩。或爲聲聞天魔人鬼十法界像對揚發起。或爲佛所問而廣答頓漸。或扣機問佛。佛答頓漸法輪。此義至第九重當廣說。攝法中亦略示。

○第五歸大處諸法畢竟空故。說是止觀者。夫膠手易著寱夢難惺。封文齊意自謂爲是。競執瓦礫謂琉璃珠。近事顯語猶尙不識。況遠理密教寧當不惑。爲此意故須論旨歸。旨歸者文旨所趣也。如水流趣海火炎向空。識密達遠無所稽滯。譬如智臣解王密語。聞有所說皆悉了知到一切智地。得此意者卽解旨歸。旨者自向三徳。歸者引他同入三徳。故名旨歸。又自入三徳名歸。令他入三徳名旨。故名旨歸。今更總別明旨歸。諸佛爲一大事因緣出現於世。示種種像。咸令眾生同見法身。見法身已。佛及眾生俱歸法身。又佛說種種法。咸令眾生究竟如來一切種智。種智具已。佛及眾生俱歸般若。又佛現種種方便神通變化解脫諸縛。不令一人獨得滅度。皆以如來滅度而滅度之。旣滅度已。佛及眾生俱歸解脫。大經云。安置諸子祕密藏中。我亦不久自住其中。是名總相旨歸。別相者身有三種。一者色身。二者法門身。三者實相身。若息化論歸者。色身歸解脫。法門身歸般若。實相身歸法身。般若說有三種。一說道種智。二說一切智。三說一切種智。若息化論歸。道種智歸解脫。一切智歸般若。一切種智歸法身。解脫有三種。一解無知縛。二解取相縛。三解無明縛。若息化歸眞。解無知縛歸解脫。解取相縛歸般若。解無明縛歸法身。以是義故。別相旨歸亦歸三徳祕密藏中。復次三徳非三非一不可思議。所以者何。若謂法身直法身者。非法身也。當知法身亦身非身非身非非身。住首楞嚴。種種示現作眾色像。故名爲身。所作辦已歸於解脫。智慧照了諸色非色。故名非身。所作辦已歸於般若。實相之身非色像身非法門身。是故非身非非身。所作辦已歸於法身。達此三身無一異相是名爲歸。說此三身無一異相。是名爲旨。俱入祕藏故名旨歸。若謂般若直般若者非般若也。當知般若亦知非知非知非非知。道種智般若徧知於俗故名爲知。所作辦已歸於解脫。一切智般若徧知於眞故名非知。所作辦已歸於般若。一切種智般若徧知於中。故名非知非非知。所作辦已歸於法身。達三般若無一異相。是名爲歸。說三般若無一異相。是名爲旨。俱入祕藏故名旨歸。若謂解脫直解脫者。非解脫也。當知解脫亦脫非脫非脫非非脫。方便淨解脫調伏眾生不爲所染。故名爲脫。所作辦已歸於解脫。圓淨解脫不見眾生及解脫相故名非脫。所作辦已歸於般若。性淨解脫則非脫非非脫。所作辦已歸於法身。若達若說。如此三脫非一異相。俱入祕藏故名旨歸。復次三徳非新非故而新而故。所以者何。三障障三徳。無明障法身。取相障般若。無知障解脫。三障先有名之爲故。三徳破三障。今始得顯故名爲新。三障卽三徳三徳卽三障。三障卽三徳三障非故。三徳卽三障三徳非新。非新而新則有發心所得之三徳。乃至究竟所得之三徳。非故而故則有發心所治之三障。乃至究竟所治之三障。新非新故非故。則有理性之三徳若總達三徳非新非故而新而故。無一異相。爲他亦然。卽是旨歸祕密藏中。又說者。無明先有名爲故。法身是明破於無明名爲新。無明卽明明卽無明。無明卽明無明非故。明卽無明明則非新。取相先有名之爲故。無相破相無相名新。相卽無相無相卽相。何新何故。無知先有名之爲故。知破無知知名爲新。無知卽知知卽無知。何新何故。若達總別新故無一異相。若爲他說亦復如是。是名旨歸入祕密藏。縱橫開合始終等例皆如是。復次旨歸亦復如是。謂旨非旨非旨非非旨。歸非歸非歸非非歸。一一悉須入祕密藏中。例上可解。旨自行故。非旨化他故。非旨非非旨無自他故。旨歸三徳寂靜若此。有何名字而可說示。不知何以名之。彊名中道實相法身非止非觀等。亦復彊名一切種智平等大慧般若波羅蜜觀等。亦復彊名首楞嚴定大涅槃不可思議解脫止等。當知種種相種種說種種神力。一一皆入祕密藏中。何等是旨歸。旨歸何處。誰是旨歸。言語道斷心行處滅。永寂如空。是名旨歸。至第十重中當廣說也。摩訶止觀卷第三上

第二釋止觀名者。大途梗槪已如上說。復以何義立止觀名。略有四。一相待。二絕待。三會異。四通三徳。一相待者。止觀各三義。息義。停義。對不止止義。息義者。諸惡覺觀妄念思想寂然休息。淨名曰。何謂攀緣。謂緣三界。何謂息攀緣。謂心無所得。此就所破得名。是止息義。停義者。緣心諦理系念現前停住不動。仁王云。入理般若名爲住。大品云。以不住法住般若波羅蜜中。此就能止得名。卽是停止義。對不止以明止者。語𨿽通上意則永殊。何者。上兩止對生死之流動。約涅槃論止息。心行理外約般若論停止。此約智斷通論相待。今別約諦理論相待。無明卽法性法性卽無明。無明亦非止非不止而喚無明爲不止。法性亦非止非不止而喚法性爲止。此待無明之不止。喚法性而爲止。如經法性非生非滅。而言法性寂滅。法性非垢非淨。而言法性淸淨。是爲對不止而明止也。觀亦三義。貫穿義。觀達義。對不觀觀義。貫穿義者。智慧利用穿滅煩惱。大經云。利钁斲地磐石砂礫直至金剛。法華云。穿鑿髙原猶見漧燥土。施功不已遂漸至泥。此就所破得名立貫穿觀也。觀達義者。觀智通達契會眞如。瑞應云。息心達本源故號爲沙門。大論云。淸淨心常一。則能見般若。此就能觀得名。故立觀達觀也。對不觀觀者。語𨿽通上意則永殊。上兩觀亦通對生死彌密而論貫穿。迷惑昏盲而論觀達。此通約智斷相待明觀。今別約諦理。無明卽法性法性卽無明。無明非觀非不觀。而喚無明爲不觀。法性亦非觀非不觀。而喚法性爲觀。如經云。法性非明非闇。而喚法性爲明。第一義空非智非愚。而喚第一義空爲智。是爲對不觀而明觀也。是故止觀各從三義得名。

○二絕待明止觀者。卽破前三相待止觀也。先橫破。次豎破。若止息止從所破得名者。照境爲正除惑爲傍。旣從所離得名。名從傍立卽墮他性。若停止止從能破得名。照境爲正除惑爲傍。旣言能照名從智生卽墮自性。若非妄想息故止。非住理故止。智斷因緣故止。名從合生卽墮共性。若非所破非能破而言止者。此墮無因性。故龍樹曰。諸法不自生亦不從他生。不共不無因是故說無生。無生止觀豈從四句立名。四句立名是因待生。可思可說。是結惑生可破可壞。起滅流動之生。何謂停止。迷惑顚倒之生。何謂觀達耶。又豎破者。若從四句生者。卽是生生非止觀也。若能止息見思停住眞諦。此乃待生生說生不生之止觀耳。若以空心入假。止息塵沙停住俗理。此乃待生不生。說不生生之止觀耳。若止息無明停心中理。此是待生死涅槃二邊不止。而論止觀耳。皆是待對可思議。生結惑可破壞。尙未是止何況不止。猶自非觀何況不觀。何以故。遣執不盡故。言語道不斷故。業果不絕故。今言絕待止觀者。絕橫豎諸待。絕諸思議。絕諸煩惱諸業諸果。絕諸教觀證等。悉皆不生故名爲止。止亦不可得。觀冥如境境旣寂滅淸淨。尙無淸淨何得有觀。止觀尙無。何得待不止觀說於止觀。待於止觀說不止觀。待止不止說非止非不止。故知止不止皆不可得。非止非不止亦不可得。待對旣絕卽非有爲。不可以四句思。故非言說道非心識境。旣無名相。結惑不生則無生死。則不可破壞。滅絕絕滅故名絕待止。顚倒想斷故名絕待觀。亦是絕有爲止觀。乃至絕生死止觀。絕待止觀則不可說。若有四悉檀因緣故亦可得說。若有世界因緣則會異而說。若有爲人因緣則通三徳而說。若有對治因緣則相待而說。若有第一義因緣則絕待而說。說爲止觀。此之名字不在內外兩中間。亦不常自有。是字不住亦不不住。是字不在橫四句豎四句中。故言是字不住。亦不在無橫無豎中。故言亦不不住。是字不可得故。故名絕待止觀。亦名不思議止觀。亦名無生止觀。亦名一大事止觀。故如此大事不對小事。譬如虛空不因小空名爲大也。止觀亦爾。不因愚亂名爲止觀。無可待對獨一法界。故名絕待止觀也。世人約種種語釋絕待義。終不得絕。何以故。凡情馳想種種推畫。分別悟與不悟心與不心。凡聖差別。絕則待於不絕。不思議待思議。輪轉相待絕無所寄。若得意亡言心行亦斷。隨智妙悟無復分別。亦不言悟不悟聖不聖心不心思議不思議等。種種妄想緣理分別。皆名爲待。眞慧開發絕此諸待。絕卽復絕。如前火木名爲絕待。故淨名云。諸法不相待。乃至一念不住故。卽此意也。若爾。絕待乃是聖境。初心無分。今以六卽望之。初心無所失聖境無所濫。三會異者。如此絕待止觀。亦名不可思議。亦名爲大。大經云。大名不可思議也。諸餘經論或名遠離。或名不住不著無爲寂滅。不分別禪定棄除捨等。如是一切皆是止之異名。止旣絕大不可思議。遠離等皆絕大不可思議。余處或名知見明識眼覺智慧照了鑑達等。如是一切皆是觀之異名。觀旣絕大不可思議。知見等皆絕大不可思議。所以者何。般若是一法佛說種種名。解脫亦爾。多諸名字。亦如虛空無所有不動無礙。當知三徳秖是一法。隨眾生類爲之立異字。若聞絕待愼莫驚畏。若聞會異愼莫疑惑而自毀傷也。又止觀自相會者。止亦名觀亦名不止。觀亦名止亦名不觀。卽前釋名意同也。

○四通三徳者。若眾經異名皆是止觀者。名則無量義亦無量。何故但以三義釋止觀耶。爲對三徳作此釋耳。諸法無量。何故獨對三徳。大論云。菩薩從初發心常觀涅槃行道。大經云。佛及眾生皆悉安置祕密藏中。祕密卽是涅槃。涅槃卽是三徳。三徳卽是止觀。自他初後皆得修入。故用對之耳。若用兩字共通三徳者。止卽是斷斷通解脫。觀卽是智智通般若。止觀等者名爲捨相。捨相卽是通於法身。又止卽奢摩他。觀卽毗婆捨那。他那等故卽憂畢叉。通三徳如前。問。止觀是二法。豈得通不思議三徳耶。答。還以不思議止觀故得通耳。又大品明十八空釋般若。百八三昧釋禪。𨿽前後兩釋。豈可禪無般若般若無禪。特是不二而二二則不二。不二卽法身。二卽定慧。如此三法未曾相離。是故大經云。佛性有五種名。或名首楞嚴或名般若。今非止非觀。或名爲止或名爲觀。卽是不思議止觀。通於不思議三徳。復次止觀各通三徳者。止中有觀觀中有止。如止息止是止善屬定門攝。卽通解脫。停止止是行善屬觀門攝。卽通般若。非止止屬理攝。卽通法身。其義可見也。貫穿觀是止善定門攝。卽通解脫。觀達觀是行善觀門攝。卽通般若。非觀觀理攝。卽通法身。意亦可見。復次止觀共通三徳者。止息止貫穿觀。皆從所離得名。卽通解脫。停止止觀達觀皆從能緣之智得名。卽通般若。非止止非觀觀皆名法性。卽通法身。復次三徳通於止觀者。還以三徳共通兩字。又應三徳各通兩字。三徳共通者。解脫通止。般若通觀。法身通非止非觀。三徳各通止觀者。夫解脫者具足解脫。具有三種。方便淨解脫通止息止。圓淨解脫通停止止。性淨解脫通非止止。夫般若者具足般若。具有三種。道慧般若通貫穿觀。道種慧般若通觀達觀。一切種慧般若通非觀觀。具足法身亦有三種。色身通一止一觀。法門身通一止一觀。實相身通一止一觀。其義可見也。若信三徳絕大不思議。通義旣明。須信止觀絕大不思議。若信涅槃三法具足名祕密藏。亦信三止具足名大寂定名祕密藏。亦信三觀具足名大智慧名祕密藏。亦信非止非觀三法具足名祕密藏。若信三徳不縱不橫不並不別。如三點三目者。亦信三止三觀不縱不橫不並不別也。而諸經赴緣偏舉一法以示義端。如首楞嚴偏舉止邊。止具一切法不減少。亦名祕密藏。智度法華偏舉觀邊。觀具一切法不減少。涅槃舉三法具足。法亦不多。亦名祕密藏。止觀亦爾。若開若合。開亦不多合亦不少。一一皆是法界攝一切法。悉名祕密藏。偏舉尙爾。況圓舉耶。止觀通三徳旣爾。通諸異名遠離知見等亦如是。又通諸三名。所謂三菩提三佛性三寶等。一切三法亦如是。問。云何字義縱橫。云何字義不縱不橫。答。諸小乘師說。般若種智已圓。果縛尙在。解脫未具身猶雜食。又帶無常。一優二劣譬之橫川走火。又云。先有相好之身。次得種智般若。後滅身智方具解脫。旣有上下前後之義。譬之縱三點水。若入滅定有身而無智。羅漢在無色有智而無身。若入無餘但有孤調解脫。此義各各不相關。並之則橫。累之則縱。分之則異。諸大乘師說。法身是正體。有佛無佛本自有之。非適今也。了因般若無累解脫。此二當有。隔生跨世彌亙淨穢。此字義縱也。又言。三徳無前後一體具足。以體從義而有三異。蓋乃體橫而義縱耳。又言。體義俱不殊。而有隱顯之異。俱不異未免橫。隱顯異未免縱。眾釋如此寧與經會。今明三徳皆不可思議那忽縱。皆不可思議那忽橫。皆不可思議那忽一。皆不可思議那忽異。此約理藏釋。身常智圓斷具。一切皆是佛法無有優劣。故不縱。三徳相冥同是一法界。出法界外何處更別有法。故不橫。能種種建立故不一。同歸第一義故不異。此約行因釋也。卽一而三故不橫。卽三而一故不縱。不三而三故不一。不一而一故不異。此約字用釋也。眞伊字義爲若此。問。三徳四徳其意云何。答。通論三徳一一皆常樂我淨。大經云。諸佛所師所謂法也。以法常故諸佛亦常。法卽法身。佛卽般若解脫。故作通解也。大經云。因滅是色獲得常色。受想行識亦復如是。則法身皆常樂我淨。二徳亦然。若依一種轉色成法身。法身常樂轉識想成般若。般若卽淨。轉受行成解脫。解脫則我。又依念處轉識成常。轉受成樂。轉想行成我。轉色成淨。是則通別各有二解。依圓是頓義。依別是漸義﹝云云﹞。問。三障及三道皆障三徳。三障開通至極。三道四倒亦應開通至極。答。例。何者。業有三種。謂漏業無漏業非漏非無漏業。感於三報。謂分段方便實報。報由三種煩惱。謂取相塵沙無明也。又約三種報一一開三道。約三種煩惱。一一開四倒。

○第三釋止觀體相者。旣知大意豁達如前。名字曠遠若向。須識體理淵玄。粗寄四意顯體。一教相。二眼智。三境界。四得失。夫理藉教彰。教法旣多故用相顯。入理門不同故用眼智顯。諦有權實故用境界顯。人有差會故用得失顯。法華疏用四一明實。今以四科顯體。可得相類。教相顯者。夫止觀名教通於凡聖。不可尋通名求於別體。故用相簡之。若凡夫止善所治是止相。行善所生是觀相。又四禪四無量心是止相。六行是觀相。此等皆未免生死。卽有漏爲相。故大論云。除摩黎山余無出栴檀。除三乘智慧余無眞智慧。故非今所論也。若二乘以九想十想八背捨九次第定。多是事禪一往止相。有作四諦慧是觀相。此之止觀𨿽出生死而是拙度。滅色入空。此空亦得名止。亦得名非止非不止。而不得名觀。何以故。灰身滅智故不名觀。但是析法無漏爲相。非今所論也巧度止有三種。一體眞止。二方便隨緣止。三息二邊分別止。一體眞止者。諸法從緣生。因緣空無主。息心達本源故號爲沙門。知因緣假合幻化性虛故名爲體。攀緣妄想得空卽息。空卽是眞故言體眞止。二方便隨緣止者。若三乘同以無言說道斷煩惱入眞。眞則不異。但言煩惱與習有盡不盡。若二乘體眞不須方便止。菩薩入假正應行用。知空非空故言方便。分別藥病故言隨緣。心安俗諦故名爲止。經言動止心常一亦得證此意也。三息二邊分別止者。生死流動涅槃保證。皆是偏行偏用不會中道。今知俗非俗俗邊寂然。亦不得非俗空邊寂然。名息二邊止。此三止名𨿽未見經論。映望三觀隨義立名。釋論云。菩薩依隨經教爲作名字。名爲法施。立名無咎。若能尋經得名卽懸合此義也。詳此三止與前釋名名仿佛同。其相則異。同者。止息止似體眞。停止止似方便隨緣。非止止似息二邊。其相則別所謂三諦相也。前三成次三。後一具前三。何以故。如體眞止時達因緣假名空無主流動惡息。是名止息義。停心在理正是達於因緣。是停止義。此理卽眞眞卽本源。本源不當止與不止。是非止止。此三義共成體眞止相。若方便止時照假自在。散亂無知息。是止息義。停心假理如淨名入三昧觀比丘根性分別藥病。是停止義。假理不動是非止止。如是三義共成方便隨緣止相也。息二邊時生死涅槃二相俱息。是止息義。入理般若名爲住緣心中道。是停止義。此實相理非止不止。是不止止義。如此三義共成息二邊止相故與前永異也。亦非今所用也。次明觀相。觀有三。從假入空名二諦觀。從空入假名平等觀。二觀爲方便道得入中道雙照二諦。心心寂滅自然流入薩婆若海。名中道第一義諦觀。此名出瓔珞經所言二諦者。觀假爲入空之詮空由詮會。能所合論故言二諦觀。又會空之日非但見空亦復識假。如雲除發障上顯下明。由眞假顯得是二諦觀。今由假會眞何意非二諦觀。又俗是所破眞是所用。若從所破應言俗諦觀。若從所用應言眞諦觀。破用合論故言二諦觀。又分別有三種。一約教有隨情二諦觀。約行有隨情智二諦觀。約證有隨智二諦觀。初觀之功𨿽未契眞。得有隨教隨行論二諦觀。問初觀破用合受名。第二觀亦破用。亦應言二諦耶。答。前已受二諦名後𨿽破用。更從勝者受平等名也。問。第三觀亦破用何不更從勝受名。答。前兩觀有滯故更破更用。第三觀無滯但從用受名。不得一例。問。前二觀俱觀二諦亦應俱入二諦。答。初爲破病故觀假。爲用眞故觀眞。是故俱觀。一用一不用故不俱入。問。眞及中俱得稱諦。界內外俗俗則非理云何稱諦。答。地持明二法性。一事法性性差別故。二實法性性眞實故。卽二諦之異名。旣俱得稱法性。何意不得俱稱諦。問若爾俱稱涅槃。答。經云。貧人得寶乃至獼猴得酒。又非想定卽世俗涅槃。卽其義也。問。若爾俱無漏耶。答論云。世間正見出世正見。問。若爾俱無生耶。答。經云。異相互無。問。從假入空必須破假而入空耶。答。通途應有四句。不破入。破入。破不入。不破不入。乃至三十六句如後說。從空入假名平等觀者。若是入空尙無空可有何假可入。當知此觀爲化眾生。知眞非眞方便出假故言從空。分別藥病而無差謬故言入假。平等者望前稱平等也。前觀破假病不用假法但用眞法。破一不破一未爲平等。後觀破空病還用假法。破用旣均異時相望故言平等也。今當譬之。如盲初得眼開見空見色。𨿽見於色不能分別種種卉木根莖枝葉藥毒種類。從假入空隨智之時。亦見二諦而不能用假。若人眼開後能見空見色。卽識種類洞解因緣。粗細藥食皆識皆用利益於他。此譬從空入假亦眞眞俗。正用於假爲化眾生。故名爲入假。復言平等。意如前說。中道第一義觀者。前觀假空是空生死。後觀空空是空涅槃。雙遮二邊。是名二空觀爲方便道得會中道。故言心心寂滅流入薩婆若海。又初觀用空後觀用假。是爲雙存方便。入中道時能雙照二諦。故經言。心若在定能知世間生滅法相。前之兩觀爲二種方便意在此也。問。大經云。定多慧多俱不見佛性。此義云何。答。次第三觀二乘及通菩薩有初觀分。此屬定多慧少不見佛性。別教菩薩有第二觀分。此屬慧多定少亦不見佛性。二觀爲方便得入第三觀。則見佛性。問。經言。十住菩薩以慧眼故見不了了。非全不見。初觀是慧眼位。第二觀是法眼位。云何而言兩眼全不見耶。答。彼次第眼偏定偏慧佛之所呵。不可言其見也。所言慧眼見者。其名乃同實是圓教十住之位。三觀現前入三諦理。名之爲住。呼住爲慧眼耳。故法華云願得如世尊慧眼第一淨。如斯慧眼分見未了。故言如夜見色空中鵝雁。非二乘慧眼得如此名。故法華中譬如有人穿鑿髙原惟見漧土。施功不已轉見濕土。遂漸至泥後則得水。漧土譬初觀。濕土譬第二觀。泥譬第三觀。水譬圓頓觀。又譬於教。三藏教不詮中道如漧土通教如濕土。別教如泥。圓教詮中道如水。二教之所不詮二行之所不到。偏空慧眼寧得見性。若見性者無有是處。此三觀與前三觀名一往似同義相則異。同者。前是貫穿觀諸虛妄似從假入空也。前觀達觀達理理和達事事和。似入假平等觀也。前不觀觀似中道也。其相異者。前是一諦相今是三諦相又前三觀通成後三。後三具前三。所以者何。如從假入空破四住磐石。此豈非貫穿義。所入之空空卽是理。智能顯理。卽觀達義。此之空理卽是非觀觀義。如此三義共成入空觀相也。從空入假亦具三義。何以故。識假名法破無知障。卽是貫穿義。照假名理分別無謬。卽觀達義。假理常然卽不觀觀義也。此三義共成假觀相。中道之觀亦具三義。空於二邊卽貫穿義。正入中道卽觀達義。中道法性卽不觀觀義。如此三義共成中道觀相。此依摩訶衍明三止三觀之相。以義隨相條然各別。若論三觀則有權實淺深。若論三智則有優劣前後。若論三人則有諸位大小。此則次第分張非今所用也。圓頓止觀相者。以止緣於諦則一諦而三諦。以諦系於止則一止而三止。譬如三相在一念心。𨿽一念心而有三相。止諦亦如是。所止之法𨿽一而三。能止之心𨿽三而一也。以觀觀於境則一境而三境。以境發於觀則一觀而三觀。如摩醯首羅面上三目。𨿽是三目而是一面。觀境亦如是。觀三卽一發一卽三不可思議。不權不實不優不劣不前不後。不並不別不大不小。故中論云。因緣所生法卽空卽假卽中。又如金剛般若云。如人有目日光明照見種種色。若眼獨見不應須日。若無色者𨿽有日眼亦無所見。如是三法不異時不相離。眼諭於止。日諭於觀。色諭於境。如是三法不前不後。一時論三三中論一。亦復如是。若見此意卽解圓頓教止觀相也。何但三一一三。總前諸義皆在一心。其相云何。體無明顚倒卽是實相之眞。名體眞止。如此實相徧一切處隨緣歷境安心不動。名隨緣方便止。生死涅槃靜散休息。名息二邊止。體一切諸假悉皆是空。空卽實相。名入空觀。達此空時觀冥中道。能知世間生滅法相如實而見。名入假觀。如此空慧卽是中道無二無別。名中道觀體眞之時五住磐石砂礫一念休息。名止息義。心緣中道入實相慧。名停止義。實相之性卽非止非不止義。又此一念能穿五住達於實相。實相非觀亦非不觀。如此等義但在一念心中。不動眞際而有種種差別。經言。善能分別諸法相。於第一義而不動。𨿽多名字蓋乃般若之一法。佛說種種名。眾名皆圓諸義亦圓。相待絕待對體不可思議。不可思議故無有障礙無有障礙故具足無減。是圓頓教相顯止觀體也。

○二明眼智者。體則非知非見非因非果。說之己自難。何況以示人。𨿽叵知見由於眼智則可知見。𨿽非因果由因果顯。止觀爲因智眼爲果。因是顯體之遠由。果是顯體之近由。其體冥妙不可分別。寄於眼智令體可解。今先明次第眼智者。三止三觀爲因。所得三智三眼爲果。三止者。若體眞止妄惑不生。因止發定定生無漏。慧眼開故見第一義。眞諦三昧成。故止能成眼眼能見體。得眞體也。若隨緣止冥眞出假心安俗諦。因此止故得陀羅尼。陀羅尼分別藥病。法眼豁開破障通無知。常在三昧不以二相見諸佛土。則俗諦三昧成。是則止能發眼眼能得體。得俗體也。若息二邊止則生死涅槃空有雙寂。因於此止發中道定。佛眼豁開照無不徧。中道三昧成。故止能得眼眼能得體。得中道體也。三觀者若從假入空空慧相應。卽能破見思惑成一切智。智能得體得眞體也。若從空入假分別藥病種種法門。卽破無知成道種智。智能得體得俗體也。若雙遮二邊爲入中方便。能破無明成一切種智。智能得體得中道體也。是則三止三觀共成三眼三智。各得三體。是故顯體而談眼智。卽此意也。問。眼見智知。知見異耶。答。此應四句分別。知而非見見而非知。亦知亦見不知不見。凡夫不證故不見。不聞故不知。二乘人證故亦見。聞故亦知。支佛證故是見。不聞故不知。方便道人聞故是知。未證故不見。復次信行人因聞故有慧。因慧故發無漏得一切智。此智因聞故稱智知。法行人思惟得定。因定發無漏成慧眼。此眼因禪故稱眼見。然知見同證眞諦。從所因處仍本受名。故言知見也。此就慧眼一切智作此分別。餘二眼二智例爾。若一心眼智則不如此。若明不次第止觀眼智者。如前所說。止卽是觀觀卽是止無二無別得體近由亦如是。眼卽是智智卽是眼。眼故論見智故論知。知卽是見見卽是知。佛眼具五眼。佛智具三智。王三昧一切三昧悉入其中。首楞嚴定攝一切定。大品云。欲得道慧道種慧一切智一切種智。當學般若。問。釋論云。三智在一心中。云何言欲得道慧等當學般若。答。實爾。三智在一心中。爲向人說令易解故作如此說耳。金剛般若云。如來有肉眼不。答云。有。乃至如來有佛眼不。答云。有。𨿽有五眼實不分張。秖約一眼備有五用能照五境。所以者何。佛眼亦能照粗色。如人所見亦過人所見。名肉眼。亦能照細色如天所見亦過天所見。名天眼。達粗細色空如二乘所見。名慧眼。達假名不謬如菩薩所見。名法眼。於諸法中皆見實相。名佛眼。當知佛眼圓照無遺。故經云。五眼具足成菩提。永與三界作父母。而獨稱佛眼者。如眾流入海失本名字。非無四用也。佛智照空如二乘所見。名一切智。佛智照假如菩薩所見。名道種智。佛智照空假中皆見實相。名一切種智。故言三智一心中得。故知一心三止所成三眼見不思議三諦。此見從止得故受眼名。一心三觀所成三智知不思議三境。此智從觀得故受智名。境之與諦左右異耳。見之與知眼目殊稱不應別說。今將境來顯智。令三觀易明。用諦來目眼使三止可解。𨿽作三說實是不可思議一法耳。用此一法眼智得圓頓止觀體也。如此解釋本於觀心。實非讀經安置次比。爲避人嫌疑爲增長信。幸與修多羅合。故引爲證耳。

○三明境界者。若得能顯眼智中意。無俟所顯諦聽之說。爲未解者更此一科。夫信行尙多聞。因此分別以會圓妙。法行宗深觀緣此思惟以見正境耳。就此爲二。一明說境意。二明諸境離合。經云。爲諸眾生開佛知見。若無中境智無所知眼無所見。當知應有佛眼境也。經云。世孰有眞天眼者。不以二相見諸佛土。若無俗境此眼不應見於佛土。經云。天眼開辟慧眼見眞。故知應有慧眼境也。此三諦理不可思議。無決定性實不可說。若爲緣說不出三意。一隨情說卽隨他意語。二隨情智說卽隨自他意語。三隨智說卽隨自意語。云何隨情說三諦。如盲不識乳便問他言。乳色何似。他人答言。色白如貝粖雪鶴等。𨿽聞此說亦不能了乳之眞色。是諸盲人各各作解。競執貝粖而起四諍。凡情愚翳亦復如是。不識三諦大悲方便而爲分別。或約有門明三諦如盲聞貝。或約空門明三諦如盲聞粖。或作空有門明三諦如盲聞雪。或作非空非有門明三諦知盲聞鶴。𨿽聞此說未卽諦理。是諸凡夫終不能見常樂我淨眞實之相。𨿽未得見各執空有互相是非。所以常途解二諦者。二十三家。家家不同各各異見。皆引經論莫知孰是。若言並是理則無量。若言並非悉有所據。爲此義故執自非他。惟飲甘露傷命早夭。經稱文殊彌勒未悟之時。共諍二諦兩墮地獄。今世凡情偏執一文鏗然固著。𨿽謂爲能恐乖佛旨。如是等人皆未識隨情三諦。若識此意聞種種說。卽知如來俯逐根情。根情旣多說不一種。此卽是隨他意而說三諦也。隨情智說三諦者。就情說二就智說一。若爾不得一所論三。此就凡情。凡情悉是方便。𨿽卽一而三但束爲二。若就聖智聖智皆是實得。𨿽卽一而三但束爲一。情智相望故言三諦。如相似位人。六根淨時猶未發眞見於中道。𨿽觀三諦約位往明。但破四住及塵沙惑。旣證方便道但束爲二諦。若入初住破無明見佛性。雙照二諦方稱爲智。亦具三諦但束爲中道第一義諦。情智合論卽是隨自他意語也。隨智說三諦者。從初住去非但說中絕於視聽。眞俗亦然。三諦玄微惟智所照。不可示不可思。聞者驚怪。非內非外非難非易非相非非相。非是世法無有相貌。百非洞遣四句皆亡。惟佛與佛乃能究盡。言語道斷心行處滅。不可以凡情圖想。若一若三皆絕情望。尙非二乘所測。何況凡夫。如乳眞色眼開乃見。徒費言語盲終不識。如是說者名爲隨智說三諦相也。卽是隨自意語。今更引經中所明二諦文。顯成三諦之說。若言凡夫人卽能體達因緣生於觀解。豈非隨情說俗。體因緣卽空。豈非隨情說眞。若如此者卽是隨情說二諦也。若言凡夫心所見名爲俗諦。聖人心所見名爲眞諦。如此說者豈非隨情智說二諦也。若言凡夫行世間不知世間相。凡夫尙不知世間之俗。那得知眞。故知二諦皆非凡情所識。如此說者豈非隨智說二諦。二諦旣有三番說。三諦例此可解。疑者若言佛常依二諦說法。故有三番二諦意。今亦例此。佛常好中道降胎出生出家成道入滅皆在中夜。一色一香無非中道。若說中道豈不三意赴緣耶。又一一說各具四悉檀意。隨情中四意者。夫諦理不可說。說必寄言。言必契情情必欣悅。或聞眞歡喜。或聞俗歡喜。或聞中歡喜。此卽是隨情中用世界悉檀意也。夫眾生便宜不同。或聞說無戒慧增長。或聞說有戒慧增長。或聞說中戒慧增長。此卽隨情中用爲人悉檀意也。夫行者破惡不同。或聞有法能破睡眠覺觀等。或聞無法能破睡散等。或聞中法能破睡散等。此卽隨情中用對治悉檀意也。夫眾生入悟不同。或聞無開解。或聞有超悟。或聞中發徹。乃至觀心亦爾或說有觀恍如雲影。或作無觀泯失身心。或作中觀神智明白。如是等種種不同。應在一不在二。應在二不在一。故云佛說生法於無生法得度。佛說無生法於生法得度。此卽是用第一義悉檀意也。故法華云。佛知眾生種種欲種種行種種性種種憶想。卽此四意。何故爾。種種欲是隨世界。種種性是生善。種種行是對治。種種憶想是第一義。何故性屬生善。行屬對治破惡耶。若通論。性善有冥有顯。行惡亦有冥有顯。今從義便。善是冥伏惡是彰露。如佛未出時。三乘善根冥伏不現故言善性冥也。若聞三諦此善發生。故知種種性應屬生善。可對爲人悉檀也。又佛未出時。諸眾生惡行彰顯。邪非僻倒過失現前。佛爲破此惡故說於三諦。故知種種行屬破惡。卽對治悉檀也。種種憶想是第一義者。想是慧數。僻故成心倒見倒等。若遇知識正此想慧卽成三不倒。佛欲正其此慧故說三諦。卽第一義也。隨情說三諦旣具四意。隨情智隨智說三諦例此可解。是則三四十二種說三諦不同。豈可以凡情局聖。謂惟一種執諍自毀耶。若知聖說無崖。終不是此非彼起增上慢髙舉稜層。如有智盲人莫諍乳色。勤行方便慚愧有羞。以三止證三眼見三法獲三智知三諦。見中分明雙照曉了。如雲除發障上顯下明。爾時乃可諦審是非決定師子吼也。私謂。隨情是並與。隨情智是半與半奪。隨智是並奪何者。如聖語凡云。汝今心想卽是俗。能體達俗虛卽是眞。豈非並與相。汝今所知百千推畫皆是俗。惟聖所知乃是眞。豈非半與半奪相。夫二諦者凡人並不識上聖獨能知。此豈非並奪。此釋易解故錄之。二明境智離合者。先境次智。眾經說諦。或四三二一離合不同。今當通說。三藏是方便之教但明二諦。菩薩初心中心緣眞伏於四住。令煩惱脂消。三阿僧祇修六度行使功徳身肥。百劫種相好獲五神通。得法眼照俗諦。分別根性。調熟眾生而作佛事。後心坐道場三十四心斷見思惑盡。此三十四心。八忍八智九無礙九解脫。合爲三十四心也。又經言。一念六百生滅。成論師云。一念六十剎那。秖是一念從假入空得慧眼。照眞諦而得成佛。前已照俗次復照眞。二諦雙明與弟子異菩薩但照俗不照眞。二乘但照眞不照俗。佛能兼俱。更加中道第一義諦。三藏二諦已是方便。於二諦上更加中道。方便之上更復方便。照見此諦更加佛眼。知此諦故更加一切種智。離則有二合則有三。是爲三藏法中二諦三諦離合之相也。次三乘人同以無言說道斷煩惱。論諦離合者。俗諦則同眞諦則異。大論云。空有二種。一但空。二不但空。大經云。二乘之人但見於空不見不空。智者非但見空能見不空。不空卽大涅槃。二乘但空智如螢火。菩薩之人智慧如日。旣空異智別則有兩諦之殊。而今合爲一眞諦。二乘體假入眞。秖入但空不能從但空入假。無化他之用。菩薩體假入但眞。能從但空入假。化度眾生淨佛國土。上根菩薩體假入眞。前入但空。次入不但空。則破無明見佛性。與前眞永別。豈可同爲一眞諦耶。昔莊嚴家云。佛果出二諦外。得此片意而作義不成。不知佛智別照何境。別斷何惑。若得今意出外義則成。開善家云。佛果不出二諦外。不能動異二乘。作義復不成。若得此意不出義亦成。古來名此爲風流二諦意在此。但空不但空合時。秖是一眞諦。離時成兩眞諦。與三藏家異。彼三藏第三諦。但有中道名無別體。眼無別見。智無別知。今則不爾。第三諦亦名眞諦。亦名中道第一義諦。有別體別見別知。是爲通教二諦三諦離合之相也。次別教明二諦與前求異。前之眞俗合爲別家之俗。俗者是世界隔別。俗有眞無。凡夫爲俗諦所攝。二乘爲眞諦所攝。旣有無之異故稱爲俗。勝鬘名二乘作空亂意眾生。大經云。我與彌勒共論世諦。五百聲聞謂說眞諦。若論二諦俗諦不開。若作三諦。開有爲俗開無爲眞。對不但空爲第一義諦。是爲別教離合之相也。摩訶止觀卷第三下

次圓教但明一實諦。大經云。實是一諦方便說三。今亦例此。實是一諦方便說三。法華云。更以異方便助顯第一義耳。是爲圓教二諦三諦一諦離合之相也。次明四諦離合者。前三諦二諦一諦皆豎辯。四諦則橫論。則有四種四諦。謂生滅無生滅無量無作等。生滅四諦卽是橫開三藏二諦也。無生四諦卽是橫開通教二諦也。無量四諦卽是橫開別教二諦也。無作四諦卽是橫開圓教一實諦也。今將中觀論。合此四番四諦。論云因緣所生法者。卽生滅四諦也。我說卽是空。卽無生四諦也。亦爲是假名。卽無量四諦也。亦名中道義。卽無作四諦也。二明智離合者。諸經。或說一智二三四乃至十一智等。若說三智可用觀三諦。如其增減當云何觀。一智者。經云。一切諸如來同共一法身。一心一智慧。力無畏亦然。惟一佛智卽一切種智。一相寂滅相種種行類相貌皆知。名一切種智。此智觀三諦者。若言一相寂滅相。卽是觀於中道。若言種種行類相貌皆知者。卽是雙照二諦也。若二智者所謂權實。權卽一切智道種智。觀於有無兩諦也。實卽一切種智觀於中道諦也。三智觀三諦可解不說。四智者。如大品明道慧道種慧一切智一切種智。釋論解此有多種。或因中但有理體。名爲道慧道種慧。果上事理皆滿。名一切智一切種智。或言。因中權實故言道慧道種慧。入空爲實慧入假爲權慧。或言。果上權實故言一切智一切種智。直緣中道名一切智。雙照二諦名一切種智。或言。因中總別果上總別。或言。道慧道種慧是單明權實。一切智一切種智是復明權實。如是等種種釋四智。四智秖是照三諦也。若經中有明五諦六七八九乃至無量者。但得此意釋之使入三諦也。十一智者。世智他心智兩種照俗諦。八智觀眞諦。如實智觀中道。是名智有離合而三諦不動。復次智諦俱開者。隨其多少自相攝。如三諦卽有三智。二諦卽有二智。此義可解。又智諦俱不開者。且據一諦一智不增不減。此亦可解。若智𨿽開合終是實智能顯實體也。次約諦智合辯者。三藏眞諦發一眼一智。俗諦發一眼一智。兩諦共發一眼一智。慧眼一切智緣眞諦。法眼道種智緣俗諦。佛眼一切種智共緣眞俗兩諦。不得道雙照秖得道前後共照耳。通教眞諦發二眼二智。俗諦發一眼一智。一切智一切種智共緣眞諦。道種智緣俗諦。若作別接通者。俗諦發一眼一智。眞諦發一眼一智。開眞出中發一眼一智。智緣諦亦如是。別教三諦一一諦各發一眼一智。智緣諦亦如是。若別教作二諦者。俗中空發一眼一智。俗中有發一眼一智。眞諦發一眼一智。智緣諦亦如是。圓教者一實諦發三眼三智。智緣諦亦如是。問。云何以別接通。答。初空假二觀破眞俗上惑盡。方聞中道。仍須修觀破無明。能八相作佛。此佛是果仍前二觀爲因。故言以別接通耳。不以此佛果接三阿僧祇百劫種相之因。故不接三藏。不將此果接十地之因。故不接別。不將此果接十住斷無明。故不接圓。惟得以別接通。其義如此。

○四明得失者。失卽思議。得卽不思議也。若言智由心生自然照境如炬照物。若照未照此物本有。若觀不觀境自天然。諦智不相由藉。若言智不自智由境故智。境不自境由智故境。如長短相待。此是相由而有。若言境不自境亦不由智故境。境智因緣故境。智亦例然。此是共合得名。若言皆不如上三種但自然而爾。卽是無因境智。此四解皆有過。所以者何。有四取則有依倚。依倚則是非。是非則愛恚愛恚生一切煩惱。煩惱生故戲論諍競生。諍競生故起身口意業。業生故輪回苦海無解脫期。當知四取是生死本。故龍樹伐之。諸法不自生。那得自境智。無他生。那得相由境智。無共生。那得因緣境智。無無因生。那得自然境智。若執四見著。愚惑紛綸何謂爲智。今以不自生等破四性。性破故無依倚乃至無業苦等。淸淨心常一則能見般若。以是義故自境智苦集不生。卽是生生不可說。故身子默然。乃至無因境智苦集不生。卽是不生不生不可說。故淨名杜口。言語道斷心行處滅。𨿽不可說有四悉檀因緣故亦可得說。或說自生境智。乃至或說無因境智。𨿽作四說性執久破。如前。但有名字。名字無性。無性之字是字不住。亦不不住。是爲不可思議。故金光明云。不可思議智境不可思議智照。卽此意也。若破四性境智。此名實慧。若四悉檀赴緣說四境智者。此名權慧。如是境智凡夫兩失。二乘一得一失。菩薩兩得。何以故。凡夫有四性自行爲失。無四悉檀化他爲失。二乘破四性入第一義。自行爲得。不度眾生化他爲失。菩薩具足。是故兩得。又凡夫兩失。是思議失。二乘一得一失。俱是思議。菩薩兩得。俱不思議。此約通教辯得失。若別望通通教兩得。俱是思議。別教兩得。俱不思議。若圓望別。別教教道兩得。俱是思議。何以故。教門方便。或言無明生一切法。或言法性生一切法。或言緣修顯眞修。或言眞自顯。執此還成性過墮可思議中也。若證道者卽不思議也。若圓教教證俱不思議。何故爾。至理無說爲緣四說。但有假名。假名之名名卽無生。故教證俱不可思議也。無思無念故無依倚戲論結業。無業故無生死。是名自行爲得。得於實體能以不可說說化導眾生。令出生死得於實體。是爲自他俱得體也第四明攝法者。疑者謂止觀名略攝法不周。今則不然。止觀總持徧收諸法。何者。止能寂諸法。如炙病得穴眾患皆除。觀能照理如得珠王眾寶皆獲。具足一切佛法。大品有百二十條及一切法。皆言當學般若。般若秖是觀智。觀智已攝一切法。又止是王三昧。一切三昧悉入其中。今更廣論攝法卽爲六意。一攝一切理。二攝一切惑。三攝一切智。四攝一切行。五攝一切位。六攝一切教。此六次第者。有佛無佛理性常住。由迷理故起生死惑。順理而觀是故論智。解故立行由行故證位。位滿故教他。事理解行因果自他等次第。皆止觀攝盡也。

○一以三止三觀攝一切理者。理是諦法如上開合偏圓不同。權實之外更無別理。除摩黎山余無栴檀。若更有者卽是妄語。旣以止觀顯體。卽攝一切理也。

○二止觀攝一切惑者。以迷諦故起生死惑。迷卽無明。若迷權理則有界內相應獨頭等無明。與見思諸使合者。名相應。不相應者名獨頭。是事不知故起貪。不知者是無明。起貪是行。貪者是識。識共四陰起是名色。色動諸根是六入。六入所著是觸。觸隨順塵是受。受所喜樂是愛。愛俱生纏是取。造當來生業是有。未來陰起是生。陰熟是老。舍陰是死。是十二輪更互爲因果。煩惱通業。業通苦。苦通煩惱。故名三道。成論云。前行後三中。後行前七中。七是業復是道。能通後世。後三非業而能通七亦得是道。經中亦呼爲十二牽連十二輪。束縛不窮故名爲輪。三世間隔故名分段。覆眞諦理不得解脫。此卽是病說病卽知藥。藥卽從假入空止觀。觀藥卽知病。故此惑爲入空止觀所攝也。若迷實理則有界外相應獨頭等無明。所以者何。界內𨿽斷相應獨頭而習气猶在。小乘中習非正使。大乘實說習卽別惑。是界外無明也。故寶性論云。二乘之人𨿽有無常苦空無我等對治。於佛法身猶是顚倒。顚倒卽是無明獨頭。無漏智業爲行三種意生身。亦是五種意生身。意卽是識。身卽名色六入觸受。無明細惑戲論未究竟滅。卽是愛取煩惱染業染生染未究竟。卽是有。三種意因移卽是生。其果變易卽是老死。束此十二是無漏界中四種障。謂緣相生壞。緣卽煩惱道。相卽業道。生壞卽苦道。故知界外有十二因緣。所以者何。降佛已下皆有無明。無明潤業業旣被潤那得無苦。此十二輪𨿽不退界墮下。不妨從無明輪至老死。從老死輪至無明。障於實理良由此惑。此惑爲入假入中兩觀所治。更料簡之。何以故。三種意生身凡有多種。若析體二乘及通菩薩等。先斷界內惑盡。而未曾修習假中者。生於界外。界外惑全未被伏其根則鈍。若於彼習觀時。必須次第歷劫修行學恆沙佛法。先破塵沙。塵沙𨿽不潤生。能障化道故須前斷。斷此惑者。止是調心方便。伏界外惑。進斷三道相應獨頭枝本皆去。故知假觀正攝得塵沙。亦攝得無明。若別圓二人通惑先盡別惑被伏。生彼界者神根卽利。但修中觀治彼三道。從於初地乃至後地。地地中皆有三道。地地無明分分滅。業滅苦滅。地地相應去時獨頭亦去。地地𨿽有智智與無明雜。雜故亦得呼爲智障。障上分智故。惟佛心中無無明則煩惱道盡。煩惱道盡故業盡。業盡故苦盡。三道究竟惟在如來。是故中觀攝得界外惑也。

○三止觀攝一切智者。諸智離合如前所說。三觀往收無不畢盡。世智不照理十一智中已攝。若廣明二十智者。亦爲三觀所攝也。

○四止觀攝一切行者。前智是解。解而無行終無所至。行有兩種。所謂慧行行行。若三藏中慧行行行。乃至圓中慧行行行。慧行是正行。行行是助行。毗婆捨那能破煩惱。復須奢摩他力助正知見。正助兩行隨智而轉。如足隨眼。若三藏中無常析觀是慧行。不淨慈心等是行行。此兩行隨析智入空也。若通中體法如幻化是慧行。歷一切法數息念處緣事止觀是行行。此兩行隨體法智入空也若爲化眾生修道種智緣俗理屬慧行。緣俗事者屬行行。此兩行隨道種智入假也。若中道緣於實相。一道淸淨是慧行。歷一切法門諸度皆是摩訶衍。十二因緣卽是佛性。念處卽是坐道場等是行行。此兩行隨中智入實相也。復次根本四禪定慧等故兩攝。欲界定少慧多觀攝。中間亦爾。四空定多慧少止攝。四無量心前三心觀攝。捨心止攝。九想八念十想觀攝。八背捨前三背捨觀攝。後五止攝。九次第定師子奮迅超越等是止攝。四念處是慧性觀攝。若作四意止說者。作心記錄不淨等。此屬止攝而終是觀爲主。四正勤爲成念處一往觀攝。若兩惡不生止攝。兩善爲生觀攝。四如意足從四因緣得定卽果爲名止攝。五根信進慧三根觀攝。念定止攝。又信念兩屬。五力亦如是。七覺分擇法喜進等觀攝。除捨定止攝。念通兩處。八正正見正思惟觀攝。正業正語正命屬戒卽止攝。正念正定正精進止攝。四諦三諦是有爲行屬觀門。滅諦是無爲行屬止門。十六行皆是觀門。四弘誓依四諦起如彼。十八不共法三業隨智慧行觀攝。三無失止攝。知三世觀攝。餘可知。四無畏者。一切智無畏屬觀攝。漏盡止攝。至處道觀攝。障道止攝。三三昧門止攝。三解脫門觀攝。六度者。前三是功徳止攝。後三是智慧觀攝。又五度功徳止攝。般若觀攝。又六度皆是功徳莊嚴止攝。乃至九種大禪百八三昧皆屬止攝。十八空十諭五百陀羅尼皆觀攝。如是等一切慧行行行。無不爲止觀所攝。當知止觀名略攝義則廣。

○五攝一切位者。若云一地卽二地。二地卽三地。寂滅眞如有何次位。此則無有次位。又大乘經中處處皆說一切地位。良以無生無滅正慧無所得。能治煩惱業苦。三道若淨於無爲法中而有差別次位何嫌。若析法入空有無二門所斷三道。如毗曇所明七賢七聖四沙門果。成論所明二十七賢聖等差別位相。乃至非有非無門位。皆爲析空觀。攝。若體法四門入空所斷三道。如大品明三乘共位。幹慧乃至八地悉同入空止觀攝。若從空入假修歷別行。不得意者成三十心伏惑之位。卽用空假兩觀攝。若得意能破三道成十地位。卽第三觀攝。或純用假觀攝。乃至四門亦如是。若圓信解行卽事而眞。從觀行入相似。進破無明開示悟入佛之知見。凡四十二位。同乘寶乘直至道場。涅槃說十五日月光用轉顯譬其智徳。十六日月光用漸減譬其斷徳。亦如十四般若是因位。十五如妙覺是果位。皆用中觀攝。乃至四門亦如是。問。大乘不明地位止觀何所攝耶答。大乘經論皆明地位。汝畏地位入無地位。不免無縛。文字性離卽是解脫。𨿽說地位卽無地位。中論云。如外人破世間因果則無今世後世。破出世因果則無三寶四諦四沙門果。無何等三寶。見旣不滅則無三藏中三寶四諦四沙門果。尙不得拙度道果。何處有後三番三寶四諦四沙門果。此斥外道全無四番三寶等也。若斥拙度者。但有三藏中三寶四諦四沙門果。無後三番道果也。如我所破者。卽有三寶四諦四沙門果。何者。析破界內煩惱業苦。卽有三藏三寶四諦四沙門果。若體破者。卽有三番三寶四諦四沙門果。點此一語治內之畱滯破外以閒邪。去二邊之邪小。正三寶四諦則立。云何言無邪。但有位無位非證不了。今但信教教有則階位宛然。教無則豁同空淨。無句義是菩薩句義。點空論位位不可得。不應生諍也。又約中論偈四句亦得有地位義。偈云。因緣所生法。我說卽是空者。卽破煩惱業苦。便有須陀洹若智若斷。是菩薩無生法忍。六地齊二乘。七地爲方便。十地爲如佛。此位自明。云何言無。偈亦名爲假名者。是漸次破界外三道。卽有四十二賢聖位。云何言無。偈亦名中道義。卽是圓破五住。便有六卽之位。云何言無。秖用四句攝一切位。一切位不出四句。四句不出止觀。故言攝位也。

○六攝一切教者。毗婆沙云。心能爲一切法作名字。若無心則無一切名字。當知世出世名字。悉從心起。若觀心僻越順無明流。則有一切諸惡教起。所謂僧法衛世九十五種邪見教生。亦有諸善教起。五行六甲。陰陽八卦。五經子史。世智無道名教。皆從心起。云何出世名教皆從心起。堅意寶性論云。有一大經卷如三千大千世界大。記大千世界事。如中如小四天下三界等大者。皆記其事在一微塵中。一塵旣然一切塵亦爾。一人出世以淨天眼見此大經卷。而作是念。云何大經在微塵內而不饒益一切眾生。卽以方便破出此經以益於他。如來無礙智慧經卷具在眾生身中。顚倒覆之不信不見。佛教眾生修八聖道。破一切虛妄見己智慧與如來等。此約微塵附有爲諭。又約空爲諭者。發菩提心論云。譬如有人見佛法滅。以如來十二部經仰書虛空宛然具足。一切眾生無有知者。久久之後。更有一人遊行於空。見經嗟咄。云何眾生不知不見。卽便寫取示導眾生。云何寫經。謂令眾生修八正道破虛妄等。修有多種。若觀心因緣生滅無常修八正道者。卽寫三藏之經。若觀心因緣卽空修八聖道。卽寫通教之經。若觀心分別校計有無量種。凡夫二乘所不能測。法眼菩薩乃能見之。是修無量八正道。卽寫別教之經。若觀心卽是佛性圓修八正道。卽寫中道之經。明一切法悉出心中。心卽大乘心卽佛性。自見己智慧與如來等。又觀心卽假卽中者。卽攝華嚴之經。若觀心因緣生法生滅者。卽攝三藏四阿含教如乳之經。若觀心卽空者。卽攝共般若如酪之經。若具觀心因緣生法卽空卽假卽中者。卽攝方等生酥之經。若但用卽空卽假卽中者。卽攝大品熟酥之經。若用卽中觀心者。卽攝法華開佛知見大事正直醍醐之經。若用四句相卽觀心。卽有涅槃同見佛性醍醐之經。又若觀因緣。又觀因緣卽是佛性。佛性卽是如來。是名乳中殺人。若觀析空又觀析空卽是佛性。佛性卽是如來。是名酪中殺人。若觀卽空。又觀卽空卽是佛性。是名生酥殺人。若觀假名。又觀假名卽是佛性。是爲熟酥殺人。若觀卽中又觀卽中卽是佛性。是名醍醐殺人。今通言殺人者。卽二死已斷三道淸淨。名爲殺人。是爲止觀攝不定教。略攝如上。廣攝者。絓一切經教悉用止觀攝之。無不畢盡也。復次心攝諸教略有兩意。一者一切眾生心中具足一切法門。如來明審照其心法。按彼心說。無量教法從心而出。二者如來往昔曾作漸頓觀心偏圓具足。依此心觀爲眾生說。教化弟子令學如來破塵出卷仰寫空經。故有一切經卷。悉爲三止三觀所攝也。

○上六意攝法次第可解。今直以一法攝一切法者。一理攝一切理一切惑。一切智一切行。一切位一切教也。又一惑攝一切理智行位教也。又一智攝一切理惑行位教也。又一行攝一切理惑智位教也。又一位攝一切理惑智行教也。又一教攝一切理惑智行位也。

○第五明偏圓者。行人旣知止觀無法不收。收法旣多。須識大小共不共意。權實思議不思議意故簡偏圓。就此爲五。一明大小。二明半滿。三明偏圓。四明漸頓。五明權實。夫至理不大不小乃至非權非實。大小權實皆不可說。若有因緣大小等皆可得說。以小方便力爲五比丘說小。以大方便力爲諸菩薩說大。大小𨿽俱方便須識所以。故用五雙料簡使無混濫。小者小乘也。智慧力弱。但堪修析法止觀析於色心。如釋論解檀波羅蜜。破外道鄰虛云。此塵爲有爲無。若有極微色則有十方分。若無極微色。則無十方分。若析極微色不盡。則成常見有見。若析極微盡。則成斷見無見。此外道析色也。析心亦如是。若計有心無心皆墮斷常。此皆外道析色心也。論文仍明三藏析法之觀云。色若粗若細總而觀之無常無我。何以故。粗細色等從無明生。無明不實故粗細皆假。假故無常無性卽得入空。又介爾心起必藉根塵。無有一法不從緣生。從緣生者悉皆無常。或言。一念心六十剎那。或言。三百億剎那。剎那不住念念無常。無常無主煩惱本壞。無業無苦生死滅故。名爲涅槃。是名析色心觀意也。析名本於外道。對破邪析而明正析。何但外邪應須正析。若佛弟子執佛教門而生見著亦須正析。所謂三藏四門生四見著。乃至圓教四門生四見著。戲論諍競自是非他。皆服甘露傷命早夭。金鎖自系流轉生死。宜須正析。故大論云。破涅槃者不破聖人所得涅槃。但爲學者未得涅槃執成戲論。故言破涅槃。若爾。皆用析法方便破之。凡有四門。於一一門具足十法。識正因緣乃至不起法愛。能於諸門見第一義。故知三藏四門析法止觀。斷奠是小乘也。次明大者大乘也。智慧深利修不生不滅體法止觀。大人所行故名大乘。中論明卽空者。申摩訶衍。摩訶衍卽大也。衍中云。欲得聲聞當學般若者。元此是菩薩法。大能兼小傍挾聲聞。譬如朱雀門天家所立。正通王事不妨羣小由之出入。𨿽通小人終是天門。今摩訶衍亦如是。正爲菩薩體法入空。𨿽有小乘終名爲大。例如三藏析法。𨿽有佛菩薩終是小乘。所言大乘體法觀者異於三藏。三藏名假而法實。析實使空。譬如破柱令空。今大乘體意名實皆假。自相是空本來虛寂。譬如鏡柱本自非柱。不待柱滅方空﹝天﹞卽影是空。不生不滅不同實柱。又大論明摩訶衍人體法觀者。引佛在一方木上告諸比丘。譬如比丘得禪定時。變土爲金變金爲土。實非金土變化所爲。色心亦如是。非生非滅無明變耳。本自不生今那得滅。又引觀一端氎卽具十八空。是名體法觀。復次三藏所析名爲隨情觀色心。析有之觀亦是事觀。所入之眞。眞非佛性。不會實理。但隨情爲眞耳。大乘體法名隨理觀色心。如尋幻得幻師。尋幻師得幻法。亦如尋夢得眠尋眠得心。尋幻色心得無明尋無明得佛性。體法通理故名隨理觀。體法止觀凡有四門。於一一門皆具十法成觀。此觀非但體外道果報色心。絓預一切執計三藏四門。乃至圓四門未得入者。執門成見皆體如幻。斷奠名大乘止觀也。若得今之用觀意。大乘諸門生執尙須空破。終不同彼世間法師禪師。稱老子道徳莊氏逍遙與佛法齊。是義不然。圓門生著尙爲三藏初門所破。猶不入小乘況復凡鄙見心。螢日懸殊山毫相絕。自言道眞慢瞿曇者寧不破耶。

○二明半滿。半者明九部法也。滿者明十二部法也。世傳。涅槃常住始復是滿。餘者悉半。菩提流支云。三藏是半般若去皆滿。今明半滿之語直是扶成大小。前已析體判大小。今亦以體析判半滿。如前云云。

○三明偏圓者。偏名偏僻圓名圓滿。通途一往喚小爲偏。於何不得。別義分別。意則不可。半小兩名克定局短引不得長。偏義亙通從小之大。譬如半月齊上下弦。漸月不爾。始自弓娥終十四夜皆稱爲漸。惟十五夜乃稱圓滿月。小半亦爾。齊於析法半字小乘不得名大。偏意則遠。從初三藏析法止觀已上。別教止觀去邊入中已還。皆名爲偏。故大經云。自此之前。我等皆名邪見人也。惟此圓教止觀一心三諦隨自意語。獨當圓稱也。

○四明漸頓者。漸名次第藉淺由深。頓名頓足頓極。此亦無別意還扶成偏圓。三教止觀悉皆是漸。圓教止觀名之爲頓。此是按名解釋其義已顯。今更廣料簡使無遺滯。若前二教止觀是漸而非頓。力不及遠但契偏眞。圓教止觀是頓而非漸。行大直道卽邊而中。別教止觀亦漸亦頓。何以故。初心知中故名亦頓。涉方便入故名亦漸。復次前兩觀觀教行證皆名爲漸。別教教觀行皆名爲漸。證道是頓。圓教教觀行證皆名爲頓。何故爾。前二觀是方便說。艸庵曲徑故教觀四種俱漸。別觀帶方便說。若依方便行先破通惑。故三種皆漸。後破無明見於佛性。故證道是頓也。圓觀正直捨方便但說無上道。惟此一事實。餘二則非眞。說最實事是名教實。行如來行入如來室衣座等。復有一行是如來行。是名行實。所見中道卽一究竟。同於如來所得法身無異無別。是名證實。前兩觀因中有教行證人。果上但有其教無行證人。何以故。因中之人灰身入寂沈空盡滅。不得成於果頭之佛。直是方便之說。故有其教無行證人。別教因中有教行證人。若就果者但有其教無行證人。何以故。若破無明登初地時。卽是圓家初住位。非復別家初地位也。初地尙爾。何況後地後果。故知因人不到於果。故云果頭無人。圓教因中教行證人悉從因以至果。俱是眞實。故言實有人也。復次前三止觀教行證人未被會時。尙不知圓何況入圓。佛若會宗開漸顯頓悉皆通入。𨿽非卽頓而是漸頓。故法華云。汝等所行是菩薩道。各乘寶車適子本願。決了聲聞法是諸經之王。開通漸法悉令得入以別理接之。故涅槃中得二乘道果不隔圓常。因是修學皆當作佛。卽是從漸入圓亦名開漸顯頓意也。復次四種止觀入圓不必並待行成入圓。不必並待開漸顯頓入圓。入則不定。所以者何。一切眾生心性正因譬之於乳。聞了因法名爲置毒。正因不斷如乳四微五味𨿽變四微恆在。是故毒隨四微味味殺人。眾生心性亦復如是。正因不壞了因之毒隨正奢促處處得發。或理髮或教發。或行發成證發。如辟支佛利智善根熟。出無佛世自然得悟。理髮亦爾。久植善根今生𨿽不聞圓教。了因之毒任運自發。此是理髮也。若聞華嚴日照髙山卽得悟者。此是教發也聞已思惟。思惟卽悟。是爲觀行發也。若是六根淨位進破無明。是相似證發。若更增道損生亦是證發也。此約圓家論入不定也。若前三教行人。各在凡地發者。卽是理髮。若聞於教是爲教發。若修方便卽是觀行發。若於賢聖位中發。卽是證發。此約三家入則不定也。復有不定而非殺人。如修無漏時有漏不求自發全不殺二死。若修中道發得無漏。長別三界苦輪海。乃是一死而非二死。亦名不定。復次四種止觀當分圓漸。三藏中有從初心方便來入眞位。此名爲漸。三十四心斷結成果。豈不名圓。通別中初心乃至後心。豈無漸圓。圓中當體理極稱圓。亦有初心乃至四十一地。豈不是漸。妙覺究竟豈不是圓。圓圓非漸圓圓漸非漸漸。故知當分皆具二義也。法華疏中應廣說。然漸漸非圓漸可得成圓漸。漸圓非圓圓。不可得成圓圓。何者。法華云。汝等所行是菩薩道。故漸漸成圓漸。漸圓權設三教之果。不可更成妙覺之佛。例小小非大小可得成大小。小大非大大不可得成大大。權權非實權可得成實權。權實非實實不可得成實實。何者。三教果頭有教無人。故權實不可成實實。半滿漸頓例應如此分別。不復煩文也。觀心往推法相應爾。而人多不信。今用涅槃五譬釋成此意。第六云。凡夫如乳。須陀洹如酪。斯陀含如生酥阿那含如熟酥。阿羅漢辟支佛佛如醍醐。大論云。聲聞經中稱阿羅漢名爲佛地。故三人同是醍醐。此譬豈非釋三藏中五味漸圓意。類此得成。三十二云。眾生如雜血乳。須陀洹斯陀含如淨乳。阿那含如酪。阿羅漢如生酥。辟支佛菩薩如熟酥。佛如醍醐。此譬豈不釋通教中五味。支佛侵習小勝聲聞。故與菩薩同爲熟酥。佛正習盡名爲醍醐。借此類通教當分漸圓義顯。第九云。眾生如牛新生血乳未別。聲聞如乳。緣覺如酪。菩薩如生熟酥。佛如醍醐。此譬豈不是別教五味意。十住初中能斷通見思盡名乳。總擬聲聞。十住後心小深故擬支佛如酪。十行十向如生熟酥。十地之初已名爲佛故如醍醐。借此顯成別觀當分漸圓意。二十七云。雪山有艸名爲忍辱。牛若食者卽成醍醐。艸諭正道。若能修正道卽見佛性。此譬豈不是圓意。不歷四味卽成醍醐。借此類成漸圓等之位。第八云。置毒乳中徧於五味皆能殺人。此譬豈不譬於不定。卽成四種理教行證而得入圓。今約漸頓作如此料簡。前三科後一科。亦應如是。但小大半滿齊分克定不得同耳。

○五明權實者。權是權謀暫用還廢。實是實錄究竟旨歸。立權略爲三意。一爲實施權。二開權顯實。三廢權顯實。如法華中蓮華三譬。諸佛卽一大事出世。元爲圓頓一實止觀。而施三權止觀也。權非本意。意亦不在權外。只開三權止觀而顯圓頓一實止觀也。爲實施權實今已立。開權顯實權卽是實無權可論。是故廢權顯實權廢實存。暫用釋名其義爲允。問。何意用此權實。答。佛知眾生種種性欲。以四悉檀而成熟之。若人欲聞正因緣。爲說三藏。欲聞因緣卽空爲說通觀。欲聞歷劫修行爲說別觀。欲聞卽中爲說圓觀。是名隨世界悉檀亦名隨樂欲。爲實施權說權實止觀也。爲生扶眞之事善說三藏觀。爲生扶眞之理善爲說通觀。爲生扶中之事善爲說別觀。爲生扶中之理善爲說圓觀。是名隨爲人悉檀。亦名隨便宜而說權實止觀也。爲破邪因緣無因緣說三藏觀。爲破拙度故說通觀。爲破共法故說別觀。爲破帶方便故說圓觀。是爲對治悉檀說權實止觀也。爲思議鈍根拙度令入眞諦說三藏觀。爲思議利根巧度令入眞諦故說通觀。爲不思議鈍根拙度令入見中故說別觀。爲不思議利根巧度令入見中故說圓觀。是名爲一實而施三權。權實相對則有四種止觀。爲實施權意齊此也。權實旣興良由悉檀。權實可廢亦由悉檀。何者。眾生煩惱結使厚。利智善根薄。故興初觀生其事善。事善若生煩惱伏薄。卽廢三藏觀。爲生理善興於通觀。理善已生卽廢通觀。爲生界外事善卽興別觀。界外事善已生卽廢別觀。爲生界外理善卽興圓觀。是爲興廢因緣故說於權實止觀也。餘三悉檀興廢可解。若約五味教論興廢者。華嚴爲大行人。廢兩權興一權一實。三藏廢兩權一實但興一權。方等四種俱興。般若廢一權興兩權一實。法華廢三權興一實。涅槃還興四種皆入佛性無所可隔。是故如來巧用悉檀。興廢適時順機而作。皆益眾生。是故如來不空說法。爲度人故應興應廢也。對三權說一實。實存權廢。已如前說。今更料簡四種止觀皆實不虛。所以者何。若不開決則無入理。今決了聲聞法是諸經之王。開方便門示眞實相。一一止觀皆得入圓。如快馬見鞭影卽得正路。故四種皆實也。又四種皆權。何以故。四理皆不可說。權不可說故非權。實不可說故非實。非權而彊說爲權。非實而彊說爲實。等是彊說。何意不名權爲實耶。以有說故。故皆是權。又此權實悉是非權非實。何以故。皆不可說故。此非權非實。不得異於向實。向以見理爲實。實秖是非權非實。此義不異。若異者應有別慧。應照別理。理惑旣同不可使異。對權故說實。廢教故說理。故言非權非實。卽教而理。權實卽非權非實。無二無別不合不散。非權非實理性常寂名之爲止。寂而常照亦權亦實。名之爲觀觀故稱智稱般若。止故稱眼稱首楞嚴。如是等名不二不別不合不散。卽不可思議之止觀也。此非但開實是非權非實。開權亦是非權非實。猶屬開權顯實意耳。問。爲一實施三權。惟有四種止觀。若以別接通止觀者。爲權爲實。復何意不預四數。何意但言接通。何位被接。接入何位。答。接得入教此則屬權。接得入證此則屬實也。四教論其始終接但終而無始。故不入四數。諸教皆接亦應有之。此義不用者。二教明界內理。二教明界外理。兩處交際須安一接。故但以別接通。若齊通爲言不論破無明。八地名支佛地。從此被接知有中道。九地伏無明。十地破無明。卽名爲佛。但一品破。那得是極。故知接入別也。若望別教是入初地位行也。若就諦論接者。通教眞諦空中合論。從初已來但觀眞中之空。破見思惑盡到第八地。方爲說眞內之中。故云智者見空及與不空。被接方聞。聞已見理。卽是入別位也。三藏菩薩明位不爾。故不論接。別圓發心已知中道更將何接。故知接但在通也。問。三權皆得知實不。答。別教初知。通教後知。三藏初後俱不知。問。若知何意名權。若不知二經相違。答。別𨿽初知帶方便聞。教猶是權。通𨿽後知可接者知。教終是權。其意可見。若言三藏不知違二經者。大經云。阿羅漢不知三寶常住不變者。所有禁戒亦不具足。不能得聲聞之道。此義今當通。任羅漢自力不應知見常住。譬如天眼未開不見障外。不聞他說亦不能知。羅漢。佛眼未開又不聞佛說。那得自知常住。故法華云。於自所得功徳生滅度想。若遇余佛便得決了。又云。聲聞緣覺不退菩薩亦不能知。當知不聞則不知也經稱知者齊知己理眞諦無爲。亦是於常一相無變。若人分別眞諦二相遷動者。不能發眞。要須觀空方入無漏。如須菩提觀空。憍陳如證無生智。又律儀不具足者。若能觀空得道共戒。此是具足戒也。故華嚴云。諸法實性相常住不變異。二乘亦皆得而不名爲佛。故知常住語通得作此釋。若不作此釋。三藏不說大乘常住。聲聞那得具聲聞道具禁戒耶。若作此釋。道共戒無失彌益其美。又舉例釋者。如大品云。淫欲障生梵天何況菩提。爲生梵天須斷欲。欲得菩提斷二邊欲。欲名𨿽同其意則異。此義亦爾。欲入眞諦。須知無爲常不變易。欲入實相亦知常住一相不變。知常語同大小則異。故三藏止觀不知圓實不違經。勝鬘云。若不知常住。所有三歸皆不成就。此云何通。遠尋根本三乘初業不愚於法。若取四念處聞慧爲初者。此初知眞諦常住。不起六十二見。以無倚著心賢聖成就。此釋同前意也。若古昔爲初業者。先發菩提心早知常住。畏怖生死退大取小。法才王子及涅槃中退轉菩薩。從初已來歸依一體三寶燻修戒善。有受法無捨法。心無盡故戒亦無盡。一切戒善爲此所燻。譬如大地冥益樹木。樹木萌芽悉得成就小乘歸戒不離菩薩戒。菩薩戒力能成就之。卽此義也。若不作初業知常。三藏歸戒羯磨悉不成就。若作此釋。於大小兩經義無相違。摩訶止觀卷第四上

第六明方便者。方便名善巧。善巧修行以微少善根。能令無量行成解發入菩薩位。大論云。能以少施少戒出過聲聞辟支佛上。卽此義也。又方便者眾緣和合也。以能和合成因。亦能和合取果。大品經言。如來身者不從一因一緣生。從無量功徳生如來身。顯此巧能故論方便。若依漸次卽有四種方便。方便各有遠近。如阿毗曇明五停心爲遠。四善根爲近。通別方便例可意知。圓教以假名五品觀行等位去眞猶遙。名遠方便。六根淸淨相似鄰眞。名近方便。今就五品之前假名位中。復論遠近。二十五法爲遠方便。十種境界爲近方便。橫豎該羅十觀具足。成觀行位能發眞似。名近方便。今釋遠方便略爲五。一具五緣。二呵五欲。三棄五蓋。四調五事。五行五法。夫道不孤運弘之在人。人弘勝法假緣進道。所以須具五緣。緣力旣具當割諸嗜欲。嗜欲外屏當內淨其心。其心若寂當調試五事。五事調已行於五法。必至所在。譬如陶師若欲得器。先擇良處。無砂無鹵艸水丰便可立作所。次息余際務。際務不靜安得就功。𨿽息外緣身內有疾云何執作。身𨿽康壯泥輪不調不成器物。上緣𨿽整不專於業。廢不相續永無辦理。止觀五緣亦復如是。有待之身必假資藉如彼好處。呵厭塵欲如斷外緣。棄絕五蓋如治內疾。調適五事如學輪繩。行於五法如作不廢。世間淺事非緣不合。何況出世之道。若無弄引何易可階。故歷二十五法約事爲觀。調粗入細檢散令靜故爲止觀遠方便也。此五法三科出大論。一種出禪經。一是諸禪師立。一具五緣者。一持戒淸淨。二衣食具足。三閒居靜處。四息諸緣務。五得善知識。禪經云。四緣𨿽具足開導由良師。故用五法爲入道梯蹬。一闕則妨事。釋此具如次第禪門。

○此中明持戒淸淨。卽四意。一列戒名。二明持戒。三明犯戒。四明懺淨。列名者。經論出處甚多。且依釋論有十種戒。所謂不缺。不破。不穿。不雜。隨道。無著。智所贊。自在。隨定。具足。此十通用性戒爲根本。大論云。性戒者是尸羅身口等八種。謂身三口四更加不飲酒。是淨命防意地。又云。十善是尸羅。佛不出世世常有之。故名舊戒。佛不出世凡夫亦修八禪。故名舊定。外道邪見六十二等舊醫乳藥名爲舊慧。常途云。無客定無漏導八禪耳。今難此語。亦應無漏導十善也。戒慧旣有客法。定何獨無。今用三歸五戒二百五十。爲客戒。根本十種得戒人者。如佛自言善來比丘。自然已得具足戒。如摩訶迦葉自誓因緣得具足戒。如憍陳如見諦故受具足戒。如波闍波提比丘尼。以八敬法受具足戒。如達摩提那比丘尼遣信受具足戒。如須陀耶沙彌論義受具足戒。如耶捨比丘等善來受具足戒。如跋陀羅波楞伽加三歸受具足戒。如邊地第五律師受具足戒。中國十人白四羯磨受具足戒。客戒人也。根本淨禪觀練燻。修爲客定。四諦慧爲客慧。佛出方有也。性戒者。莫問受與不受犯卽是罪。受與不受持卽是善。若受戒持生福。犯獲罪。不受無福。不受犯無罪。如伐艸害畜罪。同。對首懺。二罪俱滅。大論解云。違無作罪同滅耳而償命猶在。故知受得之戒與性戒有異也。故四分問遮法云。不犯邊罪不。邊罪卽性罪也。此罪障優婆塞戒。何況大戒。若性戒淸淨。是戒度根本解脫初因。因此性戒。得有無作受得之戒。小乘明義無作戒卽是第三聚。大乘中法鼓經。但明色心無第三聚。心無盡故戒亦無盡。若就律儀戒。論無作可解。定共戒無作者與定俱發。有人言。入定時有出定時無。有人言。無作依定。定在不失。定退卽謝也。道共戒無作者。此無作依道。道無失故此戒亦無失。戒定道共。通是戒名說。通以性戒爲本。故經云。依因此戒。能生禪定及滅苦智慧。卽此意也。

○二明持者。此十種戒攝一切戒。不缺戒者。卽是持於性戒乃至四重。淸淨守護如愛明珠。若毀犯者。如器已缺無所堪用。佛法邊人非沙門釋子。失比丘法故稱爲缺。不破者。卽是持於十三。無有破損故名不破。若毀犯者。如器破裂也。不穿者。是持波夜提等也。若有毀犯如器穿漏。不能受道故名爲穿。不雜者。持定共戒也。𨿽持律儀念破戒事。名之爲雜。定共持心欲念不起。故名不雜。如大經云。𨿽不與彼女人身合。而共言語嘲調。壁外釧聲見男女相追。皆污淨戒。十住婆沙云。𨿽制其事。而令女人洗拭按摩。染心共語相視。或限爾許日持戒。或期後世富樂天上自恣。皆名不淨。若持不雜戒。悉無此等念也。隨道者。隨順諦理能破見惑。無著戒者。卽是見眞成聖。於思惟惑無所染著也。以此兩戒約眞諦持戒也。智所贊戒自在戒。則約菩薩化他。爲佛所贊於世間中而得自在。是約俗諦論持戒也。隨定具足兩戒。卽是隨首楞嚴定。不起滅定現諸威儀。示十法界像導利眾生。𨿽威儀起動而任運常靜。故名墮定戒。前來諸戒律儀防止。故名不具足。中道之戒無戒不備。故名具足。此是持中道第一義諦戒也。用中道慧徧入諸法。故經云。式叉。式叉名大乘戒也。涅槃明五支戒及十種戒。義勢略同。設諸經論更明戒相。終不出此十科。束前三種戒名律儀戒。秉善防惡。從初根本乃至不穿纖毫淸淨。束名律儀戒。凡夫散心悉能持得此戒也。次不雜一戒。定法持心心不妄動。身口亦寂三業皎鏡。此是定共戒。入定時任運無雜。出定身口柔軟亦不雜。凡夫入定則能持得也。隨道戒初果見諦發眞成聖。聖人所持非凡夫能持也。無著戒則三果人所持。亦非初果所持也。智贊自在。此乃菩薩利他須持此戒。則非二乘所持也。隨定具足。此是大根性所持。則非六度通教菩薩所能持也。況復凡夫二乘耶。向判位髙下事義不同。理觀觀心論持戒者具能持得上十戒也。先束十戒爲四意。前四戒。但是因緣所生法。通爲觀境。次二戒。卽是觀因緣生法卽空。空觀持戒也。次兩戒。觀因緣卽是假。假觀持戒也。次兩戒。觀因緣生法卽是中。中觀持戒也。所言觀心爲因緣生法者若觀一念心從惡緣起。卽能破根本。乃至破不雜戒。與善相違故名爲惡。今以善順之心防止惡心。能令根本乃至不雜等戒。善順成就得無毀損。故稱善心名爲防止惡心旣止身口亦然。防卽是止善。順卽是行善。行善卽是觀。止善卽是止。是名觀因緣所生心持四種戒也。次觀善惡因緣所生心卽空者。如金剛般若云。若見法相者。名著我人眾生壽者。若見非法相者。亦著我人眾生壽者。不見法相不見非法相。如筏諭者。法尙應捨何況非法。故知法與非法二皆空寂。乃名持戒。今云法者。秖善惡兩心假實之法也。若見有善惡假名。卽是著我人眾生壽者。若見善惡實法。亦是著我人眾生壽者。所言非法相者。若見善惡假名是無者。亦是著我人眾生壽者。若見善惡實法是無者。亦著我人眾生壽者。何以故。依無起見故不應著。乃至依非有非無起見。皆名著我人眾生壽者。觀如是等法與非法皆卽是空。由此觀故能順無漏。防止有無六十二見。故名隨道戒。若重慮此觀思惟純熟。歷緣對境。於一切色聲皆悉卽空。名無著戒。防止思惑善順眞諦。是名觀因緣心卽空持二種戒也。次觀因緣心卽是假者。知心非心法亦非法。而不永滯非心非法。以道種方便。無所有中立心立法。拔出諸心數法。導利眾生爲智所贊。𨿽廣分別無量心法。但有名字如虛空相。不生愛著惑相不拘。名爲自在。如此假觀。防止無知善順俗理。防邊論止順邊論觀。卽是假觀持兩戒也。次觀因緣生心卽中者。觀於心性畢竟寂滅。心本非空亦復非假。非假故非世間。非空故非出世間。非賢聖法非凡夫法。二邊寂靜名爲心性。能如是觀。名爲上定。心在此定卽首楞嚴。本寂不動。雙照二諦現諸威儀。隨如是定無不具足。如是觀心防止二邊無明諸惡。善順中道一實之理。防邊論止順邊論觀。此名卽中而持兩戒也。故梵网云。戒名大乘名第一義光。非靑黃赤白。戒名爲孝孝名爲順。孝卽止善順卽行善。如此戒者。本師所誦我亦如是誦。當知中道妙觀戒之正體。上品淸淨究竟持戒。十住廣說云。若無我我所。遠離諸戲論一切無所有。是名上尸羅。故淨名云。罪性不在內亦不在外。亦不在兩中間。如其心然罪垢亦然。其能如是是名善解是名奉律。卽此意也。復次觀心持戒卽是五名。所以者何。防止是戒義。觀亦如是。三觀名能防三惑名所防。如此防止義徧法界。不局在身口﹝云云﹞。又毗尼名滅滅身口諸非。故今觀心亦名爲滅。卽空之觀能滅見思之非。卽假觀能滅塵沙之非。卽中觀能滅無明之非。如此論滅徧滅法界諸非。不止七支。故淨名云。當直除滅勿擾其心。卽此意也。又波羅提木叉名保得解脫者。觀心亦爾。若不觀三諦之理三惑保不解脫。若見三諦三惑保脫。如此解脫徧法界脫。非止解脫三途及出生死而已。又誦者。背文闇持也。今觀心亦爾。三觀之名詮三諦理。卽是其文。知名非名研心諦理。觀法相續。常自現前。不生妄念。名之爲誦。如此誦者。徧法界誦非止八十誦也。又律者。詮量輕重分別犯非犯。觀心亦爾。分別見思粗惡滓重。界內無知小輕。塵沙客塵橫起。復爲小重。根本微細。如上菩提心中已說。三觀觀三理是不犯。三惑障三理名爲犯。三藥治三病。詮量無謬纖毫不差。又知持事戒有三品。上品得天報。中品得人報。下品得修羅報。犯上退天。犯中退人。犯下退修羅。入三惡道。惡道又三品。輕者入餓鬼道。次者入畜生道。重者入地獄道。中品又多種。上中下下下卽四天下也。上品又多種。謂三界諸天各有品秩也。又持理戒空假中三品。各有上中下。卽空三品者下品爲聲聞。中品爲緣覺。上品爲通教菩薩。退則傳傳失也卽假三品者。下品爲三藏菩薩。中品爲通教出假菩薩。上品爲別教菩薩。卽中三品者。下品爲別教菩薩。中品圓教菩薩。上品是佛。惟佛一人具淨戒也。又下品爲五品。中爲六根淸淨。上入初住。此略就觀心判其階差。中道觀心卽是法界摩訶衍。徧攝一切法。可以意得。不復煩文也。私咨云。下中三品皆約發眞。上品何意約眞似爲三品耶。答。前三道未合可得分張橫辯。卽中旣融宜約一道豎判。又亦得約橫者。別接通別圓三品﹝云云﹞。如此分別得失輕重。徧詮量法界。豈止煮燒覆障耶。觀心五名宛然可見。若事中恭謹精持四戒。而其心雜念。事亦不牢。猶如坯瓶。遇愛見惡則便破壞。若能觀心六種持戒。理觀分明妄念不動。設遇惡緣堅固不失。理旣不動事任運成。故淨名云。其能如是。是名善解。是名奉律。正意在此也。三明犯戒相者。夫毀滅淨戒不出癡愛倒見。是戒怨家諭二羅剎。大經云。譬如有人帶持浮囊渡於大海。爾時海中有一羅剎來乞浮囊。初則全乞。乃至微塵悉皆不與。行人亦爾。發心秉戒誓渡生死大海。愛見羅剎乞戒浮囊。愛羅剎言。令汝安隱得入涅槃者。此以欲樂暢情稱爲涅槃。如饑得食如貧得寶。獼猴得酒則得安樂。安樂名涅槃。誘誑行人。若隨愛轉毀破四重。是全棄浮囊。是名犯相。若愛心𨿽起不可全棄。何者。我今欲過生死大海。尸羅不淨還墮三途。禪定智慧皆不得發。思惟是已生大怖畏。故言。汝寧殺我浮囊叵得。是名持相。愛心復起摩觸快意。若隨愛觸是棄半浮囊。是名犯相。行人復念禁戒豈可輸半。論其果報地獄苦惱。論其卽目下意治擯。甚可羞恥。豈應如此損毀大事。是故護惜不隨愛情。是名持相。愛心又起乞重方便。若毀犯者是乞手許。又毀波夜提是乞指許。又毀吉羅是乞微塵許。吉羅𨿽小開放逸門。微塵不多水當漸入沒海而死。是爲愛心破律儀戒。貪攀覽五欲破定共戒。深著生死爲有造業。破卽空戒。不息世譏嫌無護他意。破卽假戒。不信戒善與虛空等。不信此戒具足佛法。不信此戒畢竟淸淨破中道戒。此例可解﹝云云﹞。次見羅剎乞浮囊者。若爲財色而毀戒者。如前所說。觸人皆爾。此名已起之惡。爲除斷故一心勤精進。若見心猛利於所計法而起罪過。此是解僻。名未生之惡。爲不生故一心勤精進。此見𨿽未起。若修得少禪無好師友。卽生念著而起過患。佛在世一比丘得四禪謂爲四果。臨終見中陰起卽謗佛云。羅漢不生今那得生。阿難問佛。此人命過今生何處。佛言。已墮地獄。𨿽持戒得有漏禪。是亦不可信。佛在世尙爾。況末代癡人罪著深重。故大虛空藏經云。若起惡見。名第三波羅夷。云何惡見。或得空解發少智慧。師心自樹謂證無生。見心旣彊。能破諸法無佛無眾生。撥世因果出世因果。法華云。或食人肉。或復啖狗。卽此義也。破正見威儀淨命。起於平等無分別見。何者有罪。何者非罪。若有分別分別卽礙。礙卽非眞。於貪欲中。莫生怖礙。無怖礙卽是菩提。謂此是實餘皆妄語。又值惡師爲說惡法見毒轉熾。邪鬼入心邪解更甚。猖狂顚倒無種不爲。見慢峨嵯陵蔑一切。見行善者謂有所得。欺之如土。由是見故浮囊全去。設不全去者。卽思惟言。理𨿽如此我未能見。何容頓棄惜猶不與。見心復起一切法空。豈有觸與不觸男女等相。卽便把執歍抱是名半去。或重方便乃至吉羅。謂諸法空寂何用事相紛紜。旣不存微塵空心轉盛。如小水漸漏無礙稍滑。一切戒律皆悉吞啖故浮囊永沒。當知見心大可怖畏。何以故。若謂四重及犯者皆空。而五逆亦空。何不造逆。空見旣彊亦無父母。若通若害皆不爲礙。旣無礙者。亦應不礙王及夫人。論其見心。實不謂有王及夫人。而自於己惜身惜命。若侵國王身碎命盡。如此癡空不空身命。惜己身命亦於王不空。旣於己於王不能空者。那得獨欺父母輕忽佛教。而言四重五逆皆空耶。當知此人不能自見執空之過。近尙不見何況遠耶。旣以惡空撥佛禁法。是破律儀戒。空見擾心破定共戒。堅執己見是破卽空戒。污他善心破卽假戒。不信見心與虛空等。卽是佛法畢竟淸淨。破卽中戒。當知邪僻空心甚可怖畏。若墮此見長淪永沒。尙不能得人天涅槃。何況大般涅槃。故論云。大聖說空法本爲治於有。若有著空者諸佛所不化。又經云。若於諸法生疑心者。能破煩惱如須彌山。若定起見則不可化。無行經云。貪欲卽是道。僻取此語以證無礙。何不引無行貪著無礙法是人去佛遠。若有得空者。終不破於戒﹝云云﹞。是名見心羅剎毀禁戒也。大意如此﹝云云﹞。復次前一向論持。次一向論犯。今明十戒持犯不定。若通論動出悉名爲乘。故有人天等五乘。通論防止悉名爲戒。故有律儀定共道共等戒。若就別義。事戒三品名之爲戒。戒卽有漏不動不出。理戒三品名之爲乘。乘是無漏。能動能出。約此乘戒四句分別。一乘戒俱急。二乘急戒緩。三戒急乘緩。四乘戒俱緩。一乘戒俱急者。如前持相。十種淸淨事理無瑕。觀念相續。今生卽應得道。若未得道此業最彊彊者先牽必升善處。若律儀戒急則爲欲界人天所牽。若無雜戒急隨禪梵世。三品理乘何乘最急。若三品卽中乘急。以人天身值彌勒佛。聞華嚴教利根得道。若上品出假乘急。以人天身值彌勒佛。於華嚴座作鈍根得道。若上中二品入空乘急。以人天身值彌勒佛。聞方等般若等教得三乘等道。若下品入空乘急。以人天身值彌勒佛。聞三藏經得道。得人天身。是持事戒力。見佛得道修乘觀力。事理俱持。諸行中最故不可緩也。二戒緩乘急者。是人徳薄垢重煩惱所使。是諸事戒。皆爲羅剎毀食。專守理戒觀行相續。如上覺意六蔽中用心。央掘示爲其相。以事戒緩命終故。墮三惡道受於罪報。於諸乘中何乘最彊。彊者先牽。若析空乘彊以三途身。值彌勒佛聞三藏經。乃可得道。若卽空乘急以三途身。值彌勒佛聞般若方等得道。若卽假乘急以三途身。值彌勒佛聞華嚴及聞余教。作鈍根得道。若卽中乘急以三途身。值彌勒佛聞華嚴經作利根得道。是故佛說漸頓諸經。龍鬼畜獸悉來會坐。卽是其事。破事戒故受三惡身。持理觀故見佛得道。大經云。於戒緩者不名爲緩。於乘緩者乃名爲緩。正是此一句也。三戒急乘緩者。事戒嚴急纖毫不犯。三種觀心了不開解。以戒急故人天受生。或隨禪梵世。耽湎定樂。世𨿽有佛說法度人。而於其等全無利益。設得值遇不能開解。振丹一國不覺不知。捨衛三億不聞不見。樂著諸天及生難處不來聽受。是此意也。譬如系人。或以財物求諸大力。申延日月冀逢恩赦。在人天中亦復如是。冀善知識。化導修乘卽能得脫。若於人天不修乘者。果報若盡還墮三途。百千佛出終不得道。四事理俱緩者。如前十種皆犯永墜泥犁。失人天果報。神明昏塞無得道期。回轉沈淪不可度脫。行者當自觀心。事理兩戒何戒緩急。於事三品何品最彊。於理三品何品小弱。自知深淺亦識將來果報善惡。旣自知已亦知他人。將此觀心亦識諸經列眾之意。亦識如來逗緣大小。故華嚴中。鬼神皆言住不思議解脫法門者。此是權來引實。令昔修不思議乘急者得道。涅槃列眾亦復如是。若細尋此意。廣歷四教乘戒緩急。以辯其因。後歷五味以明其果。皆使分明。凡如是等因果差降。升沈非一。云何難言理戒得道何用事戒耶。幸於人天受道。何意苦入三途。四明懺淨者。事理二犯俱障止觀定慧不發。云何懺悔令罪消滅不障止觀耶。若犯事中輕過。律文皆有懺法。懺法若成。悉名淸淨。戒淨障轉止觀易明。若犯重者佛法死人。小乘無懺法。若依大乘許其懺悔。如上四種三昧中說下當更明。次理觀小僻不當諦者。此人執心若薄。不苟封滯。但用正觀心破其見著。慚愧有羞低頭自責。策心正轍罪障可消。能發止觀也。見若重者還於觀心中修懺。下當說也。若犯事中重罪。依四種三昧則有懺法。普賢觀云。端坐念實相是名第一懺。妙勝定云。四重五逆。若除禪定余無能救。方等云。三歸五戒乃至二百五十戒。如是懺悔若不還生無有是處。請觀音云。破梵行人作十惡業。蕩除糞穢還得淸淨。故知大乘許悔斯罪。罪從重緣生還從重心懺悔。可得相治。無殷重心徒懺無益。障若不滅止觀不明。若人現起重罪。苦到懺悔則易除滅。何以故。如迷路近故。過去重障必難回轉迷深遠故。若欲懺悔二世重障行四種三昧者。當識順流十心明知過失。當運逆流十心以爲對治。此二十心通爲諸懺之本。順流十心者。一自從無始闇識昏迷。煩惱所醉妄計人我。計人我故起於身見。身見故妄想顚倒。顚倒故起貪嗔癡。癡故廣造諸業。業則流轉生死。二者內具煩惱外值惡友。扇動邪法勸惑我心。倍加隆盛。三者內外惡緣旣具。能內滅善心外滅善事。又於他善都無隨喜。四者縱恣三業無惡不爲。五者事𨿽不廣惡心徧布。六者惡心相續書夜不斷。七者覆諱過失不欲人知。八者魯扈底突不畏惡道。九者無慚無愧。十者撥無因果作一闡提。是爲十種順生死流昏倒造惡。廁虫樂廁不覺不知。積集重累不可稱計。四重五逆極至闡提。生死浩然而無際畔。今欲懺悔。應當逆此罪流。用十種心翻除惡法。先正信因果決定孱然。業種𨿽久久不敗亡。終無自作他人受果。精識善惡不生疑惑。是爲深信翻破一闡提心。二者自愧克責。鄙極罪人。無羞無恥。習畜生法。棄捨白淨第一莊嚴。咄哉。無鉤造斯重罪。天見我屏罪是故慚天。人知我顯罪是故愧人。以此翻破無慚無愧心。三者怖畏惡道。人命無常。一息不追千載長往。幽途綿邈無有資糧。苦海悠深船筏安寄。賢聖呵棄無所恃怙。年事稍去風刀不奢。豈可晏然坐待酸痛。譬如野幹失耳尾牙詐眠望脫。忽聞斷頭心大驚怖。遭生老病尙不爲急死事弗奢那得不怖。怖心起時如履湯火。五塵六欲不暇貪染。如阿輸柯王聞旃陀羅朝朝振鈴。一日已盡。六日當死。𨿽有五欲無一念愛。行者怖畏苦到懺悔。不惜身命。如彼野幹決絕。無所思念如彼怖王。以此翻破不畏惡道心。四者當發露莫覆瑕疵。賊毒惡艸急須除之。根露條枯源幹流竭。若覆藏罪是不良人。迦葉頭陀令大眾中發露。方等令向一人發露。其餘行法但以實心向佛像攺革。如陰隱有癰覆諱不治則死。以此翻破覆藏罪心也五斷相續心者。若決果斷奠。畢故不造新。乃是懺悔。懺已更作者。如王法初犯得原。更作則重。初入道場罪則易滅。更作難除。已能吐之云何更啖。以此翻破常念惡事心。六發菩提心者。昔自安危人徧惱一切境。今廣起兼濟徧虛空界。利益於他。用此翻破徧一切處起惡心也。七修功補過者。昔三業作罪不計晝夜。今善身口意策勵不休。非移山嶽安塡江海。以此翻破縱恣三業心。八守護正法者。昔自滅善亦滅他善。不自隨喜亦不喜他。今守護諸善方便增廣不令斷絕。譬如全城之勛。勝鬘云。守護正法攝受正法。最爲第一。此翻破無隨喜心。九念十方佛者。昔親狎惡友信受其言。今念十方佛念無礙慈作不請友。念無礙智作大導師。翻破順惡友心。十觀罪性空者。了達貪欲嗔癡之心皆是寂靜門。何以故。貪嗔若起在何處住。知此貪嗔住於妄念。妄念住於顚倒。顚倒住於身見。身見住於我見。我見則無住處。十方諦求我不可得。我心自空罪福無主。深達罪福相徧照於十方。今此空慧與心相應。譬如日出時朝露一時失。一切諸心皆是寂靜門。示寂靜故。此翻破無明昏闇。是爲十種懺悔。順涅槃道逆生死流。能滅四重五逆之過若不解此十心。全不識是非。云何懺悔。設入道場。徒爲苦行終無大益。涅槃云若言勤修苦行。是大涅槃近因緣者。無有是處。卽此意也。是名懺悔事中重罪也。次懺見罪者。以見惑故順生死流。如前所說。向運十心附事爲懺懺鈍使罪。今扶理懺見懺利使罪。然見心猛盛起重煩惱。應傍用事助。如服下藥。須加巴豆令黈瀉盡底。是故還約十法以明懺見。一翻破不信者。卽點身見心。令識無明苦集。如郁頭藍弗得非想。定世人崇之如佛。不識苦集。報盡還墮。須跋陀羅得非想定。𨿽無粗想有細煩惱。長爪利智而受不受。髙著外道尙未出見。非是涅槃。況粗淺者尙不逮藍弗。而言是眞道豈非大僻。是人愛著觀空智慧。是事不知。名爲無明。而起違從依見造行。見行依色卽是名色。名色卽是苦等。迷苦起於愛有。有生未來生死。流轉相續。豈是寂滅。若謂生死盡者。乃是漫語。呼無明見心爲道。非道爲道。非因計因。名爲戒取豈非因盜。呼未來三途苦報爲涅槃。此是見取。非果計果是爲果盜。身邊邪見其事可知。如此見心。乃是苦集。非滅道也。尙非三藏道滅豈是摩訶衍道滅。若能如是卽知世間因果。復識出世因果。故大品云。般若能示世間相。所謂示是道非道。是爲深識見心苦集也。又深者非但知無明苦集。亦識三藏因果。亦識因緣生法卽空四諦因果。又復深者。亦知因緣卽假無量四諦因果。又復深者。亦知因緣卽中無作四諦因果。於一見心具識一切因果。故大經云。於一念心悉能稱量無量生死。是名不可思議。故名深信破不信也。二生重慚愧者。不見我心中三諦之理名慚愧。且約理觀論人天者。慚幹慧性地之人。愧四果淨天。三十心人。十地義天。五品六根淸淨之人。四十二位天。例如作意得報名爲人。自然果報名爲天。二種天人亦復如是。方便道名爲人。眞理顯名爲天。見心造罪覆三諦理。不逮三種人天。是故慚愧。翻破無慚愧心也。三怖畏者。知見心造罪此過深重。大論云。諸佛說空義爲離諸見故若復見有空諸佛所不化。我今由見而起大罪。此間劫盡他方獄生。此間劫成還來此處。如是展轉無量無邊。若說果報所受之身。當吐熱血死。故知見罪大重。旣非無漏不出生死。煩惱潤業墮落何疑。一命不追永無出日。爲是義故生大怖畏。翻破不畏惡道心也。四發露者。從來諸見而生愛著。覆此三諦不能決定生信。今知見過失。發卻三疑無所隱諱。顯其諦性。是爲發露翻破覆藏罪心也。五斷相續心者。三諦之觀勿令有間。以八正道治三惑心斷而不習。此翻破相續惡心也。六發菩提心者。卽是緣三諦理皆如虛空。空則無邊湣傷一切普令度脫。昔迷此起惑有無邊故。罪亦無邊。今菩提心徧於法界。起無作善亦徧法界。翻破昔徧空無作惡也。奏師子琴余弦斷絕。卽此義也。七修功補過者。三諦道品。卽是菩薩寶炬陀羅尼是行道法趣涅槃門。如此道品念念相續卽是修功補過。昔執於見謂爲涅槃。於見不動不修道品。設令動有入無。如屈步虫。𨿽於見動亦不能修道品。今知有無是見不執爲實。是名見動而不修道品。若破析諸見行於道品。是名見動而修道品。又體見卽空卽假卽中。旣言卽者。於見不動而修三種道品。是爲修功補於縱見之過也。八守護正法者。昔護見不令他破方便申通。今護三諦諸空不令見破。若有畱滯善巧申弘。亡身存法猶如父母守護其子。此翻破毀善事也。九念十方佛者。昔服見毒常無厭足。如渴思飲。又遇惡師如加以碱水。以苦捨苦我慢矜髙。諂心不實。於千萬億劫不聞佛名字。今念三諦不來不去。卽是佛。無生法卽是佛。常爲諦理所護。此翻破狎惡友心。十觀罪性空者。此三種惑本來寂靜。而我不了妄謂是非。如熱病人見諸龍鬼。今觀見如幻如化。來無所從去無足迹。亦復不至東西南北。一切罪福亦復如是。一空一切空。空卽罪性罪性卽空。此翻破顚倒心也。運此十懺時深觀三諦。又加事法。以殷重心不惜身命。名第二健兒。是名事理兩懺障道罪滅。尸羅淸淨三昧現前。止觀開發。事戒淨故根本三昧現前。世智他心智開發。無生戒淨故眞諦三昧現前。一切智開發。卽假戒淨故俗諦三昧現前。道種智開發。卽中戒淨故王三昧現前。一切種智開發。得此三諦三昧故名王三昧。一切三昧悉入其中。又能出生一切諸定。無不具足故名爲止又能具足一切諸智故名爲觀。故知持戒淸淨懇惻懺悔。俱爲止觀初緣。意在此也。

○第二衣食具足者。衣以蔽形遮障醜陋。食以支命塡彼饑瘡。身安道隆。道隆則本立。形命及道賴此衣食。故云。如來食已得阿耨三菩提。此𨿽小緣能辦大事。裸餒不安道法焉在。故須衣食具足也。衣者遮醜陋。遮寒熱遮蚊虻飾身體。衣有三種。雪山大士絕形深澗不涉人間。結艸爲席被鹿皮衣。無受持說淨等事。堪忍力成不須溫厚。不遊人間無煩支助。此上人也。十二頭陀但畜三衣不多不少。出聚入山。被服齊整故立三衣。此中士也。多寒國土聽百一助身要當說淨。趣足供事無得。多求。多求辛苦守護又苦。妨亂自行復擾檀越。少有所得卽便知足。下士也。觀行爲衣者。大經云。汝等比丘𨿽服袈裟。心猶未染大乘法服。如法華云。著如來衣。如來衣者柔和忍辱心是。此卽寂滅忍。生死涅槃二邊粗獷與中道理不二不異。故名柔和安心中道故名爲忍。離二喧故名寂。過二死故名滅。寂滅忍心覆二邊惡。名遮醜衣。除五住故名障熱。破無明見名爲遮寒無生死動。亦無空亂意。捨二覺觀名遮蚊虻。此忍具一切法。如鏡有像。瓦礫不現中具諸相。但空則無。故云深達罪福相徧照於十方。微妙淨法身具相三十二。用莊嚴法身。寂忍一觀具足眾徳。亦名爲衣亦名嚴飾。非九七五割截所成也。三衣者。卽三觀也。蔽三諦上醜遮三諦上見愛寒熱。卻三覺蚊虻莊嚴三身。故以三觀爲衣。卽是伏忍柔順忍無生寂滅忍也。又起見名寒起愛名熱。修止觀得見諦解如暖。見則不生。得思惟解如涼。愛則不生。五根無惡卽福徳莊嚴。意地無惡卽智慧莊嚴。餘二觀上衣例可解。百一長衣者。卽是一切行行助道之法。助成三觀。共蔽諸惑嚴於三身。此是歷諸法修忍爲衣也。食者三處論食。可以資身養道。一深山絕迹去遠人民。但資甘果美水一菜一果而已。或餌松柏以續精气。如雪山甘香藕等。食已系心思惟坐禪。更無餘事如是食者上士也。二阿蘭若處頭陀抖摟絕放牧聲。是修道處分衛自資。七佛皆明乞食法。方等般舟法華皆云乞食也。路徑若遠分衛勞妨。若近人物相喧。不遠不近乞食便易。是中士也。三旣不能絕谷餌果。又不能頭陀乞食。外護檀越送食供養。亦可得受。又僧中如法結淨食亦可得受。下士也。若就觀心明食者。大經云。汝等比丘𨿽行乞食而未曾得大乘法食。法食者如來法喜禪悅也。此之法喜卽是平等大慧。觀一切法無有障礙。淨名云。於食等者於法亦等。於法等者於食亦等。煩惱爲薪智慧爲火。以是因緣成涅槃食。令諸弟子悉皆甘嗜。此食資法身增智慧命。如食乳糜更無所須。卽眞解脫。眞解脫者卽是如來。用此法喜禪悅。歷一切法無不一味。一色一香無非中道。中道之法具一切法。卽是飽義。無所須義。如彼深山上士。一艸一果資身卽足。頭陀乞食者。行人不能卽事而中修實相慧者。當次第三觀調心而入中道。次第觀故名爲乞食。亦見中道又名飽義。卽中士也。檀越送食者。若人不能卽事通達。又不能歷法作觀。自無食義。應須隨善知識能說般若者。善爲分別。隨聞得解而見中道。是人根鈍從聞生解。名爲得食。如人不能如上兩事。聽他送食。又僧中結淨食者。卽是證得禪定支林功徳。藉定得悟。名僧中食也。是故行者常當存念大乘法食。不念餘味也。摩訶止觀卷第四下

第三閒居靜處者。𨿽具衣食住處云何。若隨自意觸處可安。三種三昧必須好處。好處有三。一深山遠谷。二頭陀抖摟。三蘭若伽藍。若深山遠谷途路艱險。永絕人蹤誰相惱亂。恣意禪觀念念在道。毀譽不起是處最勝。二頭陀抖摟。極近三里交往亦疏覺策煩惱。是處爲次。三蘭若伽藍閒靜之寺。獨處一房不幹事物。閉門靜坐正諦思惟。是處爲下。若離三處余則不可。白衣齋邑此招過來恥。市邊鬧寺復非所宜。安身入道必須選擇。愼勿率爾。若得好處不須數移﹝云云﹞。觀心處者。諦理是也。中道之法幽遠深邃。七種方便絕迹不到。名之爲深。髙廣不動名之爲山。遠離二邊稱之爲靜。不生不起稱之爲閒。大品云。若千由旬外起聲聞心者。此人身𨿽遠離心不遠離。以憒鬧爲不憒鬧。非遠離也。𨿽住城傍不起二乘心。是名遠離。卽上品處也。頭陀處者。卽是出假之觀。此觀與空相鄰。如蘭若與聚落並。出假之觀安心俗諦。分別藥病抖擻無知。淨道種智。此次處也。閒寺一房者。卽從假入空觀也。寺本眾鬧居處。而能安靜一室。假是囂塵能卽假而空。當知眞諦亦是處也。安三諦理是止觀處。實不遁影山林房隱密室﹝云云﹞

○第四息諸緣務者。緣務妨禪由來甚矣。蘭若比丘去喧就靜。云何營造緣務壞蘭若行。非所應也。緣務有四。一生活。二人事。三技能。四學問。一生活緣務者。經紀生方觸途紛糾。得一失一喪道亂心。若勤營眾事則隨自意攝。非今所論。二人事者。慶弔俯仰低昂造聘。此往彼來來往不絕。況復眾人交絡擾攘追尋。夫違親離師本求要道。更結三州還惇五郡。意欲何之。倒裳索領鉆火求水。非所應也。三技能者。醫方卜筮泥木彩畫。棋書咒術等是也。皮文美角膏煎鐸毀。己自害身。況修出世之道而當樹林招鳥腐气來蠅。豈不摧折污辱乎。四學問者。讀誦經論問答勝負等是也。領持記憶心勞志倦。言論往復水濁珠昏。何暇更得修止觀耶。此事尙捨。況前三務﹝云云﹞。觀心生活者。愛是養業之法如水潤種。因愛有憂因憂有畏。若能斷愛名息生活緣務也。人事是業也。業生三界往來五道。以愛潤業處處受生。若無業者愛無所潤。諸業𨿽有力不逐不作者。不作故生死則斷。技術者未得聖道不得修通。虛妄之法障於般若。般若如虛空無戲論無文字。若得般若。如得如意珠。但一心修。何遽匆匆用神通爲。習學者未得無生忍。而修世智辯聰種種分別。皆是瓦礫艸木非眞寶珠。若能停住水則澄淸。下觀琉璃安徐取寶。能知世間生滅法相。種種行類何物不知。以一切種智知以佛眼見。欲行大道不應從彼小徑中學也。

○第五善知識者。是大因緣。所謂化導令得見佛。阿難說知識得道半因緣。佛言。不應爾。具足全因緣。知識有三種。一外護。二同行。三教授。若深山絕域無所資待。不假外護。若修三種三昧應仰勝緣。夫外護者不簡白黑。但能營理所須。莫見過。莫觸惱。莫稱嘆。莫泛舉而致損壞。如母養兒。如虎銜子。調和得所。舊行道人乃能爲耳。是名外護。二同行者。行隨自意及安樂行未必須伴。方等般舟行法決須好伴。更相策發不眠不散。日有其新切磋琢磨。同心齊志如乘一船。互相敬重如視世尊。是名同行。三教授者。能說般若示道非道。內外方便通塞妨障。皆能決了。善巧說法示教利喜。轉破人心。於諸方便自能決了。可得獨行。妨難未諳不宜捨也。經言。隨順善師學得見恆沙佛。是名教授。觀心知識者。大品云。佛菩薩羅漢是善知識。六波羅蜜三十七品是善知識。法性實際是善知識。若佛菩薩等威光覆育卽外護也。六度道品是入道之門。卽同行也。法性實際卽是諦理諸佛所師。境能發智。卽教授也。今各具三義。一如佛威神覆護。卽是外護。二諸佛聖人亦脫瓔珞著獘垢衣。執除糞器和光利物。豈非同行。三諸佛菩薩。一音演法開發化導。各令得解。卽是教授。此卽具三義也。六度道品亦具三義。助道名護助助道發正道。卽是外護。正助合故卽是同行。依此正助不失規矩。通入三解脫門。卽是教授。法性亦具三義。境是所師冥燻密益。卽是外護。境智相應卽是同行。未見理時如盲。諦法顯時如目智用無僻。經言。修我法者證乃自知。心無實行何用問爲。卽教授也。此則三三合九句。就前爲十二句。前三次三是事知識。餘六句是理知識。若將此約三諦者。入空觀時眾聖爲外護。卽空道品爲同行。眞諦爲教授。亦具六事六理。假中兩觀亦復如是。三諦合有三十六番十八事十八理。若歷四悉檀。卽有眾多知識義也。若能了此知識法門。善財入法界意則可解。此等𨿽同是知識。依華嚴云。有善知識魔。三昧魔。菩提心魔。魔能使人捨善從惡。又能化人墮二乘地。若然者羅漢之人。但行眞諦非善知識。若取內祕外現聲聞爲知識者。菩薩亦作天龍引入實相。何獨羅漢。此義則通無非知識。今言魔者。取實羅漢令人至化城者。卽非眞善知識。但是半字知識。行半菩提道損半煩惱。奪與互明。或知識或魔也。別教若不得意不會中道。亦是知識魔也。圓教三種方是眞善知識。三昧菩提心例此可解﹝云云﹞。第二呵五欲者。謂色聲香味觸。十住毗婆沙云。禁六情如縶狗鹿魚蛇猿鳥。狗樂聚落鹿樂山澤。魚樂池沼。蛇樂穴居。猿樂深林。鳥樂依空。六根樂六塵。非是凡夫淺智弱志所能降伏。惟有智慧堅心正念。乃能降伏。總諭六根。今私對之。眼貪色色有質像如聚落。眼如狗也。耳貪聲聲無質像如空澤。耳如鹿也。鼻貪香如魚也。舌引味如蛇也。身著觸如猿也。心緣法如鳥也。今除意但明於五塵。五塵非欲而其中有味。能生行人須欲之心。故言五欲。譬如陶師人客延請不得就功。五欲亦爾。常能牽人入諸魔境。𨿽具前緣攝心難立。是故須呵。色欲者所謂赤白長短明眸善睞。素頸翠眉皓齒丹唇。乃至依報紅黃朱紫諸珍寶物惑動人心。如禪門中所說。色害尢深令人狂醉。生死根本良由此也。如難陀爲欲持戒。𨿽得羅漢習气尙多。況復具縛者乎。國王耽荒無度。不顧宗廟社稷之重。爲欲樂故身入怨國。此間上代亡國破家多從欲起。赫赫宗周褒姒滅之。卽其事也。經云。眾生貪狼於財色。坐之不得道。觀經云。色使所使爲恩愛奴。不得自在。若能知色過患則不爲所欺。如是呵已。色欲卽息。緣想不生。專心入定。聲欲者卽是嬌媚妖詞。淫聲染語。絲竹弦管。環釧鈴佩等聲也。香欲者。卽是郁茀氛氳。蘭馨麝气。芬芳酷烈郁毓之物。及男女身分等香。味欲者。卽是酒肉珍肴。肥瘦津膩。甘甜酸辣。酥油鮮血等也。觸欲者。卽是冷暖細滑。輕重彊軟。名衣上服。男女身分等。此五過患者。色如熱金丸執之則燒。聲如毒塗鼓聞之必死。香如憋龍气嗅之則病。味如沸蜜湯舌則爛。如蜜塗刀舐之則傷。觸如臥師子近之則嚙。此五欲者得之無厭。惡心轉熾如火益薪。世世爲害劇於怨賊。累劫已來。常相劫奪摧折色心。今方禪寂復相惱亂。深知其過貪染休息。事相具如禪門中﹝云云﹞。上代名僧詩云。遠之易爲士近之難爲情。香味頹髙志聲色喪軀齡。

○觀心呵五欲者。如色欲中滋味無量。謂常無常。我無我。淨不淨。苦樂空有。世第一義皆是滋味。故大論云。色中無味相凡夫不應著。若謂色是常是見依色。若色無常。亦常亦無常。非常非無常。是見皆依色。乃至非如去。非不如去。非邊非無邊等。是見皆依於色。悉是諍競執謂是實。戲論破智慧眼。互相是非。爲色造業。適有此有卽有生死。如是觀者增長於欲非是呵欲。今觀色有無等六十二見。皆依無明。無明無常生滅不住。速朽之法念念磨滅。無我無主寂滅涅槃。無明旣爾。從無明生若有若無等。悉皆無常寂滅涅槃。旣無主我。誰實誰虛。終不於色起生死業業謝果亡。是爲呵色入空而得解脫。呵色旣爾餘四亦然。是名三藏析法呵五欲也。中論指此云不善滅戲論也。若摩訶衍呵色欲者。體知諸見皆依無明。無明卽空諸見亦卽空。故金剛般若云。須陀洹者名爲入流。實不入流。不入色聲香味觸故。所以者何。若有色可析可名入色。色卽是空無色可入。故名不入。旣無流可入卽無業果。是名善滅戲論。呵色旣爾餘四亦然。復次呵色卽空者。但入色空不能分別種種色相。云何能度一切眾生。眾生於色起種種計。卽是種種集招種種苦。苦集病多。道滅之藥亦復無量。若欲化他豈可證空而不觀察。是故知空非空。從空入假。恆沙佛法悉令通達。若不如此猶名受入色空。今深呵色空不受不入。廣分別色。𨿽復分別但有名字。名字卽空故稱爲假。呵色旣爾。餘四亦然。又呵色二邊。如大品云。色中無味相凡夫不應著。色中無離相二乘不應離。破色無明有無等見。是呵其味。破其沈空是呵其離。若定有味不應有離若定有離不應有味。味不定故非味。離不定故非離。不著二邊卽是非味非離顯色中道實相。故釋論云。二乘爲禪故呵色事。不名波羅蜜。菩薩呵色卽見色實相。見色實相卽是見禪實相。故名波羅蜜到色彼岸。到色彼岸卽是見色中道。分別色者卽是見色俗。卽色空者是見色眞。如是呵色盡色源底。成三諦三昧發三種智慧。深呵於色爲止觀方便。其意在此。呵色旣然餘四亦爾。

○第三棄五蓋者。所謂貪欲嗔恚睡眠掉悔疑。通稱蓋者。蓋覆纏綿。心神昏闇定慧不發故名爲蓋。前呵五欲。乃是五根對現在五塵發五識。今棄五蓋。卽是五識轉入意地。追緣過去逆慮未來五塵等法。爲心內大障。諭如陶師身中有疾不能執作。蓋亦如是。爲妨旣深加之以棄如翦毒樹如檢偸賊。不可畱也。大品云。離欲及惡法。離欲者五欲也。如前所呵。惡法者五蓋也。宜須急棄。此五蓋者。其相云何。貪欲蓋起追念昔時所更五欲。念淨潔色與眼作對。憶可愛聲仿佛在耳。思悅意香開結使門。想於美味甘液流口。憶受諸觸毛豎戰動。貪如此等粗獘五欲。思想計校心生醉惑忘失正念。或密作方便更望得之。若未曾得亦復推尋。或當求覓。心入塵境無有間念。粗覺蓋禪禪何由獲。是名貪欲蓋相。嗔恚蓋者。追想是人惱我惱我親稱嘆我怨。三世九惱怨對結恨。心熱气粗忿怒相續。百計伺候欲相中害危彼安身恣其毒忿暢情爲快。如此嗔火燒諸功徳。禪定支林豈得生長。此卽嗔恚蓋相也。睡眠蓋者。心神昏昏爲睡。六識闇塞四支倚放爲眠。眠名增心數法。烏闇沈塞密來覆人難可防衛。五情無識猶如死人。但於片息名爲小死。若喜眠者眠則滋多。薩遮經云。若人多睡眠懈怠妨有得。未得者不得已得者退失。若欲得勝道除睡疑放逸。精進策諸念離惡功徳集。釋論云。眠爲大闇無所見。日日欺誑奪人明。亦如臨陣白刃間。如共毒蛇同室居。如人被縛將去殺。爾時云何安可眠。眠之妨禪其過最重。是爲睡眠蓋相。掉悔者。若覺觀偏起屬前蓋攝。今覺觀等起徧緣諸法。乍緣貪欲又想嗔恚及以邪癡。炎炎不停卓卓無住。乍起乍伏種種紛紜。身無趣遊行口無益談笑。是名爲掉。掉而無悔則不成蓋。以其掉故心地思惟謹愼不節。云何乃作無益之事。實爲可恥。心中憂悔懊結繞心則成悔蓋。蓋覆禪定不得開發。若人懺悔攺往自責其心而生憂悔。若人禪定知過而已。不應想著。非但悔故而得免脫。當修禪定淸淨之法。那得將悔縈心妨於大事。故云悔已莫復憂。不應常念著。不應作而作。應作而不作。卽是此意。是名掉悔蓋相也。疑蓋者。此非見諦障理之疑。乃是障定疑也。疑有三種。一疑自。二疑師。三疑法。一疑自者。謂我身底下必非道器。是故疑身。二疑師者。此人身口不稱我懷。何必能有深禪好慧。師而事之將不誤我。三疑法者。所受之法何必中理。三疑猶豫常在懷抱。禪定不發設發永失。此是疑蓋之相也。五蓋病相如是。棄法云何。行者當自省察。今我心中何病偏多。若知病者應先治之。若貪欲蓋重。當用不淨觀棄之。何以故。向謂五欲爲淨愛著纏綿。今觀不淨膿囊涕唾無一可欣。厭惡心生如爲怨逐。何有智者當樂是耶。故知此觀治貪之藥。此蓋若去心卽得安。若嗔恚蓋多當念慈心滅除恚火。此火能燒二世功徳。人不喜見。毒害殘暴禽獸無異。生死怨對累劫不息。卽世微恨後成大怨。今修慈心棄捨此惡。觀一切人父母親想。悉令得樂。若不得樂。我當勤心令得安樂。云何於彼而生怨對。作是觀時嗔心卽息。安心入禪。若睡蓋多者。當勤精進策勵身心。加意防擬思惟法相。分別選擇善惡之法。勿令睡蓋得入。又當撰擇善惡之心令生法喜。心旣明淨睡蓋自除。莫以睡眠因緣失二世樂。徒生徒死無一可獲。如入寶山空手而歸。深可傷嘆。當好制心善巧防禦也。杖鞠貝申腳起星水洗。若掉散者應用數息。何以故。此蓋甚利。來時不覺於久始知。今用數息。若數不成。或時中忘卽知已去。覺已更數。數相成就則覺觀被伏。若不治之終身被蓋。若三疑在懷當作是念。我身卽是大富盲兒。具足無上法身財寶。煩惱所翳道眼未開。要當修治終不放捨。又無量劫來習因何定。豈可自疑失時失利。人身難得怖心難起莫以疑惑而自毀傷。若疑師者。我今無智。上聖大人皆求其法不取其人。雪山從鬼請偈。天帝拜畜爲師。大論云。不以囊臭而棄其金。慢如髙山雨水不停。卑如江海萬川歸集。我以法故復度敬彼。普超經云。人人相見莫相平相。智如如來乃能平人。身子云。我從今去。不敢復言是人入生死是人入涅槃。卽此意也。常起恭敬三世如來。師卽未來諸佛。云何生疑耶。若疑法者。我法眼未開未別是非。憑信而已。佛法如海惟信能入。法華云。諸聲聞等非己智分。以信故入。我之盲瞑復不信受。更何所歸。長淪永溺不知出要。和伽利﹝云云﹞。優波笈多教弟子上樹﹝云云﹞。若心信法法則染心。猶豫狐疑事同覆器。問曰。五蓋悉障定不。答。解者不同。或云。無知是正障。何者。禪是門戶詮次之法。知無知相乖故。疑眠蓋是也。或言。散動是正障。何者。定散相乖故。掉悔是也。或言。貪嗔是正障。何者。禪是柔軟善法。剛柔相乖故。貪嗔是也。如是等各據不同。今釋不然。五蓋通是障。而隨行者彊弱。若人貪欲蓋多。此蓋是正障餘者是傍。四蓋亦爾。譬如四大通皆是病。未必俱發隨其動者。正能殺人。蓋亦應爾。先治於彊弱者自去。禪定得發﹝云云﹞。十住毗婆沙云。若人放逸者。諸蓋則覆心。生天猶尙難。何況於得果。若人勤精進則能裂諸蓋。諸蓋旣裂已諸願悉皆得。是名依事法棄蓋也。問。初禪發時五蓋畢竟盡不。答。此當分別。何者。離三毒爲四分。貪嗔癡偏發是三分。不名爲等。三分等起名爲等。三毒偏起是覺觀而非多。三分等起名覺觀多。卽是第四分也。成論呼此爲剎那心。剎那心旣通緣三毒三毒等起。故知剎那之心。卽是善惡成也。阿毗曇明。此剎那心起。但是無明無記。善惡未成。何以故。𨿽通緣三毒不正屬三毒。旣不正屬。那得是善惡。𨿽非是惡。三毒因之而起。呼此無記爲因等起。而不名爲善惡。此二論𨿽異同是明第四分也。離此四分爲五蓋貪嗔兩分。是兩蓋開癡分爲睡疑兩蓋。等分爲掉悔蓋。若廣開四分。一分則有二萬一千煩惱。四分合有八萬四千。約於苦諦則是八萬四千法藏。約於集諦則是八萬四千塵勞門。約於道諦則是八萬四千三昧陀羅尼等。約於滅諦則是八萬四千諸波羅蜜。四分法相該深若此。五蓋理應髙廣。阿毗曇那得判貪止欲界。上地名愛上亦無嗔。此義已爲成論所難。若上地輕貪名愛。亦應輕嗔名恚耶。故知覆相抑異未是通方耳。今釋五蓋望於四分。通至佛地。上棄五蓋相此是鈍使五蓋。止障初禪。初禪若發此蓋棄盡。常途所論秖是此意。利使五蓋障於眞諦。如前所明空見之人計所執爲實。余是妄語。乖之則嗔順之則愛。卽貪嗔兩蓋也。無明闇心謬有所執。非明審知卽睡眠蓋。種種戲論見諍無益卽掉悔蓋。卽𨿽無疑後方大疑。何以故。旣執是實何所復疑。後若被破心生疑惑。此五覆心終不見諦。呵棄此蓋蓋去道發。證須陀洹。從初果去。取眞爲愛捨思爲嗔。思惑未盡爲睡。失脫忘念爲掉。非無學名疑。故知五蓋障眞通至三果。除此五蓋卽是無學。復次依空起蓋障俗諦理。所以者何。沈空取證以空爲是。譬如貧人得少便爲足。更不願好者。保愛此空卽貪蓋。憎厭生死捨而不觀。卽嗔蓋。無爲空寂不肯照假。乃至不識五種之鹽。名睡蓋。空亂意眾生非其境界名掉悔蓋。假智不明名疑蓋。此蓋不棄。道種智俗諦三昧終不現前。此蓋若除法眼明朗。復次依中起蓋障於中道。所以者何。菩薩貪求佛法。如海吞流無有厭足。生名愛法起順道貪。此名貪蓋。不喜二乘。大樹折枝不宿怨鳥。是名嗔蓋。無明長遠設使上地猶有分在。大論云。處處說破無明三昧者。初𨿽破後更須破。無智慧明卽睡蓋。菩薩三業𨿽無失比佛猶有漏失。名掉悔蓋。初後理圓而初心智慧不逮於後。是名疑蓋。此蓋不棄終不與實相相應。此蓋若除眞如理顯。開佛知見。此五蓋法不局在初心。地地皆有。惟佛究竟八萬四千波羅蜜。具足圓滿到於彼岸。故地持云。第九離一切見淸淨淨禪。若得此意蓋相則長。非但欲界而已。復次言語分別邐迆階梯。前鈍利兩蓋是凡夫時所棄。俗諦上蓋是二乘時所棄。障中道蓋是菩薩時所棄。如此論蓋後不關初。地攝二論師多明此意。果頭之法不關凡夫。那可卽事而修。圓釋不爾。何以得知。若爲上地人說。應作法性佛現法性國。爲法性菩薩說之。何意相輔現此三界。爲欲度此凡俗故。論此妙法使其得修。若言不爾爲誰施權。權何所引。若得此意。初心凡夫能於一念圓棄諸蓋。故大品云。一切法趣欲事是趣不過。欲事尙不可得。何況當有趣不趣。釋曰。趣卽是有。有能趣所趣故卽辯俗諦。欲事不可得卽是明空。空中無能趣所趣故卽辯眞諦。云何當有趣非趣。卽是辯中道。當知三諦秖在一欲事耳。今更廣釋令義易解。云何一切法趣欲事是趣不過。欲事爲法界故一切法之根本。如初起欲覺。已具諸法。心粗不知漸漸滑利。不能制禦便習其事。初試歇熱習之則慣。餐啜叵忘。卽便退戒還家求覓欲境。覓不知足。或偸或劫或逼或貿。如是等種種求欲而生罪過。若得此境大須供養。或偸奪求財。或殺生取適。若其富貴縱心造罪。若其貧窮惡念亦廣。欲罪旣成適有此有。則有生死應徧受果。隨在何道欲轉倍盛。受胎之微形世世常增長。十二因緣輪轉無際。當知一切法無不趣欲。欲法界外更無別法。當知一切五蓋如上說者。於初一念悉皆具足。欲爲因緣生法其義可見也。云何欲法界空。外五塵求不可得。內意根求不可得。中間意識求不可得。內外合求不可得。離內外求不可得。過去欲緣求不可得。現在欲因求不可得。未來欲果求不可得。橫豎求之畢竟寂靜。欲卽是空。欲空故。從欲所生一切法亦卽是空。空亦不可得。是爲觀空棄利鈍蓋也旣識己心一欲一切欲。卽識一切眾生亦復如是。且置余道。直就人道種種色像。種種音聲。種種心行。種種依報。各各不同。當知欲因種別無量。一人因果已自無窮。何況多人。一界如是況九法界。一法如是何況百法。譬如對寇寇是勛本。能破寇故有大功名得大富貴。無量貪欲是如來種亦復如是。能令菩薩出生無量百千法門。多薪火猛。糞壞生華。貪欲是道。此之謂也。若斷貪欲住貪欲空。何由生出一切法門。經云。不斷五欲能淨諸根。如是觀時俗諦五蓋自然淸淨。𨿽能如此未見欲之實性。實非空亦復非假。非假故豈有無量。非空故豈有寂然。空及假名是二皆無。無趣無非趣。無趣者利鈍兩番五蓋玄除。無非趣一番五蓋除得識中道。又一番除無所斷破無所棄滅。而四番五蓋一念圓除。破二十五有見欲實性。名王三昧具一切法。是名圓觀棄於圓蓋。如此法門名理卽是。作如此解名名字卽是。初心此觀名觀行卽是。如上訶色卽淨眼根。訶聲卽淨耳根。訶香卽淨鼻根。訶味卽淨舌根。訶觸卽淨身根。棄五蓋卽淨意根。六根淨時名相似卽是。三惑破三諦顯名分眞卽是。若能盡欲蓋邊底名究竟卽是。圓棄欲蓋旣爾。棄余蓋亦然。

○第四調五事者。所謂調食調眠調身調息調心。如前所諭。土水不調不任爲器。五事不善不得入禪。眠食兩事就定外調之。三事就入出住調之。調食者增病增眠增煩惱等食。則不應食也。安身愈疾之物是所應食。略而言之。不饑不飽是食調相。尼揵經曰。啖食太過體難回動。窳惰懈怠所食難消。失二世利。睡眠自受苦迷悶難醒寤。調眠者。眠是眼食不可苦節。增於心數。損失功夫復不可恣。上訶蓋中一向除棄。爲正入定障故。此中在散心時從容四大故。各有其意。略而言之。不節不恣是眠調相。三事合調者。三事相依不得相離。如初受胎一暖二命三識。暖是遺體之色。命是气息報風連持。識是一期心主。托胎卽有三事。三事增長七日一變。三十八七日竟三事出生名嬰兒。三事停住名壯年。三事衰微名爲老。三事滅壞名爲死。三事始終不得相離。須合調也。初入定時調身令不寬不急調息。令不澀不滑。調心令不沈不浮。調粗入細住禪中。隨不調處覺當檢校調使安隱。如調弦入弄後不成曲。卽知弦軫差異。覺而攺之。若欲出定從細至粗。備如次第禪門也。若能調凡夫三事變爲聖人三法。色爲發戒之由。息爲入定之門。心爲生慧之因。此戒能捨惡趣凡鄙之身。成辦聖人六度滿足法身。此息能變散動惡覺。卽成禪悅法喜因禪發慧。聖人以之爲命。此心卽能攺生死心爲菩提心眞常聖識。始此三法合成聖胎。始從初心終至後心。惟此三法不得相離﹝云云﹞。觀心調五事者。如前法喜禪悅爲食也。初觀眞諦所生定慧。多爲入空消淨諸法。此是饑相。法華云。饑餓羸瘦體生瘡癬也。第二觀俗諦所生定慧。多是扶俗假立諸法。名爲飽相。故云歷劫修行恆沙佛法。是二觀饑飽不調。中道禪悅法喜。調和中適無二邊之偏。是名不饑不飽﹝云云﹞。調眠者空觀未破無明。無明與空合。沈空保住。眠相則多。出假分別伏無明。眠相則少。今中道觀從容。若斷無明一切善法則無生處。塵勞之儔是如來種。不斷癡愛起諸明脫。若恣無明無上佛道何由得成。經云。無明轉卽變爲明。行於非道通達佛道。無明性明性無二無別。豈可斷無明性更修明性耶。不住調伏不住不調伏。卽是理觀調眠也。合調三事卽爲三番。大經云。六波羅蜜滿足之身。調如此身令不寬不急。大品云。樂說辯卒起是爲魔事。不卒起亦是魔事。卒起者卒行六度是急。卒放捨是寬。不急不寬是身調相。調息者。以禪悅法喜慧命爲息。如大品云。般若非利非鈍。若鈍名爲澀。若利卽名滑。不鈍不利名息調相。調心者。菩提心難得是爲沈。菩提心易得名爲浮。非難非易是爲調相。次約三觀調三事者。以微妙善心爲菩提心。如前明四種菩提心。若三藏通教爲斷結入空以眞爲證。此心爲沈。若別教化他出假分別藥病。廣識法門發菩提心。此心爲浮。若圓教觀實相理雙遮雙照。非空故不沈非假故不浮。發如是心名爲調相。調身者通教斷惑明六度爲急。別教出假分別爲寬。中道不依二邊爲不寬不急也。調息者通教慧命入空爲滑。別教入假爲澀。中道不依二邊爲不澀不滑。復次約三觀各各調者。初觀止身息心爲急滑沈。次觀身息心爲寬澀浮。若能中適卽成方便得入眞諦也。第二觀止身息心爲急滑沈。觀身息心爲寬澀浮。能止觀中適則成方便。發道種智見俗諦理﹝云云﹞。中道止身息心爲急滑沈。觀身息心爲寬澀浮。若能中適止觀從容。卽成方便得入中道見實相理也。行者善調三事令托聖胎。如卽行心未有所屬。應當勤心和會方便智度父母托於聖胎豈可托地獄三途人天之胎耶。

○第五行五法者。所謂欲精進念巧慧一心。前諭陶師眾事悉整。而不肯作作不殷勤。不存作法作不巧便。作不專一則事無成。今亦如是。上二十法𨿽備。若無樂欲希慕。身心苦策。念想方便。一心決志者。止觀無由現前。若能欣習無厭曉夜匪懈。念念相續。善得其意一心無異。此人能進前路。一心譬船柁。巧慧如點頭。三種如篙櫓。若少一事則不安隱。又如飛鳥以眼視以尾制以翅前。無此五法事禪尙難。何況理定。當知五法通爲小大事理。而作方便也。成論用四支爲方便一心爲定體。若然者四禪皆有一心。一心無異。云何判四禪之別。今不用此。若瓔珞云五支皆方便。第六默然爲定體。四禪俱有默然亦難分別。若毗曇用五法爲方便。五支皆爲定體。所以有四禪通別之異。一心爲通體初支爲別體。故云覺觀俱禪乃至捨俱禪。別支與一心同起。得簡一心有深淺異。釋論同此說。今亦用之。論文解五法者。欲者。欲從欲界到初禪。精進者欲界難過。若不精進不能得出。如叛還本國界首難度。故論云。施戒忍世間常法。如客主之禮法應供給。見作惡者被治不敢爲罪。或少力故而忍故不須精進。今欲生般若要因禪定必須大精進身心急著。爾乃成辦。如佛說血肉脂髓皆使竭盡。但令皮骨在不捨精進。乃得禪定智慧。得是三事眾事皆辦。是故須大精進也。念者。常念初禪不念餘事。慧者。分別初禪尊重可貴。欲界欺誑可惡。初禪爲攀上勝妙出。欲界爲厭下苦粗障。因果合論則有十二觀。若依此言與外道六行同。但外道專爲求禪。今佛弟子用邪相入正相。無漏心修還成正法。是爲巧慧。一心者。修此法時。一心專志更不余緣。決定一心非是入定一心也。復次欲者欲從生死而入涅槃。精進者不雜有漏名精。一向專求名進。念者但念涅槃寂滅不念餘事。巧慧者分別生死過患賢聖所呵。涅槃安樂聖所稱嘆。一心者決定怖畏修八聖道直去不回。是爲方便而得入眞。復次欲者欲廣化眾生成就佛法。精進者𨿽眾生性多佛法長遠誓無退悔。念者悲心徹骨如母念子。方便者巧知諸病明識法藥。逗會適宜。一心者決定化他誓令度脫。心不異不二。復次欲者如薩陀波侖。欲聞般若不自惜身命。精進者爲聞般若故七日七夜閒林悲泣。七歲行立不坐不臥。念者常念我何時當聞般若更無餘念。巧慧者𨿽有畱難畱難不能難。如賣身魔不能蔽。隱水更能刺血轉魔事爲佛事卽巧慧。一心者決志不移不復二念也。復次重說欲者。欲從二邊正入中道。不雜二邊爲精。任運流入爲進。系緣法界一念法界爲念。修中觀方便名善巧。息於二邊心水澄淸。能知世間生滅法相不二其心。淸淨常一能見般若也。此二十五法通爲一切禪慧方便。諸觀不同故方便亦轉。譬如曲弄旣別。調弦亦別。若細分別則有無量方便。文繁不載可以意得。今用此二十五法爲定外方便。亦名遠方便。因是調心豁然見理。見理之時誰論內外。豈有遠近。大品云。非內觀得是智慧。非外觀非內外觀。不離外觀不離內觀及內外觀。亦不以無觀得是智慧。今且約此明外方便也。然不可定執而生是非。若解此意沈浮得所。內外俱成方便。若不得意俱非方便也。摩訶止觀卷第五上

第七正修止觀者。前六重依修多羅以開妙解。今依妙解以立正行。膏明相賴目足更資。行解旣勤。三障四魔紛然競起。重昏巨散翳動定明。不可隨不可畏。隨之將人向惡道。畏之妨修正法。當以觀觀昏卽昏而朗。以止止散卽散而寂。如豬揩金山眾流入海。薪熾於火風益求羅耳。此金剛觀割煩惱陣。此牢彊足越生死野。慧淨於行行進於慧。照潤導達交絡瑩飾。一體二手更互揩摩。非但開拓遮障。內進已道。又精通經論外啟未聞。自匠匠他兼利具足。人師國寶非此是誰。而復學佛慈悲無諸慳吝。說於心觀施於彼者。卽是開門傾藏捨如意珠。此珠放光而復雨寶。照闇丰乏朗夜濟窮。馳二輪而致遠。翥兩翅以髙飛。玉潤碧鮮可勝言哉。香城粉骨雪嶺投身。亦何足以報徳。快馬見鞭影卽著正路。其癡鈍者毒气深入失本心故。旣其不信則不入手。無聞法鉤故聽不能解。乏智慧眼不別眞僞。舉身痺癩動步不前。不覺不知大罪聚人何勞爲說。設厭世者玩下劣乘。攀附枝葉狗狎作務。敬獼猴爲帝釋宗瓦礫是明珠。此黑闇人豈可論道。又一種禪人不達他根性純教乳藥。體心踏心。和融覺覓。若泯若了斯一轍之意。障難萬途紛然不識。才見異相卽判是道。自非法器復闕匠他。盲跛師徒二俱墮落。瞽蹶夜遊甚可憐湣。不應對上諸人說此止觀。夫止觀者髙尙者髙尙。卑劣者卑劣。開止觀爲十。一陰界入。二煩惱。三病患。四業相。五魔事。六禪定。七諸見。八增上慢。九二乘。十菩薩。此十境通能覆障。陰在初者二義。一現前。二依經。大品云。聲聞人依四念處行道。菩薩初觀色乃至一切種智。章章皆爾故不違經。又行人受身誰不陰入。重擔現前是故初觀。後發異相別爲次耳。夫五陰與四大合。若不照察不覺紛馳。如閉舟順水寧知奔迸。若其回溯始覺馳流。旣觀陰果則動煩惱因。故次五陰而論四分也。四大是身病。三毒是心病。以其等故情中不覺。今大分俱觀衝擊脈藏。故四蛇偏起致有患生。無量諸業不可稱計。散善微弱不能令動。今修止觀健病不虧動生死輪。或善萌故動。惡壞故動。善示受報故動。惡來責報故動。故次病說業也。以惡動故惡欲滅。善動故善欲生。魔遽出境作諸畱難或壞其道。故次業說魔。若過魔事則功徳生。或過去習因。或現在行力。諸禪競起。或味或淨或橫或豎。故次魔說禪。禪有觀支因生邪慧。逸觀於法僻起諸倒。邪辯猛利。故次禪說見。若識見爲非息其妄著。貪嗔利鈍二俱不起。無智者謂證涅槃。小乘亦有橫計四禪爲四果。大乘亦有魔來與記。並是未得謂得增上慢人。故次見說慢。見慢旣靜先世小習因靜而生。身子捨眼卽其事也。大品云。恆沙菩薩發大心。若一若二入菩薩位多墮二乘。故次慢說二乘。若憶本願故不墮空者。諸方便道菩薩境界卽起也。大品云。有菩薩不久行六波羅蜜。若聞深法卽起誹謗墮泯犁中。此是六度菩薩耳。通教方便位亦有謗義入眞道不謗也。別教初心知有深法。是則不謗。此等悉是諸權善根。故次二乘後說也。此十種境始自凡夫正報終至聖人方便。陰入一境常自現前。若發不發恆得爲觀。餘九境發可爲觀。不發何所觀。又八境去正道遠。深加防護得歸正轍。二境去正道近。至此位時不慮無觀薄修卽正。又若不解諸境互發大起疑网。如在岐道不知所從。先若聞之恣其變怪心安若空。互發有十。謂次第不次第。雜不雜。具不具。作意不作意。成不成。益不益。久不久。難不難。更不更。三障四魔九雙七隻。次第者有三義。謂法修發。法者。次第淺深法也。修者。先世已曾研習次第。或此世次第修也。發者。依次修而次發也。不次亦三義。謂法修發。發則不定。或前發菩薩境後發陰入。𨿽不次第十數宛足。修者。若四大違返則先修病患。若四分增多則先修煩惱。如是一一隨彊者先修。法者。眼耳鼻舌陰入界等。皆是寂靜門亦是法界。何須捨此就彼。出寶篋經﹝云云﹞。當知法界外更無復有法而爲次第也。煩惱卽法界。如無行經云。貪欲卽是道。淨名云。行於非道通達佛道。佛道旣通無復次第也。病患是法界者。淨名云。今我病者非眞非有。眾生病亦非眞非有。以此自調亦度眾生。方丈托疾雙林病行。卽其義也。業相爲法界者。業是行陰。法華云。深達罪福相徧照於十方。微妙淨法身具相三十二。達業從緣生不自在故空。此業能破業。若眾生應以此業得度。示現諸業以此業立業。業與不業縛脫叵得。普門示現雙照縛脫。故名深達。何啻堪爲方等師耶。魔事爲法界者。首楞嚴云。魔界如佛界如。一如無二如。實際中尙不見佛。況見有魔耶。設有魔者。良藥塗屣堪任乘禦﹝云云﹞。禪爲法界者。能觀心性名爲上定。卽首楞嚴不昧不亂入王三昧。一切三昧悉入其中。見爲法界者。淨名云。以邪相入正相。於諸見不動而修三十七品。又動修不動修。亦動亦不動修。非動非不動修三十七品。以見爲門以見爲侍。慢爲法界者。還是煩惱耳。觀慢。無慢。慢大慢。非慢非不慢。成祕密藏入大涅槃。二乘爲法界者。若但見於空不見不空﹝云云﹞。智者見空及與不空。決了聲聞法。是諸經之王。聞已諦思惟得近無上道。菩薩境爲法界者。底惡生死下劣小乘尙卽是法界。況菩薩法寧非佛道。又菩薩方便之權卽權而實。亦卽非權非實成祕密藏。入大涅槃。是一一法皆卽法界。是爲不次第法相也。雜不雜者。發一境已更發一境歷歷分明。是爲不雜。適發陰入復起煩惱。煩惱未謝復業復魔禪見慢等。交橫並沓是爲雜發。𨿽雜不出十種。具不具者。十數足名具。九去名不具。次不次雜不雜。皆論具不具。又總具總不具。別具別不具。十數足是總具。十數不委悉是總不具。九數欠是別不具。九數中委悉是別具。又橫具橫不具豎具豎不具。例如發四禪至非想是豎具。至不用處是豎不具。發通明背捨等是橫具。止發七背捨是橫不具。又發初禪至四禪是豎具。三禪來是豎不具。又初禪九品是豎具。八品來是豎不具。又一品五支足是橫具。四支已來是橫不具。其餘例此可知﹝云云﹞。修不修者。作意修陰界入。界入開解是修發。不作意陰界入自發通達色心。是不修發。乃至菩薩境亦如是。應有四句爲根本。句句織成三十六句。例如下煩惱境中說。成不成者。若發一境究竟成就。成就已謝更發余境。余境亦究竟成。若發一種作起乍滅。非但品數缺少。於分分中亦曖昧不明。前具不具止明頭數。此中論體分始終。益不益者。或發惡法。於止觀巨益明靜轉深。或發善法於止觀大損。損其靜照。或增靜損照。或損靜增照。俱增俱損。難發不難發者。或惡法難易。或善法難易。俱難俱易。久不久者。自有一境久久不去。或有一境卽起卽去﹝云云﹞。更不更者。自有一境。一更兩更乃至多多。自有一境一發卽休。後不復發。如是等種種不同。善識其意莫謬去取。然皆以止觀研之使無滯也。三障四魔者。普賢觀云。閻浮提人三障重故。陰入病患是報障。煩惱見慢是煩惱障。業魔禪二乘菩薩是業障。障止觀不明靜塞菩提道。令行人不得通至五品六根淸淨位。故名爲障。四魔者。陰入正是陰魔。業禪二乘菩薩等是行陰名爲陰魔。煩惱見慢等是煩惱魔。病患是死因名死魔。魔事是天子魔。魔名奪者。破觀名奪命。破止名奪身。又魔名磨訛。磨觀訛令黑闇。磨止訛令散逸。故名爲魔﹝云云﹞。問。何意互發。答。皆由二世因緣。昔有漸觀種子。今得修行之雨卽次第發。昔有頓觀種子卽不次第發。昔有不定種子卽雜發。昔修時數具卽具發。昔修時數不具卽不具發。昔曾證得今發則成。昔但修不證。今發不成。昔因彊今不修而發。今緣彊待修而發。昔因今緣二俱善巧。回向上道。今發則益。昔因緣中雜毒是則致損發所因處弱則不久。發因處彊是則久。粗細住乃至四禪傳傳判彊弱﹝云云﹞。善易發關遮輕。善難發由遮重。惡難發由根利。惡易發由根鈍。惡欲滅而告謝。善欲生而相知則一而不更。善欲滅而求救。惡欲興而求受。則更更更更。此中皆須口決。用智慧籌量。不得師心謬判是非。爾其愼之勤之重之。私料簡者。法若塵沙境何定十。答。譬如大地一能生種種芽。數方不廣略令義易明了。故言十耳。問。十境通別云何。答。受身之始無不有身。諸經說觀多從色起。故以陰爲初耳。以陰本。陰因陰患。陰主善陰。又陰因別陰等﹝云云﹞。通言煩惱者。見慢同煩惱。陰入病是煩惱果。業是煩惱因。禪是無動業。業卽煩惱用。魔卽統欲界卽煩惱主。二乘菩薩卽別煩惱攝﹝云云﹞。通稱病患者。陰界入卽病本。煩惱見慢等卽是煩惱病。淨名云。今我病者皆從前世妄想諸煩惱生。業亦是病。大經云。王今病重卽指五逆爲病也。魔能作病。三災爲外過患。喘息喜樂是內過患。禪有喜樂卽病患也。二乘菩薩卽是空病。空病亦空。通稱業者。陰入是業果。煩惱見慢是業本。病是業報。魔是魔業。禪是無動業。二乘菩薩是無漏業。通稱魔者。陰入卽陰魔。煩惱見慢卽煩惱魔。病是死魔。魔卽天子魔。餘者皆是行陰魔攝。通稱禪定者。禪自是其境。陰入煩惱見慢業等。悉是十大地中心數定攝。魔是未到地定果。亦是心數定攝。二乘菩薩淨禪攝。又三定攝之。上定攝菩薩二乘中下二定攝八境﹝云云﹞。通稱見者。陰入卽我見眾生見。煩惱具五見。病壽者命者見。業禪等作者見。亦是戒取見。魔是使作者使受者使起等攝。又生死卽邊見攝。慢卽我見攝。二乘方便菩薩等皆曲見攝。通稱慢者。陰入我慢攝。煩惱卽慢慢攝。病患不如慢攝。業卽憍慢攝。由憍故造業。魔卽大慢攝。禪卽憍慢攝。見亦大慢攝。二乘菩薩增上慢攝。通稱二乘者。四念處四諦法攝九境也。通稱菩薩境者。以四弘誓攝得九境。問。境法名俱通者。行人亦通不。答。大經云。云何未發心而名爲菩薩。前九境人亦通稱菩薩人也。通是二乘則有四種聲聞。增上慢聲聞攝得下八境人也。佛道聲聞攝得菩薩人也。問。通是無常不。答。寶性論云菩薩住無漏界中有無常倒。問。通是有漏不。答。漏義則通有義小異。問。通是偏眞不。答。偏義則通眞義異問。通義可領別復云何。答。十境不同卽別義也。復有亦通亦別。陰是受身之本。又是觀慧之初。所以別當其首。此一境亦通亦別。後九境從發異相受名。但得是通是別。不得是亦通亦別也。若爾煩惱亦是諸法之本。元爲治惑。亦是觀初。病身四大亦是事本。元爲治病。亦是觀初。何意不得亦通亦別。答。若身因煩惱屬前世。若今世煩惱由身而有。病不恆起爲本事弱。諸經論不以病爲觀首。故不亦通亦別耳。非通非別者皆不思議。一陰一切陰。非一非一切。問。九境相起更立別名者。陰入解起應立別名。答。陰解起時非條然別。還是陰入攝若執此解卽屬見。若約解起愛恚屬煩惱。招病來魔隨事別判。若解發朗然無九境相者。此則止觀气分。但得通別不得亦通亦別耳。問。十境條然別不。答。四念處是陰別。觀空聚是入別。無我是界別。五停心煩惱別。八念病別。十善業別。五系魔別。六妙門禪別。道品見別。無常苦空慢別。四諦十二緣二乘別。六度菩薩別。問。五陰俱是境。色心外別有觀耶。答。不思議境智卽陰是觀。亦可分別。不善無記陰是境。善五陰是觀。觀旣純熟無惡無無記。惟有善陰。善陰轉成方便陰。方便陰轉成無漏陰。無漏陰轉成法性陰。謂無等等陰。豈非陰外別有觀耶。小乘尙爾。況不思議耶。問。若轉陰爲觀。報陰亦應轉。答。大品云。色淨故受想行識淨。般若亦淨。法華云。顏色鮮白六根淸淨。卽其義也。陰𨿽轉觀境宛然﹝云云﹞。問。十境與五分云何。答。五分判禪十發約境。今當會之。若次不次一發至後則進分也。齊九已來住分也。作意矜持護分也。一發卽失退分也。達分可知。若於境境皆作五分者。可以意推不俟分別。然五分十境皆是法相。可得互有其義。六卽十地行位淺深不得相類。問。念性離緣性亦離。若無緣無念亦無數量。云何具十法界耶。答。不可思議無相而相觀智宛然。他解須彌容芥芥容須彌。火出蓮華。人能渡海。就希有事解不思議。今解無心無念無能行無能到。不思議理理則勝事。問。十法界互相有爲因爲果。答。俱相有。而果隔難顯因通易知。如慈童女以地獄界發佛心。如未得記菩薩輕得記者。若不生悔無出罪期。更引諸例。凡聖皆具五陰。不可言聖陰如凡陰。又佛具五眼。豈可以人天果報釋佛眼。佛具五行。病行是四惡界。嬰兒行是人天界。聖行是二乘法界。梵行是菩薩法界。天行是佛法界。問。一念具十法界。爲作念具爲任運具。答。法性自爾非作所成。如一微塵具十方分﹝云云﹞

○第一觀陰入界境者。謂五陰十二入十八界也。陰者陰蓋善法。此就因得名。又陰是積聚。生死重沓此就果得名。入者涉入亦名輪門。界名界別亦名性分。毗婆沙明三科開合。若迷心開心爲四陰。色爲一陰。若迷色開色爲十入及一入少分。心爲一意入及法入少分。若俱迷者開爲十八界也。數人說五陰同時。識是心王四陰是數。約有門明義。故王數相扶同時而起。論人說識先了別。次受領納。想取相貌。行起違從。色由行感。約空門明義。故次第相生。若就能生所生從細至粗。故識在前。若從修行從粗至細。故色在前。皆不得以數隔王。若論四念處則王在中。此就言說爲便耳。又分別九種。一期色心名果報五陰。平平想受無記五陰。起見起愛者。兩污穢五陰。動身口業善惡兩五陰。變化示現工巧五陰。五善根人方便五陰。證四果者無漏五陰。如是種種源從心出。正法念云。如畫師手畫出五彩。黑靑赤黃白白白。畫手譬心。黑色譬地獄陰。靑色譬鬼。赤譬畜。黃譬修羅。白譬人。白白譬天。此六種陰。止齊界內。若依華嚴云。心如工畫師畫種種五陰。界內界外一切世間中莫不從心造。世間色心尙叵窮盡。況復出世。寧可凡心知。凡眼翳尙不見近。那得見遠。彌生曠劫不睹界內一隅。況復界外邊衣。如渴鹿逐炎狂狗嚙雷。何有得理。縱令解悟小乘終非大道。故大集云。常見之人說異念斷。斷見之人說一念斷。皆墮二邊不會中道。況佛去世後人根轉鈍執名起諍。互相是非悉墮邪見。故龍樹破五陰一異同時前後。皆如炎幻響化悉不可得。寧更執於王數同時異時耶。然界內外一切陰入皆由心起。佛告比丘。一法攝一切法所謂心是。論云。一切世間中但有名與色。若欲如實觀。但當觀名色。心是惑本其義如是。若欲觀察須伐其根。如炙病得穴。今當去丈就尺去尺就寸。置色等四陰但觀識陰。識陰者心是也。

○觀心具十法門。一觀不可思議境。二起慈悲心。三巧安止觀。四破法徧。五識通塞。六修道品。七對治助開。八知次位。九能安忍。十無法愛也。旣自達妙境卽起誓悲他。次作行塡願。願行旣巧破無不徧。徧破之中精識通塞。令道品進行。又用助開道。道中之位己他皆識。安忍內外榮辱莫著中道法愛。故得疾入菩薩位。譬如毗首羯磨造得勝堂。不疏不密間隙容綖。巍巍昂昂峙於上天。非拙匠所能揆則。又如善畫圖其匡郭。寫像逼眞骨法精靈。生气飛動。豈塡彩人所能點綴。此十重觀法橫豎收束。微妙精巧。初則簡境眞僞。中則正助相添。後則安忍無著。意圓法巧該括周備。規矩初心。將送行者到彼薩云。非闇證禪師誦文法師所能知也。蓋由如來積劫之所勤求。道場之所妙悟。身子之所三請。法譬之所三說。正在玆乎。一觀心是不可思議境者。此境難說。先明思議境。令不思議境易顯。思議法者。小乘亦說心生一切法。謂六道因果三界輪環。若去凡欣聖則棄下上出灰身滅智。乃是有作四諦。蓋思議法也。大乘亦明心生一切法。謂十法界也。若觀心是有有善有惡。惡則三品三途因果也。善則三品修羅人天因果。觀此六品無常生滅。能觀之心亦念念不住。又能觀所觀悉是緣生。緣生卽空。並是二乘因果法也。若觀此空有墮落二邊沈空滯有。而起大慈悲入假化物。實無身假作身。實無空假說空。而化導之。卽菩薩因果法也。觀此法能度所度。皆是中道實相之法。畢竟淸淨。誰善誰惡。誰有誰無。誰度誰不度。一切法悉如是。是佛因果法也。此之十法邐迆淺深皆從心出。𨿽是大乘無量四諦所攝。猶是思議之境。非今止觀所觀也。不可思議境者。如華嚴云。心如工畫師造種種五陰。一切世間中莫不從心造。種種五陰者。如前十法界五陰也。法界者三義。十數是能依。法界是所依。能所合稱。故言十法界。又此十法各各因各各果。不相混濫故言十法界。又此十法一一當體。皆是法界故言十時界﹝云云﹞。十法界通稱陰入界。其實不同。三途是有漏惡陰界入。三善是有漏善陰界入。二乘是無漏陰界入。菩薩是亦有漏亦無漏陰界入。佛是非有漏非無漏陰界入。釋論云。法無上者涅槃是。卽非有漏非無漏法也。無量義經云。佛無諸大陰界入者。無前九陰界入也。今言有者有涅槃常住陰界入也。大經云。因滅無常色獲得常色。受想行識亦復如是。常樂重沓卽積聚義。慈悲覆蓋卽陰義。以十種陰界不同故。故名五陰世間也。攬五陰通稱眾生。眾生不同。攬三途陰罪苦眾生。攬人天陰受樂眾生。攬無漏陰眞聖眾生。攬慈悲陰大士眾生。攬常住陰尊極眾生。大論云。眾生無上者佛是。豈與凡下同。大經云。歌羅邏時名字異。乃至老時名字異。芽時名字異。乃至果時名字亦異。直約一期十時差別。況十界眾生寧得不異。故名眾生世間也。十種所居通稱國土世間者。地獄依赤鐵住。畜生依地水空住。修羅依海畔海底住。人依地住。天依宮殿住。六度菩薩同人依地住。通教菩薩惑未盡同人天依住。斷惑盡者依方便土住。別圓菩薩惑未盡者。同人天方便等住。斷惑盡者依實報土住。如來依常寂光土住。仁王經云。三賢十聖住果報。惟佛一人居淨土。土土不同故名國土世間也。此三十種世間悉從心造。又十種五陰一一各具十法。謂如是相性體力作因緣果報本末究竟等。先總釋。後隨類釋。總釋者。夫相以據外覽而可別。釋論云。易知故名爲相。如水火相異則易可知。如人面色具諸休否。覽外相卽知其內。昔孫劉相顯。曹公相隱。相者舉聲大哭。四海三分百姓荼毒。若言有相闇者不知。若言無相占者洞解。當隨善相者信人面外具一切相也。心亦如是具一切相。眾生相隱彌勒相顯。如來善知故遠近皆記。不善觀者不信心具一切相。當隨如實觀者信心具一切相也。如是性者。性以據內。總有三義。一不攺名性。無行經稱不動性。性卽不攺義也。又性名性分。種類之義分分不同。各各不可攺。又性是實性。實性卽理性。極實無過。卽佛性異名耳。不動性扶空。種性扶假。實性扶中。今明內性不可攺。如竹中火性𨿽不可見不得言無。燧人漧艸徧燒一切。心亦如是具一切五陰性。𨿽不可見不得言無。以智眼觀具一切性。世間人可笑。以其偏聞判圓經。涅槃明佛知眾生有佛性判爲極常。法華明佛知一切法如是性判爲無常。豈可以少知爲常多知爲無常。又法華云。佛知一切法皆是一種一性。此語亦少。何故判爲無常。又有師。判法華十如。前五如屬凡是權。後五屬聖爲實。依汝所判則凡無實永不得成聖。聖無權非正徧知。此乃專輒之說。誣佛慢凡耳。又涅槃明一切眾生悉有佛性。而言是常。淨名云一切眾生卽菩提相。判是無常。若佛性菩提相異者。可一常一無常。若不異者此判大謬。如占者見王相王性俱得登極。佛性菩提相何故不同。如是體者主質故名體。此十法界陰俱用色心爲體質也。如是力者。堪任力用也。如王力士千萬技能病故謂無病差有用。心亦如是具有諸力。煩惱病故不能運動。如實觀之具一切力。如是作者。運爲建立名作。若離心者更無所作。故知心具一切作也。如是因者。招果爲因亦名爲業。十法界業起自於心。但使有心諸業具足。故名如是因也。如是緣者。緣名緣由助業皆是緣義。無明愛等能潤於業。卽心爲緣也。如是果者。克獲爲果。習因習讀於前。習果克獲於後。故言如是果也。如是報者。酬因曰報。習因習果通名爲因牽後世報。此報酬於因也。如是本末究竟等者。相爲本報爲末。本末悉從緣生。緣生故空。本末皆空。此就空爲等也。又相但有字報亦但有字。悉假施設。此就假名爲等。又本末互相表幟。覽初相表後報。睹後報知本相。如見施知富見富知施。初後相在。此就假論等也。又相無相無相而相。非相非無相。報無報無報而報非報非無報。一一皆入如實之際。此就中論等也。二類解者。束十法爲四類三途以表苦爲相。定惡聚爲性。摧折色心爲體。登刀入鑊爲力。起十不善爲作。有漏惡業爲因。愛取等爲緣。惡習果爲果。三惡趣爲報。本末皆癡爲等。三善表樂爲相。定善聚爲性。升出色心爲體。樂受爲力。起五戒十善爲作。白業爲因。善愛取爲緣。善習果爲果。人天有爲報。應就假名初後相在爲等也。二乘表涅槃爲相。解脫爲性。五分爲體。無系爲力。道品爲作。無漏慧行爲因。行行爲緣。四果爲果。旣後有田中不生故無報﹝云云﹞。菩薩佛類者。緣因爲相了因爲性。正因爲體。四弘爲力。六度萬行爲作。智慧莊嚴爲因。福徳莊嚴爲緣。三菩提爲果。大涅槃爲報﹝云云﹞。因緣有逆順。順生死者有漏業爲因。愛取等爲緣。逆生死者以無漏正慧爲因。行行爲緣。俱損生破惑。順界外生死。亦以無漏慧爲因。無明等爲緣。若逆生死卽以中道慧爲因。萬行爲緣。俱損變易生死故。因緣旣爾。餘者逆順準此可知。若依聲聞但九無十。若依大乘三佛義佛有報身。若依斷惑盡義則無後報。九之與十斟酌可解。眾生世間旣是假名無體。分別攬實法假施設耳。所謂惡道眾生相性體力究竟等﹝云云﹞。善道眾生相性體力究竟等。無漏眾生相性體力究竟等。菩薩佛法界相性體力究竟等。準例皆可解。國土世間亦具十種法。所謂惡國土相性體力等﹝云云﹞。善國土無漏國土。佛菩薩國土相性體力﹝云云﹞。夫一心具十法界。一法界又具十法界百法界。一界具三十種世間。百法界卽具三千種世間。此三千在一念心。若無心而已。介爾有心卽具三千。亦不言一心在前一切法在後。亦不言一切法在前一心在後。例如八相遷物。物在相前物不被遷。相在物前亦不被遷。前亦不可後亦不可。秖物論相遷秖相遷論物。今心亦如是。若從一心生一切法者。此則是縱。若心一時含一切法者。此卽是橫。縱亦不可橫亦不可。秖心是一切法。一切法是心故。非縱非橫非一非異玄妙深絕。非識所識。非言所言。所以稱爲不可思議境意在於此﹝云云﹞。問。心起必托緣。爲心具三千法。爲緣具。爲共具。爲離具。若心具者心起不用緣。若緣具者緣具不關心。若共具者未共各無共時安有。若離具者旣離心離緣那忽心具。四句尙不可得。云何具三千法耶。答。地人云。一切解惑眞妄依持法性。法性持眞妄眞妄依法性也。攝大乘雲。法性不爲惑所染。不爲眞所淨。故法性非依持。言依持者阿黎耶是也。無沒無明盛持一切種子。若從地師則心具一切法。若從攝師則緣具一切法。此兩師各據一邊。若法性生一切法者。法性非心非緣。非心故而心生一切法者。非緣故亦應緣生一切法。何得獨言法性是眞妄依持耶。若言法性非依持黎耶是依持。離法性外別有黎耶依持。則不關法性。若法性不離黎耶。黎耶依持卽是法性依持。何得獨言黎耶是依持。又違經。經言。非內非外亦非中間。亦不常自有。又違龍樹。龍樹云。諸法不自生。亦不從他生。不共不無因。更就譬檢。爲當依心故有夢。依眠故有夢。眠法合心故有夢。離心離眠故有夢。若依心有夢者。不眠應有夢。若依眠有夢者。死人如眠應有夢。若眠心兩合而有夢者。眠人那有不夢時。又眠心各有夢合可有夢。各旣無夢。合不應有。若離心離眠而有夢者。虛空離二應常有夢。四句求夢尙不得。云何於眠夢見一切事。心諭法性夢諭黎耶。云何偏據法性黎耶生一切法。當知四句求心不可得。求三千法亦不可得。旣橫從四句生三千法不可得者。應從一念心滅生三千法耶心滅尙不能生一法。云何能生三千法耶。若從心亦滅亦不滅生三千法者。亦滅亦不滅其性相違。猶如水火二俱不立。云何能生三千法耶。若謂心非滅非不滅生三千法者。非滅非不滅非能非所。云何能所生三千法耶。亦縱亦橫求三千法不可得。非縱非橫求三千法亦不可得。言語道斷心行處滅。故名不可思議境。大經云。生生不可說。生不生不可說。不生生不可說。不生不生不可說。卽此義也。當知第一義中一法不可得。況三千法。世諦中一心尙具無量法。況三千耶。如佛告徳女。無明內有不。不也。外有不。不也。內外有不。不也。非內非外有不。不也。佛言。如是有。龍樹云。不自不他。不共不無因生。大經生生不可說。乃至不生。不生不可說。有因緣故亦可得說。謂四悉檀因緣也。𨿽四句冥寂。慈悲憐湣於無名相中假名相說。或作世界說心具一切法。聞者歡喜。如言三界無別法惟是一心造卽其文也。或說緣生一切法。聞者歡喜。如言五欲令人墮惡道。善知識者是大因緣。所謂化導令得見佛。卽其文也。或言因緣共生一切法。聞者歡喜。如言水銀和眞金能塗諸色像。卽其文也。或言離生一切法。聞者歡喜。如言十二因緣非佛作。非天人修羅作。其性自爾。卽其文也。此四句卽世界悉檀。說心生三千一切法也。云何爲人悉檀。如言佛法如海惟信能入。信則道源功徳母。一切善法由之生。汝但發三菩提心。是則出家禁戒具足。聞者生信。卽其文也。或說緣生一切法。如言若不值佛當於無量劫墮地獄苦。以見佛故得無根信。如從伊蘭出生栴檀。聞者生信。或說合生一切法。如言心水澄淸珠相自現。慈善根力見如此事。聞者生信。卽其文也。或說離生一切法。如言非內觀得是智慧。乃至非內外觀得是智慧。若有住著先尼梵志小信尙不可得。況捨邪入正。聞者生信。卽其文也。是爲爲人悉檀四句說心生三千一切法也。云何對治悉檀說心治一切惡。如言得一心者萬邪滅矣。卽其文也。或說緣治一切惡。如說得聞無上大慧明。心定如地不可動。卽其文也。或說因緣和合治一切惡。如言一分從思生一分從師得。卽其文也。或說離治一切惡。我坐道場時不得一切法。空拳誑小兒誘度於一切。卽其文也。是爲對治悉檀心破一切惡。云何第一義悉檀心得見理。如言心開意解豁然得道。或說緣能見理。如言須臾聞之卽得究竟三菩提。或說因緣和合得道。如快馬見鞭影卽得正路。或說離能見理。如言無所得卽是得。已是得無所得。是名第一義四句見理。何況心生三千法耶佛旨盡淨不在因緣共離。卽世諦是第一義也。又四句俱皆可說。說因亦是緣亦是。共亦是離亦是。若爲盲人說乳。若貝若粖若雪若鶴。盲聞諸說卽得解乳。卽世諦是第一義諦。當知終日說終日不說。終日不說終日說。終日雙遮終日雙照。卽破卽立卽立卽破。經論皆爾。天親龍樹內鑑冷然。外適時宜各權所據。而人師偏解學者苟執。遂興矢石各保一邊。大乖聖道也。若得此意俱不可說俱可說。若隨便宜者應言無明法法性生一切法。如眠法法心則有一切夢事。心與緣合則三種世間三千相性皆從心起。一性𨿽少而不無。無明𨿽多而不有。何者。指一爲多多非多。指多爲一一非少。故名此心爲不思議境也。若解一心一切心。一切心一心。非一非一切。一陰一切陰。一切陰一陰。非一非一切。一入一切入。一切入一入。非一非一切。一界一切界。一切界一界。非一非一切。一眾生一切眾生。一切眾生一眾生。非一非一切。一國土一切國土。一切國土一國土。非一非一切。一相一切相。一切相一相。非一非一切。乃至一究竟一切究竟。一切究竟一究竟。非一非一切。徧歷一切皆是不可思議境。若法性無明合有一切法陰界入等。卽是俗諦。一切界入是一法界。卽是眞諦。非一非一切。卽是中道第一義諦。如是徧歷一切法無非不思議三諦﹝云云﹞。若一法一切法。卽是因緣所生法。是爲假名假觀也若一切法卽一法。我說卽是空空觀也。若非一非一切者卽是中道觀。一空一切空無假中而不空。總空觀也。一假一切假無空中而不假。總假觀也。一中一切中無空假而不中。總中觀也。卽中論所說不可思議一心三觀。歷一切法亦如是。若因緣所生一切法者。卽方便隨情道種權智。若一切法一法我說卽是空。卽隨智一切智。若非一非一切亦名中道義者。卽非權非實一切種智。例上一權一切權。一實一切實。一切非權非實。徧歷一切是不思議三智也。若隨情卽隨他意語。若隨智卽隨自意語。若非權非實卽非自非他意語。徧歷一切法。無非漸頓不定不思議教門也。若解頓卽解心。心尙不可得。云何當有趣非趣。若解漸卽解一切法趣心。若解不定卽解是趣不過。此等名異義同。軌則行人呼爲三法。所照爲三諦。所發爲三觀。觀成爲三智。教他呼爲三語。歸宗呼爲三趣。得斯意類一切皆成法門。種種味勿嫌煩﹝云云﹞。如如意珠天上勝寶。狀如芥粟。有大功能。淨妙五欲七寶琳瑯。非內畜非外入。不謀前後不擇多少。不作粗妙稱意丰儉。降雨穰穰不添不盡。蓋是色法尙能如此。況心神靈妙。寧不具一切法耶。又三毒惑心一念心起。尙復身邊利鈍八十八使。乃至八萬四千煩惱。若言先有那忽待緣。若言本無緣對卽應。不有不無。定有卽邪。定無卽妄。當知有而不有。不有而有。惑心尙爾。況不思議一心耶。又如眠夢見百千萬事豁寤無一。況復百千。未眼不夢不覺。不多不一。眠力故謂多。覺力故謂少。莊周夢爲蝴蝶翾翔百年寤知非蝶亦非積歲。無明法法性一心一切心。如彼昏眠。達無明卽法性一切心一心。如彼醒寤﹝云云﹞。又行安樂行人一眠夢。初發心乃至作佛坐道場轉法輪度眾生入涅槃。豁寤秖是一夢事。若信三諭則信一心非口所宣非情所測。此不思議境何法不收。此境發智何智不發。依此境發誓。乃至無法愛。何誓不具何行不滿足耶。說時如上次第。行時一心中具一切心﹝云云﹞。

○二發眞正菩提心者。旣深識不思議境。知一苦一切苦。自悲昔苦。起惑耽湎粗獘色聲。縱身口意作不善業。輪環惡趣縈諸熱惱。身苦心苦而自毀傷。而今還以愛繭自纏。癡燈所害。百千萬劫一何痛哉。設使欲捨三途欣五戒十善相心修福。如市易博換翻更益罪。似魚入笱口蛾赴燈中。狂計邪黠逾迷逾遠渴更飲碱。龍須縛身入水轉痛。牛皮系體向日彌堅。盲入棘林溺墮洄澓把刃把炬痛那可言。虎尾蛇頭悚焉悼栗。自惟若此悲他亦然。假令隘路叛出怨國。備歷辛苦絕而復穌。往至貧裏傭賃一日止宿艸庵。不肯前進樂爲鄙事。不信不識可悲可怪。思惟彼我鯁痛自他。卽起大悲興兩誓願。眾生無邊誓願度。煩惱無數誓願斷。眾生𨿽如虛空。誓度如空之眾生。𨿽知煩惱無所有。誓斷無所有之煩惱。𨿽知眾生數甚多。而度甚多之眾生。𨿽知煩惱無邊底。而斷無底之煩惱。𨿽知眾生如如佛如。而度如佛如之眾生。𨿽知煩惱如實相。而斷如實相之煩惱。何者。若但拔苦因不拔苦果。此誓雜毒故須觀空。若偏觀空則不見眾生可度。是名著空者。諸佛所不化。若徧見眾生可度。卽墮愛見大悲。非解脫道﹝云云﹞。今則非毒非僞故名爲眞。非空邊非有邊故名爲正。如鳥飛空終不住空。𨿽不住空迹不可尋。𨿽空而度𨿽度而空。是故名誓與虛空共斗。故名眞正發菩提心。卽此意也又識不可思議心。一樂心一切樂心。我及眾生昔𨿽求樂不知樂因。如執瓦礫謂如意珠。妄指螢光呼爲日月。今方始解。故起大慈興兩誓願。謂法門無量誓願知。無上佛道誓願成。𨿽知法門永寂如空。誓願修行永寂。𨿽知菩提無所有。無所有中吾故求之。𨿽知法門如空無所有。誓願畫繢莊嚴虛空。𨿽知佛道非成所成。如虛空中種樹使得華得果。𨿽知法門及佛果非修非不修。而修非證非得。以無所證得而證而得。是名非僞非毒名爲眞。非空非見愛名爲正。如此慈悲誓願與不可思議境智。非前非後同時俱起。慈悲卽智慧智慧卽慈悲。無緣無念普覆一切。任運拔苦自然與樂。不同毒害不同但空不同愛見。是名眞正發心菩提義。自悲己悲眾生義。皆如上說。觀心可解三善巧安心者善以止觀安於法性也。上深達不思議境淵奧微密。博運慈悲亙蓋若此。須行塡願行卽止觀也。無明癡惑本是法性。以癡迷故法性變作無明。起諸顚倒善不善等。如寒來結水變作堅水。又如眠來變心有種種夢今當體諸顚倒卽是法性。不一不異。𨿽顚倒起滅如旋火輪。不信顚倒起滅。惟信此心但是法性。起是法性起。滅是法性滅。體其實不起滅妄謂起滅。秖指妄想悉是法性。以法性系法性。以法性念法性。常是法性無不法性時。體達旣成不得妄想。亦不得法性。還源反本法界俱寂。是名爲止。如此止時上來一切流轉皆止。觀者觀察無明之心。上等於法性。本來皆空。下等一切妄想善惡。皆如虛空無二無別。譬如劫盡從地上至初禪。炎炎無非是火。又如虛空藏菩薩所現之相一切皆空。如海慧初來所現一切皆水。介爾念起所念念者無不卽空。空亦不可得。如前火木能使薪然。亦復自然。法界洞朗。咸皆大明。名之爲觀。止秖是智智秖是止。不動止秖是不動智。不動智秖是不動止。不動智照於法性卽是觀智得安。亦是止安。不動於法性相應。卽是止安。亦是觀安。無二無別。若俱不得安當復云何。夫心神冥昧棕利恍﹝怡﹣臺﹢兩﹞。汨起汨滅。難可執持。倏去倏來不易關禁。𨿽復止之馳疾揚炎。𨿽復觀之闇逾漆墨。加功苦至散惑倍隆。敵彊力弱鷸蚌相扼。旣不得進又不可退。當殉命奉道薦以肌骨。誓巧安心方便回轉。令得相應成觀行位也。安心爲兩。一教他。二自行。教他又爲兩。一聖師。二凡師。聖師有慧眼力明於法藥。有法眼力識於病障。有化道力應病授藥令得服行。如鞠多知弟子應以信悟令上樹。應以食悟令服乳酪。應以呵責悟化爲女像。一一開曉無有毫差。不待時不過時。言發卽悟。佛去世後如是之師甚爲難得。盲龜何由上值浮孔。墜芥豈得下貫鍼鋒難難。二者凡師。𨿽無三力亦得施化。譬如良醫精別藥病。解色解聲解脈逗藥卽差。有命盡者亦不能起死。若不解脈醫問病相依語作方。亦挑脫得差。身子聖徳亦復差機。凡夫具縛稱病導師。今不論聖師正說凡師教他安心也。他有二種。一信行。二法行。薩婆多明此二人位在見道。因聞入者是爲信行。因思入者是爲法行。曇無徳云。位在方便自見法少憑聞力多。後時要須聞法得悟。名爲信行。憑聞力少自見法多。後時要須思惟得悟。名爲法行。若見道中無相心利一發卽眞。那得判信法之別。然數據行成論據根性。各有所以不得相非。今師遠討源由。久劫聽學久劫坐禪。得爲信法種子。世世燻習則成根性。各於聞思開悟耳。若論根利鈍者。法行利內自觀法故。信行鈍藉他聞故。又信行利一聞卽悟故。法行鈍歷法觀察故。或俱利俱鈍。信行人聞慧利修慧鈍。法行人修慧利聞慧鈍。己說前人根性利鈍竟云何安心。師應問言。汝於定慧爲志何等。其人若言我聞佛說。善知識者如月形光漸漸圓著。又如梯蹬漸漸增髙。巧說轉人心。得道全因緣。志欣渴飲。如犢逐母。當知是則信行人也。若言我聞佛說。明鏡體若不動色像分明。淨水無波魚石自現。欣捨惡覺。如棄重檐。當知是則法行人也。旣知根性。於一人所八番安心。咄善男子。無量劫來飲狂散毒。馳逐五塵升沈三界。猶如猛風吹兜羅毦。大熱沸鑊煮豆升沈。從苦至惱從惱至苦。何不息心達本以一其意。意若一者何事不辦苦集得一則不輪回。無明得一不至於行。乃至不至老死。摧折大樹畢故不造新。六蔽得一則度彼岸。惟此爲快。善巧方便種種因緣。種種譬諭廣贊於止。發悅其情。是名隨樂欲以止安心也。又善男子。如天亢旱河池悉幹。萬卉焦枯百谷零落。娑伽羅龍王七日構云四方注雨。大地沾洽。一切種子皆萌芽。一切根株皆開發一切枝葉皆蔚茂。一切華果皆敷榮。人亦如是。以散逸故應生善不復生。已生善還退失。禪定河幹。道品樹滅。萬善焦枯。百福殘悴。因華道果。不復成熟。若能閒林一意。內不出外不入。靜云興也。發諸禪定。卽是降雨也。功徳叢林暖頂方便。眼智明覺信忍順忍無生寂滅。乃至無上菩提悉皆克獲。善巧方便種種緣諭。廣贊於止生其善根。是名隨便宜。以止安心也。又善男子。夫散心者。惡中之惡。如無鉤醉象踏壞華池。穴鼻駱駝翻倒負馱。疾於掣電毒逾蛇舌。重沓五翳埃靄曜靈。睫近霄遠俱皆不見。若能修定如密室中燈能破巨闇。金錍抉膜空色朗然。一指二指三指皆了。大雨能淹囂塵大定能靜狂逸。止能破散虛妄滅矣。善巧方便種種緣諭。廣贊於止破其睡散。是名對治以止安心也。又善男子。心若在定。能知世間生滅法相。亦知出世不生不滅法相。如來成道猶尙樂定況諸凡夫。有禪定者如夜見電光卽得見道。破無數億洞然之惡。乃至得成一切種智。善巧方便種種緣諭。廣贊於止卽會眞如。是名隨第一義以止安心也。其人若言我聞寂滅都不入懷。若聞分別聽受無厭。卽應爲說三惡燒然駝驢重楚餓鬼饑渴。不名爲苦。癡闇無聞不識方隅。乃是大苦。多聞分別樂。見法法喜樂。以善攻惡樂。無著阿羅漢是名爲最樂。從多聞人聞甘露樂如教觀察知道非道。遠離坑坎直去不回。善巧方便種種緣諭。廣贊於觀發悅其情。是名隨樂欲以觀安心。又善男子。月開蓮華日興作務。商應隨主彩畫須膠。坯不遇火無須臾用。盲不得導一步不前。行無觀智亦復如是。一切種智以觀爲根本。無量功徳之所莊嚴。善巧方便種種緣諭。廣贊於觀生其功徳。是名隨便宜以觀安心。又善男子。智者識怨怨不能害。武將有謀能破彊敵。非風何以捲云。非云何以遮熱。非水何以滅火。非火何以除闇。析薪之斧解縛之刀。豈過智慧。善巧方便種種緣諭。廣贊於觀使其破惡。是名對治以觀安心。又善男子。井中七寶闇室瓶盆。要待日明。日旣出已皆得明了。須智慧眼觀知諸法實相。一切諸法中皆以等觀入。般若波羅蜜。最爲照明。善巧方便種種緣諭。廣贊於觀令得悟解。是名第一義以觀安心。如是八番爲信行人說安心也。其人若云我樂息心默已復默。損之又損之遂至於無爲。不樂分別坐馳無益。此則法行根性。當爲說止。汝勿外尋但內守一。攀覺流動皆從妄生。如旋火輪輟手則息。洪波鼓怒風靜則澄。淨名云。何謂攀緣。謂緣三界。何謂息攀緣。謂心無所得。瑞應云。其得一心者則萬邪滅矣。龍樹云。實法不顚倒。念想觀已除。言語法皆滅。無量眾罪除。淸淨心常一。如是尊妙人則能見般若。夫山中幽寂神仙所贊。況涅槃澄淨賢聖尊崇。佛話經云。比丘在聚身口精勤。諸佛咸憂。比丘在山息事安臥。諸佛皆喜。況復結跏。束手緘唇結舌思惟寂相。心源一止。法界同寂豈非要道。惟此爲貴余不能及。善巧方便種種因緣種種譬諭。廣贊於止發悅其心。是名隨樂欲以止安心。其人若云我觀法相。秖增紛動善法不明。當爲說止。止是法界平正良田。何法不備。上捨攀緣卽是檀。止體非惡卽是戒。止體不動卽是忍。止無間雜卽是精進。止則決定卽是禪。止法亦無止者亦無卽是慧。因止會非止非不止卽是方便。一止一切止卽是願。止止愛止止見卽是力。此止如佛止無二無別卽是智。止具一切法卽是祕藏。但安於止何用別修諸法。善巧方便種種緣諭令生善根。卽是隨便宜以止安心也。若言我觀法相散睡不除者。當爲說止。大有功能。止是壁定八風惡覺所不能入。止是淨水蕩於貪淫八倒。猶如朝露見陽則晞。止是大慈怨親俱湣能破恚怒。止是大明咒。癡疑皆遣。止卽是佛破除障道。如阿伽陀藥徧治一切。如妙良醫咒枯起死。善巧方便種種緣諭。令其破惡。是名對治以止安心。其人若言我觀察時不得開悟。當爲說止。止卽體眞照而常寂。止卽隨緣寂而常照。止卽不止止雙遮雙照。止卽佛母。止卽佛父。亦卽父卽母。止卽佛師佛身。佛眼佛之相好。佛藏佛住處。何所不具何所不除。善巧方便種種緣諭。廣贊於止。是爲第一義以止安心。彼人若言止狀沈寂非我悅樂。當爲說觀推尋道理。七覺中有擇覺分。八正中有正見。六度中有般若。於法門中爲主爲導。乃至成佛正覺大覺徧覺。皆是觀慧異名。當知觀慧最爲尊妙。如是廣贊。是爲隨樂欲以觀安心。若勤修觀。能生信戒定慧解脫解脫知見。知病識藥化道大行。眾善普會莫復過觀。是爲隨便宜以觀安心。觀能破闇能照道。能除怨能得寶。傾邪山竭愛海。皆觀之力。是爲隨對治以觀安心。觀觀法時不得能所。心慮虛豁朦朧欲開。但當勤觀開示悟入。是爲用第一義以觀安心。是爲八番爲法行人說安心也。復次人根不定。或時回轉。薩婆多明轉鈍爲利。成論明數習則利。此乃始終論利鈍。不得一時辯也。今明眾生心行不定。或須臾而鈍。須叟而利。任運自爾。非關根轉亦不數習。或作觀不徹因聽卽悟。或久聽不解暫思卽決。是故更論轉根安心若法行轉爲信行。逐其根轉用八番悉檀。而授安心。若信行轉成法行。亦逐根轉用八番悉檀。而授安心。得此意廣略自在說之。轉不轉合有三十二安心也。自行安心者。當觀察此心。欲何所樂。若欲息妄令念想寂然。是樂法行。若樂聽開徹無明底。是樂信行。樂寂者如妄從心出息心則眾妄皆靜。若欲照知須知心原。心原不二則一切諸法皆同虛空。是爲隨樂欲自行安心。其心𨿽廣分別心及諸法。而信念精進毫善不生。卽當凝停莫動。諸善功徳因靜而生。若凝停時薳更沈寂。都無進忍。當校計籌量策之令起。若念念不住如汗馬奔逸。卽當以止對治馳蕩。若靜默無記與睡相應。卽當修觀破諸昏塞。修止旣久不能開發。卽應修觀。觀一切法無礙無異。怗怗明利。漸覺如空。修觀若久闇障不除。宜更修止。止諸緣念無能無所。所我皆寂。空慧將生。是爲自修法行八番善巧布厝令得心安﹝云云﹞。信行安心者。或欲聞寂光如須彌不畏八動。卽應聽止。欲聞利觀破諸煩惱。如日除闇。卽應聽觀。聽觀多如日焦芽。卽應聽止潤以定水。或聽定淹久如芽爛不生。卽應聽觀令風日發動使善法現前。或時馳覺一念叵住。卽應聽止以治散心。或沈昏蒙蒙坐霧。卽當聽觀破此睡熟。或聽止豁豁卽專聽止。或聞觀朗朗卽專聽觀。是爲自修信行八番巧安心也。若法行心轉爲信行。信行心轉爲法行。皆隨其所宜巧鉆研之。自行有三十二。化他亦三十二。合爲六十四安心也。復次信法不孤立。須聞思相資。如法行者隨聞一句體寂湛然。夢妄皆遣。還坐思惟心生歡喜。又聞止已。還更思惟卽生禪定。又聞於止。還卽思惟妄念皆破。又聞止已。還更思惟朗然欲悟。又聞觀已。還更思惟心大歡喜。又聞觀已。還更思惟生善。破惡欲悟等準前可知。此乃聽少思多名爲法行。非都不聽法也。信行端坐思惟寂滅。欣踴未生起已聞止歡喜甘樂。端坐念善善不能發。起已聞止信戒精進倍更增多。端坐治惡惡不能遣。起已聞止散動破滅。端坐卽眞眞道不啟。起已聞止豁如悟寂。是爲信行坐少聞多非都不思惟。前作一向根性。今作相資根性。就相資中復論轉不轉。亦有三十二安心。化他相資。亦有三十二安心。合六十四合前爲一百二十八安心也。夫心地難安違苦順樂。今隨其所願逐而安之。譬如養生或飲或食。適身立命。養法身亦爾。以止爲飲以觀爲食。藥法亦兩。或丸或散。以除冷熱。治無明病以止爲丸以觀爲散。如陰陽法。陽則風日。陰則雲雨。雨多則爛。日多則焦。陰如定陽如慧。慧定偏者皆不見佛性。八番調和貴在得意。一種禪師不許作觀。惟專用止。引偈云。思思徒自思。思思徒自苦。息思卽是道。有思終不睹。又一禪師不許作止。專在於觀。引偈云。止止徒自止。昏闇無所以。止止卽是道。觀觀得會理。兩師各從一門而入。以己益教他。學者則不見意。一向服乳漿猶難得況復醍醐。若一向作解者。佛何故種種說耶。天不常晴醫不專散食不恆飯。世間尙不爾況出世耶。今隨根隨病回轉自行化他有六十四。若就三番止觀。則三百八十四。又一心止觀復有六十四。合五百一十二。三悉檀是世間安心。世醫所治差已復生。一悉檀是出世安心。如來所治畢竟不發世出世法互相成顯。若離三諦無安心處。若離止觀無安心法。若心安於諦一句卽足。如其不安巧用方便令心得安。一目之羅不能得鳥。得鳥者羅之一目耳。眾生心行各各不同。或多人同一心行。或一人多種心行。如爲一人眾多亦然。如爲多人一人亦然。須廣施法网之目。捕心行之鳥耳。摩訶止觀卷第五下

第四明破法徧者法性淸淨不合不散。言語道斷心行處滅。非破非不破何故言破。但眾生多顚倒少不顚倒。破顚倒令不顚倒。故言破法徧耳。上善巧安心則定慧開發。不俟更破。若未相應。應用有定之慧而盡淨之。故言破耳。然破法須依門。經說門不同。或文字爲門。大品明四十二字門是也。或觀行爲門。釋論明菩薩修三三昧緣諸法實相是也。或智慧爲門。法華云其智慧門是也。或理爲門。大品明無生法無來無去卽是佛也。依教門通觀。依觀門通智。依智門通理。理爲門復通何處。教觀智等諸門悉依於理。能依是門。所依何得非門。𨿽無所通究竟徧通。是妙門也。三門置之今但說教門。三藏四門先破見。後破思。亦俱破﹝云云﹞。通教四門亦先破見。後破思。亦俱破。但破四住不得言徧也。別教四門次第斷五住。斯乃豎徧橫不徧。並非今所用。今不思議一境一切境。一心一切心。橫豎諸法悉趣於心。破心故一切皆破。故言徧也。余門破不徧則不須說。圓教四門皆能破徧。所謂有門無門。亦有亦無門。非有非無門。今且置三門。且依空無生門。無生門能通止觀。到因到果。又能顯無生使門光揚。何者。止觀是行。無生門是教。依教修行通至無生法忍。因位具足。淨名三十二菩薩。各說入不二門。皆是菩薩從門入位。而無生爲首。大品明阿字門。所謂諸法初不生。此證無生門通止觀到因。其義可見。止觀光揚無生門者。法不自顯。弘之在人。人能行行。法門光顯。使無生教縱橫無礙。觸處皆通。門義方成。譬如世人門戶出入。有人有位門則榮顯。能譬旣然所譬可解。門通果者。大經云。般涅言不。槃者言生。不生之義名大涅槃。又云。定慧二法能大利益乃至菩提。大品云。無生法無來無去。無生法卽是佛。法華云。佛自住大乘。如其所得法。定慧力莊嚴。以此度眾生。且引三經果義明矣。止觀能顯果者。果不自顯。由行故果滿。果滿故一切皆滿。巍巍堂堂如星中月照十寶山影臨四海。果亦如是無上無上。功髙十地汲引四機。金光明中佛禮骨塔。卽其義也。無生教門豎攝因果。其義已彰。橫攝之意今當說。大品云。若聞無生門則解一切義。初阿字攝四十一字。四十一字攝阿字。中間亦然。橫豎備攝。其文如此。此意難見。更引佛藏示其相。次引涅槃釋其義。後說無生門破法徧。佛藏雲。劫火起時菩薩一唾火卽滅。一吹世界卽成。非是先滅後成。秖一唾中卽滅卽成。彼經明外用。內合無生門。卽破徧。卽立徧破立不須二念。若內無是徳則外無大用。寄外顯內其相如是。須識觀心者。眾生一期將訖。卽是劫盡。三毒三災火爲語端。以止止之如唾滅。以觀觀之如吹成﹝云云﹞。大經釋義者。不聞聞一句有種種義。初云。不生生。不生不生。生不生。生生。按此四句說無生門。攝自行因果化他能所等法皆徧。不生生者。安住世諦。初出胎時名不生生。今解世諦者。無明共法性。出生一切隔歷分別。故名世諦。安住者。以止觀安於世諦。卽是不可思議境。觀行位成。故名安住。以安住故名托聖胎。初開佛知見得無生忍。名出聖胎。不見無明世諦故言不生。獲佛知佛見故名爲生。論云。諸法不生而般若生。卽其義也。此說自行無生忍位。因義成也。經釋不生不生者。不生不生名大涅槃。生相盡故。修道得故。今解果由因克故言修道得故。斷徳已圓無明不生。智徳已圓般若不生。故言不生不生。此說自行寂滅忍。果義成也。因果旣圓卽如佛藏所明一吹唾卽滅卽立。是其義焉。經釋生不生者。世諦死時名生不生。今解世諦者。無明是其根本。旣破無明故言世死。世死故名生不生。此釋初句初句上緣於理智徳成故言不生生。此句下破於惑。斷徳成故言生不生。不生名𨿽同事理大異。初句詺智慧開發爲生。此句詺結業起動爲生。生名𨿽同而縛脫大異。莫迷名惑旨。須精識之須精識之。初句如唾中吹此句如吹中唾。唾吹一時不可前後也。經重釋此句云。四住菩薩名生不生。生自在故。今解先生不生說自行之惑滅。重釋生不生明化道之興。何者。菩薩斷四住時。破結業生卽能自在生。況斷五住耶。以劣顯勝彌彰化道。二乘斷惑沈空不能如此。故標菩薩也。惑滅顯唾化興顯吹也。經釋生生者。一切有漏念念生故。今解此句明化用之所耳。菩薩何意不生而生。良由一切有漏眾生相續不斷。是故菩薩而起大悲。示自在生而度脫之。是爲無生門攝自行因果化他能所。皆悉具足矣。四住菩薩者。地持云。從初發心住至十地。束爲六住。一種性住。二解行住。三淨心住。四行道迹住。五決定住。六究竟住。種性住者。若人無有種性。𨿽生善道數退數進。不得在菩薩六人數中。若種性處成就無有退失。數數增進得是一人也。解行人是初地方便。淨心住是入初地。得出世間心離凡夫我相障。故名淨心住。行道迹住者。從二地至七地住修道也。決定住者。八地九地也。已得報行不還不退。故名決定。究竟住者。第十地學行窮滿。故言究竟住也。經稱四住名生不生者。正是行道迹住。從二地止正是入假化他之位。處處現生而非實生。將別顯圓。初出胎時。卽能利他化生自在。於圓義亦應無失。經又六句。不生生亦不可說。生生亦不可說。生不生亦不可說。不生不生亦不可說。生亦不可說。不生亦不可說。按此六句明無生門破法徧。若破思議惑用前四句。若破不思議惑用後二句。何者。思議惑𨿽多不出界內外。界外惑附體生。故言不生生。界內惑是枝末。故言生生。此惑紛綸並是所化之境。爲此境故施自在生。所化旣不可得。何處有能化。能所俱亡。是故不生生生生俱不可說。若破思議解此解𨿽多。不出界內外。界內解止遣分段故言生不生。界外解雙遣分段變易故言不生不生。此解淺深故有種種自行因果。理尙非一寧有種種。今徧唾破故言生不生不可說。不生不生亦不可說。若破不可思議惑者。秖是無明。無明故生。生故無明。無明不可得。生亦不可得。今皆唾破故言生不可得。若破不思議解者。秖是圓解。圓解始終判出因果。理不徧圓亦非始終。那有因果。今皆唾破故言不生不可得。將彼經意釋無生門破法徧者。其義分明。佛自釋六句。云何不生生不可說。不生名爲生故不可說。今解。不生者法性也。生者無明也。二乘證不生猶受法性生。故言不生名爲生。依佛此旨知是界外附體之惑。不生而名爲生。生卽顚倒。顚倒卽不顚倒。心行處滅言語道斷。故不可說。云何生生不可說。生生故生。生生故不生。故不可說。今解。生生故生者。卽是大生生小生。八相所遷有漏之法也。依佛此旨知是界內有漏惑也。生生故不生者。因緣生法卽空卽中。心行處滅言語道斷。故不可說也。云何生不生不可說。生卽名爲生。生不自生故不可說。今解。生卽名爲生者。乃是諸法不生般若生也。生不自生者。此般若生不從四句生。生不自生是初句耳。具言生不他生。生不共生。生不無因生。又般若生時世諦已死。無復有生而生三界者。爲緣故生非業生也。故言生不自生。若般若生。若自在生。皆言語道斷故不可說也。據此意知是界內之解也。云何不生不生不可說。以修道得故。今解。修道得者。乃是極果所證。尙非下十地所知。豈可言說。據此知是界外之解也。經云。生亦不可說。以生無故。今解。此破不思議惑。界內生生亦是生。界外不生生亦是生。只是無明之生生必托緣生。緣生卽空卽中。心行處滅言語道斷。故不可說也經云。不生不可說以有得故。今解。此破不思議解。及界內之解。亦是修道得故。界外之解。亦是修道得故。得卽詣理。理絕心口故不可說也。佛以六句破諸法解惑。皆言不可說。彌顯無生門破法徧也。依佛藏經前四句亦吹亦唾。後兩句結前吹唾耳。此六句專論於唾也。又楞伽云。我從得道夜至涅槃夜。不說一字。佛因二法作如此說。謂緣自法及本住法。自法者。彼如來所得我亦得之。無增無減離言說妄想文字二趣。釋曰。緣自法是證聖眞諦實性也。離言說妄想者。不可思議也。離文字者離假名也。離二趣者。離說所說想所想名所名也。本住法者。謂古先聖道法界常住。如道趣城道爲人行。非行者作道。城由道至。非至者作城。經曰。士夫見平坦道。卽隨入城受如意樂。我及先佛法界常住亦復如是。是故二夜不說一字。當知二法決定非口言分別所能變異。本法者如理也。自法者證實此義與大經四不可說意同。生生不可說者。本法不可說也。生隨順緣生。本法不可說也。生不生不可說者。卽自斷法不可說也。不生生不可說者。卽自智法不可說也。不生不生不可說者。卽是究竟自證法不可說也。後二句一結生不可說。結本法不可說也。一句結不生不可說。結自證法不可說也。大經云。十因緣法爲生作因。亦可得說者。今解。此卽無生門徧立之義。亦如佛藏徧吹卽成也。十因緣者。從無明支乃至有支立諸法也。立有三義。一立眾生。二立機緣。三立聲教。立眾生者。過去二因現在五果。更互因緣。而立五陰假名眾生也。立根機者。過去或修行析行體行漸行頓行。以行爲業無明潤之。致今五果於此陰果更起本習。或起析愛取有。或起體愛取有。或起漸愛取有。或起頓愛取有。取有起故得爲機緣也。立聲教者。析愛取有起故感三藏教。是爲生生不可說十因緣法。爲生生作因。亦可得說。說生生也。體愛取有感於通教。是爲生不生不可說十因緣法。爲生不生作因。亦可得說。說生不生也。漸愛取有感於別教。是爲不生生不可說十因緣法。爲不生生作因。亦可得說。說不生生也。頓愛取有感於圓教。是爲不生不生不可說十因緣法。爲不生不生作因。亦可得說。說不生不生也。眾生若立。一切惑法因果立。一切所化立。機教若立。一切解行因果立。一切能化立。是爲無生門一立一切立。故大品云。若聞阿字門則解一切義。佛藏雲。一吹一切悉成。此之謂也。如地持四種成熟。謂聲聞種性。緣覺種性。佛種性。菩薩種性。無此四性以善趣熟之。佛種性卽此圓機。菩薩種性卽此別機。彼文云。菩薩種子有佛無佛堪能次第斷煩惱障及智障。豈非別機。聲聞種性當開之。別異善根卽三藏機。退大取小種性卽通機。彼四成熟卽此四種機緣義也。問。上六句是無生門一破一切破。十因緣法是無生門一立一切立。上四句是無生門亦破亦立。亦應有第四句非破非立不。答。大經十九卷初云。十事功徳不可思議。聞者驚怪。非難非易非內非外。非相非非相非方非圓。非尖非斜等。卽是第四句非破非立之文義。問。若無生門攝一切法者。則無復諸門也。答。無生門亦攝諸門。諸門亦攝無生門。欲依智徳義便故言無生門。此應四句。生門無生門亦生亦無生門非生非無生門。一一門各有四門。四四十六門。若依斷徳義便。應有滅門不滅門。亦滅亦不滅門。非滅非不滅門。一一門各有四門。四四十六門。合三十二門。大經舉十五日月光增正諭智徳。十六日月光減正諭斷徳。月無增無減。約白論增約黑論減。實相無智無斷。約照論智約寂論斷。若無生門攝一切法髙極。此豎攝一切法也。若無生門攝諸法廣徧者。卽無生門橫攝一切法也。問。無生門門稱無生。其境惑智斷等。悉應稱爲無生。那忽言無生生生生生自在故。答。此還助顯無生門。無生忍發故言無生生。明其所化故言生生。明其應用故言生自在。還是無生門。卽唾故言無生。卽吹故言無生生等。彌顯無生門攝法徧耳。約大經釋門義竟﹝云云﹞

○次明破法徧者爲三。一無生門從始至終。盡其源底豎破法徧。二歷諸法門當門從始至終。盡其源底橫破法徧。三橫豎不二從始至終。盡其源底非橫非豎破法徧。豎則論髙橫則論廣。豎來入橫無橫而不髙。橫來入豎無豎而不廣。法華云。其車髙廣。橫豎不二則非橫非豎。故云。是法平等無有髙下。一無生門破法徧者。又爲三。一從假入空破法徧。二從空入假破法徧。三兩觀爲方便得入中道第一義諦破法徧。如此三觀實在一心。法妙難解寄三以顯一耳。大論云。三智實在一心。爲向人說令易解故分屬三人。華嚴亦有二意。宣說菩薩歷劫修行。彼爲鈍根也。初發心時便成正覺。所有慧身不由他悟。彼是利根也。法華惟一意。正直捨方便但說無上道。今欲借別顯總舉次而論不次。故先三義解釋也。從假入空破法徧。又爲三。先從見假入空。次從思假入空。後四門料簡。後見假入空又爲二。先明見假。次明空觀。見惑附體而生還能障體。如炎依空而動亂於空。似夢因眠夢昏於眠。夢若不息眠不得覺。此惑不除體不得顯。然見則見理見實非惑。見理時能斷此惑從解得名。名爲見惑耳。見惑有四。一單四見。二復四見。三具足四見。四無言見。單四見者。執有執無執亦有亦無執非有非無。於一有見復起利鈍。謂有於我我與有俱。恆起我心與我相應。卽是我見。以計我故能生邊見。以我邊故破世出世因果。卽是邪見。執此爲道望通涅槃。名爲戒取。謂此爲實餘皆妄語不受余見。名爲見取。是己法者愛。非己法故嗔。我解他不解生慢不識有見中苦集爲癡。猶豫不決爲疑。如是十使歷欲界四諦。苦下具十。集下有七除身邊戒取。道下有八除身邊。滅下有七除身邊戒取。合三十二使。歷色界四諦有二十八。無色亦爾。例除一嗔合有八十八使。餘三見亦各具八十八使。若歷六十二見。見見各具八十八使倒浪瀾漫不可稱數。邪网彌密障於體理。五十校計經云。若眼見好色中有陰有集。見惡色中有陰有集。見平平色中有陰有集。乃至意緣法亦如是。一根有三。三中有六。六根具三十六。三世合百八。歷六十二見八十八使。各各百八。當知舉心動念浩然無際。昏而且盲都無見覺﹝云云﹞。世講者。謂有是見。無非是見。亦有亦無是見。非有非無非是見。此語違經負心。經云。依止此諸見。具足六十二。如汝解者。數則欠少。中論破自他性。有是自性。對有說無無是他性。若有若無皆是性。何意無非是見又此無旣非證理之無。寧得非見。諸外道本劫本見末劫末見。介爾計謂是事實余妄語。增見長非吾我毒盛。捉頭拔發構造生死。如長爪𨿽不受一切法而受於不受。不識苦集。佛以一責墮二負處。髙著外道尙未免見。云何底下謬謂爲是。今判。此並屬單四見攝也。復四見者。謂有有。有無。無有。無無。亦有有無。亦無有無。非有有無。非無有無。此是復四見。於一一見。具八十八使。若六十二見。見見又具八十八使百八等。如上說。具足四見者。有見具四者。謂有有。有無。有亦有亦無。有非有非無。無具四者。無有。無無。無亦有亦無。無非有非無。亦有亦無具四者。亦有亦無有。亦有亦無無。亦有亦無亦有亦無。亦有亦無非有非無。非有非無具四者。非有非無有。非有非無無。非有非無亦有亦無非有非無非有非無。是名具足四見。一句具八十八使。如是六十二見。見見具八十八使百八等。如前說絕言見者。單四見外一絕言見。復四句外一絕言見。具足四句外一絕言見。一一見皆起八十八使六十二見百八等。如前說。如是等約外道法生如是等見也。又約佛法生見者。三藏四門生四見。通教四門生四見。別教四門生四見。圓教四門生四見。又一種四門外。各有絕言見。如是一一見中。各各起八十八使六十二見百八等惑。如前說。復次見惑非但隨解得名。亦當體受稱稱之爲假。假者虛妄顚倒名之假耳。例前亦應言單四假復四假具足四假。一一各有絕言之假。依於佛法復有十六假。一一如前說又於一一假中。復有三假。謂因成假。相續假。相待假。法塵對意根生。一念心起卽因成假。前念後念次第不斷。卽相續假。待余無心知有此心。卽相待假。上因成約外塵內根。相續但約內根。相待豎待滅無之無。又橫待三無爲之無心也。開善云。因兼二假或亦過之。明第三假起時因上兩假。故言因兼。上假未除後假復起。故言過之。此就心明三假也。又約色明三假。先世行業托生父母得有此身。卽因成假。從胎相續迄乎皓首。卽相續假。以身待不身。卽相待假又約依報亦具三假如四微成柱。時節攺變相續不斷。此柱待不柱。長短大小等也。此是三藏經中隨事三假。委釋如論師。但此名通用。不獨在小乘。大乘亦名三假。附無明起如幻如化。但有名字實不可得。鏡中能成之四微尙不可得。況所成之幻柱。柱尙不可得。況歷時節相續以幻化長短相待。寧復可得。舉易況難而明十諭。卽色是空非色滅空。卽此義也。是名大乘隨理三假。又釋論明三種有。相待有假名有法有。相待有者。長因短有。短亦因長。此彼亦爾。物東則以此爲西。在西則東。一物未異而有東西之別。有名無實是爲相待有。假名有者。如酪色香味觸四事因緣和合故。假名爲酪𨿽有不同因緣之有。𨿽無不如兔角龜毛之無。但以因緣和合故有。假名爲酪。又如極微色香味觸故有毛分。毛分故有毳。毳故有氎。﹝疊

毛﹞故有衣。是爲假名有。法有者。卽是色香味觸四微和合。故名法有。論又云三假施設。與三假云何。答。別義不論今通會之。法假施設如因成。受假施設如相續。名假施設如相待。論云。五眾等法是法波羅聶提。五眾和合故名眾生。如根莖枝葉故有樹名。是受波羅聶提。用是名字取二法相說是二種。是名波羅聶提。故知三假義同也。瓔珞經亦有三假之文。大品云。有緣思生無緣思不生。卽因成意。大經云。如讀誦法𨿽念念滅。亦能從一阿含至一阿含。猶如飲食𨿽念念滅。亦能初饑後飽。相續意也。淨名云。說法不相待一念不住故。當知三假之名大小通用。非但小乘名生死法以爲見爲假。如前說。大乘亦名生死爲見爲假。所謂三藏四門生四見。見見有三假六十二見百八煩惱等﹝云云﹞。通教四門生四見。見見具三假六十二見百八煩惱等。別教四門生四見。見見具三假六十二見百八煩惱等。圓教四門生四見。見見具三假六十二見百八煩惱等。如來教門示人無諍法。消者成甘露。不消成毒藥。實語是虛語生語見故。故於四門十六門起見起假﹝云云﹞。二明破假觀者。卽爲三。一破假觀。二明得失。三明位。觀又爲四。一破單。二破復。三破具。四破無言。破單爲兩。初略後廣。略者若一念心起於單四見中。必是一見。見卽三假虛妄無實。八十八使浩浩如前說。諸惡彰露具如後說。應當體達揚依炎炎依空空無所依。空尙無空。何處復有若炎若揚。又如眠夢百千憂喜。本末雙寂畢竟淸淨。是名爲止。又觀無明卽法性不二不異。法性本來淸淨不起不滅。無明惑心亦復淸淨。誰起誰滅。若謂此心有起滅者。橫謂法性有起滅耳。法性無起誰復生憂。法性無滅誰復生喜。若無憂喜。誰復分別此是法性此是無明。能觀所觀猶如虛空。如此觀時畢竟淸淨。是爲從假入空觀。信行利根一聞卽悟。法行思已卽能得解。其鈍根者非惟聞思不悟更增眾失。故中論云。將來世中人根轉鈍。造作諸惡。不知何因緣故說畢竟空。是故廣作觀法說於中論。今亦如是爲鈍根故廣破。單復訖至無言說見。通用龍樹四句破令盡淨。若一念心起卽具三假。三假如前說。當觀此一念。爲從心自生心。爲對塵生心。爲根塵共生心。爲根塵離生心。若心自生者。前念爲根後念爲識爲從根生心爲從識生心。若根能生識。根爲有識故生識。根爲無識故生識。根若有識根識則並。又無能生所生。根若無識而能生識。諸無識物不能生識。根旣無識。何能生識。根𨿽無識而有識性故能生識者。此之識性是有是無。有已是識並在於根。何謂爲性。根無識性不能生識。又識性與識爲一爲異。若一。性卽是識。無能無所。若異。還是他生非心自生。如是推求畢竟知心不從自生。若言心不自生。塵來發心故有心生。引經云有緣思生無緣思不生。若爾。塵在意外來發內識。則心由他生。今推此塵爲是心故生心。爲非心故生心。塵若是心則不名塵。亦非意外則同自生。又二心並則無能所。塵若非心那能生心。如前破。若塵中有生性是故生心。此性爲有爲無。性若是有。性與塵並亦無能所。若無。無不能生。如是推求知心畢竟不從塵生。若根塵合故有心生者。根塵各各有心故合生心。各各無心故合生心。若各各有合則兩心生。墮自他性中。若各各無合時亦無。譬如鏡面各有像故合生像。各無像故合生像。若各有像應有兩像。若各無像合不能生。若鏡面合爲一而生像者。今實不合合則無像。若鏡面離故生像者。各在一方則應有像。今實不爾。根塵離合亦得如是。如是推求知心畢竟不從合生。又根塵各有心性。合則心生者。當檢此性爲有爲無。如前破﹝云云﹞。若根塵各離而有心生者此是無因緣生。爲有此離爲無此離。若有此離還從緣生。何謂爲離若無此離無何能生。若言此離有性性爲有爲無。若性是有還從緣生。不名爲離。若性是無無何能生。如是推求知心畢竟不從離生。中論云。諸法不自生。亦不從他生。不共不無因。是故說無生。卽此意也。若推因成假四句求生不得。執性卽薄。但有名字名爲心生。名不在內外中間。亦不常自有。是字不住。不住有四句。亦不不住。不住無四句。故無住之心。𨿽有心名字。名字卽空。若四句推性不見性。是世諦破性亦名性空。若四句推名不見名。是眞諦破假亦名相空。性相俱空者是爲總相從假入空觀也。故中論曰。諸法不自生。如此用觀者與中論意同也。若根檢不得心卽是內空。塵檢無心卽是外空。根塵合檢不得卽內外空。離檢不得卽是空空。四性檢不得卽是性空。四句檢不得卽是相空。若就塵檢無十方分卽是大空。求最上所以不得。卽是第一義空。四句因緣不得卽有爲空。因有爲說無爲。旣不得有爲亦不得無爲。卽無爲空。四句求心生元不得卽無始空四句求心滅不可得卽散空。四句求心生滅不可得。亦不得心不生不滅。卽畢竟空。三界無別法惟是一心作。今求心不可得。卽一切空。觀心無心觀空無空。卽無所得空。觀有見三假不可得。卽有法空。觀無見三假不可得。卽無法空。觀亦有亦無見三假不可得。卽無法有法空。如此觀者卽與大品意同。是爲十八種從假入空觀也。若不悟者轉入相續假破之。何以故。𨿽因成四破不得心生。今現見心。念念生滅相續不斷。何謂不生。此之念念爲當前念滅後念生。爲前念不滅後念生。爲前念亦滅亦不滅後念生。爲前念非滅非不滅後念生。若前念不滅後念生。此則念自生念。兩生相並亦無能所。若前念有生性生於後念。此性爲有爲無有則非性無則不生如前。若前念滅後念生者。前不滅生名爲自性。今由滅生不滅望滅。豈非他性。他性滅中有生故生無生故生。有生是生生滅相違。乃是生生。何謂滅生。若滅無生無何能生。若滅有生性性破如前。若前念亦滅亦不滅後念生者。若滅已屬滅。若不滅已屬不滅。若不滅合滅能生。卽是共生。共生自相違。相違何能生。又若各各有生。卽有二過。各各無生合亦不生。若滅不滅中有生性者。爲有爲無。若性定有何謂滅不滅。若性定無亦何謂滅不滅。此不免斷常之失還墮共過。若前念非滅非不滅。而後念心生者爲有此非滅非不滅。爲無此非滅非不滅。若有則非無因。若無無因不能生。若無因有生性者。此性卽因。何謂無因。若無無不能生。如是四句推相續假求心不得。無四性實執心卽薄。但有心名字。是字不住內外兩中間。亦不常自有。相續無性卽世諦破性。名爲性空相續無名卽眞諦破假。名爲相空性相俱空乃至作十八空如前說。是名從假以入空觀。若不得入者。猶計有心待於無心。相待惑起此與上異。因成取根塵兩法和合爲因成。相續豎取意根前後爲相續。豎望生滅此是別滅。別滅則狹。今相待假待於通滅。此義則寬。通滅者。如三無爲𨿽不並是滅而得是無生。待虛空無生而說心生卽是相待假。上旣不悟復因上惑共起此惑故言因兼。上惑猶在復起此惑故言過之。又因兼者。無生法塵待意根生。亦是因成。因上假心來續相待。卽是相續。故言因兼。過之者。上兩假不於通滅起惑。今約通起豈非過之。釋旣異舊而借彼語示相待假相耳。今檢此心爲待無生心生。爲待有生心生。爲待亦生亦無生而心生。爲待非生非不生而心生。若待無生而生心者。有此無生無此無生。若有生可待還是待有。何謂待無。有有相待卽是自生。若無此無生無何所待。若秖待此無無而生心者。一切無無亦應生心。無望於有無卽是他生也。又無生𨿽無而有生性。待此性故而知有心。此性爲已生爲未生。若已生。生卽是於生。何謂爲性。性若未生。未生何能生。若待生而心生者。生還待生長應待長。旣無此義。何得心生。若待生無生故有心生。如待長短得有於長。此墮二過。各有。則二生並。各無。全不可得如前。若待非生非無生而有心生者。論云。從因緣生尙不可。何況無因緣。又此無因爲有爲無。若有還是待有。若無還是待無。何謂無因。若言有性性爲有爲無。性若是有爲生非生。若生已是生何謂爲性。若無生云何能生。如是四句推相待假求心生不可得。執心卽薄。不起性實。但有名字。名字之生生則非生。是字不在內外中間。亦不常自有。是字無所有。求性不可得世諦破性。是名性空。求名不可得眞諦破假。是名相空。復次此性相中求陰入界不可得。卽是法空。性相中求人我知見不可得。名眾生空。乃至作十八空如前說。是名從假入空慧眼得開見第一義。非但有見三假惑除。一切見惑無不淸淨正智現前。是名無生門通於止觀。亦是止觀成無生門。若不悟者當善用止觀巧破見假。信法回轉成方便道伏於有見。無量煩惱悉皆被伏。伏故名善有漏五陰也。以被伏故有見不起。度入無見計中如後破。夫破見之由聞思不定。若上根人聞觀於生知生無生破執得悟。中根執輕成伏見方便善有漏五陰。下根執重猶懷取著聞破生不得生。謂無生是實。更起無生見。又當總別破之。總破者如大品云。識無生尙不可得。何況識生。又識生尙不可得。何況識無生。生與無生俱不可得。楞伽經中又廣破無生見。然無生之理非識所知。云何謂情捨有緣無。如步屈虫。又似獼猴。不應虛妄執此見著。是爲總破。別破者。行人用止觀破因成三假不得性相。泯然入定不見內外亦無前後。無相形待。寂然定住。或豁亡身心一切都淨。便發此無心自謂得無生止觀定慧已成。而起見著著此空想。諸佛不化。何故不化。觀心推畫。發一分細定生一分空解。此是空見法塵與心相應。何關無生。釋論簡外道佛法二俱觀空。云何有異。外道愛著觀空智慧。卽是向者所發空塵謂爲涅槃。卽有能觀者。能觀者便成身見。身見故卽有利鈍十使乃至八十八等。生死浩然如前說。如是罪過。皆由空塵而起。障眞失道豈會涅槃。是名外道觀空。佛弟子觀無生。若發空心空心生時卽知是愛。何者。生名愛法。愛法卽是無明。無明生我見等八十八使。一一皆具三假之惑。終不執謂是眞無生。云何三假。良由上來有見三假被伏度入無見。無生法塵對意根。一念空心生。卽因成假。以生心滅故無生心生。是相續假。豁爾無生待於有生。是相待假。當推此無生心生。爲意根生爲法塵生。爲合爲離。若意根生者。爲根生爲識生。若根生。爲根中有識故生識。爲無識故生識。若根有識。爲是根爲非根。識若是根。則無能所。根若無識。何能生識。若根有生識之性。此性爲有爲無。性若有者。識性與識爲一爲異。若一。性卽是識。若異。異何能生。自生中檢心不可得。具如上說。若由塵起無生心者。塵爲有心爲無心。若有心則無能所。若無無不能生。又塵爲一爲異。一則無能所。異則不能生。檢他心不可得。具如上說。若根塵合有無生心生者。此有二過。如前說﹝云云﹞。又離根離塵有無生心生者。從因緣尙不可得。何況無因如前。當知無生之心。不自不他不共不離。無四性。無四性故名性空。性空卽無心而言心者。但有名字。名字不在內外是名相空。乃至十八空如上說。是爲從假入空見第一義。非但無見假破上惑下障一切皆除。得正智慧。若未去者。勤用止觀善巧修習。信法回轉成方便道。伏於苦集。所有陰界入等。八十八使皆悉被伏。以被伏故名善有漏也。勤修力故無見中假不復得起。度入有無假中如後破﹝云云﹞。次破亦有亦無見三假者。行人善用止觀伏無見惑。無假不起。或進一分定慧。豁發亦有亦無與心相應。卽便謂言若無心者。誰知無生。無生是無。知卽是有。發此心時受是亦有亦無見。謂是事實堅著不可捨不知過患。如長爪自謂有道。實是苦集。不能識故。佛點示之卽便得悟。發見之人亦復如是。迷此見毒不識正眞。若聞指示執心颯解。云何指示。大品五受皆不受。汝云何受是亦有亦無法塵。豈非受陰。緣此像貌行用此法了別此法。四陰宛然。如此受想皆名污穢。是見依色陰。又意根受是亦有亦無法塵卽是界。根塵相涉卽是入。是名苦也。又我能行能受能知此法假名。卽起我見。我見旣生卽有邊見。若撥因果是邪見。計此爲道是戒取。計爲涅槃是見取。違嗔順喜我解慢他。不識苦集卽癡。後當大疑。如是等十使。歷三界具八十八。違於實道順於生死。悉於亦有亦無見心中生。又此見心卽備三假。例前可知。今破此見三假者。還用四句。一一例前可解。如是破已。三假四句陰入皆無實性。卽是性空。但有名字。名字卽空。是名相空。性相旣空。乃至十八空如上說。卽是入第一義正智現前。若不入者善用悉檀。信法回轉巧修止觀。伏於諸見。令成方便善有漏法。亦有亦無見𨿽伏不起。仍度入非有非無見中。如後破。次破非有非無見者。上勤用方便伏有無見。豁然更發離有無心。所以者何。心若定有不可令無。心若定無不可令有。云何乃謂亦有亦無。若不定有則非有。若不定無則非無。非有者非生也。非無者非滅也。出於有無之表是名中道。與中論同。何以故。前有見是因緣生法。無見是卽空。亦有亦無是卽假。今是卽中。堅著此心計以爲實。是人能起無量過患。何以故。汝謂此心爲實者。乃以虛語爲實語。生語見故。故非眞實。若眞實者此心應是常樂我淨。此心生滅故非常。受此心故非樂。不自在故非我。污穢故非淨。我心生故是身見。身見有無未免非有非無。如屈步虫。是名邊見。謂非有非無見以爲中道通諸生死。是愚癡論。非道非字謂是道字。是名戒取。謂非有非無心爲涅槃。具陰界入利鈍等使。是名見取。謂非有非無以爲正法。乃破一切世間因果故名非有。破一切出世間因果故名非無。破正見威儀尙不當世間道理。云何能當出世道理。寧起我見如須彌山。不惡取空不正爲正。是名邪見。若順嘆則愛。違毀則嗔。不識此心毒艸藥王則癡。自擅陵他則慢。後當大疑。略過有十。廣不可盡。如是等過皆從非有非無見心中出。又一一過悉具三假。如前﹝云云﹞。若破此見假。還用前四句止觀。逐而破之。如前﹝云云﹞。復次點出諸見五陰者。是示其苦。點出十使者。是示其集。用止觀破者。是示其道。諸見若伏若無。是示其滅。夫一切外道邪解。佛法僻計。無量過患。皆用四諦破之。無不革凡成聖。如來初說阿含四諦之力。尙能如此。何況大乘三種四諦。何所不破耶。若非有非無見破者。一切諸惑亦悉斷壞。發正智慧。是名從假入空見第一義。若不入者。當用止觀信法回轉。善巧四隨方便修習。伏諸見惑執心卽薄。住方便道成善有漏法。此見不起度入無言說中。如後破﹝云云﹞。所以節節說見過者。殷勤行人。令於觀心善識毒艸明解藥王。若得此意。終不謬計也。章節𨿽煩番番不雜。能了此者可與論道。兀然如盲若爲識乳。次破無言說見假者。若能如上破者。或進發定慧豁然明靜。復起異解。謂適有此有卽有生死。四句皆假虛妄不實。理在言外絕於四句。乃是無生。謂出四句實不出也。略有三種四句外。一單。二復。三具足。若謂理在言外者。乃是出單四句外。不出復見第二句。亦不出具足見初句。故知見网蒙密難可得出。法華云。魑魅魍魎處處皆有。復具諸見一一皆有三假苦集。破假之觀皆如上說。若人能於諸見修習道品。皆應節節得悟。從假入空見第一義。若未得入者。單復具足一切諸見悉皆被伏。成善有漏五陰。見不得起或進發禪解。又復言出單復具足四句之外。言語道斷心行處滅。泯然淸淨。卽是無生絕言之道。如此計者還是不可說絕言之見。何關正道。徒謂絕言言終不絕。何以故。待不絕而論絕。絕還是待。待對得起不應言絕。如避虛空豈有免理。又豎破不絕者。心不絕故。無言見具起一切生死因果。云何稱絕。上來節節皆有橫豎兩破。於一有見是橫破。重累四見是豎破。因戒假是橫破。相續假是豎破。相待假是亦橫亦豎破。總破是非橫非豎破。大途秖是橫破。今當豎破。汝執心是有。有卽是生。汝是何等生。爲是五停總別念處暖頂忍世第一生。爲是苦忍眞明生。爲是重慮思惟生。爲是幹慧似道生。爲是八人見諦生。爲是神通遊戲誓扶習气生。爲是三賢伏道似解生。爲是十聖眞解生。爲是鐵輪似道生。爲是銅輪眞道生。爲是徧法界自在生。用此諸生勘汝執心。全無气分。而言非見孰是見乎。若計心是無生無卽不生。汝是何等不生。爲是見不生。爲是思不生。爲習气不生。爲塵沙不生。爲無明不生。爲業不生。爲報不生。爲行不生。爲理不生。世人云。不生不生卽是佛。秖道是法佛。今釋此語卽是三佛。理不生卽法佛。無明不生卽報佛。塵沙見思不生卽應佛。又無明不生卽法佛。見思不生卽報佛。塵沙不生卽應佛。又業行位不生卽應佛。智業不生卽報佛。理不生卽法佛。又應佛從緣因生。報佛從了因生。法佛從正因生。三佛生卽無生。無生卽三佛生。若聞阿字門卽解一切義。云何秖作一解耶。利﹝钁﹣﹝目

目﹞﹢賏﹞斲地徹至金剛。聞一不生徧解法界不生。將諸不生勘汝執心。了無一分非見是何。有人難中論云。不生不滅未會深理。何者。煩惱是生法。三相遷謝是滅法。秖不此生滅故言不生不滅。但是入空不見中意。中論師解云。不生不滅者。不不生不不滅以顯中道。此解扶中而傷文失義。何者。龍樹之意兼通含別故言不生不滅。不生者不二十五有之生。不三相遷滅之滅。能破二十種身見。成須陀洹乃至無學。豈非兼申通意亦兼三藏意。若生若滅皆屬於生。涅槃但空惟屬寂滅。不此之生不此之滅。雙遮二邊。豈非含別之意。若生滅是因緣所生法。卽空卽假卽中。卽空故不生。卽假故不滅。不生不滅卽是中道。按文解釋兼二含別顯中。四義宛然。龍樹之巧以不生不滅一句。廣攝諸法。乃會摩訶衍耳。若開唇動舌重喫鳳兮之聲。抽筆染毫加於點淰之字。秖得一意全失三門。懸疣附贅。𨿽欲補助還成漏失。今解不生一句。何啻含於四義。且略出十不生不不生意也。一者一切法可破可壞。一切語可轉。非有非無。絕言離句無一法入心。是一不生。不生亦不生。故名不不生。𨿽情謂不生而實是生。如非想謂言無想而成就細想。此乃邪見外道之不不生也。二者犢子道人計我在第五不可說藏中。此是一不生。不生亦不生故名不不生。若三藏二乘斷三界見思。一不不見。一不不思。故名不不生。而習气猶生。若三藏佛正習俱盡名不不生。一不不正一不不習。故言不不生。此析法不不生。若通教體見本不生。體思本不生。故言不不生。思益云。我於無生無作而得作證。二乘𨿽體不見思而習气猶生。通教佛坐道場正習俱盡。亦是不不生。此乃分段不不生耳。若別教人斷通別惑。一不不通一不不別。名不不生。此一品一分二品二分不不生耳。上分猶生。若別教佛上分盡名不不生。此猶是方便權說不不生。若圓人一不不通一不不別。名不不生。猶居因地猶有上地行智報等生在。若妙覺智滿其智更不生。無明究竟盡。惑更不生。行智報等畢竟不不生。又眞理極故一不不生。圓理極故一不不生。又理本本不生。今亦不不生。若作單不生語攝法亦盡。如前說。若作不不生語攝法亦盡。汝作不生齊何處不生。汝作不不生。復齊何處不不生。他尙不識外道不不生。況識最後不不生。那得不愜是見。當苦破之。豎破亦有亦無見非有非無見。如上菩提心中釋名絕待中示其相也。若謂心亦生亦不生者。爲是何等亦生亦不生。爲是見不生而眞生。爲是思不生而眞生。爲是習不生而眞生。爲是塵沙不生通用生。爲是無明不生中道生。爲是內業不生外業生。爲是內報不生外報生。爲是小行不生大行生。爲是偏理不生圓理生。而言亦生亦不生。若非如此等亦生亦不生。非見何謂。若言心非生非不生者。爲是何等非生非不生。爲是析斷常非生非不生爲體斷常非生非不生。爲是八地道觀雙流非生非不生。爲是初地破生死得涅槃非生非不生。爲是十地後果非生非不生。爲是初住雙遮二邊非生非不生。爲是十行增進中道非生非不生。爲是十回向非生非不生。爲是十地非生非不生。爲是妙覺極地非生非不生。旣非此等非生非不生非見是何。若絕言者。絕言甚多是何等絕言。單四句外亦稱絕言。復外具外亦稱絕言。如婆羅門受啞法者。亦是絕言。又長爪一切法不受。亦是絕言。犢子云。世諦有我我在不可說藏中。不可說亦是絕言。三藏入實證眞亦不可說。故身子云。吾聞解脫之中無有言說。三藏解脫凡有四門入實。卽有四種不可說。通教三乘人同以無言說道斷煩惱。亦有四門不可說。別教人觀常住理無言無說。亦有四門不可說。圓教不可宣示。淨名杜口文殊印之。此亦有四門不可說。不可說眾多。汝所計不可說。爲是何等。汝尙不及犢子不可說。何況三藏四不可說。何以故。犢子謂不可說爲世諦。不計爲涅槃。汝計爲實故知不及犢子。犢子尙是見汝寧非見。爲此見故廣起煩惱浩然。如前說。更重破絕言者。汝謂絕言在四句外。今明十種四句。汝之絕言在何等四句外。十種者。一往四句。無窮四句。結位四句。襵牒四句。得悟四句。攝屬四句。權實四句。開顯四句。失意四句。得意四句。一往四句者。凡聖通途皆論四句。此意可知。無窮四句者。四四瀾漫無貲。如四十八番中示其相﹝云云﹞。結位四句者。分齊四句克定是非。如單復具足等住著不亡。卽凡夫四句。若無句義爲句義。是聖人四句。襵牒四句者。結凡夫四句牒爲有句。牒二乘爲無句。牒菩薩爲亦有亦無句。牒佛爲非有非無句。得悟四句者。隨句入處卽成悟入之門。四句卽成四門。攝屬四句者。隨諸句門悟入何法。以法分之屬諸法門也。權實四句者。諸法四句之門。三四爲權一四爲實也。開顯四句者。開一切四句皆入一實四句。若入實四句皆不可說也。佛教四句齊此。失意四句者。執佛四句而起諍競。過同凡夫也。得意四句者。菩薩見失意之過。作小大論申佛兩四句。破執遣迷則有得意四句。作論之功息矣。若不愜是絕言見者。前諸四句。汝出何等四句外。而謂理在言外耶。前橫破四句。今豎破四句之言外也。今世多有惡魔比丘。退戒還家懼畏驅策。更越濟道士。復邀名利誇談莊老。以佛法義偸安邪典。押髙就下推尊入卑。槪令平等。以道可道非常道。名可名非常名。均齊佛法不可說示。如虫食木偶得成字。檢校道理邪正懸絕。愚者所信智者所蚩。何者。如前所說諸生諸不生諸四句諸不可說。汝尙非單四句外不可說。何況復外。何況具足外。何況犢子耶。尙非犢子。何況三藏通別圓耶。諸法理本往望常名常道。云何得齊。教相往望已不得齊。況以苦集往檢過患彰露。云何得齊。況將道品往望。云何得齊正法之要。本旣不齊迹亦不齊。佛迹世世是正天竺金輪剎利。莊老是眞丹邊地小國柱下書史。宋國漆園吏。此云何齊。佛以三十二相八十種好。纏絡其身。莊老身如凡流。凡流之形痤小醜篾。經云。閻浮提人形狀如鬼。云何齊佛。佛說法時放光動地。天人畢會叉手聽法。適機而說。梵響如流辯不可盡。當於語下言不虛發聞皆得道。老在周朝主上不知羣下不識。不敢出一言諫諍。不能化得一人。乘壞板車出關西。竊說尹喜有何公灼。又漆園染毫題簡句治攺足。軋軋若抽。造內外篇以規顯達。誰共同聞復誰得道。云何得齊。如是不齊其義無量。倦不能說。云何以邪而幹於正。復次如來行時。帝釋在右梵王在左。金剛前導四部後從飛空而行。老自禦薄板靑牛車。向關西作田。莊爲他所使看守漆樹。如此舉動復云何齊。如來定爲轉輪聖帝。四海顒顒待神寶至。忽此榮位出家得佛。老仕關東吝小吏之職。墾農關西惜數畝之田。公私匆遽不能棄此。云何言齊。盲人無眼信汝所說。有智慧者湣而怪之。是故當知汝不可說。是絕言之見。三假具足苦集成就。生死宛然。抱炬自燒甚可傷痛。若破此見如前所說﹝云云﹞。復次外人或時用道可道非常道爲絕言。破中論不生不滅。云是第四句。絕言出過四句。一往聞語謂言出過。理則不然。言不生者見心不生。旣不生卽不滅。故言不生不滅。絕言見心生一切愛見疑慢。云何以生滅破他不生不滅。愚癡戲論不應如此。又問。起不生不滅見。此復云何。答。應有六句。絕言破不生不滅。不生不滅破絕言。絕言修不生不滅。不生不滅修絕言。絕言卽不生不滅。不生不滅卽絕言﹝云云﹞。一切凡夫未階聖道。介爾起計悉皆是見。以有見故三假苦集煩惱隨從。魚王貝母眾使具足。結業蕪蔓生死浩然。一人經歷尙無邊畔。何況多人。當知見惑大可怖畏。勤用止觀而摧伏之。若起單見。用止觀四句逐體破之若避單入復避復入具。避具入絕言。無趣薳起。止觀逐之。無遠不屆。常寂常照治之不休。如金剛刀所擬皆斷。取悟爲期。能如是觀𨿽不發眞。諸見被伏成方便五陰。若得入空眾見消盡。故初果所破如竭四十里水。功夫甚大。恐聞者生疑。略斷三結。餘殘不盡如一渧水。思𨿽未盡見已無餘。從多爲言亦得明破法徧也。問。從假入空破無量見。下二觀復何所破。答。入空之觀破見及思。束而言之秖是破有。次觀所破秖是破無。中觀所破雙非二邊正顯中道。故釋論云。有無二見滅無餘。稽首佛所尊重法。故知諸見縱橫尙不爲第二觀所破。云何謬謂爲眞法耶。問。束生死爲有。束二乘爲無。有見縱橫無量。無亦應然。答。凡夫妄計觸處生著。是故有多。二乘已斷見思無復橫計。惟證於空。大乘破之。名爲空見耳。二料簡得失者。問。如此止觀隨逐諸見有何得失。答。當四句料簡。一故惑不除新惑又生。二故惑除新惑又生。三故惑不除新惑不生。四故惑除新惑不生。一譬如服藥故病不差藥更成病。二所治病差而藥作病。三病𨿽不差藥不成妨。四故病旣差藥亦隨歇。前二種是外道得失相。後二種是佛弟子得失相。所以者何。本用止觀治生死惑。而貪欲之心都不休息。因此止觀。更發諸見破因破果無所不爲。是則故惑不除而新惑更起也。二修止觀時貪求衣食。諸鈍煩惱息而不起。忍耐寒苦刀割香塗不生憎愛。財物得失其心平等。而執見之心甚可怖畏。如渴馬護水唐突破壞。撥無因果。是則故惑去而新惑生。此兩屬外道。愛處生愛嗔處生嗔。若學止觀墮如此者。同彼外道也。三佛弟子修此止觀爲方便道。深識見愛無明因緣。介爾心起卽知三假。止觀隨逐破性破相。𨿽復貪嗔尙在而見著已虛。六十二等被伏不起。是名故惑不除而新惑不生。是爲方便道中人也。四若能如此三假四觀逐念檢責。體達虛妄性相俱空。豁然發眞卽得見理。非惟故病永除新病不發。是爲入見諦道成聖人﹝云云﹞。三明破見位者。若修此方法明識四諦。巧用觀慧諸見被伏者。依三藏法是總別念處。正伏四倒四倒不生暖卽得發。成方便等位。進破諸見發眞成聖。卽初果位也。若依通教伏見之位。是幹慧地。若得理水沾心卽成性地。若進破見者。卽是八人見地位也若依別教伏見者。是鐵輪十信位。破見是銅輪十住位。若依圓教伏見是五品弟子位。破見是六根淸淨位。斷伏名同觀智大異。三藏觀思議眞析法觀智伏斷。通教觀思議眞體法觀智伏斷。別教𨿽知中道次第觀智伏斷。圓教卽中一心觀智伏斷。不可聞名仍混其義。問。若伏見假入賢位者。故惑𨿽未差新惑不應生。那得修止觀時有諸見境發。答。此發宿習。宿習之見還是故惑。如人服藥藥擊宿病。宿病旣動須臾自差。非是藥爲新病也。問。何不直明別圓入空破假位。而明三藏通教等入空位爲。答。上明修發不修發十境交互等。欲示行人淺深法故。敍諸位耳。又欲明半滿之位令行者識之耳。又半字入空法。悉是別圓助道方便。又多僕從而侍衛之。卽其義也。又豈離方便而別有眞實。卽此半字而是滿字。故云。二乘若智若斷。卽是菩薩無生法忍也。體假入空結成止觀義者。諸見輪息一受不退。永寂然名爲止。達見無性性空相空。名爲觀。見眞諦理名爲不生。理旣不生理亦不滅。是爲不生不滅名無生忍。又見惑不生名因不生。不受三惡報生。名果不生。因果不生亦復不滅。不生不滅名無生忍。是爲無生門通於止觀。亦是止觀成無生門。從假入空破見惑徧竟。摩訶止觀卷第六上

第二體思假入空破法徧者。卽爲三。一明思假。二明體觀。三明其位。思假者。謂貪嗔癡慢。此名鈍使亦名正三毒。歷三界爲十。又約三界凡九地。地地有九品。合八十一品。皆能潤業受三界生。初果猶七反未盡。如燈滅方盛。𨿽復有欲非婦不淫。𨿽復有嗔墾地不夭。𨿽復有愚不計性實。道共戒力任運如是。故稱正煩惱也。不同見惑瀾漫無方觸境生著。稱思惟者從解得名。初觀眞淺猶有事障。後重慮眞此惑卽除。故名思惟惑也。數人云。欲界爲貪上界名愛。成論人難此語。上界有味禪貪下界有欲愛。愛貪俱通。何意偏判。若言下界貪重上界貪輕。貪輕可非貪耶。此亦是一並。但佛有時對緣別說。假名無定豈可一例。但令召得煩惱卽須破除。何勞諍於貪愛。譬如除糞惟以卻穢爲先分別非急。入道要在方便。名相傍耳。若欲委知毗曇成論備悉明之。可往彼尋。空假之觀今所論也。

○二明體觀者。若生滅門先用析智斷見。後還用析智重慮斷思。無生滅門初用體見入空。後還用體思重慮。更不余途也。今體貪欲假入空者。欲惑九品一一品起。卽有三假。如女有六欲。謂色欲形貌欲。威儀姿態欲言語音聲欲。細滑欲人相欲。分別云云。此六欲若觸行人能染污諸根。內動血脈貪相外現。初果尙所未斷。何況凡夫。難陀余習。眾中見女先共言談。欲動殘習。況正使者。法華云。不於女人身取能生欲想相而爲說法。若取此相。塵動意根起欲心者。卽因成假。念起相續不斷遂致行事。卽相續假。以有欲心相異無欲心。卽相待假。假虛不實終不計之以爲道理。觀此欲心。爲從根生爲從塵生。爲共爲離。若從根生。未對塵時心應自起。若從塵生塵旣是他於我何預。若共生者應起兩心。若無因生無因不可。四句推欲。欲無來處。旣無來處亦無去處。無欲無句無來無去。畢竟空寂。利根之人如此觀時。思假一品去一分眞明顯。設未相應用四悉檀。信法回轉善調止觀。卽得相應。斷一品思顯一分眞云云。若鈍人於因成中觀。初品未去更於相續中觀。爲前念滅生。爲不滅生。爲亦滅亦不滅生。爲非滅非不滅生。若滅生。滅不能生。若不滅生。不滅則不生。若滅不滅生。性相違故。若離生。此則不可。四句無欲亦無於四。如此觀時卽應得入成生法兩空。若不入者四悉巧修。修又不入更於相待中作觀例前可解。初品旣爾。後八品亦然。破貪欲九品旣爾。破嗔癡慢九品亦然例自可解。不復委記。九品眞顯卽是理不生。九品惑盡卽是因不生。欲界果不起卽是果不生。不生故不滅。卽是無生法忍云云。問。欲界煩惱定九品耶。答。若成論無礙道伏解脫道斷。惟論九品。若阿毗曇有方便道勝進道兩道伏。無礙道斷。解脫道證。證無惑處也。諸經多用。今且依之。若從見假入觀。無漏心疾不出觀斷不論品秩。修道容與得有方便。善巧修習信法回轉。轉入勝進品。若數數勝進。當知品秩亦多。何啻有九。九者大分爲言耳。次破色界九品者。或用世智。或用無漏智。如慧解脫人亦無世禪。但用無漏得成無學。初果無禪者。進修重慮理用無漏智也。若俱解脫人。或用無漏智或用世智。今且依世智約得禪者爲便。若初習禪破於事障。發欲界定。破於性障卽發色定。故云事障未來性障根本。性障若除初禪法起。八觸觸身五支功徳生。是初禪相。其中有味名貪。輕於不得者名慢。不知禪中苦集名癡。如此三惑復有九品。品品三假。色法八觸觸欲界意根等。卽是因成。分別爲觀念念不斷。卽相續。此發禪心異於不發。卽是相待。若不觀破隨禪受生。何謂不生。今用四句止觀善巧修習。方便勝進一品惑斷。名無礙道。證無惑處卽解脫道。一分惑除卽因果等無生。是名從假入空也。相續相待用四觀觀假入空。亦如是。破初品旣然餘八品亦如是。破貪旣然破慢癡九品亦如是。若初禪破事障發中間。於此命終不生二禪。例如欲界性障不去不生初禪。今初禪破性二禪卽發。與喜俱生猗喜樂四支等。此中有味有貪有慢有癡。各有九品。品品有三假。內淨法塵與意根合。是因成。內淨之心相續得生。待不內淨而有內淨。是爲三假。若不觀檢隨禪受生。今用止觀修習成方便勝進。無礙斷惑解脫證眞。入事理無生。若未入者。更觀相續相待。亦如是。餘八品亦如是。癡慢等亦如是。二禪亦有事障性障。事去發中間性去發三禪。與樂俱發。此樂深妙。聖人能捨凡夫捨爲難。此中有愛慢癡凡有九品。品品有三假。樂對意根樂心相續。待無樂有樂。若不觀察隨禪受生。今用四句觀慧破之。方便勝進無礙斷惑。解脫證眞成事理無生。若未去者。更修相續相待。及餘八品亦如是。癡慢九品亦如是。三禪亦有事性兩障。若破性障捨俱起時亦備愛慢癡。亦有九品三假。不動法對意根。卽因成等。若不觀察隨禪受生。今用止觀方便勝進無礙解脫成事理無生。若未去者更觀相續相待亦如是。餘八品及癡慢等亦如是。若無想天畱色滅心故名無想。情謂無想具足想在。例如斷事障性障猶存。終不出色。此名外道天。前破見心見心久去。當不生此天。或爲因緣事心起此定。卽有三假等。亦用四觀破之。相續相待亦如是。若五那含天更練四禪。用無漏夾燻有漏。色定轉明果報轉勝。勝定起時。亦有愛慢癡九品三假之惑。用四觀體達無礙解脫。成事理無生。若未去。更修相續相待亦如是。餘八品亦如是。癡慢亦如是。色界四九三十六品不生竟。次破無色界九品者。若欲滅有對等三種之色。是時破事障發未到。破性障入空處。空處定亦具愛慢癡。還用四觀方便勝進成事理無生。若不去。更修相續相待亦如是。八品及癡慢等亦如是。先緣空空多則散。捨空緣識卽得識定與心相應。亦具愛慢癡等惑。亦用四觀方便勝進等成事理無生。余例可知。先緣識多定心分散。捨多識緣無所有識。若緣少識。豈得名無所有耶。則是用少識。豈得名不用處耶。今緣無所有入定。此法與心相應。亦具三假等亦用四觀。余例可知。先識處如癰。無所有處如瘡。更有勝定名非有想非無想。阿毗曇婆沙云。非無想天之無想。非三空之有想。故言非有想非無想也。人師云。無想是色天異界不應仍此得名。就同界釋名。前無所有定已除想。今復除無想想無想兩捨。故言非有想非無想。大論云。一常有漏。三當分別。前三是亦有漏亦無漏。能發出世智名亦無漏。此定不發無漏。專是有漏。教門對機或覆或顯作如此說。自有人於此定中發無漏。此復云何。今且依教云云。此定𨿽無粗煩惱成就十種細法。如禪門。應知此定亦具三假。今一向用無漏智。破方便勝進無礙解脫成事理無生。九品亦如是。例前可知。若用世智斷諸思惑名盡智。無漏智斷名無生智。是名體思觀。破三界九九八十一品思惑盡。名破法徧也。

○三明破思假入空位者爲四。一三藏家破思位。二通家破思位。三別名名通家共位。四別名名通家菩薩位。三藏破思位者。成論明十六心正是初果位。異部明十六心是修道位。今且依修道。斷一品欲惑次第至第五品盡。皆名斯陀含向。若超斷至第五品名家家。次斷六品盡名斯陀含果。超斷至六品盡名一往來。次斷第七品至第八品名阿那含向。超斷至第八品名一種子。次斷第九品盡名阿那含果。畢竟不復還來欲界。次斷初禪初品至非想第八品。凡七十一品悉名阿羅漢向。六種那含位在其中。第九無礙道斷非想第九惑盡。第九解脫道證名阿羅漢果。三界思盡得盡智無生智。名煩惱不生。證八十一分眞空。名理不生。眞智慧足名智慧不生。不受生死名果報不生。若論支佛。更侵少習气不生爲異耳。此約析假斷思判位。略如此也。二通家體思三乘共位者。如大品明幹慧地性地乃至第六地共聲聞。至七地共支佛。至八地九地共菩薩。菩薩地轉入第十。名佛地。所言共地而有髙下者。論云。三人同斷正使。同入有餘無餘涅槃。故言共也。如燒木有炭有灰等故有髙下也。幹慧地正是三賢位。一五停心。二別相念處。三總相念處。通是外凡。故言幹慧地。性者卽是四善根位。以總念處力發善有漏五陰。名爲暖。增進初中後心得入頂忍世第一法。通名內凡。故言性地。此兩位共伏見惑。八人者八忍也。從世第一轉入無間三昧。故名八人。見者見眞斷三界見惑八十八使皆盡。故言見地。薄者除欲界思惟六品。故名薄地。離欲者除欲界九品盡。故言離欲地。已辦者除色無色七十二品盡。如火燒木爲炭故言已辦地。辟支佛者。福慧深利能侵除習气如燒木成灰。菩薩者。福慧深利道觀雙流。斷習气及色心無知。得法眼道種智。遊戲神通淨佛國土。學佛力無畏等法。殘習將盡如余少灰。佛地者。大功徳資利智慧得一念相應慧。習气永盡如劫燒火無炭無灰。此卽三乘共十地斷思惑之位也。三別名名通家共位者。舊云。三地斷見。或言四地斷見。或言六地斷思盡。或言七地斷思盡。今核此語。若云三地四地皆斷見者。此師不解通教義。何者。三乘共位同入無間三昧。不出入觀而斷見。那忽用三地四地皆斷見耶。若但取第三地斷見者。第四地應斷思。若但取第四地斷見者。第三地應未斷見。若用兩地斷見爲出入觀爲不出入觀。若不出入觀則無兩地。若出入觀非斷見位。人師救云。經說如此。此師不解經意。今言。經借別義顯通耳。別見義長論三地四地。通見義短不出入觀。然名可借別義必依通。若作不入出觀釋者。若言三地者據斷見初。言四地者據斷見後。皆不出觀。例如第十六心或言是見道。或言是思道。言借別名名通位者。外凡三賢是幹慧地。而名爲十信。內凡四善根是性地。而名爲十住十行十回向。八人見地是須陀洹。而名爲初歡喜地也。薄地是斯陀含。斯陀含有向有果。立向爲離垢地。立果爲明地。離欲地是阿那含。阿那含有向有果。立向爲炎地。立果爲難勝地。已辦地是阿羅漢。阿羅漢有向有果。立向爲現前地。立果爲遠行地。辟支佛位立爲不動地。菩薩地立爲善慧地。或以菩薩地後心爲法云地。或以佛地爲法云地。大品云。十地菩薩爲如佛。得作此釋也。若借此別名判三人通位者。則初地斷見惑。二地斷欲界一兩品思。三地斷六品思。四地斷七八品思。五地斷九品思。六地斷七十一品思。七地斷七十二品思。八地已上侵習斷無知等。例前可知云云。四借別名名通家菩薩位者。幹慧是外凡。性地是內凡。八人爲初地。十五心爲二地。十六心爲三地。此三地皆不出觀而斷見惑。四忍爲初地。四智爲二地。四比忍爲三地。四比智爲四地。此四地皆不出觀而斷見惑。如此釋者豈與舊同云云。薄卽五地斷六品思。離欲卽六地斷九品思。已辦卽七地斷色無色思盡。支佛卽八地。乃至佛地斷習無知。例前云云。舊云。六地斷思盡齊羅漢。或用仁王經七地齊羅漢。但六地名離欲。止離欲界九品。秖可與阿那含齊。縱令帶果行向。猶有非想第九品在。亦不得與羅漢齊。若七地是已辦就果可爾。向來屬果則初禪初品已屬七地。爾時得名已辦。今若取釋義便者。約十度明義。以第六般若入空之慧。斷惑盡與羅漢齊。第七方便般若出假化用。此名目爲便。若取七地齊羅漢。約諸地對果向。七地正與第四果齊。此皆一往相主對。經論不定。復須斟酌。不可苟執云云。問。三乘共斷其義已顯。用何爲據。更獨開菩薩地耶。答。大論判三處焦炷。則有三種菩薩斷惑。幹慧是伏惑。尙得爲初炎。今取八人眞斷爲初炎。有何不可云云。又大品明十地菩薩爲如佛。旣明後地鄰極。豈得無中地無初地耶。據此而推。更獨開菩薩十地何咎。若無十地者。經不應言菩薩修治地業從初地至十地。地地各有如幹法門云云。又大論云。幹慧地於菩薩法是伏忍。性地於菩薩法是柔順忍。八人地於菩薩是無生忍。見地於菩薩是無生忍果。薄地於菩薩名離欲淸淨。離欲地於菩薩名遊戲神通。已辦地於聲聞名佛地。於菩薩是無生法忍。故大品云。須陀洹若智若斷。是菩薩無生法忍。乃至支佛若智若斷。是菩薩無生法忍。如此論者。已自別約菩薩。今準此作義復有何咎。問。欲界亦斷九品。何意判果多。答。如險處多難多須城壁。從界多難多果休息也。若爾從界散多須多立禪。答。欲界非定地不得立禪。無漏緣通得立果。問。三乘入智斷旣齊。何故二乘名智斷菩薩名法忍。答。忍因智果。故十五心名忍。十六心名智。又二乘取證宜判智斷。菩薩望佛猶居因。但受忍名。又菩薩一品思盡。卽一分自在生。故品品死品品生。能忍生死勞苦不入涅槃故名忍。若就別教明破思假位者。初破見正入初住。從二住至七住破於思假。欲細分品秩判諸住位。準前可知。從八九十住正是侵習。十行是正出假位。不復關前也云云。若就圓教破思假位者。初破見假正是初信。從第二信至第七信是破思假。欲細分品秩以對諸信。準前可知。八信至十信斷習盡。華嚴云。初發心時正習一時俱盡無有餘。界外正習未盡。此乃界內正習盡耳。華嚴云。初發心已過於牟尼。卽此義也。云何過。正習俱盡。能八相作佛。此則齊矣。又三觀圓修。此則過勝也。若爾。亦應有聲聞過於菩薩。然以佛道聲聞灼然過菩薩。復次前諸位破假名同。緣理用智則異。三藏通教等二乘破假。世諦死時。不能出假無自在生。通教菩薩破假。世諦死時。還能出假自在受生。化緣若訖。灰身證空。別教破假。世諦死時。亦能出假自在受生。爲顯中道終不住空。圓教破假。旣卽見眞卽是入假卽是入中。圓伏無明。若言二乘與菩薩智斷皆同化他邊異。此是通教意相比望耳。若言二乘與菩薩智異斷同。是別圓相比望耳。問。破思假入空。凡破九九八十一品。云何復有超果之義。答。次第分別有前句數。行人未必一向按品次入。若三藏中十六心後。卽有一念超果至那含。或超至羅漢。豈更漸次如前重數。𨿽不次歷諸品而諸品惑盡。諸品定發云云。又如三藏佛。一念相應見思頓盡。佛之功徳一時現前。以根利故不由品秩。利𨿽超品品不得廢。何以故。諸佛教門法如是故。問。利根能超。身子最利何意不超。答。小乘引鈍依品蘇息。故不超。身子大智應作轉法輪將分別品秩。故七日。或云十五日不超。阿難爲作侍者。故不超。非無智力也。通教菩薩智利二乘。亦應有超。荷負眾生而作導首。廣須分別故不論超。別圓二教亦如是。𨿽有超與不超。終是破思假徧也。超果凡有四。一本斷超。二小超。三大超。四大大超。本在凡地得非想定。今發無漏第十六心滿。卽得阿那含。本在凡地或得初禪二三四禪。今十六心滿亦是阿那含。本在凡地欲界九品隨以世智斷之多少第十六心滿。隨本斷超果。皆名本斷超。若凡地未得禪。十六心滿。超能兼除欲界諸品。或三兩品者。卽是家家一種子等。卽是小超。本在凡地聽法聞唱善來。成羅漢者。卽是大超。如佛一念正習俱盡。此名大大超。圓人根最利。復是實說復無品秩。此則最能超。瓔珞明頓悟如來。法華一剎那便成正覺。從此義則有超。慈悲誓願重大此則不超。淨名云。𨿽成佛道度眾生而行菩薩道。此則亦超亦不超。實相理則無超無不超。隨機則徧動任理則常寂云云。

○三四門料簡者。夫見思兩惑障通別二理。若破障顯理非門不通。阿毗曇明。我人眾生如龜毛兔角求不可得惟有實法。迷此實法橫起見思。見思無常念念不住。實法遷動分分生滅。如此觀者能破單復具足諸見。亦破三界八十一品思。成因果惑智等不生。是名三藏有門破法之意。鹿苑初開。拘鄰五人先獲淸淨。又頞鞞說三諦。身子破見。經七日後得阿羅漢。千二百等多於有門見第一義。大論云。若得般若方便。入阿毗曇不墮有中。大集云。常見之人說異念斷。卽是溝港斷結之義。豈非有門破假意耶。成論人云何斥言是調心方便而不得道耶。若成論所明。我人本無𨿽有實法浮虛非有。若迷此浮虛。橫起見思流轉生死。觀此見思皆三假浮虛。假實皆無。名平等空。修如此觀破單復具足無量諸見。亦破八十一品諸思。成惑智因果等不生。是名三藏空門破法之意。故彼論云。我今正欲明三藏中實義。實義者空是。阿含經云。是老死誰老死。二俱邪見。是老死卽是法空。誰老死卽眾生空。又云。佛法身者卽是空也。須菩提空智偏明。能於石室見佛法身。故大品中被加說空。身子被加說般若。佛欲以大空並小空。大智並小智。故令二人轉教。大論云。若不得般若方便入空。墮無中。大集云。斷見之人說一念斷。豈非平等空意。當知三藏復說空門阿毗曇人云何蕩言是大乘空義。若如迦旃延申其所入之門。造昆勒論傳南天竺。假無同前。實法亦有亦無。若起定相橫起見思。觀此實法有無從容。亦破單復等見八十一思。成惑智因果等不生。是名三藏亦空亦有門破法之意。故大論云。若得般若方便入昆勒門。不墮有無中。非空非有門者。如釋論明車匿心調柔軟。當爲說那陀迦旃延經。離有離無乃可得道。此觀亦能破單復諸見八十一思。從假入空成惑智因果等無生。卽是三藏非有非無門破假之意。當知車匿得小乘道。不可濫爲大乘中道門也。如此四門悉稱爲溝港得道者。以溝港是初果故也。勝者更別受其名。致有三門之別。亦得通是溝港。有門無常溝港。無門空平等溝港。亦有亦無門從容溝港。非有非無門雙非溝港。溝港皆是四門之初果也。四門觀別見眞諦同。如城有四門會通不異。故大集云。常見之人說異念斷。斷見之人說一念斷。二人𨿽殊論其得道更無差別。大經。五百比丘各說身因無非正說。跋摩云。諸論各異端修行理無二。偏執有是非達者無違諍。於時宋家盛弘成實。異執競起作偈譏之。然眞諦寂寥實非一四。身子曰。吾聞解脫之中無有言說。豈可四門標牓。若生定執悉不得道何獨有門。若祛見思四門皆得何獨空門。不應獨言論主義成。數人義壞。若得四悉檀意論數俱成。若不得意論數俱壞。乃至非有非無門亦如是。若言有門明法相粗。空門明法細。巧拙相望爲成壞者。三門俱劣。非獨一門。何故四門好相形斥。良由二乘自度。但從一道直入。偏據不融。後人晚學因此生過。三藏菩薩則不知此。析空伏惑偏學四門。爲化他故廣識法相。成佛之時名正徧知。故釋論引迦旃延子明菩薩義云。釋迦菩薩初值釋迦佛發心。至罽那屍棄佛。是初阿僧祇。心不知作佛。口亦不說。次至燃燈佛爲二。毗婆屍佛爲三。行六度滿各有時節。如屍毗代鴿是檀滿。乃至劬嬪大臣分閻浮提是般若滿。百劫種三十二相。論因則指釋迦。論果則指彌勒。徧行四門道法伏薄煩惱。龍樹難云。薄卽是斷。如斯陀含侵六品思名爲薄地。汝旣不斷。那得稱薄。故知但是伏道論薄耳。三十四心方乃稱斷。𨿽能如此猶是初教方便之說。涅槃稱爲半字。法華名二十年中常令除糞。釋論名爲拙醫。維摩稱爲貧所樂法。天親呼爲下劣乘。皆指此四門非今所用也。次通教四門不同者。若明一切假實從無明生。無明如幻。所生一切亦皆如幻。如幻𨿽如虛空。而有如幻破假之觀。𨿽如虛空而如虛空生。故云諸法不生而般若生。如是觀慧能破諸見諸思。成惑智因果等不生。是名有門觀意也。若言假實諸法體如幻化。乃至涅槃亦如幻化。幻化是易解之空。涅槃是難解之空。舉易況難而難易皆空。亦如幻人與空共斗。能觀所觀性皆寂滅。如此空慧體諸見思卽幻而眞。能成惑智因果無生。是名空門破假之意。若明一切法如鏡中像見不可見。見是亦有。不可見是亦無。𨿽無而有𨿽有而無。如是觀者能破諸法見思。成惑智因果無生。是名亦空亦有門破假觀之意也。旣言幻化豈當有無。不當有故不從有有。不當無故不從無無。如此觀慧能破諸法見思。成惑智因果等無生。是名非有非無門破假觀意。若三藏約實色起見。以溝港析觀雙非二見。如實柱實破。通教約幻色起見。以卽空體觀雙非二見。如鏡中柱。體而論破故言非有非無。𨿽非中道而是體法虛融淨諸見著。故論云。般若波羅蜜。譬如大火焰四邊不可取。彼偈具四門意細尋甚自分明。又云。般若有四種相。又云。四門入淸涼池。皆是四門之誠證也。若不取著皆能通入。若取著者卽爲所燒。佛爲示人無諍法說此四門觀也。問。佛何處示人諍法。答。佛不示人諍法眾生不解執而成諍。三藏淺近四門相妨執諍易生。如成論人撥毗曇云。是調心方便全不得道。毗曇人云。惟是見有得道空屬大乘。此二論師失四門意。浪撥浪擋見執鏗然。諍計易起。名此爲示人諍法耳。通教體法如幻化無復實色。但有名字。名字易虛。扶順無乖少生諍計。大論形斥三藏雲。余經多示人諍法。般若示人無諍法。亦名如實巧度。中論云。諸法實相三人共得。大品名爲三乘之人。同以無言說道。斷煩惱見第一義。亦名共般若。涅槃名爲三獸度河。皆是通教四門觀意。亦非今所用也。次別教四門者。卽是觀別理斷別惑。不與前同。次第修次第證不與後同。大經云。聞大涅槃。有無上道大眾正行。發心出家持戒修定觀四諦慧。得二十五三昧。事相次第不殊三藏。但以大涅槃心導於諸法。以此異前。漸修五行以此異後。故稱爲別。言四門者。觀幻化見思虛妄色盡別有妙色。名爲佛性。大經云。空空者卽是外道。解脫者卽是不空。卽是眞善妙色。如來祕藏不得不有。又我者卽如來藏。如來藏者卽是佛性。如來藏經云。幣帛裹金土摸內像。凡有十譬等。卽是有門也。空門者。大經云。迦毗城空。如來藏空。大涅槃空。又云。令諸眾生悉得無色大般涅槃。涅槃非有。因世俗故名涅槃有。涅槃非色非聲。云何而言可得見聞。卽是空門。亦空亦有門者。智者見空及與不空。若言空者。則無常樂我淨。若言不空誰復受是常樂我淨。如水酒酪瓶不可說空及以不空。是名亦空亦有門。非有非無門者。絕四離百。言語道斷不可說示。涅槃云。非常非斷名爲中道。卽是其門也。如此四門得意通入實相。若不得意伏惑方便次第意耳。涅槃名爲菩薩聖行。大品名爲不共般若。此皆是別教四門意。非今所用也。圓教四門妙理頓說異前二種。圓融無礙異於歷別。云何四門。觀見思假卽是法界具足佛法。又諸法卽是法性因緣。乃至第一義亦是因緣。大經云。因滅無明。卽得熾然三菩提燈。是名有門。空門者。觀幻化見思及一切法。不在因不屬緣。我及涅槃是二皆空。惟有空病空病亦空。此卽三諦皆空也。云何亦空亦有門。幻化見思𨿽無眞實分別假名。則不可盡。如一微塵中有大千經卷。於第一義而不動。善能分別諸法相。亦如大地一能生種種芽。無名相中假名相說。乃至佛亦但有名字。是爲亦有亦無門。云何非有非無門。觀幻化見思卽是法性。法性不可思議。非世故非有。非出世故非無。一色一香無非中道。一中一切中。毗盧遮那徧一切處。豈有見思而非實法。是名非有非無門。云何一門卽是三門。一門尙是一切法。何止三耶。所以者何。觀因緣所生法是初門。一切皆初門。初門卽空。一空一切空卽是第二門。此初門卽假。一假一切假卽是第三門。此初門卽中。一中一切中卽是第四門。初門旣卽是三門。三門卽是一門。但奉一門爲名。𨿽有四名理無隔別。如上依無生門破見思者。卽是空門。一門一切門不獨無生而已。一破一切破非止破見思而已。從假入空一空一切空。非但空空生死而已。如是義者。卽是圓教四門正是今之所用也。若爾。何用前來種種分別。但凡情闇鈍不說不知。先誘開之後入正道。法華云。𨿽說種種道其實爲一乘。若得此意終日分別無所分別。涅槃名爲復有一行是如來行。法華名正直捨方便但說無上道。大品名爲一切種智知一切法。淨名稱爲入薝卜林不嗅餘香。華嚴稱爲法界。卽是此四門意也。上無生門破假。若得其意者乃是圓教之門。非方便門也。所以稱爲破法徧云云。

○第二從空入假破法徧者。卽爲四。一入假意。二明入假因緣。三明入假觀。四明入假位。入假意者。自有但從空入假。自有知空非空破空入假。夫二乘智斷亦同證眞。無大悲故不名菩薩。華嚴云。諸法實性相二乘亦皆得。而不名爲佛。若論自行入空有分。若論化物出假則無。菩薩從假入空自破縛著不同凡夫。從空入假破他縛著不同二乘。處有不染。法眼識藥慈悲逗病。博愛無限兼濟無倦。心用自在。善巧方便如空中種樹。又如仰射空中筈筈相拄不令墮地。若住於空則於眾生永無利益。志存利他卽入假之意也。

○入假因緣者。略言有五。一慈悲心重。初破假時。見諸眾生顚倒獄縛不能得出。起大慈悲愛同一子。今旣斷惑入空。同體哀傷倍復隆重。先人後己與拔彌篤。二憶本誓願者。本發弘誓拔苦與樂令得安隱。今眾生苦多未能得度。我若獨免。辜違先心不忘本懷。豈捨含識。入假同事而引導之。二乘初業不愚於法。亦有大願隔生中忘。退大取小眾聖所呵。菩薩不爾。如母得食常憶其兒。三智慧猛利。若入空時。卽知空中有棄他之過。何以故。若住於空則無淨佛國土教化眾生。具足佛法。皆不能辦。旣知過已。非空入假。四善巧方便。能入世間。𨿽生死煩惱不能損智慧。遮障畱難彌助化道。五大精進力。𨿽佛道長遠不以爲遙𨿽眾生數多而意有勇。心堅無退精進發趣。初無疲怠。是名五緣。如此五意與淨名經同。彼文有三種慰諭。先明觀身無常等是入空慰諭。最後云。當作醫王是入中慰諭。中間是入假慰諭。卽有五意。以己之疾湣於彼疾。卽是同體大悲。當識宿世無數劫苦。豈非本誓。當念饒益一切眾生。豈非知空之過。憶所修福念於淨命。卽是善巧方便。勿生憂惱常起精進。卽是第五意。此義與彼文懸合云云。從空入假四法。若無。決不能出。利根一種今當分別。但住空聲聞未必鈍根。入假菩薩未必利根。如身子智利而不出假。當用四句釋之。或根利住空。或根鈍住空。或根利入假。或根鈍入假。譬如身羸無力而膽勇成就。入險破敵前無橫陣。自有身力雄壯膽勇復彊。左推右蕩無能當者。自有身力𨿽多怯弱畏懼。𨿽有好力望陣失膽。自有無力無膽兩事不具。何能有功。今住空之人亦有兩種。出假亦然。具五緣者如有親有約有策有力有膽。故能入假。智根𨿽鈍四事因緣亦能入假。聲聞之人𨿽有利智全無四事。故不能入假也。

○三明入假觀者。卽爲三。一知病。二識藥。三授藥。知病者知見思病。知見根本知起見因緣。知起見久近知見惑重數。云何知見根本。我見爲諸見本。一念惑心爲我見本。從此惑心起無量見。縱橫稠密不可稱計。爲此見故造眾結業。墮墜三途沈回無已。如旋火輪若欲息之應當止手。知心無心妄想故心起。亦知我無我顚倒故我生。顚倒及妄想息者。卽是根本息枝條自去。云何知見起因緣。因緣不同生見亦異。何以得知。內外相故知。內外相者。眾生居處相異。時序寒熱國土髙低。產育精粗食物濃淡。處所異故果報相異。𨿽土風所出蓄散丰儉。或有或無或得或失。貧富饑飽云云。形貌相異。矬長端醜偉瘠健病云云。根性欣惡相異。忽榮棄位樵漁自樂。扣牛幹相負鼎邀卿。專文專武耽酒嗜味。多貪多奢多嗔多喜多癡多黠。如是參差百千萬品。直置人道各各殊別。何況異類不可勝言。如此依正種種不同者。必知業異。業異故起見異。是故則見末知本見外識內。云何知起見久近。知如是見積累重沓。非止一世。知如是見近世所起。知如是見此世適起。知如是見未來方盛。云何知見重數多少。從一有見派出三假。又從三假派出四句。三假合十二句。又從四句出四悉檀。十二句合四十八悉檀。又一悉檀派出性空相空。四十八悉檀合有九十六性相空。一一句各有止觀。合一百九十二句止觀。就前根本都合三百四十八句。此就信行人如此。法行人亦如是。信行轉爲法行亦如是。法行轉爲信行亦如是。就四人合有一千三百九十二句。此約一有見如此。無見亦如是。亦有亦無見亦如是。非有非無見亦如是。就四見有五千五百六十八句。單四見如此。復四見亦如是。具足四見亦如是。就三種四見合有一萬六千七百四句不可說見。如初有見但有一千三百九十二句。是則合有一萬八千九十六句。此是所破如此。能破亦如是。能所合論則有三萬六千一百九十二句。自行如此。化他亦如是。自行化他都合七萬二千三百八十四句。若更約六十二見八十八使。論三假四句等者。則有無量無邊不可窮盡。病相無量菩薩悉知。知若干句共成此見。知若干句共成彼見。深淺輕重。善巧分別而無僻謬。是名知集。旣知集已亦能知苦。苦集流轉精曉本末。又入空之前徧觀見思總知病相。爲出假方便。後用一門斷惑入空。若出假時分別見思照之則易。薄修止觀法眼則明。二乘入空專依一門。無此弄引教二弟子謬授於藥。又少五意。何能入假。而菩薩善巧大悲本願大精進力。或寂諸想而發法眼識知見病。或觀達見法發道種智明了惑法。若不悟者但精進力勤研止觀。內因旣熟外被佛加。或冥或顯豁然開悟。於諸見病句句明了。如於鏡中見諸色像。自識識他諦審無礙。次明知思病本知思起因緣。知思起久近。知思病重數。三意例見病可知。思假以癡爲本云云。重數者。九地則有八十一品。初一品有三假有四句止觀。三假合十二句。一句卽有信解見得。各各用四悉檀。信法各有八合則十六番。此信法互有轉義復爲十六。合前則有三十二句。一句旣三十二句。十二句三假合有十二句。則有三百八十四句。一一句復有性相二空。則合有七百六十八句。足前合爲一千一百五十二句。含根本合爲一千一百六十四句。一品如此九品合有一萬四百七十六句。欲界九品如此。三界九品合有九萬四千二百八十四句。所破如此能破亦然。能所合有十八萬八千五百六十八句。自行如此化他亦然。合有二十七萬七千一百三十六句止觀。若細論一一品復有無量品。一一禪復有無量禪。通明背捨等。直置諸禪發時已自不可說。況復禪禪品品。品品之內復有三假四觀等句。其數難知。若準見惑四十里水。此緣一諦應是一十里水。不橫起故稱之一渧。重數甚多亦可十里。二乘直入故不分別。菩薩初破思假已作方便。先總知竟。今出假修觀助開法眼。通用止觀爲知假之門。別修各有方法。息諸緣念名止。緣此思假名觀。大悲本願大精進力。諸佛威加豁然開解。得法眼見。道種智知。分別思假病相分明云云上見思重數𨿽煩。知之何妨。如五部律不塡人胸對緣行事能自正正他。學此諸句卽行卽用。自行化他隨意無礙。

○二入假識藥者。病相無量藥亦無量。略言爲三。一世間法藥。二出世間法藥。三出世間上上法藥。大品有三種法施三歸五戒十善道四禪無量心等。名世間法施。二出世間法施。三出世間上上法施。可知云云釋論云。何惠用世間法施。譬如王子從髙墮下。父王愛念積以繒綿於地接之。令免苦痛。眾生亦爾。應墮三途。聖人湣念以世善法權接引之令免惡趣。然施法藥凡愚本自不知。皆是聖人托迹同凡。出無佛世誘誨童蒙。大經云。一切世間外道經書皆是佛說。非外道說。光明云。一切世間所有善論。皆因此經。若深識世法卽是佛法。何以故。束於十善卽是五戒。深知五常五行義亦似五戒。仁慈矜養不害於他。卽不殺戒。義讓推廉抽己惠彼。是不盜戒。禮制規矩結髮成親卽不邪淫戒。智鑑明利所爲秉直中當道理。卽不飲酒戒。信契實錄誠節不欺。是不妄語戒。周孔立此五常爲世間法藥救治人病。又五行似五戒。不殺防木。不盜防金。不淫防水。不妄語防土。不飲酒防火。又五經似五戒。禮明撙節此防飲酒。樂和心防淫。詩風刺防殺。尙書明義讓防盜。易測陰陽防妄語。如是等世智之法。精通其極無能逾無能勝。咸令信伏而師導之。出假菩薩欲知此法。當別於通明觀中勤心修習。大悲誓願精進無怠。諸佛威加豁然明解。於世法藥永無疑滯。然世法藥非畢竟治。屈步移足𨿽垂盡三有。當復退還。故云。凡夫𨿽修有漏禪。其心行穿如漏器。𨿽生非想當復退還。如雨彩衣其色駁脫。世醫𨿽差差復還生。此之謂也。次明知出世法藥者。如大經云。或說信爲道。或說樂欲。或說不放逸。或說精進。或說身念處。或說正定。或說修無常。或說蘭若處。或說爲他說法。或說持戒。或說親近善友。或說修慈等也。又如諸經中。或一道爲藥如一行三昧。如佛告比丘他物莫取。一切法皆是他物。於一切法不受成羅漢。如前所明單復諸見皆悉不受。或二道爲藥定愛智策。二輪平等。或三法爲藥謂戒定慧。或四法爲藥謂四念處。或五法爲藥謂五力。或六法謂六念。七覺。八正道。九想。十智。如是等增數明道。乃至八萬四千不可稱數。或眾多一法。乃至無量一法。不可說一法。或眾多十法。無量十法。不可說十法。是一一法有種種名。種種相。種種治。出假菩薩皆須識知。爲眾生故集眾法藥。如海導師。若不知者不能利物。爲欲知故一心通修止觀。大悲誓願及精進力。諸佛威加法眼開發。皆能了知如觀掌果。又知出世上上法藥。約止觀一法爲藥者。謂一實諦。無明心與法性合則有一切病相。觀此法性尙無法性。何況無明及一切法。或二法爲藥卽是止觀。體達心性虛妄休息。或三法爲藥卽是止觀。及隨道戒任運防護。又三三昧。從假入空名空三昧。亦不見空相名無相三昧。生死業息名無作三昧。或四法爲藥謂四念處。諸見皆依色。此色非污穢非不污穢。受諸見思非苦非樂。諸見想行非我非無我。諸見思心尙非心。豈是常無常。或五法爲藥卽是五根。修止觀時無疑。名信根。常念止觀不念餘事卽念根。止觀不息卽精進根。一心在定卽定根。四句體達無性故卽慧根。五根增長名爲五力。或六法爲藥謂六念處。以止觀覺見思惑卽是佛法界。不破法身名念佛。常憶持止觀不分別止觀一異相。名念法。止觀理和是無爲相。故名念僧。止觀有隨道戒。名念戒。止觀卽第一義。名念天。止觀捨見思惑。名念捨。或七法爲藥者。止是除捨定三覺分。觀是擇喜精進覺分。念通兩處。或八法爲藥。四句破假名正見。動發正見名思惟。依此修行名正業。說此止觀名正語。不以邪諂養身爲正命。不離不忘名正念。止名正定。無間念名精進。或九法爲藥者。謂四見是污穢五陰。五陰變壞名色變想。乃至九云云。或十法爲藥卽十智。見思兩假是集苦智。止觀是道智。二十五有不生是滅智。知三界皆爾是比智。以世間名字故說卽世智。知他眾生亦然是他心智。知諸法差別是等智。知苦集盡名盡智。無漏之慧名無生智。當知止觀爲益眾生隨根增減。旣得爲十。亦得爲恆河沙佛法也。譬如神農嘗艸立方。或一藥二藥乃至十藥爲方。眾多藥爲方。爲病立方。非無因緣。入假菩薩亦復如是。知諸法門。一法二法至無量法。或爲一病或爲兼病。又如諸藥皮肉汁果。根莖枝葉。各各如是。山海水陸四方土地各有所出。采掘幹濕各各有時。又知諸藥各有所治。入假菩薩知眾生根。識所宜法亦復如是。知此一一法乃至多法。是其樂欲。知彼一法二法。非其樂欲。知此一法二法是其便宜。非其便宜是對治。非對治是入第一義。非入第一義。皆審識之。欲治一病一藥卽足。欲爲大醫徧須諸藥。二乘治惑一法卽足。菩薩大誓須一切知。又如大地產藥而分劑作方。如大河水分劑升合不過不減。法藥亦爾。於一寂定開無量止。於一大慧開無量觀。皆實不虛。又如眾生病緣種種不同。諸病苦痛種種不同。諸藥方治種種不同。病差因緣種種不同。湯飲吐下。鍼炙丸散。得差之緣亦復非一。入假菩薩亦如是。知一切眾生見思煩惱集不同。是知集。知一切眾生善惡苦果不同。是知苦。知一切法門。是知道。知一切眾生入證不同。是知滅。種種四諦入假菩薩無不徧知。摩訶止觀卷第六下

復次神農本方用治後人未必並益。華他扁鵲觀時觀藥更立於方。所以者何。鄕土有南北人有儜健。食有鹹淡藥有濃淡。病有輕重。依本方治不能效益。隨時制立仍得差愈。佛初出世眾生機熟。逗根說法無不得悟。後代澆漓情惑轉異。直用佛經於其無益。菩薩觀機通經作論。令眾生得悟。惟悟益彼是入假正意。豈可守舊壅於化道耶。釋論云。依隨經法廣立名字。而爲作義名爲法施。菩薩爲修如此慧故。大悲誓願勤精進力。通修止觀。諸佛加威豁然鑑朗。於入假智而得自在。

○三應病授藥者。旣知苦集之病。又識道滅之藥。若眾生無出世機。根性薄弱不堪深化。但授世藥。如孔丘姬旦制君臣定父子。故敬上愛下。世間大治。禮律節度尊卑有序。此扶於戒也。樂以和心移風易俗。此扶於定。先王至徳要道此扶於慧。元古混沌未宜出世。邊表根性不感佛興。我遣三聖化彼眞丹。禮義前開大小乘經然後可信。眞丹旣然。十方亦爾。故前用世法而授與之云云。又授出世藥者。十種因緣所成眾生根性不同則是病異。隨其病故授藥亦異。謂下中上上上。下根四義。一者志樂狹劣。二行力微弱。三五濁障重。四智慧極鈍。樂小法故說生滅法。行力微弱修事六度。五濁障重勤苦對治。智慧鈍故斷淫怒癡。名爲解脫。是爲授因緣生法之藥。治下根病也。𨿽是下根欣樂不同。諸聖作論復開爲四。樂聞有者說阿毗曇生其小善破其五濁。因此方便見於眞諦。樂聞無者論成實論生其小善破惡入眞。樂聞有無說昆勒論生善破惡入眞。樂聞非有非無者爲說離有無經生善破惡入眞。是爲入假菩薩作四論申四門。授四藥治諸病云云。次中根人授藥者。此人心志小彊行力小勝。宜生理善。五濁障輕智慧小利。赴其樂欲爲說因緣卽空。聞生理善破於惡因見第一義。是爲授卽空藥治中根人。此又爲四。謂下中上上上。卽是四門入池。例前云云。次觀上根人授藥者樂欲心廣善根開闊。五濁已除智慧又大。授無量四諦生界外善。次第斷五住得入中道。是爲授卽假藥治上根人。就此又爲四。卽是四門授藥。例上可知。次觀上上根授藥者。此人樂欲乃至智慧悉無與等。故名上上。爲如理直說善如空生。障如空滅。入究竟道。是名授卽中藥治上上根人。亦有四門授藥治病云云。若入空觀尙無一法。何有諸法。今授十六道滅治十六苦集。正是入假。隨其類音妙聲徧告。發彼耳識轉度入心。令得服行各獲利益。如一雲所雨。而諸艸木各得生長。云云。

○四明入假位者。一先歷教判位。二明利益。三結破法徧。人意咸言。先除見假後卻思惟。入空之果尙已迢遰。出假化物非已所能望崖自絕。今當分別假位不同。夫三乘之初不愚於法。皆欲求佛厭患生死喜多退轉。譬如有人俱聞他方有七寶山。翹心束腳。若念路艱險便退不前行人亦爾。畏懼生死退大沈空。後聞菩薩勝妙功徳。自惟敗種泣動大千。不待所因而懷憂悔。若依此義。但有入空便無入假事也。若三藏菩薩初修空狼伏煩惱羊而不斷結。若斷結者。則無六度功徳身肥。是初阿僧祇位也。二僧祇煩惱脂消功徳轉肥。三僧祇正入假位利益眾生。此下根人也。中根二僧祇已伏煩惱肥六度身。卽能化物。豈待三耶。上根初發心時。爲度一切誓求作佛。因聞他說心已明解深識眞理。爲度他故不求斷證。心又一轉我應度他。不應不度當勤分別一切藥病。何以故。五事重故。如人將兒過險自旣安隱。那得擲兒。𨿽自知空而不棄捨。是爲初心卽能入假不待至二僧祇也。通教位者。人多執經云。八地修出假。或六地七地斷結與羅漢齊方修出假。此一途之說必不全爾。但佛爲三根分別。下根斷惑盡。方能出假。佛於法華中破其取涅槃心勸發無上道起方便慧。二乘旣然。極鈍菩薩亦應同此說。今判此爲下根耳。中根者斷見惑已。生死少寬。思任運斷。第二地名菩薩神通。從此已去卽能入假。上根者。初心聞慧卽能體達見思卽空。已爲眾生作依止處。何須七地方出假耶。若七地者。爲大品所呵。有大鳥身長三百由旬。而無兩翅從天而墮。若死若死等苦。菩薩亦如是。從初一向專修於空至於六地。是爲三空身肥假翅不生。若墮二乘方便道名死等苦。若墮初果名之爲死。若見盡是死等。若無學是爲死。是鳥欲還天上可得去不。墮無學地欲發菩薩心永不能得。如人被閹不能五欲。華嚴大品不能治之。惟有法華能令無學還生善根得成佛道。所以稱妙。又闡提有心猶可作佛。二乘滅智心不可生。法華能治復稱爲妙雲云。別教之人十住心後。十行之位修假方便。何以故。入理般若名爲住。住生功徳名爲行雲云。下根也。十住初心卽能入假已得無漏。一受不退卽能出用。何須至十行方起大悲。中根也云云。又別教初心不愚於法。達解一切功徳猶如幻化。於名字不滯而修方便。具五因緣。以益眾生。上根也。圓教十信六根淨時。卽徧見聞十法界事。若是入空尙無一物。旣言六根互用。卽是入假位也。又五品弟子正行六度廣能說法。卽是入假之位。何必待六根淨耶。又初心之人能知如來祕密之藏圓觀三諦。尙能卽中豈不卽假。大品云。初坐道場尙便成正覺。轉法輪度眾生。又六卽料簡。便有出假之義何須待至五品耶。上來諸教皆有三位。若定判者。應取下根以明其位。則有二義。一依教故。二決不退轉入假行成。中上乍有進退故不約其論位。旣有三根出假。例應三根入空。謂情入。似入。眞入情入者。觸人能入非謂散情。緣諦之觀。於似眞之前與空法塵相應若爾何益。此有情益。若益無退。不並退。設退能憶念數修後致大益。問。通別上根能入空出假。與圓何異。答通人出入不能卽中。別人次第出入不能一心。圓人一心出入亦能別出入。謂多入中少入二。多入二少入中。多入空中少入假。多入假少入空中。多入假中少入空。多入空少入假中。𨿽別增減而三諦不缺。若爾。則非次第之別。然尙能爲勝別。況不能爲劣耶。二明入假利益者。菩薩本不貴空而修空。本爲眾生故修空。不貴空故不住。爲益眾生故須出。故有從眞起應法眼稱機。應以佛身得度。卽作佛身說法授藥。應以菩薩二乘天龍八部等形得度。而爲現之。成就眾生淨佛國土乃名利益。三藏菩薩𨿽復出假有漏神通非眞起應。世智分別非法眼明。𨿽利眾生而非成就。𨿽作佛事非淨佛土。止是少分教化爲益甚微云云。若通教入假𨿽分別藥病但依二諦。診病不深。識藥不遠。但是作意神通非眞起應。應有始終爲作父母師長。世世結緣處處調伏。動經無量阿僧祇劫。善根若熟卽生王宮。道樹作佛。漸頓度人。乃至入涅槃。舍利住世久久利益。有始有終乃名爲應。無而欻有暫出還沒。故非眞應。一時片益不名成就。灰身入滅非淨佛土。別教十行入假利益義同通教。若登地時得如來一身無量身。湛然應一切。爾時知病盡病淵源。爾時識藥窮藥府藏。爾時授藥如印不差。眞道種智最勝法眼。所可應化任運普周。和光同塵結緣之始。八相成道以論其終。亦名爲化亦名爲應。其見聞者無不蒙益。有所施爲是淨佛國土。入假利益皆實不虛。登地旣然後地例爾。乃至圓教初住入假眞實利益。乃至後心亦復如是。若得此意料簡變化卽識眞僞。所以者何。魔亦能以有漏心作無漏形變爲佛像。老子西升亦云作佛化胡。諸外道等變釋爲羊停河在耳。世智五通靡所不作。如是邪化無量無邊。尙非三藏五通化。云何得是別圓任運眞化。化語多種無眼之人謬生信受。能深觀察不可雷同。故知從法身地垂應十界度脫眾生。如此入假眞利益位。三結破法徧者。未發眞前隨所計著百千萬種皆名爲見。如盲問乳非乳眞色。若繩若杵何關象事。囈言之見見卽是假。故歷單復具足以觀破之。破若不徧不得入空。見思若盡乃名破法徧也。就文字論乃當如此。意則不然。見思卽是無明。無明卽是法性。見思破卽是無明破。無明破卽是見法性。入實相空。方名破法徧也。從空入假破法徧亦爾。假有無量病法藥法授藥法。分別此三有所不達。不名破法徧。未發法眼之前𨿽有分別。分有所見不名破徧。六根淨時分別一病有若干種。解一句法達無量句。十方諸佛說法一時受持。是爲相似气分。障通無知旣破。雙照二諦方名破法徧也。舉要而言。次第破者則不名徧。不次第破乃名爲徧耳。前觀法重沓旣多。恐人迷故約二觀後。結破法徧也。

○第三明中道止觀破法徧者。前生不生止觀破法徧。一往似自行。次不生生止觀破法徧。一往似化他。今不生不生止觀破法徧。一往似雙非自他又雙照自他。生不生卽不生生。亦卽不生不生。自卽不自亦非自非不自。不生生卽生不生。亦是不生不生。他卽非他亦非他非不他。不生不生卽生不生。亦是不生生。亦是不雙非。亦是不雙照。種種分別令易解故作如前說耳。就此爲四。一修中觀意。二修中觀緣。三正修中觀。四明位利益。其意者。三藏中菩薩偏用世智照俗。二乘偏用析假入眞。佛二諦周足異於弟子。假設第三觀。設作離有離無之說。秖是離有無二見。實無別理可觀。故不須第三觀也。通教二乘偏用體法入眞。菩薩慈悲入假。惟佛俱照。道觀雙流異於弟子。亦假設第三觀。亦無別理異於眞諦。開善所執佛果不出二諦外。卽此義也。𨿽無別理而得有眞如幻如化不生不滅中道之名。亦得有中道之義者。佛滿字門通通通別。鈍根止能通通不能通別。故此教得有別接之義。利者被接更用中道。不被接者不須第三觀。別接義如顯體中說云云。別教若作二諦三諦皆元知中道。若作三諦可解。若作二諦者。中道爲眞有無爲俗。照此二諦從容中當名中道。二用無偏名雙照𨿽作二名中理亦顯。此理玄深根鈍障重。如眼闇者穿鍼不諦。云何穿鍼。爲常理故先破取相慧眼見空。次破無知法眼見假。進修中道破一分無明開一分佛眼見一分中。方是眞因。因果圓滿乃名爲佛。二諦非正意故不名因。例如小乘方便伏惑不見眞。不名修道。發見諦後具眞修道始是眞因。無學爲眞果。別教例爾。二觀旣是方便必須於中。𨿽復必須要前二觀。二觀若未辦亦不暇第三觀也。圓教初知中道亦前破兩惑。奢促有異。何以故。別除兩惑歷三十心。動經劫數然後始破無明。圓教不爾。秖於是身卽破兩惑。卽入中道一生可辦。譬如賊有三重。一人器械鈍。身力羸智謀少。先破二重更整人物方破第三。所以遲回日月。有人身壯兵利。權多。一日之中卽破三重不待時節。以此諭之其義可見。又如兩鐵。一種種燒治方有利用。一是古珠卽燒卽利。爲是義故。圓教初心卽修三觀不待二觀成。以是義故卽須明第三觀也。

○二修中觀因緣者。略爲五。一爲無緣慈悲。二滿弘誓願。三求佛智慧。四學大方便。五修牢彊精進。一無緣慈悲者。卽如來慈悲也。此慈悲與實相同體。不取眾生相故非愛見。不取涅槃相故非空寂。非空寂故非法緣慈悲。非愛見故非眾生緣。無二邊相故名無緣。大經云。緣如來者名曰無緣。普覆法界拔除苦本與究竟樂。上兩觀慈慈有邊表。如來慈者卽無齊限。上兩觀慈與菩薩共。無緣慈者獨在如來。上兩慈無所包含。如來慈者具一切佛法十力無畏。是如來藏諸法都海。故大經云。慈若有若無。非有非無。如是之慈乃是諸佛如來境界。當知慈具三諦也。迦葉贊云。今我欲以一法贊。所謂慈心遊世間。是慈卽是大法聚。是慈卽是眞解脫。解脫卽是大涅槃。上慈作意乃成。此慈任運無請爲依。手出師子令彼調伏。如慈石吸鐵無心而取。夫鐵在障外石不能吸。眾生心性卽無緣慈。無明障隔不能任運吸取一切。今欲破無明障顯佛慈石。任運吸取無量佛法無量眾生。欲修此慈非中道觀。誰能開辟。如水生火水不能滅。還用火滅。此無明障依兩觀生。兩觀所不能除惟中道觀乃能破耳。爲是因緣修第三觀也。二滿本弘誓者。初發心時起四弘誓。與虛空等。空假兩觀知苦斷集猶如枝葉。所未知斷諭若根本。空假兩觀修道證滅猶如燈炬。諸山幽闇力不能明。𨿽修兩觀誓願未滿。譬如百川不能溢海。娑伽羅龍王所霔泉池一霔卽滿。中道正觀亦復如是。知一切苦斷法界集。修無上道證究竟滅。爲滿本願故須修第三觀。三求佛智慧者。卽是如來一切種智知。佛眼見廣大深遠橫豎覺了。究竟具足。上兩觀眼智比於佛法。猶如盲人闇中想畫不能睹見。墜落坑坎云何得前。若修中道如有目足到淸涼池。除二邊熱悶醒覺休息。飲服其水冷滑香甘。是名佛智知。見其池相方圓深淺。水色淸淨。是名佛眼見。欲得如來實相眼智非止觀不成。故修第三觀。四學大方便者。卽是如來無謀善權無方大用。住首楞嚴種種示現。不可思議巧方便力。示諸眾生虛空中風。劫燒負艸令無燒害。此爲難事故須善巧。如彌勒先爲天子說不退行。淨名卽彈云。從如生得菩提耶云云。無菩提勿起此見。旣破見已卽說寂滅是菩提。不二是菩提。一切眾生卽是菩提云云。天子聞玄悟無生忍。是二大士槌砧更扣。令難悟者悟悟難悟法。若無方便云何利他。又如來初出不卽說大。種種方便譬類言辭。引導眾生令離諸著。然後開佛知見示以一乘。是故殷勤稱嘆方便。眞實得顯功由善權。故言𨿽說種種道其實爲一乘。更以異方便助顯第一義。佛智叵思議方便隨宜說。佛意難可測無有能得解。以百千方便令鈍根者妙契寰中。上二觀智力用輕微。如富樓那化彼外道反見蚩弄。文殊暫往師徒靡風。欲得如來此方便者。若非中觀所不能成。故修第三觀也。五大精進者。欲爲大事大用功力。法華云。如有勇健能爲難事。不動不退方名薩埵。不顧身命何況財物。𨿽得菩提猶尙不息何況未得。上兩觀功微賞少。中觀功蓋天下賞窮解髻。爲大精進修第三觀。修中道因緣甚多。爲對出假觀略說五耳云云。

○三正修中觀者。此觀正破無明。無明懸絕非眼慮見知云何可觀。例如初觀觀眞。眞無色像亦無方所。但觀陰入界心三假之惑四句推求。巧修止觀。得無漏發名爲見眞。次觀觀假假復云何。但觀空智能令不空於一心中點示萬行。卽發法眼徧知藥病。故名假觀。今觀無明亦復如是。觀二觀智當彼破惑名之爲智。今望中道智還成惑。此惑是中智家障。故言智障。又此智障於中智中智不發。故名智障。前言智能障後言智被障。例如六十二見。見名慧性慧卽世智。若望無漏此慧性與見思合能障於眞。此二諦智與無明合障於中道亦復如是。又能障是惑。所障是中智。能所合論故言智障。云何觀此二智卽是無明。若言是明種智現前。洞識諸佛十力無畏一切諸法。圓足覺了可得是明。而今不爾豈非無明。觀此無明卽爲三番一觀無明。二觀法性。三觀眞緣。一觀無明者。空假之智與心相應。觀此二智爲從法性生。爲從無明生。爲從法性無明合生。爲從離生。若從法性法性無生。若從無明無明不實。亦不關中道。若合共生則有二過。若從離生則無因緣。中論云。諸法不自生云云。如是廣破如上因成中說。作此觀時泯然淸淨。心無依倚亦不住著不覺不知。能觀所觀猶若虛空不可說示。𨿽未發眞於四句中決定不執。譬如闇中遙望株杌不審人杌。人應六分動相。杌無六分是不動相。久住觀之心謂是杌亦不明了。起四句執卽諭動相。動諭無常相不動諭常。久觀不已定知是常。不起四執而無明未破猶不了了。𨿽不了了定知一常一切常。行大直道無畱難故。前見思塵沙久已穿徹。惟二觀智卽諭金剛觀破智障名觀穿觀。安心此理名觀達觀此理不可思議名第一義空。待二乘頑境之空名爲智慧。而此法性非智非不智。是爲中觀具三義也。復次體達智障無明。無自他性共無因性畢竟不可得。如持戒比丘觀無虫水。此中動者虫耶塵耶。虫卽生相塵無生相。諦觀不已𨿽知是塵亦不明了。若謂無明有四性。性是生動。若無四性無性無生動。𨿽知不動亦不決定。𨿽不決定而決定觀常住不動。前生死涅槃二邊流動。上兩觀已止。惟有無明回轉未息。今達心本源無明寂靜名止息止。安心此理名停止止。常住之理非止非不止。對無常動故言爲止。卽是非止非不止。是名中止具三義也。復次智障心中。卽有三假四句止觀。信法回轉四悉檀巧修。皆例如前說。如是四句卽是觀門。若離此四無修觀處。善巧方便因門而通得見中道。見中道時非卽四觀。若於一觀得入。餘句卽融不須更修。若未通入。但勤修四句方便取悟。若執此四卽爲所燒遮壅不通。若無執滯卽是觀無明四句得悟也。二約法性破無明者。上四句觀於智障求無明生。決定叵得。或生一種解。或發一定。決謂無明卽是法性。如此計者非是悟心。但發觀解。如闇見塵杌決謂塵杌。卽當移觀觀於法性。爲當無明心滅法性心生。爲當不滅法性心生。爲當亦滅不滅法性心生。爲當非滅非不滅法性心生。若無明滅而法性生者。滅何能生。不滅生者明無明並。共生者卽有二過。離則不可。不自不他不共不無因。如是四句一一句中。信法回轉四悉善巧。卽能得悟。通四門池。𨿽未得悟。決定謂此中道觀智能破無明。常如是學更不余修也。三約眞緣破無明者。觀此觀智待誰得名爲智爲非智。若橫待者。十方諸佛是智是明。待我無智明也。若豎待者。我於將來破除盲冥而得大明。待今是無智無明。如是智明爲是緣修。爲是眞修。眞緣合修。離眞離緣。若緣修者緣是無常。云何生常。若是眞修眞不應修。釋此有兩家。一云。緣修顯眞修。二云。緣修滅眞自顯。眞自顯是自生。由緣顯是他生。眞緣合是共生。離眞緣是無因生。四句求智不可得。亦不得無智。何以故。待智說無智智無故無所可待故無智亦無。若執眞緣爲是者。不能發中俱是障智。若不執者卽是四門。若得契理理非眞非緣。非共非離不可說示。若有機緣亦可四說。悉檀方便無復定執。隨緣異說聞卽得道。所謂從無常生於常。大經云。因是無常而果是常。又云。從伊蘭子生栴檀樹。或時云。從法王種性中生卽是眞修。或言。因滅無明則得菩提燈。或言。非內觀非外觀而得是智慧云云。無得之得以是得無所得。入空意。無所得卽是得。入假意。得無所得皆不可得。雙照得無得卽中意。諸菩薩等或偏申一門。如天親明阿梨耶識爲世諦。別有眞如。此是論之正主。禪定助道皆是陪從莊嚴耳。如中論申畢竟空空爲論主。其餘亦是助道耳。余門亦應有菩薩作論申之。作論異說豈離四門因門有殊契會不異。若得此意何所乖諍苦興矛盾。若用四門修觀者。或樂或宜或對或入。一門旣爾余門亦然。觀行𨿽別得道何異。經論爲緣不同。古來諍競難可通處。用此解釋。冰冶云銷。如此觀行契教根理。印會允合有何是非。明眼之人依義不依語。有智之者必不生疑。無目無解徒勞湣怪詎可益乎。問。無明卽法性法性卽無明。無明破時法性破不。法性顯時無明顯不。答。然。理實無名對無明稱法性。法性顯則無明轉變爲明。無明破則無無明。對誰復論法性耶。問。無明卽法性。無復無明與誰相卽。答。如爲不識水人指水是水指水是水。但有名字。寧復有二物相卽耶。如一珠向月生水向日生火。不向則無水火。一物未曾二。而有水火之珠耳。四修中觀位者。前兩止爲中道雙遮方便。兩觀是雙照方便。因此遮照得入中道。自然雙流自然雙照。修此雙流凡有三處。若別接通者。七地論修八地論證。別教十回向論修登地論證。如此修證髙遠迢遰。初心眾生尙不得修幹慧。云何能證八地耶。此中道觀於凡無益。又初心尙未入十信至回向。若無回向豈得修中。無修則無證。此中道觀於凡夫人望崖無益。今明圓教五品之初。秖是凡地。卽能圓觀三諦修於中空坐如來座。修寂滅忍著如來衣。修佛定慧以如來莊嚴而自莊嚴。修無緣慈入如來室。始從初品進入第五相似法起。見鵠知池望煙驗火。卽是相似位人入六根淸淨也。例如外道不修念處永無暖分。二觀亦爾。不修中道似解不發。今五品修中能生似解。轉入初住卽破無明。故華嚴解初住云。無染如虛空。淸淨妙法身湛然應一切。正使及習一時皆盡無有遺余。初發過牟尼。此之謂也。始自初品終至初住。一生可修一生可證。不待位登七地。爾乃修習。何暇歡喜始入雙流。前教所以髙其位者。方便之說。圓教位下者。眞實之說。法華云。如此之事是我方便。諸佛亦然。今當爲汝說最實事。卽此意也。復次三藏菩薩坐道場時猶是具惑。故無雙流。雙流位在佛耳。通教有別來接者雙流位在八地。別教雙流位在初地。故漸漸引之。其位稍低。實意彌顯也。𨿽言初住破一分無明是雙流位。此是略語。譬如舉帆一日三千略言一日耳。又如禪有九品此亦大較。如佛得四禪身子不知。身子入四禪目連不知。目連入四禪諸比丘不知。如此往推禪不啻九品。初住亦爾。言一品者亦無量品。此位能徧法界作佛事。不可限量。如首楞嚴華嚴中廣說。尙示八相何況余耶云云。前兩觀後已結成破法徧如上說。今中道正觀觀無明法性。不依二邊不依四句。畢竟淸淨無倚無著。故淨名云。稽首如空無所依。此智豁開一破一切破。靡所不徧故名破法徧也。

○第二約余門明破法徧者。上約無生一門。豎修三觀徹照三諦破法徧。無量諸門望無生門余門是橫。譬如徑直重門此則名豎。齊並邐迆故稱爲橫。若橫若豎皆得見王。故約橫論觀辧破法徧也。橫門者如中論八不。不生不滅不常不斷。不一不異不來不去。一論明八門。諸經論則無量。或不有不無不垢不淨。不住不著不受不取。不虛不實不縛不脫。如此等諸教行門其數無量。俱皆能通故稱爲門。中論云。若深觀不常不斷。卽入無生無滅義。何以故。不生卽不異。不滅卽不一。生名集成卽異義。滅名散壞卽一義。不生卽不常。不滅卽不斷。不生卽不來。不滅卽不去。不生卽不垢。不滅卽不淨。不生卽不增。不滅卽不減。不生卽不縛。不滅卽不脫。不生卽不有。不滅卽不無。是故深觀不生不滅卽是諸門義也。若無生門觀陰界入次第不次第。乃至三障四魔者。余門亦如是。若無生門觀心如工畫師造種種五陰。一切世間中。莫不從心造。一陰界入一切陰界入。一性相體力。一切性相體力等。余門亦如是。若無生門發眞正菩提心起四弘誓願。余門亦如是。若無生門安心止觀自行化他。信法回轉善巧悉檀。余門亦如是。若無生門識有無破單復具足無言說見。一一皆有三假四觀。如是不自不他不共不無因者。余門亦如是。若無生門破見有七萬二千三百八十四止觀者。余門亦如是。若無生門觀智障自生非自生。故說自生空。自生空非自空故說自生假。自假非假自空非空故說自生中。自中不但中雙照空假。故說三觀一心者。余諸門亦如是。若無生門觀智障他生非他生。共生非共生無因生非無因生。乃至三觀一心者。余門亦如是。若無生門觀智障自滅非自滅故說自滅空。自空非自空故說自滅假。自假非假自空非空。故說自滅中。自滅中不但中雙照空假。故說自滅三觀一心者。余門亦如是。若無生門觀智障他滅非他滅。共滅非共滅。無因滅非無因滅。乃至三觀一心者。余門亦如是。若無生門自待非自待故說自待空。自空非自空故說自待假。自空非空自假非假。故說自待中。自中不但中雙照二諦。故說三觀一心者。余門亦如是。若無生門他待非他待。共待非共待。無因待非無因待。乃至三觀一心者。余門亦如是。若無生門三觀結成破法徧者。余門亦如是。以無生門如上等諸法度入余門。縱橫無礙。如金剛刀無能障者。若得此意通釋經論隨義回轉。文義允當無處不合。所以者何。若將此義釋無行經。卽轉無生意入無行門。所謂諦無行智無行菩提心無行。安心於止觀無行。破見思無知無明等無行。生死涅槃中間等皆無行。無行行無行位無行教。如是等一切悉入無行門中說。究竟具足也。若釋金剛般若經。卽轉無生意度入不住門中。種種不住。不住色布施。不住聲香味觸布施。不住境智布施。不住慈悲布施。不住見思中布施。不住無知無明中布施。是名檀波羅蜜。不住色中持戒。乃至不住色中般若。初地不應住乃至十地不應住。𨿽諸法不住。以無住法住般若中。卽是入空。以無住法住世諦卽是入假。以無住法住實相卽是入中。此無住慧卽是金剛三昧。能破磐石砂礫徹至本際。故仁王經三處明金剛三昧。七地初地初住。卽是金剛無住釋三教位義。又云。釋迦牟尼入大寂定金剛三昧。若爾者。常途不應云無礙道有金剛斷道無金剛。經云佛有。豈非斷道有耶。天親無著論。開善廣解。詎出無生無住之意耶。略舉二經。示度曲之端耳。若得此意千經萬論豁矣無礙。此是學觀之初章。思義之根本。釋異之妙慧。入道之指歸。綱骨曠大事理具足。解一千從法門自在云云。問。無生一門申一切佛法。復何用余門耶。答。法相如此二義相須。人人不同各各自行應須余門。如淨名三十二菩薩各說已入不二法門。若言生滅是生死爲二。不生不滅則無二。乃是空門何關中道。今解。生是生死滅是涅槃是爲二。雙遮二邊得入中道。是爲入不二法門。此菩薩自說己門不說他門。華嚴云。我惟知此一門。卽是各說入門門則無量也。又他緣不同逗化非一。前一番人聞說無生無滅得悟。余非其宜所以無益。次菩薩更說不垢不淨入不二門。當其所宜聞之得道。是則橫門無量。八千菩薩各各說之。云何難言一門足耶。復次行人依無生門修四三昧。或時歡喜頂受。或信善心生。或惡覺執破。或恍恍欲悟。若爾者。此無生門是其道門。若不爾非其門也。當更從無滅門入。喜生。善發。執破。近道。當知無滅是其道門。不爾。於其非門。如是廣歷眾門一一檢試。會有相應。張羅旣廣心鳥自獲。爲是義故將橫約豎以顯門通也。

○第三橫豎一心明止觀者。如上所說橫豎深廣破一切邪執。申一切經論修一切觀行。逗一切根緣。回轉無窮言煩難見。今當結束出其正意。若無生門千萬重疊。秖是無明一念因緣所生法。卽空卽假卽中不思議三諦。一心三觀一切種智。佛眼等法耳。無生門旣爾。諸餘橫門亦復如是。𨿽種種說秖一心三觀。故無橫無豎。但一心修止觀。又爲二。一總明一心。二歷餘一心。總者。秖約無明一念心。此心具三諦。體達一觀此觀具三觀。若不得前來橫豎諸說。如此境智何由可解。前說一念無明與法性合。卽有一切百千夢事。一陰界入一切陰界入。無量單復具足無言等見。三界九地一切諸思。十六門破等諸法。先已次第橫豎聞竟。今聞一心因緣生法者。卽懸超前來一切次第因緣生法。懸識不可思議因緣生法。前說諸法皆三假四句。句句求實不可得。單復諸見皆空。九地諸思皆空。十六門皆空。先已聞故。今聞一心卽是空。懸超前來次第諸空。懸識不可思議畢竟妙空。前來所明諸假覆疏倒入。分別藥病授藥等法先已聞故。今聞一心卽假。懸超前來次第之假。懸識雙照二諦之假。今聞非空非假者。懸超前來諸空皆非空諸假皆非假。又前來分別一切非有非無。單見中非有非無。復見中非有非無。具足中非有非無。三藏中非有非無。通門非有非無。別門非有非無。前已聞故。今聞非有非無。懸超前來諸非有非無。懸識中道不可思議非有非無。如此三諦一心中解者。此人難得。何以故。約心論無明還約心論因緣所生法。故有前來一切法。約心卽空。故有前來諸空。還約心論假故有前來出假等。亦約心論法界故有中道非空非假。三諦具足秖在一心。分別相貌如次第說。若論道理秖在一心。卽空卽假卽中。如一剎那而有三相。三相不同生住滅異。一心三觀亦如是。生諭假有滅諭空無住諭非空非有。三諦不同而秖一念。如生住滅異秖一剎那。三觀三智三止三眼。例則可知。如是觀者。則是眾生開佛知見。言眾生者。貪恚癡心皆計有我我卽眾生。我逐心起。心起三毒卽名眾生。此心起時卽空卽假卽中。隨心起念止觀具足。觀名佛知止名佛見。於念念中止觀現前。卽是眾生開佛知見。此觀成就名初隨喜品。讀誦扶助此觀轉明。成第二品。如行而說資心轉明。成第三品。兼行六度功徳轉深。成第四品。具行六度事理無減。成第五品。第五品轉入六根淸淨。名相似位。故法華云。𨿽未得無漏而其意根淸淨若此。從相似位進入銅輪。破無明得無生忍。四十二地諸位。故法華云。得如是無漏淸淨之果報。亦是三賢十聖住果報。惟佛一人居淨土。以賢聖例佛。指妙覺是報。大經云得無上報者。有現報故名無上報。無生後故言佛無報。大經亦云。子果果子。以現報故卽如子果。無後報故不名果子云云。又金光明稱爲應身境智相應也。就境爲法身。就智爲報身。起用爲應身。以得法身故常恆不變。法身淸淨。廣大如法界究竟如虛空。盡未來際也。寶性論云。常卽不生。恆卽不老。淸淨卽不病。不變卽不死。法身是淨徳。廣大如法界是我徳。究竟如虛空是樂徳。盡未來際是常徳。故知初住法身卽具如是常樂我淨。無生老死也云云。

○歷餘一心三觀者。若總無明心未必是宜。更歷余心或欲心嗔心慢心。此等心起卽空卽假卽中。還如總中所說云云。

○前來所說但觀識陰作如此說。餘四陰亦如是。十二入十八界亦如是。是名觀陰界入境破法徧竟。問。入假中有因緣。入空何意無。入空以四門料簡。假中何意無。答。入空亦有。略故不說耳。何者。謂爲解脫故爲脫他故。爲慧命故爲無漏故爲法位故。夫生死縛著勞我精神。非空不解。自旣有縛能解他縛無有是處。爲脫他故應須入空。賢聖以慧爲命。慧命非空不立。諸神通中無漏通勝。爲勝神通故。應須入空。又法位非慧不入。空慧能速入法位。入空因緣甚多。例後故說五耳。夫空觀通於小大偏圓。欲分別不濫。須四門料簡。假中不雜小故不用耳。空觀二種。析空專在小。體空小大共。今之料簡簡於體空。𨿽同用體所爲處別故須料簡。別圓能通𨿽各四門所通處同。故料簡則閒耳。智障者。異解不同。今出達摩郁多羅釋。煩惱是惑心故煩惱是障。智是明解云何說智爲障。智有二種。證智識智。識智分別體違想順。想順故說爲智。體違分別與證智爲礙。故說智爲障。又佛於二障得解脫。涅槃云。斷愛故得心解脫。斷無明故得智解脫。地持中說愛爲煩惱首。故心解脫對治煩惱障也。遠離一切無明穢污。於一切所知知無障礙名智淨。智淨卽慧解脫。若以智所知礙名智障者。以無明故於智有礙。正以無明爲智障體也。入大乘論云。出世間無明是智障。世間無明賢聖已遠離。卽是先斷煩惱障也。二障俱是煩惱。云何以無明爲智障。無明是卽智之惑。以智爲體卽智說障。例如無爲生死卽無爲而說生死。以無爲爲名也。愛卽四住地也。亦能障智。然是異心之惑。解惑不俱體是煩惱。故當體爲名名煩惱障。復次愛能令諸有相續。能令心煩與心作惱。𨿽無明覆蔽然生由愛水。招生功彊。故名愛爲煩惱障。無明不了正與解脫反。愛性𨿽違然以無明爲本。無明性迷障智義顯。故從所障名爲智障。無明有二。一迷理。二迷事。何者是智障。地持說。二乘無漏人無我智爲煩惱障淨智。佛菩薩法無我智爲智障淨智。若爾。二俱是迷理爲智障。又智所知礙名爲智障者。於一切法知無障礙。卽於事中知無障礙。但是迷事爲智障。若爾。何者爲定。照事照理之智。智𨿽有二二無別體。智障無明亦無二性。𨿽有二說而無二也。又心智爲障者。究尋分別智礙於如實不得證智。此亦卽智是障。以滅想滅心故有斷智之義。若捨分別卽向智障淸淨。又非是條然。故智亦不斷。是以經有不失福之言。百論引佛說於福莫畏者助道應行也。人作一向之論。便有斷不斷二途。計無矛盾勿生偏執競也。問。瓔珞云。第三觀初地現前。今云何或說在八地。或說在初住。答。借義相成。或借髙成下或言八地。或借下成髙故言初住。瓔珞明別教故言初地。問。假中兩觀明三根人修位。初觀不見判修位。答。後觀悉入位方修假中。故約位判三根淺深。初觀始於凡地無位可判淺深。又瓔珞亦有。文云。四地名須陀洹。此應是下根。又三地明須陀洹此應是中根。或初地明須陀洹此語上根﹝云云﹞。摩訶止觀卷第七上

第五識通塞者。亦名知得失。亦名知字非字。如上破法徧。應通入無生。若不入者。當尋得失必滯是非。不得一向作解。何者。若同外道愛著觀空智慧。宜以四句徧破。能破如所破令眾塞得通。若不執觀空智慧。則能破不如所破。但破塞存通。如除膜養珠破賊護將。若爾。卽大導師善知通塞。將導眾人能過五百由旬。舊云。六地見思盡爲三百。七地八地爲四百。九地十地爲五百。此義與釋論乖。論以二乘爲四百。二乘之道非七地八地。攝大乘人以三界爲三百。方便因緣兩生死足爲五百。則攝義不盡。更有有後生死無後生死屬何百耶。地人以十信住行向地爲五百。此與法華乖。法華過三百由旬作化城。此則二百由旬作化城。復有人解三界爲三百。二乘足爲五百。此義三失。一出三界外立化城。云何二乘出三界外不入城。更行四百五百。四百五百之外更無化城。何所可入而稱二乘。二者滅化城方可得進。城猶未滅而輒進四百五百。三者二乘共入化城。云何聲聞爲四百支佛爲五百。有人以五住煩惱爲五百。然二乘已斷四住。應是四百由旬外立化城。有人以斷三界思爲三百。塵沙爲四百。無明爲五百。此亦不然。由旬本譬煩惱。云何見多而不數。思少爲三百。此之名義本出法華。法華舉五百爲譬本。以生死險道導師觀知合之。應作三番明五百。乃會經耳。一就生死處所。二就煩惱。三就智慧。諸師之釋方圓動息不與文會。如持一孔之匙開三須之鑰。初家約通位就四百立化城攝家約生死割二種於荒外。地家約別位在界內立化城。次家徑侹不待開權卽自顯實。人師過如此。釋論意云何。論有二文。初以二乘爲四百而止不作五百。後文以二乘爲一百。今通之。論明通意。道家以眞諦爲極。過三界已未破化城但入涅槃。卽指涅槃。爲四百耳。而復以二乘爲一百者。更明出假菩薩從空出假。非涅槃爲一百。入三界爲三百。作如此消文。於經論無妨也。今明五百由旬者。一約生死處所。謂三界果報爲三百。方便有餘土實報無礙土是爲五百由旬處所。次約煩惱者。所謂見諦惑爲一百。五下分爲二百。五上分爲三百。塵沙爲四百。無明爲五百。次約觀智者。空觀智知三百。假觀智知四百。中觀智知五百。此與文會無前諸師過也。又諸師判位遼遠。初心行人尙未斷見。何由超過五百由旬乎。今論由旬有橫通塞。有豎通塞。橫者具約三法。苦集爲塞道滅爲通。無明十二因緣爲塞。無明滅爲通。六蔽覆心爲塞。六度爲通。豎通塞者。見思分段生死爲塞。從假入空觀爲通。無知方便生死爲塞。從空入假觀爲通。無明因緣生死等爲塞。中道正觀爲通。今當以橫織豎檢校通塞。如從假入空破諸見思。單復具足無言等見。九九八十一思。如斯諸惑本是污穢。增長煩惱遮塞行人。那忽取著謂是謂非。起諸結業漏落生死。惟見苦集不見道滅。旣不識見思中四諦。是事不知名爲無明。乃至老死。但構因緣無明不滅。不滅故堅著叵捨。惟在此岸不到彼岸。大經云。童子饑時取糞中果。智人呵之赧然有愧。失於淨法。是名爲塞。若於諸見介爾起心。知無性實無常無主。倒破則無業。無業則無果。是名爲道。道故有滅。若識四諦則無無明亦無老死。因緣壞故則捨諸有到於彼岸。當用此意歷一一心。歷一一能。歷一一所。若起三塞破之令通。若是三通養令成就。復次體見卽空能體亦卽空。如羅漢之心尙名無漏五陰。我觀未眞那得非陰。若計陰實則結業生死。若不識陰四諦卽是無明。若愛觀空智慧則不能捨。用卽空意歷一一心。歷一一能。歷一一所。若有三塞破之令通。若是三通養令成就。則巧過見思之塞。善通三百由旬也。次用橫織豎檢校從空入假觀通塞者。此則易解。於病法藥法授藥法。於一一法一一能一一所。明識諦緣度。若起三塞破之令通。若有三通養令成就。則過無知之塞通四百由旬。次用橫織豎檢校中道正觀者。於無明法性眞緣等。一一法一一能一一所。明識諦緣度。若起三塞破之令通。若有三通養令成就。則過無明之塞通五百由旬。若作如此論通塞者。次第豎論六地初地。動經劫數塞乃得通。大經云。須陀洹者八萬劫到。乃至支佛十千劫到。到菩薩初發心住。此論聖位何益初心行人者乎。復次約橫別論通塞者。如大品經云。有菩薩從初發心卽與薩婆若相應者。與空相應也。若初未相應。當用諦緣度檢一一心。若有三塞破之令通。若有三通養令成就。得過三百由旬。又云。有菩薩從初發心卽能遊戲神通淨佛國土。此是出假之意。若初發心修假。亦用諦緣度檢一一心。破塞養通過四百由旬。又云。有菩薩從初發心卽能坐道場成正覺。此卽中意。若初發心修中。亦用諦緣度檢一一心。破塞養通過五百由旬也。如此說者。𨿽初心得論通塞而三法各別。大論引三諭。一則步涉。二則乘馬。三則神通。步馬兩行須知通塞。神通無礙。塞不能遮。山壁皆虛。何通可擇。初觀諭步。次觀諭馬。後觀諭飛。三義分張亦非今所用也。若豎論三觀。兩觀當地爲通望上爲塞。若後一觀勝下爲通隔小爲塞。橫論三觀當分爲通。不相收爲塞。法相淺深任有通塞。況復於中起苦集無明蔽等。是故皆塞無復有通。若一心三觀法相卽破豎中之通塞。三觀一心破橫中之通塞。空卽三觀故破步涉山壁三百之通塞。假卽三觀破乘馬四百之通塞。中卽三觀破神通之通塞。良以一心能卽空假中者。一切山河石壁眾魔羣道皆如虛空。一心三觀遊之無礙。終不去下陵髙避山從谷。觸處諸塞皆通無礙。能過五百由旬到於寶所。是名爲通。通本對塞。旣觸處如空則無復有塞。無塞則無通。若於無塞無通。起苦集無明障蔽者。非但失於神通。亦失馬步。能破如所破。字爲非字。如彼虫道偶得三觀之名。是虫不知是字非字。若於一一法一一能一一所。皆卽空卽假卽中具諦緣度。是名無通無塞雙照通塞。是爲智者識字非字。亦名良醫知得知失。於無生門明識通塞者。於余法門亦如是。是爲初心過五百由旬。應明六卽義﹝云云﹞。問通塞得失字非字爲一爲異答。此是一意種種說耳。亦有差別。通塞約解。得失約行。字非字約教。金光明云。正聞正聽正分別。正解於緣正能覺了。知字非字是正聞正聽。知得失是正分別正解於緣。知通塞是正能覺了。𨿽此差別同顯一致耳。問。橫塞塞豎通不。豎塞塞橫通不。橫通通豎塞不。豎通通橫塞不。答。一往然二往不然。然者。無明卽見思何意非橫障。中智治一切何不通橫塞此是一往然義耳。若二往釋者。橫塞障近不能塞豎通。橫通力弱不能通豎塞。豎塞深遠不作橫障。豎通對當別不通於橫塞耳。

○第六明道品調適者。道品有四。一當分。二相攝。三約位。四相生。一明當分者。未必具品方能得道。三四二五。單七隻八。當分是道。故云當依念處得道。又云。是道場。又云。是摩訶衍。念處旣爾余品亦然。是爲當分道品而非調停也。二明相攝者。如念處一法皆攝諸品。引釋論文云。念處旣攝余品。余品亦攝念處。是爲相攝道品亦非調停也。三約位者。如念處當其位。正勤是暖位。如意足是頂位。五根是忍位。五力是世第一位。八正是見諦位。七覺是修道位。此是約位亦非調停也。四相生者。如修念處能生正勤。正勤發如意足。如意足生五根。五根生五力。五力生七覺。七覺入八正道。是爲善巧調適。戒定慧等皆名爲正。淸淨心常一則能見般若。是爲相生亦是調適。所以須此者。上來𨿽破法徧識通塞。若不調停道品何能疾與眞法相應。眞法名無漏。道品是有漏。有漏能作無漏方便。方便失所眞理難會。如釀酒法酵暖得宜。變水成酒。麯蘗失度味則不成。大論云。三十七品是行道法。涅槃城有三門。三門是近因道品是遠因。爲是義故應須道品調停也。問。道品是二乘法。云何是菩薩道耶。答。大論呵此問誰作是語。三藏摩訶衍皆不作是說。那得獨云是小乘法。淨名云。道品善知識。由是成正覺。道品是道場亦是摩訶衍。涅槃云。能修八正道者。卽見佛性名得醍醐。大集云。三十七品是菩薩寶炬陀羅尼。如此等經皆明道品何時獨是小乘。若大經云。三十七品是涅槃因非大涅槃因。無量阿僧祇助菩提法。是大涅槃因者。道品之外無別有道品。如四諦外無第五諦。一種苦集如爪上土。分別苦集有無量相如十方土。直明一三十七品是涅槃因。復有無量三十七助道品名大涅槃因。云何無量有四種道諦故。有十六門故。又有漏道品欲界二十二。未到三十六。初禪三十七。皆有漏道品如乳。三藏道品如酪。通教道品如生酥。別教如熟酥。圓教如醍醐。大經之文義合於此。非道品外別有助法也。或言三十七品是助道。或言是正道。大論云。是菩薩道。此文似正也。淨名云。道品善知識由是成正覺。此文似助也。又若言三十七品是有漏者。云何言七覺是修道。法華云。無漏根力覺道之財。云何八正在七覺前。此應三句分別。一三十七品皆有漏。二皆是無漏。三亦有漏亦無漏。如大論云。修八正道得初善有漏五陰。善有漏五陰卽是暖法。暖法之前尙得修於八正道。云何修邪。初從師受法。系心憶念名念處。爲求此法勤而行之名正勤。一心中修名如意足。五善根生名根。根增長名力。分別道用名七覺。安隱道中行名八正道。能如是修得善有漏五陰。當知道品皆是有漏。皆是無漏者。卽是見諦思惟所行道品。一向是無漏。法華之文意在此也。從來𨿽言有漏中得修八正七覺等未有文證。而毗婆沙云。若八正在七覺後。亦得是有漏亦得是無漏。何以故。依八正入見諦卽是亦無漏。若八正在七覺前一向是無漏。此則可解。引婆沙文證成二意。又亦漏無漏卽是對位意也。諸道諦三十七品。今不具記。但明無作道諦三十七品。成於一心三觀義也。大品云。欲以一切種修四念處者。念處是法界攝一切法。一切法趣念處是趣不過。華嚴云。譬如大地一能生種種芽。地是諸芽種也。法華云。一切種相體性。皆是一種相體性。何謂一種。卽佛種相體性也。常途云。法華不明佛性。經明一種是何一種。卉木叢林種種諭七方便。大地一種卽是實事。名佛種也。今一念心起不思議。卽一切種。十界陰入不相妨礙。若觀法性因緣生故。一種一切種。則一色一切色。若法性空故一切色一色。則一空一切空。法性假故一色一切色。一假一切假。法性中故非一非一切。雙照一一切。亦名非空非假雙照空假。則一切非空非假雙照空假。九法界色卽空卽假卽中。亦復如是。是名身念處。若觀法性受。法性因緣生故。一種一切種一受一切受。法性受空故。一切受一受一空一切空。法性受假名故。一受一切受一假一切假。法性受中故。非一受非一切受。非空非假雙照空假。則一切非空非假雙照空假。九法界受卽空卽假卽中亦復如是。是名受念處。若觀法性心。因緣生法一種一切種。一心一切心。法性空故。一切心一心一空一切空。法性假故。一心一切心一假一切假。法性中故非一非一切。非空非假雙照空假。九法界心亦復如是。是名心念處。若觀法性想行兩陰。因緣生法一種一切種。一行無量行。法性空故一切行一行一空一切空。法性假故一行一切行一假一切假。法性中故非一非一切。非空非假雙照空假。一切非空非假雙照空假。九法界行皆卽空卽假卽中亦復如是。是名法念處。如是念處力用廣博。義兼大小俱破八倒。雙顯榮枯雙非榮枯。卽於中間入般涅槃。亦名坐道場。亦名摩訶衍。亦名法界。兼廣之義其相云何。法性之色實非是淨。而凡夫橫計爲淨。是名顚倒實非不淨。二乘之人橫計不淨是名顚倒。今觀色種卽空。一切卽空。空中無淨云何染著。是名凡夫計淨倒破枯念處成。色種卽假一切皆假。分別名相不可窮盡。假智常淨不爲無知塵惑所染。云何滯空而取灰滅言色不淨。是名二乘不淨倒破榮念處成。是名八倒俱破枯榮雙立。觀色本際非空非假則一切非空非假。非空故非不淨倒。非假故非淨倒。非淨倒故則非榮樹。非不淨倒故則非枯樹。非枯非榮則非二邊。無邊無中乃名中間。佛會此理故名涅槃。亦是非淨非不淨。八倒不生名爲涅槃。如是涅槃名祕密藏。安置諸子祕密藏中佛自住中故言入也。法性之受本非是樂。而凡夫之人橫計爲樂。是名顚倒。實非是苦。二乘之人橫計爲苦。今觀受種卽空一切皆空。空中無樂云何生染。則凡夫倒破枯念處成。受種卽假一切皆假。以無所受而受諸受。名聞分別不生厭畏。云何棄之沈空灰斷。二乘倒破榮念處成。是名二倒雙破枯榮雙立。觀受本際卽非空非假。非空故非枯非假故非榮。邊倒不生名爲涅槃。中間理顯名祕密藏。皆如上說﹝云云﹞。法性之心本非是常。凡夫橫計是名常倒。法性實非無常。二乘橫計無常。今觀心種卽空一切卽空。空中非常云何謂心念念相續。是名凡夫常倒破枯念處成。心卽假名一切悉假。心若無常那得分別無量心相。是名二乘無常倒破榮念處成。又心卽非空非假。非空故非無常。非假故非於常。非榮非枯邊倒不生名入涅槃。中道理顯名祕密藏。安置諸子自亦入中﹝云云﹞。法性之法本非有我。凡夫之人橫計有我。本非無我二乘之人橫計無我。今觀法性卽空一切皆空。空中無我。是名凡夫倒破枯念處成。法性卽假一切皆假施設。自在不滯我義具足。是名二乘倒破榮念處成。觀法本際卽非空非假。非空故非無我非假故非於我。邊倒不生名入涅槃。中間理顯名祕密藏。治倒法藥其數有四。法性觀智名之爲念。一諦三諦名之爲處。一切卽空。諸倒榮枯無不空寂。一切卽假。二邊雙樹無不成立。一切卽中。無非法界。只一念心廣遠若此。若能深觀念處是坐道場。是摩訶衍。是雙樹間入般涅槃。始終具足不須更修余法。若不入者更研余品。勤觀念處名正勤。見思本起名已生惡。觀於卽空令已生不生故勤精進。塵沙無明名未生惡。觀卽假卽中令未生不生故勤精進。竭力盡誠行四三昧。遮此二惡一切智名已生善。此善易生故言泥洹道易得也。道種智一切種智名未生善。此分別智難生。空智已生勤加增長。中智未生令得開發。三觀無間只爲生此二智耳。是四正勤亦能悟道。故言一心勤精進故得三菩提。不須余法。若不入者當是不勤。心過散動須入善寂。審觀心性名爲上定。於上定中修如意足。欲精進心思惟。欲者。專向彼法。亦名莊嚴彼法。定中觀智如密室中燈照物則了。以照了故斷行成就修如意足。精進者。成就彼法法性不動而寂然精進。無間無雜。斷行成就修如意足。心者正住。觀察彼法一心中緣。制之一處無事不辦。斷行成就修如意足。思惟者。善能分別彼法方便。如此思惟不令動散。定思惟故斷行成就修如意足。能如此修定心而入不須余法。若不入者當修五根。信三諦理是三世佛母。能生一切十力無畏解脫三昧。但念處修不求余法。是名信根。進者。以信攝於諸法。信諸法故倍策精進。念者。但念正助之道不令邪妄得入。又此法者爲精進所修。是法不忘故名念根定者。一心寂定而行精進。又此法爲念所攝。是法不忘不動故名定根。慧者。念處之慧爲定法所攝。內性自照不從他知。是名慧根。但修五根亦能入道成摩訶衍。若不入者。進修五力令根增長。遮諸煩惱名之爲力。信破諸疑無能動者。精進除懈怠如本所願皆得成就。念破邪想不爲煩惱所壞。定破散亂遠離憒鬧。𨿽有所說不礙初禪。善住覺觀不礙二禪。心生歡喜不礙三禪。教化眾生不礙四禪。妨四禪法不妨諸定。亦不捨定亦不隨定是名定力。慧破邪執一切執一切慧雙照具足。是名慧力。如是五力名摩訶衍。若不入者。用七覺均調。心浮動時以除覺除身口之粗。以捨覺捨於觀智以定心入禪。若心沈時精進擇喜起之。念通緣兩處。修此七覺卽得入道。大論云。若離五蓋專修七覺。不得入者無有是處。若不入者修八正道。更以出世上上正見觀三諦理。以正思惟發動此觀。如法相說自他俱益。卽是正語。若黑業得黑報。白業得白報。雜業得雜報。非白非黑業得非白非黑報。約小乘作可解。今言沈空是黑業。出假是白業。兩兼是雜業。中道是非白非黑業。皆名邪命。若業能盡業名爲正業。依此而行名爲正業。正業不爲二邊所牽。見他得利心不惱熱。而於己利常知止足。是爲正命。善入正諦名正精進。心不動失正直不忘名正念。正住決定名正定。因是八正道卽得入理。大經云。若有能修八正道者。卽得醍醐。如是道品非是對位。但於初心觀法性理。卽得具足。大論云。四念處中四種精進名四正勤。四種定心名四如意足。五善根生名爲根。根增長名爲力。分別四念處道用名爲覺。四念處安隱道中行名八正道。故知初心行道用三十七品。調養止觀四種三昧入菩薩位。如此道品是大涅槃近因。余諸道品名爲遠因﹝云云﹞。今以譬顯此義。植種於地芽嘴初開。生根下向枝葉上布。其花敷榮結果成實。法性法界爲大地。念處觀爲種子。四正勤如抽芽。五根如生根。五力如莖葉增長。七覺如開花。八正如結果。結果者。卽是入銅輪位證無生忍。亦名至寶所。亦名入祕藏。亦名得醍醐。亦名見佛性。亦名法身顯八相作佛。道品善知識由是成正覺此之謂也。若通途釋道樹者。如大品明。離三惡道名葉益。得人天身名花益。得四道果名果益。此偏就空爲釋耳。免二乘地爲葉益。得變通身爲花益。具道種智爲果益。此偏就假爲釋耳。免二邊縛爲葉益。受法性身爲花益。證入佛性爲果益。此偏就中爲釋耳。若總就三觀者。卽空名葉益。卽假名花益。卽中名果益﹝云云﹞。復次行三十七道品將到無漏城。域有三門。若入此門卽得發眞。謂空無相無作門。亦名三解脫門。亦名三三昧。若從正見正思惟入定從定發無漏。是時正見智名大臣。正定爲大王。從此得名名三三昧。非智不禪。卽此意也。若由正定生正見從正見發無漏。是時正定爲大臣。智慧爲大王。從此得名名三解脫。非禪不智。卽此意也。或可三昧是伏道。解脫是斷道證道。或可定慧合故。三昧卽解脫。解脫卽三昧。若三藏以苦下空無我是空門。滅下四行是無相門。集道下八行苦下兩行是無作門。此十六行王臣等﹝云云﹞。若通教明苦集皆如幻化卽空門。古釋論本云。若觀極微色則有十八空。今本云。若觀一端疊則有十八空。疊是假名極微是實法。以此爲異。若得意者假實皆空耳。若未入空情想戲論計有空相。知空無空相名無相門。空相𨿽空猶計觀智。旣無能所誰作空觀。是名無作門。旣無作者誰起願求。亦名無願。此三三昧王臣﹝云云﹞。若別教明從假入空證眞諦名空三昧。二乘但證此空猶有空相。菩薩知空非空。出假化物無復空相。是名無相三昧。進修中道無中邊相亦不求中邊。名無作三昧。此三觀智王臣﹝云云﹞。復次別約出假意者。分別無量藥病。悉是假名。假名無實無實故空。是名空門。空尙無空相況有假相。故名無相門。空假無相亦不願求知病識藥。故名無願。此出假智王臣﹝云云﹞。別約圓者。名𨿽同前意義大異。大論云。聲聞緣空修三解脫。菩薩緣諸法實相修三解脫。智者見空及與不空。此空不空亦名中道。若見此空卽見佛性。又二乘觀夢中十八事。夢中內事不可得名內法空。夢外事不可得名外法空。乃至夢中十八有不可得名十八空。今圓觀眠法不可得無內法。從眠所生一切內法皆不可得。名內法空。一切法趣此內空。眠無外法。從眠所生一切外法不可得。卽外法空。一切法趣此外空。乃至眠法十八種有不可得名十八空。一切法趣十八空歷十八緣。名十八空。但是一空。方等云。大空小空皆歸一空。一空卽法性實相。諸佛實法。大品云獨空也。如前觀無明四句不可得一空一切空。不見四門分別之相。非緣非眞無誰所作。王臣﹝云云﹞。如是空卽無相無作及一切法。一切法亦如是。當知一解脫門卽三解脫門。三解脫門卽一門。又四門中皆修三解脫互無障礙。如此三門意非次第。別𨿽次第皆緣實相。又異通教通緣空理。復異三藏。三藏緣四諦智。故知三脫及與道品節節有異。須善識之。又華嚴日出先照髙山偏多四榮。鹿苑三藏偏多四枯。方等般若多調枯以入榮。引小而歸大。鶴林施化已足。於榮枯中間而入涅槃。爲極鈍難化來至雙樹始復畢功。利根明悟處處得入。如身子等於法華中入祕密藏得見佛性。所以涅槃遙指八千聲聞於法華中得記作佛。如秋收冬藏更無所作。約此一番施化早畢不俟涅槃。又云。誰能莊嚴娑羅雙樹。卽舉舍利弗六人。又別舉如來。若見佛性能莊嚴雙樹。於其中間而入涅槃。身子六人旣能莊嚴。豈不見佛性於其中間入於涅槃。聲聞尙爾。諸菩薩等處處得入。其義可知。若入涅槃成五解脫。不卽六法不離六法。三佛性意﹝云云﹞

○第七助道對治者。釋論云。三三昧爲一切三昧作本也。若入三三昧能成四種三昧。根利無遮易入淸涼池。不須對治。根利有遮但專三脫門。遮不能障亦不須助道。根鈍無遮但用道品調適。卽能轉鈍爲利亦不須助道。根鈍遮重者。以根鈍故不能卽開三解脫門。以遮重故牽破觀心。爲是義故應須治道對破遮障。則得安隱入三解脫門。大論稱諸對治是助開門法。卽此意也。夫初果聖人無漏根利見理分明。事中煩惱猶有遮障不名善人。斯陀含侵五下分亦非善人。𨿽非善人實非凡夫。若世智斷惑。𨿽無事障實非聖人。如此兩條尙須助道。況根鈍遮重而不修對治云何得入。助道無量。前通塞意中約六蔽明遮宜用六度爲治以論助道。若人修四三昧道品調適。解脫不開。而慳貪忽起激動觀心。於身命財。守護保著。又貪覺緣想須欲念生。𨿽作意遮止而慳貪轉生。是時當用檀捨爲治。修三昧時破戒心忽起。威儀粗獷無復矜持。身口乖違觸犯制度。淨禁不淳三昧難發。是時當用尸羅爲治。修三昧時嗔恚悖怒常生忿恨。惡口兩舌諍計是非。此毒障於三昧。是時當修忍爲治。修三昧時放逸懈怠恣身口意。縱蕩閒野無慚無愧。不能苦節。如鉆火未熱數數而止。事儢之人尙不辦世務。況三昧門。是時應用精進爲治。修三昧時散亂不定。身如獨落口若春蛙心如風燈以散逸故法不現前。是時應用禪定爲治。修三昧時愚癡迷惑計著斷常。謂有人我眾生壽命。觸事面墻進止常短不稱物望。意慮頑拙非智黠相。是時當用智慧爲治。諸蔽覆心亦有厚薄。薄者心動身口不必動。厚者身口動心必先動。內病旣彊其相外現。若用對治得去是病所宜。若對治不除當依四隨回轉助道。如治一慳。或樂修檀或不樂修檀。或善心生或不善生。或修檀慳破或不破。或修檀助開或不開。當善巧斟酌。或對或轉或兼或第一義﹝云云﹞。修余治亦如是。於助六度但作一事解不能助道。當觀此助不思議攝一切法。如後說。有人言。說六是通教說十是通宗。此不應爾。大經明六度是佛性。大品云是摩訶衍。一度尙攝諸法。何況六耶。若得開合之意則無去取。如禪有願智力開出泥滓波羅蜜。有神通力開出婆羅波羅蜜。定守禪度也。般若有道種智開出漚和俱捨羅。又有一切種智開出闍那波羅蜜。一切智守本受般若之稱。離則爲十束卽爲六。豈得以廣略而判大小耶。今明六度助道攝諸法盡。略明攝諸道品。調伏六根。十力。四無所畏。十八不共法。六通。三明。四攝。四辯。陀羅尼。三十二相。八十隨形好等。及一切法。云何攝諸道品。諸道品中各有捨覺分。正爲檀攝。若三藏捨覺分𨿽不入理。亦是舍身命財。大論云。慈悲喜於眾生有益。捨何所益。捨能具足六度廣利眾生。是名大益。又捨如膏油能增五度光明。故知檀度攝捨覺分也。若通教捨覺分。捨身命財如幻如化三事皆空。此捨覺分亦爲檀度所攝也。若別教捨覺分捨身命財中無知。此捨亦爲檀度所攝也。若圓教捨覺分捨十法界色身。捨十法界連持之命。捨十法界依報。如是身命財皆不入二邊。何以故。財名六塵。若計六塵可捨。有前人可與。己身能施。如此施者卽入六塵有邊。若三事皆空卽墮無邊。今觀財卽空不入有。觀財卽假不入空。不二之舍與生死後際等。離老病死得不壞常住。有邊是生死屬前際。空邊是涅槃屬後際。是二皆空悉不可得。故稱爲等。離老死者。前際空故離分段老死。後際空故離變易老死。二死永免故言離也。得不壞常住者卽是中道法性。諸佛所師。以法常故諸佛亦常。此常住財無能毀損。常住之身無能系縛。常住之命不可斷滅。成就究竟檀波羅蜜以自莊嚴。故金剛般若云。初中後日分悉以恆河沙身布施。不如受持般若一四句偈。當知理觀圓捨乃會道品。檀度所攝也。如此道品捨覺分理觀深微而不存事行。三藏中事施雄猛。剜燈救貿國城妻子。而理觀全無毫末。兩皆有過。今明事檀助破慳蔽進成理觀。豈可相離。若人𨿽解實相圓捨之觀。撫臆論行涉事慳克。保護財物一毫不捨。辭憚勞苦稱筋計力。不能屈己成他。貪惜壽命豈能諍死讓生。觸事吝著鏗然不動。但解無行。如是重蔽何由可破。三解脫門何由可開。今於道場苦到懺悔。生決定心起大誓願。捨身命財決無愛惜。自行此檀又以教他。贊嘆檀法隨喜檀者。立此誓已稱十方佛爲證爲救。心若眞實無欺誑者能感如來放檀光明照除慳蔽。思益等﹝云云﹞。以蒙光故與諸道品捨覺相應。須一一釋出之。事理旣圓能畢竟檀捨。財同糞土身比毒器。命若行雲棄三如唾。慳障旣破治道義成。便得解脫。若無因緣寄之行道。應有利益捨若遺芥。是爲事油助增道明。開三脫門得見佛性。若不能爾無助治之益。若如上修卽應得悟。設不悟者。應自思惟理觀道品。有正業正語正命。此屬尸羅所攝。若三藏正業等乃是愼護威儀。不破不缺不穿不雜。通教正業等不得身口。卽事而眞乃是隨道無著等戒。別教正業等乃是智所贊自在等戒。圓教正業等皆觀法性卽是具足等戒。淨名云。其能如此是名奉律。卽此意也。理觀之戒卽心而備。𨿽作此解身口多虧。或今生粗獷或先世遮障未得懺悔。覆我三昧脫門不開。思是事已當自悲湣深生攺革。從今日始斷相續心。誓持禁戒事無瑕玷。護持愛惜如保浮囊。終不全身而損戒也。毒龍輸皮全蟻。須陀摩王失國獲偈。自戒化他贊法贊者。大誓不動稱佛名字爲證爲救。心誠感佛放淨戒光能令毀禁者淨戒光觸時二世罪滅。卽與理觀正業相應。一一須釋出之。事理旣圓畢竟持戒。入三脫門見於佛性。是名助油以增道明。如上修戒若不入者。當復思惟。是諸道品各有念根。念力。念覺分。正念等。卽是忍義。羼提所攝。若三藏正念等是伏忍。通教正念等是柔順忍。別教正念等是無生忍。圓教正念等是寂滅忍。若人念力堅彊。嗔恚之賊則不得入。而得入者。或因無念。或念不彊而嗔蔽得起。或今世起或前世起。或嗔同行外護或嗔現事。或追緣昔嫌。或初起屑屑。或初卽隆盛。若恣嗔毒傾蕩無遺。設不自在如蛇自嚙。嗔障百千法門。豈得恣之而不呵責。當知但有理解未有忍力。旣知是已深生攺悔發大誓願。卑如江海穢濁歸之。屈如橋梁人馬踐之。當耐勞苦猶如射垛眾箭湊之。無恨無怨如富樓那被罵喜免手乃至被刃喜疾滅。無辜惱者。忍力轉盛。如揩金磨鏡。羼提仙人彊軟俱安。自忍化他贊法贊者。大誓不動。稱十方佛爲證爲救佛放忍光二世嗔障重罪銷滅。得與事理諸念相應。於諸違境忍力成就。是爲事油助增道明。若如上修而不入者。當復思惟四種道品各八精進。爲毗梨耶所攝。大論云。前三易成不須精進。後二難成必須精進。精進故得三菩提。阿難說精進覺佛卽起坐。如大施杼海乃可相應。而今放逸倚臥縱緩忘失本心。無復進力。𨿽在道場雜諸惡覺名之爲污。日不如日名之爲退。退則非進污則非精。何能契理。或先世懈怠罪障覆心。如穴鼻無鉤狂醉越逸。初中後夜不克己競時。薳復遷延穭度日月。當發誓願刻骨銘心。身命許道推死在前。無量劫來唐愛護惜。今求三昧決定應捨。以夜繼晝呵責過患。行法匪懈端直其身。無復難心苦心。設有病惱不以爲患。一生不克歷劫不休。自進化他贊法贊者。稱十方佛爲證爲救。感佛進光得與理觀八進相應。若與三藏相應卽成生生精進。通相應卽成生不生精進。別相應卽成不生生精進圓相應卽成不生不生牢彊精進。開涅槃門見於佛性。是爲事油助增觀明。精進有通體列體﹝云云﹞。若如上修不得悟者。當自思惟理觀道品各有八定。爲禪度所攝。但是解心實未證得。𨿽言根本事定不成。乃至𨿽言無作定首楞嚴不成。若無定者平地顚墮。或二世散動三昧不開。爲是義故一心決果初中後夜身端心寂。疲苦邪想若起疾滅。自禪教他贊法贊者。大誓不動盡命爲期。乃至後世不證不止。稱十方佛爲明爲救。感佛定光散動障破。事禪開發與四觀相應。大論釋禪度先列諸禪法。次明無所得顯波羅蜜相。後廣釋九想八念等。皆於禪中開出。諸禪法甚多。今但取五門爲助道也。若禪思時心多覺觀徧緣三毒。當用數息爲治。數若不成卽知心去。去卽追還從初更數。防散錄心此爲良治。以心住故或發欲界定。乃至七依定皆能入。若不得般若方便成凡夫法。若得方便成摩訶衍。故請觀音云。若數息心定。毛孔見佛住首楞嚴得不退轉。是爲數息開解脫門。卽與三藏八定相應。乃至與無作八定相應。是爲事油助增道明。若緣女色耽湎在懷惑著不離。當用不淨觀爲治。觀所愛人初死之相。言語適爾。奄便那去。身冷色變虫膿流出。不淨臭處穢惡充滿。捐棄冢間如朽敗木。昔所愛重今何所見。是爲惡物令我憂勞。旣識欲過淫心卽息。餘八想亦治淫欲。大論云。多淫者令觀九想。於緣不自在令觀背捨。緣不廣普令觀勝處。不能轉變令觀十一切處。若有怖畏令修八念。皆以不淨爲初門。悉治淫火。開解脫門與四種八定相應。助油增明﹝云云﹞。若攀緣嗔恚。當用慈心爲治。上忍度是通治。今別約慈無量心。餘三心或是樂欲等﹝云云﹞。悲無量爲對治者。緣眾生苦深起湣傷欲拔其苦。緣此心入定與悲相應。慈者想眾生得樂。緣此心入與慈定相應。喜心者想眾生得樂。生大歡喜。緣此心入與喜定相應。捨心者捨愛憎想住平等觀。緣此心入與捨定相應。得此四定者於諸眾生嗔無從生。下更廣說。若攀緣邪倒。當用因緣觀治之。毗曇以界方便破我。今因緣破我。三世破斷常二世破我。一念破性。此定若成。卽與理觀相應助開涅槃門。若睡障道罪起。卽用念佛觀治之。緣於應佛無相之相。緣相分明破障道罪。見十方佛。與理觀相應開涅槃門。若如上修而不入者。或非其宜當自思惟。理觀之中具四念處。慧根。慧力。擇。喜覺分。正見。正思惟。如是十法智度所攝。此是理觀。此解不明由於二世愚癡迷僻昏覆精神。故令三昧不顯。應當攺革發大誓願。令事觀明了破四顚倒。諦觀此身從頭至足。但是種子不淨。乃至究竟五種不淨。所謂是身攬他遺體。吐淚赤白二渧和合。托識其中以爲體質。是名種子不淨。居二藏間穢濁浹潤。乍懸。乍壓或熱或冷。七日一變十月懷抱。若六皰成就形相具足。日月已滿。轉向產門。大論云。此身非化生亦非蓮華生。但從尿道出。此處卑猥底中廝惡。是名住處不淨。旣生出已眠臥糞穢。乳哺將養自小之大。耳貯結聹眼流眵淚。鼻孔垂膿口气常臭。頭垢重沓如薄糞泥。髀腋酸汗如淋尿灑。衣服著體卽如油塗。是名自相不淨。其中惟有屎尿之聚膿聚血聚膏髓等聚。大腸小腸肪﹝月

冊﹞腦膜。筋纏血塗惡露臭處虫戶所集。盡海水洗不能令淨。論云。此身不如摩羅延山能出旃檀。自小至大性是不淨。譬如糞穢多少俱臭。是名自性不淨。一旦命終假借還本。風去火冷地壞水流。虫啖鳥啄頭手分離盈流於外。三五里間逆風聞臭。惡气腥臊衝人鼻息。惡色黮瘀污人眼目。劇於死狗。是名究竟不淨。如是五種皆是實觀。非得解觀。那忽於中計以爲淨。好衣美食愛護將養。摩頭拭頸保此毒身。譬如蜣螂丸鹿糞穢。人亦如是。愛重此身至死不厭。不可搪觸。養此身故造種種罪。若知過患始終不淨。能破淨倒也又復當知四大成身。二上二下互相違返。地遏水水爛地。風散地地遮風。水滅火火煎水。更相侵害如篋盛四蛇。癰瘡刺箭常自是苦。有何可樂。加以饑渴寒熱鞭打系縛。生老病死。是爲苦苦。四大相侵互相破壞。是爲壞苦。念念流炎是爲行苦。於下苦中橫生樂想。若見苦相分明。如瘡中刺。介介常痛。不於此身生一念樂倒。又復當觀過去無明善惡諸業。驅縛心識逼入胎獄。如系鳥在籠欲去不得。心識亦爾。籠以四大系以得繩。心在色籠無處不至。業繩未斷去已復還。籠破系斷卽去不反。空籠而存。此壞彼成出籠入籠。印壞文成無一念住。又風气依身名出入息。此息遷謝。出不保入。毗曇云。命是非色非心法。大集云。出入息名壽命。一息不返卽名命終。比丘白佛。不保七日乃至不保出入息。佛言。善哉。善修無常。又觀諸業。猶如怨家如烏競肉。經云。剎那起惡殃墜無間。促促時節尙成重業。何況長夜惡念。業則無邊。業如怨責常伺人便。若正償此責餘業不牽。償稍欲畢餘業爭撮。去住無期。無常殺鬼不擇豪賢。危脆不堅難可恃怙。云何安然規望百歲。四方馳求貯積聚斂。聚斂未足溘然長往。所有產貨徒爲他有。冥冥獨逝誰訪是非。或出家人知解溢胸。或精進滅火。而不悟無常。諺云。可憐無五媚精進無道心。此之謂也。若覺無常過於暴水猛風掣電。山海空市無逃避處。如此觀已心大怖畏。眠不安席食不甘哺。如救頭然。白駒烏免日夜奔競。以求出要。豈復貪著世財結構諸有。作無益事造生死業耶。頓絕羈鎖超然直去。如野幹絕透爭出火宅早求免濟。是爲破常倒。摩訶止觀卷第七下

又復當觀無量劫來。多約名色及以想行而計我人。若其執作忽聞贊罵。云贊罵我。立行住坐臥一切事物皆計於我。如膠塗手隨執隨著。經云。凡夫若離我心無有是處。若遭貧窮失於本心。亦計我不息。若得富貴恣勢縱毒酷害天下。赫怒隆盛怨枉無辜。諸業興起皆我所爲。誰代當者。逆風執火豈不燒手。如彼夜房謂言有鬼。天明照了乃本舊人。又無智慧故計言有我。以慧觀之實無有我。我在何處。頭足支節一一諦觀。了不見我。何處有人及以眾生。業力機關假爲空聚。從眾緣生無有宰主。如宿空亭二鬼爭屍。如此觀時我倒休息。若修四觀破四顚倒。道心郁起生大怖畏。如爲怨逐如叛怨國。如行險道念念周慞只求出路。獐聞獵圍霍驚絕走。𨿽遇水艸何暇飲啖。志在免脫。聲聞如是。若鹿透圍小得免難。並馳並顧。悲鳴呦咽痛戀本羣。𨿽復踟躕更知何益。茹气吞聲銜悲前進。緣覺如是。自出生死湣念眾生。𨿽悲悼哀傷不能救拔。若大象王𨿽聞圍合不忍獨去。自知力大堪遮刀箭守護其子。令羣安隱得免傷害。菩薩如是。無常無我諸觀明時。怖畏切心如蹈水火。又起慈悲如母念子。眾生盲冥不覺苦燒。我今云何棄之獨去。安耐生死。以智方便教化淳熟作得度因緣。於自功徳法身慧命展轉增長。有緣機熟卽坐道場成佛。與眾生共出三界。如彼大象自他俱安。若小象子𨿽捍刀箭。必爲所中自他無益。初心菩薩欲入生死。生死觸之失退善根法身破壞。𨿽然發大悲心功徳可嘆。故菩薩𨿽怖生死。而恆求善本荷負眾生。不同二乘。𨿽住生死非貪五欲。但爲兼濟不同凡夫。經云。不住調伏不住不調伏。𨿽知無我而誨人不倦。𨿽知涅槃而不永滅。𨿽知不淨不說厭離。卽此義也。多修六度功徳善本。似羊身肥。勤觀無常諸惡業壞。恆被狼怖如羊無脂。是名修事般若相。自行教他贊法贊者稱十方佛爲證爲救。諸佛威加離障解脫。卽與四種十慧相應。是爲事油助增道明﹝云云﹞。若全無理觀又無事懺。輒望佛印希利規名。若佛印者無有是處。若理觀無間借事破蔽。眞實心懺。印有是處。所以須事助道者。如二萬億佛所系珠。中忘大乘卽不以大化。更六百劫以小起之。令怖畏生死漸向父捨。故知應借小助大。又佛初欲大化諸佛不印。若思方便卽稱善哉。如富家子病應用黃龍湯。父母豈惜好藥。宜彊之耳。服已病差。佛有本願令眾如我。豈惜大乘。事不獲已逗機對治。助道開門。義亦如是。問曰。不修助道三昧不成。六度應勝道品耶。答。此有三句。六度破道品道品破六度。六度修道品道品修六度。六度卽道品道品卽六度。如上道品不能契眞。若修六度卽能破蔽。豈非六度破道品。有時六度不能到彼岸。若修道品卽得悟入。是爲道品破六度。若修六度。先破六蔽。進修道品任運可成。是爲六度修道品。如上所說。卽是道品修六度。六度道品相卽者。檀卽摩訶衍。四念處亦卽摩訶衍。檀與道品無二無別。不可得故。通論諸法於行無益互有相破。於行有益互有相修。約理互有相卽。若四諦因緣有無非有無。廣歷一切法皆有三番。若得此意自在說﹝云云﹞。云何六度攝調伏諸根義。若六根不受六塵。卽合諸道品中捨除覺分。卽是檀度調伏諸根也。六根不爲六塵所傷卽合道品正業正語正命。卽是戒度調伏諸根也。違情六塵安忍不動。卽合道品四種之念。是名忍度調伏諸根也。守護根塵常不懈怠。卽合道品八種精進。是名進度調伏諸根。定心不亂不爲六塵所惑。卽合道品八種之定。是名禪度調伏諸根。知六塵無常苦空寂滅。卽合道品十種之慧。是名智度調伏諸根也。此乃三藏調伏諸根滿足六度。復次知眼空不受眼。色空不受色。根塵空故。名常捨行。乃至意空不受意。法空不受法名常捨行。卽合道品除捨覺分。是名檀度調伏諸根。色空不能傷眼空。眼空不能傷色空。乃至法空不得意便。意空不得法便。卽合道品正語正業正命。是名屍度調伏諸根。又眼色空故。則無違無順無忍不忍。乃至意法空故。無違無順無忍不忍。卽合道品四種之念。是名忍度調伏諸根。眼色常空無不空時。如是習應與般若相應。乃至意法常空無不空時。是名與般若相應。卽合道品八種精進。是名進度調伏諸根。眼色空故不亂不味。乃至意法空故不亂不味。卽合道品諸定。是名禪度調伏諸根。眼色空故不愚不智。乃至意法空故不愚不智。卽合道品十種之智。是名智度調伏諸根。此是通教調伏諸根滿足六度也。若眼色具十法界。十法界各有果報勝劣不同。各各修因深淺有異。因果無量不可窮盡。除卻無知分別法相無所受著。乃至意法具十法界分別無著。卽合道品除捨覺分。是名檀度調伏諸根。分別眼色乃至意法無量相貌。未曾差機傷他善根。自亦不爲無量根塵所傷。卽合道品正業語命。是名戒度調伏諸根。又於十界根塵若違若順。其心不動安住假中能忍成道事。卽合道品諸念。是名忍度調伏諸根。又分別一切根塵。若起難心苦心。亦不中退。於生死有勇。卽合道品精進。是名進度調伏諸根。又分別一切根塵。心不壞亂不動不僻。卽合道品諸定。是名禪度調伏諸根。又分別一切根塵。道種智力授藥當宜。方便善巧亦無染著。卽合道品諸慧。是名智度調伏諸根。此則別教調伏諸根滿足六度。復次若如殃掘摩羅經云。所謂彼眼根於諸如來常。具足無減修。了了分明見者。彼是九法界眼根也。於如來常者。九界自謂各各非眞。如來觀之。卽佛法界無二無別。無減修者。觀諸眼卽佛眼。一心三諦圓因具足無有缺減也。了了分明見者。照實爲了了照權爲分明。三智一心中五眼具足圓照。名爲了了見佛性也。見論圓證修論圓因。又具足修者。觀於眼根捨二邊漏名爲檀。眼根不爲二邊所傷名爲屍。眼根寂滅不爲二邊所動名爲羼提。眼根及識自然流入薩婆若海名爲精進。觀眼實性名爲上定。以一切種智照眼中道名爲智慧。是爲眼根具足無減修。無減故了了分明見眼法界。乃至彼意根於諸如來常具足無減修。了了分明知。於一一根卽空卽假卽中。三觀一心名無減修。證慧眼法眼佛眼一心中得。名了了見。皆如上說。根旣如此塵亦復然。一切諸法亦復如是。是爲圓教調伏諸根滿足六度。此則究竟調伏究竟滿足。如是助道助究竟道。當知六度徧能調伏一切諸根也。大品云。施者受者財物不可得故。具足檀波羅蜜。亡三事無所著正當檀體。應是具足者。行於財法二施檀名具足。事理二圓。自他俱益故名具足。事則破其慳法而能捨財。理則破其慳心而能捨法。二破二捨體用具足名波羅蜜也。云何六度攝佛威儀。佛以十力無畏不共法等爲威儀。一心中修四道品名修佛威儀。證佛眼佛智名得佛威儀。今逐語便約道品明攝十力者。若四種道品卽是四種四諦智決定因果。知生滅之集決受三界之苦斯有是處。生滅之集若至無餘涅槃斯無是處。若生滅之道能盡苦入涅槃斯有是處。生滅之道若至三界斯無是處。乃至無作之集通至變易斯有是處。若通至無上涅槃無有是處。若無作道滅通至一切種智斯有是處。若通至二乘無有是處。是四因果一心中知決判明斷。名是處非處力。故如來於佛法中作師子吼。獨我法中有四沙門果。卽此義也。業報智力者。知四種集是知業。知苦是知報。道滅亦爾。分別四種業報淺深不謬。是二力也。知禪定力者。四種道諦中八定。分別深淺照了不差。是三力也。知根欲性力者。知過去苦集不同名根力。知現在苦集樂欲不同名欲力。知未來苦集得失不同名性力。是四五六力也。知至處道力者。知四道諦所至之處。是七力也。知宿命天眼力者。照過去一世多世種性好惡壽命長短。名宿命力。照未來生處好丑。名天眼力。是名八九力也。漏盡力者。四種滅諦所證無漏心慧等解脫也。是一法門而有四種者。如王密語智臣解意。佛說十力赴四種機。不令小者謗大傷其功徳。不令大者得小抑其善根。彼彼獨聞各各獲利。無謀權巧故號能仁。菩薩智臣深解密語。知意在三藏卽問生滅。鄭重咨詢令有緣疾悟。乃至知意在圓。或頌無作或問無作。令他得解。一音殊唱萬聽咸悅。口密無邊義不可盡。上作四釋何足致疑耶。問十力是佛威儀。初心云何能學云何能得。答。大論云。菩薩行般若十力無畏不應住。若佛於佛法無有過失是則應住。若菩薩無佛法何所論住。釋云。菩薩修佛功徳多生重著。破此重心故言不應住。又菩薩分得十力無畏。旣未究竟故不應住。若爾。前𨿽修而未得。後語入位何關初心。若依華嚴十住品云。菩薩因初發心得十力分正念天子問法慧云。初心大士修十力方便。云何知家非家出家學道。云何方便修習梵行具十住道速成菩提。答云。菩薩先當分別十種之法。謂三業及佛法僧戒。若身是梵行。梵行渾濁八萬戶虫。若身業是梵行。四儀顧眄舉足下足。若口是梵行。音聲觸心唇齒舌動。若口業是梵行。則是語言。乃至戒是梵行。戒場。十眾問淸淨。戒師白四羯磨剃髮乞食等。皆非梵行。梵行爲在何處。誰有梵行。三世平等猶如虛空。是名方便。又更修習增上十法。所謂十力甚深無量。如是觀者。疾得一切諸佛功徳。初發心時便成正覺。知一切法眞實之性具足慧身。不由他悟。如此明文豈非初心修證十力。又地持云。菩薩知如來藏。聞思前行修自性禪。得入一切禪。一切禪有三種。一現法樂。現法樂故稱歡喜地。二出生十力種性三摩跋提及二乘除入。三利益眾生禪也。十住名聞慧。十行名思慧。此聞思前以修自性。入一切禪得具三法。豈非初心有修有證。三據明矣。道品六度及佛十力宛轉相攝。皆如上說。若修道品六度。卽是修佛十力。若調伏諸根滿足六度。卽是滿足十力住佛威儀無異也。十住毗婆沙云。力名扶助气力不可窮盡。地持云。得勝堪能名爲力。於十處悉如實離虛妄勝於魔。自行故名得勝。能以方便利益眾生故言堪能。然佛力無量。何止言十。實是一智緣十事故言十。此十化眾生足。舉十餘亦可知。殃掘云。十力是聲聞宗非摩訶衍。大乘有無量力。此二釋彌顯四種十力意。云何道品攝四無所畏。一切智無畏者。卽是備知四種苦諦。爲他分別明示過患。決定師子吼無微畏相。無能難言是法非法。障道無畏者。四種集諦障四道滅。決定師子吼無微畏相。無能難言此非障道。盡苦道無畏者。四種道諦能行是道。得盡苦出世間。決定師子吼無微畏相。無漏無畏者。卽四種滅諦各有所證各有所滅。決定師子吼無微畏相。道品無畏宛轉相攝。若修道品六度。卽是修無畏住佛威儀也。大論云。內心具足名爲力。外用無怯名無畏。十住毗婆沙云。一法名無畏云何言四。於四事中無疑故名四。佛應於一切法無畏。云何但四。舉大要開事端。余亦無畏也。攝十八不共法者。初身口無失。此二。是四種道品正業語命也。得供不髙逢毀不下名無不定心。四威儀恆在定。名無不知已捨。此二法。是四種道品中八種定也。修身戒心慧不可盡。名欲無減。慈悲度人安住寂滅不增不減。名精進無減。無量劫爲切一眾生受苦。不疲不厭。名念無減。此三法。是四種道品中八種精進也。常照三世眾生心。不須更觀而爲說法不失先念。名慧無減。憶三世事不忘。名解脫無減。自然覺悟不同二乘。名解脫知見無減。一切身業智慧爲本。得無礙智說不可盡。名身業共智慧行。口意共智慧亦如是。凡十一法是四種道品中十種之慧。結成攝法意如上說。攝四無礙智者。法無礙是四種四諦名字之法。名字從心分別。若無心者誰爲作名。旣達一心無量心。亦知一名無量名。名不可盡。是名法無礙。義無礙者。諸法諸名皆歸一義。所謂如實義名義無礙。辭無礙者。十法界眾生言辭不同皆悉解了。十界音辭入一音辭。知一界卽解十界無有掛礙。名辭無礙。又法是四諦法門。義是四種道諦。辭是四種苦諦﹝云云﹞。樂說無礙者。以四種四諦巧赴機緣。旋轉交絡說不可盡。令他樂聞。於一字中說一切字。一切義赴一切音。當其根性各沾利益。結攝意如上說。攝六通者。眼耳如意三通。如調伏諸根中說。他心宿命漏盡如十力中說。攝三明者如六通中說。攝四攝者。若布施攝卽四種道品中除捨覺分也。愛語卽四種道品中正業語命也。利行同事卽四種道品八定。定有神力故能利行同事﹝云云﹞。攝陀羅尼者。持諸善法如完器盛水。遮諸惡法如棘援防果。卽是四種道品中四正勤。勤遮二惡勤生二善。故十住毗婆沙偈云。

斷已生惡法

猶如除毒蛇

斷未生惡法

如預防流水

增長已生善

如漑甘果栽

未生善爲生

如鉆木出火

攝三十二相者。婆沙云。阿毗曇相品中一一相三種分別。謂相體相業相果也。大論云。百劫種三十二相。卽其義也。還用三藏道品六度望之。終不出施戒慧等。文煩不委攝意可知。若通教相體業果者。不同上也。若以相求佛轉輪聖王卽是如來。是人行邪道。佛說三十二相卽非三十二相。一一悉用空心蕩淨。與空相應乃名爲相也。毗婆沙亦云。菩薩一心修習三十二相業。皆以慧爲本。卽空慧也。若爾。三十二相皆爲道品十慧及智度所攝。卽通教意也。復次前兩道品教門明因得修相業論果得有相體。但此相小勝輪王魔能化作。故非奇特。入無餘涅槃相則永滅。譬如得銅不能照面二乘共三藏佛俱得眞。無法界像。當知前兩道品非修相法。若後兩道品是修相法。法華云。深達罪福相徧照於十方。微妙淨法身具相三十二。若證中道。中道卽具此相。如法華中二乘開示悟入妙會中道。卽與八相佛記。譬如得鏡萬像必形。大乘得中靡所不現。法身相者。名爲眞相。淨名云。已捨世間所有相好。輪王魔羅世相嚴身皆是虛妄。故言已捨。中道明鏡本無諸相。無相而相者妍醜由彼。多少住緣。普現色身卽眞相也。無量壽觀云。何彌陀佛八萬四千相。一一相八萬四千好。薩遮華嚴皆云。相爲大相海好爲小相海。旣言相海豈局三十二耶。爲緣不同多少在彼。此眞實之相爲別圓兩道品所攝。義自可知。不能委記。當知六度助道攝諸善法無量無邊。舉上十二條以示義端。知余亦攝。助道尙爾何況正道﹝云云﹞

○第八明次位者。夫眞似二位有解脫知見朱紫分明。終不謬。謂未得謂得。計四善根以爲初果。初果爲無學。自知所斷證未斷證。𨿽四門名位有殊。斷及諦理孱然不異。二乘多論一生斷結時節旣促。教門所明大同小異。不過疊動。菩薩教門非但時長行遠智斷亦別。徑路乃殊歸途一也。六度初僧祇未知作佛。二僧祇知而不說。三僧祇自知亦說。百劫種大人相具五功徳。名不退地。皆似位也。坐道場成佛方名眞位。此教初淺尙有次位。豈有凡夫造心卽言上位。此非增上慢推與誰乎。通教二乘眞似之位。智異三藏。斷位不殊。若菩薩位條然不同。簡名義通別如法華玄﹝云云﹞。別教惑斷智位。二乘聾啞非其境界。故名爲別。一往望攝論華嚴所明地位。卽是其義。但別義多途赴機異說。橫則四門不同。豎則階降深淺。不可定執一經而相是非。又菩薩或造通論釋經。或造別論釋經。如龍樹作千部論。天親及諸菩薩論復何量。度此者少。那得苦專一意非撥余門。若苟且抑揚失佛方便自招毀損。欲望通途翻成哽塞。今明別位四門異說種種不同。𨿽阡陌經緯其致一也。此方𨿽未有多論而前四門推之。若通教說種種位知其同是眞諦。別教說種種位。知其同是中道。經言。𨿽說種種道其實爲一乘。其所說法皆悉到於一切智地。得此意者狐疑易息斗諍不生。上破思假中已略說諸位。若欲知者往彼尋看﹝云云﹞。又今有十意融通佛法。一明道理。寂絕亡離不可思議。卽是四諦三二一無隨情智等。或開或合。若識此意權實道理冷然自照。二教門綱格匡骨盤峙。包括密露涇渭大小。卽是漸頓不定祕密藏通別圓。若得此意聲教開合化道可知。三經論矛盾言義相乖。不可以情通不可以博解。古來執諍連代不消。若得四悉檀意則結滯開融。懷抱瑣析拔擲自在。不惑此疑彼也。四若知謬執而生塞著。巧破盡淨。單復具足無言窮逐。能破如所破有何所得耶。五結正法門對當行位。修有方便證有階差。權實大小賢聖不濫。增上慢罪從何而生。六於一法門縱橫無礙。綸緒次第亹亹成章。七開章科段。鉤鎖相承生起可愛。八帖釋經文婉轉繡媚。總用上諸方法隨語消釋。義順而文當九翻譯梵漢。名數兼通使方言不壅。十一一句偈。如聞而修入心成觀。觀與經合。觀則有印。印心作觀非數他寶。惟翻譯名數未暇廣尋。九意不與世間文字法師共。亦不與事相禪師共。一種禪師惟有觀心一意。或淺或僞餘九全無。此非虛言。後賢有眼者當證知也。次位者十意之一也。若圓教次位者。於菩薩境中應廣分別。但彼證今修故須略辧。若四種三昧修習方便。通如上說。惟法華別約六時五悔重作方便。今就五悔明其位相。先知逆順十心而系緣實相。是第一懺。常懺悔無不懺時。但心理微密觀用輕疏。黑惡覆障卒難開曉。重運身口助發意業。使疾相應更加五悔耳。懺名陳露先惡悔名攺往修來。佛智徧照佛慈普攝。我以身口投佛足下。願世間眼證我懺悔。我無始無量遮佛道罪。無明所逼不識正眞。從三界系動身口意起十惡罪。三寶六親四生五道。作不饒益事。破發三乘心人造五七逆。自作教他見作隨喜。應現生後受諸苦惱。如三世菩薩求佛道時懺悔。我亦如是。傷已昏沈無智慧眼。發是語時聲淚俱下。至誠眞實。五體投地如樹崩倒。摧折我人眾惡傾殄。是名懺悔。勸請者。名爲祈求。聲聞自度直懺己罪。菩薩湣眾故行道故須勸請。我今知罪尙不得脫。眾生不知歷劫流轉。我無力救請十方佛。佛湣眾生不簡巨細。必冀從願。大論明請不請﹝云云﹞。請轉法輪。謂勸示。證。令於四諦生眼智明覺。是名三轉。有人言。請說三乘名三轉。佛若說法眾生得涅槃證。設未得者且令受世間樂。佛若普許則一切得安。我預一切罪苦亦除。如徧請雨我有少田自沾甘潤。請住世者。夫命隨業得住。變化隨心得住心止化滅。我今請佛饒益眾生如大炬火。莫止變化之心。久住安隱度脫一切。是名勸請。隨喜者。名爲慶彼。佛旣三轉法輪。眾生得三世利益。我助彼喜。又我應勸化令其生善。其善自生是故我喜。喜三世眾生福徳善。三世三乘無漏善。三世諸佛從初心至入滅一切諸善。我皆隨喜亦教他喜。如買賣香傍觀三人同燻。能化受化及隨喜者三善均等。觀眾生惑甚可悲傷。觀眾生善應大恭敬。心常不輕。深知眾生具正緣了。卽𨿽未發會必應生。毒鼓遠近爲要當死。故敬之如佛。何者。未來諸世尊其數無有量也。此深是隨喜意也。法華隨喜法。大品隨喜人。人法互舉耳。回向者。回眾善向菩提。一切賢聖功徳廣大。我今隨喜福亦廣大。眾生無善我以善施。施眾生已正向菩提。如回聲入角響聞則遠。回向爲大利。正回向者斷三界道滅諸戲論。幹煩惱泥滅棘刺林捨除重檐。不取不念不見不得。不分別能回向者所回向處。諸法皆妄想和合故有。一切法實不生。無已今當生無已今當滅。諸法如是。我順諸法隨喜回向。如三世諸佛所知所見所許。是名眞實正回向。亦名最上具足大回向。則不謗佛無過咎。無所系無毒無失。何但回向如此。前三後一亦然。毗婆沙云。罪應如是懺勸請隨喜福回向於菩提。發願者誓也。如許人物若不分券物則不定。施眾生善若不要心。或恐退悔。加之以誓。又無誓願。如牛無禦不知所趣。願來持行將至所在。亦名陀羅尼持善遮惡。如坯得火堪可盛物。二乘生盡故不須願。菩薩生生化物須總願別願。四弘是總願。法藏華嚴所說一一善行陀羅尼皆有別願。今於道場日夜六時行此懺悔。破大惡業罪。勸請破謗法罪。隨喜破嫉妒罪。回向破爲諸有罪。順空無相願。所得功徳不可限量。譬算校計亦不能說。若能勤行五悔方便助開觀門。一心三諦豁爾開明。如臨淨鏡徧了諸色。於一念中圓解成就。不加功力任運分明。正信堅固無能移動。此名深信隨喜心卽初品弟子位也。分別功徳品云。其有眾生聞佛壽長遠。乃至能生一念信解。所得功徳不可限量。能起如來無上之慧。若聞是經而不毀呰起隨喜心。當知已爲深信解相。卽初品文也。又以圓解觀心修行五悔更加讀誦。善言妙義與心相會。如膏助火。是時心觀益明名第二品也。文云。何況讀誦受持之者。斯人則爲頂戴如來。又以增品勝心修行五悔。更加說法轉其內解導利前人。以曠濟故化功歸己。心更一轉倍勝於前。名第三品也。文云。若有受持讀誦爲他人說。自書教人書供養經卷。不須復起塔寺供養眾僧。又以增進心修行五悔兼修六度。福徳力故倍助觀心更一重深進。名第四品也。文云。況復有人能持是經兼行六度。其徳最勝無量無邊。譬如虛空至一切種智。又以此心修行五悔正修六度。自行化他事理具足。心觀無礙轉勝於前不可比諭。名第五品也。文云。能爲他人種種解說。淸淨持戒忍辱無嗔。常貴坐禪。精進勇猛。利根智慧。當知是人已趣道場近三菩提。若爾。五品之位在十信前。若依普賢觀。卽以五品爲十信五心。但佛意難知赴機異說。借此開解何勞苦諍﹝云云﹞。復次今此一章是觀陰界入境。須約陰入而判次位。所謂黑陰入界卽三惡道位白陰入界卽三善道位。善方便陰入界卽小乘似位。無漏陰界入卽二乘眞位。變易陰界入卽五種人位。法性常色常受想行識陰界入。卽佛位﹝云云﹞。又假名五品旣轉明淨豁入聞慧。通達無滯深信難動。卽信心也。如此次第念進慧定陀羅尼戒護回向願等十信具足。名六根淸淨相似之位。四住已盡。仁王般若云。十善菩薩發大心。長別三界苦輪海。卽此意也。次入初住。破無明見佛性。華嚴云。初發心時便成正覺。眞實之性不由他悟。卽此意也。如是次第四十二位。究竟妙覺無有叨濫。是名知次位。

○第九安忍者。能忍成道事不動亦不退。是心名薩埵。始觀陰界至識次位。八法障轉慧開或未入品。或入初品神智爽利。若鋒刃飛霜觸物斯斷。初心聰睿有逾於此。本不聽學能解經論。覽他義疏洞識宗途。欲釋一條辯不可盡。若懷寶藏璧蘊解匿名。密勤精進必得入品。或進深品志念堅固。無能移易彌爲勝術。但錐不處囊難覆易露。或見講者不稱理。或見行道者不當轍。慈悲示語卽被圍繞。凡令講說或勸爲眾生。內癢外動。卽說一兩句法。或示一兩節禪。初對一人馳傳漸廣則不得止。初謂有益。益他蓋微廢損自行。非惟品秩不進障道還興。象子力微身沒刀箭。掬湯投冰翻添冰聚。毗婆沙云破敗菩薩也。昔鄴洛禪師名播河海。往則四方云仰。去則千百成羣。隱隱轟轟亦有何益利。臨終皆悔。武津嘆曰。一生望入銅輪。領眾太早所求不克。著願文云。擇擇擇擇。髙勝垂軌可以鏡焉。修行至此審自斟酌。智力彊盛須廣利益。如大象押羣。若其不然且當安忍深修三昧。行成力著爲化不晚。大論云。菩薩以度人爲事。云何深山自善。答曰。如服藥將身體康復業。身𨿽遠離心不遠離。若至六根淸淨。名初依人。有所說法亦可信受。一音徧滿聞者歡喜。是化他位也。若此時不出彊軟兩賊無如之何。自行轉成於他有辦。大象捍挌刀箭無施。日光照世長冰自冶。此卽安忍之力焉。若被名譽羅罥。利養毛繩眷屬集樹。妨蠹內侵枝葉外盡者。當早推之莫受莫著。推若不去翻被黏系者。當縮徳露玭揚狂隱實。密覆金貝莫令盜見。若遁迹不脫當一舉萬里。絕域他方無相諳練。快得學道如求那跋摩﹝云云﹞。若名利眷屬從外來破。憶此三術嚙齒忍耐。𨿽千萬請確乎難拔。讓哉隱哉去哉若煩惱業定見慢等從內來破者。亦憶三術。卽空卽假卽中。設使屠粉肌肉心不動散。大地鎭壓不爲重淪。毗嵐弗輕寒冰非冷猛炎寧熱。端心正觀那得薄證片禪卽以爲喜。才見少惡卽以爲憂。坯器易堆庵華難實。大品云。無量人發菩提心多墮二乘地。爲辦大事彌須安忍。若得此意不須九境。若未了者當更廣明。

○第十無法愛者。行上九事過內外障。應得入眞。而不入者。以法愛住著而不得前。毗曇云。暖法猶退。五根若立上忍發眞。則不論退。頂法若生愛心應入不入退爲四重五逆。通別皆有頂墮之義。旣不入位又不墮二乘。大論云。三三昧是似道位。未發眞時喜有法愛。名爲頂墮。今人行道萬不至此。至此善自防護。此位無內外障惟有法愛。法愛難斷。若有稽畱此非小事。譬如同帆一去一停。停卽住著。又𨿽不著沙亦不著岸。風息故住。不著沙諭無內障。岸諭外障。而生法愛無住風息。不進不退名爲頂墮。若破法愛。入三解脫髮眞中道。所有慧身不由他悟。自然流入薩婆若海住無生忍。亦名寂滅忍。以首楞嚴遊戲神通具大智慧。如大海水。所有功徳惟佛能知。今止觀進趣方便齊此而已。入住功徳今無所論後當重辧。

○是十種法名大乘觀。學是乘者名摩訶衍。云何大乘。如法華云。各賜諸子等一大車。其車髙廣眾寶莊校。周匝欄楯四面懸鈴。又於其上張設幰蓋。亦以珍奇雜寶而嚴飾之。寶繩交絡垂諸華纓。重敷綩莚安置丹枕。駕以白牛肥莊多力。膚色充潔形體姝好。有大筋力行步平正其疾如風。又多僕從而侍衛之。止觀大乘亦如是。觀念念心無非法性實相。是名等一大車。於一一心卽空卽假卽中。是名各賜大車。徹三諦之源名爲髙。收十法界名爲廣。無量道品名眾寶莊校。四勤遮惡持善。又願來持行。釘鑷牢固名周匝欄楯。法義辭辯宣暢開覺名四面懸鈴。慈悲普覆無有遺限名張設幰蓋。道品所攝十力無畏。十八不共之法不與他共。名珍奇嚴飾。四弘誓願要心不退。名寶繩交絡。四攝攝物物無不悅。名垂諸華纓諸禪三昧起六神通。名重敷綩莚。四門歸宗休息諸行。名安置丹枕。四念處慧破除八倒之黑。名駕以白牛。四正勤增長二善。名肥壯多力。遮斷二惡二惡盡淨。故言膚色充潔。四如意足四辯自在。名形體姝好。五根盤固不可移動。名爲筋。五力增長遮諸惡法。名爲力。七覺簡擇名爲行步。八道安隱名爲平正。對治助道廣攝諸法。名又多僕從而侍衛之。破法愛無明入薩婆若海發眞速疾。名其疾如風。運載諸子嬉戲快樂。此大乘觀法門具度與彼經合。故名大乘觀也。復次一切法悉一乘故。夫有心者無不具足。如此妙法是名理乘。如來不說則不能知。以聞教歡喜頂受。卽名字乘。因聞名故依教修行入五品位。名觀行乘。得六根淸淨。名相似乘。從三界出到薩婆若中住。是亦不住。若入初住乃至十住得眞實乘遊於東方。十行遊南方。十向遊西方。十地遊北方。輪環無際得空而止。止於中央卽妙覺。直至道場。是此意也。今人只謂捨惡取空是大乘。此空尙不免六十二見單復之惡。何得動出爲乘。設借爲乘只一禿乘無法門具度。正法大城金剛寶藏。具足無缺何所而無。豈容禿空而已。若但爾者乘邪見乘入險惡道。是壞驢車耳﹝云云﹞

○端坐觀陰入如上說。歷緣對境觀陰界者。緣謂六作境謂六塵大論云。於緣生作者於塵生受者。如隨自意中說。若般舟常行。法華方等半行。或掃灑執作皆有行動。隨自意最多。若不於行中習觀。云何速與道理相應。略辧其相例前爲十。初所觀境者。若舉足下足足是色法。色由心運從此至彼。此心依色卽是色陰。領受此行卽受陰。於行計我卽想陰。或善行惡行卽行陰。行中之心卽識陰。行塵對意則有界入。乃至眼色意法亦如是。是陰界入於舉下間悉皆具足。如此陰入卽是無明與行緣合。生行中陰界入。陰界入不異無明。無明卽是法性。法性卽是法界。一切法趣行中是趣不過。一陰界入一切陰界入。一多不一不多不相妨礙。是名行中不思議境。達此境時與慈悲俱起傷己昏沈。無量劫來常爲陰入迷惑欺誑。今始覺知一切眾生悉是一乘。昏醉倒解甚可憐湣。誓破無明作眾依止。安心定慧而寂照之。心旣得安徧破見思無知無明三諦之障。橫豎皆盡。又善識通塞終不於中取藥成病。善知道品榮枯念處。雙樹中間入般涅槃又善知行中對治六度助開涅槃門。深識次位知我此行未同上聖。慚愧進修無有休已。能於行中外降名利內伏三障。安忍不動。法愛滯著莫令頂墮。十法成就世入銅輪證無生忍。得一大車髙廣嚴淨眾寶莊校。其疾如風嬉戲快樂。乘是寶乘直至道場。是約行緣作觀。治無明糠顯法性米。舉足下足道場中來具足佛法矣。例前可知。行緣旣爾。住坐臥語。作例前可解。三三昧無臥法隨自意則有。昔國王於臥中悟辟支佛。當知臥中得有觀行﹝云云﹞。對境者。約眼計我言我能受。一塵有三。合十八受者。眼見色有五陰三界二入。例如上說。又彌勒相骨經云。一念見色有三百億五陰生滅。一一五陰卽是眾生。若爾者。眼對色時何啻五陰三界二入。若如此觀眼色者。名爲減修非摩訶衍。若觀眼色於諸如來常。具足無減修明識來入門者。眼色一念心起卽是法界。具一切法。卽空卽假卽中。四句求不可得故言卽空。如彌勒相色一念三百億五陰生滅。乃至一地十地相色旣爾。受想行識亦復如是。又外道打髑髏作聲。聽知生處知無量事。香味觸等亦復如是。故言卽假。假不定假。空不定空。則非空非假。若眼一法非空非假。則一切法非空非假。猶如虛空有無永寂。亦如日月無幽不照。𨿽無空假雙照空假。照因緣粗色名肉眼。照因緣細色名天眼。照因緣色空名慧眼。照因緣色假名法眼。照因緣色中名佛眼。五眼一心中具者。非具凡夫膿血肉眼。亦非諸天所得天眼。亦非二乘沈空慧眼。亦非菩薩分別之眼。但以佛眼具有五力。如眾流入海失本名字。故佛問善吉云。如來有五眼不。答云。有。皆稱如來有。何關凡夫二乘眼耶。請觀音云。五眼具足成菩提。以三觀一心名無減修。以一眼具五力名明見來入門。亦是圓證也。於眼內外自在。眼入正受鼻三昧起。鼻入眼起。𨿽動而寂寂不妨動。𨿽寂而動動不妨寂。𨿽見不見不見而見。乃稱明見來入門也。問。佛具五眼應照五境。經云。我以五眼不見三聚眾生。狂愚無目而言見耶。又云。見色與盲等。旣等於盲。那得見粗細色答。五境皆冥實相。實相則不可見。不可見故諭之如盲。𨿽不可見見無減少。五眼洞徹諸境分明。𨿽言五照照何必有。𨿽言如盲盲何必無。淨名云。不來相而來。不見相而見。卽此意也。是爲不思議境。我眼眾生眼無二無別。云何眾生不覺不知。卽起慈悲誓當度脫。欲滿此願安心定慧。能以止觀徧破諸法。於眼色中明識通塞。不如虫道。於眼陰中修四念處非淨非不淨。枯榮雙遣而入涅槃。學諸對治助開三脫明識六卽不起叨濫我所觀眼𨿽具五眼。但是名字但是觀行。若漸見障外後見十方。如普賢觀。頓見大千如常不輕。漸頓兩見六根互用。我悉未階不應起慢漸愧勤行。若徳建名立。當忍內外障安若須彌。法愛不生則無畱滯。其疾如風證眞實眼。乘一大車直至道場。若眼中得入多於眼中廣作佛事。常放金光照耀一切。淨名云。或有佛土以光明爲佛事眼色一受旣爾。餘二受亦然。餘五根五塵十五受亦然。廣說如前。將前意度入六根用之。但令破煩惱去不拘常科。若從耳中得大車。多用音聲爲佛事。鼻中用香舌中用味。身中用天衣意中用寂滅。一根佛事互通諸根。方便利物時或不同。而令眾生得究竟樂﹝云云﹞

○若能如上勤而行之。於一生中必不空過。𨿽聞不用如黑蚖懷珠。何益於長蛇者乎。今以三譬譬於得失。匹夫只勇修治一刀一箭。破一寇兩寇獲賜一金一銀。祿潤一妻一子。如此之人但利器械。負戟前驅以命博貨。何用廣知兵法耶。若欲爲國麯蘗舟楫鹽梅霖雨者。須善文武。計在帷帳折衝萬里。所學處深所破亦大。獲賞旣重祿潤甚多。𨿽知而不用。用而屢北尙不能濟身澤豈及人乎。學禪觀者亦如是。惟知一法或止或觀擬破少惡寂心行道。得少禪定攝少眷屬。便以爲足。如匹夫斗耳。欲作大禪師破大煩惱。顯無量善法。益無量緣。當學十法止觀洞達意趣。於六緣六受行用相應。煩惱卒起卽便有觀。觀過惑表勇健難事解髻得珠。若解而不用用而不當。而反師惑心道安克乎。又如野巫惟解一術。方救一人獲一脯柈。何須學神農本艸耶。欲爲大醫徧覽眾治廣療諸疾轉脈轉精數用數驗。恩救博也。學禪者亦如是。但專一法治惑卽去。當時微益終非大途包括之意。亦不能破煩惱入無生忍。𨿽善醫藥不依方服。病豈差乎。讀誦止觀甚利。心不行用無生終不現前。又如學義止欲一問一答炫耀一時。何須廣尋經論。欲作法主當善異部。𨿽諳解處多而不曾出眾。怯弱不任酬往。若無怯怖臨機百轉以無方之答。答縱橫之問。是爲大法師。觀行人亦如是。觀行若明能歷緣對境觸處得用。若不如是。魔軍何由可破。煩惱重病何由可除。法性深義何由可顯。三事不辦區區困役。秖是生死凡夫。非爲學道方便也。摩訶止觀卷第八上

第二觀煩惱境者。上陰界入不悟。則非其宜而觀察不已。擊動煩惱貪嗔發作。是時應舍陰入觀於煩惱。前呵五欲知其過罪。棄蓋是舍平常陰入。觀於果報於中求解。今觀發作隆盛起重貪嗔。如鐵不與火合但黑。若與火合赫然。又報法尋常無時不有呵棄爲易。若欻起煩惱控制則難。何者。生來𨿽嗔諫曉則息。今所發者咆勃可畏。生來倒想乍起乍滅。今所發者郁然不去。生來欲色抑制可停。今所發者不簡死馬況其匹類。此惑內發彊梁熾盛。若見外境心狂眼闇。譬如流水不覺其急。槪之以木漣漪﹝泳﹣永﹢豹﹞起。亦如健人不知有力觸之怒壯。煩惱臥伏如有如無。道場懺悔觀陰界入。如觸睡師子哮吼震地。若不識者則能牽人作大重罪。非惟止觀不成更增長惡業。墜黑闇坑無能勉出。爲是義故須觀煩惱境也。觀此爲四。一略明其相。二明因緣三明治異。四修止觀。初明相者。先釋名。煩惱是昏煩之法惱亂心神。又與心作煩令心得惱。卽是見思利鈍。此一往分數。五鈍何必是貪嗔。如諸蠕動實不推理。而舉﹝虫

敖﹞張鬐怒目自大。底下凡劣何嘗執見。行住坐臥恆起我心。故知五鈍非無利也。五利豈惟見惑。何嘗無恚欲耶。當知利鈍之名通於見思。今約位分之令不相濫。若未發禪來𨿽有世智推理辯聰見想猶弱。所有十使同屬於鈍。從因定發見見心猛盛。所有十使從彊受名皆屬於利。如兩學人一得法意爲諍則彊。一得語言爲諍則弱。得語如無禪得意如發定。若發定已而起見惑如下所觀。若未發定而起煩惱。正是今所觀也。若利中有鈍。見諦但斷於利鈍猶應在。毗曇人謂利上之鈍名背上使。見諦斷時正利旣去背使亦去思惟亦如是。若開此利鈍爲八萬四千。今但束爲四分。三毒偏發爲三分。若等緣三境名等分。三毒偏起是覺觀而非多。三毒等起名覺觀多。若少若多悉名散動俱能障定無記是報散動則不障定經云。從滅定出入散心中。散心中還入諸定。散不障定卽此義也。成論人云。散兼無知癡能障定若爾。散兼嗔欲何不障定耶。今釋別有意如上棄蓋中說。但煩惱之相廣不可盡。若具分別妨於觀門。法華云。二十年中常令除糞。糞卽煩惱污穢法也。棄之若盡得一日之價。若住分別多少終不得直。今觀煩惱糞求智慧錢。非欲分別見思相也。若爾。五百羅漢何以分別。爲持佛法作眾導首通種種難須廣分別。今正入道力所未暇。亦於觀非急。但總知四分糞穢勤而棄之。若從空入假時當委悉分別。復次利鈍合各束爲四分。同是界內共二乘斷名通煩惱也。若界外四分二乘不斷名別煩惱。若作相關何得離通有別。通惑爲枝別惑爲本。得眞智斷枝得中智斷本。若作不思議者。只界內煩惱卽是菩提。何得非是別惑。已如前說。二明煩惱起之因緣。因緣有三如後說。起相有四。深而不利利而不深。亦深亦利不深不利第四句卽屬通途果報惑相。尋常相系。故言非深非利也。三句起動異常。卽屬煩惱發相也。發時深重不可禁止。觸境彌增無能遮制。是爲深相。數數發起起輒深重。故名爲利利而不深深而不利。準此可知。因緣者。一習因種子。二業力擊作。三魔所扇動。習者。無量劫來煩惱重積。種子成就薰習相續。如駛水流順之不覺其疾。槪之則知奔猛。行人任煩惱流沿生死海。都不覺知。若修道品溯諸有流。煩惱嵬起。惟當勤勉特出曉夜兼功耳。業者。無量劫來惡行成就如負怨責。那得令汝修道出離。故惡業卓起。破壞觀心。使善法不立。如河湉靜不覺流浪。暴風卒至波如連山。若放擲帆柁壞在斯須。一心正前後行船得免。魔者。若作魔行是其民屬。故不動亂。若行道出界去此投彼。十軍攝擒故深利之惑欻然而至。如大海水𨿽無風流。摩竭吸水萬物奔趣不可力拒。專稱佛名乃得脫耳。若就火爲譬者。抖擻如習風扇如業膏投如魔。魔業如下說。觀習動煩惱是今所觀也。三治法不同者。小乘治有五。對轉不轉兼具。此五共治四分煩惱。障道起如下業境﹝云云﹞。對治者。一分煩惱卽有三種。合成十二。對此亦有十二。如對寇設陣。是名對治。轉治者。如不淨是貪欲對治而非其宜。應以淨觀得脫轉修慈心。念以淨法安樂豈加穢辱。是名轉治。若嗔人教不淨。癡人教思惟邊無邊。掉散教用智慧分別。此是病不轉而治轉。皆名轉治。若藥病俱轉。亦名轉治。亦是對治不轉治者。病𨿽轉治終不轉。宜修此法但以此治。治轉不轉病故名不轉治。兼治者。病兼藥亦兼。如貪欲兼嗔不淨須帶慈心。病兼一二藥亦兼一二。是名兼治。具治者具用上法共治一病。是名小乘先用五治後用諦智。乃得入眞。大乘明治非對非兼等。名第一義治。如阿竭陀藥能治眾病。小乘多用三悉檀爲治。大乘多用第一義悉檀爲治也。空無生中誰是煩惱誰是能治。尙無煩惱何物而轉。旣無所轉亦不兼具。但以無生一方徧治一切也。此極略須善取意也。四修止觀者。還爲十意。初簡思議境者。一念欲覺初起甚微。不卽遮止遂漸增長。爲欲事故貪引無道。乃至四重五逆。是名煩惱生地獄界。爲欲因緣不知慚恥魯扈抵突。無復禮義亡失人種。是名貪欲生畜生界。又爲欲因緣慳惜守護亦慳他家。是名貪欲生餓鬼界。爲欲因緣而生嫉妒。猜忌防擬常欲勝他。百方鴆陷令彼退負。是名貪欲生修羅界。又欲因緣深愛現樂以禮婚娉。每存撙節符順仁義。爲未來欲樂而持五戒。是名貪欲生人界。又欲起時鄙人欲粗希求天欲。勤修十善防止純熟。任運不起。是觀貪欲生六天界。又觀欲心棄呵淸淨能發禪定。是色天無色天界。又觀欲是集。集方招苦。厭此苦集而修出要。是聲聞界。若觀欲是無明爲無明欲而造諸行輪環無際。若止於欲無明行等皆止。是爲緣覺界。若觀欲是蔽而起慈悲而行於捨怖畏無常。乃至觀欲是癡等。是六度界。若觀欲本自不起。今亦不住將亦不滅。欲卽是空空卽涅槃。是爲通教界。又觀欲心有無量相。集旣非一苦亦無量。知根欲性皆因欲心分別具足。是爲別教界。其餘三分煩惱出生諸法亦復如是。次第生一切法。是名思議境也。不思議境者。如無行雲。貪欲卽是道恚癡亦如是。如是三法中具一切佛法。如是四分𨿽卽是道復不得隨隨之將人向惡道。復不得斷斷之成增上慢。不斷癡愛起諸明脫。乃名爲道。不住調伏不住不調伏。住不調伏是愚人相。住於調伏是聲聞法。所以者何。凡夫貪染隨順四分。生死重積狠戾難馴。故名不調。二乘怖畏生死如爲怨逐。速出三界。阿羅漢者名爲不調。三界惑盡無惑可調。如是不調名之爲調。焦種不生根敗無用。菩薩不爾。於生死而有勇。於涅槃而不味。勇於生死無生而生。不爲生法所污。如花在泥如醫療病。不味涅槃知空不空不爲空法所證。如鳥飛空不住於空。不斷煩惱而入涅槃。不斷五欲而淨諸根。卽是不住調伏不住不調伏意。今末代癡人聞庵羅果甘甜可口。卽碎其核嘗之甚苦。果種甘味一切皆失。無智慧故刻核太過亦復如是。聞非調伏非不調伏。亦不礙調伏亦不礙不調伏。以不礙故名無礙道。以無礙故灼然淫泆。公行非法無片羞恥。與諸禽獸無相異也。此是啖鹽太過碱渴成病。經云。貪著無礙法是人去佛遠。譬如天與地。大經云。言我修無相則非修無相。此人行於非道欲望通達佛道。還自壅塞同於凡鄙。是住不調非不住也。復有行人聞不住調伏不住不調伏。怖畏二邊深自競持。欲修中智斷破二邊。是人不能卽貪欲是道。斷貪欲已方云是道。此乃住調伏心非不住也。北方備此兩失。又初學中觀斷於貪欲不能得益。放心行不調事。初一行之薄得片益。自此已後常行不息。亦無復益行之不攺。以己先益化他令行。又引經爲證。受化之徒但貪欲樂無纖芥道益。崩騰耽湎遂成風俗。污辱戒律陵穢三寶。周家傾蕩佛法皆由此來。是住不調及住於調。何關不住調與不調。是名大礙何關無礙。是增長非道何關佛道。如是調與不調皆名不調。何以故。悉是凡情非賢聖行。今言。不住調伏不住不調伏。不住非調伏非不調伏。不住亦調伏亦不調伏。亦住調伏亦住不調伏。亦住非調伏非不調伏。亦住亦調伏亦不調伏。何以故。煩惱卽空故不住不調伏。煩惱卽假故不住調伏。煩惱卽中故不住亦調伏亦不調伏。雙照煩惱故。不住非調伏非不調伏𨿽不住調不調等。而實住調不調等。𨿽實住調不調等。而實不住調不調等。何以故。不偏觀一句故。一句卽諸句。一切法趣貪欲故。貪欲是諸法所都故。用此意歷一切句。所謂計貪欲是有名住不調伏。計之爲無住於調伏。如是等自在說﹝云云﹞。如是體達名爲無礙道。一切無礙人一道出生死。云何出耶。有時體達貪欲畢竟淸淨無累無染。猶如虛空。豁出生死。是名住調伏得益。或時縱心觀此貪欲本末因緣。幾種是病幾種是藥。如和須蜜多入離欲際度脫眾生。作是觀時豁出生死。是名住不調得益。或時二俱非故得益。或時俱觀得益。如是善巧應住不應住。自他俱益。於菩薩法無所損減。以四悉檀而自斟酌。如喜根爲諸居士說巧度法。皆得無生忍。勝意比丘行拙度法無所克獲。後遊聚落聞貪欲卽道而嗔喜根。云何爲他說障道法。作擯未成喜根爲說偈。卽便身陷。菩薩知其不信會墮地獄。是故彊說作後世因。巧觀悉檀若自若他若近若遠。住調伏不調等。皆當無失。不住調不調等亦皆無失。若不得四悉檀意。若住不住自織愛网起他譏慢。自礙礙他非無礙也。若一念煩惱心起。具十界百法不相妨礙。𨿽多不有𨿽一不無。多不積一不散。多不異一不同。多卽一一卽多。經云。闇中樹影闇故不見。天眼能見。是爲闇中有明。智障甚盲闇。是爲明中有闇。亦如初燈與闇共住。如是明闇不相妨礙亦不相破。何以故。世間現見室內然燈。不知向闇去至何處。若燈滅者闇法復來。來無本源去無足迹。闇旣如此。明亦復然。求闇無闇明無所破。求明無明闇無所蓋。𨿽無明闇破蓋宛然。不受不著。不念不分別新起者名不受。舊起者名不著。不內取名不念。不外取名不分別。妙慧朗然。以是義故。名不思議不相妨不相除。若世智燈滅闇惑更來。若中道智光常住不動。如神珠常照闇則不來。觀煩惱闇卽大智明。顯佛菩提惑則不來也。準上陰入境可知。如是觀時追傷己過廣湣眾生。何以故。理非明闇。以迷惑故起苦集闇。解治法故有道滅明。約闇故悲。約明故慈。大誓之心與境俱起。爲滿願故須立要行。行之要者莫先止觀。四分煩惱體之卽空。名體眞止入空觀也。觀諸煩惱藥病等法。名隨緣止入假觀。觀諸煩惱同眞際。名息二邊止入中道觀。善巧安心修此三止三觀。成一心三眼三智也。若眼智未開破障令徧。觀四分煩惱念念三假。非自他共離單復具足見思不生。知病識藥無知不生。非眞非緣無明不生。橫豎破徧。於卽空中翻構苦集是名知塞。於苦集中達卽是空。是名知通。於諸法藥翻構爲病。是名知塞。於諸病法卽能知藥。是名知通。翻法性爲無明。名之爲塞。無明轉卽變爲明。名之爲通。又觀煩惱而修道品。四分心起卽污穢五陰。一陰無量陰。受想行識亦復無量。諸陰卽空。凡夫倒破小枯樹成。諸陰卽假。二乘倒破大榮樹成。諸陰卽中。廢枯榮教。二邊寂滅入大涅槃。乃至開三解脫入淸涼池也。若遮障重當修助道。旣解惑相持便應索援外貪欲起以不淨助。內貪欲起以背捨助。內外貪欲起以勝處助。違法嗔起眾生慈助。順法嗔起法緣慈助。戲論嗔起無緣慈助。計斷常起三世因緣助。計我人起二世因緣助。計性實起一念因緣助。明利覺起數息助。沈昏覺起觀息助。半沈半明覺起隨息助。助道彊故能開辟涅槃門。於未開頃或得一種解心或得一種禪定。當熟思量。艸木瓦礫勿妄持謂是琉璃珠。若謂卽是者。何煩惱滅。見耶思耶塵沙耶無明耶。諸位全無。謬謂卽是猶如鼠喞。若言空空如空鳥空。未識次位觀行相似全未相應。濫叨上位所以成怪。若內外障起當好安忍。忍若不過敗壞菩薩。安忍不動薩埵可成。卽獲償賜似道禪慧。得是償時莫生法愛。愛妨眞道。若無頂墮自在無礙如風行空。位入銅輪破無明惑成無生忍。得一大車髙廣僕從而侍衛之。乘是寶乘直至道場。是名四分煩惱具足一切佛法。亦名行於非道通達佛道。亦名煩惱是菩提。亦名不斷煩惱而入涅槃。廣說有三十六句。須先立四句。謂不斷煩惱。不入涅槃。斷煩惱。入涅槃。亦斷亦不斷亦入亦不入。非斷非不斷非入非不入。初句謂凡夫。次謂無學人。三謂學人。四謂理是。是爲根本四句。句句各開四。初句四者。謂不斷不入。斷不入。亦斷亦不斷不入。非斷非不斷不入。初謂起惡凡夫。二謂得禪外道。三謂得禪起見外道。四謂無記人。次句四者。謂斷入。不斷入。亦斷亦不斷入。非斷非不斷入。初謂析法無學。二謂體法無學。三謂析體兩學人。後謂眞理性冥。卽是入也。第三四句者。亦斷亦不斷亦入亦不入。斷亦入亦不入。不斷亦入亦不入。非斷非不斷亦入亦不入。初謂析體兩學人。二謂析法學人三謂體法學人。四謂通學無學人眞理也。第四四句者。非斷非不斷非入非不入。斷非入非不入。不斷非入非不入。亦斷亦不斷非入非不入。初謂凡聖等理。二謂析法聖理。三謂體法聖理。四謂析體學人理。此說十六句。就根本四句合二十句入涅槃。又十六句出涅槃。初根本四句者。謂不斷煩惱不出涅槃。斷煩惱出涅槃。亦斷亦不斷煩惱。亦出亦不出。非斷非不斷。非出非不出。一一句各四句初四句者。不斷煩惱不出涅槃。不斷煩惱出涅槃。不斷煩惱亦出亦不出不斷煩惱非出非不出。一謂體法二乘。二謂體法出假菩薩。三謂體法亦空亦假菩薩。四謂體法眞理。第二四句者。斷煩惱出。斷煩惱不出。斷煩惱亦出亦不出。斷煩惱非出非不出。一謂析法無學輔佛益眾生。二謂析法無學卽入滅者。三謂析法學人自利利他者。四謂眞理。第三四句者。亦斷亦不斷亦出亦不出。亦斷亦不斷出。亦斷亦不斷不出。亦斷亦不斷非出非不出。初句謂兼用析體入空菩薩。二句謂兼用析體出假菩薩。三句謂兼用析體二乘。四句謂體法冥眞之理。第四四句者。非斷非不斷非出非不出。非斷非不斷出。非斷非不斷不出。非斷非不斷亦出亦不出。初句謂體理。二句謂體法出假菩薩。三句謂體法二乘。四句謂體法入空菩薩。若各立出入兩根本八句者。卽成四十句。若合根本爲四句者。卽成三十六句。問。三十六止在三藏與通。亦得作別圓耶。答。體法意無所不該。若更別說者。約別圓四門更分別之。根本四句者。不斷不入空門也。斷入有門也。亦斷亦不斷亦入亦不入。亦空亦有門也。非斷非不斷非入非不入。卽非空非有門也。於一一門各更四者。不斷不入世界悉檀也。不斷入爲人悉檀也。不斷亦入亦不入對治悉檀也。不斷非入非不入第一義悉檀也。又更於一門還作四門。謂不斷不入謂空門也。不斷入謂有門也。不斷亦入亦不入。謂亦空亦有門也。不斷非入非不入。謂非空非有門也。此一門旣可解。餘三門各各分別例可解。依四門入涅槃旣如此。出涅槃十六門云何。謂不斷不出。不斷出。不斷亦出亦不出。不斷非出非不出。初謂空門。二謂有門。三謂亦空亦有門。四謂非空非有門。一門四句如此。餘三門可解。三十六四十準前可知。此則徧該小大析體之意也。若得此意例一切法亦應如是。問。若如法觀佛。涅槃與般若。是三則一相。涅槃旣明三十六句。般若復云何。答。若涅槃旣卽是般若者。何俟更問。今當重說諸法生般若生。諸法不生般若不生。諸法亦生亦不生。般若亦生亦不生。諸法非生非不生。般若非生非不生。根本四句也。初句更開四者。諸法生般若生。諸法生般若不生。諸法生般若亦生亦不生。諸法生般若非生非不生。初句謂俗境發道種智般若二謂俗境發一切智般若。三句謂俗境雙發兩般若。四謂俗境發一切種智般若。第二四句者。諸法不生般若不生。諸法不生般若生。諸法不生般若亦生亦不生。諸法不生般若非生非不生。初句謂眞境發一切智般若。二句謂眞境發道種智般若。三句謂眞境雙發兩般若。四句謂眞境發中道智般若。第三四句者。謂諸法亦生亦不生。般若亦生亦不生。諸法亦生亦不生。般若生。諸法亦生亦不生。般若不生。諸法亦生亦不生。般若非生非不生。初句兩境雙發二智。二謂兩境共發俗智。三謂兩境共發眞智。四謂兩境共發中智。第四四句者。諸法非生非不生。般若非生非不生諸法非生非不生。般若生。諸法非生非不生。般若不生諸法非生非不生般若亦生亦不生初謂中境發中智。二謂中境發俗智。三謂中境發眞智。四謂中境雙發二智。已說十六句竟。次說般若生諸法生。般若生諸法不生。般若生諸法亦生亦不生。般若生諸法非生非不生。初謂道智照俗境。二謂道智照眞境。三謂道智照兩境。四謂道智照中境。次明般若不生諸法不生般若不生諸法生。般若不生諸法亦生亦不生。般若不生諸法非生非不生。此明眞智照諸境義。準前可知也。次明般若亦生亦不生開四句。此明道種眞智等照四境﹝云云﹞。次明般若非生非不生。中道智照四境可知﹝云云﹞。是爲十六。就根本合成三十六句。問。法身復云何。答。般若旣卽是法身何俟更問。若欲分別可以意知。不煩文也。又法報應化四身爲本。於一一身起四身。謂從法身起報。起應起化。具起三。余身亦如是。是爲十六身。又從四身入一身。身身亦如是。復有十六。合前根本是爲三十六身。身身俱是法界。故俱能起。故俱能入﹝云云﹞

○第三觀病患境者。夫有身卽是病。四蛇性異。水火相違。鴟梟共棲蟒鼠同穴。毒器重擔諸苦之藪。四國爲鄰更互侵毀。力均則暫和乘虛則吞並。四大休否此諭可知。諸佛問訊法云。少病少惱。佛同人法。人旣有病權不得無。但言少耳。病有二義。一因中實病。二果上權病。若偃臥毗耶托疾興教。因以身疾訓示凡俗斥小呵大。乃共文殊廣明因疾三種調伏。廣明果疾四種慰諭。又如來寄滅談常因病說力。皆是權巧入病法門引諸病惱。如此權病非今所觀。今所觀者業報生身。四蛇動作廢修聖道。若能觀察彌益用心。上智利根解前安忍。則於病境通達不勞重論。爲不解者今更分別。如躃大樹萬斧便倒。如琢巨石億下乃穿。故重說也夫長病遠行是禪定大障。若身染疾失所修福起無量罪。經云。破壞浮囊發撤橋梁忘失正念。病故毀戒如破浮囊。破禪定如撤橋梁。起邪倒心惜膿血臭身破淸淨法身名忘失正念。爲是義故。應觀病患境復次有人平健悠悠徙倚懈怠若病急時更轉用心能辦眾事。又機宜不同悟應在病。卽是四悉檀因緣應須病患境也。觀病爲五。一明病相。二病起因緣。三明治法。四損益。五明止觀。一病相者。若善醫術巧知四大。上醫聽聲。中醫相色。下醫診脈。今不須精判醫法但略知而已。夫脈法關醫道不可言具。略示五藏病相。若脈洪直肝病相。輕浮是心病相。尖銳衝刺肺病相。如連珠腎病相。沈重遲緩脾病相。委細如體治家說。若身體苦重。堅結疼痛。枯痺痿瘠。是地大病相。若虛腫脹胮是水大病相。若舉身洪熱骨節酸楚。噓吸頓乏。是火大病相。若心懸忽恍。懊悶忘失。是風大病相。又面無光澤手足無汗。是肝病相。面靑葩是心病相。面梨黑是肺病相。身無气力是腎病相。體澀如麥糠是脾病相。若肝上有白物令眼睛疼赤脈曼成白翳。或眼睛破或上下生瘡。或觸風冷淚出。或癢或剌痛。或睛凹觸事多嗔。是肺害於肝而生此病。可用呵气治之。若心淡熱手腳逆冷。心悶少力唇口燥裂。臍下結癥熱食不下。冷食逆心眩懊喜眠。多忘心瘇。頭眩口訥背胛急。四支煩疼心勞體蒸熱。狀似瘧。或作癥結或作水僻眼如布絹中視見近不見遠。是腎害於心可用吹呼治之。若肺脹胸塞兩脇下痛。兩肩胛疼似負重。頭項急喘气粗大。惟出不入。徧體生瘡。喉癢如虫咽吐不得喉或生瘡牙關彊。或發風。鼻中膿血出眼闇鼻莖疼。鼻中生肉气不通不別香臭。是心害肺成病。或飲冷水食熱食相觸成病。可用噓气治之。若百脈不流節節疼痛。體腫耳聾鼻塞腰痛。背彊心腹脹滿。上气胸塞四支沈重。面黑瘦胞急痛悶。或淋或尿道不利腳膝逆冷。是脾害於腎。又其病鬼如窖君。無頭無面一來掩人。可用﹝口

熙﹞气治之。若體面上風癢﹝病﹣丙﹢習﹞﹝病﹣丙﹢習﹞通身癢悶。是肝害於脾。其色籠桶或如小兒擊櫪。或如旋風團欒轉。可用﹝口

詩﹞气治之。又若多惛惛是肝中無魂。多忘失前後是心中無神。若多恐怖癲病。是肺中無魄。若多悲笑。是腎中無志。若多回惑。是脾中無意。若多悵怏。是陰中無精。此名六神病相。二明病起因緣有六。一四大不順故病。二飲食不節故病。三坐禪不調故病。四鬼神得便五魔所爲。六業起故病。四大不順者。行役無時彊健擔負。棠觸寒熱外熱助火。火彊破水。是增火病。外寒助水水增害火。是爲水病。外風助气气吹火火動水。是爲風病。或三大增害於地。名等分病。或身分增害三大。亦是等分。屬地病此四旣動眾惱競生。二飲食不節亦能作病。如姜桂辛物增火。蔗蜜甘冷增水。梨增風膏膩增地。胡瓜爲熱病而作因緣。卽是啖不安之食。食者須別其性。若食食已入腹鎖化。粗者爲糞尿細者融鎖。從腰三孔澑入四支。淸變爲血潤澤一身。如塵得水。若身血不充枯癖焦減。濁者變爲脂膏。故諸根減而成垢。新諸根凝而成肉。又身火在下消生藏。令飲食化澑通變一身。世諺云。欲得老壽當溫足露首。若身火在上。又啖不安身食。則有病惱。次食五味增損五藏者。酸味增肝而損脾。苦味增心而損肺。辛味增肺而損肝。碱味增腎而損心。甜味增脾而損腎。若知五藏有妨。宜禁其損而啖其增。以意斟酌。三坐禪不節。或倚壁柱衣服。或大眾未出而臥。其心慢怠魔得其便。使人身體背瘠骨節疼痛。名爲注病最難治也。次數息不調。多令人痁癖筋脈攣縮。若發八觸用息違觸成病。八觸者。心與四大合則有四正體觸。復有四依觸合成八觸。重如沈下輕如上升。冷如冰室。熱如火捨。澀如挽逆滑如磨脂。軟如無骨粗如糠肌。此八觸四上四下。入息順地大而重。出息順風大而輕。又入息順水大而冷。出息順火大而熱。又入息順地大而澀。出息順風大而滑。又入息順水大而軟。出息順火大而粗。若發重觸而數出息。與觸相違卽便成病。余例可知。又但用止無方便成病者。若常止心於下多動地病。常止心於上多動風病。若常止心急撮多動火病。若常止心寬緩多動水病。次用觀不調偏僻成病者。初托胎時以思心起感召其母。母卽思五色聲香味觸等。一毫气動爲水水爲血。血爲肉肉成五根五藏。今坐禪人思觀多損五藏成病。若緣色多動肝。緣聲多動腎。緣香多動肺。緣味多動心。緣觸多動脾。復次眼緣靑多動肝。緣赤多動心。緣白多動肺。緣黑多動腎。緣黃多動脾。耳緣呼喚多動肝。緣語多動心。緣哭多動肺。緣吟多動腎。緣歌多動脾。鼻緣臊多動肝。緣焦多動心。緣腥多動肺。緣臭多動腎。緣香多動脾。舌緣醋多動肝。緣苦多動心。緣辛多動肺。緣碱多動腎。緣甜多動脾。身緣堅多動肝。緣暖多動心。緣輕多動肺。緣冷多動腎。緣重多動脾。此乃五藏相生。緣之過分以致於病。若就相克者。緣白色多克肝。緣黑多克心。緣赤多克肺。緣黃多克腎。緣靑多克脾。餘聲等例可知。若五藏病隱密難知。坐禪及夢占之。若禪及夢多見靑色靑人獸師子虎狼。而生怖畏則是肝病。若禪及夢多見赤色火起。赤人獸赤刀仗。赤少男女親附抱持。或父母兄弟等生喜生畏者。卽是心病。下去例隨色驗之。又觀僻動四大者。若觀境不定。或緣此或緣彼心卽成諍。諍故亂風起成風病。如禦嬰兒行但任之而已。急牽望速達卽爲患也。又專專守一境。起希望心報風熱勢不盡成熱病。又觀境心生時謂滅。滅時謂生。心相違致癢痛成地病。又不味所觀境而彊爲之。水大增成水病。四鬼病者。四大五藏非鬼。鬼非四大五藏。若入四大五藏。是名鬼病。若言無鬼病者。邪巫一向作鬼治有時得差。若言無四大病者。醫方一向作湯藥治有時得差。有一國王鬼病在空處。屢被鍼殺。鬼王自來住在心上。鍼者拱手。故知亦有鬼病矣。鬼亦不漫病人。良由人邪念種種事。或望知吉凶。兜醯羅鬼作種種變。靑黃等色從五根入。則意地邪解能知吉凶。或知一身一家一村一國吉凶事。此非聖知也。若不治之久久則殺人。五魔病者與鬼亦不異。鬼但病身殺身。魔則破觀心。破法身慧命。起邪念想奪人功徳。與鬼爲異亦由行者於坐禪中。邪念利養。魔現種種衣服飲食七珍雜物。卽領受歡喜。入心成病。此病難治下治中當說。六業病者。或專是先世業。或今世破戒動先世業。業力成病。還約五根知有所犯。若殺罪之業是肝眼病。飲酒罪業是心口病。淫罪業是腎耳病妄語罪業是脾舌病。若盜罪業是肺鼻病。毀五戒業則有五藏五根病起。業謝乃差。若今生持戒亦動業成病。故云。若有重罪頭痛得除。應地獄重受人中輕償。此是業欲謝故病也。夫業病多種。腫滿黃虛。凡諸病患須細心尋檢。知病根源然後用治也。三明治法宜對不同。若行役食飲而致患者。此須方藥調養卽差。若坐禪不調而致患者。此還須坐禪。善調息觀乃可差耳。則非湯藥所宜。若鬼魔二病此須深觀行力。及大神咒乃得差耳。若業病者。當內用觀力外須懺悔。乃可得差。眾治不同宜善得其意。不可操刀把刃而自毀傷也。今約坐禪略示六治。一止。二气。三息。四假想。五觀心。六方術。用止治者。溫師云。系心在臍中如豆大。解衣諦了取相。後閉目合口齒舉舌向齶。令气調恂。若心外馳。攝之令還。若念不見復解衣看之。熟取相貌還如前。此能治諸病亦能發諸禪。作此觀時亦有無量相貌。或痛如鍼刺。或急如繩牽。或癢如虫啖。或冷如水灌。或熱如火炙。如是諸觸起時。一心精進無令退墮。若免此觸能發諸禪。若神意寂然卽是電光定相。此尙能得禪。況不能愈疾。所以系心在臍者。息從臍出。還入至臍。出入以臍爲限。能易悟無常。復次人托胎時識神始與血合。帶系在臍臍能連持。又是諸腸胃源。尋源能見不淨能止貪欲。若四念處觀臍能成身念處門。若作六妙門臍是止門。兼能入道故多用之。正用治病者。丹田是气海。能鎖吞萬病。若止心丹田則气息調和。故能愈疾。卽此意也。又有師言。上气。胸滿。兩脇痛。背膂急。肩井痛。心熱懊。痛煩不能食。心瘇。臍下冷。上熱下冷。陰陽不和。气嗽。右十二病。皆止丹田。丹田去臍下二寸半。或痛切者。移心向三里。痛又不除。移向兩腳大拇指爪橫文上。以差爲度。頭痛。眼睛赤疼。唇口熱。繞鼻胞子。腹卒痛。兩耳聾。頸項彊。右六病兩腳間須安置境界以心緣之。須臾水腹脹急痛但一心注境。若心悶當小息。小可更起倚重作前法。若覺小除彌須用治法。若因此腰腳急痛。卽想兩腳下作一丈坑。移前境界置坑底。以心主之自當差。要在靜室。又常止心於足者。能治一切病。何故爾。五識在頭。心多上緣。心使風風動火。火融水水潤身。是故上分調而下分亂。以致諸病。或腳足攣癖等。又五藏如蓮華靡靡向下。識多上緣。气彊衝府藏翻破成病。心若緣下吹火下澑。飲食鎖化五藏順也。止心於足最爲良治。今常用屢有深益。以此治他往往皆驗。蔣吳毛等卽是其人。又隨諸病處諦心止之。不出三日無有異緣。無不得差。何故爾。如門開則來風閉扇則靜。心緣外境如開門。止心痛處如閉扇。理數然也。又心如王病如賊。心安此處賊則散壞。又未必一向止心病處。如皇帝祕法云。天地二气交合各有五行。金木水火土如循環。故金化而水生。水流而木榮。木動而火明。火炎而土貞。此則相生。火得水而滅光。水遇土而不行。土值木而腫瘡。木遭金而折傷。此則相克也。如金克木肺彊而肝弱。當止心於肺攝取白气肝病則差。餘四藏可解。又用止治四大者。若急止治水寬止治火。止頂治地止足治風。二用气治者。謂吹呼﹝口

熙﹞呵噓﹝口

詩﹞。皆於唇吻吐納轉側牙舌。徐詳運心帶想作气。若冷用吹如吹火法。熱用呼。百節疼痛用﹝口

熙﹞亦治風。若煩脹上气用呵。若痰癊用噓若勞倦用﹝口

詩﹞。六气治五藏者。呵治肝。呼吹治心。噓治肺。﹝口

熙﹞治腎。﹝口

詩﹞治脾。又六气問治一藏。藏有冷用吹。有熱用呼。有痛用﹝口

熙﹞。有煩滿用呵。有痰用噓。有乏倦用﹝口

詩﹞。餘四藏亦如是。又口吹去冷鼻徐內溫。安詳而入勿令衝突。於一上坐。七過爲之。然後安心。安心少時更復用气。此是用治意。若平常吐穢一兩卽足。口呼去熱。鼻內淸涼。口﹝口

熙﹞去痛除風。鼻內安和。口呵去煩。下气散痰者。想胸痰。上分隨口出。下分隨息澑。故不須鼻中補也。噓去滿脹鼻內安鎖。﹝口

詩﹞去勞之鼻內和補。細心出內勿令過分。善能斟酌增損得宜。非惟自能治病亦能濟他。三用息爲治者。夫色心相依而息。譬樵火相藉而煙瞻煙淸濁知樵臊濕。察息彊軟驗身健病。若身行風橫起。則痛癢成病。何暇用心。須急治之。先須識息有四伴。有聲曰風守之則散。結滯曰气守之則結。出入不盡曰喘守之則勞。不聲不滯出入俱盡曰息守之則定。當求靜處結跏平身正直。縱任身體散誕四支。布置骨解。當令關節相應。不倚不曲緩帶轉側調適以左手置右手上。大指才令相詣。縱放頰車。小小開口四五過長吐气。次漸平頭徐徐閉目。勿令眼臉太急。常使籠籠然後用息也。用息治八觸相違病者。若因重觸成地大病。偏用出息治之。若發輕觸成風病。偏用入息治之。若發冷觸成水病。偏用出息治之。若發熱觸成火病。偏用入息治之。余亦如是。若得調和正等隨意而用。此用常所數息非作別息也。次別運十二息者。謂上下焦滿增長滅壞冷暖衝持和補。此十二息帶假想心。所以者何。若初念入胎卽有報息。隨母气息兒漸長大。風路滑成。兒息出入不復隨母。生在異處各各有息。名報息。依息者依心而起。如嗔欲時气息隆盛。此名依息也。前六气就報息帶想。今十二息就依息帶想。故不同前也。前明緣五色爲五藏病者。此則依藏爲病。故用今依息治之。上息治沈重地病。下息治虛懸風病。焦息治脹滿。滿息治枯瘠。增長息能生長四大。外道服气。只應服此生長之气耳。滅壞息散諸癊膜。冷息治熱。暖息治冷。衝息治癥結腫毒。持息治掉動不安。補息補虛乏。和息通融四大。作諸息時各隨心想皆令成就。細知諸病用諸息。勿謬用也。四假想治者。前气息中兼帶用想。今專以假想爲治。如辯師治癭法。如患癥人用鍼法。如阿含中用暖蘇治勞損法。如吞蛇法﹝云云﹞。五觀心治者。不帶想息直觀於心。內外推求。心不可得。病來逼誰誰受病者。六方術治者。術事不知則遠。知之則近。如治咽法。如治齒法。如撚大指治肝等﹝云云﹞。術事淺近體多貢幻。非出家人所須。元不須學。學須急棄。若修四三昧。泡脆之身損增無定。借用治病身安道存亦應無嫌。若用邀名射利喧動時俗者。則是魔幻魔僞。急棄急棄。三十六獸嬈人者。應三徧誦咒曰。

波提陀毗耶多那摩那吉利波阿違婆推摩陀難陀羅憂陀摩吉利摩毗利吉。

遮陀摩。初得細心。外境觸心驚擲。於是气上腹滿。胸煩頭痛悶。此是六神徧身遊戲。因驚擲失守。外有惡神入身奪其住處。故使如此。若治之法。閉口蹙鼻不令气出。待气徧身然後放气令長遠。從頭至足徧身皆作出想。牽之令盡。如是三徧。然後誦咒。

支波晝烏蘇波晝浮流波晝牽气波晝。

三徧竟。然後調息從一至十。命出入息言。阿那波那。阿晝波晝。病卽差也。若赤痢白痢。卒中惡。面靑。眼反。唇黑。不別人者。以手痛撚丹田。須臾卽差。又隨身上有痛處。手杖痛打病處至四五十。此復何意。夫諸病無非心作。心有憂愁思慮邪气得入。今以痛逼之則不暇橫想。邪气去病除也。四明損益。損益皆有漸頓。若用息太過。五藏頓翻者。卽𨿽未翻漸就增劇。以至頓翻者。若人巧修豁然頓益者。卽𨿽與病相持。後當漸愈者。如服湯藥年月將漸乃得其益。內治亦然。若心利病輕心利病重。心鈍病輕心鈍病重。致有漸頓不同也。夫世間醫藥費財用工。又苦澀難服多諸禁忌。將養惜命者死計將餌。今無一文之費。不廢半日之功。無苦口之憂恣意飲啖。而人皆不肯行之。庸者不別貨。韻髙和寡。吾甚傷之。能具十法必有良驗。一信。二用。乃至第十識遮障。信是道元。佛法初門。如治癩人信血是乳。敬駱駝骨是眞舍利。決信此法能治此病。不生狐疑。信而不用於己無益。如執利劍不用擬賊。翻爲彼害。不用亦爾。何意須勤。初中後夜朝暮專精。以得汗爲度。鉆火中息火難可得。不勤亦爾。何謂爲恆。恆用治法念念在緣而不動亂。何謂別病。別病因起如上所說。若不識病浪行治法不相主對。於事無益。何謂方便。善巧用治吐納得所。運想成就不失其宜。如琴弦緩急輾轉軫柱。輕重手指聲韻方調。何謂爲久。若用未益。不計日月習不休廢。何謂知取捨。益則勤用損則攺治。何謂知將護。善識禁忌行來飲食不使觸之。何謂識遮障。用益勿﹝口

豹﹞說未益勿疑謗。向人說者未差不差。差已更發。更治不差。設差倍功。若能十法具足。用上諸治益定無疑。我當爲汝保任此事。終不虛也。摩訶止觀卷第八下

若善修四三昧調和得所。以道力故必無眾病。設小違返冥刀扶持。自當銷愈。假令眾障峯起。當推死殉命殘生餘息。誓畢道場捨心決定。何罪不滅何業不轉。陳鍼開善﹝云云﹞。豈有四大五藏而不調差。如帝釋堂小鬼敬避。道場神大無妄侵撓。又城主剛守者彊。城主恇守者忙。心是身主。同名同生天是神能守護人。心固則彊身神尙爾。況道場神耶。如大論釋精進鬼黏五處﹝云云﹞。但一心修三昧眾病銷矣。五修止觀例前爲十﹝云云﹞。先簡思議者。病因緣故生十法界。如爲病故退失本心。棄廢禪定誹謗三寶。不惟先罪招禍。而言修善無福起大邪見。又惜身養命魚肉辛酒非時無度。或病差身壯五欲恣情。善心都盡惡業熾盛。起上中下罪。是爲因病造三惡法界。若人自念此病困苦。皆由往日不善折致。深生慚愧不敢爲非。𨿽嬰困篤而善心無攺。起上中下善。是爲因病造三善法界。若遭疾病因怖畏生死。知此病身酬於前業。若構生死將來流轉復何窮極。苦集危脆世世相隨爲之受惱。當求寂滅無相涅槃。是爲因病起聲聞法界。又觀此病病我色心。因於此病而致老死。死由於生生由昔有。有從取生。取從愛生。愛從受生。受從觸生。觸從六入生。六入從名色生。色卽四大五根名卽四心。觀此根大復從何生。靑色從木生。黃色從地生。赤色從火生。白色從風生。黑色從水生。又觀木從水生。水從風生。風從地陽气生。地從火生。火從木生。木還從水生。如是追逐周而復始。無自生者。觀外五行旣爾。內五藏色亦復如是。肝從靑气生。心從赤气生。肺從白气生。腎從黑气生。脾從黃气生。此之肝藏爲自體生。爲從他生。卽知肝藏從腎生。腎從肺生。肺從脾生。脾從心生。心從肝生。肝不自生。還從腎生。如是內求四大五藏。旣其無體何故不壞。四心持之。識心持地想心持風。受心持火行心持水。是故不壞。此之四心爲自生爲不自生。卽知行心從受生。受心從想生。想心從識生。識從過去行生。過去行從無明生。無明從妄想生。妄想還從妄想生。經云。妄想生妄想輪回十二緣。如狂渴人見焰爲水。南向逐之。逐之不得大喚言水。空中響應謂己大南。水應在北回頭北走。如是四方皆逐不得。遂大懊惱。謂水入地爮地吼喚。身體疲極轉更至闇。亦復不得。南走諭舌逐味。北走諭耳逐聲。西走諭鼻逐香。東走諭眼逐色。爮地諭身逐觸。到闇諭意逐無明。如是六根徧走諸塵無一可得。亦不得因緣和合之相。但自疲苦。旣覺知已不復更走。以不走故身心定住。心定住故豁爾悟解。發得因緣正智。知此色心等從本已來體性寂靜。非生非滅。妄想顚倒謂有生滅。若不隨妄想則無明滅乃至老死滅。畢故不造新。如不然火是則無煙。旣不得無明老死病爲病誰。是名觀病起緣覺法界。又觀此病。皆由愛惜身命財物致受眾惱。亦是持戒不完多病短命。亦是心志劣弱不能安忍。身神不護。亦是精進力薄。無善補禳。亦是無禪定力。爲病所動。亦是心少智慧。不達無常苦空無我。致嬰此疾。今以己疾湣於彼疾。卽起慈悲發於願行。捨無遺吝順理安耐。勤加正意覺悟無常。是爲因病起六度菩薩界。又觀此病。知從前世妄想顚倒諸煩惱生。如是妄想無有眞實。我及涅槃是二皆空。是名因病起通教菩薩界。又觀此病𨿽畢竟空。空無所受而受諸受。未具佛法不應滅受取證。是爲因病起別教菩薩界。如是等法因於病患次第出生。是名思議境非今所觀也。不思議境者。一念病心非眞非有。卽是法性法界。一切法趣病是趣不過。惟法界之都無九界差別。如如意珠不空不有不前不後。病亦如是。絕言離相寂滅淸淨。故名不可思議。達病實際何喜何憂。作是觀時豁爾消差。金光明云。直聞是言病卽除愈。卽初觀意耳。復有深重難除差者。至長者所爲合眾藥。病乃得差。卽後九觀意也。一切眾生皆具此理而不能識。隨見思流沒分段海。深生悲湣。欲與非有卽空道滅之樂。是爲有疾菩薩能以空觀調伏其心。心調伏故實疾除愈。以慈悲故權疾則生。生分段土。視分段人猶如一子。子旣有病父母亦病。因以身疾而慰諭之。子病若愈父母亦愈。是名體析慰諭有疾菩薩也。又觀此病𨿽卽空寂。是諸眾生不純因空而得度脫。當識空病種種法門。聲聞二乘以不識故。隨無明無知流沒變易海。不能分別諸病差品。是故佛法不得現前。眾生淨土皆不成就。爲是義故卽起慈悲拔無知苦。與道種智分別之樂。是名有疾菩薩能以假觀調伏其心。心調伏故實疾除愈。以慈悲故權病則生。生方便土。觀方便人猶如一子。其子病故父母亦病。因以身疾慰諭其子。子無知愈父母亦愈。是名別教慰諭有疾菩薩。又觀此病𨿽卽法界。而諸眾生不卽中道。此理未顯隨無明流沒變易海。經云。三賢十聖住果報。卽是實報因果病也。爲是義故而起慈悲拔無明苦。與究竟樂。是爲有疾菩薩用中道觀調伏其心。心調伏故實疾除愈。以慈悲故權病則生。生實報土。視變易人猶如一子。子旣有病父母亦病。因以身疾慰諭其子。子無明愈父母亦愈。是名圓教慰諭有疾菩薩也。如是三疾一心中生。如是調伏一觀調伏。如是慈悲圓普慈悲。如是示現普門示現。如是慰諭一音演說。爲易解故如前分別。實而論之卽不思議慈悲。惟彼淨名具如此法。三實圓除三權普現。彼上人者難爲酬對。國王長者實疾全在。不堪顧命。二乘𨿽除取相辭不堪行。菩薩乃卻客塵往往致屈。惟彼文殊道力相鄰。扣機承旨故其能也。問云。居士。此疾何所因起。其生久如。當云何滅。居士答云。今我病者從大悲起。以眾生病是故我病。眾生病愈是故我愈。夫眾生實疾從癡愛生。癡愛才生大悲亦起。癡愛才滅大悲亦滅。眾生有愈有不愈。菩薩有疾有不疾。若無疾者知其子愈。若有疾者化道未休。故方丈問疾茅城背痛。皆此義也誓願旣等虛空。有疾亦彌法界。是名不思議慈悲也。慈悲力大。菩薩適發此心疾卽除愈。不俟更修下法。法喜天臺﹝云云﹞。若發心不眞欺眾生要三寶。有所規求病亦不差。若能眞誠有大勢力。安心者。若人道場病時如上所說。體解發心端身正念。惟止惟觀。善巧悉檀調適得所。一上坐卽覺淸涼。或頓損或漸損。是名大藥。更不紛擾修余治法也。破法徧者。行人病時觀病。爲因色病爲因心病。若色是病者。外山林等皆應是病。死人亦應是病。屍及山林未曾受惱。當知色非病也。只由心想計有此病。今觀病心不自不他四句叵得。非內非外畢竟淸淨。心如虛空誰是於病。淨名云。非地大不離地大。非身合身相不可得故。非心合心如幻故。不得病心生。不得病心無生。亦生亦無生。非生非無生。單復具足皆如上破陰入中說。識通塞者。觀於病法。句句之中識諦緣度。觀病觀智句句識諦緣度。了了分明而無疑惑。解字非字知得知失例如上說也。道品調適者。若觀病是四大病是不淨。病若離四大病卽是淨病非四大非離四大。病卽非淨非不淨。有眞非有非眞。空假非空非假。枯榮非枯非榮。如是等義皆與身念處無二無別。如此病受非苦非樂。病之想行非我非無我。病心非常非無常。例如上義。三十七品於枕席間皆得成就。解苦無苦入淸涼池。助道者。若修正觀未得差者。當借前來六種之治。正助合行尙能入道。何況身疾而不消除。作此觀時𨿽滯牀枕深識次位。我觀病患道理宛然。如彼琉璃在深潭底。我此觀智但是名字。因疾未除果疾是分。若似解之位。因疾少輕道心轉熟。果疾猶重不免眾災。若入無生法忍。因疾𨿽盡猶有果疾。我今不應非位起慢。言我病行均彼上人。安忍者。但勤正助。莫爲內外障緣阻礙休息。答正助稽畱。疾成道廢。能安心在疾。不動不退所作辦也。設得病損行觀明淨。不生貪著莫起愛染。十法成就疾入法流。是名病患境修大乘觀獲無生忍得一大車。例前可知﹝云云﹞。

○第四觀業相境者。行人無量劫來所作善惡諸業。或已受報或未受報。若平平運心相則不現。今修止觀能動諸業。故善惡相現。疑者言。大乘平等何相可論。今言不爾。只由平等鏡淨故諸業像現。光明云。將證十地相皆前現。阿含云。將證初果八十八頭蛇於其前死。大小兩乘相文甚多。又法華云。深達罪福相徧照於十方。罪福只是善惡業耳。淨名云。於第一義而不動善能分別諸法相。故汝難非也。明業相爲四。一相發因緣。二正發相。三料簡。四止觀。因緣者。有內有外。內者。止觀研心。心漸明淨照諸善惡。或可以止止惡惡方欲滅。以觀觀善善方欲生。或可以止止惡惡因靜生。以觀觀善善因觀滅。無量業相出止觀中。如鏡被磨萬像自現。外者。諸佛慈悲常應一切。眾生無機不能得睹。以止觀力能感諸佛。示善惡禪諸業則現。如持花鬘示於大眾。是名內外因緣。若得此意。細判罪福皂白無濫。堪爲方等師調伏於他。今但研心止觀令業謝行成。一心取道何用曲辧相耶。二明業相發者。發無前後且逐語便先明善發。其相有六。一報果相現。二習因相現。三報前現習後現。四習前現報後現。五習報俱時現。六前後不定。諸業現時參差萬品。識此六意分別無謬。云何名習因習果。阿毗曇人云。習因是自分因。習果是依果。又習名習續。自分種子相生。後念心起習續於前。前念爲因後念爲果。此義通三性。論家但在善惡無記無習續也。報因報果者。此就異世。前習因習果皆名報因。此因牽來果故以報目之。名爲報因。後受五道身卽是報果也。就今果報身上復起善惡習續。習因習果總望前世此習續是果。若望後世此習續是因。數家明報得鴿雀身是報果。多淫是習果。論家鴿身及多淫俱是報果。淫由貪起。貪是習果。又今生煩惱起名習因。成業卽報因。後生起煩惱名習果。苦痛名報果。若坐禪中但見諸相此名報果相現。由昔因故亦得言報因。又能起因牽於後報互受名耳。今但判爲報果相也。若於坐中不見諸相。郁爾起心是發習因能牽來果故。亦得名習果酬昔因故。互受其名。今但判爲習因也。善相眾多且約六度。檀相發者。若於坐中忽見福田勝境三寶形像。聖眾大徳父母師僧。有行之人。受己供養。或見悲田受供養。或見兩田𨿽不受供養而皆歡喜。或不見諸田受與不受。但見所施具羅列布滿。或不見施物但見淨地。或表今生施報相。或表昔生施報相。或見好行檀人。來至其前稱贊檀捨。如是等事皆是報果發相。次都不見諸相。但心郁然欲行惠施恭敬供養三寶父母師僧。或悲傷貧苦而欲救濟。或於檀施法門通達偏自明了。如是等心皆是習因發相。或先起此心卻見報相。或先見報相卻發此心。或俱發或不定發。可以意知。戒相發時亦有六意。若見十師衣缽壇場羯磨歡喜愛念。或𨿽不見此相。而見自身衣裳淨潔威儀蓋眾。又見常持戒人面目光澤。舉動安詳來稱贊戒。如是等相皆是持戒報果發也。或時皆不見此相郁然持戒心生。自言戒淨篇聚不足可持。或欲匡正諸破戒者皆令如法。自解律文精通戒部。是爲習因發相。或先後俱雜可以意知。忍相發者。或見能忍人。或見身行忍事。或自見其身端正淨潔手腳嚴整。世所希有。或見端正忍人來稱贊忍。是忍報果相。或直發忍心。又解忍法門。是名忍習因發相。前後俱雜可以意知。精進相者。或見精進人。或見己精進事。見身多气力盛壯英雄。或見常行精進人晝夜無廢稱贊精進。是進報果相。或不見相但發精進心。初中後夜不自惜身。或通達精進法門。是名精進習因相。前後俱雜可以意知。禪相者後境中廣說。智慧相者菩薩境中當廣說。六度習報旣有六種。一切善法亦如是。若細尋此法。逾久逾明。不煩多說亦不得多說。面受口決隨意廣論。諸方等師相傳云。負三寶物其相現時決應須償。南嶽師云。若自有物償者善。若自無物欲廢行法四方馳求。此有二義。眾生昔罪何量。負貸三寶非止一條。如羅漢先直取道未遑償業。故名抵責。行者若廢道場而行乞丐。紛動數年豈非魔事。今且未償。但決志修行諸佛實法展我成立。成者。待破煩惱入無生忍。於法身地廣供養一切三寶。還入生死以償眾生。菩薩彌時不名抵責。立者。待功夫著滿名行豎立。果報自至時當償三寶。非是抵負不作償心。小乞申延期於展立耳此豈非好事。若廢行法出於道場。此決須償。不得讀誦聽學營私眾務。決應方便求財償之。此釋與優婆塞戒經同。經云。若負三寶物人正事修道。欲求須陀洹乃至阿羅漢者。則不須償也。不學道應急償也。阿羅漢人若用佛物此則無罪。次明惡相者。諸惡甚多且約六蔽。於一一蔽皆有六意。慳蔽相者。若見三寶師僧父母。或形容憔悴或裸袒。或衣裳藍縷。或饑餓惙然。寺宇空荒。或見一切物皆被守護封緘閉塞。與前爲異。前人對物歡喜。今見乞人對物嗔詬。前物表施具今物表慳具。或見慳人來至其前。是名慳蔽報果發相。具有六種。例前可知﹝云云﹞。破戒相者。若見三寶形像師僧尊長及以父母。頭首斷絕地陷不勝。或身體破裂鞭打苦惱。或見身首異處寺捨零落。或見父母詬罵三寶呵責。或見喜殺屠兒來住其前。又惡禽毒虫緣其身首。皆是嗔蔽報相也。亦有六意例前﹝云云﹞。若見不淨屎尿死屍臭物當道。深水橫路行不得前。或見交昔淫人。又示不淨相穢惡可恥。或見己身身體臭處。或見多淫人來說放逸事。或見禽獸人等交。此皆是淫罪報相。亦有六意﹝云云﹞。若見一生所盜物處。所盜物主來嗔詬縛切此物。或見好盜人來勸說盜事。皆是盜相果報也。六意例前﹝云云﹞。若見父母師僧及外人。諍計嗔毒種種間構誹謗於己或見多口過人來。卽是口四過報果相。六種﹝云云﹞。或見醉人吐臥狼藉。或見己身沈昏等。皆是飲酒報果相。亦六意。是等皆是破戒蔽報果相也。餘四蔽例此可知。故不委記﹝云云﹞。復次內心苦痛是殺習。內心沈重是盜習。內心煩躁是淫習。俱有是等分習。三料簡善惡相現爲障不同或非障而障。障而非障。障非障俱障。障非障俱不障。非障而障者。若人先發善相當時歡喜。後起愛慢輕忽於他。恃此證相作貢髙本。漸染名利過患轉生。心退法壞捨戒還俗。無惡不造。豈非初因不障之善。後致大障之惡耶。障而非障者。如先發惡相慚愧怖畏。勤懺此惡。斷相續心永不起罪。勤行眾善至辦大事。豈非初因於障後致不障耶。俱障俱不障例可知﹝云云﹞。若非障而障者。此是善將滅而相現。此善滅表惡生。若障非障者。此是惡將滅而相現。此惡表善生。若障不障俱不障者。此相表善不滅惡不生。若障不障俱障者。此表惡不滅善不生。此約初善爲語。謂善不障惡爲障如上分別。若約眞諦爲言者。上諸善惡悉皆是障。故淨業障經云。一切惡障一切善障。若約假爲語。眞諦善惡俱皆是障。若約中爲語。假上善惡俱皆是障。故障不可盡。復次善惡習因心起。是則易知。善惡報果相起。是則難知。若善報相扶善習因心起。或前或後現者。多是性善相。孤然起者。多是無作善相。惡報果相扶惡習因心起。或前或後多是性惡。不扶習起。多是違無作惡。復次善惡報果孤然起者。𨿽以無作往判理復難明。多好雜魔。若欲分別。須細意撿挍。用空明善惡等十法往驗。若過不及則是魔相。異此乃是無作也。又三相往驗。所謂久久住數數來。又壞禪心。此三是魔相也。無此三是無作。復次諸惡相現時。初現嗔怒。再來平平。三現歡喜。或人諫曉。或人驅逐。當知皆是惡欲滅相也。夫發心眞正慧解分明。善識諸相一一無謬。不爲諸障所惑。打心入理更增其明。行有餘力分別業門。𨿽通達自在。兼以化他。若分別業相不能縷碎。但總知是障無所取著。直打心觀理業不能礙。若本無解心又發意邪僻。見此相已而生愛著。魔得其便入示吉凶。更相因倚貿易財食死墮鬼道。此非鬼禪更謂誰耶。若自正正他。須得其意親自行證。又師氏口決。方可彰言。莫輒媒炫。妄作寒熱。禍則大矣。深囑深囑。後生愼之。問。道場神護怨責那得擾動。答。實爾。如世遊軍虞候。但覘非防惡。責主切物所不能遮。業來責報準此可解。復次諸業名教體相具如毗曇成實論。若作觀破業具如中論。彼二家者互有長短。今意異彼。但明善惡不濫於事卽足。若廣分別妨於正道。若直破而已。全不識道品正助調停。方法未具。今之止觀明業相不足。觀法有餘。四修止觀者。卽爲十意。云何思議業境。若業能招三惡道報有上中下。若業能招三善道報謂上中下。不動業招色無色報。如是等業招於色心。還迷色心起四顚倒。生死不絕良由於此。今觀業無業倒惑不生以至漏盡。是名聲聞觀業也。若觀業由無明無明故業。業故名色乃至老死。若知無明不起取有。無明滅故諸行滅。是緣覺觀業。若觀業行幻化。幻化卽空空卽涅槃。是名通教觀業。若觀業如大地能生種種芽。十法界法皆從業起。是名別教觀業。悉是思議境非今所用也。不思議境者。如經云深達罪福相者。罪卽三惡福卽三善。但解三惡業相。不達人天三善業相。則非深達。達惡達善乃爲深達。若達善惡業相但是善惡。不名深達。又善惡俱是惡。離善離惡皆是善。是爲深達。又達人天善惡是生死邊。達二乘離善離惡涅槃空邊。但是二邊不名深達。又二邊皆是惡。亦不名深達。別教菩薩能達二邊之淺漸漸深達。故名深達。又別教漸深亦非深達。圓教卽於淺業達於深業。方乃得名深達罪福相。徧照於十方。如是深達實不曲辧於三界。亦不徑侹而入空。卽此意也。觀一念起卽具十界名十方。十方是依報。十界是正報。若無依報亦無正報。旣有正報卽有性相本末等百法。亦名百方。如是等法卽一念業。故名一業一切業。華嚴云。佛子。心性是一云何能生種種諸業。答云。譬如大地一能生種種芽。地若得雨。毒藥眾芽一時沸發。今法性地得行道雨。善惡業芽一念競起。業名法界諸法之都。故稱不思議境。旣深達業境善惡共都。卽起慈悲。罪福之理非違非順。違之成罪。順之成福。如世諦名色及諸質礙。亦非違非順。若盜之成罪則有三途惡業。若捨之成福卽有三善道業。菩薩深達如此非違非順。於違起悲於順起慈。卽空眞諦無言說道亦非違非順。違之則成六道有漏之業。順之則成三乘無漏之業。菩薩深達卽空非違非順。於違起悲於順起慈。也中道之諦亦非違非順違之則有漏無漏二邊之業。順之則有非漏非無漏中道之業。法華云。久修業所得。卽此業也。菩薩深達中道實相非違非順。於違起悲於順起慈。若深達者。只是一念心非違非順無三差別。亦是一念慈悲非前非後。故名眞正菩提心也。安心業空則善順而惡息。惡息故名止。善順故名觀。安心業假惡息善順。安心業中惡息善順。順故名觀息故名止。是名觀業善巧安心。破法徧者。若阿毗曇云。業謝入過去。得繩系屬行人。未來受報。成實云。業從現在入未來。未來受報。今觀此業。業若過去。過去已謝故云何有業。業若未來。未來未有云何有業。業若現在。現在念念不住。念若已去卽屬過去。念若未至卽屬未來。卽起卽滅何者現在。若言去時有業名現在者。去時是業。去者是業。爲當去時去。去者去。現在旣無。業亦叵得。三世推檢橫豎搜求。善惡諸業俱不可得。畢竟淸淨。而言善惡業者但以世間文字假名分別。不可聞名而謂爲實所以者何。本求理實不求虛名。虛名無性𨿽彊分別如指虛空。業無作受三諦俱寂。故名破法徧也。識通塞者。於業非業。亦業亦非業。非業非非業。句句之中。明識苦集。一一心內了知道滅。審的成就終不虫字。故言識通塞也。道品調適者。成論人云。意業單起未得成業。意得實法想得假名。行則同緣。是時意業得成。是則有三念處也。就身口兩業是色。名身念處。毗曇人云。心數心王同時而起。王卽心念處。受數卽受念處。想及餘數皆行陰。卽法念處。王數依色而起。卽身念處。若一時異時皆有四念也。今觀此業具十法界五陰。卽是具一切四念處。一切業同類之色。是身念處。此身非淨非不淨。同類四陰。是三念處。此三非苦非樂非我非無我非常非無常。卽是非榮非枯雙樹涅槃。乃至三解脫。是名道品也。助道對治者。當念應佛三十二相等。念報佛無量功徳。共破習因惡業。念法門佛破習因。念三十二相。破報果﹝云云﹞。念法門佛助破報果惡業。念佛力故惡業障轉則入涅槃門也。如是觀時不叨上聖。又當安忍內外諸障令得無礙。若發似道未是眞解。勿生法愛。法愛不起則任運無滯。自然流入淸涼之地。是大乘十觀。得無量無漏淸淨果報。獲得無上報獲得自在業。深達罪福究竟無染故名淸淨。卽是法身。反本還源智照圓極。故名無上。卽是報身。垂形九道普門示現。故名自在。卽是應身。如是三身卽是大乘髙廣直至道場。餘如上說﹝云云﹞

○第五觀魔事境者。行人修四三昧。惡將謝善欲生。魔恐回出其境。又當化度於他。失我民屬空我宮殿。又慮其得大神力大智慧力。復當與我興大戰諍。調伏控制觸惱於我。遽其未成壞彼善根。故有魔事也。行者道弱未動波旬。一切鬼神屬六天管。當界防戍正應動此耳。經云。魔事魔罪不說者。是菩薩惡知識。若達邪正懷抱淡然。知魔界如佛界如。一如無二如平等一相。不以魔爲戚佛爲欣。安之實際。若能如是邪不幹正。惱亂設起魔來甚善也。今明魔爲五。一分別同異。二明發相。三明妨損。四明治法。五修止觀。同異者。陰魔已屬陰界入境。煩惱魔已屬煩惱境。死魔病是死因。已屬病患境。今正明天子魔也。然四倒與四魔異者。四倒只是煩惱魔煩惱魔故卽有陰入魔。陰入魔故卽有死魔。旣未出三界卽屬天子魔。若界外同異者。破界內四倒分段諸魔悉過。惟有無常等四倒。此是界外煩惱魔。煩惱魔故卽有無等等色。卽界外陰魔。陰魔卽有死。三賢十聖住果報。乃至等覺三魔已過。惟有一分死魔在。是爲界外三魔無第六天魔。但赤色三昧未究竟名天子魔。若妙覺理圓無明已盡。故無煩惱。不住果報故亦無死。赤色三昧滿。乃是究竟魔事。若華嚴明十魔。亦何得出此意耶。二明魔發相者。通是管屬皆稱爲魔。細尋枝異不出三種。一者﹝怡﹣臺﹢追﹞惕鬼。二時媚鬼。三魔羅鬼。三種發相各各不同。﹝怡﹣臺﹢追﹞惕發者。若人坐時或緣頭面或緣人身體。墮而復上翻覆不已𨿽無苦痛而屑屑難耐。或鉆人耳眼鼻或抱持擊擽。似如有物捉不可得。驅已復來。啾﹝口

祭﹞作聲鬧人耳。此鬼面似琵琶四目兩口﹝云云﹞。二時媚發者。大集明。十二獸在寶山中修法緣慈。此是精媚之主。權應者未必爲惱。實者能亂行人。若邪想坐禪多著時媚。或作少男少女老男老女禽獸之像。殊形異貌種種不同。或娛樂人。或教詔人。今欲分別時獸者。當察十二時何時數來。隨其時來卽此獸也若寅是虎乃至醜是牛。又一時爲三。十二時卽有三十六獸。寅有三。初是貍。次是豹。次是虎。卯有三。狐兔貉。辰有三。龍蛟魚。此九屬東方木也。九物依孟仲季傳作前後。已有三。蟬鯉蛇。午有三。鹿馬獐。未有三。羊雁鷹。此九屬南方火也。申有三。狖猿猴。酉有三。烏雞雉戌有三狗狼豺。此九屬西方金也。亥有三。豕貐豬。子有三。貓鼠伏翼。丑有三。牛蟹鱉。此九屬北方水也中央土王四季。若四方行用卽是用土也。卽是魚鷹豺鱉三轉卽有三十六。更於一中開三。卽有一百八時獸。深得此意依時喚名。媚當消去。若受著稍久。令人猖狂恍惚妄說吉凶不避水火﹝云云﹞。次明魔羅者。爲破二善增二惡故。喜從五根作彊軟來破。大論云。魔名花箭。亦名五箭。各射五根共壞於意。五根各一剎那。剎那若轉卽屬意根。意根若壞五根豈存。眼見可愛色名花箭。是軟賊。見可畏色名毒箭。是彊賊。見平平色不彊不軟賊。餘四根亦如是。合十八箭。亦名十八受。以是義故。不應受著。著則成病病則難治。永妨禪定死墮魔道。復次魔內射不入。當外扇檀越師僧同學弟子。放十八箭。昔諸比丘得魔內惱。又得檀越譽毀彊軟不捷。魔卽哭去。行者善覺師徒檀越。或法主異語徒眾卽嗔。徒眾怨言法主則怪。如是因緣廣說如大品。又魔善巧初令乖善起惡。若不隨者卽純令墮善。起塔造寺使散妨定。若不隨者令墮二乘。魔實不解二乘。但行當之使不入大耳。如童蒙人初被行當捨大乘習小。功夫已多後悔無益。能行當者實不解大小。又化人入無方便空。謂無佛無眾生。墮偏空裹。或偏假裹。種種蹊徑令不入圓。阿難笈多學阿鞞跋者。皆爲魔所惱。何況初心寧免自他三十六箭。若知魔佛皆入實際。則無怖畏。大經云。爲聲聞人說有調魔。爲大乘者不說調魔。一心入理誰論彊軟耶。三明妨亂者。但彊軟等箭。初射五根有三過患。一令人病。二失觀心。三得邪法。病有種種相。從眼入者病肝。余根可知。身遭病苦心則迷荒。喪禪致死。失觀心者。本所修觀善法安隱。從五根見聞已後。心地昏忽無復次序。邪法者。當約十種正法簡出邪相。有者。色從眼入見山河星辰日月居宮。亦見幽中種種相貌指點方面。是有太過。無者。色從眼入。便謂諸法猶如斷空。說灰無法甚可怖畏。是無太過。明者。色入已豁豁常明如日月照。闇者。昏闇漆黑鏗然不曉。定者。色入已心如木石塊然直住。亂者。色入已狡擲攀緣。愚者。色入已闇短鄙拙脫裸無恥。智者。色入已聰黠捷疾。悲者。色入已憂惱泣淚。喜者。色入已歌逸恆歡苦者。百節疼痛如被火炙。樂者。身體暢醉如五欲樂。禍者。自恆招禍。亦爲他作禍亦知他禍祟。福者。恆自招福亦能爲他作福惡者。無惡不造。又令他作惡。善者。自行檀等亦令他行檀。憎者。不耐見人遠他獨住。愛者。戀重纏著。彊者。其心剛彊出入不得自在。猶如瓦石難可回變不順善道。軟者。心志軟弱易可敗壞。猶若軟泥不堪爲器。以是等若過若不及悉名邪相。一根有三受。一受有二十邪法。三受合六十邪法。歷五根合三百邪法。𨿽九十五種種種異邪。而其初入必因五根。細尋三百必與彼相應也。夫﹝怡﹣臺﹢追﹞惕多令禪觀喪失。時媚多令人得邪法。魔羅備此二損也。四明治法。若治﹝怡﹣臺﹢追﹞惕者。須知拘那含佛末法比丘好惱亂眾僧。僧擯驅之卽生惡誓。常惱坐禪人。此是源祖之鬼。報或已謝而同業生者。亦能惱亂。今呵其宗祖聞卽羞去。呵云。我識汝名字。汝是﹝怡﹣臺﹢追﹞惕惡夜叉。拘那含佛時。破戒偸臘吉支貪食嗅香。我今持戒不畏於汝。如是呵已卽應去。若其不去當密誦戒序及戒。戒神還守破戒鬼去。治時媚鬼者。須善識十二時三十六時獸。知時唱名媚卽去也。隱士頭陀人多畜方鏡掛之座後。媚不能變鏡中色像。覽鏡識之可以自遣。此則內外兩治也。治魔羅有三。一初覺呵。如守門人遮惡不進。如佛告比丘。一切他物不受。不受之術能治一切自他魔事。二若已受入當從頭至足。一一諦觀。求魔叵得又求心叵得。魔從何來欲惱何等。如惡人入舍處處照檢不令得住。三觀若不去彊心抵捍。以死爲期不共爾住。善巧回轉如是三治不須多說。五止觀者。例爲十法。思議境者。若魔事起隨順魔行。作諸惡業成三途法。若隨魔起善所謂他屬而行布施。𨿽生善道世世相染。或時附著倚托言語。若捨身命卽受彼報。設欲修道遮障萬端。經云。有菩薩有魔無魔。卽此意也。是爲三善法界。魔又化令自入涅槃。眾生何預汝事。唐受辛苦不如取證是名二乘法界。魔又令人紆回拙度不速入菩提道。如是淺深歷別。皆是思議境也。若卽此魔事具十界百法。在一念中。一切法趣魔。如一夢法具一切事。一魔一切魔一切魔一魔。非一非一切。亦是一魔一切魔。一佛一切佛。不出佛界卽是魔界。不二不別。如此觀者降魔是道場。上根利智治魔顯理以魔爲侍於魔不怖如薪益火。緣修不能寂照。持世不覺魔謀。謂言善來。眞修寂照。不待觀而後鑑。卽知是魔非帝釋也。別教不耐非法。故云非我所宜。圓教安之實際。故言如我應受。不畏非人於生死有勇。是名不思議境也。魔界卽佛界而眾生不知。迷於佛界橫起魔界。於菩提中而生煩惱。是故起悲欲令眾生於魔界卽佛界。於煩惱卽菩提是故起慈。慈無量佛悲無量魔。無量慈悲卽無緣一大慈悲也。欲滿此願顯此理。應降魔作道場。八十億眾不能動心名止。達魔界卽佛界名觀。但以四悉止觀安心。隨魔事起卽以四句破之。橫豎單復破悉無滯。三藏初伏四魔坐道場。破煩惱魔得菩提道。又得法性身破陰入魔。此兩共破死魔。道樹下得不動三昧。變三玉女破八十億兵。冠蓋劍各墮者是破天子魔。通教初得無生忍。至六地得菩提道如前。八地道觀雙流是不動三昧。破天子魔。兩處聲聞止破三魔。笈多恆爲所惱。後得神通伏而非破﹝云云﹞。別教十住已破界內四魔。登地分得菩提道破煩惱魔。分得法身破陰魔。分得赤色三昧破天子魔。若瓔珞云。等覺三魔已盡惟一分死魔在。三不應前盡一不應獨余。此乃別教方便說耳。圓教初住俱破八魔。得菩提道破煩惱魔﹝云云﹞。乃至妙覺八魔究竟永盡。𨿽初住破非初住破。𨿽後覺破非後覺破。而不離初住後覺。是爲破法徧也。於上一一破魔法中。皆識苦集無明蔽度知字非字。道品者。魔界具一切色。色卽是空色卽不淨色卽是假。此名爲淨。色卽是中非淨非不淨。餘四陰亦如是。是名一念處一切念處。乃至三解脫門。門若未開必由事障。久遠劫來爲魔所使。起於魔檀爲有報故。持於魔戒要利養故。行於魔忍爲畏他故。習魔精進求名聞故。得於魔禪昧於鬼法。樂於魔慧分別見网。如是六法𨿽名爲善其實是魔。由此邪蔽蔽三脫門。今用正度對治六蔽。蔽去度成如油多明盛。若雜煩惱當用前四分觀助治。雜業借念二佛助治。若小乘伏道徧名爲聞慧。乃至圓教五品是聞慧位。此尙未成豈可濫眞起增上慢。若欲入眞。當一心安忍勿更爲魔之所動亂。窮微觀照彊心呵抵。若入似位得法賞賜。勿生髙心愛心。譬如大勛黜爲小縣。或失祿或失命。若起法愛是犯罪。但發似解如小縣失似解如失祿。墮二乘地如失命。大乘家業宗社滅故。若無法愛從相似入眞實。調魔爲侍直至道場。復次退慧如失勛。退定如失祿。俱退如失命。復次通用一意爲觀者。行人根鈍先解通意度曲入別。中論品品別意而俱會無生。通別互舉得意相成也。問。魔動竟好法後起。爲是法爾寒過春來耶。答。未必並然。自有過難好法亦不發。魔是惡緣所感。善是心力所致。釋論云。釋迦往昔在惡世。世無佛。求法精進了不能得。魔變化作婆羅門詭言。有佛一偈。汝能皮爲紙骨爲筆血爲墨當以與汝。菩薩樂法。卽自剝皮曝令幹擬書偈。魔卽隱去。佛知其心從下方湧出。爲說深經得無生忍。可以爲證﹝云云﹞。摩訶止觀卷第九上

第六觀禪定境者。夫長病遠行是禪定障。立世阿毗曇云。多諫諍多營事亦是禪定障。復有多讀誦亦是禪定障。文殊問菩提經云。禪定有三十六垢。垢卽是障。上諸境得入到淸涼池。入流竟則不須觀禪境。若魔事𨿽過而眞明未發。𨿽無別修以通修故。發過去習諸禪紛現。當置魔事觀於諸禪。所以者何。禪樂美妙喜生耽味垢膩日增。若謂是道墮增上慢。若呵棄者全失方便。如此等過不可具記。𨿽免魔害更爲定縛。如避火墮水無益三昧。爲是義故須觀禪境。但禪支諸定助道有力。大小乘經皆共稱美。若四禪八定毗曇成實明之委細。自性九禪地持十地甚爲分明。今亦略示其發相。粗爲四意。一明開合。二發因緣。三明發相。四修止觀。初明開合者。禪門無量且約十門。一根本四禪。二十六特勝。三通明。四九想。五八背捨。六大不淨。七慈心。八因緣。九念佛。十神通。此十門與五門十五門云何同異。但有開合之異耳。開五爲十者。開數息出特勝通明。開不淨出背捨大不淨。慈心因緣守本。念佛門毗曇名界方便。禪經稱念佛。此亦守本。神通約九禪上發不專據一法。合十五門爲十者。數息不淨各有三則不合。慈心有三但合爲一。卽眾生慈也。沒二名者。禪是門戶詮次事法。法緣是二乘入理觀。無緣是大乘入理觀。沒理去二存事惟一。若開者。卽屬二乘菩薩兩境中攝。因緣亦三門。三世輪轉粗。果報一念明義細。細故附理粗故屬事。今沒細存粗但稱三世門也。念佛亦三但取念應佛耳。神通但取五通。若但取五門有所不收。若取十五義濫於理。是故簡理開事。𨿽開合不同各有其意。次明漏無漏。若依毗曇判此十禪皆名有漏。緣諦智修名無漏禪。不爾。但緣事修名有漏禪。成論亦爾。根本等是有漏。空無相心修名無漏。今小異彼。當十禪體相是有漏。通是事禪。若胡瓜能爲熱病作因緣者。小當分別。四禪世間本有凡夫外道共。專修此者只發有漏。自行十二門化他贊法贊者。大經云。所謂四十八年。卽此意也。十六特勝通明。佛不出世利根凡夫亦修此禪。而不發無漏。如來若說亦發無漏。比於余禪其力𨿽弱交勝根本。爲是義故稱亦有漏亦無漏。九想等是出世客法。𨿽是事法能防欲過。不俟諦智能發無漏。如迦絺那五百羅漢。人人七徧爲說四諦。不能悟道。佛說不淨卽發無漏。厭患力彊故判屬無漏。若言非無漏者。不應稱爲聖戒定慧。聖之言正正豈過無漏。大經云。聖行者諸佛境界。非二乘所知。佛說此法二乘奉行故名聖行。今佛說聖法二乘行之。何得非無漏。又大品云。根本是世間法施。不淨等是出世法施。旣言出世豈非無漏。又云。九想開不淨。不淨開身念處。身念處開三念處。三念處開三十七品。三十七品開涅槃。涅槃初緣豈非無漏。若言事禪應是有漏者。譬服二石一熱一冷。𨿽同事禪應漏無漏異。若無漏緣稱無漏者。六地斷見七地斷思。此亦是緣亦應無漏。六地七地斷見思者。終不單用根本會須諦智寄此位發。單用根本非無漏緣。不淨等不爾。直以不淨能爲作緣﹝云云﹞。所以不取十想者。前三見諦。中四思惟。後三無學。皆屬理攝故不取。不取八念者。有人修九想無怖。又念佛門已攝故不取。慈心觀兩屬。若依根本起慈屬有漏。若依不淨等起慈屬無漏。慈無地位約地階級。依根本成眾生緣。依背捨成法緣。因緣亦無他位。念佛五通皆約他階級。例如慈心兩屬﹝云云﹞。次來意不同。問。此中十門與次第禪門及對治。云何同異。答。次第禪門爲成禪波羅蜜。禪善根利故。禪門先發後驗善惡。此中爲成般若。禪善根鈍。先阻煩惱遇業遭魔。後始發禪。對治中爲破遮障修成助道。今此任運自發。仍爲觀境。禪門𨿽同各有其意﹝云云﹞。次明深淺不同者。四禪是根本闇證味禪。凡聖通共薄修卽得。特勝。少有觀慧不味不闇證。橫對念處豎對根本。故先味次淨也。通明觀慧證相深細細。次於總也此三同是根本實觀。治惑力弱。九想正是假想初門。前鋒伏欲故次列也。九想但厭患外境未治其心。故次八背捨也。背捨𨿽破內外貪欲總而未別。緣中不得自在。故次明大不淨破依正貪也。𨿽總別治貪未修大福徳。故次慈心。𨿽復內治重貪外修福徳。不入因緣則非世間正見。故次因緣。三世輪轉無主無我成世正見也。𨿽世正見。緣底下因人福力微弱。次緣上果福力廣大。𨿽前來諸定。未有力用轉變自在。故次神通﹝云云﹞。次互發不同。其次第互發。凡有八種。例陰界境可知﹝云云﹞

○二明發禪因緣者。大經云。一切眾生皆有初地味禪。若修不修必定當得。近情而望劫盡不修。久遠推之亦曾離蓋。譬以誦經。廢近則易習。廢久則難習。當知昔有次第習。卽次第發。乃至事修事發等﹝云云﹞。如彼大地種類具足。得雨潤气各各開生。生亦前後結果不俱。梅四桃七梨九柿十。雨緣𨿽同成實有異。宿習如種。止觀如雨。禪發如果熟參差。總言八種耳。是名內因緣發也。又𨿽有應生之善。必假威神方乃開發。地𨿽有種非日不芽。佛無憎愛隨緣普益。若次第緣卽次第加。乃至事修緣卽事加。鴻鐘任擊巨細由桴。加常平等淺深聽習。大論云。池華不得日翳死無疑。善不被加沈溺未顯。淨度經云。眾生自度耳。佛於其無益。淨度菩薩言。眾生若不聞佛十二部經。云何得度。二言相乖共成一意。是名外緣發也。

○三明諸禪發相者。若般舟亦髮根本而少。常坐等則多。今且約坐論。若身端心攝气息調和。覺此心路泯然澄靜。怗怗安隱躡躡而入。其心在緣而不馳散者。此名粗住。從此心後怗怗勝前。名爲細住。兩心前後中間必有持身法。此法起時自然身體正直。不疲不痛。如似有物扶助身力。若惡持來時緊急勁痛。去時寬緩疲困。此是粗惡持法。若好持法持粗細住無寬急過。或一兩時。或一兩日。或一兩月。稍覺深細。豁爾心地作一分開明。身如雲如影煚然明淨。與定法相應持心不動。懷抱淨除爽爽淸冷。隨復空淨而猶見身心之相。未有支林功徳。是名欲界定。成論名此十善相應心。閃閃爍爍不應久住。今言。欲定坯弱不牢稱爲閃爍。非定如燈焰也。又稱爲電光者。彼論云。七依外更有定發無漏不。答云。有欲界定能發無漏。無漏發疾倏如電光。若不發無漏住時則久遺教云。若見電光暫得見道。如阿難策心不發。放心取枕卽入電光。電光亦是金剛。金剛不孤因欲界入無漏。無漏發疾譬以電光。非欲界定得此名也。住欲界定或經年月。定法持心無懈無痛。連日不出亦可得也。從是心後泯然一轉。虛豁不見欲界定中身首衣服牀鋪。猶如虛空冏冏安隱。身是事障事障未來。障去身空未來得發。是名未到地相。無所知人得此定謂是無生忍。性障猶在未入初禪。豈得謬稱無生定耶。如灰覆火愚者輕蹈之若依成論無未來禪。故云。汝說未來禪。將非我欲界定。毗曇則有。尊者瞿沙。釋論具出之。佛備兩說而論主偏申耳。今則逐人判之。自有得欲界定累月住未到。不久卽入初禪。此但稱欲界不言未到。有人住欲界不久。在未到經旬。故言未到不云欲界。有人具久在二法。故言兩定不可偏判。今依大論備出之。若節節邪正相如修證中委說。但初禪去欲界近。如疆界多難應須略知。初從粗住訖至非想通有四分。退護住進。退分又二。一任運退。二緣觸退。緣有內外。外諸方便二十五種吐納失所。是爲外緣觸退。於靜心中三障四魔。而生憂愛。是名內緣觸退。後或更修得。或修不得此人甚多。護分者。善以內外方便。將護定心不令損失。住分者。或因守護安隱不失。或任運自住。卽是住分。進分者。或任運進。或勤策進。各有橫豎。橫豎各有漸頓。若十二門一一而進是名漸進。若一時具足是名頓進。特勝通明品品而發是名橫漸。一時俱發是名橫頓。又於四分分分皆有四分。具如修證中說﹝云云﹞。今且約豎論進分者。從未到定漸覺身心虛寂。內不見身外不見物。或經一日乃至月歲定心不壞。於此定中卽覺身心微微然。運運而動。或發動癢輕重冷暖澀滑。有人言。用心微細色界淨色觸欲界身。例如欲界淨色在諸根之上。卽有見聞之用。若依是義觸從外來。若言一切眾生皆有初地味禪。如大富盲兒竹中有火。心內煩惱而不並起。禪亦如是。事障粗礙不能得發。今修心漸利。性障旣除細法仍起。何必外來。所以者何。數息能轉心。心轉火。火轉風。風轉水水轉地。四大轉細故有八觸。如麥變爲麯。麯變爲糟。糟變爲酒。糟諭欲定。酒諭初禪。以麥爲本非外來也。若定執自出外來墮自他性過。今依中論破四性訖。而論內出外來耳。又八觸是四大。動輕是風。癢暖是火。冷滑是水。重澀是地。體用相添則有八觸耳。若動觸起時。或從頭背腰肋足等處。漸漸徧身。身內覺動外無動相。似如風發微微運運。從頭至足多成退分。腰發成住分。足發多是進分。動觸有支林功徳。功徳略言十種。空明定智善心。柔軟喜樂解脫境界相應。空者。動觸發時空心虛豁。不復同前性障未除時。明者。冏淨美妙皎皎無諭。定者。一心安隱。無有散動。智者。不復迷昏疑网心解靜利。善心者。慚愧信敬慚我不曾得此法。以爲愧恥。我今尙爾。信一切賢聖具深妙法。敬揖無量。柔軟者。離欲界﹝怡﹣臺﹢龍﹞悷粗獷。如腦牛皮隨意捲舒。喜者。於所得法而生慶悅。樂者。觸法娛心恬愉美妙。解脫者。無復五蓋。相應者。心與動觸諸功徳相應不亂。又念持相應而不忘失。或一日一月一歲。安隱久住斂念卽來。燻修旣久動觸品秩轉深。是名豎發。餘七觸豎發。例此可知。若動觸發已或謝未謝。又發冷觸。冷觸若謝未謝更。發余觸。交橫如前八種。是名橫發。𨿽復橫豎前後。以八觸十功徳五支察之終不料亂。亦不得一念俱成。何以故。八觸四大水火相乖。不得同時成。然此八觸凡有八十功徳莊嚴。名字𨿽同而悅樂有異。如沸羹熱﹝榷﹣木﹢月﹞鯖魚沈李。味別樂殊。餘六觸亦差別。若欲界定中發八觸者。悉是邪觸。病煩惱觸。具如修證中說。今不論。但約初禪八觸須簡邪正。何以故。一是邊地去欲界近。二帶欲界心邪得隨入。如開門戶賊卽得進。鬼入禪中禪非鬼也。若不識者。正觸壞惟邪惡在。邪觸者還約八觸十功徳。明若過若不及。如動觸起時。直爾鬱鬱不遲不疾身內運動若薳自急疾手腳搔擾。是大過。若都不動如被縛者。是則不及。余冷暖等亦如是。又就動觸空明十種。論若過若不及。此中之空只豁爾無礙。是爲正空。若永寂絕都無覺知者太過。若鏗然塊礙是不及。明者。如鏡月了亮。若如白日或見種種光色是太過。若都無所見是不及。定者。只一心澄靜。若縛著不動是太過。若馳散萬境此不及。乃至相應亦如是。是爲一動觸中二十種邪相。餘七觸合前則有一百六十邪法原夫正禪不應有邪。所以有者。如服菖蒲將得藥力而多嗔。服黃精將得力而多欲。非藥令爾藥推粗法粗法將出而盛。若單欲界中但有邪觸。增病增蓋無正功徳。若入色定則動八觸空明十功徳。復有百六十邪不可不識。大論云。有風能成雨有風能壞雨。東北云屯西南雲散。禪亦如是。八觸十功徳此覺成禪。百六十邪此覺壞禪。若一法有邪余法亦皆染著。譬如一伴爲賊餘皆惡黨。若初觸無邪余法皆善也。正禪五支者。若初觸觸身在緣名覺。細心分別八觸及十眷屬名爲觀。慶昔未得而今得故名爲喜。恬愉名爲樂。寂然名一心。毗曇二十三心數一時而發。取其彊者判爲五支。五支悉是定體。體前方便如上說。成論明五支前後相次而起。四支爲方便。一心支爲定體。大集以第六默然心爲定體。有人言。五支在欲界第九心。或言在欲界定前。此則非五支也。今辧覺觀俱禪正就初禪判。那得爾耶。五支同起而有彊弱相翳取成就者以判五支。如一槌撞鐘初粗中細之異。五支亦爾。初緣覺相盛。不妨已有觀等四支。覺彊觀未了覺息觀方明。初已有喜觀息喜支成。初已有樂樂未暢喜息則樂成。初已有一心四支所動。今樂謝一心成。如初開寶藏覺是寶物。亦知珍貴喜樂定想。但未知是何等寶。次分別金銀別已領納生喜。喜故受樂安快一心。如人飽食無所復須。亦如對五欲極睡。故論云。如人得寶藏﹝云云﹞。若四禪同以一心支爲體。云何四異。今分初禪是覺觀家一心。故有四別。若進二禪但呵覺觀。初禪卽壞別義轉明。若通者同用一心爲體。釋五支名義相等。具在修證﹝云云﹞。復次初動八觸功徳猶粗。若數數發則轉深利。品或言三或言九。或無量品更互娛樂。功徳叢鬧不得一心。如恆奏妓。似多人客﹝應﹣心﹞／言﹞對一已。一已復來。出散暫無。薄斂復現。若欲去之但呵覺觀。初禪謝已卽發中間單定。亦名轉寂心。亦名退禪地。亦名篾屑心。於此單靜心中旣失下未發上。若生憂悔此心亦失。若不悔者內淨卽發。無復八觸受納分別。故名一識定。混四大色成一淨色。照心轉淨與喜俱發。無魔邪相。以非邊境故。喜已生樂樂謝入一心。此禪喜動樂不安當呵喜。喜謝入未到。忽發三禪與樂俱起。還是色法轉妙。不倚喜生樂。此正樂徧身受。聖人能捨凡夫捨爲難此有五支謂捨念慧樂一心經論出之或前或後皆是修行小異耳此樂對苦。呵樂卽謝亦有未到。未到謝已發不動定。還是色法轉妙。不爲苦樂所動。名不動定。定法安隱出入息斷。不苦不樂捨念淸淨一心支。𨿽爾猶是色法。呵三種色滅三種色。緣空得定不復見色。心得脫色如鳥出籠。是名空定。此定謝已亦入未到。緣識生定名爲識處。此定謝已緣無所有。入無所有法相應名不用處。舊云。緣少許識。若爾。卽是所有處亦是用處。何謂不用無所有耶。此定過已忽發非想非非想。此定不緣識處故非想。不緣不用處故非非想。更無上法可攀。三界頂禪世爲極妙。外道計爲涅槃實是闇證。具足苦集垂盡三有。還墮三途委悉明根本禪往修證中尋之。

○次明特勝發者。若依律教應在不淨後。依行在不淨前。如律云。佛爲比丘說不淨觀。皆生厭患不能與臭身共住。衣缽雇鹿杖自害佛令放不淨修特勝。大黃巴豆瀉人太過。身力弱者卽便獘之更以余藥並下並補補故是愛下故是策。策勝根本愛勝不淨。有觀名亦無漏。對治力弱名亦有漏。如廉食人啖豬豬。鄙貯屎物而猶可彊食之。若六月臭豬虫蠅所集。不復可食。特勝是實觀猶可從容。不淨是假想不須可耐﹝云云﹞。特勝發者。忽見气息出入長短。知來無所從去無所至。入不積聚出不分散。若約根本卽是粗細住。若見息來去徧身。若約根本是未到地。而根本闇證。謂無身牀鋪等者非實無也。如灰覆火上愚者輕蹈之。如夜啖食。如盲觸婦皆不暢其情。今有觀慧見息徧身。而定心明淨安隱。故異闇證也。又見身中三十六物。如開倉見谷粟麻豆。若對根本卽初禪位。前八觸觸身倉。心眼不開不見內物。特勝旣有觀慧觸開身倉。心眼卽見三十六物。肝如菉豆心如赤豆。腎如烏豆脾如粟。大小腸道更相應通。血脈灌注如江河流。內有十二物肝心痰癊等。中有十二膜膚肪膏等。外有十二發毛等。出入息統致其間。不淨無常苦空無我。一切身行皆休。終不爲身而造諸惡。是名除諸身行。若對道品是身念處。若對根本卽是覺觀兩支心眼初開是覺支。分別三十六物無謬是觀支。心是喜對喜支。前喜名隱沒有垢味。今喜不隱沒無垢味。卽是法喜非是受喜也。心受樂者亦如是。非受樂樂。知樂中三受皆無樂。名樂支。受諸心行是一心支。知眾心是一心。不同根本計實一心也。若對道品皆受念處。心作喜心作攝者。前喜從三十六物生。此直就心作喜故知對二禪。大集明二禪但三支無內淨。今心作喜意似於此。作攝者喜動則散。若作攝得入一心。根本但內淨受喜。特勝有觀慧恆攝喜心。心作解脫者此對三禪。根本之樂猗喜徧身受。凡夫捨爲難。特勝有觀慧則無愛味。故言解脫。從心作喜至心作解脫。皆是心念處也。從觀無常者對第四禪。余處亦觀無常未是別治。得不動定味之爲常。今有觀慧。知離苦樂而終是色法。猶是無常不應生染故稱無常。從觀出散對空處。滅三種色如鳥出籠故言出。緣空故言散。𨿽緣空亦有觀慧。觀離欲是對識處。緣空多則散散名爲欲。特勝觀慧離是散心。故名離欲觀滅對無所有處。特勝觀慧。觀識若多若少皆無。故名觀滅。觀棄捨對非想非非想處。棄識處及無所有處。更有妙定名爲非想非非想。凡夫妄謂涅槃。佛弟子知其𨿽無粗煩惱而有細煩惱。而無愛味故稱淨禪。從無常至棄捨。皆名法念處。此十六法橫豎對治法節節皆異。根本闇證功徳則薄如食無鹽。特勝功徳則重如食有鹽。委論發相具如修證中﹝云云﹞

○次通明禪發相者。上特勝修時觀慧。猶總見三十六物。證相亦總。通明修時細妙證時分明。華嚴亦有此名。大集辧寶炬陀羅尼。正是此禪也。請觀音亦是此意。修時三事通修。能發三明六通。又修寶炬時乃至入滅受想定。當知此門具八解脫三明六通。故名通明也。大集辧此五支名目。謂如心覺大覺思惟大思惟觀於心性。是名覺支。觀心行大行徧行。是爲觀支。如實知大知心動至心喜。是爲喜支。身安心安受於樂觸。是爲安支。心住大住不亂於緣。是名定支。初觀三事皆融。證時三事皆一。故名如心覺。覺於眞諦色息心泯一無異。又識俗諦皮肉骨等。皆有九十九重。覺五藏生五气。亦見身中虫戶行來言語無細不了。覺托胎初陰過去無明業是蠟。現在父母精血是泥。過去業不住故名印壞。現在托識名色具足。故名文成。住在生藏之下。熟藏之上。子腸中形甚微細。惟有一念妄想色心相依。如有如無如夢。業行力故自然能起一念思心感召其母。母便思靑色呼聲﹝月

參﹞气酢味。因此念力生一毫气气變爲水。水變爲血。血變爲肉。母气出入。以相資潤便得成肝藏。向上成眼向下成手足大指。若思白色哭聲鮏气辛味。便成肺藏。上向爲鼻下向爲手足第二指。若思赤色語聲焦气苦味。便成心藏。上向爲口下向爲手足第三指。若思黃色歌聲香气甜味。便成脾藏。上向爲舌下向爲手足第四指。若思黑色吟聲臭气碱味。便成腎藏。上向爲耳下向成手足第五指。覺身分細微。例皆如此。思惟大思惟者。卽是思惟眞俗也。觀於心性者。卽是空也。若眞若俗同入心性。請觀音云。一一入於如實之際。如此覺支與上倍異。心行大行者。上覺支是解。今心行去是觀行。心行於世諦故名行。行眞諦故名大行。三事俱行故名徧行。心住者於俗諦得一心。大住者。於眞諦得一心。不亂於緣者。𨿽見眞俗無量境界而於心不謬也。具明其相備如通明觀中廣說。發此定時見身息心同如芭蕉相無有堅實。是未到地相。見此三事同如泡沫相。是初禪。見三事同如浮雲相。是二禪。見三事同如影相。是三禪。見三事同如鏡像。是四禪。滅此三事皆空。滅空緣識滅識緣無所有。滅無所有緣非想非非想。滅非想非非想三種受想。而身證滅受之法。以成解脫。有俗觀故名亦有漏。有眞觀故名亦無漏。此禪事理旣備階位具足。成論人應用此明道定入八解脫。於義爲便而不肯用。阿毗曇約八背捨。得有事理俱異外道。成俱解脫人。成論但有理無事便無俱解脫人。約外道禪爲事禪。亦應約十善爲戒世智爲慧。戒慧旣異外道定何意同。是則客醫無客定八術不成。委論其相具在修證中說﹝云云﹞

○次明不淨禪發者。先就九想又爲兩。一壞法人。二不壞法人。若壞法人修九想。一脹想。二壞想。三血塗想。四膿爛想。五靑瘀想。六啖想。七散想。八骨想。九燒想。此人但求斷苦燒滅骨人。急取無學不欣事觀。旣無骨人可觀。便無禪定神通變化願智頂禪。𨿽言燒滅實有身在。例如滅受想而身證﹝云云﹞。此人好退。如毗曇有退相。四果如沙住井底。阿含云。三果退戒還家毀失律儀。不失道共。俗人生謗言無聖法。佛言。欲飽起厭。不久當還更求出家。諸比丘不度。佛卽度之便得羅漢。阿難問言。大徳。是學退無學退。答言。學退。若然卽是世智斷惑慧解脫人。故得有退。非無漏智斷一品惑進一品解而有退也。若發此九想無諸禪功徳者。是壞法人也。若不壞法人九想者。從初脹想來住骨想。不進燒想。得有流光背捨勝處觀練薰修神通變化。一切功徳具足成俱解脫人也。若修時愛多觀外。見多觀身。見愛等內外觀。若發時準此可知。於坐禪中忽見死屍在地。言說方爾奄便那去。气盡身冷神逝色變。無常所遷不簡豪賤。老少端醜無逃避處。慈父孝子無相代者。屍腥在地風吹日暴與本永異。或見一屍多屍是大不淨觀相。或滿一聚落一國土。或一屍色變。或多屍色變。死屍𨿽非九數。是諸想之本。故先說之。是等死屍顏色黯黑。身體洪直手足葩花。膖脹﹝月

曾﹞鄧如韋囊盛風。九孔流溢甚爲穢惡。行者自念。我身如是未離未脫觀所愛人亦復如是。是相發時。得一分定心黮黮安快。須臾之間見此脹屍。風吹日暴。皮肉破壞身體坼裂形色攺異了不可識。是名壞相。又見坼裂之處血從中出。散澑塗漫處處斑駁。灌溢於地臭處蓬勃。是爲血塗相。又見膿爛流潰﹝泳﹣永﹢柴﹞﹝泳﹣永﹢柴﹞滂沱如蠟得火。是名膿爛相。又見殘皮余肉風日幹炙臭敗黮黵。半靑半瘀﹝臘﹣月﹞

皮﹞﹝臘﹣月﹞

皮﹞﹝沓

皮﹞﹝沓

皮﹞。是爲靑瘀相。又見此屍而爲狐狼鴟鷲之所啖食。紛葩斗競﹝國

瓜﹞裂拽挽。是爲啖相。又見頭手異處五藏分張不可收斂。是爲散相。又見二種骨。一帶膿膏。一純白淨或見一具骨。或徧聚落。如是諸相轉時定心隨轉。﹝黑

敢﹞﹝黑

敢﹞沈寂愉愉靜妙。安快之相說不可貲。不壞法人所觀齊此。未見此相愛染甚彊。若見此已欲心都罷。懸不忍耐如不見糞猶能啖飯忽聞臭气卽便嘔吐。亦如捉淨法婆羅門而啖塗癰髓餅。槌頭自責我已了矣。若證此相。𨿽復髙眉翠眼皓齒丹唇。如一聚尿粉覆其上。亦如爛屍假著繒彩。尙不眼視況當身近。雇鹿杖自害。況鳴抱淫樂。如是想者。是淫欲病之大黃湯。如貪食人審知豬豬盛屎之物。猶彊喫啖。見豬虫臭更能食不。前特勝力弱未決定除。今觀力彊淫火疾滅。故云。九想觀成時六賊稍已除。及識愛怨詐兼知假實虛。如是厭患何但除欲。亦能發無漏亦成摩訶衍。釋論解死變想竟。仍說六波羅蜜四無量心。諸師咸云翻謬。今明菩薩修初想卽具摩訶衍。故廣出諸法。後卽云乃至燒想亦如是。那云脫落耶。

○次明八背捨發者。前三番是根本味淨。九想至一切處名爲觀。九次第定是練。師子奮迅是薰。超越是修。此四事定。今先明背捨。背捨又有總別。總共二乘別在菩薩。又背捨不定。或因中說果名背捨爲解脫。自有果中說因名解脫爲背捨。若定判者。斷惑究竟。事理具足。稱爲解脫。若惑未盡定未備但名背捨。背者厭下地及自地淨潔五欲。捨者捨是著心。故名背捨。若破愛多發外相如前說。若破見多發內相。內相者卽八背捨也。一內有色外觀色。乃至第八滅受想背捨。所言內有色外觀色者。不破不壞內色。內觀白骨皮肉而外觀死屍等。若修相具如禪門。今略示發相。行者忽見自身足指皮﹝顢﹣頁﹢皮﹞﹣﹝入

入﹞﹢﹝ㄠ

ㄠ﹞如泡。漸漸至膞至腰通身到頂。斯須洪直舉身脹急。五指葩花兩腳如柱。腰腹如甕頭如盆。處處臚脹如風滿韋囊。此相發時或從腳至頂或從頂至腳。滿一繩牀。皮急肉裂將欲綻潰。旣潰膿流浸漬濕釋。又從頂至足皮肉自脫。惟白骨在。支節相柱﹝聲﹣耳﹢空﹞然不動皮肉墮落聚在一處。猶如虫聚污穢鄙醜。若發此相深患其身。厭之如糞。何況妻子財寶而生吝惜。薩埵亡身鹿杖所害者。皆得斯觀。內不計我外不愛所低頭慚愧厭心相續﹝云云﹞。大經云。除卻皮肉諦觀白骨。一一節間皆今系念。逆順觀察令骨淨潔。是名內有色相。外觀色者。外見死屍。膖脹膿壞滿一聚落一國土。如前九想所觀不淨。故言外觀色。位在欲界定。此法增進見骨起四色。靑黃白鴿。煜煜爚爚將發不發。靑色靑光乃至鴿色鴿光。狀如流水。光籠骨人如塵霧鏡日。若心緣足光隨向下。若心緣頭光隨向上。以靑光力映蔽十方。悉見靑色。如須彌山隨方色一。乃至鴿色亦如是。若此光色將發不發。位在未到地定。如是薳久光應自發。若不發者。當攝心諦觀眉間放之便發。狀如竹孔吐煙。初乃小小後乃散大。四色宛轉從眉間出徧照十方豁爾大明。一色亦有十功徳八觸五支正邪等相。初色發時名覺。分別八色名爲觀。昔𨿽知肉中有骨。不知骨中八色。昔所未見慶喜悲慚名爲喜支。此色發時深有樂法。心地恬愉名爲樂支。定心湛然安住不動黮黮轉深。空明智定信敬慚愧。不生謗毀離蓋相應。若冷暖等。叢叢皆無謬亂。故稱叢林。但此中動癢空明五支等相。心眼開明。法深樂重不同根本。亦異特勝通明。彼帶皮肉觸不通暢。今觸骨人其法深妙。若論邪相入八色者。或見靑色不甚分明。斑駁不好卽是邪相。七色亦如是。闇證無觀慧如夜多賊。今禪有觀如晝少僞設有易卻。若三藏雲。八色是色界法。觸欲界骨人。致諸功徳起。此依根本有漏。作如此說。大乘明戒定慧法悉不可盡。何以故。命朽戒謝無作不滅。定𨿽伏惑斷在不久。如蠱入身殘藏害命。卽𨿽未死勢不久存。慧道無失初果七死。無漏湛然。當知戒定是無漏法。若爾。八色之光便是界外法也。若發此相。初背捨成位在初禪。成論云。兩背捨欲界攝淨背捨色界攝。四背捨無色界攝。滅背捨過三界。毗曇云。初二背捨通欲界及二禪。淨背捨在四禪。言三禪樂多不立背捨。復有人言。三禪無勝處四禪無背捨。三家互異。今依釋論。初背捨二勝處初禪攝。旣有五支驗是初禪也。二內無色以不淨心觀外色者。骨人是精血所成。應須呵滅析骨四微。大乘體法知骨從心生。心如幻化。骨人虛假骨人自滅。如好馬任人意。如好人共事去來無捩。骨人去已新法未來。喜多退墮。以不淨心但觀外色。外色者外死屍等。又外者骨人所放八色也。所以觀外色者。此去欲界猶近須觀外不淨。若修壞骨人別有觀法。今但論法發。忽見骨人自然消磨。但有八色及外不淨在。骨人滅時位在中間。又見八色與內淨法同時俱起。靑黃等光更作一番增明。內淨喜樂一心四支功徳。轉勝於前。是爲二背捨位在二禪。三淨背捨身作證者。初禪二禪非徧身樂。四禪無樂何所爲證。成論人四禪共淨背捨。今以兩禪共淨背捨。旣言三禪有徧身樂。可以爲證卽是其初。成就在四禪。能具足勝處。故知淨背捨位在三禪也。淨者。釋論云。緣淨故淨。八色已是淨法。而未被淨緣瑩練。淨色極在四禪。此色起時瑩於八色更轉明淨。故言緣淨故淨。徧身受者。樂之極在三禪故。總此二禪爲淨背捨也。淨有四義。不淨不淨者。欲界之身已是不淨。而今膖脹故言不淨不淨。不淨淨者。除卻皮肉諦觀白骨。無腹筋血如珂如貝。故言不淨淨。淨不淨者。是眉間所出八色光明。光明是淨未被練治。故言淨不淨也。淨淨是第三背捨。更被淨緣練治也。故言淨淨。四空背捨者。過一切色滅有對色。不念種種色。一切色是欲界內外色。有對是五根所對。此兩色前三背捨已滅。但有八色隨心轉變。故言種種色。呵色緣空更無別法。但入空定。若凡夫多染保著空定。聖人深心智慧利。直去不回。故名背捨。苦緣空多則散。虛誑不實。捨空緣識識法相應。名識處背捨。又識生滅無常虛誑。無復所緣。但有能緣。故言無所有處。識處如癰。無所有處如瘡。捨識無識卽是非想非非想。此無想猶有細煩惱。今捨能緣非想之受想。亦無復能滅之想。定法持身泯然無想。如水魚蟄虫。若以所滅爲名。與攀上厭下何異。今從能滅自地亦滅他地得名。故言滅受想背捨。具如修證中說。毗曇明得滅定是俱解脫。不得此一定但名慧解脫。成論得電光名慧解脫。具得世間禪名俱解脫。成論後四更無別法。以無漏心修此可然。前三何意無別法。而約外道禪耶﹝云云﹞。若過去曾得八定故發宿習。而滅定一種不得無漏。修則不成。故不論宿習也。九次第定超越等約三藏者。無有凡人修於此定。故不論發宿習也。若約大乘亦應有此義。今所不論。

○次明大不淨觀發者。亦名大背捨。前所觀所發除欲皮肉。諦觀骨人死屍不淨。或一屍兩屍。城邑聚落不淨流溢等。但約自他正報。故言小不淨也。約此而論厭背。故名背捨。亦是總別相﹝云云﹞。若大不淨觀何但正報流溢不淨。依報宅宇錢財穀米衣服飲食。山河園林江淮池沼。絓是色法悉皆不淨。虫膿流出臭處腥臊。捨如丘墓錢如死蛇。羹如屎汁飯如白虫。衣如臭皮山如肉聚。池如膿河園林如枯骨。江海如汪穢。大經云。美羹作穢汁想卽此觀也。於坐禪中忽如上見。見此大地無一好處。依正不復可貪。是名大不淨發也如初然火。加功攢發煙炎蓋微。火旣成勢不復擇薪。乃至江河亦能幹竭。初觀不淨。止一屍一國。淫心乍興乍廢。今定力已成厭惡亦盛。一切依正無非不淨。欲心永息。復次諸物有何定相。隨人果報感見不同。善業感淨色惡業感不淨色。如諸天寶地寶宮人中富樂。執諸瓦石變成金銀。善力所招依正俱淨。如僧護經所說。地獄獄相不同。或見身肉爲地爲他所耕。或見身如樹林眾所摧折。或身如山如屋如衣。凡一百二十種。皆惡業所感招不淨色。若執淨色保愛堅固。以大觀力破大著心。翻大顚倒成大不淨觀也。何以故。夫幻術法多是欺誑。神通法得其道理。凡一切物皆可轉變。如蘇蠟金鐵遇暖流變。如水遇冷成地。此得解觀契轉變之道。定力爾故。若根本但除下地著。不能除自地。若小大背捨未是無漏。但除下地自地著。若無漏緣通則下自上皆除著也。若人發大不淨入背捨亦大。初禪攝。若內無骨人外觀八色及依正兩報。緣境大故。名第二大背捨。二禪攝。若以大不淨入淨背捨亦大。乃至滅背捨亦如是。若論大勝處者。更熟背捨。令於緣轉變自在。大論明。鈍人修八背捨竟。方修勝處一切處。中根修三背捨竟。於四禪中修勝處等。上根只修初背捨卽修一切法也。今處中說。若多若少者。還約依正。一屍爲少二屍爲多。如是傳傳可解。一衣一食一山河爲少。無量衣食山河爲多。初修從少至多。今發亦應爾。若好若醜者。善業端正爲好。惡業鄙陋爲醜。此二皆於我美者爲好。於我惡者爲醜。此二皆有智慧爲好。皆有愚癡爲醜。此二富貴爲好。貧賤爲醜。如此好醜俱不淨。山河國土衣食屋宅。若好若醜俱不淨。又依正俱醜。骨人所放八色爲好。又八色亦醜被練爲好。好醜皆不淨。此兩勝處初禪攝。若內無色相。外觀色若多若少若好若醜。勝知勝見者。內滅骨人外有八色。又有依正多少好醜。如前說﹝云云﹞。摩訶止觀卷第九下

勝知見者。此心勝色不爲色所縛。心能轉色。故言勝知也。勝見者。淨不淨等皆於己心自在。觀解成就。故言勝見也。此兩二禪攝。若勝處成時身尙不惜。況財物他身耶。上古賢人推位讓國還牛洗耳。皆是昔生經修此觀。自然成性無復愛染。不得此意貪之至死。何能忽榮棄位耶。後四勝處在四禪中成就。三禪樂多不能轉變。就聲聞法謂言如此。於菩薩法禪禪轉變。何得無耶。大論云靑黃赤白。此從實法。瓔珞雲地水火風此從假名。互得相攝。此四勝處內外色盡但有八色。惟有多少轉變。無有好醜轉變也。十一切處在四禪中。初禪覺觀多。二禪喜動。三禪樂動。不得廣普徧一切處。惟不動念慧則能廣普。以靑徧十方十方皆靑。余色亦爾。故名一切處。若一切入者以靑徧一切時黃來入靑。亦徧一切處。靑黃本相不失相入。又不相濫。余色相入亦如是。是名一切入。此乃內心放色徧一切處。那得以外樹葉爲緣徧一切處耶。內心無法安能轉變外樹葉耶。先能變心方能變葉耳。大論取優缽羅華者。恐人不解借外諭內。不可執諭爲正義。若通明觀內無骨人不放八色。修勝處時當借外緣。或可應爾。不壞法人內自放不須外也。

復次菩薩修勝處具眾行者。若不達依正可起貪慳。此觀若明。身尙欲捨。況惜己物而貪他財。是則名檀。得如此觀不爲財色而破於戒。害彼財主引物自歸。欺詐百端而求全濟。決無此理。是則名屍。得此觀時若他觸惱及以侵奪。終不生嗔諍於糞穢。是則名忍。是觀成時不倚不淨屍身。不淨國土間退定心。是名精進。此觀能具觀練燻修。神通變化。願智頂等。是則名禪得此觀時一切法能所皆不可得。不生不滅畢竟淸淨。是則名慧。一切道定法門。皆於勝處轉變成就心定自在回轉去住。作諸法門隨心卽成。如快馬破陣亦自制住。是時明淨無復魔事。心使於魔魔不能破心也。行四三昧人若發得此法。多轉入五品弟子位。何故爾。助道力大能疾近淸涼池。齊此是發觀禪。亦是發摩訶衍禪相。若練燻修凡夫尙不得學無發可論。若別出經論故不俟言也。

○七明慈心發者慈倚根本前後﹝云云﹞。忽緣一切眾生取其樂相。無怨無惱悅心適意。或見得人中樂或見得天上樂。善修得解定心分明。無一眾生不得樂者。初躡躡細靜後轉深定但所緣有三。若緣親人得樂名廣。中人名大。怨人名無量。又緣一方眾生得樂名廣。四維名大。十方名無量。此定有隱沒不隱沒。若心緣眾生。決定作得樂想心甚分明。而所緣處不見眾生得受於樂。是內不隱沒而外隱沒。復有內心明淨外見得樂。是爲內外俱不隱沒。若先得此定後發五支功徳者。初覺眾生悉皆得樂。心與定合自心亦樂。善修得解。名覺支。分別得樂。或人中天上無量差品皆悉明了。名觀支怨親平等無復畏怨憂親之苦。名喜支。喜支動息心神愉懌亦如所緣得樂之相。名樂支。定法轉深持心不動。名一心支。此名同根本而法味永異。如糖蜜和水冷同味別。若發單根本報止梵眾梵輔。若得慈定則報爲梵王。其果旣勝因亦大矣。若先得根本後加慈定。根本益深也。又於慈定中發二禪內淨四支成就。又發三禪樂具五支成就。又發四禪一一與諸禪相應。支林具足而法味倍增。如前諭。但慈心本緣他得樂。內受樂定外見他樂。此相齊三禪。四禪但見他得樂內無樂受。以捨苦樂故。是爲小乘。如此分別。佛或時破執爲緣言。慈心福至徧淨。悲心福至空處。喜心福至識處捨心福至不用處。但菩薩恆與慈悲俱。何地而無慈悲。慈悲燻一切善豈止齊三禪耶此一往語耳。若先髮根本後發慈定亦如是。然皆闇證隱沒。或內不隱沒而外隱沒﹝云云﹞。若依特勝通明發慈定者。所依之定自是一邊。能依之慈附起不濫。此定旣有觀慧慈定亦不隱沒。五支法味倍勝根本。或因慈定而發特勝通明。此之慈定亦不隱沒禪味亦深。或因慈定髮小大不淨。不淨取眾生破壞相。則無眾生可緣誰得此樂。𨿽無眾生有漏中樂而有涅槃樂。是發法緣慈也。問。慈緣眾生淨相無嗔惱。取其好相。不淨觀破壞眾生。取其惡相云何相發。答。此亦無妨。如𨿽見不淨。不妨又見淨人端正衣裳𨿽生慈定不妨不淨。慈定亦能莊嚴背捨等。使功徳倍深勝單發不淨。或互相發﹝云云﹞。餘三無量心發更互。準慈定可知若四無量附根本發卽成有漏。附特勝通明發。卽成亦有漏亦無漏。附不淨發卽成無漏。因緣不同。慈定等深淺。百千萬種不可稱說。譬如欲界四大色造種種地。靑黃赤白髙下不同造種種樹木艸果。甘苦辛酸藥毒香臭。造種種人。端醜聰鈍貧富善惡。造種種禽獸。毛角飛走。無邊種類差品不混。各隨性分任力所能。如薄福人但資稗粟。不信有甘蔗蒲桃。色界淨法亦復如是轉變支林種種滋味。更相添糅而不混和。乃至四無量心彌復曠大。何以故。眾生無量故想其得樂亦復無量。諸法無量附諸法發支味亦無量。不可稱計眾生薄福不信禪定。設信一法不信無量功徳。如山左不識珍羞井蛙之非海若。甚可憐湣。其能信者知聖境難思。不生誹謗﹝云云﹞

○八明因緣發者。行人有大功勛。諸佛賜以禪定三昧。或過去宿習而因緣定發前後﹝云云﹞。於坐中。忽然思惟心所緣處。或緣善心或緣惡心。能緣所緣卽是有支。有能含果此有由取。以心取善惡而得有有。若不取者亦無此有。故知有從取生。復知取從愛起。愛故可取。如愛色死取不愛則不取。愛因受生。由領受善惡所以愛生若無領受愛則不生。又觀受由於觸。六塵來觸六根故得有受。無觸則無受。經云。六觸因緣生諸受。故受由於觸。又知觸由諸入門。若無六識統六根則不能涉入諸塵而生於觸。觸由於入入由名色若但有色色不能觸如死人。若但有名名亦無觸如盲聾人。色心合故則有於觸。色卽色陰。心卽四陰。了別此色名識陰。領納此色名受陰。行起貪嗔名想行兩陰。五陰具足故有覺觸。當知觸由名色。名色由初托胎識。初托胎名歌羅邏。此時卽具三事。一命二燸三識。是中有報風依風名爲命。精血不臭不爛名爲燸。是中心意名爲識。由識托胎故有凝酥薄酪。六皰開張名色和合。當知名色豈不由識。識由業行。過去持五戒善業。業使人中受名色。過去破五戒惡業。業使三塗受。故知識由於業業卽行也。行由無明癡愛。造作眾行使識流轉。從過去來今從今愛取緣有。有能含果招未來生死。三世因緣空無有主。如是思惟觀智起時。人我邪計卽破。定心怗怗從粗入細。欲界未到。乃至根本五支功徳次第而起。覺因緣空無有主。名覺支。三世流轉更相因賴。明識無差。名觀支。得因緣智深識三世豈不欣幸。名喜支。定法持心恬愉美妙。名樂支。定心湛然無緣無念。名一心支。此因緣三昧是慧性。此慧明故卽髮根本。或根本與因緣相和。法味淳濃不同單發五支。此三昧亦有隱沒不隱沒。若內心但解因緣法不生我倒者。但與根本相應。闇有此解名爲隱沒。若三昧發時其心明淨。見歌羅邏五皰開張生處住處。亦見行業善惡所爲好丑。亦見未來生死之事三世分明。是名不隱沒相。此二皆有空明十法成就。是名根本由因緣發。乃至特勝通明背捨等隱沒不隱沒。由因緣發亦復如是。若因根本發因緣者。忽於定中思惟根本諸定。皆是因緣所成。所成能成卽是有。此粗細住含炎魔兜率天有。有生必有死。欲界定亦是因緣有。有則含果應受化樂天生。生則有死。未到定亦是因緣有。有則含果應受魔天有。初禪相應卽含彼有。乃至非想非非想亦如是。如是等有皆由於取取初禪相如前二十五方便中。種種希望取其相貌。故知有由於取取又由於愛。以聞人說初禪功徳而生愛味。又知此愛由受。以聞彼功徳而領受之。而起愛也。又知此受由入入卽是根。無根入無所受。受又由觸塵觸故有入觸由名色。五陰合故有觸。名色由初識三事。三事由業而來受身。業由無明致有生識乃至老死。上至非想下至粗住。皆識十二因緣一一明了。乃至特勝通明等因根本發。例可知﹝云云﹞。此觀旣破我倒與界方便破我意同。但依禪經受因緣三昧名耳。三世推尋𨿽是慧性猶名停心。心得停住如密室無風。可作念處觀也。念處觀成方名聞慧。聞慧乃是理觀。如富那領解云。我已解已知汝云何知。若知無明不起取有。卽聞慧意。此因緣觀在念處前未有是力。故屬事觀也。此因緣門隨機不同。瓔珞明十種大集明果報一念。諸師多傳三世。龍樹作中論初明因緣品。論師謂攝法不盡不以因緣爲宗。但是世諦。破因緣盡是眞諦。故以二諦爲宗。今言何品非世諦而皆破盡。此乃通途非別意也。論初通觀因緣。次染染品等別破愛取支。六情品別破苦支。乃至後兩品別出聲聞觀因緣。通別等意皆觀因緣。豈不以因緣爲宗。北師取後品中救義。六因四緣爲宗。此乃是生滅因緣。後兩品意非論正宗。佛去世後人根轉鈍。取著因緣決定相不解佛意。故作此論明十二因緣觀門也。今旣發因緣法故約之明止觀。例爲十意﹝云云﹞。思議境者。過去無明心中作於黑業諸不善行。成三途界。作諸白業及不動業。成三善界。若轉無明爲生滅明。名下智觀得聲聞菩提。轉有漏行爲出世助道行。七種學人殘業未盡猶生善界。若無學用無漏業及著眞諦愛。與根本無明合。生方便土受彼名色。於彼愛嗔而起取有。是聲聞界。若翻無明爲不生不滅之明。是則中智得緣覺菩提。請觀音云。觀十二因緣如夢幻芭蕉成緣覺道。意在於此。轉有漏行爲無漏助道。結業盡不盡同前。是爲緣覺界。若轉無明爲般若轉不善行爲五度。以未發眞猶具界內十二因緣。是六度界。若轉無明爲空慧轉行爲六度。六七地前斷惑未盡皆同前。斷盡生彼福慧小勝耳。是名中智觀得通教菩提。若轉無明爲次第明轉行爲歷別行。十信住斷未盡。十行向斷盡。皆同前。是名上智觀故得別教菩提。若轉無明爲佛智明。從初發心知十二緣是三佛性。若通觀十二緣眞如實理。是正因佛性。觀十二因緣智慧。是了因佛性。觀十二緣心具足諸行。是緣因佛性。若別觀者。無明愛取卽了因佛性。行有卽緣因佛性。識等七支卽正因佛性。何以故。苦道是生死變生死身卽法身煩惱是闇法轉無明爲明。業行是縛法變縛成解脫。卽三道是三徳。性得因時不縱不橫。名三佛性。修得果時不縱不橫。如世伊字。名三徳涅槃。淨名云。一切眾生卽大涅槃。卽是佛卽是菩提。乃此意也。是名上上智觀得佛菩提。若五品未斷同學人。鐵輪長別苦海同無學。𨿽復變易五根生福迥異。釋論云。二乘受法性身諸根闇鈍。以其於佛道紆回故。若別圓能破無明直開苦道如實之法。從實法得實報。直於行有具足諸行。感得依正無有掛礙。根利福深不同中下。若三賢十聖住於果報。悉成就彼十二因緣。等覺余有一生因緣在。若最後窮無明源愛取畢竟盡。故名究竟般若。識等七果盡故名究竟法身。行有盡名究竟解脫。𨿽言斷盡無所可斷不思識斷。不斷無明愛取而入圓淨涅槃。不斷名色七支而入性淨涅槃。不斷行有善惡而入方便淨涅槃。淨名云。以五逆相而得解脫亦不縛不脫。如此而推。十二因緣卽是一切無量佛法。是名不可思識境也。復次十二緣對法華中十如者。如是性對無明。淨名云。若知無明性卽是明性。如是相對行。體對識等七支。力對愛取。作對有因。又是無明愛取之習因。緣對行有。果對無明生智慧習果。報對行有五種涅槃。本對三道三種佛性。末對三徳涅槃復次對十境者。十法界陰入病患兩境對識等七支。煩惱見慢等境對無明愛取業魔禪二乘菩薩等對行有等支。復次十二因緣十如十境。在異心中是生滅思議。在一念心中是不生不滅不可思議。華嚴云。十二因緣在一念心中。大集云。十二因緣一人一念悉皆具足。此猶存略。若一人一念悉皆具足十界十如十二因緣。乃可稱爲摩訶衍不可思議十二因緣耳。問。十二門論云。緣法實無生。若謂爲生者爲在一心中。爲在眾心中。亦可得言在一念耶。答。華嚴云。一中無量無量中一。大品云。一切法趣無明是趣不過。乃至一切法趣老死。今說一心具十二因緣。當有何咎。復次言一念。不同世人取著一異定相一念。乃是非一非異而論一耳。譬如泯法覆心一念之中夢無量世事。如法華﹝云云﹞。眞正發菩提心者。若依生滅無生滅假名等十二因緣。而起慈悲誓願者。此非眞正。故華嚴云菩提心魔卽此意也。若依不思議十二因緣起慈悲。覆度一切。是名眞正。拔苦有二。一拔十法界無明愛取行有五種因苦。二拔十法界識名色七種果苦。慈與樂亦爾。謂與十法界觀無明愛取成慧行正道。轉行有成行行助道。是名與樂因。觀十界名色七支皆安樂性。卽大涅槃不可復滅。名與樂果。約此四義起四弘誓。未度令度。度十界七支生死之苦。未解令解。解十界無明愛取行有五支之集。未安令安。安十界無明愛取行有正助之道。未得涅槃。令得識等七支安樂涅槃也﹝云云﹞。善巧安心者。巧觀十界識等七支卽是法性。不起無明愛取八倒迷惑名爲觀十法界行有等種種顚倒息。故名爲止﹝云云﹞。破法徧者。橫破十界十二因緣悉是一念。一念不自不他不共不無因。當知十界悉無生也。豎破十界行有見思塵沙無知無明不生。乃至四十二品不生不生。名大涅槃。善知通塞者。達因緣眞名通。起見思著爲塞。沈眞爲不通達因緣事爲不塞。於三道起法愛爲塞。達因緣中理名爲通。若於番番起無明愛取行有爲失。若於番番悉有智慧名得。或直就有作等四種苦集論塞。四種道滅爲通。或直就三假故爲塞。破三假無生爲通。通惑旣爾別惑亦然。或直就四見起十使爲塞。破見爲通﹝云云﹞。善修道品者。若通論十界因緣中色法皆名爲身。一切受法皆名爲受。一切識法皆名爲心。一切想行皆名爲法。若別論。名色支中取色。六入中取五入。觸中取五觸五受。生死支各取色分。皆名身念處攝。名色支中取識分。六入中取意入。生死支各取識分。皆名心念處攝。無明行名色支中取想行。觸支中取法觸。愛支取支有支生支中取想行。死支中亦取想行。皆法念處攝。或時云。無明是過去愛。愛是污穢五陰。若現在論。無明法念處攝。行法攝。識心攝。名色身心兩攝。六入緣六塵。塵法攝。入身攝。觸法攝。受還受攝。愛污穢身心兩攝。取法攝。有行攝。生是色起死是色滅法攝。問。數人說生死皆是不相應行秖應法念處攝。云何通三念處。答。大經云。此五陰滅彼五陰續生。如蠟印印泥印壞文成。故知生死之法不離五陰。得作此說﹝云云﹞。若通別因緣諸色。非垢非淨能雙照垢淨。名身念處。觀諸因緣通別諸受。非苦非樂雙照苦樂。名受念處。觀諸因緣通別心識。非常非無常雙照常無常。是心念處。觀諸因緣通別想行。非我非無我雙照我無我。是法念處。此四能破十二因緣中八種顚倒。八顚倒轉成四枯四榮。亦是非枯非榮中間。入涅槃見佛性也。勤觀此四名正勤。乃至八道如前說。觀根本無四句。不生不滅卽畢竟空。此空具十八空。十八空只是一空。方等云。小空大空皆歸一空。大品云。一獨空。是名空解脫門。皆入此空不取法性四相。不受不著。不念不分別新舊內外﹝云云﹞。若心無依倚。以無所見見眞佛性。以不住法住大涅槃。是名無相解脫門。是大涅槃非修非作。非自故非因。非他故非緣。不共故非合。非無因故非離。無修無得名無作解脫門。對治助道者。前道品直緣理。轉無明愛取以爲明。𨿽具正慧不能得入。何以故。無明愛取是理惡與理慧相持。復有行有事惡助覆理慧。如賊多我一故須加修。行有事善助開涅槃門。若起慳貪行有轉爲布施行有。則檀度善根生。若破戒行有起轉爲持戒行有。屍善根生。若嗔恚行有起。轉爲忍辱行有。羼提善根生。若懈怠行有起。轉爲精進行有。毗梨耶善根生。若散動行有起。轉爲禪定行有。支林功徳生。若愚癡行有起。轉爲覺悟無常苦空行有。故事慧分明助破理惑。若有一蔽則不見理。況復六耶。今但破彊者弱則隨去。助道力深成辦一切功徳。調伏諸根滿足六度。具佛威儀十力無畏乃至相好等。如前說自思作之。又佛威儀者。佛坐道場轉法輪入涅槃。皆約十二因緣。大品云。若能深觀十二因緣。卽是坐道場。道場有四。若觀十二因緣生滅究竟。卽三藏佛坐道場木樹艸座。若觀十二因緣卽空究竟。通教佛坐道場七寶樹天衣座。若觀十二因緣假名究竟。別教捨那佛坐道場七寶座。若觀十二因緣中究竟。是圓教毗盧遮那佛坐道場虛空爲座。當知大小道場。不出十二因緣觀也。又諸佛皆於此觀而轉法輪。若寂滅道場七處八會。爲利根菩薩說十二因緣不生不滅。亦名爲假名亦名中道義。若鹿苑爲鈍根弟子說十二因緣生滅相。若方等十二部經。說十二因緣生滅卽空卽假卽中。若摩訶般若說十二因緣卽空卽假卽中。若法華說十二因緣卽中。捨三方便也。若涅槃說十二因緣。具足四意皆有佛性。如乳有醍醐性。四教五味不同。皆是約十二因緣善巧分別隨機示導耳。又復置毒乳中。是涅槃約十二因緣明不定教。又復我說初成道十方菩薩。已問此義。卽涅槃中約十二因緣有祕密教。所以者何。初爲鈍根弟子。說十二因緣生滅相。別有利根菩薩在座。密聞十二因緣不生滅相。卽悟佛性得無生忍。此祕密意也。此乃同居土中轉法輪相。又諸佛皆於此觀而般涅槃。若約鈍根無明滅。乃至老死滅。正習俱盡者。是三藏佛有餘無餘涅槃。約卽空觀無明滅乃至老死滅。是通教佛有餘余涅槃。約因緣假名中道觀無明滅乃至老死滅。是別教佛常樂我淨涅槃。約十二因緣。三道卽三佛性。亦三涅槃。涅槃名諸佛法界。是圓教遮那佛四徳涅槃。此是同居土示涅槃相。有四種。出像法決疑經。方便實報二土成道轉法輪入涅槃。亦應可解。是名十二因緣攝法義﹝云云﹞。識次位者。三惡輕重皆由無明惡行不善愛取所致也。三善髙卑亦由無明善行不動行愛取有所致也。若翻無明愛取起生滅智者。卽三藏中慧解脫賢聖位行髙下也。若轉行有起觀練燻修行行功徳。卽是三藏俱解脫賢聖位行髙下也。小大迦羅類此可知。翻五度成於行有。般若翻無明愛取調伏諸根。卽有三僧祇位也。若翻無明愛取體達卽眞翻行有修六度如空種樹。卽有四忍位行髙下也。翻無明愛取生道種智。翻行有成歷劫修行諸度。神通淨佛國土成就眾生。卽有六輪位行髙下。若翻無明愛取卽是熾然三菩提燈者。卽有圓教六卽位髙下。十二因緣一人一念悉皆具足。癡如虛空不可盡。乃至老死如虛空不可盡。空則無有盡與不盡。空則是大乘。十二門論云。空名大乘。普賢文殊大人所乘故名大乘。大品云。是乘不動不出。若人欲使法性實際出者。是乘亦不動不出。大經云。一切眾生卽是一乘。如此等名理卽是。由理卽是得有名字卽是。從初發心聞說大乘知眾生卽是佛。心謬取著故不能觀行。如虫食木偶得成字。由名字故得有觀行。如前所說七番觀法。通達無礙卽是行處。由觀行故得有相似發得初品止是圓信。二品讀誦扶助信心。三品說法亦助信心。此三皆乘急戒緩。四品少戒急五品事理俱急。進發諸三昧陀羅尼得六根淸淨。入鐵輪位也。由相似故得有分證三道卽三徳豁然開悟。見三佛性住三涅槃入祕密藏。淸淨妙法身湛然應一切。乃至等覺悉是分證卽。轉無明生智慧明。如初日月乃至十四日月。轉行有生解脫。如十六日月乃至二十九日月。所有識名色法身。漸漸顯現猶如月體。由分證故得有究竟。三徳圓滿究竟般若。妙極法身。自在解脫。過茶無字可說也。故知小大次位。皆約十法界十二因緣也。若寂滅眞如有何次位。初地卽二地。地從如生。如無有生。或從如滅。如無有滅。一切眾生卽大涅槃不可復滅。有何次位髙下大小耶。不生不生不可說。有因緣故亦可得說。十因緣法爲生作因。如畫虛空方便種樹。說一切位耳。若人不知上諸次位。謬生取著成增上慢。卽菩薩栴陀羅。安忍者。觀十界因緣。當起種種遮道法。所謂三障四魔種種違順。業魔禪二乘菩薩行行等法。皆從行有兩支起。若能安忍卽能成就如來行有功徳。所謂六根淸淨之報相也。煩惱障發者。所謂貪嗔邪計深利諸見慢二乘通別三藏等菩薩慧行等。悉是無明愛取支中發。若能了達安忍則開佛知見。報障發者。所謂種種陰界入種種八風種種病患。卽是七支中發。若知卽是佛性。不動轉取捨猶如虛空。是則不斷生死而入涅槃。不破壞陰入而顯眞實法身也。能如是通達則於三障無礙。住忍辱地柔和善順。而不卒暴心亦不驚。是名安忍心成。如聲聞若住忍法。終不退作五逆闡提。菩薩住堪忍地。終不起障道重罪也。無順道法愛者。一似二眞。菩薩從初伏忍入柔順忍。發鐵輪似解功徳不染三法。所謂相似智慧功徳法性。以智慧有無明愛取故。以功徳有行有業故。以法性有名色生死故皆不應著。若於三法生愛。不入菩薩位不墮二乘。是名頂墮。亦名順道。觀無明愛取順慧行道。觀行有順行行道。觀識等順法性道。順三道故不墮聲聞地。愛三道故不入菩薩地。云何起愛。如入薝卜林不嗅餘香。菩薩惟愛諸佛功徳。不復念有二乘及余方便道。是名爲愛。愛故不能變無明愛取爲眞明。不能變行有爲妙行。不能顯識色爲法身。三道不轉豈入菩薩位。若不著相似三法無順道愛者。則無量眾罪除淸淨心常一。如是尊妙人則能見般若。般若尙不著何況於余法。入理般若名爲住。卽是初發心住時便成正覺。知一切法眞實之性。具足慧身不由他悟。見般若者。眞見三道三種般若也。從此已去心心寂滅。自然流入薩婆若海。無量無明自然而破。大論云。何故處處說破無明三昧。答。無明品數甚多。始從初心至金剛頂。皆破無明悉顯法性。餘一品在。若除此品卽名爲佛。如來身者金剛之體。眾惡已斷眾善普會。三徳究竟過茶無字可說。是名乘是寶乘直至道場。到薩婆若中住。餘如上說﹝云云﹞

○第九明念佛發者。或發念佛次發諸禪。或因諸禪而發念佛。於坐禪中忽然思惟諸佛功徳無量無邊不可思議。信敬慚愧深生慕仰。存想諸佛。有大神力有大智慧。有大福徳。有大相好。如是相好從此功徳。生。如此相好從彼功徳生。如是相好有如此福徳。如此相好有如彼福徳。知相體知相果知相業。一一法門照達明了。深解相海而無疑滯。定心怗怗亦不動亂。安住此定漸漸轉深。忽發粗細住欲界未到進入初禪等。念佛根本各是一邊。覺此念佛境界故名覺支。分別念佛有種種相種種功徳法門。皆分明識。是爲觀支。如是見已心大歡喜慶悅內充。名喜支。一心安隱徧體怡樂。名樂支。無緣無念湛湛深入。名一心支。如是五支與念佛法同起。如來功徳力燻味倍餘支。不可稱說。證者自知。但佛法功徳相好無量。所發得三昧亦應無量。所發五支亦復無量不可說不可說。一一五支皆具十種功徳眷屬支林。是爲因念佛三昧發得初禪乃至四空。特勝通明不淨背捨慈心等。亦復如是﹝云云﹞。云何因禪發得念佛三昧。行者若髮根本等諸禪。於定心中忽然憶念諸佛如來。感動福徳由於相好。相好由於善業。三種法門與心相應豁豁明了。此法發時禪定五支倍增其妙。四禪特勝背捨等亦如是。此念佛定亦有二種。一隱沒。二不隱沒。若先得隱沒解佛功徳憶識明了。然後得不隱沒。明見光相瞻奉神容的的分明者。此非是魔。能增進功徳扶疏善根。因於念佛廣能通達六念法門。所謂念佛功徳法門卽是念法。弟子受行念相業體果三事和合。名念僧。此卽以念僧以念佛以念法善奪諸惡念卽是念捨。如是念時信敬慚愧卽是念戒。念此定中支林功徳與諸天等卽是念天。三自念三念他。乃至通達一切法於念佛門成摩訶衍。如薩陀波侖見佛時得無量法門。內外皆不隱沒。若內闇隱沒不識一个功徳法門。而外見光相溢目者。此是魔也。折善芽莖損道華果。今時人見佛心無法門皆非佛也。若得此意但取法正。色相非正也。若專取色相者魔變作相。泥木圖寫皆應是佛。又如來示現自在無礙。何必一向作丈光。丈光形者示同端正人耳。佛徧示所喜身。徧示所宜身。徧示對治身。徧示得度身。師僧父母鹿馬猿猴。一切色像隨得見時。與法門俱發。又能增長本之善根乃名念佛三昧﹝云云﹞

○十明神通發者。略爲五。天眼他心天耳宿命身通。無漏屬下境中說。惟得因禪發通。不得因通發禪。所以者何。諸禪皆是定法互得相發。諸禪是通體。通是諸禪用。從體有用故通附體興。用不孤生安能發體。經云。深修禪定得五神通。卽此意也。若通論發者。一一禪中皆能發五通。若就便易別論者。根本多不能發設發亦不快利。特勝通明多發輕舉身通。背捨勝處多發如意轉變自在身通。若慈心定中緣人色貌取得樂相。因色知心識其苦樂。此多發知他心通。旣藉色知心。亦知其言語音聲亦發天耳通。因緣觀人三世。照過去事多發宿命通。照未來事多發天眼通。若念佛定不隱沒者多發天眼通。又諸通若精細者。卽是三明。但非無漏明耳。譬如盲聾眼耳忽開則大歡喜。況無量劫來五根內盲。今破五翳淨發五通。一一通中皆有五支。如眼障破覺於眼根與色作對卽覺支。分別色等無量種相卽觀支。此通開卽大慶悅是喜支。內心受樂卽樂支。無緣無念湛然卽一心支。餘四通亦如是。若就諸禪之體。或內心得解。或外相不明。而有隱沒之義。神通是定家之用。用必明了。是故悉是不隱沒也。

○第四明修止觀者。若行人發得諸禪無有方便貪著禪味。是菩薩縛。隨禪受生流轉生死。若求出要應當觀察十意﹝云云﹞。若觀禪如胡瓜。能爲十法界而作因緣。初𨿽發定柔伏身口如蛇入筒因禪而直。後出觀對境。已復還曲更生煩惱初如小水後盈大器。禪法旣失破戒反道造無間業。佛在世時得四禪比丘謂爲四果。又熊子等是也﹝云云﹞。又勝意著禪自髙謗擯喜根﹝云云﹞。又入定無惡出觀起惡成業。若失定者惡牽惡道。不失定者受禪報盡惡業則興。受飛貍身啖諸魚鳥卽其義也。若不得禪名利不至。旣得禪已因造三途法界。若在禪中染著定相。若出觀已起慈仁禮義之心。若不失定隨禪報盡則生人道若用禪觀燻於十善。任運自成不加防護。是天業。四禪四空上兩界業。若專修根本但增長人天。永無出期。如大通智勝佛時諸梵自云。一百八十劫空過無有佛。三惡道充滿了無一人得出生死。若專修不淨背捨等不俟諦智能發無漏。成聲聞法界。若觀諸禪能破六蔽。蔽是集集招苦果。能破是道道能至滅。亦是聲聞法界。亦是六度菩薩法界。又禪必棄欲是爲檀。若不持戒三昧不現前是爲屍。得禪故無嗔是爲忍。得禪故無雜念是爲精進。此法自名禪。知諸法皆無常名爲智。是名因禪起六度菩薩法界。又觀此禪是因緣生法。若觀諸禪是有支。有支由取乃至老死如前說。是緣覺法界。又觀諸禪因緣生法卽空。生法卽空是無生道諦。是通教聲聞菩薩等法界。又觀此禪因緣生法卽空卽假卽中。十法界從禪而生從禪而滅。何以故。若因禪出生三途六道法。卽是增長二十五有。生六法界滅四法界。若因禪出生背捨等法伏二十五有。亦是摧翳六法界也。若觀背捨等無常者。是用生滅拙度破二十五有。滅六法界。生一法界。若觀禪因緣生法卽空者。是用不生巧度破二十五有。滅七法界生一法界。若觀禪卽假者。是用無量拙度破二十五有及客塵煩惱。滅八法界生一法界。若觀禪因緣生法卽中者。是用一實巧度破二十五有及無明惑。滅九法界生一法界。成王三昧徧攝一切三昧。根本背捨悉入其中如流歸海。變根本背捨悉成摩訶衍。攝義如流入海。滅義如淡盡。生義如碱成。禪波羅蜜變彼慈定成無緣慈悲。變彼念佛成大念佛海。十方諸佛悉現在前。變彼神通成於如來無謀善權。舉要言之。九法界中諸戒定慧入王三昧者。變名聖行。聖行所契安住諦理卽名天行。天行有同體無緣慈卽梵行單明悲同煩惱欲拔苦卽病行單明慈同小善欲與其樂卽嬰兒行。以是五行生十功徳。乃至究竟成大涅槃。是名因禪生滅十法隱顯三諦。次第生出展轉增進攝成佛法。具在卽中王三昧內。此乃思議之境非今所觀。不思議觀者。若發一念定心。或味或淨乃至神通。卽知此心是無明法性法界十界百法無量定亂一念具足。何以故。由迷法性故有一切散亂惡法。由解法性故有一切定法。定散旣卽無明無明亦卽法性。迷解定散其性不二。微妙難思絕言語道。情想圖度徒自疲勞。豈是凡夫二乘境界。𨿽超越常情而不離羣有。經言。一切眾生卽滅盡定。𨿽卽心名定而眾生未始是。而眾生未始非。何以故。若離眾生何處求定。故眾生未始非。若卽眾生定非眾生。故眾生未始是。未是故不卽不非故不離。不卽不離妙在其中難量若空。惟佛與佛乃能究盡。一念禪定旣爾。一切境界亦復如是。若如此觀豁得悟者。直聞是言煩惱病愈。不須下九法也。若觀未悟重起慈悲。此理寂靜而眾生起迷。無明戲論翳如來藏稠煩惱林。是故起悲拔根本重苦。又無明卽法性煩惱卽菩提。欲令眾生卽事而眞。法身顯現。是故起慈與究竟樂。如是誓願淸淨眞正。上求佛道下化眾生。不雜毒不偏邪無依倚離二邊。名發菩提心。此心發時豁然得悟。如快馬見鞭影卽到正路。若不去者。當安心止觀善巧回轉方便修習。或止或觀。若觀一念禪定二邊寂滅名體眞止。照法性淨無障無礙名卽空觀。又觀禪心卽空卽假。雙照二諦而不動眞際。名隨緣止。通達藥病稱適當會。名卽假觀。又深觀禪心。禪心卽空卽假卽中無二無別。名無分別止。達於實相如來藏第一義諦。無二無別名卽中觀。三止三觀在一念心。不前不後非一非異。爲破二邊名一名中。爲破偏著生滅名圓寂滅。爲破次第三止三觀名三觀一心。實無中圓一心定相。以此止觀而安其心﹝云云﹞。若二法研心而不入者。當知未發眞前皆是迷亂。以一心三觀徧破橫豎一切迷亂。迷去慧發亂息定成。如其不悟卽塞而不通。應當更觀。何者不通。何者不塞。若其不塞卽應是通。如其不通。更須觀察知字非字識四諦得失。若不悟者。是不解調停道品。所以者何。一念禪心具十界五陰。諸陰卽空破界內四倒成四枯。諸陰卽假破界外四倒成四榮。諸陰卽中非內非外非榮非枯。於其中間而般涅槃。如此四念開道品門。道品開三解脫門。入涅槃道定具足。何意不悟。當由過去障蔽現著禪味不能棄捨。今昔相扶共成慳蔽道何由發。當苦到懺悔捨身命財。捨味禪貪修於檀度助治慳障。又味著諸禪卽破隨道戒乃至破具足戒。過現相扶共成破戒蔽。應苦到懺悔令事相謹絜助治屍障也。又如黑齒梵天尙自有嗔。今發事禪何意無嗔。又諸有禪定有非無生亦非寂滅。非二忍故任自是嗔。過現相扶共成嗔障。當苦到懺悔加修事慈助治忍障。又著禪味是放逸。癡所盲散動間雜。過現相扶共成懈怠。當苦到精進無間相續助治進障。又禪中所發業相惱亂禪心。不得湛一。若二乘但斷煩惱抵業而去不論斷業。菩薩斷煩惱受法性身。而諸法門有開不開。當知爲業所障。須苦到修諸善業。法性身尙爾。況生死身安得無業。修善助治定障。又味禪者全是不了無常生滅。況了味著不生不滅。過現相扶共成癡障。當苦到懺悔治事迷僻。是略明對治廣不可盡。行人觀法極至於此。若不悟者是大鈍根大遮障罪。恐因罪障更造過失。故重明下三種意耳。識次位內防增上慢。安忍外防八風。除法愛防頂墮。十法成就速入無生。得一大車遊於四方直至妙覺。破二十五有證王三昧。自行化他初後具足。餘皆如上說﹝云云﹞。摩訶止觀卷第十上

第七觀諸見境者。非一曰諸。邪解稱見。又解知是見義。推理不當而偏見分明作決定解。名之爲見。夫聽學人誦得名相齊文作解。心眼不開全無理觀。據文者生無證者死。夫習禪人惟尙理觀觸處心融。闇於名相一句不識。誦文者守株情通者妙悟。兩家互闕論評皆失。若見解無滯名字又諳。以見解問他意無窮盡。如曲射繞鳥飛走失路。若解釋難問綽有餘工。如射太虛箭去無礙。當知非由學成必是見發。此見或因禪發或因聞發。例如無漏起時藉於信法聞思。因聞發者。本聽不多廣能轉悟。見解分明聰辯問答。因禪發者。初因心靜後觀轉明。翻轉自在有如妙達。南方習禪者寡發見人微。北方多有此事。盲瞑不識謂得眞道謂得陀羅尼。闇於知人髙安地位。或時不信撥是狂惑。今言非狂非聖。夫鬼著能語鬼去則癡。其旣不爾故知非狂。尋其故惑貪嗔尙在。約其新惑更增煩惱。八十八使系縛浩然。故知非聖乃是見慧發耳。通論見發因聞因禪而多因禪。或禪已見發或禪見俱發。見已得禪又少兩義則多。例如諸禪通發無漏。而未到發者少。六地九地發者多。爲是義故次禪定境而論諸見也。若人見發利智根熟能自裁正。或尋經論勘知己過者。此人難得。若不能自正。遇善知識明示是非破其見心。此亦難得。故云眞法及說者聽眾難得故。旣不自覺又不值師。邪畫日增生死月甚。如稠林曳曲木何得出期。今觀諸見境爲四。一明諸見人法。二明諸見發因緣。三明過失。四明止觀。第一明諸見人法又二。一邪人不同。二邪人執法不同。邪人不同又爲三。一佛法外外道。二附佛法外道。三學佛法成外道。一外外道。本源有三。一迦毗羅外道此翻黃頭。計因中有果。二漚樓僧佉此翻休睺。計因中無果。三勒沙婆此翻苦行。計因中亦有果亦無果。又入大乘論云。迦毗羅所說有計一過。作者與作一。相與相者一。分與有分一。如是等名爲計一。優樓僧佉計異。迦羅鳩馱計一異。若提子計非一非異。一切外道及摩迦羅等計異。皆不離此四。從三四外道派出枝流。至佛出時有六大師。所謂富蘭那迦葉。迦葉姓也。計不生不滅。末伽梨拘賒梨子計眾生苦樂無有因緣自然而爾。刪闍夜毗羅胝子計眾生時熟得道八萬劫到。縷丸數極。阿耆多翅捨欽婆羅。欽婆羅粗衣也。計罪報之苦以投巖拔發代之。迦羅鳩馱迦旃延計亦有亦無。尼揵陀若提子計業所作定不可攺。此出羅什疏。名與大經同所計三同三異。或翻誤或別有意。今所未詳。而大體祖承迦毗羅等。依本爲三。或可爲四謂四見也。二附佛法外道者起自犢子。方廣自以聰明讀佛經書而生一見。附。佛法起故得此名。犢子讀舍利弗毗曇自制別義言。我在四句外第五不可說藏中。云何四句。外道計色卽是我。離色有我。色中有我。我中有色。四陰亦如是。合二十身見。大論云。破二十身見成須陀洹卽此義也。今犢子計我異於六師。復非佛法諸論皆推不受。便是附佛法邪人法也。或云。三世及無爲法爲四句也。又方廣道人自以聰明讀佛十諭。自作義云。不生不滅如幻如化空幻爲宗。龍樹斥云。非佛法方廣所作。亦是邪人法也。三學佛法成外道。執佛教門而生煩惱不得入理。大論云。若不得般若方便入阿毗曇。卽墮有中。入空卽墮無中。入昆勒墮亦有亦無中。中論云。執非有非無名愚癡論。倒執正法還成邪人法也。若學摩訶衍四門卽失般若意。爲邪火所燒還成邪人法。故百論正破外外道。今大乘論師炎破毗曇成實謂是計有無外道。然成論云。三藏中實義空是。此乃似無意。又同百家之是異百家之非。捉義出沒又似因中亦有果亦無果意。又似昆勒意。當時論起。人皆得道。今時執者乃是人失何關法非。此應從容不可雷同迦毗羅等。若以大破小如淨名所斥。取其不見中理與外道同。非是奪其方便之意。二明邪人執法不同者關中疏云。一師各有三種法。一得一切智法。二得神通法。三得韋陀法。一切智者。各於所計生一種見。解心明利將此見智通一切法。故名一切智外道。神通法者。發得五通變城爲鹵。轉釋爲羊。停河在耳捫摸日月。此名神通外道。韋陀法者。世間文字星醫兵貨悉能解知。是爲韋陀外道。一師則有三種得法不同也。犢子方廣亦如是。若望執佛法邪約三藏四門。一門有三。一直發理解智性生見。二得諸神通。三解四阿含文字。如是四門則有十二種得法不同也。若得意者。一一門中初有三種念處。一性念處。二共念處。三緣念處。性是直緣諦理。共是事理合修。緣是徧緣一切境法。亦是緣三藏教法。後證果時成三種解脫。慧解脫俱解脫無疑解脫。故結集法藏時選取千人。悉用無疑解脫徧解內外經書。擬降外敵。毗曇婆沙云。煩惱障解脫禪定障解脫。一切法障解脫慧解脫人得初解脫。共解脫人得第二解脫。惟佛得第三解脫。總名無疑解脫也。執摩訶衍通別圓四門失意者。例有三十六種得法不同。

○第二明諸見發有二。一明諸見發。二見發不同。一明見發者。或因禪或因聞。眾生久劫靡所不作。曾習諸見隔生中忘。罪覆本解心不速開。今障若薄能發諸禪。或禪見俱發或禪後見發。或聞他說豁然見生。如有泉水土石所礙。決卻壅滯﹝泳﹣永﹢﹝虍﹣七﹢﹝一／八／八／目﹞矣成川。闇障旣除分別薳去。一日十日綿綿不已。番番自難番番自解。所執之處實而有通。所不執處虛而自破。又辯才無滯巧說己法莊嚴言辭。他來擊難妙能申釋。如是見慧從何處出。由禪中有觀支。觀支是慧數。逸觀諸法莫自知止。快馬著汗不可控制。若聽講人無禪潤見始欲分別多抽腸吐血。因是制命見終不成。若定力潤觀𨿽逸難制。不致抽腸多得成見。從此觀支推研道理。謂諸法因中有果。此解明利洞見遠意出過餘人。將此難他他不得解。謂他妄語。自執己義他不能壞。自謂是實。無生眞智得理妙心。若細推尋但是見惑世智辯聰。具足八十八使顚倒惑网豈關眞解。當知是迦毗羅見發相也。又約觀支推尋諸法因中無果。此見分明解心猛利。𨿽種種難能種種通。引種種證成因中無果義。以此破他他不能當。余爲妄語。他來破己己執轉成。以此爲實。建言歸趣惟向因中無果。當知定是僧佉見發也。若於觀支思惟因中亦有果亦無果法。大論云。有與無諍。無與有諍。言長爪執亦有亦無與有無者諍。若入此見難問無窮盡。豈非勒沙婆見發也。其六師所計不同。須善得諸師執意以所發見勘之。𨿽小不同但令大體相似。卽是六師見發也。若於觀支計必有我。而不在身見四句中。亦不在三世無爲四句中。而在第五不可說藏中。發此見時心解明利能問能答。神俊快捷難與當鋒。破他成己決不可移。當知是犢子見發也。若於觀支謂諸法幻化。起空盡相。此解虛無不見解心及諸法異。同如幻化。惟計此是余悉妄語。此是方廣見發也。若於觀支推諸法無常生滅不住。人我如龜毛兔角不可得但有實法。析實法塵若粗若細。總而觀之無常無我。計此爲實。所發見解全會毗曇。諸舊聽人𨿽解名相心路不通。若發此見於文𨿽昧而神解百倍。其不識者謂是賢聖而實非也。若是賢人道心郁然與解俱生。能伏煩惱成方便位。今𨿽解無常增長諍競。道心沈沒煩惱轉熾。故知是有門見發也。若於觀支忽發空解。謂言無常生滅三假浮虛。析塵入空種種方便。此見明利神用駿疾。彊於問難破他成己。是實余妄。此是空門見發也。若於觀支計一切法亦有亦無。若入此門難問無窮盡。此是昆勒意。論乃不度習發無定。是爲亦有亦無見發也。非有非無見例亦可知。當知四門通理則成正見。若失方便墮四見中。故名佛法內邪也。何但三藏四門執成邪見。無量劫來亦學摩訶衍通別圓等不入理。保之爲是。取於四邊邪見火燒。今於觀支忽發先解。夢虛空花如幻之有。作此有解解心明利。或作幻本無實無實故空。空解明利。或作亦空亦有解。譬如幻化物見而不可見。或作非空非有解。非是幻有亦作幻無。中論觀法品云。若言諸法非有非無。是名愚癡論。向道人聞說卽悟名得實相。邪心取著生戲論者。卽判屬愚癡論。是爲通教四門四見也。若於觀支思惟通教四門之解是界內幻夢。此夢從眠法生。眠卽無明。觀無明入法性。亦有四門。或言法性如井中七寶。或言如虛空。或言如酒酪瓶。或言中道。此四解明利。卽是別教四門見發也。若於觀支忽解。無明轉卽變爲明。明具一切法。或謂無明不可得變爲明。明何可得。此不可得具一切法。或謂法性之明亦可得亦不可得。非可得非不可得。一門卽三門三門卽一門。此解明利。所破無不壞所存無不立。無能逾勝。亦復自謂是無生忍。如此解者。是圓教四門見發也。大乘四門皆成見者。實語是虛語生語見故。涅槃是生死貪著生故。多服甘露傷命早夭。失方便門墮於邪執。故稱內邪見也。夫四見爲諸見本。自他復爲共無因本。故龍樹破自他竟。點共有二過無因則不可。自他旣不實況無因耶。本破末傾其意在此。若立自他共無因例立。今大小乘四門僻執成見。但明自他意竟餘者可知。若三藏明大生生小生皆從無明生不由眞起。若無明滅諸行滅。不關眞滅。執此見者卽成自性邪見也。通教明眞是不生。不生故生生一切惑。若滅此惑還由不生。如此執者是他性邪見也。界內以惑爲自眞爲他。故作此說也。界外以法性爲自無明爲他。別教計阿梨耶生一切惑。緣修智慧滅此無明。能生能滅不關法性。此執他性生邪見也。圓教論法性生一切法。法性滅一切法。此則計自性邪見。前君弱臣彊。今君彊臣弱。餘二可知。夫因聞多發理見少發神通韋陀。因禪多發神通韋陀少發理見。發理見者伏學人。發神通伏俗人。俗人取異不取解。學人取解不取異。發韋陀兼伏。具發三者最能兼伏。因禪發者已如上說。因聞發者今當說。行者𨿽得禪而未發見要假前人啟發其心。心旣靜利。忽聞因中有果。心豁開悟洞明邪慧。百千重意逾深逾遠。猶如石泉。是爲從聞發得迦毗羅見。餘三亦如是。若聞第五不可說藏及聞幻化。卽發犢子見也。或聞三藏四門隨解一句。見心豁起深解無常。觀心奔踴不復可制。是爲因聞發有門見。三門亦如是。若聞摩訶衍十二門。各依門生解解心明利。過向所聞。𨿽發此解非大方便不入小賢中。又非迦毗羅等邪解。故知是發十二門見。二明發法不同者。迦毗羅外道直發見解。解心雄猛邪慧超殊不可摧伏。是得一切智法也。若直發神通蹈履水火隱顯自任。誰不謂聖人乎。眞諦三藏雲。震旦國有二種福﹝云云﹞。是得神通法也。若直發韋陀。知世文字覽諸典籍一見卽解。或竊讀三藏衍等經絓眼便識。還將此知莊嚴己法。若爾內外相濫殆不可識。今時多有還俗之者。畏憚王役入外道中。偸佛法義竊解莊老。遂成混雜迷惑初心。孰正孰邪。是爲發得韋陀法也。一種外道各得三法。約人成七。所謂單三復三具足者一。餘二外道亦爾。合有二十一種得法不同。若約六師一師有三合成十八。約人得多少則有四十二種得法不同也。犢子方廣發法不同。亦有單三復三具足者一。若內邪得法不同。隨一一門所計道理精能分別。此是得性念處見。亦是慧解脫耶。余門亦如是。若但若兼發得神通飛騰縱任。此是得共念處見亦是俱解脫耶。若通慧自在而不能說法。或尋經論或聽他說卽達名數。又下通韋陀上通大乘悉用己見消諸法門。以諸法門莊嚴己見。四門各有三種。約人亦有七意也。若通別圓等四門各直發慧解。各但變通。各知內外經書者。自謂道眞他謂髙著。今但謂是邪見。一門有七。合成八十四種﹝云云﹞。復次前總論同異。今當一一論同異。三外六師𨿽同發一切智。或有見一切智。或無見一切智。如是等種種一切智所計處別。故見智則異。各據爲是餘人則非。法華云。野幹前死。此明利使發時鈍使則沒故言前死。又云。諸大惡獸競來食啖。卽是所執一見能啖諸見。論力云。一切諸師皆有究竟道鹿頭第一。當知一切智各各不同也。乃至三藏四門一切智。大乘四門一切智。各執所見互相吞啖。彼彼不同可以意得。次神通法不同者。神通因禪而得得禪不定。外外道秖因根本發通。或初二三四。所因旣殊力用亦別。內邪亦因根本。又因淨禪。所因淺深通用優劣。大論云。所因處用通廣。所不因處用通劣。但禪是事通是用。俱屬福徳莊嚴。非所諍處𨿽無理諍。校捔所因通用悉異。次韋陀不同者。若外外道所發所讀治家濟世之書。部帙不同詮述各異。發讀多則知廣。少則知狹。長慢自大皆由文字不同也。若內邪不發不讀外外道文字者則知狹。發讀則知廣。不發不讀三藏文字者。不知界內名相則知見狹。發讀者則知廣。不發不讀衍者。不知界外名相則知狹。發讀者則知廣。當知韋陀之法句句不同耳。復次結會不同。然內外諸邪。俱明理慧神通文字立徳調心。尊人卑己聲譽動物。如庵羅果生熟難知。天下好首莫測邪正。今判之甚易。如迦羅七種不同。研其根本皆從邪無中起若計因中有果破一切法惟存此句。作諸神通搖動時俗。令人信受因中有果法。所引韋陀異家。名相莊嚴因中有果。所立諸行歸宗趣向。指極因中有果爲所執法。動身口意造無量罪如後說。由此驗知是迦毗羅外道也。僧佉沙婆例亦如此元起邪無終歸所執。犢子亦如是。小大四門準此可解。驗之以元始察之以歸宗。則涇渭分流菽麥殊類。何意濫以莊老齊於佛法。邪正旣以混和。何能拔大異小。自行不明何得化他。師弟俱墮也。

○第三明過失爲二。一明過失。二明並決。一正明過失者。若天竺宗三。眞丹亦有其義。周弘政釋三玄云。易判八卦陰陽吉凶。此約有明玄。老子虛融此約無明玄。莊子自然約有無明玄。自外枝派源祖出此。今且約此以明得失。如莊子云。貴賤苦樂是非得失皆其自然。若言自然是不破果。不辧先業卽是破因。禮制仁義衛身安國。若不行用滅族亡家。但現世立徳不言招後世報。是爲破果不破因。若言慶流後世並前則是亦有果亦無果也。約一計卽有三行。一謂計有行善。二計有行惡。三計有行無記。如雲理分應爾富貴不可企求。貧賤不可怨避。生無足欣死何勞畏。將此虛心令居貴莫憍處窮不悶。貪恚心息安一懷抱。以自然訓物作入理弄引。此其得也。得有多種。若言常無欲觀其妙無何等欲。忽玉璧棄公相洗耳還牛自守髙志。此乃棄欲界之欲攀上勝出之妙。卽以初禪等爲妙。何以得知。莊公皇帝問道觀神气。見身內眾物以此爲道。似如通明觀中發得初禪之妙。若言諸苦所因貪欲爲本。若離貪欲卽得涅槃。此無三界之欲。此得滅止妙離之妙。又法名無染。若染於法是染涅槃。無此染欲得一道微妙。妙此諸欲欲妙皆無。汝得何等。尙不識欲界欲初禪妙。況後欲妙耶。若與權論。乃是逗機漸引覆相論欲妙。不得彰言了義而說。但息跨企之欲觀自然之妙。險詖之行旣除。仁讓之風斯在。此皆計有自然而行善也。又計自然任運恣气。亦不運禦從善。亦不動役作惡。若傷神和不會自然。𨿽無取捨而是行無記。行業未盡受報何疑。若計自然作惡者。謂萬物自然恣意造惡終歸自然。斯乃背無欲而恣欲。違於妙而就粗。如莊周斥仁義。𨿽防小盜不意大盜揭仁義。以謀其國。本以自然息欲。乃揭自然而爲惡。此義可知也。次約天竺諸見空見最彊。今寄之以論得失。夫空見爲三。一破因不破果破果不破因。二因果俱破不破一切法。三破因果及一切法。一切法卽三無爲也。第三外道與佛法何異。大論明。大小乘空體析爲異。外道亦體析此云何異。外道從邪因緣無因緣。若析若體若畢竟空。佛弟子知從愛因緣。若析若體若畢竟空。有人言。破語非體。今明。中論首尾以破題品。破豈異體邪。故不約此分邪正大小。但依大論析正因緣異外道。體正因緣異小乘。若約邪因緣起空見。亦有三行而多作惡。眞觀空人知從愛生善尙不作。豈況惡乎。起空見人於果報財位非其諍處。空是其處。同我空法親友生愛。贊有破空怨仇嗔惱。人不知空慢之如土。空心無畏不存規矩。恣情縱欲破正見威儀淨命。死皆當墮三惡道中。六師云。若有慚愧則墮地獄。若無慚愧不墮地獄。背鱠經屏天雷尿井。逆父慢母劇於行路。乃謂無礙。若親異疏非平等也。自行姦惡復以化人。普共爲非失禮如畜。豈有天下容忍此耶。𨿽謂無礙不敢逆主慢後。自惜其身則於身有礙。是人直發此是見轉熾盛永不得禪。若得禪已見禪法多失。發見已禪。多是鬼禪鬼通。能記吉凶又知他心。又廣尋韋陀證成此見。令人信受破世出世善。名啖人狗。若一種不破不名飽足。破一切法見心乃飽。飽名轉熾。內無實行但虛諍計如叫喚求食。執空與有諍。空有相破爲啀喍。自稱譽爲嗥吠。破他名摣。立己名掣。又狐疑未決爲啀喍。陵恐於他爲嗥吠。如守家狗令他畏故而吠也。此人純自行惡化他有四。一自爲惡勸人行善。二自揚行善勸人行惡。三自勸俱惡。四自勸俱善。自惡勸善者。言我能達理於惡無妨。汝是淺行須先習善。化道應先以善引之。若自善勸惡者。言我是化主和光須善。汝是自行正應作惡。自勸俱惡者。俱行實道故。自勸俱善者。俱行權道故。此四𨿽異。皆以惡爲本隨業沈淪。何道可從耶。又空見行善者。空無善惡而須行善。不行善者。毗紐天嗔眾生苦惱。苦惱故成業。業由過去現在受報。以現持戒苦行遮現惡果。則得漏盡。若爾須善故持戒節身。少欲知足粗衣啖艸。爲空造行而生喜怒。空是嗔愛諍計之處。若得禪發見禪謝見熾。見已得禪乃是鬼禪鬼通。如此空見自行惟一化他有四。例前自行化通卽是隨業。隨業升沈何關道也。次執空見不作善惡騰騰平住。𨿽謂平住稱愛毀憂。以平平自髙。當知平平生煩惱處。得禪發見如前。亦通韋陀竊解佛教。莊嚴無記啀喍叫喚。無量結使從無記生。自行惟一化他亦四。若不發禪業牽惡道。若發禪隨禪受生。若此業未熟先世諸業彊者先牽。當知諸見未能伏惑。云何惑斷耶。亦有亦無等得失之相。準此可知。摩訶止觀卷第十下

次明內邪得失者。三藏四門本爲入理而執成戲論。發見獲禪兼通經籍。若以此門自執秖應生善。旣與見相應還起三行。其行善者專爲諸有而造果報。取著有門而生愛恚。勝者墮慢坑負者墮憂獄。生煩惱處。有門還閉不得解脫。行惡行者執有爲是。餘者皆非。爲此有門無惡不作。邪鬼入心惟長眾非。九十六道三順佛法。故有阿毗曇道修多羅道。但五百羅漢於此有門得出。豈應是邪。今人僻取鬼則入心。故稱阿毗曇鬼。或從見入或從禪入。自行有一化人亦四。一門旣爾三門亦然。若通別圓等各有四門生見。一見亦具三行。行善者可知。行惡者。執大乘中貪欲卽是道。三毒中具一切佛法。如此實語本滅煩惱。而僻取著還生結業。稱毀憂愛欺慢啀喍競於名利。自行則一化他有四。旣非無漏無明潤業。業力牽生何所不至。不能細說準前可知。如是等見違於聖道。又能生長種種罪過。其不識者執謂是道。設知是見隨見而行以自埋沒。豈能於見動不動而修道品。略言見發生諸過失也。二明並決眞僞者。一就所起法並決。二就所依法並決。今通從外外道四句。乃至圓四門外道見通韋陀乃至圓門三念處三解脫。名數是同。所起見罪系縛無異。譬如金鐵二鎖。又從外道四句。乃至圓門四見。名𨿽淸美。所起煩惱體是污穢。譬如玉鼠二璞。又從外道四句。乃至圓門四見𨿽同研煉有成不成。譬如牛驢二乳。又從外道四見。乃至圓門四見有害不害。譬如迦羅鎭頭二果。所計神我乃是縛法非自在我。各執己是余爲妄語。互相是非何關如實。自謂眞道翻開有路。望得涅槃方沈生死。自言諦當終成邪僻。愛處生愛。嗔處生嗔。𨿽起慈悲愛見悲耳。𨿽安塗割乃生滅彊忍。𨿽一切智世情推度。𨿽得神通根本變化有漏變化。所讀韋陀世智所說。非陀羅尼力非法界流。𨿽斷鈍使如步屈虫。世醫所治差已更發。八十八使集海浩然。三界生死苦輪無際。沈著有漏永無出期。皆是諸見幻僞。豈可爲眞實之道也。二約所依法異者。一切諸見各依其法。三外外道是有漏人。發有漏法以有漏心著於著法。著法著心體是諍競。非但因時捉頭拔發。發諸見已謂是涅槃。執成見猛毒增斗盛。所依之法非眞所發之見亦是僞也。此𨿽邪法若密得意以邪相入正相。如華飛葉動藉少因緣尙證支佛。何況世間舊法。然支佛𨿽正華葉終非正教。外外道密悟。而其法門但通諸見。非正法也。皆由著心著於著法因果俱斗。斷奠是邪法生邪見也。若三藏四門是出世聖人得出世法。體是淸淨滅煩惱處。非惟佛經是正法。五百所申亦能得道。妙勝定云。佛去世後一百年。十萬人出家九萬人得道。二百年時十萬人出家。一萬人得道。當知以無著心不著無著法。發心眞正覺悟無常。念念生滅朝不保夕。志求出要不封門生染而起戲論。譬如有人欲速見王。受賜拜職從四門入。何暇盤停諍計好醜。知門是通途不須諍計。如藥爲治病不應分別。速出火宅盡諸苦際。眞明發時證究竟道畢竟無諍。無諍則無業無業則無生死。但有道滅心地坦然。因果俱無斗諍俱滅。惟有正見無邪見也。復次四門𨿽是正法。若以著心著此四門。則生邪見。見四門異。於修因時多起斗諍。譬如有人久住城門。分別瓦木評薄精粗。謂南是北非東巧西拙。自作稽畱不肯前進非門過也。著者亦爾。分別名相廣知煩惱多誦道品。要名聚眾媒炫求達。打自大鼓豎我慢幢。誇耀於他互生斗諍。捉頭拔發。八十八使嗔愛浩然。皆由著心於正法門而生邪見。所起煩惱與外外道更無有異。論所計法天懸地殊。方等云。種種問橋智者所呵。人亦如是。爲學道故修此四門。三十餘年分別一門尙未明了。功夫才著年已老矣。無三種味空生空死唐棄一期。如彼問橋有何利益。此由著心著無著法而起邪見也。次通教四門體是正法。近通化城前曲此直。巧拙𨿽殊通處無別。如天門直華餘門曲陋。不住二門俱得通進。若數瓦木二俱遲壅。若不稽滯法門若因若果俱無諍著。是名無著心。不著無著法不生邪見也。復次若以著心著此直門亦生邪見。或爲名爲眾爲勝爲利分別門相。嗔愛慢結因此得生。譬如以毒內良藥中。安得不死。以見著毒入正法中。增長苦集非如來咎。利根外道以邪相入正相。令著無著成佛弟子。鈍根內道以正相入邪。令無著有著成邪弟子。豈不悲哉。別圓四門巧拙利鈍俱通究竟涅槃。因不住著果無斗諍。若封門起見則生煩惱與漚樓佉等。以此而觀如明眼人臨於涇渭。豈容迷名而不識淸濁也。略明見發則有五番。一番有四。則有二十門。一門有七。合一百四十見法不同。廣論無量。皆藉因緣而得開發。良以通修止故諸禪得發。通修觀故諸見得發。通修之緣乃由止觀。而根本別因必由前世。或在外外道中學。或爲佛弟子大小乘中學。或因聞法相曾發諸見。或因坐禪發此諸見。隔生廢忘解不現前。今修靜心。或聞經論燻其宿業見法還生。先世熟者今則易發。先世生澀今則難發。隔生遠則難近則易。若外外見熟近則前發。內見熟近則先現。神通韋陀旣是事相。隔生易忘難發。見是慧性難忘易發。如人久別憶名忘面。事理難易亦復如是。若前世外有鬼緣。鬼則加之發鬼禪鬼見。外有聖緣。聖人加之發正禪見也。復次若先未識諸見過患。於見生怖匆匆急斷。今識其邪相愼莫卒斷。但恣其成就作助道力必有巨益。如腹有蠱當養寸白後瀉幹珠。所以然者。世間癡人頑同牛馬。徒雷震法音溢敷錦繡。於其聞見無益。耽著五欲如患蠱者。若發諸見見啖鈍使諭之寸白。見慧與正觀相鄰聞法易悟。如彼珠湯。爲是義故須養見研心前驅開導。若入二乘則動見修道品。若入大乘不動見修道品。對寇破賊然後勛成。是爲養外見以爲侍者。若發三藏拙四門見。通巧四門見。見𨿽是障助道亦深。若福徳法升天甚易取道則難。見是慧性。沈淪亦易悟道甚疾。大論云。三惡亦有得道人少故不說。白人黑黶不名黑人耳。旣知是見惑不得起恣其分別。如諸外道先有見心。被佛化時如快馬見鞭影卽便得悟。若無見者萬斧不斷。如爲牛馬說法。不相領解。﹝狂﹣王﹢巢﹞獠全未解語若爲論玄。故佛於其人則不出世。分形散質爲師爲友導其見法。佛日初出。權者引實聞法卽悟。法華云密遣二人者。約法論方便之二教。約人是權同二乘。眾聖屈曲尙教其見。今得見發豈可遽除。若先世修別圓八門未斷通惑。此見若發過同三外。若先世已破通惑。未悟別理或同二乘。前見尙養況此見耶。淨名取二乘過邊撥屬外道。又取助邊使之爲侍。進退解之勿一向也。今生修道見心發者眞理可期。見若未發聖境難會。

○第四約見修止觀者。如上通論得見不同。則一百四十種。若別就內邪則有一百一十二種。若作宗明義凡有幾宗。十地中攝數論等分別見相。爲同爲異。邪正途轍優降幾何。若解此意知不相關。其不解者知復柰何。夫佛法兩說一攝二折。如安樂行不稱長短是攝義。大經執持刀仗乃至斬首是折義。𨿽與奪殊途俱令利益。若諸見流轉須斷令盡。若助練神明回心入正皆可攝受。約多種人說上諸見。無有一人並發之者。設使皆發會相吞啖惟一事實。約一一見各作法門。巧示言方經九十日。束一一見同一觀門。具一切法亦不可盡多一自在。今且約一見眾多亦然。諸見之中空能壞一切。一切不能壞空引人甚利。今當先觀空見例爲十意。思議境者。空見出生十法界法。胡瓜非熱能爲病因。空非十界能作因緣。成論云。剎那邊見心起卽是不善。毗曇明。剎那邊見心起。不當善惡名爲無記。因等起心。一切善惡因之而起。今此空見亦有二義。若別觀者。如因等起十法界因之而生。所以者何。昔未空見未曾爲行。今發空見卽有三行。如前說。由空造惡者行無礙法。上不見經佛敬田可尊。下不見親恩之徳。習裸畜法斷滅世間出世等善。闡提𨿽惡尙存憐愛之善。空見永無純三品惡。逆害傷毀卽地獄界。無慚無愧卽畜生界。慳貪破齋不淨自活卽餓鬼界。破齋故常饑。不淨故啖穢。因空行善者。持戒苦行莊嚴十善三業淳熟卽三善道界。又髮根本卽色界。又因空生聲聞者。若謂空者其實不識空中四諦。所以者何。若證法性是空是淨。虛妄空見必依果報。果報是污穢色。大品云。色若常無常等皆依於色。受納空是餘者則非。取空像貌異於有法。緣空起三行分別空心勝於余法。是名五陰。空塵對意卽是二入。更加意識。卽是三界。界入陰等卽是苦諦。空見是嗔處愛處慢處。有見弱者則摣破有法。掣理就空疑不得起。若摣不破掣不來則啀喍生疑。又今𨿽無疑後當大疑。何以故。若空是理應與聖等。旣不等者安得不疑。是誰計空計空者我。我實非空空亦非我。因空生我。謂我行我解贊我毀我。著此空邊不可捨離。謂因空道望通涅槃。則以空爲戒。非雞狗等非因計因。是因盜戒取。計空爲空實非理空非果計果。是果盜見取。空見偏僻卽是邪見。如是十使從空而生。欲苦下具十。集下有七除身邊戒取。道下有八除身邊。滅下有七除身邊戒取。合三十二。色無色各除四嗔。各二十八。合八十八使。是名集諦。集迷苦起苦由集生。苦集流轉長爪不識。復有一鬼頭上火然。非想已來尙自未免。何得於空不識苦集。若識空見苦集苦集皆依於色。一切色法名身。身色污穢污穢是不淨。智者所惡破於淨倒。名身念處。若受空見是受不受受第二句。順空卽樂受。違空卽苦受。不違不順卽不苦不樂受。三受卽三苦。計苦爲樂是名顚倒。若知無樂破樂顚倒名受念處。空塵對心而生意識。此心生滅新新流動。有緣思生無緣思不生。生滅無常而謂是常。卽是顚倒。識識無常卽破常倒名心念處。取空像貌而行善惡行中計我。行若是我行有好惡。行有興廢我亦應爾。諸行無量我若徧者我則無量。若不徧者則一行無我。眾行亦無我。彊計有我卽是顚倒。若知無我則破想行名法念處。但諸陰通計四倒。於想行計我彊。於色計淨彊。於心計常彊。於受計樂彊。名別念處。若總念處則不爾也。是爲空見生念處觀。勤破倒觀卽見正勤。定心中修名如意足。五善根生名爲根。破五惑名爲力。安隱道用名七覺。安隱道中行名八正道。是爲空見能生道諦。四倒除故是癡滅。癡滅故愛滅。愛滅故嗔滅。嗔滅故知空非道。慚愧低頭則是慢滅。無復所執則疑滅。空見旣具苦集。苦集非畢竟空執空心破。故求我叵得。我叵得故則身見破。身見破故則我見破。我見破故邊見破。空見非道戒取破。空非涅涅見取破。空不當理邪見破。十使破故八十八使破。八十八使破故子縛破。子縛破故能發初果進成無學。果縛破入無餘涅槃。是爲空見生滅諦。卽聲聞法界也。若於空見明識四諦則知盡苦眞道。眞道伏斷得成賢聖。乃至一百四十種見。單復具足無言等見。皆識眞道。於諸見中能動能出。若不爾者不見四眞諦。是故久流轉生死大苦海。若能見四諦則得斷生死。生有旣盡已更不受諸有。卽此意也。次明空見生支佛者。空見非空妄謂是空顚倒分別。倒卽是無明。無明故取著空見。若知無明何所取著。若知無明不起取有畢故不造新。不造新不起取有。畢故是不起無明。若無無明則成智明。故有智慧時則無煩惱。無煩惱時則無明滅。無明滅則諸行滅。乃至老死滅。中論云。云何聲聞觀十二因緣義。乃說常無常等六十二見。問答殆不相應。今秖此是答常無常等見皆是無明。知無明不起取有。卽是聲聞法中十二因緣觀。法華云。樂獨善寂求自然慧。此慧善寂六十二見也。又觀剎那空見旣具四諦。此空見心爲有爲無。剎那心起便具五陰。云何言無。此卽有支。有卽含果。亦是因中有果義。若作無果者。有支有因因義具足有從何生。若無取者有則不生。取卽五見。執空是邊。於空計我。謂空爲道爲涅槃爲正。是爲取支。取從愛生愛喜違嗔慢彼疑此。此名愛支。愛因受生受故愛起。如受一法愛味追求。知受因觸以有意根空塵得觸。經云。觸因緣故生諸受。觸由於入。塵觸諸根故得於入。入由名色歌羅邏三事。色有五胞。命能連持。識有四陰之名。又三事名色。由初托胎識。識由往業業由無明。無明是過去顚倒。謂有謂無一切諸見。故能成辦今世色軀。經云。識種業田愛水。無明覆蔽生名色芽。今復顚倒迷於空見起善惡行。種於未來名色之芽。顚倒又顚倒。無明又無明。更相因緣無有窮已。若知無明顚倒。不須推畫若有若無。達其體性本自不實。妄想因緣和合故有。旣知顚倒無明卽寢。寢故諸行老死皆寢。空見無明老死寢者。一百四十諸見無明老死皆寢。寢故是破二十五有侵除習气。是名空見生支佛法界。若於空見識是無明無明可滅。若不識者尙不出空見。爲見造業如蠶作繭。何得成支佛耶。鼻隔禪師發得空見。多墮网中不能自拔。散心法師𨿽分別諸使。亦不自知空見過患。闇證凡龜盲狗穭吠。自行化他全無道气。空見生六度菩薩法者。旣識空見諦緣。卽是知病識藥。識藥故自欣。知病故湣彼。欲共眾生離苦求樂。空見陰界是苦。十使等是集。念處等是道。四倒破是滅。約此起誓。如一空見一日一夜。凡生幾許百千億陰。一一五陰卽是眾生。日夜旣爾。何況一世。何況無量世。空見旣爾余見亦然。能生之見旣多。所生之陰則不可數。一人尙爾何況多人。是爲眾生無邊誓願度。如一空見念念八十八使。餘三見六十二等亦八十八使。一人尙爾何況多人。是名煩惱無量誓願斷。如一空見修念處道品。餘一切見正助之道無量無邊。一人尙爾多人亦然。是爲法門無盡誓願知。如一空見煩惱滅。無量見無量煩惱亦滅。一人旣爾諸人亦然。是名無上佛道誓願成。若眾生苦集是性實者則不可度。以苦集從因緣生無有自性故。苦海可幹集源易竭。故言度耳。觀空起願如上說。約空起行者。若執空見而行布施者。乃是魔施。知空見諦緣無常無我等過則捨空見。亦湣於他勸捨空見而行布施。若執空見而持戒者。與持雞狗等戒何異。知空見無常等過不爲空見所傷。慈湣於他令防空見。若執空見爲嗔處愛處彊行忍者。是力不足畏他故忍。今知空見無量過患。能伏空見及六十二。亦勸於他安忍空見。若不除空見而精進者。雜見非精退入三途非進。今知空見空見不起爲精。空見業破而得升出名進。亦勸於他修此精進。若不破空見得禪者多是鬼法。今知空過不爲空見所動。成正禪正通不爲諂媚憍利。以此神通勸化眾生令捨見散入禪。若執空見而修智慧愚癡世智。今識空見諦緣。以無常狼怖空見羊煩惱脂銷。廣起願行功徳身肥。悲湣眾生令除脂長肉。若有緣機熟卽坐道場斷結作佛。是名空見生六度法界。觀空見卽是無明無明卽空。從無明生一切苦集皆不可得。何者。四倒是橫計寧有性實。所治之倒非有。能治念處云何可得。乃至覺道皆悉不生故不可得。故大品云。習應苦空等﹝云云﹞。二乘知卽空斷苦入滅。菩薩卽空慈悲願行誓度眾生。𨿽度眾生如度虛空。𨿽滅煩惱如與空共斗。𨿽生法門如虛空生。𨿽滅眾生實無眾生得滅度者。是智是斷是菩薩無生法忍。是名空見生通教菩薩法界也。觀此空見有無量相。所謂四諦分別校計不可窮盡。此無盡者從空見生。空見從無明生。所生無量能生亦無量。能生旣假名所生亦是假名。推此無明從法性生。譬如尋夢知由於眠。觀此空見而識實相。實相卽如來藏。無量客塵覆此藏理。修恆沙法門顯淸淨性。是名空見生別教法也。空見生圓教法如前如後。復次見惑浩浩如四十里水。思惑殘勢如一渧水。前諸方便共治見惑。惑盡名爲入流任運不退。見惑難除巧須方便。成論云。以空治惑。若空治得入不俟余法。若不入者更設何治。如水中生火水不能滅。空見起過空何能治。今知空見苦集之病。然後用諦智治之。三藏無常智。通家卽空智。皆前除見。別亦前除見入空。次善巧出假如空中種樹。圓𨿽不作意除見見自前除。除堅牢見種種方治。云何直言但以空治邪。云何諸治共治一見。如患冷用四種藥。服姜桂者去病復力。服五石者病去益色。服重婁者加壽能飛。服金丹者成大仙人。病同一種藥法爲異得力亦異。四教治見見盡解異。治見旣爾治余亦然。此四治者卽是四念處。遺教令依四念處修道得出火宅。所以者何。一空見心卽三界。三界無別法惟是一心作。空見生六道業受六道身居六道處。處卽火宅。身居卽苦具。業卽鬼神。競共推排三車自運乃得出耳。三車卽是三藏中三乘念處。亦是通中三人。共一念處。又是別方便中三種念處。眞實一種念處。又圓一實念處。略說九種四念處。中說九種道品。廣說九種四諦。是諸念處皆能治見得出火宅。遺囑之意義在於此。但釋迦初出。先示三人各用四念處。此如法華羊鹿牛車各出火宅。次說三人同修一念處。此如大品是乘從三界出到薩婆若中住。亦如大集三乘之人同以無言說道斷煩惱。次說菩薩修次第念處。此如大品不共般若。諸念處乘別而未合。後說一切小大同一念處。此如法華同乘大車直至道場。約此空見明諸惑明諸治。與諸經論不相違背。一微塵中有大千經卷。卽此意也。次明不思議境者。一念空見具十法界。卽是法性。法性更非遠物。卽是空見心。淨名云。諸佛解脫當於眾生心行中求。當於六十二見中求。三法不異。故宛轉相指。一切眾生卽是菩提不可復得。卽圓淨解脫。五陰卽是涅槃不可復滅。卽方便淨解脫。眾生如卽佛如。是性淨解脫。佛解脫者卽是色解脫等五種涅槃。空見心卽是污穢五陰。五陰卽有眾生。眾生卽有五陰。名色眾生更互相縛不得相離。觀此五陰卽是涅槃不可復滅。本無系縛卽是解脫。本有解脫攝一切法。故言解脫卽心而求。又觀見心五陰卽是法性。便無復見心五陰。因滅是色獲得常色等法性五陰。因滅眾生獲得常住法性眾生。能一色一切色。一識一切識。一眾生一切眾生。不相妨礙。如明鏡淨現眾色像。是名性淨。三種解脫不得相離。不縱不橫不可思議。圓滿具足空見中求。是名不可思議境。此境無明法性宛然具足。傷已昏沈今始覺知。一切眾生亦復如是。旣是法性那不起慈。旣是無明那不起悲。觀此空見本性空寂淨若虛空。善巧安心研此二法。見陰見假四句不生。單復諸句。句句有苦集無明蔽塞。句句有道滅等通。觀空見一陰一切陰。三諦不動則了法身。觀不動陰非淨非不淨等。雙樹涅槃亦是道場。是觀名般若。八倒破名解脫。於一念處起一切念處調伏眾生。如是三法非因非果。非因而因念處是道場。非果而果雙樹中間而入涅槃。於空見不動而修不思議三十七品。如是徧破不得空見名空三昧。不見空相名無相三昧。如是三昧不從眞緣生名無作三昧。若不入者發大誓願。內捨執見外棄命財。空見乖理戒不淸淨。誓令空見不犯法身。守護七支不撓含識。若空見喧動中忍不成。今誓苦到安心空見。如橋地海總集我身心終不動。若空見間雜。誓純一專精念念流入。又空見擾動不能安一。至誠懺悔息二攀緣。一切種智不開者無明未破。誓觀空見法性現前。剛決進勇不證不休。如是對治助開涅槃。深識位次不濫上地。內外風塵不能破壞。順道法愛不生故無頂墮。心心寂滅流入薩婆若海。乘一大車遊於四方。直至道場成得正覺。餘如上說。

