法界次第初門三卷

此土著述法界次第初門三卷陳隋國師智者大師撰

法界次第初門總序

天臺山修禪寺。沙門釋智顗。輒依經附論。撰法界次第初門三百科。裁爲七卷。流傳新學。略爲三意。一爲讀經尋論隨見法門。脫有迷於名數者。二爲未解聖教所制法門淺深之次第。三爲學三觀之者。當以此諸法名相義理。一一歷心而轉作。則觀解無礙。觸境不迷。若於一念心中。通達一切佛法者。則三觀自然了了分明也。故出此三百科。名教仍當。名下略辧體相。始得三卷。法界次第初門卷上

名色初門第一。

五陰初門第二。

十二入初門第三。

十八界初門第四。

十六知見初門第五。

見愛二煩惱初門第六。

三毒初門第七。

五蓋初門第八。

十煩惱初門第九﹝亦名十使﹞

九十八使初門第十。

十惡初門第十一。

十善初門第十二。

三歸初門第十三。

五戒初門第十四。

四禪初門第十五。

四無量心初門第十六。

四無色定初門第十七﹝亦名四空定﹞

六妙門初門第十八。

十六特勝初門第十九。

通明觀初門第二十﹝亦名通明禪﹞名色初門第一

一名二色。

今辧法界初門。先從名色而始者。至論諸法本原淸淨。絕名離相。尙非是一。何曾有二。不二而辧其二者。以行者初受一期妄報歌羅邏時。但有名色二法。當知名色卽是一切世間出世間法之根本。能生一切法。普攝一切法。卽是一切法。若諸大聖分別說一切法門。皆約名色而分別之。無有一法出於名色。故智度論偈云。

一切諸法中

但有名與色

若欲如實觀

但當觀名色

𨿽癡心多想

分別於異事

更無有一法

出於名色者

一名心但有字故曰名也。卽是心及相應數法。𨿽有能緣之用而無質礙可尋。旣異於色而有心意識及諸數法種種之別名。故謂之爲名也。

二色有形質礙之法謂之爲色。是十入及一入少分。皆是質礙之法。並無知覺之用。旣異於心意識法。故稱爲色也。五陰初門第二

一色陰二受陰三想陰四行陰五識陰。

次名色而辧五陰者。以惑者迷名偏重故。大聖教門開名則爲四心。對色合爲五也。此五通稱爲陰者。一往而釋。陰以陰覆爲義。能覆出世眞明之慧。而增長生死。集散不絕。故通名爲陰。

一色陰有形質礙之法名爲色。色有十四種。所謂四大五根五塵。此之十四。並是色法也。

二受陰領納所緣名爲受。受有六種。謂六觸因緣生六受。但境旣有違順。非違非順之別。故六受亦各有苦受樂受。不苦不樂受之異也。

三想陰能取所領之緣相名爲想。想有六種。謂取所領六塵之相。爲六想也。

四行陰造作之心能趣於果名爲行。行有六種。大品經中。說爲六思。思卽是行。謂於六想之後。各起不善業善業無動業也。

五識陰了別所緣之境名爲識。識有六種。卽是六識。若諸論師多雲。識在二心之前。諸大乘經中。明識最居後。今依經爲次料簡。十二入初門第三

內六根入一眼入二耳入三鼻入四舌入五身入六意入。

外六塵入一色入二聲入三香入四味入五觸入六法入。

次五陰而辧十二入者。以惑者迷色偏重故。大聖教門。開色爲十。心但爲二。合爲十二也。通稱入者。入以涉入爲義。根塵相對則有識生。識依根塵仍爲能入。根塵卽是所入。今此十二從所入受名。故通受入名。內六入者。此之六法親故屬內。爲識所依。故名爲入。亦名根者。根以能生爲義。此六旣並有生識之功。故通名根也。

一眼入身分對色。能見色之處名眼。眼是四大造色。體爲十色共成。所謂四大四微。身根微。眼根微也。

二耳入身分對聲。能聞聲之處名耳。耳是四大造色。亦爲十色共成。謂四大四微。身根微。耳根微。

三鼻入身分對香。能聞香之處名鼻。鼻是四大造色。亦爲十色共成。謂四大四微。身根微。鼻根微。

四舌入身分對味。能知味之處名爲舌。舌是四大造色。亦爲十色所成。謂四大四微。身根微。舌根微也。

五身入六分假合之體對觸。能覺觸處皆名爲身。身是四大造色。但有九色所成。謂四大四微。身根微。

六意入。心對一切法。卽有能知法之用。名之爲意。意者卽心王也。是中除諸心數法。但取心王。以爲意入。

外六入者。此六法疏故屬外。識所遊涉。故名爲入。亦名塵者。塵以染污爲義。以能染污情識。故通名爲塵也。

一色入一切對眼。所見之色名爲色。色有二種色。攝一切色。一正報可見色。眾生身色。靑黃赤白黑色等。二依報可見色。外無知靑黃赤白黑色等也。

二聲入一切對耳。所聞之色曰聲。聲有二種聲。攝一切聲。一從正報色出聲。眾生語言音聲也。二從依報色出聲也。

三香入一切對鼻。所聞之色名香。香有二種香。攝一切香。一正報色處香。眾生身中香臭也。二依報色出香。外一切無知色中所有香臭。

四味入一切對舌。所知之色曰味。味有二種味。攝一切味。一正報色處味。眾生身中之六味也。二依報色處味。外一切無知色中所有六味也。

五觸入一切對身。所覺之色名觸。觸有二種觸。攝一切觸。一正報色處觸。眾生身中。冷暖澀滑等十六觸也。二依報色處觸。外一切無知色中冷暖等一十六觸也。

六法入一切對意所知之法名法。法有二種法。攝一切法。一者心法。是中除心王。但取相應諸心數法也。二者非心法。卽過去未來色法。及心不相應諸行。及三無爲法。十八界初門第四

內六根界一眼界二耳界三鼻界四舌界五身界六意界。

外六塵界一色界二聲界三香界四味界五觸界六法界。

六識界一眼識界二耳識界三鼻識界四舌識界五身識界六意識界。

次十二入。而辧十八界者。以惑者迷於名色俱重故。開色爲十。離名作八。合爲十八界也。通名界者。以界別爲義。此十八法各有別體。義無渾濫。故通受界名也。

內六根界此具如前明。內六根入中分別其相。乃更加以界之名義者。欲使修觀之徒推析無謬。不滯十六知見之妄計也。

外六塵界此具如前。外六塵入中分別其相。乃更加以界之名義者。意同六根。中立界名。

六識界者。若根塵相對卽有識生。識以識別爲義。識依於根。能識別於塵。故此六通名識也。若了識從緣生。豈計有神使知謬取也。

一眼識界眼根若對色塵。卽生眼識。眼識生時。卽識色塵。故名眼識界也。

二耳識界耳根若對聲塵。卽生耳識。耳識生時。卽識聲塵。故名耳識界也。

三鼻識界鼻根若對香塵。卽生鼻識。鼻識生時。卽識香塵。故名鼻識界也。

四舌識界舌根若對味塵。卽生舌識。舌識生時。卽識味塵。故名舌識界也。

五身識界身根若對觸塵。卽生身識。身識生時。卽識觸塵。故名身識界也。

六意識界五識生已卽滅。意爲意識。此意識續生。意識生時。卽識法塵。若五識能生意識。卽以前五識爲根。後意識爲意識。此意識滅次識續生。是則前意識生後意識。如是亦脫傳受根識之名。皆以能生爲根。所生爲識。今說所生之識。爲意識界也。十六知見初門第五

一我二眾生三壽者四命者五生者六養育七眾數八人九作者十使作者十一起者十二使起者十三受者十四使受者十五知者十六見者。

次名色陰入界。而辧十六知見者。名色等法中。神我本不可得。而未見道者。悉於名色等法中。妄計有我。我所。計我之心。歷緣略辧。卽有十六知見之別。廣對諸緣。則妄計不可稱數。因此顚倒。備起一切煩惱生死行業。今爲欲於後明生法二空等一切觀門。必須善識假實之法。故略依傍大智度論釋之也。

一我若於名色陰入界等法中無明不了。若卽若離中。妄計有我我所之實。故名我爲也。

二眾生於名色陰入界等法和合中。妄計有我生。故名眾生。

三壽者於名色陰入界等法中。妄計有我受一期果報壽有長短。故名壽者。

四命者於名色陰入界等法中。妄計我命根成就連持不斷。故名命者。

五生者於名色陰入界等法中。妄計我能起眾事。如父生子。名爲生者。亦計我來人中受生。故名生者。

六養育於名色陰入界等法中。妄計我能養育於他。故名養育。亦計我從生已來。爲父母養育。故名養育。

七眾數於名色陰入界等法中。妄計我有名色五眾。十二入十八界等諸因緣。是眾法有數故名眾數。

八人於名色陰入界等法中。妄計我是行人。異於非行之人。故名爲人。亦計我生人道。異於余道。故名爲人。

九作者於名色陰入界等法中。妄計我有身力手足。能有所作。故名作者。

十使作者於名色陰入界等法中。妄計我能役他。故名使作者。

十一起者於名色陰入界等法中。妄計我能造後世罪福業。故名起者。

十二使起者於名色陰入界等法中。妄計我能令他起後世罪福業。故名使起者。

十三受者於名色陰入界等法中。妄計我當後身受罪福果報。故名受者。

十四使受者於名色陰入界等法中。妄計我當令他受苦樂果報。故名使受者。

十五知者於名色陰入界等法中。妄計有五根能知五塵。故名知者。

十六見者於名色陰入界等法中。妄計我有眼根故。能見一切色。亦計我能起邪見。我起正見名見者。見愛二煩惱初門第六

一見煩惱二愛煩惱。

次名色陰入界。及我等十六。而辧見愛者。若迷此假實二法。則倒想紛然。故三界流轉無際。皆是煩惱使之然也。若論煩惱根本。不出見愛。枝派分別。則科目甚多。所謂三毒五蓋十使。九十八煩惱。八萬四千乃至塵沙等數。此諸科目𨿽數有多少。而同是煩惱潤生之力。體無殊別。但教門善巧。乃約增減之數而制立之。故纓絡經云。見著二法迷法界色心。廣起一切三界煩惱。通名煩惱者。煩以喧煩爲義。惱以逼亂爲義。能喧煩之法逼亂行者心神。致使眞明不得開發。故名煩惱也。

一見煩惱邪心觀理名之爲見。若於假實之理。情迷而倒想邪求。隨見偏理妄執爲實。通名爲見。見煩惱者。謂五利使。見諦所斷八十八使。及六十二見等也。

二愛煩惱貪染之心名之爲愛。若於假實二事。情迷隨心。所對一切事境。染著纏綿。通名爲愛。愛煩惱者。謂五鈍使。思惟所斷十使。及所斷結流。愛扼纏蓋纏等也。三毒初門第七

一貪毒二嗔毒三癡毒。

次見愛而辧三毒者。此二科旣有合離之異。事須分別。若合但取癡一分爲見。餘一分及貪恚。並合爲愛也。若離則見愛之中各有三毒。如此歷三界五行。則離出九十八使。一切煩惱通名毒者。毒以沈毒爲義。惱壞之甚。故云沈毒。以其能壞出世善心。故名爲毒也。

一貪毒引取之心名之爲貪。若以迷心對一切順情之境。引取無厭。卽是貪毒。歷三界五行。十五貪使並是貪毒。但上二界煩惱旣薄故。別受愛名。

二嗔毒違忿之心。名之爲嗔。若以迷心對一切違情之境。便起忿怒。卽是嗔毒。歷欲界五行下。卽有五嗔使。並是嗔毒。數人義上二界無嗔也。

三癡毒迷惑之心名之爲癡。若迷一切事理之法。無明不了。迷惑妄取。起諸邪行。卽是癡毒。亦名無明。無明有二種。一者相應無明。卽是與三界五行下八十八使。相應共起。二者不相應無明。卽是三界五行下十五癡使也。五蓋初門第八

一貪欲蓋二嗔恚蓋三睡眠蓋四掉悔蓋五疑蓋。

次三毒而辧五蓋者。若論三毒之體。豈異五蓋。但科目不同。名字增減有異。故次分別。所以然者。若沒癡毒之名而離癡法。爲睡眠掉悔疑三蓋。足貪嗔爲五蓋也。若開五蓋則煩惱無量。通名蓋者。蓋以覆蓋爲義。能覆蓋行者淸淨善心。不得開發。故名爲蓋。而此五蓋旣的爲在下所明諸禪正障。故須略辧其相。

一貪欲蓋引取心無厭足爲貪欲。分別體相。具如貪毒中說。三界五行中十五貪使。卽是貪欲蓋。

二嗔恚蓋忿怒之心名爲嗔恚。分別體相。具如前說。欲界五行五種嗔使。卽是嗔蓋也。

三睡眠蓋意識惛熟曰睡。五情暗冥名眠。若心依無記則增長無明。故意識惛惛而熟。五情暗冥無所覺知。謂之睡眠也。數人說爲增心數法。猶屬見思所斷十五癡使攝也。

四掉悔蓋邪心動念曰掉。退思憂悴爲悔。若縱無明謬取。則戲論動掉心生。旣所爲乖失。退思則有憂悔也。亦是增心數法。正屬見諦所斷三十二見使。攝思惟斷。亦有少分也。

五疑蓋癡心求理。猶預不決。名之爲疑。若修道定等法。無明暗鈍。不別眞僞。因生猶預。心無決斷。皆謂疑也。世間通疑。非一正論。障道之疑。卽是見諦所斷。三界四行十二疑使也。十使初門第九

五鈍使一貪使二嗔使三無明使四慢使五疑使。

五利使一身見使二邊見使三邪見使四戒取使五見取使。

次五蓋而辧十使者。豈有十使異於五蓋。若教門但爲修定者說。略立三毒五蓋之數。若爲修慧者說。欲使明識所斷之惑無謬。故須分別爲十使也。所以然者。貪嗔二蓋。卽是貪嗔二使。睡蓋之本。卽是癡使。離癡出慢。卽爲慢使。疑蓋卽疑使也。是爲五鈍使。掉悔卽是邪思掉動之心。若細分別其相。則有五利五鈍使之別。而此推之還是五蓋。分別爲十使也。若開十使。則出一切煩惱。此十通名使者。使以驅役爲義。能驅役行者心神。流轉三界。故通受使名。亦名十煩惱。煩惱義如前說。

一貪欲使引取無厭。名曰貪欲。分別其相。具如貪毒中說。見思所斷。三界五行中十五貪。皆是貪使。

二嗔恚使忿怒之心。名之曰嗔。分別其相。具如嗔毒中說。見思所斷。欲界五行中五恚。卽是恚使也。

三無明使迷惑不了之心。名爲無明。若以迷心緣境。隨有所起。則念念永失。而不知慚愧者。皆是癡也。見思所斷。三界五行下十五癡。卽是無明使。

四慢使自恃輕他之心曰慢。若自恃種姓富貴有徳才能。輕蔑於他。卽是慢也。慢有八種。在下別出。乃至見思所斷。三界五行下十五慢。皆是慢使也。

五疑使迷心乖理。猶預不決曰疑。分別其相。具如疑蓋中說。三界四行十二種疑。並是疑使也。

六身見使若於名色陰入界中。妄計爲身。名爲身見。若以無明不了。則於五陰中。起二十種身見。則身見有二十種。見諦所斷。一行中歷三界有二身見也。

七邊見使執邊之心。名爲邊見。若於四邊。不了隨見。一邊爲實。余邊悉爲妄語。如其所見。互執一邊。悉墮邊見。歷三世五陰。卽有六十二見。並是見諦所斷。合六十二見。同是一邊見攝也。又約見諦所斷。一行中歷三界卽有三邊見。

八邪見使邪心取理故名邪見。若無明不了。四諦因果。邪心推獲。謂無此理。因斷滅出世間善根。乃至世間善根。作闡提行。是爲邪見。見諦所斷三界四行中。有十二邪見是也。

九見取使於非眞勝法中。謬見涅槃。生心而取。故曰見取。若行道之時。𨿽入種種觀門。而眞明未發。無明不了。便謬計所得。以爲眞爲勝。生心取著。皆名見取也。見諦所斷。三界四行。有十二見取是也。

十戒取使於非戒中。謬以爲戒。取以進行。故曰戒取。若取雞狗牛戒。乃至九十五種外道所行之戒。以爲眞戒。皆名戒取。若人𨿽持佛戒。見有戒相。亦是戒取。見諦所斷三界二行。有六種戒取是也。九十八使初門第十

見諦門八十八使欲界有三十二使色界有二十八使無色界二十八使。

思惟門十使欲界有四使色界有三使無色界有三使。

次十使而辧九十八使者。正爲見思兩道惑障不同。欲使修觀之者。精識所治之惑。斷伏無濫。故教門歷三界五行。細分別十使。則有九十八也。亦名九十八煩惱。通名爲使。名煩惱者。類如前釋。若離九十八使。則出一切煩惱。今依數人明九十八使也。若成實論人。所解則異也。

見諦惑欲界三十二使苦諦下具有十使。集諦下有七使。除身見邊見戒取。滅諦下有七使。亦除身見邊見戒取。道諦下有八使。但除身見邊見。故欲界四行下。合有三十二使。

見諦惑色界二十八使苦諦下有九使除嗔。集諦下有六使除嗔。及除身見邊見戒取。滅諦下有六使。亦除嗔及身見邊見戒取。道諦下有七使。亦除嗔使及身見邊見。故色界四行下。合有二十八使也。

見諦惑無色界二十八使苦諦下有九使。集諦下有六使。滅諦下有六使。道諦下有七使。若取若除。皆如色界中分別。故無色界四行下。合二十八使。合三界四諦下。有八十八使。並是能障見諦之惑。爲須陀洹見道之所斷也。分別使相略說。並如前十使章門辧也。

思惟惑欲界四使一貪使。二嗔使。三癡使。四慢使。

此使從斯陀含向。入修道斷。乃至阿那含果。九品方盡。

思惟惑色界三使一貪使。二癡使。三慢使。

此三使並是阿羅漢向。用修道智斷也。

思惟惑無色界三使一貪使。二癡使。三慢使。

故三界思惟惑合有十使。足前見諦。合爲九十八使。但此三使亦是阿羅漢向斷。至果方盡也。

次此應廣出諸煩惱科目。所謂三漏。四流。四縛。八邪。八倒。九結。九惱。十纏。乃至五百煩惱。八萬四千諸塵勞門。及恆沙等數煩惱。皆從見愛九十八使。離合而辧。若具出科目﹝云云﹞。今略出數科。足以顯教門明煩惱離合惑障潤生之法。諸煩惱科目。至第六卷

中。別當更隨要而出。十惡初門第十一

身有三惡一殺生二偸盜三邪淫。

口有四惡一妄語二兩舌三惡口四綺語。

意有三惡一貪欲二嗔恚三邪見。

次諸煩惱結使而辧十惡者。以煩惱旣是惑亂之法。能驅役行者心神。乃令觸境顚倒。若縱此惑情而起身口意者。則動與理乖。故於三業所起。備有十惡也。通名惡者。惡以乖理爲義。此十並是乖理而起。故名爲惡。亦名十不善道。以其能通苦報。故非善道也。

一殺生斷一切眾生命。故名爲殺生。

二偸盜盜取他財物。故名爲偸盜。

三邪淫於非妻妾而行欲事。故名邪淫。

四妄語以言誑他。故名妄語。

五兩舌構斗之言間他。令致得失分。乖名爲兩舌。

六惡口惡言加彼。令他受惱。名爲惡口。

七綺語綺側語辭言乖道理。名爲綺語。

八貪欲引取順情塵境。心無厭足。名爲貪欲。

九嗔恚若對違境。心生忿怒。名爲嗔恚。

十邪見撥正因果。僻信求福。皆名邪見。

次此應出四重。五逆。七逆。謗方等經。用僧鬘物。作闡提行。十六惡律儀等。諸輕重惡業科目。皆從十惡中。離合分別而說者。今欲論諸入道要門具出﹝云云﹞。至後第六卷

中。別當更出。十善初門第十二

身三種善一不殺生二不偸盜三不邪淫。

口四種善一不妄語二不兩舌三不惡口四不綺語。

意三種善一不貪欲二不嗔恚三不邪見。

次十惡而辧十善者。若人能知惡是乖理之行故。現在將來由斯招苦。則必須息惡行善。可以來世永致淸升之樂果。是以次十惡而明十善也。但十善有二種。一止。二行。止則但止前惡。不惱於他。行則修行勝徳。利安一切。此二通稱善者。善以順理爲義。息倒歸眞。故云順理。止則息於重倒之惡。行則漸歸勝道之善。故止行二種。皆名爲善。或加以道名。以能通至樂果也。

一不殺生卽是止善。止前殺生之惡行。善者當行放生之善也。

二不偸盜卽是止善。止前盜他財物之惡行。善者當行布施之善。

三不邪淫卽是止善。止前於非妻妾淫欲之惡行。善者當行恭敬之善。

四不妄語卽是止善。止前虛言誑他之惡行。善者當行實語之善也。

五不兩舌卽是止善。止前構斗兩邊之惡行。善者當行和合之善。

六不惡口卽是止善。止前惡言加人之惡行。善者當行軟語之善。

七不綺語卽是止善。止前綺側乖理之惡語行。善者當行有義語饒益之善。

八不貪欲卽是止善。止前引取無厭之惡行。善者當行不淨觀。觀諸六塵皆欺誑不淨之觀行善。

九不嗔恚卽是止善。止前忿怒之惡行。善者當行慈忍之善。

十不邪見卽是止善。止前撥正因果僻信邪心之惡行。善者當行正信歸心正道生智慧之善心。三歸戒初門第十三

一歸佛二歸法三歸僧。

次十善而辧三歸者。如來未興於世。爾時已有十善之化。是爲世間舊善。豈有三寶之可歸。大聖初成正覺。方因提謂長者。開授三歸之戒。翻邪歸正。以爲入聖之根本。三乘行者。歸宗進行。此爲初首也。三歸之用。正破三邪。濟三塗。接三乘。出三有。佛法以此三歸爲本。通發一切戒品及諸出世善法。豈同十善之舊法耶。問曰。十二門禪亦是舊法。今何故不三歸前說。答曰。若依說教時節實如所問。但今欲次論修行戒定之次。則不得爾。今次三歸之下。備出諸戒科目。並同此意。

一歸依佛佛陀秦言覺者。自覺覺他。故名爲佛。歸者以反還爲義。反邪師還事正師。故名歸。依者憑也。憑心靈覺。得出三塗及三界生死也。故經云。歸依於佛者。終不更歸依其餘諸外天神也。

二歸依法達摩秦言法。法云可軌。大聖所說。若教若理。可爲心軌。故言法也。歸者反邪法還修正法。故名歸。依者憑佛所說。法得出三塗及三界生死。故經云。歸依於法者。永離於殺害。

三歸依僧僧伽秦言眾。眾名和合。出家三乘行者。心與佛所說事理法合。故名爲僧。歸者反九十五種邪行之侶。歸心出家三乘正行之伴。故名歸。依者憑心出家三乘正行伴。得出三塗及三界生死。故經云。歸依於僧者。永不復更歸依其餘諸外道也。五戒初門第十四

一不殺生戒二不偸盜戒三不邪淫戒四不妄語戒五不飲酒戒。

次三歸而辧五戒者。大智度論云。念佛如醫王。念法如服藥。念僧如瞻病人。念戒如藥禁忌。今所以次三歸而明諸戒品。意在此也。故佛爲提謂等在家弟子。受三歸已。卽授五戒。爲優婆塞。若在家佛弟子。破此五戒則非淸信士女。故經云。五戒者天下大禁忌。若犯五戒。在天則違五星。在地則違五嶽。在方則違五帝。在身則違五藏。如是等世間違犯無量。若約出世。犯五戒者。則破五分法身一切佛法。所以者何。五戒是一切大小乘尸羅根本。若犯五戒。則不得更受大小乘戒也。若能堅持。卽是五大施也。此五通名戒者。以防止爲義。能防惡律儀無作之非。止三業所起之惡。故名防止。

一不殺生戒云何名殺生。若實知是眾生。發心欲殺而奪其命。起身業有作已。是名殺罪。若不作是事。名不殺戒。其餘系閉鞭打等。是殺方便非正罪。

二不偸盜戒云何名盜。知他物生盜心。取物去離本處物屬我。是名盜。若不作是事。名不偸盜戒。其餘計校乃至手捉未離地等。是盜方便非正罪。

三不邪淫戒云何名邪淫。若女人爲父母兄弟姊妹夫主兒子。世間法王法守護。若出家戒法護。乃至自婦受一日戒法。若有娠乳兒。及非道處。如是犯者。名爲邪淫。若不作是事。名不邪淫戒其餘言戲。以物相要。乃至捉手觸身。未遂淫事。皆爲邪淫方便非正罪。

四不妄語戒云何名妄語。不淨心欲誑他。隱覆實事。出異語生口業。是名妄語。若不作是事。名不妄語戒。妄語之罪。從言聲相解生。若不相解。𨿽不實語。皆是妄語方便。不謂正罪。

五不飲酒戒云何名酒。酒有三種。一者谷酒。二者果酒。三者藥酒。若干若濕。若濁若淸。如是等能令人心動放逸。起三十六失。若不飲者。是名不飲酒戒也。

次此應明在家優婆塞優婆夷。一日一夜八戒。出家沙彌沙彌尼十戒。式叉摩那尼六法戒。比丘比丘尼十種得戒。五篇七聚相。乃至菩薩十重四十八輕戒。及三千威儀。八萬律儀。是中皆應次第略出科目。辧大聖從粗至細制戒之意。事轉繁多具列﹝云云﹞。今欲且逐要出諸禪定智慧法門科目次第。此諸戒中事數。至下第六卷

。別更隨要者出之。四禪初門第十五

一初禪二二禪三三禪四四禪。

今次諸戒品而辧四禪者。上所明戒相。𨿽復粗細有殊。終是同防欲界身口外惡。旣未除細亂。豈能超出欲界之境。若自尸羅皎潔。志在禪門。專修五法﹝五法在下別出科目﹞則色界淸淨四大自現身中緣。是以次第獲得根本四禪種種勝妙支林功徳爾乃因超欲网果居色界。通名禪者。禪是西土之音。此翻棄惡。能棄欲界五蓋等一切諸惡。故云棄惡。或翻功徳叢林。或翻思惟修。今不具釋。而言根本者。以無量心背捨勝處一切處神通變化及無漏觀慧等種種諸禪三昧。悉從四禪中出。故稱根本。

初禪有五支一覺支二觀支三喜支四樂支五一心支。

一覺支初心在緣名爲覺。行者依未到地。發初禪色界淸淨色法。觸欲界身根。心大驚悟。爾時卽生身識覺。此色觸未曾有功徳利益。故名覺支。

二觀支細心分別名爲觀。行者旣證初禪功徳。卽以細心。分別此禪定中色法諸妙功徳境界。分明無諸蓋覆。如是等功徳。欲界之所未有。故名觀支。

三喜支欣慶之心名爲喜。行者初發禪時。乃有喜生。但分別未了。故喜心未成。若觀心分別。所捨欲界之樂甚少。今獲得初禪。利益甚多。如是思惟已。則歡喜無量。故名喜支。

四樂支怡悅之心名爲樂。行者發初禪時。乃卽有樂。但分別喜動踴心息。則恬然靜慮。受於樂觸怡悅之安快。故名樂支。

五一心支心與定法一。故名曰一心。行者初證禪時。乃卽著定。而心猶依覺觀喜樂之法。故有細微之散。若受喜樂心。自然與定法一。故名一心支。

二禪有四支一內淨支二喜支三樂支四一心支。

一內淨支心無觀覺之渾濁。故名內淨。行者欲離初禪時。種種訶責覺觀。覺觀旣滅則心內靜。心與靜色法相應。豁爾明淨。故名內淨支也。

二喜支欣慶之心名之爲喜。行者初得內淨時。卽與喜俱發。而喜心未成。次心自慶。得免覺觀之患。獲得勝定內淨之喜。歡喜無量。故名爲喜支。

三樂支怡悅之心名之爲樂。行者喜踴之情旣息則恬然靜慮。受於內淨喜中之悅樂。故名爲樂支也。

四一心支心與定法一。謂之一心。行者受樂心息。則心與定一。澄停不動。故名爲一心支。

三禪有五支一捨支二念支三慧支四樂支五一心支。

一捨支離喜不悔。此心名捨。行者欲離二禪時。種種因緣。訶責於喜。喜旣滅謝。三禪卽發。若證三禪之樂。則捨二禪之喜。不生悔心。故名爲捨。亦名三禪。樂初生時。是樂三界第一。能生心著。心著則禪壞。故須行舍。

二念支念名愛念。行者旣發三禪之樂。樂從內起。應須愛念。將息則樂得增長。乃至徧身。如慈母念子。愛念將養。故名念支。

三慧支解知之心名慧。行者旣發三禪之樂。此樂微妙。難得增長徧身。若非善巧之解慧。則不能方便長養此樂得徧身。

四樂支怡悅之心名之爲樂。行者發三禪樂已。若能善用捨念慧將護此樂。樂旣無過則增長徧身怡悅受樂安快三禪之樂。三禪爲最樂。若離三禪。餘地更無徧身之樂也。

五一心支心與定法一。名曰一心。行者受樂心息。則心自與定法一。澄渟不動。名一心支。

四禪四支一不苦不樂支二捨支三念支四一心支。

一不苦不樂支中庸之心。不苦不樂。行者欲離三禪時。種種因緣。訶責於樂。樂旣謝滅。則不動之定。與捨俱發。故內心湛然。不苦不樂也。

二捨支離樂不悔此心名捨。行者旣得第四禪不動眞定。則捨三禪難捨之樂。不生悔心。故名捨支。亦云。證四禪不動定時。不應取定起動念心。若心行舍。則無動念之乖也。

三念淸淨支念者愛念也。行者旣得四禪眞定。當念下地之過。念自功徳。方便將養令不退失。進入勝品。故名爲念。亦云是四禪中有不動照了正念分明。故名念支。

四一心支心與定法一。名一心支。行者旣得四禪捨俱之定。捨念將息。則心無所依。泯然凝寂。一心在定。猶如明鏡。不動淨木無波湛然而照萬像皆現。何故此四禪中。獨名不動定也。初禪覺觀動。二禪喜所動。三禪樂所動。是四禪中先離憂喜。今復除苦樂。故名眞定也。三界勝定。無復過此若三乘行人。善巧照了分明。則因此定發眞無漏。有漏外道無慧方便。入此定時。不壞身色。直滅其心。入無想定。謂爲涅槃。是爲邪倒。非涅槃也。從初禪至四禪。有十八法。皆名支者支派也。從四禪中分派。出十八功徳。故名支也。四無量心初門第十六

一慈無量心二悲無量心三喜無量心四捨無量心。

次四禪而辧四無量心者。四禪但是自證禪定功徳。而未有利他之功。故樂大功徳者。當憐湣一切眾生。修慈悲喜捨四無量定。此四通名無量心者。從境以得名。以所緣眾生無量故。能緣之心。亦隨境無量。故悉受無量心名。

一慈無量心能與他樂之心。名之爲慈。若行者於禪定中。念眾生令得樂時。心數法中生定。名爲慈定。是慈相應心。無嗔無恨。無怨無惱。善修得解。廣大無量徧滿十方。名慈無量心。

二悲無量心能拔他苦之心。名之爲悲。若行者於禪定中。念受苦眾生令得解脫時。心數法中生定。名爲悲定。是悲相應心。無嗔無恨。無怨無惱。善修得解。廣大無量徧滿十方。是爲悲無量心也。

三喜無量心慶他得樂。生歡悅心。名之爲喜。若行者於禪定中。念眾生令離苦得樂歡喜時。心數法中生定。名爲喜定。是喜相應心。無嗔無恨無怨無惱。善修得解。廣大無量徧滿十方。是爲喜無量心。

四捨無量心若緣於他無憎無愛之心。名之爲捨。行者於禪定中。念眾生悉念同得無憎無愛如證涅槃。寂然淸淨。如是念時。心數法中生定。名爲捨定。是舍相應心。無嗔無恨無怨無惱。善修得解。廣大無量徧滿十方。是爲捨無量心。四空定初門第十七

一虛空處定二識處定三無所有處定四非有想非無想處定。

次無量心而。辧四空處定者。四無量心中。𨿽有大功徳。而未免形質之患累。若行人厭色如牢獄者。則心心樂欲出離色籠。故次無量以明四空處定。通言空者。此四定體無形色。故名爲空。各依所証之境。爲處境法持心。心無分散。故名定也。

一空處定若滅三種色緣空而入定者。名空處定。行者厭患色如牢獄。心欲出離。卽修觀智。破於色故過一切色相。滅有對相。不念種種相。入無邊虛空處。心與虛空之法相應。是爲虛空處定。

二識處定若捨空緣識而入定者。名識處定。行者厭患虛空。虛空無邊。緣多則散。能破於定。卽捨虛空。轉心緣識。心與識法相應。名爲識處定。

三無所有處定若捨識處心。依無所有法而入定者。名無所有處定。行者厭患於識三世之識無邊。緣多則散能破於定。故捨緣識。轉心依無所有法。心與無所有法相應。名爲無所有處定。有人解云。捨多識取少識。緣之入定。名無所有處定也。

四非有想非無想定。若捨二邊之想而入定者。名非有想非無想定。行者厭患無所有處想如癡。有想處如癰如瘡。更有定名非有想非無想處。卽捨無所有處。緣念非有非無想之法。心與非有非無想法相應。是爲非有想非無想處定。亦云。凡夫外道得此定。謂證涅槃。斷一切想。故言非有想。佛弟子如實知有細想。依四眾而住。故云非無想得失。合而立名。故云非有想非無想處定。略明三界十二門禪。極在於此也。六妙門初門第十八

一數二隨三止四觀五還六淨。

次四空定而辧六妙門者。前來所明禪定。𨿽復深遠。而並是世間舊法。從初至後。厭下攀上。地地之中。都未有觀慧照了出世方便。故凡夫外道。修得此十二門禪。不能發眞悟道。是以生死無絕。意在此也。今之六法。前三是定。後三是慧。定愛慧察。能發眞明。出離生死。豈同上也。此六通言妙門者。涅槃爲妙門。謂能通六法。次第相通。能至眞妙泥洹。故云妙門。一家所明。有十種六妙門。今但略出次第相生一科。六門以爲次者。此六門旣是亦有漏亦無漏禪。於余亦有漏亦無漏禪中。淺而且局。故以爲次也。

一數息門攝心在息。從一至十。名之爲數。行者爲修無漏眞法。先須調心入定。欲界粗散難攝。非數不治。故須善調身息。從一至十。則粗亂靜息。心神停住。是爲入定之要。故以數息。爲妙門也。

二隨息門細心依息。知入知出。故曰爲隨。行者𨿽因數息心住而禪定未發。若猶存數則心有起念之失。故須放數修隨。心依於息。入時知入。出時知出。長短冷暖。皆悉知之。若心安明淨。因是則諸禪自發。故以隨爲門也。

三止門息心靜慮。名之爲止。行者𨿽因隨息心安明淨。而定猶未發。若心依隨。則微有起想之亂。澄渟安隱。莫若於止。故捨隨修止。是中多用凝心止也。凝心寂慮。心無波動。則諸禪定自然開發。故以止爲門。

四觀門分別推析之心名爲觀。行者𨿽因止證諸禪定。而解慧未發。若住定心。則有無明味著之乖。故須推尋檢析所證禪定。是中多用實觀四念處也。若觀心分明。則知五眾虛誑。破四顚倒及我等十六知見。顚倒旣無。無漏方便因此開發。故以觀爲門。

五還門轉心反照。名之爲還。行者𨿽修觀照。而眞明未發。若計有我能觀析破於顚倒。則計我之惑。還附觀而生。同於外道。故云是諸外道計著。觀空智慧。不得解脫。若覺此患。卽當轉心反照能觀之心。若知能觀之心虛誑無實。卽附觀執我之倒自亡。因是無漏方便自然而朗。故以還爲門。

六淨門心無所依。妄波不起。名之爲淨。行者修還之時。𨿽能破觀之倒。若眞明未發。而住無能所。卽是受念。故令心智穢濁覺知。此已不住不著。泯然淸淨。因此眞明開發。卽斷三界結使。證三乘道。故云。其淸淨得一心者。則萬邪滅矣。以淨爲門。意在此也。十六特勝初門第十九

一知息入二知息出三知息長短四知息徧身五除諸身行六受喜七受樂八受諸行心九心作喜十心作攝十一心作解脫十二觀無常十三觀出散十四觀離欲十五觀滅十六觀棄捨。

次六妙門而辧十六特勝者。此二種禪定。大意𨿽同。而六妙門。一往豎淺橫廣。十六特勝。則豎長橫局。長則位遠難窮。次後而明也。皆稱特勝者。解釋別有因緣事。具出﹝云云﹞。但此禪始從調心。終至非想。地地皆有觀照。能發無漏。而無厭惡自害之失。故受特勝之名。諸師多以此十六對四念處觀。若作此釋。則進退約位。但與六妙門齊。分別二種。對特勝之相。豎橫不同。略如下辧。適取意用之。

一知息入修習特勝之初。正依隨息。故以知息入爲門。卽代初數息調心之法。所以然者。數息則闇心而數。故觀慧不明。今知息入。則照息分明。故解慧易發。是以用知息入爲調心法也。若將十六特勝。橫對四念處者。從知息入去。有五特勝。並屬身念處觀。

二知息出修特勝者。當以此知息出代數息初調心法也。意如前釋。若對念處猶屬身念處觀也。

三知息長短修特勝者。藉觀以調心。心旣靜細。則照了漸明。若得粗住細住。及欲界定。定中暗障薄。卽便覺息入出。長短之相也。若對念處。猶屬身念處觀也。

四知息徧身修特勝者。從欲界定。與觀相扶。入未到地。故證未到地定時。卽覺身及定法。悉皆虛假。息之入出。徧身微微。如有如無。旣於定中。照了分明。染著心薄也。若對念處。猶屬身念處也。

五除諸身行修特勝者。從未到地。欲入初禪時。常應觀析。因此若發初禪覺觀之法。則身心豁然開朗。如明眼人開倉。卽自了了。見倉中所有。分別所證境界。皆虛假空無人我。旣無人我。誰作諸事。誰受禪定。是則顚倒所起身業。皆悉壞滅。故云除諸身行。若對念處。齊此猶屬身念處觀。

六受喜修特勝者。旣常與觀慧相應。若證初禪。喜支卽能照了。因是喜生無過。故云受喜。若對念處。從此有三特勝。並屬受念處觀。

七受樂修特勝者。旣常與觀慧相應。若證初禪。得樂支時。卽能覺了。便於樂支。不起見著。以無所受。而受樂觸。故云受樂。若對念處。猶屬受念處觀。

八受諸心行修特勝者。旣常與觀慧相扶。若證初禪一心支時。卽能照了一心。不起顚倒。於一心中。獲得正受。故云受諸心行。若對念處。齊此猶屬受念處觀也。

九心作喜修特勝者。離初禪入二禪時。常自照了。因是若發二禪內淨喜。則眞喜從觀慧而生。故名心作喜。若對念處。從此有三特勝。並屬心念處觀也。

十心作攝修特勝者。旣因觀慧。得二禪一心支。卽照了一心。因是倒想不起。故云心作攝也。若對念處。猶屬心念處觀。

十一心作解脫修特勝者。離二禪入三禪。常有觀照。是故若發三禪卽能照了。𨿽得妙樂。心不耽著。無累自在。故云心作解脫。若對念處。齊此猶屬心念處觀。

十二觀無常修特勝者。離三禪入四禪時。常修觀照。是故若發四禪不動定時。卽自觀達。定中心識虛誑。念念生滅。故云觀無常也。若對念處。從此有五特勝。皆屬法念處觀。

十三觀出散修特勝者。從四禪入虛空處時。加修觀智。內外照了。是故若證空定之時。卽知能離色界。緣空之識。自在逍散。而虛誑不實。心不愛著。故云觀出散。若對念處猶屬法念處觀。

十四觀離欲修特勝者。離虛空處定。入識處時。常以觀慧。內自推撿。欲離虛空處。離欲之心。是故發識處定。卽能觀達。識定虛誑不實。心不愛著。故云觀離欲。若對念處。猶屬法念處觀。

十五觀滅修特勝者。離識處入無所有時。以智照了所修之境。能修之心。是故若發無所有處定。卽自觀達無所有處虛誑不實。心不住著。故云觀滅。若對念處。猶屬法念處觀。

十六觀棄捨修特勝者。離無所有。修非有想非無想定時。卽自以智觀察所修之法。能修之心。是故若發非想定時。卽觀照分明。知非想處兩捨之定。猶有細想。四眾和合而有虛誑不實。非是涅槃安樂眞法。則心不愛著。特勝行者。若於地地。修觀照了。則地地之中。顚倒不起。心不染著。隨其因緣會處。卽於是地。發眞無漏。證三乘道。略辧特勝竟。言少則意難見。讀者必須細心比類令知地地之中。與根本禪四空證定。一往𨿽同。而觀慧有別也。通明禪初門第二十

初禪二禪三禪四禪虛空處識處少處非有想非無想處滅受想定。

次十六特勝。而辧通明禪。此禪豎深橫細。定觀精巧。過於特勝。故次後辧之。而不次九想背捨後辧者。此禪𨿽是實觀深細。而未具無漏得解。廣大對治之用。於破煩惱義劣。故不次背捨等安之。亦以非其气類。今次十六之後。正應從容得所也。言通明者。辧此禪相。具出大集經中。但經不別出名目。而北國諸禪師。坐證此法者。欲以教人。必須標名傳世若用根本禪說。𨿽定名一往相似。而行相迥異。還用此名。說者行人便作常解。則大乖其妙。若安十六特勝觀法。𨿽小相似。而名目都不相關。若對背捨勝處等。名之與觀。條然並異。旣進退並不同余禪。豈可用余禪名說。故別爲立自名。名曰通明。所言通明者。修此禪時。必須三事通觀。故云通明。亦以能發六通三明。故云通明。但此禪境界繁多。非可傳述。今止列大集經中所出科目示知有此一法門異常所傳禪也。

初禪六支大集經云。言初禪者。亦名爲具。亦名爲離。離者謂離五蓋。具者謂具足五支。言五支者。覺觀喜樂安定。一覺支者。云何名覺。如心覺大覺。思惟大思惟。觀於心性。是名覺。云何名觀。心行大行。徧行隨喜。是名爲觀。云何名喜。如眞實知大知小。心動其心。是名爲喜。云何名爲樂。行於此法。心悅受於樂觸。是名爲樂。云何名爲安。謂心安身安。受於樂觸。是名爲安。云何名爲定。謂若心住大住不亂。於緣不謬。無有顚倒。是名爲住。

二禪三支大集經云。言二禪者。亦名爲離。亦名爲具。離者同離五蓋。具者具足三支。謂喜安定也。

三禪五支大集經云。言三禪者。亦名爲離。亦名爲具。離者謂離五蓋。具者具足五支。謂念捨慧安定。

四禪四支大集經云。言四禪者。亦名爲離。亦名爲具。離者同離五蓋。具者具足四支。謂念捨不苦不樂定。

空處定大集經云。若有比丘。觀身厭患。遠離身相。一切身觸喜觸樂觸。分別色相。遠離色陰。觀無量空處。是名比丘得空處定也。

識處定大集經云。若有比丘。修奢摩他毗婆捨那觀。心意識自知此身不受三受。以得遠離是三種受。是名比丘得識處定。

少處定大集經云。若有比丘。觀三世空。知一切行。亦生亦滅。空處識處。亦生亦滅。作是觀已。次第觀識。我今此識亦識非識。若非識者。名寂靜我。云何求斷此識。是名得少處定。

非想定大集經云。若有比丘。有非想心。作是思惟。我今此想。是苦是漏。是瘡是癰。是不寂靜。若我能斷如是非想及非非想。是名寂靜。若有比丘。能斷如是想非非想者。是名獲得無想解脫門。何以故。法行比丘。作是思惟。若有受想。若有識想。若有觸想。若有空想。若有識想。若非想非非想等。皆名粗想。我今若修無想。無想三昧。則能永斷如是等想。是故見於非想非非想爲寂靜。如是見已。入非非想定。已不愛不著。破無明。彼無明已。名獲阿羅漢果。前三種定。二道所斷。後第四定。終不可以世俗道斷。凡夫於非想處。𨿽離粗煩惱。而亦有十種細法。以其無粗煩惱故一切凡夫。謂是涅槃。凡夫者。外道郁頭藍弗是也。

滅盡定大集經云。憍陳如。若有比丘。修習聖道。厭離四禪四空處觀。滅莊嚴之道。而入滅盡定也。

今此所述。通明禪支。並出大集經文。是中未有一句私解。讀者自具尋思。法界次第初門卷中九想初門第二十一。

八念初門第二十二。

十想初門第二十三。

八背捨初門第二十四。

八勝處初門第二十五。

十一切處初門第二十六。

十四變化初門第二十七。

六神通初門第二十八。

九次第定初門第二十九。

三三昧初門第三十。

師子奮迅三昧初門第三十一。

起越三昧初門第三十二。

四諦初門第三十三。

十六行初門第三十四。

生法二空初門第三十五。

三十七品初門第三十六。

三解脫初門第三十七。

三無漏根初門第三十八。

十一智初門第三十九。

十二因緣初門第四十。九想初門第二十一

一脹想二靑瘀想三壞想四血塗漫想五膿爛想六啖想七散想八骨想九燒想。

次通明禪。而辯九想者。上所明禪。𨿽有定慧。但是實觀。未有得解之觀。則對治力弱。從九想已去。所明禪定。悉有得解之觀。於對治重煩惱病中。力用爲彊。如伐堅樹。若用軟斧。斷之不斷。應更取彊斧。九想旣是得解觀之初。故次而辯之此九通名想者。能轉心轉想。故名爲想。所謂能轉不淨顚倒想。故此九法皆言想也。

一脹想若觀人死屍。肨脹如韋囊盛風。異於本相。是爲脹想。

二靑瘀想若觀死屍。皮肉黃赤瘀黑靑黤。是爲靑瘀﹑想。

三壞想若觀死屍。風吹日曝。轉大裂壞在地。是爲壞﹑想。

四血塗漫想若觀死屍。處處膿血流溢。污穢塗漫。是爲血塗漫﹑想。

五膿爛想若觀死屍。虫膿流出。皮肉壞爛。滂沱在地。是爲膿爛﹑想。

六啖想若觀死屍。虫蛆唼食。鳥挑其眼。狐狗咀嚼。虎狼﹝國

瓜﹞裂是爲啖想。

七散想若觀死屍。禽獸分裂。身形破散。筋斷骨離頭手交橫。是爲散想。

八骨想若觀死屍。皮肉已盡。但見白骨。筋連或分散狼藉。如貝如珂。是爲骨想也。

九燒想若觀死屍爲火所焚。爆裂煙臭。薪盡形滅。同於灰土。假令不燒。亦歸磨滅。是爲燒想。八念初門第二十二

一念佛二念法三念僧四念戒五念捨六念天七念入出息八念死。

次九想而辯八念者。爲除恐怖也。若修九想時。思惟死屍可惡。因此驚怖。﹝嗇

欠﹞然毛豎。及爲惡魔惱亂。憂懼轉增。若存心八念。恐怖卽除。故以爲次也。通言念者。內心存憶之異名也。專心存憶八種功徳。故名爲八念。非但能除世間驚怖。若能善修。亦除世間三界生死一切障難也。

一念佛若遭恐怖及眾障難之時。應當念佛。佛是多陀阿伽度阿羅訶三藐三佛陀。神徳無量。如是念已。恐怖障難卽除。

二念法若有恐怖障難之時。應當念法。佛法巧出得今世果無熱惱。不待時能到善處。通達無礙。是爲念法。

三念僧念僧者。僧是佛弟子眾。具足五分法身。中有四雙八輩。三乘得果。應受供養禮事。世間無上福田。是爲念增也。

四念戒念戒者。戒是能遮諸惡。安隱住處。是中戒有三種。所謂律儀戒定共戒道共戒。律儀能除身口諸惡。定共能遮煩惱惡覺。道共能破無明。得慧解脫。是爲念戒。

五念捨念捨者。有二種。一者捨施捨。二者捨煩惱捨。捨施捨。能生大功徳。捨煩惱捨。因此得智慧入涅槃。是爲念捨也。

六念天念天者。謂四天王天。乃至他化自在天。復有四種天。一名天二生天三淨天四生淨天。如是等果報淸淨。利安一切。是爲念天。

七念阿那念阿那般那者。如十六特勝明。出入息也如是念時。能除心亂。入於正道。何況世間恐怖。是爲念阿那般那也。

八念死念死者。有二種死。一者自死。二者他因緣死。是二種死。常隨此身。無可避處。是爲念死。十想初門第二十三

一無常想二苦想三無我想四食不淨想五世間不可樂想六死想七不淨想八斷想九離想十盡想。

次八念而辯十想者。大智度論云。九想如縛賊十想如殺賊。若爾卽應次前九想而明。但爲修九想時。有恐怖等障故。須說八念。旣得離諸恐怖。則心安無障。故次說十想也。通言想者。能轉心轉想也。能轉計常樂等。諸顚倒等想。故名爲想。前三想爲斷見諦惑說。中四想爲斷思惟惑說。後三想爲修無學道者說。是以。壞法之人。修此十想。能斷三界結使。證無漏之聖果也。

一無常想觀一切有爲法無常。智慧相應想。名無常想。一切有爲法有二種。一者眾生。二者國土。是二皆新新生滅。故無常也。

二苦想觀一切有爲法苦。智慧相應想。名苦想。若有爲法無常者。卽是苦常爲三苦八苦之所遷逼。故名苦也。

三無我想觀一切法等無我。智慧相應想。名無我想。若有爲法悉是苦者卽無我。以無自在故。亦以苦從緣生無有自性。無自性中。我不可得也。

四食不淨想觀諸飲食不淨。智慧相應想。名食不淨想。世間飲食。皆從不淨因緣。故有如肉從精血水道中生酥酪等。皆亦隨事觀之。悉是不淨也。

五世間不可樂想觀一切世間不可樂。智慧相應想。名爲世間不可樂想。有二種世間。一者眾生。二者國土。有過惡無可樂也。

六死想觀死智慧相應想。名爲死想。若一期果報。常爲二種死之所逐者。則出息不報入息也。

七不淨想觀自他身不淨。智慧相應想。名爲不淨想。若觀此身內有三十六物。外則九孔。惡露常流。從生至終。無一淨也。

八斷想觀涅槃離生死。智慧相應想。名爲斷想。行者思惟。若涅槃淸淨。無煩惱者。當斷結使證涅槃也。

九離想觀涅槃離生死。智慧相應想。名爲離想。行者思惟。若涅槃淸淨。離生死者。當離生死證涅槃也。

十盡想觀涅槃結使及生死盡。智慧相應想。名爲盡想。行者思惟。若涅槃淸淨。結使及生死。未盡結使。及生死業。證涅槃也。八背捨初門第二十四

一內有色相外觀色二內無色相外觀色三淨背捨身作證四虛空處背捨五識處背捨六無所有處背捨七非有想非無想背捨八滅受想背捨。

次十想而辯八背捨者。前九想十想。旣是壞法對治觀門。則橫局而豎短。對治定觀諸禪。皆未具足。若證聖果。則無三明八解脫等。諸大功徳也。今欲具明一切無漏對治。觀練燻修禪定。故次而辯之。若修此觀。練諸禪定。證聖果時。則成大力羅漢具足六通三明。及八解脫。願智頂禪。無諍三昧等。諸功徳也。此八通名背捨者。大智度論云。背是淨潔五欲。捨是著心。故名背捨。若發眞無漏慧。斷三界結業盡。卽名解脫也。

一內有色相外觀色內有色相者。不壞內色。不滅內色相也。外觀色者。不壞外色。不滅外色相。以是不淨心觀外色。所以然者。爲修流光故。不應初背捨中壞滅內身骨人也。欲界結使難斷。故須以不淨心觀外色也。此初背捨位在初禪。能捨自他及下地。故名背捨。

二內無色相外觀色內無色相者。壞內色。滅內色相也。外觀色者。不壞外色。不滅外色相。以是不淨心觀外色。所以然者。行者爲入二禪內淨故。壞滅內骨人。欲界結使難斷故。猶觀外不淨之相也。

三淨背捨身作證淨者緣淨故名淨。行者。除外不淨相。但於定中。練八色光明。淸淨皎潔猶如妙寶之色。故名緣淨身作證者。以無受著心。而受三禪中徧身樂故名身作證也。

四虛空處背捨若滅根本四禪色。及三背捨四勝處。八一切處中色。一心緣無邊虛空而入定卽觀此定依陰入界。故有無常苦空無我虛誑不實。心生厭背。而不受著。深入一向不回。是爲虛空處背捨。

五識處背捨若捨虛空。一心緣識入定時。卽觀此定。依陰入界。故有無常苦空無我。虛誑不實。心生厭背。而不受著。深入一向不回。是爲五識處背捨。

六無所有處背捨若捨識。一心緣無所有入定時。卽觀此定。依陰入界。故有無常苦空無我。虛誑不實。心生厭背。而不受著。深入一向不回。是爲無所有處背捨也。

七非有想非無想背捨若捨無所有處。一心緣非有想非無想入定時。卽觀此定。依陰入界。故有無常苦空無我。虛誑不實。心生厭背。而不受著。深入一向不回。是爲非有想非無想背捨也。

八滅受想背捨背滅受想諸心心數法。是爲滅受想背捨所以者何。諸佛弟子。患厭散亂心。欲入定休息。以涅槃法。安著身中。故云身證而想受滅也。八勝處初門第二十五

一內有色相外觀色少。若好若醜。是名勝知勝見二內有色相外觀色多。若好若醜。是名勝知勝見三內無色相外觀色少亦爾四內無色相外觀色多亦爾五靑勝處六黃勝處七赤勝處八白勝處。

次八背捨。而辯八勝處者。背捨𨿽能有背捨淨潔五欲之用。旣是初觀。於緣中轉變。未得自在隨心。若欲得觀心純熟。轉變自在。必須進修勝處觀也。故次而明之。故大智度論作譬云。如人乘馬能破前陣。亦能自制其馬。故名勝處也。亦名八除入。

一內有色相外觀色少。若好若醜。是名勝知勝見內有色相。外觀色少。初背捨而言少者。緣少故名少。若觀道未增。故須觀少因緣觀多畏難攝轉變不得隨心。若觀少好醜法中不淨。轉變自在。通達無礙。心無取。捨不起愛。憎是名勝知勝見也。

二內有色相外觀色多。若好若醜。是名勝知勝見內有色相外觀色。如初背捨而言多者。觀多因緣。故名多觀。心旣調則。觀多無妨。故言多。若於多好醜不淨境中。轉變自在。通達無礙。心無取捨。不起愛憎。是名勝知勝見也。

三內無色相外觀色少。若好若醜。是名勝知勝見內無色相如二背捨。外觀色少。若好若醜等。皆如初勝處也。

四內無色相外觀色多。若好若醜。是名勝知勝見內無色相如二背捨。外觀色多。若好若醜等。皆如二勝處也。

五靑勝處若觀靑色。轉變自在。少能多多能少。光色照曜勝於背捨。所見靑相亦不起法愛。是名靑勝處也。

六黃勝處類如靑勝處中分別。

七赤勝處類如靑勝處中分別。

八白勝處亦類如靑勝處中分別。今用四色爲勝處。依大智度論也。若纓絡經中。則以四大爲四勝處也。十一切處初門第二十六

一靑一切處二黃一切處三赤一切處四白一切處五地一切處六水一切處七火一切處八風一切處九空一切處十識一切處。

次八勝處而辯十一切處者。勝處𨿽能少。觀中轉變自在而未普徧。今十一切處所觀普徧。是以次而明之。故大智度論云。背捨爲初門。勝處爲中行。一切處爲成就也。三種觀足。卽是觀禪體成就。通稱一切處者。皆從所觀境徧滿得名也。亦名十一切入。

一靑一切處還取前背捨勝處中少靑色。使徧一切處皆靑也。

二黃一切處還取前背捨勝處中少黃色。使徧一切處皆黃也。

三赤一切處還取前背捨勝處中少赤色。使徧一切處皆赤也。

四白一切處還取前背捨勝處中少白色。使一切處皆白也。

五地一切處還取前背捨勝處中少地色。使一切處皆地色。

六水一切處還取前背捨勝處中少水色。使一切處皆水色也。

七火一切處還取前背捨勝處中少火色。使一切處皆火色也。

八風一切處還取前背捨勝處中少風色。使一切處皆風色。

九空一切處還入前虛空背捨定。使一切處皆空也。

十識一切處還入前識處背捨。使一切處皆有識也。十四變化初門第二十七

初禪二變化二禪三變化三禪四變化四禪五變化合十四變化。

次十一切處而辯十四變化者。上所明觀禪。正體𨿽備猶未辯其功用。今欲學六通之用。必須先修變化心也。通言變化者。能使無而欻有有而欻無。故名爲變化也。

一初禪二變化一初禪初禪化。能變化自地也。二初禪欲界化。能變化下欲界地。

二禪三變化一二禪二禪化。能變化自地也。二二禪初禪化。能變化下初禪地也。三二禪欲界化。能變化下欲界地也。

三禪四變化一三禪三禪化。能變化自地也。二三禪二禪化。能變化下二禪地也。三三禪初禪化。能變化下初禪地也。四三禪欲界化。能變化下欲界地也。

四禪五變化一四禪四禪化。能變化自地也。二四禪三禪化。能變化下三禪地也。三四禪二禪化。能變化下二禪地也。四四禪初禪化。能變化下初禪地也。五四禪欲界化。能變化下欲界地也。六神通初門第二十八

一天眼通二天耳通三知他心通四宿命通五身如意通六漏盡通。

次變化而辯六神通者。此有三意不同。若依報得神通。得神通方能變化。若是修得神通。則先修變化。方得神通。今此旣約修得次第。故次變化而辯神通。此皆名通者。纓絡經云。神名天心。通名慧性。天然之慧。徹照無礙。故名神通。

一天眼通修天眼者。若於深禪定中。發得色界四大淸淨造色住。眼根中卽能見六道眾生死此生彼。及見一切世間種種形色。是爲天眼通。

二天耳通修天耳者。若於深禪定中。發得色界四大淸淨造色住。耳根中卽能聞六道眾生語言。及世間種種音聲。是爲天耳通。

三知他心通修他心智者。若於深禪定中。發他心智。卽能知六道眾生心及數法。種種所緣念事。是爲他心通。

四宿命通修宿命通者。若於深禪定中。發宿命智。卽能知自過去一世二世百千萬世乃至八萬大劫宿命。及所行之事。亦能知六道眾生所有宿命。及所作之事。是爲宿命智也。

五身如意通修身通者。若於深禪定中發得身通。通有二種。一者飛行速到山障無礙。二能轉變自身他身。及世間所有。隨心自在。是爲身如意通。

六漏盡通修漏盡通者。若於深禪定中。發見思眞智則三漏永盡。是爲漏盡神通也。九次第定初門第二十九

一初禪二二禪三三禪四四禪五空處六識處七無所有處八非有想非無想處九滅受想次第定。

次六通而辯九次第定者。上所明禪。𨿽體用具足。而並是觀禪。未明練熟調柔之相。今欲修練觀禪體用。令純熟入體。及起時心無間念。故次明也。通言次第定者。若入禪時。深心智慧深利。能從一禪入一禪。心心相續。無異念間。雜故名次第定也。

初禪次第定離諸欲惡不善法。有覺有觀。離生喜樂。入初禪定時。是中初禪定觀均齊。自識其心。其心次第而入無有剎那雜念。間入初禪定。是爲初禪次第定。

二禪次第定若從初禪。入二禪時。是中二禪定觀均齊。自識其心。其心次第而入。無有剎那雜念間入二禪定。是爲二禪次第定。

三禪次第定意類如初禪二禪中明。

四禪次第定意亦類如初禪二禪中明。

五虛空處次第定意亦類同初禪二禪中明。

六識處次第定意亦類如初禪二禪中明。

七無所有處次第定意亦類同初禪二禪中明。

八非有想非無想處次第定意亦類同初禪二禪中明。

九滅受想次第定若從非有想非無想。入滅受想定時。於是定前。自識其心要期心利。心心次第而入。無有剎那雜念間入滅受想定。是爲滅受想次第定也。三三昧初門第三十

一有覺有觀三昧二無覺有觀三昧三無覺無觀三昧。

次九次第定而辯三三昧者。九次第定體。乃卽是三三昧。但有離合名數。多少不同制立有異。其意﹝云云﹞。所以者何。九次第定。通練諸禪。自無別體。三三昧亦爾。故知體無異法。而無定名。九定名數𨿽多。不取中間。三昧名數𨿽少。而通中間合取九定。一往從諸禪理事以得名三昧。一往從諸禪事理而受稱。是爲小異。故次九定以明三三昧也。通言三昧者。三摩提。秦言正心行處。是心從無始已來。常曲不端。得是直故。故名三昧。

一有覺有觀三昧若以空無相無作相應心入諸定。觀初禪及方便中。則一切覺觀俱禪。皆悉正直。故名有覺有觀三昧。

二無覺有觀三昧若以空無相無作相應心入諸定。觀中間禪。則一切無覺有觀禪。皆悉正直。故名無覺有觀三昧。

三無覺無觀三昧若以空無相無作相應心入諸定。觀無覺無觀禪中。則從二禪乃至滅受想定一切定。觀諸無覺無觀。皆悉正直。故名無覺無觀三昧也。師子奮迅三昧初門第三十一

有二種師子奮迅三昧一奮迅入二奮迅出。

次三三昧而辯師子奮迅三昧者。大品經中佛自誠言。菩薩依九次第定。入師子奮迅三昧。三三昧與九定法相旣同。故次三三昧而明。於義無乖也。所言師子奮迅者。借譬以顯法也。如世師子奮迅。爲二事故一爲奮卻塵土。二能前走卻走。捷疾異於諸獸。此三昧亦爾。一則奮除障定細微無知之惑。二能入出捷疾無間。異上所得諸禪定也。故名師子奮迅三昧。

一入禪奮迅師子奮迅入三昧者。離欲惡不善法。有覺有觀入初禪。如是次第入二禪三禪四禪。空處識處無所有處。非有想非無想處。滅受想定。是爲奮迅入也。

二出禪奮迅師子奮迅出者。從滅受想定起。還入非有想非無想。非有想非無想起。還入無所有處。如是識處空處四三二禪初禪。乃至出散心中。是爲奮迅出。超越三昧初門第三十二

一超入二超出。

次師子奮迅而辯超越者。大品經佛自誠言。菩薩依師子奮迅三昧。入超越三昧。所以名超越者。能超過諸地。自在入出。故名超越。

一超入三昧云何名超入三昧。離諸欲惡不善法。有覺有觀離生喜樂入初禪。從初禪起超入非有想非無想處非有想非無想處起入滅受想定。滅受想定起還入初禪。從初禪起入滅受想定。滅受想定起入二禪。二禪起入滅受想定。滅受想定起入三禪。三禪起入滅受想定。滅受想定起入四禪。四禪起入滅受想定。滅受想定起入空處。空處起入滅受想定。滅受想定起入識處。識處起入滅受想定。滅受想定起入不用處。不用處起入滅受想定。滅受想定起入非有想非無想。非有想非無想處起入滅受想定。是爲諸佛菩薩超入三昧相。若聲聞人但能超入一。而不能超二。況能如上所明自在超也。是中明超入有三種。一順入超。二逆入超。三順逆入超也。細心約義自作可解。

二超出三昧云何名超出三昧。從滅受想起入散心中。散心中起入滅受想定。滅受想定起還住散心中。散心中起入非有想非無想處。非有想非無想處起住散心中。散心中起入無所有處。無所有處起住散心中。散心中起入識處。識處起住散心中。散心中起入空處。空處起住散心中。散心中起入四禪。四禪起住散心中。散心中起入三禪。三禪起住散心中。散心中起入二禪。二禪起住散心中。散心中起入初禪。初禪起住散心中。是爲諸佛菩薩超出三昧之相。若聲聞人超出。但能超一禪出。而不能超二。何況能自在超出也。是中超出有三種。一順超出。二逆超出。三順逆超出。足前三種超入。合爲六種超越三昧。如來於此六三昧。而入涅槃也。齊此明三乘行行共禪竟也。四諦初門第三十三

一苦諦二集諦三滅諦四道諦。

次超越而辯四諦者。但上來所說。諸無漏禪中。乃禪禪悉有四諦觀慧。彼旣明禪相。則隱理顯事。從事以立名。是以𨿽有四諦觀法。而不從諦得名。如囊中有寶。不探示人。人無見者。是以今更。次諸禪後。明四諦等八科慧行法門。此四通言諦者。諦以審實爲義。此四諦法門。正爲聲聞人從聞生解。故必須藉教詮理。今明教理不虛。故云審實也。若由因感果。則應先因而後果。今悉先果而後因者。教門引物爲便。故皆先果而後因也。

一苦諦苦以逼惱爲義。一切有爲心行。常爲無常患累之所逼惱。故名爲苦。苦有三種。一苦苦。二壞苦。三行苦。今明三苦。有別有通。別者三苦卽別對三受。苦受從苦緣生。情覺是苦。卽苦苦也。樂受。樂壞時生苦。卽是壞苦。不苦不樂受。常爲無常遷動。卽是行苦也。若通論三苦。則三受通有三苦也。所以然者。三受之心。卽是苦。通從苦緣生故。通是苦。苦三受之心。通爲壞相。所壞故通是壞苦也。三受之心。通是起役運動不停之相。故通是行苦也。若三受心。若別若通。無非是苦者。當知苦是審實而有。故名諦也。

二集諦集以招聚爲義。若心與結業相應。未來定能招聚生死之苦。故名爲集。集有三種業。攝一切業。一不善業。卽十不善也。二善業。卽十善也。三不動業。卽十二門禪也。具如前辯。煩惱者。二種煩惱攝一切煩惱。一屬愛煩惱。二屬見煩惱。是二煩惱出一切三毒。五蓋。十使。九十八煩惱等。皆如前辯。若此煩惱與前業合。則未來定能招聚三界死生苦果。卽是集諦也。

三滅諦滅以滅無爲義。結業旣盡。則無生死之患累。故名爲滅。若發見思無漏眞明。具三十四心斷結者。則三界九十八使皆滅。以煩惱結使滅故。三界業亦滅。若三界業煩惱滅者。卽是滅諦有餘涅槃也。因滅故果滅。捨此報身時。後世苦果。永不相續。名入無餘涅槃。眞滅度也。滅理不虛。故名爲諦。

四道諦道以能通爲義。正道及助道。是二相扶能通至涅槃。故名爲道。正道者。實觀三十七品。三解脫門。緣理慧行。名爲正道。次下當出科目。助道者。得解觀中。種種諸對治法。及諸禪定。皆是助道。具如上出。復次正道者。謂見諦八忍八智十六心。思惟九無礙九解脫十八心。眞無漏慧。名爲正道。其餘方便對治。諸禪三昧。及三十七品。三解脫等。皆是助道。此二道相扶。能通涅槃。審實不虛。卽名道諦也。十六行初門第三十四

苦諦下四行一無常二苦三空四無我。

集諦下四行一集二因三緣四生。

滅諦下四行一盡二滅三妙四離。

道諦下四行一道二正三迹四乘。

次四諦而辯十六行者。還離四諦開爲十六行也。但教門旣有總別之殊。故諦有離合之異。欲使修觀之者取理無謬。故次於四諦之下。各以四行分別。則審實之義意。乃愈明通。加以行名者。行以往趣爲義。修此十六觀法。能趣四實之理。故名行也。或時從理得名。卽十六諦也。

苦諦下四行一無常行者。觀五受陰。因緣生。新新生滅。故無常也。二苦行者。觀五受陰。若無常卽是苦。爲無常之所逼也。三空行者。觀五受陰。一相異相無故。空卽是空。四無我者。觀五受陰中。我我所法不可得。故無相。是爲無我行也。

集諦下四行一集行者。觀煩惱有漏累和合。能招苦果。故名集行。二因行者。觀六因生苦果。故名因行。三緣行者。觀四緣生苦果故名緣行。四生行者。還受後有五陰。故名生行。

滅諦下四行一盡行者。觀涅槃種種苦盡故名盡。二滅行者。觀涅槃諸煩惱火滅故名滅。三妙行者。涅槃一切中第一故名妙。四出行者。觀涅槃離世間生死法故。名爲出也。

道諦下四行一道行者。觀五不受陰三十七品等道。能通至涅槃。名道。二正行者。觀五不受陰三十七品等道。非顚倒法故名正。三迹行者。觀三十七品等道。是一切聖人去處故名迹。四乘行者。觀三十七品等道。能運行人。必至三解脫。愛見等煩惱不能遮故名乘。生法二空初門第三十五

一眾生空二法空。

次四諦十六行而辯生法二空者。正明聲聞之人。𨿽云通於三藏教門入道。而三藏教門。旣有二空不同。故知修四諦十六行者。亦應有別。是以。毗曇見有得道。成實證空成聖。此皆約二空教門。有斯之異也。今爲分別。修四諦十六行者不同故。次而辯生法二空也。通言空者。空以無有爲義。無此生法二有。故名爲空。

一眾生空若觀生死苦果。但見名色。陰入界實法。從因緣生。新新生滅。是實法中空。無我人眾生壽者等。十六知見。如龜毛兔角畢竟不可得。是爲眾生空也。

二法空若觀生死苦果。非但我人眾生等。十六知見空。如龜毛兔角不可得。是中名色陰入界異法。一一分別。推析破壞乃至微塵剎那。分分細檢。皆悉空無所有。卽名法空。是爲聲聞人經明法空相。若摩訶衍中辯法空者。諸法如夢幻。本來自空。不以推析破壞故空也。三十七品初門第三十六

合七法門爲三十七品一四念處二四正勤三四如意足四五根五五力六七覺分七八正道。

次生法二空而辯三十七品者。若觀二空而入道。並須善識道品之階級。若依有門學聖。必約眾生空觀。以修三十七法。若用平等斷惑。則應歷法空。行於道品之門。故次二空而辯也。通言道品者。道義如前。品者品類也。此七科法門。悉是入道淺深之气類。故云道品也。

四念處一身念處二受念處三心念處四法念處。

一身念處者頭等六分。四大五根假合。故名爲身。是中觀身智慧爲念。明見內身五種不淨。破淨顚倒。卽是處也觀外身內外身亦如是。是爲身念處也。

二受念處者六觸因緣生六受。從六受生三受。名之爲受。是中觀受智慧名爲念。明達三受皆苦。破樂顚倒。卽是處。觀外受內外受亦如是。是爲受念處也。

三心念處者六識能識諸塵。分別攀緣。謂之爲心。是中觀內心智慧。名之爲念。了知心從緣生。剎那不住。念念生滅。破常顚倒。卽是處也。觀外心內外心亦爾。是爲心念處也。

四法念處者想行二陰。及三無爲法。名之爲法。是中觀法智慧名爲念。通達一切法我我所。畢竟不可得故無我破我顚倒。卽是處也。觀外法內外法亦如是。是爲法念處。若聲聞經中明念處。但說破四倒爲念處。若摩訶衍中明念處。卽說破八倒。爲念處也。故大品經云若能深觀四念處。是爲坐道場。

四正勤一已生惡法爲除斷。一心勤精進二未生惡法不令生。一心勤精進三未生善法爲生。一心勤精進四已生善法爲增長。一心勤精進。

一已生惡法爲除斷。一心勤精進四念處觀時。若懈怠心起。五蓋等諸煩惱覆心。離信等五種善根時。如是等惡若已生爲斷故。一心勤精進。方便除斷令盡也。

二未生惡法不令生。一心勤精進四念處觀時。若懈怠心。及五蓋等諸煩惱惡法𨿽未生恐後應生。遮信等五種善根。今爲不令生故。一心勤精進。方便遮止不令得生也。

三未生善法爲生。一心勤精進四念處觀時。信等五種善根。未生爲令生故。一心勤精進。方便修習令信等善根生也。

四已生善法爲增長。一心勤精進若四念處觀時。信等五種善根已生。爲令增長故。一心勤精進。方便修習信等善根令不退失。增長成就。此四通名正勤者。破邪道。於正道中。勤行故。名正勤也。

四如意足一欲如意足二精進如意足三心如意足四思惟如意足。

一欲如意足欲爲主得定。斷行成就。修如意分。是爲欲如意足。

二精進如意足精進爲主得定。斷行成就。修如意分。是爲精進如意足。

三心如意足心爲主得定。斷行成就。修如意足。

四思惟如意足思惟爲主得定。斷行成就。修如意分。此通言如意者。四念處中實智慧。四正勤中正精進。精進智慧增多。定力小弱。得四種定攝心故。智定力等。所願皆得故。名如意足。智定力等。能斷結使。故云斷行成就也。

五根一信根二精進根三念根四定根五慧根。

一信根信正道及助道法。是名信根也。

二精進根行是正道。及諸助道善法時。勤求不息。是名精進根。

三念根念正道及諸助道善法。更無他念。是名念根也。

四定根攝心在正道及諸助道善法中相。應不散是。爲定根也。

五慧根爲正道及諸助道善法。觀無常等十六行。是名慧根。此五通名根者。能生也。行者旣得四如意足。智定安隱。卽信等五種善法。若似若眞。任運而生。譬如陰陽調適。一切種子。悉有根生。故名根也。

五力一信力二精進力三念力四定力五慧力。

一信力信正道及諸助道法時。若信根增長能遮疑惑。破諸邪信及煩惱。故名信力。

二精進力行是正道及諸助道法時。若精進根增長。破種種身心懈怠。成辦出世之事。是爲精進力。

三念力念正道及諸助道法時。若念根增長。破諸邪念。成就一切出世正念功徳是。爲念力。

四定力攝心在正道及諸助道法時。若定根增長。則能破諸亂想。發諸事理禪定。是爲定力。

五慧力爲正道及諸助道法。觀無常十六行時。若慧根增長。則能遮三界見思之惑。發眞無漏。故名慧力。此五通名力者。能壞諸有漏不善。成辦出世善事。故名力也。

七覺分一擇法覺分二精進覺分三喜覺分四除覺分五捨覺分六定覺分七念覺分。

一擇法覺分智慧觀諸法時。善能簡別眞僞。不謬取諸虛僞法。故名擇法覺分。

二精進覺分精進修諸道法時。善能覺了不謬。行於無益之苦行。常勤心在眞法中行。故名精進覺分。

三喜覺分若心得法喜。善能覺了此喜不依顚倒之法而生。歡喜住眞法喜。故名喜覺分。

四除覺分若斷除諸見煩惱之時。善能覺了除諸虛僞。不損眞正善根。故名除覺分。

五捨覺分若捨所見念著之境時。善能覺了所捨之境。虛僞不實。永不追憶。是爲捨覺分。

六定覺分若發諸禪定之時。善能覺了諸禪虛假。不生見愛妄想。是爲定覺分。

七念覺分若修出世道時。善能覺了常使定慧均平。若心沈沒。當念用擇法精進喜等。三覺分察起。若心浮動。當念用除捨定等三分攝。故念覺常在二盈之間。調和中適。是念覺分。此七通名覺分者。無學實覺七事能到。故通名覺分。

八正道分一正見二正思惟三正語四正業五正命六正精進七正念八正定。

一正見若修無漏十六行。見四諦分明。故名正見。

二正思惟見四諦時。無漏心相應。思惟動發。覺知籌量。爲令增長入涅槃。故名正思惟。

三正語以無漏智慧。除四種邪命。攝口業住一切口正語中。是爲正語。

四正業以無漏智慧。除身一切邪業。住淸淨正身業中。是名正業。

五正命以無漏智慧。通除三業中五種邪命。住淸淨正命中。是爲正命。何等五種。一爲利養故。詐現異相奇特。二爲利養故。自說功徳。三爲利養故。占相吉凶爲人說法。四爲利養故。髙聲現威令人畏敬。五爲利養故。稱說所得供養。以動人心。邪因緣活命。故是爲邪命。

六正精進以無漏智慧相應。勤精進修涅槃道。是爲正精進。

七正念以無漏智慧相應。念正道及助道法。故名正念。

八正定以無漏智慧相應入定故。故名正定。是八通名正道者。正以不邪爲義。今此八法不依偏邪而行。皆名爲正。能通至涅槃故名爲道。三解脫初門第三十七

一空解脫門二無相解脫門三無作解脫門。

次三十七品。而辯三解脫門者。大智度論云。三十七品。是趣涅槃道行。是道已到涅槃。涅槃城有三門。謂空無相無作。旣已說道故。次應說到處門也。此三通名解脫門者。解脫卽是涅槃門。謂能通此三法。能通行者。得入涅槃。故名解脫門也。亦云三三昧。三昧義如前說。但三昧卽是當體得名。解脫從能通之用。以受稱也。此無別法。有師解云。因時名三昧。證果則變名解脫。此類如八背捨八解脫也。

一空解脫門云何名空解脫門。觀諸法無我我所故空。所以者何。諸法從因緣和合生。無有作者。無有受者。能如是通達者。是名空解脫門。是空解脫門。緣二行。謂空無我。

二無相解脫門云何名無相解脫門。觀男女相。一異相等。是相中求實皆不可得。故無相。所以者何。若諸法無我我所故空。空故無男無女。一異等法。我我所中。名字是異。以是故。男女一異等相。實不可得。能如是通達者。是爲無相解脫門。是解脫緣四行。謂盡滅妙出。

三無作解脫門云何名無作解脫門。若知一切法無相。卽都無所作。是名無作。所以者何。若於法有所得者。卽於三界。而有願求。因是造作三有之業。今一切相。皆不可得故。則於三界。無所願求。不造一切三有生死之業。無業故無報。是爲無作解脫門。是無作解脫門。緣十行。謂無常苦集因緣。生道正進乘也。三無漏根初門第三十八

一未知欲知根二知根三知已根。

次三解脫門而辯三無漏根者。解脫旣是涅槃之門。若善修三解脫。必定發眞無漏。證有餘涅槃。得有餘涅槃。自有三道不同。謂見道修道。無學道也。證三道時。必發三根故。次三解脫而辯之。通名根者。根以住立能生爲義。得此三法。住立不退。生眞智照。故名根也。

一未知欲知根無漏九根和合。信行法行人。於見諦道中。名未知欲知根。所謂九根者。信根精進根念根定根慧根喜根樂根捨根意根也。

二知根信解見得人。思惟道中。是九根轉名知根。九根如未知欲知根中分別。

三知已根若至無學道中。是九根轉。名知已根。九亦如未知欲知根中分別也。十一智初門第三十九

一法智二比智三他心智四世智五苦智六集智七滅智八道智九盡智十無生智十一如實智。

次三無漏根而辯十一智者。以三根能生十一智故。所以者何。未知欲知根。生法智比智。知根生苦智集智滅智道智。及他心智世智。知已根。生盡智無生智。及如實智。是以次三根。而辯十一智也。通名智者決定了知。故名爲智。若發此十一智時。各齊位照了分明。故通名爲智也。

一法智欲界系法中無漏智。欲界系因中無漏智。欲界法智滅中無漏智。爲斷欲界系法道中無漏智。及法智品中無漏智也。

二比智於色界無色界中。約四諦辯四種無漏智。亦如法智中所明。但有法比之殊也。

三他心智知欲界色界系現在心心數法。及無漏心心數法少分。是爲他心智也。

四世智諸世間有漏智慧。亦名等智。凡夫聖人。同有此智。故名等智。亦云名字智。是智但有名而無理。

五苦智五陰無常苦空無我觀時。得無漏智。

六集智知諸法因。因集生緣觀。無漏智也。

七滅智滅止妙出觀時。無漏智也。

八道智道正行遠觀時。無漏智也。

九盡智我見苦已斷集已證滅已修道已。如是念時。無漏智慧。見明覺也。

十無生智我見苦已。不復更見斷集已。不復更斷盡證已。不復更證修道已。不復更修。如是念時。無漏智慧。見明覺也。

十一如實智一切法總相別相。如實正智。無有掛礙。是爲如實智。此智獨在佛心中有。二乘之所無也。十二因緣初門第四十

一無明二行三識四名色五六入六觸七受八愛九取十有十一生十二老死。

次十一智而辯十二因緣者。除如實智。其餘十智。皆是二乘共得。今一往明。若聲聞人。但約一世。總觀四諦。成十智則智劣。智劣故。不能侵除習气。功徳神用亦減少。若緣覺人。通約三世。細分別觀十二因緣。若成十智則智彊。智彊故。能侵除習气功徳。神用亦廣。是以大聖教門。別開出中乘之道。意在此也。通稱因緣者。是十二法。展轉能感果。故名因。互相由藉而有。謂之緣也。因緣相續。則生死往還無際。若知無明不起取有。則三界二十五有生死皆息。是爲出世之要術也。教門十二因緣。有三種不同。一者約三世明十二因緣。二者約果報二世辯十二因緣。三者約一念一世辯十二因緣。今無明三世十二因緣者。初二過去世攝。後二未來世攝。中八現在世攝。是中略說三事煩惱業苦。是三事展轉。更互爲因緣。是煩惱業因緣。業苦因緣。苦苦因緣。苦煩惱因緣。煩惱業因緣。業苦因緣。苦苦因緣。是爲展轉。更互爲因緣故。云三世十二因緣也。

一無明過去世一切煩惱。通是無明。以過去未有智慧光明故。則一切煩惱得起故。是以過去煩惱悉是無明也。

二行從無明生業。業卽是行。以善不善業。能作世界果故。故名爲行也。

三識從行生垢心。初身因如犢子。識母自相識。故名識。卽是父母交會初。欲托胎時之名。

四名色從識生非色四陰及所任色陰。是名名色。卽是歌羅邏時之名也。

五六入從名色中。生眼等六情。是名六入。從五皰初開已來。卽是六入名也。

六觸由入對塵情塵識合。是名爲觸。以六塵觸六根故。卽有六識生。故名情塵識合也。

七受從觸生受。故名爲受。卽是因六觸。觸六根卽領受六塵。爲六受也。

八愛從受中心著。名之爲愛。謂於所領受六塵中。心生渴愛也。

九取從渴愛因緣求。是名爲取。謂求取所愛之塵也。

十有從取則後世業因成。是名爲有。因能有果。故名爲有。

十一生從有還受後世五眾之身。是名生。所謂四生六道中受生也。

十二老死從生五眾身熟壞。是爲老死。老死則生憂悲哭泣。種種愁苦。眾惱合集。若正觀諸法實相淸淨。則無明盡。無明盡故行盡。乃至眾苦和合皆盡。若能如是。正觀三世十二因緣。發眞無漏。成辟支佛。

次明從果報。約二世觀十二因緣相。具出大集經。今略出經文。是十二因緣。從歌羅邏而辯無明。故云果報也。約二世明者。前十因緣屬現在。後二因緣屬未來。二世合爲十二也。

一無明大集經言。云何名爲觀於無明。先觀中陰。於父母所生貪愛心。愛因緣故四大和合。精血二渧。合成一渧。大如豆子。名歌羅邏。是歌羅邏有三事。一命二識三燸。過去世中。業緣果報。無有作者。及以受者。初息出入。是名無明。歌羅邏時。气息入出者。有二種道。所謂隨母气息上下。七日一變。息入出者名爲壽命。是名風道。不臭不爛。是名爲燸。是中心意。名之爲識。善男子若有欲得辟支佛。當觀如是十二因緣。

二行復觀三受因緣。五陰十二入十八界。云何爲觀。隨心於念觀息出入。觀於內身皮膚肌肉筋骨髓腦。如空中云。是身中風。亦復如是。有風能上。有風能下。有風能滿。有風能焦。有風能增長。是故息之出入。名爲身行。息從覺觀生。故名意行。和合出聲。是名口行。

三識以如是三行因緣故。有識生。故名爲識。

四名色識因緣故。則有四陰及以色陰。故名名色。

五六入五陰因緣識行六處。故名六入。

六觸眼色相對。故名爲觸。乃至意法。亦如是。

七受觸因緣故。念色乃至法是名爲受。

八愛貪著於色乃至於法。是名爲愛。

九取愛因緣故。四方求覓。故名爲取。

十有取因緣故。受於後身。故名爲有。

十一生有因緣故。有生是爲生也。

十二老死生因緣故。則有老死種種諸苦。是名五陰十二入十八界十二因緣之大樹也此並是略出經文辯。從初受報來。約二世明十二因緣相。孱然無一句私語。讀者善尋。自知與前來約三世明十二因緣有異也。

次明一念十二因緣。但約一世中。隨一念心起。卽具十二因緣。亦出大集經中。今略出經文明一念十二因緣相。

一無明因眼見色而生愛心。卽是無明。

二行爲愛造業。卽名爲行。

三識至心專念。故名爲識。

四名色識共色行。是名名色。

五六入六處生貪。是名六入。

六觸因入求愛。名之爲觸。

七受貪著心者。名之爲受。

八愛經中脫落。不釋愛相。今私作義釋云。纏綿不捨。名之爲愛。

九取求是等法。名之爲取。

十有如是法生。是名爲有。

十一生次第不斷。是名爲生。

十二老死次第斷故。名之爲死。生死因緣。眾苦所逼。名之爲惱。乃至意法因緣生貪。亦復如是。

是十二因緣。一人一念。皆悉具足。並出大集經文。未有一句私語。讀者善尋。此與常所說三世因緣迥異。若有欲學因緣佛道者。上來至此三種辯因緣。相隨用一門修學。卽證緣覺智也。法界次第初門卷下四弘誓願初門第四十一。

六波羅蜜初門第四十二。

四依初門第四十三。

九種大禪初門第四十四。

十八空初門第四十五。

十諭初門第四十六。

百八三昧初門第四十七。

五百陀羅尼初門第四十八。

四攝初門第四十九。

六和敬初門第五十。

八自在我初門第五十一﹝亦名八種變化﹞

四無礙辯初門第五十二。

十力初門第五十三。

四無所畏初門第五十四。

十八不共法初門第五十五。

大慈大悲初門第五十六。

三十二相初門第五十七。

八十種好初門第五十八。

八種音聲初門第五十九。

三念處初門第六十。四弘誓願初門第四十一

一未度者令度二未解者令解三未安者令安四未涅槃者令得涅槃。

次十二因緣。而辯四弘誓願者。上二卷所出法門。或是凡夫共法。或與二乘同有。並未明菩薩諸佛不共之道。故今此一卷。略出二十科法門。皆是別明菩薩所行。諸佛證法。故從弘誓而辯也。所以凡夫二乘法中。𨿽有慈悲。而並無弘誓之徳者。若凡夫人。旣不識四諦十二因緣。𨿽修慈悲。止是爲大福徳。生梵天中。受梵王果報。此於眾生。無出世利益。豈能因慈悲。樹立弘誓之功。若是二乘。𨿽知四諦十二因緣。所修慈悲。但爲自調。其心欲於一世盡苦。獨入無餘。旣不能久處生死。荷負一切。豈能因慈悲。而起弘誓之徳。今菩薩善達四諦十二因緣。憐湣一切。同於子想。故能爲眾生。久處生死。發心荷負一切。共入涅槃。是以必須大誓莊嚴。要心不退也。此四通言弘誓願者。廣普之緣。謂之爲弘。自制其心名之曰誓。志求滿足。故云願也。菩薩摩訶薩。以慈悲緣四眞諦。運懷曠闊。自要其心志令一切眾生。同證四眞實究竟之道。故云四弘誓願也。菩薩若以諸法實相之慧。發此四願。卽是發菩提心。萬行之本。靈覺之源。是以一切大士。由斯弘誓。曩劫修因。十方大聖。緣此四願常處生死。廣度眾生而不永滅。今明不共之法。先從弘誓爲始。意在此也。

一未度者令度此弘誓緣苦諦而起。故纓絡經云。未度苦諦。令度苦諦。今明苦者卽是生死也。生死有二種。一分段生死。謂六道眾生。所稟陰入界身。果報旣粗。有形質分段之成壞也。二變易生死。謂羅漢辟支。及大力菩薩。三種意生身。𨿽無分段粗報。猶有細微因轉果移。變易生滅之所遷也。若一切未度二種生死苦者菩薩發心。願令得度故云未度者令度。

二未解者令解此弘誓緣集諦而起。故纓絡經云。未解集諦。令解集諦。今明集者。卽是煩惱潤業。能招聚生死。煩惱潤業有二種。一四住地煩惱。潤分段生死業。能招集分段生死苦果也。二無明住地煩惱。潤變易生死業。能招聚變易生死苦果也。若一切未解此二種集者。菩薩發心。願令得解。故云未解者令解。

三未安者令安此弘誓緣道諦而起。故纓絡經云。未安道諦。令安道諦。今明卽是能通涅槃之正助道也。有二種正助道。一偏緣眞諦。修正助道。此道但得至小乘盡苦涅槃。二正緣中道實相。修正助道。此道能到大乘大般涅槃若一切未安此二種道者。菩薩發心。願令得安。故云未安道者令安也。

四未涅槃者令得涅槃此弘誓緣滅諦而起。故纓絡經云。未得滅諦。令得滅諦。今明滅諦者。卽是業煩惱滅。生死苦果滅也。有二種業煩惱生死。一分段生死業。四住地煩惱。滅。則分段生死苦果滅。卽二乘所得滅諦也。二變易生死業。無明住地煩惱滅。卽變易生死苦果滅。諸佛及大菩薩所得。不共究竟滅諦也。若一切未得此二種滅諦者。菩薩發心。願令得滅。故云未得涅槃者令得涅槃。今四種弘誓所緣四諦。與前聲聞中明四諦。有半滿異。前但明半字有作四聖諦。今明滿字無作四聖諦。所以二種四聖諦合明者菩薩之道。教門不同。若是三藏教通教。所明弘誓。但緣有作四聖諦而起。若是別教圓教。所明弘誓。通緣有作無作二種四聖諦而起。故約弘誓分別四諦。半滿異於前也。六波羅蜜初門第四十二

一檀波羅蜜二尸羅波羅蜜三羼提波羅蜜四毗梨耶波羅蜜五禪波羅蜜六般若波羅蜜。

次四弘誓願。而辯六波羅蜜者。菩薩之道。願行相扶。旣發大願。必須修行。今六波羅蜜。卽是菩薩正行之本。是以法華經云。爲求菩薩道者。說應六波羅蜜。故次弘誓而辯之也。檀屍乃至般若。並是外國語。至下別釋中當各翻名。此六通云波羅蜜者。並是西土之言。秦翻經論多不同。今略出三翻。或翻云事究竟。或翻云到彼岸。或翻云度無極。菩薩修此六法。能究竟通別二種因果。一切自行化他之事。故云事究竟。乘此六法。能從二種生死此岸。到二種涅槃彼岸。謂之到彼岸。因此六法。能度通別二種事理。諸法之曠遠。故云度無極也。若依別釋。三翻各有所主。若依通解。則三翻𨿽異意。同無別也。

一檀波羅蜜檀那。秦言布施。若內有信心。外有福田。有財物。三事和合時。心生捨法。能破慳貪。是爲檀。布施者。有二種。一者財施。二者法施。財施者。所謂飲食衣服田宅六畜奴婢珍寶。一切己之所有。資身之具。及妻子乃至身命。屬他爲他財物。故云捨身。猶屬財施。隨有所須者。悉能施與。皆名財物也。法施者。若從諸佛及善知識。聞說世間出世間善法。若從經論中聞。若自以觀行故知。以淸淨心爲人演說。皆名法施。菩薩以質直淸淨心行此二種施。故名爲檀。波羅蜜者。翻名如前。若菩薩於檀中。能具修五種心者。是時布施。名波羅蜜。何等五。一者知施實相。二者起慈悲心。三者發願。四者回向。五者具足方便。一云何名知施實相。若布施時。施人受人。及財物三事。皆空不可得。入實相正觀。以無所捨法。而隨他有所須者。能捨不吝。是爲知施實相。二云何名起慈悲心。若菩薩𨿽知布施實相。無所有而起大慈大悲。欲因此施與一切樂拔一切苦。是爲起慈悲心。三云何名發願。施時願因此施。得無上佛果。不求凡夫三乘果報。是爲發願。四者云何名回向。隨所施時。回此施功徳向薩婆若。及施一切眾生。是爲回向。五云何名具足方便。所謂能於布施一法。旋轉通達一切佛法。徧修諸行。是爲具足方便。菩薩若能具足此五心者。是時隨有所施。因中說果。亦名事究竟。亦名到彼岸。亦名度無極也。是以菩薩所行布施者。名爲行檀波羅蜜。若至無上菩提佛果。方是檀波羅蜜。具足成就。

二尸羅波羅蜜尸羅。秦言好善。好行善道。不自放逸。是名尸羅。或受戒行善。或不受戒行善。皆名尸羅。尸羅略說。有二種。一者在家尸羅。二者出家尸羅。在家尸羅者。所謂三歸五戒八齋戒也。二出家尸羅。所謂出家。沙彌沙彌尼十戒。式叉摩那尼六法戒。大比丘比丘尼具足戒。乃至三千威儀。八萬律行。若菩薩十重四十八輕。則通在家出家共戒也。若菩薩以質直淸淨心。持如是等戒。皆名尸羅。波羅蜜者。翻名如前。若菩薩住二種尸羅中。能具足修行。五種心者。是時尸羅名波羅蜜。何等爲五。一知尸羅實相。罪不可得。而好行善道。不自放逸。餘四類如檀中分別。菩薩若能具修。此五心者。隨所持戒行善。因中說果。皆具三義。是以菩薩持戒。名爲行尸羅波羅蜜。若至無上菩提佛果。方是尸羅波羅蜜。具足成就也。

三羼提波羅蜜羼提。秦言忍辱。內心能安忍外所辱境。故名忍辱。忍辱有二種。一者生忍。二者法忍。云何名生忍。生忍有二種。一於恭敬供養中。能忍不著。不生憍逸。二於嗔罵打害中。能忍不生嗔恨怨惱。是爲生忍。云何法忍。法忍有二種。一者非心法。謂寒熱風雨饑渴老病死等。二心法。謂嗔恚憂愁疑淫欲憍慢諸邪見等。菩薩於此二法。能忍不動。是名法忍。菩薩以質直淸淨心。修此二忍。爲羼提。波羅蜜者。翻名如前。若菩薩住羼提中。能具修五種心。是時羼提。名波羅蜜。何等爲五。一知忍實相。𨿽不得能忍之心所辱之事。而隨對生法二種所辱之境。心能安忍不動餘四心類如檀中分別。菩薩若能具足。修此五種心隨所忍事。因中說果。皆具三義。是以菩薩修忍。名爲行羼提波羅蜜。若至無上菩提佛果。方是羼提波羅蜜。具足成就。

四毗梨耶波羅蜜毗梨耶。秦言精進。欲樂勤行善法。不自放逸。謂之精進。精進有二種。一者身精進。二者心精進。若身勤修善法。行道禮誦講說勸助開化。是爲身精進。若心勤行善道。心心相續。是爲心精進。復次勤修施戒善法。是爲身精進。勤修忍辱禪定智慧。是爲心精進。如是等種種分別。身心精進之相不同。今不具辯。若菩薩以質直淸淨心。修是二種精進。故名爲毗梨耶。波羅蜜者。翻名如前。若菩薩能於精進。具足修五種心者。是時毗梨耶。名波羅蜜。何等爲五。一者菩薩知精進實相。身心𨿽不可得而能勤修一切善法。餘四心類如檀中分別。菩薩若能於精進中。具此五心者。隨所勤修善法。因中說果。皆具三義。是以菩薩精進。名爲行毗梨耶波羅蜜。若至無上菩提佛果。方是毗梨耶波羅蜜具足。成就。

五禪波羅蜜禪秦言思惟修。一切攝心系念。學諸三昧。皆名思惟修也。禪有二種。一者世間禪。二者出世間禪。世間禪者。謂根本四禪。四無量心。四無色定。卽是凡夫所行禪。出世間禪。復有二種。一出世間禪。二出世間上上禪。出世間禪者。謂六妙門。十六特勝。通明九想八念十想八背捨八勝處。十一切處練禪。十四變化願智頂禪。無諍三昧。三三昧師子奮迅超越三昧。乃至三明六通如是等禪。皆是出世間禪。亦名二乘共禪。二出世間上上禪者。謂自性等。九種大禪。首楞嚴等。百八三昧。諸佛不動等。百二十三昧。皆出世間上上禪。亦名不共禪。不與凡夫二乘共也。若菩薩以質直淸淨心。修如是等禪。名之爲禪。波羅蜜者。翻名如前。若菩薩能於諸禪中。具修五種心者。是時禪定名波羅蜜。何等爲五。一者知禪實相。不亂不味。而能徧修諸禪。餘四心類如檀中分別。菩薩若能如是於所得禪中。具修此五心者隨所入禪。因中說果。皆具三義。是以菩薩所修禪定。皆名行禪波羅蜜。若至無上菩提佛果。方是禪波羅蜜。具足成就也。

六般若波羅蜜般若。秦言智慧。照了一切諸法。皆不可得。而能通達一切無礙。名爲智慧。智慧有三種。一者聲聞智慧。二者辟支佛智慧。三者佛智慧。一求聲聞智慧有三種。學無學非學非無學。非學非無學智慧者。如幹慧地。不淨觀。安那般那。欲界系四念處。暖法頂法忍法世第一法等。學智者。苦法忍慧。乃至阿羅漢。第九無間中。金剛三昧慧。無學智者。阿羅漢第九解脫智。從是已後。一切無學。如盡智無生智等。是爲聲聞智慧。求辟支佛道智慧亦如是。但以是人無漏善根純熟。𨿽生無佛之世。不從他聞。自然覺悟得禪定。三界漏盡。所得三明六通等功徳。小勝聲聞。是爲辟支佛智慧。又以觀十二因緣。智慧深利。能侵除習气。勝於聲聞。從四諦觀門斷結。此爲異也。求佛道智慧者。菩薩從初發心已來。行六波羅蜜。破魔軍眾及諸煩惱。得一切智成佛道乃至入無餘涅槃。隨本願力。從是中間。所有智慧。總相別相。一切盡知。是爲佛智。若菩薩以質直淸淨心。修此三種智慧。故名爲般若。波羅蜜者。翻名如前。若菩薩隨所修智慧中。能具足五種心者。是時般若。名波羅蜜也。何等爲五。一者了知智慧實相。非境非智。心無所得。而能徧學三乘智慧。及一切世間知見。餘四心類。如檀中分別。菩薩能如是。於所修智慧中。具此五心者。隨所得智慧。因中說果。皆具三義。是以菩薩所修智慧。皆名行般若波羅蜜。若至無上菩提佛果。方是般若波羅蜜。具足成就也。四依初門第四十三

一依法不依人二依了義經不依不了義經三依義不依語四依智不依識。

次六波羅蜜。而辯四依者。菩薩旣欲學六波羅蜜之正行。而行不孤立。必有所依。而得成就。依憑若正。則具正行。能至菩提。依憑若邪。則墮邪道。故次六度。而明四依也。此四通名依者。依憑也。依憑此四法。能成諸波羅蜜萬行之因。滿足菩提佛果。故云依也。

一依法。不依人依法者。實相及一切隨順實相善法。通名爲法。亦名法身。若依實相法身。而修諸波羅蜜。萬行功徳。皆悉具足。一切淸淨。能至菩提。故云依法。不依人者。人是攬五陰所成。假名相好之身。若依相好之身。而修諸波羅蜜。萬行功徳。則皆墮顚倒。終不得見眞實法身。故云不依人也。所以者何。如涅槃說。魔王波旬。尙能作佛。況不能作四依之人。是故𨿽是凡夫。若所說行。與實相相應。則可依信。𨿽現佛身相好。若所說行。乖實相法者。則不應依。況餘人也。

二依了義經。不依不了義經依了義經者。謂諸大乘方等十二部經中。皆明中道佛性。實相如如之理。若依此教。而修諸波羅蜜。萬行功徳。則心與中道相應。能見佛性如來藏理。故云依了義經。不依不了義經者。所謂聲聞所應行。九部中不修中道。佛性如來藏理。若依此教。而修諸波羅蜜。萬行功徳。則隨二邊。不見佛性如來藏理。故云不依不了義經也。

三依義。不依語依義者。義是中道第一義諦。若依中道第一義諦。而修諸波羅蜜。萬行功徳。則言語道斷。心行處滅。破諸顚倒。心心寂滅。自然流入無量禪定。故云依義。不依語者。語是世間語。文字章句。虛誑無實。乃至二乘所見。眞諦涅槃。亦有文字。故法華經。以化城諭。若依如是文字言語。而修諸波羅蜜。萬行功徳。則增長諍訟。妄想煩惱。或墮二乘之地。不到大乘大般涅槃。故云不依語也。

四依智。不依識依智者。照了之心。名之爲智。若於正觀智慧心無所著。而修諸波羅蜜。萬行功徳。則能破散五住煩惱及無邊生死之業。必獲大乘涅槃常樂我淨。故云依智。不依識者。妄想之心。名之爲識。若依妄識。而修諸波羅蜜。萬行功徳。則構集五住煩惱二邊生死之業。是以流轉無際。眾苦不息。故云不依識。九種大禪初門第四十四

一自性禪二一切禪三難禪四一切門禪五善人禪六一切行禪七除煩惱禪八此世他世禪九淸淨淨禪。

次四依而辯九種禪者。菩薩旣得正依憑處。則能進修深廣之大行也。至論深廣之內行。莫若禪定。故大智度論云。禪最大如王。言禪則一切皆攝。所謂若諸菩薩成道。起轉法輪入涅槃。所有勝妙功徳。悉在禪中。今明別觀。菩薩成道。起轉法輪入涅槃。勝妙功徳。思惟修法。並在九種禪中。故次四依而辯也。此九種禪。纓絡經中。𨿽有其意。而不列名。解釋彌勒菩薩造地持處。明六波羅蜜。方乃辯出九種相。並是菩薩不共之禪。從自性禪乃至淸淨。不與二乘人共。今爲明菩薩不共次第。深廣內行。思惟修法。於六波羅蜜中。的別出此九種大禪。此九通名禪者。翻釋名同前。是則名同。而法相有別。

一自性禪云何名自性禪。於菩薩藏聞思前。行世間出世間善。一心安住。或止分或觀分。或此二同類。或俱分。是自性禪。

二一切禪云何名菩薩一切禪。略說二種。一者世間。二者出世間。又隨其所應。各有三種。一者現法樂住禪。二者出生三昧功徳禪。三者利益眾生禪。菩薩禪定。離一切妄想。身心止息。第一寂滅。自舉心息。捨離味著及一切想。是名現法樂住禪。菩薩禪定。出生種種不可思議。無量無邊。十力種性。所攝三昧。彼諸三昧。一切聲聞。辟支佛。不知其名。況復能知。起及所出生二乘解脫除。入一切無礙慧無諍願智。勝妙功徳。是名菩薩出生三昧功徳禪。利益眾生禪者。十一種如前釋。菩薩依布施眾生。所作以義饒益。皆與同事。爲除眾苦。知所應說。知恩報恩。護諸恐怖。諸難憂苦。能爲開解。資生不具。給施所須。如法畜眾。善能隨順。見實功徳。歡喜贊嘆。等心折伏。神力恐怖。或令歡喜。是名略說一切禪。無餘無上。

三難禪云何菩薩難禪。略說三種。菩薩久習勝妙禪定。於諸三昧。心得自在。哀湣眾生。欲令成熟。捨第一禪樂而生欲界。是名菩薩第一難禪。菩薩依禪。出生無量無數。不可思議。諸深三昧。出過一切聲聞辟支佛上。是名第二難禪。菩薩依禪。得無上菩提。是名第三難禪也。

四一切門禪云何菩薩一切門禪。略說四種。一者有覺有觀俱禪。二者喜俱禪。三者樂俱禪。四者捨俱禪。

五善人禪云何菩薩善人禪。略說五種。一者不味著。二者慈心俱。三者悲心俱。四者喜心俱。五者捨心俱。

六一切行禪云何菩薩一切行禪。謂六種七種。略說十三種。善禪。無記化化禪。止分觀分自他利正念禪。出生神通力功徳禪。名緣義緣止相緣舉相緣捨相緣現法樂住第一義禪。是十三種菩薩一切行禪也。

七除惱禪云何菩薩除惱禪。略說八種。一者菩薩入定。除諸苦患毒害霜雹熱病鬼。是名咒術所依禪。二者菩薩入定。能除四大所起眾病。是名除病禪。三者菩薩入定。興致甘雨。能消災旱。救諸饑饉。是名雲雨禪。四者菩薩入定。濟諸恐難。一切水陸。人非人怖。是名等度禪。五者菩薩入定。能以飲食。饒益曠野饑渴眾生。是名饒益禪。六者菩薩入定。能以財物。調伏眾生。是名調伏禪。七者菩薩入定。覺諸迷醉迷十方者等開覺之。是名開覺禪。八者菩薩入定。眾生所作。悉令成就是名等作禪。

八此世他世樂禪略說九種。一者神足變現調伏眾生禪。二者隨說調伏眾生禪。三者教誡變現調伏眾生禪。四者爲惡眾生示惡趣禪。五者失辯眾生以辯饒益禪。六者失念眾生以念饒益禪。七者造不顚倒。論微妙贊頌摩得勒伽。爲令正法久住世禪。八者世間技術義。饒益攝取眾生。所謂書數算計。資生方便法。如是等種種眾具禪。九者暫息惡趣放光。明禪。

九淸淨淨禪云何菩薩淸淨淨禪。略說十種。一者世間淸淨淨。不味不染污禪。二者出世間淸淨淨禪。三者方便淸淨淨禪。四者得根本淸淨淨禪。五者得根本上勝進淸淨淨禪。六者住起力淸淨淨禪。七者捨復入力淸淨淨禪。八者神通所作力淸淨淨禪。九者離一切見淸淨淨禪。十者煩惱智障斷淸淨淨禪。如是菩薩無量禪。得大菩提果菩薩依是。得阿耨多羅三藐三菩提。已得當得。

是中所明九種禪。從始至終。並是出地持處彌勒菩薩之所說。未有一句私言。讀者自思取其意也。十八空初門第四十五

一內空二外空三內外空四空空五大空六第一義空七有爲空八無爲空九畢竟空十無始空十一散空十二性空十三自相空十四諸法空十五不可得空十六無法空十七有法空十八無法有法空。

次九種禪。而辯十八空者。前九種正爲重顯禪波羅蜜深廣之階級。今十八空次成般若波羅蜜。智慧照了。無得無著之妙絕也。故次而明之。此十八通言空者。無也。無此十八種有。故名爲空。若菩薩始從初修自性禪。終至淸淨淨禪。𨿽有大功徳神通智慧之用。而禪定是門戶。詮次階級之法。若不善以十八空慧。照了遣蕩。或於所證諸禪三昧中。十八有法。隨滯一有。則不得無礙解脫。縱任自在。故須修十八空。照了無住無著也。經論明空。開合名數不同。或以略故。合十八空。但爲十四空。或爲十一空。或爲七空。乃至三空。二空一空。或以廣故。開十八空。爲二十空。二十五空。乃至無量空。今處中用十八空。遣蕩諸有。罄無不盡。則諸波羅蜜禪定三昧。萬行悉皆淸淨也。

一內空內空者內法空。內法者。所謂內六入。眼耳鼻舌身意。眼空無我無我所。無眼耳鼻舌身意。亦如是。是爲內空也。

二外空外空者。外法空。外法者。謂外六入。色聲香味觸法。色空無我無我所。無色聲香味觸法。亦如是。是爲外空也。

三內外空內外空者。內外法空。內外法者。所謂內外十二入。十二入中無我無我所。無內外法。是爲內外空也。

四空空空空者。以空破內外空。內外空破是三空。故名爲空空也。故維摩經云。得此法已。無有餘病。惟有空病。空病亦空。故名空空。

五大空大空者。十方相空。故名大空。所以者何。東方無邊。故名爲大。亦一切處。有故名爲大。徧一切色。故名爲大如是大方能破。故名爲大空。乃至南西北方四維上下亦如是。

六第一義空第一義空者。諸法中第一者。名爲涅槃。涅槃中亦無涅槃相。涅槃空卽第一義空。

七有爲空有爲空者。有爲法名因緣和合生。所謂五眾十二入十八界等。今有爲法。二因緣故空。一者無我無我所。及常相不變易。不可得故空。二者有爲法。有爲法相空。不生不滅無所有故。是爲有爲空也。

八無爲空無爲空者。無爲法名無因緣。常不生不滅如虛空。今待有爲。故說無爲。若有爲法不可得。則無無爲之可著。故卽是無爲空。

九畢竟空畢竟空者。以前八空。破諸法畢竟盡淨。名爲畢竟。若無諸法。亦無畢竟之可著。故名畢竟空。又解畢竟名爲終竟觀。是終竟之法。亦不可得。則不執有究竟之法。名爲畢竟空。故法華經云。乃至究竟涅槃。常寂滅相。終歸於空。

十無始空無始空者。一切世間。若眾生若法。皆無有始。如佛告諸比丘。眾生無始無明。覆愛所系。往來生死。無始可得。可破是無始。於無始中無執著。故名無始空也。

十一散空散空者。五眾和合故有人。若以智慧。一一分別。破散人與五眾及所破散法。皆空無所有。如佛告羅那。此色破散滅令無所有。餘眾亦如是。是名散空。

十二性空性空者。性名自有。不待因緣。若待因緣。則是作法。不名爲性。今諸法中皆無性。何以故。一切有爲法。皆從因緣生。因緣生則是作法。若不從因緣和合。則是無法。如是一切諸法性不可得。故名爲性空。

十三自相空自相空者。一切法有二種相。一總相。二別相。總相者。如無常等。別相者。諸法𨿽無常。而各有別相。如地有堅相。火有熱相。如是二種相皆空。故名相空。分別性相不同。或言名異體同。或云名體俱異。所以者何。性言其體。相言其識。性以據內。相以據外。相如見黃色爲金相。而內是銅火燒石磨。知非金相性。故別明相空。

十四諸法空諸法空者。一切法名。五眾十二入十八界等。是諸法空。皆入種種門。所謂一切法。有相知相識相緣增上相因相果相總相別相依相。是等一切皆空。空無實故。名諸法空。

十五不可得空不可得空者。一切法及因緣畢竟不可得。故名爲不可得空。又解云。上以諸法空。空一切法。皆不可得。若作可得。則爲斷滅。若知是不可得。亦不可得。則於不可得中心不沒。故名不可得空也。

十六無法空無法空者。無法名。法已滅。是滅無。故名無法空。有人解云。過去未來法。名無法。是無法不可得。故名無法空也。

十七有法空有法空者。有法名。諸因緣和合生。故有。二法無故。名有法空。有人解云。現在一切法。及無爲法。名爲有法。如是有法。皆空故。名有法空。

十八無法有法空無法有法空者。取無法有法相不可得。故名無法有法空。亦以觀無法有法空。故名無法有法空。有人解云。過去未來現在一切皆空。故名無法有法空也。十諭初門第四十六

一如幻二如炎三如水中月四如虛空五如響六如犍闥婆城七如夢八如影九如鏡中像十如化。

次十八空而辯十諭者。此十諭旣爲易解空故說。若修十八空觀者。不善用十諭。曉其迷執滯有之情。體法眞空。正解發則無由。故次十八空而辯十諭。爲成觀空之易悟。亦以異於二乘壞法而修空也。此十通名諭者。借事四理。以曉迷情。故名爲諭。今以世間幻夢易解之空。以譬迷心冰執難解之空。令同易解。故此十事爲諭也。

一如幻如幻者。譬如幻師幻作象馬。及種種諸物體。𨿽無實。然有幻色可見。幻聲可聞。與情相對。而不錯亂。無智不了。謂之爲實。諸法亦如是。皆是無明幻作。𨿽空而可見聞。不相錯亂。迷心不了。妄執爲實。修空觀者。若知諸法同如幻相。則心無所得。豁然開解。悟一切法皆悉空寂。故說如幻。

二如炎如炎者。炎以日光風動塵。故曠野中如野馬。無智之人。初見謂爲水。男相女相。及一切法相。亦如是。結使煩惱光諸行塵邪憶念風。生死曠野中轉。無智慧者。謂爲一相。爲男爲女。是名爲炎。復次若遠見炎想爲水。近則無水相。無智之者。亦如是。若遠聖法。不知無我。不知諸法空。於陰入界性空法中。生人想男想女想。近聖法則知諸法實相。是時虛誑種種妄想盡除。以是故說如炎。

三如水中月如水中月者。月在虛空中。影現於水。實法相在如法性實際虛空中。凡夫心水中有我我所相現。以是故如水中月如小兒見水中月。歡喜欲取。大人見之則笑。無智人亦如是。身見故見有吾我。無實智故。見種種法。見已歡喜。欲取諸相。男相女相等。諸得道聖人。湣之而笑也。

四如虛空如虛空者。虛空但爲有名。而無實法。虛空非可見。遠視故眼光轉見彯色。諸法亦如是。空無所有。人遠無漏實智慧故。棄實見彼我男女屋舍種種物。若修空觀。入實相理。則一切皆無所有。故說如虛空也。

五如響如響者。若深山溪谷中。及空大捨中。若語聲若打聲從聲有聲。無智者謂爲有人語聲。智者了是聲無人作。但以聲觸。故名爲響。響事空而能誑耳根。一切音聲言語。亦如是。人欲語時。口中出風。名憂陀那。還入至臍。響出時觸七處退還。是名語言如響。無智者不識語之因緣。謂爲實心。取生憂喜。智者知語因緣無實如響。聞之心不生著。諸法如是。故說如響。

六如揵闥婆城如揵闥婆城者。日初出時。見城門樓櫓宮殿。行人出入。日轉髙轉轉滅。但可眼見。而無有實。無智人不識。謂之爲實。智者見之。卽知無實。諸法亦如是無智不了。妄計有假名。吾我陰入界之實。智者了達。皆無所有故說如揵闥婆城。

七如夢如夢者。夢中無實事。謂之有實。覺已而還自笑。人亦如是。是諸結使。眠中實無而著。得道覺時。乃知無實。亦復自笑。以是故說如夢。又夢以眠力故。無法而見有。人亦如是。無明眠力故。種種無而見有。所謂我我所。男女等也。

八如影如影者。但可見而不可捉。諸法亦如是。𨿽眼根等見聞覺知。實不可得。又如影映光則現。不映則無。諸結使煩惱。遮正見光。則有我相法相影。若結使煩惱滅。則我相法相皆無。又如影人去則去。人住則住。善惡業影。亦如是。後世去時亦去。今世住時亦住。報不斷故也。

九如鏡中像如鏡中像者。鏡中之像。非鏡作非面作。非鏡面和合作。亦非無因緣作。𨿽無定有。而亦可見分別。諸法亦如是。非是自有非他有。非共有亦非無因緣有。𨿽有不可得。但以名字。而有分別。如鏡中像。實無所有。而誑惑小兒。令生憂喜。智者𨿽見。卽知非實。故無憂喜。諸法亦如是。誑惑凡夫。生諸煩惱。實智慧者。𨿽復見聞。旣知無實。不生結業。故說如鏡中像。

十如化如化者。若諸天仙聖。得神通者。能有變化。諸物如化人。無生老病死。無苦無樂。亦異於人生。以是故空無實。一切諸法亦如是。皆無生滅。又如化主無定物。但以心生便有所作。皆無有實。人生亦如是。本無所因。但從先世心。生今世身。皆無有實。以是故。說諸法如化。百八三昧初門第四十七

百八之數旣多非可具列於後。

次十諭而辯百八三昧者。菩薩若善以十諭。開曉其心。則所修十八空觀。自然明了。以是空慧。照諸禪定。種種法門。無染無著。則能出生諸菩薩百八三昧。諸佛三昧不動等。百則有二十。如是乃至無量三昧。於諸三昧。遊戲自在。是諸三昧。不可思議。不與二乘之。所共也。今此百八。乃至無量。通名三昧者。三昧名通。猶同前翻釋。但首楞嚴等。百八境界。體用微妙深廣。故次而辯之。今於百八中。略出初三後一。以成次第章門百八等名相旣多。豈可具辯。若欲徧知。當尋大智度論。

一首楞嚴三昧首楞嚴三昧者。首楞嚴秦言健相。分別知諸三昧行。相多少深淺。如大將知諸兵力多少也。菩薩得是三昧。諸煩惱魔及魔人。無能壞者。譬如轉輪聖王。主兵寶將所住至處無能壞伏故。名健相三昧也。

二寶印三昧寶印三昧者。能印諸三昧。於諸寶中。法寶是實。今世後世。乃至涅槃。能爲利益。如佛語比丘。爲汝說法所謂法印。法卽是實。印卽是解脫門。若三藏教門。以三法爲法印。若摩訶衍教門。但有諸法實相一法印。與實相般若。相應三昧。名爲寶印三昧也。

三師子遊步三昧。師子遊步三昧者。菩薩得是三昧。於一切三昧中。出入遲速。皆得自在。譬如眾獸戲時。若見師子。率皆怖攝。師子戲時。於諸羣獸。彊者則殺。伏者則放。菩薩亦如是。得是三昧。於諸外道。彊者破之。信者度之。故名師子遊步三昧。下一百四三昧。亦應如是。具出大智度論。若欲知之。自當尋彼論。

一百八離著虛空不染三昧離著虛空不染三昧者。菩薩行般若波羅蜜。觀諸法畢竟空。不生不滅如虛空。無物可諭。鈍根菩薩。著此虛空。得此三昧。故離著虛空等諸法。亦不染著。是三昧如沒在泥中。有人挽出。鎖腳爲奴。有三昧離著虛空而復著。此三昧亦如是。今是三昧能離著虛空。亦自離著。故名離著虛空不染三昧也。如是諸佛菩薩。無量不可思議諸三昧。是中應具列其名目。略釋其相。是事云云。廣出余法門也。五百陀羅尼初門第四十八

五百之數旣多非可具列於第下也。

次諸三昧而辯陀羅尼門者。若依論解三昧。但是心相應法陀羅尼。或心相應。或不相應。故異於三昧。若法華所明。普現色身三昧。猶是解一切眾生語言陀羅尼。以三昧陀羅尼。旣是相成之法。故次而辯之。此五百通名陀羅尼者。陀羅尼是西土之言。此土翻云能持。或言能遮。言能持者。集種種善法。持令不散不失。譬如完器盛水。水不漏散。能遮者。惡不善根生。能遮不令起。故云能遮。又翻爲總持。隨有若名若義。若行地功徳。皆悉能持。故名總持。今此五百。並有持遮總持之義。故通名陀羅尼。陀羅尼者。略說則有五百。廣明則有八萬四千。乃至無量。悉是菩薩諸佛所得法門。名義皆不與二乘人共也。今依大智度論。略辯三陀羅尼。以成次第章門五百之數。名義旣多。豈可具辯。

一聞持陀羅尼得此陀羅尼者。一切語言諸法耳所聞者。皆不忘失。所謂十方諸佛。及弟子眾。有所演說。一時能聞。憶持不忘。故名聞持陀羅尼。卽是名持。

二分別陀羅尼得是陀羅尼。諸眾生諸法。大小好惡。分別悉知。故分別陀羅尼。卽是義持。

三入音聲陀羅尼得此陀羅尼者。聞一切語言音聲。不喜不嗔。一切眾生。如恆沙等劫壽。惡言罵詈。心不增恨。一切眾生。如恆沙等劫。贊嘆供養。其心不動不喜不著。是爲入音聲陀羅尼。卽是行持也。復有寂滅陀羅尼。無邊陀羅尼。威徳陀羅尼。隨地觀陀羅尼。華嚴陀羅尼。虛空藏陀羅尼。海藏陀羅尼。分別諸陀羅尼。明諸法義陀羅尼。如是等略說乃至五百陀羅尼。廣明則無量陀羅尼。四攝初門第四十九

一布施二愛語三利行四同事。

次諸陀羅尼而辯四攝者。菩薩若內具諸三昧陀羅尼。自行旣充。必須外引含識。同己所行之道。然大士利物廣濟。莫若四無量心。與四攝法。但四無量心。名目旣已先辯。豈繁重出。四攝善巧接引之要。故次而明之。此四通言攝者。眾生情所愛者。卽是此之四法。若大士用此四法。同情接引。則物之所歸焉。若眾生依附。方乃導以大乘正道。而度脫之。故云先以欲鉤牽。後令入佛道。

一布施攝菩薩以無所捨心。行於二種布施。能攝眾生。一者財施。二者法施。若爲樂財眾生。卽以財施。而攝取之。若以樂法眾生。卽以法施。而攝取之。以此二施。能利益一切眾生。旣蒙恩利。因是生親愛心。而隨受道。得住眞理。故名檀布施攝也。二者施相。略如前檀波羅蜜中分別。

二愛語攝菩薩若以善軟之言。隨順一切根情。安慰開諭。則一切眾生之所樂聞。因是生親愛心。依附菩薩。而隨受道。得住眞理故名愛語攝。

三利行攝菩薩隨起身口意行。能令一切。各沾利益。眾生旣蒙勝利。以欣所得利故。因是生親愛心。依附受道得眞理。故名利行攝。

四同事攝菩薩用法眼。明見眾生根緣。故一切隨有同欣之者。卽分形散影。普和其光。同彼事業。各使沾益。旣巧同其事。因是生親愛心。依附受道。得住涅槃。故同事益物。名爲攝也。六和敬初門第五十

一同戒二同見三同行四身慈五口慈六意慈。

次四攝而辯六和敬者。菩薩旣能善用四種同情之法。攝得眾生爲成就。故必須久處。若不和同愛敬。則兩不和合。不得盡成般若。是爲魔事。若善用六和。則與一切冥同。必得善始令終。則能安立一切於菩提大道。故次四攝而明之也此六通名和敬者。外同他善。謂之爲和。內自謙卑。名之爲敬。菩薩與物共事。外則同物行善。內則常自謙卑。故名和敬。

一同戒和敬菩薩通達實相。知罪不可得。爲欲安立眾生。於實相理。以戒方便。巧同一切。持諸戒品。無有乖諍。亦知眾生。同此戒善。不斷不常。未來必得菩提大果。是以敬之如佛。故說同戒爲和敬。

二同見和敬菩薩通達實相。不得諸法。不知不見。爲欲安立眾生。於實相正見。方便巧同一切。種種知見。無有乖諍。亦知眾生。因此知見分別。增進開解。必得種智圓明。是以敬之如佛。故說同見爲和敬。

三同行和敬菩薩通達實相。無念無行。爲欲安立眾生。於實相正行。方便巧同一切。修種種行。無有乖諍。亦知眾生同此諸行。漸漸積功徳。皆當成佛道。是以敬之如佛。故說同行爲和敬。

四身慈和敬菩薩住無緣平等大慈。以修其身。慈善根力。能不起滅定。現諸威儀。與一切樂。故身與九道和同。亦知前得樂眾生。悉有佛性未來必定當得金剛之身。是以敬之如佛。故說身慈爲和敬。

五口慈和敬菩薩以無緣平等大慈。以修其口。慈善根力。能不起滅定。普出一切音聲語言。與一切樂。故口與九道和同。亦知前所得樂眾生。悉有佛性。未來必定當得無上口業。是以敬之如佛故說口慈爲和敬。

六意慈和敬菩薩心常在無緣慈三昧。以修於意。慈善根力。能不起慈定。現諸心意。與眾生樂。故意與九道和同。亦知前所得樂眾生。悉有佛性。如來藏理。未來必定當得心如佛心。是以敬之如佛。故說意慈爲和敬。八種變化初門第五十一

一能作小二能作大三能作輕四能作自在五能有主六能遠到七能動地八隨意所作。

次六和敬而辯八種變化者。菩薩善住和敬之法。則與一切。猶如水乳。眾生心旣親愛。故易可化度。若欲生物希有之信。必須現大神通。大神通者。卽六通也。六通名目。並已前列。今不重出。但八種變化。自在之用。利物功深。二乘所不能測。故次和敬而辯之也。此八種通名變化者。變化之名一往旣與前十四是同。無勞重釋。而八種力用自在巧妙。非二乘所得。是以別出。故大涅槃經中以此八法。釋於我義。

一能作小以變化力。能自作己之小身。亦化作他之小身。或化作世界所有小物。乃至皆如微塵。是爲能作小。

二能作大以變化力。自化作己之大身。亦化作他之大身。或化作世界所有大物。乃至滿虛空。是爲能作大。

三能作輕以變化力。能自輕己身。亦輕他身。或輕世界及所有。乃至令如鴻毛。是爲能作輕。

四能作自在以變化力。能以大爲小。以小爲大。以長爲短。以短爲長。如是等種種中。能作自在也。

五能有主以變化力。能化爲大人。心無所下。降伏一切。攝受一切。於一切眾生。而得自在。故名爲有主。

六能遠到以變化力。故能遠到有四種。一飛行遠到。二此沒彼出。三移遠令近。不往而到。四一念徧到十方。是爲遠到。

七能動地以變化力。能令大地六種震動。及十八種震動。故名能動。

八隨意所欲盡能得以變化力。能得一身能作多身。多身能作一身。石壁皆過。履水蹈虛。手捫日月。能轉四大。地作水。水作地。火作風。風作火。石作金。金作石。是爲隨意所欲盡能得。若涅槃明八自在。𨿽小異而大同耳。四無礙辯初門第五十二

一義無礙智二法無礙智三辭無礙智四樂說無礙智。

次八變化而辯四無礙智者。菩薩若能現種種神通變化。則一切見者。無不信伏。眾生旣起敬信。若欲闡揚大道。必須無礙辯才。故次八種變化。以明四無礙智。此四通名無礙智者。菩薩於此四法。智慧捷疾。分別了了。通達無滯。故通名無礙智也。

一義無礙智知諸法義。了了通達無滯。是名義無礙智。又能知一切義。皆入實相義。亦名義無礙智。

二法無礙智法名一切義。名字爲知一切義。故智慧通達。諸法名字。分別無滯。故名法無礙智。又能以是法無礙智。分別三乘。而不壞法性。於所說名字語言中。無著無滯。亦是法無礙智也。

三辭無礙智以語言說名字義。種種莊嚴。言語隨其所應。能令得解。所謂一切眾生。殊方異語。若一語二語。多語略語。廣語。女語。男語。過去未來現在語。如是等語言。能令各各得解。辯說無礙。一切聞者。悉解其言說。是爲辭無礙智。

四樂說無礙智菩薩於一字中。能說一切字。一語中能說一切語。一法中能說一切法。於所說法。皆是眞實。皆隨可度者。而有所益。所謂十二部經。八萬四千法藏。隨一切眾生根性。所樂聞佉。而爲說之。善赴機緣。言方無滯。聞者無厭足。菩薩以樂說辯力能住世。半劫一劫。乃至無量劫。辯說無盡。廣利益一切。無有一句差機之過。故名樂說無礙智也。十力初門第五十三

一是處非處力二業力三定力四根力五欲力六性力七至處道力八宿命力九天眼力十漏盡力。

次四無礙智而辯十力者。上之所明。多是菩薩所得。自行化他之法。今欲明諸佛所得。自行化他法門。故次明十力不共等法也。此十通名力者。卽諸佛所得。如實智用通達一切。了了分明。無能壞無能勝。故名力也。大菩薩亦分得此智力。但比佛小劣故沒不受名。

一是處非處力佛知一切諸法因緣。果報定相。從是因緣。生如是果報。從是因緣。不生如是果報。如惡業得受樂報。無有是處。惡業尙不得世間樂。何況出世間樂。惡行生天。無有是處。惡行尙不能得生天。何況涅槃。五蓋覆心散亂。𨿽修七覺。而得涅槃。無有是處。五蓋覆心。𨿽修七覺。尙不能得聲聞道。心無覆蓋。佛道可得。況聲聞道。如是等種種。是處不是處。佛悉徧知。無能壞無能勝。是初力也。

二業智力佛知一切眾生。過去未來現在。諸業諸受。知造業處。知因緣。知果報。皆悉徧知。無能壞無能勝。二力也。

三定力佛知一切諸禪解脫三昧定。垢淨分別相。如實徧知。無能壞無能勝。三力也。

四根力佛知他眾生諸根上下相。如實徧知。無能壞無能勝。四力也。

五欲力佛知他眾生種種欲。如實徧知。無能壞無能勝。五力也。

六性力佛知世間種種無數性。如實徧知。無能壞無能勝。六力也。

七至處道力佛知一切道至處相。如實徧知。無能壞無能勝。七力也。

八宿命力佛知種種宿命共相共因緣。一世二世乃至百千世劫初盡。我在彼眾生中。如是姓名。飲食苦樂。壽命長短。彼中死是間生。是間死還生是間。此間生名姓飲食苦樂壽命長短亦如是。如實徧知。無能壞無能勝。八力也。

九天眼力佛天眼淨過諸人眼。見眾生死時生時。端正醜陋。若大若小。若墮惡道。若生善道。如是業因緣受報。是諸眾生惡身口意成就。謗毀聖人邪見業成就。是因緣故。身壞死時。入惡道生地獄中。是諸眾生。善身口意業成就不謗聖人正見正業成就。是因緣故。身壞死時。入善道生天上。如實徧知。無能壞無能勝。九力也。

十漏盡力佛諸漏盡故。無漏心解脫。無漏智慧解脫。現在法中。自識知我生已盡。持戒已立。不作後有。盡如實徧知。無能壞無能勝。十力也。四無所畏初門第五十四

一一切智無所畏二漏盡無所畏三說障道無所畏四說盡苦道無所畏。

次十力而辯四無所畏者。諸佛十力之智內充。明了決定。故對外緣而無恐也。故次十力辯之。意在易見。此四通名無所畏者。於八眾中。廣說自他智斷。旣決定無失。則無微致恐懼之相。故稱無所畏。

一一切智無所畏佛作誠言。我是一切正智人。若有沙門婆羅門。若天若魔若梵。若復餘眾。如實言是法不知。乃至不見是微畏相。以是故。我得安隱。得無所畏。安住聖主處。如牛王在大眾中師子吼。能轉梵輪。諸沙門婆羅門。若天若魔若梵。若復餘眾。實不能轉。一無所畏也。

二漏盡無所畏佛作誠言。我一切漏盡。若有沙門婆羅門。若天若魔若梵。若復餘眾如實言是漏不盡。乃至不見微畏相。以是故。我得安隱。得無所畏。安住聖主處。如牛王在大眾中師子吼。能轉梵輪。諸沙門婆羅門。若天若魔若梵。若復餘眾。實不能轉。二無所畏。

三說障道無所畏佛作誠言。我說障法。若有沙門婆羅門。若天若魔若梵。若復餘眾。如實言受是障法不障道。乃至不見是微畏相。以是故。我得安隱。得無所畏。安住聖主處。如牛王在大眾中師子吼。能轉梵輪。諸沙門婆羅門。若天若魔若梵。若復餘眾。實不能轉。三無所畏。

四說盡苦道無所畏佛作誠言。我所說聖道。能出世間。隨是行能盡諸苦。若有沙門婆羅門。若天若魔若梵。若復餘眾。如實言行是道。不能出世間。不能盡苦。乃至不見是微畏相。以是故。我得安隱得無所畏。安住聖主處。如牛王在大眾中師子吼。能轉梵輪。諸沙門婆羅門。若天若魔若梵。若復餘眾。實不能轉。四無所畏也。十八不共法初門第五十五

一身無失二口無失三念無失四無異想五無不定心六無不知已捨七欲無減八精進無減九念無減十慧無減十一解脫無減十二解脫知見無減十三一切身業隨智慧行十四一切口業隨智慧行十五一切意業隨智慧行十六智慧知過去世無礙十七智慧知未來世無礙十八智慧知現在世無礙。

次四無所畏而辯十八不共法者。諸佛十力之智內充。無畏之徳外顯。故所有一切功徳智慧。超過物表。不與世共。欲簡異一切凡聖所得。是以次而明之。此十八通名不共者。極地之法。不與凡夫二乘及諸菩薩共有。故云不共也。

一身無失佛無量劫來。常用戒定智慧慈悲。以修於身。此諸功徳滿足故。諸罪根本拔故。所謂一切不善。五住煩惱。及習气俱盡也。一切身業。隨智慧行。故身無畏。

二口無失無失因緣類。如身無失中說也。

三念無失佛四念處心。長夜善修故。善修諸深禪定心不散亂故。善斷欲愛及法愛故。於諸法中。心無著故。得第一安隱處故。一切意業。隨智慧行。故念無失。

四無異想佛於一切眾生。無分別無遠近異想。平等普度。心無簡擇。如日出普照萬物是爲無異想。

五無不定心佛心一切細微亂盡離。常在禪定故。無不定心。

六無不知已捨佛於一切法。悉皆照知方捨。無有一法不經心知而捨者。故名無不知已捨。

七欲無減佛知善法恩故。𨿽具眾善。而常欲習諸善法。欲度一切故欲無減心無厭足故欲無減。譬如轉輪王馬寶。𨿽復一日周行四天下。徧意遊不足。

八精進無減佛身心二種精進滿足。常度一切。未曾休息。故名精進無減。

九念無減佛於三世諸佛法。一切智慧相應故滿。足無減故名。念無減。

十慧無減佛得一切智慧。十力四無所畏。四無礙智。成就圓極故。名慧無減。

十一解脫無減佛具二種解脫。故名解脫無減。何等爲二。一有爲解脫。謂無漏智慧相應解脫也。二無爲解脫。謂一切煩惱。都盡無餘也。

十二解脫知見無減。佛於一切解脫中。知見了了分明。故名解脫知見無減。所謂有爲解脫。無爲解脫。時解脫。不時解脫。慧解脫。俱解脫。不壞解脫。八解脫。不思議解脫。無礙解脫等。分別諸解脫相牢固。是解脫知見無減。

十三一切身業隨智慧行佛先知。然後隨知起一切身業。故有所現處。無非佛事。利益一切。故名身業隨智慧行。

十四一切口業。隨智慧行類如身業中分別。

十五一切意業。隨智慧行類如身業中分別。

十六智慧知過去世無礙佛智慧照知過去世。盡過去際。所有一切。若眾生法。若非眾生法。悉徧知無礙也。

十七智慧知未來世無礙佛智慧照未來世。盡未來際。所有一切。若眾生法。若非眾生法。悉徧知無礙也。

十八智慧知現在世無礙佛智慧照現在世盡現在際。所有一切。若眾生法。若非眾生法。悉徧知無礙也。大慈大悲初門第五十六

一大慈二大悲。

次十八不共法而辯大慈大悲者。諸佛得十八不共法等法。常在大慈悲住故。慈善根力。普燻三業。於十方世界普現而作佛事。利益一切。故次而辯之。釋慈悲之名。𨿽同四無量中。而體殊別。非可爲類。故至極果。方得受於大名也。

一大慈佛住大慈心中。以大慈善根力故。能實與一切眾生世間樂及出世間樂。故云慈能與樂。若四無量中慈。𨿽心念與樂。而眾生實未得樂。故不名大也。有二種與樂。一住大慈三昧。慈力冥燻。隨所應得樂眾生。各得安樂。二慈三昧力。普現三業。隨有應得樂眾生見聞知者。各獲安樂。故名大慈。卽是如意珠王身也。

二大悲佛住大悲心中。以大悲善根力故。能實拔一切眾生世間苦。分段生死苦。及變易生死苦。故云悲能拔苦前四無量中悲。𨿽心念救苦。而眾生實未得脫苦。不名大悲也。有二種拔苦。意同慈中分別。但有拔苦之異。故名大卽是藥樹王身也。三十二相初門第五十七

三十二相名目旣多非可具列第下。

次大慈大悲而辯三十二相。八十種好。八音。三念處等四科者。至論法身虛寂。豈有形聲心識之可見聞知乎。但以慈悲之力隨有應見淸淨三業之機。而得樂免苦者。卽便爲現端嚴相好。及妙音聲平等三念。與樂拔苦之緣。故次慈悲而辯相好八音三念處也。今此三十二通云相者。相名有所表。發攬而可別。名之爲相。如來應化之體。現此三十二相以表法身。眾徳圓極。使見者愛敬知有勝徳。可崇人天中尊。眾聖之王。故現三十二相也。

一足下安平如奩底二足下千輻輪相三手足指長勝餘人四手足柔軟勝余身分五手足指合縵网勝餘人六足跟具足滿好七足趺髙好根相稱八如伊尼延鹿王腨纖好九立手摩膝十陰藏相如馬王十一身縱廣等十二一一毛孔生靑色柔軟十三毛上向靑色柔軟右旋十四金色光其相微妙十五身光面各一丈十六皮膚薄細滑不受塵水不停蚊蚋十七兩足下兩手兩肩項中七處滿十八兩腋下滿十九身上如師子二十身端直二十一肩圓好二十二四十齒具足二十三齒白淨齊密而根深二十四四牙最白而大二十五頰車如師子二十六咽中津液得味中上味二十七舌大薄覆面至髮際二十八梵音深遠如伽陵頻伽聲二十九眼色如金精三十眼睫如牛王三十一眉間白毫相如兜羅綿三十二頂肉髻成。八十種好初門第五十八

八十種好名目旣多非可具列第下。

次三十二相而辯八十種好者。相好乃同。是色法皆爲莊嚴。顯發佛身。但相總而好別。相若無好則不圓滿。輪王釋梵亦有相。以無好故。相不微妙。故次相而辯好也。通云好者可愛樂也。以八十種好莊嚴身。故天人一切之所愛樂。故云好也。卽是以慈修身故。有此淸淨相好之身業也。

一無見頂相二鼻髙好孔不現三眉如初月紺琉璃色四耳輪輻相埵成五身堅實如那羅延六骨際如鉤鎖七身一時回如象王八行時足去地四寸而印文現九爪如赤銅色薄而細澤十膝骨堅著圓好十一身淸潔十二身柔軟十三身不曲十四指長纖圓十五指文藏覆十六脈深不現十七踝不現十八身潤澤十九身自持不逶迆二十身滿足二十一容儀備足二十二容儀滿足二十三住處安無能動者二十四威振一切二十五一切樂觀二十六面不長大二十七正容貌不撓色二十八面具滿足二十九唇如頻婆果色三十言音深遠三十一臍深圓好三十二毛右旋三十三手足滿三十四手足如意三十五手文明直三十六手文長三十七手文不斷三十八一切惡心眾生見者和悅三十九面廣姝好四十面淨滿如月四十一隨眾生意和悅與語四十二毛孔出香气四十三口出無上香四十四儀容如師子四十五進止如象王四十六行法如鵝王四十七頭如摩陀那果四十八一切聲分具足四十九四牙白利五十舌色赤五十一舌薄五十二毛紅色五十三毛軟淨五十四廣長眼五十五孔門相具五十六手足赤白如蓮華色五十七臍不出五十八腹不現五十九細腹六十身不傾動六十一身持重六十二其身大六十三身長六十四手足軟淨滑澤六十五四邊光各一丈長六十六光照身而行六十七等視眾生六十八不輕眾生六十九隨眾生音聲不增不減七十說法不著七十一隨眾生語言而說法七十二發音報眾聲七十三次第有因緣說法七十四一切眾生不能盡觀相七十五觀無厭足七十六發長好七十七發不亂七十八發旋好七十九發色靑珠八十手足有徳相﹝坐禪三昧經云胸有徳字手足有吉字﹞八音初門第五十九

一極好二柔軟三和適四尊慧五不女六不誤七深遠八不竭。

次相好而辯八音者。若佛以相好端嚴。發見者之善心。音聲理當淸妙。起聞者之信敬。故次相好而明八音也。此八通云音者。詮理之聲。謂之爲音。佛所出聲。凡有詮辯。言辭淸雅。聞者無厭。聽之無足。能爲一切。作與樂拔苦因緣。莫若聞聲之益。卽是以慈修口。故有八音淸淨之口業。

一極好音一切諸天賢聖。𨿽各有好音好之未極。佛報圓極。故出音聲淸雅。能令聞者無厭。皆入好道。好中之最好。故名極好音也。

二柔軟音佛徳慈善故。所出音聲。巧順物情。能令聞者喜悅。聽之無足。皆捨剛彊之心。自然入律行。故名柔軟音。

三和適音佛居中道之理。巧解從容。故所出音聲。調和中適。能令聞者。心皆和融。因聲會理。故名和適音。

四尊慧音佛徳尊髙。慧心明徹。故所出音聲。能令聞者尊重解慧開明。故名尊慧音。

五不女音佛住首楞嚴定。常有世雄之徳。久已離於雌軟之心。故所出言聲。能令一切聞者敬畏。天魔外道。莫不歸伏。名不女音。

六不誤音佛智圓明。照了無謬。故所出音聲。詮論無失。能令聞者。各獲正見。離於九十五種之邪非。故名不誤音。

七深遠音佛智照窮。如如實際之底。行位髙極。故所出音聲。從臍而起。徹至十方。令近聞非大遠聞不小。皆悟甚深之理。梵行髙遠。故名深遠音也。

八不竭音如來極果。願行無盡。是以住於無盡法藏。故出音聲。滔滔無盡。其響不竭。能令聞者尋其語義。無盡無遺。至成無盡常住之果。故名不竭音也。三念處初門第六十

一不一心聽法不以爲憂去二一心聽者不以爲喜三常行舍心行。

次八音而辯三念處者。旣八音爲物開演正法。聽者善惡不同。必有信毀違順之別。若無三念之徳。豈能心地坦若虛空。泯無憂喜之相。故次八音而辯三念處也。此三通名念處者。慧心能緣。名之爲念。平等之理。不增不減。謂之爲處。佛以慧心。緣於平等不增不減之理。是以違順學者。心無憂喜之相。故三通名念處。卽是以慈修意。能現平等淸淨之意業也。

一不一心聽法不以爲憂佛智了達不一心聽法之人。平等法界中。減退相畢竟不可得。故無憂相也。

二聽者一心不以爲喜佛智了達聽者平等法界中。增進相畢竟不可得。故無喜相也。

三常行舍心佛智了達。一切眾生。卽大涅槃。不可復滅。故於一切言說。利益眾生中。常行舍心也。故金剛般若經云。如是滅度無量眾生。實無眾生得滅度。

