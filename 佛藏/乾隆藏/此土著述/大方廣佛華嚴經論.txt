大方廣佛華嚴經論四十九卷

此土著述大方廣佛華嚴經論四十九卷唐方山長者李通玄撰

大方廣佛華嚴經論卷第一

夫以有情之本。依智海以爲源。含識之流。總法身而爲體。只爲情生智隔。想變體殊。達本情亡知心體合。今此大方廣佛華嚴經者。明眾生之本際。示諸佛之果源。其爲本也。不可以功成。其爲源也。不可以行得。功亡本就行盡源成。源本無功能隨緣自在者卽此毗盧遮那也。以本性爲光。智隨根應。大悲濟物以此爲名。依本如是設其教澤。滂流法界以潤含生。於是寄位四天示形八相。菩提場內。示蘭若以始成。普光法堂。處報身之大宅。普賢長子。舉果徳於藏身。文殊小男創啟蒙於金色。以海印之三昧。周法界而降靈。用普眼之法門。示塵中之剎海。依正二報身土交參。因果兩門體用相徹。以釋天之寶网。影十剎以重重。取離垢之摩尼。明十身而隱隱。無邊剎境。自他不隔於毫端。十世古今。始終不移於當念。其爲廣也以虛空而爲量。其爲小也。處極微而無迹。十方無捲。匪虧於小相之中。纖塵不舒。含十方而非礙。恆居智海。分果徳於五位之門。常住法堂。示進修於九天之上。此方如是。十剎同然。聖眾如雲。海會相入。智凡不礙。狀多鏡以納眾形。彼此無妨。若千燈而共一室。此經總有四十品之勝典。玄開果徳之法門。百萬億之妙言。咸舉佛華之行海。十身十會。闡十十之法門。十處十方。啟十通而疏十辯。出現品內。示因果以結始終。給孤獨園。利人天而明法界。目連鶖子。隔視聽於對顏。六千比丘。啟十明於路上。覺城東際五眾咸臻。古佛廟前同登十智。善財發明導首。用彰來眾齊然。又成五位法門。具徳行。其軌範。令使啟蒙易達解行無疑。遂信首文殊之前。正證妙峯之頂。經過五眾。成一百一十之法門。至慈氏之園。結會一生之佛果。返示文殊之初友。明以果同因。後入普賢之身。彰體用圓極。此經名大方廣佛華嚴經者。大以無方爲義。方以理智爲功。廣卽毫剎相含。佛乃體用無作。華諭行門可樂。能敷理事之功。嚴卽依正莊嚴。經卽貫穿縫綴。世主妙嚴品者。菩薩示生。皆爲世主。同臻海會。故號妙嚴。品者類會同流法門均隔爲品。此經總有四十品之勝典。此品建初。故稱第一。是故言大方廣佛華嚴經世主妙嚴品第一。

釋此一部之經總作十門分別。

第一明依教分宗第二明依宗教別第三明教義差別第四明成佛同別第五明見佛差別第六明說教時分第七明淨土權實第八明攝化境界第九明因果延促第十明會教始終。

第一明依教分宗者。夫如來成道體應眞源。理事二門一多相徹。智境圓寂何法不周。只爲器有差殊軌儀各異。始終漸頓隨根不同。設法應宜大小全別。時分因果延促不同。化佛本身施詮各異。國土淨穢增減不同。地位因果自有投分。創學之流未諳教迹。執權成實迷不進修。若不咸舉眾宗類其損益。無以了其迷滯者矣。今略分十法以辯闡猷。使得學者知宗遷權就實不滯其行速證菩提。

第一小乘戒經。爲情有宗。第二菩薩戒。爲情有及眞俱示爲宗。第三般若教。爲說空彰實爲宗。第四解深密經。爲不空不有爲宗。第五楞伽經。以五法三自性八識二無我爲宗。第六維摩經。以會融染淨二見現不思議爲宗。第七法華經。會權就實爲宗。第八大集經。以守護正法爲宗。第九涅槃經。明佛性爲宗。第十大方廣佛華嚴經卽以此經名一切諸佛根本智慈。因圓果滿一多相徹。法界理事自在緣起無礙佛乘爲宗。已上分宗。皆是承前先徳所立宗旨。設有小分增減不同。爲見解各別。大義名目亦多相似。如西域及此方諸徳。各立宗教後當更明。

第一小乘戒爲情有宗者。爲如來創爲凡夫造業處。言是應作是不應作。說善不善。如此立教未爲實有。如此有教。且約凡情虛妄之處。橫系諸惡。以教制之。令生人天。是故戒序云。若欲生天上及生人中者。常當護戒足勿令有毀損。眾生有爲作業。虛妄非實。未得法身智身。非爲實有宗。且爲情有宗。於小乘中爲軌持教也。如華嚴經持戒卽不然。經云。身是梵行耶。身業四威儀。乃至佛法僧十眾七遮和尙羯摩壇頭等。是梵行耶。如是諦觀求梵行者了不可得。是故名爲淸淨梵行者。如梵行品說。如是淸淨行者名持佛性戒。得佛法身故。乃至初發心時便成正覺。以持佛性戒故與佛體齊理。事平等混眞法界如。是持戒。不見自身能持戒者。不見他身有破戒者。非凡夫行。非賢聖行。不見自身發菩提心。不見諸佛成等正覺。若好若惡。若有少法可得。不名淨行。當知是性戒卽法身也。法身者則如來智慧也。如來智慧者卽正覺也。是故不同小乘有取捨故。

第二如梵网經菩薩戒爲情有及眞俱示爲宗者。如來爲凡夫之中有大心眾生。樂行慈悲有忻求佛果者。謂毗盧遮那佛爲本身。千百億爲化身。頓令識末還本。故經言。如是千百億。各接微塵眾。俱來至我所。又言。若人受佛戒。卽入諸佛位。位同大覺已。眞是諸佛子。卽爲性戒故卽爲眞宗。此乃爲大心眾生頓示法身性戒。下劣者得漸。一教應二根。如是千百億各接微塵眾俱來至我所。明捨權而就實。此爲實有教。當教之內頓示權實。故不同小乘前亦無常後亦無常。爲但生人天故。𨿽然立實有宗。不同華嚴經毗盧遮那所說也。此經仍隨化身所化方來至本身也。圓教之宗。一下頓示本身。法界大智報身因果理事齊彰。又華嚴經中世界量與梵网經中蓮華形量亦不同。廣狹全別。廣如下文所說。

第三般若教爲說空彰實爲宗者。如來初爲人天凡夫說二乘教。系著理事俱實。不能離障。爲說空教破所執著故。般若經中說十八種法。世間三寶四諦三世等。一切皆空。空亦空。廣如經說。此乃空卻無明諸障等業。無明總盡。障業皆無。自性涅槃自然顯著。此爲眞有。不空名宗。𨿽然爲眞有。所說教門多有成壞。故未可爲圓。如華嚴經。具實報相好莊嚴。能虛能實。當部之內。當品之中。十菩薩等。上下自相綸貫。空有之法不獨孤行。又以普賢文殊交參理事相徹互相交映。一部之典。品品相徹。句句相參。一部之中。四十品經。同入一言之內。十萬頌之齊麾。一成卽一切成。一壞卽一切壞。總以性齊時齊故。如上等齊說法亦齊。如是齊故。如今成佛與三世佛齊成佛故。爲無三世故。爲無時故。不同此教成壞別時故。因果前後。

第四解深密經爲不空不有爲宗者。如來說於有教空教之後。說此一部之教。和會有無二見爲不空不有教。說九識爲純淨無染識。如暴水生多波浪。諸波浪等以水爲依。五六七八等識皆以阿陀那識爲依故。如深密經云。如淨鏡面。若有一影生緣現前。惟一影起。若二若多。影生緣現前有多影起。非此鏡面轉變爲影。亦無受用滅盡可得。此明五六七八識所依第九淨識處也。又云。如是菩薩。𨿽由法住。智爲依止。爲建立故。此經意欲令於識處便明識體。本惟不離眞智故。如彼暴流不離水體而生波浪。又如明鏡依彼淨體無所分別含多影像。不礙有而常無故。如是自心所見識相。不離本體無作淨智。所現影像都無自他內外等執。任用隨智無所分別。以破空有二系爲不空不有。故深密經。頌曰。阿陀那識甚深細。一切種子如暴流。我於凡愚不開演。恐彼分別執爲我。阿陀那識甚深細者。引彼凡流就識成智。不同二乘及漸始學菩薩破相反成空。不同凡夫系而實有。不同彼故不空不有。何法不空。爲智能隨緣照機利物故。何法不有。爲智正隨緣時無性相故無生住異滅故。以是義故名不空不有。此經𨿽復如是於心識之處令知空有無二。華嚴經卽不然。但影本身法界一眞之根本智佛體用故。混眞性相法報之海。直爲上根人。頓示佛果徳一眞法界本智。以爲開示悟入之門。不論隨妄而生識等。法華經。以佛智慧示悟眾生。使得淸淨故出現於世。故不爲余乘若二若三。又三乘之人。於佛性相之法。如來不許彼智解。故法華經云。種種性相義。我及十方佛。乃能知是事。舍利弗。辟支佛及不退諸菩薩。皆悉不能知。以法華經會三乘權學來歸佛乘實法界故。門前三駕且受權乘。露地白牛方明實徳。以是義故。於中有少分義意與華嚴經相扶。龍女所乘卽是白牛之乘。又與善財同其所得。是故華嚴教門。直彰本體用法界佛果門。直授上根凡夫令其悟入。不同深密經中安立五六七八九識施設權門。如深密經。權施第九阿陀那識。意有異途。爲二乘之人久厭患生死修空滅識直趣空寂。又第二時說般若時教。爲回二乘及漸學菩薩。多空破有。以六波羅蜜爲行所乘。於中二乘𨿽少分回心。及漸學菩薩樂空增勝。爲彼權學菩薩三乘初對治門。還與小乘初對治門小分相似。但有一分慈悲增勝。未證法身佛性根本智等道理。但以空門而爲所乘。六波羅蜜而爲行相。初對治門還同二乘。無常不淨白骨微塵等觀。方入空觀。二乘趣滅。菩薩畱生。以空無我等觀。折伏我法不令增長。元來未是法身佛性根本智。爲見未眞故樂空增勝。以是義故。解深密經。方便安立第九識。爲純淨識。云八識以淨識爲依止故。卽欲直爲說第八種子識爲如來藏者。爲彼學徒畏苦習故。卽說業種恆眞。怖難信故。是故權且安立第九阿陀那識爲淨識故。欲令不滅識性長大菩提故。是故維摩經云。未具佛法。亦不滅受而取證也。受旣不滅想識亦然。如楞伽經。直爲根熟者說第八識業種爲如來藏。下文更明。維摩經云。塵勞之稠爲如來種等。修道之士品類異途。解行差殊千端萬別。除二乘之外。菩薩之乘有四品不同。

一修空無我菩薩。二漸見佛性菩薩。三頓見佛性菩薩。四以如來自性淸淨智。以五位加行起差別智。滿普賢行成大慈悲菩薩。究竟不出剎那際。充滿十方佛果門。此略示名目。下文廣明。如華嚴經說。有一類菩薩。經百千億那由他劫。行六波羅蜜。不生佛家。猶名假名菩薩。廣會在下文。以𨿽見佛性未知業障。猶名假名菩薩。

第五楞伽經以五法三自性八識二無我爲宗者。此經於南海中楞伽山說。如來於此山下過。羅婆那夜叉王與摩諦菩薩。乘化宮來請佛如來。於此山上說法。其山髙峻下瞻大海。傍無門戶。得神通者堪能升往。乃表心地法門無心無證者方能升也。下矚大海表其心海本自淸淨因境風所轉識浪波動。欲明達境自空心海自寂。心境俱寂事無不照。猶如大海無風日月參羅煥然明白。此經意直爲根熟菩薩。頓說種子業識爲如來藏。異彼二乘滅識趣寂者故。亦爲異彼般若修空增勝者故。直明識體本性全眞便明識體卽成智用。如彼大海無風卽境像更明。心海法門亦復如是。了眞卽識成智。此經異彼深密經義。別立九識接引初根。漸令畱惑長大菩提故。不令其心植種於空。亦不令心猶如敗種。解深密經。乃是入惑之初門。楞伽維摩直示惑之本實。楞伽卽明八識爲如來藏。淨名卽觀身實相觀佛亦然。淨名與楞伽同。深密經文與此二部少別也。如華嚴經不爾。佛身及境界法門行相玄自不同。說楞伽經。卽是化身所說。境卽是穢土峯所居。法門說識境界爲眞。問答卽以大慧菩薩爲首。化身明教是權。大慧且論議簡擇。如華嚴經教。佛身卽是本眞法報。境界卽是華藏所居。法門卽是佛果法界爲門。問答卽是文殊普賢理事智之妙用。五位行相因果互融。十剎十身體徹相入。若論同別。未可具言。更待下文依位廣別。

第六維摩經以不思議爲宗者。維摩經與華嚴經十種別一種同。十種別者。

一淨土莊嚴別。二佛身諸相報化別。三不思議徳神通別。四所設法門對根別。五諸有聞法來眾別。六說教安立法門別。七淨名菩薩建行別。八所闡法門處所別。九常隨佛眾別。十所付法藏流通別。一種入道方便同。

一淨土莊嚴別者。如維摩經中所說淨土。如來以足指按地。卽三千大千世界若干百千珍寶嚴飾。譬如寶莊嚴佛無量功徳寶莊嚴土。一切大眾嘆未曾有。而皆自見坐寶蓮花。而未說無盡佛剎莊嚴等事在一毫塵中。如華嚴經中。具說十佛毗盧遮那境界十蓮華藏世界海。一一世界海有無盡世界海。圓滿十方佛境界眾生境界。互相涉入不相障礙。眾寶莊嚴如光如影。廣如經說。不但獨言三千大千世界嚴淨。

二佛身諸相報化別者。說此維摩經。是三十二大人之相化佛所說。說華嚴經佛。是九十七大人之相。及十華藏世界海微塵數大人之相。實報如來之所說也。

三不思議徳神通別者。如維摩經說菩薩神通。以須彌之髙廣內芥子中。能以四大海水入一毛孔。又小室之內能容三萬二千師子之座。各各髙八萬四千由句。八千菩薩。五百聲聞。百千天人。維摩詰致其右手掌。擎其大眾往詣庵羅。又以手斷取東方妙喜佛國。來至此處示於大眾。送還本處。如是神變。且爲權學三乘聲聞菩薩等眾現如斯事。何以故。爲權教聲聞菩薩等見道未實自他未亡。所現神變依根所見。皆有往來分齊限量。又是一時之間。聖意以神力變化起諸小根令漸增進故。非是法爾。力故。如華嚴經中。以本法力。法如是故。能以一塵之內。含容十方一切佛剎眾生剎。總在塵中。世界不小。微塵不大。十方世界所有微塵。一一塵中總皆如是。如經所說。菩薩於一小眾生身中成等正覺廣度眾生。其小眾生不知不覺。當知佛以權教引小根故。身外見佛。現神通力而有來去。實教之中。以自本覺自覺本心。身心性相與佛無異。無有內外往來諸見。是故毗盧遮那佛。不移本處而身徧坐一切道場。十方來眾。不移本處而隨化往都無來去亦無。神力所致。是故經言。法如是故。經中每言以佛神力法如是故者。以佛神力推佛爲尊。法如是故。推其本徳都無變化。一一國剎身心性相。以依本故。不隨妄故。大小諸境皆如光如影。互相映徹周徧十方。都無往來。都無分齊。卽一一眾生有諸毛孔之內周徧十方。不同權教以其神力分齊往來擎來送去。致斯妄見違本法身。障眞菩提本覺性智。是故淨名菩薩現斯神變已方陳實教。維摩經云。觀身實相觀佛亦然。我觀如來。前際不來。後際不去。今卽不住。如阿閦佛品廣明。是故權根小見樂欲希奇。菩薩稱根粗施接引。令生樂學方授實門。不可執化成眞恆迷智境。識權就實。遷入法界之門。有作之法難成隨緣。無作易辦。作者勞而無功。不作隨緣自就。無功之功。功不虛棄。有功之功。功皆無常。多劫積修終歸敗壞。不如一念緣起無生。超彼三乘權學等見。

四所設法門對根別者。此維摩經對二乘根。令回向菩薩菩提入大乘故。又對大乘中。滯淨菩薩悲智未滿者令進修故。卽如眾香世界諸來菩薩眾欲還本土。請佛世尊願賜小法。如來依根見彼菩薩滯於淨土。悲智心劣。便爲說法。令學有盡無盡解脫門。下文云。不離大慈大捨大悲。深發一切智心而不忽忘。教化眾生終不厭倦。於四攝法常念順行。在諸禪定如地獄想。於生死中如園觀想。見來求者如善師想。廣如維摩經說。此經對此二乘三乘悲智未滿。令且漸修增長悲智。未卽一下頓示佛門。未卽說言十住初心便成正覺。未卽示其廣大妙事。皆有分齊故。

五諸有來眾聞法別者。如維摩經中。所有來眾。除文殊慈氏等大菩薩眾舍利弗等影響聲聞。餘外來眾。總是三乘之中權學之眾。設有於中菩薩生於諸趣同類俱來。皆欲成就三乘權學漸令增進。未說圓滿諸佛本乘。如華嚴經中所有來眾。皆是乘如來乘佛智果徳自體法身。具普賢行。而隨影現十方剎海一切道場。還成如來所乘本法。無有一个三乘根機。設有根機。如盲如聾。不知不覺。猶如盲人對於日月。猶如聾人聞天樂音。如業貧人對天寶藏。如大福徳處於地獄。亦如餓鬼臨大海邊。三乘之器道力未窮。未回心者。常居法界海中。諸佛境界。與佛同徳同身。終不能信。不能知別求佛見。如華嚴經云。佛子。設有菩薩於無量百千億那由他劫行六波羅蜜修集種種菩提分法。若未聞此如來不思議功徳法門。或時聞已。不信不解不順不入。不得名爲眞實菩薩。以不能生如來家故。當知聞法眾全別。維摩經中娑婆之眾彼此未亡。香積諸徒垢淨全在。當知此類並是見解未眞。守一方之淨剎。𨿽名菩薩。諦道未圓。如是之徒。未詳佛意。𨿽有忻菩提之志願。滯淨剎以居心。彼與法身智身玄隔。是故法華經云。不退諸菩薩。其數如恆沙。亦復不能知。卽如華嚴經之樂。自身與佛身無別。自智與佛智無差。性相含容一多同別。居法界海之智水。示作魚龍。住涅槃之大宅。現陰陽而化物。主伴自在交映相參。師弟互融因果通徹。並如斯之眾也。

六設教安立法門別者。此維摩經。以淨名居士。現少許不思議之通變。令二乘回心。又處於生死現身有疾。令知染淨無二。又表菩薩大悲有疾。具陳不二之門。建定慧觀智。用彰不求之法最要。故云。夫求法者。於一切法應無所求。然未似華嚴經具陳十住十行十回向十地等覺五位六位行相因果同別法門。

七淨名菩薩示行別者。淨名爲表大悲。示入生死現其病行。華嚴經毗盧遮那。以大悲示入生死成正覺行。彰大智能出世故。

八所闡法門處所別者。說維摩經。在毗耶離城庵羅園。及在淨名之室說。華嚴經在摩竭國菩提場中及一切世界及一切塵中說。

九常隨佛眾別者。說維摩經時。聲聞爲常隨佛眾。但具五百。說華嚴經時。總是一乘大菩薩眾。爲常隨佛眾。具十佛剎微塵數大眾。總是具普賢文殊體用等眾。

十所付法藏流通別者。此維摩經囑累品中說。佛告彌勒菩薩言。彌勒。我今以是無量億阿僧祇劫所集阿耨多羅三藐三菩提法。付囑於汝。故卽以其經付囑已成菩薩已生佛家者。華嚴經如來出現品中付囑流通。卽以其經付囑凡夫初心始能見道生在佛家者。何以然者。此經難入。許人能證以自證故方堪能說。表三乘是權但以聖勸修證有得法未成實故所有說法者亦未實故。華嚴經云。此經珍寶不入一切餘眾生手。惟除如來法王眞子生如來家種如來相諸善根者。佛子。若無此等佛之眞子。如是法門不久散滅。

問曰。若許佛之眞子。卽十方世界無盡無邊。以世界微塵莫知其數。何須慮此經若無眞子卽便散滅。

答曰。此經義者付囑凡夫。令覺悟入此法門故令生佛家。使其轉教佛種不斷。卽令凡夫得入眞境。若囑累諸大菩薩。凡夫無緣。諸聖自明。無凡夫修學者。凡夫道中佛種卽斷此經散滅。以此義故付囑凡夫令修。不付已前大菩薩舊見道者。

一種入道方便同者。維摩經云。夫求法者。於一切法應無所求。及觀身實相觀佛亦然。我觀如來。前際不來。後際不去。今卽無住等。是初觀智門略同。於入道行相門戶。次第軌則全別。廣如下明。

第七法華經會權入實爲宗者。此經引彼三乘之人。歸一乘實教故。引眾流而歸大海。攝三乘而還一源。藏法師等前諸大徳。會爲共教。一乘爲三乘同聞法故。華嚴經爲別教。一乘爲不與三乘同聞故。參詳此理會此二門。法華經引權器以歸眞。華嚴者頓大根而直受。𨿽一乘名合法事略同。論其軌範有多差別。今欲備舉事廣難周。略舉十門用知綱目。十門者。

一教主別。二放光別。三國土別。四請法主別。五大會莊嚴眞化別。六序分之中列眾別。七龍女轉身成佛別。八龍女成佛所居國土別。九六千之眾發心別。十授諸聲聞遠記別。

一教主別者。說此法華經卽是化身佛說。還過去滅度多寶佛來證。成此經。三世諸佛同共宣說。如華嚴經卽不然。教主則是毗盧遮那爲教主故。卽是法報理智眞身。具無量相海功徳之所莊嚴。三世諸佛同爲一際。一時法界。報相重重無有障礙。古今一際。非三世故。舊佛非過去。今佛非新出。爲根本智性相齊理事不異故。如是本佛說。頓受大根故。不是化佛故。不似法華經有舊滅度多寶如來。今佛出世說法華經。以是義故言教主別。

二放光別者。說法華經𨿽放眉間毫相果光所照境界。但言萬八千土皆如金色。仍有限量。不稱無邊無量無盡故。但彰果法不彰因位。華嚴一部經典。教行因果表法光明。始終具十。後當更明。

三國土別者。說法華經。三變世界令成淨土。移諸天人置於他土。然後安置他方來眾。變此穢境令成淨剎。說華嚴經時。卽此娑婆世界卽是蓮華藏世界。一一世界互相含入。如經云。一一世界滿十方。十方入一亦無餘。世界不增亦不減。無比功徳故如是。又云。諸佛成道在一小眾生身中化無量眾。其彼小眾生不知不覺。只爲凡聖同體無移轉相。纖塵之內自他同體。不同法華之會移轉人天方明淨剎。此乃對權根自他滯見者之所建立。是故今明國土別也。

四請法主別者。說法華經時。請法主者卽是舍利弗。以爲勸請之首。說華嚴經時。佛令文殊普賢隨位菩薩。各自說自位法門爲說法首。佛表果法。舉果爲因。大悲行成根本智。果體自成。故無言不說也。以大悲行從無作根本智起故。文殊普賢。表因位可說說佛果法示悟眾生。阿僧祇品世間數法廣大難量。惟佛究竟。不屬五位中因果門。故是佛自位內法門。還佛自說。隨好光明功徳品。則是如來自成因果。後佛自說法爾之力恆常福智光明之法門。示爲不屬五位之內行。相因果。故佛亦自說。此明佛果無二愚也。除此二品經外。諸餘三十八品。皆是五位之內行相法。門是故佛不自說。總令十信十住十行等當位之內菩薩自說。佛但放光表之。其所放光。表法之相。後當廣明。當說華嚴經時。一無聲聞及。小菩薩爲請法主。皆佛果位內諸大菩薩。自相問答安立佛果法門行相。爲悟大根者故。頓將佛果直受爲因。因卽以果爲因。果卽以因爲果。如種種子等。以定慧力。思之可見。是故今言請法主別。

五大會莊嚴眞化別者。如法華會。令三千大千世界淸淨莊嚴。其諸化眾亦皆充滿。所來諸佛皆云是化。華嚴經卽不爾。卽有十處十會眾。皆滿十方不移本處而充法界。一一身相及身毛孔國剎重重菩薩佛身互相徹入。雜類眾生亦皆無礙身土相徹。如影含容。所來之眾不壞法身而隨相好。法身相好一際無差。卽相全眞無有化也。不同余教說化說眞有相參會。是故今言大會別也。

六序分之中列眾別者。法華會中先列聲聞眾萬二千人俱。次列摩訶波闍波提比丘尼與眷屬六千人俱。此爲姨母。次列耶輸陀羅比丘尼。此是佛爲太子時夫人。佛爲大子時有三夫人。一名瞿夷。二名耶輸。三名摩奴捨。瞿夷是善財童子十地法云地善知識。表十地法悅能慈故爲法利生。法悅身心是其妻義。次列菩薩八萬人俱。次列諸天龍鬼等。華嚴經卽不然。先列菩薩上首。有十佛世界微塵數。不論其從者。次列執金剛神眾以後諸神龍天等眾部類。總有五十五眾。一一部從各別。各各部從。各有佛世界微塵數眾。或有部從直言無量。且於初會通菩提場眾有五十五部眾。其於十會之眾。後當更明。大義論之。佛身眾海無邊法界。以重重一一諸身普含容而無際。一身卽以法界爲量。自他之境不亡法界。卽自身徧周能所之情見絕。約略論之。如是十會列眾。後當更明。從初七會。都不聞聲聞之名。八會之中。始有比丘之眾。至位方明行相。

七龍女轉身成佛別者。如法華經。龍女於剎那之際。卽轉女身具菩薩行。南方成佛。如華嚴經。卽不然。但使自無情見大智逾明。卽萬法體眞無轉變相。如維摩經中舍利弗謂天女曰。何故不轉女身。天女謂舍利弗。我十二年來求女人相了不可得。當何所轉。如庵提遮女謂舍利弗。自男生我女。當知萬法本自體如。有何可轉。如華嚴經入法界品中。善財童子善知識。文殊普賢比丘比丘尼長者童子優婆夷童女仙人外道五十三人。各各自具菩薩行自具佛法。隨諸眾生見身不同。不云有轉。若以法眼觀。無俗不眞。若以世間肉眼觀。無眞不俗。以法華經對權教三根見未盡者令成信種。且將女相速轉成佛。令生奇特方始發心趣眞知見。不堪本法而起善根。此明且引三權令歸一實。又破彼時劫定執三僧祇。令於剎那證三世性本來一際無始無終稱法平等。裂三乘之見网。撤菩薩之艸庵。令歸法界之門入佛之眞實宅。故令龍女成佛。明非過去久修。年始八歲。又表今非舊學。轉女時分不逾剎那。具行佛果無虧毫念。法本如是自體無時。權學三根自將見隔。自迷實法返稱爲化。不知躬已事如斯。全處宅中猶懷滯見。云何界外玄指僧祇。此見不離定乖永劫。回心見謝方始舊居。何如此時滅諸見業。徒煩多劫苦因方回。華嚴經法界緣起門。明凡聖一眞猶存見隔。見在卽凡。情亡卽佛。稱性緣起俯仰進退屈身謙敬皆菩薩行。無有一法可轉變相有生住滅。是故不同龍女轉身成佛。

八龍女成佛所居國土別者。卽言南方無垢世界非此娑婆。解云。心得應眞故稱無垢。正順本覺故號南方。爲南北爲正故。又南方爲明爲虛。南爲離。離中虛。八卦中離法心心。虛無故卽還依世俗八卦表之。余方𨿽無八卦之名。其方法是一法也。故𨿽然理旣如是。有理卽有事故。還須有國。眾所歸依。若有別住南方。自他彼此猶隔。此乃猶順三乘。分別引權根而生信解。遷就佛乘。故爲三乘余執勢分難摧。且有一分回心。自他之情未絕。不同華嚴頓印法界之體。自他相徹一一微塵之內住因陀羅网之門。是故今言所居國土別。

九六千之眾發心別者。如法華經云。龍女成佛時。娑婆世界菩薩聲聞。舉眾皆遙見龍女成佛。普爲時會人天說法。心大歡喜悉遙敬禮。又下文娑婆世界三千眾生住不退地。三千眾生達菩提心。而得受記。智積菩薩及舍利弗。一切眾會默然信受。𨿽智積菩薩及舍利弗而爲智士。寄在迷流。爲利啟蒙。故遣教行。益濟凡學令成軌躅娑婆之眾旣遙敬禮六千發意。彼此未亡。俱順三乘權學有爲菩提。未得普門法界本覺菩提自他同體。以是義故。有遙敬禮。華嚴經卽不然。卽以普門法界普見法門如來藏身三昧境因陀雜网莊嚴法門。世界海旋重重妙智一時同得。爲一證一切證一斷一切斷故。卽自身之內有十方諸佛剎剎海莊嚴。佛身之內卽自身之境。重重隱現。十方世界法合如斯。猶如眾流歸於大海。𨿽未入海潤性無差。若入大海皆同碱味。一切眾生亦復如是。迷之與悟𨿽然有殊。本來佛海元本不出。云何法華經中娑婆之眾有遙敬禮。以此事儀法則與華嚴全別。只如法界品內。六千之眾。剎那十眼逾明。五百小童。一生十身咸證。餘眾皆爾。善財南詢諸友。佛果慈氐已圓。復入普賢之身。法門總備。理事齊亙。無法不彰。法界旣處塵中。何得有遙敬禮。是故今言六千之眾發心別。

十授聲聞遠記別者。爲法華之中。龍女𨿽復頓印法界無時之門。全彰佛果。三乘權學。有信順之心。余風未殄。未能頓證遠劫方登。故受遠記。不同華嚴迷則處凡悟則是佛。設有餘習以佛知見而用治之。無佛知見但成折伏。不得入佛駛水之流。還經遠劫方能入也。爲三乘初心信根下劣故。不能離縛。籠系煩多樂著生死。𨿽求出世。根器下劣滯住退還。如來於是。以生老病死無常不淨剎那滅壞念念不住如是等觀。使令觀之令生厭離。厭離心成心居淨穢。如來於化教之中。爲此根故。𨿽復勸修悲智以求佛果。仍推淨土在於余方。爲彼三乘見分未亡。見此娑婆恆常是穢。說因說果。破彼疑心暫化令淨。攝卻神力還常見穢。三乘教卽自有明文。卽因斯無常觀智習性難回。龍女𨿽頓示佛乘。𨿽信未能卽證。以是義故。法華會內所受記別皆蒙遠劫。法華漸引來歸華嚴。常時直授。發心卽佛故。以此義故。行根不同。同門有二。一乘如來乘直至道場。如來乘者。卽一乘也。如華嚴經賢首品中。一切世間羣生類。鮮有欲求聲聞乘。求緣覺者轉復少。求大乘者甚希有。求大乘者猶爲易。能信此法甚爲難。又經云。若有諸眾生。其心厭沒者。爲說聲聞道。令離於眾苦。若復有眾生。其心少明利。爲說因緣法。令得辟支佛。若復有眾生。樂學慈悲心。廣饒益眾生。爲說菩薩道。若復有眾生。決定樂大事。爲示於佛身轉無盡佛法。此乃華嚴經中分四乘義也。如法華經中。門前三駕且示權門。露地白牛方明正教。惟有一乘法無二亦無三。二三門外之權宗。方明露地之實教。四乘契會二教共同。施設化儀各有差殊。又法華經云。惟此一事實。餘二卽非眞。準此一文似立三乘。論其契會還成四法。惟此一事實者。卽佛乘事實。餘二者卽菩薩大乘。通緣覺聲聞是餘二。爲緣覺聲聞厭苦相似故。足爲龜鏡。可以明鑑。二龍女一剎那之際。印三世性。又從凡夫。卽聖不移毫分。此乃與善財童子解行入道法門略同。善財一生成佛者。不離剎那際。證三世性古今總齊。還與龍女一剎那際轉身具行成佛一時總畢。皆稱本法。法如是故。立時劫者眾生情塵也。善財證此名爲一生。三世時劫旣盡。更有何生。故名爲一生。諸餘施設十種不同。前已論訖。龍女轉身。善財不變。爲轉無所轉有異故。大方廣佛華嚴經論卷第二

第八大集經以守護正法爲宗者。爲此經在於欲界向上色界向下。安立寶坊集諸人天。上下二界天人魔梵。及八部鬼神龍等。及他方菩薩。皆就寶坊。諸鬼神等有不往者。四天王放熱鐵輪。遂之令往至佛所。如來悉敕令守護正法。眾魔王中惟有一个魔王不順佛敕。待諸眾生成佛盡。我當發菩提心。

第九涅槃經明佛性爲宗者。與華嚴有十種別一種同。十種別者。一說法處別。二境界莊嚴別。三大會來眾別。四所建法輪主伴別。五所來之眾聞法別。六報土淨穢別。七佛身權實別。八出生滅度現相別。九示教行相別。十從初爲友軌範別。

一種同者。如雪山有艸。名曰肥膩。牛若食者。純得醍醐。無有靑黃赤白黑色。

一說法處別者。涅槃經在拘屍那國阿利羅拔提河邊娑羅雙樹間說。華嚴經在摩竭提國菩提場中寶菩提樹下說。故言說法處別。

二境界莊嚴別者。如說此大涅槃經時。娑羅雙樹吉祥福地。縱廣三十二由旬。大眾充滿其間無空缺處。爾時四方無邊身菩薩。以其眷屬所坐之處。或如鍼鋒。或如錐頭。微塵十方如微塵等諸佛世界諸大菩薩悉來集會。又文云。爾時三千大千世界。以佛神力故地皆柔軟。無有丘墟沙土礫石荊棘毒艸。眾寶莊嚴。猶如西方無量壽佛極樂世界。是時大眾悉見十方如微塵等諸佛世界。如於明鏡自觀己身。觀諸佛土亦復如是。又下文娑羅雙樹忽然變白。廣如經說。如說華嚴經時。有十蓮華藏世界海。又上下二十重。最下重中略言。十佛世界微塵數廣大國周圍。一一國有十佛剎微塵數諸小國。以爲眷屬。以上倍增。如是十蓮華藏世界中。金剛爲地。樹臺樓閣殿堂池海。皆眾寶莊嚴。如經所說。如是我聞一時佛在摩竭提國阿蘭若法菩提場中始成正覺。其地堅固金剛所成。上妙寶輪及眾寶華淸淨摩尼以爲嚴飾。諸色相海無邊顯現。如是以下直至一切佛土不思議劫所有莊嚴。悉皆含容顯現。中間兩紙已來經。是嘆佛境界所有莊嚴。又下文華藏世界品廣說如此莊嚴。則是如來自身實報之所莊嚴。非如此涅槃經中以佛神力爲眾生故暫化令淨。所以然者。爲此涅槃經來眾三乘根眾雜故。若不以佛神力持。無功自見。如華嚴經中。一乘根純無有雜眾。如聲聞爲根別故。在其會內元來不見。經中𨿽然還有以佛神力。下文還有。法如是故。又言佛神者。應眞曰神。非同實是凡夫加令暫見。名之曰神。當知華藏莊嚴本明實報。涅槃神力暫爾權施。又涅槃經推佛淨土在於西方過三十二恆河沙佛土之外。不在此處。故卽明知。是化非爲實故。

三大會來眾別者。說此大涅槃經。所有來眾總是人天種性。三乘之眾皆是憶念如來涕淚盈目。荷奉香薪。嗟苦悲哀。戀承佛日。如是等眾。宜堪聞佛滅度之眾。除諸一乘菩薩入佛智等眾。餘皆例然。華嚴經所來之眾。皆性智海中佛果位內諸菩薩眾。純是一乘。更無別種。人天神眾皆悉同根。入佛智流具佛知見。初會之中十佛世界微塵等諸菩薩眾。皆從如來善根海生。善根海者。則是如來法身智海大智所生。一切諸佛以法身根本智以爲根本所生。若不如是。所有行門總屬有爲。如此之眾。從初發心入佛智海。寄治十信十住十行十回向十地等覺六位。淺深行相差別不同。涅槃三乘同攝。人天善種同來至會。華嚴經三乘之眾不沾其會。設在會內如聾不聞。當知涅槃會三乘菩薩聲聞人天眾不同華嚴。此是一乘位中菩薩眾也。初發心位階同佛位。入佛智流同佛知見。爲眞佛子也。

四所建法輪主伴別者。涅槃經勸請之首。卽是迦葉菩薩文殊師利菩薩師子吼菩薩舍利弗等。爲法軌度勸請之首。魔王波旬勸請如來入涅槃。如華嚴經建法之首。卽是普賢文殊覺首法慧功徳林金剛幢金剛藏等。如是十首十慧十林十幢十藏。佛果位內大菩薩等。建立五位佛果之行相法門故。以諸位明位位中有佛果故。故如華嚴經所有建立法度問答諸菩薩。皆是十方此土諸菩薩眾。盡是神洞眞源智齊法界。十方應現。不來而到。不去而至。稱法性之施設。非往來之所致。纖塵之內。乃有無盡身云。微毫之中。顯現難思相海。十方法界一切皆然。一切處忽然而有無所從來。忽爾而無亦無所去。於一切處一切時。於有情身相境界山河大海十方虛空。示現色像。有無自在。無盡重重。皆是如是大菩薩眾。是故不同涅槃經中迦葉菩薩聲聞舍利弗。生在人家。示同凡位。引彼三乘之種。見佛涅槃而生悲感。涕流盈目而來集會。

五所來之眾聞法別者。此涅槃經。爲諸聲聞二乘權教菩薩。行諸觀行未離執障。樂著諸行執持行相。於此行相迷無作法身無證無修本來自體也。以行修生修顯建立菩提涅槃能所等證。如來爲此根故。於此涅槃經說諸行無常是生滅法生滅滅已寂滅爲樂。所行善行及能證菩提。是生法故。所證涅槃。是滅法故。旣心存能所。生滅不休。以生滅不休。便滯眞理。今此涅槃經中故說諸行及能證菩提所證涅槃。二俱滅故方應眞理。故諸行無常是生滅法生滅滅已寂滅爲樂。是故如來隱身不現。及諸能所心盡。名大涅槃。二乘涅槃可有能所有修有證。是故名爲有爲無漏。是故如來涅槃無有能所。是故涅槃經中。純陀向文殊師利菩薩言。莫謂如來同於諸行。復次文殊師利。爲知而說不知而說。而言如來同於諸行。若言如來同於諸行。則不得言於三界中爲人天中自在法王。是故大涅槃經令彼三乘。令知諸行菩提能證所證涅槃悉是無常。生者本無不證諸滅。無行無修名大涅槃。是名圓寂。是故涅槃經令諸三乘樂著行者離行離修。有所證者令行無證無修。如華嚴經。所有他方來眾此土人天沾其會位。從始發心卽達理事自在理行無礙。文殊理普賢行。一時頓印如印印泥。一時頓印無有先後中間等。皆依本法。法爾合然。若存始終因果先後。皆是凡情。皆是生滅。有成有壞。皆是隨根破系不開成佛正宗。諸教引生之門。皆入華嚴理智果海。方爲契當。教門明著龜鏡宛然。宜可徧攬經文觀智隨照。豁然開悟智日云披。頓陟妙峯。俄登智海。凡聖二見因定水而滌除。悲智二門。以法身而方現。此華嚴經直爲最上大心者說。如將寶位直受凡庸。如夜夢千秋覺已隨滅。如涅槃經所說雪山有艸。名曰肥膩。牛若食者。純得醍醐。無有靑黃赤白黑色。最上大心者亦復如是。頓見佛性便成正覺。不從小位漸漸而來。是故今言來眾聞法別。以涅槃經攝末從體。未論智慈眞俗並用無礙。

六報土淨穢所居別者。涅槃經佛報土指在西方。過三十二恆河沙佛土有釋迦報土。爲三乘權學垢淨未亡。見此娑婆穢惡不淨。如來於是權指報土在於西方。華嚴實教法門。則此娑婆世界淸淨無垢。十方世界淸淨無瑕。爲實教菩薩垢淨盡故。境界純淨。權教菩薩無垢淨處自生穢故。故指報土在於西方。

七佛身權實別者。如涅槃經中。三十二相如來是權。涅槃圓寂眞理是實。爲一切報相無量莊嚴皆依眞而有故。如華嚴經。毗盧遮那佛理事無二。不壞法身而隨相海。無量無盡。卽相卽性。卽報卽理。如光如影。自在無礙。且略明權實廣待下文。

八出生滅度現相別者。此涅槃經。爲諸人天聲聞緣覺二乘之人。施設從兜率天降神受生及入涅槃八相成道。亦爲諸大乘菩薩。說不從兜率天降神母胎。說常樂我淨無始無終不生不滅。然且隱身不現。仍推報土在於西方。去此三十二恆河沙。佛土之外。有釋迦報土。以此娑婆則爲化土穢境有此事別引彼權根。華嚴經卽不然。直示本身本法出超情見。無始無終三世相絕。一圓眞報。不生不滅。不常不斷。性相無礙自在果海法門。直受上上根人。教門行相勢分如是。不同權學依次第漸漸而成。只如蹬峯九仞。不可以絕其蹤。履十層之級者。不可以亡其迹。常見官階一品。但以爲臣。聞古士夫忽有身登九五。明珠頓照普見無方。澤淋大海渧渧皆滿。一塵空性法界無差。品類有情彊生畱系。根器不等權實不同。以此教門千差萬別。須知權實識假修眞。不可久滯權宗迷其實教者也。

九示教行相別者。如涅槃經。十地菩薩於如來性品中說。菩薩位階十地。尙不了了知見佛性。則從凡夫十信心後十住之位。小分而見如來之性。安立十住十行十回向十地階降。漸漸而修。等覺位中方明果行。圓滿妙覺之位。方是如來。亦說雪山有艸名曰肥膩。牛若食者。純得醍醐。無有靑黃赤白黑色。亦復說頓成之教。當知此經還有五乘六乘七八九十乘等法門種性。又此經中餘聲聞乘緣覺乘外有三種菩薩乘。通彼二乘爲五乘也。並取人天五戒十善。卽爲六乘七乘故。又三乘之人同聞各得自法互參有九乘。其三種菩薩乘行相云何。一修無我法門乘。二從十住至十地漸見佛性乘。三如雪山肥膩艸牛若食者純得醐醍乘。不從乳酪生熟蘇等漸漸方成。如來性品中說。菩薩摩訶薩旣見性已咸作是言。甚奇世尊。我等流轉無量生死。常爲無我之所惑亂。卽是法華華嚴經中說。有諸菩薩經無量劫修六波羅蜜得六神通。讀誦通利八萬四千法藏。猶故不信此深經典。是其例也。所得神通不依性起。爲修眾善及無我等觀。報勝諸天。又如北越單人。先世亦修無我所觀。報生彼國。壽千年衣食自然。粳米七寸火珠熟之。香所及處皆來共食。無有佛法不得解脫。皆是過去行解訛謬。故致斯咎。令其所得永不得亡。如此涅槃經。都會人天外道三乘差別。畢竟皆歸佛性涅槃圓寂無性眞理。未示報相無自他。圓該理事智用無礙重重。仍立自他淨穢等別。故說釋迦報土過西方三十二恆河沙之剎。由根未全堪教從根設引。彼三乘有系直彰。佛性圓寂眞如理門。未得示報相重重。礙諸有見。便生惑著。便障法身。如涅槃經中十地後佛果法門。乃是華嚴經中十住初心之所見處。卽雪山之艸名爲肥膩。牛若食者純得醍醐。無有靑黃赤白黑色。如華嚴經中。十住菩薩初心見道。頓見自他無始無終無古無今本來是佛。身心性相本是佛生。以此佛門以爲解脫。乘如來乘直至道場。善財童子。一萬諸龍六千比丘。五百優婆塞。五百優婆夷。五百童子。五百童女頓彰五位。總齊佛果理智之門。初住則十地。初住卽佛位。若初住不卽佛位者。如世卿臣從初九品至階一品但得名臣不得名王。當知權教。安立五位諸地次第。一一而蹬至三祇之滿劫。但爲菩薩不名爲佛。不名爲乘如來乘直至道場。但爲修無我觀。悲勝二乘。不見佛性。名爲菩薩。若小見性者亦得佛乘。如大海中一毫之渧乃至多渧。一一渧中皆得大海。如是菩薩五位之中十住十地。一一位內皆有佛果。如彼海水一毫之渧。不離佛性行諸行故。以彼佛性而有進修。如華嚴經。直以佛全果不動智等十智如來。示凡信修。如有凡夫頓升寶位。身持王位徧知臣政。一切羣品無不該含。華嚴經中法門菩薩行相亦復如是。從初發心十住之始。頓見如是如來法身佛性無作智果。徧行普賢一切萬行。隨緣不滯悉皆無作。涅槃經云。佛性非是作。但爲客塵煩惱所覆故。今從十住初位。以無作三昧自體應眞。煩惱客塵全無體性。惟眞體用。無貪嗔癡任運卽佛。故一念相應一念成佛。一日相應一日成佛。何須劫數漸漸而修。多劫積修三祇至果。心緣劫量見障何休。諸佛法門本非時攝。計時立劫非是佛乘。

十從初爲友軌範別者。如涅槃經中說。雪山童子遇羅剎而發心。重半偈而輕命。聞諸行無常是生滅法生滅滅已寂滅爲樂。言佛性涅槃。不可以行修。不可以心證。爲不可以行修。行是有爲。是無常故。不可以心證。有能所故。是故行不可以修其性。心不可以證其理。爲心則性更無能所故。是故純陀言。莫謂如來同於諸行。如華嚴經善財童子所立軌範。從文殊師利發菩提心。至末後普賢菩薩。五十三善知識。一一皆云。我光發阿耨多羅三藐三菩提心。云何教我學菩薩道行菩薩行。不云諸行無常等事。何以故。爲此華嚴經明緣起法界門。理事無二。無緣不寂。無事不眞。十方世界一眞性海。大智圓周爲國土境界。總爲性海爲一眞法界。非有情無情隨業說故。爲華嚴中純眞境界總爲智故。十住菩薩以慧爲國。十行菩薩以智爲國。十回向十地以妙爲國。不說情與無情二見差別。以華嚴經爲彰本法異三乘權學教故。是無情是有情。有生有滅故。是故涅槃經中。以雪山童子說諸行無常者。三乘根種性行下劣故。佛令以行調柔折伏粗惡方堪入道。便於所說計行成實。障無作性廢契眞理。以是義故。說諸行無常能所證亦是生滅法。不同善財一念發心。頓無能所。了三世性。性絕古今。自覺自心本來是佛。不成正覺不證菩提。身心性相無證修者。不成不壞本來如是。隨緣動寂不壞有無。所行諸行皆惟智起。是故不說諸行無常。

一種同者。如涅槃經中。雪山肥膩艸諭。又如光明徧照髙貴徳王菩薩品說。一切眾生皆有佛性。佛法眾僧無有差別。三寶性相常樂我淨。一切諸佛無有畢竟入於涅槃。華嚴經云。如來不出世。亦無有涅槃。如涅槃中。訶二乘曲見。佛從兜率天宮降神處胎。是八相成道皆爲曲見。卽如華嚴經智入三世而無來往。十方諸佛以無古今性成大菩提。一念見道古今見盡。新故總無。還同已前億千劫佛不可說劫佛。一時成佛。亦與未來不可說劫佛一時成佛。以自證見三世無時故。以無時故卽無去來。設使眾生不自見知自己身心本來正覺。自己身心正覺全徳本無有滅。設有眾生若自見。知自己身心本來正覺。於自正覺本來無生。本如是故。本無能覺所覺者故。若有覺者還如是覺。本無能覺及所覺者故。如是本覺佛之境界。無凡無聖。無定無亂。不修不證。不智不愚。不生不滅。三乘權教爲下劣者說引來至此華嚴實教。頓受佛門。涅槃經𨿽說佛性法身理與華嚴共同。所說報土佛身及相智用全別。如前十門準知。只如法華涅槃兩部之教。𨿽化佛所爲。皆欲令彼二乘及人天種類。成就一乘之法。是故法華經中。破三乘遠系故。令龍女以其本法剎。那之際便得菩提。涅槃經。破闡提之無佛性故。令屠兒廣額賢劫之中而成正覺。又雪山肥膩艸牛若食者純得醍醐。不作乳蘇方成妙藥。一下直頓體不變移。如彼龍女所得之果。此法華涅槃二部之教。勢分大義。皆令三乘捨權入實成就法界一實眞門。自余諸教皆方便說。設有但論理事。少分而談。於中事儀不能全具。惟是華嚴法界毗盧遮那根本佛門。理事性相輪圓具足。諸餘漸學究竟總歸。時諸學者隨路流滯。隨於權教於中系者多劫。方回種性下愚自生艱難。非是聖旨故致如斯。

問曰。如涅槃經中屠兒廣額賢劫之中而成正覺者。如佛所說。賢劫之中千佛出世。於中定數。教有明文。更著廣額一人。千數有剩。云何數內重成佛耶。

答曰。三乘權學系未亡者。重成不得。至其體達三世盡劫佛皆總一時同成正覺。本無先後無妨礙。爲法本體性無時故。凡情橫系妄作時生。妄見网中見佛出世。而實諸佛應眞會本無出無沒。是故華嚴經云。諸佛不出世亦無有涅槃。諸佛但自體應眞。任性圓寂。稱性緣起。對現色身無來無去。無造作故。

第十大方廣佛華嚴經卽以此經名根本佛乘爲宗。又以因圓果滿法界理事自在緣起無礙爲宗。爲此經名大方廣佛華嚴經。還以佛乘爲宗。此經說毗盧遮那自體智悲果徳。普示眾生。還令大心眾生信佛果徳用成因位。旣生信已還修理智萬行。大悲果徳用成初證。初發心時便成正覺。理行雙修使體用自在不一。理不孤行長其偏見。此經有十種甚深廣大無比法與諸經別。

一是一切諸佛自體根本理智大悲。法界圓滿無限之乘。非是三乘權施設故。甚深廣大無比。

二佛身卽是法報本身無量相海之所莊嚴。一一毛孔含容法界。一切境界重重無盡。甚深廣大無比。

三此經說一切諸佛本報國土十蓮華藏世界海一。一蓮華藏最下世界皆有十佛世界微塵數廣大剎淸淨莊嚴。一一廣大剎復有十佛世界微塵數諸小剎眷屬圍繞。已上倍倍增廣。一一華藏世界皆滿虛空。互相徹入重重無盡。甚深廣大無比。

四此經說有菩提樹。髙顯殊特金剛爲身。琉璃爲幹。眾雜妙寶以爲枝條。寶華雜色摩尼爲果。與華間列。逾金剛藏菩薩身中所現菩提樹。其身周圍十萬三千大千世界。髙百萬三千大千世界。枝條廣狹與樹相稱廣大無比。

五此經說。普光明殿包含法界眾妙實飾光影重重眾寶樓閣臺榭階砌莊嚴皆光映徹。徧周法界廣大無比。

六此經有一切處文殊師利一切處。普賢體用相徹充滿法界。理事無礙纖塵之內行海無盡甚深廣大無比。

七此經有如來於剎那際從兜率天降神母胎成佛說法化終涅槃。然不廢報身常居菩薩眾海充徧十方無盡身云皆眞金色目發紺靑身色光明互相照徹。如是眾海。皆齊法界十方無間。無有纖虛空缺之處。體徹相入色像重重無妨無礙。隨所宜堪對現色身。令諸眾生發菩提心。而無失時。如是眾海皆廣大無比。

八此經若有大心眾生。於此法門深生信心。不讀余經。深明體用。以小方便疾得菩提。初發心時十住之首。位齊佛果。如來出現品中說云。設有菩薩於無量百千那由他劫行六波羅蜜修集種種菩提分法。若未聞此如來不思議大威徳法門。或時聞已不信不解不順不入。名爲假名菩薩。以不能生如來家故。若得聞此如來無量不可思議無障無礙智慧法門。已信解隨順悟入。當知此人生如來家。隨順一切如來境界。又下文。佛子。菩薩摩訶薩成就如是功徳。少作功力得無師自然智。普賢菩薩言。見佛聞法不生信者。亦成解脫智種。作食少金剛等諭。廣如經說。此經有如是大威徳不思議法門。超諸三乘廣大無比。

九此經有表法之首。善財童子不離一念而經一生。不離一處徧至十方。經歷五十三善知識。得一百一十城之法門。一一菩薩法門諸藝行相身色形貌攝生之軌。皆齊法界具足無盡。廣大行門不離一生便成正覺。更無始終前後之際。則廣大如法界。究竟如虛空。如是廣大無比。

十此經有十佛境界十無盡法門。十智。十地。十身。十眼。十耳。十鼻。十辯十寶。十山王。十龍王。十剎塵。十海。一一各具十不可說境界譬諭無盡法門廣大無比。

又此經有十種徳。

一如大海眾流所歸諸流入已隨則廣大皆同海徳。此經亦爾。若有眾生能生信入者則同如來性海智海果徳。

二如世間一切井泉以海爲體。若人飲者皆得海味一體無異。但隨業力不得碱味。此經亦爾。若有大心眾生聞持信入。便得如來法身佛性大悲智味。闡提之人無所堪任。然如來智性常作生因。

三猶如大海有四寶珠。一名積集寶。二名無盡藏。三名遠離熾然。四名具足莊嚴。此四寶珠一切凡夫諸龍神等所不能見。此經亦爾。一切二乘及權教菩薩行六波羅蜜未回心者所不能見。惟除最上佛乘大心眾生。能見此經而生信入。自見自心同佛知見大智之寶。此如來出現品中說云。此諸眾生云何具有如來智慧。愚癡迷惑不知不見。我教以聖道。令其永離妄想執著。於自身中得見如來廣大智慧與佛無異。

四者猶如大海一切諸龍魚等同在海中而有出生。此經亦爾。能說一切眾生心海。一念之中有無量諸佛。於諸眾生心海而興出世成等正覺。如此經如來出現品云。佛子。菩薩摩訶薩應知自心念念常有佛成等正覺。何以故。諸佛如來不離此心成正覺故。如自心然。一切眾生心亦復如是。

五猶如大海能受大雨。無量大雨一時渧入。若水及海皆同海味無有前後。此經亦爾。爲此經說十住初心初發心時便成正覺。同得如來一切智味。經云。以小方便疾得菩提。如善財龍女等。其人也。

六猶如大海大身眾生之所都止。此經亦爾。最上大心眾生之所都止。澤沼之龍不樂其居。

七此經猶如大海不宿死屍。此經亦爾。若有見聞信樂而能悟入。永離凡夫權學闡提死屍。直同如來法身智海。

八此經猶如大海潮無失時。此經亦爾。若有眾生根堪聞者則得聞之。隨其樂欲則得聞之。五乘法化而無失時。如來出現品云。佛子。如來音聲亦復如是。無主無作無有分別非入非出。但從如來功徳法力出於四種廣大音聲。其四者何。一曰。汝等當知一切諸行。皆悉是苦。所謂地獄苦。畜生苦。餓鬼苦。無福徳苦。著我我所苦。作諸惡行苦。欲生人天當修善根。生人天中離諸難處。眾生聞已。捨離顚倒修諸善行。離諸難處生人天中。此是人天乘。二曰。汝等當知。一切諸行眾苦熾然。如熱鐵丸。諸行無常是磨滅法。涅槃寂靜無爲安樂。遠離熾然消諸熱惱。眾生聞已勤修善法於聲聞乘得隨順音聲忍。此是聲聞乘。三曰。汝等當知。聲聞乘者。隨他語解智慧狹劣。更有上乘名獨覺乘。悟不由師。汝等應學樂勝道者。聞此音已捨聲聞道修獨覺乘。此是獨覺乘。四曰汝等當知。過二乘位更有勝道。名爲大乘。菩薩所行。順六波羅蜜。不斷菩薩行。不捨菩提心。處無量生死而不疲厭。過於二乘名爲大乘。此是菩薩大乘。又曰。第一乘勝乘最勝乘上乘無上乘利益一切眾生乘。若有眾生信解廣大諸根猛利宿種善根。爲諸如來神力所加。有勝樂欲希求佛果。聞此音已發菩提心。此是佛乘。佛子。如來音聲。不從身出。不從心出。而能利益無量眾生。佛子。是爲如來音聲第一相。當知如來音聲常隨五乘眾生應所聞故。猶如大海潮無失時故。

九此經猶如大海體無作用。以因緣故而生四大寶珠。於此四寶能生一切諸珍寶等。若無此四寶。一切諸寶無所得生。四寶名前已說訖。此經亦爾。如來一性淸淨海。一切眾生而共有之。不能演說而如來隨眾緣起四大智四無量心。而能出生一切法門。無量道寶利安眾生無所乏少。於此性海若無四智四無量心。設有聖果皆隨聲聞緣覺二乘之行。於此性海𨿽成就四智四無量法寶。而彼性海無作者。以無得無證法如是故。

十猶如大海以淸淨徳而能影現七金山須彌寶山。四天王等所有莊嚴。莫不於中分明顯現。此經亦爾。具說如來法身性海具徳莊嚴。十佛身十蓮華藏。五位十智十波羅蜜。十定十忍。因果報得諸道品法。莫不分明顯現其事。此經大體以性起大智法界爲體用。於性起大智法界體用門。安立諸地差別化生之法。是故於此法中起信發大菩提心。十住初首便卽見性起法身智慧。便成正覺。然始卽從性起智慧之位。行諸行相教化眾生。卽覺行圓滿佛。不同權教先行菩薩行。學假眞如障故。爲觀當情。眞如成障。所行之行並是有爲。所發菩提心並未離生滅。所斷分別無明由觀折伏。十地之位方能見性。經三祇劫方始成佛。仍須百劫別修相好。若將此大方廣佛華嚴經佛所本乘。同彼化身。引彼權學上中下流。全非信解。去佛玄遠。未解經意。久大曠劫。終無成佛之期。若上上根人信解此經。明知不謬卽當乘如來乘直至道場。當所乘時卽是道場更無可至。如法華經亦是佛乘。則是化佛引彼三乘令知實法。卽三界火宅門前三乘。羊車鹿車大牛之車。卽是上中下根三乘。爲上根之人有一分慈悲故。勝餘二乘爲觀假故。未有實見。名爲不眞菩薩。此三上中下根之人。俱有惡三界苦。中下根人聲聞緣覺惡而求出。上根菩薩厭而不離。爲慈悲勝彼二乘故。有饒益之心。此三種人俱。不知三界體相一眞佛境。如出現品中廣明。佛對此故說佛所有功徳報相皆是修生。令諸權學修治作意。經三祇劫修無成佛之期。是故門前之駕是佛權施。露地白牛方明法界。性相本惟眞智。所有分別皆是智爲。是故法華經云。種種性相義。我及十方佛。乃能知是事。聲聞及緣覺。不退諸菩薩。皆悉不能知。卽是門前三乘也。爲未明是法住法位世間相常住。爲三乘同有厭苦集。樂修滅道之心。未明苦集本惟智起。不了滅道本自無修無造無作。化諸羣品如幻住世。性絕無明則是佛故。一念相應一念佛。一日相應一日佛。何須苦死要三僧祇。但自了三界業能空業處。任運接生卽是佛也。何須變易。方言成佛。龍天變易豈爲佛耶。三乘之人亦能變易。何故待三僧祇佛方成。故十地之上方能見性。是故經頌云。若以色性大神力。而欲望見調禦士。彼則翳目顚倒見。彼爲不識最勝法。佛者覺也。覺業性眞業無生滅。無得無證。不出不沒。性無變化。本來如如。卽是佛故。隨緣六道行。菩薩行。變化神通接引迷流。佛非變化。淨名經云。𨿽成正覺轉於法輪。不捨菩薩之道。是菩薩行故。以此善財十住初心。於妙峯山上徳云比丘所。得憶念一切諸佛境界智慧光明普見法門。卽便成正覺。然後始詣諸友。求菩薩道。行菩薩行。當知正覺體用之時卽心無作處卽是佛故。不須修行。設當行滿亦不移今故。如化佛示成化相之時。苦行麻麥剃髮持衣。捨諸飾好藉艸等事。爲化外道樂苦行者。及三乘之根有放逸者。經中佛已和會。非佛自須如是等行。無增上慢者。豈須如是。一念任無作性。佛智慧現前。無得無證則是佛也。還如善財證覺之後方求菩提道菩薩行。何以然者。爲覺道之後方堪入纏。處纏無縛。始能爲眾生說法解縛。若自有縛能解彼縛。無有是處。說時前後法是一時故。當知若欲行菩薩行先成正覺。是故善財十住初首。於妙峯山頂。此像須彌山頂上說十住法門。徳云比丘所得憶念一切諸佛境界智慧光明普見法門。解云。以處表法者。爲至法際無相可得。如上髙山至相盡處故。以無相性能現色身。無心性中知見自在。觀機攝益。名之爲妙。善害煩惱。名之曰峯。具足知見出過情境。智逾髙遠不動爲山。釋法門者。憶念者。常無念也。一切諸佛境界者。無念則無內外中間。無內外中間故則佛境界也。智慧光明者。應物觀根名之曰智。簡機權實名之曰慧。應機破惑名之爲光。心垢解脫名之曰明。法眼遐明等眾生界名之曰普。恆無所得名之曰見。創證斯理名曰法門。此一位之中悲智齊足。具差別智入俗接凡。一如善財所行軌範。從初住位與佛齊光。等覺位中行惟卑下。始同人席童女童男。不閒教迹虛相誹毀。達心明體龜鏡宛然。

問曰。法華經門前三乘大牛車與露地白牛之車。一種是牛。有何異也。

答曰。門前三乘。對三界苦。且令離火宅所燒權免火難。非云成佛。爲權教菩薩樂行悲心有饒益志。自離火難不離三界。有一分度眾生心。勝二乘自求解脫故。且得一分之運載之心。名之爲大牛。望二乘處大故。十地見性方成佛故。猶經多劫始能眞故。望彼二乘但名菩薩大乘。非名佛乘。法華經云。惟有一乘法。無二亦無三。則引彼三乘總歸一乘。猶說小乘遠成佛記。爲𨿽有信許成佛回習稍難。故標遠劫。龍女剎那之頃便至佛身。則明眞證達苦卽眞無所厭故。是故門前之乘對三乘設。露地白牛方明至無依之處。露地者。卽佛地也。爲佛智無依止故。故云露地。白牛者。卽法身。悲智也。以法身無相名之爲白。智能觀機悲心濟物名之爲牛。爲取牛能運載故。爲以無作法身悲智濟物故諭同牛也。以濟益名之曰牛。門前之牛何異此牛。爲門前之牛觀空增勝破三界苦處。且有一分慈悲。離一分粗三業苦。三祇未滿。未見佛性。不證智身根本智。不言白色。不言露地。爲假眞如及空觀當情猶有所依故。不言白色也。有所依故。不言露地也。今諸子馳走𨿽至露地。同索三車。羊車鹿車大牛之車者。明三乘人出三界苦。且免火難。𨿽復回心信此一乘至於初地。猶將未及爲三乘習气未亡故。但隨佛語而隨信之。猶心本成堅信故。還索三乘。未敢忻大故。佛便誘引令成信力。等與大車。故言非己所望。今皆與之。此卽明三乘回心。如門前牛車。不云白色。不云裝飾。爲有漏故。且得一分勝人天樂。未得無作智身功徳妙樂故。不同露地白牛之乘。具言裝飾髙廣等事。此乃門前與露地之乘。全別不同。諸有餘意。下文更明。是故法華經是會權入實。此華嚴經卽諸佛根本所乘。又彼經龍女所表。此經善財所陳。和會善財龍女行相。下文廣明佛之意者。化彼三權咸歸此實。故此經名爲一切智根本佛乘。大方廣佛華嚴經論卷第三

第二明依宗教別者。夫大覺出興。稱眞智而自在。法身無際。等羣品以同軀。任器現形應根施教。如空谷響應擊成音。谷響無心亦無處所。但以隨緣而能普應。如來設教亦復如是。稱自根緣得自心之法。隨增廣而成熟之。亦無常宗而成立教。對病施藥。病痊藥除。一念之間雨無量法。稱周法界對現色身。法旣無窮宗教無盡。無前後際普備諸根。但爲眾生自分前後。且如毗盧遮那之教無始無終。稱性無方無斷無絕。隨其根類自見入胎出家說始終教行入寂涅槃。其實如來本不如是。卽法華經亦說。吾從成佛已來經無量阿僧祇劫。以性海圓智一念卽無量劫也。如是圓智何有前後者焉。此經云。入剎那際三昧示現初生涅槃。又如經中。兜率天子三生十地。第二生上猶從惡道中來。蒙光照身生於兜率天上。得離垢三昧便見如來。住金剛寶地化大菩薩。在閻浮提始入母胎。又法華經云。眾生見劫盡。大火所燒時。我此土安穩。何有前後教之差別也。但隨一期同而且異。約立先徳十家之教約爲軌範。余可淮知。

第一後魏菩提畱支立一音教。

第二陳朝眞諦三藏立二教。

第三後魏光統律師立三種教。

第四齊朝大衍法師立四種教。

第五護身法師立五種教。

第六陳朝南嶽思禪師智者等立四教。

第七新羅國元曉法師造此經疏亦立四教。

第八唐朝吉藏法師立三種教。

第九梁朝光宅寺云法師立四教。

第十唐朝江南印法師立二教。

第一後魏菩提畱支立一音教者。謂一切聖教惟是如來一圓音教。但隨根異故種種差殊。如經一雨所潤等。經云。佛以一音演說法。眾生隨類各得解。

第二陳朝眞諦三藏立二教者。謂一漸。二頓。約漸悟菩薩大由小起。所設具有三乘之教名爲漸。卽涅槃等經。若約直往頓機大不由小起。所設教惟菩薩乘。故名爲頓。卽華嚴經是。大遠法師亦同此說。

第三後魏光統律師承習佛陀三藏立三種教者。一漸。二頓。三圓。光法師釋意。一爲根未熟。先說無常後乃說常。先說空後說不空等。如是漸次名爲漸教。二爲根熟之輩於一法中具足演說一切法。謂常與無常空不空等教。一切具說。更無由漸故名爲頓。三爲上達之人分契佛境者說於如來解脫無礙究竟果徳圓極祕密自在法。門故名圓。教於前二教之上分爲三教。

第四齊朝大衍法師立四教者。一因緣教。謂小乘薩婆多等部。二假名教。謂成實論及經部等。三不眞教。謂般若說卽空理明一切不實等。四眞宗。謂華嚴涅槃法界眞理佛性等。

第五護身法師立五教者。爲於前四教內。眞如佛性以爲眞教。卽涅槃經是。第五法界教。卽華嚴經明法界自在無礙門是。

第六陳朝南嶽思禪師智者禪師等立四教者。一三藏教。亦名小乘教。如法華經云。亦不親近貪著小乘三藏學者。智論中小乘爲三藏。大乘爲摩訶衍藏。二名通教亦名漸教。謂大乘經中通說三乘通備三根。又如大品經中幹慧地等通三乘者是。三名別教。亦名頓教。謂頓說大乘經中所說法門道理。不通小乘者是也。四謂圓教。亦名祕密教。說法界自在具足圓滿一卽一切一切卽一無礙法門。華嚴法華經等是也。

第七唐朝海東新羅國元曉法師造此經疏亦立四教者。一三乘別教。謂如四諦教緣起經等。二三乘通教。謂如般若解深密經等。三一乘分教。如瓔珞經及梵网經等。四一乘滿教。謂如華嚴經普賢教。釋此四別如彼疏中。

第八唐朝吉藏法師立三種教者。謂三法輪。一根本法輪。卽華嚴經最初說。二枝末法輪。卽三乘等於後所說。三攝末歸本法輪。卽法華經四十年後說回三入一之教。

第九梁朝光宅寺云法師立四教者。謂如法華經中。臨門三車卽三乘。四衢道中所授大白牛車爲第四乘。以臨門牛車亦同羊鹿俱不得故。若不爾長者宅內引諸子時。云此三車指在門外。諸子出宅卽合得車。如何出已索本所指之車而不得故。後更索耶。故知是權同於羊鹿也。以是大乘權教方便說故。具釋如彼法華疏中。

第十唐朝江南印法師立二教者。一釋迦經名屈曲教。以遂機性隨計說故。二華嚴經盧捨那十身平等教。彼法師立二教略有四別。一主別。謂彼釋迦化身所說。此捨那十身所說。二處別。謂彼娑婆世界木樹艸座上所說。此於蓮華藏世界寶樹金座上所說。三眾別。彼與聲聞及菩薩說。此惟菩薩極位同說。四說別。謂彼但是當方所說。此要十方同說。如華嚴經中說。已上十家所釋並依今唐朝藏法師所集。同異各是一家。並是當世英才。智超羣品。皆爲統賢靈之法將。開佛日之明燈。不可是非加其名。但知仰敬其髙旨。只如思智二徳。位已升堂。云公演法。雨華亭下。悟靈山於卽夕。法眼逾明。登果位於今辰。道齊遐古。只如佛說內外中間之言。遂卽入定。後有五百阿羅漢。各解此言。佛出定後同問世尊。誰當佛意。佛言。並非我意。諸人問佛。旣不當佛意。將無得罪。佛言。𨿽非我意。各順正理。堪爲聖教。有福無罪。況此諸徳所說各有典據。然今唐朝藏法師。承習儼法師爲門人。立教深有道理。亦可敍其指趣。一小乘教。二大乘始教。三終教。四頓教。五圓教。初小乘可知。二始教者。深密經中立第三時教。同許定性二乘俱不成佛故。今會總爲一教。此說未盡大乘法理。是故立爲大乘始教。三終教者。定性二乘無佛性者及闡提。悉當成佛。方盡大乘至極之說故。立爲終教。然上始終二教並依地位漸次修成。俱爲漸教。四頓教者。但一念不生卽名爲佛。不從地位漸次而說。故立爲頓教。如思益經云得諸法正性者。不從一地至一地。楞伽經云。初地卽八地。乃至無所有何次第。又下十地品中十地。猶如空中鳥迹。豈有差別也。具如諸法無行經等說。五圓教者。得一位卽一切位。一切位卽一位故。十信滿心卽攝六位成正覺等。依普賢法界帝网重重主伴具足故名圓教。如此經等說。藏法師作如是和會。

又西域戒賢。遠承彌勒無著。近踵護法難陀。依深密經瑜伽等論立三種教。佛初鹿園說小乘法。𨿽說生空。猶未說法空眞理。以非了義。卽四阿含等經是。第二時中𨿽依徧計所執自性說諸法空。然猶未說依他圓成惟識道理。故亦非了義。卽諸部般若等教是。第三時中方就大乘正理。具說三性三無性等惟識二諦。方爲了義。卽解深密經等。又此三位各以三義釋。一攝機。二說教。三顯理。且初惟攝聲聞。惟說小乘惟顯生空。二惟攝菩薩。惟說大乘。惟顯二空。三普攝諸機通說諸乘具顯空有。是故前二攝機顯理各有闕。故非了義。後一機無不攝教無不具理無不圓故。故爲了義。第二智光法師遠承文殊龍樹近稟提婆淸辯。依般若等經中觀等論亦立三教。謂佛初鹿園爲諸小根說小乘法。明心境俱有。第二時中爲彼中根說法相大乘。明境空心有惟識道理。以根猶劣故。未能全入平等眞空。故作是說。第三時中爲上根說無相大乘。辯心境俱空平等一味。爲眞了義。又此三位亦三義。釋先攝機者。初時惟攝二乘人機。第二通攝大小二機。以此宗許一分二乘不向佛果。三惟攝菩薩通於漸頓。以諸二乘悉向佛果更無餘路故。二約教者。初說小乘。二說通三。後惟一乘。三約顯理者。初破外道自性故。說緣生法定是實有。二漸次破二乘緣生實有執。故說此緣生以爲假有。以彼怖畏此眞空故。猶存假有。而接引之。後時方就究竟大乘。說此緣生卽是性空平等一味不礙二諦。是故法相大乘有所得等。屬第二教。非眞了義。此三教次第如智光論師說。此乃西國法將立教各有一途。皆詮聖教。在彼一方軌式。仰惟髙旨未可僉量。但通玄自參聖教。以管窺天以述意懷。用呈後哲。準其教旨略立十種教。總該佛日出興始終教意。何者爲十。

第一時說小乘純有教。

第二時說般若破有明空教。

第三時說解深密經爲和會空有明不空不有教。

第四時說楞伽經明說假卽眞教。

第五時說維摩經明卽俗恆眞教。

第六時說法華經明引權歸實起信教。

第七時說涅槃經令諸三乘捨權向實教。

第八時說華嚴經於剎那之際通攝十世圓融無始終前後通該教。

第九共不共教。

第十不共共教。

第一時說小乘純有教者。爲諸凡夫系著世法以爲實有。隨於色塵作諸不善。以不善故墮於苦趣。還將有法轡勒彼心。以戒防護制諸不善。故名純有教。於小乘中。還說無表性戒等通其大體。但隨根性用事不同。如二乘菩薩亦爾。經云。若人受佛戒則入諸佛位。亦以性戒論之。又云。如是千百億各接微塵眾俱來至我所者。初以報化身引接。後以令歸法身實報。若上根者。法身事理一時爲依本故。

第二時說般若破有明空教者。旣說小乘實有。令成軌範制其身語意得住善法。則說生空等觀。方說法空教。破彼系著。漸向法身。

第三時說解深密經爲和會空有教者。爲於前空有二教和會。令邊見者不滯空有二門。爲不空不有教。爲二乘人滅識證寂住寂無知。爲回彼故。寄說第九阿陀那識爲純淨識。五六七八等識。常依彼九識以爲依止。凡愚不了妄執爲我。如水暴流不離水體。諸波浪等以水爲依。五六七八識。常以淨識爲依故。漸回二乘之心達識成智。何故安立九識爲淨識者。爲二乘人久於生死業種六七八識有怖畏故。恐彼難信方便。於生死種外別立淨識。漸漸引之。意欲使令畱惑不滅使令悲智漸漸得生。深密經云如是菩薩𨿽由法住以智爲依止。漸令空見者達識成智。

第四時說楞伽經說假卽眞教者。如楞伽經。直爲大乘根堪之者。頓說第八業種之識。名爲如來藏識。又云。得相者是識。不得相者是智。又經云。藏識海常住。境界風所動。此經直於無明業種。以明智門。明與無明其性不二。起信論亦同此說。此教𨿽說無明業種成智。猶希出俗未現同纏也。

第五時說維摩經卽俗恆眞教者。爲維摩經中不以聲聞二乘及三乘菩薩爲知法者故。是以十大弟子。杜口於毗耶。彌勒光嚴。息芳言於法夕。此經破前四種教中菩薩聲聞染淨未亡常欣出俗卽以淨名。身居俗士。明卽俗恆眞。壞彼淨相常懷染淨。故說無明有愛爲如來種等。使令三乘之眾淨相心亡。出俗入纏平等無礙。方明實徳。爲有實宗。還現實報淨土。如佛以足指接地所現之土是也。爲三乘根劣藉佛神通。信劣土亡非自證故。自余之意。前判教分宗門中已說。是故此維摩經名卽俗恆眞教。故以文殊爲法身。以維摩詰明入纏之行。卽以法身爲體。以行爲用。乃令體用自相問答。爲三乘樂學如如空理厭假修眞積行多生方成佛者。令歸法界性相理事因果同時。此經同別。前判教分宗門中已說。

第六時說法華經引權歸實教者。爲羅漢隨空會寂。緣覺會十二緣生法皆無體性。六根識及名色心境三事自性無生。如是二人。皆心識滅。三界業滅。智慈不生。又爲析法明空。以空破惑。樂生淨土。及畱惑潤生菩薩。並不了一切眾生無明諸惑。皆從一切如來根本性淨普光明無中邊智之所生。皆有淨土穢土自佛他佛欣厭等諸邪見。不稱眞障。引此三根令歸本智。故卽以妙法蓮華。令知無明生死性本惟智體性自無染。但迷悟不同無有二性。以蓮華像之。引彼三根令歸本故。是故法華經云。世間相常住。一如判教分宗門中已說。

第七時說涅槃經令諸三乘捨權向實教者。爲餘三乘教中爲責慢故。爲不信故。說有情畢竟不得成佛。令起信進修行。於此經中明一切有情皆有佛性如佛無異。但爲無明覆故不見。前爲三權末後是實。是三乘中修假眞如。及空教三祇之滿極是見性之初門。於中佛與迦葉菩薩問答。亦和會初成正覺時。爲大菩薩說法界法門時道理故。更有餘同別意。前判教分宗門中已說。涅槃經。是三乘中捨權就實。相盡見性之門。法華卽是舍權就實法界緣起理事性相之門。一部之經俱三乘中第六時教。但爲化相門中說時前後故。分涅槃經爲第七時教。然其智境無有次第古今時也。

第八時說華嚴經於剎那際。通攝三世及十世同圓融教者。如經說云。入剎那際三昧降神受生八相成道入涅槃。總不移時。爲依本性理智本無時故。非權依本也。故名爲入。非是本法性中而有出入三昧。以化儀軌則。施方便言。不可隨言。滯其化迹。令諸羣品都無所歸。是故諸明人。莫隨其言言佛世尊一人入剎那際三昧。諸佛世尊常於法身智海。與眾生數等諸三昧門。應眾生見本無出入。應如是知。如來三昧出入之相。此經教門無始無終。是佛實報果徳性相圓周。若求其頭尾長短始終路絕。該括諸教諸行。世間境界一切行解。依本總作一時一際法門。本如是故。該彼三世諸時。爲一際一剎那時故。猶如眾流皆歸海故。出此法外。別生情量。總是權門。非究竟說。如此法門佛不出世。亦無涅槃。爲依本法非情教故。依本法也。卽無出入。依權學者。卽說出世入般涅槃。從初發心十住之首。以三昧力頓印三界。三世一際諸法一味。解脫涅槃常寂滅味。更無始終。因果一際。諸性一性。諸智一智。諸相一相。諸行一行。三世一念。一念三世。乃至十世。如是等法自在無礙。此經法門無始無終。名爲常轉法輪。是故此經教門。依本安立以備大根。依本一際不立始終。爲非虛妄見故。入一總得余。爲法界一際故。不同權學見未盡故。入余總得一。爲法界體無礙故。如圓珠無方。如明鏡頓照。如虛空無隔。如響無依。如影不礙。如化人所生故。此法門者。是該括始終一際圓滿無礙無成無壞無出無沒常轉法輪。若人了得此法門者。佛智自然智無師智之所現前。爲此法無出沒故。還以自然無出沒智而自能得之。非情計思量之所能得也。一切權教法門。總在其中。一時而說。爲諸權教不出法界無三世故。各依自見無量差殊。此一乘教是始成正覺時說。若依情是最初成佛時說。若依智是無始終說。

第九共不共教者。爲說諸大乘經。人天三乘同聞得益各別。又華嚴經云。於一毛端處。及以一塵中。諸佛轉法輪。眾生解差別。又經云。菩薩在一小眾生身中。成等正覺轉法輪。度無量眾生。其小眾生不知不覺。此乃常與眾生共。及以大小乘共在佛海中。身之與心本無差別。然見佛不見佛。聞法不聞法。解脫知見。大小及苦樂。各各不同。是故名爲共不共教。又經云。入剎那際三昧。示現從兜率天降神母胎出現轉法輪入涅槃。此乃於無時之中諸眾生等自得時分。見初中後。於一音法內自得人天小乘大乘佛乘。自得道果。各各不同。見佛住劫受命長短。各自差別。而實如來性無造作無生無滅。然以無作法性無垢白淨之智。自體淸淨與一切眾生本來體同。故稱眾生應聞。不違彼念。爲法性智本無造作者。以法性智自在故。能稱彼念令無失時。如是佛共法共智共時共身共心共乘。以知見解脫各各不共故。言共不共教。亦如五百聲聞共在華嚴會而如聾如盲。是其事也。

第十不共共教者。如華嚴經中。十方雲集諸來菩薩及佛國土所從來方不同各別。所共同聲說法總同聞法。獲益能同能別。又於會中。天龍八部人非人等各各差殊。同得聞毗盧遮那果徳法門。具同具別自在。諸餘三乘亦有如是不共共教。準例可知。如是十教。總是如來於本法界一剎那際一時一聲。頓印如響。隨諸眾生自分根力漸頓不同。是故於今以圓數故略分十種教門。用彰進修解行差別。如上十時教門。總是如來無心三世智海一時說故。由根聞故。大小及時分差別自根而生。

三明教義差別者。夫三界大雄應眞寂寞。身心性相都無所爲。然以性起大悲稱法同體。從無作智隨緣教生。況一雨普滋任生各異。或名同而義別。卽漸教十地圓教十地等。或言別而義同。十方世界法門。皆是四諦法門。或理事兩乖或體用相徹。或初或漸或頓或圓。法不自施依根教立。根羸卽法劣。器廣卽道圓。稱物所宜大小隨見。或同言而解別異語而齊知。當類所堪應時施設。或樂門前之駕。廢遊露地之乘。且約最上之徒及以漸漸之眾。粗陳十法義理差殊。使得始學之流不以滯權而妨實者也。其十門者。

一佛日出興教主別二光明表法現相別三問答所詮主伴別四所示因圓果滿別五地位所行行相別六重令善財證法別七六位菩薩來眾別八所施法門理事別九與諸三乘得果別十所付法藏流通別。

第一佛日出興教主別者。此教卽以毗盧遮那爲教主也。毗者此云種種。盧遮那此雲光明徧照。又毗之云徧以大智種種光明。照諸眾生根機。此卽以法身悲智爲名。不同權教以姓爲號。牟尼者。此云寂默。但且贊法體無說。不言悲智但有三十二相八十種好。不具無邊相海故。又是剃除鬢髮。非是頂著華冠佛故。是同三乘出俗故。不同此教卽俗卽眞無出入故。如毗盧遮那如來。大約且以九十七種大人。之相頂上華冠具足嚴好。三十二種寶王。化無量寶種種莊嚴。手著環釧。頸串瓔珞。廣如經說隨好無盡。

第二光明表法現相別者。除如來十身相海品九十七種相中所放光明。亦除夜摩天等所放光明。但且直論表法光明。始終有十。一一皆表因果次第十信十住十行十回向十地等位。其中行相無有雜亂。不同余教化佛放光。或放一光而無十。或全身悉放而無次。或放果光而無因。或放因光而無果如法華經。直放眉間毫相果光。而無足輪下信位因光。如大品經中。佛放足輪下光。及全身一時盡放光明。一時普攝三乘因果。直從下向上。以放光明。以成漸次。從凡向聖多劫積修。行滿之後方成果徳。不同此經放光。從果成因以因成果因果一體不壞進修。

第一先放齒間十種光明。莊嚴法界一切道場。爲初登正覺。十方告眾。使令咸集。如經廣明。此爲莊嚴告眾雲集光故。

第二放眉間果光。入足輪中。以果成因。起信之首。

第三還從足輪下放出所入果光。用照金色世界不動智佛。還是果佛。亦是根本。金剛智體。文殊師利卽是初心及究竟成果已來所覺根本法身成智之母。以彼眉間果光入足輪中。卽是以果成因。還以足輪下所入之果光。復出照金色世界不動智佛。卽是用因成果。用果成因。以果頓示。用成初信之門。卽以智首等十首菩薩用成信位。其位行相後當廣明。

第四說十住品時。升須彌頂上。如來於足指端放光。以明發足之始見道之初以三昧力住法之頂。從前信位入眞實證。須彌山者。明因止而慧明。以入十住聖位之中要定方能眞慧明也。故十住位菩薩下名共同皆名爲慧。

第五如來升夜摩天上放足趺上光。以明用成行位。此天離地際故。說十行位也。表依空起行用也。表法以明先證法身根本智慧始行萬行。

第六升兜率天宮如來膝上放光。說十回向。表此天處欲界之中理事無礙。故名回向。初發心住時理事無礙。非獨此處方有回向。但以次第名言法須安立。然實體中一一位中皆具足也。膝者明屈申回旋自在說回向義也。表眞俗自在故。生死涅槃已自在成智悲故也。

第七他化自在天中放眉間毫相果徳光明。說十地位也。爲十地菩薩因果位終故。還像此天依他起化。無自心化故。表十地菩薩但爲眾生所須教化自無業化。又於欲界之際卽無欲故。還同四禪及出三界之法門故。異彼小乘修生涅槃出三界惑故。又異權教菩薩於第四禪中成十地故。又從兜率天超過化樂天至他化自在天者。表十地位法徧法界故。不須次第。上界四禪亦在其會。不來而到。不往而至。不動而見故。上下諸天皆處其中。十方世界悉在毛孔。但以表法階降如是。實無上下彼此往來。十一地普賢佛華三昧會。在第三禪天說。來文未足。

第八如來普光明殿說如來出現品。放眉間毫光灌文殊頂。明前他化自在天上十地果終第三禪中等覺位畢。設法已成。陳施本教行相規模。規模旣終因果圓備。設教旣畢方乃出現。未說法門何名出現。又世主妙嚴品中。始成正覺。出現起自信心。修行五位。五位旣成。佛果自現。後出現品中。則明自己修證果終自己稱法所見出現。又明從初始終於佛法界體上。安諸地位次第之門。於始於終長明出現。本來一際無前無後。放光灌文殊之頂。以果光灌果法。以文殊是佛法身根本智。欲令文殊普賢菩薩共相問答。結會五位始終因果體用徹故。文殊菩薩知而故問。經云。誰爲佛長子。我今當問誰。於是如來放口中光灌普賢口。

第九如來口中放光灌普賢口。口中光者。是佛教光。欲令普賢以差別智說佛出現果徳法門文殊因佛放光。始知問法之處。夫聖智本自相知。今以佛法印用成後則。此乃九度放光。以成一部經之始終法則。結會已前五位因果體用之門。此之三人始終不相離故。以明如來是文殊普賢二人之果。

第十於獨園之內。放眉間毫相果光。明已上諸位因果已成還將此法用利眾生故。入法界品中。令人天凡夫六千比丘五百優婆塞五百優婆夷五百童男女等。皆令於此門得道成佛。其餘廣意後當更明。從此已上十度放光。於中表意各有分齊。此經放光具足表徳圓滿。具足其十皆周法界。不同化佛所放光明說一部經時。或一度放光。或則全身。未曾有如此經中圓周始終。一一備徳具其十也。但言說十備徳無盡。十爲圓數故也。

第三問答所詮主伴別者。說此一部經之問答體用所乘之宗大意。總相具徳有三。一佛。二文殊。三普賢。佛表果徳無言。當不可說不可修不可得不可證。但因成果自得。文殊因位可說。以此說法身果徳。勸修普賢自行可行。行其行海充滿法界故。用此三徳將爲利樂眾生。文殊成贊法身本智。普賢成其差別智之行徳。一切諸佛皆依此二尊者以爲師範。而能成就大菩提之極果。或說普賢爲長子。爲建行成滿眾生故。或說文殊爲小男。爲盧遮創始發心證法身本智佛性之首。爲最初證法身本智佛性。爲初生諸佛聖性智慧家故也。爲啟蒙發明之首。故爲小男。主東北方爲艮卦艮爲小男。又爲山爲石。在丑寅兩間。表平旦創明暗相已無日光未著。像啟蒙之首十住發心創見道。故指文殊師利在東北方淸涼山也。且取此閻浮洲之境位也。記法在於世間使令易解。又經云。一切處文殊師利。卽明法身徧也。又過東方十佛剎微塵數世界。有金色世界。有文殊師利。又十方文殊師利。所從來國金色世界。金爲白色其相黃。體白而黃相者。卽明法身佛性智也。體白淨淸潔非屬白色形。身心無染。非如世間色白之白也。法身佛性無心無身。任性無作緣緣白淨。物物無心惟無依智。名爲白淨。若諸菩薩證如是性如是智身。皆黃色爲黃。爲福慶之色。無貪嗔恚。卽有和气智慈益物之徳也。經云。應眞菩薩皆眞金色也。故言文殊師利從金色世界來者。明一切處法皆眞也。表一眞法界也。普賢長子者。位在東方卯位爲震卦。震爲長男。爲頭爲首。爲靑龍。爲慶。爲春生。爲建法之初也。世間佛法皆取東方爲初首。表像日出咸照萬物。悉皆明了堪施作務隨緣運用故。普賢爲行首。故爲長男也。觀音爲悲首。位在西方。住金剛山之西阿說慈悲經。西爲酉位。酉爲兌卦。兌爲金。爲白虎。爲凶危。爲秋殺故。以慈悲觀音主之。於不善處行慈是觀音也。文殊普賢觀音三法。是十方佛共行。爲善財童子十回向中第七慈悲位中善知識。余廣義後當更明。佛法無言。以用世間法。托事表之。有言說者。皆是世間法也。無言啟蒙何達。以此義故。用佛文殊普賢三徳互爲主伴。以成法則。化利眾生之首。佛收一切果。文殊收一切所行因果法身本智。普賢收一切因果行身差別智。以此義故。或說文殊普賢爲一切諸佛之母。或說文殊普賢小男長子。三人互體成一法界之體用也。卽文殊爲始見道初法身本智之門。普賢卽爲始見道之後行行之門。佛卽二事之中無作體也。故以文殊法身。該此一部之教所說法身本智。備一切眾生初見道。普賢該此一部之教所說行門差別智。備一切眾生行行之門。法行具足名之爲佛。化佛教中無此所表。涅槃經中佛隱身不現。昔雪山童子所得了諸行無常是生滅法。獨表法身涅槃無有行故。大品經中。薩陀波淪菩薩求般若波羅蜜。具六波羅蜜。未有方便波羅蜜願力智等十波羅蜜。但爲引聲聞人天小器未堪聞方便願力智等波羅蜜也。六波羅蜜中無方便波羅蜜者。爲方便波羅蜜行於非道。彼小器未堪聞也。何以然者。有畏愛故。及於彼經中多有聲聞人共佛爲問答。非大菩薩故。設有菩薩。非文殊普賢故。設有文殊無普賢者。表未具行故。設有普賢無文殊者。明不見法身本智慧故。設有文殊普賢。不自相問答。明理事未徹故。又不言一切處文殊一切處及微塵中普賢行眾行故。又化佛自爲問答主。但有因行果。待三僧祇劫之後。爲引小器之徒。未說卽因卽果理事圓融十住初心卽是佛故。無前後際故。頓證法界故。眞俗俱眞。以此不同。用例化佛所說之教。無如此經也。一切諸教皆權施設引彼諸根咸來至此華嚴大海。入毗盧遮那一眞境界。以三乘空觀。折伏現行無明。不生不成根本智具差別智故。欣生他土厭此娑婆。設有住者。猶言畱惑也。又此經中。善財童子依十住中徧行五位。法門行相徧行滿故。以此十住位內具有十地行門。以表此法徳用滿故。不同余教行也。如雪山童子見一善知識得一法門。薩陀波淪亦然。法華經中略示龍女成佛。猶指南方。非爲法界自他圓滿故。仍問答主別。教主卽是化佛。穢國設化令淨。非實淨土。仍移諸人天置於他土。仍彼此未終也。若說此經與余經別者。事廣而難終。略而言之。且復如是。

第四明示因圓果滿別者。顯佛果有三種不同。一亡言絕行獨明法身無作果。二從行積修行滿功成多劫始成果。三創發心時十住初位體用隨緣所成果。

一亡言絕行獨明法身無作果者。卽涅槃無行等經是。隱身不現萬事休息。又云羅剎爲雪山童子。說諸行無常是生滅法生滅滅已寂滅爲樂。是無作果。不具行故。

二從行積修行滿多劫方明果者。卽權教之中。說行修成。三僧祇劫行滿所成佛果是也。以不了無明十二有支本是法身智慧。厭而以空觀折伏現行煩惱欣別淨門。

三從凡十住初心創證隨緣運用所成果者。卽華嚴經是也。十信終心卽以方便三昧達無明十二有支成理智大悲。卽具文殊普賢體用法界法門。又如化佛所施因果教行。定經三僧祇所有佛功徳總是修生。百劫修相好業。然燈得光明。不殺得長壽。布施得資財。忍辱得端正。一一因果屬對相似具足。仍對治種種法門。始得見性成佛。如華嚴經卽不然。一念頓證法界法門。身心性相本惟法體。施爲運用動寂任眞運無作智卽是佛也。爲一切佛應如是。無長無短始終畢竟。法皆如是。於一眞法界任法施爲。悉皆具足恆沙徳用。卽因卽果。以此普門法界理智諸障自無。無別對治別修別斷。不見變化。變與不變無異性相故。普觀一切無非法門。無非解脫。但爲自心彊生系著。爲多事故沈潛苦流。故勞聖說種種差別。於所說處復生系著。以此義故。聖說不同。或漸或圓。應諸根器。如此經教頓示圓乘。上上乘人所應堪受。設不堪受者當須樂修。究竟歸流畢居此海。是故余教先因後果。不同此教因果同時。爲法性智海中因果不可得故。爲不可得中因果同時無有障礙也。可得因果卽有前後。有所得者皆是無常。非究竟說也。若先因後果者。因亦不成故果亦壞也。緣生之法不相續故。卽斷滅故。自他不成故。如數一錢不數後錢。無後二者一亦不成。爲剎那不相續。剎那因不成果亦壞。多劫不相續。多劫因果壞。要待數後錢時前一始成。因果亦爾。要待一時中無間者。因果始成。若爾者。如數兩錢同數無前無後。誰爲一二。如豎二指誰爲因果。如二指等隨心數處爲因。後數爲果。若是有前有後卽有中間者。還有剎那間斷。有間斷者不成因果。若同時者如豎二指無前無後。誰爲因果。亦皆不成。如此華嚴經因果同時者。俱無如是前後及同時情量系著妄想。有無俱不俱常無常等系著因果。但了法體非所施設。非因果系名爲因果。非情所立同時前後之妄想也。如是者何。異楞伽漸教之說。此則不然。前說教主別問答主別等。卽明文殊普賢佛等三徳體用主伴無礙故。楞伽經中。化佛及大慧菩薩。問答破相。但知顯理。無系著故。不論緣起法界。如緣起法界者。法界不成不破。但知了法如是故。是故楞伽經云。先示相似物後當與眞實。又云。得相者是識。不得相者是智。卽是明成壞也。如此經中意者。卽眞無有假法。諸法總眞。純眞無假。更無相似存眞存假。經云。眾生界卽佛界也。如此經中。文殊以理會行。普賢以行會理。二人體用相徹。以成一眞法界。前後相收。四十品經互相該括。前後相徹文義相收。一法門中具多法也。是故經云。於多法中爲一法。於一法中爲眾多。於漸教中。設有少分義同。多分不相似故。如覺首等十首菩薩。各說一法以成十信。於十信中共成一信。爲十个信位。互體相成不獨施設。以十信成一信。以一信成十信。有解者不可偏取一門。十慧菩薩。十林菩薩。十幢菩薩。十藏菩薩。又說十定十通十忍。如是一一位次法門皆悉如是。互相成就如帝釋网。互相徹入一中無量無量中一。諸佛菩薩體用相成。因果相入同時無二。如經中說。法慧菩薩入定。卽十方世界同名法慧佛來。功徳林菩薩入定。卽十方世界同名功徳林佛來。金剛幢菩薩入定。卽十方世界同名金剛幢佛來。金剛藏菩薩入定。卽十方世界同名金剛藏佛來摩頂。如是位位之內地地之中。佛與菩薩因果相成。體用相徹。所來諸佛卽明是果。入定菩薩卽明是因。因果無二故。於佛法身智體上。安立十住十行十回向十地十一地等行相引接凡俗化生之門。諸位則佛佛則諸位。若上上根人於此教中起信者。還依此法。創首十住初心正證如來佛果智法。方行一切菩薩萬行。爲初証之首。爲知法智體性故。設同凡事。經過多劫行。而於自見本不移時。於初發心時與三世佛同成正覺。無前後際故法如是故。應如是知。不同權教經三僧祇方成佛果。是故今言與諸三乘得果別故。又於經乘如來一切智乘得佛果故。無二乘人得四沙門果。亦無權教菩薩諸地行相因前果後也。大方廣佛華嚴經論卷第四

第五明地位所行行相別者。凡發大乘心者。依其根品有六種乘三種五位十地差別行相不同。其名數如何。一念佛願生淨土門。二作淨土觀行所生淨土門。三修空無我觀所乘門。四和會有無觀智門。五漸見佛性進修門。六頓證佛性圓融門。修大乘者不離此六種所乘行相。何者。三種五位十地。一修假詮假眞如等安立五位十地。二分修分眞分證一分眞如安立五位十地。三頓修頓。眞頓證佛境界圓滿眞如安立十地五位行相。此佛乘中無假法言說名相總眞也。如是三種十地五位行相。向菩提者。行菩薩行者。滿佛果者。莫不總在其中。今以總舉。各以已所乘宗辧其權實。使令離障進修有功。不相誹毀。顯了差別令無疑悔。令進修者分明了知權實故。令成佛者不迂滯其功故。

一念佛力修戒發願力生於淨土者。是化淨土非眞淨土。爲非見性及不了無明是一切如來根本智故。是有爲故。如阿彌陀經是也。

二作淨土。觀行所生淨土者。是化淨土。從心想生故。是有爲故。不見佛性本智慧故。則無量壽觀經是也。

三修空無我觀所乘門者。爲初說般若破凡夫實有二乘生空我執故。多修空法。有無俱空門爲空觀增勝故。𨿽行六波羅蜜修種種菩提分法得六神通。行菩薩行。福勝人天。不生佛家。不見佛性。爲析法明空。不了無明是如來智慧故。華嚴經亦同此訶責。如前已述。如法華經云。若持八萬四千法藏十二部經。爲人演說。令諸聽者。得六神通。亦未爲難。聽受此經。是則爲難。法華經成就佛乘故。非菩薩乘故。是故如來於涅槃經中說。一切眾生皆有佛性常樂我淨。有諸菩薩自悔過言。我於無量劫流轉生死。只爲無我之所惑亂故如此過故。回心方可得見性達我是智。諸般若中有文殊師利菩薩爲問答者。皆論一分法身佛性道理。如文殊般若是也。若與聲聞爲問答者。多爲破二乘生空我執說法空故。與普賢問答者。多約行門。凡說法依根。但見問答主師可知。表裏準之可見。

四和會有無觀智門者。卽解深密經第三時教說九識爲淨識。與業種爲依。並說三性三無性。所謂徧計所執性。依他起性。圓成實性。互相成壞離諸執障不成不壞。性自涅槃。如深密經頌曰。一切諸法皆無性。無生無滅本來寂。諸法自性恆涅槃。誰有智慧無密意。此經爲破般若修空增勝者壞緣生法。空見現前違道理故。於此經成就緣生。諸法自體涅槃不須誹撥。言空言有。互相破斥。不合計有。不合計無。又此經𨿽安立十地名同華嚴。於中義意軌則各別。又無地前三賢十信等位。但立十地斷惑行相。及說佛地爲第十一地。於其十一地位之內。復說有十一種粗重二十二種愚癡。所以此經不安立地前三賢十信行門。爲此經地前非見道故。又爲第三時教中但和會有無。未是文殊普賢理事攝行滿故。是故華嚴經中說十信十住十行十回向十地法門時。十方諸佛同來印可故。一切諸佛國土總說此門故。十三種相加表眞實故。三乘經中但說十一地。攝諸眾生不盡故。此則是三種十地中假詮假智假眞如十地行故。何以然者。爲此十一地是佛位。佛位之內猶有障故。明十一地以前未有眞理本智故。若全眞理智。云何十一地有十一粗重旣有粗重。卽非地地中有佛智爲因果故。此經且漸和會有無令無滯住。未似普賢文殊理事智盡大用而說故。如仁王經說。五位十地行門安立。從凡漸習。積行多生。修假眞如。又有教說地前伏惑地上見道。或說畱惑不斷要經三僧祇劫方可成佛。如是等教。並對權根假施設有。未爲實說。但化佛所說。皆是引中下根人未盡實說。余準可知。又二乘人回心。向權教中所忻佛果。及權教菩薩所忻佛果。僧祇滿後。但只樂求三千大千世界佛之報果。不忻十佛境界毗盧遮那無盡十方境界之報果也。不如華嚴經中十信菩薩所忻佛果。勝解心上具足凡夫。卽樂忻修十身毗盧遮那之境界。深心廣大盡無極重玄之妙境界也。不同權教佛境界。皆立分齊限量。此乃爲根狹未廣故。且權安立。如解深密經中十地斷惑分齊。第一初地中對治惡趣煩惱業生雜染障故。第二地中對治微細誤犯現行障。第三地中對治欲貪障。第四地中對治定及法愛障。第五地中對治生死涅槃一向背趣障。第六地中對治粗相現行障。第七地中對治細相現行障。第八地中對治於無相無作功用及於有相不得自在障。第九地中對治於一切種善巧言辯不得自在障。第十地中對治不得圓滿法身證得障。善男子。此奢摩他毗缽捨那。於如來地對治極微細最極微細障及所知障。如華嚴經。但於地前三賢初發心住中。卽能頓證佛果法門。普印諸位十住十行十回向十地等覺等位。如印印時文相具足無前後際。卽以初發心時頓印三界無明。便爲佛智之海。以如來法身智身大悲之印。一時頓印世間。以爲法界大用。無前後故。法如是故。不同權教法外施設。且引三根來歸一實故。

五漸見佛性進修門者。如涅槃經云。十住菩薩少分見性。乃至十地未能了了。起信論云。十住菩薩少分得見法身。化八相成道故。如彼論釋。言是願力所爲。旣是願力非爲實報。總爲漸見佛性。皆是權教分分中漸引之宗非爲圓故。如是之類。從初發心所證佛果不定僧祇。何以故。如涅槃經。記屠兒廣額於賢劫中成佛。闡提創發心上有越劫之功。何況具信根。復能少分見性者。何有僧祇之劫哉。世有諸徳解屠兒廣額是化作者。此乃曲逐人情。未詳佛意者也。漸漸引權向實。豈令見劫存情令違本耶。漸漸引至龍女善財一念之中得成佛者。始成實說。三乘小見但念長時。智性本無。空嗟忻仰。無繩自縛。何有休期。前略說三種十地。又以經義較量有六種十地者。如三乘教中有三種十地。實教中有三種十地。如仁王經解深密經大品經。此三部經中所說十地。多立假眞如門。以成十地行相。此是權教中三種十地。第四如涅槃經中。十住菩薩少分見性。十地菩薩見性未能了了。卽明以佛性爲所乘門。分修分證十地。第五又涅槃經如牛食雪山肥膩艸純得醍醐等。卽初發心上同佛正覺故。第六一乘十地。如華嚴經以說法界門重玄無量無盡法以成十地。是爲六種十地。涅槃法華屠兒龍女剎那成佛。皆是引權向實教故。但三乘十地菩薩所忻佛果境界。但忻三千大千世界爲報佛之果故。此卽實教中第三化身。非爲實報身故。三種化身。一化身者。化作種種眾生身。二化身者。化作一四天下及二十八天所化之佛。三化身者。化作三千大千世界佛也。實報身者。十身毗盧遮那。互融相徹重玄境界。量齊法界及徹纖塵。塵塵之內皆齊法界。具如華嚴經說。三乘之教旣權所說法門。及佛報境界總未實說。是故大品經中名共三乘教三乘共行十地。第二解深密經所說十地。直爲解深密。廣意菩薩廣慧菩薩淸淨慧菩薩等。共爲問答主伴說十地門。不共聲聞爲問答主伴。爲深密經回彼般若樂空增勝者故。此大品深密等經。但說十地之名。無地前十信三賢四資糧位。第三如仁王經中具足五位行相法門。如是權教中所說三賢十聖。多分總是說假眞如。次第漸細方明佛性。方可說乘如來乘直至道場。將知權教非眞。所說地位次第未實。第四如來乘中。如涅槃經中說十住少分。見性十地菩薩未全了了者。如起信論中十住菩薩少分見性以誓願力能八相成佛者。是其流也。𨿽未圓滿。爲見少分性力故。勢力如是。猶如儲君爲有因緣父王令其該召君政。爲是王眞子故。力堪如是故。爲少見性故。爲如來眞子生佛家故。不同余教假眞如假智等待於初地方云生佛家故。明見性力眞勝余宗故。少分如是。何況全得。第五明圓教十地者。一念體道智全佛故。以會無明體全智故。

經云。一成一切成。一壞一切壞。後當廣明。是名五種十地。此四種十地位次第行相。以化下中根接生門中大同小異。至於本法教門。而權教之中三種。假立眞如爲觀智。與從法身佛性體上安立漸頓二門全別。如權教中𨿽復還從初地之中。對治惡趣煩惱業生雜染障。乃至第七地中對治細相現行。猶成障障無相智。未全自在。至於八地無相無作功用及於有相功用亦未自在。如是地地中不自在。皆有障故。前依解深密經中地位斷惑次第法門說。如三乘中十地畢定如是。階降斷惑經三僧祇。百劫修相好業。如涅槃經等佛性門中安立諸地次第。如前已明。如本業瓔珞經云。十住菩薩銅寶瓔珞銅輪王百福子爲眷屬。生一佛土。受佛學行。教二天下。十行菩薩銀寶瓔珞銀輪王五百福子爲眷屬。生三佛國中。受佛教行化三天下。十回向菩薩金剛寶瓔珞金輪王千福子爲眷屬。入十方佛國中。化一切眾生。處四天下。初地已上百寶瓔珞二地千寶三地萬寶四地菩薩不可稱數寶爲瓔珞。乃至十地寶瓔珞漸漸增廣。及十地十一地通佛法王。及三賢菩薩總有十五種輪王位。廣如瓔珞經說。又言三賢菩薩伏三界煩惱粗業道粗相續果。亦不起粗見道。喜忍伏三業道。離垢忍伏地獄餓鬼畜生人中業道。明忍伏六天業道。炎忍伏諸業道。勝忍伏疑見業道。現忍伏因緣業道。無生忍伏果業道。不動忍伏色因業道。光忍伏心因業道。寂滅忍伏心色二習業道。無垢忍伏習果業道。習前已除而果不敗亡。是故佛子。三賢名爲伏斷。喜忍已上亦伏亦斷一切煩惱。覺忍現時法界中一切無明。頓斷無餘。如是以上說十一種忍。三賢菩薩用除三界粗煩惱故。亦伏斷故。解云。三賢者卽菩薩也。十住十行十回向地前三位也。又瓔珞經云。佛子。初地一念無相法身智。成就百萬阿僧祇功徳。雙照二諦心心寂滅。法流水中不可以凡夫心識量二種法身。解云。二種身者。一法性身。二報化身。法流水者。言初地菩薩。卽法性智流中任運至佛位故無所修造。何況二地三地。故又經云。地前三賢菩薩入聖人位。但法性流中心心寂滅。自然流入妙覺大海。佛子。乃至三賢十地之名亦名無相。但以應化故。古佛道法有十地之名。此經卽是說華嚴經以後教化三乘人。於別時中重於初始成佛菩提樹下。略敍華嚴法門。此瓔珞經中皆言。我曾於普光明堂說淨土法門。乃至忉利天說十住。今更略說。廣如經說。準此經次第說十地以後。於第三禪中說十一地法門。經在西方不來。經云。佛子。吾先於第三禪中集八禪眾。說一生補處菩薩。入佛華三昧說百萬億偈。今以略說一偈之義開眾生心。汝等受持。又依瓔珞經安立十地斷惑法相門。

經云。佛子。前三賢伏三界無明而用除粗業。何故。當受生時善爲緣子。解云。三賢菩薩初受法性智慧生佛家時。悲心增勝。爲觀一切三界眾生總爲子故。誓願無捨。爲慈悲故。潤生三界業故。三界受生。又經云。爲潤業故受未來果故名息用。解云。於三界無造新業故爲息用。又經云。而不斷愛用。解云。然三界業亡慈業受生不亡。經云。有十一人亦伏法界中三界業果故。解云。十一人者。十地並等覺位爲十一人。又經云。初地乃至七地三界業果俱伏盡無餘八地乃盡故。解云。七地已前伏盡。八地稱法盡故。從此以上示現作佛王宮受生出家得道轉法輪滅度。示現一切化佛境界故。無子三界之報。惟有無明習在。解云。此八地現前任無功用智。𨿽度眾生無眾生想。七地已前悲勝。八地以後無相智現前智勝。𨿽無受生任運度人。非無愛法習故。佛地始盡以本願力故變化生。是以我昔天中說生不生義業生變生。佛子。聖位中二種業。一慧業無想生智心心緣法而生無照。是名慧業。二功徳業。實智出有諦中有爲無漏。集百萬阿僧祇功徳故。名爲功徳業。從初聖已上而現受生。以變易故不造新。以願力故住受百劫千劫變化生。已上並依本業瓔珞經說。此卽是圓教中亦頓亦漸二門。亦頓者。此經云。三賢菩薩卽入聖位。入法性流中。任運至佛海。更無造作。亦漸者。斷惑階降一一進修。此瓔珞經三賢十住。卽入法性之流。不同權教初地見道道前伏惑。若望華嚴經十地品初地令凡夫修行。不云要聖人方學。彼經自有明文。又明退者。如瓔珞經云。佛子。若退若進者。十住以前一切凡夫法中。發菩提心。有恆河沙眾生學行佛法。信想心中行者是退分善根。諸善男子。一劫二劫乃至修行十信入十住。是人爾時從初住至第六住中。若修第六般若波羅蜜。正觀現前。復爲諸佛菩薩善知識所護念故。出到第七住。常住不退自在。七住以前名爲退分。佛子。若不退者。入第六般若修行於空。無我無人無主者。畢竟不生。畢竟入定位。佛子。若不值善知識者。若一劫若二劫退菩提心。如我初會眾中有八萬人退。如淨目天子。法身王子舍利弗等。欲入第七住。其中值惡因緣故退入凡夫不善中。不名習種性人。退入外道。若一劫若十劫乃至千劫。作大邪見及五逆。無惡不造也。問如涅槃經。聞常住二字。尙七劫不墮地獄。如華嚴經云。設聞如來名及所說法不生信解。亦能成種。必得解脫至成佛故。何故今言第六住心及從凡夫信位。猶言有退。此意若爲和會。解云。十信之中勝解未成。未得謂得。便生憍慢。不近善友。不敬賢良。爲慢怠故。久處人天。惡業便起。能熟大地獄業。若一信不慢。常求勝友。卽無此失。若權教中第六住心可有退位。實教中爲稽滯者責令進修。如舍利弗是示現聲聞。非實聲聞。所作方便皆度眾生使令進策。如權教中第六住心可說實退。何以故。爲權教中地前三賢總未見道。所修作業皆是有爲。所有無明皆是折伏。功不彊者。便生退還。若折伏有力亦不退失。如蛇有毒。爲咒力故毒不能起。但於佛法中種於信心。謙下無慢。敬順賢良。於諸惡人心常慈忍。於諸勝己者咨受未聞。所聞勝法奉行無忘。所有虛妄依教蠲除。於三菩提道常勤不息。夫爲人生之法。法合如然。但不長惡而生。何須慮退。已上五種十地權教中三種十地。如大品般若。但有十地名。第八名八人地。第九名幹慧地。地名少殊。解深密經中。十地名𨿽與華嚴經中十地名同。從初地至十一地。有十一種粗重二十二種愚癡。此二部經中但有十地。總無地前四種資糧。仁王經中。𨿽說地前十信十住十行十回向四種資糧。十信卽說。爲內凡卽不同實教中十住初心便登聖性體齊諸佛。十信之中若不信自身與佛身因果無二者。不成信解。是故如來出現品云。菩薩摩訶薩應知自心之內一念中有十方諸佛成等正覺轉正法輪。何以故。佛心與自心無二故。如是信心方名信故。何況十住之位不證此心。若不證此心云何名住。以是義故。住於佛住名之爲住。是故初發心住便成正覺。又權教中說十地時。並無他方佛與說法者同名故。又無同名佛來證成表因果同故。以是義故。地位及教門並是接小根眾生。權施設故。諸有智者。勿滯其中。應忻升進。是故說華嚴經中五位十地法門時。十住中法慧菩薩入定欲說十住法門時。過十方千佛世界外有千佛世界微塵數。同名法慧佛。來手摩法慧菩薩頂。及語業贊嘆。及與法慧智力十三種加持。說十行位時。功徳林菩薩入定。十方過萬佛世界外有萬佛世界微塵數佛來。俱名功徳林。及十三種加持功徳林菩薩等。說十回向時十方過百萬佛世界外有百萬佛世界微塵數佛來。同名金剛幢。亦十三種加金剛幢菩薩。十地亦然。佛與菩薩同名者。明因果同故。後當廣明。如十地論。是天親菩薩造。解十地經。是華嚴經中十地品也。於解義處。文義通三乘及一乘義解者。多解三乘義。於一乘義。人多不解。爲一乘道理情解不及。設有以情解者。疑网不除。且信佛語故自疑不斷。會久在無思。不厭苦者。不滯寂者。悟常樂我淨者之所能知故。是故五種十地三種是權。餘二種十地是實教故。是故瓔珞經云。古佛道法爲化眾生有此十地。當知三乘權教十地名𨿽同。所設方便引眾生行解全別。以此當處具說。未有同名佛共成印信因果契證。

第六明頓證佛性理智萬行圓融門者。如華嚴經第一會如來現相品中。如來齒間放光。又放眉間中道果徳光明。又令普賢菩薩。入三昧說世界成就品華藏世界品毗盧遮那品。說諸佛果法令生愛樂。旣生愛樂已。於第二會中。令文殊師利說如來名號品四聖諦品。於兩足輪下放光明。其光明過十佛剎微塵數世界外。各有十佛剎微塵數菩薩。皆來集會又說光明覺品菩薩問明品淨行品賢首品。成就十信之門。兩足輪下光者。爲其最下。明入信之首以信爲因。信爲最下故。此是如來眉間果光放入故。前如來現相品中如來眉間放光已入兩足輪中。爲欲明舉佛。果徳用成信位諸有學者還信果法用成初證入於十信之門故以是義故。十方各有十佛剎微塵數十首菩薩。皆從十色世界十智如來所來。以十信爲入道之初故。是故所來菩薩皆名爲首。十色世界者。爲十信菩薩未成實證明。是凡夫𨿽信果徳佛境未離色塵。以色爲國。十住菩薩理事圓明。以華爲國。爲創從凡位理事開敷故。十行菩薩善達簡擇覺慧圓明。以慧爲國。十向十地以妙用自在。以妙爲國。國從當位法門所來。以法爲國。非爲四大地水火風故。入聖智者。已離此障故。十信位中菩薩皆是十智佛所來者。所謂不動智佛。無礙智佛。解脫智佛。如是十智佛者。智爲果徳。爲十信位中以果爲信故。爲明信從果來以果爲因故。若不以果爲信。卽無所信故。信無所依。何故文殊師利爲上首者。爲文殊師利爲啟蒙之主故。十方諸佛皆以文殊師利妙徳爲發信心之首故。以彰顯法身根本智故。常以文殊師利爲果前之信。善賢明是差別智爲果後之行故。是故善財童子初見文殊爲信門。後見慈氏爲佛位。後自見其身入普賢身。是佛果後行。文殊爲小男。普賢爲長子。二聖合體。名之爲佛。文殊爲法身妙慧。普賢爲萬行威徳故。體用自在名之爲佛。文殊小男者。爲信證法身根本智慧。爲初生故。因初證本智法身能生佛家故。普賢爲長子者。爲依根本智起行行差別智治佛家法諸波羅蜜事自在故。常以行門建佛家法治佛家事。但諸經之內以文殊爲問答主者。多明法身佛性之門。普賢爲問答主者。多論其行。以此表之。又文殊乘師子者。爲明創證法身佛性根本智斷惑之駿故。普賢乘香象王者。表行庠序爲威徳故。又文殊常居東方金色世界不動智佛所者。爲明金爲白色能離垢故。金色者。表法身也。不動智者。依法性身根本智起智用卽無動故。普賢菩薩常居東方寶威徳上王佛所者。明萬行爲寶以此行故成其威徳。若具行者。以法寶身自在也。威徳無畏自在爲王。若不具行者。皆有所畏。設居髙位不得爲王。爲有所畏故。與文殊師利同在東方者。爲法身智身理事體用本自一故本無二故。又文殊居東北方淸涼山者。像艮卦主東北方故。艮爲小男。爲童蒙。爲文殊常化凡夫啟蒙見性及本智之初首故。又與普賢俱在東方者。東方卯位卯爲震卦。震爲長男。又像日出東方春陽發明無物不生無物不照。表理智雙徹體一無二。以根本智差別智無別體用生萬行故。是故子爲佛位。丑爲十信寅爲十住。卯爲十行。辰爲十向。巳爲十地。午爲等覺。未爲晦明入俗同俗化迷。申酉戌亥爲所化故。如是安立法則。法合如是故。易卦坎爲君。離爲臣。震爲上相。酉爲上將。東爲靑龍。西爲白虎。前爲朱雀。後爲玄武。靑龍爲吉慶。白虎爲凶害。朱雀爲其明。玄武爲其黑。是故如來治次而發明。普賢爲相主萬行。觀音爲大悲之首。治凶危爲上將。文殊爲覺蒙之首。常爲接信之師。互融交參。以持佛家之法。皆令眾生住於中道處恬和之性。智慈益物。以是身皆金色。目發紺靑。體白而相黃。爲應眞和气也。皆爲無形之形無色之色也。若以其體用也。一一菩薩總具智徳無邊。以其法則常以文殊爲創信之首。今以南北。且立東西之一門。若論互融重玄一方總俱有十。經云。一切處普賢菩薩。一切處金色世界。一切處文殊師利。一切處不動智佛。經云。佛身充滿諸法界。普現一切眾生前。應受化器悉充滿。佛故處此菩提樹。一切佛剎微塵等。爾所佛坐一毛孔。皆有無量菩薩眾。各爲具說普賢行。如是一方卽十方無盡。一塵卽剎海無窮。今爲化儀各示分方總別。今言十信者。信何等位。決定成於十信之門。如經十信位中光明覺品云。十方一切處文殊師利。於十方一切處。說十方一切處法門。嘆佛十種果徳。以成信位。如光明覺品說。又令起信根者轉更明淨。文殊師利又問十首菩薩等。業不知心心不知業等十問。令起信者自身觀照轉令深固經云。諸法無作用。亦無有體性。是故彼一切各各不相知。又作水流火焰風起大地所生不相知諭。又下頌云。分別觀內身。此中誰是我。若能如是解。彼達我有無。文殊師利問十首菩薩。所成十信觀行之門。具如問明品說。又賢首品中從凡夫位以信爲首。決定取佛大菩提果。故從凡夫地。信十方諸佛心不動智與自心無異故。只爲無明所迷故。無明與十方諸佛心。本來無二故。從凡夫地信十方諸佛身根本智與自身不異故。何以故皆是一法性身一根本智。猶如樹枝一根生多枝葉等。以因緣故。一樹枝上成壞不同故。從凡夫地信如來十住十行十回向十地我悉盡能行之。何以故。自憶無始時來波流苦海。無益之事尙以行之。何況如今有益之事。菩薩萬行濟眾生事。豈不能爲。從凡夫地。信十方諸佛皆從三昧生我亦當得。何以故。諸佛三昧皆從如來自性方便生。我亦具有如來自體淸淨之性與佛平等。從凡夫地信十方諸佛一切神通我亦當得。何以故。諸佛神通依眞智而得。我但依眞性智中無有煩惱無明成智。一切業亡惟有智慈。通化自在。從凡夫地信佛智慧我亦當得。何以故。一切諸佛悉從凡夫來故。從凡夫地信佛大悲普覆一切我亦當得。何以故。諸佛大悲從大願起。我亦如諸佛發大願故。從凡夫地信佛自在我亦當得。何以故。諸佛自在於性起法門。智身法身入眾生界。不染色塵諸根自在。我亦不離性起如來智故。從凡夫地信自發心經無盡劫修功行滿位齊諸佛。不移一念。何以故。爲三世無時故。如是從凡夫信解始終徹佛果位。如上所發十種信者。必能決定成就十信之門。住於堅固之種。永不退轉。又十信文殊師利及覺首等十首菩薩。皆從十色世界來。所謂金色世界者。表本白淨法中來故。爲明信心依本信故。妙色世界者。爲信依理事自在妙用而生信故。蓮華色世界者表行信故。爲蓮華表萬行故。瞻卜花色世界者。表從福慶之色以理智大慈中和性而生信心故。五色之中黃色爲最。此爲應眞色亦中宮色也。表中道色故。爲此華爲黃色華故。此信心菩薩爲智慈中和之色應眞世界來故。優缽羅華色世界者。其華赤黃色兼有紫焰色气。表一行一切行能純能雜而生信故。寶色世界者。表智慈法行成信而可貴故。金剛色世界者。表以佛果徳而生信心故。必能決斷諸煩惱故。頗梨色世界者。似水精表信心本淸淨故。平等色世界者。表信法界平等無二故。如是十色世界皆是十信菩薩所信之法門。皆從自信法門中來故。曰從如是世界中來。已下本所事佛。所謂不動智佛。無礙智佛。解脫智佛。如是十个智佛。卽是佛果中佛。明信自智從佛智果爲因故。來表不因佛果不成信故。其十住位中升須彌山頂。於兩足指端放百千妙色光明。明前十信位。於普光明殿。兩足下千輻輪中放光。表信位在凡未離凡地。光出足下。爲表以信爲初因其位最下。今說十住。上升須彌之頂者。明十住初心證法頂故。從地升上至相盡處故。陟山王頂至法王位處故。明其止爲山也。以入眞實證。非止不會。於兩足指端放百千妙色光者。爲明足指以艮爲手足之指。初取聖道非止不明履踐之始。表創從十信凡夫之位極。始在十住初首履踐如來法王聖蹤。以其定門。普觀凡聖一切境界。性相無礙色無不妙。故稱爲光。如本業瓔珞經云。修三賢法入聖人位法流水中。心心寂滅自然流入妙覺之位。然此華嚴經意卽不然。識滅時亡。情塵頓絕。惟眞智境一念則五位齊明。爲全將佛果以爲因故。設同凡夫住世百年及以多劫。而不見須臾可遷。不見當成佛。不見已成佛。不見現成佛。十住之位法旣如是。更有何生不成佛耶。更有何生而成正覺。此華嚴經是本法界門。一切諸佛本住大宅。一切佛子究竟所歸。化身權乘總居其外。若有入者一入全眞。此位中初發心住菩薩見道。住佛知見入佛知見。直與如來同身心性智相故。頓印五位行相。總在其中。如持明鏡普臨眾色。此經法門法合如是。所有嘆說。應如是知。應如是信解。爲法界法門圓無終始。於一念中歲月晦明重重無盡。一毫之內佛境眾生境色相無邊。一成一切成。一壞一切壞。此十住位中。有十个菩薩。下名悉同。名之爲慧。本從來土皆號爲華。從十个華國土來。本所事佛下名悉同。名之爲月。釋云。此位自己證眞善簡邪正。名之爲慧。理事齊發開敷若華。以開敷法門爲國所居。得法惱除淸涼如月。名爲本所事佛。此之名目總是十住位中所證法門。非虛名也。經云。爾時法慧菩薩以佛神力入菩薩無量方便三昧。以三昧力故。十方各千佛剎微塵數世界之外。有千佛剎微塵數諸佛。皆同一號。名曰法慧。普現其前。以十三種法加法慧菩薩。十三加者。語業加者以言稱嘆善哉善哉。身業加者。以手摩法慧菩薩頂。智業加者。經云。卽與法慧菩薩十種無礙智。及此土如來光照其身。是爲十三。大方廣佛華嚴經論卷第五

十方佛所以同名爲此十住法證聖位法流已入法界大海。同佛聖位智慧故。是以佛與法慧菩薩名同。爲表法同故。又明十住法門因果齊故。佛位果徳菩薩爲因。因與果體不異。是故同名。說此十住法時升須彌山頂上。有六品經。共成十住法門之行相。一升須彌山頂品。二偈贊品。三十住品。四梵行品。五初發心功徳品。六明法品。且依此六品經中解行法門。修學悟入。必能成就十住法門。住佛種性。生如來家。爲眞佛子。不同權教初地菩薩始生佛家或說三賢菩薩以誓願成佛。此華嚴經直論實證位不論誓願。爲此教門總一時一際法界無異念。前後情絕。凡聖一性。不論情系。應以無念無作法界門。照之可見。若立情見不可信也。設生信者。玄信佛語故非是自見。若自見者惟情絕想亡。心與理合。智與境冥。方知萬境性相通收。若不如斯。心常彼此。是非競作。垢淨何休。若也稱性情亡。法界重玄之門自達。一多純雜自在含容。總別之門圓融自在。於利生之法善達諸根。隨所堪能悉皆成益。敬承親近者。皆能友之。如升夜摩天宮說十行品。及如來於兩足上放百千妙色光明。爲表依空建行始可理事自在。明十住之位證法身本智。十行之位以法身根本智無礙。方行萬行行亦無礙。若不見法身本智。所行萬行皆屬人天因果。皆爲有漏生滅之福。以法身自智慧用治諸惑。以萬行悲濟眾生。法身智身任無作大悲一時頓用。𨿽寄七地悲增八地智增之行相。此華嚴法界門。十住初位總該諸位在十住初門。位同佛果。爲一法界體用故。以一位中具十波羅蜜諸十法故。以諸法重玄門。照之可見。此乃總是如來藏身普賢菩薩世界海漩法門。此乃如日月照臨。盲者不見。非日月咎。應自責躬修徳。可以頂敬以定慧觀之。如來藏身者。則法身也。諸福智海莫不居中。故稱爲藏。若不見法身。一切福智大慈大悲。悉皆不辦。總屬生滅。世界海漩者。悲智觀根屈曲徹俗。身土及業。重重眾生。重重諸業。各別大悲普救。根無不盡故。名之曰海漩。漩者。甚深漩澓義也。像此佛果位中菩薩。一入法界之門。攝重重眾生根業盡。故無出世心。永沒生死大海漩流。無出沒故。此十行門同普賢行。前十住門同文殊師利。法身根本無相智慧。二人齊體互爲主伴。中間無作智。卽爲佛果。三人體一。寄安五位。用接凡迷。若有凡夫信滿發心。十住之初三身同徳。文殊是佛法身。普賢是佛行身。無作之智果是佛報身。常以文殊法身無相妙慧。以爲先導。說時先後證則三身一時。法合如是。廢一不可。若廢文殊存普賢。所有行門屬有漏。若廢普賢存文殊所證寂定是二乘。若廢佛存文殊普賢。佛是覺義。無覺者故。以是義故。三人不可廢一。若廢一三不成故。是故三乘權教中。無此三人始終不相去離。以教門未實總是化身。權逐小根且略權施。待其熟故方遷就實。如法華涅槃總是漸漸。遷向實教。如此經十住中初位卽是十行十回向十地等覺位。總得其初及得其終。互相貫通。一位中得五十法門。以互相徹故。一一位中二千五百總別之義齊現。乃至無盡諸位地等進修行相層級。不廢漸漸而是一時。不廢一時中漸漸。此十行位中隨其十方。各有一大菩薩來至佛所。各將十佛剎微塵數菩薩而來集會。十个上首菩薩下名悉同名之爲林。本從來國下名悉同名之爲慧。本所事佛下名悉同名之爲眼。十个上首菩薩下名悉同名之爲林。林者有五徳。一建立徳。二身榦枝條緣互相生無生徳。三華葉果實成益徳。四能障炎暑得淸涼徳。五人龍鳥獸鬼神所歸徳。

一何謂建立徳。謂如大林。內有龍神所居。外無大風所折。若不如是不得建立髙顯成林爲明此位菩薩。內有大智之龍。常以大慈悲神而自守護。了境內寂。外無色塵境風所折。異道邪論。以智摧之無能所伐。而建萬行。與一切眾生皆共同之。常爲利益故爲建立徳。

二何謂身榦枝條緣互相生無生徳。爲明樹身榦枝條上各各求能生所生性了不可得。但爲緣生緣生之法緣緣無所生。本來不生生本來生不生。爲明此位菩薩所行行無盡門故。爲以法身本智爲先導故。常行萬行。於身於境求能行所行了不可得。但以法如是行故。

三何謂華葉果實成益徳。謂如樹林華敷可觀令人愛樂葉能映障炎熱令得淸涼果實資養眾生饑渴者皆充足。爲明此位菩薩常行萬行。令人天樂見廣布大慈悲之葉。令人親而不捨施大智之果充足法界眾生。皆令滿足本願方終。

四何謂能除炎障得淸涼徳。謂如林隨所歸者皆得離暑。獲淸涼樂。其林都無有心。爲明此位菩薩所歸依者。隨其根性皆得淸涼。本性無心利與不利。

五何謂人龍鳥獸鬼神所歸徳。謂如茂林人多所采龍多所居眾鳥所都。爲明此位菩薩亦復如是。以建萬行之林。眾人所歸采其眾徳。龍鬼所居常恭敬。鳥獸所歸離怖。又林爲多義。以此位菩薩建行眾多故。又以行多故。功徳亦多。言以法身悲智行諸行功徳如林故。是故菩薩下名悉同名之曰林。何故本從來國下名悉同名之爲慧。凡夫人以土地所居名之爲國。此位菩薩以定慧解脫安養自他平等。皆令離苦。名之爲國。地水火風所居之國是眾生業之影像。非是實故。法身智慧解脫是諸常住本體之國。非業幻生之國。是故菩薩以慧爲國。又此位菩薩以建萬行行解利生。行能同事。慧能設教。利樂人天名所居之國。何故本所事佛下名悉同名之爲眼。此華嚴經以事表法。以其佛名。同己所證。所證法處。名之爲佛。此位菩薩以行益生。善能觀根。稱根說法不失時度。名之爲眼。經云。爾時功徳林菩薩。承佛神力入菩薩善思惟三昧。入是三昧已。十方各過萬佛剎微塵數世界外。有萬佛剎微塵數諸佛。皆號功徳林。而現其前。還如前十三種加加功徳林菩薩。只如佛果位內菩薩。法身悲智常現在前。定慧法門常當具足。何須入定諸佛來加。爲諸菩薩設教度生。要成軌則言佛神力。推徳於尊。𨿽法界體齊平等。平等爲化儀故須存師弟。爲化儀故入定觀法出定方說。三昧者。名爲等引。引生正解名善思惟。十住之內過千佛世界。十行之內過萬佛世界者。表位增廣化儀軌則。行相眉目法合如是。然其眞性皆滿十方他方所來諸佛與入定菩薩同名功徳林者。明因果俱齊法智一種。以此所來諸佛與入定菩薩同名。十三種加者。一語加。二手加摩頂。三與十種智及此土如來光照其身。以語加者。表法不謬。以手摩頂者。法身智身悲智知見解脫相及故。又摩頂者。安慰之相。與十智者。明菩薩智與佛果齊故。名之爲與。又推徳於尊。謙和離慢故。名之佛與。於經中。皆云法如是故。自善根故。皆是化儀軌則故有此言。此十行位總有四品經。共成此位法則之門。一升夜摩天宮品。二夜摩天宮偈贊品。三十行品。四十無盡藏品。十行門中所有法門。當依此四品經修行理事悉皆具足。如說十回向品時。何故升兜率天。何故如來兩膝之上而放光明。何故上首菩薩下名悉同名之爲幢。所從來國下名悉同名之爲妙。爲兜率天於欲界中上下處中故。如四天王天總是帝釋所攝。連妙髙頂。總是一天之界所收。夜摩天名第二天。四天王天帝釋妙髙。俱連地界。夜摩天已上方是空居。以兜率天。上下居中。向上卽化樂他化二天。以此天於欲界中處中故。故於此天。和會理事。會於中道。回理向事。回事向理理事無礙。成理事無礙智慈妙用之門。故名回向夫十住初心理事無礙自會中道非在後位始有回向。爲化眾生故。名目法則須存。從初發心住已後五位之內理事本自回向。今此第三位中回向前十住前十行二法位無礙。說名回向之位。不在第三普和諸位名爲回向。托事表法故。於此天說十回向。如來膝上放光者。爲膝回旋屈申之所自在莫過於膝。故膝上放百千億那由他光明。用表理事涅槃生死無礙捲舒自在。亦是以事表法。此之一部之典。名言境界身相名目及放光明。總是所表自證法門。此位中上首菩薩名之爲幢。爲明十回向菩薩智悲自在能壞自他惑業於生死中能建眾徳。名之爲幢。幢者建徳不傾動義。降怨義。摧壞義。堅固義。勝智立法幢堅。建大慈心堅固。摧慢山遊寶路。籍蓮臺成妙悟。是故此位菩薩名之爲幢。爲以不動無作智悲能破自他生死故。此華嚴經十住十行十回向十地。位位有佛果故。又此位菩薩能建勝徳常處生死。誓度一切無盡眾生。而智無怯懼名之曰幢。以了無明爲智智故。有忻厭者不可爲。又行施波羅蜜時。若有乞者乞諸財寶。盡所有及身若命。盡世所有皆悉歡喜。心不傾動。名之曰幢。幢者不傾動義。施有二種。一者以法施。二者事施。以法施者。以施人無我所故。一切無念名爲法施。事施者。以物與眾生。於身命財所求無吝。此位菩薩行二種施尋常無懈。廣如此十向位中說。何爲所從來國名之爲妙。明此位菩薩智慧妙用。以妙用自在。不滯有無及諸見量限礙等過。名之爲國。何爲本所事佛同名爲幢與己同號。明此位菩薩旣成妙用。與佛妙用理事因果當位體齊。還同前十住十行當位與所事佛因果體齊。位位如是。爾時金剛幢菩薩承佛神力入菩薩智光三昧。入是三昧已。十方各過十萬佛剎微塵數世界外。有十萬佛剎微塵數諸佛。皆同一號。號金剛幢而現其前。還如前十三種加金剛幢菩薩。承佛神力。推徳於尊。師弟之敬。入智光三昧。三昧者。名之等引。入是三昧。引生無量教光。以根本智爲光體。差別智爲教光。隨根與益。智能破闇。光者是教。爲教能破迷惑故。發生明解。開一切眾生智日故。令其眾生密雲昏夜不迷亂故。能決盲聾開耳目故。能令邪慢之山悉傾倒故。教光如是不可思議。前十行位功徳林菩薩入善思惟三昧。此十回向位金剛幢菩薩入智光三昧。以明五位層級次第增廣眉目行相。前位明始善思惟。此位明妙用自在放光遐照。前位過萬佛剎微塵數世界外。有萬佛剎微塵數佛來。此位過十萬佛剎微塵數世界外。有十萬佛剎微塵數佛來。亦明五位次第增廣進修之門皆亡情。以定慧門入重玄理事。照之方可悉解。不可玄頭斟酌生增上慢。十三加者。以言贊善。以手摩頂。十方諸佛與金剛幢菩薩十種智。此土如來光照其身。以言贊嘆者爲明所說法及法不謬故。手摩其頂者。表說法者與佛智相及故。與智慧者。明說法者與佛智同故。此土如來光照其身者。明與佛教光合故。又以光覺觸許令說法故。十三加者。欲令後世斷疑成法令生信故。論其實體總是諸佛。隨諸位位行門。依本位法而立其名。而現其身。與眾生作法軌則。令其仿學。使令悟入。佛旣立教。學者必得不虛。所以同名者也。十住十行中已釋訖。此位之內有升兜率天宮品兜率天宮偈贊品十回向品。此三品經成斯一位十向法門。法用軌則。學之者依之成則。如說十地品時。何故不從兜率天次第而升化樂。何故越化樂天而升他化自在天。爲明十地菩薩法門功徳廣博攝境超前不依次第。又明十地妙用無方蘊功自在說處亦須自在。同彼天稱名爲自在。又明十地菩薩以稱理體性自體無心自無心化。皆因眾生起大悲智。因他起化。故以彼天表徳。是故於他化自在天而說十地。一明功髙勝前故。須超次第。二表自在而化眾生故。於此天處而說十地。如普賢等覺位。在第三禪。集八禪天眾。入佛華三昧。說百萬億偈。此之一會文廣不可於世傳持。如是超間位倍倍於前。佛華者。佛行也。入佛行三昧者。是普賢法界行也。何故十信十住十行十回向四位之中菩薩。但舉十个上首菩薩同名。此十地位中何故舉三十七个菩薩同名爲藏。解脫月菩薩何故獨名爲月。此一部之教。各各菩薩與佛果功齊。皆十方來佛與入定菩薩同名者。爲表當位之內菩薩證入與佛位齊因果相似。以成龜鏡。然六位五位中。層級非無次第同別之義。影互參差能純能雜能同能別能成能壞。以六相總別同異成壞門。準之可見。六相者。一總門。二別門。三同門。四異門。五成門。六壞門。此六門義。一門中具六互爲純雜。不可廢一也。十重玄義亦然。此之文繁。出於別本。但且影響參之。然十地法且於別門中立層級處說其行相。此十地位爲中道果終之教。是故前位膝上放光。此位如來眉間出淸淨光明。名菩薩力焰明。以百千阿僧祇光明以爲眷屬。眉間光者。表中道果終之義。此眉間光從初會中如來現相品中。如來於眉間。放果徳光明。入足下輪中。明以果成因。使令普賢菩薩。示佛果徳令其信樂。旣信樂已便說信門卽於光明覺品中。還從兩足下輪中放出初眉間放入果徳光明。用照金色世界不動智佛。以成信位。以次欲說十住品時。升須彌山頂。於偈贊品中於如來兩足指端放光。以次欲說十行品時。於偈贊品中於如來兩足上放光。以次欲說十回向品時。於如來膝上放光。如今說十地法門。還於初會之中眉間放中道佛果光。際而復始。至果極際。三乘中十地不同於此。行相全別。十地菩薩見道未能明了。初會中如來眉間放佛果光明。名一切菩薩智光明普照曜十方藏。此光使令菩薩入佛果徳門故。還放果光。使令入果。以因果欣修相似故。經云。爾時世尊欲令一切菩薩大眾得於如來無邊境界神通力故。放眉間光明。名一切菩薩智光明普照曜十方藏。其狀猶如寶色燈云。其光明名爲普照曜十方藏者。卽照此十地之藏一一地內皆徧法界虛空界福智大悲之藏。今此十地卽是初會之內如來。使令菩薩所成之門終而復始。以放眉間光明相似故。放光處相似故。前初會放光。其狀猶如寶色燈云。此十地放光名菩薩力焰明。此前後光明因果相似故。燈與焰相似故。前之放光名菩薩智光明普照曜十方藏者。卽明如來開悟菩薩智令諸菩薩至此十地故。此十地品中如來所放光明名菩薩力焰明者。卽明菩薩自力功極而蹬十地。前光開發。後明自力。以自力故。至於如來初開發處。稱佛本心。始終相似。是故明此十地中道果終之門。後徹初故。前光舉果勸修。後十地放光明自修至果。是故光明名菩薩力。以菩薩修自精勤力。無退轉力。不懈怠力。而能修習至此十地如來法界藏故。是故菩薩悉名爲藏。藏者含藏蘊徳不遺失義。此法界自體淸淨無漏法門。體該法界。含藏一切大智大慈諸功徳故。興萬行雲。普雨法雨。潤眾生故。此位菩薩稱如斯故。名之爲藏。此位中有三十七个菩薩。同名爲藏者。爲明此十地法門果終。意欲辧知正道助道故。故立三十七菩薩。成三十七助道法門。非正果故。十住以來菩薩所行皆是助道。非是正位故。意欲明行所行者是爲助道。無住無行任眞自體名之爲正果故。若以初發心住。以法性無相根本智不離無作用之體行諸萬行。菩薩與佛因果本來體齊。若簡佛果無作無修。菩薩正加行已來總名助道。以動寂無礙正助元來不異一法門也。眉目不可不簡。體用圓寂正助全同。此卽全別全同門。還以重玄門思之可解。聞所未聞之法。聞之不疑。全別全同境界難解。佛及凡夫各自別有。是全別義故。二見恆存。若全同故便成滯寂圓融道理事理不礙。若也法門全分兩向。是凡夫法。全合一體。是二乘法。但以理事自在。其道在中畱心滅之此亦不可。以心存之。此亦不可。此助道行門與正智果徳無作之門。體合無二。事中軌則不可不分。以其體用不可一向全別全同。以全同作全別。以全別作全同。不可全別無全同。不可全同無全別。如迷此同別二門。卽智不自在如三十七个同名爲藏。三十七菩薩外獨自一个名解脫月。何故同名爲藏者。總明十地法中正助之內爲同法眾三十七卽爲其主。惟解脫月一个菩薩獨是其伴。明非同法眾故立別名。以爲賓主須有啟請擊難十地之法。令現在及後世得聞正法無疑。經意如是。應如是知。是故此十地法門。卽是解脫月爲眾請法首。金剛藏菩薩爲眾說法首。已上可知。爾時金剛藏菩薩承佛神力入菩薩大昔慧光明三昧者。十向位中金剛幢菩薩入菩薩智光三昧。今此十地金剛藏菩薩入菩薩大智慧光明三昧。此位菩薩智明增故。妙用決擇增明更加其慧。此乃明位位層級法門漸增勝故。然諸餘位非無慧用。入是三昧已。卽時十方各過十億佛剎微塵數世界外。有十億佛剎微塵數諸佛。同名金剛藏。而現其前。卽以十三種法加金剛藏菩薩。一以言贊諭二十方諸佛與無能映奪身。三與無礙樂說辯四與善。分別淸淨智五與善。憶念不忘力六與善。決定明了慧七與至。一切處開悟眾生智。八與成道自在力。九與如來無所畏。十與一切智人觀察分別諸法門辯才智。十一與一切如來上妙身語意具足莊嚴。十二十方諸佛手摩其頂。十三與意加者。欲令後世斷疑成法令生信故。一如經說。以言贊諭。許說無疑。以手摩其頂。安慰許智相及。何以同名者。明金剛藏菩薩證法因果與佛所證相似。如五位菩薩。與佛因果俱齊。皆以同名佛印之成法。令現在眾及後世無疑。並此土如來光照其身爲十三種加。如等覺位中普賢境界。準菩薩本業瓔珞經。在第三禪說。來文不備。不可和會。本業經是說華嚴經竟。化三乘眾。於後重於菩提場中。更略說彼經。自有明文。此五位教門依品次第。今且略說。後法界品內。善財童子求五位菩薩善知識。一一行之。師弟軌則行相。利益眾生後當更明。地地法門一一別相隨文釋義方解。略會三乘十地門差別。三乘十地教行印信全別。上下披讀思之可見。三乘十地無似此華嚴法界佛所乘門法門次第。經中五位六位行門。皆以菩薩自證果徳爲己躬之號。則如十信位中文殊與覺首等十首菩薩十住位中法慧等十慧菩薩十行位中功徳林等十林菩薩是也。如前所述。皆以當位之內自證本法名之。所從來國皆以根本智導利眾生。觀根滅惑之智。號之爲本所事佛。當位之內有十方同名諸佛。來現其前。十三種加成其印信。表因果體齊。以現同名。總別通徹時劫互融。無盡重玄一多相徹。一切諸法。皆如帝网同別重重無障礙。三乘之中三賢十地無此印信行相全別。有修眞者。須知權實。勿滯其功。滯權迷實。虛煩多劫也。大方廣佛華嚴經論卷第六

第六重令善財證法別者。如經中從第二會光明覺品。於如來兩足輪下放光明徧照百千那由他三千大千世界。乃至如是無量無數無邊無等不可稱不可量不可說盡虛空徧法界所有世界。四維上下亦復如是。蒙光照。及一切處金色世界一切處文殊師利。乃至十色世界中覺首目首等十首菩薩。各與十佛剎微塵數菩薩同時發來。各說一法。如是十法共成信位法門。如善財童子於覺城東是文殊師利。說種種法而生信心。還仿前信位之中文殊覺首等十首菩薩所成信位。第三會升須彌山頂。法慧等十慧菩薩各說一法門。共成十住。如善財童子南行至妙峯山頂見徳云比丘。及已下十善知識。還如前經中。升須彌山頂。法慧等十慧菩薩說十住法門。第四會升夜摩天宮功徳林等十林菩薩。各說一法共成十行法門。如善財童子南行至三眼國見善住比丘。及已下十善知識。還如前經中。功徳林說十行法門。一一以行行之。第五會升兜率天宮金剛幢等十幢菩薩。各說一法共成十回向法門。如善財童子南行至廣大國靑蓮華長者。及已下十善知識還如前經中。金剛幢等十幢菩薩所說十回向法門善財一一詢友以行行之。第六會升他化自在天宮。金剛藏等菩薩說十地法門。如善財童子至此閻浮提迦毗羅城婆珊婆演底夜天。及已下十善知識。還如前經中。他化自在天宮金剛藏菩薩說十地法門。善財詢友一一以行行之。第七會升第三禪爲八禪眾。說一生補處菩薩入佛華三昧所有法門十一地等覺位中普賢境界。如善財童子至摩耶夫人。及已下十善知識。還如前瓔珞經中重說華嚴次第。十一地法門普賢境界。善財詢友一一以行仿而行之令成後則。第八會佛地法門於菩提場中始成正覺時說。如善財童子至海岸國大莊嚴園林毗盧遮那莊嚴藏廣大樓閣彌勒菩薩所。以爲善財佛果圓滿善知識也。還如前經中如來於菩提場中始成正覺及三十七如來出現品。如經中如來出現品前。普賢行品。出現品後離世間品。還是普賢菩薩說。善財童子一一仿之。還從前五位摩耶夫人十一地等覺位中。乘普賢行。而自成正覺。出現世間。還以普賢行導利眾生令離世間。善財童子還以仿之。從彌勒菩薩後自見其身。入普賢身中。卽明自乘普賢行自成正覺於世常以普賢行導引眾生令離世間。自見其身入普賢身者。明行滿同普賢故。法相似。同一體故。如出現品。卽是經中如來自放眉間光灌文殊頂。放口中光灌普賢口。令此二人共相問答。明因果理事交徹相入故。以此二人理事體用二門成佛果故。出現世間。如善財童子至於彌勒所。彌勒菩薩令善財還見初善知識文殊師利。善財聞已。憶念之間便聞普賢菩薩名。乃入無量三昧門。便見其身入普賢身。及於彌勒樓閣中會三世事在於今時。卽是善財童子功窮極果。彌勒菩薩而與會之令成法則令使後學信解證入無疑。經中但有法門。未有人求學者故。令善財詢友一一以行行之。一如前經之法則。若也空施法則還恐在行猶迷。故令善財以行行之。令使後學無滯。彌勒令善財劫見文殊。明從法身理體根本智爲因見彌勒菩薩是善財乘法身本智爲因。及諸善知識所行普賢行。以成自己佛果。見彌勒之後入普門法界。自見其身入普賢身者。𨿽成正覺常以普賢行利益眾生。卽明文殊普賢彌勒佛果三人始終一處。表通因徹果。此三人之道。是古佛之大都。是源始之法際。若速解者卽本來全得。處迷者自沒輪回。爲古佛道法本來常如是故。非生滅法。無作爲也。修之者及以放逸者。皆有作者故。欣寂不當。放逸還非。以自情纏乖其聖性。是故道者。以定慧力善自觀之勿滯其事。

第七明六位菩薩來眾別者。且如權教之內所說菩薩諸地位次。但說假眞如爲因果。仍地前三賢未能正證。初地之中。一地證一眞如。十地證十眞如之後。方能始見佛性。前證眞如。復言有十眞如障。眞如旣能成障。明知權教之中旣施設假眞如非本眞也。所說地位三乘同聞聲聞人天共會此經不爾。總是果位菩薩六位之中一位具十。又當位之內十个菩薩下名悉同。各從十方與十佛剎微塵數菩薩來至佛所。信位之內初名覺首。次名目首。有十首菩薩也。創初起信。卽有一切處文殊師利。所從來國金色世界。本所事佛皆號不動智。華嚴經卽事表法。無一事不表法門。金色世界者。白法也。金爲白色。明法身本體也。不動智佛明法身之內無作性智是根本智也。文殊師利卽是能証之因。不動智佛卽是所証之果。今舉此因果同體無二。用成十信之初門。還令諸信者。信果成因。還修果法。以成因位。十住初心初心之上便成正覺。爲從證果本智爲因也。是故此經下云。以少方便疾得菩提。不同權教菩提同有爲故立能證所證也。一念之間無有能所。能所盡處名爲正覺。亦不同小乘滅能所也。了能所本無動故。此乃任法性故。動寂皆平。爲本智非動寂故。妄謂爲動。愚夫不了。棄動而求寂爲大苦也。故維摩經云。五受陰洞達空爲苦義。爲小乘有欣厭故。爲苦生也。以此文殊等十首菩薩。還興果徳示悟眾生。法華經云。以佛智慧示悟眾生。使得淸淨故。以此義故。覺首等十首菩薩。皆從本所事佛下名皆同名之爲智。所謂不動智佛。無礙智佛。解脫智佛。如是十智如來所來。皆表所從本智。所來來處是己身之智。所來者。是因也。卽明因從本智果來。猶如全將金體以成環釧。全將佛體以成菩薩。全將佛果以作自身。今還以自佛本智成初證也。一切眾生總皆如是。今從佛所來者。卽表初發心時頓證本智。佛體用以成初覺。以此正覺初證。之因。是彼十首菩薩以因從果來。次十住位中十慧菩薩。所謂法慧菩薩。一切慧菩薩。勝慧菩薩。如是等十慧菩薩。各各與佛剎微塵數菩薩來至佛所。所從來國。本所事佛。所謂殊特月佛。無盡月佛。不動月佛。如是等十个月佛所表是果。法慧等十慧菩薩所表是因。還表因從果來。佛皆爲月者。表此十住之內創證果徳無明熱除性淸涼故。以此義故。表果徳淸涼故。佛名爲月。像此位初證者故。還同體淸涼也。經云。法慧菩薩入菩薩無量方便三昧。以三昧力故。十方各過千佛剎微塵數世界外有千佛剎微塵數諸佛。皆同一號。名曰法慧。普現法慧菩薩前。慰嘆善哉。如此言千者。爲一一佛皆滿十方故。不同權教有限量彼此國土也。此卽明此位之中創發心時因果相成無差別體故。是故菩薩與佛號同名。法慧爲印因果爲一體故。佛名與己同名。表一切證道者皆然。前十信中不動智佛。是根本智此。十住中佛果名號月者。是隨位進修獲益之果。因果者。卽是非因果之因果。但以無依止處名之因果。亦不同外道以情撥無因果。不同人天凡夫系成因果。不同此二名爲佛因果也。如此位中十住初首證。此非因果之因果也。是故初發心時卽是佛故。如此位中無上慧菩薩頌云。凡夫無覺解。佛令住正法。諸法無所住。悟此見自身。非身而說身。非起而現起。無身亦無見。是佛無上身。

問曰。何故前信位之中十首菩薩不入三昧卽便說法。又無同名覺首佛而稱嘆。何故此十住位中法慧菩薩入三昧始說法。又千佛世界微塵數佛與法慧同名皆號之爲法慧。來慰嘆。何故前十信無此等相者何爲也。

答曰。爲信位示果法。因果同舉但令生信。未有實證故。不入三昧。以十住之位入眞實證故。以此義故。須入三昧。方能眞證爲與眾生成證法則故。爲正證果徳同號佛來印成因果一味故。前信位中但且成信未正證故。以此不入三昧。無同號佛來。印成因果。當如是知。如是信解。如是千佛已次萬佛者。明進修行相故。如十行品中功徳林菩薩。入菩薩善思惟三昧。入是三昧已。十方各過萬佛剎微塵數世界外。有萬佛剎微塵數佛。皆同一號。號曰功徳林。而現其前。嘆慰功徳林。還如前位。因果同故。其佛名號與菩薩名同。還以菩薩爲因。佛爲果徳。二體同故。是故同名。十林菩薩本所來國。皆名爲慧。功徳林菩薩等十林菩薩。各各與佛剎微塵數菩薩俱從十萬佛剎微塵數國土外諸世界中來。其國名親慧世界幢慧世界寶慧世界。如是十慧世界。本所事佛。所謂常住眼佛。勝眼佛。無住眼佛。如是等十眼佛。

問曰。何故前十住位中同名法慧佛。只舉千佛剎微塵爲數。所有菩薩來亦過千世界外所來世界名同皆名爲華。本所事佛同名爲月。何故此十行位中本從來國皆同名爲慧。本所事佛同名爲眼。何意如是。

答曰。爲十住位中從凡創證果徳始從凡夫來故。國土名同皆名爲華。爲創住佛所住自佛智慧開敷故。證佛慧初生諸佛。家故佛號皆同爲月。以表得法淸涼如月。此十行位中始終總佛內外俱眞。國亦以法爲名。佛亦以法爲號。前位始證以表如月淸涼。此位已眞純名之爲眼者法眼也。爲此行中明法眼圓明應機照俗以成徳故。以次千及萬數漸漸增廣者。明法界圓明不增不減。但以佛果位菩薩引生方便。引接凡庸令增勝故。皆爲如來密意方便故。如佛名經無量聲如來日月光明如來世尊。偏增致敬重加三禮。云滅罪多者。如來方便引凡心生令策志故。豈謂諸佛體同一味功徳有差別耶。今時佛果中諸菩薩安立地位境界增廣。如是漸次言千佛世界萬佛世界。乃至數終一一數體緣起相徹。一一數中始終相入無前後際。是諸佛密意方便故。猶如十錢去一錢十總無著一錢十全成。爲諸數如響應聲同時緣起故。得初卽得終。還以性齊時齊緣起同時故。今此中安立境界法門。

初地菩薩多百法明門王。化多百佛世界。二地菩薩多千法明門王。化多千佛世界者。不同權教實有分限。如前數法互相徹入。又如人以指畫空作百千微塵數復以手除之令盡。然彼空中無有增減。以情量故見彼虛空數有增減。此亦爾。所有菩薩安立諸地法門增減亦復如是。爲成諸有情故使令進修。若也一槪皆平無心進也。凡夫無有進修之心。發心修至不修。方知萬法無修也。而實教菩薩一得一切得。爲稱法體中無前後故。猶如帝网光影互相參徹相入無前後際也。亦如百千寶鏡同臨妙像。一一鏡中影像相入色像齊平。如佛果位中諸菩薩。爲從性起法身根本智爲十住之中創證心故。所有法門境界皆悉依本。以體用通收皆悉徹故。還以性齊。卽時齊故。更有餘不齊之法爲不可也。不同權學情障未亡九地已來未見佛性。所立地位皆有分齊而實可得。爲未見佛性有假眞如影故。是故經云。十地差別如空中鳥迹。如地位法門權施增減。爲逐眾生情故。體道者。眞俗便眞爲一眞。一切眞故都無假法。不可於此圓教作增減見同其漸也。此經所有一切眾海菩薩天龍諸神等眾。皆佛果位海諸菩薩眾。非是凡夫。欲令入者卽同聖故。明毗盧遮那攝化境界等眾生徧故。皆是佛果位眾以化儀主伴故。如是果徳位眾共會成法示悟眾生。成法之後入法界品中文殊師利。以此果徳法門。出祇園會外。東行欲往覺城中利樂於人。舍利弗。六千比丘路上發心得十耳十眼。覺城東會善財徧求諸友。一生佛果圓明。五百優婆塞。五百優婆夷。五百童子。五百童女。皆如善財。經文不可一一具陳。同會總皆如是。若也無緣總亦不聞。如祇園羅漢比丘等。同會不聞不見如來說此華嚴經典。是五眾同會於文殊所同聞此法。悉皆同証之流。是故經云。此經不入餘眾生手。能深信者。情過三乘權學之流。何況能證者。故此經賢首品中云。一切世間羣生類。鮮有欲求聲聞乘。求緣覺者轉復少。求大乘者甚希有。求大乘者猶爲易。能信此法爲甚難。是故當知。正集海會。未有人中凡夫。純是諸佛果位菩薩。集會成其教法。文殊覺城所化。始明以此教法將用利藥閻浮提眾生。善財等五眾。總表實得此法者。余義如前所明。如是來眾純是果位菩薩。來明果徳。用備上機。都無權教菩薩小乘人天凡夫因果等眾來集此會。權教菩薩至於九地已來不預此眾。何況凡夫。何以故。爲行六波羅蜜故。𨿽有行十波羅蜜者。由三僧祇劫成道果徳故。不同此教一時卽一切時非情所收故。出祇園會文殊東行六千比丘路上發心者。此明許聲聞亦有最上之器堪能入此最上乘中。又彼六千比丘。於舍利弗所。皆新出家。未忻小果。以器利故。方能發心。至此位流。已登小果卒回難得。如舍利弗卽是影響聲聞。非實聲聞也。卽是已登佛位。入流接凡。以此義故。此經來眾與權教不同。化佛設有處純會菩薩。無小眾者。亦不同此教。何以故。或有教說。卽因成佛者卽不行五位。或五位行相體用不同。如前已述故。如是準例無有同者。法旣不同。眾亦全別。又於此經中所有來眾有十種同法。與諸經來眾不同。一色身同。二法身根本智同。三慈悲智同。四言說法輪同。五來處同。六所成法則同。七與佛因果同。八事佛師弟同九報身國土圓滿同。十懷疑獲益同。

一色身同者。如五位中諸菩薩。各從十方來。一一方來眾皆有十佛剎微塵數眾菩薩來。皆金色身目發紺靑。當位菩薩色身相似。諸天八部之眾當類相似。明得法同故報亦同。如初會中。有五十五種部類。𨿽別明行門攝化異故。然其行相身色法門。五十五部互相參徹。一行作多行。多行作一行。一身作多身。多身作一身。相似故。前後十處十會例然。

二法身根本智同者。如十處十會中所有眾海。皆同如來法性身。本智慧故。設有新學凡夫入會之者。見聞佛法剎那證入。皆齊如來法性身根本智故。無有入會見聞法者不同佛身智慧者。五百羅漢身在會內。不見不聞不知不覺此之大會及所說法門。不同權教菩薩二乘人天八部同會見佛聞法獲益全殊。

三慈悲智同者。法身本智及差別智。慈悲體同解行合故。爲文殊普賢佛果始終一法故。如華嚴經三寶者。佛爲佛寶。文殊爲法寶。普賢爲僧寶。是古今佛之舊法故。若合卽一切皆同。爲本如是故。非造作非成壞故。

四言說法輪同者。如經中五位菩薩各十方來。一一方各有十佛剎微塵數菩薩來至此會。十方世界皆悉如是。一時雲集。異口同音十方眾海一時說偈。皆同文句。名字恰合一無差別。爲智慧同法行同所說法門十方世界一種皆同。不似余經之眾解行差別有時得不得。

五來處同者。爲此五位菩薩所來會者十方一切處皆至。又十方世界及微塵中。一一菩薩皆共住。爲居法界體自他彼此遠近情盡故。總不出一塵故。亦本來無入故。不似權教三祇未滿諸見未亡。來至此已各還本土。又未論一塵之境圓法界故。然通變皆有限故。皆言神通非本法故。

六所成法則同者。十信十住五位六位菩薩行門。十方世界同施設故。十方世界古今諸佛同此法故。頓示因果在剎那中。其法無來無前後故。非同權教因前果後故。十地位終方始見性。地前菩薩是凡夫故。設有地前成佛者。推爲誓願力能。非本法故。或推地上菩薩引諸凡夫起勝行故。非論本法本來佛故。此華嚴經所施法則。直論根本智佛自乘門。不論權教開三乘門設多劫故。直明眾生本來自體無作者故。性本自法界眞佛智慧故。以爲所乘也。

七與佛因果同者。旣是文殊法身智身。諸佛果徳。普賢行門。本來一法。此諸眾海皆悉同之故。初發心時便成正覺。於一剎那際皆得此之法者。不許於剎那際外有別時得者。卽非本法故。若有人於佛法中見佛成道。作劫量延促處所。而生見者。信亦未成。未論修道見道。是故修道者莫作如是順情所迷妄云修道。輪轉生死無有休息。此是情量非是佛法。是故此經來眾。皆與佛果位法齊。還成佛果位法。若有見聞悟入。皆同佛果位。爲依本智慧法故。

八事佛師弟同者。如因陀羅网影互相徹。此十會法界海中菩薩。徧法界中一切佛所。皆有其身奉事諸佛。成師弟之敬門能同佛果。師弟之敬不失故。不同權教有自他佛故。有從彼佛所來還歸自土故。不同此教不移本處不作神通而依本法恆徧滿故。承事諸佛。能同別故。

九報身國土圓滿同者。爲以實法故而起信修。法旣恆徧。身亦徧故。依法智行身土皆圓。此以一圓卽一切滿故。以無作智終無大小量故。爲依本法身智身。爲依正報亦等故。

十懷疑獲益同者。如初會中。五十五眾一時同疑心念同請。如來放光示現果徳。一時同益。諸眾各得一法。一人得諸人之法。已下九會皆悉如是。如上來眾十種同法。比於余教全無相似。此本智本法本時本處古佛本法。六位行門本眾之海。充滿虛空微塵之中。重重如是一時集會。如此經中大眾之海。從前至後。皆是成就彰表如來所乘五位六位佛因果門。無有一人得三乘果皆以此法十住初心體用齊佛依本智海故。不增不減於法體性。任運利生。十處十會來眾行相。隨文釋義。方可料簡。

第八明所施法門理事別者。如化佛權教中說有情有佛性。無情無佛性。一切艸木不能成道轉法輪等。如華嚴經。卽是越情實教。卽不如彼化佛權宗約凡化教。如功徳林菩薩等十林菩薩所從來國。國亦名慧。一切境界總名慧體。何以然者。無有情無情故。所以然者。無二見故。爲一眞智境界無成佛者無不成者故。夫有情無情者。此是依業說。夫論成佛者。非屬業故。若非屬業者。卽非有情非無情故。何得於出情法上計言有成佛不成佛耶。彼有情此無情者。是業收。非佛解脫故。豈將自己情業之系。作如是卜量情與非情成與不成。如經所說是諸法空相。不生不滅不垢不淨是。法住法位世間相常住。如是之道。爲有情及非情耶。如此華嚴經中大義。本無凡聖情與非情。全眞法體爲一佛智境界。更無餘事。莫將凡夫情量妄作斟量。若存情系者。見有情成佛。見無情不成佛。此爲自身業執。如是解者終不成佛。夫言理性徧非情而不同有情成佛者。此由未見法空不依實慧。未了得世間諸相本來常住。但見隨情識變生滅之相。而妄斟酌。言非情但有其理徧故。只如成佛豈可理外別有佛耶。若理卽是佛者。於此理中情與非情本無異相。豈從妄見立情非情耶。如佛是非情應不得成佛。若有成大菩提者。不依此二見。是故法華經會權歸實。經云。種種性相義。我及十方佛。乃能知是事。聲聞辟支佛。不退諸菩薩。如是等三乘權學。總皆不能了。廣如彼經。如華嚴經中。無有情與非情。但爲智境界。一切山河樹木。皆能現佛菩薩身及說法。與佛體。能同能別自在無礙。佛於世界中住持安立自在莊嚴境界差殊莊嚴各異。於其妙剎國土莊嚴。一一境中纖塵之內。佛身出現。剎海重重。佛身無盡。佛身毛孔亦復如是。境界重重。佛身無盡。互相徹入。能同能別。全同全異。淨穢國土。無障無礙。不論如是情與非情。是故今言所施教門別。又權教之中諸行爲先。佛果在十地之後。此教之中。佛果根本智爲先證。以差別智而互爲資。因果行相一時頓徹。先中後際。一成一切成。一壞一切壞。不同余教一切。地修一地以性齊時齊行齊智齊故。以修定慧用智觀之。莫將情解。

第九明與諸三乘得果別者。如經所說。爲聲聞人說四諦法轉生老病死。爲緣覺人說十二緣行。爲諸菩薩說六波羅蜜。今此華嚴經亦說四諦法。卽與聲聞四諦法不同。如四諦品中廣明。皆爲四諦明苦集本眞元來是根本智。不同三乘有忻厭故。又五地菩薩作十諦觀。一切十方世界諸佛皆說四諦法輪。但隨類音不同爾。如世間孔老一切治眾生法。總是四諦法。但隨器所受深淺不同。或說十二分教門。或作咒說。皆爲四諦法輪所收。聲聞之人。但隨根器得一分斷苦之教。只如小乘斷苦之法。廣如小乘等部所說。且約四乘總相所趣成果處論之。聲聞觀苦集二諦。深生厭離。作無常不淨白骨微塵等觀。知身空寂。隨空寂法。智滅身亡。不生悲智。名之爲滅。以此滅處名爲涅槃。設當從定起後亦無世間三毒等過。爲在道前修諸觀等以觀折伏。如咒毒蛇。又修生空知心性滅本來無我。以此人無我法故。空三毒業不生悲智。出定入定無離此修。不離此者畢竟同空。悲心頓息名爲滅諦。滅伏諸苦名爲滅諦。以此滅諦名爲道諦。如楞伽經說。譬如昏醉人酒消然後覺。彼覺法亦然。得佛無上身。如是等比不依佛慧。偏修空定。從此知過。回心從正。能成佛身。如經所說。有永滅者。爲滯寂故。責令早修。不應永滅也。爲修生涅槃非永滅故。此乃大乘經中自有和會。如華嚴經中都無此文。如緣覺之流。知十二緣生之法本來無實自體皆空。知身知心自皆無主。身心無主性恆無我。以無我故無明便滅。無明滅故十二緣滅。逍遙任性獨覺自居。異聲聞故不趣於寂。異菩薩故無有悲智。惟不趣寂故卽勝聲聞。惟能持法故卽不如聲聞。故聲聞之人。聞佛所說大乘經典亦能宣傳。但未親證。如淨名所責。無以生滅心行說實相法。權教菩薩創回二乘及小菩薩。未能全具大悲智者。如大品經等是也。但說六波羅蜜引起小根令成智慧。以彼偏修定業滯在無知故。但說六波羅蜜。以根劣故。猶怖生死。未說七八九十波羅蜜等。爲方便波羅蜜成其大悲故。處於生死能運度故。如仁王經中。外凡內凡修六波羅蜜作六種人王。忍等已上四波羅蜜俱是四種輪王。十地十聖修十波羅蜜。能成十種天王。又余經漸回彼二乘分學及頓學等根成其悲智。𨿽修十波羅蜜。猶修假眞如觀。作諸法從本已來自體凝然不遷不變觀。破修空有二執。成不生不滅法門。猶觀當情。九地已來未明佛性。爲修彼假智乃成障故。如前已說。如此經爲上根人頓示本智。初心創發十住位上卽與佛同智慧。如善財妙峯山頂得憶念一切諸佛智慧光明。是其義也。以依本智法卽無所修故。本無障故。任運悲智不作而成。隨緣六道無非法界。了緣生法。自體恆眞更無修作。所有念慮皆從智生。但知任運對現色身。說法應機如響相對。恆處生死流法身常寂。𨿽經多劫體不移時。入死出生非沒生也。任大悲智法隨緣故。法應如是。性無憂惱不住證修。法如是故。龍女善財總明如是。此法難信。三乘拱手遙推是化。非是人修。直說僧祇。逐情立劫。焉能信此無時智門。是故經云。能信此法爲甚難者。卽其事也。設經多劫勤苦作修。有得有求。作長作短。作是作非。作成作壞。捨身壞命。豈有成佛之期。何如初心卽須如是入佛智境修學。豈不省力不枉功耶。以此義故。聲聞緣覺權教菩薩。不眞解四諦十二緣。及眞如法身實智境界。皆是毗盧遮那方便引修。向此華嚴眞實之海。令歸本法任智施爲。所修諸地隨智所作。不起能心。而皆成辦一切種智。不似諸教地上別作對治。但十信終心十住初位。卽自了知坦然法界本智慧境。凡聖不異。脫體全眞。不見有情無情有性無性。如是系障任法不生。如經所說。如來成等正覺出興於世。以其自身之智。普見眾生成等正覺。善惡情絕性相無殊。𨿽度眾生而無度者。是則名爲種如來相諸善根故。如是之法付囑流通。全與三乘淺深玄異。如大乘權學二乘及人天。不聞如此華嚴經典。上上根流惟希佛因果位諸菩薩等而能聞之。如上四乘之內。具有明證。如是所乘旣別見諦全殊。於一名言淺深全隔。又如華嚴十地品所說。五地菩薩修十種四諦觀。六地菩薩修十種十二緣。以此不同三乘四諦十二緣。

第十明所付法藏流通別者。如此如來出現品中說。佛子。此法門如來不爲餘眾生說。惟爲趣向大乘菩薩說。惟爲乘不思議乘菩薩說。此經法門不入一切餘眾生手。惟除菩薩摩訶薩。佛子。譬如轉輪聖王所有七寶。因此寶故顯示輪王。此寶不入餘眾生手。惟除第一夫人所生大子具足成就聖王相者。若轉輪王無此大子具眾徳者。王命終後。此諸寶等於七日中悉皆散滅。佛子。此經珍寶亦復如是。不入一切餘眾生手。惟除如來法王眞子生如來家種如來相諸善根者。佛子。若無此等佛之眞子。如是法門不久散滅。何以故。一切二乘不聞此經。何況受持讀誦書寫分別解說。惟諸菩薩乃能如是。是故菩薩聞此法門應大歡喜。以尊重心恭敬頂受。何以故。菩薩摩訶薩信樂此經。疾得阿耨多羅三藐三菩提故。解云。生如來家者。自覺自身法身根本智與佛眞性。性相平等同無性味。混然法界。自他情盡。惟佛智慧明徹十方。無性無依。無生死性。名爲生在佛家。以自體無作平等悲智力故。紹隆正法統治眾生。隨所應作以法調伏。令諸眾生差生死業所有一切安樂之法皆悉樂之。是則名爲持佛家法。又云。種如來相諸善根者。解云。證佛法身性同法界。同佛悲智。如是信修。理事不殊。性相平等。如是學者。種如來相。同佛善根。不同權教付囑三乘聲聞菩薩所共流通。又三乘之教多付囑諸聖及未生佛家諸凡夫者。此經付囑最上大心凡夫惟求如來不思議乘生佛家者。若無大心凡夫求此法門生如來家。此經當滅。何以故。爲此經難信。設有聖說凡夫不信不證。此經當滅。若不如是付囑凡夫生佛家者。聖位菩薩有一切佛世界微塵數。如來何慮此經散滅。當知如是。如來意者。令諸凡夫生佛家者而起信修。不念已齊佛位諸菩薩眾。諸有行者應如是知。何故三乘之教。多付囑諸聖者。令使流通及付囑未生佛家諸凡夫等。爲三乘之法未出情塵。明法未眞易信解故。且令凡聖共贊。令教流行善根不斷。未出情量。不似此十信之終剎那卽佛故。以此義故。三乘之教且漸引生未出情塵。三僧祇劫方得作佛。順情之教根易信故。凡聖共贊皆得流通。不同華嚴十方諸佛根本智法及差別智大慈大悲法出情塵教深難信故。要待入證十住之位生在佛家爲佛眞子。方是流通。但有聖說無人證者。不名流通。但有凡夫說教無證者。亦不名流通。爲自法不明疑情猶在。不破他暗故。未能決定知佛意故。以此義故。要待入證同諸佛智心方可決知佛教門故。以是義故。付囑大心凡夫入證者故始名流通。但聞不契不名流通。大方廣佛華嚴經論卷第七

第四明成佛同別者。夫智身寥廓。總萬像以成軀。萬像無形。與智身而齊體。違眞相隔得本形同。只爲乖本相殊。致使化儀各別。或見形羸道樹。藉艸褥之微軀。或見色究竟天。處蓮華之妙相。或見寶菩提樹。居淨土以成眞。或見遠劫修行。或見剎那當證。或見報身圓滿相海無邊。或見化體分身具三十二相。如是殊形異狀徧通含識。以情根萬別千差言何能悉。且約人天共感四乘權實之流。略作十門成道差別。使得童蒙起信發解除疑識本離權情希勝徳。十門者。第一成佛身別。第二成佛時別。第三菩提樹別。第四所坐座別。第五大眾別。第六示相別。第七轉法輪別。第八轉法輪處別。第九大會莊嚴別。第十所受法門別。

第一成佛身別者。此毗盧遮那佛身。如經所說。有九十七種相及無盡相身。非三十二相八十種好身。

第二成佛時別者。如權教中。佛生之後。卽以逾城出家。菩提樹下成等正覺時。以之爲時。如毗盧遮那佛卽實不如是。如來安立化相。爲度三乘眾生應見如是出家成佛。如華嚴中實法界海。卽不如是。如法華經云。吾從成佛以來經無量阿僧祇劫。此卽是回彼三乘人就實而論。此毗盧遮那佛依本法界成大菩提。還依本法界。無始無終不出不沒無成無壞無有時分。此經云。如來不出世。亦無有涅槃。此爲實說。又頂著華冠本非出家。都無八相之事。若有人能知如來不出不沒不成不壞。卽知如來常住在世常轉法輪。卽是毗盧遮那出興於世。又從兜率天下降神入母胎轉法輪入涅槃。不出一剎那際。彼天猶未下母胎。猶未出此已入涅槃。一切事總畢。

第三菩提樹別者。三乘之中見佛道樹是木樹髙下稱人間。如一乘中。如來成道所居之樹。卽寶樹髙過六天。如金剛藏身中所現之樹。髙百萬三千大千世界。其身周圍十萬三千大千世界。大義總一切處徧故。

第四所坐座別者。三乘中化身成道。棄榮藉艸褥。此一乘中。本身成道坐寶蓮華師子之座。妙寶嚴飾具眾莊嚴。

第五大眾別者。爲毗廬遮那所有大眾圍繞。皆是普賢文殊等眾。及有新發意者。皆是心求佛果法界之眾。非是三乘權學爲求聲聞緣覺厭苦菩薩之道樂生淨土之眾。設有聲聞之眾。若未回心。如聾不聞不知不見說此甚深華嚴經典。亦非因前經三祇劫得果之眾。皆智圓多劫一際無前後時之眾也。

第六示相別者。如權教中。卽以兜率天受生降神入胎八相成道等。一乘教中。卽以初發心住會法身本智以爲正覺。情絕始終。不見時遷及以不遷不乖當念蘊空卽佛。都無時分遷轉之相。應眞自性常轉法輪。不似權教八相等事。或於摩醯首羅天坐花王之寶座。或以三千大千之國土以爲報境。如來施設分量限齊者。皆引眾生之化儀。漸令心廣。未爲究竟之實相也。如此華嚴法界之妙門者。約分十佛剎微塵數蓮華藏剎海參映重重。爲明無盡佛國互相徹入。一一佛剎皆滿十方。十佛剎微塵數國土。皆無限礙身土相稱。都無此彼往來之相。不同三乘爲小根故權安分齊身土之相。如此毗盧遮那之相海也。纖塵匪隔其十方。毛孔詎虧於剎海。三乘示相者。螢光不可以比日月之照功。琉璃難以類摩尼之淨徳。此乃非由佛爾。只爲器劣故然。

第七轉法輪別者。化佛轉三乘法輪。毗盧遮那轉一乘法門。一乘者所謂佛乘。如法華經云。惟有一乘法。無二亦無三。但以假名字。引導於眾生。乃至乘如來乘直至道場。爲法華經會三乘引令至實。如前依判教分宗門中已說。只爲三乘種性人。還依本種性。作三乘教說。說龍女剎那成佛是化。返成謗教不順佛心。原佛本意者。令龍女剎那成佛。爲本法自無時。證盡時處卽爲實法。返云是化。此是苦哉。當復柰何不期甘露返成毒藥。翻將寶玉喚作泥塵。以實爲虛將虛爲實。請後達士莫踵前賢。先聖法門普咸垂訓。隨根權實事非一途。深可久思具閒佛意。了明權實順教流通。不滯諸根權實俱濟。只可引小歸大眾聖元心。以實成虛佛不悅可。依宗傳教福利人天。使得金玉煥然各不沈沒。是故毗盧遮那佛說佛乘。化佛說三乘。化佛教中法華涅槃漸漸引權令歸實門。卽龍女剎那成佛。雪山肥膩艸。牛若食者。純得醍醐諭等。是也。皆爲分有未具全示。一一具足因果報相之門。惟北華嚴具足。是故今言轉法輪別。

第八轉法輪處別者。權教中化佛轉法輪。或言鹿園。或言給孤獨園等。皆有處所上下往來。此經卽十處十會及一切塵中佛國佛身重重重重重重無盡無盡無盡常轉法輪。不去不來不出不沒。十會名處後當更明。皆云不離菩提場而升一切處。經自有具言。

第九大會莊嚴別者。說此經時天上人中十會十處。一時普集十方聖眾大心眾生。無有三乘定性未回心者。設在其會不在其流。又十會之眾各從十方來。隨所來方皆云有十佛剎微塵數眾而來集會住住地地以次十百千增多爲明無盡。又一一會眾皆徧法界重重重重參光影像。纖塵之內亦眾會重重。一一塵中眾會皆與法界虛空等。乃至於一小眾生身內成等正覺。眾海重重轉正法輪。其小眾生不知不覺。如是眾會皆爲諸佛菩薩性徧一切處身土眾會皆徧一切處故。不似三乘中化佛眾會皆有處所限量分齊往來。爲眾生根小。非佛故然。

第十所受法門別者。如權教中。或從小乘。漸漸修習無常苦空。厭老病死修四諦觀。於中苦集二諦以爲世諦。滅道二諦以爲眞諦。觀彼苦集眞實是苦。深生厭離趣求寂滅。以無常不淨白骨等觀。觀彼微塵成於空觀故。苦集本無。識滅智亡。以空爲證。且令苦盡。然後方爲說大乘法。令使回心修法空觀行諸六度漸起悲智。或有大乘菩薩種性者。觀行對治似彼小乘。性有慈悲樂行諸度。不取空證畱惑益生。成法空等觀。或有大乘菩薩種性。一下頓修假眞如等觀。以假眞如門加行調伏。經三僧祇劫。十地見性方始成佛。或有教說地前三賢菩薩以觀力故折伏無明地上見道。或有教說。三賢菩薩少分得見法身。如是等說。總是三乘權教所說。如此華嚴經卽不爾。直爲上上根人。一下直授法界自體根本法身。古佛智海迷在無明。頓令以方便三昧而令現之。全將佛果頓授十住初心。一念一時一際。一法界門頓授。文殊普賢萬行理事。更無情量捲舒延縮不廢隨俗時劫了然具存。三世日月歲數差別了然明著。然其歲劫當自不移。常與無常不成不壞。法本如是。了知苦諦本來聖諦。元無諸苦亦無涅槃。若如是信解。如是證入。經云。以少方便疾得菩提。卽以智幻門幻生其身。等眾生界。同眾生事。卽以無礙念門了眾生根。卽以師範門以成軌則。卽以眾藝門訓誨眾生。卽以無依道場門法無所著。卽以無念門念而不著。卽以淨智光明門。恆照無礙。安立諸法度脫眾生。卽以無盡相門不壞色身。卽以誠願語門出言誠諦。卽以幻住門常住世間成就眾生諸根解脫。如是十法卽是善財童子等覺位內善知識利安眾生之門。令諸學者頓修悟入。行此十法利安眾生。善住世間解脫法門。殊非如三乘之眾厭苦集樂滅道之法也。亦非畱惑樂空出纏求淨土也。

第五明見佛差別者。夫佛身性相一體無差。器有萬端依根各異。情存相隔見絕體齊。身立影生情畱佛異。佛由情應以此乖眞。心盡情亡智身自稱。智緣無作動寂俱眞。如是相應名毗盧遮那佛。毗盧遮那者。名種種光明徧照也。以法身悲智示相教光。用對諸根隨情現色。爲情乖相別見異佛殊。以體相混收本是毗盧遮那一智身也。只可歸眞去假。不可滯假亡眞。略立十門見佛差別。使得畱心創信者返末而還源也。

一人中見佛但有三十二相。

二諸天見佛但有八十種好。

三諸龍見佛。或同人所見。或見但爲大龍王也。余畜例然。

四諸仙人見佛但見仙人。

五諸餘外道還見佛與己同類。

六八部神等見佛與己爲王。

七小乘人見佛爲大聲聞。

八緣覺見佛還爲緣覺。

九權教中菩薩見佛。但爲三千大千世界之主。福智充徧三千大千世界。

十一乘教中菩薩見佛。爲十佛剎微塵數蓮華藏世界海。爲法界主。且云十佛剎微塵數蓮華藏世界。爲明無盡。總攝一切剎故。福智充滿一切諸剎。無盡相海重重故。如上十種見佛不同。皆由發心之時信樂差別。以信樂力故。見佛不同。是故當知。發心之者。發廣大心。信廣大教門。發廣大願。行廣大行入廣大智。利益成就無盡眾生。卽得速成菩提行願福智悉皆圓滿。若不如是。終非畢竟成大菩提。勞而功少。何如直往一切智之中也。

第六明說教時分者。夫創證覺心。道源虛寂。智圓三世。始終俱盡。會萬像。濟有無。混去來。印古今。豁達惟神。恬怕應眞情亡智立。想絕悲存圓聲遐布。隨根受益。一雨普滋百卉齊得。如空中響稱擊成音。諸根獲益任智無心。剎那無際焉存古今。略依權實。且立十種教起前後時分不同。

第一如力士經說。佛初成道一七日思惟已。卽於鹿園說法。

第二如大品經說。佛初鹿園轉四諦法輪。無量眾生發聲聞心乃至獨覺心大菩提心等。

第三如法華經說。三七日詣鹿園說法。

第四如四分律及薩婆多論。六七日方說法。

第五如興起行經及出曜經。七七日方說法。

第六如五分律。八七日方說法。

第七如大智度論。五十七日方說法。

第八如十二遊行經。一年不說法。

第九依今唐朝藏法師判。如來成道定經一七日後方說華嚴經。

第十﹝通玄﹞今依此華嚴法界門。總不依如上所說。如此經。以法界本智性自體用理事大悲本實爲宗不依情量時分之說。古今見盡常轉法輪。無始無終。法本如是。如上所說。總依根自見時分。並非如來有此不同。如來本法智體。並無時分可立。但使令心信解法界無時。卽是如來說法時也。情亡心盡任智利人。卽是如來成佛轉法輪時也。若也情存立見。云如來如是時出世如是時說法者。並不依佛見。總是自情。如此華嚴經教門。卽是無始無終爲門。不何逐情彊立時分。此經乃是無時之時。一切時說。如法華經云。吾從成佛已來。經無量阿僧祇劫者。量旣本無知。欲將何爲說法時也。皆是如來一智用一圓音一剎那時。以無時之時爲說法時故也。

第七明淨土權實者。夫以滔滔智海。茫茫莫究其涯。渺渺眞源。蕩蕩罕尋其際。遮那法界。體相通括於塵沙。方廣虛門。淨穢互參於無極。但隨自修業用。見境不同。致使聖說乖違。依根不定。或權分淨土於他國。指穢境於娑婆。或此處爲化儀。示上方爲實報。文殊位居東國。金色世界而來。觀音身處西方。極樂妙土而至。如權儀各別。啟蒙的信無依。今以略會諸門。令使創修有托。約申十種。以定指南。

第一阿彌陀經淨土。

第二無量壽觀經淨土。

第三維摩經淨土。

第四梵网經淨土。

第五摩醯首羅天淨土。

第六涅槃經中所指淨土。

第七法華經三變淨土。

第八靈山會所指淨土。

第九惟心淨土。

第十毗盧遮那所居淨土。

第一阿彌陀經淨土者。此爲一分取相凡夫未信法空實理。以專憶念念想不移。以專誠故其心分淨得生淨土。是權非實。

第二無量壽觀經淨土者。爲一分未信法空實理眾生樂妙色相者。令使以其心想想彼色像。想成就故而生佛國。此權非實。

第三維摩經淨土者。佛以足指按地。加其神力暫現還無。是實報土未具陳廣狹。是實未廣。

第四梵网經淨土者。𨿽說一大華王而有千華。一一華上有百億化佛。教化百億四天下眾生。然彼千華及彼華王。爲三乘菩薩見未廣故分示報境。未成圓滿。是權未實。

第五摩醯首羅天淨土者。如來於彼坐寶蓮華座成等正覺。以爲實報。此閻浮提摩竭提國菩提場中成正覺者是化。此爲三乘中權教菩薩染淨未亡者說。言此閻浮提及六天等是欲界有漏。彼上界摩醯首羅天是無漏故。爲存染淨彼此未亡。此爲權教。未爲實說。

第六涅槃經所指淨土者。云如來有實報淨土在西方過三十二恆河沙佛土外者。爲三乘權教一分染淨未亡者言。此三千大千世界總是穢土。權推如來報境淨土在西方。此權非實。

第七法華經三變淨土者。此爲三乘權教菩薩染淨未亡者言。移諸天人置於他土。非實是權。

第八靈山會所指淨土者。此引三乘中權教菩薩染淨未亡者。令知此土卽穢恆淨。諸眾信可未能自見。是實非權。信而未見。

第九惟心淨土者。自證自心當體無心。性惟眞智不念淨穢。稱眞任性心無恚癡。無貪嗔癡。任大悲智安樂眾生。是實淨土。以自淨故教化眾生令他亦淨故。是故維摩經云。惟其心淨卽佛國淨。欲生淨土當淨其心。

第十毗盧遮那所居淨土者。卽十佛剎微塵數蓮華藏佛國土。總含淨穢。無穢無淨。無有上下。彼此自他之相。一一佛土皆充法界無相障隔。略言十佛剎微塵數國土。爲知無盡佛國不出一塵。爲無大小故。不立限量故。以法爲界。不限邊際。相海純雜色像重重。此爲實報非是權收。

第八明攝化境界者。夫佛境無邊順機各異。隨情廣狹。見有差殊。非是如來分其量數。情微卽境狹。量廣卽境寬。若也智契眞源。佛境彌綸法界。或見閻浮爲化境。或見四洲以濟生。或見形滿大千。或見報身十海。如是種種器有萬端。設教不同千差萬別。啟蒙始學憑準何依。略示五門識其權實。使得捨枝條而從本。返末而還源。速證菩提無令稽障。一人中見佛境界。二諸天見佛境界。三二乘中羅漢見佛攝化境界。四權教菩薩見佛境界。五實教菩薩見佛境界。

第一人中見佛境界者。但見化一閻浮提眾生。

第二諸天見佛境界者。但應自見境見佛亦然。隨自見廣狹故。如帝釋梵王及諸天王。卽是菩薩位。卽依菩薩位。配所見佛攝化境界廣狹。不可依諸凡夫天人之類。如帝釋卽是二地菩薩位。乃至漸升至梵天王。是十地菩薩位也。或時以佛神通力成就眾生。亦令人天中凡夫及二乘並小菩薩。總得見佛報土境界故。卽如維摩經。佛以足指按地所現淨土是也。或時以佛神力亦令人天總得相見故。卽如大集經中所說寶坊處欲界上色界下。大集人天之眾。總在其中如彼經說。

第三二乘中羅漢見佛攝化境界者。如大羅漢。以天眼力。得見佛攝化三千大千之境界也。卽如阿那律云。我以天眼見釋迦牟尼佛土三千大千世界。如觀掌中庵摩勒果。如小羅漢卽不定。或見佛攝化一閻浮提。此卽以久伏忍力能斷結使。未有定力。亦名斷結。未有力通變等事。如以此羅漢。或見佛攝化四洲及上三界境界也。此廣說在小乘諸部中。

第四權教菩薩見佛攝化境界者。初地百佛。二地千佛。三地萬佛境界。以漸增如三乘大乘教說。

第五實教菩薩見佛攝化境界者。初地菩薩卽見多百佛卽是無盡之百。不是一百之百。二地菩薩卽見多千佛等。卽是無盡之千故。三地菩薩卽云多千萬等。以實而論。諸地菩薩皆悉齊見。如帝网等。三賢菩薩亦然。非但十佛剎微塵數蓮華藏爲其報境。法界虛空總皆平等。爲十住初心。初見道時卽已無大小見故。卽總見佛化境。皆如法界。不分大小約行布之中寄位階降。如此經。初地見多百佛境界者。卽明滿義故非如三乘單百之百。此多百者。卽齊無盡之數故。如三乘教。化佛卽攝一四天下。報佛卽云攝化千百億四天下爲一釋迦報境。如梵网經所說。如華嚴經所說毗盧遮那攝化境界。且約立一大蓮華藏世界海。廣大無際與虛空法界等。但爲化眾生故約陳形狀。令眾生心廣大發開狹劣心故。於此大蓮華中。總言有十不可說佛剎微塵數世界種。爲教文有限。且立其百二十一个世界種中心有十一个世界種。上下各且二十重蓮華藏世界。最下重中有一佛世界微塵數廣大世界圍繞。次上第二重。二佛世界微塵數。次上第三重三佛世界微塵數。此十一个世界種皆悉如是。從下向上轉轉倍增。最上重中具足二十佛世界微塵數廣大剎。一一剎各有十佛剎微塵數諸小剎圍繞。其十一个二十重世界外。有一百个一重世界種。圍繞十一个二十重世界。此一百个世界種外。近金剛山復有十个四重世界種。其中國剎重重之內。如上所說。於金剛山內圍繞如上諸世界種等。如天帝网分布而住。如來所化周徧其間。淨穢純雜諸世界海等。如三乘中所說世界種者。數三千大千之剎。至一恆河沙。爲一世界性。數性世界至恆河沙。爲一世界海。數海世界至恆河沙。爲一世界種。如此經世界。並數一佛剎微塵二佛剎微塵三佛剎微塵。如是倍增至最上重中二十佛剎微塵數世界。如是上下通數總二百一十佛剎微塵數廣大剎。始成一世界種。非爲恆沙以限其數。三乘之中多取恆河沙數爲量。如此經中。常取一佛剎塵十佛剎塵。爲表無盡爲其數。如是增廣令小狹劣眾生知佛攝化境界發菩提心。其佛攝化境界一一塵中境界與法界虛空界等。不言獨化三千大千世界。於中表法。至後釋華藏世界品廣明。

第九明因果延促者。夫法界圓寂無始無終。理智虛空非因非果。但爲有情存量假寄其名。情亡量絕何名能立。名不自施。本由量起。量亡情盡名亦自眞。今以無名之眞名。談無果之眞果。以無說之眞說。說無因之眞因。啟蒙之士。不可以滯其名。始學之流。不可以廢其說。滯名則名立。廢說則言生。當可任情隨緣起惟法起。若無緣者滅惟法滅。有此法者性不相知。今談因果延促。如空中鳥迹。如石女之子。但爲眾生情有愚智。隨心照義。或遲速不同。劈竹蹬梯稱機各別。因玆之類延促不同。非謂日月與作時分。教不自施因機故起。教隨根應有根教生。今以依根約立十門因果延促。使得啟蒙之士後學無疑也。

第一小乘善來得阿羅漢果。

第二小乘一生得阿羅漢果。

第三小乘三生得阿羅漢果。

第四小乘六十劫得阿羅漢果。

第五緣覺四生得緣覺果。

第六緣覺遲經百劫得緣覺果。

第七依權教菩薩成佛定經三僧祇劫得成佛果。

第八依法華經實教會三歸一令龍女一剎那際成佛。破三乘經於多劫方始成佛。

第九華嚴經說兜率天子三生得十地果。

第十善財童子一生成佛。如上所說。皆是三乘及一乘聖教。依根約器所說各各。依諸聖教自有和會。今欲廣引諸義文句煩多。根有萬端依根教別。今以略分十種大意得果延促不同。意令知權向實不滯虛乘入眞實門速成佛道。如龍女。破三乘之定劫。成剎那之實門。涅槃經屠兒廣額授賢劫中成佛之記者。破闡提之無性說。越三僧祇之功。兜率天子明一乘之教殊勝之力。聞之生信。爲不修故。設入地獄中亦能成種。蒙光觸身來生兜率天上。蹬十地位。一如隨好光明功徳品說。舉此一事意令信此諸佛所乘。以難信故。信卽必定成種。爲信解內燻必至成佛。設暫著樂遇苦便修。若至十住初心。位齊十地更無退轉。如善財童子一生成佛者。明於十住初心一剎那際情亡想盡三世一念更無所生名爲一生。不取存情立劫時分之生。如是無生便成佛果。如本生故名爲一生。還同龍女。一剎那際情盡時亡名之爲佛。大方廣佛華嚴經論卷第八

第十明會教始終者。夫慧日世尊。稱法界而徧照。智周萬有。與凡聖而同。眞理事互融。體用相卽。四十品之勝典。終始交羅。百萬頌之妙言。前後參映。十處十會。如帝网之重重。十剎十身。若鏡像之相入。舉一門。眾門俱發。談一品。諸品齊麾。道樹始成九天同屆。普光一集十處咸登。今古無差舊新一念。不離一位。便分五位之門。一行之中。乃建塵沙行海。法界體上。安立訓俗之詮。果徳性齊。施設引生之教。文殊以贊明法體。普賢爲成備行修。二人悲智參光。使得云滋寶澤。法界品內。復令善財重修。仿此一部之經。一一行其行相。菩薩接生之軌。各各次第分明。發心求進。師資差別具陳法則。令使童蒙易解。學者不枉功程。一念與道相應。便得超過永劫。今分十法以約紀綱。教體參差略知分齊。

第一明毗盧遮那始成正覺。第二明示果勸修。第三明信心成備。第四明入眞實證。第五明發行修行。第六明理事相入。第七明蘊修成徳。第八明隨緣無礙。第九明因果位終。第十明令凡實證。

第一明毗盧遮那始成正覺者。卽世主妙嚴一品經是。言始成正覺者。已自身心證盡三世古今等法。在一念中無久近相。於一念中而亦不壞眾生三世久近劫智及種種眾生差別知見智。如經智入三世而無來往。如是有十種智。具在經說。如是上下前後四十品經。總於始成正覺時。於一剎那際。以法界海智印三昧門。一時頓印。身色言音說諸佛法及一切塵中諸國剎海普宣流布及入涅槃。不移一時一際一性皆是。法如是故。前佛後佛古今如是。總在一時。隨諸眾生現差別法。古今相徹。名之爲始。契法如是。名之爲成。依法如是。非心造作。名之爲正。智達斯理。名之爲覺。此經在晉朝之譯。有三十四品。今於唐朝再譯。爲三十九品。又檢菩薩瓔珞本業經云。佛子。吾先於第六天說十地道化天人。今故略開眾生心地。汝等受行。又下文。佛子。第四十一地心者。名入法界心。又此下文。佛子。吾先於第三禪中集八禪眾說。一生補處菩薩入佛華三昧定說百萬億偈。今以略說一偈之義開眾生心。汝等受持。此品卽在十地品後。是十一地等覺位。計此品名還名佛華品。爲依法爲名故。又下文。佛子。吾先在此樹下說法界海時。有八萬無垢菩薩現身得佛。故今爲此大眾略開佛果行處。汝應頂受。如瓔珞本業經。卽是說華嚴經竟。化諸三乘眾生。詣菩提樹下。二重敍初成正覺時所說華嚴五位法門。具如彼經說。爲華嚴經少十一地一品經。今將彼配勘方知次第。後有聞者不須生疑。但取彼經勘驗可知皂白。今以第三禪中說十一地佛華品。卽總有十處十會四十品。並在始成正覺時。以一剎那際海印法門一時頓說。以依本法無前後故。爲法本如是故。以本身本智示本法故。無重會普光明殿及三會等事故。若重重重重無盡之重。不論三會。以其法界海門總收三世。一念前後並是一時。亦無往彼重來入此。如來但以本智對現色身海印門故。一時普示。今言於普光明殿重重三會者。此非如是。總是一時頓印之法。如經云。如來於一言說中。演說無邊契經海。但從法門品類爲表法故。菩薩名殊。非是先來後來之眾。於法界海內。不可以情作前後之想。違本法故。於一念之內現三世事者。爲眾生故。非於本法而有三世。此爲明本法。不可從末。前已覆車後須攺轍。不可直推先徳以爲龜鏡。檢參經意都無重會之名。以文字敍致法門似有重意。不觀品中經意。總是敍其前後通括一時一際一法界之智用法門。如十定品離世間品。皆云。爾時世尊在摩竭提國菩提場中始成正覺普光明殿入剎那際三昧者。但隨法位菩薩名別。非是如來去已重來。以普光明殿爲法界果智體故。於一時之際會其理事。不離無作定門以十定門是法界體故。以普賢行是法界用。卽離世間品是也。會此二品。不離普光明殿果徳大宅智之本都。如此三度之說。總是一處一時一法界一會之說。非是如情所見前後往來。通餘九會。總在一會一時一法界一智海法門。重重一時隱現無障無礙。今於一法界內。隨其進修方便行相門中。寄處表法。以分其十處。十會者。

第一菩提場會。

第二普光明殿會。

第三升須彌山頂會。

第四升夜摩天會。

第五升兜率天會。

第六升他化自在天會。

第七升三禪天會。

第八給孤獨園會。

第九覺城東大塔廟處會。

第十於一切國剎及塵中一切虛空法界會。

名爲十處十會。普光明殿中會。此經中五位六位法門。十定妙理。普賢萬行始終體用。十處十會總在普光明殿。一眞法界因圓果滿。報居之宅之所含容。十方世界。都爲一法一處一時一體用際攝末歸本。不可別分作前後往來三會之說。不可以己情塵翳障眞教。又此經中諸法皆以十爲圓數。不可但言七處九會之說。

又問。何故至第七會。但至三禪。集八天眾說十一地法門。何故不至四禪天者。

答曰。爲四禪天依其次第是佛果處故。佛正於菩提場中正證佛果。通收四禪及十方世界。總爲一普光明殿法界之宅報居之都。更無上下往來進修所在可得之相。明佛四禪心想無依無進修處故無往來也。情絕應眞。同法界故。是佛第四禪以菩提樹下寄同阿蘭若處。普光明殿卽是本居之報宅。以此三說始終因果。重敍前初成佛之時。以明前後不離菩提體本智海故。如此圓融。始終因果成一際法門。於此經中前後有六處和會也。示果勸修門中有二處。已信修行門中有四處。一如初會中。普賢菩薩入如來藏身三昧。以世界海旋法門。示佛本源法界十蓮華藏世界海因果始終報得之門。卽普賢菩薩是其行。如來藏身是其體。卽明以用入體理事徹故。二毗盧遮那所坐之座諸有莊嚴。亦明因果始終體用相徹故。卽以遮那佛以爲報果。以一切法空本智爲座體。以普賢萬行爲用莊嚴。以此一切莊嚴具。卽還以輪臺戶牖諸莊嚴具中出眾菩薩。有十佛世界微塵數。雨寶供佛。卽明如來果徳常居一切法空之座。普賢眾行妙用常感依報之所莊嚴。理事因果體用常相益故。又已信修行門中有四度和會因果無二門者。卽普光明殿三說始成正覺。攝末歸本一際法界。是一度和會。二三十七品名如來出現品。如來放眉間光灌文殊頂。放口中光灌普賢口。令此二人共相問答。說佛出現果徳之門。卽文殊爲本智法體。普賢爲行。明和會體用徹故。以此徹處卽名爲佛。初會中佛。卽明佛所自成佛也。三十七品中佛。明菩薩自力所及也。因初佛故而起信。進修行以信進修行故。自力所及自佛果故。以自佛果與前所信無異故。三祇園之中。如來以師子頻申三昧門。舉五位因果導利人天。四善財童子彌勒樓閣中。和會文殊普賢始終因果及彌勒菩薩始終因果。都爲一際。體用徹故。通前示果勸修門中普賢菩薩毗盧遮那二處和會。及後普光明殿如來出現品給孤獨園及彌勒樓閣四處。通爲六處和會。體用因果無二一際法門。是故彌勒樓閣名毗盧遮那莊嚴藏。與初會中普賢菩薩所入三昧名如來藏身。前後名字一相似故。但取經文品類意況尋之參驗可見。如來會通總爲一時一際。以剎那際根本智宅門出生滅度及常住在世轉正法輪總無虧一念成正覺時。是故經言。智入三世而無來往。此經總有十處十會四十品經。於九會中雲集都眾總有三百四十二種眾。並第三禪中一會八種眾。亦在其數。如是之眾各各云有佛世界微塵數。或云十佛世界微塵數。如是眾會一時俱會在始成正覺一剎那際。猶如大海周徧十方互相參映無障無礙。若以第十會中於一切國剎及塵中虛空法界一切會者。卽十方世界虛空法界及纖塵之內。及一切眾生身體塵毛孔海會如海十方無間。重重重重無盡無盡。諸佛菩薩眾海常然。三世一念。古今咸卽今時之際。過去未來無盡之劫。同時無虧。一念成正覺時也。如是時體成佛不成佛。覺與不覺時。法如是故。

第二明示果勸修者。卽如來現相品。普賢三昧品。世界成就品。華藏世界品。毗盧遮那品。如是五品經是也。於現相品如來口中眾齒之間放光。以光中音聲十方告眾。使令咸集。普賢菩薩爲佛長子。治佛家法入佛三昧。舉佛果徳令眾敬愛起信樂修。如來於自身及座。舉體用因果門令眾咸知。以佛自身爲法界大智身。以諸莊嚴具爲普賢行用報果。以一切法空爲座身。以此三法齊平興悲智門。無始無終。示悟眾生。名之爲佛。如來又於眉間毫相中放光明。名一切菩薩智光明普照曜十方藏。其狀猶如寶色燈云。普照十方世界已。右繞於佛。從足下入。及於眉間毫相之內。出十佛世界微塵數菩薩眾。於其佛前共坐一蓮華之座。復贊嘆佛境界甚深。此明因果無二。光入足下。明以果成因。眉間光者。十地智果之光。今入佛足下。以果成因。十信之位。還從足下輪中出此光也。至十住位內。次至足指端出。十行之內從足趺上出。十回向之內從膝上出。十地之內還至眉間出。終而復始。毫相光明是十地之果光。其中出菩薩。是其因行。明因從果出。明此已上五品經是示佛果徳令眾信樂。

第三明信心成備者。卽第二會中。如來名號品。四聖諦品。光明覺品。菩薩問明品。淨行品。賢首品。已上六品經是也。此六品經共成十信之一位。一如來名號品信佛名號十方世界隨生不同。二四聖諦品信知十方世界法門名字差殊。皆以四聖諦爲本。三光明覺品知光明本從果而來入佛足下今還從足下放彼果光。用成信位。四菩薩問明品信菩薩所問之法門。五淨行品明信菩薩淨行從大願力生。六賢首品信知成佛以信爲首。信此六品法門共成信位此六品經於普光明殿中說。以普光明殿是佛智用果報滿居之本宅還從中說信法門。爲明說果成信。旣信果徳。從玆以後至十地十一地佛華品已來。方明入道進修五位成滿階降同別。一通一切通爲從因至果不隔時故。皆以根本不動智等十个佛。以爲所信之門。還以自心根本不動智佛。以爲會體用。

第四明入眞實證者。從第三會升須彌山頂於如來兩足指端放光明。於中說六品經是。一升須彌山頂品。二須彌頂上偈贊品。三十住品。四梵行品。五初發心功徳品。六明法品。此六品經中。如須彌山頂品及偈贊品兩品經。是帝釋諸天迎贊如來嘆佛功徳及處之勝。十住品。梵行品。初發心功徳品。明法品。四品經。明創證法門住佛所住生住佛家同佛智性功徳解行理智如佛初發心時便成正覺。此會兩足指端放光者。明初證法門發足之始。升須彌山頂者。明從前信心今升十住法王山頂至法之際智照無礙。如上髙山至相盡處故。又山者。表定能發慧故。從玆以去。任法無功始終俱佛。不從八地方具無功。瓔珞經云。三賢菩薩法流水中任運至佛。初水後水一性水者。因佛果佛一性佛故。於其中間無初中後。不隔念故。依本法故。無念可隔。因果便終。一念相應。一念佛故。不論相好及與神通。相好神通從此正覺中得。若證正覺卽不著諸相。但以覺道恆相應故。通變相好不求自至。設至於後福智終時。三世一時不隔念故。

第五明發行修行者。從第四會升夜摩天宮。於如來兩足趺上放光說四品經。一升夜摩天宮品。二夜摩天宮偈贊品。三十行品。四十無盡藏品。如此會中。升夜摩天宮品夜摩天宮偈贊品兩品。是諸天迎佛贊嘆佛功徳。及嘆處之勝。十行品十無盡藏品兩品經。明智身具普賢行悲智具足理智行門所成依正二報福智無盡。此位從如來兩足上放光。及升夜摩天上說者。爲明從須彌山頂至相盡處證佛智身至夜摩天上依法空本智起普賢萬行門故。以處表法令易解故。如彼諸天離地際故。天依空而住。爲明十行依本智法空而行。

第六明理事相入者。從第五會升兜率天宮。於如來膝上放光。說十回向。有三品經。一升兜率天宮品。二兜率天宮偈贊品。三十回向品。前之二品經。是諸天迎贊如來敬嘆佛徳。及嘆處之勝。後之一品。是正說十回向之法門。回向者。令諸事法皆入理故。以十行事法入前十住中理事無礙。故名回向。前十住卽是文殊法身本智。後十行卽是普賢之萬行。明二人體用相徹名爲回向。膝上放光者。明理事捲舒自在故。猶如人膝屈申回旋皆由於膝。何故兜率天說此位者。爲明此天於欲界之中處中故。又於天上五位五處五會之中故。向下有帝釋夜摩之兩會。向上卽有他化三禪之兩會。於欲界中。此天處中故。故說十回向。令會理事無礙根本智差別智智悲均融處於中道。以處表法故。須此處說十回向之門。

第七明蘊修成徳者。從第六會。升他化自在天宮中。如來眉間放光明。名菩薩力焰明。此光與初會中如來眉間所放光明。終而復始。至本處故。說十地品一品經是也。無升他化天宮品無偈贊品者。爲明十地果終住法本宮恆徧一切功終行極更無升進。乃至三禪。十方世界亦同此也。爲表果終十地智滿無進修故。常對諸佛現在前故。爲非新來無稱嘆故。此十地門但於十住十行十回向中。蘊積功成使令滑熟。更無所住任運而成。自令具足一切諸法。何故於此天處而說十地法門。爲此天依他起化以成自樂。名之他化自在天。此位菩薩依眾生故而行悲智。興諸行雲雨諸法雨。以成爲樂。無自心相作諸行相。以處表法故。須此處而說十地法門。依藏法師。說此品時有三加五請者。檢尋經意。佛有十三種加。解脫月菩薩及諸菩薩有四請。佛有十三種加金剛藏菩薩者。一他方佛有十二種加金剛藏菩薩。使令遣說。二毗盧遮那如來眉間放光照金剛藏菩薩身。光中說偈勸令使說。此爲光加。通爲十三。十方諸佛十二種加者。一諸佛現其前。以言贊慰使令說法。二與十種智。及自善根法如是加。三十方諸佛手摩其頂許令使說。以言贊慰。是語業加。與十種智是智業加。以手摩頂是身業加。毗盧遮那眉間光照及光中說法是法力加。總通言贊及與十智手摩頂及光照。有十三種加。金剛藏菩薩四重請者。一解脫月舉眾疑。二請金剛藏菩薩爲眾說法。三重請。四諸大菩薩一時同請。都爲四請。未知三加五請從何所來。若但取身語意業爲三加者。卽與十智眉間光照金剛藏身及光說法。其加卽有餘。若俱取十方諸佛言贊使說爲五請者。佛位居尊軌則之中不合爲請。以此之義總有十三種加。四重請。與十種智業。𨿽是智體不殊。爲不迷法相成差別智故。用時各別不可直取同門。以一同中有十三種所加各別。四度重請皆殊。超升之義前已說訖。

第八隨緣無礙者。從第七會。於第三禪中集八禪眾說。一生補處菩薩入佛華三昧定。說十一地等覺位中普賢法門。十地已終。明自分道終。等覺位中行普賢行。徧明入俗。徧周法界。行門重疊。廣及虛空。及微塵中諸國剎海。重重無礙廣大如法界。究竟如虛空。名爲等覺位中普賢行也。言佛華三昧者。花之言。行能堪可觀開敷感果義也。此爲佛行法門。佛者覺也。明十一地等覺行用。明十地成佛以終次十一地覺行滿也。故名佛華法門。三昧者。法界本體大寂法門。定亂情盡名爲本寂。以此定故。行普賢行門。一切三昧。此乃爲本體故。於彼天處。爲於色界無色界八禪之眾。說一生補處菩薩入佛華三昧定門。有百萬億偈。以此位菩薩入佛華法門善明入俗廣利含生自在故。名隨緣無礙。此位明法界行周。何故在彼天處說十一地法門。爲彼天處憂苦情亡惟三昧樂。爲明此位菩薩定故情亡惟智悲利眾生樂故。以此處表法故。於此處說十一地法門。地位行門。廣如瓔珞經說。此以當華嚴經來文未足。

第九明因果位終者。從十定品。十通品。十忍品。阿僧祇品壽量品。諸菩薩住處品。佛不思議法品。如來十身相海品。如來隨好光明功徳品。普賢行品。如來出現品。離世間品。已上十二品經是也。何以然者。爲十定品至離世間品總該五位十地佛位及普賢萬行始終因果前後徹故。是此十定品離世間品二品經初。皆卻敍初會及第二會云。爾時世尊在摩竭提國阿蘭若法菩提場中始成正覺於普光明殿入剎那際諸佛三昧者。非是重來集會。但爲十定及離世間二品。是體用門通始終故。於普光明殿如是重敍。依其法門菩薩眾名號差別。非是去已還復重來。於十住十行十回向十地十一地法。徧諸天處。一時頓說諸位。此之二品。意明體用徹於始終佛因果門故。十定體是文殊。離世間法是普賢。是故如來出現品中放光和會二人。因果相徹門故。放眉間光入文殊頂。放口中光入普賢口。令其理事自相問答說佛果門。佛果之門總在二人根本智差別智之際。以定慧力照之可見。此之十二品經。一時都會及諸六位十一地。總入普光本智法堂果徳大宅法界之門故。是故十定品及離世間品。皆敍前之初會二會說此經時。譬如空中置百千寶鏡。置一佛像在於地上。以眾菩薩圍繞莊嚴。於彼百千寶鏡之中一時頓現。一一鏡中影像互相參入都無來往。如來亦爾。於始成正覺之時。天上人間十方國土一時頓現。互相參徹都無來去。故彼說言音句義悉皆參入。都無來去不論重會。不得作世間情解作往來重重之心。如前已述。事須和會至而復說。此之經末須知。和會始終。如來出現品明五位十一地果終之門。一部之經始終之際。以是義故。流通付囑總在其中。出現品前。普賢行品。卽明自己佛果修行之行。出現品後。離世間品。卽明自己佛果之後利生之行。明佛果之後所行大悲智行諸習總盡𨿽行普賢萬行不染世間名離世間品。自修佛果前普賢行。明是自所乘勸他學佛果也。後普賢行。自己佛果已終。純是利他。以此能令三寶不斷。十通十忍亦如十定。徧通五位。體徹始終也。通者總通明義也。忍者法忍之門。阿僧祇者乃明數量之門。壽量者。乃明佛壽量隨人。菩薩住處者。爲明菩薩所住處爲人攝化住持境界常在不滅。佛不思議法者。爲明如來化儀法則自在非諸二乘及三乘權學所知。如來十身相海品者。爲明十世界海十毗盧遮那皆有九十七種相及十蓮華藏世界微塵數相。如來隨好光明功徳品者。爲明如來隨好光明照燭功徳蒙光獲益。普賢行品者。爲明果前進修之行。如來出現品者。爲明五位菩薩自力果終出現因果位極。離世間品者。爲明佛果之後純是利他。此已上三十九品經。六位五位因果位終。利及諸天諸神王眾。入法界一品經。如來入師子頻申三昧。還舉佛果五位。利及人間。以前總結初會二會乃至十一地七會之中佛位因果法門。八會在祇園之中。後當更敍。

第十明令凡實證者。從第八會。在祇園之中。如來入師子頻申三昧門。還舉法界果徳現諸世間。令生信樂聞佛實相。五百聲聞目蓮鶖子。示同不聞。寄同二乘。有信不信。如初會中五十眾及覺首等十首菩薩功徳林等十林菩薩金剛幢等十幢菩薩金剛藏等三十七个藏菩薩。如是各各有十佛剎微塵數菩薩共集。隨位增倍寄成諸位。令諸人天凡夫得此法門。如此會中六千比丘。明是凡夫於文殊師利所頓明十耳十眼。此眾𨿽居在路發心。境界不離佛會。路上發心爲表進。修非是卽離其佛會。乃至第九會。覺城東。一萬諸龍。五百優婆塞。五百優婆夷。五百童子。五百童女。普明是凡夫同證佛位。是故今言令凡實證。第九會覺城東過去佛大塔廟處。文殊師利說普照法界修多羅門。無量諸龍得生人趣。一萬諸龍發菩提心。覺城五眾俱登佛果。但舉善財一人爲首。及其五百之數法皆同然。五百者。表五位。六千者。表六位。信亦在中。一萬龍者。表其萬行之門故。無有一事浪施設故。皆表法門。過去諸佛大塔廟處爲其會者。明古佛今佛道迹不殊。還同如來會內一種。善財南詢諸友。還明進修。又明菩薩攝化眾生之行相。第十會者。一切國剎及塵中虛空法界一切會。此十徧一切剎塵中虛空法界有情身塵毛孔之內。如是重重重重海會無盡故。如是法界佛果法門。諸有信解。及初發心證入之者。猶如師子王之子初生之時。𨿽卽未能如其師子王力勢自在。然師子相全體無異。一切諸獸皆當畏。如於此華嚴經佛果法門信解及初發證入者。亦復如是。能信自己身心性相全體同諸佛果自體恆眞本大智故。及證入者。同諸如來佛果之門。本無修造自體全佛。以此眞門備進修差別萬行。恆無始終一眞果徳。𨿽未能堪力用如佛。是則名爲種佛種子在於身田。以信爲始。以定慧力證入之者。初發心時十住之首以入佛智慧。是則名爲生在佛家爲佛眞子。以與佛智同故。具足如來諸善根故。便卽超彼三乘。得神通菩薩九地等見。一切三乘人天外道智所不及。是故應當根堪之士一心奉行。大方廣佛華嚴經論卷第九

第一會在菩提場中舉古佛果法。世主妙嚴品第一之一

稽首十方淸淨海

法界眞報盧遮那

六位因果諸菩薩

文殊普賢大海眾

所說法門淸淨海

果徳圓滿金剛句

我今釋此微妙典

將欲廣利諸眾生

令於法門無掛礙

諸有見聞獲大利

惟願眾聖垂加護

皆同遮那淸淨海

夫闡教弘經須分四義。一長科經意。二明經宗趣。三明教體。四明總陳會數。

一長科經意者。略作十段千科。一明始成正覺。二明舉果勸修。三明以果成信。四明入眞實證。五明發行修行。六明智悲相入。七明蘊修成徳。八明利生無礙。九明諸賢寄位。十明令凡實證。

一明始成正覺者。卽世主妙嚴品是。

二舉果勸修者。卽從現相品已下至毗盧遮那品總五品經是。及世主妙嚴品舉佛所成之果令使人修。

三明以果成信者。卽從佛名號品已下至賢首品六品經是。亦通取前世主妙嚴品已來總是。便以十个智佛爲自心之果。以不動智佛爲首。明自心智隨分別性無所動故。

四明入眞實證者。從升須彌山頂品已下六品經是。以十住爲體。住佛智慧家生故。

五明發行修行者。從升夜摩天宮品已下四品經是。以十行爲體。行佛行故。

六明智悲相入者。從升兜率天宮品已下三品經是。以十回向爲體。體圓眞俗成大悲故。

七明蘊修成徳者。他化自在天中十地品是。蘊修前三法令慣習成就故。

八明利生無礙者。十地品已下乃至普賢行品等十一品經總是。以十地中蘊徳成功。十一地利生行滿。方名法行圓佛。於始於終。無作體性不移毫念。爲以法界圓明大智之性。爲十住見道之初。無時念故。三世無性故。總一時故。此非情識所知惟智會故。

九明諸賢寄位者。卽已上三十七品諸菩薩並佛是出現世間品亦是。皆從性海大智境界中。方便出現其身。寄位成十信十住十行十回向十地及等覺位十一地法門。令凡夫信入仿學依迹不迷其事。

十明令凡實證者。以法界性中安立十信等六位。進修方便行。十地不離體用。不壞方便。其智彌髙。其行彌下。逐根行滿故名進修。隨力堪能安立諸位。隨位知行令不迷因果。使學者善明總別依迹成功不滯始故。不離初故。卽如下文。善財等眾優婆塞優婆夷童子童女各列有五百。具明十住十行十回向十地十一地五位。一位有十通爲五百。如六千比丘。通信亦不退。總云六千。一萬諸龍以明萬行。如是之眾並是凡夫。皆信是法界佛果智境門故。而登十住十地。故名令凡實證。已上十段長科經意竟。於中廣意至文方明。如法界一品。總通前後四十品經。總法界故。明三世法總法界故。以此法界一品是一切諸佛及以一切眾生之果也。於此一部之經。總有五種因果徧周義。

一示成正覺因果徧周。卽世主妙嚴品通下五品經是。

二信位及進修因果徧周。從佛名號品已下六品經。通十住十行十回向十地位中。共十品經是。

三定體徧周。卽十定十通十忍等品是。

四行海徧周。卽普賢行品離世間品是。

五法界不思議大圓明智海徧周。卽法界品是。有此五徧周義故。以此一部之經有五品。五品之內。品初皆有爾時世尊在摩竭提國以爲品首者。明此五法是一時一法界一剎那際一體用一切諸佛。共同之法一因果等周圓滿無前後義。一切諸佛皆如是。如是之法不離十定之中一剎那際。降神入胎示現成佛入涅槃。不離一剎那際。更無移也。以此一部之典。五度一个爾時世尊在摩竭提國。惟法界品別。總明此一部之經大體宗趣一法界大圓明智有此五種徧周之因果。從初信心進修諸行。始終因果行圓滿。畢竟不出十定之體。無時之性。凡聖總齊。本來如是。由情妄系時量隨生。由妄系故生老便有。若於根本法界門中起延促見。皆是自情妄見。非實有故。如是迷無性理。違本無時智境之法門。逐情隨妄見時劫延促者。於佛正法之中不成信種。當知是人設修行出三界果。未有成佛之種故。卽權教六通菩薩聲聞緣覺是也。如法華經不退諸菩薩。亦復不能知。此明出生死之不退未成處生死中不退。又但得以空觀折伏現行煩惱入初地見道位。非是以達根本無明得根本智中不退。如是三乘見道。總是三種意生身菩薩。皆非是根本法界大圓明智初發心住中能十方成佛等不退。三種意生身者。初二三地名三摩跋提樂意生身。四五六地名覺法自性意生身。七八九十地名種類俱生無行意生身。如是三種意生身菩薩。並是法界大圓明智海火宅門外。三車權方便安立。令諸子等且免火難。如此經下文。聲聞在會如聾。六通菩薩。設聞此經。不能生信。如經具明。爲從無始際。設能於佛法生信。但隨情生信。迷自智境故。無自契實智起眞信修故。若不回心畢竟不成佛故。設復教化眾生。還能成得三乘及人天之種。但住一方之淨剎。無廣大海界量等虛空無邊智之大用。十方塵剎對現色身。一切眾生隨根引接。三乘無分。但云見三千大千之境。如此經。有世界海。有世界性。有世界種。皆甚深廣大與法界虛空等。具如華藏世界品說。如三乘中。設見如來身。三十二相八十種好。設復廣大云八萬四千。不見如來十佛剎微塵等身相隨好。三乘之種。但見如來化滿三千大千世界等行。不見如來化滿無盡佛剎微塵等行。三乘之種所作一切皆有邊量。不見法界一一塵中無邊量法普賢行法互參不礙。

二明經宗趣者。其義有六。一明經宗趣。二此經何藏所攝。三分其序分。四定其正宗。五明此經付囑何人。六明此經流通所在。

一明經宗趣者。此經名毗盧遮那大智法界。本眞自體寂用圓滿。果徳法報性相無礙。佛自所乘爲宗。如法華經云。乘此寶乘直至道場。又此經云。有樂求佛果者。說最勝乘上乘無上乘不思議乘等。是還令初發心者爲志樂廣大故。還得如是如來大智之果。與自智合一無二故。此經宗趣甚深難信。若有信者。勝過承事十佛剎微塵數諸佛。盡於一劫所得功徳。不如信此經中如來大智境界佛果法界門而自有之。信此福勝於彼。如賢首品下文頌云。有以手擎十佛剎。盡於一劫空中住。彼之所作未爲難。能信此法爲甚難。十剎塵數眾生所。悉施樂具經一劫。彼之福徳未爲勝。信此法者爲最勝。十剎塵數如來所。悉皆承事盡一劫。若於此品能誦持。其福最勝過於彼。又前頌云。一切世界諸羣生。少有欲求聲聞乘。求獨覺者轉復少。趣大乘者甚希有。趣大乘者猶爲易。能信此法倍甚難。爲明此經宗趣甚深難信。修空觀者。息妄修禪垢淨情存。聲聞獨覺六通菩薩未回心者。無如是分。如經下文云。設有菩薩經無量百千那由他劫行六波羅蜜得六神通。猶名假名菩薩。不眞菩薩。設聞此經不信不入。如法華經。亦是爲回三乘人令歸一乘故。回彼門外三車權引諸子。令歸如來大乘智法界眞實門故。破几案所依法故。令得如來無依住智本自在故。華嚴卽是始成正覺時頓爲上根者說。法華經卽是佛出世後。四十年中。爲回三乘者說。又佛乘三乘一時總說。但隨根自應。一音法門各有差別。總別義生。爲眞體無時無可作前後故。如法華經云。十方佛土中。惟有一乘法。無二亦無三。除佛方便說。但以假名字。引導於眾生。又云。惟此一事實。餘二卽非眞。餘二者。但以十方諸佛共所乘門爲實。三乘爲餘二。但權施未眞者是餘二。故以一實對諸權。皆是餘二。爲法華經責聲聞緣覺不退菩薩三乘等。皆未能信一乘法故。爲權教菩薩𨿽有一分求菩提之心猶有怖生死故。得離染不退。未得稱眞染淨平等不退。如修空觀菩薩。樂空增勝。及假眞如觀一向離纏。皆有欣厭。及樂生淨土等。諸菩薩眾皆能離生死。出纏不退。不入法界性海一眞無欣厭門故。望此佛乘樂生死者。及厭生死者。二俱是退。設觀空增勝修假眞如門。行六波羅蜜得六神通。是離生死不退。非是生死涅槃一性中不退故。以是義故。華嚴及法華經。說得六神通菩薩不聞不信此經典故。如法華經云。若持八萬。四千法藏。十二部經。爲人演說。令諸聽者。得六神通。亦未爲難。聽受此經是則爲難。惟此智境界違情所解故。甚難信也。三乘信解順情所忻。何以故。說佛果卽在三僧祇之後。說佛淨土在於他方此娑婆是穢土。修菩提者。厭垢欣眞樂生淨國。設有住世菩薩。亦言畱惑潤生。爲濟眾生故。非由法爾根本智自在力合如斯故。如是菩薩皆是順情之法。法易信故。非如此經。說入佛果不逾剎那但隔迷悟。說無量劫總不移一時故。說從凡夫地創見道時。因果一時無前後際。不見未成佛時。不見成正覺時。不見煩惱斷。不見菩提證。畢竟不移毫念。修習五十位。滿一切種智悉皆成就。總別同異成壞一時。自在。皆非世情所見故。是故難信也。其所信者。如經下文十信之位。金色世界不動智佛。上首菩薩名文殊師利。此云妙徳。云金色者。明白淨無垢。卽法身之理。不動智佛者。卽理中智也。一切凡聖身等共有之故。一切處文殊師利一切處金色世界一切處不動智佛。今之信者。當信自心無依住。性妙慧解脫。是自文殊。於心無依住中。無性妙理有自在分別。無性可動。名不動智佛。理智無二妙用自在。是故號曰妙徳菩薩。是故一切諸佛從此信生。故號文殊爲十方諸佛之母。亦號文殊爲童子菩薩。爲皆以信爲初生故。信心成就。卽以定慧觀智力印之。相契一念相應。名十住初心便成正覺。取能行處。號曰普賢。取妙慧無依處。號曰妙徳。取善能分別知根之智。號之爲不動智佛。自契相應名爲正覺。且能信處號曰信心。自契相應名爲住心。爲住佛所住。妙慧解脫相盡無生法故。若心外有佛不名信心。名爲邪見人也。一切諸佛皆同自心。一切眾生皆同自性。性無依故。體無差別。智慧一性。應如是知。以此同體妙慧。知諸佛心及眾生心。應如是信解。不自欺誑。是故此經宗趣爲大心眾生。設如斯法諸佛自所乘門一乘妙典法界道理。令大心眾生入佛根本智佛果故。一念契眞理智同現。卽便佛故。爲法界道理見則無初中後故。異彼三乘劣解者。宜聞三無數劫登佛果故。宜說釋迦淨土在於他方此娑婆是穢土故。是故法華經內。爲回三乘劣解者。令龍女非器剎那成佛。明信心廣大。非權施設。現實教故。所修實教不迂滯故。言龍女年始八歲者。表今生成始學非舊學故。畜生女者。明非過去積修。此明此生信法門理直無滯故。法界體性非三世收。一念應眞三世情盡。智無出沒卽佛果故。是故經云。爲度劣解眾生興八相等事。娑婆世界舉眾遙見龍女卽往南方無垢世界成佛者。解云。南方者。爲明爲正。以主離故。離爲明。爲日。爲虛無。卽無垢也。舉眾遙見者。明三乘權學信而未自證故。言遙見。夫法界一眞自他相徹。若當自得焉得稱遙見。此經卽令善財一生得佛。云一生者。從凡夫地起信之後。十住初心契無生也。卽任法界智生非業生也。至文廣釋。今且略舉此經宗之所趣佛果法門竟。博達君子熟可思焉。

二明此經何藏所攝者。此經名毗盧遮那法界藏所攝。以徧照法界海一切諸法門盡含藏故。此經不許三乘化佛權教所收眾生所知解故。化佛教中菩薩及二乘之眾。不能解了一眞法界報佛法門。惟知三乘自分法故。設是菩薩。但知三千大千世界爲一報佛境界故。千百億釋迦是化身故。不解此一乘實報法界報佛所說法門故。是故此經還名毗盧遮那法界佛果智海所收。非同三乘菩薩化佛教中權施菩薩藏所攝。是故下文法界品中。慈氏所居樓閣名毗盧遮那莊嚴藏。善財入已。惟見無量諸佛法藏行門報相莊嚴無盡福相皆阿僧祇。一一具如經說。此卽依毗盧遮那佛所教法行法行之因。報得所居宮殿樓閣。一依法界藏行所成因果故。乃至諸佛報得莊嚴因果亦如之故。藏者。含容義。含容法界一切法門因果法皆無盡故。三乘經多以恆河沙爲法門數之比量。成廣大義。此一乘經多以一佛剎塵及十佛剎塵。乃至無量佛剎微塵。爲法數之比量。又三乘法相。或一或二三等。七八九十爲數。此經法門一一具十爲數。以明佛果法門圓滿故。名詮旣是廣狹不同。法藏法必當差別。是故此經是毗盧遮那藏所收。非三乘菩薩藏所攝故。此經常以佛果爲進修道迹。是佛根本大智古迹。修差別智故。若異佛古迹。而有進修。無成佛義。如三乘。且免一分粗生死苦。非是依佛智體古迹契修佛乘也。是故此經是毗盧遮那藏所收。非三乘菩薩藏所攝。

三明分其序分者。分爲二門。一都該一部。二當品自有。一都該一部者卽世主妙嚴品。是二當品自有序分。如經品品之中會會之內。皆有爾時如是。如是序其品內之意。又此一部經上下五度序其世尊所居菩提場之處所。

問。何以如是。

答。從初第一卷

如是我聞一時佛在摩竭提國。明初成佛處在蘭若之中。次第二會中又爾時世尊在摩竭提國阿蘭若法菩提場中始成正覺。明不移本處而至報宅中居爲普光明殿。明理智之行報得之宅寄同世間蘭若契證方詣宅居。自此以去。上升天宮。皆云不離本處而身徧坐一切道場。或云而升如是天。上升天者明列位進修。不移本處者。明法界道理以法性妙理無往來內外故。大智體自徧周故。次四十卷中十定品又云。爾時世尊在摩竭提國阿蘭若法菩提場中始成正覺。於普光明殿入剎那際三昧。明以法界法身爲定體無三世性故。從兜率天下降神及入涅槃。四十年住世。轉一切法輪。總不出剎那際。以此三昧圓通始終非三世古今故。如是序致以總言之。一切過現未來諸佛。皆盡一時成佛。並眾生生死亦不移剎那。但眾生妄系有年歲長短。如佛所說。卽生卽死皆不移時。是故經云。一念普觀無量劫。無去無來亦無住。如是徧知三世事。超諸方便成十力。如此一品經總括前後始終之際無去來今古性盡。明從凡夫地一念發心忽然見道。進修十住十行十回向十地十一地五位等法。成佛轉法輪入涅槃。總不移剎那。爲以法界門爲開示悟入故。明實教一乘法界之門法如是故。是故以三昧名目明之。此品都舉此一乘根本法界寂用之門始終一際無本末時分。故以爲成佛之頭。次離世間品亦然。序致始成正覺乃至普光明殿者。爲普賢菩薩入佛華三昧。佛華者。是所修佛行故。三昧者。明寂用無礙也。還同前序致所在者。明修佛行體用無始終常圓滿無三世也。此品明修以普賢行還以法界體大智常隨眾行圓該三世還不移剎那際等故明其眾行卽法界體用也故。如是序致皆明時不移亦不移處。以菩提場無中邊故。所修眾行常等如。剎那三世無增減故。無去來故。次入法界品云。爾時世尊在室羅筏國逝多林給孤獨園者。此舉正宗。如來所乘通前徹後。天上人間十方世界。總以法界爲體。非虛妄體故。爲眾生隨迷不達故。此品之內。都舉天上人間十方世界總不思議法界體寂用自在。故令眾生悟入。是故此之一品。如來但以不思議神力說不借口言。明世間總眞總神無出沒故。以明法界普該前後本一際故。不須同序菩提場。以菩提卽法界故。前會總在法界會中故。故如是序致也。十會之體用。總以此品通括。一體一時一性一智之本母故。此五度序其始成正覺者。總明此法界一時無前後說。如此一部經內。世主妙嚴品。佛名號品。十定品。離世間品。四度皆重序致始成正覺普光明殿。入法界品。但言給孤獨園。此五品經。大意有五種佛果徧周總該余品。此五品經意。是重敍。但爲此五種徧周法界因果一剎那際五事頓彰該收諸位總在其內成法界大智果故。以此有五个經題目相似。惟入法界品獨言給孤獨園。云何爲五種徧周因果也。

一世主妙嚴品。明成佛果徧周。經云。不移本處而身徧坐一切道場。

二佛名號品。在普光明殿中說明報身及國土名號法門。施化利物徧周。此會說六品經。成就信位佛果。此明信心徧周。

三十定品如來入剎那際三昧。以此三昧普該此經及無量三世劫。總是一時本來如是。爲佛道合然現其本法成佛說經及滅度時分無有遷移。此明佛大智本性自體寂用定體徧周。乃至入涅槃四十年住世說法。處母胎猶未出。在兜率天猶未下生。以實法際體然無往來今古性故。

四離世間品。明以法界自體本寂定大智爲普賢行體。卽明覺行徧周。佛華者。覺行也。三昧者。本覺體也。

五入法界品。明根本法界本。體大智佛果徧周。此五種徧周。總以法界爲體。總是一徧周法門。此五徧周該收諸位諸差別故。恐人不解失其意趣。一部經內五處序致。題目鉤連前後相攝。爲明此經以法體本無次第本末兩頭中間時分長短故。如王寶印一時普印無前後成文也。以法寶印普印諸位。但明五位十住十行等進修習气不同故。性無差別。以總別同異成壞十玄六相義融通道理自明。此六字義爲緣起三對。六字都該萬法。一總別一對。二同異一對。三成壞一對。總不相離。不可廢一畱一。亦不可雙立。亦不可雙捨。總是斷常生滅中邊等見。皆是情量。不了任法自性緣生。此乃以無思正慧力方解。以思而知之者。且信心也。此是初地菩薩。觀察世間一切緣起法。𨿽總同時。不系俱有。𨿽總具別。皆無自性。不可系法俱無。余兩對亦然。皆是有無非有無俱不俱常無常情所系故。如一切緣生法。如空中響。本自無爲應物成音。如善筮蓍龜者。無思無爲。不鬼不神。而應緣能知萬有而告人。古今吉凶如指掌者也。應如是知。任法緣起非如情也。一多總別諸同異門。一切成壞。皆非前後同時等系。法界法門道理亦復如是。皆非前後有無同時俱不俱或滅或畱情所系故。皆是性起大悲無作大願。任法緣起稱無作智。非故非新。施設轉正法輪。出生滅沒。皆不可作故新去來解。皆是如來無生滅智自在力故。𨿽異二乘自寂取證。滅情亡智。卽以起大願等利諸眾生。而無願想。𨿽以大慈大悲饒益眾生。而無愛想。𨿽入生死不沒淤泥。𨿽在涅槃。十方世界利人不息。皆是如來無性無依無作智力。皆不可作去來現在古今之解。大方廣佛華嚴經論卷第十

四定其正宗者。有三種正宗。一隨位正宗。二隨品正宗。三大體正宗。

一若隨位正宗。十信十住十行十回向十地十一地。各有正宗。十信以佛根本不動智以爲正宗。十住以證入法界智如來果徳理體妙慧以爲正宗。十行以佛根本智起普賢行進修。以爲正宗。十向以理智圓融眞俗起興大願以成悲智。使令理智大悲均平不偏靜亂以爲正宗。十地以蘊修悲智使令慣習功濟以爲正宗。十一地以普賢行等眾生情流充滿法界海任用利生以爲正宗。此爲隨位正宗。

二若以一部教門。四十品內。當品自有正宗。隨品名目總是可知。

三以一部教大體正宗。以如來大智法界性絕古今體用圓滿一乘佛果以爲正宗。常以此佛果正宗。以爲開示悟入進修。使令慣習成就。又此經四十品中。以法界品爲正宗。余品爲伴。爲十方諸佛以自心分別煩惱。成一切智一切種智法界體用。以爲所乘成正覺故。此根本煩惱非三乘所知故。二乘且折伏而不起。菩薩以空觀折伏無現行故。廣如勝鬘經說。一切眾生以法界門以爲開示悟入。明如來根本智是眾生分別心。契同無二故。則法界自在故。以是義故。十住初心便成正覺。以將十行十向十地十一地法門。治令慣習智悲成就。更亦不離初心法界智體用故。但以此法界智體用無依住門。以治諸習惑。惑薄智明分分殊勝。但須定慧照用。身心諸法皆無依無根無本。諸貪恚癡漸漸微薄。諸佛智慧漸漸增明。法樂自娛非貪世樂。此是法界中漸漸非始末也。

五明此經付囑何人者。此經法門付囑大心凡夫。經云。此經法門不入一切餘眾生手。解云。餘眾生者。三乘及外道樂著人天及求出世樂者。何以故。此經不許三乘菩薩具六神通。自未能聞經生信。何況二乘人天外道。經云。惟除生如來家法王眞子。卽大心凡夫能生信證入。故生於佛家。不言已生佛家諸大菩薩。諸大菩薩常爲眾生說法。無大心凡夫信證不名付囑。不名流通。爲無人信無人悟入故。經云。若無此子此經當滅者。解云。若無凡夫信證者此經當滅。若不如是。諸大菩薩已生佛家者。已有如是無量佛世界海微塵數故。如來何須念此經當滅。旣不念已生佛家大菩薩眾。明知當念大心凡夫。非爲已入聖位者。當知此經付囑大心凡夫故。如出現品說。

六明此經流通所在者。此經流通分每在品末。有動地雨華菩薩供養處。總是大都付囑流通分。如來出現品不在經末者。爲此品是經之末。爲此品是三十七品是五位菩薩結會五位因果行門之終。以是義故。是經之末。又如來從前第六卷

中第二現相品內齒間放光。令普賢菩薩說眾生因果如來因果。如來因果世界報得國土莊嚴。眉間放光令文殊師利賢首等說十信之門。次後說十住十行十回向十地十一地十定十通等法。從現相品至如來出現品。有三十六品經。等覺位中一會。在第三禪說。有一品經。來文未足。通取其數有三十七品。前後總有四十品經。至其如來出現品。是五位因果始終之末故。如來出現品示現法。則表其始終五位因果滿故。卽以眉間光灌文殊頂。口中光灌普賢口。令此二人體用因果互相問答。以文殊爲法界體。普賢爲法界用。二人互爲體用。或文殊爲因。普賢爲果。或二人互爲因果。此一部經。常以此二人表體用因果。今古諸佛同然。皆依此迹。以明因果進修之益故。如來眉間放光及口中放光。加此二大士。卽明五位教門始終之畢。口光是付囑義。流通義。令教行流通故。眉間光是果義。已放果光付囑文殊。令文殊發問果法普賢說佛出現。卽是流通。此品之內。具說付囑流通。亦作輪王大子具足王相。能治王位等諭釋文。至品方明如來出現品。後離世間品。卽是佛自成果後。行普賢利他之行。訓俗之門。十地果前行普賢行。自利利他。十一地果後行普賢行。純是利他。如前七卷會釋中略已釋訖。如法界一品。總該一部教。總是法界門。在祇園者。明眾生世間卽法界故。眾生性卽不思議故。眾生分別卽如來智故。卽明就眾生世界。說是法界不思議故。

三明教體者。依涉法師說出經教體云。一切聖教四法爲體。名句文身語爲性故。以先慣習相領解故。此爲四聞持流布令法久住故。然此法依六處轉。一者依法。謂十二分教故。二者依義。隨位相故。三者依。彼時說去來今自他事故。四者依處。要在世界國城故。五者依數。一十百千至微塵故。六者依彼補特伽羅。說有佛持故。由斯六處得有正法久住。補特伽羅者。此云數取趣。上依涉法師立教體竟。今﹝通玄﹞以自管窺。依此大方廣佛華嚴經立其十種教體。廣乃無盡。

一一切眾生根器。佛一圓音一念三世。無始無終常轉法輪。以爲教體。

二一切聖凡境界莊嚴果報。以爲教體。此乃見境發心不待說故。見惡厭之。見善樂之總能起善故。又一切法無非佛事故。

三一切法自性淸淨。以爲教體。以觀察力心契自相應故。不待說故。

四以行住坐立四威儀。以爲教體。見敬發心不待語故。

五以佛菩薩出現涅槃。以爲教體。以此法事令諸眾生見敬及念戀發心故。

六以佛菩薩神通道力。以爲教體。現諸自在見者發心。不待文句故。

七以無常苦空爲教體。觀者。發心不待語故。

八以無言寂然爲教體。卽淨名居士默答。不待名句文及以語故。

九以名句文身語及眾生根爲教體。藉言方現故。

十以法界一切法本眞爲教體。眾生法之能淨垢故。大要言之。一切眾生諸煩惱海。一切眾生隨分善根人天樂果。聲聞緣覺菩薩佛乘解脫涅槃名句文身語業等。及一切善惡業果報虛空法界。言與無言。一切法無非教體。以目觀知。或以聞法或以自思惟。內薰智現能離諸惡。及得涅槃。說與不說皆是教體。若無煩惱卽無教體。

四明總陳會數者。於中大意。其義有三。一總舉會數。二陳其會意。三說佛出世所由。一總舉會數者。其會有十。二陳其會意者。

第一會在菩提場中者。明示現始成正覺。爲化眾生故。

第二會在普光明殿者。明法報及行所行報得依正二報所居之宅。是故於此品重言始成正覺顯。不起初會爲初蘭若菩提場體。不離此體得道。此處報宅所居故。猶如世人於淨處得道方始歸來示現此法本無來去遷移時分。

第三會升須彌山頂帝釋宮者。明從普光明殿中說十信之位於其地上創起信心。今於帝釋天宮。表其進修之位法行增勝故。於此天說十住之門。明十住之位創始應眞心與空合一分自得慧用自在如天故。如上髙山身與空合。以處表法位勝。不卽要在生天。明無相慧用如天自在故。又明山體於世間中出髙過俗表於十住初心禪定如山不動。無相妙慧出俗現前能破障故。

第四會在夜摩天宮者。明夜摩天宮在空際不與地連。明其十行依空行行不與貪欲愛系著諸有之連故。於此處說十行位。表法如是。不要身生彼天。明在行恆空無所依故。

第五會在兜率天宮者。明此天處是樂知足故。說十回向。爲表回向之位均融理事。大願大悲大智使不偏僻。不貪世樂。不貪涅槃。不著大悲。不著大願。不離其中。使令處世。如蓮華同塵而不污。又表此天於欲界處中。下有忉利夜摩。上有化樂他化。以明上下此天處欲界之中。還說十回向門。表令法身大智萬行大願大悲均調處中。不令同世慈悲有愛不令如三乘樂修出世心增二乘趣寂菩薩畱生及捨淨土等過。皆非稱其法爾故。表法如是。不卽要生彼天。明回眞入俗使悲智均平。

第六會在他化自在天宮者。爲於此天說其十地。爲其此天以他變化用成己樂。以明十地大悲大智皆悉成滿。但化眾生以爲自己涅槃之樂。無自樂故。

何故超化樂而於他化說其十地之行。

答曰。爲明從十回向均融理智大悲大願成滿增勝。不依次第而超化樂。不同下位次第而修如世興易初以十錢得利一倍。後以二十便成四十。卽便超初及第二利故。又明十地果終居欲界之際。而得自在同而不染出而不離。又明十地菩薩功超欲縛故。此天同其魔梵教化波旬故。同魔王位攝魔眷屬。教化自在。故居此天。又明菩薩進修行相十地之位道力功行階降合然。以無明住地未純熟故。未明淨故。其無明住地果極方終。設至十一地二愚猶在。是故此經阿僧祇品。如來隨好功徳品。此二品之法。佛果已前十一地普賢行滿未能達盡。以是義故如來自說。明果終始知算數之極如來隨好功徳佛果方終。已前諸位法門當位菩薩自說。最下入法界一品。如來神力說。表法界中明一切法總神總眞總不思議。明法界體凡聖一性故。於人中說。至文方明。以此二愚佛果方悉是故。十地之位隨力所堪。堪至此天故。𨿽進修階降位位差殊。然法界體一時一念一得一切得。爲明法界無始終法故。不可卽作始終長短存情思想違理之見故。以定慧照之可見。

第七會在第三禪說。此一會說百萬億偈。此會來文未足。如瓔珞本業經具云。彼經是化三乘人已後。如來領至菩提樹下。卻說初成佛時說華嚴經會次第。彼經具言。計此一會通爲十處十會四十品經。爲此經十十成法皆圓滿故。明三禪之中。初禪除憂。二禪滅苦。憂苦旣無三禪惟是法悅樂故。猶法樂故。喜動還存。以喜動故色心還在。此色心是樂禪悅樂無思之色。非如欲界之色故。心有無思樂禪之色出入之息猶存。報得淨身。身如皓雪。衣如金色。過身一倍。行卽遊空足不履踐。初禪身二里半。二禪身五里。三禪身十里。衣與身倍。至文廣明。於此天說十一地法門。表等覺位中順其法身行其萬行。教化眾生徧周法界常法樂故。至第四禪寄同佛位故。稱眞法性無出入息。隨理普周。任眾生見習气迷法之愚一時總盡。世出世法無事不窮。號之爲種種光明徧照義也。以智滿故。表法如是。不卽如是上下往來。但以法身大智虛空一切智日。對現色身。於法界中隨其器水。普現眾像。此之一會超前十地過。初禪二禪二天。明此十一地智倍倍增故。以上升天寄處表法升進漸漸自在。非是法屬彼天。皆徧一切處故。

第八會在普光明殿。說十定法門。其定名入剎那際。如三乘說。八十生滅爲一剎那。八十剎那名爲一念。此明三乘說。如此一乘之中。但以剎那是極短促思慮不及之故。終不論別有生滅。明如來出世始終不離剎那際。如離世間品說。如來正處胎時住兜率天。並初生出家學道成菩提轉法輪入涅槃。總一時。身猶處胎未出。爲定體稱法界本性。以爲定體。更無長短。始終三世總爲一際。更不許如世妄情想佛出興作長短系。違眞理故。卽明時之極也。更不論剎那外別有生滅。此是當部經之意趣。不同古人釋此會爲重會普光法堂者。意不如是。不以見名言教中兩度三度重敍普光明殿卽云重會乃至三會等故。失其眞意。豈可令他作去來之見。如經意者。但以佛自體無作大悲爲母。以一切種智爲佛。以法無性無所依爲時日歲月。以一切眾生根器爲明鏡。佛於一切眾生心海任物自見。各得自法。皆令向善及得菩提。非是如來有重來重去相故。但明此普光明殿。是如來自性一切智種智之都體也。爲依報所居此剎那際定是佛一切智種智之法性故。意在總括一切法界眾海會等總體。不令學者有往來自他故。今者卻作往來重會之見。此將不可也。總明如王寶印一時頓印。不可作重會去來之見。經無是意。

第九會在普光明殿者。明從此處而起信心發行修十住十行十回向十地十定十通十忍乃至如來出現品佛果位終皆悉不離普賢舊行。是故佛果向前十住已上。自乘普賢行滿。卽如來出現品前。三十六品經。是普賢行品是。佛果位後自行已滿。純是利他普賢行故。出現品後離世間品是。爲從第二會普光明殿中起信心已。經過五位始終因果。不離本迹諸佛果滿舊普賢門。於十定品中亦其此處。明以法身定體圓通始終一際一處三法同一不移普光明殿。報居之宅。齊頭並印無有重會三會去已還來。古人釋此會爲重會三會。普光明殿以法界門。不可作世情思想解故。如善財。從覺城東大塔廟處妙徳之所。信心經過五十个位門。至徳生童子有徳童女。爲未是佛果以前自利利他普賢行終故。十二位中妙覺之位。見慈氏如來。是佛果終位。令其善財卻見文殊。明今至果不離舊所初信之門菩提理智。便聞普賢名。便見其身。等普賢身者。彼明果後普賢之行。經云。更入無量三昧者。爲明證過佛果位內二種愚故。二愚者。一迷阿僧祇廣大數愚。二佛位之內隨好功徳廣大愚。此之二法惟佛究竟。自利進修五位菩薩未過故。以是義故。此兩品經如來自說。及法界品如來不思議神力說。爲明法界是一切諸佛共所究竟果故。以將此品示悟眾生。餘三十七品是當位菩薩說。勝鬘經云。無明住地佛地方除。三乘三祇之果。及淨穢別執菩薩。還歸本土。二見順情多不相似。如法界因果當念不遷不虧階級。總別一多通融方便全殊。此普光明殿說離世間品。明信心及究竟佛果普賢行總不離舊迹。亦如慈氏樓閣內。普現三世。一念普觀三世諸佛及以菩薩一切眾生。視如卽夕。無有古今。卽其義也。

第十會在法界品者。明此一會普含諸會及十方剎海法界虛空界。總爲一會。重重無盡。一切諸佛海及一切眾生之海。總以此法界一品。總爲一體。一切境界隨眾生心。以此爲別。以六相十玄該之。以無思之心照之觀之可見。或以世主妙嚴品爲一會。以普光明殿三會爲一會。通前世主妙嚴品爲二會。上升須彌夜摩兜率他化第三禪等天爲五會。通前兩會爲七會。法界品祇園人間爲第八會。善財大塔廟處爲第九會。以虛空法界一切處會爲十會。卽該收前後十方總盡。亦是一家所釋。亦不違道理。古人云。九會者。爲未知有十一地在第三禪說。此經總十法爲準。不可說九也。如善財覺城東會。明前諸會。但且寄成五位之法。未寄顯能修行之人。如覺城一會。卽明能修行之人及菩薩攝生方便法則。

第三說佛出世所由者。如來出世寄位示眞。若見如來始成正覺及正像末三時教者。非正覺見。非見佛出興。此乃劣解眾生且如是見。求正覺者不應如是。

問曰。云何見佛出興。

答曰。當見自身。無身無心。無出無沒。無內無外。不動不寂。無思無求。世及出世。都無住處。無心所法。無法法無心。心法無依。性無始末。以無依住智說如斯法。教化眾生皆令悟入。是名見佛出興。如光明覺品文殊師利頌曰。世及出世見。一切皆超越。而能善知法。當成大光曜。若於一切智。發生回向心。見心無所生。當獲大名稱。眾生無所生。亦復無有壞。若得如是智。當成無上道。一中解無量。無量中解一。了彼互生起。當成無所畏。前兩行頌明佛出興。後兩行頌明正覺中智。佛出興當知如是。不令眾生取佛出興滅沒之相。見初見末。但見自身。眾生身心無生滅體。是出世間。

夫說一部之經。始終徒眾形相總有二百二十八眾。形類部從莊嚴道場形類各異。當會事意皆有所表。至位方明。不可云摸。且初一品有四十五眾。表意如下。至文方釋。教文廣博。預陳難解對事方指。目視道存。如前長科經意六段門中。第一會中始成正覺。總有六品經。經有十一卷。其中品名者。一世主妙嚴品。二如來現相品。三普賢三昧品。四世界成就品。五華藏世界品。六毗盧遮那品。此六品經。於初會中有六種意。此初會中從如是我聞已下。是序分正說分流通分。自余會皆然。從如是我聞一時六字至始成正覺。是序分。其地堅固金剛所成已下。是正說分。至動地雨華。是流通分。從正說分中。說如來成佛因果菩薩神天五十眾。表佛自行利生之眾。令諸來菩薩見知因果。及示現得道入法入卽同佛所知見法。與後學者以爲樣式。從其凡夫入法。卽同佛知見故。初發心時便成正覺。從此義生。以後諸會悉自有序分。至文方明。大都付囑流通分。如來出現品是。前已敍竟。如輪王大子諭是。

一初世主妙嚴品明。佛始成正覺諸世間主來集慶佛成道又自求所益。又所表如來自行五位法門。

二如來現相品。明佛始成正覺口光告眾毫光示法。

三普賢三昧品。明佛令普賢長子。入如來藏身三昧。審諦觀法。從三昧起。說佛果報眾生業力成就世界依正二報國土莊嚴。

四便說世界成就品。明由眾生業力起。

五華藏世界品。明華藏世界海是佛自智果報得莊嚴。

六毗盧遮那品。卽明引古證今令眾信順法不虛來古今相照。令信不疑。今此初會六品經。皆有意趣。就六品之中。還依會釋。分爲二門。一世主妙嚴品一品經。明佛始成正覺略示依正二報之所莊嚴。二如來現相品已下五品經。明示果勸修。於此二門。且於初門世主妙嚴一品。義分十門。

第一明毗盧遮那始成正覺依正二報之所莊嚴。

第二明十普賢眾常隨佛眾。

第三明諸神八部諸天來集。

第四明結眾已來。

第五明十大天王以自得益法門嘆佛十地行果。

第六明日月天子八部王等以自得益法門嘆佛十回向行果。

第七明十眾諸神主稼神爲首。各以自所得法門嘆佛十行之果。

第八明海月光大明菩薩等十大菩薩通九眾諸神。以自所得法門。嘆佛十住行果。

第九明座出自眾明佛自行普賢行嘆佛自行普賢行果。

第十明華藏世界動地興供。明佛出興大眾歡喜福威感應。已上初會十門中菩薩神天。總得如來五位法門。但化令入位者。皆得一分應眞理智。總得稱之爲神能主導眾生。非鬼神之神。以入如來智。法力自在故十地如天。亦明自在。至文方廣明。大方廣佛華嚴經論卷第十一世主妙嚴品第一之二

今釋此初會中世主妙嚴一品。如前十段科文中第一段。明佛始成正覺。於此一段復分爲二。一釋經題目。二隨文釋義。

一釋經題目者。何故名爲大方廣佛華嚴經世主妙嚴品第一。解云。大者無方義。方者法則義。廣者理智徧周義。佛者智體無依住義。智自在義。華者徧法界無盡行義。以行能開敷自他果故。華是感果義。開敷義。嚴是莊飾義。明初發心住位。以十信中有作行華。開敷十住位中妙理智慧果故。復生無作十種行華。常以法行互嚴。用淨自利利他之道故。行爲嚴飾義。世主妙嚴者。以此初品有諸神天八部之眾。皆爲世間主。各將十佛世界微塵數隨身部從。或但云無量來嚴道場。此爲依眾成名。故云世主妙嚴。又佛及菩薩。皆爲世間之主故。以能主導眾生。總爲世間主故。亦此初品總標一部。都舉。總有二百二十八眾。形狀不同各各部類。或言一佛世界微塵。或言十佛世界微塵。或言無量。以嚴海會故。言世主妙嚴。或以佛福報境界妙嚴依正。亦得稱爲世主妙嚴。爲如來亦爲世間主主導眾生故。此爲依主得名。品者。均別義。明五位及信心同異差降意類別敍。進修生熟各有條貫。次第分明。令後學者自識本行進修不惑故。爲品類均別義也。第一者。非是次第前後之第一。爲法界門中無前頭在後之次第。皆是一時無二念。同時顯著。諸品之第一。一多緣起同時之第一。是名同時具足相應門一多相容不同門。以十玄門及六相義通融。不可以如情所系故名第一。

二隨文釋義者。從如是我聞一時至如是無量功徳以來。於中有七十一行經。長科爲四分。一從初如是我聞一時以下至始成正覺。於中有八句經。總明斷疑成信分。前之六字明結集聞經之主。後之五句序致如來得道之處。二其地堅固以下。至妙音遐暢無處不及。於中有二十六行半經。總明嘆佛依正。此土他方及菩薩神力莊嚴道場分。此如帝网之他方。三爾時世尊處於此座以下。至所有莊嚴悉令顯現。於中有十三行經。嘆佛成道修行果滿依正。報徳悲智攝生自在無邊分。四從有十佛世界微塵數菩薩以下。至無量功徳。於中有三十行經。明菩薩大眾圍繞分。又從初斷疑成信分中。義分爲三。一定傳教人。二定說經時分。三釋經文義。

一定傳教人者。如三乘中大智度論第二卷

所釋。如來臨入涅槃時告阿難。十二部經汝當流通。告優波離。一切戒律汝當受持。告阿那律。汝得天眼當守護舍利勸人供養。告大眾言。我若住一劫若減一劫。會亦當滅。語已雙林北首而臥入般涅槃。阿難親屬。愛習未除。心沒憂海。阿泥盧豆語阿難。汝是守護佛法藏者。不應如凡夫人自沒憂海。諸有爲法並是無常。汝何愁憂又佛世尊手付汝法。汝今愁悶失所受事。世尊今日𨿽在明朝卽無。汝當問佛未來要事。盧豆教問要事有四。一問如來在世親自說法人皆信受。如來滅後一切經首當置何言。二問如來在世諸比丘等以佛爲師。如來滅後以何爲師。三問如來在世諸比丘。等依佛而住。如來滅後依誰而住。四問如來在世惡性車匿佛自治之。佛滅度後云何共住。阿難如教請問世尊。世尊答云。經首當置如是我聞一時等六字爲句。二云諸比丘皆以波羅提木叉爲師。三云諸比丘皆以四念處爲住。四云惡性比丘以梵檀治之。此云默擯。若心軟伏爲說迦旃延經。此云離有無破我慢心。又如五卷大悲經中。阿難請佛。云何結集法眼。佛告阿難。我滅度後。大徳比丘應如是問。世尊何處說大阿陀那等經。汝應如是答。如是我聞一時佛在摩伽陀國菩提樹下初成正覺說法。乃至娑羅雙樹間說。如是等二十餘處所說之經。佛自重教阿難結集如是。是故此六字句義。佛教立故。斷後聞經者疑。知非是他餘人說故。亦非阿難自說。依涅槃安立如經初。準科文。從如是我聞一時至始成正覺有八句。依五卷經說令眾斷疑。一者如是是一句。我聞是二句。一時是三句。佛在是四句。摩竭提國阿蘭若法菩提場中。此之三句義。惟是一。但陳其一處三法是一。並始成正覺爲六句。是故如是我聞一時佛在菩提場中始成正覺。總爲六句。今言如是者。如卽如佛所言。是者是佛所說。簡非異說兩名相順契信不殊。明眞是佛說非阿難自說亦非魔梵所說。又我聞一句。是阿難從佛所聞。非轉轉傳聞故。亦非是非人所制故。又非如外道。經書靑烏銜來石崖崩得。是斷疑成信分。如眞諦三藏雲。依微細律。阿難當升法座之時。其身如佛具足相好。眾見此瑞遂生三疑。一疑佛大師從涅槃起更爲眾生說法。二疑他方佛來。三疑阿難轉身成佛。今爲除此三疑故安立六字。是阿難自稱如是之法我從佛聞。知非是佛重起所說法。亦非他方佛來。又非阿難自身成佛。但以法力故令我似佛。是故下髙座已還復本形。以此義故。以此六字用斷眾疑。問如三乘中說阿難。旣是佛得道夜。生年二十方爲佛弟子。其二十年已後經是親聞。已前傳聞。故轉法輪經云。阿難結集自說偈曰。佛初說法時。爾時我不見。如是展轉聞。佛遊波羅柰。爲五比丘眾。轉四諦法輪。故知以前非親聞故。又薩婆多論云。阿難爲佛作侍者時。請願言。願佛二十年中所說之經。盡爲我說。勿與我故衣及殘食。將知此也是觀聞。又如涅槃經云。阿難多聞士。若在若不在。自然常解了。常與無常義。又阿難得覺意三昧。佛所說經遠近常聞。此以阿難傳法。並是三乘經中所說。如此大方廣佛華嚴經傳法阿難。非如上說。夫天中之天十方調禦化儀主伴。豈是小緣。自非器類齊肩示陰陽而影響。三世九世窮劫一念而知。無盡古今常如卽夕。今以三乘情見延促始終者。未可詳其傳教之主。今此華嚴經明傳教主伴者。皆是神洞玄源道齊智海。如文殊普賢互爲師範之者所爲也。豈論生時年歲作前後之見。如是佛出興世轉法輪。時如來以性海大智之印。印眾生情欲爲文字。於一音中無前後際。一時普印。隨樂不同。各隨自心所樂之法皆得聞之。設阿難示行傳教之主伴者。是普賢行海隨器髙低。出沒任流依根現迹。皆不得以三乘定例。如上所說。並是聖賢。密潛同事。是應三乘權化。未爲了教。如阿闍世王懺悔經。有三種阿難。一阿難陀。此云慶喜。持聲聞法藏。於上二乘隨力隨分。二阿難陀跋陀羅。此云慶喜賢。持中乘法藏。於上大乘隨力隨分。於下小乘容與兼持。三阿難陀娑伽羅。此云慶喜海。菩薩持大乘法藏。於下小乘容與兼持此者。亦是三乘中傳教阿難未爲實教。如是華嚴經傳教阿難者。正阿難升髙座時。身同諸佛。一時頓演四乘等教。隨根結集。卽阿難與佛體用不殊。此釋亦不違道理。又如涅槃經云。阿難所未聞經。弘廣菩薩當爲流通。若望此經非三乘所知。卽此弘廣菩薩傳教非謬。今此稱如是我聞者。弘廣菩薩也。又大智度論云。是文殊師利稱如是我聞。以彼論中云文殊師利佛涅槃後四百年中時文殊師利猶在世間故。又如大智度論云。文殊師利與阿難。在餘淸淨處。結集摩訶衍藏。如上所釋。總是聖者隨方便言。若以大體論之。總是如來文殊師利普賢菩薩隨事之行故。設言三身阿難。亦復如是。總是佛自普賢行中隨根方便隨器髙低故。已上定傳教人竟。

二定說經時分者。略立十種說教前後不同。

一如力士經說佛初成道一七日思惟已卽於鹿園說法。

二如大品經說。佛初成道鹿苑轉四諦法輪。無量眾發聲聞心乃至獨覺心大菩提心。不言時日。

三如法華經說。三七日詣鹿園說法。

四如四分戒及薩婆多論。六七日方說法。

五如興起行經及出曜經。七七日方說法。

六如五分律。八七日方說法。

七如大智度論。五十七日方說法。

八如十二遊行經說。一年不說法。

九依今唐朝藏法師。決定將如來成道定二七日說華嚴經。已上見佛說法前後不同。皆是隨自見佛說法前後不同。非是依本法界成實之說。

十今﹝通玄﹞依此華嚴法界門定說法時分。還依本教定其時分。總不如上。如來依眞。出世利物。還令至眞。若也各自隨逐自情。永劫迷輪苦趣乖眞逐妄。佛意不然。經自有明文。何須違教。逐權背實障業何休。如十定品說。如來於剎那際出現於世入涅槃。總無時也。言剎那際者。猶是寄言爾。以無時卽一切時出現。一切時說法。一切時涅槃。爲寂用無礙故。隨眾生心現故。又如法華經。吾從成佛已來經無量阿僧祇劫。以無時可量故言無量。此爲佛說法時。以此爲定。不逐世情遠思爲無量之想也。以無時是佛說法時也。以本教說本時。本時者。法界無時也。如十定品。以剎那際出現於世入涅槃者。意言時無可移如剎那際。總明法界無可遷移時也。今定說經時分。只是三世古今情盡。以爲本說法時也。不可依前權教逐情引接之說。

三釋經文義者。一從初六字八句斷疑成信分中。依大智度論云。如者順也。又是者印也。卽印順信受故言如是。如是總舉一部文義。卽指已所聞之法故。故云如是。又依長耳三藏約三寶釋。一約佛。謂如佛所說。是我所聞。是佛所說。又依藏法師釋約法云。謂如我所聞。是佛所說。又如稱理教是我所聞。又今﹝通玄﹞約法釋云。如者諸法如故。是者卽是佛故。故言如是。以法界大智之眞我。聞佛說法界大智之眞經。故言如是我聞。卽明師弟體一。此約華嚴法界門釋。爲明初發心因果理智不異佛故。又一切法如也。以法體如。所說法者。及法亦如。此法界智是所聞之智。智亦如如故。故言如是。心境不二方聞佛所說經。若心境有差不可聞佛所說。亦復不能信順領受故。我聞者。是法界智之眞我。還見法界智之眞佛。還聞法界智之眞經。總法界智之眞人。互爲主伴。還化法界智之眞眾生。悟入法界智之眞性故。故言如是我聞。夫佛日出興化羣生之軌範。所有結集傳經之主伴。自非气類齊光道相知而利物。以弘廣菩薩文殊師利如來自行普賢等。傳持聖教。是實也。非實是種智外三乘之人能傳教乎。設是阿難亦是同流。皆以常樂我淨大智慧之眞。我聞如來大智所說之眞經。非假我故。皆如佛知見故言如是我聞。不同涅槃具四緣和合之所聞故。云何四緣。一耳根不壞。二聲在可聞。三中間無障礙。四有欲欲聞如是之聞。是凡夫聞故。又凡夫及三乘有十種緣方得聞。一本識爲依。二耳識種子爲因。三末那爲染污依。四意識相依。五自類耳識爲無間依。六耳根不壞爲境根。七作意欲聞。八境爲所緣緣。九中間無障礙。十境近在可聞。如是之聞。是凡夫及三乘有限量聞。不同此教菩薩以徧法界大智慧爲聞。更無能所。以一圓明智境。一念普聞三世劫無量等諸聲。皆不如上說。凡夫及三乘系無量劫者。是法界門中一念一時聞。以智無裏外一時聞故。一時者。依梁攝論。一時有三義。一平等時。無沈浮顚倒故。二和合時。謂令聞能聞正聞故。三轉法輪時。卽正說正受時。故如依諸古人說。正是說法華經時。非是說余經時。正是說金剛般若經時。非是說余經時。名爲一時。取正是說當部經時。名爲一時。今此說大方廣佛華嚴經時卽不爾。卽是以法界體寄言。一剎那際。出世及涅槃。以一言音。一時徧周十方國土轉法輪時。名爲一時。非如上說一時之義。佛者覺也。覺有二義。一始覺。二本覺。此佛者覺無始終。三世障盡名之爲佛。不如權教有出世涅槃有始終故。又佛者。大智度論中有四義。一名有徳。謂婆伽名徳。婆名有故。二名巧分別。婆伽名分別。婆名巧故。三名有聲。婆伽名聲。婆名有故。四名能破淫怒癡婆伽名破。婆名淫怒癡故。又佛地論說有六義。頌云。自在熾盛及端嚴。名稱吉祥與尊貴。具斯六種義差別。是故總號爲薄加。在者在何處所。有二義。一指事。二舉法。指事者。在摩竭提國。且指其國。舉法者。在何處也。在法界。卽事卽法界無二故。爲法界無中邊大小彼此故。又摩竭提國者。此云不害國。摩者云無。竭提云害。總云無害國。又云。摩者不也。竭提者至。言其此國將謀兵勇鄰國敵不能侵至。又摩者徧也。竭提云聰慧。此國爲多有聰慧人徧其國內故。又云。摩者大也。竭提體也。謂五印土中此國最大。統攝諸國。故云大體也。此國王不行刑戮。其有罪者。送置寒林中。爲明佛大悲。以處表徳故。阿蘭若法。此云寂靜處。寂靜有二義。一事二理。一事者。在摩伽陀國尼連河側漚樓頻螺聚落中。去人間五里一牛吼地也。得阿耨多羅三藐三菩提。此處有一萬道場神。常在其處。一切諸佛示成正覺。總在其中。表如來萬行圓滿中道無邊故。此處是閻浮提之中心故。二理者。卽一切法自體靜故。卽動而常靜故。菩提道場者有二義故。一事二理。一事者。如前尼連河邊。二理者。徧法界也。法界無邊中道無邊。於一切剎皆示成佛故。如世間場簡穢故。法場治惑故。示現成佛治眾生惑故。此場依主釋。爲佛在其中現成道故。依主得名爲覺場也。始成正覺者。古今情盡。名之爲始。心無所依。名之爲正。理智相應。名之爲覺。得如是法。名之爲成。又自覺覺他。名之爲覺。以上釋八句中斷疑成信分竟。

第二莊嚴道場分者。從其地堅固以下。至妙音遐暢無處不及。於中有二十六行半經。明如來依正二報莊嚴道場於此一段文中。明如來本行中四種因感四種果報。於一心性中有四種因。行十波羅蜜。又於其中各得十種莊嚴。何者爲四種因。

第一以法身因報得金剛地。經云其地堅固者是也。其地上有十種莊嚴。卽以十波羅蜜以成依報。金剛地爲正報。何者爲十種莊嚴。一以法性中大智以爲檀體者。卽一行中具十行總圓故。以此經宗一行卽一切行主伴恆圓滿故。故以寶輪圓滿用嚴金地。明一卽一切故。二以寶華以嚴金地者。明其性戒淸潔猶如妙華開敷菡萏令人樂見。發生自他善因果故。三摩尼寶以嚴金地者。摩尼此云離垢寶也。以忍行淸髙心無諸垢所招依果故。四諸色相海以嚴金地者。以精進波羅蜜總該眾行。能招自他果故。以招報故。諸色相海以嚴金地。五摩尼爲幢莊嚴者。明定體恆淨無傾動故。所招果也。禪波羅蜜能普寂故。六放光明及出妙音莊嚴法界者。明定能發慧慧能說教。以爲依果以嚴虛空。又明第六波羅蜜空慧滿故。七寶网莊嚴者。明方便波羅蜜成就大悲覆護眾生施教行故。所招依果。爲明七住七地等成大悲法門故。施教行之网。漉出眾生。安置於大般涅槃之岸故。因行如是依果亦然。八妙香華瓔垂布莊嚴虛空者。此网向下懸垂之飾也。明第八願波羅蜜以任運之大智。入俗益生。教行所招依果也。如十地菩薩。七地已前作七度。煉眞金轉令明淨諭八地。卽作種種莊嚴華鬘諭故。九摩尼王變現自在莊嚴虛空者。明第九力波羅蜜九住及九地等爲大法師說法自在所招依果故。明十住中第九十行中第九十回

向中第九十地中第九。總明法師位說法自在所招報故。十雨寶及華以嚴金地者。明十住十地等大智法雲雨眾法寶及利眾生行普周徧故。所招依果。從第九摩尼寶變現自在。卽雨十地法云之寶者。明住住地地五位相卽故。

第二萬行因者。其如來自行普賢行爲因所招寶樹行列莊嚴金地。周徧十方爲依果故。經云。令此道場一切嚴具樹中現像者。明覺行體周徹故。此總陳樹上莊嚴。後別舉菩提樹一个。用明眾樹亦爾。其菩提樹有十種依果者。常以金剛地爲正報。其上莊嚴爲依又如來身爲正報。金剛地及地上一切莊嚴爲依今樹者。以如來行爲因。因行。招報樹爲依報。又樹上其樹金剛爲身。金爲正報。榦枝條葉華果爲依。明以行樹法華智果慈悲之葉。以十波羅蜜爲枝榦。法身以爲其莖。而隨十行之上。報得十種依果莊嚴。何者爲十。一金剛爲樹身。以法性爲檀行體故。所招金剛樹身依果。爲明一切行從法性生故。是故以金剛爲身。雲樹髙顯者。如下十地品說十地菩薩行中依果所招之樹。其身周圍十萬三千大千世界。髙百萬三千大千世界。如十地菩薩行中依果。尙自如是。況復如來。二琉璃爲幹者。生枝已上爲幹。向下無枝條處爲樹身。明自行淨戒爲因外招琉璃爲樹榦故。直出者爲幹。傍生者爲枝。枝上生者爲條。明萬行隨流以淨戒爲體。以無染故。皆是法性身。隨流而無染淨。行果所招報相。三眾雜妙寶以爲枝條。以嚴其幹者。明純雜萬行對緣成忍能利自他所招依果故。四寶葉扶疏垂蔭如雲而嚴其條。扶疏者蔭映得所。明精進波羅蜜自利利他教行法門覆護得所不省不煩恰中故。外招依果樹葉以嚴覆蔭眾生得所故也。五寶華雜色分枝布影以嚴寶樹者。明如來以無量三昧方便隨流利生影應一切眾生之行隨類現形。外招其華以嚴寶樹。亦明三昧能開敷智慧果故。故報得依果以華爲嚴。六摩尼爲果與花間列者。明以定華能敷慧果寂用自在故。含輝發焰者。慧能照燭自他故。所招依果華果間嚴。七樹出光嚴者。明方便波羅蜜以大悲心處纏同事方便破暗故。所招依果故。樹出光嚴八光出摩尼者。明第八願波羅蜜興智自在所招果故。九摩尼寶內有諸菩薩俱時出現者明第九力波羅蜜以無功智身出應隨緣利含識故。九地菩薩爲大法師。所招依正本末相似。以行果能招樹報。樹出菩薩眾還明本行。明依正交參具總別故。爲明本行萬行報得樹嚴。樹出菩薩。以明因果徹故。摩尼寶中現菩薩身云者。表八地無功之淨智。九地出行設教利生故。以菩薩是行樹。是行中報得。還於樹中出菩薩行。十菩提樹恆出妙音說法莊嚴者。明如來十住十地等智波羅蜜。以法大雲雨法雨故所招依果。

第三明大悲因果者。以如來大慈悲爲因。如來所處宮殿爲依果。此中有五種徳而共成之。一如來大悲含育徳。以成其宮。二以正智利眾生徳。以成其殿。三以智觀照利自他徳。能成其樓。四以大智知根設教益生徳。能成其閣。五大悲弘願周徧利生徳。報得宮殿樓閣周徧十方。又以十波羅蜜行隨大悲生。復成十種依果。何者爲十。隨法身隨萬行隨大悲隨大智所招依果。各自區分不相礙故。猶如大地生諸卉木。地惟是一萬像不同。如水資生諭思之可見。但十波羅蜜理惟一性。隨其法身萬行大悲大智報自差殊。故如法身大願大悲大智十波羅蜜。廢一不可。至八地已來其功未熟。若廢一卽一切不成。欲學佛菩提。如此通融不修一行。若偏修理卽滯寂。若偏修智卽無悲若偏修悲卽染習便增。若但修大願卽有爲情起。菩薩於此眾行不去不畱。以法性均融得所。卽得以定慧力觀察之。不可玄情斟酌也長諸癡愛。其十種行以爲十種依果莊嚴者。一以十方一切諸佛平等法性無著大慈大悲心。行檀波羅蜜所招依果。眾色摩尼之所集成。以大悲位中萬行。或染或淨。非一色故。所招依果非一色故。以嚴宮殿。二以法性自體淸淨。無表戒體。隨大慈悲行守護眾生。名爲行華。能感自他果故。所招寶華報以嚴宮殿。三以忍波羅蜜處世濟凡。毀譽不變動故。外招依果諸寶流光。光化爲幢。幢者不傾動義。勝怨義。勝於毀贊之怨故。四以精進波羅蜜隨大悲行。外招依果。無邊菩薩道場眾會以嚴宮殿。咸集其所。五以禪波羅蜜隨大悲行。外招依果。菩薩出現光明。以定能發大悲慧光明故。六以慧波羅蜜隨大悲行。外招依果。得不思議摩尼寶王而爲其网。以慧能簡擇成諸法网故。還得不思議音寶网用嚴宮殿。七以方便波羅蜜能隨大悲。同於染淨隨流之行。外招依果。得自在神通之力所有境界皆從中出。明如來。以法無依住智慧之門。成大悲方便之行爲因。所招神力以嚴宮殿。如七地位中所行方便行成大悲門。經中諭云。猶如一國純穢一國純淨。於此二國事難可了知。明七地菩薩以成就大悲方便萬行於染淨二見難斷難成故。爲此悲門化利眾生無休息故。八以願波羅蜜。外招依果。眾生所居屋宅現宮殿中。明如來大願應眾生爲因所招依果如斯顯現故。又此中明智悲圓淨故。九以如來力波羅蜜隨大悲行。爲大法師故。諸佛神力所加。以嚴宮殿。以爲依果。十以如來行智波羅蜜爲因。外招神力。一念之間宮殿。悉皆包含十方法界。明智隨悲用普含覆故。以上十種行用嚴宮殿。上莊嚴皆是如來隨大悲行所招依果故。文勢連貫互融相依。明一行一切行互參故。一切報果不可無因而得。但以智細細思之。本來因果內外相似。第四如來大智隨萬行因果者卽通萬行。出現世間。正成正覺。爲正因也。師子座爲依果。

從其師子座一段文中。義分爲三。一釋座名。二陳座髙廣。三明座上莊嚴因果。

一釋座名師子者。依主釋。如來於大眾中得無畏故。非於座上有師子座嚴。設有者但明依報故。

二陳座髙廣者。經但言髙廣不言量數。今以例比之。如下十住位中帝釋天宮佛座。髙十千層級。十行位中夜摩天宮佛座。髙百萬層級。十回向位中兜率天宮佛座。髙百萬億層級。髙廣隨位各各相稱。以次類之。十地之位他化天宮其座。髙億萬億層級。彼天宮已超化樂故。第三禪中說十一地。又超二天倍倍更髙。十地品不言佛座層級髙廣之量也。但以次類之。此之四位佛座髙下層級不同者。以明隨十住十行十回向十地進修階降隨位所見髙下不同。以實而論佛座髙廣。無有決定大小髙下可得。爲如來心量盡所系故。無有量也。所招依果。亦不可以量度故。如無邊身菩薩量佛身際不可得故。已出情際心數量故。以此義故。住毛孔中而身不小。居法界中而身不大。爲情量盡故。身若隨類座亦隨類。若以如來自報體而言。以法界爲座體。因旣如是。依果亦然。故亦非可量。如法界品中。等於法界座量爲定。

三明座上莊嚴因果者。略有十種。皆以如來智隨萬行。一切處亦成正覺爲因。一切處十種莊嚴爲依果故。其十者何。一摩尼爲臺者。明如來智隨法施成。檀波羅蜜。明智體淨所招依果得離垢寶爲嚴故。摩尼者。此云離垢寶也。智能出俗以此爲臺。明智體超塵迥出義也。二蓮華爲网者。以智隨萬行成戒波羅蜜門。明其性戒得眞不證處纏不污猶如蓮華處水不染。爲网者。明智隨戒體教行漉眾生故。所招依果報相似故。三淸淨妙寶以爲其輪者。明如來以智隨行成其忍門。生在王宮及示成正覺。假令調達梵魔波旬惱而不恚。所招依果妙寶爲輪。明佛忍行圓滿故。果報圓滿也。四眾色雜華而作瓔珞者。明如來以智隨眾行成精進波羅蜜故。所招依果眾色之華。而作瓔珞以嚴寶座。爲明精進行爲嚴大智法身爲華瓔故。明智行互嚴。五堂榭樓閣階砌戶牖凡諸物像備體莊嚴者。明如來以智隨行成禪波羅蜜門故。明其如來智隨禪行無動不寂。明此禪門總攝法身大悲大智進修行門層級次第總皆具足。所招依果亦具足故。故總舉凡諸物像備體莊嚴。俗書云。大屋曰榭。其狀上平。可以爲臺觀。四周置檐。上下以軒檻階砌嚴之中虛爲其室。亦雲臺。上有木爲榭。此爲略言之。六寶樹枝果周回間列者。明如來智隨慧用依根同行所招依果樹嚴寶座。寶樹枝果周回間列者。明理智悲願互參同時總別得所不偏修故。以十門參之。七摩尼光云互相照曜者。明如來智隨方便行隨器與益所招如是依果莊嚴。照曜者。知根同事。八十方諸佛化現珠王一切菩薩髻中妙寶悉放光明而來瑩燭者。明如來因中八地大智大願功終。大悲已滿大智圓明。諸佛摩頂。能十方示成佛身一切菩薩願行齊等故。招依果佛化珠王者。明同十方諸佛自在故。菩薩妙寶共來瑩燭者。明菩薩行圓。瑩者明淨義。燭者照曜義。以明如來因中八地大智隨本大願力照眾生根依根與益故。爲依果也。皆以十玄六相該通。總一剎那際同別具足故。不可順情而知。常不異理智而知。依無作定體方明。思而知之者信位也。九復以諸佛威神所持者。明如來大智隨行成力波羅蜜。爲大法師。說佛法輪。同諸佛力故。所招依果。佛力持座令座說法。十座出音聲說佛境界。妙音遐暢無處不及者。遐者遠也。暢者悅也。明座出音說佛境徧周法界遠悅眾生故。此如來因位十地法云潤澤所招依果故。

第三明如來成道攝生自在分者。於此分中從爾時世尊以下。至所有莊嚴悉令顯現。於中有十三行經總明如來處座成佛身語智等三業自在眷屬莊嚴利生自在。如來所坐之座。以法界爲座體。以如來一切萬行報得。爲依果莊嚴。如來是大智之身。緣座上所有莊嚴。皆是如來大智隨行任運報得。如龍遊雲起虎嘯風生。報感之應。然非物能與爲也。成最正覺者。爲簡非外道聲聞緣覺於權教中木樹艸座厭俗出纏。令劣解眾生起三乘種。且拔八苦。非究竟覺之正覺。簡非如是覺故。故言成最正覺。此正覺者。不忻不厭不出不沒。染淨情盡。以大圓鏡智稱法界性。自在教化盡一切眾生世界剎海。皆非限齊。所有報境身國相徹圓滿十方。諸佛眾生。自他同處互相參入。影現重重。不云報滿三千大千之剎。不名淨土在於他方。略說大相有九十七種大人之相。隨好無盡。頂著華冠。項著瓔珞。手著環釧。非同三乘厭俗出家。勸諸菩薩生於他方佛國淨土。簡非如是。故言成最正覺。號毗盧遮那。此雲光明徧照。以其大智教化依根破障故。如經一一自有其文。智入三世悉皆平等者。明智能隨俗言入三世。卽俗體本眞。故言平等。以總別同異成壞門六相義。該括。卽總而全別。卽別而全總。卽同而恆異。卽異而恆同。卽成而恆壞。卽壞而恆成。皆非情系一異俱不俱有無非有無常無常生滅相故。如是皆是如來理智體用依正悉自在故。以自體無念力大智照之可見。此一段十三行經。總明如來身語智三業依正隨用自在。經自具文不煩更釋。

第四從有十佛世界微塵數菩薩以下。至無量功徳。於中有三十行經。明菩薩大眾圍繞分。於此分中都顯初會。總有四十七眾。皆是圍繞皆有其意。於此四十七眾之內。從初菩提樹內流光眾已下。至普賢等十个。上名悉同名之爲普。眾且分爲三。

一菩提樹內流光眾。是明佛本因五位進修建行利生成報顯因眾。如前所釋。二如來所居宮殿內眾。明佛本因大悲圓滿覆育含生利生之行顯因成報眾。三十佛世界微塵數菩薩眾中。普賢等上名悉。同名爲普者。十个菩薩眾。明古今諸佛共行普賢行眾。已上三眾皆是古今諸佛共行萬行大悲大智。隨五位中進修自利利他十波羅蜜四攝四無量等之常行普賢之道也。一切菩薩以此爲體。一切凡夫以此爲所乘。如大王路。法則常然。行與不行非道之異。從此十普賢眾以下至第四。從三十三天王至大自在天王眾隨位復分爲五。第一從爾時世尊處於此座成最正覺。並十普賢眾。此是現果成因生信分。何以然者。爲如來是正覺之果。普賢等眾是佛行果。如來所居華藏淨土。是佛報得依果。一切眾生以自根性觀如來三種因果。及行佛自行普賢門。而生信心故。若不如是依何生信。是故如來以此三種因果。而令眾生信樂修行。以是義故。此之初會及普光明殿中第二會至賢首品已來。十二品經。總是舉果勸修生信分。

第二從海月光大明菩薩等已下菩薩眾。並取已下第二執金剛神等九眾諸神。以明十住因果。何以然者。海月光大明菩薩亦是普賢等眾。分爲異名。意者明還以佛果位內普賢行門。入俗利生。隨行名別。旣以佛果位內諸佛共行普賢行法入俗利生所堪利者。還得舊法不移舊行。以是義故。還以普賢位內海月光等異名菩薩。便爲十住初心。明從凡夫地修學十信心。信諸佛正覺之果無異自心本性淸淨如諸佛性。所有分別本性淸淨名無依住智。如諸佛根本智。以禪波羅蜜無作印印之。卽法界性自然相稱。所行諸行卽普賢行故。動靜無二故。所轉法輪卽與十方諸佛智契同不異。如是修習慣習使熟。正覺不移。其本一故。會同諸佛舊覺本智同一。性故。行行不移舊普賢行故。以是義故。將普賢眾內十个海月光等異名菩薩眾。爲成十住初心。明十住初心不離舊法智故。以此下文云初發心時便成正覺。又如海月光大明菩薩。向下獲益嘆徳中經云。復次海月光大明菩薩摩訶薩。得出生菩薩諸地諸波羅蜜。教化眾生。及嚴淨一切佛國土方便解脫門。明以普賢行成就眾生入佛大智法界行普賢行五位次第進修法門故。以普賢入俗果行名海月光。通以下等共成十眾。用成十住菩薩位門。以下通九眾諸神至主藥神等。明是入十住之果行也。爲入十住應眞。稱之爲神。明入位菩薩以自應眞法合爲神。覆育含識故。以智靈通救生自在故。稱之爲神。非世鬼神也。次後諸神天等。明五位進修增勝故。漸漸自在也。以此菩薩神天總明十住。已上入位菩薩皆隨自位攝生。因果自在行故。非鬼神之神。若自心達理不與妄合。其智自神。不爲不思而智善通萬有故。此諸神眾皆是如來以五位行攝生得益之眾。還將行相法門次第作法樣式。令其後學者一一仿之。善知因果故。

第三從主稼神以下至主晝神。此十眾諸神。明十行利生法門因果故。

第四從阿修羅王以下至日天子。中有十眾。明十回向利生法門因果。

第五從三十三天王以下至大自在天王。於中有十天王。明十地利生因果。已上五眾是寄位。表佛果五位行門因果故。爲利眾生故。寄位顯法。寄位入法。與眾生作法。令眾生證修。

從如來座內眾至如來眉間毫相中所出眾。於中有四種眾。其意如何。第一如來座內眾。明是如來往昔自行與古同因彰果眾。第二十方菩薩來集興供眾。第三諸來菩薩毛孔光明眾。是法界性起無礙一多。同異自在大悲無盡。不思議眾。明此法界門法合如然。體本如是。法行依正重重無礙。以法界智境身土一多法合相容故。第四如來眉間毫中眾。是示果成因生信利生眾。此是成佛以後。以十信心位乃至十住十行十回向十地十一地徧法界法門眾。舉此自修之因果。還令學者仿之。以上諸眾配位及來意。卽通前樹內流光眾宮殿樓閣眾。總有十一眾。隨位別配。卽四十七眾。爲五位之內十个普賢。總爲一眾。當位不分十十部類故。海月光大明菩薩眾。及已下神天。十住十行十向十地。各各有十種部從故。都爲四十。通十普賢爲一眾。取上四十共爲四十一。並菩提樹內流光眾。如來所居宮殿眾。如來座內眾。十方諸來菩薩眾。菩薩毛光眾。如來眉間毫中眾。都爲四十七眾。且長科眾意如是。於中義趣至文方明。菩提樹內眾。如來宮殿內眾前已釋訖。已上且長科初會眾竟。余待至文。已上總明舉果行徧周以成信位。大方廣佛華嚴經論卷第十二世主妙嚴品第一之三

從此已上四十七眾。若別列十普賢眾。卽五十六眾諸大眾海。皆是大眾圍繞分。從此初段中有三十行經。分爲三段一初有七行半經。總列菩薩之數。及陳同號普賢菩薩之名。二從海月光大明菩薩以下至十佛世界微塵數。於此一段文中有七行半經。陳異名菩薩眾。並都結已上諸菩薩數。三從此諸菩薩已下至成就無量功徳。於中有十五行半經。陳大眾本修行之因。及嘆大眾之徳。從初段中七行半經。列同號普賢之內。義分爲三。一釋菩薩名下之義。二釋菩薩同號之義。三舉眾所爲因緣。

一釋菩薩名下之義者。略釋普賢菩薩一號。余可準知。行與理齊。利生皆徧。號之爲普。知根利俗。稱之爲賢。菩之言覺。薩言眾生。善覺眾生。號名菩薩。廣云摩訶菩提薩埵也。梵言摩訶菩提薩埵。此云大覺眾生。爲常於生死海覺悟無盡眾生故。已下九个同號爲普者。普賢菩薩通號也。明一一菩薩皆有此十種徳行。約徳爲名故。爲表徳行圓滿始終具十。一一菩薩隨行之號無盡故。爲行無盡行故。但以其名下之義。卽彰自行。余準知之。總以十波羅蜜爲體。

二釋菩薩同號之義者。明此十普之義。是一人之普一一菩薩具十普也。一切菩薩總然。下名別者。明一一普能徧別故。方知普義得成也。總是十方諸佛同行共行。更無故新。如大王路發迹蹬之者。卽是無柰不行之何。一念隨善少分見性智慧現前。總是不離佛正覺根本智故。不離普賢行故。如普賢行。一念中少分善心。總是向法流者故。如下經云。聞如來名號及所說法門。聞而不信。猶能畢竟至於金剛智地。何況生信修行者也。

三舉眾所爲因緣者。明佛出興世所現依正二報大集普賢菩薩眾海意。爲令眾生見果生信修行故。此是舉果勸修生信分。如來是十方諸佛正覺根本智之果。十普賢等是十方諸佛差別行果。舉此二法中因果。報得令眾生信樂修行趣入故。如三轉法輪中。一示八相成道是。二勸修。以觀果知因勸人天等修學。三證同如是。三乘一乘等證。今此一乘中將此佛乘根本智果普賢徧法界行果。勸令大心眾生生信修行。此乃卽是五位中十一地普賢等覺位門。十方諸佛成佛竟。亦行之不息。如初發菩提心者行之不息。今將此位以爲信門。若不如是以何爲信入。故佛果後普賢行純是利他。初發心以後普賢行是自利。利他行故。今此初眾並佛所爲如是舉果勸修。生信樂修行趣入故。今經之大意。爲若此也。將舊果勸初心。向下海月光大明菩薩諸神天眾。卽明信已入十住十地修行進趣漸漸增修因果也。明立隨位當分之因果。令後學者見其體樣信樂無疑。趣入隨位各異故。若不如是滯在一法智無增勝故。已上一段。且是初見佛成道見佛果五位菩薩集眾示現入法。入卽同佛。所知與佛齊見。若信他佛。然初心菩薩未能然也。未是自信自心自身是佛。大智境界是佛法身。是堪行普賢行者。從第二會光明覺品已後。一切處金色世界寶色世界。卽明自心法性是金色白淨無染。名爲所居世界。不動智佛卽是自心。於無性理中。分別之智。本來無動。上首菩薩文殊師利。明是自心無性之中善能簡擇妙分別慧。覺首菩薩卽是自心如是眞信之首。目首菩薩卽是自心。明見可信之心心境俱佛。如海門國法。普見自他俱佛故。至文廣釋。方明是身是佛是心作佛心外見佛不名信心。已上大眾圍繞分中。釋同號眾竟。

第二釋海月光等名異眾。其意如何。此七行半經。其中義分爲四。一陳菩薩眾意。二釋菩薩名號。三都結眾數。四嘆徳。

一陳菩薩眾意者。此十个異名眾。所以異名。前同號意。況如前段已釋意。此一段異名意趣。爲明以彼普賢行入俗利生隨其行異名亦還異。爲明以普徧別方名爲普。其眾意。爲明入俗利生教化眾生。還令眾生得自身之法。是故寄位在十住初心。以明用彰。十住初心一下頓乘古法。不移古迹故無異舊道。如大王路新舊同行。以此以舊古法入俗利生。開悟迷流還令學古。以是義故。還將佛果位內普賢異名之眾。寄位成十住初心。爲彰後悟不移舊迹故。又明前如來成正覺佛果。及普賢行果。古今諸佛所乘常道。是明所信之門。此入俗利生異名之眾。卽明所化眾生入道初心還同自法不移古迹故。後有發心之士。一一自心以定慧力照之可見。不可以情信者。堪爲自非久種善根應當聞而不惑。設使三乘根種六通菩薩。尙自懷疑。凡流之中一乘之性。處凡流而信入。如下經自有明文。爲三乘種性劣解。佛隨根性。且說此娑婆爲穢土。是五濁故。淨土在他方。或言此方是穢。向上第四禪已上別有菩薩淨土。或說佛果在僧祇之後方成。未說淨穢含容塵含法界。凡聖同居。各無妨礙。三乘等教。執權成實。難信此法界一乘之門。爲學假詮假教假觀破粗現無明系著故。行一分粗波羅蜜門。得三種意生身。見諸佛國土。有自有他。有淨有穢。忻彼厭此。兼修淨行。修諸假眞如觀及空觀等。得一分神通。報勝諸天。神通亦勝。忻厭心勝。更亦不生惡國穢土。爲本願力有佛成道處暫來還去。如說三乘教中多有此事。未回心者常當如是。學權教者。爲根下劣故不聞此教。聞亦不信。如經下文。自具說故。如維摩經法華經。爲破彼故。方始一分略說。猶未具論。是故學教者。愼勿偏習一門。諸部經文。總各深思意趣。大有一生學道。爲聞慧不妙不廣。返謗眞言。廣說云云。且略而陳爾。以上陳異名菩薩眾意趣竟。

二釋菩薩名者。此十个菩薩名。一个是隨十住位中。一个波羅蜜之通稱。一一中具十。爲隨行成名故。此十个菩薩所行十个波羅蜜。各是五位中菩薩通行。又隨五位行中。十住具十。十行具十。十向具十。十地具十。十一地具十。通爲百數。此明一波羅蜜中有十。十中有百。又十住中一一住中具十。十住中具百。五位總然。通成五百个波羅蜜門。隨其行位名目感果。各別通位。總是此十个菩薩之名號是也。何故號曰海月光大明菩薩摩訶薩。以法行無邊大悲廣利如海。所有蒙益。總令見性淸涼。號名月光。旣得淸涼之後。智無不照。號曰大明。一切世界大覺眾生故摩訶菩提薩埵摩訶菩提。此云大覺也。薩云薩埵也。此云眾生。爲不捨眾生生死故。廣云摩訶菩提薩埵也略云菩薩。梵云摩訶菩提薩埵。此云大覺道心眾生。爲自覺道。不捨生死。大覺悟眾生故。又眾生生死是菩薩菩提故。明法界一眞無異相故。此是檀波羅蜜爲主。餘九菩薩名號爲伴。明以法界行大施門廣濟如海利他得益爲月光除煩惱熱得淸涼故。以此名號卽是所行之行。卽此十个菩薩之號。是十住位中初發心上十波羅蜜之主伴萬行故。此像下文十住品位內菩薩本所事佛下名。號之爲月。十住位中十个佛下名悉同。號之爲月。仿此法也。次戒波羅蜜中菩薩號云音海光無垢藏菩薩摩訶薩者。明性戒大悲普雨法音。故號云音。性戒無染。猶如大海不宿死屍故。明法界無性以爲戒體。無法不淨如海廣大故。光者。明性戒之體心境俱眞。名之爲光。又以淨智常當照俗。名之爲光。無垢者。法性無染也。藏者。明法界性常含萬像無法不淨明一眞故。總別俱眞無垢淨故。故號云音海光無垢藏。菩薩如前次忍波羅蜜中菩薩號功徳寶髻智生者。明法忍莊嚴其身故。號名功徳寶髻。寶髻者。首上之飾。明菩薩發心忍爲上首故。寶嚴其頂也。智生者。以能忍故是智生也。菩薩如前。明忍爲華髻義故。次精進波羅蜜中菩薩號功徳自在王大光者。明勤行饒益眾生招多功徳所行萬行無不益他故。自在如王大光者普照也。以常於生死海中以智光明益生無倦故。並令開曉故號大光。菩薩如前。次禪波羅蜜中號善勇猛蓮華髻菩薩者。明法界爲禪體從凡夫地起信心已入証之初。明一念無思頓超諸想眞智冥會故。云勇猛也。智能達俗處世無染故。號蓮華也。髻者。明此位菩薩表法中以蓮華冠頂。明禪體處世卽眞不染寂亂故。次般若波羅蜜中號普智云日幢菩薩者。明第六智慧如雲雨法雨故。慧光破暗。名之爲日。摧邪顯正。號之名幢。次方便波羅蜜中號大精進金剛臍菩薩者。明第七住第七行第七回

向第七地五位中凡是第七位總修悲位故。以其眞理圓融染淨故名方便。如下十地中第七地菩薩舉諭云。譬如一國純淨一國純穢。於此淨穢事難可了知。如善財童子於第七住中見休捨優婆夷。此云滿願。爲明此第七住位成就深厚大悲滿一切眾生願故。又告善財言。我有八萬四千那由他同行眷屬。常居此園。如是之意。明每位位中第七方便波羅蜜成大悲位。言八萬四千同行眷屬者。八萬四千一切諸塵勞門我皆同行。常以生死爲園林故。如此菩薩卽明是十住位中初發心住一住中十个波羅蜜中第七波羅蜜故。非是第七住中第七波羅蜜故。十住之中有十个。第七方便波羅蜜。當一一住中。各各以方便圓其悲智萬行故。餘波羅蜜亦同於十住中。一一具十。十行十向十地十一地總然。各有十。仿此十个菩薩名號。且圓初發心住。上第一住內十波羅蜜中第七方便門故。且圓一住中悲智主伴十波羅蜜故。明大悲堅固處生死而無疲倦名大精進。壞他堅垢號曰金剛。處俗同纏無虧中道。號之曰臍臍者。明處智悲中際。如佛放受生光在臍輪者表智悲中際。廣意在下文。方明菩薩如前。此是十住位中初發心住內第七方便波羅蜜。且明一住中十波羅蜜主伴也。治地住修行住。如是十住。各自具十波羅蜜主伴圓融。一住具十。十住具百。五位例然。通有五百。乃至無盡。次明第八願波羅蜜中菩薩名號香焰光幢者。大願弘芳號之爲香。智能隨願依根破惑故名爲光。入邪破障故號爲幢。如第八位中。多作外道邪師。與邪同行。破邪師道。如八住中毗目多羅仙等是。善財第八住中善知識也。明智淨方能破邪故。次第九力波羅蜜中菩薩名號大明徳深美音者。明力波羅蜜爲大法師位善說法故。故名大明徳深美音也。菩薩如前釋。次第十智波羅蜜中菩薩名大福光智生者。明此是智波羅蜜故。此上十菩薩名。明初發心住中以十波羅蜜用治初發心住中障成法身悲智門故。計此修治法合一法。今說諸波羅蜜。各各修行不同。明於一法上以十法修治慣習增明。以成一故。其法不離舊行也。時亦不移舊時也故。時無性故。三世無去來故。但於一法上具十个波羅蜜行門體用。但於一法上修行生熟處分一住二住。但於一法上會智悲願行。生熟淺深不同。隨不同處分其地位差別故。非是法異故。以總別同異成壞六相義圓通可知。

三都結眾數者。經云。如是等而爲上首。有十佛世界微塵數者是也。

四嘆徳者。以下十五行半經是也。經自具文。不煩更釋。如是以上大眾之海。總是普賢行滿。常住世間。安立法則。成就菩薩十住十行十地等位。次第令諸眾生開示悟入。常爲世間一切依護。如上嘆徳中具明。以下獲益中亦具明。如獲益中總是作利生方便入法次第。入卽同佛所知。與後學者作見道之樣。迷卽是凡。悟卽同佛。知見皆是本來舊達。並是影響眾也。以下神天亦同此例。皆是助佛揚化顯徳。令佛法化流行世間。眾生獲益故。

二復有佛世界微塵數執金剛神。此一段有十三行半經。於中義意分之爲四。一寄位表法。二釋名配行。三列數。四嘆神徳。

一寄位表法者。明神眾。是見道已性齊諸佛智同眞理。隨普賢行處世護持。稱之爲神。護持正法故。隨行表法者。爲表十住位內第二治地住門主戒波羅蜜。明戒爲防護義故。以法身爲戒體。稱眞不壞。號曰金剛。前海月光大明菩薩。爲十住中初發心住。於中意義如前段文已釋。此一眾有十神。明第二治地住法門主戒。爲防護義故號爲執金剛神。執者。軌持不犯。名之爲執。其智應眞。號之爲神。

二釋名配行者。此之一眾神。以戒波羅蜜爲體。十个神名卽是隨戒體上十个波羅蜜名。一个神是一行。第一妙色那羅延執金剛神。主戒波羅蜜中檀波羅蜜門。以性戒成檀感招妙色。法空破惑故號那羅延。是不壞義。此位明以持性戒故得不壞身。執者軌持義也。金剛者。不壞義也。二日輪速疾幢執金剛神。主性戒中戒波羅蜜。爲戒光無缺名號日輪。見者應眞名爲速疾。自他惑盡名之爲幢。心無異念名之爲執。性無可破號曰金剛。稱眞自在名之爲神。以智爲神故。三須彌華光執金剛神。主戒波羅蜜中忍波羅蜜。爲法忍髙勝號曰須彌。以忍嚴行人見皆悅號之曰華。親之破慢號之爲光。忍心無失名之爲執。法性爲忍猶如金剛。智無思而知萬有號之爲神。四淸淨云音執金剛神。主戒波羅蜜中精進波羅蜜。履俗恆眞名爲淸淨。演法無懈潤澤含識。號曰云音。聞法破惑號之金剛。智不爲而知萬有。稱之名神。五諸根美妙執金剛神。主戒波羅蜜中禪波羅蜜。爲禪無思而六根隨智而用故名諸根美妙也。用而恆寂名之爲執。無思可破號曰金剛。又無思之智能破自他惑。故號曰金剛。寂然智不動正慧隨用號之爲神。六可愛樂光明執金剛神。主慧能破暗故。七大樹雷音者主第七大悲門。樹是覆蔭義。明方便波羅蜜門覆蔭眾生故。八師子王光明者。主願波羅蜜。起無功用智。自在如師子王。能破外道諸雜論故。九密焰勝目者。主力波羅蜜。法力自在潛流同事。或作外道邪師同事破所系故。此位是大法師位。凡第九波羅蜜。徧入五位中五百个波羅蜜門。皆第九爲法師位。十住第九爲法王子住。如善財童子善知識。十住中第九住法師位中作勝熱婆羅門。示入外道。五熱炙身。上刀山入火聚等。此名密焰勝目。密潛同事設教破愚故名密焰。智目知根故名勝目。十蓮華光摩尼髻執金剛神。主戒波羅蜜中智波羅蜜。如善財童子第十灌頂住中善知識。作童女名曰慈行。得眞不證處俗無污名曰蓮華。大智知根名之爲光。位升灌頂名曰摩尼髻。摩尼者。此云離垢寶也。此是第二治地住中十位十波羅蜜主伴。十位主伴萬行。號曰十个執金剛神。神名皆以行位立名之故。明十住中一住具十十位具百。五位皆然。一一次第以名義配當。法合如然。第三已下列數嘆徳。二門。如文可知。

第三是十住中修行住。於中六行半經。義分爲四。一列數。二寄位表法。三釋名配行。四重結其數並嘆神徳。

一列數者。如上初行是。

二寄位表法者。此十个身眾神。寄位表十住中忍波羅蜜。以法忍成就。於生死中利生自在。號曰爲神。下文嘆徳中。成就大願供養承事一切諸佛。明於住昔以調忍心承事一切眾生令其成佛。爲諸佛眾生體無有二故。已成諸佛。何須籍其供養以無量身無量眾供具承事。於一切時中供養一切眾生。令其成佛。是調忍義是身眾義。

三釋名配行者。此十个神。是忍波羅蜜中十波羅蜜故。明一一行徧一切行故。第一所謂華髻莊嚴身眾神者。主忍波羅蜜中檀波羅蜜。明忍辱爲華鬘報得以嚴其頂上之飾故。身眾者。爲忍位中行檀。明以眾多身云眾多嚴具徧周法界承事供養廣利眾生故。神者智隨忍行自在故號爲神。此十波羅蜜以忍爲體。二光照十方身眾神者。主忍波羅蜜中戒波羅蜜。此位中以法忍爲戒體明。忍戒圓明見者歡喜法忍戒光。號之爲光照十方。身眾神如前釋。三海音調伏身眾神者。主忍波羅蜜中忍波羅蜜故。海音者。明聞諸善惡毀贊音聲廣多。猶如海潮之音不生憂喜。是調伏義。是爲能忍也。又以自聲如海潮音知時。教化眾生令無失時故。四淨華嚴髻身眾神者。主忍波羅蜜中精進波羅蜜。以法忍進名之爲淨也。進行可觀。名之爲華。因行招果用嚴頂髻。明精進是長道之首故。故以華嚴頂飾。五無量威儀身眾神者。主忍波羅蜜中禪波羅蜜。稱根現法名爲無量。動止常寂名爲威儀。明行住坐立不離定體名曰威儀。六最上光嚴身眾神者。主智慧照曜自他故。明以定慧光明照燭心境以嚴法身。七淨光香雲身眾神者。明第七大悲方便染淨不拘。名爲淨光。慈悲含覆出言成法悅可眾心。號曰香雲。明法雨潤眾生故。卽明雨戒定慧解脫解脫知見五分法身之香也。八守護攝持身眾神者。明智隨大願攝持一切眾生故。八住八地。但五位第八位中。明無功之智功成卽得十方諸佛手灌其頂。是諸佛攝持義故。九普現攝取身眾神者。明第九波羅蜜法力自在法王之位。普現諸教。九十五種邪見流及一切眾生悉同行故。名普現攝取也。卽勝熱婆羅門等是。十不動光明身眾神者。明第十智波羅蜜。名不動光明。亦爲灌頂位名不動光也。且明此忍位中十波羅蜜之一。

終四結數嘆徳如文可知。以上十波羅蜜。以忍爲體。此明善惡毀贊得不動智也。

第四段中有六行半經。義分爲四。一舉眾數。二寄位表法。三釋名配行。四結數嘆徳。

一舉眾數者。如初一行都列數是。

二寄位表法者。此十个足行神。表十住位中生貴住。主精進波羅蜜。如下嘆徳中無量劫中。親近如來隨逐不捨。是精進義。爲明以法性眞如爲行之體。以此法行用嚴法身。足行者。表精進義。以眾行滿足故名足行神。神者是隨行之智。

三釋名配行者。一寶印手足行神者。主精進波羅蜜中檀波羅蜜明以法寶之智印行精勤之行引接眾生故。手爲引取之義。二蓮華光足行神者。明生貴住中精進波羅蜜中戒波羅蜜。常居生死之海。猶如蓮華無所染故。見者發心名之爲光。足行是精進修行無疲勞義。智自在故號之爲神。三淸淨華髻足行神者。主精進波羅蜜中忍波羅蜜法。忍無垢名爲淸淨也。忍招依果。華嚴頂飾。爲忍華鬘義故。四攝諸善見足行神者。主精進波羅蜜中精進波羅蜜。攝諸善見者。是精進義。爲常攝諸根不令起見卽無見不善。五妙寶星幢足行神者。主禪波羅蜜以妙理爲禪故名爲妙寶者道也。隨行破惑故名星幢。爲萬行爲星。不離禪體。皆有光照。隨根破惑。知根了了。名之爲星。此位以精進行爲禪體。禪能現智智能知法。還以善知法故名爲星也。幢爲定也。六樂吐妙音足行神者。主慧波羅蜜。樂吐妙音者。爲以精進爲慧體故。常樂爲人說法故。七栴檀樹光足行神者。主方便波羅蜜。成大悲行故。以香樹爲名。表慈悲覆蔭義故。光者照燭眾生義。八蓮華光明足行神者。主願波羅蜜智隨大願。隨所利生無所染故。九微妙光明足行神者。主力波羅蜜法王之位。以微妙法光化眾生故。十積集妙華足行神者。主智波羅蜜。以智積集諸教。猶貫華結鬘。不令散失。教化眾生。已上十波羅蜜。皆以精進波羅蜜以爲體。位位內自有同別義。思之可見。不可作一槪準之。

四結數嘆徳。如文可知。大方廣佛華嚴經論卷第十三

第五段有六行半經。義分爲四。一舉眾數。二寄位表法。三釋名配法。四結數嘆徳。

一舉眾數者。如上初行是。

二寄位表法者。此之一位表具足方便住中十波羅蜜。以禪波羅蜜爲體。以道場是除蘊穢義。明禪能治蘊義故。如世間場也。爲明禪定。淨六七識之取染。顯般若。能開妙慧簡擇理智體之本實故。以禪波羅蜜以爲場體。般若波羅蜜以爲人功。以普賢萬行爲馱運至法界。普光明智殿。爲大都居。以一切種智爲大藏。此中十个神。一神爲一波羅蜜。爲自益益人之行樣。

三釋名配法者。一淨莊嚴幢道場神。主具足方便住禪波羅蜜中檀波羅蜜。以法性定體爲檀之淨地也。以無虧定體萬行爲莊嚴幢也。幢明定體不動義。以法性無性爲所乘。名之爲道。以無性之禪定。能治所依之蘊。名之爲場。神者是無依無性之中大智也。以不思不爲無形無質等。周法界而知萬有者。稱之爲神。二須彌寶光道場神。以須彌是髙顯義。寶光是無垢義。以戒光照俗見者發心故。以禪定爲戒。出過情識。是須彌義。以定能無妄。是無垢義。以定能發慧。寶光義。三雷音幢相道場神。主禪波羅蜜中忍波羅蜜。明毀譽之音如雷。法忍不動名幢相。道場神如前釋。十波羅蜜隨五位中各各自具道場義故。四雨華妙眼道場神。主禪波羅蜜中精進波羅蜜。明法身爲定體依定起萬行精進。名爲雨華。是精進義。定能起慧故稱妙眼。以其法眼行華利生無懈。是精進故。五華瓔光髻道場神。主禪波羅蜜中禪波羅蜜。以法界自體無動靜上而起行禪化諸亂意。名之爲瓔。以定能發慧故。名之爲光。以行招果用嚴其頂。以此爲名。又此十波羅蜜皆爲頂法。何以然者。爲以十住初心一一度門至佛果故。無初中後故。以從佛果起勝進故。六雨寶莊嚴道場神。主慧波羅蜜。慧能雨法寶故。七勇猛香眼道場神。主方便波羅蜜。此位是慈悲位故。常處生死名爲勇猛。慈眼視生。名爲香眼。以戒定慧解脫解脫知見五分法身之香。而視眾生。拔苦與樂名爲香眼。八金剛彩雲道場神。明第八願波羅蜜。以爲願云覆眾生故。以此位是無功用智能破邪流。號曰金剛彩雲。明能同異道故。九蓮華光明道場神。主力波羅蜜。是法王之位。處世如蓮華。說法爲光明故。十妙光照曜道場神。主智波羅蜜。以大智知根。名爲妙光。知根破惑故名照曜。已上十波羅蜜。皆禪波羅蜜爲體。

四結數嘆徳。如文可知。

第六正心住主般若波羅蜜爲體。十个主城神爲此般若波羅蜜中有十波羅蜜。於中有六行半經。義分爲四。一舉眾數。二寄位表法。三釋名配行。四結數嘆徳。

一舉眾數者。如初行。

二寄位表法者。寄此神眾。表正心住空觀成就。明善守護心城名正心住。如善財童子十住之中第六善知識海幢比丘是也。其在經行地側入於三昧離出入息足出長者居士波羅門等乃至頂上出諸佛等。以廣大身云徧周法界教化眾生。又如十住位中正心住位。經云。此菩薩聞十種法心定不動。卽明正心住。善守護心城故。以主城神。寄表正心之位也。

三釋名配行者。所謂一寶峯光曜主城神。主般若波羅蜜中檀波羅蜜。明以無性妙慧廣施含生故。號寶峯光曜。如其山峯。以至虛空相盡處故。明以法空慧至相盡處故。以無相妙慧廣施眾生。名爲照曜。主者空慧自在。名之爲主。城者空有自在不與涅槃生死合散故。名之爲城。又以法慧施人。不與情欲之漏合故。名之爲城。二妙嚴宮殿主城神。明以慧利含生。以爲戒體。以妙慧爲宮。治人爲殿。萬行爲嚴。又以菩薩正慧爲妙嚴。大慈大悲爲宮殿。心無思慮爲主城。無相妙慧任理智而知。名之爲神。此以慧利爲主。以戒爲防護義。防護一切眾生爲城。三淸淨喜寶主城神。主慧波羅蜜中忍波羅蜜。明以法空慧而成忍故。故名淸淨喜。以忍卽喜故。以法喜卽名爲寶故。明能忍爲寶也。自此下七眾神。準上排位配之。經文廣大。不可一一而釋之。略知法則然爾。如主道場神主城神主地神等。總是女神。爲明慈悲故。而實體中非男非女。但隨事現示。

第七主地神。主第七不退住方便波羅蜜中十波羅蜜故。各以十个神名配之。此以法身爲地體。能生萬行。以理智慈悲爲神性。無所退動故。大悲如地養萬有故。

第八主山神。是童眞住。行願波羅蜜中十波羅蜜。山者不動義。髙勝義。神者智體應眞自在。明第八住第八行第八回

向第八地總無功之智不動如山故。以山神表之。其中十个神。卽是此位中十波羅蜜行。亦名智能出世髙勝如山。

第九主林神。是法王子住。主力波羅蜜。明說法如林廣多覆蔭故。是法師位也。

第十主藥神。明灌頂住。主智波羅蜜。於中一个神主智波羅蜜中十波羅蜜。明智能知根與法藥故。

第四嘆徳。如文可知。

已上從海月光大明菩薩至此主藥神。表如來五位眾中十住之門百波羅蜜竟。十行之眾如下須知。如此一部之典。一切施設。總是法門終不唐設。一事一字。總是五位之中信修悟入之法則故。入法方便門戶。此明佛果五位入法益生覆育之樣式。故入之者創與智合。名之爲神。亦以覆育眾生故爲神祐物也。以修行自在處如天。亦以化利諸天故。於十方三界示受天報。亦以回向門同修羅身入諸鬼趣。亦表自在如王。

第三從主稼神以下。至主晝神。此十眾神明十行利生法門因果者。以主稼神。爲表行爲資糧故。如世間以禾稼爲資糧。長養有爲之身。佛法卽十波羅蜜行爲資糧。長養法身。令使世間習气漸微出世習气大慈大悲大智得辦。如資糧位。準三乘說。十信十住十行十向。爲道前四種資糧。初地以上爲見道加行。爲三乘地前菩薩經一大僧祇劫修有爲有漏行。初地見道。如此經。十信之中全信自心與十方諸佛性相大智無差別體。十住初心以修方便三昧力。見道。從初發心住及已上諸住。總爲見道之位。十行十回向十地。總爲加行。總爲資糧。加行與佛因果同進故。爲加行與佛果齊資以普賢行用資悲願成滿。以十住初心所見法身理智性果資糧普賢行。不屬人天有爲無常。從初發心住。五位進修如來法身。理智性果普賢行果。於一眞法界之中互爲資糧。廢一二俱不成。卽一垢一淨心起。是故以佛理智之果嚴行。以行嚴果。故爲佛華嚴也。是故以下十住十行十回向位中。皆得十方諸佛與入位菩薩同號。及與智摩頂會同體智也。如三乘菩薩。多生他方淨土。及四禪向上。別有菩薩淨土。設在欲界。卽言以悲願力故畱惑潤生。非如此經法門乘如來法界乘。從初發心住。以如來大智法身性果普賢行果。普周生死。動寂均平理事普進。以法界體用以治余習法。無前卻故新等報。不如三乘別教說有他方有別淨土畱惑娑婆。加行卽在初地位。初資糧卽在十信十住十向。五位旣無佛果。明知十地見道。未眞如此經於十信心中。自信自心有十種世界。卽如金色世界。妙色世界。蓮華色世界。如是有十个色世界。爲十信心是有爲故。所信佛境界是色也。本所事佛。不動智佛。無礙智佛。解脫智佛。如是十个智佛。卽是自心。所信自心。十種智果以爲十種佛果號故。畢竟證修諸佛滿處。成此智。不異此智。除此十信位中以生滅心信十色世界十智如來。至十住十行十回向十地等覺十一地。總有五十个因果。皆以普賢行爲因。以如來法身理智性爲果。或更互參之以相資發。以此二種因果五位之中。共有一百重佛因果。通取五位上各有五重因五重果。總爲一百一十重因果。如十住位中佛因果者。卽因陀羅花世界。波頭摩花世界。寶花世界。佛號殊特月佛。無盡月佛。不動月佛。如是十花世界。十个同號月佛。以爲佛果。法慧菩薩等十个慧菩薩。以爲普賢行修行之因。爲此十住以入方便三昧力。眞證法身妙慧。卽世界名花。以花開敷現果故。所現佛果。皆號之爲月者。爲明十住之中創見法身妙慧現前無煩惱熱得佛法身淸涼如月故。以所見道除惑處。而爲世界因陀羅花者。此云能主花也。明初發心住生在佛家能爲眾生設法主故。波頭摩花者。赤蓮花也。明治地住進修增勝赫奕開敷可觀之義。總是以隨位入道處因果。爲佛及國土世界菩薩之名。皆非外有。總明自行所行也。如十行位中十个慧世界十个佛號。皆名之爲眼。以爲其佛果。功徳林等十林菩薩。以爲其行行之因。以次十向十地。如經可知。至位方明。大要言之。以當位十佛爲本位之果。當位十菩薩爲當位修行之因。如此初會中。以如來爲當五位之果。普賢菩薩及諸神天等。爲五位修行之因。又普賢菩薩及諸神天等。以毗盧遮那根本智。爲起修行本因。以自己修行之身。爲佛差別智果故。爲以佛性智果爲因。以現修之身。卽理智之性果故。互爲因果體用。是故神天嘆徳中。先嘆佛徳。次嘆自己與佛同智同徳也。此爲入法界之樣。令諸學者迷卽凡悟卽佛故。以智悲齊進也。如善財童子。十行初位中歡喜行善知識所居之國。名爲三眼。還同十行菩薩所居世界。名爲親惠世界寶惠世界等十惠世界也。如三眼者。一摩訶般若。二解脫。三法身。亦以智眼慧眼法眼爲三眼故。如世品字。如摩醯首羅天王面上三目故爲一切佛法不離此大智大慧法身故。此十慧世界義。通此三眼。以是善財十行之中。初善知識國名三眼。比丘名善見。卽同十行之位。佛號常住眼佛無勝眼佛。名爲善見者。具三眼也。爲十行之中以智眼知眾生根而同行故。佛號爲眼。善知識名善見。目發紺靑。皮膚金色。圓光一尋。相好如佛者。明十行中所行三眼行因果卽佛也。在林中經行者。明萬行稠林覆蔭眾生故。還如十行位中菩薩號功徳林慧林勝林等十林菩薩也。善財十行中知識。卽以比丘。林中經行爲十行位中之行處。如下文中。以功徳林等十林菩薩爲所行。今此初會中。卽以主稼神爲佛果十行資糧。眾生入佛位故。資糧見道菩薩長大悲故。如此會佛果五位。與第二三會已後諸菩薩進修五位。及善財童子示行五位。前後相參體勢相似。總明佛果普賢行果體用相資始終不異。以是義故。五位中五十種資糧五十種佛果。互爲主伴。互爲因果。互爲體用。以如來理智性常資普賢行使令無染。普賢行常資如來性果。使得圓滿悲智。廢一邊一切不成。所有行門卽是人天因果。設得出世卽是聲聞二乘。及出世淨土菩薩。及畱惑潤生等。故非法爾理智世及出世大悲動靜染淨自在圓融故。如此十行與佛果資糧。猶如黃瓜。果花同出花果相資。以無作功徳而爲自在也。法爾理智行周故。於此主稼神一段文中。義分爲四。一舉其眾數。二寄位表法。三釋名配行。四結數嘆徳。一舉其眾數者。如初行一句是。二寄位表法者。以主稼神資糧位中十行位也。三釋名配行者。所謂一柔軟勝味主稼神主歡喜行中檀波羅蜜。於此檀中有二義。一法檀。二事檀。一法檀者。見來求法者。歡善無厭故名柔軟勝味。以法味資人。令心調伏故。二事檀者。卽主稼神。是后稷神之流也。以神祐五穀令生勝味資益含生故。徧十方世界隨處異名。二時花淨光主稼神。卽是歡喜行檀波羅蜜中戒波羅蜜。知根同行。號曰時花。令得性戒開敷。名之淨光。亦世間五穀之花。依時祐之令光淨開敷故。三色力勇健主稼神。明檀波羅蜜中忍波羅蜜。明法忍功成。名爲勇健。隨忍成果故。得色力嚴身。諸力之中風力爲最。諸行之內忍力爲最。八風不能動故。以能隨行成忍故名勇健。如善財十行中第三行具足優婆夷。是其行。以明忍爲諸行中果故名具足。四增長精气主稼神。主檀波羅蜜中精進波羅蜜。以精進力資糧法力大慈大悲力。處生死海教化眾生而無勞倦。自無所求故名增長精气主稼神。表無精進力卽諸行不成立故。五普生根果主稼神。主檀波羅蜜中禪波羅蜜。以法性爲禪。出生萬行理智妙慧。名普生根果。以法性理爲禪生智慧萬行故。卽根卽果。以根從果生本末無異故。如佛果普賢行果互相資故。明從果生根以根資果。六妙嚴環髻主稼神。主檀波羅蜜中慧波羅蜜。明以妙慧嚴行行復嚴慧。行慧互嚴將用利生以招依果。以環其髻用嚴其首。此是垂髻如環。明解行圓滿。七潤澤淨花主稼神。主檀波羅蜜中方便波羅蜜。此位明成就大悲故。爲潤澤淨花利他行故。令他解行法開敷故。此是檀波羅蜜中方便門。成大慈悲故。八成就妙香主稼神主檀波羅蜜中願波羅蜜。十行第八位中同於八地。智無功用。五分法身香悉成就故。又以淨智知根。依根設教。用成戒定慧之妙香故。九見者愛樂主稼神。主檀波羅蜜中力波羅蜜。法師成就法力利生。見聞法者皆愛樂故。十離垢淨光主稼神。主檀波羅蜜中智波羅蜜。以智能離自他垢故。諸法灌頂同十住十地中灌頂位也。四結數嘆徳。如文可知。已上十个主稼神。總是歡喜行中檀波羅蜜中十波羅蜜資糧。從行成號。已下例然。法則如上。

第二十个主河神。是饒益行。行戒波羅蜜中十波羅蜜。第一普發迅流主河神。明十行中戒波羅蜜中檀波羅蜜資糧從行成號。已下例然。法則如上。若以其事如此孟母是也。如善財童子饒益行中善知識。於河渚中一萬童子釋天爲首。聚沙爲戲。以河爲行。主戒體明饒益故。此初會中河神。爲戒體前後相似。普發迅流明應一乘之種。第二普潔泉澗主河神。明應三乘及人天等善法。主十行中戒波羅蜜中戒波羅蜜。已下諸神眾依行立名號。以名下義。如前配之可知。如十行中戒體者。如釋天童子。以算數法相黶子法五行陰陽。以利人之巧術。以爲十行之中戒體。故名普潔泉澗義。若不如是。行不滿故。明人天及三乘總化。以巧術利生。是普潔義。

第三主海神。明無違逆行。明忍波羅蜜如海能納眾流是無違逆也。主忍波羅蜜有十个海神。卽明忍波羅蜜中十波羅蜜也。各隨名下義。如前配之。大意。此十行中忍以法性大悲。以爲忍體。是故如海含潤處其下流能容一切。無明髙慢生死之流。皆爲法流而無妨礙。故名無違逆行。如善財童子無違逆行中善知識。南方有城。名曰海住。有優婆夷名具足。素服垂發者。慈忍之貌具足成忍。無行不周故名具足。海神者。女神。明慈悲柔軟處行能忍。其心如海。福智具足饒益眾生。是故忍爲萬行中果也。能容眾流。

第四主水神。明無屈撓行。主精進波羅蜜。爲明水體能淨諸垢。以明此位菩薩以法性之水。常勤精進。教化眾生。一一知根而益。而無屈撓。其心如水潤生隨物而益。各得其所而無屈撓。於中十个水神。卽是精進波羅蜜中十波羅蜜。明以其萬行如水同事潤生。各各隨名下義配之。常以十行中精進爲體。如十住中精進門。樂勤觀法性爲體。此十行中精進門。處世益生。以行潤物爲體。位位中各隨當位主行爲體。餘九於主行體上作別。不得一向解故。卽體意不當。如十回向中精進波羅蜜。圓融理智大悲。使令均平自在。如是五位得一。卽五位俱有齊等。以慣習生熟須有次第。𨿽立次第。以法界智體而無前卻。是無前後中次第。是一性無差別中同異。不可以情作前卻解也。以實而論。初發心住中如一渧之水入大海水中。總同海體。諸龍魚寶咸在其中。爲教化眾生故。教网筌蹄方法不可不具。以名言竹帛著籙。卽似前後義生。體道者。明鑑卽如持寶鏡普臨萬像。十地卽明使慣習功成。等覺位中卽明自在行周法界。若但置十住一位。但明見道初功。又安十行修行。但有出世心勝。加十回向興大願云。使令悲智萬行圓滿。十地但蘊功成徳。使令慣習須成。十一地入俗自在行周任法饒益。明張教网學者有所歸依。若不如斯發心者何措。

第五主火神。明無癡亂行。主禪波羅蜜。於中十神。明禪波羅蜜中十波羅蜜。皆以十行位禪爲體。卽明普智照而恆寂故。卽以火神爲定體。卽寂而常照。卽事而恆理。悲智照用而無礙故。以火神爲定體。若其世間事也。卽南方離神是也。若其人也。是其心也。離法心故。若其法也。是虛無之智也。若外事是其日也。若在其身也是其目也。若方法也。爲中道。爲正明。明爲虛無。爲智照萬有。爲普光明殿。是女神故。善財童子南行意者爲若此也。明無癡亂行。以火神能破闇故。不迷惑故。無闇障故。此一段約用而爲定也。

第六主風神。明善現行。以般若波羅蜜爲體。十个風神。明智慧波羅蜜中十波羅蜜也。若世間也。卽辰巳之間巽神也。是女神故。爲法則也。爲言說。爲教令。如周易幹五世卦巽上坤下曰觀。易曰。風行地上可以觀象。君子設教。而眾人從而法之。可以觀。以是義故巽爲風教。明第六波羅蜜智慧功成。善現言教教化眾生。此名善現行也。又辰巳之間。如來取之爲齋戒法則。明吉凶之際或著之終。至午卽萬法正也。上值角宿角爲天門。主僧尼道士在其中。明是設教令成眾善之門也。一切風化皆從此起。象以口爲天門。吐納風气成正教故。以智爲神。又敷花發果發生一切能持世界能成能壞。故名善現行也。此經下文如海有四種風。一名能集。能集眾寶。明大圓鏡智。二能成。能成眾寶。明成所作智。三名簡擇。能簡眾寶。明妙觀察智。四名能散。能散眾寶。明平等性智。是故以四智爲風神。能現法自在故。以風神爲表善現行故。爲此第六智慧法。以智慧風神。善現一切法行。悉皆自在故。如十信位中。第六信位佛果配在東南方。佛號究竟智。爲東南方是巽。以巽爲風神。又易云。巽爲言說。以借物表法將風神明智慧。能善現眾法故。方者法也。以取其法大像無方也。

第七主空神。明無著行。主方便波羅蜜成大悲門。以法空起行。教化攝取一切眾生。故名方便。故名無著行。於中眾神。明方便波羅蜜中十波羅蜜。以一切法空爲體。以智爲神。故無所著。以一切法空能生悲智故。卽萬行無著。

第八主方神。明難得行。爲智用無功功難成故。主願波羅蜜。爲智體性淨。以願防之。念其本願。引智起行。令行周徧。使令不住生死不住涅槃。於中十个神。明願波羅蜜中十波羅蜜。方者法也。以第八行大智成以智設法饒益眾生。此是大智爲神。總以震坎兌離四維上下正方之神。都舉明無功之智圓攝故。

第九主夜神。明善法行。主力波羅蜜。法力已成法王功辦。常處生死長夜。以法照明世間故。名善法行。於中十神。主力波羅蜜中十波羅蜜。是女神也。此爲善財童子十地中知識故。以明此位行體徹十地法故。

第十主晝神。明眞實行。主智波羅蜜。於中十神。明智波羅蜜中十波羅蜜。以智日恆明名爲主晝。智無爲而應萬有。稱之爲神。嘆徳中恆共精勤嚴飾宮殿者。以智普周教化眾生成法宮殿。悲爲宮。智爲殿。成就眾生。悲智宮殿展轉相益故。已上明十行位竟。大方廣佛華嚴經論卷第十四世主妙嚴品第一之四十回向法門第四

第四從阿修羅王至日天子。於中有十眾。用表十回向。何以然者。爲阿修羅居大海中不沒其身。表十回向圓融眞俗常處生死大海不沒其身。前之十住十行。但修出世悲智心增。加以回向回眞入俗。以成處世悲智圓滿故。以阿修羅等十眾。以表十回向處大海而不溺。表此位菩薩。以大悲心得眞不證。知眞同俗。處俗無染。利生自在。第一從初一眾阿修羅王。義分爲四。一舉眾數。二寄位表法。三釋名配行。四結數嘆徳。一舉眾數者。如初一行是。二寄位表法者。寄阿修羅位。表救護一切眾生離眾生相回向。爲明此初回向如阿修羅𨿽處大海而海水不沒𨿽同天趣無天妙樂故。如此位菩薩處於生死。無生死中五欲之樂。𨿽處涅槃。無涅槃中寂滅之樂。故名救護眾生離眾生相回向。又如法界品云。成就如來髙出世間阿修羅王。又王者。自在義。明此位菩薩於涅槃生死中而得自在故。又阿修羅。亦云阿素羅。阿之言無。素雲遊故。又云妙。又羅云戲。如婆沙論。釋爲非天也。𨿽天趣攝。爲多諂詐無天妙樂。象此位菩薩行大悲方便萬行。似如諂詐。似如生死。無有人天五欲。無常涅槃出世寂滅之樂。主十回向中檀波羅蜜門。舊名不須。此舊翻謬矣。或云毗摩之母。以本從生故。故名劣天。如阿含經云。劫初成時。光音天來入海中洗浴。水觸其身。失精在水。還成肉卵。經八千歲乃生一女。身若須彌有九百九十頭。頭有千眼。有九百九十口。口有四牙。牙上出火。猶如霹靂。二十四手九百九十腳在海浮戲。水精入身生一肉卵。經八千歲生毗摩質多羅。身有九頭。頭有千眼。口中出水。有九百九十手。有八腳。其形四倍大於須彌山。純食淤泥及以藕根。又與天諍。廣如正法念經說。然阿修羅住處有五。一地上眾寶山中。二云在須彌山北下入大海二萬一千由旬。有阿修羅王名羅睺。此云障礙。能以手障日月明。領無量眾。三從此更下二萬一千由旬。有阿修羅王。名勇健。亦領多眾。四復過二萬一千由旬有阿修羅王。名花鬘。亦領諸眾。第五復過是數名毗摩質多羅。此云響髙。是舍脂父。捨脂是天帝釋後。父與天帝釋鬥戰時。發自海中揚聲大叫云。我是毗摩質多羅。我是毗摩質多羅。時閻浮提山嶽一時震動。亦名穴居。謂彼中有光明城。於中住故。或天趣攝。已上佛地論。依毗曇鬼趣攝。又毗摩質多羅。此云種種事。又毗摩者。此云徧空。質多羅云種種嚴儀。言此修羅與帝釋戰時嚴備種種軍仗之儀徧空而列。舊云響髙。又曰穴居者非。此依唐朝禮法師等翻是第四惡趣攝。如經中十種阿修羅王表位進修中。以明菩薩大悲徹下如大海而得其底。身出大海。明菩薩不沒惡道能離自憍慢故。以眞攝俗。眞俗圓融處苦海而恆出。寄其此位表回向法門。三釋名配行者。一羅睺羅阿修羅王者。明十回向中檀波羅蜜門故。此回向中十波羅蜜。以事表法中取阿修羅。明此十向純以大悲十願。以爲十度之體。無自求益之心。以彼修羅所居徹下。其身處海徹上出身之半。總明托事表法令易解故。用彰此位。純以大智大悲大願。徹眞俗爲體。如羅睺羅者。此云能障。明此位菩薩以大悲心入生死趣。顯大法空障諸惡趣故。二毗摩質多羅阿修羅王者。明檀波羅蜜中戒波羅蜜。毗摩質多羅者。此云響髙。明以大悲大願音聲誓度三界六道故。以悲願爲戒體。王者。自在義故處苦海中沈浮自在故。三巧幻術阿修羅王者。明忍波羅蜜。此位菩薩𨿽居生死大海常得如幻忍故。四大眷屬阿修羅王者。主精進波羅蜜。明以萬行攝眾生徧故。五大力阿修羅王者。明以法性大禪定力在苦海而無苦故。六徧照阿修羅王者。明慧光攝化眾生徧故。七堅固行妙莊嚴阿修羅王者。明大悲方便爲嚴故。八廣大因慧阿修羅王者。以智慧增明以本願利生爲因。爲在第八位中得智增明。皆須念初發心時大願爲因故。令度眾生故。九出現勝徳阿修羅王者。明法師位成力波羅蜜。十妙好音聲阿修羅王者。明智位成就妙音善說法故。四結數嘆徳。如文可知。已上十波羅蜜。皆是知眞處俗融會大悲性中十波羅蜜。如是十度以大悲爲體故。托事現法。在於阿修羅。諭菩薩處生死海而得其底而恆不沒生死海中。是故下文云。成就如來髙出世間阿修羅王。又十住十行但明達智應眞。號之爲神。十向十地。皆以十王表之。明以慣習增長自在故。自余廣意。至十回向品方明。

第二不壞回向。爲明以眞理智而同纏利生成大悲戒。爲達俗性眞眞俗不二故。法華經名妙法蓮華者。是其義也。此經名大方廣佛華嚴者。亦其義也。以理智大悲法界自體淸淨覺而興萬行故。號佛華嚴經。明菩薩以法性大智大悲不捨世流同事。名之爲水。具普賢行。名之以蓮。以覺行同資。名爲妙法。故名不壞回向。眞性無虧同流入俗。名爲不壞。明無性菩提無依住智自在故。今以迦樓羅王托事現之。是金翅鳥也。於一段文中。義分爲四。一舉眾數。二寄位表法。三釋名配行。四結數嘆徳。一舉眾數者。如初行可知。二寄位表法者。托事寄迦樓羅王位。明於大海上以淸淨目。觀命盡之龍。而以兩翼而搏取之。明拔濟義。如法界品云。恆願拔濟眾生出諸有海。迦樓羅王。此云金翅鳥王。顯十回向菩薩。常於生死大海之上。以法空淸淨智目。觀有根熟眾生。而以止觀兩翼而搏取之。安置自性淸淨涅槃之岸。此止觀。以法性爲止體。以自性無性智爲觀體。非能觀所觀而有二事。主戒波羅蜜戒淨故。猶如大海不宿死屍。明大悲大智戒不宿人天及三乘染淨二見之死屍故。此金翅鳥兩翼相去三十六萬里。三釋名配行者。大速疾力迦樓羅王。明戒波羅蜜中檀波羅蜜。明此位菩薩。以性起大悲入生死海。度根熟眾生。以止觀力。如一念頃至於佛果涅槃之岸。爲明於一念至法界性中非古今三世所系故。以金翅鳥取龍之諭。如速疾力以金翅鳥取龍之時。於一念頃﹝打﹣丁﹢段﹞身入海水。水波未合取龍而出。名速疾力也。故下文嘆徳中。善能救攝一切眾生出生死海。得道菩薩亦復如是。以定慧觀察力。從無明大海之際。系長短心一念應眞。古今三世一時見盡。如是見道。如是修道。是名爲發心。畢竟二不別。如是二心先心難。但明十住初心從凡夫地一念應眞難故。非爲究竟佛果難故。至於究竟不異初心故。明法不異。智慧不異。時復不遷故。以明法界體用故。以定慧照之可見。以情思之卽迷也。以下以諸波羅蜜依名義配之可知。四結數嘆徳。如文可知。

第三緊那羅王。明等一切諸佛回向。以一切諸佛處於生死。以法忍門。以爲萬行之主。令一切眾生皆得菩提無上法樂故。寄表。緊那羅王。此云疑神。亦爲行主。似人而頂上有角。口似牛口。人見皆疑。人耶非人耶。故曰疑神。明此位菩薩以十回向成大悲心。以法忍力生於六道。同行益生。人見皆疑。爲凡爲聖。若是凡夫有智如佛。若是賢聖行同凡事故。以疑神寄表其行也。此神能作行主與天作戲。主忍波羅蜜門。以忍爲萬行主。若無忍者萬行不成。是故忍爲行主。於中四義。如上準之。十个疑神。以忍波羅蜜中十波羅蜜。以名義配之可見。此類畜生道攝。

第四摩睺羅伽王。此云大蟒也。亦云大腹羅伽。云胸腹行也。主精進波羅蜜。胸腹行者。明趣求樂法利人匍匐離慢謙敬也。是精進義也。明至一切處回向也。六道之生無處不入。此是守護伽藍神。能護法故。如此法界品云。見佛歡喜曲躬恭敬。摩睺羅伽王。此中十王。明精進波羅蜜中十波羅蜜。一一以名下義配之可見。此眾亦明方便同於眾生愛著所爲。明菩薩處生死同行令除愛网。如下嘆徳中。皆勤修習廣大方便。令諸眾生永剖癡网故。

第五夜叉王。明無盡功徳藏回向。主禪波羅蜜。以禪定守護一切眾生心。令心不妄。得大功徳藏故。夜叉者。此云苦活或名伺察。明以禪門守護伺察一切眾生苦活心不妄。如法界品云。常勤守護眾生。諸夜叉王。餘十王是禪波羅蜜中十波羅蜜。以名下義隨位配之。又毗沙門夜叉因主所管。得名毗沙門天王。領夜叉眾。在須彌山北面。

第六毗樓博叉龍王。亦依所管得名毗樓博叉天王。主領龍眾。在須彌山西。並富多那。此主熱病鬼。此之龍王主隨順堅固回向。明般若波羅蜜門如龍遊空能隱現降雨潤眾生故。以般若空慧自在有無。雨諸法雨。益眾生故。以龍表之也。毗樓博叉者。具云毗路波呵迄叉。亦云雜語主。舊云醜目。新名毗者。種種也。路者色也。波呵迄叉者根也。以種種色莊嚴眼根。明以種種慧莊嚴諸見令無著。龍有五種。一象形。二蛇形。三馬形。四魚形。五蝦蟆形。一善住龍王。爲一切象形龍王。二難陀龍王。此云歡喜。爲一切蛇形龍王。三阿那婆達多龍王。此云無熱惱。亦名淸涼。爲一切馬形龍王。此一个龍王遠離諸龍三種過患。一熱沙不墮其頭。二不以蛇形行欲。三無金翅鳥畏。又更有一苦。以風吹寶衣露身生苦。惟此龍王得免斯惱。故曰淸涼。依智論。此龍王是七住菩薩。如婆樓那龍王。此雲水天。一切魚形龍主。摩那蘇婆帝龍王。亦名摩那斯。此云慈心。風不鳴條雨不破塊。亦名得意。又云摩那。云意髙。以此龍有威徳。故名爲意髙。爲一切蝦蟆形龍王。如四分律文中說。諸龍初生時。睡時。嗔時。行欲時。此時中不能變形。余時皆能變形。此約三乘中龍王。其事如此一乘中龍王。其徳並是入不思議乘。佛果位中大菩薩等。爲化眾生故。徧於諸道普現其身。今於此會賀佛出興。酬其本緣寄位表法。卽如此經毗樓博叉龍王。得銷滅一切諸龍趣熾然苦解脫。爲明此位船若智慧之龍常遊法空以種種語言設諸教网故。此是十回向中檀波羅蜜。娑竭羅龍王。此云鹽海也。得一念中轉自龍形示現無量眾生身解脫門。明此是入生死成大悲戒報得願力神通故。此十回向大體。成慈悲願行。得願力神通。云音妙幢龍王。得一切諸有趣中以淸淨音說佛無邊名號海解脫門。此明忍招名譽。如獲益分中廣明。徳叉迦龍王。此云能害於所害。爲徳叉是所害聲。迦是能害聲。言此龍嗔時。噓視人畜皆致命終故。舊云多舌龍者。由多言故多舌。非是口中有多舌故。表進修中。此是第六般若波羅蜜門。善說多法故。故云多舌。托此龍寄位顯法故。以下準上以名義配之。可知。已上十龍王。以十向中般若波羅蜜爲體。表智慧遊空雨法自在。

第七等隨順一切眾生回向。以鳩槃茶王主之。明此位菩薩成大悲徧入諸道乘慈利生。此是厭媚鬼神啖食精气。亦名冬瓜鬼。依正法念經說。其名字。如是惡眾生菩薩亦皆隨順。是故名等隨順一切眾生回向。乃至地獄悉皆徧入。此神是南方天王領二部眾。一鳩槃茶。二薜荔鬼。此鳩槃茶陰囊大如冬瓜。若行乃擎置肩上。坐時而踞之而坐。法界品云。常勤除滅諸餓鬼趣。鳩槃茶王。明愛染貪求猶如餓鬼。大悲菩薩盡與隨行斷一切貪求故。

第八眞如相回向。寄乾闥婆王以表法。此云尋香。有香气處以作娛樂而求其食。托事表眞。如相位菩薩常以眞如法界戒定慧解脫解脫知見五分法身無染之香。娛樂眾生。令其愛樂。故下文云。皆於大法深生信解歡喜愛重勤修不倦。入法界品云。常令眾生增長歡喜。乾闥婆王以法悅眾生義故。於中十王明願波羅蜜中十波羅蜜。此位智增隨根設教。悅眾生故令歡喜故。

第九無縛無著解脫回向。托事於月天子表力波羅蜜。以無縛無著法性虛空智慧。照燭眾生淨煩惱熱。得法淸涼故。於中十月天子。明力波羅蜜中十波羅蜜。隨名下義配之可見。

第十入法界無量回向。以日天子托事表之。明十回向中智波羅蜜如日處空下臨照萬有。其位於上其功益下。像此位菩薩其智甚髙其行彌下。徹至人天神鬼外道邪行畜生地獄。盡同其行。猶如日月其形在上其功在下。善惡俱照故。於中十日天子明智波羅蜜中十波羅蜜。一一隨名義配之。常以智波羅蜜爲體。已上十王配十回向中十波羅蜜竟。如十住十行十回向乃至十地。一一位中波羅蜜。各隨當位取意卽得。一例取之。卽不知其趣。如日月二位其形狀及髙下者。如俱捨論。月去地四萬由旬。廣四十由旬。以水精白銀合爲兩面。回轉相映故有虧盈。此論如是說者。未可爲定依。但依經說者。爲指南。依長阿含經。其月上有城。其城正方一千九百六十里。髙下亦爾。二分天金作。一分琉璃作。以遙看似圓。天壽五百歲。子孫相襲一劫。日月相近光影相映卽有虧盈。日廣五十由旬。其城正方二千四十里。髙下亦爾。其城純金七寶瑩飾。王坐二千里。壽命子孫同月天子。以風持故繞須彌山。日月天子總是四天王所攝。此上多依長阿含經說。如是日月天子。皆表十回向成大悲願行之門。明悲智無依常以法空爲體。隨根普照無有所爲。任無功之智日。稱萬有而成益。

第五從三十三天王以下。至大自在天王。於中有十大天王。明十地利生因果者。從初第一三十三天十大天王。托事表初歡喜地。分爲四。一舉天王名號。二寄位表法。三釋名配行。四結數嘆徳。一舉天王名號者。如經云。所論釋迦因陀羅天王等十大天王名號是。二寄位表法者。寄托此天。表歡喜地菩薩得歡喜地時得法悅。心無有世間五欲等諸系著故。樂惟是法樂。以此義故。多歡喜多適悅。猶如世人創得生於忉利天上受天妙樂。又如升山頂至無相際身與空合。明此位菩薩從十住十行十回向習气之有爲。而升此地之位法空之際。一分習气盡故。以須彌之頂忉利之天。寄表其位。令易解故。十住十行寄表如神。十回向位寄表如王。於此十地寄表如天。明進修漸漸慣習殊勝。以總別同異成壞門。三對六字義該。亦以十玄門該之。如是進修差別。總是一剎那中同異。皆不得如情所知。如理思之可見。又如仁王經云。習種銅輪二天下。銀輪三天。性種性道種堅徳轉輪王七寶金輪四天下。初地菩薩忉利王。二地菩薩夜摩王。以次寄位配當。明福智殊勝不可以世間之樂爲比也。以實而言。如菩薩悲智所攝周徧六道所生。不棄微流一切惡生之類。但以饒益故。法性自在故。寄表如天如王。自在之義。不欣世樂之所表也。如此華嚴經下文。初地菩薩多作閻浮提王。今十大天王。但爲表法進修不離。一剎那間漸漸殊勝故。又此天名妙髙天。其山在大海中。出水髙八億由旬。入水深八億由旬。四寶合成。北面黃金。南面琉璃。西面水精。東面白銀。形如腰鼓。上有四層級。四天王各隨方所居四面。其山頂上四埵。埵別八天王。各有自部眾。中頂帝釋居。眾寶所莊嚴。以是名妙髙。亦名峯山。亦名忉利天。此云能主天。由帝釋能爲天主也。依主爲名故。下有七重海。重別金山圍。迦樓羅速飛七日方始達。金山有天居。皆四天王所攝。其上三十三天。所有天身長一由旬。衣長二由旬。廣一由旬。重六銖。壽一千歲。一日一夜同此人間一百年。三十日爲一月。十二月爲一歲。已上依俱捨三法等經說。此天王有五種名。一名能主。一名釋提桓因。一名憍屍迦。一名天帝釋。一名因陀羅天。此名天主。具云釋迦因陀羅。釋迦者。此名百也。爲先因百度設無遮齋得作天主。此配歡喜地中檀波羅蜜。已下十天王是檀波羅蜜中十波羅蜜。各隨名義配之可見。其四段配文。如前可知。此位菩薩對治觀行苦空無常世法非實皆從十二緣生本無體相。成於捨法身命財等。如是於諸佛法信順修行。且治欲界粗慳吝業行檀波羅蜜。於十二緣生未善了知。六地菩薩方明十二緣法。作如煉眞金數數入火諭。明對治慳障。

第二復有無量夜摩天王。托事表離垢地。爲此天離地際故。依空而居有眾妙樂也。象此位菩薩戒波羅蜜增勝有妙樂。以法身爲戒體故。漸增進離前地世間系故。初地檀度爲勝。此位上上十善淨戒爲勝。名爲離垢地。須彌之頂界與人連。寄同世間。此位以空居。寄同出世間。故名離垢。初地諭煉眞金。未云加藥。但數數入火轉轉明淨。此地煉金如加礬石轉令明淨。以戒爲礬石。然金體無二。明以戒對治欲界中愛欲等粗障。但以法身大慈大悲大願四攝四無量十波羅蜜三十七道品之法藥。互相磨瑩使令智悲自在故。夜摩天者。此云時分天也。爲此天無日月天光自相照不分晝夜。但蓮華開合知其晝夜時分故。此天身長二由旬。廣二由旬。衣重三銖。壽二千歲。日月歲數與前天倍。此天王有十天眾。卽明此戒波羅蜜中十波羅蜜。各隨位名義配之可知。此位修上上十善戒。治欲界現行粗惑習气。三地修九次第定。方無三界煩惱。生如來家。同如來性。

第三復有不可思議兜率天王。此托事表發光地。此名知足天。佛地論云。最後身菩薩於此教化。如瓔珞本業經。十一地等覺地始名一生補處。方名最後身。配在第三禪。此知足天爲最後身。菩薩在中者。皆是如來隨時方便。設法利生不可定也。前位明以上上十善淨戒離欲界現行粗惑垢故。此位菩薩以九次第定淨色界無色界並欲界心習。得出三界心作煉金諭。善巧煉之不失銖兩。轉轉明淨。以九次第定煉之。以法眼觀之。以行和之。無虧。本法但轉明淨。欲界修定以治欲障。上界修慧以治定障。如是對治。卽如六地菩薩位。在色界初禪修十二緣觀。用治定障。隨順法行。方便利生無所染著。名發光地。以忍波羅蜜爲體。於中十大天王。是忍波羅蜜中十波羅蜜。此天身長四由旬。衣長八由旬。廣四由旬。壽四千歲。日月歲數皆與前天倍。此知足天當修三法得生其中。所謂戒定慧。若但修戒施卽生余天。皆有放逸。若一乘法中其事不爾。以智徧周以爲天體故。

第四化樂天王。托事表焰慧地菩薩。以三十七助道品觀以捨爲體。以本願故。法如是故。不捨教化一切眾生。以三十七助道觀門。莊嚴慧業。將用化利一切眾生以爲自樂。像此天處常以變化以悅自樂。亦名樂變化天。心外無境從心變故。表此位菩薩從初發心住已法空現前心外無境爲進修故。以三十七品助道法門。對治此天及三界邪見等障。煉磨心地。用嚴慧業。使令明淨。將用教化一切眾生。以爲自樂故名焰慧地也。如菩薩瓔珞經云。歡喜地菩薩名爲逆流。離垢地名爲道流。三地名爲入流。四地須陀洹。五地斯陀含。六地阿那含。七地阿羅漢。八地變化生死。九地是智慧妙善地。十地是法云地。又瓔珞經云。十住菩薩入法流水任運至佛。如此華嚴經。十住十行十向十地十一地。五位之中。一一各有十重佛果。普賢行爲因。十信位心。便信自心分別之性爲不動智佛無礙智佛等十个佛果。總爲自心之智。方名信心。如是和會多諸同異。隨信解別親疏不等。但依當部進修行門。皆以總別同異成壞門該通圓融。皆不離剎那際。卽義通也。若延促時取解卽違法界之道理。此天王眾有十天王。皆是精進波羅蜜中十波羅蜜。各各隨名義配之可見。常以精進波羅蜜爲體。此位作煉眞金作莊嚴具諭。精進明修三十七助道之觀對治三界邪業習故。此天身長八由旬。衣長十六由旬。廣八由旬。壽八千歲。日月歲數與前天倍。衣重一銖。食甘露味。嘆徳余門如前可解。

第五復有無數他化自在天王。托事表難勝地。爲此天在欲界頂。明菩薩欲境難超故。故曰難勝地。明五地以來菩薩於五欲境界未得全自在故。但爲觀照諸波羅蜜修行力故不沒其中。未同八地無功法流自在故。此位菩薩修十諦觀。以治三界染淨惑障余習故。得工巧明門。五明方現。此天處。若不如是修十諦觀治之。便爲魔境。三界染淨業習不能自在故曰難勝地。此位菩薩常以禪波羅蜜。以爲觀體。魔王波旬居此天中修十諦觀。卽爲菩薩位。不修觀者是魔眷屬。又此天名他化自在。以他變化以爲自樂。像此位菩薩常教化眾生令他得樂以爲己樂。此作車磲磨金諭。明以十諦觀爲車磲。於中十大天王。明禪波羅蜜中十波羅蜜。以名下之義配之可見。此天身長十六由旬。衣長三十二由旬。壽命歲月悉與前倍。

第六復有不可思數大梵天王。明現前地。以十二緣生觀。得寂滅神通三解脫門空無相無願。智慧增明除其初禪樂靜迷眞障。明在欲界修定。如三地菩薩是也。在禪界修慧。心勝處卽以法治之不令障眞。無依之性故。常處三界不在其中也。名屍棄天王。此依新翻舊爲梵摩。此云淸潔寂靜。以初禪是色界無女人生無欲界染故。依佛地論云。離欲寂靜故名梵身。又依長阿含云。梵眾中以梵音語故。故名爲梵。又屍棄者。或云持髻。或云蠡髻。或云火頂。以火災至此天故。修得初禪者得生此天。此天王梵眾中發大梵音。諸天各自謂言。惟共我語。於大千界最得自在。顏如童子。身如白銀色。長半由旬。衣如金色。無男女形。禪悅爲食。壽命一劫。此依長阿含經說。此位作毗琉璃寶磨眞金轉轉明淨諭。明十種逆順緣生得十空定門。爲毗琉璃寶也。毗之雲光明。此位菩薩以十種十二緣生觀及十空三昧。表以十二緣觀如明淨琉璃用磨智慧轉轉明淨。觀無明成根本智更令明淨。於中有十大梵王。明般若波羅蜜中十波羅蜜。各各以名下義如前配之可解。此第六地六住等。總明出三界業現前寂滅神明三空自在。如十住中。以海幢比丘表之。如十地第六地。以夜神名守護一切城增長勝力是也。總如善財善知識表之。第七地明入纏同事如下。

第七復有無量光音天王。明遠行地。如此二禪天。初禪滅憂。二禪滅苦。明此位菩薩在七地。諸行已終。大悲圓滿。四攝四無量十波羅蜜三十七助道法。常在現行。自苦已無。常度他苦。染淨二障此位通過。譬如眞金飾以眾妙雜寶轉更殊勝。明以法身爲金體。悲智萬行圓滿。爲眾妙寶互爲莊嚴。常以行网教光普化一切眾生故。故像此天已滅憂苦。以心淨故出語口中光生。用明此位菩薩教光破暗故。於此有十大光音天。以明方便波羅蜜中十波羅蜜。各各名下義配之可解。此天身長二由旬。壽二劫。此天水災至。

第八復有無量徧淨天。明不動地菩薩。明此天憂苦已無惟有禪悅。像此位菩薩功用已終惟有法悅。法悅習气十地始無。此大風災至。爲有禪悅喜動其性。像此位菩薩無功智現前。猶有無生法樂智淨習气。以諸佛三加七種勸發令憶本願。方始隨智行廣利眾生。十方世界度生無限。此乃如來設教防之。防護初發心之際圓融悲智。非獨是此位方有滯淨之功。是一卽一切中防護也。望七地中方事總具。何得第八地中佛果知見猶自未終。還以十玄六相通融。不可違法界體作前後解。凡夫妄作無量劫。只是法界中無始終。此位作如眞金作輪王寶冠諸臣冠不勝諭。明八地法性無功智勝故。十力四無畏猶十地方終。普賢行海十一地方滿。

第九復有無量廣果天。明善慧地。爲此第四禪無出入息三災不及。又此十天如嘆徳中。莫不皆以寂靜法門而作宮殿。表九地善慧莊嚴以百千阿僧祇陀羅尼門法寶宮殿。教化眾生。能以一个言音。爲一切眾生說種種法。無心意識爲大法師。任智法明一切具足。故像此天無思意識能爲語言。此天無下界識。有色界意識。乃至非想天皆有微識。若識想盡卽非三界業收故。此位作如眞金。用作輪王寶冠。諭一切小王寶冠不勝諭。以此位菩薩智慧寶冠下地菩薩無有能勝。於中有十天王。明力波羅蜜中。十波羅蜜。各隨名義配之可解。此天身衣及壽與前天皆倍。明此位菩薩常以法宮而爲安止。以福徳廣大名爲廣果天。

第十大自在天王。表第十法云地。如下嘆徳中。皆勤觀察無相之法所行平等。明此位無相智成。如菩薩本業瓔珞經云。三賢菩薩能伏三界粗業粗相續果。初地已上亦伏亦斷。八地已去色因業勝因境緣法。執習故。明猶有於境見未純熟。猶法執習在故。九地已去心因業勝內心自緣。法執習故。九地有內心緣。法執習故。十地之中心色二習一時總盡。十地方心境二緣中得無礙自在故。從八地至十地無功用中。緣眞法執內外習亡。於十一地普賢門猶未自在。如十定品中求覓普賢不見者是。又智論云。第九天外更有別十地菩薩天。名摩醯首羅。此天有八臂三目。騎白牛。一念知三千大千世界雨滴之數。此是引進菩薩方便設法托事表法。及攝化境界漸增勝故。望一乘法界理事同參。一微塵內諸佛國土人天同處。身塵毛孔如影相入。修眞之者。須當如實而知。莫隨化相應。須以同時具足相應門。一多相容不同門。諸法相卽自在門。因陀羅网境界門。微細相容安立門。祕密隱顯俱成門。十世隔別異成門。主伴交參無礙門。托事現法生解門。惟心回轉善成門。以此十玄門該之。卽理順故。已上神天之位。但利生門中托事表法令易解故。如如來實非牛王龍王象王。以托表之令生解故。望得道處。其智無形無爲而能知萬有。卽爲神也。以此神性隨行祐生。卽行非虛也。以智常居三界不隨染淨。以此自在寄位如王。以通化無方福過羣品。寄位同天。卽隨行徧生行非虛也。同異總得表實無妨。從大眾圍繞常隨佛眾之中從普賢菩薩至大自在天已來。此四十一眾。義分爲二。一現果成因彰位分。如已前列眾是。二從位舉法進修寄同獲益分。如向下直至普賢海月光等是。今從第二卷

初爾時道場眾海悉已雲集已下。至第五卷

中海月光大明菩薩眾以來。此四十一眾。是從位舉法進修寄同獲益分。此中合有五十眾。爲普賢等眾十个菩薩。當等覺十一地法門。十个互參自具十眾。爲一人具十。總爲五十眾。如下獲益分中。入卽同佛知見。爲與後學者。作樣式。令仿之也。不悟是凡。悟已同佛知見。故名初發心時便成正覺。如以下神天獲益之中。各有二十行頌。皆初兩行嘆佛之徳。後十八行。皆三句嘆佛。一句自嘆與佛同知。其例如是。隨時科文。隨時稱嘆。無煩更釋。惟普賢菩薩一人。獨入十法者。普賢眾明一位普周眾行也。海月光眾但嘆佛徳與自所入之法相似。以此頌中更不別嘆自徳。如普賢眾中加淨徳妙光菩薩。是文殊師利別號。文殊師利。此云妙徳。又法華經內往昔號妙光。又妙徳妙光。其意相似。以徳爲光以能破闇發明故。今在普賢眾內表法。明因果理智萬行圓融故。普賢獨獲十種益者。明一卽一切故。明一多自在延促自由故。是總攝義也。

從爾時如來道場眾海已下。有二十六行經。義分爲二。第一從爾時已下。有十一行經。明眾已雲集。於此段中義有其五。一陳眾雲集。二陳部類各別。三都嘆眾徳。四明本因佛化。五明今以勝解力入佛所知。第二從所謂妙焰海大自在天王已下。有十五行經。於此段中義有其二。一明天王獲益。二明天王乘威說頌。於此二十行頌中有其二義。第一兩行頌純嘆佛徳。第二十八行頌。皆三句嘆佛。一句自嘆與佛同知。已下例然。惟普賢少異。前已敍意訖。已上諸眾。皆悉如上。以義科文。隨義稱嘆。教門弘大不用文煩得意卽得。此初會之內。四十七眾之中。已前七眾。前已釋訖。

如來座內眾。經云。如來師子之座眾寶妙華輪臺基陛及諸戶牖。如是一切莊嚴具中。一一各出佛剎微塵數菩薩摩訶薩。於此段中義分爲二。一述眾來意。二長科經文。一述眾來意者。是中其意有三。一明諸菩薩是古佛舊行。二明今佛契同。三明古今不二。爲明所坐之座合古所行。菩薩行依舊故。如下頌中。諸佛所悟我已知爲常。以法身爲座體。以普賢萬行爲嚴。以無作大悲之智爲座上佛。前佛後佛皆同此也。明佛契同古迹。定眾生之狐疑。是故須來。是名爲如來自行與古同因。眾爲座體。是法界是所行。行亦是法界。以此無礙自在故。座身是正報。座上莊嚴是。行所招依報。今還從本行報得之果內。還出本自行因菩薩眾也。亦明因果不二體故。如法界品。如來師子之座普徧法界爲座體故。第二長科經文者。從爾時如來師子座已下。有二十九行經。於中其義有七。一明座上莊嚴出眾。二列所出眾名。三來眾興供。四其眾繞佛致敬。五致敬已升座而坐。六嘆來眾之徳。七乘威說頌。從此已下有十菩薩。各說二十行頌。嘆如來成道福智依正。及往昔所修之因。任其後哲隨文隨義稱嘆。不煩更釋。此一段明今佛合古行古行合今佛。明座外普賢之眾是佛利他之行。座內之眾是佛自行所契普賢之眾。此之大眾古今一切諸佛同道更無二路。眾生乘之。卽名乘不思議如來乘最勝乘無上乘至於道場。以此一切法皆爲道場也。以法界爲場地。諸波羅蜜爲人功。治一切垢。本自淨故。治無明成根本智故。教門弘廣。略申體意。隨文贊嘆。任在後賢。此十个頌中向下。嘆佛十波羅蜜及十地有二十行頌。自餘皆二十行也準知。

從爾時華藏莊嚴世界海已下。有二十一行經。明動地興供。於此一段經文。其意有七。一明舉世界之名。二推佛神力地六種震動。三世主興供歡喜。四明以此例同多土。五明佛徧興於世。六明世主各隨自解。七明法會興供普周十方。

問曰。何爲地動。

答曰。其地動大意有五。一此會大眾得道。二智人出現。三智人去世。四世間災變。五得道歡悅。此明大眾獲益歡悅故。地動推佛神力者。明師弟之敬推徳於上。

問曰。何故於此段中地動興供。

答曰。爲至此中一段。明初會中常隨佛眾當境之內神天眾。及如來座內古今諸佛同因眾。菩提樹內流光眾。並如來宮殿內大悲眾。如是當佛自眾來集復得益。及賀佛出興心歡喜故。眾生心喜動故。地亦隨心動故。此明初會當境之內大集一終。然後面門放光普集他土亦來此會。此是無自他中他也。以明化儀主伴。此乃龍行雲應。法事合然。爲化眾生軌模如是。以其法性塵剎普周。一剎那之中三世同際。還以一多相容不同門該括如是。放光集眾。意令知佛境界相參無二。已上是初成正覺顯示五位行門。一終因果。此一部之經。總有六重因果。一從世主妙嚴品。乃至華藏世界品五品經。明初成正覺。顯示五位行門報得。及示現入法一重因果。二毗盧遮那品。是古佛因果。引古證今。明佛相習道不虛來。三第二會普光明殿。顯示十信因果。四從須彌之頂直至離世間品。顯菩薩證修因果。五入法界品。明古今本法不思議因果。此是一切諸佛共所乘宗。爲一切佛之本體。眾生同具。只爲迷之。六覺城東會。明顯菩薩利生行門善知識攝生形狀法。則進修因果。若但說其法在行猶迷。此經設教及行證修前後六度。總舉解行證修因果。令使啟蒙易解不滯其功。大方廣佛華嚴經論卷第十五第二舉果勸修門如來現相品第二

自此已下至毗盧遮那品已來。是長科一部中。第二舉果勸修門。釋此一品。義分爲三。一釋品名目。二釋品來意。三隨文釋義。

一釋品名目者。此品何故名現相品。爲諸菩薩神天大眾皆悉已集。默思心念請法。問有三十七問。如來知念。卽於面門舒光現相。及集十方眾。答前所問。此品之內。如來兩度放光。齒光告眾令集。毫光示法令信佛境界及所行因果行門。諸來菩薩毛孔放光。通爲三度放光故。又集十方眾海佛境界相菩薩境界相答前眾所問。故名現相品。此經表法及集眾如來放光。前後總十度放光故。一面門齒光。集他方之眾。二眉間毫光。示果成因。三足下輪中放光。成十信四。帝釋宮中足指之端放光。集眾入道成十住位。五夜摩天宮足趺上放光。成十行門。六兜率天宮膝上放光。成十回向。七他化天宮眉間毫相放光。成十地。八如來出現品眉間放光。入文殊頂。九口中放光。入普賢口。令此二人問答如來出現始終因果道理。十法界品中放眉間光。名普照三世法界門。是爲十。如隨好光明功徳品。常放光明隨根普照。此光非獨緣五位進修表法也。是常依根攝化光也。

二釋品來意者。此品爲前世間主等默念三十七問。此品放光集眾。示其法相。答前眾所問三十七法故。此品須來。

三隨文釋義者。復分爲二。一長科經意。二科其當品。一長科經意者。自此現相品乃至普賢三昧品世界成就品華藏世界品毗盧遮那品。此五品經總是答前三十七問。明舉果勸修。二科其當品者。於此當品其意有四。一從爾時諸菩薩及一切世間主已下一段長行並偈頌。是世主請法分。二從爾時世尊知諸菩薩心之所念已下。有一段長行。並一偈頌。是如來放面門齒光。告眾令集分。三從爾時十方世界海已下。一段長行。並一偈頌。是十方世界海蒙光所照。皆來雲集現法分。四爾時世尊欲令一切菩薩已下。一段長行。並十偈頌。總是答前三十七問分。一從世主心念問法分中。義分爲三。一從爾時已下至惟願世尊哀湣我等。於中長行有八行經。純請十八種佛法。二又十方世界海已下有六行半經。問佛菩薩海有十九問。通爲三十七問。三願佛世尊已下可兩行經。明菩薩神力故一切供具放光。光中說頌請佛斷疑分。

第一從初爾時諸菩薩及一切世間主作是思惟。明心念默請。云何是諸佛地。法界不思議地。是佛地故。下文云。法性如虛空諸佛於中住。此爲如來地也。云何是諸佛境界。如下經云。如來處此菩提座。一毛示現多剎海。一一毛現悉亦然。此是如來之境界。又法界是如來境界。云何是諸佛加持。下文如來加普賢入於三昧。是諸佛加持故。云何是諸佛所行。經云。無礙行是如來行。又普賢行是一切諸佛共所行行故。云何是諸佛力。如經云。如來有處非處等十種力是。云何是諸佛無所畏。如來無五怖畏及四無畏是。云何是諸佛無能攝取。如來無性妙智是無能攝取。云何是諸佛眼。知一切法智。知一切眾生根智。名一切種智。是佛眼故。又此經下文說十眼等是。又如十身相海品云。如來眼有大人相。名自在普見云。云何是諸佛耳。如法界品云。一切諸佛有無障礙耳。悉能解了一切音聲。云何是諸佛鼻。如下經云。如來鼻有大人相。名一切神通智慧。於中出現無量化佛。坐寶蓮華。往諸世界。云何是諸佛舌。如下經云。如來舌有大人相。名示現音聲影像云。云何是諸佛身。如下經云。諸佛同法身。無依無差別。又佛身充滿於法界。普現一切眾生前。云何是諸佛意。如來出現品云。云何知如來應正等覺心。佛子。如來心意識無量俱不可得。但應以智無量故知如來心。云何是諸佛身光。如來隨好常光隨根照物普周法界。云何是諸佛光明。光有二種。一教光。二如此經光明覺品是。及前後十度表法光明是。云何是諸佛智。一切智一切種種分別智是。又如下文。如來智甚深。普入於法界。能隨三世轉。與世爲明導。此已上問十八種法。經云。惟願世尊哀湣我等。有三句經文。結請佛說。十九種海。經云。一切諸佛皆爲諸菩薩說世界海。總舉問竟。眾生海。釋曰。如世間眾生廣多如海故。佛海。經云。如來安處菩提座。一毛示現多剎海。一一毛現悉亦然。如是普周於法界。佛波羅蜜海。十波羅蜜徧一切菩薩行故。佛解脫海。如來法身是佛解脫。又智慧解脫乃至五分法身戒定慧解脫解脫知見等是。佛變化海。如下文。無體無住處。亦無生可得。無相亦無形。所現皆如影。又云。一切剎土微塵數。常現身云悉充滿。又云。於一佛身上化爲無量身。佛演說海下文。一一毛孔中光网徧十方。演佛妙音聲。調彼難調者。又一音徧諸根故。然如來音聲。不從心出。不從身出。佛名號海。如下名號品是。如來名號等一切眾生心也。佛壽量海。如下。佛身如影現。生滅不可得。是佛壽量海。又下文壽量如是。及一切菩薩誓願海。淨行品等是。又如十回向品中大願是。一切菩薩發趣海。如下云。此會諸佛子。善修眾智慧。其人已能入。如斯方便門。又下文從地而得地。住於力地中。億劫勤修行。所獲法如是。明從地而得地者。不離眞法界自體淸淨性地而行。進修十住十行等法。故雲從地而得地。又十行品。是十發趣加行成就。令菩提心智悲純熟故。助道海。三十七助道品是。觀身受心法爲首。一切乘。海乘如來。乘不思議乘。法界乘是。乃至八萬四千乘等。一切菩薩行海。普賢行是。如下經云。如是分身智境界普賢行中能建立。一切菩薩出離海。如五位中加行方便是。如下經云。此會諸菩薩。入佛難思地。一一皆能見。一切佛神力。又下文。普賢諸行願。修治已明潔。能於一切剎。普見佛神變。身住一切處。一切皆平等。智能如是行。入佛之境界。一切菩薩神通海。如下十方佛剎來集菩薩眾及毛孔出眾隨行利生等事是。又十通品亦是。又下文。一一佛剎中。往詣悉無餘。見佛神通力。入佛所行處。一切菩薩波羅蜜海。如下經中。十方來集大眾身諸毛孔各出十佛世界微塵數光。一一光出十佛世界微塵數菩薩。悉能徧入一切法界諸安立海。教化眾生。廣如經具說。是波羅蜜海也。此是與發心者。作普賢樣。一切菩薩地海。如下經云。從地而得地是也。又十地品是。又如來地是。菩薩地。如下經云。此會諸菩薩。入佛難思地。一切菩薩智海。根本是如來智。於根本智起差別智教化眾生。是菩薩智海。乃至十無盡智是也。惟願世尊已下三句。總結勸請。準例十方諸佛旣說。今佛世尊亦合同說。又爾時已下四句。明供具說頌。已上三十七問。向下至毗盧遮那品已來。有三種答前所問。一如下齒間放光集眾現相神通答。二如下眉間毫光出眾現相及十菩薩偈頌答。三普賢入定出定以言詮示佛業眾生業因果古今相習答。如世界成就品菩薩眾生染淨報業。答前三十七問佛海菩薩行海。不離其中。又說華藏莊嚴世界海。說佛報得所居之土。答前三十七問佛境界海眾生海波羅蜜海。總不離其中。又說古往毗盧遮那品。是引古印今。令眾生信承習不斷法不虛來。若古無舊迹。今從何得。以是義故。引古佛用印今時成信。從此初會世主妙嚴品至毗盧遮那品六品經。總明舉果勸修信他已成佛者果徳悲智境界行普賢行及報得莊嚴身土。分從佛名號品重問二十八問。卽是舉古佛果門。令今世及未來發心者。自信自心佛果不異。及菩薩十信十住十行十回向十地十一地佛眼耳鼻舌身意不異故。信自今修不異古法。有此二十八種不異之法。具如佛名號品。所問二十八問之法。今古不異。令初發心者應如是依古證修。使令道不謬故。直至法界品。總是其答所問之法故。若依五位法上有一百一十重佛果菩薩行。古今不異。若通信位卽一百二十重古今佛因果不異。至位方明。從供具雲中出音說二十行頌。於中義分爲四。初兩行頌。嘆佛行滿成佛行徧三世。次兩行頌。明勸佛爲眾除疑得證。次兩行頌。明大眾已集勸請除疑。次云何已下十四行頌。明重頌前三十七問。

問曰。大眾何不以言自問。因何默念致疑。何不自以言贊勸請。云何供云出音請佛。

答曰。明佛得法界心。與一切眾生同心故。以心不異故。知彼心疑。供具說頌者。明一切法總法界體也。法界不思議。一切法不思議故。明聖眾心境無二故。凡夫迷法界。自見心境有二故。故顚倒生也。

第二從爾時世尊知諸菩薩心之所念已下。有一段長行並一偈頌。是如來放齒光十方。告眾令眾咸集。現法答前所問分。於此分中大意有十。一如來知眾心念有疑。二齒光普照。三其光有十名。四明光具眷屬。五陳光色相。六明光照遠近。七明大眾蒙光彼此相見。八明光徧他方眾會。九明光能出聲告眾。十明十方之眾聞告咸來。

問曰。何故如來面門齒間出光告眾。

答曰。面門及齒。明言出於中故。於中出光。今欲答眾所疑。普告十方佛土大眾來集示法。答前三十七問中云何是諸佛地佛境界佛加持佛行佛力等故。須口中齒間放光。光者除暗義。又答前云何是佛光明。除現在未來眾心疑暗故。口齒者。吐納言音說法處表告之所由也。故於中出光。於此光明說其二十行頌。於中大意。嘆如來道滿利生光明出音告眾令集聞法。

第三從爾時十方世界海一切眾會蒙佛光明所開覺已已下一段。是十方大眾來集示法分於此段中大意有十。一明佛光普照。二明十方眾來。三明來已興供。四明興供不同。五明眾海影像相參。六明大眾自他同異自在。七明大眾毛孔出光。八明光出菩薩。九明菩薩同事利生。十明眾生發心得果。此之十事如文可知。如毛孔流光眾。明法界體性自在不思議自他無礙。能同能異眾。於中菩薩同行利生。卽明古今已成正覺者菩薩行及十波羅蜜海佛地佛持等。舉其已成佛者。悲智境界。答前大眾三十七疑。用成來世與今同悟身心境界自在無礙如帝网境界門。如此一段。以佛神力放光集眾。答前所問。後之一段。毫光示法。及菩薩偈頌。答前所問。於此十方來眾光明中。同時發聲說二十行頌。於此中大意嘆佛光明道行已滿身口意鼻耳總徧周剎海滿普賢行。答前三十七問。如文可知。

第四從爾時世尊欲令一切菩薩大眾得如來無邊境界已下一段長行。有二十八行半經。於中分爲兩段。一從初十行經明光之徳。第二十八行經。明蓮華出現。一從初明光之徳。大意有十。一令眾除疑獲益。二顯光出處。三顯光之名。四顯光之色。五明光所照遠近。六明所照威動世界。七光照塵中現無數佛隨根與益。八光雨十種法輪云。九光明繞佛。十光入佛足輪以成大眾信心。明足下是初信入。故說十種智佛。以爲自己信心。以不動智爲首。

第二爾時佛前已下十八行半經。明蓮華出現。於此一段文中大意有十。一明華現所由。二明華具十種嚴飾。三明毫光出眾來坐。四明勝音菩薩。爲主餘者爲伴。五明上首菩薩勝音之徳。六明諸佛與勝音之力。七明勝音常見諸佛。八明勝音神變自在。九明勝音觀眾說頌。十明正申頌意。此之一段經文。如來眉間毫出光明。名一切菩薩光明普照耀十方藏者。明是十地菩薩智滿中道教行之光。又毫相光中出眾菩薩有世界海微塵數。上首名曰一切法勝音。卽是其十地滿足中道果行。將此中道覺行悲智圓滿法界行門毫塵剎海無障礙法。答前大眾三十七問。使令現在及以未來信此十地法界因果法門行滿十方使令得益。是故經云。欲令一切菩薩大眾得於如來無邊境界神通力故放眉間光。又光體是法界之理。勝音大眾之海。是其法界之行用故。明從十住初心以理智萬行體用不相離也。故從十信卽與果行令修。理智體用法合然故。從果行信進。又勝音菩薩坐蓮華臺諸菩薩眾坐蓮華須。明主伴萬行。明勝音一行徧一切行一切萬行是勝音一行。明法界理智中圓滿無礙自在行故。還如前菩薩毛孔流光出菩薩行。相似體性一多重重自在無體可礙。諸波羅蜜一中具十。乃至無盡故。緣起互爲因果。主伴自在故。以理智照之可見。大意明法界行門一行徧一切行故同別自在。十正申頌意中通勝音菩薩有十一菩薩。各申一段偈頌。初二十行頌。嘆佛身充徧普現眾生前及毛孔剎土眾會無盡相入。兩行一頌如文具明。無煩更釋。大體得大綱紀。卽得經文自具。此後十段總十行一段總是答前世主所問。又明此會菩薩能入如來之境。最下有三行經明都結十方世界同然一時雲集。已上現神通及語。答前大眾所疑竟。示業及法答者。如已下世界成就品華藏世界品毗盧遮那品神通法業俱示。若通當類總自具法業答故。普賢三昧品世界成就品華藏世界品毗盧遮那品。此初會六品經。是以佛果勸修門。普賢三昧品第三

將釋此品。略作三門分別。一釋品之名。二釋品來意。三隨文釋義。

一釋品名者。理智無邊名之爲普。智隨根益稱之曰賢。三之云正。昧之云定。亦云正受。爲正定不亂能受諸法憶持簡擇。故名正受。亦云等持。爲正定能發生正慧等持諸法。是故名之等持也。爲普賢爲佛紹法界大智之家諸佛萬行徧周之長子。以答前所問三十七問中云何一切菩薩行海出離海神通海波羅蜜海世界海等故須入定。善簡眾法答前所問令眾達解。故須入定。然普賢菩薩恆無定亂。以示法則故須如是。又以初舉果勸修中以入定爲法則後十定品中明十地道滿起諸想念方眞。

二釋品來意者。明普賢菩薩常在三昧淨亂總眞。然教化眾生故。成法則故。答所問疑故。爲善簡擇諸三昧出入同異相故。爲善簡擇眾生業海果報佛行業海果報。故須入定。從定起已說世界成就品華藏世界品毗盧遮那品。答前所問故此品須來意明初入法須加定業以顯眞門。後十定品中明十地眞智已終。智隨一切眾生想念。應根接物。方是修道者。應如是知。

三隨文釋義者。於此一品經文中。義分爲二。一科其經意。二釋三昧名。

一科其經意者。其此一段經其意有十一。一從爾時普賢菩薩已下一行半經。明承佛威神入定。二此三昧已下八行半經。舉三昧名及嘆三昧之徳。三如此世界已下可七行經。明都舉普賢入定此界如是十方總然。四爾時一一普賢菩薩已下有十二行半經。明普賢入定諸佛現前佛力所加佛言贊嘆普賢之徳。五爾時十方一切諸佛已下有七行經。明諸佛與普賢十種智。六如此世界中已下可二行經。明都舉十方世界中普賢一切諸佛一時同與其智。法如是故。七是時已下可六行經。明諸佛以手加持摩普賢頂。八如是一切世界海已下可兩行經。都舉十方世界同然。九爾時普賢菩薩已下九行半經。明普賢從三昧起並陳三昧之名。十普賢菩薩從如是三昧門起時已下十二行半經。明大眾獲益並都結與十方同然。十一爾時十方一切世界海已下至偈頌以來有十二行半經。明佛力三昧力其地微動及興供末後諸佛毛孔光明說頌嘆普賢之徳。

問曰。何故前世主妙嚴品末。其地六種十八相大動。此品何故其地微動。

答曰。前明如來始成正覺大眾賀佛及自皆得佛果之益。其益廣大。明位極行終。以此其地大動。此品答世主所問之疑。爲成初信故。其地微動。於中菩薩示有疑問。寄同得益。皆是成其凡夫始信之心。是故名爲舉果勸修生信分。仍是信他佛及菩薩得。然未是信自心得也。第二會中金色世界不動智佛已去。方明信自心得亦然也。至第十二卷

中諸世間主。更作二十八問。方明信自心是佛不動智等。至文方明。此經直至法界品覺城東已來。菩薩及一切大眾。皆是寄法同迷示行修證。惟覺城人間五百童子童女優婆塞優婆夷。各具五百。一萬諸龍寄位是凡。表其凡夫有得入者故。若無實得者佛教豈有。虛行者哉。聖者立樣令凡實得。終不虛施。應如是知。不自欺誑。若有人言。此經非是凡夫境界。是菩薩所行。是人當知。滅佛知見。破滅正法。令其正教世不流通。令其世間正見不生。斷滅佛種。諸有智者。不應如是不勸修行。設行不得不失善種。猶成來世積習勝緣故。於此佛毛孔光明說頌中已下有兩段頌。於初二十行頌。明佛毛孔光明贊普賢徳。如文具明。毛孔是萬行光。還嘆普賢萬行。二爾時一切諸菩薩已下有二十行頌。明大眾嘆普賢並請說。後三品之法。亦如文具明。

第二釋三昧之名者。於此三昧名之中。義分爲三。一釋三昧名。二釋三昧體用。三嘆三昧之徳。

一釋三昧之名者。名毗盧遮那如來藏身。毗盧雲光明。遮那云種種。如來是法性之體。藏身是含容眾法。智是明。以理智種種教行之光。照燭眾生之器隨根與益。如經嘆徳中具明。

二釋三昧之體用者。此三昧體者。以法界根本智爲體。以差別智爲大用。又以法界根本智爲體。隨眾生智爲用。又以入三昧爲體。出定爲用。又以無出無入爲體。又入出俱爲用。又以入出俱爲體。以義準之可見。大要言之。且以爲化眾生法則之中以入定明體。後從定起顯示十種定名是用。於十个定名中。總以法界無依住智性爲體。此體亦名首楞嚴定。與不可說一切諸佛三昧諸智慧門爲體。如嘆徳中。具如經云。世界海旋。無不隨入者。是三昧之用徹徧一切眾生法之名故。海者。廣大義。旋者。甚深義。明此三昧體用廣大甚深無盡無盡諸佛菩薩及一切十方六道眾生中行皆徧故。此三昧答前三十七問。總盡向前。以佛神力。答前三十七問中。云何佛地佛海佛眼耳鼻等問。今普賢三昧答前三十七問中。云何菩薩行海三昧海等。問爲欲明佛行菩薩行體用徹故。以佛爲體。普賢行海爲用。以此體用該通諸法。無法不盡故。佛眼耳鼻舌身意爲體。能徧知眾生事業爲用。以下如來與普賢智。明普賢智契合佛根本智不殊。令後信者自知佛根本智一體無二無疑故。十方諸佛手摩其頂者。明引接忍可言。普賢從三昧起者。明定體隨根用處。彼復依根獲益。名起其用無盡。略舉其十。以表無盡故。余義經文自具廣明。大意佛根本智是定體。普賢行是用。世界成就品第四

今釋此品略作三門分別。一釋品名目。二釋品來意。三隨文釋義。

一釋品名目者。爲明世界海依住形相苦樂淨穢皆是眾生自業果報之所莊嚴不從他有。佛菩薩世界海依大願力依自體淸淨法性力依諸波羅蜜諸行海等自體淸淨力依。爲度眾生。大慈悲智力。以不思議變化力之所成就故。名世界成就品。

二釋品來意者。大意有五。一答前世主三十七問。佛海眾生海波羅蜜海等。此品示業果報。示法果報。答前所問故。明向前是佛光明神力答。此品示其佛行海眼耳鼻舌波羅蜜海徧法界海眾生業行海故。三十七問一時總答。令大眾海悟佛所行入普賢菩薩所行也。故號佛華嚴經。二令諸現在未來始發菩提心者。識佛所行及菩薩行海。佛菩薩大慈悲海。能普徧法界海眾生行業海。而利益之。令到究竟岸故。旣見是已而仿敩之。學佛行故。令始發心者悲智圓滿行解不錯謬故。三令始發心菩薩知眾生業報同異差別由心造故四令始發心者知眾生界廣大等法界虛空界如影相入重重無盡依住各別佛菩薩行悉充滿故。五令始發心菩薩知諸佛菩薩境界海眾生境界海一異不可得故。隨眾生自業轉變剎海轉變故。隨自業成壞剎海成壞故。以此眾因緣故。此品須來。發初蒙故。若無此品。初心菩薩云何知其如來攝生如來行門。及以眾生行業世界廣狹之相。若不知者。依何發心。乘佛大悲普濟願行廣度。以是義故。如下頌云。離諸諂誑心淸淨。常樂慈悲性歡喜。志欲廣大深信人。彼聞此法生欣悅。安住普賢諸願地。修行菩薩淸淨道。觀察法界虛空界。此乃能知佛行處。若不說眾生界法界佛界菩薩境界虛空無二無盡如影重重。依住者。所有發心者。設不入二乘道。修菩薩行。但得權教菩薩。心常染淨而有限礙。不入佛境界故。有自佛他佛及以國剎分劑。有往來所依處故。如三乘中所說淨土。在於他方。菩薩願生其中是也。說此品者。意欲令初發菩提心者知眾生境界諸佛境界廣大之相重重無礙無盡之相佛及菩薩願行含覆利益纖塵無遺故。此品須來。

三隨文釋義者。此之一品有十一段經文。從初一段長行一段偈頌是。此品中敍分。後十段長行及十段偈頌。是正說。及至華藏世界海。總通此品爲世界成就品。總爲正說分。從初敍分中長科爲六。

一爾時已下四行半經。是普賢觀察十海分。

二如是觀察已下可八行經。明普賢告眾嘆諸佛十種之智海十不可思議。

三建立演說海已下可六行經。明普賢嘆佛十種身業教化不可思議。

四從勇猛調伏諸眾生海無空過者已下七行經。是普賢嘆佛身智二業隨轉法輪成就之眾入佛之地十不可思議。

五如是等一切法已下十八行半經。明普賢乘佛神力說佛智業身業教化饒益。成就眾生海之徳。令多菩薩一切眾生入佛境界海故。

六明普賢說頌。重明前法。於此二十行頌中兩行爲一頌。於中意有二十。總答前三十七問。爲頌含多義故。一明佛智慧甚深。二明佛身業隨根普應。三明佛語業普周。四明佛行多剎徧嚴。五明諸佛大悲成熟眾生。六明佛普現出興與益。七明眾生根劣隨迷。八明大心淨信堅固者堪爲。九明諸佛與力方知。十明離諂慈悲志欲深廣能入。十一明觀察法界如虛空而獲善利。十二簡修余道者不堪普賢行人得入。十三明眾生界廣大法輪普至。十四明普賢自示身廣大。十五勸眾令觀毛孔。十六明普賢示法與眾之益。十七明普賢行願無邊。十八明普賢自嘆行具。十九嘆法眼智眼法身智身廣大。二十嘆是佛所行應聽。此以上經文自具可知。略科眉目如是。第二段正說分中有十段經。一初段中長行有十八行半經。於中大意有六。一明普賢告眾欲說其法。二正說世界海有十事之法一切三世諸佛同敷。三正舉世界形狀體性有十廣大無盡。四正說世界已成現成當成具十種因緣。五正說由如來神力法如是等。如下十事因緣是也。六乘佛神力說頌。於此十八行頌中。重頌前長行之法。明眾生界廣多。佛菩薩悲願含覆故。以行廣大故莊嚴國剎廣大。以眾生業無量故菩薩。行無量以菩薩信心廣大離垢。所住國剎光明寶成淸淨無垢。此明淨穢同居業現各異。如文可知。是故經云。菩薩修行諸願海。普隨眾生心所欲。眾生心行廣無邊。菩薩國土徧十方。第二段中。爾時已下九行半經。並四十四行頌。明世界依住。如文具明。第三段中。爾時已下有六行經。有二十行頌。明世界差別形由業。如文具明。第四爾時已下有十三行經十行頌。明世界體差別。第五爾時已下有十一行經二十行頌。明世界莊嚴差別。第六爾時已下有十行經。並有二十行頌。所修行方便願力故。出生諸世界海莊嚴故。業淸淨故。莊嚴淸淨。業垢濁故。莊嚴垢濁。第七爾時已下有八行經。並二十行頌。明諸世界諸佛出現差別。依眾生業行壽命修短。佛出現不同。第八爾時已下有七行經。並二十行頌。明世界劫住不同由業。第九爾時。已下有十四行經。並十行頌。明劫隨業轉變淨穢。第十爾時已下有十五行經二十行頌。明一切世界海如來出現無差別。一一如文具明。此之一品答前三十七問。意令現在未來發菩提心者識佛所行。眾生業海無際。如來以普賢行普濟。以法性理智無礙。從初發心興大願云。悲智普覆。以波羅蜜海剎海無不現其身無行不同其事。塵毫內剎影現重重。平等智身莫不隨入。以法界之體而無往來。法常如是。令學之者仿之。趣求不謬。此乃如大王路法爾常。然更有異求偏僻不當也。大方廣佛華嚴經論卷第十六華藏世界品第五

將釋此品。略作十門分別。一釋品來意。二釋品名目。三釋華藏世界海因何報得。四釋華藏世界海形狀安立。五配華藏世界海安立屬因。六釋華藏世界海純雜無礙。七釋華藏世界海圓攝三世業境。八釋佛國本空何爲華藏世界海出生所緣。九明華藏世界海因何得隱現自在。十隨文釋義。

一釋品來意者。此品答前三十七問中佛世界海眾生海波羅蜜海等。此品舉如來五位中行業因果報得。答前三十七問故此品須來。

二釋品名目者。爲說此佛境報得之土蓮華所持。含藏一切淨穢境界。皆在其中故名華藏。

三釋華藏世界海因何報得者。以從初信心至於八地已來。恆以大志願力。持令其不退菩提。諸波羅蜜海。教化饒益一切眾生。至於八地任利無功。當知風輪是大願波羅蜜所成報故。眾生世間妄想業風所持。如來世間以大願力智風。能持諸境。爲以智能隨願願能成智。還以大願法身大智之所報。得風輪之體。若不以法身。一切諸行總有爲故。若無志願。法身無性不能自成。何況成他。以三事爲緣。方堪利生。不滯空有。進修功熟。任利無功。且取初因大願爲首令持萬境。總以大願智風以爲持境。是故此品下云。普散摩尼妙寶華。以昔願力空中住。如是華藏世界所有莊嚴。總是風輪上持諸境。由諸福行本從願生。還將本因以持諸果。以此用願波羅蜜。能成一切諸波羅蜜。以本因如此故因果相持。今以第八及初發心時願波羅蜜中十波羅蜜。以成十種風輪。用持其上十種一切莊嚴以。願波羅蜜互體相參能。持其上諸行報得一切莊嚴如最下風輪名平等住。是願波羅蜜中檀波羅蜜報得故。能持其上一切寶焰熾然莊嚴。還是願波羅蜜中檀度門法財惠施之所報生。還自相持。因果相徹。法不虛得。因不唐捐。以準此。用願波羅蜜中十度法門。配之十種風輪。報得因果相持故。還如眾生世間妄想業風最居其下。上持水際金剛地山。令其安住孛像玄光以成天文。運遊不墮。蓮華藏體是法身隨行無依住智體之所報得。及宮殿總大悲含育之所報得。樓閣卽是智照觀根順悲濟物之所報得。其地金剛平等自性法身之所報得。但是諸莊嚴中所有金剛爲莊嚴者。皆法身隨行之報得。但是摩尼莊嚴。皆法身成戒體隨行報得。金剛輪圍山卽是大。悲戒防護業之所報得。眾華莊嚴。萬行利生。開敷眾善之所報得故。寶樹莊嚴者。建行利生覆蔭含識之所報得。如十行位中功徳林等十个菩薩下名悉同名之曰林。爲行覆蔭故。師子座莊嚴者。卽是以法身隨智建法輪報得故。略而言之。且復如是廣說報業所因。不可具悉。夫報不虛得。皆有所因。若不知因云何修果。是此品之初。此華藏莊嚴世界海是。毗盧遮那如來。往昔於世界海微塵數佛一一佛所。淨修世界海微塵數大願之所嚴淨。但云願者。爲行由願成又下云。普賢智地行悉成一切莊嚴從此出。如香水海大慈悲。業之所報得。香水河是進修之行所報得。如下文殊師利常隨眾中。總以名表法卽見名知行。如此華藏世界海見果知因。不可別引余經將來證此。此經見名卽知法。見果卽知因。方可識此經之意趣。余經法相門戶。多不與此經相應。余經云。苦諦。此經云聖諦。卽義有餘。余經說四諦。此經說十聖諦及十十二緣。若廣說無量差別。不可卒申。以是義故。此配因果。不可引余教配此經文。此經見名知行以果識因。如文殊師利常隨之眾云。明練十方儀式主方神。除滅無明黑闇主夜神。一心匪懈闡明佛日主晝神。卽其例矣。此華藏世界報得之體。大要總言。大願法身大智萬行大慈大悲。以此五事成滿。盡法界虛空界。乃至塵毫之內。重重剎海中。一切眾生行皆悉等利。至八地任用無功自常充徧。以此爲體。非是滯寂自安及人天自求樂果者之所境界故。亦非樂生淨土菩薩者境界故。此淨土菩薩設修六波羅蜜得六神通。亦未能生信故。爲本不以法界根本智差別智乘發心信修行故。

四釋華藏世界海形狀安立者。以無盡大願風輪。持大悲水。生無邊行華。以法性虛空。能容萬境。重疊無礙。於其水上生一大蓮華。華周虛空法界。名種種蕊香幢。明根本智起差別智行差別行。名蕊香幢。於蓮華內日珠王寶上有大輪圍山。經云。日珠王蓮華之上者。只是華內有寶。名日珠王。非別有華也。眾寶所成林樹香水妙華開敷。經自有文具陳其事。其華內地金剛所成。地具眾寶間錯嚴飾。經自具言。於其地上無數香水海。眾寶爲底。如經具說。一一香水海各有四天下微塵數香水河右旋圍繞。從南向東。以次繞之。如六甲等爲右其河嚴飾。經自具言。於不可說香水海中一一海內。各有一大世界種而住其中。其世界種者。同流所居名之曰種。種者種類也。如先徳釋云三千大千世界數至恆沙爲一世界海。海世界數至恆沙爲一世界性。性至恆沙爲一世界種。此中世界種有不可說佛剎微塵數。一一香水海中各有其一世界種。如經且略舉世界種。於最中心香水海名無邊妙華光明。中道智悲之妙用爲作名也。卽是風輪向上種種蕊香幢大蓮華之內處中香水海也。此中海內出大蓮華。名一切香摩尼王莊嚴。有世界種。於中而住。名普照十方熾然寶光明。此世界種上下有二十重世界。各各相去佛剎微塵數。此娑婆世界在第十三重中。最下重中有一佛剎微塵數世界周匝圍繞。次上重中有二佛剎微塵數世界周匝圍繞。次上重中有三佛剎微塵數世界周匝圍繞。一重增一。至最上二十重。中有二十佛剎微塵數世界圍繞。如是周旋。通中心有十一个世界種。各有二十重。上下相去遠近相似。此十一个世界種外周圍至輪圍山。復有一百个世界種。隨方各十。於中布列直往。隨方行列而住。近輪圍山周匝十个世界種各各上下四重。重數𨿽少。上下相去極遠。每第十三重與此娑婆世界齊等。最上重或言相去七佛剎塵。向下第二重與下相去。多言十佛剎微塵數。計四重世界還與中心十一个二十重世界種髙下齊等。此近輪圍山十个世界種。卽有四重。餘九十个世界種不言重數。且略舉世界種中心有十一个世界種。周圍有一百个世界種。共有一百一十一个世界種。如天帝网分布而住。大都總數有不可說佛剎微塵數諸世界種。總於種種蕊香幢大蓮華之上諸香水海。各出蓮華。諸世界種各各而住。卽於其大華之上別華而居。卽是第二重各別蓮華之上布列而住。最下有須彌山微塵數風輪。而持其上種種莊嚴。及持其上重重世界。猶如日月眾星以風所持處空而住。余廣者。經自有文。若廣引文煩恐當不見。略陳綱紀。粗而言之。

五配華藏世界海安立屬因者。夫果不自生從因而得。經云。廣大願云周法界。於一切劫化羣生。普賢智地行悉成。所有莊嚴從此出。如經總舉不可說佛剎微塵數世界種者。明普賢行攝化之境徧法界故。卽是座內眾眉間眾所行覺行報得之。總是都舉果行圓周之境。於彼但言佛世界微塵數眾。對不可說佛剎微塵數。於彼是略舉數。此是廣數。如說普賢之行且但言萬行。此是略言。意在無盡。等法界行也。卽此二重舉果中。普賢滿行卽如座內眾眉間眾。卽此華藏莊嚴世界海。不可說佛剎微塵數世界種。如天帝网。分布在種種蕊香幢大蓮華之中。是其彼果行所攝生報滿果所得之境。今在經中不舉大數。但舉中心十一个世界種。上下二十重。重別相去一佛剎微塵數。最下重世界各有一佛剎微塵數世界周匝圍繞。而住其中。次上第三重中。卽言三佛剎塵數世界周匝圍繞。以次向上一重加一。直至最上重世界中。有二十佛剎微塵數世界周匝圍繞。此中心十一个世界種。總皆如是。此明十一地行門進修攝化境界報得。中心十一个卽十一地報得。上下二十重漸漸增廣者。明十一地行門中一地有兩重因果。爲地進修中。皆一正果一向果。其二十重所有佛號。皆是勝進中因果佛也。所有世界。是隨位中所化之境界也。卽明十一地進修攝化增降佛果故。各隨位配之可見。除此十一个世界外。周圍別舉出一百个世界種者。卽明此十一地攝化十波羅蜜行徧輪圍山法界內故。且隨方次第各有其十。都言一百。明徧不可說佛剎微塵數境界滿故。近金剛輪圍山周圍有十个世界種。上下有四重者。明十一地中四攝法徧故。餘九十个世界種不云重數者。明但是十波羅蜜十中具百所攝化境故。此是一配因果竟。自餘十个四重世界配四攝法。更作一配。總舉中心十一个世界種並周圍。直至金剛輪圍山一百个世界種。總共有一百一十个世界種。配十住十行十回向十地十一地。五位法各有佛因果。都有一百。本五位中本自有十重因果爲本。五位中各有兩重因果卽是十。此爲本。五位佛因果與五位中作進修故。卽如此初會五位佛因果。是都有一百一十。更有一个世界種。爲明佛位。是一徧。一切中作一故。若無此一位。諸位不成故。又明緣生之法皆須有一故。緣生之法始成。如一三五七九與十作緣。但置二四六八十具滿數故。是圓數不可加減。是佛法世間法皆相似故。如一日三日五日七日。皆一三五七九爲法者。成緣生無盡一多相徹故。明其一者非同時無前後中間故。爲一不自。一與萬法作一故。爲萬法不自多。與一作多故。爲成緣起法合如是一多自在無作任法相成故。如俗法一爲陽二爲陰。陽動陰隨不可自用。陰若自用卽天地兩乖。云不興雨不施。皆主伴陰陽動靜相順。互爲主伴。方成緣生。兩剛卽缺。兩柔卽離。爲不成濟故。是如來出世意在利生。眞不隨俗故。行無所設也。徳無所濟也。卽佛自佛。眾生自眾生。若爲利眾生施設法則。卽佛爲陽徳。所設教爲陰。是故此經名爲圓教。佛處坎之一。而設教卽十。以坎爲師封故。普賢菩薩爲明設教利生因果緣起法須自在。不滯緣生故。舉一百一十一世界種。配其五位因果。有一百一十之門。爲攝生報得。有一个世界種。明其佛位與五位及一切諸行作一故。還如眉間之眾勝音菩薩。獨坐蓮華臺。諸菩薩眾坐其華須。明主伴萬行一多相卽故。定慧觀之可見。十下作一。是其士字。明仁士之法。法合十一。令以十一个世界安立十一地法門。四重世界明十波羅蜜四攝法之方便。大意舉前座內眾及眉間眾。明其所行之行。此華藏世界明彼行中報得依果。於中雜類世界卽明所攝之眾生同住一處而境各異者。約法界理智眞俗不殊。

六釋華藏世界海純雜無礙者。爲佛所行徧法界眾生界故。旣是行徧所得依果亦徧但業不相應者。同住居而不見。猶如靈神及諸鬼趣與人同處人不能見。如經云。譬如人身常有二天隨逐。天常見人。人不見天。此經爲佛行圓徧依正亦徧。不同三乘推淨。土於余方而致去來自他之相。爲彼小心根劣者。且如是權設教网故。畢竟求大菩提心者。還須歸此不二之門。興徧周法界之行願也。

七明華藏世界海圓攝三世業境者。此華藏世界海。明此教法一念三世故。一念者。爲無念也。無念卽無三世古今等法。以明法身無念。一切眾生妄念三世多劫之法。不離無念之中。以是義故。此華藏世界所有莊嚴境界。能互現諸佛業。眾生三世所行行業因果。總現其中。或過去業現未來中或未來業現過去中。或過去未來業現現在中。或現在業現過去未來中。如百千明鏡俱懸四面前後影像互相徹故。爲法界之體性無時故。妄系三世之業。頓現無時法中。是故經言。智入三世而無來往。經云。佛子汝應觀。剎種威神力。未來諸國土。如夢悉令見。十方諸世界。過去國土海。咸於一剎中。現像猶如化。三世一切佛。及以其國土。於一剎種中。一切悉觀見。論主頌曰。

三世無有時

妄系三世法

以眞無妄想

一念現三世

三世無時者

亦無有一念

系著三世法

總現無時中

了達無時法

一念成正覺

八釋佛國本空何爲華藏世界海出生所緣者。緣何事意有四緣一爲明二乘𨿽得解脫三界粗業無有福智不利眾生滯於涅槃。二爲三乘菩薩有樂生淨土想常存。障法性如理。染淨當情知見不普。情存淨土不得自在。不如此法隱現自在。爲利眾生顯勝福徳故。卽具相萬差光明顯照。若令眾生情無取著。如幻雲散一物便無。有所得存其系故。三爲怖一切空眾生。爲法空無相之理。謂言斷見空無福智。不樂觀空樂取相縛。隨境存業不能解脫者。所現福徳依正果故。令觀空法空卻無明成福徳業。四總爲一切三乘及一切凡夫。現廣大願行福智境界。量度樣式令其仿學。不偏執故。經云。諸佛國土如虛空。無等無生無有相。爲利眾生普嚴淨。本願力故住其。

九明華藏世界海因何得隱現自在者。爲從一切法空之。理隨智現故得隱現自在。世間龍鬼具有三毒。猶能隱現。何況法空空諸三毒。純淸淨智不能隱現自在。如善財入彌勒樓閣。以三昧力具見眾妙莊嚴。從三昧起忽然不見。一相都無。善財白言。此莊嚴何處去。彌勒答言。從來處去。問曰。從何處來。答曰。從菩薩智慧處來。依菩薩智慧神力而住。無有去處故無住處。非集非常。遠離一切。又如幻師作諸幻事。無所從來。無所至去。𨿽無來去。以幻力故。分明可見。彼莊嚴事亦復如是。無所從來。亦無所去。𨿽無來去。然以慣習不可思議幻智力故。及往昔大願力故。如是顯現華藏世界亦復如是。以如來大願智力法性自體空無性力。隱現自在。若隨法性萬相都無。隨願智力眾相隨現。隱現隨緣都無作者。但以理智法爾自具不思議功不思議變。無能作者。自在隱現。凡夫執著用作無明執障。旣無智用自在。順法身萬像俱寂。隨智用萬像俱生。隨大悲常居生死。但隨理智生死恆眞。以此三事隱顯萬端。不離一眞之智。化儀百變。

十隨文釋義者。此一品經。長科爲十二段。

一從初爾時普賢菩薩已下長行有二十四行經。並二十行頌。明嘆佛往因行菩薩行修大願力。報得風輪以持華藏世界。及眾莊嚴。

二爾時已下有八行半經。並二十行頌。明嘆蓮華之上。寶輪圍山具眾嚴飾。由如來神力所生。

三爾時已下十行半經。並二十行頌。嘆輪圍山內平地金剛所成。具足眾寶間錯其地華网莊嚴。

四爾時已下一十六行經。二十行頌。明金剛寶地有眾香水海。眾寶爲底妙香嚴岸。具眾嚴飾。

五爾時已下一十二行經。二十行頌。明各各香海具眾香河。其河底岸具諸嚴飾。右旋繞海。

六爾時已下十五行半經。二十行頌。明香水河兩間平地。其地眾妙莊嚴。其樹華果眾妙莊嚴。芬陀利華。此云百葉白蓮華。

七爾時已下五行經。二十行頌。都結總嘆此世界海。如來無量功徳莊嚴。

八爾時已下三十八行經。二十行頌。明世界種體性形狀依住。

九爾時已下直至卷末。及初都結諸世界種於此大蓮華上分布而住。並別舉此中心華藏世界海。有世界種。名普照十方熾然寶光明。上下二十重世界。於中大意如前已釋。

十此第九卷

。一卷經都有十个二十重世界種。繞此中心世界種。總都有十一个二十重世界種。於中意況前已釋畢。

十一此第十卷

中。總舉一百个世界種。圍繞中心十一个二十重世界種。布列而住。近輪圍山十世界種上下四重。髙下與此中心十一个世界種相似。中間相去極遠。自餘九十个世界種不云重數。大數有一百一十个世界種。於中表意如前已釋。

十二第十卷

末一段頌。都已前諸世界海。安住虛空。或淨或穢。純雜同居。而不相障。皆由業力所起經文廣博。不可子細。科文文句亂煩障其義。趣於中義味大意前已略述。余之廣義經文自具。不同小經小經。卽須多引外文莊飾其義。此大部一乘之典。余經義亦多不相應。意況與三乘全別。不可例此經典。此已上十卷經。明三度舉果。一前如來始成正覺及座內眾。舉佛果行果明佛自證。二眉間眾。是舉佛中道行果與一切未信者作成信之因。三華藏世界海。明是向前座內眾眉間眾所行之行報得之果。本意以佛報業之果答前三十七問。見果知因。使後學者如是仿之。行如是行願。得如是果報。毗盧遮那品第六

將釋此品。約作三門分別。一釋品來意。二釋品名目。三隨文釋義。

一釋品來意者。前之五品。以舉現世毗盧遮那佛果。恐不成信。何以然者。爲古無舊迹今何所來。以此引古證今。明道不謬故。又明古今諸佛三世法相似故。成其信者不狐疑故。

二釋品名目者。毗盧遮那品者。此品依主得名。引古佛成今信。還以佛號。以爲品名。毗云種種。遮那雲光明。言以法身悲智。設種種教行之光。破眾生之業闇故。

問曰。古佛今佛。爲一爲異。

答曰。爲一爲異。何以然者。爲法身智身九十七大人之相。大慈大悲智慧解脫。是一。各各眾生發心成佛。是異。又無量三世諸佛。皆同一念成佛。無前後際。是一。然亦不壞一念中見無量眾生三世劫量。是異。以十玄門六相義該通可解。經云。一切諸佛身。惟是一法身。一心一智慧。力無畏亦然。

三隨文釋義者。於此一品經中。長科總有十五段經文。於此十五段文中。有四佛出世。總明毗盧遮那一號各隨世間應緣名異非是佛名號異。此經下文佛名號品。一一佛皆具等法界眾生界隨緣名號。世間一切名皆是諸佛名。爲如來徳徧一切法故。猶如虛空徧含眾法。無不淨故。一切眾生名入佛名號。無不淨故。又如有香。名爲龍鬥。因龍鬥而生。燒之一丸凝停七日。降金色雨沾人身者。悉皆金色。一切名言入佛名號者悉皆淸淨。亦復如是。如是佛名號徧一切世界名字故。始名毗盧遮那。以種種教行之光徧照一切。以一切法眼照之。其長科十五段者。

一初爾時已下一段八行經。明普賢告眾欲說其法。於此段中復分爲十。一舉古佛所過之劫數。二舉復倍是數有世界海及與世界名。三舉世界海中別有世界之號。四舉世界所依住處。五舉世界周圍眷屬之數。六舉世界形狀。七舉世界地上莊嚴。八舉世界寶樹及山輪圍重數。九舉世界城邑宮殿。十舉世界人飲食衣服隨念而至。及舉劫名。此已上但隨文自具。不煩更解。

二諸佛子已下有八行經。於中大意義分爲八。一初明勝音世界中香水海及舉其名。二明海中有華山出現形如須彌。三明山莊嚴有十。四明山上有一大樹林及舉林名。五舉山上五種無量眾事莊嚴。六明都舉莊嚴難記。七明山上諸城之數。八明雜類眾共居。云芬陀利華者。此云白蓮華也。此上一段文自顯著。不煩更解。

三諸佛子已下十九行半經。明林東之城。於此段中義分爲十。一舉城之名。二人王所居。三舉諸城圍繞。四明城體眾寶所成。五明城廣狹。六明城郭莊嚴悉皆崇麗。七明城上下眾事莊嚴。言櫓者。依音解云。城上守禦曰檐。出頭前引曰敵。眾飾髙勝曰崇。美而可觀曰麗。城下繞而長﹝浣﹣二﹞深廣者曰壕。狹者爲塹。優缽羅華者。此云靑色華。似藕。其葉狹長。近下小圓上漸尖。似佛眼故。其華莖無刺。準嘆佛中。目淨修廣如靑蓮。卽是靑蓮華葉也。波頭摩華者。此云赤蓮華。其華莖有刺。拘物頭華者。其莖有刺。或云赤白華葉頭未開敷時狀如郁蹙然也。芬陀利華者。白蓮華也。寶多羅樹者。或云無憂樹。此之未定。檢文未得。七重圍繞法事中。或一三五七九契陽數也。尸羅云淸淨。此云淸淨。寶幢已上莊嚴總爲寶也。八明城中居人。九明人得業報神通也。所念皆至。十明城四繞天龍乾闥婆等七種眾諸城所居。及都結無量莊嚴。

問曰。此中一種是人。非天龍神。何得業報神通衣服飲食隨念而至。又所居髙勝依報寶嚴。以何業故報得如是。

答曰。爲因廣大故。業報廣大。爲因髙勝故。業報所居髙勝。

問曰。何者是因廣大髙勝。

答曰。爲於往因。於此毗盧遮那法界智體用無依住門性淸淨法。而生信心。修信解力。常信自他凡聖一體同如來智。無所依住。無我無我所。心境平等無二相故。無我所故。一切凡聖本惟法界。無造作性。無生滅性。依眞而住。住無所住。與一切諸佛眾生同一心智。住性眞法界。所有分別是一切諸佛本不動智。凡聖一眞共同此智。全信自心是佛。種智及一切智故。不於心外別有信佛之心。亦不於自心之中見自心有佛相故。信如斯法。自力未充。以此是人獲諸人中一切勝報。以是信力。還得毗盧遮那佛在國同居。而恆出現神足通力與天同處。一切諸城所居神天龍八部等。皆是同緣。於此法中而生信解故。以信因髙勝廣大。獲得如斯勝妙依正果報故。

四諸佛子已下有九行經。明寶華枝輪林中道場。並陳莊嚴廣大。此林眾華嚴飾。常有妓樂之音。

五諸佛子已下有十二行半經。明初劫中佛出現之數。並陳初佛名號。及舉華枝大林先現之瑞。

六爾時已下有九行半經。明初佛從蓮華中忽然出現。並陳佛身徧坐一切法界道場眾生皆見等事。

問曰。何故此佛蓮華化現出興。釋迦佛母胎出現。

答曰。隨根所現。母胎出現惟劣解眾生自根見爾。如離世間品云。爲劣解眾生母胎出爾。應大根眾生皆見蓮華出現也。

七爾時已下有八行經。明初佛出現放光集眾。並陳光徳大眾來集。

八諸佛子已下有十四行半經。明焰光明大城有人王名喜見善惠王與眷屬俱集。並陳大子威光。以自善根見佛光明。得十種法門。具如經說。最下三句明威光說頌嘆佛。於此十行。頌中嘆佛之徳及。彼佛與眾生益如文可知。

九諸佛子已下有兩行半經。明威光說頌以佛神力其聲徧聞。父王聞之歡喜說頌。於此十一行頌中。明其善惠王敕眾令集並令辦供具。

十爾時已下有三十四行半經。明十王興供。見佛並陳所聞修多羅經。威光獲益。修多羅者。此爲長行經也。最下兩句明威光說頌。此十行頌中。明威光聞法獲得宿命智力見佛所行往因之事。並自立願如佛所行。

十一諸佛子已下有十一行經。明威光菩薩。以見初佛承事供養故。得十種顯示如來所行法。令須彌山微塵數眾生發菩提心。功徳山須彌勝云如來。爲威光說頌。嘆威光之徳。於此十一行頌中。明功徳山如來嘆威光所得如佛所行廣大。如文可知。

十二諸佛子已下有十五行經。明莊嚴劫中佛及人壽命長短。初佛去世第二佛出興。並明威光見第二佛得十種利。並爲眷屬說頌。此二十行頌中。明威光嘆佛慈悲出世難遇。勸其眷屬。同往佛所。

十三諸佛子已下有十六行經。明威光說頌其聲徧聞。威光與眷屬。同往佛所。得十種利。第二佛爲威光說頌。此二十行頌中。明第二如來嘆威光入道得益。所得之益是八地法門。如經云。得灌頂智慧海。名無功用。修極妙見。

十四諸佛子已下有十二行經。明第二佛去世。善惠王亦去世。大威光受輪王位。第三如來於舊道場出興。威光見佛聞法得益。第三如來說頌。嘆威光之徳。此二十二行頌明。第三如來頌嘆威光所得之法。

十五諸佛子已下有八行半經。明第四如來於舊道場中出現。大威光去世生須彌山頂爲大天王。還來見佛獲益而去。此一品經來文未足。未有結終之處。此品但明引古印今毗盧遮那出世之法古今相習不異。又明所信樂道髙法勝。人壽命長遠。福徳所居。依正果勝見佛聞法所獲利益勝故。大方廣佛華嚴經論卷第十七第二會在普光明殿成十信佛果

第二會六品經。明菩薩信心門。於此一會之中。自有序分正說分流通分。從第十二卷

初爾時已下有四行半經。是序分。已下至賢首品。是正說分。賢首品末有三行半經。是流通分。如來名號品第七

從此品至賢首品。是第三長科文中。以果成信。信自己心之是佛分。於此一段之中約有六法。以成自心佛果。以令信者入佛果故。

一佛名號品令信心者信佛名號徧一切世間名知名性離故。

二四聖諦品。令信心者自信一切世間苦諦卽聖諦不別求故。

三光明覺品。令信心者自以自心光明覺照一切無間無盡大千世界總佛境界自亦同等。以心隨光。一一照之。心境合一內外見亡。初三千大千世界已。次還以東方爲首。光至東方十三千世界。照百三千大千世界。如是十方十重倍倍周回十方圓照。身心一性。無礙徧周。同佛境界。一一作意如是觀察。然後以無作方便定印之。入十住初心生如來智慧家。爲如來智慧法王之眞子。一如光明所照如經具明。不可作佛光明自無其分。須當自以心光如佛光明開覺其心圓照法界。

四問明品。令信心者信所信之法門。

五淨行品。令信心者信菩薩初發心時皆發大願爲首。又令信心者便回無始妄念以成智海無生滅性。

六賢首品。令信心者信佛神力通化無邊得大自在及信心之福。信此六法名爲賢首。以此六法觀行相應名爲信心。皆以不動智佛等十智如來是自心之果。以不動智佛爲體。余智爲用。至下方明。文殊師利覺首目首等十首菩薩。是修行信心者之身。此品已下至賢首品已來六品經。是長科一部經。中第三以果成信門也。爲明初會是舉佛果勸修信諸佛所得。此第二會以果成信。信自心是佛與果佛不異故。至文方明。前之以成佛果將用勸修。此舉佛名號果勸修。十方世界無有一名非佛名者。名體性自解脫故。但隨眾生所聞不同故。此明佛號徧周。卽明於一切名無所著故。

將釋此品略作三門。一釋品來意。二釋品名目。三隨文釋意。

一釋品來意者。明前之初會。但明如來成等正覺之身及智攝生。未明如來名號攝生廣狹。今此第二會普光明殿。方明佛果名號攝生故。此品須來。又爲舉佛果名令生信解故。此品須來。前會明身智徧周。此會明名身及智俱徧周故。初會世主𨿽問未有其答。此品答前所問。便令後信者之心。令使信佛名身及智普徧法界蔭機利物照俗破迷故。名普光明殿。約徳成殿。約殿明徳故。此品須來。

二釋品名目者。於此佛號中。約有五緣。以成佛號。一以法界自體根本智緣以成佛號。二約如來示成正覺自徳緣以成佛號。三明如來利生方便緣約位進修以成佛號。四明如來以一切眾生隨根所樂緣以成佛號。五明法界體用平等緣一切諸法總名佛號。

一以法界自體根本智緣以成佛號者。如下不動智佛無礙智佛滅闇智佛如是十智佛號是也。以此法界根本智上。以施十種之名。以成十種信力。至位方明廣意。大意令眾生達自根本無明本惟如來根本大智。令諸眾生頓識本故。頓作佛故。

二約如來示成正覺自徳緣以成佛號者。卽十方諸佛示成正覺。共同十號。所謂如來應供正徧知是。又毗盧遮那是總名。是大智光明照耀種種諸法及種種眾生故。故毗云種種。盧遮那云徧照。

三明如來利生方便緣約位進修以成佛號者。卽如下舉十个根本不動智佛以成十信。舉十个月佛。下名悉同。號之爲月。以成十住。明創契法身本智心得淸涼。爲明此位菩薩契理惑亡得法性智淸涼故。約自得益之法。以成佛號。十行位中以十个眼佛下名悉同號之爲眼。爲明十行以智智眼利生攝益故。佛號爲眼。以善知根性故。皆是約得益立名爲佛。十回向中以十个妙佛上名悉同號之爲妙。爲明十回向位中菩薩進修漸熟妙智現前故。佛號爲妙。十地同妙已上。以明從十信中。自信自心分別之智與一切諸佛根本不動智佛本來是一。以成信心。心外見法不成信心也。從此信已下以三昧力契理會源。名爲十住。佛號爲月。皆是約修行之人所得之法。以成佛號。安立五位五十个佛名。五十个因。五十个果。爲當位具因果故。成一百重因果。爲根本五位中本。有五因五果。成一百一十重因果法門。不異法界體。不異十信中所信之法。根本不動智佛以爲諸位進修。且約如是。廣意至下本位廣明。是名隨位進修以成佛號。

四明如來以一切眾生隨根所樂緣以成佛號者。卽以對現色身等眾生界。爲佛。爲天。爲神。爲主。爲仁。爲仙。徧眾生界令諸眾生不作惡者。總是不可以自凡情所測也。總是佛名號徧周。

五明法界體用平等緣一切諸法總名佛號者。爲一切諸法及以名言自體性離故。一切法自體性離卽法界性。法界性卽佛號故。一切法及名言皆是佛號故。爲如來稱此一切法自性離之法以成佛故。欲廣引經文證義。爲此教文弘廣言煩翳。本作業者難解。但依此經上下自相契會。作業者易解故。如三乘中。亦說根本智後得智。今欲令三乘人回心。指此金色世界不動智佛。令使直認是自心能分別智本無所動。文殊師利卽是自心善簡擇無相妙慧。覺首目首等菩薩。卽是自心隨信解中所見之理智。如是三乘之人未回心者。定當不信。何以故。爲立三阿僧祇劫後當得佛故。爲直自認身及心總是凡夫。但信佛有不動智等。不自信自心是根本不動智佛與佛無異。以是義故。不成此教法界乘中以根本智爲信心。此經信心應當如是。直信自心分別之性。是法界性中根本不動智佛。金色世界是自心無染之理。文殊師利是自心善簡擇妙慧。覺首目首等菩薩是隨信心中理智現前。以信因中契諸佛果法分毫不謬。方成信心。從此信已以定慧進修。經歷十住十行十回向十地十一地。日月歲劫時分無遷。法界如本。不動智佛如舊。而成一切種智海。教化眾生。因果不遷。時劫不攺。方成信也。若立僧祇定實身是凡夫。凡聖二途時劫移攺。心外有佛不成信心。如是已上有此五種佛名號不同。

問曰。名之與號何異。

答曰。有二同別。何者爲二。約父母所生幼稚無徳。且作字呼之爲名。有徳卽約徳立名。其名可尊。稱之爲號。名卽下人不得呼稱。其號卽下人得呼稱之。故𨿽有徳無徳之異。亦總屬名。收爲名言所攝故。若約此經佛號。總是約法。約徳立名。不同世俗也。

三隨文釋義者。於此段中義分爲二。一長科三十二品經意。第三禪中說十一地一品未來。二科當品經意。從此如來名號品。第二會世主起問。二十八問已下直至向後如來出現品。是世主所問。一終因果所答。總有三十二品經。是答二十八問。故以從普光明智法界佛果報居之殿。舉佛果名號。並舉佛果所行教化眾生。四聖諦法門。並舉法界根本智體佛號不動智佛。以成信修。直至彼如來出現品。三十二品經。是信進修行之一終因果之極也。明此普光明智殿佛果至如來出現品此信進修行因果不二故。又明此始成正覺果徳之上起信心修行。至後如來出現品中。明法界無時可隔故。以明法界體中凡夫妄見無量劫。如起信進修行者。依眞起行。以爲進修。經歷五位行門。無時可移故。若未起信進修行時。常謂已前諸佛先已成佛經無量劫。及其以正信力便見十方無量劫已成佛者。而自身與彼先成佛者。一時成佛無先後故。以是義故。如來始成正覺時。如今凡夫始發菩提心。起行進修自行已滿。畢竟不離如來始成正覺初出現時。爲無情量依本法界本無時故。是故經言。發心畢竟二不別者。爲法界性無三世別故。以三世時無別以無時別故。以智無別故。無別爲不異。不動智佛體故。妙慧用無別。不異文殊善簡擇妙慧故。行無別。爲從初發心不異十波羅蜜行普賢行而爲修行故。大悲無別。常教化故。大願無別。不捨眾生故。四攝無別。四無量心無別。三十七助道品無別。以此十種無別。故云發心畢竟二不別。如是二心先心難。爲明入此十種信解者難故。若心外信有他佛得道我是凡夫者。卽世間人情量。是此乃不論信進修行。直是生死長流常隨見网。何大苦哉。以此如今第二會及初會。明始成正覺如來出現。後三十二品。又著如來出現。明始終信進修行者。與三世佛一時出現。明法界總一時故。如持寶鏡普臨眾像頓照顯現無前後時故。明於法界根本佛智境界中頓現眾法。不可將情量度量作前後解故。一依彌勒樓閣中境界。初會中始成正覺佛。是舉果勸修。佛出現品中佛。是明諸菩薩進修五位因果行終佛與信位中不動智佛相對故。

問曰。何故諸品諸菩薩說。惟阿僧祇品隨好品是佛自說。

答曰。如菩薩加行。如五位煩惱無明。以如來位中不思議菩薩眾。寄成五位菩薩當位。自彰次第法門。卽如十慧十林十幢十藏等菩薩是。佛位之內迷法無明。如來自說。如此阿僧祇品隨好品。是佛位之內無明。至佛位內方決此二迷。是故無明住地佛位方終。如勝鬘經說。一分教网。二三乘相似。惟不許二乘及淨土菩薩斷得根本無明。爲不了無明是根本智故。以此一乘教以不動智佛爲信心。以此所有修行證照眾法不同此經故。此教明當念初心畢竟心總盡以法界中無三世故。三乘定滿僧祇。又三賢十聖進修路別。地上加行地前四資糧等佛果。定滿僧祇。如前以明。此經十住卽見道加行資糧一時。何以然。以法界大智用資其行令行無染。以行資糧法界智體使慣習令熟。爲明從凡創見如來理智性故。又此五位中修行位位各有佛果。隨位慣習處安立名。別三乘教中前位向後位。但有菩薩果非佛果故。後至位廣明。此法界法門說之經無量劫不延。說之一剎那不促。惟迷之者妄作長短延促之解。卽不稱應眞之心。自此如來名號品以去。直至如來出現品。總有三十二品經。是十住十行十回向十地十一地進修因果。以初卽後以後卽初不二之位故。如大王路其法常爾非故。新體也。如文殊師利頌云。一念普觀無量劫。無去無來亦無住。如是了知三世事。超諸方便成十力。

二科當品者。於當品中長科爲四。一從爾時世尊已下有八行半經。明嘆徳集眾分。二時諸菩薩作是思惟已下。十四行經。是大眾請法分。三爾時世尊知諸菩薩心之所念已下。四十一行經。明如來神通現法分。四爾時文殊師利已下。至品末已來舉法演說分。

一從初嘆徳中二。一嘆如來徳。二嘆菩薩大眾徳。從初如來徳中。爾時已下兩行經。是序分。敍前初得菩提處並普光明殿。意明二處不異。爲不移本處道場而身徧坐一切處故。爲菩提場體是法界體故。爲普光明殿是法界報居所都故。法報二體性相一眞本末因果本末無異故。由斯道理故重敍。古人釋云。由相近故。故須重敍者。經意不然。又云見佛露居龍造普光明殿。此意亦不然。設有此事。是三乘之說。又云菩提場在熙連河邊。與普光明殿相去三里。在菩提場東南。明菩提場是阿蘭若得道之處。普光明殿是報居之宅。一部之經前後通法界品五度重有爾時世尊在者。意明居處是法界如來身及宮殿莊嚴總是法界性相根本智不二故。五度敍意。前會已述。從妙悟已滿下至普見三世於中。有兩行半經。是正嘆佛徳妙悟已滿。明十智徧周自在故。二行永絕者。爲有爲無爲二行盡故。達無相法取捨盡故。住於佛住者。過去未來三世諸佛共住法界大智大悲故。又如來及十方三世諸佛住五種徧周。一示成正覺徧周。如初會菩提場是也。二依報正報莊嚴及名號徧周。卽第二會普光明殿是也。三定體徧周。卽十定品是也。四普賢行教徧周。卽離世間品是也。五法界圓滿無礙不思議智用徧周。卽法界品是也。以此五種諸佛徧周故。故名住佛所住也。以此義故於此一部之經安立五度。爾時世尊在摩竭提國。惟法界品少異。明重重徧周不離一處一菩提體一法界一根本智一時無前後故。經文恐失其意。五度重敍。令後學者不迷其事故。明此五徧周。總明一際無前後。於一剎那際無二念。說四十年中所轉法輪兜率天猶未下母胎猶未出已入涅槃。得佛平等者。理事無二故到無障處。不可轉法者。明佛常處生死不爲業遷故。又能轉不遷之法也。所行無礙者。明佛於生死中皆能同事眞俗不礙故。立不思議者。嘆佛道滿行終總無功用任運利生。以智自在非想思意議可度量故。普見三世者。眼圓明故。非三世中見三世中眾生事也。從與十佛剎微塵數諸菩薩俱已下至過現未來。於中可有四行經。嘆菩薩徳與十佛剎微塵數諸菩薩俱者。明從眾圓滿徧法界海故。俱者同時而至無去來故。莫不皆是一生補處者。皆十地菩薩故爲十地。經等覺位中。普賢位熟道滿功終方登佛果故名一生也。如瓔珞本業經說。又從初發心住亦名一生菩薩。以初見性根本智不見有生前後際故。名爲一生。瓔珞經云。三賢菩薩法流水中任運至佛。悉從他方而共來集者。言他方共來集簡非舊眾。皆是不來而到。不去而徧。又明前會舉果勸修信他佛果。今此第二會明以他佛果行解成其自心信証之道。名從他方而共來集。爲從前信佛果中來皆是一生補處者。明於初會信解生至於此會信滿入位便成佛故。如龍女善財等。由是義故。爲他方來皆是一生之眾。此乃卽是表入法之言從他方來也。迷名他方。悟名曰來。普善觀察諸眾生界法界世界涅槃界已下此三行經。嘆所來眾善觀此三種世界無二性故。亦知眾生隨煩惱業。亦知菩薩隨位煩惱行業等事故。餘如經說。

第二大眾請法分者。時諸菩薩作是思惟已下十四行半經。於中有三十二問。義分爲二。一初有四問。問四種佛剎。二成就大菩提心引十方諸佛勸說已下有二十八問菩薩住地佛眼耳等。如是三十二問。直至如來出現品是答。如經具。

問曰。初會中世主所問與此義多相似。但廣略不同。何故此第二會還復再問如上之問。

答曰。前會是世主問舉佛果勸修信佛所得。此會是自信自身自心是佛。及入位修行故須再問。前位是普賢入定舉果。此會卽明文殊生起入信之初。卽明凡夫始信爲彰信心粗故不入定說。十住已去始明當位菩薩入定始說。以是義故。前問𨿽義理少同應緣差別。故異前會信他佛得此會自入信修行也。古人說。前會是請。此會是問。其義不然。前後總是其請。當請是問故。但爲勸修與自入法事少殊。如前會。如來修行道滿及過去諸佛已成道者。行滿之果。此第二會舉十方諸佛根本之智凡聖共有之果。卽一切處金色世界一切處不動智佛十智佛等是也。明一切諸佛眾生共有此不動智。金色是理法性身也。爲信心生滅故言色也。以十色世界表之。卽是此會所問。四種佛剎中。佛住佛剎者。明一切諸佛及以一切眾生共所住故。爲一切凡聖根本之智。舉令一切眾生信自心是佛所住智故。一切諸佛從此信生。一切凡夫亦從此起。莊嚴佛法性佛剎者。卽如十住十行十回向十地十一地。隨位各有十个佛號是也。因此自心根本智起信進修行隨位隨行。諸波羅蜜莊嚴。以嚴法身智身。令成熟故。以法身智身用。嚴萬行令行無著。故名莊嚴佛法性佛剎。淸淨佛所說法佛剎者。如來示成正覺轉法輪是。體性佛威徳佛剎者。神通應現隨根出世者是。明後二佛剎從前二佛剎起信修行成熟故得。以此義故。應知十方諸佛。共此一道而得出生故。應如是知。應如是信解。卽得信解成就一如諸佛所信故。得是信者如賢首品說。勝以手擎三千大千世界住於空中經過一劫。明其難信故。亦勝供養十方世界塵數諸佛經過一劫功徳。不如如是信心。已下二十八問經自具答。義隱難明者釋之。義顯者如文可知。此三十二問中有問十通十頂。經中但有十通十忍。不見頂名。剩其十忍少其十頂。願佛世尊爲諸菩薩亦爲我說此兩句結請。自此已下是如來以神力舉法顯答。

第三如來神通現法分者。於此分中義分爲二。一明隨類現法。二明約初信心。

一隨類現法者。隨五位之中菩薩之類。各現十種佛住。十住十行十向十地十一地中。各有隨位佛果名號是。隨一切國剎一切眾生之類。各現名號不同。如下文殊師利所說佛號者是。

二明約初信心者。卽此當一品及通一部。總爲信心。總信五位中因果。心無疑滯方可以行。如有教說。譬如有人過五百由旬崄道。先知通塞。然後行往。諭如十信。菩薩於信心之中先知五位進修通塞。預以願行防之。以信自心分別之性本是一切諸佛不動智體。用防邪見。外取他境故。以隨位妄謂散動障眞智故。以禪波羅蜜防之。以隨位第八住第八行第八回

向第八地智增滯寂。障眞無作大悲故。以一百四十大願防之。以樂生死障眞智故。以四念處觀等三十七助菩提分法防之。及十諦觀及十十二緣生觀防之。以十波羅蜜利益眾生恐不弘廣故。以四攝四無量法防之。以自求樂果教化眾生不周廣故。起十回向。加以大願大慈大悲。不捨一切惡道地獄人天。徧生其處以防自樂。違菩提心有所得故。以是義故。十信之心總通五位迷皆成信。若自信徹趣求無法不達。若也疑心不除豈成信也。如此品舉佛果門。至賢首品舉佛神通及佛所行業行。使之初信心者信徹故。始名信心。今此一部之經。頓舉五位因果諸佛果門。總成信已入位修行。方始不迷理智。如人造食五味一時頓熟。方始食之。從初食時五味同食。乃至食竟其味不離五也。明五位因果。十信總明。時亦不移。本末爲信。三世一際故。畢竟佛果不離初信之法。如依樣畫像等諭可知。於此神通示法門中總有四十一行經。長科爲十一段。第一爾時世尊知諸菩薩已下一行半經。明如來知眾所念以神通現法。

第一東方過十佛剎塵已下三十九行半經。總明十方菩薩來集十方。自有分劑。不煩更科。於此十方菩薩來眾之中。義分爲十。一舉佛剎方面。二舉佛剎遠近。三舉世界名色。四舉佛名號。五舉上首菩薩之名。六明大眾之數。七明大眾來已致敬。八明隨方化座。九明座之名目。十明大眾升座而坐。

一舉佛剎方面者。在東方。東方者爲震卦。爲春生。爲初明長男。爲頭首。爲靑龍。爲吉慶。爲震動。明法事作業動用之初故。道俗通以用之故。先舉東方爲首故。方者法也。但取方法之義。動用之始。非如世所見執。東西南北可得之方。一切處東方。一切處南方。但取其法故。余準此。

二舉佛剎遠近者。過東方十佛剎微塵數世界之外。此有四義。一明十爲圓數爲明遠近無盡。二明令信心者知佛境廣大令自心弘博。三明佛境界徧周如鏡中像互參無礙。四明未起信心者以十佛剎塵況諭處迷。十無明未達。自障佛境界。而不現前故。舉塵表迷故。如涅槃經云。釋迦淨土過西方三十二恆河沙世界之外。總是表法之數。如會釋已述。此云十佛剎微塵數世界之外來者。明隔十無明中。一一無明有無量正使業習主伴相燻煩惱。過於世界塵數。莫知涯際。能障智境故。言十佛剎微塵數世界外也。來者明從迷入信。故號爲來。言彼世界中有佛號不動智者。爲明不動智佛是十方凡聖共有根本之智。明於此智能起信心故。號之爲來。此不動智佛。一切眾生常自有之。若取相隨迷卽塵障無盡。若一念覺迷達相卽淨若虛空。但爲隨迷稱外悟處言來。而實佛剎本無遠近內外等障。亦無去來。無邊佛剎不出毛孔微塵之表。今致遠近意。令初信心者心廣大故。言其從彼世界中來又明從迷入悟故言爲來故有佛號不動智者。明是信者自根本智故。由有此智故。一切眾生而能發菩提心故。以根本智體能了迷性起信解故。起彼迷境。稱之曰來。如起信論云。不思議業相者。以依智淨相能作一切勝妙境界。所謂無量功徳之。相常無斷絕。隨眾生根自然相應。種種而現得利益故。又云依本覺故而有不覺故。又云依於智故生其苦樂。如起信論廣明。意明一切眾生迷根本智而有世間苦樂法故。爲智無性故。隨緣不覺苦樂業生。爲智無性故。爲苦所纏。方能自覺根本無性。眾緣無性萬法自寂。若不覺苦時以無性故。總不自知有性無性。如人因地而倒因地而起。一切眾生因自心根本智而倒。因自心根本智而起以是義故。如來於此一乘之經。頓彰本法爲金色世界。明法身白淨無染頓彰本智號不動智佛。頓彰文殊師利。是自心妙擇之慧。餘九个世界九个智佛九个菩薩。是隨自信解修行位上進修增勝。法身隨行異名故。從斯自心本不動智佛自覺之上。見道入位。起十住十行十回向十地十一地加行。進修法身智身。大願大慈大悲四攝四無量十波羅蜜三十七助道分法。從初發心根本法身本不動智體上。用資萬行悲願參融。互爲資熟。法身資行。使令無染。行資法身。使令純熟。五位中各各立十个佛果十个菩薩。明隨位進修中約自行得處佛果菩薩行果立名故。非他佛號。非他菩薩而立其名。隨智佛果。隨其行果。五位之上因果各有五十。共爲一百。通本五位有五个因果。共爲一百一十城之法門故。此答前菩薩問四種佛剎中佛住佛剎莊嚴法性淸淨佛剎。從此二佛剎上。得示成正覺佛剎神通自在佛威徳佛剎。是故前會世主所問是他毗盧遮那佛得自在之果。此第二會菩薩所問是自修行者佛剎菩薩行之因果。從之已後直至如來出現品。是五位勝進菩薩加行自力一終之位。明此品。是信心進趣之果。至出現品是修行位極之因果之相。於自心根本佛智上而生信進修行故。此不動智是一切諸佛一切眾生之地。以此智故而作眾生。以此智故隨迷作眾生時。於六道中。隨天上人間及惡道中。皆有隨眾生依正之果報也。隨業粗細不同。以此智故隨覺悟時。成就三乘及法果圓滿一乘佛果依正妙報。若無此智無是虛空。亦非眾生。亦非諸佛故。

問曰。一切眾生本有不動智。何故不自應眞常淨。何故隨染。

答曰。一切眾生以此智故而生三界者。爲智無性。不能自知。是智非智。善惡苦樂等法。爲智體無性。但隨緣現。如空中響應物成音。無性之智。但應緣分別。以分別故癡愛隨起。因癡愛故卽我所病生。有我所故自他執業便起。因執取故號曰末那。以末那執取故名之爲識。因識種子生死相續。以生死故眾苦無量。以苦無量方求不苦之道。迷不知苦者不能發心。知苦求眞者還是本智。會苦緣故方能知苦。不會苦緣故不能知苦。知苦緣故。方能發心求無上道。有種性菩薩。以宿世先已知苦發心。信解種彊者。𨿽受人天樂果。亦能發心求無上道。是故因智隨迷因智隨悟。是故如人因地而倒因地而起。正隨迷時名之爲識。正隨悟時名之爲智。在纏名識。在覺名智。識之與智本無自名。但隨迷悟而立其名。故不可系常系斷名也。此智之與識但隨迷悟立名。若覓始終如空中求迹。如影中求人。如身中求我。依住所在故。新長短處所之相終不可得也。如此無明及智無有始終。若得菩提時無明不滅。何以故。爲本無故更無有滅。若隨無明時不動智亦不滅。爲本無故亦更無滅。但爲隨色聲香所取緣。名爲無明。但爲知苦發心緣。名之爲智。但隨緣名之有。故體無本也。如空中響。思之可見。大方廣佛華嚴經論卷第十八

三舉世界名色者。世界名金色。爲明金體白淨無染。舉之況諭法身無性體無垢染故。如世間西方金爲白色也。體白色黃。明應眞菩薩內契白法外現黃相。黃色者。是應眞之气。許父云。五色之中黃色爲最。人面如黃瓜。內有賢行。經云。應眞菩薩皆眞金色。又明金色世界者。明信心之位。𨿽信自身心是法身智身白淨本來無染。爲信是生滅有漏心故。是色心也。舉東方爲首者。明東方是初。明爲萬物發生震動之首故。故取之表法。況諭十信之初首也。在方無方。但舉其法以況其理。表其體用故。如牛王龍王等況佛徳也。

問曰。以東方表法況諭十信初首者。如金位在西方。何故東方爲金色世界。以表法身爲金色。顯根本智爲不動智。

答曰。此問甚彰道理如經所說。以信心爲胎。至十住之位名初生佛家。今以東方爲金色世界者。明金正月胞二月胎三月成形四月生於已五月養於午六月冠帶於未七月相八月王。明十信如胎故。以東方金胎表之。以次南西北四維上下。表十信心修進增勝故。以托事況之。令易解故。如此品文殊師利云。世尊昔爲菩薩時。以種種談論方便及地位等而得成就。亦令眾生如是知見而爲說法。後諸學者。以能觀察。皆是說此方隅以表法故。當知藉网求魚魚非网也。若無网者。亦不可得魚故。以義思之。至理方成信也。又經云。一切處金色世界一切處不動智佛。一切處文殊師利者。明法身徧一切眾生身心故。總不動智佛總文殊師利故。應如是知如是信解也。明金色世界是信心者。所信之理以爲世界之名。亦是因此信故。還當報得所生無染。所居無著。卽如西方蓮華色世界是其義。如金色世界此是舉十信初因。如南方妙色世界西方蓮華色世界等。是十信進修之勝用故。此中有十因十果故。十果者。十智佛是。十因者。文殊師利覺首等十菩薩是修行之因。因中得益。卽因中之果。卽不動智等十个智佛是。十个世界是所修之法門。

四舉佛名號不動智佛者。此明一切諸佛一切眾生根本智體。今先舉之以成初信。此明答前佛住佛剎餘九个智佛總是從此根本不動智上。進修之名非是他有。十方諸佛。皆同此名號之迹。而起信進修行。經歷五位得示成正覺佛剎及佛威徳。佛剎者。如來神通是也。余意如前已述。

五舉上首菩薩之名者。名文殊師利。卽是十方諸佛無性之中擇法妙慧。一切諸佛皆從此慧簡擇正邪而成正覺故。號文殊爲十方一切諸佛之師。亦云佛母。明一切諸佛從此妙慧生故。若無此慧設修解脫。但得二乘及淨土菩薩。非是乘如來乘而成正覺。是故乘此不動智體。文殊妙慧法身妙理大智。從信心上而經歷五位。不離不動智佛文殊妙慧。而成正覺故。號爲乘如來乘不思議乘最勝乘無上乘而成正覺故。亦號文殊師利爲小男爲童子。明一切諸佛從此妙慧善知正法而初生佛家故。故號爲童子菩薩。如來去世。文殊師利猶在世間。後當化緣以畢於香山頂上示入涅槃。此是三乘教說。此經云。一切處文殊師利。卽明一切處眾生等共有之。今於此經信心之首舉其名號明信心者。信自心妙擇之慧一同於此不移古迹。此是一切諸佛及以眾生根本妙慧凡聖等有。更無異性。如大王路。法則常然。但是諸經但有文殊爲問答之首者。皆明法身妙慧之門。以普賢爲問答之首者。皆妙智之萬行體用。如二士。是一切諸佛理智妙用萬行之門。依其法門立其名號。現身成化以利眾生故。一切眾生發心之者。皆悉同修。皆悉自有自利利他之行。以爲常範。今於教中推在東北方淸涼山。文殊師利並一萬菩薩於中住者有三義。一令此界一切眾生忻心有趣善根不絕。二菩薩常住世間。三明隨方顯法示法易解故。前二門可知。第三隨方顯法者。明東北方者取此閻浮一境。東北方此淸涼山是也。經推在震旦國。亦曰支提那國。此云思惟。以其國人多所思慮多所計度故。以立其名。卽是漢國也。表法明東北是艮卦艮爲小男爲童蒙。丑寅之間是初明故。像文殊師利菩薩。常以發起凡夫入正信及初見道之童蒙令妙慧明生故。又如蹬山之頂至相盡處故。明如初入正信者創信諸法空故。能信法空妙慧生故。以丑如初信。以寅如初證見道故。卯辰已爲進修。午爲中道。未申酉戌亥以爲同事利生。子爲師位。以坎卦爲君。爲師處愚立範制。法利生故。是故爲北方爲君爲師尊者所居。以明徳而治故。

六明大眾之數者。有十佛剎微塵數。爲明身行徧故。一佛剎塵尙自周徧。何況十佛剎塵。明身無盡重重之徧故。

七明大眾來已致敬者。明師弟法則敬順之儀。

八明隨方化座者還在於東方故。

九明座之名目者。名蓮華藏師子之座。於此分中義分爲三。一蓮華是無染義。此依行之報得也。以法身之行性無染世間故。能開敷理智之果轉明淨故。明因果相資令純熟故。明開敷菡萏莊嚴事法有可觀故。以此法行之華感招此報。蓮華爲座。二藏者含藏義。爲明以法身理智處世隨行利生普含法界饒益一切多功徳。名之爲藏。三名師子者。依主得名也。爲以法性大智無生滅身處世利人生死無畏。又以正智光明辯才無畏乃至無五怖畏等如師子。

十明大眾升座而坐其座以法界爲座體。明以從凡契法界體故。以爲信進修行方成信故。此是一切十方諸佛果座也。明初信心頓信佛果以爲自行所行法故。方成信也。於此段中復爲二。一明座廣狹。二明菩薩云何安坐。一明座廣狹者。如法界品云。其師子座包含法界等。如文具明。大意以心性無依定亂體以爲座體故。二明菩薩如何安坐者。云結跏趺坐。以會世間眾緣爲一法界。名之爲結。以一法而稱多緣。名之爲跏。及跏趺坐者。是安靜不動威儀之相故。此位主檀波羅蜜中十波羅蜜。

第二南方已下可四行經。於此段中義分爲十。一舉佛剎方面。二舉佛剎遠近。三舉世界名色。四舉佛名號。五舉上首菩薩之名。六明大眾之數。七明大眾來已致敬。八明隨方化座。九明座之名目。十明大眾升座而坐。

一舉佛剎方面者。如經云。南方表法。中南者爲正。爲日爲明。爲虛無。爲離中虛故。卽明爲緣十信進修了諸法虛無漸增明也。是故文殊覺母啟蒙令信。卽逐根。於覺城之東善財入道進修。卽南巡諸友。表其南方爲正爲日爲明爲虛無之理。是故禮佛皆雲南無。明南方虛無也。但虛無之理。是南方之義。是一切處南方。但創首生信。卽是一切處東方義也。是故四諦。東西配苦集。南北配滅道。然法無方所。化蒙生解起信。不爾卽法性難明。如此品下文云。世尊爲菩薩時。以種種談論種種語言。乃至種種信解等而得成就。亦令眾生如是知見。而爲說法。具如經說。又南無者。爲明正順。正順虛無之理故號南無。某甲佛者。卽是了虛無之智人。故稱南無某甲佛。

二舉佛剎遠近者。云十佛剎微塵數義如前釋。迷雲外入法云來。

三舉世界名色者。名妙色。爲第二信。漸增妙故。勝前信心故。爲達法虛無卽法自妙故。

四舉佛號無礙智者。明以不動智體進修信心增。明智卽無礙。總明自心信位之佛也。非他佛故。佛心眾生心自心。總爲一心一性一法界一智慧始成信故。

五舉上首菩薩之名者。爲覺首。爲明以文殊妙慧善簡正邪能自覺故。亦於自所覺法覺他故。此位菩薩所覺何法。於此位中其覺爲三。一覺自身心本是法界白淨無染。如前金色世界是。二覺自身心分別之性本無能所本來是不動智佛。三覺自心善簡擇正邪妙慧是文殊師利。於信心之初覺此三法。名爲覺首。卽明是信心之中善覺之行名爲覺首菩薩。總須自悟是自所行之法門方成信故。信他而有自無其分不名信故。

六明大眾之數者。有十佛剎塵義如初釋。

七明大眾來已致敬者。如前可知。

八明隨方化座者如前可知。

九明座之名目者。爲明入信成就得於生死之中能無畏故。依主得故。余義如前。

十明大眾升座而坐者。義如前釋。此位主戒波羅蜜爲主。餘九爲伴。

第三西方過十佛剎微塵數已下可四行經。於中十法如前。一舉佛剎方面者是西方。二舉佛剎遠近。義如初釋。三舉世界名色者。名蓮華色。爲明十信位中進修漸勝心如蓮華色。爲明十信位中進修漸勝心如蓮華無染故。言蓮華色者。蓮華有四色。明信心於此四色無染故。又明信心菩薩以色心觀空無性道理對治不染故。名蓮華色也。四舉佛名號者。佛號滅暗智。爲明西方金爲白虎爲殺害爲昏暗爲不祥爲苦諦故。佛號滅暗智。明信位進修智增勝故。能破自他暗故。五舉菩薩上首名者。名曰財首。爲明信位增勝有法財利物故。卽第三信中自行利眾生之名也。佛號卽是自覺之智。菩薩卽是自智之行。總明覺行俱進。余門如初已釋可知。此主忍波羅蜜中十波羅蜜。

第四北方過十佛剎微塵數世界已下可四行經。十門如上。一舉佛剎方面者是北方。二遠近。其義如前。三舉世界名色者。名瞻卜華色。此華黃色也。爲明第四信心增勝開敷感果徳中和之色也。黃色是五色中最上之色。黃者中宮之色。爲福慶之气。明內心白淨外現黃相。經云。應眞菩薩皆眞金色。明此信心適悅恬和白淨無染福慶和气開敷道果名爲世界故。世界爲瞻卜華色。四舉佛名號者。佛號威儀智。爲明北方坎爲師爲君。像君有徳處。黑位而接凡故爲師也。佛號威儀智者。明第四信心增勝以爲軌範接引凡愚。名威儀智。以智庠序爲師之貌故。五舉上首菩薩名者。名爲寶首。明爲師範以法寶利生故。故爲名也。余義如前。此位主精進門中十波羅蜜。

第五東北方已下可四行經。於中分爲十法如前。一舉其方面者。云東北方爲艮卦。爲小男爲童蒙。爲創明。爲淸朝。二舉佛剎遠近。義如初釋。三舉世界色者。名優缽羅華色。此是靑蓮華。像此第五信心淸潔色香無染開敷感果故。如艮位處淸朝也。四舉佛名號者。佛號明相智。像此第五。信心增勝。如艮位處淸朝明相現故以所信自心上而標佛號。非他佛也。五舉上首菩薩名者。名爲功徳首。前位明寶首卽法寶利生。此位卽自利利生之功徳也。余義如前。此位主禪門中十波羅蜜。以艮爲止故。

第六東南方已下可四行經。於中十義如前。一舉佛剎方面者。是東南方也。是巽卦。巽爲風爲教。在事爲方。在人爲說。像君子說教利人。易有明著。君子設教。啟蒙順之。如艸上加風。是順義也。如觀卦是。易曰。風行地上。可以觀像。君子有徳。設正教眾人信順如艸上加風。無不順故。坤爲眾。爲信順故。又四大之中風力爲最。天地賴之而持。人賴之而生。日月賴之運行。又明風能簡穢擇淨義故。故爲教也。爲教能簡非擇是教愚蒙故。是故巽卦位在東南。爻辰持丑爲艮位。艮爲小男。爲童蒙。爲明。巽爲風。教化童蒙令發明故。如來法之。辰巳之間爲齋戒故。辰巳之間上值角宿。角爲天門。主僧尼道士。是眾善門。明智慧言說是眾善之門故。此義無量難爲具說。且約略而言之。後有智者以法審之。詳之思之。義準深細故。二舉遠近。義如前說。三舉世界色者。世界名金色。爲明最初第一信心始信如胎故。以東方金胎之位表初信解。今以進修至第六信位。明信心轉轉增勝故。故以金生於已。以像之信心。更增明白淨生故。此東南方金色世界。像四月金生於已。表信心增明白淨轉勝善簡擇眾法能說教故。風化行故。以此表智慧門也。四舉佛名號者。佛號究竟智。明信心增進善能以教簡擇正邪至究竟智。又以巽爲風。在事言成說。在化成教。在凡成思。在智成慧。成離之徳。爲赤爲文章。成兌之徳。爲金初生。爲白淨。兌爲金爲口。爲口能說白淨究竟之理故。故佛號爲究竟智佛。五舉上首菩薩名者。名爲目首。明以第六信心增勝善簡正邪其道明著正見不惑。名爲目首。像其巽卦。位在東南方。爻辰在丑。其位是風。上值箕宿。明箕爲風。簡擇義也。又箕爲寅位。主初明也。明此第六信心主般若波羅蜜。以決定智慧善簡正邪令自他勝慧明生故。名目首。目者善見簡擇分明義也。余義如上。此東南方。明吉凶定正邪之際至午萬事畢午爲常明法門。善財童子南行詢友。爲法虛無無作常明之道。是不爲之妙用也。是故君臣師弟父子之儀。臣南君北。正治正明。無爲無作常然之道。爲南方離。離中虛爲虛無。爲日爲明。在身爲眼目爲心也。是故周易云。離法心故。然法無住處。法無所得。法非眼耳鼻舌身心。亦不離也。今如來以方隅而顯法。令啟蒙者易解故。若不如是彰表令生信者。啟蒙何托。有言之法皆是托事以顯像故。得意者法像俱眞也。言默皆契。此位主慧波羅蜜。餘九爲伴。

第七西南方已下可四行經。於中十法如前。一舉佛剎方面者。在西南方。申未兩間爲坤位。坤爲土。爲信順。爲淨。爲負載萬有。爲生養爲圓滿也。二舉佛剎遠近。義如前釋。三世界名寶色。爲明此第七信心是方便波羅蜜成就慈悲門故。托此坤位爲其母也。明常以慈心育生如母故。以法寶利人。世界名寶故。爲明以法寶利生之業以成自世界。來生感果在中故。表業表法。總如寶故。四舉佛名號者。佛號最勝智。明此信位慈心增勝處眾治人令信順故。佛號最勝智。又大悲圓滿如土像故。荷負眾生資養萬物。如大地故。名爲最勝智。五舉上首菩薩名者。名爲精進首。爲明大慈增勝如母處眾利生心無疲倦。名精進首也。余義如前。此位主方便門。餘九爲伴。

第八西北方已下可四行經。於中十義如前。一舉佛剎方面者。在西北方。是乾卦。乾爲金。爲堅剛。爲父。二舉佛剎遠近。義如前釋。三舉世界名色者。金剛色。明此信位是第八願波羅蜜大堅固力故。號金剛色故。寄托此乾位爲金。爲堅剛也。又以智增勝故。四舉佛名號者。佛號自在智。明此第八信心位同八住八地智增自在故。像其幹。爲天爲父。明智自在義故。五舉上首菩薩名者。名法首。明此信位智增勝故。以法利生故名法首。余義如前。此位主願波羅蜜。

第九下方已下可四行經。於中十義如前。一舉佛剎方面者。在下方。下方最下是風輪際。甚堅密。假設有大力士。以金剛輪向下擊之。然金剛碎如微塵而風輪無損。以堅密故。能持世界。明此信位是第九力波羅蜜。信當九住九地法力成就教化眾生。荷負一切而心堅固。如風無損。二舉佛剎遠近。其義如前。三舉世界名色者。名頗梨色。此寶有靑黃赤白。然舉此下方色者。是白如似水精明風能簡穢是白淨義故。又取法身妙智爲最上故。四舉佛名號者。佛號梵智。明智風是淨義。梵者此云淨也。明此位進修增勝以白淨大智用利自他故。五舉上首菩薩名者。名智首。明第九力波羅蜜。九住九地信心善慧成就以智利生。故名爲首。又下方者。是禪定義。安靜義。謙下義。是根本智。上方者。觀照義。如日月處空而照物故。余義如前。此位主力波羅蜜。是法師位。

第十上方已下可四行經。於中十義如前。一舉佛剎方面者。在上方。明有日月眾星處虛空而照萬有像其智也。處法空而照諸根。以此表智波羅蜜二舉剎遠近者。義如前釋。三舉世界色者。平等色。爲上方虛空界表法空無相平等也。爲信心者。法空之心現前有念法空之情故。名之爲色。四舉佛名號者。佛號觀察智。爲明上方虛空有日月星辰下照萬有。明信心者。智照自他身心。皆無有體性。如虛空故。如光影無體質故。是故名爲觀察智佛。五舉菩薩上首名號者。名爲賢首。爲明信。此十種世界及佛名號總是自心之智所見妙理。號之爲世界。法空之智。號之爲佛。故智所行行。號爲菩薩。總是隨見隨行進修立名。有此十法故。得是十法。名爲賢首。如上所有世界遠近云十佛剎塵者。卽明佛剎重重相入如光影像。迷之卽心障無邊故。舉剎塵爲遠。悟之卽無盡佛剎在自身毛孔中。如影重重。以迷處便言遠在他土。以悟之人法處。名之從他方遠剎而來。總明迷悟上作遠近之名非佛剎法界中有遠近之事。菩薩來眾其數亦云十佛剎塵者。卽言心。能信普賢行智隨根欲菩薩行無盡重重徧諸剎土教化眾生以成其數。旣信之已。決定身能如是行之故。以是義故。十方菩薩各舉十佛剎微塵者。是斯義也。明一一菩薩行無盡重重滿諸剎土教化眾生故。應如是知。如是信解。此已上答前莊嚴佛法性佛剎佛住佛剎等。

第四長科中文殊師利舉法演說分者。於此分中。義分爲七。一文殊師利已下兩行經。明文殊觀眾。二諸佛子已下可三行經。明嘆四種佛剎不可思議。三何以故已下可兩行半經。明諸佛隨根說法調伏。四諸佛子已下可三行半經。舉佛身業名色相壽命修短等。隨根之法化眾生故。五諸佛子已下舉佛名號。先舉此處四天下次及三千及周法界名號不同。初舉十千。次漸增廣。乃至無量。十千者。是初首數之一終。爲明佛號普徧諸名字故。令諸眾生了知一切名字平等淸淨無分別好惡故。已下直至品末。六諸佛子已下可四行經。是都結此土。他方例然。七如世尊已下舉世尊往因所行。今爲眾說。此已上答前二十八問中。四種佛剎出現及名號徧周已下四聖諦品。卽如來說法徧周十方世界所說法門。不離四諦義故。又此如來名號品。非但論名號徧周。但是如來身口意業總皆徧周。文殊師利菩薩略而都舉。如前文中云。諸佛子。如來於娑婆世界諸四天下種種身種種名種種色相等。如經廣明。卽明此品總答如來身語意業一切徧周。從此品文殊師利舉佛果海身語等一切徧周。令大眾自信己身同佛三業。入如來性海等。如來智發迹進修經過十住十行十回向十地十一地。直至如來出現品。是其一終因果。此名號品是始初入信。名號徧周。卽一切名。總是佛果。出現品是己身自修行行滿之果。是故如來放眉間光灌文殊頂。使令問佛出現果法。放口中光灌普賢口。使令說佛果徳。始明行因果徹故。明文殊普賢理智妙行此齊體也。離世間品法界品。𨿽在其後。爲文字相排似有前後。總是前後相通徹法故。總是一圓滿法故。如法界品。是此一部經之大體。爲一切凡聖之本元也。前初會信佛果卽以如來並普賢爲首。卽明以已成之佛果及已行之行果生信。今以自已入信修行門。卽以文殊師利及如來名號。並四諦法門。爲所信之因果。卽明以妙慧法門及名言而修學故。

問曰。何故如來不自說其教。何用放光令菩薩說。

答曰。如來意令當位菩薩說當位法門。令修學者知分劑易解故。文殊常與一切諸佛及一切眾生。作信心之因。成妙慧之本母。普賢菩薩常與一切眾生。作修行之因。以此二仁成就菩提無作智果大悲之海。今二仁自相對問說。如來出現品。明是修行者因果始終圓滿前後因果性果智果行相徹一體故。明從此品至出現品文殊普賢二行因果。信心者。修行位滿體用徹故。令後學者易解故。如有兩品經。如來自說。前已述訖。明是佛果二愚。至佛方明。大方廣佛華嚴經論卷第十九四聖諦品第八

將釋此品義分爲三。一釋品名目。二釋品來意。三隨文釋義。

一釋品名目者。諦者實義也。明如來說四種實義令諸眾生起信解故。

問曰。何故不說多但云四。

答曰。此四種諦義總攝多故。爲明一切世間不離苦集。一切出世間不離滅道。滅盡諸苦名爲滅諦。滅盡涅槃名爲道諦。三乘涅槃無餘可得。名爲道諦。以二乘趣寂。菩薩多生淨土。又推淨土在余他方。又云。菩薩畱惑潤生故。若不故畱煩惱。還應必有涅槃可證。或有他方淨土可生。是故三乘涅槃皆有可得。又閻浮提成正覺佛。木樹艸座。是化佛。上方摩醯首羅天紅蓮華上佛。是實報。智皆有忻厭故。是故曰三乘四諦厭苦集忻滅道。名四諦法輪。此一乘經言四聖諦者。是其實義。何以故。達苦性眞無厭故。無有他方別佛剎別淨土故。無有染淨涅槃生死忻厭故修道者。住如法。修如法。不厭不著。不忻不取。一如法界無去來性。無住處性。身塵毛孔心之及境。皆稱法性。如是信解。如是修道。以是義故。一乘四聖諦。三乘四諦。各各差別。各有信解。如來依根方便設教。皆非凡夫能立。如今修道者。但隨自信解力便處卽作。不可例然。如法華經。爲聲聞人說四諦法。爲緣覺乘說十二因緣。爲諸菩薩說六波羅蜜。亦是如來隨時之說。如此經十地品。五地菩薩作十種諦觀。以四聖諦爲體。六地菩薩作十種十二緣生觀。此是如來隨位進修之法。大要總言。此四聖諦十二緣生法門。但一切諸聖一切凡夫起信樂佛法心道未滿者。皆從初心觀自他苦故。發菩提心樂求道法。但依大小勝劣不同。四諦十二緣各別。但一切世間法。四諦義無不該通。此是如來語業說法徧周故。如瓔珞經立九乘法門者。意明三乘參用四諦十二緣各自得道差別。其九乘者。一聲聞聲聞乘。二聲聞菩薩乘。三聲聞緣覺乘。如是三乘同觀四諦十二緣法。各自得道不同。如是三乘中各有三通爲九。通此法界不思議乘。於解脫中道總有十乘。皆得究竟。無三界苦余諸道門。皆是人天世間生滅之法。設得少樂終竟不離苦本。三乘𨿽得出三界。其道未眞。未是佛果乘故。

二釋品來意者。爲明前名號品是說如來身業隨方名號不同各別。此品說如來隨方語業。隨方說法不離四聖諦故。此品須來。

三隨文釋義者。於此一品經文。於中總有十二段經。從爾時文殊師利已下十一段。是通中心並十方。正說四聖諦義各別不同。末後一段。是總都說十方世界無盡名目。皆是四聖諦爲體。從此四諦上分作種種法門。五蘊十二緣總在其內。八萬四千塵勞解脫。總在其內。如文具說。不煩更釋。已上佛名號品四聖諦品是自己信進修行中所信之法。已下光明覺品現佛境。及所行行徧周。如文具明。如是已上十信門。以根本普光明智爲殿體。如是進修究竟不離此智也。光明覺品第九

將釋此品約作三門分別。一釋品名目。二釋品來意。三隨文釋義。

一釋品名目者。此品名光明覺品。爲明因如來放十信中足輪下光照燭十方。初云。一三千大千。以次增廣。至不可說法界虛空界。爲明無盡。令信心者了心境廣大無盡無礙與法界虛空界等。明其自己法身智身願行亦等故。以光所照覺悟信心令修行故。以是因緣名光明覺品。修行者。一一隨光觀照十方。已能觀之心亦盡。卽與法身同體。入十住初心入信心者。一一隨此寶色燈雲光。觀內心及方所。總令心境無有內外中間。方可入方便三昧入十住法門。若作此寶色光明觀。不成一切普賢願海。神通力諸佛大用皆悉不成。

二釋品來意者。爲此第二會中普光明殿說十信心。明成凡夫自心所契佛果信。其前之如來名號品。舉佛身眼耳鼻舌等及名號徧周。四聖諦品。明如來口業說法行徧周。總明佛果徧也。今此品放如來信位教行之光覺悟。令信心者自信自心智境界身行徧周。卽一切處不動智佛。一切處文殊師利。一切處覺首目首財首等十首菩薩是也。卽明信心者。自己身語意業名號徧周一如佛故。此品須來。明已上不動智佛等十个智佛是信心中所信之果。是自己之智與佛本同。文殊師利卽是自心妙理之慧。餘九是行。十色世界是所見之法。

三隨文釋義者。從初爾時世尊已下有二十四行半經。於中大意義分爲五。一舉光出處。二舉光所照境界遠近。三舉一切處百億眾會菩薩同集。四舉一切處佛剎根本智佛。五明一切處文殊同聲一時說頌。

一舉光出處者。經云。爾時世尊兩足輪下放百億光明。此光是初會中如來放眉間光。名一切菩薩智光明普照曜十方藏。此是教化十方菩薩。安立十信及五位十地法門。次第令隨位進修開敷智眼成其無量福智之海。是故名之照曜十方藏。又藏者有二義。一眾生善根堪受此法。名之爲藏。如文殊師利嘆善財童子善哉功徳藏能來至我所。二大願大悲大智法身。總名爲藏。此光明常照曜十方法界善根眾生。而能成就大菩提心大願大悲大智饒益眾生藏者故。此如來兩足輪所放光明。是彼現相品中眉間之光。照十方已。其光還來入佛足下。爲欲以十地果光用成十信故。是故於此品中還放彼第一會中所入如來足下之光。以成十信如來兩足輪下放光。是現相品中所入之光故。明足下放光者。是以果成信初始故。如十住位中。於如來足指端放光。卽明入聖之始發迹應眞之初生諸佛大智家故。十行位中足趺上放光。十回向位中膝上放光。十地位中眉間放光。終而復始。還依舊果成因。因修果體至功終位熟本末不移至位。更明今此放兩足輪中之光明以果成信故。乃至修行常修果體使慣習成熟故。如此從眉間放光。足下輪中放光。足指端放光。足趺上放光膝。上放光眉間放光出。現品中又於眉間放光名。如來出現光明。如此六度放光總。明成就十信十住十行十回向十地十一地因果法門進修之行相一終故。法界品又眉間放光者。明此一部之經菩薩五位進修及如來出現所證本法總法界爲體故。明法界一品是過現未來一切諸佛之本末故。是恆法故。是法常道不思議故。是一切眾生本末故。是一切法之本體故。

二舉光照遠近者。初照三千大千之境。次照十百千乃至十億及不可說。

問曰。何故不一時普照而有漸次耶。

答曰。是一時中漸次。爲法界中無前後故。漸次者。爲十信修勝進增勝故。

三舉一切處百億眾會菩薩同集者。明自己信行徧周故。

四舉一切處佛世界及十智如來者。明信心者自己智徳果徧周故。

五一切處文殊師利同時說頌者。明信心者自己妙慧擇法徧周。總明自有非是他法從初自信如是。十色世界十智如來十首菩薩。總是自己果有法性大智萬行徧周。以成信故。從此修行經歷五位不離此也。是故發心畢竟二不別。如是二心先心難。自未得度先度他。是故我禮初發心。初發以爲天人師超勝聲聞及緣覺。一如涅槃經說。此明從凡入信心者難故。爲凡夫總自認是。凡夫不肯認自心是不動智佛故。是故入十信難。明十信心成就任運至十住初發心住故。乃至究竟佛果故。如三乘中修十信心經十千劫。此教中爲以根本智法界爲教體。但以才堪見實卽得不論劫量。如覺城二千之眾善財爲首者。是路上發心六千比丘之眾。亦是皆智慧猛利人類精奇。一聞多曉悟。謙恕仁慈。專求大道。以利含生。皆是一生信滿發心入位人也。若不信自心元是不動智佛者。卽永劫飄淪。何能利人濟物。如經說。若自有縛能解彼縛。無有是處。是故發心有二種。一修信解發心。但修十信解故。卽如前十智。如來十首菩薩是。二信滿發心。十住位初名初發心住故。卽十慧菩薩十个月佛是。其因果也。又就此說頌門下義分爲二。一明文殊師利說十偈頌嘆如來十種徳令信心者信解增廣。二明信心者心地增廣其光漸增。其光漸增者。明信心漸勝。如文可知。一一隨光所照之境。以心觀之。隨方令心無盡。十方總然。十方觀徧惟有能觀心在。復觀能觀之心。亦無內外。卽十方無礙方入十住初心。一從文殊說頌中云何嘆如來十種徳。令信心者漸漸增廣。一從初十行頌。嘆如來法身無體性徳。二有十行頌。嘆如來大慈悲徳。爲眾生求菩提心故。三有十行頌。嘆如來了法如幻徳。應緣現身故。四有十行頌。嘆如來以甚深法徳。爲眾開示故。五有十行頌。嘆佛救護眾生徳。勸信心者有十種業應作故。六有十五行頌。嘆如來無相之相。徳隨應見者皆得見故。七有十行頌。嘆如來無依自在徳。具一切功徳令信心者修學故。八有二十行頌。嘆如來智慧方便徳。令信心者樂學修行故。九有二十行頌。嘆如來廣大苦行精進徳。令信心者修行故。十有二十行頌。嘆如來實性無三世徳。無二相徧周一切令信心者修學故。已上文殊師利說此十頌嘆佛十徳。令起信心者發信進修行故。此光明覺品。舉佛果法。令信心者正自入信。信同諸佛。果法不移。法身不動智菩薩行徧周一體。自古及今更無他法。凡聖一性同無性味。同大願大慈大悲大智。文殊妙慧普賢萬行之味。總爲動寂一體用故。如是信修從初發心一時並進。以此十信位內置一百四十大願成大悲行。法身慧身智身一時俱進故。法身者。卽十色世界是。智身者。卽十智佛是。慧身者。卽文殊師利是。大悲者。卽一百四十大願成之是。如是已上諸法。皆是此光明覺品悉皆信入。如問明品。卽是已入信中。問答法則成其信力修行故。

問曰。何故成十信門皆文殊師利說法。

答曰。爲明文殊是十方諸佛妙慧善簡擇正邪。正邪旣定。方以行修行。卽名普賢行也。次第合然故。明文殊師利。是童子菩薩。以因創發啟蒙入信之首故。自行成名也。

又問曰。五位法中菩薩入定方說。何故信位不入定說。

答曰。信是凡夫生滅心。信未入證。故無定也。以五位是入體應眞無作之理智非無思而顯。不可以有情求。故須入定。菩薩問明品第十

將釋此品約分三門。一釋品名目。二釋品來意。三隨文釋義。

一釋品名目者。爲成十種信根長十種信力。文殊師利覺首等互爲主伴。問十種法明故。故爲問明品。

二釋品來意者。前品如來足下輪中放光。開覺所照佛境遠近。令信心者一一觀之無礙。令心行廣大稱法界故。又文殊師利菩薩以十偈頌嘆佛十徳。勸令信心者修行故此問明品。卽是明十信心者正修行之行及斷疑故。有此品來也。

三隨文釋義者。於此品一段文中有十一段經明文殊師利覺首等十菩薩互爲主伴。問十種法明。各以菩薩之名。卽表十信所行之行。文殊還以名下之行以相咨問。十菩薩等各以自行法以頌答之。令信心者依而仿學。其十問十頌。其文如下。最下一段都結十方同此。

第一爾時文殊師利菩薩已下六行經。是文殊菩薩起二十問。善惡因果。或一字問。或一句一問。總有二十問。向下十一行頌。是覺首菩薩答初一行頌。是嘆能問之人及勸聽。後十行頌。是答所問之法。文殊善問世間善惡因果不相知業。能成就善惡因果。覺首菩薩。便以法不相知。以眞理答。但爲迷眞自作業爾。知眞者。但以全業是眞。末後一行頌。明眞妄總亡舉諭及法說故。如文自具。思之可見。文煩理隱不煩更釋於此十一行頌中。義分爲三。一科頌意。二釋菩薩名。三配隨位因果。

一科頌意者。此十一行頌一行是一頌。初行嘆能問及勸聽。次下十行文各自具明。初一行頌。頌法無性。次一行舉諭水流不相知。準意知之。不煩更科。

二釋菩薩名者。爲明覺此隨流生死業體本性恆眞而無流轉。眼耳鼻舌身意恆如法。知非流轉生死性故。亦無虛妄。亦無眞實。但爲無貪嗔癡愛。眞智慧故名之爲眞。故說如斯法。利眾生故。名爲自覺覺他大道心眾生者故。爲以此當體無明諸業因果上自覺覺他令知法界自性眞理眞妄兩亡。名爲覺首。以信此法初。名之爲首。此明十信初心。全信自身眼耳鼻舌身意及以一切眾生全體眞妄兩亡惟佛智海故。故以不動智佛等十智如來爲十信位中自己果故。金色世界妙色世界蓮華色世界等十色世界。是十信之中所信之理。文殊師利覺首財首等十菩薩眾。是十信之行以行立名。得名知行。一一菩薩仿行解上而立名故。已下菩薩例然。世界名妙色。卽是覺首菩薩所覺之理。無礙智佛卽是覺首當位所修佛果。以此信心明諸業因果眞妄兩亡。卽智用無礙故。

三配隨位因果者。常以自心本不動智佛。爲本信心之因以進修得此無礙智佛。是隨位佛果。此乃但依問答及菩薩名號佛名號世界形色。取其意趣。理自分明。勿須疑也。

第二爾時文殊師利菩薩已下五行經。是文殊師利問財首菩薩言。如來十種方便隨時之法。初舉非眾生。卽約覺首所答。業體純眞。後問如來十種隨時之化。何緣而有。財首爲成信心。約實而答。隨時是假。如下十行頌中具明。於此十行頌中義分爲三。一科其頌意。二釋菩薩名。三配隨位因果。

一科頌意者。此十行頌中一行一頌。初一行頌中初當兩句。嘆所問法非小器所堪是多聞者之。境界次兩句今如問當說。及聽已下九行頌是財首以實。而答如文。具明。

二釋菩薩名者爲將如下頌中善達眞假法財而惠施眾生故。名爲財首。以十信心中法財初始益生之所行。名之爲首。世界名蓮華色者。明此信中以法聖財饒益眾生令其自他性無染著故。號世界名爲蓮華色。以法施人。破迷成智。名爲滅暗智佛。明當位信中自具法門理行智之因果故。財首是當位之行。已下例然。

三配隨位因果者。常以自心根本不動智佛文殊師利。爲信心之因。進修得解脫智佛。財首菩薩是隨位之行果故。佛是智果。餘者例然仿此。

第三爾時已下四行半經。是文殊師利問寶首菩薩。先總舉眾生同有四大無我無我所。云何已下有十問。業因果法已下有十行頌。是寶首菩薩答前十問故。初明舉體無分別。二明受業之好醜。由行所生。具如經說。大意達體業亡迷眞業起故。於此十行頌中。義分爲三。一科頌意。二釋菩薩名。三配隨位因果。

一科頌意者。初兩句是嘆果報由行生。次兩句嘆業體本眞本無所有。是諸佛所說已下九行。一行一頌舉諭顯法。達法無業法業無二由行不同。如文可知。

二釋菩薩名者。明此信位達業卽法體不復有業。名之法寶。以法寶益生爲信首故。故名寶首。明此是北方是師位以威儀軌則以利眾生故。佛號威儀智。世界名瞻卜華色者。此華黃色。明是利眾生之福徳色也。黃者福慶之气內應白淨。外現黃相故。如來爲人天之師衣。緇衣像北方。坎故內應白淨無染之理。外現黃相卽明。以利生白淨無染之福相以爲世界之名。以利。眾生徳行詳序佛號。威儀。智常以法寶利。生達業性眞。名爲寶首菩薩。總是第四信心自所。得法因果理智之號。

問曰。何故北方。爲師爲君。

答曰。像水利潤萬物又。水流慕下像。爲君爲師者說愚濟迷使令發明。又明北方坎爲下位。像爲君爲師者。常以謙下之行。令眾生所歸益之。以道潤之故。君子常謙處下位而濟物發明故。故以北方坎爲君爲師。夫大方無隅。但取其意表徳故。餘位如名號品已釋。一佛號徧十方故。此以隨方表法。故如周易泰卦乾坤。初九拔茅連茹。爲茅潔白柔弱。其根甘甜。像君子有徳。如茅柔弱潔白。甘和可以引接之與仕也。然茅非君子。以物諭之。然此方隅非佛。以法諭之。令如法也。佛智無依。依物名智。其方無方。以法成方也。非東西南北如情所見方故。

三配隨位因果者。常以自心本不動智佛。爲始信心之因。進修得威儀智佛。爲次第精進波羅蜜中之果也。

第四爾時已下六行經。是文殊問徳首菩薩。如來所悟是一法。云何已下有十問。如文具明。已下有十行頌。是徳首菩薩答。於此說頌中。義分爲三。一科頌之意。二釋菩薩名。三配隨位因果。

一科頌意者。此十行頌中初一行。嘆所問之義。惟甚深智所知。次下九行頌。一行一頌如文具明。大意明不異一法界修行無量法門。無量法門秖是一法界性。不可滯一不作多。不可滯多不是一。如十玄義思之。以無依住智照之可見。

二釋菩薩名者。名爲徳首。爲明此位不離一法界性以消癡愛及一切煩惱而常修習一切諸功徳故。名爲徳首。世界名靑蓮華色者。明此第五信心是禪波羅蜜故心淨無染無貪恚癡故。此是東北方佛號明相智。明此位進修之果得法心淨。故如艮位丑寅兩。間明相現故。故佛號明相智。用此方隅以表禪定法故。以東北方是艮。艮爲山。山表安靜不動義。是禪定義故。

三配隨位因果者。常以自心根本不動智佛。爲所信之因進。修得明相智佛爲果也。

第五爾時已下五行半經。是文殊問目首菩薩如來福田等一無異。所謂已下有十問。具如經說。已下有十行頌。是目首所答。三門如前。

一科頌意者。此十行頌一行一頌。其頌意答前所問。佛福田是一云何布施果報不同。其義有二。一明佛自福田不同。二明眾生所施福田不同。一明佛自福田不同者。明如來身目發紺靑身眞金色丹唇素齒一身之上色各不同。華藏世界莊嚴萬異者。總明法性理智中具有。以法性理智中本具無量功徳故。有隨行報得莊嚴者。如如來身有九十七種大人之相者。是法身智體自具故。如來有無量隨好功徳莊嚴。是隨行報得故。如外邊依正報中金剛地。是法性身報得是正報。寶樹莊嚴世界是法性。隨行報得是依報。宮殿樓閣是法性大智隨大慈悲含育眾生。業上報得。師子座。是法性隨智轉法輪報得。蓮華藏世界。是法性隨行教化眾生無染性報得。香水海。是法性隨大悲心謙下饒益行報得。香河右旋。是隨順法性進修教化眾生報得。總不離法性大智隨行報殊。一一行中皆有無量行門。互爲主伴。以此莊嚴。依報正報。一一境界中有無量同異。此是觀因知果。以此準知總是一性中隨用不同故。二眾生布施福田果報不同者。此乃由心輕重有智無智果報不同謙下髙心。所求有異。總是一心中隨用不同故。

二釋菩薩名者。名爲目首。明此位是東南方辰巳之間。像此信心進修智日漸髙。善知福田因果等報名爲目首。是故如來常取辰巳以爲齋戒之則。如前名號品已釋。準彼知之。

三配因果者。還以自心本不動智佛爲因。此位究竟智佛爲進修之果。大方廣佛華嚴經論卷第二十

第六爾時文殊師利已下五行半經。是文殊問勤首佛教是一。云何得見者。有斷煩惱不斷煩惱不同等然。其已下十問已下有十行頌。是勤首菩薩所答。於中三門如前。

一科頌意者。此十行初一行頌勸聽。次一行頌勸聞法勤修。已下八行頌責其懈怠。如文具明。

二釋菩薩名者。名爲勤首。爲前明目首善示福田因果佛號究竟智。此位當須勤而行之。故名勤首。佛號最勝智者。爲明勤修勝進卽得最勝智爲果。

三配隨位因果者。還以本不動智佛爲因。最勝智佛爲進修之果。

第七爾時已下六行經。是文殊問法首。如佛所說。若有眾生受持正法。悉能除斷一切煩惱。何故有受持正法而不斷者。於中有十。一問如文具明。於中有十行頌。是法首所答。三門義如前。

一科頌意者。此十行頌中初一句勸聽。次一句嘆能問。次兩句責多聞者不修行。已下九行頌。一行一頌責多聞而心不精專不能斷煩惱。如文具明。

二釋菩薩名者。名爲法首。爲是西北方戌亥兩間。明愚迷長夜中能以正法自利利他專求無懈。名爲法首。世界名金剛色者。以堅精無怠。是自世界。托西北方乾卦。乾爲堅剛。佛號自在智者。以自精勤觀照達理業亡。名爲自在智佛。

三配隨位因果者。還以自心本不動智佛爲因。進修得自在智佛爲果。

第八爾時已下有五行經。是文殊問智首。如來惟以一法而得出離。又於佛法中智爲上首。何故贊嘆布施等。總有十問。大意明十波羅蜜四無量心畢竟無體何須用爲。已下有十行頌。智首菩薩答。如文具明。於中三門如前。

一科頌意者。此十行頌中初一行頌。嘆能問及勸聽。已下九行。一行一頌如文具明。智首菩薩答意。諸助道法隨根遣病若不修學無性菩提不成。如頌中分明舉諭況說可知。但須依法有病卽治之。如除堆阜道自無礙。自病已除還與人服藥之與方終無捨離。

二釋菩薩名者。名爲智首。以明智能知根權施法藥。四攝四無量十波羅蜜三十七助菩提分。隨病生起。增多之處。而令服之。顯發菩提無作之性。漸令依本。名爲智首。此是下方世界。明以布施戒忍進定等十波羅蜜門如地。能生發一切白淨之法故。世界名頗梨色者。此是白色如水精寶色。佛號梵智者。明心如大地荷負萬有常安靜故。梵者淨也。

三配隨位因果者。還以自心本不動智佛爲因。進修得心智寂靜爲果表地體安靜故。

第九爾時已下是文殊問賢首。一切諸佛一道而得出離云。何今見種種不同所。謂已下有十行頌是。賢首答於。中三門如前。

一科頌意者此十行頌中初兩行嘆法王惟一法一身一智。已下八行頌。於中大意有四。一嘆差別佛土因本回向心所成。爲明回向心就根益物身土教儀悉皆就根。二明諸佛自報之境非是行因方見。三明眾生差別之事皆由眾生之心行異故隨自心見別非佛之異。四明佛神力能就根現法。

二釋菩薩名者。名爲賢首。爲明得此十種信心。信佛果徳與自心體一。善諳疑滯通塞入其賢位。故名賢首。此是上方位也。意明此信位心智及境。悉如虛空。無所不含。皆無妨礙。是賢人之徳。故名賢首。世界名平等色者。爲明旣是上方明身心與空合故。世界名平等色。佛號觀察智者。明以其自心空智慧門善能觀察諸法皆空無所染著。是故名觀察智。

三配隨位因果者。還以自心根本性空無分別不動智佛爲因。以進修至法空觀察智佛是果。此明體用圓滿因果一性。以是義故。還說如來一身一心一智慧法門明契果會因始末無二。總以一爲根本故。

問曰。何故頌初云文殊法常爾。

答曰。爲文殊是諸佛之慧。不動智是體文殊是用。以將此一切諸佛一切眾生根本智之體用門與一切信心者。作因果體用故。使依本故。迄至究竟果滿與因不異無二性故。方名初發心畢竟心二種不別。明此十信心難發難信難入。聞之者皆云。我是凡夫何由可得是佛故。設少分信者。卽責神通道力。是故當知且須如是正信。方始以正信正見法力加行如法進修。分分無明薄。解脫智慧明。依自得法淺深。漸當神通徳用隨自己得。信猶未得。何索神通。說言漸漸者。不移一時。一法性一智慧。無依住。無所得中。漸漸故。以十玄六相義圓之法性理中無有漸頓。但爲無始無明慣習熟卒令契理純熟難故。而有漸漸。其漸漸者。畢竟無始終延促長短等量故。名爲漸漸。

第十爾時已下。明諸菩薩共問文殊師利。十一種佛境界已下十行頌。是文殊師利答。於中三門如前。

一科頌意。者此十行頌。一行一頌。其頌文答前所問。頌文自具足不繁更釋。

二釋菩薩名者。文殊師利。此云妙徳。以妙慧善簡正邪自在。故云妙徳。此是東方卯位也。明卯主東方震卦震爲雷動啟蟄生之始。明此妙慧是震動發生十信心之始。是故亦云妙生菩薩。爲明一切諸佛從此慧生十信解故。乃至滿足菩提一切願行海故。世界名金色者。明舉因果體白淨無染法故。又明金胎二月表十信爲聖胎故。一切處金色世界。一切處文殊師利。明無性淨慧徧故。佛號不動智者。爲無明本空無體可動名不動智故。但有應境知法應器知根。如響應聲無有處所形體可得。名之爲智。無可取捨故。名爲不動。

三配當位因果者。妙慧爲因。不動智爲果。亦互爲因果。若以妙慧善簡擇法顯智故。卽以妙慧爲因。不動智爲果。若以慧由智起。卽不動智爲因。妙慧文殊以爲果故。或智之與慧總因總果。明體用一眞無二法故。亦智之與慧總非因果。爲體無本末依住所得故。是性法界自在知見。非如世間因果比對可得故。此文殊師利不動智佛。初起信心。亦從此起。乃至信終亦不離之故。迄至自行圓滿示成正覺亦不離之故。此明以佛智慧示悟眾生故令眾生入佛知見。佛知見者。文殊師利妙慧不動智佛。是凡聖等共有之。佛示凡夫使令悟入。

第十一爾時已下有八行經。是都舉娑婆九種差別。並都舉十方一切差別。悉皆以佛神力無不明現。如文可知。已上但隨文殊師利所問。隨位菩薩答。依所說頌取其意趣。理自分明。及以世界佛號菩薩名號。卽知進修因果總是前莊嚴法性。淸淨佛剎四種剎中。金色世界及不動智佛是佛住佛剎。餘九世界及九个智佛是莊嚴。法性佛剎。及十地以來總是如來出現品。是示成正覺佛剎淸淨佛所說佛剎。四諦品是此之一品大意有六。一以菩薩名表行。二以世界之色表所得之理。三以佛名號表所得之智。四以方隅表所得之法。五成其十信所行之行。六明十信進修同異。如上已述可知。淨行品第十一

將釋此品約作四門分別。一釋品名目。二釋品來意。三釋品宗趣。四隨文釋義。

一釋品名目者。何故名爲淨行品。以無始諸見無明貪嗔癡愛。今已發菩提心。信樂正法頓翻諸見。成其大願。長大悲門。若但以三空無相對治。不生大慈大悲。不能成就普賢行故。欲行長路非足不行。欲行大悲。入普賢門。充法界行者。於一切見聞覺知而無過失。便成萬行莊嚴。皆勤修習此一百四十大願門。便於生死海中見聞覺知一切諸行。悉皆淸淨入普賢行故。故名淨行。若無此願。設斷煩惱卽二乘行。故設是菩薩卽生淨土。以此一百四十大願門。頓淨其一切塵勞行門。便成普賢法界行故。故名淨行。以此大願莊嚴一切世間諸行。總爲法界一切道場。故名淨行。以此諸見成大善根。故名淨行。

二釋品來意者。爲明前問明品是成其十信中解故。此品成其十信之行故。此品須來乃至果行圓滿已來不離此大願故。

三釋品宗趣者。以智首是下方頗梨色世界。佛號梵智。明是一切諸佛法本自體白淨無染之智。以爲能問之人。文殊師利菩薩卽是一切諸佛善擇妙慧。以爲說法之主。以一切諸佛根本智慧之門。善自爲問答之主伴。說一百四十大願之門。以成十信十住十行十回向十地十一地等。普賢法界無盡行海。以本淨智。問其妙慧。說其一百四十淨願之門。用淨信等六位中染淨無明七地法執現行。十地以來法執。習气佛地二愚一時。於此信心之中不令偏執。以願防之。使令寂用無礙故。以此諸佛本淨智妙慧門說一百四十大願。以防染淨二障。以爲宗趣故。以六位上通信並十住十行十回向十地十一地。隨位修道。上煩惱六位中。一位上有二十故。六位共有一百二十根本無明。皆因身見邊見二見有二十。共隨位進修。染淨煩惱總有一百四十。爲防此障一百四十願。令此進修者從初信心理事圓融。使信心者達其願體。無虧自心根本淨智妙擇之慧。動寂俱眞不偏修故。是故華藏世界有如須彌山微塵數風輪所持。其上一切莊嚴因大願風輪能持萬行。以行招果因持果故因以願力堅持報得風輪持剎故。又云。如是華藏莊嚴皆從普賢願力起。爲無願故行乃不成。卽莊嚴不現。不感無盡依果報故。由是義故。信心之上法性悲智妙慧萬行。總依佛有。而爲進修。不得別有。若離佛別有自法者。不成信心。不成十種勝解。不成修行。設苦行精勤是邪精進。勤苦累劫生人天中。一念貪嗔一切焚盡。是故此品下文云。住去來今諸佛之道。隨眾生住恆不捨離。如諸法相悉能通達。斷一切惡。具足眾善。當如普賢色像第一。一切行願皆得具足。已上明宗趣竟。意明回凡所執心境差別業皆成願海具普賢門。

四隨文釋義者。於此中義分爲二。一科其一品經意。二隨文解釋。一科其一品經意者。於此一品經文義分爲十四段。一從爾時智首菩薩已下從云何得無過失身語意業。於十問中。總有一百一十門。問世間業等。如下可知。二從云何生處具足。問十具足中初種族具足中有二義。一世間。卽是生族姓家爲種族。二出世間。卽是生在佛家具佛種性。色相念慧等並是佛家。非世間故。三云何已下問十種慧。並是出世勝慧。如文可知。四云何已下問十種力。初因力者。所謂生生之中任運能發大菩提力。欲力者。志樂大菩提心無退失故。方便力者。以大願善自覺悟不費功力故。亦能覺他省功不迂回故。緣力者。能緣所緣不忘失常大願故。根力者。大願善根不失故。觀察力者。能觀力。奢摩他力。毗缽捨那力。觀共止雙行二皆自在。或先觀後止。或先止後觀。或卽止卽觀。或卽觀卽止。悉皆自在。思惟力者。不失正理智常現前故。五云何已下十問。問十善巧。初蘊善巧者。明同世間五蘊而生不著五蘊之果。界善巧者。同十八界及三界法生而不染三界法。處善巧者。三界六道爲處。禪定解脫爲非處。皆不離其中而無所染。緣起善巧者。不壞世十二緣生。處纏不污。色界欲界無色界善巧者。三界同事而無所著。過去未來現在善巧者。於過去劫在未來劫中。現在劫在過去劫中。三世互參皆自在故。六云何已下十問。問七覺三空。如文可知。七云何已下十問。問六度四無量心。如文可知。八云何已下問佛十力。如文可知。九云何已下十問。問十王守護。此明願行所及而致招敬。十云何已下十問。問云何堪爲眾生所依師導。如文可知。十一云何已下十問。問云何於眾生中最勝最妙。如文可知。十二爾時已下至勝妙功徳以來有八行半經。明文殊領上一百一十問。及嘆智首善問。十三佛子菩薩在家已下有一百四十大願。答前所問。令十信心菩薩常用其心淨其身口意行。如文具明。十四最下佛子若諸菩薩有三行經。明依教而行獲其勝益。已上以世間有此一百四十種事法。頓翻爲一百四十種大願。用成十信內修行之心。𨿽是有爲之心能成十住。已後五位之內。理智大悲之海。已後入位萬行之海。皆由此一百四十大願勝上緣力之所能成故。若初發心菩薩無此之願。所修解脫皆成聲聞獨覺之行。設是菩薩但生淨土。無成佛緣。爲此教中發心菩薩。畢竟達此有爲成其理智如也。賢首品第十二

將釋此品約作五門分別。一釋品名目。二釋品來意。三明品之宗趣。四明信心退住。五隨文釋義。

一釋品名目者。何故名爲賢首。爲依行立菩薩之名依菩薩所說之法及行。立之品名爲賢首者。以明信解如來因果普賢五位行門。心行調柔。順和正直深心正念。樂集善根常念利生。名之爲賢。創從凡夫頓彰法界諸佛因果理智一時明現。名之爲賢首。此依法主解行立名。此賢首者。乃是於佛果海。文殊普賢行之賢首。爲信佛因果理智之首圓滿法界解行無始終之首故爲賢首品。以佛文殊普賢之果行成信者之初首故。

二釋品來意者。爲第二會以來五品經。但明十信菩薩所修行法門及一百四十願等法。此品明十信中所欣修佛果所行行願功徳廣大故有此品來也。

三明品之宗趣者。明已生十信心已得福獲益爲宗。

四明信心退住者有二義。一三乘。二一乘。一三乘者。如起信論有三種發心。一信成就發心。二解行發心。三證發心。一信成就發心者。依何等人。修何等行。得信成就。堪能發心。所謂依不定聚眾生。有燻習善根力故。信業果報能起十善。厭生死苦。欲求無上菩提。得值諸佛。親承供養。修行信心。經一萬劫。信心成就故諸佛菩薩教令發心。或以大悲故能自發心。或因正法欲滅。以護法因緣故。能自發心。如是信心成就。得發心者入正定聚。畢竟不退。名住如來種中正因相應。二解行發心者。當知轉勝。以是菩薩從初正信已來。於第一阿僧祇劫。將欲滿故。於眞如法中。深解現前。所修離相。三證發心者。從淨心地。乃至菩薩究竟地。證何境界。所謂眞如。以依轉識。說爲境界。而此證者。無有境界。惟眞如智。名爲法身。又如論云若有眾生善根微少。久遠已來煩惱深厚。𨿽值於佛亦得供養。然起人天種子或二乘種子。設求大乘者。根則不定。或進或退。大意自己善根微少依他發心者。或以二乘人教令發心者。爲解行不實皆有得有證有捨有取。總住退位。又如論云。若人修行一切善法。自然歸順眞如法故。略說方便。有四種。一者行根本方便。謂觀一切法自性無生。離於妄見不住生死。觀一切法因緣和合業果不失。起於大悲修諸福徳。攝化眾生不住涅槃。以順法性無住故。二者能止方便。謂慚愧悔過能止一切惡法不令增長。隨順法性離諸過故。三者發起善根增長方便。謂勤供養禮拜三寶。贊嘆隨喜勸請諸佛。以愛敬三寶淳厚心故信得增長。乃能志求無上之道。又因佛法僧力所護故。能消業障善根不退以隨順法性離癡障故。四者大願平等方便。所謂發願盡於未來化度一切眾生使無有餘。皆令究竟無餘涅槃。以順法性廣大。徧一切眾生平等無二。不念彼此。究竟寂滅故。菩薩發如是心故。則得少分見於法身。以見法身故。隨其願力能現八相成道利益眾生。然是菩薩未名法身。以其過去無量世來有漏之業未能決斷。隨其所生與微苦相應。廣如論說。計其少分得見法身。卽是信滿入十住位已上是。三乘發十信滿心入十住初發心住以願力故成佛。二一乘發心者。如此經十信發心。初發心時以初會中如來始成正覺之果。普賢菩薩法界微塵毛孔重重無盡。隨根本智行果而起信心。信他諸佛所得之果。以第二會中普光明殿如來報滿之果及行果而自信。入修行金色等。十色世界卽明自覺之理。不動智佛等十智如來。卽明是自心所信自心佛智。文殊師利。卽明自心智上分別妙慧。與古今三世諸佛同一體用分毫不差。方名爲信發心。從此信心已佛名號品。卽明所信十方示成正覺佛果之號徧周。四聖諦品。卽明三世諸佛所說法門徧眾生界隨界名別。光明覺品。卽明如來智慧光明境界徧照法界無有盡極。令發信心者。以觀觀之。令心廣博如佛境故。菩薩問明品。明十信心菩薩十種所行之法是自己所修之行。淨行品一百四十大願。十信心位所發大願成大悲門。具普賢行。此賢首品。明十信心所欣佛果功徳無有盡極。明初發十信心誦持此品功徳勝過供養十佛剎微塵數佛經於一劫。何況隨其解行而已修治。如此經十住初心才發心時。法爾身徧十方示成正覺。在十住位發心功徳品中至位方明。文繁不引。其事所因大意明此經發十信心。但以法界不思議乘一切智乘而發其心。不依佛。不依佛法。不依菩薩不依菩薩法。不依聲聞法獨覺法。不依世間法不依出世間法。而發其心。但無所依發菩提心。但以一切智發菩提心。不如三乘依猗物故發菩提心。不依三祇劫後有佛果故發菩提心。不依現在三世有佛果故發菩提心。以是義故。入此信者。皆無有退故。設習气未淳熟者。暫時念退信及住位一往不退爲正信。自己身心總是法界佛。無自他性故。以十方諸佛無依住智幻住莊嚴門等法界虛空界法性恆徧十方。如影對現色身同自身故。本不二故。體無差別故。十方諸佛智身如影所言如響。如是信解當得成佛。我今信者。亦如是知。如是信解。云何有退。全身全心一切境界。總是法界。一眞法身體用理智。住在何所退至何處。若也身心有所依住。放卻依處卽有退失。自了身心本無依住本無所得。一切語言分別。如空中響應無作緣。任物成聲本無依住。了如斯法而生信解。卽無退轉。有所依法而發心者。放卻所得所依著處卽有退轉。是故起信論中。證發心者。多住退位。爲有所得可證故。是故乘此不思議乘。一切智無依住乘發菩提心。一往不退。若有退者。只爲信心不成故。於佛教法及如來所乘有所得故。有取捨故。未成信故。不入信流。又此經云。設有菩薩經無量百千那由他劫行六波羅蜜具六神通。由未聞此大方廣佛華嚴經。猶名假名菩薩不眞菩薩。設復聞時不信不入。具如經說。如此品頌云。一切世界諸羣生。少有欲求聲聞乘。求獨覺者轉復少。趣大乘者甚難遇。趣大乘者猶爲易。能信此法倍更難。又如下頌云。有以手擎十佛剎。盡於一劫空中住。彼之所作未爲難。能信此法倍更難。以過此難信而能。眞信決定不退難。又如此經普賢菩薩云。但聞如來名號及所說法門。聞而不信亦能成金剛智種。作如人食少金剛諭。若以遠因總不退。若以現成佛因。卽是未信之人。

五隨文解義者。於此一品經義分爲二。一長科當品。二隨文解義。一長科當品者。於此一品中長科爲十四段。一爾時文殊師利已下兩行頌。是文殊師利請說發菩提心功徳分。二爾時賢首菩薩以偈答曰已下有七百一十四行頌。是賢首菩薩答。末後三行半經。明說頌感諸佛許可。三從初善哉仁者應諦聽已下八行頌。明發心功徳廣大難量隨力。少說分。爲明菩提心不可以邊際量故。功徳還當如是。故四菩薩發意求菩提已下六行頌。明初發心所因分。五深心信解常淸淨已下十八行頌。明信三寶增益分。六若常信奉於諸佛已下九十五行頌。明增進修行獲果分。七菩薩勤修大悲行已下一百五十一行頌。明菩薩得果行悲教化眾生及興供自在分。八從有勝三昧名安樂已下有一百六十行頌。明放光明因果分。九如是等比光明門已下二十行頌。明光出處及光差別分。十從有勝三昧能出現已下八十一行頌。明三昧自在分。如此同異無礙自在大方网三昧門入出隱現同時自在者。隨眾生業異所見差別。諸佛得道自在故。隨眾生業自在故。然如來心無作性。智隨影應。無去來性而可取捨。如響應聲。諭如水潛流隨諸卉木各滋生。諭如春陽生艸木。諭如水養魚龍。諭如地所生艸木。諭如火成食。諭如風發生所益眾生長短壽生。諭以諭思之。以智照之。執系情亡任眞之智。本合如是。爲執系故。設得一分出世道果。亦不能爲大自在故。十一從一切如來咸共說已下有一百五十八行頌。明舉二十諭況說分。十二從第一智慧廣大慧已下有十四行頌。明信佛智慧自欲同智難信分。十三從十剎塵數眾生所已下有四行頌。明信樂誦持得福分。十四時賢首菩薩已下三行半經。明賢首菩薩所說法門威感十方諸佛摩頂許可分。二隨文解義者。文自具明。不煩更釋。幽隱難知者。方可解之。已前總明以果成信竟入眞實證。如下升帝釋天宮說十住法門。是此一會升須彌山頂品是序分。餘五品經正說分。至明法品末後動地雨華。是流通分。大方廣佛華嚴經論卷第二十一第三會須彌山頂說十住法門

此十住位中有六品經。一升須彌山頂品。二頂上偈贊品。三十住品。四梵行品。五初發心功徳品。六明法品。如是六品共成十住法門。升須彌山頂品第十三

將釋此品。義分爲三。一釋品來意。二以處表法。三隨文釋義。

一釋品來意者。明前於普光明殿人間地上成十信之心已終。此妙峯之頂。明從十信入十住入位之升進故。此品須來。

二以處表法者。明此山於七重金輪圍山。七重大海之內。出水髙八萬四千由旬。縱廣亦爾。四寶所成。東面黃金。西面白銀。南面頗梨。北面瑪瑙。上有四埵。埵有八部天眾。四八三十二。中心名妙髙頂。天帝釋在其上居寶宮殿。通爲帝釋天。三十三天。總以帝釋爲主。釋有四名。一名天帝釋。二名憍屍迦。三名釋提桓因。四名因陀羅。大意名能主。爲能爲諸天作主故。此妙峯山四寶合成。諸天寶宮殿在上莊嚴故。爲妙峯山。此山之外七重金山。及七重大海。廣量金翅鳥兩翼相去三十三千六萬里。此經無文未知何教所說。峻疾能飛一鼓翼萬萬九千里。七日七夜方至其頂。其山在大海之中。形如腰鼓。崒然髙聳。非以手足攀攬之所能蹬。爲表此十住法門創生如來智慧之家爲眞佛子。不可以有爲生滅尋思觀察及多聞心想攀攬所得故。以將妙峯山用況表之。令後人仿學。山者髙勝義故。此像十住住佛所住法身妙智慧海故。是出世髙勝義故。妙峯山者。不動義。諸天所居妙樂義莊嚴義。像此位菩薩以方便三昧寂然不動。無思無心不收不攝。任性而定。稱平等理與法身合。忽然妙慧從此定生。無始無明總無所得。住佛妙慧都無所依。得法妙樂智慧莊嚴。出過情見。諸佛所說解脫微妙經典無不解了。爲生在如來智慧家故。三界無明一時頓盡。惟有習气煩惱漸漸以法治之。如下十住品云。佛子。菩薩住處廣大與法界虛空等。佛子。菩薩住三世諸佛家故。又如初發心功徳品云。應知此人卽與三世諸佛同等。卽與三世諸佛如來境界平等。卽與三世諸佛如來功徳平等。得如來一身無量身究竟平等眞實智慧。才發心時卽爲十方一切諸佛所共稱嘆。乃至振動一切世界。及一切世界中示現成佛等。如文廣明。不可同於三乘方便教說地前三賢菩薩得折伏現行無明初地見道。爲此經法教門依一切諸佛根本不動智而發心故。以乘如來一切智乘而發心故。於此十住位中能與如來同智慧故。不同三乘但將三空觀且折伏現行。於此經中發心之者。從佛不動智而發菩提心。設有餘習還以無依住智治之。還是本智。不伏不斷爲本寂用自在故。無體可斷故。無可伏故。設修三昧任性淨故。亦無取攝亦不伏捺故。任自淨故。設行分別任性智慧隨事用爲。亦無取捨故。如是任法調治習气使稱理智。令慣習增明。如佛願行而隨事世間。成長大悲不出不沒故。以心境一眞無出沒故。是故經中以阿修羅王等表之。處大海而不出不沒等諭。

問曰。何故不升四天王宮。而超至帝釋。

答曰。爲四天在妙峯山半傍住。非是可表升法頂至相盡處現智慧莊嚴住不退故。善財童子。於妙峯山得憶念諸佛智慧光明門。同此位故。準例可知。以超情塵之迹。以山表之。非要蹬山也。以入如來智慧。於眾中堪爲主導故。非要帝釋也。

三隨文釋義中。義分爲三。一長科一品。二明如來身行徧周等印。如下文經云。十方一切諸佛世界中悉亦如是。明十方一切妙峯山總見如來升妙峯山頂。三隨文釋義。一長科一品者。於此品中長科爲十段。一從爾時已下三行經。明佛神力普現十方。二爾時已下一行半經。明佛不離菩提樹下而升帝釋天宮。三時天帝已下可七行經。明帝釋遙見佛來嚴殿敷座。四曲躬合掌已下兩行經。明帝釋請佛入殿。五爾時世尊已下三句經。是如來受請入殿。六十方一切世界已下三句經。是結十方普會同此。七爾時帝釋已下可一行半經。明佛神力樂音自息。八卽自憶念已下四句。明帝釋自念過去善根說頌嘆佛來此。九如此世界中已下兩行半經。都結此處以偈嘆佛。十方同然。十爾時已下可兩行經。明如來處座而坐其殿廣博寬容。並結十方同此。三隨文釋義者。云不離菩提樹者。明菩提體無去來遠近處所可離可到故。又如來智身無表裏體徧周故。又法界非大小毫剎相容故。又心境無二相無中邊方所故。又諸法無自性一多恆圓滿故。帝釋遙見佛來者有二義。一事。二表法。一事者。爲如來於無去來性示去來之相故言遙見。二表法者。明帝釋示同未悟不見如來智身徧周與心一體故言遙見佛來。故又信解爲遙見自心入位爲佛來。帝釋卽以神力莊嚴此殿者。亦有二義。一事。二表法。其事可知。二表法者。自加行也。安置普光明師子之座者。亦有二義。一約位置座。二約帝釋自徳根堪。一約位置座者。約此十住位中法位也。爲十住中得一切諸佛智慧光明之藏。於一切法自在無畏故。置此座故。如十行位中。於夜摩宮中化作寶蓮華師子之座。此約行位在一切生死具大悲行。萬行以理智體得無染故。以是義故。以蓮華爲座體。在此十住位中。以得一切諸佛智慧光明普照萬法故。安置普光明藏師子之座。此十住中安置其座。十千層級十行中化作百萬層級師子之座。爲十住位中初始入位。明須彌之上猶連地居。明心有所得從信創會見法之執。以此義故。師子座須有安置。又方便三昧是安置故。約十住位中理智妙慧功成。卽十行位中以妙用而化其座。又約行從空而立。還約位在夜摩空居之天。云座十千層級。又百萬層級。及帝釋天宮夜摩天宮。總明隨位升進行相。若也正入法智慧流。不出毫塵。徧諸剎海其座。乃至十回向十地髙下嚴飾各各隨位不同。準例知之。其座上莊嚴皆十千者。明萬行報得故。如十千金网者。約能以教行之网漉眾生之果報故。十千種帳者。明養育義。以於一切處爲佛爲天爲大力士之神擁護養育眾生行之果報所得故。十千種蓋者。是大悲義。以大悲心覆養一切眾生之果報所得故。十千繒綺者。以一行中行無盡差別行一言音中具差別教。皆明白可觀之果也。十千珠瓔者。明萬行普周莊嚴智境化利眾生無休息之果所得故。一一塵中皆有無盡普賢身者是也。十千衣服者。是於一切生死海柔和善忍覆育含生之果故。十千天子者。明能行萬行之人。十千梵王者。明於行中智慧自在故。十千光明照曜者。明智慧照曜能破自他迷闇長夜令大明故。已上皆是舉此位之果徳。用成莊嚴。令發心入位菩薩識果行因無疑惑故。從曲躬已下。明帝釋於如來致敬。請佛入宮。明行謙行也。如來受請。明從信入住。如文可知。最下明帝釋得宿念力於過去佛所種善根。說頌嘆佛者。明以三昧力自見身心體性同古今佛智慧善根故。已下十佛是當位之功用今古也。於說頌中有二十行頌。兩行一頌。初兩行頌嘆迦葉佛。具云迦葉波。此云飲光。此是其姓。亦以身光殊特能飲諸天子及日月等光皆悉不現故。次兩行嘆拘那牟尼佛。正云迦那牟尼。言拘那者。此云金也。牟尼者佛也。以金色爲號。次兩行嘆迦羅鳩馱。具云迦羅鳩村馱佛。此云所應斷已斷。次兩行嘆毗捨浮佛。此云徧一切自在。次兩行嘆屍棄佛。正云式棄那。此云持髻。或曰有發。次兩行嘆毗婆屍佛。此云淨觀。或曰勝觀。或曰種種觀。次兩行嘆弗沙佛。正云勁沙。此云增盛。次兩行嘆提捨佛。正云底沙。此云說法度人。次兩行嘆波頭摩華佛。正云缽特忙。此云赤蓮華也。次兩行嘆然燈如來。前之三佛是此今賢劫中佛。後之七佛是前劫之中佛。以明創入十住之門古今法則相。會明古佛今佛法不異故。入此位者。會同不別故。言吉祥者。嘆此山頂是福善之處故。明升進者。以三昧力身心不動如山王。總會古今諸佛同智慧故。第九如此世界中忉利天已下有四行經。於中義分爲四。一舉此世界嘆佛功徳。二總舉十方同然。三爾時已下明如來入殿升座而坐。四明其殿忽然廣博普容諸天住處。此明約如來無自他之徳合然令大眾得見。以明令大眾入位同。此已上釋升須彌頂品竟。大約以明以三昧力正入定時身心蕩然稱法界性無表裏光明朗徹是忽然廣博義。亦是普光明藏師子之座義。智慧現前是佛來義。一一如是會理修行。不可但逐名也。須彌頂上偈贊品第十四

將釋此品約作四門分別。一釋品名目。二釋品來意。三都會此十住六品經意。四隨文釋義。

一釋品名目者。以法慧等十个菩薩。各以自當位隨位進修之法。還自以偈贊之。令信終菩薩仿之悟入故。此品名爲偈贊品。明古今諸佛同會此智殿悲宮。俱會古今之佛。自身是未來之佛。與古佛道合故。

二釋品來意者。明前已創升須彌帝釋以偈嘆佛。此品明十住位當位菩薩將當位法門以偈贊之。令信心者得入位故。故有此品須來。初嘆過去佛。次嘆今現在佛。未來佛者。卽入此位者是也。是故經中不云未來。十佛是過去佛。盧捨那是現在佛。修行始入位者。是未來佛。

三都會此十住六品經意者。一升須彌頂品。明信終升進。二須彌頂上偈贊品。明偈贊當位之法勸修升進之理。三十住品。明當位所行之行。四梵行品。明總十住之中所持無相之性戒。五發心功徳品。明於十住之中發心所得功徳之量。六明法品。卽明當位之法升進向十行之因。此六品明當位之修行因果及向十行之因。

四隨文釋義中復分爲二。一長科一品經意。二隨文釋義。一長科一品經意者。義分爲十一段。一從爾時佛神力故已下有十九行半經。明佛以神力令眾來集分。二從法慧菩薩承威說頌已下。有十行頌。是明法慧菩薩嘆佛放光集眾分。三爾時已下。明一切慧承威說。十行頌。明嘆無相法爲眞實。四爾時已下。明勝慧菩薩說十行頌。嘆凡夫迷五蘊之眞性。由人說之方了。五爾時功徳慧說十行頌。明妄取諸法眞實之相。六爾時精進慧說十行頌。嘆諸法自體無見妄見迷眞。七爾時善慧菩薩說十行頌。嘆無眾生可盡法非有無二見。八爾時智慧菩薩說十行頌。嘆言說不能及眞。九爾時眞實慧菩薩說十行頌。嘆諸法無合散性。十爾時無上慧說十行頌。嘆佛所得法體無分別不屬名數。十一爾時堅慧說十行頌。嘆佛大悲出興利益。已上十菩薩各說十行頌。和會入位法令身心諸計皆無所依。離於偏執住佛所住。又從初菩薩來集分中。十九行半經復分爲七段。一從爾時佛神力故五行半經明菩薩來集。二所從來土已下三行半經。明菩薩世界之名。三各於佛所淨修梵行已下三行經。明本所事佛。四是諸菩薩至佛所已下兩行經。明菩薩來已化座而坐。五如此世界中已下兩行經。明結十方世界菩薩同然。六爾時世尊已下兩行半經。佛足指端放光普照一切處帝釋宮殿。十信足輪下放光。此十住中足指端放光。明位勝進。十行足趺。十回向膝上。十地眉間毫中放光。此表法位升進故。還是第一會中現相品所放眉間之光。以果成信。入位之光。足指光者。明入此住位身心智慧宮殿。表入聖之初故是指端放光也。七爾時已下一行經。明法慧菩薩說頌嘆佛。余義隨文可知。約科文之意卽悉其意。如初菩薩來集共世界名並本所事佛。總都會配當行及法門因果。始可得見其意況。從法慧菩薩。是此位中所修行之人。約所得如來智慧立名。世界名因陀羅華。是所修之法。殊特月佛是初發心住位中約法所修之果。云因陀羅者。此云能主也。華者是開敷感果義爲。此十住中初發心菩薩。卽能十方一切世界中示現成佛故。世界名能主。以能示現主導一切眾生故。以其行華能開敷自他智慧果故。經云一一各與佛剎微塵數同名法慧菩薩俱者。明智慧解行了悟徧知是境界故。以達自心一切總爾故。一迷一切迷。一悟一切悟。此明惟應度者。自迷解故。智慧徧故。雲從百佛剎微塵數國土外諸世界中來者。明迷雲國土之外解云來。但以迷無明闇障廣多。以比之世界塵數。悟之解行廣多故亦比之。如世界之塵智慧與無明相似。但只隔迷悟故。是故此經下文云有三千大千世界量等經卷內小眾生身中。是其義也。佛號殊特月者。殊者勝也。特者奇也。月者淸涼也。明入此位菩薩此生住如來智慧家時無始無明煩惱炎熱惡道熾然一時頓滅。惟有如來智慧朗然淸涼如月故。明此位菩薩創始入眞以能破煩惱惑熱處立自己佛果之名。以次十行十回向隨位進升。菩薩名。佛世界名。各各隨位差別。十行中佛果名號下名悉同名之爲眼爲知。根利眾生處立名。十回向中佛果名號上名悉同名之爲妙。爲於生死中利眾生之妙用自在故。至位方明。又云十方諸來法慧等十菩薩眾各於佛所淨修梵行者。明各於自心法身智慧能淨煩惱淸涼如月處。名爲各於佛所淨修梵行。梵者淨也。以明此位菩薩妙慧現前諸行體自淨故。爲法性智慧任法運爲體無生滅故。明以體無生滅處以標自心佛果故。是故有發心之士。應當如是以方便無作無思任性之定而自顯發自心無性佛智慧門。卽能於煩惱無所染污。便卽名之殊特月佛。隨所來方各化作毗盧遮那藏師子之座者。此法慧菩薩是東方之位。明入位之首破闇之初。如日初出東方能破闇故。以智慧明能破自他無始長夜之迷闇故。是故佛果名之殊特月佛。以初發心已爲天人師。以是世界名能主華。其化所作之座名毗盧遮那藏師子之座者。是佛果座也。明毗盧者光也。遮那者徧也。明徧坐無始一切無明煩惱以化作一切大智慧光明藏。徧照一切心境。化成法界自在解脫之門。師子者。得無畏也。已上總依主釋。結跏趺坐者。會妄想而爲眞智慧故。故爲結跏趺坐。此十住位中。十个菩薩。同於善財童子。於妙峯山頂上。初入信之後。入十住之初。徳云比丘下至慈行童女法門。相似文殊師利菩薩。以明初發信心。以此經中圓會教行使令後學者令易解故。但說其教不著能行之人難解了故。以是義故。初會舉佛果神天。示入法而勸修。以明一一皆同佛知見。第二會勸生信解以不動智佛。以成信門。次說入位進修之教。則十住十行十回向十地十一地法門。法界品末舉善財童子。是能行五位行者。以教行具彰令易解故。若不如是。𨿽見教法在行由迷。是故於此一部之經因果理智教行人士一一具彰也。令修道者仿學不謬故。此十住入眞見道之初心。與後十行十向十地十一地爲正覺之果故。如人百歲。以初生爲長故。人生十子以初生爲長。

第二菩薩名一切慧世界名波頭摩華。佛號無盡月。於此義中義分爲五。一釋菩薩名。二釋世界名。三釋隨位進修佛果之號。四釋其座體。五定其所來方面。一釋菩薩名者所以名一切慧。以隨位進修中達一切法無體無性非迷執故。此當第二治地住。修戒波羅蜜中十波羅蜜。以一切法無體無性非染非淨。以爲戒體故。如此十住位淨行品是。其戒體。二釋世界名者。所以世界名波頭摩華。此云赤蓮華也。爲表戒相無染處世赫奕開敷莊嚴萬行感果可觀義也。三釋隨位進修佛果之號者。佛號無盡月。爲菩薩名一切慧。佛果還號無盡月。明因果相似故。卽明一切慧是修行得一切佛智慧之人世界是所修之法佛果是治地住中所得之果。明能淸涼一切煩惱故。四座體如前已釋。五定其所來方面者。是南方之眾也。爲表南方是離位。是虛無義。是文章義。是赤色赫奕義。如日正南照萬像面圓明義。是故菩薩名一切慧。世界名赤蓮華。佛號無盡月。此是善財童子見海云比丘。見佛說普眼經。以義思之。自當明矣。

第三勝慧菩薩義分爲四。一明菩薩名。二明所居國土。三明隨位佛果之號。四明從所來方。一明菩薩名者。所以名勝慧。爲明隨位進修更明淨故。不移一法。勝前位故。二明世界名者。所以名寶華世界。此明忍波羅蜜以得一切諸佛之智慧以道體而能行忍行。華者行也。明以忍行莊嚴智慧法身。三明佛果之號。所以佛號不動月者。以得理成行達心境而無可動故。明能堪忍也。月者淸涼義。四明從所來方者。是西方之眾。以西方爲秋爲殺。爲苦諦。以慈悲位在中。如十回向中善財見觀音在金剛山之西。爲明金爲殺位以表眾苦之處以修其慈忍。以是義故。菩薩名勝慧。世界名寶華。佛號不動月總明得法成忍之力用勝故。此是寶華義。此是修行住對治法也。此是善財見善住比丘得無礙法門。以能忍故。

第四菩薩名功徳慧。於此義中分之爲四。一明菩薩名。二明世界名。三明佛果之號。四明從所來方。一明菩薩名者。云何名功徳慧。此位修精進波羅蜜。勤行利物廣。益眾生故。招多功徳。以立其名。二明世界名者。所以名優缽羅華。此云靑蓮華。諸色蓮華此華最勝。爲明諸行之中精進最勝故。以此華爲所居法體故。一切萬行以此爲功。三明佛果之號。所以名爲風月者。爲明精進波羅蜜離慢無懈一念成佛速疾如風。又明精勤觀照定慧如風。能消染淨無明塵垢。香臭悉吹如風。能淸淨故。四明所從來方者。是北方之眾。北方者是坎位。是黑是愚。是世間崄盜之義。又爲師爲君之位。以是義故。以精進波羅蜜勤修利益之行。破迷離闇速令成佛。是故菩薩號功徳慧。世界名靑蓮華。佛果號之爲風月也。以風能淨諸垢故。此已上生貴住中對治法門故。此當善財第四善知識彌伽長者說輪字法門。了俗諦法而令愚黑者得出世樂故。

第五菩薩名精進慧。於此義中四義如前。一所以名精進慧者。明此位是具足方便住精進勤修習方便定門。以彰深智慧故。以立其名。有一行之中具無量行故。於定位起精進之名。精進之上起功徳之名。以明諸行參用一行具無量行故。二世界名金剛華者。以法性爲禪體起妙慧簡擇正邪。無不壞是金剛義故。華者行也。以明定慧能簡擇之妙用故。三佛果名水月者。爲定體能淨能淸涼能現萬像如水故。四明所從來方者。是東北方之眾。東北方者是艮位也。爲山爲石。爲門闕。爲童蒙。爲初明。爲髙顯。爲寂靜。爲止。以明定體徧與諸位諸行修進啟蒙發明淸涼惑熱進修始終之本末故爲艮。爲歲始年終之本末故。爲初明。爲止。菩薩名精進慧。世界名金剛華。佛號爲水月。此是善財第五善知識解脫長者主禪門。於其身中現十佛剎微塵數佛國土。總在身中。十方各十佛剎微塵數佛國土。總在身中。明禪體用徧故。

第六善慧菩薩。四義如前。一明菩薩名者。明此正心住修般若波羅蜜智慧門故。菩薩名善慧。二妙香華世界者。以明妙用智慧之香華開敷自他佛果。明智慧說教是香華義故。三佛號解脫月者。明妙慧分別心境解脫故。四明所從來方者。此是東南方之眾。東南方是巽位。巽爲風教。爲言說。以像此位以智慧善說妙法教化眾生令解脫故。是故菩薩名善慧。世界名妙香華。佛號解脫月。此當善財第六海幢比丘。身心寂然離出入息。身出化身徧法界故。明寂用自在得寂滅神通。

第七菩薩名智慧。四義如前。一明菩薩名智慧者。此第七不退住是成大慈悲門。以智慧成滿方能隨俗善入生死。以此爲名。二世界名悅意華者。以有智慧在於生死隨順六道同事利生知根悅俗皆令得入法悅無憂故。名悅意華。三佛號無上月者。明諸行之中慈悲爲首。爲濟利眾生爲最勝故。故號之名無上月。四所從來方者。西南方也。是坤位。爲信順。爲母爲地爲眾。明方便波羅蜜以大悲爲母。入於一切眾生生死之地。同一切眾生之利而教化之令信順入正法故。是故菩薩名智慧。世界名悅意華。佛號爲無上月。此當善財第七善知識休捨優婆夷。此云滿願。以大慈悲行滿眾生願故。像此方西南爲母義。表悲位故。

第八眞實慧菩薩。四義如前。一明菩薩名者。以此第八童眞住中行願波羅蜜以眞實智慧不謬誤眾生故。二明世界名者。世界名阿盧那華。此云紅蓮華。此華赤白分明。是其紅色爲此位。是第八住智增位。明以大智隨願行悲令智悲圓滿如紅蓮華赤白分明。白表智赤表悲故。世界名紅蓮華。表隨眞智處生死而無染。如蓮華處水赤白開敷而可觀故。三明佛號星宿月者。爲此位眞智朗明知根器而了差別故。佛號爲星宿月。表了眾生差別根性分明也。四明所從來方者。是西北方爲幹爲父。爲堅剛。爲天爲圓。白淨能現眾色。咸處其中。以是義故。菩薩名眞實慧。世界名紅蓮華。佛號星宿月。總明大智圓明能現眾生根器差別如天現像品物分明。此當善財第八善知識仙人毗目瞿沙。此云出聲可畏。明眞智圓明出語眾邪可畏。仙人者。爲表此位智增無染故。又表得智同邪見故。

第九無上慧菩薩。四義如前。一明菩薩名者。以此位是力波羅蜜法王子住處善說法故。名無上慧。二明世界名者。所以世界名那羅陀華。那羅者此云人也。陀云爲持。爲此華香潔殊妙人持帶佩。表此位菩薩以善說妙法殊妙聞之者得戒定慧解脫解脫知見五分法身之香人皆持頌帶佩故。世界名那羅陀華。三明佛號淸淨月者。爲此位菩薩善說法故。爲大法師能淨自他煩惱故。佛號淸淨月。四所從來方者。是下方之眾。明下方是金剛是水是風輪能持世間故。表此位菩薩善說妙法能持世間軌度法則令人仿學。是故菩薩名無上慧。世界名那羅陀華。佛號淸淨月。此位同善財見勝熱婆羅門。升刀山入火聚。隨諸天人所來見者。皆得道而去。此明菩薩智滿同邪攝諸異道令入正見。

第十堅固慧菩薩。四義如前。一明所以菩薩名堅固慧者。以此位是灌頂住行智波羅蜜。能堅固利益一切眾生。以爲其名。二世界名虛空華者。以智慧日照明世間及出世間總無依住。以此爲名。三明所以佛號明了月者。以此位大智圓明普照世間無不明了。以此爲名。四所從來方者。是上方之眾。上方者爲虛空。爲日月星辰。表大智無依不依空有明鑑萬像如日月星辰。此位是善財童子見師子幢王女名慈行童女。師子幢王女者。明智悲圓滿。以此十住一終已生在佛家會融十法悲智一終圓滿也。以從初住創生佛家。修智行悲。卽王女慈行。十地修悲已滿。於十一地初以悲行智。卽佛母摩耶。幻生諸佛。是大智。母是大悲。廣意至文方悉明。如下十段頌文。隨文可知。一依如前科文釋過。已上菩薩名。世界名。十个佛果。總是此十住之中隨位進修因果之號。約隨方而表法。約入法而成名。如上配之可知。大方廣佛華嚴經論卷第二十二十住品第十五

將釋此品約作五門分別。一釋品名目。二釋品來意。三明品之宗趣。四都會斷惑次第。五隨文釋義。

一釋品名目者。此品說十種住門名爲十住品。

二釋品來意者。爲前品是偈贊勸修之門。此品明正舉修行十住之行。是故此品須來。十住者。生諸佛大智慧中住。入此住永不退還故。名之爲住。

三明品之宗趣者。明此品說十種住二十種進修因果爲正宗。又住佛所住以爲正宗。明此十住位中各有兩種因果。各各當住之中。初舉十法。是欣趣增上之緣。後舉十法。是當住之內修學之果。如文具明。

四都會斷惑次第者。如初發心住治地住修行住。此三種住中。明總修出世間心破諸世間煩惱纏縛。其世間煩惱如善財所頌。根本煩惱有十。隨煩惱總有六。其十種根本煩惱者。一欲。二色。三無色。此是三界根本所縛處。四憍慢。五諸趣。六愛。七愚癡。八貪。九恚。十心魔王。爲十。又隨煩惱總有六者。一諂。二誑。三疑惑。四慳。五嫉。六憍盈。善財頌曰。三有爲城郭。憍慢爲垣墻。諸趣爲門戶。愛水爲池塹。愚癡爲闇覆。貪恚火熾然。魔王作君主童蒙依止住。貪愛爲徽纏。諂誑爲轡勒。疑惑蔽其眼。趣入諸邪道。慳嫉憍盈故。入於三惡道。此約內心所趣。不約身見邊見見取戒取邪見。內心成智。諸見自是解脫。以一乘教體但約悟無明而成大智用諸見而作自在。以此不論五見。如十信位。文殊師利問法首菩薩有十一種煩惱。云何爲十一。一貪。二嗔。三愚癡。四慢。五覆。六忿。七恨。八嫉。九慳。十誑。十一諂。如般若經中五蘊十二緣等。如上煩惱以十住中初發心住治地住修行住此三住。一時頓成根本智慧。卽如善財於妙峯山上見徳云比丘。得諸佛智慧光明門。卽除已上世間諸煩惱障。以成佛智慧光明故。如善財妙峯山上信眼明淨智光照耀普觀境界離一切障。此是初發心住。第二海門國見海云比丘。除心境迷眞作十二緣生。障令無障。故卽見海中有佛出現說普眼經。明見自他十二緣生成大智海。是佛義故心境。總是經故。明前得佛智慧觀十二緣生成大智海心境普周自在徧故。此是治地住。以十二緣生治令成如來智地故。第三海岸國見善住比丘。除心境不明淨障。得菩薩無礙解脫門。能見一切眾生根器業行死此生彼。悉皆明見。此是修行住。於此三種住中。明得出纏心自在故。總以十信心。自信一切三界分別無明是根本不動智佛。於初發心住中。以自在決定解力信眼淸淨智光。照耀普觀境界。離一切障契會悟入十住初心。以隨位進修中安立五十个佛果次第法門方便。皆不動智以爲根本。已上初發心住治地住修行住。明得十住中出纏心勝。是故善財三善知識。皆是比丘。明離纏解脫。表此三住位中行相故。第四生貴住。明對治世間法則及生死煩闠不自在障令自在故。卽如善財於市肆之上見彌伽長者說輪字經。卽表生死市廛鬧而常寂。於一一字猶如車輪。一多圓滿互體相成。又如帝釋寶网互爲緣起。映徹重重。一字之中有無盡字句。爲世間名句文身。引諸未學以成教軌。卽俗士彌伽以成其行。爲令得出世心。後須明世間靜亂緣起生死之性萬法無生無滅。及世間名字義理一切眾生語言互相成就。如古者伏義之類是也。第五具足方便住。對治眞俗身邊二見。令大智境界不自在障故。如善財見解脫長者入三昧。名普攝一切佛剎無邊陀羅尼。十方各現十佛剎微塵數佛國土海。淸淨莊嚴總在身中。卽明一切眾生身總含無邊佛剎體相無礙。爲明眞俗色相皆如光影互相容故。無中邊故。欲令六十二見無邊諸見性解脫故。第六正心住。對治智慧寂用不自在障。卽如善財見海幢比丘。於經行地側結跏趺坐。離出入息無別思覺。於其身上各隨身分。皆出化身如雲廣覆。周徧十方隨應所見。此明寂用無礙故。已上總明世間出世間和會皆解脫故。如是已後四波羅蜜。入俗行悲令自在故。第七不退住。治大慈大悲同行攝生不圓滿自在障。令圓滿故。卽如善財於普莊嚴園見休捨優婆夷。謂善財言。我有八萬四千那由他同行眷屬。常居此園。明大悲位中行方便波羅蜜。同於八萬四千。不可說一切眾生煩惱。總共同事教化利益。經云。其餘眾生住此園者。亦皆普得不退轉位。明能行悲智行者悉同此也。第八童眞住。對治處纏同事世間余習智不淸淨障。令淸淨故。卽如善財見毗目瞿沙仙人。表大智淸潔無所染故。休捨優婆夷與仙人住處名同。俱是海潮處者。明此悲智一體染而不污。若隨悲修智。猶有習气染境之心。卽此第七第八兩位和會一終是也。若也隨智行慈無有染習。卽師子幢王女慈行童女是。可以思之得見其意。第九法王子住。對治說法不自在障。令自在故。卽如善財見勝熱婆羅門。以蹬刀山。入於火聚。行苦行時。隨天龍神人及非人來者無不獲益而已。十灌頂住。對治悲智不自在淸淨障。令得淸淨故。卽如善財見師子幢王女慈行童女。王者智自在故。女者表隨悲同事無染習故。明智滿從悲處世間故。卽同事而無習气故。已上十種對治。皆一念心上初發心時一行之中一時之內無前後際。對治十種障法成一法心一智慧。一行之中十十無盡法門。皆以自心不動智佛爲體。以法事之中。具此十種無盡法門同別一多自在故。以此十種對治一時令慣習自在故。不同三乘權教約劣解眾生存世間三世之性說佛果在三僧祇之外。以自心根本無明分別之種。便成不動智佛。以法界體用。以爲信進悟入之門。從信及入位進修。乃至經十住十行十回向十地十一地。總不離本不動智佛。不離一時一念一法一行上。而有無邊無量不可說不可說法界虛空界微塵數法門。何以故。爲從法界及根本不動智上爲信進悟入故。法合如然故。如龍女剎那成佛。善財一生以取佛果。法界無性。生爲一生。非延促生故。爲法界體無情量延促長短去來今故。請有信者。應如是知。如今成佛與過去未來一切諸佛一時成佛。以法界智體無別時故。如一渧之水入大海中便同大海無新舊水故。故去情方見。非識心知。如三乘中。十住菩薩。猶受三界分段生死分。學生空觀對治闡提不信障。十行菩薩。分作法空觀修自利利他行。對治聲聞自利障。十回向菩薩。作法空觀。成起大悲願力垂形六道教化眾生。對治獨覺自度障。此明三乘中三十心菩薩對治地前三種障。但除正使未除習气。十地菩薩斷其餘習。如初地菩薩。見自身眞如佛性故。名見道位。從二地至七地。是修道位。猶有功用而修其行。從八地至十地。名究竟位。不假功用任運至佛果故。又如三乘中。十二住地。一種性住。十解行是。二解行住。十回向是。三歡喜住。初地是。四增上戒住。二地是。五增上意住。三地是。六道品相應增上慧住。四地是。七諦相應增上慧住。五地是。八緣起相應增上慧住。六地是。九有行有開發無相住。七地是。十無行無開發無相住。八地是。十一無礙慧住。九地是。十二最上菩薩住。十地是。又如三乘中地前三賢菩薩。得伏忍。十地與佛地得寂滅忍。又望勝鬘經。羅漢辟支佛淨土菩薩總是伏忍。以空觀現行十使不起。爲不識無明住地煩惱。故名不識。云何名斷煩惱。但伏現行不起。得三種意生身。受三界外變易生死。如是菩薩爲行六波羅蜜得六神通。福徳神通並服人天惟非修佛果法界門故。是門外三車仍在艸庵聲聞辟支佛三乘菩薩。不同其徳出三界行六神通。名相似。六波羅蜜功徳果報不同故。如是三乘六通菩薩等。於大方廣佛華嚴經不聞不信。如此經云。設有菩薩經無量億那由他劫修六波羅蜜得六神通。猶不聞此華嚴經典。猶名假名菩薩。不眞菩薩。設復聞時不入。如法華亦然。如三乘中三種意生身者。一初二三地名三摩跋提樂法意生身。二四五六地名覺法自性意生身。三七八九十地名種類俱生無行作意生身。欲廣引云云自有三乘教自明。約會對治如是。如此一乘教。都無如上三乘之趣。以爲根本無明住地煩惱。便爲一切諸佛不動智一切眾生皆自有之。只爲智體無性無依。不能自了會緣方了。云何爲會緣。有三種緣。一會苦緣。遇苦方能發心。二會樂緣。久處人天內心明慧達世樂果生死無常方始求眞。三見佛及一乘菩薩而求能發心。求佛種智。以會三緣。近正善知友。而能自覺無明本是佛智。三乘同然。爲意樂淺深各別。以因本智上而生信心。約本智而爲悟入。以不離本智故。於初發心住卽五位齊周。𨿽列十住十行十回向十地十一地行位法門進修軌度。如王寶印一印無差。以一心大智之印。印無始三世。總在一時。無邊諸法智印咸徧。以智等諸佛故。以智等眾生心故。以智等諸法故。以智無中邊表裏三世長短近遠故。爲智過虛空量故。如世虛空無所了知。如無分別智虛空。一念而能分別過虛空法門。是故經言。一切虛空猶可量。諸佛境界不可說。以是義故。以自心根本無明體用。而見不動智與一切諸佛。及以一切眾生同一體性同一境界同一智海。以是發心之初住佛種智家故。才發心時卽於十方現身成佛。如初發心功徳品自明。以是義故。於此十住位中入初發心住者。住一切諸佛智慧大悲海境界中。住卽五位通修。以初住及十地不離一佛智慧境界故。但明生熟慣習勝劣。安立住地之名。爲智體之中非三世情攝故。一如龍女一剎那之際已具三生普賢行滿佛果亦就。如文殊師利菩薩頌云。一念普觀無量劫。無去無來亦無住。如是了知三世事。超諸方便成十力。明知三乘三祇出世成佛是權方便教。此教約實法。不說以願力成佛等事。設以願力成行。還以約實成佛。不說以願力暫成故。是故當知從十住中初入位菩薩卽五位通修。爲十住行相通有十行十回向十地等法門故如十住中七八兩住。還修悲智。九住中是法師位。中悲智圓滿。如是五位行相相似故。如善財十住中善知識。一一智慧境界皆悉無極。但爲約法身大智大悲之上法具無盡。須當安立五位行門。總是一心一智一時智等徧滿所行之道。是故起信進修行者。於大智境界。莫作三世遠近延促之見。違智境界故。失本大智之境。逐情識故。隨相轉故。此會第四斷惑次第竟。如此五位斷惑次第。如空無時。如圓鏡頓照。如摩尼寶能同眾色。如一渧之水入大海中等同無二。以大智慧之圓鏡普印諸作。莫不皆成無作用之大用故。無三世之一時故。

五隨文釋義者。長科爲六段。第一從爾時法慧菩薩已下至彼菩薩住我今當說。此一段經有十九行半經。明法慧菩薩入定諸佛加持分。第二從出定後。明正說十種住名目分。第三有十法。明正說發心之因分。第四有十法。明初發心所緣如來十種勝智分。第五明說教威感大地震動分。第六明以偈嘆法分。第一從法慧菩薩入定諸佛加持分中於中大意有十。一釋菩薩名。二明入三昧之意。三明三昧之力。四明十方佛來現其前與法慧同號。五明十方佛與力共加。六明毗盧遮那如來往昔願力使然。七明法慧菩薩自善根力能入三昧。八明入定因緣。九明十方諸佛與智。十明法慧出定演說十種住門。一釋菩薩名者。如十信位中菩薩名者下名悉同。名之爲首。爲明信心以信爲首。此十住位中。已生諸佛智慧家故。下名悉同。名之爲慧。明入聖法流中得佛智慧同佛知見善簡正邪契會正法。名之法慧也。自己不能同諸佛智慧知見者。自邪未明焉能簡他邪見也。是故此位能同一切諸佛知見故。得一切同名法慧佛而現其前。以爲印信定其詮表也。以與十方諸佛智慧同故。二明入三昧之意者。如十信位中。且以生滅心。信自心所有無始無明能分別心。便卽信爲自心根本不動智佛。未有方便三昧合其體用故。是故十信位中十个世界。皆名爲色。爲十信未入法性之流以生滅心而信解故。故十个世界名之爲色。如此十住位中。以方便三昧無沈掉心能現自體無生滅智慧故。是故一切修道者。初以聞解信入。次以無思契同。依本無作用之本智慧故。須入三昧。以淨攀緣染習力故無作眞智方明現故。以是義故須入三昧。三者云正。昧云定也。總云正定。正定者無沈掉也。無思所覺境也。亦無攝持伏滅心也。無欣無厭。任性無思。任理不作。智自明矣。是名方便。是名無量。以淨無量妄想故。不可以情量思度所知故。故名無量方便三昧。三者正也。昧之云定。明情識昧正智自明。如色無色界三昧。皆以息想慮而得之。聲聞緣覺三昧。修厭患觀而對治。樂觀空而滅悲智。以寂滅爲樂。權教菩薩樂觀空而行六度。離苦本而生淨國。設有住此界者。言畱惑而化眾生。皆非法爾合然無出沒故。以此義故。此方便三昧者。爲一切眾生迷法界體用。五欲情生。以不造作心現本智故。便將根本定體淨所妄情。名爲方便。非是別於眞外別有假安立之定名爲方便。譬如以水精寶能淸濁水。爲珠淨緣現本淨水。非是珠能作得淨水。方便三昧亦復如是。爲以萬法無作本自淨緣現得本自無作智慧力故。故名方便。但人天外道三乘所有因果。皆有所作。以此所生皆有處所。皆有果報廣狹淨穢差別等事。於此華嚴一乘法門。以無住無作任性法門。所有其生無依智無依止心。約智生身稱眞法界。於一切眾生前對現色身。然其體相無有去來。然亦不作神通變化之事。𨿽然普現三世一切業果。在剎那之中。然亦不住三世遠近及剎那之見。於此經所作三昧智慧一切願行。總是任理智之運。爲非有修欣厭之法也。三明三昧之力者。其力有五。一定體能淨欲徧周力。二定能顯智慧同佛力。三定能同佛身相名號現前力。四定能契佛所知見得諸佛共所加持力。五定能生在如來家爲眞佛子住佛智慧家力。一定體能淨欲徧周力者。爲以此無作定體而能淨諸欲。忘心身同於虛空無表裏。徧周虛空法界故。二定能顯智慧同佛力者。爲無作用定能現無作用自然慧故。爲一切眾生皆具足如來自然智慧。爲迷境情起緣五欲心障故。以修無作定爲方便。佛智自然智便現故。三定能同佛身相名號現前力者。爲以無作定顯得自法身智身無作白淨無垢與一切諸佛法身智慧合故。是故十方各千佛剎微塵數諸佛。同名法慧。而現其前。以智慧契會同佛知見故。是故皆佛號與自己同名爲法慧。云十方各千佛剎微塵爲數量者。爲明隨位進修智慧徧周升降之數。十行之中云萬佛剎塵。十回向位中云百萬佛剎微塵。以彰智慧升進。爲對迷時卽不可說剎塵煩惱。爲對悟時卽不可說剎塵佛國及佛智慧也。四定能契佛所知見得諸佛共所加持力者。諸佛加持有七。一同名號加持。令不疑故。二言贊加持。令入位者心安隱故。三毗盧遮那師弟加持。彰本願故。四神力加持。與本師會同本神智慧故。五自善根力加持。以自修方便定顯本智慧故。六得十方同號佛皆與十種智力加持。以說法同諸如來辯無礙故。七得十方同號諸佛手摩其頂加持。明至佛知見之頂許可不謬故。有是七種加持也。五定能生在如來家爲眞佛子住佛智慧家力者。爲以無作定體顯本智慧同諸如來解脫智慧故。第二從出定後。明正說十種住名目分者。於此分中義分。爲三段。第一有十法明正說發心因。卽是見佛身色端嚴。或聞教誡等是。第二有十法。明初發心住所緣如來十種勝智。並取此位十法。至下十住之終。總有二百个法門。共成十住之位。一一住內皆有二十个法門。十法以成當位之門。十法以爲升進之行。經文自具不煩更釋。第三約知分劑以行行之。第五明說教威感大地震動。從此段中科爲七段。一明大地六種十八相動。二明天雨十種供養。三明總結十方同說。四明十方威感遠近。五明十方同號菩薩咸來作證。六明十方佛果名妙法。此明從妙慧而說此法。七明法慧承威說頌。第七明承威說頌者。於此段中總有二百行頌。以嘆十住位中二百个法門。文自具足。不煩更釋也。如灌頂住者。如將淨水從頂而灌徧身而下如此位菩薩。以法界智無中邊體等虛空界。以對現一切眾生宜應現前身一時等雨法雨無不灌注故。故名灌頂住。亦爲登此位時。十方諸佛手灌其頂。亦名灌頂住。大方廣佛華嚴經論卷第二十三梵行品第十六

將釋此品約作三門分別。一釋品名目。二釋品來意。三隨文釋義。

一釋品名目者。何故云梵行品。梵者此云淨也。以其淨行利眾生故。常居世間行一切行。化利眾生。無行可得。則無行不淨。是故名爲梵行也。又約能問之主。名曰正念。無念之念。名爲正念。隨行無念。名爲正念。行念總無。以斯益物名第一義天。以天有慈名爲天子。又約能說之人。名爲法慧。隨行無念名之爲法。以法簡情名之爲慧。起情乖理名無法慧。達理情亡名爲法慧。今約能問之主所說法人及所說法。總名淨行品者。均分理教義。

二釋品來意者。前品明住佛無所住之門故。還行無行之行。是故此品須來。無住之住名爲佛住。無行之行利益無眾生之眾生。名爲淨行。是故此品須來。

三隨文釋義者。科此一品經。約作七門分別。第一爾時已下三行。是正念天子所請分。第二法慧菩薩已下。至佛法僧戒可兩行半經正舉十法。以爲所觀之緣。第三應如是觀已下。至如是觀已。有二十六行半經。是正行觀法。第四從於身無所取已下。至名爲淸淨梵行。於中可有十行經。通觀三世及身受想行識佛法悉平等具足一切佛法分。第五復應修習十種法已下。至永斷習气智。於中可三行半經。正舉如來十種智力令修習分。第六於如來十力已下。至不求果報。於中可三行經。勸修十力有迷咨問並起大悲分。第七了知境界已下。可四行半經。明了法如幻觀終獲益成佛分。如是依如上觀行令身口意業佛法僧戒色受想行識身邊二見三世遠近總無。又令能觀所觀心。總無不沈不掉。不生不滅。任理無思。如來十種智力因斯而現。夫佛智非沈。只爲迷心逐相情虧也。智現一體非遙也。智現報障。都亡十方廓然自在。處塵不爲小周空不爲廣窮其迹也。十方無纖毫之蹤興其用也。不出剎那之際。法身徧周等虛空而無盡。若存其有卽一切剎海現色像重重。若致其無萬境不可窺。其體以不思不爲而知。眾法。將不造不作而辦。大功。非生死變其志。非苦樂移其性。若非神之稱理者。不可以情想。知不可以滅心得。以此如來設淨行之教。觀法盡也。正法當興。諸見亡也。佛智方起。是知見亡智應名初發心時便成正覺。成就慧身不由他悟。是故後學之士應法修行。不可以逐境沈淪迷流永劫。更欲解其上義慮將言丰障理以亂後學之心。但如上所說之經多小自然恰中。如一百四十願名淨行者十信位願中以成世間。知見萬法以爲淨行。此十住位中。以行體無爲。名爲淨行。以此淨行用成智用。自在。此淨行品成十住中初發心之佛果然。亦爲已後十行十回向十地等。作佛果故。從此無性之行行淸淨故。一切諸行皆淸淨故。諸行淨卽智慧淨。智慧淨故其心淨。心淨卽諸法淨。諸法淨故名法界淨。法界淨卽其眾生淨。眾生淨卽佛國土淨。行此法平等者。名爲淨行也。初發心功徳品第十七

夫以初發心之士功徳難量。舉等虛空無以比其類。磨盡剎塵無以酬其匹。虛空但明無相之大。一切剎塵但明形礙之廣焉。能對其菩提心之福智之境。其智也。於剎那之際滿十方。現身如雲狀。因陀羅网妙像相入光影重重。各各以一言音普周法界。說等眾生。教門如雨。灑眾生心得淸淨樂。爾其福也。妙相莊嚴與華藏而同其體。爲初發心之際與十方諸佛等住無盡劫海。在剎那之中延促相似。如一小流入大海中與大海等。以水體不別故。如初發心菩薩才入諸佛大智慧流中等佛功徳故。爲初入與究竟時無延促。又智慧一故爲誓度眾生悉令成佛。志願等故。又如十方世界盡末爲塵。一一塵中。有無量佛剎無量眾生。如菩提心大智慧身。於一剎那際等一切剎塵。供養諸佛教化眾生。一時等徧。但以智慧力故。法如是故。智徧周故。亦不作神通變化之想。初發心菩薩志樂廣大。與佛界眾生界等無限量故。故今此品所嘆初發菩提心。以十種功徳廣大難量無比不可諭。於此佛果根本不動大智不思議法界乘而發心者。如輪王大子初生之時具足王相。如師子王之子威勢與父相似體不異故。如初發菩提心菩薩。初生如來智慧種性家時。智慧所知不異佛故。三世時劫無延促見不異佛故。志樂廣大教化眾生不異佛故。從初發心乘如來一切智乘。不出剎那際成等正覺。教化眾生不異佛故。設於三乘順世情教說三祇劫而成佛者。畢竟回心入此一切智境界乘。方得成佛。如法華經。卽是所回三乘入一切智境界之教。如龍女一剎那際三生成佛者是也。一切眾生總須悟此法方得成佛。不可取如來三乘中順世方便之言。以法如是故。如此品下文云。初發心菩薩才發心時。卽爲十方一切諸佛所共稱嘆。卽能說法教化調伏一切世界所有眾生。乃至示現成佛等。廣如此品下文所說。此品之內長行總有四十段經意也。頌有二百四十二行。以嘆初發心菩薩之功徳。其文如下。將釋此品。約作三門分別。一釋品名目。二釋品來意。三隨文釋義。

一釋品名目者。此品初發心功徳品者。創始發心見無古今。名之爲初。無心智應。名之爲發。身邊見盡。名之爲心。不爲而成大果。名之爲功。但化利一切不欣來報。自獲無邊妙相莊嚴故。名之爲徳。又福智徧周。名之爲功。事無不達。名之爲徳。品者均分義。二釋品來意者。前品說有淨行之功。此品所明淨行之中無邊功徳。是故此品須來。三隨文釋義者。復分二門。第一長科經意。第二隨文解說。第一長科經意者。從初爾時已下至品末已來。長科爲四十段。一爾時已下。至其量幾何有一行半經。是天帝請說發心功徳分。二法慧菩薩言已下。至而爲汝說可三行半經。明初發心功徳甚深十種難知許說分。三佛子已下。至無能量者可有五行經。明一人所供十方各一阿僧祇世界眾生。並令淨持五戒且舉功徳廣大難量分。四法慧菩薩已下。至亦不及一有五行經。明將前所有廣多供養功徳不可比對初發心功徳無比諭分。五佛子已下。至惟佛能知有十行經。且舉如上功徳廣大分。六法慧菩薩言已下。至亦不及一。可兩行半經。明前功徳不可比對。初發心功徳諭分。七何以故已下。至無上菩提之心。於中有十五行經。明初心菩薩爲起無限心教化一切眾生不斷佛種性分。八佛子復置此諭已下。至可知邊際。可有七行經。且舉速行邊際可知分。九菩薩初發心已下。至三藐三菩提心。可有十五行經。明初心菩薩所知世界境界無限難知分。十佛子復置此諭已下。至可知邊際。可有六行半經。且舉速知劫數成壞廣多可知分。十一菩薩初發心已下。至了知一切劫神通智。可有十六行經。明初發心菩薩了劫成壞難知分。十二復置此諭已下。至可知邊際。可有六行經。且舉所解廣大猶可能知分。十三菩薩初發心至三藐三菩提心。可有二十二行經。明初發心菩薩知解廣大難知分。十四佛子復置此諭已下。至可知邊際。可有六行經。且舉知眾生根廣多猶能可知分。十五菩薩初發心已下。至三藐三菩提心。可有五行半經。明初發心菩薩善知眾生根性廣大難量分。十六佛子復置此諭已下。至可知邊際。可有四行經。且舉所欲樂廣大猶能可知分。十七菩薩初發心已下。至三藐三菩提心。可有六行經。明初心菩薩所知一切眾生欲樂廣大難知分。十八佛子復置此諭已下。至可知邊際。可有四行經。明且舉所知眾生方便廣大猶可知分。十九菩薩初發心已下。至菩提心。可有六行經。明初心菩薩善知一切眾生種種方便廣大難知分。二十佛子復置此諭已下。至可知邊際。可有三行經。且舉所有一切眾生心廣大猶可知分。二十一菩薩初發心已下。有五行半經。明初發心菩薩知一切眾生差別心廣大難知分。二十二佛子復置此諭已下。至不可得知。有四行經。且舉所有眾生業廣大猶可知分。二十三何以故已下。至三藐三菩提心。可有三行經。明初心菩薩知眾生差別業廣大難知分。二十四佛子復置此諭已下。至可知邊際。有七行經。且舉知眾生煩惱廣大猶可能知分。二十五菩薩初發心已下。至三藐三菩提心。有十六行經。明初心菩薩所行一切眾生煩惱廣大難知分。二十六佛子復置此諭已下。至亦復如是。可有九行半經。且明供養廣大難知猶知分。二十七佛子於汝意云何已下。至亦不及一。可有三行經。明初發心功徳廣大難知分。二十八佛子復置是諭。至亦復如是。有十行半經。明且舉供養及起塔髙廣猶知分。二十九佛子此前功徳已下。至發是心已。有六行半經。明初心菩薩供養廣大難量分。次直就法說分。三十能知前際一切諸佛已下。至能與諸佛平等一性。可有四行經。是明初發心已能知三世諸佛。成佛及涅槃智慧平等分。攝功徳分。三十一何以故已下。至知一切眾生三世智故發心。可有九行經。明菩薩初發心志意所求甚深深廣分。三十二以發心故已下。至得法界一切諸佛說法智慧。可有六行經。明菩薩發心已得三世一切諸佛憶念與法及自力升進分。得果佛因佛。三十三何以故已下。至卽得一切佛智慧光明。有十行半經。明才初發心菩薩成佛利生同三世諸佛分。化用分。三十四此初發心菩薩已下。至於諸法界心無所著。有四行半經。明初發心菩薩志樂所知世間出世間法無著分。三十五爾時佛神力故已下。有三行半經。明大地動分。三十六天雨眾華已下。有兩行經。明諸天興供分。三十七是時已下。有四行半經。明十方同號佛來現其前嘆譽許可法同分。三十八汝說此法時已下。有五行經。明說此法時十方各過萬佛剎微塵數菩薩發心受記分。三十九如此世界已下。有九行半經。明十方所說法人及法一時同說分。四十爾時法慧菩薩已下。有六行半經。明法慧菩薩觀欲所緣之法說頌稱嘆分。已下頌文有二百四十二行。四行一頌。其頌有六十段頌都計有二百四十行。末後兩行頌。總結頌意。嘆勸發心。有一百六十八行。是總都嘆佛果以來。五位及信等諸法。明初發心者志樂智徳總含一切諸佛智徳。體用始成。一念初發心菩薩位也。方明初發心境與心不二。若志樂毫犛不似如來所修法身悲智願行者。不名初發心菩薩故。以此初頌有一百六十八行。且總嘆信等六位因果及如來智徳。總嘆令初發心者法之相似。然後七十四行。頌始重頌前四十段中。校量發心功徳廣大之量。

第二隨文解釋者。如前挍量初發心功徳四十段文中。最初一段帝釋請。如文可知。第二文中。舉初發心有十種廣大難知法。如文可知。第三段中。正舉供養廣大。第四段中。正明將人所供不可挍量如歌羅分者。是將多比少。不如諭如析人身上毛作百分。將前人所作功徳。不如初發心菩薩百分毛中一分毛許功徳。又云。優波尼沙陀分者。謂少許相近類之。無限善根不可將有限比對。餘如文自明。第五段中云教修十善道者。身三口四意三。是欲界生天善上者云四禪色界業也。初禪滅憂。二禪滅苦。三禪滅喜。四禪惟寂靜。云教住四無量心。此是有爲中慈悲喜捨。云教住四無色定。此是無色界定。已上是三界中善業。云教住須陀洹果謂。初斷見惑捨異生性。初獲聖性入聖行流故。故名入流。云教住斯陀含果。此云一來。謂此聖者𨿽斷欲界六品惑。然爲有餘。三品未斷。令此聖者一度來欲界生故名一來果。云教住阿那含果。此云不還。謂斷欲界九品惑盡。從此生色界。更不來欲界受生。故名不還。此十使中。見道疑未能明了不入羅漢果。如十使煩惱。一身見。二邊見。三見取。四戒取。五邪見。已前五爲利使。已後五爲鈍使。見諦斷。六貪七嗔。八癡。九慢。十疑此五鈍使。能迷隨行之事。此之十使。前五利使。須陀洹見諦之後。伏之不起。後五鈍使薄。斯陀含斷欲界六種惑。非無色界貪。於嗔癡慢三種。微而且薄。現行不生。非種無故爲上二界報且無嗔爲修定伏而現行不起。須斯二果有厭患。而不令增長。常求出世之心。以此不成三界沈淪種子。阿那含厭令永息。惟有見道疑。以見道不分明。不能頓超三界業果。阿羅漢爲見道無疑。三界業果一時盡故。望前三果。設斷九種煩惱。惟有疑在。不得名爲斷煩惱。爲見諦。無明未明。總名厭伏。不得名斷。又羅漢辟支佛。但欣出世。淨土菩薩及空觀菩薩。爲但欣出世行六波羅蜜。總是折伏現行無明。不得名爲永斷煩惱。爲且以空觀折伏無明。不了無明從本已來是不動智佛爲不了根本。以空折伏使令不起。乃至十地但得意生身等。不名以如來一切種智生身。以作十眞如等觀斷十種粗重。不了無明本是如來根本智故。大用恆寂故。一乘佛果教中依佛果發心。初發心時達根本無明。是根本無分別智。成差別智大用法門。初心之上圓滿一切諸佛共所乘門。名乘一切智乘。若智悲願行毫釐不似佛。信心亦不成。何況住佛所住生在如來一切種智家。生爲佛眞子具諸佛事。以智不異願行平等大悲不異。無限境界不異。過去未來劫差別與一念不異。應如是定慧照之可見。此是名依佛菩薩正善知識依根本智發心。如下文才發心菩薩能於十方示身成佛者。爲初發心時。乘如來不思議一切智乘。得佛種智。生如來法界之家。乘佛一分之智慧大慈悲勢分。卽能如是示身成佛。如下頌云。菩薩於佛十力中𨿽未證得亦無疑。菩薩於一毛孔中普現十方無量剎如是總明初發心菩薩之徳。爲得如來一分智慧勢分如是。如輪王大子權統王政亦得自在。一分與父王相似。如動地興供明法威力亦明。大眾法悅心悅。地動明心境體無二故。境由心現故。如十方各過萬佛剎微塵數佛。同名法慧來現其前者。爲明與十方諸佛智慧合故。萬佛剎塵者明升進修行啟迷悟法之量。十信十十住百。十行千。總是明升進見諦解迷悟法之名。如下萬佛剎微塵數菩薩發心。受過千不可說劫成佛之記。皆同號之爲淸淨心者。亦明達如是千不可說劫量法門總淸淨故。故佛號淸淨心。非是實有如情所見長遠之劫也。總明當位隨迷悟法之名。不是存其劫量之說如妄情所見也。自此已下直至品末如文。自具如文。稱嘆如是已下二百四十二行頌一百六十八行。總嘆佛果及信等六位。法門已下。七十四行所嘆此品之內挍量發心功徳廣大難比。如文具明。隨文稱嘆。四行一頌準例知之。如是挍量初發心功徳。設使以等虛空無限境界。以一切樂具總供養無限眾生。皆令得人天勝樂。又教令得四沙門果及辟支佛及三乘出世菩提。如是虛空境界及所度眾生𨿽等。然未令所化眾生得成佛。亦不可比。於此教中初發心乘如來大智等佛所行。普化眾生皆成佛故發菩提心。以是義故。所舉境界廣狹不等。所化眾生成佛不成佛不等故。不可爲比故。是故此品下文云。初發心菩薩不於三世少有所得。所謂若諸佛若諸佛法。若菩薩若菩薩法。若獨覺若獨覺法。若聲聞若聲聞法。乃至廣說如經。但爲惟求一切智於諸法界心無所著發菩提心。略說菩提。其法有四。一聲聞菩提。二緣覺菩提。三權教菩提。四一乘菩薩佛果菩提。前三並是出世菩提。佛果菩提是法身大智大悲眞俗萬行法界圓滿菩提。無出入故。三乘菩提𨿽觀四諦十二緣。而亦未知四諦十二緣之實體。非獨二乘未知。三種意生身菩薩位登十地。猶未能悉知。惟一乘菩薩以智方知。至十地品具明。但且略而總言。三乘中觀苦集滅道及十二緣生。及行六波羅蜜菩薩。厭苦欣眞但求出世。大悲菩薩方云畱惑潤生。一乘菩薩以智觀四諦十二緣生。無明卽智苦諦卽聖諦。於生死涅槃無解縛性。是故此經名苦聖諦集聖諦。如是十聖諦十二因緣總是法界自性無縛無解自在之緣。不名無明。不名苦諦如是總觀萬法。如是名爲一乘法界緣起智悲自在任性緣生。一切眼耳鼻舌身。莫不皆是法界緣起自在法門。一切諸佛知見神通力。以此而有。但以禪定觀照諸波羅蜜而顯發之。是故學者應如是修如是悟入。已下頌文四行一頌。如文自具。不煩更解。有智之士隨文稱嘆令眾發心。明法品第十八

將釋此品。約作三門分別。一釋品名目。二釋品來意。三隨文釋義。

一釋品名目者。此品爲明前之升須彌頂品偈贊品十住品梵行品初發心功徳品五品法門已。發菩提之心得廣大功徳。此精進慧所問之法有二義。第一令前五品之法其心更明。第二令後所行之法轉勝明白。故云明法品。爲明升進前後法故。是精進慧菩薩啟請法慧菩薩言。所有大願悉使滿足。獲諸菩薩廣大之藏。此明前所得法使令更明後之升進使令明白。是修十行之向。長養本位十住之法。

二釋品來意及名目如前。

三隨文釋義。分之爲二。一長科經意。二隨文解義。第一長科經意者。約科爲三段。第一初爾時已下。長行有三十三行半經。通偈頌有五十五行。明精進慧菩薩請法分。第二爾時法慧菩薩已下。有六行經。明法慧菩薩許說分。第三佛子菩薩摩訶薩已下。直至品末通偈頌。總明正說法分。從初第一請法分中。義分爲二。一科此一段經之文意。二隨文解義。第一科此一段經文意者。約科爲三段。第一爾時已下。至復次有十二行經。明精進慧菩薩初起請法門分。第二如諸菩薩已下。至菩薩所行次第願皆演說有二十一行經。明精進慧菩薩並舉當位應所修行之行及獲益。重勸說守護法分。第三爾時已下。可有一行經。明精進慧以偈說重請分。第二隨文解釋者。從初爾時者。爾猶此。云說此法時也。精進慧菩薩者。約位加行成名。此通十个慧之通稱。爲今欲成此位之升進。必籍精進之功。慧者照燭義。精進者無思義。以無思之慧照燭有作之功。有作本自無功。萬法本來自淨。萬法自淨。名之爲精。無功智應知根利生。名之爲進。此約成位進修之稱也。菩薩者。如常說也。白法慧菩薩者。白者明也。明著名言申其明也。云升一切智乘者。明入此位也。以此位菩薩乘一切智乘生如來家入佛種智爲佛之子恆蒙諸佛之所攝受故。明智相應其與益故。故云攝受。云獲諸菩薩廣大之藏者。如十回向中智藏悲藏等十藏是也。以何方便已下。正說中十十法門是。云六通者身通。天耳通。天眼通。宿命通。他心通。漏盡通。身通者。於一剎那際身隨智用。周徧十方對現色身。隨根普應。天耳通者耳根常聞十方一切諸聲。天眼通者。眼根常視十方一切粗細等色。宿命通者。智隨三世一切眾生死此生彼。所作業行因果悉能知之他心通者。一念能知三世一切眾生心念所欲。漏盡通者。隨智徧知一切諸法而無情欲順癡愛心。此經又有十種通。如十通品說。三明者。一宿命。二天眼。三漏盡。是名三明。四無畏者。一一切智無畏。二漏盡無畏。三說障道無畏。四說盡苦道無畏。相好者。此經十身相海也。力無所畏者。十力也。一是處非處力。二業力。三定力。四根力。五欲力。六性力。七一切至處道力。八宿命力。九天眼力。十漏盡力。是爲十。三世業果名爲處。了達非有名非處。論主頌曰。

善知眾生業因果

心定不動如山王

眾生根品上中下

欲樂種種各差別

種種世間諸性分

一切道法各不同

宿命徧知三世業

天眼十方無礙了

隨諸分別滿十方

心無雜染常無垢

如是十種徳自在

是名如來無畏力

十八不共者。一佛身無過失。二口無過失。三念無過失。四想無過失。五心無不定常在三昧。六無不知已捨。七欲無減。八精進無減。九念無減。十慧無減。十一解脫無減。十二解脫知見無減。十三身業隨智慧行。十四口業隨智慧行。十五意業隨智慧行。十六智慧知過去無礙事。十七智慧知未來無礙事。十八智慧知現在無礙事。所言無過失者。妙善相應。所言無減者。所作善法常無忘失。云一切智智者。云種種無盡智。此明差別智無盡故。如守護分中有二義。一明初發心菩薩守護一切諸佛法藏而能爲人演說。二得天王夜叉王如來法王等守護。以偈重請分中有二十二行頌。初二行頌嘆能說法主。已下二十行頌。兩行一頌。初兩行嘆初發心菩薩智慧福徳超世獲益。次兩行頌。勸說升進之行。次兩行頌。明大智度眾生無著。次兩行頌。明眾行無缺利生令佛種不絕。次兩行頌。明堅固功成出離法勝法重勸請說。次兩行頌。明破闇降魔之道。亦願請說。次兩行頌。明如來所得之法。亦勸請說。次兩行頌。明云何演說如來法。末後兩行頌。明云何令初發心無畏如師子無著如蓮華。第二許說分中法慧菩薩所嘆能問之人如文可知。第三正說分中復分爲二。第一長科經意。第二隨文釋義。一長科經意者。從佛子菩薩已發一切智心已下。至品末。長科爲二十段。第一從初佛子已下。至住不放逸。有十行經。明十住十種不放逸法分。第二佛子已下。至十種淸淨。有十行半經。明住不放逸得十種淸淨法分。第三佛子已下。至能令一切如來歡喜。有十一行半經。明行十種法諸佛歡喜分。第四佛子已下。至諸佛歡喜。有六行經。明安住十法分。第五佛子已下。至令諸菩薩速入諸地。有八行經。明行此十法速入諸地分。第六復次佛子已下。至而自莊嚴入菩薩地。有十行經。明入地升進分。第七佛子有十種法已下。至所行淸淨。有八行經。明淨行分。第八菩薩旣得行淸淨已下。至十增勝法。有八行經。明升進轉增分。第九佛子已下。至是爲菩薩十種淸淨願。有七行經。明大願成行利生分。第十佛子已下。至守護無上法門。有七行經。明行十法令大願圓滿分。第十一佛子菩薩滿足如是願已下。至如應說法。有八行經。明十種無盡藏分。第十二所謂知其所作已下。至具足莊嚴波羅蜜道。有十六行經。明菩薩知根利益分。第十三是時已下。至令三寶種永不斷絕。有五十二行半經。明行十波羅蜜利益眾生諸對治分。第十四所以者何已下。至念念具十種莊嚴。可有十八行經。明令三寶種不斷絕分。第十五何者爲十已下。至度脫無量無邊眾生。有三十行經。明以十種莊嚴令見者發心無空過分。第十六佛子已下。至如是自在力已下。有二十三行經。明菩薩初發心得與佛平等法堪爲大法師分。第十七假使有不可說世界廣大道場已下。至及護持法故。有十三行半經。明處眾無畏說法自在身無映蔽分。第十八爾時已下。可一行經。明法慧以頌嘆法分。第十九如此以頌嘆法中有二十行頌。兩行一頌。如文其義自具。隨文稱嘆卽得第二十最下一行經。明諸聞法歡喜大眾奉行分。

第二隨文解釋者。從正說分中佛子菩薩已下二十段文中。但隨經文義隱言幽方可解之。經文自顯處。如文自具不煩更釋。如文中住於深定不沈不舉者。不沈離聲聞滅盡定。亦離上二界息慮禪。如色界初禪。滅下欲界愁憂不生。得一分輕安寂靜。無欲界愛有寂靜愛。水災便至。楞伽經云。津潤妄想能生內外水界。以愛爲津潤故。水災至。如色界第二禪。能滅欲界憂苦不生。得一分輕安寂靜。爲有覺有觀能緣靜境猶有。火災便至。如第三禪。無覺無觀有禪悅樂心有喜動。風災便至。如第四禪。身心寂滅離出入息。喜動亦無三災不至。惟妙色身如白銀淸淨光潔。衣如金色。四禪身長二十里。衣長四十里。以下三禪倍倍減半。如初會中以釋。如是四禪皆是息心令靜。以爲勢分。乃至空處。識處。無所有處。非想非非想定。皆是破除升進令念不生住寂定故。如是破色界淨色。令成無色界空識。又破見空之識亦空。名識處定。又破識空之見亦無。名無所有定。又破無所有心。此無想之想亦無。名非想非非想定。如是上界修禪。皆是作意存情伏心不起。不是任情無爲無沈無掉稱眞理智寂用自在不作而爲之定也。如欲界名攀緣五欲名掉。色無色界定名沈。又聲聞緣覺定名沈。空觀菩薩行六波羅蜜。生於淨土名掉舉。如是三乘之定皆有沈掉。爲垢淨未亡見道不眞有欣厭故。二乘之定𨿽無三界現行之惑。皆是厭患對治伏滅無爲無能起惑。我生不起悲智亦亡。住滅定者。頭上擊鼓亦不聞知。化火燒父母分段身入變易生死。如是二乘斷惑不分別法。意勢相似。或有聲聞。以十二緣生得道。如是三乘觀行緣覺聲聞。淨土菩薩所得道者。皆是出世三乘互用通爲九乘。大體以約勝鬘經。得伏三界煩惱不起。得意生身。無分段生死得變易生死。非是應眞任智自在無出入體任智應眾生利樂不息。廣如勝鬘之意。以是義故。色界無色界及三乘禪。有沈有掉。如大乘中畱惑潤生菩薩。道前安立三十心習種性性種性道種性方入聖種性。四攝四無量心三十七助道品觀十波羅蜜名目相似。若以攝化境界及見佛數量意生身智生身成佛因果。總皆不同。以是義故。如是畱惑潤生菩薩所修定亦沈亦掉。爲但得三種意生身未得如來智生身故。乃至七八九十地得種類俱生無行作意生身菩薩。但得三界煩惱中空觀。折伏現行不起。於意生身中自在故。非是生如來一切種智家故。非是於如來一切種智中起慣習故。所云成佛定滿三祇。所見佛境初地菩薩。但云供養百佛及攝化百佛世界。但得百法明門。如此華嚴經者。初發心菩薩初發如來一切種智之心。名爲菩提心。如初發心住。創生一切諸佛一切種智慧大智慧家。生初發心時便成正覺。爲會諸佛一切種智與自智一故。成佛不出剎那之際以智境界非延促故。攝化境界徧百佛剎微塵數。又多百佛明智境徳用無盡無限重重故。此猶約隨位進修之言計體一卽一切無限也。如十地中初地菩薩供養多百佛多百千佛𨿽數不離百數。然多百卽無限。與單百無比。是故四念四攝四無量心十波羅蜜。一一法悉皆無限。是故此十住菩薩所修定業。不屬世間出世間沈掉之定也。已釋住於深定不沈不舉竟。如文入深禪定。得佛神通者。如上色界無色界天及三乘神通。色無色界神通息心想。淨報得神通。二乘神通依定。前所念淨土菩薩神通得淸淨意樂。神通如三種意生身。是如此經中入深禪定得佛神通者。以心稱理。源無出入。體無靜亂。體無造作。性任理自眞。不生不伏。理眞智應。性自徧周。三世十方一時普應。對現色身。隨智應而化羣品。而無來往。亦不變化。名佛神通。智無所依止。無形色體無來去性。性自徧周。非三世攝。而能普應三世之法。名曰神通。是故經云。智入三世而無來往爲三世。是眾生情所妄安。非實有故。爲智體無形無色不造作而應羣品。名之爲神。圓滿十方無法不知無根不識。名之爲通。經云。依無作門修諸淨行者。以此無作門修法界虛空界行海。周徧淸淨故。智無所爲名之爲修。知根同事名之爲行。行無不利非作非生。名爲無作門也。常處十方一切三界受生利俗而無染淨。名之爲淨行故。經云。與三世佛同一體性者。爲法身智慧同也。三世廣大劫一念同。三世諸佛普賢共行大智大悲圓滿同。經云。有十種法令諸菩薩速入諸地者。明於初發心住位而徧知諸住諸行諸回向諸地法門。爲一卽一切故。一切卽一故。卽因卽果故。卽如善財童子。見彌勒菩薩已。彌勒還令卻見文殊師利。明因果不異亦不離故。此亦如是。從初發心住佛果地位一念齊進。而亦不出一念中。修成正覺。佛因果及菩薩行悉圓滿故。如善財。一生龍女不出一剎那際。三生成佛總相似故。云一生成佛者。明今生是父母分段身。是信心及見道修行生。捨分段身。入變易生名爲一生。亦不出剎那際。無古今性。無分段性。無變易性。萬相如幻故。如化故。非滅故。無三世故。以此初住徧修諸住諸地故。貫通諸法總一時一法。多少延促自在無礙。不出一剎那際故。法如是故。去情以智觀之可見。經云。知一切眾生與諸如來同一體性者。三乘菩薩知一切眾生同有如來佛性。理性此經知一切眾生同有如來一切種智之性。如經下文有經卷如三千大千世界。內在小眾生身中。有人成佛。破此微塵出此經卷。言微塵許大。眾生皆有佛一切種智故。菩薩成佛化之。總得如來一切種智故。達理之智名一切智。差別智名一切種智。經云。聞諸佛土悉願往生者。不出塵中智徧現應供養十方一切諸佛而無來去。經云諸次第定者。色界四禪菩薩次第能入。於無色界四禪菩薩悉能順入。或超間入出。如涅槃經闍維分說。從初禪入三禪定出。空處入無所有處出。非想處入空處出。如是超間。如是次第。如此經方网三昧。一方入定十方起。十方入定一方起等。具如十信位中說。三摩缽底智印者。明寂用同起印諸萬法無不明了。如大海水而現萬像。淨智普印一切萬法。皆能了知。而無能所。亦無作者。經云。善觀諸法得實相印者。以無作無依無想大智印印諸萬法。起惟法起。無有無明三世系著。名實相印。經云。入眞三昧者。無三界及三乘染淨沈掉是也。離諸僻見者。有無二見是。內見外見身見邊見戒取見取等總是。乃至六十二見是。六十二見者。於一切法上系有四見。一常。二無常。三亦常亦無常。四非常非無常。於五陰上各有四見。四五二十。三世五陰上合爲六十。本二見共爲六十二見。一切僻見不離此也。普門慧者。徧知眾生諸根及法智一切智智種種差別智也。色界眾生爲住定故。教令起觀。無色界眾生爲修無相觀故。教微妙智。慧爲相不當情智慧利故。六和敬法者。一身。二口。三意。四戒。五施。六見。名爲六和敬法。於眾生田中下佛種子者。示一切眾生菩提理智故。及微少善根爲勝緣故。六通前已釋訖。如十通品說。十神通如經具明。已下頌中兩行一頌文自具足。隨文稱嘆。最下長行一行。明大眾聞法歡喜奉行分。此之一會升忉利天宮品是序分。從偈贊品以下是正說分。動地興供是流通分。大方廣佛華嚴經論卷第二十四第四會夜摩天宮說十行法門升夜摩天宮品第十九

將釋此品約作三門分別。一釋品名目。二釋品來意。三隨文釋義。

一釋品名目者。何故名夜摩天宮。明以處表法。此天名爲時分天。爲此天無日月晦明以蓮華開爲晝合爲夜故。名時分天故。爲表十行法門知時而應總化不可不知時故。故以時分天。以表知根而對行不可一向爲也。知是人天種二乘三乘一乘種。可以何善根而接引之故。以時分天以表所行之行須以知時故。須彌山以表十住之法門。明從信升進離凡夫地故。又表十住之位初登法頂至相盡處故。又表須彌處大海中。髙八萬四千由旬。非手足所攀緣而升上故。明初十住之位非以有心思求觀行攀緣所及。以無思不爲。蕩然智應萬法無依。方可升也。此十行之位處夜摩之中。明依空而住不與人連。十行亦然。依法空而行。行知時而益俗也。故處此天而表之也。於兜率天說十回向。爲明其處居欲界天之中。又明此天樂知足也。以表十回向以回正智處俗利生處大悲門饒益一切於諸境界無所貪求故。處此天以爲所表。升他化天說十地法門者。超過化樂明至欲界際。表十地自在超升化樂至欲界之頂化心魔王至欲盡際故。升第三禪說佛華法門。明普賢行滿。表以行法悅無盡眾生故。又彰第四禪是佛位故。此約進修升降表法。且如是安立。然其理智一一徧周無去來也。以此皆云不離菩提道場普光明殿而升忉利夜摩兜率等。如第三禪超初禪二禪者。明位位倍勝故。此一會未有來文。是瓔珞本業經。如來領聲聞菩薩眾。向菩提樹下。脫往昔於菩提樹下初成正覺時說法界經。一一排次至第三禪故。是故於此夜摩天以表十行。

二釋品來意者。前明十住升進以升須彌之頂。此明十行之升進以至夜摩。以次此品須來。

三隨文釋義者。於中大義義分爲二。一長科經意。二隨文解釋。第一長科。經意者。此一品四十九行經中。約作十段長科。一爾時如來威神力故已下至恆對於佛有三行半經。明十方同見如來不離其處分。二爾時已下至寶莊嚴殿可有兩行經。明不離十方一切菩提場普光明殿而升夜摩天分。三時夜摩天王已下至時彼天王敷置座已已下有十四行經。明時分天王遙見佛來化座莊嚴及恭敬分。四向佛世尊已下至入此宮殿可兩行半經。明時分天王請佛入殿升座分。五時佛受請已下至悉亦如是可有一行經。明如來受請都結十方同然分。六爾時天王已下有一行半經。明天王憶昔往因說頌嘆佛分。七說頌之中有二十行頌嘆十如來曾來入此天宮分。八如此世界已下至嘆佛功徳有兩行半經。明十方同此一時嘆佛分。九爾時世尊已下至諸所住處可兩行經。明如來受請入殿殿博寬容分。十十方世界悉亦如是。此總結十方同此分。第二隨文解釋者。初爾時已下至恆對於佛。明十方一切處恆徧滿無增減故。言不離菩提樹須彌頂而升夜摩天者。明智徧一切處而示其身非去來故。云遙見佛來者。明從十住向十行位故。卽以神力化座者。明行立依空智而成無能所定建立故。以座表行。號曰蓮華。明無作行成無所染著故。藏者含容義。明無行之行含藏眾善故。師子者明無畏也。以無爲之理智處生死而無畏故。此依主爲座名。百萬層級者。明十住十千十行百萬。明隨位升進階級故。百萬金网以爲絞絡者。明此位中以行网化眾生故。此爲報得依果故。十住十千十行百萬明升進也。華鬘香寶及四種帳者。明以四攝法方便行含攝眾生故。四種蓋者。明以四無量心慈悲喜捨覆蔭眾生故。百萬光明而爲照曜者。明以智眼觀根而攝化故。天王者。行自在也。恭敬頂禮者。行行無慢也。梵王踴躍者。淨行利生見求乞者歡喜無厭也。百萬菩薩稱揚者。明以行濟物眾聖歡喜稱嘆也。天樂奏音者。明善能說法所招果也。四種云者以行慈覆俗。前云蓋。後云四種云。明約器大小覆育故。摩尼云亦然。隨根大小照燭與益故。百萬善根所生者。明已上莊嚴皆明約行中善根所生故。爲行能利物積善卽得諸覆護眾福所嚴。已下如文可解。云善來善逝者。善滅眾惡苦災。逝者度眾生而離縛。時佛受請升殿者。明升進正入十行位故。已上望佛自徳十方恆自徧周。今作升降者。總約眾生進修升降故。二十行頌中嘆十佛昔曾入此殿者。明今所入十行理智與古無殊。此十如來還是約行升進所成之號。前十住位升須彌頂十如來名號。亦是隨位會古之號。明所入之法不異古今諸佛故。如十住位中。須彌頂上帝釋宮中。遙見佛來。卽於殿中安置普光明藏師子之座。爲明初入如來智慧中生。卽以方便三昧之門。名安置普光明藏。卽明智慧照曜法界藏故。今此十行位時分天王遙見佛來化作寶蓮華師子之座者。明以行華設其教网漉諸眾生令入如來智慧之境界藏故。蓮華表行無著義故。化座者。明行體以依十住智慧虛無法身無安立也。所作如化也。以玆所表。末後五行經都結十方同時嘆佛如來入殿其殿包容如天所住者。明入位升進自智寬容方知佛境故。夜摩天中偈贊品第二十

將釋此品約作三門分別。一釋品名目。二釋品來意。三隨文釋義。

一釋品名目者。明升夜摩天宮以說十行之法。此品以功徳林等十菩薩眾各各以當位之行以偈都贊當位之法故。名偈贊品。

二釋品來意者。明欲說十行之法先須說偈都贊十行之中因果法門故。此品須來。若不先舉所行之因果。十行依何有成。

三隨文釋義者。於此一品之中約作二門分別。一長科經意。二隨文解釋。第一長科經意者。約作五段長科。第一爾時佛神力故已下至結跏趺坐有十三行半經。明隨位菩薩功徳林等十个菩薩並陳自行佛因果來集分。第二如此世界已下。至悉等無別。可兩行經。都舉十方世界菩薩來集同此分。第三爾時世尊已下。至靡不皆現。可兩行經。明放光所在分。第四爾時功徳林菩薩。可一行經。明觀法說頌分。第五從初頌已下。有十段頌。明十行之中各申自行法門因果分。第二隨文解義者。從品初第一段中十三行半經之內義分爲三。一釋菩薩名及配隨位進修之因果。二釋剎土遠近之意。三釋菩薩各各同號徧周。

第一釋菩薩名及配隨位進修之因果。約有十種因果。

第一功徳林菩薩者。如十住位中。初生佛智慧家故菩薩名法慧及財慧等。此位明從慧行福智二報廣多故。以林爲名也。又林者。廣多義。覆蔭義。莊嚴義。身榦枝條華葉果實相資義。明十行位菩薩。以無性智慧。莊嚴萬行枝條。大悲爲葉。覆蔭攝化一切眾生。皆令自他菩提華果悉開發故。如川澤有林眾鳥歸。若仁有行多人依。是故十行菩薩目之名林。此當歡喜行檀波羅蜜門。如善財十行之初善知識名爲善。見在林中經行。亦如此也。國名三眼者。如此位佛果號爲眼也。世界名親慧者。明此十行親從佛慧所生爲因。亦常與一切眾生。以爲親近故。佛果號常住眼者。爲親從佛智慧生故所有知根利俗直令得其常住之智眼故。明自得如來智慧之眼所有利生亦令他得智眼故。明以如來智慧觀根利生之智卽是當位佛果也。功徳林。是表所行行之人。親慧世界。是當位所修行智慧之因。常住眼佛。是當位知根見解之果也。與根本智相應名常住眼佛。

第二慧林菩薩者。明智慧如林廣多義故。此是饒益行。以智慧饒益一切眾生令不迷故。行戒波羅蜜。此位以智慧爲戒體故。如善財童子十行中善知識釋天主童子行戒波羅蜜以算法相法印法卽安置村營城邑吉凶之地。是智慧故。十住之中以法身爲戒體。此十行之中以智慧爲戒體故。慧林菩薩是修行之人。幢慧世界。是所修行之因。以慧爲戒體。於生死中不傾動故。無勝眼佛。是所行之果。以慧眼知根余無勝故。

第三勝林菩薩者。此是無違逆之行。主忍波羅蜜。諸行之中忍行爲最在行。無忍不成行也。故號勝林菩薩。如善財童子。於此位中善知識是優婆夷。名爲具足。爲忍波羅蜜總攝眾行。慈悲喜捨總在其中。明優婆夷者是表慈悲行也。素服被髮。是戒忍之相。處其一室。室開四門者。表慈育眾生四攝法也。十千侍女者。萬行具也。以一小器濟惠無窮者。表離慢自髙四攝無限故。明一一波羅蜜互含容故。勝林菩薩。是行行之人。寶慧世界。是所修行之法。明以忍爲眾行之寶。可貴重故。無住眼佛。卽是忍中之佛果也。明𨿽行忍行而不念所行也。

第四無畏林菩薩者。明常行精進卽於生死利人天之無畏也。主無屈撓行。爲以智慧知時知法知根利物。不撓其事不滯其功故。如善財善知識明智居士。是此位中善知識也。爲以明智利眾生。卽行無屈撓故。住大興城。是精進義故。於市四衢道者。明饒益廣多無限利益故。須臾系念作意方便故。仰視虛空隨所須物惠利眾生。皆從空下者。明智如空應智念故。空爲智本。智不異空故。是故觀空總隨智現也。是故空者眾法之本。以此觀之。明一切功徳總從空智而有。無畏林菩薩。是此位行行之人。勝慧世界。是修行之法。不動眼佛。是此位中之佛。果故明精進之位。不隨物變故。佛號不動眼故。於境不動名爲精進。

第五慚愧林菩薩者。是無癡亂行。主禪波羅蜜。爲具慚愧而行禪。爲禪定發慧。卽行無癡亂故。如善財善知識寶髻長者。是此位中善知識也。在於市中。明行中禪體鬧而恆寂。執善財手將詣所居之宅。明引接也。明於生死市中引接將詣所居智果故。明觀果知因。其宅寶嚴十層八門。院有八門。閣有十層。八門明八正道。十層之閣約十波羅蜜之報。一如十度之行從下向上排之。自具法則。至文方明。此約禪體總收萬行。慚愧林菩薩。是此位所修行之人。燈慧世界。是所行之法。爲定能起慧明照物故。世界名燈也。天眼佛者。是此位佛果也。爲定能淨諸根故號天眼佛。

第六精進林菩薩者。此是善現行。主般若波羅蜜門。爲以般若善現眾行以益含生故。號精進林。如善財。此位中善知識號普眼長者。明初救身命。次施飲食。後與說法。一一隨根明智慧成就故。精進林是修行之人。金剛慧世界。是修行之法。明智慧能破煩惱名金剛故。解脫眼佛。是此位之佛果。

第七力林菩薩者。是無著行。主方便波羅蜜。明以方便處俗利生。同其行流。處世無著。成大悲行。是爲力林也。以眞入俗處纏不污。是故名爲力林。如善財。此位善知識號無厭足王。爲行大悲自化現身作諸不善。還自化其身追捉治罰。或斷命根苦當治之。令實眾生懼而斷惡。救護眾生愛而不捨。名無厭足。力林菩薩。是能修行之人。安樂慧世界。是所行之法。審諦眼佛。是此位果也。爲此位是成大慈悲門故。名安樂世界。約安樂眾生得名。佛號審諦眼者。審知眾生應以何法化故。方始調伏。

第八行林菩薩者。是難得行。主願波羅蜜。難得能得名爲行林。此智位難可升故名難得行。如善財童子。此位善知識王名大光是。第八智隨大願滿眾生意行大饒益。普施眾生世間樂具。一切智寶悉皆施之。行林菩薩。是能行之人。日慧世界是所修之法。此位智體增明。世界名日慧。明相眼佛。是此位之果。爲此位智體增明。佛果號明相眼。

第九覺林菩薩者。是善法行。主力波羅蜜。如善財此位善知識號不動優婆夷。是第九法師位。何故爲女身。爲明處法師位時貞潔慈悲柔軟。以女表之。此女發心已經閻浮提微塵劫。自發心來。心無一念五欲之想。明貞潔堅固慈悲柔軟。是法師之徳也。是故此菩薩號曰覺林。主力波羅蜜。覺林菩薩是行行之人。淨慧世界是修行之法。最上眼佛是所修行之果。爲智慧淨故佛號最上眼。

第十智林菩薩者。是眞實慧行故。主智波羅蜜。在此名位相似可知。如善財。此位善知識號出家外道。名爲徧行。明得智自在能同邪見攝諸邪見。云三千之境九十六種外道我皆爲之。智林菩薩。是所修行之人。梵慧世界。是所修之法。紺靑眼佛。是此位之果。紺靑是十行之智。一終之滿明淨照燭之極故。

第二釋剎土遠近之意。經云。十方各有一大菩薩。一一各與佛剎微塵數菩薩俱。從十萬佛剎微塵數國土之外諸世界中而來集會者。十住云百剎微塵。此位云十萬者。明升進智慧之增廣。迷心及諸境爲塵之量。迷執所居名之爲國。心隨境轉名之爲諸國土之外。執亡智契名之爲來。明智徧周境無不達同號菩薩。一一菩薩例然。總明達迷智徧。

第三釋菩薩各各同號徧周者。明心迷諸境塵表無明廣多故。心悟智通遐周剎海。一切種智無不同其見。故卽各各名號徧周。明迷時無境不惑。悟已無境不智。是諸菩薩已下頂禮佛足明致敬。升座化座摩尼藏。表十行處生死而化眾生行常無垢故。摩尼藏者。離垢寶也。藏者含藏義。師子者。無畏也。此明凡夫行有染聖行無垢也。師子依主立名故。總明修行者智徳所行之法。爾時世尊從兩足上放百千億光明者。十信足下輪中放光。十住足指端放光。此十行之中足趺上放光者明次第隨位升進。表法光從十千百千百千億妙色光明總明隨位升進也。凡足下足指端足趺上。總不離所行之行也。自此長行已下有十段頌文。是十林菩薩各各自頌當位所修行之法。以此十法共成一行。如是一一行中皆具十行。各各隨自行位中名目下義。卽是所贊之法。如文具明。已下如名之義。各嘆當位所行之法。達名知法可知。十行品第二十一

將釋此品約作三門分別。一釋品名目。二釋品來意。三隨文釋義。

一釋品名目者。此品正說十種行門。名爲十行品。

二釋品來意者。此夜摩天宮本意。說十行品爲表。此天蓮華開爲晝合爲夜。爲此天天光自相照。及無有日月。但看蓮華開合而辧晝夜。名爲時分天。夜摩者梵語也。如此位菩薩知眾生心欲開發時。應時接引。未應度者與作得度因緣。以此處而表之。故於此處說十種行門。前之兩品且明至此天處而稱嘆之。此一品正說十行之門故。是故此品須來。明前之十住猶依須彌之頂。此之十行依空。所行表行無著也。

三隨文解釋者。於中約分爲二。一長科經意。二隨文解說。第一長科經意者。此之一品經約作十四段長科。第一爾時已下至是爲十有二十五行經。明同號功徳林佛共加持功徳林菩薩正說十行分。第二佛子已下至第一歡喜行有四十三行經。明正說初歡喜行之法門。第三佛子已下至第二饒益行有四十二行經。明饒益行。如是上下總一品通偈頌有十四段經。末後兩段長行。初一段動地興供分。次一段功徳林觀眾說頌分。次二百二行經。說頌嘆法分。一品上下總通爲十四段。如經自有分劑。不煩科文。如從初同號佛加持分中約有四門分別。一明三昧名。二明同號佛數。三明同號諸佛所加。四明諸佛所以共入定菩薩同號。第一明三昧名者。何以名善思惟三昧。三昧者。云離沈掉。定之異名。且約禪定中有四種禪。一愚夫所行禪。二觀察義禪。三念眞如禪。四如來禪。今云善思惟三昧者。是觀察義禪。爲審定其法善須觀察。正念思惟安立法門。爲後學者而作法則故。第二同號佛數者。舉萬佛剎微塵數佛皆號功徳林。與入定者而同其號。明若迷其心境無明與無限剎塵不殊。若了達心原智慧功徳等十方而無盡。以自一心洞曉與法界福智無差。今此菩薩入此定門。以與一切諸佛契同福慧。遂得同號佛來加持。明與十方諸佛智慧解行同故。福徳功徳同故。第三明同號佛來加者。有六種加。一以言加。以言嘆譽故二毗盧遮那願力加。乘往願故。三毗盧遮那神力加。契佛神力故。四諸菩薩眾善根加。同善根故。五諸佛與智加。得十種無礙智故。六諸佛以手摩頂加。安慰許說法故。已下明功徳林菩薩卽從定起正說十種行門。如下十種行中以十波羅蜜爲體。

第一歡喜行以檀波羅蜜爲體。有四十三行經。分爲五段。第一佛子何等爲歡喜行已下至令一切眾生歡喜愛樂有九行半經。明行檀波羅蜜學佛所有修行分。第二隨諸方土有貧乏處已下至不違一切眾生之心有十行半經。明此位菩薩見貧乏之處誓願生彼富貴家悉捨資財及以身命饒益分。第三又作是念已下至三藐三菩提有八行半經。明菩薩於饑餓劫中作廣大身捨之濟乏分。第四從菩薩如是已下至不見大果不見小果有六行半經。明知眞無想分。補特伽羅想。此曰數數取趣。摩納婆想者。此曰少年。亦曰儒童。意云不分別善惡老少悉皆施與。第五從爾時菩薩觀去來今已下至第一歡喜行有七行半經。明觀眾生不堅固身求堅固身令永安隱分。

第二饒益行以戒波羅蜜爲體。有四十二行經。分爲五段。一佛子何等爲菩薩饒益行已下至得佛所贊平等正法有六行經。明於五塵境界不著分。二菩薩如是持淨戒時已下至一切智心有八行經。明魔將天女不能惑亂分。三佛子已下至無餘涅槃有八行經。明菩薩不以五欲惱眾生分。四何以故已下至令他快樂有十三行經。明善自調伏方能說法令他得樂分。五佛子已下至饒益行有六行經。明得離世間行入甚深智慧分。

第三無違逆行以忍波羅蜜爲體。有三十行經。分爲三段。一佛子已下至忍辱柔和有五行半經。明不害自他忍辱柔和分。二佛子已下至令他心得淸淨有十三行半經。明菩薩身語加害堪忍分。三菩薩爾時已下至無違逆行有十行半經。明菩薩觀空成忍分。

第四無屈撓行以精進波羅蜜爲體。有三十七行半經。分爲三段。一佛子已下至一切佛法句義故而行精進有二十二行半經。明菩薩不求世利爲求佛一切智故行精進分。二佛子菩薩摩訶薩已下至答言我能有六行經。明菩薩爲眾生入地獄受苦無辭勞分。三設復有人已下至無屈撓行有八行半經。明菩薩爲饒益眾生故多劫受苦不辭勞分。

第五離癡亂行以禪波羅蜜爲體。有四十九行經。分爲六段。一佛子已下至修菩薩行心無癡亂有十行經明以正念於隨生死中利生無亂分。二此菩薩已下至心常憶念無有間斷有九行半經。明菩薩聞持正念不亂分。三何以故已下至未曾一念心有散亂有七行半經。明以正念於好惡音聲無散亂分。四所謂正念不亂已下至而不能壞此菩薩心有八行半經。明聞法及利生無餘障分。五菩薩入三昧中已下至無差別有五行經。明觀聲無體堪忍分。六菩薩如是成就寂靜身語意行已下至離癡亂行有九行半經。明身口意淨堪入諸法不離一性分。

第六善現行以般若波羅蜜爲體。有四十行半經。分爲四段。一佛子已下至方便示現生相有十行半經。明智性之無性示現方便現生分。二佛子已下至與一切眾生作所依處有十行經。明菩薩達心境一切法無性無依而教化眾生與作依處分。三菩薩爾時已下至不行正道有十一行經。明念度眾生分。四菩薩如是觀諸眾生已下至善現行有九行經。明度眾生未盡不取自證涅槃分。

第七無著行以方便波羅蜜爲體。有五十五行經。分爲六段。一佛子已下至於諸佛法亦無所著有十二行半經。明菩薩嚴淨佛剎供養諸佛心無所著分。二此菩薩已下至能如是無著故有十五行經。明菩薩供佛無厭處事法而常行中無所著分。三於佛法中心無障礙已下至生諸善根而無所著有十一行經。明觀眾生苦增長大悲分。四菩薩爾時已下至何以故有九行半經。明菩薩常住生死教化眾生無著分。五菩薩作是念已下至心無疲厭有九行經。明教化眾生觀法如幻分。六無疲厭故已下至無著行有七行半經。明菩薩見未調伏眾生而往彼生分。

第八難得行以願波羅蜜爲體。有七十行經。分爲六段。一佛子已下至一性善根有四行經。明此位中十善根分。二此菩薩已下至得不退轉有八行半經。明處苦無疲厭分。三此菩薩𨿽了眾生非有已下至何以故有十行經。明不捨不著眾生界分。四菩薩深入眾生界已下至非得果有十四行經。明菩薩入眾生界不著而亦不廢常在世間現身度眾生分。五菩薩成就如是已下至不著世間有十九行半經。明不說而說法自在分。六菩薩如是已下至第八難得行有十四行半經。明行菩薩行不求果報分。

第九善法行以力波羅蜜爲體。於此段中。分爲五段。一佛子已下至旋陀羅尼辯無盡有十二行經。明十無盡辯分。二此菩薩已下至悉亦如是有九行半經。明大千界現身成佛辯才無礙分。三復次已下至而作佛事有十六行半經。明於一毛端處道場無盡一切毛處及不可說三千界示身成佛分。四佛子此菩薩已下至善能觀察法相故有六行半經。明十種自在身分。五菩薩成就如是十種身已下至一切佛法源故有九行經。明與一切眾生所爲依處分。

第十眞實行以智波羅蜜爲體。於此段中。分爲三段。一佛子已下至悉令淸淨故有十行經。明此位菩薩學三世諸佛誠實身語智得佛十種智分。二此菩薩復生如是增上心已下至法界虛空界有十六行半經。明以願力教化眾生不取菩提分。三此菩薩已下至第十眞實行可有十六行經。明身含眾剎知根利生自在分。已下動地興供分中有十五行經。義分爲三段。第一爾時已下至天微妙音聲有五行半經。明動地興供分。二如此世界已下至悉亦如是有一行半經。明都結十方同然分。三復以佛神力故已下至十方世界悉亦如是有八行經。明十方功徳林菩薩。來集作證分。如十方各過十萬佛剎微塵數世界外有十萬佛剎微塵數菩薩皆名功徳林者。爲明十行徧周故。佛號普功徳者。爲明此十行徧周卽功徳徧周。卽是此位之中所得之果。以行徧周所招功徳故。佛號普功徳舉十方各過十佛剎微塵數者。亦明智所達法。亦明行門之量廣大卽佛果功徳廣大。如是已上十行約十波羅蜜爲升進於法自具分明。不煩更釋。如是十行總是一時一念無前後之行門。莫作前後延促之見。皆須約法界智體用成進修之門。如說頌嘆法中有七行經明十種種性不斷故。以頌重申。如曁於法界者。曁者及也。云及於法界也。如下頌分中有二百二行頌。兩行一頌。如文具明。十無盡藏品第二十二

將釋此品。三門如前。

一釋品名目者。爲說此十種藏。依法立名可知。

二釋品來意者。此位已說十種行。以此十無盡藏成前十行之法。使令無盡。成後十回向之法。使令進向。令使行門不滯。是故此品須來。

三長科經意者。分爲二門。一長科經意。二隨文釋義。

一長科經意者。於此一品經中大段隨十藏名目。總有十一段經。其文如下。

第一從初爾時功徳林菩薩已下至爲眾生說皆令開悟有二十八行半經。明正舉十無盡藏名並陳十種信法分。於此分中復分爲六。第一爾時功徳林已下至是爲十有四行經。明正說十藏之名分。第二佛子已下至生淨信已有五行半經。明初舉十種信法分。第三聞諸佛法不可思議已下至何以故有七行半經。明聞法生信已於法不怯分。第四此菩薩已下至無知無捨有五行半經。明知一切諸佛出世入涅槃無近遠取捨分。第五此菩薩入佛智慧已下至一切諸佛方便有五行經。明入此信生在佛家順諸佛善根方便分。第六是名菩薩已下一行半經。總明結信成能演法分。此信是十行之中位內之信。文殊師利覺首等是十信位中信心故。

第二佛子何等爲菩薩戒藏已下至是名菩薩第二戒藏。於中有二十八行半經。於此段中復分爲三。第一佛子已下至無毀犯戒有三行半經。明正舉十種戒名號分。第二云何已下至具足受持十種善業有二十一行經。明正說十種戒之持犯分。第三菩薩已下至第二戒藏有正說四行半經明。此十行菩薩持戒無毀犯分。

第三佛子已下至第三慚藏有十三行半經。於此段中復分爲二段。第一佛子已下至應專心斷除有十二行經。明斷無慚行具於慚行分。第二一行半經。明具足於慚善爲眾生說法分。

第四佛子已下至是名菩薩愧藏。於中有十二行經。於中大意復分爲三。第一佛子已下至又作是念有三行半經。明自念於五欲境無始長貪求分。第二眾生無智已下至我今行於愧有七行半經。明念眾生愚癡爲於五欲互爲怨仇菩薩知之應自斷分。第三速成菩提已下一行半經。善爲眾生說眞實法分。

第五佛子已下至多聞藏有三十四行半經。明聞藏。於此段中復分爲三。第一佛子已下至無記法有四行經。明舉十事有無分。第二何等爲是事有已下至是名無記法有二十六行半經。明正說十種事有無分。初從十二緣說。無明有故行有。識無故名色無。愛起故苦起。有滅故生滅。此上四事識之與愛。皆從無明妄系諸有生。今達有本無。卽十二緣滅。十二緣滅。非智有生。非智有滅。但除其病。其致無依無形無爲而虛通萬有。無思而現。無作而成。學之者以止觀兩門功終。方會此之一辯。後之十法總終聖教。具陳識相對治異解。已下如文具明。第三菩薩已下四行經。明菩薩念諸眾生無多聞慧我求多聞藏廣爲說法分。

第六佛子已下至施藏有九十三行經。於比段中復分爲二。第一佛子已下至究竟施有三行經。明都舉十種施藏分。第二佛子已下直至是名菩薩第六施藏。總說前十種施藏分。已上十種施理事盡含。如文自具。

第七佛子已下至開悟一切眾生有三十行經。於此段中復分爲五。第一佛子已下至涅槃如實知有十一行經。明且舉如實知世間法出世法根本所集體分。第二云何知已下至廣爲宣說有三行經。明都舉前法從緣所生本無所有分。第三爲說何等已下至不由他悟有六行經。明正說前受想行等無體成壞分。第四此慧藏已下至是爲十有八行經。明十不可盡分。第五已下一行半經。明得法善說分。

第八佛子已下至念藏有二十七行經。於中大意復分爲二段。第一佛子已下至不可說三昧種種性有十八行經。明得無限正念法分。第二此念有十種已下至第八念藏有九行經。明得十正念時於一切法無過失分。

第九佛子已下有十四行經。於中大意復分爲二。第一佛子已下至不可說三昧種性有十一行半經。明聞持一切諸法無限分。第二佛子已下有兩行半經。明此位菩薩所說法無限惟佛能了知分。

第十佛子已下一段有二十四行經。於中其意復分爲三。第一佛子已下至何以故有十二行經。明此位菩薩辯藏無盡分。第二此菩薩成就十種無盡藏已下至第十辯藏有十行經。明正說十種辯藏分。第三有兩行經。明辯藏無限分。

第十一段中有八行經明總舉前十藏成就回向法門分。如前十二部經名中。祇夜此云應誦。伽陀此云諷誦。尼陀那此云因緣經。優陀那此云無問自說。此十種藏爲成當位自分十行令成滿故。亦成後十回向法門故。每位皆然。已上釋十行法門竟。十回向如下此會中序分正說流通者。從此初升兜率天宮。是序分。已下兩品。是正說分。兩品中至下動地興供。是流通分。兜率天宮說十回向法門。於此位中有三品經。共成此位。大方廣佛華嚴經論卷第二十五第五會兜率天宮說十回向法門升兜率天宮品第二十三

第一從初升兜率天宮品。三義如前。

一釋品名目者。以升天所至立名也。兜率天者此云樂知足天也。

二釋品來意者。明前十住十行二位以彰出世已成如來智慧之業。今於此天以明隨見道者。成如來大悲處世利生之業。會融世間出世間。不一不二法門。是故此品須來。凡大悲門從初發心時。以眞智慧進修中悲有勝劣不同。十住十行智悲兼修。仍出世心多。經望此位大悲是理智位。出世心終回入生死。致慈之悲。十地之中長養大悲更令深厚。是故善財十地表法中。從初地已去有九个女天。一个瞿波是。佛昔爲大子之時妻表悲。十地位以終法悅。是妻義故。

問曰。云何於此天處說回向法。

答曰。如須彌頂上說十住。明初生佛家住佛智慧之頂而無退轉。夜摩天上說十行法。表行依空法一切無著。至此兜率天宮。表𨿽不離欲界處大悲門而於欲境常行知足無所染著但爲饒益眾生處於世間。又此天處於欲界。自須彌已上五天之處中。以會智悲令不偏故。如四天王還依帝釋爲主故。是故而於此天說十回向。明和會眞俗成大慈悲長處生死而不廢涅槃名爲回向。從初發心住已來如是和會。位終偏得其名故名回向。此爲以處表法升進。亦卽不曾身有上下去來智悲恆徧故。無中邊故。但明寄處表一生菩薩處此天中果行滿故。以明發心初始始生如來智慧之家。以佛智慧行大悲門。卽是圓滿如來果故。果復常滿。行復常行。果行常嚴故號佛華嚴也。十地十一地依此十住十行十回向法。三法成其功用。更亦無別安立。以是他化天中說十地時更不別作法事興供故。但長養此位大智大慈大悲令深固圓滿故名十地。

三隨文解釋者。於此義中復分爲二。此會中都會五位眾。總在其中。如下諸王菩薩等總是。一長科經意。二隨文解釋。

第一長科經意者。從初爾時至經末約分爲十一段。

第一爾時佛神力故已下至悉皆同等。於中有九紙經。明兜率天王遙見佛來與諸天眾敷座莊嚴分。

第二爾時兜率天王已下。至音樂一時同奏。此一段經。明兜率天王爲佛敷座已與諸天眾以淨心興供養云及諸菩薩奉迎如來分。

第三爾時如來威神力故已下。至贊嘆如來無厭足一段經。明諸天迎佛各各遙見佛來如對目前敬佛興供分。

第四爾時一切諸天及諸菩薩已下。至阿僧祇眾生恭敬尊重。此之一段經文。明諸天菩薩見佛神變饒益眾生充滿十方徧周無限分。

第五爾時大眾咸見佛身已下。至不可思議佛法門故。此之一段。明如來身光徧照無限分。

第六爾時如來大悲已下。至稱揚贊說不可窮盡。此之一段。明如來示一切智所有莊嚴隨利生無限令增長分。

第七爾時兜率陀天王已下。至一切世界悉亦如是。此之一段。明兜率天王辦供已畢請佛入宮殿如來受請分。

第八爾時一切寶莊嚴殿已下。至而說頌言。此之一段。明如來入殿以佛殊勝徳勛令殿莊嚴勝天所供分。

第九有二十行頌。嘆往昔十佛皆入此殿分。

第十兩行經都結十方同此稱嘆往昔如來入此殿分。

第十一爾時世尊已下。至悉亦如是。此之一段。明如來入殿升座而坐以佛之徳殿內殊好出勝過天及十方菩薩皆來集分。

第二隨文解釋者。從第一段長科中爾時已下。至如是渴仰悉皆同等。復科爲七段。第一爾時已下。至恆對於佛。有三行經。明智身恆圓滿分。第二爾時世尊已下。至妙寶莊嚴殿。可兩行經。明如來大智身徧周應感所見彼此無來去分。第三時兜率天王遙見佛來已下。至無能得究其妙好。有七行經。明天王殿上敷座分。從此已下至第一段終。有一百九十三行半經。有一百七十七百萬億種諸莊嚴寶座及寶地虛空悉皆徧滿。又有一百八个百萬億種諸菩薩並諸天八部王眾入法及合掌思惟贊頌。持幡等眾莊嚴寶地及虛空周徧圓滿。又有十个百萬億善根之所嚴潔。第四有百萬億層級已下。至克諧眾樂。有一百一十一行半經。有一百七十个一百萬億色類莊嚴寶座及虛空分。第五有百萬億初發心菩薩已下。至百萬億菩薩善能教化一切眾生。有七十六行經。明菩薩入法諸天八部眾都有一百个一百萬億大眾海莊嚴寶地及虛空中分。第六百萬億善根所生已下。至百萬億贊嘆法而以贊嘆。有六行經。明十種善根莊嚴宮殿及寶座分。第七如此世界已下。至悉皆同等。有五行經。明都結十方同然分。

問曰。十住但有諸天眾來迎世尊。十行徒眾卽有諸天及菩薩眾。此會何故八部王眾大眾廣博莊嚴色類甚多。十地中不敍致天王及眾來迎入殿莊嚴髙座等事。何意其位髙升不陳廣供。

答曰。十住有天無菩薩來迎如來。所施供養者爲十住位。但明且初生佛智慧家。未有先見道者。但列諸天。未有菩薩。爲初始從信位。凡夫未得入聖位。故以此初升須彌頂品。不列菩薩之眾。但有諸天奉迎如來。故明從此位方入聖流。如升夜摩天宮品。卽有諸天及菩薩眾。稱揚贊嘆者。卽明十住位已有見道入位故。故十行位升進中。卽有諸菩薩眾而迎佛會。入十行法門以十住十行。設行眾行。出世心多。處世大悲。由未自在故。所以眾不圓滿故。是此兜率天宮諸天菩薩。及莊嚴色類多者。明此回向之門會融悲智。出世與世間一體。成就大悲。普育含識。徧周利物不棄微生。是故天王龍王八部諸王。菩薩法王。其眾無量。莊嚴境界色相無邊。表明悲位。含弘濟生無限。利物廣大獲益無窮。是故此天莊嚴廣大。如十地之位。但約此十回向大悲之際智育遐周之門。長養大悲使令堅厚。更無餘法別有進求。設復智有奇途。只是此位之中微細。是故佛升他化。更亦不別作。徒眾承迎座體。進修不論別加。層級可知隨文釋義者。此升兜率天宮品中。云十方一切世界皆常對於佛者。明圓智徧周。不離菩提樹夜摩而升兜率天者。爲菩提之智體本性無有依住。徧往十方無去來。今性不可得。無有住處。無有遷變。不動不寂。無所造作。而隨根應十方世界。於一切眾生前對現色身如應化度時兜率天王遙見佛來者。明從前十行位向十回向。爲遙見佛來殿敷寶座者。契會也。如十住爲以方便三昧顯現如來智慧法流。卽座有安置。十行之中爲以法身無相而爲行體座。云化作寶蓮華藏者。爲表處行無染如蓮華故。今此十回向位中。爲成大悲赴俗座。云敷座。敷者。開發義。爲表大悲赴俗開敷眾善之華至菩提之妙果故。又敷者設義。爲表大悲赴俗設法。以利生故。不自求出世法故。座體摩尼者。明以大慈悲常在生死而無染污。以表摩尼名離垢寶座。云師子者。依主義也。爲如來是無畏之主故。諸天妙寶之所集成者。明妙理智悲萬行報得。是故經云。過去修行善根所得一切如來神力所現者。明一切諸佛福智萬行不異自佛神力故。但自心理智中與一切諸佛同福故。爲智同行同故。云無量百千億那由他阿僧祇善根所生者。明回向中福智大悲行周故報也。總云此座嚴飾是不可數無限善根所生。一切如來淨法所起者明以智起行無法不淨。餘如文自具。有百萬億層級周匝圍繞者。十住云百千。十行雲百萬。十回向云百萬億。明升位階級也。百萬億金网者。爲善施教网明淨故。百萬億華帳者。以萬行含攝義故。百萬億寶帳者。觀一切眾生智可貴故。可含攝故。百萬億鬘帳者。大悲垂俗益眾生故。百萬億香帳張施其上者。明張施戒定慧解脫知見香之業報。華鬘垂下香气普燻者。明忍嚴垂飾。百萬億華蓋者。萬行覆育含識義也。百萬億鬘蓋者。慈蔭義也。百萬億寶蓋者。以法寶蔭俗義也。諸天侍立者。明能行行人也。四面行列者。總云四攝四無量也。百萬億寶衣以敷其上者。明以大慈大悲之理智常處生死衣覆眾生無有休息之業報故。百萬億樓閣綺煥莊嚴者。明觀樓智閣差別觀智分明名綺煥莊嚴也。百萬億摩尼网者。明施教网漉諸垢故。百萬億寶网者。明教能護育眾生故。百萬億寶瓔珞网四面垂下者。明以萬行爲瓔珞四攝眾生報名四面垂下飾故。大要言之凡隨智隨行。隨慈隨悲。隨波羅蜜。隨觀照。隨助道法。隨大願。所有報境因果相似。今將此業果將法表之。网表理智行教。樓閣表觀智。殿表正智利生。宮表含育無限。座表普印法空悲智萬行。帳表隨根含攝眾生。鈴表法音和悅。華表道眼開敷。亦表行華資果。十百千萬億都該大數無限。但隨法準而知之可見。不煩更釋。如梵云。頻婆帳者。此云身影也。謂此帳光明能現一切影像於中現故。頻婆羅香。明此香光潔能現一切影像故。亦以赤色光淨如頻婆果。阿樓那香其色如日。赫奕光明。拘蘇摩華。此有總別義。總云一切艸木花也。又有別者。其華白色大小如錢。似此白菊也。樓閣延袤言寶閣相連長遠也。寶悉底伽此云佛胸前臆徳之相。具云佉阿悉底伽。佉者樂也。阿悉底迦者。此云有也。明有此相者有大樂故。以座上莊嚴有此相。樂寶天牟陀羅。天鼓中之別名也。因此撫擊方能出聲阿迦尼吒天此云色究竟天。言其色界此天最極上際已下四十眾菩薩。明見座莊嚴觀法倍倍入法升進以爲莊嚴之境。四十眾者。明十住十行十回向十地位也。明此天蘊修此四位法成普賢行自具故。已下從百萬億天王已下至百萬億摩醯首羅天王有十六王。總該已上欲色二界主。且總明此十回向法門徧於三界以智隨悲徧於六道利生自在如王故。都舉十六種王名者。明彰此位總徧攝人天六道以智如王教化眾生自在無礙故。初總舉百萬億天王者明天王最自在故。然別舉龍王諦觀者明知根雨法自在。夜叉王頂上合掌者明守護自在。乾闥婆王起信淨心者。明以法樂樂悅眾生自在。百萬億阿修羅王斷憍慢者。明以大悲入生死海謙下同事自在。百萬億迦樓羅王口銜繒帶者明大悲垂俗引接。自在義故。百萬億緊那羅王歡喜踴躍者。明能以法歌樂悅眾生令歡喜自在故。百萬億摩睺羅伽王歡喜瞻仰者。明是腹行表恭敬義自在故。百萬億世主稽首作禮者。明四天王主導眾生軌則義故。此是主人及神龍鬼等。乃至地獄總攝在位。百萬億忉利天王瞻仰不瞬者。十住之位修方便進求之定義。百萬億夜摩天王歡喜贊嘆者。如世間樂以歌誦之法樂以贊嘆之。明此天以十行法樂故。百萬億兜率天王布身作禮者。明此天大慈悲心布身如地荷有無倦義故。百萬億化樂天王頭頂禮敬者。明下心徹到大悲屈智至悲之極義故。百萬億他化自在天王恭敬合掌者。明會智悲生死涅槃無一異故。百萬億梵天王一心觀察者。明除細習義故。百萬億摩醯首羅天王恭敬供養者。明智慧法身大悲圓滿可恭敬供養故。此已上十六天王龍王等。明智悲圓滿三界六道自在如王義故。皆百萬億者。表大願智悲行具足也。百萬億菩薩發聲贊嘆者。明已上十六王總攝菩薩行徧皆可贊嘆故。百萬億天女專心供養者。明前十六王等行無染大悲大慈徧三界故。百萬億同願天踴躍歡喜者。明此欲界中天往昔同願。亦明此位之中總同佛願行。百萬億往昔同住天妙聲稱贊者。明此十回向位菩薩。皆同一切諸佛大悲願行。住百萬億梵身天布身敬禮已下至阿迦尼吒天恭敬頂禮。明色界初禪已下行徧總有二十眾天。總收色界諸眾。初十六王等一時包含。今次第別列。無色界天。定沈未堪現世發心。化儀不及其境。如此一段可十六行經。自梵身天已下至阿迦尼吒天。有二十眾天。阿迦尼吒天是色究竟天。此天是色界頂。此已上二十眾天。表此十回向中大悲之行。天者淨也。明以大悲大智常處生死。教化眾生如天自在。而無垢染如梵身天。布身敬禮者有二義。一恭敬如來。二表法。大悲謙下如地。百萬億梵輔天合掌於頂。亦有二義。一敬佛。二表法忻進。百萬億梵眾天圍繞侍衛亦有二義。一敬順於佛。二表順正念度眾生故。百萬億大梵天贊嘆稱揚無量功徳亦有二義。一敬嘆於佛。二表法。嘆眾生有佛功徳。百萬億光天五體投地亦有二義。一敬佛。二表法。望此位以大悲爲地。明以戒定慧解脫解脫知見投於生死慈悲之地。百萬億少光天宣揚贊嘆佛世難值亦有二義。一敬世尊難值。二表法。嘆眾生菩提心難發。百萬億無量光天遙向佛作禮亦有二義。一敬佛。二表法。教化一切眾生使令信解故稱爲遙見。百萬億光音天贊嘆如來甚難得見亦有二義。一難遇難見。二表法嘆自心難知正法。百萬億淨居天與宮殿俱而來詣佛所此亦二義如前。一敬佛。二表法。明悲智宮殿圓滿含攝眾生。百萬億少淨天以淸淨心稽首作禮二義如前。一敬佛。二表法明理事恭敬。百萬億無量淨天願欲見佛投身而下二義如前。一敬佛。二表法。明垂慈救俗。已下準義知之。而以行行之。如百萬億種種天皆歡喜者。此天眾是色界欲界中雜類天故。故云種種也。是都稱表眾行具足。言種種行饒益眾生故。百萬億諸天各善思惟者。總言色界欲界天內天也。都稱百萬億菩薩天護持佛座莊嚴不絕者。此但兜率天故。亦是表法。以法界爲座。體萬行爲莊嚴。此已上三眾通前有二十三眾。從百萬億華手菩薩已下至百萬億諸天子以淨信心並宮殿俱有十眾菩薩四眾諸天子。通爲十四眾。初百萬億華手菩薩雨一切華有三義。一處空雨華供佛。二以空起行。三明往世造華爲因。百萬億香手菩薩雨一切香亦有三義。一雨香供佛。二明五分法身香。三明往因之行以香供養。百萬億鬘手菩薩亦有三義。一雨鬘供佛。二以忍爲鬘體。三明往因造鬘供佛。已下準義知之。如百萬億諸天子。從天宮出。至於座所。此有二義。一出宮供佛。二明以智會悲。百萬億諸天子以淨信心。並宮殿俱。亦有二義。一並宮殿供佛。二表悲智圓融。百萬億生貴天子以身持座亦有二義。一持座供佛。二表法。此生貴住主第四波羅蜜以精進。是持座義。百萬億灌頂天子舉身持座亦有二義。一舉身持座供佛。二表十住中灌頂智悲力用增彊。此四種天子者。卽是欲界兜率天中說諸天子。以經言略計。次第十住合是。亦明子者慈名。爲表修慈故。彌勒號慈也。以次百萬億思惟菩薩已下至善能教化一切眾生者。此一段有十个菩薩以淨三業。或入住地莊嚴法會。皆名義可解自百萬億善根所生。已下至而以贊嘆有十百萬億眾。善行所嚴。如經具明如此世界已下至悉皆同等有四行半經都結十方同此已上徒眾有一百種百萬億眾。已上莊嚴有一百八十七種百萬億。爲已上此段都數。已上莊嚴及菩薩。神天女色類間雜。或次或不次者。意表此十回向位。是以智從悲成大悲海。於人天六道中。以無限徧周法界行門。一時等化逐根與法。或次或超。或但成信。或位階十地。或人天善根。無有一向次第安立。以此莊嚴及菩薩神天。表法間雜不依次第或菩薩眾中有諸天或諸天眾中有龍神如是準義思之可見經意。

第二興供迎佛分中與十萬億阿僧祇兜率天子奉迎如來有二義。一請佛入宮殿。二表法。以解脫無依住之大智處一切生死。饒益眾生卽迎佛義。又一釋如創入聖位以方便三昧而入眞門。如此十回向以取十住十行中無垢正智。入大悲方便。爲迎佛入宮殿。如三乘中地前三十心爲方便。十地見道。如此經十信心爲方便資糧。十住初心爲見道成佛。十行十回向。十地十一地爲資糧十住初心見道成佛令慣習自在故。爲三乘教於三僧祇劫方成佛故。設十地菩薩得三種意生身。非是得佛智生身故。以是十地向前三賢菩薩。是資糧位。十地見道爲加行位。十一地等覺位中。普賢行方終。十二地是妙覺佛果。此佛華嚴其義。先佛而後行。以先覺佛果。方以悲願之行。用資覺體。使悲智齊均。以此義故號佛華嚴也。是故今此兜率天王。以將大悲之方便。用資十住十行之中大智佛果。爲迎佛義故。今此位教表法大體。將以大悲之海。用資十住十行之中佛智慧正覺故。故號之爲迎佛故。夫法無始終一念齊等。萬行悲智當體圓終。設教名言不可並立。名詮序致似有前後義。生體名者名無始末。達教者境智不移。此教意明混今古之爲一際。破情塵於當卽也。終不可作延促解始終見。總不出無時之理。和會一多差別之門也。凡以前位向後位爲遙見正契。爲佛來入宮。以淸淨心雨阿僧祇色華云有二義。一供佛。二表法門。大悲萬行徧周其云具十種。明法行圓滿皆從天身出者。明智身興萬行也。大眾天子天女歡喜頂禮者。明以軌度法則利生令得樂故。明菩薩大悲令眾生得樂是菩薩樂故。如世人母。其子樂者其母亦樂也。兜率宮中不可說諸菩薩住虛空中精勤一心供養出過天者。明以法空成行出勝世間有爲行也。此一段有十三種眾。

第三諸天迎佛各各遙見如來敬佛興供分中分爲五段。云遙見佛來者明從前十行發起回向大悲大願故。如對目前者。明不離根本智常相應故。下文云見如來具一切智是也。於法無礙正等覺者。明與佛智正覺合故。如是思惟已下四句。是正入位故。各以天衣盛供已下十種供養者。明前由以身化供明起願也。此段明以衣盛供表身行周也。於此興供一段六十五行經約作五門分別。一爾時如來威神力故已下至同時奉迎如來有五行半經。明諸天以佛神力自善根力遙見佛來自契智奉迎分。二各以天衣已下至供養於佛有四行經。明諸天以衣盛香華散佛供養分。此有十種供養眾。三百千億那由他已下至雨一切瓔珞云無有斷絕有十六行經。明諸天各各以心所興供云供養分。此一段十種供養眾。四百千億那由他已下至天樂出妙音聲供養如來寶幡供養如來有十二行經。明並陳所興十種持散供養供佛分。五百千億那由他已下至無厭足有二十五行經。舊住兜率天宮中菩薩以諸波羅蜜行興其依果以爲供養。此一段十七種供養云者。舊住本位位新來者。加行入位。此十七種供中先舉蓋爲先者。爲此位回入大悲菩薩行故。以大悲爲首。以諸波羅蜜一時資助。華是智慧開敷義。帳是含容義。衣爲忍義。鈴网是說教義。如幻心是堅固義。爲無體可成壞故。余準例約名義知之。此第三段有三十種百萬億供養眾。末後有先住天宮菩薩眾。有十七種供。從波羅蜜諸行生。從法身智慧解脫知見生。如文具明。所以勝天之供爲非有爲所報得故。是法身無作門所起超情作故。

第四爾時一切諸天及諸菩薩已下至阿僧祇眾恭敬尊重。此之一段有一百五行經。總大眾見佛饒益眾生無限自在分。於中文義如經自具。

第五身光照曜無限分中有十二行經。約分七分。一爾時大眾咸見佛身已下至無邊法界有兩行半經。明見佛光明境界分。二以佛神力已下至出世善根之所成就可兩行經。明如來神力出妙音聲說頌分。三復現百千億那由他已下至自在之所出生有兩行經。明如來現自報相莊嚴分。四又現不可說已下至甚深義可一行半經。明現無盡諸佛出興分。五又現不可說已下至平等淸淨一行半經。明如來神力通變徧周分。六如是已下至不思議勝徳生有一行經。明前所現是如來勝智徳所生分。七復現百千億那由他已下至佛法門故有八行經。明如來現不思議妙寶焰現自善根集大眾分。此七段經中文義自具。此段意如來自現境界。令回向者加行契入。

大方廣佛華嚴經論卷第二十六

第六爾時如來大悲已下至稱揚贊說不可窮盡一段有二十六行半經。分爲兩段。一爾時如來大悲所覆已下至生三世諸如來家有十二行經。明如來示現莊嚴及神力令不可說世界眾生獲益分。二世尊所現已下至此段末有十三行半經。明如來所現之徳顯佛自在令一切眾生發諸菩薩入佛所行酬本願分。

第七爾時兜率天王已下至一切世界悉亦如是。有十三行經。明兜率天王辦供請佛如來爲欲益眾生故。受請並結十方同此分。

第八爾時一切寶莊嚴殿已下至而說頌言有十三行半經。約分爲兩段。

一爾時一切寶莊嚴殿已下至悉過諸天供養之上有八行經。明如來受請入殿以佛自己善根依果出勝諸天無比對分。此明加行會勝位徳如佛故。二時兜率天宮中已下至而說頌言有五行半經。明諸天妓樂熾然不息諸天歡喜說頌分。此明入法悅樂故。

第九有二十行頌。明稱嘆往昔如來來入此殿分。云吉祥者。眾善所集名吉。眾福所加名祥。云金色殿者。殿有金色光明。亦名法身無垢。云蓮華殿者。殿有眾色蓮華莊嚴。亦表法無染。是蓮華義。山王殿者。明積徳如山王。非殿有山。如經云。寶者。貴徳爲寶。非關寶王。余義可知。所以須嘆往昔如來者有三義。一兜率天王念昔自分善根力合古。二明古今諸佛道迹普周。三明如來道迹依古不異非天魔梵所攺今爲眾生生信入故。此十佛亦以加行隨行成名。

第十兩行經。明兜率天王嘆佛並結十方同此。

第十一品末有十三行半經。約分爲二段。一爾時世尊已下至爲眾說法有六行半經。明如來處座爲眾說法分。二不可說諸菩薩眾已下有七行經。明十方菩薩來集處座殿內莊嚴妙好勝諸天一切十方兜率天悉同此雲集莊嚴分。座體前已釋訖。師子座上結跏趺坐者有二義。一世間威儀。二會此十回向中理事交徹。如來座體。以法界緣起不思議智無所依住大慈大悲以爲座體。以無依住智性自徧周與虛空等。不去不來而對現色。身與眾生數等。任根差別。隨應調伏而化度之。而無所造作。如經云法身淸淨妙用自在者是也。與三世佛同一境界住一切智者。以智體無內外中邊。諸佛同住境界亦爾。與一切佛同入一性者。爲無性之性無出入也。諸佛同此也。佛眼明了者。覺一切法非有無。而能以智徧知一切諸法也。有大威徳普遊法界未嘗休息者。以無作無依之理智破一切執著。皆悉消亡名之爲威力。以智無表裏性徧如虛空應感現形而無來。去名之爲。遊無俗不眞名爲法界。一念三世古今情盡教化眾生無始無終。名未嘗休息。明時不遷也。具大神通者。大智無依無形性無生滅名之爲神。智無不達名之爲通。隨有可化悉能徧往者。明智無去來中邊表裏。十方眾生應感皆見。皆悉不同名爲徧往。以一切諸佛無礙莊嚴而嚴其身者此無礙莊嚴有二義。一四無礙智莊嚴。二佛依報正報二福莊嚴。一切相好及隨好。是以如來身是正報。國土蓮華藏世界是依報。智自善業而嚴自身及境爲智。法爾自具無邊功徳。如九十七種大人之相。是只爲無明所覆。以慈悲喜捨饒益眾生。報得依果者。卽隨好光明功徳是。如佛大人相有十華藏世界微塵數隨好無限。如經且約舉一種隨好功徳名圓滿王。所有利益具在經說。又如無依住智體無自他內外所執。所有依報正報莊嚴身及國土。一切境界互相含入。猶如百千明鏡影像互相。容入重重無盡。重重無盡。身土眾境互入無盡。猶如帝釋所居寶网。諸天眷屬寶內重重眾像相入身境無礙。身出剎土。剎土出身云。俱現佛事。一種自在諸法總然。於智境界不說有情無情之法。經云善知其時爲眾說法者。了根生熟如應化度。

問曰。何爲諸佛知眾生心時與非時。

答曰。以如來心與一切眾生心本不異故。是一心一智慧故。以此知時與非時。諸佛了悟而與眾生共之。眾生迷惑自謂爲隔。一切諸佛以一切眾生心智慧而成正覺。一切眾生迷諸佛智慧而作眾生。及至成佛時還成眾生迷理之佛。所說法門還解眾生心裏迷佛眾生。以此不異故知眾生心。經云不可說諸菩薩各從他方種種國土而共來集者。約萬行差別名爲他方。以法隨根應物調伏名種種國土。不出如來大圓明智。名爲而共來集。眾會淸淨者。無情識也。法身無二者。與佛同一體性等無性也。無所依止者無得無證也。而能自在起佛身行者。無作之智同佛用也。坐此座已者。會此十回向法界本也。殿出殊好者以智所感也。出過諸天者。以智報感非有情爲也。解云。菩薩所報相約行所生。論主頌曰。

菩薩以忍爲垂鬘

慚愧恆爲衣服飾

戒品塗香及末香

慈悲普覆爲其蓋

正心不動禪定幢

智慧幡破諸邪見

方便常住生死海

饒益眾生爲妓樂

總持演暢妙法音

聞者解脫爲歌樂

已上如文可知。此段有不可說他方菩薩眾。此一段諸天住兜率宮。菩薩眾總有一百五十个百萬億眾。若他方所來菩薩有不可說。諸天莊嚴髙座及宮殿色類。有一百八十種差別。一類有百萬億。如來及菩薩自福莊嚴無有限數。此會所將如是大悲。如是智慧。如是萬行。但爲長養初發心住初生佛家之智慧大悲令慣習自在故。時亦不攺。法亦不異。智亦不遷。猶如竹﹝竺﹣二﹢韋﹞依舊而成。初生與終無有粗細。亦如小兒長初生而爲大無異大也。此直以十行十回向十地十一地爲養道之方便佛果在於初發心。又十住中一住具十住之功用故。及十住十行十回向十地總十住中總具足故。猶如神龍馬王所生。其神駒生在其地。與父遲速相似。惟力用未如其母。如初發心菩薩。以乘如來一切智乘。初生佛家。與佛同智。惟神通道力未如。以待大悲萬行長養故。𨿽長養功終法不異也。時不遷也。終不出初發心時力用功畢。如龍女不出剎那際三生成佛。是如善財一生得佛果亦爾。一生義者得無生也。今且約立無生有十。一諸蘊自體無生。二諸見自體無生。三空無生。四性無生。五時劫不遷無生。六涅槃生死無生。七說法音聲寂默無生。八智慧分別無生。九神通力性自周徧無生。十不出剎那際對現三世盡古今劫一切眾生前身無生。有此十種無生義故。是名一生當得菩提。是此經意。以十行十向十地十一地法方便用資初發心佛果。絕前後之情所望故。以資糧與佛果同時互爲體用相資故。故號爲覺行互嚴。此經以果資行令行無著。以行資果大用得辦。如三乘以意生身菩薩未說乘佛一切智乘者。推佛果在十一地後三祇之劫終也。卽地前三賢爲資糧。十地爲見道。佛果在十一地後三祇之劫也。如此教與三乘中五位行相。一倍顚倒行相不同。後當更明。兜率天宮中偈贊品第二十四

將釋此品。三門如前。

第一釋品名目者。明以金剛幢等十菩薩各從異佛剎來。處兜率天宮至如來所。各化作妙寶藏師子之座已。各以十回向法門因果而偈贊之。故名偈贊品。異佛剎者。從十行中來入十回向。

第二釋品來意者。此品爲欲成十回向中因果法門故。此品須來也。

第三隨文解釋中。義分爲二。第一長科經意。第二隨文釋義。

一長科經意者。於此一品大意前後總作十一段長科。一從爾時佛神力故已下至而說頌言有五十二行經。明金剛幢等十菩薩眾十方來集彰因示果不二分。二如來不出世已下有十行頌。明佛以實示權分三。爾時堅固幢菩薩已下有十行頌。明嘆佛身性相無比要常親近供養無疲大願成滿方能履佛所行道分。四爾時勇猛幢菩薩已下有十行頌。明佛及法要以淨心淨行方了見佛有爲不堪分。五光明幢菩薩已下有十行頌。明一佛身而生多佛身如幻而生起分。六爾時智幢菩薩已下有十行頌。明佛智無依無作不造不內不外而能現形普徧分。七爾時寶幢菩薩已下有十行頌。明如來所有應現非情所爲任智無功眾生自業應見分。此段約自修行之行智現相應故。非時分智立時分者是情故。多時少時俱是情故。八爾時精進幢菩薩已下有十行頌。明佛身非內外十方佛同等無有內外身對眾生業現分。九爾時離垢幢菩薩已下有十行頌。明如來以無心無思無依之智性無表裏對現十方隨根普應分。十爾時星宿幢菩薩已下有十行頌。明如來無心意識可名爲佛眾生以有心意識及住寂滅心者總不能見佛分。十一爾時法幢菩薩已下有十行頌。明寧受眾苦不捨如來分。已上各說一法共成十回向心。或但說有眾生著有。或但說無眾生著無。如經星宿幢菩薩頌云。眾生有分別。是佛是世界。了達法性者。無佛無世界。如下文法幢頌云。寧可恆具受。一切世間苦。終不遠如來。不睹自在力。此二頌皆相成就有無恐墮邊見。余例知。如觀十方何意爲觀眾意之同別。亦觀十方世界諸佛法同不二。

二隨文釋義中從第一初五十二行經義分爲十段。一爾時佛神力故已下至來詣佛所。是諸眾來集分。二其名曰已下至法幢菩薩。舉所來十菩薩名號分。三所從來國已下至妙香世界。是諸菩薩所從來國土分。四各於佛所淨修梵行已下至觀察幢佛。舉本所事佛之號分。五其諸菩薩已下至無量功徳有八行經。明諸來菩薩化座而坐放光顯徳饒益分。六所謂已下至猶若虛空有七行經。明諸來菩薩見無依止淸淨法身智慧徧遊十方事佛自在無礙分。七如此世界已下至無有差別。明都結十方同此來集分。八爾時世尊已下至神變之相。明如來放光所在普照十方彼此大眾皆相見分。九如是菩薩已下至皆來集會有十六行經。明諸來菩薩往因同佛善根至法究竟自在分。十在於佛所因光所見已下至頌有兩行經。明都結十方同此世界菩薩集會分。

二隨文釋義者。於此五十行經。約立十門。一明十方菩薩所來之法。二釋菩薩名下之義。三釋十世界之所表。四釋十佛名號之因果。五釋十菩薩來至佛所所化之座體。六釋菩薩身光之因。七明菩薩所得何法而能自在化滿十方。八釋如來放光處所表法。九明諸來菩薩眾海從誰發心。十明隨位進修因果。

一明菩薩所來法者。經云一一各與萬佛剎微塵爲數者。明進升之法智之知見勝前位故。十住云百。十行雲千。十向云萬。俱從萬佛剎微塵數國土外諸世界中來詣佛所者。明迷法云外世界智達名來詣佛所。云萬佛剎微塵者。是迷悟之數也。

二釋菩薩名下之義者。其名曰金剛幢菩薩者。菩薩前已釋訖。金剛幢者。明堅固不動義。前十行位菩薩名林。表行覆蔭廣多義故。此位菩薩以幢爲稱者。明大悲之行處生死大海能摧破一切眾生煩惱自智無傾動故。十行明以行自卑和怨義。十回向明大智堅彊隨悲破怨自在義。此約檀度行堅固幢菩薩者。此大悲爲戒體故。勇猛幢菩薩者。此約大悲爲忍。是勇猛義。光明幢菩薩者。此約大悲爲精進之體。長處生死之夜。以智發明故。智幢菩薩者。此位大智於生死之中恆明常破闇故。以爲定體。寶幢菩薩者。明以大悲大智慧善施教网。名爲寶幢。明教可貴故。非世寶也。精進幢菩薩者。此位是第七方便行。善能知根同事處俗不迷同塵不污。是精進幢義故。無垢幢菩薩者。是此第八願波羅蜜自無生死。以智隨願利生故。常無垢也。星宿幢菩薩者。此力波羅蜜法王位成差別智。明善知眾根猶如星宿大小皆明。法幢菩薩者。此位是智波羅蜜。善安立諸法無能摧破者。是法幢義故。此已上是能行行之人。

三釋世界名者。所從來國謂妙寶世界。明以妙法普施含生是可貴義。世界名妙樂者。明大悲爲戒處生死利眾生令得大樂。妙銀世界者。明以法身理智以成忍體猶如白銀柔軟明淨。妙金世界者。明精進利俗無有勞倦不虧眞理黃中致福悉皆金色也。妙摩尼世界者。明法性白淨用而無垢自在。以爲定體故。妙金剛世界者。明無性妙慧能破虛妄不自壞故。妙波頭摩世界者。是赤蓮華也。明此以大悲方能同色香而無染故。妙優缽羅華世界者。靑蓮華色也。明第八以智隨悲之行淸潔不污。以靑蓮華色處泥不污。以用表之也。妙旃檀世界者。以此法師位成說法香也。妙香世界者。明此位大智大悲隨位功徳終。以無依無作之微妙智。而滿十方無來去智。法音隨徧無有形故。但云妙香不云形類。表勝前有迹故。此十世界已上名是此十回向位行中之法故。言妙香世界者。是隨生死教化眾生理智妙用也。世間以土地山河爲世界。智人以智徳妙用爲世界。

四釋十佛名號因果者。經云各於佛所淨修梵行者。明隨位進修加行佛果。卽如下十个佛是。所謂無盡幢佛者。明此十向大悲之位所施無盡。以成佛果之號。其施如下回向品自明。風幢佛者。明巽爲風爲白淨爲言說爲赤爲日爲明爲白淨卽如風無形色而香臭悉吹皆令淨故。又巽爲雞知時而鳴故。像此知根而垂教也。上值天門開眾善也。巽爲已盛陽之始也。定是非之時也。時齋戒法則之時故。巽爲言說爲口爲面門談眾善也。能治辛丑。丑爲小男。以眾言說化童蒙也。以此言之。風幢佛是。此戒波羅蜜之風化果號也。解脫幢佛者。忍位中果也。忍力已成無不解脫也。是西方兌爲卑下義。威儀幢佛。此主北方佛果。共信位中北方威儀智佛同號。此主北方師範位也。以威儀庠序以接童蒙故。以約行爲果號。明相幢佛。此與十信位東北方明相智佛同號故。明約坎爲所治。醜爲信心。寅爲契理。始明借方表法也。主醜爲山。山爲不動。不動卽淨。淨能發明。明禪之始也。入定之始正慧開敷。以十向之位不離十信所信之法。於彼法上以爲安立。此明十向之定體。能發大悲利俗之明慧故。如常幢佛。與十信中第六究竟智佛亦相似。總約隨位升進波羅蜜上。立佛果號之名。總不離十信所信果。一如善財至彌勒佛果還指善財見文殊者是也。明文殊是啟蒙信果之位。發行進修不離舊迹。今文殊菩薩住淸涼山。是此閻浮一境之東北。主艮位。表啟蒙發明之首故。故爲童子菩薩。以實言之。本是十方諸佛無性理之妙慧。成佛莫不由之。此門卽一切眾生盡有。迷理自惑而不見。若悟理者現行分別是也。以定照之方明故。艮爲止也。自余準例。隨名會位知之。

五釋諸菩薩來所化之座體者。經云。化作妙寶藏師子之座。以法寶利生教行网故。以寶网彌覆座上。十信位中座體約果成名。以寶蓮華藏爲體。十住位中約得如來智慧大悲而成體。卽以毗盧遮那藏爲體。卽師子座號毗盧遮那藏。十行位中以淨行離垢師子座。卽以蓮華藏爲體。十回向位明大悲處生死設教行普該萬法不拘一法故。座體直以寶爲名。不限色類。以教行徧周而漉眾生故。座有寶网彌覆其上。

六釋菩薩身光者。明此位菩薩以大悲行處世利物任智慧而照眾生卽淨光恆照。

七明菩薩得何法而自在者。經云。見無依止淸淨法身。以智身現無量故。是明見法無依止性。一切無明便爲妙用智慧。卽能通化無方。

八釋如來放光處所表法者。明十信足下輪中放光以信爲初。如十住足指端。明入聖位之初。十行足趺。明依聖性法身起行。十回向卽於膝上放光者。明表法光明以膝者人之坐起回旋捲舒自在之所由也。明此回向位法門是。回俗處眞解脫無染之大智。以悲願利生。處生死而恆涅槃。處涅槃與生死無礙自在。以放光處表之。十地眉間表中道果光也。

九明諸菩薩從誰發心者。皆於自心無始分別。無明爲發心之始。達此無始無明爲大圓鏡智故。卽與十方毗盧遮那如來同善根故。若離此智。無成佛期。無見佛日。是故經云。如是菩薩皆與毗盧遮那往昔同善根故。明達自無明。成大智體。諸佛共此智也。

十明隨位進修因果者。明金剛幢菩薩是所修行之人。妙寶世界是所修之行。無盡幢佛是所行之果。餘九例知仿此。已下有十段頌。一頌十行。一行一頌。所頌之法是此當位十回向位中。都調治綱紀之門。如文自具。更加文釋。文煩義沈表法難知。方可約釋。餘如文自具書。大方廣佛華嚴經論卷第二十七十回

向品第二十五之一

將釋此品三門如前。

一釋品名目者。此品何故名爲十回向。答曰。以十住初生諸佛智慧家。𨿽有第七方便波羅蜜成大悲行。然爲創始應眞修理智出世心多行悲行劣故。於初發心住。於妙峯山頂見比丘。名爲徳云。得憶念諸佛智慧光明門。𨿽知以後次第十善知識。以十波羅蜜互相參入。和融諸行早已具足。然當隨本位行門勝劣全異。此明同中別令升進故。如十行位中爲行之首。卽以三眼國比丘名善見。卽以林中經行。用表其十行。以智眼慧眼法眼。觀根利生化令出世故。以比丘所表爲十行。廣大覆蔭眾多以林所表。如此十回向位中。明前二位出俗心多。大悲行劣。以將十住初心所得諸佛之智慧。十行之中出世之行門。處俗利生故名回向。回眞入俗利生故名回向。是故此位表法善知識。卽以鬻香長者名號靑蓮華表之。明此十回向法門如合和香法。以將諸眾香合爲一丸。互相資益以成徧燻。十回向者。亦復如是。以戒定慧解脫解脫知見五分法身之香。和合大慈大悲諸波羅蜜四攝四無量涅槃生死諸塵勞門。共成一个法界之眞香。皆從大願爲首。是故此位名爲回向。長者名靑蓮華者。表此位行不染垢淨生死涅槃也。又長者明處俗流。智長於世人名之爲長者。靑蓮華者。明諸色華之中此華色香第一。以表五位行門。此十回向法門第一。何以然者。爲此十回向法門以大願力會融悲智。生死涅槃成一法界之眞自在法故。能資前位佛果。使具普賢行門圓滿故。亦成後位十地十一地行門。使慣習自在故。明前後十住十行十地十一地總是此十回向位中理智大願大智。大悲所圓融故。故以此十回向位通前徹後總通收故表靑蓮華。眾華之中色香最爲殊勝出過余華也。又以表兜率天宮。於諸三界此天殊勝。何以故。爲世間三世諸佛皆在此天長菩提心滿化世間故。向上化樂天他化天樂放逸故。又向上色界無色界是樂淨心多故。已下夜摩忉利是著樂之處天非知足故。四天王天四面而居非正位故。是故此天處欲界之天上下處中故。又此天要修三福徳人之共生處故。何者爲三。一修施。二持戒。三修定。自余諸天不修三福令均平故。皆偏多也。修戒施二福。是故余天。或多放逸。或多樂淨。是故上生經云。樂欲長菩提心者。來生此天。是故此天說此十回向門。於此表法勝故。又向下忉利夜摩向上他化化樂。此天於此五天處中故。故說十回向。和會智悲均平令處中故。故於此天說十回向故。故將此處表所說法門。又將鬻香長者號靑蓮華。所表法位以此之義可解。是故名十回向。以表十波羅蜜行參和一多同別之門故。爲十種回向以表無盡故。以大願風吹智慈云令普雨故。

二釋品來意者。大意如前所述可知。

三隨文釋義者。義分爲二。一長科經意。二隨文釋義。

一長科經意者。從爾時已下。至第三十三卷

末。總作十五段長科。第一從品初爾時已下。至去來現在一切諸佛回向。有三十三行經。是十方諸佛如金剛幢菩薩令說十回向分。第二佛子菩薩摩訶薩已下。至過去未來現在諸佛已說當說今說。有九行半經。是正舉十回向之名目分。自此已下。佛子云何爲菩薩摩訶薩已下。至第三十三卷

內。至皆得淸淨到於彼岸。總有十卷經。明正說十回向隨十波羅蜜進修行門分。已上十个回向。一个是一个波羅蜜行。都共爲十段科。第十三佛神力故已下。至一切世界兜率天宮悉亦如是。有十六行經。是動地興供分。第十四爾時復以佛神力已下。至亦復如是。有十行經。明同號菩薩來集作證分。第十五爾時已下。有六行半經。明金剛幢菩薩說頌分。

從初第一段諸佛加金剛幢分中。復分爲四段。一爾時金剛幢菩薩已下。至演說諸菩薩十回向。有十八行半經。明金剛幢菩薩入定諸佛與同號加持分。二佛子汝當承佛威神之力已下。至無障礙法光故。有四行半經。明諸佛勸說十回向法門分。三爾時已下。至善根力故。有六行經。明諸佛與金剛幢十種法力加持分。四爾時已下。至去來現在一切諸佛回向。有四行經。明諸佛以手摩頂令金剛幢菩薩出定說法分。

二隨文釋義者。約立十門。一釋入三昧因緣。二釋三昧之名。三明諸來佛剎遠近。四明諸佛之數。五明諸佛同號所緣。六明佛來現前稱贊。七明諸佛共加入定。八明諸佛摩頂因緣。九明出定告眾嘆法。十明正說十回向。

一釋入三昧因緣者。爲欲令後學菩薩知軌則故。爲知三昧方便現智令明淨故。爲知三昧之力能令說法智慧簡擇自在分明故。三世諸佛法則合如是故。故須入定。

二釋三昧之名者。何故名爲智光三昧。爲以成就大悲之門非大智而不顯。如十住中顯佛智慧與自心同合。卽以方便三昧無作無思。如淨水澄明日月萬像自然現徹。如十行之內三昧。卽名號善思惟。則明理隨事法差別名善思惟。如此十回向所入三昧名智光者。明以智行悲明處俗無染。以此智光照俗無俗不眞。是以鬻香長者靑蓮華表之。用明處俗無染。十住十行比丘以爲標首。以明出俗之功。一依善財知識表之。是故此位圓悲智之自在故。故三昧名爲智光。

三明諸來佛剎遠近者。明隨位勝進智慧增廣。十行雲萬佛剎微塵。此位云十萬佛剎微塵。表勝進過前。

四明諸佛之數者。經云。十方各十萬佛剎微塵數。明進修智業廣大與十方如來智體功用合故。

五明諸佛同號所緣者。何故十方諸佛。與入定菩薩同號爲金剛幢。而現其前者。有二義。一如前所釋進修智會。二以佛名號及如來身而現入定菩薩前。明處位不惑斷自他之疑故。成法印故又智旣合同。身亦無二故。

六明諸佛來現稱贊金剛幢者。明以言加令入定者。印法不惑。亦令當學之徒斷余疑惑故。又身智旣同。說法亦等故。

七明諸佛共加入定者。所云共加者。有二義。一自智所會合佛徳故。二諸佛隨智與力二緣會故。名之爲加。又爲自𨿽不疑斷他惑故。諸佛與加成法則故。又說佛加持有六。一同名號加。與同名故。二現身加。而現其前故。三言贊加。以言贊嘆故。四毗盧遮那往昔願力加。五與十種法加。如文自明。六以十方諸佛手摩其頂加。

八明諸佛手摩其頂因緣者。何故手摩其頂。明右手作用之便。明諸佛以右手引接令出定說法。又自作用與諸佛作用相及故。又諸佛許可到法際故。以當位有自位際法也。

九明出定告眾嘆法者。經文自具。

十明正說十種回向者。如經下文。此釋初段三十三行竟。

第二佛子菩薩摩訶薩已下。至過去未來現在諸佛已說當說今說。有九行半經。正舉十回向之名目分。至後隨當位分中方釋。

第三正說十回向隨十波羅蜜進修分中。從佛子是爲菩薩摩訶薩十種回向已下。云何爲菩薩摩訶薩救護一切眾生離眾生相回向。於此段中有二義。一科其當段經意。二隨文解釋。此十个回向中。長科有一百八十段經文。

一科其當段經意者。於此救護一切眾生離眾生相回向段中。長科爲十段。一佛子云何爲菩薩摩訶薩救護一切眾生離眾生相回向已下。至如是等無量善根可有五行經。明修六波羅蜜四無量心成就初回向分。二修善根時已下。至皆令得一切智。有十四行半經。明起大願念度眾生分。三佛子菩薩摩訶薩已下。至阿耨多羅三藐三菩提。有三十三行半經。明親疏善惡平等分。四佛子菩薩摩訶薩已下。至住佛所住。有二十行經。明以諸佛法而爲勝緣。深植自善根願與眾生分。五佛子菩薩摩訶薩已下。至令得解脫。有三十八行經。明菩薩入於惡道。代諸眾生受苦令諸眾生得樂分。六佛子菩薩摩訶薩復作是念已下。至使到彼岸。有七行經。明菩薩以自善根令諸眾生得十種究竟樂分。七佛子菩薩摩訶薩已下。至無量善根。有五行經。明菩薩隨宜救護眾生。得出生死供養諸佛親近善友分。八佛子已下。至令一切眾生斷疑故。有十一行半經。明菩薩大願眾生𨿽多不假多聖。惟我一人獨能度盡分。九佛子已下。至救護一切眾生離眾生相回向。有三十一行經。明菩薩如日普照。不求恩報不著眾生法回向分。十爾時已下。至說頌。有六行半經。明金剛幢菩薩觀眾說頌分。

二隨文解釋者。何故名爲救護一切眾生離眾生相回向。釋此名目有二義。一明隨位修行次第之法。二方明本位名號。一明隨位修行次第之法者。如十住中。於初發心住求一切智。此菩薩所緣十種難得法而發於心。所謂處非處等十種如來智力而發於心。生於佛家爲佛眞子。如十行之中。行歡喜行爲大施主。凡所有物悉能惠施無有悔吝。行菩薩行以爲所緣。如此十回向中。初回向名救護一切眾生離眾生相者。卽以六波羅蜜四無量心。以爲所緣。卽以十住十行所得大智法身無著淨行。起廣大願行處於生死。以六波羅蜜以爲行首。慈悲喜捨以爲處生死利物之緣。是故卽名爲救護眾生離眾生相回向。卽以慈悲喜捨爲救護。以六波羅蜜出世間法爲離眾生相故。爲六度行門是出世行故。是故如是安立次第。總在十住初發心位。一時總具。只爲紙素竹帛名言次第。遂生分段。非是法有前後義故。如十住位中善財童子表法之中海門國觀大海。具有阿修羅等十王供養等是回向義。然教門次第升進不可不存。若不如斯。使後學之流行沈淪而不進。二明本位之名者。又以大智法身。以爲離體。十波羅蜜四無量心。以爲處生死救護眾生所緣。是故名救護眾生離眾生相回向。心以智體無依所救護者。無住眾生無相正爲救護而無作者故。故眾生自眞無出沒故。名救護眾生離眾生相回向。成此初回向法門具足五緣。一具自了法身本自淸淨解脫緣。二得大智慧解脫緣。三具大願力奉事諸佛利眾生緣。四十波羅蜜具足勝行緣。五慈悲喜捨不捨一切眾生緣。具此五法方能成就此初回向。云何行檀波羅蜜淨戒波羅蜜。以能捨惡法戒體自淨故。云何修忍波羅蜜。施戒已成。當修忍力時。爲施體能捨故。與戒體淨因忍體。須加行修學。爲忍防他淩辱。非由己自捨故。故須加行學忍。云何起精進波羅蜜。以忍體是自息其忿恨。非是忻修利物之行故。須起利物之行。是此位精進義。云何起精進波羅蜜。入禪波羅蜜。以精進勤利物之行。恐多散動相應故。須入禪波羅蜜。云何住般若波羅蜜。以禪能發生淨慧故。云何大慈大悲大喜大捨。爲六波羅蜜是出世心多故。加以慈悲喜舍利眾生法均調諸行故。此已上六度四無量心。使令均平智悲得所成。此初回向門此回向法門。從十信十住十行總具有之。至此本位方令齊等。若以解行門中有此差降。若以理智門中總無前後。始終之法已下當位。有十度調治之法。如下文中具明。不煩更釋。但如文以行行之。云何但以六波羅蜜。爲利生行。爲明大悲門中但令眾生出世間故。然後方令入生死中。已下頌中。有五十六行頌。頌此救護眾生離眾生相回向。此一段中。明菩薩所行之行。調均得所。兩行一頌如文自具。得意以行行之。此之一段。以檀波羅蜜爲主。九波羅蜜爲伴。以善財鬻香長者號靑蓮華表行行之人。以名下義思之可解。於中所行法則鬻香者賣香人也。能辦諸香和合諸香。賣鬻與人。用表此位之行。前已釋竟。

第二不壞回向。以戒波羅蜜爲體。餘九伴。善財以舡師號婆施羅。爲表行行之人。此云自在。住樓閣城門外海岸上。住修大悲幢行法門。明此回向位中以大悲爲戒體。視一切生死之海。令得一切大智之海。居生死海而得自在。故名自在。廣說如經文。又表戒體如海性淨不宿死屍。明法身本淨不宿煩惱染污死屍也。廣義如文。經云。佛子。云何爲菩薩摩訶薩不壞回向者。於此一段經文義分爲二段。一長科此一段經意。二隨文解說。

第一長科此一段經意者。自佛子已下。至說頌已來。總科爲六段。

一佛子已下。至無量無數行境界故。有十三行半經。明菩薩得信不壞分。二佛子已下。至大願悉使滿足。有十一行經。明菩薩住持教化眾生分。三菩薩如是已下。至阿僧祇衣敷布其地。有三十三行經。明舉依果報莊嚴分。四佛子已下。至最上信解心回向。有二十一行半經。明菩薩以如上依果所有莊嚴供養諸佛皆爲度脫眾生分。五佛子已下。至第二不壞回向。有二十四行經。明菩薩能隨生死度脫眾生。同諸事業求一切智。白淨等法恆不捨分。六菩薩摩訶薩已下。至說頌。有七行經。明菩薩得於諸佛妙法斷疑。如聞自達能隨想力。入一切剎普照眾生分。已下頌有五十行。兩行一頌。皆頌當位之中回向所行之行。如文自具。不煩更釋。如文行之。

第二隨文解說者。云何爲不壞回向。𨿽隨生死海而不壞法身。𨿽隨分別而不壞無作。𨿽隨諸見而不壞法眼。𨿽隨諸行而不壞菩提心。𨿽教化成就眾生皆至佛果。不壞身心無依住門。𨿽隨一切眾生知根同事。而不壞戒體恆自白淨。是故名爲不壞回向。又一切世間出世間法無成壞體。如是阿僧祇寶者。是本行中。以法利生依報果也。阿僧祇華者。是以行能利自他。開敷眾善之依果。阿僧祇鬘者。是忍所報也。阿僧祇衣者。從慚愧生也。阿僧祇蓋者。大慈悲所生也。阿僧祇幡者。回向心所生也。阿僧祇幢者。是隨行不退力所生也。阿僧祇莊嚴具者。諸助道法所生也。阿僧祇給侍者。從謙敬離慢所生也。阿僧祇塗飾地者。從戒品生也。阿僧祇塗香者。以戒徧諸法生。阿僧祇末香者。以往昔散華香報所生。大約以行知果。如影隨形。一一相似準物類。以義解之可解。亦以昔曾以如是物供養佛法僧獲得如斯果故。余準此知之。

此回向體。如經云。如實法印印諸業門。得法無生住佛所住。觀無生性印諸境界。諸佛護念發心回向。與諸法性相應回向。入無作法成就所作方便回向。此是不壞回向之大體也。智不壞。生死不壞。大願不壞。大悲不壞。皆如實故。如十住位。以離染大悲爲戒體。卽以海門國海云比丘爲所表。十行位中。卽以工巧算術以爲戒體。卽以釋天童子於河渚中算印法。以爲所表。爲明行爲河流而歸海故。十回向中。以處俗大悲爲戒體。卽以海舡師自在爲所表。

第三等一切諸佛回向者。以忍波羅蜜爲體。餘九爲伴。表法中以善財童子所見可樂城東大莊嚴幢無憂林中無上勝長者是也。爲城名可樂依主所行之行立其名故。爲明得法成忍人見可樂住。城東者。爲明忍爲覺行之首。爲表東方角亢氐房之位。主眾善之首。房爲靑龍。主吉慶位故。以東方爲陽。爲生萬物之首。明忍爲萬行之首。生眾福故。故名城東也大莊嚴幢者。忍隨違境不動也。是幢義。無憂林者。明忍成行滿如林廣蔭也。號無上勝者。眾行之中不勝忍也。眾行之中無忍不成行故。余廣如經說。二義如前。

第一長科當段經意者。從此一段經中。約科爲十段。

一佛子云何菩薩摩訶薩等一切諸佛回向已下。至諸根淸涼。有五行半經。明學佛回向心得自在淸涼分。

二佛子已下。至不變異樂。有七行半經。是菩薩回向佛樂分。

三佛子已下。證薩婆若。此云一切智。有七行經。明回向菩薩行願分。

四佛子已下。證一切智。有十行經。明回向一切眾生。令得離苦分。

五佛子已下。至具足充滿。有兩行經。明菩薩行由願廣大充滿分。

六佛子已下。至回向諸佛無上菩提。有十八行半經明菩薩以本大悲處俗無染著分。

七佛子已下。至如來究竟之地。有二十五行經。明與畜生食願永離眾苦得樂分。

八佛子已下。至第三等一切諸佛回向。有十四行經。明菩薩等一切諸佛回向分。

九菩薩摩訶薩已下。至心無所著。有六行經。明菩薩入佛功徳深入法界善知菩薩修行次第分。

十爾時已下。一行經。明金剛幢菩薩觀眾說頌分。

第二隨文釋義者。何故名爲等一切諸佛回向。爲此第三回

向成其忍門。無貪嗔癡三業如佛。佛所行願皆悉願爲故。名等一切諸佛回向。令願行一如佛故。又前云不壞回向。以次等一切諸佛回向。明次第合然已下。有四十八行頌。兩行一頌。所頌前法如文具明。不煩更解。

第四至一切處回向者。以精進波羅蜜爲體。餘九爲伴。以善財見比丘尼。名師子頻申住輸那國。此曰勇猛城。名迦陵迦林。此云斗諍時也。明此比丘尼能和斷鬥諍。此表第四回

向行精進業利物之相。表比丘者。明離染淸潔。尼者慈音。明此精進行門離染慈悲以爲行體。號師子頻申者。明已得四無礙智已得四種無畏故。師子者。明智無畏也。頻申者。捲舒自在也。明以淸淨大智勇猛。自在捲舒說法利生善和斷鬥諍皆悉從伏無量諸眾。見聞不同廣如經說意表此第四回

向中行精進之行。智悲相故。無染慈悲說法自在。表悲常隨苦流智常無所染是尼義故。四無礙智者。一義無礙智。二法無礙智。三辭無礙智。四樂說無礙智。四無畏者一一切。智無畏。二漏盡無畏。三說障道無畏。四說盡苦道無畏。二義如前。第一長科此段經意。義分爲八段。

一佛子云何爲菩薩摩訶薩至一切處回向已下。至無邊世界。有十二行經。明菩薩所修善根如實際徧三世供養分。

二佛子已下。至廣大威徳種性中。有十二行經。明諸佛興世如法身徧往無差別廣大利益分。

三佛子已下。至護持一切諸佛教故。有六十四行經。明菩薩以眾多無盡如法性供養云供養如法性無邊眾多如來普攝諸善根分。

四佛子已下。至以善方便修回向道。有十六行半經。明菩薩修回向以無所得而爲方便修一切善根分。

五佛子已下。至具足一切功徳。有六行經。總結已上供養功徳分。

六佛子已下。至第四至一切處回向。有六行經。明都結已上徧一切處回向所作令佛種不斷廣嚴淨佛剎分。

七菩薩摩訶薩已下。至能以善根如是回向。有十二行經。明住此回向時得身語意業徧十方一切處分。

八爾時已下。有一行經。明金剛幢菩薩觀眾說頌分。

第二隨文解義者。云何至一切處回向。約位有十一。一法身至一切處。二智身至一切處。三大願至一切處。四供養諸佛至一切處。五見聞聽受諸法至一切處。六徧現色身至一切處。七開悟眾生至一切處。八不出毛孔至一切處。九徧滿十方等於法界而無去來至一切處。十入一眾生身心等一切眾生身心至一切處。十一入一佛身毛孔等一切佛身毛孔至一切處回向。又回向者。有十法。一以無作法回向有作法。二以有作法回向無作法。三以一法回向多法。四以多法回向一法。五於諸有法回向無法。六於無法回向有法。七以世間法回向出世間法。八以出世間法回向世間法。九以一切自性無回向以爲方便回向法。十以一切有回向法。以爲自性無回向法。爲令滯有無者得自在故。生死涅槃無障礙。得大神通無物拘畱故。供養諸佛教化眾生。一多同別皆得自在故。以誠實心起大願云。周覆法界虛空界。興種種供具供養三世一切諸佛。皆願自他福徳圓滿故。是故名爲至一切處回向如世界種。卽如華藏世界種是也。約先徳云。數三千大千世界至一恆河沙數。爲一世界海。又數海世界數至一恆河沙。爲世界性。又數世界性至一恆河沙。爲一世界種。如種種世界云眾雜多也。如轉世界者。或圓形轉。或流轉如江河。是日月亦是皆無住心名轉側世界。如四天王天。在須彌山側住仰世界。可知覆世界如蜂窠等。是亦如世界成就品說。已下如經自具。大意以修得十住十行之中法身理智。卽依此法起大願大悲。依無作理智起神通行。使不滯染淨。不爲染淨二法所拘畱。神通諸法性自離故。已下有二十二行頌。兩行一頌。如文自具。

第五無盡功徳藏回向者。以禪波羅蜜爲體。以善財童子所見婆須蜜女。以爲所行之人。所住國土。名爲險難。城名寶莊嚴。以嘆徳中心無分別。普知諸法。一身端坐充滿法界。於自身現一切剎。所明禪體徧周自在。爲明禪與智悲會融無二體用自在故。以國名險難者。以眞智會俗。城名寶莊嚴者。會俗體自眞。明定亂兩融智悲不礙隨塵不染故。號名寶莊嚴。婆須蜜女者。此云世友。能與世人爲師友故。亦曰天友。能與諸天作師友。或曰易寶。以此女善巧方便易取眾生一切智寶。此女身金色目發紺靑。若聞說法。若暫見。若執手。若坐座。總得三昧。爲明禪體徧周與智會故。道合見者。總皆是禪體智慈相會之流。若也別見之流。常對面不睹其容也。但爲定與智會。智與悲冥。隨根接俗。號之爲女。非卽但爲女也。十住中第五主禪門卽俗士長者。號爲解脫。明俗體本眞眾生身本來佛國故。長者身含佛國。明眾生身亦然。但禪觀相應卽見。十行中卽以寶髻長者。明禪門。以本自居宅十層之閣。宅有八門。市上接俗引來宅內。卽以所行俗事。用彰智隨悲行處世染而不污。若也未悟俗塵爲業所畱。要須戒定慧求出世之智。若也達智業亡。要須處纏不污方便利生皆令解脫。一須知根接引不得惑亂眾生。要須依根受藥。二義如前。

一長科當經意者。於此段長科爲十三段。

一佛子已下。至悉皆具足。有六十一行經。明菩薩凡所隨喜回向悉皆具足圓滿分。

二佛子已下。至一切佛剎悉亦如是。有三十行經。明菩薩以大願願菩薩眾海圓滿十方莊嚴國剎分。

三佛子已下。至轉無障礙不退法輪。有七行經。明方便回向分。

四佛子已下。至超然出現。有五行經。明願淸淨佛剎至一切眾生界佛常超然出現分。

五佛子已下。至入一切法界。有三行半經。明菩薩達一切智知業果寂滅分。

六佛子已下。至無有少法與法同止。有六行經。明不分別不著取分。

七佛子已下。得無盡善根。有十行經。是菩薩得無盡善根分。

八佛子已下。至一切境界悉無所有。有六行經。明菩薩了眾生界無眾生於法無得證分。

九佛子已下。至令諸善根悉充足故。有五行經。是菩薩無智入法無法入智分。

十佛子已下。至修治諸行。有六行半經。是菩薩成就功徳藏堪爲眾生福田分。

十一佛子已下。至第五無盡功徳藏回向。有七行經。是菩薩福相處世無倫分。

十二從菩薩摩訶薩已下。至十種無盡藏。有十五行經。是菩薩得十無盡藏分。

十二爾時已下。有一行經明金剛幢菩薩說頌分。

第二隨文釋義者。云何名無盡功徳藏回向。此位明禪與智冥。智與悲會。以無盡虛空爲一道場。以無盡眾生無明行相。而爲佛事。身恆承事無盡諸佛。而徧周法界化無盡眾生。總成佛身表裏相亡始終情盡。徧知諸法不壞無心。名無盡功徳藏經云。於一毛孔見阿僧祇諸佛出興於世得入法無盡藏者。明心性本無大小系盡。身爲智影。國土亦然。智淨影明大小相入。如因陀羅网境界諭是也。

經云。以佛智力觀一切法悉入一法者。明萬境𨿽多皆一心而起。心亡境滅萬境皆虛。如淨水中眾影也。水亡影滅。此約破有成無說。又以境約智生。智虛境幻。多幻相入不離一虛。幻不異虛處不異幻。幻虛無二。一異總虛。此約以智幻處自在無礙門說。此皆借法。況說如實所知惟亡。思者智會。其智會者。方可用而眞不惑心境。以大願力隨智幻生等。眾生數身如應攝化故。名無盡功徳藏。自餘如文自具。不煩更解。已下有五十行頌。如文自具。但如說修行。

第六隨順堅固一切善根回向者。此明般若波羅蜜爲體。以善財知識名鞞瑟胝羅住善度城。常供養旃檀座佛塔。以爲表法。名鞞瑟胝羅。此云包攝。以身含佛剎爲名爾。住善度國者。約化行爲名故。以此住智慧善度眾生故。供養旃檀座佛塔者。明戒定慧解脫法身爲座體。得佛不涅槃際者。明戒定慧體無滅沒也。廣如經說。其座不安形像者。明無相理會是佛義故。見座入法故。城名善度。身與空合。名爲佛國。亦名包攝也。以明無相智慧是佛不滅度法門。以智無生滅故。

第一長科經意者。於此一段長科約作六十四段如下。此段回向長行中。有六十一段經。總明行施。於段段中。皆有三義。一明行施心成就。二明施已回向菩提。三明各發十種願皆願自他成佛。已下三段是總結所施之功。及金剛幢觀眾說頌。一捨身肉手足國城妻子悉捨行。二施食。三施飲。四施味。五施車乘。六施衣。七施華。八施鬘。九施塗香。十施牀座。十一施房舍。十二施燈明。十三施湯藥。十四施器。十五施種種寶嚴飾車。十六施象寶。十七施師子座。十八施寶等。十九施寶蓋。二十施寶幡。二十一施寶幢。二十二施寶藏。二十三施種種妙莊嚴具。二十四施冠及髻中珠。二十五施財寶妻子救眾生牢獄。二十六捨身代命。二十七施蓮膚頂髻。二十八施眼。二十九施鼻。三十施耳。三十一施牙齒。三十二施舌。三十三施頭。三十四施手足。三十五施血。三十六施髓肉。三十七施心。三十八施肝肺。三十九施身。四十施支節骨。四十一施皮。四十二施手足指。四十三施連肉爪甲。四十四爲求法故投身火坑。四十五爲求法。乃至一字一句。捨其王位國城妻子一切所有。四十六菩薩爲自捨屠殺業。四十七見殘忍損諸人畜。慈心救之。所謂去男形也。四十八菩薩見佛出興普告眾生。捨我慢戲論。四十九捨大地。五十捨僮僕。五十一捨身施與一切眾生謙下離慢。五十二施身給侍諸佛。五十三施土地一切諸物及捨世事。五十四捨都城關防輸稅。五十五捨妓女。五十六施所愛妻子。五十七施捨宅。五十八施園林臺榭。五十九施廣大施會。六十施一切資生物。六十一隨諸眾生所須一切阿僧祇物施。已上此一段回向中。總有六十一種施。一一施中十種大願。六十一願中有。十種回向。以表捨一切所著成一切無所著。諸性無作供養諸佛。教化眾生。行無盡行故。從佛子是爲菩薩摩訶薩。第六隨順堅固一切善根回向已下。至於諸法中而得自在。有六行經。都結已下回向之功。自爾時金剛幢菩薩已下有六行經。明金剛幢菩薩觀眾說頌嘆法分。今上下長行及八十二行頌。於中文義自具不煩更釋。且略釋回向名目。云何隨順堅固一切善根回向。經云。佛子如是回向時。卽爲隨順佛住。隨順法住。隨順智住。隨順菩提住。總明行檀波羅蜜徧周剎海不壞法身智身成就通化長大慈悲等佛所行。故爲名也。又釋以理順行。以行順理。以智順悲。以悲順智。以方便願力引生智海。成就悲門均調自在。名爲隨順堅固善根回向。論主頌曰。

法身理智無體性

平等淸淨無造作

方便以願力莊嚴

神通變化行充滿

法無自性從緣生

緣生不失無作性

設興回向大願云

周徧無邊一切行

不離緣體性無生

智如影響充法界

智體如願如普賢

回向大願皆無實

𨿽復無實不廢緣

𨿽復從緣性無作

菩薩所興諸行雲

智無來去如影現

假使教化諸羣生

猶如化人度幻眾

大約如世造立宮室要以功成。論其現自施功。功體各無自性。及至成功事畢。還以無功而益人。設宮室有覆養之功。亦復不云養育。此回向大願亦復如是。爲理智𨿽有淨煩惱之功。不興回向大願。無覆育饒益大慈悲之功。此之回向從初發心住具足有之。但約升進勝劣言之。亦約說文廣狹言爾。亦以時不遷論也。總五位一時說也。古今無前後義也。大方廣佛華嚴經論卷第二十八十回

向品第二十五之二

第七等隨順一切眾生回向者。以方便波羅蜜爲體主大悲門。前六波羅蜜是修出生死心。此第七已後四波羅蜜是方便。智入生死中教化眾生。是故表法中善財知識觀世音菩薩。以爲此第七隨順一切眾生大悲回向中行故。此新經翻爲觀自在菩薩。不可依也。舊經名觀世音菩薩者。是爲十方世界共爲一佛國。無別西方別有阿彌陀。是如來權設引有爲小蒙方便。隨心專念攝余惡心。隨心念處得見化佛。稱自心量。諸徳謬解。謂此娑婆世界無觀世音。此攺舊經本作觀自在。云觀自在者。但約名彰行中。但彰觀照世間出世間無相理智自在非明慈悲之行也。觀世音菩薩文殊普賢。此三法是古今三世一切佛之共行。十方共同。文殊主法身妙慧之理。普賢明智身知根成萬行之門。觀世音明大慈悲處生死。三人之法成一人之徳。號毗盧遮那。一切眾生總依此三法。號之爲佛。少一不成。今此一位依舊不依新翻。又依梵雲光世音菩薩。明以教光行光大慈悲之光等眾生而利物。卽一切處文殊。一切處普賢。亦得名一切處光世音。今言觀世音者。取正念心成依心應現而立名也。不可以爲觀自在所表法也。觀自在者。約名表法義中。是表第六般若波羅蜜位也。非是方便波羅蜜入生死同眾生行。以四攝四無量不斷煩惱之名。此由翻譯者誤也。觀世音住居補怛洛迦。此云小白華樹山。觀世音菩薩居之。爲諸菩薩說慈悲經。此山多有小白華樹。其華甚香。經云。住山西阿者。西爲金。爲白虎。主殺位。明於殺位以主慈悲門正趣。菩薩東來以明智位。至文方釋。經云。佛子云何爲菩薩摩訶薩等隨順一切眾生回向已下至說頌。長科爲二十段。

一從初佛子已下至一切世間善根有十四行經。明菩薩自集已上三十二種無邊善根分。

二佛子已下至修習一切善根有十四行經。明菩薩如上所修三十二種無限福田善根回向爲一切眾生功徳之藏分。

三佛子已下至永不退轉有六行經。明菩薩念如上善根不離無作無依菩提心所積集憐湣一切眾生分。

四佛子已下至亦復如是有十一行半經。明菩薩發願願如上所修無限善根所有果報。盡未來劫所修。如上善根。悉以回向一切眾生。令十方世界眾寶充滿。惠施無限眾生分。

五佛子已下至常行惠施住一切智智心有五行經。明菩薩無五種心常行惠施成五種心分。如經自具無虛僞心爲首。已上五段結前三十二種善根竟。

六佛子已下至皆如是施有十八行半經。明菩薩以如是等何僧祇象馬王妓女及自身等十種不可數物盡不可數劫而常施分。

七佛子已下至無有一彈指頃生疲倦心有六行經。明菩薩以如上十種施。滿足無限眾生。盡無限劫無一念疲勞分。

八佛子已下至入一切智智心有六行經。明菩薩以如上布施以十種無著解脫心爲施者分。

九佛子已下至得一切智有八行半經。明菩薩以如上十種無限施。起十種無限願。願一切眾生得一切智分。

十佛子已下至於諸有中最尊勝故有一百一十六行半經。明菩薩以如上兩段無限布施業。普爲一切無限種種眾生起一百一十種。廣大無限所爲眾生等所緣事業而行如上等施願回向故。

此已下總結已前三十二種無限善根。以次象馬等十種施等及大願回向。及爲眾生等境界竟。

十一佛子已下至具足十力調伏眾生有二十四行經。明菩薩爲慈湣眾生入苦同行以大願接生分。

十二佛子已下至不著無一切法有三行經。明菩薩𨿽以施願回向入苦利益眾生其心有十種不著分。

十三佛子已下至增長成就三世佛種有三行經。明菩薩以如上一切善根願一切眾生得智種分。

云何得入佛智種有四法。一得淸淨心。二智慧明了。三內心寂靜。四外緣不動。如是修治。能增長三世諸佛智種故。

十四佛子已下至與諸菩薩等同一見有十七行半經。明菩薩修行如上回向之時。神通智力陀羅尼門出過世所稱嘆分。

十五佛子已下至神通境界平等淸淨有八行經。明菩薩如是修行菩薩行時。功徳出過思量。何況得成無上菩提。此段明功徳作法報生猶尙無限出過思量。何況無作自在菩提之理智。豈可不能成也。言功過也。

十六佛子已下至不違菩薩行有十五行經。明菩薩見法三世體相平等分。

十七佛子已下至第七等隨順一切眾生回向有十行經。明菩薩如是回向時。得法業剎三世平等。已得承事一切諸佛。入一切淸淨眾會道場分。

十八菩薩摩訶薩已下至等隨願一切眾生如是回向有九行經。明總嘆如上回向施願所得之徳業用成就分。

十九爾時已下一行經。明金剛幢菩薩觀眾說頌分。

二十其頌總有四十二行。文義自具。不煩更釋。

第二隨文釋義者。何故名爲等隨順一切眾生回向。爲明第七方便波羅蜜主大悲門。以波羅蜜中所修智慧之力。入於生死海隨一切眾生根品。同行利生故。故名等隨順。如十住中第七住大悲位休捨優婆夷云我有同行眷屬八萬四千那由他常居此園者是。大意云。同一切眾生八萬四千及不可說煩惱悉同行故。是此義也。亦是此位第七回

向與善財所見觀音。是此位也。可知。如此一段回向總有二十段經文。餘十九段。文義自具顯現。不煩更釋。如第十六段。得知法業平等三世互不相違。約作略釋。經云。一切佛剎平等淸淨。一切眾生平等淸淨。此約理智說。一切善根平等淸淨。乃至四行經總明。約理智說。如第十七段中。眾生不違一切剎者。明依報相似。剎從心業起故。眾生心差別。如世界成就品具明。思不違心者。以思從心生。卽思是心。余心仿此知。業不違報者。報從業生報是業果。餘仿此知。如業不違業道者。明來生受生與現世作業相似。餘仿此。法性不違相。爲無性爲相。無相爲相。無性中實相卽如來身色及妙境。是眾生不了無性妄計之相。卽天人龍鬼畜等。是各隨心。自心所生業相稱餘仿此。生不違性。明以生是無生無生爲生故。剎平等不違眾生平等。此約理無淨穢。已下例然。一切眾生安住平等。不違離欲際平等者。明眾生報居之境與解脫涅槃際無二理性同時。無二性故。過去不違未來。總明三世性故。三世無體。可相違故。余例知。佛平等不違菩薩平等者。明以佛理智及菩薩體用不離無性。菩薩摩訶薩如是回向時。得業平等。得報平等。如是十平等法。明以回向發願力莊嚴自報得此十平等果故。表法中如善財知識十住第七。以優婆夷休捨表慈悲位。十行第七位。表慈悲以滿足。王自化其身作諸罪逆。自化其身捉來殺罰。以息眾生惡逆。此十回向第七。卽以觀世音表慈悲位也。夫大教玄悠芳文義廣。法門名句明白宛然。十十之數相從。萬萬千千次第。不可以將小池而添巨海。未足以致其深。炷微燈而益日光。焉能資其遠照。此經義弘言修理具詞丰。且略釋其大意。密智幽潛。聊申少趣。不可加余經之法相滯此妙章。若得意修行者。理由定發。智以理明。悲藉願興。行成願發。理弘智博。願廣悲寬。佛種因此而生。法界以斯緣濟。都結如此余義後文。

第八眞如相回向者。以願波羅蜜爲體。明此位同第八地智增勝以願引生智業成大悲故以願防智爲智體淨故利化不弘。表法中如善財童子見東方正趣菩薩是其行也。從空中來至娑婆世界者。明法空智應現普周亦無來去。觀世音指東方正趣。及至見時與觀世音同會而見。表以願會悲智令悲智圓滿故。東方表智。西方表悲。日出照明春陽發生。靑龍吉祥表智。日入昏迷秋霜凋零白虎殺害。明以智入悲處苦流濟益眾生故。第八願波羅蜜。明防智體性淨以願會悲成普賢行升進。隨其行位和會知之。二義如前。第一長科經意者。自初佛子已下至頌已來。長科爲十段。

一佛子已下至普能往詣一切佛土有三十五行經。明菩薩入此眞如相回向位中以自所得善根。更加回向發願所緣成位升進分。

二佛子已下至顯示安隱住處有十行經。明菩薩觀眾生惡道苦如身願速出離分。

三佛子已下至心不動搖無障礙故有十行經。明菩薩以如上回向有十爲令眾生得十種大利分。

四佛子已下至普於世間現成正覺有四十六行半經。明菩薩見勝妙國土及一切妙境。以無量大願願一切眾生皆盡普得生在其中並獲眾益分。

五佛子已下至廣大善根有五行經。明菩薩已上回向善根自增善根分。

六佛子已下至圓滿一切淸淨智慧有一百八十九行半經。明以如上回向。皆以無性無著眞如爲回向分。上一百八十九行半經。明約以眞如爲回向體。以眞如徧世間一切法。回向還徧世間出世間一切法。何以然者。爲以回向爲方便興起無作眞如中大智大悲大陀羅尼門大神通道力令稱眞如無作大自在作用恆寂故。若不如是以大願大悲大智慧無限回向。但依無作眞如用淨煩惱。卽同二乘樂寂及三乘六通菩薩。但生一方淨國。不入法界之眞門。居門外之權乘。且止艸庵之位。當知滿十方之差別種智。皆由大願力而發生圓法界之行門。藉回向而興起。故立斯教网。用接有緣。明知軌度而踐其蹤。使學者省功而不錯謬者也。

七佛子已下至第八眞如相回向有十二行半經。明以如上眞如相回向自獲義利分。

八菩薩摩訶薩已下至善根隨順眞如相回向有十三行半經。明如上回向已得同如來成道分。

九爾時已下一行經。明金剛幢菩薩說頌嘆法分。

十已下有五十八行頌。明以頌重頌前法分。

第二隨文釋義者。於自余文義經文自足。如此一段。經云。一身充徧一切世間。得佛無量音聲。於一毛孔中普能容納一切國土。得佛無量神通。置諸眾生於一毛孔。此約十住初心見道之後入實知見。然爲凡夫有信士。略釋少分。以開心目。非入禪定觀智會融方親見爾。論主頌曰。

了知毛孔大小性

十方國土無表裏

智境含容十方剎

剎土體相本皆幻

智身體淨相無礙

毛孔微塵亦復然

國土因心虛妄生

無妄智境恆相納

眾生心淨無表裏

乃了自身毛亦然

心無分別自他情

一切塵毛含佛剎

是故如來說回向

廣興願行融自他

願他得樂與己同

心淨佛國恆相入

以廣大願興大智

同體智悲充法界

無功理智起身云

隨類現形聲亦爾

能以自他同體智

眾生身中現佛國

以眾生智轉法輪

眾生心迷不知覺

以眾生智是佛智

佛智本是眾生智

迷者佛智作眾生

悟者眾生是佛智

如是了達體同別

堪與眾生作依止

約釋第八眞如相回向竟。

第九無著無縛解脫回向者。以力波羅蜜爲體。以善財所見天神爲所表此位之行也。所居之城名墮羅缽底。神號大天。城名墮羅缽底者。此曰有門城。此是此界幹神。以乾爲天門。以後次第見地神。以此二位明和會此十回向位之智極悲終。天神表法空妙智之極。地神表大慈悲王極。厚載萬物育含生故。像如父母位也。天神無量種眾寶。積聚如山。地神放光地震嚴。地爲淨剎。眾多寶藏自然踴現。明天地神隨業養育濟物之徳廣大。至文方明。略舉會通表法之意。令後學者易見其意。不迷教行。不迂修行。表法中明智淨稱天之性。卽法財充滿功徳寶出現如山。若純淨大悲育載萬物。如地無勞故。地體本惟淨土。此惟智悲之淨極故。卽佛國莊嚴淨也。此明神智應眞徳會天地濟育物也。亦是天地之神靈。是菩薩約位所堪治眞俗之行。此位天神表之。明升進理智幽微像天靈。而不測神功。萬有以不作而爲之。二義如前。第一從佛子至說頌已來。長科爲七段。

一佛子云何爲菩薩摩訶薩無著無縛解脫回向已下至隨順忍可有八行經。明因中種善根生十種尊重分。

二佛子已下至生無所依智生一切佛法智已上可十五紙經。明修初十種善根。修十種尊重行無著無縛解脫回向得入普賢微細智境分。

三佛子已下。至不分別。若法若智有七行經。明得無別分。

四佛子已下。至第九無著無縛解脫回向。有十五行半經。明修此回向得三業無著無縛。同三世佛回向自在分。

五菩薩摩訶薩已下。至成就菩薩自在神通。有九行經。明此修回向得善根不壞。所生值佛得自在神通分。

六爾時金剛幢菩薩已下一行經。明金剛幢菩薩觀眾說頌分。

七已下有一百二行頌。文義自具。兩行一頌第二隨文釋義者。云何爲無著無縛解脫回向爲無性。理智無依。卽一切無著一切無縛。是故經云。甚微細智。修菩薩行。住普賢道。若文若義皆如實智生。如影智生。如夢如幻如響如化如空。乃至無所依等智生也。經云。菩薩摩訶薩於一切善根心生尊重者。舉十種意。在無盡所謂者。欲論及所陳之法。謂於出生死心生尊重者。三乘中出分段生死。得變易生死。爲有厭生死忻寂靜故。得入變易生死。不同一乘以智生身徧周剎海任根應現非生死性。乃至同於世法非生死性。諸見道者應如是知。若論自報智合行同方能睹也。如是出生死性生尊重故。經云。於攝取一切善根心生尊重者。卽攝善法戒。於希求一切善根心生尊重者。十信有漏所求。十住已去無漏希求。總須心生尊重。於悔諸過業心生尊重者。是悔往業也。已下隨文義可知。如是令尊其因故。果便不退。如十層之閣下固而上存。已上一段以尊重因竟。自佛子菩薩摩訶薩於彼善根皆生尊重隨時忍可。至生無所依智生一切法智。有十五紙經。總明成就三世諸佛果徳及普賢果行諸微細法。如是微細法門約立十種微細。略以示之。餘皆仿此。

一佛身微細。如佛報身中。於一佛身中及一眾生身中。有不可說不可量佛身。一切佛身一切眾生身。總爾。

二佛智微細。於一智慧中徧虛空界眾生隨樂之法皆差別知。

三佛受生微細。盡十方一切佛剎。皆末爲塵。於一一塵中一時受胎。一時初生。一時趣道場。一時轉法輪等。而亦不壞起隨類身對現故。

四攝世一切眾生微細。於一切佛剎塵中具普賢行。一一眾生前隨類現形說法教化。各各差別重重無礙。

五國土微細。於一一塵中皆有無量等虛空廣大國土。一一國土互相參入。重重無礙如華藏海是。

六菩薩眾海微細。於如上佛剎塵中一一佛所。有如虛空量等廣大道場。菩薩眾海皆悉充滿。如是一切剎塵之內。總皆如是。如是道場。如是眾海。皆相參入。重重無礙。如光如影。

七菩薩見佛微細。隨其十住十行十回向十地。皆見如來如對目前。說隨自位法。見隨自位身。

八佛音聲微細。如來音聲。不從心出。不從身出。常有音聲。恆徧十方。隨聞之者皆使得聞。

九時劫微細。以三世不可說劫一切諸佛不出。一念普在如今。如今現前諸佛還居未來過去。一時三世參入。劫劫重重無礙。

十神通道力微細。以法性徧故智身亦爾。以無依住智對現色身。十方響應而無往來。亦無變化造作之心。以智隨本願法應如是。及一切塵中境界亦復如是。重重無盡。

如是已上安立十種法門。釋此位中回向之法。大況如是。明此無著無縛回向位中菩薩堪如是入故。余文可知。大意以無作法身無住智以十回向大願。調和令得成就大慈悲利眾生之行海。令使一切思分別便爲智用。令使一切知見總爲禪門本來不動。令使理性本寂定門起差別智身慧身變易。令使一毛孔中安立一切佛剎眾生剎。悉皆無礙。令使有爲無爲爲一法界自在故。如是回向。

第十等法界無量回向者。以智波羅蜜爲體。表法以善財童子所見安住地神。是女神。如此坤神分位在西南方。又處中宮而治四季。明處智行悲圓滿故。其地神住摩竭國者。是如來成道之國。明此位升進至中道同如來智悲圓滿位故。摩竭國是此閻浮之中心。是中宮位。若隨當方有帝王所居處。卽是。若隨位升進。修行中智悲圓滿行是。若望回向。表位會融中。前天神表智。此地神表悲。二位會融。以成一位。養含生之道。成徳化之門。如百萬地神放大光明徧三千大千世界者。以智行悲。百萬行門慈光照燭徧也。大地震吼者。悲心感應也。種種寶物處處莊嚴者。明大悲行滿現業果報。舉本位因果報得所嚴也。廣釋至位方明。又表智悲成滿可以說教利生。須當其智如神其心如地載育萬物不以爲勞。如地能生能養能載終始不移焉。二義如前。第一長科當位者。從初佛子已下至三十三卷中說頌已來。長科爲二十六段。

一佛子已下至令其善根增長成就有十一行經。明此位菩薩智悲圓滿堪爲法師施法利生分。

二佛子已下至無恚梵行有二十一行經。明菩薩以法利生自余修梵行分。

三佛子已下至亦令眾生安住正法有二十五行經。明菩薩自在梵行分。

四佛子已下至悉得成就一切智故有二十二行經。明如上法施所生善根回向願得爲一切眾生演說三世佛法入無礙辯及音聲無礙分。

五佛子已下至得如我無異有十一行經。明菩薩令諸淸淨以如上法施及回向發願善根又回向願見等法界如來出興於世調伏等世界無盡眾生分。

六佛子已下至不失壞諸淸淨行有十五行經。明菩薩回向善根如法界無量分。

七佛子已下至於一切法永不忘失有十六行經。明以法界等無量善根回向願令一切眾生得見佛心淸淨分。

八佛子已下至無差別性回向有六行經。明如法界性無起無遷回向分。

九佛子已下至成就菩薩說法願力有二十七行經。明菩薩願如上法施回向善根又願一切眾生得入佛法師位分。

十佛子已下至不以取著利益眾生故回向有六行經。明以無取著以爲回向分。

十一佛子已下至無礙光明恆不斷故回向有二十二行經。明不爲世法不爲二乘法但令一切眾生入佛智故回向分。

十二佛子已下至入佛廣大門故回向有三十行經。明一切善根但令一切眾生離苦得樂成大菩提分。

十三佛子已下至自在神通無有休息有二十三行經。明以如上等善根回向爲一切眾生住大悲大喜大捨及永離二種著成滿佛智慧分。二著者。著有。著無。是非自他彼此內外能所都爲二。

十四佛子已下至應以修習善根回向有六行經。明菩薩如是回向時於三有五欲境界不應貪著以無貪嗔癡善根故修習善根分。

十五佛子已下至設大施會有四行經。明菩薩捨惡成善離眾魔業設法施會分。

十六佛子已下至覺悟一切眾生長夜睡眠音有二十五行經。明菩薩自得無礙音聲普徧願令一切眾生音聲圓滿分。

十七佛子已下至正念智慧辯才有十行半經。明願一切眾生得離過惡得淸淨分。

十八佛子已下至一切智身有十四行半經。明菩薩以如上善根回向願得浮智身分。

十九佛子已下至安住修菩薩行有十四行經。明菩薩法施善根如是回向願隨住一切剎無有休息見者獲益分。

已上十九段明法施回向善根饒益自他行門分。

已下三十三卷中。明莊嚴佛剎回向分。此等法界無量回向中。通有此三十二三十三兩卷經。

二十佛子已下至廣大智寶究竟圓滿有三紙半經。明以如上法施功徳寶回向莊嚴無量佛剎皆令淸淨分。

二十一佛子已下至如是廣說有十一行經。明菩薩願以菩薩身徧諸佛剎及寶莊嚴位過前百千倍分。

二十二佛子已下至佛子菩薩摩訶薩以諸善根普爲一切眾生如是回向有二十八行經。明菩薩總爲眾生如是回向分。

二十三復以此善根已下至咸令歡喜故回向有十九行經。明菩薩以如上回向但欲令說法及行安樂一切眾生令圓滿如法界分。

二十四佛子已下至如來眾會道場平等回向有二十二行經。明菩薩以如上法施及大願莊嚴廣願化眾生總令住法界平等故回向分。

二十五佛子已下至第十等法界無量回向有十一行半經。明以如上回向一切善根時得如是身口心業及十種安住法界淸淨分。

二十六菩薩摩訶薩已下至到於彼岸有二十四行經。明菩薩以如上法施等善根回向皆願一切眾生得見佛入佛知見同佛所得分。

此已上是正釋十个回向門竟。長科第十三段中佛神力故已下。復分爲五段。一佛威動地分。二諸天興供分。天興供中有二義。一香華幡蓋供。二諸天歌贊禮敬放光等供。三從如於此兜率天已下。至悉亦如是。是都結十方同然分。四十方同號金剛幢菩薩俱來證法分。五明金剛幢菩薩觀眾說頌分。

第二隨文解釋者。云何爲等法界無量回向。釋曰。如法界無中邊回向。心亦無中邊。如法界無作者回向。心無作者。法界無去來遠近回向。心無去來遠近。法界如虛空回向。智如虛空。法界不思議回向智不思議。法界無所依回向智無所依。法界一切諸佛之所共住。回向智一切佛之所共住。法界非三世及一切生滅時分所攝。回向之智。非三世時分所攝。法界圓滿三世事業。在於現前。回向之智圓滿三世事業在於現前。法界有無自在。回向之智有無自在。爲令自他皆如法界無礙自在如諸佛故。以是名爲等法界無量回向。大意令一切發菩提心者一如法界。諸徳用自在圓滿廣大無限。離大小性不屬一二三百千萬等有限量故等。無限量法。世間出世間大智大悲喜捨等法界眾生界故。若不如是回向設求菩提。但得二乘住寂菩提菩薩樂生淨土。皆住門外三車。露地白牛不當其分。此十回向諸三乘皆得出世心者。令達世間生死之性。自性法界令起大悲。與一切眾生皆得令見眾生性是法界智故。得平等悲門。入普光明圓智之宅故。不令久住艸庵化城。卽如維摩居士所說一期法門。是令三乘回向之小分法華露地白牛之乘。略陳一分之寶所。總興法界門普光明大智佛果普賢行海。是普終畢也。如此當部經中十回向門。爲回十住十行中大悲大智法身萬行功徳莊嚴自他滯障悲敬不眞知見不廣悲心不普心不廣大不稱無限法界。將此回向均治令等。稱法界無礙無限自在住故。若不如是以無限回向發願。普爲無限法界眾生。卽自住眞門偏生淨土。不依法界無礙垢淨平等無限同體大悲。不成佛果故。如是十回向均十信十住十行及十地十一地行門。總在其中。此義十地位中更不別配佛果。但取此位十个佛果上名。總同。同名爲妙菩薩名號。十地位中菩薩上名。與此十回向位菩薩。總名金剛。但幢與藏別。明妙用之佛果及所行之法與此無殊。但蘊積功終大悲功滿。名之爲藏。非是異此回向位外別法也。是故善財十回向中善友卽長者天神地神。所表十地知識九个夜天。總是女眾。一个如來爲大子時妻。以表純修大悲之位。明十住十行智位。十回向以願力均融。令智悲等進十地蘊修令大智大悲深廣成備故。以十个女眾表之。十一地悲智滿成普賢行門。卽明以悲興智。卽以佛母摩耶爲十一地初善知識。能生一切諸佛爲表。母是悲位。佛是智故。以悲生智故。云摩耶生佛故。得幻生法門。此明悲智徳成普賢行滿故。明其進修次第如是安立。若以修行一時同進。卽如善財十住位中第二海門國海云比丘是。成就初發心住悲智門。以此義故。於中有阿修羅王等十王。是表入生死之行故。又海云是此回向位中能入生死大海故。又生死海卽佛海故。故云有佛出現說普眼經。著十王等。表萬行自在也。乃至十住第七住休捨優婆夷等亦是。但以成熟慣習增降處論之。又此五位法門。總不出一剎那際。始終成故。總無前後之義故。如第二十段。以法施善根回向莊嚴佛剎中。此是願力莊嚴。有義隱者。釋之可知者如文。如延袤言樓閣相連延長無限。寶窗牖者。大曰窗。小曰牖。寶多羅形如半月者。是西域樹名。如此葼櫚樹。以寶爲體。以半月寶用嚴其樹。不可言樹形如半月。無非如來善根所起者。以願力如佛善根所起莊嚴而用莊嚴佛國故。阿僧祇寶海法水盈滿者。言水說法。阿僧祇寶芬陀利華常出妙法芬陀利聲者。此是百葉白蓮華也。還能出百種音聲。說百種法故。阿僧祇寶須彌山智慧山王秀出淸淨者。明以願智慧業超勝報得。出過余法名秀出。能淸眾業名淸淨。須彌云妙髙。山名爲止。以艮爲山爲止。王者自在也。明以止其心心卽淨故。若心淨卽智慧妙用自在故。故報得其山亦如是故。因果相似故。阿僧祇八楞妙寶寶綫貫穿嚴淨無比者。明八正道之報得。寶綫者教也。以名言竹帛而貫穿之。令法無散失故。以成果報也。菩薩寶者。如菩薩形約行報得。阿僧祇寶旋示現菩薩智眼者。約無礙智報得。爲以一智中智無盡法門。以深幽無極名之爲旋阿僧祇宮殿者。悲宮智殿報相莊嚴也。鑑者照徹也。寶山爲垣墻者。以止爲防護報得故。阿僧祇寶化事者。此寶能化作種種事法。此約以一智行萬行報得也。寶藏現示一切正法者。是一切種種之智藏報得故。如來幢相迥然髙出者。寶似佛形像而立莊嚴國土。明眞如智幢不傾動報得也。阿僧祇寶賢大智賢像具足者。其寶似賢人形。形狀有賢人之相。約自賢而報生也。寶園生諸菩薩三昧快樂者。明以三昧爲園林之報得故。寶音者。以音聲爲寶。非有形質也。寶形者。以種種寶作種種形故。寶相者。以寶爲相好故。寶威儀者。以寶作菩薩威儀庠序故。寶聚者。見者皆生智慧聚。明以智慧聚報得故。寶住者。以智境界現作菩薩十住之位。寶修習者。以寶爲修習法門次第。見者知一切寶皆是業。此是識業報也。寶無礙知見者。以寶爲無礙知見。見者得淸淨法眼。約淨智無礙所生也。寶多羅樹者。此樹似葼櫚堅如鐵。葉長稠密。設多時大雨如屋常幹。如此經所說。約以寶爲體。非如西域人間木樹也。其樹無枝處爲身。身直上者爲幹。幹上傍生者爲枝。枝上細者爲條。王都及聚落者。總是約大願行化作莊嚴佛剎。跋陀羅樹者。此名賢。以樹下有賢人居。又樹出賢才。其上有帝釋寶网莊嚴也。寶吹者。能出音寶如螺唄之形。其聲淸亮者。淸亮也。寶鼓妙音克諧窮劫者。克者能也。諧者和也。言音韻和雅曲調無比。阿僧祇寶生者。以寶能生種種法寶。亦云眾生能發心爲寶也。寶身者。明以寶爲種種之身也。寶口者。以寶爲口形能演法音故。寶心者。以寶爲心之形具足意業及大智願寶。大意已下如上。以因果相似解之。其中可解之事如文自具。大綱以果知所因。如上莊嚴皆大願興行所成。如華藏世界。皆由普賢願力起。明因願起行故。寶身業語業意業者。以寶爲三業。從自三業起行。立詮思惟去就以心寶爲之。

第二十三段中。明願以菩薩身莊嚴佛剎充滿其中。下文都結如上莊嚴復過百倍。以此善根以將回向。

第二十四段中。佛子已下舉十種回向所有如文具悉。如地振動段中動有三義。一說教威感動。二大眾聞法悅樂動。三推佛神徳致令動。諸天興供有二義。一說佛教法門門招感供。二諸天聞法歡喜興供。如供養色數如經可知。如一切佛剎現無量阿僧祇諸佛境界。如來化身出過諸天者。此是說法現徳法境相稱故。現非由天供也。一切世界兜率天宮悉亦如是。都結十方同此。爾時佛神力故。十方各舉過百萬佛剎微塵數者。十住百。十行百千。此位百萬。明升進知見知之增廣之量如是。百萬世界微塵數之外而來者。處迷不及云外。升進悟解入位云來。百萬佛剎微塵數菩薩同名金剛幢來嘆善哉。稱嘆金剛幢菩薩者。明智會道同名亦同故。亦明今時之智會與古今合故。亦是達如是等剎塵之境。總是金剛智無迷惑故。世界名金剛。光亦如是。爾時已下有六行經。明嘆金剛幢菩薩說頌之徳。如文可知。已下有九十四行頌。兩行一頌如文自具。其中隨位授記作佛漸漸經劫廣者。明隨位升進智慧大悲廣故。非是有時日歲月劫量延促廣也。皆是約修行之位。安立佛果之名。大方廣佛華嚴經論卷第二十九第六會他化自在天宮說十地法門十地品第二十六之一

約釋此品以四門分別。一釋品名目。二釋品來意。三敍其升進次第。四隨文解釋。

第一釋品名目者。何故名爲十地品。釋曰。以明如來普光明智。以成地體。如經如是菩薩已踐如來普光明地。卽大圓鏡智是。所說四智及一切種智。一切智之差別。以此智爲體。以諸菩薩𨿽蹬十住十行十回向。不離此體道力未充。更以十波羅蜜十重進修。令其道力圓滿。名爲十地。又以一波羅蜜中而自具十法。名爲十地。十十之中具百。百不移十故。名爲十地。乃至十百十千十萬十億乃至十不可說明十數。該含一多無盡。故云十地。此十地之法通因十卽通十信所信十个佛果卽以普光明殿所說十个佛果不動智佛爲初信故。乃至無礙智佛解脫智佛乃至通十个智佛爲所信之果。進修之中經十住十行十回向。還將十信之中十个智果。以成此十地之體。十个智佛。以不動智佛爲本。不動智佛。以普光明智爲本。普光明智。以無依住智爲本。又無依住智以一切眾生爲本。如善財見彌勒菩薩彌勒菩薩還令善財卻見初善知識文殊師利。是其義也。乃至於五位終滿不離初信之佛果也。以此十地之法通初徹末一際法門。是故號名十地品者。均分一多次第升進同別層級義故。此乃是無升進中進修。無層級中級。且略言之。十地之體。若無十信能信自心初佛果者。十地亦不成故。十信之初心無十地。十一地之佛果亦無成信心故。始終總全是不動智之果故。能信心者亦佛果故。所信佛果亦佛果故。修行之身亦佛果故。如是信心方得成信。其所修因果終始不異不動智佛故。是故此經十住十行十回向。皆有隨位進修。因果十佛號故。十地十一地。以取十回向中佛果通號。更不別立佛名號故。爲此後十地十一地。但取十回向中理智大悲妙用蘊積。使徳行功熟。更無異法。以此義故。十回向中十个佛果。總同名號之爲妙爲明。十回向已和會理事悲智妙用法成故。以此如來亦不云升天。他化天王亦不云遙見。亦無迎佛及以興供。古人云。十地無迎佛及敷座者。以經來文未足者。此非爲得經之意也。但爲法則。如十回向中大願及智悲修令圓滿。如彼故無敷座等事。爲明法則。依地前舊法。不更別有加行進修。以十地法門但依十信。十住中法則以不動智爲體。以十住中十个月佛十行中十个眼佛十回向中十个妙佛。以爲十信中不動智佛。上加行進修之名十地同此準知。不移初法。

第二釋品來意者。爲明已說地前三十心竟。以十回向方法和會理智。大悲及廣興大願竟此十地。但依前法則以積行蘊修。令使功成滿前智願。令使大悲深厚功畢。以是此品須來。是故善財以九个夜神皆是女天。以表慈悲故一个佛爲太子時妻。號曰瞿波。以表十地慈悲法喜以悅一切眾生。以此十地是蘊積慈悲滿前智願故。以此十地之初歡喜地得願求一切佛法心故。如後地中所說故。又以三十七个菩薩俱名爲藏。亦表此十地俱依地前之法。以三十七助菩提分法助成地前志樂。智悲大願令行滿故含容眾徳成滿無功諸佛徳門。名之爲藏故。一个菩薩獨名解脫月。是三十七个助菩提行中。得法淸涼之果故。一一皆有所表思之可解。是故以此十地品。成就地前志樂智悲大願令功畢故。此品須來。

第三敍其升進次第者。約立三門。一明三乘一乘十地同異。二明隨位進修次第。三明重敍說法之處及座體。一明三乘一乘十地同異者有二義。一三乘十地。二一乘十地。一三乘十地者。如仁王經。𨿽安立內凡外凡菩薩修六波羅蜜作六種人王。若修檀波羅蜜得作小國王。並修戒波羅蜜作粟散王。並修忍波羅蜜得作鐵輪王。王一閻浮提。並修精進波羅蜜作銅輪王。王二天下。並修禪波羅蜜作銀輪王。王三天下。並修般若波羅蜜得作金輪王。王四天下具足千子。自檀戒忍三度是外凡夫菩薩信心位。自進定慧三種度門是內凡位。是十住十行十回向中位也。十地中名十聖位修十波羅蜜得作十種天王。該管已上天位。自忉利爲首。若約斷惑見道之中。三乘中地前修六波羅蜜。以空觀折伏現行及五見及五鈍使。且令伏息所有煩惱。如咒毒蛇不能害物。伏而不起。空觀心成達心境本性無生名爲見道。若約修道。小乘以空觀滅情入寂身智總亡。地上菩薩得三種意生身。而不隨空而滅智故。爲不了根本無明住地。是如來根本智故。受三界外變易生死故。已捨分段生死。三種意生身初二三地得三摩跋提樂意生身。明從定發正慧念用故。四五六地得覺法自性意生身。明覺法自性任性生故。七八九十地得種類俱生無行無作意生身。明無功用任運生無作意故。五見者。一身見。二邊見。三見取。四戒取。五邪見。此已上五見名利使。能障見道作煩惱。小乘修空滅智。菩薩達法是空。有智慧有慈悲之行。或生淨土。或處世因生隨意而樂自在也。五鈍使者。一貪。二嗔。三癡。四慢。五疑。通前爲十使。此能障修道上隨事之行不能稱理。如是十使煩惱。小乘先斷見道上煩惱。後斷修道中煩惱。大乘菩薩於諸煩惱。以諸波羅蜜如理通融無斷無證。如上總明權教。大乘中菩薩約簡斷惑地位得果。如是十地菩薩修法空無生菩提得十種意生身。於三界業外受變易生死。是生死無明住地未能了知。如是菩薩猶於一乘佛果華嚴經未聞。設聞不信不順不證不入。猶有厭苦心。多一向樂求出世淨土。猶欣淨土在於他方。佛果在三祇之後。華嚴經云。設有菩薩經無量劫行六波羅蜜得六神通及修種種菩提分法。爲不聞此大方廣佛華嚴經。猶名假名菩薩不眞菩薩。設復聞時不信不順不證不入。如法華經不退諸菩薩亦復不能知。總其例也。又云。若持八萬四千法藏十二部經。爲人演說。令諸聽者得六神通。亦未爲難。聽受此經是則爲難。或爲一分劣解眾生發菩提心者。三祇之劫方成佛故。三乘不退菩薩是十眞如觀。或是觀空不退。不是以無明爲根本智發心不退。此以前明時劫定實淨土及穢土。全隔在於他方。忻厭之徒安立諸地故。二一乘十地者。從十信之心卽信自心。根本無明具分別見。便爲不動智佛。卽文殊師利覺首目首等菩薩是其位也。以自信自心無始無明爲不動智佛。文殊師利卽爲自心理智妙慧用也。法界大智大悲門普賢行海卽是自己所行之行。如是信己以爲信心。是故從經之初以列。如來成道之果及十普賢及海月光大明菩薩及神天等五十眾。以爲現果成信門。諸菩薩神天等眾。示現入法獲益。所有入法皆同佛所得故。明信從自心無明上見不動智佛故。信亦是佛。悟亦是佛。以不異佛智體用爲進修故。作此信時。普見一切眾生所有心量。皆從如來大智而有。凡聖一體同一智慧無有二性。如金光明經天女發願。此語不虛者。願三千大千世界眾生悉皆金色具大人相。當時稱願一切眾生悉皆金色具大人相。具如彼經廣明。又如此經如來出現品云。眾生種種樂及諸方便智皆依佛智起。又云。應信自心中常有諸佛出興於世轉正法輪。從如是信已。以方便三昧發出悟入現本智慧。與佛契同。名生如來智慧家。爲眞佛子。從此初住住佛所住種如來性。名淸淨智慧。從此慧已經十住十行十回向位位之中。配十个所修行之人。十个修行之法。十个修行。行下之佛果如前釋。十信十住十行十回向位中所配當者。是今此十地位修行之人。卽金剛藏等三十八个菩薩是。三十七个是三十七助道法。助前十回向中悲智妙用功終不立自位佛果。爲明十回向中以大願力已圓理智大悲事畢十地但以助道行力成之使熟。乃至十一地佛果總如十回向位也。解脫月菩薩一人。表是能請法之人。亦表三十七助道之中解脫淸涼之法樂也。故有此三十八菩薩。三十七同名爲藏。惟一人名解脫月。卽是表三十七助道之中無煩惱之果故。此四十心中位位成佛果及普賢行。非論人王梵王之位。但論位位之中以如來智生身等法界眾生界對現一切眾生前。身非論意生身隨意所往也。但以根本無明成一切智海。一切世界一切處現形隨類應現。不論於此三界外別受變易生死。又於此同金色總是信位之福。以信心廣大願行廣大自信與佛果智齊起願修行。此福不難卽得。如隨好光明功徳品天鼓所說悔除法。以盡法界眾生數等善身口意舌。悔除所有業障諸天問言云何悔除天鼓云觀業不從東西南北四維上下來。而共積集身心。乃至十方推求悉不可得。乃至廣說如經。天鼓如是。爲諸天眾說法之時。百千萬億那由他佛剎微塵數世界兜率天子得無生法忍。得十地位。如上諸天子。總是過去修十信中十勝解業。爲中有作惡業墮地獄中。蒙毗盧遮那光照其身。得生兜率天上。得天鼓說法。一時得十地離垢三昧。此爲三生得十地果。若信解無作惡業者。一生成佛如善財是也。云一生者。言見道無生性總是入法界無時之生故。如三乘之教刊削屈曲理滯難成。尙能信而爲之。此一乘法理智端直不克不削。達自根本無明便爲不動智佛。萬事自止以智利生。卽是佛故。又將十回向廣大無限悲願會融。令行廣大。稱法界智用而無作者。具行而無依者。卽普賢行具故。世士大迷易成而功廣者。卽不信多劫曲修刊削難成。功劣者反存其情。畢竟多生還須歸此教。如此經中少起信樂。獲得無邊廣大饒益。且如隨好光明功徳品中說。約有六門。

第一說修十信中十種勝解力故。其中有造惡業墮地獄中爲有信解之種。毗盧遮那菩薩處兜率天時放光。名幢王光明。照地獄眾生離苦生天。天鼓說法得十地位。入離垢三昧。此是三生得果。三生者。一修十勝解是第一生。二作惡入地獄是第二生。三蒙光照燭生兜率天得十地果是第三生。此是第一功少獲益廣多門。

第二諸天得果毛孔興華云供佛所有香气。若有眾生身蒙香者。一切業障皆悉消滅得成就香幢云自在光明淸淨善根。此是第二功少益多門。

第三若有眾生見其蓋者。種淸淨金网轉輪王位。得一恆河沙善根。此轉輪王位於百千億那由他佛剎微塵數世界中教化眾生。此是第三功少益多門。

第四如是淸淨金网轉輪王位放摩尼髻淸淨光明。若有眾生遇斯光者。皆得菩薩第十地位。成就無量智慧光明。得十種淸淨眼。乃至十種淸淨意等。此是第四功少益多門。

第五經云。佛子。假使有人以億那由他佛剎碎爲微塵。一塵爲一佛剎。以如是等微塵數佛剎。又碎爲微塵。如是微塵悉置右手。持以東行過爾許微塵數世界。乃下一塵。如是東行盡此微塵。南西北方四維上下亦復如是。如是十方所有世界。若著微塵乃至可思議不普手答言不也。若有眾生聞此譬諭。能生信解。當知更爲希有奇特。佛言寶手如是。如汝所說。若有善男子善女人。聞此譬諭而生信者。我授彼記。決定當得阿耨多羅三藐三菩提。當獲如來無上智慧。此是第五功少獲益廣多門。

第六經云。寶手設使有人以千億佛剎微塵數如上所說廣大佛土末爲微塵。以此微塵依前譬諭。一一下盡乃至集成一佛國土。復末爲塵。如是次第展轉乃至八十返。如是一切廣大佛土所有微塵數菩薩以業報淸淨肉眼。於一念中悉能明見。亦見百億廣大佛剎微塵數佛。如頗梨鏡淸淨光明。照曜十佛剎微塵數世界。寶手如是。皆是淸淨金网轉輪王甚深三昧福徳善根之所成就。此是第六功少獲益廣多門。如是此經法門廣大無限。一念信解心無限。其心淸淨無限。供養諸佛饒益一切眾生心無限。一念相應獲無限廣大之益。爲明以根本無明便爲根本智。所起善根皆廣大無限。爲智無依等法界故。所作善根等法界故。如是一念聞法便獲廣大利益者。皆是於此教門生信樂種故。大綱如見。如來處胎現生娑婆穢土。出生滅度之佛。爲劣解眾生權施接引之教。卽三乘之教是也。如此經云爲劣解眾生母胎出現。爲上根眾生蓮華化生。如此華嚴經教門是法界普光明大智報佛所說非是出生滅度穢國之身故。是爲上上根所說。學三乘教者。𨿽引此教門和會三乘法相行位。然心想不廣不稱教知將此教門同三乘三祇之教。只可回權就實是乃契會聖心。何得回實就權反虧聖說。乖迷升進成佛何期。設致百萬億三大僧祇。終違聖旨。如三乘教中分分有此教在。只爲學者不能了知佛開無上正詮迷者反生遮截。如金剛般若云。此經爲大乘者說。爲最上乘者說。卽三乘權教是大乘故。最上乘者。一乘教是。如法華經是。回三乘向一乘之教。舉龍女彰法界實理智之無時。卽於一剎那之際示三生而成佛。爲破三乘情塵劫執反稱是化。就三乘三祇之。劫爲眞。只爲情翳多生反頗梨妙寶鏡而歸如銅鐵之明以閻浮檀明淨眞金令同瓦礫之價。非是寶之咎也。只爲別寶賄者無功。此以已上一段明一乘三乘十地竟。修行者。但以簡教修行遲速。須去世情大小彼我之言。但稱根卽用。

第二立隨位進修次第者。約立十門。

一明十種信中信果成因門者。卽十个佛果。以不動智佛爲首。以文殊師利覺首等十个菩薩。爲表修行之人。金色世界等十个色世界。爲所修之法。金色表法身。餘九是隨用爲十信。是凡夫有爲心修行。是色心起信故。是第二會普光明殿光明覺品所集之眾是。如善財見文殊師利。是表信心位。明自妙慧之理徧周因果終始故。

二從信創升佛果智慧門者。卽第三升須彌山上說十住位中十个佛果下名同號。號之爲月。是此位之果。法慧等十个菩薩。是表入位修行之人十个世界同名爲華。是表入位開發慧華心開敷故。此表如善財童子於妙峯山得憶念諸佛智慧光明門。表初會佛智慧住佛所住故。此爲十住。妙峯山者。是止中之妙慧也。爲艮。爲山。爲止。爲門闕。爲童蒙。爲初明。升須彌山者亦同此。

三明已居佛慧修行門者。卽第四會夜摩天宮說十行法門是也。其中有十个佛果。皆下名同號號之爲眼。是此位修行之果。功徳林等十个同名爲林菩薩。是表修行之人。十个世界皆名爲慧。是此位中智慧方便之法故。如善財表法中於三眼國見比丘林下經行。表行廣多覆育如林。經行表行無住故。三眼者。表智眼慧眼法眼等三眼。此兩位佛號十住位同名爲月。十行同名爲眼。十回向十个佛號上名悉同號之。爲妙爲表妙用智圓升進功徳妙在其先。一一是有所表。不浪施名。

四大願理事悲智參融無盡門者。卽第五會兜率天宮說十回向。以無盡大願會融理智大悲令普賢行滿十个佛果上名。號之爲妙。是此位之果。十个菩薩下名同號之爲幢。是表此位修行之人。十个世界號之爲妙。是此位修行之法。明理智悲願萬行妙用爲世界故。如善財表法中見鬻香長者號靑蓮華者。是明此位法以將理智慈悲願行一切無盡差別智慧差別願行。以將回向之蜜。合爲一丸戒定慧之香。以無依住智徧周法界。對現色身隨病調伏。而與五分法身之香。而無所著。如靑蓮華色香第一而無所著。和合願智悲法身十波羅蜜四攝四無量三十七助道之分世間出世間法。共爲一法。猶如合香以將眾香合爲一丸。

五蘊修成徳門者。第六會他化自在天宮說十地法。但修前回向法令使徳行功徳。滿其十回向願行更無別路。佛果世界。但取十回向中妙用同功。不別安立。亦無他化天王遙見佛來敷座及迎佛等事。爲明十地中法則如十回向和會以終。但生熟不等。更無有異途故。但將十地十一地行門觀智。反資前果。猶如菔菜長葉資根。如善財表法中。善財見摩竭提國迦毗羅城主夜神名婆珊婆演底。此云春時主當。明此神春時主當苗稼。亦名依止無畏。謂與一切眾生作依止無畏。身出星宿照曜眾生。於身一一毛孔現行。化度無數惡道眾生。迦毗羅城者。此云黃色也。爲明此城在閻浮提之處中。明中宮土爲黃色。表十地契中道應眞不偏故。此是如來示成道處國。夜神總是女神。以明凡得智成悲故。以女神表之。神者。應眞其智則神故。其智不爲不思而徧資萬有。此神表初歡喜地自第九回

向已來。直至第九地。總入神位明升進智通。祐物無限。不爲不思而智自徧故。且略言爾。廣在後文。凡是善財問善知識。發心久近在世多少者。皆是明成就長養大悲之行。住劫久遠明大悲深厚。在智久劫是一剎那故。如觀世音菩薩以名號及所說法號慈悲經。又是十回向中。第七回

向中善知識。與第八回

向位中正趣菩薩。共成七八回向悲智二門。皆須如是前後和會方了其經意。不可見一法而能了佛心。明此十地但如十回向法蘊修成悲智滿前願故。是故初歡喜地得願求成滿心。以依前十回向願心成滿故。

六徳滿行圓利生自在無限門者。在第三禪是第七會經。梵本未至。有百萬億偈。依菩薩瓔珞本業經說。此經是如來化三乘人卻領三乘之眾。至菩提樹下說往昔初成正覺時。說華嚴經。一一排次重敍其會。至第三禪。如瓔珞本業經。說十一地等覺位爲一生補處菩薩位。爲此地普賢行滿十二地爲妙覺如來故。以此爲一生主也。如善財以行表法中。見佛母摩耶夫人。是其行故。明十地以智從悲成行門。卽以夜天女神。及如來爲太子時妻號瞿波。此云守護地。此十个女眾成長大悲。守護大慈悲地也。如十一等覺位中行悲行滿。卽從悲生智廣利益眾生。卽以見佛母表之。母是慈悲之義。出生大智化利眾生。卽等覺位中十个善知識是也。故云摩耶生佛。佛是智故。

七徳行圓滿成佛果終門者。卽如第八會普光明殿說十一品經。以十定品爲初。次十通十忍阿僧祇如來壽量。菩薩住處。佛不思議如來十身相海。如來隨好光明功徳。普賢行如來出現等品。準初會中問處並有十頂未有說處。亦是來文未具。總是如善財表法中見彌勒菩薩是其行也。明是同其善財一生成佛果故。遂於樓閣之內現三生之行。總在如今。三生者。一過去久遠見道修行生。二現在得果圓滿生。三當來示現成正覺生。總在樓閣之內。如今現前無古今。去來現在不可得故。然亦不廢三生之相。現在其中。但以智知爲隨俗利人故。卽三生也。若約眞論無發菩提心時。無修行見道時。無現生得果時。無當來示成正覺時。以三世及心量無性體故。無安立故。無處無依住故。名之成佛之時也。若見自心有能發菩提心時當來成正覺時。卽爲情識生滅不名發心時故。以是義故。信心及佛果總不離普光明殿。乃至常行普賢無始終之行。離世間品總不離普光明殿。明因果同本不動普光明大智。以爲升進功終故。時復無體。智復無依故彌勒令善財卻見初友文殊師利卽明至果不移因善財念見文殊。便聞普賢菩薩名。及自見其身入普賢身者。明表正覺之因不移行果。總明圓會因果行總一時滿故。爲智境界上能含一切眾生情量多劫是一時故。明智無情有故。但不離十信中不動智佛。無前中後際故。此如文殊師利十信中說偈云。一念普觀無量劫。無去無來無住處。如是了知三世事。超諸方便成十力。

八普賢行海常行門者。卽如第九會中說離世間品是。常在世間無限利生。不與情合作業相應。卽如善財所表行中憶念文殊初友便聞普賢名及見自身入普賢身是也。此是自成佛果竟。常行普賢無始終行。此普賢行亦明不移本普光明無依住智。古人釋云。重會普光法堂三會普光法堂。總非重及三故。大體明但以一个普光明無依住大智。圓會初發心因及佛果並行行滿。此三事總不離此智。時亦不遷。爲明依智發心始終無情見之迹故。

九如來不出不沒佛智恆果門者。卽如第十會中說法界一品經。是以法界佛之恆果故。

十表通信六位人法所進求門者。卽如覺城東會大塔廟處善財見文殊菩薩並已下入位中五位善知識是也。此已上十門。從普光明殿說十信以來總重敍。使令學者易解經意故。並以略舉。善財知識表法次第和會令易解故。

第三重敍佛所說法處及座體者。其義有三。一敍說法之處及意趣。二敍放光之處及意趣。三敍座體及意趣。

一敍說法處及意趣者。其處有十。其意趣有十二。

第一菩提場菩提樹下一會在熙連河邊。去優樓頻螺迦葉聚落五里。是一牛吼地。是阿蘭若處得道。依世間法。如此是化眾生法則。佛無此也。乃至升天總是所表法則。若望如來。以智體徧周十方恆徧而無來去。對現色身故。此明與世成法有可仿學也。此一段是如來舉自果法勸眾生修行門。

第二會於普光明殿。此承上。古徳說云。去菩提樹三里。又雲龍造。此將未可也。普光明殿者。約所顯得普光明智所報居之殿。智體廣大無限重重也。所報之境無限重重。等同法界。如經初所陳。其地堅固金剛所成。寶樹行列宮殿樓閣等是。皆煥曜光明徧周法界。此明智體報居之宅徧一切處一切處總在纖毫之內不可拘其處所。以智徧觀。其宅亦復徧周十方。總是無限之境也。於此普光明殿說十信法門。明以舉果成信。還將智果報得。宅中說本不動智佛。以爲信位。明信自心是不動智佛。約此以爲信體。心外有法不成信心故。卽如來根本智宅。還信自心所有分別是如來根本普光明大智本無動故。只爲迷本妄爲動故。

第三會於須彌山頂說十住。表入理契智非生滅心所得至故。如須彌山在大海中。髙八萬四千由旬。非手足攀攬所及。明八萬四千塵勞山住煩惱大海。於一切法無思無爲。卽煩惱海枯竭。塵勞山便成一切智山。煩惱海便成性海。若起心思慮。所有攀緣塵勞山逾髙。煩惱海逾深。不可至其智頂。明以定爲方便。是故法慧菩薩入方便三昧。方說此法門。當知亡思卽智現在想卽迷存。滯寂智潛情虛智發。此乃見道之初。生佛智慧家之始。約表出凡超世同天自在得智慧山之頂。又以方便定止心不亂爲山體故。以艮爲山爲止。此爲十住位也。初生佛智慧家住佛所住。明依定發慧像須彌山故。

第四會夜摩天宮說十行。已上空居。表約智慧法空而爲行體卽處世無染。又明此天名時分明菩薩處行知根生熟時非時。不妄利生。又知何惑增多何惑減少。隨惑增減而成熟之。表知根利生名爲時分。法空隨行名爲空居也。

第五會兜率天宮說十回向。此天於欲界處中。又名樂知足天。明回向法門不貪涅槃不貪生死常處生死常處涅槃無二性故。處中道故。餘四天皆放逸。如色界無色界天。樂淨不可和會中道義故。𨿽他化自在天說十地法。還以此位中道之法。成十地蘊修成功故。說十回向法以膝上放光表捲舒自在莫不由膝故。明理智大願大悲滿周十方會融無礙莫不皆由十回向位。如十地依此而行蘊積令熟故。無別法故。

第六會他化自在天宮說十地。表至欲際之頂。又表依眾生而應化故。無自化也。故借此天處。以表化他之智故。又此天處是魔波旬所居。明十地位智伏心魔也。成大慈悲之行令成熟故。

第七會在第三禪。表普賢行滿法悅利生。表此天惟禪悅喜動故。

第八會普光明殿說十定及如來出現品。明佛出現進修道極不離本處。明不離一个普光明智以爲進修。云升天上者。表法升進。元來不離一个普光明大智本定之宅。明𨿽修升進行滿元不移本不動智中普光大用。

第九會又在普光明殿說離世間法。明以普光明智徧周十方普利眾生不染眾法名離世間。以普光明智具普賢行恆在世間不出不入。名之離世間故。以智體恆用而無依故名爲離。非厭離故。如此三會總在普光明殿者。明行因與果並普賢行滿總是一个普光明。無始終依住自在大智故。若眾生發菩提心者。不見此智不名發心。見此智者方名發心。若心外見佛者。及取相求眞者。皆且作善。未名發一切智心故。經云。乘一切智乘直至道場。以乘普光明大智之乘。還不出普光明大智道場。名之爲至。此名發心畢竟二不別。如是二心先心難。是故發心難明此智難信。信得卽能入故。夫證發心易先起信發心難信極卽入位故。但須方便三昧現之。卽智境便現。此三會總在普光明殿者。明定體用始終因果萬行同一智也。如前所述。

第十會在給孤獨園說法界品。明法界不離世間給養之義故。表世間生死園林卽法界體用。是故如來所居重閣講堂。包含法界師子之座。曁乎十方。惟應度者知之。處迷者不覺。卽五百聲聞及餘眾生是也。

第十一會在覺城東。文殊師利爲諸大眾說普照法界修多羅門及善財童子善知識等。明文殊是引蒙之首。十方諸佛及一切眾生。總依此法爲師首故。爲無性妙慧之首故。卽以普賢爲行首故。二首同發無前後也。已上敍會處所及所表意竟。但約如來自身表法放光有十度。

第二敍放光之處及意趣者。約敍表升進修行光明。約有其十。

第一會中如來現相品兩度放光。一放齒間光十方告眾知佛成道。令眾咸集說佛因果之法。二眉間毫中放光普照十方。名一切菩薩力智光明照曜十方藏照十方已。其光來入佛足下輪中。明舉果成因入信光。又於毫中出佛剎微塵數菩薩勝音爲首。明如來自所行之行徧周。明佛自覺行徧周之果。用成信故。此光入佛足下輪中。明此光與說十地放眉間光相似。此是所信之佛果。彼是自己修行升進所得之果光也。

第二會如來兩足下輪中放光。此是普光明殿成信位之光。是初會中放入足下輪中之光。今放出以成十信果故。明說十信光。以足下表之。輪表圓滿故。明說佛果徳用成信心。表信心之中信佛果圓滿故。

第三會如來足指端放光明。入內位之始。蹬聖道之初。生佛家之首。行聖行之初。故此光表之。此明說十住位光發足入聖之始。

第四會如來兩足趺上放光。表依法空行故。此明說十行位光以明依空起行故。

第五會如來膝上放光明。表十回向大願理事互參智悲同濟。猶如人膝是捲舒所由也。此是說十回向光。表起願興悲生死涅槃智悲自在。

第六會眉間放光。名菩薩力焰明。此光是初會中眉間所放之光。名菩薩力智光明。此因果相似。初名力智。表根本智。此名力焰明。表自功達本。卽能照俗故名力焰明。如三乘中號名根本智。及緣俗名後得智。此明達根本。智卽能照俗。無二體先後。𨿽立升進之位。階級智不異。大悲不異。時劫不異。普賢行不異。總無遷法故。乃說無量智慧皆隨用言之不移本也。以智照之可見。以情見之卽迷。以大悲門中引俗。卽時劫及法各分。若大智約眞時劫。元無依止長短。以總別六相言之。

第八會如來放眉間光。灌文殊頂。放口中光灌普賢口。表令理智萬行共相參以說佛果徳故。意明文殊理及妙慧。普賢是智萬行之用。意表理智妙慧寂用交徹相參問答佛果之門。文殊是如來法身無相善決正邪妙慧之果。普賢是如來大智徧周對現色身知根利俗之行果。一切諸佛用此二法而成佛故。此教之中如來出現品。還令此二法會融參徹。方成佛果理智萬行法界無礙圓融之門故。放光照之令相問答。令後學者見法易明。此二人因果從初發信直至果。終參融交徹思之以理智照自心體用可見。初會佛果是佛自成故。此十地十一地後佛果。是修行者自力所成。以將此文殊普賢二行參徹明理智萬行滿故。

第九隨好光明功徳品於手中放光照惡道苦明道滿大悲接俗光也。此已上自第二會以來。是自修行者升進之終。是此一終之教未付囑流通亦在此出現品內。如前所明。

第十法界品還於眉間放光。名普照三世法界明。三世總一時故。總以法界爲果體。從信住行回向十地十一地及佛果。總以法界爲果體。文殊爲法界理。普賢爲法界智。理智妙用爲一佛門。以此一門爲化羣蒙分爲二法。若也逐根隨俗法門無盡。若論實理不離無性之中一法。一多無礙名爲普賢。始接童蒙達無性理中。妙簡正邪入無生慧。名號文殊。亦名童子菩薩。能同苦際興行利生治佛家法名爲普賢。二人參體名之爲佛。本來自在名爲法界。從初徹後。總此法界爲體。更無別法。此品爲一切諸佛因果之大都。亦是眾聖賢所行之大路。無出此也。亦是自心一切智王之所遊觀之大宅也。亦是一切眾生之所依故名法界。

第三敍座體及意趣者。其義有十種同異意趣。

一初會座體以摩尼爲臺者。約本體以法身性自無垢爲摩尼。名離垢寶故。意以佛果菩提。約法身無垢爲體。報得佛身及化身爲智用故。明依體起智用故。以摩尼爲座體故。

第二會座體蓮華爲藏者。意表第二會約化利眾生令成信種。處信之中表行。在世無染。表以利物無染爲功。卽蓮華爲藏。

第三會在帝釋妙勝殿上。安置普光明藏師子之座百千層級。意表從信入位。以方便無念無作寂靜三昧。名爲安置。以三昧力顯得如來根本智慧。創生佛家得無畏慧。明普光明藏師子之座。藏者。表此位入如來智慧之藏。師子者。明智慧無畏。普光明者。表契如來本普光明法界大智慧也。

百千層級者。表十住進修階級出世越百千情系無明故。破百千業障故。如佛果座。總不雲層級以無。進修升降覺惑淺深智慧勝劣故。如十住中初且百千層級。爲明入位進修超業障之分齊也。

第四會夜摩天宮。化作寶蓮華藏師子之座。爲表說十行位。約行處世無著。以蓮華所表。師子如前依主釋也。百萬層級者。升進過前超業勝故。云化作座。不云安置者。表以入如來智慧以智隨行所行行業以智化爲故。猶如變化故不云安置。明行從理化故。

第五會兜率天宮。卽殿上敷摩尼藏師子之座百萬億層級。表十回向。其中以出世之理智依本法身處世無垢。依本佛果座體爲升進。還歸本故。設以回向方便願力成其悲智。不易法身自體無垢。爲回向悲願會融令體用均平故云敷座。不云安置及化作故。百萬億層級者。升進過前故。除染淨二障。成無礙法界大悲智。𨿽十住十行五位齊修。然以教辧病。明前二位。出俗心勝。大悲心劣。此十回向位。以願力會融智悲得所故。

第六會他化自在天王宮。但云摩尼藏殿。不云座體者。意表座不易兜率天摩尼座。但舉法性無垢大智成大悲門。覆育含生故。故但云殿不云座。以明依前回向之法長養大悲之殿覆育眾生故無別升進故。

第七會在第三禪。其會法則教行未來。且以普賢行品略舉。其普賢行品在三十六品。是且其略舉。大本未來。有百萬億頌。

第八第九會第二會。同在普光明殿。明十信心與升進。修行所至佛果及離世間品普賢常行及十定十通等總不離普光明一个智體故。以成五位十信等進修故。總不出此智。此普光明智十方諸佛及一切眾生同共有之。諸佛已達。眾生迷之故。然體用是一迷悟不同。望此教中發心之者。一悟卽知見如佛。如法華經。以佛知見示悟眾生。欲令眾生入佛知見。乃至乘一切智乘直至道場。又此經云。乘如來乘不思議乘最勝乘無上乘等。是如初卷中嘆諸菩薩徳中。善知一切佛平等法已。踐如來普光明地。此普光明智。眾生迷智爲迷。悟者悟迷成普光明智爲悟。是故初會神天示現入法獲益。入卽同佛所。入同佛知見。與眾生作入法之樣。令後學仿之。是故此三會總在普光明殿意者。明五位升進信亦不離此智悟入修行亦不離此智時劫無體可轉智復不異此普光明智。以十回向法門和融悲願。卽自在神通。總在其內。如一生修有漏十善。尙得生於天上得業報神通。十念成就尙得往生淨土。何況依智發心。又復更加悲願諸波羅蜜之行。豈此一生之後不得智體自在神通。望以智境會實而論。設無盡劫元來不出一念。今言一生者。時終不延。智終不異。生終無生。必不可逐情見生滅之生。但以眞智知。卽萬迷不惑也。如西方淨土十六觀門。總是作想。想成由自報得神通。何況達理智無依。明淨徧照。了身心無體。內外見亡者。但任理智廓然。興大願海會融悲智。一剎那際對現色身。供養諸佛教化眾生復無作者。性皆平等無心無主無性無相凡聖一如。無所依住以無住法隨無住智供佛利生。如是修行。何慮不獲大力神通。一依十回向品。修學卽得。

第十法界品。但云其座普周法界不雲層級。但明佛果座體摩尼爲體。從初會至第五會。座體同是摩尼爲體。會佛果體同故。大意以智行悲。不異一个普光明智。處世無垢。不異一个妙理法身智與法身。同爲一个自在無體。用而無作。不往而至。任物而應。以理智會融方可知之。已上表意但令眾生見事知法。令易解故。起進修行無疑惑故。更廣云云。約知所趣。論主頌曰。

普光明智等虛空

虛空但空智自在

從初發心依此生

究竟還依此處滿

是故三會光明殿

和會因果無別體

隨位進修行差別

智隨生別報境殊

不離本智無生滅

是故佛坐摩尼座

此意明五位佛果中升進。皆以法界本普光明智爲體用故。是故始終因果不離普光明殿中。大方廣佛華嚴經論卷第三十十地品二十六之二

第四隨文釋義者。於此品經中長科爲四段。一序分。二正說分。三動地興供分。四說頌嘆法分。

一序分者。從初爾時世尊已下。至法界智印善印故。於中有四段經。名爲序分。

二正說分者。從爾時十方諸佛各伸右手已下。至三十九卷中受持修習然後至於一切智地。此一段是正說分。

三動地興供分者。從爾時佛神力故已下。至而說頌言是。

四說頌嘆法分者。從其心寂滅恆調順已下。至三十九卷經末是。

第一序分中。復分四段。

一爾時世尊在他化自在天已下。至說不可盡。有十八行經。嘆諸來菩薩志徳分。

二其名曰已下。至而爲上首。有十八行經。是菩薩列名分。

三爾時金剛藏菩薩已下。至滿足一切智智故有二十五行經。明金剛藏菩薩入定同號諸佛皆來現前勸念令說十地法門分。

四爾時十方諸佛已下。至法界智印善印故。有九行經。明十方諸佛與金剛藏菩薩十種力令說法自在分。

隨文釋義者。從爾時世尊在他化自在天王宮者。明如來智身應位而現故托處表法。明此菩薩十地道終至欲界頂故。又爲眾生故。而修行十地。非爲己自有所求故。名爲他化。又爲十地道終降心境魔得自在故。入離垢三昧。白淨淸潔法合然故。處欲界頂。常處三昧不住淨心。不居禪界故。爲明此十地功終法云普潤不拘垢淨對現色身故。於此天說此十地故。如故初會中自在天王獲益頌曰。佛身周徧等法界。普應眾生悉現前。種種教門常化誘。於法自在能開悟。

問曰。何故如來降此他化天中。何故不雲天王遙見佛來及敷座迎送莊嚴偈贊等事。

答曰。此位但依前兜率天宮法門回向願行悲智之法。行之更無異法。以此不陳餘事但積徳依前願海功終智極。不假更須法事。表其升進和會。但依前法故。

又問。何故不次第至化樂天因何越升他化天說其十地。

答曰。明十地向前須依次第和會理智悲願升降會融得所十回向和融悲願理智齊均廣狹稱周法界等眾生量表法處於中道還於處中處說中道之義說十回向和會悲願理智。卽於欲界處中以兜率天。是上下俱有二天故。說十地處中。卽於欲界上際色界下際。欲明不拘染淨卽理智大悲自在故。又說十一地等覺法門。於第三禪說。表利眾生之行滿法樂利生似彼三禪禪悅爲樂。第四禪表佛果周妙用圓滿故。又十地超化樂。十一地超二禪。又明倍倍智髙越次第故。摩尼寶藏殿者。表無垢大悲能含覆育物故。明此位一無情取自安樂心但饒益眾生長大悲故。故處摩尼無垢寶藏殿表之。與大菩薩眾俱。卽是金剛藏等三十七表三十七助道法眾。解脫月一人明一一助道下當體皆是解脫淸涼樂故。明卽助卽正道爲地前見道正見已終十地助顯成熟不同三乘。十地見道地前資糧。爲此一乘教。從初依如來根本智發信心修薩婆若智故。不依空觀折伏現行煩惱。十地方得意生身故。此教𨿽說如來無量色受想行識及心意者。明不壞俗境以達成差別智故。非同伏惑畱生往生淨土故。或云三千之境爲佛境故望此教中初信心之中。但約無限佛境。塵含十方。毛容法界。爲信進修行。不云三千大千爲佛報境一如賢首品。是所信忻修之門。發心功徳品。是十住悟入之徳。經云。其諸菩薩皆於無上正等菩提得不退轉者。菩提有五。一小乘菩提。二二乘菩提。三空觀行六波羅蜜菩薩菩提。四修十種相似眞如觀修十波羅蜜有十眞如障十一種粗重二十二種愚癡菩提。五依十種如來智修十波羅蜜以無盡劫爲一剎那際契無盡多生爲一生一念迷解卽佛智慧菩提。此明依根本智發菩提心。如起信論。亦有此文。依本覺故而有不覺。又云。覺心源故名究竟覺。明知依如來智上而有不覺。依無明上而有覺者。於此覺者隨根種性。有此五種覺法差別。如此經菩提並一乘佛果根本智上不退菩提。如起信論說。或言超劫成佛。或云。我於無量劫修行成佛道者。皆爲懈慢眾生作無數方便。或云。要經三僧祇方得成佛者。此皆逐世情說爲三乘。不依根本智發心。此教依智發心。若以智論之不隨迷情。直以不可數阿僧祇劫以爲無時。以此無時假施設一剎那際。攝無限三世劫。無限三世劫。總不出一剎那際。經云。智入三世而無來往。如是三僧祇劫。情有智無。以智收情。情居智內。無量劫情有在剎那際智中。若取情虛智實元來總無時體。始終無時可遷。二事校量。只可從實不從虛也。經云。悉從他方世界來集者。以從十回向法來成十地。名之他方故。法界性中無別他方。以未至位處。名他方故。乃至諸位例然。住一切菩薩智所住境者。但五位菩薩智境。總同。至此十地中佛智境故。入如來智所入處者。爲依如來根本智發心入行差別智成大悲故。善入一切菩薩禪定者。一如十定品。說三摩缽底神通明智明。三昧能起智印神通。三之云正。此云正慧。以三摩者。三昧。缽底者。慧於一念頃無所動作。悉能往詣一切道場者。以三昧智印性自徧故。無表裏故。明常與智俱無散動故。其名曰金剛藏菩薩者。以智慧爲金剛。能破諸惑故。藏者。明智徳徧周名之爲藏。寶藏菩薩者。法寶徧周名之寶藏。蓮華藏菩薩者。明於眾。行及涅槃生死無所染著故。徳藏菩薩者。明眾徳圓滿故。蓮華徳藏菩薩者。明無染眾行莊嚴智徳故。日藏菩薩者。明大智照用也。蘇利耶藏菩薩者。此云日之照用也。無垢月藏菩薩者。明大慈悲心照俗破煩惱焰故。於一切國土普現莊嚴藏菩薩者。明福智二事徧周故。毗盧遮那藏菩薩者。雲光明徧照之智。如是諸菩薩。以名下義解之可見。此一段有三十八个菩薩。如三十七个菩薩同名爲藏者。卽表三十七助道行門。如解脫月一人。卽表三十七助道行中助菩提分淸涼之果故。與諸菩薩作請法之主故。令諸大眾聞法修行得淸見者。悅意如華故名悅意華也。優缽羅徳藏菩薩者。取靑蓮華爲諭。以義取之可知。星宿王者。明自在無礙差別智分明故。

第三入定分中。有二十五行經。義分爲四段。一爾時金剛藏菩薩。有一行半經。總有三句經文。明金剛藏菩薩入定分。二入是三昧已下。至而現其前。有兩行經。明同號諸佛來現前分。三作如是言已下。至能徧至一切處決定開悟故。有十六行經。明以二十六事因緣入此三昧分。四善男子已下。有五行經。明十方諸佛勸金剛藏菩薩令說法分。經云。金剛藏菩薩承佛神力。入菩薩大智慧光明三昧者。以如來智慧以爲信進修行所作一切佛事。總是佛神力無我自作故三昧名。菩薩大智慧光明者。卽是如來眉間所放。十地智慧中道之光明。名菩薩力焰明亦是初會中如來放眉間光。明名一切菩薩力智光明。總是十地道終佛智慧光明。今入三昧。還是此之智慧三昧說十地道之智慧。名菩薩大智慧光明。以根本智成菩薩大悲行故。十方各過十億佛剎微塵數世界外。各有十億佛剎微塵數諸佛同號金剛藏者。十億表數之圓滿無盡故。云世界外者。從十住十行十回向中佛果爲外。今成此十地智徳佛果名來現其前故。所以與入定菩薩同名者。明入定者。智慧會及與本位佛智合故。言十億佛剎微塵爲數者。明無作智用體徧周故。言十億佛剎微塵數佛共加者。明位至會源自力與佛力會故。故下文亦是汝勝智力故。汝以毗盧遮那如來應正等覺本願力故。威神力故者。明升此十地法門皆以十回向中一切諸佛本願發起若無十大願回向此位不能自成故。威神力者。由初發心皆乘如來一切智乘。威神之力而升此十地故。不離如來所作一切智用故。若不由乘如來一切智乘。云何至此十地之位。此智通因徹果同智地故。是故於此教中十信十住十行十回向位位有佛果故。此十地十一地中佛果取十回向中佛果同妙用也。通十信並五位進修中有六十重佛果。若但取入位有五十重佛果。通修行因共有一百重因果。以佛本位中十波羅蜜自具十重因果。明修行者。皆依此佛本因果上起。五位修行升進。以依本起名一百一十城之法門。總通取十回向中佛果同名爲妙。以此十地十一地不更別立佛果之號。以十地十一地法同十回向法故。如佛本位十波羅蜜者。如初會舉果勸修中如來是佛果。次十个菩薩上名同號爲普者。明佛果位中普賢菩薩修十波羅蜜隨行名殊。此是佛本因果行門故。四十眾神天仿此而起。隨十住十行十回向十地位。進修行別。十波羅蜜亦隨升進行上亦名別。通十普賢四十眾神天有五十。以十波羅蜜隨行五位上升進。卽有五十个菩薩行因五十个佛果。通爲一百。常不離本佛果本十个普賢行名十。十通四十眾神天爲五十个波羅蜜行。一中攝十。卽有五百種差別智門。方成萬行圓滿佛也。卽安立一剎那際。爲升進始終之時。例如龍女是剎那不出三生成佛。亦取十定品中以剎那際降神初生及入涅槃。以爲時體本來如是。見時日遷者。情隨妄想也。已上釋汝以毗盧遮那如來應正等覺本願力故威神力故竟。此一段識本發心及成果之因緣。皆乘初會中毗盧遮那智力十普賢行四十眾神天所行行力。仿此而修。名乘佛神力。是如來願力亦是汝勝智力故。已下十二行經。都舉入三昧之所爲。有二十四因緣。文義可知。第四段善男子。有五行經。是勸說分。有十事因緣。如文自明。云滿一切智智故者。一滿根本智。二滿差別智。

第四諸佛與力加持中。義分爲三。一明諸佛十種加持。二明十種因緣法入是三昧。三明諸菩薩請說法。一爾時已下。至具足莊嚴。有五行半經。明十方諸佛與金剛藏菩薩十種力加持分。二何以故已下。有四行經。明舉十種因緣法合入是三昧分。於此欲說十地法時諸佛加持有六。一十方諸佛同名現前加。二毗盧遮那本願威神加。三諸佛與金剛藏十種法力加。四諸佛以言贊嘆加。五諸佛各申右手摩頂加。六如來放光灌頂加。三如來菩薩請說有四。一如來放光光臺勸說。二解脫月三請。三諸菩薩同請。四通諸佛放光勸說。總有六種加持四重請二勸說。

第二正說分中。從爾時十方諸佛各申右手已下。至動地興供以來。正說十地。且從初第一歡喜地中。長科爲十段。一爾時十方諸佛各申右手已下。一段有十六行半經。明十方諸佛手摩金剛藏菩薩頂令起正說十種地名分。二爾時金剛藏菩薩已下。長行有五行。通偈頌有十行經。明金剛藏菩薩默然不說法。解脫月菩薩知眾之心。爲眾請說十地法門分。三爾時大智無所畏金剛藏菩薩已下。長行通偈頌有七行經。明金剛藏菩薩以申默然不說之意。四爾時解脫月菩薩已下。通頌有九行經。明解脫月菩薩重請說法分。五爾時金剛藏菩薩已下。長行及頌有九行經。明金剛藏菩薩恐劣解隨識者不能生信分。六爾時解脫月菩薩已下。一段通頌有十四行經。明解脫月三請。此眾堪聞。若有得聞佛所護念願說無疑分。七爾時諸大菩薩眾已下。並頌有六行半經。明大眾同請分。八爾時世尊已下。並頌有二十一行經。明十方世界如來各放眉間光灌金剛藏菩薩頂。互相照燭光作成臺。光臺出音聲勸說十地分。九爾時金剛藏菩薩已下。長行並頌有十三行經。明金剛藏菩薩嘆十地法門甚深出過情意識。惟智所知非言所及。承諸佛威神略說少許分。

十佛子若有眾生已下。至卷末已來。是正說。第一歡喜地行門分。

此十段門中。大意有十。文自具足不煩更釋。其十事者。一諸佛摩頂明印可許說。二總舉十種地名。二默止待請方宣明法可貴不輕授物。四解脫月知時而三請。五金剛藏菩薩恐器劣而三止。六大眾咸同請。七明堪聞者諸佛所加。不堪者元自不聞。八明光臺出音勸說。九明佛光灌頂。十明金剛藏菩薩辭近法深略說少分。大意明此十地體與十信十住十行十回向十一地互作依止故。是故從十信十住十行十回向。總有十地行門次第。爲以一个如來自在無礙大智同行一个十波羅蜜。以爲方便進修故。總是初會十普賢法故。是故解脫月菩薩言。以字母等諭一切書字及數說無離字母。一切佛法皆以十地爲本。明此十地爲本明此十地法通因徹果不離如來根本智。依十普賢行。修差別智。滿薩婆若海故。是故從初舉果勸修中放眉間光。名菩薩力智光明。入佛足下輪中。用成十信。今還於如來眉間放光名菩薩力焰明。灌金剛藏菩薩頂。用說十地。足下光明以果成因生信。此光明說十地是所信之果終。是故今還放初信之十地智果之光。用灌加持金剛藏菩薩頂。令說此十地之行。從頂入者。明十地是一切菩薩中道之智果頂故。至一切智之盡處故。是故如來出現品法界品。總於如來眉間放光。總明果體智光圓滿處故。又光從頂入者。明以從智頂處世行悲。稱十回向中所發大願令行滿故。明此十地長養大慈悲門赴所願滿足故。是以善財知識以十女天表之。十一地明悲滿從智徧利眾生。以佛母摩耶生佛表之。須妙得其意方可知眞。成信解之門升進之路。不窮大教無可以指南。從第十正說歡喜地行相門中。又分二義。一長科此位。二隨文釋義。

第一長科此位者。於此歡喜地中。長科爲十二段。一佛子若有眾生深種善根已下。有十七行經。明初從凡夫地起三十種廣大志樂深心入菩薩位生如來家分。二佛子菩薩住歡喜地已下。一段有二十三行經。明菩薩初入地位多歡喜分。三佛子此菩薩以大悲爲首已下。一段有十六行經。明入初地已又生三十四種廣大志樂分。四佛子菩薩住此歡喜地已下。有五十八行經。明住歡喜地興發十種無盡廣大誓願分。五佛子此大願已下。有七行半經。明前十無盡願以十無盡句而能成就分。六佛子菩薩發如是大願已下。有八行經。明發十無盡願已得十種利益心十種信功用分。七佛子此菩薩復作是念已下。有十八行經。明菩薩知眞湣俗隨迷緣生起大慈悲分。八菩薩摩訶薩已下。有二十一行半經。明入初地菩薩隨順大慈大悲行施分。九佛子菩薩住此歡喜地已下。有十八行半經。明以大願力得見多百千萬億佛及行四攝攝眾生分。十佛子菩薩摩訶薩已下。有二十八行半經。明菩薩入初地時善問地地次第進修對。治障礙分。十一佛子菩薩摩訶薩已下。有二十行半經。明菩薩入位受職分。十二若人集眾善已下。有四十六行頌。頌前之法分。

第二隨文釋義者。從初段中。經云。佛子若有眾生深種善根者。卽如此段中生三十種志樂廣大是也。善修諸行善集助道者。卽十波羅蜜三十七助菩提行觀是也。從四念觀常念觀身空無性相觀。受不在內外中間。觀心無住觀法無我。勤行此觀名四正勤。心稱所觀得法無我名四如意足。以得法無我故獲得五根。以觀達眞不退名五根。五根者。信進念定慧。以不退生死正信根成故。隨行不染不與情俱。名之爲力。力者。如前五根隨境不退不與情合。但與智俱。名之爲力。卽便獲得七菩提分法。七覺者。念覺支。擇法覺支。精進覺支。喜覺支。捨覺支。猗覺支。此心稱理爲猗定覺支。以得此七種覺支分獲得八種正道分。八正道者。正見。正思惟。正精進。正念。正定。正語。正業。正命。是也。解云。以入佛智名爲正見。以智觀法名正思惟。依五位法而行修名正精進。常與智合不與情俱名爲正念。心無生滅而能發起諸佛智慧。及起無量大神通力名爲正定。善能分別人天外道三乘一乘邪見正見邪定正定邪行正行。名爲正語。善簡自他一切邪業。善顯佛智慧等一切眾生同共有之名爲正業。令一切眾生人天外道世間生死及三乘出世解脫法門。皆令回向如來根本一切智心。本無情動。名爲正命。如三十種廣大志樂。如經具明。從佛子菩薩始發如是心已下。有五行經。都結菩薩能發此三十種廣大志樂始發如是心。卽超凡夫地入菩薩位生如來家。此一段通收前十住中初發心住。同此十地中初歡喜地。生如來家爲眞佛子。爲明同乘一如來智慧爲體故。明五位中差別行及差別智無前後始終一時同進故。非同三乘逐情法故。法行𨿽廣是一佛智印。諸法非前後故。故此十地法返成前十住十行十回向法。非是此十地別有法來。猶如蘿菔從根生葉。復以葉滋根。亦如種谷以果生苗苗熟果成還初果也。如善財見慈氏如來。慈氏如來還令卻見文殊。明果不離因中果也。又如人初生至三十而長終但以長初生爲大故。非別有大來。又初生至老大時無先後也。以智爲先導。非情所收。無先後異也。此一乘五位法門。智爲先導。無先後故。五位之行教辯升。進同異差別。𨿽立升降差別。但明一法界智中階級。非如情見階級故。以智照之可見。亦如龍女一剎那際三生具行成佛是也。三乘之種不體會法華經會權就實之意。反云是化要經三祇劫方得成佛。此是法界大智宅外門前之見也。猶住艸庵。且免三界粗苦之樂。得三種意生身。住火宅門外。權設三車。是以機案有憑據之乘以淨土穢土有二別故。未入法界大智生死涅槃無依住故。智悲無限佛本報居華藏海宅故。以眾生海卽佛海故。眾生智是如來智。於一毛孔以智所觀。一切剎海凡聖同在其中。於剎那中普見無限三世劫海。無有始終。不同權教定時劫淨穢全作差別法故。此經十地之法門莫以三乘畱惑。或以願力不取淨土。畱身穢境。以悲化眾生等解。皆不稱此之法界普光明大智本宅之門。須攺三乘之見网眇目者。令圓滅存畱惑及淨穢土之漏身。始可稱智身之廣大入此不動廣大智身。方名歡喜地不動相應也。亦是十信中不動智佛爲體。十住十行十回向隨升進立名。至此位。歸本名故。論主乃爲頌曰。

無限智悲成佛徳

佛以智悲成十地

還將十地成諸位

前後五位加行門

不離十地智悲起

是故十地初發心

發心卽入十地智

𨿽然五位方便殊

只爲成熟十地智

猶如迅鳥飛虛空

不廢遊行無所至

亦如魚龍游水中

不廢常遊不離水

如是五位行差別

不廢差別不離智

所有日月歲差別

以智法印無別異

智體不成亦不壞

以明諸位除習气

了習無習悲行成

萬行常興無作智

如是無礙智是觀達。無礙因觀所成。皆以自然無作智爲體。亦名不動智無依。無可動故。如是安立五位升進之門。有十一事因緣。何者爲十一。一令發菩提心者不滯一法而生懈慢。二令發菩提心者得智修行諸行。三令發菩提心者以願起智從悲。四令行慈悲者堅固圓滿。五令發菩提心者自治隨俗習气。以諸波羅蜜令升進智悲之境。六令發菩提心者從位知行對治習惑進修智門。七爲發菩提心者簡辧三乘一乘及人天等差別諸行。八令發菩提心者自知自行所至之緣。九令發菩提心者明三乘一乘攝化廣狹福智減增。十明古今諸佛化儀常爾。十一如煉眞金不離金體十度煉冶轉更明淨。且略釋歡喜地。十二門中初門十七行經竟。自餘如下更明。

第三次釋第二段中二十五行經。分爲五段。一佛子菩薩住歡喜地已下。至多無嗔恨。有兩行半經。此一段明菩薩入初歡喜地多歡喜分。二佛子已下。至復作是念。有五行半經。明正說此位菩薩歡喜地意有十種歡喜。如此一段。明見聞念諸佛法故生歡喜分。三我轉離一切世間境界故已下。至何以故。有六行半經。有十種歡喜。明自知得佛智慧永離苦源。此一段入法故生歡喜分。四此菩薩得歡喜地已下。至何以故。可有兩行半經。明入此歡喜地已能離五種怖畏分。五此菩薩已下。至毛豎等事。有七行經。正說離五怖畏所緣分。此之已上二十五行經。如文自具。不煩更釋。

第三段從佛子已下。有十五行半經。分爲三段。一從佛子已下。修一切善根而得成就。有一行半經。此一段更勸勤修信進助菩提行無疲懈分。二所謂信增上故已下。至上上殊勝道故。有十二行半經。此一段明以三十種法增上進修淨治此地法分。三佛子已下。有一行半經。此一段明都結勸修住地分。如上十五行半經。經文自具。不煩更釋。

第四段五十七行半經。分爲十二段。

一佛子已下。至如是大作用。有一行半經。是都舉此地所堪爲十大願分。

二所謂已下。至無有休息。可三行半經。明願以一切供養具供養一切諸佛如法界虛空界無休息分。

三又發大願已下。至無有休息。有三行經。明願一切佛法護持無休息分。

四又發大願已下。至無休息。有四行半經。明願一切世界佛出興世皆往詣供養爲上首受行正法無休息分。

五又發大願已下。至無有休息。可四行半經。明菩薩廣大行不離諸波羅蜜淨治諸地有總別同異成壞等六相如實說教化眾生無休息分。此一段如五位升進。隨位安立十波羅蜜十菩薩行十佛世界十佛名號。總是一波羅蜜中隨行成名。於五位中俱有五百。爲一波羅蜜中具十。十中具百。隨五位上加行同異上有五百。卽如初會中菩薩神天等眾。一眾有十。十眾有百。五十眾上有五百。各各位中隨當位菩薩神天名下義。是波羅蜜行。又善財四眾各具五百者。是爲一中具足十義。名之爲總。其行殊途。名之爲別。一智無二。名之爲同。隨行報殊。名之爲異。能成別報。名之爲成。因果本虛。名之爲壞。爲行行無體故。且如波羅蜜一中有此六門。一能破慳貪等十煩惱結。名之爲壞。二能成善果。名之爲成。三眾惑𨿽多捨通多法。名之爲總。四殊招別果。名之爲別。五終歸一智。名之爲同。六隨惑對治。名之爲異。此之六相之法。於一切法中總具此六門。一一人法行門中。以智觀之可見。若一一法門中無此六義皆偏見也。又一波羅蜜上見十波羅蜜。卽捨義通該無法不徧。余準例知。

六又發大願已下。至無有休息。有五行半經。明願化一切三界四生眾生皆安住一切智智廣大無休息分。此一段明教化三界四生法。欲界心多者。勸令觀諸法苦空無常對治欲惡。修諸善法樂淸淨定。淨治心垢離貪嗔癡慢。破欲界業得寂淨樂。色界心多者。住息想禪。生有漏善界方便。勸修十波羅蜜慈悲喜捨。令方便成就自體無作大寂定門。離息伏想。現一切智。成就無量巧方便智。教化眾生。若無色界心多者。方便教化修廣多聞慧。分別世間一切事業令無迷滯。無定亂體起大願力。成就神通供佛法僧。修一切種一切智智。教化一切無盡眾生皆成佛故。如是依根發起調伏。使令皆至一切智智者。根本智中修差別智也。如根本智。依無作定顯差別智。依根本智加行起觀方成。或自力不終。佛菩薩先達之者學而方得。

七又發大願已下。至無有休息。可有四行經。明願以智明了粗細世界廣多無限分。有形世界名粗。無形世界名細。亂住者。多類雜居。如此閻浮提諸雜居世界是也。側住如四天王居處是。倒住者。如胡蜂巢等是。正住可知。若入者。如土居眾生。只若入不欲出。若行者。如人等身中八萬四千戶虫居而人或行住坐立者是也。若去者。如流水居眾生其一向流去是也。帝网差別者。如天帝网重重光影互相容也。如是世界重重共住。卽華藏莊嚴世界是。與眾生世界海共住。業不相妨。猶如帝网互相容而住。各依自業相見。如經云。一切種一切智智者。明菩薩大慈悲種。由大願力助成一切智。由定方現差別智。由觀助成。總以此知之。皆依根本智起無限智門。總由此也。

八又發大願已下。至無有休息。有六行經。明願佛國互相參入莊嚴分。此一段明入智境界佛剎如光影互相參現故。

九又發大願已下。至無有休息。有七行經。明願諸菩薩同志行無怨嫉分。

十又發大願已下。至無有休息。有五行半經。明願乘不退輪行菩薩行身語意業見聞者無空過分。

十一又發大願已下。至無有休息。可十行經。明願於一切世界隨眾生欲示現成佛。入涅槃分。

十二佛子已下。可有兩行經明都結十種大願滿無盡願分。

第五佛子已下。有七行半經。於此段中分爲兩段。一從佛子已下。至眾生界盡我願乃盡。有五行半經。明十盡句分。二而眾生界不可盡已下。至無有窮盡。可有兩行經。明願不盡分。言世間轉法轉智轉界者。明眾生三界流轉法流轉智流轉眾生界盡菩薩願行方盡如是不盡願行不盡。

第六佛子已下。一段有八行經。分爲三段。一明發十盡大願已得十種柔軟心。二得十種信。三舉要言之已後。一行都結。如文可解。

第七一段十七行半經。分爲五段。此一段是當歡喜地中第七地相觀苦成悲門。一佛子已下。至如是廣大。有三行經。先舉佛正法甚廣大分。二而凡夫心墮邪見已下。至於三界田中復生苦芽。有六行經。明凡夫心墮邪見而生苦趣相續不斷分。三所謂已下。至如是眾生生長苦聚。有四行經。明十二因緣有支爲生因分。四是中皆空已下。至不覺不知。可有兩行經。明眾生不知身空無我分。五菩薩已下。至大慈光明智。可有三行經。明見眾生苦發悲湣分。此一段十七行經。約立四門分別。一舉體示迷門。二凡夫迷體成苦門。三不了緣生無體流轉門。四菩薩達眞湣苦接生門。

第一舉體示迷門者。卽如初三行。是舉諸佛正法如是甚深如是寂靜如是寂滅如是無相等。湣念凡夫不悟邪見無明長夜覆翳輪轉苦流。

問曰。一切眾生體自眞理智等如來。何故從迷成諸苦業。

答曰。爲眞如理智體皆無性。無性理智不能自知。若也自知不名無性。但有眾生緣隨境流轉。不如善惡。爲隨境變。業有差殊。或因佛菩薩爲說苦因。或自因苦生厭。方求正見不苦之道。若也未厭苦果終不信聖言。未可自知是眞是假是苦是樂。但受得其生都無厭患。驚怖熱惱都不覺知。若不深自勤修責躬匪懈作諸定觀入法界之眞門者。終未可盡其苦源也。

第二凡夫迷體成苦門者。如後凡夫心墮邪見已下。於三界田中復生苦芽。有六行經是。於此段中所受苦生有十八種煩惱。皆依二種煩惱起故。云何爲二。一根本無明爲長夜所覆。二邪見逐境常流轉不息。此二種無明。非達得成根本智。方成智用。非三乘空觀能斷得故。是故勝鬘經云。聲聞緣覺及淨土菩薩。但能折伏現行煩惱。不名爲斷煩惱。爲折伏故。得變易生死。菩薩得隨意樂生身。皆有忻厭。自他佛剎皆未得法界普光明智。未得與十方諸佛同一智海永絕邪見自他取捨一切見流。爲迷前二種無明妄生厭捨。別證眞如及空相。迷大智故。是故淨名經云。一切煩惱諸塵勞門。以爲佛種。此無明邪見一乘菩薩達而成智。三乘折伏現行。亦云畱惑潤生。此乃皆非稱智而說。不同一乘依不動智上自有無邊大自在用門。如十信位中十个智佛。是以不動智佛爲首。如此無明及邪見。與一切煩惱而作根本。自余已下。一切諸煩惱皆從此生。總名隨煩惱。爲依根本而有故。如無明通總名邪見。因境起識爲因。六根中見名色等。爲名色對六根作境。因境識種取著。名之邪見。爲迷眞理智號曰無明。以名色識種起邪見。三種對於六根。根根之上皆具有三。且如耳根聞聲。知如是聲。皆有名色識起邪見等三種。如眼根鼻舌身意。總具此三名色識及六根。以名色爲境根爲主。識爲取思之可見。是故此經云。不離此名色增長生六處聚落。於中相對生觸觸生受受生愛愛生取取生有有生老死等是也。如憍慢。二種爲增長。無明能成增長苦種令不摧壞。是故經云。立憍慢幢入渴愛网中。如愛爲津潤無明能潤生死。常流轉故。爲非愛不受身。如諂誑。是稠林無明。爲自迷覆廣多故。爲凡夫常所行無暫間斷故。此非修定業。不可制之。如慳嫉二種。是常計無明。與惡道生死更加勝因。是故經云。心與慳嫉相應不捨。恆造諸趣受生因緣。如貪恚愚癡。是集業無明。是故經云。貪恚愚癡積集諸業日夜增長。如忿恨無明。與嗔作因。是故經云。以忿恨風吹心識火熾然不息。欲流有流無明流見流。此是常流無明恆流轉不息。明是四流大河常流不息成大苦海。若心無念諸流頓竭。若也智現便成法流。如是十二有支互爲主伴。則一支上有十二支。總一百四十四有支。以成無邊生死。已上十八種煩惱無明。皆依十二有支以爲根本。十二有支依名色邪見爲本。若以無作定門印之。八萬四千塵勞。總爲法流智海。如是無明名色。對五根。有觸受想行。總以心生意取爲主。如是九緣同起了境名識。以此十事總名無明。總名邪見。作一切煩惱迷心及境。名曰無明。境者。名色是也。六根對境邪見隨生。

第三不了緣生無體流轉門者。此之一段明迷眞逐妄所生之因。從所謂已下。至生長苦聚。四行經是。所謂因依名色。對六根所緣。生觸以觸故。六根取受。因受生愛。因愛生取。因取生有。有生故有老死憂悲苦惱。以名中具色。色中具名。名色二存聲香味觸總在其內。以有有表色無表色故。但心意眼耳鼻舌身意所緣擊發成惑者。皆爲觸。惟如來無爲純與智俱無法觸也。眾生觸受成三界之煩惱。聲聞有厭生死證涅槃觸受。淨土菩薩有淨穢二種觸。一乘菩薩有圓和智悲未自在觸。如是諸觸以智明觀。以成智用。是故淨名經云。受諸觸如智證。又法本不生今則不滅。是明緣生體自性無性非生滅法。凡夫不了號曰無明。但知心境本無卽起惟法起。常是智境非生滅緣。以定慧觀照卽自然開解。

第四菩薩達眞湣苦接生門者。卽從是中皆空離我我所。至大慈光明。智五行經是。如是十二有。支一切眾生。從此而起前十八種煩惱。而流轉生死。無苦不受。聲聞緣覺淨土菩薩厭而伏之現行不起。一乘菩薩以此十二有支而成根本智。起差別智。教化眾生住持善法。及成菩提心。意明迷悟不同非十二有支與智異故。如勝鬘經亦同此說。如上十八種煩惱。如邪見無明。十住初發心住上初生如來智慧家時。正使能作惡道。邪見以除故。習气微薄。未盡憍慢等十八種總爾。以十種故。十行十回向法中有十法加行治之。漸漸微薄至十地。以正智增明。惟有見道隨行法執。無隨三界現行。習气不善之業。如慳嫉忿恨嗔五種。入十地中習气已無。自余至七地。悲終智滿方成隨願智用。只可名爲達煩惱而成智用。不可名爲斷煩惱故。法執現行至七地故。法執習气十地方無。如算數廣大愚隨好功徳愚。此二愚至佛果行終方見盡。如阿僧祇品隨好光明功徳品是。是故如來自說二品。明經佛果二愚是故。明十二有支微習直至佛果方盡。以此安立五位十度。十十治之。皆十住十行十回向十地十一地法則皆體相似。以明治習階級不同。如是五位十波羅蜜。皆初三波羅蜜。以治從纏出世之道。如善財。十住中初及二三知識。以三比丘表之。次後三波羅蜜。以治出世間世間之惑。卽以彌伽長者解脫長者海幢比丘表之。次以方便波羅蜜以下。願力等三波羅蜜門。以治入世間中出世間令悲智自在。卽以休捨優婆夷仙人苦行婆羅門表之。次以世間出世間智悲自在故。卽以智波羅蜜以智生悲得自在故。卽以師子幢王女名曰慈行表之。智自在如王也。以七住中以修悲生智。以此第十住中以智生悲故。爲王女也。明以智波羅蜜以智成悲而自在故。此明五位進修。位位有此四種勢分差別同異。至善財知識。一一差別同異重明。方得了其五位解行同異。從此十地法門。亦如上有此四種治惑差別同異。一從初地至第三地。是治世間中染成出世間習。四五六地是治出世間中世間智慧不自在習。七八九地是治入世間中悲智不自在習。是故八地位中諸佛以作三加七種勸發以用防之。如八地位中。具明第九第十地智波羅蜜治世間悲智得自在故。是故以如來爲太子時第三夫人瞿波表之。明大慈大悲已滿。是表慈悲法悅義。如善財於十地中表法。有九个女天一个佛妻。爲明此十地法門長養大慈悲門令圓滿自在故。故以女天表之。至彼位具明。仍普賢利他行未自在。大略約敍五位升進。大意有六。一十住明創生佛家且除正使煩惱。二明十行治隨世現行習惑。三明十回向起大願力和融智悲使世間出世間無礙利物。四明十地長養蘊習悲智功圓。五明十一地普賢行滿。卽普賢行品是。及十定品已後是。六明成佛位終卽如來出現品是。如離世間品。明進修佛果以後普賢恆行。法界品卽前後一部之經皆是以法界爲體。如是以法界大智圓通。總無一法一時有前後差別。以智照之可見。如是五位中差別行位。總在初發心住中。以願行智悲普印令圓滿故。教𨿽前後。願行悲智法是一時。時亦不異。法亦不差。是故發心之士。應如是修。如是圓滿。不離如來不動智之體圓滿故。於一佛果智悲始終徹故。普見一切眾生是佛國土無出入故。教化迷如來智中眾生令依本故。令諸眾生於自智中普見諸佛同一智故。不於自智生別有佛想故。令一切眾生不於自身起內外遠近見故。以一智印印之。破情有大小長短量故。如是修行。卽是令諸眾生佛種不斷故。爲諸眾生說如斯法。是故能令法種不斷。普令一切眾生普見自身同佛智海入佛知見。是故能令僧種不斷。一一如是觀察而令心境如是相應。

第八一段二十一行半經。分爲三段。此是初地中第八地相。第一佛子已下。至凡是所有一切能施。有兩行半經。明一切能捨分。所謂已下。至是名菩薩住於初地大施成就。有六行經。明此位中爲求佛智故於身命財無吝惜分。於此段中其施有三。一財寶施。二象馬妻子施。三頭目眼耳身肉施。第二佛子菩薩以此慈悲已下。至於佛教法能說能行。有十行經。明此位菩薩成前施已得十種利益分。一明大慈悲大施所緣。二明所施爲求正法所爲救眾生故。三求出世智無疲勞心。四於一切經論無怯弱心。五善籌量上中下眾生隨力而行成世間智分六慚愧莊嚴修自利利他之道七勤修無退。八成堅固力。九供養諸佛。十於佛教法隨說能行。第三佛子已下。至依教修行。有兩行半經。明總結成就十種淨諸地法分。具如經說。如此段中。已如上信慈悲喜捨無有疲厭。知諸經論善解世法慚愧堅固力供養諸佛以教修行。以爲法門。淨治行地。以檀度爲體。餘九爲伴。

第九段中十八行半經。約分爲三段。一從佛子已下。至回向無上菩提。有七行半經。明以願力得見多百千佛並及悉承事供養分。二佛子已下。至隨意堪用。有七行經。明因供養佛獲勝益分。三佛子已下。至隨意堪用。有四行經。明金師煉金數數入火諭菩薩修行轉增上分。此一段如文自具。

第十段有二十八行經。約分爲三段。一佛子已下。至成於如來智慧光明。有十四行經。明菩薩入初地已更求此地。及十地入如來地相因果分。二佛子已下至悉免憂患。有六行半經。明以商主所往大城。諭菩薩問於諸地行相安危一時齊備所資具分。三佛子已下。至百千阿僧祇差別事。有七行半經。明菩薩修行善知地相安危主道眾生令得無礙解脫如商主分。

第十一段中。有二十行半經。是正答前所問。佛菩薩善知識初地及十地因果分。於此段中。復分爲二段。第一從初佛子已下。至一切智智。有八行經。於中大意有五。一正舉初地之果。二明能護持正法。三明所行四攝之行。四明一切所作不離念佛法僧。五明不離念具一切智智。如一切種者。是以加行大願助成大悲種故。一切智智如前已明。又起大志樂修一切智及差別智。廣行大悲種。由燻修所生。如一切智由定顯發故。差別智由依師教先達者修學方成。皆依根本智而有。或因自根力上上觀達得明解之徒必藉師教。第二復作是念已下。至而說頌曰。有十二行經。明此位菩薩能捨家妻子修出家法。得見百佛境界法門分。於此十二行半經中。大意有八。一堪與眾生爲首。二堪與求一切智及差別智者爲依止。三明難捨能捨。四明出家勤行精進。五明所得三昧有百。六明依報見佛之數。七明以願力見佛增廣。八明重說。其頌如上。見多百佛者。卽是華藏智境。一佛剎海融十方諸佛剎海。互參徧徹之多百。非如三千大千世界佛境限之百佛故。乃至身塵毛孔等周法界虛空界之百也。不可如情所知之百佛故。此是智境無限中多百。但以定安立隨位升進之法。明其升進。然其一一佛境不可存其中邊量見。但如自觀身智境無中邊見。何得論佛境有邊量見。此初地中間十地及如來地法爲一地。通修十地及佛地法故。此中因果依十回向中佛果名妙。以十地但成就十回向中大願海令滿彼大願行故。亦不離初信心中金色世界不動智佛文殊師利普賢等行。如經頌曰。佛子始發生。如是妙寶心。則超凡夫位。入佛所行處。

第十二說頌中。有四十六行半頌。明重頌前法。如文自具。夫驗經所說入此初地法。乃至是創始具足凡夫。能發廣大願行能趣入故。非是由因地前行解而來者。意明設教備明修行滯障節級安危。然發心者一時總頓修。居一時一行之內。非是要從節級次第來修。以總別同異成壞六相法。圓融可見。於此六字三對法中。一字有六且如人類之。余可準知。如一人身具足是六相。頭身手足眼耳鼻舌等用各別是別相。全是一身一四大。是總相。一空無體是名同相。不廢如是同無異性。頭身手足眼耳鼻舌等用有殊。是爲異相。頭身手足眼耳鼻舌等共成一身。名爲成相。但隨無作緣有。各無自性。無體無相。無生無滅。無成無壞。名爲壞相。又一切眾生名爲總相。愚智區分名爲別相。皆同佛智而有名爲同相。隨執業異名爲異相。所因作業受報得生名爲成相。心無所依業體無生名爲壞相。又十方報佛名爲總相。眾寶所嚴身土差別名爲別相。同一法身理智無二名爲同相。智隨行異名爲異相。成就眾生名爲成相。能所皆無無得無證名爲壞相。又以一智慧該收五位名爲總相。行解升進名爲別相。同佛根本智名爲同相。修差別智名爲異相。成大菩提具普賢行名爲成相。智體無依用而不作名爲壞相。又三世久劫差別名爲別相。以智普觀在一剎那名爲總相。隨業長短名爲異相。情亡見盡長短時無名爲同相。智無依住名爲壞相。應根與法名爲成相。約舉五翻六相同異。自餘一切法準此例知。又明一字中有六相義互爲主伴。十玄義亦在此通。一同時具足相應門。二一多相容不同門。三諸法相卽自在門。是其義也。

六相義【圖】。

此一字中有六相一切字。

一切法皆有此六相。

若善見者。得智無礙總持門。於諸法不滯有無斷常等障。可以離情。照之可見。此六字義闕一卽理智不圓。是此初地中觀。通世間一切法門故。大方廣佛華嚴經論卷第三十一十地品二十六之三第二離垢地

將釋此地。約作五門分別。一釋地名目。二明此地修何行門。三明善財表法。四明此地於三界中得何界解脫。五隨文釋義。

一釋地名目者。何故名爲離垢地。爲此位治上上十善戒。上上十善戒卽法身性戒能自體無垢故。故名離垢地也。

二明此地修何行門者。以戒波羅蜜爲主。餘九波羅蜜爲伴。

三明善財表法者。善財此位中知識號普徳淨光夜神。此是女天。在菩提場內。善財得菩薩寂靜禪定樂普遊步解脫門。凡是夜神河神海神地神。總是女神。表慈悲位。明此十地蘊積大悲滿。淨光夜神者。爲滿普賢願行故。夜神者。常居生死大夜破一切眾生長迷暗故。神者。其智應眞。號之爲神。此女天在菩提場內者。明以法身妙理爲戒體故。善財得菩薩寂靜禪定樂普遊步解脫門者。明以性戒徧周行齊法界不爲而用對現色身常處世間不染塵垢。故爲名也。以體用恆寂故。以禪定是體遊步是用樂是法樂。此神住菩提場內者。爲上上十善是全體菩提法身妙理。又是初歡喜地婆珊婆演底夜神本發心之師。明一切發心以菩提妙理爲體故。

四明此地於三界中得何界解脫者若以菩提無作之體。卽三界六道總通解脫。是總相義。若也別相論之。善知三界法差別者。卽以戒體能治欲界煩惱。以菩提妙理現前。且能觀欲界煩惱行相。以菩提妙理。且治欲界惑習故。色無色二界三地位中修八禪定。方明此色無色界行門。若不如是別別修行。但以菩提無作用。不能簡知三界所染行法。卽於三界法不能了達。便同聲聞外道。無大智故。是故此地修戒治欲界煩惱。三地修八禪。治色無色界煩惱。初地明凡夫發心但有大志樂忻求大法故。三地修八禪者。明上界禪皆息想安定。心而住禪。菩薩不息。任體自寂禪。捨彼息心住理自寂。稱菩提故。凡上二界禪。隨其淺深。皆有息心想伏。隨寂靜住。第四禪中無出入息。惟白淨妙色現前。水火風三災不至。爲念亡想滅無此業故。惟有色界業在。

五隨文釋義者。於中復分爲二。一長科經意。二隨文釋義。一長科經意者。於此第二地中。長科爲六段。一諸菩薩聞此已下有五行頌。明諸菩薩聞法歡喜分。二爾時已下一段。有四十三行經。明已修初地欲向第二地捨惡從善分。三佛子已下一段。有三十九行半經。明第二地中善持上上十善分。四佛子已下。有三十九行半經。明第二地中起慈悲眾生分。五佛子已下一段。有三十一行半經。明正入第二離垢地得見多佛分。六說頌已下。有四十二行頌。明重頌前法及請說第三地分。

二隨文釋義中從初五行頌中大意有三。一菩薩聞說初地法歡喜。二散華稱贊。三解脫月知眾心請說第二地。其義如文自具。

第二於捨惡從善段中四十三行經復分爲兩段。一從爾時金剛藏已下至以此十心得入離垢地有四行半經。以十心修第二地向。二佛子菩薩住離垢地已下至令他修者無有是處有三十八行經。明第二地菩薩種性自身口意業調善順十善心。具慈悲分。十善者。身無殺盜淫。意無貪嗔癡。口無妄言綺語惡口兩舌。如欲界十善散善修。色界無色界十善。並修定業以息想方至。

第三佛子已下三十九行半經。明善持上十善分中。復分爲三段。一佛子已下至如是方便菩薩當學有十四行經。明此位菩薩持十善道分。於此段其意有六。一念十不善是地獄畜生。二念十善業道得生。三界至有頂天。此十善通修非想頂。總名有頂。三上品十善畏苦修眞得聲聞乘。得出三界有爲心。伏盡三界煩惱入變化生死。有入滅定經劫不覺。四上品十善自覺緣生不具慈悲成獨覺乘。亦得變化生死爲根利故。回向大菩提。易經十千劫。五上品十善修廣大願不捨眾生求佛大智成菩薩行。六上上十善修一切種智淸淨故。成十力四無畏。故名爲最上乘。以上生天及出世有此五種十善業道。二佛子此菩薩摩訶薩已下至無邊大苦聚有二十三行經。明行十不善業各有二種因果。如經具明。又十不善中亦有上中下三品因緣。受苦不同。如經自具。三是故菩薩作如是念已下至令住其中有兩行經明菩薩自行十善亦教化他行十善業分。如上上十善者。明依智發心。自餘三品𨿽皆離三界業得出三界果。皆依空發心。漸求佛智。方入普賢願行。爲三乘中菩薩。願行𨿽廣。爲未盡佛智故皆有限量。如三千大千國土爲佛報境者。以是義故。與佛智中行普賢行者全別。三乘以觀空及五位行門忻理至理。方忻如來種智之門然。更須入普賢願行。卽佛果在十信五位後。云滿三祇方至。若不回心者。俱在門外艸庵。上上十善一乘之門。卽以如來一切處不動智佛。以爲信心。十住位中卽入如來智慧之果。十信五位皆以佛果大智。以成行門。卽以如來普光明智。以成十住十行十回向十地十一地爲體。卽佛果與普賢行同資。以智體圓明出情見故。非三世攝。是以法華經爲回三乘令歸智海。卽以龍女表之。此經頓示佛門。卽如善財所表。善財𨿽徧巡諸友。然不動足於覺海之前。慈氏𨿽受一生成佛之功。然不離一念無前後。無生智海。此是乘一切智乘。古今見盡。情存前後不入佛智之門。且住艸庵。止於門外。論主頌曰。

一切眾生金色界

白淨無垢智無壞

智珠自在內衣中

只欲長貧住門外

廣大寶乘住四衢

文殊引導普賢扶

肥壯白牛甚多力

一念徧遊無捲舒

如是寶乘不能入

但樂勤苦門前立

不覺自身常住中

遣上恆言我不及

第四段中四十行經。明第二地中起慈悲分。復分爲十段。一佛子已下有四十行經。總有十種慈念眾生心。十種念眾生苦道。令安在十種樂中。如經自具。次第作十種復作是念。是如身邊二見見取戒取。總依邪見起故。標在其首。六道三界無明。總依名色見惡慧惡欲。生離佛意者。明根隨境變。迷自佛智故。我拔出如是險難。令住無畏一切智城。明念苦興悲。令達本智故。又作是念。一切眾生爲大瀑水波浪所沒者。明因愛水所沒故。入欲流有流無明流見流生死回澓者。明總因愛河漩流漂轉故。湍馳奔激不暇觀察者。明前四流峻速逐境。從見起諸妄業。無暇起觀而調伏之故。爲欲覺恚覺害覺隨逐不捨者。明此三種惡作流依身見羅剎於中執將永入愛欲稠林故。明因身等五見俱生。五見俱生。六十二見齊起。六十二見者。依毗婆沙說。五蘊中各起四見。四五二十。三世各二十通爲六十。通身卽是神身異神二見總爲六十二見。且於色蘊中卽色是我。離色是我。我中有色。色中有我。乘自佛智經五位見諦漸明。復有五因有五个果。此約本五上立通爲十。都有百一十法門。皆有迷障愚癡等法。一如善財童子舉行所障待至彼位具明。如是名爲隨位進修未得自在愚癡。直至佛果。所謂算數廣大愚。隨好光明功徳分量廣大愚。惟佛窮果方始了知。如阿僧祇品隨好光明功徳品如來自說者是。如是隨地位中進修迷障。至善財表法知識一一對行具明。令易解故。隨逐邪道故。又一切眾生人天魔梵聲聞緣覺淨土菩薩。皆是邪見。但爲苦樂不同。皆非正見行。顚倒行者。四倒八顚倒等是。猶如盲人無有導師者。明菩薩觀迷起悲求出要道慧濟羣品。已下可知。入魔境界者。五蘊魔煩惱魔死魔天魔是也。惡賊所攝者。六根逐境起諸邪見是也。隨順魔心遠生迷眞妄取名色。身見邊見戒取見取邪見。常自籠网輪轉苦流愚癡稠林所迷者。如一切眾生愚癡稠林所迷。大要約有八萬四千。大體總論。一迷等虛空迷。爲迷自身。如來普光明本智慧海。卽等法界虛空界總迷。如是愚癡廣多蔽障本智。故號稠林。如入位菩薩迷道愚癡。隨五位上進修因果有一百。以五位中各有十種波羅蜜。以爲升進之行體。如十住中。從十信以後修方便三昧。是修十住中初發心住向正入初發心住果。所謂得憶念諸佛智慧光明。是入海門國。觀修治地住向觀察一切。眾生海。是淸淨法界海。得普眼法門。是正入治地住果。如是五位五十个法門。皆有二種因果。都有一百个升進法門。又從初發心生死稠林故。標之爲首。若明此諸見無體。諸見卽是法界緣生。起惟法起。見惟法見。隨智而轉所緣。三界六道諸不善道。總由此五種生。若了卽入佛知見。已後諸煩惱總無有生。如是五見相破壞者。是離世間業。因此五見而生斗諍嗔恨。如因貪便起邪命。如三毒因起貪嗔癡業。惡業增盛。名爲熾然。淸涼涅槃者。業亡智現卽樂。又舉愚癡重闇妄見膜者。總明多迷障業爲迷名色以障正智。又舉墮地獄畜生餓鬼者。明由前迷障妄墮地獄。此謂十八地獄。十八者鑊湯鑪炭刀山劍樹黑闇寒冰火車火輪鐵网銅柱沸屎拔舌釘身吐火飲銅愚癡火城灰河等。已上十八種地獄。約心所作惡業處卽受之。入惡見网中者。明眾我五蘊中各具有此四如是。諸見皆依身所起。是故此經云無身亦無見。得佛無上身。將入愛欲稠林者。明一切生死皆從愛欲所生故。爲生死多故如稠林。一剎那間八百生滅。心齊起流注不絕。剎那時盡生滅齊生。於所貪愛。深生染著者。明深作生死業轉轉不休故。所慢原阜者。慢有七慢。慢慢憍慢過慢卑慢我慢增上慢邪慢。原阜者。明慢上更加慢及過慢等。名之曰阜。如世平地更有髙地。其上平坦曰原。原上更髙爲堆。堆上更髙爲阜。明我慢上加六重慢。此爲阜也。安六處聚落者。憍慢原阜上。更加眼耳鼻舌身意。取著名色境。增長苦因已下十四行經。如文可解。此十段經。明此地中觀苦起悲救護分。

第五佛子已下有三十一行半經。明此地菩薩以願力得見多百千佛分。於此段中復分爲十段。一佛子已下至那由他佛有三行半經。明此位菩薩以願力得見多佛分。二於諸佛所已下至亦以供養一切眾僧有兩行半經。明以二心五事之供佛及僧分。此中佛法僧者。以毗盧遮那爲佛寶。文殊師利爲法寶。以普賢行爲僧寶。總攝三乘人天六道三寶。總在此三寶中。皆從普賢隨行教成故。三善根已下至布施持戒淸淨滿足有四行經。明重受十善戒分。此明初地亦受上上十善。此更重明煉磨。四譬如眞金已下至持戒淸淨滿足有三行半經。明舉煉眞金更加礬石更明淨諭。五佛子已下至但隨力隨分有兩行半經。明此位菩薩所行之行分。六佛子已下。至一切智智有六行半經。明此位菩薩受職分。七又作是念已下至一切智智依止者有兩行半經。明此位菩薩自知道徳殊勝分。八是菩薩已下至以爲眷屬有四行半經。明此菩薩亦能捨家妻子出家得千三昧得見佛分。九若以菩薩殊勝願力已下至不能數知明以勝願力見佛過前依報業力分。十爾時已下明金剛藏說頌分。

第六說頌已下有四十二行頌。復分爲五段。一質直柔軟及堪能已下至爲諸佛子已開演有三十行頌。明頌前十段法門。兩行一頌。如文自具。二佛子已下至第二地中之行相有四行頌。明大眾聞法興供分。三是諸菩薩已下至願爲演說第三地有三行頌。明諸菩薩聞第二地。又請說第三地法分。四與法相應諸智業已下至佛淸淨行願皆說有三行頌。明諸菩薩同請說分。五時解脫月復請言已下有兩行頌。明解脫月重請說第三地分。如上云一切種者。以加行燻修種一切智。卽是根本智。又智者明以根本智加行成差別智。如根本智因三昧現故。差別智由以根本智觀察加行力修成。若不一一以加行觀察力大願力。卽根本智卽滯寂。聲聞同乘。故無有用也。第三發光地

將釋此地。作五門如前地。

一釋地名目者何故。名爲發光地。明此地修色無色界八禪定。善達色無色界。世間禪體識相對治。明達三界障惑分。明益令智慧明淨故。故名發光地。爲從初地二地以善達欲界中隨纏法。於三地善達色無色界四禪八定法門。得出三界。智慧光明現前故。故名發光地。若但修治欲界煩惱。不修八定達色無色界。由有上二界障在。不名發光。爲此地修三界業障盡故。故名發光地。以定能發慧光故。

二明此地修何行門者。以忍波羅蜜爲體。餘八爲伴。此明三界業障盡故。以此忍名爲順無生忍。若也初發心住得佛智慧現前。名初生諸佛智慧家。已十住十行十回向總得無生忍是總義。若也粗細進修言之地前三賢。名爲以佛智慧調伏。名爲伏忍。初地二地三地名順無生忍。自四五六地得出三界及世間障亡方名得無生忍。七八九地方名無功用寂滅忍。十地悲智圓該位同諸佛。

三明善財表法者。善財於此位中得見喜目觀察眾生夜天神。在去菩提場不遠。坐蓮華藏師子之座。善財得大勢力普喜幢解脫門。表初地初入地位初發心。第二離垢地是初會菩提之體爲戒體。第三地是依菩提之理修忍。忍是行首故。故去菩提場不遠。以菩提成忍行故。坐蓮華藏師子之座。蓮華表在行無染。師子明依主義也。號喜目觀察眾生者。明法忍行慈也。夜天神者如前釋也。善財得大勢力普喜幢解脫者。明出三界障盡法忍成滿貪嗔忿恨惑不能生故。法忍現前有大勢力故。普喜幢解脫者。明能摧壞自他煩惱故。於諸境界不傾動故。於諸違順成法樂故。

四明此地於三界中得何界解脫者。此得三界解脫。爲前二地對治欲界。此三地次對治上二界。八禪總是三界障盡故。以四地修三十七助道觀。五地修十諦觀。六地修十二緣生觀。學出世中世間智慧故。

五隨文釋義中。二義如前。第一長科經意者。於此段發光地中。長科爲七段。第一爾時金剛藏菩薩已下至得第三地有五行經。明從二地修第三地向起十種心分。第一佛子已下非但口言而可淸淨有五十二行半經。明正住第三地觀諸有爲法及於一切眾生起慈悲並貴法重人能入火坑受苦樂聞法分。第三佛子已下至而無所樂著有十行半經。明住發光地修色無色界四禪八定隨順法性而行無所著分。第四佛子已下至亦復如是有兩行經。明此位修慈悲喜捨四無量心分。第五佛子已下至明以願力而生其中有三十三行經。明住此地以修禪定獲通力六根淸淨分。第六佛子已下至而說頌言有三十行經。明此位菩薩見佛廣狹及受職分。第七而說頌言是說頌分。於此七段經中。

第一爾時金剛藏菩薩已下有五行經。明從第二地。修第三地向。起十種心。如經自具。

第二佛子已下有五十二行半經。於中復分五段。一從佛子菩薩摩訶薩住第三地已下至是爲十有十九行經。明觀有爲苦無常以十種哀湣眾生分。二菩薩如是見眾生界已下至究竟涅槃之樂有七行半經。明菩薩念度眾生以何方便安置何處令得究竟涅槃之樂分。三便作是念已下至如是觀察了知已可有五行經。明菩薩所念知安置眾生之究竟處分。四倍於正法已下至觀察修行可有十九行經。明菩薩欲度眾生倍勤修求法身命能捨入大火坑無苦分。五此菩薩已下有兩行經。明決定修行非但口言分。

隨文釋義者。余文自具。如欲度眾生令住涅槃樂。不離無障礙解脫智。此是根本智。乃至如實覺無行無生慧光禪善巧決定觀察智善巧多聞。如此五法總是一根本智之隨用。修行者。修方便定顯之可見。如倍於正法勤求修習日夜惟願聞法者。喜法者。明智現無憂故。樂法者。無生死故。依法者。依如來智故。隨法者。隨順正解脫故。解法者。解第一義故。順法者。順正智故。到法者。自到涅槃能到入生死度眾生故。亦令到涅槃故。如得一偈法勝得大千世界寶及輪王位者。明世法不免生死故。已下準知。

第三佛子已下有十行半經。是四禪八定隨順法性無著分中。復分爲九段。一佛子已下至離生喜樂一行半經。是住初禪分。二滅覺觀。已下至定生喜樂一行經。是住第二禪分。三離喜住舍已下至捨有念受樂有兩行經。是住第三禪分。四斷樂已下至住第四禪有一行經。是住第四禪分。五超一切色想已下至住無邊虛空處有一行經。是空處定分。六超一切虛空無邊處至住識無邊處有一行經。是識處定分。七超一切識無邊處已下至無所有處一行經。是無所有處定分。八超無所有處已下至非有想非無想處一行經。是非有想定分。此三界頂。九但隨順法故而無所著。是心無依定此是法界定體。隨文釋義者。明此發光地得出三界心入法界自體無作大三昧門。𨿽修四禪八定恆隨法性而無所依。但爲煉磨三界習气令智明淨。應如是進修故。如善煉金不失銖兩諭。如是重重以戒定慧煉磨。不失法界大圓明智銖兩。以此八種禪定煉磨令智慧轉更明淨。以法身智體本無增減故。名發光地。權教菩薩得出八禪超三界苦生於淨土有慈悲者。畱惑潤生住於世間。聲聞羅漢出八禪之後。入第九定。依空智滅身。智總無。如一乘菩薩修習八禪。善知世法無有體性。成一切智之妙用故。達三界體自無生滅故。發超大智知世法故。故名發光地。初地修檀住世間。第二地修戒明能淨世間。第三地修八定明得出世間。四五六地明修出世間中世間之智。七八九地明修入世間成悲智圓融。第十地明修智悲圓滿成佛位故。計其理智無有地體層級。爲治慣習及會融悲智生熟及修世間出世間差別智有淺深。安立諸地。設有軌度令使仿之。

第四佛子已下有兩行半經。明修四無量心以大慈爲首分。

第五佛子已下至以願力而生其中有三十三行經。明神通自在分。於此段中復分爲六段。一佛子此菩薩得無量神通力已下至梵世有六行經。明神通分。二此菩薩已下至亦悉能聞有兩行經。明天耳通分。三此菩薩已下至以他心智知眾生心有七行經。明得他心智分。四此菩薩已下至皆能憶念有八行經。明得宿命分。五此菩薩已下至皆如實知有七行半經。明得天眼分。此已上明菩薩五通自在。爲智悲未滿本願故。具普賢行故。異淨土菩薩故。異二乘故。不證漏盡。通以智於生死隨行自在故。如淨土經云。𨿽證六通而不盡漏者是也。六此菩薩已下至以意願力而生其中有兩行經。明不隨三昧力受生分。

第六佛子已下至而說頌曰有三十行半經。於此段復分爲六段。一佛子已下至隨力修行有六行半經。明此菩薩以願力得見多佛及供養聞法分。二此菩薩已下至轉更明淨有四行半經。明觀法解縛分。三佛子已下至轉更明淨有三行經。明諭煉金金比菩薩地加行智慧明淨分。四此菩薩已下至皆轉淸淨有三行經。明忍辱柔和十三種心轉更明淨分。五此菩薩已下至隨力隨分有一行半經。明此位菩薩所行之法分。六佛子已下至不能數知有十行半經。明此位菩薩受職依定見佛數量分。

第七爾時已下明金剛藏說頌分。於頌中有三十六行頌。兩行一頌。重頌前法。如文自具。第四焰慧地

將釋此地。作五門如前。

一釋地名目者。何故名爲焰慧地。前地修上界八禪。得出三界智慧故。名發光地。此地修三十七助道觀門。觀身受心法轉加明淨。故名爲焰慧地。前地因定發故名發光地。此地以三十七助道觀門觀身受心法。自性無依慧加明淨。故名焰慧。

二明此地修何行門者。以精進波羅蜜爲首。餘九爲伴。

三明善財表法者。善財於此位中。見普救一切眾生妙徳夜神。得菩薩普現一切世間調伏眾生解脫門。此神住在此眾會中者。卽明與前喜目神同會爲表。前離垢地是以法身無作性戒是菩提體故。忍波羅蜜精進波羅蜜是菩提行故。普徳淨光住道場之內。喜目神住處去道場不遠。此第四地中普救眾生夜天在此眾會中。明以忍精進二位不離萬行故。又明三十七助道行門是助菩提行故。故言在此眾會。此位明以菩提體卻觀身受心法成世間智慧故。前之三地已求出世菩提心。此四五六地以菩提心返修世間智慧。此云在此眾會。此位中見普救眾生夜天神者。明三十七道品四念處觀。是三世諸佛教化一切眾生助道方便。一切諸佛從初發心至究竟智。皆依此方便。而增明諸智慧故。是故此神名普救一切眾生妙徳。妙徳者。明三十七助道觀。能顯自他妙慧故也。明前三地修戒定忍得出世心。此地重以三十七道觀。再更治之。故名焰慧地。得普現世間調伏一切眾生解脫門者。爲明此位三十七道品。通三乘一乘共所修行調伏之大路故。名普現調伏一切眾生解脫。一一依善財表。行中類之可見其意。若不如是不可了知地位行門。後至入法界品具明。

四明此地於三界中得何界解脫者。若以總相得三界一相解脫。若別相升進。明此位中以修三十七道品觀得欲界中智慧解脫心多。大意明重治前第三地中出三界余習。爲明第五地禪波羅蜜修十諦觀。得上二界並欲界中出世間中解脫。皆須總別同異成壞論之。如初歡喜地表法神。明初生佛家以檀波羅蜜能資生聖道故。神名主當春生。如第二離垢地戒波羅蜜。以法身無作以爲戒體。故神名普徳淨光明戒光也。卽住居道場之內。表法身是道場體故。身是菩提體故。第三發光地以忍波羅蜜爲體。神名喜目觀察眾生。以忍故無事不悅。去道場不遠者。明忍以法身無作爲體故。第四焰慧地以精進波羅蜜爲體。神名普救眾生。以精進波羅蜜是普救義故。又爲普治前三地出三界習气住在此眾會者。明不離法身及性戒忍行中行精進行故。如是總約名及住處所表。地位次第令易見故。思之可見。又入地中多以神爲表法者。明入地以聖智從行祐生名神故。又以總別同異成壞之義。六相法門思之。方無有惑。

五隨文釋義者。有二義。一長科經意。二隨文釋義。一長科經意者。於此焰慧地中。長科爲七段。第一佛子已下。有十二行頌。明大眾聞前地歡喜復請後地法分。第二爾時金剛藏已下一段六行半經。明以十法修入第四地向分。第三佛子菩薩住此焰慧地已下一段三十七行半經。明修三十七道品分。第四佛子已下五行半經。明對治身見分。第五佛子此菩薩已下一段十五行經。明以前觀智方便獲大利益柔和分。第六佛子菩薩住此焰慧地已下。有三十行經。明此地見佛增廣分。第七菩薩已淨第二地已下。有五十三行頌。明重頌前法分。

第一從初十二行頌中。復分爲兩段。一佛子聞此廣大行已下至菩薩勝行妙法音有八行頌。明大眾聞第三地法歡喜興供稱嘆分。二從願更演說聰慧者有四行頌。明更請第四地法門分。已上文義如文自具。不煩更釋。如自在天王大忻慶者。爲此天是說十地處非余天不悅。但舉說法處主故。

第二爾時金剛藏菩薩已下修四地向中有六行半經。分爲兩段。一爾時已下至當修十法明門有兩行半經。明欲入第四地勸修十法分。二何等爲十已下三行經。是正舉十法名目觀察分。何故舉此十法重令觀者。明於前三地得出世間智慧今重觀此十法。明將出世間智慧返達世間同出世間故。

第三佛子已下三十七行半經。分爲九段。一佛子已下至生如來家有一行半經。明以十種智得生佛家分。如十住初發心住亦名生如來家。至初地中亦名生如來智慧家。此四地亦名生如來家。有何差別。答。計其總相。生如來智慧家。卽一體無二。若論別相升進卽有淺深。如十住之中於妙峯之頂。明創啟凡情始開佛智慧。但啟迷解得一分煩惱淸涼故。佛果名月。如十住位中十个月佛是。如善財表法中。妙峯山上見比丘。且彰佛慧解脫未明智慧神通。如初地生如來家。𨿽有智徳神通。但且得出三界之神智。所教化眾生亦以如己所知。未得達世間智慧與出世間智慧自在無礙。此第四地生在佛家。明達世間中出世間智慧故。與初地中。𨿽入神性共同然。出世間世間智慧淺深差別。明前三位但修上二界禪得出三界。一單之理。此位觀身受心法故。經云得彼內法生如來家。內法者。明智慧返觀達俗智無俗不眞故。二何等爲十已下至是爲十有四行半經。明以十法成此地之智慧分。從所謂深心不退於三寶中淨信畢竟不壞故者。此三寶是通三界及三世一切法總三寶攝。非如世情三寶故云深心也。觀三界法性自無性。是名佛寶。了三界法同異總別成壞。是名法寶。以自行門和眾生心意方便引接令得應眞及人天樂。是名僧寶。觀世間成壞故者。下文云因業故有生。還因業故滅。約本法界無成壞故。明不成壞中眾生妄見成壞。觀生死涅槃故者。明生死本涅槃總無體故。觀眾生。土業故者。明國由業起故。是本無今有故。觀前際後際故。觀無所有盡故者。明三世本無無有盡相故。不言多劫而有不盡。但言三世本無本無可盡。是爲十。總結前十法故。三佛子菩薩住此第四地已下至除世間貪愛有六行經。明觀身受心法四念處觀門分。四念處觀者。一身念處觀者。循者順也。明善順觀內身腸胃肝膽心肺脾腎五藏六府都無我人主宰體相。勤勇者。明勤觀不惓。念知者。不忘念也。除世貪憂者。勤觀內身善知無主。除世貪欲煩惱故。觀外身循身觀。循身者巡身。亦云順。亦云善。意者。周巡觀察外身皮肉筋骨發毛爪齒眼耳鼻舌手足腰臗。都無主宰我人體相。皆從虛妄系著業生。無有實法。有業卽有。無業卽無。當觀業體本無依止。達身無體。受者亡遺有大智圓明。都無我人受者。動寂任智內外無依。勤勇念知。如前。除世貪憂者。除身見邊見見取戒取邪見上貪憂。觀內外身周巡徧觀者。內外身如前別觀。此令總觀其身內外無主。猶如虛空無有一法而可得者。此是身念處觀。已下觀內外受周巡內外。觀能受所受內外中間。性無依止已下。觀內心外心能知所知。都無住處已下。觀內法外法無有我人。此已上是四念處觀。四復次已下至回向於捨有八行半經。是修四正勤分。復次此菩薩修行欲定斷行者。明勤觀前四念處不亂是欲定爲有覺有觀故。斷行者。勤觀前四念法斷身見邊見邪見等及色受想行識等行。此位重治練欲界惑上二界惑。以五地禪波羅蜜重更治之。前二地以戒體治粗。此四念觀治細。成就神足者。以欲界諸天等神足。是下品十善業報。此約一分法性智通殊勝。卽不可比於三界及二乘三乘有限之通。且望後位。卽此位不如。𨿽作觀行皆以理智爲體。爲成差別智。更令微細故。觀眾法起滿本願成大慈悲故。依止厭者。對治不取世惡法依止離者。性自無著故。依止滅者。滅諸惡法令不生故。回向於捨者。至無依處故。此明是非總捨至露地智故。修行精進普救一切眾生故。勤定心定觀定斷行者。一心專作無錯失故。已下如前。五復次已下至回向於捨有兩行半經。明修信進念定慧五根分。依止厭離滅回向於捨。總四法爲對治之體故。如文可知。六復次已下至回向於捨有兩行半經。是修五力分。還以依止厭離滅捨爲體。卽於境不動名之爲力。七復次已下至回向於捨有三行半經。明修七覺分。還依止厭離滅捨爲體。明簡正邪名擇法覺分。自利勸他恆無疲倦。名精進覺分。法樂現前見來求者歡喜無厭。名喜覺分猗者。依也悅也。以無依住之理智恆現前故。法悅熙怡世無憂恨之所傷故。名猗覺分。內外觀終受心隨智不隨境轉。名之爲定覺分。身邊見亡自他境滅。身受心法都無所依。名爲捨覺分。心境見亡起惟智起無雜亂故。名爲念覺分。已下如前。八復次已下至回向於捨。有三行經。明八正道分。依止厭離滅捨爲體。以八邪爲八正道。九菩薩修行如是功徳已下至善巧方便故有五行半經。明作如是觀行之意爲十法故。以不捨一切眾生爲首。如文具明。如十力處非處爲首。如前已明。無畏者。四無畏也。一一切智無畏。二漏盡無畏。三說障道無畏。四說盡苦道無畏。如是四種。人天外道無能難其過失者。不共佛法者。十八不共法也。一佛身無失。身行善故。二口無失。口業善故。三念無失。無雜念故。四意無異。怨親平等故。五心無不定。不異法界無作智故。六無不知。以一切無不明了故。七欲無減。滿眾生心作所欲隨順利生故。八精進無失。自𨿽道滿建法利生無休息故。九念無減者。善知一切眾生根時非時故。十者定無退。本無動故。十一者慧無減。善簡諸法無生滅故。十二者解脫知見無減。光明智無不達故。十三者身業隨智慧行。四威儀中無不成益一切眾生故。十四者口業隨智慧行。無雜談論故。十五者意業隨智慧行。永無邪思相故。十六者智慧知過去世無礙事。十七者智慧知現在世無礙事。十八者智慧知未來世無礙事。此十八種惟佛獨有。不通下果。相好者。有九十七大人之相。隨好者。如隨好光明功徳品。但舉一个手中隨好。名圓滿王出光明爲熾盛。七百萬阿僧祇光明而爲眷屬。但舉其一隨好無盡。又有十華藏世界海微塵數大人相。一一身相眾寶如相以爲莊嚴。此明無盡相無盡隨好等法界虛空量故。音聲悉具足者。約總言之。有六十種梵音。若隨差別經云。廣大微妙之音徧一切剎。住無量劫求於上上殊勝道故。卽以佛果法門余法不過故。隨順所聞甚深佛解脫者。乘如來一切智乘故。思惟大智善巧方便者。巧能隨逐一切眾生根所宜令度苦故。

第四段中有五行半經。分爲二段。一佛子住此焰慧地已下至一切皆離有三行經。明此地以四念處所觀對治身見爲首。自余我人眾生等徧觀身受心法皆能離著處故。二此菩薩已下至皆悉修行有兩行經。明此菩薩見業是如來所訶所贊分。明一切眾生所作業道恆流轉生死此是如來所訶。應可以觀治之。若也以觀自治無業。當可以智方便隨生死。同眾生事業濟度眾生。是順菩薩道。如來所贊皆悉能修故。

第五有十五行經。於中義分爲四段。一佛子此菩薩隨所起方便已下至皆善修行心有四行半經。明此位如上修集於道及助道得十種利益心分。二此菩薩已下至得說法者意可有兩行經。又得十種心得說法者意分。無稠林行者。明無迷滯障所覆蔭故。三此菩薩已下至道非道精進有五行半經。明此位菩薩得十種精進分。此十精進以成當地令堅固故。亦成後地令相應故。四是菩薩心界淸淨已下至皆悉成就有三行經。明此位菩薩心界淸淨得佛護念分。已上明已作四念觀。於法深細。悟解明利。明斷具足故。

第六佛子已下有三十行經。於此段中義分爲八。一佛子菩薩住此焰慧地已下至一切眾僧有四行半經。明以願力見多佛並供養分。二以此善根已下至轉更明淨有四行經。明見佛承事住多劫中深心信解更增明分。三佛子譬如金師已下至悉不能壞有六行經。明以金師煉眞金作莊嚴具轉明淨諭。四此菩薩已下至第四焰慧地有兩行半經。明此位中所行之行分。五菩薩住此地已下至具足一切種一切智智可有四行經。明此位菩薩受職分。如一切種者。明加行成種。一切智智者。明入根本智及差別智皆可以求。六復作是念已下至一切智依止者可有兩行經。明此位堪爲一切眾生師首分。七是菩薩已下至以爲眷屬有三行經。是依自報業入三昧見佛及威動廣狹分。八若以願力已下有兩行經。明以願力見佛甚多不能數知分。

第七五十三行頌中分爲兩段。一切兩行頌嘆菩薩已淨第三地法方能趣入第四地分。二始登焰地增勢力已下至過於此數無能知有三十行頌。明重頌前法分。如身見爲首。六十二見者。明有身見。卽六十二見俱生。以是義故循觀身受心法以用治之。得無身受心法。卽諸見總無惟智所見也。名悟佛知見入佛知見生佛家故。六十二見者。於五陰上各有三世。於三世上橫計有四句。一如去。二不如去。三亦如去亦不如去。四非如去非不如去。於未來五陰上各計四句。一者邊。二者無邊。三者亦邊亦無邊。四者非邊非無邊。於現在五陰上各計四句。一者常。二者無常。三者亦常亦無常。四者非常非無常。於五陰上有三世。三世上各有四見。一世有二十。三世各有二十。通爲六十。總斷常二見爲本。共爲六十二見。又爲色受想行識各有四見。一世上有二十。三世爲六十。斷常爲二見共爲六十二。若以四念觀門。諸見總爲佛事。爲身見無。總是佛知見故。大方廣佛華嚴經論卷第三十二十地品二十六之四第五難勝地

將釋此地。五門如前。

一釋地名目者。此地何故名爲難勝地。爲以禪波羅蜜發起善根慈悲喜捨。通達世法。下地不如。故名難勝地。

二明此地修何行門者。此地以禪波羅蜜爲體。餘九爲伴。

三明善財表法者。云去此地不遠有夜神。名寂靜音海。坐摩尼幢莊嚴蓮華座。善財得菩薩念念出生廣大喜莊嚴解脫門。云不遠者。不離菩提體而有禪波羅蜜行故。號寂靜音海者。明禪是寂靜故。音海。是表定能發慧用故。坐摩尼幢莊嚴蓮華座者。表摩尼名離垢寶明禪定離垢故。幢者。明法性定體不隨境動。明境界與心當體自定。爲無自性故。莊嚴者。以無作性禪用嚴萬行故。蓮華者。表行無染故。明行性不異無作禪俱無性故。得菩薩念念出生廣大喜莊嚴解脫門者。表無作性禪。體同法界。故云廣大。常居生死常行萬行。禪悅無憂名之爲喜。以定嚴慧名曰莊嚴。不迷靜亂名爲解脫。此名難勝地者。爲明以定體善知世法無定亂性勝於定亂故。名難勝地。爲過三界惑復不證涅槃。三界及涅槃。總不能壞。其無依住之智慧。故名難勝地。夜神者。表無依住中智慧處生死之長夜破一切眾生迷故。此夜神所將名目及所坐之座。表法。大意明不壞無依無作無性自體之禪。用彰萬行以寂起用故。善財問言。此解脫門爲何事業。行何境界。起何方便。作何觀察。夜神答言。我發起淸淨平等樂欲心。我發起離一切世間塵垢淸淨堅固莊嚴不可壞樂欲心。我發起攀緣不退轉位永不退轉心。已下如是無量發起心。具如經說。意明住欲界心多者。便令使修寂靜定至。色界無色界禪多者。令入法性禪發起攀緣於後上上位中智慧方便廣度眾生等空無限大用故。不令守淨住禪樂故。此寂靜音海主夜神坐摩尼幢莊嚴蓮華座。百萬阿僧祇主夜神前後圍繞。表法性無作體徧周無盡行體亦徧周故。言百萬者。大數之長也。阿僧祇者。不可數也。此明寂用圓滿以名座及同住之眾。及住處近遠及法門名目。思之可解此地之意。

四明此地於三界中得何界解脫者。若以總相。三界同一解脫。若以別相。此地以禪波羅蜜爲體。得上色無色解脫。爲四地重治欲界細惑。此地重治色無色界細惑。旣上界解脫下界自然同一解脫。以此一乘法門常以根本智以爲進修。以無作智爲禪體。以過上二界中息想禪故。得任理智法界自在隨緣無作禪。此明升進漸妙智體不離本智。此明前四地以三十七觀。重治前位欲界之習。知此地重以將定體用治上界之細惑。

五隨文釋義者。二義如前。第一長科經意者。於此第五地。長科爲十四段。第一從菩薩聞此勝地行已下有十九行頌。明大眾聞說第四地法門稱嘆歡喜興供及請說後地分。第二爾時金剛藏菩薩已下。至得入菩薩第五地。有十行經。明十平等心入第五地向。第三佛子已下。至得不退轉心。有六行經。以十二種法住第五地分。第四佛子已下。有十四行半經。明善知十諦法門分。第五佛子已下至生大慈光明。有兩行經。明知諦智於諸眾生生大慈悲分。第六佛子已下至皆如實知。有六行半經。明以智觀眾生起眞隨妄分。第七佛子已下至波濤之所漂溺。有八行經。明菩薩念眾生愚癡隨苦漂流分。第八佛子已下一段有五行半經。明念一切眾生窮苦獨勵發心不求伴侶以己功徳普令一切眾生得至如來十力智分。第九佛子已下一段。有五行半經。明菩薩以智慧觀察善根救護一切眾生令入涅槃分。第十佛子已下一段。有十七行經。明菩薩住第五地能善知諸法分。第十一佛子已下一段。有八行半經。明此位菩薩以布施愛語同行善能教化眾生及自求勝法分。第十二佛子已下一段。有十一行半經。明此地菩薩爲眾生善解世間諸雜技藝分。第十三佛子已下一段。有三十二行半經。明此地菩薩見佛廣狹及受職分。第十四菩薩四地已淸淨已下一段。有四十四行頌。頌前法分。

第二隨文釋義者。於初一段十九行頌。復分爲兩段。一從菩薩聞此勝地行已下至瞻仰如來默然住。十七行頌。明大眾聞法歡喜興供稱贊分。二是時已下兩行頌。明解脫月爲諸大眾請第五地法門分。於頌中文義。隨文自具可知。

第二爾時金剛藏已下至入第五地有十行經。明以十種平等心入第五地分。如道非道智。明此地治見道疑修行任運八地方終。十地始自在大意。三地治上界禪粗惑。此五地重治上二界禪細惑。以此能除見道是非疑。第六地明得出世間中世間智慧自在。如十住中第六住海幢比丘。是其樣式。同此第六地。出世間中世間智慧自在故。以比丘表之。此十地第六地位中卽以守護一切城夜天神。表以明出世間中世間智慧心城無有邪思惡賊所入。一切邪念總成智慧城故。此明第五地得難勝名者。爲出世間無作本寂用定以終故。第六現前地世出世法皆悉了知智慧現前已終故。以此十地以智成悲故。以夜神表之。是故此五地除見道疑。六地除世間出世間智慧疑。

第三佛子已下一段有五行半經。明住第五地法善修十二種法。如文可知。

第四佛子已下一段有十四行半經。復分爲兩段。一佛子已下至善知如來智成就諦有六行經。此位菩薩善知十種諦法門分。二此菩薩隨眾生心樂已下八行半經。明便述知諦之所由。經自釋訖。如第一段中善知此苦聖諦者。不同三乘厭苦忻淨方求聖諦故。但達此世間諸苦體無故。卽苦無滅性。道無生性。當知苦體卽不生不滅。卽與聖道無二性故。故云善知苦聖諦。已下三聖諦總如之。已下諸諦義。如經自具。

第五此菩薩已下一段有兩行半經。明善知諸諦智已。如實知有爲虛妄誑惑愚夫轉增大慈光明分。如文自具。諦者。實也眞也。如實知見不虛。名之爲諦。

第六佛子此菩薩摩訶薩已下一段有六行半經。明此位菩薩觀諸諦無有諦相。根栽本末無我無人之智。然不捨一切眾生。善知一切眾生皆從十二緣有生居五蘊宅中。復知緣體離我我所分。此一段如經自具。但以說法者以大慈悲心如文稱嘆。善知苦縛體性自無爲。

第七佛子已下至波濤之所漂溺有八行經。明菩薩念眾生愚癡隨苦漂流分。如文自具。

第八佛子已下一段有五行半經。明此位菩薩湣苦發獨立志湣接眾生不待伴侶分。如文自具。

第九佛子已下一段有五行半經。明所修一切善根皆救護一切眾生令入涅槃不爲自求己樂分。如文可知。

第十佛子已下一段有十七行經明此難勝地於世間出世間自利利他法具足及成就莊嚴佛身語意分。

第十一佛子已下一段有八行半經。復分爲兩段。一佛子已下至以種種方便行教化眾生有六行半經。明以布施四攝等十種方便教化眾生分。布施一。四攝二。後有八。通爲十。如文自具。二佛子已下至常勤修學殊勝行法有兩行半經。明教化眾生恆相續分。如文自具。

第十二佛子已下一段有十一行半經。明爲利眾生修學世間一切諸技藝分。經云印璽者。明玄旣未萌。及如咒中結手印等。準王用玉爲璽。銅鐵木爲印。此明如龍樹等符印也。地水火風。明五行陰陽。覺鳥情等云種種。餘如文自具足也。

第十三佛子已下一段有三十二行半經。於中大意有十一種事。一明此地以願力故見佛廣多。二明供養。三明恭敬聽法隨力修行。四明出家聞法總持。五明住地多積修眾善。六明如眞金以硨磲磨瑩轉更明淨。七明下地善不能得及。八明受職爲兜率天王。九明入千億三昧現身千億事千億佛。十明以願力故其數甚過。十一明金剛藏說頌嘆法。如文自具。

第十四說頌中有四十四行頌。明重頌前法如文自具。意明難勝地以其禪體。治三界中寂亂障。契菩提根本無造作禪理不出三界不在三界。無有欣求淨穢等障。任理恆寂用自在。以定觀察爲世技之妙能。第六現前地

將釋此地。五門如前。

一釋地名目者。何故名爲現前地。爲明此地世間出世間一切智慧皆悉現前。爲善觀十二緣生故。爲得十三昧故。

二明此地修何行者。修般若波羅蜜爲體。餘九爲伴。

三明善財表法者。善財於此位中。見夜天號守護一切城增長威力。在菩提場如來會中。坐一切寶摩尼王師子之座。無數夜神所共圍繞。現一切眾生色相身。現普對一切眾生身等。得甚深自在妙音解脫。名守護一切城增長威力者。經云。善男子。我於生死夜無明昏寐諸眾生中而獨覺悟。令諸眾生守護心城捨三界住一切智無上法城。明此第六地是所修之法門此主夜神是此六地所行之地行。恐修行者不解其事。以此法行二俱表之。住在菩提場佛眾會者。明行以菩提爲體故。坐一切寶摩尼王師子座者。明以一切差別智慧爲座體故。還依果亦爾。摩尼表智慧離染自他垢故。王者。明智慧自在故。師子者。依主釋。皆須觀知因果故。無數夜神圍繞者。表行徧周也。現一切眾生色相身者。對現色身隨根接俗故。得甚深自在妙音解脫者。明此位智慧自在善說教故。當以名義思之可見大意。此位說教由恐眾生不解其行故。以是聖者舉教及行。總彰令易解故。修行不錯謬故。十住第六住且明出世間中世間智慧。卽以比丘表之。以十住且求出世心故。此十地中明長養慈悲。卽第六地及餘地。以女天表之。準此例隨位升進以知其意。

四明此地於三界中得何界解脫者。此通三界及三乘出三界中世間出世間智慧解脫。爲明善能分別三界中染淨等智慧自在故。得入明淨。隨順無生忍。如稱理契無生忍。卽七地以出世間智慧。善能入世間智慧。隨一切眾生塵勞諸行。不異世間不壞無生。七地創修。八地畢功。九地方能說法自在。十地始悲智。圓成自在。若也取隨分無生。十住創心卽分分有之。若也論始終不易。𨿽同眾生無量劫積修。元不移毫念。還依六相義。總別思之。若也但逐升進。卽便乖其本體故。無虧本智了積修升降不遷。卽理事非虧。卽同異俱濟。卽智愚全別。卽因果無二。

五隨文釋義者。二義如前。一長科經意者。於此第六地一段中。義分爲九段。第一從初一段有十八行經約分爲兩段。一有十七行頌。明聞第五地法門大眾歡喜興供稱贊分。二最下一行。明解脫月更請後地分。經文自具。第二爾時已下一段有九行經。明觀十平等法修六地之向。第三有十段經。明逆順觀十二緣生觀第四段有七行半經。明觀達十二緣生無體得空解脫分。第五一段有十行半經。觀十二緣大悲轉增精勤修習分。第六一段有六行半經。明此現前地得十空無相無願三昧分。第七一段有九行半經。明住此現前地復更修習不可壞心入佛智地分。第八一段有二十七行半經。明入此位中見佛廣狹分。第九一段有四十四行頌。明重頌前法。

二隨文釋義者。於逆順觀十二緣生法有十段經。具如下列。一如觀十二緣法中義。第一段從佛子此菩薩摩訶薩如是觀已大悲爲首已下有十四行半經。明觀世間受生皆由著我。若離此者則無生處。又明由有我故。常求有無。一切諸惡業邪道。皆由此生。邪道者。九十五種邪道也。罪行者。三惡趣也。福行者。人中及第六天已來散善福也。不動行者。色無色界八禪是也。及小乘三果分段生死乃至四果淨土菩薩變易生死。𨿽免粗苦。分段生死及變易生死。皆名邪道。亦名不動行。積集增長者。三惡道積集增長惡業。欲界積集增長有爲善業。上二界積集增長有漏八禪。聲聞緣覺淨土菩薩。積集增長淨業。成變易生死之身。一乘菩薩積集增長具佛悲智。𨿽總十二緣生。乘緣各有差別。若於三界中具縛凡夫。以十二緣成諸惡業。二乘觀十二緣空無體折伏現行煩惱。得有爲無漏。淨上菩薩。以修四諦十二緣行六度門生於淨土。一乘菩薩以如來知見。修十波羅蜜四攝四無量三十七品助菩提行。成一切種一切智智。廣大如法界。究竟如虛空。無限圓滿佛大悲大慈大智佛果法門。及成法界無作自性緣起大圓明普光明智。恆以一切眾生生死海。便爲一个道場。恆以十方佛剎眾生剎。住居毛孔。夫緣生之法性自本無。眾生橫計諸聖嗟嘆。枉流生死無自覺知。故勞聖嘆大悲示護。是故諸仁應當順理善觀離諸慢業便得識種業謝智果開敷三界報亡等悲垂俗任性緣起不沒死流對現色身應根利物。經云。於諸行中植心種子。植者種也。於業田中種識種子爲有取有漏。其漏有七。一見二諸根三妄四惡五親近六愛七念。復起後有。生來世生老病已下如文自具無明闇覆者。覆謂覆蓋自己如如之本智故。爲智自無性逐境緣迷故。隨迷苦極自覺迷除故。以覺無我智無明卽無故。迷我成妄覺我成智。覺之與迷各無自性。皆從緣而有迷悟故。爲根本智自性無性故。不自了知非智。但隨境起。逐境情生。起於我見非至苦極厭苦求眞。若自未厭苦源。設聖者化時不信從。斯發起有二種發心。

一有久從生死苦厭苦發心。有得三乘一乘之果。名自覺聖智。亦名佛智自然智無師智。二依先覺者。勸令知苦本方能發心。夫發心者。有此二種。若言要。依先佛發心者。卽有常過。卽同外道常見。卽先覺者。以誰爲師。轉轉相承不離常見。若有古時常佛爲展轉之師。卽古佛自體自眞不隨妄者。卽不可踐其古迹。爲眞自常眞不可以眞隨生死故。卽生死是常生死佛自是常佛故。若也眾生定有生死者。生死自常生死。不可得成眞故。此是斷見。此二種俱非不離斷常也。爲一切眾生生死無性本無生死橫計生死本非生死。一切諸佛本無自性故。實無菩提亦無涅槃。而眾生妄謂諸佛有菩提涅槃。若有眾生能如是知者。名爲發心。名爲諸佛。名爲見道。而能開悟一切眾生。是名達無明者。無明本無。諸佛亦無。名爲覺者。但以無依住無體無性妙智。能隨響應對現色身。能以此理教化眾生。名爲大悲。故不可得有證。有忻有厭。有取有捨。有古有今。有眞有假。發菩提心也。如是發菩提心。不爲長夜無明之所覆故。經云。愛水爲潤者。因愛有生故。我慢漑灌者。有八種慢。一慢二大慢三慢慢四我慢五增上慢六不如慢七邪慢八驁慢。見网增長者。五見及六十二見等是。生名色牙者。由於諸見起貪與名色俱起。名色增長生五根者。由名色故。以眼耳鼻舌身。對名色生觸觸對生受。其身觸體有十二種。澀滑輕重冷熱饑渴堅濕暖動。眼色觸有二十五。靑黃赤白長短方圓髙下正不正光影明闇煙雲塵霧粗細迥表空顯色故。耳聞聲有十一種觸。可意不可意俱相違因受大種因不受大種因俱大種世所共成所引徧計所執聖言所攝非聖言所攝聲也。鼻有六種香觸。好惡平等和合俱生變異。味有十二種觸。苦酢甘辛鹹淡可意不可意俱相違和合俱生變異。於前五根上所得。隨意思量名之爲六十六種意法。以心起意。意識隨五根中所現名觸。意根隨取名受。受之不捨名愛。愛增長取。取增長有。有生已。將前六根上六十六種意識所緣。於諸趣中成五蘊身爲生。生已衰變名老。終歿爲死。於死時生諸熱惱。乃至憂愁悲嘆眾苦皆集故。從此因緣故集已後一行半經。明緣生無體。妄謂生死隨順緣體。應如是觀。明十二緣體眾生情有而實理無善達理無緣性便卽生死爲不生死。此上一段。明由著我因有十二有支若作無我觀得離我所諸虛妄緣便爲法界大智無作自性緣生故。

第二段中有十行半經。明菩薩念一切眾生分。迷第一義諦。號曰無明。所作業果。是行行依止。初心是識者。以明迷第一義故名爲無明。眞之爲妄皆有依報。以有依報便有名色。爲迷眞相情識取境與受想行識及以六根同時而取名之爲蘊。蘊不壞故名之爲業。識心爲主。六根及境三事和合而爲所緣。共生四取者。情爲名色爲境。情識爲能緣。受隨之名爲行。尋思煩憂迷其淨智名之爲蘊。六根境識三事和合名之爲觸。因此五蘊對於六根。情識之上有十二支同時而有已下十二有支具如經文說。如是已上一段。明迷第一義而生五蘊。從五蘊上共生十二有支。

第三段中有七行半經。明三界所有惟是一心。明十二有支從一心起。以隨事貪欲迷眞心故。妄心生爲想。想心乖智妄辧爲識。妄心所辧是識緣境。是行於行迷惑者所緣之境。謂實有故名曰無明。以心無明故便生名色。從名色六根妄心三事和合生觸正觸相應分別取著是受。餘如經自具。此已上心境六根觸受愛取有生老死一時無前後體妄作前後。迷如來之理智本來無作者故。橫生諸苦。波浪苦流不息故。

第四一段有十五行半經。明無明及十二有支皆有二種業者。一由無明故。令一切眾生迷於無作智自性法界。二由無明緣生便作思想行緣故。故云與行作生起因。行亦有二種業者。一由迷法界智執成來世報。二由妄行心想識種便生。是故經云與識作生起因。識亦有二種業者。一由迷根本智種妄生識種令諸業有相續不斷。二由迷根本普光明智。所有無名相之微妙功徳之名色。生識種所成生死業報之粗名色也。名色亦有二種業者。一由識成名色由名色成識故云互相助成。二由名色故對六根中現相。能令六根中情識取之。六根亦有二種業者。一由迷無相體一相之理智。各隨別境別取境界色聲等異。二爲六根現境識心相對妄情便起故。云與觸作生起因。觸亦有二種業者。一由觸能迷所緣便能受現世塵成諸喜怒。二由受現世塵故。成當來有苦果故。受亦有二種業者。一由迷一切法空能領受愛憎等事。二與愛作生起因。已下如文自具。此一段緣生皆從無明迷理智爲首。

第五段有四行半經。分爲兩段。一佛子此中無明緣行已下至助成故有兩行經。明無明等十一有支皆總由迷本智以妄心成識更相助成分。於一一緣中皆有十二。以互體更相助成有一百四十四。於三世上各有一百四十四。總共爲四百三十二。總由迷本眞智。號曰無明。於無明中因境六根識三事而生五蘊。以五蘊對六根。緣生一切觸。總以意識爲主。而隨根境識能作種種生死業緣乃至八萬四千一切塵勞從此而起八萬四千煩惱者。其名數至隨好光明功徳品中具明。但自了識心根境三事一性。一性者。所謂無性。達無性理。以普光明智。普印諸境。妙用恆寂無明成智一切名爲種智海。二無明滅已下兩行半經。明達無明成解脫緣。如文自具。

第六段有三行半經。明無明愛取三事不斷。是煩惱道。行有二事不斷是業道。余分者。所謂名色觸受生老病死憂悲等是苦道。前後際及現在三世上前三段煩惱斷。卽無三世及三段煩惱。離我我所但有生滅。猶如束蘆者。明𨿽有分別相似生滅了中虛無也。如束蘆葦。其相𨿽有一一中虛。明六根及境𨿽有法眼常虛。此明觀達也。

第七一段有兩行半經。云復次無明緣行者。有三世無明。無明緣行。是當念中過去是所緣前境故。經云是觀過去識。乃至受是觀現在爲識受。是當念中現在。爲明識受分別領受現在事故。愛乃至有是觀未來爲愛有。二事是當念中未來故爲是當念中識受。後方計實有成愛染故。於是以後展轉相續者。以此無明緣行識受愛有。成三世業苦果相續不斷。但無明滅卽行滅。卽識受愛有並十二有支總滅。是觀待斷者。明十二緣待觀方斷故。此以六相義該通。

第八一段有兩行半經。總明十二有支。共成三苦。一無明行及六根是行苦。是迷境攀緣不息故是行苦。二觸受是苦苦。明受諸觸有愛憎生苦。以受觸時卽有苦。更加貪戀及以憎嫌苦更加苦。余是壞苦者。於十二有支中。從名色識取愛有生老病死。七是壞苦。但觀無明滅卽行滅。卽三苦滅。十二有支滅。

第九一段有五行經。明有三段斷滅生起十二有支之緣。一明無明緣行是生起義。無無明諸行亦無。余亦如之。二無明緣行者。是系縛義。無明滅行滅者。系縛滅是斷煩惱義。是解脫故。爲大智慧相應故。三無明緣行者。是隨順無所有觀。是生起觀行力。隨緣觀十二緣自體無所有故。無明滅行滅者。以觀十二有支無體故。余亦如是。通總十二緣。但無明無卽十二緣無故。

第十段有四行半經。明以十種逆順觀十二有支緣起相續皆一心所攝。但以自業苦樂不同而有差別。不離十二有支。但如前三道不斷者。所謂心境無明。此三無者。餘皆自無。若不斷者。三苦聚集。卽行苦苦苦壞苦聚也。言其斷者。以無明卽成不苦之妙用理智故。已上是長科第三段中十種逆順觀十二有支分。

長科第四段中有七行半經。明作前十種逆順觀十二有支已達諸緣起性自無生。便得三解脫門現前。三解脫門者。一觀十二緣自性空無作皆自性滅畢竟解脫得空解脫門。二無有少法可得卽得無相解脫門。三得前空及無相二門。更無餘願求。惟有大悲教化一切眾生皆令畢竟解脫得無願解脫門。餘如文自具。

第五段中有十行半經。明此位菩薩得三空解脫轉增大悲分。於此段中復分爲二。一佛子此菩薩已下至亦不畢竟滅於諸行有五行半經。明觀一切有爲法皆是無常甚可厭。患爲成就眾生亦不永滅諸行分。二佛子菩薩如是已下至未圓滿故有六行半經。明菩薩觀有爲法多諸過惡無有自性而恆起大悲得般若波羅蜜分。如經云。爲未滿菩提分法者。明此六地已得空無相無作出世菩提未得入俗大悲圓滿隨普賢行海自在菩提。復作是念一切有爲有和合則轉者。明迷情緣卽諸法無常轉變情稱理卽一切諸法。性自無生。此心生卽法生也。已下準知。如緣集卽轉不集卽不轉者。若無明緣行則轉。若無明滅卽行隨。智起則起惟法起非無常遷戀故。已下準知。有爲法多諸過患者。有情識所爲。皆生老病死苦痛患。若以智悲所行皆普賢行也。已下準知。卽得般若波羅蜜現前者。已超聞思修慧。此一乘智慧。是佛智慧。是究竟無作普光明智慧也。此稱智徧周應根利物。不爲而用。不思而應。自餘如經自具。以菩提分法未圓滿故者。言正覺菩提初心以成。隨行菩提十一地始滿。

第六段中有六行半經。明得十空三昧現前分。自性空三昧者。不由修作任理無功而自現故。此云正定。三者正也。昧者定也。何故以三爲正。凡爲作法以三度爲正。昧者情識不現名之爲昧。正智現前名之爲三。又三者正也。何以故。以三爲陽故正也。如十一月一陽生。十二月二陽生。正月三陽生爲正月。以寅爲木爲日爲火也。以火生於寅。又以日爲智。以十二月正月爲艮爲山。爲止。爲門闕。爲小男。爲童蒙。是故聖者取之爲法表。正月三陽已生。以從艮止。而生火也。明從定爲止發起無作正智慧。明是入道啟蒙之門闕故。艮爲童蒙。以明童蒙心止能啟大智慧日光明故。云三者正也昧者定也。以五蘊冥昧卽正智便現又一止是正字。以一心止其道正故。故止一處無事不辦。第一義空三昧者。過一切有爲無常法故第一空三昧者。明創過上二界息想定。亦過聲聞緣覺淨土三乘淨穢之定。又十方萬像一性名第一空三昧。大空三昧者。過世情所識空過三乘住無作空也。得意生身故。合空三昧者。明與十方凡聖有情無情合故。起空三昧者。明寂用自在故。如實不分別空三昧者。明無情識故。示現根所見故。不捨離空三昧者。示現遠離過惡故。離不離空三昧者。處世界如蓮華居水故。以此十二昧爲首。皆不離空無作無願。三三昧門爲體。百千二昧總從此起。

第七段有九行半經。分爲三段。一佛子已下至皆悉圓滿有三行半經。明修十種無限心分。二佛子已下至常行不捨有四行經。明隨順佛菩提不懼異論入佛智地分。三佛子已下至隨順無違故有兩行半經。明住此位菩薩般若波羅蜜行得隨順忍分。經云不懼異論者。人天外道及三乘異論。入佛智地者。明從根本智入差別智地故。離二乘道者。二乘斷煩惱而證空。菩薩達煩惱而成智海故。云趣於佛智諸煩惱魔無能沮壞者。明煩惱魔是生死因也。陰魔死魔是生死果也。天魔生死緣。住於菩薩智者。一切隨世差別智也。佛子菩薩住此現前地中得般若波羅蜜行增上者。明此地菩薩於三界中一切諸緣生法逆順觀徹得世間中出世間智慧滿故。故名增上。第三明利順忍者。準五忍中。是第三順忍。若準十忍中。是第二順忍。如三乘中五忍者。一伏忍。二信忍。三順忍。四無生忍。五寂滅忍。如三乘中地前三賢菩薩得伏忍。五地得信忍。六地順忍。八地無生忍。十地寂滅忍。十忍者。經文自具。如此一乘教中以十波羅蜜。以五位十住十行十回向十地十一地通修習。位位中以十波羅蜜互爲主伴。五位之上有五百个行門。分分微薄。以六相總別之義言之。時日歲月皆如是。猶如帝网重重參映一多同異皆不轉變。

第八一段中有二十七行半經。約分爲六段。

一從初佛子已下至轉更明淨有九行經。明以願力見佛廣多及供養佛法僧分。

二譬如眞金已下至四種魔道所不能壞有六行經。明舉諭顯法分。

三此菩薩十波羅蜜已下至第六現前地有兩行半經。明此地菩薩所修法門分。

四菩薩住此地已下至爲一切智智依止者可有六行經。明此位菩薩授職堪能教化一切眾生分。

五此菩薩已下至說頌有四行經。明此位菩薩以三昧見佛廣多分。

六從初一行頌至我爲佛子已宣說有四十四行頌。重頌前法如文自明。

已上八段已釋第六現前地。此地是善達緣生成世間。出世間智慧。第七遠行地以方便波羅蜜。成就入世間中出世間智慈之慧。大方廣佛華嚴經論卷第三十三第七遠行地

將釋此地。五門如前。

一釋地名目者。何故名爲遠行地。以此地行方便波羅蜜。以六地之中三空三昧。現無量無作智慧門。能入無量眾生界。入無量教化眾生業。入無量世界网。以無作智慧入一切世間。等眾生行普令徧周故名遠行地。爲入世間行徧周廣大故。名遠行地。

二明此地修何行門者。此地修方便波羅蜜。以出生死空無相無願解脫門。能入世間同眾生之萬行。然不離世間。不隨生死。長大慈悲故名方便波羅蜜。

三明善財表法者。善財於此位所見知識在於佛會中者。明不離菩提體行眾行故。名開敷樹華者。表於無相妙慧之樹開敷普賢行華。亦是開敷一切眾生無明行樹華令成普賢行華故。爲表第七地成世間行成慈悲門令圓滿故。其身在眾寶樹樓閣之內妙寶所成師子之座者。表眾寶樹是眾行。明依報。以寶樹成樓閣形明隨行之智也。妙寶師子座者。表妙用無畏行也。善財得菩薩廣大歡喜解脫者。明此地菩薩成就大慈悲行普能方便教化眾生歡喜無厭故。不居染淨故名爲解脫。第七地是所施之教。此是七地中所行之行故。名自住處以表之也。

四明此地於三界中得何界解脫者。此地明處一切世間行方便利生不染世法解脫門。亦以善財所得菩薩廣大歡喜解脫門是。如經云。此七地功用行滿得入智慧自在行。又云。初地中緣一切佛法願求滿故。第二地離心垢故。第三地願轉增長得法光明法故。第四地入道故。第五地順世所作故。第六地入甚深法門故。第七地起一切佛法故。皆亦滿足菩提分法故。又明從初地乃至第七地。成就智功用故。第八地乃至十地。成就無功用行故。明第七地已前皆有功用。八地已去得無功用。

五隨文釋義者。二義如前。第一長科經意者。於此七地中。長科爲十段。從是時大眾心歡喜已下有二十四行頌。分爲兩段。第一是時大眾心歡喜已下至瞻仰人尊願聞法。有二十二行頌。明大眾聞六地歡喜興供分。第二時解脫月已下兩行頌。明更請後地法門分。其義如文。第三爾時金剛藏菩薩已下一段。有五十行半經。明以十法修第七地向並初住第七地法分。第四爾時已下一段。有四十四行半經。明十種地中升進同異分。第五佛子已下一段。有七行半經。明十種善擇三昧分。第六菩薩已下一段。有十二行半經。明從初地已來有三業勝二乘分。第七段有九行半經。明此地遠離有無常行身語意業常入滅定而不作證分。第八段有十一行經。明以方便示入生死一切諸道而住佛法分。第九段有二十九行半經。明此位菩薩以願力見佛廣多及授職分。第十段中有四十二行頌重頌前法分。

第二隨文釋義者。於初長行第一段有五十行半經。約分爲三段。一爾時金剛藏菩薩已下至住第七遠行地有十八行經。明修十法入第七地向。二佛子菩薩摩訶薩已下至以無功用心成就圓滿有十五行經。明菩薩住第七地有二十種入眾生界及一切法門教化眾生分。三佛子菩薩以深智慧已下至皆悉圓滿有十七行半經。明此位菩薩行十波羅蜜四攝四無量三十七道品一切菩提法分。如初段中。經云修空無相無願三昧慈悲不捨一切眾生者。明二乘修空自惑已滅無悲利生。淨土菩薩修三空門。自惑已滅隨願生於淨土。聞佛教化自力成已。方還穢國方便利生。然有穢土淨土二障往來彼此。如三乘經中。余方菩薩來此娑婆聞法已還歸本土者。是如此一乘教中菩薩。明從迷入法名爲他方佛剎而來集會。悟已不云還歸本土。明身土無二性故。此一段十八行經意。不離三空體以爲萬行故。意明六地已前三空成就出世圓滿於七地中以三空成行滿足世間慈悲行故。經云𨿽行諸佛平等而樂常供養佛者。明以法身無性平等而崇敬行徧周無限明寂用不礙也。𨿽入觀空智門而勤集福徳者。明以觀空之智而行十波羅蜜門。𨿽遠離三界而莊嚴三界者。明無三界業而常生三界善行教化眾生。𨿽畢竟寂滅諸煩惱焰而能爲一切眾生起滅貪嗔癡煩惱焰者。明十使煩惱也。十使者。一貪二嗔三癡四慢五疑六身見七邊見八見取九戒禁取十邪見。三界十使煩惱迷四諦及修道上煩惱。成一百二十八種煩惱。欲界四諦上各有十種煩惱。四諦上各有四十。以修道根本煩惱有六。一貪二嗔三癡四慢五身見六邊見。以爲根本。欲界煩惱有四十六。自余見取戒取邪見疑。此四從六上起。非根本故。上二界各除嗔。餘如欲界。從色界四諦上各有九。共有四十一。無色界四諦上各有九。共有四十一。合有一百二十八種。乃至八萬四千煩惱。至隨好品自明。如三乘中斷煩惱。以身邊邪見戒取見取。以此五見爲利使。貪嗔癡慢疑五種。爲鈍使。五利使爲見諦煩惱。五鈍使爲修道煩惱。五利使障見道。爲有諸見不亡理不現前故。五鈍使障修行者。隨行事上數數習生。𨿽入見道。貪嗔癡等猶有習气爲慣習未成故。須陀洹人斷見諦煩惱盡。斯陀含阿那含斷修道煩惱未盡。阿羅漢斷三界見諦修道二種煩惱盡故。不生三界。三乘菩薩以空觀折伏三界十使十纏煩惱。以修六波羅蜜。生於淨土。亦云色界上別有十地菩薩報生之天。名摩醯首羅。亦說十地菩薩惟有無明住。地未斷盡故。十纏者。一無慚二無愧三睡四悔五慳六嫉七姤八眠九忿十覆。此十纏隨十使起。亦與十使作生起因。如一乘菩薩。從十信信自分別心。從如來智起。十住初心上卽同初地。至第六住卽同第六地。得入寂滅定。神通卽如十住中第六海幢比丘是也。大意前之十住十行十回向三位總同。十地升進次第爲體。總一切如來不動智爲體。所有煩惱。以禪定力。起無作智力。一時普印同智體。過現未來三世一際。無有短長延促之相。下文更明大意。於一念之際。若見自心有成佛有未成佛作延促時分限量者。當知此人不成正見。如來智體未現前故。已上明斷煩惱竟。經云𨿽知諸法如幻如夢如文自具而隨心作業無量差別者。明以無體之智幻作諸行應眾生心無量差別。𨿽知一切國土猶如虛空而能以淸淨妙行莊嚴佛土者。明業空境寂悲智報嚴悲智無依報相如影。𨿽知諸佛法身本性無身而以相好莊嚴其身者。明法身無相以淨妄業。妄亡業謝。智境依正福相如淨光影。不屬有無之執。如華藏世界也。𨿽隨諸佛了知三世惟是一念而隨眾生意解分別以種種相種種時種種劫數而修諸行者。明法身智體無時無劫無三世體。爲隨一切眾生業差別。有一切時劫差別。而爲眾生分別時劫差別而修行諸行。卽如說三祇劫及三生一生一念及六十劫等是。菩薩如是十種方便慧起殊勝行。從第六地入第七地。明已前十法是入第七地向。已下名爲住。第七地有二十種所入法門。如文自具。此菩薩作是念已下依前料文義。如經自具。

第二一段長行有四十四行經。約分爲七段。一爾時解脫月已下至亦能滿足有兩行半經。明解脫月所問諸地滿足一切菩提分法分。二金剛藏菩薩言已下至第十無功用行可有十行經。明答前所問十地已來。諸地解行差別分。三佛子譬如有二世界已下至乃能得過有五行半經。明此地菩薩以願力故入染淨二行。不住其中分。四解脫月菩薩言已下至超過人位有八行半經。明舉諭況說此地所行染淨二行非淨非染分。五佛子菩薩亦復如是已下至得一切盡超過故可有六行經。明七地有功用行八地無功用行分。六佛子此第七地已下至不名無者有三行半經。明此地不名有煩惱不名無煩惱分。七佛子菩薩住此第七地已下至轉勝圓滿有九行半經。明拔世悉達爲大明師分。於此四十四行半經中。從初爾時解脫月問金剛藏菩薩言。佛子菩薩但於此第七地中滿足一切菩提分法爲諸地中亦能滿足者。若以同相門中。總是一个如來根本普光明大智寂用無礙自體菩提。若望修行者進勝卽異相門中總有五十種菩提隨行差別。大體總相。但約此十地差別菩提。以爲升進之大體。從此十種地中菩提。總以五種菩提。以爲大體。五種菩提者。一空無相菩提。二普光明無依住智菩提。三大願能起大智大悲廣利眾生菩提。四以其大悲能隨染淨不染淨菩提。五智悲萬行圓滿無作菩提。夫菩提者。此云覺也。覺者普通眾法無過也。云無上者。但一乘非三乘也。

一空無相菩提者。三乘及一乘共得。但以有大悲願行無大悲願行及廣狹寂用不同大體同歸無相。

二普光明無依住智。菩提者。惟一乘非三乘也。一乘菩薩十住之心。初住此智。名住佛所住生如來智慧家故。以此智地進修諸行。隨差別智。隨差別行。慣習淺深。安立十波羅蜜。五十重升進階級。不離初心所得普光明無依住之智地。以智無體時亦無遷依本如是故。非情橫有故。此明發心畢竟二不別如是二心先心難者。得此地難故。如此經云。以踐如來普光明地。此經法門以此智爲發心修行之地體故。一切種種智海及萬行海生在其中。

三大願能起大智大悲廣利眾生菩提者。明諸法不自生者卽藉大願而起智成悲故。亦不從他生者。明智之及願無自性故。不共生者。法無和合故。不無因者。要因願起智行慈悲故。故云佛種從緣起是故說一乘。以是三乘或滯寂。或但生淨土。爲無廣大願起智。成滿法界虛空界等眾生大悲故。或云以願畱惑住於娑婆者。但得法空無相菩提非得普光明智故。如三乘菩薩。𨿽有願行。皆忻多劫成佛。不因此教剎那無時。又此八地菩薩無功之智現前。猶恐滯寂。以第八波羅蜜防之。又令億念本願故。又十方諸佛以三加七勸發令智不滯寂故。又十回向中有十種起智大願門故。

四以其大悲能隨染淨不染淨菩提者。明前六地行六波羅蜜得出世。間及世間並出菩提。至此第七地以出世間及世間並出菩提。用入世間。同一切凡夫事業。成大慈悲行。使普賢行得圓滿故。𨿽同俗染以智無染性處世無著故。如蓮華處水恆生水中不濕故。又以本願處世利生以於智體無自貪世樂故。不樂愛慢憍世所榮奢故。又明智體無依無性能隨大願處於俗流不屬染淨而自在故。此之第七地法門非二乘所及。亦非行六波羅蜜忻厭煩惱菩薩所知。如下文。六通菩薩所不能知。爲證漏盡通故。不能隨於生死具普賢行滿大悲故。爲於生死有忻厭有疲勞樂生淨土故。

五智悲萬行圓滿無作菩提者。若以總相同相門中。智體不異。時不異。卽十住初心卽總具。若以別相門中。十住十行十回向得一分如來同體大智。得一分如來同體之行。得一分如來回向大願和融悲智圓滿之門。從初地至第六地。依前三賢位中之法。長養成就令得出纏。𨿽有慈悲是願令一切眾生出世之悲。如第七地之悲。恆處世間。如蓮華處水不濕。卽明生死恆寂卽從初發心已來依教而生得信順非自分法爾而然故今至此第七地。將前出世解脫之心。方始處纏不污。爲以創居同俗隨悲願力受生。從三空無作之門。始入世間同纏方便之行。猶有無作有作二種習气。仍在行有開發。是故善財表法善知識號開敷樹華。爲開敷智樹萬行之華令如普賢行海故。從玆入纏行華開發。至第八地第十地。悲智圓滿任物利生無作方終。至第十一地。所利眾生等同法界。隨根隨時現色身。無生不利。不爲而用。不作而應。以普光明智不屬方所同眾生心任物現形無往來故。爲普光明智與一切眾生虛妄心是一性體故。故能知一切眾生所作業行。隨而應現故。經云初地中一切佛法願求故者。明初地是緣地前三賢位中所安立佛果樣式願成彼故。非自行滿故是願求菩提如因滿故。三乘佛果樣式。在十地之後。此經佛果行樣。在十地之前。乃至初會神天等眾。總是第二地離心垢故者。明以上十善法身性戒以淨諸妄故。第三地願轉增長得法光明者。明修上二界四禪八定得稱理智淨明故。得過三界心障礙故。入第九定故。第四地入道故者。明以修三十七品助菩提觀令智眼淨故。第五地順世所作故者。明以法界自體無作定門能順達世間技藝悉能了故。第六地入甚深法門故者。明入智慧方便世間出世間法無不明故。第七地起一切佛法故者。明第七地能入世間學普賢行故。已前諸地𨿽以普光明智爲體。皆有學有解有行有忻上位法門。從第八地乃至第十地無功用行皆悉成就。第八地初得智慧無功用。第九地明無功用智說教自在。第十地明無功用中智悲總圓滿故。同佛位故。第七地最爲殊勝者。下文云功用行滿故。明從六地無功用之智慧成有功之萬行故。成普賢之行圓滿至十地是此位中之果故。明因行難發果行易成故。如水入流任運至海。故何況此行不出海中。此第七遠行地同十住中第七住休捨優婆夷行。八萬四千那由他眾生之行。我皆同之。亦如十行中第七行滿足王以自化身示行殺害。亦如十回向中第七回

向金剛山西見觀世音菩薩。此第七地中行門。一一仿地前之解行樣式。地前三位解脫行已周十地之中。蘊功成徳。一如地前之果法也。地前果地。上行因。仿地前之果故。不同三乘立佛果在三祇之後也。若修行者善知教意。勿妄解佛心。如正修十住之因時。卽十住十行十回向十地十一地五位一時總踐。爲於智境。智不異時不移。以一法界智印印之古今絕矣。還依六相之義。卽但了因圓果無不備故。若望起智達纏。卽以初發心住功髙。若以大悲先首卽第七住第七行第七回

向第七地爲勝。餘皆任運滿故。如經云。佛子譬如有二世界。一處雜染一處純淨。是二中間難可得過者。明六地純淨第七地純染。於此二位滯於染淨難可得過。下文云。惟除菩薩有大方便神通願力。已下如文自明。意明以大悲大智不離此二行教化一切眾。生而令究竟成大菩提具一切智智。以加行智顯髮根本智。以根本智觀照力。成差別智。解脫月菩薩言。佛子。此七地菩薩爲是染行爲是淨行。金剛藏菩薩言。佛子。從初地至第七地所行諸行皆捨。離煩惱業分得平等未名超煩惱行。如輪王諭不離人位非有貧窮困苦所患。舉諭如文具明大意。爲得第六地中三空妙慧及根本智又加大願力故。智自在故。不離人位不染世法。能同世事不垢不淨故。以智無依恆不受垢。以垢無依不能染淨。染淨但爲大悲緣起方便利生。八地會融功終無功之行一分自在。十地方終。若無七地有行有功無盡大智普賢大悲不可成辦。是故淨名經。對三乘出纏之種。說塵勞之稠是如來種故。亦說火中生蓮華實可爲希有。此爲已得第六地已前出纏者說也。具縛之徒未可全登此迹余文如經自具諸禪者定也。三昧者無沈掉。三摩缽底者正受。諸法智相應故神通解脫者。以正受諸法智相應卽得神通自在。名爲解脫。

第三一段長行有七行半經。分爲四段。一佛子菩薩住此地已下至淨治此地有五行半經。明得十種三昧分。二是菩薩得此三昧已下有一行半經。明得十大三昧超過二乘地分。此應云超過三乘地。爲此學三乘人等共譯此經。不善知教意。但云超過二乘不云超過三乘。若也但過二乘者。如此經云。一切世間羣生類。鮮有欲求聲聞道。求緣覺者轉復少。求大乘者甚希有。求大乘者猶爲易。能信此法爲甚難。若此地但超過二乘者。此四乘義若爲安置。何得一部經義。前後義意不相貫通。只爲三乘之種智。迷誤顯聖旨。後有善達君子。無依此言。應云超過三乘。不可云二乘也。經云菩薩住此地入菩薩善觀擇三昧者。明此位菩薩入觀擇諸三昧次第是色界定。是無色界是聲聞是緣覺。是三乘定一乘定。善擇義三昧者。明善簡擇世間義出世間義是正義是邪義。最勝慧三昧者。是一乘佛慧故。分別義藏三昧者。是小乘藏是大乘藏是一乘藏。如實分別義三昧者。如實知諸法不妄解故。善住堅固根三昧者。無退轉故。智慧神通門三昧者。以此智慧能起種種神通法門故。法界業三昧者。心境動止無不眞故。如來勝利三昧者。無心無思智隨三世教化眾生而無往來之相故種種義藏三昧者。都含萬法無不達也。生死涅槃三昧者。明以涅槃常寂滅法而有生死。常以生死以爲涅槃二俱無體性故。寂用一眞故。無我無人智能隨俗利羣生故。已下總結。如文自具。

第四段中有十二行半經。約分爲五段。一佛子菩薩住此地已下至法忍光明有兩行半經。明此地菩薩無量身語意業皆無相行分。二解脫月已下至超過三乘耶可有兩行經。是解脫月起問分。三金剛藏菩薩已下至一切三乘所不能及有二行半經。是金剛藏菩薩答所問分。四譬如已下至自力超過有二行半經。明舉諭況說分。五一切菩薩已下出過一切三乘之上可有三行經。明此地菩薩是自力過三乘非是初地以來求大法超過故已。上十二行半經。意明此地菩薩無量身語意業自力超過三乘智。外修空但行六度菩薩及聲聞緣覺折伏煩惱。現行不生。得變易生死生於他方。或云上方別有十地菩薩淨土。如是三乘皆是如來權時。且免粗苦。方便安立非如此教依智發心。卽此娑婆便爲淨國。華藏世界等徧虛空。淨穢含容。一塵多剎。無有彼此往來等見。翻經之眾未詳佛意。誤顯聖旨云超二乘。後有學徒勿從此失。又明從初地已來至第六地是志求大法及願力超過非是自力超三乘故。如文自明。

第五一段有九行半經。約分爲五段。一佛子菩薩住此地已下至𨿽行實際而不作證有兩行半經。明不住無行常行三業不證涅槃分。二解脫月已下至能入滅定有一行經。是解脫月起問分。三金剛藏菩薩言已下而不作證故可有兩行經。明此位及第六地菩薩能入滅定而不作證分。四此菩薩名爲成就不可思議已下至行於實際而不作證有兩行經。明此位菩薩三業不思議不取證寂滅分。五譬如有人已下兩行經。舉乘船入海不遭水難諭自第六地已來及七地菩薩入滅定者非。如上界四禪四空息想證滅。亦非如羅漢厭苦修空。隨空性滅悲智不生。如大虛空更無所作。乃至經劫不覺。頭上系鼓不復聞。亦有化火自焚。入變易生死。亦非如緣覺觀十二緣空。順空想滅悲智不生。亦非如權教菩薩修六度。粗識已無細識猶在。隨願力故生於淨土。或云報土在於色界已上。出過三界之身。爲心有依止。淨業爲緣。所有生處還有依止。如此一乘中十住第六住中心。如海幢比丘。於經行道側結跏趺坐。離出入息。隨其身分對現色身。起化如雲徧周剎海。此約根本普光明智自體寂用無限法界之門。不同三乘皆有業果報生依止處所。設爲化事皆有分限。如此十地第六地。卽以守護一切增長威力。明已能守護心城。非定亂所攝。所行世事是同事所須非自業有故。七地是有用有開發如前三空而起行故。是故善財此位中知識號開敷樹華。明三空恆開發行華也。是故從第六地已來能入滅定。卽十住第六住。以海幢比丘爲樣。自十行十回向十地十一地。每第六心總例然。設不入定者。卽但明十住海幢爲體。余後是海幢中大用。余意如經自明。已上一段明不證涅槃門。

第六佛子此菩薩得如是三昧已下一段有十一行經。以滅定方便起十種示現出過於世不捨樂法之心分。如經云。𨿽隨順佛智而示現入聲聞辟支佛地者。明二乘人得果之後。厭患其所受父母分段胎生之身。自化其火自焚其身。入變易生死身。餘如文自明。下文天者。已上欲界色界無色界天龍者。是世間諸龍。夜叉者。此云苦活。或曰祠察。或云捷疾。乾闥婆者。此曰食香。或曰尋香。神設樂求食。阿修羅者。此是天趣所攝。此云無天妙樂。迦樓羅者。此云悲苦聲。以食龍在嗉中由活。有悲苦聲。亦爲寶翅鳥。緊那羅者此曰疑神。頭上有角人見生疑。爲人耶。爲非人耶。摩睺羅者。此云胸腹行此是諸畜。是同龍輩。古云大蟒神人及非人。非人是鬼類。帝釋此云能主。梵天王是初禪王。梵者淨也。以過欲界名爲淨王明此位菩薩能徧同其類引之修學菩提福智而無樂著故。云不捨樂法之心。餘如文自具。又明自忻後地未滿須當勤心樂法也。

第七一段有二十九行半經。約分爲六段。一佛子菩薩成就如是已下至余莊嚴具所不能及有十二行經。明此遠行地得見多佛及供養聞法轉增勝分。二菩薩住此第七地已下至一切眾生諸惑泥潦有五行半經。明三乘之所不及分。三此菩薩十波羅蜜中已下至第七遠行地有兩行半經。明此地所修行門分。四菩薩住此地已下至一切智依止者有四行半經。明此位菩薩受職堪爲眾生依止求智分。五此菩薩若發勤精進已下有四行半經。明此菩薩以自精進力及願所得法門三昧眷屬之量分。六說頌中一段有四十二行頌。重明前法。如文自具。如煉眞金轉明淨諭。第六地已前但明煉冶磨瑩轉令轉明淨者。爲加戒定慧四念觀十二緣觀等淨治智地今此地善入世間方便示現種種眾生行皆能同事教化眾生故。明以種種眾妙寶間錯莊嚴。明以淨妙之智嚴種種眾行。而莊嚴智地。互相顯發更增明淨。意明此地以普光明智。用嚴萬行。以世間利益眾生之行。起智用自在。彰智更明故。智不對萬行而行者。智無大用。卽三乘是也。萬行不得智而行者。卽有限礙。卽人天外道善行故。余文如經自具。大方廣佛華嚴經論卷第三十四十地品二十六之五第八不動地

將釋此地。五門如前。

一釋地名目者。此地何故名不動地。明此位菩薩於處世間智。不須功用。用神思量。不思不爲而智隨萬有。通化無方。名爲不動地。

二明此地行門者。此地行願波羅蜜。爲此地智增以智體本淨以願興行轉更自在。若不以願起智。恐同二乘。以願防之不令滯淨。至此地已法合得諸佛三加七種勸。令念本願起生智用。任運能起廣大慈悲。便能成無作智悲任用圓滿。前第七地成入世間中有行有開發。此地成有行有開發中無行無開發。任智用滿大悲故。仍於後善慧未自在故。又以任運智慧增明非待作意故。

三明善財表法者。善財於此行中所見善知識在此道場中者。明八地稱理入眞智稱無作契會中義故。云在此道場中明智契中道名之爲中。理無彼此我人自他名之爲道場。此善知識號大願精進力救護一切眾生者。明此位中方能赴其本願救生無眼爲表。第七地隨悲行智者。難成故。此位隨智行悲濟物廣大易成故。爲智體徧周十方對現隨眾生廣狹故。如響應無心而與一切眾音合故。其智無思等虛空界法界一切眾生所樂心合。而以利之。而無成所。而無作者。是故以夜天號大願精進力救護一切眾生。坐普現一切宮殿摩尼王藏師子之座者。明大慈悲普覆一切眾生爲宮。以智對現利生爲殿。智無染淨爲摩尼。隨居染淨而無功廣救眾生名爲王故。普現法界國土摩尼寶网彌覆其上者。表智境普含隨根設教名之爲网。以智無體能現眾法而無作者名曰摩尼。此明約智用利生所報依果觀因知果舉果勸因故。乃至廣如經說。明此八地教門是所修行之法。夜天名大願精進力。是行之人。

四明此地於三界中得何界解脫者。明得智用利物徧周恆無功而解脫。明從初地已來至於七地有爲無爲皆有修學。此八地二行已終。如菩薩行中。此地功畢。諸佛十力十八不共自在十地方終。

五隨文釋義者。二義如前。一長科經意者。於此八地約分十一段長科。一是時天王及眾已下至一心瞻仰欲聽法有二十二行頌。明諸天聞法興供嘆佛神徳分。二時解脫月已下兩行頌。明請說八地分。三爾時已下一段長行有十行經。明修第八地向入無生忍分。四佛子菩薩成就此忍已下。有十七行經。明此位菩薩入無功用分。五佛子此地菩薩已下一段。有四十行半經。明此位入無功用已諸佛以七種勸發加持分。六佛子已下一段。有五十九行經。明此位菩薩以自智徳善知眾法差別成壞同事攝生廣大自在分。七佛子已下。有十行經。明此位菩薩於身命財十自在無過失分。八佛子已下一段。有六行半經。明不動地隨徳用具十種名分。九佛子菩薩已下一段。有十行半經。明此位菩薩入佛境界得佛護念梵釋四王力士隨侍普伏魔道住不動地分。十佛子已下一段。有三十二行半經。明此位菩薩知見廣多及受職分。十一七地修治方便慧已下。至經於億劫不能盡。有四十四行頌。重頌前法。如文自具。

二隨文釋義者。第一如初一段長行十行經云。入一切法如虛空性是名得無生忍者。明初地已來至七地是順無生忍八地方名得無生忍。八地已前有爲無爲皆有覺觀修學。至此八爲二行方終。自余文義如文自明。

第二段長行者有十七行經。分爲四段。一佛子菩薩成就此忍已下至皆悉止息有五行半經。明入第八不動地離一切想寂滅現前二乘滅定所不及分。二菩薩摩訶薩已下至二行相行悉不現前可有八行經。明自初地已來方便功終無功二行不現前分。三佛子已下至皆不現前可有兩行經。明舉生梵世欲界煩惱不現前諭分。四此菩薩摩訶薩已下一行半經。明菩薩心佛心菩提心涅槃心尙不現前分。經云一切聲聞辟支佛所不能及者。爲二乘是厭有證無。不同有無二行滿。任無作功。離諸諠諍寂滅現前。有無二行功以滿故。無有諍故。五地拔世悉達。六地三空智慧終。七地大悲諸行滿。八地任運無功智自在大化利生故。無作者故。經云譬如比丘具足神通得心自在者。約小況大。如比丘得出三界定無三界心。但隨淨定力以出三界。妙淨意化現神通。其通有六一身通。二天耳通。三天眼通。四宿命通。五他心通。六漏盡通。如是二乘六通與淨土菩薩名數相似。但通用廣狹不同。二乘神通變化不得徧他方佛土。菩薩神通得往他方淨土。一乘菩薩神通。十方佛剎眾生剎。總納於毛孔。三乘以漏盡通爲證。一乘菩薩離諸欲不以漏盡通爲證。三乘六通皆有限量。一乘十通無限。如下十通品自明。如淨名經云。𨿽行六通而不盡漏。以智自在不同小果。三乘神通皆有往來。如三乘經云。我欲還歸本土等。是一乘菩薩所有神通依理智印。自徧周等虛空界。應物布施爲無有去來中邊之性。所以一乘菩薩不證漏盡通者。以爲明處智境界不見漏性及以無漏有取有捨萬法性自法界故。以智自在故。攝生行徧故。不同三乘有忻厭取捨故。是故今此以小況大。諭如下以夢況法。諭者明初地至七地有學有修。如夢所作未寤。八地如夢已覺故萬事總無。任用從智。以智自在。號智爲王。自餘如文自明。

第三佛子已下一段有四十行半經。約分爲十二段。一佛子此菩薩本願力故已下至於此忍門是十方諸佛現如勸修諸如來十八不共法分。二又善男子已下至汝當湣念如是眾生是諸佛勸嘆得無生忍念度煩惱惡覺眾生分。三又善男子汝當憶念已下至智慧之門有兩行經。諸佛勸念本所誓願普大饒益一切眾生分。四又善男子已下至一切二乘亦能得無分別法有兩行半經。明諸佛勸住法性分。五又善男子汝觀我等身相已下至宜應成就此事有兩行半經。是諸佛加勸令修福徳智慧說法音聲分。六又善男子已下至汝應修行成就此法有三行半經。明諸佛勸修無量法明分。七又善男子已下至通達其事有一行半經。明諸佛勸修種種差別如實通達其事分。如上二十行半經。總有三加七勸。三加者。一諸佛現身。二與智。三贊言善哉善哉及與摩頂七勸者。如上科文作七段是也。八佛世尊與此菩薩無量起智門總有可兩行經。明諸佛以七勸三加令起差別業分。九佛子已下至優婆尼沙陀分亦不及一可有七行經。明以得起智門起前初發心不可比對分。十何以故已下至以不動法故可五行經。明得無量身語意業分。十一佛子已下至設經百歲亦不能及有三行經。明舉諭況乘船至海速疾超過百歲分。十二佛子已下至不能及有四行經。明乘船至此無功行海分。如是勸加從十住十行十回向十地。一一位初首皆諸佛勸嘆加持說法者。令說法故。至此八地三加七勸明自修行者。自行無功所得及故。於此地中法爾智現。諸佛加持法相應故。堪領受一切諸佛廣大法故。如世帝王徳備卽鳳祥麟應。是徳所感也。明此八地無功智現卽十方諸佛咸應是法爾合然故。經云善男子此忍第一順諸佛法者。明此地得。無生忍非如第六七地已前順忍故。此忍第一順諸佛法者。明此無生忍是諸佛本體智性故。善男子我等所有十力無畏者。卽處非處力等及四無畏是。十八不共諸佛之法汝今未得者。明勸升進如來自在不令住在無功用中。十八不共法者。一無有誤失。二無卒暴音。三無忘失念。四無不定心。五無種種想。六無不擇捨。志欲七無退精進。八無退念。九無退定。十無退慧。十一無退解。十二無退一切業。十三隨智而轉智爲前導。十四一切諸語業智爲前導隨智而轉。十五一切意業智爲前導隨智而轉。十六知過去世無著。十七知未來世無著。十八知現在世無著四無畏者。一一切智無畏。二漏盡無畏。三說障道無畏。四說盡苦道無畏。十力如先已明。如汝𨿽得是寂滅解脫已下。勸令念未得眾。生令念本願。普大饒益已下。通有三加七勸。如文自明。以此七勸令起無量差別智業。如歌羅分者。此云豎析。人身上一毛爲百分中一分。或曰爲十六分之一分。以西域十六分爲一升。所謂此地起智升進。不可以前地法能比對少分故。優波尼沙陀分者。優波此云近也。沙陀云對。明此地起智利物之廣大。前地設經百千億不可數劫所作利益。亦不比並此之少許微毫之益故。爲明前地以益劣故。以此地起無限化身之益故。餘如文自具。已上一段以明三加七勸安立法則。十住十行十回向十地等第八位中大勢共同。總明十住初心一念入道生如來智慧家時一切法總具。然法須安立次第升進。不滯諸行故。令諸始發心者知軌度故。從初發心興大願故。令大悲智而與法身齊升進故。設教前卻學者。一時智有迷悟淺深自路。以智境界非有前後。

第四段有五十九行經。約分爲八段。一佛子菩薩住此第八地已下至皆如實知有四行經。明以善巧智觀世間成壞由何業因分。二又知地界小相大相已下至差別相有兩行經。明地水火風大小差別相分。三知微塵細相已下至知微塵差別智有七行經。明知微塵差別相。四又知欲界色界成壞已下至觀三界差別智有兩行半經。明知三界成壞相分。五佛子此菩薩復起智明已下至悉現其身有七行半經。明觀眾生身差別隨應現身分。六佛子已下至而爲現身有十二行經。明現身同事分。七佛子已下至於此身現如是形有十行半經。明此位菩薩住於無心相中現身同別自在分。八此菩薩知眾生集已下至顯現色身相有十二行半經。明業報身及相差別分。隨文釋義者如觀一切智者。是根本智。所行境者。差別智也。從根本智所分別故。觀世間成相者。如世界初成及四時人天地獄畜生餓鬼等成相及以壞相。皆由業成。皆由業壞。皆同類相應非常總爾。於不遷不變無時之中。見長壽。見短壽。延促萬類不同。自成他壞。或復同時皆隨業然。非眞有故。如是成壞劫住延促時分增減。此八地菩薩悉知。地界小相大相者。明知小相一塵是也。大相一塵無體卽廣狹悉等。又如一毛孔中安立廣大世界及小世界淨穢差別咸住其中。微細無限。重重無礙。如因陀羅网。十方互參。如是悉見如水火風界大小之相者。且如此世界。約俱捨論云。安立器世界。風輪最居下。其量廣無數。厚十六億由旬次上水輪。深厚十一億二萬三千四百半由旬。下八由旬水余結凝成金。如是金剛際已上積塵成世界。如楞伽經云。津潤妄想。能生內外水界。堪能妄想。能生內外火界。斷截妄想。能生內外地界。飄動妄想。能生內外風界。所謂愛生水界。我所堪能生於火界。能所二執能生地界。思想彼此能生風界。愛心亡水災不及。我能我所亡火災不及。思想亡風災不及。二禪水災不及。三禪火災不及。四禪風災不及。爲思想絕故。內無出入息。外無風災。內無能所。外無火災。內無欲愛。外無水災。一如色界四禪次第。又以增上欲愛故。能生火界。卽如蓮華寶女地獄以愛心取故。欲愛增上便成熱銅柱等苦。以熱燒﹝火

﹝十／甲／寸﹞悶絕便死而復生。如是一日千生萬死苦無窮極。皆由愛戀。如增上業火成融銅猛火業風等。一如說地獄等經如是業壞。此位菩薩悉能如實知見。經云隨何世界中所有地水火風界各若干微塵者。如以積小成大者。卽以鄰虛塵透金塵透銅塵透鐵塵隙中兔毫羊毛蟣虱艸子穬麥。皆七七比之以成分寸尺肘弓等量。知之者是凡情所知。如俱捨論所說。及此閻浮提洲地南北東西廣狹之量。亦如彼說。如人畜身以身長短以積塵之法。七七比之而知人畜身之塵數者。此是凡情之量見也。此位菩薩世界國土人畜等身。皆智眼見之。知三界成壞智者。三界所有成時乃至大相小相。此位菩薩皆智力知見。婆羅門眾者。淨種也。剎利眾者。王種也。毗捨眾者。商估種也。首陀眾者。農夫種也。經云此菩薩知眾生身者。是業報身也。國土身者。或以眾生身爲國土。如人身於中有八萬四千戶虫居等是。已下十身悉能同別自在。此菩薩知眾生集業身者集何業果增上。而報得身悉知之。煩惱身者。通三界身。色身者。色界身也。無色身者。無色界也。如是等身大小相以智能知。如來身有十種菩提身。願身者。以菩提心起願成身故。化身者。隨眾生所現故。力持身者。十力所持故。相好身者。福智萬行所莊嚴故。威勢身者。示現摧伏諸我慢故。意生身者。逐眾生情所欲故。福徳身者。具莊嚴故。法身者。如虛空故。智身者。知無邊法故。知智身者。覺自智及他智故。善思量相者。任智所知無情識故。如實決擇相者。以根本智起差別智善決擇義相故。果行所攝相者。卽一乘從根本智果起普賢願行故。世間出世間差別相者。眞俗二智悉現前故。三乘差別相者。二乘趣寂。菩薩生於淨土。或云畱惑潤生等事。共相者。三乘共一體無生相。不共相者。具慈悲無慈悲名不共相。又共相者。凡聖一體具如來智。又不共相者。有迷悟不同故。出離相者。三乘是也。非出離相者。一切凡夫具煩惱者是。一乘非此二事。有學相者。七地已前菩薩是。無學相者。八地已後菩薩是。知法身平等相者。萬法無自性故。不壞相者。如智所報得境界故。隨時隨俗假名差別相者。卽化身隨樂欲心故。眾生非眾生法差別相者。有情無情差別相故。佛法聖僧法差別相者。聲聞僧緣覺僧淨土菩薩僧一乘菩薩僧差別相故。佛亦隨類知之。知處空身無量相者。以法身起智隨行所感無量色別故。周徧相者。爲法身。智身周徧。行亦周徧故。其色相亦徧無形相無異相者。悉同體故無邊相者。以法身智境非情限故。顯現色身相者。明色身無體無依智自在顯現故。已上如前科文中有八段經。文深隱處解之。文自具處如文自明。大意明此地菩薩無功之智所及之用故。

第五段有十行半經。約分爲三段。一佛子已下至法自在有兩行半經。明此位已成就如上身智已得十自在分。二得此十自在故已下至無能壞智者有一行半經。得四種智自在分。三此菩薩已下至積集一切佛法有六行半經。明此位菩薩以無過失身口意業隨般若波羅蜜能集一切佛法分。經云命自在者。於不生不滅大智體上同一切眾生受生死自在故。心自在者。隨無念智所作能辦故。餘如文自具。

第六一段有九行半經總爲一段。佛子菩薩住此地已下至於諸事中無有過咎。明此位菩薩得住十種力分。如經自具云。一切種一切智者。一切種者。明加行具修多種智故。一切智者。是根本智。或云一切智智者。明從根本智起差別智故。意明以根本無功用智作種種多功用智無二故。智現前故者。明如上自在智現前故。此菩薩已下明得無功之智力故。能現一切諸所作事於諸事中無有過咎。以智無能所故。

第七一段有六行半經。明不動地具有十種地名分。其地名義如經自明。一切世間無能測故名童眞地。明七地已前有行有開發是世間智此八地無功之智現前故。是初童蒙入眞智故。號曰童眞地。無過失故名爲生地。明有覺有觀已絕無覺觀刺之所傷故云生地。以生在無功用智中故。餘如文自具。

第八一段有十行半經。於此段中約分爲兩段。一佛子菩薩成就如是智慧已下至示成正覺有五行半經。明此位菩薩入佛境界自力所持感招梵釋王等常隨侍奉分。二佛子菩薩如是入一乘會中已下至住不動地有五行經。明入一乘無功用會獲神通隨意自在分。常爲如來之護念者。明諸佛非不護念一切眾生斷善根之輩。其護念有三義。一護念苦道眾生未發心者。二護念已發心者有學有開發者。三護念入無功用菩薩令得佛自在故。梵釋四王金剛力士常隨侍衛亦有三義。一侍衛一切眾生。二侍衛已發心之者。三侍衛已至無功用智及一切諸佛故。侍衛亦有二義。一大悲覆育侍衛。二入位菩薩以尊敬彼法侍衛。於一一身有大勢力報得神通者。七地已前是修。生報業神通未能自在。此地無功之智報業神通廣大自在。七地已前報業神通依禪定願力生。此地報業神通無作智生。無修作故。放大光明者。所作障亡故光明自應。入無礙法界者。諸作已亡故。任智無有礙。餘如文自具。

第九一段有三十二行經。約分爲四段。一佛子已下至善能開闡智慧門故有十三行半經。明此位菩薩見佛廣多及舉眞金治作寶莊嚴諭分。二佛子已下至不可窮盡有六行半經。明此位菩薩普放光明及所行之行願波羅蜜增上分。三佛子已下至一切智智依止者可有七行經。明此位菩薩授職及行諸波羅蜜四攝四無量不離三寶分。四此菩薩已下有五行半經。明此位菩薩以無功用智起精進力所得三昧及願力所求示現菩薩眷屬廣多分。

第十段中有四十二行頌。重頌前法。如文自具。大方廣佛華嚴經論卷第三十五第九善慧地

將釋此地。五門如前。

一釋地名目者。此地何故名爲善慧地。爲此第九地行同十住中第九法王子住。每與五位中第九位並同法師位。善知眾法故名善慧地。

二明此地修何行門者。此地修力波羅蜜爲主。餘九爲伴。

三明善財表法者。善財於閻浮提有一林。名嵐毗尼。見有神。名妙徳圓滿。此閻浮提者。是此洲林名此洲因林而得名故。以明此位智慧設教如林廣多覆蔭故。又言其中有園林者。明智慧重重無盡故。名嵐毗尼。或曰流彌尼。尼者。女音。流彌尼者。樂勝圓光也。明此善慧地智慧法樂無垢圓光明。以善慧圓光破煩惱令得樂故。神名妙徳圓滿。明法師位妙慧圓滿故。住寶樹莊嚴樓閣。寶樹者。是法師之行也。樓閣者。明智慧髙遠重重迥照無礙故。明以眾行莊嚴智慧善說諸教令眾生信伏故。是法師解行具足。

四明此地於三界中得何界解脫者。得智慧圓滿解脫。

五明隨文釋義者。二義如前。一長科經意者。於此善慧地長科爲七段。第一說此菩薩八地時已下有二十六行頌。明聞前地之法大眾興供稱嘆及請說第九地法門分。第二段長行有六十二行半經。明修入九地向正住九地心知諸法差別分。第三段長行有三十六行半經。明此位菩薩爲大法師以四無礙智說一切法門分。第四段長行有二十八行半經。明此位菩薩爲大法師得百萬億不可說總持門隨意自在分。第五段長行有十六行半經。明此位菩薩以一音聲而爲無限眾生說法問難隨彼所欲皆令歡喜分。第六一段長行有二十九行半經。明此位菩薩見佛廣多及以供養承事並自授職分。第七一段有四十八行頌。重頌前法分。

二隨文釋義者。第一二十六行頌中復有兩段。一二十五行頌。是聞前地大眾歡喜興供嘆法分。二末後有一行頌。是請後地分。此兩段頌。於中文義如頌自明。

第二段長行有六十二行半經。義分爲十四段。一爾時下至第九善慧地有六行半經。是趣入第九地向分。二佛子已下至無爲法行可有四行經。明住第九地知一切眾生十種所行法分。三此菩薩以是智慧已下至三聚稠林可有三行經。明此位菩薩知一切眾生十一種稠林分。四此菩薩如實知已下至皆如實知有四行經。明此位菩薩通達十種相差別分。五又知諸煩惱種種相已下至八萬四千如實知有四行半經。明此位菩薩如實知八萬四千煩惱相分。六又知諸業種種相已下至八萬四千皆如實知可有五行經。明此位菩薩知業種種相乃至八萬四千分。七又知諸根軟中勝相已下至乃至八萬四千皆如實知可有四行半經。明此位菩薩知諸根差別相分。八又知諸解有一行半經。明此位菩薩知諸解差別乃至八萬四千分。九又知諸隨眠種種相已下至惟以聖道拔出相可有六行經。明此位菩薩知隨眠種種相分。十又知受生種種相已下至妄謂出三界貪求相可有五行經。明此位菩薩知受生種種相分。十一又知習气種種相已下至如來燻習相可有五行經。明此位菩薩知習气種種相分。十二又知眾生正定已下至二俱捨不定相可有四行經。明此位菩薩知定正邪分。十三佛子已下至令得解脫有兩行經。明都結上十二段知差別諸法分。十四佛子此菩薩已下有四行半經。明以四乘法隨根獲益從第二段長行有六十二行經中分爲十四段。又從初一段六行半經經云爾時金剛藏菩薩告解脫月菩薩已下六行半經。是修第九地向以如是無量智慧思量觀察。欲更求轉勝寂滅解脫者。明第八地入理智無。功趣入升進如來佛果十力四無畏大用寂滅無功用故。復修習如來智慧者。明修八九地於佛功用未自在故。入如來祕密法者。過思量修習所知而不作念。普應萬有無休息故。觀察不思議大智性者。是根本普光明大智也。性者。明智體也。性無依住。對根物而成大用故。淨諸陀羅尼三昧門者。以無依住智普應物而成大用。是正受總持義故。具大神通者。智隨根應名之爲神。不往而體徧十方名之爲通。又智無住與自他而齊知見名之爲通。又智性具大功而無形名之爲神。無自性而具眾知名之爲通。又具知見而無生死名之爲神等。法界而同一多名之爲通。已下如文自明。已上六行半經是修第九地向。二一段可四行經。住第九地分經云佛子菩薩摩訶薩住此善慧地。如實知善不善無記法行者。明此位大法師。善知一切眾生心之所行。若善若不善及不作善不善名無記皆悉知之。如不善有四種自性相應引發勝義。善有一十三種自性相應隨逐發起。第一義生得方便現前。供養饒益。引攝對治靜等流。寂靜無記有二。如八種識中眼耳等。五識無覆無記。第六意識有覆無記。第七執識有覆無記。第八種子名爲藏識無覆無記。但與執識成有漏善種子作來世生因故。如器盛物種子故。文有四種無記。威儀工巧變化異熟。如世人有威儀無威儀及工巧皆忘失正念。如學世間變化亦爾。與正念不應。如今世造業成來世異熟。身與死相應一念不覺受生。又四種無記。自性相應引發勝義。此四無記是出世道。如是等行法。此位菩薩悉知。有漏無漏法行者。三界是有漏。出三界法是無漏。三乘出三界法是有漏。一佛乘普光明智是無漏。世間出世間法行者。三乘是出世間法行。凡夫是世間法行。一乘是非世間非出世間。能隨世間具普賢行法故。思議不思議法者。一切三界是思議法。又三乘出世皆是思議。皆有所得故。一乘智境是不思議。無所得故。是寂用無邊大自在故。定不定法者。色界四禪無色界四禪是定法。是不定法。非眞定故。有生滅故。三乘出世寂滅定。是定法。是不定法。皆有取捨法故。一乘法界禪。是定法是不定法。是寂用自在故一切凡夫法。是不定法。一切諸佛是定法故。一切凡聖皆無定法性。無依止故。聲聞獨覺法者。厭苦集。修滅道。了緣生入無生性。捨離悲智超世緣縛故。菩薩行法行者。行六波羅蜜畱惑及生淨土法行。如來地法行者。普光明智是而與一切眾生及二乘一而作地故。有爲法行者。三界人天及三乘修生無漏總屬有爲行故。淨穢心自在故。無爲法行者。惟如來智地故。已上一段四行經。明知十種法行分竟。三此菩薩知一切眾生十種稠林分中。經云此菩薩以如是智慧如實知眾生心稠林者。總舉煩惱廣多如稠林。皆由心起。無心卽諸行稠林滅。大智如林。能普覆護一切眾生故。煩惱稠林者。迷法界自性緣生。成等虛空界世界微塵數一切煩惱稠林。明煩惱廣多翳障如稠林。一達智境便爲萬行功徳稠林故。業根解種性樂欲並可知。隨眠稠林者。有七。一欲受二嗔三有恚四愛五慢六無明七見疑。是見道疑。此七種常相迷覆。號曰隨眠。能迷無邊心境障菩提智。故號稠林。受生稠林者。一剎那際八百生滅。同時而起。習气稠林者。如經安立十住十行十回向十地。皆爲現前一分生如來智慧家。頓斷三界粗惑。地上漸治習气如初地明觀世法。二地以戒波羅蜜以治欲界惑習。三地修四禪八定治上二界惑習。四地生如來家。五地修世間眾技之門。六地出纏智慧已滿。七地入利生之方便。八地無功智現前。九地行成任運。十地功圓佛用。皆是治習气方便。三聚差別稠林者。從三不善根中。約有十六種稠林名廣乃八萬四千及無盡三不善根三毒三株杌三垢三燒害三箭三惡行三遺三縛三所有二熱三惱三不淨三熾然三稠林三拘礙。總以貪嗔癡爲體。作種種煩惱名。已上三行經。明稠林煩惱分。四此菩薩如實。知眾生心種種相者。都言之也。所謂雜起相者心所緣雜境界。速轉相者。生滅無常剎那不住壞。不壞相者。世間無常。是名爲壞相。世間相無成。卽無有壞。此卽世間出世間平等相無形質相者。如心念空作空無相見。無邊際相者。作無邊際念想。淸淨相者。如是淸淨相者如是染淨縛不縛悉如實知。乃至無量皆如實知已上明此位菩薩如實知種種心想相以智能知五有四行半經。又知諸煩惱種種相者。都言之也。所謂久遠隨行相者。言諸煩惱無有始終。恆隨無明所緣行故。無邊引起相者。由名色以心所緣名色名之爲行。其心緣境受。乃同時心想系纏。識種便熟。五蘊十一緣濤波不息。名色爲境。心爲主。受想行爲使。末那執識起貪愛嗔癡。於本業田中種識種子生諸苗稼。約有八萬四千。俱生不捨者。如前已釋。眠起一義者。眠煩惱者。如前七種是。起煩惱者。現作業十使十纏等是。如十使中身見邊見邪見戒見疑見等六是障見道。貪嗔癡慢四是障修道。行爲𨿽見道在行數起。修道煩惱至三地除。見道煩惱六地除。七地十地會佛悲智利眾生行。爲初地二地已上上十善治欲界惑。三地修四禪八定治上二界惑得出三界心故。六地三空現前出世智慧悉皆具足故。無見道惑。七地已去一向處世。學佛智悲利生之門。如是安立明分法則。須當如是。初發心者。一時具修。經云眠起一義相者。明體無二相故。迷一眞智而作多妄者。還一體收。故與心相應不相應相者。心與境合爲相應相。不與境合而妄緣之是。心不相應相。隨趣受生而住。相者。因如是煩惱生如是住處悉皆知之。三界差別相者。欲界色界無色界受生執境。於中定亂心想所緣。皆如實知愛見癡慢。如箭深入。過患相者。明三界受生皆由。是四種煩惱作種種煩惱。乃至八萬四千者。如十使煩惱以五蘊所成。一蘊中有百。五蘊中有五百。以五蘊成五塵。五塵中還有五蘊十使。以爲一百。五塵中有五百。以蘊爲內。以塵爲外。皆意爲主。意爲能緣。塵爲所緣。以此內外各有五百。共成一千。配七識七千。分三世。三七二十一。二萬一千。嗔行多者貪行多者癡行多者等分行者各二萬一千。共爲八萬四千。以約造煩惱業。但七識故余不能爲。如隨好光明功徳品云。於色聲香味觸。其內具有五百煩惱。其外亦有五百煩惱。嗔行多者二萬一千。貪行多者二萬一千。癡行多者二萬一千。等分行者二萬一千。但有此言亦不配當。已上四行半經。明此位菩薩如實知種種諸煩惱相分。六可有五行經。明此位菩薩知業種種相分。如經云。又知諸業種種相者。都言之也。所謂善不善無記相善不善可知。無記者。有二種無記。一不記善不善及昏沈睡眠。是不善無記。二三昧正受心境俱亡正智現前。但爲眾生轉正法輪。於其自他無法正記。故云無記。相有表示。無表示相。明有表業者。或有業因。有表示。生卽因。有前境可見聞覺知由心取彼以成業種。或有業種外無表示。由心橫念自計成業相。與心同生不離相者。明業由心起心卽是業。如境中像。業所報果是心影像。心亡境寂因自性剎那壞而次第集果不失相者。明作業由迷自性。𨿽作妄業。忽起還亡。𨿽不常系在前。所集果報一一不失。自非正智現前諸業便爲智用始可脫也。有報無報相者。三界眾生及二乘並淨土菩薩皆是有報相。一乘佛果染淨心亡不依果報。但爲隨眾生樂欲隨物現形。似如意摩尼與物同色無自性無他性。爲本來與一切眾生同其一心。任彼心所見達者。法自如是非作用往來故。受黑黑等眾報相者。明無明業中重重作黑業故。以智爲白以識爲黑。如田無量相者。舉諭明業如田中生種種艸木。如業田中生種種識種苗芽甚繁稠林故。凡聖差別相者。明是人業是畜生業是地獄是餓鬼是天業是聲聞是緣覺是淨土菩薩是一乘佛果大悲智業。此位菩薩悉能了知。現受生受後受相明懸知三世受生業故。乘非乘定不定相者。外道所乘及定並三乘出世。妄謂出世非出世道業故。乃至八萬四千皆如實知。及佛果已來差別業皆如實知。已上明知業差別相。七知諸根耎中上勝相者耎者。下根。中者中根。上者上根。如是先際後際差別無差別。上中下相者。知三世根行差別。同異悉知故。煩惱俱生不相離相者。修生煩惱俱生煩惱不相離相。皆悉知之。乘非乘定不定相如前。隨根网輕轉壞相者。隨根設教网隨輕重煩惱轉壞相悉能知之。增上無能壞相者。言根品上上而無退動故遠隨共生不同相者。如一切眾生無始共生不離一性而隨分別根。性差別不同悉皆知之。乃至八萬四千如實知之。皆無錯謬。八知諸根。已上知根差別解中知諸解。下中上性樂欲乃至八萬四千如文自具。

已上知解性欲樂差別。八萬四千者。迷成八萬四千煩惱。悟成八萬四千解脫智慧。九知諸隨眠種種相者。都言之也。隨眠者。明恆與惑染相應而無一念了覺之想。名之爲隨眠。所謂與染心共生相者。明因名色與心共生迷。斯名色從自心起執爲外有遂生染心共名色俱起故。言與心共生心相應不相應差別相者。明一切眾生心與境相應不相應差別相悉能知之。久遠隨行相無始不拔相者。明無始恆與五蘊十二緣未曾一念覺心而以觀拔之。與一切禪定解脫三昧三摩缽底神通相違相者。心境無性無可動移。名之爲禪心亡。卽諸系滅名之解脫。三昧者。無沈掉也。三摩缽底者。正智慧也。神通者。正定不亂相應正智神通無礙自相應故。明隨眠煩惱與此相違三界相續受生系縛相皆悉知見。令無邊心相續現起相者。以隨眠故。開諸處門相者。以隨眠故。開三界六道受生之門。堅實難治相者。爲執深無明重故。迷根本智地處成就不成就相者。明十種中成與不成相。惟以聖道拔出相者。明如上隨眠。煩惱非以聖道無能濟拔。已上明此位菩薩知隨眠煩惱相。十又如受生種種相者。都言之也。所謂隨業受生相。此段有十三種隨業受生因緣相。明六趣差別相者。天人阿修羅畜生餓鬼地獄等差別相。有色無色差別相者。是欲界色界無色界相。有想無想差別相者。有想通欲界色界。無想都舉無色界天。於中受生差別相悉皆知見。業爲田。愛爲潤。無明所覆。識爲種子。皆與名色俱生。總不相離。如是迷一心之境生後有身。轉轉爲因無有斷絕。實無有性妄作多生。如是悉知。癡愛希求相續有相者。爲迷自心無性無生之智。於諸善惡常有希求。以此有生相續欲受欲生者。於一切名色常有欲受故。卽有生也愛爲生根故。照心無體卽境無所起。心境總無業體便謝。惟普光智無闇無明。卽無明滅十二虛妄緣滅。惟法界自在無礙智悲自在緣成也。性無能所自他同體。隨計示迷。如是等緣生如實知。見無始樂著妄。謂出三界者。明以有所希求妄。謂出三界乃至三乘解脫。但於三界外受粗塵化生死身。如微塵細變化身。於一塵之內。咸該剎海一切佛事悉在其中。此惟一乘智身所辦。已上知受生種種相。十一又知習气種種相行不行差別相者。明此位菩薩知習气行不行差別相。隨趣燻習相者。明隨天人六道受生隨趣習气相。謂不依境得隨眾生行。燻習相者。明見他所作之行隨事起染。善惡例知隨業煩惱燻習相者。謂不依他境而自起故。如是燻習悉皆知之。善不善無記燻習相者。𨿽行善。𨿽行不善不記善不記不善。是無記燻習相。隨入後有燻習相者。如是無記還成後生所燻種子。亦皆知之。次第燻習相者。如有三界業何業種子勝依所勝業次第燻習。又如十住十行十回向十地。一一次第燻習相故。不斷煩惱。遠行不捨燻習相者。卽是第七具足方便。住第七遠行地。八萬四千煩惱悉皆同事故。實非實燻習相者。若實若虛悉皆知見。見聞親近聲聞獨覺菩薩如來燻習相者。親近二乘厭。苦修空捨大悲習。親近菩薩修空破我。成大慈悲習。親近如來成就根本普光明智。圓該法界。具普賢行習。已上知諸習气相。十二又知眾生邪定正定不定相。所謂正見正定邪見邪定相者。但正見卽有正定正見者。思亡智現。正邪見盡。定亂總無。無得無證。無生無滅。名爲正見。心稱此理名爲正定。返此有作有爲卽爲邪定。二俱不定相者。如欲界眾生未修定業者。二俱不定。五逆邪定相者。如二乘教無明貪愛。能所覺心諸結使。名爲五逆。以無名爲父。貪愛以爲母。覺境識爲佛。諸使爲羅漢。陰集名爲僧。無間次第斷。如楞伽所說。五根正定相者。信根進根念根定根慧根。如是五根所修名爲正定相。二俱不定相者。以正邪二事總無性故。八邪邪定相者。邪語邪業邪念邪精進邪定邪思惟邪命邪見。此依意識及末那所作。依正智所行動用俱定。爲正定相。正性正定相者。一切法無思無相無分別爲正性。卽此正性爲正定相。更不作二俱離不定相者。正邪俱捨。無有定亂。方至眞也。深著邪法邪定相者。明取相眾生樂求諸見設入定中。還取諸相名爲邪法。邪定相習行聖道正定相者。明修諸法空無相無性無作者名爲聖道。其心不與生滅和合。名爲正定。又修四聖諦名爲聖道。修於八禪入九次第定。名爲正定。九次第者。名滅定。此滅定者。有四種滅定。一聲聞滅定。以四諦觀識心滅現行煩惱及智亦滅。二緣覺滅定。觀十二緣滅現行煩惱及智亦滅。三權教菩薩觀十二緣四諦。明苦空無常無我人無眾生壽者。性相空寂都無所縛。行六波羅蜜生於淨土。或以隨意生身住於娑婆。或言以慈悲畱惑住世。設入寂定。但隨無相理滅。不得法界大用滅故。四如一乘菩薩依如來普光明智發心。但達根本無明。是一切諸佛根本普光明智。以此大智以爲進修之體。所有寂用皆隨智門。一身寂多身。用多身寂一身。用同身寂別身。用別身寂同身。用如是同別寂用自在。等空法界無礙。自在重重。如海幢比丘是也。不同三乘以一切法空爲進修十地之體。或以無性之理爲十地之體。是三乘極果故。二俱捨不定相者。正邪俱捨。無定無亂方是應眞。已上知正定邪定相。十三佛子菩薩隨順如是智慧。名住善慧地。有兩行經。是都結此地所知。文自具也。十四佛子此菩薩善能演說四乘法及能隨眾生諸趣受生。如文自具。

第三段四智門中。長行三十六行經。分爲三段。一從佛子已下。至而演說法。有兩行半經。明善巧智起四無礙智分。二此菩薩常隨四無解智。至樂說無礙智。可有兩行經。明是正舉四無礙智之名分。三菩薩以此四無礙智已下。有三十一行半經。明四無礙智隨用差別無限分。此一段明此位爲大法師之智用自在。云善能守護如來法藏者。三乘一乘三藏及仁義禮智信。並是菩薩善安立故。三藏者。戒定慧通一切法藏故。用菩薩言詞而演說法者。明佛爲正覺之體無分別故明如來所有出生滅度度眾生及轉法輪總是菩薩道故。以下如文自明。各依四智所轉法輪皆有所歸。以法無礙智總辯法身平等自性之理。以義無礙智能辯諸法總別同異。以詞無礙智所說無錯謬。以樂說無礙智所說諸法無有斷盡。以如是四智轉一切法輪不離此也。如阿耨池流出四河。潤諸世間生諸艸木。各有差別而體不離一水四河。思之可見。

第四一段十陀羅尼門中。二十八行半經。分爲五段。一佛子菩薩住第九地已下。至而演說法。有六行半經。明此位中得法師位以四無礙善巧智。得十種百萬不可說陀羅尼門分。二此菩薩已下。至爲他演說。可有三行半經。明自於佛所以百萬不可說總持門聽聞諸法門已不忘爲他演說分。三此菩薩初見於佛已下。至所能領受。有兩行經。明此菩薩初於佛所得法門。非聲聞百千劫而能領受分。四此菩薩得如是陀羅尼已下。至無能與比。可有三行半經。明此位菩薩處座說法。滿大千界隨眾生心樂分。五菩薩處法座已下。可有十三行經。明一音中隨心所念令諸眾生悉令開解。及以無情亦令說法分。云陀羅尼者。是總持義。得如來妙法藏者。明與佛合智所說。如十住中名爲法王子位。得義陀羅尼者。明法總別同異無礙門。法陀羅尼者。明法身無性無作自性之理。智陀羅尼者。明善了根性隨根授法。光照陀羅尼者。以教光及放光照燭令一切眾生解脫。善慧陀羅尼者。得總持諸善慧故。眾財陀羅尼者。明法財世財悉具足故。威徳陀羅尼者。總持一切三千威儀八萬細行悉具足。令眾生見者悉解脫故。無礙門陀羅尼者。智無礙詞無礙義無礙樂說無礙神通無礙故。無邊際陀羅尼門者。所作利生無限故。種種義陀羅尼門者。能安立一切種法門故。言百萬阿僧祇善巧者。明百萬不可說智門。善巧能令眾根皆令稱當。已下如文自具。

第五段十六行半經。義分爲兩段。一佛子此菩薩已下。至普爲一切作所依怙。有十行半經。明此位菩薩假使三千大千世界乃至無量世界眾。一時皆以無量言音問難一時領受。亦以一音爲其解釋令其歡喜分。二佛子已下。至無有忘失。可有六行經。明此位菩薩能受十方無量處皆有不可說微塵數諸佛眾會。一一佛皆隨無量不可說微塵數諸眾生性欲不同所說不可說法門。此位菩薩皆能領受分。已上如文自具。

第六二十九行半經。義分爲五段。一佛子菩薩住此第九地已下。至諸莊嚴具無與等者。有八行經。明此位菩薩親近。諸佛承事供養廣多及比眞金作輪王寶冠小王不如諭分。二此九地菩薩已下。至但隨力隨分。可有六行經。明此位菩薩二乘及下地菩薩。不如並舉力波羅蜜爲所修行分。三佛子已下。至亦不能盡。可有兩行經。明略說此位菩薩志徳廣大分。四佛子已下。至智智依止者。有七行經。明此位菩薩受職統化廣大分。五此菩薩已下。至說頌。有五行半經。明此位菩薩加精進業及殊勝願力眷屬倍加廣大自在分。

第七一段四十八行頌。重頌前法。如文自具。此已上大綱。明但隨智境約智徳見佛供養及攝生乃至眷屬廣大非有往來。自他所爲但以智境對現故。如一切智智之依止者。明修眞俗二智者之所依止故。明六地眞俗二智現前。七地惟在利物。八九二地行圓任運。十地佛力方終。云如來無上兩足尊者。明此眞俗二智滿故。明如是修二智者所依止故。大方廣佛華嚴經論卷第三十六十地品二十六之六第十法云地

將釋此地。五門如前。

一釋地名目者。明此地何故名爲法云地者。明此菩薩登法王位。智滿行周。以大慈悲云於諸生死海。普降法雨灌一切眾生田。令一切眾生發善心菩提之芽。無有休息。以此名爲法云地。明此地從初發心入此智地而生佛家。升進修行至此地。大悲願力功終行滿故。常雨法雨故。

二明此地修行門者。此地所修智波羅蜜爲主。餘九爲伴。

三明善財表法者。善財於此位中。於菩薩集會。普現法界光明講堂中。見無憂徳神。並一萬主宮殿神俱來迎善財。及稱嘆供養。至菩薩集會。普現法界光明講堂者。明此地菩薩集智悲行滿故。其神等隨逐善財。入普現法界光明講堂。中見釋氏女瞿波坐寶蓮華師子之座。八萬四千婇女所共圍繞者。明菩薩集會普現法界光明講堂。此是依二智報得是智境界而作堂體。釋氏女而處其中者。明女爲悲體。表智中行悲七住七地悲中修智八地智中行悲。婇女有八萬四千所共圍繞者。明以普光明之大智行等一切眾生八萬四千煩惱皆具同行。是慈悲之極故。以女表之也。如是一切眾生八萬四千煩惱樂欲不同。菩薩以大慈悲心皆同其行方便引之。以慈悲心育養眾生。以女表之。非獨直爲女也。瞿波者。此云守護地。明此法云地願力智悲皆悉已滿。但常守護一切眾生心地。以爲地體故。名守護地神號無憂徳者。是此地慈悲法悅行滿之智。與一萬主宮殿神。來迎善財者。表是智中之慈悲引接眾生之萬行故。主宮殿神者。明慈悲爲宮。智慧爲殿。表常以智悲爲主主導一切眾生皆令悟入故。此瞿波女自說本因。從久遠以來常爲佛妻者。表智悲不獨有也。明以表智悲常不相捨離爲佛妻義。又表十地大智慈悲法悅如妻義也。此托世間事表法。但取其意。況以智悲濟養含生之行。非卽實如凡夫有欲之妻故。托事表法。令易解故。如毗盧遮那是法界主。非如化佛引俗出纏。如是諸女皆從王種中生者。明此位悲從智生。以智爲王。生死法中而得自在。名之爲王故。故悲從智生也。明從第七地至第八地從悲修智以滿入無功之智。用從八地至九地十地從智隨本願力修無功之悲滿故。至十一地。以無功之大悲。幻生大智佛徧周剎海。普利眾生。卽以摩耶爲母。徧生諸佛教化眾生。以表之。如是逆順進修發菩提心者。悉須明解。使得進修不謬。

四明此地於三界中得何法者。此地於十方三界得法界普光明大智大慈大悲。任運圓滿。大法云。普雨智雨。受佛職門。如善財所入瞿波女講堂者。是爲明智能常與等虛空界一切眾生八萬四千煩惱諸根欲以法對治解脫故。

五明隨文釋義者。二義如前。一長科經意者。從此十地一段經中。長科爲十六段。

從初一段有三十二行頌。長科爲兩段。一從淨居天眾已下。有二十八行頌。明淨居天眾聞法興供。及見佛徳廣大無邊分。淨居天是九地菩薩眾。是第三禪天眾。後十地是四禪位。從初地多作閻浮提王。二地忉利王。以次排之。卽可知也。以表升進自在如天。亦不獨作天王。一一位明行徧周自在如天。此總明第一義天一切智天。非如是諸天下品十善業果報生天也。二卽時解脫月菩薩已下。有四行頌。明請第十地行門分。於中文義如經自具。

第三一段長行。有六十八行半經。明此位菩薩坐蓮花座爲大法師受十地佛大職位分。第四一段長行。有二十二行半經。明十方諸佛咸放智光灌頂許可同佛職位分。第五一段有三十六行半經。明此位菩薩廣大微細差別智善知諸集諦分。第六一段有七行半經。明此位菩薩得十大解脫分。第七段有四十五行半經。明此地菩薩於一念頃能受十方所有諸佛法。明皆能領受及能於十方雨法雨自在分。第八段有三十五行經。明此位菩薩隨念廣大微細大小一多相入通化自在分。第九一段有十八行半經。明此大眾聞十地菩薩神通生疑時。金剛藏菩薩入體性三昧。現菩薩神通爲眾除疑分。第十段有二十七行經。明此地菩薩智慧神通力下地不如不可比如來神力智慧分。第十一段有三十五行半經。明此位菩薩不異如來身語意業。不捨菩薩諸三昧。承事供養一切諸佛分。第十二段有四十二行半經。明舉十大山王諭十種地次第方便所行之智慧分。第十三段有十四行經。明舉大海有十種徳諭十種地升進分。第十四段有二十行半經。明摩尼珠有十種性出過眾寶諭十種地出過眾聖分。第十五段有二十二行半經。明說此十地法門所感大地六種十八相動。及興供並十方金剛藏菩薩咸來證法分。第十六段有八十三行頌。明重頌前法分。

二隨文釋義者。第一從初一段長行六十八行半經。明此位菩薩受十地佛位之職。於此一段中復分爲十段。一從初爾時金剛藏菩薩已下。至受職位。有七行經。明此位菩薩從初地至第九地修大福智大慈悲行滿入眾生界入如來所行分。二佛子已下。至受一切智勝職位。有八行半經。明此位菩薩得十三昧及一切諸三昧現前分。三此三昧現在前時已下。至以爲眷屬。有七行半經。明此位菩薩以三昧力福徳感報蓮華出興分。四爾時已下。至一心瞻仰。可有三行經。明此位菩薩並諸眷屬菩薩身處華座與華量等分。五佛子已下。至諸佛眾會悉皆顯現。可有五行經。明此位菩薩坐華座已。言音普充滿十方世界。自然震動一切樂音自鳴。及以不思議供養之具供養佛分。六佛子已下。至得不退轉。有二十四行半經。明此位菩薩處座放光。教化眾生及供佛分。七佛子已下。至從諸如來足下而入。有兩行半經。明此位菩薩所放光明繞十方界入佛足下分。八爾時已下。至到受職位。可有兩行經。明十方諸佛菩薩皆悉咸知此位菩薩受職分。九佛子已下。至卽各獲得十千三昧。可有兩行半經。明九地菩薩皆來恭敬獲益分。十當爾之時已下。有五行半經。明此十方同受職菩薩放臆徳光明普照十方。來入此菩薩臆徳令勢力增長過百千倍分。第一段七行經。明從初地至第九地。以分分白淨法。修助道行。觀察眾法。修習福徳智慧。廣行大悲。並爲成就此十地根本智悲之地。至此地滿故。明元將一切諸佛智悲之地以作五位修行從初發心住已能至此諸佛智地故。從初發心有五種發心不離一念。五種初發心者。一十住初發心。二十行初發心。三十回向初發心。四十地初發心。五十一地初發心。如是五位初發心。皆不異如來根本智而起初發心故。爲智體無始終。此五位初發心皆無始終。爲非情識能所見故。非時日歲月所攝故。如是五位皆一時發故。一如十住初發心。卽以其止心不亂開發如來根本智慧。卽以妙峯山徳云比丘。得憶念諸佛智慧光明門。山者止也。卽初從凡夫地止心不亂。卽佛智慧現入如來智慧地。名初發心住二如十行初發心。卽明於諸佛智慧中行無染。卽以三眼國善見比丘林中經行表行無染。林中經行表行無住。三眼。表佛眼法眼智眼。此明自得如來智慧三眼。復利一切眾生。卽行無所著故。三十回向初發心。卽以鬻香長者靑蓮華。卽明和合諸香賣鬻香而居。卽明以十回向門起無限大願門和融悲智法身使令均平等進故。靑蓮華者。明於諸妙香無染也。四十地初發心。修長養大慈大悲增勝。卽以夜神婆珊婆演底。此云主當春生神。以表大悲。主當眾生發生菩提芽故。五第十一地以無作任運大悲初發心。卽以摩耶夫人生諸佛爲首。卽明從悲生智教化眾生故。如上初發心有此五種。逆順不同。總在初心之中。一時具足無前後際。皆以法界大智爲體故。不可說前後古今之解。此一段有七行經。明成無前後古今之大智大悲。法界眾生界佛行滿故。至大法王職處。入眾生生死稠林分。第二段中有八行半經。明此位菩薩入此識位之中。卽得十種三昧及一切三昧。其初離垢三昧者。云正定也。明此地悉離染淨涅槃悲智功用不均平垢故。名離垢三昧。不同三乘離生死取涅槃及淨土垢故。亦不同下地菩薩調治智悲生死涅槃萬行未自在垢故。此地菩薩離如是垢故。名爲離垢三昧。明以法界無作智印諸境界。無非智境。更無能所生死涅槃染淨等障故。名離垢三昧。又三之言正者。明一止卽是正字故。明此地菩薩。以一大普光明智性自無依曰止。恆以此智常照諸境。名之曰正。昧之云定者。以智利生。不迷諸見。名之爲定。明從初修諸方便助菩提分。至此地所作功行無功習气亦無故。名離垢三昧。又云三昧者。正受。以明此位。以無依住無功智任自徧周故。名離垢三昧故。此名無功之智任自徧周故。入法界差別三昧者。是無功用智任運隨用應事施設爲是差別智故。明用不離體不離無作根本智故。莊嚴道場三昧者。有諸佛成道轉法輪處。徧至其中身行及以眾寶莊嚴故。一切種華光三昧者。放光照燭一切眾生故。海藏三昧者。明含藏眾法故。如海具十徳諭等。海印三昧者。以大智海印性自圓明淸淨無垢印。三世諸境界咸現其中虛空界廣大三昧者。明法空智體所照自體無限邊故。觀一切法自性三昧者。明以智觀照諸法無自性無他性自在故。知一切眾生心行三昧者。以智知根隨根濟度故。一切佛皆現前三昧者。明此離垢三昧與體性三昧並與一切諸佛同一體相故。如是等已下總舉。無數三昧皆現在前。菩薩於此一切三昧若入若起皆得善巧者。明一身入多身起。多身入一身起。又起中入。入中起。又於一三昧中。分別多眾生心行所行多三昧境界。教多眾生而不失時。最後三昧名受一切勝職位者。此是十地智滿行周。平等無作大悲。任運處世利眾生定。如是眾多三昧皆從體性無作法身法界普光明智寂用無礙三昧起故。如是三昧。非是三乘修寂靜者求出三界者樂生淨土者之境界。是達一切無明便成大智。是便以一切眾生身土微塵總含佛國者之境界。此寂用無依大智三昧。是一切諸佛根本智體無盡藏王。能隨一切眾生無限情意化不失時。然無作者故。第三此三昧現在前時已下。有七行半經。明受職菩薩約報華生。經云。此三昧現在前時。有大蓮華忽然出生。此是受職菩薩自悲智行滿法合等周法界利益眾生之報得。是十地之中最後三昧身也。其華量等百萬三千大千世界。千个百億四天下爲一小千。千个小千爲一中千。千个中千爲一大千。今云量等百萬三千大千世界者。意明無限量之大稱。已下莊嚴如經自具。經云。出世善根之所生起者。非是超過三界淨土菩薩及二乘變易生死諸善根之所生起故。知諸法如幻性眾行所成。恆放光明普照法界。此配善根因果如蓮華。以毗琉璃摩尼寶爲莖者。毗之雲光明琉璃表法身智身明淨故。故其摩尼寶光淨無垢以似琉璃。非琉璃所成。但以摩尼爲蓮華莖。莖者。以法身智身性無垢之報果。以法身智體與一切諸行作根本故。今依果報生蓮華。還以法身智體性自淸淨。以成報故。是故光淨摩尼以爲其莖。旃檀王爲臺者。明戒定慧解脫知見五分法身之香。善根之所生起。以法身能成戒定慧等五分法身之香。今依果報得。以次相資。碼瑙爲須者。是助菩提之分。萬行善根之報得。此是赤色寶。表萬行顯發菩提理智及莊嚴五分法身故。互相資發以次而陳。閻浮檀金爲葉者。此金明淨柔軟是慈悲善根所生爲慈悲。是覆蔭義故。其華常有無量光明著。智慧法光利生善根所起。眾寶爲藏者。都結此地含藏眾善所生。寶网彌覆者。善設教网漉諸眾生善根所生。十三千大千世界微塵數蓮華以爲眷屬者。是一行徧一切行。一切行徧一行。善根所起。是主伴萬行自在善根所起。如上之華。是於普光明殿中初說十信。於如來前所現之華。諸眷屬眾。是如來眉間毫中之眾。前是舉果勸修。此是行終之果。第四爾時已下三行經。明此位菩薩處座大小相稱。所坐華王之上者。是根本智。眷屬菩薩坐諸華座者。是差別智。明此位菩薩智悲萬行徧周。如文自具。第五佛子已下。可有五行經。明此位菩薩及眷屬處座之時感動興供。如文自具。第六佛子已下。有二十四行半經。明此位菩薩處座放光濟苦。一依身分而作次第。以足下光照大地獄苦。明足下是所履之行極以濟苦故。次兩膝放光照畜生苦。明在所履之次由於膝之勞苦。次臍輪中放光照閻羅王界苦。如大地獄無王所攝。以極增上惡業。猶如電擊。直往苦趣。小地獄有王所攝。臍者。眾穢積中之分。生死之際。迷眞之極。生死之源。如戌亥兩辰配於乾卦。是萬像生死在中放光所照也。左右兩脇放光照人中苦。脇者。攝受扶持之處。明人處可攝受故。兩手放光照諸天修羅者。可引接故。兩肩放光照聲聞乘者。明能樂聞法敵煩惱故。爲兩肩近耳。明因聞法得果故。項背放光照辟支佛者。明不樂聞法背佛知見故。面門放光。是受教故。眉間放光。是十地中道果故。頂上放光。是佛極果故。餘如文自具。第七佛子已下。有兩行半經。明此位菩薩如上所放光明供養及所作事畢。繞十方一切世界一一諸佛道場眾會十匝從諸如來足下而入者。十匝者。明十法圓滿故。光入佛足下者。明反果還因故。明從普光明殿中起十信心。如來於兩足下輪中放光成其十信。次十住佛足指端放光。次十行佛足趺上放光。次十回向膝上放光。次十地佛眉間中放光。今至此十地道滿果終。不異初信之法。時不移。法不異。因果不異。是故十地道滿之光。還從佛足下而入。明果同因故。不異所信之法故。明如來示果卽因菩薩進修以因卽果。是故此十地之位返果從因。是故光入諸佛足下也。亦明行滿故入佛足輪下。故已下三段可有十行經。如文自具。

第四長科段中。有二十二行半經。於中復分爲四段。一爾時十方一切諸佛已下。至墮在佛數。有十二行經。明此位菩薩受職蒙十方諸佛放光灌頂分。二佛子如轉輪聖王已下。至亦得名轉輪聖王。有六行經。明舉轉輪王受大子識。四大海水而灌其頂諭分。三菩薩受職亦復如是已下。至墮在佛數。可有兩行經。明菩薩受職以一切諸佛四智之。水而灌其頂卽墮佛數。四佛子已下。可有三行經。都結受職智光灌頂徳行倍增分。已上四段經。明十地智滿法合。諸佛放光灌頂爲智。齊諸佛故。以佛果智相印合。又發起增長十一地及佛妙智令成熟故。此十地創現佛智十一地方自在故。餘如文自具。

第五一段有三十六行經。明此位法云地菩薩善知諸集諦分。中復分爲八。一佛子已下。至以一切智知一切集。有八行經。明此法云地知一切集諦分。二佛子已下。至如是皆如實知。有三行半經。明此位菩薩如實知十種化法分。三又如實知已下。有兩行經明此位菩薩如實知十種持法分。四又如實知已下。至如是等皆如實知。可有四行經。明此位菩薩知如來十種微細智分。五又入如來祕密處已下。至皆如實知。有四行經。明此位菩薩知如來十種祕密分。六又知已下至皆如實知。可有七行經。明此位菩薩知如來逆順劫相入分。七又知已下。至菩薩行如來智。有六行半經。明此位菩薩知如來十三種智分。八佛子已下。有一行半經。明此位菩薩能入如來廣大智慧分。第一佛子已下。從初段中有八行經。明此法云地知諸集諦經云。如實知欲界集者。以五蘊是三界。同迷以十使煩惱。隨於四諦上迷諦無明一諦上具十。卽欲界集有四十个苦集。以此苦集滅道。上二界除嗔。各有三十六。是有爲禪界善集。此上二界禪皆從作意息伏而得。是故三界有漏攝故。禪消想起三界往來。此三界共通一百二十八種煩惱集。是三界六道之大體。約以五蘊配五塵與十使。無明相因。總有八萬四千及不可數集。如八九地前。並已配訖。如前知之。色界無色界如上可知。法界集者。明一念稱眞智。現如上八萬四千及不可說諸塵勞門。總法界大智慧解脫知見集。總積集智慧之海。名爲一切種種智海。有爲界集者。三界所有煩惱是。亦通三乘折伏現行煩惱。得變易生死隨意生身皆是出身三界。有爲集故。無爲界集者。惟如來一切種種諸差別智也。自餘皆有爲故。眾生界集及虛空涅槃界集者。爲善分別從一切智起眾生界虛空界涅槃界各差別智集。此菩薩如實知諸見煩惱行集者。身邊等五見及六十二見前地已釋訖。知世界成壞集者。知三千大千世界及十方一切世界若干劫成若干劫住若干劫壞皆悉知之。聲聞行集者。以四諦觀厭三界苦忻涅槃樂。又觀諸世間苦空無常不淨。無有可樂皆磨滅法。虛積諸業果苦無有斷絕。猶如波浪集不善法。增長生老病死三十六物。共成其身。修二百五十戒。淨欲界業皆是無常。入第九定出三界想入滅盡定。身智俱盡寂滅無知。如此經下文。譬如比丘入寂滅定頭上系鼓不復聞聲。又有聲聞得出三界心厭患分段身。化火焚身入變易生死。如勝鬘及涅槃經。並同此說。聲聞二乘淨土菩薩。以觀折伏現行煩惱得變易生死。非是斷煩惱。爲不了無明。成根本智故。妄爲無明實有。妄生厭離。以厭患心成出過三界分段生死。得變易生死。住無漏界。不受後有三界之身。有如化火焚身。如涅槃經。自有文說。皆是厭生死住涅槃集。辟支佛行集者。十二緣行是。此四諦十二緣三乘參互。以爲九乘。如前已述。一乘菩薩亦修如此四諦十二緣。此十地位內次第而說所修之法。是一種修四諦十二緣。心量見道各自不同。菩薩行集者。出纏菩薩六波羅蜜分修慈悲生於淨土。道滿方來處世教化眾生。大悲菩薩依無相觀四念處七菩提分四攝四無量心十波羅蜜。修大慈悲。不著三界。教化眾生。此是依空無相無願無作解脫門而建諸行。亦是三乘菩薩所修方便加行所忻行門境界。但以三千大千世界爲一佛土。如此一乘經。但約如來根本普光明智境發心所修十波羅蜜四諦十二緣四念處三十七品四攝四無量一切助道。皆以自心根本智爲體用。以智無依無限。所作行門報果皆無依無限。自他身土重重玄玄互相參現。以智無限無礙故。所有身土自他如幻如影。皆無障礙故。所修諸行皆以自心根本智爲體。是三乘一乘菩薩行集。如此經十住十行十回向十地十一地。如是所行方便是一乘菩薩行集。如來力無所畏色身。法身集者。力無所畏者。十力四無畏是也。色身者。九十七大人之相隨好無盡。是法身集者。理無得證無縛無解無生無滅不垢不淨是也。一切種者。是五位加行。成勛習種者。一切眾生而隨五蘊加行。卽成無明諸業種故。菩薩五位加行。以成一切智智之種。一切智智者。明根本無依住無作智而生差別智。三乘名後得智。一乘中智直以根本圓明。三世一時。不分前後。示得菩提轉法輪集者。所說十二分教是。入一切法分別決定。智集者。以金剛無礙智慧。善分別出世法。無不明了。無不決定。皆無錯謬。舉要言之者。總陳大綱。以一切智知一切集者。明無不盡知也。此是總結。已上知一切集竟。

此已下仍釋法云地。二佛子已下。一段三行半經。明此位菩薩如實知十種化法。經云。以如是上上覺慧如實知眾生業化者。明一切眾生以自煩惱所造業。自化其形及所居境土。一一自成自形。及所居境土所有受用。除業更無餘物。能與因慳因貪因嗔因愛因憎多者先受。皆一一眾生乘諸業化皆如實知。煩惱化者。乘何煩惱合墮何道。因果相稱皆悉知之。諸見化者。由五見及六十二見。緣名色便生執取。化生種種諸煩惱身。世界化者。由自心諸業化生種種諸世界形。復於所化世界上復更取之化生諸業。法界化者。皆從自體淸淨智。而化生諸境界等。聲聞化者。隨無漏定起正念力起十八變化等。緣覺亦然。總明二乘。正解脫力。隨意念力。變化通用。菩薩化者。隨諸波羅蜜力。大悲願力。自己解脫知見。隨如念力。得意生身力。而變化種種身種種行。如來化者。從無化大智普應羣物恆自徧故。分別無分別化者。以未悟者分別無分別法。令一切眾生而開解故。又正分別時無分別化故。已下總結。已上知一切化竟。三又如實知已下。一段兩行半經。知十種持法。明此位菩薩常能憶持此十無量法。憶持一一不亂失故。佛持知佛所持一切法故。法持知法次第故。僧持知諸念散性體無離隔故。業持知眾生業同異故。煩惱持識煩惱相故。時持知無始及三世劫時同異總別不遷故。已下例知。已上知諸持竟。四又如實知如來十微細智。此一段有四行半經。明如來於一無依無住無作智任運徧知盡一切法故。修行。命終。受生。出家。現神通力。成正覺。轉法輪。住壽命。般涅槃。教法住。如是十事不作念而恆徧知。不移時而極三世事故。已上知微細智竟。五又入如來祕密處可有四行經。入如來十無盡祕密處所謂身祕密處。於身塵毛孔中現無量土無量身。無量示現成佛。無量示現涅槃。如是十事一時同異自在。十方咸然。總是如來普光明智。猶如圓鏡等虛空界一時普應任物所爲皆能對現無所造作。已上知祕密處竟。六又知諸佛所入劫智。有七行經。一劫入阿僧祇劫阿僧祇劫入一劫已下。如經文自具。如是長短多少劫相入法者。理智無故。爲眾生根延促。卽劫延促。如來以智方便一時頓現諸業境界。於一同之智各自現。見自業時分同異。不同破迷情定時劫長短之執。若無情計智等。一時無延促相。無劫歲月日時分限。已上知劫相入竟。七又知如來諸所入智。有六行半經。明此位菩薩知如來十三種入智。所謂入毛道智者。入不定性眾生。起方便智。令得正信智。入微塵智者。入微細眾生道中。與之同生引生智慧。令得人天住佛善根。入國土身正覺智者。於佛身中及毛孔之內。示現成佛入般涅槃智故。入眾生行正覺智者。方便行四攝行覺悟眾生是也。入眾生心正覺智者。以眾生心與如來心同一體性。以此如來知一切眾生。而隨業接之故入隨順一切處正覺智者。一切六道徧生其中隨根覺悟故。入示現徧行智者。一切眾生行及九十五種外道盡同事智故。入示現逆行智者。示作惡魔惱惑行者。或行於非道。無不利生。如示作阿闍世王殺害父母等事令信得業道除。入示現思議不思議世間了知不了知行智者。或令世間令知是不思議聖行。或令世間不能了知是凡聖。余可準知。如經自具。已上知如來諸所入智竟。八佛子已下。一段總結此位菩薩總能。入一切諸佛廣大無量智。

第六佛子已下。有七行半經。得十大不思議不可說解脫門。此一段中都舉四法。一先舉十種不思議解脫。二總舉百千阿僧祇解脫。三並舉所得三昧之數。四並舉無量百千神通。皆如文自具。

第七段中。有四十五行半經。明此位菩薩於一念中能領受十方一切佛法明分。中復分爲八段。一佛子已下。至不能持有八行半經。明此地菩薩堪持一切諸佛大法明大法照。餘二乘及九地菩薩而不堪持。並舉娑伽羅龍降雨諭分。二佛子已下。至名爲法云地。可有六行半經。明舉大海能受諸大龍王所雨諭。並舉此位菩薩堪受一切諸法明一念之間皆能一時演說分。三有兩行經。解脫月問此位菩薩一念間能受能持幾如來法明分。四金剛藏菩薩言佛子已下。可有一行半經。明此位菩薩所受幾許說諸法以算數難量分。五佛子譬如十方各有十不可說已下。至乃至譬諭亦不能及。有十一行半經。是第一譬諭廣大不可及此位菩薩所領幾如來法明廣多諭分。六如一佛所已下。至名爲法云地。可有四行經。明此位菩薩所受諸佛法雨倍過前諭分。七此地菩薩已下。至名爲法云地。有七行經。明此位菩薩以自願力慈悲廣大饒益分。八佛子此菩薩已下。至名爲法云地。有四行半經。明此地菩薩能於十方世界從兜率天宮下生倍過前微塵諭分。如此初段中云。大法明者。十方世界出世法無不總知總解盡故。大法照者。明能以智日所照十方一切眾生及業常如目前一切眾生若好若惡無有不見。大法雨者。明能隨十方一切眾生根一時等雨法雨故。一切諸有如是廣大佛事。此位菩薩能安能受。如娑伽羅龍王所雨大海諭。娑伽羅者。因所雨大海得名。能雨大海。此龍所雨惟海能受。如十方諸佛法雨。惟此位菩薩一念能受。已下如文自具。

第八一段有三十五行經。明此法云地菩薩隨心念力廣大微細自他相入一多大小互參神通徳用自在皆隨自心念所成故。如一切眾生作用境界。皆是自心報業所成。人天地獄畜生餓鬼善惡等報果。一依心造。如此十地菩薩以無作法身大智之力。隨所心念。莫不十方一時自在。皆悉知見爲以普光明智爲體。爲智體無依稱性。徧周法界與虛空量等。周滿十方世界。以無性智大用隨念。以不忘失智隨念皆成。以具總別智總別成壞同異俱作。以廣狹大小自在智化通無礙。以與一切眾生同體智。能變一切眾生境界。純爲淨土之剎。以自他無二智。一身而作多身。多身而作一身。以法身無大小離量之智。能以毛孔廣容佛剎。以等虛空無邊無方之智。而一念現生滿十方。而無來去。以如響智。而能響應對現等眾生應形。以具足圓滿福徳智。而恆居妙剎。常與一切眾生同居。若非聖所加持力。而眾生不見如是十地菩薩智力神通。𨿽言性等虛空。然虛空廣大無用。如是十地之智。智滿虛空。智無體性。無造作者。一如虛空。然隨念力周滿虛空。依果重重通化無盡。如隨意摩尼珠𨿽性無能所造作。而與一切眾意境同色。餘如文自具。

第九一段有十八行半經。明此大眾聞十地菩薩神通生疑時。金剛藏菩薩入體性三昧。現菩薩神通爲眾除疑分。於此段約有十事。一大眾懷疑。二解脫月爲請。三金剛藏入定。四定所現境界。五大眾皆自見身在金剛藏身內。六現菩提樹殊特髙顯。七樹下有佛坐師子座號一切智通王。八大眾見佛。九金剛藏菩薩罷其神通。十大眾還自見身各在本處得未曾有。如一切佛國土體性三昧者。卽是無作法性身也。菩提樹。約以法性身行報得故。樹下佛號一切智通王者。卽法性中無作之大智。自在故名王。此三法一切眾生體常如是。只爲不自加行顯發故。餘如文自具。

第十有二十七行經。明此位菩薩智慧神通下地不如不可比如來神力智慧分。於此段中約有十法。一解脫月問三昧之名。二金剛藏菩薩正答三昧之號。三又問三昧之境界。四金剛藏正答。五正說法云地得三昧之總相。六明法云地菩薩三業神通下地不如。七明略說法云地境界廣說無量百千劫難量。八解脫月問佛神力如何。九金剛藏舉一塊土況四天下土多少難比。金剛藏正說十地道力猶故難宣況如來神力可說。十舉諭約明其中意趣。如文自具。

第十一段中有三十五行半經。明此地菩薩不異如來身語意業。不捨菩薩諸三昧力。於無數劫承事供養一切諸佛分。中約有二十法門。一不異如來身語意業。二不捨菩薩諸三昧力。三於無數劫承事供養一切諸佛。四一切諸佛神力所加智慧增勝。五於法界中所有問難善能解釋。六諭眞金以摩尼寶鈿廁其間成天寶冠。七自在天王服戴余天不如。八正說此地菩薩下地不如。九如摩醯首羅天能令眾生心得淸涼諭。明此地菩薩能令一切眾生得一切智智。十二乘及九地菩薩皆不能及。十一此地菩薩諸佛世尊更爲演說十種智門。十二明此地菩薩所行智波羅蜜爲主餘九爲伴。十三明且略說此地大綱廣說難盡。十四舉此地菩薩受職作摩醯首羅天王。十五明此位菩薩於四攝法善能廣行。十六不離念佛法一切種一切智智。十七自念堪爲一切眾生所依。十八自更勤修。十九一念得十不可說百千億那由他三昧。二十若加以殊勝願力倍過前數。文義如經自具。如摩醯首羅者。此云大自在。是色界上極。於大千界得大自在。神通道力智無過者。

第十二段中有四十二行半經。明舉阿耨達池十大山王諭十地次第。智慧方便分。此一段總有十二段經。如經自節。不煩更科。文初舉阿耨達池。諭菩薩從十住初心。從菩提心。流出善根大願之水。以四攝法充滿眾生。無有窮盡。復更增長。乃至入於一切智海。明從初發心住生在如來智慧大願水中。以四攝行成就眾生。滿一切智海。不離初時智慧大願水體成漸廣多。又舉大地有十山王。諭明從如來智地起十種進修。不離智地體漸髙勝故。如五位五重十法。不離如來普光明一切智地。起五重十十進修。如是五重五位十十進修。總是一時一際一念。無前後三世之勝進。以如來智爲體故。還如阿耨達池中水流成大海。如閻浮提地而出十大山王不離地體。以定慧照之可見。初發心便成佛者。此爲可表。仿此知之。以此說十信心於普光明殿中此殿約普光明智報生。明果中說因修滿不離此智故。十山王者。雪山王諭初地。如經文義自具。以次準知。以次香山王以次鞞陀梨山王者。鞞者此云種種。陀梨者。此云持。此山能持種種眾寶華果故。諭三地。如經文義自具。如禪定解脫三昧三摩缽底者。如何如禪定。但云稱體三昧。以明識相不行爲日未出爲昧字。爲識想冥昧。正智方現三云正。以十一月至正月三陽生故。以三爲正。三陽生方智明。以智爲正故。以五蘊不生世情頓止。名之爲昧。從此能現正智。名之三昧。又一止爲正字。三摩缽底者。明五蘊昧能現正慧故。云三摩缽底。是正慧故。爲五蘊昧正智慧現名爲解脫禪定。都云大體三昧。別舉其行。神仙山王表四地。文義如經。乾陀羅山者。乾者此云雙也。陀羅此云持。明此山夜叉及大神共持。此山明五地得出世間及世間二智慧神通諸明總能博達持故。馬耳山王表六地位。如經自具。尼民陀羅山王。名曰持邊山。表遠行地而能持一切眾生諸邊見行故。乃至三界六道總能持故。斫迦羅山。此雲輪圍圍大千界。明八地無功行自滿故。計都末底山者。計都云幢。末底云慧。明善慧地。須彌盧山。處閻浮四洲內。處大海中。明十地法雲中道之智滿總攝一切諸三昧故。佛子已下一行半經。都結十地差別因一切智中差別得名。明根本智從初發心住乃至十地及佛地無二由智差別得名故。已上十二段。一一如經文中。其所表地意次第經自明說。

第十三段中有十四行經。明舉大海有十種徳諭十種地升進次第。於中義意分爲兩段。一先舉海之十徳。二托海之十徳表法。舉十地之智慧差別進修。其中文義。如文具足。各各十法具足。不煩科文。

第十四段有二十行半經。舉摩尼珠有十種性出過眾寶諭十種地過眾聖分中。於此段約分爲六段。一佛子已下至如眾生心充滿其願有六行經。明舉摩尼珠有十種性分。二佛子已下至能爲眾生廣作佛事有七行半經。明正舉十地之加行次第分。如第六地善知十二因緣法。善知生老病死因緣根末體相一如。第六地中所說。以善巧。觀生死緣生至底諭鉆。第七地由以種種方便智爲縷。能隨生死不受諸垢。第八地萬行任用徧諸眾生界。智恆無體不動如幢。自餘如文自具。三佛子已下至不可得聞有兩行經。嘆此地難聞。四解脫月已下可有一行經。是解脫月問聞此法得幾所福分。五以次可有一行半經。金剛藏菩薩答言如一切智所集之福徳明所聞法者如佛福徳。六何以故已下有三行半經明。如聞此法得福廣大生疑分。如一切智。是佛所得根本智。若聞法者其福徳如佛。何爲以明因聞此法方有信解故。爲初聞是一切智之首故。以初信因之福與果同體明非因不果故。如非果不苗非苗不果故。爲明信心信果成因故。卽如說十信位於如來普光明法界大智殿中說十个智佛以不動智佛爲首以爲信心。以不動智佛及十个智佛是自心之智果故。畢竟成滿不移此智。余義如文自具。意如種子種果成其生因。其根本智諭種子。差別智是加行。諭苗上之果。以此二智各具無邊功徳。

第十五段有二十二行半經。明說此十地法門所感大地六種十八相動。於此段中復分爲三。一爾時佛神力故已下至一切世界悉亦如是有八行經。明法威動地天雨供養分。二爾時復以佛神力故已下至悉亦如是而往作證有九行經。明十方同名金剛藏菩薩咸來作證分。三爾時金剛藏已下可有六行經。明觀眾生及所緣法欲說頌分。云十方各十億佛剎微塵數世界外有十億佛剎微塵數菩薩而來此會者。明以本體十地之法廣大甚多以十億剎塵爲遠近及多數之量。會此一切創初入十地菩薩。因果本末法智無疑。明將本十地果法會同創入此十地菩薩智無二故會前九地之劣。入十地之廣大智故。以陳遠近法之多少故。亦明金剛藏所說之法。與十方諸佛同會不二故。世界外者。卽下地位也。來此會者。卽升進入此十地智也。嘆善哉者。明所說法契當不異也。同名者。明法藏智同故。世界各各差別者。明差別智差別行故。悉名金剛徳者。明差別智及行不離金剛徳故。佛號金剛幢者。明金剛智能破一切妄業自無體可動故。余義如文自具。如一切智根本智又智是差別智從一切智中用故以重言。

第十六段有八十三行頌。明都嘆從初地發心已來通此十地。一時次第十地悉皆重頌。文義如經自具。十定品十通品十忍品阿僧祇品如來壽量品菩薩住處品。大方廣佛華嚴經論卷第三十七第七會在三禪天說十一地法門其文未來第八回

在普光明殿說十定法門十定品第二十七

此品佛自說十定之名。普賢說十定之用。以明佛根本智是體普賢差別智是用故。明一切施爲不離根本智之大定體故。以是義故。還於根本智普光明殿中。說寂用之門。

將釋此十定品。約作五門分別。第一釋會來意。第二釋欲說此會重敍摩竭提國初成佛之所由。第三明何因緣故在此普光明殿中說此十一品經。第四明次第釋十一品之大意。第五明依品釋文。

第一釋會來意者。以從此普光明大智殿中起信。以不動智爲升進修行。至十地十一地道滿行周。至於佛果。不離本智。是故此會須來明不移因也。爲時不移。智不移。行不移。因果一體故。還如善財見慈氏。慈氏還令卻見文殊。及入普賢身是也。

第二釋欲說此會重敍摩竭提國初成佛之所由者。經云。爾時世尊在摩竭提國阿蘭若法菩提場中。始成正覺。於普光明殿。入剎那際三昧者。明從初成佛及四十年中所轉法輪並從大下降。總不出一剎那時。不移不遷故。恐後眾生失其根本意妄生遷移故。須重敍明始末無時可遷故。此明三世諸佛一切眾生總同一个不遷之體。從初信進修行。經過五位。總不移初時歲月日時及佛根本智法故。

第三明何因緣故在此普光明殿中說此十一品經者。釋曰。爲明初會菩提場始成正覺。是佛舉自始成之果勸修。第二會普光明殿。明是如來大智自果所居之報宅。說十个智佛。以不動智佛爲首。以爲信進修行之門。令初發菩提心者從此普光明大智宅起信進修行畢竟不離如來本智本行本時還成本佛。萬事依舊故。於此十地。後在於本信心處。說此十一品經。用明因果依本時日歲月。總依本故。故於此處說十一品。此十一品經。總明成佛之際所有境界故。卽是明能發菩提心者。自成佛故。無異初會中毗盧遮那佛故。依樣仿修。一如本故。爲約智無時。十方一切古今諸佛。總與如今始發心者。一時成佛故。以智照之可見。情識聞之卽迷。是故表依本。如是故還於本處說佛果始終之門。故以表法界體中始末同際說也。此乃約實論之。不順凡情之教說多劫也。

第四明次第釋十一品之大意者。一明十定品。是古今一切諸佛寂用徧周無時之大體也。二明十通品。是古今諸佛普光明智利生自在及業報之神通徧周。三十忍品。是十方古今諸佛自體無作法身一切法無生隨行之忍門。四阿僧祇品。五隨好光明功徳品。是明佛果所迷二愚之法。以此二品經是如來自說。六如來壽量品。是一切諸佛隨眾生根性長短所現不同之壽而自報命與虛空之齊年。七菩薩住處品。是佛果攝眾生之分界。明菩薩行門常不斷故。八佛不思議品。明一切古今諸佛智徳難思。非情識之測度。九如來十身相海品。明佛報身依正二果難量。十普賢行品明十方一切古今諸佛共所行自利利他之行周故。十一如來出現品。明五位修行者。升進位滿自佛出興。出世入纏二行圓滿。文殊是主出纏智慧。普賢是主入俗行周。於此品中二行圓滿故。令二人自相問答說此出現之門。已上十一品經。大意如是。一一隨文別釋。更當重明大綱。總明十一地以後佛果位中所行法則。亦是一切菩薩一切眾生。總不離此之體。而無遷易此時分故。明時不遷也。

第五明依品釋文者。將釋此十定一品。約作五門分別。一釋品來意。二釋品名目。三何故此處三會重重。四釋此一處三度重敍初成正覺在摩竭提國。

五隨文釋義。

一釋品來意者。明此十一地已說進修行行及智用差別已滿此佛果普光明智位。明法界自體寂用重重無礙。又明升進因果修行始終。明時法不遷故。此品須來。又明一多純雜同別自在故。此品須來。又明十地菩薩自知未具普賢行不見普賢身故。此品須來。如此品自具明也。

二釋品名目者。明此品如來自說十種定名。故因說法而立其名。此定乃是古今一切諸佛常恆之法。令諸五位菩薩皆同得之。一切眾生亦同此體。普賢說用。明佛是體普賢是用。

三何故此處三會重重者。明信心及定體並離世間品普賢常行。此等三事總是如來普光明智一體因果。並普賢菩薩佛果後恆行。總是普光明一个智用。始終因果時日歲月。總無時體。以此三會重重總一時有也。非是如世情所見去已更來故。如是三會重重一時一會。有此三種之法事故。或以三世遠近劫。作九世相入重重不礙故。爲不離普光明之智。無始無終無不印故。無終不徹故。三世劫海總一時故。五位因果亦不出此之定體也。

四釋此一處三度重敍初成正覺在摩竭提國者。明此一部經有五重因果。其五者何。一如佛初成道在菩提樹下示成正覺所集神天等眾。是一重佛因果也。二於普光明殿中說佛自成因果。令諸後學信進修行。卽出毫中之光及眾是也。三說此十定品等十一品經。明諸菩薩信進修行經過信住行回向十地十一地等六位。自行滿周。所成之佛果。此十一品經是。四離世間品。是一切諸佛皆成佛果。恆以自己果行常行利生。亦名爲利世間品。不可作遠離之離。此品名目恐將誤矣。譯經之士。或可妄詳佛意。於中取意亦有義通。如此四段經文品。初皆云爾時世尊在摩竭提國。阿蘭若法菩提場中始成正覺者。明說一部之經以菩提智無前後際一時說故。非如情量見有前後。古人云重會三會普光明殿者。意非然也。非但不移剎那際說此一部之經。亦乃從兜率天降神。入涅槃。亦如之也。乃至三世無盡劫佛亦一時。不出此一剎那際。齊成佛故。一切眾生於本無時之內。妄生多劫延促之相。覺已元無故。今此段經文意。明菩提智上無延促時日往來之相故。總云在摩竭提國始成正覺。以智照之可見。凡情思之卽迷。乃至升天諸會皆云不離菩提樹下普光明殿而升忉利夜摩天等故。以菩提根本智體性自徧周無表裏中間長短延促大小去來等見故。五法界品。是一切諸佛之所共果。凡聖共同不離法界大智慧無限徳用圓滿之果。一切諸佛以此法界大智慧而成正覺。亦名普光明大智慧殿故。以此五段經。總明一眞無礙大智無終始之無限經卷量等十方一切境界於一剎那際誦持悉徧。亦名普眼經也。意明說此一部經及出世涅槃不出此一剎那際法界之果。此法界品是菩提智境究竟之果也。此乃都該一部也。

五隨文釋義者。約分二義。一長科經意。二隨文釋義一。長科經意者。於此品中長科爲十一段。第一爾時世尊已下至所謂無相有六行經。明當十一品經之序分。

第二與十佛剎微塵數菩薩摩訶薩已下。至同修菩薩諸善根行。有三十六行半經。明列菩薩大眾分。第三爾時普眼已下。至三昧自在解脫。有十六行半經。明普眼菩薩白佛問普賢道徳諸菩薩修幾三昧神通變化而徳自在及如來教令請普賢菩薩演說三昧自在分。第四爾時會中諸菩薩眾已下。至神通自在使其然耳。有八行半經。明諸菩薩眾聞普賢菩薩名得不可思議無量三昧分。第五爾時普眼已下。至是故汝等不能見耳。有十一行經。明諸菩薩入三昧力欲見普賢徧求不見如來爲說普賢志徳甚深汝等不能得見分。何故不見普賢。爲明十地菩薩得出世智慈增上所有三昧皆出世智慈。以是不見普賢。是十一地行門常在世間。出世心亡寂用自在。以出世三昧不相應故。以是不見。第六爾時普眼菩薩聞如來說普賢菩薩已下。至求請得見普賢大士。有三十二行經。明菩薩大眾三稱普賢菩薩名殷勤求請欲得見普賢菩薩分。第七爾時已下至成阿耨多羅三藐三菩提。有十九行半經。是普賢菩薩爲眾現身分。何故得見普賢菩薩。爲存想念是以見之。以回體從用故。是普賢身也。以明想念皆爲佛用故。普見一切眾生亦佛用也。第八爾時普眼菩薩已下。至嘆不可盡功徳。有九行半經。明普眼菩薩以十種住法嘆普賢菩薩十種廣大所住之法分。第九爾時如來告普賢菩薩已下至咸皆樂聞。有四十五行經。明令普賢菩薩演說十種三昧分。第十爾時已下有十段經。正說十種三昧作用之功分。第十一爾時普眼菩薩白普賢菩薩已下一段。直至第四十三卷

末。明普眼菩薩問普賢菩薩如是菩薩何故不名佛不名十力分。一長科第一段中。六行經明此十一品之序分。

從爾時世尊在摩竭提國者。此云不害國。亦名聰慧。爲依此國人聰慧故。以人得名。又云摩者云不竭。提云至。爲此國將謀兵勇鄰國敵不至。以主將立名。又云摩者大也。竭提體也。此國最大爲五印土之大體故。以此國是閻浮提之處中。以是如來示成正覺。明處中道義故。又明大悲無害義故。又表大悲普利不偏化故。皆如初會中說阿蘭若法。如初會已釋。始成正覺者。明於兜率天下降神受生說法入涅槃。總不離始成正覺一剎那際三昧之時故。此經四品之內。皆共同有此言。明普光明大智體無時分。明其殿體是智報境。以智成名。以境智無二。所居之殿體皆含三世多劫不屬時收。無古今去來之體。所有眾生自業現量三世之事。皆現其中。不屬遷變移時之相。如來所現一切眾生三世無限業報及心所緣。以此普光明智恆現在前。十方世界纖毫之事。無不知見。爲普光明大智與一切眾生及等虛空無限境界同一體性故。能一切無不知也。以智淨無障故。又剎那際諸佛三昧者。明三世古今同一時故。一剎那者。會無三世生滅時也。此剎那之時爲教化眾生設法。會古今之名言以智實論。猶無此體故。以無此剎那之時。能含三世古今一切劫時。總同一故。以六相門觀之可見。諸佛三昧者。明一切如來久已情塵見亡。恆無智俱。以一切智自在神通力現如來身淸淨無礙無所依止者。以一切智是根本智無功用也。自在神通者。明根本智恆無體性。而能普現隨根之身。設一切法。而無失時。名爲神通力也。亦名現如來淸淨之身。一時總釋。總明從根本智隨一切眾生。起無礙廣大用故無所依止者。明根本智無體性故。爲根本智無體性故。方能圓照十方。成大力用故。無有攀緣者。明以智境寂用。非是虛妄攀緣故。住奢摩他最極寂靜者。明根本智寂用自在。境智俱眞萬用俱寂。起惟法起寂惟法寂。十方萬法無事不眞故云最極寂靜。奢摩他者。此云定也。明此定是佛根本智無作大體應。根本用之寂用故。是諸佛根本智體用大自在定故。明此會總是諸佛果中根本智中作用也。具大威徳者。明佛十力四無畏十八不共法悉自在。若有見聞如來。皆念敬發心悉歸伏故。餘如文自具。隨宜出興不失於時者。宜堪見聞應時不失故。恆住一相所謂無相。此已上六行經。明嘆佛成道智徳竟。已下列眾如下更明。第二段中有三十六行半經。明列眾分。於此分中約分三段。一從與十佛剎微塵數菩薩摩訶薩俱已下。至住於菩薩無住解脫有五行經。明嘆諸菩薩志徳分。二其名曰已下至無邊慧菩薩有九行經。有三十个菩薩同名爲慧明。三空禪定解脫門中所生智慧同名爲慧分。此已上明三空解脫禪定中。一解脫門中。具生十種慧。三空中有三十種慧知見差別。三空者。無相無願無作空也。如是三空門任運發生。此三十種慧。以表無盡故。今三十个菩薩同名爲慧者是。三念莊嚴菩薩已下至同修菩薩諸善根。有二十二行半經。有七十个菩薩。各各隨行別名列眾分。已上七十个菩薩。明前三空解脫已終以七覺行華常處生死。善能覺悟一切眾生故。此明十地道終常入生死方便行周。今欲成普賢行門故。故以十佛剎微塵爲數量者。明一一菩薩皆具如是十徧周行是故前嘆徳中無不皆入灌頂之位。卽十地位也。又云獲諸菩薩普見三昧者。明以其十地智眼普見眾生根欲差別故。大悲安隱一切眾生者。以自十地道滿不離方便。三空七覺方便行華引接含識。是入普賢行故。於此品以三昧力三求推覓不見普賢者。明三昧𨿽有慈悲是出世心多。以此不見。十一地之位普賢入俗利生之門。三求推覓方見普賢者。明從十地升進入普賢行果之位。成普賢寂用自在門故。是故下文以如意摩尼珠王能隨所求及與物同色不失自珠之徳。明常以如來自果一切智王。不壞菩薩種種方便之行。隨諸眾生種種樂欲。皆隨引之使令得樂。又明𨿽成八地已後乃至十地十一地及佛位。而常不壞七地以前三空七覺諸方便行故。是故列眾之內以菩薩名數表之。使易解故。都舉十佛剎塵爲數量者。明一一菩薩總具如是行徧周故。是故淨名經云。𨿽成正覺轉於法輪。不捨菩薩之道。是菩薩行。此十定列眾之位。總是已成十地出世智悲之眾。不捨七地已前諸助道門。以利眾生故。亦是一切菩薩從初發心不離此定體。信進修行至於果滿不遷時故。此品之初。以敍如來初成正覺之意。明說此四十品經及出生滅度時日總不遷始終一際故。法本如是故。非是如來神通使然。約智境實論。不隨妄情所說多劫。以智照之可見。所列前後五位之法及眾。各以隨位菩薩一時頓彰。明智法界無始末也。總以此十定爲體。此品初一段敍分及列眾嘆徳。略舉大意和會始終。於中文義隨行隨法立菩薩名。約此法行之名。如前略舉十佛剎塵所表。以實而論。無有盡極。但以根本智爲佛自果。余差別智中一切法總是菩薩行故。故以十佛剎塵爲數量。

第三段中有十六行半經。普眼白佛問普賢道分中。約分四段。一爾時普眼已下至願垂哀許有三行經。明普眼菩薩起問普賢菩薩道徳所行法門分。二佛言普眼已下至令汝心喜有一行經。明佛許問分。三普眼言已下至無有休息有四行半經。明正問普賢及大眾三昧行門多少分。四佛言善哉已下至說其三昧自在解脫可有八行經。明如來嘆普眼所問及示普賢所在並嘆普賢之行及勸普眼令請普賢說十三昧分。餘如文自具。

第四段有八行半經。明諸菩薩聞普賢名獲得無量三昧分中約有十法。一大眾得聞普賢菩薩名便獲無量三昧。二大眾得三昧已現前見無數諸佛。三大眾得如來十力同如來性。四大眾獲福。五大眾神通具足。六大眾尊重普賢渴仰欲見。七大眾悉皆周徧觀察。八大眾竟不睹見普賢身座。九推佛威所持。十推普賢自力然也。大意明十信已後十地已前。以普賢行成法身及根本智。得出世中差別智已。成十一地中。以法身根本智純成處生死中無限大用。普賢門與一切眾生妄念齊等故。同想用隨彼解脫故。以是如來令想念普賢。經云。諸菩薩得如來力者。卽十力也。同如來性者。卽法性身也。大意明從十地十一地升進佛果位至此方終。尊重普賢竭仰欲見者。明升進普賢行故。將十地智成普賢差別智。直至出現品始齊故。如彼品自有所表。如善財見彌勒菩薩。同一生之佛果。卻令見文殊。憶念文殊便聞普賢名。及入無量三昧。自見其身入普賢身。是其樣式。一同此普光明殿中說十信心。令至佛果不移因位。及具佛果後普賢行位滿。離世間品是佛果後普賢行。云周徧觀察不見普賢及所坐之座者。明從初十信十住十行十回向十地自已乘普賢行升進多求如來解脫悲智出世間心。兼修以成佛自在無作道圓滿。已自見徧周故。如十地佛果後普賢行及所有三昧。純是善入世間。無求出世佛果故。以將兼修悲智出世佛果三昧。三求不見。純是大悲無有自利之行。卽不相見故。以十地佛果已前行普賢行。有自利利他之心。以求出世間解脫故。以十一地行普賢之行。不求自己解脫。純是利生之行故。以十地已前助顯根本智於自解脫道已滿足無所希求故。於十一地但爲饒益一切眾生無蘊積自己功故。是故以將十地已前自利利他普賢行。求十一地中普賢行未及見故。是故大眾周徧觀察竟不得見普賢身及座故。審諦觀察以智思惟可見。餘如文自具。

第五爾時普眼已下一段十一行經。明諸菩薩欲見普賢分中。復分爲四段。一爾時普眼菩薩已下。至普賢菩薩今在何所有餘一行經。明普眼問普賢菩薩所在分。二佛言已下至初無動移可有一行半經。明如來示普賢所在分。三是時普眼及諸菩薩已下至其身及座有兩行半經。明普眼及諸菩薩重更觀普賢菩薩猶未能見分。四佛言如是善男子已下至不能見耳有六行經。明如來爲普眼等嘆普賢菩薩志徳甚深入師子奮迅定汝等不能得見分。經云入師子奮迅定者。明入十地果後普賢行總是無畏自在定故。明以無邊想念同眾生行故。明大用自眞不待念故。師子明無畏自在也。奮迅者。明普賢菩薩恆徧十方普作用定而常行等。十方世界無有一眾生而不徧濟。根堪可利而不失時故。名奮迅定。猶如師子一時奮迅全分身毛一時普震。明普賢菩薩常居大用定海任智徧周一時普用。等眾生行無失時故。不待念故。普徧大用利眾生無休息故。無始及今同一念故。無古今故。法如是行故。意明大用而常寂。是奮迅義。得無上自在用者。於大用中恆徧周利眾生。全是定無別止息。不同十地已前升進有出世一心故。入淸淨無礙際者。明普賢智量等虛空無根不悉知故。無行不同利故。生如來十種力者。明如來十種智力是普賢生。又教化眾生成佛十力。皆由普賢願力起故。以法界藏爲身者。以根本智身及差別智身性自徧周量等一切眾生心行無不含容。皆爲佛事故。於一毛孔徧容十方凡聖國土無不總含。以智無表裏中間之際量故。本如是故。一切如來共所護念者。爲與如來同根本智爲大作用故。於一念頃悉能證入無差別智者。明普賢菩薩於十方眾生界示成正覺度眾生方便之行。示現一念成佛等事。亦明始終無差別智體論之。無盡劫總是一念。一切眾生於一念中。自作無盡劫生死之見。若以達理智明觀。以無盡劫便爲一念。無差別智故。如是相應。便與古今三世一切諸佛。一時成佛故。以無分別智印。印三世時體。本齊無先後際故。明十地菩薩由有出世心在。猶迷十一地入纏之行故。不能得見者。使升進菩薩存自力能不滯前十地位故。餘如文自具。如師子奮迅三昧者。於十方世界普周一切眾生想念作用。而成熟之大用。而無作。是奮迅義是三昧義。就大用而論。無別止息故。

第六段又普眼菩薩聞如來稱嘆普賢淸淨功徳有三十二行經。於此段中復分爲七段。一爾時普眼菩薩已下至俱亦不見有三行經。明普眼菩薩以十不可說三昧求覓普賢亦不能見分。二時普眼菩薩已下至悉皆不見可有三行半經。明普眼菩薩從三昧起白佛不見普賢菩薩身語意業及座分。三佛言如是已下至至於法界究竟邊際有十二行經。明佛爲普眼稱嘆普賢三業甚深不可以能出能入三昧能見分。四善男子已下至無空過者有三行半經。明佛爲嘆見聞親近承事普賢菩薩利益無空過分。五爾時普眼已下至頭頂禮敬可有三行經。明普眼等及諸菩薩皆渴仰普賢三稱南無頭頂禮敬分。六爾時佛告普眼已下至卽當得見普賢菩薩有六行半經。明佛更勸普眼等大眾更致禮敬徧想法界推求普賢菩薩如對目前分。七是時已下至皆見普賢大士有一行半經。明普眼及諸菩薩大眾依佛勸敕更加禮敬普賢知時欲爲現身分。已上三十三行中七段經不見普賢菩薩。意明普眼等諸菩薩以出入三昧不得見普賢三業及座境界故。舉幻術文字中種種幻相所住處諭。明幻術文字之體了無處所如何求之。不可將出入三昧處所。求之去彼沈寂生滅。卻令想念明想念動用自體徧周用而常寂非更滅也。以是普賢以金剛慧普入法界。於一切世界無所行無所住。如一切眾生身皆非身無去無來。得無斷盡無差別自在神通。此明任物自眞稱之爲神。不爲不思不定不亂不來不去任智徧周利生自在知根應現名之爲通。萬法如是無出入定亂。方稱普賢所行三業作用及座。如十地菩薩座體。但言滿三千大千世界之量。此普賢座量等虛空。一切法界大蓮華藏故。明知十地菩薩智量猶隔。以此來升此位。如許乖宜入出。如許不可說三昧之門。猶有寂用有限障。未得十地果位後普賢菩薩大自在故。故三求普賢。三重升進。卻生想念。方始現身。及說十三昧境界之事。意責彼十地中猶有求於出世習在於世間生死境界未得等於十方任用自在。以此如來教令卻生想念去彼十地中染習出世淨心故。此明治十地緣眞俗出世余習气惑故。已上意明治十地菩薩緣眞俗二習未亡寂亂二習未盡於諸三昧有出入習故。未得寂入生死猶如虛空性無作者。而常普徧非限量所收。一切眾生及以境界以之爲體。普賢之智猶如虛空。一切眾生以爲其體。有諸眾生自迷智者。名爲無明。普賢菩薩隨彼迷事。十方世界對現色身。以智無體猶如虛空。非造作性。無有去來。非生非滅。但以等虛空之智海。於一切處啟迷。智無體相。能隨等法界虛空界之大用故。豈將十地之位諸菩薩以出入三昧有所推求。云何得見。是故如來爲諸菩薩。說幻術文字求其體相有可得不。求幻之心尙不可得。如何有彼幻相可求。是故將出入三昧及以求心。而求普賢大用無依善巧智身。了無可得。是故如來教諸菩薩卻生想念。殷勤三禮普賢菩薩。方以神通力如應現身明智身不可以三昧處所求爲智體無所住無所依故。若想念願樂卽如應現化。無有處所依止故。猶如谷響但有應物之音若有所求卽無有處所可得。佛言普賢菩薩今現在此道場眾會親近我住初無動移者。明以根本智性自無依名爲現在此道場故。爲能治有所得諸見蘊故。以無礙總別同異普光明智與十方一切諸佛大用體同。名爲眾會故。無邊差別智海一時等用。不移根本智體無依住智。名爲親近我住初無動移故。云稱南無者。明歸命信順故。約法以南爲離。爲離中虛以虛無故。卽明離爲日。離主心。以心達虛無之理。卽心智明故雲南無。表歸命信順虛無之理智故。是故善財南方詢友者。義亦如然。龍女南方成佛義亦如之。但達虛無之理智。十方總南無。若執諸法作實有者。十方總北故。余文自具。

第七爾時已下一段有十九行半經。普賢欲現身分中。復分爲三段一爾時普賢菩薩已下至示現一切三世諸佛有七行經。明普賢菩薩如應現身分。二是時普眼菩薩已下至如見十方一切諸佛有兩行半經。明菩薩大眾得見普賢。菩薩歡喜如見十方諸佛分。三是時已下可有十行經。明諸菩薩信解力普賢菩薩本願興雲供養光明普照息三惡趣令諸菩薩入普賢行分。如普賢菩薩如應現身卽見故。將出入三昧求卽不得見。明無出入智不可作出入三昧求故。自非位合道同智自會矣。想念而見。且是如應現身故。然後方會其本身也。余義如文自具。意明無依住智是普賢之大體如應現身是普賢之大用。

第八爾時普眼菩薩已下一段九行半經。明普眼嘆普賢十種廣大住如來嘆普賢十廣大功徳。其義如文稱嘆。

第九四十五行經。明如來令普賢演說十大三昧。於此中復分爲八段。一爾時如來已下至當得出離有四行半經。明佛令普賢說十大三昧。二何者爲十已下至無礙輪三昧可有六行經。明如來先自說十三昧名分。三此十大三昧已下至當說現說可有一行半經。明此三昧十方三世諸佛共同所說分。其三昧名如來自說者。意明如來是三昧之體。令普賢說三昧之功用者。明普賢是三昧之用。以明佛果位中體用圓滿故。此約體名佛。用是普賢。此位會體用自在故。四若諸菩薩已下至名一切法自在可有四行半經。明佛嘆若聞此三昧愛樂修行名得佛自在分。五此菩薩已下至普了一切佛所說有九行半經。明修學此十三昧者得於一切法無所著自在善巧轉佛法輪分。六此是諸菩薩法相門已下至是以佛神力嚴淨一切世界門有五行半經。明佛嘆修此十三昧能入十種法門分。七若菩薩入此三昧已下至示現種種廣大神通有十二行半經。明佛嘆若入此三昧得大方便利用示現成佛不捨修菩薩行分。八是故已下一行半經。明如來勸令普賢說此十三昧徳用自在分。其中文義如經自明。如此十定品。已後十一品經意。以十地中所得出世大悲智成。處世大悲智。令差別智圓滿自在。方成普賢行具足。以出世悲智是佛果。處世差別智悲。是普賢行。是菩薩道。至出現品二行方終。

第十爾時已下有十段經。說十種三昧自在分。於此文中初普光明三昧中約分爲四門。一釋三昧名。二明三昧之體用。三舉三昧之境界。四隨文釋義。一釋三昧名者。何故名爲普光明三昧。三者正也。昧云定也。識心不現名之爲昧。正智徧周名之爲普也。照迷破惑名之爲光。法無不達名之爲明。二明三昧之體用者。明此三昧以法身根本智爲體。十種無盡智爲用。以此義故。佛自說三昧之名。普賢說三昧之用。三舉三昧之境界者。於此初三昧中略舉境界。分以三千大千世界爲一蓮華。現身徧此蓮華之上結加趺坐。於其身中復現三千大千世界。其中有百億四天下。一一四天下現百億身。一一身入百億。百億三千大千世界。於彼世界。一一四天下現百億。百億菩薩行一一菩薩修行。生百億百億決定解。令百億百億根性圓滿。一一根性成百億百億菩薩法不退業。然所現身非一非多。入定出定無所錯亂。如是後倍後倍增廣。具如經說。此是初三昧之境界。意明身土重重重重相入徧周廣大無盡限故。四隨文釋義者。於此段中略舉十義。一普賢菩薩承如來旨說此三昧不自己功。旨者意也。二重舉三昧名。三舉菩薩十種無盡智。四明如是菩薩能發十種無邊心。五明是菩薩有十種入三昧差別智。六明十種入三昧善巧智。七舉羅睺阿修羅王不壞本身現變化身諭。八明菩薩深達心法如幻法門。九明比丘觀察內身不淨不壞本身如故諭。十明菩薩住此三昧觀察法身見諸世間及世間法普入其身。如上修學普光明三昧。以觀法身根本智爲體。以十無盡智爲用。以發十無邊心。爲所行之行以十種入三昧差別智。爲三昧同別自在之力。以十種入三昧善巧智。令三昧身一多佛剎眾生剎現在身內不廢自身。常復如故。復於身內現無量身。度眾生及供養諸佛。如下文云。住此三昧觀察法身。見諸世間普入其身。於中明見一切世間及世間法。於諸世間及世間法皆無所著。爲以法身。性自無內外大小中邊量故。法如是見故。法如是無著故。爲從法身無性無相理所現世間及世間法皆如影幻體故。爲世間及世間法皆法身一味無二相故所有報境皆如影像重重不礙故。如羅睺阿修羅王者。明能攝日光令世生惱。以羅云攝。睺云惱也。阿修羅云無天妙戲故於中化事。如經自明。

第二妙光明三昧者。於此段中四義如前。一釋三昧名。二明三昧之體用。如下自明。三明三昧之境界。四明隨文釋義。一釋三昧名者。爲明法身理智體淨能現妙光。以立其名。二釋三昧之體用者。明此三昧還以根本智爲體。幻智爲用。三明三昧之境界者。以入三千大千世界微塵數。三千大千世界於一一世界中。復現三千大千世界微塵數身乃至一一身放三千大千世界微塵數光。具如經說。乃至菩薩身中。能現一切聖凡國土。更相照現重重相入等。是此三昧之境界。具如經明。四隨文釋義者。復分爲二。一長科經意。二隨文釋義。一長科經意者。於此段中長科爲十段。一佛子已下一行經。是普賢菩薩告眾重舉三昧之名分。二佛子此菩薩已下至種種諸法亦不壞滅有十一行經。明入三昧境界廣狹身土照現互相涉入光影重重不雜亂分。三佛子譬如日出已下至亦不離水有八行經。明以日光照現七寶山及大海水及山間以此日光影更相照現影像重重無盡光影諭分。四佛子菩薩摩訶薩已下至恆不捨離有五行經。明如是菩薩住妙光廣大三昧不壞世間相不壞眞性二俱不住二俱不壞分。五佛子譬如幻師已下至本日不滅有七行經。明以幻師幻作日月年歲長短不同不壞本日諭分。六菩薩摩訶薩已下至不壞彼多世界有十七行經。明菩薩入此妙光大三昧能一多世界更生互相涉入各不妨礙分。七何以故已下至是名住大悲法者有十一行經。明菩薩住無我法於諸法自他境界身之及心無所妨礙分。八佛子已下至無退轉故有六行半經。明此菩薩以不可數世界入一世界。善知無數眾生差別。菩薩趣入差別。佛處處出興。皆現自身。於彼一一佛所修行諸行而身彼此無去來。能同異自在分。九如有幻師已下至後不亂初有五行半經。明以幻師諭菩薩實智所生如幻諭分。十菩薩了知一切世法已下有二十行半經。明入此妙光明大三昧得智幻門自在分。二隨文釋義者。此一段以根本無作智性自徧周。以如影智顯現諸境。自他相入一多自在。由根本智故。多入一中。如影智故一現多境。各身色相狀差別故。如世界所因者。今生修是來世因。世界建立者。明各各世界建立法則故。世界同住者。一世界中有多類眾生同住。世界光色者。或有眾生於佛光中住故。如此日月星。是帝王及人中眾生。共業所化精光升上。復有天住。居其中故。世界往來者。於虛空中持轉往來。此菩薩悉知。如八部神名。如初會中已釋補特伽羅法者。數取趣。明數取惡法趣於苦果。摩納婆法者。教儒童法。餘如經自具。

第三次第徧往諸佛國土神通三昧者。於此段中約有三門。一釋三昧名。二釋三昧體用。三隨文釋義。一釋三昧名者。何故名爲徧往諸佛國土神通三昧者。爲此三昧以理性自性徧周。則智用自體徧周。以智用自體徧周。則神通徧周。此明約理智自體徧周。以如幻智應物動寂。依根本智恆無往來彼此延促。以此立名。名爲徧往諸佛國土神通三昧。二釋三昧體用者。此三昧以法性身爲體。以根本智起如幻智爲用。此如幻智如空谷響應物成音自無體故。以此二智以法性爲體俱有徳用而無所依。乃至一切眾生心本來如是故。但爲智自無性。不能自了逐境成迷故。以止觀二門照之。迷解依本此約法身爲止體。約觀十二緣生。成智體用。明定能發慧觀能起智三隨文釋義者。二義如前。一長科經意者。於此段中長科爲四段。一佛子已下至神通有一行半經。普賢重舉三昧之名分。二佛子此菩薩已下至至於究竟有十六行半經。明入三昧延促自在無所分別於諸法不忘失分。三譬如日天子已下至亦復如是有三行半經。明舉日天子照臨四天下晝夜無生滅諭分。四佛子已下至善巧智有一行半經。明都舉已上總結其三昧之分。已上文義自具不煩更釋。

第四淸淨深心行三昧者。於此段中三門如前。一釋三昧之名者。何故名爲淸淨深心行三昧。以菩薩已修空無相之理智。得身如理智徧周之身。起前理智徧周之身。以善巧智加行深心供養。隨所供養一切諸佛香華蓋等十事而心不壞。法身智身無作無想是故以立其名。二釋三昧之體用者。以法身根本智爲體。起方便善巧智興十事供養等眾生數佛爲用。三隨文釋義者。二義如前。一長科經意者。於此段中科爲四段。一佛子已下有一行經。明普賢菩薩重舉三昧之名。二佛子此菩薩已下至不分別如來出世及涅槃相有十八行半經。明以香華蓋等十事供養等眾生數諸佛分。三佛子如日中陽焰已下至皆是想心之所分別有七行經。明舉日中陽焰諭菩薩得知如來出興滅度分。四佛子此三昧已下至善巧智有十行經。明入三昧如夢中所見境界憶念不忘爲人善說諭分。四隨文釋義者。其義如文自具但入觀者善得其宜。先須入無思無心定。得法身之理。稱虛空之性。方可於根本智方便智興供養心。起止俱亡須得自在稱理智而爲之也。若但修空無相法身。卽於智不能起用。若但一向生想不見無相法身。卽純是有爲。一一依此十定次第方便。一一經文自具明矣。

第五知過去莊嚴藏三昧者。於此段中三門如前。一釋三昧名者。何故名爲知過去莊嚴藏大三昧。此菩薩入此定中。能知過去諸佛出現劫剎諸佛出現法門。以嚴自心根本智具差別智。以此成名爲前之三昧。興其供養。於定中須知劫剎諸佛出興之次第法門。二釋三昧之體用者。以根本智爲體。知劫剎次第差別智爲用。已下如文自具。三隨文釋義者。三輪者。神通記心正教。是三輪淸淨明此三昧得神通善記不忘善說諸法。如歌羅邏者。此云薄酪。謂初受胎如薄酪。自餘如文自具。

第六智光明藏三昧者。明此菩薩能知未來一切諸劫中所有諸佛。若已說法若未說法皆能悉知故。智光明藏者。不離一念含三世劫智名之爲藏余義如文自具。於中八部王等名。初會已釋此不表法。但以供養恭敬法。故親近如來。

第七了知一切世界佛莊嚴三昧者。明此菩薩能徧入十方一切世界。見一切諸佛所有教化莊嚴。悉能見盡及承事供養。及所聞法普入諸趣等總盡故。因立名也。於中文義經自具明。

第八一切眾生差別身三昧者。明入此三昧能現佛身等眾生差別身。皆隨其類現故立其名也。又能入同異順逆三昧故。以立其名。余義如文自具。

第九法界自在三昧者。明此菩薩於自身一一毛孔中入三昧。自然能知諸世間及知世間法。及十方虛空界一切世間法。悉皆知盡。乃至佛菩薩大眾亦皆知盡何以故。以智稱法界故。以智無中邊大小量故。如虛空故。智體性明白故。於一毛孔中虛空無大小量。卽等虛空界。悉能徧知十方世界一切境界。此不可以情識籌量能知。當可以亡思方便定顯發之後理智現前。方可堪爲此乃定盡想亡無思無心以無作智印方會故。名法界自在三昧。不存情作。任智徧知故名法界自在。此經云。如虫食芥子孔中虛空無損減。以無思之智可見。以思知之者卽乖。身邊見盡。卽十方與身量同一性。無表裏故。情存則隔。如無熱惱大龍王宮流出四河者。準經說。香山頂上有阿耨池。其池四方各流出一河。東面私陀河。師子口中流出金剛沙。東入震旦國。便入東海。南面恆伽河。從象口中流出銀沙。流入南印度。便入南海。西面信度河。從牛口中流出黃金沙。流入信度國。便入西海。北面縛芻河。從馬口中流出琉璃沙。入波斯拂林國。便入北海。其池縱橫五十由旬。隨方面口各一由旬。於中表法經自具明。優缽羅華。此云靑蓮華。波頭摩華。此云赤蓮華。拘物頭華。此云小白華。其華未開時華葉都蹴然。因立其名。芬陀利華。此云百葉蓮華。如阿那婆達多龍王者。阿言無也。那婆達多者。熟惱也。言此龍永離龍中之熱惱故。於中文義表法。一一如經自具。

第十無礙輪大三昧者。輪者。譬如輪王千輻金剛輪轂輻輞軔悉圓滿明壞生死行圓。表此菩薩悲智萬行神通道力滿眾生界斷眾生惑悉圓滿故。明自己佛果已成菩薩智悲願行無有休息。不離一念滿三世劫。不離毛孔等周十方法界眾生界。悲智行雲一時普覆。是故名無礙輪三昧。摩那斯龍王者。摩那意也。斯云慈。謂此龍王興雲降雨從慈心起故。伊囉缽那象王住金山脇者。伊囉缽那。此云香葉。以於寶窟邊多有香葉樹。以此爲名。又以化作三十三頭。一一頭有六牙一一牙上化作七池。一一池中化作七蓮華。以取所化蓮華。其葉香潔因此爲名。住居第一金山之脇以知帝釋欲遊行時。於此沒而天上出。送帝釋至園遊觀時。化其自身與天人相似。帝釋還宮還作象身。送帝釋還宮。便於天上沒於寶窟中出。此舉諭明此菩薩𨿽已成佛位不壞方便行也。如彼象王𨿽能化身作天而常不失象之本位。自余廣義如經備文。已上十定有十段文意。明從初發心成道始終出生入涅槃。總以此剎那際爲體。乃至古今一切諸佛亦總同時成佛故。有情延促生。約眞無終始。又明此一會十一品經。總明至隨位佛果不壞方便行普賢之道。如十信已來乘如來根本智起普賢行願。並教化眾生。及自資自智輪令明淨。如作十度煉眞金諭者。是亦不離此定體。今至十一地已去。自智煉磨已終。卽乃純是利益眾生普賢之行故。此十定品初會從初發心已來。及無始來諸佛成佛。時劫不遷。佛果及普賢方便行。無始終時劫身心作用滿十方不出毛孔時不離剎那不遷故。一切古今三世歲劫。皆以此十定品該收。眾生迷之妄作延促。迷解還源。此十定品爲本體。不延促之。常道本來如是。大方廣佛華嚴經論卷第三十八十通品第二十八十通品第二十八

將釋此品兩門分別。一釋品來意。二隨文釋義。一釋品來意者。爲明前有十定品。此明以定起用卽有十種神通。二隨文釋義者。卽明已下有十種神通。其十通名。具如下列如文具明第一初一段有十三行半經。明都舉十種通之數並舉初他心智通之大用。第二段有十一行經。明天眼智通之大用。第三一段有二十四行半經。明宿命隨念智通大用。第四一段有十八行經。明知盡未來際劫智通。第五一段有十三行半經。明天耳圓滿智通之大用。第六一段有二十行半經。明住無體性神通起十三種神通大用。第七一段有十三行經。明善分別一切眾生言音智通大用。第八一段有四十一行經。明出生無量阿僧祇色身莊嚴智通大用。第九一段有二十二行半經。明以一切法智通大用。此明於根本無作智起一切差別智故。第十一段有三十五行半經。明以一切法滅盡三昧智通大用。此一段明於法性寂滅理中常起大智大悲大用利生恆圓滿故。閻魔王者。此曰遮止。謂遮止誡勗罪人能離苦故。此已上十通皆以不思議無作無礙無限大自在智。起無限寂用。入因陀羅网境界重重自在法門。皆不可作三乘有限量見故。如阿那律。我以天眼見三千大千世界。如觀掌中庵摩羅果等。如權教菩薩。見自他佛國往來彼此皆有量故。此約法身。無限無表裏。中間智身亦爾。總無限故。處帝网重重大用故。總約第一義天一切智天。非如世間上界諸天眼耳通及三乘聲聞緣覺淨土菩薩通故。以住無體性神通。身恆不離本處。而十方一切諸佛國土。一切眾生國土。皆悉現自在身及以毛孔。而眼耳鼻舌身心無不共同一體一性。如因陀羅网眾像互容無往來自他之性。此十通體。如是徧周如是通徹。名爲神通。以智徧通與物同性而知物故。名爲神通。非是往來自他是故。如此十定十通十忍等。是十地位終入於生死。利眾生之方便。亦是十住十行十回向十。地十一地五位通修余義如文自具。十忍品第二十九

將釋此品約分三門。一釋品名目。二釋品來意。三隨文釋義。一釋品名目者。明此品通初發心之始自位升進行之門。亦通佛果後利眾生成行之方便。以隨行之忍依行立名。若以權教菩薩地前爲伏忍。地上見道方入順無生忍。若以一乘通十住初心得憶念諸佛智慧光明門。名生佛智慧家。名得音聲忍。亦名順無生忍。但爲隨行名異故。但約十住初生佛智慧家。約名順佛正智慧無生忍。以十行中名以佛智慧隨行無生忍。以十回向中以約理智之中。以無畏大願起大慈悲門。和融理智大悲大慈使令均調。名和融大願大悲大智寂用無生忍。此是地前隨行隨順無生忍。從初地至三地總取地前三位。總作一法修行名長養智悲使令慣習成滿。以初地依地前十住十行十回向大願圓滿發心起常處生死守護眾生之志。是故亦名順忍。直至八地名得無生忍。善財童子初地善知識名婆珊婆演底。此名主當春生苗稼。亦名依止無畏爲。明表主當眾生初發心之菩提苗稼。亦名主當眾生。與作依止使令無畏。此初地菩薩以地前願力處眾生界行故。二地明修上上十善戒治欲界惑習使令無著故。三地修上界八禪及以九定。令於禪界不著。此名順其理智利俗長養大悲順無生忍。四地方明三界不污又明生在佛家。五地以禪定門發善巧智慧修世間技藝。六地修世間出世間智慧已終滅定三空現前名寂滅忍。七地常處生死行圓。八地現行菩薩行功用已終得無生忍。從此下小九地行相十地佛用一分方終。十一地普賢行滿已去純是妙覺如來。不離菩薩方便。以用濟生。此十種忍。若以十地升進論之。一地得一忍。十定十通亦然。約以堪忍之位。至普賢行內。以立品之名目。又隨位進修之位。調治之功。隨行立名。名之十忍品。二釋品來意者。前已有十通。此乃約通有忍。若無神智通達但成伏忍。法忍不生。以故此品須來。此乃十地已前以忍成通。十一地內以通成忍。亦是十通十忍。是一徳之功用故。三隨文釋義者。已下有十段文明十種忍。第十段已下有一段頌。是重頌前十忍法故。如第一音聲忍。總配五位中初位。十住初。十行初。十回向初。十地初。十一地初。如第二順忍者。十住中第二住。十行中第二行。十回向中第二回

向。十地中第二地。十一地中第二位。如是一一次第五位同配。但以升進功用慣習生熟不同故。如是無生法忍如幻忍如焰忍如夢忍如響忍。如影忍如化忍如空忍。皆如上一一隨五位同配同修。又一位具十忍故。余義如文自具。已上十一地行滿。阿僧祇品第三十

將釋此品約立四門。一釋品來意。二釋能問之主。三釋說法之主。四隨文釋義。一釋品來意者。明前十定十通十忍三品。明該括因果初終始末不遷剎那之際已成神通法忍具足。明一切諸佛所施因果教行方便果行相資始終不絕不離剎那之時。如仁王經十生滅爲一剎那九十剎那九百生滅。如是三世佛果及普賢方便行總時不遷故但以剎那爲量不立生滅之名。設論生滅但於剎那內安立。更無長短。自此已下至如來出現品。明佛果之中三業廣大自在行門。且如此阿僧祇一品。明如來心業廣大自在。二如來壽量品。明如來命廣大自在。三菩薩住處品。明如來行攝生廣大常住自在。四佛不思議品。嘆佛三業神徳廣大自在。五如來十身相海品。明佛身業報功徳莊嚴廣大自在。六如來隨好光明功徳品。明佛三業所順法身所感之功徳廣大自在。依瓔珞經配第三禪說佛華三昧。有百萬億偈。卽是此普賢行品是其略也。當第七會合名佛華三昧品。七普賢行品。明佛三業果行徧周廣大自在。八如來出現品。明佛覺行徧周常於一切世間無時不出現廣大自在。此之八品經。總嘆佛果行智徳二業功用。及莊嚴報相廣大自在故。以故此品須來。二釋能問法主者。菩薩名心王。此明得心成忍之後心業自在名之爲王。三釋能說法之主者。此品何故如來自說。明此數法廣大。下位智所不及。惟佛能究竟故。此是佛果。二愚非至。差別智滿方了。卽此阿僧祇。隨好光明功徳二品法。是如來自說。自餘五位各各隨位菩薩自說。十信菩薩說十信法。卽文殊覺首等是。十住菩薩說十住法。卽法慧財慧等是。如是準此例知。以此品非至差別智果滿佛位方明。還是如來自說故。能問之主。還是如來心智自在。名之爲王。表心自在故。方堪能問。總是佛自在之心故。設教法則令學者仿之故。說行以普賢主之。以行成忍。卽以心王主之。又此數法智滿佛果方終。以智徧故。任運而知。非是加行作意而知。以此佛自說。故四隨文釋義者。一百洛叉爲一俱胝者。一洛叉此云一億。一俱胝此云一兆又。案此方黃帝算法總。有二十三數。謂一二三四五六七八九十百千萬億兆京垓梓壤溝疋澗載。從壤已去有三等數法。其下者十十變之。中者萬萬變之。上者億億變之。今此阿僧祇品用上等數法故云百千。百千爲一俱胝。俱胝俱胝是當此壤也。那由他當此溝也。鞞婆羅當此澗也。作疋也。來載也。自是已去此方數名盡也。彌伽及毗伽皆上聲呼。矜羯﹝居陵反﹞摩娑婆上聲呼囉﹝郎我反﹞毗佉擔﹝擔多甘反﹞﹝醫﹣酉﹢土﹞攞陀﹝醫﹣酉﹢土﹞於奚反﹞阿麼﹝麼莫我反﹞勃﹝蒲沒反﹞薜﹝蒲計反﹞窣﹝蘇沒反﹞脾﹝普計反﹞謎﹝莫計反﹞荼﹝宅加反﹞此已上數義廣大𨿽復無量難量。意明如來智慧普賢願行三業廣大世數不能及。如下文頌中具明。此已上依大數有百二十大數。至不可說不可說轉。以爲一終。經頌云。不可言說不可說。充滿一切不可說。不可言說諸劫中。說不可說不可盡。不可言說諸佛剎。皆悉碎末爲微塵。一塵中剎不可說。如一一切皆如是。此不可說諸佛剎。一念碎塵不可說。念念所碎悉皆然。盡不可說劫恆爾。此塵有剎不可說。此剎爲塵說更難。以不可說算數法。不可說劫如是數。以此諸塵數諸劫。一塵十萬不可說。爾劫稱贊一普賢。無能盡其功徳量。意明如來普賢願行功徳過稱量數所不及故。如是此品說佛位內普賢行願虛空不可量剎塵不可比無限重重無限重重廣如經自具。如是多劫是一剎那際多如是如來普賢行是一剎那中無盡故。準前第二會所問答十頂品。來文未至。壽量品第三十一

將釋此品約作三門。一釋品來意。二釋說教之主。三隨文釋義。一釋品來意者。明前品旣是阿僧祇此卽合便有壽量二釋說教之主者。說此品教主。以心王菩薩說者。明佛壽量以心爲體。以心王表命自在故。卽明如來心王之命隨根延促長短任物自在。而實如來命者無壽命者。無長短者故。三隨文釋義者此之一品經。明佛壽量長短。約未悟者作節級。令知如來壽量無盡。以少顯多以短顯長。若不如是云何能知佛之壽量。然實如來無長短壽命。性無生滅故。如來壽命如根本智。無生無滅無去無來故。約以十佛之命表之無盡故。菩薩住處品第三十二

將釋此品約作三門。一釋品來意。二釋說法之主。三隨文釋義。

一釋品來意者。前有如來壽命住劫。此品佛以菩薩行住持世間。人間海中攝化徧故。此方如是。十方國土及閻浮提例然。但約住處𨿽有所依。化行無方不至。總是塵含佛剎。毛容法界之眾。於一剎那際。應十方而等周。對現色身隨根普見。爲明菩薩住持攝化境界。此品須來。

二釋說法之主者。明菩薩攝化住持之行。是心王自在隨智之行故。令心王菩薩說此住處之品。總明隨自心王起智用故。明以普賢行成忍已後皆名心王。於世自在明不與物違。

三隨文釋義者。支提山者。此云淨信。爲此山見者能生淨信。毗捨離城。此云廣博。爲於中印土中最廣大故。亦名廣嚴城也。摩度羅城者。此云孔雀城。亦名密蓋。皆因古事立名。俱珍那城。亦名俱陳那。俱陳者。此云大盆。於大盆中畜水若池。恆於盆側修仙法。常爲人說護淨經及養生經。後學之徒皆以師法爲姓。今城因此爲稱。目眞鄰陀窟。此云解脫。是龍名也。鄰陀此云處。以有龍在此處聞法得解脫故。因此爲名。摩蘭陀國未翻。廿菩遮國未翻。震旦或曰支那。亦云眞丹。此翻爲思慮。爲此國人多思慮計度。以爲名。是此漢國也。那羅延。此云堅牢。疏勒國。正云佉路數怛勒。此方存略但云疏勒。迦葉彌羅國。舊云罽賓國。此翻爲何誰入。昔此國未立之時。其有大龍池。人莫敢近。其後有一羅漢。見其形勝宜人居止。乃從龍乞容一膝地。龍乃許之。羅漢化身令大其膝漸滿池中。龍以言信捨之而去。羅漢以神力幹竭其水。令百姓居之。建立屋宅。眾人咸言。我等不因聖師。何誰得入此處。故從此語以立其名。其國卽在北印度境乾陀羅國北鄰。乾陀羅國此云持地。以此國多有賢聖居在此國不爲他國所侵害故。又云乾陀是香。羅謂陀羅。此云徧也。言此國內多生香气徧故。在中印度北北印度南二界中間。苫婆羅窟是香華樹名。其窟側近多生此樹。因名耳。此之一品大意明菩薩攝生住持不斷三寶之行。但舉此一閻浮提。表十方剎土及一切閻浮提。總是準此。已上加第三禪佛華會。以爲七會。通下離世間普光明殿中會及法界品逝多林會。總爲十會。佛不思議品如來十身相海品隨好光明功徳品普賢行品如來出現品離世間品。佛不思議法品第三十三

將釋此品約立四門。一釋品名目。二釋品來意。三釋能說法主。四隨文釋義。一釋品名目者。此品依如來身口智三業得名。云何名佛不思議。情識想不能及。故不思。情識名不能及。故言不思議。以想心曰思。是有所得心故言義。名議是世情。名言義量是妄度量心不能及。情亡識滅任智用故。明如來智用非識心妄情思慮所知故。非情亡想寂智乃現。應是修方便三昧力方現也。識滅情昧正智現前名爲不思議。二釋品來意者。明前品旣說菩薩住處攝生住持之宜。此品卽明能化之智故。名佛不思議。非情識調量所爲。任智自性徧周不爲而應物故。有此品來也。三釋能說法主者。說法菩薩號靑蓮華藏者。明前品菩薩得法成忍。得心自在。號曰心王。此明根本智圓明淸淨無染名靑蓮華。以根本智圓明能成差別智名藏故。告蓮華藏菩薩者。明依根本智告差別智故。爲表相成故。三乘名先得智緣眞後得智緣俗。此一乘得卽同得。不分三世有前後故。靑蓮華藏菩薩告蓮華藏菩薩說。此不思議如來國土身眼耳鼻等不思議。智自在法故。此品意明以自心王根本智說差別智。教化眾生自佛事業大自在用故。爲此會中從阿僧祇。品至出現品有八品經。總談佛果位中心行法則故。該前五位差別同所歸故。不移十三昧之體。普光明智。而有此八品法門及一部經故。皆約自佛智徳立菩薩名。而自法令易解故。四隨文釋義者。於此一品經長科爲三十五段。前三段是問並佛加持及靑蓮華獲益。後三十二段是答。第一爾時已下至云何不思議有六行經。明諸菩薩大眾作念有問佛十種不思議分。第二爾時世尊已下至佛法方便有四行半經。明如來以十法加持靑蓮華藏菩薩分。第三爾時靑蓮華藏菩薩已下至告蓮華藏菩薩言佛子。有六行經。明靑蓮華藏菩薩蒙佛加持以十種自在智慧欲答前菩薩眾所問十法分。第四諸佛世尊有無量住已下至無有障礙究竟之法有五行經。明靑蓮華藏菩薩都舉諸佛有十種無量住但總答前大眾十種問分。已下通十種無量住。總有三十二種無量普徧周無礙總別同異成壞自在因陀羅网門。答前十問。佛不思議法故。於此三十二種。如因陀羅网互參普徧周。法門中約數有三百二十種。答前十問。此三百二十種因陀羅网互參法門中。以明佛不思議無盡無盡重重無限無限。如下一段中自具十法。如經自明不煩科意。此品大意。明從前進修至此自己三業身語智用業用廣大會佛三業廣大用故。一業之上答十百千萬等無量三業用故。三業用上各答三十百千萬等。十種無限無量三業之上各答三十百千萬等不可說無量業用。余兩段各具十百千萬無量。以明三業所明業用不離二諦。眞俗二門一一十法之中。身語智爲體。餘七是三業上用故。以靑蓮華藏菩薩答前十問。有三十二種答。一一答中皆有十種無盡法故。意明至此佛果三業用中眞俗法滿足故。故號佛爲無上兩足尊也。此明三種業用二智徧周總攝諸法故。靑蓮華是眞智。蓮華藏是隨俗智。以眞俗二智。自說自己三種業用廣大自在不思議門。人王都邑者。王所居城所管天下爲都。自余爲邑。宮殿者。所居止寢宿之室爲宮。以法治生陳設正法處爲殿。毗捨闍者。是鬼趣。此云啖人精气。屬東方提頭賴吒天王所管。提頭賴吒者。此云持國。謂護持國土因以爲名。乾闥婆。此曰尋香。是樂神。亦此王所管。如於身毛孔及一微塵中。所現一切世界國土。一切諸佛及以眾生。咸住其中施作佛事者。妄情悉滅惟智境乃爾。以三昧力方現。非情識所求。法常如是。然惟妄情自隔故。如世界種等前華藏品已釋。自餘如文自具。如來十身相海品第三十四

將釋此品約分三門。一釋品來意。二釋能說法主。三隨文釋義。

一釋品來意者。明前品說自佛三業二智入不思議際徧周廣大無限饒益眾生。此品約三業入不思議智中之身故。此品來也。

二釋能說法主者。明此相海由行報成。普賢是行。還令行者自說自行報徳之果。

三隨文釋義者。於此一品經。長分爲九十九段。第一初從爾時普賢菩薩已下至所有相海有一行半經。是初總舉如來身相如海廣多。第二略說九十七種大人之相。分爲九十七段。最下總說十蓮華藏世界微塵數諸相。爲總結通。初爾時已下都有九十九段經文。以取十蓮華藏世界微塵數相海莊嚴。號十身相海品。此一品經大意。明三種業用身語智廣大無限利益一切眾生善相行上報生福相。如初舉頂上三十二寶莊嚴大人相。其中有大人相名光照一切方普放無量大光明网。一切妙寶以爲莊嚴者。初明三十二種寶。是明三種業用是萬徳之總相。二種寶是二智。明如來三業二智是修眾福之本故。萬善根海。無不以此三業二智以爲體故。故初所感果以先標爲首。又用嚴如來之頭首故。經云其中有大人相名光照一切方。方者法也。是根本智成差別智之法故。普放無量大光明网者。是差別智中隨根設教。濟漉一切。眾生之所報生。約因名爲光网。一切妙寶以爲莊嚴者。一切業果福相報得。皆以此二智爲所莊嚴故。寶發周徧者。明以智治生周旋普。覆以此報生。寶發柔軟密致者。慈悲柔軟隨根濟眾報成故。一一咸放摩尼寶光充滿一切無邊世界悉現佛身色相圓滿者。明於根本智所生諸差別智。起差別行者純淨無垢故報得摩尼淨光。悉現佛身。爲約此二智純淨無礙所有報境總成智用故。皆與身同。此三業上一中報十。三業上三十故。二智上二十總言三十二種寶用嚴頂發。通此頂上及身。略舉有九十七種大人之相者。明且約隨眞俗二智淨三業上行七菩提分十波羅蜜。能淨一切三界九品煩惱便爲智用。以智淨故所有報果亦淨。以智無礙自在故所有報果亦自在故。九品煩惱者。欲界一。色界四禪無色界四禪上二界有八。欲界一共爲九品。有能覺之者。便以二智七覺十波羅蜜方便。自利及以利生。具普賢行滿。便報成此九十七相。以十波羅蜜方便發起三界中有自在行用故。於九品煩惱上各成十波羅蜜行門。成九十種大人相。以七菩提分上助顯方便分明故。以成七種通。以此七覺分十波羅蜜助道方便行。助顯九品煩惱。成眞俗二智。令大悲圓滿。於一品煩惱上成十種行門。報生十種相。九十配十波羅蜜。七種配七覺分。十蓮花藏世界微塵數相者。配眞俗二智三業及行普賢行徧普周也。

問曰。此出何教所配。

答曰。此經所有法門。但出自教。余經不能與此教門相會。

何者是自教。

答曰。爲普賢是佛自行。還令自行說自行所報得之相。普賢行者。不離眞俗二智七菩提分十波羅蜜故。但約名知教。約教知行。約行治惑。惑亡報成。卽知因果所生卽爲教也。不可引余權教三乘行門例此所修因果報得。但準已前諸品所放光及菩薩名乃至座名數。以次類之可曉其意也。佛行普賢行者。不離三界九地煩惱中。而成悲智之門。所有報生因果。還約三界九品煩惱中。成殊勝智行。出三界自在行獲過三界殊勝報業故。以此準知可明佛意。卽是經之教也。已下諸相以此三業二智七覺分十波羅蜜爲體。又以七菩提分九波羅蜜。共成一个智波羅蜜。以智波羅蜜爲佛果。七菩提分九波羅蜜是行故。報得九十七種大人之相。十蓮花藏世界微塵數大人之相者。是差別智大悲圓滿十方世界。以普賢行報得故。此前後二釋義通其一故。已下諸相。約根本智起大悲用。隨差別智報生。如文自明。如經云紺蒲成就者。意明頸文三約嬰節成就。云西國有紺蒲果。赤色三約文成。以此比之。彌盧藏雲者。明如來右輔上牙大人相寶焰髙遠如須彌山之狀也。如來隨好光明功徳品第三十五

將釋此品約立四門。一釋品名目。二釋品來意。三釋說教之主。四隨文釋義。

一釋品名目者。何故名爲隨好光明功徳者。明前品已明十身相海有十蓮花藏世界微塵數相海莊嚴其身。此品約其佛身相中隨相無性功徳故。以約行報得成大人之相。隨行法身之理智以成光明故。以立品名故。以隨行破煩惱之妙理智慧。以成報相之光。

二釋品來意者。明前品大人之相。約如來行行生報得故。卽令普賢說故。爲普賢行是一切諸佛行故。此隨好光明。法身根本智無性隨行無體無相功徳爲光明。能大利物。還以無形質無體性光照有緣。如無形質天鼓音聲說法令解脫故。此品須來。然𨿽理行無二同爲一體。今約感果利物之殊。不可無其次第。

三釋說教之主者。明如是妙理之果寶手是引接義故。表以法身妙慧性光引接一切眾生故立此品。何故如來自說此品者。明佛果中二愚。一數法廣大愚。二隨好光明功徳愚。此二法非諸菩薩智所及。至佛果滿方明。以理智法身但與行作無依之體達妄情之緣。其行中所感功徳之相。卽屬普賢行成。則普賢自行報生。還令普賢自說自行報終之果。阿僧祇品是數法廣大。隨好光明功徳品是法身智身自體無性無依功徳故。此二法皆非依行作得。不由普賢行之所及故。但與行爲依止故。是當普賢行滿佛果位終之法。是故如來自說。明當位自說自位法門。令後學者不惑故。此品明法身智身無相理中功徳所有利物之法。還以光明天鼓無形質物響音所告。還說法身無相妙理。頓登十地離垢之功故。非餘下位和會大願智悲萬行之相得故。以是如來自位自說故。𨿽行果與智果不殊。然約法辧位。令法則分明。令發心修行者解行不惑。意明法身及根本智不屬行所修生。惟大悲及差別智。須依此根本智。加普賢大願力。和融回向修學。常以根本智爲無作之體。此之法身及根本智。𨿽加十波羅蜜三十七菩提分法四攝四無量成就饒益眾生之行。然根本智法身。爲無自性可有成壞。但能與一切諸行願。作無染著無煩惱無三界業解脫果之體。以此品中明此隨好功徳能隨行用不失自果廣利眾生。此是一切菩薩行之恆佛果故。故以此如來自說。若無此智徳之果。一切眾行皆無常故。如虛空體全與諸有情而作全體然虛空不屬修生。

四隨文釋義者。於此段中長科分爲十三段。

第一爾時世尊已下至而爲眷屬有三行經。明舉光之體用分。

第二佛子已下至於彼命終來生此天有八行經。明如來生處兜率天時放法身妙理智無作淨光地獄獲益天鼓告因分。

第三佛子菩薩足下千輻輪已下至入無依智印三昧有四十二行半經。明惡道眾生蒙光所照捨報生天天鼓說法分。

第四時諸天子聞是音已下至而不得見有四行半經。明諸天子興供而往天宮而不得見毗盧遮那菩薩分。

第五時有天子已下至摩耶夫人胎可有兩行經。明天子告諸天眾菩薩所生人間分。

第六時諸天子以天眼觀已下至悔除所有諸障過惡有十四行半經。明諸天子欲往人間供養天鼓音告云毗盧遮那菩薩無體來去並勸發菩提心悔除過惡分。

第七時諸天子已下至一切罪惡悉得淸淨有二十七行半經。明天鼓爲諸天子說菩薩悔除罪惡達業無生分。

第八說此法時已下至猶未現離垢三昧少分之力有十一行半經。明諸天子天女獲益分。

第九爾時彼諸天子已下至一恆河沙善根有十二行經。明諸天子興香花供養及有眾生聞香。八萬四千煩惱皆淸淨。成就香幢云自在光明淸淨善根。若有眾生見其蓋者。種金网轉輪王一恆河沙善根分。

第十佛子菩薩住此轉輪王位已下至教化眾生有一行半經。明金网轉輪王境位攝化廣狹分。

第十一佛子譬如明鏡世界已下至必得往生彼佛國土有四行經。明舉月智如來諭聞名獲益分。

第十二菩薩安住已下至成就如是淸淨肉眼有九行經。明若有遇此金网轉輪王光明卽獲得十地法門分。

第十三佛子假使有人已下至未有二十一行經。明此淸淨金网轉輪王肉眼所見廣大境界難量分。

四隨文釋義者。於此品中十三段文。約立三門。一說光明所因從何所來。二蒙光觸者以何因緣。三明天鼓從何所因而能說法。

第一說光明所因從何所來者。從如來自體性自淸淨法身根本無依住智自性淸淨功徳所生。能成相好無所依止。故名隨好光明功徳品。此之光明一切眾生同共有之。爲不以普賢行願助揚顯發。不顯現普賢行願。不以此光明體。亦不能得成法界無限大用。是故此經名爲覺行互嚴經。至此二行圓滿。遂乃各各自顯其功。前品大人之相。因普賢行成還令普賢說故。此品隨好光明。是佛自果無作法身無依住根本智光。是佛自說。但依教主以取經意舉光之中其隨好光無量。今依此品略舉其三。

一初舉如來應正等覺有隨好名圓滿王者。都陳根本智無依無性而能普照自在名圓滿王。別舉此光中隨用。云此隨好中出大光明名爲熾盛。此明隨用能破迷惑七百萬阿僧祇光明而爲眷屬者。此明隨用備根。七百都數約七菩提分息六道苦。乃爲七百者。數之長也。皆令發起一乘中十地道故。爲此光體是佛果光光所及者。皆依本故。又約八地已前有行有開發爲七百。萬者。萬行。阿僧祇者。明光體備根徧周。次舉兜率天爲菩薩時放大光明名幢王照十佛剎微塵數世界。地獄眾生眾苦休息。得十種眼耳鼻舌身意淸淨。捨地獄身生兜率天。聞天鼓音而爲說法。得離垢三昧發十地道。此明光照往因十信解心修力不固有因放逸生惡道者。遇光苦息三業復本。此明三生成果。第一生修十信解心。心不精專作諸惡業。第二生生惡道住地獄中。第三生蒙光照觸苦息生兜率天。天鼓響音告法成十地果。此爲三生。若也於此教中依智發心。專求不懈不放逸心。修方便定入佛智慧。生如來家爲佛眞子。便名成佛。如輪王第一夫人所生大子具輪王相𨿽未當位是王眞種體無差別。如是十住初發心菩薩。創從信種修方便定。自顯正智生如來家。𨿽未有神足通力。當其佛位。然其眞智慧種與佛不殊。從此一生加行修治。隨其正智入變易生。神通自在。如人一生身語意業修有爲十善。尙得生天報。得天神通。何況正智慧現前。法身體會無心作惡。專學慈悲。豈可不入變易生身也。若也直約第一義論。通於生死總爲變化。悟智卽佛不約神通。神通是利眾生之權方便故。若直取覺義智是正覺。自余神通降生成佛。總屬行收。今至此品明覺行圓滿。佛明前之二種光明。一名光幢王者。且約佛果法身根本智圓明破惑之大用。一切修道。不會此根本智光無成佛期。

二舉足下千輻輪光光名圓滿王者。明成菩薩升進加行之光爲足。表所行行故。常放四十種光明者。成十信十住十行十回向地前四位也。中有一光隨於一切六道種種諸欲所樂皆令成就乃至阿鼻地獄受無間苦遇斯光者。皆生兜率天天鼓響音說法及以悔除諸惑得離垢三昧。或得無依智印定。此一光是一切六道應根起信之光。餘三是十住十行十回向加行成十地道果滿之光。爲地前三賢位。是圓會悲智願行已終。十地但成此地前十向之功。不別有位。以此但放四十光明。不放五十也。無功之果。是佛自位不屬行故。明足下光。是表十信十住十行十回向願行之位。十地約法而成。功徳滿前願故。

三舉右手掌中一隨好光明現無量自在神力者。此表引接光。以手是引接義故。此乃冥同一切世間三界之方便。非世間天人及三乘所知故。且舉此三種光明備世諸有以徧。自余廣多不論。

第二蒙光觸者。何因緣者。經意明先世有信心故。如經云汝往昔親近眾善知識。卽明昔曾有信心之種。𨿽造惡業生於地獄。爲有信種。光及其身。苦息種存能便發意捨身生天。若無先世信種。設光照身者。不覺不知。

第三明天鼓從何所因而能說法者。如經云。但以毗盧遮那三昧力故。般若波羅蜜威徳力故出音聲。大約三緣而得聞之。一毗盧遮那菩薩三昧之力。二於無體性三昧中有自在無作妙慧。三眾生昔曾聞此無性法身大智慧之種。方堪得聞如是妙聲。迷除得道如離垢三昧者。是無性妙理自體無中邊。等虛空性。性自無垢具無限。智慧知見自無我所。須以方便定發起方明。如法慧菩薩入無量方便三昧是也。又如善財於妙峯山上得憶念一切諸佛智慧光明者是也。總是十住初心創始顯發故。至此品中不離初處滿故。還向普光明殿說十信心處。說此十一品十一地及佛果之門。表此意也。不離一念不隔一時而成果故。方便三昧者。任無作性蕩然自定不收不攝任心自安。萬惑自淨道自現爾。方可任用。施爲不失其理。然以普賢願行。方成悲智大用無作法界緣起之門。一如其上五位進修行者也如經云。於色聲香味觸其內具有五百煩惱。其外亦有五百煩惱。嗔行多者二萬一千。貪行多者二萬一千。癡行多者二萬一千。等分行者二萬一千已上都有八萬四千。如色聲香味觸各有五蘊。共十使煩惱。皆意根爲主。知是色聲香味觸爲外。受想行識及意爲內。如因內外心境成緣皆能成十使煩惱。色聲香味觸受想行識及意能所互參。內外各十。如是內外十種煩惱。一一皆能起十使煩惱。卽內外所緣各有五百煩惱。由迷心境內外相資。由內五蘊成境。由外五境所起能緣。由此內外能所二緣。十使煩惱因之不息。乃至八萬四千。如是十使皆因五蘊所成。一一使中有百以將十使中五蘊以五蘊成十使。一一蘊中一百。五蘊中有五百。以五蘊成五塵。一一塵中有五百。以塵蘊爲內外之上共爲一千。配七識中卽有七千。分三世。三七二十一。當二萬一千。卽依嗔貪癡多者及等分各二萬一千。共爲八萬四千。余文自具。如十使中各有內外五蘊。十使互參卽有一百。於一百十使。一一使皆有五蘊爲五百。由內心緣外境互爲主伴。以此內外各有五百。共成一千。由末那與六識相因作業。有七千煩惱。法如前配。三七二十一。亦當二萬一千。若約此品法門。天鼓所說無生理智。及說悔除過惡之法。甚善甚妙。修道發菩提心者。可以持誦作意仿而學之。以方便定慧力勤思觀察。還同此品剎那成佛。於中法門融通次第。具如此品。如善財童子所見善知識皆云。我已先發阿耨多羅三藐三菩提心。云何教我學菩薩道者。明菩提無求無修無三世故但求其行菩提無修。此隨好光明功徳。但與行作光明。令行無依無修作者。一切發心者。先修方便三昧。而以顯之。從此理中方當加行。是故名以果成因門。以因卽果門。以理智之外無別行故。卽理事無礙。以爲進修。是故但求其菩薩道。卽行是菩提。明隨行無得故。是以發普賢行未圓故。求菩薩道以菩提無三世不出一剎那萬行皆圓滿故名佛乘。卽乃直論智境。不分三世延促等障。凡夫及三乘。謂三無數劫及無限劫。是此教中智境不遷之門故。以本如是故。法如是故。非佛神通使然也。三乘情見諸佛神通。以迷實法本來如是。此普光明殿中十一品法。是都該一部及無盡古今總不移毫念也。須當如是信解修行名悟佛知見入佛知見故。當知十地及等妙二位。總依十信十住十行十回向。法則而成。大方廣佛華嚴經論卷第三十九普賢行品第三十六

將釋此品。約作四門分別。一釋品名目。二釋品來意。三釋說教之主。四隨文釋義。

一釋品名目者。何故名爲普賢行品。爲明從初會菩提樹下如來是佛果。如十普賢菩薩並已下菩薩神天等眾是佛普賢行故。從第二會普光明殿。說不動智佛無礙智佛等十智如來。以成十信心。明其能信自心是不動智佛是自心之本果。餘九亦然。文殊師利覺首目首等十首菩薩。是自身所行普賢之行。以次十住十行十回向十地十一地。所有十十等佛號。十十等菩薩名。乃至無量佛號。無量菩薩名。皆是自身自心進修佛果。自普賢行直至於此普賢行品。是一个自心佛果。一个自心普賢行。至如來出現品。方明自己佛果理智體用方終。以此出現品中如來放眉間光灌文殊頂。放口中光灌普賢口。令其理智法身妙慧文殊師利共普賢菩薩自相問答如來出現所有境界。方明自身理智妙慧。普賢行海佛果進修始終圓滿付囑流通。亦在出現品內。離世間品是佛果後常道無始終普賢行故。法界品是佛常道法界。恆以佛果後普賢行故依義亦可作利。世間品是自己道行已滿。純是利益世間無世間可離。無出世間可至故。以普賢行恆利益眾生爲本故余義至後品重明。以此品通該十信以來至出現品。一勢始終因果本末。以立其品名。大約此一會十定以來十一品經。總以十定之體通收始末。不出一剎那際故。此品以明佛果位內自行普賢行滿故。以立其名。

二釋品來意者。爲明前品明極果性智光明以利眾生。此品明普賢行能利物故。有理智無行。理智乃處俗不圓。有行無理智。其行無由出俗。故理智體徹方成不二自在之門。以此此品須來。

三釋說教之主者。此品何故。普賢爲能說教之主者。爲此品行門是普賢之行滿故。還令普賢自說。明普賢之法身本智妙理之用故。二法獨行卽不圓故。先舉法身性智之光。次說普賢之行故。

四隨文釋義者。於此一品經長科爲十五段。

第一爾時普賢菩薩已下至出興於世有五行半經明。眾生去佛道遠佛乃出世前品所說略說少分境界分。

第二佛子已下。至成就百萬障門。有兩行半經。明普賢菩薩眾生有大過惡不曾見一過惡若見一菩薩有嗔心成百萬障門分。

第三何等爲百萬障門已下。至成就如是等百萬障門。有四十四行經。明舉一百个障門以彰百萬障門之首分。

第四何以故已下至起嗔心者。有一行半經。明都結已上於他菩薩不起嗔心分。是故諸菩薩摩訶薩已下。至佛子菩薩摩訶薩鹹應發心恭敬受持。有六段十法如經文義自明。

一諸菩薩欲疾滿足諸菩薩行。應勤修十法分。

二則能具足十種淸淨分。

三則能具足十種廣大智分。

四則得十種普入分。

五則住十種勝妙心分。

六則得十種善巧智分。

已上有十段經文。第十一何以故菩薩摩訶薩持此法者。至悉與三世諸佛法等。有三行半經。明聞此法勸恭敬受持以少方便速成佛分。

第十二爾時佛神力故已下。至一切世界中悉亦如是。有十一行半經。明正法威感地六震動天興供云供養法分。

第十三爾時佛神力故至十方一切世界中悉亦如是。有十行半經。明普勝世界一切處普賢菩薩俱來作證分。

第十四爾時普賢菩薩已下。有七行經。明普賢菩薩觀眾並陳說頌之意分。

第十五正申頌意分。

四隨文釋義者。如向所說者。言前十身相海品及隨好光明功徳品。是略說少分。爲邪見與結使系縛恆相應故。遠離如來道不知出現如來爲如是眾生示現出興。略說少分福徳境界。而實如來無出無沒。惟道相應者智境自會。不於諸佛作出生滅沒之見。但自以定觀二門以治心垢身邊見謝智境相應若以正見。何出何沒何成何壞何染何淨。若得自心如是平等不染淨者是佛出興計我我所者。是身邊二見顚倒疑惑者。所謂四倒無常計常無我計我非樂計樂不淨計淨。邪見者。所謂八邪。邪念邪命邪思邪精進邪定邪語邪業邪慧。結縛者。六處結縛眼耳鼻舌身意以下說一百个障門與百萬障門爲首。以防修道者。於他菩薩起一念嗔心。如經自具。如有修道者大須愼之。如上修道創始發心。惟慮亡想盡其道乃會。情在想存。我見求道終不相應。須依智人自摧憍慢。敬心徹到。方以定觀二門。決擇上二界禪。聲聞外道及權教菩薩所修定慧一一須知。方識正法。方始心無邪。正求差別智門。以大願力長大慈悲。成普賢行。如作賊心求法。不善調心傲慢心增。於他菩薩起一念嗔恨。當入百萬障門。如經具明。作惡神惡鬼等難。以得一分求道之心。助成勢力怒不可當。諸有發心者。當須防之如法謙敬一心志求。亦可常須誦持此普賢行品以防三業令使應眞。如經云。知一切眾生心行智者。此名他心智。以自無心自他障絕。卽自心與一切眾生心一體無二。以此能知一切眾生心故。以自心眾生心無二故。乃至知一切佛法深密理趣智亦爾。以自心無自他心故。卽聖凡一理同體。聖凡一理同體卽聖凡心法悉知故。以聖凡心一理故。卽身無內外諸見無內外見故。卽無邊世界虛空界平等。自心與虛空界平等。則無大小遠近中間。旣自心無大小遠近中間。卽智恆徧滿十方世界而無往來。旣智恆徧滿十方世界而無往來。卽能隨根對現色身自在。旣能隨根現色身自在。卽應根說法自在。旣能應根說法自在卽一身多身相入自在。已下諸自在法皆如是修行。以禪定智慧力性自融通。非生滅妄想所知。如是自無心無思無妄想之正智性。自徧周而無往來隨時隨根。爲教化一切眾生故。現作一切等眾生之事業。皆無作者無有處所。任性智用故。如響應聲無有處所作者故。非往來故。已下皆準此智知之修之。如地動興供有三義。一法威感也。二諸菩薩聞法懌悅。三如經云。法如是故經云持此法者少作功力疾得菩提者。一念無思無依智現卽菩提也。如十方各過十不可說世界佛剎微塵數世界外有十佛剎微塵數菩薩摩訶薩來詣此土充滿十方者。此卽是普賢行滿。故嘆言善哉善哉者。嘆教法難遇。故佛子乃能說此諸佛如來最大誓願授記甚深法者。明普賢行願是理智大悲圓滿法果行已終故。以果終是佛授記甚深法故。明法身智身大悲之行塵塵之內具佛普賢無盡行故號曰甚深法佛子我等一切同名普賢者。明法行無二。以此名同。各從普勝世界普幢自在如來所來者。處道謙和名爲普勝世界。能破自他憍慢及諸煩惱。號之爲幢幢者。明心不隨境動理智。悲行重重徧周故。名爲普勝幢。𨿽處生死不與染。俱名爲自在。此佛世界號是隨行因果之名。來詣此土者。明升位極至此法也。以佛神力故。於一切處演說此法者。前明身業行周此明語業徧周以下如文可見。如經欲開示菩薩行者。普賢行是。欲說如來菩提界者。法身無性根本智是。欲說大願界者。是普賢發興大悲願者是欲說一切世界劫數者。如上文中一劫入一切劫。一切劫入一劫。一念入一切劫者是欲明如來出世功不唐捐者。明應根不失時。欲明所種善根必獲果報者。明佛菩薩應根眾生獲益。欲明大威徳菩薩爲一切眾生現形說法者。明理智徧周無往來而對現色身隨根授法。已上十事法。皆以下頌中一一具明。此一段頌有一百二十一行。並一時普頌前十法。明普賢行終因果理智悲願皆圓故。如下頌中自明。如來出現品第三十七

將釋此品。約立四門。一釋品名目。二釋品來意。三釋如來放光加文殊普賢所由。四隨文釋義。

一釋品名目者。何故名爲如來出現品者。爲從第二會普光明殿說十信心以不動智佛爲初信首。次無礙智佛等餘九佛是十信中進修。又明一智中具十種智故。隨行立名。從十信中。信進修行不離根本智不動智體。起大悲願行。修差別智成大慈悲。至此位滿。名爲如來出現品。明前初會菩提場中出現始成正覺者。是毗盧遮那佛出現。此品中出。現是菩薩進修五位行解智悲位滿出現故。故名出現品。亦如善財見徳生童子有徳童女。表智悲二行滿故。便見慈氏如來。是表如來出現義。是故如來以光加此二人問答說如來出現之門。文殊表現根本智。普賢是差別智。成就饒益眾生之門。

二釋品來意者。前明五位中文殊普賢及佛果三法已周。此明佛果行圓滿故。此品須來。

三釋如來放光加文殊普賢所由者。明如來眉間光是佛中道。佛果智光以灌文殊之頂者。明佛果智徳髙勝爲令文殊起問佛果之門。如來放口中光灌普賢口者。明普賢是差別智滿欲令說法故。

問曰。何故如來不自說此品。所以放光加此文殊普賢二人。

答曰。以表法故。令後學者易解故。非是如來不自能說。

問曰。何爲表法。

答曰。爲明文殊是佛法身現根本智者。普賢是佛升進修行差別智者。明至此位根本智及差別智齊滿周圓。方始名爲如來出現。表以法身自性白淨無垢中能現自體無依明淨本智。問差別智自說自己修行行解之心。與古今諸佛合其智徳。方是自己所行覺行圓滿佛故。是故如來放光加之。成法則故。明一切菩薩果滿功終。法皆如是。佛所放光許至佛位故。法非謬故。表明如是法身本智差別智利生萬行齊備周圓。方是自己如來出現。表文殊是現根本智者。普賢是說法者佛是果也。思之可見。大意明文殊普賢是成就佛果理智行門。還令說佛出現之法。佛是根本智。自體無言。凡是有言皆是差別智。初會菩提場中毗盧遮那佛出現故。明初會菩提場非是毗盧遮那如來放光成法與初發心修行者爲樣式故。明表法身根本智與差別智利生行周圓滿故。故令此二人說自佛與古佛出興恰相似故。如是文殊普賢是古今諸佛之共法。若初發心者。從初發信心已來。皆悉遊履此之文殊普賢二行。至此方滿故。如是進修皆不離初信中不動智佛十智之體故。以明時不動智不動行不動能徧遊十方不動一入多不動多入一不動小入大不動。大入小乃至如經所明。爲達身心理智無性無依。情識系亡法會常爾故。以此五位升進。或升天表法。或身徧十方終成不離普光明殿本智之體一剎那際。是故此自果已終之法。還不離說信心之處普光明殿說。還如善財至慈氏如來還見文殊。信心初發入普賢身相似。恐後學者迷法。一一以善財將行表之。令易解故。大意依此可知。又約此一部之經有三終因果二種常道。一從初菩提場至毗盧遮那品。有六品經。至毗盧遮那品是佛自分五位中因果。卽以十普賢海月光大明菩薩通神天等五十眾是。二發信心菩薩五位通信心卽六位因果者。從第二會於普光明殿說佛名號品已下。至第八會普光明殿如來出現品。有三十二品經。明菩薩發心因果一終。此三十二品中。第三禪佛花三昧品未來。是此修行中加行之次第。三自文殊師利。至大塔廟。說普照法界修多羅門。化善財令南求五十三勝友。明以行勸修五位一終之因果。爲表但說教由。恐在行還迷。以置善財是發心能行行者。五十三善知識是已行行之人。一一求學升。進與後發菩提心者。作五位升進之樣。令不迷其行故。其中意至文方釋。二種常道者。如法界品離世間品。於出離道常利眾生。恆眞法界非虛妄也。是常道佛果故。恆離世間利生無求自利。是佛常道之普賢行也。是明此經三終因果二種常道。如第二會至第八會中。如來出現品。是明發心菩薩升進五位一終付囑流通。總在此品。明此品是五位升進果圓之末也。有人於法界品終覓付囑流通。此爲未得經之意趣。以法界品總該一部教體及以三世古今無本末時分寂用之大體。非是安立加行置因果所爲。但以引接。菩薩發心乘法界乘。引接迷徒至此如來出現品。以明經五位加行進修功。就處方說流通付囑故。若論根本法界性自不迷。性自不悟。無出無沒。不成不壞。無流無通也。此付囑流通意。從凡夫未悟。令加行功終處說故。非在法界品後也。如法界品。直論一切諸佛功終之果。是自流通不須付囑。如法界品中如來師子座曁於法界無有邊涯。此明果極也。如此如來出現品明信心者。五位加行功終之力。方始純實。創登功畢二行圓周。便說付囑流通。明果初滿故。方入常道法界。非古今始末之量也。流通此法名曰流通。卽法界品。是爲自以法界功滿。常以法界勸眾生。以方便行仿而學之。名爲付囑流通。方便行者。卽五位中方法是也。則諸波羅蜜四攝四無量三十七品大願大智大悲等是。一切諸佛法皆如是方能成也。

四隨文釋義者。於此一品之中長科兩段。

第一從初爾時世尊已下至佛子如是無量阿僧祇法門圓滿成於如來。於中並頌有一百三行經明如來放光加文殊普賢令說如來出現分。

第二佛子譬如三千大千世界已下有十段經。普賢菩薩說如來出現身境界及所行行十事之法分。於此兩段。長科中從初第一段中分爲五段。

第一從初爾時世尊從眉間放白毫相光已下至而說頌言有十二行半經。明佛放光灌文殊頂令問法分。

第二二十行頌。明文殊師利菩薩稱嘆如來徳及放光加持之意請問誰堪演說佛境界分。

第三爾時如來卽於口中放大光明已下至頌有三十五行經。明如來放光入普賢口令文殊知問法所在並舉問如來出現十法分。

第四二十行頌。明文殊師利菩薩重頌請說如來出現十法分。

第五爾時普賢菩薩摩訶薩已下至佛子如是無量阿僧祇法門圓滿成於如來。明普賢告眾如來出現有十無量百千阿僧祇事而得成就分。已上五段是佛光加文殊普賢令相問答說佛出現分。光加之意前已敍竟。大意表法中。明升進修行法身根本智差別智慈悲行十方圓終處名爲如來出現故。放光加令文殊普賢二人明理智體用參徹是如來出現。明文殊是十方一切諸佛之法身妙理現根本智慧之門。普賢是十方一切諸佛差別智萬行大悲之門。今明五位進修至此位二法圓滿名自佛出現故。放眉間光灌文殊頂。令問自佛果極至頂法門。放口中光。是說教之光。令說自己佛果極至頂差別萬行智悲十方圓滿法故。以此二人表法令學者易解故。非是如來自不能說。又表根本智非言所及也。此一品經。表明法身根本智差別智悲行圓滿故。十地十一地已前加行此位眞俗二法功終。其義如文自明。

第二於長科第二段中演說如來十種出現門中有十段經文。說如來出現有十百千阿僧祇事。其十者。一明如來十無量出現。二明如來出現有十無量身。三明如來出現有十無量音聲。四明如來出現有十無量心。五明如來出現有十無量境界。六明如來出現有十無量所行之行。七明如來出現有十無量成正覺。八明如來出現有十無量轉法輪。九明如來出現有十無量入涅槃。十明如來出現有十無量見聞親近。

如是已上如來出現十無量法。一一法皆有十諭。如經具明。如佉陀羅山者。是木名。尼民陀羅此云持邊山。目眞鄰陀山。此云解脫。此是解脫龍所居處。優波尼沙陀分。前已釋訖。或牟薩羅。此云紫色寶。如是已上都有百諭如來出現身心智慧十無量事境界。皆是非諭爲諭略示少分。是心智路絕。任不思議無性無作。任無限自在之功用故。非言量譬諭所表及故。如此品付囑流通中。此法門不入餘眾生手者。樂學小乘三乘聲聞緣覺。樂空無我。願生淨土者。是餘眾生以未回心住變易生死。是餘眾生故。若有大心凡夫及三乘有回心者。佛所付囑。名曰流通。設令於此法聖位菩薩自所演說無凡夫樂學。不名付囑。不名流通。明此經付囑凡夫及三乘有回心者。令使樂學。學已悟入。名曰流通。不付囑已生佛家入位十地已去菩薩。若論十地已去入佛境界菩薩。十方此土數分難量。如來何須慮恐無人信樂無人流通。是故當知付大心凡夫及三乘回心者。令其悟入。名曰付囑流通。不付囑十地已去大菩薩等。經意惟爲趣向乘不思議乘菩薩說此法門。明趣向二乘凡夫回心悟入法界乘乘不思議乘十信十住令其升進故。又舉輪王太子具足王相者。王命終後所有七寶不散滅諭。便以此子能治王正位故。若無此子王命終後此諸寶等於七日中悉皆散滅。佛子。此經珍寶。亦復如是。不入一切餘眾生手。惟除如來法王眞子。生如來家。種如來相。諸善根者。若無此等佛之眞子。如是法門不久散滅。明知但令凡夫發心悟入不付囑十地已去諸菩薩故。若論入地已去諸菩薩先得道者。數若世界海微塵猶尙未比。何慮無人流通。意明設有聖者常說。無凡夫樂修悟入其法自滅言無凡夫修行言滅法無生滅。經云。惟除如來法王眞子生如來家種如來相諸善根者。明如來以解脫智慧爲家。如一念無念身心諸見已亡。便生如來無性妙理正智慧家故。名十住中初發心住。爲初生佛家。四地得三界法盡。亦名初生佛家。八地得一分無功用現前。亦名初生如來無生忍家。如前已說。種如來相諸善根者。如來見一切法無性爲性。無相爲相。不壞相而無相。明智境相自眞故。名種如來相。明自心智境界非生住滅。是如來相。明自心智慧等一切諸佛及以一切眾生智慧。皆一性無性一相無相。無表裏中間。如虛空界能隨眾生性欲樂現如影隨身。生無來處。滅無去處。達心境如幻是如來相。達如斯法者。是生在佛家。種如來相諸善根者種者。明有修學如來如是眞智慧種故。如是凡夫聞此法已。修學如來如是眞智慧種名爲佛種不斷。名曰付囑流通。是故當知此教不付囑已入位得道菩薩故。經云。設有菩薩於無量百千那由他劫行六波羅蜜修集種種菩提分法。若未聞此如來不思議大威徳法門。或時聞已不信不解不順不入不得名爲眞實菩薩。以不能生如來家故。如是菩薩卽是權教中。觀空無我。但欣出世。𨿽修六波羅蜜厭苦發心樂求淨土。非是達自無明是根本如來智故。此菩薩修於淨行。觀空無我。厭苦發心。取捨全在。二見恆存。非如此教依智發心達自心境本不思議無欣厭心無淨穢障故。眾生境界是如來境界。眾生心是如來心。一如此品所說。說此品時其地六種十八相動說普賢行品直言六種震動者。爲明直言行體。此品乃明法身理智並普賢行悲智圓滿舉十方國動故乃至興供亦圓滿云十方各過八十不可說百千億那由他佛剎微塵數世界外各有八十不可說百千億那由他佛剎微塵數如來同名普賢皆現其身而來作證稱嘆等事。皆舉八十爲量。佛號同名普賢者。明以八聖道是佛所行。以所行之行以立佛名號故。此明八聖道覺行齊圓徧十方故。故以八十不可說那由他佛剎微塵數佛同號普賢。此覺行圓滿。以八聖行爲體。此會中十方佛剎微塵數菩薩摩訶薩得一切神通三昧皆得一生之記者。明旣自己修行行果。此是所化之眾故。亦乃一生得記。一生者。不見三世生故。名爲一生義也。此乃總攝凡聖元一體相無別異性。以一剎那生入此位者。名爲一生。更不見三世生性故。實法如是。余見皆非。又佛剎微塵數眾生發阿耨多羅三藐三菩提心我亦與受記於當來世經不可說佛剎微塵數劫皆得成佛同號殊勝境界者。明以一剎那中方便三昧顯正智慧海現前時無邊劫迷一時頓滅心境解脫名爲佛殊勝境界。非如情系有如許塵劫次第積修作此解者徒生想慮。未有成佛之期。眞法中未曾如是。已下明此四天下所度眾生廣多。總結十方同此。已下過十不可說百千億那由他佛剎微塵數世界外各有十不可說百千億那由他佛剎微塵數菩薩皆來詣於此充滿十方者。明普賢行徧周同來作證普賢之法。故云我等一切皆名普賢各從普光明世界普幢自在佛所來者。明皆從法身根本性自淸淨普光明智名之普幢。從此智上起等法界虛空界等眾生數差別行。行普賢行故。言從普光明世界普幢佛所來故。余義如經具明。此皆約根本智作世界。約差別智作普賢。總合會覺行慈悲圓滿。表明此品之法門如是故。爲以明如來根本智中行普賢差別智故號佛爲普賢佛故。總是表以佛智作諸行故。以八聖道十波羅蜜不離根本智徧一切行故。故舉之爲數。云八十不可說那由他佛剎微塵。總是表法也。此教爲大心者說。非劣解者妄作穿鑿所知。須深達本末前後經文隨位差降總別同異之意。此品是自己進修經過五位已終理智萬行大悲圓滿之畢也。是自己如來出現處世利生無著之門。此品如大海。五位加行河歸流廣大之極。此品如須彌山。諸寶山王髙莫過也。此品如大地。大悲育載一切含生故。此品如虛空。法身智身法界充滿故。如圓淨摩尼寶鏡其量徧周十方一切世界色像咸現其中無礙顯現。此如來出現法門。亦復以法身妙理無色無形普光明根本淸淨大圓明智鏡。普現十方一切眾生業普賢行海諸佛身土。咸處其中無不自在。是故有發菩提心者。當信自心及一切眾生心。總有如是如來智徳自在。當知不久還同佛身。自信有故如此品云。量等三千大千世界經卷內在一微塵中一切微塵亦復如是者。意令信知一切微細眾生。皆有如來四智經卷之海。云破彼微塵出經卷者。明菩薩自得此已及見一切眾生皆等有之。及以方便智居生死海中。起等眾生數身行方便。引之令心開悟。達自智境如佛不異。故云破此微塵出此經卷。如經云。如大海水潛流四天下地八十億小洲有穿鑿者。無不得水。諭明一切眾生有自觀察力無有不得如來智慧大海心水故。又經云菩薩摩訶薩應知自心念念常有佛成正覺。爲明諸佛如來不異此心成正覺故。又下文云一切眾生心亦復如是。悉有如來成正覺。此明凡聖心自體淸淨無異。但有迷悟不隔分毫。但一念妄念不生。得心境蕩然性自無生無得無證。卽成正覺故。便以此法廣利眾生。是普賢行故。無心性理妙慧。簡擇一乘三乘人天因果惡道業報。名爲文殊。隨差別智同行。知根利生無有休息。名爲普賢。以大悲救護一切眾生。名爲觀音。以此三心一時修學。名毗盧遮那。慣習心成。名爲自在。無法不明。名爲無礙智。隨根應普徧十方性無往來。名曰神通修之在初。慣習總得妄生多劫智日不遷。此總非難。何須不作學而不得。猶福勝人天不信不修。苦窮何盡。大意此之如來出現。佛果之門文殊妙理普賢妙行等。一切眾生咸共有之非古非今。性自一體。令後學者如是信修。深誠非遠。勿自生難。如此品頌云。如海印現眾生身以此說其爲大海菩提普印諸心行。是故說名爲正覺。意明菩提是無心性無體相無得無証之妙理。通達此法者名爲妙智。以此菩提妙智普印邪思妄行。自無生處名爲正覺。論主頌曰。

一切眾生菩提界

白淨無垢智無壞

智珠無價在衣中

秖欲長貧住門外

廣大寶乘住四衢

文殊引導普賢扶

肥壯白牛甚多力

一念徧遊無捲舒

如是寶乘不能入

但樂勤苦門前立

不覺自身常在中

遣上恆言我不及

大體常須自信自己身語意境界。一切諸行分別。皆從如來身語心意境界諸行分別中生。皆無體無性無我無人。但以法界無作自性緣生。本無根機處所可得。性自法界無有內外中間。應如是知。如是觀察。觀自觀他。同一體性。無我無我所。以定慧力如是修行。旣自知已。觀眾生苦自利利他。皆如普賢廣大行願。一如此經五位法則。此品和會明文殊是體根本智之法門。普賢是用根本智中萬行。無作根本智是佛故。令體用自相問答說根本智佛果之門。明根本智因此二行所成。明根本智自無成壞皆因文殊普賢二法所顯發故。以此還令所顯之因還自說故。佛自無成壞者也。以明因可說果無作故。以此三法自在圓通。名佛出現世間故。此明不作而作作而不作者故。離世間品第三十八

將釋此品約作五門。一釋品名目。二釋品來意。三釋敍致始成正覺所由。四釋說法之主所以。五隨文釋義。

一釋品名目者。所以名離世間品。明前品旣名如來出現此品卽得離世間故。故名離世間。此有二義。望說法之主。說教益眾生。是利益世間品。合作利益之名望眾生。聞法處世無染。是離世間品故。此約說法之主及得益者二義通釋。

二釋品來意者。明前品是五位升進已終自己佛果覺行已滿。此品是普賢常行。自從初如來始成正覺以來。一時同說。是古今諸佛共行。乃至從普光明殿說十信心法十定十通十忍。阿僧祇如來壽量菩薩住處佛不思議如來十身相海如來隨好光明功徳普賢行如來出現離世間如是等十二品經。乃至四十品經。天上人中不離一剎那際三昧。以普光明智一時普印一時同說。以此諸會乃至升天皆云不離始成正覺普光明殿。此明圓通始末時法不遷。此品須來。

三釋敍致始成正覺之所由者。何故品初敍其始成佛之時及處何意。經云。爾時世尊在摩竭提國阿蘭若法菩提場中普光明殿乃至妙悟已滿者。意明此十定及離世間品等五位進修始終皆以此普賢行體爲升進故。又四十品意謂𨿽別。總不離普光明智十定之體。一時同說。無前後際。十方同然。以此升天。但云不離菩提場普光明殿。如說十定品。一會說十一品經。在於十定初。亦同此品。如前敍致還云。爾時世尊在摩竭提國乃至妙悟已滿。以明十定品以定無前後普收一部經之始末及三世故。此離世間品。以其二千法門普賢行體。成佛因果。普收前後及三世常然之道故以敍之。明總是初成正覺時一時以普光明智人間天上及十方世界一時頓印無有前後。圓鏡頓照諸境。爲此教頓爲大心眾生頓舉智境。非如少解者情識所知故。成佛亦一念成。說教亦一念說。但。約智體非三世時分歲月情量所收故。

四釋說法之主所以者。此品何故還令普賢菩薩說者。明此二千法門是普賢所行常行故。還令普賢自說自行。令諸聞法者仿而敩之。卽行普賢之行。如是乃至示現成佛入涅槃。總是普賢行故。若以根本法身智身佛。無成壞之功。以差別智論。總是普賢行攝故。是故如來出現品明自己覺行圓滿故。十方諸佛同號普賢。以明十住十行十回向中但一分覺心。能治一切煩惱中一分粗惑。行得一分慈悲。𨿽踐普賢一分行蹤。然未全具普賢行滿故。隨位佛果但同號爲月爲眼爲妙。至如來出現品。明覺行齊圓故。是以不可說佛剎微塵數佛同號普賢佛故。明根本智全成差別智用。滿得名故。以體收用。此乃就用成名故。今此品令普賢說者。亦是以根本智就用成名。若約初心信解。卽將用從本。以普賢用從根本智。世界名金色。佛果號不動智。能覺之人。號曰文殊。此至自行佛果覺行已圓。卽以根本智從用。佛號普賢故。所行行亦號普賢佛故。如說此品普賢。是約本從用普賢。及說十定品普賢。亦是如初會中普賢是毗盧遮那如來自行普賢。十定品已來普賢。是凡夫。從十信已來升進道滿自行普賢。明自十信心至十地。以用從本卽成根本智使令圓滿。從十地向十一地以根本智從用成差別智。一向利生。卽說十定已來普賢菩薩是也。是故說十定品時。已登十地。諸菩薩再三求覓普賢不得者。明以根本智會用未及滿故。如來令生想念。普賢如對目前方得見者。明純用是普賢故。卽以智體從用。是故出現品中。令文殊問普賢者明以體從用故。如說此品普賢是直以體從用普賢。共初如來初會中普賢。其功相似。是以初會所說法門。皆令普賢說法。亦是以體從用。第二會以普賢智用從體。直至十地。皆是以用從體。且令成其根本智使圓明。然後十地終捨三昧涅槃樂。如稠林煩惱故。方令具普賢大用始得稱周設教於生死中自在故。如是安立修行。以智境乃是一時。是故十定及此品。總通敍始成正覺菩提場始末。有發心之士。深須得意方堪修道。作前後多生尋求不可相應。但自以定慧力。觀照所緣眞俗內外心境染淨偏多處。以理智體用平等法而用治之。散動多者以定治之。樂寂多者以平等法身及大願回向力悲智治之。一如此經五位修行法。治之至究竟趣。若自智不及志求良匠。不可安然致無所益。當知此說法主者是成佛果。後以體從用普賢說。始終常道普賢二千種法。用該萬行。八地捨七地中有行。有開發智淨無功。十地捨涅槃三昧稠林行成普賢行。入於生死圓滿大悲。方始自在。

第五隨文釋義者。於此一品有七卷經。長科爲十段。

一爾時世尊已下至盡於法界等虛空界有八行經。明嘆佛成道所得法門。是此品序分。

二與不可說百千億已下。至說不可盡。有二十一行。是嘆菩薩大眾志徳圓滿分。

三其名曰已下。至入於無礙淸淨法界。有十行經。明菩薩例名及嘆徳分。

四爾時普賢已下。至然後從其三昧而起。有三行半經。明普賢入定大地十八相震動普賢起定分。

五爾時普慧菩薩已下。至佛子如是等法願爲演說。有七十二行半經。此一段明普慧菩薩有二百問都問一初發心乃至究竟佛果法門行相分。

六爾時普賢菩薩告普慧菩薩等已下。至第五十九卷

中二千答後佛子。是爲如來應正等覺。觀十義故示般涅槃。此一段普賢菩薩有二千答。其所答法一一有十法。其文一一自具不煩解釋。但如說修行是爲正說分。

七佛子此法門名菩薩廣大淸淨行已下。至當知是人疾得阿耨多羅三藐三菩提。有十二行半經。是付囑流通此品法門分。

八說此品時已下。至頌有十一行經。明法威動地十方諸佛皆悉現前稱贊普賢所說之法佛共守護此法分。

九於無量劫修苦行已下。一段頌有十六行。都嘆能發大菩提心所行慈悲願行之人功徳廣大無比分。

十其心不髙下已下。五言頌直至卷末。有二百七行半頌。以諸譬諭頌諸菩薩大悲饒益及所修法門分如經自具一一分明。但有發菩提心者。皆應頂敬誦持以用莊嚴身口意業。以成法身大智大悲行願之門。成就佛果普賢大用如嘆徳中妙悟皆滿者。無功之理智性自徧知故。二行永絕者。斷常有無二見也。達無相法者。智境如幻心境無主。住於佛住者。佛無所住。得佛平等者。大智徧周知根與益無自他也。到無障處者。聖凡同體總別自在。不可轉法者。體用自在無性可轉。所行無礙者。智用徧周無物爲礙故。立不思議者。迷亡任智也。普見三世者。智印古今無延促也。身恆周徧一切國土者。內外見亡大小情盡。心如虛空智體自徧。對現色身非往來也。智恆明達一切諸法者。嘆如來差別智滿了。一切行盡一切疑無能測身一切菩薩等所求智者。嘆如來最後身之徳用。義無不盡。行無不周。身無不徧。事無不知。智無不圓。任無功用。心無捲舒。十方普應。無心意識任徳所求。以無依住聲一音徧告。隨根別悟任智不同故。已下如文自明。此離世間品。是佛果之後普賢恆行。普印十方無休息也。如善財見慈氏如來。慈氏如來卻令見文殊師利。又聞普賢名。善財起無量十大願云。方見自身入普賢身此品同彼。大方廣佛華嚴經論卷第四十第十會在給孤獨園說法界門入法界品第三十九之一

將釋此品六門分別。一釋品名目。二釋品來意。三釋如來所居之處。四釋說法之主。五釋所集之眾意。六隨文釋義。

一釋品名目者。此品何故名爲入法界品。明信樂者。從迷創達。名之爲入。身心境界性自無依。名之爲法。一多通徹眞假是非障亡。名之爲界。又純與智俱非情識境。名之爲法界。又達無明識種純爲智用。不屬迷收。是無依智之境界。名爲法界。又以智體無依無方不徧。普見眞俗總不思議。毛孔身塵參羅眾像無邊境界佛剎重重智凡同體境像相入。名爲法界。又一塵之內普含眾剎。無空不徧。無剎不該。不壞報境。重重無盡眞通理徹名爲法界。又以一妙音徧聞剎海。以一纖毫量等無方。大小見亡物我同體識謝情滅智通無礙。名爲入法界。此約智境普名。勿依肉眼情識所見。

二釋品來意者。前明自己如來出現。又明心無所染名離世間。此乃純是法界無虛妄界。以是此品須來也。此品是一切諸佛成道之己智之常果。無始無終。亦是前之五位進修。以此爲體。至此慣習滿故。任智施爲還源本法。

三釋如來所居之處者。

何故前余會之首。皆云不離菩提之場普光明殿。又三會同居普光明殿。此之法界一會。何故不同前會。直言爾時世尊在室羅筏國逝多林給孤獨園者何意。

答曰。爲明前普光明殿說十信心。以次說十住十行等五位。六位升進之門。爲不離菩提體上而有進修。故言不離菩提場如來成正覺之體。恐失經之本意故。須重敍。三會同在普光明殿者。明信進五位修行已終。不移普光明根本不動智體爲境。非妄情故。時亦不遷剎那之際。此法界會。直言在室羅筏國逝多林明前約。位升進已終。此會明自己成佛果滿度眾生之行故。在人間國邑園林。又化二乘聲聞緣覺及淨土菩薩。卽純以自在法界爲體。不立五位菩提及行可修。亦無差別智普賢願行可學。總是佛果已滿。普賢行已周。恆徧十方利眾生法不須和會。以此直言逝多林。如眾流入海諸河名亡。但以法界爲名。不同以前五位升進和會行相故。在室羅筏國者。舊云捨衛國。云室羅筏國者。此云好道。亦云聞物。以此城中人好學道徳余國聞其國中有多人物故。以人之道徳以成國之名。逝多林者。逝者往也。度也。速也。爲佛世尊在此園居一切眾生而往佛所。速得度脫以佛度眾生廣多故。故因立名也。林者此園有林故。亦以如來行多。以法界普覆蔭徧含生故。以佛行爲林。以林爲蔭覆。得淸涼義故以法界淸涼。蔭眾生煩惱熱。令淸涼故。故曰逝多林。若以因置寺園之時。以所施成名。以只陀太子植林須達長者置園。以長者濟乏所求孤老皆惠。亦號祇樹給孤獨園。今以約如來智徳徧含廣多濟物。號爲逝多林。園此方名寺。彼方名園。若法界體用智境普含。以法界無限智境爲逝多林園。非以肉眼情識所見也。乃是塵剎徧含之園也。

四釋說法之主者。此說法之主。亦是前菩提場毗盧遮那如來。亦是於五位法中諸菩薩自成之佛。亦是當來彌勒如來所成之佛。亦是三世古今一切佛故。以法界中智體無三世古今延促之情見故。以法界中無新舊成壞佛故。以法界輪度眾生入涅槃。不移法界一毫一微塵體用時分不異故。在凡情妄見異。在法界見見一切眾生初發菩提心乃至成佛轉法輪智一切三世諸佛成佛一切眾生成佛。同住一剎那一微塵一法身一智慧一言音一解脫一神通一不思議一報境界一蓮花座。重重重重無礙無礙。此約智眼實見。不可隨願肉眼妄情所知。若有能如是眞實信解者。當知此人悟佛知見入佛知見。坐佛道場得如來智。爲能信自他身心總一法界大智之體之用故。此法界中能說法教體。約舉其十。一以如來神力爲能說教體。以佛神力所見法故。二以不思議爲教體。所現音聲法門非口言心思任法現故。三以虛空爲教體。所現諸法境界如虛空故。四以光明爲教體。以此如來眉間光名普照三世法界如來放眉間光明現諸法故。五境界爲教體。以一一境界互融相含含十方佛剎法故。六以佛報果爲教體。現昔往業所修行法門所莊嚴故。七以法性爲教體。無身心可證修故。八以菩薩名號爲教體。一一名號之中約所行法以成名故。九以菩薩等名數爲教體。列普賢文殊五百菩薩。十十同名。表五位因果法界境中一多齊圓滿故。十以普光明智爲教體。十方世界一時應根普現化故。如是說法教體無量無邊。且約舉其十。若以能聞受教之人。約以六事相應。眼耳鼻舌身心六處觸受得無所著。以爲能聞及所受教之人。非獨耳根聽聞以爲聞教之者。

五釋所集之眾意者。此會初所集之眾。有一百四十二个菩薩。普賢文殊二爲之首。自餘一百四十个菩薩。十十同名。都云五百。經云菩薩摩訶薩五百人俱又下文云。此諸菩薩皆悉成就普賢行。如是五百菩薩。皆以文殊爲法身。根本智之體。普賢爲差別智之大用。如是一百四十二个菩薩。云何成五百之數。自天冠菩薩已下一百个菩薩。是本法界果體中本十波羅蜜之行。互融十中一一中具十十中具百。是法界中等一切眾生。萬行大用之門。十冠菩薩已下。是法界中行果也。自初日光焰幢等十幢菩薩。十力菩薩。十藏菩薩。十眼菩薩。如是四十个。皆以文殊普賢二行於十住十行十回向十地中。通普賢文殊四十二賢聖行中。各以十波羅蜜。會融理智大願大悲。進修四十心之諸行。一波羅蜜中具十。十中具百。於四十心中成四百。加後法界本果中百波羅蜜成五百。皆以普賢文殊爲體用。以四十二聖行中。以四百个波羅蜜門。至此法界本果行中。天冠菩薩已下一百个菩薩行果。會同入法界故。故號爲五百。此明四十心進修之佛果。會法界根本無進修之本果行故。自十冠菩薩。所以爲法界中本行果。冠是頂上莊嚴。明法界是本佛果萬行之頂故。以名下之義及所嚴飾知之。爲此經名目嚴飾住處眾數皆是法門。他皆仿此。次下有五百聲聞眾。是得聞此法眾。次下有無量世主眾。已下他方所來十方咸集之眾。皆是法界本行因果。五百聲聞眾。是示現不聞不見此法界不思議神力眾。如是五眾。隨文釋義方明。且略言爾。

六隨文釋義者。於此品中長科爲兩段。

第一從爾時世尊在室羅筏國已下。至第六十一卷

中一切法界教化成就一切眾生而亦不離此逝多林如來之所。有一卷半余經。明如來入師子嚬申三昧。及放眉間光現法界門。令諸菩薩以五位升進佛果。入法界無進求自在佛果分。

第二爾時文殊師利童子已下。直至經末已來。爲文殊師利童子從善住樓閣東行就根利生成行表法。令後發心者不迷其行。令易開解分。又於初段逝多林中復長科爲二十七段。

一爾時世尊已下。至與五百菩薩俱。有一行半經。是當品序分。

二普賢菩薩已下。至如是等菩薩摩訶薩五百人俱。有四十九行半經。爲列眾分。

三此諸菩薩皆悉成就普賢行願已下。至以大光明网照法界故。可有八行半經。嘆前菩薩志徳分。

四及與五百聲聞已下。至於佛智海深信趣入。有三行半經。明列聲聞眾及嘆徳分。

五及與無量諸世主俱已下。至求一切智。有四行經。明列世主眾及嘆徳分。已上五段是列眾分。

六時諸菩薩大徳聲聞已下。至如來智。有三行經。明諸大眾同心念請如來十種法門分。

七一切世間諸天及人已下。至一切智廣大願力。有六行半經。明能信解開示此法之人皆自非得加被方知分。

八惟願世尊已下。至願皆爲說。有十二行半經。明重請佛說隨順菩薩及眾生法及如來往昔所行之行成道等有三十問。請佛爲說分。已上三段請法分。

九爾時世尊已下。至靡不咸以摩尼所成。有十三行經。明如來以三昧力顯示往昔所行報果莊嚴十方及此大莊嚴樓閣廣博分。

十爾時復以佛神力故已下。至周徧十方行列莊嚴。有十六行經。明以佛神力忽然逝多林地嚴麗廣博周徧十方分。

十一時逝多林上已下。至皆住虛空周匝徧滿以爲嚴飾。有七行經。明以如來往昔善根及自法力莊嚴虛空分。

十二何以故已下。至如來身住逝多林菩薩眾會皆悉充滿。有十四行經。明嘆如來神力自在莊嚴大眾圓滿都結十方同然分。

十三見普雨一切莊嚴云已下。至而爲莊嚴云。有十一行經。明十方虛空雨寶雲莊嚴虛空及以寶地分。

十四爾時東方過不可說佛剎已下。至與其眷屬結跏趺坐。已上有十段經。十方菩薩來集分。以上六段是答前兩度共四十種問。已下亦是前之五段答前問佛三昧神力及佛報境。次下十方來集菩薩眾。是往所修行身於依報中。答前往因所修諸地十波羅蜜。以明行滿故。莊嚴身亦滿。有十个佛國十佛名號。是所行行中因果。十佛皆號王者。皆明佛果智自在。菩薩以网羅覆其身。皆明教网具足。

十五如是十方一切菩薩已下。至皆是如來威神之力。有二十五行經。嘆如上十方諸來菩薩志徳用分。

十六於時上首諸大聲聞舍利弗已下。至不見如是廣大神變。有五十行經。明如上聲聞無如是善根之種如來居逝多林神變莊嚴廣大佛剎菩薩眾海爲宿世無善根皆悉不見分。

十七佛子如恆河岸有百億無量餓鬼已下。至下頌有十種諭。比聲聞無有廣大菩薩善根。在其會中不知不見如來自在分。其所有十諭經文自明如是。聲聞示同不聞不見如來變化神力境界菩薩眾海。令諸實是聲聞回心種如來大願大智大慈悲。常處生死廣利眾生故。

十八明毗盧遮那菩薩等十菩薩說頌分。已下有十菩薩。並是十方來者。各說一頌各隨自名。各自嘆自法。是一切諸佛諸菩薩行。皆隨菩薩名下義表其頌意可見。如初毗盧遮那願光。明菩薩是種種光明直是佛果。願光者。是佛果中菩薩行。從初總嘆。令諸菩薩觀察逝多林如來境界。次下九个是總中別。各隨菩薩名下義取所頌之法也。如不可壞精進王者。還頌不可壞精進義王者自在義。已下仿此準知。

十九爾時普賢菩薩已下。至演說此師子頻申三昧。有六行經。明普賢菩薩以十等一切方便門欲演說師子頻申三昧分。

二十何等爲十已下。至佛子此十爲首。是十種不可說法句分。

二十一有不可說佛剎微塵數法句都結通已下六行經。是普賢菩薩觀佛境界說頌分。於此十行頌中重頌前十無盡句法。意明法界體性無礙。一多互參大小相入。毛孔微塵悉含一切諸佛剎海。一一境界皆互容無礙。頌云。一一毛孔中。微塵數剎海。悉有如來坐。皆具菩薩眾。如經具明已上二十一段經。明如來以師子頻申三昧。令五位中升進普賢萬行法門會入法界。性自圓滿本無和會。普賢行故。自此已下如來放眉間光。名普照三世法界門。令諸菩薩安住師子頻申三昧門。

已上二十一段且會法界中。普賢差別智無礙行滿。還令普賢說頌嘆法已下放眉間光卽明己法身根本普光明智與法界中無礙自在。差別同異普賢行門。理智體用一時同會。卽令文殊說頌嘆法。以文殊普賢二體成眞俗二智法界平等恆然法門。此法界中體用二門。若無普賢卽差別智不行。卽趣寂無悲行。若無文殊。卽普賢行是有爲。是無常故。以此二人之法門成一法界之體用。一切諸佛法總如是言其佛者。但於此二人體用中無所住名之爲佛。言住佛所住者。佛住無住。但於此文殊普賢理智萬行體用中。而無所住之智。而得佛名。是故前普賢是以行彰理門。後文殊是以理顯行門。爲言詮立教卽名有前後。約其法界二法同資元一體用故。且以如來舉緣表法卽師子頻申三昧屬普賢門。眉間毫相光明卽屬文殊門以光明是法身妙慧所顯得。根本智所起師子頻申三昧。是差別智中行故。二人同體方成法界自在之門。表根本智自性無言。作用言說是普賢所收。若也三法別行。卽是人天生死。設得道者名爲眇目矬陋。或止宿艸庵。不入法界大宅門故。師子頻申三昧者。是五位中進修已滿理智會融。已終加行疲極頓亡。法悅充滿不屬升進。任智普周現化神通。不爲而智境應用不作而佛剎互參。極微不爲小。而無盡佛剎海處中盡。虛空不爲大。恆十方咸處纖毫之內。此乃縱任智海現寶剎而互參。名曰頻申。稱理而一多身境相含。名爲三昧。頻申者。舒適悅樂無勞之義。意明前五位升進。緣有爲無爲融通作意疲勞相。此法界是升進已滿。任智適悅眾法自成。無作意勞倦故。已下放眉間毫相光明。名普照三世法界門。此以法身根本智顯行自在門。屬文殊師利。卽下以文殊說頌嘆法。明令此文殊普賢理智法同行故。卽佛果自然圓滿。但體理智體用法界之意。不可逐於紙素竹帛著錄抄寫前後名言。爲名言不可一時。但取理智知其總別同異成壞。然爲迷情初啟。先須諸善行方便。以顯理門。因理智明。如十波羅蜜中。九波羅蜜是行。惟智波羅蜜是果。餘九波羅蜜是助顯智之方便體用。以是如來出現品前先明普賢行滿。出現品內方明果行一時。文殊普賢佛以光加二人。共爲一个理智萬行體用。今此初以普賢會法界。大用之體。現師子頻申三昧之門印之。以三昧是行故。次眉間光明名普照三世法界門。令諸菩薩安住師子頻申三昧者。卽明法身根本智照現差別智爲一體用方名入法界門。是故已前二十一段經。是以行會理。無著門卽以普賢爲主文殊爲伴。以下如來放眉間光。名普照三世法界門。卽以理會行。圓融自在無礙門。卽以文殊爲主普賢爲伴。如是主伴參融方名法界自在。從爾時世尊欲令諸菩薩安住如來師子頻申廣大三昧故。已下直至不離此逝多林如來之所。名以理會行圓融自在無礙門。於此段中復分爲六段。

一爾時世尊欲令諸菩薩安住如來師子頻申廣大三昧已下。至入如是等十不可說佛剎微塵數佛神變海方便門。有四十三行經。明諸菩薩蒙佛光照得無量神變海方便門分。

二云何爲種種三昧已下。至入毗盧遮那如來念念充滿法界三昧神變海。有六十六行經。正說所入三昧之名分。

三其諸菩薩皆悉具足大智神通。已下至悉見於佛。光明所照有五十三行半經明諸菩薩蒙佛光明所益之徳分。

四爾時諸菩薩得不思議正法光明已下。至說頌有二十行。半經明諸菩薩所得三昧神通現變化雲莊嚴逝多林及十方國分。

五已下一段有二十六行頌。明文殊師利說頌重頌前法分。如文具明。已上明佛光所照諸菩薩蒙光照入頻申三昧普賢境界方便門。但是一切三昧總是方便行門普賢境界。總是文殊法身根本智所成就故。

六爾時彼諸菩薩已下。至不離此逝多林如來之所。有六十三行經。明菩薩以佛三昧光明照故得如上三昧及無限大悲無限神通無限饒益眾生分。二十七段經文。總明答前菩薩諸世間主前後四十問。

六隨文釋義者。從初列眾之中有二義。一釋菩薩名。二釋聲聞名。初釋菩薩名中。有六段意趣。

一從初一百四十二个菩薩。以普賢文殊二菩薩及佛。是總該五位及法界因果。通收一部經之總別同異成壞法也。

二從初十个同名號爲幢菩薩。是十住位中法慧等菩薩。至此法界無作果。號之爲幢。爲以彼初發心十住智慧摧壞煩惱。至此法界果位。號之爲幢。

三次已下有十个威力菩薩。明從十行中功徳林等十林菩薩至此法界果中號爲威力故。明以眾善行威力故能成法界果行故。

四次已下有十个同名藏菩薩。是十回向中金剛幢等十个幢菩薩。至此法界果中號名爲十个藏菩薩以彼十回向。以回向摧破偏見會。融理智悲願。能成眾徳。至此法界果中。號之爲藏。

五次已下善眼等十个同名爲眼菩薩。是十地位中金剛藏等三十七个藏菩薩。至此法界果中。號之爲眼故。以彼十地中含藏眾徳。則法眼分明普見法界故。此已上四十个十十同號菩薩法界果前四位。以此四十心通普賢文殊。爲四十二賢聖道。以成法界果門。今至本故。

六次已下有十个菩薩同號冠。直至列菩薩眾末。有一百个菩薩。是法界中根本智上十波羅蜜之行。爲一波羅蜜中互體圓融。卽一中具十。十中具百。如是天冠菩薩已下一百菩薩。卽明百波羅蜜行也。通前四十个菩薩。皆具十波羅蜜。四十中有四百个。隨位進修波羅蜜。通此法界果中百波羅蜜。共爲五百。是故經云。如是五百人俱此諸菩薩皆悉成就普賢行願者。卽普賢文殊及佛根本智。三人法行徧故。與如是五百行門。以爲自在體用。乃至無盡。如下五百童子童女優婆塞優婆夷列五百。總約此五百行門立名。一萬龍。以約隨智萬行。六千比丘。約加信及五位中五百行門通收。故云六千。

第二釋聲聞眾名者。舍利弗以其母眼明利如鶖鷺鳥目。以母之目似鶖鳥狀。以爲子號。大目揵連者。此云采菽氏。以母姓菽以爲名故。母是綠豆仙之苗裔故。摩訶迦葉者。以身金色能飲日光。亦云是飲光。仙人之裔也。摩訶此云大。離波多者。此云供養。須菩提者。此云善現。阿﹝少／兔﹞樓馱。此云無滅。難陀此云歡喜。劫賓那。此云黃色。是往昔黃頭仙之裔也。迦旃延者。是一宗之姓。是此胤故。延爲胤也。富樓那者。母號滿慈。以取母號。如是十大聲聞示同不聞不見如來不思議法界變化之事令。樂小法者趣求大故。前五百聲聞及世主是先已有種者。能隨佛所行故。師子者。無畏也頻申者適悅無疲勞也。此明無作縱智自在不爲而應無限深法自成也。以無功圓滿也。如前已釋。入此頻申。三昧莊嚴樓閣忽然廣博無有邊際者。廣大博寬也。言此樓閣忽然寬大與法界虛空等故。明如來境界恆自無邊。眾心迷解一念相應。無法不等故。心如虛空徧含法界。故云忽然廣博無有邊際。此乃引導後徒。非現前之眾。金剛爲地者。法身感果所得報成故。無量寶華及諸摩尼普散其中處處盈滿者。總別眾行之所感生。琉璃爲柱者。無垢淨心住持悲願之所報感。眾寶合成者。明柱上莊嚴。具足眾寶。明以一淨心中住持萬行無所傾動。大光摩尼之所莊嚴者。根本智之感生故。閻浮檀金者。其金柔軟明淨甚過常金。柔和恭愼心所感生故。如意寶王周置其上以爲嚴飾者。從根本智起差別萬行。自在無礙饒益一切眾生之所感生。危樓迥帶者。危者髙也。迥者遠也。帶者以眾寶嚴映。總言寶樓髙遠。映帶互嚴以徧法界。其中眾多寶樓互嚴映徹。以樓傍閣道傍出棟宇。相承猶連接也。言一一滿法界窗闥交映者。明寶閣上門窗映徹明淨無障。階墀軒檻者。層級爲階。階下平地砌寶爲墀。階上寶板爲檻。檻上寶竿爲軒。登樓賦云。憑軒檻以遙望。此之是也。種種備足都言萬寶備嚴。大約閣是差別智感成。樓是本智起觀照用。超諸境界感報所成。或人天形像寶爲莊嚴。利益人天行所報成。寶网是教寶。垣墻是戒寶。樹是依蔭眾生之行。寶幡是回向之行。寶河是慈悲之行。一一如是約智眾行。所成報故。又就以上報上。又加神通所嚴。初陳樓閣莊嚴。次陳寶地徧周莊嚴。次陳虛空莊嚴。次陳十方諸菩薩來集身相莊嚴。一一莊嚴皆映徹相入互體重重。十方諸佛菩薩眾海身土及莊嚴一一相入自在無礙者。但約法身根本智爲體。差別智報得萬事合然故。設一切如來起一切神通。不離此智起大用故。無不自在。無不相入。無不明淨。如是之智以如上五位和會進修乃得成故。獨修一法不可得也。只可多不離一不可守一以爲自然。此逝多林及一切法界國土莊嚴不離二法。一約往昔所修行理智大慈大悲大願眾行所成。二以佛菩薩不思議神通所嚴。如經自明。是答前諸菩薩四十問。從爾時東方已下十段經。明十方菩薩來集。明法界中佛果不可說佛剎微塵數本行。答前菩薩所問。總是自佛果行無盡徧周。是故世界名金剛燈云幢。金剛燈云幢者。明一切佛皆從此金剛智起大悲之行。摧破諸眾生煩惱。故名幢也。佛號毗盧遮那。勝徳王者。卽是行中之果。菩薩亦名毗盧遮那。願光明者。是明以果隨昔願行大慈悲故。王者。明佛果隨行種種自在無礙。以從金剛智起故。以是果行名同故。與不可說佛剎微塵數菩薩俱來者。言行滿令諸菩薩會此法故。故云俱來。此明檀波羅蜜中主伴行滿。所有諸來菩薩皆以寶网嚴身者。明教行滿故。已下九方總以十波羅蜜。以次排之。總是一佛之金剛智上。總別同異之行仿此例知。已下如文自明。但釋經大意。法門經中自具。已前二十一段經是。以行會理門已釋竟。已上普賢爲主文殊爲伴。已下如來放眉間光名普照三世法界門。卽是以理會行圓融自在無礙門。已下文殊爲主普賢爲伴。爾時世尊欲令諸菩薩安住師子頻申三昧。放眉間白毫相光明。名普照三世法界門者。以此光是法界身中根本普光明智。此智現前時。卽見三世久遠如今一體。無盡劫生死。亦不移現前總無體性。成大智海眾法淸涼。便以眾行起差別智知根利生普周剎海無有休息。名爲普賢行。卽經已下文中。獲不可說諸三昧門教化無限諸眾生門。具如經說。如文自具。

已上二十七段經。答前菩薩大眾所問四十法門竟。此法界法門。明智體自在以智力自現不藉如來口言。又令文殊普賢二人本位自宣本果之行。令易解故。不迷教之體用故。已上是一部經之始終圓滿。總法界體收。自已下爾時文殊師利童子已下。名爲就俗利生成行門。已前教中。但云文殊師利不云童子明此已下入俗化蒙以行立名。便名童子明已前總約佛果普光明智中起十方賢聖。以立化儀卽覺首目首等五位諸菩薩。是皆通化無方潛顯自在。文殊爲信首。不名童子。自此已下。以法界體中入俗艸創化蒙。約行所行立名。卽號文殊師利童子。以妙智慧化童蒙。入佛智慧生佛家故。此是三世諸佛。始發菩提心。初法身現根本智無性之理妙慧故。一切三世諸佛從此而初生佛家。從此而成就普賢大願行故。何故名爲就俗利生成行門者。已前但云升天。表行成就諸天未往入間俗中化利。此法界品已前一卷半余經。但有菩薩聲聞世主已得道者。未有處俗凡夫入此法門。自文殊師利童子從善住樓閣已下。是入人間。就根接俗。化利凡夫。令其得此法界道理。又令善財童子徧求善知識五十二人。以表五位三種因果文殊法身中根本智普賢差別智中行。於此二中無所住智。名之爲佛。以此三法具足。名之爲佛。以此三法徧與五位終始而作因果。名爲乘如來乘直至道場。亦名乘法界乘。以法界還以此三種因果爲體用故。前後五位因果例然。總以此三法爲因果。此佛文殊師利普賢菩薩。與五十个善知識行。而作因果。而自無因果。爲自佛果位中無所修無所行故。但與五位中修行者。作治染淨二障習气生熟處。說名因果。然法身理智萬行自無因果。但以五位中加行治惑習气。而立如是因果之名。以文殊師利往諸覺城人間。就根教化。令善財起加行位求五十三善知識。成一百一十因果法門令學者不迷其五位之行。使易解故。與後發菩提心者。作修行之樣式故。故名爲就俗利生成行門。爲與學者行樣式令不迷故。更有餘意。至下就位方明。大方廣佛華嚴經論卷第四十一入法界品第三十九之二

從此就俗利生成行門中。自文殊師利童子已下至經末。長科爲三段。

第一從爾時文殊師利童子從善住樓閣已下。至六十二卷之初。爾時文殊師利菩薩勸諸比丘發阿耨多羅三藐三菩提心已。此一段經。名爲創始就根入俗遊歷門。

第二漸次南行經歷人間至福城東。是文殊入俗人間。說普照法界修多羅門。

第三從爾時文殊師利童子知福城人悉已來集已下。直至經末。是辧根與法成行門。第一從創始就根入俗遊歷門中。分爲兩段。

一從爾時文殊師利童子已下。至辭退南行往於人間有二十行半經。明與同行菩薩及常隨侍衛之眾辭佛南行往於人間分。

二爾時尊者舍利弗已下。至成就一切佛法。有八十六行半經。明舍利弗等六千比丘隨逐文殊師利南行在路發心得此一乘法門分。

隨文釋義者。第一從初爾時文殊師利童子已下一段中。經云。爾時文殊師利童子從善住樓閣出者。明以自法身現根本智。樓閣中起差別智。以利眾生故。名爲出。無量同行菩薩者。成助道翼從。共教化眾生故。是萬行主伴。常隨侍衛諸金剛神者。都舉諸侍衛之神。此神之中。約有二義。一以諸神所行約自徳立名。二約文殊師利之徳差別行上。以標其徳。以爲侍衛守護之義。此一段並菩薩神天有三十二眾。通後六千比丘眾。以爲四十二眾。以爲四十二種方便行。成就眾生大智慧解脫之海。初金剛神者。法身中普光明智也。智現名神。普爲眾生供養諸佛身眾神者。是恭敬義。以廣化身云十方恭敬供養諸佛引接眾生報得其身端正嚴飾故。足行者。是精勤義。教化眾生無疲勞行。風神者。以摩尼爲寶冠。表明淨無垢智能設教義。以風體能吹壞散一切萬物。亦能升持生長一切萬物。然自無體性所依。以離垢寶冠表之。像法身智慧能說教网散壞煩惱染淨自無所依。以巽爲風教故。餘如經自具。如鳩槃茶王所除餓鬼趣者。以此大囊垂下如冬瓜。坐以踞之。行以置之於肩。取像表法。以大悲垂俗擔負眾生無辭勞倦。摩睺羅伽王者。此是腹行大蟒之類。取像表法。以胸腹行是恭敬義。此是守護僧伽藍神。自余準名下義。表之仿此。文殊師利及諸菩薩出自住處者。隨根接俗也。右繞如來無量匝者。敬順所行。右繞者。從南自東至北是。

第二舍利弗等六千比丘隨逐文殊南行段中。復分爲七段。

一爾時尊者舍利弗已下。至皆是文殊師利說法教化之所成就。有十二行半經。明舍利弗及六千比丘隨文殊師利南行分。

二爾時尊者舍利弗已下。至白毫相光來照其身從頂上入。有十六行經。明舍利弗勸諸比丘觀察文殊師利隨路行時十種福相嚴身及道路分。

三爾時尊者舍利弗已下。至此諸比丘願得奉覲。有十行半經。明舍利弗贊嘆文殊師利十無量徳諸比丘眾咸欲願見文殊師利舍利弗爲白文殊師利分。

四爾時文殊師利童子已下。至願我一切悉當具得。有六行半經。明六千比丘頂禮文殊師利自發大願佛證知分。

五爾時文殊師利菩薩告諸比丘已下至近如來地。有十八行經。明文殊師利菩薩爲諸比丘說十種無疲厭法行不墮二乘地入如來地分。

六時諸比丘聞此法已下。至住菩提心堅固不動。有十六行經。明六千比丘聞文殊師利說法得無礙眼三昧於一切法各得十十法解脫門分。

七爾時文殊師利菩薩勸諸比丘已下。至卷末。有六行經。明文殊師利重勸比丘住普賢行便得不離文殊師利足下普賢於十方佛所悉現身具足一切佛法分。

隨文釋義者。六千比丘表信心亦入位故。以十信心十住十行十回向十地十一地路上一時總得故。故云六千前後圍繞。以舍利弗爲主。自余爲伴。主伴同行。明升進求正法故。出自住處者。出自聲聞及諸權見故。趣求法界大菩提故。繞佛三匝。皆順佛正教故。繞佛三匝。皆是右繞自南向東向北向西至南。如是三匝。以爲右繞成法。令人返左行。如是六千比丘是舍利弗同住。出家未久非是羅漢。宿世有種皆易發心。經云。六千比丘悉曾供養無量諸佛深植善根解力廣大信眼明徹者。明往昔曾種信根今生信種已熟。舍利弗勸諸比丘令觀文殊師利菩薩福徳圓光映徹者。是心淨之常光。能令見者歡喜。光网者。是法网圓滿明其教光。嚴身見者。滅苦故。文殊師利所行之路左右八步平坦。莊嚴者。明身心常與八正道俱故。周回十方常有道場者。化行常滿十方。諸佛說法之時。放眉間光灌文殊頂者。明文殊師利是十方佛創蒙發心。法身無相智慧之頂。一切諸佛初發心時。入此智慧而生佛家故。一切眾生初發菩提心。皆以此法身無相智慧爲體。一切眾生皆自有之。皆須方便三昧。方能明現故。樹皆寶嚴。明因行報生六千比丘觀察文殊師利及所聞十種無疲厭法。便獲得無礙眼三昧者。得法身中無相智眼明淨。以執亡見謝智眼圓通非肉眼故。身邊等五見亡法自明矣。卽十方礙盡。初一切法中各明十法。以明三昧力創始。初明後勸普賢願行加進一切諸明悉達。此已上明六千比丘發心竟。後明覺城化緣利物。如舍利弗。是示現聲聞。前已述訖。已上余義可解之意。如文自明。

第二入俗人間。說普照法界修多羅門。卽在福城東娑羅林大塔廟處也。又此一段從爾時文殊師利菩薩勸諸比丘已下。至娑羅林中大塔廟處。有十五行半經。復分爲兩段。

一爾時文殊師利菩薩已下。至人與非人之所供養。有七行半經。明文殊師利行往人間至所堪授化緣之分。

二時文殊師利與其眷屬已下。至大塔廟處。有八行經。明文殊師利說普照法界修多羅門聞法獲益分。

爾時文殊師利菩薩勸諸比丘發菩提心都結前法漸次南行經歷人間者。明菩薩接引向明以離爲明。經人間者。明菩薩大悲爲不請之友就根引化故。福城者。約人多修福以立城名。亦約聖者所止皆爲福徳莊嚴。幢者有二義。一過去諸佛曾於此處難捨能捨破所著故。名之爲幢。二此處古佛塔廟並有林木森竦髙妙之所莊嚴。大塔廟者。名稱十方佛國遠聞。名之爲大。亦約說法界門無裏外中間見亡。名之爲大。於中安置尊者之形像不可毀壞。名之爲塔廟。亦名爲幢。有梵僧云。其此塔廟。南邊打鼓。北邊不聞。故世間名爲大也。娑羅云髙竦也天龍夜叉已下。明天龍八部及人常所供養故。文殊師利與其眷屬者。所同來菩薩神天六千之眾。說普照法界修多羅者。是根本智明徹徧周隨根徧故。百萬億那由他者。當此溝也。大意明不可說修多羅以爲眷屬。此明差別智徧周應根授益。修多羅此雲長行經。說此經時於大海中已下。明無量龍聞法悉捨龍身生天人中。一萬諸龍於無上菩提得不退轉及無數眾生於三乘中各得調伏。明各自依根隨差別智得自根性法門。已上明普照法界修多羅隨根濟門如經自具。

第三辧根與法成行門。從無量大眾從其城出。直至經末。總是爲文殊師利觀察善財及其數。並往南方妙峯山上。以次南行詢求五十三人。爲善知識。用五位因果進修行門。欲令後人仿之成行。劫名辧根與法成行門。於此一段之中。復分爲兩段。

第一從無量大眾從其城出已下。至爾時文殊師利菩薩如象王回。有九十四行經。明福城四眾咸集文殊師利隨所樂求爲其說法令得淸淨及觀善財推其因果勸令親近善知識門。

第二爾時文殊師利如象王回已下。直至經末。名爲知根與法令其成行發生後學門。從初第一段中。有九十四行經。約分爲六段。

一從無量大眾從其城出來詣其所已下。至五百童女。有二十一行半經。是大眾來集分。

二爾時文殊師利童子已下。至回向菩提無所障礙。有二十五行經。明文殊師利菩薩觀察善財名字所因及嘆往昔善根今生果報分。

三爾時文殊師利菩薩如是觀察善財童子已下。至說一切佛平等無二法。有六行半經。明文殊師利知善財根堪而爲說法分。

四爾時文殊師利童子已下。至然後而去。有四行半經。明文殊師利爲善財及大眾說法已而去分。

五爾時善財童子已下。至而說頌曰。有兩行半經。明善財聞法生信已勤求無上菩提向文殊師利說頌自嘆三有苦輪及請法教授分。

六說頌中。有三十四行頌明善財自嗟苦本以頌請法自利利他分。其此一段三十四行頌中。初四行頌自嗟生死苦因已下。有三十行頌。是嘆文殊師利菩薩徳。及請法門分。

隨文釋義者。如初一段中四眾來集。經云。無量大眾從其城出及其列數但言五百者。此明約能發菩提心以五位十波羅蜜。成其數不從人爲數。以五位修行中十波羅蜜互體有百爲一中有十故。且如檀波羅蜜爲主。餘九爲伴。戒波羅蜜爲主。餘九爲伴。忍波羅蜜爲主。餘九爲伴。皆仿此。如是百波羅蜜。於十住十行十向十地十一地升進見道治惑習气深淺上隨行名殊。安立五百若約普賢行。總該法界無盡剎海。卽有不可說不可說佛剎微塵數諸波羅蜜。今且但約五位中。一位有百波羅蜜。五位五百。前言一萬龍皆發菩提心者。卽明萬行圓滿。須達多者。此世善給。施無依怙者。亦名給孤獨。婆須達多者。此云財施。日有善行。如是四眾並一萬龍。發菩提心。眾數有五眾。如龍眾及五百優婆塞五百優婆夷。並是居世俗流。信心純厚。童子童女皆是二十已下。年未弱冠。無染世欲。淸信男女。名曰童子童女。年幼創啟初心。歸法流而受教。名曰童子童女。童者創蒙也。立下裏爲童。爲年居未長立志徳於閭裏之間。號曰童子。年居長者能有淸淨信心。但云淸信士女。已上列眾。但隨名下義。是所修之徳。或以形貌立名。如大智居士女。以父之號故約徳立名。余準知之。經云。威光赫奕者。明文殊師利身色盛明映於大眾。如文殊師利觀察善財名字因緣以初入胎時於其宅內自然出七寶樓閣者。此從因感果不可無因而有報生。明先世信心能信自心是具足白淨無垢法身及無依住普光明智以爲信種。名之爲胎。如信位中普光明殿說金色世界不動智者。是以白淨無垢法身。名爲金色世界也。普光明智號爲不動智佛爲本無性可動故。卽今號無明者。是爲往世信此自心無明及一切眾生無明。總是一切諸佛法身淸淨智種。以此信心。名之爲胎。以此信胎生於世間。報得七寶樓閣。此信時以智慧觀照力之所成就。云七寶及七伏藏者。並約七種助道分之所報生。已下七數例然。處胎十月者。於信心中。行十波羅蜜。世法滿也。誕生者出世智生也。形體支分端正者。以八正道法之所成就故。宅中自然而有五百寶器種種諸物自然盈滿諸寶器中間映相嚴者。明於先世信種之中信佛因果五位行門十波羅蜜五百行門七覺八正同異萬行始終因果總在信中之所報得。是今生以此信還能發心。不離一生。一百一十城之法門。一時頓印無虧。信處成一百一十之法門。不出娑羅之林。而身徧遊諸國。只爲塵含法界性自如然智該三世古今一念。此乃約法界實。然不依凡情虛妄。余義向下對文方明。此已約因辧名約報辧因竟。經云。又此童子已曾供養過去諸佛深種善根信解廣大者。明往世信種今生信滿。爾時文殊師利菩薩已下。所謂一切佛積集法者。明積集十波羅蜜四攝四無量三十七品助道之分五位加行一百一十城之法門。一百一十城之法門者。以五位中有五十个所修之因果。卽如前十住中十个慧菩薩。是卽十个佛果。同號爲月者是。如是十行中十林菩薩十眼佛等十回向中十幢菩薩十妙佛等。如是十地十一地。皆依此十回向中菩薩佛因果。如是五位五十重因果上。各具進修因果。分爲一百。不離根本三世諸佛恆常法界體中十波羅蜜爲一百一十。以初從十住之中。以方便三昧顯發法身根本智慧。乘法界乘行普賢行。以治習气安立次第。治惑習气差別之門。以此一百个因果。以爲治惑習之升降次第。十个波羅蜜下理智悲願之因果。卽是法界體中普賢常爾之行。與一切發菩提心者。以爲履踐之迹故。是故名乘如來乘直至道場。以初發心卽乘法界中文殊普賢體用理智大悲願行門故。卽道場本之體用也。已下善財童子善知識五十三人。是入道五位中行相故。明前五位但說其法。恐迷其行今此文殊師利菩薩。欲令善財起求法之樣。重明前菩薩五位中行相法則令其後學者仿之故。安立此五十三人。成一百一十重之因果門故。明於法界體中。安立文殊爲法身佛根本智。普賢爲差別智。彌勒佛是此文殊普賢理行中無作之果。以此三法。成一法界體用自在無礙之門。徧與五位中五十个菩薩。以爲因果。還如前以法界體中十波羅蜜爲所乘之行。隨其勝進中五位上五十重波羅蜜。皆有因果。如是五十善知識中一中有二。五十中有百。通法界中本常行十波羅蜜。爲一百一十。文殊普賢彌勒佛果。此三法但爲一法界無功用中大用自在門。但與一切勝進菩薩作因果以明勝進之功。然自無因果故。猶如帝王自無階品。但如威徳自在。而與一切官屬。隨有功者而作階品故。

問曰。何故在此取彌勒佛爲佛果。何不取毗盧遮那如來以爲佛果。

答曰。明毗盧遮那是已成之果。彌勒是當來之佛果。明如今毗盧遮那佛所初發菩提心。一念成當來彌勒佛果契會相應。故同於彌勒樓閣之內。會三世時劫日月。總一時故。明以根本智印印三世古今無前後故。經云。積集法說一切佛相續法乃至說一切佛次第法。總如上釋說。一切佛眾會淸淨法。明一切佛眾會皆同一淸淨故。身土眾會不相障礙。重重重重以相映徹故。自餘如文自具。如此三十四行頌。初四行頌。自嘆生死由三有爲首輪回諸苦生老不休。已下有三十行頌。明善財嘆文殊徳並及請法。三有爲城郭者。明善財自嘆居三有中自固其身不出如處城郭。三有者。欲界有。色界有。無色界有。此三有身一切眾生不能出離。憍慢者。非禮爲憍。輕他曰慢。又有七慢。慢。過慢。慢過慢。不如慢。增上慢。我慢。邪慢。諸趣者。所謂見趣戒趣。又有三趣。邪定趣。不定趣。正定趣。又有四惡趣。又人天五戒十善趣。又二乘厭苦出世間趣。大乘菩薩淨土趣。一乘菩薩智悲圓會未自在趣。如是等諸趣。隨善惡言之。皆是門戶所入之業。愛水爲池塹者。以愛能津潤生死故。如池塹。愚癡者。能迷眞諦號曰愚癡。凡夫有八萬四千。十地菩薩有二十二種隨位不了愚癡。若隨五位上一百一十種愚癡若了。成一百一十種解脫。貪恚火熾然者。三界煩惱以貪。爲十使之首。恚爲嗔之眷屬。無明爲總。覆慢爲輕。自輕他。疑與五見俱能障道。共成生死之因果。疑亡見謝智乃現前。十使之中。疑與五見俱能障聖道。貪嗔癡慢能障修道者行。若於行中不以道治之。還於生死中隨業流轉不得自在。今以經文略。言其貪恚二門。餘八總例其義。以此貪恚二障。一切善根不生故。如火熾然。魔王作君主者。所謂四魔。陰魔。煩惱魔。天魔。生死魔童。蒙依止住者。所謂覆障令心不明。名爲童蒙。貪愛爲徽纏者。前因貪起恚。此因貪起愛。以自纏縛。徽纏者。執縛罪人之繩。諂誑爲轡勒者。明樂虛誑被制禦故。疑惑覆其明者。以於正道生疑。趣入。諸邪道者。以於無性理智生疑卽邪道生也。慳嫉憍盈故者。慳有五種。住處家捨。財物不樂。稱贊他善。於法悕惜。不樂與人。是爲五。嫉者。憎余勝己。憍者。自縱爲憍。不抱禮故。奢者。不儉也。如愛恚慢嫉慳。但爲下界五結。色愛無色愛掉舉慢無明。通上界下界五結。以如是十使正結四魔。入於三惡道。生老病死苦不得出世者。已上善財嘆三界生死苦因緣竟。已下三十行頌。嘆徳請法。如文自明。如是三界煩惱。初地二地治下界惑。三地治上二界惑。四地出三界。五地習世伎。六地出世慧具足。七地入生死等三界六道行行大慈悲。八地無功用智悲圓。九地佛用方滿。十地普賢行周。十一地功齊法界理智恆然。十住法則一分與此十地行門法用相似。但勝進不同。十行但論無染行門。十回向中會融悲願。如下五十三善知識具彰至位具明。第二文殊師利知根與法令其成行發生後學門中。約立五門。一明信心已發。二明聖者攝受。三明聖者勸親近善友。四明善財請法。五明文殊指授修行所歸。

一明信心已發者。如經云。善男子。汝已發阿耨多羅三藐三菩提心者。是此信心菩提入位菩提。以三昧行方能顯得理行。相顯業盡純明。

二明聖者攝受者。經云。爾時文殊師利菩薩如象王回者。是攝受義。如大聖無方智圓形徧隨根對現不背眾生一切眾生如應見者。皆悉對面時諸眾生各不相知。但謂聖者獨與我語。今言文殊師利見善財所請如象王回者。是知根采顧攝受與法故。

三明聖者勸親近善友者。經云。善男子。親近供養諸善知識是具足一切智最初因緣。是故於此勿生疲厭。此一切智是菩提心無所得。因此而現名根本智。以無所得爲體。而照現萬法爲用。

四明善財請法者。經云。云何學菩薩道。有十一問請菩薩道。

問曰。何故但云求菩薩道。不云學菩提心。

答曰。爲菩提無所得無所修無所學無所行。是故但求菩薩道學菩薩行。然菩提心自恆明現。如下妙峯山上得憶念諸佛智慧光明門者。明托事表法。以艮爲山。爲止。以約止心無念。妄想不生正慧現前。名爲憶念。以正慧與一切諸佛無相妙理合故。以此無相正慧現前普照心境。身邊等五見總亡萬境虛寂。見亡業謝。名曰光明。故言憶念諸佛智慧光明門。此明三昧禪定是方便行。能顯理智體用二門。圓周自在。乃至不可說三昧。總是現正智之方便行故。如十波羅蜜中惟智波羅蜜。是無功用自在之果。餘九波羅蜜。是助顯之行。從初發心住。十十互參。如煉眞金轉轉明淨。而令成就種種莊嚴。業亡智滿。行周入因陀羅网法門。方可稱法界。功堪任運。從初發心住。皆以菩提心無作用。無所修無所行爲體。而求修學普賢一切無盡行門。以此但求菩薩道學菩薩行。無作菩提隨行自明。以行行之中常有禪波羅蜜助顯。體用理智轉令明白自在故。大意初發心住以無念無作三昧加行方便。助顯菩提。以菩提無體無性。與一切諸行作無住之緣。以此求菩薩諸行。以諸行卽菩提無體性故。若於行外別修菩提。聲聞緣覺及空觀菩薩菩提。非一乘文殊普賢理智萬行悲願自在菩提。以是如來對權教菩薩。說諸行無常是生滅法。以權教菩薩修行。法明空觀破三界有。如來對此說諸行無常。未明三界諸有卽菩提用故。以此一乘實教菩薩。但求菩薩道行菩薩行。卽菩提用。明理智體用總該不別求也。若也別求菩提卽體用各別二見恆存。不名乘不思議乘故。是故但求菩薩道無別菩提也。以明菩提無求無發心無所行無處所無問無答無得無證。行一切行具普賢道。無行無修。是菩提大用圓滿故。但求菩薩道學菩薩行故。始可得名初發心時便成正覺。

五明文殊師利指授修行所歸者。經云。善男子。於此南方有一國土。名爲勝樂。其國有山名曰妙峯。於彼山中有一比丘。名曰徳云者是也。又於此知根與法令其成行發生後學門中。直至經末。長科爲八段。

一從爾時文殊師利如象王回已下。至爾時文殊師利菩薩說此頌已。並頌。有二十二行。明文殊師利勸發善財童子親近善知識。明趣入十住以定會理契眞門。卽妙峯山上徳云比丘所得憶念諸佛智慧光明門。是以次向下至王女慈行童女。有十个善知識。總是十住位中善知識也。從此妙峯山已下約立七門。

一從信趣入十住以定會理契眞門。十住品是。

二依眞發起諸行門。卽善見比丘並已下。共有十善知識。是十行品是。

三理智大悲願行會融門。卽從鬻香長者靑蓮花等。已下十善知識。是十回向品是。

四蘊修悲智成徳門。卽夜神婆珊婆演底並已下共有十善知識。是十地品是。

五悲終起智成佛門。卽佛母摩耶夫人並下共有十善知識。是十定品已下共有十品是。

六修行已滿佛果門。卽慈氏如來。是如來出現品經是。

七法界自在無功大用如因陀羅网互參圓融門。無功法界大用。是法界品是。明總法界該括所收。如是五十三善知識起此行門。方便令發菩提心者識其五位進修行門。令易解故。前𨿽法說在行恐迷。是故令善財重起行門。表示令學者不錯謬故。第一從信趣入十住以定會理契眞門中。從爾時文殊師利菩薩如象王回已下。至願學普賢乘並頌有二十二行經。於此段中分爲四段。

一爾時文殊師利菩薩如象王回已下。至是故於此勿生疲厭。有五行經。明文殊師利稱嘆善財發菩提心勸親近善知識勿生疲厭分。

二善財白言已下。至云何令普賢行速得圓滿。有五行半經。明善財請問十一問菩薩所行分。

三爾時文殊師利菩薩已下。可有一行經。明文殊師利說頌贊嘆善財分。

四正申其頌。云若有諸菩薩不厭生死苦則具普賢道一切無能壞者。明以生死苦爲菩提卽無所壞若離生死苦修菩薩行發菩提心卽有所壞。何以故。卽有生死涅槃染淨二障所壞。卽有是非二見斷常所壞。又云若入方便海安住佛菩提能隨導師學當成一切智者。明以大願大悲萬行海爲方便方可安住佛菩提。若於一切法一切行。一法不明。一行不行。卽菩提心不得圓滿。以菩提心無障礙無體性。一法一行上有取有捨。卽有障礙但以法界普光明智印印之。無法不徹。以此但求菩薩行滿。卽菩提心圓滿。以菩薩行與菩提心無一不俱無合散故。二俱不可得故。如是而行菩薩行故。生死涅槃二俱不可得故。住於生死安住涅槃。如是修行一切菩薩行。長大慈大悲大願。滿普賢道故。自餘如文自明。又第一從信趣入十住以定會理契眞門中。從爾時文殊師利菩薩說此頌已下。至徳云比丘當爲汝說。有十二行半經。分爲五段。

一從爾時已下。有兩行半經。明文殊師利嘆善財發無上菩提心分。

二善男子已下。至倍更爲難。有兩行經。明嘆善財求善知識倍更爲難分。

三善男子已下。至應決定求眞善知識。有一行經。明求一切智應決定求眞善知識分。

四善男子已下。至勿見過失。有兩行半經。明文殊師利教誡善財見善知識勿生厭足勿見過失分。

五善男子已下。至徳云比丘當爲汝說。有四行半經。約有五法。一示善知識所居方面。二示善知識所居國土。三示善知識所居處所。四舉善知識約徳立名。五舉善知識道徳堪能演說何法如文具說。

從此已下七卷。總是善財善知識。自此已下十个善知識是十住門。

一示善知識所居方面者。何故令往南方。以明托方隅而表法。以南爲正。爲離爲明。以離中虛。以中虛故。離爲明爲日。爲九天。在身爲頭爲目爲心。心達虛無智日自明故取之像表其道也。是故經云。明煉十方一切儀式主方神。方者法也。但取其法大像無方如日行於天明麗於地。智行於空。明麗於萬物。無不知無不明。取之一法十方混然。

二示善知識所居國土者。南方有國名爲勝樂者。爲明理智虛無能淨煩惱。名爲勝樂。

三示善知識所居處所者。其國有山名曰妙峯。無念靜禪名之爲山。心空智現名之爲妙理。淨智明慧能破惑名之爲峯。以艮爲山。爲止。爲童蒙。爲小男。爲門闕。以正爲初。明以三陽爻生之始。爲正月。一下止則正字也。以十一月一陽生十二月二陽生正月三陽生故取。之爲正月故三。陽生故以三爲正。又三陽生處火生於寅。以火爲日。日生於寅。以日生於寅。是明初生處故。名爲童蒙小男位故。取之以像。表之以法。以文殊師利居東北方淸涼山者。取摩竭提國菩提場之東北方。此山是此南閻浮提菩提場之東北。是此閻浮提之眾山之王。以艮爲山故。萬菩薩於中止住。是文殊師利主伴萬行圓滿之侶也。故以文殊主法。身根本智之妙慧。爲一切諸佛啟蒙之師。有一切處文殊師利。亦乃一切眾生皆自有之。皆從此法初入聖智也。初生佛家。與一切諸佛同一智慧解脫知見。從玆之後學差別智發起願行成大慈悲。號曰普賢法界行也。是故如來取像世間法則用表其法。令易解故。卽以勝樂國妙峯山取像。明其三陽生處艮以爲止。以止則明初生故。以明初生號曰童蒙。亦以文殊師利以發蒙入聖之初故。故號文殊爲童子。菩薩因化立名故。以發起一切眾生。入無相妙智慧故。此明以方便三昧現根本智。初生一切諸佛智慧家故故立名也。故以取像表法。令學者先以心無念慮寂靜不動如山王。無相妙理智慧便現。自心智慧得解脫。淸涼卽不要身足登山也。是故十住位於須彌山頂上。說十个隨位升進佛果。皆號之爲月同此。妙峯山徳云比丘已下十个善知識。創從凡得法淸涼樂也。此明善財舉行用彰十住門。言妙峯山者。意明從定方能顯發自心根本智慧。如諸佛見萬法無性萬法無相萬法無依萬法無有本末住處。契此法已。名爲住佛所。住方得見亡業謝。生聖智流中。學差別智。成就法界無限普賢大用。廣化無盡一切法界眾生。皆使入於根本智之知見故。亦可凡初學先入山樂靜方學定心用現正智。亦是方便。亦可得名勝樂國妙峯山也。以心離俗境樂山寂靜亦是勝樂義。引凡方便種種利生。但不住其中也。

四舉善知識約徳立名。名爲徳云者。以徳雲能雨法灑潤眾生令得淸涼之義。比丘者。此云滅諍。以滅有無是非煩惱之諍。故云滅諍。以身邊等五見及有無二見能障道故。先須以無念無思三昧止之正智方現。故云滅諍。故以妙峯山表其比丘三昧行。智現定亡寂用自在。方能說教以潤童蒙。名爲徳云。故居艮爲蒙位。以止是潤生啟明之。初以比丘徳云居山之頂。取像表法。明此位從信心凡夫。創始以三昧加行啟蒙。入聖位中。十住之首至法頂故。與無相妙智慧會處。號爲妙峯。以妙智慧能說教處潤益含生號名徳云。修學如是方便現其自心正智現前。其妙峯山徳云比丘之義。總在己躬。乃至文殊普賢佛果。總皆自有。以方便三昧理智現前利眾生行。行之。卽是一。如經具明。此明於法界品中安立如是五位行門。明五位方便修行行門總以法界佛果爲體。以法界普光明根本智具普賢差別智爲大用故。始終本末不移此也。以進修生熟處安立諸位。起一百一十城之法門。總共同一十波羅蜜行。一三十七道品一四攝四無量心。總別同異成壞六門在其中也。以智照之可見。一百一十城義如前福城東已釋訖。

五舉善知識道徳所能者。此善知識堪說示菩薩行之加行。具普賢行五位門戶。是故文殊令善財問徳云比丘。云何學菩薩行。云何修菩薩道。乃至云何於普賢行。疾得圓滿。徳云比丘當爲汝說。此是入十住之初心名初發心住。大方廣佛華嚴經論卷第四十二入法界品第三十九之三

從此以下總是善財知識。第一十住門中知識。第一妙峯上徳云比丘主發心住。

又爾時善財童子聞是語已歡喜踴躍已下至我惟得此憶念一切諸佛境界智慧光明普見法門。有三十八行經。義有十一門。一得聞善知識名歡喜。二頂禮文殊足下繞無數匝辭退南行。三至處求覓徳云比丘。四求經七日。五見比丘在別山上徐步經行。六右繞三匝。七申請所求。八徳云嘆善財二種難法皆能發行。九先舉善財所求十種菩薩之行。十自申己徳授與善財。十一我惟得此憶念一切諸佛境界智慧光明普見法門。是都結自己當位法門授與善財竟。已下是更推勝進前位。

一得聞善知識名歡喜者。經云聞是語已歡喜踴躍。舉身離地爲踴。再踴不已爲躍。

二頂禮文殊足下繞無數匝辭退南行者。頭頂禮足。以已之尊髙。至彼之足下。是敬極之禮也。繞無數匝敬順法心辭退南行。升進明智。

三至處求覓徳云比丘者。明至勝樂國妙峯山。表無染寂靜爲勝樂。身心不動如山。是習定也。十方求覓是觀也。是十方觀圓融心境。使無邊等虛空故。

四求經七日者。明七覺分推求勝進除沈掉心也。處定曰沈。出定曰掉。去此二障。

五見比丘在別山上徐步經行者。表同其體。已登山頂義也。明初居定。體猶有定心以七覺支分推來正覺法身本無定亂體故。初心有禪可定。故云遙見徳云住居別山頂也。徐步者。不居亂體也。經行者。表不住淨心也。定亂兩融方明契會。又𨿽得同十方一切諸佛正覺慧現前。自此方堪求菩薩之行成普賢行。爲明不住用故。故云徐步不住定故。修菩薩行故。故云經行。夫修道者。皆須信心。之後當須要以定門以爲方便。得定之後方堪起十方觀七覺支觀。用會心境徧周。定亂雙融。身邊見謝始名見道。方堪修菩薩道。具菩薩行。隨俗多生在眞一念。

六右繞三匝者。勝進敬順體會心成也。右繞者。左尊右卑以自卑已順尊正教。三匝者。一三五七九是陽之位。二四六八十是陰之位。陽生陰殺。以三生義也。

七申請所求者。經云我已先發無上菩提心而未知菩薩云何學菩薩行如是乃至云何於普賢行速得圓滿。

八徳云比丘嘆善財二種難法皆能發行者。嘆菩提心難發先已發。菩薩行難修今能行。云我已發無上菩提心者。已於文殊師利所發菩提心。爲知菩提無證修無所求故。但求菩薩方便三昧加行。其菩提心自然明白無垢。猶如空中有云云亡其虛空自空。不復云求虛空也。以明但修菩薩三昧觀照以治執障。然菩提心無有修作畱除之體。在凡不減在聖不增。是故今以妙峯山頂。以止觀二門七菩提分助顯方便菩提心自明白。及至菩提明白卽菩薩行諸三昧卽是菩提。不復別有菩提而自明白。以明菩薩處於世間修諸萬行。世間萬行乃至菩提涅槃性自離故。以將此法教化迷流不了此者。而令悟達性空無垢之智。以淨諸業令苦不生。名爲大悲。猶如化人教化幻士。以智觀業。隨時隨根。十方等利。無心意識。智幻利生。以此義故。但求菩薩一切諸行。以明卽行是菩提一切無生滅故。云我已發無上菩提心者。以明信心菩提𨿽未有三昧加行顯發以知無所修無所求故。今菩薩行者。以明方便三昧相印。方明行及菩提如實無二。於此之中不可說言諸行無常是生滅法。經云一切法不生一切法不滅。若能如是見諸佛常現前。以是下文。得見四維上下十方無數佛等。爲得此見解故。如來於三乘中說諸行無常者。爲執諸行作實者說。非爲大根眾生頓受法界佛乘理智體用無礙者說故。是故發菩提心者。須識教之權實。可以堪發大心。

問曰。何故不於文殊師利一个善知識邊求法。豈不足耶。何故須經歷五十三善知識處求菩薩行也。

答曰。明治習气之淺深。修差別智之廣狹。大慈悲之厚薄。攝化之多少。以此安立五位修行法則。隨位善知識五十三人。一百一十因果。總別同異成壞之相。令進修法界不謬。不滯其功。不迀其行故。從此妙峯山。以方便三昧加行因緣。顯自法身自體淸淨本無依住。普光明智與菩薩行寂用無二門已下諸位以普光明智用修差別智。及治習气。並以大願起悲智門長養大悲行周法界。如下具明一一次第。

九徳云先舉善財所求十種菩薩之行者。從所謂求菩薩行已下。總有十種菩薩行。是總舉十住十十行十十回向十。十地十十一地十。如是五位中各十十。總在此十種菩薩行中。且如初第一所謂求菩薩行者向十住中。配初發心住。以檀波羅蜜門爲主。餘九爲伴。以方便三昧爲檀行體。能捨一切法故。二求菩薩境界者。配治地住。以戒波羅蜜爲體。餘九爲伴。以法身根本智爲戒體。大悲及差別智爲用。如海云比丘所觀察大海見佛出興。達十二緣生成根本智。便以差別智說普眼經。及十王是悲智之行。如下至位方明。此同十地中第二地治欲界惑。三求菩薩出離道者。配修行住。此同十地中第三地。修上二界禪超彼禪定位故。治上二界惑。如此修行住中第三善知識。於海岸國善住比丘。在於虛空中來往經行。明得不住三界及禪定。得智自在故。十王恭敬者。明智悲並濟不偏修故。至位方明。此以忍波羅蜜爲體。餘九爲伴。此明三界惑盡是出離道故。四求菩薩淸淨道者。如十住中第四生貴住及十地中第四地。三界心盡出世智現前。方學世間文字句義智。五住五地方滿。六住中如海幢比丘得離出入息。寂滅神通化身周徧十方。如是十種所求所修菩薩道一中。十十之行五位齊彰。一一如上配之。於中意況文義炳然。不悟讀之虛談且過。一一須得其意。如十住法。與後位及十地作樣。已後諸位仿此規模慣習已終。方依初法。

十自申己徳授與善財者。經云。善男子。我得自在決定解力信眼淸淨智光照。曜普觀境界離一切。障善巧觀察普眼明。徹具淸淨行往詣十方一切國土。恭敬供養一切諸佛。此明舉本果法令凡信樂修行從初發心修行慣習十地功終。方依此初時本樣果法也。還以法界中時不遷智不異慈悲不異願行不異之所成就。以於法界大智無延促中修行故。不如情解。有修行者莫作延促。時分修學。應須善觀法界體用。莫如世情作一剎那計作三僧祇計。如法界中都無修短遠近故。以此解行如法修行。於諸境界善照生滅。令使執盡而成智之大用。於自心境莫浪攝持。但知放蕩任性坦然。習定觀照執盡智現。生滅自無業垢自淨。會佛境界同如來心。佛見自會非由捉搦。謾作別治令心狂惑。但自明心境見融執業便謝見亡執謝。一切萬法本自無瘡。智境朗然名爲佛國也。無煩彊生見執。永自沈淪。自作自殃非他能與。

十一自此善男子我得自在決定信解力已下至善男子我惟得此憶念一切諸佛境界智慧光明普見法門。有十九行半經。明普見十方一切諸佛又諸國土境界無礙門。是此位中之果也。此明本來如是佛境淸淨。比來妄作客塵。今從文殊師利所得決定信眼。以止觀二門七覺支分。至此眞境。契會無差別。普見一切眾生心境及以自心本來解脫佛國。此名初發心住。以自心會佛所住故。以檀波羅蜜爲主。餘九爲伴。自此已下但有所見佛及佛境界。總是位中之果也。自此已下。推功前位。治地住中已下。一一善知識邊。皆有本位升進二門。第二治地住善知識名字法門。如下一初升進門中。從豈能了知諸大菩薩無邊智慧淸淨行門已下至辭退而去。有三十八行半經。是推徳勝進分。於此段中約分四段。一豈能了知諸大菩薩無邊智慧已下至云何能知能說彼功徳行有二十九行半經。明仰推勝徳令善財進修分。二南方有國名爲海門。是示善知識處。三彼有比丘名爲海云。是示善知識名。四禮徳云足是辭去而升進前位。此明一一位中與十法門令入授十法門令修。皆一位有正入本位之果授前位之因。已下仿此例然。初二十九行半經。明未申善知識名玄嘆其徳自推無能。後九行半經明舉善知識名重舉十法而令預聞一。一如經具明。

第二治地住本位門中復分爲五段。一爾時善財已下正念觀十法。二南行至海門國。三至海云比丘頂禮其足。四正申所求。五海云比丘稱嘆善財示所觀法。如海門國者。明觀生死海爲。廣大佛海。海云比丘者。因所觀法立名。其心如海。以法潤生如雲。又性戒如海不宿死屍。一切生滅死屍至於根本智海。皆爲智海無生滅故。五海云比丘稱嘆善財與所觀之法者。所謂觀察大海。云我住此海門國十有二年者。明不離十二緣生生死海故。如是十二有支。一切凡夫無明所覆常處其中。權教菩薩及以二乘。皆厭而捨之。一乘菩薩以此無明十二有支。以爲如來一切智智之海。爲大智海無有生滅。本來如是凡夫不了。妄系生死無明故。云我住此海門國十有。二年。經云常以大海爲其境界已下有十種思惟大海。意明一切眾生十二緣生生死之海廣大無量。無有中邊性相可得。便爲佛海思惟大海無量眾寶奇妙莊嚴者。明觀生死緣生海。便成自性淸淨佛之智海。卽一切智寶功徳莊嚴思惟大海。積無量水者。以諸愛水爲大悲水思惟大海。水色不同者。根本智中起無量差別智慈思惟大海。無量眾生之所住處者。以明佛海中有無量眾生之所住處不覺不知思惟大海。容受種種大身眾生者。明無量菩薩咸處生死海中。一一身土咸滿其中。如影如光不相障蔽思惟大海。能受大雲所雨之雨者。菩薩心海堪受大云諸佛法雨思惟大海。無增無減者。諸佛智性之海無有增減。乃至四種無過廣大深廣。便見海中有大蓮華。忽然出現其上有佛說普眼經。意明自觀生死海。便爲自己如來淸淨智海。自佛出興根本智差別智。究竟不離此生死海中圓滿故。十力四無畏一切智智海皆回生死海廣大業力而成就之。生死業果盡一切智智海如是。成自己如來廣大智海普賢行海。不離一切眾生及自己十二有支緣生行海中。若離此者別有成佛處所法者。無有是處。從海出蓮華。其蓮華上所有莊嚴眾寶。是達無明及諸有支爲大智海。以智隨行功徳報生。因陀羅者。主也。尼羅者。靑色。此寶靑色爲眾寶中之主。爲蓮華莖芬敷布濩者。言此蓮華開敷廣大徧布大海。此明以行隨智用無染業所成。百萬阿修羅王執持其莖者。百萬隨智用處生死而不沒。像阿修羅處大海而才沒半身。表萬行隨智以智爲主。明智悲萬行處生死海而恆不沒。一切眾苦波濤故。此明根本智差別智大悲萬行一時同舉。明前妙峯山得佛境界無相智慧光明海但得普見諸佛智慧光明境界門。此治地住中。以將無相智慧光明。照十二有支。成根本智。差別智。大悲萬行齊備。百萬摩尼寶莊嚴网彌覆其上者。明以根本智起差別智。設教徧周之所報生。百萬龍王雨以香水者。明以智隨悲行雨戒定慧解脫知見香水浴眾生心垢。百萬迦樓羅王銜諸瓔珞及寶繒帶周匝垂下者。智隨萬行垂大慈悲。同於生死引接義也。百萬羅剎王慈心觀察者。羅剎王者卽毗沙門王。主令此眾也。此云持國。在須彌北面而居。明守護義。取其像以表法。明菩薩以大慈悲常居生死海守護眾生。令一切眾生慈心相向。百萬夜叉王恭敬禮拜者。取之像表離憍慢殘害。夜叉常恭敬。號之爲王。明勝於生死惡害心故。明主當護持生死惡害不生自在如王也。百萬乾闥婆王種種音樂贊嘆供養者。明法樂以樂眾生故。百萬天王雨諸天華鬘香及衣服幢幡蓋等者。明廣大饒益皆悉自在。萬事備周如天王。已下例然。總明回生死海中無量不善。作無量善根。表以十王。明於生死海達無明十二緣行一切不善。成大智大悲善行滿足。寄諭如王。舉諸寶莊嚴充滿大海。義亦如之。以回一切不善行。作一切善行之所報生。隨智隨悲莊嚴滿剎。皆以無爲無性智法印。普印生死海。總成福海。以法身無依住自性淸淨普光明大平等智印。印生死海。總成法界解脫法門。以差別智印。印眾生根之所調伏。而爲說法。號之爲佛出興也。普眼徧知諸法緣起。善知總別同異本末生起。號之爲普眼法門。應當如是觀生死海。觀如來海。觀如來無差別智海。觀如來差別智海。觀如來大慈悲海。乃至普賢行願海無邊法門海。總在此一切眾生十二有支生死海生。若出此海外。別有成佛處所。無有是處。當知諸佛及以國土生居此生住居。此住無別處也。從時海云比丘告善財言善男子汝已發阿耨多羅三藐三菩提耶已下。至善男子我惟知此普眼法門。有九十二行經。是正入本位法門。從如諸菩薩已下。是升進前位法門。前妙峯山以止觀門顯諸佛境界。智慧光明普見法門。以成眞諦。此位直以智慧觀察世間俗諦十二有支爲佛境界。通修大悲普賢願行。以戒波羅蜜爲主。餘九爲伴。約智三界通觀同治。約位偏治欲界惑障。已下諸位。但有所見境界。及如來名號。總是自心佛果所會之法。若自心不會對面無睹見之期。第三修行住。一從如諸菩薩摩訶薩已下至辭退而去。是此位中推徳升進。二爾時善財童子已下至我惟知此普速疾供養諸佛成就眾生無礙解脫門。有八十行經。明入本位法門。於前升進門中。從如諸菩薩已下。至辭退而去有十三行經。明升進分。於此段中約分四門。一嘆推先徳。二示善知識住處。三舉其名號。四禮敬辭去。文義如經自具。如從此南行六十由旬者。南行如前所釋。六十由旬者。明此位治上二界四禪四空八禪惑也。過前位欲界六天業故。故言六十由旬。海岸聚落者。明超過欲界第六欲天故。此位治上二界住禪息念障。約升進之徳立名。此位治三界惑盡住無所住。名爲善住。此位與第六海幢比丘得無三界業見。齊有習气。未得第六住寂滅定神通自在。又世間文字技藝未具。且得一分出三界粗業。得一分神通。未於世間中出世間。卽如下海幢比丘是。三界定亂二業不能拘畱也。第二入當位法門中。約分五門。一念善知識所授之教。二次第南行。三詣善知識處。四見善知識恭敬禮拜。五正申所求。見此比丘於虛空中來往經行者。明不住上二界息心住念禪。不住出三界禪。不住不出故言來往經行。十王恭敬供養。明攝眾生行徧故。表十波羅蜜行智自在故。如王空中莊嚴。約法空中起行報生龍王。表智自在。震雷明法音普震激電。明智慧破惑。緊那羅王奏眾樂音。明以法音悅樂一切眾生故。摩睺羅是恭敬義。阿修羅是處生死海不沒義。迦樓羅王作童子形婇女之所圍繞。是離慢謙下智悲義。羅剎王者。是住生死海。大悲守護眾生義。夜叉王者。是大智守護眾生義。爲能行於虛空速疾故。如智速疾自在故。梵天王恭敬義。淨居天空中與宮殿俱。表智悲自在含育義。如是皆云不思議數者。皆表行周萬有普徧含生故。此第五正申所求中請菩薩所修十種佛法。並求十種不捨之法。具如經文。時善住比丘告善財言已下。是正受其法。經云。善男子。我已成就菩薩無礙解脫門者。明得法空智慧。在空中經行。明不著靜亂。於染淨二障不能畱滯。名爲無礙解脫。得解脫已。若來若去若行若止。隨順思惟觀察卽時獲諸智慧光明。名究竟無礙。從此已去卽他心宿命神足等十無障礙。明以法空觀察三界細習。淨業現前。卽得此十無障礙法門。此明以法空觀照力治三界習气。及出三界習气已。自然而得此十無障礙法。是故嘆善財言。今復發心求問佛法一切智法自然者。法明佛出世一切智法用照世間。意明以所得法空用治染淨二習。神通道力自然顯著。一切自在皆自然現前。已下至我惟知此普速疾供養諸佛成就眾生無礙解脫門。是都結所入當位法門竟。已下以明升進前位門。此段以明將方便觀照門佛智自然智神通道力自至以此不捨方便而成就佛法。不捨佛法成菩薩行教化眾生。此以忍波羅蜜爲主。餘九爲伴。此三比丘明入十住中得出三界解脫心。還以比丘表之。已下彌伽是俗人居住市肆。明處煩闠而不亂故。教諸人眾輪字莊嚴法門者。明修世技文字令圓滿故。意明先修出三界解脫方修世法住於生死故。約智一位通修諸法。約位偏修世智。爲明前三知識已得出三界解脫神通故。先修出世方學世間。自在無業不染著世間故。又以出世間智學世間智易明了故。第二升進前位中。從諸菩薩持大悲戒已下。至辭退而去。有九行半經。約分爲五門。一嘆推先徳。二示善知識所居之國。三示其居處。四舉知識之名。五辭退而去。國名達裏鼻荼者。其國在南印土境。名義未譯。彌伽此云能伏。爲出世智。已恆現前。世間智已得具足。眞俗二智已滿。能伏邪見異論故。故名能伏。亦名爲云以能有徳蔭俗雨法故。故名爲云。城名自在者。明出世智已得現前。於世名言義智自在。故名自在。此依主立名也。

第一正入當位法門。從爾時善財童子已下至妙音陀羅尼光明法門。有六十七行經。約分爲十門。一正念其所授之法思惟勝進。二南行至處推覓彌伽。三見已致敬禮畢。四正申所求。五彌伽遽自下座五體投地敬初發心。六散金銀華無價寶爲座令善財坐上。七稱贊善財而能發無上大菩提心爲世所依。八彌伽面門放光集眾。九彌伽爲眾說輪字品莊嚴門。十彌伽授與善財妙音陀羅尼光明法門。自我惟知此妙音陀羅尼已下。是推徳升進。彌伽所以遽自下座五體投地致敬善財者。遽者疾也。明彌伽致敬能發大菩提心者。與十方諸佛。同一體性。同一智慧。同一解脫。人天所依何得不敬。以善財先於前三善知識。已得出世菩提心。已得同於十方諸佛法身根本智。至彌伽所。學世間差別言音名字句義智。明世間俗智。敬出世間眞智慧故。以明約眞而有世間俗智。卽眞俗自在故。故城名自在。是以彌伽敬彼善財所得諸佛出世間智慧。是世間智慧根本故。是以敬之。以表俗諦差別智敬眞諦根本智。以俗智是根本智中起故。令後學者貴出世道根本智故。以根本智與一切眾生作無明生死之因果。善財初覺。彌伽敬之。十方一切諸菩薩恆常頂禮初發心。以貴初覺根本智。是出三界智慧相應。與一切諸佛智慧解脫。同一體性故。普賢行海因玆而起。是故彌伽敬之而禮。又表無知法慢故。又此第四生貴住。明三界業謝。名生在佛家。第四地亦名生在佛家。與此住位同知同得。同見其法。依本而安立之。修學者。初生後熟。輪字品莊嚴法門者。明於一名字法門於一音聲。言音無二體。名字無二性。莊嚴種種名字。以爲助伴。而爲人天六道眾生。說種種法門。令生歡喜令得解脫。然其不離無聲一聲無名一名。爲隨順眾生世間言詞故。說一切世間諸法。無時。卽以無名字爲主。卽以有一切出世間法爲莊嚴。若說無有出世間法時。卽以有一切世間爲莊嚴。如是互爲主伴。互爲莊嚴。有無緣起皆無自性。將用教化眾生。隨根開解令得解脫。眾生及名字言音皆無自性。以此名字圓滿淸淨音聲無所障礙。以一音聲說無量名。皆以一音聲。與無量名無量字作體故。卽無量名無量字總是一字故。以聲性無體故。無量名字與一切聲作體故。卽以名字體。自無能所分別性相故。以眾生自無性故。以此無聲之聲。無名之名。無說之說。教化一切無性眾生。令其破業至其本地又以無依之智。無聲之聲。無名之名。猶如虛空。徧一切六道眾生音聲。同其類音爲其說法。令其歡喜。然身心智慧名字六根。總無受者說者。然一字中徧含多字之義。互爲主伴。然亦各不相知無彼無此故。是故當知。一切名字。皆以有無二字爲緣起。若說一切法有字時。卽一切有法自具無故。自相成壞自有自無。自在說一切法本自無。卽有法自具。以有無自相成壞故。卽無與有自在從有無體如法緣生無盡名言。互爲主伴。隨世安立更相成壞。皆一一字中有無盡義。猶如帝网影像相入。若究之本源皆約緣有各無主宰。當知名不與聲作聲。聲不與名作字。智慧本無。猶如虛空。徧一切處。等眾生界。以智體性隨其類音。皆令歡喜而得解脫故。名妙音陀羅尼光明法門。此第四生貴住善知識。以精進波羅蜜爲體。餘九爲伴。若約智通修五位。若約位偏修俗智輪字莊嚴法門。前三善友明出世智慧。明三比丘表之。此彌伽及解脫長者二人。明處世間解脫故。還以俗士表之。余義如文自具。

第二升進。前位門中。從如諸菩薩摩訶薩已下至辭退而行。有十四行經。約分爲四門。一推徳於先。二示其善友所在。三舉善友之名。四頂禮辭去。此不推別有國土但南行有一聚落者。明同處俗流。以精進波羅蜜與禪波羅蜜大體不二故。所以不別國也。爲此二友並是俗流故。明從眞入俗以和會眞俗無二門。世與出世體無有二。第一正入當位法門中。從時善財童子已下。至善男子我惟於此如來無礙莊嚴解脫門而得入出。有一百四十行半經。於此段中約分十門。一正念所授之法思惟勝進。二漸次遊行十有二年至住林城。三推求解脫長者。四見已致敬正申所求。五解脫長者卽入菩薩三昧。現其身中十方各十佛剎土。答善財所請令其同入。六解脫長者從定而起。又以言說說其定中十佛境界大會道場。七明解脫長者隨心應念諸佛現前。八心念無體見佛如影。九心無表裏徧至十方而無去來。十善男子我於此如來無礙莊嚴解脫門而得入出。是正示三昧之名及出入自在分。自此已下是升進前位。云漸次遊行者。明勝進不住於前法也。十有二年者。如前第二海門國海云比丘住海門國十有二年。明直觀十二緣以爲出世間解脫。以表比丘是出世解脫故。以生死海爲佛體故。善財來至此住林城漸次遊行十有二年。爲明十二緣生法中行於世間。然以十二緣生以爲禪體。以解脫長者是世間俗士。表處俗行眞名爲解脫前海云比丘。不住生死。觀十二緣生。得出世心。此解脫長者。於十二緣生法中。處於生死。不壞緣生。不著緣生。故雲遊行十二年。是不住義故。是生死涅槃無二義故。是生死涅槃無出沒義故。若約智通治。以十波羅蜜爲體。此約位別治。以明同別自在。以此第五禪波羅蜜門。以法界自體無作禪中諸有緣生性自離故。一切心境莫不自是法界無礙解脫禪定林故。是故城名住林。一切心境作而無用。性自住故。推求者。觀察勝進也。得見解脫長者者。明以眞會俗眞俗自體本性解脫也。見已五體投地。眞俗無依五位同會也。亦明五蘊十二緣總禪林也。合掌者。眞俗會而不二也。已上以觀照禪定冥會。已下以言更申所求。已下入三昧十方各現十佛剎者。明定體徧周圓滿故。以十爲圓數也。又已下以從定中所見十佛如來及上首菩薩。是三昧所現自位佛果及行故。又已下隨念而見諸佛者。以自心應眞是佛故。所念皆是佛境界更無餘也。明自心是佛諸念總佛。餘如文自具。此是第五具足方便住。以禪波羅蜜爲體。餘九爲伴。若以智境之中。卽五位通修。若以約位之中。偏治眞俗靜亂二障。會五蘊十二緣。爲法界性自禪用而無作緣生之定。門以明一切世間心境總皆禪也。第二明升進前位中也。

如諸菩薩摩訶薩已下至辭退而去。有十六行經。約分爲四門。一明推徳於前。二示善知識方所及國土。三舉善知識名號。四善財敬戀善友流淚辭去。

第一推徳於前者。明解脫長者推徳於前位善知識有十種殊勝。勸令善財進求加行。第二南行。如前初位已釋。至閻浮提畔者。明此位正心住。是得出世間及處世間智慧神通之極畔故。故云閻浮提畔。惟得世間出世大悲心。未得入俗同纏行圓滿大慈悲心故。故以比丘表之。於世間中出俗相故。後位卽明入俗大悲心圓滿。卽以優婆夷滿願表之。有一國土名摩利伽羅者。此梵本未譯。有比丘名海幢者。明約以徳智慧如海能破眾生業惑處。名之爲幢。幢者摧壞義故。

第一正入當位門中。從爾時善財童子一心正念已下。至我惟知此一般若波羅蜜三昧光明。此一段經約分爲五門。一正念前法令其增長。二漸次南行至閻浮提畔摩利聚落。三周徧求覓海幢比丘是進求觀照。四乃見在經行地側結跏趺坐入於三昧離出入息無別思覺。五明入三昧中身分出眾十方教化。何故在經行地側結跏趺坐入於三昧表寂用自在。以經行地是用三昧是寂。表依用有寂。地側者。表不住寂用之中而任運自在故。離出入息。明稱理而寂稱理而用性自徧周非同二乘作寂滅證也。此同十地中第六地也。以十地行依此十住行樣。修行至彼同此本故。是故第六地菩薩得寂滅定神通現前。此是隨空慧寂用門十地大悲寂用。從第五身出眾海十方教化中。約有二十三種法門。

一足下出無數百千億長者居士婆羅門眾周徧十方者。表足是所行之行還從其中出行故。爲長者居士婆羅門是世間仁士之行故。

二從兩膝出無數百千億剎帝利婆羅門眾皆悉聰慧者。以兩膝是起止坐臥捲舒自在之所由。膝還出淸淨王種。表智制生死如王自在。剎帝利者。是王種也。婆羅門者。是淨行也。表智隨生死自在。如王無染也。聰慧智能明白萬法故。種種色相者。從智化現也。餘皆是智中之行故。以義取之。

三從其腰間出等眾生數無量仙人者。表腰間是世間行五欲之境。表以智幻生同眾生行利眾生事。自無五欲也。故出仙人。

四從兩脇出不思議龍及龍女眾者。表兩脇是覆蔭義故。於中出龍雨潤眾生故。

五從胸前卍字中出無數百千億阿修羅王。皆悉示現不可思議自在幻力。令百千世界皆大震動者。胸是勇猛義卍者淸涼義故。於中出修羅眾。表精勤勇猛震動摧破煩惱魔軍髙慢山王諂愛宮殿故。令淸涼故。

六從其背上出無數百千億二乘者。表背是背眾生之方所。還從其中出二乘眾。表二乘背佛大智大悲萬行利眾生事及法界體用故。

七從其兩肩出無數百千億諸夜叉羅剎王者。表兩肩是荷負守禦之處。還從負中出夜叉羅剎可畏之狀。守護行眾善業之眾生。及向十住及正入十住十行位者。乃至現作執金剛神。守護諸佛及佛住處。

八從其腹出無數百千億緊那羅王及女。及出無數百千乾闥婆王。及各奏無數百千天樂及歌贊嘆一切諸佛及法者。表腹包含眾法義。還於其中出歌詠音樂之神稱贊諸佛及法故。

九從其面門出轉輪王者。明口是轉法輪王之所由。還於其中出輪王之眾故。

十從其兩目出無數百千日輪普照地獄趣者。表目是慈悲破暗處故。及一切眾寶國土。以作種種光明莊嚴顯曜。及照一切眾生無量事業。

十一從其眉間白毫相中。出無數百千帝釋者。表眉間白毫相中道十地之果。還於其中出帝釋身。表住於中道。得法之頂者。能爲世主主導眾生以帝釋號能主故。

十二從額上出無數百千億梵天。

十三從其頭上出無量佛剎微塵數諸菩薩眾者。明修行至法之頭表行徧滿故。

十四從其頂上出無數百千億如來身。明佛果故。如隨位雨法。如經自具。

十五又海幢比丘從身一切毛孔一一皆出阿僧祇佛剎微塵數光明网者。表全身總是法界般若波羅蜜妙慧三空無礙解脫教眾生之光重重無盡故。

十六爾時善財童子。一心觀察已下。是善財觀察善知識所作三昧境界事業。

十七六月六日已下海幢出定善財稱嘆。

十八聖者已下是善財問三昧之名。

十九海幢比丘舉三昧之號名普眼捨得。又名般若波羅蜜境界淸淨光明。又號普莊嚴淸淨門。

二十明海幢比丘舉修般若波羅蜜門所得三昧有百萬阿僧祇三昧莊嚴。

二十一善財重問三昧境界。

二十二海幢比丘重說此三昧。爲說二十二種無障礙法。

二十三我惟知此一般若波羅蜜三昧光明。推徳於先。令善財升進善財以如上十法。觀察海幢比丘。又住立思惟觀察經一日一夜者。明檀波羅蜜。七日七夜者。明七支戒。半月者。忍波羅蜜。以明忍但自益不益於人故。半月表之。一月者。以明精進自利利他故。一月表之。六月者。第六住也。復經六日者。是第六波羅蜜故。以爲海幢比丘是十住中第六正心住修般若波羅蜜智慧日故。故云六月。是第六正心住。六日是第六波羅蜜智慧日故。此是十住中。第六正心住般若波羅蜜爲主。餘九爲伴。以約智門中諸位通治。以約位門中。第六波羅蜜。偏治世間出世間寂用不自在障。得寂用神通自在門。猶出世慈悲心多入俗。常住世間慈悲猶劣故。以海幢比丘表之。𨿽有慈悲。但得無染行淸淨之慈。不得同眾生行等眾生事。一無有違方便取一切眾生故。卽以後位俗士休捨優婆夷。其行明處眞不證知眞行俗。

第二明升進。前位第七不退住中。如諸菩薩入智慧海已下。至辭退而行。有十六行經。約分爲五門。一推徳於先。二示善知識居處。三舉善知識所居園林。四舉善知識名號。五明善財正念海幢比丘教戀慕辭退而去。南行義如前已釋。住處名海潮者。明善知識住生死海。廣度眾生如應引化。而無失時。猶如大海潮不失時故。以所居以表其行。園林名普莊嚴者。以一切生死海爲園。以萬行海爲林。以行此大悲無盡無邊之行海。以嚴淨十方眾生海。令成佛海故。園林名普莊嚴。於園中有優婆夷名爲休捨者。此云滿願自滿本願徧化眾生故。優婆夷者。表慈悲行也。此是十地中第七遠行地大慈悲行之軌樣。從此仿之至彼地功熟故。以神表之。明神用自在。前位是出世無染大悲法門。卽以比丘表之。此位入俗處染而不污。處眞同俗之慈悲。卽以優婆夷表之。漸成力用自在故餘如文自具。大方廣佛華嚴經論卷第四十三入法界品第三十九之四

第一正入當位法門中。從爾時善財已下至我惟知此一解脫門。於此段中約分爲十三門。一念善知識教思惟勝進。二漸漸南行至海潮處。三見普莊嚴園林莊嚴眾寶。四入其園中周徧推求。五見優婆夷往詣其所。六致敬禮拜正申所求。七休捨優婆夷爲說自己所行之法。八善財白言聖者發無上菩提心其已久如。九善財童子言聖者久如當得成無上菩提。十休捨優婆夷正答成佛久近因緣。十一善財請說解脫法門如何名目。十二休捨優婆夷正答其名名離憂安隱幢。十三我惟知此一解脫門。已下推徳升進。如園林眾事及宮殿眾事皆眾寶所嚴者。表約行願廣大盡佛界眾生界故。依報莊嚴廣大無限。容貌端正及諸嚴飾。表慈心悲湣益物利生調順柔和體道無我。十波羅蜜無順逆行十方諸佛身徧奉侍供養。所感正報容止可觀。見者除惑人天崇重。表大悲行示現女身而非女心。所有莊嚴及以宮殿樓閣池沼。皆約悲智萬行報生。如前先約略表示。所有嚴飾如經自明。意明此位方便波羅蜜慈悲行廣莊嚴報廣。經云善男子其有眾生得見我者。皆於阿耨多羅三藐三菩提得不退轉者明來至此位要修至三空解脫世間智。出世間智慧現前。成廣大慈悲行。方來至此方便入生死門。達生死性與佛福智海本來一性。便得離憂安隱幢解脫門。方名不退住。𨿽復知空無我。常於生死有畏。未入離憂安隱幢。常居退位設不退還凡夫。還退作二乘。及生淨土別欣樂果。故云十方諸佛悉來至我所於寶座上爲我說法。表悲與智會。明此位以悲成無功之智門。第十住中王女慈行童女。明以智成悲自在門。師子幢王。表是十住位中無功用智自在。女表無染之慈也。至第十灌頂。住智悲滿故。第十地是蘊積大悲成行門。以九个女天一个如來妻表之。十一地是大悲行滿以悲起智成佛門。卽以摩耶生佛表之。以此十一地中十个善知識。總佛果已滿善知識。以具普賢行故。徧作世間人中仁士之行。童子師居士長者童子童女行同凡士。此明果極行徧故。大約以智發心。從初發心住。卽悲智齊發爲其始。學出世道根本智爲先以此立五位五十个行門。以簡生熟同別。由玆五十个波羅蜜五位中五重練磨。簡其智悲廣狹生熟出世入纏逆順。和會福慧多少勝劣不同。令發心者不住一法及三四五十百千卽以爲足故。意令進升至於無限廣大如法界故。就諸五位五十重中。一一具有智悲二行。五十个波羅蜜互相參徹。約有五百个波羅蜜門。共爲主伴。圓此悲智世及出世心量廣狹生熟之門。方明總別同異成壞六義。如此十住門十波羅蜜。直以約法界體實法安立。十法圓融互參成一百法門。以初發菩提心。以此佛本果行爲樣。修行從此本樣。修行五重加行練磨方始得依初樣。𨿽復練磨生熟差別。然智悲不異初心。日月時節亦無遷轉。以約智發心本無三世時分故。此優婆夷。表對第六住是世間出世間法故。爲回彼出世心多者。令依滿本願故。起愛處生死。愛度眾生。成慈行故。以優婆夷名滿願表之。以取其志養育子孫無疲勞故。表大悲菩薩養育一切法界眾生。若善不善皆無捨離。未曾起不濟之心。化種種身。未曾捨一眾生如毛髮許。恆常對現一切眾生前。種種教化令成就故。此位約回第六住出世心多不斷生死愛度眾生猶在愛習。以優婆夷表之故。名有行有開發。第十灌頂中以一分無功智成。以智生悲無有愛習。以師子幢王女慈行童女表之。此是當十住位中調治和會智悲生熟之意。如上我有八萬四千那由他同行眷屬常居此園。明以眾生八萬四千那由他諸煩惱園林悉皆與之同行而接引之。善財問優婆夷發菩提心久近者。意明求解脫無有久近。一發卽三世一時求。解脫體中無有久近故。明大悲行中問發心久近者。意明大慈大悲深厚。還與眾生界住劫久近相似。若眾生界無盡大悲願行無盡。後問久如成佛。意亦如之。且舉三十恆河沙爲量。已去惟佛所知意不可極也。又前三比丘得出世心是一十。至彌伽海幢比丘。得了世間出世間心。是二十。至此第七住入世行慈悲。是三十也。明發心久近。俱枳羅鳥梵本未譯。毗盧遮那摩尼寶者。名爲光明徧照如意無價寶也。寶多羅樹形。如此方棕櫚。以妙寶所成。阿盧那香此云赤色香。婆樓那天佛。此雲水天解脫。名離憂安隱幢者。此有二義一教化眾生使令離憂。是菩薩安隱幢。眾生未離生死。菩薩不自取安隱故。因化成名。二菩薩𨿽達生死性空。於生死有畏。未爲究竟安隱無憂。若能入生死教化眾生。達生死眾生及以教化者。總涅槃行無出無沒。方名離憂安隱幢故。此是十住中第七不退住。方便波羅蜜爲主餘九爲伴。約智門中五位通治。約位門中偏治世間出世間心大悲心劣。而令悲智得圓滿故。

第二推徳升進前位中。如諸菩薩摩訶薩已下至辭退而行。有十六行半經。於中文義約分爲五門。一推徳於先令其勝進。二示善知識處名爲海潮。三示其國土名那羅素。四舉善知識名號。五頂禮流淚辭退而行。此流淚者。表大悲弘深。又敬法貴入情至厚重。又表智悲自在垂悲俗流傷嗟苦趣聖心廣濟悲嘆難勝此。南方有海潮處者與前位同名海潮處者。表悲智同會以將前位慈悲之門。升進會於智體。以將第八願波羅蜜。發起智業會其悲門。智若不發興大願行悲。趣寂無由起用。是故十地中至此第八地位。諸佛三加七勸。令念本願方能生大慈悲。是故二位同名海潮。明第八願波羅蜜會其悲智一體方得無功大用行廣利而無思。猶如海潮泛洪波而不作像此位菩薩以無功智化諸羣品知根而不失時也。是故二位同名海潮。此會智悲不二。國名那羅素者。此云不懶惰。爲第八住入無功之智稱本智徧周利生無懈無疲勞懶惰之心。此位是十地中八地之樣。從此而起。初迹至第八地。中方與本樣會同。此中一分相應十地中第八地。大用一體無功智周佛地方滿。至如來出現品是其滿處。以法界品爲源始。根本智恆爾無功大用故。以初發大菩提心者。元依法界普光明智體。發心功熟卽是本來法界。但約智悲生熟廣狹。上明位次第。仙人名毗目瞿沙者。此云出聲可畏。爲智目增明善摧邪論出言契當異論息心故。名出聲可畏。善財悲泣流淚思惟有十難事。如經具明。

第一正入當位法門中從初爾時善財童子已下至我得無勝幢解脫門。此一段文約分爲十三門。一念教誨思惟勝進。二漸次遊行至那羅索國。三周徧推求毗目瞿沙。四見一大林阿僧祇樹以爲莊嚴。五見彼仙人旃檀樹下敷艸而坐領徒一萬六申其所求。七仙人稱嘆善財。八仙人示其善財法門名字。九善財問其無勝幢解脫境界。十仙人以手摩善財頂執其手令善財自見其身往十方佛剎微塵數世界中。十一善財見佛獲益。十二仙人放善財手還在本處。十三我惟知此無勝幢解脫已下是推徳升進。波吒羅樹者。似此方楸樹。其气香其花紫色。尼拘律樹者。葉似此方柹葉。其子似枇杷子。子下承蔕如柹。其種類耐老。於諸樹中最髙大。領徒一萬。明行具足。

問曰。何故此位見仙人何意。

答曰。此有二義。一表智淨如仙。爲明此位無功智現。無染如仙。二爲無功智現以大悲行能同異道同事接生。其居處林樹莊嚴。明蔭覆利物。池沼蓮花莊嚴。明慈悲處世而無染行。仙人於旃檀樹下敷艸而坐。表智樹覆蔭。燻戒定慧解脫知見香。徧周法界敷艸而坐。明無功之智能善治貪亂。明少欲之相。鹿皮艸衣。示行少欲知足。髻鬟垂鬢者。無功之智圓滿。如是徒眾前後圍繞者。明主伴萬行圓滿。善財見已往詣其所五體投地者。明敬法重人之禮。又表以五塵之境皆歸智地。嘆言眞善知識。善知識者。無功之智本自眞故。無勝幢解脫者。明此位無功用智性自徧周利益一切眾生摧破煩惱無有斷絕下位不如故。云無勝幢。仙人以手摩善財頂者。示以安慰接善財。手者表引接也。善財自見其身往詣十方十佛剎微塵數世界中。及到十佛剎微塵數佛所者。明會智境徧周也。凡至十住中第八住十地中第八地。皆須諸佛聖者。灌頂勸發加持。及第十灌頂住及第十法云地。總須諸佛灌頂加持故。若不加持。或時滯寂。或不了佛境界故。無能自進。爲創初不達佛無功用智之境界故。已下見佛境界。如經具明。阿庾多者。此方一兆之數。那由他者。此方一溝。仙人放善財手善財卽見身還本處。明以智力加持入法。旣得法已自力常然。𨿽復聖者捨其加持一見見無有異故。如舟濟度於岸。不可負舟而行。此是童眞住明創初童蒙入眞無功智之界。以願波羅蜜爲主。餘九爲伴。明此位無功智現恐當滯寂。以大願門興其智用故。又令念本願廣度眾生有此節級。以法防之令不滯寂故。以智門中諸位通治。約位門中此位會七住中悲行。第八住中無功之智。以大願波羅蜜興作。令使智悲任用自在。

第二推徳升進中。從如諸菩薩摩訶薩已下至辭退南行有十二行半經。於中義意約分六門。一推徳於先。二示善知識所在。三舉聚落名伊沙那。四示善知識名爲勝熱。五勸令致問所行法門。六禮敬辭退南行。南方如初所釋。聚落名伊沙那者。此示長直。爲表此善知識攝化長其直道無諸諂誑。故名長直。婆羅門者。此云淨也。爲表此善知識無染寂靜故。名勝熱者。表勝世間煩惱熱故。示勝盛火炎熱故。此是第九法王子住得法自在。明第九力波羅蜜法力自在示同外道五熱炙身。引接邪徒令歸正智。明得智同邪接諸邪見妄行苦行者。令皆信伏。下自具文。

第一正入當位法門中。從爾時善財童子已下至我惟得此無盡輪解脫。此一段經約分爲二十五門。一得無勝幢法光所照入諸佛不思議神力。二念善知識教漸次南行。三至長直聚落見彼勝熱修苦行四面火如大山。四中有刀山髙峻無極登彼山上投身入火。五善財頂禮咨問所求。六婆羅門令善財上其刀山投身入火。七善財人身難得心有懷疑。八十千梵天在虛空中勸念此是金剛焰定光明。九有十千諸魔在虛空中勸念善財嘆婆羅門徳行。十復有十千自在天王於虛空中告語善財不令生疑。十一復有十千化樂天王亦在虛空嘆婆羅門徳。十二復有十千兜率天王在空稱嘆。十三復有十千三十三天於虛空中雨天鬘陀羅花供養。十四十千龍王。十五十千夜叉王。十六十千乾闥婆王。十七十千阿修羅王。十八十千迦樓羅王。十九十千緊那羅王。二十有無量欲界諸天如是等十三種眾。皆在空中稱嘆婆羅門徳。勸念善財不生疑惑。二十一善財悔過。二十二婆羅門爲善財說頌。二十三善財順教登其刀山入大火聚。二十四善財入火聚時獲益。二十五我惟得此菩薩無盡輪已下是推徳升進。如上婆羅門示行此行時。隨諸眾生總見行門。各自差別。約表法中。刀山是法王子住中力波羅蜜。智慧爲體。成修行者達生死苦難。但見法界性解脫。須得無有怖畏。堪力用自在。火焰是金剛智之光明。亦名金剛三昧。如上諸天已說。伊那跋羅龍王。往因由破戒損其極臭樹。遂頭上生此臭樹。故以名之也。優婆者。淸信也。難陀者。此云歡喜。明此龍聞法信樂歡喜故。菩薩無盡輪解脫者。意明法王子住得法師位。以此一行隨諸眾生樂欲不同。各見說法及行門無盡差別。明稱眾生根圓滿故名無盡輪。此是法王子住。以力波羅蜜爲主。餘九爲伴。以約智門中以五位通治。以約位門中以治說法不自在障。同十地中第九地。從此果行修行至第九善慧地。功熟仿此。十住中本果還以法界體普光明智爲大用。

第二推徳升進門中。約分爲四門。一推徳升進。二示善知識處雲南方有城名師子奮迅。三舉善知識名云童女慈行。四頂禮勝熱婆羅門足辭退而去。南方義如前初位釋。城名師子奮迅者。是師子幢王所居之城其王是慈行女父。表智自在爲王大悲行徧爲女。明此從智生悲處生死染而與不染等。明習气盡故。前第七住中休捨優婆夷。明故存愛習用成悲門。以未斷愛度眾生之愛習故。號優婆夷。以此成大慈悲之行滿。八住中無功之智方成。卽明以從悲生智。此位以從智生悲故。卽師子幢王女是童女也。表此位任運利生無染習也。第一正入當位法門中。約經文義分爲二十二門。一於善知識心生尊重。二念教升進。三漸次南行。四至師子奮迅城。五推求慈行童女。六聞其童女族姓王種。七五百童女以爲侍從。八明女所居之殿。九明女所坐之座。十善財聞已往詣。十一善財入已睹見童女依正報得莊嚴。十二善財見已正申所求。十三童女令善財觀其依果所居報得知其行因。十四善財觀已合掌瞻仰慈行童女。十五童女告善財法門名般若波羅蜜普莊嚴門。十六童女告善財所修行法門見佛之數。十七正舉其見佛之數有三十六恆河沙諸佛名號不同。十八明童女受此法門諸佛各以異門而入。十九諸佛一說更不重宣。二十善財白言問此法門之境界。二十一正舉所修觀察法門時得普總持門。其數有百萬阿僧祇總持法門。其大數有一百一十七。二十二我惟知此般若波羅蜜普莊嚴門已下明推徳升進漸次南行者勝進也。至師子奮迅城周徧推求慈行童女者。會智悲無二體也聞此童女是師子幢王女五百童女以爲侍從者。明信此十住位中灌頂住普該五位智悲二門總如此十住中修更無異路故。名師子幢王女。五百侍從以聞法者。是此當位中修行也。信此一位都攝。五位智悲總如此門。方名此十住門。名住佛所住。當如是知。以此住中善知識依報之境總與佛果報所得境界名體俱同。皆具因陀羅网互參之佛境身土。重重含容。時劫歲月都無延促。一一門各各具足無量一切法門。如經文自具。令善財觀察者是。如慈行童女所居之殿名毗盧遮那藏殿者。卽是佛果包含眾徳。五位行藏佛因果門。總在此位之中故。龍勝旃檀足金綫网天衣座上而說妙法者。明以大慈悲身坐一切智智座上爲龍勝也。說一切戒定慧解脫解脫知見五分法身之香白淨教网。覆護引接一切眾生。以之爲座。善財聞已詣王宮門求見彼女見無量眾來入宮中者。明此智殿悲宮是一切眾生共所入處五位菩薩共所居都。善財問言。諸人今者何所往詣。咸報之言。我等欲詣慈行童女聽受妙法者。此明信而無疑善財童子卽作是念。此王宮門旣無限礙我亦應入者。自念信已當入。入已見毗盧遮那藏殿者。自心智悲萬行與五位因果智悲一時會入故。頗梨爲地者。明以此寶似水精然紅白赤碧不同但以明淨類。以法身報得。琉璃爲柱者以淨行住持萬徳。金剛爲壁者。智淨防護也。閻浮檀金以爲垣墻者。表淨戒外嚴也。百千光明而爲窗牖者。以教光明照俗報得也。阿僧祇摩尼而爲莊絞者。離垢行嚴報生。寶藏摩尼鏡周匝莊嚴者。根本智起差別智照眾生根本報生也。以世間最上摩尼寶而爲莊飾者。淨行無染世間行報生也。無數寶网羅覆其上者。卽能設教网報生也。百千金鈴出妙音聲者。明聲徧十方說法之音所報生也已下明正報莊嚴。慈行童女皮膚金色。明法身白淨心無垢報生。金色應眞菩薩皆金色也。目發皆悉紺靑。以淨智照矚覆護諸眾生法故。梵音聲者。淸朗遠聞十方也。令善財觀其依報者。明知果卽識其法門也。於一一鏡中所現一切佛境界互相含者。具如經說。云此是般若波羅蜜普莊嚴門。我於三十六恆河沙佛所求得此法者。明十住十行十回向爲三十故。六恆河沙佛所求得法者。通攝六位十信十地十一地佛果行總在十住十行十回向法中。成彼前後六位法故。以前信位具信未是實入住位故。十地十一地因果行門。但依十住十行十回向法。會融理智悲願行門已。備十地十一地。依而仿之。令使慣熟。更無新法故。以後十地十一地中。不立隨位進修佛果名號。亦無遙見佛來。亦無迎佛法事。上下隨文看之。意自現爾。以是此第十灌頂住中。智悲二行。總收十住十行十回向智悲願行。總在其內。故云三十。教𨿽文字有前後安立之迹。約智悲願行。歲月日劫總是一法。總是一時。乃至十信心亦爾。十地十一地亦爾。此一位中一切總別同異成壞法無不在中故。如此位經文中。令善財童子觀莊嚴境界見一一壁中一一柱中一一鏡中一一相中一一形中乃至一一寶中。悉見法界。一切如來從初發心修菩薩行。成滿大願具足功徳。成等正覺轉妙法輪。乃至示現入於涅槃。如是影像靡不皆現如水中普現虛空星宿日月所有眾。像廣如經。說以此境界用明一位總含諸位諸劫日月時分皆不遷移。故云我於三十六恆河沙佛所求此法門。一說不再說悉皆領受。卽須知十住十行十回向此三種十法。總在十住中一住中行故。亦以智中有此三十个法門。悲中亦有三十个法門。亦爲六十恆河沙佛也。以一一位皆有徧法界行門故。以恆河沙略舉。其徧義故。亦取一位通該六位故。亦表一切智慧解脫不離三空六波羅蜜故。一一位中有六位故。一一六位皆有無盡行願故。以下舉一百七个陀羅尼門。明此一位總攝十信十住十行十回向十地十一地因果。不出此位。一百七个總持收故。如是一百七大總持門。不出十波羅蜜中行。互參有百波羅蜜。如是百波羅蜜不出三十七覺支。以爲互參助伴。成三賢十聖等妙六位。共名三十六恆河沙佛所求此般若波羅蜜普莊嚴門。以此恆河沙是此經中最初小數故。故舉之明初發心中十住門卽徧該六位中六十法故除十信不入位。深細思之可解。大意智此十住十行十回向三賢位。一一皆含十地十一地及妙覺地法界門。總通收一法界故。一智慧一慈悲一解脫一劫一歲一月一日一時。無前後無別異門。然安立種種隨世差別法門故。終可不作延促長短見故。如初善財童子於善知識所起最極尊重心。生廣大淸淨解。常念佛乘專求佛智。願見諸佛觀法境界。無障礙智常現在前。不合云常念大乘。以此經是法界佛果門。與二乘無比對分。亦與權教大乘十地之後安立佛果者。亦非比對。何得云專念大乘。以大者比小者說大。此法門所有發心。皆依佛果發心。所有心量願行智悲之境。皆非比對。不可以將比對大小之乘惑亂佛乘之門。令使失其經意妄傳教門。此是譯經者不達誤言也。如後應專求佛乘一切智乘不思議乘佛果乘。以佛果文殊普賢法界。才初發心總入故。又終始不分時劫差別。絕情所量。惟是智故。餘如經文。此灌頂住位以智波羅蜜爲主。餘九爲伴。此位以智治修行前後差別及智悲不均平障。入智悲圓滿前後自在無二門。

問曰。此灌頂住位智悲已滿。何故不以佛表之。何故將王女表之。

答曰。明此十住中一住卽十住。明前徳云比丘海云比丘善住比丘海幢比丘總是成佛出世間解脫位。彌伽解脫長者休捨優婆夷毗目仙人勝熱婆羅門王女慈行。總果中圓會菩薩道。以一位互體通收。總在其內具足。凡見比丘是表求佛果以莊嚴菩薩行凡見俗士卽明求菩薩行不離佛果。或男或女長者外道神天。表法一一隨位行門配之方明。此已上十个善知識初徳云比丘明以禪定觀照顯發自心佛智慧普見諸佛境界光明門。第二海云比丘是觀生死海十二有支本來淸淨佛國海門。第三善住比丘法身智自在無礙出俗門。第四彌伽長者明處俗修行世間文字門。第五解脫長者明處俗身捨無盡佛剎莊嚴自體萬境自性禪定門。第六海幢比丘眞俗二達出纏寂用無礙神通門。第七休捨優婆夷處世成長大慈門。第八毗目瞿沙無功智現同邪門。第九勝熱婆羅門攝諸邪見苦行門。第十王女慈行明智悲圓滿總攝諸位智悲因果同時具足門。如是十門總攝六位因果。三十七道品互體圓融。一多具足。如帝网法門。此十住法門明自住佛所住。已下十行經明自利利他之行。已下推徳升進入於十行位也。此童女慈行是智波羅蜜中大悲圓滿門。明總攝諸位同該。位位如是。故云三十六恆河沙佛所求此法門。三十爲十住十行十回向是也。六云通佛果妙覺及五位。通收表智波羅蜜圓該三賢六位。總含一際約法門依報。表之如前。以六相明之。於此十行中。從初善見比丘已下至出家外道。名爲徧行。是十行中十个善知識。於此第一初行中。如諸菩薩已下至辭退而去有十一行經。於中文義約分爲五門。一推徳升進。二示善知識方所。三舉國土名。四舉善知識名號。五禮敬辭去。從如諸菩薩摩訶薩已下是推徳勝進。南方義如初釋。國土名三目者一法眼。二智眼。三慧眼。如推徳中。智眼無翳。普觀法界慧心廣大。此是三眼國土。明隨世利生。智眼觀根。法眼知法。慧眼決擇正邪。此三是一。隨用說三。

第一正入當位法門中。自爾時已下至我惟知此菩薩隨順燈解脫門於此段中經文義分爲六門。一善財思惟菩薩所住行有。一十三種甚深。二漸次遊行至三眼國。三推覓善見比丘。四見在林中經行往返天龍恭敬。五善財頂敬申請所求。六善見比丘授與善財經行恆徧十方菩薩隨順燈解脫門。比丘號善見者。明此法眼智眼慧眼善見諸法。善見一切眾生根性。應時教化而令解脫故。號善見也。比丘者。此名滅諍。能化眾生煩惱見諍故名比丘。

何故十行之初先見比丘。

答曰。爲明菩薩所行之行。皆令一切眾生無諍離染出世間故。爲行之首。皆須無染出世間。以此先見比丘。明心離世間方堪處俗同光利物。是故已下方明俗倫。在林中經行者。表行廣多如林覆蔭根莖枝葉花果明濟。俗行如是故。林中經行往返者。明入生死度眾生。令諸眾生得出世涅槃之樂。又令不住涅槃起大悲願入於生死。又度眾生令至涅槃是往返義。如是轉轉無有休息。猶如一燈然百千燈冥者皆明明終不盡故。以隨順燈法門授與善財故以林中經行往返所表也。又壯年美貌端正可喜者。明能行諸行爲壯年也。美貌端正是行報生故。又心端行正名爲端正。其發紺靑右旋不亂者。心淸行正所報生也。又右旋不亂者。順正法也。頂有肉髻者。智髙徳滿報生也。皮膚金色者。智淨心安素白無垢。慈悲利物業報所招。黃相是福徳色也。頸文三道者。是不妄言出報所生故。額廣平正者。智寬博達之報也。眼目修廣如靑蓮花者。以智悲慈所報得也。唇口丹潔如頻婆果者。明赤色也。是南方色。以爲南爲離離爲日爲虛無爲心爲法門。以智爲日。口爲說法之門。以智慧日。口能詮表正法。所生報也。胸標卍字者。業淸涼所生。七處平滿者。兩手兩足兩肩馬王陰藏。爲七處滿其臂纖長者。引接成善所生報業。其指网縵。以教漉眾生所生報業手足中有金剛輪。明轉法輪利眾生所生業果。如是廣嘆其福。皆具如經所明。皆是智行內修外嚴眾福因不虛棄。明知因識果。無量天龍夜叉乾闥婆阿修羅迦樓羅緊那羅摩喉羅伽釋梵護世人及非人前後圍繞者。明比丘所攝生依根徧故。以招其眾侍從隨之。亦是表法眾也。主方神隨方回轉引導其前者。方法也。法隨眾生根器。回轉引接眾生。方無定相。卽法無定相。足行神持蓮花以承其足者。表行無行無染無盡光神舒光破闇者。以教光破惑也。閻浮幢林神雨眾雜華者。明以廣多善言眾行引眾生。令住戒定慧香花故。不動藏地神現諸寶藏者。此是禪定行能現智慧之寶藏故。普光明虛空神莊嚴虛空者。明以正智慧觀照諸法莊嚴法空起差別智行差別行不離法空故。成就徳海神雨摩尼寶者。明以普賢大願成就大慈悲之徳普雨法雨利益眾生故。須彌山神頭頂禮敬曲躬合掌者。明謙下離慢恭敬行也。無礙力風神雨妙香花者。明柔軟語敬語無我語和悅語無粗惡語知時語不妄語利益語如法語贊嘆語一切眾善語。皆爲無礙力。風神雨妙香花所聞之者。戒定慧香華悉皆具足。是故易云巽爲言說。風行於地上可以觀。此明君子之典禮雅言也。有所仿學以成仁徳。故云風行地。地者坤也。坤爲眾人。仿君子言教故有所可觀。此經以正智慧。風神口出正教言音爲風出。合典禮之言爲香華。春和主夜神莊嚴其身舉體投地者。明慈悲和悅常處生死之夜令眾生見者皆悉歡喜。發生善根名爲春和主夜神。莊嚴其身投地者。明大慈大悲願行莊嚴投於生死之地教化安樂一切眾生。常覺主晝神執普照諸方摩尼幢住在虛空放大光明者明法空根本智照諸眾生以差別智度令解脫故。時善財童子詣比丘所已下申請所求。皆云已發無上菩提心者。明於初文殊師利所已發菩提心。卽達菩提體無行無修無求無得無證。以此求菩薩道。卽不離菩提心。但求菩薩道成菩提心。本自無成壞故。不可已求當求現求已發當發現發。若無如是念故。名爲已發無上正覺之心故。出此三世心故。名爲已發無上正覺之心。比丘答善財言我年旣少出家又近。明始從十住初生諸佛智慧。而生此行。名爲年少出家又近。此十行門列名前後行。是一時十回向亦然。此三法一時行以智境界不出一剎那際。都該十信及十地十一地六位一時故。又初始發心不見生老前後際故。名爲年少出家又近。我此生中者。卽明不見始終之生中也。於三十八恆河沙佛所淨修梵行者。明十住十行十回向以三十个法均調智悲以此三十个隨位佛因果法互參智悲無盡故云三十。不離八正道行門。故云三十八恆河沙佛所淨修梵行。前慈行童女。卽云三十七恆河沙。卽表三賢七覺之行。此云三十八恆河沙佛所者。卽勝進至八正道故。三十八恆河沙佛者。總三賢之位八正道中佛因果也。總明發心之際正智現前破無明時。無量惡業滅無量智慧現前號爲恆河沙佛數故。從一日一夜淨修梵行或七日七夜淨修梵行或有佛所半月一月一歲百歲乃至不可說歲乃至不可說劫滿足六波羅蜜者。此明出世道滿足六波羅蜜。餘四方便願力智波羅蜜等。是入生死成大悲行故。此是比丘但云六度不云十波羅蜜也。亦成道遺教入滅各差別悉能見者。明智境界順俗差殊智。無纖毫時分遷也。已上日月歲劫明時不遷也。又云。善男子我經行時。一念中一切十方皆悉現前。乃至不可說佛剎皆悉嚴淨。乃至不可說眾生差別行皆悉現前。乃至成就普賢行滿願力故。一念領受不可說不可說如來法。廣如經說。此一段明遠近含容不可遷。不可具陳。總不出一念者。意明經行所表法身智體無依。以智無依故。卽智無表裏中邊故。以智無表裏故。卽十方不遠十方無近。以智無遠近。體若虛空。明照十方。隨願起行。應根利物。不去不來。對現色身。如日現於眾水之內。以此智境界故。時日歲劫性自無遷。一念悉亡。古今多劫卽纖毫不轉。遠近境界不出塵中。智爲願使。願是智王。悲行神通普賢行海。皆由願使智。如聲聞緣覺。𨿽有神通。以無大願利眾生故。對普賢行願神通。猶如百千日光比一个螢火也。余意如經自明。法門名菩薩隨順燈解脫門者。明菩薩以自如來普光明智。順諸眾生行起差別智。教化眾生恆令發明無有休息。名菩薩隨順燈解脫門。此是歡喜行行檀波羅蜜爲主。餘九爲伴。以約智門中一行之中通修眾行。以約位門中偏修六波羅蜜出世之行。此十行初門。以將十住中智波羅蜜門。普印三世一切佛境界眾生境界無盡劫。總一時故。不出毫內故。已下例然。初終總爾。

第二推徳升進門中。自諸菩薩摩訶薩已下至辭退而去有二十一行半經。於中文義約分五門。一推徳升進。二示善知識方處國土。三示善知識居止處所在河渚中。四舉善知識名號名爲自在主。五頂禮致敬辭退而去。從如諸菩薩已下是推徳升進。其中南方義如初釋。國土號名聞者。依教主立名。爲教主有名聞故。河渚中居止者。表戒爲河流必入智海故。童子者。爲明戒淨無染號爲童子。名自在主者。爲明已從如來法身智果。入俗利生。出世入纏。主導眾生皆自在故。以立名也。

第一正入當位門者從爾時善財童子已下至我惟知此工巧大神通智光明法門。於此段中約分爲七門。一受教念持升進。二天龍夜叉眾圍繞。三至名聞國周徧求覓自在主童子。四天龍示其所在。五善財卽詣其所見十千童子所共圍繞。六聚沙爲戲善財見已頂禮申請所求之法。七自在主告善財所行之法。於此所修法中約有十門。一書。二數算。三印印手印符印等是。四界界者世界也。五處者處所也。卽世界眾生住居處所。六療病。七工巧。八調練仙藥。九農商。十知眾生所出世根等。於中算法阿僧祇品略序。此亦如彼也。此是菩薩行以法算數而知。彼阿僧祇品佛智滿智眼自然而知。不須算法也。自餘如文自明。此是饒益行中戒波羅蜜爲主。餘九爲伴。若約智境法門。一位通修十行。若約位門中。此饒益行中。以書數算印農商相法並出世間。方名戒體。前十住中。但以法身法性理智爲戒體。卽是比丘觀十二有支生死海。爲佛智海。是十回向中。以海師善入生死海爲戒體。如十信中。卽以畏罪修福離世間行爲戒體。十地中卽修大悲爲戒體。卽喜目觀察眾生夜天神。是在佛右面。左爲智。右爲悲。又喜目觀察眾生者。是慈悲之名。以之爲戒。各隨五位戒體升進不同。以智通該。一位中五位總具。此中上下十善知識。約其行體論之。世技醫方供養等事如經具言。

第二推徳升進。中從如諸菩薩摩訶薩已下。至辭退而去有十七行經。於中文義約分爲五門。一推徳升進。二示善知識住處及方所。三舉善知識所居城名海住。四舉善知識優婆夷名爲具足。五禮敬辭退而去。從如諸菩薩已下是推徳升進中城名海住者。表此優婆夷能含眾徳如海。優婆夷名號具足者。明約徳立名。表此優婆夷以住此忍波羅蜜中具十波羅蜜。以常能大捨具檀波羅蜜。素服淸潔名之爲持戒。被髮毀容名之爲忍。心常不與世心和合名之爲精進。智悲利俗不與識俱。名之禪定。已踐佛果出世妙慧名爲智慧。常處生死引接眾生。又心無女業示受女身。明大悲行。是名方便。常隨本願六道濟生。名之大願。不畏生死常轉法輪。名之爲力。隨智幻生一切剎海常施佛事。名之爲智。具足如是十波羅蜜四攝四無量故。故名具足。善財聞已舉身毛豎者。爲聞具足之名喜心驚悅。

第一正入當位法門中。從爾時善財童子已下至我惟知此無盡福徳藏解脫門。於此一段約分爲二十門。一念善知識教門廣大如海思惟升進。二漸次南行。三至海住城尋覓善友。四眾人告語在此城中。五善財詣門合掌而立。六所觀依果其宅廣博種種莊嚴。七善財入已見優婆夷處於寶座八觀其正報身相容儀可尊。九見其宅內敷施十億妙座十見其小器在於座前一萬童女以爲侍衛更無諸餘衣服飲食。十一善財見已致敬申請。十二優婆夷告語善財所修之法門。十三舉其法門名菩薩無盡福徳藏。十四以其小器十方六道眾生所須飲食種種美味悉皆具足。十五一生所系菩薩食已皆於菩提樹下成佛。十六舉百萬阿僧祇同行之眾三業皆同。十七善財見無量眾生從四門入。十八隨願所請隨所須食皆悉充滿。十九舉其我惟知此菩薩福徳藏門。二十推徳升進。以成後行。十千童女者。萬行具足。四門而入者四無量心。以一小器所施飲食徧周無限眾生皆充飽者。明器𨿽量小約以法界施智入因陀羅門小含無盡。又加法界智願力廣大之心以一微塵許之。食令十方一切所生眾生食之充足。元來不減毫末以一微塵許之食卽法界量。無裏外中邊限所礙故。法門名菩薩福徳藏者。明施願廣大也。此是第三無違逆行。以忍波羅蜜爲主。餘九爲伴。約智門中十行五位通修。約位門中以忍爲體。以忍爲小器。無行不具足故以謙無不利。

第二推徳升進中。從如諸菩薩摩訶薩已下至辭退而去有八行半經。於中義意約分四門。一推徳升進。二示善知識方所及所居之城。三舉城名大興及知識名明智居士。四善財頂禮辭退而去。從如諸菩薩已下名推徳升進城名大興者。約教主立名。以精進波羅蜜大興利益。以立城名居士名明智者。約第四無屈撓行。見根利物仰視虛空卽財法俱施。故名明智。此是十住中生貴住。十地中第四地得出世智現前。三界業盡當生佛家故。此十行中爲明智居士者。居處處俗懷道利生。故名居士。大方廣佛華嚴經論卷第四十四入法界品第三十九之五

第一正入當位法門中。從爾時善財童子已下至我惟知此隨意出生福徳藏解脫門。於此段中義分爲十門。一念善知識所授之教思惟升進。二漸次南行至大興城推求明智居士。三於善知識心生渴仰。四念當承事諸善知識心無懈倦。五見其居士在城內市四衢道七寶臺上處無數寶莊嚴座。六善財申請所求。七長者稱嘆能發大菩提心求菩薩道。八長者示其善財能發大菩提心之眾。九長者告善財所行之法門名隨意出生福徳藏解脫門。凡有所須悉皆滿足。十待眾來集示其施法。仰觀虛空如其所須從空而下皆悉充滿。然後說法。從我惟知此隨意出生福徳藏解脫門已下是推徳升進。前位優婆夷。以其小器。以明忍門離慢怠髙心施其飲食充滿。此位之中。表精進之心無屈撓行。常行空觀以除煩惱。得無上智心。一切依正法報人天善根。總在其中。居士云生如來家長白淨法者。明此位是第四生貴住行。亦是十地中第四地三界業盡生如來家。惟有世間智慧滿足五住中及第五地中修學六住及六地眞俗二智。俱終得寂滅定。三空現前任運神通十方教化。然後七住及七地已去入俗起同凡行。行大慈悲門。八地分得無功。十地佛十力方滿。十一地任運利生。是故於此仰視虛空。是所修行精進之行。一切業苦皆悉除斷一切佛法及人天福徳咸在其中。但修法空達緣起寂一門。一切煩惱自然不現。一切明智自然現前。且約舉大要。廣義如經自明。此第四無屈撓行以精進爲主。餘九爲伴。約智門中五位十行同行。約位門中觀法空門。了緣生解脫爲勝治。三界余習法身智現生如來家。十住初心創開佛慧生如來家。第四住治三界惑淨佛智慧現前生如來家。第八住中無功智現前生如來無功智慧家。第十住中智悲普濟受佛職位。亦是生如來家。十地位中一依此樣而成地位。十住是十地勝進之樣。不同權教佛果在十地之後。三乘四十心地前爲加行。十地爲見道。此華嚴經十住爲見道。十行十回向十一地爲加行。修行令慣熟故。佛果於初先現。以普賢悲願。令智悲大用慣熟自在故。以自如來根本普光明智先現故。始終本末。總無延促時日分齊故。以法身根本智如實而言。不同三乘權教情所解故。皆須約本而觀之。畢竟佛果慣習已成。普賢行已滿。一往但以教化一切眾生爲常恆從初至末。無始無終。無成無壞。但以普徧十方一切六道。以智對現利生爲永業也。從初發心起信修行時。發如是信樂。發如是志願。起如是志求。見如是道。從初發心住。以定觀力契會法身。顯根本普光明智。照知一切自他生死海性自解脫。但爲教化眾生令其迷解離妄想苦故。亦不見自身成佛不成佛故。若也起心圖成佛念。當知此人去佛道遠。若也但以法身無性之力。自他性離無成壞心。起方便力。興大願力。起大悲門。無作而發無限志願。教化一切法界中無性眾生。使令迷解。還令省悟得自心無性之理。妄想系著自無。不言成佛。不言不成佛。不可作如是圖念之情。如此華嚴經安立五位教門。但爲引接未得謂得未至謂至未滿云滿滯染淨障於菩提道及菩薩行有止足心有休息想。安立五十重因果一百一十重法門。使不滯住止息休廢之心。滿普賢願行。至無盡極故。

第二推徳升進門中。從如諸菩薩摩訶薩已下至辭退而去有十五行半經。約分爲五門。一推徳升進者。從如諸菩薩已下是。二示善知識方所者。雲南方如前所釋。三示善知識所居城者。城名師子宮。此約化主立名。師子是無畏義。明此第五離癡亂行中以禪定爲宮。四有長者號法寶髻者。表此長者所行禪行是法界體用自在無礙禪。總攝十波羅蜜行。八正道咸在其中。如下長者所居其宅十層樓閣宅有八門者。是明定體徧該諸行。名法寶髻者。表﹝木

彎﹞攝諸位故至。法頂故五。禮敬辭去。

第一正入當位法門中。從爾時善財已下至我惟知此菩薩無量福徳寶藏解脫。門於此段中義分爲十門。一念善知識教增長福徳海。二漸次南行向師子城。三周徧推求寶髻長者。四見在市中禮敬正申所求。五長者執善財手將詣所居之宅。六令善財觀其報居之宅眾寶所成十層八門。七善財觀已問其所修之因。八長者爲說往昔所修之因。九並陳回向三處。十推徳升進。隨文釋義者。周徧推求寶髻長者者。明徧觀心境空有三界定亂升進無依無得無証之定門。市中而見者。明寂亂等也。若望十住中解脫長者卽入三昧。明身含佛剎之門。表創居之體。此十行中定。明行體恆定。表處生死市廛攝化眾生無虧定體。明動用。俱寂性自離故。遽卽往詣頂禮者。速會其定體不遲滯也。已下正舉申請中。執善財手者。引接也。將詣所居示其捨宅令善財觀察者。令知所因也。捨宅淸淨光明眞金所成者。約位以禪波羅蜜爲主餘九爲伴。明定體白淨無垢報成光明。眞金爲捨宅之大體白銀爲墻者。以禪體成。戒爲防護義。頗梨爲殿者。以禪體顯智成忍。此寶似水精明淨。然有眾色不同。紺琉琉寶而爲樓閣者。以禪體而作精進。觀照更增明淨淸潔也。車磲妙寶而爲其柱者。以禪爲行。住持諸法故。已下自余莊嚴。以次依十波羅蜜次第排之。十層樓閣亦準此十波羅蜜。從下向上排之自有次第。宅開八門者。一而各有兩門。四方都八也。明八正道行也。第十層中明第十智波羅蜜。圓會三世佛因果。一念而滿。教化眾生及入涅槃。總皆不移也。智約境界法爾如斯故。已下九層中初以檀度。二以戒。三忍配之。自有次第。並是以行報生表法。爲善財說本因中。云我念過去過佛剎微塵數劫。有世界名圓滿莊嚴。佛號無邊光明法界普莊嚴王。彼佛入城時我奏樂音並燒一丸香。以此供養回向三處得此界報。所居捨宅如是者。明得定體。以十住位中已得定體故言佛剎微塵爲數量者。明定越迷塵自智慧現入此十行禪門故。故表越迷塵智現以善說法爲樂音。表因定起慧也。定香但燒一丸五分法身周備。回向三處者。但入此隨行寂用無礙定門。卽能永離貧乏常見諸佛及善知識。恆聞正法。是爲三處。如經具言。我惟知此菩薩無量福徳寶藏解脫門者。明隨行寂用無礙定門能攝福智及以大慈大悲四攝四無量法皆在其內。是故號此長者名爲寶髻。表此隨行定門。總爲髻攝法義。自餘如文自具。此一段是第五離癡亂行。以禪波羅蜜爲主餘九爲伴。約智門中諸位同治。約位之中此位治世間出世間定亂。如此長者十層樓閣。總攝十住十行十回向十地十一地及佛果。皆悉通收。以法界無依無性禪爲體故。皆以自體無依無住禪體中十波羅蜜。以爲莊嚴。論主以頌釋曰。

無作自性禪園苑

普光明智爲大宅

差別觀照嚴樓閣

布施法食滿眾生

淨戒寶衣恆普著

精進慈心爲婇女

禪定善達世間智

五地通明菩薩住

寂滅般若第六層

七層方便住生死

無功八層用自在

九層一生法王居

第十層中佛果滿

如是次第而修學

畢竟不居初中末

以此眾法利羣生

依正二報於中得

此略釋大況廣意如文。意明一行中十行齊行無始無終。例皆如是。

第二推徳升進中。從如諸菩薩摩訶薩已下。至辭退而去。有十行半經。於中約分爲六門。一推徳令進。二示善知識之方所雲南方。三示善知識之國土名藤根。四示善知識所居之城名普門。五舉善知識名號曰普眼。六致敬辭去。隨文釋義者。推徳令善財升進如嘆徳中。有八行經。如文具明。國名藤根者。表善知識第六般若深固徹眾生源故。如藤根深固徹於大地至水際故。取堅實穿達義。以類智慧觀達世出世法皆徹源底故。城名普門者。明以普眼徧知諸法。依法主立名。長者名曰普眼者。智慧過人天。名之爲長者。世及出世無不徧知。名爲普眼。已下勸令往詣。如文自具。

第一正入當位法門中。爾時已下至我惟知此令一切眾生普見諸佛歡喜門。於此段中約分爲八門。一正念善知識教思惟升進。二往藤根國推問求覓普門城。三在衢路見長者正申所求。四長者授與善財所行之事。其所行事有四。一善治眾病。二善說對治諸根法門。三善和合諸香供養普見諸佛。四推徳升進隨文釋義者。其城稃灕崇峻重堞。最髙曰雉。雉重曰堞。城髙曰崇。難升曰峻。明此善知識住第六行中智慧重重無盡尊髙難入故。衢路寬平者。三空智慧蕩無涯際。世及出世智無不周。善治諸病者。世間四大不和病以湯藥治。如煩惱病以五停心觀十波羅蜜治。善和合諸香者。以戒定慧解脫法身智身香。隨根普燻。自佛出現。如上之事。皆約事表法。有事有法。皆含世間出世間二義。如十住中第六正心住。以海幢比丘入寂滅定身出化云徧周饒益。表第六住中般若寂用無礙門。今此十行位中。第六般若善現行中。舉純用是寂。得成就寂靜身語意行。如上能療治眾病者。實有是行。表法者。風病明想念多者。以數息對治。引令內止方便令所緣所息。順無作定顯智用神通利化一切。黃病者。表貪欲多者。對以不淨觀。痰熱病者。表愚癡多者。對以十二緣生觀。鬼魅病者。表取著妙相不離魔業及天報神通對以空觀。蠱毒者。表一切有所得心能生一切諸纏害業。愛業諭水。嗔業諭火。如是等病皆能對治。如和合諸香者。亦實有如是行。表法者。卽明智慧善說教香令燻破諸惡報業故。隨諸惡業爲臭。隨智慧行爲香。如辛頭波羅香者。辛頭卽阿耨達池西面金牛口中所出大河。流入信度國。波羅者。此云岸也。明此香出此河之岸上。表此第六善現行三空智慧四辯無礙如彼大池湧出四河潤澤大地復成大海。一切戒定慧解脫解脫知見五分法身香。皆生其中。若有眾生聞而入信。皆得度脫超升彼岸。經舉其一。餘三河準之仿之。阿盧那跋底香者。此云赤色鮮明香。表赤色是南方正色。又表離爲虛無爲日爲明爲心。以離法心故。離猶麗也。像此位三空四辯無相智慧光明。麗於一切眾生心境。皆得智慧解脫香故。烏洛迦栴檀香者。烏洛迦。蛇名。栴檀者。香樹也。明此蛇最毒常患毒熱。以身繞此香樹其毒气便息。表若有眾生聞說心境俱空。本無體相無有處所。一法可得之香。信而悟入。一切煩惱毒熱自然淸淨。餘香如名可解。如是八種智慧香。燻諸眾生邪見識種。令依八正道行入如來智慧香故。善男子。我惟知此令一切眾生普見諸佛歡喜法門。明如上對治諸法智慧開諸佛智慧方便皆令眾生入佛智慧皆歡喜故。已下明推徳升進。此名第六善現行中善知識以般若波羅蜜爲主餘九爲伴。若約智門中諸位同治。若約位門中治隨行寂用不自在障。令隨行成就寂靜身語意行純淸淨故。

第二推徳升進分中。從如諸菩薩已下至辭退而去有九行半經。約分爲四門。一推徳升進。二示善知識所居方所及所居之城名多羅幢。三舉其王名無厭足。四敬辭而去。城名多羅幢者。此名明淨。約化主立名。以第七無著行中以出世間淨智慧。善入世間作慈悲主。善知諸根化身同事不忘接生故。王名無厭足者。利生無厭故因行成名。餘如文自具。

第一正入當位門中。從爾時善財童子已下至我惟得此如幻解脫。此一段經約分十四門。一正念善知識升進。二往多羅幢城。三問眾人其王所在。四眾人答言今在正殿。五善財往詣遙見彼王處那羅延金剛之座。六見王報嚴身殿皆是眾寶七。見王苦其罰惡痛切難當。八善財心生疑惑。九空中天告用善知識言。令除疑惑。十善財疑除往詣王所頂禮正申所求。十一其王執善財手將入宮中令觀報境。十二其王舉如幻解脫門化現其身自作惡業受種種苦令實眾生心生惶怖起諸善根發菩提心。十三其王自申所行常於身口意乃至一蚊一蟻不生苦害之心況復人耶。十四推徳升進。阿那羅王者。此云無厭足也。如十住第七住慈悲位。以休捨優婆夷表之。此十行第七慈悲行以無厭足王表之。以明治惡人之行。自化作惡自苦治之。令實眾生厭世修徳成菩提道。第七回

向以觀世音主之。第七遠行地中。以夜天名開敷樹花主之。如是皆是隨位成就慈悲之別名。自餘如經具明。此是第七善現行善知識。以方便波羅蜜爲主。餘九爲伴。約智門中諸位通治。約位門中以治處生死中染淨二行不自在障。令得住生死中大智大悲得自在故。

第二推徳升進門中。從諸菩薩已下至辭退而去有八行半經。約分四門。一推徳升進。二示善知識方處及所居之城名爲妙光。三舉善知識王名大光。四頂禮辭去。經云城名妙光者。此同第八住第八地無功智慧妙用。是本位之中差別智滿。王名大光者。名根本智。自餘如文自具。

第一正入當位法門中。從爾時善財童子已下至我惟知此菩薩大慈爲首隨順世間三昧門。於此一段經約分爲十五門。一念善知識教思惟升進。二漸次遊行人間城邑。三然後乃至妙光大城。四問人求覓所居人咸報言今此城是。五善財得聞城所居住處歡喜踴躍。六明善財入妙光城所見依果報境眾寶莊嚴。七明善財見如上妙境及男女諸。六塵境界皆無愛著但一心思惟究竟之法。八漸次遊行見大光王所住之處。九見王依正二報身土莊嚴。十善財五體投地頂禮其足。十一正申所求。十二王告善財所行之行名菩薩大慈幢行。十三妙光城隨心所見淨穢不同。十四王入大慈爲首隨順世間三昧門。時所有報嚴寶地宮殿皆六種震動。樹林低首泉湧歸王。萬姓天人龍神恭敬。夜叉羅剎鹹起慈心。八部諸王無不頂敬。皆生歡喜發起善根。以此大慈爲首三昧之力法如是故。十五推徳令善財升進隨文釋義者。漸次遊行或至人間城邑聚落曠野巖谷然後乃至妙光大城者。明周巡觀照治前位中智劣大悲不圓滿習。治令智悲均平。智悲自在方至第八無功妙用之行城故。問眾人言妙光城今在何處者。明以觀照之力智悲齊等猶不自識。是故須問舊住之人。表無功之位智悲難會。眾人咸報言妙光城者。今此城是大光王之所住處者。明善財契會智悲自在如王之門。善財歡喜者。入法樂也。作如是念已下。自念必當更聞勝法菩薩所行。作如是十種念已入妙光城。明以前第七行中修世間慈悲之行入第八無功智之城。名入妙光城。爲明達智朗然大慈增廣。已下入城所見寶嚴地樹宮閣臺觀池沼等。皆明入此行門約智非報生一不虛來。皆以慈宮智殿觀樓種種智閣法性行花七菩提塹八正道水隨菩提行樹防護一切眾生身口意。業以爲垣墻。一如十回向初配當埤堄者是垣。上傾看之孔也。皆以寶嚴。此七重。以七菩提行之所報成。舉七數仿此。其城縱廣一十由旬。由旬者。若約佛本行集經第十二云。以七微塵成一窗牖塵。七窗牖塵成一兔毫頭塵。七兔毫頭塵成一羊毛頭塵。七羊毛頭塵成一牛毛頭塵。七牛毛頭塵成一蟣。七蟣成一虱。七虱成一芥子。七芥子成一大麥。七大麥成一指節。七指節成半尺。二半尺成一肘。四肘成一弓。五弓成一丈。二十丈名一息。八十息成一俱盧捨。八俱盧捨成一由旬。計此方尺量。二里餘八十步。當一俱盧捨。八俱盧捨爲一由旬。一由旬合有一十七里。其城一十由旬者。合東西南北一百七十里。若準其城內有十億衢道。一一道間皆有無量萬億眾生於中止住者。卽非是此世間小由旬量之所能容。卽是以根本智爲大城。一卽十故。體用徹也。差別智爲衢道。十智之中。一中有一億同別之用乃至無盡。八正道爲八門。四八三十二。明十波羅蜜七覺分。八正道分共爲進修十住十行十回向。和合圓融智悲二行。令使自在。號根本智。曰大光王之。隨諸眾生根品上中下見。名妙光大城。廣狹不同淨穢差別。所有眾寶莊城及地樹宮殿。總約智悲報生。如文自具。此城有一樓閣名正法藏。大光王常處其中者。此是差別智之報境。根本智自在王。常處其中。善財見大光王去所住樓閣不遠。於四衢道中坐如意摩尼寶蓮華藏廣大莊嚴師子之座者。此明四智四無量四攝法引接眾生爲四衢。以南北東西通過大道。名爲四衢。此一四衢攝多道路。乃至百千。總以一四衢收故。以隨意接生皆令無垢故。以如意離垢寶以爲其座。以行無染故。號蓮花琉璃爲座足者。明智隨萬行明淨無障。金繒爲帳者。表智隨慈含育眾生。寶网者以約妙說教网報生也。天衣以爲茵蓐者。以智無依爲座體。茵蓐者。有文彩蓐也。以智無依。具足四無礙辯之文章。引接眾生故。其王於上結跏趺坐者。智悲二業交徹自在。二十八種大人之相者。明十住十行二位智悲已修。猶有十回向未滿。以此未具三十二相。明以三賢位極方成轉輪王之三十二相故。此約智境不動念。而和會諸位同異總別之義也。必不得作。如情延促量也。卽全虧經意。設此經教。金輪王卽如隨好光明功徳品中所說金网轉輪王。此轉輪王於百千億那由他佛剎微塵數世界中教化眾生。此王放摩尼髻中淸淨光明。若有眾生遇斯光者。皆得菩薩十地位。成無量智慧光明。得十種淸淨眼。十種淸淨意。八十隨好者。以隨好上界梵天王同得是世間好故。非同三賢位滿三十二相八十種好。如頂生王等。是轉輪王。以淩帝釋便失神通。仍居退墜。此是三乘中一四天下小金輪王也。亦有三十二相八十種好。皆具福相。就中不同。如此十行中大光王是人王攝化境界。周滿十方百千萬億那由他世界。悉皆化現普資引接故。如三乘中金輪王但化四天下人不及諸天。此十行中第八難得行爲人王。攝化十方無邊境界及上界天王人天六道。無不徧攝故。以得佛智故。已下嘆王福智二業。如文具明。經云。亦如虛空顯現種種法門星象者。明主方神以方隅成法。卽八卦九宮是也。上方幹像其中二十八宿及十二時支幹及日月五星諸列宿等。皆有法則。其世人王法之以施徳令。佛以取之用表說法。自除如文自具。其座前種種珍寶周滿衢路者。是王所施之物。如經廣明其王身如金山者。應眞色也。以淨智內明行慈祐物之所感也。端正女人皆具六十四能未詳。我淨修菩薩大慈幢行者明從十行之初至第六行修行出世智慧之門。從第七行至此第八行前。修處世慈悲起智之行。至此第八行處世無功用智現前。常以大慈悲爲首。智隨破惑。名之爲幢。從此已去至於第十行中。徧行外道。以大慈悲行乃爲九十六種外道身。我皆爲之接諸邪見。是一終行滿故。淨名經云彼外道六師所墮汝亦隨墮。乃可取食。王言。我於無量百千佛所問難此法思惟觀察修習莊嚴者。意斷善財疑也。前十住中第八童眞住。見毗目瞿沙仙人。亦五體投地。於此第八行中見大光王。亦五體投地者何也。意明此位修悲至智總五位通該。以表智悲普徧故以此表之。但五位中第八位。皆明菩薩行圓。從此第八位已去皆修如來十種力用自在。以五位中第十位皆是智波羅蜜爲主。餘九爲伴故。從此已去後位任運自成。其大光王入菩薩大慈爲首三昧。顯所行慈心業用饒益自在。令後學者仿之。以明無依之智入等眾生心與之同體無有別性。有情無情皆悉同體入此三昧所感業故。令一切眾生及以樹林湧泉悉皆歸流悉皆低枝悉皆稽首。夜叉羅剎悉皆息惡以明智隨一切眾生皆與同其業用一性無二。如世間帝王有慈悲於人。龍神順伏鳳集驎祥。何況人焉。而不歸仰。況此大光王。智徹眞源行齊法界。慈心爲首。神會含靈。與眾物而同光。爲萬有之根本。如摩尼寶與物同色。而本色不違。如聖智無心以物心爲心而物無違也。明同體大慈悲心與物同用對現色身而令發明故。山原及諸艸樹無不回轉。向王禮敬陂池泉井。及以河海悉皆騰溢流注王前者。以智境大慈法合如此。若眾生情識所變之境。卽眾生不能爲之。如蓮華藏世界中境界。盡作佛事。以是智境非情所爲故。聖者以智歸情。令有情眾生報得無情艸木山泉河海悉皆隨轉以智回轉以末爲本故。如世間有至孝於心冰池湧魚冬竹抽筍。尙自如斯。況眞智從慈者歟此第八行中明智從悲行用故。以是列眾之中先標十千龍王。以爲眾首者。表智恆遊空垂慈雨法。以龍遊空興雲注雨表之次如他化自在天王已下諸眾皆明。以大慈爲首。三昧業用所招之眾。如文具明。從頂禮於王已下有四行半經。明攝化廣狹及推徳善財升進。此是第八難得行善知識。以願波羅蜜爲主。餘九爲伴。約智門中諸位通治。約位門中治第八行中智悲不自在障令得自在。大慈爲首智爲先導。已前以慈修智。已後第九十二位以智行悲。前十住中亦如是。後十向十地亦仿此意明以無功之智用成慈悲等眾生之業用無自功可成。如來十力四無畏任運自至。

第二推徳升進中。從如諸菩薩已下至辭退而去。可有十六行經。約分五門。一推徳於先令善財升進。二示善知識方所。三舉善知識所居城名曰安住。四舉善知識優婆夷名爲不動。五致敬辭退而去。隨文釋義者。有一王都者。明此位是第九法王子菩薩所居。故號王都。凡五位中。第九位皆是法王子位得說法自在。優婆夷者。是淸信女也。年已長大。二十已上不嫁自居。修徳離俗無染淸潔。號優婆夷。名不動者。明此女人自發心來經閻浮提微塵數劫所生之中。於世五欲及以嗔恨更無所動。名爲不動。

第一正入當位法門。於此段中。從爾時已下至我惟得此求一切法無厭足三昧光明爲一切眾生說微妙法皆令歡喜。於此段中約分十七門。一念善知識教思惟升進。二如是思惟善知識眾善深恩悲泣流淚。三善財童子如是悲哀思念之時有隨逐覺悟菩薩如來使天於虛空中便加勸譽令往安住王都。四從彼智光明三昧起漸次遊行至安住城。五周徧推求不動優婆夷。六眾人咸告之言。此是童女在其家內父母守護。七善財聞已往詣不動優婆夷所入其宅內見其依報所居。八蒙堂宇光照其身得五百三昧門。九次觀正報身相殊勝。十明善財說頌嘆徳正申所求。十一優婆夷正說自行之法。十二善財所請三昧境界云何。十三優婆夷自說自行本因發起時劫緣起。十四正說空中佛爲說法。十五自說發心已來經閻浮提微塵數劫。於爾所劫中修世間出世間一切眾技。藝法。未曾廢捨一文一句。十六優婆夷問善財得見菩薩求一切法無厭足莊嚴門不。善財答云欲見。十七優婆夷入此三昧不可說佛剎微塵數世界六種震動悉皆淸淨琉璃所成。善財皆見已下推徳升進。隨文釋義者。

問曰。何故此位念善知識悲泣流淚何意。

答曰。爲明從智修悲滿佛十力故。

又問曰。此位善知識何故爲女人。

答曰。如下文云。過去有佛號曰修臂。修者。長也。明引接義。表此從無功之智以願波羅蜜行慈接引一切眾生。故王名電。授者。是智也。爲明智能破迷見道速疾如電光也。惟有一女者。慈悲也。明第六行至第七行。以悲修智。自第八行已去以智修慈故。故以王女表之。是童女者。第八住第八行已前慈悲位。猶有染習。此第九住第九行。從智起悲無有染習故。故以童女表之。在家父母守護者。以方便爲父。智度爲母。以守護慈心爲女。無染障故。淨習障至十一地。方無如十定品中灌頂菩薩猶三求推覓不見普賢者其樣式是也。善男子。我得菩薩難摧伏智慧藏解脫門者。明第九法師行中善摧邪論。已入如是十力智分故。如下文云。我於彼佛所。聞如是法求一切智。求佛十力求佛辯才。又以法師位中。表素潔淸髙慈悲和悅謙下無慢。以女表之。非卽女也。善財入其宅內見彼堂宇金色光明普皆照曜者。明此第九法師位悲室教光所燭故。觸善財身卽得五百三昧門者。一了相本淨自體光明。二達心境無依不居空有性自寂靜。三如是三昧能於世間無所染著。四普眼捨得三昧者。明智眼無依名之爲捨。善知萬有名之爲得。五如來藏三昧門者。明一智之內含容萬徳。舉此五數。以明五百都含五位五百法門善財入此三昧。如七日胎者。同此位中以智入慈柔和懌適悅也。一切眾生見此女人皆無染著心一切煩惱自然消滅者。明智相福資仁慈端正無染愛業以受其身所生其身無有淫相。天人恭敬見者惑亡。善財以一行頌。嘆此女人修戒忍精進三種行得光明照世間身。如經具明。優婆夷入定顯求一切法無厭足。三昧門令善財見。如文具明。不空輪三昧者。須學世間出世間皆具足故。十力智輪三昧者。會佛差別智輪滿故。佛種無盡藏三昧門者。智無不含化無斷絕故。此三三昧是總。一萬三昧是別。明一多相容自在入因陀羅网教門。已下推徳升進。此是第九善法行中善知識。以力波羅蜜爲主。餘九爲伴。約智門中諸位通治。約位門中治說法不自在障令得自在。

第二推徳升進中。從如諸菩薩已下至辭退而去。有十五行半經。於中約分四門。一推徳令善財升進。二示善友方所及舉城名都薩羅。三舉善友之名行爲出家外道名爲徧行。四禮敬辭去。隨文釋義者。城名無量都薩羅。都云喜樂。薩羅云出生。謂此城出生無量喜樂等事表。此善知識智度圓滿行同十地已終佛果徧行諸行宜應所見。普現其身同彼行門。接生利俗皆令歡喜故。城名出生無量喜樂等事。號出家外道名爲徧行者。智齊佛果名爲出家。爲化邪流示同邪見。名爲外道。益眾生行及以三乘盡同其事。名爲徧行。所行無染。名爲出家。以菩薩行中化邪不化正。名爲外道。處行無染。名爲出家。乃至九十六種外道我皆爲之南方義如初釋。

第一正入當位法門中從爾時善財童子已下至我惟知此至一切處菩薩行。總分五門。一念善知識思惟升進。二漸次遊行推求善友。三見在山上平地經行。山頂是智。平地是法身。表不離法身大智同於邪見。四往詣致敬正申所求。五徧行善友與善財所行之法。隨文釋義者。言外道名徧行者。菩薩化邪不化正名爲外道。凡所修進未至究竟。一乘法界理智妙行。一多同異自在身土交徹十方世界如因陀羅网門。皆是外見。如是通凡及聖。盡以同行方便引之。名爲徧行外道。行卽如此孔丘莊老之流亦是其類。如潛名隱相隨類而行眾生。但受其益總不知。誰是誰非。如是之行。常徧十方。無時不現。如影隨形。如響應聲。非往來之質以智通萬有。常對現色身。如下文云。我已成就普觀世間三昧門。已成就無依無作神通力。已成就普門般若波羅蜜。我普於世間種種方所種種形貌種種解行饒益眾生。乃至普徧一切諸趣𨿽在世間常行利益。時諸人眾不知從何而至。不知不覺。是何人流。有眾生處一切行徧故。此是眞實行善知識。以智波羅蜜爲主。餘九爲伴。此位治於生死中行不自在障令得自在。余廣意如文。前十住是入佛所住法門之樣。此十行是普賢行之樣式。十地仿此而成十回向是以此十住十行中。和融慈悲願力起智興悲。令使不偏修出世涅槃及染淨二障。使得常居十方一切生死海中。依自體法界佛果普賢大行。恆常充滿如因陀羅网境界無礙門故。以是安立乎。十回向門。和會智悲世及出世。咸使融通依本自在故。使偏修定業求出世者。和融無量想念。起大智用無定利故。安立十回向。使權學菩薩不一向妄求他方。別有佛淨土故。安立十回向。使得常居寂定身恆徧滿一切生死攝化眾生故。起十回向。使想念十方一切眾生數受想思惟憶念流注飄動。便成智用。起十回向。使微小如芥子許福田。令徧滿十方充滿法界。起十回向。令使世間諸見及微小神通成普賢大用。起十回向。令使八住八地智增菩薩憶念本願廣利眾生方便起大神通力。徧興大利不住淨智中。起十回向。令使初發心菩薩起如來大願具佛功徳。起十回向。廣如十回向品說。若無此十回向門。一切發心者。總住二乘地。無有菩薩得成佛道具普賢行也。初地菩薩依此三法。以殊勝願力發心一依前三法。加行升進。至其功畢道滿如初發心。以明智不遷時日歲月不遷。還如慈氏返指文殊。明果不移因也。便見自身入普賢身中。明普賢行亦不離因內故。慈氏云。我當來下閻浮提。汝與文殊還來見我。明來世與今時不移。此乃約智實論。不同情識妄想虛變生多劫。見一乘之行見道。在初發心位初也。加行在初發心見諦之後。以此果行相資。方成萬用自在。三乘道前三賢菩薩有漏發心地上方成見道。十一地妙覺如來。又云。三千大千世界爲佛報境。未通法界無限之境。互參無礙門已下推徳升進十回向位。

善財童子善知識十回向位。從推徳升進中自如諸菩薩摩訶薩已下。至辭退而去。皆作五門。已下諸位仿此例然。一推徳令善財升進。二示善知識方處國名廣大。三舉善知識號曰鬻香長者名優缽羅華。四勸善財往問五致敬辭去。隨文釋義者。嘆徳中以無礙願住一切劫得如帝网諸無等行者。卽是十回向中願行方便。又以善知眾香法門和合香藥以充賣鬻。以表回向和合。智悲生死涅槃染淨想念分別。總成一丸定慧解脫知見香。生死涅槃總自在。如此合香。以其眾香合爲一丸。互相資益皆無自性。不失自徳同異自在。此將鬻香長者。靑蓮華表十回向和融理智大悲大願萬行總別自在總爲一丸。義無著故。南方義如前十住初釋也。國名廣大者。廣興大願。起行無邊。普接一切羣品故。此願是萬行之風。令行無邊故。又願是智風。令一切想念成大智神通自在用故。願是開敷一切三昧定風。引發滯染淨眾生。令無所依得無依智寂用自在徧一切眾生故。如十住之首。以妙峯山而表無相智慧。十行之首。以三眼國比丘而表。明行出纏。十回向之首。以合香長者而表回向和融智悲萬行涅槃生死。此是隨位意趣。思之可詳其意。此五十三善知識。皆是升進修行意趣。甚須知之。不妄修學此鬻香是表十回向。以大願和融十住十行理智慈悲入於生死一切無礙法界門。名號靑蓮花。表行不染生死不染涅槃於二不二而中不污如靑蓮花。要以淤泥濁水之中而生不染泥水之性色香第一。明菩薩以此大願回向力故。處於生死淤泥之中方始成法界佛果普賢萬行功徳果報。色香第一餘莫能勝。諸花中靑蓮花爲色香殊勝。如諸行中以十回向和融生死涅槃智悲萬行爲一法界。教化一切眾生皆令無苦顯大智香。此爲殊勝。余別求出世者。皆悉不如故。以靑蓮花合香長者表之令易解故。大方廣佛華嚴經論卷第四十五入法界品第三十九之六

第一正入當位法門中從爾時善財已下至我惟知此調和香法。於此段中以立五門。餘下諸位亦仿此樣例然。一正念善知識教思惟升進。二漸次遊行至長者所。三致敬禮足。四正申所求。五長者說其自行授與善財。隨文釋義者。從爾時善財童子已下有十大願門。明入回向以願和融一切眞俗染淨智悲無礙之門。漸次遊行者。升進也。至廣大國者。以願起智興無盡行接引眾生也。乃至如十方世界微塵剎中。一一塵內有無盡佛法及身行接引眾生。一切十方國剎塵中。悉皆如是。如帝网重重無盡。以願行廣大。國名廣大。於第四正申所求門中。長者答言。我善別知一切諸香有二義。一實知世間諸香。二以香表法。一實知諸香者。卽經所說。所謂一切香總體。燒塗末是別陳。香王出處已下是隨生業類。所生諸香且如已下人間有五種香。羅剎中一種香。天中有四種香。總共有十種香。其功能如經自具。以將如上諸香表十回向。香爲明香性無依能發眾善滅一切惡。明大願無依能興無量善根故。起無量大智之雲雨無量白淨法雨。行無量大慈悲行。化無量眾生。令得滅苦發無上意。若無大願不成發起大菩提心。設修解脫悉皆二乘。人間有香名爲象藏。此香因龍鬥所生燒之一丸起大香雲彌覆王都。於七日中雨細香雨若沾著身身則金色者。表如十住位中初發心時。以七覺之香起大願云。廣興悲行。普覆一切眾生求一切智。以止觀龍與十二有支煩惱共斗。徹空無際生智慧火燃大智香。起慈悲雲雨白法雨。眾生沾者卽初發心時便成正覺。若著衣服宮殿樓閣亦皆金色者。明因起大願回向香所有一切世間忍辱慈悲觀智總會法界自在白淨法故。若因風吹入宮殿中。眾生嗅者七日七夜離諸憂苦。不驚不怖不亂不恚慈心相向志意淸淨者。明轉轉而聞亦皆歡喜發大願門起七覺意。我知是已而爲說法者。明欲勸眾生發無上覺心者。要先勸發廣大願回向。起堅誠誓願之心。先敷三十七品覺行華。方堪爲說至眞之道。如是勸修萬無失一。摩羅耶山者。此山在南天竺境摩利伽耶國。此國依此山立名。此山多出白旃檀香。此山出旃檀香名牛頭。若以塗身設入火坑。火不能燒。明治地住以起大願力及回向力。以上上十善法身無性之理以成戒體。用塗其身。回向入生死火坑。貪嗔愛火不能燒害。海中有香名爲無能勝。若以塗鼓及諸螺貝。其聲發時一切敵軍皆自退散者。明修行住以法忍成就。回入生死海中教化眾生。以忍辱心聞一切善惡聲音鼓。惡邪怨敵自然退散。阿耨達池邊有沈水香名蓮花藏。其香一丸如麻子大。若以燒之一丸香气普燻閻浮提界。眾生聞者離一切罪戒品淸淨。明生貴住達三界業皆無障礙。常生佛家無垢淸淨。此同第四地位得出三界業。以本四弘誓願之心。回入生死四流大池中。教化一切沈溺生死眾生。皆無染著名蓮花藏。演微妙法香徧燻十方。聞者罪滅戒品淸淨。雪山有香名阿盧那。是赤色香也。堪以染緋。若眾生嗅此香者其心決定離諸染著者。此是具足方便住禪波羅蜜門。以大願回向生死令諸眾生離諸染習禪波羅蜜得入離垢三昧。以雪山表是禪定體自白淨無垢體故。羅剎界中有香名海藏。其香但爲輪王所用。若燒一丸而以燻之王及四軍皆悉騰空者。明表以第六正心住。以三空智慧爲羅剎回入生死海。以般若輪王燒智慧海藏香。燻生死海王四種魔皆升法空已下總表十回向。以十住十行中願行和融生死涅槃眞俗二智悲智二門使令自在。十地依此而修。成就法界自性無作緣起道理。以燒香塗香合香以表之。令學者易解。皆仿此知之。若十住十行十地中。若無回向大智力。但得二乘之道。不可有成佛者故。有修行之士。大須善得其義明觀教意總別同異成壞六相。從我惟知此調和香法者。明調和眞俗二諦智悲願行生死涅槃染淨自在之香及以靑蓮花名號表之。已下推徳升進。余義如文自明。

第二推徳升進中。如諸菩薩已下至辭退而去有十行經。分爲五門。一推徳升進。二示善知識方所。三舉善知識所居城名樓閣。四舉船師名婆施羅。五頂禮辭去。隨文釋義者。南方義如初釋。城名樓閣者。此近南海下濕人多以作樓閣而居。亦約差別智。以十回向中和融萬法總別同異重重。以立城名。船師婆施羅者。此云自在。明於生死海而得自在。此爲十回向中以能入生死海行大慈悲。以爲戒體。十住中以觀生死海十二緣生以爲性自淸淨本。惟佛智故。以爲戒體。十行之中明工巧法相法。算法世間技藝饒益眾生。以爲戒體。此十回向以眞入俗處生死海主導眾生成慈悲行以爲戒體。如是三位修戒各有同異升進法則。船師者師以大慈悲爲戒體。常處生死海往來渡眾生故。如嘆徳中具明。大意云。具足成就無所著戒。如船師渡人不住此岸不住彼岸。

第一正入當位法門中從爾時善財已下至我惟知此大悲幢行若有見我及以聞我與我同住憶念我者皆悉不。空於此段中分爲五門。一念善知識教思惟升進。二漸次遊行往詣彼城。三見其船師在城門外海岸上住。四禮敬合掌申其所求。五船師授與善財自行法門。隨文釋義者。見船師在城門外海岸上住百千商人及余大眾圍繞。此有二義。一實有此行。以主導入海商人及采寶者。爲海險難非聖智不知。二表法。以自得眞門出纏離苦。以其願行成大悲海。常臨生死海岸引接眾生。商人百千表戒波羅蜜中萬行圓滿。無量大眾表行徧周。滿一切諸行。經云。往一切智大寶洲因成就不壞摩訶衍因者。摩訶云大。衍云說。所乘之教。總云大乘教。遠離二乘怖畏生死住寂靜三昧旋還。此明嘆譽善財。法明能以寂靜三昧處生死旋還利生不出故。善男子。我知此海中一切寶洲一切寶處一切寶類一切寶種一切寶器。如是寶聖智所知世間諸法。表法者。我知海中一切寶洲者。明達一切智洲。一切寶處者。善別賢能諸根利純。一切寶類者。善知同行類別行類。一切寶種者。善知大小乘差別種。我知一切寶器者。知眾生大小根器堪與何法而成就之。一切寶用者應根與法令任其作用。一切寶境界者。三乘三寶境界。一切寶光明者。三乘一乘智慧大小光明。我知淨一切寶者。三十七道品十波羅蜜五停心觀方便是。淨一切智寶方便鉆一切寶者。止觀二門是出一切寶者。善能依根教令現智寶故。作一切寶者。以無相智起差別智。以大願風興大慈雲雨諸寶雨。化一切眾生和合心境。令使無依自能顯現一切智寶故。一切龍宮難處者。淨土菩薩如龍分有慈悲遊空神足一分自在。夜叉諭聲聞能害三毒亦得神通。羅剎害難處者。諭緣覺居涅槃海能害無明及諸佛一切智種不現前故。如是等難悉皆以回向願力同處生死。不害無明十二有支。達取無明成種種智。處法界緣生自在門。名爲悉皆回避免其諸難。亦善別知漩澓深淺者。愛取有業深淺也。波濤遠近者。情識想念攀緣多少。水色好惡者愛心善惡。亦善別知日月星宿運度數量晝夜晨晡晷漏延促者。明了世事中明陰陽玄像五星行度數風起時分晷漏四時延促皆悉知之。表法中明三位進修及三乘差別教分行門隨行隨根回轉軌則方法時熟日月歲劫所經多少悉能知之。其舡鐵木堅脆機關澀滑水之大小風之逆順。如是一切安危之相無不明了者。實知此事。表法者。明善知三乘回心堪入生死不堪入生死根品成熟及未成熟。一乘中菩薩第六住第六地。現前處生死中得出生死心。三空智慧心三空智慧。寂滅現前。七住七地菩薩於出生死中常處生死。八住八地得無生忍現前菩薩無功智現前任運利生。九住九地學佛十力四無畏。十住十地十分與如來出世智慧解脫知見齊圓住佛灌頂位。十一地方學普賢神通妙行。至普賢行品方終。如來出現品中佛果文殊普賢三法法身根本智差別智方始理智大慈悲。如先發願。稱願圓滿。如三乘教中後得智。以普賢行教化眾生。此一乘中教法。說似前後。如是升進不出一剎那際。三乘因前果。後道滿三祇。一乘見道。在初發心住中加行。行因在十行十回向十地十一地。如是舡之鐵木安危澀滑悉知之。乃至知根遲速應止卽止。三乘及以人天法中乃至五停心觀。根若熟者應行卽行。令使升進一乘法中。以生死性十二有支。便爲法事大智用故。已下大意如此。善男子。我將好舡運諸商眾至安隱道乃至引至寶洲與其珍寶咸令充足然後將領還閻浮提者。是事表法中。明從初發心住得佛根本智。自此已去經後諸位中。皆與說其妙法。至於十地一切智之。珍寶已滿。十一地中。還當送至本所舊住生死海中。以此所得一切智之珍寶。廣利無盡眾生。此明約修行升進作如是說。使令易解。而亦不出生死海中成大寶洲。自餘如文自具。此皆約事說托事表法。令眾生易解故。此是第二不壞回向善知識舡師云我將大舡如是往來無有令其一損壞者。若有眾生得見我身聞我法者。令其永不怖生死海。必得入於一切智海者。是不壞回向義。以戒波羅蜜爲主。餘九爲伴。約智門中諸位通治約位門中。以成大慈悲戒。以海中舡師所表往來常不出生死海故。成大悲幢行已下推徳升進。

第二推徳升進中。從如諸菩薩已下至辭退而去。有十行經。約分爲五門。一推徳升進。二示善知識所止之方三舉善知識所居之城名可樂。四舉善知識之名號曰無上勝。五禮敬辭去。城名可樂者。以長者善明斷決人間種種諸事復能說出世之法。眾生樂之不捨故。城名可樂。長者號無上勝者。此是忍波羅蜜門。處眾行之中。忍爲殊勝。又徳藝過世間故。號爲無上勝。余行約前嘆徳中所說。

第一正入當位法門中從爾時善財童子已下至一切處修菩薩行淸淨法門無依無作神通之力。於此段中約立五門。一念善知識教思惟升進。二漸次經歷到於彼城。三見無上勝長者在其城東無憂林中。無量商眾百千居士之所圍繞。四投身於地禮敬而起。五正申所請隨文釋義者。漸次經歷到彼城內見無上勝在其城內者。升進入位名內。見無上勝在城東者。明以智利生爲東。表不住本位。東方表智。以就俗引眾生。發明生位也。西方表慈悲。如下以觀世音菩薩住金剛山之西阿表慈悲位也。以是等一切諸佛回向。佛者覺也。以角宿在東方之宿。以角主僧尼道士眾善之門俗作此角計所主屬。合作此覺也。爲主眾善門故。角爲天門眾善也。以此在城東普賢智行。以東表之。表明生眾善之首。觀音大慈悲行以西方表之。以西方是金。金爲白虎。主秋主殺。以是經云明練十方儀式主方神。又主方神。隨方回轉。意明隨方法回轉以度眾生。然實大象性自無形體虛融而非迹隨方表法。法逐緣分。聖人垂訓於俗纏。還以俗緣中事物而表法。只如亡言之理。不可以引蒙。絕像眞原。不可以益俗。是故以方隅而表法。執之者還非利俗啟迷。廢之者。復失今者利俗啟迷以城東。是引迷明生起眾善之義亦以房爲靑龍是世間福徳之位。無憂林中者。此主忍波羅蜜。以忍成滿處行無憂故。林者。以此長者行徧十方隨形而廣蔭羣品。以行廣多覆蔭故爲林。亦以化他令無憂故。爲無憂林也。無量商人百千居士之所圍繞者。是所化之眾。表以愚易智以智易愚以惡易善。亦爲商人。常處生死。以行仁徳化利羣品。名爲居士。此約行釋。善財童子觀長者爲眾說法已以身投地。表十回向大體約回眞入俗以大慈悲善忍爲地。再云我是善財者。表求法深重也。亦明達我無我以成忍也。已下長者告善財所行之行名。成就至一切。處菩薩行。以明如一切諸佛回向十方一切世界一切眾生所行無不徧故。如下文具明。如十住中。從初至第三住見三比丘。表從世間修出世間法。此從初回向見三長者。是純俗流。合香船師無上勝等。明從眞入俗名爲回向。此是等一切諸佛回向中善知識。以忍波羅蜜爲主。餘九爲伴。約智門中諸位通治。約位門中治入生死海中忍不自在障。令得法忍自在。前十住十行。修出世間離苦忍。此位明入世間中成就慈悲余饒益忍。以此十回向中捨身肉手足國城妻子。有來乞者。無厭恨心倍增歡喜。

第二推徳升進中。從如諸菩薩已下至辭退而去有十行半經。分爲五門。一推徳升進。二示善友所住之國。三示善知識所居之城四舉。善知識名號。五禮敬辭去。城名迦陵林者。此云相鬥諍。以此比丘尼位。同十住中第四住十地中第四地。出三界纏生如來家。以回眞入俗成無染慈。明比丘是出俗義尼是慈音。明回向行位門非男女性。示相表法也。以實而言。此尼是此位法故。以表以眞入俗和融眞俗是非染淨二見諍故。成法性理智處俗。恆眞無染之慈。以滅眞俗有無染淨二見斗諍故。成就第四至一切處回向。行精進慈。以此城名斗諍林者。明慈行徧周覆蔭廣多故。名爲林。亦約此比丘尼報得莊嚴寶林樹廣多。故號爲林。國名輸那此云勇猛者。是精進義。爲此是第四精進波羅蜜此教皆是托處托事以表法也。尼名師子頻申者。約徳行成名。如師子頻申者。明慈悲適悅。行徧十方教化眾生。無有疲勞法樂義也。如人身心舒適悅樂也。表比丘尼𨿽行徧十方善和斗諍心恆出俗也。回向中處纏無染慈故。

第一正入當位法門中從爾時善財童子已下至我惟知此成就一切智解脫門。於此段中約分五段。一漸次遊行至彼國城。二周徧推求此比丘尼。三眾人告語比丘尼之所在。四善財詣勝光王日光園中觀察見比丘尼所有依報。五善財合掌申請所求。比丘尼授與善財自行之法。如第四善財詣勝光王日光園中。觀察見比丘尼所有依報中。及大眾莊嚴有十三種。一寶樹莊嚴。二七寶流泉陂池及華莊嚴。三寶樹下師子座莊嚴。四眾寶嚴地。五林雨華香莊嚴。六音樂樹及眾寶鈴樂音和鳴莊嚴。七天衣莊嚴。八百千寶樓閣莊嚴及寶蓋莊嚴。九如須彌峯光明莊嚴。十宮殿莊嚴。十一嘆比丘尼所有功徳出世善根供養諸佛之所生起。十二嘆比丘尼志徳三業現化業用周徧見者不空。十三明大眾圍繞。此已下三十種眾。皆明此比丘尼攝生行徧隨根授法各各不同。直至十一地金剛智。次鄰佛位已來眾。總皆攝化明一位徧五位行故。一一位皆然。皆行徧法界。如是重重煉磨。以五十三法一百一十城法。方稱總別同異成壞無盡自在之法。一一位中皆徧一切位也。爲顯一法徧多法故。以一位徧一切行故。爲顯多法入一法故。以五位五百法門入一法故。明總不異別別不異總如网相入也。如上勝光王之所捨施者。是事表法者。明一切智忍慈三法總會故。比丘出家捨飾好是忍義。尼是慈悲義。勝光王。是智明以願力回向入俗行精進行和會忍智慈總攝五位之行總爲一法界體用故。以師子頻申是法界門中法悅樂故。從此精進行中。會此三法忍智慈。至第七第八回

向位中。見觀音正趣菩薩。方始齊故。後之二位修佛十力作用也。前三長者非無此智忍慈。此約升進勝劣言之長者。表智多悲劣。尼表悲心處世無染。童女表染而不污。波利質多羅樹者。此云香徧。此樹莖枝葉悉皆徧燻忉利諸天。此乃約行徧燻法界。迦鄰衣。此云細綿衣。婆樓那天此雲水天。普眼捨得等十般若門。如經具明。是比丘尼所說之法。如是無數百萬般若門。日光園者。以忍智慈爲園體。善財合掌住立申請不致禮敬但與園中眾樹悉皆右繞者。表明眾樹是行報生。明以眾行園林以忍智慈三法具故。以表三行圓滿但與行圍繞。是所敬法故。無別禮也。與眾樹圍繞。明會入忍智慈三行故。是此位精進義。善財申請比丘尼與法名成就一切智者。此約根本智中忍智慈悲。一切差別智。從此三法而具足出生。此攝化之眾。直至十地之後金剛智神通。善財又請此法門境界如何。如經云。善男子。我入此智光明門得出生一切法三昧王以此三昧故得意生身已下。是此法門所作業用境界。如經具明。大意約以根本智起忍智慈悲萬行。大用自在差別法門。稱法界境界故。從此樣式修行相稱。卽號觀世音。亦名正趣菩薩。無功之智及慈悲齊等故。是故第七回

向中觀世音與正趣同會一處。善男子。我見一切眾生不分別眾生相以智眼明見故乃至聽聞語言音聲佛法僧皆無所著以智眼所見法眠所知故已下。推徳令善財升進。

第二如諸菩薩摩訶薩已下。是推徳升進。於此升進分中有十二行經。分爲五門。一推徳升進。二示善知識方所及所居之國。三舉所居之城名寶莊嚴。四示善知識名號。五禮敬辭去。南方如初釋國名險難者。爲此女人行禪波羅蜜門。嘆徳之中。一身端坐充滿法界。於自身中現一切剎。善惡境界總以法界禪體徧該。普含眾行。普攝眾生。普皆同事。徹滿十方一切諸境。或有世人見其染行者。見難信故。號國名險難也。城名寶莊嚴者。見聞難信名爲險難。信而悟入心境皆無。稱性惑除生死永盡獲自神通。名寶莊嚴。明二乘及出纏菩薩離而不爲名爲解脫。此十回向中。第五回

向出纏行中。第五淸淨無染禪。入於世間。同爲俗事。徧行利生之中。乃至示行染法。未曾一念染污之心。故號女也。而實體中非男非女。以取妙智理性。本眞大慈悲體如女。非如世情起男女等見。若存世情起男女見者。亦自不見此之法門。此約菩薩以妙智用起慈悲之行。宜同俗行。周備十方。對現色身。應宜設化。於此位中表菩薩有如是徳。處眞不證。在纏不污。法門徧周法界。誰是誰非。此非世情思度故。亦非世情愚惑所行。自非智徹眞原行齊法界。宜應所爲知根備俗者。方能體會斯道歟。婆須蜜女者。此云世友。或雲天友。爲徧與天人作師友故。或云以寶易財。或示現世間淫染之行。易以財事。此皆世行難可了知三界六道人天地獄無行不備也。此是不染而染。惟普賢智所及。

第一正入當位法門中從爾時善財童子已下至我惟知此菩薩離貪欲際解脫門。於此段中約立五門。一念善知識教思惟升進。二漸次遊行至險難國寶莊嚴城。三處處推求婆須蜜女。四於此城內市廛之北於自宅內而得見之。五見之禮敬正申所求。隨文釋義中。善財見於市廛之北自宅中住者。以生死煩多爲市廛。北爲坎位。是北方主黑也。是眾迷愚眾生之位也。菩薩居此迷流愛海。闤闠之處。同行接生令其發明。自宅中住者。以眾生生死海是菩薩自所住宅。菩薩以大悲故。住一切眾生生死宅中。度脫眾生。成就普賢之行。具足無量功徳。如經云。善財童子往詣其門見其住宅廣博嚴麗已下。廣說莊嚴。此是初見其依報。次爾時善財見此女人顏貌端嚴乃至皮膚金色是見其正報及諸藝能已下。具如經說。爾時善財前詣其所已下申請所求。善男子已下。正授善財所行之法。菩薩解脫名離貪欲際。以此解脫隨其樂欲而爲現身。十方三界所見不同。如經具明。又經云。若有眾生暫見我者。卽離貪欲得菩薩歡喜三昧者。明有信者而修禪定禪悅其心故。若有眾生暫與我語者卽離貪欲得菩薩無量音聲三昧者。明從定發慧了音聲無體。若有眾生執我手者卽離貪欲得菩薩徧往一切佛剎三昧者。是引接義。如是已下升座。是無相智增暫觀於我是觀照義。頻申是法悅義。目瞬是見諦入佛智境也。抱持於我者。攝受不捨眾生義。咂我唇吻者。受教說法義。凡有親近於我一切皆得離貪欲際入菩薩一切智地者。都舉諸有親近無空過者皆獲一切智門。此明二乘及出纏菩薩但求離苦。未入大慈悲入於生死海同事接生不達法界自在智王。處染淨而無垢會無依普光明智圓滿十方。任運利生無縛無解。方名永離貪欲際也。厭而出纏無大悲行。智未究竟。有所依在。修行不應。以有所得心一分無相無願無作空解脫門。莫以爲足。應修智悲發起願求。誓度眾生。學差別智。盡三界法。無不皆知明。用三界事便成法界。善照自他十二緣生。成一切智。了無邊劫與今無二。不求余處別有出世解脫涅槃。以無作無依智。印三界法本如是無別思求。一依十住十行十回向法門圓會自當稱。此婆須蜜女。是會第五無盡功徳藏回向門。爲以行齊。生死是非見亡。以法界禪門眞俗二染俱盡。以性等法界智周有無。無行不行。無生不利。招多福徳故。名無盡功徳藏。善財白言聖者種何善根修何功徳已下。其女與善財說自往昔因。髙行如來出世爲長者妻布施寶錢。及文殊師利勸發大菩提心。以是因緣得如斯解脫。我惟知此離貪欲際解脫者。明往因以捨所重寶錢。是離貪。文殊師利勸發無上菩提心。是離欲。如一寶錢。其所施不多。爲心貴重故。能捨與多非異。此是無盡功徳藏回向。亦以禪波羅蜜爲體。明圓通諸法。是寶錢義。約智門中諸位通治。約位以第五回

向中。以出世禪入於生死。眞俗染淨不自在障行不自在。徧眾生障治令自在故。

第二推徳升進中。從如諸菩薩摩訶薩已下。至辭退而去。有六行經。分爲五門。一推徳升進。二示其方所及以城名善度。三舉善知識居士名鞞瑟胝羅。四舉善知識所行事業供養旃檀塔座。五禮敬辭退而去。隨文釋義者。南方如初釋。城名善度者。約此居士善度眾生故。居士名鞞瑟者。此云法胝羅者。此云包攝。爲此居士智慧廣大包攝十方一切法門。具云悉怛履曳。此翻爲慈氏爲明以第六出世智慧處俗行慈。方便利生以行成名故。大方廣佛華嚴經論卷第四十六

第一正入當位法門中。從爾時善財童子已下。至我惟知此菩薩所有佛不涅槃際解脫門。於此段中約立五門。一漸次遊行至善度城。二詣居士宅頂禮其足。三合掌而立正申所求。四居士爲善財正說所行之法所行解脫門名不涅槃際五舉所現行。供養旃檀塔座。供養旃檀塔座者。經云我開旃檀座如來塔門。時得三昧。名佛種無盡者。明一切眾生分別心皆是如來智慧種同於諸佛智慧種無有生滅等相。此同十住中第六住十行中第六行十地中第六地。以十住十行中第六出世間之智慧門。回向入纏處俗中智慧利生之行故。爲居士身。處世化俗置一塔室。於中安置一旃檀座。不置形像。表第六智慧門達無相法也。以此塔座供養諸佛現在其前。明無相法無有三世古今之見。爲以自佛智慧與一切諸佛智慧無相體。同皆爲一際。一切眾生亦與一切諸佛智慧本來一際。爲諸眾生說如斯法。令諸眾生開佛知見入佛知見悟佛知見故。城名善度。居士名含攝。一切諸佛一切眾生智慧皆一體不生滅故。旣是諸佛智慧無生滅性。一切眾生亦不生滅也。故得一切諸佛不入涅槃。此意明如座上無相是佛故。善財白言此三昧境界云何已下。是居士答。入此三昧見佛之數。此界他方三世諸佛。總皆得見所有見佛之數如經具明。意明諸佛眾生無生滅相方便以將其旃檀座塔引接。表示令一切眾生達自身心性相智慧。如旃檀座塔。本來佛也。明性相皆無俱不生滅。達相如化了性如空。智無依住何有生滅。此是隨順堅固一切善根回向。以般若波羅蜜爲體。餘九爲伴。此治出世智慧處生死中於大慈悲不自在障。令得自在故。

第二推徳升進中。從如諸菩薩摩訶薩。至辭退而去並頌。有十四行經。分爲五門。一推徳升進。二示善知識方所。三舉山名補怛洛迦。四舉善知識名觀自在號觀世音。五禮敬辭退。隨文釋義者。山名補怛洛迦者。此云小白花樹山。多生白花樹。其花甚香。香气遠及。爲明此聖者修慈悲行門以謙下極小爲行也。華者。明開敷萬行故。此慈悲謙下極小和悅行花開敷。教化行香。遠燻一切眾生。皆令聞其名者發菩提心故。舉善知識名觀自在者。以舊經云觀世音爲正。梵雲光世音。以慈悲光照世間。聞苦便救。有待念而方救者。意令彼回心專緣善發心。令功徳善根深固也。

問曰。觀自在可無慈悲。何以要須光世音。

答曰。夫一切菩薩約行成名。約名行表位。𨿽一切菩薩皆具智悲二門。今以名行表升進。要須以名表法。今此第七隨順一切眾生回向。成處世慈悲門。以光世音名。是慈悲之號。以爲表位行門令升進也。觀自在者。但明觀照。成出世般若義自在故。以表觀世間苦。表悲門不如觀世音之號。法華中云。普賢菩薩從東方寶威徳上王佛所來者。又余經云。觀世音在西方阿彌陀佛所者。總是如來密意方便。表法成名。意云。東方是智。西方是悲。以方表法。實無方所。但約東爲春陽發生日出普照。二十八宿中。東方角宿及房心等七星。皆爲眾善位以表智門。西方七宿昴畢參等主白虎。秋殺義。昴爲刑獄。多主罰惡。以觀世音主之。而實佛國一方滿十方。一塵含法界。何有方所而存自他隔得別佛也。先徳翻經之士。以三乘教謂此方無觀世音。以觀自在充號。此非實。法界毗盧遮那如來境智道理。於法華經中會三入一門中。具有此三法。文殊普賢觀世音菩薩。表法身無相慧及根本智。卽文殊之行主之。表從根本智起差別行。以普賢主之。表大慈悲心恆處苦流不求出離。以觀世音主之。以此三法屬於一人所行令具足。徧周一切眾生界。教化眾生令無有餘。名毗盧遮那佛。卽明一切處文殊。一切處普賢。一切處觀世音。一切處毗盧遮那。乃至微塵中重重充徧。且約略明也。如海上有山多賢聖者。此約南海之上。亦主生死海上。余義如文具明。亦約慈悲爲流泉。

第一正入當位法門中。從爾時善財童子已下。至我惟知此大悲行門。於此段中約立五門。一念善知識教思惟升進。二漸次遊行至於彼山。處處求覓此大菩薩。三見其西面巖谷之中觀世音菩薩於金剛寶石上結跏趺坐。四善財見。已歡喜。觀世音遙見善財稱嘆。五善財頂禮申請。觀世音爲說大慈悲行解脫門。隨文釋義者。如第五婆須蜜女。以師子頻申引接成悲舉行。及報身相及境界所居皆寶莊嚴。至第六第七回

向。爲大悲至極熟物利生。不就自報。就眾生界穢境而居巖谷。泉流縈映樹林蓊郁香艸柔軟右旋布地。觀世音菩薩坐金剛寶石。無量菩薩皆坐寶石。此是所居處表巖谷。明險道趣。泉流縈映者。明慈悲瑩徹。樹林蓊郁者。表慈心蔭密。香艸柔軟者。表和言芳教重悅人心。右旋布地者。表眾生順化布慈悲地令有所歸。觀世音菩薩坐金剛寶石者。表以金剛智用隨悲行堅實深重無所傾動也。結跏趺坐者。智悲交徹也。無量菩薩皆坐寶石者。悲行堅厚也。善財諦觀目不暫瞬者。敬法貴人慈心見徹無別念也。善財嘆徳如經具明。善財往詣觀世音所。觀世音菩薩遙見善財。卽云善來。並諸稱嘆未及致敬先有是言者。明大悲深厚先致慰問及稱嘆然後頂禮旋繞申其所請。觀世音菩薩授與善財大悲行解脫門。明回第六住第六地中修出世慈悲令成入俗慈悲之行。至此位中菩薩。是第七等隨順一切眾生回向滿故。入俗智亦於此滿故。如下文指位。𨿽在東方有菩薩。名爲正趣。及至見時還同會而居。表此位菩薩入俗現行悲智齊也。至次下文和會。經云。善男子。我恆住此大悲行門。常在一切諸如來所。普現一切眾生之前。以四攝事攝諸眾生。廣如經說。意明。不離根本智。十方世界對現色身慈悲利物。已下廣明觀世音菩薩自所。誓願利眾生事行如。下具明。我惟得此菩薩大悲行門已下。是推徳升進。此是等隨順一切眾生回向門。方便波羅蜜爲主。餘九爲伴。約智門中諸位通治。約位門中治十住十行中出世大悲處俗。不自在障。令得自在。

第二推徳升進。從如諸菩薩已下。至辭退而去。有十八行半經。分爲五門。一推徳升進。二示善知識方所。三舉善知識名爲正趣。四重嘆善知識光明威徳神通普化。五勸令往問。

問曰。此何意不云辭退而去。

答曰。爲此觀世音菩薩會中見正趣菩薩。悲智二位在此位齊滿。表悲終卽無明之智自成。明悲智無二體故不辭去也。又明從師子頻申比丘尼。修悲起智。從此第八回

向已去至第十地神。卽從智成悲。卽天神是智。地神是悲。明智悲合體卽普賢行自在。此明智悲應眞體通神性。名之天地之神。非世鬼神也。觀世音菩薩云。東方有一菩薩名曰正趣者。明正智無邪故云正趣。從空而來者。明智體無依性無形質。神無不徧。自體眞空起如幻身。應緣利物。一剎那際響應十方。性無往來。以虛空而現幻像。故雲從空而來東方者。表是智也。雲南方表法爲虛無。爲離中虛爲明爲正爲日。離者麗也。以明麗於地者。以北方爲坎。爲黑。以子爲陰極。癸爲陰終。以背黑。而從明背邪而從正。是初啟蒙之位。故往南方。今至第八眞如相回向。卽明東方爲智爲震爲雷爲音聲爲靑龍爲春生爲福徳爲吉慶。日生於寅出於卯。定是非於辰巳也。至午巳東。總屬陽位。午爲陽極未爲陽終。自未至醜。是陰位。以此第八智明眞如相回向。卽取東方爲智。明照萬邪故。入於生死震動萬有令明生故。教化眾生達眞如故。照愚夫道成君子之徳故。破佞邪道成正智故。照一切惡生一切善故。長諸善根成白淨無垢吉祥福徳故。故東方表智。西方表悲。以此二位明悲智齊故。正趣菩薩從東方以來白花山西一處而見。以明東表智西表悲。此觀音正趣會悲智二位。一分始終自此已去從智行悲也。卽次後天地之神。是以明從悲行智卽行狹不終以智行悲。卽行廣無限自在故。如十地位滿智悲功成十一地中。還以悲爲體以智爲用。卽摩耶是悲。生佛是智。如是一一位中升進皆有意趣。總別同異如東西南北。表自有趣求啟迷發明。卽往南方表之。若明智悲益俗。卽東西表之。觀音在白花山西者。白者金像也。西方白表金位也。主將位也。東方者。木位。主靑像。主相位也。相主生。將主殺。如來以約世間法則安立法門令世間易解故。以此殺害之處置大慈悲之門。以爲救苦。以東方春生之位。置大智之門。以表智生眾善。令易達其事故。如老子云。上將軍居右。偏將軍居左。明上者而具慈恐妄殺也。而實大像混然。何有方形而可得也。但約法立名設其則也。然智悲之道。以一法而滿十方。以一行而徧一切萬行。𨿽然約世軌則設法。不無如世陳設者。是隨方應用也。是故此經觀世音菩薩云。東方有菩薩名爲正趣。表第八智位。照世間大夜故。此同十住十行十地十一地第八無功智之大用故。位同升進生熟逆順有異。此正趣菩薩從空中來。至娑婆世界輪圍山頂。以足指按地。其娑婆世界六種震動者。表智能破闇眾生惑滅境亡散也。智現妄亡。妄業所報得大地之境界亦亡散故地動。動者散也。如定現前妄亡智應報境盡亡。足指按地者。智之所行也。表以法空起智現。前眾執皆散。輪圍山是妄所執之報境。無依智現所執境無。以禪觀方明不可以想心斟酌。一切皆以眾寶莊嚴者。明妄亡境滅。隨智淨福相應卽諸功徳便現身放光明映蔽一切日月星電天龍八部釋梵護世四王所有光明皆如聚墨其光普照一切地獄畜生者。如三界之光。皆有漏業。隨生滅心功徳所生。皆未離生滅我所。有漏業果。皆有自他能所。得業在如眞理智無漏無我無作具法性淸淨。任性大慈悲之智光。非世所及。無有隔障邊際分劑可及。十方洞徹六道徧周故。已下智悲之行。如經具明。

第一正入當位法門中。從爾時善財童子已下。至我惟知此菩薩普門速疾行解脫門。於此段中約立五門。一依教速往詣彼菩薩所。二頂禮合掌申請所求。三正趣菩薩說自所行法。名普門速疾行解脫。四善財致問。於何佛所得此法門所從來剎去此幾何。來已久如。五正說所緣因依得法所在久近之數。云善男子我從東方妙藏世界普勝生佛所而來此土。於彼佛所得此法門者。此約實而論。智無方所遠近之體。約以表法中云東方妙藏世界普勝生佛所得此法門。明東方是眾善發生之位。妙藏世界者。是自妙理法身根本智藏性周圓滿普徧十方。名爲世界。普勝生佛所得此法門者。明從根本智生差別智響應眾生。意明不移根本智大用而無功故。從彼發來已經不可說佛剎微塵數劫者。以根本智超塵出劫。不屬數量所收。一一念中。舉不可說不可說佛剎微塵數步者。明念念中超出過如是情量度量。一一步過不可說不可說世界微塵數佛剎。我皆徧入至其佛所。以妙供具而爲供養。此諸供具。意明。根本智性自徧周。差別智業用亦如根本智徧周所作供養諸佛依根本智起。以根本無作智印。起如幻業用。普印諸供養具無功而自成。以用歸本故。明此第八回

向已前以根本智行差別智。具大慈悲。及世所有一切功巧。五明技術之法饒益眾生。此位差別智終約用從本。總無功用。任法自成。教化眾生亦復如是。自餘如經具明。此是眞如相回向。以願波羅蜜爲主。餘九爲伴。約智門中諸位通治。約位門中以治有功用行入於世間。無功用智任運大悲。此位明有學諸法已終會令悲智一性無二徧周故。在觀音會中一處而見。第二推徳升進門中。從如諸菩薩已下。至辭退而去。有八行半。經約立五門。一推徳升進。二示善知識所在方所。三舉其城名墮羅缽底。四舉神名爲大天。五禮敬辭去。隨文釋義者。城名墮羅缽底。此云有門。爲此第九回

向主大法師位。同十住中法王子住十地中第九妙善慧地。有大法門饒益眾生故。故城名有門問曰。何故此位見大天神。爲明第九無縛無著解脫回向智淨爲天。其智無依不爲不思而恆應萬有。故號天神。卽是此界幹神是也。自會此智道相應也。凡爲天地日月五星名山大川五嶽四瀆河海社稷之神。皆是菩薩所爲。非是凡世鬼神力所堪能故。以乾爲天門。以淨無垢智現眾法故。巽爲地戶。以巽爲風。動生萬物。勝持萬物荷負大地故。以配長女主持陰位。如初會風神是也。今大天神城名有門。如天淨體現世一切所有法門。此依化主立名。有大法門故。城名有門。如天現像善惡俱示。如天無思。賞罰應時。此天神卽是無爲無作淨智爲體。一切眾生同共有之。從自心迷惑智殊品。見各不同。淨穢皆別。若心淨者便爲淨土。名第一義天。一切智天。非如五行生滅天也。此天神是應眞名神爲明。修行升進漸智通靈性。號之爲神故。

第一正入當位法門中。從爾時善財童子已下。至我惟知。此云网解脫門。於此段中約立五門。一念善知識教思惟升進。二漸次遊行至有門城。三推問諸人大天所在。四知其所在。往詣頂禮申請所求。五時大天出。四長手取四大海水。用洗其面。持金花以散善財而爲說法。隨文釋義者。出四長手取四大海水自洗其面者。明發大菩提心者難得難見。取四大海水用洗面者。明貴發心者洗面方觀。持諸金花以散善財者。明貴重而觀貴敬供養能發大菩提心者故。又表四長手取四大海水以四無量心四攝法攝眾生故。用洗面者明以大悲水以從智用觀察眾生恆攝受也。如芬陀利華者。百葉白蓮華也。明端正香潔人皆樂見。菩薩亦爾。心端行正能說法。香燻澤人心。皆令解脫。人皆樂見。善男子我已成就云网法門者。明大悲云普覆一切雨教如网漉眾生故。善財問言。此法門境界云何。如下所明。金銀琉璃頗梨車磲瑪瑙大焰寶離垢藏寶大光明寶寶瓔珞寶耳璫及寶冠寶釧寶鎖珠网種種摩尼等及華鬘香一切衣服音樂等具皆如山聚。及無數百千億諸童女眾。而彼大天授與善財令其捨施攝受眾生如經廣說。及所教化饒益眾生之行。如經廣明。此是第九無縛無著解脫回向行中善知識。以力波羅蜜爲主。餘九爲伴。約智門中同治。約位門中偏治處於三界菩薩人天眾中說法。不自在障。令得自在。入於靈智。神化自在轉正法輪。

第二推徳升進中。如諸菩薩摩訶薩已下。至辭退而去。有十行經。約立五門。一推徳升進。二示善知識所在云在。閻浮提摩竭提國菩提場中。三舉善知識地神名安住。四勸詣彼問。五禮敬辭去。隨文釋義者。

問曰。何故不雲南方。云閻浮提摩竭提國菩提場中有地神名安住者。

答曰。此同十住中第十灌頂住。回彼解脫入於生死。令隨智大慈悲饒益眾生悉圓滿故。但云閻浮提無別偏求。此以等法界回向法故。又菩提場主地神是總攝義故。十地仿此樣式。摩竭提國者。前已釋也。菩提場主地神者。以前明天神主智圓滿。此云地神主慈悲圓滿。表地能荷負萬有長養眾生故。以表慈悲處下生諸法門育載荷負眾生皆令離生死苦故。以地神表之。亦明地神是此位菩薩主持。卽是此號地神也。明大悲厚載萬物。菩提場中者。此位會菩提理智慈悲五法爲一。皆圓滿故。名安住神者。於此五法齊圓無所傾動故。

第一正入當位法門中。從爾時善財童子已下。至我惟知此不可壞智慧藏法門中。於此約立五門。一漸次遊行趣摩竭提國菩提場內安住神所。二百萬地神同在其中。同共稱嘆善財至徳。三百萬地神放大光明照大千界。普皆震吼莊嚴大地。四示善財往業善根。五舉自行法門。名菩薩不可壞智慧藏解脫門。授與善財。隨文釋義者。百萬地神表大慈悲行圓滿故。咸放光明照三千大千世界者。明智滿悲圓。又三千大千世界一時震吼者。皆明善財至此位智悲總圓滿。生死涅槃染淨業謝。福增報現致使如然。地神以足指按地。百千億阿僧祇寶藏自然湧出者。表善財自行所及故。足指按地。又表善財始發行入此位故。旣入此位報境。便現所現寶藏是也。初舉地神自行報果。後舉善財所及處。我得菩薩解脫名不可壞智慧藏者。明悲從智起卽無可壞故。藏者。以法界行。智無不含。悲無不滿。無生不濟。無苦不救。智悲徧周。名之爲藏。於行不著名爲解脫。凡所差別智中所行。大慈大悲皆是菩薩行故。惟法身根本智是佛也。善男子。我憶自從燃燈佛已來。常隨菩薩恭敬守護觀察菩薩所有心行者。明從根本智起差別智學慈悲行也。乃至如下文廣明。善男子。乃往古世過須彌山微塵數劫。有劫名莊嚴。世界名月幢。佛號妙眼。於彼佛所得此法門。乃至不可說不可說佛剎。微塵數如來應正等覺悉皆承事者。明大悲行深廣自不求安。乃至示成正覺入涅槃。總是菩薩行收妙眼如來及世界。總是智慈自己之法故。如毗盧遮那如來處道滿圓極之報身報土。如是菩薩行無始無終。是尋常家事周滿十方。如因陀羅网也。自從此已去。入十地位中。所論發心近遠皆是多。表大悲深廣。不限其生及以劫量。無始無終然亦不出剎那之際也。隨世多劫約智無時。此是等法界無量回向。以智波羅蜜爲主。餘九爲伴。約智門中諸位通治。約位門中治出世智悲。回入生死中令自在故。已下推徳升進入初地位中也。

善財童子善知識十地位。自此已後十个地中修行。一依安住地神所智悲之行。以彼十住十行位中出世智悲之行。猶多滯淨。以十回向大願和融出世間眞俗二智。使恆處世間行大慈悲智無淨染。𨿽處世間。如淨蓮花處水不污開敷菡萏色香第一。菩薩處世大悲行花開敷功徳第一。下九个天神一个瞿波女總是女類。並是俗流無出家類。明以前出世間入於世間如回向法長養大悲。以女表之。夜神者。以明入於世間無明大夜以法照凡令開敷明解故。以出纏妙智入俗接生名之爲神。亦以慈悲之行。處於天地晝夜之中。以爲神位持世間法。則養眾生故。以家法以化初心。智未具者。若以智滿。便同俗士。現同外道工巧技術。智增悲妙。便入諸天地靈神位中。生持世法祐護眾生。以其靈智十方應現各不同。然其本身不離一切諸佛眾會。而亦不壞十方。示現佛身故。應知如是次第修學不滯其功。

第二推徳升進中。從如諸菩薩摩訶薩已下。至辭退而去。有七行半經。約立五門。一推徳升進。二示善知識所在。云在此閻浮提摩竭提國。三舉城之名號迦毗羅。四舉善知識夜神號婆珊婆演底。五禮敬辭去。隨文釋義者。城名迦毗羅者。此云黃色。此城上古有黃頭仙。於此修仙道故立名也。表法中。以夜神智會中道合中宮黃色。黃爲福慶之色。應眞菩薩內懷白法外現黃色。是福徳之色故。城名黃色。摩竭提國是如來示現成菩提道處。明此位升進會本位故。如十住中初位妙峯山頂。以方便定力。會佛出纏智慧妙理之體。此十地中初地菩薩位會如來智慧入纏大慈悲中菩提果故。已後例然。神名婆珊婆演底者。此云主當春生。爲此神主當眾生春生諸苗稼也。表法中。是主當初地菩薩升進春生萬行之苗稼也。以能常於生死海破一切眾生爲明暗故。名爲夜天。又智自在故。名之爲天。大方廣佛華嚴經論卷第四十七入法界品第三十九之七

第一正入當位法門中。從爾時善財童子已下至我惟知此破一切眾生癡暗法光明解脫門。於中約立五門。一念善知識教思惟升進。二漸次遊行至於彼城從東門入佇立未久便見日沒。三以四種念善知識勝徳。四見夜神於虛空中處寶樓閣香蓮花藏師子座上身如金色目發紺靑形貌端嚴。五善財見其夜神以身投地禮夜神申請所求。從見夜神已後復立六門。一見夜神身色端正皮膚金色目發紺靑。二見夜神身著朱衣梵冠瓔珞。三見夜神星像炳然在體。四見夜神一一毛孔皆化度無量眾生隨根與法或生天上人間聲聞緣覺所得不同。五見夜神或示現菩薩三昧種種自在。六善財投身於地禮夜神足合掌申請所求法門。此之境界身量毛孔乃是法界之身。極其法界際境界也。令修行者仿而學之。十地方終舉樣極令學才得其分也。乃是全中之分故。以智之境界及時不遷。卽全約位升進。卽分於申請所求中。復立十七門。一善財冀望依善知識獲佛功徳法藏。二夜神稱嘆善財授與自己所行之法。三舉法門名目名菩薩破一切眾生癡暗法光明解脫。四善男子我於惡慧眾生已下。舉自所行大慈悲之行。五夜神說二十一行頌以自己所知之法勸善財修學令入。六善財白夜神發心久近。七又問夜神得此法門其已久如。八從乃往古世過如須彌山微塵數劫舉自發心久近劫數。九舉劫名寂靜光。十舉世界名出生妙寶。十一舉有四天下名寶月燈光。十二舉城名蓮花光王名善法度十三舉城東有一大菩提樹下有佛號一切法雷音王城正覺。十四舉有夜神名淨月所告有佛出興。十五舉自己身爲王夫人名法慧月。因供養彼佛發菩提心。經須彌山微塵數劫。不生惡道種諸善根。經八十須彌山微塵數劫。常受安樂。於彼佛菩薩所常修善根。而未滿足菩薩善根。十六復過萬劫於賢劫前有劫名無憂。世界名離垢光。有五百佛於中出現。我爲長者女名妙慧光明。其本夜神生在妙幢王城中作夜神。又來震動我宅放光現相。贊嘆妙眼如來所有功徳。自爲前導引至佛所。我才見佛卽得三昧。名出生見佛調伏眾生三世智光明輪。十七得三昧力故。得憶念如須彌山微塵數劫其中諸佛出現。於彼佛所聽聞妙法。以聞妙法故卽得此破一切眾生癡暗法光明解脫。得此解脫已卽見其身。徧往佛剎微塵數世界。已上明發心久近。已經八十一須彌山微塵數劫。又經萬劫。其中一須彌山微塵數劫又一萬劫。於佛菩薩所。修善根方得三昧。名見佛調伏眾生三世智光明輪。又以憶念劫中得見一切須彌山微塵數佛。以諸佛所修行聽聞妙法。方得此破一切眾生癡暗法光明解脫門者。在憶念劫中。方得此破一切眾生癡暗法光明門。此明得法久近。總是八十二須彌山微塵數劫。又經一萬劫爾所劫中。常以女身行菩薩行。明修大慈悲心深厚。舉劫長遠。以最後憶念劫中該含三世一念普周皆是一念中多劫也。如初舉徧往佛剎微塵數世界一一世界中佛悉供養承事。次舉百佛剎微塵數世界。次千次百千次不可說佛剎微塵數佛剎悉皆徧往承事。及所說法門悉皆領受。漸漸增長滿十方法界供養諸佛。教化安樂一切眾生。此是初地以百爲首。便滿十方一切法界無盡佛剎。不同三乘但言百佛不云百佛剎微塵及以不可說佛剎微塵世界等事。自餘如經具明。意明處世行悲深厚不求出世之心盡窮劫也。此是初歡喜地善知識。以檀波羅蜜爲主。餘九爲伴。此明入俗同纏長養大慈悲門。具足檀波羅蜜令得圓滿。以修慈故。多生不離女身以表。無出世相。常處俗流也。此十地中總明處世長養大慈悲門。十个善知識無出家相。總爲女天。說多生因本發菩提心時。亦是女身。以表十地是入眾生界長養大慈悲之行也。以表女是慈悲能長養子孫無疲勞故。用明菩薩養眾生故。

第二推徳升進中。從如諸菩薩摩訶薩已下。至辭退而去。長行有十五行半經。偈頌十行經。於中約立五門。一推徳升進。二示善知識居處所在。云此閻浮提摩竭提國。菩提場內有主夜神名普徳淨光三善財說頌嘆婆珊婆演底夜天神徳。四善財說頌已頂禮夜神足。五辭退而去。此普徳淨光夜神。是婆珊婆演底。往劫爲王夫人時。於夜覺悟之。師於八十二須彌山微塵數劫。又經一萬劫。常爲其師引接示導。如前所說者是。不雲南方。直云摩竭提國菩提場內者。表修行處生死之慈悲。不出菩提體別有世間慈悲行故。故閻浮提及摩竭提國是世間菩提場內者。表此世間在菩提場內。明會世間慈悲之行是菩提心內所行之行不別有也。表處纏大慈大悲之行與覺體一也。明果作因因果一也。如下善財嘆夜天頌云。多劫在惡趣。始得見聞汝。亦應歡喜受以滅煩惱故。以明修大慈悲行。要經多劫住生死苦海不以爲厭。慈悲行方得成就故。明修出世道一念而卽現前。行大慈大悲行不限劫數也。自餘如文自具明也。多劫約俗一念約眞。二事通融自體無礙。卽乃是一念中多劫。多劫中一念。以眞俗體不礙故。

第一正入當位法門中。從爾時善財童子已下。至我惟得此菩薩寂靜禪定樂普遊步解脫門。於此段中。約立五門。一念善知識教思惟升進。二漸次遊行至普徳淨光夜神所禮敬申請。三夜神爲善財說種種法。四夜神說自行法門名。菩薩寂靜禪定樂普遊步解脫門授與善財。五夜神正說以此法門。普見三世一切諸佛及國土道場眾會。及救護一切眾生故。隨文釋義者。法門名菩薩寂靜禪定樂普遊步解脫門者。此是戒波羅蜜。以法身爲戒體。卽一切境界性自禪故。法界性禪卽智自徧周。以智徧周所以普遊步故。常處生死行大慈悲。長養自體大慈悲心。於法性之中具菩薩行徧法界故。菩薩寂靜禪定樂普遊步解脫門。明處生死中菩提法樂。亦能具足菩薩大慈悲。復能徧行普賢道故。此明自心菩提場內菩薩大悲之行。名普徳淨光夜神者。智悲徧周照眾生之長夜故。名爲淨光。具慈育俗名之爲徳。其智不爲性自大用徧周名之爲神。如此禪體。以菩薩行大寂靜法界無礙大慈悲心。寂用徧周故。約其功用安四禪之名。經云。分明了達成就增長思惟觀察堅固莊嚴不起一切妄想分別大悲救護一切眾生一心不動修習初禪者。以法身根本智正緣念。度一切眾生不名妄想。以不緣惡法故。以法性理中所分別所緣利物。皆以智爲依止。成大慈悲之門無世染習故。不名妄想。又云息一切意業攝一切眾生智力勇猛喜心悅豫修第二禪者。息一切意業是偏慈不普心也。喜心悅豫者。以此二地菩薩行以法性菩提之慈。以攝化一切眾生之法悅樂故。名爲二禪。思惟一切眾生自性離生死。修第三禪者。明以普見一切眾生同一菩提法性自體解脫。以爲禪體。不自獨見一身有禪體故。以一切眾生總體解脫故。修第三禪。經云。一切眾生自性厭離生死修第三禪者。自性厭離生死。此是譯經者誤也。應云一切眾生性自離生死故。修第三禪。悉能息滅一切眾生眾苦熱惱。修第四禪者。此一乘菩薩。從初發心乘如來菩提心根本智乘。修大悲行處生死海。觀達眾生根本源底同一如來菩提體用智海。便常以法界智日。常於不達迷暗之夜。爲一切眾生解諸迷暗。不同前三乘別求自己淸淨樂果而實未曾而得究竟一切樂果。是故說法華經會三歸一。來歸此法故。已下所有利眾生之行門。如經具明。此是持上上十善戒。以菩提體爲戒體。以居菩提場內夜神表之。以菩提心成大慈悲爲戒體。十回向以舡師爲戒體。十行中釋天童子。以工巧諸技術以爲戒體。十住中海云比丘。觀十二緣生法自體淸淨以爲戒體。於此第二地中。以菩提場內普徳淨光夜神以爲戒體。此明菩提中智處於世間修慈悲門。以爲戒體。此是第二離垢地中善知識。以戒波羅蜜爲主。餘九爲伴。治菩提心處於生死海行於慈悲。不自在障令得自在故。此明和融菩提生死一不自在使令自在。此位中。以菩提體觀三界無生滅性。是總相觀。

第二推徳升進中。從如諸菩薩摩訶薩已下。至辭退而去。長行並頌。有二十五行經。於中約立五門。一推徳令善財升進。二示善知識處云去此不遠於菩提場右邊有一夜神名喜目觀察眾生。三普徳淨光天重爲善財說頌。四善財頂禮普徳淨光神足。五辭退而去。釋曰。去此不遠者。明以菩提爲第二戒波羅蜜在菩提場內。此第三忍波羅蜜還以菩提爲忍行故。去此不遠。於菩提場右邊者。以右爲智位。左爲悲門。明以菩提起行成其忍慈。不忍卽無慈故。明以有忍故。能行慈悲。有一夜神名喜目。觀察眾生者。是忍中之慈。名之喜目。不捨眾生。名爲觀察。又觀根攝化名爲觀察眾生夜天神者。前位以菩提爲戒體。都淨三界有欲之心。下界散動心欲上二界忻禪樂淨心欲。此第三發光地。以修八禪能同彼禪。不染禪性。能同欲界。不染欲性。名爲發光地。名爲夜天。其智應眞。號之爲神。於三界中教化眾生自在。名之爲天。亦明此位一一別治三界中欲習令淸淨。得三界中同別之相。名觀察眾生夜天神。四地生諸佛家。五地習世間藝能。六地三空寂滅神通定現前。得寂用神通自在。周徧十方攝化眾生。此已上得出世間中世間自在故。第七地已去入世間自在。如十回向中。亦有此勢分。十住十行亦然。又有勢分不同。如十回向中。卽回十住十行中解脫入於世間。至第七回

向位中。升進通聖。卽見觀音正趣菩薩。至第九第十回

向中。卻還世間。智通於神持眾生界。乃至九地總是神位。十地釋氏女瞿波。是如來往昔爲太子時妻。表十地慈心法喜已滿故。從前十回向已後。修處世間慈悲之位。至第二地。菩提場內普徳淨光神。是會菩提體一分之極。從此二地已後至三地。以於菩提場中起用。一一禪界同別修行六地中。方於菩提體中起用始寂用自在。第七地純是處纏。修菩提中慈悲及智使令圓滿。至八地方始智悲任用無功而自成猶須念本願及佛加持方始明了。九地十地方始學佛十力四無所畏。前從普光明殿說十信心位已。次升天明五位升進。猶恐隨言說教中。不能具足體會其五位中升進同異之意。於此法界品中。以善財求善知識名目居處國土城名年歲。園林報果南北東西近遠男女聖凡天人龍神以法及像表之。令會其聖意升進次第之行。使令學者善得其宜。不令錯謬不滯其功。於中有十三行頌。嘆如來境界喜目夜神能知。如文具明。

第一正入當位法門中。從爾時善財童子已下。至我惟知此普喜幢解脫門。於此門中。約分五門。一念善知識教思惟升進。二善財意欲詣喜目觀察眾生夜神所。三夜神神力加持善財令知親近善知識多所饒益。四善財蒙加持已速發此念。自知由親近善知識能勇猛勤修一切智道。五善財詣喜目夜神所觀察夜神。攝化眾生饒益境界。從此所見夜神。在於如來眾會道場。坐蓮花藏師子之座。已下長科爲十二段。一爾時善財童子發是念已已下。至皆令歡喜而得利益。有五行半經。明初觀喜目夜天攝化境界分。二所謂出無量化身云充滿十方一切世界已下。至如是宣說一切菩薩種種行法而爲利益。於中有八十三行半經。明以十波羅蜜攝化眾生分。三復於一一諸毛孔中出無量種種眾生身云已下。至主方神等相似身云周徧十方充滿法界。有十七行半經。明菩薩喜目夜神毛孔化身十方同類攝眾生分。四於彼一切眾生之前現種種聲已下。至從初發心所集功徳。有八行經。明喜目夜神出現徧滿十方音聲說喜目神初發心來所有功徳親近諸佛及所行波羅蜜海分。五所謂承事一切諸善知識已下。至令無量眾生住如來地。有四十六行半經。明前所現音聲所說喜目神所修行及供養諸佛教化眾生境界分。六爾時善財童子見聞如上所現一切諸希有事已下。至堪修普賢菩薩行故。有八行半經。明善財童子見如上教化境界得入此喜目夜神所行法名不思議大勢力普喜幢自在力解脫法門分。七爾時善財童子已下。一行半經。明善財說頌嘆喜目神功徳分。八頌中有十行頌。明正申頌意嘆夜神道徳分。九爾時善財童子已下。三行經。明善財問夜神得解脫久近分。十我念過去世已下。至其心不忘失。有二十六行頌。明夜神答善財住劫久近分。十一從此後供養十億那由佛已下。至了知十法界一切無差別。有六十五行頌。答善財住劫供養諸佛久近多少之數於此供養分。中有十一段。前十段各有十佛名。後一段有一佛名。皆配十一地中隨位升進。一地配十佛名號。十地配百佛名號。十一地配一佛名號。明後一攝前多故。明一地具十地行故。以十波羅蜜互參成故。第一從此後供養十億那由佛者。配初歡喜地。明初總攝末故。初含多故。願廣大故。初地明勝願發心初卽多故。是總相義。此初地是第二地中初地故。乃至十地是第三地中十地故。初佛功徳海者。是第三地中初地。檀波羅蜜門爲主。餘九爲伴。以此位是第三地中前後地內十波羅蜜。總在此位中。餘位亦仿此相收。如帝网相。入一入多故。此明忍體總收因果徧也。五位中位。位皆然。第二一切寶光剎其劫名天勝者。第二離垢地。戒波羅蜜爲戒體故。天者。表淨戒自在勝於煩惱。名爲天勝故。五百佛興世者。以戒波羅蜜爲主。五位中五百个波羅蜜。總以戒淨體收。名爲五百佛興世。若於自心境自體無垢。外別見他佛是人未離魔業。初佛號月光輪。表戒光圓滿。餘九佛號。是戒中主伴。波羅蜜因果名號如下。如是等諸佛我悉曾供養尙於諸法中無而計爲有者。爲智波羅蜜未圓明升進未熟戒取猶在。表以升進生熟論之。至於十地智波羅蜜圓明。有五百重升進。習气生熟不同。此明總相中別同中之異。以一發菩提心已受無量安樂。所修生熟十地猶存。十一地方盡二愚至佛位。爲對習气安立諸地。職位治之。計其理智十地差別。如空中鳥迹。然約其習气同別行相非無。次第從此復有劫。名曰梵光明者。是第三發光地位修八禪。都治三界習障欲界樂欲障上二界樂禪障。現第一義天光淨無障。號劫名梵光明。梵名淨也。治天界染淨習气。一分淨名爲淨光明。世界名蓮花燈。此是當位行無染名也。莊厭極殊妙以忍波羅蜜爲莊嚴故。名極殊妙。以忍爲行首故。彼有無量佛者。以明忍體總收諸行故。云彼有無量佛我悉曾供養者。以忍辱恭敬。爲供養一切佛故。初寶須彌佛者。以第三地忍辱謙敬。爲行中髙勝故。如須彌山髙勝也。此佛爲主。余佛爲此忍中之伴。已下一一隨十地十一地十波羅蜜萬行主伴配之。一切諸佛。皆依此五位行中理智願得佛果故。離此法別見佛者。無有是處。以智所行。及處說名劫量大智之境。都無有時日歲月也。皆須約自實佛實智實法而論。不可隨自他虛妄見也。若智滿行周一切總佛。第四地配精進波羅蜜八十那由他佛者。表八正覺道爲精進行體故。餘八邪之行非佛故。那由他者。萬行總數。次第五地禪波羅蜜中。劫名寂靜慧。剎號金剛寶。表法性身爲禪體。明語默皆寂靜也。金剛總明禪體無壞性。於中有千佛次第而出興者。表禪攝用歸本。以十地中一地有百波羅蜜爲主伴。此禪位中收十地位爲千次第也。第六地般若爲主有。劫名善出現者表。智慧善能出現諸法剎。號香燈云者表。智慧爲香破暗爲燈說法普覆爲云。億佛於中現者。以般若從用。以億舉數之。前位千此位億也。第七地中有五百諸佛。於中而出興者。表方便波羅蜜。通收五位門出世智慧。總入俗同事成大悲行故。舉五百佛爲行數。劫名集堅固王者。處纏不污方名堅固。王者自在義。第八地有八十那由他佛者表無功用之大用。已終八正之總備。第九地六十億那由他佛者。一那由他當此溝。是此第二十數。表法師之位。法雲普雨六道化周。亦表第一般若。總通十地位雨法滿故。第十地中有三十六那由他佛者。表智圓三世六位齊明因果徹故。以智增明三世六位無始終一圓智故。第十一地有一佛者。表收三世六位爲一法界無礙大用故。此收別同本依根本智故。成普賢門佛果圓故。一多徹故。一如經細看文義。皆自有此意。非是人情彊安立也。第十二段中。善男子已下至我惟知此大勢力普喜幢解脫門。有九行半經。明都結已上發心始末因果劫量分。於此段中。彼轉輪聖王名十方主能紹隆佛種者。豈異人乎。文殊師利是也。爾時夜天神覺悟我者。普賢菩薩之所化也。其王寶女蒙彼夜神所化者。卽此喜目神是。表法是依根本智法身之理起差別智。行表大慈悲不限時劫。以佛剎微塵數以況之經如是等劫量修行得此大勢力普喜幢解脫者。明第三地修三界別對治四禪八定得自在故。處世行慈悲行忍。行一分終故。始於一切善惡眾生常歡喜不厭故。以此修行劫數。答前善財所問發心久近故。明忍性徧周一時總答又明智無前後故。經云禪波羅蜜所有資具者。明施戒忍精進四念觀三十七道品等是禪家資具。亦以五停心觀十八事物空閒寂靜是禪家資具。亦以師弟法智之正教是禪家資具。亦以十波羅蜜與四攝四無量爲助。顯法界體用自在。是禪家資具。此是第三發光地善知識。以忍波羅蜜爲主。餘九爲伴。治三界中。住禪染淨二障。一分行大慈悲使無礙故。如是染淨二習。一分微薄始於善惡眾生。一分不生厭捨。得大勢力普喜幢解脫門。前五位十地中。言說所陳恐不能了。意至此位中以善財求善知識名目處。所男女長者比丘比丘尼優婆夷菩薩夜神等名行相狀。托法及事以表之。使令易解。

第二推徳升進門中。從如諸菩薩摩訶薩已下至辭退而去。有十四行經。約分爲五門。一推徳升進。二示善知識所在。三舉善知識夜神名普救眾生妙徳。四勸善財令往詣。五禮敬辭退。隨文釋義者。在此會中有一夜神者。明菩提及智悲圓滿名在此會中。夜神如前所釋。此是十地中第四焰慧地。生諸佛家住菩提位。長大慈悲門。以第二地夜神名普徳淨光在菩提場內。明與菩提心相會。爲初地是勝願發心二地。方會眞體得中道故。自此已後直至十地。長養大慈悲心方終。十一也純是普賢之處世妙行前三。地治三界業一終。名爲發光地此地。生如來家淨慧現前名焰慧地自余。如文自具。

第一正入當位法門中。從爾時善財童子已下。長科爲十四段。一爾時善財童子已下至作是願已有六行半經。明正念喜目夜神之教思惟趣入不違其善知識教分。二往詣普救眾生妙徳夜神所已下至放光入善財頂充滿其身有五行經。明普救夜神放眉間光明名智燈普照入善財身分。三善財爾時已下至令得一切智淸淨光明故有三十九行經。明善財蒙光入身卽見智燈普照法門所照境界及普救夜神所行之教化眾生境界海無邊分。四時善財童子見此夜神如是神力已下至以偈贊曰有五行經。明善財見其夜神神力以偈贊徳分。五善財正說二十行半偈。重明前所見法分。六爾時善財童子說此頌已已下至修何等行而得淸淨有三行經。是善財請問修何等行而得淸淨及問得此解脫其已久如分。七夜神云善男子已下至我承佛神力今爲汝說有九行半經。明夜神推法難知非是天人及二乘所能測知推以佛神力爲汝說分。八善男子乃往古世已下至示現如來出現不思議相有九十七行經。明轉輪王城北菩提樹前寶花光明池中蓮花十度放光饒益不同及一切境界普興莊嚴云分。九善男子此普照三世一切如來已下。至頌有四十八行半經。明寶花燈王城北蓮花中初佛出現普賢菩薩告知輪王與眷屬俱往見佛及偈贊如來出現分。所說十行頌贊如來徳。如經具明。十爾時轉輪聖王已下至發阿耨多羅三藐三菩提心。有七十二行半經。明轉輪聖王及女興供其女妙眼獲益發菩提心分。十一善男子我念過去由普賢菩薩善知識已下至聽聞說法依教修行有十六行半經。明都結已上修行因緣眷屬名號及因普賢發起善根分。此初佛所得法菩薩普現一切世間調伏眾生解脫門。十二善男子過毗盧遮那大威徳世界圓滿淸淨劫已次有世界名寶輪妙莊嚴劫名大光有五百佛於中出現已下十佛所此普救夜神。於一一佛所受生而爲不同供養聽聞諸法。如文自具。十三善男子此世界中有如是等佛剎微塵數劫。一切如來於中出現。我皆承事恭敬供養。所說法門皆不忘一文一句已下至頌有十行半經。明總都結所經諸劫供養諸佛得法門分。此段明智滿行周自佛會爲一法界故。都舉佛剎微塵爲量也。大約且以自佛果徧故。如下一段頌。總都結如上所供養佛數。作十一段。十十爲首。總有須彌山微塵數佛。曾所供養。此都言十一地自行佛果故。自行相應他佛自會一體也。不可作一面自他之求。十四我惟知此菩薩普現一切世間調伏眾生解脫已下。是推徳升進。隨文釋義者。云往古過佛剎微塵數劫有劫名圓滿淸淨者。此是一切智之圓滿普照之體也。其世界名毗盧遮那威徳者。此是種種差別智之純雜光明自在。此是精進行之徧周。有須彌山微塵數佛於中出現者。是精進位升進差別智廣量髙出世間之果也。前位舉三十六那由他又一無量。又五百更有一佛爲升進見佛智之廣量。此須彌山微塵爲佛量也。明勝進髙升。此世界東際輪圍山側有四天下。名寶燈花幢者。明東際及以寶燈花幢者。總明修差別智也。有百萬億那由他諸國土者。此明一切智智主伴法門眷屬攝生報居境界也。此四天下閻浮提內有一國土名寶花燈者。此明差別智自在照曜義也。於中眾生具行十善有轉輪王於中出現名毗盧遮那妙寶蓮花髻。於蓮花中忽然化生者。表一切智種種差別智生皆無所生而生無所染也。三十二相者智所報生也。七寶具足者。表七菩提分也。王四天下者。四智徧周也。恆以正法教導羣生者。正智現行無邪行也。王有千子者。萬行具足也。夫人寶女。並表法樂慈悲也。其有一女名普智焰妙徳眼者。此是普救夜神會智悲之行。其此世界淨穢合成愚智同居卽是。此位會融染淨成智悲二行。於其城北菩提樹前有香池名寶花光明者。此表法身戒定體之香也。香池之內出大蓮花。名普現三世一切如來莊嚴境界云者。是於法身中起十波羅蜜行也。能現一切諸佛境界如雲故。須彌山微塵數佛於中出現者。總明一切諸佛皆以一切智智大慈大悲十波羅蜜法身池中起精進行而出現故。已下香池中蓮花十度放光者。明節級利生。十千年前此大蓮花放淨光明名現諸神通成就眾生。若有眾生遇斯光者。心自開悟無不了知者。配檀波羅蜜爲主。餘九爲伴。十千年後佛當出現者。每以智波羅蜜爲佛出現互體爲十。及以百千萬。皆以智爲十佛也。又九千年前放淨光明名一切眾生離垢燈者。配戒波羅蜜爲主。餘九爲伴。九千年後佛當出現者。至智波羅蜜是佛出現八千年前放大光明。名一切眾生業果音。若有眾生遇斯光者。悉得自知諸業果報者。配忍波羅蜜中十波羅蜜。八千年後佛當出現已下。七六五四三二一。總如是以配之。末後云供養佛剎微塵數佛者。智滿行徧自心如佛。行總如佛。見總如佛。十方世界無不是佛故。已下頌中一百一十个佛號者。配此十地十一地因果佛位故。頌云初佛名智焰。卽是初歡喜地。檀波羅蜜爲主。餘九爲伴。是初地中檀波羅蜜中十波羅蜜。互爲主伴。皆隨波羅蜜佛名號審觀之自見意況。從此次第復有十佛出。初名虛空處者。此配第二離垢地。戒波羅蜜。以戒性如虛空。以身爲戒體故。餘九个佛名是此位中戒爲主伴波羅蜜名故。從此後次第復有十佛。出第一光幢佛者。配第三發光地中忍波羅蜜。以修八禪淨治三惑障。名之爲光。惑亡成忍不動名幢。已下九个佛號是主伴波羅蜜行中果也。如是已下一一地中十波羅蜜參融。皆十佛果名號如上配之。自見其意。都舉佛剎微塵數佛者。智滿行徧無不佛故。皆悉承事者。卽聖凡同體無一法不佛空無間也。以普眼觀之。徹其心境無不佛也。智隨敬行一切皆佛故。如是見者。以事而論亦實如是。表法而論之一切總實。是故若一法一物不是佛見者。當知是人卽是邪見非正見也。卽有能所是非諸見競生。不得入此普賢文殊智眼境界。如是見初心及智滿不移。地地中以總別六相義明之。經云毗盧遮那藏妙寶蓮花髻轉輪王者。豈異人乎。今彌勒菩薩是者。一切智智藏圓滿是佛果滿。菩薩行亦周。其王妃圓滿面者。以智滿法悅是。圓滿面又面者。表見聞香味諸法滿故。以表法悅如妻義也。今寂靜音海夜神配第五禪門。表禪悅樂也。非如世間妻取少分像也。王女妙徳眼童女者。表以智行慈無染淨二習也。又經云。善男子。過毗盧遮那大威徳世界圓滿淸淨劫已。次有世界名寶輪莊嚴。劫名大光。於中有五百佛出現。我皆承事者。此十一地中都行五位中。各十波羅蜜互爲其體。一位有百。共爲五百。於中隨佛出現。事佛之身。或爲夜神。或爲輪王。或爲阿修羅王。者是佛果中隨位之行。最後爲妓女者。表法悅樂。明十一地中五百行滿約如是知離行自法自佛果外一向別緣身外他佛而求眞者。本非修道見道人也。若自行位果及者。諸佛自相應也。以自佛果相應故。設彊求而得見者。是暫化現也。非自行所及故。此明一位中具十地法。地地之內皆有十種十地體故。以十波羅蜜互參而成故。同別具足也。如是皆如帝网門一多相徹。此是第四焰慧地善知識。以精進波羅蜜爲主。餘九爲伴。治處世。間修慈悲懈怠不樂精進捨眾生障使令專精進教化眾生故。此五位十地位同佛果一一約修行智慈所及所行所到處。施設佛名不可如情。要期立志暫見佛化身也。一一須立自智自行及處而爲名佛。一一以名下義次第配當自見其意。不可於自法外別作安摸。善男子。我惟知此菩薩普現一切世間調伏眾生解脫者。明推徳升進。

第二推徳勝進中。從如諸菩薩摩訶薩已下至辭退而去。有八行半經。約立六門一推徳勝進。二示善知識所在云去此不遠。三舉夜神名號寂靜音海。四舉夜神徒眾主之神數。五勸善財往問。六聞善知識所在禮敬辭去。釋曰前云眾會中。此云不遠者。表前是精進波羅蜜總將眾行會菩提體不離菩提體中。故言眾會中。此明以禮定進修勝位。於此位中習世技術工巧諸餘藝能勝前位故。不離菩提體故。不離精進行故。而有巧能名。去此不遠夜神名寂靜音海者。明寂用徧周也。寂靜是定也。音海是用故。明依此第五地禪門。因定起慧。用如海廣大故。坐摩尼幢莊嚴蓮花座者。明定體無垢無染著也。百萬阿僧祇夜神前後圍繞者。明定體徧周行亦徧周。百萬者數之長也。舉百萬阿僧祇。此方云百萬不可數也。數旣不窮其源。但約行十方攝化益眾生之行徧故。此寂靜音海夜神。是普救眾生妙徳夜神之母。表定能成精進行故。若無定者。一切諸行皆有疲勞。

第一正入當位法門中。從初長科爲十段。一爾時善財童子已下至了知信解自在安住有兩行半經。是念前善友教而不忘失分。二而往寂靜音海夜神所已下至云何修菩薩道有五行經。明善財申自所求分。三時彼夜神告善財言已下至廣大喜莊嚴解脫有兩行半經。明夜神。爲善財說自行法門分。四善財言大聖此解脫門爲何事業已下至我爲其說菩薩直心有六十五行經。明夜神答善財修此法門所行事業及方便分。五善男子我以此等無量法施已下至無量無邊生大歡喜有十七行半經。明夜神答前善財所問行何境界分。六善男子我觀毗盧遮那如來已下至能說一切無邊法故有三十二行經。是答前所問作何觀察分。七善男子我入此菩薩念念出生廣大喜莊嚴解脫光明海已下至汝應思惟隨順悟入有三十四行經。答前善財所問行何境界分。八爾時善財童子白寂諍音海夜神已下至增長積集堅固安住圓滿有十六行經。答善財所問云何修行此法門分。以十波羅蜜爲修行。九善財童子言聖者已發阿耨多羅三藐三菩提心其已久如已下至念念出生廣大喜莊嚴解脫有五十四行半經。答善財所問所發大菩提心其已久如分。十得此解脫已能入十不可說已下至頌有五十八行經。明寂靜音海神自說所行此行念念出生廣大喜莊嚴解脫已所入法門所供養三世諸佛及所發心世界猶今現在分。此表定體時不遷故。一切時總如是。已下有十行頌。明夜神自說本行勸善財修行。如文自明。善男子我惟知此念念出生廣大喜莊嚴解脫已下推徳升進。隨文釋義者。云念念出生廣大喜莊嚴解脫者明禪悅徧周利生廣大。稱本願行以立其名。理行互嚴名之莊嚴。夜神號寂靜音海。明理性無爲。故名寂靜。言音響應等利含生。名爲音海。明卽音是定體用故。如善財夜神發心久如夜神云此花藏世界海東過十世界海有世界海名一切淨光寶已下。至然後命終生此花藏莊嚴世界海娑婆世界。有四十八行半經。明夜神所供養十佛出興。皆以身承事供養。及所聞法。此是所行之事。答善財所問發心久近。若以表法門中。是地中修十地行。次生娑婆世界先見三佛。然後見毗盧遮那如來。得此念念出生廣大喜莊嚴解脫者是一地入十地十一地法門。得三世智印印三世佛。悉皆承事悉皆聞法。如經具明以表禪體徧該三世一念普印諸法無去來今。是所答善財發菩提心之久近。十佛之後供養佛剎微塵數佛者。表十地之後智印普周於一塵中。徧多佛剎住一塵中。以智無障礙故。無表裏故。等諸佛智同眾生心故。約法界禪定體用論也。言花藏世界東過十世界海者。表十地勝進故。東者發明初首也。有世界海名一切淨光寶者。表第五地禪體該諸位故。中有世界種名一切如來願光明音者卽表此第五地中初歡喜地發十不可壞心爲世界種故。此明法界大智悲爲種。以初地依十方諸佛勝願發心名如來願光明音。又以古徳云。以三千大千世界數至恆沙名一世界性。性至恆沙爲一世界種。中有世界名淸淨光金莊嚴者。約禪體普收直至金剛智。一切香金剛摩尼王。爲體者。以戒定慧解脫知見香金剛智性自無垢爲體。此爲五位十地勝進之體王者。表智自在也。形如樓閣者。十地之智重重重重無盡。知見慈悲喜捨眾法莊嚴眾妙寶云以爲其際者。以悲願大云而成十種地住。於一切寶瓔珞海者。以萬行瓔珞海。安立十地次第。妙宮殿云而覆其上者。無性廣大悲宮智殿。而含覆眾生。淨穢雜居者。明法界大寂定門智悲齊進佛國。與眾生國不礙同體。該含性無裏外淨穢等見。此世界中乃往古世有劫名普光幢者。表本智光明。國名普滿妙藏者。表普光明智等。一切眾生共有。名之爲藏。道場名一切寶藏妙月光明者。表第五地自性淸淨禪爲道場。能顯現智慧寶藏。皆於其中出故。有佛名不退轉法界音者。得此如上道場法門。方便治惑。卽得不退轉法界轉法輪音故。於此成阿耨多羅三藐三菩提者。以如上法顯惑亡卽菩提也。無別成壞也。我於爾時作菩提樹神名具足福徳燈光明幢者。表無性理之菩提妙智爲神。從智起無量慈悲萬行中報徳功果名具足福徳。以智慧恆能照根攝化。名燈光明。智恆無體可傾動。常能破一切眾生煩惱爲幢。守護道場者。明此第五地定體不動。是護義。亦是道場故。以定能發慧惑亡守護道場總在其中。從此已下總供養十佛及以入法。總表十地勝進門。一一次第配當自見眉目。從此初佛配初地。次二地次三地。於中所生之身。是隨地位中之行所供之佛。是行中之果。設約事中。亦不違此表法。若設欲見他佛者。智不及此法門。行不相應。無由相應得見佛故。如供養十佛及佛剎微塵數佛者。是十地果終之相智眼所觀。此明五地禪中十地總相後生娑婆世界供養四佛者。卽明五地已前初二三四地中之果。一時供養三世一切世界諸佛者。卽明此五地中十一地智圓普賢行滿智印三世古今未來。悉皆一際無別時故。約實如是無虛假故。亦明此地禪體理智之中性圓三世總皆一性。三世諸佛一時無前後故。直以定體法身智境。以實而論。若約妄情不可見也。此是難勝地善知識。以禪波羅蜜爲主。餘九爲伴。治寂用不自在障令得自在。此地所以名難勝地者。以此地於禪定中善學世智五明世。技一切皆知定用功及故。六地入寂滅大用般若門。如下主城神是。亦如前十住中第六住海幢比丘是入寂滅定離出入息。化身如雲。設教如海。

第二推徳升進中。從諸菩薩摩訶薩已下至辭退而去。並頌有十八行經。約立五門。一推徳升進。二示善知識所在。云在此菩提場如來會中。三舉神之名名守護一切城增長威力。四善財說頌贊寂靜音海之徳。五禮敬辭去。隨文釋義者。此菩提場內如來會中者。表不離菩提心眞如體大會海中故。有夜神者。明菩提性眞如中妙理智慧爲神。能破一切眾生無明執著。爲主夜神。常不離生死大夜起發一切眾生大明生故。名守護一切城增長威力者。表常守護一切眾生心城。增長第六地中及一切眾生智慧威力。使三空現前。寂滅定力。世間出世間智慧悉現前力。永超生死海。常住世間。得一切出世間智慧海力。如下文具明。如善財以十行頌嘆寂靜音海神法界身無邊佛海眾生海悉在一塵中。此尊解脫力。明前五地中禪體法身性無邊際大小量故。如水鏡。空中幹體普含眾像皆現其中不相礙也。以定力印之自現。如頌中自明。大方廣佛華嚴經論卷第四十八入法界品第三十九之八

第一正入當位法門中。從爾時善財已下至我惟知此甚深自在妙音解脫門。於此段中長科爲十段。一爾時善財童子已下至守護一切城夜神所有四行半經。明正念前法思惟勝進分。二見彼夜神已下至現究竟調伏眾生身有六行經。明夜神所現差別身教化一切眾生分。三善財見已歡喜踴躍已下至惟願慈哀爲我宣說有五行經。明善財申請所求分。四時彼夜神告善財言已下至問諸菩薩所修行門有七行經。明夜神嘆善財志徳所求法分。五善男子我得菩薩甚深自在妙音解脫已下至心恆不捨一切智地有十四行半經。明夜神自說自行饒益眾生行門分。六善男子我以如是淨法光明已下至入如來難思境界有十四行經。明夜神說十種觀察入如來境界分。七又善男子我如是正念思惟已下至聖者證得其已久如有二十九行經。明得此妙音解脫得佛陀羅尼爲諸眾生說法自在分。八夜神言善男子乃往古世已下至普入一切法門海般若波羅蜜有三十五行經。明答善財得此法久近所見初佛分。九次有佛出興名離垢法光明已下至住一切智無上法城有六十九行半經。明答善財得法久近供養諸佛數量分。十我惟知此甚深自在妙音解脫令諸世間恆淸淨語已下。明推徳升進分。菩薩智輪。遠離一切分別境界。不可以生死中長短染淨廣狹多少。如是諸劫分別顯示。如前十段門中所有法門。如文自具。從善財問證得此法其已久如已下。以理事相。表法中義。隱難知處。略釋少分。以舉大綱。意明約報境卽法故明以術行之法成其報故。因果相似。表所行。見報知法。經云乃往古世過世界轉微塵數劫者。世界轉者。是西方大數中數。如釋天童子菩薩數法中具明此明轉世界一切眾生微塵數世間名言。成大智慧言音海。使令世間無粗惡語無雜染語。如下文云。我得此甚淺自在妙音解脫。令諸世間離戲論語不作二語常眞實語恆淸淨語者。意明變世間一切言說。總成般若波羅蜜門。以舉世界轉微塵數爲量。以劫名離垢光明者。表般若中本三空寂滅理體故。世界名法界功徳云者。明智慧是法界中說教功徳云故。以現一切眾生業摩尼王海爲體者。表無性寂滅三空妙慧。善知一切眾生業差別海。故號之爲王。形如蓮花者。表智慧妙用辧體相而中虛無染故。此世界住四天下微塵數香摩尼須彌山网中者。明此三空妙慧住如來無礙四辯之香中故。具須彌山微塵數教网也。以出一切如來本願音者。是第六地以初發心時依一切諸佛而發大願。以其轉法輪音。徧滿十方。開悟一切眾生。從此願生故。蓮花而爲莊嚴者。明其法音令一切眾生得無著智慧也。須彌山微塵數蓮花而爲眷屬者。須彌明智慧髙出世間。微塵明智慧廣多義。蓮花明智慧無著義。眷屬明善分別差別業及諸境緣生總別同異成壞義。須彌山微塵數香摩尼以爲間錯者。明以差別智慧。善說無量戒定慧解脫。無垢白淨香以爲間錯。摩尼是離垢義故。有須彌山微塵數四天下者。但以須彌爲四寶所成於大海中髙勝義。若論此般若智中四無礙辯才等。一切眾生言音心數諸業分別量。一一四天下有百千億那由他不可說不可說城者。有如是成就那由他不可說不可說眾生法門。那由他當此溝數。善男子者。呼善財之徳稱。以告其法。彼世界中有四天下名爲妙幢者。於一四無礙辯中。總名妙幢。中有王都者。以根本智爲王。都名普寶花光者。從根本智起差別慧。名普寶花光。去此不遠有菩提場名普現法王宮殿者。明以根本智。起無上正覺之心。成大悲宮差別智慧之殿。正法治眾生故。須彌山微塵數如來於中出現者。一切眾生微塵數煩惱。成般若海爲佛出現。皆依本智爲道場。起差別智慧能治惑習故。其最初佛名法海雷音光明王者。明根本智起差別智慧。覺觀超出情識之境。名爲最初佛。善能說法。號爲雷音。教光破一切眾生之惑。名爲光明。立法自在能破眾邪。在邪不能壞。名之爲王。彼佛出時有輪轉王名淸淨日光明面者。明智慧輪王日光照曜明現如摩尼鏡面顯照萬像故。於其佛所受持一切法海旋者。明差別慧於根本智。受持眾法甚深無際。名之海旋。修多羅者。長行經也。佛涅槃後其王出家者。表此第六地中十地正覺智終。出纏智慧已滿。出纏覺觀已亡。名佛滅度出世智慧已成。十一地中惟普賢入纏行門。非是此第六地中十地等三空慧出纏門所及。如十定品中三十个三空慧解脫菩薩。皆已灌頂位中。以出世無量三昧門。三求普賢。畢竟覓不得見。如來使令想念求之。普賢方現。意明三空慧但及十地出纏門。以此已下但從初至末。列一百个佛果。不置後十一地普賢法門。此第六地寂滅三空智慧解脫。但位至十地佛位覺觀已終名佛涅槃故。其王出家者。此第六地寂滅三空智慧門。是出家義。如十住中以海幢比丘入滅定表之。其王出家護持正法者。以三空慧護持出世正法。法欲滅時有千部異千種說法。近於末劫業惑障重。諸惡比丘多有斗諍。至不求功徳者。明此位中但有三空寂滅智慧門。乏於慈悲無教化者。其王現神通光明種種諸事。令其正法六萬五千年而得興盛者。六萬者。六位升進之數。五千年者。一位都收五位因果齊進也。明空解脫門以智起出世中慈悲。乃至並前及後一百个佛次第出興。表此第六般若門但至十地出世佛果位終一地具十地。已上都舉供養須彌山微塵數佛。但表般若出纏髙勝。如上一百个佛。是十地勝進之果。一地配十。夜神所求承事供養佛身。是十地中修行之行。如供養佛剎微塵數佛。是法界總相。無一物不是佛。爲一一塵中有無盡佛故。已上皆明約法行成其劫剎國土之果令觀果配因。總是法門。卽事卽理。以理是事。其王及女俱作比丘及比丘尼者。爲般若波羅蜜三空寂滅門。是出生死中智慈之門。當時轉輪王者。今普賢菩薩是。此明智也。比丘尼者。我身是。此明悲也。我惟知此甚深自在妙音解脫者。此明一音徧法界。音復無體無所分別。能轉一切法門。教化一切眾生。名之甚深自在妙音解脫。此是第六現前地。爲一切智慧皆現前故。以般若波羅蜜爲王。餘九爲伴。此治三空智慧寂用不自在障令得自在。

第二推徳升進中。從如諸菩薩摩訶薩已下至辭退而去。約立六門。一推徳勝進二示善知識所在云在此佛會中。三舉善知識主夜神名開敷一切樹花。四有二十二行頌。是主城神重頌前法。如文自具。五善財以二十行頌嘆主城神徳。如文具明。六禮敬辭去。此佛會中者。明不離此正覺菩提無作不思不爲無性之理。名此佛會中。而開敷一切行華。成方便波羅蜜。於無生死中入一切生死。同事利行四攝之行。此同休捨優婆夷八萬四千那由他諸煩惱門皆共同行。明第六地出纏解脫已終。此第七地以彼出纏門。入俗利生而無怖畏。以處纏出纏皆平等故。長一切大慈悲令廣大故。無限劑故。欲令大悲之行徧惡道故。攝取眾生至解脫故。

第一正入當位法門中。從爾時善財童子已下至我惟知此菩薩出生廣大喜悅光明解脫門。長科爲五段。一爾時善財童子已下至惟願垂慈爲我宣說有七行經。明善財至夜神所正申所求分。二夜神言善男子已下至菩薩出生廣大喜光明解脫有十五行半經。明夜神授與善財自行法門分。三善財言大聖已下至令其安住菩薩智慧有六十六行經。明答善財入此法門境界分。四善財童子言聖者發無上大菩提心其已久如已下至而說頌言有十九行經。明欲說發心久近難信分。有二十九行頌。是重頌前法甚深難信簡根堪聞者。如經具明。五善男子乃往古世已下至我惟知此菩薩出生廣大喜光明解脫門已上於此一段是答前善財所問發心來久如分。隨文釋義者。善男子乃往古世已下。約有四門。一舉過世界海微塵數劫答前所問發心久近。二舉世界海名普光明眞金摩尼山。三舉世界海中有佛出現名普照法界智慧山寂靜威徳王。四舉其世界海中有世界微塵數世界種一一世界種有世界微塵數世界一一世界皆有如來出興。乃至已下別舉。其中有一閻浮提有王都名堅固妙寶莊嚴云燈。一萬大城周匝圍繞。人壽萬歲。其中有王名一切法音圓滿蓋。有五百大臣六萬婇女七百王子。此會有長者女名寶光明。與六十童女俱。皆身金色目發紺靑。於下文中王嘆寶光童女。信知他人功徳。以其自手授與童女寶衣中普出一切星宿光明。爾時一切法音圓滿蓋王者。今毗盧遮那如來是。光明王者淨飯王是。蓮花光夫人者。今摩耶夫人是。寶光童女者。卽我身是。以四攝法所攝眾生。卽此會中一切菩薩是。此是答善財所問發無上大菩提心其已久如之行。明修第七地大慈悲行。自非不限劫數。起廣大心。盡生死際。等三世劫。如世界海微塵數。以無量劫爲期。等一切眾生煩惱苦爲際。方可稱其此位大慈悲行故。世界海微塵爲約比也。若將世法表修行之門觀事知法者。舉世界海微塵數者。言無時可限也。修大悲行也。絕其限量之心。有世界海名普光明眞金摩尼山者。表從普光明智起修大慈悲之行。從本已來無有始終。眞金者。表法身也。摩尼者。表此智無垢也。山者。表此普光明智淨無垢處生死中利一切眾生無傾動如山。覺此智名佛出現。名普照法界智慧山寂靜威徳王者。表約普光明智立其佛號。普照者轉轉照明無斷盡智慧也。山者。不隨境動。復是髙出義。體無所作。是寂動義也。智現煩惱業亡是威徳。王是自在。故云佛號普照法界智慧山寂靜威徳王。善男子。其佛往修菩薩行時淨彼世界海者。以根本智起菩薩行莊嚴自報使令嚴淨。已下微塵數世界種中。皆有如來出興於世者。明普光明智普印諸剎種等無有不見如來出與於世。乃至已下諸四天下。總以普光明智印印無不同。乃至普印一切眾生心海。如日處空水淨日現。乃至已下王都以法界爲都城。智王所管。王名一切法音圓滿蓋者。明舉悲智二行齊行五位方便行名爲五百大臣。六道中行慈悲法喜爲婇女。故云六萬婇女。七百王子。七覺分也。乃至已下惡世時起人壽短促苦多樂少。是行慈悲之處。六十童女者。表六道智悲之行。如下合會。爾時一切法音圓滿蓋王者豈畏人乎。今毗盧遮那如來應正等覺是。光明王者淨飯王是蓮花。夫人者摩耶夫人是寶光童女者我身是。大意所表修大智大慈大悲行。具此三法。論主頌曰。

普光明智名爲佛

隨順本願名爲父

慈育含生名夫人

法悅利生名童女

已上所有世界海及剎種。皆以世界海塵量。總是此四攝化之境。以無限智悲。當如是行。法界海中遠近長短之量不可得。以明此經卽事卽理。舉其如是劫海世界國土城都徧周十方廣多無限。如來出現徧其國中。其王行行濟生。童女求法。以惡世人苦苦告其大王。其事實然。又將此法表此第七地修方便波羅蜜法則樣式也。舉法況之。此一段已上經文及頌大意。使修習處俗大悲。不立出家之相。以毗盧遮那佛爲所表依主。卽表第七地之慈悲門。通該五位直至佛究竟果海故。以是起初至終不異普光明智。以一佛普會。不安立十地百佛勝進。不似前出纏三空般若位中其王及女出家作比丘比丘尼表之。此但以俗士表之。設佛果毗盧遮那佛亦是俗身。以花冠瓔珞環釧莊嚴。非出家也。以此第七一位慈悲門與前後五位中同行。但約出世處世表像別故。令識勝進別同異。此是第七遠行地善知識。何故名遠行地者。爲此地修處世大慈悲行。遠徹十方世界海。人天地獄一切行徹也。不同有求一念出世間心。以方便波羅蜜爲主。餘九爲伴。以治處染淨二心大悲處生死不自在障令得自在。至八地菩薩行得一分自在。於佛十力猶未自在。十地方終。自六地已前未得四攝中而得自在。爲有染淨二業未亡。七地已去四攝事中方得自在故。以此位治染淨二障。入無染淨慈悲行故。我惟知此菩薩出生廣大喜光明解脫者。此位四攝四無量心法方始徹故。

第二推徳勝進中。從如諸菩薩摩訶薩已下至辭退而去。約立三門。一推徳升進。二此道場中有夜神名大願精進力救護一切眾生。三禮敬辭去。云道場中不云菩提者。爲此第八不動地無功智現諸法普會。無有菩提已發當發現發。不云離與不離故。直云道場中無功之智處中道故。是故善財亦不云我已先發菩提心等故。夜神名大願精進力救護一切眾生者。以智悲行滿無功任本願風之所吹利物故。以本願波羅蜜風。一往利生無休息故。一切諸佛七勸三加。令教化眾生無有休息。以立名故。故名大願精進力救護一切眾生。

第一正入當位法門中。從爾時善財童子已下至我惟知此教化眾生善根解脫。於此段中長科六門。一爾時善財童子已下至現本淸淨法性身有十五行經。明善財往見大願精進力救護一切眾生夜神所見夜神所現差別不同分。二時善財童子已下至是爲十明善財見夜神五體投地頂禮生十種心分。三發是心已下至頌明善財得彼夜神與諸菩薩佛剎微塵數同行分。並善財說十行頌嘆夜神徳。如文具明。四爾時善財已下至阿耨多羅三藐三菩提得不退轉有六十六行經。明夜神答善財法門名目及此門現種種色身無盡分。五善男子如汝所問從幾時來發菩提心修菩薩行已下至滿足大願成就諸力有三十七行經。明夜神告善財。菩薩智輪遠離一切分別境界不可以生死中長短染淨廣狹多少所知分。六佛子乃往古世過世界海已下至頌。此一段明夜神答善財發心久如分。已下一段頌。明夜神重頌前法。隨文釋義者。善財見彼夜神在大眾中坐普現一切宮殿摩尼王藏師子之座普現法界國土摩尼寶网彌覆其上者。表無功之智體淨無垢爲座。常現一切人天龍宮殿。咸處其中。摩尼寶网覆上者。表無功之智恆施教网。此明約智報成故。現日月星宿影像身。現隨眾生心。普令得見身。明以智報得其座還如智體能現眾法。所現眾法如佛剎微塵數。已下如文具明。善財五體投地者。明敬法深重也。善財獲益。如下文具明。爾時善財問夜神此解脫其名何等。夜神答言。名教化眾生令生善根者。明一切眾生皆從無作智生。此智者。一切善根自然而生。一切諸苦自然而滅。以智體性無作者故。眾生迷之。於無苦中妄作諸業。若也達此。苦亡善生。是故名教化眾生令生善根解脫。又於解脫於無色身中以無依住智。普現一切諸佛眾生身。如下文具明。又善財問神發無上大菩提心其已久如。夜神答云。菩薩智輪遠離一切分別境界。不可以生死中長短染淨廣狹多少如是分別顯示。以菩薩智輪本性淸淨離一切分別网超一切障礙山隨所應化而普照故。從此已下舉六種諭。一如日遊空無有晝夜諭。二如日輪住閻浮提現一切寶中及以河海淨水中而眾生無不見日諭。三如舡師常以大舡於河流中不依彼此及中流諭。四如大虛空一切世界於中成壞而無分別本性淸淨諭。五以大願如風輪持萬象諭。六如幻化人支體𨿽具而無出入息及寒熱饑渴憂喜生死諭。此六諭大約智性自如空。無性無依無有處所。而常現一切諸佛眾生前。教化無有休息。以先所發大願風輪所持故。從佛子乃往古世過世界海微塵數劫已下。是夜神隨世說劫舉發心久近因緣。此是如幻中安立。經云乃往古世過世界海微塵數劫者。明無數表本無數體可得。時劫亦然。有劫名善光者。明無功智體安立名也。世界名寶光。無功用智任物現法。名世界也。於其劫中有一萬佛出興者。以無功之智隨根應現。名一萬佛出興。一萬者。以一智應萬行也。其最初佛號法輪音虛空燈王如來十號圓滿者。以無功之智任運利生。恆轉法輪。音如虛空中響。無有依處。而照燭一切眾生故。名燈明智。自在故名王。十號具足者。智用徧周隨行立名也。彼閻浮提有一王都名寶莊嚴者。是智王所化之境。名寶莊嚴。其東不遠有一大林名曰妙光者。東方表智化眾生令明生處也。以東方表法也。以木貫日爲東字林名妙光。以行如林蔭俗廣多。啟明利物。名爲妙光。中有道場。名爲寶花。表以行利生心花開敷故。道場名寶花。彼道場中有普光明摩尼蓮花藏師子之座。時彼如來於此座上成阿耨菩提者。以無功用智性。恆普照法界自性無垢以爲座。以此智體性無成壞。名曰成無上菩提。滿一百年坐於道場者。百者爲表。一地中十地十波羅蜜滿也。又約此位勝進後位過九地一階百波羅蜜滿至十地自佛位滿故。約立百爲階級已下勝光王。是智之所治行慈之所治行慈之境界。王及太子。舉善惡相刑發慈心之方便也。王名勝光是智善伏太子是行慈之行已下諸苦境界。是智所行慈悲位也。如下合會。五百大臣欲害我者。今提婆達多五百徒黨是。是諸人蒙佛所化。於當來過須彌山微塵數劫。善光世中成佛。有五百佛次第而成。乃至彼諸罪人我所救者。卽拘畱孫佛等賢劫千佛是。拘畱孫。此云應斷已斷。及百萬阿僧祇菩薩普在十方行菩薩行者。是勝光王今薩遮尼幹子大論師是。薩遮尼乾者。此外道裸形自餓。不爲衣食所系。王宮人及諸眷屬。彼尼幹子六萬弟子是。已上總明智所化境成就之人。佛子我於爾時救罪人已父母聽我出家者。表智位體淨無染名爲出家。出有功用家。於虛空燈王佛所出家學道。五百歲中淨修梵行。卽得成就百萬陀羅尼者。五百歲者。表無功用智體通五位。但生熟不同。此爲初佛通。此初佛有十九个佛次第出興者。明至八地無功智中學佛十力自成一佛通爲二十个佛升九地十地佛果故。至此八地攝後二地果故。在此八地位中以無功之智。卽十地佛果不二故。故於此位安立十九个佛。明通八地無功之智。共爲二十以相入故。表八地中卽十地行也。三世一也。其中承事佛者。表隨行之身。初舉萬佛出興。表九地萬行滿。次日光劫中有六十億佛出興。表十地中六位齊因果一體無前後也。已上意明以普光明體勝進利生大悲智自在無功之行。益眾生之樣式。安立利人發行救眾生之法。用令學者仿之如前。或隨位中安立一百佛。已後更安一二三四佛者。總明約位成行故。行中有果。設使其自行果外見佛者。不離自行所見故。行及方見卽眞佛也。要期而方見者。暫化還亡是化佛也。以卽事卽理言之。二十八相者。欠四相不滿三十二相。表此第八地欠九地十地四重因果未滿位故。一地兩重因果。以位位中有正位果有向果故。一切世界海微塵數劫所有諸佛出興於世親近供養者。明無功之智徧周無法不佛佛卽法也。十方虛空無有間缺鍼鋒毛端不是一切法一切佛故。但有微塵許是非染淨心。皆不是佛也。以智眼印之。已下一段頌。重明前法。如文自具。善男子我惟知此教化眾生令生善根解脫已下。推徳升進。此是第八不動地中善知識。以願波羅蜜爲主餘九爲伴。治無功用智中說法未自在障令得自在。

第二推徳勝進中。從如諸菩薩摩訶薩已下至辭退而去。有十一行半經。於此段中約分三門。一示善知識所居之處。二釋善知識名。三禮敬辭退。云此閻浮提有一園林者。明修第九善慧地法門邊際普蔭十方一切眾生行解脫廣大處生死如園萬行如林。故爲名也。嵐毗者。此云樂勝。尼者此云園也。爲以智慧法樂眾生故。此園林亦是如來示現下生時誕生之園。明八地菩薩從兜率天降神下生爲處胎爲受生也。於九地中修智慧利人天。及滿一切眾生之智慧故。名爲受生。受學諸佛智慧令滿一切眾生故。如經自明。有神名妙徳圓滿者。明善慧地妙慧圓滿故。神者以悲智善能說教爲神。

第一正入當位法中。長科爲十段。一爾時善財童子已下。至增長菩薩大功徳海有六行經。明善財往見善知識分。二善財見已已下至爲世大明有三行經。明善財見善知識申請所求分。三彼神答言已下至十者入如來地受生藏有十二行半經。明正受善財十種受生藏分。四善男子云何名願常供養一切佛受生藏已下至是爲菩薩第十種受生藏十種受生藏。自有十段文分。五從佛子若菩薩摩訶薩於此十法修習增長已下至頌有十二行經。明勸修得益分。次下有二十行頌。重頌前法。嘆受生法門。六善男子菩薩具此十法生如來家已下至自在受生解脫門有兩行半經。明神自申得法久遠分。七善財白言聖者此解脫門境界云何已下至頌此一段答前善財所問受生境界。八有二十三行頌。重頌前法。九善男子我惟知此菩薩於無量劫徧一切處示現受生自在解脫已下。明推徳升進。十隨文釋義者。此之菩薩得無生忍獲無功智。創始現前令使升進。九地學佛說法辯才門。令使滿足天之及人一切眾生意名爲受生藏。如經頌云。聞法不厭樂觀察。普於三世無所礙。身心淸淨如虛空。此名稱者受生藏。其心恆住大悲海。堅如金剛及寶山。了達一切種智門。此最勝者受生藏。廣如經具明。於此第九地學佛智慧。普周十地大智法悅現前。以瞿波表之。十一地悲滿智周。以摩耶夫人佛母表之。處世利物。大約以佛及摩耶淨飯王等。表智悲之行滿。若佛者一切處一切時無不是生故。善財問法境界有二義。一問受生境界。二問得法門久近境界。如下文大天得此解脫其已久如。誕生之中約三乘境界。一如摩耶夫人身所生法。約中下根眾生所見。約上根眾生。蓮華化身。或從空現不從母胎。上上根眾生豁然悟道。自覺聖智冥與智應。不論如來出世。如善財所有知識所說往因發心之始。具有如是種種諸流。亦有夜觀星月。便空中有佛而爲說法。亦有見佛從空而下而爲說法。亦有空中供養栴檀塔座佛爲說法者。如賢勝優婆夷得菩薩解脫名無依處道場旣自開解復爲他說。又得無眼耳鼻舌身意盡皆無盡門。此不從師學。此摩耶夫人身。但明悲智相資益眾生事隨根所見各自不同。普賢菩薩云。爲劣解眾生母胎出現。上根之類蓮花出興。若約異類多根六趣差別所見如來受生萬類不同。且約人間感根所見。如經具明。乃至十方世界塵塵中。普見如來受生境界。以此境界以爲園林。念菩薩何時誕生經於百年者。表從此九地升十地爲百年。至十一地是生時如下一一具陳。十法已下廣明寶多羅樹者。如此方棕櫚樹。勝寶所成已下問發心久近中。言善男子乃往古世過億佛剎微塵數劫復過是數者。是非限量分別之數。但總是無數也。世界名普寶者。從普賢願願行爲世界之體故。劫名悅樂者。表從第九善慧地生如來智慧家故。八十那由他佛於中出現者。表從第八地生第九佛智慧家故。第一佛號自在功徳幢明。已升十地。已下世界是所化之境。王都是智所攝化之人。王及夫人。表智悲之行。二十億那由他婇女。表智悲二行。法悅充滿園及樓閣。表智遊生死如園。爲明菩薩居生死中攝化眾生令得樂者。是菩薩法樂遊故。其邊有樹名一切施喜光。依所生菩薩施法樂得名。夫人攀彼樹枝而生菩薩者。表大悲攀緣利人。然菩薩何得有生而作生法。皆緣像表法。引接眾生令易解故。設見生者。但約一分眾生見。如是生非盡然也。已下以此知之。隨眾生解處而取之。是菩薩誕生法。但隨眾生宜何受益。是菩薩誕生法故。意明像智慧生隨眾生欲說法自在。是菩薩受生也。畢洛差樹此云髙顯也。依佛名髙顯而立樹名。亦稱徳而髙顯。彌覆十方已下合會因緣本行。如經具明。已下二十三行頌。重頌前法。如文具明。此是第九善慧地善知識。以力波羅蜜爲主餘九爲伴。治於一切趣說法不自在障令得自在。

第二推徳升進中從諸菩薩已下至辭退而去。有九行經。約分四門。一推徳勝進。二示善知識所居之城云迦毗羅。三舉善知識名曰瞿波。四禮敬辭去。迦毗羅城者。此云黃色城。是黃頭仙修道之處。事以會十地應眞合中宮之色。是以表法中宮土爲黃色。圓而無方。明智悲二徳以體用徧周載育萬有而無體也。像戊己二位。戊表智。己表悲。然達世應眞如眞者。方如徹其萬法之本也。始得妙用之精微者。智悲爲本也。此瞿波者。亦云瞿夷。此云守護地者。守護菩薩行中大慈大悲之地。如毗盧遮那如來是智。以花冠瓔珞眾福莊嚴。是智悲二行之報生佛也。列位𨿽二行是一人。瞿波𨿽號如來爲大子時第三夫人之數。意是慈悲法悅之位。終非如世間五欲妻也。如來應眞智會體徧十方。不可以如世間質礙論。不可以作世間形相解現同人間示同人法現同天上與天同風。地獄畜生隨類差別。不可以作一行知。不可以作一身解眾生。無量佛亦同然。然其報土報身。徧一切方超出三界。與菩薩眾人天同居。有翳之流恆同身共居而常不知不見。十方佛剎智境含容於一微塵。總圓無盡。言瞿波者。約此人間現同人法。有而不著。表大智之功徳捨而能捨起引生之路。如經下文自說。往古同行之因緣所行菩薩行。爲夫妻之緣起。乃至佛位。又約先徳所說。如來爲太子時。有三夫人。一名耶輸陀羅。二名瞿波。三名摩奴捨。未知出何教門約有此義。如耶輸陀羅。出家作比丘尼。太子名威徳主已下。明太子出遊瞿波婚禮及見佛所有因緣。於此段中約分立十門。一太子出行遊觀。二善現母女見太子心生愛染。三女母自念卑賤非其匹偶。四童女寐夢見勝日身佛。覺已有天告其童女云。勝日身佛出興於世。五童女自申美徳。自進請約爲夫人。願垂納受。六太子問女。誰爲守護。先屬何人。七母說頌以申女徳及所生因。蓮花中化生與太子同日生。八太子入香牙園問女及母。我行菩薩行。汝不障礙不。九女白太子言敬奉來教。十太子納女爲夫人。以五百摩尼寶散其身上。已上十門明太子納妻。童女受位已下女母善現嘆女智徳。於此已下復分十門。一女母嘆女之徳。二太子與妙徳及十千婇女往香牙園法光道場見佛。三太子及女見佛嘆供養。四佛爲說普眼燈門經。五太子及女聞法。於一切法中得三昧海。六妙徳女得三昧。名難勝海藏。永不退轉大菩提心。七太子辭佛還宮啟白父王如來出世。八王聞歡喜。集諸小王羣臣眷屬授太子灌頂職。與諸眷屬俱詣佛所。九王見佛禮敬繞畢退坐一面。如來放光以神通力。示化其王三乘法化。十其王及眷屬皆獲利益。出家學道不久得離暗燈陀羅尼門。已上明財主王得道。已下明太子爲王十五日七寶來至。於此段中復立十門。一太子登紹王位七寶自至。二八十王城安置僧坊。三請佛入城。四佛入城。已以大神力眾生歡喜眾生獲益。五太子輪王者。今毗盧遮那如來是。六財主王者。寶花佛是。現在東方世界。七其女母者。我母善目是。八爲輪王夫人妙徳者。我身是者。卽瞿波是。九自此已去明供養佛。數都舉六十億百千那由他。十通本勝日身如來至末佛。號廣大解。有五十。已上十門明都結本緣因果。從最後佛號廣大解已下復立十門。一於此佛所得法門。二明得法門。名觀察一切菩薩三昧。已經佛剎微塵數劫勤加修習。三明率化勸修此門。四𨿽多劫勤修自念。猶未能盡知菩薩行。五推徳勝進。六正嘆後善友之徳。七示其善友所居世界之處。八舉善友之名。名曰佛母摩耶。九瞿波說頌重頌前法。十更舉往古初時遠因爲居士女時所緣之行。已上四十門總明答善財所問發心久如因緣之行。夫菩薩之意深廣難知。或說事而意在理中。或說理而無虧事行。今舉其事行略申表法之門廣長。約陳少分云爾尼。

依三乘出世法。如瞿波。作善財十地位中善知識。表十地大悲行徹約古人作四句解之。一得眞不證。二知眞行俗。三處纏不染。四大悲同事。此約毗盧遮那行普賢行十方六道化身處世應根大悲之行。今約立十門。以嘆其徳。一以智體無依隨器現相門。二卽如影性無塵門。三智影本無器隨心現門。四智無彼此如響應緣門。五眾生妄夢所見非智有作門。六智無所作隨夢幻生門。七如幻人有形無質非有欲想門。八以智體如空隨本願力十方勤現門。九以無緣大悲徹俗利生門。十以大智徧通含識俗體恆眞而無所污門。以此十法嘆瞿波行普賢之行。若以普賢行中引眾生出纏離俗之行。卽具須擇。是擇非應根所宜治惑。若智現隨流而性常者。此爲佛子大意。此瞿波十地道終出世智滿。欲令諸菩薩至十地道者。入十一地普賢行門。如蓮花處水不濕或處世。大悲破其染淨二種習障。方得入十一地普賢行門。如前十定品十地位中。灌頂受如來職位。出世智悲二行已滿。猶於十一地位。三度入百千三昧門。畢竟覓普賢菩薩。不得如來。令生想念志求。方見普賢菩薩。爲有出世淨智習在。準此例知。須髮廣大悲願誓度有情。深觀世間與眞體一。不屬染淨處幻生門。入幻住海化幻眾生。知如幻性入無依智門。等法界性。以智幻作一切供養之具。供養一切幻生如來。以如是智幻生門。供佛利生無有休息。

第一正入當位法門中從爾時善財童子已下。長科六段。一爾時善財童子已下至不久當成無上果故有十九行經。明善財至法界光明講堂無憂妙徳神與一萬主宮殿神來迎善財嘆善財志徳發心勇猛精進分。二善財童子已下至頌此一段經。明善財自說菩薩志願益眾生之行將升法堂諸神散花供養善財分已下。有十行頌。無憂妙徳神稱嘆善財童子。如文具明。三爾時無憂妙徳神已下至修諸善行恆不止息有二十五行經。明善財至瞿波所申請所求分。四瞿波告善財言已下至頌此一段。明瞿波爲善財說菩薩行因陀羅网普智光明及十種事善知識之行並二十四行頌重頌前法分。五時釋迦瞿波說此頌已下至一切如來解脫光明皆了知故有五十六行經。明瞿波答善財所問法門境界分。六爾時善財童子白瞿波言已下至卷末。總明答善財所問得法久如分。隨文釋義者。言漸次遊行。明勝進前位。至菩薩集會普現法界光明講堂者。明十地世間出世間二智淸淨平等徧周智悲純淨。是一切灌頂菩薩同會此堂。智悲同眞名普現法界。智光破闇名光明。以一正智普含多法名爲講堂。其中有神號無憂妙徳與一萬主宮殿神來迎善財者。明大慈大悲覆護一切法界中一切眾生心爲宮殿神。一萬者名萬行也。來迎者。善財於此地出世智悲二行相及與位合故。明升進智悲會此位也。卽以瞿波爲智悲圓滿之主故。以王種中生者表智王女表悲。一萬主宮殿神。是明主伴萬行圓滿義已下。嘆善財志徳。如文自明。善財升進堂者。入位也。入普現法界光明講堂者。會如來理智大悲。大體徧周故。周徧推求者。入位觀智體會初入位勝進。釋氏女者姓也。在講堂內坐寶蓮花師子座者。無染行也。八萬四千婇女者。八萬四千煩惱。皆以慈悲同行。皆從王種中生者明悲智。王所生已下四攝同行皆不離智境故。已下談其瞿波及婇女志徳。如文具明。次善財至瞿波所申請所求瞿波爲說所求之法。如下具明次下善財所問法門境界中。云不善根所攝善根善根所攝不善根者。如行粗理細。又如世有行非復能行一分善事。又如外道行邪行是見亦是邪。總不善。復是求善是不善根所攝善根。如人天外道世間善根所攝不能斷除三界苦業。是不善根。又二乘及淨土菩薩伏三界業不令現行。是善根所攝。未能達悟如來智悲。是不善根。是善根所攝不善根故。又如瞿波於往昔因中爲居士女以愛染心布施寶瓔珞。是不善根所攝。因此二百五十劫不入惡道生人天中王種中生。乃至十地位是不善根所攝善根。餘如文自具。如因依外道及邪見之徒。無正知見。妄謂正道因。而發心究竟不能解脫。因起邪見入於苦趣。是善根所攝不善根。如世界種者。如華藏世界品已釋。世界種所攝者。一大世界四周十佛剎塵眷屬國土四周圍繞。是安立世界輪者。如最下風輪持水水持金剛金剛持大地。以火大相資也。輪者次第也。次第相成故。世界場者。或以所行法門爲世界場。亦以場者平坦。能治髙下爲場。世界轉者。西方大數也。自餘如文。善財問得法久近中。約立十門。一舉久遠劫數云過佛剎微塵數劫。二舉有劫名勝行。三舉世界名無畏。四舉世界中有四天下名安隱。五舉四天下中閻浮提。六舉閻浮提中有城名髙勝樹。七舉於八十城中此城最爲上首。八舉王之名名爲財主。九舉王有六萬婇女。十舉大臣王子具有五百。已上十段。明往發心。經云。善男子我於往世過佛剎微塵數劫者。都明時之無體可數故。劫名勝行者。表十地大慈悲門。入觀察一切菩薩三昧。是劫名勝行也。世界名無畏者。入此勝行門無有諸生死五種可畏故彼世界中有四天下名爲安。隱者是此菩薩行以四攝法安隱眾。生故四天下閻浮提中有一城名髙勝。樹者表十地行樹髙勝前諸位故覆育廣博故。八十王城中最爲上首者。表諸位進修八正道爲體。至此十地八正之行勝前行故。財主王已下。婇女王子大臣。總明五位中智慧慈悲法悅萬行也。王表智。婇女表慈悲法悅王子及臣。表行能破惑度眾生故。五配五位六配六位通十信。總在十地因果。通收無前後二際故。餘仿此知之。已下菩薩眾龍天八部地風水火等一切諸神。配六道中祐眾生之行徧故。勝日身如來。是表根本智。次六十億百千那由他佛出興於世者。於根本智起差別智。通收十信。以從根本普光明智發心。六位行終不離此也。普光明殿中說十信是也。從最初勝日身佛至末後廣大解佛。於中供養五十个佛者。表五位加行因果也。至末後廣大解佛。是普賢差別智滿。以此十地通收五位及六位因果。總在其中。本末相卽三世一念入因陀羅网門觀察菩薩三昧者。明觀察菩薩行無盡圓周故不可窮也。余義如文自具。此是法云地善友。以智波羅蜜爲主餘九爲伴。治於智中具大慈行不自在障。令得自在入普賢行門方滿。已下明十一地位。

善財童子善知識十一地位二推徳勝進中。約立四門。此已下明十一地中善知識。一推徳勝進。二示善友所在云在此世界中。三舉善友名名摩耶。四禮敬辭去。云在此世界中者。是佛境界也。以善財詣摩耶夫人所。獲得觀佛境界智。以此世界者。是佛智境界也。名摩耶者。此雲天后。亦曰夫人。是國大夫人。此是十一地。常在世間。無功大慈悲爲體。出生普賢行門。一且如五位中十住中。從第七住位休捨優婆夷。主從慈悲修智門。至第八住中一分無功用智現前二。至第十住中師子幢王女慈行。主智悲圓融具足門。三十行中第七行無厭足王是。十行中主慈悲方便利生門。四第八行大光王。以主無功之行行悲門。五十回向中。第七第八回

向觀世音菩薩及正趣菩薩同會而現。主悲智圓融無二門。六十地中第七地開敷樹花夜神。主以大悲發行徧周現果門。七第十地中瞿波主大悲智圓滿普合法界門。八此第十一地初卽以摩耶夫人。爲大慈之首。卽以無功用慈悲圓滿。以明慈悲起智幻生成佛及以教化一切眾生諸行門。以此位法門。名菩薩大願智幻解脫門。明此十一地中大悲爲首以本願慈悲心起智幻生。示現成佛利眾生事及以一切諸行之門。徧法界虛空界故。已上八門。和會五位修慈悲次第進修方便差別同異。又於此十一地中。長科十門。略知此地行相次第。一摩耶夫人明從悲起智幻生諸行成佛利生門。二三十三天王名正念女名天主光明智悲自在正念十方諸法無失現前門。三童子師明徧滿十方主世間法師範門。四善知眾藝明徧周十方字智門。五賢勝優婆夷明主世間一切正邪吉凶諸方技術師巫傳說一切總達利生門。六堅固長者明處世無著念淸淨解脫門。七妙月長者明處世淨智光明門。八無勝軍明於無相法中得盡相門。九最寂靜義羅門明誠願語門。十徳生童子有徳童女明智悲圓滿處世幻住門。如出現品中文殊普賢二位齊也。表法身智慈悲齊滿也。已上十門。是十一地行也。已下至慈氏如來。明一生佛果滿也。一生者。無生中生也。非三世前後生故。大方廣佛華嚴經論卷第四十九入法界品第三十九之九

第一正入當位法門中。從爾時善財童子已下。長科爲十一段。一爾時善財童子已下至得觀佛境界智有一行半經。明善財勝進入十一地門分。二作如是念已下至作是念有十一行半經。明善財嘆摩耶夫人身之體相自在分。三有主城神名曰寶眼已下至乃至必當成佛有三十六行經。明主城神爲善財說主治心城法門分。四爾時有身眾神已下至睹一切剎佛出興故有十四行半經。明身眾神嘆摩耶夫人身摩耶夫人於耳璫放光入善財身分。五時有守護菩薩法堂羅剎鬼王名曰善眼已下至是爲十。明羅剎王爲善財說十種親近善知識法分。六佛子已下至說是語時有十一行經。明羅剎王爲善財說十三昧法令善財常親近善知識分。七善財童子仰視空中已下至如來不可思議微妙功徳有二十七行經。明善財見羅剎王爲說禮敬十方求善知識法復爲說觀身心如夢如幻法得見摩耶夫人蓮花及座樓閣莊嚴分。已上三眾神是入此十一地前方便。方便有三。一善守護心城。二善知音聲性徧十方。三羅剎王名守護堂者。以十三昧門及知身心如夢幻觀是守護法界堂義。羅剎王者。此云可畏。王名自在。以三昧觀察守護身心法堂。令佞邪惡鬼破散故。摩耶耳璫放光入善財身者。明入教光三昧耳主教音以此三法以爲十一地前方便方得正入十一地門。八爾時善財見如是座已下至已得成就寂滅身故有三十一行半經。明善財見摩耶夫人如幻色身徧周十方一切眾生前分。九爾時善財童子見摩耶夫人已下至云何學菩薩行而得成就有三十七行半經。明摩耶現超過一切諸色相身徧周剎海善財亦現等爾許身前合掌敬禮申請所求及得證入諸三昧門分。十答言佛子我已成就菩薩大願智幻解脫已下至有修行普賢行願化一切眾生者我自現身悉爲其母有一百七行經。總明摩耶答善財所問法門。十一爾時善財童子白摩耶夫人證此解脫經今幾時已下至我惟知此菩薩大願智幻解脫門有二十七行經。明答善財所問得此解脫久如分。隨文釋義者。夫摩耶夫人總相中以三法而成別相中以等佛數眾生數行門而得其名。三法者。一以一切諸佛眾生平等無相自體淸淨法身妙理爲體。二以等一切諸佛眾生平等理中普光明無作無依之智爲體。三以等一切諸佛眾生無作理智之中無作性。長養一切眾生。饒益大慈大悲。與一切眾生本同一體自他性亡。恆爲利益不求恩報。此乃天眞本然眾生共有。依此三法行之。卽得𨿽然眾生共有。而眾生迷之者。須具方便行門。起發顯明方得。云何方便。其方便有十大願門。如願修學。一願初始發心時起等一切眾生數慈悲大願。皆當救度一切眾生令出三界苦中皆令成佛。二願承事恭敬供養十方一切諸佛無空過者。三願於諸世界中所生之處。有徳藝過己之人奉事修學。𨿽學諸藝智出人天不生憍慢。恆以大慈大悲爲首。四願恆以四念處觀隨病治之立四正勤成就根力。五願恆以七覺分不離心首長諸正慧照十二緣生成大智海。六願恆以八正道行無始無終常現在前。七願自己正道現前常住世間。利益人天一切六道眾生。自己不樂別求余方淨土。明見一切法界之門。深知染淨本從妾起依眞本無。八願於菩薩五位行門。明知法則。所有十住十行十回向十地十一地中方便及諸三昧。利人天法。一念徧周善知其趣。次第修行。九願常念本願風輪以持本智。鼓揚無邊諸波羅蜜行。等十方界對現色身。應根接引一切眾生。十願常以大慈大悲身。起一切智如理徧周法界大智。普照不遺一切平等。普賢此是摩耶夫人身所成之行。若修行者應如是修。無有一佛不從大願海大悲智生。是故經云。但行普賢行願皆從我生。表此十一地智從悲起十地已前大慈大悲之行。皆以本願及以從根本智。生有修學。長養十一地。一切功終。純是大慈悲爲法界體。以悲生智幻生等眾生數身。常爲利益曾無休息。名爲生佛。非要得三十二相乃至九十七相。但初發心時一分會眞智悲同起。𨿽未得通化變易自在法。是一同知見眞故。如是修學如是悟入。方名初發心時便成正覺。亦名以佛知見示悟眾生。欲令眾生入佛知見。從此摩耶夫人。表十一地初門。已後九个善知識。總明從大慈悲爲母體。皆從母行。以智幻生悲智徧周十方普現。不作階級次第對治。已後善知識。𨿽亦云我惟知此法門。余不能知者。以明同中具別。表普賢差別智隨俗徧周。非如十地已前滯障不達此之十一地。但顯修行行十一地行。滿此普賢十一地位。顯得徧周行備塵俗無求出世自天主光。已去總是同世凡流不標。神相異狀。與世人一種。但有法利人。明十地已前是修悲智已出世聖道法門。十一地是自以大慈悲心。行赴俗濟生之門。表自出世道滿更無求解脫𨿽染離染之心。但以乘法性舡張大慈悲帆。以大智爲舡師。順本願風吹諸波羅蜜网。常遊生死海。漉一切眾生有著之魚。安置無依普光明之智岸。常生一切幻住萬行功徳法界無礙寶堂。如下慈氏所居樓閣是。如善財得羅剎王。爲說求善知識法。令善財普禮十方正念思惟一切境界。勇猛自在徧遊十方。觀身觀心如夢如幻如影求善知識。爾時善財受行其教。卽時觀見大寶蓮花從地湧出十方求善知識者。明自身心內外十方以法諦求有何體性令稱法身。又令觀身觀心如夢如影者。令達其教達性達相如影。通同無二便入智幻生門。是見摩耶夫人也。初見蓮花從地湧出者。以自性淸淨法身爲地體。一切萬行蓮花從此生故。金剛爲莖者。是根本智。明一切差別行差別智從法身根本智生。設是有此境界莊嚴亦是此依報也。終不別有報終不別有報因果也。妙寶藏者。慈悲含育報生也。摩尼爲葉者行無垢報生也。光明寶王以爲其臺者。以根本智現。照用自在所報生也。眾寶色香以爲其須者。戒定慧解脫解脫知見香所報生也。無數寶网彌覆其上者。以能施教网報生也。上有樓觀者。差別智報生也。普納十方法界藏者。以大智徧周教网普覆所報生也。奇妙寶飾者。妙行報嚴故。金剛爲地者。法身報生也。千柱行列者。行有千萬行也。一切皆以摩尼寶成者。行行中無垢也。閻浮檀金以爲其壁者。柔和忍辱之所報生也。眾寶瓔珞四面垂下者。四攝之行垂慈接生之所報生也。已下準此例知。教廣文長不可具述。已下摩耶夫人所現徧法界身同一切眾生事業等身生一切諸如來身如。文自明。

如善財童子。問摩耶夫人得此解脫其已久如中摩耶答言善男子乃往古世過不可思議非最後身菩薩神通道眼所知者。惟佛能知故。意明不可以時分知不可以劫數度也。要須以佛智印冥同古今量盡始末見亡者。能知其發心得法之久近。若立始終之見者。設將無盡剎微塵。比之成數無由可悉。設使展轉無盡剎塵。比之成數。亦不可悉。數亡系盡智現方知。卽無以數法算其遠近。若以算法盡無盡劫。算毛孔中虛空量。了無得其邊際故。以虛空無受量故。以此無量爲得時也。如文殊師利頌云。一念普觀無量劫。無去無來亦無住。如是了知三世事。超諸方便成十力。此是最後身菩薩之大數也。爾時劫名淨光者。表法身爲劫體。世界名須彌徳者。得不動爲世界體。𨿽有諸山五趣雜居然其國土眾寶所成淸淨莊嚴無諸穢惡者。惟其自心淨卽一切境界淨萬法無垢。作淨穢二見卽自心見不淨也。明大悲徧含五趣大智無染淨等見故名眾寶莊嚴有千億四天下者。明萬行利生之位也。有一四天下名師子幢者。明大智徧周。十方一境於中有八十億王城。有一王城名自在幢者。明八正道行十波羅蜜。於中智所遊居名輪王所居號自在幢王名大威徳者。是智自在能治生死自不壞也。彼王城北有一道場名滿月光明。城北者。北爲坎位。是師君智所居治迷之位故號道場。能治執惑故。名滿月光明。其道場神名曰慈徳者。以智之化迷以慈悲爲徳。有菩薩名離垢幢者。法身起行性自無垢。坐於道場將成正覺者。欲成爲將。有一惡魔名曰金色光。與其眷屬兵眾俱至菩薩所。彼大威徳轉輪王已得菩薩神通自在化作兵眾其數倍多圍繞道場諸魔惶怖悉自奔散者。意明惡魔名金色光者法身智境眞假一相一向。離垢菩薩未明心境平等。要假一切智王。明觀心境理徹無二心境。如幻一切境界幻智幻生。卽於境不迷。妄相心魔。總法界皆爲佛事。名爲奔散。道場神慈悲歡喜者。法悅也。道場神於彼王而生子想者。明破見由智起行化俗由悲明此位智由慈悲所生故。觀智如子乃至合會輪王者。毗盧遮那是。道場神我身是者。明恐人不解其意托事像之令易解故。終不可以心外別有境魔。但明心無內外中間。萬法自他同體。一亦不一。他亦不他。只爲法幽難顯借事表明。諸有智者以譬諭得解。乃至一切初發無上大菩提心。皆先起大願大慈悲心教化眾生。方求出要利眾生之行。及至行滿此法不移一切諸佛皆如是。先從大慈悲大願行生故。十方世界無量諸佛將成佛時。皆於臍中放大光明來照我身及我宮殿屋宅者。悲宮智殿養育爲屋。生死海爲宅。明臍處身之中一切眾生生長之際此處是含生生長之藏。如樹根魁之際。向上長莖榦枝條。向下生根入地。處陰陽之中際發生之元始。又如甲子旬中以戌爲天魁。左生陽。右生陰。今臍中放光者。表受生之元始如天魁之像。起慈悲之始生大智之元故。如人生亦爾。初生少小漸長大者。亦從臍輪起气通於上下。生長之性。此處是受气始生之元故。從此放也。是其乾位是始終之際生長之元此臍中是也。又表處智悲之中際成智之中卽眉間毫相是成大悲之中卽臍中。是故此是十一地普賢處世利生門。治十地中出世緣眞利生不自在行不廣大障。如十定品中。諸菩薩求覓普賢三求覓者。是隨大智之中行檀度爲主。總統法界波羅蜜海門也。都言三世一切佛以慈悲爲初生。無慈悲利物有厭生死。卽是二乘及淨土菩薩。後回心始可歸眞。定性之流多劫難返。餘如經自具。我惟知此菩薩大願智幻解脫者。明推徳升進。推徳升進中有三門。一示善友之處云在三十三天。有王名正念。明智淨自在如天王。名正念者。表淨智無念而自在任理施爲。不爲而萬事自爲。明十一地淨智任運應現也。在十住位中但名正念。天子問其梵行。未云有女。至此十一地中名王。又云有女。明以智生悲也。有女名天主光者。表無作智中慈悲無染性任用利物也。此位表智圓用無前後也。取天表處生死中自在神化無方。非卽在於處所也。敬申所求云我得菩薩解脫名無礙念者。得三世無礙智一念印三世古今及未來一切眾生生死劫量及一切三世諸佛成道劫量。一念徧知無不了然。如今現前。以無妄念智現前諸法本如是故。此明無妄念之正念智也。於中所有諸劫中諸佛之數於諸劫中或供養多佛增減不定者。是一念中無念正智。普皆供養三世諸佛之數。此是無久近中久近之狀也。總無時之大圓智境。法自如是不由修正也。修但自照十二緣生達妄成智。智無所修。但自解迷眞無可作。亦無三世古今之性。此是十一地中第二地善知識。次十一地中第二地善知識已下。總明正念中無礙智用徧周同行攝生之行身也。此是十方一切世界例然。六道等徧總從摩耶夫人大悲海生。以正念無作智爲體也。此是十一地中戒波羅蜜。以智生悲門故。女名天主光。

第三迦毗羅城童子師。此爲黃色城也。黃色者。是中宮色故。明爲此童子師不離中道軌治俗典如此孔丘之流。明世間師軌門。如孔子頭頂下如反宇。表處俗行謙之道。以身表法。像尼丘山。似彼山頂中下。非彼山因求祠而生。此俗說非也。姓孔者。聖人無名無姓。以徳爲名爲姓。非以俗姓爲姓。約徳以有究明之徳。以之姓孔。孔者究也。以行化蒙。名之爲丘。丘者山嶽之稱。以艮爲山。爲小男。爲童蒙。因行所化而立名也。故名丘也。亦以徳超過俗。名之爲丘。亦至徳尊重無傾動之質。名爲丘。生在兗州者。艮之分也。主以化小男童蒙之位。兗州上值於角。角爲天門。主眾善之門。亦主以僧尼道士。以乘角气而生。此非世凡流之能體故。善財至此。徧友不言。而便令善財往眾藝所者。師範之法正者。不親教付之。以助教不決之事問之。以正師表徳不孤必有鄰。附贊成其化行也。

第四徧友云此有童子名善知眾藝。學菩薩字智者。明徧友是師童子是學者依教立名。卽如此方孔丘門人顏回之流。善財致敬申請所求。童子眾藝云。我得菩薩解脫名善知眾藝。我恆唱持此之字母。唱阿字時此云無也。入般若波羅蜜門名菩薩威力入無差別境界。明達一切法空門。是菩薩威力。斷一切障。入無功智徧法界眾生界故。唱多字時入般若波羅蜜門名無邊差別門。是明一切諸有是差別智。是普賢行。徧知一切三界六道眾生中法則行解及所宜應化。如是總有四十二般若波羅蜜門爲首。名字母。入無量無數般若波羅蜜門。如文自明。

第五賢勝優婆夷明世醫方眾術世及出世莫不總明安物養生無法不了。以居塵俗方便利生。或作傳說世巫玄占未達。或作良醫善藥救世不安辧寶物以定眞虛。刊名言而釋。文義奇才異智。莫不普明。鬼魅眾邪皆能制伏。含普賢之智海。等文殊之法身。佛果處躬。化靈萬有。無方不至。無剎不周。無行不行。無生不濟。爲慈悲故。現作女身。智無不明。號爲賢勝。主禪波羅蜜門。城名婆怛那者。此云喜增益。此以徳立名。以多饒益人多增喜事。得無依處道場者。法無依處。身亦無依。徧萬行故。行無體故。居南印度。

第六南方有城名爲沃田者。以約此善友。以智徳澤資也。人多善徳厚以立其名故。長者名堅固解脫者。明求法無懈。如下自言爾時善財詣彼致敬申請所求。長者云我得無著淸淨念莊嚴者。明第六般若無相智慧莊嚴諸法卽於一切法念自無著也。

第七此城中有一長者名妙月者。明此中長者會第六無相智慧門。以方便波羅蜜爲一體故。明十地已前第六地三空無相智慧門。是出世間解脫。十地已後十一地中三空寂滅智慧門。是處世間。成第七方便波羅蜜。與大慈悲一體無二。以從大慈悲母智幻所生。此最後地。十住十地中六七二位相融。此十一地中六七兩位和融一體。須知勝進形勢如是。善財往詣致敬頂禮申請所求妙月長者云。我惟知此淨智光明解脫者。是妙月長者。約徳立名。慈悲智光。是破惑義。以破世間眾生惑故。因慈悲利生破惑立名。此明三空慈悲淨智總一體用圓滿故。

第八南方者依初釋有城名出生者。表第八願波羅蜜出生諸法及眾行故。長者名無勝軍者。表勝一切無明憍慢生死邪見惡賊魔軍故。善財往詣敬禮申請所求長者。答云我得菩薩解脫名無盡相者。明一切心境總如來相於一毛處念念出生無盡諸相。無念理中智幻所生何有盡相。

第九城南有一聚落名爲法者。眾人所居名之聚落以無體性名之法。取其寂靜。名之中。有婆羅門。名最寂靜者。處之及名總皆寂靜。表力波羅蜜隨俗不俗眾會不喧。名爲力用自在。善財往詣致敬頂禮申請所求云。我得菩薩解脫名誠願語者。誠是實也。明所願依言誠實無虛妄言此是信士語從心願所言依眞而無虛誑語言體眞也。所願皆眞故。名句文及聲言辭及所說一切皆性眞故。此爲解脫。此是法師位。表法界爲聚落。一切言說自眞。人法悉皆然。表言不虛也。

第十此南方有城名妙意花門者。妙智行花悉圓滿故。表十一地十法滿也。彼有童子名曰徳生。復有童女名爲有徳。此明智悲二行齊均無前卻故。童子童女者。明智悲齊滿𨿽處世間無五欲相以居幻住故。善財往詣頂禮致敬申請所求云。我等證得菩薩解脫名爲幻住者。約佛境界眾生境界皆智幻所生住居幻境。無實無虛無有識情。心境皆亡性相無礙。以智功徳故。幻生光影身土重重。如因陀羅网身境重重。十方身土境相相入。無礙無礙。十方世界。智凡體徹。無始無終。圓古今而一性。常住世間無所依止。此明世間緣生性自離故。眞如虛妄假安立故。妄體本無眞無住故。智無依止如虛空故。以智報生皆幻住故。有無自在隨智用故。𨿽智體同空不處寂故。智身無量等徧十方性無往來相光影故。身土重重無大小故。經雲幻境自性不可思議。從此十一地已後會慈氏一生所得佛果門。於此門中長科爲十段。

第一善男子於此南方有國土名爲海岸已下至辭退而去可有半捲經。明徳生童子有徳童女推慈氏菩薩之徳令善財童子親近勝進分。

第二爾時善財童子蒙善知識教潤澤其心已下。至皆以信受善知識教之所致耳。有三十行經。明善財童子自念往因過惡不善自慚悔恨起恭敬供養親近善知識分。

第三善財童子以如是尊重如是供養已下。至皆從菩薩善巧方便所流出故。有三十二行經。明善財童子於樓閣前五體投地暫時斂念思惟獲益無量分。

第四善財童子入如是智端心潔念已下。至善財說頌此一段經。明善財嘆善知識所居樓閣分。已下頌是善財童子重頌前慈氏菩薩所居樓閣住處。並嘆慈氏菩薩之徳。如文具明。

第五爾時善財童子以如是等一切菩薩無量稱揚贊嘆法已下。是善財欲見彌勒菩薩從外而來分。

第六爾時善財童子合掌恭敬已下。至此卷末。明善財申已發大菩提心慈氏爲贊菩提心善根功力不思議分。

第七爾時善財童子恭敬右繞彌勒菩薩摩訶薩已下。至此卷末。明善財入慈氏樓閣觀果知因三世所行境界同異總別一多無礙自在同時圓滿分。

第八善男子汝應詣文殊師利已下。有五行半經。明慈氏還令善財見文殊師利明至果同因表因中之果本來無二分。

第九爾時善財童子依彌勒菩薩教已下至頌。此一段明善財以於慈氏所得一生之佛果。普印一百一十城之法門。方於初信心中金剛藏智菩提場毗盧遮那如來師子座前一切寶蓮花藏座上。起等虛空界廣大十種心等。以明經歷一百一十城至慈氏一生佛果究竟不離初信心。毗盧遮那如來金剛藏智菩提妙理中城。便於金剛藏智菩提妙理之中起法界佛果恆常普賢圓周法界妙行。以此已下善財於普賢身中行菩薩行。普賢摩善財童子頂。方明法界中恆常佛果恆常普賢行相及相應方始乃得。一切諸佛已成舊果普賢舊行。至慈氏菩薩。明此無三世中一生。是見道修行。初始入佛果位之生。當來降神下生。是當來成佛之生。以六相法門該之。善財亦今生是見道修行。行滿之生。來生方明成佛之生。以此當來一生之佛果。會根本金剛藏智菩提妙理毗盧遮那如來所得之果。普賢舊行本來一體具足三世。古今不二時復不遷。同異自在處法界因陀羅网無礙法門。從此慈氏一位法門約分六門。一明舉果成因起信門。二明已信加行契修門。三加行修行契果門。四已將所契之果會因門。五還依本因圓融門。六究竟法界始終因果無二同時不遷門。以此六門和會可見其意。

第十從八行頌已下。至經末明普賢稱嘆如來法界果徳利生廣大無盡功徳分。

一從初段中。善男子南方有國土名爲海岸者。明勝進至慈氏一生佛果故。名爲海岸。入佛智海臨生死海故。亦以此國臨海而居故。有園林名大莊嚴者。約慈氏所居以生死爲園。萬行爲林。莊嚴自己智悲。佛果已皆滿足。名大莊嚴。其中有一廣大樓閣名毗盧遮那莊嚴藏者。明根本智差別智總體報生以立名故。毗云種種光明。遮那云徧照。以差別智爲種種光明。以根本智爲徧照。此二智約用成名。其體用一也。總無作者。以此法界體用普光明智。成諸萬行。廣利含生報生故。此大莊嚴樓閣廣大量等虛空。一切世間及以眾生咸處其內。同住遊止不覺不知。如善財童子。入此樓閣中。見淨世界不淨世界。大千世界小千世界。乃至地獄畜生餓鬼所住。乃至十方世界有佛世界無佛世界。菩薩眾會種種等事。咸在其中。廣如經說。以佛智海大悲念物萬行利生大願所持。共成樓閣之體。止住一切眾生生死園中。以萬行林覆蔭含識。皆令永得白淨法身無垢淨智淸淨之樂。經云。從菩薩善根果報生。從善巧方便生。從福徳智慧生。生無來處滅無去處。皆是如幻智住生滅之相。還如眾生以業生滅。無有去來體相可得。取捨無有欣厭。經云。善男子住不思議解脫菩薩。以大悲心爲諸眾生現如是境界。集如是莊嚴。彌勒菩薩安處其中。以下廣如經說。從此第一段中。復分爲五段。一善男子於此南方有國土名爲海岸已下至云何事菩薩善知識有二十行半經。明示善友所在及勸往詣其所咨問法門分。二何以故善男子菩薩摩訶薩已下至住於十地淨佛國土事善知識有十四行經。明徳生童子嘆慈氏徳令善財親近承事分。三何以故善男子菩薩應種無量諸善根已下至應普事一切善知識有四十九行半經。明徳生童子教善財童子所應學應行廣大之法分。四善男子汝求善知識不應疲倦已下增長一切菩提法分有三十四行經。明徳生童子教善財童子事善知識不觀過失不應疲倦由善知識獲無量利益分。五何以故善男子善知識者能淨諸障已下辭退而去。此一段經明徳生童子教恭敬善知識法及由善知識成就廣大佛法分。如經云。不應以限量心行於六度住於十地淨佛國土事善知識者。明六度十地。皆是出世一分淨見未亡。以此障故。未具普賢行。不同毗盧遮那如來報身因果境界。但得同於出世化佛化身以毗盧遮那報相果海功徳身具華冠瓔珞環釧。眾相福海嚴身。非是出纏捨諸飾好厭生死身故。是達無明本元法界大智之境。自具無邊功徳報身。又加普賢行願海差別智所成無限功徳。互爲莊嚴功徳報身故。是故十一地滿。徳生童子。教善財童子入法界門會根本果體不隨引俗化境住淨見限量行門。餘如經具明。如化佛之境是出世之門。云有他方。別分淨土。報佛此以十方總爲一淨土。不分淨穢。

第二爾時善財蒙善知識教潤澤其心正念思惟已下至皆以信受善知識教之所致爾有三十行經。明善財童子自念往因過惡自慚悔恨起恭敬供養親近善知識分。

第三善財童子以如是尊重如是供養已下至皆從菩薩善巧方便所流出故有三十二行經。明善財童子於樓閣前五體投地暫時斂念思惟獲益無量分。如文自明。

第四善財童子入如是智端心潔念已下至善財說頌。此一段經明善財嘆善知識所居樓閣分。如文自明。

第五爾時善財童子以如是等一切菩薩無量稱嘆法已下。是善財欲見彌勒菩薩。從外而來分。此明菩薩常以不居自報隨俗攝生。而有隨後之眾。是所攝之眾。化來至果。餘如文自明。

第六爾時善財童子合掌恭敬已下至此卷末。明善財申發菩提心慈氏爲贊菩提心善根功力不思議分。意明一切神通道力菩薩萬行皆以菩提心爲根本。滅生死截苦流。淨八萬四千煩惱門。顯成一切智海。皆以菩提心爲根本。如文廣嘆。以菩提心無依無住無有體性生滅可得。如是現前煩惱自亡智海便現。由智現故種種方便神通萬行。以智能成。由菩提心無依故智亦無依。以智無依故一切所作。皆無作者。依住可得。以此生死業亡惟智自在。大悲萬行從智而生。智體無依。萬行如化。利生如幻。神通道力。如空中月普現眾生。智體不去。眾生心水不來。隨自業淨與智同體隨淨淺深現智各異。非此非彼。若欲見十方諸佛如來智海。但自淨十二有支業緣。佛智現爾。但求他勝境自法便隱。不及智法。一一自己功成不損功程。不違聖旨。如善財。一一善友所具。其五位方便加行菩薩之法。不著他法。不著自心。無所依住。但令其心廣大以方便三昧饒益廣多。令一切眾生皆得離苦。又令自心至究竟實法。亦令眾生皆悉同得十方諸佛一切菩薩諸法利眾生。諸行乃至一眾生。法不知不了。不名爲智滿之佛。不名摩訶薩。

第七爾時善財童子恭敬右繞彌勒菩薩摩訶薩已下至此卷末。明善財入慈氏樓閣觀果知因。三世所行境界同異總別一多無礙自在同時圓滿分。於此段中。慈氏菩薩彈指出聲其門卽開者。明聲是震動啟發之義。彈指者。是去塵之義。塵亡執去法門自開。善財入已其門還閉者。以迷亡智現名之爲開。智無內外中間無出無入無迷無證名爲還閉見樓閣廣博無量同於虛空者。智境界也。於中莊嚴皆約智約慈悲心所行諸行願報得。一一如經具明。於中神化境界。以約法界智境法爾合然。無物不神達法應眞一切自神。乃至見彌勒菩薩三世所行境界。慈氏菩薩往昔曾所事諸佛善知識亦爲善財說法者。以法身智境本自如然無三世性。古今三世窮劫元不移一念。此非神通法合。如是兜沙羅色者。如此方霜冰之色也。餘如經自具。經云。善男子我願滿足成一切智得菩提時汝及文殊俱得見我者。會三世因圓智無古今卽三世佛一時相見同一智慧。於此段中約科爲三段。一爾時善財童子恭敬右繞慈氏菩薩已下直至見樓閣中一切莊嚴自在境界有八九紙經。明入佛智境觀果知因無異分。二爾時彌勒菩薩已下至善知識加被憶念威神之力有九行半經。明彌勒菩薩自攝神力所現一切境界並無以手彈指命善財令起分。三聖者此解脫門其名何等已下至與汝往昔同生同行可有四紙經。明善財問法門名目並問彌勒菩薩來處所生處所分。於問法門名目中。問其四法。一問入樓閣中所有法門境界解脫之名。二問莊嚴事何處去。三問彌勒菩薩從何處來。四問菩薩生處。一問法門名目者。此解脫門名入三世一切境界不忘念智莊嚴藏。二問莊嚴事何處去者。慈氏答言於來處去。又問從何處來。答曰。從菩薩智慧神力中來。依菩薩智慧中住。約體無來去處。具如經文。三問慈氏從何處來者。初約法答次依事。初約法答云。諸菩薩無來無去如是而來。無來無去如是而去乃至大慈大悲大願中來。廣如經說。依事者。云我從生處摩羅提國而來者。此國是約聖者之徳立號。表聖者智徳髙出世無過者。長者子名瞿波羅者。此云守護心地白法也。慈氏令入佛法故。四問生處者。初法答次依事。初依法答有十事生處。經云。菩提心是菩薩生處。次深心。次善知識。次諸地波羅蜜。次大願。次大慈。次大悲。次如理觀察。次大乘。次教化眾生。次智慧方便。如是等是菩薩生處。般若爲生母。以方便爲父。檀度爲乳母。持戒爲養母。忍辱爲莊嚴。精進爲養育。禪定爲浣濯。善友爲教授師。菩提分爲伴侶。眾善爲眷屬。菩薩爲兄弟。以如是等是菩薩生處。廣如經自具。依事答者。於此閻浮提界摩羅提國拘吒聚落婆羅門家是生處。拘吒聚落。此云多家。多諸人家所聚同居。名爲多家故。婆羅門家者。淨種中生也明智無垢也。善男子我住於此大樓閣中隨諸眾生心之所樂現種種方便教化調伏者。明處大智大慈悲徧法界廣大報得幻生樓閣中。隨諸眾生所樂現身。各隨業異示現調伏。以示現菩薩福智。變化莊嚴超過一切諸欲界者。此對欲界者說。計以一生佛果菩薩福智報境。總超過三界及三乘乃至下地一切諸境界故。以智同十方一切諸佛所用故。現佛智徳無障礙故。已授一生次補佛位故。猶如長子持父家事不異父故。亦如輪王第一夫人所生大子。具三十二相與父同其福智同其報業。若奉王命使持國事與父無異。但以父王所攝眾生。化緣未盡不處王位。慈氏如來亦復如是。但爲毗盧遮那示現化迹所攝眾生一勢未終。未處示現下生成佛之位。然約其實徳。已與一切諸佛智用無差也。但爲如來設教引凡示現出沒。令眾生不厭長自道心。非是諸佛此生彼沒。若以法界智境不約凡情。一方一切國土微塵一一塵中佛海無盡互參映徹。不生不出不沒。但入法性身處智境幻住門照之。一切眾生不生不沒。一如佛境。

第八善男子汝應往詣文殊師利已下有五行半經。明慈氏所已勝進入一生之佛果。卻令善財會入初信心時普光明殿如來知藏佛果法界寂滅大用常然之門。無三世體總一時故。菩提體如虛空。非始終三世古今出入故。故令善財卻見文殊師利。明果不移因故。如下文自明。

第九爾時善財童子依彌勒菩薩教已下至頌。此一段可有十紙經。明善財於慈氏菩薩所勝進入一生之佛果智境得三世一切境界不忘念智莊嚴藏門。返印一百一十城之法門。入初信心時不出剎那際。因圓果滿至金剛藏菩提場毗盧遮那如來師子座前一切寶蓮花藏座上。起等虛空界廣大十種心。方起恆常法界佛果普賢恆行。以此位中十方佛剎微塵中普賢菩薩一一塵中一時摩善財頂。以明佛果法界行滿意。明行滿不離因時不遷智不異。乃至見佛剎微塵數善知識。乃至見普賢身支節毛孔中國土身。以明入法界智境行网一多重重無礙無礙無盡無盡利生常然之門。具如文自廣明。論文略申經中意趣。所以不可具錄其文。於此段中長科爲十段。一爾時善財童子依彌勒菩薩摩訶薩教已下至同住渴仰欲見普賢菩薩有三十三行半經。明善財以慈氏菩薩所勝進修行入一生之佛果卻會初信心中菩提場普光明殿智境法界恆然寂用無礙因陀羅网境界佛果普賢行海恆圓滿分二卽於此金剛藏菩提場毗盧遮那如來師子座前一切寶蓮花藏座上起等虛空界廣大心已下至善財童子起如是心時有八行經。明善財於初所信心中法界金剛智藏菩提體中起普賢法界大用因果同時無礙分。以六相義該之。三由自善根如來加被普賢菩薩同善根力已下至是爲十有十一行經。爲明善財見十種瑞相分。四又見十種光明相已下至是爲十有十七行經。明善財見十種光明分。五時善財童子見此十種光明相已已下至增長大法成一切智有五十七行經。明善財見普賢菩薩在如來前眾會之中坐寶蓮花師子之座及見普賢身一一毛孔廣大法界分。六爾時善財童子見普賢菩薩如是自在神通已下至一切如來遊戲神通有二十三行經。明善財重觀普賢身身十方諸佛人天地獄咸在於身毛孔之中分。七善財童子見普賢菩薩如是已下至善財童子旣得是已有十三行半經。明善財童子得十種智徧一切法智波羅蜜分。八普賢菩薩卽申右手摩善財頂已下至所得法門亦皆同等有十四行經。明此方普賢菩薩摩善財頂及所得法門十方一切世界一切微塵中普賢菩薩一時摩善財頂及善財所得法門皆悉如此分。九爾時普賢菩薩摩訶薩告善財言已下至善男子汝應觀我此淸淨身有六十行經。明普賢菩薩爲善財說自爲眾生求出離道修行福智二行以不可說不可說佛剎微塵數劫行菩薩行求一切智城邑聚落國土王位妻子眷屬眼耳鼻舌身肉手足乃至身命而爲布施求一切智利益眾生無暫時間斷分。十爾時善財童子觀普賢菩薩身相好支節一一毛孔中已下至頌此一段明善財觀普賢菩薩身相好毛孔境界法門一念所入諸佛剎海過前不可說不可說佛剎微塵數位分。一毛孔如是。一切毛孔亦然廣如經自明。

於說頌中分爲三段。一初八行頌明普賢菩薩敕眾諦聽。欲自說佛功徳分。二有六行經。明眾喜樂聞分。三以頌略申如來功徳少許之分其意頌文自具。如上經云漸次而行經遊一百一十城已到普門國者。以一切十方諸佛及一切眾生同爲一法界國土無別體故。經遊一百一十城者。明一時普印前所修法無前後故。思惟觀察一心願見文殊師利見三千大千世界微塵數善知識者。卽明以文殊師利。法身智慧等同普見一切不異文殊之體明總相也。以三千大千世界微塵數量者。普門國法界初數總相。次第意明毛孔中三千大千世界卽周十方。一一皆等入法界方便不可越數數之也。次於此金剛藏菩提場中毗盧遮那如來師子座前一切寶蓮花座上起等虛空界廣大心者。明以本信心中所信佛果菩提金剛智藏無染大悲之體。起一切法界因陀羅网境界普賢恆行之門。已下意例如文廣說。此明總收所進修之因果。而歸本樣立法如是。令使開解一一如是自心。觀達修行令使相稱。是眾聖賢之大意也。意明不離初信心中菩提體根本智。修差別智滿普賢行。充滿十方。塵剎重重普賢行海。是自行滿。因果不出剎那際中。恆以此法恆化眾生。不出剎那際。無有斷絕始終之念。此明毗盧遮那普賢法界無始無終大圓明智。恆普印之常行無有出沒休廢之事十方常然身無內外。

