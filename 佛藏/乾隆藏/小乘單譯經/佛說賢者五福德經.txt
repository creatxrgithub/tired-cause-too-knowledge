佛說賢者五福徳經一卷

小乘單譯經佛說賢者五福徳經一卷西晉河內沙門白法祖譯

佛說賢者五福徳經

聞如是。一時佛在捨衛國祇樹給孤獨園。佛告諸比丘。賢者說法時有五福徳。何謂爲五。其人所生則得長壽。是爲一福徳。其人所生卽得大富饒財多寶。是爲二福徳。其人所生卽端正無比。是爲三福徳。其人所生卽名譽遠聞。是爲四福徳。其人所生卽聰明大智。是爲五福徳。何因賢者說法得長壽。用前世說法時。上語亦善中語亦善下語亦善。其義備足。歸寂無爲。好殺之人聞法卽止不殺。用是故得長壽。何因說法之人。得大富饒財多寶。用前世說法時。上中下語其義備悉歸寂無爲。盜竊之人聞經卽止不盜便能施與。用是故得大富。何因說法之人得端正無比。用前世說法時。上中下語其義備悉歸寂無爲。令聞法者和气安之。卽顏色悅自生光澤。用是故得端正。何因說法之人。得名譽遠聞。用前世說法時。上中下語其義備悉歸寂無爲令聞法者。敬佛敬法敬比丘僧。用是故得名聞。何因說法之人得聰明大智。用前世說法時。上中下語其義備悉歸寂無爲。令聞法者曉了妙慧。用是故得聰明大智。是爲五法說經者得福也。諸比丘聞經歡喜。前爲佛作禮。

