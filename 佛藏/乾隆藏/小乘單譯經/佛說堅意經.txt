佛說堅意經一卷

小乘單譯經佛說堅意經一卷後漢三藏安世髙譯

佛說堅意經

聞如是。一時佛在捨衛國。祇樹給孤獨園。佛告阿難。我今禪定。憐傷世人不知佛道正眞弘深。而以淺僞輕薄之言。欲設嫉心謗毀道根。妄作窮難。難吾弟子。汝當正心知此罪人。或是邪妖惡師。或是不知世俗姦人。若諸菩薩。比丘僧比丘尼。優婆塞優婆夷。明經髙潔。開解愚冥。爲說生死罪福所鐘。設其卽解知服道眞。此爲罪滅福生之人。若其指掌爲說橋梁。心懷憒憒。意不欲聞。𨿽欲彊聽。心多睡眠。或壞道法。輕毀沙門及優婆塞。惡口妄言。當明此人爲罪所牽。沙門賢者。以忍爲先。當如淸水。無所不淨。死人死狗死蛇屎尿。亦皆洗之。然不毀水淸亦當持心。有如掃帚掃地淨不淨。死人死狗死蛇屎尿。皆亦掃之。然不毀於帚矣。亦當復如風火之力光。死人死狗死蛇屎尿。亦吹亦燒然不毀風火之力光。若人欲來殺己。己亦不嗔。欲來謗己。己亦不嗔。欲來譖己。己亦不嗔。欲來笑己。己亦不嗔。欲來壞己使不事佛法。己亦不嗔。但當慈心正意罪滅福生。邪不入正。萬惡消爛。佛告阿難。其有好心善意之人。聞佛明法。一心而聽能一日可。不能一日。半日可。不能半日。一時可。不能一時。半時可。不能半時。須臾可。其福不可量。不可訾也。汝當廣爲諸比丘僧比丘尼。優婆塞優婆夷。白衣人民說之。並當廣爲說。布施種生死糧。其有齋日。施設飯食。請召四輩。髙經賢者沙門道人。施設髙座。論講佛經。燒香然燈。光明達天。諸天喜笑。皆下虛空。側耳來聽。莫不欣然。其有破慳。布施爲福。善神卽下營救門戶。攘禍滅怪。出與利會。利則而吉。終無怨惡。譬如種谷隨種而生。種善得福。種惡獲殃。未有不種而獲果實。當正爾心。福自歸身。愼無卜問。爲邪所牽。心懷狐疑。善神遠人。動入罪地。所爲不成。不知毀戒。反怨佛神。事之無益。遂不正心。男子女人。其有聞此經者。及奉持讀誦者。莫不得福者。佛說經已。阿難歡喜。起爲佛作禮。

