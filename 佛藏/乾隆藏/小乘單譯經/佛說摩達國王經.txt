佛說摩達國王經一卷

小乘單譯經佛說摩達國王經一卷宋居士沮渠京聲譯

佛說摩達國王經

聞如是。一時佛在羅閱只竹園中。與千二百五十比丘俱。時有國王。號名摩達王。時當出軍徵討。選國中人民。數百萬人。皆應赴從。時有比丘。已得羅漢道。到其國分衛。並見錄。將詣王宮門。王有馬監。令比丘養視官馬。勤苦七日。王后身自臨視軍陣。比丘見王。卽於其前。輕舉飛翔。上住空中。現其威神。王便恐怖。叩頭悔過。我實愚癡。不別眞僞。推問國內。誰令神人爲是者。今當有所治殺。比丘告王言。非王及國人過也。自我宿命。行道常供養師。我時爲師設飯。師謂我言。且先澡手已乃當飯。我愚癡心念言。師亦不養官馬。何故不預澡手。師卽謂我言。汝今念此輕耳後重如何。我聞是語。便愁憂。師知其意便念言。我會當泥洹。何故令人惱耶。卽以其夜三更時般泥洹。從來久遠。各更生死。今用是故。受其宿殃。養馬七日。夫善惡行。輒有殃福。如影隨形。王聞比丘說罪福。意解歡喜。乞得歸命於神人。比丘告言。卿當自歸於佛。佛爲三界師。王及國人民。皆隨比丘到佛所。稽首爲佛作禮。受五戒作優婆塞。佛便爲王及人民。現相好威神。光曜天地。復爲說無常苦空。王於是便得須陀洹道。國中人民。皆受五戒十善。歸命三尊。月日齋戒。以爲常法。阿難整衣服。作禮白佛言。是王及國中人民。見佛聞經卽解。何以故。佛言。及昔摩父佛時。是比丘作沙門。王時爲優婆塞。淨意供養三日。令我所在處常得其福今已得度世之道。今來會此聞經。便得須陀洹道。四輩弟子。天龍鬼神。聞經歡喜。前爲佛作禮而去。

