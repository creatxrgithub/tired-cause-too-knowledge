佛說罪業應報教化地獄經一卷

小乘單譯經佛說罪業應報教化地獄經一卷後漢安息國三藏安世髙譯

佛說罪業應報教化地獄經

如是我聞。一時佛住王捨城耆闍崛山中。與大菩薩摩訶薩及聲聞眷屬俱。亦與比丘比丘尼優婆塞優婆夷及諸天龍鬼神等。皆悉集會。爾時信相菩薩白佛言。世尊。今有地獄餓鬼畜生奴婢。貧富貴賤種類若干。惟願世尊。具演說法。若有眾生聞佛說法。如孩子得母。如病得醫。如羸得食。如暗得燈。世尊說法利益眾生亦復如是。

爾時世尊觀時已至。見斯菩薩勸請殷勤。卽放眉間白毫相光照於世界。地獄休息苦痛安寧。爾時一切受罪眾生。尋佛光明來詣佛所。繞佛七匝爲佛作禮。勸請世尊。敷演道化令此眾生得蒙解脫。

爾時信相菩薩爲諸眾生。而作發起。前白佛言。世尊。今有受罪眾生。爲諸獄卒剉碓斬身。從頭至足。乃至其頂斬之已訖。巧風吹活而復斬之。何罪所致。佛言。以前世時坐不信三尊不孝父母。屠兒魁膾斬截眾生。故獲斯罪。第二復有眾生。身體頑痺眉須墮落舉身洪爛。鳥棲鹿宿人迹永絕。沾污親族人不喜見。名之癩病。何罪所致。佛言。以前世時坐不信三尊。不孝父母破壞塔寺。剝脫道人斬射賢聖。傷害師長常無返復。背恩忘義。常行苟且。淫匿尊卑無所忌諱。故獲斯罪。

第三復有眾生。身體長大聾騃無足宛轉腹行。惟食泥土以自活命。爲諸小虫之所唼食。常受此苦不可堪處。何罪所致。佛言。以前世時坐爲人自用不信好言善語不孝父母反戾時君。或爲帝主大臣四鎭方伯州郡令長吏禁督護。恃其威勢侵奪民物。無有道理使民苦悴吁嗟而行。故獲斯罪。

第四復有眾生。兩目盲瞎都無所見。或抵樹木或墮溝坑。於時死已更復受身。亦復如是。何罪所致。佛言。以前世時坐不信罪福障佛光明。縫鷹眼合籠系眾生。皮囊盛頭不得所見。故獲斯罪。

第五復有眾生。謇喫喑啞口不能言。若有所說閉目舉手乃不言了。何罪所致。佛言。以前世時坐誹謗三尊輕毀聖道。論他好醜求人長短。彊誣良善憎嫉賢人。故獲斯罪。

第六復有眾生。腹大頸細不能下食。若有所食變爲膿血。何罪所致。佛言。以前世時偸盜僧食。或爲大會福食屏處偸啖。吝惜己物但貪他財常行惡心與人毒藥气息不通。故獲斯罪。

第七復有眾生。常爲獄卒熱燒。鐵釘釘人百節骨頭。釘之已訖自然火生。焚燒身體悉皆焦爛。何罪所致。佛言。以前世時坐爲鍼灸醫師。鍼人身體不能差病。誑他取財徒受苦痛。令他苦惱故獲斯罪。

第八復有眾生。常在鑊湯中爲牛頭阿傍。以三股鐵叉。叉人內著鑊湯中煮之令爛還復吹活而復煮之。何罪所致。佛言。以前世時信邪倒見祠祀鬼神。屠殺眾生湯灌搣毛。鑊湯煎煮。不可限量故獲斯罪。

第九復有眾生。常在火城中煻煨齊心四門俱開。若欲趣向門卽閉之。東西馳走不能自免爲火燒盡。何罪所致。佛言。以前世時坐焚燒山澤。火煨雞子。燒他村陌。燒煮眾生身爛皮剝。故獲斯罪。

第十復有眾生。常在雪山中寒風所吹皮肉剝裂。求死不得。何罪所致。佛言。以前世時。坐橫道作賊剝脫人衣。使冬月之日令他凍死。生﹝利﹣禾﹢皮﹞牛羊痛不可堪。故獲斯罪。

第十一復有眾生。常在刀山劍樹上。若有所投卽便割傷支節斷壞。何罪所致。佛言。以前世時坐屠殺爲業烹害眾生。屠割剝裂骨肉分離。頭腳星散懸於髙格稱量而賣。或復生懸眾生苦痛難處。故獲斯罪。

第十二復有眾生。五根不具。何罪所致。佛言。以前世時坐飛鷹走狗彈射禽獸。或斷其頭或斷其足。生搣鳥翼。故獲斯罪。

第十三復有眾生。攣躄背僂腰髖不遂。腳跛手拘不能操涉。何罪所致。佛言。以前世時坐爲人憯克行道安槍。或安射窠施張弶阱。陷墜眾生頭破腳折傷損非一。故獲斯罪。

第十四復有眾生。常爲獄卒桎梏其身不得免脫。何罪所致。佛言。以前世時。坐网捕眾生籠系而畜饑窮困苦。或爲宰主令長。貪取財錢枉系良善。怨苦號天不得縱意。故獲斯罪。

第十五復有眾生。或癲或狂或癡或騃不別好醜。何罪所致。佛言。以前世時坐飲酒醉亂犯三十六失。後得癡身如似醉人。不識尊卑不別好醜。八萬劫墮沸屎地獄。獄卒斬剉。求死不得求生不得。五窮六極長夜受苦。以坐貪酒過。受罪已始得爲人癃殘跛蹇。爲人之所憎嫉。行逢接他。橫事常無樂時。以酒過犯故獲斯罪。

第十六復有眾生。其形甚小陰藏甚大。挽之身疲皆復進引。行立坐臥以之爲妨。何罪所致。佛言。以前世時坐治生販賣自譽己物。毀呰他財囂升弄斗躡秤前後。欺誑於人。故獲斯罪。

第十七復有眾生。男根不具爲黃門身不得妻娶。何罪所致。佛言。以前世時坐喜犍象馬牛羊豬狗不可稱數。令此眾生苦痛難忍死而復穌。故獲斯罪。

第十八復有眾生。從生至老無有兒子孤立獨存。何罪所致。佛言。以前世時坐爲人暴惡不信罪福。百鳥產乳之時。賫持瓶器循大水渚。求拾鴻鵠鸚鵡鵝雁諸鳥子卵。擔歸煮啖。諸鳥失子悲鳴叫裂眼中血出。故獲斯罪。

第十九復有眾生。少小孤寒無有父母兄弟。爲他作使辛苦活命。長大成人橫羅殃禍。縣官所縛系閉牢獄。無人追餉饑窮困苦無所告及。何罪所致。佛言。以前世時坐喜捕拾雕鷲鷹鷂熊羆虎豹枷鎖而畜孤此眾生。父母兄弟常恆憂念。悲鳴叫裂哀感人心。不能供養。常苦饑餓骨立皮連求死不得。故獲斯罪。

第二十復有眾生。其形甚醜身體黑如漆。兩目復靑。頭頰俱堆皰面平鼻。兩目黃赤牙齒疏缺。口气鮏臭矬短癰腫大腹。腰髖腳復繚戾。僂脊匡肋費衣健食。惡瘡膿血水腫幹痟。疥癩癰疽。種種諸惡集在其身。𨿽親附人人不在意。若他作罪橫羅其殃。永不見佛。永不聞法。永不識僧。何罪所致。佛言。以前世時坐爲子不孝父母。爲臣不忠其君。爲君不敬其下。朋友不以其信。鄕黨不以其齒。朝廷不以其爵。趣爲趣作。心意顚倒無有其度。不信三尊。殺君害師伐國掠民。攻城破塢偸寨過盜。惡業非一。美己惡人。侵陵孤老誣謗賢聖。輕慢尊長欺誑下賤。一切罪業悉具犯之。眾惡集報故獲斯罪。

爾時一切諸受罪眾生。聞佛作如是說。悲﹝口

睪﹞動地淚下如雨而白佛言。惟願世尊。久住說法令我等輩而得解脫。佛言。若我久住薄徳之人不種善根。謂我常在不念無常。善男子。譬如孩兒母常在側不生難遭之想。若母去者便生渴仰思戀之心。母方還來乃生歡喜。善男子。我今亦復如是。知諸眾生善惡業緣受報好醜。故般涅槃。爾時世尊。卽爲此諸受罪眾生。面說偈言。

水流不常滿

火盛不久然

日出須臾沒

月滿已復缺

尊榮豪貴者

無常復過是

念當勤精進

頂禮無上尊

爾時世尊說斯偈已。諸受罪眾生白佛言。世尊。修何善行得離斯苦。佛言。當勤孝順父母敬事師長。歸奉三尊。勤行布施持戒忍辱精進禪定智慧慈悲喜捨。怨親平等同己無二。不欺孤老不輕下賤。護彼如己。汝等若能如是修行。則爲已得報佛之恩永離眾苦。說是經已。菩薩摩訶薩卽得阿耨多羅三藐三菩提。聲聞緣覺卽得六通三明具八解脫。有得法眼淨。若有眾生得聞是經。不墮三塗八難之處。地獄休息苦痛安寧。爾時信相菩薩白佛言。當何名此經。云何奉持。佛告信相菩薩善男子。此經名爲罪業報應教化地獄經。當奉持之。廣令流布功徳無量。諸天大眾聞經歡喜。五體投地作禮奉行。

