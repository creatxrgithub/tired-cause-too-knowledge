禪行法想經一卷

小乘單譯經禪行法想經一卷後漢安息國三藏法師安世髙譯

禪行法想經

聞如是。一時佛遊於捨衛祇樹給孤獨園。佛告諸比丘。比丘受教。從佛而聽。佛言諸比丘。若以彈指間。思惟死想。念有身皆死。是爲精進行禪。爲如佛教不。是愚癡食國人施也。何況多行者。取要言之。若念不淨想穢食想。一切世間。無有樂想。無常想。無常爲苦想。苦爲非身想。非身爲空想。棄離想。卻淫想。滅盡想。無我想。身死爲虫食想。血流想。膖脹想。靑腐想。糜爛鮏臭想。發落肉盡想。一切縛解想。骨節分散想。骨變赤白枯黑亦如鳩色想。骨糜爲灰想世間無所歸想。世間無牢固想。世間爲別離想。世間闇冥想。世間難忍想。世爲費耗不中用想。世爲災變可患厭想。一切世間歸泥洹想。諸比丘。若以彈指間。念此諸想之事。皆爲精進行。爲奉佛教。不是愚癡食人施也。何況能多行。是故可念行法想。佛說是已。皆歡喜受。

