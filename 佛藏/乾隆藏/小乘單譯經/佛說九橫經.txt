佛說九橫經一卷

小乘單譯經佛說九橫經一卷後漢沙門安世髙譯

佛說九橫經

佛在捨衛國。祇樹給孤獨園。佛便告比丘。有九輩九因緣。命未盡便橫死。一者爲不應飯爲飯。二者爲不量飯。三者爲不習飯飯。四者爲不出生。五者爲止熟。六者爲不持戒。七者爲近惡知識。八者爲入裏不時不如法行。九者爲可避不避。如是爲九因緣。人命爲橫盡。

一不應飯者。名爲不可意飯。亦爲以飽腹不停調。

二不量飯者名爲不知節度多飯過足。

三不習飯者。名爲不知時冬夏。爲至他國郡。不知俗宜。不能消飯。食未習故。

四不出生者。名爲飯物未消。復上飯不服藥吐下不時消。

五爲止熟者。名爲大便小便來時。不卽時行噫吐啑下風來時制。

六不持戒者。名爲犯五戒。殺盜犯他人婦兩舌飲酒。亦有餘戒。以犯便入縣官。或弦死。或捶杖利刃所斫刺。或辜饑渴而終。或以得脫從怨家得手死。或驚怖念罪憂死。

七爲近惡知識者。名爲惡知識。已作惡便反坐。何以故。坐不離惡知識故。不覺善惡。不計惡知識惡。態不思惡知識惡。

八爲入裏不時者。名爲冥行。亦裏有諍時行。亦裏有縣官長吏追捕不避。不如法行者。入裏妄入他家捨中。妄見不可見。妄聽不可聽。妄犯不可犯。妄說不可說。妄憂不可憂。妄索不可索。

九爲可避不避者。名爲當避獘象獘馬牛犇車蛇虺坑井水火拔刀醉人惡人。亦余若干惡。如是爲九因緣。輩人命未盡當坐是盡。慧人當識當避。是因緣以避。乃得兩福。一者得長壽。二者以長壽乃得聞道好語言亦能行。諸比丘歡喜受行。

