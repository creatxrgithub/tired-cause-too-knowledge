佛說普達王經一卷

小乘單譯經佛說普達王經一卷失譯人今附西晉錄

佛說普達王經

聞如是。一時眾祐遊於聞物國只氏之樹給孤獨聚。與千二百五十比丘俱。時有夫延國王。號名普達。典領諸國。四方貢獻。王身奉佛尊法。未嘗偏抂。常有慈心。湣傷愚民。不知三尊。每當齋戒。輒登髙觀燒香。還頭面著地。稽首爲禮。國中臣民。怪王如此。自共議言。王處萬民之尊。遠近敬伏。發言人從。有何請欲。毀辱威儀。頭面著地。羣臣數數共議。欲諫不敢。王敕臣下。使嚴當行。王卽與吏民數千人。始出宮未遠。忽見一道人。王便下車卻蓋。住其羣從。頭面著地。爲道人作禮。尋從而還。施設飯食。遂不成行。羣臣於是乃諫言。大王至尊。何宜於道路爲此乞丐道人。頭面著地。天下尊貴。惟有頭面加爲國主。不與他同。王便敕臣下。令求死人頭及牛馬豬羊頭。臣下卽徧行求索。歷日乃得還。白王言。前被教求死人頭及六畜頭。今悉已得。王言。於市賣之。臣下卽使人賣之。牛馬豬羊頭。皆已售。但當有人頭未售。王言。賤貴賣之。趣使其售。如其不售。便以丐人。如是歷日。賣旣不售。丐人又無取者頭皆膖脹臭處不可近。王便大怒。語臣下言。卿曹前諫言。人頭最貴。不可毀辱。頭面著地禮道人。今使賣六畜頭皆售。人頭何故丐人無取者。王卽敕臣下。嚴駕當出。到城外曠澤中有所問。羣臣人民莫不振悚。未知王趣。王卽導從出到城外。告羣臣言。卿寧識。吾先君時。有小兒常執持蓋者不。臣下對曰。實識有之。王言。今此兒何所在。對曰。亡已久遠。乃歷十七年。王言。此兒爲人善惡何如。對言。臣等常睹。其承事先王。齋戒恭肅。誠信自守。非法不言。王告諸臣。今若見此兒在時所著衣服。寧識之不。諸臣對曰。𨿽自久遠。臣故識之。王顧使邊。從急還內藏。覓取前亡兒衣來。須臾衣至。王曰。此寧是不。臣下對曰。實是其衣。王曰。今儻見兒身爲識之不。臣下皆默。然良久對曰。臣自懼蔽闇卒睹不別。王始欲說其本變。前所見道人來到。王大歡喜。起頭面著地。爲道人作禮。臣下莫不歡喜。道人就座。王叉手白言。吾前卒於道路見道人。旋從而還。並爲臣民所見譏怪。諫言人頭面最爲尊貴。加爲國君萬姓之主。四方歸向。何所請欲。爲乞丐道人。頭面作禮。吾時敕令。六畜頭及與人頭。俱於市賣之。六畜頭皆售。有人頭無買者。丐人又不取。而是曹所珍貴。今故嚴出亦欲示其本末。有幸之願。道人屈威。願爲此國臣民。開導愚癡。令知眞法。導現橋梁。道人卽爲臣下說王本變。欲知王者。本是先王時。執蓋小兒。常隨先王。齋戒一日。奉行正法。淸淨守意。不犯諸惡。其後過世。魂神還生。爲王作子。今致尊貴。皆由宿行齋戒所致。臣下大小。莫不僉然。曰吾等幸遇得睹道人。願遂哀湣愚朦。乞爲弟子。道人告諸臣民。吾有大師。當從受問。諸臣報言。願聞大師何所施行。皆盡年命。儻一親奉受其法言。道人告言。我師號曰。佛身能飛行。頂有圓光。分身散體。變化萬端。奇相三十二。姿好八十章。典領天地。萬有二千獨步三界莫與齊倫。門徒淸潔號爲沙門。其所教授度脫不唐。臣下卽啟道人。佛寧可得見不。道人報言。甚善當往啟尊。臣下問道人言。佛今所在。去是幾何。道人報言乃六千餘里。語言須臾頃。道人便飛到捨衛國。具以啟佛。彼國人民。甚可湣傷。今皆誠心。願欲見佛。惟垂大慈。開示眞道。佛則默然。呼告阿難。敕諸比丘。明日當到夫延國。阿難宣佛教。還白佛言。明日行儀式云何。佛言。臨至當現威神到。時佛卽與諸比丘俱。未到數十里。王及羣臣。皆隨道人。持華香出城迎佛。睹佛威靈。喜懼交並。五體投地。稽首爲禮迎佛上殿就座。王前長跪叉手白佛言。勞屈世尊並及眾僧。遠來到此。王及臣下恐懼不辦。佛知其意。卽語阿難爾告王。莫憂不辦。佛所至到。豈有所乏。王盡心供設。手自斟酌飯食。已行澡水。咒願畢訖。佛笑口中五色光出。阿難正衣服。爲佛作禮。白佛言。佛不妄笑。將有所說。佛言。欲知普達王及道人本末不。阿難言。願聞其事。佛言。乃昔摩訶文佛時王爲大姓家子。其父供養三尊父命子傳香。時有一侍使。意中輕之。不與其香。罪福響應故獲其殃。𨿽暫爲驅使。奉法不忘。今得爲王。典領人民。當知是趣其所施設。愼勿不平。道人本是侍使。時不得香。𨿽不得香。其意無恨。卽誓言。若我得道。當度此人福願果合。今來度王並及人民。王聞佛說其本末意解。卽得須陀洹。國中人民。聞經皆受五戒十善。以爲常法。是時四輩弟子。聞經歡喜。前爲佛作禮而去。

