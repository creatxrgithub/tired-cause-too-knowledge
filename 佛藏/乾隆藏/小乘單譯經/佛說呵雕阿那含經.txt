佛說呵雕阿那含經一卷

小乘單譯經佛說呵雕阿那含經一卷東晉西域沙門竺曇無蘭譯

佛說呵雕阿那含經

聞如是。一時佛在捨衛國只陀恆呵雕阿那鋡將五百優婆塞。至舍利弗所。作禮已卻坐。舍利弗爲說經。大歡喜而退。復至佛所。以頭面著地。叉手繞佛三匝卻坐。佛問呵雕阿那鋡。若有何功徳。教化五百弟子。隨從汝。呵雕阿那鋡卽長跪叉手言。我常奉行佛所說四事。何等爲四。一者布施於人。二者說善說。三者瞻視同學給足有無。四者同學者財共不計。佛言。善哉善哉。已過去佛。無有過是四事。未來佛亦無有過是四事。今現在佛。亦無有過是四事。佛爲呵雕阿那鋡說經已。各大歡喜而退。呵雕阿那鋡還歸入舍呼諸人客奴婢坐著前。好爲說經開解。語生死善惡之道。復上殿呼諸持藏人諸伎女著前。爲說經戒。皆大歡喜。復上後殿。爲諸夫人婦女。說經戒已訖。還至正殿。齋戒牀上。端坐定意。便得等心。第一天上四王請諸天皆會坐。共稱譽呵雕阿那鋡功徳。四天王中尊王下至呵雕阿那鋡捨。面稱譽呵雕阿那鋡功徳。呵雕阿那鋡時得等心。不答天王。佛邊有一比丘。至呵雕阿那鋡捨。呵雕阿那鋡起迎比丘前坐。比丘說言。佛坐中常相稱譽功徳呵雕阿那鋡問比丘言。佛稱譽我時。邊有白衣無。比丘言。無有白衣。正使有白衣。有何等嫌疑。呵雕阿那鋡言。佛語至誠。恐白衣不信者。便當墮泥犁中。正使信佛語者。便復來承事我。布施我。我不喜煩擾於人。以是故問耳。比丘辭去。呵雕阿那鋡言。想朝來未食。且畱飲食。便行澡水。下飯食訖。比丘還白佛言。屬至呵雕阿那鋡捨。道說言佛坐中大相稱譽。呵雕阿那鋡因問我言。佛稱譽我時。邊有白衣無。我言無白衣。正使有白衣有何等嫌疑。呵雕阿那鋡言。佛稱譽我。實至誠不妄。白衣不信佛語者。便當墮泥犁中。正使信者。便復來承事我。我不喜煩擾他人。以是故問耳。佛言。善哉善哉。我不常爲汝曹說呵雕阿那鋡有七事。今復益一事爲八事。何等爲八事。一者不求不欲令人知。二者信不欲令人知。三者自羞不欲令人知。四者自慚不欲令人知。五者精進不欲令人知。六者自觀不欲令人知。七者得禪不欲令人知。八者黠慧不欲令人知。所以不欲令人知者。不欲煩擾於人。故不欲令人知。佛說經已。諸比丘。皆大歡喜。起前爲佛作禮。

