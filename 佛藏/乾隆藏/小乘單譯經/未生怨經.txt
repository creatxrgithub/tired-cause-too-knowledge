未生怨經一卷

小乘單譯經未生怨經一卷吳月支優婆塞支謙譯

未生怨經

聞如是。一時佛在王捨國雞山中。諸天龍鬼神。帝王臣民。皆詣佛所稽首。承風供養之。儀靡不盡禮。調達睹之。其嫉無量。還告太子未生怨曰。汝父輦國眾寶。以貢佛諸沙門。國藏空竭。可早圖之。卽位爲王。吾當興師往徵佛也。子可爲王。吾當爲佛。兩得其所。不亦善乎。子必成之。未生怨與調達。結斯陰謀已。則敕秉勢臣令勒兵。王還奪其印綬以付獄。王還臣卽如命。以王付獄。王意恬然。照之宿殃。心無恐懼。重信佛言。王曰吾有何過。而罪我乎。皇后貴人。率土巨細。莫不哀慟王顧謂哭者曰。佛說天地日月須彌山海。有成必敗。盛者卽衰。合會有離。生者必死。由之憂悲輪轉無際。以致重苦。尋其原察其始。因緣合會卽有。謂之生。因緣離散卽滅。謂之空。夫身者四大耳。眾生魂靈寄處其中。死還其本。魂靈空去。謂之非身。身尙不保。何國之常守乎。佛初入國。吾未有子也。問吾寧知當來王不乎。吾對曰不知。世尊重曰。一切無常。汝諦思之。佛之誡我。正爲今也。各努力建志。懷存佛誡矣。王謂太子曰。汝每有疾。吾爲燋心。欲以身命救危代汝。親之仁恩。惟天爲上。汝懷何心。忍爲逆惡乎。夫殺親者。死入太山。不中止息。汝將當之也。吾是汝尊。重親尊孝。尙恐名不稱。豈況殺父乎。以國惠汝。吾欲至佛所作沙門。吾觀淫劮。猶火燒身。女類之好。以爲虛空無。目之徒靡不惑焉。惟睹佛經。照女僞之尢惡。知榮利之害身。太子曰。汝莫多雲。吾獲宿願。豈有赦哉。敕獄吏曰。絕其餉食。以餓殺之。有司將入獄。洴沙王向佛所在。稽首重拜曰。子有天地之惡。吾無絲髮之忿心矣。惟存佛教。世無常樂。其苦有長。入獄被髮。仰天呼曰。痛乎天豈有斯道哉后妃貴人。舉國巨細。靡不哀慟。後謂太子曰。大王掠桎梏處牢獄。坐臥須人。其痛難言。自汝生來。大王赤心。懸情於汝。食息不忘。四大盈縮。枕伏臨汝。涕泗交並。心燋體枯。欲以身命代爾殞矣。當存天人之育。無爲逆也。佛說經云。夫善之極者。莫大於孝。惡之大者。其惟害親乎。長幼相事。天當祐之。豈況親哉。汝順凶虐。爲斯重惡。必入太山。世間六十億年。爲太山一日一夕。所更諸毒。每處有年。汝其畢之。不亦難乎。夫快心之士。無不後悔。太子曰。吾少小有志殺父爲王。今日獲願。何諫之云乎。後曰夫不用諫者。亡國之基矣。吾欲見大王。寧可不乎。太子曰可。後淨身澡浴。以蜜麨塗身。入見大王。面顏瘦痟。不識舉哀。聞之者莫不揮淚。後曰佛說榮樂無常罪苦有恆。王曰獄吏絕餉食。饑渴日久。身八萬戶戶。有數百種虫。擾吾腹中。血肉消盡。壽命且窮矣。言之哽咽息絕復連。後曰具照斯艱。妾以糗蜜塗身。可就食之。當惟佛誡無忽也。王食畢向佛所在。哽咽稽首曰。佛說榮福難保如幻如夢。誠如尊教。謂後曰。吾爲王時。國土廣大。衣食從好。而今處獄。當就餓死。子所從得桀逆之師。違佛仁教。吾不懼死。惟恨不面稟佛淸化。與鶖鷺子。目連。大迦葉。講尊道奧耳。王重謂後曰。佛說恩愛猶若眾鳥會棲於樹。晨各離散。隨其殃福。目連眾垢已除。諸惡已滅。得於六通四達。尙爲貪嫉梵志所捶。豈況吾哉。爲殃惡追人。猶影尋身響之應聲。佛時難遇。神化難聞。賢眾行髙。儀式無量。非世濡所能履行。懷佛經典。以仁化民。獲供養之福。稟其淸化。誠亦難值哉。吾今死矣。遷神遠逝。夫欲建志。莫尙佛教也。汝愼守之防來禍矣。後聞王誡。重又哀慟。太子詰獄吏曰。絕王食有日。不死何爲。對曰皇后入獄有糗蜜之貢。以延王命。太子曰。自今莫令後見王。王饑勢起向佛所在稽首。卽爲不饑。夜時爲明。太子聞之。令塞窗牖。削其足底。無令得起而睹佛明。有司卽削足底。其痛無量。念佛不忘。佛遙爲說經曰。夫善惡行。殃福歸身。可不愼矣。瓶沙王對曰。若當支解寸斬於體。終不念惡。世尊重曰。吾今爲如來無所著正眞道最正覺道法禦天人師。三千大千。日月天神鬼龍靡不稽首。宿之餘殃。於今不釋。豈況凡庶。王受天中天恩。具照宿殃。不敢慍望。不懼大山燒煮之罪。中心在佛及諸弟子。坐臥敢忽。卽叉手稽首。今日命絕。永替神化。喐咿哽咽。斯須息絕。舉國臣民。靡不躃踴呼天柰何。瓶沙王卽得道迹。上生天上。三道門塞。諸苦都滅矣。

