佛說旃陀越國王經一卷

小乘單譯經佛說旃陀越國王經一卷宋居士沮渠京聲譯

佛說旃陀越國王經

聞如是。一時佛在捨衛國。祇樹給孤獨園。與千二百五十比丘俱。時有國王。號名旃陀越。奉事婆羅門道。王治國政。輒任用諸婆羅門。王小夫人。特見珍重。時兼娠。諸夫人憎嫉之。以金賜婆羅門。令譖之於王言。此人凶惡。若其生子。必爲國患。王聞之甚愁憂不樂。問婆羅門言。當如之何。婆羅門言。惟當並殺之耳。王言。人命至重。何可殺之。報言。若不殺者。必有亡國喪身之憂。禍不細也。王便聽用其言。遂見抂殺。便葬埋之。兒後於冢中生。其母半身不朽。兒得飲其湩。乃至三年。其冢崩陷。兒後得出。與鳥獸共戲。暮卽還冢中宿。兒時年六歲。佛以普慈。念其勤苦。與鳥獸同羣。卽化爲沙門。被服往呼問之言。汝是誰家子。居在何處。兒歡喜報言。我無家居。但棲宿此冢中耳。今乞隨道人去。佛言。汝隨我去。何等爲乎。兒報言。我今善惡。終當隨道人。佛便將其。到祇洹中。見諸比丘威儀法則。意甚樂之。便白佛言。我欲乞作比丘。佛卽聽之。以手摩其頭。發墮袈裟自然著身。名爲須陀。從佛受尊戒。勤意精進。心不懈怠。七日便得羅漢道。佛語須陀。從佛受尊戒。拔欲之根本。生死得自在。今宜往度彼旃陀越王。須陀承佛教。頭面著地。爲佛作禮。往到其國。住在宮門。請見於王。臣下白王言。外有道人。乞欲見王。王聞之卽出。與相見。問言。我大有所憂者。當知之何。道人言。何所憂耶。王言。我年已長。且欲過時。國無續嗣。爲之愁憂。道人聞王語。初不應之獨笑而已。王便恚言。我與道人語。初不答我。而反獨笑。卽欲治殺之。須陀知其意。便輕舉飛翔。上住空中。分身散體出入無間。王見其威神變化。卽恐怖悔過言。我實愚癡。不別眞僞。惟願大神。一還令我得自歸命。須陀卽從空中下住王前。謂王言。若能自歸甚善。當自歸於佛。佛是我大師。三界之尊。度脫眾生。王便敕羣臣。嚴駕當到佛所。須陀便以道力。如申臂頃。將王及人民。俱到佛所。頭面著地。爲佛作禮。歸命三尊。乞受五戒。爲優婆塞。佛告王言。欲知比丘須陀者。是王昔所用婆羅門言譖。殺兼娠者子也。母死之後。子於冢中生。冢中母半身不朽。得飲其湩。乃至六年。今隨我爲道。乃致於此。王聞佛言。更恐怖不能自勝。佛言。昔拘先尼佛世。有國王。號名佛捨達。王及國中三億人。皆隨王供養三尊。時有凡人。居貧無業。常爲國中富姓賃。放牧養牛數百頭。見王及人民供養比丘僧。卽問言。卿等何所爲乎。人民答言。吾等供養三尊。後當得其福。卽復問言。得何等福耶。人民報言。人有淨心。施三尊者後所在處。安樂尊貴。無有勤苦。卽念言。我居貧窮。但賃放牧。自無飲食。當何以施。卽念言。惟當還取牛湩煎以爲酪酥。淨心上比丘。比丘僧咒願言。令汝世世所在處當得其福。自後展轉更生死。輒受其福。或上爲諸天。或下爲王侯。乃後爲王時出遊獵。見國中人有好牸牛懷犢。王便令人取牛殺之。夫人語王。莫令人殺其子也。時牛主追還。破取其子養護之。其主恚言。當令王如此牛也。自後魂神來爲王作子。時未出生。母爲王所殺。欲知須陀者卽是也。須陀母見抂殺者。則是時王夫人也。婆羅門者牛主是也。須陀所以於冢中生。其母半身不杇得飲其湩。以自長大者由其宿命以酪酥上比丘僧故。佛言。罪福響應。如影隨形。未有爲善不得福。行惡不受殃者。王聞佛說經。意解卽得須陀洹道。國中人民。皆隨王奉五戒。行十善。歸命三尊。或有得須陀洹斯陀含阿那含阿羅漢者。四輩弟子。天龍鬼神。聞經歡喜前爲佛作禮而去。

