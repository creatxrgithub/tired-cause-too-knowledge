佛說法受塵經一卷

小乘單譯經佛說法受塵經一卷後漢安息國三藏安世髙譯

佛說法受塵經

聞如是。一時佛遊於捨衛國祇樹給孤獨園。佛告諸比丘。比丘受教從佛而聽。佛言比丘。凡人爲一法。受塵自污。迷惑憂愁。沒無端際。吾見其不得無上吉祥之道。如丈夫欲見女子色。是以好色之士。爲染爲醉爲貪爲污爲惑爲著爲住爲受。從淫女言故。長久趨走往來。爲受勤苦耳。常欲聞淫女之聲。鼻欲聞其香。舌欲得其味。身欲更其細滑。是以長久趨走往來受苦。是故不當爲女色聲香味細滑所染惑也。當覺知是。又復諸比丘。凡人爲法。受塵自污。迷惑憂愁。沒而無際。吾見其不得無上吉祥之道。如淫女欲見男子色。是以好色之女。爲染爲醉爲貪爲污爲惑爲著爲住爲受。爲士色故。長久趨走往來受苦耳。常欲聞男子之聲。鼻欲聞其香。舌欲得其味。身欲更其細滑。是以長久趨走往來受苦。是故不當爲士色聲香味細滑所染惑也。當覺知是。佛說是已。皆歡喜受行。

