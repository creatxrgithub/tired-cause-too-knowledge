佛說自愛經一卷

小乘單譯經佛說自愛經一卷東晉西域沙門竺曇無蘭譯

佛說自愛經

聞如是。一時佛在捨衛國祇樹給孤獨園。時國王詣佛所。遙見精舍。下車卻蓋解劍脫履。拱手直進。五體投地。稽首足下。卻長跪白。願以來日。於四街道請佛及僧。施設微食。普令愚民知佛至尊。睹其儀式傳世爲則。願使眾生遠鬼妖蠱。悉奉五戒。以消國患。世尊曰。善哉善哉。夫爲國王。宜有明導率民。以道請求來福。吾昔爲王。亦奉諸佛沙門梵志。常行四等六度。勤以致佛巍巍無上。

王曰。至眞誠如佛教。夫不種核無緣獲其果。吾受佛恩生世爲人。去女卽男六情完具。景福之會值佛處世。盛明法化在於吾國。積善難量乞退嚴辦。世尊曰。善哉善哉。王卽還宮。平治大道髙下齊平。廣設帳幔豎諸幢幡。自彼四衢至精舍門。挾道欄楯羅燈如星。步有香鑪。天樂眾伎歌佛至尊之靈。咨嗟沙門淸貞之徳。散華雜寶紛紛如雨。香湯灑地。卻敷綩綖。王親通夜手自爲饌。身往奉迎稽首於地。長跪曰。願世尊。垂大慈現影則濟眾生。佛起著法服。與諸沙門俱之四衢。王及羣臣翼從左右。佛至就座。夫人太子皆稽首於地。攘衣跣﹝革

﹝卄／﹝ㄇ﹫人﹞／戊﹞。行澡水已。手自斟酌。佛飯畢稽首曰。今設微食。願天人鬼龍蜎蜚蚑行蠕動之類。令世世逢佛逢法逢沙門眾。去世穢臊懷佛正眞。佛言。善哉。王爲民父母。潤之以慈。導以大明。所願必得。王曰。普地之民當別之際。咸曰自愛。自愛之義其有要乎。

世尊嘆曰。善哉問也。夫人處世。心懷毒念。口施毒言。身行毒業。斯三事出於心身口。唱成其惡。以加眾生。眾生被毒卽結怨恨。誓心欲報。或現世獲。或身終後魂靈升天卽下報之。人中畜生鬼神太山。更相克賊。皆由宿命。非空生也。身三口四意三無惡。愚者恣之。不孝其親。敬奉鬼妖。淫亂酒悖。就下賤之濁。以致危身滅族之禍。死入太山湯火之酷。長不獲人身。去佛遠正不樂沙門之淸戒。常與愚會。斯謂樂危亡之禍。不自愛者也。王曰。善善惟佛教誡。願聞自愛。其則云何。

佛言。自愛之法。先三自歸。以法養親。慈愛人物。悲湣愚惑。見正喜進。平等普護。安濟眾生。施斯四恩。布施窮乏。眾生無怨。諸天祐育眾橫不加。牢獄利劍諸毒消歇。親安族興。生無災患死得上天。常與明會。斯謂自愛者也。王曰。善哉。惟佛教誡。誠髙行賢者。淸貞守眞。穢利邪樂不以染心。口四不言。三凶遠身。危命全行諸佛所珍。親安族興終得上天常得福會。斯謂自愛者也。王曰。善哉。惟佛教眞。眾毒橫加。忍默不說。慈惻湣彼。終始濟之。精進不怠。紹心三尊。外靜內寂殖念道根。深觀聖趣。明化眞言。孝親濟已。導眾使然。常與福會。斯謂自愛者也。王曰。善哉惟佛教眞觀者無數。時有兩商人。一人念曰。佛身丈六華色紫金。頂有肉髻。項有日光。巍巍難言。佛如帝王。沙門猶忠臣。佛陳明法。沙門誦宣。斯王明矣。知佛可尊。佛知其念熟視之。其人心喜喜如獲寶。其一人念曰。斯王愚惑。爾爲國主將復何求。佛者若牛。弟子猶車。彼牛牽車東西南北。佛亦猶然。子有何道屈意奉之乎。佛知其有惡念必獲其殃。愴然湣之。其人心懼。若有所遭。二人俱去。三十里停宿沽酒飲之共平。屬事訟之紛紛。其善念者。四王遣善神護焉。毒心謗佛者。太山鬼令酒入腸。猶火燒身。出停路臥。卽宛轉落車轍中。晨有商人。車五百乘轢殺之焉。伴求而見。其然曰吾衰矣還國見。疑取物去爲不義。遂輕身委財而逝。展轉遠邁。去捨衛數萬里。有一國。國王崩無太子。讖書云。中土有微人。當王斯土。羣僚議曰。國之無君。猶體之無首。難以久立也。故王有馬。常爲王禮。若有任王者馬必屈膝。僉曰大善。卽具嚴駕。以王印綬著車上。人馬塡路。觀者莫不揮涕。商人亦出觀。國太史曰。彼有黃雲之蓋。斯者气也。神馬直進屈膝舐商人足。羣臣欣豫香湯澡浴。拜爲國王僉然稱臣。王曰。余本商人無徳於民。不任天位也。羣僚曰。天授有徳神馬屈膝。於是遂處王宮。聽省國政。深惟曰。余無微善。何緣獲此。必是佛恩使之然也。晨在禦座嘆佛無上之聖。率諸羣僚向捨衛稽首曰。賤人蒙世尊潤獲爲人王。斯土傳世不知有佛。流俗之書亦無記焉。願以大明。開斯國人之聾盲。明日願與應眞眾垂意顧斯一時三月。佛告阿難。敕諸比丘。明日彼王請。皆當徐徐變化現神尊徳。令其國民咸共睹焉。諸天聞佛至彼教化。相率導從。作樂歌徳。寶帳幢幡。華下紛紛。光色耀人。佛及應眞皆坐正殿。王案捨衛國王供養明法。身自斟酌。畢以小機於佛前坐。佛廣說法。王曰。吾本微人素無快徳。何緣獲斯。佛告王曰。昔彼王飯佛。王心念言。佛如國王。沙門猶臣下。王種斯栽。今自獲其果。彼一人云。佛若牛弟子如車。彼自種車轢之栽。今在太山爲火車所轢。自獲其果也。非王勇健所能致矣。爲善福隨。履惡禍追。響之應聲。善惡如音。非天龍鬼神所爲。非先靈所爲。造之者心成身口矣。佛說偈曰。

心爲法本

心尊心使

中心作惡

卽言卽行

罪苦自追

車轢於轍

心爲法本

心尊心使

中心念善

卽言卽行

福樂自追

如影隨形

世尊又告王曰。眾惡之罪最重有五。不孝不忠殺親殺君。家滅國亂。重罪一也。羅漢之行得空不願無想之定。與佛齊意拯濟眾生。而愚向之。重罪二也。佛者眾罪已畢。景福會成。相好十力法導眾生。慈悲喜護心過慈母。而愚惡謗。重罪三也。淸淨沙門志淸行髙。懷抱經法助佛化愚。諸佛相紹繼眾生得度。皆由眾僧。佞讒交構以致不調。僧不調政法毀民狂走。政法毀民狂走者。三道興惱比丘僧。重罪四也。佛之尊廟寶物水土。眾生赤心以貢三尊。愚人或毀盜之。重罪五也。犯斯五者。罪無請。謂之自殺身自滅族自投太山火矣。五罪之重重於須彌。愼無犯焉。佛說經竟。王及羣臣皆得須陀洹。受五戒爲淸信士。國民有作沙門者。守戒爲淸信士者。遂以五戒十善爲國政。諸天祐護國遂興矣。諸天龍神王臣黎民。無不歡喜。

