佛說譬諭經一卷

小乘單譯經佛說譬諭經一卷唐三藏法師義淨奉詔譯

佛說譬諭經

如是我聞。一時薄伽梵。在室羅伐城逝多林給孤獨園。爾時世尊於大眾中。告勝光王曰。大王。我今爲王略說譬諭。諸有生死味著過患。王今諦聽。善思念之。乃往過去。於無量劫。時有一人。遊於曠野爲惡象所逐。怖走無依。見一空井。傍有樹根。卽尋根下。潛身井中。有黑白二鼠。互嚙樹根。於井四邊有四毒蛇。欲螫其人。下有毒龍。心畏龍蛇恐樹根斷。樹根蜂蜜。五滴墮口。樹搖蜂散。下螫斯人。野火復來。燒然此樹。王曰。是人云何。受無量苦。貪彼少味。爾時世尊告言。大王。曠野者諭於無明長夜曠遠。言彼人者。諭於異生。象諭無常。井諭生死。險岸樹根諭命。黑白二鼠以諭晝夜。嚙樹根者。諭念念滅。其四毒蛇。諭於四大。蜜諭五欲。蜂諭邪思。火諭老病。毒龍諭死。是故大王。當知生老病死。甚可怖畏。常應思念。勿被五欲之所吞迫。爾時世尊重說頌曰。

曠野無明路

人走諭凡夫

大象比無常

井諭生死岸

樹根諭於命

二鼠晝夜同

嚙根念念衰

四蛇同四大

蜜滴諭五欲

蜂螫比邪思

火同於老病

毒龍方死苦

智者觀斯事

象可厭生津

五欲心無著

方名解脫人

鎭處無明海

常爲死王驅

寧知戀聲色

不樂離凡夫

爾時勝光大王聞佛爲說生死過患。得未曾有。深生厭離。合掌恭敬。一心瞻仰。白佛言。世尊。如來大慈。爲說如是微妙法義。我今頂戴。佛言。善哉善哉。大王。當如說行。勿爲放逸。時勝光王及諸大眾。皆悉歡喜。信受奉行。

