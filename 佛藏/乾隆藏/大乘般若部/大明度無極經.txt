大明度無極經六卷

大乘般若部大明度無極經六卷吳月支優婆塞支謙譯

大明度無極經卷第一上行品第一

聞如是﹕一時﹐佛遊於王捨國其雞山﹐與大比丘眾不可計﹐弟子善業第一﹐及大眾菩薩無央數﹐敬首爲上首。

是時﹐十五齋日月滿﹐佛請賢者善業﹕「此眾菩薩集會﹐樂汝說菩薩大士明度無極﹐欲行大道當由此始。」

於是﹐鶖鷺子念﹕「此賢者說明度道﹐自己力耶﹖乘佛聖恩乎﹖」

善業知其意而答曰「敢佛弟子所說﹐皆乘如來大士之作。所以者何﹖從佛說法﹐故有法學。賢者子﹑賢者女得法意以爲證﹐其爲證者所說﹑所誨﹑所言﹐一切如法無諍。所以者何﹖如來說法爲斯樂者﹐族姓子傅相教﹐如經意無所諍。」

善業言「如世尊教﹐樂說菩薩明度無極﹐欲行大道當由此始。夫體道爲菩薩是空虛也﹐斯道爲菩薩亦空虛也。何等法貌爲菩薩者﹖不見佛法有法爲菩薩也。吾於斯道無見無得﹐其如菩薩不可見﹐明度無極亦不可見。彼不可見﹐何有菩薩當說明度無極﹖若如是說﹐菩薩意志不移不捨﹑不驚不怛﹑不以恐受﹑不疲不息﹑不惡難此﹐微妙明度與之相應而以發行﹐則是可謂隨教者也。又菩薩大士行明度無極﹐當學受此。如受此者﹐不當念『是我知道意』。所以者何﹖是意非意﹐淨意光明。」

賢者鶖鷺子曰「云何有是意而意非意﹖」

善業曰「若非意者﹐爲有爲無﹖彼可得耶﹖」

曰「不可也。」

善業曰「如非意﹐有與無不可得﹐不可得不可明﹐其合此相應者﹐豈有是意意非意哉﹗」

曰「如是者﹐何謂非意﹖」

善業曰「謂其無爲﹑無雜念也。」

鶖鷺子曰「善哉﹗善哉﹗佛稱賢者說山澤行實爲第一。菩薩受此無上正眞之道不退轉﹐觀而不休﹐明度無極﹐當以知此。欲學弟子地﹐當聞是經擇取奉持﹔欲學緣一覺地﹐若學佛地﹐當聞是經擇取奉持。所以者何﹖是明度道﹐說法甚廣﹐是爲菩薩大士所學。」

善業白佛言「吾以爲菩薩者﹐其不可見﹐名亦不可得。又所匡政皆不可見﹑不可得者﹐當何爲菩薩說法﹖如是﹐世尊﹐所疑有著吾與物也斯不可得﹐貲貨費耗皆非有得﹐但以名爲菩薩﹐至於佛亦名也﹐然不住非不住。所以者何﹖名不可得﹐是故名者﹐非住非不住。若爲菩薩說深明度意﹐不移不捨﹑不疲不息﹑不有惡難﹑不驚不怛﹑不以恐受﹐以體解而性入﹐是爲住不退轉﹐應於無處﹐當以知此。

「又﹐妙世尊﹐菩薩修行明度無極不以色住﹐於痛﹑想﹑行不以識住。所以者何﹖若止於色爲造色行﹐止痛﹑想﹑行爲造識﹐非爲應受。明度無極不造行﹐爲應受。受此﹐其不具足明度無極﹐終不得一切智。」

鶖鷺子曰「菩薩何行而受明度﹖」

善業曰「以不取色﹐不取痛﹑想﹑行﹑識。所以者何﹖色無彼受﹐痛﹑想﹑行﹑識無有彼受。若此色無彼受爲非色﹐痛﹑想﹑行﹑識無有彼受爲非識﹐明度之道無有彼受。所以者何﹖吾受如取影無所得﹐是爲明度無極之行也﹐是名曰菩薩大士諸法無受之定——場廣趣大而無有量﹐一切弟子﹑諸緣一覺所不能持也。又一切智亦無彼受。所以者何﹖無想見故。若想見者﹐終不得此爲。

「若異學先泥之信不得一切知﹐彼先泥信解道學度入慧﹐亦不取色﹐不取痛﹑想﹑行﹑識﹐不從色見慧﹐不內色見慧﹐不外色見慧﹐不內外色見慧﹐不以異色見慧﹐於痛﹑想﹑行如上說﹐不從識﹑不以內外異識見慧﹐如是究暢從信解得道地﹐法意作量以爲脫﹐便無受無所獲﹐已受解得滅度﹐明度不爲智想。

「如是﹐世尊﹐𨿽菩薩於是道不取色﹑痛﹑想﹑行﹑識﹐亦不中道滅度﹐而具如來十力﹑四無所畏﹑佛十八不絕之法也。又菩薩大士行明度無極﹐當以觀此——何等是智慧﹔何所爲明度﹔何以明諸法無所從得﹐是故謂之明度無極——如是觀省察思惟﹐不驚不怛﹐不移不疲﹐如是菩薩爲不中休明度無極﹐當以知此。」

鶖鷺子曰「何故菩薩知已休止﹖爲知於色﹐休色本性﹖於痛﹑想﹑行﹐休識本性﹖明度無極休識本性﹖明度無極休智本性﹖」

善業曰「如是﹐賢者﹐其於色也﹐休色自然﹔於痛﹑想﹑行﹐休識自然﹔明度無極休識自然﹔明度無極休智自然。行此道者於智休止﹐智之自然者休矣﹗想休止﹐相之自然者休矣﹗」

鶖鷺子曰「善哉﹗善哉﹗其學此者必出一切智。」

善業曰「然﹐菩薩學此出一切智。所以者何﹖其於諸法無出無生﹐如是學故逮得佛坐。又﹐妙賢者﹐菩薩履行明度無極﹐若行色爲想行﹐若行色占爲想行﹐若行色不占爲想行﹐若行色興爲想行﹐若行色敗爲想行﹐若行色滅爲想行﹐若行色思爲想行﹐若行色空爲想行﹐若行色非身爲想行﹐痛﹑想﹑行﹑識如上說皆爲想行。若識有是『吾當行﹐欲得行』﹐設有是『如是行﹐如是惟爲惟行此道』﹐爲是菩薩大士爲行得想之行﹐無善權方便﹐以爲休於明度無極。」

鶖鷺子曰「菩薩何行爲無想無得行﹐有善權方便而不休於明度無極﹖」

答曰「不行色﹐不行色占﹐不行色興﹐不行色敗﹐不行色滅﹐不行色想﹐不行色空﹐不行色非身﹐痛﹑想﹑行﹑識如上說﹐不有是『吾當得行是行』﹐不有是『此行惟爲行此道』﹐如是行﹐菩薩大士爲無想無得行﹐爲有善權方便而不休於明度無極。又菩薩大士行明度無極﹐於此不近爲不行不近行﹐不行不近亦不行斯不否行﹐斯不近行﹐斯不近不行﹐斯亦不近於行不行﹐於不近不行於不行﹐不否行於不近。」

鶖鷺子曰「何故不近﹖」

善業曰「如諸法無所近﹑無從度﹐是名菩薩大士一切諸法無度之定——場曠趍大而無有量﹐一切弟子﹑諸緣一覺所不能持。行斯定者疾得無上正眞之道﹐爲無不覺乘佛聖旨。」

善業曰「是菩薩大士受拜於往昔如來至眞等正佛者﹐乃行斯定。彼受無見﹐無見爲定。其於定者﹐不知吾受之﹑吾已定﹑吾依定也﹐彼於是中一切不明。」

鶖鷺子曰「云何﹐菩薩爲昔如來所說記拜當得佛者﹐彼能見定﹐是定者乎﹖」

答曰「不也。所以者何﹖如彼族姓子行明度無極者﹐爲非不想。所以者何﹖無所明故。是以定者﹐非想非不想。」

佛言「善哉﹗善哉﹗善業﹐說山澤行爲第一辯﹐菩薩大士當以學此﹐如此爲學明度無極。」

鶖鷺子曰「佛以如此學﹐學智慧道者﹐是爲學何法﹖」

佛言「如此學者﹐是菩薩爲無所法學。何以故﹖是法不有知明﹐如凡愚人專著者也。」

曰「當何用明知此法﹖」

佛言「當如不明﹑無所明﹐知明之謂也。凡愚人以專著者﹐欲明故爲不明﹐由不明礙兩際不知不見﹐不明諦法而欲於法﹐從法思欲專著名色﹐以專著故﹐而不知此無所用聰明之法﹐已不知見﹐亦不思惟﹐不觀不省故墮愚數﹐便無有信﹐不解不用﹐是故謂之凡愚專著。」

鶖鷺子曰「計如此學﹐菩薩大士不學一切智。」

佛言「然﹐如此學﹐不學一切智。如是曉了﹐乃爲學一切智﹐能出一切法。」

善業白言「如世尊言﹕『是爲幻人學一切智﹐已學一切智乃出諸法。』如直言之﹐當云何﹖」

佛言「吾因是以問汝﹐所安便說。」

對曰「甚善。」

佛言「云何幻與色異乎﹖」

「不也﹐世尊。」

「幻與痛﹑想﹑行﹑識爲有異乎﹖」

「不也﹐世尊。色猶幻﹐痛﹑想﹑行﹑識猶爲幻。」

「云何﹐善業﹐明是中﹐想知立﹐行五陰而爲菩薩﹖」

對曰「菩薩學如幻人﹐是中持如幻者卽五陰。所以者何﹖如佛說識如幻﹐若此識六根亦然﹐何者意幻爲三界耳﹖如三界卽六根﹐如六根卽五陰。」

鶖鷺子言「菩薩聞是得無懈怠﹖」

佛言「設爲惡友所制必持懈怠﹐若得善友終不懈也。」

善業白佛﹕「何以知菩薩惡友﹖」

佛言「其不慕樂明度無極﹐欲棄捨﹐若形想愚占文飾﹐違此深智更說經道﹐當知是爲菩薩惡友。」

曰「何是善友﹖」

佛言「未起明度無極者﹐卽勸使學﹐教誨之﹐令入斯道﹔爲現邪行﹐說邪之害﹐是邪行﹐是邪害﹐使遠離此﹐當知是爲菩薩大士弘誓之鎧善友者也。」

又問﹕「呼道人爲菩薩﹐其句義爲柰何﹖」

佛言「所謂菩薩者﹐一切諸法學無掛礙﹐已學無礙能出諸法﹐故謂菩薩。」

「大士者﹐其義云何﹖」

佛言「大士者﹐能聚大眾爲之舍家﹐是故爲大士也。」

鶖鷺子曰「吾亦樂其爲大士者﹐於見——身見﹑性見﹑命見﹑人見﹑丈夫見﹑有見﹑無見﹑斷滅見﹐常在爲斷大見。何者爲說上﹖法度諸見淵﹐是故爲大士。」

善業曰「夫大士者﹐如一切智﹐意無齊同志於弟子﹑緣一覺﹐在彼無著。所以者何﹖悉知意質直無漏﹑無受﹑無滅﹐以悉知意大照菩薩﹐是故爲大士。」

鶖鷺子曰問﹕「何故菩薩大士﹐亦彼悉知而意不著﹖」

善業曰「以無意故﹐於彼悉知而無所著。」

賢者滿慈子言「吾亦樂其爲大士者﹐揖人升於大乘而有弘誓之鎧﹐是爲大士。」

善業白佛﹕「何謂弘誓之鎧﹖」

佛言「菩薩束已自誓﹕『吾當滅度無央數人。』已度無量無數人民皆得泥洹﹐知其無法得滅度也。所以者何﹖意法如是。譬如幻師與幻弟子﹐於四衢道化作人眾﹐以爲化人而斬其首。汝知云何﹖彼有所殺﹖有死者乎﹖」

「不也﹐世尊。」

「如是﹐善業﹐度無數人﹐爲無有人得滅度也。菩薩聞是不驚不怛﹑不以恐受﹑不移不捨﹑不疲而無慘悴﹐是爲有弘誓鎧能升大乘﹐當以知此。」

滿慈子曰「吾省佛言﹐如我所得﹐當知是義爲無帶甲。所以者何﹖如佛告善業﹐無造佛一切法﹑無作成諸法者﹐亦無造眾生者﹐如是義者無弘誓鎧。」

善業曰「無所束帶﹐菩薩大士爲無弘誓。所以者何﹖色﹑痛﹑想﹑行﹑識不著不縛不解故。」

鶖鷺子曰「何如爲色﹑痛﹑想﹑行﹑識而云不著不縛不解﹖」

善業曰「色如幻人故不著不縛不解﹐痛﹑想﹑行﹑識爲如幻人不著不縛不解﹐無有之色不著不縛不解﹐無有之痛﹑想﹑行﹑識不著不縛不解﹐五陰如是﹐諸法亦然﹐是故菩薩所爲誓者﹐無有誓也。」

善業問﹕「焉知菩薩正升大乘﹖何謂大乘﹖何乘發住﹖孰建大乘﹖斯乘何出﹖」

佛言「大乘之爲乘者﹐爲無量乘﹐爲眾生之無量也。所以者何﹖人種無量﹐菩薩爲之生大悲意﹐以斯大乘住﹐湊三界聖一切智﹐乃建大乘﹐乘無從出。所以者何﹖有生有出則爲二法﹐若不起不致於諸法不得者﹐是爲無所生﹑無從出。」

善業曰「大哉斯乘﹗爲天﹑人﹑質諒王﹑諸世間出世善業乘﹐與空等弘裕﹐若虛空苞容眾生無有量數﹐恆以虛閒濟人無極﹐而爲徧宣故爲大乘﹐不見其反亦不見出。如此乘者﹐不從始得﹐不從終得﹐亦不中得﹐於三塗等故爲大乘。」

佛言「如是﹐善業﹐以能行此乘故﹐謂之菩薩大士。」

鶖鷺子曰「佛請賢者說明度無極而道大乘者﹐有檀知耶﹖」

善業白佛﹕「吾說明度無極得無過乎﹖」

佛言「不也﹐適得其中。」

善業言「菩薩大士不於始近﹐不於終近﹐亦不中近﹐色無際﹐道無際﹐痛﹑想﹑行﹑識﹑道俱無際﹐是故菩薩無近﹑無得﹑無知﹑無明﹐色菩薩不知﹑不明﹑不致﹑不得﹐痛﹑想﹑行﹑識亦如是﹐都一切於一切無知﹑無明﹑無致﹑無得﹐當爲何菩薩說明度無極﹖尙不見菩薩﹐何用見明度無極﹖菩薩者﹐但名耳。猶我無可專著﹐我者空虛不可審明﹐我不可明﹐道何可知﹖如是諸法無有專著。何等爲色﹖色無生無牢固。何等爲痛﹑想﹑行﹑識﹖識無生無牢固。諸法無生﹐無有牢固。彼無專固者﹐不是法不非﹐了無本主﹐當爲誰說是處﹖無知亦無異處﹐可得菩薩行道也。

「如是﹐世尊﹐其聞是言不驚不怛﹑不捨不疲﹑不有慘悴﹐如此知行﹐是菩薩爲能惟明度無極。所以者何﹖行此經時﹐以如是法孰觀斯道﹐是時爲不近色﹐不近色者不見滅也。所以者何﹖於自然色而不起爲非色。若色費耗亦非色來﹐無興衰我者﹐此爲無二事。如謂之色是我﹐卽由是爲我色﹐是爲造計。痛﹑想﹑行﹑識如法觀時﹐爲不近識﹐於自然識而不起爲非識。若識費耗亦非識來﹐亦無興衰我者﹐此爲無二事。如謂之識是我﹐卽由是爲我識﹐彼爲造計者。」

鶖鷺子曰「吾省是語﹐於義菩薩爲無所起。若無起者﹐何故菩薩行艱難行﹐爲眾生更苦無量﹖」

善業曰「吾不樂菩薩艱難行﹐而大士者無艱難想以行道也。所以者何﹖行艱難苦想者﹐不能爲無量人民建大利也。是以當爲安隱易行之想爲眾生建﹐若母想﹑父想﹑昆弟想﹑姊妹想﹑子想﹑女想﹐當生是想行菩薩道﹐於一切人爲己親想。以是想將導之﹐見眾生爲若己﹐都一切於身不明是外內﹐爲生法想『斯一切爲吾子』。菩薩當度此無量苦性不有怒意﹐若彼形截﹐心無郁毒﹐終不爲苦想也。如賢者言﹐菩薩無起﹐以其無起故爲菩薩。」

鶖鷺子曰「云何菩薩而無起者﹖於道人法﹐於一切知﹐一切知﹑一切知法亦持無起﹖」

善業曰「然﹐於佛法都無所起。」

問曰「在佛法而無起者﹐其於凡人及凡人法﹐亦將無起﹖」

答曰「然﹐於凡人法亦無所起。」

鶖鷺子曰「如是菩薩於道人法﹐從一切知至凡人法皆無起者﹐是爲不近不起﹐得一切知耶﹖」

善業曰「不起之法﹐無欲得要也。不起之念﹐亦非有法可擇取也。有得佛者﹐我以爲諍。」

曰「是如何當從未生法擇已生法擇乎﹖生死法至生法至乎﹖」

答曰「云何生法不生而不生法生耶﹖」

鶖鷺子曰「不生法者﹐不起法也﹐樂不起法語耶﹖樂起語也﹐如賢者樂﹐以樂不起之﹐不要。」

善業曰「如是當樂不起不要﹐賢者所樂﹐吾亦樂說。」

鶖鷺子曰「如善業語﹐爲法都講最不可及。所以者何﹖在所問如應答﹐法意不搖﹐其言皆妙。」

答曰「是法意也﹐諸佛弟子所問應答意不搖者﹐於一切無所倚故也。」

鶖鷺子曰「善哉﹗善哉﹗是爲上辯。何謂菩薩諸法無倚﹖」

答曰「是明度無極﹐卽爲菩薩諸法無倚。」

曰「不一切乘是經﹐惟諸法無倚也。」

曰「悉乘明度無極故﹐爲諸法無所倚。菩薩於是無方石山處﹐而以默取諸法之要。如無取焉﹐是爲行諸法而無倚行也。若爲菩薩說是奧知﹐不疑不望而能深解﹐是謂知行者﹐已爲不休如是念矣。」

鶖鷺子曰「若不休此行﹐爲休是念﹔若休是念﹐爲不休此﹔如其念行而不休者﹐是謂常行等念等也﹔已念等行等者﹐則一切人必常有紹此行而得爲開士者﹐如是眾生亦將不休此念此行。所以者何﹖人不當廢是念也。」

善業曰「善哉﹗善哉﹗賢者﹐勸助爲說是致要語。如賢者言﹐行等念等助一切人不廢此行。夫眾生自然﹐念亦自然﹐當以知此﹔眾生恢廓﹐念恢廓﹐當以知此﹔眾生之不正覺﹐而不念正覺亦不正覺﹐當以知此。——如是行念﹐吾樂菩薩思惟念此行。」大明度無極經卷第二天帝釋問品第二

爾時﹐帝釋與四萬天子﹐四天王與二萬天子﹐梵眾天與萬天子﹐梵輔天與五千天子﹐俱皆來會坐。諸天子宿命功徳光耀巍巍﹐持佛神力光明徹照。

釋問善業言「是諸天子大會欲聽說智度無極﹐云何開士大士於大明中立乎﹖」

善業曰「諸天子﹐樂聞者聽我說﹐因持佛力廣說智度。何天子﹐未求開士道者﹐今皆當求。已得溝港道者﹐不可復得開士道。何以故﹖閉生死道已。正使是輩求者﹐我代其喜不斷功徳法也﹐悉欲使取經中極尊法﹐使上至佛。」

佛言「善哉﹗善哉﹗勸樂開士學乃爾乎。」

善業白佛言「我當報恩﹐終不敢違之。所以然者﹖往昔如來﹑無所著﹑正眞道﹑最正覺﹐皆與弟子爲諸開士說智度﹐如來時亦在中學斯經妙行﹐今自致作佛﹐用是故當報恩。我作是說法﹐開士受之我勸樂﹐勸樂以大道疾令作佛。釋欲所聞者﹐聽所問矣。」

問曰「開士云何立智度中乎﹖」

答曰「持空法立如是。釋問開士大士﹐以影弘誓大乘。所至奏五陰﹐不當於中住﹔溝港﹑頻來﹑不還﹑應儀﹑緣一覺至於佛﹐不當於中住﹔五陰無常﹐不當於中住﹔於苦﹑樂﹑好﹑醜﹑是我所﹑非我所﹐不當於中住﹔溝港道不動成就﹐不當於中住﹐何以故﹖七死七生便度去﹔頻來道不動成就﹐不當於中住﹐何以故﹖一死一生便度去﹔不還道不動成就﹐不當於中住﹐何以故﹖於上滅度﹔應儀道不動成就﹐不當於中住﹐何以故﹖應儀道成已﹐便盡於滅度中而滅訖﹔緣一覺道不動成就﹐不當於中住﹐何以故﹖不能逮佛道便滅訖﹐是故不當於中住﹔如來﹑無所著﹑正眞道﹑最正覺﹐用無量人故作功徳﹐『我皆當令滅訖﹐正於佛中住』﹐佛所作皆究竟已乃滅訖﹐亦不當於中住。」

鶖鷺子問﹕「設使開士大士不當住五陰﹑溝港﹑頻來﹑不還﹑應儀﹑緣一覺上至佛﹐當云何住﹖」

善業言「如來﹑無所著﹑正眞道﹑最正覺有住處乎﹖」

答曰「不也。何以故﹖佛無所住﹐亦不在動搖﹑不動搖處住﹐亦不不住﹐亦無無住﹐一切無是如如來住﹐當作是住﹐不當住不住﹐亦不當住無住﹐當作是住﹐學無所住矣。」

爾時﹐諸天子心念﹕「諸鬼神所語悉可了知﹐今是尊者善業所說經道了不可知。」

善業知其心所念﹐語諸天子﹕「是經難了﹗難了﹗所以者何﹖我所道說﹐所教起﹐都爲空矣﹗以斯故難聞﹐聞而難了。」

諸天子心復作是念﹕「是語當解﹗當解﹗」

今尊者善業深入於法身﹐卽告諸天子﹕「設使欲索溝港﹑頻來﹑不還﹑應儀﹑緣一覺﹑無上正眞道﹐若於其道中住﹐皆當學明度﹐當持守。」

諸天子心復念﹕「所說乃爾﹐當復於何處更索經師﹖」

又告諸天子﹕「欲知我所說法者﹐如幻人無所聞﹐無所行。」

諸天問﹕「今在是聞法者﹐是人爲非幻乎﹖」

善業言「人如幻﹐幻如人﹐如求溝港﹑頻來﹑不還﹑應儀﹑緣一覺﹑正眞道﹐人如幻﹐幻如佛道。」

諸天子復問﹕「乃至佛亦復如幻如人乎﹖」

曰「乃至滅度亦如幻如人。」

諸天子言「滅度亦復如幻如人乎﹖」

曰「設使有法過於滅度者﹐亦復如幻如人矣。」

善業告諸天子﹕「是幻﹑是人﹑泥洹皆空﹐俱無所有。」

尊者鶖鷺子﹑滿祝子問﹕「說明無度如是者﹐誰能持奉行之﹖」

答曰「賢者不退轉開士大士能持奉行之﹐其應儀等無能受持者。所以者何﹖我所說法﹐爲無所說﹐亦無所處。法已無所處﹐法已無所囑累﹐法以是故亦無能受持者。」

釋心念﹕「尊者善業雨法寶﹐我寧可化作華以散其上。」便化作甘香華以散佛及善業諸比丘上﹐華至其膝。

善業卽知言「是華不出於忉利天上﹐釋所散華出於幻耳。」

釋言「是華非從樹出﹐如賢者善業所可說﹐斯事本寂﹐自幻樹出矣。」釋言「是華從幻樹出也﹐不從樹出者爲非是﹐非是者爲非華。」釋言「明度甚深微妙。」

答曰「然。所以者何﹖無所逮得﹐亦無所說。」

釋言「尊者處深微妙明度於法不諍處﹐無所有於法無所動。」

答曰「然﹐法非動法﹐當作是學。如是學﹐不學溝港﹑頻來﹑不還﹑應儀﹑緣一覺道﹐作是學者爲學一切智出於諸法﹐爲不生五陰學受身行﹐不學受余法。」

鶖鷺子問﹕「如是爲不學受一切智乎﹖不學亡失﹐不學受他法乎﹖」

答曰「然﹐是爲學一切智出於諸法。」

釋聞法﹐便問鶖鷺子﹕「當云何於其中求﹖」

報言「於善業明度品中求。」

釋問﹕「善業持何威神恩當學知﹖」

報言「持如來威神恩知。釋所問﹐明度開士大士當云何求﹖不可從五陰求﹐不可離之求。何以故﹖明度非五陰﹐亦不離之﹐不起之﹐爲無所著﹐無出無倚﹐無倚是明度矣。」

釋言「大士爲大明無邊無底。」

報言「五陰皆無邊﹐以是故當知法無邊。人無底﹐當知法無底。身與作復作用﹐是故當知之﹐與大明等無異﹐無中邊亦無本端﹐不可限量﹐一切不可得﹐以是故明度無邊無底﹐不可計計爲多。」

釋問﹕「人云何無底﹖」

善業言「云何於釋意﹖何所法中名爲人﹖於法中不見有名爲人者。何以故﹖不見有所從來處。所以者何﹖人本末皆空﹐無所有故。設使有來者﹑有住止者﹐但名耳。何以故﹖於名字中學﹐有所有不﹖」

曰「不也。」

善業曰「用名字無所有故﹐無作我者﹐是故人無底。正使如來﹑無所著﹑正眞道﹑最正覺壽如恆沙劫﹐口說名人人復人﹐寧有生滅者不﹖」

釋言「一切無生滅者。」

善業言「所以者何﹖用一切人淨故。無所起﹐名非名不可得﹐是故人無底。明度無極名無底﹐當作是知。」持品第三

爾時﹐諸天無央數同時三嘆曰「嗚經乎﹗嗚經乎﹗是尊者善業所說道深矣﹗斯大明弘義﹐如如來所由出矣﹗有聞者學之誦之﹐我敬視之如如來。」

佛告諸天子﹕「誠然﹗昔錠光如來﹑無所著﹑正眞道﹑最正覺時有宮﹐宮中有是經﹐我時持之﹐錠光佛授我決言﹕『若後當爲人中持﹐悉逮佛智作佛﹐名能如如來﹑無所著﹑正眞道﹑最正覺﹐三界最尊﹐安定於法中極明﹐號曰天中天。」

諸天子白佛言「少有及者﹐天中天﹗有持大明者﹐爲受一切智矣。」

時﹐佛在眾中央坐﹐佛告除饉眾﹑除饉女﹑淸信士﹑淸信女﹕「今是四部爲證﹐愛欲天﹑梵天﹑無結愛天皆知。」

佛告釋言「髙士學斯定﹐持誦其文﹐眾邪不得其便令橫死也。忉利諸天子求佛道者﹐未學誦獲其奧者﹐是輩天子皆往到是學持誦者所﹐若於空閒避隈處亦不恐不怖也。」

四天王﹑釋﹑梵及諸天子等各白佛言「我當護是學持誦者。」

釋復白佛言「難及﹐天中天﹗是明度學者心無動搖﹐悉受六度已。」

佛言「然。善聽我說﹐上中下言皆善。」

釋言「受教。」

佛言「我經中有欲害亂者﹐起惡意往﹐未至道亡﹐後所作終不成。何以故﹖用是髙士學是經故。譬若有藥其名神丹﹐有蛇索食﹐道逢虫物﹐蛇欲啖﹐虫卽到神丹藥所﹐蛇聞藥香卽還去。何以故﹖是藥力所卻。如是是輩髙士﹐其欲害者便自止還﹐是明度威神力所壓伏也。」

佛言「設有亂者﹐便於彼間自壞不成﹐四天王皆護入。經如行者﹐自在所爲﹐所語如甘露﹐言重成道﹐瞋恚貢髙諸惡不生﹐四天王護之。所以然者﹖學明度故。心自生念﹕『有諍起者不可近﹐我求索佛道義﹐不可隨是瞋恚語﹐使我疾逮好心。』斯髙士所作悉見善像。」

釋白佛言「難勝﹐天中天﹐乃過諸惡無與等者﹗」

佛言釋﹕「是輩人或當過劇難之中終不恐﹐無能害者。善士當誦惟斯定﹐正使死至﹐若怨在中欲共害者﹐如佛所語﹐終兵刃向者不中其身。所以然者﹖斯定諸佛神咒﹐咒中之王矣。學是咒者不自念惡﹐不念人惡﹐都無惡念﹐是爲人中之雄﹐自致作佛爲護眾生﹐夫學斯行者疾成佛道。是經書已𨿽不學誦者﹐當持其捲﹐人鬼凶毒不能害矣﹐宿命重殃惟斯不除。譬如得佛處﹐若人﹑若鬼神禽獸從一面入﹐無能害者。何以故﹖用得佛處故。其威神護過去﹑現在﹑當來索佛道者﹐皆當於中得佛道﹐人入其處不恐無畏。明度所止﹐天﹑人﹑鬼﹑龍皆爲作禮﹐恭敬護視﹐用經徳尊故。」

釋白佛言「若有書持經卷﹐承事供養天寶﹑名華﹑栴檀﹑珍琦﹑香繒﹑蓋幡﹔若有持如來﹑無所著﹑正眞道﹑最正覺舍利﹐起塔自歸作禮承事供養﹐天寶華香具足如上﹐其福孰多﹖」

佛言「我問若隨所樂報﹐云何是如來一切智成是身出現於世﹐從何義得﹖」

對曰「從明度義得。」

佛言「不用是身舍利得佛也﹐乃從一切智生得佛身﹐我滅度後舍利供養如故。若善人書是經﹐學持諷誦自歸作禮﹐承事供養具足如前﹐則爲供養一切智﹐已從是經中得功徳無比。」

復白佛言「閻浮提人民不供養者﹐爲不知是福尊無比耶﹖」

佛言「有幾所人信佛﹑信經﹑信比丘僧﹖」

釋言「信者少耳﹐及求溝港﹑頻來﹑不還﹑應儀﹑緣一覺至求佛者復少矣﹗」

佛言「無量人行求佛道﹐至於在不退轉地立者﹐若一若兩耳。學是法會成佛﹐當爲作禮承事恭敬。何以故﹖用曉佛法﹐世少有故。過去如來求佛道者皆從是成﹐我時亦在中。如來滅度後取舍利起七寶塔﹐盡形壽自歸作禮承事供養﹐天寶﹑華香具悉如前滿四天下﹐若三千大千國土眾生悉得人道﹐各作七寶塔﹐以妓樂樂之﹐復過是如恆邊沙佛剎﹐人人起七寶塔供養劫復劫﹐都是欲界中諸妓樂﹑華香﹑繒蓋皆具如上﹐所說其福徳益多不﹖」

對曰「甚多﹐天中天﹗」

佛言「不如書持經卷﹐自歸護定﹐福多無量。何以故﹖從中出如來一切智故。」

佛言「百倍恆邊沙佛剎人皆起七寶塔不在計中﹐如是千萬億無數倍﹐不在明度淨定計中。」

爾時﹐四萬天子與釋俱來大會﹐諸天子啟釋言「尊者﹐當取誦是經。」

佛言「當學﹐當持﹐當誦﹐釋﹗若質諒神興兵欲與忉利天戰﹐其念誦是經﹐質諒神眾卽去。」

釋言「大尊咒﹐天中天。」

佛言「然。無輩過去﹑當來﹑今現在十方諸佛﹐皆起是咒自致作佛﹐出十戒功徳﹐開士大士從中生。佛未出於世時﹐開士悉出﹐說照明四棄﹑四拔苦﹑四事空﹑五通。譬如月盛滿時從空中出照明於星﹐開士求功徳盛滿如是﹐皆從權徳大明中出﹐當作是知﹐學持誦是經﹐爲至徳悉具足。」

佛言「其人終不爲邪毒﹑水火﹑兵刃﹑王法所橫死。何以故﹖是明度所擁護。若復有餘事起﹐若至王所及太子﹑傍臣所﹐與之相見輒歡喜言笑。所以然者﹖以其普慈等濟﹐恕惠羣生﹐潤功無量﹐用是故見者悉起立。」

爾時﹐有異道人遙見佛大會﹐欲壞亂坐眾﹐疾至佛所。

釋作是念﹕「當云何盡我壽在佛邊受誦是法﹖」卽從佛聞受誦。

彼異道人遙遠繞天中天一匝﹐從彼間道徑去。

鶖鷺子念﹕「是中云何異道人從彼間道徑去﹖」

心念是佛卽知﹐鶖鷺子﹑釋念明度﹐異道人無善意來故。

獘邪念﹕「佛與四部弟子共坐﹐愛欲天﹑梵天﹑諸天子悉復在中。會無異人﹐開士大士授決者會﹐當爲人中之將﹐自致作佛。我當往亂之。」

是獘邪乘一轅之車﹐駕馬四匹稍至佛所﹐釋作是念﹕「獘邪所乘非國王瓶沙﹐非波斯匿﹐非釋種﹐非維耶利﹐四馬車皆不類之﹐正是獘邪所作也。邪常晝夜索佛短﹐亂世人﹐能常持心究竟明度﹐邪便道還。」

忉利迦翼天子持天華在空中立便散佛上﹐四面散而尊嘆曰「究竟道源﹐明度之謂也﹐閻浮提人民乃得聞見。」

復持雜華四散佛上曰「其有求者守者﹐終不爲邪眾所害也。是輩人民福徳弘大﹐何況乃學持諷誦用是法住﹗其人前世已得見佛﹐淨心供養。欲一切智﹐得一切智寶﹐當從明度索之。」

佛言「然。」

阿難白佛言「無舉名布施﹑重戒﹑忍辱﹑精進﹑禪定﹐但舉明度名﹐何以故﹐天中天﹖」

佛言「明度於度中最尊。云何﹐阿難﹐不布施﹑持戒﹑忍辱﹑精進﹑禪定﹑智者﹐當緣爲六度無極一切智乎﹖」

阿難言「惟然﹐天中天﹐不行六行﹐不爲六度﹐誠非大明度無極一切智之明矣﹗」

佛言「然﹐大明最尊。譬如地﹐種散其中﹐同時出生﹐眾生得命。如是﹐阿難﹐明度如地﹐五度如種﹐從中生成。」

釋白佛言「如來所說善士學持誦明度者﹐功徳未竟。」

佛語釋﹕「我不說是功徳未竟﹐我自說書持經卷﹑承事作禮﹑華香﹑名寶﹑雜繒﹑蓋幡功徳者耳。」

釋白言「我身護視是人。」

佛語釋﹕「誦明度者﹐有若干千天到是經師聽經﹐不解義者欲問所疑﹐用慈於經中卽自曉了﹐是人作功徳悉自見知。若於四部弟子中說經時﹐其心無所難﹐若刑戮者終不畏。何以故﹖明度所護﹐凶弒者去。」

佛言「我不見人當明度者﹐人亦不見明度。明度所壓也﹐無有輕者﹐心不恐怖無所畏﹐父母重之﹐沙門哀之﹐諸親賢友愛之﹐或惡事來﹐持忠正法爲解之。是善士所作功徳悉自見心﹐當作是知。十方無數佛國諸天﹑人﹑鬼﹑龍﹑質諒神﹑執樂神﹑胸臆行神﹑似人形神﹐皆至經師所﹐問訊聽受﹐作禮致敬﹐繞畢各去﹐斯行徳使然。四天大王﹑忉利天﹑鹽天﹑兜術天﹑不驕樂天﹑化應聲天﹑梵天﹑梵眾天﹑梵輔天﹑大梵天﹑水行天﹑水微天﹑無量水天﹑水音天﹑約淨天﹑徧淨天﹑淨明天﹑守妙天﹑玄妙天﹑福徳天﹑徳純天﹑近際天﹑快見天﹑無結愛天上諸天子皆往問訊﹐聽受作禮﹐繞竟各去。諸無結愛天尙悉來下在諸天中﹐何況是三千大千國土諸愛欲無色天子耶﹗彼所處常完堅無嬈者﹐除宿不請﹐余不能動﹐其功徳悉受。是時﹐諸天來當知之。」

釋言「云何知﹐天中天﹖」

佛言「是善士女歡喜時﹐知來已﹐當避去。聞鬼神香﹐或龍鬼神﹑蛇軀神來到﹐聞鬼神香以爲曾知已﹐當避去。當淨身體﹐用淸淨故﹐鬼神皆大歡喜。小天見大天來﹐便避去。尊天威神巍巍﹐其光重明﹐稍安徐往。尊天入至經所﹐是善士女則踴躍喜﹐所止處悉當淨住。是人病終不著身﹐所止處常安隱﹐未常有惡夢﹐夢中但見佛﹐見塔﹐聞明度﹐但見諸弟子﹐見極過度﹐見佛坐﹐見自然經輪﹐見粗欲成佛時﹐見諸佛得佛﹐見自然新經輪﹐見若干開士﹐見六度種種解說是當作佛﹐見余佛剎﹐見佛及尊經無與等者﹐某方剎如來﹑無所著﹑正眞道﹑最正覺弟子眾﹐如來在其中說經。是輩善士夢如是已安隱﹐覺身體淨潔且輕﹐不復思食﹐身軟美飽。若比丘得定自定﹐覺心軟不思食﹐身軟美飽如是。何以故﹖鬼神不敢近是欲取佛者。功徳品第四

「復次﹐帝釋﹐是天下如來舍利滿中施與﹐有持智度無極書施與﹐爾取何所﹖」

釋言「我取智度。何以故﹖我不敢不敬舍利﹐天中天﹐舍利由斯明度出﹐天人所尊矣。如我與諸天共座﹐坐持異牀﹐我未至﹐諸天子爲座作禮繞以去﹐是座尊故。吾於斯受經﹐諸天於彼爲禮。如是﹐天中天﹐明度出如來﹑無所著﹑正眞道﹑最正覺之舍利﹐一切智從中生身﹐用是故兩分中取明度。

「正使三千大千國土滿中舍利爲一分﹐明度書爲二分﹐取書。何以故﹖從中出舍利供養所致。譬如負債人與國王參正﹐無復問者﹐亦無所畏。何以故﹖在王邊有力故也。譬如無價明月珠﹐有是寶者其徳無等﹐所著處鬼神不得其便﹐不爲所中。若士女持明月珠﹐所著鬼神卽去。若中熱風寒﹐持明月珠﹐著身熱風寒皆除去。夜著冥中卽明。熱涼寒溫。眾毒向已﹐持珠示之諸毒卽滅。如是﹐天中天﹐明月珠尊﹐若人目痛冥﹐近之卽愈。其徳巍巍﹐在著何所便隨珠色﹐正使持若干種繒裹珠著水中﹐水故如珠色﹐水濁卽爲淸﹐是珠徳無比。」

阿難問釋﹕「云何獨彼有珠耶﹖斯土亦有乎﹖」

釋言「亦有﹐不足言。如我所說者﹐異天下寶輕﹐不如彼徳尊十百千萬億倍。若以著篋函中﹐其明徹出﹐正使出去處明如故。天中天﹐一切智徳至如來滅度後﹐是一切智舍利徧布供養如故﹐置是三千大千國土滿中如來舍利﹐正使恆邊沙佛剎滿中舍利爲一分﹐是經爲二分﹐我於兩分取是經。」

佛語釋﹕「過去如來皆從中出自致成佛﹐甫當來及十方無數佛剎現在諸佛亦從中出﹐爲人中將自致成。」

釋言「一切眾生心所求﹐如來從明度悉了知。」

佛言「用是故﹐開士大士晝夜求明度。」

釋言「惟求大明﹐不求余度乎﹖」

佛言「六度無極皆求。開士布施﹑持戒﹑忍辱﹑精進﹑一心分諸經﹐不及求明度。譬如是天下種樹﹐若干色﹐種種葉﹐華實各異﹐其影無異﹐影影相類。如是﹐五度從明度出﹐一切智種種相成無異。」

釋白佛言「影明徳尊﹐其爲難等矣﹗天中天﹐若有書是經﹐承事供養華香﹑繒﹑蓋幡﹐若復授與人﹐其福孰多﹖」

釋言「自供養復分人其福太多。」

佛言「如是書經﹐供養華香﹑眾寶﹑名繒﹑蓋幡﹔若有書經供養﹐復分與人﹐其福無量。經師所處﹐專說本淨﹐其福甚多。復次﹐一天下人皆令持十戒﹐置是四天下﹐復置小國﹑中國﹑二千﹑三千大國土﹐如恆沙佛剎人民皆令持十戒﹐其福寧多不﹖」

對曰「甚多﹐天中天。」

佛言「不如書持是經﹐分與人使書學之﹐其福倍多。置上十戒﹐皆令作四棄﹑四拔苦﹑四事空及五通皆成得﹐云何其福寧轉倍多不﹖」

對曰「甚多﹐天中天。」

佛言「不如是書經卷與人﹐使書若爲讀﹐其福倍多。復次﹐學解中慧﹐其福甚多。」

釋白佛言「云何學明度解中慧﹖」

佛言「有當來善士﹐欲得無上正眞道﹑最正覺﹐樂學明度。惡友教學末智。」

「何等爲末智﹖」

佛言「來世比丘得經欲學﹐惡友教之五陰無常﹐學五陰無常﹐求作斯學﹐失大明獲末智。」

佛言「求者不壞五陰無常視。何以故﹖本無故。如斯當爲景明之學﹐其福無度。復次﹐一天下人皆令得溝港﹑頻來﹑不還﹑應儀﹑緣一覺道﹐皆令成就﹐又如恆沙佛剎人民皆求無上正眞道福﹐不如淨定廣說義。所以然者﹖皆由斯定得一切智﹑十二經徳﹐皆由斯學成佛。無盡佛出﹐卽生溝港﹑頻來﹑不還﹑應儀﹑緣一覺並發意求佛。獲斯定者﹐福最尊矣。若有善願欲疾作佛﹐以經施之令成大士得斯定者﹐其福難盡。」

釋白佛言「如是﹐天中天﹐極安隱。是開士大士疾近佛﹐用是故﹐受其福轉倍多。何以故﹖其得是法﹐疾近佛座。」

善業語釋言「善哉﹗善哉﹗當作是解。開士受淨定疾得作佛﹐所作行當如淨﹐不得景定不得作佛﹐在所問。」變謀明慧品第五

爾時﹐慈氏開士語善業﹕「有開士大士代歡喜最尊分徳法﹐𨿽或布施﹑持戒﹐所守分徳法尊無蓋﹐徳被無表。」

善業言「當從是代歡喜分徳之法。何以故﹖十方無量佛剎﹐一一剎土不可計數數滅度﹐以是本所起無上正眞道最正覺及自致滅度處﹐其功徳極度所致之徳﹐諸弟子所作布施﹑持戒守法分徳﹐彼徳最尊﹐過無所著功徳都。天中天﹐持戒身﹑定身﹑慧身﹑無所掛礙身﹑度知見身﹐安隱大慈不可具計﹐經中所學諸功徳都計合積之﹐代歡喜徳福尊無蓋。以斯喜行用求無上正眞道﹐心念言﹕『持是施與﹐我作無上正眞道』﹐當作是行﹐求心以來悉逮得之。」

慈氏語善業﹕「作是求以來者﹐不逮得作是施者。」

善業言「有不施者﹐當從何得﹖亦無所守﹐從何出生﹖若意悔還爲墮四顚倒﹐所施與無常謂常﹑苦謂樂﹑空謂實﹑無身謂有身。意悔還所信﹐還持是心求佛﹐作是施與作無上正眞道。」

慈氏語善業﹕「新學士女不當於前解慧也。何以故﹖其所信樂﹑所造徳本恐亡﹐還當爲不退轉說之﹐若在善友邊久者解說之﹐是人不懼者也。如是代歡喜極尊﹐持是施與作一切智﹐持是心作是施與代歡喜﹐是心盡滅﹑無處﹑不可見﹐何心作是施與得無上正眞道﹖何心是心﹖心無兩對心﹐無身﹐當作何施與乎﹖」

釋言「恐新學士或怖而亡還﹐云何作功徳施與最尊代歡喜﹖云何以作施與得無上正眞道﹖」

善業言「斯土開士大士悉具足供養諸佛﹐破壞眾惡﹐以等行如一﹐降伏邪黨﹐棄捐重擔﹐所有福徳﹑罪垢都寂﹐戒﹑定﹑慧﹑解脫度知見所願已獲。十方無數剎土有滅訖者﹐所作分徳其尊無上。何因開士不悔心想﹖云何不悔心﹖無所想﹐持是施與作上行者﹐正使是心念自了知之﹐作是曹想不悔心想。如悔所喜悔﹐正使心念復了知是心作﹐是爲想悔﹑心悔﹑喜悔——正使開士持其心了知作是爲想覺﹐持何等施與持何所心了知作是覺﹐持何等施與持何所心了知是心諸法何所法——持是施與爲等與﹐不及作是施。

「諸過去﹑當來﹑今現在佛所有功徳﹐及弟子未得道者﹐天龍鬼神諸聞經初發心學者﹐都合積累﹐代喜最尊矣。持是功徳復知是法盡滅﹐無處亦無法﹐作是施與無想悔﹑無心悔﹑無喜悔﹐作是眾所不逮﹐是爲無上正眞道施與他有分徳﹐不諦明之不作是施與。何故所致無所有﹖代喜分徳亦空﹐開士作此明之。諸佛所滅度者﹐持所施與功徳使我悉得之如一﹐作是知所行作無上正眞道﹐是所作不在想﹐過去所知盡滅想﹐無處想。作念得﹐作是想非施與也﹐不作是想爲施與﹐當作是學。開士大士權徳當於是中索之﹐未得明度不得入是法中﹐所持分徳中無得作是聽身識。

「是有徳之人﹐有想便著﹐反欲苦住。如來﹑無所著﹑正眞道﹑最正覺不樂持施與﹐持施與見虛空。何以故﹖極大得滅訖。視佛有想者﹐爲礙施是與﹐大逮不當作是逮如來施與﹐當諦。何以故﹖雜毒病故。作是施﹐譬作美飯雜毒著中﹐色好甚香無不喜者﹐不知飯中有毒﹐愚人食之歡喜飽滿﹐其食欲消時必危身命矣。夫不知取施之義者﹐不曉將護兩礙之難﹐必如毒飯之說也。若髙士欲施﹐常如往古來今諸佛﹐持戒身﹑定身﹑慧身﹑解脫身﹑度知見所見慧身﹐及諸弟子於中所作功徳﹐是所佛﹑緣一覺施與﹐持是功徳都代歡喜施與﹐以作無上正眞道。持是想施與﹐時悔謂之有用﹐是故譬若雜毒飯。

「如是﹐有徳之人當作是覺知﹕過去﹑當來﹑今現在佛﹐云何施與﹖何因成就出無上正眞道﹖隨如來教持是施與﹐知所作功徳生時身相﹐經所得了知成時﹐我作是代歡喜﹐自致佛道無過也。終不離如來法﹐不雜毒也。當作是施與﹐如戒﹑如定﹑如慧﹑如解脫﹑如度知見慧所現身﹐無欲處﹐無色處﹐無空處﹐亦無往古來今從中來者。譬若無所有﹐是所施與諸法亦無所有﹐是爲成施﹐與中無毒也。若作異施﹐爲行反施。惟開士所施是法若佛﹐皆更知作是施自致作佛﹐今我施已作無上正眞道。」

佛言「善哉﹗善哉﹗善業﹐所作如佛。又三千大國土人皆使念四等心﹐不如上施其尊無蓋也。復次﹐三千大國人皆作無上正眞道﹐使如恆沙佛剎人共供養之﹐震越﹑衣服﹑飲食﹑牀臥﹑病瘦﹑醫藥﹐事事具足如恆沙劫隨恣所樂﹐云何其福寧多不﹖」

善業言「甚多﹐天中天。」

佛言「代喜功徳福過其上。」

善業言「功徳如恆沙佛剎不能受也。」

佛言「善哉﹗善哉﹗持明度者是所施與﹐乃從本來﹐福出其上。」

爾時﹐四天王與二萬天子以頭面著佛足﹐卻白佛言「弘慈普施﹐明度徳化﹐巍巍無蓋﹐乃至於斯乎﹗何以故﹖學明度﹐開士大士所歡樂故。」

忉利天﹑鹽天﹑兜術天﹑不驕樂天﹑化應聲天諸天子﹐各以寶樹﹑名華﹑雜香以散佛上﹐繒蓋幢幡﹐天眾妓樂﹐歡心貢佛而嘆曰「極大施與﹐天中天﹗大士權徳乃作是施﹐學明度徳大士所歡樂。」

梵眾天﹑梵輔天﹑大梵天﹑水行天﹑水微天﹑無量水天﹑水音天﹑約淨天﹑徧淨天﹑淨明天﹑守妙天﹑玄妙天﹑福徳天﹑徳純天﹑近際天﹑快見天﹑無結愛天諸天子﹐皆以頭面著佛足作是言「開士學明﹐三界希有﹗」

佛告諸天子﹕「置是三千大國土中人皆作無上正眞道者﹐更復異恆沙佛剎人都共供養﹐是輩開士大士其隨所喜復過是者﹐不及代歡喜施與。三世佛﹐天中天﹐持戒身﹑定身﹑慧身﹑解脫身﹑度知見身﹐及諸弟子在中作功徳者﹐都積累合會﹐𨿽爾代喜過上。」

善業問言「從中何得﹖」

佛言「求開士道有徳人﹐當知往古來今法無取﹑無放﹑無想﹑無見﹐從是法中無所出生法﹑無盡法﹐心無往來法﹐我作是代喜施﹐疾得無上正眞道。

「復次﹐於三世佛所作布施﹑持戒﹑忍辱﹑精進﹑一心﹑明慧﹐代歡喜無所掛礙﹐法未來未成亦無所掛礙﹔十方無數佛剎現在者﹐諸法不著不縛不脫﹐以是法作無上正眞道﹐是代喜施無能過者﹐無能壞之。如恆沙佛剎開士壽劫亦然﹐使彼人供養爾所開士大士﹐具足如彼多劫﹐如戒﹑忍辱﹑精進﹑棄定法﹐乃作是布施﹐代歡喜徳尊出其上無量之計。」大明度無極經卷第三地獄品第六

鶖鷺子白佛﹕「明度道弘普入景慧﹐天中天。自歸明度無極﹐天中天。行寂無穢﹐去冥示明﹐巍巍至尊無不成就﹐天中天。無目惑者﹐授道慧眼﹐無生無滅﹐苦者得安﹐悉入無想明度慧門大士之母﹐拔生死根大神已足﹐三合十二轉明度﹐天中天。開士當云何於中立﹐天中天﹖」

佛言「敬明度當如敬佛﹐於中立﹐自歸當如自歸佛。」

釋心念﹕「鶖鷺子比丘何因發是問﹖」

則報之曰「是明度護於開士﹐代歡喜功徳施與無上正眞道之恩也﹐若有布施﹑持戒﹑忍辱﹑精進﹑禪定皆不若。譬人生墮地盲﹐若士眾之行無前導者﹐欲有所至不知行。夫五度如盲者﹐開士離明度欲入一切智中不知所行﹐明度將護五度與目與名。」

鶖鷺子白佛言「云何入明度中守﹖」

佛言「觀五陰無從生滅﹐見五陰無生滅處﹐明度亦然。」

又白佛言「作是守者爲逮何法﹖」

曰「逮無所逮法﹐無所逮法名曰明度。」

釋白佛言「明度不逮一切智耶﹖」

佛言「不作是逮者﹐無所著﹐無名﹐無識。」

釋問﹕「復當云何逮﹖」

佛言「如無所逮故能逮。」

釋言「少有及者﹐天中天﹐無如明度﹗諸法無生無滅。」

善業白佛言「開士作是念者離明度。」

佛言「明度空無所有﹐是故不遠不近﹐不成不壞。」

問曰「信此﹐爲信何法﹖」

佛言「爲不信五陰﹐不信溝港﹑頻來﹑不還﹑應儀﹑緣一覺。」

善業言「大明度是開士法。」

佛問﹕「何緣知大明爲開士明度乎﹖」

對曰「五陰不大不小﹐不退不亂。如來一切智有十種力﹐不彊不弱﹐不退不亂。何以故不退不亂﹖一切智不廣不狹。天中天﹐若有是念想﹐爲不求大明﹐非大明威神﹐欲度眾生是爲著。何以故﹖人本無﹐大明度亦無﹐人不壞明度義﹐然人所出生乃如來現力如是。」

鶖鷺子白佛言「若有信是法者﹐不疑者﹐其人從何來生﹖求道以來幾時乃得解中義教﹖」

佛言「從他方佛剎來生﹐已問其義﹐聞卽恭敬﹐視師如佛﹐念曰﹕『吾已見佛矣。』」

善業白言「明度可得聞見不﹖」

曰「不可得見也。」

「開士求佛以來幾何時隨此法﹖」

佛言「非一輩學也﹐各有本行。或前供養若干千佛具持經戒﹐未時聞斯定棄而不敬﹐來世佛所聞﹐當復棄去。」

佛言「其人自隨身意受愚癡心﹐自用以斯罪自獘。聞人說明度復止之﹐止此者爲止一切智﹐爲止往古來今將導明眼矣。以斯愚罪斷於經法﹐輕易應儀﹐受不信之道﹐死入無擇獄其歲難算﹐勤苦毒痛不可具言﹐天地壞時當適他方大地獄中﹐展轉三塗劫數無量。」

鶖鷺子白佛言「其罪等於五逆微諭之耳。」

佛言「其罪難爲譬諭。是明度學誦時﹐若有心念非如來所說止人學者﹐自壞復壞﹐人自飲毒復飲人﹐是輩人自亡不曉明度﹐復誤他人﹐學士無見斯人坐起﹑言笑﹑通好﹑飲食也。何以故﹖斷是經故。斯人自在冥中﹐復投人於冥中﹐其人自飲毒殺身無異也。斷經之愚人信其言﹐罪苦等矣。誹謗明度﹐爲謗十二部經也。」

鶖鷺子言「佛未說謗斷經罪入太山﹐其形類如受身大小﹐願哀釋之。」

佛言「無問﹗聞之必恐中熱沸血﹐由面七孔憂焦損命﹐由斬華著於盛日萎枯而喪。愚夫死然也﹐其身長大醜惡﹐臭處無不惡見。吾難說﹐彼毀尊法人處地獄中﹐所受形類也。」

又白佛言「願說其罪﹐令來世人敬奉明法﹐畏愼不犯謗斷罪重痛如彼。」

佛言「以示人大明﹐後世聞者誹謗得罪﹐在地獄中苦痛無期﹐其罪可知矣。」

善業白佛言「人常當護身口意行﹐夫謗明法乃致斯罪。」

佛言「癡人於我法中作沙門﹐誹謗明度﹐言非止斷者﹐爲止一切智十二部經﹐爲斷三世諸佛道﹐爲斷比丘僧者﹐受恆沙劫罪。」

善業問﹕「謗誹斷經者凡用幾事﹖」

佛告﹕「斯士女無戒﹐爲邪所中故不樂深經﹐以斯二事斷明度矣。又用四事﹕一者﹑隨惡師言﹔二者﹑不以順學﹔三者﹑不承開士法﹔四者﹑主行謗斷經法﹐好索人短以自髙。是爲四事。」

善業白佛言「不睹深歸少有信者。」

世尊曰「然。」

重問﹕「何緣少信佛﹖」

佛言「往古來今五陰不著不縛不脫。所以然者﹖以其無形﹐明度義然﹐故少信者矣。」淸淨品第七

善業白佛言「少曉明度無極未狎習者。」

佛言「五陰淸淨﹐道淸淨﹐道淸淨五陰亦淸淨﹐適等無異。五陰淸淨一切智淸淨﹐一切智淸淨五陰亦淸淨等無異。今斷前亦斷﹐今不壞前亦不壞﹐今正等無異。」

鶖鷺子白佛言「甚深淸淨﹐天中天。」

佛言「淸淨。」

鶖鷺子言「極明虛無﹐無瑕穢﹐無所有﹐無不徧﹐無生欲﹐無色想﹐淸淨﹐天中天。」

佛言「淸淨矣。」

又曰「五陰淸淨﹐天中天。」

佛言「不知﹐不隨﹐不想﹐淸淨矣。」

又曰「一切智明度不增不減。何以故﹖無所有經護淸淨。」

佛言「淸淨矣。」

善業白佛言「意淸淨﹐五陰淸淨﹐五陰淸淨意亦淸淨﹐天中天。」

佛言「本淸淨矣。」

「一切智淸淨﹐道亦淸淨。」

佛言「本淸淨矣。」

「五陰無邊﹐意亦無邊。」

佛言「本淸淨矣。」

「大士明照其源﹐其故明度本淸淨﹐不在彼﹐不在此﹐不中。」

「本淸淨矣。」

善業白佛言「開士有想﹐便離明度遠。」

佛言「善哉﹗如爾言﹐有名想便著。」

曰「難及﹐天中天﹐是明度﹗如來安濟羣生說是於著。」

鶖鷺子問善業﹕「何所爲著﹖」

答曰「念五陰空著﹐念往古來今皆著。」

釋問善業﹕「何因著﹖」

答曰「心想念施與無上正眞道。心無﹐當何等施﹖是善人歡樂教人於本空﹐如是無過﹐如佛所教﹐出於諸著中去。」

佛言「善哉﹗汝爲開士大士﹐依空不著。復次﹐若有深著想念如來﹐隨所想便爲著。往古來今佛無所著法﹐代歡喜以施作無上正眞道者﹐法無往古來今﹐一切不得有施想﹐無念﹐無見﹐無聞﹐無心﹐不念心。」

對曰「甚深﹐天中天﹗」

佛言「明度本淸淨矣。」

善業言「自歸明度。」

佛言「法無作者。無作﹐無上正眞道者。」

善業言「如佛教﹐無作者。」

佛言「不兩法﹐本無一﹐本無是﹐本無無作﹐是本無者﹐如是一切疾過著去。」

對曰「難了﹐天中天﹗」

佛言「如是無得佛者。」

對曰「明度不可計也。」

佛言「然﹐心不自知心。」

善業言「無作明度者﹐天中天。」

佛言「無師作者﹐求明度不五陰求﹐不空五陰求﹐爲求明度。五陰不滿爲非五陰不求﹐爲求明度。」

對曰「難及﹐天中天﹐著無著﹗天中天﹐著無著﹐是者爲不著。」

佛言「五陰不著不求爲求明度﹐五陰著爲不求明度﹐溝港﹑頻來﹑不還﹑應儀﹑緣一覺著爲不求。何以故﹖著出一切智中。如是開士著不著﹐爲出爲守一切智。」

對曰「難逮﹐天中天﹐甚深所說法﹗說之不減﹐不說不增。」

佛言「如是不減不增。所以然者﹖如來盡稱譽虛空﹐亦不增減。譬如幻人﹐譽毀不能使其有喜戚增減矣。吾經說眾生各學諷誦﹐經亦不增減。謙苦求明度守者﹐不懈不恐﹐不動不轉﹐隨是教不捨還。何以故﹖作是守者爲守空﹐諸天人鬼龍皆當爲作禮﹐以其服大慈法鎧與虛空戰﹐濟眾生之禍﹐現世景福之故也。」

善業言「被鎧譽虛空舉三處人至大精進上勇猛。天中天﹐法如虛空故﹐索無上正眞道﹐欲得平等最正覺。」

有異比丘心念﹕「自歸明度者﹐爲無生滅法。」

釋語善業﹕「作是求﹐隨是教﹐何因隨是教﹖」

善業言「明度隨是教者﹐爲隨空教。」

釋白佛言「學明度者﹐當說幾聞﹖」

善業﹕「云何釋﹐見法不﹖當所護者﹐隨是教者﹐眾生不能得其便也。行明度護﹐爲護虛空。云何釋﹐有力者能護響不﹖」

曰「不能也﹐如響亦無想念。」

爲求明度﹐持佛威神﹐三千大千諸釋梵﹑四天王﹑諸尊天王﹐一切皆來爲佛作禮﹐繞三匝卻住一面﹐念千佛號字﹑形容被服﹑所出國土皆如釋迦文﹐其弟子字皆如善業﹐問明度者皆如釋﹐其本教授時皆同一處﹐開士大士皆被大鎧學明度。

佛告善業﹕「慈氏開士作無上正眞平等覺時﹐亦當於是說明度。」

曰「云何說五陰﹖」

「不受說﹐不空說﹐不著說﹐不脫五陰說。」

嘆曰「淸淨﹐天中天﹗」

佛言「五陰淸淨﹐明度淸淨﹐如空也。」

對曰「五陰無穢﹐天中天。」

佛言「無穢矣。」

善業言「學是者不橫死也﹐諸尊天常隨之。經師月八日﹑十四日﹑十五日說經時﹐諸開士常來大會。」

佛言「是善士女得功徳甚多難計﹗所以然者﹖明度無所近﹐法無所取﹐經無有﹑無得﹑無瑕﹑無玷﹑無求﹑無想﹐是爲求明度﹐無所觀見法。」

諸天子心大歡喜﹐同聲而嘆曰「斯天下乃再見經輪轉﹗」

佛告善業﹕「不兩經輪轉﹐無所從生法﹐不來不去如是。」

善業言「永安開士諸法皆無所掛礙﹐作無上正眞道平等正覺。」

佛言「無經輪轉﹐無經還。何所爲經輪轉﹖無見經還。何所爲經輪轉﹖無見經﹐無觀法。何以故﹖諸經所生﹐如虛空無轉無去﹐作是說便爲說經。無說經者﹐無聞者﹐無證﹐是說經者爲滅度﹐是說經爲無人。」

善業白佛﹕「如虛空無極﹐悉明度平觀諸法無不明了。天中天﹐本空無上﹐諸法不可逮﹐無著﹐無身﹐無去﹐無來﹐無有﹐無持﹐無盡﹐無根﹐無所從生﹐無滅﹐無作﹐無師﹐無知﹐無想﹐無所掛礙﹐無適﹐無壞﹐無本﹐如幻無見﹐如夢無我﹐淸淨無穢﹐不可見﹐無處﹐定不動搖﹐無念平等﹐不動法不移﹐無欲法無異無所生﹐向無想去垢盡恚恨﹐無人﹐人本無﹐不觀法無所起﹐不至邊無所止﹐不腐不敗無不入﹐諸應儀﹑緣一覺所不能及﹐不亂無誤﹐不可量﹐無小法﹐無形﹐無所生起﹐無苦﹐諸法不相侵﹐無我﹐無所著﹐空諸法無所出﹐力無能勝者﹐不可計出計去﹐無所畏心不懈。如來諸法本無﹐無師﹐無爲寂寞﹐明度無極﹐天中天。」悉持品第八

帝釋作是念﹕「今見佛聞明度無極者﹐過去佛時人也﹐何況學持諷用是教住﹗其人前世供養若干佛從問事已。是善士爲更見過去正眞正覺﹐從是深法聞說時﹐不疑不恐﹐不畏不難。」

鶖鷺子白佛言「是深明度開士大士信受者﹐視當如不退轉。何以故﹖本精進故。」

釋語鶖鷺子﹕「是法甚深﹐從斯定難乃爾乎﹗聞其義而不信者﹐彼求道未久﹐以斯爲難矣。自歸明度﹐爲自歸一切智矣。夫一切智者﹐是明度所照明﹐當作是住解慧。」

釋白佛言「云何於明度中住解慧﹖」

佛言「善哉﹗釋若今作是問﹐持佛威神使若發此問耳。開士求明度﹐五陰中不住爲應行﹐五陰不究竟﹐爾故不於中住。」

鶖鷺子白佛言「甚深﹐天中天﹗是法難見無邊﹗」

佛言「五陰甚不住不隨﹐不入五陰中。」

鶖鷺子言「有不退轉開士﹐當於前說之﹐聞是慧法不疑不厭。」

釋問鶖鷺子﹕「未授決開士若於前說﹐將有何異﹖」

曰「未受決者聞之或恐退。若大士聞斯義得淨定者﹐疾近受決﹐不久或見一佛若兩便受決﹐或自於斯中受決﹐得無上正眞道。」

佛言「如是求佛乃從久來﹐當作是知。未受決者﹐當聞見是法。」

鶖鷺子白佛言「我樂是語﹐樂人中之安。」

佛言「樂者當於佛前說之。」

鶖鷺子言「譬如開士至徳﹐自於夢中升佛座坐﹐當知斯開士但欲成佛。如是﹐天中天﹐是明度若有得者﹐其功徳欲成滿近佛。」

佛言「善哉是語﹗乃作是樂如佛威神。」

復白佛﹕「譬若欲行萬里若二萬里﹐到大深澤中﹐遙想見牧牛羊者境界居捨叢樹﹐心中作是念想『郡縣聚落將聞見之』﹐稍稍前行﹐但欲近郡縣﹐不復畏盜賊。如是﹐天中天﹐開士大士得是法﹐今近受決不久﹐不復恐墮應儀﹑緣一覺道中。何以故﹖上正想見已。欲見大海者便稍稍往﹐想見其山林﹐明慮諦見海尙遠﹐卽不想見矣。若但欲至﹐無復山樹之想矣。得此法者𨿽不見佛從受決﹐今作佛不久。譬若春時﹐樹葉稍欲生出﹐當知此不久華葉若實當成熟。何以故﹖上想見葉華實當知成熟﹐斯土有眼者大歡喜﹐用見葉華實故﹐當知成熟。如是開士大士上想受決﹐不久今受決﹐作無上正眞道。」

佛言「善哉﹗善哉﹗鶖鷺子﹐持佛威神使若說明度。」

善業白佛言「難及﹐天中天﹗悉豫了署開士大士作如來﹑無所著﹑正眞道﹑最正覺。」

佛言「用是故﹐開士大士晝夜湣傷羣生﹐欲使其安﹐自致無上正眞道成作佛時﹐悉爲說經。」

善業言「云何求得成就作佛﹖」

佛言「經中作是觀﹐五陰不過爲求明度﹐不觀見法爲求明度。」

對曰「不可計﹐天中天所說。」

佛言「如是﹐五陰不可計﹐不可求。」

對曰「誰當信是者﹐從是求開士大士﹖」

佛言「何所爲求﹖正使求者但爲名耳﹐是中開士大士明度﹐力﹑四事﹑佛法﹑一切智無所近。何以故﹖力不可計﹐四事﹑佛法﹑一切智皆不可計﹐五陰諸法亦然也。正使作是求﹐爲無所求﹐爲求明度。正使作是求﹐但爲名耳。」

善業言「甚深﹐天中天﹗斯乃寶將中王與虛空戰﹐勇徳難勝﹐令佛行業傳之無窮。」

佛言「然。爾故開士欲疾書是經至死。何以故﹖於寶中多有斷起。」

善業言「獘邪存想欲使經斷。」

佛言「邪欲斷經﹐會不能勝。」

鶖鷺子問﹕「持誰恩不能中斷﹖」

佛言「十方現在諸佛威神﹐悉共擁護是開士大士。佛所授定﹐邪不能斷也。」

又白佛言「是明度若念誦持學書者﹐諸佛威神皆共擁護之。」

佛言「我眼視是學持誦者﹐最後書持捲者﹐當知是輩如來眼所見。是至徳受持是經者﹐疾近佛座得大功徳。如來去後﹐是法當在釋氏國﹐彼賢學已轉至會多尼國﹐在中學已復到郁單曰國﹐在中學已卻後我經但欲斷時﹐我斯知已。爾時﹐持是明度最後有書者﹐佛悉豫見其人已﹐佛所稱譽也。」

鶖鷺子問佛﹕「郁單曰國當有幾開士大士學斯定﹖」

佛言「少耳。是經說時﹐聞不恐不難﹐爲疾近如來。其人前世聞如來已學﹐開士至徳﹐持戒完具﹐多所度脫。是輩索佛道者﹐我知是髙士近一切智。其所生處﹐志尙所歸當學斯義﹐欲求無上正眞道。是人行尊﹐邪終不能動使捨佛志也。聞明度已﹐得極歡樂尊﹐得大乘徳﹐逮近無上正眞道。𨿽不見我﹐後世得是法﹐爲面見佛。佛說斯語如矣﹐儻有求道者﹐當共教勸令學佛道﹐我悉代歡喜。有作是教者﹐心復心轉轉相明﹐自在願生何方佛剎。所生異方﹐面見佛說經時﹐當復於後教人求佛。」

鶖鷺子白佛言「難及﹐天中天﹗云何乃有是﹖如來往古來今斯髙士何法不知﹖何求不得﹖云何乃有是決﹖甫當求佛者﹐是輩爲精進逮入六度中學。」

佛言「是輩人有求經不求者﹐會值經法。願不離經﹐索無止時﹐不索自得六度。」

鶖鷺子問﹕「有睹斯明度定﹐眾經由之出乎﹖」

佛言「有解明度者﹐諸經出之。所以然者﹖是佛教法﹐當教一切人勸令取佛﹐亦復自學斯經深義。彼諸髙士所生逢佛﹐獲六度無極矣。」覺邪品第九

善業問佛﹕「髙士種類欲學﹐當何以覺其難﹖」

天尊曰「欲學明度無極心不喜者﹐當覺邪爲心妄﹕疾起心欲學﹐卒斗亂起﹔若書是經﹐雷震畏怖﹔開士轉相調戲﹐左右顧視﹔書是經邪念﹐不著經從座起去﹐自念『我不受決法﹐不在明度中』﹐便亂心起﹐內不得靜﹔自念『我鄕土﹑郡國﹑縣邑不聞是經』﹐意悔捨去。其人卻後若干劫﹐聞余道經喜﹐不能任明度而隨異經﹐便墮應儀﹑緣一覺道中﹐是爲枝葉。譬若男子得象觀其腳﹐云何黠不﹖」

曰「不也﹐天中天。」

佛言「如是求開士道﹐棄明度去﹐反修學余經﹐得應儀﹑緣一覺道﹐曰黠不﹖」

曰「不也﹐天中天。」

天尊曰「譬若欲見大海而睹陂水﹐曰斯巨海矣﹐黠不﹖」

曰「不也。」

天尊曰「開士棄深明度取余經﹐墮應儀﹑緣一覺道中﹐有智無﹖」

對曰「不也。」

天尊曰「譬若作絕妙殿捨﹐匠師意欲齊日月宮殿﹐於善業意﹐能作不﹖」

對曰「終不能也。」

「斯匠黠不﹖」

對曰「不也。」

天尊曰「求開士道聞明度已﹐復棄去﹐學應儀﹑緣一覺道法﹐欲於中求佛﹐是人黠不﹖」

曰「不也﹐天中天。」

佛言「譬若欲見飛行皇帝﹐反見小王形容被服﹐諦熟觀之曰『斯但是飛行皇帝也』﹐是人黠不﹖」

對曰「不也﹐天中天。」

佛言「甫當來開士得深法已﹐復棄去﹐入應儀法中欲求佛﹐云何有智無﹖」

對曰「不也。」

「譬若大饑﹐得百味飯不食也﹐欲得六十味飯﹔商人得無價明月珠﹐持水精塗明月珠﹐欲令合同﹐是人黠不﹖」

對曰「不也。」

佛言「甫當來開士得明度經﹐反比應儀道﹐棄去﹐入應儀法中欲得作佛。

「復次﹐當書時﹐邪使財利從他方來﹐聞利便棄法﹐往不能書成也﹐當覺邪爲。書是經時﹐莫言我書﹐莫作是語也﹐當從經中聞決﹐作是言者﹐邪得其便矣﹐不爾者邪界空。書時意或著世兵賊﹑斗亂﹑親屬﹑財利﹑飯食﹑病瘦﹑醫藥﹐念父母兄弟及眾余念﹐開士當明覺斯爲邪使。

「復次﹐我有名深經﹐邪從次讀之﹐便行亂學明度者意﹐令釋本崇末﹐便不得變謀明慧。」

佛言「開士大士欲說變謀明慧﹐從明度索之而今逮得﹐復棄去﹐於應儀道中索變謀明慧﹐是開士黠不﹖」

曰「不也﹐天中天。」

佛言「受經人欲聞法﹐師便不安﹔正使安欲與明度﹐受經人捨去﹔師徒不和﹐書不成也﹔學人來受﹐師欲至他方﹐兩不和矣﹔或念在衣食財利﹐受經人亦無用施本﹐不得明度﹐如是當覺邪爲。受經人正使無所愛惜不逆師﹐師有斯經﹐弟子問事﹐師不肯解之﹐受經人賫恨退﹔或時師欲說﹐受者不悅也﹔師若身疲不能起說經﹐學士志銳而不得學者﹐當覺邪爲。

「復次﹐是法說時﹑書時﹐儻有來者說地獄﹑餓鬼﹑禽獸大勤苦﹐當早斷之作應儀﹐無荷重患矣﹔若復於眾譽天上樂﹐云於彼五所欲自恣所存﹐亦可一心念空﹐然𨿽獲所念﹐會當別離﹐受彼眾苦﹐不如於斯索溝港﹑頻來﹑不還﹑應儀道﹐莫與壞敗虛空從事。

「復次﹐師尊貴心自念﹕『有敬歸我者﹐我與明度﹐不者則止。』學人自歸不避劇難﹐師不肯授﹐欲到四劇怖中﹐又告之曰﹕『谷貴之處﹐虎狼賊中﹐五空澤間﹐我樂往彼。爾諦思議﹐能隨我行﹐忍此勤苦﹐不得後悔。』弟子憂曰﹕『師具解奧不肯相授﹐吾柰之何乎﹗」師徒志乖﹐明度書學誦經經行之時﹐弟子慍厭﹐不復受學﹐稍捨就俗﹐令經法義擁﹐當覺邪爲。

「復次﹐師健﹐乞丐多方便﹐欲懈惰去﹐便諂語學者﹕『我當到某處有所問訊。』如是不知﹐當學誦經行時遇此﹐當覺邪爲。

「復次﹐獘邪常索其便﹐如斯之惱無得受深法者。」

善業問﹕「何因如玆﹖」

佛言「獘邪主行誹謗明度言﹕『我有深經﹐其義玄妙﹐餘皆非法也。』是故﹐新學開士心疑恐非﹐明度無極終始不學。邪事一起時﹐有開士深守禪行﹐便得溝港道﹐是爲證。」照明十方品第十

善業白佛言「佛說明度無極照明於世﹐何謂照明﹖」

天尊曰「如來持五陰示於世。」

又問﹕「云何視現﹖壞五陰現世耶﹖不壞現世乎﹖」

天尊曰「五陰本無壞不壞。何以故﹖空想願無壞不壞。無所生無壞﹐無所識無壞不壞﹐五陰本。空想願無所生﹐無所識。明度示現於世﹐無量人心如來得明度悉知其源。何等爲知其源﹖人本心﹐本心本人本等無異﹐如是明度出如來示現於世。

「復次﹐善業﹐疾心如來從明度悉知。何等爲疾心﹖亂心卽知。經本出入於心中﹐本無入經亦無出經﹐心故爲經本﹐經故爲心本﹐本經不疾不亂卽知。何等爲疾心卽知﹖隨其疾盡﹐盡爲無所有﹐爲心如無所有﹐不疾亂﹐是爲疾心卽知。如是明度出如來示現於世﹐愛欲心本卽知﹐瞋恚心本卽知﹐愚癡心本卽知。何等愛欲﹑瞋恚﹑愚癡心本卽知﹖愛欲心本非愛欲心﹐瞋恚心本非瞋恚心﹐愚癡心本非愚癡心。何以故﹖心本不現無想﹐無想是無愛欲﹑瞋恚﹑愚癡﹐是爲本無。如本經無本﹐如是明度出如來﹐愛欲﹑瞋恚﹑愚癡心斷卽知。何等心斷卽知﹖心斷非愛欲也﹐非瞋恚也﹐非愚癡也。何以故﹖愛欲心斷本﹐瞋恚心斷本﹐愚癡心斷本﹐皆無所從出﹐無有本﹐無所從生。諸法無所從出﹐無愛欲愛欲斷﹐無瞋恚瞋恚斷﹐無愚癡愚癡斷﹐不可得見。如是明度出如來示現世間﹐爲有徳爲人故﹐曠大心卽知﹐無大小﹐無益心﹐無去心。何以故﹖心本斷如是出如來﹐用有徳用人故﹐無邊幅心卽知﹐是心不去﹑不來﹑不住。何以故﹖本空無所出﹐本無不來﹑不去﹑不住﹐如是不可量心卽知﹐不增心身中心知如虛空不可計﹐如是心知﹐明度出如來﹐不可計人未見心卽知。何以故﹖無想﹐一切見經諸法如心等心﹐如諸法想非諸法﹐諸法非心想。何等想非諸法﹖何等非想心﹖諸法無想心﹐亦無想不見﹐如是明度出如來﹐欲得是致是﹐用有徳用人故。何等欲得是致是﹖一切欲得致﹐在五陰中住﹐欲得從是便致是。

「善業﹐如來云何欲得是因致是﹖從死致死是爲色﹐從死致不死是爲色﹐從不死致不死是爲色﹐不有死不無死是爲色﹐五陰如是。有世無我是爲色﹐無世有我是爲色﹐有世有我﹑無世無我是爲色﹐不有世不有我﹑不無世不無我是爲色﹐如是得世本源﹑得我本源是爲色﹐不得世本源﹑不得我本源是爲色﹐有本源﹑無本源是爲色﹐不有本源﹑不無本源是爲色﹐有本源﹑無本源是爲色﹐不有本源﹑不無本源是爲色﹐是命是身是爲色﹐非命非身是爲色﹐五陰亦爾。是爲欲得是因致是﹐從我身起如來用。人所著所縛所故﹐卽知爲知過去。如來知時知今﹐如來知時知何等﹖知色知如本無﹐五陰亦爾。如來五陰何等爲知﹖如本無﹐五陰本無﹐如來本無﹐作是見本無﹐五陰本無﹐世本無﹐諸法亦本無﹐溝港﹑頻來﹑不還﹑應儀﹑緣一覺本無﹐如來亦本無﹐一本無無異﹑無所往﹑無所止﹑無想﹑無盡。如是本無﹐無異如來﹐從明度中出悉知之﹐是故名佛矣。」

善業白佛言「甚深﹐天中天﹗誰當信是者﹖獨得應儀及不退轉乃信耳。」

佛言「本無無盡時﹐如來所說無極。」

釋與萬天子俱﹐梵眾天與二萬天子俱﹐到至佛所﹐頭面著佛足卻住一面。

愛欲天子﹑梵天子俱白佛言「天中天﹐所說法甚深﹐云何其想﹖」

佛告諸天子﹕「虛空著無相﹑無願﹑無所住﹐如虛空無所掛礙﹐諸天龍鬼神不能動也。何以故﹖是相無作者﹐五陰不能作想﹐人非人所不能作。」

佛告諸天子﹕「若言有作虛空者﹐寧信不﹖」

對曰「不信也﹐天中天﹐無作虛空者。何以故﹖虛空無色。」

天尊曰「是想常住﹐有佛無佛是想住如故﹐如來悉知。」

是諸天子白佛言「是想甚深﹐如來悉知無所掛礙。明度是如來自在道﹐是佛所居處也。」

佛告善業﹕「如來恭敬於經承事自歸。何謂是經﹖明度是經﹐如來從是得無上正眞道。用是故﹐我恭敬經﹐當報經恩。諸法無作悉知無持來﹐是爲報經恩。」

善業白佛言「諸法不知不見﹐何等爲明度出如來示現於世﹖」

天尊曰「諸法無所住﹐如是悉知見出如來示現於世﹔五陰不見﹐作是示現於世。何等不見者﹖五陰無因緣不見﹐不見是爲明度出如來示現於世。如虛空示現於世﹐示現於世難得淸淨﹐是爲示現於世。」不可計品第十一

善業白佛言「極大究竟﹐明度無極無量無與等者﹗」

佛言「然。如來無師一切智﹐是故明度不可稱量﹐安隱究竟無與等者。」

善業白佛言「云何﹐天中天﹐如來無師一切智無量無邊﹖」

佛言「五陰不可計量﹐諸法亦爾。五陰無邊﹐諸法邊幅無獲其際者﹐用何等故五陰諸法亦盡處﹖云何﹐善業﹐虛空可計盡不﹖」

對曰「不可盡﹐天中天。」

佛言「諸法亦然﹐用是故如來法諸法無邊量。用法無量故﹐發心起學無量明度﹐如是本無心念。譬如虛空無心無念﹐有心有念因隨作是說不可稱計。」

時﹐五百比丘﹑二十比丘尼得應儀﹐六十淸信士﹑淸信女皆得溝港﹐二十開士逮得無所從生法樂﹐皆當於是賢劫中受決。對曰「甚深﹐天中天﹐明度極大安隱究竟﹗」

佛言「如爾云矣出一切智﹐諸開士﹑緣一覺道悉從中出。譬若轉輪聖王﹐一切國土皆爲臣隸﹐王無所憂﹐佛法﹑緣一覺法﹑應儀法皆從中出立。五陰不受不入﹐溝港﹑頻來﹑不還﹑應儀﹑緣一覺﹑一切智道不受不入。」

善業問﹕「何等一切智不受不入﹖」

佛言「云何若見應儀等所入不﹖」

對曰「不見也﹐天中天。」

佛言「善哉﹗善哉﹗我亦不見如來所入處。如我無所入﹐一切智亦無所入。」

愛欲天子﹑梵天子俱白佛言「甚深﹐天中天﹐明度難了也﹗正使三千國土人民過去佛時所作功徳﹐一切皆信已具足過一劫﹐方是深明度中樂一日念﹐不可量深出彼徳有餘。」

佛告諸天子﹕「正使復有賢人﹐聞是深法已得證﹐疾使彼輩所信樂過一劫﹐其功徳不及是也。」

諸天子聞是﹐頭面著佛足﹐繞稍稍卻遠﹐俱不復現﹐各自還去。

善業白佛﹕「若有開士大士信是明度者﹐從何所來生﹖」

佛言「譬如新生犢子不離母﹐如是開士大士聞明度已﹐終不離經師﹐爲從人道中來生。」

善業白言「若有逮是功徳﹐有從他方佛剎來生者無﹖」

佛言「有他方佛剎供養已﹐從彼來生。若於兜術天上﹐從慈氏開士問慧﹐今欲求是法不懈﹐持是功徳復還得是經。若有前世時聞﹐不問中慧﹐今生聞是經﹐於中有疑厭不信樂﹐其人前世不從師問中事。

「復次﹐開士大士前世時聞是﹐問其中慧﹐若一日﹑二三日至五日﹐持是功徳﹐今復還得是經便信樂之。若有欲樂聞時﹐用是亂故其心數轉﹐如秤乍低乍仰﹐從新學來﹐如是少信樂﹐當墮兩處——應儀﹑緣一覺道中。」譬諭品第十二

佛告善業﹕「譬若大海中﹐船卒壞﹐其船中人不取板檣﹐不能得渡必於水死﹔若得板若檣﹐有健者乘騎便不死﹐當知順隨海水出也。開士大士有信樂﹐有定行﹐有精進﹐欲得無上正眞道而不得明度﹐變謀明慧不得學﹐當中道得應儀﹑緣一覺道。其有信樂﹑定行﹑精進﹐欲逮無上正眞道﹐得學明度權慧者﹐終不中道懈﹐過出應儀﹑緣一覺去﹐正在無上正眞道中立。

「譬若士女持壞瓶取水﹐知不久必壞﹐所以然者﹖未成故。學不逮此深法﹐終不能逮一切智﹐便中道厭卻墮二道中。譬若持瓦瓶行擔水﹐安隱歸至。何以故﹖已成故。學得深法﹐知終不中道息恣心止無上正眞道。

「譬若大海中﹐船不善護﹐以財物著中﹐至於道壞﹐財物離散﹐亡其重寶。如是開士大士正使至意學﹐不得深法﹐當知中道厭便亡名寶﹐中道懈怠墮二道中。譬若有人施張大海中﹐故船補治﹐持財物著中有所至﹐不中道壞必到其處。如是開士大士有信樂﹑定行﹑精進學﹐又得深法﹐終不中懈﹐正上無上正眞道中立﹐終不墮兩道﹐正向佛門。

「譬如人年老而身病﹐云何是人能從牀自起不﹖」

善業言「不能﹐天中天。或時起﹐無力不能自致。正使病愈能自起﹐會不能行步。」

佛言「如是開士大士具如上所行學﹐不得深法而欲逮無上正眞道﹐終不至佛﹐當中道懈墮二道中。

「譬如老病人除愈欲起行﹐有健人來扶持之告曰﹕『無恐﹐我自相送。』終不中道相棄﹐送著所樂處。如是具有上行開士﹐學得此深明度無極變謀明慧﹐當知終不中道懈﹐必能究竟﹐於中得無上正眞道。」大明度無極經卷第四分別品第十三

善業白佛言「云何阿闍浮開士學明度無極﹖」

佛言「當與善友從事﹐以善意隨明度教。」

「何等爲隨教所﹖」

「布施﹑持戒﹑忍辱﹑精進﹑禪定﹑智慧﹐當施與作無上正眞道﹐莫著五陰。何以故﹖明度一切智無所著﹐莫得樂於應儀﹑緣一覺道。如是﹐善業﹐阿闍浮開士稍入明度中。」

善業言「開士謙苦﹐天中天﹐欲索無上正眞道者﹖」

佛言「如是謙苦安靖於世﹐爲十方護﹐爲自歸﹐爲捨﹐爲度﹐爲臺﹐爲導。何等爲護﹖生死勤苦悉護教度脫﹐是爲護。生老病死悉度之﹐是爲自歸。得無上正眞道最正覺﹐得如來爲說經﹐無所著﹐是爲捨。」

又問﹕「何等無所著﹖」

佛言「五陰不著不縛﹐是五陰無所從生﹐無所從滅﹐是爲開士得佛時爲世間捨。何等開士得無上正眞道最正覺爲世間度﹖度五陰非五陰﹐五陰爲度﹐度爲諸法。」

善業言「如佛說﹐度爲諸法諸經得最正覺。何以故﹖無所著故。」

佛言「如是無所著﹐開士謙苦﹐念法不懈﹐得無上正眞道最正覺因說經﹐如是爲度世間。何等爲世間臺﹖譬如水中臺﹐其水兩避行﹐如是五陰過去﹑當來﹑今現在斷﹐五陰斷者﹐諸法學亦斷﹐諸法斷者是爲定﹐是爲甘露﹑爲泥洹﹐開士念法﹐如是便爲說法﹐如是得無上正眞道時爲世間臺。何等爲導﹖如是具得如上說﹐五陰諸法空﹐無來源﹑無去迹如虛空﹐無異無想﹐無處無識﹐無所從生﹐如夢如幻﹐無邊無異。」

善業白佛言「甚深﹐天中天﹗誰當了是者﹖」

佛言「求佛以來久遠乃信之耳﹐過去佛時於彼所作功徳﹐如是人者乃明之矣。」

又問﹕「何謂求佛以來久遠﹖」

佛言「去離於五陰以來不復有之﹐乃明是深法﹐如是開士爲導無量人。」

善業言「是爲人中之導。」

佛言「然。開士得如上所行﹐爲無量人之導。是爲大盟誓﹐爲無量之人誓。不縛於五陰﹐不縛於應儀﹑緣一覺者﹐不捨一切智﹐不縛於諸法﹐是故爲盟誓。」

善業言「開士求深明度﹐不愛三處——應儀﹑緣一覺至佛。甚深﹐天中天﹐不有守者﹐不無守者﹗不無守者從明度中﹐爲無所出法﹐爲守定﹐爲不守諸法﹐爲守無所有﹐爲守無極﹐爲守無所著。」

佛言「如是在明度中者﹐當如是不退轉。開士於明度中無所適著﹐終不隨凡夫語﹐不信余道﹐不恐不畏﹐不懈怠。當作是知。其人於過去佛已受斯明也。」

復白佛言「開士不恐不畏﹐不懈怠﹐何緣當念明度中觀視﹖」

佛言「心向一切智是爲觀。」

「何謂心向一切智﹖」

佛言「心向如空﹐是爲觀視。不視不可計﹐一切智如不可計。是爲非五陰﹐不入﹐不得﹐不知﹐不有知﹐不無知﹐無所生﹐無所敗﹐無作者﹐無來源﹐無去迹﹐無所見﹐無所在﹐如是不可限虛空﹐不可計一切智亦然。無作佛﹐無得佛者﹐無從五陰中得佛者﹐亦不從六度得佛。」

愛欲天子﹑梵天子白佛言「甚深﹐天中天﹐難曉難知﹗」

佛語諸天子﹕「如是﹐如來視如是安隱甚深﹐是知悉知不退轉無上最正覺亦無最正覺。」

諸天子白佛言「希有信是經者﹗湣念世間故說之﹐世人所欲皆著。」

佛言「如是。」本無品第十四

善業白佛言「諸法隨次無所著﹐無想如虛空﹐是經無所從生﹐諸法索之無所得。」

愛欲天子﹑梵天子言「善業所爲如如來教﹐但說虛空慧。」

善業言「如來是隨如來教。何謂隨教﹖如法無所從生爲隨教﹐是爲本無﹐無來源亦無去迹﹐諸法本無。如來亦本無無異﹐隨本無是爲隨如來本無﹐如來本無立爲隨如來教﹐與諸法不異無異。本無﹐無作者﹐一切皆本無﹐亦復無本無等無異﹐於眞法中本無﹐諸法本無﹐無過去﹑當來﹑今現在﹐如來亦爾﹐是爲眞本無。開士得本無如來名﹐地爲六震﹐是爲如來說本無﹐是爲弟子善業隨如來教。復次﹐五陰﹑溝港﹑頻來﹑不還﹑應儀﹑緣一覺不受﹐是爲隨教。」

鶖鷺子白佛言「本無甚深﹐天中天﹗」

當說本無時﹐二百比丘得應儀﹐五百比丘尼得溝港道﹐五百諸天人皆得無所從生法樂於中立﹐六十開士新學得應儀道。

佛語鶖鷺子﹕「是六十人過世時﹐各供養五百佛﹐皆布施﹑持戒﹑忍辱﹑精進﹑禪定不知定﹐𨿽空不得明度變謀明慧之護﹐今皆墮應儀道中。開士有道﹐得空﹑無色﹑無願﹐不得明度變謀明慧﹐便中墮彼兩道。譬若大鳥﹐其身二萬里﹐無翅從天上自投中﹐欲還寧能不﹖」

對曰「不能。」

「至地欲令身不痛﹐寧能不痛乎﹖」

對曰「不能﹐或悶或死。」

「何以故﹖其身大而無翅。正使開士如恆沙劫﹐作布施﹑持戒﹑忍辱﹑精進﹐求色定不入空﹐不入明度﹐不得變謀明慧﹐心大起索佛道﹐一切欲作佛﹐便中道得應儀﹑緣一覺。若於佛所具如上行﹐又聞佛一切智﹐皆念求如色﹐是爲不持如來戒定慧﹐不知一切智﹐但聞聲心想如聞耳﹐便從是作無上平等最正覺會不能得﹐便中道墮彼。何以故﹖不得深法故。」

鶖鷺子白佛言「如佛所說﹐念中慧開士離深法﹐便得應儀﹑緣一覺。若眞欲得無上正眞道最正覺者﹐當學明度變謀明慧。」

愛欲天子﹑梵天子白佛言「難曉明度無上正眞道﹗」

善業言「難了﹐天中天﹗如我念是慧者﹐無上正眞道易得耳。何以故﹖無有當何從得佛。何以故﹖諸法皆空﹐索法不可得。當作佛者﹐索法無所得﹐是求佛易得耳。」

鶖鷺子言「如所說者難得。何以故﹖空不念當作佛﹐是法如虛空。設易得者﹐何以恆沙開士皆逮﹖」

報言「云何用五陰逮乎﹖」

曰「不也。」

「離五陰逮乎﹖」

曰「不也。」

「云何﹖」

鶖鷺子曰「五陰本無﹐寧逮乎﹖」

曰「不也。」

「離之有法逮者不﹖」

曰「不也。」

「云何是本無使逮不﹖」

曰「不也。」

「離之有法使逮不﹖」

曰「不也。是法不得﹐何所法使逮者﹖」

鶖鷺子曰「如子所說﹐大士等遊都無逮者。佛說三有徳之人求應儀﹑緣一覺至佛道﹐於三不計三﹐爲求一道﹐如善業所說。」

滿祝子語鶖鷺子﹕「善業說一道當問。」

鶖鷺子言「說一道我用是故問。」

答曰「云何於本無中見三道耶﹖」

曰「不見也。何以故﹖從本無中不可得三事。」

善業言「本無一事得乎﹖」

曰「不也。」

「於本無中得一道乎﹖」

曰「不也。」

善業言「設是諦不可得者﹐何故復說應儀﹑緣一覺﹑佛﹖如所說道﹐本無無異﹐聞本無心不懈怠﹐是必得最正覺。」

佛言「如爾無異﹐持佛威神﹐使若說本無等無異。」

鶖鷺子問﹕「何等爲覺﹖」

佛言「無上正眞道卽是也。」

善業問佛﹕「何等爲成就於開士﹖」

佛言「一切人皆等視﹐慈心加哀不得瞋恚﹐作是立當作是學。」不退轉品第十五

善業問佛﹕「不退轉開士大士﹐當何以比觀其行相如是﹖」

佛言「如逮得禪者不動不搖﹐如應儀地﹐如緣一覺地﹐如佛地﹐如本無終不動﹔佛說本無﹐聞者不言非﹐虛空本無﹐本無是所有無﹐無本如本亦不言非如﹔聞已﹐若轉於余處聞終不疑﹐不言是非如本無立﹔其所言誠而重﹐不說不軌﹐凡夫逆道之作不觀視﹐用是比相行具足知是不退轉大士。

「復次﹐不形相沙門﹑梵志面貌﹐是別之諦知諦見﹐終不祠拜華香施天﹐亦不教他人﹐爲用是比相行具足知。

「又終不生惡處﹐不作婦人身﹐用是比相行具足知。

「又不退轉大士持戒﹐身自不殺﹐教人不殺﹔身自不盜﹐教人不盜﹔身自不淫﹐教人不淫﹔身自不兩舌﹑惡口﹑妄言﹑綺語﹑嫉妒﹑恚癡﹐是十戒皆自持﹐復教彼守行﹐夢中自護十戒﹐面見如是﹐用是比相行具足知。

「又學諸法﹐用是心學是法﹐令羣生安隱爲說經﹐持是經授令分徳﹐願羣生令得斯淨定以明自立﹐用是比相行具足知。

「又大士深法說時終不疑﹐不言不信亦不恐﹐所言軟美﹐少睡臥﹐行步出入不亂心﹐徐行安諦擇地而行﹐被服衣中常淸淨﹐無蚤虱塵垢亦無憂﹐身中無八十種虫。所以然者﹖開士大士六度功徳過於賢聖﹐稍欲成滿﹐身心淨潔﹐悉受髙志。」

善業白佛言「云何﹐天中天﹐開士大士心淨潔﹖」

佛言「所作功徳轉增稍上﹐心無所礙﹐功徳悉逮﹐是心淨潔過應儀﹑緣一覺上﹐用是比相行具足知。

「又有來供遺者不起喜﹐一切無慳﹐於深經說未常有厭﹐深入智中﹔若余處欲聞經者﹐持是明度爲說之﹔其有餘道所不正者﹐持明度爲正之﹔經中所出法悉持﹐無常之事以語之﹐諸世間經書所不能解者﹐持是明度爲解之﹐用是相行具足知。

「是獘邪稍稍來到其所﹐便於邊化作八大地獄﹐中有諸開士﹐便指言﹕『斯人皆從前佛受決爲不退轉﹐今皆墮地獄中。佛爲授若地獄耳。若當疾悔之﹐言我非不退轉。設若言爾者﹐不復入地獄中﹐當生天上。』」

佛言「設是心不動者﹐知是不退轉﹐用是相行具足知。

「邪復化作師被服﹐往至其所﹕『若前從我聞所受﹐悉棄之皆不可用。若疾悔之隨我言者﹐我日來問訊﹐不用我言終不復來。莫復說此事﹐我不欲聞﹐前說皆外事耳﹐更受我言是佛所說也。』」

佛言「聞是設令動轉者﹐當知其人不從過去佛受決﹐未升大士舉中在不退轉地。

「設令不動轉﹐念是經虛空所致﹐作是思惟不信邪言。譬如比丘得應儀不受邪言﹐眼見經證﹐是爲空所致終不可動。如應儀﹑緣一覺所念法終不復還﹐是大士向佛亦然矣﹐正在不退轉地立﹐是爲極度﹐用是相行具足知。

「獘邪復往到其所﹐更作異人言﹕『若所求者爲求苦耳﹐非求佛法也。若負斯難用之爲求﹐若在惡道歷世彌久﹐適得爲人不嘗思惟自患厭耶﹖當於何所更索是軀﹖如何不早取應儀﹐用佛爲求乎﹖』」

佛言「設不轉者﹐邪復捨去﹐更作方便化作若干開士在其邊立﹐復往指言﹕『若見是開士﹐皆供養如恆沙佛衣食﹑臥具﹑醫藥﹐具足受法問慧﹐當所行所求悉學﹐如法住﹐如法求﹐皆入中作斯學行﹐常不得佛﹐汝緣得乎﹖』」

佛言「設是不動者﹐邪去不遠化作比丘輩言﹕『是應儀過世時﹐皆求開士道﹐取應儀已﹐若何從得佛﹖』」

佛言「用是故﹐開士大士作是行﹐從他處聞﹐心不轉不異﹐於是中復覺知邪爲。

「佛所語無異﹐求大明植志﹐若玆者設不得佛﹐佛語爲謬。佛語不欺﹐當作是學﹐當作是求﹐諦護是教﹐心不動轉﹐從中覺邪﹐用是相行具足知是不退轉矣。

「又邪嬈言﹕『佛如虛空﹐是經行無邊不可得極。何以故﹖是經義可知﹐觀其所趣皆虛空矣。爲中勤苦﹐不當覺知邪事﹐邪作是經耳﹐云何欲得佛﹖是非佛所說。』」

佛言「夫賢士女視明慮長﹐諦議自議﹐妖邪多巧以逆爲順﹐怪來不傾牢如須彌﹐用是相行具足知是不退轉也。

「作一禪﹑二禪﹑三禪﹑四禪﹐是定隨是四禪﹐不錄禪是所禪﹐作是定用入欲中故﹐不退轉開士大士不隨定教﹐淨過定上﹐用是相行具足知。

「又有共稱其名徳者不以喜﹐心不動亂﹐常正心。設在家不有重淫﹐若時有欲﹐如過大空澤中飲食時﹐恐怖畏盜賊欲疾去﹐自念﹕『我何時當出是空澤中﹖』念﹕『婦人惡露不淨﹐非我淨法。』當作是念。何以故﹖念使十方人安隱故。」

佛言「如是其福具足﹐得明度威神力﹐使作是念﹐用是相行具足知。

「又和夷洹翼從防衛﹐余鬼神不敢附﹐不失心志﹐不妄起心﹔身無瘡厲﹐六情雅具﹐聖雄而不自顯﹔不誘他婦女﹐若符咒藥不行之﹐亦不教人淫穢行﹔不以歷口﹐非法惡念無由生哉﹐用是相行具足知。

「復次﹐善業﹐將以何行名爲不退轉﹖不退轉者﹐不與無道主﹑佞嬖臣﹑賊盜偸冦軍謀殘生﹐非法士女﹑蠱道淫劮﹑錢谷屠酒祀﹑繒彩香燻﹑倡優調戲﹑入海投難求榮采利﹐如斯之徒終始不友。開士從事不離一切智﹐常譽賢者以爲談首﹐遠愚近聖尊戴三寶。爾故誓曰﹐不退轉開士常願生異方佛剎﹐願髙誓重必獲往生﹐用是故﹐常見佛得供養。如是願從欲處﹑色處﹑空處﹐從彼來生中國於開士家﹑大明卿﹑八正﹐談於義典﹐逆事不豫﹐遠邊地無佛處﹐性淨眞不犯法﹐如是相行具足知爲不退轉。

「不退轉開士不言﹐我是不疑我非不中疑。譬如得溝港道於其地終不疑﹐邪事適起卽覺知﹐寧殞命而不徊心。自於其地終不疑不懈﹐無應儀﹑緣一覺心﹐心不念佛難得﹐安住其地﹐心大無表﹐勇而無勝。何以故﹖如是住無能過者。用是故﹐邪愁毒便化作佛身﹐往謂之曰﹕『若於是可取應儀證﹐若未受無上正眞道最正覺決。何以故﹖若不得是相行﹐何因得乎﹖』知非佛也﹐是邪耳﹐如佛所說思惟視之﹐是邪所爲欲使我轉。」

佛言「設不動者﹐知已於過去佛受無上正眞道最正覺決。

「其悉知法行忠正者﹐代不惜身命一切法﹐悉受往古來今諸佛明法﹐悉護持之。用是故﹐不惜身命﹐未常懈無厭時﹐如來及諸弟子說經時不疑言非。何以故﹖逮得無所從生法樂﹐於中立持是功徳﹐悉具足知是不退轉開士大士。」恆竭淸信女品第十六

善業白佛言「不退轉開士從大功徳起﹐當爲說明度令入深法。」

佛言「善哉﹗善哉﹗若內開士使入深法﹐何等爲深空﹖爲深無想﹑無願﹑無識﹑無生滅﹐泥洹是爲限。」

又白佛言「泥洹是限﹐非是諸法。」

佛言「諸法甚深﹐色﹑痛癢﹑思想﹑生死﹑識甚深。何等爲五陰甚深﹖如本無﹐爾故甚深。」

善業言「難及﹐天中天﹗安稍去色便爲泥洹。」

佛言「是與明度相應﹐當作是住﹐如明教學。」

「開士隨是行思惟念一日﹐如夢中教﹐卻幾劫生死﹖」

佛言「譬如淫士寶彼女色﹐與之期會﹐女不自由﹐劮夫寧有盛想不﹖」

善業言「士以色故﹐想彼面會﹐展其愚情。」

佛言「一日之中有幾意念﹖」

對曰「甚多﹐天中天。」

佛言「如彼人念一日心轉多﹐開士如是欲學淨行﹐一日爲去惡於罪甚多。若離明度﹐正使布施如恆沙劫不如也。又使壽如恆沙劫等﹐並前行溝港﹑頻來﹑不還﹑應儀﹑緣一覺至佛﹐不得明度﹐行不如中教﹐皆不如此行。如中教開士﹐又復壽如前﹐布施﹑持戒具足﹐若求明度念起說經﹐其徳出彼上。以經布施作無上正眞道﹐自深入教﹐其徳轉髙。自深入者﹐爲明度所護未常離時﹐其徳甚多。」

善業問﹕「所識有著者﹐天中天﹐此二何功徳爲多者﹖」

佛言「開士所識﹐若求明度﹐樂於無所有﹐樂盡﹐樂無常念﹐是爲不離明度﹐得徳不可計稱數。」

善業問佛﹕「不可計復言稱數﹐將有何異乎﹖」

佛言「稱數者﹐其數無盡﹔不可計者﹐謂無邊量也﹔爾故爲不可計稱數。」

善業言「佛說不可計﹐五陰亦然。」

佛言「若所問者有所因﹐使五陰不可計量。」

善業問佛﹕「何等爲無量﹖」

佛言「於空中計之﹐是法不可計。」

佛言「云何﹐善業﹐我不嘗言諸法空﹖」

對曰「如是﹐天中天﹐如來所說悉空。」

佛言「如是諸法悉空不可盡計﹐經慧無有﹐各爲異流﹐如來但分別說耳﹐不可盡量。是空﹐是想﹐是願﹐是識﹐是滅度﹐隨所喜說﹐作是說示現教化﹐如來如是。」

善業白佛言「難及﹐天中天﹗經本空耳﹐云何復於空中說經﹖是經不可逮﹐如我了佛諸法不可逮。」

佛言「如是諸法不可逮計﹐法空耳。」

「如佛所說本不可逮﹐願解不可逮慧有增有減﹖」

佛言「不也。」

善業言「不可逮慧不增不減﹐六度等然。若其不增﹐何因開士近無上正眞道得爲正學﹖設不減者﹐開士求守明度變謀明慧﹐不念布施增之與減﹐不作是念﹐是但名布施度無極耳﹐所施與念持是功徳與作無上正眞道﹐戒﹑忍辱﹑精進﹑禪皆如是。開士求明度守之﹐得變謀明慧﹐不作是念﹐增減皆但名耳﹐念發心如無上正眞道﹐我作是施與。何謂無上正眞道﹖」

佛言「本無是也。本無不增不減﹐常隨是念﹐不離爲近矣。」

善業問言「開士以初意近無上正眞道耶﹖以後來意近乎﹖斯兩意無對﹐何等功徳出生長大之者﹖」

佛言「譬如燈炷燃﹐用初出明燒炷乎﹖後來明耶﹖」

善業言「非初明亦不離初明﹐非後明亦不離後明。」

佛言「如是不用初意得無上正眞道﹐亦不離初意﹐非後意亦不離後意得﹐是爲得正覺。云何心前滅後復生乎﹖」

善業言「不也﹐天中天。」

「云何心初生可滅乎﹖」

對曰「不可云當所滅者。」

「寧可使不滅乎﹖」

對曰「不可。」

佛言「寧可住本無乎﹖」

對曰「欲住本無﹐當如本無住。」

佛言「設令在本無中住﹐寧可使久堅乎﹖」

對曰「不﹐本無甚深。」

曰「本無寧有心也。」曰「離本無﹐寧有心乎﹖」

對曰「不也。」

曰「見本無乎﹖」

對曰「不見。」

「作是求﹐爲深求乎﹖」

對曰「不也﹐天中天﹐作是求無所求。何以故﹖是法了不可得見。」

佛言「開士大士求明度﹐爲求何等﹖」

對曰「爲求空﹐求空爲求﹐何等爲求無想﹖」

曰「爲去想乎﹖」

對曰「不。」

「云何想不去﹖」

善業言「開士不作是求妄想﹐天中天。何以故﹖開士求想盡滅者﹐卽可得應儀。開士變謀明慧不滅想得證﹐向無想隨是教矣。」

鶖鷺子謂善業﹕「有三事向定守定門﹐空﹑不願﹑無想是爲三﹐有益於明度﹐不但晝益﹐夜於夢中亦復益。何以故﹖晝日夜夢中﹐佛說等無異。」

善業語鶖鷺子﹕「若開士晝日有益﹐夜於夢中亦有益。」

又問﹕「夢中所作寧有所得不﹖如經等之。」

善業曰「夢中作善者喜爲益﹐惡者慍戚爲減。」

「設於夢中殺人﹐覺已喜嘆快之云何﹖」

善業言「心不枯爾皆有所緣﹐若見聞﹑若念爲因緣﹐是故知耳。從是中令人心有所著﹐或無所著是爲不妄﹐爾皆有所緣。」

鶖鷺子言「所作爲空耳﹐何因心有所緣﹖」

善業言「心想因緣卽因緣興矣。」

鶖鷺子言「開士夢中布施﹐持是施與作無上正眞道﹐有施與者無也﹖」

報言「彌勒開士近在前﹐旦暮當補佛處﹐子欲知當從問。」

鶖鷺子問彌勒﹐彌勒言「如我字彌勒﹐當色解慧耶﹖當痛癢﹑思想﹑生死﹑識解乎﹖持是身解乎﹖若空五陰﹐解五陰空無力﹐當所解法不見﹐亦不見當所解人得道者。」

鶖鷺子曰「所說爲有證﹖」

不答﹐曰「我所說不得證。」

鶖鷺子便作是念﹕「彌勒所入慧甚深﹗甚深﹗何以故﹖行明度以來久遠。」

佛言「云何見若作應儀不乎﹖」

曰「不也﹐天中天。」

佛言「開士不作是念『我受決』﹐是法若於法中得正覺﹐亦無得正覺者﹐作是行爲求明度﹐不恐我不得正覺。隨是法中教﹐是故勇無所畏﹕

「至大劇處虎狼中念﹕『設有啖我者﹐爲當布施﹐行布施度無極近無上正眞道。願我作佛時﹐令我剎中無禽獸道。』

「至賊中設於中死﹐心念言﹕『我身會當棄捐﹐設殺我﹐我不當瞋恚﹐爲具足行忍辱度無極近佛道。我作佛時﹐令我剎中無賊盜。』

「至無水漿處﹐心念言﹕『人民無徳使爾。我作佛時﹐令我剎中人民皆得一切智八味﹐用一切故當精進。』

「至谷貴處念﹕『當精進取佛。』願曰﹕『吾作佛時﹐令我剎中無谷貴處﹐皆使人民在所願所索食悉在前﹐如忉利天上所有﹐用眾生故當精進。有惡歲正使身遭惡歲死﹐我心無異﹐必當降伏邪官屬﹐行精進索佛道。我作佛時﹐令我剎中人民無惡歲死亡者﹐我所語後我作佛時無異。』

「復次﹐鶖鷺子﹐開士聞是便呼無上正眞道或卻後久遠乃得佛者亦不恐怖﹐從本際以來呼如一意轉頃。何以故﹖無本際乃得佛者﹐心安然不恐怖。」

時﹐有淸信女從坐起﹐前至佛所作禮長跪言「我聞是不怖﹐必除恐怖之處索佛道﹐得佛已當說經。」

佛笑﹐口中金光出。淸信女卽持金華散佛上﹐佛威神故華不墮地。

阿難從座起﹐更奮袈裟﹐前作禮長跪言「佛不妄笑﹐旣笑當有所說。」

佛語阿難﹕「是恆竭淸信女卻後當來劫﹐劫名星宿﹐中有佛名金華﹐是淸信女後於此時棄女爲男﹐後當生無怒佛剎﹐從一剎生一佛剎。譬如金輪聖王從一觀遊一觀﹐從生至終足不蹈地﹐是淸信女如是﹐從一佛剎到一佛剎﹐未常不見佛﹐足不蹈地自致得佛。」

阿難心念﹕「如無怒佛剎諸開士會者﹐是爲佛會耳﹖」

佛卽知阿難心所念﹐曰「然﹐阿難﹐諸會者悉度生死已。淸信女後作佛﹐名金華佛﹐度不可計應儀﹐令三毒盡﹐剎中無禽獸﹑賊盜﹑斷水谷處﹐病瘦及余惡事悉無有。」

又問佛﹕「淸信女從何佛作功徳﹖」

佛言「於錠光佛所﹐作功徳初發意求佛﹐時亦持金華散佛上﹐願持是功徳施與作無上正眞道。」

佛言「如我持五華散錠光佛上﹐卽逮得無所從生法樂於中立﹐佛卽授我決﹕『卻後九十一劫﹐若當作佛﹐名釋迦文。』是淸信女﹐爾時見我從佛受決﹐其心念﹕『我當受決得無上正眞道。』」

阿難白佛言「是淸信女所求已度。」守空品第十七

善業白佛言「開士大士行明度無極﹐何等爲入空﹖爲空定﹖」

佛言「色﹑痛癢﹑思想﹑生死﹑識空觀﹐一心作是觀不見法﹐於法中不作證。」

「佛所說不於空中作證﹐云何開士於定中立而不得證﹖」

佛言「是開士悉具足念空不得證﹐作是觀不取證﹐觀入處甫欲向﹐是時不取證﹐不入定﹐心所著不失﹐開士法本無中道取證。何以故﹖本願都護眾生﹐爲興弘慈﹐念具功徳不中取證。開士大士得明度﹐證致功徳斯大力矣。

「譬如人勇悍能卻敵﹐爲人端正猛健無所不能﹐悉持兵法六十四奇﹐悉曉習工﹐爲眾人所敬﹐所至處無不得力者﹐從是所得者轉分布與人﹐其心歡喜。若有他事與父母妻子俱去﹐過大劇道﹐其人安親曰﹕『莫有恐怖﹐今但免難矣。』重仇𨿽來﹐其人多變以濟親害﹐送歸本土﹐宗門康休心亦無損。所以然者﹖以其巧變備矣。其人勇慧能幻化化作士眾﹐仇睹恐懼各自流散﹐鄕土稱徳靡不歡喜者。是開士大士於眾生行大慈心﹐過應儀﹐出緣一覺地去﹐於定中立﹐於眾生悉湣傷無所見﹐於是中不取證﹐入空中深不作應儀﹔作是行﹐向定﹐向泥洹門﹐不有想﹐不入空取證﹐如鳥飛行空虛中無所觸礙﹔如是行﹐甫欲向空至空﹐向無想至無想﹐不墮空無想中﹐悉欲具佛諸法。

「譬如人攻射﹐射空虛中﹐後箭中前箭﹐續後射轉中前箭﹐其人欲令箭墮乃爾墮。如是行明度﹐爲變謀明慧所護﹐自於其地不中道取證墮二道行﹐以是功徳逮得無上正眞道﹐成滿便得佛。於經本中﹐觀不取證。」

善業白佛言「謙苦作是學不中道取證﹖」

佛言「悉護眾生守定向滅度門﹐心念分別。何等爲分別﹖守空定分別﹐無想定分別﹐變謀明慧護使不中道取證。何因變謀明慧護之﹖心念護眾生﹐持是所念不中道取證。

「復次﹐深入觀苦空定向滅度門﹐用是故分別久遠以來人民所因緣想中求無上正眞道﹐爲說經當使棄是因緣﹐守空定﹑無想定﹑無願定﹐向滅度門不中道取證。

「復次﹐開士念久遠人民呼常有想﹑有我想﹑有好想各各求﹐『我作無上正眞道時﹐有人民故爲說經使斷是﹐諸想悉斷求。云何斷﹖是常非常﹐是樂皆苦﹐是身非身﹐是好皆醜。』開士思念爲變謀明慧守無願定﹐向滅度門不中道取證。若開士大士心念﹕『眾生從久遠來求因緣﹑求想﹑求欲﹑求聚想﹑求空想求。』開士言﹕『我使眾生無斯想。』普慈弘至故﹐得變謀明慧。是法觀空﹑想﹑願﹑識﹐無所從生﹑齊限﹐不中道取證﹐法當作是知。

「開士云何求明度﹖曉習法中心何緣求入﹐守空定向滅度門﹐守無想﹑無願﹑無識﹑無所從生定向滅度門。是開士不得慧故﹐守空念﹐無想﹑無願﹑無識﹑無所從生念定意﹐有來問者﹐不卽持不可計心爲解者﹐知是非不退轉開士也。何故﹖不退轉開士心無央數悉知。用是行不具足知﹐未得不退轉之明矣。」

善業言「不可計人求開士道﹐少有能解者。」

佛言「作是解者已受決﹐於功徳中極殊﹐所知法﹐應儀﹑緣一覺﹑諸天人鬼龍﹑質諒神所不能及。」大明度無極經卷第五遠離品第十八

佛告善業﹕「夢中開士大士不入應儀﹑緣一覺地﹐亦不教人入中。諸法夢中視﹐心志常在佛﹐當知是不退轉相。

「夢中與若干百千弟子共會坐說經﹐與除饉眾相隨最在前﹐如來說經悉見﹐是不退轉開士相。

「夢中在虛空中坐﹐爲諸除饉說經﹐還自見七尺光﹐自在變化﹐於余處所作爲如佛說經。夢中不恐﹑不怖﹑不畏難﹐若見郡縣其中兵起展轉相攻﹐水火之災﹐虎狼﹑獅子﹑毒虫之害﹐見斬人首者﹐如是余變勤苦﹑困窮﹑饑渴者﹐視諸厄難悉作是見﹐其心不恐﹐寤卽起坐念﹕『如夢中所見睹﹐是三處我作佛時﹐說經徧教。』當知是不退轉相。

「從何知是開士大士成作佛時其境內一切無惡﹖正是時夢中﹐若見畜生相食﹑人民疾疫﹐其心稍稍生念﹕『使我界中一切無惡。』用是故知。於夢中寤已﹐若見城郭火起時﹐便作是念﹕『可於夢中可見是相。』見之不怖﹐用是相行具足﹐是爲不退轉開士。

「『今我審應是所向者﹐當無是異變﹐火起當滅﹐悉消去不復見。』」

佛言「假令火卽滅﹐知已於往佛受尊決矣。假令火不滅﹐知未受決。設火神燒一捨置一舍﹐復起燒一里置一里﹐知其家人前世時斷經所致。斯人之等所作悉自見﹐宿所作惡於是悉除﹐從是來斷經餘殃悉盡﹐知是未得不退轉。用是視﹐持是相﹐當爲說令知之。

「或時男女爲鬼神所取﹐作是念﹕『或我受決﹐已過去如來授我無上正眞道﹐所念悉淨﹐卻應儀﹑緣一覺心﹐會當作佛﹐十方現在諸佛無不知見證者。今如來悉知我所議念﹐鬼神當用我故去。』不去者未受決。」

佛言「其人審至誠者﹐獘邪往到前曰﹕『若本作是住﹐本字某以受決。』欲以是語亂之。開士言﹕『我眞已受決者﹐鬼神卽當去。』邪神念曰﹕『我當使鬼去。』鬼卽去。所以然者﹖天邪極尊有威靈力﹐鬼不敢當。開士反念﹕『用我威神故去耳。』便自貢髙﹐輕易賢人﹐無所敬錄﹐言﹕『我於過去如來所受決。』已自可貢髙反起瞋恚﹐更生罪念當墮兩道﹐以不成爲成﹐當覺邪爲。捨善友去﹐爲邪所困﹐當覺是事。

「邪反覆往說昔受決事﹐並七世父母中外宗家姓字﹐『若在某國縣鄕生﹐今作是語﹐前世亦作是軟語』﹐隨其人性行﹐聰闇﹑吉凶﹑窮達﹑貴賤﹑貧富﹐因扶獎踧言﹕『若前世亦爾。』開士心念想﹕『我將爾﹖』邪復言﹕『若已受決得不退轉。』其人聞之心大歡喜﹐自謂審然﹐便行形調輕易同學﹐用是字故便失其本行墮邪网﹐用受是字故不覺邪爲﹐自謂得無上正眞道。邪復言﹕『若作佛時當字某。』聞是名﹐心念言﹕『我得無然﹐我生本有斯志。』」

佛言「是開士於智中少﹐無變謀智慧反作是念。若邪天共作是﹐除饉爲之所迷。」

佛言「我所署開士不教令作是念﹐遠離一切智﹐亡權徳﹐遠大明﹐釋賢友﹐信凶愚。斯輩會墮兩道﹐若後久遠勤苦﹐乃復求佛耳。用明度恩故﹐當自致作佛。」

佛言「是爾發意受是字時﹐不卽覺悔﹐如是當墮兩道。若有除饉教重禁四事法﹐若復他事所犯毀是禁﹐不成沙門﹐不爲佛子。是壞開士言﹕『我於某國郡縣鄕生。』作是生念時﹐於除饉四事法其罪最重﹐置是四事重法是爲五逆。當意生念﹐受其字意信之﹐其罪太重﹐當作是知。用是字故﹐爲邪入深罪。邪復往作是語﹕『遠離法正當爾﹐如來正覺所稱。』」

佛語善業﹕「我不作是說遠離﹐教開士大士於樹間﹑閒處止。」

善業白言「云何﹐天中天﹐何所復有異遠離﹖」

佛言「正使各有應儀隨是行念﹐緣一覺隨是行念。

「各有開士大士於城外行﹐遠離一切惡不得犯﹐若當於獨處﹑樹間﹑閒止了行開士大士法﹐我樂使作是行﹐不使遠行到絕無人處於中止。持是遠離﹐當晝夜勤行﹐是故言行遠離當於城傍﹐我所說法如是。

「爾時﹐獘邪當往教行遠離法﹐語之﹕『若當於獨處﹑樹間止﹐當作是行。』隨邪教便亡遠離法。邪語之言﹕『道等耳﹐應儀﹑緣一覺等無異。』」

佛言「是開士所願未得﹐反隨其行﹔於法中未了﹐反自用輕余開士﹐自貢髙誰能過我者﹐輕城傍明淨心所念——不入應儀﹑緣一覺法中住﹐所有惡不受﹐禪脫棄定﹐於定中逮得﹐所願悉具足度。」

佛言「其無變謀明慧開士﹐正使在空澤中禽獸﹑羅剎所不至處﹐百千萬歲復過是﹐不知遠離法﹐會無所益。邪便飛在虛空中立言﹕『善哉﹗善哉﹗是眞遠離法﹐如來所說。正當隨是遠離行﹐疾得無上正眞道。』是人聞喜﹐便起到城傍﹐遠離成就有徳髙行﹐反輕言﹕『若所行法非。』」

佛言「如是諸行者﹐中有正行呼非﹐反行呼是﹐不當敬者而敬之﹐當所敬者而恚慢之。邪語是開士言﹕『我行遠離﹐有飛人來語我言「善哉﹗善哉﹗審是遠離法﹐正當隨是行﹐我故來相語。若在城傍行﹐誰當來語若﹖」』」

佛言「開士有徳人而反輕之﹐如是當作是知。如擔死人種無所中直﹐反呼是開士有短﹐是爲開士怨家﹐厭開士髙行﹐爲天人大賊。正使如沙門被服﹐處開士之中由亦是賊﹐無與從事﹑交接﹑言笑。何以故﹖多瞋恚怒起﹐敗人好心。

「當作是知﹐所當護法常自堅持﹐當淨其心﹐立心所狎習當諦持﹐常當正心畏怖勤苦處無得入。彼壞器輩所在三處止﹐常當持慈心哀念﹐令安隱湣傷之﹐自護所念﹕『使吾無生穢濁惡心﹐我設有不善﹐疾使棄之。』是開士大士所行極上﹐當作如是知。善友品第十九

「復次﹐善業﹐開士大士盛志欲得無上正眞道最正覺﹐當與善友從事﹐恭敬三尊。」

善業問﹕「善友當何以知﹖」

佛言「有爲人說明度無極者﹐教人入是定﹐是開士大士善友。六度無極是善友﹐是善徳﹐是護﹐是將﹐是去如來最正覺。當來今現在十方無稱數佛剎如來﹐皆從明成一切智道﹐用四事護眾生。何等四﹖一者﹑布施﹐二者﹑勸樂﹐三者﹑饒益﹐四者﹑等與。是爲四徳﹐爲父母﹐爲捨﹐爲臺﹐爲度﹐爲自歸﹐爲導。是故六度爲眾生之度﹐開士大士學六度﹐用眾生故都欲斷其根學明度相。何所是明度相﹖無掛礙明度相﹐是相爲得諸法。」

佛言「如是無有相得明度﹐是所相得諸法。何以故﹖諸法各空﹐是相亦空﹐是爲明度。」

善業問佛﹕「正使﹐天中天﹐諸法各空﹐何緣人民欲生死滅盡時﹐空無增時亦無休息﹐各虛空無形﹐無上正眞道最正覺不從是中各各虛空不得無上正眞道最正覺﹖云何﹐天中天﹐是法當何以知決﹖」

佛言「爾羣生勤苦﹐望欲得是因﹐致是﹐作是求。爾見我得空不乎﹖」

善業言「不﹐天中天。」

佛言「自作是得是﹐是空不﹖」

對曰「如空﹐天中天。」

佛言「但用是故﹐若無解時。」

對曰「如是﹐天中天﹐極安隱。人民欲得是因﹐致是﹐勤苦無休。」

佛言「人民所欲故便著﹐當作是知。人民所生本從是生﹐從中無所取﹐無所取者不作是無﹔是無滅盡時﹐無生增益者﹐作是曉知﹐是開士大士求明度。」

善業白佛言「開士爲不求五陰﹐作是知曉爲求明度﹐爲悉等求﹐諸應儀﹑緣一覺所不及。有徳之人求巍巍之道﹐無能逮者。當作是行﹐晝夜疾近無上正眞道最正覺。」

佛言「云何﹐四天下羣生都獲爲人﹐當求無上正眞﹐發意索佛道﹐各盡壽布施與無上正眞道。於善業意云何﹖其福寧多不﹖」

對曰「甚多﹐天中天。」

佛言「得明度淨定守一日﹐如中教作是念行﹐是福過彼。何以故﹖眾生行無能及是慈者。

「斯髙士深入智中﹐曉了是智悉具足﹐是世間勤苦卽興普慈﹐湣傷一切﹐道眼徹視見羣生﹐成就具足髙志﹐行無懈怠以其不懈得是。彼開士弘慈普至﹐不以斯相住﹐亦不用余住﹐其智大明﹐𨿽未住無上正眞道﹐一切剎土皆共尊﹐舉正上眞道終不還。若受供養衣服﹑飯食﹑牀臥﹑醫藥﹐是明度心其中立﹐所受施除去近一切智﹐所食無罪﹐益於眾生﹐悉示道住﹐無邊極處悉照明之﹐諸在牢獄中者悉度脫之﹐示其道眼——『隨是行﹐莫念相﹐莫作異念持短﹐入明度中髙行莫懈』。

「譬如得明月珠已﹐復亡之﹐大愁毒坐﹐起憂念想如亡七寶﹐作是念﹕『云何我亡是寶﹖』欲索珍寶者常堅持心﹐無得失一切智。何以故﹖明度虛空亦不增減。」

善業言「虛空云何開士大士成就其行﹐近無上正眞道﹖」

佛言「開士大士亦不增不減﹐經中說時聞之不恐不怖﹐當知是髙士卽爲求明度矣。」

善業言「如是明度爲空求乎﹖」

佛言「不也。」

「有離明度得耶﹖」

佛言「不也。」

善業言「以五陰求﹖」

佛言「不也。」

又問﹕「離五陰頗有所求﹖」

佛言「不也。」

善業言「云何求大明﹖」

佛言「若見是法﹐何以法求明度﹖」

對曰「不見﹐天中天。」

佛言「云何徧見是明度﹖何所開士求之﹖」

對曰「不見。」

佛言「設使徧見法有所生處不﹖」

對曰「不見。」

佛言「是所開士大士還得無所從生法樂﹐悉具足無所受決無上正眞道最正覺﹐所至處無所復畏﹐悉作是護﹑是求﹑是行﹑是力﹐爲逮佛慧﹑極大慧﹑自在慧﹑一切智慧﹑如來慧。設作是不得佛﹐佛言爲有異。」

善業言「設使諸法無所生受決無上正眞道﹖」

佛言「不。」

善業言「云何開士大士得無上正眞道﹖」

佛言「見所當受決者乎﹖」

對曰「不見法當作無上正眞道。」

佛言「如是諸法無從中得﹐開士不作是念﹐持是法當受決不受決。」天帝釋品第二十

釋於眾中白佛言「甚深明度無極﹗難了難知﹗天人徳大﹐值說斯定。聞之書持學者﹐其福甚大。」

佛語釋﹕「閻浮提人民皆持十戒﹐悉具足持﹐是功徳百千萬億倍﹐不如是善人聞明度書持學者。」

時﹐座中有一除饉語釋﹕「出卿上去已。」

報言「持心一念出我上﹐何況書﹑持﹑學﹑隨是法教作是立者﹗明徳諭三界羣生之上﹔及至溝港﹑頻來﹑不還﹑應儀﹑緣一覺﹐復過是上﹔至開士行布施﹑戒﹑忍﹑精進﹑禪度無極﹐若失明度及變謀明慧﹐亦復過其上。開士大士求明度狎習中行﹐天﹑人﹑鬼﹑龍﹑含毒凶孽終不能勝﹐作是堅持疾近一切智﹐不離如來名﹐佛座不遠﹐懈怠不生﹐爲學佛﹐不學應儀﹑緣一覺法。四天王當往問訊﹐疾學四部弟子當於佛座作無上正眞道。當作是學﹐四天王常自往問訊﹐何況余天子﹗」

阿難作是念﹕「是釋自持智說耶﹖持佛威神乎﹖」

釋知阿難心所念﹐語阿難言「持佛威神。」

佛言「是中﹐阿難﹐或時開士大士深念求學明度﹐三千國土中邪一切皆悉愁毒﹐欲共壞亂使中道取證。」貢髙品第二十一

佛告阿難﹕「開士隨時各學明度無極﹐隨法行之﹐是時一佛界邪各驚念言﹕『我使開士中道得應儀﹐莫使得無上正眞。』獘邪見開士習行明度﹐深爲愁毒四面放火﹐怖諸開士念心一轉。」

佛言「邪不身徧行亂。開士若遠離善師﹐爲邪所亂愁毒﹐以不深解明度﹐心狐疑念﹐有之無乎﹖昔所玩習而今惡聞﹐或結不知﹐將以何緣守明度乎﹖疑网自蔽﹐邪得其便﹐教余開士言﹕『若用是爲寫學﹐我尙不了其事﹐若能了乎﹖』自言所行是﹐若所行非﹐所爲顚倒﹐用是故其人在地獄﹑禽獸﹑餓鬼中﹐其罪日增﹐如是邪大歡喜。若開士與行應儀道諍﹐又與開士共諍時邪言而離佛遠矣。若未得不退轉開士與不退轉諍﹐隨念恚恨心一轉念轉卻一劫﹐𨿽有是惡不捨一切智﹐劫數無極始當從初發意起。」

阿難白佛言「心所念惡﹐寧可悔不﹖乃當卻就爾所劫。」

佛言「我法廣大可得悔。若開士念惡有恨﹐又喜以教彼﹐斯人不可使悔也。誤有恚罵卽慚悔過﹕『我當爲十方人作橋梁令得泥洹﹐寧可有惡意與人諍耶﹖當如啞羊﹐諸惡忍之﹐心不當起恚爲應儀道者。』」

阿難白佛言「開士大士與相共止﹐法當云何﹖」

佛言「相視當如視佛﹐心念當言﹕『共一師﹑一船﹑一道﹐彼所學我亦當學。』欲喜應儀﹑緣一覺道者﹐不與同願。其有忍苦欲求佛者﹐當與相隨。若此爲一法學也。」學品第二十二

善業白佛言「開士學無常﹐爲學一切智﹔學無所生﹐學去淫劮﹐學滅度﹐爲學一切智。」

佛告善業﹕「若所問學無常爲學一切智者﹐云何是如來本無﹖隨因緣得如來本無字﹐寧有盡時不﹖」

對曰「不也。」

「如此爲學一切智﹑明度無極﹑如來地﹑十種力﹑四無所畏﹐爲悉學諸佛法。開士大士作是學﹐邪及官屬不能中壞﹐疾得不退轉﹐爲近佛樹下坐﹐爲學佛道﹐爲學習法﹐慈悲喜護普濟羣生﹐學三合十二法輪爲轉﹐學滅度十方人﹐爲稍稍上至佛道﹐學入甘露法門﹐不懈怠之人乃能學是。作是學者﹐爲學十方人導﹐死不入地獄﹑禽獸﹑餓鬼﹐終不生邊地﹑愚癡﹑貧窮中﹐不受眾痛之疾﹐不毀十戒﹐不從流俗淫祠﹐遠不持十戒人﹐不願生不想天上﹐從明度中出變謀明慧威神﹐入禪不隨禪不隨禪法。開士學如是﹐爲得淨力﹑無所畏力﹑佛法淨力。」

善業白佛言「諸法本皆淨﹐何等開士爲得法淨﹖」

佛言「開士學如斯﹐爲學無所得淨法﹐諸法淨。如是開士行明度時﹐不悔不厭是爲行。未得道者﹐愚癡不曉是法﹐不見其事。開士用人故常精進﹐人當效我﹐用是得力精進無所畏。作是學一切智者﹐若出金之地其地少耳﹐又如索轉輪聖王之人少耳﹐小王者多﹔從是中多索應儀﹑緣一覺者﹐旣有初發意者﹐開士少有隨明度教得不退轉者﹐開士當力學及不退轉。開士行明度不以恚意向人﹐不求人短﹐心無慳貪﹐不毀戒﹑懷恨﹑懈怠﹑迷亂﹐心無癡冥﹐學明度爲照明諸度﹐悉入其門﹐道徳備足。如人言『是我所』﹐便外著十二品。悉供養一佛界中人盡壽命﹐不如守明度淨定彈指頃。何以故﹖從是疾得無上正眞道﹐能給視十方窮孤﹐求佛之境界﹑佛之智慧﹐如師子獨步。欲得佛處當學明度﹐學明度者爲學諸法。」

善業言「開士復學應儀法耶﹖」

佛言「開士學一切智﹐應儀功徳不於中住。開士學﹐十方人無能過者﹐於一切智中不增不減。若念『持是明度﹐當得一切智』﹐爲不行明度無極無相之行也。」守行品第二十三

是時﹐天帝釋在會中坐﹐作是念﹕「開士行﹐十方人無能過者﹐豈況佛乎﹗人身難得﹐壽安又難﹐有一發意求佛者甚難﹐何況至心求佛道欲爲十方作明度導者乎﹗」

是時﹐釋化作甘香華以散佛上﹐作是說﹕「行開士道者乃及於佛所願悉成﹐爲護成佛﹐諸經﹑一切智﹑如來經法悉具足﹐不退轉法示人。有至心索佛﹐於是法一存念終不還——『我欲使人於法中益念﹐不厭生死之苦﹐以一切眾生苦故﹐當忍勤苦之行。』心作是念﹐『諸未度者吾當度之﹐恐怖者吾當安隱之﹐諸未滅度者吾當滅度之。』」

復問佛﹕「新發意開士隨次第上至不退轉﹐至一生補處﹐人勸助其喜﹐得何等福﹖」

佛言「須彌山尙可稱知﹐阿闍浮開士行人勸助歡喜其福無極。一佛界中海水﹐取一發破爲百分﹐從中取一分以取水﹐水盡可知幾滴﹐不退轉開士行勸助歡喜﹐其福不可量稱數。一佛剎虛空﹐持一斛半斛﹑一斗半斗﹑一升半升可量知幾所﹐此勸助福不可極。」

釋白佛言「邪及官屬從邪天來﹐聞斯定不﹖勸助將有緣乎﹖」

佛言「發意索佛者爲壞邪界﹐心不離佛法。除饉眾如是其助喜者爲近佛﹐用是功徳世世所生爲人所敬養﹐未嘗有惡聲﹐不恐入三惡道﹐當生天上﹐在十方常尊。何以故﹖此勸助之徳爲等施羣生矣。何以故﹖初發意人稍稍增多﹐自致作佛滅度羣生故。」

善業白佛言「心譬如幻﹐何因得佛﹖」

佛言「云何若學見幻不﹖」

對曰「不見化幻﹐亦不見幻心也。」

佛言「不見化幻﹑幻心﹐見有異法當得佛道不﹖」

對曰「離化幻心不離幻心﹐不見當來佛﹐無法無見﹐當說何等法得耶不得也﹖是法本無遠離﹐亦無若得不得也﹐本無所生亦無作佛者。設不有是法﹐亦不得作佛。」

善業白佛言「設爾明度離本無。」

對曰「法本無對﹑無證﹑無守﹑無行﹐無法當有所得。何以故﹖離明度本無形故。本無遠離﹐何因當於明度中得佛﹖佛者﹐離本無所有。」

「何所離本無﹑無所有當得佛者﹖」

佛言「如爾所言﹐離本明度﹐離本一切智﹐俱無所有。𨿽離本﹐本亦無所從生。開士當作是惟﹐深入守定﹐是故離本無所有得作佛。𨿽知離本無﹐明度無所有﹐是爲不守明度﹑不具足行者﹐不得作佛。如善業所言﹐不用明故得佛﹐𨿽爾不可離明度得作佛。開士所行勤苦深奧之法﹐不可取泥洹﹐如是所說事﹐開士不爲勤苦行。何以故﹖無作證者﹐無明度得證者﹐亦無經法得證者﹐開士聞是不恐不殆﹐是爲行明度。𨿽作是行﹐亦不見行﹐是爲行明度近作佛﹐遠離應儀﹑緣一覺不見不念。

「譬如虛空中無念有近遠者也。何以故﹖明度無形類。譬如幻所作人﹐不作是念﹕『師離近觀﹐人離我遠。』譬如影現於水中﹐或近或遠不念近遠。何以故﹖影無形。明度如是﹐無是念﹕『應儀﹑緣一覺道爲遠佛道。』爲近適無憎愛﹐無著無生。

「譬如匠工黠師刻作機關人若作雜畜﹐不能自起居因對搖﹐木人本不念言﹕『我當動搖屈申低仰﹐令觀者喜。』如海中大船作者欲度賈客﹐船不念言﹕『當度人。』如曠野之地﹐萬物百谷艸木皆生﹐其中地不念言﹐我當生不生也。如明珠悉出諸寶﹐如日照於四天下﹐其明不言﹕『我當悉照。』如水如風無所不至﹐不念﹕『當有所至。』如須彌山上忉利天爲莊嚴山﹐不念﹕『我以忉利天爲莊嚴。』若大海悉出諸寶奇物﹐海不念﹕『當從中出珍寶。』明度無極出生諸經法﹐如是𨿽爾無形無念。譬如佛出生諸功徳﹐慈悲喜護加諸羣生﹐明度成諸淨法﹐其義亦然。」彊弱品第二十四

鶖鷺子問善業﹕「開士大士行明度無極爲髙行耶﹖」

報言「我從佛聞﹐行明度爲無髙行。」

諸愛欲天念﹕「當爲十方發意爲開士道者作禮。何以故﹖行深明度開士﹐誓忍眾苦究竟佛業﹐不中取證寂滅度矣。」

善業語諸天﹕「𨿽不墮落中道取證﹐是不爲難也﹔爲十方眾生被法鎧令得滅度﹐斯乃爲難﹗斯人本無﹐索不可得﹐作是念﹕『爲欲度十方﹐欲度空。』何以故﹖虛空無近無遠﹐人本亦爾﹐欲度人爲度空﹐爲被法鎧。如佛所說﹕『人本無﹐其知人本無所有﹐是爲度人。』開士聞斯不恐怖﹐斯爲行明度。離人﹐本無人﹔離五陰﹐離諸法﹐本無五陰及諸經法﹐開士聞是不恐不懈。」

佛言「何因不恐不懈﹖」

對曰「本無故不恐﹐本淨故不懈。何以故﹖索懈怠本﹐本無有也﹐所因懈怠亦復無有也。」

諸天釋梵皆爲作禮。

佛言「不但諸釋梵﹐上至約淨天﹑徧淨天﹑無結愛諸天﹐皆爲作禮。十方不可計現在諸佛悉念擁護﹐知是行明度開士不退轉。

「恆沙佛剎中人悉使爲邪﹐一邪者化作如恆沙官屬欲共害﹐不能中道壞得其便。有二事法行明度﹐邪不能中道得其便。何謂二事﹖一者﹑視諸法皆空﹐不失本願﹔二者﹑不捨十方人﹐諸佛悉護視。

「諸天往至開士所﹐問深經贊嘆善之﹐今作佛不久﹐常隨是教法﹐立諸困苦者皆得護﹐未得自歸者爲得自歸﹐爲人故作法捨﹐無目者得慧眼。」

佛語善業﹕「譬如我贊說羅蘭那枝頭佛﹐十方諸佛亦贊嘆行明度開士如是。」

佛言「有行開士道未得不退轉者亦復贊嘆。」

善業白佛﹕「行開士何道爲佛所嘆﹖」

佛言「開士隨無怒佛前世爲開士時﹐及羅蘭那枝頭佛前世爲開士時﹐所行隨是教﹐用是故十方諸佛贊嘆之。開士大士行明度諸經法﹐信本無所從生﹐尙未得無所從生法樂﹐於中立信諸法本空如滅度﹐尙未獲不退轉﹐隨是法教立者疾得不退轉。有應是行者﹐諸佛贊嘆之﹐是開士爲度應儀道正向佛道地。開士聞深明度信不狐疑﹐念如佛說諦無異也﹐劫後當於無怒佛所聞是法﹐爲在不退轉地立。若聞者其徳甚大﹐何況隨法教立者﹐爲疾入一切智﹗」

善業白佛言「設離本﹐本無法﹐無所得﹐亦何所法有作佛者﹖有說經者﹖」

佛言「如是﹐設離本﹐無法﹐無所得﹐何所法有作佛者﹖亦無說法者。是本無無本﹐何所有於本無中立者﹖」

釋白佛言「明度甚深﹐開士勤苦行乃自致成作佛。何以故﹖無字法﹐無所得﹐在本無中立者﹐亦無作佛者﹐無說經者﹐聞是不恐怖﹑不疑不厭。」

善業言「如是﹐帝釋﹐開士勤苦﹐聞是深法不疑不厭。諸經法皆空﹐何所有疑厭者﹖」

釋言「如所說一切﹐爲談空事﹐爲無著﹐譬如射空也。善業所說經﹐猶亦然矣。」

釋白佛﹕「如我所說﹐爲隨佛法教耶有增減也﹖」

佛言「與佛說無異。如善業所說﹐但說空事。善業亦不見明度﹐不見行者行﹐不見佛﹐不見得佛者。一切智如來無所從生法﹑十種力﹑四無所畏﹐上尊諸淨法都不睹有索得之者。所以然者﹖諸法本淨﹐故爲無得﹐斯爲行明度也﹐眾應儀﹑緣一覺地所不及。欲爲十方人特尊﹐當隨佛法教立。」

是時﹐忉利天上數千萬天化作甘香華散佛上﹐作是說言「我曹亦隨法教。」

時﹐座中百六十比丘起正衣服﹐爲佛作禮已﹐手中各有化甘香華持散佛上言「我曹亦當隨法教立。」

時﹐佛笑﹐口中出若干色﹐其明至十方佛國悉爲其明﹐還繞佛三匝從頂上入。

阿難從座起正衣服﹐爲佛作禮﹐長跪問佛﹕「佛不妄笑﹐願說笑意。」

佛言「是百六十比丘及諸天甫當來世﹐有劫名導﹐是比丘及諸天當於導劫作佛﹐皆同一字﹐字優那拘泥摩。作佛時﹐比丘僧數各等﹐其壽二萬歲﹐隨次作佛壽各等﹐盡散五色華如是。」累教品第二十五

佛告阿難﹕「作是立者﹐爲如佛立。欲如一切智立﹐當隨明度教。應是行者﹐當知從人道﹐或從兜術天上來﹐久聞明度或行。所以然者﹖佛滅度後﹐法於世間現﹐或於兜術天上現。有行若書者﹐復轉教人歡樂合偶﹐知供養若干佛以來﹐不於應儀﹑緣一覺品中作功徳。有受明度學之﹐若解中慧﹐是開士如面見佛無異。其有斯徳用求應儀﹑緣一覺﹐會必得佛矣﹐行法常當遠離此二道。」

佛語阿難﹕「持是明度囑累汝﹕我所說余經﹐若所受悉捨忘之﹐其過少耳﹔所從佛受明度﹐若忘捨之﹐其過甚多﹗諦學悉具足受﹐書字莫令缺減﹐往古來今佛經等無異。若有慈心於佛者﹐當受此法敬禮供養﹐爲供養三世佛﹐報佛恩備矣。若慈孝於佛﹐不如恭敬明度﹐愼莫忘失一句。囑累若﹐粗粗說耳。

「若有不欲離於經法﹑比丘僧﹑三世佛者﹐不當遠此法﹐三世諸佛皆由斯生。所以然﹖夫六度者﹐乃諸開士大士之母﹐佛不可盡經法之藏。若曰教人盡佛界中令得應儀道﹐𨿽有是教尙未報佛恩﹔不如具足爲開士說明度﹐𨿽不能多﹐一日可﹐不能一日﹐食時可﹐若頃間﹐其福勝度爾所應儀。開士大士思惟中慧得功徳﹐出應儀﹑緣一覺上﹐會當復不退轉﹐不中道墮落。」

說是明度時﹐四部弟子及諸天鬼神王﹐一佛界中持釋迦文威神﹐一切悉見無怒佛及比丘﹑應儀﹑諸開士亦無央數﹐忽不復現。

佛語阿難﹕「譬如見國中人已﹐不復見無怒佛及諸開士﹑應儀士﹐諸經索不見亦如是。法不見法﹐法不念法。何以故﹖諸經法無念無見亦無所益。」

佛語阿難﹕「諸經法皆空﹐無所持﹐不可念。譬如幻師化作人﹐諸經法亦然﹐無念無痛。何以故﹖無形故。開士作是行﹐作是學﹐爲行學明度﹐在學中最尊百千萬倍﹐是爲安十方羣生困厄者﹐爲隨佛法學也。有應是學者﹐以手舉一佛剎﹐又復著故處﹐人無覺者﹐從是學成無礙慧法。十方三世無數諸佛悉從明度成佛﹐亦不增不減﹐是故不可盡﹐虛空亦不可盡。」大明度無極經卷第六不盡品第二十六

是時﹐善業念﹕「佛所說明度無極義甚深不可盡﹐譬如虛空﹐開士當何緣思惟之﹖」

佛言「五陰﹑十二因緣不可盡﹐當作是惟﹕『十二因緣適得其中。』開士初坐樹下時﹐以不共法惟十二因緣﹐是時一切智慧具足。開士行明度時﹐惟十二因緣不盡者﹐出應儀﹑緣一覺道﹐正住佛道。不作是惟者﹐便中道得應儀﹑緣一覺道。不中還者﹐用惟行明度變謀明慧故﹐視十二因緣不可盡﹐所視法生滅者皆有因緣﹐法無作者。作是思惟十二因緣﹐不見五陰﹐不見佛界﹐無所因法當見佛界﹐是爲開士行明度。當爾時邪大愁毒﹐譬如喪親矣。」

善業白佛言「一邪愁﹐余邪復然乎﹖」

佛言「一佛界邪各於所止不安。開士隨教時﹐應行如是者﹐諸天﹑世凶﹑羣生﹑猛毒不能害之。欲求佛者﹐當行明度。行明度者﹐爲具布施﹑持戒﹑忍辱﹑精進﹑一心﹑變謀明慧。若邪事起﹐覺滅之。

「悉欲得變謀明慧諸度無極者﹐當守明度思惟﹕『十方現在諸佛悉從明度出生。』開士作是念﹐如諸佛悉得經法。作是念如彈指頃﹐若有布施具足如恆沙劫不如是行者﹐爲住不退轉地﹐爲諸佛所念﹐終不還餘道﹐會當得佛﹐不歸三惡道。開士未嘗離佛﹐時行當如揵陀呵盡開士﹐揵陀呵盡開士在無怒佛國爲第一。」隨教品第二十七

善業白佛言「開士何因隨明度無極教﹖」

佛言「諸經法無能壞者﹐開士隨教當然。

「虛空不可盡﹐五陰﹑四大無形﹐沙羅伊擅六事本空無形﹐開士隨教當然。

「發心求佛願濟羣生﹐其願弘普莫與爲倫﹐佛有四事不護﹐各自異端徳尊無極﹐開士隨教當然。

「爲眾生作慈護﹐是我所﹑非我所悉斷之﹐虛空之中音響無形﹐隨教當然。

「譬如大海不可斛量﹐如須彌巓奇寶各異﹐如釋梵各自有教﹐如月滿﹐如日明徧至﹐人本無形但字耳﹐本無所生與滅度等。開士隨明度﹐當如幻﹑化及野馬﹐有名無形﹐如地﹑水﹑火﹑風是四事無極。佛身相本無色﹐佛界本無界﹐佛諸經法本無﹐無說無教﹐譬如眾鳥飛行空中無足迹矣。五根﹑五力﹑七覺意﹑棄脫定﹐定足悉度諸欲﹐臨作佛時乃得行是﹐開士隨教當然。

「經法無極量﹐無從生﹐無因出﹐臨作佛時諸經法悉具足成滅度。虛空無所有﹐諸經法淨適無所因﹐佛所作爲變化無極。一切無索開士者﹐無得佛者﹐爾乃能度無央數人﹐開士隨明度教當然。

「去離諛諂貢髙﹑彊梁非法﹑自用財富﹑僥幸世事眾穢﹐棄身不惜壽命﹐適無所慕但念佛業安慰羣生﹐開士行能然者得佛不久﹐悉得一切智功徳﹐當字爲佛。何以故﹖今得佛不久。

「若有開士以是教﹐甫當來世爲得佛字。佛在世若滅度後﹐亦當隨明度無極如是。」普慈開士品第二十八

佛告善業﹕「開士疾欲得佛者﹐索明度無極﹐當如普慈開士。」

善業言「今普慈所在﹖」

佛言「在上方過六百三十億佛國﹐佛名香積﹐其剎名眾香。」

又言「彼何因索明度﹖」

佛言「前世積行功徳追逮本願所致﹐前已供養無央數佛。

「時﹐開士臥﹐出天人於夢中告曰﹕『若求大法。』寤卽求之﹐求之不睹﹐其意惆悵﹐欲得佛聞大明法。

「時﹐世無佛﹐國無開士所行淨法﹐是故哀慟﹐如人有過在國王所﹐財物悉沒﹐父母及身閉在牢獄。

「時﹐忉利天人下觀﹐見開士日哭﹐知有至心精進求道﹐天人卽於其親屬中學字開士。

「先是時﹐世有佛﹐名景法自穢來王﹐已滅度。久不睹佛﹑不聞經﹑不見比丘僧。

「時﹐復於夢中見忉利天人﹐告之曰﹕『前有佛﹐字景法自穢來王。』夢聞佛字則寤﹐寤已大歡喜﹐則捐家入山﹐投命棄身無所貪慕﹐而大啼哭自念﹕『惡所致不見佛﹐不聞經﹐不得開士所行法。』

「是時﹐空中有聲言﹕『善士﹐止無哀慟矣。有大法名明度﹐若有守志行之﹐其得佛疾。若當求是法﹐得聞守行者﹐佛功徳身三十二相﹑八十種好若當得之﹐亦當以經法教十方人。』

「問空中聲﹕『何緣得聞﹖當到何方索﹖作何方便﹖』

「空中聲報言﹕『從是東行莫得休息﹐若行時莫念左右﹑前後﹑上下﹑行止﹐莫念恐怖﹑歡喜﹑食飲﹑坐起﹑行道﹑中止﹐莫念淫怒癡﹐莫念守行有所得﹐莫念內外五陰﹑眼耳鼻口身心﹑地水火風空﹐莫念眾生﹑吾我﹑壽命﹑有空無空﹑有道無道﹑有經無經﹑生天上生世間。開士善惡一切念斷﹐適無所著。從是東行﹐作是行不毀者﹐今得明度不久。過去諸佛行開士道求之﹐如此得明度﹐隨其教﹐精進行﹐必早得佛。』

「開士聞之大歡喜言﹕『當隨天教。』

「報言﹕『莫失此教。』言畢﹐不復聞聲。

「隨是教則東行適無所念﹐行道中念曰﹕『去是幾所乃當得明度﹖』復大哀慟。

「上方空中有化佛言﹕『善哉﹗善哉﹗若所索得甚難﹐作是精進者今得不久。』

「普慈開士叉手仰視化佛﹐身金色﹐放十億光焰﹐三十二相﹐心大歡喜﹐叉手白佛言﹕『願佛說法﹐我從佛聞﹐皆欲得之。』

「佛言﹕『受我教法﹐悉念持之——諸經法﹐本無無恐懼﹐本淨無端緒﹔住諸經法﹐無端緒﹐無所說住﹐無所說教﹔如虛空無形住﹐如滅度無異﹑無所從生﹑無形住﹐如幻﹐如水中影﹐如夢中所見﹐其等無異。』

「佛音聲如是﹕『當隨經教﹐植志守淨。從是東行﹐去是二萬里﹐國名香淨﹐法王法治處。其國丰樂﹐人民眾多。其城縱廣四百八十里﹐皆以七寶作之。其城七重﹐間有七寶奇樹﹐上有雜寶﹑羅縠﹑帷幔以覆城矣﹐其間有寶交露垂鈴。城四門外有無極戲廬。繞城有七重池﹐水中有雜種靑蓮及諸名華﹐其香薰國﹐光色遐耀。行者近華身衣如之﹐皆在池中生。池間陸地有薝卜華﹑忍中華﹑奇華﹐如是數百種。池中有眾鳥﹐鳧﹑雁﹑鴛鴦異類之鳥數百種。有七寶船﹐其人乘船遊戲池中。羅列五色幢幡﹐雜色華蓋街巷周徧﹐譬如忉利天帝釋殿。懸幡之聲道徳爲本晝夜不休﹐聞者行進﹐如彼天上難檀洹戲廬音樂之聲﹐快樂不絕。城中皆是開士﹐有成就者﹐有發意者﹐服飾炫熿﹐珍奇無量。中有開士字法來﹐眾聖中王﹐有六百八十萬玉女妻﹐諸開士常敬之。於國中央﹐施髙座隨次轉下﹐黃金座﹑白銀座﹑琉璃座﹑水精座﹐其上皆布文繡綩綖﹐座間皆散雜種香華﹐上施寶蓋﹐中外周匝燒眾名香。法來開士常於髙座爲諸開士說明度﹐中有聽﹑有書﹑有學﹑有諷誦守者。若到彼所﹐當爲若說之﹐前數千億世常爲若師﹐是若發意時師也。往至佛所時﹐若所聞見﹐愼莫疑殆。何以故﹖若未曉變謀明慧﹐當諦覺邪事﹐善士愼於邪教。莫念師在深宮﹐以之懈怠﹐敬當如佛。用經法故﹐莫念財利﹐無貪爲寶﹐當貢所尊﹐慈孝於師﹐作是行者今得大法矣。』

「開士從化佛聞是教﹐其善忘身入見十方佛定﹐諸佛皆遙嘆言﹕『善哉﹗善哉﹗善士﹐我曹本求開士道時﹐用精進故獲明度﹐成爲一切智﹑三十二相﹑八十好﹑十種力﹑四無所畏﹑四事不護﹑十八不共﹐亦復得諸佛所嘆。若尋佛迹﹐當則吾等作斯行者﹐開士功徳若當具足得之。』

「普慈開士從定寤﹐作是念﹕『諸佛本何所來﹖去何所﹖』作是惟已﹐便復哀慟念﹕『佛教我至法來所﹐便從是去。』

「中道得一國﹐國名邪所樂。於城外園中﹐止宿自念﹕『佛法寶難得聞﹐我當盡力供養於師。今我一身加復貧窮﹐無珍寶及香華供養於師。』作是念已﹐則入城街裏自炫云﹕『誰欲買我者﹖』

「是時﹐邪在城外戲﹐與萬婇女共遊戲。邪聞開士自炫聲便念﹕『開士自賣身﹐欲供養法來﹐志存索佛﹐當出我界﹐度人眾多﹐今當壞子。』令一國人皆不見其形﹐不聞其聲﹐如是城中人悉不聞見其形聲。

「開士賣身不售﹐便自宛轉臥地啼哭﹐呼曰﹕『吾賣身以奉師﹐都無買我者﹐當云何乎﹖』

「帝釋遙見開士精進乃爾﹐來下試之﹐知爲至誠索佛道﹖但諛諂乎﹖便化作梵志問言﹕『髙士將欲何求勤苦乃爾﹖用何等故宛轉哭乎﹖』

「報言﹕『不須問也。』

「又問至三﹕『所欲敕使﹐願語我意﹐今欲相助開士。』

「報言﹕『我自賣身以供養師。』

「梵志曰﹕『吾欲大祠﹐欲得人血肉髓心。卿能與我者﹐我益與卿寶。』

「開士聞之心大歡喜﹐卽取刀自刺兩臂以血與之﹐復割兩髀肉﹐又破骨以髓與之。

「適欲刺其胸﹐時樓上有長者女﹐遙見大湣傷之﹐與諸妓女五百人﹐下至開士所﹐問言﹕『髙士年尙幼少﹐端正如是﹐何以自割截身體乃爾乎﹖』

「報言﹕『我出血﹑割肉﹑取髓賣之﹐以供養師。』

「女問﹕『設供養師者能得何等﹖師名爲誰﹖在何方止﹖』

「開士報言﹕『在東方﹐字法來﹐當爲我說明度。聞者當守淨行﹐可疾得佛身﹑三十二相﹑十種力﹑四無所畏﹑四事不護﹑十八不共﹐得法輪轉度十方人。』

「女聞之喜曰﹕『如所言﹐天上天下無比﹐卿何其自苦乃爾乎﹖我足子名寶﹐身與眾女願從子行﹐供養明師﹐欲聞深經。』

「開士言﹕『甚善﹗』

「梵志言﹕『善哉﹗善哉﹗開士髙行﹐精進難及。吾非梵志也﹐是天王釋矣﹐故來試子。子欲何求﹐我悉與子。』

「報言﹕『天王哀我者﹐使身平復﹐願則如舊。』瘡愈身彊﹐力气踰前﹐釋卽自去。

「長者女語普慈言﹕『願見吾親﹐索寶辭去。』

「開士睹彼女親﹐女具陳之﹐親曰﹕『甚善﹗吾亦有志﹐傷年西垂﹐體違心願矣。若欲所得﹐便自說之。』

「女言﹕『我欲得珍寶奇物。』

「父母言﹕『自恣取之。』

「女便取奇物織成栴檀﹑名香及雜諸寶﹐五百乘車悉載自重﹐五百侍女自副。

「諸女啟長者女親﹕『欲侍貴女﹐隨開士行。』親許卽行。

「以漸進路﹐遙見香淨國七寶城郭﹐幢幡光色﹐眾寶交露﹐鐘鈴樂音﹐寶樹戲廬﹐車步諸妓﹐香風四出﹐譬如天上。

「開士及諸女遙見如斯﹐欣豫無諭﹐念曰﹕『吾等義當下車﹐步行入城。』

「共從西門入﹐問路人曰﹕『彼何等臺﹐七寶服飾姝好乃爾乎﹖』

「路人曰﹕『賢者不知耶﹖有開士字法來﹐人中最尊﹐無不供養作禮者。是開士用明度故作是臺﹐其中有七寶函﹐以紫磨黃金爲素﹐書明度著函中。有若干百種名香﹐法來開士日日供養﹐持雜華﹑名香﹑燃燈﹑懸幡﹑華蓋﹑雜寶﹑正音道樂盡禮供養﹐余開士亦然。忉利天人晝夜各三﹐持天名華供養明度。』

「普慈開士及諸女聞之大喜﹐俱以雜香﹑金縷織成雜衣﹐有散上作幡搭壁敷地者。畢俱至法來開士髙座會所﹐相去不遠遙見在髙座上﹐爲人幼少﹐顏貌端正﹐光耀徹射﹐爲巨億萬人說明度。與法來相見﹐持雜種香﹑若干寶衣以上師矣﹐作禮繞八百匝﹐自歸言﹕『願吾等﹐進髙行﹐獲尊經。』

「法來開士慰勞之曰﹕『多賀來到﹗得無疲倦﹖他所敕使所欲得者莫自疑難﹐我是度人之師﹐適無所愛惜。』

「普慈開士言﹕『我本索明度時﹐於山中哀慟。空中有化佛﹐身有三十二相﹑紫磨金色﹑十億光焰出。佛嘆我言「善哉﹗善哉﹗索明度當爾。從是東行二萬餘里﹐其國名香淨﹐中有開士字法來﹐人中最尊﹐常反覆教人。若至彼聞當得明度﹐前巨億萬劫常爲若師﹐斯若初發意時師也。」我聞師名﹐心大歡喜不自勝﹐用歡喜故﹐卽得悉見十方佛定。是時﹐諸佛贊嘆我言「善哉﹗善哉﹗我曹求佛﹐索明度亦然﹐自致成佛。」寤則不見。我自念言「佛爲從何所來﹖去至何所﹖」願師爲我說。』

「法來言﹕『賢者善聽﹐空﹑不願﹑無想﹐本無所從來﹐去亦無所至﹐佛亦爾。無處﹐無所生﹐無形﹐幻﹑化﹑野馬﹑夢中人﹐滅度想象無生﹑無長﹑無所適﹐經界本端無所從來﹐去亦無所至﹐欲知佛亦爾。』

「普慈開士聞深法如是比不可量﹐卽於座上得六萬定門。何等爲定門﹖無處所定﹐脫諸邪中不恐定﹐脫於愛欲之本定﹐脫出患難定﹐不可計諸法句入定﹐譬若海水不可量多少慧所入定﹐莊須彌山功徳莊嚴定﹐五陰﹑四大﹑六衰無形觀定﹐悉見諸佛定﹐開士定﹐道諸經無形見說定﹐珍寶莊飾定﹐悉觀珍寶入定﹐悉念諸佛定﹐開士上髙座定﹐眞不退轉及法輪爲轉定﹐莊佛功徳定﹐所聞眾事無瑕穢悉及淨定﹐所聞眾事知海定﹐無所獲無過定﹐樂經音聲徧至定﹐經法章顯旗幡定﹐如來身無形入定﹐諸經無形徧見定﹐開士印定﹐如來目見定﹐照明境界定﹐佛界所願具足定﹐解十方難定﹐臨成佛莊嚴定﹐種種雜華異色定﹐多珍寶定﹐法輪常轉定﹐諸音聲遠聞入要定﹐入十方人本定﹐諸三界悉徧至定﹐成佛諸功徳定﹐無能過六度開士樹下坐時定﹐壞餘外道羅网定﹐如來見飛定﹐無量功徳莊嚴定﹐諸珍寶智慧功徳定﹐一切智地定﹐悉淨自定﹐悉徧照明定﹐悉入十方人因坻定﹐根智慧出中定﹐三世悉等定﹐如是比﹐普慈開士得六萬定。

「爾時﹐法來開士起入宮中。法來開士品第二十九

「是時﹐普慈開士安隱從定覺起﹐與諸婇女共至法來宮門外﹐立自念言﹕『我用經法故來﹐師今在內﹐我無宜坐臥矣。須師出上髙座說明度無極﹐爾乃坐矣。』諸女亦效立。

「是時﹐法來適教中宮諸婇女﹐說經道已﹐沐浴澡洗﹐更著新衣﹐上明度臺坐惟諸定﹐如斯七歲不動不搖。

「普慈開士及諸女﹐亦復經行七歲不坐不臥。後天人於空中語之言﹕『卻後七日﹐法來開士當從定起。』聞天人語聲﹐自念言﹕『我當爲師敷坐掃灑令淨。』皆到說經處﹐特爲師施髙座﹐諸女各取著身衣服敷座上。

「是時﹐邪自念言﹕『未嘗有是開士﹗今施髙座用敬索佛故﹐精進勇健無休懈時。得道者當出我界﹐度脫眾生無量。吾當壞子。』邪悉壞諸開士座﹐皆令繚戾﹐雨沙礫石﹑荊蕀﹑枯骨污座。

「普慈及諸女見地輒沙礫﹑荊蕀﹑枯骨在其座間﹐自念言﹕『今師當坐說經﹐及諸弟子皆當來聽﹐我更掃除整頓坐席。整已﹐地輒有塵土﹐來坌師及諸開士﹐今當灑之。』卽行索水﹐邪令水竭。念曰﹕『我曹索水不得﹐當云何﹖當取身血以灑之。』時﹐普慈及諸女﹐各取刀處處刺身﹐出血灑地﹐用慈於法故。

「時﹐釋自念言﹕『今世乃有是人﹐精進恭敬慈孝於師。』贊言﹕『善哉﹗善哉﹗賢者﹐誠難及﹗今聞明度﹐不久會當得佛。賢者﹐今他所敕使願相告矣。有如賢者輩我當護﹐所欲得者悉當與之。』

「普慈報言﹕『我欲所得者﹐自當知之。』

「是時﹐釋化地悉使作水精琉璃﹐其上有金沙﹐使普慈及諸女身體瘡瘢悉平復如故﹐座四面化作琉璃水池﹐周匝皆有珍寶欄楯﹐及四寶池俠陛兩邊﹐有七寶樹若干百種行列殊好。

「開士及女人爲諸開士儲水。天雨眾華光色耀國﹐甘香四被聞者心軟﹐凡四千石。釋上普慈開士語之言﹕『持是華供養明度﹐及散法來諸開士上。以天衣五百領﹐法來在座以衣敷上。』普慈卽悉受之﹐便爲咒願。

「是時﹐法來開士七歲以後﹐從定覺起到髙座﹐與二百億開士共坐﹐於前坐者甚眾多。

「是時﹐普慈及諸女皆共散華﹐並持旃檀﹑搗香及名雜香﹑諸珍寶散法來諸開士上﹐前以頭面著足﹐起繞三匝卻住﹐以微意視法來大會方四十里﹐滿其中人。

「法來開士四向視來會者﹐用經法故卽爲說明度言﹕『善士且聽﹕諸經法本端悉等如來智慧﹐無所掛礙如幻無形﹐如風本端不可計﹐明度亦然。一切我所悉斷本本淨﹐明度亦本淨﹐譬如野馬﹑像﹑人本無﹐如夢中有欲﹐其欲本無﹐如所名人本無﹐如應儀滅度空無所生﹐明度亦然。如來滅度亦等無異﹐明度本等﹐譬如燃火則時滅之﹐本無所從來﹐去亦無所至﹐如夢中見須彌山本無﹐如佛現飛本無所有﹐明度亦然。前於欲中相娛﹐計之無所有。如人名聲無所有﹐如來無於前見者﹐念所作因見明度﹐念所作本無所有﹐如幻師化作像本無所有﹐如虛空適無所住﹐如幻師學無所不示﹐往古來今亦不可合爲一﹐明度者亦無三世﹐當作是知。名計本無形﹐罷字有形﹐明度無不至﹐無不入。何以故﹖空本無色﹐明度譬如虛空﹐無不至﹐無不入﹐入於地水火風空﹐入於彼此五陰﹐入人壽命﹑有徳無徳﹐入於欲不欲﹑有無﹑有想無想﹑願無願﹐入於生中﹐入於日﹑月﹑星宿﹑質諒神﹑龍﹑鬼王﹑執樂神﹑似人形神﹑脇臆行神﹑蛇軀神﹐亦入禽獸﹑餓鬼﹑地獄﹑蜎飛蠕動﹑蚑行喘息﹐入於貧賤﹑富貴﹑賢者﹑聖智﹑仙人﹑溝港﹑頻來﹑不還﹑應儀﹑緣一覺﹐入於開士﹐入於佛﹐入於滅度﹑四意止﹑四意斷﹑四神足﹑五根﹑五力﹑七覺意﹑八道行﹑有智﹑無智﹑十種力﹑四無所畏﹑四事不護﹑十八不共﹑佛經﹑世經﹑巫祝﹐入於宿命所行展轉生死中﹑有苦無苦﹑自在不自在﹑度脫﹑好不好﹑善不善﹑智不智﹑明不明﹑往古來今﹑可見不可見教法﹑所有無所有﹐一切有形無形無不入矣。』」

佛告善業﹕「法來開士爲普慈說明度所入處﹐如是具說晝夜七日。是時﹐人聽經呼如飯頃。何以故﹖法來開士威神力恩。普慈開士聞大歡喜﹐諸女共持天衣及八百石雜寶供養法來開士﹐釋復持天上名華以散法來及諸開士上﹐以增功徳。

「是時﹐一佛界中樹木﹑華樹果﹑諸雜寶樹﹐悉傾曲躬爲法來開士作禮。雨蜜香之華﹐其華香聞一佛剎中﹐一切人聞是華之香﹐各遙見法來開士在髙座上說經﹐並見普慈及諸女心﹐皆樂之柔弱歡喜﹐皆遙作禮。其國中悉震動﹐是時巨億萬人悉得無數經法﹐不可復計開士皆得不退轉。

「時諸女前白普慈言﹕『我等願以身命自歸爲給使﹐並五百乘車珍寶以上歸。師爲我等忍大眾苦以歸當佛﹐今蒙大恩乃得聞尊經無絲髮之疑。今我等爲師給使巨億萬劫﹐尙未能報須臾之恩。』

「普慈受之﹐前白法來開士言﹕『今以身及諸女﹑眾珍寶以上大師﹐師哀我等願受之﹐使我得其功徳。』

「法來開士欲使普慈成其功徳故悉受之﹐反遺普慈言﹕『以是諸女可爲給使﹐諸車珍寶可自給。』

「忉利天上諸天人各嘆言﹕『善哉﹗善哉﹗普慈﹐眾寶悉以施師﹐是意難得。』

「時有巨億萬人共到法來所聽經﹐普慈歡喜卽於座上得六萬定門。何等爲定﹖願樂定﹐威儀定﹐歡徳定﹐月盛滿定﹐日光焰定﹐如來行定﹐悉念佛定﹐開士生生定﹐樂智慧定﹐度脫堅住定﹐諸境界中無所住定﹐國土種種嚴入定﹐如來相入無想定﹐十方人無形印封定﹐如來出生定﹐無所畏樂定﹐棄捐珍寶定﹐如來力莊嚴定﹐諸經法明樂定﹐諸法無所從來解事定﹐淨如梵天定﹐三世悉等入定﹐嚴佛藏定﹐佛音聲悉成定﹐如是定輩得六萬門。

「開士從定覺﹐悉得智慧力入諸經法中﹐普慈白言﹕『願師爲我說佛聲﹐當何以知之﹖』

「法來曰﹕『賢者明聽﹕譬如箜篌不以一事成﹐有柱﹐有弦﹐有人搖手鼓之﹐其音乃同﹐自在欲作何等曲﹐欲知佛聲音亦然。開士有本發意﹐累世作功徳﹐教授問佛事合會﹐是事乃得佛身。音聲亦爾﹐其法皆從因緣起﹐不從開士行得﹐不離行得﹐不從佛身得﹐不離佛身得﹐賢者欲知佛身音聲﹐合會是事乃得佛聲耳。復次﹐賢者﹐譬如吹笙師﹐其音調好﹐與歌相入﹐笙者以竹爲本﹐有人工吹﹐合會是事其聲乃悲。如來身不以一事二事成﹐以若干事累世作功徳﹐教人入道本願所致﹐用是故佛身相及種好悉見如是。譬如佛滅度後﹐有人作佛形像﹐端正姝好如佛無異﹐人見莫不稱嘆﹐持華香﹑繒彩供養者﹐賢者謂佛神在其像中耶﹖』

「對曰﹕『不也。所以作像者﹐但欲使人系意禮敬﹐自警修徳得其福耳﹗亦不用一事二事成﹐有金﹐有智人﹐若有見佛時人﹐佛滅度後念佛故作像﹐欲使十方供養得其福。』

「法來報言﹕『如賢者言﹕成佛身不用一事二事。有開士之行﹐有本索佛時人﹐若有常見佛作功徳﹐用是故成佛身﹐智慧變化飛行及諸種好乃成佛身。譬如鼓有竹木革桴﹐有人擊之其聲乃出﹐欲知佛身亦爾﹐用若干百千事乃成之耳——有初發意﹐有六度無極行﹐曉知本無無所從生之事﹐坐於樹下降伏邪官屬﹐諸經法當知如幻無異﹐以是成佛身。譬如畫師有壁﹑彩筆﹐手畫之乃成畫人﹐佛身亦爾﹐用數千事——有布施﹐持戒﹐不犯十惡﹐常隨善師﹐等心哀眾無能壞者﹐世世見佛﹐開士聞行堅持無忘﹐守眞不諂常行至誠。又譬如無結愛天所止觀第﹐光耀天上端正姝好﹐是天第捨不自作﹐不有來作者﹐本無所從來﹐去亦無所至﹐因緣所生。其人前世作徳所致﹐用布施眾生﹐故得生彼第捨中止。賢者欲知佛身因緣所生﹐用世人欲見佛﹐其人前世有功徳﹐遠離八惡處﹐生慧信於佛﹐佛所以現身者﹐欲度眾生故。如山中響不用一事二事﹐有山﹐有呼﹐人有耳聽乃聞。佛本無形亦無所著﹐因緣所生﹐世世習行空﹐生死因緣佛悉曉之﹐本無生死﹐亦無滅度﹐作是示現﹐作是說。譬如幻師化作轉輪王﹐慈化潤眾﹐聞者皆喜﹐人索珍寶所愛被服悉恣與之﹐王在眾中坐起行步容儀安諦﹐人有見者莫不敬禮﹐不以一事二事成﹐有師﹐有咒﹐有聚人﹐隨所喜化現之。有黠者知爲化矣﹐斯幻人無所從來﹐去亦無所至﹐本空化所作﹐黠者知因緣所由。佛身亦然用眾事﹐有功徳﹐有歡徳﹐念羣生使安隱﹐具開士願﹐分布經法教授使行﹐棄定思惟分別爲人說經使學﹐諸天人民莫不歡喜。中有自貢髙者﹑不知慚者﹑淫亂慳貪者﹑彊梁自用者﹑喜斗不可諫者﹑淫怒癡所覆者﹑行惡不可計者﹐佛在眾人中端正殊好﹐坐起行步法儀安諦﹐眾惡已盡惟有諸徳使人得安﹐亦自行佛事﹐本空無著﹐如幻師所作。開士見佛身如是﹐𨿽爾不著無諸想念﹐𨿽知本空﹐恭敬作禮供養無極。往古來今諸佛皆從眾事各有緣生﹐開士作是念﹐守行者得佛疾。』

「法來開士說佛身時﹐四萬八千開士卽解盡信之行﹐百億開士得無掛礙問皆能報﹐四百億開士得不退轉﹐八百億開士皆得阿闍浮住法。是時﹐天持名華來雨散法來及諸開士上。持法來威神﹐都一佛界諸有音樂皆自作聲﹐數千萬天從虛空中散天衣作音樂﹐共樂法來及諸開士﹐衣皆行列覆一佛界。諸天燒雜香﹐其香分散亦徧一佛界。地悉震動。

「開士普見諸佛﹐諸佛皆遙嘆法來言﹕『善哉﹗善哉﹗』

「是時﹐諸佛授普慈開士決﹕『後當作佛﹐字內摩迦只陀頗羅耶如來﹑無所著﹑正眞道﹑最正覺。』

「諸女卽化爲男﹐世世所生不離諸佛﹐常以大明教授十方以求作佛。」

佛告善業﹕「開士疾欲得佛者﹐索明度無極精進恭敬﹐如普慈開士。」囑累阿難品第三十

佛告阿難﹕「以明度無極經囑累汝﹐諦持念﹐了取字句莫使缺減左右顧望。此是無盡經藏鎭﹐諸法悉從中出﹐無量經卷種種異慧﹐所見人民若干種所喜﹑所行道經﹑所入慧﹐一切皆從是明度藏中出。若干種所見相﹑種種所行﹐若干種根——癡種﹑慧種﹐人民所求盡所求慧﹐如來悉知從明度中出。是經如來﹑無所著﹑正眞道﹑最正覺母﹐是慧眼並我身皆從是出生。」

佛言「阿難﹐若敬我所說法爲敬事我﹐若自敬身有慈孝於佛﹐持是奉事明度﹐悉爲供養諸佛已。若身口心有慈孝於佛不言無孝﹐若常得佛儀常如法﹐心常淨無瑕穢﹐若見佛不言不見﹐如是悉爲報佛恩已。我語若阿難﹐是明度中忘一句一字捨之不書﹐若爲不見我﹐不敬於佛﹐爲無供養﹐爲背佛恩。」

佛言「阿難﹐若諦受諦念明度﹐用慈孝於佛故﹐承用教故﹐此乃往古來今佛天中天之所施教也。用是供養者﹐若於眾生爲大慈﹐爲以親近持佛藏。佛滅度後﹐若當護是經﹐莫令減少。我手付若﹐當授開士大士。開士大士持是所致﹐諸勤苦生死牢獄悉破壞﹐諸無智者爲癡所系著悉得放解﹐諸邪官屬無不降伏﹐諸所欲法悉除去﹐上佛座作無上正眞道。人民無目者﹑愚癡者﹐悉當開與正法﹑第一大道﹑無兩正法﹑無上正眞道﹑最正覺慧﹐是爲明度決。我滅度後﹐三千國土其中人民﹐若悉教入法中﹐悉令成就得應儀道﹐曰教示乃爾所人﹐如是一劫若百劫爲說經令得滅度﹐𨿽爾尙不足爲承事我﹐不如持一句教開士爲具供養佛已。」

佛言「我今於是稱譽若囑累明度﹐至一劫﹑百劫不能竟﹐粗粗說耳。」

佛從袈裟中出臂舉右手﹐著阿難頭上摩頭﹐又以著阿難肩上﹕「云何﹐阿難﹐若慈於佛不﹖」

阿難言「佛天中天﹐自當知之。」

如是至三﹐佛復問﹕「云何若孝於佛不﹖」

復三﹐阿難言「佛天中天﹐自當知之。」

佛言「若以弘慈報恩備矣﹐尊奉明法恭矣﹐受經義句當令分明﹐心所念余棄之﹐一心於是中書經﹑正字﹑畫治﹑句逗﹐取時﹐持時﹐學時﹐當諦授與開士令經上下句逗相得﹐書時好筆好素上﹐當自歸承事作禮﹐供養華香﹑搗香﹑燒香﹑澤香﹑繒蓋幡﹐譬如天上所有潔淨香﹐著麻油中好燈炷﹐自歸頭面著地﹐卻燃炷加敬作禮承事。」

佛說明度無極時﹐在王捨雞山中眾弟子諸開士中央坐﹐佛年三十得佛十二月十五日過食後說經畢。諸弟子﹑開士﹐諸天﹑質諒神﹑龍﹑鬼﹑王﹑人民﹐皆大歡喜﹐前爲佛作禮而去。

