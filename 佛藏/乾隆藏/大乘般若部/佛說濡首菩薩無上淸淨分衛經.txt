佛說濡首菩薩無上淸淨分衛經二卷

大乘般若部佛說濡首菩薩無上淸淨分衛經二卷劉宋沙門翔公於南海郡譯

佛說濡首菩薩無上淸淨分衛經卷上亦名決了諸法如幻化三昧

聞如是﹕一時﹐世尊遊捨衛祇樹給孤獨園﹐與大比丘五百人俱﹐舍利弗﹑摩訶目揵連﹑摩訶迦葉﹑須菩提﹑阿難揵等﹐率自耆年素行修潔﹐皆棄瑕疵垢除淸淨﹐宿樹眾徳所作已辦﹐了厭身獘解識因緣﹐睹彼五道受有苦器﹐病惱諸患種種之穢﹐無樂三界常欲捨離﹐見諸流轉縮心畏惡﹐斷滅求空志畢泥洹﹐處往無還求彼靜安﹐悉斷生死結网索盡﹐都無諸漏已離重擔﹐獲四神足致六通行﹐能住身命存亡從志﹐度於彼岸坦然爲樂。

又與菩薩千人俱﹐悉尊菩薩摩訶薩﹐皆一生補處被大徳鎧﹐顯有佛稱降現菩薩﹐班宣道化布諸佛藏﹐神智異達已通聖慧﹐等住大乘志如虛空﹐以立廣法過度無極﹐具足普智明曉權要﹐總持所覽統攝無限﹐積眾辯才不可測量﹐隨俗順導爲大橋梁﹐無上道徳而無掛礙﹐散演深邃無極微妙﹐悉降魔怨都伏外道﹐獨步十方周流往還﹐遊於五道而無去來﹐如日月殿﹐若夢﹑幻﹑化﹑影﹑響﹑野馬等無進止﹐感動一切濟度生死﹐三寶之化使永不斷﹐道普興顯徳皆具足﹐其諸菩薩悉皆各有﹐名曰﹕濡首童眞菩薩﹑龍首菩薩﹑妙首菩薩﹑大首菩薩﹑普首菩薩﹑慧首菩薩﹑明首菩薩﹑甘首菩薩﹑英首菩薩﹑寶首菩薩﹐是等菩薩千人俱也。

是時﹐坐中英首菩薩﹐承佛神旨而從座起﹐嚴齊法服﹐肅恭已禮﹐偏袒其肩﹐右膝著地﹐而跪白佛﹕「惟然世尊﹐濡首童眞者﹐古今諸佛無數如來及眾仙聖有道神通所共稱贊﹐去來現在諸成大業菩薩之等﹐導進無由爲一切師﹐了深睹遠道度淵懿﹐明踰日月智過江海﹐達越虛空慧辯無極﹐徳顯無上四等普育﹐慈悲利安仁泰寬濟﹐弘雅汪洋徳無崖邊﹐如無底泓憺怕曠定﹐如無像體居於靜寂﹐儀容無量於十方土現佛廣化﹐爲諸菩薩所見戴奉﹐一切釋梵及四天王咸率禮敬委仰尊重﹐諸天﹑龍神﹑阿須倫眾﹑迦畱羅輩﹑眞陀羅﹑摩睺勒等莫不供事﹐睹世帝王所共奉遵﹐聖相滿具光好湛然。吾瞻濡首眾徳具備﹐諸善若斯爲難思議﹐願常歌詠顯贊無極﹐咨嗟嘆美流著十方﹐於百千劫永無懈也。」

其時﹐濡首謂英首曰「云何﹐族姓子﹐法身有煩勞乎﹖」

曰「其法身無處無像﹐又法身者都無煩勞。」

曰「云何﹐英首﹐仁了法身乎﹖」

曰「法身者﹐豈有處所言聲迹耶﹖又法身者﹐無了不了﹐若響如影﹐寧所了乎﹖」

曰「知法身如幻﹑化﹑影﹐無了不了﹐亦無言說﹐而仁云何舉聲說耶﹖」

曰「向所言如響之聲﹐爲諸文說著行者耳。」

曰「如仁言﹐則其法身爲有內外﹐有其彼此處於中間﹐爲有數觀﹐已在二數則有處所。」又曰「英首﹐於法身者﹐都無響應﹐亦無影像﹐無心無意﹐無念無識﹐無言無說﹐無異無同﹐無二之趣亦無一歸﹐於一無一亦無所處。是者﹐英首﹐本無法身﹐微妙印說極世所歸﹐無上無比道要之藏。」

於時﹐佛嘆濡首曰「善哉﹗善哉﹗如濡首所言﹐乃應淸淨法身說也。」

時﹐座中五百比丘﹑五百比丘尼﹐聞濡首所說﹐皆逮無所從生法樂忍。又捨衛國淸信士女二千人﹐本不發心於大乘行﹐聞此要說﹐卽自堅固於無上正眞道意。萬二千天子意亙踴躍發菩薩心﹐各在虛空而歌濡首﹕「積徳過劫﹐功成無量。」

是時﹐濡首童眞菩薩以其平旦欲入城分衛﹐整聖無上淸淨道服﹐執禦應器﹐持法錫杖﹐粗順如佛﹐機檢典制度量儼然﹐庠行安步進止端嚴﹐回旋顧眄光色無量﹐諸根靜寂常應道定﹐威儀述敍禮法肅齊﹐眾徳悉備靡不雅然﹐如猛師子﹐如大龍王﹐景福之祚﹝火

霍﹞出樹園﹐威相無量徳好卓異﹐暉顏煒曄光曜炳然。

濡首童眞方出祇門﹐卽自念言「今入舍衛﹐必有十方諸土菩薩普來之眾﹐應承聖旨所感動者。」便當如佛尋以其像不移所住﹐己身一一毛孔之相﹐出化菩薩。其諸化者﹐睹於十方悉現其化。

一一國土化所化者﹐各稱言曰「濡首菩薩稽首世尊﹐恭問遊居﹐佛祚康彊景福無量乎﹖」

又諸如來所侍弟子悅目遑喜﹐各問其佛﹕「斯從何方乃來現此諸土﹖」

世尊各告侍曰「有土名忍﹐佛號能仁如來﹑至眞﹑等正覺﹐彼有菩薩名曰濡首﹐道慧難測權辯無量﹐悉於諸國博現佛事。今於彼土興顯大道﹐故身毛相而現其化﹐唱此感動﹐進諸疑惑。」

普土菩薩及諸眾生﹐見所變化﹐各聞佛語﹐億垓菩薩悉得無所從生法樂忍。萬億之眾在生死流﹐聞濡首名﹐又睹化應﹐皆發無上正眞道意。十方菩薩莫不樂喜﹐願見濡首——聽稟淸異上聞之說——微妙法像﹐得睹其佛及彼菩薩。

諸土尋隨無數菩薩﹐各啟世尊﹕「欲之忍界睹能仁佛﹐禮事供養﹐又見濡首﹐觀聽變說。」

諸佛默然﹐卽應受教﹐各承聖力﹐遷飛彼土﹐忽升忍界到濡首所。

諸來菩薩咸懷敬仰﹐或持天華﹐或擎明寶﹐或執垂珠﹐或直叉手﹐或作天樂﹐或列虛空散華末香﹑吹噭鳴珂﹐或復歌頌濡首童眞道顯普祐無上之徳﹐或欲賓導侍衛濡首﹐肅恭而行﹐瞻睹無厭。

是時﹐釋梵及四鎭王﹑日月天子﹑諸龍鬼神各與所輔亦尋忽至﹐釋與四王俱同有念﹕「今濡首童眞與無數菩薩﹑諸尊天人﹐當入舍衛顯大感動。宜應盡化向捨衛城道﹐令其坦平而無髙下﹐夾道兩邊列七寶樹﹐一樹之間有七玉女﹐各現半身而作倡伎﹐女容委靡姿媚﹑面照華色﹑目若明珠﹑端正妙異﹐淸聲美辭以歌濡首大吉祥福﹑淸純道品﹑菩薩眾徳﹐步置燻鑪燒天蜜香﹐處有雜華以爲供養。」登於爾時﹐道之左側﹐含毒螫虫﹑蟒蝮蛇蚖﹑蜂蠍眾類﹐應時咸然消縮毒气﹐吉獸瑞鳥進集嬉翔。

彼時﹐濡首爲無數百千菩薩眾及諸天人而所圍衛﹐特獨堂堂光色無量﹐譬日始出髙山之嶽﹐若月盛滿在眾星中﹐又若須彌異於眾山﹐如猛師子出於深林﹐暉顏灼然遂而進焉。適側城門﹐尋足躡閫﹐盡境震動。登爾之時﹐莫不驚愕﹐所在伎器率自鼓鳴﹐咸曰「此何吉祥﹖大變瑞應之異乃未曾有﹐將佛入城所感然乎﹖」舉國大小靡不驚喜﹐心豫忻忻﹐肅恭無量﹐或上樓閣﹐或攀垣墻﹐或窺窗牖﹐或出門戶﹐競有悅懌﹐向佛冀睹神異。

時﹐王波斯匿與宮正後﹑美妃﹑婇女八千人俱﹐諸子﹑羣臣﹑眷屬萬人圍衛從行﹐各懷忻悅惶喜出迎。斯須之頃﹐濡首忽至﹐爲諸菩薩及尊眾天而所衛從﹐大人相具眾好普備﹐金顏聖容見皆喜悅﹐莫不前禮。諸來之眾中有散華﹐或燒妙香﹐或散衣寶﹐檢心恭向瞻睹無量。於是﹐濡首遂前入城﹐諸尊菩薩﹑有勢天神僉然恭肅﹐追隨所旋觀見神變﹐又欲稟受道誨故也。

爾時﹐於是龍首菩薩見其濡首童眞菩薩﹐爲無數眾而所圍繞﹐堂堂祥儀並共入城﹐曰「族姓子﹐爲所之耶﹖」

濡首菩薩答龍首曰「吾適此城欲行分衛﹐多所湣念廣其慧利﹐爲拯世眾一切天人度義故﹔現行分衛耳﹐普爲諸眾成大導故。」

龍首問曰「云何﹐濡首仁尊﹐於今分衛想未斷耶﹖」

曰「族姓子﹐吾斷矣。於有見分衛想行者﹐至於無見﹐無斷不斷﹐斯謂菩薩淸淨分衛。所以者何﹖若此﹐龍首﹐一切諸法無斷不斷﹐譬如虛空無斷不斷﹐以是言之爲不可斷﹐普悉是世盡魔梵界﹑一切眾寂及諸梵志﹑王與庶民﹐亦無能斷也。何則龍首﹖以其諸法若如虛空﹐本無所有﹐無起無動﹐無持無獲﹐空本無獲﹐亦無所持﹐亦不可得。以要言之﹐一切眾類及世余法﹑外邪雜術悉無所有﹐無持無得﹐亦無能獲。諸法如此﹐皆不可得﹐亦不可持﹐以本空故﹐故不可斷。」

「云何﹐濡首﹐菩薩摩訶薩當與諸魔爲敵耶﹖」

答曰「龍首﹐法本無諍﹐不見菩薩當與諸魔而有戰者。若其菩薩與魔爲敵﹐起見法想而有所諍﹐是菩薩便爲恐怯。何則然者﹖以彼菩薩自興恐弱也。譬如﹐龍首﹐幻師現化而幻所化﹐了無恐怯。如是﹐龍首﹐此菩薩解本空法﹐無著之行﹐則無恐怖。若有菩薩有恐怖者﹐是菩薩便不爲極世福田也。是菩薩不了空法故﹐自起恐怯之心耳。」

於時﹐龍首問濡首曰「菩薩爲可得道乎﹖」

答曰「菩薩可得道也。」

龍首又問﹕「云何﹐濡首﹐其誰可得至於道耶﹖」

曰「其無名無性﹐亦無號字﹐亦無處所﹐永無所爲﹐亦無得者﹐斯可至道。」

曰「云何菩薩當得道乎﹖」

答曰「龍首﹐若有菩薩欲得道者﹐當以無發心﹐亦無念道﹐不想道場﹐不念人界﹐心亦無處﹑無念﹑無得﹐亦無識著﹐以無見心﹐是行菩薩可得至道。」

曰「仁以何心而發道意﹖」

答曰「龍首﹐吾無數心﹐亦無當發﹐又無甫發﹐無發不發。又吾亦復不至道矣﹐不念道場﹐不坐佛樹﹐亦不得道﹐不轉法輪﹐亦不化過生死之類。所以者何﹖若此﹐龍首﹐以諸法無所有故﹐無動無搖﹐無出無入﹐亦無所持﹐以本空故。吾以斯法﹐可得至道。」

曰「濡首﹐是爲正要無上無比之至說也。其諸於斯﹐解如是法﹐彼則長脫一切塵勞。其已脫於塵勞數者﹐乃應永脫於魔波旬。」

曰「非可脫於魔波旬也。何則然者﹖以其諸魔亦道之數。所以者何﹖魔及魔天皆悉本無﹐無取無得﹐無想無念﹐以故言之﹐魔亦道也。」

曰「何謂爲道﹖」

濡首答曰「道乎﹐龍首﹐在乎一切﹐一切亦道。道像虛空﹐道體廣蕩﹐亙然恢廓﹐普大含容﹐靡不周至﹐亦無限礙。如是﹐龍首﹐道至一切﹐一切亦道﹐斯謂無上眞本無道也。」

曰「仁龍首欲得道乎﹖」

曰「吾欲得不可獲道。」

曰「欲得道﹐寧非戲行耶﹖所以者何﹖如龍首言﹐欲得不可獲道﹐道何可得乎﹖若道可得﹐道爲有處。譬如有人興念此言﹕『吾使幻化﹐坐於道樹﹐然致正覺。』如是言者﹐豈非響聲耶﹖其幻化人亦不可得﹐亦不與諸法有合有離﹐亦無所著﹐以本空故。若龍首﹐一切諸法如幻如化而起有想﹐念欲得道耶﹖又如來說諸法本無﹐無念﹐無想﹐無所著﹐其解是者﹐斯乃得道。諸法無所入﹐亦無能毀﹐法不與法有合有離﹐況法與法當有毀乎﹖法無附合﹐亦不離散。所以者何﹖若此﹐龍首﹐諸法無合﹐以其本無﹐都亦無我﹔又若虛空﹐亦無所有﹐無像無念﹐無動無搖﹐亦無戲行。諸法本無﹐寂寞如空﹐如幻如夢﹐無諭無比。諸法若此﹐都無等倫﹐亦無像也。」

諸來之眾聽濡首所說微妙﹐踴躍欣喜各懷無倦﹐渴仰悚恭專心思受。說是如化深妙法時﹐八萬菩薩逮得無退轉﹐無量天人發無上意。

是時﹐龍首答濡首曰「善哉﹗善哉﹗童眞菩薩快說﹐是像深邃妙法爲未曾有。如吾從仁逮聞此要﹐始今日明﹐爲已得道。」

曰「族姓子﹐法無言說﹐亦無見聞﹔吾不說深﹐又無淺說﹔仁亦不得道﹐無得不得。何則然者﹖如卿龍首﹐念欲得道爲想戲行處﹐於受者墮有妄見﹐使其云有深淺法耳。吾無所說法﹐無言說﹐亦無宣暢﹐亦無所行﹐亦無能說諸法本者。

「又龍首﹐譬如有人而言曰﹕『吾爲幻化廣說識法。』其化無識﹐言當說識耶﹖彼則緣此起勞諍想。何則然者﹖以化無識﹐不可爲所說。如是﹐龍首﹐諸法本無﹐無所有﹐亦無處所。是族姓子﹐當了如此解﹐謂具足法行者也。」

爾時﹐於是妙心菩薩神徹視聽﹐睹聞濡首在異別處﹐講上要菩薩之談﹐忽到其所見大會場﹐喜而嘆曰「善哉﹗善哉﹗諸上正士大士之等普眾會﹐此爲何談講乎﹖」

濡首答曰「族姓子﹐於諸如來深要法中﹐獲無正士大士之名。又菩薩者﹐不自名言﹕『我是菩薩正士大士。』其有想著住戲行眾自稱菩薩。」

復言「大士﹐又云吾爲法之大講。又復﹐妙心﹐其響者﹐寧有言聲出不﹖響復有耳識所著不﹖於響法爲有所受持不乎﹖」

龍首答曰「都無也。」

「如是﹐龍首﹐諸法若響﹐無名無像﹐其取著者則有戲行﹐緣戲行故便有流轉﹐長不解諸法如本無響也﹐則於生死而行諍想﹐已起諍行便墮躁動﹐已在躁動卽有生死流於五道﹐便由不解其無故也。」

於是﹐濡首謂龍首曰「又族姓子﹐如世尊告諸比丘曰﹕『是比丘﹐汝等無著戲樂想行﹐爲汝輩說寂寞之行。』念釋師子說法如是﹐專心一意聽受隨法﹐入要行忍當無所著。若此﹐族姓子﹐其菩薩解順是說﹐曉本空淨﹐於本寂寞明了如是﹐此乃長脫五道之趣。」

時﹐龍首曰「誰於生死而有脫者﹖」

濡首答曰「族姓子﹐何謂如來所化生死爲脫者乎﹖寧復有去來今耶﹖若是﹐龍首﹐聖師子力以此要言化度生死。」

曰「如世尊常所說教﹐諸法如化。又仁亦說﹐諸法無所有。以是言之﹐一切眾生爲當皆成無上覺道耶﹖」

答曰「龍首﹐若一切解如是者﹐此乃至道要行之言。故吾不說法﹐法無說念﹐無受無持﹐無得無失﹐無言無語。何則然者﹖以諸法爲無所持﹐亦無所有﹐無念無識﹐以無處所故。又若一切解諸法如幻﹑如化﹑無所有者﹐則眾生類皆至覺道。

「譬如﹐龍首﹐幻師所化﹐然幻者自了化之本末﹐爲化化耳﹐於諸法亦無所化﹐亦無住置﹐普悉是世天﹑龍﹑鬼﹑神﹑魔及梵天﹑沙門﹑梵志至於極世﹐無能令幻者於其所化有堅固想。何則然者﹖以彼幻士自達﹐所化化本自耳。無幻無化﹐都無所有﹐而幻者明知一切﹐爲化所惑﹐於無所有而起有想﹐無常想常﹐無我想我﹐著有想念求無想法﹐妄念無色﹐住無所有﹐由不解本﹑不了無故﹐續流生死。若有明曉諸法本者﹐彼眾一切則於佛法卽無還轉而成正覺。

「所以者何﹖若此﹐龍首﹐以彼眾生皆在覺道法之數故。故諸一切於佛法而無掛礙﹐是故眾生悉住佛法也。然眾生等心亦不悟本空淸法﹕無名無識﹐亦無所住﹐無戲行﹐無倚無著﹐寂如虛空﹐亦不巢窟無上寂定﹐亦無所生﹐又無身法。其有忍於深空法者﹐此則不離於佛法矣。

「所以者何﹖若此﹐龍首﹐諸佛之法終不可以想行而至﹐其有想著﹑有言﹑有說﹑有宣﹑有廣﹐殊不可以得佛道法也。」

於是﹐龍首謂濡首曰「善哉﹗善哉﹗仁乃快說無思議法﹐誰當信此一切眾生不離佛法﹖」

濡首答曰「族姓子﹐其世尊子﹐堅住信法﹑八等之地及須陀洹﹑斯陀含﹑阿那含﹑阿羅漢﹑辟支佛﹑菩薩﹑阿惟越致無動轉者﹐斯諸菩薩已住淸淨行空法者﹐是等當信耳。所以者何﹖此龍首﹐其諸菩薩行如是者﹐便自誓願必紹大業﹕『吾升佛樹結跏趺定坐﹐終不動轉至於得成無上平等覺﹐必將來一切諸天龍鬼神極世之前﹐成其大導﹐當師子吼。』所以者何﹖若是﹐龍首﹐菩薩了空﹑無想行法﹐住如門閫﹐堅諭須彌﹐無能動者。如是﹐龍首﹐其菩薩住空﹑無想願法﹐一切眾生無能動者。又是菩薩處於佛樹﹐乃至道場無能動搖。」

問曰「濡首﹐何謂佛樹道場之處﹖」

濡首答曰「何謂﹐龍首﹐如來化處化所依坐﹖何謂如來化之覺法及現神變化度說法﹖誰爲如來﹖其誰化者﹖」

龍首答曰「吾尙不見如來之化及法身像處﹐何況所化復現威神又所說法及所變化乎﹖一切如化﹐本無亦化﹐其化亦化﹐亦如化耳。」

濡首曰「善哉﹗善哉﹗龍首菩薩﹐爲吾發遣應順之法﹐爲如彼諸深妙無著法忍說者﹐是爲無上無比之說也。」

彼時﹐龍首謂濡首曰「於斯妙像要法之說﹐亦無起行﹐又無入忍者。所以者何﹖若此﹐濡首﹐以諸法本淨﹐其相本空﹐亦無處所﹐亦無巢窟﹐無色無像﹐諸法悉等如虛空。若此﹐濡首﹐其有法當起法忍者﹐則如來化亦逮法忍﹐影﹑響﹑夢﹑幻﹑野馬﹑泡沫﹑芭蕉之屬﹐亦悉當復成其法忍。所以者何﹖以其忍處悉空如空﹐都無起法忍之者﹔又忍者亦無其起﹐亦不已起﹐又無當起﹐亦無甫起﹔又其忍者﹐亦無是處﹐亦非彼處﹐亦無中處﹐此乃無上無比要忍。若此菩薩於是慧心﹐不恐不怖﹐亦無畏懼﹐是則菩薩摩訶薩便應無上法忍之行。」

十方諸來神通菩薩﹐其聞濡首所說深妙﹐咸悉踴躍皆逮此定。

是時﹐濡首謂龍首曰「云何﹐族姓子﹐其菩薩者以無著行得入法忍乎﹖」

答曰「濡首﹐若有菩薩想念所向﹐則爲著行﹔言『吾解深』﹐云『我深忍明達曉了﹐吾已至道』﹐其語此言皆亦著行。」

濡首又問﹕「菩薩何行修應得道﹖」

答曰「於諸法都無所入﹐不念諸法﹐了諸法無。其諸法者﹐依著因緣﹐於本爲空﹐獲無所有﹐是行菩薩便應道忍。設如此行﹐爲無所行﹐譬人寢寐﹐於夢所行。」

龍首又曰「然其夢者不行方隅﹐亦無所行﹐亦無去來﹐無住無坐。其寐寤已﹐則達而信所夢空身﹐無持無捨﹐都無執持﹐無像無相﹐亦無處所﹐亦無所有﹐其若虛空。如是﹐濡首﹐菩薩之行當無所著﹐亦無所入﹐如空本無﹐亦無戲行﹐此則極世無上福田。斯乃應受一切供養﹐爲無量導﹐是最福地﹐爲應最上法忍之行。」

普來眾會率懷喜敬﹐各所賫華寶以散濡首﹐瞻睹欣踴﹐悅豫無量。

於是﹐龍首謂濡首曰「宜可俱進入城分衛。」

曰「仁去矣。行分衛時無念﹐舉足﹑下足﹑躇步無念動搖﹐亦當無處﹐無住無遊﹐無屈無申﹐無心無念﹐無所發行﹐行無所想﹐亦無城想﹐遊無路想﹐又無城郭﹑縣邑﹑丘聚想﹐亦無里巷﹑無家居想﹐無門戶念﹐無想男女﹐無想幼弱﹐都無心想﹐行當無念。所以者何﹖以其法行當如是故﹐亦無所著﹐無色無像﹐無起無滅﹐都無諸想。如此行者乃應菩薩無上分衛﹐淸淨寂寞要道行也。」

爾時﹐龍首菩薩摩訶薩忽然於處以如海定三昧正受。其定之徳﹐譬如大海湛然無移﹐憺怕淸澄更無異味﹐其底深邃不可測度﹐奇珍英寶普無不有﹐而海汪洋包羅弘廣﹐含受萬物淵懿博泰﹐無邊無崖大水澹滿﹐諸徳神龍而皆居之﹐眾生巨體所依長育。

「若此﹐龍首﹐其諸菩薩以如海定正受之處所住要旨﹐無能動搖者。如是﹐龍首﹐其斯菩薩以法身海﹐含容一切道寶﹑智慧﹑三十七品﹐十方依之莫不長育﹐應無上微妙之法﹐爲無動搖無言說要行。當知是應如是者﹐得無退轉定行之地也。」

爾時﹐於是妙心菩薩欲動龍首大士所坐如海慧定正受之處﹐盡其神力永不能動。時此三千大千世界﹐普悉六反乃大震動﹐而龍首身及所坐處都不動搖。何則然者﹖以其龍首住無動搖﹐住無處所﹐住無所有﹐住無想念﹐住無戲行﹐住無勞靜﹐住無言辭﹐住無所住﹐斯謂道住。

時﹐龍首菩薩摩訶薩尋從定悟﹐敬向如來無所著平等正覺﹐雨拘文華﹐趣散世尊﹐而嘆贊曰「自歸於佛﹐天中之天﹐乃使一切諸會菩薩﹑十方來眾﹑諸大士等﹑眾尊大天及龍鬼神咸悉逮聞如是之法﹐無上要旨﹐深妙慧說﹐爲無倚著﹑無巢窟說﹐爲應本空寂寞故也。」

是時﹐妙心謂龍首曰「仁爲覺地六反震動乎﹖」

曰「族姓子﹐其有動者﹐當覺地動地復﹐爲之上下四震﹐惟由其覺動不動故耳。又如十方諸佛世尊﹑普大菩薩不退轉等﹐極世都動﹐豈能動搖此上尊處﹗觀諸聲聞﹑緣覺之眾﹐彼𨿽離動﹐未曉本空﹐在動之地自謂無動。了本無者﹐於此諸法永無動搖﹐無念無著。如是﹐妙心﹐其菩薩以空﹑無相﹑無願之行﹐淸淨法要﹐逮無動搖﹐彼乃永靜﹐安無動搖。」

又曰「龍首﹐可行分衛。」

答曰「濡首﹐吾今已解無上最要分衛之慧。何則然者﹖緣其逮致如海大定正受之處﹐始乃自明﹐爲以得無上平等正眞覺道﹐以於生死興顯佛事﹐爲轉法輪以度眾生﹐爲濟因緣離垢根本。惟然﹗濡首﹗如吾遇仁﹐乃爲逮值無上善友﹐遭蒙矜念心懷悅豫﹐成立大徳喜自光慰。濡首﹐於吾爲覆載首﹐大無量過度之首﹐無垢廣普微妙吉首﹐亦應最上不可議首﹐願布五體稽首恭禮無上仙聖甘露之首。」

濡首答曰「善哉﹗善哉﹗如仁龍首﹐已爲果達野馬﹑夢﹑幻﹑影﹑響之行﹐無名無像﹐無所有法。仁今乃應無上大道不可思議來法之祠﹐以得如海定正受行﹐共應如此。當知是輩在一生補處﹐斯者乃爲菩薩辯慧﹐其致是像深妙定法﹐如海定等﹐則離諸想也。」曰「仁可行從分衛。」

龍首答曰「思齊其徳﹐當與仁行﹐二聖龍遊﹐不亦宜乎﹖」

濡首曰「吾無所行﹐亦無去來﹐又無進止﹐亦無侶遊﹐不住不坐﹐亦復不行﹐行無所至﹐來無所由﹐住無所處﹐坐無所據﹐行無所趣。譬若﹐龍首﹐如來現化﹐寧有去來﹑坐起﹑行遊﹑臥寢﹑寐寤不耶﹖」

曰「化者都無去來坐寢之處矣。吾於諸法亦復如是﹐無住不住﹐無起不起﹐亦無已起﹐又無中起﹐亦無當起﹐亦無甫起。」

龍首答曰「如仁所言﹐此爲極世難信之說﹐誰當信仁此盡要慧耶﹖」

答曰「龍首﹐仁者且聽﹐豈爲無目設舉錠燭乎﹖夫燃炬燎﹐惟爲明目耳。如此是像深妙之法﹐正爲向達徹遠菩薩摩訶薩﹐乃能信受是道要耳。其了如此至要之慧﹐斯則曉解本無行者﹐此等菩薩爲應淸淨無上久修梵行之徒。是曹正士深住於法﹐信法﹑受法﹑持法﹑說法之輩也。爲在鹿聚已轉法輪﹐爲應賢聖﹐亦大導師﹐施惠明眼﹐爲應無量雄猛之者﹐此則無上最妙法者。」

濡首童眞發說是時﹐普大眾中八萬菩薩悉得無所從生法樂忍也。

於是﹐正士妙心菩薩居大眾前﹐廣然踴躍﹐掬滿手寶﹐以恭肅心向散世尊﹐又散濡首童眞菩薩﹐散訖忻喜﹐重嘆詠曰「自歸諸佛﹐爲慧聖達﹐擿霧寤寐﹐碎散癡本﹐解眾顚倒﹐釋疑除网﹐順入道明﹐致無上覺者。自歸於法﹐法之最法﹐法治多濟﹐療撈霧籠﹐援雪生死﹐薅鋤眾穢﹐蕩除心垢﹐通導迷惑﹐法爲無上﹐修蒙永度。其諸菩薩久履梵行﹐無上淸淨仙聖明類﹐大神通等弘顯徳者﹐無上之徒於此乃逮信向﹐是像深妙法眾﹐今普自歸之。」

濡首答曰「若此﹐妙心﹐其無脫者﹐斯當果致無上等覺。」

曰「云何﹐濡首﹐其誰無脫耶﹖」

曰「其有執持﹐斯當求脫。如是﹐妙心﹐法無執持﹐亦無系著。又族姓子﹐法都無脫﹐亦無執持﹐當誰有脫﹖無縛無脫﹐諸法無持﹐無取無捨。譬如人語諸幻者言﹕『善男子﹐爲深入人﹐解之脫之所可執持。』幻答人曰﹕『吾亦非男﹐亦非凡人﹐吾無所持﹐當何所脫﹖』是者﹐妙心﹐道無執脫﹐當觀其無﹐無本空淨矣。」佛說濡首菩薩無上淸淨分衛經卷下

時﹐龍首菩薩謂濡首曰「去矣﹐族姓子﹐東行分衛。」

答曰「龍首﹐其幻化野馬寧有東西南北方乎﹖」

曰「吾於仁前尙不能言﹐況敢所說﹖何則然者﹖以其諸辯從尊所問﹐仁卽應順如法發遣﹐一一解散而無掛礙﹐故吾無辭莫知所對。」

曰「夫達者都無言取﹐況於乃復有所說乎﹖是者諸法之無由矣。」

曰「何謂爲諸法之無﹖」

答曰「龍首﹐無所無者﹐斯諸法無是諸法要﹐以此之慧﹐乃能通彼眾音聲耳。無所宣布﹐乃爲要義﹐是豈非至要義說哉﹗」

曰「此續在想行者也。」曰「何所行應離諸想﹖」

答曰「龍首﹐菩薩不於色﹑痛﹑想﹑行﹑識界有想﹐又於法本亦無所行﹐其本無者亦無所行﹐以是之行得離諸想。」

說是深邃微妙法時﹐五千菩薩逮致此慧﹐二千天人發菩薩心。

時﹐龍首曰「吾將退矣﹐以童眞非我侶故。」

濡首報曰「吾無去來﹐亦非有侶﹐亦無所俱。何則然者﹖以道無侶故。亦不想念與諸法侶﹐又亦不與欲行爲侶。於本無法﹐亦不見而有其侶復與所俱。又本無者﹐都不言有吾我性﹑有人﹑壽命及身﹑養育法﹑人物﹑言說﹑識覺﹑所倚著及其所作行趣之事。諸法之本﹐本無如此﹐當與其誰而爲侶俱耶﹖其有侶者﹐是欲侶俱也。譬如﹐龍首﹐有明達人而念言曰﹕『如來所化﹐幻士所化﹐如是此化﹐等一無異化。』而斯人化各各言曰﹕『吾與汝侶﹐汝與我俱。』於仁龍首意云何﹖其此人化﹐爲有侶無﹖」

答濡首曰「化無侶也。所以者何﹖用化本無﹐無所有﹐無形像﹐不可得故。」

曰「如是﹐龍首﹐於其生死都亦無侶﹐亦無所俱。其有侶俱﹐斯則有別。若起侶想﹐是便與欲俱。明達菩薩當解侶想。何則然者﹖以其諸法如幻如化﹐無侶不侶﹐欺哉諸法恍惚無信﹐若夢﹑影﹑響﹐所有如空。想識無安﹑無處﹑無持﹑無意﹑無念﹑無所有﹐已離諸念﹐於念無念﹐應本無念。」

曰「濡首﹐仁爲曾與幻士化人﹐對共語言﹑行來﹑坐起﹐又共談會﹐有所思惟不﹖」

濡首答曰「不見也。」

龍首曰「幻士何像貌﹖」

曰「其幻者﹐似人像類﹔幻之化像﹐亦復若此﹐合同像耳。所以者何﹖如其幻化﹐亦不彼脫﹐亦不此脫。幻化亦不與仁而異﹐仁亦不與幻化有異﹐仁便幻化如幻化者﹐以幻化法而問幻事﹐諸法亦爾。」

又問濡首﹕「仁爲自曾與幻化復共坐起﹐有所言談﹑交遊﹑講會﹑相對住不﹖」

曰「云何﹐龍首﹐幻士及化與欲有異耶﹖至於吾我及人﹑壽命﹑養育之法有異乎﹖吾以此幻化之說﹐欲試問仁﹐知大士於斯有異辯才﹐當敷何法也﹖」

曰「仁如所試﹐爲欲試虛空之幻化法耳。仁便念幻化﹐爲有想也。幻者本無﹐無想無念﹐亦無形像﹐亦無所有﹐已離眾念。」

濡首曰「若此﹐龍首﹐法亦如幻﹐幻化本空﹐其空無像﹐亦不可見。」

曰「濡首﹐諸法無像﹐不可見乎﹖如仁所言﹐一切菩薩摩訶薩等﹐當云何受其封拜得成無上正眞道意﹖爲誰知度受封拜者﹖」

濡首答曰「云何﹐龍首﹐曾行山中爲聞響聲﹐於山中爲有響聲出不乎﹖其聲爲有所住處不﹖以何耳識聞其聲耶﹖彼聲爲有所說不﹖寧有受持響聲者耶﹖又復誰共誰聞響聲者﹖」

龍首菩薩答曰「無也。」

濡首曰「如此﹐若菩薩解諸法若如響空者﹐則一切諸音聲如響離彼眾聲﹐其諸菩薩以此封拜於無上正眞之道﹐於斯亦無受封莂者。」

十方諸來大菩薩眾﹐咸聞濡首童眞所說﹐莫不喜踴﹐嘆歌無量。

爾時﹐龍首謂濡首曰「宜時侶行入城分衛﹐念其日時得無過耶﹗」

答曰「龍首﹐諸法無過﹐亦不有時。其處於想行之者﹐彼則有時不時之想耳。明達菩薩於本了無解空法者﹐豈其有時不時言哉﹗凡諸餘法有時不時﹐無時非時乃應無上﹐如佛法律矣﹗其在算數計時節者﹐斯則有過時之想。

「如諸世尊﹑賢聖弟子﹐常自飽足以道智慧﹐慧無想識﹐於想無想﹐行無諸作﹐亦無想念﹐無念不念﹐以此智慧而常飽足。世尊聖眾都無食念﹐亦不復想有食之事﹐其如此食而爲食者﹐是謂賢聖應無雜食。若永服食如此食者﹐是則長演甘露法食者。彼以此食﹐用之爲力﹐能住身命至於一劫復過一劫。所以者何﹖其如此者﹐彼已覺了諸法之行故﹐都無想念﹐解空淸淨﹐曉了如此﹐是不復有求食之識如其凡夫未達者也。

「又諸如來無上正覺及普世賢聖之等﹐有大慈悲喜護之心﹐惠施仁愛﹐湣念眾生。使興於世耳﹐惟欲濟度五道勤苦故﹐現入郡國﹑縣邑﹑聚落行受分衛﹐而彼眾聖已離諸食﹐不食於食﹐惟以慧解諸定正受爲常充足。其於雜食而續食者﹐斯受流轉便數生死。用是之故﹐諸佛世尊以於諸食而悉明了﹐都無複雜食之想﹐慷慨喟然安和住身﹐能如恆沙復過是數﹐從始發意永常無復諸饑渴雜想念也﹐至在佛樹明星出時﹐從始所可受食者。彼因此食﹐其於正士及大丈夫﹑英雄龍猛又至師子﹑諸調儒夫及眾華孚正士﹑秀異種種蓮華男子﹑無上丈夫﹑法禦﹑天人師﹐應所當得﹐應所明了﹐應所覺達﹐悉已了而具足﹐等於一像合會智慧﹐得成無上正眞道意也。

「以是﹐龍首﹐一切菩薩﹑普諸如來及賢聖等﹐惟以此食升致無上正眞覺道﹐便能住壽如恆沙劫﹐又能踰此復倍無數﹐而諸如來永無其勞。所以者何﹖以其應於無想食故﹐無念不念﹐無合不合﹐亦不想合賢聖之行﹐恆便隨順﹐出諸香气﹐自然淸淨﹐無想無念﹐無諸巢窟﹐亦無戲行﹐本空自淨。如是﹐龍首﹐菩薩摩訶薩當作此食﹐乃應法食。」

龍首答曰「善哉﹗善哉﹗濡首所說法之微妙﹐吾已飽足於是上食。但聞此法食之要說﹐便爲已甚具足矣﹐況其長食無雜食者﹐豈當復食思欲食哉﹗」

「云何﹐龍首﹐虛空之體寧當有雜食之食﹖又言飽足乎﹖」

對曰「濡首﹐空無所有也。」

又曰「龍首﹐爲能飽足幻士所化不﹖」

答曰「不也。」

「云何﹐龍首﹐寧可以食飽足中現像耶﹖」

答曰「不也。」

又曰「龍首﹐夫大海者寧復飽足於眾流乎﹖」

答曰「不也。」

濡首復曰「如是﹐龍首﹐諸法無厭若如虛空﹐而仁向言有飽想乎﹖諸法如空﹐無想無願﹐無起無行﹐亦無所作﹐無所造﹐永然無欲﹐以定以脫﹐無色無像﹐無堅無固﹐了如虛空都無所持。諸法如此﹐云何而起有飽想耶﹖」

龍首又曰「若是﹐濡首﹐有此行者﹐一切不復食於食乎﹖而仁說食本空耶。」

濡首曰「若此﹐龍首﹐則一切眾生而無食也。譬如﹐龍首﹐世尊化作恆河沙人﹐以食餧諸化人。云何﹐族姓子﹐彼諸化人以何爲食﹖寧復有食者不乎﹖」

答曰「化者無想不識﹐無所有﹐亦復無食﹐何況言當有食者耶﹖」

「若此﹐龍首﹐一切諸法有見無見如幻化也。普諸眾生而不解此﹐以其不解便卽流轉受生死矣。於中觀之﹐亦無所有﹐亦無所得﹐亦無流轉。解生死無﹑如本無者﹐則一切無受﹐亦無生死。不曉本空便有生死﹐其生死者亦無生死﹐於其生死亦無所受﹐亦無所得﹐何生死法者乎﹖」

答曰「濡首﹐斯言甚善﹗宜知其時可共行矣﹐還於祇樹給孤獨園。吾諸饑渴永爲已斷。」

答曰「龍首﹐譬如幻士所可化人﹐而化人言﹕『吾饑渴。』斯寧爲饑野馬法耶﹖如是﹐龍首﹐一切若此﹐其諸法者皆如野馬﹐解此乃解。而族姓子言『吾饑渴以爲斷乎』﹐當食斯食﹐如諸法食﹐不斷無壞﹐亦無饑渴﹐一切諸法本已飽足。以故彼諸凡夫下士不了其本﹐則作此言『吾饑我渴』﹐又言『飽足』。如諸賢聖解其法本﹐彼無饑渴﹐亦無想足﹐解諸饑渴﹐亦無生死﹐亦無戲行﹐亦無想念。彼已無動﹐亦無倚著﹐諸法已脫﹐本無著故。」

龍首又曰「如仁濡首﹐諸所可說﹐彼之要言﹐但說法界也。」

濡首復謂龍首曰「其法界者﹐亦無說不說﹐亦無言趣﹐無屈無申。所以者何﹖如是﹐龍首﹐法界無所有﹐言者無說﹐亦不所說﹐亦無戲行﹐無所著﹐無合偶。彼無想念﹐亦不有念﹐亦無所起﹐亦無滅行。

「譬如﹐龍首﹐虛空之界無想無念﹐無起無滅﹐諸法亦爾同如虛空﹐其本相空﹐本不可得﹐亦不可知﹐其相如是亦不可得。有能得其相﹐彼諸如來般泥洹者亦當可得。若此﹐龍首﹐一切諸法都無處所﹐無色無像﹐亦不可見。以是之故﹐恆河沙諸如來般泥洹者﹐其於法中亦復無般泥洹者﹐亦無地﹑水﹑火﹑風界而般泥洹﹐亦無空界﹑亦無識界般泥洹者。泥洹如是﹐於泥洹中亦無泥洹。若諸法有泥洹想者﹐則虛空界有泥洹想耶﹗所以者何﹖以其諸法本定而空﹐諸法靜寂而復寂。於此﹐凡夫下士之類起有泥洹想念者﹐因便有吾﹐言我有受﹐有吾我受﹐有壽命受﹐有人物受﹐有想識共來解眞無法者﹐卽起是想想念泥洹﹐以此故而不得脫﹐便生老病死。取要言之﹐十二因緣至於大苦眾患集會﹐爲彼之故言有泥洹。爲諸有二想行者﹐以其不解諸法本無﹐已不曉了不覺悟故﹐與諸如來諸佛世尊﹑明解深入權行菩薩——宿樹眾善立不退轉﹐積累功徳有大威神﹐爲極唱導無上大師——與如是等菩薩摩訶薩行﹐而違反起有諍想﹔又與聲聞﹑緣覺之眾﹐與其相違而起忿諍。與彼諍故當受大罪﹐以其諍故長流生死﹐當歸不淨極臭處矣﹐一切眾聖永所不嘆﹐諸上明達所可遠離。

「譬如﹐族姓子﹐有城郭若復聚落﹐去其不遠積眾臭穢。於其彼處﹐人眾趣往晝夜不息﹐遂增污穢﹑不淨﹑臭處﹑不潔之物也。諸愚凡夫﹐處於五道起滅不竟﹐眾想無斷﹐廣其生死如彼增臭也。以其不明﹐又不曉了﹐不解其元﹐不達本無﹐霧籠茂盛癡冥積故﹐廣受流轉增長生死五道之趣——或生地獄﹑或卽餓鬼﹑復歸畜生﹑或天﹑或人﹐神變無常五道勤苦﹐災患顚倒痛癢創楚﹐眾惱之元諸苦所由﹐遂增臭穢流不淨气﹐使彼明達賢聖之眾乃以爲滅﹐所共貪疾又諸慧士所可遠離。用是雜垢長不解脫﹐復使斯類是趣其生﹐是歸有老生老苦﹐極憂惱萬端﹐是致病死﹐殃福追之﹐善則榮樂﹐罪則禍隨。以要言之﹐患變猛集﹐至其痛熱﹐眾苦合會﹐而彼以故不脫生死﹐但由未了其本無故﹐長受生死如其增臭也。」

龍首復謂濡首曰「云何﹐濡首﹐得了其本﹖」

曰「以無心想﹐以寂寞行﹐以起靜定向入淸淨﹐其住是者則曉其本。」

曰「云何﹐濡首﹐何謂爲幻之寂寞﹖」

曰「其解了如幻者﹐此則幻之寂寞淸淨也。」

爾時﹐耆年須菩提至濡首所﹐睹其大眾卽而問曰「諸正士等普來會此﹐爲何講乎﹖」

答曰「賢者﹐吾於諸言都無所說。又賢者﹐寧聞諸幻人有所說不﹖山中之響﹑夢﹑影﹑野馬﹐爲有言談耶﹖復聞有其說者不乎﹖又賢者﹐如來所化﹐寧有耳聲﹖其聲復有聞者不﹖爲有識﹐若受持語言﹑名字﹑句說者不﹖」

答曰「不也。」

時﹐須菩提﹐﹝火

霍﹞然於所坐恍惚之間﹐寂而滅定。

時﹐舍利弗詣濡首所﹐睹其普眾大會之場﹐率多菩薩咸聽濡首所講之說﹐見須菩提在於彼坐寂而滅定﹐問濡首曰「此賢者爲何志故﹐居斯便滅定﹖」

曰「舍利弗﹐是須菩提離滅定﹐不與法而有其諍。如是賢者此以無諍行﹐無住無著﹐無巢無處﹐過諸窟法而三摩越。」

時﹐須菩提作是滅定﹐從定寤起而向世尊﹐卽偏袒右肩﹐叉手跪作是言「自歸諸佛無上覺者﹐其有顯演如是深邃微妙法像難見之文﹐不可議說﹐已斷所著﹐等離諸想﹐已得寂安。其不退轉大士等及諸初發意菩薩﹐逮聞如此勸發之說﹐豈不快哉﹗」

濡首又謂須菩提曰「不於此法有說﹑有勸﹑有彼所向也。何則然者﹖以諸法無勸無說﹐無談無識。又此要義無言無語﹐無住無動﹐無去無來﹐無坐無臥﹐無倚無處﹐亦無所有。所以者何﹖是諸法本空﹐無所有﹐其本不可得故。」

曰「何謂﹐濡首﹐其本行法﹖」

曰「惟賢者﹐諸法無行是行之要﹐當作是行﹐曉行是行﹐乃爲至行也。若此﹐可共都行求食。」

曰「濡首﹐吾不復入於聚落分衛。所以者何﹖逮聞是要已離聚落﹐亦離城想﹐亦離色想﹐以要言之﹐亦離聲﹑香﹑味﹑細滑﹑法想﹐都離諸想而無想念。」

曰「惟須菩提﹐如此離其想行者所是﹐云何而進止乎﹖」

「云何﹐濡首﹐何謂如來所化色﹑痛﹑想﹑行﹑識﹖以何識法如來所現化﹖化以何想而有進止﹖有所瞻視﹖復有屈申乎﹖」

曰「善哉﹗善哉﹗須菩提﹐如世尊所嘆﹐仁爲最曉空閒行者。」

濡首又曰「惟須菩提可共詣佛﹐禮事供養。」

濡首重曰「惟賢者﹐吾以淸淨食而請於仁。」

時﹐舍利弗謂濡首曰「於何所與吾等食﹖爲當施設何等之食﹖」

曰「惟賢者﹐其所食者亦不有食﹐亦不無食﹐又不吞食﹐亦不色聲﹐亦不香味﹐亦不細滑。其所食處不在欲界﹐又不色界﹐亦不無色﹐不處三界亦不離其中﹐是則諸佛世尊食處。」

時﹐舍利弗謂濡首曰「善哉﹗善哉﹗如仁所說﹐吾已飽足於時﹐是無上食嘆之名﹐況其已食如此食者﹗」

曰「惟賢者﹐其食不以肉內外眼見﹐亦不天眼﹐亦不慧眼處有所見。其食如此﹐乃應等食也。」

爾時﹐耆年須菩提及舍利弗並諸眾生﹐聞是嘆食之說﹐卽於其處寂而滅定。

時﹐妙心謂濡首菩薩曰「當以何食食﹖須菩提﹑舍利弗等﹐爲以何食而三摩越﹖」

曰「以無漏食﹐行無倚著食﹐行無眾食﹐以此行而行﹐其作此食者﹐不復於三界食於食也。」

爾時﹐賢者須菩提﹑舍利弗從滅定寤﹐各行分衛。

時﹐須菩提入大長者家分衛﹐其長者婦爲優婆夷﹐見須菩提默然而住﹐卽請﹕「賢者﹐爲何之乎﹖」

答曰「姊﹐來求分衛。」

曰「賢者﹐仁續分衛想來﹐止了耶﹖」

曰「姊﹐吾從本際已了分衛想。」

曰「須菩提﹐其本際寧有了未了﹐言從本際已了分衛想乎﹖」

曰「姊﹐如本際空﹐未際亦空﹐悉如本空。」

優婆夷曰「若此﹐賢者﹐已悉空者﹐奚爲復說了不了乎﹖仁便伸手﹐當施卿分衛。」

須菩提卽自伸手。

曰「賢者﹐是爲羅漢不了其本﹐反取滅證者手非﹖」

須菩提曰「姊﹐羅漢手無形不可見﹐亦無屈伸。譬如幻士爲幻化人作此言﹕『何所是幻者手乎﹖』復言﹕『可伸幻者手耶﹖』」

曰「姊﹐幻手爲可見不﹖又可伸乎﹖」

答曰「不也。」

須菩提曰「若此﹐姊﹐世尊說一切諸法如幻本空。」

「若是﹐賢者﹐世尊說一切空﹐何爲賢者續求食﹖」

時﹐優婆夷未尋與須菩提分衛﹐重曰「賢者﹐可前缽。」

適當前缽﹐缽忽然不現。

時﹐優婆夷以手索缽﹐缽而無處﹐手亦不近於須菩提。

優婆夷曰「善哉﹗善哉﹗此則無著淸淨之身﹐應佛所嘆空閒行者。」

優婆夷適作是言﹐缽卽自出。

時﹐須菩提便前授缽﹐優婆夷取缽盛滿飯授須菩提﹐便謂之言「賢者﹐是爲釋迦文佛所稱嘆﹐處閒居第一者缽非﹖」

曰「姊﹐如佛所說空閒行者﹐非有缽矣。」

曰「如賢者空閒行者﹐非有缽耶﹖」

曰「姊﹐無也。」

曰「又賢者﹐閒居尙無缽﹐豈當復有受食緣乎﹖」

曰「賢者﹐已記閒居﹐亦當無羅漢取滅證耶。又賢者﹐食此飯已﹐當了知食者如幻﹐所食如化﹐又如化人食於幻者﹐亦當如以野馬飲於渴者﹐其食所食當了如此。明解是者﹐乃應如來達三世本無分衛之行也。若賢者﹐其起施念﹐有想受者﹐便造有眾分數也﹔已受數者﹐則有二見﹔以有二見﹐便與凡夫流轉五道﹐生死同歸也。」

時﹐優婆夷復謂須菩提﹕「又如﹐賢者﹐諸佛要法﹐不但受食及與施者當應了如幻如化﹐爲本無﹐爲無有﹔至於生死與泥洹法亦當曉了如夢﹑幻﹑化﹑野馬﹑影﹑響﹐亦如本無﹔於諸法亦悉當爾﹐諸法淸淨都無所有﹐無施無受﹐無戒無犯﹐無忍無諍﹐無進無懈﹐無定無亂﹐無慧無愚﹐於一切法都無所有﹐是行乃應世尊如法受食。弟子行法其如此解分衛行者﹐則於三界無雜食之想﹐亦復不處泥洹之樂也。」

須菩提聞優婆夷所說﹐卽寂寞不知所言。

曰「賢者﹐泥洹爲寂耶﹖豈無言而不對乎﹖」

曰「姊﹐斯何言乃如此﹖」須菩提曰「姊﹐了幻法耶﹖」

答曰「賢者﹐吾了諸法悉如幻化﹐幻者及化亦皆本無﹐無所有。」

時﹐須菩提便於所處忽而滅定﹐欲知優婆夷志求何乘以爲其證﹐勇辯乃爾敢師子吼﹐明解幻法所說自恣而無掛礙。盡力觀察處﹐優婆夷爲阿那含。曰「姊﹐已得阿那含乎﹖」

優婆夷曰「云何﹐賢者﹐如來法本寧有阿那含行法乎﹖又賢者﹐法無形色﹐亦復無來想象之迹﹐無彼此識﹐無中間行﹐亦無所想﹐無取無證﹐亦無處所﹐乃爲明了道之行耳。向賢者﹐云何處阿那含畢﹐樂羅漢證法乎﹖又賢者﹐法無去來﹐其有去來﹐有所趣向﹐有所有趣﹐有起有滅﹐有念有想﹐皆墮凡夫流轉﹐未解數也。」

是時﹐優婆夷忽於所處﹐於須菩提前化於髙廣大人交露之座﹐普現感動光明相像﹐顯轉無上阿惟越致法輪﹐令普捨衛境界之內及十方土﹐莫不聞見此之所興感變也。

爾時﹐空中萬二千天﹐聞彼所說﹐悉逮一生補處。捨衛國內志菩薩行者二萬八千人﹐承宿眾徳﹐皆得不退轉。十方之眾諸來大士其聞是說﹐百億菩薩本得無所從生法忍﹐復聞是上要說﹐卽皆逮一生補處。

於是﹐濡首﹑龍首菩薩並諸土普來之眾及舍利弗﹑須菩提等﹐俱從捨衛國甫出城門﹐﹝火

霍﹞然輕舉﹐忽升虛空。濡首菩薩尋揚身光﹐威神煒煒照耀暐曄﹐明影玓瓅踰於日月﹐普蔽餘光暠然晃昱乃徹窈冥﹐如金翅王飛而行焉﹐一切眾生莫不見者。其所經由﹐彼眾天人皆聞諸法如夢﹑幻﹑化﹑野馬﹑影﹑響﹑泡沫﹑芭蕉之要言深邃像說﹐各懷歡喜﹐慈心相向。一切天人但聞夢幻聲﹐而化幻法於見無見亦不可得。諸逮聞是像微妙說者﹐合百千眾得不退轉。

時﹐所經遊於其中間﹐有長者子﹐其名善意﹐宿立徳本﹐亦聞濡首無上幻化之要說言﹐並復睹見神景變化﹐卽發無上正眞道意。尋自誓願﹕「吾於來世得爲如來無上平等最正覺道﹐時所現感動﹐亦當如是。」

濡首見彼族姓子﹐有決淸妙岐嶷之質﹐欲紹佛種乃發大志﹐心在菩薩口詠誓願﹐聲暢一切如師子吼﹐卽請善意而告之曰「族姓子﹐汝解諸法如幻化者﹐必離劣乘聲聞﹑緣覺之地也﹐便當成致無上正眞道意﹐又當曉了諸法夢幻之妙法說﹐悉爲無所有。」

時﹐長者子跪而對曰「蒙解說諸法如幻如化。」

濡首重以諸法要言勸發長者子﹐長者子忻樂之心遂而踴躍﹐時彼大姓﹐心巨曠解﹐逮致法忍。

八千天人發無上正眞道意。

時﹐五千天子在於虛空﹐聞濡首勸進之說﹐﹝火

霍﹞然心解﹐逮得無從生法樂之忍﹐咸悉肅然恭敬之至﹐已禮濡首﹐忽升虛空﹐各還本土。

是時濡首﹑龍首菩薩﹑舍利弗﹑須菩提等﹐還於祇樹給孤獨園﹐俱詣世尊﹐稽首佛足﹐卻坐一面。龍首菩薩便從坐起﹐向佛叉手已﹐濡首童眞諸所講談法要之說具啟世尊。

時﹐佛贊曰「善哉﹗善哉﹗濡首童眞﹐善說諸法無上微妙。如夢﹑如幻﹐如化﹑野馬﹑影﹑響之聲﹐則是諸慧深奧之至﹐是諸佛要﹐斯乃應如無形無像本無幻說。」

時﹐佛顧告賢者阿難﹕「受是濡首諸法要文。」

阿難敬前長跪白佛﹕「惟然﹐世尊﹗如教受之﹐當何名此經﹖云何奉持﹖」

時﹐佛重復敷演濡首﹑妙心菩薩等所說慧要﹐及捨衛國長者優婆夷爲須菩提所現感動﹐乃至轉一生補處之輪。

佛復告阿難﹕「當受是上要之慧。又是﹐賢者﹐此名《濡首無上淸淨分衛經》﹐亦名《決了諸法如幻如化三昧》﹐勤念受持﹐當廣宣傳普布演說。

「又是﹐阿難﹐若善男子﹑善女人等聞斯要﹐專心信向﹐是者﹐阿難﹐則應面見諸佛世尊。又爲濡首童眞菩薩﹐必所感致無上正眞之道﹐會成至佛﹐況其受持﹑誦習﹑諷讀﹑奉行應者﹐徳極無上﹗是善男子﹑善女人等﹐爲逮諸佛之慧藏﹐爲得諸佛最上要鎭﹐又爲諸佛之所擁護﹐普爲十方諸現在佛所授封莂﹐諸佛爲手授其決﹐當成無上正眞道意。」

佛說是已﹐濡首童眞﹑龍首﹑妙心及諸菩薩﹐舍利弗﹑須菩提等及眾比丘﹐一切會者﹐諸天﹑龍神﹑阿須倫﹑人與非人﹐聞佛所說﹐莫不歡喜﹐前爲佛作禮而退。

