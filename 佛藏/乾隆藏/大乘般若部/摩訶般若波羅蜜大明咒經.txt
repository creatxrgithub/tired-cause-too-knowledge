摩訶般若波羅蜜大明咒經一卷

大乘般若部摩訶般若波羅蜜大明咒經一卷後秦三藏法師鳩摩羅什譯

摩訶般若波羅蜜大明咒經

觀世音菩薩﹐行深般若波羅蜜時﹐照見五陰空﹐度一切苦厄。

舍利弗﹐色空故﹐無惱壞相﹔受空故﹐無受相﹔想空故﹐無知相﹔行空故﹐無作相﹔識空故﹐無覺相。何以故﹖舍利弗﹐非色異空﹐非空異色﹐色卽是空﹐空卽是色﹐受想行識亦如是。

舍利弗﹐是諸法空相﹐不生不滅﹐不垢不淨﹐不增不減。是空法﹐非過去﹐非未來﹐非現在。是故空中﹐無色﹐無受想行識﹐無眼耳鼻舌身意﹐無色聲香味觸法﹐無眼界乃至無意識界﹐無無明亦無無明盡﹐乃至無老死﹐無老死盡﹐無苦集滅道﹐無智亦無得﹐以無所得故。

菩薩依般若波羅蜜故﹐心無掛礙﹔無掛礙故﹐無有恐怖﹐離一切顚倒夢想苦惱﹐究竟涅槃。

三世諸佛依般若波羅蜜故﹐得阿耨多羅三藐三菩提。

故知般若波羅蜜是大明咒﹑無上明咒﹑無等等明咒﹐能除一切苦﹐眞實不虛。

故說般若波羅蜜咒﹐卽說咒曰﹕

竭帝竭帝波羅竭帝波羅僧竭帝菩提僧莎呵

