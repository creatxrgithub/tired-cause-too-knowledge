佛說園生樹經一卷

宋元入藏諸大小乘經佛說園生樹經一卷宋西天北印度三藏傳法大師施護奉詔譯

佛說園生樹經

如是我聞。一時佛在捨衛國祇樹給孤獨園。與苾芻眾俱。是時佛告諸苾芻言。汝等當知。彼三十三天中有一大樹名爲園生。其樹盤根及五由旬髙百由旬。所有枝葉覆五十由旬。彼天子眾依時往彼樹下游觀。其樹卽生半努缽羅捨。時諸天子見是事已。卽生歡喜適悅快樂。其後非久復生屍囉拏缽羅捨。諸天子眾依時往彼遊觀。轉增適悅快樂。又復非久卽生寶网。以覆其上而爲莊嚴。彼天子眾依時往彼樹下游觀。轉復增於適悅快樂。又復非久生叉囉迦。彼天子眾依時往彼樹下游觀。見是事已轉復增於適悅快樂。又復非久生俱砧摩羅迦。彼天子眾依時往彼樹下游觀。轉復增於適悅快樂。又復非久生迦迦寫。彼天子眾依時遊觀。轉增適悅。又復非久彼園生樹滿樹開華。其華淸淨異香殊妙。微風吹動。其香馥鬱五十由旬。大風所吹滿百由旬。復有殊妙光明照於八十由旬。其樹旣開華已。彼天子眾見樹開華。轉倍於前生大快樂。於夏四月居其樹下適悅娛樂。

佛告諸苾芻。汝等當知。彼園生樹有如是事。妙華異香人所愛樂。諸聲聞人亦復如是。彼樹初生半努缽羅捨時。卽如聲聞人初發信心出家向道。復次彼樹生屍囉拏缽羅捨時。卽如聲聞人剃除須髮。被袈裟衣成聲聞相。復次彼樹生寶网時。卽如聲聞人厭離諸欲捨不善法。遠離種種思惟分別。獲得初禪離生喜樂定。

復次彼樹生叉曪迦時。卽如聲聞人外相善寂內心靜住。離諸思惟定心一想。獲得二禪定生喜樂定。

復次彼樹生俱砧摩羅迦時。卽如聲聞人離諸喜愛。身得輕安適悅妙樂。獲得第三禪離喜妙樂定。

復次彼樹生迦迦寫時。卽如聲聞人斷除一切憂苦喜樂住平等心。獲得第四禪捨念淸淨定。

復次彼樹開敷妙華。異香徧聞人所愛樂時。卽如聲聞人諸漏已盡非漏隨增證無學果不受後有。人天瞻敬受大供養。同彼華開其事如是。佛告諸苾芻。汝等當知。彼三十三天諸天子眾。各各色相殊異嚴好種種莊飾。居善法堂集會圍繞。聽受帝釋天主宣說妙法。汝諸苾芻。各獲果證淸淨圓滿。梵行具足一切見敬。圍繞世尊聽受妙法。同彼天眾亦復如是。

爾時諸苾芻聞佛宣說園生樹已。各各心生歡喜踴躍。信受奉行。

