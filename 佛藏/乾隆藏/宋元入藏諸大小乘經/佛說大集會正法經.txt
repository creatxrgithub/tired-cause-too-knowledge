佛說大集會正法經五卷

宋元入藏諸大小乘經佛說大集會正法經五卷宋朝散大夫試鴻臚少卿傳法大師臣施護奉詔譯

佛說大集會正法經卷第一

如是我聞。一時佛在王捨城鷲峯山中。與大苾芻眾萬二千人俱。尊者阿惹憍陳如。尊者摩訶目幹連。尊者舍利子。尊者摩訶迦葉。尊者思勝。尊者羅睺羅。尊者善容。尊者賢護。尊者賢吉祥。尊者月吉祥。尊者大勢至。尊者滿慈子。尊者善吉。尊者哩嚩諦。尊者栴檀軍。如是等皆大阿羅漢。是時有菩薩摩訶薩。其名曰慈氏菩薩摩訶薩。普勇菩薩摩訶薩。童子吉祥菩薩摩訶薩。童子住菩薩摩訶薩。童子賢菩薩摩訶薩。無所減菩薩摩訶薩。妙吉祥菩薩摩訶薩。普賢菩薩摩訶薩。善現菩薩摩訶薩。金剛軍菩薩摩訶薩。藥王軍菩薩摩訶薩。如是等六萬二千菩薩摩訶薩眾。復有最勝樹王天子。賢天子。善賢天子。法愛天子。栴檀藏天子。香住天子。栴檀香天子。如是等一萬二千天子眾。復有妙身天女。極信天女。自在主天女。吉祥目天女。世吉祥天女。大世主天女。大力天女。妙臂天女。如是等八千天女眾。復有優缽羅龍王。伊羅缽怛囉龍王。底民誐隸龍王。勝器龍王。最上器龍王。妙喜龍王。妙枝龍王。象頭龍王。如是等八千龍王眾俱來集會。到佛所已咸各頭面禮世尊足。右繞三匝退坐一面。是時世尊默然而住。

爾時會中有菩薩摩訶薩。名曰普勇。卽從座起偏袒右肩。右膝著地合掌恭敬。而白佛言。世尊。此會菩薩及諸聲聞天人眾等悉皆來集。樂欲聽佛宣說妙法。此諸大眾咸一諦觀如來應供正等正覺殊善色相。樂入佛法。以樂法心觀佛相故。久修習者卽能遠離一切障染。初修習者卽發無上修善法心。不復暫起諸不善想。作是白已。

爾時佛告普勇菩薩言。我有正法名大集會。於閻浮提廣大流布。若有眾生暫得聞者。是人設有五逆重罪皆得銷滅。不復退轉於阿耨多羅三藐三菩提。普勇。於汝意云何。汝謂是人得聞法者。所獲福聚與一佛等。普勇菩薩白佛言。如是世尊。佛言。普勇。汝莫作是見。作是見者非眞實見。普勇菩薩復白佛言。世尊。當云何見。卽知是人眞實福聚。佛言。普勇。彼聞法者所獲福聚。與殑伽沙數量如來應供正等正覺所有福聚等無有異。又復普勇。若有聞是正法者。一切皆住不退轉地。卽得一切如來常所觀察。一切如來常現在前。降伏魔軍圓滿善法。是人卽能於生滅理皆悉了知。一切皆得成就阿耨多羅三藐三菩提。爾時會中諸菩薩眾。從座而起俱白佛言。世尊。如一佛福聚其量幾何。佛言。諸善男子。汝等諦聽。一佛福聚所有數量。譬如有人竭大海水盡灑閻浮。於此水中惟取一渧。作一殑伽河沙數量。如是一渧而復一渧。窮大海水一一渧成一殑伽河。此一一河滿中沙數。盡爲菩薩皆住十地。彼諸菩薩所有福聚寧爲多不。諸菩薩眾俱白佛言。甚多世尊。佛言。諸善男子。一佛福聚復多於彼。有聞法者轉倍是數。又復諸善男子。若有眾生於後末世。聞是正法生信解心。所獲福聚轉增於彼。無量無邊不可稱計。

爾時普勇菩薩復從座起而白佛言。世尊。諸有眾生樂求法者。當云何求。佛言。普勇。諸求法者略有二種。一者於一切眾生起平等心。二者如所聞法爲眾生說。普勇菩薩白佛言。世尊。如所聞法。又復云何爲眾生說。佛言。普勇。亦有二種。一者以所聞法回向菩提。二者於大乘法愛樂趣求。而復長時心無懈退。若能如是爲眾生說。是得名爲眞求法者。

爾時會中諸天子天女眾。各從座起住立佛前。合掌向佛而白佛言。世尊。我等深心樂求正法。如佛世尊大慈大悲。能滿一切眾生心願。願爲我等廣分別說。

爾時世尊。卽於會中。放大希有淨妙光明。普照大眾。是時普勇菩薩白佛言。世尊。以何因緣放是光明。佛告普勇菩薩言。汝今當知。今此會中有發阿耨多羅三藐三菩提心者。於佛世尊生難遭想。尊重恭敬勸請說法。以是因緣放斯光明。普勇菩薩復白佛言。世尊。諸有眾生發阿耨多羅三藐三菩提心者。云何修習而能成就。佛言。善哉善哉。汝大勇猛。於大眾中能以此義問佛世尊。利益一切疾成佛道。汝今亦能以此善根成就阿耨多羅三藐三菩提。如汝所問。今爲汝說。汝當諦聽。我念往昔過阿僧祇劫。有佛出世。號寶吉祥如來應供正等正覺明行足善逝世間解無上士調禦丈夫天人師佛世尊。我於彼時爲摩拏嚩迦。令諸眾生安住佛智。忽於一時見一鹿王受諸苦惱。我於是時竊作是念。云何當能代此鹿王而受諸苦。復自思惟。一切眾生輪轉三界未離苦者皆亦如是。卽發願言。願我當來得成佛已。一切眾生離諸苦惱。生我佛剎安住佛智。普勇。我以如是善根大願力故。卽得阿耨多羅三藐三菩提。

爾時普勇菩薩聞是說已復白佛言。世尊。彼佛世時眾生壽量其數幾何。佛言。眾生壽量滿八十劫。普勇菩薩又復問言。以何劫量而登彼壽。佛言普勇。彼劫量者。譬如有人造一大城。廣十二由旬。髙三由旬。於彼城中置以胡麻悉皆充滿。忽有一人百年一來。取一胡麻而擲於外。如是一來一擲。乃至胡麻擲盡城亦破壞。此劫數量亦復未盡。又復譬如有一大山。廣二十五由旬。髙十二由旬。有長壽天。百年一來一坐其上。以憍屍迦衣拂其山石。如是一來一拂。乃至彼山拂盡。其劫數量亦復未盡。普勇。如是名爲劫量。是時普勇菩薩又白佛言。世尊。若人以一善根回向菩提獲大福聚。得壽命八十劫。何況有人於佛深妙法中廣大修習。其所得福不可稱計。佛言普勇。若有眾生得聞是大集會正法者。所獲壽命。八萬四千劫。何況更能於此正法書寫讀誦。彼獲福聚轉倍於前不可等比。又復普勇。若人聞此正法。起淨信心恭敬尊重。是人九十五劫得宿命智。六萬劫爲轉輪王。爲一切人之所尊重悉皆愛敬。不爲刀杖毒藥所能侵害。臨命終時有九十五俱胝佛。面現其前安慰彼人。作是告言。勿生怖畏。汝先已聞大集會正法有大福聚。是時彼九十五俱胝佛。皆爲授記。一一來生我佛剎中。何況以此正法。令盡有情界。廣大流布皆悉得聞。普勇菩薩復白佛言。世尊。我今於此大集會正法。樂欲聽受心無厭足。佛言。善哉善哉。非惟汝心樂法無厭。我於此法喜大宣說。亦復無厭。何況諸凡夫類。於此正法起厭足心。又復普勇。若有善男子善女人。於此正法深生信樂。是人於千劫中不壞正信。五千劫中不墮惡趣。萬二千劫中遠離愚癡。八千劫中不生邊地。二萬劫中勇猛布施。二萬五千劫中常生天界。二萬五千劫中常行梵行。四萬劫中遠離眷屬之所癡縛。不爲煩惱所能昏蔽。五萬劫中受持正法。六萬五千劫中安住正念。普勇。彼善男子善女人。更不復起作罪業心。一切魔怨不能侵害。在在所生不處胎藏。又復有人於此正法聽受讀誦。是人八萬劫中。得聞持具足。於千劫中離殺生業。九萬九千劫中離妄語業。一萬三千劫中離兩舌業。普勇當知。以是事故。此大正法不可得遇。至於名字亦不可得聞。

爾時普勇菩薩摩訶薩。益加恭敬右膝著地。禮世尊足前白佛言。世尊。若有人。於此正法生輕謗者。是人得幾所罪。佛言甚多。普勇菩薩復白佛言。彼所獲罪其數幾何。佛言普勇。若人於十二殑伽沙數諸佛所。起大惡心其罪尙輕。若於是正法起輕謗心者。其所獲罪甚多於彼。何以故。普勇。若人於彼正法起輕謗者。是卽發起破大乘心。以煩惱火而自焚燒。普勇菩薩復白佛言。世尊。一切眾生業習所纏。輪轉生死不能解脫。佛言普勇。如是如是。譬如有人自斷其頭。時有一人持以良藥。所謂摩叱迦良藥。虞尼那嚩良藥。竭哩多嚩良藥。帶梨那嚩良藥。如是等良藥塗所斷頭。普勇。於汝意云何。汝謂是人還活其命不。普勇菩薩白佛言。不也世尊。是人𨿽塗良藥其何能活。普勇彼輪轉者亦復如是。

復次普勇。譬如一時有二丈夫。各持利刀互欲害命。以力相敵故俱不能害。惟致瘡損苦痛亦甚。時忽有人持以良藥。爲塗其上其瘡卽愈。彼二丈夫旣得愈已。憶念往苦互相謂言。我等從今不復更起相殺害心。普勇。諸有智者亦復如是。𨿽復造業卽能追悔。而於正法不生棄背。如是漸能趣向一切離生死法。

復次普勇。如世間人捨壽報已。𨿽有父母憂惱啼泣。而更不能爲依爲怙。彼凡夫類不能自利。亦不利他。不造善業亦復如是。臨命終時無所依怙。略有二種。一者自造諸不善業。復勸他作。二者於佛正法起輕謗心。普勇菩薩復白佛言。世尊。若有於佛正法生輕謗心者。是人命終當墮何處。佛言普勇。彼謗法者命終已後。當墮地獄受大苦惱。所謂大可怖地獄。眾合地獄。炎熱地獄。極炎熱地獄。黑繩地獄。阿鼻地獄。嚕摩訶哩沙地獄。呼呼尾地獄。如是等八大地獄中。一一地獄受一劫苦。普勇菩薩復白佛言。甚苦世尊。我今於此不忍聽聞。爾時世尊。卽爲普勇菩薩。說伽陀曰。

我所說地獄

汝怖不忍聞

彼地獄苦惱

眾生業自造

若作諸善業

定獲安樂果

作諸不善者

必得苦惱報

生苦與死苦

憂苦等纏縛

不造諸樂因

愚人常苦惱

智者得安樂

信樂大乘法

念佛最上智

永不墮惡趣

普勇汝當知

前前世業感

少種一善因

定獲廣大果

如世種增長

百谷皆無失

善因生佛剎

獲果亦如是

智者修善法

遠離諸苦因

彼成眾徳本

獲最上安樂

若能平等施

善法一毫量

於八萬劫中

獲廣大財富

在在所生處

常念行布施

以施三寶故

展轉報無盡

爾時普勇菩薩。聞佛說是伽陀已。卽白佛言。世尊。云何於此大集會正法。乃能了知而得聽受。佛言普勇。若人於十二殑伽沙數如來應供正等正覺所圓滿善根。卽得聽聞此大集會正法。普勇菩薩復白佛言。世尊。云何能得如是善根圓滿。佛言普勇。若能於一切如來平等知見。是卽善根圓滿。普勇復言。云何能於一切如來平等知見。佛言若於法師尊重恭敬。是卽能於一切如來平等知見。普勇又言。而復云何於法師尊重恭敬。佛言若人於出世道發趣向心。是卽於法師所尊重恭敬。普勇。如是等皆能圓滿善根。

佛言普勇。此大集會正法。有大功徳利益一切。若人能聽受書寫讀誦者。是人獲大福聚不可稱計。普勇。正使四方一一方。各有十二殑伽沙數如來應供正等正覺。皆住十二劫。說此大集會正法。聽受功徳而不能盡。又復四方各有如上殑伽沙數如來應供正等正覺。皆住如上劫。說此書寫功徳。亦不能盡。又復四方各有如上殑伽沙數如來應供正等正覺。皆住如上劫。說此讀誦功徳。亦復不盡。普勇菩薩白佛言。世尊。願佛略說讀誦福聚其數幾何。爾時世尊。卽說伽陀曰。

若人能讀誦

一四句偈者

彼所獲福聚

與彼八十四

殑伽沙數佛

福聚等無異

何況能一心

安住於正法

彼福聚無盡

諸佛出於世

宣說無邊法

而實難得值

爾時有十八俱胝尼乾陀眾。來詣佛所咸入會中。各坐一面作如是言。瞿曇。我等勝汝。如是三復皆作是言。我等勝汝。

是時佛告諸尼乾陀眾言。惟佛如來得眞勝名。於一切處無能勝者。尼乾陀言。汝一瞿曇云何得勝。佛言。若汝尼乾陀定計勝者。是顚倒見非眞實見。汝等以何爲勝恣汝等說。是時尼乾陀眾。咸一默然互竊相視。佛言汝等當知。惟佛世尊。於一切眾生。若已入佛慧。若未入佛慧。利根鈍根咸使得度。平等利益無有差別。是可名爲無能勝者。汝善思惟。於自身心諸苦所逼尙不能知。云何而能於此稱勝。我今示汝諸佛微妙廣大正法。諸尼乾陀眾聞佛是言已。忽大嗔恚生不信心。是時帝釋天主。居善法堂以天眼見。卽持金剛杵來入會中。而欲破壞諸尼乾陀眾。咸皆驚怖生大憂惱啼泣良久。卽時世尊。於大眾中隱身不現。諸尼乾陀眾。於佛世尊方生瞻仰。忽不見佛轉增憂苦。卽說伽陀曰。

譬如人獨處

空寂曠野中

無父復無母

恐畏無救者

如江河無水

遊魚無所依

樹木皆摧折

飛禽無所止

我等今怖畏

苦惱亦如是

不見佛世尊

誰爲救護者

是時諸尼乾陀眾。說是伽陀已欲從座起。彼二膝輪適按地時。其所按地忽發大聲。普震一切人天大眾。諸尼乾陀咸作是念。如來最勝二足尊者。惟願慈悲救度我等。

爾時世尊。卽時現身還復本座。告普勇菩薩言。汝可爲諸尼乾陀眾說法化度。普勇菩薩白佛言。不也世尊。譬如須彌山王殊妙髙顯。有小黑山而居其側。云何可言相與等比。今佛世尊居大眾中。遣我說法亦復如是。佛言止止。善男子。如來方便善巧。於十方世界隨所說者。皆是如來慈悲願力之所建立。此諸尼乾陀等欣樂於我。我當爲說無上法要。普勇。汝今可往十方世界。親近諸佛宣揚法化。普勇菩薩白佛言。世尊。我神通力而甚微小。非佛大慈假我神力終不能行。佛言普勇。汝今以自通力及佛神力如是可往。普勇菩薩承佛聖旨。卽從座起繞佛三匝。忽於會中隱身不現。爾時世尊。告諸尼乾陀眾言。汝等當知。所謂生爲大苦。由生苦故起諸怖畏。謂生有病怖。有病怖故而有老怖。有老怖故卽有死怖。生何緣怖。謂爲眾苦之所逼故。以生爲因卽有諸怖。生法若無怖從何起。由是卽有囉惹難怖。陬囉難怖。惡毒難怖。火難怖。水難怖。風難怖。乃至雷雹等難怖。及自作諸不善業怖。如是等怖因生而有。若了生法卽離諸怖。是時世尊。爲諸尼乾陀眾。略說是怖畏法已。時諸尼乾陀眾。廓然開悟悔過自責。俱白佛言。世尊。我等愚癡起不正見。背眞實道違佛正法深爲過咎。願佛慈悲攝受我等。作是言已。時十八俱胝尼乾陀眾。俱發阿耨多羅三藐三菩提心。卽時爲十八俱胝大菩薩眾。一一皆得圓滿十地。乃以神通力各現種種神變。及現種種身佛身菩薩身緣覺身聲聞身乃至天人龍神一切趣類等身已。復各自變寶蓮華座。等分其半於佛左右。禮佛足已。各坐其座。佛說大集會正法經卷第二

爾時世尊。化諸尼乾陀眾已。卽以方便善巧善說法。心住三摩呬多。舒金色臂經七晝夜。乃至普勇菩薩遊十方世界。廣作佛事已來還此土。是時普勇菩薩。從彼蓮華上佛剎。譬如力士屈伸臂頃。到於佛前禮佛足已。右繞三匝住立一面。是時世尊。出三摩呬多已。普勇菩薩前白佛言。世尊。我承佛旨往彼十方世界。以自神通力。過九十九千俱胝佛剎。以佛神通力。又過百千俱胝佛剎。乃至最後。到下方蓮華上世界。其中過八千俱胝佛剎。見彼諸佛現大神通。又過九十二千俱胝佛剎。見諸如來現爲眾生說深妙法。又過八十千俱胝佛剎。於一時中見八十千俱胝如來應供正等正覺出現於世。我時於彼一一佛前恭敬供養。又過三十九俱胝佛剎。見三十九千俱胝菩薩摩訶薩同時出現。皆證阿耨多羅三藐三菩提。我卽於彼初成道者。如是等如來應供正等正覺所。一一恭敬禮拜供養已。卽復以自神通力隱身不現。又過六十俱胝佛剎。見諸如來一一恭敬。又過百俱胝佛剎。見彼諸佛入般涅槃。我時還復。一一於彼恭敬供養。從是復過九十五佛剎。知彼如來皆久滅度。所有正法將欲滅壞。我於是時竊自思惟。此佛正法將欲滅壞深爲大苦。作是念已生大悲湣。是時復有欲色界天人龍神夜叉等皆大憂惱。又見其中有一佛剎。彼佛正法久已滅盡。劫火熾然從四面起。乃至大地須彌山王。大海江河一切樹木。皆悉已焚無所依止。惟一空界蕩然無際。過是剎已卽到下方。於一世界見百千俱胝如來。各坐寶蓮華座。又見四方亦復如是。彼等諸佛。各各現爲一切眾生說法化度。世尊。我旣到彼佛剎已卽作是念。今此佛剎名字何等。彼有一佛而告我言。善男子。今此佛剎名蓮華上。我時卽問化主世尊其名若何。彼佛答言。名蓮華藏如來應供正等正覺。我於爾時善皆作禮。一心恭敬作是白言。我今見此百千俱胝那庾多佛。一一皆處寶蓮華座。而復不知何者卽名蓮華藏佛。惟願示我化主世尊。時彼蓮華藏如來於多佛中發是告言。善男子。蓮華藏佛卽我身是。作是言已。彼諸佛等而各忽然。隱如來身現菩薩相。我當是時惟見化主蓮華藏如來。一佛世尊居大眾中。相好威神無能勝者。卽以頭面作禮恭敬。是時彼佛指蓮華座而謂我言。善男子。可就此座。我於爾時旣就座已卽見彼佛。於其左右。復有無量寶蓮華座。殊妙莊嚴甚爲希有。忽作是念。如是等座云何皆空無能登者。乃問彼佛。而答我言。善男子。如此等座。皆是不可思議。上妙功徳之所建立。非少善根所能成就。若人於佛法分。有未入者。尙不能見。況復能登。我時又問世尊。當種何善根於此等座而乃得升。彼佛答言。善男子。若有人能於此大集會正法暫聽受者。以是善根得升此座。何況更能書寫讀誦常所修習。善男子。汝於過去無量劫來。已能受持如是大集會正法。若不以是善根力故。我此佛剎亦未能到。況復得見此座而欲升耶。彼佛作是言已。我卽白言。如是如是。世尊。我復又問彼佛。此大集會正法。有幾所功徳而能生諸善法。

爾時彼蓮華藏如來。亦放希有淨妙光明。普照佛會已而謂我言。善男子。汝大菩薩得大勢力智慧無礙。能於一切諸佛剎土。爲諸眾生稱揚佛事。汝先已曾問彼娑婆世界釋迦如來。今以是法還復問我。我當爲汝亦分別說。譬如有人於四大洲置以胡麻悉皆充滿如是相合都爲一聚。是爲多不。我卽答言。甚多世尊。時彼佛言。假使有人。取一胡麻置於他處。如是從一至一欲知其數。善男子。於汝意云何。是人可能知其數不。我復答言。不也世尊。是人𨿽竭其力經於多劫。終不能知如是數量。彼佛又言。善男子。此大集會正法。所有福聚亦復如是。非算數譬諭之所能知。正使如上所說數量。一一皆是諸佛如來復經俱胝那庾多劫。稱量贊嘆此大正法。聽受功徳亦不能盡。何況有人書寫讀誦其福甚多。我復又問。若書寫者得幾所福。願佛略說。時彼佛言。善男子。譬如三千大千世界所有艸木叢林。盡取斷爲一指節量。一一量數皆是轉輪聖王。又如三千大千世界。所有土石盡碎微塵。一一塵數皆是轉輪聖王。如是等所有福聚。若算師等欲知其數。汝謂是人知其數不。我時答言。不也世尊。如是福聚。𨿽算師等亦不能知。彼佛又言。若有書寫此大集會正法者。所獲福聚亦復如是。復多於彼。算數譬諭所不能知。但能於此正法書寫一字。是人所獲福聚已勝於彼。況復有人。於此正法受持一四句偈。是人功徳不可稱計。一切寶藏常所出現。一切煩惱皆得銷滅。一切法炬光明普照。一切天魔無能勝者。一切菩薩盡所觀察。一切法門皆悉能入。彼佛作是說已。我卽白言。世尊。若有眾生。能於如是大集會正法修正行者。乃得名爲最上梵行。而彼梵行卽如來行。若勤修習無間斷者。是人卽得百佛如來於晝夜中常現在前。若見如來卽入佛剎。入佛剎已。一切法藏皆能了知。我於爾時作是言已。彼蓮華藏佛又告我言。善男子。諸佛如來時一出現。若得遇者是亦爲難。說此正法復甚爲難。得聞持者轉復甚難。何以故。若有聞此正法者。是人於六十萬六千八十劫中。或得宿命智。或爲轉輪王帝釋淨光天大梵世主等能不壞正信。不墮諸惡趣。不生阿修羅。無刀杖斗諍。又復遠離愚癡得大智慧。相好端嚴猶如諸佛。一一色相等無有異。不爲眷屬癡惱所纏。常離病苦。常得天眼。不爲那誐。不生嗔恚。又常遠離一切貧窶。爲銅輪王受大快樂。諸根圓滿忍辱具足。乃至臨命終時。正念現前心不顚倒。卽時東方有十二殑伽沙數佛面現其前。南方有二十殑伽沙數佛。西方有二十五殑伽沙數佛。北方有八十殑伽沙數佛。上方有九十千俱胝佛。下方有百俱胝佛。如是等諸佛皆爲現前。安慰其人咸作是言。汝善男子。勿生怖畏。汝先已能有大功徳而爲依怙。汝今見此百千俱胝那庾多殑伽沙數佛世尊不。彼答言見。時諸佛言。善男子。此諸如來。以汝功徳力故俱來至此。彼人復言。我今以何善根力故而獲如是。彼諸佛言。以汝久聞大集會正法大善根力。彼人又言。如我一人得聞正法。尙獲如是無量功徳。何況能令盡有情界普得聞知。時蓮華藏如來廣說。彼臨命終人見諸佛已。又告我言。善男子。若人得聞此大正法一四句偈者。與彼供養十三殑伽沙數如來應供正等正覺。所獲福聚等無有異。又若有人。得聞此大集會正法者。所有福聚。譬如徧滿三千大千世界悉置胡麻。是等麻量一一皆是轉輪聖王。假使有人。以諸珍寶各行布施。如是輪王所獲福聚。不如惟施一須陀洹。若施一須陀洹。不如施彼徧滿三千大千世界如前數量須陀洹。若施如是須陀洹。不如施一斯陀含。若施一斯陀含。不如施彼徧滿三千大千世界如前數量斯陀含。若施如是斯陀含。不如施一阿那含。若施一阿那含。不如施彼徧滿三千大千世界如前數量阿那含。若施如是阿那含。不如施一阿羅漢。若施一阿羅漢。不如施彼徧滿三千大千世界如前數量阿羅漢。若施如是阿羅漢。不如施一緣覺。若施一緣覺。不如施彼徧滿三千大千世界如前數量所有緣覺。若施如是緣覺。不如施一菩薩。若施一菩薩。不如施彼徧滿三千大千世界如前數量所有菩薩。若施如是菩薩。不如於一如來發淨信心布施供養。若於一如來信心供養。不如於彼徧滿三千大千世界如前數量一切如來信心供養。𨿽於如是一切如來信心供養。不如有人於此大集會正法暫得聞持。所獲福聚倍多於彼。何況更能書寫讀誦。如是功徳不可稱計。是時彼佛又告我言。善男子。汝可於此正法發淨信心宣揚流布。諸凡夫類於此正法不能得聞。設有聞者生疑不信。如何能入此大法聚。譬如有人入於大海。而欲盡見其水邊際。汝謂是人而能見不。我卽答言。不也世尊。又如有人臨於大海。以手勺水欲盡枯涸。汝謂是人而能成不。我復答言。不也世尊。是等愚人。𨿽於海水欲知邊際欲盡枯涸。終不能就徒自疲勞。深爲大失。時彼佛言。諸凡夫類亦復如是。於此正法不能聽受。於生死海妄生顚倒增長愚癡。深爲太失。是人𨿽經百千俱胝那庾多如來應供正等正覺出現於世。不種善根。不得見佛。不聞是法。不爲諸佛之所護念。若有智者。能於百千俱胝那庾多佛所發淨信心。見彼諸佛生大歡喜。乃從諸佛得聞是法。聞是法已卽如實知不生輕謗。是人得大善利。卽爲諸佛共所護念。若人於此正法。能聽受書寫一四句偈者。是人當生過九十五千俱胝佛剎已。得生極樂世界佛聞法。壽命八萬四千劫。彼蓮華藏佛復告我言。若人於五逆罪。或自所作。或教他作。或見聞隨喜。是人當受五無間苦。若有得聞此大集會正法一四句偈。卽得銷滅如是等業。是時彼佛。卽復爲我宣說伽陀。

汝今聽我說

聞此經功徳

往劫有一人

具造五種業

謂殺父害母

破和合僧伽

毀菩薩三昧

壞如來正智

彼人作是罪

後卽生追悔

憂惱復啼泣

心生如是念

我造眾惡業

非惟壞此身

後世及多劫

其身皆破壞

從苦生於苦

苦受轉復深

遠離眾善友

爲世所輕誚

世出世間法

我悉皆已焚

無量劫善因

破壞不增長

如世間捨宇

眾彩所莊嚴

而忽爲火焚

人皆絕愛樂

我作罪亦然

此世與他世

爲業火所焚

自他非愛樂

在在世所生

人譏罵捶打

常貧困饑渴

苦惱眾所侵

如是等報應

非別因所感

皆從五業生

不善果無失

我今苦旣然

誰爲救護者

親友力不能

一切無依止

復作是思惟

我不如今時

往彼髙山頂

墜身終此命

免增長惡業

轉生於苦惱

此世及他世

爲惡業所壞

內旣無依怙

身外亦復然

現爲過失因

當受極惡報

彼作是念已

而復自啼泣

卽時虛空中

有天人告言

悲哉汝愚癡

心生諸苦惱

無歸復無救

汝自作五業

殺父害母等

苦惱今自受

何故作是思

欲髙山殞命

我今勸於汝

勿起愚癡見

但生悔過心

何須損身命

貪嗔癡三毒

從汝心所生

惡趣中苦惱

無由得免離

𨿽欲絕身命

不得名精進

此處命速盡

後惡報速生

汝今聽我言

爲汝設方便

佛菩薩聖道

汝未能趣向

今可往一山

仙人修行處

汝當親敬禮

彼能爲救護

有最勝方便

謂上妙正法

能離諸怖畏

銷除極惡業

彼人於是時

聞空中言已

卽詣於山中

仙人修行處

到已見一仙

卽時頭面禮

合掌白是言

願仙救護我

我怖畏苦惱

造極重五業

必墮於惡趣

云何得免離

我於晝夜中

飲食及坐臥

常憂生苦惱

暫時無少樂

我今於仙人

生信心尊重

如我所問者

願仙爲我說

我造眾惡業

如何得銷滅

時彼仙答言

汝問我當說

是時彼仙人

食已濯手足

卽跏趺而坐

聽彼親自首

彼人時右繞

禮仙而退坐

白言我愚癡

殺父及害母

破和合僧伽

毀菩薩三昧

壞如來正智

造此五種業

彼仙聞是說

卽時而謂言

汝實不善人

作如此等罪

彼人聞仙言

又復生憂惱

恐畏無所救

必當墮惡趣

是時從座起

禮彼仙人足

轉復生恭敬

作如是白言

仙人悲念我

極重惡業者

疑惑苦惱深

惟願作依怙

我𨿽如是悔

無出離方便

仙人大慈悲

令我罪銷滅

仙聞是說已

安慰彼人言

汝今勿怖畏

我能爲救護

一心開導汝

令汝離眾苦

得重罪銷滅

我卽是所歸

佛有妙法門

名爲大集會

是最上方便

汝昔曾聞不

彼人答仙言

我昔未曾聞

仙人復告言

哀哉罪業者

如人火已焚

誰當爲說法

我今以悲心

示汝微妙法

汝今當善聽

我念往昔時

過無量無邊

阿僧祇數劫

時有一囉惹

無垢月爲名

眷屬甚熾盛

以正法治世

囉惹於一時

而生育一子

卽令召相師

觀彼善惡相

乃問相師言

今我此一子

爲善爲惡相

汝觀當云何

相師前白言

怪哉此一子

如我所觀者

其相極不善

囉惹復謂言

不善相云何

如汝所觀相

諦實爲我說

相師作是白

此子至七歲

當起癡害心

斷於父母命

囉惹復告言

其相𨿽如是

寧棄我身命

此子終不壞

我若棄是者

當不復人趣

卽令諸眷屬

善養育我子

其後彼童子

不久漸長大

是時無垢月

憶彼相師言

卽生如是念

今我業恐至

有何所吝惜

旣作是念已

乃敕令童子

汝今繼我位

復謂童子言

汝今當諦聽

今我此境界

廣大復殊異

如日月照世

富貴而自在

今我此提捨

悉當付於汝

我於此境中

不復爲所有

時諸臣僕等

忽聞是事已

來詣無垢月

咸作是白言

我尊今何故

棄捨於境界

其事知云何

願尊爲我說

無垢月答言

汝等今當知

付提捨與子

亦非無因緣

我念於往昔

囉惹名蓮華

境界甚廣大

自在而富貴

而彼於一時

亦生於一子

其年漸長大

卽害其父母

我今若不以

此提捨與子

當如彼蓮華

受無量苦惱

我常自思惟

不應生後悔

以是因緣故

我今當付彼

是時彼仙人

爲造五業者

說是因緣已

復告彼人言

汝今造五業

極重過於彼

我生悲湣心

爲汝設方便

汝可詣佛所

聽大集會法

若得聽受者

罪業皆銷滅

所有煩惱障

悉皆得無礙

以聞正法故

免墮於惡趣

若人能一心

聽大集會法

一四句偈者

獲無量福聚

滅五逆重罪

得廣大果報

一切諸蓋纏

剎那能解脫

時彼造業人

聞仙所言已

卽合掌恭敬

一心頭面禮

作如是贊言

善哉善知識

能引示於我

大集會法門

仙人說此已

時有萬二千

諸天子眾等

來詣仙人所

各恭敬合掌

頭面禮仙足

復有四俱胝

諸大龍王眾

亦來詣仙所

以頭面禮足

又有萬八千

俱胝夜叉王

來詣於仙所

亦頭面禮足

俱白如是言

善哉大仙人

深了諸佛法

善開天界門

及滅億僧祇

三塗受苦趣

稱揚大集會

微妙最上法

有殊勝功徳

能息諸重罪

若人於一偈

隨喜而聽受

乃可得名爲

深種善根者

何況更一心

生尊重恭敬

以華鬘塗香

栴檀末香等

珍寶蓋幢幡

供養此正法

自作及勸他

見聞生隨喜

所獲諸福報

廣大無有窮

善哉汝仙人

眞實具悲者

天子龍王眾

及夜叉王等

作是稱贊已

禮仙而不現

爾時普勇菩薩。於釋迦牟尼佛前。廣說蓮華藏如來稱贊大集會正法如是功徳已。合掌恭敬前白佛言。世尊。若復有人。於此正法但能合掌頂禮恭敬。所獲善利而復云何。佛言普勇。是人所獲福聚亦復無邊。譬如無熱惱池龍王所居。而彼宮殿日所不照。有五大河。池水流出無有窮盡。假使有人欲知池水一一滴數。汝謂是人而能知不。普勇白言。不也世尊。佛言。此大集會正法。所有善根廣大無比亦復如是。假使有人。欲知此法功徳限量。縱經千劫終不能盡。又復普勇。此法甚深難解難了。一切如來所共尊重。若復有人須臾聽受。卽得如是廣大利益。普勇菩薩復白佛言。世尊。彼五大河其名何等。佛言五大河者。所謂殑伽河。細多河。嚩芻河。閻牟那河。贊捺囉婆誐河。此五大河。一一各有五百小河而共圍繞。其水流注入於大海。彼五大河一一河中。而復各有一大龍王。所謂歡喜龍王。商珂龍王。嚩漢底龍王。喞怛囉西那龍王。法思惟龍王。如是等龍王。各與一千眷屬俱。於閻浮提時降甘雨。百谷苗稼皆悉滋茂。乃至山川溪壑林藪泉池。花卉果蓏枝葉根莖。雨之所及無不丰足。普勇當知。若有眾生於此正法。起不善語業而生輕謗。彼所獲罪無量無邊。又復若有眾生於此正法。發善語業而行贊嘆。彼所獲福聚亦無量無邊。是人卽能親近善友。得見如來。若得見佛。卽能銷滅一切罪障。普勇。譬如四大洲中有鐵輪王爲一洲主。威猛自在廣大快樂。復能利益一切人民。今此大集會正法亦復如是。於閻浮提中。爲諸眾生作大利益。若不得聞此正法者。是人不能成就阿耨多羅三藐三菩提。不能住菩提場處師子座轉大法輪擊大法鼓。亦復不能入涅槃界放大光明普照世間。普勇菩薩復白佛言。世尊。彼蓮華上世界。蓮華藏如來所說仙人。而能令彼造五業者得滅重罪。我實不知居何等位。願佛慈悲當爲開示。佛言普勇。彼仙人者已得不退轉地。久已成就大集會正法。普勇當知。諸佛語言甚深微妙。若有聞此正法深生信受。是卽見彼仙人。亦同見彼殑伽沙等諸佛如來殊妙色相。諸佛愛敬諸佛稱贊。常所安住諸佛三昧。而能通達如是大集會正法。佛說大集會正法經卷第三

爾時世尊。告普勇菩薩言。汝今諦聽我念過去無量無數阿僧祇劫前。值遇十二俱胝如來應供正等正覺。同名寶上我於爾時修勇施行。卽以飲食衣服殊妙莊嚴珍寶瓔珞及諸華鬘塗香等。一一供養彼等諸佛。時諸如來。皆與我授阿耨多羅三藐三菩提記。普勇。我復又念過去劫中。值遇十八俱胝如來應供正等正覺。同名寶光。我亦是時修勇施行。亦以如上諸供具等。一一供養彼等諸佛。時諸如來亦皆與我授阿耨多羅三藐三菩提記。普勇。我復又念。過去劫中。值遇二十俱胝如來應供正等正覺。同名頂生。我亦是時修勇施行。亦以如上諸供具等。一一供養彼等諸佛。時諸如來亦皆與我授阿耨多羅三藐三菩提記。普勇。我復又念。過去劫中。值遇二十俱胝如來應供正等正覺。同名飲光。我亦是時修勇施行。亦以如上諸供具等。一一俱養彼等諸佛。時諸如來亦皆與我授阿耨多羅三藐三菩提記。普勇。我復又念過去劫中。值遇十六俱胝如來應供正等正覺。同名無垢光。我亦是時修勇施行。爲大長者甚大財富。亦以如上諸供具等。一一供養彼等諸佛。時諸如來亦皆與我授阿耨多羅三藐三菩提記。普勇。我復又念過去劫中。值遇九十五俱胝如來應供正等正覺。同名能寂。我亦是時修勇施行。爲大國王能以正法治於一切。自在快樂世財無量。亦以如上諸供具等。一一供養彼等諸佛。時諸如來亦皆與我授阿耨多羅三藐三菩提記。普勇。我復又念過去劫中。值遇九十俱胝如來應供正等正覺。同名作莊嚴。我亦是時修勇施行。爲婆羅門有大寶聚。於一時中盡捨所有。辦如上等諸妙供具。一一供養彼等諸佛。時諸如來亦皆與我授阿耨多羅三藐三菩提記。普勇。我復又念過去劫中。值遇十八俱胝如來應供正等正覺。同名金仙人。我亦是時修勇施行。亦以如上諸供具等。一一供養彼等諸佛。時諸如來亦皆與我授阿耨多羅三藐三菩提記。普勇。我復又念過去劫中。值遇十三俱胝如來應供正等正覺。同名吉祥光。我亦是時修勇施行。亦以如上諸供具等。一一供養彼等諸佛。時諸如來亦皆與我授阿耨多羅三藐三菩提記。普勇。我復又念過去劫中。值遇二十五俱胝如來應供正等正覺。同名妙華。我於爾時初發信心。出家修道常行精進。於如是等諸如來所。一一恭敬承事供養。如彼阿難等無有異。時諸如來亦皆與我授阿耨多羅三藐三菩提記。普勇。我復又念過去劫中。值遇十二俱胝如來應供正等正覺。同名勝觀。我時於彼亦復出家。是時閻浮提中所有眾生悉皆大富。七寶具足快樂無礙。無一眾生受不足苦。彼諸佛等旣出於世。廣爲眾生宣說大集會正法。我時於彼諸如來所。恭敬尊重承事供養。求授阿耨多羅三藐三菩提記。時諸佛等皆不與我授記。我卽白言。諸佛世尊。我於何時當得授記。彼諸佛言。善男子。汝從是過阿僧祇劫。有佛出世號曰然燈。彼佛世尊當授汝記。我時聞是諸佛言已。修菩薩行轉復精進。卽時又過阿僧祇劫。然燈如來出現於世。我時於彼爲摩拏嚩迦名爲勝云。修諸梵行得見彼佛。生大歡喜恭敬尊重發希有心。卽持優缽羅華七莖。供養彼佛。作是願言。願我以此善根。回向阿耨多羅三藐三菩提。是時燃燈如來。於大眾中與我授記作如是言。善男子。汝於未來世過阿僧祇劫當得成佛。名釋迦牟尼。十號具足。我於爾時得授記已。於彼佛前踴身虛空。髙十二多羅樹。卻復於地一心歡喜。卽時證得無生法忍。普勇當知。我於如是無數劫中。修諸梵行種諸善根供養諸佛。皆爲圓滿諸波羅蜜故。自圓滿已。復令無數百千俱胝那庾多眾生悉皆圓滿。如是一切諸波羅蜜法。我於今日。已得成就阿耨多羅三藐三菩提。普爲眾生廣大宣說最上甚深微妙法門。若有眾生樂見諸佛。卽現佛身而爲說法。若有眾生樂見菩薩。卽現菩薩身而爲說法。若有眾生樂見緣覺。卽現緣覺身而爲說法。若有眾生樂見聲聞。卽現聲聞身而爲說法。又復若在天趣。卽現天身而爲說法。若在人趣。卽現人身而爲說法。若在龍趣。卽現龍身而爲說法。若在夜叉趣。卽現夜叉身而爲說法。若在鬼趣。卽現彼身而爲說法。隨諸趣類一切眾生彼彼色相而爲現身。以善方便爲宣妙法。使無怖畏令深信解。普勇。我今何故以諸方便。現種種身而爲說法。以諸眾生聞是法已。於勝義諦得大總持。觀諸世間起無常想。常念修行一切善法。而能究竟離諸雜染。眞實善根無所損減。我於長夜以是方便。利益安樂一切眾生。普勇。如我上說。此大集會正法。有如是功徳。於此會中有生疑者互相謂言。正法果報爲有耶爲無耶。阿耨多羅三藐三菩提爲可得耶。爲不可得耶。一切眾生爲能度耶。爲不能度耶。有作是言。如佛所說。諸法實有因能生果。果必從因。種善因者善法何失。有作是言。諸法非有果報亦無。因本自空何能有果。因果旣無妄言歸趣。普勇。一切眾生差別心行。明暗相違因果自異。彼正說者起眞實見。是卽名爲建立正法。此人福報汝今聽說。二十劫中不生北俱盧洲。二十五劫中皆生三十三天。彼天報盡乃生百千諸佛剎中。見彼諸佛聽聞正法。是人不復退轉於阿耨多羅三藐三菩提。彼邪說者起斷滅見。是卽名爲破壞正法。此人罪報汝今復聽。從此命終生大地獄受苦一劫。如是一劫而復一劫正滿八劫。一一別生一大地獄。於如是等八大地獄受大苦已。復於九千二十八劫中。尙於三惡趣。展轉復生受大苦惱。過是劫已𨿽得人身。於萬六千劫中死母胎藏。萬四千劫中舌根不具。萬二千劫中爲莽娑賓拏。萬一千劫中生便無目。普勇當知。一切眾生無有窮盡。若此界若他界。若生緣若死緣。若是處若非處。若可意若不可意。惟心造作隨業發現。或有眾生修諸善法得生天趣。或有眾生爲菩提故修諸行願。或有眾生漸得究竟無上寂滅。以是因緣。諸佛如來。爲無數百千俱胝那庾多眾生。若已發趣若未發趣。若天人龍神等說法化度。於剎那頃無有休息。爾時世尊當說法時。復有八萬四千婆羅門眾。九十千俱胝外道尼乾陀等眾。互相議言。今沙門瞿曇。居王捨城鷲峯山中。普會大眾知說何等。我等今者可共往彼相與論義。正當是時諸婆羅門外道旣相議已。乃與無數眷屬來詣佛所。是時世尊。卽於會中。放大希有淨妙光明普照大眾。時慈氏菩薩摩訶薩卽從座起。偏袒右肩右膝著地。合掌恭敬前白佛言。世尊。非無因緣而放是光。今此大眾咸欲聞知。願佛慈悲爲我等說。佛言善男子。汝今當知。今此會中有無量眾皆來集會。慈氏菩薩復白佛言。世尊。爲何等眾。若天眾耶。若人眾耶。若龍神夜叉等眾耶。佛言慈氏。如汝所言皆來集會。復有諸婆羅門外道尼乾陀等眾。來入會中與我論義。旣調伏已。我卽當爲如應說法。彼八萬四千婆羅門。九十千俱胝外道尼乾陀等眾。皆發阿耨多羅三藐三菩提心。慈氏。復有萬八千俱胝龍王眾。來入會中聞我說法已。亦皆發阿耨多羅三藐三菩提心。復有六萬俱胝淨光天子眾。三萬二千俱胝諸天魔眾。萬二千俱胝阿修羅眾。如是等皆來入會聽受正法。復有諸大國王。所謂歡喜王。妙喜王。最上喜王。人仙王。淨軍王。梵音王。善現王。愛軍王。喜軍王。妙色王。勝軍王。增長王。如是等五百大國王。各與千俱胝眷屬俱。皆來入會聽受正法。一一皆住堅固阿耨多羅三藐三菩提心。慈氏。以是因緣放此光明。

爾時慈氏菩薩。聞佛說是大眾集會。於天人非人等中。有發阿耨多羅三藐三菩提心者。有聞正法生信受者。生大歡喜禮佛足已右繞三匝。卽於會中隱身不現。是時諸婆羅門外道尼乾陀左囉迦波哩沒囉惹迦。若天若龍。乃至五百大國王等。到佛所已隨自修敬各坐一面。

爾時東方有三萬俱胝大菩薩眾。東南方亦復如是。南方有五萬俱胝大菩薩眾。西南方亦復如是。西方有六萬俱胝大菩薩眾。西北方亦復如是。北方有八萬俱胝大菩薩眾。東北方亦復如是。上方有十萬俱胝大菩薩眾。下方有九萬俱胝大菩薩眾。如是等十方諸大菩薩眾。一一皆已圓滿十地。隨方而來入佛會中。到佛所已各各頭面。禮世尊足退坐一面。

爾時世尊。告普勇菩薩言。普勇。汝今復往十方世界。宣示諸菩薩眾。作如是言。如來今日當爲眾生宣說大集會正法。令彼十方一切菩薩合掌頂禮生隨喜心。

爾時普勇菩薩承佛聖旨。卽以頭面禮世尊足右繞三匝。忽於會中隱身不現。徧往十方世界。隨一一方發大音聲。作是唱言。今娑婆世界釋迦牟尼如來。當爲眾生宣說大集會正法。如是三復皆唱是言。今娑婆世界釋迦牟尼如來。當爲眾生宣說大集會正法。是時十方諸佛及諸菩薩。皆聞是言各各稱贊。善哉善哉。釋迦牟尼如來。能與眾生利益安樂。及贊普勇菩薩。能於十方世界宣揚佛事。

爾時普勇菩薩。徧於十方世界。宣示諸大菩薩已。一彈指頃還復此土住立佛前。禮世尊足退坐一面。是時四方有四風神王來入會中。盡王捨城所有境界過百由旬。悉令淸淨無諸塵穢。帝釋天主持金剛杵來入會中。諸魔外道懾然而視十方世界。於虛空中布大香雲降大香雨。沈水栴檀不可爲諭。又復雨眾天華。所謂優缽羅華俱母那華。奔拏利迦華等。種種妙華。住於空中變成傘蓋。又於佛上變作八萬四千樓閣。一一皆是七寶所成。眾彩雜飾殊妙莊嚴。又於空中現大寶座無量無邊。一一座上悉皆有佛。現爲眾生宣說妙法。時彼三千大千世界六種震動。

爾時普勇菩薩摩訶薩。合掌恭敬前白佛言。世尊。以何因緣於虛空中。現斯瑞相甚爲希有。而彼大地忽然震動。願佛慈悲當爲宣說。

佛言普勇。今此會中十方諸大菩薩。及天人龍神等皆悉來集。我今當爲宣說正法。又復爲諸外道。破彼邪心令歸正見。以是因緣故現斯瑞。普勇當知。諸凡夫類𨿽得值遇如來應供正等正覺出現世間。不能於佛殊妙色相。起尊重心生難遭想。設得聞佛宣說正法。不能依法修行。復生取相起我慢心。暫得聽聞妄生多解。而復起於易所得想。疑惑不信作如是言。如佛所說若契經若祇夜。我昔不聞知何所說。我今不能聽受記念。我於諸法悉自了知。此人以是迷惑心故。恣己愚癡違背佛法作罪業因。自造經書撰集義理。於世間中而爲正說作如是言。我所造集是巧便智。轉勸他人使令修習。𨿽復以己所造經書勸人修習。設使種種方便。終不能令一補特伽羅而獲利樂。於多生中自壞其身。業因緣故臨命終時受大苦惱。普勇。此諸外道起迷惑心。生不正見不能解脫。如彼初生飛禽未生翅羽其何能飛。說能飛者是爲虛誑。此外道輩若不回心歸佛正法。其何能得究竟無上淸淨涅盤。彼常自計爲涅盤者亦爲虛誑。何以故。此外道輩造不正因起戒禁取。破壞自身斷滅正法。堅著我見無由解脫。設得人身尙非勝報。云何實得淸淨涅盤。於其自身猶未能知。本何所來當何所往。生滅唐捐受諸苦惱。增長惡趣無有休息。我觀是輩深可悲湣。

爾時世尊作是說已。告諸外道尼乾陀等言。汝等當知。閻浮提中有大珍寶。無能護者隨意當用。我所宣說是大法聚。諸有求者無所吝惜。汝等若有疑惑及所希求當恣汝問。如來大悲一一爲汝分別開示。

爾時諸外道尼乾陀等各從座起。合掌向佛作是問言。世尊。佛於長夜度諸眾生令出輪回。云何眾生生滅相續無有間斷。我於是事不能了知。願佛宣說。

爾時世尊卽於會中。告藥王軍菩薩言。今此會中諸外道輩。以我大法光明威神照故漸能開解。被精進鎧息疑惑心。能以此義問佛世尊。藥王軍。一切生者略有二種。一者久生。二者初生。譬如有人富貴自在。忽於一時以水沐髮。復以鮮潔上妙衣服。而爲嚴飾乃出其捨。時有貧人見已欣樂。卽自還家亦沐其發。復以故衣洗濯令淨。是人𨿽復多汲其水。濯彼故衣徒使疲勞。終不能令服飾新好。一切生中。若久生者同彼貧人。濯其故服終不能淨。若初生者如彼富人。衣新好衣未生塵垢。

爾時諸婆羅門外道尼乾陀等。聞佛作是說已卽白佛言。何者初生。何者久生。佛言彼六趣中相續展轉。受苦眾生名爲久生。何以故。此等眾生於六趣中。不生厭離不求解脫。時諸婆羅門外道等。復白佛言。世尊。如佛所說。久生眾生於輪回中。受諸苦惱不能解脫。初生眾生願佛顯示。作是言已。爾時忽有九十四千俱胝摩拏嚩迦。來入會中。於世尊前不伸禮敬。復無所問默然而住。是時藥王軍菩薩。見是事已卽白佛言。世尊。何因緣故。今此輩等來入佛會。而不禮敬復無所問。其事云何。佛言藥王軍。此諸摩拏嚩迦是初生者。於佛世尊未有所問。是時彼諸摩拏嚩迦。卽作是言。世尊。我等是初生者。佛言。如是如是。汝等初生如日初出。光明普照徧於一切。無量眾生所共瞻睹。汝等久於佛道心已成熟。諸菩薩法昔已通達。𨿽名初生而久修習。是時九十四千俱胝初生摩拏嚩迦。卽各踴身虛空從空中下。一一皆得圓滿十地。

爾時藥王軍菩薩。合掌恭敬生希有心。前白佛言。世尊。此等眾生得大善利。久已盡彼輪回苦惱具大精進。是名初生。今日見佛於剎那間卽得解脫。是時諸婆羅門外道尼乾陀等眾中有諸盲者。以聞法故忽見光明。各得觀佛殊妙色相。見佛相已咸作是言。如來應供正等正覺。是最勝師我等歸依。卽起合掌生淨信心。俱白佛言。我等今者得見世尊。佛言。汝等應當重復審諦。觀佛如來殊善色相。汝等當知。汝等今者。諸善根力已成熟故得見世尊。又得聽聞大集會法。是時諸盲外道。得是利已生大歡喜。各各皆發阿耨多羅三藐三菩提心。

爾時會中諸婆羅門外道尼乾陀等。聞佛說法。亦皆發阿耨多羅三藐三菩提心。證得無生法忍。悉皆圓滿十地。卽時又成大菩薩眾。乃各踴身虛空髙七多羅樹。於其空中各現種種神通變化。及化種種華鬘瓔珞。傘蓋幢幡七寶樓閣等。住於佛上而爲供養。各作是念。今我此身從佛智生。從正法生。一切如來是眞歸處。作是念已從空而下。禮世尊足退住一面。

是時會中有無數百千天子。見是事已。卽說伽陀。

我佛大沙門

得最上善利

於一切世間

最尊無與等

三摩地願力

皆悉已具足

一切勝義法

無餘不知者

一切眾生類

無始輪回苦

佛善巧方便

普令得解脫

婆羅門外道

咸得大利樂佛說大集會正法經卷第四

爾時藥王軍菩薩摩訶薩從座而起。益加恭敬。膝輪著地禮世尊足。禮已合掌前白佛言。世尊。以何因緣。此諸菩薩能於空中現諸神變。於如來前現諸色像。佛言諦聽。藥王軍。此諸善男子。已得一切如來共所攝受。不久卽成阿耨多羅三藐三菩提。處大法座轉妙法輪。以法光明普照羣品。以是因緣能爲變化。

是時藥王軍菩薩復白佛言。如佛世尊於長夜中。度脫三界一切眾生其數甚多。云何是等無有窮盡。佛言。善哉善哉。藥王軍。譬如有人以諸穀麥而爲種蒔。各各分別而無間雜。其後依時彼諸種子皆悉成熟。是人卽時次第而收。若穀若麥亦無間雜。如是展轉收已復種。種已復收無有窮盡。藥王軍。此諸眾生亦復如是。業因緣故布諸種子。若善若惡無有間雜。後時成熟受諸果報亦無間雜。如是展轉生已復生亦無窮盡。

藥王軍。諸有修習菩薩行者。能布一切善法種子。一一成熟。旣成熟已卽能出生一切善法。善法生已生大歡喜愛樂佛法。彼善法種𨿽經多劫終無能壞。藥王軍。當知是名初發心菩薩。而彼所得一切善法。聚集了知轉倍增勝。𨿽復夢有所見。而能離諸怖畏。何以故。一切業障悉得淸淨。不造惡法離諸苦惱。惡境現前而不能動。若於夢中見大火聚光焰熾盛。菩薩見已不生怖畏。何以故。諸煩惱薪爲智慧火之所焚燒。無能亂故。又於夢中若見大水。而不淸潔徹底濁穢。菩薩見已亦不生怖。何以故。已盡一切所作業故。如牛撤軛而得自在。又於夢中持以利刀。自斷其頭復斷他頭。菩薩爾時亦不生怖。何以故。貪嗔癡法諸煩惱中而爲根本。菩薩已斷無所懼故。藥王軍。彼初發心菩薩於六趣輪回已得解脫。而復於中隨順受生。皆是菩薩以方便力。示現化度一切眾生。而實菩薩常生諸佛淸淨剎中。一切如來所共攝受。

藥王軍。汝今當知。於後末世若有眾生。能發回向菩提心者。是卽安住一切佛智。得見諸佛圓滿善法。永不復生諸疑惑心。藥王軍。我於無數百千那庾多劫。勤行苦行修諸善法。於一切法覺了自性。卽得成就阿耨多羅三藐三菩提。旣圓滿已復以方便善巧智慧廣說諸法。令諸眾生得生諸佛淸淨剎中受勝妙樂。而能了知諸滅道法。了知勝妙諸根本法。了知勝妙善處法。了知勝妙神通法。了知勝妙善處寂滅法。藥王軍。所言滅者其義云何。藥王軍菩薩言。世尊。所謂法處。佛言。法處者何。藥王軍菩薩言。其法處者。所謂精進持戒二法。若已發起。若未發起。戒行具足。是名法藏。世尊。諸法從是法藏所生。佛言。善哉善哉。藥王軍。於如來前能答是義。藥王軍菩薩復白佛言。世尊。諸佛如來以何義故出現世間。佛言藥王軍。諸佛出世。爲欲令諸眾生持戒多聞得具足故。令悉了知勝妙樂處故。令於一切勝妙法門通達趣入故。入是法門已卽能廣修一切善法。以方便力增長善根。於世出世最勝妙法皆悉通達。藥王軍菩薩白佛言。世尊。云何名出世法。佛言藥王軍。出世法者所謂涅槃法。若了諸法自性。是卽了知涅槃勝法。彼諸法者卽正法蘊。若於是法如實而知。如實而證。於出世法中是爲第一。藥王軍。諸異生類。於佛世尊深妙法中。自不生信趣向修習。亦復不能轉勸他人。此等異生身壞命終。而無善法爲所依怙。藥王軍。汝今諦聽。我念往昔有一商人。爲求利故借千兩金。欲往他國而爲貿易。其人父母以愛念故謂其子言。此等金寶非己所有。若自持往或時散失苦惱倍增後悔何益。是時其子反生恚恨不聽是言。卽負此金便往他國。旣至彼已時分未久。其所負金皆已散壞。復無所得漸不能住。卽便追悔生大苦惱。其人後時𨿽復還國不自歸舍。以苦惱心生大疾病。時彼父母知子𨿽還不便歸舍。又聞金寶皆已散壞。憂愁迷悶竊相謂言。此非我子是大惡友。破壞我族悉使貧匱。復致他怨何所依賴。我等今者作何方便得免斯苦。是時父母以憂苦故。厭己身命欲自殞滅。時彼商人旣聞父母憂惱如此。卽便還家向彼父母哽然而住。父母忽見其子。頓失前怒卽同謂言。我子何能受斯病苦。我聞是事恐汝命終。汝今旣來寬我憂慮。時彼商人告父母言。我身與心苦惱如是。支節痛逼命將不救。何以故。我於今時眼不欲視。耳不欲聞。心識迷悶眾苦所集。設使父母如何救護。父母告言。我子於此勿生怖畏。汝命未盡我皆救汝。汝今苦惱必是虐疾。心識迷亂妄有所見。時子答言。我非虐疾亦無所見。諸可愛境皆不現前。惟見死苦大可怖事。定趣命終無能救者。父母告言。我子所苦。多是天神所持。世間諸有被執持者。皆詣天祠以求救護。若如是者方得脫免。子言可爾。是時父母持以妙香卽詣天祠。旣至彼已告守門者。引至天前焚香啟願祈求悔謝。時守門者謂父母言。汝若欲子病得脫免。天神歡喜。當設祭祀必獲如意其所祭物。法應當須斷一人命。及一缽戌方名爲祭。是時父母聞彼言已共相謂言。我今若不祀彼天神。我子何由得免斯苦。然我今者家復窮困。何能辦彼祭所須物。宜共還家作諸方計。旣相議已卽便還家。盡其家中一切所有。而爲貿易得一缽戌。復共出捨詣一富人作是告言。我今求貸黃金少分。當期十日卽便歸還。若違是言過十日者。我皆以身爲君婢僕。作是言已富人卽與。時彼父母旣得金已不復還家。卽持是金而得一人。其所鬻人不知何作。卽隨其主詣彼天祠。至天祠已謂守門者言。我等今者持所祭物來祀天神。守門者言。汝當隨意。時彼父母於天神前焚香啟願作如是言。願我此子病苦得免。天神歡喜。言已卽時以所祭人及彼缽戌。自手斷命而爲祭祀。其所祭人當斷命時。旣被持縛無所能避。惟念諸佛一稱是言。那謨沒馱耶。言已命斷時彼天神受其祭已誑父母言。汝子所疾是我所執。我今放捨令子得脫。是時父母聞其言已。歡喜踴躍拜謝而出。父母相慶互相謂言。我子從今旣得病愈。又復決定而得長命。我等今者𨿽復無金。可還富人當如本言。爲彼婢僕而無所恨。是時父母方共言議。未及還家忽逢人告。子命已盡。時彼父母一聞是言。生大苦惱俱死躄地。佛言藥王軍。我觀世間愚癡異生惑業所纏。不善知識共相集會。互爲衰損亦復如是。此等異生身壞命終墮於惡趣。受大苦惱無能救護。

藥王軍菩薩白佛言。世尊。如佛所說祀天神者。此等異生死墮何處。佛言藥王軍。止不須問。藥王軍復白佛言。世尊。我等眾中有樂聞者願佛爲說。佛言藥王軍。汝今當知。時彼父母旣命終已。俱墮眾合地獄受大苦惱。時彼子者墮炎熱地獄中受大苦惱。彼天祠中爲守門者。以導引故見作隨喜。命終已後墮阿鼻地獄受大苦惱。藥王軍復白佛言。世尊。彼所祭人當生何處。佛言藥王軍。此人命終生三十三天。六十劫中受勝妙樂。藥王軍復白佛言。世尊。此人以何因緣得生於彼。佛言藥王軍。此人臨命終時。純善相應發淨信心。歸依如來一稱那謨沒馱耶故。是人卽爲深種善根。又復於八十劫中得宿命智。在在所生離諸煩惱息一切苦。

爾時藥王軍菩薩前白佛言。世尊。諸有眾生。樂欲趣證涅盤法者。當修何行。佛言藥王軍。當修精進行勇猛堅固。藥王軍言。云何名精進行。又於何處而能發起。佛言。精進行者。於諸果法而不懈退。是名精進行。精進處者。所謂預流果名精進處。一來果名精進處。不還果名精進處。阿羅漢果名精進處。緣覺果緣覺智果名精進處。菩薩果菩薩智果名精進處。藥王軍。諸修菩提者。於如是等處。而能發起廣大精進。

爾時佛告藥王軍菩薩言。我念往昔。於一時中有一摩拏嚩迦。於平實地才種一樹。卽生芽莖枝葉華果光潤可愛。其樹盤根廣一由旬。於少時間悉皆具足。次復有一摩拏嚩迦。寄前樹側亦種一樹根才置地。忽爲大風之所偃拔。芽莖枝葉尙不能生。況復華果而能成就。彼次種樹人見是事已。卽移其樹欲種他處。是時先種樹人作如是言。云何於我平實地上而致破壞。彼次種樹人言。我今自爲移所種樹。非特破壞汝平實地。如是往來互相諍競。是時有人潛告於王。王旣聞已敕令往捉。使者奉命奔至於彼。時二諍人各大驚怖。使者執持來至王所。是時王問彼二人言。汝等何故互相諍競。先種樹人具如實說。次種樹者作如是言。大王當知。我爲自無地土種植。暫於此人借地種樹。我所種者爲風所拔根不能固。至於芽莖枝葉華果皆不能生。此人種樹於少時間卽生芽莖。枝葉華果悉皆具足。又復盤根一由旬量。我見是事內自羞愧。卽移其樹欲種他處。彼獲如意而復生嗔。以是緣故共相諍競。願王察我無賜罪罰。時王卽敕召集臣寮。是時諸臣寮等有三十俱胝。聞王有命齊至王所。俱白王言。有何宣令。王言。汝等當知。今我國中適聞一事甚爲希有。此有一人才種一樹。於少時間卽生芽莖。枝葉華果悉皆具足。又復盤根一由旬量。汝等頗曾見是事不。如我所見諸有樹木。開華結果極甚疾者。亦半月分。或一月分。今此樹者昔未聞見。汝等云何。是時臣寮中。有一人前白王言。我於是事亦未決定如實可信。如王所說我亦生疑。願王更召此種樹人。審諦而問知其實不。王卽宣召先種樹人而復問言。汝所種樹於少時間開華等事當如實不。汝若虛妄我必罪汝。時彼人言。王如父母能生於我。我今對王何敢虛妄。願王無疑是事誠實。王言。我昔未聞況復能見。我於是事如何生信。是時彼人復白王言。大王若或不信。願王詣彼親自觀察。時王卽與三十俱胝臣寮同詣樹所。旣至彼已卽見其樹枝葉滋茂果實繁多。見已生信嘆其希有。王時於彼亦種一樹。亦不卽生芽莖枝葉況復華果。王旣見已慚對臣寮。生大嗔恚卽敕令伐。彼先種樹諸力士等。咸遵王命持斧競伐伐一樹時有十二樹同時復生。七寶莊嚴廣大殊妙。時王見已轉復生嗔。又敕令伐如是等樹。時諸力士又共持斧伐十二樹。伐此樹時是處復有二十四樹同時還生。彼一一樹枝葉華果轉復繁茂。又復皆有一命啄鳥遊戲其上。眾色嚴身音聲淸妙。時王見已復甚嗔恚。自索一斧欲斷一樹。斧所及處甘露流溢。時王見已便生信悔。敕令召彼先種樹人。是時此人先被持縛。今方得解奔詣王所。王復問言。汝何緣故始種一樹。卽生芽莖枝葉華果。我令伐已生十二樹。七寶莊嚴廣大無比。如是又伐卽復又生轉倍於前。異鳥奇音甚爲希有。我亦種樹不卽能生。況復華果莊嚴等事。是義云何汝當實說。彼人答言。大王。是我福徳力之所致故。如是又言。大王。是我福徳力之所致故。時諸臣寮聞是語已。皆大嗔怒咸作是念。如何此人對王自矜我福徳力。卽共責彼而作。是言。汝愚癡人如何對王自矜福徳。若如是者汝莫勝王或與王等。爾時彼人向諸臣寮。稽首恭敬說是伽陀。

我不樂王位

廣集諸財寶

久發最勝願

成佛二足尊

我至涅盤界

而不住寂滅

以方便願力

出現於世間

說法度眾生

咸令至彼岸

離縛而自在

得最上安樂

我以宿業故

今被王持縛

勝願力旣然

我業盡銷滅

爾時復有二十四俱胝金啄鳥。飛於空中出淸妙聲奏諸音樂。是時復有三萬二千妙寶樓閣同時出現。一一樓閣其量髙廣二十五由旬。彼樓閣間一一別有二十五俱胝金啄鳥。翔集其上說是伽陀。

大王何故起惡心

伐彼可愛卽生樹

佛神力故剎那間

二六倍等復生長

王以我心亦種樹

不生芽莖及華果

見如是事信不生

徒增煩惱起嗔恚

王善力故後生信

當來定獲最勝果

爾時王言。空中聲者是大賢善。我本何心故生破壞。我今已信深自悔責。時王又聞空中作如是言。大王。彼先種樹者。卽當成佛出現世間爲天人尊。王卽仰問空中賢者。彼次種樹人。以何緣故種樹不生。空中答言。大王當知。此人廣造罪業無少善根。以是緣故一切破壞。爾時彼王以善根力久成熟故。得見如是希有事已。又聞空中如是言等。發起增上最勝善心。是時卽得安住十地平等善法。彼三十俱胝臣寮。亦以善根成熟力故。亦復安住彼十地法。

爾時藥王軍菩薩。聞佛世尊作是說已。生大歡喜嘆未曾有。合掌恭敬前白佛言。世尊。昔時王等以何緣故。卽得安住彼十地法。佛言藥王軍。彼王與臣。諸佛如來久已授記。皆得成佛。藥王軍當知。彼所種樹皆是諸佛神力所現。我於今日復現是事。與彼昔時等無有異。

爾時世尊於眾會中。從其面門放大希有八萬四千淨妙光明。彼一一光各有無數百千種色。所謂靑黃赤白紅紫碧綠。如是等種種色光。普照無邊諸世界已。其光旋還右繞佛身。復從世尊頂門而入。

爾時藥王軍菩薩。合掌恭敬禮世尊足。而白佛言。世尊。何因緣故。放是希有廣大光明普照世界。若無因緣。如來應供正等正覺不放光明。願佛慈悲略爲宣說。

佛言藥王軍。汝今見彼隨方來者。諸世界中無數人眾。咸來集此大眾會不。藥王軍言。不也世尊。我今不見。佛言。汝當審諦重復觀察。

爾時藥王軍菩薩承佛聖旨。四方上下皆悉觀察。卽於東方見一大樹殊妙莊嚴。其量髙廣七千由旬。有二萬五千俱胝人眾。周匝圍繞入佛會中。於佛世尊不伸問訊亦無所說。寂然無聲住佛一面。南西北方上下方等亦復如是。爾時藥王軍菩薩見是事已。前白佛言。世尊。我有少疑欲伸請問。願佛世尊爲分別說。佛言藥王軍。汝今有疑恣汝所問。我當爲汝一一開示。是時藥王軍菩薩復白佛言。世尊。今此四方上下世界。一一大樹有諸人眾。周匝圍繞來入會中。寂無言說各住一面。何因緣故其事如是。佛言藥王軍。汝今欲知其事因緣。自可往彼隨方世界一一親問彼佛世尊。必當爲汝如實宣說。藥王軍菩薩白佛言。世尊。我承佛旨今當自往隨方世界問彼世尊。然我以何神力而能往彼。佛言。汝當以自神力往諸世界。吾復爲汝神力加被。藥王軍菩薩卽於會中。繞佛三匝已隱身不現。從是東方過九十六俱胝世界。到一世界名爲月燈。彼有佛名月上境界。十號具足。有八十俱胝大菩薩眾圍繞說法。藥王軍菩薩旣到彼已。卽時頭面禮彼佛足。合掌恭敬而白彼佛言。世尊。我於娑婆世界釋迦牟尼佛所。見此東方。有一大樹殊妙莊嚴。其量髙廣七千由旬。有二萬五千俱胝人眾。周匝圍繞來入佛會。南西北方上下方等亦復如是。我不能知是事因緣。化主釋迦牟尼佛。遣我來此自問其故。惟願世尊爲決所疑。

爾時月上境界如來告藥王軍菩薩言。善男子。彼佛會中所來大樹廣大殊勝。能於彼方施作佛事。彼諸人眾從樹所生。爲顯諸佛神通力故。

藥王軍菩薩復白彼佛言。世尊。是事希有我昔未聞。況復能見。又復世尊。今此會中無數人眾住世尊前。周匝圍繞無空隙處。此諸人眾僅容其身。皆不能見彼二手臂。是事云何願佛爲說。彼佛言。善男子。此諸人眾若行若住。或復屈伸皆悉無礙。藥王軍菩薩復白彼佛言。世尊。我所未了是義云何。彼佛言。善男子。汝今樂見此諸人眾伸其臂不。藥王軍菩薩言。我今樂見願佛顯示。爾時月上境界如來。卽於會中舒金色臂普示大眾。是時在會百千俱胝人眾。卽各一時亦舒一臂。一一皆雨無數百千種香。所謂塗香末香等供養於佛。是時彼佛告藥王軍菩薩言。善男子。汝今見此人眾各舒一臂雨眾妙香供養世尊如是事不。答言已見。彼佛言。善男子。汝今當知。此諸百千俱胝人眾。皆是化生如夢所見。

爾時藥王軍菩薩見是事已。卽白彼佛言。世尊。此諸人眾於須臾間各舒一臂。尙能雨彼無數妙香。何況盡令舒其二臂。雨是香等倍復甚多。彼佛言。如是如是。善男子。如此等類皆是如來神力所化不可限量。諸眾生界亦復如是。若生若滅如夢如幻。一切有爲皆無實法。藥王軍菩薩復白彼佛言。世尊。諸眾生類有初生者。有久生者。彼佛言如是。藥王軍菩薩言。不知何者是名初生。又復何者得名久生。彼佛言。今此會中百千俱胝人眾。適舒一臂各雨香者是爲久生。彼娑婆世界釋迦牟尼佛所。從樹生者是爲初生。藥王軍菩薩重白彼佛言。世尊。我今於此而欲復見彼初生者。願佛顯示。

爾時月上境界如來卽時復舒右臂。是時四方有百千俱胝人眾。上方下方亦各有二十五俱胝人眾。同時而來入佛會中。亦復於佛不伸問訊亦無所說。寂然無聲住佛一面。是時藥王軍菩薩前白彼佛言。世尊。云何是等無數人眾。於剎那間來入佛會。亦各寂然住佛一面。彼佛言。善男子。此諸人眾是初生者。不知生法。不知滅法。亦復不知老病死憂悲。愛別離。怨憎會等如是諸法。亦復不知苦及苦受不從苦生。於一切法非所修習。非所了知。云何於今能有所說。是故各各寂然而住。藥王軍菩薩復白彼佛言。世尊。如佛所說。此諸人眾是初生者。不知此等從何所來。於一切法皆不能知。彼佛言。善男子。此等眾生非業報生。非諸功巧所能造作。亦不由彼父母緣生。不從諸受相應所生。亦非過去業因緣生。亦不思念苦受等想。生已無住從如是來故無所說。乃於諸法不能了知。亦復不生我我所想。藥王軍菩薩復白彼佛言。世尊。此旣名爲初生者。爲從何生。復從何滅。彼佛言。善男子。如佛所生彼如是生。如佛所滅彼如是滅。善男子。譬如有人違背王法。爲王系閉久處牢獄。而彼獄中極甚黑闇。不爲日光所能照燭。受大苦毒多生驚怖。是時其獄忽爲火焚。四面熾然人皆驚喚。彼所系人尙未能出。時王聞已卽遣力士。作諸方便令救。是人旣得離彼獄火難已。而見於王王言赦汝。自今已往莫復更作如是罪犯。若更作者爲彼系縛無有出期。善男子。如來亦復如是。已斷貪嗔癡等一切煩惱。圓滿一切出世善法。又能息除一切病苦。復以種種大悲方便。於六趣中救度一切受苦眾生。一一皆令離諸纏縛。如彼日光破諸冥闇。滅諸罪垢生善作意。善男子。若久生。若初生。一切眾生皆令解脫。是時彼佛說是法時。空中有聲說是伽陀。

如來大悲者

處淸淨剎中

從善法種生

因果無所失

佛境界淸淨

開微妙法門

以大悲方便

度諸眾生類

次第而開導

皆令至涅槃

常寂靜世間

諸所作無染

自從無始劫

若久生初生

三界六道中

無數眾生聚

佛悲願力故

咸歸解脫門

若世出世間

普得大利樂

爾時月上境界如來卽於會中放大希有淨妙光明。於其光中出廣大聲普震十方。復於聲中出如是言。善哉諸佛神通力。善哉妙法功徳力。善哉和合大集會。種種神變不思議。善哉宣說妙法門。一切眾生得利樂。

爾時藥王軍菩薩見大光明。又聞空中作如是聲。稱揚贊嘆合掌恭敬。禮彼佛足前白佛言。世尊。何因緣故放是光明。彼佛言。善男子。汝今見此會中諸初生者不。答言已見。彼佛言。善男子。此諸人眾根緣成熟。卽於是日聞我說法。一一皆當圓滿十地。

爾時藥王軍菩薩卽從座起。踴身虛空髙八萬由旬。是時復有八萬俱胝天人。於虛空中雨諸妙華供養彼佛。時諸初生者。各各恭敬頂禮世尊。是時十方有諸菩薩。乃至一切龍神夜叉等又悉雲集。時藥王軍菩薩於虛空中合掌。一心而向彼佛說是伽陀。

善哉佛神力

放光出大聲

三千世界中

無有不聞者

三十二地獄

受苦諸眾生

得聞是音聲

苦惱皆停息

三界諸天眾

亦聞是音聲

各起恭敬心

歡喜而稱贊

三千大千界

普聞廣大聲

以佛大神通

皆六種震動

三萬俱胝數

大海諸龍王

聞是大音聲

皆來至佛會

三萬俱胝數

諸囉剎娑王

聞是大音聲

皆來至佛會

二萬五千數

俱胝必隸多

聞是大音聲

皆來至佛會

毗沙門宮內

無數諸夜叉

聞是大音聲

皆來至佛會

十方諸世界

有百千俱胝

菩薩以神通

皆來至佛會

月上境界佛

爲初生眾生

欲說妙法門

是故皆雲集

爾時藥王軍菩薩。說是伽陀已。從空而下住立佛前。合掌恭敬白彼佛言。世尊。今此會中諸來菩薩。乃至一切龍王鬼神皆已來集。各各樂欲聽佛說法。今正是時願佛爲說。彼佛言。善男子。汝今當知。此初生眾已得遠離一切罪業。梵行具足得大總持。一切善法皆已圓滿。我今爲彼說大法蘊時藥王軍菩薩復白彼佛言。世尊。此諸大眾渴仰欲聞。願佛爲說。佛說大集會正法經卷第五

爾時月上境界如來。告藥王軍菩薩言。汝等當知。一切眾生有身皆苦。生老病死憂惱悲痛。怨憎會。愛別離。所欲不成就。如是等法悉皆是苦。逼迫眾生不能解脫。此一切苦甚可怖畏。而諸眾生於是苦義不聞不知。爾時會中諸初生者。聞佛說是諸苦法名。卽皆合掌前白佛言。世尊。我等樂聞此諸苦義願佛爲說。佛言。諸善男子。非惟汝等樂聞。一切眾生皆亦如是。諸初生者復白佛言。世尊。所言死者其義云何。佛言。諸善男子。所謂識滅身壞故名爲死。一切眾生命欲終時。有三種風而來破壞。所謂滅識風。動轉識風。起識風。此三種風。眾生命欲盡時。令識散滅動轉攺易。諸初生者言。世尊彼滅識風。云何能令眾生識滅身壞。佛言。彼滅識風復有三種。所謂刀鍼大力。由是三種能滅其識。識旣滅已身卽破壞。諸初生者言。世尊。云何名身。佛言。身者所謂如幻如焰。又如重擔。復如涎洟腐爛等物。諸無智者不能覺了。生爲大苦由生發起。緣法聚集命根連持。而無其實非愛相應。如是等法假名爲身。諸初生者言。世尊。云何名命。復何名滅。佛言。識所連持是名爲命。業報衰謝識法離散。命根斷絕身分破壞故名爲滅。諸善男子。我今復爲汝說身分所有。當知人身諸分筋脈有一俱胝數。有八萬四千毛孔。有千二百身分支節。有三百八身骨。此等共成人身。復有八萬四千族虫。如是生類同依人身。於人身中晝夜﹝口

﹝一／巾﹞食。而復諸虫互相食啖諸苦隨生。如是八萬四千族虫。其中有二大者。於七晝夜互相交斗。至第七日彼一虫死。又復一虫而共交斗。一虫死已一虫復生。如是展轉。乃至人命斷時。此諸虫類一切壞滅無所依止。諸異生類不能覺了。內外苦法相續生滅。老病死法皆不能怖。若順若違互相交斗。如身二虫苦惱隨生而不覺了。身壞命終都無所有。諸善男子。有一異生命將不久。有善知識來爲安慰問其人言。汝現生中叵曾知見生老病死諸艱苦不。彼人答言。我曾知見。善知識言。汝今旣自知見如是等苦。何不生厭起增勝心。於二世中種少善根。斷諸惡法修諸正行。若能如是舍此報已。生他勝處離諸怖畏。以其善法爲所依怙。況復世間諸有苦法。一一分明盡可觀察。汝豈不聞。大地若擊能發大聲。善法若作有大勝力。是故於諸如來淸淨剎中種諸善法。所謂以其華鬘塗香飲食衣服臥具醫藥。供養如來及諸苾芻苾芻尼優婆塞優婆夷淸淨四眾。如是供養是爲於佛剎中種諸善種。當能出生一切善果。汝今於此遇大法王出現世間。若不種諸善根而無所益。時善知識爲彼異生說伽陀曰。

如來出世間

擊廣大法鼓

開微妙法門

令一切趣入

廣度諸眾生

歸涅盤寂滅

汝今見是事

何不起精進

爾時彼人亦說伽陀。答善知識言。

若愚癡無智

復會遇惡友

廣造染法因

謂貪欲等事

起我見增盛

破和合僧伽

毀壞於塔寺

不深信三寶

但造眾惡業

不作善因緣

於一切時中

常生諸過失

惱亂於父母

不生孝敬心

出非法語言

輕謗諸賢善

造此惡因故

必墮地獄中

自受苦惱身

無能救護者

可畏與眾合

炎熱及阿鼻

如是諸獄中

展轉受諸苦

從是大獄出

復入小獄中

謂刀兵蓮華

受苦而相續

如是大小獄

有無數眾生

隨自業因緣

輕重而受報

或百劫千劫

或復更長時

惡業繩所纏

無由能解脫

彼刀兵地獄

縱廣百由旬

不見彼獄門

惟諸受苦者

百千俱胝數

劍樹與刀山

驅彼罪人登

身分皆斷壞

暫時𨿽死滅

復被業風吹

卽時還復生

而受諸苦惱

地獄無邊際

眾生亦無窮

以惡業因緣

相續不間斷

我造諸惡業

定墮彼趣中

善知識今時

聽說所造業

我曾起貪心

廣造於捨宅

彩畫復雕鏤

金寶以莊嚴

復置諸園林

倉庫及產業

畜牛馬生類

皆以爲資具

父母及眷屬

內外數甚多

奴婢與妓人

其數無有限

常令於晝夜

動種種歌音

但縱己樂心

不念於他苦

恃彼不富貴

作種種莊嚴

凡所受用物

悉金銀珍寶

以香水澡沐

復塗諸妙香

龍腦與栴檀

及彼麝香等

香水澡沐已

次第而嚴身

手釧及指環

皆用珍寶作

以眞珠瓔珞

而爲項莊嚴

最上好眞金

復爲耳璫等

身分莊嚴已

頂戴諸妙華

蘇摩那瞻波

及諸異香者

復著妙好衣

謂最上細氎

鮮白復淸潔

皆妙香所薰

飲食最上味

甘美復馨香

侍者供所須

暫無饑渴想

地敷好茵蓐

履踐而遊行

左右有侍人

自在復尊貴

如是廣嚴飾

而愛樂其身

常保惜護持

不生破壞想

旣富樂具足

余復無所思

恣其染欲心

造不善過失

眼貪於色境

諸根亦復然

彼爲過失因

自不能覺了

見聞覺知處

諸煩惱隨生

於順違境中

起貪嗔癡法

柔軟等諸觸

觸身心起愛

彼愛想旣生

諸罪業皆作

我曾於一時

無故害有情

以箭射鹿身

令彼命斷滅

但取其肉食

不念後世中

果報自當受

誰人能代者

我愚癡無智

但資養其身

一日死苦來

識滅身破壞

惟集諸苦惱

無一可愛心

父母及諸親

相視不能救

良醫妙藥等

亦唐設其功

徒增悲惱心

無救濟方便

我若命斷已

棄於屍陀林

爲鳥獸諸虫

充足而食啖

一切無所有

空幻法現前

諸境悉皆空

惟果報不失

是時無所托

惟善法可依

如我造惡因

當墮於地獄

廣積罪業蘊

後苦惱隨生

於彼三世中

破壞善法種

受想行二法

以諸觸爲因

觸故諸愛生

而成憂苦縛

善法如良藥

能治貪愛心

貪等旣不生

諸惡不能作

我實無福慧

虛受於人身

佛宣方便門

布施持戒等

我不能自作

不隨喜見聞

正法不能聽

愚癡日增長

無明等煩惱

隨轉而無窮

障善法因緣

何由能解脫

迷惑心散亂

無少時靜住

煩惱火所燒

受種種纏縛

於身無少樂

樂法不暫生

命將不久時

一切皆破壞

惟諸佛勝法

能救苦眾生

戒法眞實門

登者得大樂

如我所造業

深自生追悔

今遇善知識

是故如實說

爾時月上境界如來。告藥王軍菩薩言。善男子。諸異生類臨命終時生大驚怖。苦惱其心無所救護。惟諸善法能爲所依。殊勝果報而無所失。爾時彼佛卽說伽陀曰。

眾生作惡業

定墮地獄中

饑時吞鐵丸

渴復飲銅汁

身出猛火焰

惡業故自燒

身分皆破壞

受驚怖大苦

彼不見樂境

不聞正法名

惟苦逼身心

一切皆非愛

眾生作善法

定生善趣中

善知識會遇

勸導修善法

發生正信解

具戒慧多聞

諸煩惱滅除

而成正等覺

精進行最上

佛出世所宣

策發諸善根

不生於退屈

慈悲眞梵行

攝一切眾生

自利復利他

皆令得解脫

善男子諦聽

佛所說眞實

出微妙法音

令一切調伏

大悲心爲父

菩提心爲母

善法爲知識

能救護眾生

正覺出於世

說最勝法門

方便化眾生

令住寂滅地

佛爲大悲者

最上世間尊

普觀諸有情

等同爲佛子

平等無有二

使一切歸依

爾時彼佛說是法時。三千大千世界六種震動。時藥王軍菩薩合掌恭敬白彼佛言。有何因緣大地震動。願佛慈悲當爲我說。彼佛言。善男子。汝當四方觀察有何所見。是時藥王軍菩薩承佛聖旨。卽時四方觀察。見此大地震動。於少時間而復破裂。有六十五俱胝人從地而生。

爾時六十五俱胝初生者。卽皆合掌俱白佛言。我等從何所生。佛於會中指前初生者。告彼從地生者言。諸善男子。汝等見此諸人眾不。答言已見。佛言。如彼所生汝等亦然。從地生者又言。此諸人眾當應滅不。佛言。如是如是。彼等皆滅。諸善男子。非惟此眾。一切有情悉皆歸滅。是時先在佛會諸初生者。各起合掌白彼佛言。世尊。如佛所說生死二法。我等厭患非所愛樂。佛言。汝等旣能厭患生死。云何不能發起精進。此諸初生者又白佛言。世尊。我等於如來前聽受正法。見此菩薩聲聞大眾。有大神通威徳具足。是我所樂。我等亦欲趣進修習遠離生死。

爾時藥王軍菩薩復見有諸從地生者。卽時與五百大菩薩。各各以自通力於其會中。又復踴身虛空髙二萬由旬。於其空中或現經行相。或現跏趺相。或現師子王步相。或現象王步相。或現諸異獸等步相。現如是等諸相已。復於空中作諸神變。時此菩薩等各有身光。於虛空中如百千俱胝日月光明。

爾時諸從地生者俱白彼佛言。世尊。何因緣故有是廣大光明。及於空中現諸神變希有等事。佛言。諸善男子。汝等見諸菩薩住空中不。答言已見。佛言。此大光明是諸菩薩各各身光。此諸菩薩一一皆能現諸神通變化等事。是時藥王軍等諸菩薩眾。卽於空中出微妙聲。俱白彼佛言。願佛慈悲爲諸眾生宣說法要。若天若人得聞法者。皆得最上利益安樂。我等今時皆是如來大悲方便。精進願力所建立故。願佛於今顯法光明普照世間。作是言已俱從空下住於佛前。彼佛告藥王軍菩薩言。善男子。汝今見此三千大千世界六種震動不。藥王軍菩薩言。已見世尊。然今我等不能了知。以何緣故有如是事。又復我今有少疑惑。欲問世尊願爲開決。彼佛言。善男子。汝今有疑恣汝所問。若過去未來現在三世等事。我當爲汝一一如實分別演說。藥王軍菩薩白彼佛言。世尊。今此會中何故有八萬四千天子眾。八萬四千俱胝大菩薩眾。一萬二千俱胝龍王眾。一萬八千俱胝部多眾。二萬五千俱胝必捨左眾。以何義故如是等眾其數甚多。彼佛言。善男子。汝今當知。此諸大眾俱來集會。皆是於此聽佛說法。卽於是日獲大利樂永出輪回。又復其中有得安住十地法者。有得安住涅盤界者。有得解脫老病死苦住安樂法者。有得解脫煩惱縛者。有得深入佛正法者。藥王軍菩薩復白彼佛言。世尊。如來善爲一切眾生作諸善巧。方便事業隨順攝化。云何是中而無懈倦。彼佛言。善男子諦聽。如來起大悲心設諸方便。普攝有情皆令解脫常無懈倦。但諸異生愚於善法。𨿽遇如來不能親近。聽受修習不求解脫。善男子。如來今日於大眾中吹大法螺。擊大法鼓。出大法聲。演大法義。若天若龍。乃至八部四眾。及諸初生者。如是一切大眾。咸於今日得大總持。圓滿善法安住十地。普獲利樂一切。皆是如來神通方便所作。令諸眾生住精進地。得法具足如佛世尊。

爾時六十五俱胝數中。有五千初生者。俱從座起合掌向佛。而白佛言。世尊。我等有身而爲重擔。深爲大怖何由解脫。又復一切眾生處輪回中暫無寂靜。所欲礙心不能了知。住黑闇地不能明了。惟願世尊。攝受我等及諸眾生。施以無畏令得安樂。勸請世尊宣說妙法。令諸少慧眾生增長正慧。苦惱眾生皆得解脫。世世所生見佛聞法。

爾時藥王軍菩薩向彼初生者。說是伽陀曰。

汝等樂欲聞正法

先須飲食資身命

後起無畏廣大心

深得最上妙法味

彼初生者亦說伽陀。答藥王軍菩薩言。

汝尊者大智

善調寂諸根

有廣大名稱

一切皆愛敬

已圓滿善法

一切無不知

云何作是言

飲食資身命

如我等意者

飲食爲過因

食已於腹中

成種種雜穢

𨿽增長色力

而惡法隨生

三塗惡趣中

當生大怖畏

諸眾生罪業

皆從飲食生

所有貪愛心

由飲食所起

世間愚癡者

生種種貪心

營廣大田園

捨宅樓閣等

諸妙好服飾

及最上莊嚴

眾妙寶七珍

眞珠瓔珞等

象馬及車乘

奴婢數甚多

富貴𨿽暫時

終歸無常法

如其壽命盡

流轉諸趣中

正法不能聞

善知識遠離

假使四大洲

爲彼轉輪王

七寶皆具足

圓滿千子眾

富貴大自在

勇猛復威嚴

一切所歸依

悉恭敬稱贊

盡一生勝報

是等亦無常

彼壽限旣終

善惡業隨受

𨿽富有珍寶

勇猛大威徳

壽命若盡時

自力不能救

尊者如我說

一切無所依

惟諸佛如來

是眞所歸仗

如父復如母

能養育出生

平等而愛憐

一切皆如子

譬日月光明

普照諸冥闇

所有輪回苦

斷滅令不生

拔彼煩惱根

使離諸怖畏

普令有情類

證無上菩提

宣說正法門

令住不退轉

世間飲食等

無利生過失

不得生諸天

非爲可愛果

於世間無樂

當招極苦報

損減於壽命

造不善業因

生富樂貪愛

不能了無常

不造最勝業

不了知妙法

不念離過失

不住寂靜心

壽命旣盡已

諸趣受諸苦

無常杖所打

五欲繩所縛

苦惱而轉增

業報不能脫

過去業所照

無救無所依

當識法滅時

徒增悲惱怖

我寧以珍寶

金銀及玻璃

廣施一切人

終不生吝惜

我寧以身力

爲他人僕使

設經彼長時

終不生疲倦

若起貪愛想

廣集諸珍財

及飲食上味

我卽生怖畏

願尊者諦聽

如我等所言

假使彼諸天

受勝妙樂報

以諸妙寶器

盛種種上味

甘美復馨香

食者生適悅

益天人身分

色力及威力

彼受報若終

一切皆非實

以是故我等

不愛樂飲食

惟樂正法門

求解脫眾苦

遠離貪愛縛

得自在無礙

歸依佛世尊

大仙眞聖者

汝尊者大智

我恭敬頂禮

具廣大慈悲

眾生皆樂見

汝名字何等

願尊爲我說

若見聞隨喜

得諸根淸淨

爾時藥王軍菩薩復說伽陀。答初生者言。

汝今欲聞我名字

彼一切名惟佛知

百千俱胝眾初生

彼名一一佛能了

彼初生者。又說伽陀曰。

我曾從佛親聽受

初生久生一切名

惟汝名字最甚深

未曾聞佛爲廣說

是時藥王軍菩薩復說伽陀。答初生者言。

當知我名字

號爲藥王軍

妙藥救眾生

是故得其號

一切眾生類

種種病所纏

我以方便門

隨順而救濟

貪爲病最大

惱害於世間

由此病爲因

而生諸過失

嗔病如大火

焚燒寂靜心

惟甘露法藥

能除諸苦惱

癡病大可怖

覆沒智慧心

死墮惡趣中

不得聞正法

由此三種病

展轉諸病生

益愚癡闇冥

我皆施法藥

普令離過失

滅一切業因

息苦惱不生

永絕諸怖畏

旣得離諸病

速見正覺尊

因我妙醫王

應病而授藥

一切有情類

常爲火所焚

熾然不能息

轉生諸苦惱

貪欲爲重擔

無有解脫時

嗔癡法亦然

展轉增過失

𨿽常負重擔

不求解脫門

復不念無常

不思出離道

煩惱業隨逐

苦惱亦不知

眾病逼其身

不能求妙藥

由無明因故

諸行卽隨生

行等法旣起

貪愛生過失

諸行不究竟

一切法皆空

無智不能知

無由生正念

不修寂靜行

識滅苦惱增

經無數劫中

不能得解脫

佛出現於世

爲彼天人師

如父母愛子

開示正覺道

復雨大法寶

普濟諸羣生

除彼邪智人

不攝受正法

發菩提心者

得入正法門

了一切行空

於空亦無礙

若了空無我

一切無所依

諸煩惱亦空

遠離諸過失

爾時諸初生者。復說伽陀言。

菩薩大悲者

普救諸眾生

精進大醫王

長時無懈倦

念彼輪回苦

以功徳攝持

我諦信歸依

起勇猛精進

爾時藥王軍菩薩。復爲說伽陀曰。

汝等今當知

佛爲最上尊

世間出世間

福智皆具足

具三十二相

及眾好莊嚴

以最上大悲

廣度諸羣品

佛威容髙顯

猶如妙髙山

智慧無有窮

復如彼大海

善開諸方便

隨順化眾生

瞻禮與歸依

皆得安樂果

爾時月上境界如來。出如迦陵頻伽淸妙音聲普聞十方。又從面門出八萬四千種種色光。所謂靑黃赤白紅紫碧綠。如是光明廣大熾盛。普照三千大千世界。所有三十二大地獄。蒙光所照皆悉破壞。諸天宮殿光所照處廣大明耀。如是光明。照於三千大千世界已。復於光中。出一切眾生所有樂具現於虛空。作如是變化已。其光旋還繞佛七匝。復從彼佛頂門而入。爾時藥王軍菩薩復從座起。合掌恭敬白彼佛言。世尊。何因緣故。如是重復放大光明普照世界。爾時彼佛告藥王軍菩薩言。善男子。我於今日作大佛事。今此會中有諸眾生得大利樂。以是緣故重復放光。藥王軍菩薩復白彼佛言。我有所疑欲當請問。惟願世尊爲我開決。彼佛言。善男子。如汝所疑當恣汝問。藥王軍菩薩言。世尊。何故此會諸初生者。世尊爲現種種希有等事。復爲宣說微妙法門。諸久生者。云何世尊不皆如是。豈此等類於佛正法不能了知。彼佛言。善男子。汝今何故作如是言。於如來前而伸請問。此不得名柔順等語。何以故。如來於諸眾生平等化度。隨順方便而爲說法。諸有聞者皆獲利益。具足得入諸總持門。一切功徳皆悉成就。爾時虛空中復有無數廣大殊妙七寶樓閣現於佛上。是時彼佛告藥王軍菩薩言。善男子。汝今見此殊妙樓閣不。藥王軍菩薩答言。已見世尊。彼佛言。汝今當知。此等皆是諸初生者所共變現。何以故。此諸初生者。皆於是日圓滿一切善法。又復我於今日擊大法鼓。有無數天人得法具足。無數地獄眾生得離苦惱。復有無數眾生。暫生正念歸依佛智皆得解脫。彼佛說是語時。會中有九萬九千俱胝久生眾生。證得須陀洹果得法具足。斷除業障遠離眾苦。如此等類皆從如來正法出生。

爾時東方有五十俱胝殑伽沙數諸菩薩眾來入彼會。南方有六十俱胝殑伽沙數諸菩薩眾來入彼會。西方有七十俱胝殑伽沙數諸菩薩眾來入彼會。北方有八十俱胝殑伽沙數諸菩薩眾來入彼會。下方有九十俱胝殑伽沙數諸菩薩眾來入彼會。上方有百俱胝殑伽沙數諸菩薩眾來入彼會。是時藥王軍菩薩白彼佛言。世尊。云何虛空周匝皆作赤黑二色。彼佛言。善男子。汝今不知如是因緣。答言世尊。我不能知。彼佛言。惟佛如來而自知察。善男子。汝今當知。諸方世界各有若干俱胝殑伽沙數諸菩薩眾來入佛會。如是諸菩薩眾隨方來已。從空而下住立佛前。禮彼佛足各住一面。是時藥王軍菩薩白彼佛言。世尊。何因緣故又復有此大菩薩眾而來集會。彼佛言。善男子。此諸菩薩大眾集會。皆以初生者爲緣而起發故。彼佛作是言時。所有會中諸初生者。卽時皆得諸法具足安住十地。又復彼佛會中無數修菩薩行者。皆得安住諸菩薩法。得大神通見聞隨喜。一切眾生皆獲利樂。諸有已住菩薩地者。不復退轉增勝堅固菩薩行法。佛說此經已。普勇菩薩等諸大菩薩。阿惹憍陳如等諸大苾芻。乃至世間天人阿修羅等一切大眾。聞佛所說皆大歡喜信受奉行。

