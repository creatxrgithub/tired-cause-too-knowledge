佛說妙吉祥菩薩所問大乘法螺經一卷

宋元入藏諸大小乘經佛說妙吉祥菩薩所問大乘法螺經一卷宋西天三藏朝散大夫明教大師法賢奉詔譯

佛說妙吉祥菩薩所問大乘法螺經

如是我聞。一時佛在捨衛國普徧殿內。坐寶師子之座。與大苾芻眾萬二千五百人俱。復有菩薩摩訶薩。及百千緣熟所度之眾。

爾時妙吉祥菩薩摩訶薩。承佛威神卽從座起偏袒右肩右膝著地。合掌頂禮而白佛言。世尊。有大福徳云何挍量。如是大福有無量俱胝那由他百千之數。緣熟所度之眾意願欲滿。云何如來爲彼法螺。

爾時世尊聞是語已。告妙吉祥菩薩言。妙吉祥。不可思議行大智慧大慈大悲。是大福徳。如是大福令一切聲聞緣覺發大方便精進持戒願行成就得最上三摩地觀想一切緣熟所度之眾。卽是如來法螺。

佛告妙吉祥菩薩。所有南閻浮提一切眾生。持十善法所獲福徳。如是挍量於彼福徳積成百倍。是卽一金輪王福徳。而彼輪王統四大洲七寶具足。所謂輪寶象寶馬寶摩尼寶玉女寶主藏寶主兵寶。復有千子勇猛威徳色相端嚴。能破他軍。妙吉祥。彼金輪王有如是大威力。

復次妙吉祥菩薩。四大洲界所有一切眾生。如是一一眾生。各等一金輪王福徳。於彼眾生所有福徳。如是挍量乃至千倍。是卽一帝釋天主福徳。如是帝釋有大威神福徳之力。

復次妙吉祥菩薩。四大洲界所有一切眾生。如是一一眾生。各等一帝釋福徳。於彼眾生所有福徳。如是挍量百千倍數。是卽一大力那羅延天福徳。如是那羅延天。有大威神福徳力故。

復次妙吉祥菩薩。四大洲界所有一切眾生。如是一一眾生。各等一大力那羅延天福徳。於彼眾生所有福徳。如是挍量無數百千倍。是卽一欲界他化自在天魔王福徳。如是魔王宿種善根。生彼欲天有大威力。而能調伏諸天人故。

復次妙吉祥菩薩。四大洲界所有一切眾生。如是一一眾生。各等一魔王福徳。於彼眾生所有福徳。如是挍量無數百千倍。是卽一二千世界梵天福徳。而彼梵天於二千世界行慈悲化故。

復次妙吉祥菩薩。於二千世界所有眾生。如是一一眾生。各等一二千世界梵天福徳於彼所有福徳。如是挍量無數百千倍。是卽一三千大千世界主大自在天及梵天福徳。彼大自在天及梵王。於三千大千世界行慈悲化故。

佛告妙吉祥菩薩。汝應見此劫壞之時。大火所燒經一中劫。爾時大自在天及梵天王降澍大雨。其水徧滿三千大千世界上至梵天。而此大水卽是大自在天及梵王威力所作。如是大自在天及彼梵王。種大善根得生彼天。具智慧有大威力。

復次妙吉祥菩薩。所有三千大千世界一切眾生。如是一一眾生。各等一三千大千世界大自在天及梵王福徳。於彼眾生所有福徳。如是挍量無數百千俱胝倍。是卽一大精進緣覺福徳。妙吉祥。勿謂三千大千世界一切眾生皆如大梵王福徳。等彼緣覺而以爲多。假使十方佛剎一切眾生所有福徳。等一精進緣覺猶未爲多。

復次妙吉祥菩薩。於彼十方佛剎。一切眾生所有福徳。如是一一眾生。各等緣覺福徳。於彼眾生所有福徳。如是挍量無數百千俱胝那由他倍。是卽一初發心菩薩福徳。妙吉祥。勿謂無數百千俱胝那由他倍一切眾生福徳。等一初發心菩薩福徳而以爲多。假使十方盡虛空界所有卵生胎生濕生化生。有色無色。有想無想。非有想非無想。如是一切眾生所有福徳。無數百千俱胝那由他倍。等一初發心菩薩亦未爲多。

復次妙吉祥菩薩。如是盡虛空界一切眾生。各等初發心菩薩福徳。如是挍量無數百千俱胝那由他倍。是卽如來一毛孔量福徳。諸佛如來身中毛孔。各各復有九十九千細妙毛孔。妙吉祥如是佛身一切毛孔所有福徳。而以挍量無數百千俱胝那由他倍。是卽如來身分之中一種好福徳。如是佛身八十種好。各各具足如前福徳。

復次妙吉祥菩薩。如來八十種好所有福徳。而以挍量無數百千俱胝那由他倍。是卽如來手足之下相文福徳之量。如是各各相文皆有八十種好。顯現手足之下頌曰。

傘蓋幢吉祥

鬘鉤冠寶杖

寶瓶象馬虎

金翅摩竭魚

龜魚及孔雀

迦陵頻伽鳥

命命佐沙鳥

拶俱囉鴛鴦

鸚鵡鵝鳩麥

大藥提努牛

羖羊龍牛王

寶山吉祥果

播那波鹿王

摩尼寶利劍

金剛杵弓旗

三叉犁鉞斧

搗杵箭罥索

虞拏與彌伽

梵天帝釋主

持國天水天

廣目多聞天

大仙吉祥日

火天月風天

蓮花萬字相

莎悉帝迦好

訥哩嚩賢座

鏡拂憍屍迦

童子童女天

鼓螺密哩誐

手釧及鈴鐸

耳環與指環

軍拏羅羅多

妙花王樹王

眾中釋師子

如是等八十

一一俱名好

出現手足下

佛告妙吉祥菩薩。所有如是八十種好一切福徳。如是挍量無數百千俱胝那由他倍。是卽如來身分之中一大丈夫相福徳。如是佛身三十二大丈夫相。一一各有如前福徳。於佛身中分明出現。頌曰。

烏瑟膩沙相

螺髻發紺靑

滋潤而右旋

額廣而平正

眉間白毫光

皮膚妙柔軟

目廣靑蓮葉

齒密而齊整

四十悉具足

四牙俱鋒利

白類如珂雪

腮臉並胸臆

上半如師子

舌相而廣長

身形妙圓滿

如尼拘陀樹

身毛順右旋

臍輪淨深隱

雙股俱平正

兩腨如鹿王

二足下平滿

手足俱柔軟

十指而纖長

俱有网鞔相

行步而直進

舌常得上味

善相屬著身

七處皆平滿

足下而平正

常現千輻輪

如是大丈夫

三十二種相

佛告妙吉祥菩薩。如是三十二大丈夫相。於此三十二相所有福徳。而以挍量阿僧祇不可思議不可稱量無等等不可說不可說倍數。爲緣熟度眾所願圓滿福徳。是故如來說因緣成熟所度之眾而爲法螺。

佛告妙吉祥菩薩。所有如來妙法螺音。無量無邊阿僧祇世界一切眾生悉得普聞。妙吉祥菩薩。非惟螺音如是。如來身光亦能照曜無量無邊阿僧祇世界。令諸有情得見佛身如是不可思議。

佛告妙吉祥菩薩。大智慧大慈悲是大福徳。一切聲聞緣覺善解願力行大方便。淸淨持戒得最上三摩地。

復次妙吉祥菩薩。佛身無爲離諸相故。一切聲聞緣覺及諸菩薩不能見故。如來所化色身有二種義故。一者酬於因中度生願故。二者所度有情今緣熟故。是以如來化現色身。所現之身淸淨微妙。令諸眾生親近供養得大利益。

復次妙吉祥菩薩。佛身最上故相好最上。相好最上故光明最上。光明最上故梵音最上。梵音最上故說法最上。說法最上故佛行最上。是故如來所現色身。令彼有情得大利益。

復次妙吉祥菩薩。如來身中具攝一切諸相。隨諸眾生根欲性等利鈍不同。所現色身各各有異。令諸眾生各得親近。樂聞妙法皆得度脫。乃至行住之時常得見佛。

佛告妙吉祥菩薩。如來具足應供正等正覺。出現世間慈湣有情。利益安樂無量人天諸眾生故。

爾時妙吉祥菩薩摩訶薩從座而起。偏袒右肩右膝著地。合掌向佛頂禮世尊。而白佛言。我今快得善利。如是世尊三界無著最尊最勝。利益一切眾生。佛觀一切世法不動如須彌。無著如虛空。不可思不可議。非見非不見。

爾時世尊說此經已。妙吉祥菩薩摩訶薩。及諸苾芻並諸菩薩摩訶薩。一切天人阿蘇囉巘達哩嚩等。聞佛所說皆大歡喜。信受奉行。

