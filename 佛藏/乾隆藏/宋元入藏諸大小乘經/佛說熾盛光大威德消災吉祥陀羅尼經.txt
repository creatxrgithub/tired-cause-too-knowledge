佛說熾盛光大威徳消災吉祥陀羅尼經一卷

宋元入藏諸大小乘經佛說熾盛光大威徳消災吉祥陀羅尼經一卷唐特進試鴻臚卿三藏沙門大廣智不空奉詔譯

佛說熾盛光大威徳消災吉祥陀羅尼經序越溪沙門性澄述

夫能仁之爲教也。所契者道。所體者神。統法界而有爲。窮三世而不息。無乎不在。故天爲覆。地爲載。日月星辰爲照臨。羣生品物爲吉凶消長。感而遂通。故凶可以避。吉可以趨。天地日月星辰萬物。各可以使其至於當者。皆斯經之宗用也。其消禳災難。導致禎祥。方軌壇儀。要制期限。粲然靡所不載。足以上福邦家。下祐民庶。卽近而達遠。卽事而顯眞。誠博要之道歟。爰自不空傳譯。歷代寶之。依法誦持。眾機蒙益。可無訓釋以裨流通。維昔雲間鑑師。𨿽嘗疏解繁略未馴輒不自揆。采摭山家諸祖格言。刪補治定。庶或少補於將來。時至治二年。龍集壬戌。奉詔赴都。乘驛淮河。中秋日敍。佛說熾盛光大威徳消災吉祥陀羅尼經

爾時釋迦牟尼佛在淨居天宮。告諸宿曜遊空天眾九執大天。及二十八宿十二宮神一切聖眾。我今說過去娑羅王如來所說。熾盛光大威徳陀羅尼除災難法。若有國王及諸大臣所居之處及諸國界。或被五星陵逼。羅睺彗孛妖星。照臨所屬本命宮宿及諸星位。或臨帝座於國於家及分野處。陵逼之時。或退或進作諸障難者。但於淸淨處置立道場。念此陀羅尼一百八徧或一千徧。若一日二日三日乃至七日。依法修飾壇場。至心受持讀誦。一切災難皆悉消滅不能爲害。若太白火星入於南斗。於國於家及分野處作諸障難者。於一忿怒像前。畫彼設都嚕形。厲聲念此陀羅尼加持。其災卽除移於不順王命悖逆人身上。受者卽說陀羅尼曰。

曩謨三滿跢﹝一﹞沒馱喃﹝上聲二﹞阿缽囉﹝二合﹞底﹝丁逸切三﹞賀哆捨﹝四﹞娑﹝上聲﹞娜喃﹝上聲五﹞怛侄他﹝六﹞唵﹝引七﹞佉佉﹝八﹞佉呬﹝上聲﹞佉呬﹝九﹞吽吽﹝短呼十﹞入嚩﹝二合﹞囉﹝十一﹞入嚩囉﹝十二﹞缽囉﹝二合﹞入嚩﹝二合﹞攞﹝十三﹞缽囉入嚩攞﹝十四﹞底瑟奼﹝二合十五﹞底瑟奼﹝二合十六﹞瑟致﹝二合﹞哩﹝十七﹞瑟致﹝二合﹞哩﹝十八﹞薩普﹝二合﹞吒﹝十九﹞薩普﹝二合﹞吒﹝二十﹞扇底迦﹝二十一﹞室哩﹝二合﹞曳﹝二十二﹞娑嚩﹝二合﹞賀﹝二十三﹞

此陀羅尼。一切如來同共宣說。若有苾芻苾芻尼族姓男族姓女。受持讀誦此陀羅尼者。能成就八萬種吉祥事。能除滅八萬種不吉祥事。若有國王大臣及諸眷屬一切庶民。或被五星羅睺計都彗孛妖怪惡星。陵逼帝座於國於家及分野處。所屬宮宿。災難競起。或鎭星陵逼。或進或退。及宿世冤家欲相謀害。諸惡橫事口舌厭禱咒詛。以爲災難者。令諸眾生依法受持。一切災難悉皆消滅不能爲害。變災爲福皆得吉祥。我今說此陀羅尼不可思議功徳無比。祕密受持勿妄宣傳。爾時如來告諸四眾。若有國界不安災難並起。請淸淨眾如法建立道場。安置佛像結界護持。香華燈燭隨分供養。令諸有情獲福無量。其災卽除。爾時如來說是陀羅尼經已。時曼殊室利菩薩摩訶薩。及諸聲聞四眾遊空大天。及諸星辰一切聖眾。咸依佛敕頂禮奉持各還本宮。及天龍八部一切大眾。聞佛所說皆大歡喜信受奉行。

