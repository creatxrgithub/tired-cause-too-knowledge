仁王護國般若波羅蜜多經二卷

宋元入藏諸大小乘經仁王護國般若波羅蜜多經二卷唐三藏沙門大廣智不空譯

新翻護國仁王般若經序唐代宗皇帝制

皇矣至覺。子於元元。截有海。以般若之舟。剪稠林。以智慧之劍。綿絡六合。羅罩十方。弘宣也深。志應也大。自權輿天竺。泳沫漢庭。行無緣之慈。納常樂之域。信其博施。傾芥城而逾遠。仰夫湛寂。超言象之又玄。五始不究其初。一得罔根其本。以彼取此。何其遼哉。朕忝嗣鴻休。丕承大寶。軫推溝以夕惕。方徹枕而假寐。夫其鎭乾坤遏寇虐。和風雨著星辰。與物無爲乂人艱止。不有般若其能已乎。朕嘗澡身定泉。宅心道祕。緬尋龍宮之藏。稽合鷲峯之旨。懿夫護國實在玆經。竊景行於波斯。庶闡揚於調禦。至若髙張五忍。足明側隱之深。永袪眾難。寔惟化淸之本。名假法假心空色空。推之於無。則境智都寂。引之於有。乃津梁不窮。思與黎蒸共臻實相。而緹油貝葉文字參差。東夏西天言音訛謬。致使古今翻譯。淸濁不同。前後參詳。輕重匪一。其猶大輅。終繼事而增華。譬彼堅冰。始積水而非厲。先之所譯語質未融。披讀之流臨文三覆。凡諸釋氏。良用慨然。

先聖翹誠玉毫。澹慮眞境。發揮滿教搜綴缺文。詔大徳三藏沙門不空。推校詳譯未周部捲。三藏學究二諦。教傳三密。義了宗極伊成字圓。褰裳西指泛杯南海。影與形對勤將歲深。妙印度之聲明。洞中華之韻曲。甘露沃朕香風襲予。旣而梵夾遠賫。洪鐘待扣。佇延吹萬之籟。率訓開三之典。朕哀纏欒棘。悲感霜露。捧戴。

遺詔。不敢怠遑。延振錫之羣英。終爲山之九仞。開府朝恩許國以身歸佛以命。弼我眞教申夫妙門。爰令集京城義學大徳良賁等。翰林學士常衮等。於大明宮南桃園。詳譯護國般若畢。並更寫定密嚴等經。握槧含毫研精賾邃。曩者訛略刊定較然。昔之沈隱鉤索煥矣。足可懸諸日月。大燭昏衢。潤之雲雨。橫流動植。伏願上資仙駕。飛慧云於四天。迥出塵勞。躡金蓮於十地。朕理昧幽關。文慚麗則。見推序述。惋撫空懷。聊紀之於首篇。庶克開於厥後。將發皇永永。可推而行之。時旃蒙歲木槿榮月也。仁王護國般若波羅蜜多經卷上序品第一

如是我聞。一時佛住王捨城鷲峯山中。與大比丘眾千八百人俱。皆阿羅漢。諸漏已盡無復煩惱。心善解脫慧善解脫。九智十智所作已辦。三假實觀三空門觀。有爲功徳無爲功徳皆悉成就。復有比丘尼眾八百人俱。皆阿羅漢。復有無量無數菩薩摩訶薩。實智平等永斷惑障。方便善巧起大行願。以四攝法饒益有情。四無量心普覆一切。三明鑑達得五神通。修習無邊菩提分法。工巧技藝超諸世間。深入緣生空無相願。出入滅定示現難量。摧伏魔怨雙照二諦。法眼普見知眾生根。四無礙解演說無畏。十力妙智雷震法音。近無等等金剛三昧。如是功徳皆悉具足。復有無量優婆塞眾優婆夷眾皆見聖諦。復有無量修七賢行。念處正勤神足根力。八勝處十徧處。十六心行趣諦現觀。復有十六大國王。波斯匿王等各與若干千萬眷屬俱。復有六欲天王。釋提桓因等與其眷屬無量天子俱。色四靜慮諸大梵王。亦與眷屬無量天子俱。諸趣變化無量有情。阿修羅等若干眷屬俱。復有變現十方淨土。而現百億師子之座。佛坐其上廣宣法要。一一座前各現一花。是百億花眾寶嚴飾。於諸花上一一復有無量化佛無量菩薩。四眾八部悉皆無量。其中諸佛各各宣說般若波羅蜜多。展轉流徧十方恆沙諸佛國土。有如是等諸來大眾。各禮佛足退坐一面。

爾時世尊初年月八日。入大寂靜妙三摩地。身諸毛孔放大光明。普照十方恆沙佛土。是時欲界無量諸天雨眾妙花。色界諸天亦雨天花。眾色間錯甚可愛樂。時無色界雨諸香花。香如須彌華如車輪。如雲而下徧覆大眾普佛世界六種震動。爾時大眾自相謂言。大覺世尊前已爲我等。說摩訶般若波羅蜜多。金剛般若波羅蜜多。天王問般若波羅蜜多。大品等無量無數般若波羅蜜多。今日如來放大光明斯作何事。時室羅筏國波斯匿王作是思惟。今佛現是希有之相。必雨法雨普皆利樂。卽問寶蓋無垢稱等諸優婆塞。舍利弗須菩提等諸大聲聞。彌勒師子吼等諸菩薩摩訶薩言。如來所現是何瑞相。時諸大眾無能答者。波斯匿王等承佛神力廣作音樂。欲色諸天各奏無量天諸妓樂。聲徧三千大千世界。

爾時世尊復放無量阿僧祇光。其明雜色。一一光中現寶蓮華。其華千葉皆作金色。上有化佛宣說法要。是佛光明普於十方恆河沙等諸佛國土。有緣斯現。彼他方佛國中。東方普光菩薩摩訶薩。東南方蓮華手菩薩摩訶薩。南方離憂菩薩摩訶薩。西南方光明菩薩摩訶薩。西方行慧菩薩摩訶薩。西北方寶勝菩薩摩訶薩。北方勝受菩薩摩訶薩。東北方離塵菩薩摩訶薩。上方喜受菩薩摩訶薩。下方蓮華勝菩薩摩訶薩。各與無量百千俱胝菩薩摩訶薩皆來至此。持種種香散種種華。作無量音樂供養如來。頂禮佛足默然退坐。合掌恭敬一心觀佛。觀如來品第二

爾時世尊從三昧起。坐師子座告大眾言。吾知十六諸國王等咸作是念。世尊大慈普皆利樂。我等諸王云何護國。善男子吾今先爲諸菩薩摩訶薩。說護佛果護十地行。汝等皆應諦聽諦聽善思念之。是時大眾。波斯匿王等。聞佛語已咸共贊言善哉善哉。卽散無量諸妙寶花。於虛空中變成寶蓋。覆諸大眾靡不周徧。時波斯匿王卽從座起頂禮佛足。合掌長跪而白佛言。世尊菩薩摩訶薩云何護佛果。云何護十地行。

佛告波斯匿王言。護佛果者。諸菩薩摩訶薩應如是住。教化一切卵生胎生濕生化生。不觀色相不觀色如受想行識。我人知見常樂淨倒四攝六度二諦四諦。力無畏等一切諸行。乃至菩薩如來亦復如是。不觀相不觀如。所以者何。以諸法性卽眞實故。無來無去無生無滅。同眞際等法性無二無別猶如虛空蘊處界相無我我所。是爲菩薩摩訶薩修行般若波羅蜜多。

波斯匿王白佛言。世尊若菩薩眾生性無二者。菩薩以何相而化眾生耶。佛言大王色受想行識常樂我淨。法性不住色不住非色。受想行識常樂我淨。亦不住淨不住非淨。何以故。以諸法性悉皆空故。由世諦故由三假故。一切有情蘊處界法。造福非福不動行等。因果皆有。三乘賢聖所修諸行。乃至佛果皆名爲有。六十二見亦名爲有。大王若著名相分別諸法。六趣四生三乘行果。卽是不見諸法實性。

波斯匿王白佛言。諸法實性淸淨平等。非有非無智云何照。佛言大王智照實性非有非無。所以者何。法性空故。是卽色受想行識十二處十八界。士夫六界十二因緣。二諦四諦一切皆空。是諸法等卽生卽滅卽有卽空。剎那剎那亦復如是。何以故。一念中有九十剎那。一剎那經九百生滅。諸有爲法悉皆空故。以甚深般若波羅蜜多。照見諸法一切皆空。內空外空內外空。空空大空勝義空。有爲空無爲空無始空畢竟空。散空本性空自相空一切法空。般若波羅蜜多空。因空佛果空空空故空。諸有爲法法集故有。受集故有。名集故有。因集故有。果集故有。六趣故有。十地故有。佛果故有一切皆有。善男子若菩薩住於法相。有我相人相有情知見。爲住世間卽非菩薩。所以者何。一切諸法悉皆空故。若於諸法而得不動。不生不滅無相無無相不應起見。何以故一切法皆如也。諸佛法僧亦如也。聖智現前最初一念。具足八萬四千波羅蜜多。名歡喜地。障盡解脫運載名乘。動相滅時名金剛定。體相平等名一切智智。

大王此般若波羅蜜多文字章句。百佛千佛百千萬億。一切諸佛而共同說。若有人於恆河沙三千大千世界。滿中七寶以用布施。大千世界一切有情皆得阿羅漢果。不如有人於此經中。乃至起於一念淨信。何況有能受持讀誦解一句者。所以者何。文字性離無文字相非法非非法。般若空故菩薩亦空。何以故。於十地中。地地皆有始生住生及以終生。此三十生悉皆是空。一切智智亦復皆空。大王若菩薩見境見智見說見受。卽非聖見是愚夫見。有情果報三界虛妄。欲界分別所造諸業。色四靜慮定所作業。無色四空定所起業。三有業果一切皆空。三界根本無明亦空。聖位諸地無漏生滅。於三界中余無明習。變易果報亦復皆空。等覺菩薩得金剛定。二死因果空一切智亦空。佛無上覺種智圓滿。擇非擇滅眞淨法界。性相平等應用亦空。善男子若有修習般若波羅蜜多說者聽者。譬如幻士無說無聽。法同法性猶如虛空。一切法皆如也。大王菩薩摩訶薩護佛果爲若此。

爾時世尊告波斯匿王言。汝以何相而觀如來。波斯匿王言。觀身實相觀佛亦然。無前際無後際無中際。不住三際不離三際。不住五蘊不離五蘊。不住四大不離四大。不住六處不離六處。不住三界不離三界。不住方不離方。明無明等非一非異。非此非彼非淨非穢。非有爲非無爲無自相無他相。無名無相無彊無弱。無示無說非施非慳。非戒非犯非忍非恚。非進非怠非定非亂。非智非愚非來非去。非入非出非福田非不福田。非相非無相。非取非捨非大非小。非見非聞非覺非知。心行處滅言語道斷。同眞際等法性。我以此相而觀如來。佛言善男子如汝所說。諸佛如來力無畏等恆沙功徳。諸不共法悉皆如是。修般若波羅蜜多者應如是觀。若他觀者名爲邪觀。說是法時無量大眾得法眼淨。菩薩行品第三

爾時波斯匿王白佛言。世尊護十地行菩薩摩訶薩。應云何修行雲何化眾生。復以何相而住觀察。

佛告大王諸菩薩摩訶薩。依五忍法以爲修行。所謂伏忍信忍順忍無生忍皆上中下。於寂滅忍而有上下。名爲菩薩修行般若波羅蜜多。善男子初伏忍位。起習種性修十住行。初發心相有恆河沙眾生。見佛法僧發於十信。所謂信心念心。精進心慧心。定心不退心。戒心願心。護法心回向心。具此十心而能少分化諸眾生。超過二乘一切善地。是爲菩薩初長養心。爲聖胎故。

復次性種性菩薩。修行十種波羅蜜多。起十對治。所謂觀察身受心法不淨諸苦無常無我。治貪嗔癡三不善根。起施慈慧三種善根。觀察三世過去因忍。現在因果忍未來果忍。此位菩薩廣利眾生。超過我見人見眾生等想。外道倒想所不能壞。

復次道種性菩薩。修十回向起十忍心。謂觀五蘊色受想行識。得戒忍定忍慧忍解脫忍解脫知見忍。觀三界因果。得空忍無想忍無願忍。觀二諦假實諸法無常。得無常忍。一切法空得無生忍。此位菩薩作轉輪王。能廣化利一切眾生。

復次信忍菩薩。謂歡喜地離垢地發光地。能斷三障色煩惱縛。行四攝法布施愛語利行同事。修四無量慈無量心悲無量心。喜無量心捨無量心。具四弘願斷諸纏蓋。常化眾生修佛知見。成無上覺。住三脫門空解脫門無相解脫門無願解脫門。此是菩薩摩訶薩。從初發心至一切智諸行根本。利益安樂一切眾生。

復次順忍菩薩。謂焰慧地難勝地現前地。能斷三障心煩惱縛。能於一身徧往十方億佛剎土。現不可說神通變化利樂眾生。

復次無生忍菩薩。謂遠行地不動地善慧地。能斷三障色心習气。而能示現不可說身。隨類饒益一切眾生。

復次寂滅忍者。佛與菩薩同依此忍。金剛諭定住下忍位名爲菩薩。至於上忍名一切智。觀勝義諦斷無明相是爲等覺。一相無相平等無二。爲第十一一切智地。非有非無湛然淸淨。無來無去常住不變。同眞際等法性。無緣大悲常化眾生。乘一切智乘來化三界。善男子諸眾生類一切煩惱。業異熟果二十二根。不出三界。諸佛示導應化法身亦不離此。若有說言於三界外。別更有一眾生界者。卽是外道大有經說。大王我常語諸眾生。但斷三界無明盡者卽名爲佛。自性淸淨名本覺性。卽是諸佛一切智智。由此得爲眾生之本。亦是諸佛菩薩行本。是爲菩薩本所修行。五忍法中十四忍也。

佛言大王汝先問言。菩薩云何化眾生者。菩薩摩訶薩應如是化。從初一地至後一地。自所行處及佛行處一切知見故。若菩薩摩訶薩住百佛剎。作贍部洲轉輪聖王。修百法明門。以檀波羅蜜多住平等心。化四天下一切眾生。若菩薩摩訶薩住千佛剎。作忉利天王。修千法明門。說十善道化一切眾生。若菩薩摩訶薩住萬佛剎。作夜摩天王。修萬法明門。依四禪定化一切眾生。若菩薩摩訶薩住億佛剎。作睹史多天王。修億法明門。行菩提分法化一切眾生。若菩薩摩訶薩住百億佛剎。作化樂天王。修百億法明門。二諦四諦化一切眾生。若菩薩摩訶薩住千億佛剎。作他化自在天王。修千億法明門。十二因緣智化一切眾生。

若菩薩摩訶薩住萬億佛剎。作初禪梵王。修萬億法明門。方便善巧智化一切眾生。若菩薩摩訶薩住百萬微塵數佛剎。作二禪梵王。修百萬微塵數法明門雙照平等神通願智化一切眾生。若菩薩摩訶薩住百萬億阿僧祇微塵數佛剎。作三禪梵王。修百萬億阿僧祇微塵數法明門。以四無礙智化一切眾生。若菩薩摩訶薩住不可說不可說佛剎。作第四禪大梵天王。爲三界王。修不可說不可說法明門。得理盡三昧同佛行處盡三界原。普利眾生如佛境界。是爲菩薩摩訶薩現諸王身化導之事。十方如來亦復如是。證無上覺常徧法界利樂眾生。

爾時一切大眾卽從座起。散不可說花焚不可說香。供養恭敬稱贊如來。時波斯匿王卽於佛前。以偈贊曰。

世尊導師金剛體

心行寂滅轉法輪

八辯圓音爲開演

時眾得道百萬億

天人俱修出離行

能習一切菩薩道

五忍功徳妙法門

十四菩薩能諦了

三賢十聖忍中行

惟佛一人能盡原

佛法眾海三寶藏

無量功徳於中攝

十善菩薩發大心

長別三界苦輪海

中下品善粟散王

上品十善鐵輪王

習種銅輪二天下

銀輪三天性種性

道種堅徳轉輪王

七寶金輪四天下

伏忍聖胎三十人

十住十行十回向

三世諸佛於中學

無不由此伏忍生

一切菩薩行根本

是故發心信心難

若得信心必不退

進入無生初地道

化利自他悉平等

是名菩薩初發心

歡喜菩薩轉輪王

初照二諦平等理

權化有情遊百國

檀施淸淨利羣生

入理般若名爲住

住生徳行名爲地

初住一心具眾徳

於勝義中而不動

離垢菩薩忉利王

現形六趣千國土

戒足淸淨悉圓滿

永離誤犯諸過失

無相無緣眞實性

無體無生無二照

發光菩薩夜摩王

應形往萬諸佛剎

善能通達三摩地

隱顯自在具三明

歡喜離垢與發光

能滅色縛諸煩惱

具觀一切身口業

法性淸淨照皆圓

焰慧菩薩大精進

睹史天王遊億剎

實智寂滅方便智

達無生理照空有

難勝菩薩得平等

化樂天王百億國

空空諦觀無二相

垂形六趣靡不周

現前菩薩自在王

照見緣生相無二

勝義智光能徧滿

往千億土化眾生

焰慧難勝現前地

能斷三障迷心惑

空慧寂然無緣觀

還照心空無量境

遠行菩薩初禪王

住於無相無生忍

方便善巧悉平等

常萬億土化羣生

進入不動法流地

永無分段超諸有

常觀勝義照無二

二十一生空寂行

順道法愛無明習

遠行大士獨能斷

不動菩薩二禪王

得變易身常自在

能於百萬微塵剎

隨其形類化眾生

悉知三世無量劫

於第一義而不動

善慧菩薩三禪王

能於千恆一時現

常在無爲空寂行

恆沙佛藏一念了

法云菩薩四禪王

於億恆土化羣生

始入金剛一切了

二十九生永已度

寂滅忍中下忍觀

一轉妙覺無等等

不動善慧法云地

除前所有無明習

無明習相識俱轉

二諦理圓無不盡

正覺無相徧法界

三十生盡智圓明

寂照無爲眞解脫

大悲應現無與等

湛然不動常安隱

光明徧照無所照

三賢十聖住果報

惟佛一人居淨土

一切有情皆暫住

登金剛原常不動

如來三業徳無量

隨諸眾生等憐湣

法王無上人中樹

普蔭大眾無量光

口常說法非無義

心智寂滅無緣照

人中師子爲演說

甚深句義未曾有

塵沙剎土悉震動

大眾歡喜皆蒙益

世尊善說十四王

是故我今頭面禮

爾時百萬億恆河沙大眾。聞佛世尊及波斯匿王說十四忍無量功徳。獲大法利聞法悟解。得無生忍入於正位。

爾時世尊告大眾言。是波斯匿王。已於過去十千劫龍光王佛法中。爲四地菩薩。我爲八地菩薩。今於我前大師子吼。如是如是如汝所說。得眞實義不可思義。惟佛與佛乃知斯事。

善男子此十四忍。諸佛法身諸菩薩行。不可思議不可稱量。何以故一切諸佛皆於般若波羅蜜多中生。般若波羅蜜多中化。般若波羅蜜多中滅。而實諸佛生無所生。化無所化滅無所滅。第一無二非相非無相。無自無他無來無去如虛空故。善男子一切眾生性無生滅。由諸法集幻化而有蘊處界相。無合無散法同法性。寂然空故。一切眾生自性淸淨。所作諸行無縛無解。非因非果非不因果。諸苦受行煩惱所知。我相人相知見受者。一切空故法境界空。空無相無作。不順顚倒不順幻化。無六趣相無四生相。無聖人相無三寶相。如虛空故。善男子甚深般若無知無見。不行不緣不捨不受。正住觀察而無照相。行斯道者如虛空故。法相如是有所得心無所得心皆不可得。是以般若非卽五蘊非離五蘊。非卽眾生非離眾生。非卽境界非離境界。非卽行解非離行解。如是等相不可思量。是故一切菩薩摩訶薩所修諸行。未至究竟而於中行。一切諸佛知如幻化。得無住相而於中化。故十四忍不可思量。善男子汝今所說此功徳藏。有大利益一切眾生。假使無量恆河沙數。十地菩薩說是功徳。百千億分如海一滴。三世諸佛如實能知。一切賢聖悉皆稱贊。是故我今略述所說少分功徳。

善男子此十四忍。十方世界過去現在。一切菩薩之所修行。一切諸佛之所顯示。未來諸佛菩薩摩訶薩亦復如是。若佛菩薩不由此門。得一切智者無有是處。何以故諸佛菩薩無異路故。善男子若人聞此住忍行忍。回向忍歡喜忍。離垢發光忍。焰慧忍難勝忍。現前忍遠行忍。不動忍善慧忍。法云忍正覺忍。能起一念淸淨信者。是人超過百劫千劫。無量無邊恆河沙劫。一切苦難不生惡趣。不久當得阿耨多羅三藐三菩提。是時十億同名虛空藏菩薩摩訶薩。與無量無數諸來大眾。歡喜踴躍承佛威神。普見十方恆沙諸佛。各於道場說十四忍。如我世尊所說無異。各各歡喜如說修行般若波羅蜜多。

爾時世尊告波斯匿王。汝先問云復以何相而住觀察。菩薩摩訶薩應如是觀。以幻化身而見幻化。正住平等無有彼我。如是觀察化利眾生。然諸有情於久遠劫。初剎那識異於木石。生得染淨各自能爲無量無數染淨識本。從初剎那不可說劫。乃至金剛終一剎那。有不可說不可說識。生諸有情色心二法。色名色蘊心名四蘊。皆積聚性隱覆眞實。大王此一色法生無量色。眼得爲色耳得爲聲。鼻得爲香舌得爲味身得爲觸堅持名地津潤名水。暖性名火輕動名風。生五識處名五色根。如是展轉一色一心。生不可說無量色心。皆如幻故。善男子有情之受依世俗立。若有若無但生有情妄想憶念。作業受果皆名世諦。三界六趣一切有情。婆羅門剎帝利毗捨首陀。我人知見色法心法如夢所見。善男子一切諸名皆假施設。佛未出前世諦幻法。無名無義亦無體相。無三界名善惡果報六趣名字。諸佛出現爲有情故。說於三界六趣染淨無量名字。如是一切如呼聲響。諸法相續念念不住。剎那剎那非一非異。速起速滅非斷非常。諸有爲法如陽焰故。諸法相待所謂色界眼界眼識界。乃至法界意界意識界。猶如電光不定相待。有無一異如第二月諸法緣成。蘊處界法如水上泡諸法因成。一切有情俱時因果異時因果。三世善惡如空中云。善男子菩薩摩訶薩住無分別。無彼此相無自他相。常行化利無化利相。是故應知愚夫垢識。染著虛妄爲相所縛。菩薩照見知如幻士。無有體相但如空花。是爲菩薩摩訶薩住利自他如實觀察。說是法時。會中無量人天大眾。有得伏忍空無生忍。一地二地乃至十地。無量菩薩得一生補處。二諦品第四

爾時波斯匿王。白佛言。世尊勝義諦中有世俗諦不。若言無者智不應二。若言有者智不應一。一二之義其事云何。佛言大王汝於過去龍光王佛法中。已問此義。我今無說汝今無聽。無說無聽是卽名爲一義二義。汝今諦聽當爲汝說。

爾時世尊卽說偈言。

無相勝義諦

體非自他作

因緣如幻有

亦非自他作

法性本無性

勝義諦空如

諸有幻有法

三假集假有

無無諦實無

寂滅勝義空

諸法因緣有

有無義如是

有無本自二

譬如牛二角

照解見無二

二諦常不卽

解心見無二

求二不可得

非謂二諦一

一亦不可得

於解常自一

於諦常自二

了達此一二

眞入勝義諦

世諦幻化起

譬如虛空花

如影如毛輪

因緣故幻有

幻化見幻化

愚夫名幻諦

幻師見幻法

諦幻悉皆無

若了如是法

卽解一二義

徧於一切法

應作如是觀

大王。菩薩摩訶薩。住勝義諦化諸有情。佛及有情一而無二。何以故有情菩提此二皆空。以有情空得置菩提空。以菩提空得置有情空。以一切法空空故空。何以故般若無相二諦皆空。謂從無明至一切智。無自相無他相。於第一義見無所見。若有修行亦不取著。若不修行亦不取著。非行非不行亦不取著。於一切法皆不取著。菩薩未成佛以菩提爲煩惱。菩薩成佛時以煩惱爲菩提。何以故於第一義而無二故。諸佛如來與一切法悉皆如故。波斯匿王白佛言。十方諸佛一切菩薩。云何不離文字而行實相。佛言大王文字者。謂契經應頌記別諷誦自說緣起譬諭本事本生方廣希有論議。所有宣說音聲語言文字章句。一切皆如無非實相。若取文字相者卽非實相。大王修實相者如文字修。實相卽是諸佛智母。一切有情根本智母。此卽名爲一切智體。諸佛未成佛與當佛爲智母。諸佛已成佛卽爲一切智未得爲性已得爲智。三乘般若不生不滅自性常住。一切有情此爲覺性。若菩薩不著文字不離文字。無文字相非無文字。能如是修不見修相。是卽名爲修文字者。而能得於般若眞性。是爲般若波羅蜜多。大王菩薩摩訶薩護佛果護十地行。護化有情爲若此也。

波斯匿王白佛言。眞性是一有情品類根行無量。法門爲一爲無量耶。佛言大王法門非一亦非無量。何以故由諸有情色法心法。五取蘊相我人知見。種種根行品類無邊。法門隨根亦有無量。此諸法性非相非無相而非無量。若菩薩隨諸有情見一見二。是卽不見一二之義了知一二非一非二卽勝義諦。取著一二若有若無卽世俗諦。是故法門非一非二。

大王一切諸佛說般若波羅蜜多。我今說般若波羅蜜多無二無別。汝等大眾受持讀誦如說修行。卽爲受持諸佛之法。大王此般若波羅蜜多功徳無量。若有恆河沙不可說諸佛。是一一佛。教化無量不可說有情。是一一有情皆得成佛。是諸佛等。復教化無量不可說有情。亦皆成佛。是諸佛等所說般若波羅蜜多。有無量不可說那庾多億偈。說不可盡。於諸偈中而取一偈。分爲千分。復於千分而說一分。句義功徳尙無窮盡。何況如是無量句義所有功徳。若有人能於此經中起一念淨信。是人卽超百劫千劫。百千萬劫生死苦難。何況書寫受持讀誦。爲人解說所得功徳。卽與十方一切諸佛等無有異。當知此人諸佛護念。不久當成阿耨多羅三藐三菩提。說是法時。有十億人得三空忍。百萬億人得大空忍。無量菩薩得住十地。仁王護國般若波羅蜜多經卷下護國品第五

爾時世尊告波斯匿王等諸大國王。諦聽諦聽我爲汝等說護國法。一切國土若欲亂時。有諸災難賊來破壞。汝等諸王應當受持。讀誦此般若波羅蜜多。嚴飾道場置百佛像。百菩薩像百師子座。請百法師解說此經。於諸座前然種種燈。燒種種香散諸雜花。廣大供養衣服臥具。飲食湯藥房舍牀座一切供事。每日二時講讀此經。若王大臣比丘比丘尼優婆塞優婆夷。聽受讀誦如法修行災難卽滅。大王諸國土中有無量鬼神。一一復有無量眷屬。若聞是經護汝國土。若國欲亂鬼神先亂。鬼神亂故卽萬人亂。當有賊起百姓喪亡。國王大子王子百官互相是非。天地變怪日月眾星失時失度。大火大水及大風等。是諸難起皆應受持。講說此般若波羅蜜多。若於是經受持讀誦。一切所求官位富饒。男女慧解行來隨意。人天果報皆得滿足。疾疫厄難卽得除愈。杻械枷鎖撿系其身皆得解脫。破四重戒作五逆罪。及毀諸戒無量過咎悉得消滅。

大王往昔過去釋提桓因。爲頂生王領四軍眾。來上天宮欲滅帝釋。時彼天主卽依過去諸佛教法。敷百髙座請百法師。講讀般若波羅蜜多經。頂生卽退天眾安樂。

大王昔天羅國王。有一太子名曰斑足。登王位時有外道師。名爲善施與王灌頂。乃令斑足取千王頭。以祀冢間摩訶迦羅大黑天神。自登王位。已得九百九十九王惟少一王。北行萬里乃得一王名曰普明。其普明王白斑足言。願聽一日禮敬三寶飯食沙門。斑足聞已卽便許之。其王乃依過去諸佛所說教法。敷百髙座請百法師。一日二時。講說般若波羅蜜多八千億偈。時彼眾中第一法師。爲普明王而說偈言。

劫火洞然

大千俱壞

須彌巨海

磨滅無餘

梵釋天龍

諸有情等

尙皆殄滅

何況此身

生老病死

憂悲苦惱

怨親逼迫

能與願違

愛欲結使

自作瘡疣

三界無安

國有何樂

有爲不實

從因緣起

盛衰電轉

暫有卽無

諸界趣生

隨業緣現

如影如響

一切皆空

識由業漂

乘四大起

無明愛縛

我我所生

識隨業遷

身卽無主

應知國土

幻化亦然

爾時法師說此偈已。時普明王聞法悟解證空三昧。王諸眷屬得法眼空。其王卽便詣天羅國。諸王眾中而作是言。仁等今者就命時到。悉應誦持過去諸佛所說般若波羅蜜多偈。諸王聞已亦皆悟解。得空三昧各各誦持。時斑足王問諸王言。汝等今者皆誦何法。

爾時普明卽以上偈答斑足王。王聞是法亦證空定。歡喜踴躍告諸王言。我爲外道邪師所誤。非汝等咎汝各還國。當請法師解說般若波羅蜜多。時斑足王以國付弟。出家爲道得無生法忍。

大王過去復有五千國王。常誦此經現生獲報。汝等十六諸大國王。修護國法應當如是。受持讀誦解說此經。若未來世諸國王等。爲欲護國護自身者。亦應如是受持讀誦解說此經。說是法時無量人眾得不退轉。阿修羅等得生天上。無量無數欲色諸天得無生忍。不思議品第六

爾時十六國王及諸大眾。聞佛說此般若波羅蜜多甚深句義。歡喜踴躍散百萬億眾寶蓮花。於虛空中成寶花座。十方諸佛無量大眾。共坐此座說般若波羅蜜多。是諸大眾持十千金蓮華。散釋迦牟尼佛上。合成花輪蓋諸大眾。復散八萬四千芬陀利花。於虛空中成白雲臺。臺中光明王佛。與十方諸佛無量大眾。演說般若波羅蜜多。是諸大眾持曼陀羅花。散釋迦牟尼佛及諸眾會。復散曼殊沙花。於虛空中變作金剛寶城。城中師子奮迅王佛。共十方諸佛大菩薩眾。演說勝義般若波羅蜜多。復散無量天諸妙花。於虛空中成寶云蓋。徧覆三千大千世界。是花蓋中雨恆河沙花從空而下。

時波斯匿王及諸大眾。見是事已嘆未曾有。合掌向佛而作是言。願過去現在未來諸佛。常說般若波羅蜜多。願諸眾生常得見聞。如我今日等無有異。佛言大王如汝所說。此般若波羅蜜多。是諸佛母諸菩薩母。不共功徳神通生處。諸佛同說能多利益。是故汝等常應受持。

爾時世尊爲諸大眾。現不可思議神通變化。一花入無量花。無量花入一花。一佛土入無量佛土。無量佛土入一佛土。一塵剎土入無量塵剎土。無量塵剎土入一塵剎土。無量大海入一毛孔。無量須彌入芥子中。一佛身入無量眾生身。無量眾生身入一佛身。大復現小小復現大。淨復現穢穢復現淨。佛身不可思議。眾生身不可思議。乃至世界不可思議。當佛現此神變之時。十千女人現轉女身得神通三昧。無量天人得無生法忍。無量阿修羅等成菩薩道。恆河沙菩薩現身成佛。奉持品第七

爾時波斯匿王睹佛神變。見千花臺上徧照如來。千華葉上千化身佛。千花葉中無量諸佛。各說般若波羅蜜多。白佛言世尊如是無量般若波羅蜜多。不可識識不可智知。云何諸善男子於此經中。明了覺解爲人演說。佛言大王汝今諦聽。從初習忍至金剛定。如法修行十三觀門。皆爲法師依持建立。汝等大眾應當如佛而供養之。百千萬億天妙香花而以奉上。

善男子其法師者習種性菩薩。若比丘比丘尼優婆塞優婆夷修十住行。見佛法僧發菩提心。於諸眾生利樂悲湣。自觀己身六界諸根。一切無常苦空無我。了知業行生死涅槃。能利自他饒益安樂。聞贊佛毀佛心定不動。聞有佛無佛心定不退。三業無失起六和敬。方便善巧調伏眾生。勤學十智神通化利。下品修習八萬四千。波羅蜜多。善男子習忍以前經十千劫。行十善行有退有進。譬如輕毛隨風東西。若至忍位入正定聚。不作五逆不謗正法。知我法相悉皆空故。住解脫位於一阿僧祇劫。修習此忍能起勝行。復次性種性菩薩住無分別。修十慧觀捨財命故。持淨戒故心謙下故。利自他故生死無亂故。無相甚深故達有如幻故。不求果報故得無礙解故。念念示現佛神力故。對治四倒三不善根。三世惑業十顚倒故。我人知見念念虛僞。了達名假受假法假。皆不可得無自他相住眞實觀。中品修習八萬四千波羅蜜多。於二阿僧祇劫。行諸勝行得堅忍位。

復次道種性菩薩住堅忍中觀諸法性得無生滅。四無量心能破諸闇。常見諸佛廣興供養。常學諸佛住回向心。所修善根皆如實際。能於三昧廣作佛事。現種種身行四攝法。住無分別化利眾生。智慧明了甚深觀察。一切行願普皆修習。能爲法師調禦有情。善觀五蘊三界二諦。無自他相得如實性。𨿽常修勝義而受生三界。何以故業習果報未壞盡故。於人天中順道生故。上品修習八萬四千諸波羅蜜多。三阿僧祇劫。修二利。行廣大饒益。得善調伏諸三摩地。住勝觀察修出離行。能證平等聖人地故。

復次歡喜地。菩薩摩訶薩。超愚夫地生如來家住平等忍。初無相智照勝義諦。一相平等非相無相。斷諸無明滅三界貪。未來無量生死永不生故。大悲爲首起諸大願。於方便智念念修習無量勝行。非證非不證一切徧學故。非住非不住向一切智故。行於生死魔不動故。離我我所無怖畏故。無自他相常化眾生故。自在願力生諸淨土故。善男子此初覺智。非如非智非有非無。無有二相方便妙用。非倒非住非動非靜。二利自在如水與波。非一非異智起諸波羅蜜多亦非一異。於四阿僧祇劫。滿足修習百萬行願。此地菩薩無三界業習更不造新。由隨智力以願生故。念念常行檀波羅蜜多。布施愛語利行同事。廣大淸淨善能安住饒益眾生。

復次離垢地菩薩摩訶薩。四無量心最勝寂滅。斷嗔等習修一切行。所謂遠離殺害不與不取心無染欲。得眞實語得和合語。得柔軟語得調伏語。常行舍心常起慈心住正直心。寂靜純善離破戒垢。行大慈觀念念現前。於五阿僧祇劫。具足淸淨戒波羅蜜多。志意勇猛永離諸染。

復次發光地菩薩摩訶薩。住無分別滅無明闇。於無相忍而得三明。悉知三世無來無去。依四靜慮四無色定。無分別智次第隨順。具足勝定得五神通。現身大小隱顯自在。天眼淸淨悉見諸趣。天耳淸淨悉聞眾聲。以他心智知眾生心。宿住能知無量差別。於六阿僧祇劫。行一切忍波羅蜜多。得大總持利益安樂。

復次焰慧地菩薩摩訶薩。修行順忍無所攝受。永斷微細身邊見故。修習無邊菩提分法。念處正勤神足根力覺道具足。爲欲成就力無所畏不共佛法。於七阿僧祇劫。修習無量精進波羅蜜多。遠離懈怠普利眾生。

復次難勝地菩薩摩訶薩。以四無畏隨順眞如。淸淨平等無差別相。斷隨小乘樂求涅槃。集諸功徳具觀諸諦。此苦聖諦集滅道諦。世俗勝義觀無量諦。爲利眾生習諸技藝。文字醫方贊詠戲笑。工巧咒術外道異論。吉凶占相一無錯謬。但於眾生不爲損惱。爲利益故咸悉開示。漸令安住無上菩提。知諸地中出道障道。於八阿僧祇劫。常修三昧開發諸行。

復次現前地菩薩摩訶薩。得上順忍住三脫門。能盡三界集因集業粗現行相大悲增上。觀諸生死無明闇覆。業集識種名色六處。觸受愛取有生老死等。皆由著我無明業果。非有非無一相無相而不二故。於九阿僧祇劫。行百萬空無相無願三昧。得一切般若波羅蜜多無邊光照。

復次遠行地菩薩摩訶薩。修無生忍證法無別。斷諸業果細現行相。住於滅定起殊勝行。𨿽常寂滅廣化眾生。示入聲聞常隨佛智。示同外道示作魔王。隨順世間而常出世。於十阿僧祇劫行百萬三昧。善巧方便廣宣法藏。一切莊嚴皆得圓滿。

復次不動地菩薩摩訶薩。住無生忍體無增減。斷諸功用心心寂滅。無身心相猶如虛空。此菩薩佛心菩提心涅槃心。悉皆不起由本願故。諸佛加持能一念頃。而起智業雙照平等。以十力智徧不可說大千世界。隨諸眾生普皆利樂。於千阿僧祇劫。滿足百萬大願。心心趣入一切種一切智智。

復次善慧地菩薩摩訶薩。住上無生忍滅心心相。證智自在斷無礙障。具大神通修力無畏。善能守護諸佛法藏。得無礙解法義詞辯。演說正法無斷無盡。一剎那頃於不可說諸世界中。隨諸眾生所有問難。一音解釋普令歡喜。於萬阿僧祇劫。能現百萬恆河沙等諸佛神力。無盡法藏利益圓滿。

復次法云地菩薩摩訶薩無量智慧。思惟觀察從發信心。經百萬阿僧祇劫。廣集無量助道法。增長無邊大福智。證業自在斷神通障。於一念頃能徧十方百萬億阿僧祇世界微塵數國土。悉知一切眾生心行上中下根爲說三乘。普令修習波羅蜜多。入佛行處力無所畏。隨順如來寂滅轉依。善男子從初習忍至金剛定。皆名爲伏一切煩惱無相信忍。照勝義諦滅諸煩惱。生解脫智漸漸伏滅。以生滅心得無生滅。此心若滅卽無明滅。金剛定前所有知見皆不名見。惟佛頓解具一切智。所有知見而得名見。善男子金剛三昧現在前時。而亦未能等無等等。譬如有人登大髙臺。普觀一切無不斯了。若解脫位一相無相無生無滅。同眞際等法性。滿功徳藏住如來位。善男子如是諸菩薩摩訶薩受持解說。皆往十方諸佛剎土。利安有情通達實相。如我今日等無有異。善男子十方法界一切如來。皆依此門而得成佛。若言越此得成佛者。是魔所說非是佛說。是故汝等應如是知如是見如是信解。爾時世尊欲重宣此義。而說偈言。

彼伏忍菩薩

於佛法長養

堅固三十心

名爲不退轉

初證平等性

而生諸佛家

由初得覺悟

名爲歡喜地

遠離於染污

嗔等種種垢

具戒徳淸淨

名爲離垢地

滅壞無明闇

而得諸禪定

照曜由慧光

名爲發光地

淸淨菩提分

遠離身邊見

智慧焰熾然

名爲焰慧地

如實知諸諦

世間諸伎藝

種種利羣生

名爲難勝地

觀察緣生法

無明至老死

能證彼甚深

名爲現前地

方便三摩地

示現無量身

善巧應羣生

名爲遠行地

住於無相海

一切佛加持

自在破魔軍

名爲不動地

得四無礙解

一音演一切

聞者悉歡喜

名爲善慧地

智慧如密雲

徧滿於法界

普灑甘露法

名爲法云地

滿足無漏界

常淨解脫身

寂滅不思議

名爲一切智

佛告波斯匿王。我滅度後法欲滅時。一切有情造惡業故。令諸國土種種災起。諸國王等爲護自身太子王子后妃眷屬百官百姓一切國土。卽當受持此般若波羅蜜多皆得安樂。我以是經付囑國王。不付比丘比丘尼優婆塞優婆夷。所以者何無王威力不能建立。是故汝等常當受持讀誦解說。大王吾今所化大千世界。百億須彌百億日月。一一須彌有四天下。此贍部洲十六大國。五百中國十萬小國。是諸國中若七難起。一切國王爲除難故。受持解說此般若波羅蜜多。七難卽滅國土安樂。

波斯匿王言云何七難。佛言一者日月失度日色攺變。白色赤色黃色黑色。或二三四五日並照。月色攺變赤色黃色日月薄蝕。或有重輪一二三四五重輪現。二者星辰失度。彗星木星火星金星水星土等諸星各各爲變或時晝出。三者龍火鬼火人火樹火。大火四起焚燒萬物。四者時節攺變寒暑不恆。冬雨雷電夏霜冰雪。雨土石山及以砂礫。非時降雹雨赤黑水。江河泛漲流石浮山。五者暴風數起昏蔽日月。發屋拔樹飛沙走石。六者天地亢陽陂池竭涸。艸木枯死百谷不成。七者四方賊來侵國內外。兵戈競起百姓喪亡。大王我今略說如是諸難。其有日晝不現月夜不現。天種種災無雲雨雪。地種種災崩裂震動。或復血流鬼神出現鳥獸怪異。如是災難無量無邊。一一災起皆須受持。讀誦解說此般若波羅蜜多。

爾時十六國王。聞佛所說皆悉驚怖。波斯匿王白佛言世尊。何故天地有是災難。佛言大王由贍部洲。大小國邑一切人民。不孝父母不敬師長。沙門婆羅門國王大臣不行正法。由此諸惡有是難興。大王般若波羅蜜多。能出生一切諸佛法。一切菩薩解脫法。一切國王無上法。一切有情出離法。如摩尼寶體具眾徳。能鎭毒龍諸惡鬼神。能遂人心所求滿足。能應輪王名如意珠。能令難陀跋難陀等諸大龍王。降霔甘雨潤澤艸木。若於闇夜置髙幢上。光照天地明如日出。此般若波羅蜜多亦復如是。汝等諸王應作寶幢及以幡蓋。燒香散花廣大供養。寶函盛經置於寶案。若欲行時常導其前。所在住處作七寶帳。眾寶爲座置經於上。種種供養如事父母。亦如諸天奉事帝釋。大王我見諸國一切人王。皆由過去侍五百佛恭敬供養得爲帝王。一切聖人得道果者。來生其國作大利益。若王福盡無道之時。聖人捨去災難競起。大王若未來世有諸國王。建立正法護三寶者。我令五方菩薩摩訶薩眾往護其國。

東方金剛手菩薩摩訶薩。手持金剛杵放靑色光。與四俱胝菩薩往護其國。

南方金剛寶菩薩摩訶薩。手持金剛摩尼放日色光。與四俱胝菩薩往護其國。

西方金剛利菩薩摩訶薩。手持金剛劍放金色光。與四俱胝菩薩往護其國。

北方金剛藥叉菩薩摩訶薩。手持金剛鈴放琉璃色光。與四俱胝藥叉往護其國。

中方金剛波羅蜜多菩薩摩訶薩。手持金剛輪放五色光。與四俱胝菩薩往護其國是五菩薩摩訶薩。各與如是無量大眾。於汝國中作大利益。當立形像而供養之爾時金剛手菩薩摩訶薩等。卽從座起頂禮佛足。卻住一面而白佛言。世尊我等本願承佛神力。十方世界一切國土若有此經受持讀誦解說之處。我當各與如是眷屬。於一念頃卽至其所。守護正法建立正法。令其國界無諸災難。刀兵疾疫一切皆除。世尊我有陀羅尼能加持擁護。是一切佛本所修行速疾之門。若人得聞一經於耳。所有罪障悉皆消滅。況復誦習而令通利。以法威力當令國界永無眾難。卽於佛前異口同音說陀羅尼曰。

娜謨囉怛娜﹝二合﹞怛囉﹝二合﹞夜野﹝一﹞娜莫﹝引﹞阿哩夜﹝二合﹞吠﹝無蓋反﹞﹝口

路﹞者娜﹝引﹞野﹝二﹞怛他﹝引﹞﹝薩／女﹞多﹝引﹞夜囉訶﹝二合﹞諦﹝三﹞三藐二沒馱﹝引﹞野﹝四﹞娜莫阿﹝引﹞哩野﹝二合五﹞三滿多跋捺囉﹝二合引﹞野﹝六﹞冒地薩怛嚩﹝二合引﹞野﹝七﹞摩訶薩怛嚩﹝二合引﹞野﹝八﹞摩賀迦﹝引﹞嚕抳迦﹝引﹞野﹝九﹞怛儞野﹝二合﹞他﹝引十﹞枳穰﹝二合﹞娜缽囉﹝二合﹞儞﹝引﹞閉﹝十一﹞惡乞叉﹝二合﹞野句勢﹝十二﹞缽囉﹝二合﹞底婆﹝引﹞娜嚩底﹝十三﹞薩嚩沒馱﹝引﹞嚩路枳諦﹝十四﹞瑜誐跛哩儞澀跛﹝二合﹞寧﹝十五﹞儼避﹝引﹞囉努囉嚩誐﹝引﹞系﹝十六﹞底哩野﹝三合﹞特嚩﹝二合十七﹞跛哩儞澀跛﹝二合﹞寧﹝十八﹞冒地質多散惹娜儞﹝十九﹞薩嚩﹝引﹞毗曬迦毗﹝引﹞色訖諦﹝二合二十﹞達摩娑﹝引﹞誐囉三步諦﹝二十一﹞阿慕伽室囉﹝二合﹞嚩儜﹝二十二﹞摩賀三滿多跋柰囉﹝二合﹞步彌﹝二十三﹞涅﹝奴逸反﹞哩野﹝二合﹞諦﹝二十四﹞尾野﹝二合﹞羯囉﹝二合﹞拏﹝二十五﹞跛哩缽囉﹝二合﹞跛儞﹝二十六﹞薩嚩悉馱﹝二十七﹞娜麼塞訖哩﹝三合﹞諦﹝二十八﹞薩嚩冒地薩怛嚩﹝二合二十九﹞散惹娜儞﹝三十﹞婆誐嚩底﹝丁以反上同三十一﹞沒馱﹝引﹞麼諦﹝三十二﹞阿囉儞迦囉奶﹝三十三﹞阿囉拏迦囉奶﹝三十四﹞摩賀缽羅﹝二合﹞枳穰﹝二合三十五﹞播囉弭諦娑嚩﹝二合﹞賀﹝三十六﹞

爾時世尊聞是說已。贊金剛手等諸菩薩言。善哉善哉。若有誦持此陀羅尼者。我及十方諸佛悉常加護。諸惡神鬼。敬之如佛。不久當得阿耨多羅三藐三菩提。

大王吾以此經付囑汝等。毗捨離國憍薩羅國。室羅筏國摩伽陀國。波羅痆斯國迦毗羅國。拘屍那國憍睒彌國。般遮羅國波吒羅國。末土羅國烏屍尼國。奔吒跋多國。提婆跋多國。迦屍國瞻波國。如是一切諸國王等。皆應受持般若波羅蜜多。

時諸大眾阿修羅等。聞佛所說諸災難事。身毛皆豎髙聲唱言。願我未來不生彼國。時十六王卽捨王位修出家道。具八勝處十一切處。得伏忍言忍無生法忍。

爾時一切天人大眾阿修羅等。散曼陀羅花曼殊沙花。婆師迦花蘇曼那花。以供養佛。隨其種性得三脫門。生空法空菩提分法。無量無數菩薩摩訶薩。散拘勿頭花波頭摩花而供養佛。無量三昧悉皆現前。得住順忍無生法忍。無量無數菩薩摩訶薩。得恆河沙諸三昧門。眞俗平等具無礙解。常起大悲於百萬億阿僧祇佛剎微塵數世界。廣利眾生現身成佛。囑累品第八

佛告波斯匿王今誡汝等。吾滅度後正法欲滅。後五十年後五百年。後五千年無佛法僧。此經三寶付諸國王建立守護。令我四部諸弟子等。受持讀誦解其義理。廣爲眾生宣說法要。令其修習出離生死。

大王后五濁世。一切國王王子大臣。自恃髙貴破滅吾教。明作制法。制我弟子比丘比丘尼。不聽出家修行正道。亦復不聽造佛塔像。白衣髙座比丘地立。與兵奴法等無有異。當知爾時法滅不久。

大王破國因緣皆汝自作。恃己威力制四部眾不聽修福。諸惡比丘受別請法。知識比丘共爲一心。互相親善齋會求福。是外道法都非我教。百姓疾疫無量苦難。當知爾時國土破滅。大王法末世時國王大臣四部弟子。各作非法橫與佛教。作諸過咎非法非律。系縛比丘如破獄囚。當知爾時法滅不久。

大王我滅度後四部弟子。一切國王王子百官。乃是任持護三寶者。而自破滅如師子身中虫。自食師子肉非外道也。壞我法者得大過咎。正法衰薄民無正行。諸惡漸增其壽日減。無復孝子六親不和。天龍不祐惡鬼惡龍日來侵害。災怪相繼爲禍縱橫。當墮地獄傍生餓鬼。若得爲人貧窮下賤諸根不具。如影隨形如響應聲。如人夜書火滅字存。毀法果報亦復如大王未來世中一切國王王子大臣。與我弟子橫立記籍設官典主。大小僧統非理役使。當知爾時佛法不久。

大王未來世中一切國王四部弟子。當依十方一切諸佛。常所行道建立流通。而惡比丘爲求名利不依我法。於國王前自說過患作破法緣。其王不別信受此語。橫立制法不依佛戒。當知爾時法滅不久。

大王未來世中國王大臣四部弟子。自作破法破國因緣。身自受之非佛法咎。天龍捨去五濁轉增。若具說者窮劫不盡。

爾時十六大國王。聞說未來如是諸誡。悲啼號泣聲動三千。天地昏闇光明不現。時諸王等各各至心受持佛語。不制四部出家學道當如佛教。

爾時恆河沙等無量大眾皆共嘆言。當爾之時世間空虛是無佛世。

爾時波斯匿王白佛言。世尊當何名此經。我等云何奉持。佛告大王。此經名爲仁王護國般若波羅蜜多。亦得名爲甘露法藥。若有服行能愈諸疾。大王般若波羅蜜多所有功徳。猶如虛空不可測量。若有受持讀誦之者。所獲功徳能護仁王及諸眾生。猶如垣墻亦如城壁。是故汝等應當受持。

佛說是經已。彌勒師子吼等無量菩薩摩訶薩。舍利弗須菩提等無量聲聞。欲界色界無量天人。比丘比丘尼優婆塞優婆夷。阿修羅等一切大眾。聞佛所說皆大歡喜信受奉行。

