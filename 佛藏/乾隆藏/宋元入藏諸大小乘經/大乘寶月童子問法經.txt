大乘寶月童子問法經一卷

宋元入藏諸大小乘經大乘寶月童子問法經一卷宋西天北印度三藏傳法大師施護奉詔譯

大乘寶月童子問法經

如是我聞。一時佛在王捨城鷲峯山中。與大苾芻眾五萬五千俱胝。一心行菩提行。無能勝菩薩等八萬百千無數俱胝那臾多。諸天人等百千那臾多。

爾時世尊於其食時著衣持缽。與苾芻眾並諸菩薩天龍神等。恭敬圍繞入王捨大城於彼乞食。是時頻婆娑羅王子。名寶月童子。因爲事故。乘大龍象出王捨大城。遙見世尊卽下龍象而詣佛所到已致敬。頭面禮足住立一面。寶月童子白佛言。如來應供正等正覺。惟願世尊。說彼十方如來所有名號。若有信心善男子善女人。聞是名已。所有五逆等罪及一切業障悉皆消除。於無上正等正覺速得不退。

爾時世尊告寶月童子言。善哉善哉。汝能樂聞如來名號之義。此意賢善一切罪業決定消除。童子。汝今諦聽善思念之我爲汝說。童子。過於東方百千俱胝那臾多恆河沙等佛剎。彼有世界名曰無憂。彼有如來。名賢吉祥應供等正覺。少病少惱乃至爲諸眾生恆說妙法。彼佛壽命六萬百千俱胝那臾多無數劫。彼世界中無其日月晝夜。惟有佛光普照一切。及照地獄傍生焰魔羅界一切眾生令得解脫。無量眾生得無生法忍。

佛言童子。南方過百千俱胝那臾多恆河沙等佛剎。彼有世界名曰寂靜。彼有如來。名無邊光應供正等正覺。爲諸眾生恆說妙法。

佛言童子。西方過百千俱胝那臾多恆河沙等佛剎。彼有世界名曰歡喜。彼有如來。名喜吉祥應供正等正覺。爲諸眾生恆說妙法。

佛言童子。北方過百千俱胝那臾多恆河沙等佛剎。彼有世界名曰不動。彼有如來。名曰寶幢應供正等正覺。爲諸眾生恆說妙法。

佛言童子。東南方過百千俱胝那臾多恆河沙等佛剎。彼有世界名曰正行。彼有如來。名曰無憂吉祥應供正等正覺。爲諸眾生恆說妙法。

佛言童子。西南方過百千俱胝那臾多恆河沙等佛剎。彼有世界名曰寶幢吉祥。彼有如來。名曰寶幢應供正等正覺。爲諸眾生恆說妙法。

佛言童子。西北方過百千俱胝那臾多恆河沙等佛剎。彼有世界名曰妙聲。彼有如來。名吉祥花應供正等正覺。爲諸眾生恆說妙法。

佛言童子。東北方過百千俱胝那臾多恆河沙等佛剎。彼有世界名曰安樂。彼有如來。名蓮華光嬉戲智應供正等正覺。爲諸眾生恆說妙法。

佛言童子。下方過百千俱胝那臾多恆河沙等佛剎。彼有世界名曰廣大。彼有如來。名光明吉祥應供正等正覺。爲諸眾生恆說妙法。

佛言童子。上方過百千俱胝那臾多恆河沙等佛剎。彼有世界名爲月光。彼有如來。名財吉祥應供正等正覺。爲諸眾生恆說妙法。

童子。如是一切世界佛剎。皆有淸淨旃檀樓閣。所有如來名號若人聞已。恭敬受持書寫讀誦廣爲人說。所有五逆等一切罪業悉皆消除。亦不墮地獄傍生焰魔羅界。於無上正等正覺速得不退。於意云何。童子。於過去大無數及廣大無邊無數劫。時有世界名曰寶生。彼有如來。名精進吉祥應供正等正覺。彼十如來於精進吉祥佛所爲菩薩位。於其佛前供養發願。我等各於佛剎成無上正等正覺之時。若有眾生經剎那間至須臾之間。聞我十佛名號。聞已恭敬受持書寫讀誦廣爲人說。所有五逆等一切罪業悉皆消除。亦不墮地獄傍生焰魔羅界。於無上正等正覺速得不退。

爾時寶月童子。如是聞已而復白言。世尊。彼佛如來壽量云何。世尊答言。彼佛壽十阿僧祇百千俱胝那臾多世界微塵等劫。童子聞已白佛言。彼佛如來甚爲希有。如是悲心發願爲諸眾生得此壽量。佛言童子。若有眾生聞此十佛名號。恭敬受持書寫讀誦信樂修行。所有無量無邊福徳悉得具足。三業之罪亦不能生。童子。若有善男子善女人。於恆河沙等佛剎。滿中七寶供養如來。經百千歲獲福無量。若善男子善女人聞是十佛名號。恭敬信受書寫讀誦爲他解說。所得福徳勝前供養無量無邊。

爾時索河世界主大梵天王帝釋天子四天大王穌枲麼天子大自在天子。以最上旃檀香粖散世尊前而爲供養。白世尊言。若有眾生於此正法。書寫讀誦信解受持。得一切天人阿修羅尊重禮拜。所有地獄畜生焰魔羅界阿修羅身及餓鬼趣皆得解脫。佛言。若此正法耳根得聞受持讀誦。罪惡魔冤不能侵害。於阿耨多羅三藐三菩提速得不退。

爾時世尊而說頌曰。

持此世尊十名號

如是壽命俱胝劫

佛說功徳不思議

未來成就二足尊

爾時頻婆娑羅王寶月童子。白於世尊而說伽他曰。

大無畏善說

無邊無量佛

眾生最上師

我今歸命禮

如是今修學

一切佛知見

願斷於煩惱

速成於菩提

爾時童子說此頌已。白世尊言。我今如是所有忍辱。菩薩大智總持法門。方廣之教佛菩提行。如是修學行菩提行。

爾時世尊復說頌曰。

若人受持佛名號

水火盜賊不能侵

毒藥刀杖王難等

一切諸苦自消除

如是速得於菩提

廣令流布佛名號

若此正法於末世時有人受持讀誦。此人命終速成佛道。若以香花供養一切諸佛經多劫時。不如有人於此正法暫時書寫讀誦。所得福徳無量無邊。若人以最上所愛七寶。滿於一切剎土之中。供養一切諸佛。亦不如讀誦此經得福甚多。佛說此經時。無量百千俱胝那臾多眾生。發阿耨多羅三藐三菩提心。無量無邊眾生得無生忍。不退轉於阿耨多羅三藐三菩提。佛說是語時。寶月童子等皆大歡喜。作禮而退。

