佛三身贊一卷

宋元入藏諸大小乘經佛三身贊一卷宋西天三藏朝散大夫明教大師法賢奉詔譯

佛三身贊法身我今稽首法身佛

無諭難思普徧智充滿法界無掛礙

湛然寂靜無等等非有非無性眞實

亦非多少離數量平等無相若虛空

福利自他亦如是報身我今稽首報身佛

湛然安住大牟尼哀湣化度菩薩眾

處會如日而普照三祇積集諸功徳

始能圓滿寂靜道以大音聲談妙法

普令獲得平等果化身我今稽首化身佛

菩提樹下成正覺或起變現或寂靜

或復往化於十方或轉法輪於鹿苑

或現大光如火聚三塗苦報悉能除

三界無比大牟尼回向如是佛身無漏智

我常信解淨三業以無量慧大福行

一心垂湣諸羣生以今頌贊三身佛

所獲無漏功徳種願我速證佛菩提

盡引眾生歸正道佛三身贊禦制釋迦牟尼佛贊

如來勝相徧十方

具足萬行顯微妙頂髻圓光無不照

無量無礙性恆存比如大海納百川

一滴徧涵諸水味又如海水起諸泡

一泡中含一海體須彌微塵納芥子

一毫偏攝於大千大威大智大神通

甚深甚廣甚方便能立最勝之大法

演說無量最上乘猶如大風吹海波

散作甘雨徧世界一點沾滿於塵剎

今溥淸淨悉淸涼法云大周於十方

妙具種種之勝色普護眾生無露迹

如八寶蓋勝吉祥有如雷音海潮音

遠震十方無所礙世人有耳悉能聽

由聞以入觀一同咸悟圓覺及妙覺

善巧方便出世間徵心演法顯眞如

五陰六入亦如是一心萬行之本源

眞心自性恆冥寂領者由凡而入聖

解者超斷以除緣以登信心爲實心

以寂靜境爲眞境以大智海爲性海

以慧妙國爲住持以法身而體色身

以無相而攝有相智身光明如日月

照臨隨現於世間眾生心性亦如是

一切與佛無分別若能斷除諸障垢

自然獲此智慧心令彼凡夫悉解脫

如渴飲水成醍醐若能精進無退轉

堅固心等金剛山諸善男子善女人

及諸聲聞與緣覺聞是眞諦誦贊嘆

歡喜樂受作思惟無量無邊消劫塵

口變無等甘露味如是功徳不思議

庸愚俱至妙菩提隨緣感應無不周

願使眾生皆成佛

