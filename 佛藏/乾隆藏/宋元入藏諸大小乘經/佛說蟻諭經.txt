佛說蟻諭經一卷

宋元入藏諸大小乘經佛說蟻諭經一卷宋西天北印度三藏傳法大師施護奉詔譯

佛說蟻諭經

爾時世尊。放大光明普照耀已。告苾芻眾言。汝等當知。於一時中有諸蟻聚。夜中出煙。晝日火然。有一婆羅門。見是事已。乃作是言。若有執持快利刀者。必能破散其聚。如是言已。次復見一大龜。其婆羅門亦作是言。若有執持快利刀者。必能破壞。次見諸水母虫。次見一水蛭虫。次見諸阿西蘇那虫。次見一大蛇。次見一挼陀缽他虫。次見一﹝昝﹣人﹢幾﹞哥嚩吒虫。其婆羅門見彼諸虫已。皆如前言。最後見一大龍。婆羅門言。如我所見其事云何。惟佛世尊悉能了知。卽時往詣一苾芻所。具陳上事。復言。苾芻。汝以此事爲我問佛。使我疑心而得開曉。如佛所說我當憶持。何以故。苾芻。我不見彼天人世間沙門婆羅門眾中有以此義能問佛者。是故不能使諸疑心而得開曉。時彼苾芻卽如其言。來詣我所。到已禮足退住一面。具陳上事已復發問言。如婆羅門所見蟻聚。其事云何。夜中出煙晝日火然。此復云何。又見大龜水母虫水蛭虫阿西蘇那虫大蛇挼陀缽他虫﹝昝﹣人﹢幾﹞哥嚩吒虫大龍。此等所見皆是何相。卽彼婆羅門復是何人。何故名爲利刀破散。願佛爲說。諸苾芻我時謂彼苾芻言。其蟻聚者。卽是一切眾生五蘊聚身。夜中出煙者。卽是眾生起諸尋伺。晝日火然者。卽是眾生隨所尋伺起身語業。大龜者。卽是五鄣染法。水母虫者。卽是忿恚。水蛭虫者卽是慳嫉。阿西蘇那虫者。卽是五欲之法。蛇者卽是無明。挼陀缽他虫者。是疑惑﹝昝﹣人﹢幾﹞哥嚩吒虫者。是我慢。龍者卽是諸阿羅漢。婆羅門者。卽是如來應供正等正覺。快利者。卽是有智之人。刀者卽是智慧。破散者。卽是發起精進勝行。諸苾芻。於汝意云何。彼所見相以要言之。卽是一切眾生五蘊聚身羯邏藍等。父母不淨之所出生。四大合成。虛假色相。粗惡劣弱。積集苦惱畢竟破壞。而諸眾生不能覺知。於晝夜中起諸尋伺。而身語業不善施作。五鄣煩惱之所覆蔽。耽著五欲。增長無明。生我慢心。於諸聖法疑惑不決。忿恚慳嫉。念念發起。不求解脫。是故如來應供正等正覺。欲令諸有智者發精進行。修習智慧。斷諸煩惱。趣證聖果。汝諸苾芻。已盡諸漏證阿羅漢果。故說如龍。

復次諸苾芻。過去未來諸佛世尊。悲湣利樂一切眾生。欲令斷諸煩惱趣證聖果。爲諸聲聞廣說是義。我於今日亦如諸佛。乃以此緣爲汝宣說。汝諸苾芻。憶念是事。當於曠野空捨山間樹下巖穴庵室諸寂靜處。諦心思惟觀察是義。無令放逸生退轉心。亦復轉爲他人開示教導。普令修習得大利樂。

爾時世尊爲諸苾芻如是說已。而諸苾芻。皆悉信受。

