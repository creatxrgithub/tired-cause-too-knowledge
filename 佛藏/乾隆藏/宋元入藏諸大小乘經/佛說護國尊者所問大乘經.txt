佛說護國尊者所問大乘經四卷

宋元入藏諸大小乘經佛說護國尊者所問大乘經四卷宋西天三藏朝散大夫試鴻臚卿傳法大師施護奉詔譯

佛說護國尊者所問大乘經卷第一

如是我聞。一時佛在王捨城鷲峯山中。與大苾芻眾千二百五十人俱。復有菩薩摩訶薩眾五千人俱。得大忍辱無礙辯才。降伏魔怨制諸外道。發大道心得三摩地。總持自在具四無礙智。通達四攝及最上甚深波羅蜜多。乃至一切佛法。無量無邊諸善功徳。其名曰普賢菩薩。普眼菩薩。普觀菩薩。普光菩薩。普照菩薩。上意菩薩。增意菩薩。無邊意菩薩。廣意菩薩。無盡意菩薩。持地菩薩。世上菩薩。勝意菩薩。最上意菩薩。總持自在王菩薩。文殊師利菩薩摩訶薩等。復有賢護菩薩摩訶薩等十六人俱。復有娑婆世界主大梵天王。及帝釋天主。護世四大天王。復有蘇屍彌天子。安意天子。及諸天王。龍王緊那囉王。巘馱哩嚩王。藥叉王。誐﹝日

魯﹞拏王等。各與若干百千眷屬俱來會坐。

爾時世尊。坐於吉祥藏師子之座。四眾圍繞。逾於須彌。光明熾盛。譬如日月普照一切世間。威儀具足梵行寂靜。譬如帝釋於諸天中威儀最勝。亦如輪王七寶具足離諸怖畏。如師子王善能談說諸法空義。如大火聚破諸幽暗。如摩尼寶王遠照一切。如是佛光照於三千大千一切世界。於其光中出妙梵音告諸眾生。我今所得一切諸法最上波羅蜜。說眞實義。初善中善後善。文義殊勝純白圓滿。梵行淸淨純一無雜。

爾時喜王菩薩摩訶薩。在大眾中安詳而坐瞻仰世尊。於師子座放大光明。譬如千日照耀一切。心大歡喜深信恭敬。卽從座起合掌向佛。以頌贊曰。

佛身晃曜如金山

利益世間甚希有

菩薩聲聞緣覺僧

天龍八部皆圍繞

譬如須彌諸天居

出於大海而髙顯

悲湣眾生而現身

放百千光常照曜

行梵天行卽梵天

於彼梵天復爲王

行禪解脫三摩地

光照上位諸菩薩

亦如帝釋爲天主

威徳儀容諸相異

牟尼光明照世間

相好莊嚴功徳異

金輪四洲得自在

能善調伏諸有情

引彼眾生出苦輪

我佛慈悲亦如是

所有火光摩尼光

日月光等諸光明

如是百千日等光

不及佛日恆照曜

如月夜分放光明

普照世間悉淸淨

佛面端嚴如滿月

映蔽一切光不現

譬如髙山燃大火

能破夜暗顯諸方

大仙所有智慧光

破盡黑暗離諸有

如大師子曠野吼

眾獸聞之悉驚怖

佛說法空無我義

諸魔聞之亦如是

摩尼寶王放光明

諸餘摩尼光不現

佛身晃曜眞金色

映蔽一切世間光

一切世間賢聖中

無有最上與佛等

具福精進方便智

一切功徳不可量

瞻仰大師功徳海

威光普照諸羣生

一心恭敬慕尊顏

是故我今頭面禮

我所贊佛歸敬心

世間功徳無等等

盡將回向法界中

一切世間成佛道

爾時喜王菩薩摩訶薩。贊嘆佛已合掌向佛。瞻仰尊顏目不暫捨。心觀法界其義甚深難知難見。離言分別絕諸戲論。微妙難解不可思議。如是觀想一切法界。惟佛如來觀智攝受現量證知。佛之境界無有等等。如是觀見所有如來不可思議方便境界。皆攝一相法界性中。譬如虛空無有住處。卽眾生界亦如自性。一切諸法亦復如是。無礙解脫究竟寂靜。諸佛世尊以善方便。身變佛剎徧滿一切現眾生前。諸如來身。經無數俱胝劫而不可得。時喜王菩薩摩訶薩。如是觀佛功徳已默然而住。

爾時有一尊者。名曰護國。於捨衛大城安居三月。過是夏已著衣持缽。與諸苾芻及初出家者。初發心者出捨衛國。詣王捨城鷲峯山中。到彼山已。卽時護國尊者。往詣佛所頭面禮足。右繞三匝住立一面。合掌恭敬。而說此頌。贊嘆佛曰。

稽首最上佛光明

稽首如空無礙意

稽首能斷諸結縛

稽首永超三有海

我佛無邊眞色相

普徧俱胝剎土中

菩薩聞已歡喜來

恭敬供養佛功徳

作此最上供養已

聽牟尼法離諸塵

各生歡喜還本土

稱贊世尊所說法

廣歷俱胝無數劫

利樂一切諸有情

如是身心不疲倦

爲求無上佛菩提

恆行布施持戒行

忍辱精進禪定門

智慧方便到涅盤

是故我禮大覺尊

成就六通四神足

諸根十力解脫門

以此行及諸眾生

我今禮佛無等智

能知一切世間心

所行所作所成業

所有身口及言說

無上世尊悉觀見

貪癡過失不能斷

眾生因彼墮三有

因佛得成善逝業

能知世間諸善惡

所有過去諸佛事

及彼現在天人師

乃至未來功徳海

一切諸法悉能知

淸淨剎土眾圍繞

菩薩緣覺與聲聞

乃至諸佛壽較量

我佛一切悉能知

所有一切生滅法

所有供養作佛事

所有受持法藏法

我佛一切悉能知

佛有十力無礙智

現在常住於三世

如是一切方便法

我禮世尊智慧海

大覺世尊無等等

相好莊嚴大吉祥

如夜眾星現空中

我禮牟尼最上尊

色相端嚴無與等

光照諸天及世間

帝釋梵王究竟天

對彼佛前俱不現

無垢不動如金山

右旋螺髻紺滋潤

佛頂髙顯如金山

光明遠照生諸福

光徧俱胝那由他

顯現眉間白毫相

目若靑蓮恆適悅

觀照世間運慈心

淸淨滿月虛空中

佛面圓明亦如是

一切見者無厭足

我禮如來圓滿相

行如鵝王及鹿王

亦如牛王行步穩

振動大地無暫止

我禮如來堅固力

手指纖長网縵相

指甲淸淨如赤銅

平立垂手過於膝

我禮金色大覺尊

佛行大地現好相

具足顯現千輻輪

足放光明照羣生

蒙光悉得生天界

大聖法王施七財

能爲施主心平等

調禦世間依法行

我禮法王無上覺

慈悲法念心爲劍

持戒方便智慧弓

能斷煩惱諸羣賊

生滅輪回無有增

自利果滿復利他

令彼眾生亦解脫

究竟安樂出塵勞

得入善逝寂靜宗

無生無滅無諸苦

亦無生老愛別離

如是無爲最上乘

佛爲眾生慈湣說

我贊最上大牟尼

攝盡一切諸佛法

如是所有諸功徳

願諸眾生證菩提

爾時尊者護國。頌贊佛已。偏袒右肩右膝著地。合掌向佛。恭敬頂禮白佛言。世尊。如來應正等覺。我有所問。惟願世尊慈悲聽許。

爾時世尊。告尊者護國言。如汝所問我爲汝說。滿所求願令生歡喜。時尊者護國。聞佛語已。身心適悅而發聲言。世尊有何等法爲菩薩行法具足。能得一切最上功徳。無礙大智決定辯才明了性相。入一切智教化眾生。斷彼無明妄想煩惱。決定眞實入一切智。發眞實語。令彼有情依言所作。離諸愚暗念佛方便。樂聞一切甚深梵義。受持諸法。速得證於無上正智。

爾時尊者護國卽於佛前。而說頌曰。

菩薩所行決定行

彼行必有眞實法

眞法從佛智海生

最上如來爲我說

佛身光明黃金相

最上無邊大福聚

救度六趣諸眾生

爲說菩薩無垢行

何得無盡大覺智

總持甘露生菩提

何得淸淨智慧海

彼慧能斷眾生疑

俱胝多劫輪回苦

眾生迷沒意無疲

睹此愚迷苦惱侵

爲彼云何修十善

剎土淸淨眾會滿

實剎無邊壽命長

爲眾恆宣微妙言

願說菩提無垢行

降伏邪魔生正見

枯彼愛河證解脫

淸淨法眼照愚盲

令諸有情行上行

端嚴富貴大辯才

言辭柔軟聞歡喜

譬如甘露潤世間

願說甚深微妙法

梵音深妙斷諸惡

其聲和雅如頻伽

求法之眾佛所集

願說甘露濟羣生

眾有菩提最上根

及彼聲聞緣覺性

願佛隨根方便說

師資遇會正是時

我今樂聞最上乘

惟佛知我菩提性

於此小乘不樂求

願說如來第一法

爾時尊者護國。說此頌已。佛言。善哉善哉。尊者能問如來最上之義。利益多人令得安樂。攝受未來諸菩薩摩訶薩。汝今諦聽善思念之。我當爲說。時尊者護國白言。善哉世尊。我今樂聽惟願說之。

爾時世尊。告尊者護國言。有四種法具足淸淨。是名菩薩摩訶薩。何等四法。一內二外三心四意。如是四法稱理眞實。見諸眾生其心平等。猶若虛空。無所分別依言所行。是名菩薩摩訶薩四種之法獲得淸淨。

爾時世尊。重說頌曰。

心意內外常淸淨

不退菩提正道心

所作之善無唐捐

能得菩薩無邊智

觀彼眾生苦無我

生老病死悉來侵

如是三有大海中

廣運法船救羣品

見諸眾生心平等

觀彼世間如一子

願令一切俱解脫

悉向菩提心不退

常談空義依空行

亦無人我無眾生

譬如夢幻等無實

令彼愚迷生智慧

如所宣說大覺智

依智而行所作事

調伏過失心寂靜

求證菩提爲佛子

爾時世尊說此頌已。告尊者護國言。復有四種法。於諸菩薩令心安慰。何等四法。一者於總持法門志求修學。二者常近善友威儀無缺。三者求證甚深無生法忍。四者精進修行持戒淸淨。如是四法。令彼菩薩安慰其心進修不退。復說頌曰。

若人愛敬總持法

名聞遠響眾所歸

能持無上妙法門

一切如來同所說

智慧增明無忘失

如是速得無礙智

通達一切最上法

成就無爲解脫門

皆因善友證菩提

出生七覺能修斷

增長八正作佛事

遠離惡友如怖火

聞甚深法證無生

能了諸法畢竟空

無我無人無眾生

如是求離一切見

律儀出生諸善本

堅持守護離破犯

彼行能成寂靜心

佛爲眾生親演說

爾時世尊說此頌已。告尊者護國言。復有四種法。於諸菩薩在輪回中令心愛樂。何等四法。一者令諸菩薩愛樂見佛。二者令諸菩薩愛樂說法。三者令諸菩薩愛樂能捨一切所有。四者令諸菩薩愛樂忍印無相深法。如是四法。於諸菩薩在輪回中深生愛樂。復說頌曰。

菩薩得見二足尊

一切生中行正行

能善調伏諸世間

光明普照除愚暗

如是供養人中尊

深生愛樂常尊重

救度一切諸眾生

令入菩提無上道

若聞諸佛所說法

身心寂靜生愛樂

如是堅固心無退

依行速證佛菩提

能捨一切心無吝

見來求者生歡喜

國城妻子及身命

給施眾生作佛因

若聞無相甚深法

性離分別本來空

無我無人無眾生

如是於斯生愛樂

爾時世尊說此頌已。告尊者護國言。復有四種法。於諸菩薩不得愛樂。何等四法。一者於其在家不得愛樂。二者旣出家已不得愛樂利養。三者不得愛樂上族中生。四者不得愛樂小乘之人。如是四法。於諸菩薩不得愛樂。復說頌曰。

在家無邊大過失

捨離令心無所著

常樂山野寂諸根

勇猛勤修大智徳

獨行淸淨如利劍

能斷愚癡諸垢染

於彼種種大利養

常樂遠離無愛著

棄捨髙貴上種族

觀如幻化陽焰等

普爲羣生行布施

持戒忍辱等諸行

不惜身命及眷屬

志求正覺到彼岸

於小乘法無所著

於最上乘恆堅固

乃至割截於身體

其心不壞如金剛

爾時世尊。說此頌已。告尊者護國言。復有四種法。於諸菩薩而有損減。何等四法。一者破犯戒律。二者不住山野而趣寂靜。三者不依四乘之教邪妄推求。四者𨿽樂多聞全無所得。如是四法。於諸菩薩而有損減。復說頌曰。

戒相淸淨如摩尼

能引眾生到彼岸

菩薩於斯破律儀

迷沒不成無上覺

住持山野寂靜處

我人分別自然除

男女眷屬及己身

觀如艸木無情愛

四乘教理無虛誑

一心淸淨奉教行

必得具足眾功徳

成就佛智大丈夫

觀彼輪回諸有情

常處生死憂悲苦

恆運最上妙法船

度彼有情出苦海

若無救度彼眾生

迷沒沈淪無有盡

是故小乘非究竟

爲生令發菩提心

爾時世尊說此頌已。告尊者護國言。復有四種法。於諸菩薩明了修習。何等四法。一者發生諸佛平等之心而求善逝。二者承事法師尊重供養於臥具等而不愛著。三者不貪利養亦無所求。四者於甚深法忍具足成就。如是四法明了修習。復說頌曰。

彼有善逝大丈夫

天上人間無有等

平等導引諸羣生

如是修習行十善

尊重承事於法師

依師授教而修學

作大供養求佛智

無邊諸佛亦此生

常住深山無所畏

於斯利養不生貪

善能成就無礙智

通達深法離諸塵

聞佛功徳深歡喜

如是行法堅固修

證彼寂靜無生忍

廣度眾生無量苦

爾時世尊說此頌已。告尊者護國言。復有四種法。於諸菩薩行法淸淨。何等四法。一者身心決定志求菩提行法淸淨。二者離諸虛妄樂住深山行法淸淨。三者一切能捨不求果報行法淸淨。四者常隨法師晝夜求法行法淸淨。如是四法。於諸菩薩行法淸淨。復說頌曰。

貪嗔癡垢心皆盡

懈怠虛妄亦復無

一切過失令不生

決定求證菩提道

厭離本捨憂根斷

捨彼俗塵求出家

諸惡朋友不相逢

行住深山趣解脫

於彼山中修淨行

能成如來無礙智

於身命財無所著

自在無畏如師子

見彼有情生歡喜

譬如飛鳥聚還離

觀彼世間非久居

如是求大菩提道

身心淸淨如虛空

所捨一切無驚怖

於彼利養無愛著

如鹿心驚不住地

世間恆處大崄難

難發身心求解脫

睹此虛妄無眞實

是故我行寂靜行

恆以軟語誘羣生

怨親平等無分別

無著無住亦如風

是求菩薩最上行

無相解脫空無願

了彼有爲如幻化

常行淸淨廣大心

飲甘露味常歡喜

志求道法依師學

彼人五蘊恆淸淨

眾苦逼迫無疲勞

如是證入總持門

解此所修菩薩行

成就所求令彼喜

若人不求於菩提

彼卽少智百生失

爾時世尊說此頌已。告尊者護國言。復有四種法。於諸菩薩而爲難法。何等四法。一者心不尊重多行輕慢。二者心無孝行懈怠背逆。三者心貪利養少於知足。四者心樂虛妄邪求財利。如是四法爲菩薩難法。復說頌曰。

佛法本師及父母

全無信重多輕慢

不行孝敬心懈怠

常以愚癡行散亂

一向貪心於利養

復行虛妄爲邪利

自贊徳業誣他人

我能持戒及修行

互相鬥諍無慈湣

覆藏己過見他非

復行農業及經營

如是沙門無功徳

末法之時人散亂

斗諍相殺心嫉妒

沙門隱滅如來法

諸善苾芻皆遠離

菩提妙道永不逢

五趣輪回無有窮

爾時世尊說此頌已。告尊者護國言。復有四種法。於諸菩薩宜應遠離。何等四法。一者懈怠。二者不信。三者嫉妒。四者憎見他人。如是四法宜應遠離。復說頌曰。

無信懈怠心愚迷

心懷嫉妒常嗔恚

見有沙門持忍辱

卻行驅擯出伽藍

於彼世間貴賤人

都無分別善惡事

一向只行於是非

如是過失從嗔得

遠離佛法諸功徳

墮入惡趣大火坑

如是所行惡趣行

不依教法獲斯苦

是故常行菩提道

無令淪沒惡趣生

利益有情大金仙

多劫俱胝方出世

今時暫得遇牟尼

速捨諸過求解脫

爾時世尊。說此頌已。告尊者護國言。有四種法。於諸菩薩不應行。何等四法。一者惡友補特伽羅不應行。二者有見補特伽羅不應行。三者捨一切善法補特伽羅不應行。四者樂著財利補特伽羅不應行。如是四種補特伽羅不應行。復說頌曰。

若人遠離諸惡友

常得善友來親近

如夜圓月現當空

除暗明顯菩提道

凡有所見常不斷

於己身命偏養育

如是毒气能遠離

彼人成佛大智慧

若捨最上微妙法

不樂寂靜甘露味

如是名爲不淨器

遠離求證大菩提

貪求財利衣缽等

復與在家同營事

如是遠離此火坑

而能成就最上道

常樂降伏諸魔怨

恆轉法輪度羣品

如是廣作大利益

常逢善友得菩提

視疏毀贊常平等

利養嫉妒亦復然

如是無上諸佛智

彼人不久悉成就

爾時世尊說此頌已。告尊者護國言。復有四種法。於諸菩薩爲苦報法。何等四法。一者輕慢教法。二者執著我人。三者心無信解。四者於不淨境具足印持。如是四法。爲菩薩苦報法。復說頌曰。

若有受持微妙法

堪受世間諸供養

於彼輕慢無大智

當受無邊眾惡苦

於佛本師及父母

常懷人我不恭敬

如是大福心不求

當得不淨無知處

三寶最上良福田

而無信解行歸敬

純以虛誑昧世間

如是當獲罪惡苦

女人卽是惡趣門

流浪生死無窮盡

無智愚癡作彼業

永沈地獄及畜趣

若人尊重向諸佛

能滅眾苦得無畏

復閉一切惡趣門

開引眾生得佛道佛說護國尊者所問經卷第二

爾時世尊。告尊者護國言。有四種法。於諸菩薩而爲縛法。何等四法。一者輕慢他人。二者於世間事方便趣求。三者散亂用心如行崄難。四者於其眷屬一心貪著。如是四法。爲菩薩縛。復說頌曰。

若行輕慢於他人

方便惟求世間事

散亂如行崄道中

如象陷身深泥裏

於自眷屬生愛著

常懷貪戀如迷醉

如是種種被纏縛

增長愚癡覆大智

若人怖苦厭生死

求出沈淪趣解脫

捨於輕慢世間等

是名菩薩所行道

滅盡無邊諸苦已

及彼煩惱諸眷屬

究竟安樂無所求

圓滿菩提寂靜道

所行六種波羅蜜

三身五智十力等

一切功徳悉具足

如是永離無邊苦

過去修行無量劫

爲眾生故求菩提

一切眾善悉皆修

遠離諸惡眷屬等

恆樂深山寂靜處

遠離聲色想眞空

如是精進不間修

獲大丈夫圓滿慧

見彼世間眾生行

五趣輪回無有窮

我於過去發慈心

捨自身命及妻子

國城大地及珍寶

如是求佛無數劫

我昔居山行忍辱

花果池沼悉淸淨

歌利王來截手足

心生慈忍無嗔恚

昔住深山名闍摩

我爲仙人婆囉多

時有天子射我身

亦無嗔恨生其惡

不惜身命如頑石

志求菩提心不退

我昔曾爲薩埵時

見彼餓虎欲食子

投崖捨命濟彼饑

天人稱贊大精進

常樂布施救眾生

不吝身命及財寶

我昔曾爲摩曩縛

廣行布施盡寶海

捨大摩尼令富他

如是求證菩提果

往昔作大蘇摩王

名稱普聞我修行

爾時入縛爲他人

於彼百王得解脫

我昔曾爲能捨王

一切所求皆充足

乃至身命及珍財

令他大富離貧苦

昔有飛鴿來投我

卽割身肉濟彼命

如是持刀割肉時

無驚無怖心安隱

亦於過去捨王位

盡世行彼波羅蜜

復自化身爲妙藥

捨己身命濟羣品

又昔曾爲師子王

常爲世間行利樂

棄捨王位及眷屬

一心志求無上道

又昔曾爲妙牙王

當時獲壽於千歲

八十四年修苦行

發大精進施珍財

於佛塔前燃己身

志心恭敬作供養

又昔曾爲無垢王

時有惡眼婆羅門

來詣深宮乞我頭

卽便捨頭而施與

又昔曾爲月光王

普救眾生作善利

一切城隍聚落中

四衢道路施良藥

千女端嚴妙色相

金寶眞珠廣莊嚴

捨彼千女自修行

如是所作福無等

又昔曾爲輸婆王

所戴寶冠世希有

香花眾寶共莊嚴

捨施他人無所吝

又昔曾爲寶髻王

手足柔軟如兜羅

細滑微妙色如蓮

捨自手足利眾生

又昔曾爲安意王

時有商主名星賀

領諸商客泛海中

忽然漂墮羅剎國

彼有百千夜叉女

無慚大惡惟食人

商客不識夜叉女

見此端正生愛心

五百商旅將被食

我親救度俱脫難

又昔曾爲妙眼王

四兆女人常圍繞

端正殊妙如天女

捨彼出家求佛道

又昔曾爲福光王

無垢淸淨黃金色

手指纖長世所希

捨此手指利羣品

又昔曾爲法財王

紺目淸淨如靑蓮

於身所愛最難捨

人來求者亦與之

又昔曾爲蓮目王

湣見眾生在苦惱

時有女人懷憂病

我行悲湣令解脫

又昔曾爲大醫王

常救病苦諸眾生

或出身血及髓腦

救療疾病令除愈

如是勇猛精進心

未曾暫捨於情物

又昔曾爲成利王

以自所愛如蓮目

施諸眾生療彼疾

一心爲求無上道

又昔爲王名普現

慈湣有情行救度

爾時捨彼四大洲

國土人民及眾寶

乃至割身血肉等

施與眾生心歡喜

又爲王女稱大智

身嚴金色體柔軟

時有一女名色相

此是商人所生女

饑羸困苦無飲食

我捨雙乳濟彼命

又昔爲王號多聞

所有珍寶妙衣服

象馬車乘財帛等

如是布施無有數

復見商人漂海浪

我於海內救得彼

背恩復乞我眼睛

我亦施之無嗔恚

棄捨大地諸眷屬

觀彼不著如蟻子

如是往昔濟羣生

心無退動生疲苦

復睹孤老貧窮人

給足所須而承事

恆行敬愛無慢心

亦無慚赧無人我

又昔曾作猿猴身

與彼同類共遊行

時遇獵師縛彼身

我卽替他令脫命

如是以我奉國王

王令後宮縻系我

思念父母年孤老

所有飲饌無心食

如是忍苦懷慈孝

是故得脫王宮難

又昔曾作大熊身

常處深山行慈忍

忽逢樵士遭大雨

引彼山巖令回避

過是七日至天晴

告彼樵人莫說我

爾時樵士安隱歸

招引獵師來殺害

如是背恩殺我身

亦無嗔恨生慈忍

又昔曾爲白象王

求佛菩提行十善

時有獵師射我身

我卽捨牙心歡喜

昔有惡人帝哩子

以火焚燒大山野

我見此火運慈心

天雨香花火自滅

又昔曾爲大鹿王

金寶莊嚴體殊妙

入彼河中救溺人

令得安隱全身命

告言勿說我居山

恐彼惡人來獵我

時彼溺人背其恩

指告國王令采捕

指已兩手俱墮地

我時無有少嗔恚

昔有五百商人眾

爲求珍寶泛海中

商主所有資糧竭

商眾饑羸無飲食

是時我作大龜王

捨身濟彼商人命

以我慈心利他故

俱得安然到海岸

我昔變身爲藥虫

此虫名曰俱蘇摩

一切疾病食我身

俱獲安隱無諸患

我昔復爲師子王

大力無畏行慈湣

有大獵師射我身

亦無嗔恨無忿怒

我昔亦作白馬王

常行菩薩慈悲行

救彼商人羅剎難

擔負眾人出海中

昔作飛鳥軍拏羅

遠離色欲無散亂

令彼同類眾飛禽

亦復而行淸淨行

又昔因中作兔王

與諸羣兔宣法行

見一仙人饑無食

卽捨自身濟彼命

又昔曾作鸚鵡身

常居花果樹林中

時有惡人毀此林

以我力故復繁盛

又昔復作獼猴王

與眾獼猴而遊行

時有國王來采捕

我救彼難現王前

又昔復爲鸚鵡身

父母俱老無力飛

我於田中銜稻穀

養育二親行孝敬

於是田主懷嗔怒

捉彼鸚鵡而訶責

云何偸於我稻穀

此時須見汝捨命

鸚鵡告彼田主言

汝所種田濟一切

我持少分供二親

汝何言我爲偸盜

爾時田主聞是語

倍與稻穀生歡喜

我作禽類汝爲人

如是孝養未曾有

往昔所行菩薩行

經歷無數微塵劫

求趣佛果大菩提

未有少時生疲倦

如是舍施內外財

國城妻子及珠珍

頭目髓腦及身命

持戒忍辱精進禪

智慧方便願力等

如是諸度廣修習

未曾暫廢菩薩行

一切眾善悉無遺

如佛所說頭陀行

彼行亦爲趣佛因

如是一一盡修習

精進而行無缺犯

於後末世諸眾生

𨿽作苾芻無僧行

常生我慢懈怠心

貪著聲色及財利

聞此大行勝妙因

返生誹謗不信受

輕笑言教告諸人

此之所說非佛教

我聞過去有一人

多聞學識立名海

聞佛所說不信受

以此法言問本師

彼師耆年亦多聞

於此佛言亦不信

展轉如是告他人

無我無人無眾生

此法非爲眞實教

虛受勤勞求出離

設爾持戒學威儀

如是修習何所爲

旣無眾生無我人

父母宗親亦不有

此是邪見外道言

非是眞實解脫法

復次末世諸苾芻

而造諸過無慚愧

我慢貢髙心散亂

憎嫉貪愛如火燒

三衣不整垂手行

拖拽袈裟入聚落

縱情放逸而飲酒

種種而行粗惡行

身被法服爲佛使

不依戒律近王侯

馳騁書信往四方

恃官勢力求財利

退失如來功徳林

墮彼三塗諸惡趣

或有經營於市肆

或有耕種住村坊

佛言此類非沙門

淸淨苾芻勿同事

常住供養財物等

如己所有非法用

見有具徳諸苾芻

而起慢心行誹謗

罔昧賢善破律儀

密於俗捨染邪行

畜養妻男種種爲

恣行粗惡俗無異

如是廣造惡業因

非是沙門出家行

當墮三塗惡趣中

永劫沈淪受眾苦

於自諸根不調伏

貪著飲食及色欲

當被他人生輕賤

所學徒弟亦復然

未曾誨示修行法

亦無師資恭敬心

人前談己爲慈悲

非要學徒行承事

或有風瘨及癩病

六根不具醜惡人

如是攝受令出家

亦非沙門佛弟子

無戒無行無其徳

彼等非俗非沙門

譬如負柴燒臭屍

淸淨之者宜遠離

性本囂浮多散亂

亦如狂象失調伏

設處深山心不寧

貪火焚燒無暫住

忘失一切佛功徳

方便智慧頭陀行

如是諸善悉不行

墮大阿鼻無有出

常談國城聚落中

官事賊事眷屬事

如是晝夜恆思惟

未曾時暫行三昧

復於精舍起貪心

廣修院宇及房屋

全無持誦及焚修

但爲眷屬兼徒弟

若有苾芻依附我

我卽與汝同居止

若欲持戒奉律儀

非我所爲須遠離

所有臥具牀榻等

什物受用及飲食

藏隱深房映蔽之

言無所有令他去

如是末世愚癡人

令佛教法不久滅

貪求利養斷善根

此等苾芻極甚多

若有淸淨智慧者

遠離彼等住深山

末法苾芻無戒徳

不樂深山寂靜居

常處王城聚落中

惟務是非及斗諍

反爲王法所禁制

叱訶驅擯受慚恥

諸佛法教功徳海

因此破戒悉枯竭

譬如寶海水淸淨

或被淤泥而渾濁

亦如蓮花滿池開

或被狂風而摧壞

如是末法破戒人

損滅佛教亦如是

若有淨修梵行者

逢斯惡友常遠離

彼人命盡墮阿鼻

受苦百千無數劫

從此地獄受罪已

或生畜趣或爲人

貧窮下賤及聾啞

眇目矬陋多疾病

手足諸根不完具

見者悉皆生驚怖

無信無行無善根

晝夜饑寒常憂苦

復被眾人生嗔恨

以其瓦石而捶打

如是三苦常纏縛

一切罪業應遠離

常須親近佛法僧

淨持戒律頭陀行

如是名利並眷屬

如幻如化如影像

有爲之法暫時間

不久乖離卽散壞

惟有無上佛菩提

妙地十力波羅蜜

堅固修習勿生疑

未來究竟大安樂

爾時世尊說此頌已。告尊者護國言。若有補特伽羅。於菩薩乘不依法行。有是過失者。當得不依法者而來敬愛。懈怠者得懈怠人敬愛。無智者得無智人敬愛。如是互相敬愛。貪著利養。嫉妒貴族。懈怠狂亂。綺語兩舌。諂佞他人。虛誑父母及自師長。或入王城及諸聚落。不爲利益眾生化諸羣品。一向妄言。我是大智多聞博識。誑惑有情惟求財利。輕棄善法都無所獲。猶如破器無堪貯用。於彼眾人多生怨惡。聽信邪言虛妄推度。是法說非非法說是。於佛正法無心愛樂。生於下族貧賤之家。爲見少利來投佛法希求出家。及得爲僧行非梵行。於佛法教全無所成。何況大智。佛告尊者如是補特伽羅。不應說法。人天之善尙不能續。何況菩提而得成就。

爾時世尊復告尊者護國言。有八種補特伽羅。遠離菩提。不得爲說殊妙之法。護國白言。何等八種補特伽羅。惟願說之。佛言。一者蔑戾車處於彼受生。二者貧窮之家於彼受生。三者下賤之家於彼受生。四者縱得人身醜陋癡鈍。五者具足蓋纏。身心憂戚。六者棄背賢善親近惡友。七者長有疾病身體尪羸。八者眾苦逼迫直至命終。如是八種補特伽羅。遠離菩提。不得說法。於是護國復白佛言。不應說法更有何義。佛言護國。若有補特伽羅無決定者。我不說菩提。於虛妄者。我不說淸淨行。於懈怠者。我不說菩薩行。於慳吝者。我不說供佛行。於我慢者。我不說波羅蜜淸淨。於無慧者。我不說斷疑法。於嫉妒者。我不說心淸淨。於無信根者。我不說總持法。於無徳者。我不說善逝法。於貪親愛者。我不說身淸淨。於不善律儀者。我不說謗佛有過失法。於妄言者。我不說語淸淨。於我慢者。我不說恭敬法。於無識者。我不說修學法。於爲身命者。我不說求於道法。如是補特伽羅。不應說法。時護國白言。於意云何。佛言護國。爲此有情愚癡迷惑。心識顚倒虛妄分別。不依法教。乃至天上人間不應爲說。爾時世尊而說頌曰。

不定諸有情

補特伽羅等

我慢自貢髙

貪著於利養

恆行不律儀

深著於五欲

增長諸煩惱

遠離佛菩提

退失於善法

懈怠不修習

猶豫多散亂

於其戒法言

而不生信受

因爲貧窮逼

方便求出家

設得作苾芻

輕捨於道法

如棄金寶擔

荷負於麻擔

𨿽欲入深山

到彼寂靜處

無意樂修禪

邪思而散亂

障礙於辯才

沈沒大智慧

墜墮惡趣中

設復得人身

醜陋不具足

懈怠性愚癡

不行眾善法

諸根常暗鈍

墮大崄難中

經彼俱胝劫

迷沒不解脫

若行邪利濟

得證佛菩提

調達不正知

應成善逝果

若人貪利養

墜墮於眾生

如空大風力

能墮諸飛鳥

邪福勢盡時

其義亦如是

無信破戒者

見善如盲人

譬如焚屍柴

不吉人嫌棄

𨿽復發善心

無彼廣大智

謗法不信故

解脫非究竟

譬如畫無膠

莊嚴色不久

我慢自貢髙

其義亦如是

若求佛菩提

不惜於身命

於法甚深言

勇猛勤習學

捨善行非法

所行增過失

墮於大火坑

若聞如是法

依法而受行

斷除貪愛心

修植眾徳本

乃至於一句

通達悉明了

如是積功徳

成就最上道

永離於愚盲

爾時世尊說此頌已。告尊者護國言。我於過去無量無邊不可說不可說阿僧祇劫。時有佛出世。號曰成義意如來應供正徧知明行足善逝世間解無上士調禦丈夫天人師佛世尊。爾時有大國王。名曰發光。主閻浮提。其地廣闊一萬六千由旬。其中州城數滿二萬。其發光王所居城邑。名曰寶光。其城東西長十二由旬。南北闊七由旬。城有七重七寶所作。彼王善行八正之道。種族豪盛有千俱胝。其國人民壽十俱胝歲。王有太子。名曰福光。諸根具足色相端嚴殊妙第一。太子生時有千寶藏從地湧出。內有一藏現王殿前。滿中七寶髙七人量。復令一切眾生所作如意。乃至禁縛之者俱得解脫。又彼大子生得七日。一切伎藝工巧算術皆悉明了。乃至世出世間一切事業無不通解。於夜分中有淨光天子來爲說法。告太子言。福光諦聽。汝須息心不應散亂。於諸塵境常當遠離。晝夜思惟有爲之法當觀無常。壽命盡時誰是救者。於諸非法而生怖畏。佛說護國尊者所問大乘經卷第三

爾時淨光天子而說頌曰。

太子汝當知

莫著於迷醉

於此崄難中

勤求於出離

如佛所說言

若離迷醉者

此人大勇猛

善行於律儀

淸淨無瑕穢

所見諸眾生

心生慈湣行

成佛當不久

過去一切佛

現在及未來

皆從眾善生

遠離貪嗔癡

飲食及衣服

金銀摩尼寶

種種莊嚴具

捨施利眾生

廣歷俱胝劫

一心求菩提

未曾有疲懈

或捨於身分

頭目手足等

於彼求乞人

心生大歡喜

以此積功徳

而成佛菩提

設處國王位

豪貴而最上

美女及眷屬

晝夜常圍繞

宮殿及國城

悉皆如幻化

譬如壞器等

陽焰水沫泡

其體不堅牢

非實非久住

如是無常法

虛妄汝當知

父母與妻男

誰能相救濟

所作善惡業

是人隨業行

如是無數劫

常沈生死海

亦如無目人

於境而不了

虛受於勤勞

終墮崄惡趣

菩提最上路

勇猛精進行

乃至於命終

不生三惡道

佛世人難值

正法難得聞

降伏煩惱怨

親近於善友

恆修入正道

安住菩提心

不退於佛道

如是行方便

世間無有上

過去一切佛

捨離於親愛

常處於深山

正念自思惟

堅固如金剛

志求無上道

爾時佛告尊者護國言。淨光天子說此頌已。彼福光太子年至十歲。智慧明達而無戲論。於世所有園林花卉流泉浴池歌舞作樂而不愛著。乃至國城宮殿象馬車乘金銀財寶。一切所欲之事。悉皆遠離。一心思惟。我身虛幻四大假合無有堅實。大地諸天悉非究竟。凡夫眾生常行非法。愚癡迷惑分別親疏。耽著欲樂無有厭足。永處輪回無解脫時。我於如是愚迷人中而乃受生。作是念已。志意系心專求解脫。

爾時世尊復告尊者護國言。彼發光王爲其太子。選擇最上淨妙福地。建置一城名曰愛樂。其城七重於其城中有七百街道。純以七寶鈴鐸眞珠羅网徧覆其上。復有六十眾寶妙蓋八萬寶幢。於諸街巷次第行布。一一寶幢有六萬寶索。一一寶索有十四俱胝樂器。如是樂器微風吹動。出妙音聲如百千天樂。又於此城街巷衢路處處各住五百童女。是諸童女身相端嚴顏貌和悅。於諸音樂歌舞作倡一切悉能。時發光王敕告之曰。令諸童女晝夜作樂不得間斷。所有四方一切人民來入此城。見斯音樂快樂之事奔聚看玩。令其太子心生樂著。又復王言。所有眾生。求飲食者施以飲食。求衣服者施以衣服。求花鬘塗香者施以花鬘塗香。求牀榻臥具者。施以牀榻臥具。乃至以金銀摩尼硨磲碼瑙珊瑚眞珠吠琉璃等。如是諸寶處處堆積。復有象馬車乘。皆以眾寶種種莊嚴。令一切眾生隨意受用。

爾時發光王。復爲太子。於此城中修建一宮廣一由旬。造四門樓戶牖軒窗。皆以七寶種種莊嚴。於此宮中置一大殿。用百千珍寶周匝莊校。於殿中間安四俱胝眾寶牀榻及以臥具。復於城中置一大園。花果樹木其數甚多。蓊蔚開敷世所希有。於其中間排一切寶樹。光明照曜無不愛樂。又於園中有七寶池。於池四邊有四界道四寶所成。所謂金銀吠琉璃玻璃於池周匝。置一百八師子口水從彼入。復置一百八師子口水從彼出。其中復生缽訥摩花。烏怛缽攞花。俱母那花。奔拏哩迦花等。種種名花恆時開敷於池周匝。復有八百寶樹。一一寶樹各懸寶索。一一索上有俱胝數樂器。微風吹動出妙音聲。令諸眾生聞者愛樂。復次寶樹懸掛八十百千珍寶妙幡。又於池上置大寶网。而以爲蓋覆太子身令離塵坌。

爾時發光王。復令殿內以其七寶造四俱胝寶座。一一寶座各以五百上妙之衣敷於座上。於其中間置一大座髙七人量。以八十俱胝上妙寶衣敷設其上。此是福光太子所登之座。於諸座前各置香鑪純金所成。於鑪周匝懸金鈴鐸及金蓮花。摩尼寶网四面嚴飾光明照耀。晝夜三時恆爇沈香及散妙花。復於園內有九十九百千摩尼寶。一一摩尼寶廣一由旬。有大光明照一切世界。

爾時世尊復告護國言。福光太子園苑之內。有種種飛鳥。鸚鵡鴝鵒。鴛鴦鵝鴨。孔雀舍利。俱枳羅鳥俱拏羅鳥。迦陵頻伽。命命鳥等。如是眾鳥俱善人言。每羣飛時作微妙聲。如眾音樂而無有異。亦如天帝歡喜之園。令諸天人受妙快樂。彼發光天子。復爲太子修饌上味飲食。逐日供給五百千車。復令使命於諸城邑聚落。選取童女年十六歲至二十歲者。色相端嚴諸根具足。不長不短不肥不瘦不白不黑。身出白檀香口出優缽羅花香。言詞美善。心意純直而無妒忌。善解博奕歌舞戲樂。乃至一切世間。工巧伎藝無不悉解。如是童女。得八十俱胝來入王城。

爾時發光天子。以此八十俱胝童女賜於太子。王自宮中所有童女。復賜一俱胝王諸親眷。亦以一俱胝童女奉上太子。宰輔重臣亦以一俱胝童女奉上太子。國城庶民亦以一俱胝童女奉上太子。如是八十四俱胝童女。俱令侍從承事及歌舞作樂悅樂太子。

佛告尊者護國言。爾時福光太子。見是事已。於其國城宮殿樓閣。園林池沼象馬珍寶。及諸童女歌舞唱妓。種種作樂之事都不愛著。而自思惟。此諸女等於我身分爲大惡友。斷我善根增諸煩惱。常處輪回。無有自在。譬如有人處於禁縛終不能出。爾時太子。見此過失。於十年中。於色聲香味觸五塵諸境而不愛著。一心思惟。諸惡友眾云何捨離。而自修行得其解脫。作是念已。彼諸童女卽詣王宮。白父王言。其福光太子。於諸婇女戲樂歌舞都不顧視。獨坐思惟遠離聲色。爾時發光天子。聞是事已。心忽驚愕怪未曾有。卽時統領八萬小王及諸臣從。來入太子所住宮中。見彼太子。孤處宮殿儀貌寂然。涕淚悲泣心大苦惱。迷悶躄地良久乃蘇。從地而起卽說頌曰。

子爲最上寶

云何不觀我

憂惱心惶亂

云何捨所愛

種種富樂事

此城妙莊嚴

眾寶爲嚴飾

宮殿妙樓閣

園林及浴池

象馬七珍財

衣服及飲饌

如是無量數

而以供給之

復有諸童女

容顏甚奇妙

端正廣莊嚴

如彼天女相

心性善純直

通達諸伎藝

歌舞及音樂

人間無有比

所爲適悅汝

令其心快樂

云何無所著

於斯而捨離

獨處於深宮

顏貌甚寂澹

令諸童女等

各各懷憂惱

如彼蓮花萎

俱來而白我

太子汝當知

如是諸童女

端正俱年少

口出優缽香

身有栴檀气

兩目紺如蓮

善知人心意

令於晝夜中

親近作戲樂

今汝正是時

於此而厭棄

於汝意云何

爲我速宣說

又向園林中

安置摩尼寶

九十九百千

各廣一由旬

光明普照耀

寶樹懸寶幡

其數有八萬

花果皆茂盛

具有眾飛鳥

孔雀及鵝鴨

迦陵頻迦等

皆出微妙音

復於諸樹間

各垂於寶索

一一寶索中

皆有妙樂器

微風吹動時

出於妙音聲

淸響如天樂

云何而不戀

又此諸宮殿

皆以眾寶成

金銀摩尼珠

硨磲與碼瑙

琉璃眞珠等

莊嚴甚微妙

於此寶殿中

安置金香鑪

四面垂珠网

俱胝細妙衣

以用莊嚴上

晝夜三時中

長爇栴檀香

如彼天帝宮

善法堂無異

汝今不愛樂

違背於父母

都無孝敬心

令我增苦惱

言已而悲泣

爲我速宣說

太子見所問

稽首白父王

世間五欲境

墜墮於眾生

纏縛於有情

增長大過失

永處於輪回

無有得出離

我今求解脫

發大菩提心

遠離諸塵染

一切女人身

眾惡不淨本

我觀如怨家

貪嗔鎭相隨

流浪於生死

牽系諸眾生

常處大崄路

又此女色相

皮膚裹不淨

血肉與骨髓

腸胃大小便

﹝目

﹝山／虫﹞淚洟唾等

如是穢惡身

云何令愛樂

譬如毒藥樹

開花眾所愛

采花毒入身

不覺殞其命

國城與宮殿

音樂及歌舞

究竟不堅牢

如夢如幻化

亦如春樹木

滋茂葉芬芳

才至冬月時

凋落悉枯悴

女人及富饒

不久亦如是

愚癡狂亂心

常沒貪欲海

斗諍起憎嫉

互相行殺害

父王及眷屬

妻子並男女

於彼惡趣中

誰能行救濟

菩薩大智人

身心常寂靜

觀彼如艸木

不動如須彌

常樂處深山

一心求正道

浮世不久住

如山水急流

人命若浮雲

須臾卽散滅

墜墮三有中

迷沒於生死

我不著愚迷

遠離於虛妄

色聲五欲塵

非是菩薩境

福盡無福生

業盡復生業

如鳥禁籠中

長不得自在

六塵如毒蛇

損惱於眾生

四大不堅實

猶如空聚落

父王今當知

速捨虛妄境

歸趣眞解脫

常運妙法船

度脫於三有

迷者令覺悟

禁縛得解脫

患苦使獲安

盲者與開目

貧窮賜珍財

悉令離憂苦

復爲眾有情

枯竭貪愛河

照燭黑暗路

廣布於云雷

降霔甘露雨

除熱得淸涼

成就最上智

父王今當知

何人懷慈忍

而欲作怨家

何人具智慧

怖見佛法僧

何人有眼目

入於崄路行

何人得菩提

而欲作散亂

如斯有智人

必不行邪道

我寧上須彌

投身入大海

於此五欲塵

終不生染著

所有諸婇女

並及於眷屬

請王速將歸

於此勿久住

在家多過失

障蔽佛菩提

我捨於國城

及諸眷屬等

行詣於深山

修習淸淨行

志求無上道

爾時佛告尊者護國言。彼福光太子處於寶殿。是諸童女圍繞侍從。太子觀之深生厭離。於三威儀中行住坐時。求斷一切煩惱。於月初八日於地而坐。正意思惟離諸塵染。作是觀已於中夜時。忽聞空中淨光天子贊佛贊法及苾芻眾。如是聞已。身毛皆豎悲喜交並合掌向空以頌問曰。

虛空諸天大慈湣

發聲稱贊贊何人

我要歸依求出離

願樂聽聞爲開演

爾時淨光天子。於虛空中聞彼所問。而爲太子說所贊事。以頌答曰。

我今稱贊大沙門

彼佛名曰成義意

常以十善化羣迷

救濟孤獨諸有苦

方便智慧最爲上

功徳神力無有比

常有十千那由他

苾芻之眾恆恭敬

太子復問淨光天

有何功徳及相好

彼佛所行菩提行

重爲宣說我樂聞

爾時淨光天子。復爲太子說佛功徳相好。以頌答曰。

佛頂如須彌

出眾而髙顯

螺發而紺靑

右旋俱齊整

眉間白毫光

照耀如千日

目紺淨分明

猶如靑蓮葉

頷臆如師子

唇色勝頻婆

齒密無缺減

白類如珂雪

臍輪廣右旋

如淨頗璃寶

舌色如紅蓮

廣長而薄淨

舒展覆面輪

此相最微妙

梵音而淸響

美妙出世間

一切諸天人

聞者皆歡喜

假使百千樂

莫等佛音聲

功徳廣無邊

能斷眾生惑

令行菩提行

復次諸飛鳥

名曰緊那囉

鴛鴦俱枳羅

嚩哩呬拏鵝

具沙俱拏羅

迦陵頻伽等

各有色相嚴

佛相好亦然

佛以一言辭

隨眾各得解

近遠平等聞

如來法自在

項頸長細妙

量等於身分

臂膊而傭圓

垂手過於膝

如是妙端嚴

七處皆平滿

雙肱如象鼻

兩腨勝鹿王

陰相而藏隱

猶如龍馬王

身毛紺右旋

無畏如師子

佛頂如天蓋

嚴飾金色身

行步同牛王

足現千輻輪

莎悉帝迦相

如是廣端嚴

世間甚希有

汝今若親近

有徳與無徳

有福及無福

一一自當知

若有稱佛名

贊毀俱不著

如蓮在水中

淤泥不可染

我佛大導師

世間無有上佛說護國尊者所問大乘經卷第四

佛告尊者護國言。爾時福光太子。聞虛空中淨光天子贊佛法僧無量功徳相好莊嚴之事。心大歡喜正意系心端坐思惟。彼佛世尊具足功徳。所說妙法眞實無謬。聲聞弟子梵行淸白。又復思惟輪回大苦。一切眾生愚癡障蔽不覺不知。常以身見起諸惑染廣增過失。生死輪回相續不絕。諸有智者應當遠離。又復思惟愚癡迷暗。起三種思動發身語。造善惡業燻識成種。如是名色六入觸受苦報相續。愛取纏潤增長有支。如是結生老死誰免。我觀生死少味多苦。逼迫身心是可厭患。速宜親近彼佛如來微妙之法。斷諸煩惱求出輪回。若近惡友耽著欲樂。人天之報尙不能得。何況阿耨多羅三藐三菩提。

爾時福光太子。作是念已。於此宮城深生厭離。我今於此終不解脫。宜應速捨別求靜處修習梵行。時彼太子發此志已。卽便離殿欲往門出。又慮親眷而爲畱難。遂卻上殿面東而立。遙告佛曰。成義如來應正等覺。具一切智神力廣大。願賜慈悲救護於我。我於此處擲身出外。欲求解脫。作是語已卽便擲身。佛以神足舒其右手。放大光明照太子身。其光化爲千葉蓮花承太子足。又此蓮花復出百千微妙光明。照於太子令心適悅。經須臾間將至佛前。佛攝光明蓮花不現。爾時太子如山而下。卽到佛前合掌恭敬。旋繞世尊志心稱念。南無成義意如來應正等覺所說妙法。及苾芻眾我悉歸依。作是語已。五體投地禮佛千拜卽以伽陀贊嘆佛曰。

稽首無上大醫王

我身大患久未除

願佛慈湣垂救度

少賜如來妙法藥

晝夜獨坐自思惟

一心求離五欲境

空界天人發聲言

勸導歸依來佛所

佛爲出世大導師

何得眾生造過失

於大難中垂救護

令彼盲迷開智眼

我今𨿽發信佛心

貧乏如來功徳寶

求出纏縛趣解脫

願佛慈悲垂攝受

於其暗室燃慧燈

破我疑惑無明等

宣揚淸淨妙法門

如佛所行菩提道

稽首無比大醫王

滿我意願除諸病

一切妄想悉消除

拋離惡趣到彼岸

永出煩惱大海中

常行如來八正道

如是眞實爲我說

如佛所說我行之

志求無上大菩提

修習菩薩眞實行

成就福徳無盡報

捨於世壽爲法壽

一切纏縛永斷除

究竟圓滿菩提道

佛告尊者護國言。爾時成義意如來。見彼太子信心淸淨善根純熟。卽爲宣說菩薩行法。福光太子聞是法已。得總持門證妙解脫。成就五通踴身空中散花供養。作供養已從虛空中下。合掌向佛贊嘆如來。卽說頌曰。

稽首我佛眞金色

相好最上面如月

功徳智慧無等倫

永離三有常淸淨

牟尼螺髻紺靑色

髙顯淸淨如須彌

我觀無等無邊佛

眉間毫光普照耀

如軍那花及朗月

過於珂雪與硨磲

如是皎潔大光明

除滅眾生諸罪暗

目淨輝朗如靑蓮

常以慈顏顧我等

怨親無二平等觀

有情無情俱獲益

舌如赤銅而廣長

或覆面輪或大千

應機流演大小乘

普救世間諸有苦

我今頂禮如來齒

四十齊密白如珂

四牙鋒利若金剛

俱發光明濟羣品

我今禮佛眞實語

離諸虛誑綺言辭

通達性相甚深文

破暗除迷百千剎

梵王帝釋護世主

龍天八部及三塗

如是蒙光苦惱除

俱出輪回生死海

我佛雙腨如鹿王

行似牛王舉步穩

下足登涉地面時

山川大地俱震動

我佛身相妙端嚴

皮膚柔軟眞金色

一切世間無有比

眾生見者無厭足

佛於過去百千劫

能捨一切利眾生

俱令離苦出煩籠

我今歸禮大慈父

佛以法財施一切

持戒忍辱精進修

禪定智慧悉圓明

我今禮佛無等智

我佛無畏大師子

能破無邊煩惱魔

善療眾病悉消除

我今頂禮滅三毒

身口意業無塵染

三界無著出水蓮

梵音深妙如梵天

迦陵頻伽聲莫比

我今禮佛出三有

常觀世界如幻化

如夢如電非久停

無人無我無眾生

法本空寂無有生

不能知悟隨輪轉

垂慈廣爲諸眾生

方便隨機宣妙法

大聖醫王眾所歸

恆治老死憂悲惱

如是普利諸眾生

各令善逝人天路

如是慈悲牟尼主

常湣輪回六道中

如蟻循環無了期

引彼愚盲得正路

如是依法證菩提

具法自在利世間

如佛所說八正道

聞者適悅生敬愛

佛聲微妙過梵天

巘達哩嚩緊那囉

及諸天女美妙音

非似佛聲多方便

淸淨語音功徳普

眾生隨類各得聞

如是爲乘趣菩提

一一離凡得解脫

種種上妙物供佛

獲得最上人天福

或爲帝主或宰臣

常受大富大快樂

或作金輪王四洲

具足千子及七寶

恆行十善利世間

一切眾生皆隨順

或爲護世或忉利

或處夜摩睹史陀

及至他化與梵天

皆因供養諸佛得

如是見佛及聽法

俱能出離諸苦惱

令彼不墮惡道中

安樂寂靜無塵染

佛能安住諸世間

求福之者皆令福

如是獲福長相續

俱胝多劫不可盡

最上微妙莊嚴剎

眾生生者無塵垢

身光照耀勝天人

身口意業俱淸淨

成就種種功徳相

名聞流布諸世間

天上人間俱敬愛

彼人供養諸佛得

我佛久離諸苦惱

十方佛剎皆稱贊

一切徒眾悉歸依

無不愛樂慈悲相

我今稽首人中尊

湛然不動無爲相

令我獲證五神通

住立虛空伸贊佛

稽首無畏佛世尊

無垢淸淨出世間

所有稱贊諸功徳

回施人天成正覺

佛告尊者護國言。爾時發光天子。於其中夜忽聞福光太子宮城之內有大哭聲驚愕憂惶。莫知凶吉。卽時將諸臣從及其眷屬。來詣太子宮中問諸宮人。汝等云何夜來啼哭。時彼宮人卽奏王言。福光太子。忽爾離宮莫知所止。憂懼悲痛是以啼哭。爾時發光天子。聞是語已足如蹋險。忽然躄地良久乃穌。從地而起心生憂惱。涕淚悲泣欲往千城處處尋覓。時愛樂城中護城聖賢。告於王言。彼福光太子往詣東方。禮覲供養成義意佛。時發光天子聞是語已。卽將八十四俱胝宮人婇女。及百千那由他侍從眷屬。周匝圍繞往詣東方。至成義意如來處。到已。五體投地。禮世尊足。住立一面合掌向佛。以頌贊曰。

稽首歸依功徳海

妙湛總持無等尊

天龍八部眾所歸

一切觀佛無厭足

三十二相妙端嚴

七寶嚴身世希有

巍巍赫赫妙金山

超出世間歸命禮

過去難思俱胝劫

修行供養俱胝佛

深植徳本廣無邊

成就佛身妙色相

布施持戒忍辱行

精進禪定善巧便

如是歷修勝行成

色相圓明光照耀

日月閃電摩尼寶

帝釋梵王身色光

如是等光對佛光

一時隱沒俱不現

佛身如現水中月

變化隨機亦復然

托夢乘象入母胎

捨於睹史天王位

佛身無相如虛空

示生人世救羣品

初生七步帝釋隨

天上人中爲最上

彼佛無法不了知

亦無師學書自解

而成寂靜三摩地

救拔眾苦令解脫

捨離父母及親眷

出彼王城入深山

俱胝天眾圍繞佛

降伏四魔成正覺

觀彼世間不究竟

眾生沈溺處輪回

垂慈爲彼轉法輪

令離無常出苦難

佛證寂滅淸淨法

成就福智及方便

牟尼起化現身光

如是佛相悉具足

我禮牟尼無邊智

我禮究盡法界法

𨿽知幻化無去來

垂慈普救諸含識

善哉佛說菩提道

引彼眾生得菩提

如是正法我所求

正法能度世間苦

我佛常處三有中

救療一切煩惱病

以我稱贊佛功徳

回向菩提及眾生

爾時佛告尊者護國言。彼成義意如來。見此發光天子歸依贊嘆信心堅固。求趣解脫。卽隨王意而爲說法。時發光天子聞佛所說。卽於阿耨多羅三藐三菩提。得不退轉。

爾時福光太子。見是父王歸依彼佛心生信敬。卽詣佛前。合掌向佛而白佛言。如來應供正徧知。惟願世尊。往愛樂城受我飲食供養。時成義意如來。默然許之。受太子請時。福光太子。卽告父王及諸眷屬。我今請佛。所有宮殿園苑及一切珍寶莊嚴之具。施佛供養。汝諸眷屬勿爲障吝。異口同音起隨喜心。爾時父王及諸眷屬俱發聲言。願捨所有施佛供養我皆隨喜。

爾時成義意如來。與諸苾芻恭敬圍繞。入愛樂城受彼供養。時福光太子。以五百千車上妙飲食。供養世尊及苾芻眾。復次福光太子。爲佛及眾廣以七寶造僧伽藍。用無數摩尼寶网及傘蓋等四面嚴飾。復置百千牀榻臥具。以妙衣服敷設其上。又於精舍左右。行布花果樹木流泉浴池。於其池中生奔拏哩迦花及優缽羅花等。復次於一一苾芻前。頭面作禮獻僧伽梨衣。日日三時亦復如是。經三俱胝歲晝夜焚修。亦不眠臥亦無疲倦。亦不沐浴洗濯香鬘塗飾。亦無嗔恚貪愛。乃至爲法不惜身命。何況外財如佛所說如說而行。乃至成義意如來入於涅槃。爾時太子。以赤栴檀茶毗如來。於閻浮提內所有一切上妙名花。及諸花鬘。塗香粖香種種伎樂。於茶毗處供養舍利。爾時閻浮提內一切眾生。俱以香花飲食皆來供養。如是經百千歲。

爾時福光太子。收佛舍利。以其七寶造九十四俱胝塔。俱以眞珠羅网周匝嚴飾。又諸塔前豎立五百七寶傘蓋花果樹木及百千音樂。又一一塔前置百千燈盆。每一一盆中燃百千燈。如是供養至一俱胝歲。然後太子出家剃髮。爲苾芻相。行頭陀行。持缽乞食伏斷煩惱。常行法施滿四俱胝歲。如佛所行無有疲倦。時愛樂城中護城賢聖。一切小王宮嬪眷屬及諸眾生。皆學太子出家剃髮修淸淨行。時淨光天子。互相告言。一切小王及諸人民等悉皆出家。我等往彼承事太子。如供養三寶。爾時成義意如來所說。六十四俱胝法藏。福光苾芻悉皆受持通達無礙。如是福光苾芻已曾親近九十四俱胝百千那由他佛。於諸佛所一一供養無空過者。皆如成義意如來而無有異。爾時發光天子者。豈異人乎。今無量壽如來是。爾時福光太子者。豈異人乎。今我身是。爾時愛樂城中護城賢聖者。豈異人乎。今阿閦如來是。佛告尊者護國言。一切菩薩摩訶薩。欲求阿耨多羅三藐三菩提者。應當學彼福光苾芻。遠離貪愛親近善友。修寂靜行勤供諸佛。不久當得阿耨多羅三藐三菩提。佛言護國。若復有人貪著利養。飲食衣服臥具醫藥。尊重稱贊。彼人愚癡則爲我慢。破犯戒律虛妄不實。毀謗沙門遠離佛法。於身口意而不相應。惟有外相心不寂靜。無慚無愧。遠離佛剎遠離菩提。是故護國聞如是法。應如是知應如是學應如是行。不得親近惡友及利養等。爾時世尊而說頌曰。

若人貪愛於利養

遠離眞實淸淨行

因斯退失佛菩提

永劫沈淪生死道

無慚無愧無知足

常愛常貪恆系縛

不懼三塗苦惱侵

猶言我具諸徳行

詐現寂靜住山間

心於名利常牽系

眾人遠離如毒蛇

長處輪回無解脫

若人不樂如來法

輕賤具徳苾芻僧

永離天界墮惡道

縱生人世墮八難

俱胝劫數難值佛

所說正法亦難聞

剎那暫遇若依行

彼人必證菩提果

佛乘妙行徳難思

一切如來從此出

若人厭離樂塵勞

永失菩提無上道

若人智慧及方便

遠離一切諸過非

湣救五趣諸眾生

是人所行同佛行

𨿽處深山寂靜處

詐現淸髙爲自身

掩他行業談己能

我常日誦俱胝佛

若於行法生尊重

不吝身命一心求

如我所說眞實行

是人非遠證菩提

大仙正法最上乘

永得消除於熱惱

如聞所行精進修

畢竟速證無上道

爾時世尊說此頌已。告尊者護國言。若諸菩薩於阿僧祇劫行五波羅蜜。不如有人於此正法暫得聽聞信解受持。如是功徳勝前功徳。百分不及一。千分不及一。百千俱胝分不及一。算數分不及一。乃至譬諭分亦不及一。佛說是經時。會中有三十那由他天人發阿耨多羅三藐三菩提心得不退轉。七千苾芻斷盡諸漏得無生忍。爾時尊者護國而白佛言。今此經典甚爲希有。云何受持當何名之。佛言護國。此經名爲大乘正法。亦名廣大淸淨不空誓願福光居士歡喜菩薩行。如是受持佛說此經已。尊者護國及天人阿蘇囉巘達哩嚩等。聞佛所說皆大歡喜。信受奉行。

