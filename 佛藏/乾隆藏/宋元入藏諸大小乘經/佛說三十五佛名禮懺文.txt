佛說三十五佛名禮懺文一卷

宋元入藏諸大小乘經佛說三十五佛名禮懺文一卷唐三藏沙門大廣智不空譯

佛說三十五佛名禮懺文一卷﹝出烏波離所問經﹞

娜謨釋迦牟尼佛娜謨金剛堅固能摧佛娜謨寶焰佛娜謨龍自在王佛娜謨勤勇軍佛娜謨勤勇喜佛娜謨寶火佛娜謨寶月光佛娜謨不空見佛娜謨寶月佛娜謨無垢佛娜謨離垢佛娜謨勇施佛娜謨淨行佛娜謨梵施佛娜謨水王佛娜謨水天佛娜謨賢吉祥佛娜謨無量威徳佛娜謨栴檀吉祥佛娜謨光吉祥佛娜謨無憂吉祥佛娜謨那羅延吉祥佛娜謨花吉祥佛娜謨蓮花光遊戲神通佛娜謨財吉祥佛娜謨念吉祥佛娜謨善稱名號吉祥佛娜謨帝幢幡王佛娜謨鬥戰勝佛娜謨勇健吉祥佛娜謨勇健進佛娜謨普徧照曜莊嚴吉祥佛娜謨寶蓮花遊步佛娜謨寶蓮花妙住山王佛

如是等十方一切世界中諸佛世尊。出現世間住持遊行。願皆觀察哀湣於我。我或今生或於餘生。無始時來廣作眾罪。或自作或隨喜作或教他作。或偸盜佛物四方僧物。或自作或隨喜作或教他作。或造五無間罪十不善業道。或自作或隨喜作或教他作。由此業障覆蔽身心生於八難。或墮地獄傍生鬼趣。或生邊地及彌戾車。或生長壽天。設得人身諸根不具。或起邪見撥無因果。或厭諸佛出興於世。如是一切業障。我今對一切諸佛世尊。具一切智者具五眼者。證實際者稱量者。知者見者前。我今誠心悉皆懺悔不敢覆藏。願我尸羅律儀復得如故。復願諸佛世尊攝受護念證明於我若我今生或復餘生。無始時來於流轉生死。或曾捨施傍生一團之食。或曾持一淨戒。或曾修梵行善根。或曾修少分無上智善根。悉皆合集計校籌量。如三世一切諸佛於最勝無上回向願中。願皆回向無上正等菩提。

一切罪懺悔

諸福皆隨喜

及勸請諸佛

願證無上智

過去及未來

現在人中尊

無量功徳海

我今稽首禮

右此三十五佛名並懺悔法。出烏波離所問經。能淨業障重罪。現生所求禪定解脫。及諸地位皆能滿足。五天竺國修行大乘人。常於六時禮懺不闕。功徳廣多文煩不能盡錄。但依天竺所行者略記之。餘如本經所述也。

