佛說菩薩內戒經一卷

大乘律佛說菩薩內戒經一卷劉宋三藏求那跋摩譯

佛說菩薩內戒經

佛以十五日說戒時。文殊師利正衣服。以頭腦著佛足。起長跪白佛言。若有初發意菩薩。於道於俗當用何等功徳。以開化一切眾生。使各得成其功徳。惟佛當以漚和拘捨羅。爲我曹分別說之。

佛言。善哉善哉。文殊師利。若所問甚深甚深。多所過度多所安隱。若諦聽諦受。吾當爲若具說其要。各自以意施行之。諸在會者。及文殊師利皆言受教。佛言。當先三自歸三尊。當言某。自歸佛自歸法自歸比丘僧。自歸菩薩。自歸摩訶薩。自歸文殊師利菩薩。自歸摩訶般若波羅蜜。

某身作惡口言惡意念惡。不知故作後不復作。菩薩道十萬劫常行四等心。某從十萬劫以來。身作惡口言惡意念惡。不知故作後不復作。某先世時不行菩薩道。今這行菩薩道以棄惡故。從今以往晝夜作善不敢復犯諸惡。波藍質兜波。初發意菩薩當行六波羅蜜。何謂六第一檀波羅蜜布施意行。第二屍波羅蜜持戒意行。第三羼提波羅蜜忍辱意行。第四惟逮波羅蜜精進意行。第五禪波羅蜜一心意行。第六般若波羅蜜智慧意行。若見人分檀布施。政心代其歡喜。若見人持戒。政心代其歡喜。若見人忍辱。政心代其歡喜。若見人精進。政心代其歡喜。若見人坐禪。政心代其歡喜。若見人智慧說經。政心代其歡喜。菩薩當知三願乃爲菩薩。何謂三。一願我當作佛。我當作佛時。令國中無有三惡道者。皆有金銀水精琉璃七寶。人民壽無極。皆自然飯食衣被。五樂倡伎宮殿捨。二願我往生阿彌陀佛前。三願我世世與佛相值。佛當授我莂。是爲三願。合會爲十五戒。具菩薩所當奉行。和闍名明師阿只利名文殊師利。前已過去菩薩。皆從波藍質兜波發意。行菩薩道自致得作佛。無有菩薩道亦無有佛。是故當行菩薩道當作佛。

菩薩入松寺有五事。入松寺不得著葌入松寺。不得持傘蓋入松寺。當禮佛繞塔三匝入松寺。若見不淨污穢當掃棄入松寺。見諸沙門皆當作禮。菩薩行道路有二事。若天熱若雨時。見有樹木屋舍。當讓人先坐。若見井水泉水。若見人持水當讓人飲。若見大溪水極自飲。是爲二事。

菩薩得人飲食時有三事。視上下皆令等。若不等得當分令等。飯已得水飲當讓上座。先飲。若飲已不得先起去。當與眾人俱起。是爲十法則。第一時

南無佛。今受屍四十七戒。何謂四十七。一者菩薩不得殺生。身口意不得念殺生。念殺生者不得爲菩薩也。二者菩薩不得盜他人財物。三者菩薩不得淫劮他人婦女。四者菩薩不欺怠人。五者菩薩不得飲酒。六者菩薩不得兩舌。七者菩薩不得惡口。八者菩薩不得妄言。九者菩薩不得綺語。十者菩薩不得嫉妒。十一者菩薩不得嗔恚。十二者菩薩不得癡疑。十三者菩薩不得信邪魔道。十四者菩薩不得持惡行教人。十五者菩薩當廣方便益布施。十六者菩薩不得慳貪。十七者菩薩不得貪利他人財物。十八者菩薩不得邪心賊害人。十九者菩薩不得讒擊人。二十者菩薩不得撾捶人。二十一者菩薩不得掠取良民作奴婢。二十二者菩薩不得販賣奴婢。二十三者菩薩不得賣妻子與人。二十四者菩薩不得男女更相淫戲。二十五者菩薩不得至博戲淫女捨。二十六者菩薩不得至黃門家。二十七者菩薩不得相欺詐。二十八者菩薩不得持重稱侵人。二十九者菩薩不得持輕稱欺人。三十者菩薩不得持大斗侵人。三十一者菩薩不得持小斗欺人。三十二者菩薩不得持長尺侵人。三十三者菩薩不得持短尺欺人。三十四者菩薩不得斷棄牛馬五陰。三十五者菩薩不得賣牛馬。三十六者菩薩不得賣象駝。三十七者菩薩不得賣騾驢。三十八者菩薩不得賣豬羊。三十九者菩薩不得賣雞犬畜生。四十者菩薩不得賣經法。四十一者菩薩不得至邪魔道家。四十二者菩薩不得至擔死人種家。四十三者菩薩不得入死喪家。四十四者菩薩不得入酒捨。四十五者菩薩不得入羹飯捨。四十六者菩薩得人飯時心念言。我何時當布施與人。令飽滿如我今日。四十七者菩薩相見心當歡喜。如見父母兄弟。見他人亦爾無有異。若見人作菩薩道行。當等心視之。不得言某人善某人惡。是爲四十七戒具菩薩。身口意不得犯十惡。不得教人犯。亦不得勸勉人犯之。晝夜思惟我持是戒堅住不動。會當得三術。一者得阿惟越致。二者得阿惟顏。三者當得作佛。第二時

南無佛。今受羼阿惟越致法四門。何謂四。佛二十因緣。法二十因緣。身二十因緣。摩訶般若波羅蜜二十因緣。何謂佛二十因緣。是爲佛多陀阿伽度阿羅呵三耶三佛陀術闍。發心所念。天眼洞視。豫知他人心中所念。遮蘭那身口心所行三般術闍。遮蘭那三般是三蓋。乃成須迦頭。須迦頭是泥洹。由迦庇多。世間之父。阿耨多羅天上天下無有在其上者。浮澑沙。勇猛男子。曇摩沙羅祁。曇摩者法。沙羅祁者馭法世。多提和摩耨沙那。教天上天下人佛陀。波迦和。政蹈地足下平。行時直舉足。手足指間肉相連。紫磨金色。兩手兩肩項上有浮肉。頰車如師子。四十齒正白平。出舌入耳入目入鼻。自覆面肉髻。是爲佛二十種因緣。何謂法二十因緣。阿術闍本癡。僧迦羅所爲。惟然那知眾事。那摩畱波。那摩名畱波眼所見。沙羅耶多那。福罪法來至波利。眼耳鼻口身意痛癢和檀那。若病未差時和毒痛若病已差快痛。三根。那迦摩怛那。波和怛那。惟波和怛那。男子女人所愛樂。願欲作天作人。願令我身富貴無有極。傴波他那師。使弟子授教作波和。其事成耶祁天下人生。闍羅摩羅那。闍老。摩羅那死。是爲十二因緣生死。四意何謂四。身意念。痛癢意念。心意念。法意念。是請四意念。四神足。欲精進意慧是爲四神足。是爲法二十種因緣。

何謂身二十因緣。三事身所作。何謂三。殺盜淫。身自不殺不得教人殺。身自不盜不得教人盜。身自不淫不得教人淫。四事口所作。何謂四。兩舌惡口妄言綺語。口自不兩舌不得教人兩舌。自不惡口不得教人惡口。自不妄言不得教人妄言。自不綺語不得教人綺語。三事意所作。何謂三。嫉妒嗔恚癡疑。意自不嫉妒不得教人嫉妒。意自不嗔恚不得教人嗔恚。意自不癡疑不得教人癡疑。身口意不得犯是十事。不得教人犯。是爲身口意法二十種因緣。

何謂摩訶般若波羅蜜二十因緣。先世所念欲令一切天下人皆作佛。欲令一切天下人皆洞視。欲令一切天下人皆徹聽。波羅質然知人意。欲令一切天下人皆知人意。阿耨沙耶阿耨沙耶然那。知一切天下人意所念。欲令一切天下人皆知一切人意所念。因利耶波利浮利耶然那。眼耳鼻舌身意因利。佛所知欲令一切天下人皆知。佛現威神然那。欲令一切天下人皆知。摩訶迦畱祁然那佛慈心念一切天下人。欲令一切天下人薩和浮然那。皆知一切天下人事。欲令一切天下人皆知一切人事。阿那恕羅然那。佛智慧一切天下鬼神天神龍神皆不能禁制。欲令一切天下人皆知是智慧是爲摩訶般若波羅蜜二十種因緣。分會爲八十種因緣阿惟越致菩薩法。以過去當來今現在菩薩。是爲八十種因緣皆合會。是爲菩薩法。第三時

南無佛。今受惟逮法二十因緣。行之自知宿命。何謂二十。有五因緣多福。何謂五。檀那福多。屍福多。念福多。所作善無量福多。治政松寺無量福多。是五多福。

有五因緣護身。何謂五護。身護口護意護屍護戒護。是爲五因緣護身。

菩薩有五意。何爲五。屍意好心善意布施意念善道意慧意。是爲五意。合會爲二十種因緣。行之自知宿命。乃致阿耨多羅三耶三菩。何謂阿耨多羅。天上天下無有在其上者。第四時

南無佛。今受四禪法。何謂禪法。菩薩坐禪一心念佛。佛空無所有。意便止復念貪淫五所欲。已無貪淫五所欲。便得一禪。

菩薩坐禪一心念法。法亦空無所有。意便無嗔恚痛癢。已無嗔恚痛癢。如是便得二禪。菩薩坐禪一心念摩訶般若波羅蜜。亦空無所有。意便無愚癡。如是便得三禪。

菩薩已得三禪。諸惡已盡無所復念。意淸淨不動不搖便得四禪一心不復轉自然得五旬是爲菩薩行禪法。第五時

南無佛。今受般若三昧法。何謂三昧法。菩薩三昧慈哀念一切十方諸天人民。父母兄弟妻子。怨家債主泥犁薜荔畜生。諸在厄難勤苦及人非人。薩和薩。皆欲令解脫勤苦。得出生人道。奉行六波羅蜜阿耨多羅三耶三菩心。是爲菩薩三昧法。

菩薩三昧等心。護一切十方諸天人民。父母兄弟妻子。怨家債主泥犁薜荔畜生中人及非人非薩和薩。皆欲令解脫勤苦富樂安隱。發阿耨多羅三耶三菩心。是爲菩薩三昧法。菩薩三昧等意。慈心哀湣念一切十方諸天人民。父母兄弟妻子。怨家債主泥犁薜荔畜生中人非人薩和薩。視之護之如母視護赤子。一切平等無有異意。已平等是爲三昧法。從是自然得五旬菩薩。坐起晝夜思惟常當平心等意爾乃爲菩薩三昧法。第六時

南無佛。南無菩薩。南無摩訶薩。今受三昧法如菩薩摩訶薩。今我持心所作當如虛空。今持虛空作平。是故行菩薩道。持心視天下萬民如一。當如視父母兄弟妻子無異。當等心視之。今我歡喜爲十方天下人民作善。是爲文殊師利菩薩三昧持是三昧戒具者。文殊師利。菩薩當來與共語持是三昧戒具者。是爲諸菩薩中最尊。是爲文殊師利菩薩三昧菩薩摩訶薩文殊師利。三昧菩薩坐欲起時。叉手念腹中所願言。我是菩薩摩訶薩。文殊師利。菩薩我所作分檀布施用。是故我得菩薩道若人從菩薩求目。菩薩當以目與之。若人從求身。菩薩以身與之。若人求財物。菩薩當以財物與之。常當念言我是菩薩。文殊師利。亦是菩薩。今我當諦持是身與不妄。菩薩常當念使十方天下人民安隱富樂。如使十方人民勤苦。我當念令安隱富樂解脫。菩薩當諦持身法行菩薩道。菩薩當急欲作沙門。當持禪波羅蜜。我急當至阿彌陀佛所。我持是三昧。急欲與水精琉璃金銀共會相娛樂。文殊師利。菩薩和闍名阿提波羅。

阿只名阿提調。第七時

南無佛。南無法。南無比丘僧。南無諸摩訶薩。南無洹那鳩澑菩薩。三昧道住止。是故念十方天下人民。若在冥中者。我何時當作大光明如日月。爲十方人民作光明。如菩薩當爲十方天下人民作大光明。是三昧諦持心。當政要安心平心。當爲十方天下人民。如日月作光明。是菩薩三昧道。當爲十方天下人民。心作平。今十方有菩薩十方菩薩行三昧。這等用是月三昧。如他菩薩亦用是三昧。如洹那鳩澑菩薩問釋迦文佛。是三昧云何。釋迦文佛默然無所語。洹那鳩澑復問三昧。釋迦文佛復無所語。洹那鳩澑菩薩自念佛何等心。洹那鳩澑知佛心。洹那鳩澑便起往爲佛作禮。洹那鳩澑便撾揵椎。十方三昧菩薩皆來會。六萬菩薩皆前爲佛作禮已皆坐。洹那鳩澑問佛。當爲十方天下人民平心三昧。名爲何等爲月三昧。佛語六萬菩薩。皆平心已平心。諸拘樓檀皆動搖不能住持。佛威神安天下。是三昧名月三昧。已得聞是三昧者。皆當平心行之。第八時

南無佛。南無法。南無比丘僧。南無諸菩薩。南無摩訶薩。南無文殊師利菩薩。我自念命前世時已行菩薩道。自念我已奉事三百億佛。自念我前世爲菩薩時。常以慈悲喜護之心。湣傷一切人非人及蜎蜚蠕動之類。恆爲之感痛。我常以經道勸勵開導之。使得入正法遠去惡爲善。耳不受善惡之聲。眼不視好醜之色。鼻不嗅臭香之气。口不嘗味味之味。身不求粗細之飾。意不求可欲之欲。我自斷六。我自斷三六事不得起。耳得定不聞善惡之聲。眼得定不視好醜之色。鼻得定不嗅臭香之气。口得定不貪著五味。身得定不知寒溫之痛癢。意得定無復往來之思想。身行檀波羅蜜但欲布施。眼爲屍波羅蜜但欲持戒。耳爲羼提波羅蜜但欲忍辱。鼻爲惟逮波羅蜜但欲精進。口爲禪波羅蜜但欲一心。意爲般若波羅蜜但欲智慧。我常以是六事救濟施惠一切。我今來生復得見佛經戒。復得奉事三尊。我今當復以六事數化一切。廣利法門開導眾人使成大道。爲一切人非人作唱導。時當死不犯淨戒。時當死死不爲欲惑。時當死死不爲可不可動。是我平願人來索身當以與之。制其所索我不逆也。是爲菩薩九時之戒。以平等心持之。是爲持戒。所以爾者。我爲十方諸佛故。我爲諸經法故。我爲諸比丘僧故。我爲諸菩薩摩訶薩故。我爲十方天下人非人蜎蜚蠕動之類故。我持是諸事憂念眾生。以故我今得菩薩道行諸菩薩法。是故菩薩道難值難聞。聞之者皆得阿惟越致。我今持我身命。歸十方諸佛。一心不復退轉。第九時

南無佛。南無法。南無比丘僧。南無諸菩薩。南無摩訶薩。南無文殊師利菩薩。菩薩道甚難。我以身命救濟一切眾生無所愛惜。菩薩不作罪亦不畏罪。宿命到來怨家債主至。菩薩歡喜畢罪亦不怖懅。菩薩持法如法持戒如戒。菩薩以信故得作佛。菩薩博讀眾經。悉入諸道順化眾生。菩薩常行慈心。言語儒軟不中傷人意菩薩與妻子並居。如養怨家常護其意。菩薩視女人如虎狼師子如毒蛇。菩薩不畏愛欲。不能動菩薩意。菩薩捨欲故。愛欲不能得沾污。菩薩淸淨之行如蓮華不於髙山陸地生也。菩薩於愛欲中生如蓮華。𨿽淤泥中生不爲泥塗所污也。菩薩戒內不戒外也。外行如地內戒如水。水以淸淨濡軟爲行。地以多容多受爲功徳也。一切百艸樹木皆從地得生長。一切萬物皆從水得生活。是故菩薩功徳如地如水。菩薩山居獨處亦不恐懼。菩薩𨿽居家畜養妻子。常如獨處恬然安定。無復痛癢思想之念。以故菩薩功徳尊大巍巍堂堂。無端無底無邊無限。功徳難稱難量。是爲菩薩十時之戒。菩薩常行四等心平等無異。已信功徳便得一住。已得一住便得二住。已得二住便得三住。已得三住便得四住。已得四住便得五住已得五住便得六住。已得六住便得七住。已得七住便得八住。已得八住便得九住。已得九住便得十住。已得十住便得作佛。便度一切眾生。是爲菩薩積累功徳自致得道。其有人隨我諷誦是經者。旣卻諸惡得佛疾也。見者聞者一時歡喜者。旣卻己身無央數之罪。令得十住信心。以致得道。常當以月十五日一日一夜誦讀是經。其福蓋於三界中。莫作限礙縛著之行。是則遠離功徳。不爲菩薩道也。第十時

南無佛。南無法。南無比丘僧。南無諸菩薩。南無檀那鳩澑菩薩。南無文殊師利菩薩。菩薩常慈心湣念一切人民。見貧者富者豪者貴者卑賤者。彊健羸瘦怯弱者。心常念之欲使齊等。常願使十方平如水無山坑。人民貧富等等無異。壽命長短等等無異。豪貴卑賤等等無異。求道同心常願俱發大乘之業。一切人非人。皆發無上正眞之道。悉有智慧。悉行布施無有慳貪。悉持經戒。悉能忍辱。皆能精進。一心入定。見化三昧皆有漚和拘捨羅。見迷惑者。願使之疾見正道。陰冥者得睹光明。疾者皆使除愈。彊健各現色力。陸行願使人馬車牛肥壯。人手足筋力彊健財物安隱。船行者東西南北上水下水各得其願。船車安隱帆行條利。賈市百倍千倍萬倍。住止得處賣買便利。貴賤各得所願。居家者妻子父母公嫗皆使安隱。水火盜賊疾病縣官無有。居官者常得安隱。慈心愛育人民。家人富饒無有貧窮憂厄苦劇者。是爲菩薩十一時戒平等之行。善男子善女人聞是歡喜。皆得阿惟越致。諸天神地神山神皆來侍衛帶持是經者。一切災害不敢干犯。是爲菩薩已得神通。第十一時

南無佛。南無法。南無比丘僧。南無諸菩薩摩訶薩。南無文殊師利菩薩。菩薩從一數二隨三止四觀五還六淨。以次得道。得須陀洹。得斯陀含阿那含。得阿羅漢辟支佛。皆不於中住得佛道。現三十二相八十種好紫金色。十種力。四無所畏。十八法不共。八種大音聲。亦不於中住。菩薩發大乘之業。以僧那僧涅度脫一切人非人。以波羅蜜示現眾人。以慈悲喜捨救濟眾人。菩薩以儒軟伏諸剛彊。菩薩以漚和拘捨羅和合眾人。菩薩以謙恭慈仁安慰眾人。菩薩以和悅歡喜降伏諸惡逆。菩薩以道力度諸愚癡。菩薩以貞潔度諸愛欲。菩薩以大慈湣念眾生。菩薩以省約絕諸財寶。菩薩以淸淨斷諸醉酒。菩薩以訥言正心口忍辱。菩薩以經行立於精進。菩薩以少食絕於睡臥。菩薩以無欲輕身彊健。菩薩以無嗔怒養於道徳。菩薩以無嫉妒合聚眾人。菩薩以功徳歸流一切人非人。是爲菩薩十二時戒平等之行。救濟一切眾生。是爲飛行菩薩功徳具足。有善心好意樂聞是經。諷誦讀是者。是爲十住阿惟顏。菩薩入水不沈入火不燒。索頭與頭索眼與眼。索耳與耳丐鼻與鼻。投身虎口不惜身命。是爲菩薩大士尊貴功徳。難稱難量無端無底。無端無限不可度量。各尊承世尊經戒。以自衛身行。與是經合者。舉厝得所善加精進。善遠諸惡莫犯是。犯是者非爲菩薩也。是爲菩薩具足正戒。一生補處。旦暮朝晡當得作佛。光明相好皆已照現。是爲功徳成滿諸善已現威神具悉。一切皆敬伏無敢當菩薩者。佛說菩薩功徳十二時正戒竟。文殊師利菩薩。及諸來會神通菩薩。飛行菩薩。成就菩薩。現化菩薩。及八方上下諸菩薩。颰陀和菩薩。羅鄰那竭菩薩。憍越兜菩薩。那迦達菩薩。深彌菩薩。摩訶須菩薩。和菩薩。因提達菩薩。和輪稠菩薩等。合七萬二千人。皆大踴躍歡喜。各現光明展轉相照。各各起正衣服。前以頭腦著地。爲佛作禮。第十二時

佛說菩薩戒十二時竟。文殊師利白佛言。菩薩用何功徳得是十住。惟願天中天分別說之。佛言。善哉善哉。文殊師利。菩薩摩訶薩多所愛念多所安隱。吾當爲若具說其要。諦聽諦受。文殊師利言。受教。佛言。有十住菩薩功徳。各有髙下自有次第文殊師利言。何等爲十。

一住波監質兜波菩薩法住。佛言。上頭見師端正無比。視面色無有厭無有逮者。尊貴無有能過者。所教授無有能踰者。見佛威神儀法如是。便稍入佛道中轉導之。皆隨其意教度脫之。見勤苦者皆湣傷之。稍稍解曉佛語信向之。新發起意學佛道悉欲得了知。佛智十難處悉欲逮得之。何等爲十難處。佛十種力是。一者當供養佛。二者當隨其所樂當教語之。三者所生處皆尊貴。四者天上天下無有能及者。五者佛智慧悉逮得。六者世世所生處。得見無央數佛。七者佛經悉逮得。八者悉過度諸生死。九者今脫去不久。十者悉度脫十方人。

二住何等爲阿闍浮菩薩法住。佛言。有十意。念十方人。何等爲十意。一者悉念世間善。二者潔淨心。三者皆安隱。四者柔軟心。五者悉愛等。六者心念但欲布施與人。七者心悉當護。八者念人與我身無異。九者心念十方人我視如師。十者心念十方人視如佛。阿闍浮菩薩法當多學經。多學經已當獨處山。獨處山當與善師從事。與善師從事當在善師邊。當易使當隨時。隨時所作爲勇。所作爲旣勇當學入慧。中心所受法當悉持。旣悉持。悉持法當不忘也。旣不忘者當安隱處山。所以者何。益於十方人故。

三住何等爲諭阿闍菩薩法住者。佛言。入於諸法中。用十事。何等爲十事。一者諸所有皆無常。二者諸所有皆勤苦。三者諸所有皆虛。四者諸所有皆非我所。五者諸所有皆無主。六者諸所有皆無利也。七者諸所有皆無所止。八者諸所有皆無所處。九者諸所有皆無所著。十者一切無所有諸法。悉入一法中。一法悉入諸法中。是爲諭阿闍菩薩教法。

四住何等爲閻摩期菩薩法住者。佛言。常願於佛處生。有十事。一者不復還。二者多深思於佛。三者深思於法。四者念比丘僧視十方人。五者思惟萬物皆無所有。六者十方佛剎皆虛空。七者宿命所作了無所有。八者所有如幻皆虛空。九者諸所勤苦無所有。十者泥洹虛空亦無所有。用是故生於佛法中。是爲閻摩期菩薩教法。五住何等爲波諭三般菩薩法住者。佛言。所作功徳悉度十方人有十事。一者悉護十方人。二者悉念十方人善。三者悉念十方人悉令安隱。四者悉愛十方人。五者哀悉念十方人。六者悉念十方人莫使作惡。七者悉引十方人著菩薩道中。八者悉淸淨於十方人。九者悉度脫十方人。十者悉使十方人般泥洹。是爲波諭三般菩薩教法。

六住何等爲阿者三般菩薩法住者。佛言。有十法深哀慈心。一者用人說佛善惡心無有異。二者說經法善惡心無有異。三者說菩薩善惡心無有異。四者求菩薩道人共相道善惡心無有異。五者人言十方人有多少心無有異。六者睹十方人展轉相道善惡心無有異也。七者中有人說言十方人。易脫難脫心無有異。八者若有人言說法多少心無有異。九者有人說法壞心無有異。十者有法處無法處心無有異。是爲阿者三般菩薩教法。七住何等爲阿惟越致菩薩法住者。佛言。有十事。堅住不動。一者言有佛無佛不動還。二者有法無法不動還。三者有菩薩無菩薩不動還。四者有求索菩薩無求索菩薩道者不動還。五者持法得不動還。六者有諸過去佛無諸過去佛不動還。七者有諸當來佛無諸當來佛不動還。八者有現在佛無現在佛不動還。九者佛智慧盡不盡不動還。十者當來過去現在世事呼若干種不動還。是爲阿惟越致菩薩教法。

八住何等爲鳩摩羅浮童男菩薩法住者。佛言。菩薩於十事中住。一者身所行口所言心所念悉淨潔。二者無有能得長短者。三者心一反念在所欲生何所。四者十方人知誰慈心者。五者十方人所信用悉知。六者十方人若干種悉知。七者十方人所作爲悉知。八者十方諸佛剎土成敗悉知。九者得神足念飛在所至到。十者諸悉淨潔。是爲鳩摩羅浮童男菩薩教法。九住何等爲諭羅闍菩薩法住者。佛言。用十事得。一者十方人所出生悉知。二者十方人所系恩愛悉知。三者十方人所念本末所從來悉知。四者十方人所作宿命所趣向悉知。五者若干種諸法悉知。六者十方人所念若干種。變化悉知。七者諸佛剎善惡壞敗悉知。八者過去當來現在無央數世事悉知。九者十方人等不等悉知。十者教授十方人說虛空法悉知。是爲諭羅闍菩薩教法。

十住何等爲阿惟顏菩薩法住者。佛言。菩薩入於十智中能分別知。有十事。一者何因當感動十方諸佛剎中。二者當明無央數佛剎中。三者我日日當署置無央數佛剎中菩薩。四者我日日當度脫無央數佛剎中民人。五者我當安隱無央數佛剎中眾生。六者十方人莫不聞我聲歡喜得度脫者。七者悉念十方人民使得佛道。皆捨家作沙門。八者十方人所思想善惡我悉知之。九者十方人我悉當內著佛道中。悉使發菩薩意。十者十方人我悉當度脫。是阿諭羅闍菩薩。了不能及知阿惟顏身所行口所言心所念所作爲。了不能及知阿惟顏菩薩事。亦不能知神足念。不能知飛行。亦不能逮知阿惟顏菩薩當來過去今現在事。是爲阿惟顏菩薩教法。

