佛說大三摩惹經一卷

宋元入藏諸大小乘經佛說大三摩惹經一卷宋朝散大夫試鴻臚卿傳教大師法天奉詔譯

佛說大三摩惹經

如是我聞。一時佛在迦毗羅林。與大苾芻眾。皆阿羅漢。諸漏已盡。所作已辦。逮得己利。盡諸有結。心得自在。如是五千五百人俱。

爾時十方。復有釋梵大威徳諸天。與諸眷屬恭敬圍繞。身色端嚴。光明照耀。來迦毗羅林。詣世尊前。頭面禮足。住立一面。時四大梵王各以伽陀而頌佛徳。第一梵王。而說頌曰。

此大三摩惹

宣揚妙法音

我佛無能勝

天人普來集

第二梵王。而說頌曰。

歷大僧祇劫

修行深信心

守護眼等根

不住諸塵境

第三梵王。而說頌曰。

戒定慧眞實

淸淨無垢染

如帝釋金剛

堅固不可壞

第四梵王。而說頌曰。

若人歸依佛

永不墮惡道

彼人命終時

速得生天上

爾時世尊。以淨天眼。普觀大會。人天之眾無量無數。告苾芻眾言。過去如來應正等覺。集會人天。而爲說法。亦復如是。我於今日。普集人天。欲爲說法。汝等受持。若人勇猛。決定無畏。猶如師子。深信堅固而無所著。大地山間乃至梵世。皆得涅槃。說是法時。復有一千七百有學天人及無數諸天。光明照耀。來詣佛所。佛告苾芻。汝等諦聽。我觀彼等諸來天眾。應以聲聞所樂之法。而可度之。

爾時復有七千大藥叉。具大神通威徳。光明照耀。與諸眷屬。恭敬圍繞。來迦毗羅林。

復有六千大藥叉。住金山上。具大神通威徳。光明照耀。與諸眷屬。恭敬圍繞。來迦毗羅林。

復有三千大藥叉。住娑多山。具大神通威徳。光明照耀。與諸眷屬。恭敬圍繞。來迦毗羅林。

復有供毗羅等百千藥叉。住王捨城尾布羅山。具大神通威徳。光明照耀。與諸眷屬。恭敬圍繞。來迦毗羅林。

復有濕嚩彌怛囉﹑半左始﹑尾濕嚩彌嚩等藥叉大將。具大神通威徳。光明照耀。與諸眷屬。來迦毗羅林。

復有東方護世天王乾闥婆主。名地裏多囉瑟奼囉。具大神通無量威徳。身色妙好。光明熾盛。與其眷屬。恭敬圍繞。來迦毗羅林。集會聽法。南方護世天王。鳩槃拏主。名尾嚕茶迦。具大神通無量威徳。身色妙好。光明熾盛。與其眷屬。恭敬圍繞。來迦毗羅林。集會聽法。西方護世天王。是大龍主。名尾嚕博叉。具大神通無量威徳。身色妙好。光明熾盛。與其眷屬。恭敬圍繞。來迦毗羅林。集會聽法。北方護世天王。大藥叉主。名俱吠囉。具大神通無量威徳。身色妙好。光明熾盛。與其眷屬。恭敬圍繞。來迦毗羅林。集會聽法。復有四大天王。侍從鬼神。所謂摩野﹑迦致﹑尾枳致。跋裏虞。跋裏俱致等。皆有神通勢力。我慢無明。形貌粗惡。種種變化。與其眷屬。恭敬圍繞。來迦毗羅林。集會聽法。

復有藥叉神將。所謂印捺囉﹑謨嚩嚕拏﹑缽囉惹缽帝。婆囉捺嚩惹。伊捨曩。贊難曩。迦麼。悉裏瑟吒。俱儞建吒。儞建吒。滿尼摩尼摩尼左囉。缽囉拏那。烏波半左迦。娑多儗裏。海摩嚩多布囉拏佉禰囉俱尾吒虞波羅藥叉。阿吒嚩俱曩囉囉惹﹝口

爾﹞。曩裏沙婆喞怛囉細曩。巘馱裏嚩。禰裏伽設帝摩多隸。半左羅巘拏酥謨摩曩彌裏具。並其眷屬。怛裏頗梨。怛裏建吒計。乃至世間行者。俱有神通威徳。光明照耀。恭敬圍繞。來迦毗羅林。集會聽法復有諸大毒龍。所謂怛叉迦。劍末羅濕嚩多嚕。缽囉缽多。缽囉惹虞。莎虞曩娑賀掃那娑俱。地裏多囉瑟吒囉。俱祖囉。愛囉嚩尼龍等。嗔恚暴惡。有大神通威徳。光明熾盛。與諸眷屬。恭敬圍繞。來迦毗羅林。集會聽法。

復有金翅鳥。名曰無畏。與其飛禽淸淨眼等並諸眷屬。亦具神通威徳。光明照耀。恭敬圍繞。來迦毗羅林。集會聽法。

復有無能勝金剛手。海內住者。一切怖畏藥叉。並其眷屬。皆具神通威徳。光明照耀。恭敬圍繞。來迦毗羅林。集會聽法。

復有阿修羅眾。所謂尾麼喞怛囉。穌喞怛囉。缽囉賀。那母喞隸。及一百末隸阿修羅子。並諸眷屬。具大神通無量威徳。光明照耀。恭敬圍繞。來迦毗羅林。集會聽法。

復有四大王天。忉利天。夜摩天。兜率陀天。化樂天。他化自在天。及諸天眾。皆具神通威徳。光明照耀。恭敬圍繞。來迦毗羅林。集會聽法。

復有名夭。所謂嚩嚕拏天。嚩嚕尼天。穌摩天。畢裏瑟吒天。阿誐摩天。蜜怛囉嚩嚕尼天。地天。水天。火天。風天。如是十天。具大威徳。神通變現。並其眷屬。光明照耀。恭敬圍繞。來迦毗羅林。集會聽法。

復有那羅延天。娑賀梨左天。日天。月天。星宿天。帝釋天。莫伽天。一切最尊賢聖天。並二眷屬天等。如是十天。具大神通無量威徳。光明照耀。恭敬圍繞。來迦毗羅林。集會聽法。

復有諸天女等。所謂娑呬迦天女。如火焰天女。阿里瑟吒天女。穌摩天女。烏多摩天女。補瑟波嚩悉儞天女。左囉迦天女。穌跋捺囉天女。羯叉阿左諭多天女。缽囉捺諭麼曩天女。莎儞迦等。無數天女。並諸眷屬。具大神通無量威徳。身相端嚴。光明照耀。恭敬圍繞。來迦毗羅林。集會聽法。

復有大藥叉女。所謂捨摩藥叉女。摩賀捨摩藥叉女。摩耨沙藥叉女。摩耨數怛摩藥叉女。訖裏拏藥叉女。缽囉謨沙藥叉女。摩曩缽囉努沙迦藥叉女。末囉賀藥叉女。摩賀末囉藥叉女。苾芻牟尼迦藥叉女。如是十大藥叉女。亦具神通威徳。光明照耀。與諸眷屬。恭敬圍繞。來迦毗羅林。集會聽法。

復有十大藥叉女。所謂輸訖羅藥叉女。竭拏末羅藥叉女。迦嚕拏藥叉女。儞羅迦嚩悉儞藥叉女。阿嚩那多計捨藥叉女。缽囉目契閉多迦嚩悉泥藥叉女。娑那摩多藥叉女。賀裏帝藥叉女。嚕喞迦藥叉女。如是藥叉女等。亦具神通威徳。光明照耀。與諸眷屬。恭敬圍繞。來迦毗羅林。集會聽法。

復有賀裏帝及童男童女眷屬。亦具威徳神通。光明照耀。與諸眷屬。恭敬圍繞。來迦毗羅林。集會聽法。

如是十方梵王帝釋天人八部。諸大苾芻。無量無數。皆來集會。

爾時會中。有大黑神。名祖蹲那。具大神通。勇猛暴惡。惱害人天。障修善事。以手拍地。發大惡聲。於虛空中。化大風雲電雹雷閃種種惡相。眾皆驚怖。佛卽觀察。說聲聞法。魔旣聞已。歸依息惡。與諸苾芻。同住聲聞乘。是時眾會。見佛降魔。踴躍歡喜。信受奉行。

