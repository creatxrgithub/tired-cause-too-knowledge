佛說戒香經一卷

宋元入藏諸大小乘經佛說戒香經一卷宋三藏法師法賢奉詔譯

佛說戒香經

如是我聞。一時佛在捨衛國祇樹給孤獨園。與大比丘眾俱。爾時尊者阿難來詣佛所。到已頭面禮足。合掌恭敬而白佛言。世尊。我有少疑欲當啟問。惟願世尊爲我解說。我見世間有三種香。所謂根香花香子香。此三種香徧一切處。有風而聞。無風亦聞。其香雲何。

爾時世尊告尊者阿難。勿作是言。謂此三種之香。徧一切處有風而聞無風亦聞。此三種香有風無風徧一切處而非得聞。阿難。汝今欲聞普徧香者。應當諦聽。爲汝宣說。阿難白佛言。世尊。我今樂聞。惟願宣說。

佛告阿難。有風無風香徧十方者。世間若有近事男近事女。持佛淨戒行諸善法。謂不殺不盜不淫不妄及不飲酒。是近事男近事女。如是戒香徧聞十方。而彼十方咸皆稱贊。而作是言。於某城中有如是近事男女。持佛淨戒行諸善法。謂不殺不盜不淫不妄及不飲酒等。具此戒法。是人獲如是之香。有風無風徧聞十方。咸皆稱贊而得愛敬。

爾時世尊。而說頌曰。

世間所有諸花果

乃至沈檀龍麝香

如是等香非徧聞

惟聞戒香徧一切

旃檀郁金與蘇合

優缽羅並摩隸花

如是諸妙花香中

惟有戒香而最上

所有世間沈檀等

其香微少非徧聞

若人持佛淨戒香

諸天普聞皆愛敬

如是具足淸淨戒

乃至常行諸善法

是人能解世間縛

所有諸魔常遠離

爾時尊者阿難及比丘眾。聞佛語已。歡喜信受。禮佛而退。

