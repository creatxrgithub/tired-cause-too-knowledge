聖無能勝金剛火陀羅尼經一卷

宋元入藏諸大小乘經聖無能勝金剛火陀羅尼經一卷宋西天中印度三藏傳教大師法天奉詔譯

聖無能勝金剛火陀羅尼經

如是我聞。一時佛在妙髙山寶峯樓閣之中。以種種金寶而用莊嚴。出無數光周匝照曜於諸山巖。復有栴檀沈水塗香粖香種種名花。及諸寶蓋鈴譯如是嚴飾。

爾時有天龍夜叉阿修羅乾闥婆迦樓羅緊那羅摩睺羅伽。及持明仙部多頻那夜迦毗捨左有形無形末怛裏眾等。來集會坐可徧五百由旬。

復有菩薩摩訶薩七千五百人。苾芻眾一萬二千五百人。俱來會坐而爲聽法。

爾時會中天龍夜叉阿修羅乾闥婆迦樓羅緊那羅摩睺羅伽。及持明仙眾部多頻那夜迦毗捨左。有形無形末怛裏眾等。髙聲唱言苦哉苦哉。時釋迦牟尼如來應正等覺而復問言。汝等云何髙聲唱言怖畏苦惱。彼眾等白言。世尊我被大力聖者恐怖降伏而今來此。惟願慈悲特垂救護。世尊告言。今此一切最上廣大曼拏羅中。有菩薩摩訶薩得大地補處。當紹灌頂法王之位。而能覺悟善惡諸業。當爲安慰汝之心意說是語已剎那之間有菩薩摩訶薩名金剛手。如金剛山放金色光普照世界。頂戴寶冠面如滿月。手執金剛棒金剛橛金剛罥索。具大福力能破諸惡。領五千金剛族而爲眷屬。其名曰金剛難拏大將。金剛嚩日囉誐囉婆大將。金剛嚩日囉計都大將。金剛嚩日囉嚩婆娑大將。金剛儞攞嚩日囉大將。金剛囉怛曩嚩日囉大將。金剛玉呬也嚩日囉大將。金剛作訖囉嚩日囉大將。金剛摩訶嚩日囉難拏主。金剛護世明王。及金剛魔金剛頻那夜迦。金剛曜童子金剛烏娑多羅迦金剛大惡等。俱來集會大曼拏羅中。放淸淨光照曜一切。能令眾生心懷歡喜。時金剛手菩薩。偏袒右肩頂禮佛足。右繞三匝合掌住立。

爾時世尊敕金剛手菩薩言。今此會中有天龍夜叉阿修羅及諸部多之類。髙聲唱言怖畏苦惱。汝爲安慰令彼快樂。於是金剛手菩薩卽從座起。於天龍阿修羅等部多眾前入三摩地。名最上金剛器仗光明燈。發大神通令三千大千世界雷雹閃電如大火焰。是諸眾生見是事已。卽除苦惱怕怖。復有恆河沙數眾生。見是事已發淸淨梵行持戒忍辱心。一切財寶施金剛手菩薩。皆願隨從聽受妙法。是時金剛手菩薩。卽爲天龍夜叉之眾。說四諦緣生三摩地門十波羅蜜。及本金剛族大曼拏羅儀則之法。所有梵王天大自在天。嚩嚕拏俱尸羅。摩嚕多誐嚕拏。那羅延天焰摩天帝釋天。而得成就者。阿修羅乾闥婆。而得成就者。乃至諸惡部多大羅叉等。難調伏者而能調伏。懷惡心者而發善心。懷邪見者而得正見。懷嗔恚者而起慈悲。懷愚暗者而能明了。先具彊力者而失彊力。先能隱身者而不能隱。他眞言能自禁斷。自眞言能求圓滿。住曼拏羅中覺悟調伏。當如是等。

爾時佛敕金剛手菩薩。汝爲宣說無能勝金剛火大陀羅尼令彼受持。金剛手菩薩。卽以此陀羅尼眞實威徳之力。放大光明照彼天人阿修羅等一切賢聖大會之眾。復以陀羅尼力故。而令日月星宿光明不現。大海湧沸妙髙山王悉皆震動。

爾時大光焰藏金寶峯中有金剛手童女。變化自身如大熾焰。卽往虛空。至大力菩薩摩訶薩前。右繞三匝歸命頂禮。住立一面告彼眾曰。金剛手菩薩說如來三摩地心。汝等當宜各捨金剛器仗等。求此大陀羅尼法。時世界主大梵王天人阿修羅等。俱發聲言。如菩薩敕我今奉行。於是大自在天捨三股叉。那羅延天捨輪。焰摩天捨杖。俱尾囉天捨棒。帝釋天捨金剛杵。摩嚕拏天捨罥索。天魔捨其障難。阿修羅捨其威力。摩嚕多捨其迷著。母鬼眾離於散亂。龍神眾離於恚毒。夜叉羅剎緊那羅毗捨左部多沒囉賀摩羅剎娑鳩槃茶等皆去威力。於菩薩前一心恭敬。金剛手卽說陀羅尼曰。

曩謨﹝引﹞囉怛曩﹝二合﹞怛囉﹝二合﹞夜﹝引﹞野曩摩室戰﹝二合﹞拏嚩日囉﹝二合﹞播﹝引﹞拏曳﹝引﹞摩賀﹝引﹞藥乞叉﹝二合﹞細﹝引﹞曩﹝引﹞缽哆曳﹝引﹞怛儞也﹝二合﹞他﹝引﹞怛他﹝引﹞誐多三摩﹝引﹞地馱囉尼末﹝引﹞嚩裏多﹝二合﹞以瑟也﹝二合引﹞彌曀呬嚩日裏﹝二合﹞俱胝羅俱胝播﹝引﹞嚩迦俱羅屍契迦閉羅計屍怛致左致祖﹝引﹞致謨﹝引﹞吒儞迦裏迦﹝二合﹞致母致嚩致嚩日裏﹝二合引﹞尼禰愈﹝二合﹞路隸母俱母俱酥母酥母婆囉娑囉娑普﹝二合﹞吒娑普﹝二合﹞吒娑普﹝二合﹞吒娑普﹝二合﹞吒烏儞愈﹝二合﹞帝﹝引﹞賓誐隸左致尾左致入嚩﹝二合﹞羅賓誐隸薩裏嚩﹝二合﹞禰嚩誐拏缽囉﹝二合﹞賀囉拏摩﹝引﹞野﹝引﹞悉地柰﹝引﹞以計酥嚨嚕﹝引﹞嚩日羅﹝二合﹞具﹝引﹞尼﹝引﹞涅裏﹝二合﹞荼娑囉缽囉﹝二合﹞賀囉尼囉怛曩﹝二合﹞怛囉﹝二合﹞野﹝引﹞禰迦羅部帝﹝引﹞嚩日羅﹝二合﹞馱囉尾濕嚩﹝二合引﹞娑儞迦﹝引﹞缽囉﹝二合﹞賀哆缽囉﹝二合﹞摩裏那﹝二合﹞儞娑嚩﹝二合引﹞賀。

若此陀羅尼有人聞已。一心讀誦憶念受持。是人得入一切世間出世間曼拏羅三昧。若人隨喜恭敬。是人不爲禁咒諸毒及一切恐怖之所惱害。

爾時佛敕金剛手菩薩說大陀羅尼時。欲色諸天一切天子。於空界中雨種種殊妙香花而用供養。復以微妙梵音歌詠贊嘆。時大曼拏羅會一切聖賢苾芻眾等。並大菩薩摩訶薩。皆大歡喜信受奉行。

