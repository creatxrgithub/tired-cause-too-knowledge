聖觀自在菩薩功徳贊一卷

宋元入藏諸大小乘經聖觀自在菩薩功徳贊一卷宋西天三藏朝奉大夫傳法大師施護奉詔譯

大明太宗文皇帝禦制觀音贊

大聖自在觀世音

百千萬億應無盡

神通無礙無所住

大慈大悲湣眾生

六根互用智慧深

聞思修入三摩地

濟度隨機而顯現

有如一月印千江

一江有月一江明

明照惟一本無二

世人但以眼觀色

菩薩乃以目觀聲

彼惟有所窒於觀

是故不能神妙用

大士有目冥不睹

耳鼻舌身意亦然

能以此觀如是觀

終不顚倒成妄想

燻習見聞旣寂滅

亦復無是妙色身

有能洞此十方空

同證圓通三昧海

身心無量徧沙界

不動本際應所求

譬如萬卉遇春風

種種萌芽自生發

敷榮暢達各長茂

或爲枝葉結果成

酸碱甜苦及靑紅

一切皆令如願足

現前是法不思議

不著諸相乃爲眞

一毛徧量法界空

洗淨五濁諸熱惱

摧裂障山悉消蕩

無邊苦趣總脫離

娑婆世界爲樂城

妙相恆沙俱顯露

以太虛空爲體相

寶髻攢聚五須彌

以四大海爲口門

曜日月光爲兩目

森羅萬像爲瓔珞

發無上願具辯才

引施十四無畏功

妙顯三十二身應

普爲眾生之瞻仰

廣運諸佛慈悲心

身與眾生爲一身

隨感而應觸處動

爾以正見能見我

我以無見觀自在

如鏡照鏡谷答響

含攝朗徹皆自然

證此三昧卽超凡

一法具足一切佛

開啟慈悲功徳藏

溥示善功方便門

賢劫未來諸眾生

咸證菩提登正覺大明太宗文皇帝禦制大悲觀世音菩薩贊

觀音證悟妙圓通

入流亡所自聞中

由聞入覺所覺空

淸淨寶覺成圓融

三昧慈力與佛同

妙力自在成就功

瓔珞莊嚴百寶瓏

補陀巖現滿月容

摩尼寶目蓮華瞳

頻伽瓶水海波溶

楊枝葉葉生春風

超越出世妙無窮

三十二應隨所從

四種無畏功徳崇

稱揚名號猶擊鐘

感應有如聲度墉

無有所礙咸達聰

援拯沈溺開惑蒙

大悲慈力允敬恭

恆河沙數垂範幪

隨順方便各有庸

周偏法界福悠隆

動靜二相了無蹤

妙明寂靜顯性宗

慧光普燭七寶紅

永樂九年十二月十五日聖觀自在菩薩功徳贊

歸命最聖觀自在

滿月妙相蓮華生

能以無畏施有情

我今稱贊彼功徳

一切善法悉具足

頂戴諸佛大智冠

福慧莊嚴最上尊

是故歸命蓮華手

兩頰圓滿紅白色

鼻相修直妙端嚴

齒如珂雪密復齊

四牙平正而具足

梵音淸響復深妙

一切聞者生愛心

凡所宣說眾語言

柔和善順而甘美

常以大悲方便力

救度一切苦眾生

自利利他眾導師

是故歸命蓮華手

雙眉同彼初生月

身相猶如眞紫金

眾寶爲鬘以莊嚴

一切見者無厭足

敷鹿皮衣而爲座

最上自在眾中尊

身諸相分悉周圓

是故歸命蓮華手

上妙細氎爲絡腋

摩尼珠寶作耳環

世出世寶所莊嚴

最上自在最尊勝

諸善功徳皆滿足

一切世間大法王

能開種種方便門

是故歸命蓮華手

罪業眾生微塵數

無量劫來處輪回

菩薩常生方便心

化度悉令歸智聚

放慈悲光照一切

以最上法施眾生

普令有情證菩提

是故歸命蓮華手

所有阿鼻大地獄

菩薩慈悲往現身

破壞彼趣悉無餘

閻摩獄卒生驚怖

彼諸業報眾生類

咸皆離苦罪鎖除

惡趣能以智火焚

是故歸命蓮華手

具足悲智行願力

欲色界中皆現身

於法自在利羣生

閻摩眷屬悉歡喜

破壞一切罪業境

令諸苦惱不復生

有情離苦得淸涼

是故歸命蓮華手

我今稱贊大聖者

最上色相無等倫

無礙自在三界尊

普施眾生無所畏

度脫有情出苦海

斷彼三毒煩惱根

咸令得住安樂中

是故歸命蓮華手

所有一切餓鬼眾

鍼咽大腹及臭毛

如是等類數甚多

晝夜受彼饑渴苦

由彼饑渴火所逼

互相吞啖苦惱生

菩薩悲願力所持

往彼現身而救濟

先化種種美飲食

各各令飽益身胑

復爲宣說正法門

一切得離諸苦惱

菩薩悲智方便力

能入一切趣類中

利行同事攝有情

是故歸命蓮華手

身有大摩尼珠寶

常出淨妙眾光明

普照世間諸暗暝

映蔽日月而不現

所有夜叉羅剎等

蒙光照者悉歸依

觀眾生心令斷疑

是故歸命蓮華手

大力阿修羅王眾

斗諍勇猛而難調

菩薩亦現彼趣中

方便說法而化度

彼聞法已斷疑惑

各各生於慈善心

能施最上妙法門

是故歸命蓮華手

菩薩曾遊諸天界

入一妙環天子宮

隨順方便開化門

彼天悉無諸所施

是時天子生苦惱

菩薩卽爲現珍財

令彼天子滿施心

是故歸命蓮華手

所有一切貪欲者

常爲煩惱火所燒

得見菩薩善威容

卽能回心思正法

世間貪嗔癡盛者

恭敬頂禮大聖尊

三毒煩惱獲銷除

是故歸命蓮華手

眾生界分無邊際

昆虫螻蟻數無窮

菩薩亦以慈悲心

處處方便而化度

世間或時值饑饉

卽變所食濟羣生

咸令息彼饑渴心

是故歸命蓮華手

若見眾生處大海

舡筏破壞欲漂沈

菩薩慈悲現馬身

令其攀附而得渡

眾生乘舡在大海

菩薩隨意使其風

若順若逆濟眾生

咸令遠離諸怖畏

菩薩已離三界苦

圓滿三摩地法門

復能攝化諸有情

數等虛空無邊際

菩薩已離種種怖

所謂羅剎諸部多

必捨左及拏吉泥

邪迷一切惡鬼眾

大水大火並盜賊

虎狼虫獸及刀兵

疾病毒藥與邪明

乃至王刑禁縛等

菩薩自得遠離已

而復爲彼諸眾生

自利利他大導師

最上大悲無畏者

菩薩已具諸梵行

如日月分照世間

人天稱贊大聖尊

是爲最上眞梵行

菩薩常住三摩地

無邊功徳爲所依

隨順方便現所居

補陀落山爲住止

其山髙廣復殊妙

種種珍寶以莊嚴

彼有寶樹數甚多

低羅迦及瞻波等

有諸異鳥止其上

常出淸淨妙好音

如是莊嚴聖所居

禮敬瞻仰而獲福

俱尾囉並嚩嚕乃

及彼閻摩等三天

乾闥婆王修羅王

夜叉王及諸龍主

乃至部多等諸類

若天若神一切王

晝夜各生恭敬心

歸依稱贊眞聖者

彼等如是稱贊已

一切所欲皆隨心

大富快樂壽命長

勇猛精進具威徳

息除無量諸苦惱

夢中怖畏亦不生

乃至壽命欲終時

菩薩現身而安慰

聖觀自在功徳海

無量無邊無有窮

假以百舌千劫中

稱揚贊嘆不能盡

