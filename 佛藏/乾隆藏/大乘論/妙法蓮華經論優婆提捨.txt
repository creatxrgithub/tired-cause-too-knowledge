妙法蓮華經論優婆提捨二卷

大乘論妙法蓮華經論優婆提捨二卷婆藪般豆菩薩造元魏三藏勒那摩提共僧朗等譯

妙法蓮華經論優波提捨卷上

頂禮正覺海淨法無爲僧爲深利智者

開示毗伽典祇處牟尼尊及菩薩聲聞

令法自他利略出勒伽辯

歸命過去未來世現在一切佛菩薩

弘慈降神力願施我無畏大悲止四魔

護菩提增長序品第一

如是我聞。一時佛住王捨城耆闍崛山中。與大比丘眾萬二千人俱。皆是阿羅漢。諸漏已盡無復煩惱。心得自在善得心解脫善得慧解脫。心善調伏人中大龍。應作者作所作已辦離諸重擔。逮得己利盡諸有結。善得正智心解脫一切。心得自在到第一彼岸。菩薩摩訶薩八萬人。皆於阿耨多羅三藐三菩提不退轉。皆得陀羅尼大辯才樂說。轉不退法輪。供養無量百千諸佛。於諸佛所種諸善根。常爲諸佛之所稱嘆。以大慈悲而修身心。善入佛慧通達大智到於彼岸。名稱普聞無量世界。能度無數百千眾生。此法門中初第一品明七種功徳成就。何等爲七。一者序分成就。二者眾成就。三者如來欲說法時至成就。四者所依說法隨順威儀住成就。五者依止說因成就。六者大眾現前欲聞法成就七者文殊師利答成就。又序分成就者。此法門示現二種義成就。何等爲二。一者示現一切諸法門中最勝成就故。二者示現自在功徳成就故。如王捨城。勝餘一切城捨故。耆闍崛山勝余諸山故。如經如是我聞一時佛住王捨城耆闍崛山中故。眾成就者。有四種義成就。何等爲四。一者數成就。二者行成就。三者攝功徳成就。四者威儀如法住成就。數成就者。謂大眾無數故。行成就者有四種。一者諸聲聞修小乘行。二者諸菩薩修大乘行。三者諸菩薩隨時示現能行大乘。如颰陀婆羅等十六人。具足菩薩不可思議事。而能示現種種形相。優婆塞優婆夷比丘比丘尼等故。四者出家人威儀一定。不同菩薩故。皆是阿羅漢等者十六句。示現聲聞功徳成就故。皆不退轉阿耨多羅三藐三菩提等者十三句。示現菩薩功徳成就故。阿羅漢功徳成就者。彼十六句示現三種門攝義應知。何等三門。一者上上起門。二者總別相門。三者攝取事門。上上起門者。謂諸漏已盡故名爲羅漢。以心得自在故名諸漏已盡。諸漏已盡故名爲阿羅漢。以心無煩惱故。名心得自在。以善得心解脫善得慧解脫故。名心得自在。以遠離能見所見故。名無復煩惱。已善得心解脫慧解脫故。名心善調伏。人中大龍者。行諸惡道如平坦路無所拘礙。應行者已行。應到處已到故。應作者已作。人中大龍已盡對治。降伏煩惱怨敵故。所作已辦者。更不後生。如相應事已成故。離諸重擔者已應作者作。所作已辦。後生重擔已捨故。逮得己利者。已捨重擔證涅槃故。盡諸有結者。已逮得己利斷諸煩惱因故。善得正智心解脫者。諸漏已盡故。一切心得自在者。善知見道修道智故。到第一彼岸者。善得正智心得解脫善得神通無諍三昧等諸功徳故。大羅漢等者。心得自在。到彼岸故。眾所知識者。諸王王子大臣帝釋梵天王等皆識知故。復聲聞菩薩佛等。是勝智。彼勝智者。皆善知故。名眾所知識。總別門者。皆是羅漢等十六句。初句總餘句別故。皆是羅漢者。彼羅漢名有十五種義應知。一者應受飲食臥具供養恭敬等故。二者應將大眾教化一切故。三者應入聚落城邑等故。四者應降伏諸外道等故。五者應以智慧速觀察法故。六者應不疾不遲說法。如法相應不疲惓故。七者應靜坐空閒處。飲食衣服一切資生。不積不聚少欲知足故。八者應一向行善行不著諸禪故。九者應行空聖行故。十者應行無相聖行故。十一者應行無願聖行故。十二者應降伏世間禪淨心故。十三者應起諸通勝功徳故。十四者應證第一義功徳故。十五者應如實知同生眾得諸功徳。爲利益一切眾生故。攝取事門者。此十五句。攝取十種功徳。示現可說果不可說果故。一者攝取得功徳二句示現。如經諸漏已盡無復煩惱故。二者三句攝取諸功徳。一句降伏世間功徳。如經心得自在故。二句降伏出世間學人功徳。如經善得心解脫善得慧解脫故。三者攝取不違功徳。隨順如來教行故。如經心善調伏故。四者攝取勝功徳。如經人中大龍故。五者攝取所應作勝功徳。所應作者。依法供養恭敬尊重如來故。如經應作者作故。六者攝取滿足功徳滿足學地故。如經所作已辦故。七者三句攝取過功徳。一者過受故。二者過求命供養恭敬故。三者過上下界已過學地故。如經離諸重擔。逮得己利盡諸有結故。八者攝取上上功徳。如經善得正智心解脫故。九者攝取應作利益眾生功徳。如經一切心得自在故。十者攝取上首功徳。如經到第一彼岸故彼諸菩薩十三句功徳二門攝應知。一者上支下支門。二者攝取事門。上支下支門者。所謂總相別相應知。皆於阿耨多羅三藐三菩提不退轉者。是總相。餘者是別相。彼不退轉有十種示現。一者住聞法不退轉。如經皆得陀羅尼故。二者樂說不退轉。如經大辯才樂說故。三者說不退轉。如經轉不退法輪故。四者依止善知識不退轉。以身心業依色身攝取故。如經供養無量百千諸佛故。於諸佛所種諸善根故。五者斷一切疑不退轉。如經常爲諸佛之所稱嘆故。六者爲何等何等事說法。入彼彼法不退轉。如經以大慈悲而修身心故。七者入一切智如實境界不退轉。如經善入佛慧故。八者依我空法空不退轉。如經通達大智故。九者入如實境界不退轉。如經到於彼岸故。十者應作所作住持不退轉。如經能度無量百千眾生故。

攝取事門者。示現諸菩薩住。何等淸淨地中。因何等方便何等境界中。應作所作故。地淸淨者。八地已上三地無相行寂靜淸淨故。方便者有四種。一者攝取妙法方便住持妙法。以樂說力爲人說故。二者攝取善知識方便。以依善知識所作應作故。三者攝取眾生方便。以不捨眾生故。四者攝取智方便。以教化眾生令入彼智故。境界者易解。復有攝取事門。示現諸地。攝取勝功徳。不同二乘功徳故。八地者。無功用智不同下上故。不同下者。下功用行不能動故。不同上者。上無相行不能動自然而行故。於九地中。得勝進陀羅尼門具足四無礙自在故。於第十地中不退轉法輪得佛受位。如轉輪王子故。以得同攝功徳故。攝功徳成就者。示現依何處依何心依何智依何境界行依何等能辦故。依何處者。依善知識故。依何心者。我依眾生心教化。畢竟利益一切眾生故。依何智者。依三種智。一者授記密智。二者諸通智。三者眞實智。依何等境界行依何等能辦者。卽三種智攝應知。威儀如法住成就者。有四種示現。何等爲四。一者四眾圍繞。二者前後。三者供養恭敬。四者尊重贊嘆。如經爾時世尊四眾圍繞供養恭敬尊重贊嘆故。如來欲說法時至成就者。爲諸菩薩說大乘經故。此大乘修多羅有十七種名。顯示甚深功徳應知。一名無量義經者。成就字義故。以此法門說彼甚深妙境界法故。甚深妙境界者。諸佛如來最勝境界故。二名最勝修多羅者。三藏中最妙勝藏成就故。三名大方廣者。無量大乘門隨眾生根住持成就故。四名教菩薩法者。爲教化根熟菩薩。隨器法成就故。五名佛所護念者。依佛如來有此法故。六名一切諸佛祕密法者。此法甚深如來知故。七名一切佛藏者。如來功徳三昧之藏在此經故。八名一切諸佛密處者。根未熟眾生非法器不與故。九名能生一切諸佛者。聞此法門能成佛菩提故。十名一切諸佛道場者。聞此法門能成阿耨多羅三藐三菩提。非余修多羅故。十一名一切諸佛所轉法輪者。此法門能破一切諸障故。十二名一切諸佛。堅固舍利者。謂如來眞如法身。於此修多羅不壞故。十三名一切諸佛大巧方便經者。依此法門成大菩提。已爲眾生說天人聲聞辟支佛等法故。十四名說一乘經者。此法門顯示如來阿耨多羅三藐三菩提究竟之體。二乘非究竟故。十五名第一義住者。此法門卽是如來法身究竟住處故。十六名妙法蓮華者。有二種義。何等二種。一者出水義。不可盡出離。小乘泥濁水故。復有義。蓮華出泥水。諭諸聲聞入如來大眾中坐。如諸菩薩坐蓮華上。聞說無上智慧淸淨境界。證如來密藏故。二華開者。眾於大乘中心怯弱不能生信故。開示如來淨妙法身。令生信心故。十七名法門者。攝成就故。攝成就者。攝取無量。名句字身。頻婆羅阿閦婆等偈故。此十七句法門者是總。餘句是別故。如經爲諸菩薩說大乘經名無量義。如是等所依說法隨順威儀住成就者。示現依何等法說法。依三種法故。一依三昧成就故。以三昧成就二種示現。何等爲二。一者成就自在力身心不動故。二者離一切諸障。隨自在力故。此自在力有二種。一者爲隨順眾生示現對治攝取覺菩提分法故。二者爲對治無量世來堅執煩惱故。如經說此經已結跏趺坐入於無量義處三昧等。二依器世間。三依眾生世間。震動世界及知過去無量劫事等故。如經是時天雨曼陀羅華乃至歡喜合掌一心觀佛故。

依止說因成就者。彼諸大眾現見異相不可思議事。如來應爲我說。渴仰欲聞生希有心。名依止說因成就。是故放大光明。示現諸世界中種種事故。先示現外事六種震動等。次示現此法門內證深密法故。又依器世間眾生世間數種種量種種具足煩惱差別具足淸淨差別佛法弟子差別。示現三寶故。復乘差別。有世界有佛有世界無佛。令眾生見修行者。未得果得道者已得果。如經諸修行得道者故。數種種者。示現種種觀故。略說四種觀。一者食。二者聞法。三者明修行。四者樂。如經爾時佛放眉間白毫相光乃至以佛舍利起七寶塔故。行菩薩道者。教化眾生依四攝法方便攝取應知。如經中說當推取。

自此以下示現大眾。現前欲聞法成就問一人多人欲聞生希有心。是故惟問文殊師利。如是示現世尊弟子隨順法不相違故。今佛世尊現神變相者。爲何等義。爲現大相因故。爲大相者。爲說妙法蓮華經故現大瑞相。爲說所得妙法不可思議等文句故。有二種法故推文殊師利。一者現見諸法。二者離諸因緣。自心成就彼法故。示現種種瑞相者。示現彼彼事如彼事現沒住滅應知。以文殊師利能記彼事故。以文殊師利所作成就因果成就。現見彼法故。所作成就者有二種。一者功徳成就。二者智慧成就。因成就者一切智成就。因緣者相也。果者說大法。種種佛國土者。示現彼國土中種種差別應知。淨妙國土者。無煩惱眾生住處故。如經照於東方萬八千世界乃至悉見彼佛國界莊嚴故。如來爲上首者。諸菩薩等。依如來住故。以如來於彼國土一切大眾中得自在故。如經又見彼土現在諸佛如是等故。

自此以下明聖者。文殊師利菩薩。以宿命智現見過去因果相。成就十種事如現在前。是故能答彌勒。現見過去因相者。自見己身於彼諸佛國土中修種種行事故。現見過去果相者。文殊師利自見己身。是過去妙光菩薩。於彼佛所聞此法門爲眾生說故。成就十種事者。何等爲十。一者現見大義因成就。二者現見世間文字章句甚深意因成就。三者現見希有因成就。四者現見勝妙因成就。五者現見受用大因成就。六者現見攝取一切諸佛法輪因成就。七者現見善堅實如來法輪因成就。八者現見能進入因成就。九者現見憶念因成就。十者現見自身所經事因成就。大義因成就者。八句示現應知。一者欲轉大法輪。二者欲雨大法雨。三者欲擊大法鼓。四者欲建大法幢。五者欲然大法燈。六者欲吹大法蠡。七者欲不斷大法鼓。八者欲說大法。此八句示現如來欲說大法等故。何等爲八種大義。謂疑者斷疑故。已斷疑者增長淳熟智身故。根熟者爲說二種密境界。謂聲聞密境界。菩薩密境界。大法鼓二句示現以遠聞故。入密境界者。令進取上上淸淨義故。取上上淸淨義者。進取一切智現見故。取一切智現見者。爲一切法建立名字章句義故。建立名字章句義者。令入不可說證智轉法輪故。現見世間名字章句意甚深因成就故。如經我於過去諸佛曾見此瑞乃至故。現斯瑞故。現見希有因成就者。無量時不可得故不可思議不可稱不可量者。示現過彼阿僧祇劫不可得故。復示現五種劫。一者夜。二者晝。三者月。四者時。五者年。示現彼無量無邊劫故。如經如過去無量無邊不可思議阿僧祇劫。爾時有佛號日月燈明。乃至得阿耨多羅三藐三菩提。成一切種智故現見勝妙因成就者。以諸佛菩薩自受用示現故。如經次復有佛亦名日月燈明。乃至所可說法初中後善故。現見受用大因成就者。是時王子受勝妙樂各捨出家。復彼大眾於爾許時。不生疲惓心故。如經其最後佛未出家時乃至佛授記已便於中夜入無餘涅槃故。現見攝取一切諸佛轉法輪因成就者。法輪不斷故。如經佛滅度後妙光菩薩持妙法蓮華經。滿八十小劫爲人演說故。現見堅實如來法輪因成就者。佛滅度後無量時說法故。如經日月燈明佛八子皆師妙光乃至皆令其堅固阿耨多羅三藐三菩提故。現見進入因成就者。彼諸王子得大菩提故。如經是諸王子乃至皆成佛道故。現見憶念因成就者。爲他說法利益他故。如經其最後成佛者名曰然燈。乃至尊重贊嘆故。現見自身所經事因成就者。以自身受勝妙樂故。如經彌勒當知。乃至佛所護念故。汝號求名者示現。知過去事故。復示現得彼法具足故。方便品第二

經曰。爾時世尊入甚深三昧正念不動。以如實智觀。從三昧安詳而起。起已告舍利弗。諸佛智慧甚深無量。其智慧門難見難覺難知難解難入如來所證一切聲聞辟支佛所不能知。何以故。舍利弗。如來應正徧知。已曾親近供養無量百千萬億那由他佛。於諸佛所。盡行諸佛所修阿耨多羅三藐三菩提法。舍利弗。如來已於無量百千億那由他劫。勇猛精進所作成就名稱普聞。舍利弗。如來畢竟成就希有之法。舍利弗。難解之法如來能知。舍利弗。難解法者。諸佛如來隨宜所說意趣難解。一切聲聞辟支佛所不能知。何以故。舍利弗。諸佛如來。自在說因成就故。舍利弗。如來成就種種方便種種知見種種念觀種種言辭。舍利弗。吾從成佛已來。於彼彼處廣演言教。無數方便引導眾生。於諸著處令得解脫。舍利弗。如來知見方便到於彼岸。舍利弗。如來知見廣大深遠。無障無礙力無畏。不共法根力菩提分禪定解脫三昧三摩跋提皆已具足。舍利弗。諸佛如來深入無際。成就一切未曾有法。舍利弗。如來能種種分別巧說諸法言辭柔軟悅可眾心。止舍利弗。不須復說舍利弗。佛所成就第一希有難解之法。舍利弗。惟佛與佛說法。諸佛如來能知彼法究竟實相。舍利弗。惟佛如來知一切法。舍利弗。惟佛如來能說一切法。何等法云何法何似法何相法何體法。何等云何何似何相何體。如是等一切法。如來現見非不現見。

論曰。自此已下。示現所說法因果相應知。如經爾時世尊入甚深三昧正念不動以如實智觀從三昧安詳而起。起已告舍利弗者。示現如來得自在力故。如來入定無能驚寤故。何故告舍利弗。不告餘聲聞等。隨深智慧與如來相應故。何故不告諸菩薩。有五種義。一者爲諸聲聞所作事故。二者爲令聲聞回趣大菩提故。三者護諸聲聞恐怯弱故。四者爲令餘人善思念故。五者爲諸聲聞不起所作已辦心故。諸佛智慧甚深無量者。爲諸大眾生尊重心。畢竟欲聞如來說故。甚深者顯示二種甚深義應知。何等爲二。一者證甚深。謂諸佛智慧甚深無量故。二者阿含甚深。謂智慧門故。甚深者是總餘者是別。證甚深者有五種一者義甚深依何等義甚深故。二者實體甚深。三者內證甚深。四者依止甚深。五者無上甚深。甚深者。謂大菩提故。大菩提者。如來所證阿耨多羅三藐三菩提故。又甚深者。一切聲聞辟支佛所不能知故。智慧者。謂一切種一切智智義故。如經諸佛智慧甚深無量其智慧門難見難覺難知難解難入一切聲聞辟支佛所不能知故。智慧門者。謂說。

阿含義甚深者。示現有八種。一者受持讀誦甚深。如經舍利弗如來應正徧知已曾親近供養無量百千萬億那由他佛故。二者修行甚深。如經於諸佛所。盡行諸佛所修阿耨多羅三藐三菩提法故。三者果行甚深。如經舍利弗如來已於無量百千億劫勇猛精進所作成就故。四者增長功徳心甚深。如經名稱普聞故。五者快妙事甚深。如經成就希有法故。六者無上甚深。如經舍利弗難解之法如來能知故。七者入甚深。入甚深者。名字章句意難得。自在住持不同外道。說因緣法名爲甚深。如經舍利弗難解法者。諸佛如來隨宜所說意趣難解故。八者不共聲聞辟支佛所作住持甚深。如經一切聲聞辟支佛所不能知故。妙法蓮華經論優波提捨卷下方便品之餘

如是說妙法功徳已。次說如來法師功徳成就應知。如經何以故。諸佛如來自在說因成就故。如來成就四種功徳故能度眾生。何等爲四。一者往成就。如經。如來成就種種方便故。種種方便者。從兜率天退乃至示現入涅槃故。二者教化成就。如經種種知見故。種種知見者。示現染淨諸因故。三者功徳畢竟成就。如經種種念觀故。種種念觀者。以說彼法成就因緣如法相應故。四者說成就。如經種種言辭故。種種言辭者。以四無礙。依何等何等名字章句。隨何等何等眾生。能受爲說故。復有義種種方便者。示現外道邪法。如是如是種種過失故。示現諸佛正法。如是如是種種功徳故。如經吾從成佛已來廣演言教無數方便引導眾生於諸著處令得解脫故。復無數方便者。方便令入諸善法故。復方便者斷諸疑故。復方便者。令入增上勝智故。復方便者。依四攝法攝取眾生令得解脫故。諸著者彼處處著。或著界或著諸地或著分或著乘故。著界者。著欲色無色界故。著地者。著戒取三昧初禪定地乃至非非想及滅盡定地故。著分者。著在家出家分故。著在家分者。著已同類作種種業邪見等故。著出家分者。著名聞利養種種諸覺煩惱等故。著乘者。著聲聞乘菩薩乘故。著聲聞乘者。樂持小乘戒。求須陀洹斯陀含阿那含阿羅漢等故。著大乘者。著利養供養恭敬等。著分別觀種種法相乃至佛地故復種種知見者。自身成就不可思議境界。與聲聞菩薩故。如經舍利弗如來知見方便到於彼岸故。到彼岸者。勝餘一切諸菩薩故。復種種念觀者。如經舍利弗如來知見廣大深遠無障無礙力無畏不共法根力菩提分禪定解脫三昧三摩跋提皆已具足故。又第一成就可化眾生。依止善知識成就故。第二成就根熟眾生。令得解脫故。第三成就力家得自在淨降伏故。第四說成就者有七種。一者種種成就。如經舍利弗諸佛如來深入無際成就一切未曾有法故。二者言成就。得五種美妙音聲說法。如經如來能種種分別巧說諸法言辭柔軟悅可眾心故。三者相成就。如經止舍利弗不須復說故。有法器眾生心已滿足故。四者堪成就。一切可化眾生。知如來成就第一希有功徳能說法故。如經舍利弗佛所成就第一希有難解之法故。五者無量種成就說不可盡。如經舍利弗惟佛與佛說法諸佛如來能知彼法究竟實相故。實相者。謂如來藏法身之體不變故。六者覺體成就。如來所說一切諸法。如來自證得故。如經舍利弗惟佛如來知一切法故。七者隨順眾生意。爲說修行法成就彼法何等如是等。如經舍利弗惟佛如來能說一切法故。第一種種法門攝取眾生故。第二令不散亂住故。第三令取故。第四令得解脫故。第五令彼修行成就得對治法故。第六能令修行進趣成就故。第七令得修行不失故。此七種法爲諸眾生。自身所作成就故。又與教化成就者。依證法故。又說成就者。依說法故。此二種法如向前說。依此二種法有何次第而得修行。卽彼前文句再說應知。

又依證法有五種。一者何等法。二者云何法。三者何似法。四者何相法。五者何體法故。何等法者。聲聞法辟支佛法佛法故。云何法者。起種種事說故。何似法者。依三種門得淸淨故。何相法者。三種義一相法故。何體法者。無二體故。無二體者。無量乘惟一佛乘無二乘故。復有義。何等法者。謂有爲法無爲法。云何法者。謂因緣法非因緣法等。何似法者。謂常法無常法如是等。何相法者。生等三相法不生等三相法。何體法者。謂五陰體非五陰體。又何似法者。謂無常法有爲法因緣法。又何相法者。謂可見相等法。又何體法者。謂五陰能取可取。五陰是苦集體故。五陰者是道諦體。復有依說法。何等法者。謂名句字身故。云何法者。依如來所說法故。何似法者。能教化可化眾生故。何相法者。依音聲取故。以依音聲取彼法故。何體法者假名體法相故。

自此以下依三種義示現。一者決定義。二者疑義。三者依何事疑義。決定義者。有聲聞方便證得深法作決定心。於聲聞道中。得方便涅槃證故。如是三種證法示現有爲無爲法故。如經爾時大眾中有諸聲聞漏盡阿羅漢乃至亦得此法到於涅槃故。疑義者。謂聲聞辟支佛不能知故。是故生疑。如經而今不知是義所趣故。依何事疑者。如來說聲聞解脫與我解脫不異。是故生疑。生疑者生因中疑。此云何云何如來數數說甚深境界。前說甚深後說甚深不同聲聞。如是等是故生疑。如經爾時舍利弗知四眾心疑乃至而說偈言故。自此已下依四種事說。一者決定心。二者因受記。三者取受記。四者與授記應知。云何決定心。已生驚怖者令斷驚怖。爲利益二種人故。如來有決定心。此驚怖有五種應知。一者損驚怖。如所聞聲取以爲實。謗無大乘而作是言。如來說言阿羅漢究竟涅槃。我畢竟取如是涅槃。是故羅漢不入涅槃故。二者多事驚怖。以大乘眾生生如是心。我無量無邊劫行菩薩行。生驚怖心起取異乘心故。三者顚倒驚怖。分別我我所身見不善法故。四者悔驚怖。悔驚怖者。謂大徳舍利弗等我不應證如是小乘法自止。卽此悔心名爲驚怖應知。五者誑驚怖。謂增上慢聲聞作如是心。云何如來誑於我等故。因授記者。如經止止舍利弗不須復說若說是事一切世間諸天人等皆生驚怖故。因授記生驚怖者。有三種義。一者欲令彼大眾推覓甚深境界故。二者欲令大眾生尊重心。畢竟欲聞故。三者爲令增上慢聲聞離法座而去故。第二請示現過去無量佛教化眾生。如經是會無數乃至聞佛所說則能敬信故。第三請示現現在佛教化眾生。如經今此會中如我等比乃至長夜安隱多所饒益故。取授記者。以舍利弗等欲得授記。如經告舍利弗汝以三請豈得不說汝今諦聽如是等故。與授記者。有六種應知。一者未聞令聞。二者說。三者依何等義。四者令住。五者依法。六者遮未聞令聞者。如經舍利弗如是妙法諸佛如來時乃說之如優曇華如是等。說者。如經舍利弗我以無數方便種種因緣譬諭言辭演說諸法如是等。種種因緣者。謂三乘。彼三乘者。惟名字章句說非有實義故。以彼實義不可說故。

依何等義者。如經舍利弗諸佛世尊惟以一大事因緣故出現於世如是等故。彼一大事者。依四種義應知。何者爲四。一者無上義。除一切智智更無餘事。如經欲開佛知見令眾生知得淸淨故出現於世。佛知見者如來能證如實知彼義故。二者同義。以聲聞辟支佛佛法身平等故。如經欲示眾生佛知見故出現於世故。法身平等者。佛性法身更無差別故。三者不知義。以一切聲聞辟支佛不知彼眞實處故。不知眞實處者。不知究竟惟一佛乘故。如經欲令眾生悟佛。知見故出現於世。四者爲令證不退轉地示現與無量智業故。如經欲令眾生入佛知見道故出現於世。又示者。爲諸菩薩有疑者。令知如實修行故。又悟入者。未發菩提心者令發心故。已發心者令入法故。復悟者令外道眾生生覺悟故。復入者。令得聲聞果者入大菩提故。令住者。如經舍利弗如來但以一佛乘故。爲眾生說法。依法者。如經舍利弗過去諸佛以無量無數方便種種譬諭因緣念觀方便說法是法皆爲一佛乘故。如是等譬諭者。如依牛有乳酪生酥熟酥醍醐。醍醐爲第一。小乘如乳。大乘如醍醐故。此譬惟明大乘無上。諸聲聞等亦同大乘無上故。聲聞同者。示諸佛如來法身之性同。諸凡夫聲聞辟支佛等。法身平等無差別故。此譬諭示現因緣如向說。念觀者。於小乘諦中人無我等。於大乘諦中眞如法界實際。人無我法無我等觀故。方便者。小乘中觀陰界入。厭苦離苦得解脫故。於大乘中修諸波羅蜜。四攝法攝取自身他身利益對治法故。遮者。如經舍利弗十方世界中尙無二乘何況有三如是等故。無二乘者。無二乘涅槃。惟佛如來證大菩提。究竟滿足一切智慧。名大涅槃。非諸聲聞辟支佛等有涅槃法。惟一佛乘故。一佛乘者。依四種義說應知。如來依此六種授記。是故前說何等法云何法何似法何相法何體法如是示現何等法者。謂未曾聞故。云何法者。謂種種言語譬諭說故。何似法者。惟爲一大事故。何相法者。爲隨眾生器說佛法故。何體法者。惟一乘體故。一乘體者。謂諸佛如來平等法身。聲聞辟支佛乘。非彼平等法身之體。以因果行觀不同故。

自此已下說法爲斷四種疑應知。何等四種。一者何時說。二者云何知增上慢。三者云何堪說。四者云何不成妄語。何時說者。諸佛如來於何等時。起種種方便說法爲斷彼疑。如經佛告舍利弗諸佛出於五濁惡世所謂劫濁等故。云何知增上慢者。如來不爲增上慢人說法。云何知彼是增上慢爲斷彼疑。如經若有比丘實得阿羅漢者若不信是法無有是處等故。云何堪說者。從佛聞法而起謗心。云何如來不成不堪說法人爲斷此疑。如經除佛滅度後現前無佛如是等故。云何不成妄語者。如來先說法異今說法異。云何如來不成妄語爲斷此疑故。如經舍利弗汝等當一心信解受持佛語諸佛如來言無虛妄無有餘乘惟一佛乘故。乃至童子戲聚沙爲佛塔如是諸人等皆已成佛道者。謂發菩提心行菩薩行者。所作善根能證菩提。非諸凡夫及決定聲聞未發菩提心者之所能得故。如是乃至小低頭等。亦如是。譬諭品第三

舍利弗說偈。

金色三十二

十力諸解脫

同共一法中

而不得此事

八十種妙好

十八不共法

如是等功徳

而我皆已失

此偈示現何義。舍利弗自呵責身。我不見諸佛不往佛所。聞法不供養恭敬諸佛。無利益眾生事。未得法退。是故舍利弗呵責自身。不見者。不見諸佛如來大人相生恭敬供養心故。往者。示現教化眾生力故。放金色光明者。見佛自身異身得無量功徳故。聞者。能作利益一切眾生故。力者。眾生有疑。依十力斷疑故。供養者。示現教化眾生力故。十八不共法者。遠離諸障礙故。恭敬者。生無量福徳。依如來教得解脫故。人無我法無我。一切法平等故。是故舍利弗自呵責身。我未得如是法。於未得中退故。自此已下。爲七種具足煩惱性眾生。說七譬諭。對治七種增上慢應知。又三種染無煩惱人三昧解脫見等染慢。對治此故說三平等應知。何者七種具足煩惱性人。一者求勢力人。二者求聲聞解脫人。三者求大乘人。四者有定人。五者無定人。六者集功徳人。七者不集功徳人。七種增上慢者。顚倒求功徳增上慢。以世間諸煩惱熾然。而求天人妙境果報。對治此故。說火宅譬諭應知。聲聞人一向增上慢。我乘與如來乘無差別。如是顚倒取。對治此故說窮子譬諭應知。大乘人一向增上慢。無別聲聞辟支佛乘。顚倒取。對治此故說雨譬諭應知。實無而有。增上慢人。以有世間三昧三摩跋提。實無涅槃而生涅槃想。對治此故說化城譬諭應知。散亂心實無有定過去。有大乘善根而不覺知。彼不求大乘。於狹劣心中生虛妄解。以爲第一乘。對治此故說系寶珠譬諭應知。有功徳人說大乘法而取非大乘。對治此故說王解髻中明珠與之譬諭應知。無功徳人於第一乘不集諸善根。說第一乘不取爲第一。對治此故說醫師譬諭應知。第一人者。以世間種種善根三昧功徳方便令戲後令入涅槃故。第二人者。以三爲一令入大乘故。第三人者。令知種種乘諸佛如來平等說法。隨眾生善根種子生芽故。第四人者。方便令入涅槃城故。涅槃城者。諸禪三昧城。過彼城已令入大涅槃城故。第五人者。示過去善根令憶念。教入三昧故。第六人者。說大乘法。以此法門。同十地行滿。諸佛如來密與授記故。第七人者。根未熟爲令熟故。示現涅槃量。爲是義故。如來說此七種譬諭。何者三種無煩惱人。染慢顚倒信故。一者信種種乘異。二者信世間涅槃異。三者信彼此身異。爲對治此三種染。說三種平等應知。一者乘平等與聲聞授記。惟有大乘無二乘故。二者世間涅槃平等。以多寶如來入涅槃。世間涅槃平等故。三者身平等。多寶如來已入涅槃。復示現身自身他身法身平等無差別故。是無煩惱人。染慢見彼此身所作差別。以不知彼此佛性法身平等故。卽彼人我證此法彼人不得。對治此故。與諸聲聞授記應知。彼聲聞等爲實成佛故與授記。爲不成佛與授記也。若實成佛者。菩薩何故於無量劫。修集無量功徳。若不成佛者。云何虛妄授記。彼聲聞授記者。得決定心非成就法性故。如來依三平等。說一乘法故。以如來法身與彼聲聞法身無異故與授記。非卽具足修行功徳故。是故菩薩功徳具足。諸聲聞人功未具足。言授記者有六處示現。五者如來記。一者菩薩記。如來記者。舍利弗摩訶迦葉等眾所知識故。名號不同故與別記。富樓那等五百人千二百人等。同一名故俱時與記。學無學等俱同一號。非眾所知識故一時與記。與提婆達多記者。示現如來無怨故。與比丘尼及諸天女記者。示現女人在家出家修菩薩行者皆證佛果故。菩薩授記者。如不輕菩薩品示現。禮拜贊嘆言。我不輕汝。汝等皆當作佛者。示諸眾生皆有佛性故。言聲聞授記者。聲聞有四種。一者決定聲聞。二者增上慢聲聞。三者退菩提心聲聞。四者應化聲聞。二種聲聞如來與授記。謂應化聲聞。退已還發菩提心者。決定增上慢二種聲聞根未熟故。如來不與授記。菩薩與授記。菩薩授記者。方便令發心故。

又依何義故。如來說三乘名爲一乘。依同義故與諸聲聞授記。同義者。以如來法身聲聞法身平等無差別故。以聲聞辟支佛異乘故。有差別。以彼非大乘故。如來說言不離我身是無上義。一切聲聞辟支佛法中不說此義。以不能解故。是故諸菩薩行菩薩行非爲虛妄。無上義者。餘殘修多羅明無上義。無上義有十種應知。一者示現種子無上故。說雨譬諭。汝等所行是菩薩道者。謂發菩提心退已還發者。前所修行善根不滅。同後得果故。二者示現行無上故。說大通智勝如來本事等故。三者示現增長力無上故。說商主譬諭。四者示現令解無上故。說系寶珠譬諭。五者示現淸淨國土無上故。示現多寶如來塔。六者示現說無上故。說髻中明珠譬諭。七者示現教化眾生無上故。地中踴出無量菩薩摩訶薩等故。八者示現成大菩提無上者。示現三種佛菩提。一者應化佛菩提。隨所應見而爲示現故。如經皆謂如來出釋氏宮去伽耶城不遠坐於道場得阿耨多羅三藐三菩提故。二者報佛菩提。十地行滿足得常涅槃證故。如經善男子我實成佛已來無量無邊百千萬億那由他劫故。三者法佛菩提。謂如來藏性淨涅槃常恆淸涼不變故。如經如來如實知見三界之相乃至不如三界見於三界故。三界相者。謂眾生界卽涅槃界。不離眾生界有如來藏故。無有生死若退若出者。謂常恆淸涼不變故。亦無在世及滅度者。謂如來藏眞如之體。不卽眾生界不離眾生界故。非實非虛非如非異者。謂離四種相故。有四種相者是無常故。不如三界見三界者。如來能見能證眞如法身。凡夫不見故。是故經言如來明見無有錯謬故。我本行菩薩道今猶未滿者。以本願故。眾生界未盡願非究竟故。言未滿者。非謂菩提不滿足故。所成壽命復倍上數者。示現如來常命方便顯多數過上數量不可數知故。我淨土不毀而眾見燒盡者。報佛如來眞實淨土第一義諦攝故。九者示現涅槃無上故。說醫師譬諭。十者示現勝妙力無上故。說餘殘修多羅應知。多寶如來塔。顯示一切佛土淸淨者。示現諸佛實相境界中種種間錯莊嚴故。塔者。示現如來舍利住持故。量者。方便示現一切佛國土淸淨。出世間無漏善根所生。非是世間有漏。善所生故。略者。多寶如來身一體。示現攝取一切佛法身故。住持者。示現諸佛如來法身自在身力故。示現無量佛者。示現彼此所作業無差別故。遠離穢不淨者。示現一切佛國土平等淸淨故。言多寶者。示現一切佛土同寶性故。同一塔坐者。示現化佛非化佛法佛報佛等皆爲成大事故。自此已下示現法力持力修行力應知。法力者。五種門示現。一者證。二者信。三者供養。四者聞法。五者讀誦持說。四種門彌勒品中示現。一法門常精進菩薩品示現。彌勒品中四種門者。一者證。如經我說是如來壽命長遠時六百八十萬億那由他恆河沙眾生得無生法忍故。此言無生法忍者。謂初地證智應知。八生乃至一生得阿耨多羅三藐三菩提者。謂證初地菩提故。八生乃至一生者。謂諸凡夫決定能證初地。隨力隨分。八生乃至一生證初地故。言阿耨多羅三藐三菩提者。以離三界中分段生死。隨分能見眞如佛性。名得菩提。非謂究竟滿足。如來方便涅槃故。信者。如經復有八世界微塵眾生皆發阿耨多羅三藐三菩提心故。供養者。如經是諸菩薩摩訶薩得大法利時於虛空中雨曼陀羅華如是等故。聞法者。如隨喜品說應知。一法門。常精進菩薩品示現者。謂讀誦解說書寫等。得六根淸淨故。如經若善男子善女人受持法華經若讀若誦若解說若書寫是人當得八百眼功徳乃至千二百意功徳故。此得六根淸淨者。謂凡夫人以經力故。得勝根用。未入初地菩薩位應知。如經以父母所生淸淨肉眼見於三千大千世界如是等。又六根淸淨者。於一一根中。悉能具足見色聞聲知香味觸法等用應知。眼見者聞香能知。如經釋提桓因在勝殿上五欲娛樂乃至說法聞香知者。此是智境鼻根知故。持力者。有三種法門示現。如法師品安樂行品勸持品等。廣說法力應知。其心決定知水必近者。受持此經得佛性水。成阿耨多羅三藐三菩提故。修行力者五門示現。一者說力。二者行苦行力。三者護眾生諸難力。四者功徳勝力。五者護法力。說力者有三種法門。神力品中示現。一出廣長舌者憶念故。二﹝口

磬﹞咳聲者。說偈令聞故。聞聲已如實修行不放逸故。三彈指令覺悟者。令修行者覺悟故。行苦行力者。藥王菩薩品示現教化眾生。行苦行者妙音菩薩品示現教化眾生。護眾生難。觀世音品陀羅尼品示現。功徳勝力者。妙莊嚴王品示現。依過去功徳。彼童子有如是力故。護法力者。普賢品及後品中示現。又說言受持觀世音菩薩名及受持六十二恆河沙諸佛名彼福徳平等者。有二種義。一者信力故。二者畢竟知故。信力者有二種。一者求我身如觀世音畢竟信故。二者生恭敬心。如彼功徳我亦畢竟得故。畢竟知者。決定知法界故。法界者名法性。彼法性入初地菩薩。能證入一切諸佛菩薩平等身故。平等身者。謂眞如法身。是故受持六十二恆河沙佛名。受持觀世音菩薩名。功徳無差別。

第一序品示現七種功徳成就。

第二方便品有五分示現破二明一。余品如向處分易解。

