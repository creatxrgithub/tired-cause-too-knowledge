大乘起信論二譯三卷

大乘論大乘起信論二譯三卷馬鳴菩薩造唐實叉難陀譯梁眞諦譯

大乘起信論卷上馬鳴菩薩造唐三藏唐實叉難陀奉制譯

歸命盡十方﹐普作大饒益﹐智無限自在﹐救護世間尊﹔

及彼體相海﹐無我句義法﹐無邊徳藏僧﹐勤求正覺者。

爲欲令眾生﹐除疑去邪執﹐起信紹佛種﹐故我造此論。

論曰﹕爲欲發起大乘淨信﹐斷諸眾生疑暗邪執﹐令佛種性相續不斷故造此論。有法能生大乘信根﹐是故應說。說有五分﹕一﹑作因﹐二﹑立義﹐三﹑解釋﹐四﹑修信﹐五﹑利益。

此中作因有八﹕一﹑總相﹐爲令眾生離苦得樂﹐不爲貪求利養等故﹔二﹑爲顯如來根本實義﹐令諸眾生生正解故﹔三﹑爲令善根成熟眾生不退信心﹐於大乘法有堪任故﹔四﹑爲令善根微少眾生﹐發起信心至不退故﹔五﹑爲令眾生消除業障﹐調伏自心離三毒故﹔六﹑爲令眾生修正止觀﹐對治凡小過失心故﹔七﹑爲令眾生於大乘法如理思惟﹐得生佛前﹐究竟不退大乘信故﹔八﹑爲顯信樂大乘利益﹐勸諸含識令歸向故。

此諸句義大乘經中𨿽已具有﹐然由所化根欲不同﹐待悟緣別﹐是故造論。此復云何﹖謂如來在世所化利根﹐佛色心勝﹐一音開演無邊義味﹐故不須論。佛涅槃後﹐或有能以自力﹐少見於經而解多義﹔復有能以自力﹐廣見諸經乃生正解﹔或有自無智力﹐因他廣論而得解義﹔亦有自無智力﹐怖於廣說﹐樂聞略論攝廣大義而正修行。我今爲彼最後人故﹐略攝如來最勝甚深無邊之義﹐而造此論。

云何立義分﹖謂摩訶衍略有二種﹐有法及法。言有法者﹐謂一切眾生心。是心則攝一切世間﹑出世間法﹐依此顯示摩訶衍義﹕以此心眞如相﹐卽示大乘體故﹔此心生滅因緣相﹐能顯示大乘體﹑相﹑用故。所言法者﹐略有三種﹕一﹑體大﹐謂一切法眞如﹐在染在淨﹐性恆平等﹐無增無減﹐無別異故﹔二者﹑相大﹐謂如來藏本來具足無量無邊性功徳故﹔三者﹑用大﹐能生一切世﹑出世間善因果故﹐一切諸佛本所乘故﹐一切菩薩皆乘於此入佛地故。

云何解釋分﹖此有三種﹐所謂顯示實義故﹐對治邪執故﹐分別修行正道相故。此中顯示實義者﹐依於一心有二種門﹐所謂心眞如門﹑心生滅門。此二種門各攝一切法﹐以此展轉不相離故。

心眞如者﹐卽是一法界大總相法門體﹐以心本性不生不滅相。一切諸法﹐皆由妄念而有差別﹔若離妄念﹐則無境界差別之相。是故諸法從本已來﹐性離語言﹐一切文字不能顯說﹔離心攀緣﹐無有諸相﹔究竟平等﹐永無變異﹐不可破壞﹐惟是一心﹐說名眞如。故從本已來﹐不可言說﹐不可分別﹐一切言說惟假非實﹐但隨妄念無所有故。言眞如者﹐此亦無相。但是一切言說中極以言遣言﹐非其體性有少可遣﹑有少可立。

問曰﹕若如是者﹐眾生云何隨順悟入﹖

答曰﹕若知𨿽說一切法而無能說所說﹐𨿽念一切法而無能念所念﹐爾時隨順妄念都盡﹐名爲悟入。

復次﹐眞如者﹐依言說建立有二種別﹕一﹑眞實空﹐究竟遠離不實之相﹐顯實體故﹔二﹑眞實不空﹐本性具足無邊功徳﹐有自體故。

復次﹐眞實空者﹐從本已來﹐一切染法不相應故﹐離一切法差別相故﹐無有虛妄分別心故。應知眞如﹐非有相﹐非無相﹐非有無相﹐非非有無相﹔非一相﹐非異相﹐非一異相﹐非非一異相。略說﹐以一切眾生妄分別心所不能解故﹐立爲空。據實道理﹐妄念非有﹐空性亦空﹐以所遮是無﹐能遮亦無故。

言眞實不空者﹐由妄念空無故﹐卽顯眞心﹔常恆不變﹐淨法圓滿﹐故名不空。亦無不空相﹐以非妄念心所行故﹐惟離念智之所證故。

心生滅門者﹐謂依如來藏有生滅心轉。不生滅與生滅和合﹐非一非異﹐名阿賴耶識。此識有二種義﹐謂能攝一切法﹐能生一切法。復有二種義﹕一者﹑覺義﹐二者﹑不覺義。

言覺義者﹐謂心第一義性﹐離一切妄念相。離一切妄念相故﹐等虛空界﹐無所不徧﹐法界一相﹐卽是一切如來平等法身。依此法身﹐說一切如來爲本覺。以待始覺﹐立爲本覺。然始覺時﹐卽是本覺﹐無別覺起立。始覺者﹐謂依本覺有不覺﹐依不覺說有始覺。又以覺心源故﹐名究竟覺﹔不覺心源故﹐非究竟覺。

如凡夫人﹐前念不覺起於煩惱﹐後念制伏令不更生﹔此𨿽名覺﹐卽是不覺。如二乘人及初業菩薩﹐覺有念﹑無念體相別異﹔以捨粗分別故﹐名相似覺。如法身菩薩﹐覺念﹑無念皆無有相﹔捨中品分別故﹐名隨分覺。若超過菩薩地﹐究竟道滿足﹐一念相應覺心初起﹐始名爲覺﹔遠離覺相微細分別究竟永盡﹐心根本性常住現前﹐是爲如來﹐名究竟覺。

是故經說﹕若有眾生﹐能觀一切妄念無相﹐則爲證得如來智慧。又言心初起者﹐但隨俗說﹐求其初相終不可得。心尙無有﹐何況有初﹖是故一切眾生不名爲覺﹐以無始來恆有無明妄念相續未曾離故。若妄念息﹐卽知心相生﹑住﹑異﹑滅皆悉無相﹔以於一心前後同時皆不相應﹐無自性故。如是知已﹐則知始覺不可得﹐以不異本覺故。

復次﹐本覺隨染﹐分別生二種差別相﹕一﹑淨智相﹐二﹑不思議用相。

淨智相者﹐謂依法燻習﹐如實修行﹐功行滿足﹐破和合識﹐滅轉識相﹐顯現法身淸淨智故。一切心識相卽是無明相﹐與本覺非一非異﹐非是可壞﹐非不可壞。如海水與波﹐非一非異﹐波因風動﹐非水性動﹔若風止時﹐波動卽滅﹐非水性滅。眾生亦爾﹐自性淸淨心﹐因無明風動﹐起識波浪﹔如是三事皆無形相﹐非一非異﹐然性淨心是動識本。無明滅時﹐動識隨滅﹐智性不壞。

不思議用相者﹐依於淨智﹐能起一切勝妙境界﹐常無斷絕。謂如來身具足無量增上功徳﹐隨眾生根﹐示現成就無量利益。

復次﹐覺相有四種大義﹐淸淨如虛空明鏡﹕一﹑眞實空大義﹐如虛空明鏡﹐謂一切心境界相及覺相﹐皆不可得故。二﹑眞實不空大義﹐如虛空明鏡﹐謂一切法圓滿成就﹐無能壞性。一切世間境界之相皆於中現﹐不出不入﹐不滅不壞﹐常住一心。一切染法所不能染﹐智體具足﹐無邊無漏功徳爲因﹐燻習一切眾生心故。三﹑眞實不空離障大義﹐如虛空明鏡﹐謂煩惱﹑所知二障永斷﹐和合識滅﹐本性淸淨常安住故。四﹑眞實不空示現大義﹐如虛空明鏡﹐謂依離障法隨所應化﹐現如來等種種色聲﹐令彼修行諸善根故。

不覺義者﹐謂從無始來﹐不如實知眞法一故﹐不覺心起而有妄念。然彼妄念自無實相﹐不離本覺。猶如迷人﹐依方故迷﹔迷無自相﹐不離於方。眾生亦爾﹐依於覺故而有不覺﹐妄念迷生。然彼不覺自無實相﹐不離本覺﹐復待不覺以說眞覺。不覺旣無﹐眞覺亦遣。

復次﹐依於覺故而有不覺﹐生三種相不相捨離﹕一﹑無明業相﹐以依不覺﹐心動爲業﹔覺則不動﹐動則有苦﹐果不離因故。二﹑能見相﹐以依心動能見境界﹐不動則無見。三﹑境界相﹐以依能見妄境相現﹐離見則無境。

以有虛妄境界緣故﹐復生六種相﹕一﹑智相﹐謂緣境界生愛﹑非愛心。二﹑相續相﹐謂依於智﹐苦樂覺念相應不斷。三﹑執著相﹐謂依苦樂覺念相續而生執著。四﹑執名等相﹐謂依執著分別名等諸安立相。五﹑起業相﹐謂依執名等﹐起於種種諸差別業。六﹑業系苦相﹐謂依業受苦﹐不得自在。是故當知﹐一切染法悉無有相﹐皆因無明而生起故。

復次﹐覺與不覺有二種相﹕一﹑同相﹐二﹑異相。

言同相者﹐如種種瓦器﹐皆同土相﹔如是無漏無明種種幻用﹐皆同眞相。是故佛說﹕一切眾生無始已來常入涅槃。菩提非可修相﹐非可生相﹐畢竟無得﹐無有色相而可得見。見色相者﹐當知皆是隨染幻用﹐非是智色不空之相﹐以智相不可得故。廣如彼說。

言異相者﹐如種種瓦器﹐各各不同﹔此亦如是﹐無漏無明種種幻用相差別故。

復次﹐生滅因緣者﹐謂諸眾生依心意識轉。此義云何﹖以依阿賴耶識﹐有無明不覺起﹐能見﹑能現﹑能取境界分別相續﹐說名爲意。此意復有五種異名﹕一名業識﹐謂無明力不覺心動。二名轉識﹐謂依動心能見境相。三名現識﹐謂現一切諸境界相。猶如明鏡現眾色像﹐現識亦爾﹐如其五境對至卽現﹐無有前後﹐不由功力。四名智識﹐謂分別染淨諸差別法。五名相續識﹐謂恆作意相應不斷﹐任持過去善惡等業令無失壞﹐成熟現未苦樂等報使無違越﹐已曾經事忽然憶念﹐未曾經事妄生分別。

是故三界一切皆以心爲自性﹐離心則無六塵境界。何以故﹖一切諸法以心爲主﹐從妄念起。凡所分別皆分別自心﹐心不見心﹐無相可得。是故當知﹐一切世間境界之相﹐皆依眾生無明妄念而得建立﹐如鏡中像﹐無體可得﹔惟從虛妄分別心轉﹐心生則種種法生﹐心滅則種種法滅故。

言意識者﹐謂一切凡夫依相續識﹐執我﹑我所﹐種種妄取六種境界。亦名分離識﹐亦名分別事識﹐以依見﹑愛等燻而增長故。

無始無明燻所起識﹐非諸凡夫﹑二乘智慧之所能知。解行地菩薩始學觀察﹐法身菩薩能少分知﹐至究竟地猶未知盡﹐惟有如來能總明了。此義云何﹖以其心性本來淸淨﹐無明力故染心相現﹐𨿽有染心而常明潔﹐無有攺變。復以本性無分別故﹐𨿽復徧生一切境界而無變易。以不覺一法界故不相應﹐無明分別起生諸染心。如是之義甚深難測﹐惟佛能知﹐非余所了。

此所生染心有六種別﹕一﹑執相應染﹐聲聞﹑緣覺及信相應地諸菩薩能遠離﹔二﹑不斷相應染﹐信地菩薩勤修力能少分離﹐至淨心地永盡無餘﹔三﹑分別智相應染﹐從具戒地乃至具慧地能少分離﹐至無相行地方得永盡﹔四﹑現色不相應染﹐此色自在地之所除滅﹔五﹑見心不相應染﹐此心自在地之所除滅﹔六﹑根本業不相應染﹐此從菩薩究竟地入如來地之所除滅。

不覺一法界者﹐始從信地觀察起行﹐至淨心地能少分離﹐入如來地方得永盡。相應義者﹐心分別異﹐染淨分別異﹐知相緣相同。不相應義者﹐卽心不覺﹐常無別異﹐知相緣相不同。染心者﹐是煩惱障﹐能障眞如根本智故。無明者﹐是所知障﹐能障世間業自在智故。此義云何﹖以依染心﹐執著無量能取所取虛妄境界﹐違一切法平等之性。一切法性﹐平等寂滅﹐無有生相﹔無明不覺﹐妄與覺違﹐是故於一切世間種種境界差別業用皆悉不能如實而知。

復次﹐分別心生滅相者﹐有二種別﹕一﹑粗﹐謂相應心﹔二﹑細﹐謂不相應心。粗中之粗﹐凡夫智境﹔粗中之細及細中之粗﹐菩薩智境。此二種相﹐皆由無明燻習力起﹐然依因依緣﹕因是不覺﹐緣是妄境。因滅則緣滅。緣滅故﹐相應心滅﹔因滅故﹐不相應心滅。

問﹕若心滅者﹐云何相續﹖若相續者﹐云何言滅﹖

答﹕實然。今言滅者﹐但心相滅﹐非心體滅。如水因風而有動相﹐以風滅故﹐動相卽滅﹐非水體滅。若水滅者﹐動相應斷﹐以無所依﹑無能依故。以水體不滅﹐動相相續。眾生亦爾﹐以無明力令其心動﹔無明滅故﹐動相卽滅﹐非心體滅。若心滅者﹐則眾生斷﹐以無所依﹑無能依故。以心體不滅﹐心動相續。

復次﹐以四種法﹐燻習義故﹐染淨法起無有斷絕﹕一﹑淨法﹐謂眞如﹔二﹑染因﹐謂無明﹔三﹑妄心﹐謂業識﹔四﹑妄境﹐謂六塵。

燻習義者﹐如世衣服﹐非臭非香﹐隨以物燻則有彼气。眞如淨法﹐性非是染﹐無明燻故則有染相。無明染法﹐實無淨業﹐眞如燻故說有淨用。

云何燻習染法不斷﹖所謂依眞如故而起無明﹐爲諸染因。然此無明﹐卽燻眞如﹔旣燻習已﹐生妄念心。此妄念心﹐復燻無明﹐以燻習故不覺眞法﹔以不覺故﹐妄境相現。以妄念心燻習力故﹐生於種種差別執著﹐造種種業﹐受身心等眾苦果報。

妄境燻義有二種別﹕一﹑增長分別燻﹐二﹑增長執取燻。

妄心燻義亦二種別﹕一﹑增長根本業識燻﹐令阿羅漢﹑辟支佛﹑一切菩薩受生滅苦﹔二﹑增長分別事識燻﹐令諸凡夫受業系苦。

無明燻義亦二種別﹕一﹑根本燻﹐成就業識義﹔二﹑見愛燻﹐成就分別事識義。

云何燻習淨法不斷﹖謂以眞如燻於無明﹐以燻習因緣力故﹐令妄念心厭生死苦﹐求涅槃樂。以此妄心厭求因緣復燻眞如﹐以燻習故則自信己身有眞如法本性淸淨﹐知一切境界惟心妄動畢竟無有。以能如是如實知故﹐修遠離法﹐起於種種諸隨順行﹐無所分別﹐無所取著。經於無量阿僧祇劫﹐慣習力故﹐無明則滅﹔無明滅故﹐心相不起﹔心不起故﹐境界相滅。如是一切染因﹑染緣及以染果﹐心相都滅﹐名得涅槃﹐成就種種自在業用。

妄心燻義有二種別﹕一﹑分別事識燻﹐令一切凡夫﹑二乘厭生死苦﹐隨已堪能趣無上道﹔二﹑意燻﹐令諸菩薩發心勇猛﹐速疾趣入無住涅槃。

眞如燻義亦二種別﹕一﹑體燻﹐二﹑用燻。

體燻者﹐所謂眞如從無始來﹐具足一切無量無漏﹐亦具難思勝境界用﹐常無間斷燻眾生心。以此力故﹐令諸眾生厭生死苦﹐求涅槃樂﹐自信己身有眞實法﹐發心修行。

問﹕若一切眾生同有眞如等皆燻習﹐云何而有信﹑不信者﹖從初發意乃至涅槃﹐前後不同無量差別﹐如是一切悉應齊等。

答﹕𨿽一切眾生等有眞如﹐然無始來無明厚薄無量差別﹐過恆沙數我見﹑愛等纏縛煩惱亦復如是﹐惟如來智之所能知故﹐令信等前後差別。又諸佛法有因有緣﹐因緣具足﹐事乃成辦。如木中火性﹐是火正因﹔若無人知﹐或有𨿽知而不施功﹐欲令出火焚燒木者﹐無有是處。眾生亦爾﹐𨿽有眞如體燻因力﹐若不遇佛諸菩薩等善知識緣﹐或𨿽不修勝行﹑不生智慧﹑不斷煩惱﹐能得涅槃﹐無有是處。又復𨿽有善知識緣﹐儻內無眞如燻習因力﹐必亦不能厭生死苦﹑求涅槃樂。要因緣具足﹐乃能如是。云何具足﹖謂自相續中有燻習力﹐諸佛菩薩慈悲攝護﹐乃能厭生死苦﹐信有涅槃﹐種諸善根﹐修習成熟﹔以是復值諸佛菩薩示教利喜﹐令修勝行﹐乃至成佛入於涅槃。

用燻者﹐卽是眾生外緣之力。有無量義﹐略說二種﹕一﹑差別緣﹐二﹑平等緣。

差別緣者﹐謂諸眾生從初發心乃至成佛﹐蒙佛菩薩等諸善知識﹐隨所應化而爲現身﹕或爲父母﹐或爲妻子﹐或爲眷屬﹐或爲僕使﹐或爲知友﹐或作怨家﹐或復示現天王等形﹐或以四攝﹐或以六度﹐乃至一切菩提行緣﹔以大悲柔軟心﹑廣大福智藏﹐燻所應化一切眾生﹐令其見聞及以憶念如來等形增長善根。此緣有二﹕一﹑近緣﹐速得菩提故﹔二﹑遠緣﹐久遠方得故。此二差別復各二種﹕一﹑增行緣﹐二﹑入道緣。

平等緣者﹐謂一切諸佛及諸菩薩﹐以平等智慧﹑平等志願﹐普欲拔濟一切眾生﹐任運相續﹐常無斷絕。以此智願燻眾生故﹐令其憶念諸佛菩薩﹐或見或聞而作利益﹔入淨三昧﹐隨所斷障得無礙眼﹐於念念中﹐一切世界平等現見無量諸佛及諸菩薩。

此體﹑用燻復有二別﹕一﹑未相應﹐二﹑已相應。未相應者﹐謂凡夫﹑二乘﹑初行菩薩﹐以意﹑意識燻﹐惟依信力修行。未得無分別心修行﹐未與眞如體相應故﹔未得自在業修行﹐未與眞如用相應故。已相應者﹐謂法身菩薩得無分別心﹐與一切如來自體相應故﹔得自在業﹐與一切如來智用相應故。惟依法力任運修行﹐燻習眞如﹐滅無明故。

復次﹐染燻習從無始來不斷﹐成佛乃斷。淨燻習﹐盡於未來畢竟無斷。以眞如法燻習故﹐妄心則滅﹐法身顯現﹐用燻習起故無有斷。

復次﹐眞如自體相者﹐一切凡夫﹑聲聞﹑緣覺﹑菩薩﹑諸佛無有增減﹐非前際生﹐非後際滅﹐常恆究竟﹔從無始來﹐本性具足一切功徳。謂大智慧光明義﹑徧照法界義﹑如實了知義﹑本性淸淨心義﹑常樂我淨義﹑寂靜不變自在義。如是等過恆沙數非同非異﹑不思議佛法﹐無有斷絕﹐依此義故名如來藏﹐亦名法身。

問﹕上說眞如離一切相﹐云何今說具足一切諸功徳相﹖

答﹕𨿽實具有一切功徳﹐然無差別相。彼一切法皆同一味﹑一眞﹐離分別相﹐無二性故。

以依業識等生滅相﹐而立彼一切差別之相。此云何立﹖以一切法本來惟心﹐實無分別﹐以不覺故﹐分別心起﹐見有境界﹐名爲無明﹔心性本淨﹐無明不起﹐卽於眞如立大智慧光明義。若心性見境﹐則有不見之相﹔心性無見則無不見﹐卽於眞如立徧照法界義。若心有動﹐則非眞了知﹐非本性淸淨﹐非常樂我淨﹐非寂靜﹐是變異不自在﹐由是具起過於恆沙虛妄雜染﹔以心性無動故﹐卽立眞實了知義﹐乃至過於恆沙淸淨功徳相義。若心有起﹐見有餘境可分別求﹐則於內法有所不足﹔以無邊功徳卽一心自性﹐不見有餘法而可更求﹐是故滿足過於恆沙非異非一﹑不可思議諸佛之法無有斷絕。故說眞如名如來藏﹐亦復名爲如來法身。

復次﹐眞如用者﹐謂一切諸佛在因地時﹐發大慈悲﹐修行諸度﹑四攝等行﹐觀物同已﹐普皆救脫﹐盡未來際不限劫數。如實了知自他平等﹐而亦不取眾生之相。以如是大方便智﹐滅無始無明﹐證本法身﹐任運起於不思議業種種自在差別作用﹔周徧法界與眞如等﹐而亦無有用相可得。何以故﹖一切如來惟是法身。第一義諦﹐無有世諦境界作用﹐但隨眾生見聞等故﹐而有種種作用不同。

此用有二﹕一﹑依分別事識﹐謂凡夫﹑二乘心所見者﹐是名化身。此人不知轉識影現﹐見從外來取色分限﹐然佛化身無有限量。二﹑依業識﹐謂諸菩薩從初發心﹐乃至菩薩究竟地心所見者﹐名受用身。身有無量色﹐色有無量相﹐相有無量好﹐所住依果亦具無量功徳莊嚴﹐隨所應見﹐無量無邊﹐無際無斷﹐非於心外如是而見。此諸功徳﹐皆因波羅蜜等無漏行燻及不思議燻之所成就﹐具無邊喜樂功徳相故﹐亦名報身。

又凡夫等所見﹐是其粗用﹔隨六趣異種種差別﹐無有無邊功徳樂相﹐名爲化身。初行菩薩見中品用﹐以深信眞如故﹐得少分見。知如來身無去無來﹐無有斷絕﹐惟心影現﹐不離眞如。然此菩薩猶未能離微細分別﹐以未入法身位故。淨心菩薩見微細用﹐如是轉勝乃至菩薩究竟地中見之方盡。此微細用是受用身﹐以有業識見受用身。若離業識則無可見﹐一切如來皆是法身﹐無有彼此差別色相互相見故。

問﹕若佛法身無有種種差別色相﹐云何能現種種諸色﹖

答﹕以法身是色實體故﹐能現種種色﹐謂從本已來﹐色心無二。以色本性卽心自性﹐說名智身。以心本性卽色自性﹐說名法身。依於法身﹐一切如來所現色身﹐徧一切處無有間斷。十方菩薩隨所堪任﹐隨所願樂﹐見無量受用身﹑無量莊嚴土各各差別﹐不相障礙﹐無有斷絕。此所現色身﹐一切眾生心意識不能思量﹐以是眞如自在甚深用故。大乘起信論卷下

復次﹐爲令眾生從心生滅門入眞如門故﹐令觀色等相皆不成就。云何不成就﹖謂分析粗色漸至微塵﹐復以方分析此微塵﹐是故若粗若細一切諸色﹐惟是妄心分別影像﹐實無所有。推求餘蘊漸至剎那﹐求此剎那相﹐別非一無爲之法亦復如是﹐離於法界終不可得﹐如是十方一切諸法應知悉然。猶如迷人﹐謂東爲西﹐方實不轉﹔眾生亦爾﹐無明迷故﹐謂心爲動而實不動。若知動心卽不生滅﹐卽得入於眞如之門。

對治邪執者﹐一切邪執莫不皆依我見而起﹔若離我見﹐則無邪執。我見有二種﹕一﹑人我見﹐二﹑法我見。

人我見者﹐依諸凡夫說有五種﹕

一者﹑如經中說﹕「如來法身究竟寂滅﹐猶如虛空。」凡愚聞之不解其義﹐則執如來性同於虛空﹐常恆徧有。爲除彼執﹐明虛空相惟是分別﹐實不可得﹐有見有對待於諸色﹐以心分別說名虛空。色旣惟是妄心分別﹐當知虛空亦無有體﹐一切境相惟是妄心之所分別。若離妄心﹐卽境界相滅﹐惟眞如心無所不徧。此是如來自性如虛空義﹐非謂如空是常﹑是有。

二者﹑如經中說﹕「一切世法皆畢竟空﹐乃至涅槃眞如法亦畢竟空。本性如是離一切相。」凡愚聞之不解其義﹐卽執涅槃眞如法惟空無物。爲除彼執﹐明眞如法身自體不空﹐具足無量性功徳故。

三者﹑如經中說﹕「如來藏具足一切諸性功徳﹐不增不減。」凡愚聞已不解其義﹐則執如來藏有色心法自相差別。爲除此執﹐明以眞如本無染法差別﹐立有無邊功徳相非是染相。

四者﹑如經中說﹕「一切世間諸雜染法﹐皆依如來藏起。一切法不異眞如。」凡愚聞之不解其義﹐則謂如來藏具有一切世間染法。爲除此執﹐明如來藏從本具有過恆沙數淸淨功徳﹐不異眞如。過恆沙數煩惱染法﹐惟是妄有﹐本無自性﹐從無始來未曾暫與如來藏相應。若如來藏染法相應﹐而令證會息妄染者﹐無有是處。

五者﹑如經中說﹕「依如來藏有生死﹐得涅槃。」凡愚聞之不知其義﹐則謂依如來藏生死有始﹔以見始故﹐復謂涅槃有其終盡。爲除此執﹐明如來藏無有初際﹐無明依之生死無始。若言三界外更有眾生始起者﹐是外道經中說﹐非是佛教。以如來藏無有後際﹐證此永斷生死種子﹐得於涅槃亦無後際。依人我見四種見生﹐是故於此安立彼四。

法我見者﹐以二乘鈍根﹐世尊但爲說人無我﹐彼人便於五蘊生滅畢竟執著﹐怖畏生死﹐妄取涅槃。爲除此執﹐明五蘊法本性不生﹐不生故亦無有滅﹐不滅故本來涅槃。

若究竟離分別執著﹐則知一切染法﹑淨法皆相待立。是故當知﹐一切諸法從本已來﹐非色非心﹐非智非識﹐非無非有﹐畢竟皆是不可說相。而有言說示教之者﹐皆是如來善巧方便﹐假以言語引導眾生﹐令捨文字入於眞實。若隨言執義增妄分別﹐不生實智﹐不得涅槃。

分別修行正道相者﹐謂一切如來得道正因﹐一切菩薩發心修習令現前故。略說發心有三種相﹕一﹑信成就發心﹐二﹑解行發心﹐三﹑證發心。

信成就發心者﹐依何位﹐修何行﹐得信成就﹐堪能發心﹖當知是人依不定聚﹐以法燻習善根力故﹐深信業果﹐行十善道﹐厭生死苦﹐求無上覺﹐值遇諸佛及諸菩薩承事供養﹐修行諸行﹐經十千劫信乃成就。從是已後﹐或以諸佛菩薩教力﹐或以大悲﹐或因正法將欲壞滅﹐以護法故而能發心。旣發心已﹐入正定聚畢竟不退﹐住佛種性﹐勝因相應。或有眾生﹐久遠已來善根微少﹐煩惱深厚覆其心故﹐𨿽值諸佛及諸菩薩承事供養﹐惟種人天受生種子﹐或種二乘菩提種子。或有𨿽求大菩提道﹐然根不定﹐或進或退。或有值佛及諸菩薩供養承事﹐修行諸行﹐未得滿足十千大劫﹐中間遇緣而發於心。遇何等緣﹖所謂或見佛形相﹐或供養眾僧﹐或二乘所教﹐或見他發心。此等發心皆悉未定﹐若遇惡緣﹐或時退墮二乘地故。

復次﹐信成就發心﹐略說有三﹕一﹑發正直心﹐如理正念眞如法故﹔二﹑發深重心﹐樂集一切諸善行故﹔三﹑發大悲心﹐願拔一切眾生苦故。

問﹕一切眾生﹐一切諸法﹐皆同一法界﹐無有二相。據理但應正念眞如﹐何假復修一切善行﹐救一切眾生﹖

答﹕不然。如摩尼寶﹐本性明潔﹐在礦穢中﹔假使有人勤加憶念﹐而不作方便﹐不施功力﹐欲求淸淨終不可得。眞如之法亦復如是﹐體𨿽明潔具足功徳﹐而被無邊客塵所染﹔假使有人勤加憶念﹐而不作方便﹐不修諸行﹐欲求淸淨終無得理。是故要當集一切善行﹐救一切眾生﹐離彼無邊客塵垢染﹐顯現眞法。

彼方便行略有四種﹕

一﹑行根本方便。謂觀一切法本性無生﹐離於妄見﹐不住生死﹔又觀一切法因緣和合﹐業果不失﹐起於大悲﹐修諸善行﹐攝化眾生﹐不住涅槃。以眞如離於生死涅槃相故。此行隨順以爲根本﹐是名行根本方便。

二﹑能止息方便。所謂慚愧及以悔過﹐此能止息一切惡法令不增長。以眞如離一切過失相故。隨順眞如止息諸惡﹐是名能止息方便。

三﹑生長善根方便。謂於三寶所起愛敬心﹐尊重供養﹐頂禮稱贊﹐隨喜勸請﹐正信增長﹐乃至志求無上菩提。爲佛法僧威力所護﹐業障淸淨﹐善根不退。以眞如離一切障﹐具一切功徳故。隨順眞如修行善業﹐是名生長善根方便。

四﹑大願平等方便。謂發誓願盡未來際﹐平等救拔一切眾生﹐令其安住無餘涅槃。以知一切法本性無二故﹐彼此平等故﹐究竟寂滅故。隨順眞如此三種相發大誓願﹐是名大願平等方便。

菩薩如是發心之時﹐則得少分見佛法身﹔能隨願力現八種事﹐謂從兜率天宮來下﹐入胎﹐住胎﹐出胎﹐出家﹐成佛﹐轉法輪﹐般涅槃。然猶未得名爲法身﹐以其過去無量世來有漏之業未除斷故﹐或由惡業受於微苦﹐願力所持﹐非久被系。有經中說﹐信成就發心菩薩﹐或有退墮惡趣中者﹐此爲初學心多懈怠不入正位﹐以此語之﹐令增勇猛﹐非如實說。又此菩薩一發心後﹐自利利他﹐修諸苦行﹐心無怯弱﹐尙不畏墮二乘之地﹐況於惡道﹖若聞無量阿僧祇劫勤修種種難行﹑苦行﹐方始得佛﹐不驚不怖﹐何況有起二乘之心及墮惡趣﹖以決定信一切諸法從本已來性涅槃故。

解行發心者﹐當知轉勝﹐初無數劫將欲滿故﹐於眞如中得深解故﹐修一切行皆無著故。此菩薩知法性離慳貪相是淸淨施度﹐隨順修行檀那波羅蜜﹔知法性離五欲境無破戒相是淸淨戒度﹐隨順修行尸羅波羅蜜﹔知法性無有苦惱離瞋害相是淸淨忍度﹐隨順修行羼提波羅蜜﹔知法性離身心相無有懈怠是淸淨進度﹐隨順修行毗梨耶波羅蜜﹔知法性無動無亂是淸淨禪度﹐隨順修行禪那波羅蜜﹔知法性離諸癡闇是淸淨慧度﹐隨順修行般若波羅蜜。

證發心者﹐從淨心地乃至菩薩究竟地﹐證何境界﹖所謂眞如。以依轉識﹐說爲境界﹔而實證中﹐無境界相。此菩薩以無分別智﹐證離言說眞如法身故﹐能於一念徧往十方一切世界﹐供養諸佛﹐請轉法輪﹐惟爲眾生而作利益﹐不求聽受美妙音詞。或爲怯弱眾生故﹐示大精進﹐超無量劫速成正覺。或爲懈怠眾生故﹐經於無量阿僧祇劫﹐久修苦行方始成佛。如是示現無數方便﹐皆爲饒益一切眾生。而實菩薩種性﹑諸根﹑發心﹑作證﹐皆悉同等﹐無超過法﹐決定皆經三無數劫成正覺故。但隨眾生世界不同﹐所見所聞根欲性異﹐示所修行種種差別。

此證發心中有三種心﹕一﹑眞心﹐無有分別故﹔二﹑方便心﹐任運利他故﹔三﹑業識心﹐微細起滅故。又此菩薩福徳﹑智慧﹐二種莊嚴悉圓滿已﹐於色究竟﹐得一切世間最尊勝身﹔以一念相應慧﹐頓拔無明根﹐具一切種智﹐任運而有不思議業﹐於十方無量世界普化眾生。

問﹕虛空無邊故﹐世界無邊﹔世界無邊故﹐眾生無邊﹔眾生無邊故﹐心行差別亦復無邊。如是境界無有齊限﹐難知難解。若無明斷﹐永無心相﹐云何能了一切種﹐成一切種智﹖

答﹕一切妄境從本已來﹐理實惟一心爲性。一切眾生執著妄境﹐不能得知一切諸法第一義性。諸佛如來無有執著﹐則能現見諸法實性﹐而有大智顯照一切染淨差別﹐以無量無邊善巧方便﹐隨其所應利樂眾生。是故妄念心滅﹐了一切種﹐成一切種智。

問﹕若諸佛有無邊方便﹐能於十方任運利益諸眾生者﹐何故眾生不常見佛﹐或睹神變﹐或聞說法﹖

答﹕如來實有如是方便﹐但要待眾生其心淸淨﹐乃爲現身。如鏡有垢﹐色像不現﹐垢除則現。眾生亦爾﹐心未離垢﹐法身不現﹐離垢則現。

云何修習信分﹖此依未入正定眾生說。何者爲信心﹖云何而修習﹖信有四種﹕一﹑信根本﹐謂樂念眞如法故﹔二﹑信佛具足無邊功徳﹐謂常樂頂禮﹑恭敬﹑供養﹐聽聞正法﹐如法修行﹐回向一切智故﹔三﹑信法有大利益﹐謂常樂修行諸波羅蜜故﹔四﹑信正行僧﹐謂常供養諸菩薩眾﹐正修自利利他行故。

修五門行﹐能成此信﹐所謂施門﹑戒門﹑忍門﹑精進門﹑止觀門。

云何修施門﹖謂若見眾生來從乞求﹐以己資財隨力施與﹐捨自慳著﹐令其歡喜﹔若見眾生危難逼迫﹐方便救濟令無怖畏﹔若有眾生而來求法﹐以己所解隨宜爲說。修行如是三種施時﹐不爲名聞﹐不求利養﹐亦不貪著世間果報﹐但念自他利益安樂﹐回向阿耨多羅三藐三菩提。

云何修戒門﹖所謂在家菩薩﹐當離殺生﹑偸盜﹑邪淫﹑妄言﹑兩舌﹑惡口﹑綺語﹑慳貪﹑瞋嫉﹑諂誑﹑邪見。若出家者﹐爲欲折伏諸煩惱故﹐應離憒鬧﹐常依寂靜﹐修習止足﹑頭陀等行﹔乃至小罪心生大怖﹐慚愧悔責。護持如來所制禁戒﹐不令見者有所譏嫌﹐能使眾生捨惡修善。

云何修忍門﹖所謂見惡不嫌﹐遭苦不動﹐常樂觀察甚深句義。

云何修精進門﹖所謂修諸善行﹐心不懈退。當念過去無數劫來﹐爲求世間貪欲境界﹐虛受一切身心大苦﹐畢竟無有少分滋味。爲令未來遠離此苦﹐應勤精進不生懈怠﹐大悲利益一切眾生。其初學菩薩𨿽修行信心﹐以先世來多有重罪惡業障故﹐或爲魔邪所惱﹐或爲世務所纏﹐或爲種種病緣之所逼迫﹐如是等事爲難非一﹐令其行人廢修善品。是故宜應勇猛精進﹐晝夜六時﹐禮拜諸佛﹐供養贊嘆﹐懺悔勸請﹐隨喜回向無上菩提﹐發大誓願無有休息﹐令惡障銷滅﹐善根增長。

云何修止觀門﹖謂息滅一切戲論境界是止義﹐明見因果生滅之相是觀義。初各別修﹐漸次增長﹐至於成就﹐任運雙行。

其修止者﹐住寂靜處﹐結跏趺坐﹐端身正意。不依气息﹐不依形色﹐不依虛空﹐不依地﹑水﹑火﹑風﹐乃至不依見﹑聞﹑覺﹑知。一切分別想念皆除﹐亦遣除想。以一切法不生不滅皆無相故﹐前心依境次捨於境﹐後念依心復捨於心﹐以心馳外境攝住內心﹐後復起心不取心相。以離眞如不可得故﹐行住坐臥﹐於一切時如是修行恆不斷絕﹐漸次得入眞如三昧﹐究竟折伏一切煩惱﹐信心增長﹐速成不退。若心懷疑惑﹐誹謗不信﹐業障所纏﹐我慢懈怠﹐如是等人所不能入。

復次﹐依此三昧證法界相﹐知一切如來法身與一切眾生身平等無二﹐皆是一相﹐是故說名一相三昧。若修習此三昧﹐能生無量三昧﹐以眞如是一切三昧根本處故。

或有眾生善根微少﹐爲諸魔外道鬼神惑亂。或現惡形以怖其心﹔或示美色以迷其意﹔或現天形﹐或菩薩形﹐乃至佛形相好莊嚴﹔或說總持﹔或說諸度﹔或復演說諸解脫門﹑無怨無親﹑無因無果﹐一切諸法畢竟空寂﹐本性涅槃﹔或復令知過去﹑未來及他心事﹐辯才演說無滯無斷﹐使其貪著名譽利養﹔或數瞋數喜﹔或多悲多愛﹔或恆樂昏寐﹔或久不睡眠﹔或身嬰疹疾﹔或性不勤策﹔或卒起精進﹐卽便休廢﹔或情多疑惑﹐不生信受﹔或捨本勝行﹐更修雜業﹐愛著世事﹐溺情從好﹔或令證得外道諸定﹐一日﹑二日乃至七日﹐住於定中得好飲食﹐身心適悅﹐不饑不渴﹔或復勸令受女等色﹔或令其飲食乍少乍多﹔或使其形容或好或醜。若爲諸見煩惱所亂﹐卽便退失往昔善根。是故宜應審諦觀察﹐當作是念﹕「此皆以我善根微薄﹐業障厚重﹐爲魔鬼等之所迷惑。」如是知已﹐念彼一切皆惟是心﹐如是思惟剎那卽滅﹐遠離諸相﹐入眞三昧﹔心相旣離﹐眞相亦盡﹐從於定起諸見煩惱皆不現行﹐以三昧力壞其種故﹐殊勝善品隨順相續﹐一切障難悉皆遠離﹐起大精進恆無斷絕。

若不修行此三昧者﹐無有得入如來種性。以餘三昧皆是有相﹐與外道共﹐不得值遇佛菩薩故。是故菩薩於此三昧當勤修習﹐令成就究竟。

修此三昧﹐現身卽得十種利益﹕一者﹑常爲十方諸佛菩薩之所護念﹔二者﹑不爲一切諸魔惡鬼之所惱亂﹔三者﹑不爲一切邪道所惑﹔四者﹑令誹謗深法重罪業障皆悉微薄﹔五者﹑滅一切疑諸惡覺觀﹔六者﹑於如來境界信得增長﹔七者﹑遠離憂悔﹐於生死中勇猛不怯﹔八者﹑遠離憍慢﹐柔和忍辱﹐常爲一切世間所敬﹔九者﹑設不住定﹐於一切時﹑一切境中﹐煩惱種薄﹐終不現起﹔十者﹑若住於定﹐不爲一切音聲等緣之所動亂。

復次﹐若惟修止﹐心則沈沒﹐或生懈怠﹐不樂眾善﹐遠離大悲﹐是故宜應兼修於觀。云何修耶﹖謂當觀世間一切諸法生滅不停﹐以無常故苦﹐苦故無我。應觀過去法如夢﹐現在法如電﹐未來法如雲﹐忽爾而起。應觀有身悉皆不淨﹐諸虫穢污煩惱和雜。觀諸凡愚所見諸法﹐於無物中妄計爲有。觀察一切從緣生法﹐皆如幻等﹐畢竟無實。觀第一義諦非心所行﹐不可譬諭﹐不可言說。觀一切眾生從無始來﹐皆因無明燻習力故﹐受於無量身心大苦﹔現在﹑未來亦復如是﹐無邊無限﹐難出難度﹐常在其中不能覺察﹐甚爲可湣。如是觀已﹐生決定智﹐起廣大悲﹐發大勇猛﹐立大誓願﹕「願令我心離諸顚倒﹐斷諸分別﹐親近一切諸佛菩薩﹐頂禮供養﹐恭敬贊嘆﹐聽聞正法﹐如說修行﹐盡未來際無有休息﹐以無量方便拔濟一切苦海眾生﹐令住涅槃第一義樂。」作是願已﹐於一切時﹐隨己堪能﹐修行自利利他之行﹐行住坐臥常勤觀察應作﹑不應作﹐是名修觀。

復次﹐若惟修觀﹐則心不止息﹐多生疑惑﹐不隨順第一義諦﹐不出生無分別智﹐是故止﹑觀應並修行。謂𨿽念一切法皆無自性﹐不生不滅﹐本來寂滅﹐自性涅槃﹐而亦卽見因緣和合﹐善惡業報不失不壞﹔𨿽念因緣善惡業報﹐而亦卽見一切諸法無生無性乃至涅槃。

然修行止者﹐對治凡夫樂著生死﹐亦治二乘執著生死而生怖畏。修行觀者﹐對治凡夫不修善根﹐亦治二乘不起大悲狹劣心過。是故止﹑觀互相助成﹐不相捨離。若止﹑觀不具﹐必不能得無上菩提。

復次﹐初學菩薩住此娑婆世界﹐或值寒熱﹑風雨不時﹑饑饉等苦﹔或見不善可畏眾生﹐三毒所纏﹐邪見顚倒﹐棄背善道﹐習行惡法。菩薩在中心生怯弱﹐恐不可值遇諸佛菩薩﹐恐不能成就淸淨信心﹐生疑欲退者﹐應作是念﹕「十方所有諸佛菩薩﹐皆得大神通無有障礙﹐能以種種善巧方便﹐救拔一切險厄眾生。」作是念已﹐發大誓願﹐一心專念佛及菩薩。以生如是決定心故﹐於此命終必得往生余佛剎中﹐見佛菩薩﹐信心成就﹐永離惡趣。如經中說﹕「若善男子﹑善女人﹐專念西方極樂世界阿彌陀佛﹐以諸善根回向願生﹐決定得生。」常見彼佛﹐信心增長﹐永不退轉﹔於彼聞法﹐觀佛法身﹐漸次修行得入正位。

云何利益分﹖如是大乘祕密句義﹐今已略說。

若有眾生﹐欲於如來甚深境界廣大法中﹐生淨信覺解心﹐入大乘道無有障礙﹐於此略論當勤聽受﹑思惟﹑修習﹐當知是人決定速成一切種智。若聞此法不生驚怖﹐當知此人定紹佛種﹐速得授記。假使有人化三千大千世界眾生令住十善道﹐不如於須臾頃正思此法﹐過前功徳無量無邊。若一日一夜如說修行﹐所生功徳無量無邊﹐不可稱說。假令十方一切諸佛﹐各於無量阿僧祇劫﹐說不能盡。以眞如功徳無邊際故﹐修行功徳亦復無邊。若於此法生誹謗者﹐獲無量罪﹐於阿僧祇劫受大苦惱。是故於此應決定信﹐勿生誹謗﹐自害害他斷三寶種。一切諸佛依此修行成無上智﹐一切菩薩由此證得如來法身。過去菩薩依此得成大乘淨信﹐現在今成﹐未來當成。是故欲成自利利他殊勝行者﹐當於此論勤加修學。

我今已解釋﹐甚深廣大義﹐功徳施羣生﹐令見眞如法。大乘起信論序揚州僧智愷作

夫起信論者﹐乃是至極大乘﹐甚深祕典﹐開示如理緣起之義。其旨淵弘﹐寂而無相。其用廣大﹐寬廓無邊﹐與凡聖爲依﹐眾法之本。以其文深旨遠﹐信者至微。故於如來滅後六百餘年﹐諸道亂興﹐魔邪競扇﹐於佛正法毀謗不停。時有一髙徳沙門﹐名曰馬鳴﹐深契大乘﹐窮盡法性﹐大悲內融﹐隨機應現﹐湣物長迷故作斯論。盛隆三寶﹐重興佛日﹐起信未久﹐回邪入正﹐使大乘正典復顯於時。緣起深理﹐更彰於後代﹔迷羣異見者﹐捨執而歸依﹔闇類偏情之黨﹐棄著而臻湊。自昔已來﹐久蘊西域﹐無傳東夏者。良以宣譯有時﹐故前梁武皇帝﹐遣聘中天竺摩伽陀國取經﹐並諸法師。遇值三藏拘蘭難陀﹐譯名眞諦。其人少小博采﹐備覽諸經﹐然於大乘偏洞深遠。時彼國王應卽移遣﹐法師苦辭不免﹐便就泛舟﹐與瞿曇及多侍從﹐並送蘇合佛像來朝。而至未旬﹐便值侯景侵擾。法師秀采擁流﹐含珠未吐﹐慧日暫停﹐而欲還返。遂囑值京邑英賢慧顯﹑智韶﹑智愷﹑曇振﹑慧旻﹐與假黃鉞大將軍太保蕭公﹐以大梁承聖三年﹐歲次癸酉九月十日﹐於衡州始興郡建興寺﹐敬請法師敷演大乘﹐闡揚祕典﹐示導迷徒。遂翻譯斯論一卷﹐以明論旨。玄文二十卷﹐大品玄文四卷﹐十二因緣經兩卷﹐九識義章兩卷。傳語人天竺國月支首那等﹐執筆人智愷等。首尾二年方訖。馬鳴衝旨﹐更曜於時﹔邪見之流﹐伏從正化。余𨿽慨不見聖﹐慶遇玄旨﹐美其幽宗﹐戀愛無已。不揆無聞﹐聊由題記﹐儻遇智者﹐賜垂攺作。大乘起信論馬鳴菩薩造梁天竺三藏法師眞諦譯

歸命盡十方﹐最勝業徧知﹐色無礙自在﹐救世大悲者。

及彼身體相﹐法性眞如海﹐無量功徳藏﹐如實修行等。

爲欲令眾生﹐除疑捨邪執﹐起大乘正信﹐佛種不斷故。

論曰﹕有法能起摩訶衍信根﹐是故應說。說有五分。云何爲五﹖一者﹑因緣分﹐二者﹑立義分﹐三者﹑解釋分﹐四者﹑修行信心分﹐五者﹑勸修利益分。

初說因緣分。

問曰﹕有何因緣而造此論﹖

答曰﹕是因緣有八種。云何爲八﹖一者﹑因緣總相﹐所謂爲令眾生離一切苦﹐得究竟樂﹐非求世間名利恭敬故﹔二者﹑爲欲解釋如來根本之義﹐令諸眾生正解不謬故﹔三者﹑爲令善根成熟眾生﹐於摩訶衍法堪任不退信故﹔四者﹑爲令善根微少眾生﹐修習信心故﹔五者﹑爲示方便﹐消惡業障﹐善護其心﹐遠離癡慢﹐出邪网故﹔六者﹑爲示修習止觀﹐對治凡夫﹑二乘心過故﹔七者﹑爲示專念方便﹐生於佛前﹐必定不退信心故﹔八者﹑爲示利益﹐勸修行故。有如是等因緣﹐所以造論。

問曰﹕修多羅中具有此法﹐何須重說﹖

答曰﹕修多羅中𨿽有此法﹐以眾生根行不等﹐受解緣別。所謂如來在世﹐眾生利根﹐能說之人色心業勝﹐圓音一演﹐異類等解﹐則不須論。若如來滅後﹐或有眾生能以自力廣聞而取解者﹔或有眾生亦以自力少聞而多解者﹔或有眾生無自智力﹐因於廣論而得解者﹔亦有眾生﹐復以廣論文多爲煩﹐心樂總持少文而攝多義能取解者。如是此論﹐爲欲總攝如來廣大深法無邊義故﹐應說此論。

已說因緣分。

次說立義分。

摩訶衍者﹐總說有二種。云何爲二﹖一者﹑法﹐二者﹑義。

所言法者﹐謂眾生心。是心則攝一切世間法﹑出世間法﹐依於此心顯示摩訶衍義。何以故﹖是心眞如相﹐卽示摩訶衍體故﹔是心生滅因緣相﹐能示摩訶衍自體﹑相﹑用故。

所言義者﹐則有三種。云何爲三﹖一者﹑體大﹐謂一切法眞如平等不增減故﹔二者﹑相大﹐謂如來藏具足無量性功徳故﹔三者﹑用大﹐能生一切世間﹑出世間善因果故﹐一切諸佛本所乘故﹐一切菩薩皆乘此法到如來地故。

已說立義分。

次說解釋分。

解釋分有三種。云何爲三﹖一者﹑顯示正義﹐二者﹑對治邪執﹐三者﹑分別發趣道相。

顯示正義者﹐依一心法有二種門。云何爲二﹖一者﹑心眞如門﹐二者﹑心生滅門。是二種門皆各總攝一切法。此義云何﹖以是二門不相離故。

心眞如者﹐卽是一法界大總相法門體﹐所謂心性不生不滅。一切諸法﹐惟依妄念而有差別﹔若離心念﹐則無一切境界之相。是故一切法從本已來﹐離言說相﹐離名字相﹐離心緣相﹐畢竟平等﹐無有變異﹐不可破壞﹐惟是一心﹐故名眞如。以一切言說﹐假名無實﹐但隨妄念﹐不可得故。言眞如者﹐亦無有相﹐謂言說之極﹐因言遣言。此眞如體無有可遣﹐以一切法悉皆眞故﹔亦無可立﹐以一切法皆同如故。當知一切法不可說﹑不可念故﹐名爲眞如。

問曰﹕若如是義者﹐諸眾生等﹐云何隨順而能得入﹖

答曰﹕若知一切法﹐𨿽說無有能說可說﹐𨿽念亦無能念可念﹐是名隨順。若離於念﹐名爲得入。

復次﹐此眞如者﹐依言說分別﹐有二種義。云何爲二﹖一者﹑如實空﹐以能究竟顯實故﹔二者﹑如實不空﹐以有自體具足無漏性功徳故。

所言空者﹐從本已來﹐一切染法不相應故。謂離一切法差別之相﹐以無虛妄心念故。當知眞如自性﹐非有相﹐非無相﹐非非有相﹐非非無相﹐非有無俱相﹔非一相﹐非異相﹐非非一相﹐非非異相﹐非一異俱相。乃至總說﹐依一切眾生以有妄心﹐念念分別﹐皆不相應﹐故說爲空。若離妄心﹐實無可空故。

所言不空者﹐已顯法體空無妄故﹐卽是眞心﹔常恆不變﹐淨法滿足﹐則名不空。亦無有相可取﹐以離念境界﹐惟證相應故。

心生滅者﹐依如來藏故有生滅心。所謂不生不滅與生滅和合﹐非一非異﹐名爲阿黎耶識。此識有二種義﹐能攝一切法﹐生一切法。云何爲二﹖一者﹑覺義﹐二者﹑不覺義。

所言覺義者﹐謂心體離念。離念相者﹐等虛空界﹐無所不徧﹐法界一相﹐卽是如來平等法身。依此法身﹐說名本覺。何以故﹖本覺義者﹐對始覺義說。以始覺者﹐卽同本覺。始覺義者﹐依本覺故而有不覺﹐依不覺故說有始覺。又以覺心源故﹐名究竟覺﹔不覺心源故﹐非究竟覺。

此義云何﹖如凡夫人﹐覺知前念起惡故﹐能止後念令其不起﹔𨿽復名覺﹐卽是不覺故。如二乘觀智﹐初發意菩薩等﹐覺於念異﹐念無異相﹔以捨粗分別執著相故﹐名相似覺。如法身菩薩等﹐覺於念住﹐念無住相﹔以離分別粗念相故﹐名隨分覺。如菩薩地盡﹐滿足方便﹐一念相應覺心初起﹐心無初相﹔以遠離微細念故﹐得見心性﹐心卽常住﹐名究竟覺。

是故修多羅說﹕若有眾生能觀無念者﹐則爲向佛智故。又心起者﹐無有初相可知﹐而言知初相者﹐卽謂無念。是故一切眾生不名爲覺﹐以從本來念念相續﹐未曾離念﹐故說無始無明。若得無念者﹐則知心相生﹑住﹑異﹑滅﹔以無念等故﹐而實無有始覺之異。以四相俱時而有﹐皆無自立﹐本來平等﹐同一覺故。

復次﹐本覺隨染分別﹐生二種相﹐與彼本覺不相捨離。云何爲二﹖一者﹑智淨相﹐二者﹑不思議業相。

智淨相者﹐謂依法力燻習﹐如實修行﹐滿足方便故。破和合識相﹐滅相續心相﹐顯現法身﹐智淳淨故。此義云何﹖以一切心識之相﹐皆是無明。無明之相﹐不離覺性﹐非可壞﹐非不可壞。如大海水﹐因風波動﹐水相﹑風相不相捨離﹐而水非動性﹔若風止滅﹐動相則滅﹐濕性不壞故。如是眾生自性淸淨心﹐因無明風動﹐心與無明俱無形相﹐不相捨離﹔而心非動性﹐若無明滅﹐相續則滅﹐智性不壞故。

不思議業相者﹐以依智淨﹐能作一切勝妙境界。所謂無量功徳之相﹐常無斷絕﹐隨眾生根﹐自然相應﹐種種而現﹐得利益故。

復次﹐覺體相者﹐有四種大義﹐與虛空等﹐猶如淨鏡。云何爲四﹖一者﹑如實空鏡﹐遠離一切心境界相﹐無法可現﹐非覺照義故。二者﹑因燻習鏡﹐謂如實不空﹐一切世間境界悉於中現﹐不出不入﹐不失不壞﹐常住一心﹐以一切法卽眞實性故。又一切染法所不能染﹐智體不動﹐具足無漏﹐燻眾生故。三者﹑法出離鏡﹐謂不空法﹐出煩惱礙﹑智礙﹐離和合相﹐淳淨明故。四者﹑緣燻習鏡﹐謂依法出離故﹐徧照眾生之心﹐令修善根﹐隨念示現故。

所言不覺義者﹐謂不如實知眞如法一故﹐不覺心起而有其念。念無自相﹐不離本覺。猶如迷人﹐依方故迷﹔若離於方﹐則無有迷。眾生亦爾﹐依覺故迷﹔若離覺性﹐則無不覺。以有不覺妄想心故﹐能知名義﹐爲說眞覺﹔若離不覺之心﹐則無眞覺自相可說。

復次﹐依不覺故生三種相﹐與彼不覺相應不離。云何爲三﹖一者﹑無明業相﹐以依不覺故心動﹐說名爲業﹔覺則不動﹐動則有苦﹐果不離因故。二者﹑能見相﹐以依動故能見﹐不動則無見。三者﹑境界相﹐以依能見故境界妄現﹐離見則無境界。

以有境界緣故﹐復生六種相。云何爲六﹖一者﹑智相﹐依於境界﹐心起分別﹐愛與不愛故。二者﹑相續相﹐依於智故﹐生其苦樂﹐覺心起念﹐相應不斷故。三者﹑執取相﹐依於相續﹐緣念境界﹐住持苦樂﹐心起著故。四者﹑計名字相﹐依於妄執﹐分別假名言相故。五者﹑起業相﹐依於名字﹐尋名取著﹐造種種業故。六者﹑業系苦相﹐以依業受果﹐不自在故。當知無明能生一切染法﹐以一切染法皆是不覺相故。

復次﹐覺與不覺有二種相。云何爲二﹖一者﹑同相﹐二者﹑異相。

言同相者﹐譬如種種瓦器﹐皆同微塵性相﹔如是無漏無明種種業幻﹐皆同眞如性相。是故修多羅中﹐依於此眞如義故﹐說一切眾生本來常住入於涅槃。菩提之法﹐非可修相﹐非可作相﹐畢竟無得﹐亦無色相可見。而有見色相者﹐惟是隨染業幻所作﹐非是智色不空之性﹐以智相無可見故。

言異相者﹐如種種瓦器﹐各各不同﹔如是無漏無明﹐隨染幻差別﹐性染幻差別故。

復次﹐生滅因緣者﹐所謂眾生依心﹑意﹑意識轉故。此義云何﹖以依阿黎耶識﹐說有無明﹐不覺而起﹐能見﹑能現﹑能取境界﹐起念相續﹐故說爲意。此意復有五種名。云何爲五﹖一者﹑名爲業識﹐謂無明力不覺心動故。二者﹑名爲轉識﹐依於動心能見相故。三者﹑名爲現識﹐所謂能現一切境界。猶如明鏡現於色像﹐現識亦爾﹐隨其五塵對至卽現﹐無有前後﹐以一切時任運而起常在前故。四者﹑名爲智識﹐謂分別染淨法故。五者﹑名爲相續識﹐以念相應不斷故﹐住持過去無量世等善惡之業令不失故﹐復能成熟現在﹑未來苦樂等報無差違故﹐能令現在﹑已經之事忽然而念﹐未來之事不覺妄慮。

是故三界虛僞﹐惟心所作﹐離心則無六塵境界。此義云何﹖以一切法皆從心起﹐妄念而生。一切分別卽分別自心﹐心不見心﹐無相可得。當知世間一切境界﹐皆依眾生無明妄心而得住持。是故一切法﹐如鏡中像﹐無體可得﹔惟心虛妄﹐以心生則種種法生﹐心滅則種種法滅故。

復次﹐言意識者﹐卽此相續識。依諸凡夫取著轉深﹐計我﹑我所﹐種種妄執﹐隨事攀緣﹐分別六塵﹐名爲意識。亦名分離識﹐又復說名分別事識﹐此識依見﹑愛煩惱增長義故。

依無明燻習所起識者﹐非凡夫能知﹐亦非二乘智慧所覺。謂依菩薩﹐從初正信發心觀察﹔若證法身﹐得少分知﹔乃至菩薩究竟地﹐不能盡知﹔惟佛窮了。何以故﹖是心從本已來﹐自性淸淨而有無明﹐爲無明所染有其染心﹐𨿽有染心而常恆不變﹐是故此義惟佛能知。所謂心性常無念故﹐名爲不變。以不達一法界故﹐心不相應﹐忽然念起﹐名爲無明。

染心者有六種。云何爲六﹖一者﹑執相應染﹐依二乘解脫﹐及信相應地遠離故﹔二者﹑不斷相應染﹐依信相應地修學方便﹐漸漸能捨﹐得淨心地究竟離故﹔三者﹑分別智相應染﹐依具戒地漸離﹐乃至無相方便地究竟離故﹔四者﹑現色不相應染﹐依色自在地能離故﹔五者﹑能見心不相應染﹐依心自在地能離故﹔六者﹑根本業不相應染﹐依菩薩盡地﹐得入如來地能離故。

不了一法界義者﹐從信相應地觀察學斷﹐入淨心地隨分得離﹐乃至如來地能究竟離故。言相應義者﹐謂心念法異﹐依染淨差別﹐而知相緣相同故。不相應義者﹐謂卽心不覺﹐常無別異﹐不同知相緣相故。又染心義者﹐名爲煩惱礙﹐能障眞如根本智故。無明義者﹐名爲智礙﹐能障世間自然業智故。此義云何﹖以依染心﹐能見﹑能現﹐妄取境界﹐違平等性故。以一切法常靜﹐無有起相﹔無明不覺﹐妄與法違﹐故不能得隨順世間一切境界種種知故。

復次﹐分別生滅相者﹐有二種。云何爲二﹖一者﹑粗﹐與心相應故﹔二者﹑細﹐與心不相應故。

又粗中之粗﹐凡夫境界﹔粗中之細及細中之粗﹐菩薩境界﹔細中之細﹐是佛境界。此二種生滅﹐依於無明燻習而有﹐所謂依因依緣﹕依因者﹐不覺義故﹔依緣者﹐妄作境界義故。若因滅﹐則緣滅。因滅故﹐不相應心滅﹔緣滅故﹐相應心滅。

問曰﹕若心滅者﹐云何相續﹖若相續者﹐云何說究竟滅﹖

答曰﹕所言滅者﹐惟心相滅﹐非心體滅。如風依水而有動相﹐若水滅者﹐則風相斷絕﹐無所依止﹔以水不滅﹐風相相續﹔惟風滅故﹐動相隨滅﹐非是水滅。無明亦爾﹐依心體而動﹐若心體滅者﹐則眾生斷絕﹐無所依止﹔以體不滅﹐心得相續﹔惟癡滅故﹐心相隨滅﹐非心智滅。

復次﹐有四種法﹐燻習義故﹐染法﹑淨法起不斷絕。云何爲四﹖一者﹑淨法﹐名爲眞如﹔二者﹑一切染因﹐名爲無明﹔三者﹑妄心﹐名爲業識﹔四者﹑妄境界﹐所謂六塵。

燻習義者﹐如世間衣服﹐實無於香。若人以香而燻習故﹐則有香气。此亦如是﹐眞如淨法﹐實無於染﹐但以無明而燻習故﹐則有染相。無明染法﹐實無淨業﹐但以眞如而燻習故﹐則有淨用。

云何燻習起染法不斷﹖所謂以依眞如法故﹐有於無明。以有無明染法因故﹐卽燻習眞如﹔以燻習故﹐則有妄心。以有妄心﹐卽燻習無明﹔不了眞如法故﹐不覺念起﹐現妄境界。以有妄境界染法緣故﹐卽燻習妄心﹔令其念著﹐造種種業﹐受於一切身心等苦。

此妄境界燻習義則有二種。云何爲二﹖一者﹑增長念燻習﹐二者﹑增長取燻習。

妄心燻習義有二種。云何爲二﹖一者﹑業識根本燻習﹐能受阿羅漢﹑辟支佛﹑一切菩薩生滅苦故﹔二者﹑增長分別事識燻習﹐能受凡夫業系苦故。

無明燻習義有二種。云何爲二﹖一者﹑根本燻習﹐以能成就業識義故﹔二者﹑所起見愛燻習﹐以能成就分別事識義故。

云何燻習起淨法不斷﹖所謂以有眞如法故﹐能燻習無明﹔以燻習因緣力故﹐則令妄心厭生死苦﹐樂求涅槃。以此妄心有厭求因緣故﹐卽燻習眞如﹐自信己性﹐知心妄動﹐無前境界﹐修遠離法﹔以如實知無前境界故﹐種種方便﹐起隨順行﹐不取不念﹐乃至久遠燻習力故﹐無明則滅﹔以無明滅故﹐心無有起﹔以無起故﹐境界隨滅﹔以因緣俱滅故﹐心相皆盡﹐名得涅槃﹐成自然業。

妄心燻習義有二種。云何爲二﹖一者﹑分別事識燻習﹐依諸凡夫﹑二乘人等厭生死苦﹐隨力所能﹐以漸趣向無上道故﹔二者﹑意燻習﹐謂諸菩薩發心勇猛﹐速趣涅槃故。

眞如燻習義有二種。云何爲二﹖一者﹑自體相燻習﹐二者﹑用燻習。

自體相燻習者﹐從無始世來﹐具無漏法﹐備有不思議業﹐作境界之性﹐依此二義﹐恆常燻習。以有力故﹐能令眾生厭生死苦﹐樂求涅槃﹐自信己身有眞如法﹐發心修行。

問曰﹕若如是義者﹐一切眾生悉有眞如﹐等皆燻習﹐云何有信﹑無信﹐無量前後差別﹖皆應一時自知有眞如法﹐勤修方便﹐等入涅槃。

答曰﹕眞如本一﹐而有無量無邊無明﹐從本已來﹐自性差別﹐厚薄不同故。過恆沙等上煩惱﹐依無明起差別﹔我見﹑愛染煩惱﹐依無明起差別。如是一切煩惱﹐依於無明所起﹐前後無量差別﹐惟如來能知故。又諸佛法有因有緣﹐因緣具足﹐乃得成辦。如木中火性﹐是火正因﹔若無人知﹐不假方便﹐能自燒木﹐無有是處。眾生亦爾﹐𨿽有正因燻習之力﹐若不遇諸佛菩薩善知識等以之爲緣﹐能自斷煩惱入涅槃者﹐則無是處。若𨿽有外緣之力﹐而內淨法未有燻習力者﹐亦不能究竟厭生死苦﹑樂求涅槃。若因緣具足者﹐所謂自有燻習之力﹐又爲諸佛菩薩等慈悲願護故﹐能起厭苦之心﹐信有涅槃﹐修習善根﹔以修善根成熟故﹐則值諸佛菩薩示教利喜﹐乃能進趣向涅槃道。

用燻習者﹐卽是眾生外緣之力。如是外緣有無量義﹐略說二種。云何爲二﹖一者﹑差別緣﹐二者﹑平等緣。

差別緣者﹐此人依於諸佛菩薩等﹐從初發意始求道時﹐乃至得佛﹐於中若見若念﹐或爲眷屬父母諸親﹐或爲給使﹐或爲知友﹐或爲怨家﹐或起四攝﹐乃至一切所作無量行緣﹔以起大悲燻習之力﹐能令眾生增長善根﹐若見若聞得利益故。此緣有二種。云何爲二﹖一者﹑近緣﹐速得度故﹔二者﹑遠緣﹐久遠得度故。是近遠二緣﹐分別復有二種。云何爲二﹖一者﹑增長行緣﹐二者﹑受道緣。

平等緣者﹐一切諸佛菩薩﹐皆願度脫一切眾生﹐自然燻習﹐恆常不捨。以同體智力故﹐隨應見聞而現作業。所謂眾生依於三昧﹐乃得平等見諸佛故。

此體﹑用燻習﹐分別復有二種。云何爲二﹖一者﹑未相應﹐謂凡夫﹑二乘﹑初發意菩薩等﹐以意﹑意識燻習﹐依信力故而修行。未得無分別心﹐與體相應故﹔未得自在業修行﹐與用相應故。二者﹑已相應﹐謂法身菩薩得無分別心﹐與諸佛智用相應。惟依法力自然修行﹐燻習眞如﹐滅無明故。

復次﹐染法從無始已來﹐燻習不斷﹐乃至得佛﹐後則有斷。淨法燻習﹐則無有斷﹐盡於未來。此義云何﹖以眞如法常燻習故﹐妄心則滅﹐法身顯現﹐起用燻習﹐故無有斷。

復次﹐眞如自體相者﹐一切凡夫﹑聲聞﹑緣覺﹑菩薩﹑諸佛﹐無有增減﹐非前際生﹐非後際滅﹐畢竟常恆﹔從本已來﹐性自滿足一切功徳。所謂自體有大智慧光明義故﹐徧照法界義故﹐眞實識知義故﹐自性淸淨心義故﹐常樂我淨義故﹐淸涼不變自在義故﹐具足如是過於恆沙不離﹑不斷﹑不異﹑不思議佛法﹐乃至滿足無有所少義故﹐名爲如來藏﹐亦名如來法身。

問曰﹕上說眞如其體平等﹐離一切相﹐云何復說體有如是種種功徳﹖

答曰﹕𨿽實有此諸功徳義﹐而無差別之相﹐等同一味﹐惟一眞如。此義云何﹖以無分別﹐離分別相﹐是故無二。

復以何義得說差別﹖以依業識生滅相示。此云何示﹖以一切法本來惟心﹐實無於念﹐而有妄心﹐不覺起念﹐見諸境界﹐故說無明﹔心性不起﹐卽是大智慧光明義故。若心起見﹐則有不見之相﹔心性離見﹐卽是徧照法界義故。若心有動﹐非眞識知﹐無有自性﹐非常﹑非樂﹑非我﹑非淨﹐熱惱衰變﹐則不自在﹐乃至具有過恆沙等妄染之義﹔對此義故﹐心性無動﹐則有過恆沙等諸淨功徳相義示現。若心有起﹐更見前法可念者﹐則有所少﹔如是淨法無量功徳﹐卽是一心﹐更無所念﹐是故滿足﹐名爲法身﹑如來之藏。

復次﹐眞如用者﹐所謂諸佛如來﹐本在因地﹐發大慈悲﹐修諸波羅密攝化眾生﹐立大誓願﹐盡欲度脫等眾生界﹐亦不限劫數﹐盡於未來。以取一切眾生如己身故﹐而亦不取眾生相。此以何義﹖謂如實知一切眾生及與己身﹐眞如平等無別異故。以有如是大方便智﹐除滅無明﹐見本法身﹐自然而有不思議業種種之用﹔卽與眞如等﹐徧一切處﹐又亦無有用相可得。何以故﹖謂諸佛如來﹐惟是法身﹑智相之身。第一義諦﹐無有世諦境界﹐離於施作﹔但隨眾生見聞得益﹐故說爲用。

此用有二種。云何爲二﹖一者﹑依分別事識﹐凡夫﹑二乘心所見者﹐名爲應身。以不知轉識現故﹐見從外來﹐取色分齊﹐不能盡知故。二者﹑依於業識﹐謂諸菩薩從初發意﹐乃至菩薩究竟地心所見者﹐名爲報身。身有無量色﹐色有無量相﹐相有無量好﹐所住依果亦有無量種種莊嚴﹐隨所示現﹐卽無有邊﹐不可窮盡﹐離分齊相﹔隨其所應﹐常能住持﹐不毀不失。如是功徳﹐皆因諸波羅密等無漏行燻﹐及不思議燻之所成就﹐具足無量樂相﹐故說爲報身。

又爲凡夫所見者﹐是其粗色﹔隨於六道各見不同﹐種種異類﹐非受樂相﹐故說爲應身。復次﹐初發意菩薩等所見者﹐以深信眞如法故﹐少分而見﹔知彼色相莊嚴等事﹐無來無去﹐離於分齊﹐惟依心現﹐不離眞如。然此菩薩猶自分別﹐以未入法身位故。若得淨心﹐所見微妙﹐其用轉勝﹐乃至菩薩地盡﹐見之究竟。若離業識﹐則無見相﹐以諸佛法身﹐無有彼此色相疊相見故。

問曰﹕若諸佛法身離於色相者﹐云何能現色相﹖

答曰﹕卽此法身是色體故﹐能現於色﹐所謂從本已來﹐色心不二。以色性卽智故﹐色體無形﹐說名智身。以智性卽色故﹐說名法身﹐徧一切處。所現之色無有分齊﹐隨心能示十方世界。無量菩薩﹐無量報身﹐無量莊嚴﹐各各差別﹐皆無分齊﹐而不相妨。此非心識分別能知﹐以眞如自在用義故。

復次﹐顯示從生滅門卽入眞如門。所謂推求五陰﹐色之與心﹐六塵境界﹐畢竟無念。以心無形相﹐十方求之終不可得。如人迷故﹐謂東爲西﹐方實不轉﹔眾生亦爾﹐無明迷故﹐謂心爲念﹐心實不動。若能觀察知心無念﹐卽得隨順入眞如門故。

對治邪執者﹐一切邪執皆依我見﹔若離於我﹐則無邪執。是我見有二種。云何爲二﹖一者﹑人我見﹐二者﹑法我見。

人我見者﹐依諸凡夫說有五種。云何爲五﹖

一者﹐聞修多羅說﹕「如來法身﹐畢竟寂寞﹐猶如虛空。」以不知爲破著故﹐卽謂虛空是如來性。云何對治﹖明虛空相是其妄法﹐體無不實。以對色故有﹐是可見相﹐令心生滅。以一切色法﹐本來是心﹐實無外色。若無外色者﹐則無虛空之相。所謂一切境界﹐惟心妄起故有﹔若心離於妄動﹐則一切境界滅﹐惟一眞心無所不徧。此謂如來廣大性智究竟之義﹐非如虛空相故。

二者﹐聞修多羅說﹕「世間諸法畢竟體空﹐乃至涅槃眞如之法亦畢竟空。從本已來自空﹐離一切相。」以不知爲破著故﹐卽謂眞如涅槃之性惟是其空。云何對治﹖明眞如法身自體不空﹐具足無量性功徳故。

三者﹐聞修多羅說﹕「如來之藏無有增減﹐體備一切功徳之法。」以不解故﹐卽謂如來之藏﹐有色﹑心法自相差別。云何對治﹖以惟依眞如義說故﹐因生滅染義示現說差別故。

四者﹐聞修多羅說﹕「一切世間生死染法﹐皆依如來藏而有﹐一切諸法不離眞如。」以不解故﹐謂如來藏自體具有一切世間生死等法。云何對治﹖以如來藏從本已來﹐惟有過恆沙等諸淨功徳﹐不離﹑不斷﹑不異眞如義故。以過恆沙等煩惱染法﹐惟是妄有﹐性自本無﹐從無始世來未曾與如來藏相應故。若如來藏體有妄法﹐而使證會永息妄者﹐則無是處故。

五者﹐聞修多羅說﹕『依如來藏故有生死﹐依如來藏故得涅槃。』以不解故﹐謂眾生有始。以見始故﹐復謂如來所得涅槃有其終盡﹐還作眾生。云何對治﹖以如來藏無前際故﹐無明之相亦無有始。若說三界外更有眾生始起者﹐卽是外道經說。又如來藏無有後際﹐諸佛所得涅槃與之相應﹐則無後際故。

法我見者﹐依二乘鈍根故﹐如來但爲說人無我。以說不究竟﹐見有五陰生滅之法﹐怖畏生死﹐妄取涅槃。云何對治﹖以五陰法自性不生﹐則無有滅﹐本來涅槃故。

復次﹐究竟離妄執者﹐當知染法﹑淨法皆悉相待﹐無有自相可說。是故一切法從本已來﹐非色非心﹐非智非識﹐非有非無﹐畢竟不可說相。而有言說者﹐當知如來善巧方便﹐假以言說引導眾生。其旨趣者﹐皆爲離念﹐歸於眞如。以念一切法令心生滅﹐不入實智故。

分別發趣道相者﹐謂一切諸佛所証之道﹐一切菩薩發心修行趨向義故。略說發心有三種﹐云何爲三﹖一者﹑信成就發心﹐二者﹑解行發心﹐三者﹐證發心。

信成就發心者﹐依何等人﹐修何等行﹐得信成就﹐堪能發心﹖所謂依不定聚眾生﹐有燻習善根力故﹐信業果報﹐能起十善﹐厭生死苦﹐欲求無上菩提﹐得值諸佛親承供養﹐修行信心。經一萬劫﹐信心成就故﹐諸佛菩薩教令發心。或以大悲故﹐能自發心﹔或因正法欲滅﹐以護法因緣﹐能自發心。如是信心成就得發心者﹐入正定聚﹐畢竟不退﹐名住如來種中﹐正因相應。若有眾生善根微少﹐久遠已來煩惱深厚﹐𨿽值於佛亦得供養﹐然起人天種子﹐或起二乘種子。設有求大乘者﹐根則不定﹐若進若退。或有供養諸佛未經一萬劫﹐於中遇緣亦有發心﹐所謂見佛色相而發其心﹐或因供養眾僧而發其心﹐或因二乘之人教令發心﹐或學他發心。如是等發心悉皆不定﹐遇惡因緣﹐或便退失墮二乘地。

復次﹐信成就發心者﹐發何等心﹖略說有三種。云何爲三﹖一者﹑直心﹐正念眞如法故﹔二者﹑深心﹐樂集一切諸善行故﹔三者﹑大悲心﹐欲拔一切眾生苦故。

問曰﹕上說法界一相﹐佛體無二。何故不惟念眞如﹐復假求學諸善之行﹖

答曰﹕譬如大摩尼寶﹐體性明淨﹐而有礦穢之垢﹔若人𨿽念寶性﹐不以方便種種磨治﹐終無得淨。如是眾生眞如之法體性空淨﹐而有無量煩惱染垢﹔若人𨿽念眞如﹐不以方便種種燻修﹐亦無得淨。以垢無量徧一切法故﹐修一切善行以爲對治。若人修行一切善法﹐自然歸順眞如法故。

略說方便有四種。云何爲四﹖

一者﹑行根本方便。謂觀一切法自性無生﹐離於妄見﹐不住生死﹔觀一切法因緣和合﹐業果不失﹐起於大悲﹐修諸福徳﹐攝化眾生﹐不住涅槃。以隨順法性無住故。

二者﹑能止方便。謂慚愧悔過﹐能止一切惡法不令增長。以隨順法性離諸過故。

三者﹐發起善根增長方便。謂勤供養﹑禮拜三寶﹐贊嘆﹑隨喜﹑勸請諸佛。以愛敬三寶淳厚心故﹐信得增長﹐乃能志求無上之道。又因佛﹑法﹑僧力所護故﹐能消業障﹐善根不退。以隨順法性離癡障故。

四者﹐大願平等方便。所謂發願盡於未來﹐化度一切眾生使無有餘﹐皆令究竟無餘涅槃。以隨順法性無斷絕故。法性廣大﹐徧一切眾生﹐平等無二﹐不念彼此﹐究竟寂滅故。

菩薩發是心故﹐則得少分見於法身。以見法身故﹐隨其願力能現八種利益眾生﹐所謂從兜率天退﹐入胎﹐住胎﹐出家﹐成道﹐轉法輪﹐入於涅槃。然是菩薩未名法身﹐以其過去無量世來有漏之業未能決斷﹐隨其所生與微苦相應﹐亦非業系﹐以有大願自在力故。如修多羅中﹐或說有退墮惡趣者﹐非其實退﹐但爲初學菩薩未入正位而懈怠者恐怖﹐令彼勇猛故。又是菩薩一發心後﹐遠離怯弱﹐畢竟不畏墮二乘地。若聞無量無邊阿僧祇劫﹐勤苦難行證得涅槃﹐亦不怯弱﹐以信知一切法從本已來自涅槃故。

解行發心者﹐當知轉勝。以是菩薩從初正信已來﹐於第一阿僧祇劫將欲滿故﹐於眞如法中深解現前﹐所修離相。以知法性體無慳貪故﹐隨順修行檀波羅密﹔以知法性無染﹐離五欲過故﹐隨順修行屍波羅密﹔以知法性無苦﹐離瞋惱故﹐隨順修行羼提波羅密﹔以知法性無身心相﹐離懈怠故﹐隨順修行毗黎耶波羅密﹔以知法性常定﹐體無亂故﹐隨順修行禪波羅密﹔以知法性體明﹐離無明故﹐隨順修行般若波羅密。

證發心者﹐從淨心地乃至菩薩究竟地﹐證何境界﹖所謂眞如。以依轉識﹐說爲境界﹔而此證者﹐無有境界﹐惟眞如智﹐名爲法身。是菩薩於一念頃﹐能至十方無餘世界﹐供養諸佛﹐請轉法輪﹐惟爲開導利益眾生﹐不依文字。或示超地﹐速成正覺﹐以爲怯弱眾生故。或說我於無量阿僧祇劫當成佛道﹐以爲懈慢眾生故。能示如是無數方便﹐不可思議。而實菩薩種性根等﹐發心則等﹐所證亦等﹐無有超過之法﹐以一切菩薩皆經三阿僧祇劫故。但隨眾生世界不同﹐所見所聞根欲性異﹐故示所行亦有差別。

又是菩薩發心相者﹐有三種心微細之相。云何爲三﹖一者﹑眞心﹐無分別故﹔二者﹑方便心﹐自然徧行利益眾生故﹔三者﹑業識心﹐微細起滅故。又是菩薩功徳成滿﹐於色究竟處﹐示一切世間最髙大身。謂以一念相應慧﹐無明頓盡﹐名一切種智﹐自然而有不思議業﹐能現十方利益眾生。

問曰﹕虛空無邊故﹐世界無邊﹔世界無邊故﹐眾生無邊﹔眾生無邊故﹐心行差別亦復無邊。如是境界﹐不可分齊﹐難知難解。若無明斷﹐無有心想﹐云何能了名一切種智﹖

答曰﹕一切境界﹐本來一心﹐離於想念。以眾生妄見境界﹐故心有分齊﹔以妄起想念﹐不稱法性﹐故不能決了。諸佛如來離於見相﹐無所不徧﹐心眞實故﹐卽是諸法之性﹐自體顯照一切妄法﹐有大智用無量方便﹐隨諸眾生所應得解﹐皆能開示種種法義﹐是故得名一切種智。

又問曰﹕若諸佛有自然業﹐能現一切處利益眾生者﹐一切眾生若見其身﹐若睹神變﹐若聞其說﹐無不得利。云何世間多不能見﹖

答曰﹕諸佛如來﹐法身平等﹐徧一切處﹐無有作意故﹐而說自然﹔但依眾生心現。眾生心者﹐猶如於鏡﹐鏡若有垢﹐色像不現。如是眾生心若有垢﹐法身不現故。

已說解釋分。

次說修行信心分。

是中依未入正定眾生﹐故說修行信心。何等信心﹖云何修行﹖略說信心有四種。云何爲四﹖一者﹑信根本﹐所謂樂念眞如法故﹔二者﹑信佛有無量功徳﹐常念親近﹑供養﹑恭敬﹐發起善根﹐願求一切智故﹔三者﹑信法有大利益﹐常念修行諸波羅蜜故﹔四者﹑信僧能正修行自利利他﹐常樂親近諸菩薩眾﹐求學如實行故。

修行有五門﹐能成此信。云何爲五﹖一者﹑施門﹐二者﹑戒門﹐三者﹑忍門﹐四者﹑進門﹐五者﹑止觀門。

云何修行施門﹖若見一切來求索者﹐所有財物隨力施與﹐以自捨慳貪﹐令彼歡喜。若見厄難﹐恐怖危逼﹐隨己堪任﹐施與無畏。若有眾生來求法者﹐隨己能解﹐方便爲說。不應貪求名利恭敬﹐惟念自利利他﹐回向菩提故。

云何修行戒門﹖所謂不殺﹑不盜﹑不淫﹑不兩舌﹑不惡口﹑不妄言﹑不綺語﹐遠離貪﹑嫉﹑欺詐﹑諂曲﹑瞋恚﹑邪見。若出家者﹐爲折伏煩惱故﹐亦應遠離憒鬧﹐常處寂靜﹐修習少欲﹑知足﹑頭陀等行﹐乃至小罪﹐心生怖畏﹐慚愧攺悔﹐不得輕於如來所制禁戒。當護譏嫌﹐不令眾生妄起過罪故。

云何修行忍門﹖所謂應忍他人之惱﹐心不懷報﹐亦當忍於利﹑衰﹑毀﹑譽﹑稱﹑譏﹑苦﹑樂等法故。

云何修行進門﹖所謂於諸善事﹐心不懈退﹐立志堅彊﹐遠離怯弱。當念過去久遠已來﹐虛受一切身心大苦﹐無有利益。是故應勤修諸功徳﹐自利利他﹐速離眾苦。復次﹐若人𨿽修行信心﹐以從先世來﹐多有重罪惡業障故﹐爲邪魔諸鬼之所惱亂﹐或爲世間事務種種牽纏﹐或爲病苦所惱﹐有如是等眾多障礙。是故應當勇猛精勤﹐晝夜六時﹐禮拜諸佛﹐誠心懺悔﹐勸請隨喜﹐回向菩提﹐常不休廢﹐得免諸障﹐善根增長故。

云何修行止觀門﹖所言止者﹐謂止一切境界相﹐隨順奢摩他觀義故。所言觀者﹐謂分別因緣生滅相﹐隨順毗缽捨那觀義故。云何隨順﹖以此二義漸漸修習﹐不相捨離﹐雙現前故。

若修止者﹐住於靜處﹐端坐正意﹔不依气息﹐不依形色﹐不依於空﹐不依地﹑水﹑火﹑風﹐乃至不依見﹑聞﹑覺﹑知。一切諸想﹐隨念皆除﹐亦遣除想。以一切法本來無相﹐念念不生﹐念念不滅。亦不得隨心外念境界﹐後以心除心。心若馳散﹐卽當攝來住於正念。是正念者﹐當知惟心﹐無外境界﹐卽復此心亦無自相﹐念念不可得。若從坐起﹐去來進止﹐有所施作﹐於一切時常念方便﹐隨順觀察。久習淳熟﹐其心得住﹔以心住故﹐漸漸猛利﹐隨順得入眞如三昧﹐深伏煩惱﹐信心增長﹐速成不退。惟除疑惑﹑不信﹑誹謗﹑重罪業障﹑我慢﹑懈怠﹐如是等人所不能入。

復次﹐依是三昧故﹐則知法界一相。謂一切諸佛法身與眾生身﹐平等無二﹐卽名一行三昧。當知眞如是三昧根本﹐若人修行﹐漸漸能生無量三昧。

或有眾生無善根力﹐則爲諸魔外道鬼神之所惑亂。若於坐中現形恐怖﹐或現端正男女等相﹐當念惟心﹐境界則滅﹐終不爲惱。或現天像﹑菩薩像﹐亦作如來像﹐相好具足。或說陀羅尼﹐或說布施﹑持戒﹑忍辱﹑精進﹑禪定﹑智慧﹐或說平等﹑空無相無願﹑無怨無親﹑無因無果﹐畢竟空寂﹐是眞涅槃。或令人知宿命過去之事﹐亦知未來之事﹐得他心智﹐辯才無礙﹐能令眾生貪著世間名利之事。又令使人數瞋數喜﹐性無常準。或多慈愛﹐多睡多病﹐其心懈怠。或卒起精進﹐後便休廢﹐生於不信﹐多疑多慮。或捨本勝行﹐更修雜業﹐若著世事種種牽纏。亦能使人得諸三昧少分相似﹐皆是外道所得﹐非眞三昧。或復令人﹐若一日﹑若二日﹑若三日﹐乃至七日﹐住於定中﹐得自然香美飲食﹐身心適悅﹐不饑不渴﹐使人愛著。或亦令人食無分齊﹐乍多乍少﹐顏色變異。以是義故﹐行者常應智慧觀察﹐勿令此心墮於邪网。當勤正念﹐不取不著﹐則能遠離是諸業障。應知外道所有三昧﹐皆不離見﹑愛﹑我慢之心﹐貪著世間名利恭敬故。

眞如三昧者﹐不住見相﹐不住得相﹐乃至出定﹐亦無懈慢﹐所有煩惱漸漸微薄。若諸凡夫﹐不習此三昧法﹐得入如來種性﹐無有是處。以修世間諸禪三昧﹐多起昧著﹐依於我見﹐系屬三界﹐與外道共。若離善知識所護﹐則起外道見故。

復次﹐精勤專心修學此三昧者﹐現世當得十種利益。云何爲十﹖一者﹑常爲十方諸佛菩薩之所護念﹔二者﹑不爲諸魔惡鬼所能恐怖﹔三者﹑不爲九十五種外道鬼神之所惑亂﹔四者﹑遠離誹謗甚深之法﹐重罪業障漸漸微薄﹔五者﹑滅一切疑﹑諸惡覺觀﹔六者﹑於如來境界﹐信得增長﹔七者﹑遠離憂悔﹐於生死中勇猛不怯﹔八者﹑其心柔和﹐捨於憍慢﹐不爲他人所惱﹔九者﹑𨿽未得定﹐於一切時一切境界處﹐則能減損煩惱﹐不樂世間﹔十者﹑若得三昧﹐不爲外緣一切音聲之所驚動。

復次﹐若人惟修於止﹐則心沈沒﹐或起懈怠﹐不樂眾善﹐遠離大悲﹐是故修觀。修習觀者﹐當觀一切世間有爲之法﹐無得久停﹐須臾變壞﹔一切心行﹐念念生滅﹐以是故苦。應觀過去所念諸法﹐恍惚如夢﹔應觀現在所念諸法﹐猶如電光﹔應觀未來所念諸法﹐猶如於云﹐忽爾而起。應觀世間一切有身﹐悉皆不淨﹐種種穢污﹐無一可樂。如是當念一切眾生﹐從無始世來﹐皆因無明所燻習故﹐令心生滅﹐已受一切身心大苦。現在卽有無量逼迫﹐未來所苦亦無分齊﹐難捨難離﹐而不覺知。眾生如是﹐甚爲可湣。作此思維﹐卽應勇猛立大誓願﹕「願令我心離分別故﹐徧於十方修行一切諸善功徳﹐盡其未來﹐以無量方便救拔一切苦惱眾生﹐令得涅槃第一義樂。」以起如是願故﹐於一切時﹑一切處﹐所有眾善﹐隨己堪能﹐不捨修學﹐心無懈怠﹔惟除坐時﹐專念於止。若餘一切﹐悉當觀察應作﹑不應作。若行若住﹐若臥若起﹐皆應止﹑觀俱行。所謂𨿽念諸法自性不生﹐而復卽念因緣和合﹐善惡之業﹑苦樂等報﹐不失不壞﹔𨿽念因緣善惡業報﹐而亦卽念性不可得。

若修止者﹐對治凡夫住著世間﹐能捨二乘怯弱之見。若修觀者﹐對治二乘不起大悲狹劣心過﹐遠離凡夫不修善根。以此義故﹐是止﹑觀二門﹐共相助成﹐不相捨離。若止﹑觀不具﹐則無能入菩提之道。

復次﹐眾生初學是法﹐欲求正信﹐其心怯弱。以住於此娑婆世界﹐自畏不能常值諸佛﹐親承供養﹐懼謂信心難可成就﹐意欲退者﹐當知如來有勝方便﹐攝護信心。謂以專意念佛因緣﹐隨願得生他方佛土﹐常見於佛﹐永離惡道。如修多羅說﹕「若人專念西方極樂世界阿彌陀佛﹐所修善根回向願求生彼世界﹐卽得往生。」常見佛故﹐終無有退﹔若觀彼佛眞如法身﹐常勤修習﹐畢竟得生﹐住正定故。

已說修行信心分。

次說勸修利益分。如是摩訶衍諸佛祕藏﹐我已總說。

若有眾生欲於如來甚深境界得生正信﹐遠離誹謗﹐入大乘道﹐當持此論﹐思量修習﹐究竟能至無上之道。若人聞是法已﹐不生怯弱﹐當知此人定紹佛種﹐必爲諸佛之所授記。假使有人能化三千大千世界滿中眾生令行十善﹐不如有人於一食頃正思此法﹐過前功徳不可爲諭。

復次﹐若人受持此論﹐觀察行﹐若一日一夜﹐所有功徳無量無邊﹐不可得說。假令十方一切諸佛﹐各於無量無邊阿僧祇劫嘆其功徳﹐亦不能盡。何以故﹖謂法性功徳無有盡故﹐此人功徳亦復如是無有邊際。其有眾生﹐於此論中毀謗不信﹐所獲罪報﹐經無量劫受大苦惱。是故眾生但應仰信﹐不應誹謗﹐以深自害﹐亦害他人﹐斷絕一切三寶之種。以一切如來皆依此法得涅槃故﹐一切菩薩因之修行入佛智故。當知過去菩薩已依此法得成淨信﹐現在菩薩今依此法得成淨信﹐未來菩薩當依此法得成淨信﹐是故眾生應勤修學。

諸佛甚深廣大義﹐我今隨順總持說﹐回此功徳如法性﹐普利一切眾生界。

