轉識論一卷

大乘論轉識論一卷陳天竺三藏法師眞諦譯

轉識論

識轉有二種。一轉爲眾生。二轉爲法。一切所緣不出此二。此二實無。但是識轉作二相貌也。次明能緣有三種。一果報識。卽是阿梨耶識。二執識。卽阿陀那識。三塵識。卽是六識。果報識者爲煩惱業所引故名果報。亦名本識。一切有爲法種子所依止。亦名宅識。一切種子之所棲處。亦名藏識。一切種子隱伏之處。問此識何相何境。答相及境不可分別一體無異。問若爾云何知有。答由事故知有此識此識能生一切煩惱業果報事。譬如無明。當起此無明。相境可分別不若可分別非謂無明。若不可分別則應非有。而是有非無亦由有欲嗔等事知有無明。本識亦爾相境無差別。但由事故知其有也就此識中。具有八種異。謂依止處等。具如九識義品說。又與五種心法相應。一觸。二作意。三受。四思惟。五想。以根塵識三事和合生觸。心恆動行名爲作意。受但是舍受。思惟籌量可行不可行。令心成邪成正。名爲思惟。作意如馬行。思惟如騎者。馬但直行不能避就是非。由騎者故令其離非就是。思惟亦爾。能令作意離漫行也。此識及心法。但是自性無記。念念恆流如水流浪。本識如流五法如浪。乃至得羅漢果。此流浪法亦猶未滅。是名第一識。依緣此識有第二執識。此識以執著爲體與四惑相應。一無明。二我見。三我慢。四我愛。此識名有覆無記。亦有五種心法相應名字同前。而前細此粗。此識及相應法。至羅漢位究竟滅盡。及入無心定亦皆滅盡。若見諦害煩惱識及心法。得出世道十六行。究竟滅盡。餘殘未盡但屬思惟。是名第二識。第三塵識者。識轉似塵。更成六種識轉似塵。已如前說。體通三性。與十種心法相應。及十善惡。並大小惑具三種受。十種心法者。觸等五種如前。但此爲最粗也。後五者。一欲。二了。三念。四定。五慧。此中言了者。卽舊所明解脫數也。十善者。一信。二羞。三慚。四無貪。五無嗔。六精進。七猗。八無放逸。九無逼惱。十捨。此十徧一切三界。心及無流心數名大地。此是自性善翻此十爲自性惡。大惑有十種者。一欲。二嗔。三癡。四慢。五五見。十疑。小惑者。有二十四種。一忿恨。二結怨。三覆藏。四不捨惡。五嫉妒。六吝惜。七欺誑。八諂曲。九極醉。十逼惱。十一無羞。十二無慚。十三不猗。十四掉戲。十五不信。十六懈怠。十七放逸。十八忘念。十九散亂。二十不了。二十一憂悔。二十二睡眠。二十三覺。二十四觀。此小惑中有二種。一作意徧行。二不徧行。五識於第六意識及本識執識。於此三根中隨因緣。或時俱起。或次第起。以作意爲因外塵爲緣。故識得起。若先作意欲取色聲二塵。後則眼耳二識一時俱起。而得二塵。若作意欲至某處看色聽聲取香。後亦一時三識俱起得三塵。乃至一時具五識俱起亦爾。或前後次第而起惟起一識。但得一塵。皆隨因緣。是故不同也。如是七識。於阿梨耶識中盡相應起。如眾像影俱現鏡中。亦如眾浪同集一水。問此意識於何處不起。答離無想定及無想天。熟眠不夢醉悶絕心暫死。離此六處余處恆有。如此識轉不離兩義。一能分別。二所分別。所分別旣無。能分別亦無。無境可取識不得生。以是義故惟識義得成何者立惟識義。意本爲遣境遣心。今境界旣無惟識又泯。卽是說惟識義成也。此卽淨品煩惱及境界並皆無故。又說惟識義得成者。謂是一切法種子識。如此如此造作回轉。或於自於他。互相隨逐。起種種分別及所分別。由此義故離識之外諸事不成。此卽不淨品。但遣前境未無識故。

釋曰。謂是一切種子識者。是阿梨耶識。爲諸法種子及所餘七識種子及所餘七識種子。並能生自類無量諸法故。通名一切法種子識也。如此如此者。由此等識能回轉造作無量識法。或轉作根。或轉作塵。或轉作我。或轉作識。如此種種不同惟識所作。云如此造作回轉也。或於自於他互相隨逐者。於自則轉爲五陰。或爲色陰乃至識陰。於他則轉爲怨親中人。種種不同。望自五陰故稱爲他。如是自他互相轉作前後不同。故云互相隨逐也。種種所作並皆是識無別境界。起種種分別等者。一一識中皆具能所。能分別卽是識。所分別卽是境。能卽依他性。所卽分別性。故雲起種種分別及所分別也由如此義。離識之外無別境。但惟有識義成。旣未明遣識。惑亂未除。故名不淨品也。問遣境在識。乃可稱惟識義。旣境識俱遣。何識可成答立惟識乃一往遣境。畱心卒終爲論。遣境爲欲空心。是其正意。是故境識俱泯。是其義成。此境識俱泯卽是實性。實性卽是阿摩羅識。亦可卒終爲論是摩羅識也。記曰。由二種宿業燻習及二種習气。能爲集諦。成立生死。二種宿業燻習者。卽是諸業種子。一宿業燻習。二宿業燻習執。宿業燻習卽是所分別。爲分別性。宿業燻習執卽是能分別。爲依他性。所卽爲境能卽爲識。此二種業名相似集諦。能得五陰生。二種習气者。卽諸煩惱。一相習气。二粗重習气。相卽煩惱體。是依他性。能攝前相貌。粗重卽煩惱境。是分別性。境界粗顯故也。此二煩惱名眞諦。能集令未來五陰由此似眞兩種集諦。若宿業已盡更受別報。能安立生死。釋曰。二種宿業燻習者。一一種子備有兩義。所分別卽是宿業燻習。能分別卽是宿業燻習執。所卽分別性。能作生起種子法門故。說此法門名爲宿業燻習。有名而無體也。能卽依他性。正是起業種子。名宿業燻習執。有體而不眞實也。二種習气亦爾。一一煩惱皆有兩義。所分別卽粗重習气作起煩惱法門。有名而無體。能分別正是煩惱體。亦有而不眞實。是依他性。然此中所明分別依他。與三無性中名字不同。三無性中說分別名相類。依他性名粗重。以分別性當體有其相類能作煩惱法門。說名煩惱也。依他性正是煩惱體。能得生死報故名粗重。今此中爲明分別性相類粗顯故名粗重。依他性能執前相類故名爲相各自有意。若欲轉此中自三無性中名亦好也。記曰。如是如是分別。若分別如是如是類。此類類名分別性。此但惟有名。名所顯體實無。此所顯體實無。此分別者因他故起。立名依他性。此前後兩性未曾相離。卽是實實性。若相離者惟識義不成。有境識異故。由不相離故惟識無境界。無境界故識亦成無。由境無識無故立惟識義。是乃成立。是故前性於後性不一不異。若定一異則有過失何耶。分別與依他定一者。分別性決定永無不爲五法藏所攝。依他性亦應永無。若爾便無生死解脫善惡律戒法。此爲不可。旣不如此故。分別性與依他性不得定一。若定異者。則分別性便不能遣依他性。旣由觀分別性是無所有。方見依他性亦無所有故。不得定異。又若分別性定異依他性者。分別性體應定是有。非謂永無。有可異無。何所論異。是故但說不一不異。不可定說一異也。如無常與有爲法。亦不得定說一異。前無後無是無常義。五陰是有爲法。若無常與有爲法定一者。無常是無。一切諸法並皆是無。旣不並無故不得定一。若定異者。觀無常時。不應通有爲法。以其通故不得定異。此亦是不一不異也。如是一切諸法皆爾。如色等與瓶亦不一不異。若色與瓶定一。香等不成瓶。瓶則眞實。若色定異瓶。見色不應通瓶。是故不定一異也。兩說亦爾。若不見分別性。則不見依他性。是故不一不異。然一切諸法但有三性。攝法皆盡。如來爲眾生說諸法無性。亦有三種。三性如前說。前二是俗諦。後一是眞諦眞俗二諦攝一切法皆盡。三無性者。卽不離前三性。分別性名無相性。無體相故。依他性名無生性。體及因果無所有。體似塵相。塵卽分別性。分別旣無體亦是無也。因亦無者。本由分別性爲境。能發生識果。境界旣無雲何生果。如種子能生芽。種子旣無芽從何出。是故無生也。眞實性名無性性。無有性無無性。約人法故無有性。約二空故無無性。卽是非有性非無性故。重稱無性性也。此三無性。是一切法眞實。以其離有故名常。欲顯此三無性故。明惟識義也。若人修道智慧未住此惟識義者。二執隨眠所生眾惑不得滅離。根本不滅故。由此義故立一乘皆令學菩薩道。若謂但惟有識現前起此執者。若未離此執。不得入惟識中。若智者不更緣此境二不顯現。是時行者名入惟識。何以故。由修觀熟亂執盡。是名無所得非心非境。是智名出世無分別智。卽是境智無差別。名如如智。亦名轉依。捨生死依但依如理故。粗重及執二俱盡故。粗重卽分別性。執卽依他性。二種俱盡也。是名無流界。是名不可思惟。是名眞實善。是名常住果。是名出世樂。是名解脫身。於三身中卽法身。釋曰。二執隨眠所生果。或不得滅離者。卽是見思二執隨眠煩惱能作種子。生無量上心。或皆以本識爲其根本。根本未滅支未盡。如勝鬘經說。無明住地不斷不究竟。無邊四住地不斷不究竟也。若智者不更緣此境二不顯現故者。此境卽此惟識境。惟識散亂由無境故識無。此識旣無。能緣惟識之心亦無。故云二不顯現。此二但談二識所現前境。前境先已無故。是名識轉品究竟也。

