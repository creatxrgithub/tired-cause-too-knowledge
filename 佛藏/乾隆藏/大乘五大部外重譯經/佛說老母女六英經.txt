佛說老母女六英經一卷

大乘五大部外重譯經佛說老母女六英經一卷劉宋天竺三藏法師求那跋陀羅譯

佛說老母女六英經

佛爲世尊功徳巍巍。湣念眾生爲之傷悲。時與弟子大士相追。止處樂音廣有所開。有一母人貧老傴僂。長跪問佛。五陰六衰會合我身悉爲是誰。來何所從去何所歸。惟願世尊。爲我思惟。佛言善哉。宜識其幾。諸法因緣識之者希。譬如鉆火兩木相揩。火不從鉆亦不從燧。火出其間赫赫甚輝。還燒其木木盡消微。亦如捶鼓。其音哀摧聲不從革。亦不從捶。諸法如是。因緣相推。亦如天雨風雲雷電合會作雨。不獨龍威。諸法如是文亦如是。譬如畫師。調和彩色因素加畫無形不卽。皆須緣合非獨一力。母人聞經。歡喜傾側卽得法忍。身不疲極。阿難啟陳。此何母人。問佛諸法生死所從。心開意解卽得道眞。

佛語阿難。聽我所言。前過去佛名曰拘畱秦。爾時此母是我之親。我行學道戀閉我身。憂思不食一日之間。緣此恩愛。五百世貧。今我得佛萬福皆臻。眾生無量淸淨佛前。過六十億劫當得作佛號薩婆。國名多華。劫名禮禪。時人衣食如忉利天。各壽一劫無有苦勤。爾時母人天龍夜叉聞佛說法。皆大歡喜八萬七千人皆得正眞道意。禮佛而去。

