金剛祕密善門陀羅尼經一卷

大乘五大部外重譯經金剛祕密善門陀羅尼經一卷失譯人名附東晉錄

金剛祕密善門陀羅尼經

如是我聞。一時世尊安住菩提樹下。與大弟子舍利弗目犍連等而爲上首。復有無量諸大菩薩摩訶薩。其名曰金剛幢菩薩。金剛藏菩薩。彌勒菩薩。賢劫大士亦爲上首。爾時金剛密迹菩薩。承佛威神發如是言。惟願世尊分別演說善門陀羅尼當爲世間作大照明。除滅怨害惡友毒心。若天龍夜叉羅剎鳩槃茶。人及非人諸大鬼神。啖人精气左道蠱毒。怨家詐諂伺人短者。如是無有救護之處。如來大慈當爲除滅怖畏等事。安止眾生於淸淨地。行住坐臥乃至夢中。常當守護不令憂惱。有是利故我今勸請。大悲調禦當爲說之。亦當救護大乘人心。令其堅固功徳智慧不退之行。悉除怨害命不中夭。爾時金剛密迹菩薩勸請佛已。瞻仰尊顏心有顧念。爾時世尊大悲導師。發大雷音聲徧世界。贊嘆密迹菩薩。善哉善哉善男子。汝今眞是菩薩之人。能爲眾生得安樂故。發如是問。我今亦爲一切眾生。當說此善門陀羅尼。爾時密迹喜未曾有。惟願矜湣善分別之。於時世尊告大士言。諦聽諦聽善思念之。吾當爲汝演暢其義。密迹言惟然受教。卽說咒曰。

多絰他漚究牟究摩比尼摩陀尼槃羅遮吟那休休休利跋多莎訶

爾時世尊說此灌頂陀羅尼已。復更宣說陀羅尼句。

多絰他跋闍跋闍跋闍達梨跋闍波汦跋闍毗汦跋闍大地遮迦羅跋時遮迦羅達梨達梨達梨跋梨牟梨遮隸休休利波伽頻毗梨梨梨尼畱畱志遮梨周梨牟梨曼荼梨

此持名善能除滅一切過惡。亦除一切四百諸疾。復能令人命不中夭。

多絰他摩荼尼伽伽羅尼牟荼尼僧波羅牟荼尼那奢尼那奢尼那奢尼婆陀尼蚩眞兜蚩眞兜毗梨摩梨呵多尼跋梨婆梨婆地毗地毗梨畱娑梨奢羅寧羅和寧羅和那荼蛇跋羅摩遮梨那伊陀羅婆汦地地羅蛇尼那無摩醯奢婆羅梨師婆摩呼尼波波閻摩呼尼迦羅婆地呼施婆地蘇摩婆汦蘇摩婆羅鞞莎呵多絰他呵羅呵羅希羅伊大摩婆遮婆伽婆莎呵迦絰多阿﹝少／兔﹞那阿梨闍婆尼迦伽大尼阿多荼呵尼末伽毗盧呵尼休娑婆汦呼娑婆汦希利希利蛇他時蛇他祁尼蛇他波蘭遮蛇他婆焰蛇他婆嵐蛇他希利耽莎訶

爾時世尊說此金剛祕密善門陀羅尼。欲令人天獲大饒益永離苦難常處安樂。如是持者過去諸佛已說教化。未來今佛亦共宣說。佛告金剛密迹菩薩。善男子大悲湣念一切眾生故我今說之。爾時世尊說此持時。於其肉髻無見頂上出大人相光照明赫奕。徧照十方無量世界。時諸佛土亦復自然。湧出光明艷色希有。殄滅一切所有幽冥。時十方人天異類。咸睹是相生希有心。皆作此念有何因緣。而現是相光徧世界。爾時諸佛告眾會曰。善男子諦聽有佛世界名曰娑婆。佛號釋迦牟尼如來。大悲憐湣一切眾生令安樂故。說是善門陀羅尼。是時眾會聞其佛說釋迦威徳力皆同發聲。贊嘆釋迦希有善哉。能於娑婆生大悲心。爲安天人故說是持。此持希有乃是無相。眞實智慧之所宣說。我等願樂勤修行之。得是持已亦當如是。出生大悲教化眾生。諸佛贊言善哉善哉善男子。欲行此善門陀羅尼者。常於晨朝嚙木澡漱。燒香散華攝心讀誦。不令馳騁於諸境界。所以者何此持乃是三世諸佛持說教化。汝等應當憶念如說修行。五辛酒肉所不經口。梵行居心除捨緣務。於寂靜處然後讀誦。能令行者得大功徳無邊智慧。欲行善門陀羅尼者當發誓願。乃至成佛莫令廢忘。恆於晨朝讀之一徧。若求現願七日七夜。勤而行之無不果遂。惟除過去有重罪者。於今少時不能令盡。其餘諸業無不除滅。修一切諸善乃至涅槃。悉皆能得具足二十功徳之利。何等二十。所謂長命盡壽名稱資生。色力無病勇猛精進。諸佛護念其心調柔。諸天護助願行善行。思甚深義精勤不怠。光顏怡悅相好具足。辯才無畏增滿善根是故世尊說此金剛祕密深奧善門陀羅尼。汝應憶念至誠修行。所以者何如此持者。於諸持中最爲吉祥。

爾時金剛密迹菩薩。白佛言世尊。我今湣念擁護一切眾生。令得安樂除諸哀惱。不令諸惡得其便也。

多絰他尼企尼企志志志志婆婆婆婆畱畱畱畱時時時時迦羅迦羅迦羅迦羅希利希利希利希利破破破破摩摩摩摩呵那呵那呵那呵那大呵大呵大呵大呵婆﹝少／兔﹞阿伽耶希帝利莎呵

爾時世尊贊金剛密迹言。善哉善哉大士。乃能說此大威神咒擁護一切。皆得安隱益其精气。不令諸惡人非人奪其精气者得其便。

爾時大梵天王及諸眷屬。卽從座起偏袒右肩。合掌白佛言世尊。我今亦欲隨喜佐助。受持讀誦善門陀羅尼者。增長眾生壽命色力除其衰患。使無伺求得其便者。惟願世尊加哀護助得如所願。

多絰他希利彌利汦利莎呵跋嵐阿摩富梨莎呵跋嵐摩卑婆羅羯捭弗波僧多梨莎呵

若有善男子善女人欲行此持者。常於晨朝淸淨澡漱已至心讀誦。

爾時釋提桓因卽從座起。偏袒合掌白佛言世尊。我今亦欲擁護一切眾生。不令諸惡人非人奪精气得其便也。卽說陀羅尼句多絰他毗尼婆羅尼婆大羅摩陵持挃致置瞿梨乾陀梨婆羅摩羅汦呵那摩耽多羅尼大羅摩利尼遮迦羅婆翅睒婆梨睒婆梨莎呵

行咒此法。常於晨朝淸淨已至心讀誦。爾時四天王卽從座起。偏袒右肩合掌向佛。而作是言我等亦欲擁護一切眾生。不令諸惡人非人。伺其惡者得其便也。

多絰他弗羆修弗羆頭摩波梨呵離阿利夜波羅汦膻汦涅目汦末伽梨多兜汦兜莎呵

此咒常於晨朝淸淨已。至心讀誦。爾時釋迦牟尼佛。卽舉右手贊嘆梵釋四天王言。善哉善哉汝等。善能宣說諸佛所持陀羅尼句。爾時世尊告金剛密迹菩薩。善男子若有得聞善門陀羅尼心無疑惑。能於晨朝淸淨三業已。至心讀誦所得功徳不可稱計。

