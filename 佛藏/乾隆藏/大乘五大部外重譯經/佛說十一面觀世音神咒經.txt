佛說十一面觀世音神咒經一卷

大乘五大部外重譯經佛說十一面觀世音神咒經一卷宇文周世天竺三藏耶捨崛多等譯

佛說十一面觀世音神咒經

如是我聞。一時佛在王捨城耆闍崛山中。與無量菩薩摩訶薩大眾俱前後圍繞。爾時觀世音菩薩摩訶薩。與無數持咒賢聖俱。前後圍繞來詣佛所。到佛所已五體投地頂禮佛足。禮佛足已繞佛三匝卻坐一面。時觀世音菩薩白佛言。世尊我有心咒名十一面此心咒十一億諸佛所說。我今說之爲一切眾生故。欲令一切眾生念善法故。欲令一切眾生無憂惱故。欲除一切眾生病故。爲一切障難災怪惡夢欲除滅故。欲除一切橫病死故。欲除一切諸惡心者令調柔故。欲除一切諸魔鬼神障難不起故。世尊我未曾見若天若魔若梵若帝釋若沙門若婆羅門等。有能受持如是咒者。若讀若誦書寫流布。或以此咒防護其身。或以此咒咒水澡浴其身。或入陣鬥戰或爲毒所中。誦此咒故一切諸橫無所能爲。惟宿殃不除。此咒一切諸佛所念。我此咒一切諸佛所說。世尊我憶過恆河沙數劫外。有一佛名百蓮華眼頂無障礙功徳光明王如來。我於爾時在彼佛所。作大持咒仙人中王。於彼佛所方得此咒。得此咒時十方諸佛皆睹目前。睹見佛已忽然卽得無生法忍。當知此咒有如是神力。亦能利益無量眾生。是故當知善男子善女人。有能晝夜殷勤讀誦勿令忘失。誦此咒時更莫他緣。於晨朝時洗浴其身。若不洗浴當漱口澡手。誦持此咒一百八徧。持此咒者現身卽得十種果報。何等爲十。一者身常無病。二者恆爲十方諸佛憶念。三者一切財物衣服飲食。自然充足恆無乏少。四者能破一切怨敵。五者能使一切眾生皆生慈心。六者一切蠱毒一切熱病無能侵害。七者一切刀杖不能爲害。八者一切水難不能漂溺。九者一切火難不能焚燒。十者不受一切橫死。是名爲十。現身復得四種果報。何者爲四。一者臨命終時得見十方無量諸佛。二者永不墮地獄。三者不爲一切禽獸所害。四者命終之後生無量壽國。世尊我念過恆河沙數劫。復過恆河沙數劫。復過無量恆河沙數劫。爾時有佛名曼陀羅香如來。我於彼佛爲優婆塞身。於彼佛所復得此咒。得此咒已於四萬劫超生死際。說此咒時得一切諸佛大慈大悲大喜大捨智慧藏法門。以此法門力故。能救一切眾生。一切牢獄系閉。杻械枷鎖臨當刑戮。水火等難種種苦惱。我恆救護令得解脫。一切夜叉羅剎以此咒力。令此羅剎皆發善心功徳具足。卽發阿耨多羅三藐三菩提心。我此神咒有如是力。設復有人犯四波羅夷及五逆罪。能讀誦此咒一徧者。一切根本重罪悉得除滅。誦此咒者有如是功徳。況復有人依此經教受持咒者。當知是人於萬萬億那由他那由他諸佛所。曾聞此法今還得聞。況復受持讀誦晝夜不忘者。是人若心所念者我滿其願。若復有人於十四日朝或十五日。以香湯洗浴其身著新淨衣。一上廁一洗浴。如此淨衣不得上廁。行此法時竟日不食至於明旦。其道場中置觀世音像懸雜色幡蓋香華供養。初入道場時。必須殷重至心。諸十方諸佛殷勤懺悔。懺悔已訖在於像前。敷一坐具胡跪恭敬。至心誦持此咒。行此法者當知是人。得四萬劫離生死際。世尊我觀世音菩薩名字難可得聞。若復有人稱十萬億諸佛名字。或復有人稱觀世音菩薩名字者。彼二人福正等無異。

爾時觀世音菩薩。白佛言世尊。若善男子善女人及一切眾生。晝夜殷勤稱我名者。皆得阿毗跋致地。現身得離一切苦惱。一切障難一切怖畏。及三業罪悉得除滅。況復有人依此經教如法修行。當知是人卽得阿耨多羅三藐三菩提心如在掌中。佛告觀世音菩薩摩訶薩言。善哉善哉善男子。汝乃能於一切眾生起大慈大悲心。善男子當知汝等以此神力。救護一切眾生。必得成就阿耨多羅三藐三菩提心無有疑也。佛告觀世音菩薩摩訶薩言善男子如此神咒。我亦受持我亦印可。善男子汝今說之。爾時觀世音菩薩摩訶薩。從坐而起偏袒右肩。胡跪合掌右膝著地。五體投地頂禮佛足。禮佛足已卻坐一面。白佛言世尊。我今當承佛神力而說咒曰。

南無佛陀耶南無達摩耶南無僧伽耶南無若那娑伽羅毗盧遮那耶多他伽多耶南無阿利耶跋路吉帝攝婆羅耶菩提薩埵耶摩訶薩埵耶摩訶伽樓膩伽耶南無薩婆哆他伽帝毗耶阿羅訶陀毗耶三藐三佛提毗耶多侄他唵陀羅陀羅地利地利豆樓豆樓壹知跋知遮離遮離缽遮離缽遮離鳩蘇咩鳩蘇摩婆離伊利彌利脂致闍羅摩波那耶冒地薩埵摩訶伽盧尼迦娑波呵。

爾時觀世音菩薩。白佛言。世尊此咒有如是神力最爲上首。復說咒曰。

南無阿利耶跋路吉諦攝婆羅耶菩提薩埵耶摩訶薩埵耶多侄他呵呵呵呵一離彌離脂離毗離詰離醯離娑波呵。

時觀世音菩薩白佛言世尊此咒名咒水咒衣咒。若復有人入道場時。先以此咒咒水七徧以浴其身。浴其身已復以此咒。咒衣七徧著入道場。

南無阿利耶跋路吉氐攝婆羅耶菩提薩埵耶摩訶薩埵耶多侄他晝樓晝樓呵呵呵呵娑波呵。

此名咒香咒。初入道場時咒香七徧。然後乃燒。

南無佛陀耶南無達摩耶南無僧伽耶南無阿利耶跋路吉氐攝婆羅耶菩提薩埵耶摩訶薩埵耶摩訶伽樓尼伽耶多侄他私利私利地利地利地利私利娑波呵。

此名咒華咒油咒咒花散佛咒油然燈。各咒百徧。

南無佛陀耶南無達摩耶南無僧伽耶南無阿利耶跋路吉氐攝婆羅耶菩提薩埵耶摩訶薩埵耶多侄他娑第娑第娑地娑地藪茶藪茶娑波呵。

此名咒食咒。獻佛食時所有飲食及諸雜果。先咒二十一徧然後乃獻。

南無佛陀耶南無達摩耶南無僧伽耶南無阿利耶跋路吉氐攝婆羅耶菩提薩埵耶摩訶薩埵耶摩訶伽樓尼伽耶多侄他訶私陀私呼樓呼樓周樓蘇樓蘇樓娑波呵。

此名咒火咒。用蘇曼木然火。別以蘇曼木寸截三十一段。用酪酥蜜三種和之。取蘇曼木段塗酪酥蜜。咒之一徧擲著火中。盡三十一段次第而咒。咒已然後如法修行。

南無佛陀耶南無達摩耶南無僧伽耶南無阿利耶跋路吉氐攝婆羅耶菩提薩埵耶摩訶薩埵耶摩訶伽樓尼伽耶多侄他伊利彌利脂利彌利提利醯利娑波呵。

此咒名結界咒。或咒水用之散著四方。或咒芥子散著四方。或咒淨灰散著四方。各咒七徧。

南無佛陀耶南無達摩耶南無僧伽耶南無阿利耶跋路吉氐攝婆羅耶菩提薩埵耶摩訶薩埵耶摩訶伽樓尼伽耶多侄他賴致帝利脂致伽車伽車婆伽畔阿利耶跋路吉氐攝婆羅耶娑婆婆能娑波呵。

行道訖竟。誦此咒七徧繞觀世音。此咒別更有神力。若有人患寒熱病者。或一日一發或二日一發或三日一發。以此咒之悉得除愈。

若被惡鬼打之。或被鬼子母所打。或被羅剎女打之。或被毗捨闍鬼打之。或被富單那鬼打之。或被顚鬼打之或患丁腫或患漏。或體生瘡皰或被蛇螫或蠍螫。一切毒虫所螫之者。以黃土作泥咒之七徧。塗其螫處悉得除愈。若患風病咒酥七徧。塗其患處並服之卽得除愈。或患偏風耳鼻不通。以靑木香用胡麻油。樺皮上煮之並咒七徧。塗其患處卽得除愈。所有疾病用此咒治悉得除愈。此咒神力說不可盡。我依經教略而言之。

爾時觀世音菩薩摩訶薩。白佛言世尊。若有善男子善女人。有能依觀世音教作法者。彼善男子善女人。須用白旃檀作觀世音像。其木要須精實不得枯篋。身長一尺三寸作十一頭。當前三面作菩薩面。左廂三面作嗔面。右廂三面似菩薩面狗牙上出。後有一面作大笑面。頂上一面作佛面。面悉向前後著光。其十一面各戴花冠。其花冠中各有阿彌陀佛。觀世音左手把澡瓶。瓶口出蓮花。展其右手以串瓔珞施無畏手。其像身須刻出纓珞莊嚴。爾時其人造此像已。欲求心中所願者。從月一日入道場至十五日。入道場時一上廁一洗浴。須淨衣三具。一日之中三時換衣。於晨朝時著一具。中時著一具。向暮著一具。其淨衣不著上屏。行道之人一食長齋。不食餘味惟食大麥乳糜。安道場之處必須淨室。泥拭鮮潔香泥塗地。復以香水灑地。在其室中量七肘地縱廣正等。四角豎柱周匝懸幡。處中施一髙座置觀世音像。像面向西。以種種華散其道場。惟燒沈水蘇合等香。從一日至七日。一日三時誦咒。晨朝誦一百八徧。中時一百八徧。向暮一百八徧。未須獻食。從八日中時至十三日。日別一獻種種飲食及余果子。所獻之食不著槃上。惟敷淨艸上置飲食。於十四日十五日。倍加上妙香華以爲供養。種種肴膳及余雜果。倍勝於前以爲獻佛。其行者惟敷莎艸爲座。胡跪恭敬面正向像。於十四十五日。在其像前然旃檀火。須蘇摩油一升淨銅器盛之。置行者前。復須沈水香粗細如筋。寸截滿一千八段。爾時行者從十五日中後。取一沈水段。塗蘇摩油咒之一徧。擲著旃檀火中。如是次第盡一千八段。爾時行者於其二日全不得食。至十五日夜。時觀世音來入道場。其旃檀像自然動搖。其像動時三千大千世界俱時振動。其像頂上佛面出聲贊行者言。善哉善哉善男子我來看汝。所有願者今悉滿足。時有四願其四者何。一者願不離坐處。卽得騰空而去自在無礙。二者願在於一切賢聖中得無障礙。三者願作持咒仙人中王。四者願現身卽得隨逐觀世音。是名四願。爾時行者於四願中隨意乞者。時觀世音卽與一願。其四願中若不得已。至後月十五日朝更立道場。於道場中置像一軀。其中有舍利者。還以十一面觀世音像。置舍利像邊。須花一千八莖。其行者在於像前敷艸爲坐胡跪恭敬。取其一花咒之一徧散著像上。如是次第盡一千八花。盡其花已。時觀世音像正前菩薩面出大雷聲。爾時行者安心定意不得恐怖。雷聲出時一切振動。爾時行者口常誦咒。雷聲出時卽當乞願發聲唱言。南無觀世音。弟子何時能救一切眾生苦惱。何時當能滿一切眾生願。時觀世音隨願卽與。當與願時。天龍八部諸鬼神等無能障難。

若月蝕時用赤銅缽。盛牛酥三兩。於其路地在觀世音像前。以黃土泥塗地。團圓一尺五寸。酥缽置上。從初蝕時誦咒。乃至是月還生如故。然後始休。取其酥食須食盡竟。不得畱余。食此酥已身中疾病悉得除愈。

用石雄黃雌黃。二種等分置艸葉上。在觀世音像前。誦咒一千八徧。咒已和其暖水洗浴其身。一切障難一切惡夢。一切疫病皆得除愈。

若有他方怨賊欲來侵境。以此觀世音像面正向之。種種香華而爲供養。取煙脂大如大豆。誦咒一千八徧。塗像左廂嗔面。令彼怨敵不能前進。若有國土人民疫病起時。或有雜類一切畜生疫病死時。安置道場。用白芥子押取脂使得一升。取紫橿木大如筆管。寸截滿一千八段。先於像前然紫橿木。其人取紫橿一段。塗白芥子脂咒之一徧。擲之火中盡其段數。皆咒一徧擲著火已。能使一切疫病悉得除愈。若有人被他厭禱蠱道咒咀因卽成病。如是病者在於像前。用其緋綖一咒一結。咒之七徧使作七結。系著像頂逕由一宿。取系病人頸卽得除愈。若有人卒得狂病。用其白綖作二十一結。咒二十一徧。在於像前更咒一百八徧。系著此像正前面頂上。逕由一宿取系病人頸。若過二日不差。還取咒索更咒一百八徧。絞著像頸復逕一宿。取系病人卽得除愈。若有惡鬼入人宅中。須薰陸香一百八顆在於像前。每顆咒一徧置著火中。盡此香已所有惡鬼。自然散走不敢停住。

若有怨仇伺求人便。取其白綖在於像前。結作一百八結咒之。一百八徧。系像左廂嗔面頂上逕由一宿。解取此索稱彼怨仇名字。一稱一截乃盡一百八結。恆稱是人名字所作不成。若有人相嗔恨者。取五色綖作咒索在於像前咒之。系著左廂嗔面頂上逕由一宿解取自繁。令彼嗔者自然和解。若有人欲求善事。取五色綖結作咒索。在於像前咒之七徧。系著正前面頂上逕由一宿。解取系自身所求如意。若有人自知身中有障難者。須種種和香塗其像身。復以香水洗浴其像。洗浴像已還取此水。咒之一百八徧自浴其身。自浴身已一切障難自然消滅。說此品時一切大眾同時贊言。善哉善哉觀世音大士。乃能救護一切眾生說大神咒。我等大眾亦當受持。說此經已彼諸大眾一時俱起。繞佛三匝作禮而去。

