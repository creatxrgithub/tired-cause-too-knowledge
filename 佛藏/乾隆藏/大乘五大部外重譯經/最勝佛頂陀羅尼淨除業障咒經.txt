最勝佛頂陀羅尼淨除業障咒經一卷

大乘五大部外重譯經最勝佛頂陀羅尼淨除業障咒經一卷唐中天竺三藏地婆訶羅奉制譯

最勝佛頂陀羅尼淨除業障咒經

如是我聞。一時薄伽梵在室羅筏竹筍道場。於誓多林給孤獨園中。與大比丘眾八千人俱。皆是住聲聞位尊者。大阿羅漢眾所知識。其名曰尊者舍利子。摩訶目幹連。摩訶迦葉。阿泥律陀。如是等諸大聲聞而爲上首。

復有無量菩薩摩訶薩眾。一切皆是住不退轉地之行。無量功徳之所莊嚴。其名曰觀自在菩薩。妙吉祥菩薩。得大勢菩薩。慈氏菩薩。勝蓮華藏菩薩。淨除一切障菩薩。普賢菩薩。如是等菩薩摩訶薩三萬二千人而爲上首。與諸大眾時俱會坐。復有萬梵天王。梵摩天王。善見天王而爲上首。與其梵眾而俱會坐。復有萬二千天帝釋而爲上首。與無量天龍藥叉乾闥縛阿素洛迦嚕洛緊捺洛莫呼勒伽鳩槃荼畢捨遮人非人等大眾。俱在會座。

爾時世尊四眾圍繞。恭敬瞻仰一心聽法。時彼三十三天會於善法堂中。有一天子名曰善住。乘大寶宮天女侍從。前後圍繞縱逸嬉戲。與諸妓女共相娛樂。時夜後分忽聞空中有聲喚言。善住天子汝從今數。卻後七日汝當捨報。墮於閻浮作七種畜生。常食穢惡不淨之物。次墮地獄備受諸苦。經多劫後方得爲人。𨿽得人身生無兩目。矬陋粗醜諸根不具。口气常臭恆乏衣食。貧窮下賤人所棄惡。爾時善住天子。聞是語已心驚惶怖。舉身毛豎愁憂不樂。卽嚴宮從香花供具。詣天帝所跪禮足已。哀惋啼泣白言天帝。聽我所陳我於善法堂中。將諸天女與諸天眾共相娛樂。適於向時忽聞空中有聲呼我名言。汝後七日命期當盡下生閻浮受七返畜身。不淨穢污而爲食啖。又入地獄受苦多劫。後得人身生無兩目。身處寒碎容貌粗醜。口气臭穢貧窮下賤。苦惱纏縛人所不喜。天帝云何令我得免。爾時帝釋聞說此語。甚大驚愕卽時思惟。善住天子前因何福今生天上。受斯妙樂經爾多劫。復何惡業天報遽盡。閻浮之內受七畜生。又入地獄備經多苦。爲人無目眾惡備具。爾時帝釋思惟是已復作是念而此善住爲何畜身。卽以天眼觀其所報。須臾在定便見善住受七畜者。所謂豬狗野幹獼猴蟒蛇烏鷲等輩。常食極惡臭穢之物。見是事已極助憂惱。酸傷悲感痛切於心。復作是念我但見此受報少分。而諸因感深遠之事非我能測。惟有如來正徧知海。能知如是善惡等因。如我應往咨問是事。世尊大慈應爲我等說是所以。或令善住得免斯苦。爾時帝釋卽於其時。敕諸天眾各嚴宮侍。花鬘瓔珞及種種香。末香燒香天衣彌覆而爲供養。於時帝釋將是眷屬。速疾來詣誓多林所。到已奉獻。頂禮佛已右繞七匝。卽於佛前廣大供養。法事已訖卻住一面。承佛聖旨白言世尊。善住天子與諸天女及諸天眾。於善法堂遊戲自恣。忽聞空中有聲告言。善住天子後更七日。天命當盡受諸畜身。入於地獄爲人不具。備經多苦如上所說。具以白佛。惟願世尊爲諸四眾及我等輩說其因緣。而此善住往昔之世。修何福業生天受樂經爾多劫。復何因緣命終墮落。作如上等七種畜生。一切不淨爲其飲食。復入地獄受苦多劫。𨿽得人身矬陋卑賤。無目粗醜眾惡纏裹。貧窮臭穢人所鄙棄。又修何福感彼空內告語令知其報之者孰斯緣也。惟願世尊湣其善住及我等輩。說是因緣報應之本。慈悲救濟令得解脫。

爾時世尊告帝釋言。善男子汝大慈心。能爲善住問其往昔因緣善惡業報之事。又能請我除免其苦。甚善大善諦聽諦聽。吾當爲汝分別解說。爾時世尊從於頂上放大光明。流照十方一切佛界。其光五色靑赤黃白黑互相紛映右旋宛轉。還至佛所繞佛三匝。從佛口入。佛攝光已佛便微笑。告敕帝釋諦聽諦聽。乃往過去無量阿僧祇劫。爾時有佛號毗婆屍如來應供正徧知明行足善逝世間解無上士調禦丈夫天人師佛世尊。化世緣盡般涅槃後。於像法中。爾時有國名波羅柰。時有婆羅門惟誕一子。身遂捨壽其母孤養。年漸長大向田營種。貧母爲之處處求食。未得之間食時稍晚。其子饑渴嗔心恚母。便出惡言今日何緣不來送食。冤煩系恨再三返復。便出恚言我母今者不如畜生。我見豬狗野幹獼猴烏鷲之類。養育兒子爲憐念故。猶尙不令饑渴無暫捨離。如何我母不來見看。饑渴如是復不送食。懷是怨恨未久之間。母求得食遽持來至。慰諭其子令使歡喜。適坐欲食。忽於空中見一獨覺作沙門形。飛從南來騰空北過。其子見已心生敬仰。卽起合掌頭面作禮。邀屈臨降。時辟支迦便就其請。其子歡喜敷白茅座。獻淨妙華減其食分。持以奉上比丘食已。爲說法要示教利喜。其子於後復得出家。而被差作維那知事。時有婆羅門造立僧坊安置徒眾。復有施主送多酥油。時諸客僧在於寺食。維那見已心慳嗔恚嫌客煩亂。酥油等味都不與食。客僧問曰此是檀越施現前僧。何故畱之不行徒眾。而是維那卒躁惡性。卽便唱罵儞客僧等。何不啖屎尿索酥油耶。儞眼盲耶。見有酥油我匿之乎。

佛告帝釋。爾時婆羅門子者今善住天子是也。由其恚言將畜比母。今招七返作畜生身。又由作維那時出食穢言。業感令其常食不淨。慳僧食故地獄受苦。罵盲瞎故得無目報。七百生中常無兩目。長處黑闇受大辛苦。天帝當知如是罪業。有因會報終不敗滅。復次天帝善住天子得生天者。由彼過去供養辟支。敷座獻花恭敬施食聞法力故。今受天福經爾數劫常勝妙樂。又由辟支騰空過時。其人發心仰於空中。傾心致敬頭面作禮。由是功徳今賴空中神聲預報其報之者。卽是善住守殿神也。爾時善住承佛所說。卽知自業皆是宿緣。卽於佛前深自咎責。由我過去恚母嫌僧惡罵慳貪。令我當來獲斯大罪。今承聖旨盡命懺悔。卽便舉身投躄於地。徧身血瘀於笮花袋。悶絕良久方漸蘇息。號啕雨泣悲不自勝。

佛告善住及天帝釋。十惡業緣惡口尢最。當知惡罵甚於猛火。而此猛火但焚七珍之財。但焚世間資玩等物。惡口猛火能燒七聖之財。能燒出世一切功徳。消滅蕩盡遽招惡報。如汝善住一言恨母。一罵眾僧。燒天報盡復入地獄。天帝父母眾僧不應輕毀。理當尊重恭敬供養。軟語稱贊常念其恩。三界慈愛惟有父母。三世福田不過眾僧。如其八輩眞僧十二賢聖。供養之者不虛功徳。欲求出世進可成道。寧應僧處輒生欺語。父母生養劬勞辛苦。十月妊娠三年乳哺。長養教誨艱憂備盡。冀其成立才藝過人。又望出家度脫生死。以是恩念昊天難報。是故我語阿難。左肩擔父右肩擔母。繞須彌山百千萬匝。血流沒踝尙不能報一日乳哺之恩。豈應惡念輕生恚語。

佛告帝釋善住天子。今見我故得五眼淨。懺悔徹故罪亦除滅。佛顧善住而謂之曰。汝止勿泣我有法門。名爲最勝佛頂陀羅尼咒。持是咒者能令汝得離苦解脫。善住我此最勝佛頂陀羅尼咒。乃是百千萬億俱胝諸佛所說。我今說之此陀羅尼咒者。於諸佛頂最尊最勝。能滅一切業障悉令淸淨。能拔地獄畜生閻摩羅趣。能除一切眾生生死苦惱。復告天帝此淸淨佛頂最勝陀羅尼咒。若有善男子善女人比丘比丘尼。能受持者若讀若誦是人。以是功徳百千萬劫。十惡五逆悉得消滅。卽得阿耨多羅三藐三菩提。不轉此身獲宿命智。從一佛國生一佛國。常蒙普賢文殊觀音勢至。摩頂授手受菩薩記。常在道場聞持正法。獲薩云智更增其壽。身口意淨不遭橫死。善觸充滿舉體淸勝。一切時處快得輕安。若臨終時念此陀羅尼者。卽得往生諸佛國土。爾時帝釋聞佛稱嘆最勝陀羅尼功徳不可思議。深樂歡喜一心渴仰。白言世尊惟願如來。湣念善住及我等輩。亦爲未來末法眾生。說此最勝佛頂陀羅尼咒。我當修行願令一切眾生永離八難之苦。爾時世尊爲天帝及善住天子四部眾等卽說咒曰。

那謨薄伽伐帝﹝一﹞啼曬路迦﹝稽耶反﹞缽囉底毗失瑟吒﹝長聲﹞耶﹝二﹞勃陀﹝長聲﹞耶薄伽伐底﹝三﹞怛侄他﹝四﹞唵﹝長聲五﹞毗輸馱耶娑摩三漫多嚩﹝縛可反﹞婆﹝長聲﹞娑﹝上六﹞娑破囉拏揭底伽訶那娑婆﹝長聲﹞縛輸第﹝七﹞阿鼻詵者﹝去長聲﹞蘇揭多伐折那﹝八﹞阿﹝口

蜜﹞唎多苾曬罽﹝九﹞阿呵囉﹝長聲﹞阿訶囉﹝下同十﹞阿﹝長聲﹞瑜散陀﹝長聲﹞囉尼﹝十一﹞輸馱耶輸馱耶﹝十二﹞伽伽那鞞輸提﹝十三﹞烏瑟尼沙毗逝耶輸提﹝十四﹞娑訶娑囉喝囉濕弭珊珠地帝﹝十五﹞薩婆多他揭多地瑟吒﹝長聲﹞那頞﹝鳥割反﹞地瑟恥帝慕侄曬﹝十六﹞跋折囉迦﹝長聲﹞耶僧訶多那輸提﹝十七﹞薩婆伐囉拏毗輸提﹝十八﹞缽囉底禰伐怛耶阿﹝長聲﹞瑜輸提﹝十九﹞薩末耶頞地瑟恥帝﹝二十﹞摩尼摩尼﹝二十一﹞怛闥多部多俱胝缽唎輸提﹝二十二﹞毗薩普吒勃地輸提﹝二十三﹞逝耶逝耶﹝二十四﹞毗逝耶毗逝耶﹝二十五﹞薩末囉薩末囉勃陀頞地瑟恥多輸提﹝二十六﹞跋折﹝口

梨﹞拔折囉揭鞞﹝二十七﹞拔折灆婆伐都﹝二十八﹞摩摩﹝稱名替此字﹞薩婆薩埵寫迦﹝長聲﹞耶毗輸提﹝二十九﹞薩婆揭底缽唎輸提﹝三十﹞薩婆怛他揭多三摩濕嚩﹝縛佉反﹞娑頞地瑟恥帝﹝三十一﹞勃陀﹝地耶反﹞勃陀﹝同上﹞蒲陀耶蒲陀耶﹝三十二﹞三漫多缽唎輸提﹝三十三﹞薩婆多他揭多地瑟吒﹝長聲﹞那頞地瑟恥帝﹝三十四﹞摩賀慕底﹝口

﹝隸﹣木﹢士﹞﹝三十五﹞娑婆訶﹝三十六﹞

佛告天帝。我此淸淨諸趣最勝佛頂陀羅尼咒。能淨除一切罪業等障能淨除一切三惡道苦。此陀羅尼咒。八十八俱胝殑伽沙諸佛同共宣說。嚴記守護隨喜贊嘆。一切如來所共印可。能淨除一切眾生十惡罪故。能救一切地獄畜生餓鬼閻羅趣故。若一切眾生福業漸薄。應受短命殘病醜陋。眇小貧賤盲聾喑啞。應墮地獄畜生受諸苦惱。聞我說是陀羅尼名者。惡報消滅便得解脫。若有眾生造集惡業。十惡五逆一切罪障。若輕若重悉皆消滅。當得阿耨多羅三藐三菩提。永離一切苦難。永離一切畜生閻摩羅趣。乃至阿素洛藥叉羅剎娑布單那迦吒布單那阿波沙摩羅如是等趣悉得解脫。

佛告天帝若復有人能受持此咒者。從是受持已後永離惡趣。恆與十方諸佛同居一處。恆生菩薩勝侶之中。或托貴族婆羅門種。常在道場諸佛淨土。乃至成就無上菩提。獲於如來正徧知海解脫身也。

佛告天帝及善住天子。我此淸淨諸趣最勝佛頂陀羅尼咒。威神廣大具大功徳有大威勢。如吉祥日如摩尼珠。皎潔無垢淨若虛空。所在之處光明照世。猶如世間最勝七寶。一切眾生及諸國王王子王母百官宰相。凡有見者共所貴重樂見無厭。由是妙寶不爲穢污之所染故。天帝此陀羅尼者亦復如是。若有受持讀誦書寫供養此人。以是功徳亦爲一切天龍八部之所貴重。如彼妙寶不欲暫捨。所以者何由是陀羅尼力。能令一切地獄畜生餓鬼。諸重罪等皆消滅故。又由是陀羅尼力。能令持者當得阿耨多羅三藐三菩提故。

佛告天帝及善住天子。若有國王王子王母太子百官宰相。及諸比丘比丘尼善男子善女人等爲供養故。書此陀羅尼咒。安七寶塔中。或寶師子座上。若金剛臺中。若舍利窣堵波內。若髙幢頭。若有四生眾生。或比丘比丘尼優婆塞優婆夷。造諸十惡五無間業。及四重禁一切重罪。應生閻摩羅界乃至六趣隨處受苦。是罪人等若於此陀羅尼塔邊往來。塔上微塵落其身上者。如上諸罪悉得除滅。或有風過吹其塔等。而復吹人少沾身分。卽得生天受勝妙樂。亦隨意樂往生淨土。若有持是陀羅尼者。適欲洗手以水灌掌。其水墮地沾灑虫蟻。是諸虫等卽得生天。是故若比丘比丘尼優婆塞優婆夷若男若女。有能齋戒淸淨六時。不闕持此陀羅尼咒者。是人三世所有五逆四重十惡根本。一切重罪悉當消滅。爲諸菩薩及諸如來。手摩其頭授菩薩記而告之言。善男子汝能受持最勝佛頂陀羅尼咒者。汝當來世必得阿耨多羅三藐三菩提。

佛告天帝若復有人。能於四衢道中造諸寶塔或立髙幢安此陀羅尼經。復以種種花香瓔珞七寶嚴具奇妙衣服飲食湯藥而爲供養。是人功徳無量無邊。是人福智不可稱計。是人卽是菩薩摩訶薩。是人卽是佛之眞子。所以者何。拔濟塔下往來無量諸眾生故。爾時閻摩羅法王。卽於如是夜分後時。將諸眷屬百萬億千。持諸香花種種嚴具。來至佛所奉獻於佛。右繞七匝頂禮佛足。以諸華香而爲供養。白言世尊我聞世尊。演說最勝佛頂陀羅尼咒今我故來爲欲聽受。隨順言教而守護故。

爾時復有護世四天王忉利天王釋提桓因。及空居夜摩天睹史多天化樂天他化自在天梵天王大梵天王等。各將眷屬持種種香花瓔珞。來詣佛所而爲供養。右繞七匝白言世尊。惟願爲說最勝佛頂陀羅尼咒受持法要。令我曉了成就供養。

佛告護世及大梵王閻摩羅等。諦聽諦聽吾爲汝說。若有一切苦難眾生。罪極重者無救護者。當於白月十五日洗浴淸潔。著淨衣裳受八戒齋。於菩提像前正心右跪。誦此陀羅尼咒滿一千八徧。是人所有諸罪業障悉皆消滅。當得總持陀羅尼門。辯才無礙淸淨解脫。

佛告天帝若人𨿽未誦持。但得聞此陀羅尼音一經耳者。卽能燻其賴耶爲佛種子。譬如小許金剛墮於地上卽能穿入。其地𨿽厚不能畱礙。決至本際方乃當住。此咒亦爾一經耳者。卽能燻其習性要成正覺。煩惱𨿽重亦不障蔽。設復墮於地獄畜生餓鬼。終不爲諸業報令其沈沒。要當乘是咒力任運增修至於佛地。天帝若有四生眾生。一聞是陀羅尼者。現生一期更無他疾。諸苦惱事不復重受。而亦不受胞胎之形。所生之處蓮中化身。諸漏結使從是永斷。五眼淸淨得宿命智。而復當得阿耨多羅三藐三菩提。

佛告天帝若人初亡及亡已久。有人以此陀羅尼咒。咒黃土一把滿二十一徧散其骸上。而是亡者卽得往生十方淨土。若亡者魂識已入地獄畜生餓鬼閻羅趣者。咒土沾骨便得解脫。卽捨惡趣而得生天。

佛告天帝若有短命眾生欲求長壽者。於白月十五日洗浴淸潔。著新淨服齋戒一心。誦是陀羅尼滿一千八徧。令命短者還得長壽。一切業障悉皆消滅。

佛告天帝若復有人。就於一切畜生耳中。誦是陀羅尼咒惟一徧者。而是畜生耳根。一聞如是陀羅尼故。盡此一形不復重受禽畜之身。應入地獄卽得免離。

佛告天帝若人遇大惡病受諸苦惱聞是陀羅尼咒。卽得離苦罪障消滅。乃至四生眾生聞此咒者。悉捨病苦離胞胎形。乘蓮化生常識宿命。一切生處憶持不忘。

佛告天帝若人生來具造十惡五逆四重根本等罪。自惟乘此惡業。命終之後必定當墮阿鼻地獄受諸大苦。經於多劫劫盡更生。若墮畜生雜類禽獸。循環惡道無復救護。是人應當白月十五日在菩提像前。以金銀器可受一升。盛好淨水安置壇內。受菩薩戒持齋潔淨。於壇西畔面東向像。燒香禮拜右跪系念。至誠啟白誦此陀羅尼咒滿一千八徧。於其中間不得間斷。而以是水散灑四方及以上下。願令一切同得淸淨。作是法已如上惡業應入地獄畜生餓鬼便得解脫。一切罪報悉皆消滅。閻羅放赦司命歡喜。不生嗔責反更心恭。合掌隨喜贊其功徳。若捨其報生諸佛國。十方淨剎欲往隨願。又十五日咒其酥蜜及於蓽茇一千八徧。與人食之其人食已。所有十惡五逆等罪悉皆消滅。而復當得阿耨多羅三藐三菩提。

佛告天帝若欲作此曼茶羅法者。於白月十五日。以香水黃土及瞿摩夷作泥塗壇。其壇方圓四肘爲量。稜伽五色周匝三重。於壇四邊更作一重眷屬稜伽以白色規界。而於壇中盡散諸花。以四瓶水安壇四角畫蓮華上。其水瓶者悉須齊量不得大小。持舍利瓶和盛牛黃。中蓮華上恭敬安置。又於壇中散種種花焚種種香龍腦郁金沈水等香。然種種燈酥燈油燈及於香燈。獻種種食粳米乳酪酥油石蜜蒱桃石橊二種之漿。七寶器盛奉於壇內。爾時行人持菩薩戒。律儀淸淨餐三白食。著新淨服於壇西畔。合掌右跪心祈念已。先當作佛護身印。卽作佛心慕陀羅法。誦此最勝佛頂陀羅尼咒一千八徧。一切惡業十惡等罪悉皆消滅。當得阿耨多羅三藐三菩提。諸佛菩薩親摩其頂授菩提記。欲詣菩薩所居之處。卽蒙菩薩將往自宮。隨逐往來十方佛土。

佛告天帝如是最勝佛頂陀羅尼咒。於末法時若有比丘比丘尼優婆塞優婆夷。及國王國母王子王母太子妃後百官宰相人非人等。乃至一切眾生但解語者。有能作是曼茶羅法。淸淨塗地。若以土若以水若以香水。及瞿摩夷而嚴飾之。散花燒香幢蓋幡燈。若以種種珍寶飲食供養之者。是卽名爲檀波羅蜜。營壇之時有惱不嗔。是卽名爲羼提波羅蜜。修壇勤勇不懈不怠。是卽名爲毗梨耶波羅蜜。專明法則一心不亂。是卽名爲禪波羅蜜。布置端正不喎不斜。善知分齊可與不可。是卽名爲般若波羅蜜。天帝依是言教建法事者。是卽具足六波羅蜜。是故應當展轉開示一切眾生。多所饒益獲菩提故。

佛說經已帝釋善住還於自宮。善住天子依教持誦。滿七日後自見罪報。一切悉滅更加天命增壽無量卽與帝釋將諸天眾。嚴持香花種種殊妙天衣瓔珞。而來供養。頭面禮佛慶大慈悲。歡喜踴躍旋繞千匝。

爾時世尊舒金色手。摩善住天子頂。復爲善住授菩薩記而告之言。此經名爲最勝佛頂陀羅尼淨除諸趣業障咒經。汝等四眾應當受持。

爾時四眾菩薩摩訶薩。及天龍八部乾闥縛阿素洛羯路茶緊那洛莫呼勒伽鳩槃茶畢捨遮人非人等。聞佛所說皆大歡喜。作禮而去信受奉行。

