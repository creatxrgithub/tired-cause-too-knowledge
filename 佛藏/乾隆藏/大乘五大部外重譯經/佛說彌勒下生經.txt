佛說彌勒下生經一卷

大乘五大部外重譯經佛說彌勒下生經一卷姚秦三藏法師鳩摩羅什譯

佛說彌勒下生經亦名彌勒當來成佛

大智舍利弗。能隨佛轉法輪。佛法之大將。憐湣眾生故白佛言。世尊如前後經中說。彌勒當下作佛。願欲廣聞彌勒功徳神力國土莊嚴之事。眾生以何施何戒何慧得見彌勒。

爾時佛告舍利弗。我今廣爲汝說。當一心聽。舍利弗。四大海水以漸減少三千由旬。是時閻浮提地。長十千由旬廣八千由旬。平坦如鏡名華軟艸徧覆其地。種種樹木華果茂盛。其樹悉皆髙三十里。城邑次比雞飛相及。人壽八萬四千歲。智慧威徳色力具足安隱快樂。惟有三病。一者便利。二者飲食。三者衰老。女人年五百歲。爾乃行嫁。

是時有一大城。名翅頭末。長十二由旬廣七由旬。端嚴殊妙莊嚴淸淨。福徳之人充滿其中。以福徳人故丰樂安隱。其城七寶上有樓閣。戶牖軒窗皆是眾寶。眞珠羅网彌覆其上。街巷道陌廣十二里。掃灑淸淨。有大力龍王名曰多羅屍棄。其池近城龍王宮殿。在此池中常於夜半。降微細雨用淹塵土。其地潤澤譬若油塗。行人來往無有塵坌。時世人民福徳所致。巷陌處處有明珠柱。皆髙十里。其光明曜晝夜無異。燈燭之明不復爲用。城邑捨宅及諸里巷。乃至無有細微土塊。純以金沙覆地。處處皆有金銀之聚。有大夜叉神名跋陀波羅賒塞迦﹝秦言善教﹞常護此城掃除淸淨。若有便利不淨。地裂受之。受已還合。人命將終自然行詣冢間而死。時世安樂無有怨賊劫竊之患。城邑聚落無閉門者。亦無衰惱水火刀兵及諸饑饉毒害之難。人常慈心恭敬和順。調伏諸根語言謙遜。舍利弗。我今爲汝粗略說彼國界城邑富樂之事。其諸園林池泉之中。自然而有八功徳水。靑紅赤白雜色蓮花徧覆其上。其池四邊四寶階道。眾鳥和集。鵝﹑鴨﹑鴛鴦。孔雀。翡翠。鸚鵡。舍利。鳩那羅。耆婆耆婆等。諸妙音鳥常在其中。復有異類妙音之鳥。不可稱數。果樹香樹充滿國內。爾時閻浮提中常有好香。譬如香山。流水美好味甘除患。雨澤隨時谷稼滋茂。不生艸穢一種七獲。用功甚少所收甚多。食之香美气力充實。

其國爾時有轉輪王名曰蠰佉。有四種兵不以威武治四天下。其王千子。勇健多力能破怨敵。王有七寶金輪寶象寶馬寶珠寶女寶主藏寶主兵寶。又其國土有七寶臺。舉髙千丈千頭千輪廣六十丈。又有四大藏。一一大藏各有四億小藏圍繞。伊勒缽大藏在乾陀羅國。般軸迦大藏在彌緹羅國。賓伽羅大藏在須羅吒國。蠰佉大藏在波羅捺國。此四大藏縱廣千由旬。滿中珍寶各有四億。小藏附之。有四大龍王各自守護。此四大藏及諸小藏自然踴出。形如蓮華。無央數人皆共往觀。是時眾寶無守護者。眾人見之心不貪著。棄之於地猶如瓦石艸木土塊。時人見者皆生厭心而作是念。往昔眾生爲此寶故共相殘害。更相偸劫欺誑妄語。令生死罪緣展轉增長。翅頭末城眾寶羅网彌覆其上。寶鈴莊嚴微風吹動。其聲和雅如扣鐘罄。

其城中有大婆羅門主。名曰妙梵。婆羅門女名曰梵摩波提。彌勒托生以爲父母。身紫金色三十二相。眾生視之無有厭足。身力無量不可思議。光明照曜無所障礙。日月火珠都不復現。身長千尺胸廣三十丈。面長十二丈四尺。身體具足端正無比。成就相好如鑄金像。肉眼淸淨見十由旬。常光四照面百由旬。日月火珠光不復現。但有佛光微妙第一

彌勒菩薩觀世五欲致患甚多眾生沈沒在大生死甚可憐湣。自以如是正念觀故。不樂在家。時蠰佉王共諸大臣持此寶臺奉上彌勒。彌勒受已施諸婆羅門。婆羅門受已卽便毀壞各共分之。彌勒菩薩見此妙臺須臾無常知一切法皆亦磨滅。修無常想出家學道。坐於龍華菩提樹下。樹莖枝葉髙五十里。卽以出家日得阿耨多羅三藐三菩提。爾時諸天龍神王。不現其身而雨華香供養於佛。三千大千世界皆大震動。佛身出光照無量國。應可度者皆得見佛。

爾時人民各作是念。𨿽復千萬億歲受五欲樂。不能得免三惡道苦。妻子財產所不能救。世間無常命難久保。我等今者宜於佛法修行梵行。作是念已出家學道。時蠰佉王亦共八萬四千大臣。恭敬圍繞出家學道。復有八萬四千諸婆羅門聰明大智。於佛法中亦共出家。復有長者名須達那。今須達長者是。是人亦與八萬四千人俱共出家。復有梨師達多富蘭那兄弟。亦與八萬四千人出家。復有二大臣。一名栴檀二名須曼。王所愛重亦與八萬四千人俱。於佛法中出家。蠰佉王寶女名捨彌婆帝。今之毗捨佉是也。亦與八萬四千婇女俱共出家。蠰佉王太子名曰天色。今提婆娑那是。亦與八萬四千人俱共出家。彌勒佛親族婆羅門子名須摩提。利根智慧。今郁多羅是。亦與八萬四千人俱。於佛法中出家。如是等無量千萬億眾見世苦惱。皆於彌勒佛法中出家。

爾時彌勒佛見諸大眾作是念言。今諸人等不以生天樂故。亦復不爲今世樂故。來至我所。但爲涅槃常樂因緣。是諸人等皆於佛法中種諸善根。釋迦牟尼佛遣來付我。是故今者皆至我所。我今受之。是諸人等或以讀誦分別決定修妒路毗尼阿毗曇藏。修諸功徳來至我所。或以衣食施人持戒智慧。修此功徳來至我所。或以幡蓋華香供養於佛。修此功徳來至我所。或以布施持齋修習慈心。行此功徳來至我所或爲苦惱眾生令其得樂。修此功徳來至我所。或以持戒忍辱修淸淨慈。以此功徳來至我所。或以施僧常食齋講設會供養飯食。修此功徳來至我所。或以持戒多聞修行禪定無漏智慧。以此功徳來至我所。或以起塔供養舍利。以此功徳來至我所。善哉釋迦牟尼佛。能善教化如是等百千萬億眾生。令至我所。彌勒佛如是三稱贊釋迦牟尼佛。然後說法而作是言。汝等眾生能爲難事。於彼惡世貪欲嗔恚愚癡迷惑短命人中。能修持戒作諸功徳甚爲希有。爾時眾生不識父母沙門婆羅門。不知道法。互相惱害近刀兵劫。深著五欲嫉妒諂曲。佞濁邪僞無憐湣心。更相殺害食肉飲血。汝等能於其中修行善事是爲希有。善哉釋迦牟尼佛。以大悲心能於苦惱眾生之中說誠實語。示我當來度脫汝等。如是之師甚爲難遇。深心憐湣惡世眾生。救拔苦惱令得安隱。釋迦牟尼佛爲汝等故。以頭布施割截耳鼻手足支體。受諸苦惱以利汝等。彌勒佛如是開導安慰無量眾生。令其歡喜。然後說法。福徳之人充滿其中。恭敬信受渴仰大師。各欲聞法皆作是念。五欲不淨眾苦之本。又能除捨憂戚愁惱。知苦樂法皆是無常。彌勒佛觀察時會大眾心淨調柔。爲說四諦。聞者同時得涅槃道。

爾時彌勒佛於華林園。其園縱廣一百由旬。大眾滿中。初會說法。九十六億人得阿羅漢。第二大會說法。九十四億人得阿羅漢。第三大會說法。九十二億人得阿羅漢。彌勒佛旣轉法輪度天人已。將諸弟子入城乞食。無量淨居天眾恭敬。從佛入翅頭末城。當入城時現種種神力無量變現。釋提桓因與欲界諸天。梵天王與色界諸天。作百千伎樂歌詠佛徳。雨天諸華栴檀末香供養於佛。街巷道陌豎諸幡蓋。燒眾名香其煙如雲。世尊入城時。大梵天王釋提桓因。合掌恭敬以偈贊曰。

正徧知者兩足尊

天人世間無與等

十力世尊甚希有

無上最勝良福田

其供養者生天上

稽首無比大精進

爾時天人羅剎等。見大力魔佛降伏之。千萬億無量眾生皆大歡喜。合掌唱言。甚爲希有甚爲希有。如來神力功徳具足不可思議。是時天人以種種雜色蓮花及曼陀羅花。散佛前地積至於膝。諸天空中作百千伎樂歌嘆佛徳。爾時魔王於初夜後夜。覺諸人民作如是言。汝等旣得人身值遇好時。不應竟夜眠睡覆心。汝等若立若坐常勤精進正念。諦觀五陰無常苦空無我。汝等勿爲放逸不行佛教。若起惡業後必致悔。時街巷男女皆效此語言。汝等勿爲放逸不行佛教。若起惡業後必有悔。當勤方便精進求道。莫失法利而徒生徒死也。如是大師拔苦惱者甚爲難遇。堅固精進當得常樂涅槃。爾時彌勒佛諸弟子。普皆端正威儀具足。厭生老病死。多聞廣學守護法藏。行於禪定。得離諸欲如鳥出﹝穀﹣禾﹢卵﹞。爾時彌勒佛欲往長老大迦葉所。卽與四眾俱就耆闍崛山。於山頂上見大迦葉。時男女大眾心皆驚怪。彌勒佛贊言。大迦葉比丘。是釋迦牟尼佛大弟子。釋迦牟尼佛於大眾中常所贊嘆頭陀第一。通達禪定解脫三昧。是人𨿽有大神力而無髙心。能令眾生得大歡喜。常湣下賤貧惱眾生。救拔苦惱令得安隱。彌勒佛贊大迦葉骨身言。善哉大神徳釋師子大弟子大迦葉。於彼惡世能修其心。爾時人眾。見大迦葉爲彌勒佛所贊。百千億人因是事已厭世得道。是諸人等念釋迦牟尼佛於惡世中教化無量眾生。令得具六神通成阿羅漢。爾時說法之處廣八十由旬長百由旬。其中人眾若坐若立若近若遠。各各自見佛在其前獨爲說法。彌勒佛住世六萬歲。憐湣眾生令得法眼。滅度之後法住於世亦六萬歲。汝等宜應精進發淸淨心起諸善業。得見世間燈明彌勒佛身必無疑也。佛說是經已。舍利弗等歡喜受持。

