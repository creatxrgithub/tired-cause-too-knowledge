佛說菩薩逝經一卷

大乘五大部外重譯經佛說菩薩逝經一卷西晉沙門白法祖譯

佛說菩薩逝經

佛在鷂山中。與諸比丘五百人。皆阿羅漢。平旦皆著衣持缽。入城各行求食。時城中有一豪富長者。國中第一所居髙燥捨宅樓觀甚好。垣墻周匝七重門。字檀尼加柰。檀尼加柰有子。字逝年十六。檀尼加柰歿故逝獨與母居。佛到檀尼加柰家求食。時逝在內第三門中住。遙見佛來歡喜。逝卽心念言。是人何以端正無比好乃爾。好如明月珠。光明如日月。其色如黃金。好如月十五日盛滿。時佛到住於門外。逝便走入語其母言。我見一人來大端正好。天下無有輩。我生以來未嘗見人如是。今在門外住欲求食。逝語其母言。我當與之。其母大慳貪不肯與。逝語其母言。夫天下人慳貪無益於身。是非恆人當與之。母復不應。逝復語母言。是人過度天下之師也。與是人者如病者得善醫。逝語母言。當用我故與之。是人名聞於天下。今續在門外住。其母復不肯與。逝數語母。母大嗔恚語逝言。汝嬈我不止者令我煩亂。是人不用食故來。但欲調若耳。若小兒當何等知。若所索不止。會得我捶杖乃止。佛豫知母慳貪。佛放威神徹照七重門內。逝見佛光明心卽開解。逝卽復到母所語其母言。愚人不知布施。譬如盲人墮於火中。其人但坐盲無目故耳。世間人但坐慳貪。心念惡口言惡身行惡。愚人不信於佛不信於經。死後皆入地獄畜生鬼神中。人不慳貪。身行善口言善心念善。續自得其福。人有智者當供養飯食佛。人常當與智者相隨令人有知。逝語母言。不肯與者。自持我今日飯分來。我今日不食。自持我分與之。哀疾持我分來。我恐是人便棄我去。是人難得值。母復不肯與。逝便自往取飯及所著細好褻衣。持出至佛所。前以頭面著佛足。卻住叉手白佛言。持我所有衣被飯食願上佛。佛默然不應。逝復白佛言。今佛是天下人之父母。當度脫我曹。哀爲受之當令我得其福。如是者三。佛便受逝衣被飯食。逝大歡喜。

佛語逝言。諸慳貪者若皆伏之。若今日施佛衣被飯食。使若得心中所願。逝大歡喜復白佛言。我心亦不願作第二忉利天王釋。亦不願梵天。亦不願世間豪貴。願使我光明智慧如佛。佛言大善。若心所願皆得之。

天王釋聞逝言。卽在佛後叉手住。釋於佛前語逝言。若欲求作佛者甚難得。十劫百劫千劫萬劫億劫尙未能得佛。今汝持小飯食衣被與佛。汝便欲作佛不可得也。

釋復語逝言。若持四寶如須彌山布施。復慈心念天下。十萬劫百萬劫千萬劫。若尙未能得佛。

逝報釋言。譬如工師持斧入山斫樹木。會當索取好直可意乃取耳。逝語釋言。我亦不用一飯食衣被與佛故欲得作佛也。我常持善心精進思惟不懈會當得佛。

釋復報逝言。若欲求佛勤苦。不如求梵釋天也。

逝復報釋言。若見閻浮利內。悉令滿其中火上至天。持我身投其中。會求作佛終不止。釋報言。若令閻浮利內滿其中火。是中有人民畜生及蜎蜚蠕動之類。汝不當殺之。汝反心念惡當入地獄中。汝當那得佛。

逝復報言。世間人民及蜎蜚蠕動之類。我持慈心皆付彌勒佛。彌勒佛自當度脫之。我求佛道會不止。逝復語釋言。梵天王。𨿽尊會歸無常。無有脫於死者。釋便叉手報逝言。卿持心志堅。乃念欲求佛不止。卿亦會當得佛。逝復報釋言。若莫恃天上自貢髙。復有勝若者。逝言。我持慈心精進不懈求佛者。會當得作佛。釋便默然無所復語。佛便語逝言。汝前後所供養飯食凡六萬佛。汝心常願欲作佛。汝常持善心供養於佛。佛語逝言。卻後二百萬億劫。汝不復更地獄畜生鬼神中。佛復語逝言。汝常持慈心供養佛。若後當作金輪王。當有十億小國王皆屬。若當領四天下常當飛行。所行皆正。壽盡當生梵天及兜術天上。天上壽盡當復下生作金輪王。壽盡當復上生梵天。如是上下二百萬億劫竟。汝當作佛字須彌加羅。度脫天上天下人民。若生墮地。光明當照三千須彌山。上至二十八天。天地皆爲大動晝夜皆明。時人皆壽七千億歲。若身當長二百丈。當有萬二千城。城皆四百八十里。城門皆著刻鏤皆七寶。若爲佛時當再會諸沙門說經。第一會說經時。六千億沙門。皆得阿羅漢道。第二會說經時。四千億沙門。皆得阿羅漢道。當爾時人民無有偸盜者。男子女人皆同一心。人民無有作惡者。諸惡道勤苦之處皆閉塞。亦無有山林溪谷。地皆平正。人民無有疾病。無有憂苦人民皆快樂。所居皆自守。天日三雨才淹塵。人民欲所議語皆相聚會。夏月不大熱冬月不大寒適得其中。所講授精舍名難提陀。若有人布施與佛阿羅漢欲求作佛辟支佛阿羅漢皆可得佛道。不可不求佛智。不可稱量十方無窮極。佛智亦如是。無有窮極。天下人不知生從何所來。亦不知死趣何道。佛說經已。逝及諸比丘。天王釋。皆爲佛作禮。

