曼殊室利咒藏中校量數珠功徳經一卷

大乘五大部外重譯經曼殊室利咒藏中校量數珠功徳經一卷唐三藏法師釋義淨譯

曼殊室利咒藏中校量數珠功徳經

爾時曼殊室利法王子菩薩摩訶薩。於大眾中從座而起。整理衣服偏袒右肩。合掌恭敬白佛言。世尊我今爲欲利益諸有情故。說受持數珠功徳。校量福分利益差別。惟願世尊哀湣聽許。佛告曼殊室利。善哉善哉聽汝爲說曼殊室利菩薩摩訶薩言。若善男子善女人。有能誦念諸陀羅尼及佛名者。爲欲自利及護他人。速成諸法而得驗者。其數珠法應當如是作意受持。然其珠體種種不同。若以鐵爲數珠者。誦掏一徧得福五倍。若用赤銅爲數珠者。誦掏一徧得福十倍。若用眞珠。珊瑚等寶爲數珠者。誦掏一徧得福百倍。若用患子爲數珠者。誦掏一徧得福千倍。若用蓮子爲數珠者。誦掏一徧得福萬倍。若用因陀囉佉叉爲數珠者。誦掏一徧得福百萬倍。若用烏嚧陀囉佉叉爲數珠者。誦掏一徧得福百億倍。若用水精爲數珠者。誦掏一徧得福千億倍。若用菩提子爲數珠者。或時掏念或但手持。誦數一徧其福無量不可算計難可校量。若欲願生諸佛淨土者。應當依法受持此珠。曼殊室利菩薩言。菩提子者。若復有人手持此菩提珠。不能依法念誦佛名及陀羅尼。但能手持隨身。行住坐臥所出言說若善若惡。斯由此人以持菩提子故。所得功徳如念諸佛誦咒無異。獲福無量。其數珠者要當須滿一百八顆。如其難得或五十四。或二十七或但十四。此乃數珠功徳差別。以何因緣我今偏贊用菩提子獲益最勝。曼殊室利菩薩言。乃往過去有佛出世。在此樹下成等正覺。時一外道邪見壞心毀謗三寶。彼有一男忽被非人之所打殺。外道念言我今邪見。未審諸佛有何神力。如來今旣在此樹下成等正覺。若其實聖樹應有感。卽將亡子臥菩提樹下。作如是言。佛樹若聖我子應蘇。以經七日誦念佛名。子乃重蘇外道歡喜。贊言諸佛有大神力。我未曾見佛成道樹現此希奇。甚大威徳難可思議。時諸外道聞此事已。捨邪歸正發菩提心。信佛神力不可思議。以此因緣世人皆號爲延命樹。其菩提樹遂有二名。一名菩提樹。二名延命樹。

爾時曼殊室利菩薩摩訶薩說是語已。佛言善哉善哉曼殊室利如汝所說。爾時大眾聞說持珠功徳經已。皆大歡喜信受奉行。

