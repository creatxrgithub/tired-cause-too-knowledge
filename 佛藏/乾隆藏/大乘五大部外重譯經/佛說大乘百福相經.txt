佛說大乘百福相經一卷

大乘五大部外重譯經佛說大乘百福相經一卷唐中天竺沙門地婆訶羅等奉敕譯

佛說大乘百福相經

如是我聞。一時佛在捨衛國普妙宮中。坐寶莊嚴師子之座。與大比丘僧千二百五十人俱。菩薩摩訶薩無央數眾。恭敬圍繞。瞻仰尊顏身心不動。爾時文殊師利菩薩。於大眾中承佛威神。從座而起。偏袒右肩右膝著地。合掌向佛而作是言。世尊。一切眾生根性差別欲樂不同。如來一音隨類演說。種種無量咸蒙利益。如是所說大法言音。皆以如來福徳成就。何等名爲如來福徳。所言福徳其量云何。惟願爲我解說其義。饒益無數百千眾生。

爾時世尊告文殊師利菩薩言。善男子。汝已超過聲聞及辟支佛。能以大慧大悲請問如來如是之義。諦聽諦聽善思念之。吾當爲汝分別解說。文殊師利。假使閻浮提一切眾生行十善道所有福徳總爲一聚。如是積數滿百千倍。成一轉輪聖王福徳之量。文殊師利。轉輪聖王成就七寶具足千子。何謂七寶。一者金輪寶。二者象寶。三者馬寶。四者珠寶。五者女寶。六者主藏寶。七者主兵寶。千子皆悉端正勇健能伏怨敵。如是名爲轉輪聖王所有福徳。文殊師利假使四天下一切眾生。皆悉成就轉輪聖王所有福徳。如是積數滿百千倍。成一帝釋福徳之量。文殊師利。假使四天下一切眾生。皆悉成就帝釋所有福徳。如是積數滿百千倍。成一第六他化自在天王福徳之量。文殊師利。假使四天下一切眾生。皆悉成就魔王福徳。如是積數滿百千倍。成一小千世界主初禪梵王福徳之量。文殊師利。假使小千世界一切眾生。皆悉成就初禪梵王所有福徳。如是積數滿百千倍。成一中千世界主二禪梵王福徳之量。文殊師利。假使中千世界一切眾生。皆悉成就二禪梵王所有福徳。如是積數滿百千倍。成一三千大千世界主第四禪梵王摩醯首羅福徳之量。文殊師利。摩醯首羅有大福徳。有大智慧。有大威神。非少善根而得成就。何以故。如劫燒已將更成立於第四禪降澍大雨經五中劫。其水積滿三千大千。上至梵世。一一雨渧。摩醯首羅悉能知之。文殊師利。假使三千大千世界一切眾生。皆悉成就摩醯首羅所有福徳。如是積數滿百千倍。成一獨出辟支福徳之量。文殊師利。且置如是三千世界。假使十方諸佛國土一切眾生。皆悉成就辟支所有福徳。如是積數乃至無量無邊億百千倍。成一最後身菩薩福徳之量。

文殊師利。如是最後身菩薩及十方盡虛空界一切眾生。卵生胎生濕生化生。有色無色。有想無想非有想非無想。如是等眾生。皆悉成就最後身菩薩所有福徳。如是積數乃至無量無邊億百千倍。成如來身一毛孔中福徳之量。文殊師利。當知如來身諸毛孔。其數正有九千九億。一一皆具無量福徳。如上所說。文殊師利。諸佛如來一一毛孔所有福徳。乃至積數無量無邊億百千倍。以是福徳成如來身一隨好福。文殊師利。如是佛身所有隨好。略說其數有八十種。一者肉髻髙顯無能見頂。二者鼻髙修直孔不外現。三者眉如初月又紺靑色。四者耳輪埵成。五者身堅如那羅延。六者骨節相連如鉤鎖。七者行時去地四寸印文成就。八者身回如象王。九者甲如赤銅薄而光澤。十者膝骨圓好。十一者身常鮮潔。十二者膚體柔軟。十三者身體端直。十四者手指纖長。十五者指文嚴麗。十六者筋脈潛隱。十七者身色潤好。十八者踝不露現。十九者身不逶迆。二十者身相圓滿。二十一者識淸淨。二十二者威儀備足。二十三者住處安隱無能動搖。二十四者威振一切。二十五者眾生樂見。二十六者面不狹長。二十七者容色不撓。二十八者面相姝廣。二十九者唇色如頻婆果。三十者音聲深遠。三十一者臍深圓好。三十二者臍分右旋。三十三者手足圓滿。三十四者手足從心所作。三十五者手足文明徹。三十六者手足文不斷。三十七者手足光有五彩。三十八者眾生見皆喜悅。三十九者面如滿月。四十者先意與語。四十一者毛孔出無上香。四十二者足下平滿。四十三者威容如師子王。四十四者進止如象王。四十五者行步如鵝王。四十六者首如摩陀那。四十七者身極端正。四十八者一切聲相具足。四十九者牙利鮮白。五十者舌色如赤銅。五十一者舌薄而長。五十二者諸根淸淨。五十三者身色光潔。五十四者手足潤澤。五十五者手足有徳相。五十六者面門相具。五十七者手足掌如紅蓮。五十八者腹不現。五十九者臍不出。六十者腰細稱形。六十一者身毛上靡。六十二者身持重。六十三者臆前有室利婆瑳像。六十四者身相洪大。六十五者手足柔軟。六十六者圓光一尋。六十七者常光照身。六十八者等視眾生。六十九者不輕眾生。七十者應眾生音聲不增不減。七十一者說法不著。七十二者一音普徧同眾生語。七十三者說法有因緣。七十四者一切眾生無能盡觀。七十五者行順於右。七十六者無嗔狀。七十七者發長好。七十八者發不亂。七十九者發右旋。八十者發靑紺。

文殊師利。如上所說。名爲如來隨好福徳積數滿足無量無邊億百千倍。成如來身隨相一文福徳之量如是。隨相復有八十。一者梵王像二者帝釋像。三者提頭賴吒像。四者毗樓勒叉像。五者毗樓博叉像。六者毗沙門像。七者水天像。八者日天像。九者月天像。十者火天像。十一者風天像。十二者龍王像。十三者仙人像。十四者童男像。十五者童女像。十六者賢聖座像。十七者寶幢像。十八者牛王像。十九者功徳天女像。二十者山王像。二十一者摩竭大魚像。二十二者金翅鳥王像。二十三者彪王像。二十四者馬王像。二十五者孔雀王像。二十六者共命鳥像。二十七者迦陵頻伽像。二十八者翡翠像。二十九者鸚鵡像。三十者蹠俱羅鳥像。三十一者鵝王像。三十二者鳩鴿像。三十三者象王像。三十四者宮殿像。三十五者摩尼珠像。三十六者瓔珞像。三十七者大海像。三十八者蓮華像。三十九者難陀跋多像。四十者浴池像。四十一者靈茅像。四十二者薩底迦像。四十三者華鬘像。四十四者寶冠像。四十五者屍利婆瑳像。四十六者傘蓋像。四十七者江河像。四十八者雲天像。四十九者寶劍像。五十者長鉤像。五十一者頻婆果樹像。五十二者指環像。五十三者耳璫像。五十四者金剛杵像。五十五者戈戟像。五十六者矛槊像。五十七者長刀像。五十八者斗輪像。五十九者弓矢像。六十者鉞斧像。六十一者罥索像。六十二者耒耜像。六十三者藥艸像。六十四者乳牛像。六十五者野牛像。六十六者羖羊像。六十七者白拂像。六十八者天鼓像。六十九者金椎像。七十者商佉像。七十一者寶鏡像。七十二者大龜像。七十三者衝刃像。七十四者華瓶像。七十五者粉米像。七十六者華樹像。七十七者果樹像。七十八者雁王像。七十九者輪中師子像。八十者鹿王像。

文殊師利。如上所說。名爲如來隨相福徳。積數滿足無量無邊億百千倍合成如來身之一相。如來身相有三十二。一者足下安平。二者手足千輻輪网。三者手足指纖長。四者手足柔軟如兜羅綿。五者足跟滿好。六者手足指网縵。七者足趺髙平與跟相稱。八者﹝跳﹣兆﹢專﹞傭長如伊尼鹿王。九者平身端立垂手過膝。十者陰藏不現。十一者身縱廣等如尼拘陀樹。十二者一毛孔有一毛生。十三者身毛上靡靑色柔軟而右旋。十四者身色微妙勝閻浮金。十五者身光一丈。十六者皮薄細滑不受塵垢。十七者兩肩圓好。十八者身廣端正。十九者臆如師子王。二十者兩腋下滿。二十一者牙白而大。二十二者四十齒。二十三者齒白齊密而根深。二十四者七處滿足。二十五者方頰如師子王。二十六者味中得上味。咽中二處津液流出。二十七者舌軟薄能覆面至髮際。二十八者梵音深遠如迦陵伽。二十九者眼如優缽羅華。三十者眼睫如牛王。三十一者眉間白毫色如珂雪。三十二者頂肉骨成。

文殊師利。如是所說。名爲如來三十二相。所有福徳積數滿足。無量無邊阿僧祇不可度量。不可思議。不可說倍。合成如來大法言音。文殊師利。如是諸佛大法言音。能被無量無邊阿僧祇世界。一切眾生意樂差別。隨其類解說法教化。文殊師利。諸佛如來所有言音。具足如是無量功徳。普徧世界利益眾生亦復如是。文殊師利。如上所說福徳之量不可思議。不與聲聞辟支佛共。何以故。如是福徳從施戒修大悲大慧方便力等諸功徳生。是故不與聲聞辟支佛共。文殊師利。有二種法生如來身。何等爲二。一者勝願力。二者方便力。以此二法生如來身。乃至音聲相好說法所行。皆從二因而得成就。文殊師利。如來爲欲憐湣利益安樂諸眾生故出現於世。而諸眾生若干種性欲樂不同。隨其差別現種種相說法教化。示其所行得入佛法。

爾時文殊師利菩薩。聞佛所說諸功徳已白佛言。世尊。我於今者得大善利。能知如來爲無等等爲無上上。爲諸眾生作大依止。淸淨無染猶如虛空。我今得值甚爲希有。佛說是經已。文殊師利菩薩等。並諸比丘。合掌信受歡喜奉行。

