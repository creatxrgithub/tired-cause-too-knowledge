浴像功徳經一卷

大乘五大部外重譯經浴像功徳經一卷唐三藏法師釋義淨奉制譯

浴像功徳經

如是我聞。一時薄伽梵在王捨城鷲峯山頂。與大苾芻眾千二百五十人俱。復有無量無邊大菩薩眾天龍八部悉皆雲集。爾時淸淨慧菩薩在眾中坐。爲欲湣念諸有情故。作是思惟。諸佛如來以何因緣。得淸淨身相好具足。復作是念。諸眾生類得值如來親近供養。所獲福報無量無邊。未知如來般涅槃後。所有眾生作何供養修何功徳。令彼善根速能究竟無上菩提。作是念已。卽從座起偏袒右肩。頂禮佛足長跪合掌白佛言。世尊。我欲請問願垂聽許。佛言。善男子。隨汝所問我當爲說。爾時淸淨慧菩薩白佛言。諸佛如來應正等覺。以何因緣得淸淨身相好具足。又諸眾生得值如來親近供養。所獲福報無量無邊。未審如來般涅槃後。所有眾生作何供養修何功徳。令彼善根速能究竟無上菩提。

爾時世尊告淸淨慧菩薩言。善哉善哉。汝能爲彼未來眾生發如是問。汝今諦聽。善思念之。如說修行。吾當爲汝分別解說。淸淨慧菩薩言。惟然世尊。願樂欲聞。

佛告淸淨慧菩薩言。善男子。應知布施持戒忍辱精進靜慮智慧。慈悲喜捨。解脫解脫知見。力無所畏。一切佛法一切種智善淸淨故。如來淸淨。若於如是諸佛如來。以淸淨心種種供養。香花瓔珞幡蓋敷具。布在佛前種種嚴飾。上妙香水澡浴尊儀。燒香普燻運心法界。復以飲食鼓樂弦歌。贊詠如來不共功徳。發殊勝願回向無上一切智海。所生功徳無量無邊。乃至菩提常令相續。所以者何。如來福智不可思議無數無等。善男子。諸佛世尊具有三身。謂法身受用身化身。我涅槃後。若欲供養此三身者。當供養舍利。然有二種。一者身骨舍利二者法頌舍利。卽說頌曰。

諸法從緣起

如來說是因

彼法因緣盡

是大沙門說

若男子女人苾芻五眾應造佛像。若無力者下至大如﹝麩﹣夫﹢黃﹞麥。造窣睹波形如棗許。剎竿如鍼。蓋如麩片。舍利如芥子。或寫法頌安置其中。如上珍奇而爲供養。隨己力能至誠殷重。如我現身等無有異。善男子。若有眾生。能作如是勝供養者。成就十五殊勝功徳而自莊嚴。一者常有慚愧。二者發淨信心。三者其心質直。四者親近善友。五者入無漏慧。六者常見諸佛。七者恆持正法。八者能如說行。九者隨意當生淨佛國土。十者若生人中大姓尊貴人所敬奉生歡喜心。十一者生在人中自然念佛。十二者諸魔軍眾不能損惱。十三者能於末世護持正法。十四者十方諸佛之所加護。十五者速得成就五分法身。爾時世尊卽說頌曰。

我般涅槃後

能供養舍利

或造窣睹波

及以如來像

於彼像塔處

塗拭曼荼羅

以種種香華

散布於其上

以淨妙香水

灌沐於像身

上味諸飲食

盡持以供養

贊嘆如來徳

無量難思議

方便智神通

速至於彼岸

獲得金剛身

具三十二相

八十隨形好

濟度諸羣生

爾時淸淨慧菩薩聞是頌已。白佛言。未來眾生云何浴像。佛告淸淨慧菩薩言。汝等當於如來起正念心。勿著二邊迷於空有。於諸善品渴仰無厭。三解脫門善修智慧。常求出離勿住生死。於諸眾生起大慈悲。願得速成三種身故。善男子。我已爲汝說四眞諦十二緣生六波羅蜜。今更爲汝及諸國王王子大臣後宮妃後天龍人鬼說浴像法。諸供養中最爲第一。勝以恆河沙等七寶布施。若浴像時。應以牛頭栴檀。白檀紫檀沈水。燻陸郁金香。龍腦香。零陵藿香等。於淨石上磨作香泥。用爲香水置淨器中。於淸淨處以好土作壇。或方或圓隨時大小。上置浴牀中安佛像。灌以香湯淨潔洗沐。重澆淸水。所用之水皆須淨瀘勿使損虫。其浴像水兩指瀝取安自頂上。名吉祥水。瀉於淨地莫令足踏。以細軟巾拭像令淨。燒諸名香周徧香馥安置本處。善男子。由作如是浴佛像故。能令汝等人天大眾。現受富樂無病延年。於所願求無不遂意。親友眷屬悉皆安隱。長辭八難永出苦源。不受女身速成正覺。旣安置已。更燒諸香親對像前。虔誠合掌。而說贊曰。

我今灌沐諸如來

淨智功徳莊嚴聚

願彼五濁眾生類

速證如來淨法身

戒定慧解知見香

徧十方剎常芬馥

願此香煙亦如是

無量無邊作佛事

亦願三塗苦輪息

悉令除熱得淸涼

皆發無上菩提心

永出愛河登彼岸

佛說此經已。是時眾中有無量無邊菩薩。得無垢三昧。無量諸天得不退智。諸聲聞眾願求佛果。八萬四千眾生。皆發阿耨多羅三藐三菩提心。

爾時淸淨慧菩薩白佛言。世尊。幸蒙大師哀湣。我等教浴像法。我今勸化國王大臣一切信心樂功徳者。於日日中澡沐尊儀獲大利益。常當頂受歡喜奉行。

