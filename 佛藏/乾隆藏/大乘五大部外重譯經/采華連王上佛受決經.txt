采華連王上佛受決經一卷

大乘五大部外重譯經采華連王上佛受決經一卷東晉西域沙門竺曇無蘭譯

采華連王上佛受決經

昔者世尊。遊羅閱只說經散慧。初語亦善中語亦善竟語亦善其義微妙。淨修梵行。所講廣普。時王便給使數十餘人。常采好花以給王家。後宮貴人婇女大小。一日俱出城外采華。欲還入城路逕遇佛。遙見世尊相好威光巍巍無量。猶星中月。若日初出照於天下。與聖眾俱弟子菩薩前後圍繞。往詣佛所稽首爲禮。心自念言。人命難保。佛世難遇。經法難值。今遭大聖。猶病者得良醫。身旣貧賤加屬縣官。羈役之患恆不自從。國王嚴急。主給采花常以早進。設失時節或能見誅。日不再中。聖眾難遇億世時有。寧棄身命。以花上佛並散聖眾。因受經戒聽省深法無窮之慧。我於無數劫。爲人所害不可稱載。未曾爲法而惜身命。今供世尊三寶之業。縱使見害。不墮苦痛必生安處。便以華散佛及聖眾上。卻自歸命一心重禮。佛知其念發大道意。甚慈湣之。具爲散講大乘之法六度無極四等四恩三脫菩薩時。諸采華人皆發無上正眞道意心解佛慧。至不退轉無所從生。佛卽授決後當得佛。號曰妙華如來至眞等正覺明行成爲善逝世間解無上士道法禦天人師號佛世尊。其邊人聞莫不怡悅。啟受大法供奉三寶。時采華夫供養受決。稽首佛足還歸家中。與家二親妻子辭別。我今命盡爲王見殺。父母愕然問何罪咎。諸子答曰。爲王所使行采諸華。中遙見佛以華貢上。王大嚴急旣違失時。復無有華必見危命。故辭別耳。二親聞之益以愁戚。當柰之何。發篋視之滿中好華須曼雜香。香薰鬱鬱遠徹四面。父母告曰。可以進王。諸子各曰。眾人見之必傳至王。又復違時恐不得安。時王大嗔。見不時來復散眾華。遣邊大臣多將人兵收取將來。則受王教反縛入宮。罪當棄市。諸人不恐面色不變。王怪問之。汝等罪過命在不測。縛來當殺。何故不懅面色不攺。卽白王曰。人生有死物成有敗。我從無數劫每以非法不惜身命。朝早采華值遇世尊。以華供上稽首歸命。爾時以知違令當死。寧以有徳而死。不以無徳而存。還視華篋續滿如故。皆是如來恩仁所覆。王甚怪之心不信然。故往詣佛稽首足下。卻坐一面叉手問佛。有是意不。佛言然王。此人至心欲度十方不惜身命。故取眾華以散上佛。意無想報以得受決。將來成佛號曰妙華至眞等正覺。用發大意受決之故。慈心之香華滿篋器莫不聞知。王大歡喜。疾解眾縛悔過自責。愚意不及系縛菩薩。惟原其罪。佛言。善哉善哉。能自攺者與無過同。佛說如是。王及臣民莫不悅豫。作禮而去。

