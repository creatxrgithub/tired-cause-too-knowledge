佛說作佛形像經一卷

大乘五大部外重譯經佛說作佛形像經一卷失譯師名附後漢錄

佛說作佛形像經

佛至拘鹽惟國。有諸樹園主名拘翼。時國王名優塡年十四。聞佛當來。王卽敕傍臣左右皆悉嚴駕王卽行迎佛。遙見佛心中踴躍歡喜。王卽下車步。罷傍臣左右持蓋者。王趨迎佛前以頭面著佛足繞佛三匝。長跪叉手白佛言。天上天下人民無有能及佛者。今佛面目身體行出。光明巍巍好乃如是。我視佛無有厭極時。今佛是天上天下人之師也。佛慈心所愛者多。佛默然不應。王復白佛言。人作善者其得福祐當何趣向。佛去後我恐不復見佛。我欲作佛形像恭敬承事之。後當得何等福。願佛哀爲我說之我欲聞知。佛言。年少王。汝所問大善。聽我言。聽已當置心中。王言諾。受教。佛告王。若作佛形像。其得福祐我悉爲汝說之。王言。受恩。佛言。天下人作佛形像者。其後世所生處。眼目淨潔面目端政。身體手足常好。生天上亦淨潔與諸天絕異。眼目面貌好。作佛形像得福如是。

作佛形像。所生處無有惡身體皆完好。死後得生第七梵天上。復勝余天端政絕好無比。爲諸天所敬。作佛形像得福如是。

作佛形像。後世當生豪貴家。其實與世間人絕異。所生處不在貧窮家作子。作佛形像其得福如是。

作佛形像者。後世身體常紫磨金色端政無比。

作佛形像。後世所生處當生富家。錢財珍寶不可勝數。常爲父母兄弟宗親所重愛。作佛形像其得福如是。

作佛形像。後世生閻浮利地常生帝王王侯家。爲賢善家作子。作佛形像其得福如是。

作佛形像。後世作帝王中復最尊勝於諸國王。諸國王所歸仰。作佛形像其得福如是。

作佛形像。後世作遮迦越王。上天上後來下自恣。在所作爲無所不至。作佛形像其福得如是。

作佛形像。後世生第七梵天上。壽一劫智慧無有能及者。作佛形像。死後不復在惡道中生。生者常自守節心念常欲求佛道。作佛形像其得福如是。作佛形像。後世生常敬佛慈心於經。常持雜繒彩好華好香然燈火諸天下珍寶奇物持上佛舍利。其後無數劫會當得泥洹道。人有出意持珍寶上佛者皆非凡人。前世故作佛道。作佛形像其得福如是。

作佛形像後世得福。無有窮極盡時。不可復稱數。四天下江海水尙可斗量枯盡。作佛形像。其得福過於四天下江海水十倍。後世所生爲人所敬護。作佛形像。譬若天雨水人有好捨無所畏。

作佛形像。後世死不復更泥犁禽獸薜荔惡道中生。其有人見佛形像以慈心叉手。自歸於佛塔舍利者。死後百劫不復入泥犁禽獸薜荔中。死卽生天上。天上壽盡復來下生世間爲富家作子。珍寶奇物不可勝數。然後會當得佛泥洹道。

佛告王。作善者作佛形像其得福祐如是不唐。其王歡喜前爲佛作禮。以頭面著佛足。王羣臣皆爲佛作禮而去。壽終皆生阿彌陀佛國。

