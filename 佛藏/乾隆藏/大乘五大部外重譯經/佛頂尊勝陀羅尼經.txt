佛頂尊勝陀羅尼經一卷

大乘五大部外重譯經佛頂尊勝陀羅尼經一卷唐朝散郎杜行顗奉制譯

佛頂尊勝陀羅尼經

稽首一切智

如是我聞。一時佛在捨衛國祇樹給孤獨園。與大比丘眾八千人俱。菩薩三萬二千。逮得正智照明諸法。於知所知了無掛礙。其名曰觀自在菩薩得大趣菩薩。彌勒菩薩文殊師利童眞菩薩。蓮華勝藏菩薩手金剛菩薩。持地菩薩虛空藏菩薩。除一切障菩薩普賢菩薩而爲上首。如是等三萬二千菩薩摩訶薩眾。復有萬梵摩天。善吒梵摩而爲上首。從餘生界來詣佛所俱在會集。

復有萬二千諸釋天眾。與無量天龍夜叉乾闥婆阿修羅迦樓羅緊那羅摩睺羅伽人非人等俱來在會。

爾時聖尊四眾圍繞。恭敬供養而爲說法。時三十三天善法場中有天名善住。處大寶宮盛縱歡樂。妓麗侍奉嬉戲馳遊。觀覽娛情悉暢所欲。忽夜有聲呼天善住。汝終期至七日當死。七生閻浮入於地獄。後或爲人貧窮生盲。受諸苦惱。善住聞已恐怖驚惶毛豎憂愁。急詣釋提桓因天帝之所。前禮帝足荒懼白帝。請帝垂哀。救我苦厄救我苦厄。我受天樂縱心適意。忽有聲言七日命終。七生閻浮當入地獄。後或爲人貧窮生盲受諸苦惱。我今煩荒心迷識亂計不知出。惟帝悲湣拔救苦毒。釋提桓因聞是語已。深懷怪悼云何七生。默寂須臾遂見善住。於此命終便愛豬身。豬身畢已受於狗身。狗身畢已受於狐身。狐身畢已受於猴身。猴身畢已受毒蛇身。蛇身畢已當受鷲身。鷲身畢已受於烏身。如是七生恆食穢惡。釋提桓因見是事已。深哀善住當受大苦。何計何從誰能救濟。作是思唯唯除如來阿羅訶三藐三佛陀無能救者。於是天帝其夜後分。賫諸華鬘種種諸香末香燒香。天衣瓔珞諸莊嚴具。詣於祇林佛聖尊所。頂禮雙足右繞七匝大供養已。便於佛前一面而坐。以善住事具白聖尊。其時如來頂放大光。其光雜色流照十方一切生界。還至佛所右繞三匝從佛口入。佛遂微笑告釋提桓因。有佛灌頂淸淨諸趣佛頂尊勝陀羅尼。淨除一切業障地獄畜生。閻摩盧迦生死苦惱。破地獄道升於佛路。天帝此淸淨諸趣佛頂尊勝陀羅尼。但聽聞者生死相續一切業障。種種苦患咸悉消滅。當獲善果得宿命智。從一佛國生一佛國。從一天中生一天中。乃至三十三天宮常知宿命。能習持者。現百年限更增其壽。身口意淨心寧適樂。身苦鹹除獲諸善觸。諸佛觀視諸天衛護。一切菩薩慈愛系念。讀誦之者一切地獄畜生。閻摩盧迦及諸餓鬼。息除消散境域空虛。一切佛剎菩薩天宮。咸辟福門導之令入。於是釋提桓因前白佛言聖尊。憐湣攝護一切眾生。惟願爲說淸淨諸趣佛頂尊勝陀羅尼。爾時聖尊受天帝請。卽說陀羅尼曰。

南謨薄伽﹝上﹞婆帝底嚟﹝二合﹞盧吉夜﹝翊可反二合﹞缽羅﹝上二合﹞底﹝都裏反下同﹞毗﹝上﹞始瑟吒夜﹝翊可反下同﹞勃陀夜﹝一雲歸命聖尊三界勝覺﹞怛侄﹝徒列反﹞他﹝二﹞烏牟﹝半音三﹞毗輸陀﹝上重﹞夜麼麼﹝麼麼云某甲受持者於此自稱名﹞娑﹝上﹞曼多皤﹝上﹞婆﹝重﹞娑﹝上﹞馺叵﹝二合﹞囉﹝上﹞拏﹝上﹞伽底伽﹝上﹞訶﹝上﹞那瑣婆﹝重﹞皤﹝上﹞舜﹝入﹞提﹝五﹞阿﹝上﹞毗﹝上重﹞瑟者夜﹝二合﹞素﹝上﹞伽﹝上﹞多﹝上﹞婆﹝上﹞者那蜜﹝口

栗﹞﹝二合﹞多毗﹝上重﹞訕﹝疏皆反﹞罽﹝平六﹞阿訶﹝上﹞囉﹝上﹞阿訶﹝上﹞囉﹝上七﹞阿愈珊陀﹝重﹞囉﹝上﹞尼﹝上八﹞輸陀﹝上重﹞夜輸陀﹝上重﹞夜﹝九﹞伽﹝上﹞伽﹝上﹞那毗﹝上﹞舜﹝入﹞提﹝重十﹞烏瑟尼﹝二合﹞沙﹝疏我反﹞毗﹝上﹞闍﹝上﹞夜舜﹝入﹞提﹝重十一﹞娑﹝上﹞訶﹝上﹞娑囉﹝上二合﹞囉濕弭三朱﹝長﹞地﹝上﹞低﹝十二﹞薩囉皤﹝上二合﹞多﹝上﹞他伽﹝上﹞多地﹝上重﹞瑟奼﹝醜遐反二合﹞那地﹝上重﹞瑟祉低﹝十三﹞阿﹝上﹞地哩﹝二合﹞跋闍囉﹝上二合﹞迦夜僧訶﹝上﹞多﹝上﹞那﹝上﹞舜﹝入﹞提﹝重十四﹞薩囉皤﹝二合﹞皤﹝上﹞囉﹝上﹞拏﹝上﹞毗﹝上﹞舜﹝入﹞提﹝重十五﹞缽囉﹝上二合﹞夜儞夜多﹝上﹞婆﹝上重﹞夜﹝十六﹞阿愈舜﹝入﹞提﹝十七﹞娑﹝上﹞麼耶﹝余他反﹞地﹝上重﹞瑟祉﹝二合﹞低﹝十八﹞麼儞麼儞麼麼儞﹝十九﹞多﹝上﹞他﹝上﹞多菩﹝重﹞多俱知﹝上﹞跛唎﹝上﹞舜﹝入﹞提﹝重二十﹞毗﹝上﹞娑普﹝二合﹞吒﹝上﹞勃地﹝上﹞舜﹝入﹞提﹝重二十一﹞闍﹝上﹞夜闍﹝上﹞夜﹝二十二﹞毗﹝上﹞闍﹝上﹞夜毗﹝上﹞闍﹝上﹞夜﹝二十三﹞娑麼﹝二合﹞囉﹝上﹞娑麼﹝二合﹞囉﹝上二十四﹞勃陀地﹝上重﹞瑟祉﹝二合﹞多﹝上﹞舜﹝入﹞提﹝重二十五﹞跋闍嚟﹝二合﹞跋闍囉﹝上二合﹞揭囉鞞﹝重二十六二合﹞跋闍藍﹝二合﹞婆﹝上重﹞皤﹝上﹞睹麼麼﹝二十七麼麼云某甲受持者於此自稱名﹞麼訶耶那﹝上﹞缽羅﹝上二合﹞婆﹝上重﹞迦夜毗﹝上﹞舜﹝入﹞提﹝重二十八﹞薩囉皤﹝上二合﹞伽﹝上﹞底跛唎舜﹝入﹞提﹝重二十九﹞薩囉皤﹝上二合﹞多伽多娑﹝上﹞摩戍阿﹝二合﹞娑地﹝上重﹞瑟祉﹝二合﹞低﹝三十﹞勃陀﹝重﹞夜﹝二合﹞勃陀﹝重﹞夜﹝二合三十一﹞毗﹝上﹞菩﹝長﹞陀﹝上重﹞夜﹝三十二﹞娑﹝上﹞曼多跛唎﹝上﹞舜﹝入﹞提﹝重三十三﹞薩囉皤﹝上二合﹞多﹝上﹞他伽﹝上﹞多地﹝上重﹞瑟奼﹝醜遐反二合﹞那地﹝上重﹞瑟祉﹝二合﹞低﹝三十四﹞莎訶﹝三十五﹞﹝注平上去入者從四聲法借音讀注。半音者半聲讀注。二合者半上字連聲讀注。重者帶喉聲重讀注。長者長聲讀注。反者從反借音讀。羅利盧栗黎藍等字傍加口者轉聲讀﹞

天帝此淸淨諸趣佛頂尊勝陀羅尼。淨諸罪障除諸惡趣。八十八俱胝百千恆河沙諸佛。所共宣說守護喜贊。一切如來智印印之。爲除一切眾惡趣故。一切地獄畜生閻摩盧迦。諸罪惡類沈溺苦海。受諸痛毒爲解脫故。爲諸短壽薄福下陋。卑賤惡業諸眾生故。趣於地獄種種生類夭折失心。亡背正路諸眾生故。說此陀羅尼行閻浮提。淨除罪業令歸解脫。天帝汝當持此尊勝陀羅尼爲善住說。當爲閻浮眾生諸天天子一切含識。宣揚讀誦思惟習念。恭敬供養受持修行。我今以陀羅尼印教約。付囑天帝汝當善持聞此陀羅尼者。百千劫中。所積業障咸得淸淨。不墮地獄不生畜生。閻摩盧迦餓鬼惡趣。不受阿修羅夜叉羅剎。及富丹那迦吒富丹那癲等鬼神之身。乃至犬龜鳥獸蚊虻毒蛇腹行之類。並諸小虫不復更受。恆與佛俱或生菩薩勝族。或生婆羅門大姓剎利大姓居士大家。以此陀羅尼力得淸淨生。至坐菩提獲正徧覺。天帝此淸淨諸趣尊勝陀羅尼。威神廣大具大功果。有大力能是大吉祥。如日藏寶珠皎潔無垢淨若虛空。所在之處光明照朗。此陀羅尼所置之處。威神洽被亦復如是。持此陀羅尼者。一切罪惡皆不能染。柔和潤澤淸淨無垢如閻浮檀金。書寫讀習誦念供養。受持修行此陀羅尼者。當知此處地獄業除諸趣咸淨。書此陀羅尼安置幢上。樹於髙山或髙屋上。及余髙處或浮圖中。若比丘比丘尼優婆塞優婆夷善男子善女人等。見此陀羅尼幢。若近幢若幢影沾身若幢風吹身。或爲幢風飄塵著身。罪業便消。不生地獄畜生閻摩盧迦餓鬼阿修羅中。不墮諸惡趣一切如來諸佛當與授記。得不退轉至登正覺。以種種華香。種種諸鬘種種幢傘。幡蓋瓔珞諸莊嚴具。並諸塗飾修大供養。於四衢道造塔。安置此陀羅尼行道頂禮。當知此輩是摩訶薩。佛之法子法之梁柱舍利之塔。

爾時閻摩法王。其夜將曉來詣佛所。以種種天華種種諸香。雜香燒香天衣瓔珞。修大供養右繞七匝。頂禮佛足白佛言聖尊。我知佛恩非不知恩。今爲報佛恩故擁護一切。常勤奉事此大威力大功果陀羅尼。閉地獄門淨諸惡趣。

爾時四天王繞佛三匝前白佛言。惟願聖尊說此陀羅尼修行之法。佛告四天王諦聽諦聽我今當說。若有命短求長壽者。當於白月十五日澡浴淸淨。著淨潔衣受八戒齋。誦此陀羅尼千徧。諸障便除病愈壽增獲大安樂。地獄畜生諸惡趣苦鹹悉解脫。乃至畜生諸惡趣類。耳得聞此陀羅尼者。便復不受惡趣之身。嬰纏重病者病皆消散諸趣淸淨。命終之後生現樂界。蓮華化生不受胎藏常知宿命。若諸眾生罪業所牽。命終之後生於惡趣。應以此陀羅尼咒土二十一徧。散其骸骨之上隨其所生若地獄若畜生。或閻摩盧迦或餓鬼趣。乃至阿鼻地獄禽獸昆虫。咸謝苦身生天受樂。日日誦此陀羅尼二十一徧。罪滅福增眾人愛敬。命終之後生極樂國。若常念持此陀羅尼。命終之後生諸淨土。從一佛國至一佛國。一切佛剎作大光照。常與佛俱諸佛護育而與授記。乃至獲證大涅槃樂。修行此陀羅尼者。當作方壇四面正等。散種種淨華燒種種香。右膝輪著地長跪一心。普念十方一切諸佛。作合十指爪印當於心上。二頭指二大拇指各相屈按。稱娑度﹝云善哉﹞誦此陀羅尼一百八徧。卽爲供養承事八十八俱胝恆河沙那由他百千諸佛。如佛供養而作供養。亦爲供養四大天王。一切贊善稱是佛子。以大菩提莊嚴其心獲無礙智。凡欲誦念此陀羅尼者。皆當至心如法作合十指爪印。是爲修行陀羅尼法。

佛告釋提桓因。天帝當以此法救除眾生。地獄諸趣一切苦惱。淨諸趣業獲長壽果。天帝當還可授善住天子此陀羅尼。滿七日已汝共善住來至我所。釋提桓因受佛教已還於天宮。以此佛頂尊勝陀羅尼。授善住天子。善住受已修行供養六日六夜。爰至七日諸惡趣業皆得解脫。居天福處獲大長壽。歡喜踴躍大聲唱言。阿呼佛陀耶阿呼達摩耶阿呼僧伽耶阿呼毗耶陀﹝云陀羅尼﹞救拔眾生一切苦厄。令我得脫諸惡趣苦。

爾時天帝釋提桓因部屬侍繞。將善住天子賫種種華香。燒香塗香並種種鬘。蓋傘幡幢衣服瓔珞。乘天寶輅備天莊嚴。來至佛所作大供養右繞萬匝便。於佛前一面而立。頌贊佛已退坐聽法。佛伸金色右手。慰護善住而與授記。

