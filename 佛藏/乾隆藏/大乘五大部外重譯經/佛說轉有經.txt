佛說轉有經一卷

大乘五大部外重譯經佛說轉有經一卷元魏三藏法師佛陀扇多譯

佛說轉有經

如是我聞。一時婆伽婆。住王捨城迦蘭陀竹林。大比丘眾之所圍繞。一千二百五十人俱。菩薩摩訶薩無量無邊。爾時摩伽陀王頻婆娑羅。出王捨城。往至迦蘭陀竹林住處。到佛所已。頭面禮足。繞佛三匝。卻坐一面。爾時如來。知頻婆娑羅王坐一面已。告言。大王。譬如有人於睡夢中。共彼女寶行於欲事。彼人覺已憶彼女寶。大王於意云何。夢中女寶爲是有不。王卽答言不也世尊。

復問王言。大王於意云何。彼人若執夢中女者。是黠慧不。王卽答言。不也世尊。何以故。彼夢中女畢竟無故。云何而有境界欲事。彼人徒勞。佛言。大王。如是一切愚癡凡夫。以不曾聞佛正法故。眼見諸色。悅豫於心。卽執爲實。以執著故則有系縛。以系縛故則有染著。以染著故。則生貪欲嗔癡等業。若身若口若意等業。然彼身業所作卽滅。滅已不依東方而住。如是不依南西北方上下而住。隨命終時。轉彼有識而現後心。大王。彼識不壞。隨業盡處彼業能現。亦如睡夢覺時女寶。如是大王。最後滅識而生後識。或在地獄。或在餓鬼。或在畜生。或阿修羅。或人或天。彼最後識取最後生。識順彼生。如是心識隨業所受。然無有法。從此世間至彼世間。而受生也。大王。滅後識心是名爲滅。是初心識如托生者。是彼後生。大王。轉後識時。彼法實不從彼處來而至於此。初識生已亦無所至。何以故。法性相故。大王。最初識心是後識空。業是業空。生是生空。最初心識是初識空。所生之處是生處空。而於彼處不失業果。大王。最後生識於彼卽滅。後不斷心。識心順行隨在何處。所受業報卽往受故。爾時世尊。而說偈言。

善逝後說時

所有諸言語

皆是假名說

假名想住故

離於言語法

而無有可說

隨所有言說

而說彼諸法

彼不在於彼

法眼見無色

所言見色者

世間執著故

說世法爲實

無而和合見

是如來所說

是名方便地

若爲眞實說

眼則不見色

意不知諸法

此是最祕密

世間我慢說

名本空無名

一切法無名

而以假名說

說此法門時。頻婆娑羅王。及諸大眾。人天龍神。乾闥婆等。聞佛所說。皆大歡喜。信受奉行。

