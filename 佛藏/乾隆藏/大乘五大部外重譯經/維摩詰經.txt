維摩詰經三卷

大乘五大部外重譯經維摩詰經三卷吳月支優婆塞支謙第二譯

維摩詰經卷上亦名不思議法門之稱佛國品第一

聞如是。一時佛遊於維耶離柰氏樹園。與大比丘眾俱。比丘八千。菩薩三萬二千。皆神通菩薩。一切大聖能隨俗化。佛所住者皆已得住。爲法城塹護持正法。爲師子吼十方聞聲。眾人不請祐而安之。興隆三寶能使不絕。皆已降棄魔行仇怨。一切所化莫不信解。皆度死地脫無掛礙不失辯才。其念及定總持諸寶悉成其所。布施調意自損戒忍精進一心智慧。善權已下得無所著不起法忍阿惟越致。法輪已轉。隨眾人相爲現慧徳。在諸眾爲正導。以無畏而不動。已成福祐慧之分部。已得相好能自嚴飾。色像第一捨世間財。志行髙妙名稱普至。有金剛志得佛聖性。以法感人爲雨甘露。曉眾言音所說如流。其聲淸淨入微妙法。見生死本眾厄已斷。度諸恐畏爲師子吼。不以多言。其講說法乃如雷震。無有量已過量。以道寶之智導爲大師。以知足之行現遠佛聲及法功徳。博入諸道順化眾生。說無比正佛之智慧。以十力無畏佛十八法。往度惡道諸墮塹者。其生五道爲大醫王。以慧以善救眾生病。應病與藥令得服行。無量善事皆悉得。無量佛國皆嚴淨。無量佛慧皆修學。明智之講皆聽聞。明者之迹皆履行。慧之徳本隨次興。深法之要皆已入。三昧無量能悉成。佛力無畏一切具足。

其名曰正觀菩薩。見正邪菩薩。定化王菩薩。法自在菩薩。法造菩薩。光造菩薩。光淨菩薩。大淨菩薩。辯積菩薩。寶積菩薩。寶掌菩薩。寶印手菩薩。常舉手菩薩。常下手菩薩。常慘菩薩。常笑菩薩。喜根菩薩。喜王菩薩。正願至菩薩。虛空藏菩薩。寶甚持菩薩。寶首菩薩。寶池菩薩。寶水菩薩。水光菩薩。捨無業菩薩。智積菩薩。燈王菩薩。制魔菩薩。造化菩薩。明施菩薩。上審菩薩。相積嚴菩薩。師子雷音菩薩。石磨王菩薩。眾香手菩薩。眾手菩薩。常應菩薩。不置遠菩薩。善意諫菩薩。蓮華淨菩薩。大勢至菩薩。窺音菩薩。梵水菩薩。﹝泳﹣永﹢適﹞水菩薩。寶幢菩薩。勝邪菩薩。嚴土菩薩。金結菩薩。珠結菩薩。慈氏菩薩。濡首菩薩。其三萬二千菩薩。皆如此上首者也。

復有萬婆羅門。皆如編髮等。從四方境界來詣佛所而聽法。一切諸天各與其眾俱來會聚此。彼天帝萬二千釋從四方來。與他大尊神妙之天。及諸龍神﹑揵沓和﹑阿須倫。迦畱羅。甄陀羅。摩睺勒等。並其眾皆來會。諸比丘比丘尼優婆塞優婆夷。並其眾會坐。彼時佛與若干百千之眾眷屬圍繞而爲說經。其從須彌方外來者四面雲集。一切眾會皆坐自然師子之座。於是維耶離國。有長者子名羅鄰那竭。漢言曰寶事。與五百長者子俱。皆有決於無上正眞之道。持七寶蓋來詣佛所稽首佛足。以其寶蓋共覆佛上。佛之威神令一寶蓋覆此三千大千佛國。於是世界諸來大眾。皆見寶蓋覆此三千世界。諸須彌目鄰大目鄰山。雪山寶山黑山。鐵圍山大鐵圍山。悉現於寶蓋中。此三千世界大海江河川流泉源。及上日月星辰天宮龍宮諸尊神宮。悉現於寶蓋中。十方諸佛佛國嚴淨。及十方佛在所說法。皆現於寶蓋中悉遙見聞。一切魔眾得未曾有禮佛而立。國界若干莫不目見。童子寶事卽於佛前以偈贊曰。

淸淨金華眼明好

淨教滅意度無極

淨除欲疑稱無量

願禮沙門寂然迹

旣見大聖三界將

現我佛國特淸明

說最法言決眾疑

虛空神天得聞聽

經道講授諸法王

以法布施解說人

法鼓導善現上義

稽首法王此極尊

說名不有亦不無

以因緣故諸法生

非我不造彼不知

如佛淸淨無惡形

始在佛樹力降魔

得甘露滅覺道成

以無心意而現行

一切異學伏其名

三轉法輪於大千

受者修正質行淸

天人得見從解法

爲現三寶於世間

佛所說法開化人

終已無求常寂然

上智湣度老死畏

當禮法海徳無邊

供養事者如須彌

無誡與誡等以慈

所演如空念普行

孰聞佛名不敬承

今奉能仁此慈蓋

於中現我三千世

諸天龍神所居宮

犍沓和等及閱叉

以知世間諸所有

十力哀現是變化

眾睹希有皆嘆佛

稽首極尊大智現

童子寶事說此偈贊佛已。以恭肅敬意長跪叉手。白佛言。此五百童子皆有決於無上正眞之道。願聞得佛國土淸淨。佛惟解說如來佛國淸淨之行。於是佛告寶事曰。童子諦聽善思念之。吾當爲汝解說如來菩薩佛國淸淨。於是寶事與諸大眾受教而聽。佛言童子。蚑行喘息人物之土則是菩薩佛國。所以者何。菩薩欲教化眾生。是故攝取佛國。欲使佛國人民盡奉法律故取佛國。欲使佛國人民入佛上智故取佛國。欲使佛國人民見聖典之事而以發意故取佛國。所以者何。欲導利一切人民令生佛國。譬如有人欲度空中造立宮室終不能成。如是童子。菩薩欲度人民故願取佛國。願取佛國者非於空也。童子當知。菩薩以無求於國故。於佛國得道。以不言我教照人民生於佛土。菩薩以善性於國故。於佛國得道。能成眾善爲人重任生於佛土。菩薩弘其道意故。於佛國得道。恆以大乘正立人民得有佛土。菩薩布施爲國故。於佛國得道。一切布施施諸人民生於佛土。菩薩持戒爲國故。於佛國得道。周滿所願以十善行。合聚人民生於佛土。菩薩忍辱爲國故。於佛國得道。有三十二相而自嚴飾。以其忍行調正人民生於佛土。菩薩精進爲國故。於佛國得道。以諸徳本善修勤力。合聚人民生於佛土。菩薩禪思爲國故。於佛國得道。已知所念正安人民生於佛土。菩薩智慧爲國故。於佛國得道。能以正導成就人民生於佛土。菩薩行四等心爲國故。於佛國得道。慈悲喜護護諸人民生於佛土。菩薩行四恩爲國故。於佛國得道。惠施仁愛利人等利一切救濟。合聚人民生於佛土。菩薩行善權方便故。於佛國得道。一切行權攝人爲善生於佛土。菩薩行三十七道品之法故。於佛國得道。以根力覺意勉進人民生於佛土。菩薩分流法化故。於佛國得道。一切示現賢善之行得見佛土。菩薩說除八難故。於佛國得道。一切爲斷惡道眾難而有佛土。菩薩自覺不譏彼受故。於佛國得道。斷諸邪受而有佛土。菩薩淨修十善之行故。於佛國得道。而不離偶大財梵行誠諦之語免於惡道。言以柔軟不別眷屬恆與善俱。無有嫉慢除忿怒意。以正見誨人生於佛土。如是童子。菩薩以應此行便有名譽。已有名譽便生善處。已生善處便受其福。已受其福便能分徳。已能分徳便行善權。已行善權則佛國淨。已佛國淨則人物淨。已人物淨則有淨智。已有淨智則有淨教。已有淨教則受淸淨。如是童子。菩薩欲使佛國淸淨。當以淨意作如應行。所以者何。菩薩以意淨故得佛國淨。

賢者舍利弗。承佛威神心念是語。以意淨故得佛國淨。我世尊本爲菩薩時意豈不淨。而是佛國不淨若此。佛知其意卽報言。云何舍利弗。我日月淨不見色者。豈日月過耶。對曰不也。非日月過。佛言。此舍利弗咎。在眾人無有智慧。不見如來佛國嚴淨。非如來咎。此舍利弗。我佛國淨汝又未見。編髮梵志謂舍利弗言。惟賢者莫呼是佛國以爲不淨。我見釋迦文佛國嚴淨。譬如彼淸明天宮。舍利弗言。我見此中亦有雜糅。其大陸地則有黑山石沙穢惡充滿。編髮答曰。賢者以聞雜惡之意。不猗淨慧視佛國耳。當如菩薩等意淸淨倚佛智慧。是以見佛國皆淸淨。於是佛卽以足指案地。此三千大千世界皆爲震動。若干百千珍寶積嚴處處校飾。譬如眾寶羅列淨好如來境界。無量嚴淨於是悉現。一切魔眾嘆未曾有。而皆自見坐寶蓮華。佛告舍利弗。汝且觀此佛國嚴淨。對曰惟然。本所不見本所不聞。今佛國土好淨悉現。然舍利弗。我佛國如是。爲當度不肖人故。如來隨此多怒害者現佛國異。譬如諸天同金缽食。其福多者舉手自淨。如是舍利弗。若人意淸淨者。便自見諸佛佛國淸淨。當佛現此佛土嚴淨之時。八萬四千人發無上正眞道意。長者子寶事並五百童子。皆得柔順法忍。佛現神足於是國土莫不欣然。各得其所。弟子行者天與人三萬二千。遠塵離垢諸法法眼生。其八千人漏盡意解。善權品第二

是時維耶離大城中。有長者名曰維摩詰﹝漢言無垢稱﹞在先佛已造行修善本得法忍。已得辯才神通不戲。得無所畏降魔勞怨深入微妙出於智度無極。善權方便博入諸道令得所願。人根名徳生而具足。造成大道所作事勝。佛聖善行皆已得立。覺意如海而皆已入。諸佛咨嗟。弟子釋梵世主所敬。欲度人故居維耶離矜行權道。資財無量救攝貧民。以善方便攝諸惡戒。以忍調行攝諸恚怒。白衣精進攝懈怠者。禪定正受攝迷惑意。得智慧律攝諸邪智。𨿽爲白衣奉持沙門。至賢之行居家爲行。不止無色有妻子婦。自隨所樂常修梵行。𨿽有家屬常如閒居。現視嚴身被服飲食。內常如禪。若在博弈戲樂輒以度人。受諸異道導以佛教。不離聖典。因諸世間俗教善語。以法樂而樂之。一切見敬。爲供養中最。所有耆舊能喜世間一切治生諧偶。𨿽獲俗利不以喜悅。遊諸四衢普持法律。入於王藏諸講法眾。輒身往視不樂小道。諸好學者。輒身往勸誘開童蒙。入諸淫種除其欲怒。入諸酒會能立其志。入長者種正長者意能使樂法。入居士種正居士意能除其貪。入君子種正君子意能使忍和。入梵志種正梵志意使行髙遠。入人臣中正羣臣意。爲作端首使入正道。入帝王子能正其意。以孝寬仁率化薄俗。入貴人中能爲雅樂化正宮女。入庶人中軟意湣傷爲興福力。入帝釋中正帝釋意。爲自在者示現無常。入梵天中正梵天意。能現梵殊勝之慧。入四天王正天王意。能使擁護一切天下。

如是長者維摩詰。不可稱說善權方便無所不入。其以權道現身有疾。以其疾故。國王大臣長者居士。羣臣太子並餘眾輩。從而問疾者無數千人。其往者。維摩詰輒爲說。是四大身爲死亡法。言諸仁者。是身無常爲無彊爲無力爲無堅。爲苦爲老爲病。爲多痛畏。諸仁者。如此身明智者所不怙。是身如聚沫澡浴彊忍。是身如泡不得久立。是身如野馬渴愛疲勞。是身如芭蕉中無有堅。是身如幻轉受報應。是身如夢其現恍惚。是身如影行照而現。是身如響因緣變失。是身如霧意無靜相。是身如電爲分散法。是身無主爲如地。是身非身爲如火。是身非命爲如風。是身非人爲如水。是身非有四大爲家。是身爲空無我無性無命無人。是身無我我者轉離。是身如束薪筋纏如立。是身非眞但巧風合。是身爲荒不淨腐積。是身爲虛僞覆速朽爲磨滅法。是身爲災一增百病。是身老爲怨以老苦極。是身爲窮道爲要當死。諸仁者。此可患厭。當發淸淨不淫之行。如佛法身吾等當學。佛法身者從福祐生。佛身者從智生。從戒品定品慧品解品度知見品生。從慈悲喜護生。從布施調意自損生。從忍辱仁愛柔和生。從彊行精進功徳生。從禪解定意正受生。從智度無極聞徳生。從善權方便智謀生。從一切諸度無極生。從三十七道品生。從神通生。從止觀生。從十力生。從四無所畏生。從佛十八法生。從斷一切惡法生。從一切善法合會生。從諦生。從誠生不可計淸淨行爲成如來身。如是仁者。當自勗勉。欲除一切病者。當發行大道。如是維摩詰爲諸問疾者如應說法。令無數千人發無上正眞道意。弟子品第三

於是長者維摩詰自念。寢疾於牀念佛在心。佛亦悅可是長者。便告賢者舍利弗。汝行詣維摩詰問疾。舍利弗白佛言。我不堪任詣彼問疾。所以者何。憶念我昔常宴坐他樹下。時維摩詰來謂我言。惟舍利弗。不必是坐爲宴坐也。賢者坐當如法不於三界現身意。是爲宴坐。不於內意有所住。亦不於外作二觀。是爲宴坐。立於禪以滅意現諸身。是爲宴坐。於六十二見而不動。於三十七品而觀行。於生死勞垢而不造。在禪行如泥洹。若賢者如是坐如是立。是爲明曉如來坐法。時我世尊。聞是法默而止不能加報。故我不任詣彼問疾。

佛告賢者大目犍連。汝行詣維摩詰問疾。目犍連白佛言。我不堪任詣彼問疾。所以者何。憶念我昔爲諸少年居士說法。時維摩詰來謂我言。賢者莫爲居家白衣說法如賢者所說。欲說法者當爲如法。如法者離人垢。以不我爲離染塵。不有命爲離生死。不處人爲本末斷如滅相。不以淫爲無掛礙。至不老爲諸作斷。以隨食爲離諸損。而一切救如空等爲無適莫。以無吾爲除吾作。以無識心爲離識心。以無倫爲無有比。以因緣相爲入無等。以法情正學正諸情。以如事入應無所入。憶識信而皆爲立終始不動。不動則六無猗。不望於眾人當來無住。空爲正止。無相爲惟行。無願爲離淵。不自舉不自容。爲離起分而無家。眼耳鼻口身心已過無所住。亦不無心住。已得無知爲離眾行法。賢者。爲如此何說爲說法。法說者爲等句。聞者當等聞。說不如等句者。彼爲非說爲非聞爲未。譬若幻士爲幻人說法。當建是意以爲說法。隨人本徳所應。當善見爲現智。以大悲不癡妄爲成大乘。於佛有反復。內性淸淨不斷三寶。樂以是說法說。說是語時。世尊。八百居士發無上正眞道意。我無此辯。是故不任詣彼問疾。

佛告賢者大迦葉。汝行詣維摩詰問疾。迦葉白佛言。我不堪任詣彼問疾。所以者何。憶念我昔於貧聚而行乞。時維摩詰來謂我言。如賢者有大哀捨大姓從貧乞。當知已等法施普施於所行。已能不食哀故從乞。如不以言若住空聚。所入聚中欲度男女。所入城邑知其種姓。輒詣劣家所行乞。於諸法無所受。若見色如盲等。所聞聲如響等。所嗅香如風等。所食味不以識得。細滑無更樂。於識法如幻。如今耆年已過八邪。八解正受以正定越邪定。以是所乞敬一切人。亦以奉敬諸佛賢聖。然後自食。如是食者爲非眾勞。亦非無勞。不有定意亦無所立。不在生死不往滅度。如賢者食所乞與者。爲非無福亦非大福。爲非耗減亦非長益。是爲正依佛道不依弟子之道。賢者如是爲不以癡妄食國中施。時我世尊。聞其說是至未曾有一切菩薩當爲作禮。斯有家名乃以此辯勸發道意。吾從是來希復立人爲弟子緣一覺行。每事勸人學無上正眞之道。故我不任詣彼問疾。

佛告長老須菩提。汝行詣維摩詰問疾。須菩提白佛言。我不堪任詣彼問疾。所以者何。憶念我昔入其捨欲乞食。時維摩詰取我缽盛滿飯。謂我言。設使賢者。於食等者諸法得等。諸法等者得眾施等。如是行乞爲可取彼。若賢者不絕淫怒癡。亦不與俱一切常。若不知己身。已得一行爲非不明。非趣有愛非得明度。亦非極罪正解已解不解不縛。不四諦見非不見諦。不得道不凡人。不凡法語。不爲眞非不眞。一切無法行離法之想。不見佛不聞法。是亦有師。不蘭迦葉。摩訶離瞿耶。婁阿夷專基耶。今離波。休迦旃先。比盧特尼犍子等。又賢者彼師說猗爲道。從是師者。爲住諸見。爲墮邊際不及佛處。爲歸八難。爲在眾勞。不信之垢。不得離生死之道。然其於眾人亦爲他人想。若賢者。爲他人想如彼者則非祐除也。其施賢者。爲還眾魔共一手作眾勞侶。於一切人若影想者。其住如謗諸佛毀諸經。不依眾經不得滅度矣。當以如是行取乞耶。時我世尊。得此惘然不識是何言當何說。便置缽出其捨。維摩詰言。惟須菩提取缽勿懼。云何賢者如來以想而言說乎。何爲以懼。我言不也。維摩詰言。想爲幻而自然。賢者不曰一切法一切人皆自然乎。至於智者不以明著故無所懼。悉捨文字於字爲解脫。解脫相者則諸法也。當其世尊說是語時。二百天人得法眼淨。故我不任詣彼問疾。

佛告頒耨文陀尼子。汝行詣維摩詰問疾。頒耨白佛言。我不堪任詣彼問疾。所以者何。憶念我昔在他方大樹下。爲阿夷行比丘說死畏之法。時維摩詰來謂我言。欲何置此人。何以教此比丘。無乃反戾此摩尼之心。是已爲下正行。又不當以不視人根而說其意也。當取使無瘡。莫便內壞於窖。在大生死可使入迹。莫專導以自守之。又此賢者。諸比丘在大道已有決。如何忘其道意。而發起以弟子行乎。是時維摩詰。卽如其像三昧正受。念是比丘宿命。已於五百佛立徳本。在無上正眞道。已分布因其道意而爲解說。卽時諸比丘稽首禮維摩詰足。已爲說如是法。皆得不退轉。自從是來。我念弟子未觀察人者。不可爲說法。所以者何。不能常定意根原知本徳如佛世尊。故我不任詣彼問疾。

佛告長老迦旃延。汝行詣維摩詰問疾。迦旃延白佛言。我不堪任詣彼問疾。所以者何。憶念昔者佛爲兩比丘粗現軌迹。已便入室。吾於後爲其說經中要。言無常之義苦義空義非身之義。時維摩詰來謂我言。惟迦旃延。無以待行有起之義爲說法也。若賢者。都不生不增生不起不滅。是爲無常義。五陰空無所起。以知是是苦義。於我不我而不二。是非身義。不然不滅爲都滅終始。滅是爲空義。彼說是時。其比丘本漏意解。故我不任詣彼問疾。

佛告長老阿那律。汝行詣維摩詰問疾。阿那律白佛言。我不堪任詣彼問疾。所以者何。憶念我昔於他處經行。見有梵天名淨復淨。與千梵俱來詣我。稽首作禮問我言。幾何阿那律天眼所見。我答言。仁者。吾於是三千大千佛國。如於掌中觀寶冠耳。時維摩詰來謂我言。云何賢者。眼爲受身相耶無受相耶。假使有受身相。則與外五通等。若無受相。無受相者。無計數則不有見。我時默然。彼諸梵聞其言至未曾有。卽爲作禮而問言。世孰復有天眼。維摩詰言。有佛世尊。常在三昧禪志不戲。悉見諸佛國不自稱說。於是眾中五百梵。具足發無上正眞道意已。皆忽然不現。故我不任詣彼問疾。

佛告長老優波離。汝行詣維摩詰問疾。優波離白佛言。我不堪任詣彼問疾。所以者何。憶念昔者。有兩比丘。未踐迹以爲恥。將詣如來。過問我言。吾賢者。未踐迹誠以爲恥。欲往見佛。願賢者解其意。吾則爲之現說法語。時維摩詰來謂我言。惟優波離。莫釋以所誨而詭其行也。又賢者。未踐迹者。不內住不外計。亦不從兩間得。所以者何。此本爲如來意。欲爲勞人執勞。惡意已解意得依者。亦不內不外不從兩間得。如其意然。未迹亦然。諸法亦然。轉者亦然。如優波離意之淨。以意淨意爲解。寧可復污復使淨耶。我言不也。維摩詰言。如性淨與未迹。一切諸法一切人意從思有垢。以淨觀垢無倒與淨亦我垢等。穢濁與淨性。淨性與起分。一無所住。又一切法可知見者。如水月形。一切諸法從意生形。其知此者是爲奉律。其知此者是爲善解。於是兩比丘言。上智哉。是優波離不及也。持佛上律而不能說。我答言。自捨如來。未有弟子及菩薩辯才析疑如此聰明者也。兩比丘疑解。便發無上正眞道意。復言曰。令一切人得辯才之利皆如是。故我不任詣彼問疾。

佛告賢者羅云。汝行詣維摩詰問疾。羅云白佛言。我不堪任詣彼問疾。所以者何。憶念昔時諸長者子來禮我足。問我言。羅云汝佛之子。捨轉輪王出家爲道。其出家者有何榮冀。我卽爲如事說沙門之榮冀。時維摩詰來謂我言。羅云。說沙門之榮冀不當如賢者所說。所以者何。匪榮匪冀故爲沙門爲道者。羅云。離此彼中迹於泥洹。受諸明智招諸聖賢。降伏眾魔入五道。淨五眼受五力立五根。度彼岸化異學。爲正導拯淤泥。爲無我無彼受。無起隨順絕諸忿亂。降己志護彼意。滅種姓開大學。爲是故作沙門。當教是諸童子此自然法。佛興難值。諸童子言。居士。我聞佛不教人違親爲道。維摩詰言然。當觀淸淨發菩薩意。已應行者可得去家堅固之志。卽時三十二長者子。皆發無上正眞道意。故我不任詣彼問疾。

佛告賢者阿難。汝行詣維摩詰問疾。阿難白佛言。我不堪任詣彼問疾。所以者何。憶念昔時世尊身小中風當用牛湩。我時晨朝入維耶離。至大姓梵志門下住。時維摩詰來謂我言。賢者阿難。何爲晨朝持缽住此。我言。居士。佛身小中風當用牛湩。故我到此。維摩詰言。止止。惟阿難。莫作是語。如來身者金剛之數。眾惡已斷諸善普會。當有何病。默往阿難。勿謗如來愼莫復語。無使大尊神妙之天得聞此也。他方佛國諸會菩薩且得聞焉。且夫阿難。轉輪聖王用本徳故尙得自在。豈況一切施徳於人。而爲如來至眞等正覺無量福會普勝者哉。行矣阿難。勿爲羞恥。莫使外道異學聞此粗言。何聞我師。自疾不能救。安能救諸疾人所欲。疾行莫復宣言。當知阿難。如來法身非思欲身。佛爲世尊過諸世間。佛身無漏諸漏已盡。佛身無數眾行已除。其病有以。時我世尊。大自慚懼。得無近佛而過聽。卽聞空中聲曰。是阿難如居士之所言。但爲佛興於五濁之世故。以是像開解一切貪貧之行。便行阿難。取湩莫慚。故我不任詣彼問疾。如是上首五百弟子。皆說本所作。一切向佛稱述維摩詰之美言。菩薩品第四

於是佛告彌勒菩薩。汝行詣維摩詰問疾。彌勒白佛言。我不堪任詣彼問疾。所以者何。憶念我昔於兜術天上。爲諸天人講法語。說菩薩大人不退轉地之行。時維摩詰來謂我言。卿彌勒。在一生補處。世尊所莂無上正眞道者。爲用何生得。彌勒。決用過去耶當來耶現在耶。去者生盡。未來無對。現在無住。如佛說。冥生比丘曰。是生是老是病是死。是終是始。及未生與當生。此兩者非無生耶。由是論之。不從無生得最正覺。然則何用記。彌勒。決從如起耶從如滅耶。夫如者不起不滅。一切人皆如也。一切法亦如也。眾聖賢亦如也。至於彌勒亦如也。所記莂無上正眞道者。則一切人爲得決矣。所以者何。如者不稱爲己。亦無他稱說。如彌勒成最正覺者。一切人民亦當從覺。所以者何。一切人民當從覺道故。如彌勒滅度者。一切人民亦當滅度。所以者何。如來者不捨眾人獨滅度也。必當滅度諸凡夫故。卿彌勒。與天人談莫爲非時。佛者無往亦無還返。若彌勒。此諸天人念欲見道則爲穿行道。不從身不從正覺亦不從意也。都滅哉佛一切如化。無比哉佛一切造業。無爲哉佛一切不惑。以斷哉佛一切遠離。無欲哉佛於諸受盛。不雜哉佛都以一智兼。樂哉佛眾所思樂。無言哉佛諸著不著。住哉佛以法情住。普入哉佛自然如也。不二哉佛二法已離。立哉佛積誠信。等哉佛如空等。無數哉佛離起分處。知彼哉佛眾意行知。上哉佛諸入不貪。不會哉佛近獄勞斷。聖師哉佛以無比化將導一切。非現名哉佛已諦見。無色哉佛淨穢已離。順哉佛本性已淸。明哉佛自然已淨。無受哉佛眾网已裂。不多哉佛諸法等覺。無諭哉佛色好已捨。妙哉佛所覺甚遠。當其世尊說是法時。彼諸天眾二百天人皆得不起法忍。故我不任詣彼問疾。

佛告光淨童子。汝行詣維摩詰問疾。光淨白佛言。我不堪任詣彼問疾。所以者何。憶念我昔出維耶離大城。時維摩詰方入城。我卽爲作禮而問言。居士所從來。答我言。吾從道場來。我問。道場者何所是。言道場者無生之心是。檢一惡意故。淳淑之心是。習增上故。聖賢之心是。往殊勝故。道意之心是。不忘捨故。布施之心是。不望報故。持戒之心是。得願具故。忍辱之心是。不亂眾人故。精進之心是。無退意故。禪思之心是。意行出故。智慧之心是。慧眼見故。慈心則是。爲等意故。悲心則是。爲忍苦故。喜心則是。以法樂樂人故。護心則是。爲隨導捨著故。神通之心是。得六通故。惟務之心是。無恚怒故。滅心則是。度人民故。四思之心是。合聚人故。多聞之心是。從受成故。不生之心是。如自然觀故。道品法心是。不著數不墮故。諦心則是。諸世間報已不積故。緣起之心是。以不明不可盡至於老死皆無盡故。眾勞之靜是。佛從是。最正覺故。眾生之心是。以人物自然故。諸法之心是。從空最正覺故。伏諸魔心是。以不傾動故。三界之場是。𨿽處不墮欲故。師子座場是。善勝無畏故。力無畏場是。一切無難故。三達之智是。無餘掛礙故。一意覺場是。一切智普具故。如是仁者。菩薩若應諸度無極。如應化人如應受法已。得本祠護不墮欲者。是爲一切從佛心來立於一切佛法矣。當其世尊說是語時。有五百天與人發無上正眞道意。故我不任詣彼問疾。

佛告持人菩薩。汝行詣維摩詰問疾。持人白佛言。我不堪任詣彼問疾。所以者何。憶念我昔自於室住。天魔波旬從玉女萬二千。狀如帝釋。鼓樂弦歌來詣我室稽首我足。與其眷屬共供養我已於一面住。我意謂是天帝釋。贊言善來拘翼。𨿽福應有不當自恣。一切欲樂當觀非常。無彊多失當修徳本。魔言。正士。受是取此萬二千女可備掃灑。我言拘翼。無以此妖蠱之物要我釋迦弟子。此非我宜。時維摩詰來謂我言。族姓子。莫於是起污意。是爲魔來嬈固汝耳。非帝釋也。維摩詰言。波旬。以此與我如我應受。莫與釋迦弟子。魔卽恐懼。念維摩詰必不助我。欲隱形去而不能隱。盡現其神了不得去。而聞空中聲曰。波旬。以玉女與之乃可得去。魔以畏故彊與玉女。維摩詰言。魔以女與我。今汝當發無上正眞道意。諸玉女言。其已如是從道之教發大道意者。當何以自娛樂。答言。汝等便發無上正眞道意。有樂法之樂可以自娛。汝等得之不復樂欲樂也。卽問何謂法樂。維摩詰言。樂於喜不離佛。樂於諦聞法。樂常供養眾。樂不倚三界。樂於三界不嫉。樂知欲無常。樂觀種爲毒蛇。樂隨護道意。樂安諸人物。樂以禮敬人。樂施諸所有。樂奉眞人戒。樂忍調不忍。樂精進力知行徳本。樂禪善行。樂智慧淵。樂廣宣佛。樂抑制魔。樂化塵勞。樂佛國淨。樂以相好合會教化。樂嚴道場。樂三脫門。樂泥洹道。樂入深法不樂非時。樂習自然人不樂怒不諦。樂習善友。樂遠惡友。樂於好喜。樂無有量道品之法。是爲菩薩樂法之樂而以自娛。於是波旬謂諸玉女。我欲與汝俱還天上。曰以我等與此居士。樂法之樂我等甚樂。非復樂欲樂也。波旬言。可捨居士此諸玉女。已其所有施於彼者是爲菩薩。維摩詰言。我已捨矣。汝便將去。使一切人遵承法行所願皆得。諸玉女卽作禮而問言。我當云何止於魔天。維摩詰言。諸姊。有天名曰無盡常開法門。當從彼受。何謂無盡開法門者。譬如一燈燃百千燈。冥者皆明。明終不盡。如是諸姊。夫一菩薩以道開導百千菩薩。其道意者終不盡耗而復增益。於是功徳不以導彼彼故而有盡耗。是故名曰無盡常開法門。汝等當從其受。魔界無數天子玉女。未有可此道意如汝等者。於如來爲有返復法。爲一切人說已。魔眷屬皆去。維摩詰所感動如是。世尊。故我不任詣彼問疾。

佛告長者子善見。汝行詣維摩詰問疾。善見白佛言。我不堪任詣彼問疾。所以者何。憶念我昔在諸父捨。盛祀大祀至於七日。時維摩詰來入祠壇。謂我言。長者子。不當祀祠如眾人祠。當祀法祠。何用是思欲祠爲。我問何如爲法之祠祀。維摩詰言。其爲祠者無本行故敬待眾人。是則法祠。爲之柰何。謂爲佛事不斷慈。爲人事不斷悲。爲法事不斷喜。爲慧力不斷護。爲布施不斷檀。戒化人不斷律。知非我不斷忍。身意行不斷精進。惟道事不斷禪思。爲博聞不斷智慧。若無施不斷惟空。行俗數中不斷無想。在所墮生不斷無願。護持正法不斷力行。以恩會人不斷壽命。知人如如不斷謙敬。堅其徳本不斷命財。爲六思念不斷其念。行六堅法不斷學意。修正受不斷淨命。行好喜不斷習眞。斷意不生不斷愚人。爲沙門不斷正性。善諷受不斷聞徳。山澤受法不斷閒居。念生佛慧不斷宴坐。爲一切勞不斷賢者。行地嚴飾相及佛國不斷分部福行。隨眾人行而爲說法不斷分部智慧。斷眾勞厄諸不善法。不斷分部一切徳本。一切智覺一切善法具足不斷。以道品正法懷來一切。是爲法之祠祀。菩薩立法祠者。爲得祠祀。最偶之福爲世間上。當其世尊說是法時。梵志眾中二百婆羅門發無上正眞道意。我時甚自雅奇。得與正士髙行者會。便解頸百千珠瓔。以上之不肯取。我言取是而有所悅自可。念昔者維摩詰乃取珠瓔。分作兩分仍如祠捨。持一分與諸下劣國中貧者。又持一分奉彼頭波變如來至眞等正覺。並見其眾及國土。頭波變﹝漢言固受﹞其國名炎气。皆見珠瓔懸彼國上。變成彼佛珠交露棚。旣見是化。又聞其言。如是仁人施者得近如來。而上達嚫不以想。施貧亦等無若干念。有大悲意不望其報。惠此法祠爲具足已。國中貧人見此變化聞彼佛語。皆發無上正眞道意。故我不任詣彼問疾。如是一切菩薩。各稱其所說不任詣彼。維摩詰經卷中諸法言品第五

佛復告文殊師利﹝漢言濡首﹞汝詣維摩詰問疾。文殊師利白佛言。世尊。彼維摩詰𨿽優婆塞入深法要。其徳至淳以辯才立。智不可稱。一切菩薩法式悉聞。諸佛藏處無不得入。進禦眾魔降之以徳。務行權慧非徒戲食。然猶復求依佛住者。欲於其中開度十方。於是眾菩薩大弟子釋梵四天王皆念。今得文殊師利與維摩詰二人共談。不亦具足大道說哉。卽時八千菩薩五百弟子百千天人。同意欲行。於是文殊師利。與諸菩薩大弟子及諸天人眷屬圍繞。俱入維耶離大城。長者維摩詰心念。今文殊師利與大眾俱來。吾將立空室合座爲一座。以疾而臥。文殊師利旣入其捨。見其室空除去所有更寢一牀。維摩詰言。勞乎文殊師利。不面在昔辱來相見。文殊師利言。如何居士忍斯種作疾。寧有損不至增乎。世尊殷勤致問無量。興起輕利遊步彊耶。居士是病何所正立。其生久如當何時滅。維摩詰言。是生久矣。從癡有愛則我病生。用一切人病是故我病。若一切人得不病者。則我病滅。所以者何。欲建立眾人故。菩薩入生死爲之病。使一切人皆得離病。則菩薩無復病。譬如長者有一子得疾。以其病故父母諸父爲之生疾。其子病愈父母亦愈。菩薩如是。於一切人愛之若子。彼人病我則病。彼不病則不病。又言。菩薩病何所立。菩薩病者以大悲立。文殊師利言。何以空無供養。維摩詰言。諸佛土與此捨皆空如空。又問。何謂爲空。答曰。空於空。又問。解一爲空。答曰。空無與之爲空空。又問。空復誰爲。答曰。思想者也。彼亦爲空。又問。空者當於何求。答曰。空者當於六十二見中求。又問。六十二見當於何求。答曰。當於如來解脫中求。又問。如來解脫者當於何求。答曰。當於眾人意行中求。又仁所問何無供養。一切眾魔皆是吾養。彼諸轉者亦吾養也。所以者何。魔行者受生死。生死者則菩薩養。彼轉者受諸見。菩薩於諸見不傾動。文殊師利言。居士所疾爲何等類。答曰。仁者我病不現不可見。又問。云何是病與身合意合乎。答曰。我病身合者身爲地。意合者意爲幻法。又問。四種地種水種火種風種何等種病。答曰。是種者一切人所習也。云何文殊師利。菩薩觀諸疾意。又以何習於有疾菩薩。文殊師利言。於非常身不以泥洹。常現不淫在身有苦。不以泥洹安而喜之。現於非身爲眾人導。身之空寂不以永寂爲現本作。恆悲彼疾不自計疾。以識宿命導利人物而無所惑。念善本修淨命不望彼。常精進爲醫王滅眾病。是爲菩薩能與疾者相習。文殊師利。又問。何謂菩薩有疾其意不亂。維摩詰言。菩薩疾者。意知是前未近之罪住欲處故。是病皆爲不誠之思在眾勞故。又問。疾者自於其法都不可得。所以者何。如是病者但倚四大。又此諸大爲都無主。是所倚亦無我。是病無我專著兩無專著。得病本者必知精進無我人想。爲起法相身爲法數。法起則起法滅則滅。法轉轉不相念不相知。起者不言我起。滅者不言我滅。知法想者。將養其意而無所住。若以法想受報大止。已離病者我不爲是。何謂斷病。謂我作非我作悉斷。何謂是我作非我作斷。謂己自無欲。何謂己自無欲。謂內無習行。何謂內無習行。謂等不動不可動。何謂爲等。謂我等泥洹等。所以者何。此二皆空。何名爲空。所言爲空。二者如是。凡聖道成皆從平等病亦不異。何謂所受亦空。謂已曉了不覺諸痛。不盡於痛以取證際。如是二者爲諸痛。長一切惡道已竟。近一切人興大悲哀。吾爲眾人作自省法。觀以除其病而不除法。亦不除其本病所生。知其根本而爲說法。何謂爲本。謂始未然。未熾然者則病之本。何謂不然。於三界而不然。其不然何用知。謂止心。止心者以不得也。非不然也。何以不得。二見不得。謂內見外見是無所得。此文殊師利。爲疾菩薩其意不亂。𨿽有老死菩薩覺之。若不如是。己所修治爲無惠利。譬如勝怨乃可爲勇。如是兼除老死苦者。菩薩之謂也。菩薩若病當作是觀。如我此病非眞非有。亦是眾人非眞非有。已觀如是不墮妄見。以興大悲。彼必來者爲斷其勞。以合道意爲彼大悲。所以者何。菩薩墮妄見。其大悲者有數出生不墮妄見。大悲菩薩不以數生。彼生爲脫。爲脫所墮。爲脫出生。爲脫受身。能爲彼人說佛說法是其誓也。如佛言曰。其自安身不解彼縛。不得是處而自安身。又解彼縛斯得是處。故曰已脫菩薩其行不縛。何謂縛何謂解。菩薩禪定以縛諸我以道縛我。縛者菩薩以善權生五道解彼受。菩薩無權執智縛。行權執智解。智不執權縛。智而執權解。彼何謂無權執智縛。謂以空無相不願之法生。不治相及佛國以化人。是無權執智之縛也。何謂行權執智解。謂修相及佛國開化人。而曉空無相不願之法生。是行權執智之解也。何謂智不執權縛。謂以見行勞望受。立修行一切徳善之本。是智不執權之縛也。何謂智而執權解。謂斷諸見行勞望之受。以殖眾徳之本。而分布此道。是智而執權之解也。彼有疾菩薩已如是下此法。設身有病。觀其無常爲苦爲空爲非身。是爲智慧。又身所受不以斷惡生死。善利人民心合乎道。是爲權行。又若身病知異同意。彼過非新則觀其故。是爲智慧。假使身病不以都滅。所當起者是爲權行。是文殊師利。爲疾菩薩其意不亂。亦不髙住。所以者何。若髙住者是愚人法。以卑住者是弟子法。故菩薩住不髙不卑。於其中無所處。是菩薩行。不凡夫行不賢夫行。是菩薩行。在生死行不爲污行。是菩薩行。觀泥洹行不依泥洹。是菩薩行。行於四魔過諸魔行。是菩薩行。博學慧行無不知時之行。是菩薩行。於四諦行不以諦知行。是菩薩行。觀無生行不謂難至。是菩薩行。在緣起行於諸見而無欲。是菩薩行。在諸人眾無勞望行。是菩薩行。在閒居行不盡身意。是菩薩行。於三界行不壞法情。是菩薩行。爲空無行一切眾事淸徳皆行。是菩薩行。行六度無極爲眾人意行而度無極。是菩薩行。行六神通不盡漏行。是菩薩行。受道之行不興小道。是菩薩行。以止觀知魔行。不滅迹行。是菩薩行。於弟子緣一覺所不應不現行。不爲毀佛法行。是菩薩行。說是語時八千天人。發無上正眞道意。文殊師利童子甚悅。賢者舍利弗。心念無牀座。是菩薩大弟子當於何坐。維摩詰知其意。卽謂言。云何賢者爲法來耶。求牀座也。舍利弗言。居士。我爲法來非利所安。維摩詰言。惟賢者其利法者不貪軀命。何況牀座。惟舍利弗。夫利法者非有色痛想行識求。非有陰種諸入之求。非有欲色無色之求。惟舍利弗。夫求法者。不著佛求不著法求不著眾求。又舍利弗。夫求法者。無知苦求無斷習求。無造盡證惟道之求。所以者何。法無放逸有放逸法。當知苦習當爲盡證以惟致道。斯求法者無放逸之求也法。舍利弗。無有塵離淫塵。其染污者卽爲在邊。斯求法者無淫樂之求也法。舍利弗。無有疆界。在疆界者則有分數。斯求法者無疆界之求也。法無不淨。在不淨者於法有取有放。斯求法者無取放之求也。法無巢窟。有法者則爲有窟。斯求法者無窟倚之求也。法無有想。在占想者則爲堅識。斯求法者無占想之求也。法無有漏。在流法者爲一切近。斯求法者無一切之求也。法無見聞無念無知。於法有見聞念知者。則爲已別。斯求法者爲無見聞之求也。是故舍利弗。求法者一切法惟無求也。說是語時。五百天人諸法法眼生。不思議品第六

於是維摩詰。問文殊師利。仁者遊於無量無數佛國億百那術。何等佛土爲一切持一切有好師子之座。文殊師利言有。族姓子。東方去此佛國度如三十六恆沙等剎。其世界名須彌幡。其佛號須彌燈王如來至眞等正覺。今現在。其佛身八萬四千由延。佛師子座六萬八千由延。其菩薩身四萬二千由延。須彌幡國有八百四十萬師子之座。彼國如來爲一切持。其師子座爲一切嚴。於是維摩詰則如其像三昧正受現神足。應時彼佛須彌燈王如來。遣三萬二千師子座。髙廣淨好昔所希見。一切弟子菩薩諸天釋梵四天王來入維摩詰捨。見其室極廣大。悉苞容三萬二千師子座。所立處不迫迮。於維耶離城無所掛礙。於佛所止及四天處無所掛礙。悉見如故若前不減。維摩詰言。文殊師利。就師子座與諸菩薩上人俱坐。當自立身如彼座像。其得神通菩薩卽自變形。爲四萬二千由延。坐師子座。其邊菩薩大弟子皆不能升。維摩詰言。惟舍利弗就師子座。舍利弗言。族姓子。此座爲髙廣吾不能升。維摩詰言。賢者。爲須彌燈王如來作禮然後可坐。於是邊菩薩大弟子。卽爲須彌燈王如來作禮。便得坐師子座。舍利弗言。未曾有也。族姓子。如是小室乃容受此髙廣之座。於維耶離城無所掛礙。於佛所止及四天處無所掛礙。於諸國邑天龍神宮亦無掛礙。維摩詰言。惟然舍利弗。諸如來諸菩薩有八不思議門。得知此門者。以須彌之髙廣入芥子中無所增減。因現儀式。使四天王與忉利天不知誰內我著此。而異人者見須彌入芥子。是爲入不思議疆界之門也。又舍利弗。立不思議門菩薩者。以四大海水入一毛孔。不嬈魚鱉黿鼉水性之屬。不使龍鬼神阿須倫迦畱羅知我何入。因諭儀式。其於眾生無所嬈害。又舍利弗。於是三千世界如佛所斷以右掌排置恆沙佛國。而人不知誰安我往。又引還復故處。都不使人有往來想。因而現儀。又舍利弗。有無量人生死奉律。立不思議門菩薩者。爲奉律人現七夜爲劫壽。人信知謂劫過。不知是七夜也。又舍利弗。立不思議門菩薩者。現諸剎好以爲一。剎。立一切人置其右掌。順化其意與遊諸剎令如日現不震一國。從是禮事十方諸佛。又令一切人從一毛孔見十方諸日月星像。十方陰冥皆隨入門旣無所害。又使佛國所有不減一切曠然各得修行。又能蹶取下方恆沙等剎。舉置殊異無數佛土。若接頹坎安措地。又立不思議門菩薩者。爲一切人故。如佛像色貌立以立之。如緣一覺像色貌立以立之。如弟子像色貌立以立之。或如釋如梵如轉輪王像色貌立以立之。隨十方語言音聲上中下之所願。一切以佛柔軟音響而誘立之。爲出佛語無常苦空非身之聲。以如事說諸佛法言出是輩聲。於是耆年大迦葉。聞說菩薩不思議門。謂舍利弗言。譬如賢者。於凡人前現眾名香。非彼所見則不能知。爲若此也。今諸弟子聞是語者。可一時見不思議作。其誰聞此不思議門。不發無上正眞道者。於此賢者。吾等何爲永絕其根。於此大乘已如敗種。一切弟子聞是說者。當以悲泣曉諭一切三千世界。其諸菩薩可悅預喜。如是說當頂受。若曉了不思議門者。一切魔眾無如之何。大迦葉說是語時。三萬二千天人皆發無上正眞道意。維摩詰。報大迦葉言。惟然賢者。十方無量無央數魔。魔怪賢者悉行恐怖。立不思議門菩薩者。常解度人。魔之所爲十方無量。或從菩薩求索手足耳鼻頭眼髓腦血肉肌體妻子男女眷屬。及求國城墟聚財谷金銀明月珠玉珊瑚珍寶衣裘飲食一切所有。皆從求索。立不思議門菩薩者。能以善權爲諸菩薩方便示現堅固其性。所以者何。菩薩者。當上及不可使凡民逼迫之也。譬如迦葉。龍象蹴踏非驢所堪。爲若此也。其餘菩薩莫能爲。菩薩忍逼猶如此。立不思議門菩薩入權慧力者也。觀人物品第七

於是文殊師利問維摩詰言。菩薩何以觀察人物。答曰。譬如幻者見幻事相。菩薩觀人物爲若此。譬如達士見水中月。菩薩觀人物爲若此。譬如明鏡見其面像。菩薩觀人物爲若此。取要言之。如熱時之焰。如呼聲之響。如空中之霧。如地水火風空。如諸情同等。如無像之像。如眞人斷三垢。如溝港見自身。如如來諸所有。如所見諸色像。如得盡定無身不身。如空中之鳥無迹。如虫蚤之根自然。如夢所見已寤。如未生塵。如眞人現。菩薩觀人物爲若此也。

文殊師利曰。如是觀者何以行慈。答曰。如是觀人人物爲幻。知法亦然。而爲說法以慈修止。止而慈者爲無所起。行不嬈慈以無瑕穢。行等之慈等於三塗。行無諍慈無所止處。行不二慈內外無習。行不怒慈爲都成就。行牢彊慈彊若金剛莫能沮壞。行淸白慈內性已淨。行平等慈平若虛空。行如來慈如本隨覺。行佛之慈覺諸凡人。行自然慈以自覺正。行道之慈同其所味。行無比慈能卻眾惡。行大悲慈導以大乘。行不視慈其視如空。行布施慈無所遺忘。行戒以慈與惡戒眼。行忍以慈彼我皆護。行精進慈荷負眾人。行一心慈思所當念。行智慧慈而以知時。行善權慈一切現聞。行不諂慈意淨無求。行不飾慈心無所著。行不我慈無復惡意。行安慰慈至於得佛。爲立大安菩薩之慈。爲若此也。文殊師利又問。何謂爲悲。曰所造徳本修辯爲人。何謂爲喜。曰所以施眾而無悔。何謂爲護。曰兼利之。又問。生死爲畏。菩薩何以禦之。曰生死畏者。菩薩以聖大之意爲之作禦。又問。欲建聖大當何所立。曰建聖大者必等一切而度眾生。又問。欲度眾生當何除解。曰度眾生者解其勞塵。又問。旣解勞塵當復何應。曰已解勞塵當應自然。又問。何所施行而應自然。曰不起不滅是應自然。又問何等不起何等不滅。曰不善不起善者不滅。又問。善不善孰爲本。曰善不善身爲本。又問。身孰爲本。曰欲貪爲本。又問。欲貪孰爲本。曰不誠之雜爲本。又問。不誠之雜孰爲本。曰不住爲本。如是仁者。不住之本無所爲本。從不住本立一切法。

於是有天在其室止。聞上人言。現其天身。卽以天華散諸菩薩大弟子上。華至諸菩薩卽如應。若持至大弟子卽著不墮。一切弟子神足舉華便不墮落。天問舍利弗。何故舉華。曰不如應是以舉之。天曰不然。此華如應。何爲賢者謂之不應。又如此華無應不應。賢者自爲應不應耳。觀諸大人華不著身者。以一切棄應不應也。譬如丈夫畏時非人得其便。弟子畏生死故。色聲香味細滑得其便。已離畏者一切五樂無能爲也。止處未斷華著身耳。止處斷者華不著也。舍利弗言。天止此室其已久如。曰至於此久如耆年解脫。又問。止此久耶。曰耆年解脫亦何如久。舍利弗默而不答。天曰。如何耆舊大智而默。曰眞解者無所言取。故吾於是不知所云。天曰。若耆年案文言之。則一切如文解相。何則解脫者。不內不外不從兩間得。而文字亦無內外兩間之得。是故賢者無以文字說解脫也。所以者何。一切諸法皆從等解。曰不復以不欲淫怒癡而解乎。天曰。甚慢者不用是說解。如不樂慢淫怒癡者乃以是解。舍利弗言。善哉善哉天女。奚得以何爲證辯乃如是。曰不我得不爲證故辯如是。若有得有證。則於自然法律爲甚慢矣。舍利弗問天。汝於三乘爲何志求。天曰。弟子行者乘弟子法。緣一覺行眼見道意。求大乘者自行大悲。如入栴檀林者惟嗅栴檀不嗅他香。如是賢者。在佛徳香之室者。不樂弟子緣一覺香。若天龍神釋梵四天王。得入此室聞斯正士講說法者。皆樂佛美徳香。終不起欲樂香也。昔者菩薩發意出家。十有二年吾止此室。不聞弟子緣一覺之雜言。但聞殊異菩薩雜語大慈大悲不可思議佛法積要。又舍利弗。此室有八未曾有自然之法以現正化。何謂八。此室晝夜照以智慧睹佛金光。不以日月所照爲樂。是爲一未曾有。此室入者在中而止。一切無復淫怒癡垢。是爲二未曾有。此室恆有釋梵四天王異剎菩薩來會不休。是爲三未曾有。此室常聞講說道化六度無極不退之輪法語不廢。是爲四未曾有。此室天人恆歌正樂弦出無量法化之聲。是爲五未曾有。此室其中有四大藏眾寶積滿。周窮濟乏求得無盡。是爲六未曾有。此室釋迦文。阿閦佛。寶首。樂忻。寶月。寶淨。無量。固受。師子響。慧作斯。彼諸如來等。是正士念時說時。彼佛卽爲來。來說佛行無不悅懌。是爲七未曾有。此室淸淨常見諸天名好宮室及一切佛嚴淨之土。是爲八未曾有自然之法。如是賢者。此常見正誰已見此。當復捨學弟子法乎。

舍利弗問天。汝何以不轉女人身。天曰。滿十二歲。始以女人形求而得之。夫女人相猶幻事也。故女人爲幻觀世如類。而云何以轉女人身。舍利弗言。觀諸有身皆無所成。如是賢者。一切諸法亦無所成。奚爲復問何轉女身。於是其天卽以神足。立舍利弗令如天像。天自化身如舍利弗。旣現化而問曰。云何賢者。轉爲此女像。舍利弗以天女像而答曰。不識吾何以轉成此女像也。天曰。賢者。若能轉此女像則眾女人身可轉。若其不女於女身亦不見者。則眾女人𨿽女身爲非女非見也。又如佛言。一切諸法非女非男。卽時舍利弗身復如故。天曰。賢者。何緣作此女相。曰吾不作非不作。天曰。如是賢者。諸法亦非作非不作。夫不作非不作者佛所說也。

舍利弗問天。汝沒此當於何生。天曰。佛化所生吾如彼生。曰如佛化生非沒生也。天曰。眾生猶然。亦不見其沒生者也。曰天久如能成無上正眞道最正覺乎。曰久猶凡民之普得法。乃吾成最正覺。曰云何凡民之普得法者。無乃非處乎。天曰。其爲無上最正覺者非有處也。所以者何。佛無所立故曰無所於最正覺者。舍利弗言。今諸佛最正覺及其已正覺與當正覺者。如江河沙皆謂何乎。曰此以文數爲讀者耳。非謂道有去來今也。夫三塗等且如。賢者得道云何。曰所得者爲不惑耳。天曰。如是賢者。吾成佛者。亦以爲彼未正覺故。爾時維摩詰。謂賢者舍利弗言。是天已奉事九十二億佛。神通之智已解了。所願普具法忍已得。已不退轉。願行如言所欲能現。如來種品第八

文殊師利問曰。何謂族姓子。菩薩所至到處興有佛法。維摩詰言。其來往周旋有智慧興有佛法。菩薩來往爲之柰何。其至五無間處能使無諍怒。至地獄處能使除冥塵。至於畜生處則爲除闇昧能使無慢。求入餓鬼道。一切以福隨次合會。至無智處不與同歸能使知道。在怒害處爲現仁意不害眾生。在憍處爲現橋梁合聚度人。在塵勞處爲現都淨無有勞穢。如在魔道則能使其覺知所緣。在弟子道所未聞法令人得聞。在緣一覺道能行大悲坐而化人。入貧窶中則爲施以無盡之財。入鄙陋中爲以威相嚴其種姓。入異學中則使世間一切依附。徧入諸道一切能爲解說正要。至泥洹道度脫生死如無絕已。是爲菩薩來往周旋。所入諸道能有佛法。於是維摩詰又問文殊師利。何等爲如來種。答曰有身爲種。無明與恩愛爲種。淫怒癡爲種。四顚倒爲種。五蓋爲種。六入爲種。七識住爲種。八邪道爲種。九惱爲種。十惡爲種。是爲佛種。曰何謂也。文殊師利言。夫虛無無數不能出現住發無上正眞道意。在塵勞事未見諦者。乃能發斯大道意耳。譬如族姓子。髙原陸土不生靑蓮芙蓉蘅華。卑濕污田乃生此華。如是不從虛無無數出生佛法。塵勞之中乃得眾生而起道意。以有道意則生佛法。從自見身積若須彌。乃能兼見而起道意故生佛法。依如是要。可知一切塵勞之疇爲如來種。又譬如人不下巨海。能舉夜光寶耶。如是不入塵勞事者。豈其能發一切智意。

賢者大迦葉言。善哉善哉。文殊師利。快說此言誠如之意塵勞之疇爲如來種奚但身見能發無上正眞道乎。𨿽以五無間具。猶能發斯大道意而具佛法矣。已得羅漢爲應眞者。終不能復起道意而具佛法也。如根敗之士其於五樂不能復利。如是弟子雜行已斷。其於佛法不樂不利無復志願。是以凡夫於佛法爲有反復。如弟子無有。所以者何。凡夫聞佛法能起大道不斷三寶。使夫弟子終身聞佛法力無所畏。非復有意起大道也。於是眾中有坐菩薩字眾像見。問維摩詰言。居士父母妻子奴客執事安在。朋友親戚徒隸爲誰羣從所有象馬車乘皆何所在。爾時長者維摩詰答眾像見。而說頌曰。

母智度無極

父爲權方便

菩薩由是生

得佛一切見

樂法以爲妻

悲慈爲男女

奉諦以降調

居則思空義

學知一切塵

其生隨所欲

上道爲親友

覺意而不著

我徒勇而果

羣從度無極

四恩當女事

樂以歌道徳

總持爲苑囿

覺華甚奇快

厥實度知見

彼樹法林大

八解之浴池

正水滿其淵

淨葉眾如殖

浴此無垢塵

參駕五通馳

大乘難過踰

調禦以道意

八道坦忘憂

相具以嚴容

眾好飾其姿

慚愧免行成

華鬘謂不疑

七寶貨之大

求者兼與法

得報利弘多

隨布分斯道

守如禪解教

無患淸淨道

以是依諸佛

常勇志不搖

是食甘露者

以解味爲漿

不慢不疑淨

戒品爲塗香

在彼眾塵埃

勇犍莫能勝

降伏一切魔

咸使至道場

其於所墮生

都已無惑根

爲現諸剎土

將護度眾塵

供養億如來

奉諸三界將

不我則爲佛

生輒務成養

修治佛土淨

訓化諸羣生

由是得最剎

無人人所行

一切民萌類

聲響及眾變

一時能盡現

菩薩樂精進

邪行爲順現

隨欲牽致來

方便度無極

一切示軌儀

爲現勝言教

示身終如死

祐化諸人物

於幻法不殆

現劫盡幹燒

更始生地形

眾人有常想

照令知無常

正使或億千

出之一邑裏

能悉爲空捨

安諸施以道

如有禁咒語

崄谷若干輩

皆爲到彼度

菩薩無所畏

世間眾道術

一切從而學

非以隨疑見

因之解人惑

或作日月天

或爲梵中尊

爲地主以徳

爲風神亦然

劫中有疾疫

爲之設醫藥

勤卹護養安

除病消諸毒

劫中設饑饉

則施食與漿

前救彼饑渴

卻以法語人

劫中若兵起

己爲作慈利

化之以不諍

兆民得休濟

若於大戰中

則我得臣眾

恆協用和安

菩薩力勢彊

至於有獄刑

佛土不可勝

輒至到於彼

趣使眾庶寧

所往方教化

五道徧分明

一切生索現

此爲菩薩生

在欲示饒有

現捨而行禪

能禁制魔首

莫知孰執焉

火中生蓮荷

是可謂希有

無比爲大炬

其在欲能爾

有民眾所聚

則爲興農利

導以無貪欲

立之以佛智

求爲世間將

宗長若帝師

輔上而懷下

以此安羣黎

周惠諸貧民

資財無有極

因厥所布施

勸勵起道徳

在於憍慢中

示現作力士

消伏諸貢髙

使立佛正道

見人有危懼

居前而慰安

旣施使無畏

乃化以道眞

爲五通仙人

修治梵行事

立眾以淨戒

及忍和損意

以敬養烝民

見者樂精進

所有僮僕奴

教學立其信

隨如方便隨

令人得樂法

欲現一切最

善權必深學

無際行謂此

是以遊無疆

合會無邊慧

說法無有量不二入品第九

於是維摩詰。問眾菩薩曰。諸正士所樂菩薩不二入法門者。爲何謂也。座中有名法作菩薩。答曰族姓子。起分爲二。不起不生則無有二。得不起法忍者。是不二入。

首閉菩薩曰。吾我爲二。如不有二不同像則無吾我。以無吾我無所同像者。是不二入不眴菩薩曰。有受爲二。如不受則無得。無得者不作淵。以無作無馳騁者。是不二入。

首立菩薩曰。勞生爲二。爲勞乘者其於生也弗知弗樂。以過眾知而受色欲者。是不二入。

善宿菩薩曰。慮知爲二。當以不慮不知。於諸法念作而行不念作者。是不二入。

善多菩薩曰。菩薩意弟子意爲二。如我以等意於所更樂。無菩薩意無弟子意。與無意同相者。是不二入。

善眼菩薩曰。一相不相爲二。若都不視不熟視不暫視。不作一相亦不暫相。於視不視以等視者。是不二入。

奉養菩薩曰。善不善爲二。於善不善如無所興是謂無想。以無想立者而不爲二。都於其中而無度者。是不二入。

師子意菩薩曰。一切不受爲二。當如金剛而無覺知。不爲愚行亦不解者。是不二入。

勇意菩薩曰。漏不漏爲二。如得正法則其意等。已得等者終不爲漏不漏想。亦不以無想而得。不以想受而住者。是不二入。

淨解菩薩曰。此有數此無數爲二。若離一切數則道與空等。意都已解無所著者。是不二入。

人乘菩薩曰。是世間是世尊爲二。若世間意空。於其中不捨不念。不依尊上者。是不二入。

目見菩薩曰。盡不盡爲二。盡者都盡。都盡者不可盡。是謂無盡無所盡故曰盡。曰盡者無有盡。如斯入者。是不二入。

普閉菩薩曰。我非我爲二。如我之不得非我何可得。於我自然而不作者。是不二入。

明天菩薩曰。明不明爲二。不明滋多是故有明。若是不用不計以作等計。於其中而平等。不以二得要者。是不二入。

愛覲菩薩曰。世間空耳作之爲二。色空不色敗空。色之性空。如是痛想行識空而作之爲二。識空不識敗空。識之性空。彼於五陰知其性者。是不二入。光造菩薩曰。四種異空種異爲二。空種自然四大亦爾。本空自然末空自然。知此種者是不二入。

善意菩薩曰。眼色爲二。其知眼者見色不染不怒不癡。是謂淸淨。如是耳聲鼻香舌味身更心法爲二。其知心者於法不染不怒不癡。是謂淸淨。如此住者是不二入。

無盡意菩薩曰。布施一切智而分布爲二。布施而自然一切智亦爾。一切智自然布施亦爾。如是持戒忍辱精進一心智慧一切智而分布爲二。智慧而自然一切智亦爾。一切智自然智慧亦爾。於其中而一入者。是不二入。深妙菩薩曰。空異無相異無願異爲二。如空則無相。無相則無願。無願者不意不心不識不行。其以一向行眾解門者。是不二入。

寂根菩薩曰。佛法眾爲二。佛性則法法性則眾。一切是三寶無有數。無數則朴朴則正諸法。樂隨此者是不二入。

不毀根菩薩曰。有身與有身盡爲二。有身則有盡。何則從身生見。從見有身。是故有身有毀滅雜。彼以無雜自然如滅。而不迷不惑者。是不二入。

善斷菩薩曰。身口心爲二。所以者何。是身則無爲之相也。如身之無爲口相亦無爲。如口之無爲心相亦無爲。如其心之無爲一切法亦無爲。其以無二無三事者。是不二入。

福土菩薩曰。福與不福。爲與不知爲爲二。於福不福如不知爲如不有爲是則無二。其於罪福不以知爲如自然相。以空知者。不是福不非福亦不無知。覺如此者。是不二入。

首懷菩薩曰。攀緣稱說爲二。若其不攀緣則無所不善無非善也。如無不善無非善者。是不二入。

月盛菩薩曰。闇與明爲二。不闇不明乃無有二。何則如滅定者無闇無明。如諸法相而等入者。是不二入。

寶印手菩薩曰。其樂泥洹不樂生死爲二。如不樂泥洹不惡生死乃無有二。何則在生死縛彼乃求解。若都無縛其誰求解。如無縛無解無樂無不樂者。是不二入。

心珠立菩薩曰。大道小道爲二。依大道者不樂小道亦不習塵。無大道相無小道相。如如想之士無以行道者。是不二入。

誠樂仰菩薩曰。誠不誠爲二。誠見者不見誠。奚欺僞之能見。何則非肉眼所見也。以慧見乃而見。其以如見無見無不見者。是不二入。

如是諸菩薩各各說已。又問文殊師利。何謂菩薩不二入法門者。文殊師利曰。如彼所言皆各建行。於一切法如無所取。無度無得無思無知無見無聞。是謂不二入。維摩詰經卷下香積佛品第十

於是賢者舍利弗心念。日時欲過。此諸大人當於何食。維摩詰知其意而應曰。惟然賢者。若如來說八解之行。豈雜欲食而聞法乎。要聞法者當爲先食。是時維摩詰卽如其像正受三昧。上方界分去此剎度如四十二江河沙佛土。有佛名香積如來至眞等正覺。世界曰眾香。一切弟子及諸菩薩皆見其國。香气普薰十方佛國諸天人民。比諸佛土其香最勝。而彼世界無有弟子緣一覺名。彼如來不爲菩薩說法。其界一切皆以香作樓閣。經行香地苑園皆香。菩薩飲食則皆眾香。其香周流無量世界。時彼佛諸菩薩方坐食。有天子學大乘字香淨。住而侍焉。一切大眾皆見香積如來與諸菩薩坐食。維摩詰問眾菩薩言。諸族姓子誰能致彼佛飯。皆曰不能。卽復問文殊師利。卿此眾中未悉了乎。答曰如佛所言。未知當學。於是維摩詰不起於座。居眾會前化作菩薩。光像分明。而告之曰。汝行從此佛土度如四十二江河沙世界。到眾香剎香積佛所。往必見食。則禮佛足如我辭曰。維摩詰言。願得世尊所食之餘。欲於忍界施作佛事令此懈廢之人得弘大意。亦使如來名聲普聞。卽化菩薩居眾會前。上升上方忽然不現。舉眾皆見其去。而化菩薩到眾香界禮彼佛足言。維摩詰菩薩稽首世尊足下。敬問無量興居輕利。遊步康彊少承福慶。願得世尊所食之餘。欲於忍界施作佛事。令此懈廢之人得弘大意。亦使如來名聲普聞。彼諸菩薩皆愕然曰。此人奚來何等世界有懈廢人。卽以問佛。香積報曰。下方去此度如四十二江河沙剎。得忍世界。有佛名釋迦文漢言能仁如來至眞等正覺。於五濁剎以法解說懈廢之人。彼有菩薩名維摩詰。說上法語。今遣化來稱揚我名。彼菩薩曰。其人何如乃作是化。徳力無畏神足若斯。佛言甚大。一切世界皆遣化往。化作佛事以立眾人。

於是香積如來。以滿缽香飯一切香具。與化菩薩。時彼九萬菩薩俱發聲言。我等欲詣忍土見釋迦文。彼佛報言。往族姓子。賫爾忍香入彼世界。無以仁故有放逸意。自持汝所樂行。勿念彼國菩薩不如。無得於彼生廢退意而有勞想。所以者何。佛土虛空。諸佛世尊欲度人故爲現其剎耳。化菩薩旣受飯與諸大人俱承佛聖旨。及維摩詰化。須臾從彼已來在維摩詰捨。維摩詰卽化爲九萬師子牀嚴好如前。諸菩薩皆坐訖。化菩薩奉佛具足之飯與維摩詰。飯香一切薰維耶離。及三千大千世界皆有美香。時維耶離諸梵志居士尊者月蓋等。聞是香气。皆得未曾有自然之法。身意快然。具足八萬四千人入維摩詰捨。觀其室中菩薩甚多。睹師子座髙大嚴好。見皆大喜。悉禮菩薩諸大弟子卻住一面。諸香地天人色行天人皆來詣捨。維摩詰謂耆年舍利弗諸大弟子言。賢者可食如來之飯。惟大悲味無有限行以縛意也。有異弟子念此飯少。而此大眾人人當食。化菩薩曰。四海有竭此飯無盡。使眾人食摶若須彌。猶不能盡是不可盡。所以者何。無有盡戒至於定慧解度知見。如來之飯終不可盡。於是缽飯悉飽眾會飯故不盡。諸菩薩大弟子天與人。食此飯已气走安身。譬如一切安養國中諸菩薩也。其香所薰毛孔皆安。亦如眾香之國香徹八難。

於是維摩詰問眾香菩薩言。諸族姓子。香積如來云何說法。彼菩薩曰。我土如來無文字說。但以其香。而諸菩薩自入律行。菩薩各各坐香樹下。其香皆薰一切同等。悉得一切香徳之定。堪任得定。菩薩一切行無所著。彼諸菩薩問維摩詰。今世尊釋迦文云何現法。維摩詰曰。此土人民剛彊難化。故佛爲說剛彊之語。是趣地獄。是趣畜生鬼神之道。是爲由身由言由意惡行之報。至於不善惡行滋多。故爲之說若干法要。以化其粗獷之意。譬如象馬﹝怡﹣臺﹢龍﹞悷不調。著之羈絆加諸杖痛然後調良。如是難化譸張之人。爲以一切苦諫之言乃得入律。彼菩薩曰。未曾有。如世尊釋迦文。乃忍以聖大之意。解貧貪之人。及其菩薩亦能勞謙。止斯佛土甚可奇也。維摩詰曰。如卿等言。此土菩薩於五罰世以大悲利人民。多於彼國百千劫行。所以者何。諸族姓子。此忍世界有十徳之法爲淸淨。彼土無有。何等十。以布施攝貧窮。以敬戒攝無禮。以忍辱攝彊暴。以精進攝懈怠。以一心攝亂意。以智慧攝惡智。以悔過度八難。以大乘樂徧行。以種徳本濟無徳者。以合聚度人民。是爲十徳。而以發意取彼。彼菩薩曰。爲以幾法行無瘡痏從此忍界到他佛土。維摩詰曰。有八法行。菩薩爲無瘡痏從此忍界到他佛土。何等八。爲眾設恥避亂羞望。爲一切人任苦忍諍。爲諸善本以救眾生。爲不距眾人而愛敬。菩薩所未聞經恣聽不亂。不嫉彼供不謀自利。常省己過不訟彼短。自檢第一以學眾經。是爲八。當此維摩詰與眾會及文殊師利說法時。滿百千人發無上正眞道意。十千菩薩逮得法忍。菩薩行品第十一

是時佛說法於柰氏之園。其場忽然廣博嚴事。一切眾會皆見金色。賢者阿難問佛言。世尊。是爲誰先瑞應。而此場地廣博嚴事。一切眾會皆見金色。佛告阿難。是維摩詰文殊師利大眾欲來故先爲此瑞應。於是維摩詰報文殊師利。吾欲詣如來。此諸大人可共見佛禮事供養。文殊師利言。善哉行矣宜知是時。是時維摩詰。卽如其象而爲神足。使一切眾立其右掌。並諸師子座共行詣佛。旣到諸菩薩皆避坐而下。稽首佛足卻住一面。諸大弟子釋梵四天王。稽首佛足皆住一面。於是世尊問訊諸菩薩。使各復坐。卽悉受教眾坐已定。佛語賢者舍利弗言。汝已見菩薩大士之所爲乎。對曰惟然已見。佛言。以何等相而知其轉。對曰其轉不可念知。非意所圖非度所測。我睹其爲不可思議。阿難問佛。今所聞香自昔未有。是爲何香。佛言。是彼菩薩身毛孔之香也。舍利弗告賢者阿難我等一切諸毛孔亦得是香。阿難言。此所從出。曰是維摩詰從香積佛取飯。於捨食者一切毛孔皆香若此。阿難問曰是香气轉能久如。維摩詰答言。至此飯消。曰此飯者幾時而消。答曰此飯住止至七日七夜。後乃消化而隨所語。若弟子行者。服食此飯不得道終不消。其食此飯而中止者則不消也。新行大道而服食此飯。不得法忍則亦不消。若得法忍而食此飯。至一生補處其飯乃消。譬如阿難。阿昏陀藥其香徧一室。皆作蜜香气。悉消眾毒藥气乃歇。此飯如是未孚卽消。至諸垢毒一切除盡飯气乃消。阿難曰。彼以佛事作此飯耶。佛言。如是如是。阿難。或有佛土以光明作佛事。或有佛土以菩薩作佛事。有以如來色相名號現作佛事。有以衣食苑園棚閣而作佛事。有以示現神通變化而作佛事。有以虛靜空無寂寞爲作佛事。而使達士得入律行。有以影向夢幻水月野馬曉諭文說而作佛事。有以淸淨無身無得無言無取而爲眾人作佛事。若此阿難。不有是義及諸所有。亦不爲人作佛事也。以此四魔八十四垢。百千種人爲之疲勞。是故諸佛爲作佛事故。此阿難名爲佛法。隨所行入之法門。菩薩得入此門者。若得一切好大佛土不以喜悅。得不好土而亦不避。其近如來卽益起敬。妙哉一切佛法。以等度人而佛土不同。譬如有佛土有地若干道。所覆蓋不若干也。如是阿難。有諸如來爲若干像。其無礙慧不若干也。正等阿難。如來身色威相性大戒定慧解度知見事。力無所畏及佛法慈悲護安。受行壽量說法度人。是故名爲等正覺。名爲如來。名爲佛。此三句者其義甚廣。使吾以劫之壽。未能周竟三千大千申暢其義。以知眾生之意。上智多聞得念總持。爲一切人說此三句之義。窮劫未能竟。此爲等正覺爲如來爲佛者也。是故阿難。佛道無量如來智辯不可思議。阿難白佛。願今已後無稱我爲上智多聞。佛言。阿難。汝起疲厭之意。於弟子中爲最多聞。比諸菩薩未有見焉。菩薩志願所作彌多。一切海淵尙可測量。菩薩智慧諸持定念。種種所得不可稱度。阿難。汝且觀菩薩行。是維摩詰一時所現徳善之本。彼諸弟子緣一覺者。一切變化於百千劫不能現也。於是眾香世界菩薩來者。皆叉手言。如來名等吾甚思念無有遺忘。於此佛土終不起想。又如世尊諸佛權道不可思議。以度人故。爲隨所欲而現佛土之好。願佛贈我以佛之法。遺遷於彼土當念如來。佛告諸菩薩言。有盡不盡門。汝等當學。何謂爲盡。謂其有數。何謂不盡。謂爲無數。如菩薩者不盡於數不住無數。以何於數而不動者。謂之大慈不動大悲不捨。性以和樂而不荒。見人而悅奉事聖眾。惠施軀命以受正法。種善無厭分徳不住。學法不懈說教不忘。供事佛勸。所生不恐具受不慢。不輕未學不爲塵埃。守眞化生欣樂受決。安身以力安彼以悅。禪定爲學行想。生死爲善權想。來求爲賢友想。悉知爲具足想。所有爲布施想。惡戒爲依受想。不忍爲忍默想。懈怠爲精進想。亂意爲知念想。惡智爲行智想。度無極爲父母想。道品法爲羣從想。欲行眾善而無厭足。以諸剎好成己佛土。生死無數劫意而有勇。聞佛無量徳志而不倦。勞者爲作歸。貪者爲福。導爲眾重任。曉陰入種降魔兵。不以謀爲法。淵慧有餘。以少求而知足。諸世間已畢竟。於眾俗不漸漬。得世際感聖賢。現諸儀式起神通行。博聞能諷慧力持念。斷眾人疑知本本根。無礙無住爲致辯才。順化天人十善爲淨。梵迹爲立行四無量。致佛音聲爲法都講。導至善行得佛仙路。捐身口意行欲殊勝。喜在眾經取菩薩眾以大乘化。徳行不敗善法不惑。如是諸族姓子。以應此法者不盡數也。何謂菩薩不住無數。謂求爲空不以空爲證。求爲無相無數無願。不以無相無數無願隨至爲證。觀於無常不厭善本。觀世間苦以誠信生。觀於非身誨人不倦。觀寂然法寂而不轉。觀退轉者身意不隨。觀無處所爲住生死以度斯漏。觀無所行爲行導人。觀於無我以大悲乘而成濟之。觀無所生不隨弟子緣一覺律。觀於惶荒不荒福徳。觀夫虛無不虛正智。觀於言語不厭智慧。觀無有主應自然智。觀無適莫義合則行。是爲諸族姓子。菩薩不住無數。

又復不盡數者爲合會福。不住無數者爲合會慧。不盡數者爲行大慈。不住無數者爲有大悲。不盡數者爲道人民。不住無數者爲求佛法。不盡數者爲具佛身相。不住無數者爲具一切智。不盡數者爲行善權。不住無數者爲出智慧。不盡數者爲淨佛土。不住無數者爲佛立故。不盡數者利誘進人。不住無數者現人利故。不盡數者計會善本。不住無數者施善力故。不盡數者爲具所願。不住無數者爲本願故。不盡數者爲具滿性。不住無數者爲性淨故。不盡數者爲五通不邪。不住無數者知佛六通故。不盡數者行度無極。不住無數者無滿時故。不盡數者求諸佛寶。不住無數者不求無寶處故。不盡數者習行眾藥。不住無數者知彼眾病故。不盡數者生死自然。不住無數者泥洹自然故。於是彼諸菩薩聞此喜悅皆生善心。諸是三千大千世界一切好華。積至於膝以供養佛。稽首佛足右繞三匝以次合聚。於是佛土忽然不現。須臾之間已還彼國近香積佛。見阿閦佛品第十二

於是世尊問維摩詰。汝族姓。子欲見如來爲以何等觀如來乎。維摩詰曰。始不以生終不以數今則不住。空種是同入無所積。眼耳鼻口身心。以離三界不疲。解三脫門得三達智。爲無所至至一切法。得無礙立積於誠信。如無所住如慧無雜不生因緣。不爲相不熟相不暫相。不一相不非相。不無視不爲視。不熟視不暫視。不此岸不度泛不中流。不以此不以彼不以異。不解慧不住識。無晦無明無顯無名無弱無彊。無教無不教。無淨無不淨。無數無不數。無言無不言。不施不受。不戒不犯。不忍不諍。不進不怠。不禪不亂。不智不愚。不誠不欺。不出不入不往不反。斷諸雜聲。非有土非無土。非有餘非盡﹝歹

斯﹞非模非想。非著捨著。平等正法。非量非稱非過非逝非作。非見非聞。非意非識。度諸所生正至諸慧。等諸人物說一切法。無所生無所有無掛礙。一切受無不樂作。無刺無擊無滅無敗無固。無畏無憂無喜無聲。一切滅說無語。如是世尊。如來身爲若此爲如是觀。如是觀者名爲正觀。以他觀者猶爲邪觀。賢者舍利弗。承佛聖旨而問佛言是人何沒來生此土。佛言。汝自以是問維摩詰。舍利弗言。族姓子。汝於何沒而來生此。維摩詰言。如卿賢者以法爲證沒當何生。曰安有斯法沒而生者。維摩詰曰。若無沒來何有諸法。曷云如是汝於何沒而來生此。幻士造化爲男爲女寧有沒來。舍利弗言。化者無沒生也。維摩詰曰。如來不云一切法化自然。答曰如是。曰化自然相非諸法耶。曷云如是汝於何沒而來生此。沒者。舍利弗爲行盡﹝歹

斯﹞。生者爲行長善。菩薩沒者不盡善本生不長惡。佛告舍利弗。是族姓子。本從阿閦佛阿維羅提世界來。阿閦者漢言無怒。阿維羅提者妙樂也。舍利弗言。希有世尊。是族姓子。乃從淸淨佛土而來樂此多怒之處。維摩詰言。云何賢者。夫日一切周行冥中爲樂冥耶。答曰不然。日不休者其明堪任行眾冥故也。曰夫日奚故行閻浮利上。答曰欲以明照爲之除冥。曰如是賢者。菩薩若生不淨佛土。則淨其人不俱爲污。一切所近輒爲除冥。

是時大眾渴仰欲見妙樂世界阿閦如來及其大人。佛知一切眾會所念。卽請維摩詰言。族姓子。現此眾中妙樂世界阿閦如來及其菩薩諸弟子眾。眾皆欲見。於是維摩詰菩薩自念。吾當止此師子座不起。爲現妙樂世界鐵圍山川溪谷江湖河海州域須彌眾山明冥。日月星宿龍神天宮梵宮。及眾菩薩弟子具足。國邑墟聚人民君王。阿閦如來及其道樹所坐蓮華。其於十方施作佛事。及其三重寶階。從閻浮利至忉利宮。其階忉利諸天所。以下閻浮提禮佛拜謁供事聞法。閻浮提人亦緣其階上忉利宮。天人相見如是無數徳好之樂。從妙樂世界上至第二十四阿迦膩吒天。又斷取來供養入此忍界。使一切眾兩得相見。維摩詰念欲喜眾會。卽如其像正受三昧而爲神足。居諸眾前於師子座。以右掌接妙樂世界來入忍土。彼得神通菩薩天人弟子見接舉來。皆起稱曰。惟然世尊哀取我。惟世尊安立我。阿閦佛以方便受眾人而解之曰。非我所爲。是維摩詰所接也。其餘天人不知爲誰取我如往。而妙樂世界入此忍土不增不減。又此土不迫隘。而彼土亦不損也。

於是世尊釋迦文。告諸眾曰。汝等觀是妙樂世界阿閦如來。其土嚴好菩薩行淨弟子淸白。皆曰惟然已見。願受如是淨好佛土諸菩薩皆欲追學阿閦如來菩薩所行。其於是見彼阿閦如來佛土者。十四垓人起無上正眞道意。皆願生妙樂世界。佛卽記說是輩皆當生妙樂土。又當來化我此忍世界。一切化已當復還彼。佛問舍利弗。汝已見妙樂世界阿閦如來。如是世尊。見彼土人一切淨好。皆得神足如維摩詰。我等世尊。快得善利。得與是輩從之正士相見與事。在在人人聞是法者快得善利。誰聞是語而不好信。如有手執玩習諷讀。是爲得佛行念。如有諷起是經法者。爲受正法爲捨眾道。爲如來到其捨。若究暢書隨是法說而敬事者。是爲得佛福施得大法智。其以是經四句頌教爲同學說。是爲已得記莂。爲得法樂已甚解矣。法供養品第十三

於是天帝釋白佛言。多福哉世尊。得近如來文殊師利者。𨿽百千聞。未有若此純法化者也以宿曾聞是法不疑故。使其人得此法乘能受持誦。況我面值應心與合。諸愛此者吾無所違。若一切見軌迹不離諸佛者。於諸彼轉其已得勝。爲降眾魔而來體道。道意佛念其人必得。持是法者吾與官屬當助安之。在所墟聚國邑。有以是法教勸說者。吾與官屬共詣其所。其未樂之天人。吾當起其樂必以喜樂而營護法。佛言。善哉善哉。天帝。吾代汝喜。是諸去來現在佛得道者。皆說是法。若是天帝欲得供養去來現在諸佛世尊。當受是法持誦自淸宣示同學。正使天帝三千世界如來滿中。譬如甘蔗竹蘆稻麻叢林。甚多無數皆爲如來。有賢者子賢者女。於一劫若百劫。敬之事之奉之養之。一切施安進諸所樂。至諸佛般泥曰。一一等意。穿地藏骨立七寶塔。周於四方彌滿佛界。髙至梵天施設蓋幡。爲諸佛別造塔。皆於一劫若百劫。供養眾華眾香眾蓋幢幡伎樂。云何天帝此人殖福能增多不。曰多矣。世尊。彼之福祐不可稱說億百千劫。佛告天帝。當以知是賢者子賢者女。受此不思議門所說法要。奉持說者福多於彼。所以者何。法生佛道法出諸佛。其能供養此正法者。非思欲施輩。當以知此。

佛告天帝。有昔過去無央數劫不可稱計。時世有佛名俾沙闍羅耶﹝漢言藥王﹞如來至眞等正覺明行成爲善逝世間解無上士道法禦天人師號佛世尊。其世界名太淸。劫曰淨除。彼時天帝。藥王如來壽三十劫。其弟子眾凡三十六億垓。菩薩十二億。是時有轉輪聖王名曰寶蓋。王有七寶主四天下。五劫奉事藥王如來。率其官屬施諸所安。至五劫中。聖王寶蓋召其千子而告之曰。汝等已見如來當共奉事施以所安。於是千子聞父王命。皆以安和。復至五劫供養藥王如來。並其官屬一切施安。第一太子名曰善宿。獨坐自念。寧有供養殊過此者。空中有天承佛聖旨應曰。正士。法之供養勝諸供養。卽問何謂法之供養。天曰何不行問藥王如來。佛當爲汝解說法之供養。於是太子善宿卽起行詣藥王如來。稽首佛足。而問法之供養。爲法見者是何謂也。藥王佛言。法供養者。如佛所說眾經奧藏深邃之言。諸世所歸。非爲難受難見之輩。以無憍慢微妙無像其義夷易。菩薩篋藏修至諸持。經印所封非無道理。其輪淸淨入六度無極。可善取學道品法淨入正之事。爲下大悲建於大悲。離諸大見睹大緣起。非人非命非女非男。如空無相無願無爲。道地之行法輪之際。天人百千所共嘆譽。法藏多度含受眾人。明宣諸佛菩薩道行。爲入有義法之正要。下於無常苦空非身。戒無所犯。一切彼轉見爲怖畏。師仰諸佛。睹夫生死而不與同現滅度。安習如是像眾經微言。分別惟觀而以受法。是爲法之供養。又族姓子。法供養者。爲聞法生法。法轉成緣起。隨順離諸際見。爲如不生不起法忍。非身非人。爲上因緣。無違無受如無所諍以捨我作。而依於義不以嚴好。以隨聖典。而依於慧不爲文飾。處處入義。而依於經不習非義。以所懷戢。而依於法不用人所見。得諸法無受入無處所。滅於不明滅於行。滅於識名色六入更樂痛愛受有。生老死苦一切以滅。如是滅如是觀十二因緣起。以不可盡而受微妙。人所視見而以不視。是族姓子。名爲無上法之供養。

如是天帝。太子善宿從藥王佛。聞法供養便得順忍。卽解寶衣以覆佛上而言曰。余以堪任於如來滅後奉受正法。作法供養擁護是道。惟願如來加哀豎立。令我得降魔怨取佛正法。彼佛知其內性。卽說曰。末後汝當守護法城。於是善宿從見世尊。以家之信。捨家受道勤修徳本。精進不久卽立善法。起五神通。得入諸道之持。不斷辯才。遂於世尊般泥曰後。以智慧力至滿十劫。藥王如來所轉法施隨而分布。於時善宿比丘化十億人使立大道。十四垓人解弟子乘。余無量人得生天上。如是天帝。在昔異時王寶蓋者。於今得佛名寶成如來。其太子善宿者。則吾是也。其餘諸子於是賢劫。皆得如來至眞等正覺。此賢劫中千佛興者是也。從鳩畱先爲始作佛。至樓由如來爲最後得。如是天帝。當知此要。昔者我身於諸如來行法供養。得爲上化爲長化爲願化爲無上無比之化。是故天帝當以知。此法之供養供養於佛。囑累彌勒品第十四

彼時佛語彌勒菩薩言。彌勒。是名爲無數億劫習佛道品。汝隨分布。受是像經佛所建立。如來滅後廣博此道。所以者何。後世得者。族姓子族姓女天龍神揵沓和。當下徳本其於前勝。已作無上正眞道行。而未得聞受此法者。聞是輩經必甚愛樂。當頂受此佛之要道。又汝彌勒。當利是輩諸族姓子。於是當爲布現是經文。菩薩有二印。何謂二。有喜雜句嚴飾之印。有入深法妙化之印。彼若好喜雜句飾者。當知是爲阿夷恬菩薩輩也。若得是深經書受廣行。不以數數有畏聞之能傳。當知是菩薩爲久修梵行。復有四事。阿夷恬用空耗。何謂四。所未聞經聞之驚疑。不作勸助專增爲亂。吾未曾聞此從何來。若族姓子。甚解深法樂說微妙。不從受習。𨿽近不敬專。於中作毀行。是爲四。阿夷恬爲空耗。不得至深法忍。又彌勒有二行。菩薩𨿽解深法猶以空耗。何謂二。習在邊方不恆其行。檀智蔑人。不受不誦亦不追求。自有甚解學深法者則以輕慢。貪濁懷嫉不能納人亦不法施。是爲二。𨿽解深法猶以空耗。不能疾近不起法忍。

於是彌勒菩薩白佛言。未曾有。惟然世尊。至於如來之善言。吾當遠離如此之惡。以護如來無數億劫道品之習。若賢者子心入是輩經者。當令手得恣所念取。若念受持如是輩經。傳示同學廣說分明。其時世尊。得如是經樂喜相傳者。當知此輩菩薩爲彌勒所建立也。佛言。善哉善哉。彌勒。如來代喜善說是言。於是一切菩薩等。俱共同出聲言。如來滅後我等在所佛土。當來於此分布佛道。示諸同學以其所樂。爾時四天王白佛言。在所世尊。墟聚國邑有行如是深經法者。吾當率諸官屬詣講法所爲護講法。百由延內當令一切聞見講法。令無伺求得其便者。彼時佛告賢者阿難。取是經法奉持誦說以布現人。阿難言惟。當受是經布現眾人要者。世尊。當何名斯經亦當以何奉持之。佛告阿難是名爲維摩詰所說。亦名爲不可思議法門之稱。當奉持之。佛說是已莫不勸受。尊者維摩詰文殊師利爲上首。眾菩薩大弟子一切魔眾。聞佛所說皆大歡喜。

