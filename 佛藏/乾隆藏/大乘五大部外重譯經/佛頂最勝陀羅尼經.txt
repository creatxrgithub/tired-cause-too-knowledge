佛頂最勝陀羅尼經一卷

大乘五大部外重譯經佛頂最勝陀羅尼經一卷唐中天竺三藏地婆訶羅譯

佛頂最勝陀羅尼經序弘福寺沙門彥悰述

夫業理綿微。二乘不足臻其極。神宰恍惚。十地未易曁其深。則知賦命交加。罕言於孔宣父。報應叢雜。冥昧於太史公。是以先笑後號。鸇雀祥而莫準。始凶終吉。乘谷妖而弗驗。或倚或伏之說。柱下庶欲照其幾。爲禍爲福之談。塞上僅可鄰其次。若乃采緣洞業索果明因。儔絜大於百家。孰有京於十力。故能息善住之萬惡。杜閻摩之圓戶。轉凡階聖。引短成修。比宋景之退法星。猶蔕介於三捨。偶魯陽之揮落日。故齟齬於再中。何只庇托延祺見聞招賴。恧神香於異域。恥靈艸於瓊田。若斯而已哉。乃將輕埃附而九惱祛。淸吹獵而三障殄。皎鏡齊光於日寶。暉煥比麗於天金。𨿽事若反掌而乘機顯妙。奚可以常人之耳目。擬議大聖之希夷者焉。此經以儀鳳四年正月五日。朝散郎行鴻臚寺典客令杜行顗。與寧遠將軍度婆等。奉詔譯進。時有廟諱國諱皆隱而避之。卽世尊爲聖尊。世界爲生界。大勢爲大趣。救治爲救除之類是也。上讀訖謂行顗曰。旣是聖言不須避諱。杜時奉詔以正屬有故而寢焉。無幾。

敕中天法師地婆訶羅。於東西二京太原弘福寺等傳譯法寶。而杜每充其選。余時又參末席。杜嘗謂余曰。弟子庸材不閒文體。屈師據敕刪正。亦願依文筆削。余辭以不敏。載涉暄寒。荏苒之間此君長逝。余嘆惋流涕思其若人。又懼寢彼鴻恩乖於貝牒。因請沙門道成等十人。屈天竺法師再詳幽趣。庶臨文不諱。上奉皇私。曲盡方言。下符流便。故乃具表曲委陳諸始末。俾夫披覽之土無猜此教焉。於時永淳元年五月二十三日也。佛頂最勝陀羅尼經

如是我聞。一時佛在捨衛國祇樹給孤獨園。與大比丘眾八千人俱。復有菩薩摩訶薩等。一切皆得正智明炬。照於諸法無所掛礙。其名曰文殊師利菩薩蓮華勝藏菩薩。離諸障菩薩觀世音菩薩。得大勢菩薩執金剛菩薩。虛空藏菩薩普賢菩薩。彌勒菩薩持地菩薩摩訶薩等。如是上首三萬二千人俱。

復有萬梵天王善吒天等。各從余世界來至佛所。

復有萬二千天帝。與無量諸天龍八部人非人等來至佛所。

爾時世尊四眾圍繞。供養恭敬而爲說法。當是之時釋天眾中。有一天人名曰善住。與諸天女處大寶宮。放逸嬉戲恣情受樂。其夜有聲呼善住曰。卻後七日汝定命終。於閻浮提七返生死。從是已後復入地獄。從地獄出後得人身。生盲貧窮具受諸苦。善住聞已心驚惶怖。身毛爲豎戰栗不安。奔馳往詣彼釋天所。陳已所聞請求哀救。時釋天王聞善住言。心生驚悼默而思曰。云何七生彼生何類。作是念已卽見善住。死相現前受於豬身。畢豬身已復受狗身。如是次第狐身猴身。毒蛇之身烏身鷲身。如是七生恆食臭穢。時釋天王見此事已。深哀善住必受斯苦。自念於彼無如之何。惟佛世尊方能救濟。時釋天王於夜後分。賫諸華鬘衣服瓔珞種種香等。詣捨衛國供養世尊。禮佛雙足卻住一面。而白佛言世尊。我所止宮有一天子名曰善住。耽荒戲樂縱情遊處。夜忽有聲呼而謂曰。汝後七日必定命終。於閻浮提受七惡報。所生之處常食臭穢。從是已後復入地獄。從地獄出得生人中。盲瞽貧窮具受眾苦。向我求救無如之何。我思世尊方能救彼。

爾時世尊聞見釋天陳請畢已。頂放種種雜色光明。流照十方一切世界。照已還至佛世尊所。右繞三匝從佛口入。佛便微笑告釋天言。我有如是淸淨諸趣灌頂最勝大陀羅尼。能滿汝願救於彼苦。亦大饒益一切眾生。天帝我此神咒力。能滅除一切業障地獄畜生。閻摩羅等種種諸苦。又能破壞地獄等道。令諸眾生發正覺路。天帝若有暫能聽聞之者。悉得消滅一切業障生死諸苦。當獲善利得宿命智。從一佛國至一佛國。從一天中生一天中。所生之處常識宿命。若有學習此經咒者。現百年限更增其壽。身口意淨泰然安樂。諸佛觀視諸天衛護。一切菩薩咸加慈念。若常讀誦此經咒者。彼三惡道所有諸苦息滅不行。一切佛剎諸天福門導之令入。時天帝釋聞佛贊說此陀羅尼。前白佛言世尊。惟願如來憐湣攝護一切眾生。請說所陳淸淨諸趣佛頂最勝大陀羅尼。爾時世尊受天帝請。卽爲演說陀羅尼曰。

納謨納莫﹝一﹞怛薩謎薄伽跋帝﹝二﹞﹝口

室﹞唳路迦﹝引﹞缽囉底馝失瑟吒﹝引坼佉切﹞耶﹝三餘何反﹞三菩馱﹝引﹞耶﹝四﹞摩訶牟﹝去﹞泥﹝去五﹞怛侄他﹝六﹞嗚吽﹝七﹞馝輸馱耶﹝八﹞三摩三漫多何婆﹝去﹞婆賀娑﹝九﹞薩破囉拏咖﹝去﹞﹝口

底﹞伽訶那﹝十﹞薩婆何婆婆舜﹝入﹞提﹝十一﹞阿鼻詵者麼蘇伽陀跋囉跋繕那﹝十二﹞阿蜜﹝口

栗﹞多﹝引﹞毗曬罽﹝平十三﹞阿﹝引上﹞喝囉﹝上﹞阿﹝引﹞喝囉﹝十四上﹞阿﹝引去﹞瑜散﹝去﹞陀﹝引﹞囉眤﹝十五﹞輸馱耶輸馱耶﹝十六﹞薩婆羯摩婆囉拏﹝引﹞儞﹝十七﹞謎嚧跋囉伽伽那毗舜﹝去下同﹞提﹝十八﹞嗚瑟膩﹝引﹞沙跋囉曷囉怛那毗社耶﹝十九﹞達摩馱都蘇毗舜提﹝二十﹞薩訶薩囉曷囉濕弭珊珠地帝﹝二十一﹞末暱摩訶末眤蘇眞陀末眤﹝二十二﹞跋囉薩婆怛他揭多地瑟吒﹝引﹞那地瑟恥多﹝二十三﹞摩訶母侄唳﹝二十四﹞跋折囉个﹝引﹞耶僧訶哆那蘇舜提﹝二十五﹞薩婆婆囉拏毗舜提﹝二十六﹞缽刺底婆儞婆哆耶﹝余何反﹞阿﹝去﹞瑜舜提﹝二十七﹞三摩耶頞地瑟恥低﹝二十八﹞末儞摩末儞﹝二十九﹞怛闥多部多俱胝缽李舜提﹝三十﹞仳﹝芳已反﹞薩普多馞地﹝平﹞舜提﹝三十一﹞社耶社耶﹝三十二﹞毗社耶毗社耶﹝三十三﹞毗社耶薩摩囉薩摩囉﹝三十四﹞薩婆菩馱﹝引﹞頞地瑟恥多舜提﹝三十五﹞跋折唳跋折囉揭鞞﹝三十六﹞跋折覽婆伐都﹝三十七﹞麼麼﹝自稱名﹞薩婆薩埵那﹝引三十八﹞个耶毗舜提﹝三十九﹞薩婆﹝口

伽﹞﹝去﹞底﹝平﹞缽李舜提﹝四十﹞薩婆怛他揭多﹝四十一﹞三磨﹝去﹞室縛﹝二字合聲符賀反﹞娑頞地瑟恥低﹝四十二﹞馞陀﹝地耶反﹞馞陀﹝四十三﹞菩陀耶菩陀耶﹝四十四﹞三曼多末囉達摩馱都缽李舜提﹝四十五﹞薩婆怛他揭多﹝四十六﹞頞地瑟吒﹝引﹞那頞地瑟恥低﹝四十七﹞娑婆呵

佛告天帝。此陀羅尼八十八億百千恆河沙諸佛世尊所共宣說。守護稱贊智印印之。如是諸佛爲欲解脫地獄畜生閻摩羅等。沈溺苦海諸苦毒故。又爲利益短壽薄福卑陋下賤。一切眾生諸惡業故。又爲安樂趣諸惡道夭逝亂心。一切眾生諸苦惱故。是故諸佛說此最勝大陀羅尼。天帝汝當以此大陀羅尼。授善住天令彼修習。亦當爲彼諸天天子。及閻浮提一切眾生宣揚顯說。令彼眾生受持讀誦。供養恭敬尊重贊嘆。天帝我以此法陀羅尼印。付囑於汝汝當奉持。持此咒者悉能除滅百千劫中一切罪業。所生之處常遇諸佛。乃至獲得無上菩提。天帝我此法印大陀羅尼具大吉祥。如日藏寶所在之處光耀照朗。亦諭於彼閻浮提金。無穢無瑕不染塵垢。若人有能讀誦書持。憶念修行供養之者。悉得如上所有功徳。天帝若有書此大陀羅尼。安彼髙幢置髙山上。髙屋髙處及髙塔中。令諸四眾遠近見者。亦得如上所有功徳。或爲幢影影覆其身。或爲幢風風所吹鼓。或幢飄揚飛塵坌身。亦得如上所有功徳。天帝若有四眾。能於彼彼四衢道中造作塔廟。安置如是大陀羅尼。日日能以種種花鬘繒幡幢蓋。瓔珞香等以用供養。及能旋繞恭敬禮拜。當知是人是大菩薩。是眞佛子是法橋梁。亦是諸佛舍利寶塔。

爾時閻摩法王聞是事已。其夜將曉。賫持種種雜色寶華。種種諸香寶衣瓔珞。來詣佛所頂禮佛足。右繞七匝卻住一面。以諸供具供養如來。修供養已白佛言世尊。我今爲欲報佛恩故。常勤奉事此大威力具大果報。擁護一切閉地獄門。淸淨諸趣大陀羅尼。爾時四天王從坐而起。繞佛三匝前白佛言。世尊惟願爲我說此修行陀羅尼法。佛告四天王諦聽諦聽善思念之。吾爲汝等及諸眾生。說彼修行陀羅尼法。若有命短求長壽者。或有病苦求除愈者。或有惡業應墮地獄餓鬼畜生諸不善趣如是等類。皆當以彼月十五日。洗浴淸淨著新潔衣。又當受持八戒齋法。然後誦此大陀羅尼滿足千徧。當獲安樂增其壽命。所有病苦皆得除愈。諸惡業報悉滅無餘。若有耳聞如是咒者。盡其壽命往極樂國。蓮華化生常識宿命。若有爲彼惡業所牽已命終者。亦當誦此陀羅尼咒二十一徧。以咒咒土散其屍上。隨所生處捨彼苦身生天受樂。若能日日誦此最勝大陀羅尼經三七徧。亦得如上所有功徳。生生常處淨佛國土。於諸佛剎作大光明。常與佛俱爲佛所記。乃至獲得大般涅槃。若有諸人於此法門。如上所求諸心願者。當作一壇四方正等。於其壇內散種種華燒眾名香。一心普念十方諸佛。右膝著地長跪合掌。屈二頭指按二拇指。當於心上稱言善哉。然後誦此陀羅尼咒。若有人能誦持此咒。日日滿足一百八徧。卽爲供養如上所說恆河沙等諸佛世尊。亦爲供養汝等四王。當知是人一切贊善。以大菩提莊嚴其心。獲無礙智是眞佛子。

爾時世尊說此語已。告天帝言。天帝汝可以此陀羅尼法。授彼善住滿七日已。可與彼俱來至我所。時釋天王受佛教敕還本天宮。呼善住來授彼神咒善住聞已恭敬供養。如說奉行至於七日。諸惡業等皆得除滅。於已天中增其壽命。歡喜踴躍發大聲言。奇哉佛陀奇哉達摩奇哉僧伽。奇哉最勝陀羅尼印力。能滅除一切苦厄。令我得脫如是惡業。時善住天見是事已。卽便往詣彼天帝所作如是言。我蒙天恩爲我請佛。佛爲我說大陀羅尼。令我惡業皆悉除滅。我欲往謝佛世尊恩。惟願天王與我俱往。時天帝釋將諸部屬。與善住俱持諸香花眾妙瓔珞。乘天寶輅至於佛所。以諸供具供養如來。繞百千匝住一面立。歌詠佛徳言不能宣。爾時世尊申金色手。撫彼善住發和雅音授其記莂。時善住天歡喜卻坐。聽於如來所說法要。聞說法已心懷踴躍。與天帝俱禮佛而退。

佛頂尊勝陀羅尼經一卷

大乘五大部外重譯經佛頂尊勝陀羅尼經一卷唐周罽賓沙門佛陀波利奉詔譯

永樂禦制佛頂尊勝總持經咒序

朕惟如來演大乘教。開方便門。千經萬法。無非爲濟度羣生。使不淪業報。佛頂尊勝總持經咒者。一切如來智印。廣大慈悲。甚深希有。普利昏迷。實巨海之津梁。幽暗之日月。饑渴之飲食也。世間善男子善女人一切眾生。能發菩提心持誦佩服者。其福徳種種無盡。永脫諸惡苦趣。從無始以來百千億劫。所積罪業悉皆消除。若晝夜勤修不懈。當得諸佛灌頂。神天擁護。福壽無量。如是勝果。目睹其效。誠實不虛。朕君臨天下。閔斯民之執迷。所作所爲。墮於惡趣。而不知若斯謬戾。誠爲可矜。遂以是經咒。用俾河沙剎土。一切有情。均沾利益。壽延福增。同臻佛道。又況佛有誓盟。廣濟眾生。必先度忠孝。凡忠臣孝子身生中國。又逢治世。受種種快樂。皆由其事君事親能盡其道。又能敬禮三寶。修積善因。舉足之頃。卽登覺路。若夫爲惡之徒。昧於攺悟。所作所爲。日甚一日。造業深重。甘心墮落。身如沐漆。求潔實難。隕墜幽扃。何由出世。苟能回心向善。卽此一路。可超出劫塵也。永樂九年六月日。佛頂尊勝陀羅尼經序唐定覺寺沙門志靜述

佛頂尊勝陀羅尼經者。婆羅門僧佛陀波利。儀鳳元年從西國來至此漢土到五臺山次。遂五體投地向山頂禮曰。如來滅後眾聖潛靈。惟有大士文殊師利。於此山中汲引蒼生教諸菩薩。波利所恨生逢八難不睹聖容。遠涉流沙故來敬謁。伏乞大慈大悲普覆令見尊儀。言已悲泣雨淚向山頂禮。禮已舉首忽見一老人從山中出來。遂作婆羅門語謂僧曰。法師情存慕道追訪聖蹤。不憚劬勞遠尋遺迹。然漢地眾生多造罪業。出家之輩亦多犯戒律。惟有佛頂尊勝陀羅尼經。能滅眾生一切惡業。未知法師頗將此經來不。僧報言曰貧道直來禮謁不將經來。老人言旣不將經來空來何益。縱見文殊亦何得識。師可卻向西國取此經將來流傳漢土。卽是徧奉眾聖廣利羣生。拯濟幽冥報諸佛恩也。師取經來至此。弟子當示師文殊師利菩薩所在。僧聞此語不勝喜躍。遂裁抑悲淚至心敬禮。舉頭之頃忽不見老人。其僧驚愕倍更虔心。系念傾誠回還西國。取佛頂尊勝陀羅尼經。至永淳二年回至西京。具以上事聞奏大帝。大帝遂將其本入內。請日照三藏法師。及敕司賓寺典客令杜行顗等。共譯此經。敕施僧絹三十匹。其經本禁在內不出。其僧悲泣奏曰。貧道捐軀委命遠取經來。情望普濟羣生救拔苦難。不以財寶爲念。不以名利關懷。請還經本流行。庶望含靈同益。帝遂畱翻得之經。還僧梵本。其僧得梵本將向西明寺。訪得善解梵語漢僧順貞。奏共翻譯。帝隨其請。僧遂對諸大徳共順貞翻譯訖。僧將梵本遂向五臺山。入山於今不出。今前後所翻兩本並流行於代。其中小小語有不同者幸勿怪焉。至垂拱三年。定覺寺主僧志靜。因停在神都魏國東寺。親見日照三藏。法師問其逗畱一如上說。志靜遂就三藏法師咨受神咒。法師於是口宣梵音。經二七日句句委授。具足梵音一無差失。仍更取舊翻梵本勘挍。所有脫錯悉皆攺定。其咒初注云最後別翻者是也。其咒句稍異於杜令所翻者。其新咒攺定不錯並注其音。訖後有學者幸詳此焉。至永昌元年八月。於大敬愛寺見西明寺上座澄法師。問其逗畱亦如前說。其翻經僧順貞見在住西明寺。此經救拔幽顯最不可思議。恐有學者不知故。具錄委曲以傳未悟。佛頂尊勝陀羅尼經

如是我聞。一時薄伽梵在室羅筏。住誓多林給孤獨園。與大苾芻眾千二百五十人俱。又與諸大菩薩僧萬二千人俱。爾時三十三天於善法堂會。有一天子名曰善住。與諸大天遊於園觀。又與大天受勝尊貴。與諸天女前後圍繞。歡喜遊戲種種音樂。共相娛樂受諸快樂。

爾時善住天子卽於夜分聞有聲言。善住天子卻後七日命將欲盡。命終之後生贍部洲。受七返畜生身。卽受地獄苦。從地獄出希得人身生於貧賤。處於母胎卽無兩目。

爾時善住天子聞此聲已。卽大驚怖身毛皆豎愁憂不樂。速疾往詣天帝釋所。悲啼號哭惶怖無計。頂禮帝釋二足尊已。白帝釋言聽我所說。我與諸天女共相圍繞受諸快樂。聞有聲言善住天子卻後七日命將欲盡。命終之後生贍部洲。七返受畜生身。受七身已卽墮諸地獄。從地獄出希得人身。生貧賤家而無兩目。天帝云何令我得免斯苦。

爾時帝釋聞善住天子語已。甚大驚愕卽自思惟。此善住天子受何七返惡道之身。爾時帝釋須臾靜住入定諦觀。卽見善住當受七返惡道之身。所謂豬狗野幹獼猴蟒蛇烏鷲等身。食諸穢惡不淨之物。爾時帝釋觀見善住天子當墮七返惡道之身。極助苦惱痛割於心。諦思無計何所歸依。惟有如來應正等覺。令其善住得免斯苦。

爾時帝釋卽於此日初夜分時。以種種花鬘塗香末香。以妙天衣莊嚴執持往詣誓多林園於世尊所到已頂禮佛足右繞七匝。卽於佛前廣大供養。佛前胡跪而白佛言。世尊善住天子云何當受七返畜生惡道之身。具如上說。

爾時如來頂上放種種光。徧滿十方一切世界已。其光還來繞佛三匝。從佛口入。佛便微笑告帝釋言。天帝有陀羅尼名爲如來佛頂尊勝。能淨一切惡道。能淨除一切生死苦惱。又能淨除諸地獄閻羅王界畜生之苦。又破一切地獄能回向善道。

天帝此佛頂尊勝陀羅尼。若有人聞一經於耳。先世所造一切地獄惡業。悉皆消滅當得淸淨之身。隨所生處憶持不忘。從一佛剎至一佛剎。從一天界至一天界。徧歷三十三天。所生之處憶持不忘。

天帝若人命欲將終。須臾憶念此陀羅尼。還得增壽得身口意淨。身無苦痛。隨其福利隨處安隱。一切如來之所觀視。一切天神恆常侍衛。爲人所敬惡障消滅。一切菩薩同心覆護。

天帝若人能須臾讀誦此陀羅尼者。此人所有一切地獄畜生閻羅王界餓鬼之苦。破壞消滅無有遺余。諸佛剎土及諸天宮。一切菩薩所住之門。無有障礙隨意趣入。

爾時帝釋白佛言。世尊惟願如來爲眾生。說增益壽命之法。

爾時世尊知帝釋意心之所念。樂聞佛說是陀羅尼法。卽說咒曰。

曩謨﹝一﹞婆誐嚩帝﹝二﹞怛喇﹝二合﹞路枳也﹝三二合﹞缽囉底﹝四﹞尾始瑟吒﹝二合﹞野﹝五﹞沒馱野﹝六﹞婆誐縛帝﹝七﹞怛儞也﹝二合﹞他﹝八﹞唵﹝九﹞尾戌馱野﹝十﹞娑麼娑麼三滿哆﹝十一﹞嚩婆娑﹝十二﹞娑頗﹝二合﹞囉拏﹝十三﹞蘗帝誐賀曩﹝十四﹞娑嚩﹝二合﹞婆嚩尾秫弟﹝十五﹞阿鼻詵左睹﹝牟

含﹞﹝十六﹞素蘗哆﹝十七﹞嚩囉嚩左曩﹝十八﹞阿蜜﹝口

栗﹞﹝二合﹞哆﹝十九﹞鼻矖罽﹝二十﹞摩賀曼怛囉﹝二合﹞橎乃﹝二十一﹞阿賀囉阿賀囉﹝二十二﹞阿庾散馱囉柅﹝二十三﹞戌馱野戌馱野﹝二十四﹞誐誐曩尾秫弟﹝二十五﹞鄔瑟膩灑﹝二十六﹞尾惹野尾秫弟﹝二十七﹞娑賀娑囉﹝二十八二合﹞囉濕銘﹝二十九二合﹞散﹝口

祖﹞儞帝﹝三十﹞薩嚩怛他蘗哆﹝三十一﹞嚩路迦﹝寧

頁﹞﹝三十二﹞殺橎﹝引﹞囉弭哆﹝三十三﹞跛哩布囉抳﹝三十四﹞薩嚩怛他﹝引﹞蘗哆﹝三十五﹞紇哩﹝二合﹞娜野﹝三十六﹞地瑟奼﹝二合﹞曩﹝三十七﹞地瑟恥﹝二合﹞跢﹝三十八﹞摩賀母捺哩﹝三十九二合﹞嚩日囉﹝二合﹞迦野﹝四十﹞僧賀跢曩尾秫弟﹝四十一﹞薩嚩嚩囉拏﹝四十二﹞跛野訥蘗帝﹝四十三﹞跛哩尾秫弟﹝四十四﹞缽囉﹝二合﹞底﹝四十五﹞﹝寧

頁﹞﹝革

﹝卄／﹝ㄇ﹫人﹞／戊﹞跢野﹝四十六﹞阿欲秫弟﹝四十七﹞三摩野﹝四十八﹞地瑟恥﹝二合﹞帝﹝四十九﹞麼柅麼柅﹝五十﹞摩賀麼柅﹝五十一﹞怛闥哆﹝五十二﹞部跢句致﹝五十三﹞跛哩秫弟﹝五十四﹞尾窣普﹝二合﹞吒﹝五十五﹞沒地秫弟﹝五十六﹞惹野惹野﹝五十七﹞尾惹野尾惹野﹝五十八﹞娑麼囉﹝五十九﹞薩嚩沒馱﹝六十﹞地瑟恥﹝二合﹞哆秫弟﹝六十一﹞嚩日哩﹝二合﹞嚩日囉﹝二合﹞蘗陛﹝六十二﹞嚩日囕﹝六十三二合﹞婆嚩睹麼麼﹝六十四稱名﹞捨哩囕﹝六十五﹞薩嚩薩怛嚩﹝六十六二合﹞難﹝上﹞左迦野﹝六十七﹞尾秫弟﹝六十八﹞薩嚩誐帝﹝六十九﹞跛哩秫弟﹝七十﹞薩嚩怛他蘗哆﹝七十一﹞三麼濕嚩﹝二合﹞娑演睹﹝七十二﹞薩嚩怛他蘗哆﹝七十三﹞三麼濕嚩﹝二合﹞娑﹝七十四﹞地瑟恥﹝二合﹞帝﹝七十五﹞沒地野沒地野﹝七十六﹞尾沒地野﹝七十七﹞冒馱野冒馱野﹝七十八﹞尾冒馱野尾冒馱野﹝七十九﹞三滿哆﹝八十﹞跛哩秫弟﹝八十一﹞薩嚩怛他蘗哆﹝八十二﹞紇哩﹝二合﹞娜野﹝八十三﹞地瑟奼﹝二合﹞曩﹝八十四﹞地瑟恥﹝二合﹞哆﹝八十五﹞摩賀母捺﹝口

﹝隸﹣木﹢士﹞﹝二合﹞娑嚩﹝二合﹞賀。

佛告帝釋言。此咒名淨除一切惡道佛頂尊勝陀羅尼。能除一切罪業等障。能破一切穢惡道苦。天帝此大陀羅尼。八十八殑伽沙俱胝百千諸佛同共宣說。隨喜受持。大日如來智印印之。爲破一切眾生穢惡道苦故。爲一切地獄畜生閻羅王界眾生得解脫故。臨急苦難墮生死海中眾生得解脫故。短命薄福無救護眾生樂造雜染惡業眾生得饒益故。又此陀羅尼於贍部洲住持力故。能令地獄惡道眾生。種種流轉生死。薄福眾生。不信善惡業失正道眾生等。得解脫義故。

佛告天帝。我說此陀羅尼付囑於汝。汝當授與善住天子。復當受持讀誦思惟愛樂憶念供養。於贍部洲與一切眾生。廣爲宣說此陀羅尼。印亦爲一切諸天子故說此陀羅尼印。付囑於汝。天帝汝當善持守護勿令忘失。天帝若人須臾得聞此陀羅尼。千劫已來積造惡業重障。應受種種流轉生死。地獄餓鬼畜生閻羅王界阿修羅身。夜叉羅剎鬼神布單那羯吒布單那阿波娑摩囉。蚊虻龜狗蟒蛇一切諸鳥。及諸猛獸一切蠢動含靈。乃至蟻子之身更不重受。卽得轉生諸佛如來一生補處菩薩同會處生。或得大姓婆羅門家生。或得大剎利種家生。或得豪貴最勝家生。天帝此人得如上貴處生者。皆由聞此陀羅尼故。轉所生處皆得淸淨。天帝乃至得到菩提道場最勝之處。皆由贊美此陀羅尼功徳。如是天帝此陀羅尼。名爲吉祥能淨一切惡道。此佛頂尊勝陀羅尼。猶如日藏摩尼之寶。淨無瑕穢淨等虛空。光焰照徹無不周徧。若諸眾生。持此陀羅尼亦復如是。亦如閻浮檀金明淨柔軟。令人喜見不爲穢惡之所染著。天帝若有眾生。持此陀羅尼亦復如是。乘斯善淨得生善道。天帝此陀羅尼所在之處。若能書寫流通受持讀誦聽聞供養。能如是者一切惡道皆得淸淨。一切地獄苦惱悉皆消滅。

佛告天帝。若人能書寫此陀羅尼。安髙幢上。或安髙山或安樓上。乃至安置窣堵波中。天帝若有苾芻苾芻尼優婆塞優婆夷族姓男族姓女。於幢等上或見或與相近。其影映身。或風吹陀羅尼。上幢等上塵落在身上。天帝彼諸眾生所有罪業。應墮惡道地獄畜生閻羅王界餓鬼界阿修羅身惡道之苦。皆悉不受亦不爲罪垢染污。天帝此等眾生。爲一切諸佛之所授記。皆得不退轉。於阿耨多羅三藐三菩提。

大帝何況更以多諸供具華鬘塗香末香幢幡蓋等衣服瓔珞。作諸莊嚴。於四衢道造窣堵波。安置陀羅尼。合掌恭敬旋繞行道歸依禮拜。天帝彼人能如是供養者。名摩訶薩埵。眞是佛子持法棟梁。又是如來全身舍利窣堵波塔。

爾時閻摩羅法王。於時夜分來詣佛所。到已以種種天衣妙華塗香莊嚴。供養佛已。繞佛七匝頂禮佛足。而作是言。我聞如來演說贊持大力陀羅尼故來修學。若有受持讀誦是陀羅尼者。我常隨逐守護。不令持者墮於地獄。以彼隨順如來言教而護念之。

爾時護世四天大王。繞佛三匝白佛言。世尊惟願如來爲我。廣說持陀羅尼法。爾時佛告四天王。汝今諦聽我當爲汝。宣說受持此陀羅尼法。亦爲短命諸眾生說。當先洗浴著新淨衣。白月圓滿十五日時。持齋誦此陀羅尼。滿其千徧。令短命眾生還得增壽。永離病苦一切業障悉皆消滅。一切地獄諸苦亦得解脫。諸飛鳥畜生含靈之類。聞此陀羅尼一經於耳。盡此一身更不復受。

佛言若人遇大惡病。聞此陀羅尼。卽得永離一切諸病。亦得消滅應墮惡道。亦得除斷。卽得往生寂靜世界。從此身已後更不受胞胎之身。所生之處蓮華化生。一切生處憶持不忘。常識宿命。

佛言若人先造一切極重惡業。遂卽命終乘斯惡業應墮地獄。或墮畜生閻羅王界。或墮餓鬼乃至墮大阿鼻地獄。或生水中或生禽獸異類之身。取其亡者隨身分骨。以土一把誦此陀羅尼二十一徧。散亡者骨上卽得生天。

佛言若人能日日誦此陀羅尼二十一徧。應消一切世間廣大供養。捨身往生極樂世界。若常誦念得大涅槃。復增壽命受勝快樂。捨此身已卽得往生種種微妙諸佛剎土。常與諸佛俱會一處。一切如來恆爲演說微妙之義。一切世尊卽受其記。身光照曜一切剎土。佛言若誦此陀羅尼法。於其佛前先取淨土。作壇隨其大小。方四角作。以種種艸華散於壇上。燒眾名香。右膝著地胡跪。心常念佛。作慕陀羅尼印。屈其頭指以大母指。押合掌。當其心上。誦此陀羅尼一百八徧訖。於其壇中如雲王雨華。能徧供養八十八俱胝殑伽沙那庾多百千諸佛。彼佛世尊咸共贊言。善哉希有眞是佛子。卽得無障礙智三昧。得大菩提心莊嚴三昧。持此陀羅尼法應如是。佛告天帝我以此方便。一切眾生應墮地獄道令得解脫。一切惡道亦得淸淨。復令持者增益壽命。天帝汝去將我此陀羅尼。授與善住天子。滿其七日。汝與善住俱來見我。

爾時天帝於世尊所。受此陀羅尼法奉持還於本天。授與善住天子。爾時善住天子。受此陀羅尼已。滿六日六夜。依法受持一切願滿。應受一切惡道等苦。卽得解脫住菩提道。增壽無量甚大歡喜。髙聲嘆言希有如來。希有妙法希有明驗。甚爲難得令我解脫。爾時帝釋至第七日。與善住天子將諸天眾。嚴持華鬘塗香末香寶幢幡蓋天衣瓔珞微妙莊嚴。往詣佛所設大供養。以妙天衣及諸瓔珞。供養世尊繞百千匝。於佛前立踴躍歡喜坐而聽法。

爾時世尊舒金色臂。摩善住天子頂。而爲說法授菩提記。佛言此經名淨除一切惡道佛頂尊勝陀羅尼。汝當受持。爾時大眾聞法歡喜信受奉行。

