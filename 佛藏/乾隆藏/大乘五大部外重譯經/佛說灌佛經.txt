佛說灌佛經一卷

大乘五大部外重譯經佛說灌佛經一卷西晉沙門釋法炬譯

佛說灌佛經一名灌洗佛形像經

爾時佛告摩訶剎頭諸天人民。皆一心聽。佛言。人身難得。無爲道亦然。佛世難值。吾本從阿僧祇劫時。身爲白衣累劫積徳。每生自克展轉五道。不貪財寶棄身施與無所愛惜。自致爲王太子。以四月八日夜半明星出時。生墮地行七步。舉右手而言。天上天下惟吾爲尊。當爲天人作無上師。太子生時地爲大動。第一四天王。乃至梵天忉利天王。其中諸天各持十二種香和湯雜種名花以浴太子。太子得成佛道。開現聖法濟度羣氓。佛告諸天人民。十方諸佛皆用四月八日夜半時生。十方諸佛皆用四月八日夜半時出家。入山學道。十方諸佛皆用四月八日夜半時成佛。十方諸佛皆用四月八日夜半時而般涅槃。佛言。所以用四月八日者。以春夏之際殃罪悉畢。萬物普生毒气未行。不寒不熱時气和適。正是佛生之日。諸善男子善女人。於佛滅後當至心念佛無量功徳之力。浴佛形像如佛在時。得福無量不可稱數。佛言。我本行菩薩道時。三十六返爲天王釋。三十六反作轉輪聖王。三十六返作飛行皇帝。諸有佛弟子信心善意者。當念十方諸佛功徳。善若以香花雜物浴佛形像者所願皆得。諸天龍神常隨擁護皆當證明。

佛告諸弟子。夫人身難得經法難聞。其有天人能自減損妻子之分五家財物。用浴佛形像者。如佛在時所願悉得。欲求度世取無爲道生生不與死會者可得。欲求精進勇猛如釋迦文佛者可得。欲求如文殊師利阿惟越致菩薩者可得。欲求轉輪聖王飛行教化者可得。欲求辟支佛阿羅漢者可得。欲求永離三惡道者可得。欲求生天上人間富樂者可得。欲求百子千孫者可得。欲求長壽無病者可得。世間人民貪欲如海。寧割身上一臠肉。不肯出一錢物與人。人生時不持一錢來。死亦不持一錢去。財物故在世間。人死當獨去憶如此苦。乃浴佛形像者。持是功徳生死相隨無有斷期。佛言。若人有一善之心。作是功徳者。諸天善神天龍八部四天王等。僉然擁護。浴佛形像福報所生。常得淸淨。從是因緣得成佛道

