佛說摩訶衍寶嚴經一卷

大乘寶積部佛說摩訶衍寶嚴經一卷晉代譯失三藏名

佛說摩訶衍寶嚴經一名大迦葉品

聞如是﹕一時﹐佛遊王捨城耆闍崛山中﹐與大比丘眾八千人俱﹐菩薩萬六千人﹐從諸佛國而來集此﹐悉志無上正眞之道。

爾時﹐世尊告尊者大迦葉曰「菩薩有四法﹐失般若波羅蜜。云何爲四﹖一者﹑不尊法﹐不敬法師﹔二者﹑爲法師者慳惜吝法﹔三者﹑欲得法者爲法作礙﹐呵責輕易不爲說法﹔四者﹑憎慢貢髙自大譽毀他。是謂﹐迦葉﹐菩薩有四法失般若波羅蜜。

「復次﹐迦葉﹐菩薩有四法﹐得般若波羅蜜。云何四﹖一者﹑尊法﹐敬重法師﹔二者﹑隨受聞法廣爲他說﹐心無愛著亦無所求﹐爲般若波羅蜜故﹐捨一切財物﹐求多學問如救頭燃﹔三者﹑聞已受持﹔四者﹑行法不著言說。是謂﹐迦葉﹐菩薩有四法﹐得般若波羅蜜。

「復次﹐迦葉﹐菩薩成就四法﹐忘菩薩心。云何爲四﹖一者﹑欺誑師尊長老﹐二者﹑他無惡事說有所犯﹐三者﹑摩訶衍者毀呰誹謗﹐四者﹑諂僞心無至誠。是謂﹐迦葉﹐菩薩成就四法﹐忘菩薩心。

「復次﹐迦葉﹐菩薩成就四法﹐一切始生至於道場﹐菩薩之心常現在前終不忘失。云何爲四﹖一者﹑寧死終不妄語﹐二者﹑一切菩薩起世尊想四方稱說﹐三者﹑無有諂僞其心至誠﹐四者﹑不樂小乘。是謂﹐迦葉﹐菩薩成就四法﹐一切始生至於道場﹐菩薩之心常現在前終不忘失。

「復次﹐迦葉﹐菩薩成就四法﹐生善法則滅善不增長。云何爲四﹖一者﹑貢髙憍慢學世經典﹐二者﹑貪著財物數至國家﹐三者﹑嫉妒誹謗﹐四者﹑未曾聞經聞說誹謗。是謂﹐迦葉﹐菩薩成就四法﹐生善則滅善不增長。

「復次﹐迦葉﹐菩薩成就四法﹐善不衰退增長善法。云何爲四﹖一者﹑樂聞善法﹐不樂聞非法﹐樂六度無極菩薩篋藏﹔二者﹑下意不慢眾生﹔三者﹑以法知足除去邪慢﹐他犯不犯不說其過﹐不求他人誤失之短﹔四者﹑所不知法不說是非﹐以如來證﹐如來無量境界隨眾生根﹐佛所說法我不能達。是謂﹐迦葉﹐菩薩成就四法﹐善不衰退增長善法。

「復次﹐迦葉﹐心有四曲菩薩當除。云何爲四﹖一者﹑猶豫疑於佛法﹐二者﹑憍慢不語恚怒眾生﹐三者﹑他所得利心生慳愱﹐四者﹑毀呰誹謗不稱譽菩薩。是謂﹐迦葉﹐心有四曲菩薩當除。

「復次﹐迦葉﹐菩薩有四順相。云何爲四﹖一者﹑所犯發露而不覆藏﹐心無纏垢﹔二者﹑眞言致死終不違眞﹔三者﹑所說而不相奪﹐一切侵欺呵罵輕易撾捶縛害﹐一切是我宿命所作﹐不起恚他不生使纏﹔四者﹑堅住不信他說﹐至信佛法亦不信之﹐內淸淨故。是謂﹐迦葉﹐菩薩有四順相。

「復次﹐迦葉﹐菩薩有四惡。云何爲四﹖一者﹑多聞調譺行不如法﹐不順教誡﹔二者﹑離於正法不敬師長﹐不消信施﹔三者﹑失戒定慧癡惘受施﹔四者﹑見於調禦智慧菩薩不敬﹐貢髙而輕慢之。是謂﹐迦葉﹐菩薩有四惡。

「復次﹐迦葉﹐菩薩有四智﹕一者﹑未聞者聞行如法﹔二者﹑依義不以文飾﹔三者﹑順教戒善語﹐所作皆善﹐孝順師尊﹐得戒定慧而食信施﹔四者﹑見於調禦智慧菩薩﹐興善敬心。是謂﹐迦葉﹐菩薩四智。

「復次﹐迦葉﹐菩薩有四差違。云何爲四﹖一者﹑未悉眾生便謂親厚﹐菩薩差違﹔二者﹑眾生不能堪受微妙佛法而爲說之﹐菩薩差違﹔三者﹑愛樂上妙爲說下乘﹐菩薩差違﹔四者﹑眾生正行皆得妙法而相違反﹐菩薩差違。是謂﹐迦葉﹐菩薩有四差違。

「復次﹐迦葉﹐菩薩有四道。云何爲四﹖一者﹑等心爲一切眾生﹐二者﹑勸一切眾生學佛智慧﹐三者﹑爲一切眾生而說正法﹐四者﹑令一切眾生順於正行。是謂﹐迦葉﹐菩薩四道。

「復次﹐迦葉﹐菩薩有四惡知識。云何爲四﹖一者﹑聲聞但自饒益﹐二者﹑緣覺少義少事﹐三者﹑世俗師典專在言辯﹐四者﹑習彼但得世法不獲正法。是謂﹐迦葉﹐菩薩四惡知識。

「復次﹐迦葉﹐菩薩有四善知識。云何爲四﹖來乞求者是菩薩知識﹐長養道故﹔爲法師者是菩薩知識﹐多聞長養般若波羅蜜故﹔勸出家學道者是菩薩善知識﹐長養一切諸善根故﹔諸佛世尊是菩薩善知識﹐長養一切諸佛法故。是謂﹐迦葉﹐菩薩四善知識。

「復次﹐迦葉﹐有四像菩薩。云何爲四﹖一者﹑貪利不求功徳﹐二者﹑但自求樂不爲眾生﹐三者﹑但自除苦不爲眾生﹐四者﹑欲得眷屬不樂遠離。是謂﹐迦葉﹐四像菩薩。

「復次﹐迦葉﹐菩薩有四眞功徳。云何爲四﹖一者﹑解空而信行報﹔二者﹑解無吾我大慈眾生﹔三者﹑𨿽樂泥洹不捨生死﹔四者﹑行布施欲化眾生﹐不望其報。是謂﹐迦葉﹐菩薩四眞功徳。

「復次﹐迦葉﹐菩薩摩訶薩有四大藏。云何爲四﹖一者﹑值佛出現於世﹐二者﹑聞說六度無極﹐三者﹑見法師心中無礙﹐四者﹑不放逸樂住山林。是謂﹐迦葉﹐菩薩有四大藏。

「復次﹐迦葉﹐菩薩有四法越度眾魔。云何爲四﹖一者﹑不捨菩薩心﹐二者﹑心不礙一切眾生﹐三者﹑不染著一切諸見﹐四者﹑不輕慢一切眾生。是謂﹐迦葉﹐菩薩四法越度眾魔。

「復次﹐迦葉﹐菩薩摩訶薩有四法﹐攝受一切善法。云何爲四﹖一者﹑常止山澤﹐心無欺詐﹔二者﹑有恩無恩﹐心常忍辱﹔三者﹑念報四恩棄捨身命﹐爲眾生故﹔四者﹑求法而無厭足﹐具一切善根故。是謂﹐迦葉﹐菩薩摩訶薩四法攝受一切善。

「復次﹐迦葉﹐菩薩摩訶薩有四無量福行。云何爲四﹖一者﹑法施心無希望﹐二者﹑見有犯戒興大悲心﹐三者﹑願一切眾生樂菩薩心﹐四者﹑見有羸劣不捨忍辱。是謂﹐迦葉﹐菩薩四無量福行。

「復次﹐迦葉﹐非以菩薩名故稱爲菩薩﹐行法﹑行等﹑行禪分別故﹐乃稱菩薩。

「復次﹐迦葉﹐菩薩摩訶薩成就三十二法得稱菩薩。云何爲三十二﹖一者﹑至心饒益眾生﹐二者﹑欲逮薩蕓若智﹐三者﹑自謙不毀他智﹐四者﹑不慢一切眾生﹐五者﹑信心一切眾生﹐六者﹑愛念一切眾生﹐七者﹑至竟慈湣眾生﹐八者﹑等心怨親﹐九者﹑眾生求於泥洹益以無量福﹐十者﹑見眾生歡喜與語﹐十一者﹑已許無悔﹐十二者﹑大悲普徧一切眾生﹐十三者﹑求法多聞無厭﹐十四者﹑己之所犯知以爲過﹐十五者﹑見他所犯諫而不怒﹐十六者﹑修行一切威儀禮節﹐十七者﹑施不望報﹐十八者﹑忍辱無礙﹐十九者﹑精進求一切善根﹐二十者﹑修習禪定出過無色﹐二十一者﹑以權攝慧﹐二十二者﹑四恩攝權﹐二十三者﹑有戒無戒等以慈心﹐二十四者﹑至心聞法﹐二十五者﹑專止山澤﹐二十六者﹑不樂世榮﹐二十七者﹑不樂小乘樂大乘功徳﹐二十八者﹑遠惡知識親善知識﹐二十九者﹑成就四梵居止﹐三十者﹑依猗智慧﹐三十一者﹑眾生有行無行終不捨離﹐三十二者﹑所說無二敬重眞言﹐菩薩之心最爲在前。是謂﹐迦葉﹐菩薩摩訶薩成就三十二法得稱菩薩。

「復次﹐迦葉﹐我當爲汝說諭。智者以諭得知菩薩功徳。譬如地界﹐爲一切眾生而無有二﹔如是﹐迦葉﹐菩薩從初發意以來至於道場﹐爲一切眾生亦無有二。譬如水界﹐生於百谷諸藥艸木﹔如是﹐迦葉﹐菩薩至誠淸淨慈心覆育一切﹐爲諸眾生起靑白之徳。譬如火界﹐成熟百谷諸藥艸木﹔如是﹐迦葉﹐菩薩以般若波羅蜜﹐成就一切眾生。譬如風界﹐莊嚴一切諸佛國土﹔如是﹐迦葉﹐菩薩善權莊嚴一切諸佛國土。譬如月初日日增長﹔如是﹐迦葉﹐菩薩至誠﹐淸淨增長一切白淨之法。譬如日出照諸眾生﹔如是﹐迦葉﹐菩薩以一般若波羅蜜﹐照一切眾生。譬如師子鹿王隨其所行﹐一切無有恐怖﹔如是﹐迦葉﹐菩薩住戒功徳隨其所行﹐一切無有恐怖。譬如象王﹐堪諸重擔終無疲厭﹔如是﹐迦葉﹐菩薩善調禦心﹐爲一切眾生堪任重擔而無厭惓。譬如蓮花﹐生在淤泥而不著水﹔如是﹐菩薩生在世間不著世法。譬如伐樹﹐𨿽截其枝而不伐根﹐復生如故﹔如是﹐迦葉﹐菩薩以善權心﹐𨿽斷結縛猶生三界。譬如諸方江河之水﹐入於大海悉爲一味﹔如是﹐迦葉﹐菩薩作若干種善願功徳﹐當作佛道悉爲一味。譬如四天王﹑三十三天住須彌山﹔如是﹐迦葉﹐菩薩善根心中。譬如國王﹐大臣所助﹐乃具成辦一切國事﹔如是﹐迦葉﹐菩薩般若波羅蜜善根所助﹐乃具成辦一切佛事。譬如﹐迦葉﹐天無雲者雨不可得﹔如是﹐菩薩不多聞者法雨不可得。譬如﹐迦葉﹐天有雲者雨澤可得﹔菩薩如是有大慈云能降法雨。譬如聖王出者﹐七寶可得﹔如是﹐迦葉﹐菩薩出者﹐三十七品道寶可得。譬如有摩尼珠者﹐彼中無量百千種珠悉皆可得﹔如是﹐迦葉﹐有菩薩心者﹐彼中無量百千聲聞﹑緣覺之法悉皆可得。譬如三十三天遊雜園觀﹐一切樂具皆悉同等﹔如是﹐迦葉﹐菩薩至誠淸淨﹐爲一切眾生方便同等﹐悉無差降。譬如有毒﹐因咒藥故不能爲害﹔如是﹐迦葉﹐菩薩結毒﹐因智樂故不能爲害。譬如城邑﹐有諸糞壤饒益田用﹔如是﹐迦葉﹐菩薩因結學薩蕓若用。是故﹐迦葉﹐菩薩欲學此寶嚴經者﹐當正觀諸法。云何爲正觀﹖謂眞實觀諸法。云何爲眞實觀諸法﹖謂不觀我﹑人﹑壽命﹐是謂中道眞實觀法。

「復次﹐迦葉﹐眞實觀者﹐謂不觀色有常無常﹐亦不觀痛想行識有常無常﹐是謂中道眞實觀法。

「復次﹐迦葉﹐云何爲眞實觀諸法﹖謂不觀地有常無常﹐亦不觀水火風界有常無常﹐是謂中道眞實觀法。

「復次﹐迦葉﹐有常是一邊﹐無常爲二邊﹐此二中間無色﹐不可見亦不可得﹐是謂中道眞實觀法。有我是一邊﹐無我爲二邊﹐此二中間無色﹐不可見亦不可得﹐是謂中道眞實觀法。有眞實心者是謂一邊﹐無眞實心者是爲二邊﹐無心無思無意無識﹐是謂中道眞實觀法。如是不善法﹑世間法﹑有諍法﹑有漏法﹑有爲法﹑有穢污法﹐是謂一邊﹔如是善法﹑出世間法﹑無諍法﹑無漏法﹑無爲法﹑白淨之法﹐是爲二邊。此二中間﹐無所有亦不可得﹐是謂中道眞實觀法。有者是一邊﹐無者爲二邊﹐此二中間無所有亦不可得﹐是謂中道眞實觀法。

「復次﹐迦葉﹐我爲汝說﹐無明緣行﹐行緣識﹐識緣名色﹐名色緣六入﹐六入緣更樂﹐更樂緣痛﹐痛緣愛﹐愛緣取﹐取緣有﹐有緣生﹐生緣老死苦惱憂悲啼泣﹐如是生大苦陰﹔無明已盡則行盡﹐行盡則識盡﹐識盡則名色盡﹐名色盡則六入盡﹐六入盡則更樂盡﹐更樂盡則痛盡﹐痛盡則愛盡﹐愛盡則取盡﹐取盡則有盡﹐有盡則生盡﹐生盡則老死苦惱憂悲皆盡﹐如是滅大苦陰。無有此二﹐亦無二行中間可知﹐是謂中道眞實觀法。如是行行盡﹐識﹑名色﹑六入﹑更樂﹑痛﹑愛﹑取﹑有﹑生﹑老死老死盡﹐無有此二﹐亦無二行中間可知﹐如是﹐迦葉﹐是謂中道眞實觀諸法也。

「復次﹐迦葉﹐中道眞實觀諸法者﹐不以空三昧觀諸法空﹐諸法自空故﹔不以無想三昧觀諸法無想﹐諸法自無想故﹔不以無願三昧觀諸法無願﹐諸法自無願故﹔不以無行觀諸法無行﹐諸法自無行故﹔不以無起觀諸法無起﹐諸法自無起故﹔不以無生觀諸法無生﹐諸法自無生故﹔不以如觀諸法如﹐諸法自如故﹐是謂中道眞實觀法。不以無人觀諸法空﹐諸法自空故﹐如是本空﹑末空﹑現在世空。當令依空﹐莫依於人。若有依空﹐倚此空者﹐我說是人遠離此法。如是﹐迦葉﹐寧猗我見積若須彌﹐不以憍慢亦不多聞而猗空見者﹐我所不治。譬如良醫應病與藥﹐病去藥存。於迦葉意所趣云何﹖此人苦患﹐寧盡不耶﹖」

答曰「不也﹐世尊。所以者何﹖藥在體故。」

「如是﹐迦葉﹐空斷一切見。若有猗空見者﹐我所不治﹐亦復如是。譬如有人畏於虛空啼泣而說﹐今當爲我去此虛空。於迦葉意所趣云何﹖寧能去不﹖」

答曰「不也﹐世尊。」

「如是﹐迦葉﹐若畏空者﹐我說此人甚爲狂惑。所以者何﹖眾生造空而彼畏之。譬如畫師﹐作鬼神像卽自恐懼﹔如是﹐迦葉﹐諸凡愚人自造色聲香味細滑之法輪轉生死﹐不知此法亦復如是。譬如幻師﹐化作幻人而食幻師﹐無有眞實﹔如是﹐迦葉﹐修行比丘﹐隨所思惟一切虛僞﹐而不眞實無有堅固﹐亦復如是。譬如二木因之﹐更生火而燒彼木﹔如是﹐迦葉﹐因眞實觀生無漏慧根﹐而彼卽燒﹐於眞實觀亦復如是。譬如燃燈﹐諸冥悉除﹐此闇無所從來亦無所至﹐不從東方﹑南方﹑西方﹑北方而來﹐亦不至彼﹔如是﹐迦葉﹐智慧已生﹐無智卽滅﹐此無智者﹐無所從來亦無所至。如是﹐迦葉﹐燈無此念『我當除冥』﹐而燈燃者諸冥卽除﹔燈闇俱空﹐不可獲持無作無造﹐亦復如是。譬如﹐迦葉﹐百歲冥室若燃燈者﹐彼闇頗有是念『我當住此而不去』耶﹖」

答曰「不也﹐世尊﹐此闇必滅。」

「如是﹐迦葉﹐若有眾生百千劫中造作結行﹐以一正觀無漏智燈卽得除盡﹐亦復如是。譬如空中不生五穀﹐菩薩如是不從無爲而生佛法。譬如大地眾穢雜糅而生五穀﹐菩薩如是於世雜糅結縛之中乃生佛法。譬如陸地不生蓮花﹐菩薩如是不從無爲出生佛法。譬如淤泥之水生雜蓮花﹐菩薩如是從邪眾生結縛之中乃生佛法。譬如醍醐滿於四海﹐當知菩薩造作善根﹐亦復如是。譬如一毛破爲百分﹐以一分毛取四大海一渧之水﹐當知聲聞造作善根﹐亦復如是。譬如﹐迦葉﹐芥子中空﹐當知聲聞造作善根﹐亦復如是。譬如十方虛空﹐當知菩薩造作善根﹐亦復如是。譬如剎利頂生皇后﹐賤人共會﹐若後生子。於意云何﹖當言此子是王子耶﹖」

答曰「非也﹐世尊。」

「如是﹐迦葉﹐此諸聲聞從我法界生﹐然彼一切非世尊子。譬如剎利頂生大王賤女共會﹐若後生子。於意云何﹖賤人所生﹐當言此子非王子耶﹖」

答曰「不也﹐世尊﹐此是王子。」

「如是﹐迦葉﹐𨿽從賤生而是王子。菩薩如是初發道心﹐住於生死教化眾生﹐而彼一切是如來子。譬如聖王𨿽有千子無聖王相﹐聖王之意起無子想﹔如是﹐迦葉﹐如來𨿽有百千聲聞弟子之眾﹐無菩薩者﹐如來之意起無子想。譬如﹐迦葉﹐聖王皇后持齋七日﹐生一童子具聖王相﹐三十三天咸共嘆之﹐而不稱說其餘大者。所以者何﹖童子𨿽小而不斷於聖王種故。菩薩如是初發道心﹐諸根未具﹐彼諸天眾曾見佛者咸共嘆之﹐而不稱說諸阿羅漢具八解脫。所以者何﹖𨿽初發菩薩心諸根未具﹐不斷諸佛如來種故。譬如有小摩尼眞珠﹐勝於水精如須彌山﹔菩薩如是初發道心﹐出過一切聲聞之上。譬如﹐迦葉﹐聖王皇后初生童子﹐一切臣屬皆爲作禮﹔菩薩如是初發道心﹐一切天人皆爲作禮。譬如須彌山王出諸良藥﹐爲一切人療治苦患﹐無所適莫﹔菩薩如是﹐學智慧藥爲一切人療生死患﹐亦無適莫。譬如禮敬初生之月﹐非後盛滿﹔如是﹐迦葉﹐禮初發意菩薩者﹐勝非復得成如來至眞等正覺也。所以者何﹖諸佛如來從菩薩生故。譬如﹐迦葉﹐無有捨月禮星宿者﹔如是無有捨具戒徳智慧菩薩﹐而禮聲聞。譬如﹐迦葉﹐一切天人不能以水精爲摩尼眞珠﹔聲聞如是成就一切戒淸淨行﹐不能坐佛樹下成於無上正眞之道。譬如得摩尼眞珠者﹐獲余無量百千財寶﹔菩薩如是出於世者﹐則有無量聲聞﹑緣覺現於世間。」

於是世尊告尊者大迦葉曰「菩薩爲一切眾生﹐求修諸善根具眾智藥﹐往至四方隨病所應如實治之。迦葉﹐云何爲如實治﹖謂以惡露不淨治欲﹐慈心治恚﹐緣起治癡﹐空治一切見﹐無想治一切四相﹐無願治一切欲界﹑色無色界﹐四非顚倒治四顚倒一切行﹐無常治非常有常想一切行﹐苦治苦有樂想﹐無我治無我有我想﹐不淨想治不淨有淨想。四意止者﹐治計著身痛心法身﹐身觀者不起觀身我見痛﹐痛觀者不起觀痛我見心﹐心觀者不起觀心我見法﹐法觀者不起觀法我見。四意斷者﹐悉斷一切不善之法﹐習一切善法。四神足者﹐捨身心眞想。五根﹑五力﹐治不信懈怠亂念無智。七覺者﹐治諸法無智。聖八道者﹐此慧所治一切邪道。是謂﹐迦葉﹐隨病所應如實治之。如此﹐迦葉﹐菩薩當作是學。

「復次﹐迦葉﹐假令三千大千國土諸有識者﹐悉如耆域醫王﹐有人問之﹕『以何方藥治彼病者﹖』終無能答﹐惟有菩薩能悉答之。是故﹐迦葉﹐菩薩當作是念﹕『我不應求世間之藥﹐當求出世間藥修一切善根。』是眾智藥﹐往至四方﹐隨眾生病如實治之。

「復次﹐迦葉﹐云何爲出世智藥﹖謂因緣智﹑無我人壽命智﹐解一切諸法空無恐怖之心。彼作是觀﹕『何者心欲﹖何者怒癡﹖爲過去耶﹖爲未來﹑現在耶﹖若過去者去心以滅﹐若未來者來心未起﹐若現在者現心不住。』如是﹐迦葉﹐心未來不在內﹐亦不在外﹐亦不在兩中間。心者非色﹐不可見亦無對﹐無見無知無住無餘倚。迦葉﹐心者﹐一切諸佛不已見﹑不當見﹑不今見。若一切諸佛不已見﹑不當見﹑不今見者﹐云何知有所行﹖但以顚倒想故有諸法行。諸法者﹐如幻化之法﹐受種種生故。是心如風遠行不可持故﹐心如流水不可住故﹐心如燈炎緣相續故﹐心如電光時不住故﹐是心如霧外事穢故﹐心如獼猴貪一切境界故﹐心如畫師造種種行故﹐心不得住隨眾結故﹐心獨無侶常樂馳走故﹐是心如王一切法之首故﹐是心如母生一切苦故﹐是心如炎聚散一切諸善根故﹐是心如魚鉤苦有樂想故﹐是心如夢無我有我想故﹐是心如蠅不淨有淨想故﹐是心如怨家所作不可故﹐是心如羅剎常樂求便故﹐是心如憎嫉常樂求過故﹐是心不可愛恩愛癡故﹐是心如賊斷一切善根故﹐是心著色如蛾投火故﹐是心愛聲如軍樂戰鼓音故﹐是心愛香如豕樂臭穢故﹐是心著味如使人樂餘食故﹐是心愛更樂如蠅樂膻故。求心無有亦不可得﹐設無不可得者則無過去﹑未來﹑現在﹐設無過去﹑未來﹑現在者則過三世﹐設過三世者﹐是則不有亦不無。若不有不無者是爲不生﹐若不生者是爲無性﹐若無性者是爲無起﹐若不起者是亦不滅﹐若不滅者則無敗壞﹐若無敗壞者則無來無去﹐若無來去者則無有生死﹐若無去來無生死者是則無行﹐若無行者則是無爲﹐若無爲者則是聖賢之性﹐若聖性者則無戒不戒﹐若無戒不戒者則無威儀行亦無不威儀﹐若無行無威儀不威儀者﹐是則無心無心數法。若無心心數法者則無業無報﹐若無報者則無苦無樂﹐若無苦樂者是聖賢之性﹐若聖賢性者則無業無作。如此性中無作身業﹐亦無作口意業﹐此性平等無上中下﹐亦無差別﹐一切諸法悉平等故。如是﹐迦葉﹐此性遠離捨身口故﹐此性無爲順涅槃故﹐此性淸淨離於一切諸結垢故﹐此性無我離我作故﹐此性平等離虛實故﹐此性眞出要第一義故﹐此性無不盡至竟不起常如法故﹐此性樂無爲悉同等故﹐此性淸潔至竟無垢故﹐此性非我求我不可得故﹐此性潔白至竟淨故。

「汝等迦葉﹐當應求內﹐反去求外。當來之世﹐當有比丘馳走如犬。云何比丘馳走如犬﹖譬如有犬搏擲令怖﹐反走逐之不趣擲者。如是﹐迦葉﹐當有沙門﹑婆羅門畏色聲香味細滑法﹐而反樂中不觀於內﹐不知何由得離色聲香味細滑法﹐不知不覺遂入人間﹐復爲色聲香味細滑法而得其便。彼在山澤而命終者﹐因持俗戒得生天中﹐復爲天上色聲香味細滑法而得便也﹐身壞命終生四惡趣。云何爲四﹖地獄﹑畜生﹑餓鬼﹑阿須羅中。是謂﹐迦葉﹐比丘馳走亦復如犬。云何比丘不走如犬﹖若人撾罵默受不報﹐呵責嗔怒比丘不報怒﹐但觀內身罵誰﹑打誰﹑誰受恚責。是謂﹐迦葉﹐如此比丘不走如犬。譬如禦者﹐若馬放逸卽能制之﹔修行比丘亦復如是﹐若心馳散卽隨制止令順不亂。譬如絞人必斷其命﹔如是﹐迦葉﹐一切諸見有計我者必斷慧命。譬如有人隨其所縛則悉解之﹐比丘如是隨心所縛當卽除之。

「如是﹐迦葉﹐出家學道有二重縛。云何爲二﹖一者﹑學世經典﹐二者﹑執持衣缽而不精進。復次﹐迦葉﹐出家學道有二堅縛。云何爲二﹖一者﹑見縛﹐二者﹑貪財名譽所縛。復次﹐迦葉﹐出家學道有二法障礙。云何爲二﹖一者﹑狎習白衣﹐二者﹑憎嫉師友。出家學者復有二垢。云何爲二﹖一者﹑任取二結﹐二者﹑詣知友家而從乞食。復次﹐迦葉﹐出家學道有二雹雨。雲何爲二﹖一者﹑誹謗正法﹐二者﹑犯戒而食信施。出家學者復有二瘡。云何爲二﹖一者﹑觀他短﹐二者﹑自覆己短。復次﹐迦葉﹐出家學者有二煩熱。云何爲二﹖一者﹑藏濁持袈裟﹐二者﹑欲令有戒行者承順於己。出家學者復有二病。云何爲二﹖一者﹑憍慢不觀其心﹐二者﹑毀呰學摩訶衍者。

「復次﹐迦葉﹐沙門稱說沙門者﹐云何沙門稱說沙門﹖有四沙門。云何爲四﹖一者﹑色像沙門﹐二者﹑詐威儀沙門﹐三者﹑名譽沙門﹐四者﹑眞實沙門。云何色像沙門﹖若有沙門成就色像﹐剔除須髮﹐被著法服﹐手持應器﹐彼身惡行﹑口意惡行﹐不習調禦亦不守護﹐犯戒作惡貪不精進。是謂﹐迦葉﹐色像沙門。云何詐威儀沙門﹖若有沙門成就禮節﹐遊步正智﹐食知止足﹐行四聖種﹐不樂眾聚道俗之會﹐少言少睡﹔然彼威儀詐不眞實不期淨心﹐不習止息而有見想﹐於空便起如坑之想﹐諸有比丘習行空者發怨家想。是謂﹐迦葉﹐詐威儀沙門。云何名譽沙門﹖若有沙門奉持禁戒欲令他人知奉持戒﹐精進學問欲令他人知精進學﹐住止山澤中欲令他人知住山澤﹐少欲知足精勤獨住欲令他知﹐不厭至死﹐不求離欲﹐不樂盡止﹐不欲求道﹐息心梵行﹐不爲泥洹。是謂﹐迦葉﹐名譽沙門。云何爲眞實沙門﹖若有沙門不爲身命﹐況復貪財著於名譽﹖樂聽空無相無願之法﹐聞則歡喜修行如法﹐不爲涅槃而修梵行﹐況爲三界﹖不作空見﹐況見我﹑人﹑壽命依法求道﹖離結解脫不求外道﹐觀諸法性皆悉究竟淸淨無穢﹐而自照察不由於他。如法者﹐不見如來﹐況有色身﹖不見無欲法﹐況有文飾﹖不想無爲﹐況有眾徳﹖不習斷法﹐不學修法﹐不住生死不樂涅槃﹐不求解脫亦不求縛﹐知一切法究竟淸淨不生不滅。是謂﹐迦葉﹐眞實沙門。是故﹐迦葉﹐當學眞實沙門﹗莫習名譽沙門﹐譬如貧人外有富名。於意云何﹖彼名有實不﹖」

答曰「不也﹐世尊。」

「如是﹐迦葉﹐有沙門名﹐無沙門徳﹐我說此人是爲極貧。譬如有人﹐大水所漂渴乏而死﹔如是﹐迦葉﹐有沙門梵志習學多法﹐而不能除淫怒癡渴﹐彼爲法水所漂結渴而死﹐生惡趣中亦復如是。譬如醫師﹐持種種藥療他人病而不自治﹔如是﹐迦葉﹐有沙門梵志﹐多諷誦法而不自除淫怒癡病﹐亦復如是。譬如病人服王妙藥﹐不自將節而致終沒﹔如是﹐迦葉﹐多有沙門梵志﹐行不如法起諸結病﹐終生惡趣亦復如是。譬如摩尼珠﹐墮不淨中無所復直﹔如是﹐迦葉﹐多有沙門梵志貪著財利﹐當知亦如摩尼珠墮不淨中無所復直。譬如死人著金花鬘﹔如是﹐迦葉﹐人不持戒被著袈裟﹐亦復如是。譬如長者子淨自澡浴﹐被白淨衣著薝卜華鬘﹔如是﹐迦葉﹐多聞持戒被著袈裟﹐亦復如是。

「復次﹐迦葉﹐有四不持戒似如持戒。云何爲四﹖若有比丘護持禁戒成就威儀﹐至微小事當畏懼之﹐持比丘淨戒﹐成就威儀禮節﹐身口意行正令淸淨﹐而計吾我。是謂﹐迦葉﹐一不持戒似如持戒。復次﹐比丘誦律通利察住律法﹐不斷身見。是謂﹐迦葉﹐二不持戒似如持戒。復次﹐比丘行慈眾生﹐聞說諸法不起不滅而懷恐怖。是謂﹐迦葉﹐三不持戒似如持戒。復次﹐比丘行十二法淨功徳行﹐而起見我有我所。是謂﹐迦葉﹐四不持戒似如持戒。如是﹐迦葉﹐戒稱戒者﹐謂無我亦無我所﹐無作不作﹐無事非事﹐亦無威儀無行不行﹐無名色相亦無非相﹐無息不息﹐無取無捨﹐無可取者亦無不可捨﹐不施設眾生亦不施設無眾生﹐無有口行無不口行﹐無心不心﹐無倚不倚﹐無戒不戒。是謂﹐迦葉無漏聖戒﹐而無所墮﹐出於三界﹐離一切倚。」

於是世尊說此頌曰﹕

「持戒不有亦無垢﹐持戒無憍而不倚﹐

持戒不闇無所縛﹐持戒無塵無污穢。

究竟止息無上寂﹐無想不想亦無穢﹐

諸慟眾倚一切斷﹐是爲迦葉持佛戒。

不著身口不倚命﹐不貪一切受生死﹐

以正去來住正道﹐是爲迦葉持佛戒。

不著世間不倚世﹐得明無闇無所有﹐

無有己想無他想﹐斷一切想得淸淨﹐

無此彼岸無中間﹐於此彼岸亦不著﹐

無縛無詐無諸漏﹐是爲迦葉持佛戒。

謂名及色意不著﹐禪定正念調禦心﹐

無有吾我無我所﹐是爲迦葉稱住戒。

不倚禁戒得解脫﹐不叩持戒爲歡喜﹐

於此上求八正道﹐是謂持戒淸淨相。

不期持戒不依定﹐謂修習此得智慧﹐

無有無得是聖性﹐淸淨聖戒佛所稱。

謂己身見心解脫﹐我是我所終不起﹐

心能解空佛境界﹐如是持戒莫能勝。

善住淨戒得禪定﹐已獲禪定修智慧﹐

已修智慧便得脫﹐已逮解脫平等戒。」

說此偈已﹐八百比丘逮得漏盡﹔三萬二千人遠塵離垢﹐諸法眼生。五百比丘昔已得定﹐聞佛說此甚深之法﹐不能解了從座起去。

於是大迦葉白世尊曰「此五百比丘昔已得定﹐聞是深法不能解了卽便起去。」

世尊告大迦葉曰「此五百比丘貢髙慢故﹐不能解此無漏淨戒。是所說法甚深微妙﹐諸佛之道極甚深妙﹐非是未種善根與惡知識共相隨者所能解了。此五百比丘﹐昔迦葉如來興出世時﹐悉爲異學弟子﹐聞迦葉如來說法時﹐計著有故﹐一聞說法心得歡喜。以是因緣﹐身壞命終生忉利天﹐從彼命終還生人間﹐於我法中出家學道。此諸比丘爲見所壞﹐聞是深法不能解了﹐今始造緣不復生於惡趣之中﹐此身終已當得滅度。」

於是世尊告尊者須菩提曰「汝去化彼五百比丘。」

須菩提白佛言「惟世尊﹐此五百比丘不受佛教﹐何況我耶﹖」

於是世尊化作比丘在彼道中。五百比丘見已﹐往詣化比丘所﹐問化比丘曰「諸賢﹐欲何所至﹖」

化比丘曰「欲詣山澤遊住安樂。所以者何﹖向聞世尊所可說法﹐我不能解了故。」

卽言「諸賢﹐我等亦聞世尊說法不能解了而有恐怖﹐欲詣山澤遊住安樂。」

化比丘曰「諸賢﹐且來當共誼計﹐莫得有諍﹐非沙門法。諸賢﹐稱說般泥洹者﹐爲何等法般泥洹耶﹖是身中何者眾生﹐何者我﹑人﹑壽命﹐謂般泥洹﹖何所法盡便得般泥洹﹖」

五百比丘曰「淫怒癡盡便得般泥洹。」

化比丘問曰「諸賢﹐有淫怒癡盡耶﹖而言此盡便得般泥洹﹖」

五百比丘答曰「諸賢﹐淫怒癡者﹐不在於內而不在外﹐亦不在兩中間﹐亦非無思想而有也。」

化比丘曰「是故﹐諸賢﹐不當思想亦莫反想。若不思想﹑不反想者﹐則無染不染﹔若無染不染者﹐是說息寂。諸賢當知﹐所有戒身﹐亦不生亦不般泥洹﹐定﹑慧﹑解脫﹑度知見身亦不生亦不般泥洹。諸賢﹐因此五分法身說泥洹者﹐是法遠離﹐空無所有﹐無取無斷。如是﹐諸賢﹐云何可想般泥洹耶﹖是故﹐諸賢﹐莫想於想﹐莫想於無想﹐亦莫斷想及與無想。若斷想無想者﹐是爲大緣。諸賢﹐若入想知滅定者﹐於是似有所作。」

說此法時﹐五百比丘諸漏永盡心得解脫﹐卽詣佛所﹐稽首佛足﹐卻坐一面。

於是尊者須菩提﹐問諸比丘曰「諸賢﹐向去何所﹖今從何來﹖」

諸比丘曰「尊者須菩提﹐佛所說法無去無來。」

須菩提復問諸賢﹕「師爲是誰﹖」

諸比丘曰「謂不生不滅是。」

須菩提復問﹕「云何知法﹖」

答曰「無縛無解。」

須菩提復問﹕「諸賢﹐云何解脫﹖」

答曰「無明滅而明生也。」

須菩提復問﹕「諸賢﹐誰弟子耶﹖」

答曰「謂如是得如是正智。」

須菩提復問﹕「諸賢﹐何時當滅度耶﹖」

答曰「如來所化般泥洹。」

須菩提復問﹕「諸賢﹐所作已辦耶﹖」

答曰「吾我所作悉皆已斷。」

須菩提復問﹕「諸賢﹐誰同梵行﹖」

答曰「不行三界。」

須菩提復問﹕「諸賢﹐結已盡耶﹖」

答曰「諸法至竟滅。」

須菩提復問﹕「諸賢﹐降伏魔耶﹖」

答曰「諸陰不可得。」

須菩提復問﹕「諸賢﹐順尊教耶﹖」

答曰「無身口意。」

須菩提復問﹕「諸賢﹐淸淨福田耶﹖」

答曰「無受亦無所受。」

須菩提復問﹕「諸賢﹐度生死耶﹖」

答曰「無常無斷。」

須菩提復問﹕「諸賢﹐向福田地耶﹖」

答曰「一切諸著悉已解脫。」

須菩提復問﹕「諸賢﹐趣何所耶﹖」

答曰「隨如來之所化也。」

如是尊者須菩提問﹐五百比丘答。時彼大眾聞已﹐八百比丘諸漏永盡心得解脫﹐三萬二千人遠塵離垢諸法眼生。

於是尊者須菩提白世尊曰「甚奇﹗甚特﹗此寶嚴經﹐饒益發起趣摩訶衍諸族姓子﹑族姓女。」

須菩提復問﹕「世尊﹐諸族姓子﹑族姓女﹐說此寶嚴經者﹐得幾所福﹖」

世尊答曰「若族姓子﹑族姓女﹐說此寶嚴經教授他人﹐書寫經卷在所著處﹐是爲天上天下最妙塔寺。若從法師聞受持讀誦﹐書寫經卷者﹐當敬法師爲如如來。若敬法師供養奉持者﹐我記彼人必得無上正眞道﹐命終之時要見如來﹐是人當得十種身淸淨。云何爲十﹖一者﹑死時歡喜無厭﹐二者﹑眼目不亂﹐三者﹑手不擾亂﹐四者﹑心不擾亂﹐五者﹑身不煩擾﹐六者﹑不失大小不淨﹐七者﹑心不污穢﹐八者﹑心不錯亂﹐九者﹑手不摸空﹐十者﹑隨其坐命終。是謂十種身淸淨也。

「復次﹐迦葉﹐當得十種口淸淨。云何爲十﹖一者﹑善音﹐二者﹑軟音﹐三者﹑樂音﹐四者﹑愛音﹐五者﹑柔和音﹐六者﹑無礙音﹐七者﹑敬音﹐八者﹑受音﹐九者﹑天所受音﹐十者﹑佛所受音。是謂十種口淸淨也。

「復次﹐迦葉﹐當得十種意淸淨。云何爲十﹖一者﹑無恚不怒他人﹐二者﹑無恨不語﹐三者﹑不求短﹐四者﹑無結縛﹐五者﹑無顚倒想﹐六者﹑心無懈怠﹐七者﹑戒不放逸﹐八者﹑意樂布施歡喜受﹐九者﹑離貢髙慢﹐十者﹑得三昧定﹐獲一切佛法。是爲十種意淸淨也。

「復次﹐迦葉﹐若有恆沙國土滿中七寶﹐供養如恆沙等諸佛如來等正覺及弟子眾﹐如恆沙劫一切施安﹐至般泥洹後起七寶塔﹐不如是族姓子﹑族姓女聞此寶嚴經﹐受持諷誦﹐爲他人說﹐不誹謗也。若有女人說此經者﹐是女人終不墮惡趣﹐亦不復受女人身也。

「復次﹐迦葉﹐若有族姓欲以一切珍妙供養此經典者﹐當受持讀誦書寫經卷爲他人說﹐是爲供養此經典已。若有受持諷誦書寫爲人說者﹐則爲供養諸佛如來。」

佛說此經時﹐尊者大迦葉﹐一切天龍鬼神世間人民﹐聞佛說已﹐歡喜奉行。

