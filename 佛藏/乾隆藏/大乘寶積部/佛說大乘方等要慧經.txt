佛說大乘方等要慧經一卷

大乘寶積部佛說大乘方等要慧經一卷後漢安息三藏安世髙譯

佛說大乘方等要慧經

聞如是﹕一時﹐佛遊於捨衛國。

爾時﹐彌勒菩薩叉手白佛言「世尊﹐我欲小有所問。若世尊聽﹐敢有所問。」

佛言「若有所疑便問﹐吾當爲汝解說﹐使意歡喜。」

彌勒問言「云何菩薩摩訶薩不退轉法﹐於大乘有進而不耗減﹐行菩薩道並降伏魔怨﹐如其狀貌﹐悉還教知諸法相之根﹐不厭於生死﹐自有正慧不從他受﹐疾成無上一切智地﹖」

世尊贊曰「善哉﹗善哉﹗所問隨順﹐甚善大佳﹗吾當爲汝解說。菩薩所得之行踰於所問﹐諦聽﹗善思念之。」於是彌勒受教﹐一心靜聽。

佛告彌勒﹕「菩薩有八法具足﹐疾逮得無上一切智地。何謂爲八﹖一者﹑內性淸淨﹐二者﹑所行成就﹐三者﹑所施成就﹐四者﹑所願成就﹐五者﹑慈成就﹐六者﹑悲成就﹐七者﹑善權成就﹐八者﹑智慧成就。是爲八事﹐菩薩疾逮得無上一切智。」

彌勒菩薩及諸會皆歡喜。

