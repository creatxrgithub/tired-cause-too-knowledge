佛說普門品經一卷

大乘寶積部佛說普門品經一卷西晉竺法護譯

佛說普門品經

聞如是﹕一時﹐佛遊王捨城靈鷲山﹐與大比丘眾比丘八百﹐菩薩四萬二千﹐得諸總持神通已達﹐聖智弘暢辯才無礙﹐三昧已定無所不博。時有菩薩名離垢藏﹐與九萬二千菩薩﹐從普華如來國﹐其世界名淨行﹐遊詣忍界靈鷲山。

世尊遙見﹐離垢藏菩薩與無數千大士眷屬圍繞遊步虛空﹐佛心念曰「斯離垢藏﹐間別由路遠步諸國﹐宣普華如來至眞等正覺命來受普門品﹐今當聚會諸菩薩眾。」於時大聖卽如其像﹐顯揚言教示現感應﹐令無央數無限世界諸菩薩眾尋時悉來﹐至斯忍土詣靈鷲山﹐行到佛所﹐稽首足下卻住一面。靈鷲山中諸菩薩眾﹐閒居宴者悉來集會﹐禮畢卻坐。

離垢藏菩薩﹐應時化作七寶蓮華﹐其葉有千﹐持詣能仁如來至眞等正覺﹐稽首奉上﹐啟曰「普華如來至眞等正覺﹐淨行世界聖尊﹐敬問無量﹕遊步康彊﹐力勢輕履﹐起居安隱﹐多所救濟﹗今見遣來宣承敬詣﹐啟受普門不可思議淸淨之品﹐爲開士說。」時離垢藏菩薩大士問訊﹐問訊畢退在虛空結跏趺坐﹐與諸開士坐寶蓮華。

爾時﹐溥首童眞於會中起﹐更整衣服偏袒右肩﹐長跪叉手而白佛言「善哉﹗世尊﹐願說普門不可思議道品法源﹐爲諸菩薩分別演之。憶念往古過去久遠世時﹐從普門如來至眞等正覺﹐聞斯經典﹐興立八十四萬百千億垓三昧﹐久逮七十七億百千諸垓總持門行。惟願世尊﹐湣諸菩薩重宣揚之。」

佛告溥首童眞﹕「諦聽﹗善思念之。」答曰「惟然﹐世尊﹐願樂欲聞。」溥首與諸菩薩受教而聽。

佛告溥首﹕「若有菩薩﹐欲學普門所入之法等意分別﹐遊入於色等意分別﹐遊入音聲等意分別﹐遊入臭香等意分別﹐遊入眾味等意分別﹐遊入細滑等意分別﹐遊入心性等意分別﹐遊入女人等意分別﹐遊入男子等意分別﹐遊入童女等意分別﹐遊入童子等意分別﹐遊入諸天等意分別﹐遊入諸龍等意分別﹐遊入鬼神等意分別﹐遊揵沓和等意分別﹐遊阿須倫等意分別﹐遊迦樓羅等意分別﹐遊眞陀羅等意分別﹐遊摩休勒等意分別﹐遊入地獄等意分別﹐遊入餓鬼等意分別﹐遊入畜生等意分別﹐遊入貪淫等意分別﹐遊入嗔怒等意分別﹐遊入愚癡等意分別﹐遊諸不善等意分別﹐遊諸徳本等意分別﹐遊諸有爲等意分別﹐遊諸無爲等意分別。溥首﹐諸開士所可周遊﹐一切悉備﹐遊居平等具足至道﹐是爲學入普門定法。」

佛告溥首童眞﹕「何謂菩薩等意分別遊入於色﹖曉了解色﹐如水之沫而不可得﹐不可護持無有堅固﹐則爲等意觀無有色﹐是謂菩薩等遊於色。」

又告溥首﹕「何謂菩薩等意分別遊入音聲﹖如人呼聲而有響應尋卽消滅﹐則無形像不知所生﹐一切無有若干之事﹐而無差特亦無有相。已了無相﹐人所言者虛無無實。已曉諸音﹐深山響報﹐則乃等觀﹐是爲等觀遊入諸音聲。」

又告溥首﹕「何謂菩薩等意分別遊入臭香﹖周遊往返百億劫數﹐鼻之所嗅而無有厭﹐如大海淵無有充滿﹐其香之像而不可獲﹐爲虛僞法無有眞諦﹐設求審誠無合會處﹐斯無所有而不可持。鼻處無實﹐慌惚若空如幻士化﹔假使分明﹐則無等觀遊入嗅香。」

又告溥首﹕「何謂菩薩等意分別遊入眾味﹖至於喉咽不知碱味﹐亦無不味﹐從因緣別。其舌所甘猶緣會合﹐曉覺無念則爲等觀遊入眾味。」

又告溥首﹕「何謂菩薩等意分別遊入細滑﹖其細滑者﹐志有所存緣求服之﹐其柔軟者而不可得﹐已睹斯緣細滑﹝革﹢卬﹞﹝革﹢亢﹞無所適住﹐計於細滑則無有成﹐亦無所有所依﹐因著被服乃有所倚﹐斯爲等觀遊入細滑。」

又告溥首﹕「何謂菩薩等意分別遊入心法﹖假三界人悉令集會立在一處使求執心﹐莫知所在不見形像﹐亦無猶豫亦無合散﹐不知所住現若干色﹐於內無處處無所住﹐如幻士化虛而不實﹐則爲等觀遊入心法。」

又告溥首﹕「何謂菩薩等意分別遊入女人﹖察於四大則無女人﹐識癡惑者迷於愛欲﹐荒於虛無計女人者﹐猶如幻士化現女像﹐因彼所行從其所樂﹐女人如幻起色欲意。彼無有女﹐癡者惑之。能別如斯諸女無相﹐解脫平等而現女色﹐則爲等觀遊入女人。」

又告溥首﹕「何謂菩薩等意分別遊入男子﹖如令男子等自發意吾爲雄夫﹐興念斯爲女人﹐欲心無色無實可獲﹐不見女像等﹐惟諸色發起女想。設所思想斯男斯女﹐等如野馬﹑水月則無男女。了男無形虛僞而立﹐已能平等則能現女﹐則爲等觀遊入男子。」

又告溥首﹕「何謂菩薩等意分別遊入童男﹖若如樹木﹐設無有芽則無根莖﹐設無根莖則無華實﹔設無女人則無童子﹐緣號童子想於無知﹐覺女無生不有子性。解一切無﹐則爲等觀遊入童子。」

又告溥首﹕「何謂菩薩等意分別遊入童女﹖如彼拔樹根終不生﹐其明智者不於求果﹐醜達別誼﹐曉發一切勇猛無想﹐枯竭眾流斯爲童女。了女如此﹐所現平等﹐則爲等觀遊入童女。」

又告溥首﹕「何謂菩薩等意分別遊入諸天﹖諸天嚴淨﹐功徳自然﹐其意鮮潔﹐宮殿綺飾無造立者﹐心樹妙華無下種者﹐福苶幻化﹐生無思議淨光流離滅度淨。了天虛僞成立慌惚﹐勝說平等現諸天像﹐是爲菩薩遊入諸天。」

又告溥首﹕「何爲菩薩等意分別遊入諸龍﹖見無求生﹐興雲七日﹐雨所沾潤不在內外﹐徧閻浮提漸歸大海所滿水所。由來眾生如是學﹐若干緣現種種罪福﹐自然眾生無所有﹐愚冥之人以虛爲實。睹龍平等﹐是爲菩薩等遊諸龍。」

又告溥首﹕「何謂菩薩等意分別遊入鬼神﹖心如門開﹐與色有像。其身髙大﹐心爲一類。心不可畏難﹐因會有恐懼。見法無有實﹐眾想不可議﹐無實爲空﹐說平等寂而現鬼像﹐是爲菩薩等遊鬼神。」

又告溥首﹕「何謂菩薩等意分別遊入揵沓和﹖其法無往而音說往﹐曉無往來等說揵沓和﹐是爲菩薩等觀遊入揵沓和。」

又告溥首﹕「何謂菩薩等意分別遊入阿須倫﹖不以事因﹐阿須倫心﹐等無起無滅無生而現平等﹐是爲菩薩等觀遊入於阿須倫。」

又告溥首﹕「何謂菩薩等意分別遊入迦畱羅﹖造受無受﹐立辭名號。設無名色等﹐觀迦畱羅﹐是爲菩薩遊入迦畱羅。」

又告溥首﹕「何謂菩薩等意分別遊入眞陀羅﹖法無作而作﹐則立眞陀羅。分別無所生﹐平等眞陀羅﹐是爲菩薩等觀遊入於眞陀羅。」

又告溥首﹕「何謂菩薩等意分別遊入摩休勒﹖其法所名﹐立若干人法﹐無有所相﹐爲虛分別。諸想無想﹐自然說平等音現摩休勒﹐是爲菩薩等觀遊入於摩休勒。」

又告溥首﹕「何謂菩薩等意分別遊入地獄﹖地獄無主﹐空無造者﹐從己想想無興。所有地獄淸淨鮮潔無垢﹐智覺如幻﹐本無所有無相﹐無相無所有﹐別如虛空﹐平等寂然而現地獄﹐是爲菩薩等遊地獄。」

又告溥首﹕「何謂菩薩等意分別遊入餓鬼﹖餓鬼無形無名本無處所﹐因慳致之。慳無所住﹐不解所有計吾我人。知悉無本了無餓鬼﹐是爲菩薩等遊餓鬼。」

又告溥首﹕「何謂菩薩等意分別遊入畜生﹖如雲霧像現若干色﹐彼則無貌悉無所有﹐心思虛無等如陰霧。種種色像﹐畜生志性﹐罪福如幻迷惑虛妄﹐而說畜形等說寂聲﹐是爲菩薩等遊畜生。」

又告溥首﹕「何謂菩薩等意分別遊入貪淫﹖欲從想起﹐所想無有無實無像無貌無住﹐處不可得。貪淫如空﹐愚癡顚倒思想塵勞。法無塵垢﹐欲虛如空﹐至於十方求不可見。貪淫無形﹐愚冥貪懼不得安隱無難懷懼﹐譬如丈夫無獲懷懼怖捨馳走﹐得無見空一切皆空﹐彼無解脫﹐愚癡顚倒反造逆想﹐闇冥不解法如虛空。去來今佛解諸貪欲﹐貪欲無脫﹐愛想悉空﹐其譏貪淫則求脫欲﹐斯皆無本本自然淨﹐見佛道場平等無想﹐睹眾如者彼慕離欲﹐所想虛危乃離諸想﹐如所發念僥脫貪淫謂當度欲﹐想無所求不壞本際﹐貪欲無思本淨如斯﹐則不想脫。假令度欲則謂爲淨﹐貪欲空無﹐計此無二﹐愚冥相二。行者深觀如幻﹐是則失句發諸想念﹐貪欲無起假號愛欲﹐無染著名﹐諸名無礙知欲無得﹐睹眞究空不懷貪欲﹐不知見脫。貪欲﹑佛法等如泥洹﹐解貪欲陰等離吾我﹐知貪欲寂等禦憺怕﹐平等欲陰見如幻化﹐是爲菩薩等遊貪淫。」

又告溥首﹕「何謂菩薩等意分別遊入嗔恚﹖恚從對起﹐因緣生對﹐無我號我立無量事如樹木生﹐結恨急毒。聲自然空無想無有﹐如閒居樹相揩火燃﹐因緣離散火滅不現﹐虛無起身﹐粗聲亦爾。因欲稱量則不興恚﹐不從聲起﹐不虛內身﹐亦不外來﹐所由因空﹐從他緣起﹐因對而立各各分別﹐則無嗔恚﹐如風種過。有恨爲慢﹐若知方便﹐因想立緣﹐穢聲如是﹐恚因空生﹐恚還自燒而危其身﹐別嗔怒想竟無形像。平等察聲聽嗔怒音﹐恨本際等無本無持﹐分別法界則睹平等﹐是爲菩薩等遊嗔怒。」

又告溥首﹕「何謂菩薩等意分別遊入愚癡﹖愚從無起﹐察癡無有。設無所有﹐狂無狂冥﹐人無蔽﹐願無礙。求空方面﹐造愚爲虛﹐愚癡人所行最行難獲﹐諸法無明因想爲塵。譬如丈夫欲度虛空億劫不得﹐知空本末﹔愚亦如是﹐本際無愚議﹐蔽冥不生塵﹐無所成滿。如度虛空不知方面﹐亦無具足無能步度。如百千劫習樂闇蔽﹐彼無厭足不以飽滿。譬如童子吹气滿胞﹐旋解口察無所有﹔罪福如空胞﹐而習於愚﹐求不可得。懷來欲謂愚無底﹐斷根無形無根無住﹐故不可盡。設愚難盡﹐斯不可得。猶是眾生﹐如幻不賜。設有造諭﹐三界生類﹐日度一切令得泥洹﹐佛壽住世億劫難計﹐濟脫黎庶﹐人不可盡。因愚立種﹐人界無想﹐癡冥如幻是不可得。佛與愚等﹐觀斯無二。設能等觀則能念道﹐癡慧一等無諸蔽礙。眾生羣萌等無愚議﹐癡不可計﹐思念意迹。其心無念無有邊際﹐愚冥無限﹐由是叵得志性無明何從有起﹐癡已不起闇冥何類。如癡無處佛道亦爾﹐了無涯底諸法無二﹐別聲平等等察癡響﹐了空一等愚冥如雲﹐分別平等則曉定意﹐是爲菩薩等遊愚癡。」

又告溥首﹕「何謂菩薩等意分別遊入不善﹖欲行無形﹐嗔行無處﹐不行癡行﹐知眾平等諸塵悉平﹐得解虛無所有了淨﹐如是是爲菩薩等意遊入於諸不善。」

又告溥首﹕「何謂菩薩等意遊入諸善徳本﹖眾生修善心行若干﹐諸行一行常了平等﹐已知平等眾行如幻﹐別聲一等則了語音﹐是爲菩薩等遊眾徳。」

又告溥首﹕「何謂菩薩等意分別遊入有爲﹖所有無有﹐計不可量﹐無量難計﹐常曉平等了無央數﹐無行無像﹐解脫等寂睹一切安﹐是爲菩薩等遊有爲。」

又告溥首﹕「何謂菩薩等意分別遊入無爲﹖本淨法寂﹐亦無合會無明假聲﹐等察音聲無言無教皆了無爲﹐眾著言聲等觀如是﹐是爲菩薩等遊無爲。」

又告溥首﹕「何謂菩薩等意分別遊於平等﹖不處有爲﹐不住無爲﹐諸行平等如空無礙﹐三界無本何求泥洹﹖不出不入乃至大安。度脫眾生﹐解不若干﹐法身如空不合不散﹐是爲菩薩等遊平等。」

世尊說斯章句之頌﹐順如應時不可思議﹐九萬九千菩薩得不起法忍﹐七十二億百千天人皆發無上正眞道意﹐三百六十萬比丘漏盡意解﹐六千比丘尼皆發無上正眞道意﹐二千二百淸信士﹑千八百淸信女皆發無上正眞道意。

爾時﹐溥首童眞白世尊曰「惟願大聖﹐演三昧號﹐菩薩由斯而致至徳諸根明了。聞是三昧所因名號﹐則當獲得一切法明靡不通達﹐而悉降伏一切迷惑邪見之眾﹐樂一文字分別曉了一切諸文﹐以一切文而了一文﹐辯才之慧不可限量﹐爲諸羣生講說經法﹐分別曉了緣應法忍﹐以一切行入於一相﹐逮無量無限之義﹐曉了識義四分別辯。」

於是世尊告溥首童眞﹕「諦聽﹗善思念之﹐今當爲仁分別本末。」答曰「甚善﹗願樂欲聞。」

佛言「有三昧名離無量垢﹐假使菩薩逮得斯定﹐普見一切諸色淸淨。」

佛告溥首﹕「有三昧名懷若干﹐假使菩薩逮得斯定﹐智慧光明﹐覆蔽一切日月之明。有三昧名成具光明﹐假使菩薩逮得斯定﹐威耀覆蔽帝釋梵王﹐三界之冥悉蒙安隱﹐諸天光耀忽不復現。有三昧名捨界﹐假使菩薩逮得斯定﹐處於眾會蠲除一切淫怒癡病。有三昧名莫能當﹐假使菩薩逮得斯定﹐照明一切八方上下諸佛國土。有三昧名諸法無所生﹐假使菩薩逮得斯定﹐總攬諸佛經語訓典﹐爲眾會分別敷演。有三昧名念雷音﹐假使菩薩逮斯定者﹐言語音聲暢於梵天。有三昧名曉了一切應心所樂﹐假使菩薩逮斯定者﹐悅可眾生隨其所樂而令解脫。有三昧名無會現悅精進﹐假使菩薩逮斯定者﹐現見無爲無有限數﹐終始之惑所聞所見莫不通達。有三昧名無念寶徳樂於世界﹐假使菩薩逮斯定者﹐放諸神足施化眾生。有三昧名諸音緣會﹐假使菩薩逮斯定者﹐覺諸言音﹐以無數字了一文字﹐以一文字說無數字。有三昧名積眾善徳﹐假使菩薩逮斯定者﹐分別罪福興顯平等﹐多所悅可一切眾生﹐便聞佛音﹑法音﹑眾音﹑聲聞音﹑緣覺音﹑菩薩音﹑度無極音﹐彼有所說亦無音聲。有三昧名起諸總持爲一切王﹐假使菩薩逮得斯定﹐分別一切無量總持。有三昧名淨諸辯才﹐假使菩薩逮斯定者﹐寂除一切音聲言說﹐皆無言教亦無響應﹐無言無教亦無所有。」

於是溥首白世尊曰「惟然大聖﹐鄙身寧應講斯典之功徳乎﹖」告曰「宜講。」

溥首白佛﹕「假使菩薩聞斯經典而不狐疑﹐發心受持而諷誦讀﹐其人現在得妙辯才﹑聰明辯﹑欣豫辯﹑深妙辯﹑無合會辯﹐常行慈心加諸眾生無毀傷意。所以者何﹖設使憂念所作所趣﹐奉行智諦﹐隨身未曾捨離。」

爾時﹐世尊贊溥首曰「善哉﹗善哉﹗快說此言﹗誠如之意。譬如布施獲致大富而不虛假﹐持戒生天亦不虛假﹔今斯經典亦復如玆﹐學致辯才亦不虛設﹐悉得本志。猶如日光﹐出照天下眾冥悉除﹔斯經如是﹐諷誦學者懷來辯才靡不通達。諭如菩薩坐於道場﹐於佛樹下﹐逮得無上正眞之道﹐成最正覺﹔菩薩如是﹐學誦斯經﹐必得辯才除諸狐疑。是故﹐溥首﹐假使菩薩現欲興辯曉練諸法﹐聞斯經典心不猶豫﹐卽當受持講說諷誦﹐爲諸眾會廣演其誼。」

於是離垢藏菩薩﹐前白佛言「佛滅度後﹐其有受持諷誦講說斯經法者﹐廣爲眾會敷演其誼﹐鄙親當爲寡解所歸﹐使不狐疑疾得辯才。」

於時﹐獘魔愁毒垂淚﹐來詣佛所﹐白世尊曰「惟無建立於斯經也﹗如來至眞等正覺﹐常懷大哀﹐其有苦患施以大安。善哉﹗大聖﹐願除我戚。如昔世尊初坐樹下處於道場﹐今復重加說斯經典﹐我今憂鬱心懷懊惱﹐甚於如來始得佛道所投濟時。我之反側不能自勝﹐一切皆當得不退轉﹐逮無上正眞之道成最正覺。其有黎庶耳聞斯經﹐聽音伏名﹐悉當得道至於滅度﹐空我境界虛魔宮殿。大聖撫育安住垂安﹐興建大悲惟見矜濟﹗」

佛告魔曰「波旬﹐莫恐勿懷怖懼﹗一切眾生不悉滅度﹐如來亦不建立斯經。」魔聞佛告﹐踴躍歡喜﹐善心生矣忽然不現。

溥首白佛﹕「何故爲魔而說斷教﹖」

佛告溥首﹕「斯經典者﹐住無所住﹐是故爲魔而說斯言『吾不建立斯經典也』﹐至誠不虛。一切諸法住無所住﹐不可逮得﹐無有言教﹐離於二事本際平等﹐審諦無本﹐法界如稱平若虛空﹐無適無莫眞正無異。今經流布斯閻浮提﹐於此天下當有瑞應。」

世尊適建誠諦之教﹐自然空中音普廣聞﹕「誠如佛言至誠不虛﹗」

佛告阿難﹕「受斯《普門品經》之要﹐持諷誦讀宣示同學。」又言「阿難﹐八十萬四千法品之藏﹐計比斯經典﹐等無差特。所以者何﹖無量之門法界諸要﹐如來分別曉了﹐眾生解斯經典而成佛道﹐然後講說八萬四千諸經品藏。是故﹐阿難﹐當受斯經﹐消息將順﹐諦持諷誦爲眾人說。」

佛說此已﹐離垢藏菩薩﹑溥首童眞﹑賢者阿難﹐諸天世人﹑揵沓和﹑阿須倫﹐聞經歡喜﹐稽首而退。

