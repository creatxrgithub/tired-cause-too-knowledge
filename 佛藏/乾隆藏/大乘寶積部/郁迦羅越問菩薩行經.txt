郁迦羅越問菩薩行經一卷

大乘寶積部郁迦羅越問菩薩行經一卷西晉三藏法師竺法護譯

郁迦羅越問菩薩行經上士品第一

聞如是﹕一時﹐佛遊捨衛國祇樹之園給孤獨精舍﹐與大比丘眾千二百五十人﹐慈氏菩薩﹑軟首菩薩﹑除惡菩薩﹑光世音菩薩等五千人俱。

爾時﹐世尊與無央數百千之眾圍繞說法。於是舍衛大城中有豪長者﹐名曰郁迦﹐與好喜長者﹑好嘆長者﹑善施長者﹑有量長者﹑所樂長者﹑常名聞長者﹑施名聞長者﹑有名聞長者﹑善財長者﹑遵行長者﹑給孤獨長者﹑賓祁長者﹑寵具足長者﹑審量長者俱。一一長者與五百眷屬共出捨衛大城﹐往詣佛所稽首佛足﹐繞佛三匝卻坐一面﹐皆志大乘殖眾徳本﹐悉有決於無上正眞之道。

於時﹐郁迦見諸長者正士之會﹐承佛威神﹐從坐起整衣服﹐叉手長跪白佛言「願欲有所問﹐惟天中天﹐以善權方便哀爲解說。」

佛告長者﹕「所欲便問﹐吾當發遣令汝歡喜。」

郁迦白佛言「若有善男子﹑善女人﹐發無上正眞道意﹐問佛無數之慧﹐學於大乘﹐願住大乘﹐勸助大乘﹐乘於大乘﹐解了大乘﹐請一切人等安一切﹐救護一切爲大乘鎧﹕『其未度者我當度之﹐未脫者我當脫之﹐未安者我當安之﹐未般泥洹者我當令般泥洹﹐我當除一切人之重擔。』志願無上之僧那見﹐無量生死諸惡瑕隙心不穢厭﹐無央數劫周旋塵勞其心不捨。若求菩薩道在家出家﹐欲具足佛法﹐善加哀於諸天人民﹐以此大乘將養一切﹐不斷三寶之教﹐久住於一切之智﹐欲具足此慧。惟願世尊﹐說居家菩薩戒徳之法﹐諦行如來教﹐至不退轉成無上正眞道﹐今世後世所至之處與眾卓異。及出家菩薩﹐棄捐愛欲篤信守道﹐剃除須髮去爲比丘樂受禁戒﹐行法﹑行善﹑行正。惟天中天﹐居家菩薩所住云何﹖其出家者所住云何﹖」

佛告郁迦﹕「善哉﹗善哉﹗長者乃能發意﹐廣問如來如此之義。長者諦聽﹗善思念之﹐吾當爲汝解說居家﹑出家菩薩戒徳精進所積之行。」於是郁迦受教而聽。

佛言「長者﹐若有菩薩居家修道﹐當歸命佛﹐歸命法﹐歸命僧。以自歸之徳﹐求於無上正眞之道。

「長者﹐居家菩薩﹐云何歸命佛﹖我當具足佛三十二大人之相﹐諸所作爲善本功徳﹐積無央數願常行精進﹐爲三十二大人之相﹐如是名爲歸命於佛。云何爲歸命法﹖奉事法教﹐敬受於法﹐解法妙義﹐好法﹑樂法﹑歸法﹑志法﹐導禦法﹑護持法﹑住於寂法﹐鼓法僧住法行﹐在所行法﹐爲法務說法界﹐爲法力爲法住﹐行法施求法寶﹕『我得無上正眞之道最正覺時﹐當爲諸天世間人民開度說法。』是爲歸命法。云何歸命於僧﹖居家菩薩﹐若見須陀洹﹑斯陀含﹑阿那含﹑阿羅漢﹑辟支佛﹐若弟子﹑若凡人﹐皆當敬侍﹐瞻待如禮﹐卑順遜言﹐不爲狐疑﹐宗奉供養﹐承正行之眾﹐每心念言﹕『我得無上正眞之道最正覺時﹐當爲諸天人民一切成弟子眾﹐當爲說法有恭敬意不爲輕慢。」是爲歸命於僧。

「復次﹐長者﹐居家菩薩﹐有四事法行歸命佛。何等爲四﹖一者﹑志習佛道﹐二者﹑以等心施意無偏邪﹐三者﹑不斷大悲﹐四者﹑心不樂余乘。是爲四居家菩薩爲歸命佛。

「復次﹐長者﹐居家菩薩﹐有四法行歸命法。何等爲四﹖一者﹑與正士法人相隨相習﹐稽首敬從受其教敕﹔二者﹑一心聽法﹔三者﹑如所聞法爲人講說﹔四者﹑以是所施功徳﹐願求無上正眞之道。是爲四居家菩薩爲歸命法。

「復次﹐長者﹐居家菩薩﹐有四法行歸命僧。何等爲四﹖一者﹑已過聲聞﹑緣覺之乘﹐意樂一切智﹔二者﹑其有以飯食布施者﹐以法教諭﹔三者﹑以賢聖解脫導不退轉眾﹔四者﹑不以弟子之業功徳解脫爲解脫也。是爲四居家菩薩爲歸命僧。

「復次﹐長者﹐居家菩薩﹐見如來心念求佛﹐爲歸命佛﹔聞說法心念法﹐爲歸命法﹔見如來賢聖之眾意念佛道﹐爲歸命僧。

「復次﹐長者﹐居家菩薩﹐欲具足願布施﹐爲歸命佛﹔用護法布施﹐爲歸命法﹔施已願求一切智﹐爲歸命僧。

「復次﹐長者﹐居家菩薩﹐爲上士行﹐不爲下士行。何謂上士﹖如法於財不以非法﹐以正法不邪﹐不務於邪﹐奉行直業﹐不嬈他人﹐布施說法﹐念於財物爲非常想﹐多爲善事﹐孝養父母﹐常好布施﹐以等稟與門室親屬﹐知識交友﹑人客下使教以上法。所爲如法﹐棄捐諸擔﹐及爲一切卻五陰擔﹐常志精進﹐令諸擔不起﹐令不學弟子﹑緣覺之乘﹐開導誨授無厭足人﹐於身所安爲念非常想﹐欲寧一切﹐若有利無利﹑若譽若謗﹑若有名若無名﹑若苦若樂﹐已過世間之所有法﹐心無憍慢﹐不著貧富﹐不著財利名譽苦樂﹐如世法行行於正法﹐審住正諦護於道家﹐救助淨行正住佛道﹐卻諸瑕穢﹐常有等心具足所願﹐亦令他人具足其願﹐不捨所行令人亦爾。所作究竟無有猶豫﹐常有反復所建輒善﹐見貧窮者矜濟以財﹐恐懼者爲無畏救﹐愁憂者慰除所患﹐羸劣者諭使忍辱﹐豪彊者令無憍慢﹐貢髙者令不自大﹐奉敬尊長咨啟舊徳﹐親近博智請問方術以悟其疑﹐常爲直見心無諂僞﹐等哀一切行無適莫無有害心﹐不別種性無所希求﹐堅住一心好尙精進﹐與賢聖會思自修立。見非賢者爲設大哀﹐住於慈悲﹐復慈於法等心。見無師法自放恣者﹐如所聞法爲解開導聞已思義。於諸愛欲伎樂之樂爲非常想﹐不惜身命念如朝露想﹐計財如幻泡想﹐眷屬爲仇怨想﹐婦子男女爲無黠地獄想﹐一切所受爲苦想﹐捨宅產業常爲遠離想﹐所求索爲善本想﹐家室爲種想﹐親屬知識爲地獄傍想﹐晝夜無異爲等想。身無要當行要﹐命無要當住要﹐財無要當令要。何謂身要﹖能勞來於人﹐恭敬承順﹐是爲身要。若令善本不減﹐使功徳常增﹐是爲命要。於諸法無所受﹐不著財能布施﹐是爲財要。長者﹐居家菩薩﹐以是比像而立家地﹐是爲上士居家行也﹐不失如是無所著等正覺之戒﹐則爲至誠﹐所爲如法不轉不退於無上正眞道。戒品第二

「復次﹐長者﹐居家菩薩當受五戒﹕一者﹑不樂殺生﹐手不得持刀仗瓦石有所擊害﹐不嬈他人等心於一切﹐常有慈心行。二者﹑不樂犯不與取﹐自於財物知足﹐不貪他人財﹐遠離諛諂無黠之事﹐自知止足不著他有﹐艸葉毛米不犯不與取。三者﹑不樂邪淫﹐自於妻室覺知止足﹐不犯外色不當念淫﹐計習淫劮致爲甚苦﹔當護於自當作是觀﹐自於妻起想便察惡露常懼欲塵﹐不當私心習著於欲﹐用是令人近地獄道﹔於身起想不爲奇雅意不爲安﹐當令立願令我後不習淫欲﹐何況念欲與共合會﹖四者﹑不樂妄語﹐所言至誠﹐所說審諦﹐所行如語﹐不兩舌﹑不增減﹐無失說當行覺意﹐如所聞見說護於法﹐寧失身命終不妄語。五者﹑不飲酒﹑不樂酒﹑不嘗酒﹐當安諦性﹐無卒暴無愚不定﹐心意當彊﹐當安詳念﹐施諸所有調禦無義者。若施與人酒﹐當作是念﹕『是爲布施度無極時也﹐隨人所欲不斷其僥。願令我所作所施酒﹐受者令智慧﹐意志住施不亂。所以者何﹖菩薩爲具足一切布施度無極。』」

佛言「長者﹐居家菩薩如是施與人酒﹐於法無有罪也。居家菩薩持是所戒功徳﹐願爲無上正眞之道﹐當善護是五戒爲上精進。若有斗變解令和合﹐不當剛彊語﹐當吉祥所言具足而不兩舌﹐所說如義不爲非法﹐所語輒善不失慈心﹐所言如語而不可動﹐斷諸勤苦無傷害意﹐以忍辱之力﹐乘僧那涅之鎧﹐當爲正見遠離邪見﹐其所施與無所適莫。醫品第三

「復次﹐長者﹐居家菩薩﹐所在郡國縣邑居止﹐當以法護於郡國縣邑﹐其無信者教令有信﹐無恭敬者教令恭敬﹐其無智者教令有智。其不孝父母不顧義理者﹐當教以法忠孝尊老﹐奉行精進志在修謹。其少智者教令博聞﹐貧窮者教以大施﹐無戒者教令持戒﹐恚怒者教令忍辱﹐懈怠者教令精進﹐放恣者令護一心﹐邪智者令住正智﹐病瘦者給與醫藥﹐無護者爲作護﹐無所歸者爲受其歸﹐無救者爲作救樂﹐解導人一切如事爲作法護。假令一人墮惡道者﹐居家菩薩﹐當爲一反﹐若二若三至於百反﹐教住善法及復住異種種善徳。居家菩薩﹐當爲一切建立大哀﹐堅住於一切智﹐被僧那之大鎧。當作念言﹕『我當度脫難解獘惡難開悟人﹐然後乃取無上正眞之道。我心如是﹐不爲直信﹐無諛諂人﹐又無僞慢﹐戒法完具。有徳之人被大僧那之鎧﹐我用是聞法﹐不受行人故﹐被僧那之鎧。願令我常精進﹐使諸癡冥見我歡喜。』菩薩所止處﹐當審諦無令妄橫。假令一人有橫墮惡道者﹐彼菩薩於如來無所著等正覺有大過矣﹗用是故居家菩薩在家修道﹐常當被是僧那之鎧﹐願言﹕『我當令所在郡國人民無有墮惡道者﹗』譬如郡國縣邑有良醫﹐假使一人橫死﹐其醫於諸人有咎﹔菩薩亦如是﹐所在郡國縣邑﹐居止不念救護諸人﹐若令一人有墮惡道者﹐其菩薩於如來無所著等正覺﹐爲有咎也。穢居品第四

「復次﹐長者﹐居家菩薩﹐當別知在家污穢之事。當作是念﹕『何以故名爲居家﹖斷諸善根本﹐是名居家。不護尊品諸功徳﹐是名居家。居諸不善塵垢﹐居諸不善之想﹐居諸不善之行﹐常與不調良無寂無法令無一心﹐剛彊惡人共會﹐是名居家。從是當爲獘魔所得便﹐是名居家。居淫怒癡﹐居諸塵勞勤苦之法世俗雜事﹐常不得令善本具足﹐是名居家。住止此中所不當爲而輕作之﹐慢不恭敬父母尊長﹑眾祐沙門﹑梵志道士﹐是名居家。樂於愛欲不懷憂苦﹐愁泣諸不可意名居家。懷來牢獄嗔諍無和﹐變訟罵詈﹐是名居家。不能積善壞諸徳本﹐所不當作者而妄爲之﹐諸佛正士弟子所不嘆也﹐是名居家。用住此中令人墮惡道﹐用住此中令人歸淫怒癡之恐懼﹐是名居家。不得護戒品﹐爲捨定品﹐不得行慧品﹐不懷來解品﹐不起度知見品﹐是名居家。住此中者﹐著父母兄弟﹑妻子親裏﹑知識交友﹑眷屬朋黨﹐恩愛之憂不知厭足﹐如眾流歸海﹐是故名居家。從是污染貪餮﹐起思想無志﹐居家多有貪想﹐諸惡愁憂無有絕極。居家恩愛會如美食雜毒﹐居家從本苦怨像如知識﹐居家多妨廢賢聖之正教﹐居家常有鬥訟﹐用眾事因緣故。居家多貪求豪慕貴常爲善惡事﹐居家爲無常﹐不可久爲敗壞法。居家爲勤苦﹐常有所求貪諸所有。居家爲常有惡心﹐現刀仗如怨家。居家爲無我所受﹐故令展轉。居家爲不淨潔﹐自現淸白。居家如畫彩色﹐爲但現好疾就磨滅。居家如幻所化﹐無有我而好往來聚會。居家譬如須曼華﹐適起隨壞多所求故。居家爲如朝露﹐日出則墮但有死憂。居家爲如父母﹐樂少憂多。居家爲如羅网﹐常憂色聲香味細滑法。居家如鐵觜鳥﹐但憂不善之想。居家爲如毒蛇﹐憂說諸事。居家如火燒身﹐用意亂故。居家常畏怨敵﹐謂五賊冤家惡子故。居家爲少安隱﹐不得度脫用無等故。』如是﹐長者﹐居家菩薩當別知在家爲穢。施品第五

「復次﹐長者﹐居家菩薩當布施﹑持戒﹑忍辱﹑精進﹐多爲諸善。當作是念言﹕『所施者爲是我所﹐在家者爲非我所。施與者爲要﹐在家者爲無要。施與者爲後世安﹐在家者爲後世苦。施與者爲無畏備﹐在家者爲憂守備。施與者無復護﹐在家者爲警護。施與者爲愛欲盡﹐在家者爲愛欲增。施與者爲無所受﹐在家者爲有所受。施與者無復恐懼﹐在家者爲有恐懼。施與者爲成佛道﹐在家者爲益魔官屬。施與者爲無盡﹐在家者爲非常。施與者爲守樂﹐在家者爲守苦。施與者爲斷欲塵﹐在家者爲增欲塵。施與者爲大富﹐在家者爲大貧。施與者爲上士行﹐在家者爲下士行。意無所念無所受﹐施與者諸佛所稱譽﹐在家者爲彊項人所嗟嘆。

「如是﹐長者﹐居家菩薩所施與如此爲要行。若見乞者當起三念。何等爲三﹖一者﹑以善知識想待﹐二者﹑令得佛道想﹐三者﹑令後世大富想。是爲三。復有三念。何等爲三﹖一者﹑除慳貪嫉妒想﹐二者﹑所有念布施想﹐三者﹑不捨一切智想。是爲三。復有三念。何等爲三﹖一者﹑所作安詳爲如來想﹐二者﹑降伏魔想﹐三者﹑不望報想。是爲三。復有三念﹕一者﹑見貧乞窮匱者﹐爲開道化授想﹔二者﹑行四恩不捨恩想﹔三者﹑終始無有邊幅受生死想。是爲三。復有三念﹕一者﹑離淫劮想﹐二者﹑離嗔恚想﹐三者﹑無愚癡想。是爲三念。所以者何﹖長者﹐居家菩薩見乞丐者﹐淫怒癡卽爲薄。云何爲薄﹖慈心布施無所愛惜﹐淫卽爲薄﹔若於乞人無恚恨意﹐嗔怒卽爲薄﹔若布施願爲一切智﹐愚癡卽爲薄。復次﹐長者﹐居家菩薩見乞丐者﹐六度無極卽爲具足。云何具足﹖若布施與人﹐不念受者有所取﹐是爲布施度無極﹔心不憂佛道﹐是爲持戒度無極﹔見乞丐者﹐不恚怒無害意﹐是爲忍辱度無極﹔心不念若施人食然自饑乏﹐彊割情與不違施心﹐是爲精進度無極﹔若施乞者﹐每無厭足歡喜不悔心意喜悅﹐是爲一心度無極﹔施於一切法無所著亦不想報﹐是爲智慧度無極。

「復次﹐長者﹐居家菩薩當遠離世八法﹐不慕世之財利及妻子﹑捨宅﹑奴婢﹑珍寶諸利﹐意無所著亦無歡喜亦無愁憂﹐一切所有無所貪慕﹐當行法念當作是觀﹕『父母妻子﹑捨宅﹑奴婢下使從是欲者﹐令我起苦樂因緣想﹐此非我類不爲用﹐願常精進。用是等故﹐令益諸惡事﹐今現在世共會快樂之等﹐後世則爲苦黨。我當疾求其輩類﹐謂布施﹑持戒﹑智慧﹑精進﹐無有放逸﹐懷來佛道﹐具足善本﹐此爲是我之等類也。我所求索﹐但求是願耳﹗寧失身命﹐不爲妻子男女犯眾惡也。』長者﹐居家菩薩在家修道﹐見婦當有三念。何等爲三﹖一者﹑非常想﹐二者﹑無所有想﹐三者﹑無所受想。是爲三。復有三念。何等爲三﹖一者﹑今諸歡樂之友﹐非後世友﹔二者﹑常精進奉行出入守意﹐是爲等友﹔三者﹑此爲安隱等不爲苦輩。是爲三。復有三念。何等爲三﹖一者﹑不淨潔想﹐二者﹑瑕穢想﹐三者﹑臭惡想。是爲三。復有三。何等爲三﹖一者﹑羅剎想﹐二者﹑反足卻行安鬼神想﹐三者﹑但有色想。是爲三。復有三。何等爲三﹖一者﹑難飽足想﹐二者﹑墮落想﹐三者﹑無反復無止足想。是爲三。復有三。何等爲三﹖一者﹑惡知識想﹐二者﹑貪著想﹐三者﹑妨廢梵行淸淨想。是爲三。復有三。何等爲三﹖一者﹑墮人於地獄想﹐二者﹑墮人畜生想﹐三者﹑令生餓鬼想。是爲三。復有三。何等爲三﹖一者﹑恐懼想﹐二者﹑有有想﹐三者﹑受取想。是爲三。復有三。何等爲三﹖一者﹑無我想﹐二者﹑無受想﹐三者﹑遠離亂想。是爲三。

「復次﹐長者﹐居家菩薩所念當作是想﹐觀其妻婦不當貪愛﹐於子若有重愛之心不重餘人﹐當以三事自呵諫其意。何等爲三﹖一者﹑佛道爲等意無偏邪意﹐二者﹑佛道等行無偏邪行﹐三者﹑佛道以一法行無若干行。當以是三事自諫意。若見於子計如仇怨﹐不爲善知識。所以者何﹖用是故令我離於佛種善知識。益當以好心念於如來﹐持諸所有愛子事﹐用起慈哀於一切人﹐以自愛身之徳﹐用哀愛一切。當作是念言﹕『一切是我子﹐我亦爲一切作子。於是無有家室親裏往來周旋﹐所生處反更爲怨家。願令我所行所作﹐無有善知識亦無惡知識。所以者何﹖若有善知識﹐增益愛欲之想。若有惡知識﹐一切無復愛欲。我常欲自調其心令無所著﹐常行一切法入一切行。作邪行者墮邪事﹐爲正行者得正事﹐以是故願我莫有邪行﹐於一切作等心行。我所學願﹐願入一切智。』如是﹐長者﹐居家菩薩不著諸所有﹐亦無所受﹐亦無所貪﹐亦不染愛欲亦不起﹐亦不令無所起。居家菩薩若見乞丐者來﹐所施乞者當云何﹖心當作是念言﹕『我持是物布施﹐會當得律行﹐除淫劮生死憂。入正我所持物布施﹐死時爲善死。我用諸所布施故﹐臨壽終時歡喜無悔恨心。』若復心念﹐不能作惠施﹐見乞者當起四念。何等四﹖一者﹑意爲羸劣﹐其功徳少﹔二者﹑是我之罪﹐於是大乘心不得自在興立布施﹔三者﹑適發意行所見用任我故﹐當忍辱施與於人﹔四者﹑願令我所作具足是願﹐及一切人當曉諭乞者。

「長者﹐居家菩薩﹐若離世尊教﹐無有佛起﹐亦無有說法者﹐亦不見賢聖僧﹐便當徧念十方一切佛。是諸佛本行菩薩道時﹐皆行精進﹐然後得佛﹐具足一切佛法。念是一切佛已﹐當勸助如是﹐晝夜各三﹐淨其身口意已﹐行等慈念諸善本遠諸所有。當有慚愧﹐以諸功徳本自莊飾。其心淸淨令人歡喜﹐信意樂於佛道無有亂﹐所作安諦恭敬斷諸貢髙憍慢。當諷誦三品法經﹐棄一切諸惡行﹐悔過以八十事﹐一心勸助諸福﹐具足相好。當轉諸佛法輪﹐勸助諸佛轉法輪﹐以無量行自受其國﹐壽不可計。

「長者﹐居家菩薩當行八關齋﹐持是齋戒功徳﹐梵行淸淨沙門﹐行菩薩善本﹐與諸戒具道沙門梵志相隨﹐恭敬奉事﹐不得見惡索其長短。若見犯戒比丘﹐當敬事袈裟﹐此爲是世尊如來無所著等正覺袈裟﹐戒三昧智慧解脫見慧當爲袈裟。作禮其袈裟已﹐離一切淫塵﹐是爲諸賢聖神通之法。念是以後﹐益恭敬此比丘﹐當於是比丘起大哀﹕『是惡行犯是戒﹐行非善戒。是佛法寂定調柔﹐有智入如來法門作沙門﹔不寂定無調柔﹐非賢者行爲常勤苦。如來言﹕無戒不學者不當輕易﹗所以者何﹖非是其人過也﹐是淫塵之咎。用愛欲見不善本態﹐佛法有哀護。若能覺了是淫塵念空﹐便可得第一道意﹐可得作平等忍。所以者何﹖智慧能壞愛欲。世尊言﹕人不可輕妄﹐平相不可限。所以者何﹖欲平相人﹐則爲平相如來。如來所知﹐非我所究。』如是於彼不當作惡心取其長短也。禮塔品第六

「復次﹐長者﹐居家菩薩入佛寺精舍﹐當住門外至心作禮﹐然後當入精舍。當作是念言﹕『是爲空寺﹐無境界無有想有願﹐爲慈悲喜護居寺﹐爲得平等所居。』自念言﹕『我何時當得如是居寺﹐出塵垢之居在是居﹖』得十五日會說戒當新﹐當念起沙門意﹕『無有菩薩在居家得最正覺者﹐皆出家入山﹐閒居巖處得佛道。所以者何﹖居家爲垢居﹐出家者智者所稱譽﹐及恆邊沙等諸佛。我當一日爲祠祀﹐布施一切所有﹐起意出家學道爾已﹐乃令我意歡喜耳﹗所以者何﹖無信人無反復人﹐盜賊屠魁羅邪吏民亦布施﹐薄不足言。我以戒智慧爲上﹐慈心見恭敬﹐不惜身命。用一切故﹐我亦當奉行如來戒﹐令究竟得無上正眞道最正覺﹐爲一切作佛事作如來﹐未般泥洹者令般泥洹。』便當入精舍觀諸比丘僧行﹐何所比丘爲多智者﹖誰爲解法者﹖誰爲持律者﹖誰爲住法者﹖誰爲持菩薩品者﹖誰爲閒居行者﹖誰爲分衛者﹖誰爲服五衲衣者﹖誰爲知止足者﹖誰爲獨行者﹖誰爲坐禪者﹖誰爲大乘者﹖誰爲精進者﹖誰爲典寺者﹖觀一切比丘僧行已﹐皆當以等給足施與﹐不當有異心行﹐何況近聚落行者﹗近聚落者﹐亦當問訊﹐當往至於聚落。若有比丘無衣缽者﹐若病瘦無醫藥者﹐當給足當等心與﹐莫使有怨望意。所以者何﹖於世間皆有求安隱事﹐益當護凡夫之意﹐甚於阿羅漢﹗所以者何﹖凡夫事有怨望﹐阿羅漢無怨望故也。與多智比丘共相隨﹐聞其所說當受學之。與解經者相隨﹐聞其所解當受學之。與持律家相隨者﹐解知罪垢當受學之。與持菩薩品家相隨者﹐當受學六度無極善權方便行。與閒居行相隨者﹐當受學知一心之行。若比丘有短乏者﹐當給與衣服缽器﹑牀臥具﹑病瘦醫藥﹐於佛道中當徧等心用濟。所以者何﹖便可以布施所惠故﹐勸助令起大道意﹐爲沙門行善當如是。若沙門斗諍卽當和解﹐若以法諍便當不惜身命爲作法護。若比丘病困便當以身肉施與令差﹐其心不恨﹐一切徳本以佛心爲本。」

佛語長者﹕「居家菩薩﹐以是比﹐以是行﹐以是瑞﹐應當在家修道。」

爾時﹐郁迦長者及諸迦羅越﹐皆同時舉聲言「甚難及天中天﹗如來善說居家之穢爲諸魔行﹐出家之徳名譽闡聞。惟世尊﹐我等亦眼見居家多有瑕垢﹐出家功徳其行難量。我等願從世尊受法﹐欲除須髮﹐得爲比丘﹐敬受大戒。」

佛告諸長者﹕「出家甚難﹐常當專一守護禁法令無點缺。」

此諸長者白佛言「世尊﹐出家有何爲難﹖願如來加哀聽我等下須髮受其戒敕﹐我等能受奉愼教令。」佛卽聽受令下須髮。

於是佛告彌勒菩薩諸行淸淨菩薩﹕「持諸長者用付汝等下其須髮﹐是長者等則爲上士。」彌勒菩薩﹐應時爲千二百長者剃除去須髮﹔諸行淸淨菩薩﹐爲千二百長者除去須髮。

佛說是居家菩薩戒徳寂法品時﹐千二百人具足發無上正眞道意﹐二千五百菩薩得音響忍﹐四千天及人得柔順法忍。止足品第七

是時﹐郁迦長者白佛言「如來無所著等正覺﹐以說居家地之善惡﹐於大乘所當行布施﹑持戒﹑忍辱﹑精進﹑一心﹑智慧。願世尊﹐復說出家下須髮菩薩之行﹐持戒﹑精進﹑智慧﹑止足之徳。天中天﹐出家菩薩﹐云何下須髮奉行法律﹖何謂爲出家﹖其心無有異﹐其行不移易﹐亦不求迎逆禮叉手。」

佛言「善哉﹗善哉﹗長者﹐乃問如來出家菩薩下須髮具足之行。」

佛言「長者﹐諦聽﹗善思念之。」

「惟然﹐世尊。」郁迦長者受教而聽。

佛言「出家菩薩當作是念﹕『我何以故出家下須髮﹖』當更念言﹕『我用欲具足佛法故出家下須髮。』常念精進於智慧無所著﹐如火在頭憂救燃熾。出家已便當行入住於賢聖﹐如是知止足﹐知止足爲名聞﹔於是分衛知止足﹐分衛知止足爲名聞﹔於是於牀臥知止足﹐於牀臥知止足爲名聞﹔於是於病瘦醫藥衣服知止足﹐於病瘦醫藥衣服知止足爲名聞。長者﹐是謂賢聖之行﹐立是中致諸佛法﹐所謂爲賢聖行也。」

佛告長者﹕「出家菩薩有十事﹐行著身衣被爲知止足。何等爲十﹖一者﹑身著衣被常慚愧﹔二者﹑身著袈裟護諸愛欲﹐無所著故﹔三者﹑爲沙門之服﹐令無所見﹐令無所念﹔四者﹑具袈裟之福爲祐諸天世人﹔五者﹑所以著袈裟﹐心不以好樂欲﹐不習欲故﹔六者﹑以善權意滅諸淫塵﹔七者﹑知止足爲善本﹐故受是衣﹔八者﹑棄捐諸惡爲善因緣﹔九者﹑於賢聖道不轉﹐於一心精進﹔十者﹑願令我一心著袈裟究竟。長者﹐是爲十事﹐出家菩薩著袈裟爲止足之行。

「復有十事﹐當盡形壽行分衛。何等爲十事﹖一者﹑自有智徳不待須人﹔二者﹑若有人與我分衛﹐先當立於三乘﹐然後受其分衛﹔三者﹑若人不與我分衛﹐吾於彼當起大哀﹔四者﹑若人布施與於我﹐當精進食﹐當有所成﹔五者﹑不失如來教﹔六者﹑發意頃使一心知止足﹔七者﹑習行令無憍慢﹔八者﹑從是功徳致得無見頂上者﹔九者﹑人見我亦當效我所學﹔十者﹑一切男女小大布施與我﹐我當等心於一切專志致得一切智。長者﹐是爲十事行﹐出家菩薩不捨分衛。若有知識﹐當令歡喜無有悔恨﹐所至到處適無所慕﹐何況著吾我﹖亦無諛諂﹐在所飲處﹐於身有所益﹐亦能人所願具足。」

佛言「長者﹐我聽使分衛﹐菩薩在艸褥樹下﹐若在冢間護戒有十事念。何等爲十﹖一者﹑已斷諸我所有行﹐二者﹑無我無所受﹐三者﹑在閒居開戶置牀坐﹐四者﹑遠離愛欲諸著﹐五者﹑少求無所著念諸徳本﹐六者﹑不惜身命但樂空閒﹐七者﹑棄遠諸會﹐八者﹑所作罪皆消滅﹐九者﹑一心三昧無瑕穢﹐十者﹑念空出入守意。長者﹐是爲十事﹐出家菩薩在樹下艸褥坐﹐假使詣法會若師和尙及問訊病者﹐到精舍適自身行﹐身心當俱往。若行受學諷誦經者﹐當解諸慧﹐於精舍房處﹐於閒居思惟。所以者何﹖在閒居者﹐當精進求法﹐一切所有非我想﹐一切法爲他人想。」

佛言「出家菩薩習行醫藥有十事。何等爲十﹖一者﹑我當得如來世尊之智﹐二者﹑不從他人取足﹐三者﹑不復習瑕穢不淨想﹐四者﹑我當住淸淨﹐五者﹑不復念諸欲味棄諸著﹐六者﹑我當於凡夫有差特﹐七者﹑諸善味當自然現我前﹐八者﹑以醫藥斷諸塵勞﹐九者﹑斷自諸見著﹐十者﹑疾斷諸病瘦得安隱。長者﹐是爲十事行﹐出家菩薩盡形壽當習醫藥。閒居品第八

「復次﹐長者﹐出家菩薩在閒居行﹐當作是念言﹕『我何故來在閒居﹖』當復更念言﹕『不但在閒居爲沙門也。所以者何﹖彼閒居大有不調定不成就﹐無法則無義理者﹐謂獐鹿﹑飛鳥之眾﹑蠱狐獼猴﹑野人﹑摩睺勒﹑射獵賊﹐此不名爲沙門。我所用來在閒居當具足此願﹐謂沙門之義。』長者﹐何等爲出家菩薩沙門義乎﹖謂意不亂﹐得諸總持﹑諸解﹑諸慧﹐具足所聞﹐於是得髙明﹐習於大慈不捨大哀﹐得五神通﹐六度無極﹐其心自在不捨一切智。所說輒以善權之智﹐以法施一切﹐開道人民﹐不違四恩之行﹐念於六念﹐聞已卽習﹐精進一心﹐奉法正解﹐一心得道慧不離寂定之處﹐護於正法及因緣罪福。以直見斷一切念無念﹐以直念而願說法﹐常行直言斷諸罪﹐具足福行﹐以直治斷諸所有著止﹐以直業至於佛道﹐行直方便﹐於諸法無意著止﹐以直意得一切智﹐行直定於空無恐怖﹐行無想於我無願無所起爲﹐至誠擁護於經義﹐不離法義亦無有人。長者﹐是爲菩薩出家沙門義也。彼出家菩薩不習眾事﹐當作是念言﹕『我當爲一切人習徳本﹐不獨一人習善本。」

佛言「長者﹐出家菩薩當習四事﹐如來所知。何等爲四﹖一者﹑習法會﹐二者﹑習爲他人說﹐三者﹑習供養奉事如來﹐四者﹑習不斷佛乘意。是爲四習﹐常解脫諸多習。若在閒居﹐當作念言﹕『我何以故來在閒居﹖』當復更念言﹕『我用恐懼故來至於此。何等恐懼﹖畏聚會習淫怒癡﹐畏貢髙怒慢害意於人﹐畏於貪嫉﹐畏於色聲香味細滑之念﹐畏於身魔﹑欲魔﹑罪魔﹑天魔﹐畏於非常爲常想﹐畏於苦爲樂想﹐畏無實爲實想﹐畏無我有我想﹐畏有吾我﹐畏於狐疑不正思想猶豫淫劮﹐畏惡知識﹐畏於愛欲無黠﹐畏心意識不調良﹐畏諸蓋覆蔽諸求﹐畏自見身﹐畏財利諸色﹐畏求處見﹐畏念無念他念﹐畏不見言見﹑不聞言聞﹑無意無識所言﹐畏沙門垢﹐畏種種行﹐畏於欲界﹑色界﹑無色界﹐畏於地獄﹑畜生﹑餓鬼﹐畏所生八難﹐畏所生五道﹐畏於卒念諸不善法﹐我所以來至此﹐不可以在家。於諸會憒鬧中﹐一心爲念空﹐以是恐懼解脫。怖畏諸過去﹐菩薩皆因恐畏解脫﹐蒙閒居力﹐得脫於恐懼﹐得佛道無畏。當來現在十方諸菩薩﹐皆以恐懼脫於怖畏﹐蒙閒居力﹐得佛道無畏。我以恐懼越一切畏住閒居﹐一切諸恐用受我故﹐住於吾著於我﹐污染於身愛﹐著我起於我﹐有我想有吾見﹐謂有身念於我﹐用護我身來至閒居﹐欲斷我受用﹐護吾無因緣﹐當令我在閒居﹐得等義無畏。在閒居者無我想﹐在閒居者無他人想﹐在閒居者無得想﹐在閒居者無自見身迹也﹐在閒居者無有求住想﹐在閒居者無有泥洹想﹐何況當有淫塵想﹖所以名爲閒居﹐於一切法無所住﹐哀護居三界者﹐一切畏想﹐無有習居想﹐於色聲香味細滑無所居想﹐一切三昧無有諍亂居﹐調定其意寂定居﹐棄諸重擔所居無懼﹐超越諸界已度使水﹐於諸有無所居﹐於賢聖行無念居﹐一心知止足居﹐在艸褥居﹐深入慧居﹐精進一心居﹐戒居﹐斷諸縛著牢獄爲解脫居﹐空無想無願居﹐得三脫門調柔無所去居﹐意觀十二因緣所作已辦居﹐入於寂定。

「譬如﹐長者﹐山澤有樹艸木﹐野牛﹑象馬不恐不怖﹔如是﹐長者﹐出家菩薩在閒居行視其身﹐如艸木無毛髮之想﹐見身如是﹐當精進行﹐不當起我想﹐便無恐懼。觀其身空﹐是身無我﹑無人﹑無壽﹑無命﹐從心有恐﹐諸眾庶人用愛欲故當有畏懼。我以離念當爲善想﹐譬如山澤中艸木﹐野牛不恐不怖。見一切法﹐皆他人許﹐在空閒居當如是。所以者何﹖在閒居者斷諸想離淫嫉諸染污﹐在閒居者爲如他無我無所受﹐出家菩薩在閒居行當作是學。在閒居者當柔軟守護戒品﹐在閒居者和順定品﹐在閒居者懷來智慧品﹐在閒居者懷來解脫品﹐在閒居者住於度知見品﹐在閒居者愛護佛法品﹐在閒居者斷十二使﹐在閒居者念正願﹐在閒居者於諸法品爲等﹐在閒居者不作疆界﹐在閒居者已脫諸入﹐在閒居者心不畏佛道﹐在閒居者於空無所觀取﹐在閒居者於法無所懷﹐在閒居者本有善徳名聞﹐在閒居者佛所稱譽﹐諸賢聖亦習閒居﹐在閒居者脫於愛欲﹐爲有差特﹐入於一切智。

「復次﹐長者﹐在閒居菩薩﹐以少少事故﹐具足六度無極。所以者何﹖在閒居行不惜身命﹐是爲布施度無極。知止足寂定住起於三專﹐是爲戒度無極。無害心慈徧於一切﹐忍於一切智﹐不墮余道﹐是爲忍辱度無極。念言終不捨此空閒﹐得忍已乃捨﹐是爲精進度無極。得於禪不著我﹐起諸徳本﹐是爲一心度無極。如心所念身行如是﹐於道亦然無所念﹐是爲智慧度無極。

「長者﹐在閒居菩薩有四事法。何等爲四﹖一者﹑菩薩於是得多智﹔二者﹑巧能分別決諸法律﹔三者﹑了諸徳本﹔四者﹑以是博智知﹐一心精進住於空閒。是爲四。復次﹐長者﹐菩薩若多淫塵﹐不習於塵﹐爾乃住閒居﹐不著於塵不受於欲﹐如所聞法則能奉行。復次﹐長者﹐菩薩得五神通﹐爲諸天﹑龍﹑鬼﹑神﹑揵沓和說法﹐在閒居當如是。

「復次﹐長者﹐菩薩當學佛法智﹐然後乃在空閒﹐用是故﹐得具足一切諸善本﹔然後持是徳本﹐入諸郡國縣邑﹐以義度人民。菩薩若欲諷誦經道故來下﹐審恭敬奉事師和尙﹐長幼中年稽首爲禮不當懈怠﹐於事當精進﹐不當不恭敬奉事。當作是念言﹕『如來無所著等正覺﹐爲諸天﹑龍﹑鬼﹑神﹑揵沓和所奉事﹐阿須倫﹑迦畱羅﹑眞陀羅﹑摩睺勒所奉事﹐爲諸釋﹑梵﹑四王﹑人非人所恭敬﹐於世爲最尊﹐令一切安隱。佛不自爲身求供養﹐人自來供養﹐何況我等未有所知﹐方欲學耳﹐反欲從他人求供養﹗我當奉事一切人。所以者何﹖比丘貪求供養減其法徳。所以者何﹖爲他人以法施﹐心當念言﹐以供養故來奉事我﹐不以法故﹐以自有信心來供養想施﹐其福不大。往至師和尙所﹐身意當俱行﹐身意當解了住。若念我師和尙行至他處﹐心不樂悔﹐於諷誦學經智者﹐當爲師和尙不惜身命﹔當樂法故﹐便當隨師和尙行﹔用法故利﹐當捨一切財利之色於師和尙。歡喜聞一四句偈﹐若諷誦若布施行事﹐持戒﹑忍辱﹑精進﹑一心事﹐若智慧事﹐若慈悲喜護事﹐一心起習佛道事﹐聞四句偈若諷誦﹐當供養師和尙﹐在所從受字句義所受諷誦。當以直心無有諛諂﹐用一切萬物供養﹐尙未報師恩﹐何況以法供養﹖』長者﹐若意聞所傳說﹐若善音﹑佛法音﹑寂滅音﹑如教音﹑聞說如來音﹐當供事師一劫﹐尙未具足報師恩﹗」

佛言「長者﹐以是故說法之福無有量﹐其智慧不可限﹐住於尊法亦無數。其有菩薩欲供養無量法﹐當供養出家菩薩。何等爲出家之學﹖如其所聞法便行﹐當審諦淸淨其戒品。」

佛言「長者﹐出家菩薩有四事法戒品淸淨。何等爲四﹖一者﹑住於賢聖之教﹐二者﹑分衛以徳樂知止足﹐三者﹑出家菩薩不樂於家﹐四者﹑不習戒亦無諂僞在閒居。是爲四。復有四。何等爲四﹖一者﹑身所行至誠﹐身亦無所得﹔二者﹑口所言至誠﹐口亦無所得﹔三者﹑意所念柔軟﹐意亦無所得﹔四者﹑遠離諸所見﹐住於一切智。是爲四事。復有四。何等爲四﹖一者﹑棄我事﹐二者﹑遠吾事﹐三者﹑斷自在﹐四者﹑捨因緣法。是爲四。復有四。何等爲四﹖一者﹑我身與法一也﹐二者﹑諸種與法種等﹐三者﹑諸入爲與空聚等﹐四者﹑得智慧行適無所居。是爲四。復有四。何等爲四﹖一者﹑身所知身自作﹔二者﹑不爲人所動﹔三者﹑不入人罪法﹐滅於諸念﹔四者﹑奉一切法﹐審諦無有異。是爲四。復有四。何等爲四﹖一者﹑以脫於空﹐二者﹑無想無恐懼﹐三者﹑爲一切大哀﹐四者﹑得無我忍。是爲四。彼若聞淸淨三昧﹐當作是念言﹕『何等爲淸淨三昧﹖奉一切法﹐意捨欲及我所﹐其心爲一﹐其心無所流﹐心無所輕戲以縛縛意﹐心無所著﹐心不可見﹐心於內現意之境界無有習會。意於我法爲何等念﹖等於法界﹐無有生無有行﹐內外無所著正受﹐是謂爲三昧﹐是謂住法三昧。』彼若聞審諦智慧淸淨﹐便當作是念言﹕『何等爲智慧﹖謂解於法句分別智慧爲慧﹐入於解黠爲慧﹐知他人心之所念解法爲慧。』於法正受﹐彼於智無智﹐於相無身爲空﹐相無有持亦無有捨﹐相無有處無央數相所念爲空。」

佛言「長者﹐觀法當如是﹐是爲出家菩薩行。」

佛說是經時﹐八千人發大道意。此諸長者出家下須髮者﹐皆得不起法忍。三萬二千天及人遠塵離垢﹐於諸法中得法眼淨。二百比丘得無起余漏盡意解。

郁迦長者歡喜踴躍﹐以殊異衣其價百千﹐用上如來說是言「我持是善本功徳﹐施於一切菩薩﹐令是功徳歸流諸居家菩薩﹐皆令具足此法如如來。令出家菩薩得戒智慧具足此法﹐願令出家菩薩得戒智慧猶如如來。惟然世尊﹐云何居家菩薩﹐在所居住﹐學具足出家戒法﹖」

佛告長者﹕「居家菩薩﹐布施一切無所愛惜﹐其心常志大乘不望其報。復次﹐長者﹐居家菩薩﹐當淨修梵行﹐心不念習淫欲﹐何況受﹖復次﹐長者﹐居家菩薩﹐解空事入四禪﹐以善權行救無恃者令志寂滅。復次﹐長者﹐居家菩薩﹐當大精進﹑解智慧﹑度無極﹐於一切作大慈﹐受一切法當擁護﹐以法教化人﹐是爲四事行居家菩薩在家立出家戒法。」

爾時﹐郁迦長者白佛言「世尊﹐我獨立居家地﹐當住於如來教戒。我當爲如來廣達佛道﹐亦當學是出家之法﹐當復奉行是法禁。」

時佛便笑﹐諸佛世尊之法﹐笑時有無數色﹑種種色﹑不可思議色﹐從口中照無量佛國﹐上至梵天還繞佛身﹐於頂上﹝火﹢霍﹞然不現。

賢者阿難﹐從坐起白佛言「佛不妄笑﹐願聞其意。」

佛告阿難﹕「汝見郁迦長者用法故﹐供養於如來復作師子吼不﹖」

阿難﹕「惟然﹐世尊﹐我今已見。」

佛言「阿難﹐是郁迦長者﹐住於居家地﹐於是賢劫諸有如來﹐皆當供養受其法教﹐居在家居﹐具足出家戒法﹐是時爲諸如來普宣佛道。」

於是阿難問郁迦長者﹕「用是居家爲樂﹐居家爲垢﹐居家不如出家受聖賢教法﹖」

郁迦答曰「阿難﹐且止﹗勿作是語云﹗諸賢聖亦無垢染﹐有大哀解脫﹐不念自安。諸菩薩忍諸苦﹐不捨一切人。」

佛言「阿難﹐是郁迦長者﹐𨿽住居家地常有等心﹐於是賢劫所度人民甚多﹐勝余出家菩薩百千人教授。所以者何﹖阿難﹐𨿽有出家菩薩百千人﹐其徳之智不及郁迦長者。」

阿難白佛言「是名爲何等經﹖云何持名﹖」

佛言「阿難﹐是經一名《郁迦長者所問》﹐汝當受持﹐二名《居家出家品》﹐三名《持一心宴坐其徳名聞》。」

佛言「阿難﹐若有菩薩聞是經﹐爲具足諸法﹐勝於百劫修梵淸淨懈廢之行。是故﹐阿難﹐欲作大精進者﹐及欲教他人精進者﹐自欲住於一切法徳者﹐及欲立一切於法徳者﹐當聞是經﹐當受持諷誦。所以者何﹖欲具足一切法﹐當視是經法與如來等。阿難﹐其有菩薩遠離是經者﹐則爲遠離一切諸佛﹐不得復見一切諸佛。所以者何﹖其有說是經者﹐則爲面見一切諸佛。阿難﹐政使是三千大千世界滿其中火﹐菩薩便當入過其中﹐求聞是法受持諷誦﹐當以諸寶滿三千大千世界用供養師﹐受是經法持諷誦讀。阿難﹐若有菩薩﹐供養過去﹑當來﹑今現在諸佛世尊﹐盡其形壽﹐供養爾所佛已﹐不受是經法不能諷誦﹐亦不於中作諸功徳﹐爲不供養去來今佛。阿難﹐若復有人聞是經典﹐受持諷誦廣爲人說﹐於中作諸功徳﹐爲已供養去來今佛。所以者何﹖諸如來無所著等正覺﹐以法爲上﹐爲從法生。」

佛說如是﹐賢者阿難及郁迦長者﹐諸天﹑阿須倫﹑世間人民﹐聞經歡喜﹐皆前爲佛作禮而去。

