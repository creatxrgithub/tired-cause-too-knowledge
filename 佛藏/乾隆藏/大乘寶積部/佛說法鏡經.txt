佛說法鏡經二卷

大乘寶積部佛說法鏡經二卷後漢安息國優婆塞安玄共沙門嚴佛調譯

佛說法鏡經序吳三藏沙門康僧會撰

夫心者﹐眾法之原﹐臧否之根﹐同出異名。禍福分流﹐以身爲車﹐以家爲國﹐周旋十方﹐稟無倦息。家欲難足﹐由海吞流﹔火之獲新﹐六邪之殘﹐已甚於蒺﹝卄／梨﹞田之賊魚矣。女人佞等三魅﹐其善爲而信置﹐斯家之爲禍也。尊邪歲﹐賤淸眞﹐連叢瑣﹐謗聖賢﹐興獄訟﹐喪九親﹐家之所由矣。是以上士﹐恥其穢濁其廣﹐爲之懾懾如也﹐默思遁邁﹐由明哲之避無道矣。鬄發毀容﹐法服彌爲﹐靖處廟堂﹐練情攘歲﹐懷道宣徳﹐開導聾瞽。或有隱處山澤﹐枕石漱流﹐專心滌垢﹐神與道俱﹐志寂齊平﹐無名明化周也。羣生賢聖競於淸淨﹐稱斯道曰大明﹐故曰法鏡。

騎都尉安玄﹐臨淮嚴浮調﹐斯二賢者﹐年在束齔﹐弘志聖業﹐鉤深致遠﹐窮神達幽﹐湣世蒙惑﹐不睹大雅﹐竭思釋傳。斯經景摸﹐都尉口陳﹐嚴調筆受﹐言旣稽古﹐義文微妙。然時於戈未戢﹐志士莫敢或遑﹐天道陵遲﹐內學者寡。會睹其景化﹐可以緣塗炭之尢崄。然義擁而不達﹐因閒竭愚﹐爲之法義。喪師歷載﹐莫由重質﹐心憤口悱﹐亭筆愴如﹐追遠慕聖﹐涕泗並流。今記識闕疑﹐俟後明哲﹐庶有暢成﹐以顯三寶矣。佛說法鏡經卷上

聞如是﹕一時﹐眾祐遊於聞物國勝氏之樹給孤獨聚園﹐與大眾除饉千二百五十人俱﹐及五百開士﹐慈氏﹑敬首﹑始棄﹑窺音﹑開士之上首者也。彼時若干百眾﹐圍累側塞﹐眾祐而爲說經。

爾時﹐聞物城中有理家名甚﹐與五百眾﹐從聞物城中出﹐往到勝樹給孤獨聚園﹐詣眾祐所﹐到以首禮眾祐足﹐便就座而坐。及理家有字愛遇﹐有字乃遇﹐有字善授﹐有字大威﹐有字給孤獨聚﹐有字龍威﹐有字諦思﹐斯一切五百眾等﹐共往詣佛所﹐到以首禮眾祐足﹐皆於眾祐前就座而坐。其諸理家﹐一切以發求大道﹐皆與其眾共造徳本﹐有決於無上正眞道﹐惟給孤獨聚不耳﹗

於是甚理家以見大眾理家集會坐定﹐避坐而起﹐整衣服﹐稽首長跪﹐叉手白言「已欲有所問﹗要者眾祐豈有閒暇﹐數演己所問﹖」

眾祐報甚理家言「如來常爲理家有閒暇﹐敷演所問。理家汝便問﹐恣汝所求索於如來應儀正眞道﹐吾當相爲敷演所問趣得汝意。」

甚理家問佛言「於是要者﹐眾祐﹐若族姓男女發意求無上正眞道﹐好喜大道﹐發行大道﹐欲致大道﹐欲下大道﹐欲知大道﹐請命一切眾生﹐安慰眾生﹐救護眾生﹐其誓曰﹕『未度者吾當度之﹐未脫者吾當脫之﹐不安隱者當慰安之﹐未滅度者吾當滅度之。』爲受一切眾生重任﹐欲救護眾生故﹐而自誓發斯弘大之誓﹐知生死若干多惡惡意如不倦﹐生死無數劫意而不邂。彼要者﹐眾祐﹐或有開士去家爲道﹐以致道品之法﹐或有居家者。善哉﹗要者﹐眾祐﹐湣傷眾生亦加惠此大道者﹐以興隆三寶﹐亦使一切敏典籍久在故。如來願說開士居家者學徳之法﹐何謂要者﹖眾祐﹐開士居家﹐而承用如來教誨者﹐以不虧亦不損﹐其本所願﹐所謂無上正眞道也﹐亦現世有無罪之行﹐後世往殊勝之道。亦被要者﹐眾祐﹐開士去家爲道者﹐捐棄憎受﹐除鬄須髮﹐被服法衣﹐在家有信﹐離家爲道﹐示其教誨﹐法式﹑正式﹑徳式具現之。要者﹐眾祐﹐開士去家爲道者﹐及居家者﹐修之云何﹖」

於是﹐眾祐嘆甚理家曰「善哉﹗善哉﹗理家﹐今汝乃知﹐問如來居家﹑去家開士之所施行。是以理家﹐且聽我所說﹐勉進善思念之﹐開士居家爲道者﹐修學徳善之行。」甚理家受教而聽。

眾祐言「於是理家﹐開士居家爲道者﹐當以自歸於佛﹐自歸於法﹐自歸於眾。彼以自歸之徳本﹐變爲無上正眞道。理家﹐自歸於佛法眾者﹐云何我當以成就佛身﹐三十二大士之相以自嚴飾﹖亦以其諸徳本而致三十二大士之相﹐以致彼諸徳本便而精進行之。開士居家者﹐自歸於佛﹐爲如是也。自歸於法者云何﹖謂爲恭敬法﹐求法欲法﹐樂法之樂﹐法隆法依﹐法護法愼﹐如法住﹐隨法術﹐爲法典﹐爲法力﹐爲求法財﹐爲法靜治﹐爲造法事﹐我亦當天上世間分布是法。開士居家者﹐自歸於法爲如是也。自歸於眾者云何﹖若開士居家﹐或見溝港﹑或見頻來﹑或見不還﹑或見應儀﹐或見凡人求弟子道者﹐爲恭敬彼﹐承事供養﹐師之尊之﹐以禮待之。若以承事彼正法正術者﹐而以得是志﹐亦我當得無上正眞道﹐以講授經﹐成就弟子之徳﹐而爲恭敬彼﹐不亦而羨彼。開士居家者﹐自歸於眾﹐爲如是也。

「又復理家﹐開士以修治四法爲自歸於佛。何謂四﹖一曰道意者終而不離﹐二曰所受者終而不犯﹐三曰大悲哀者終而不斷﹐四曰異道者終而不爲也。是爲四法﹐開士居家者﹐自歸於佛爲如是也。又復理家﹐修治四法爲自歸於法。何謂四﹖一曰諸法言之士﹐以承事追隨之﹔二曰所聞法以恭敬之﹔三曰已聞法本末思惟之﹔四曰如其所聞法﹐隨其能爲人分別說之。是爲四法﹐開士居家者﹐自歸於法爲如是也。又復理家﹐修治四法爲自歸於眾。何謂四﹖一曰末下要生弟子之道﹐而意以喜一切敏﹔二曰亦以爲積聚物以法積聚而化之﹔三曰以有依恃有決之眾﹐而不依恃弟子之眾﹔四曰求索弟子之徳﹐不以其徳度而度也。是爲四法﹐開士居家者﹐自歸於眾爲如是也。

「又復理家﹐在家修道﹐以見如來則行思念佛﹐是爲自歸於佛﹔已聞法則已思念法﹐是爲自歸於法﹔若已見如來聖眾﹐猶思念其道意者﹐是爲自歸於眾。又復理家﹐在家修道﹐發求遭遇佛而以布施﹐爲自歸於佛﹔若以擁護正法而已布施﹐是爲自歸於法﹔若已其布施﹐爲致無上正眞道﹐爲自歸於僧。又復理家﹐在家修道者﹐若修賢夫之行﹐行不以凡夫之行﹐彼是賢夫之行也。而以法求財﹐不以非法﹐以正不以邪﹐亦而爲正命﹐不以嬈固人以法致之。財多行非常想﹐以受其寶﹐是以恆隆施而供養父母﹑知識﹑臣下﹑毗弟﹑親屬爲以敬之。奴客侍者﹐瞻視調均﹐亦以教化。斯殊法亦以受重任﹐是謂眾生重任也﹐精進而不懈。不受之重任﹐而以不受之。謂是弟子各佛智之事﹐成就眾生而不倦﹐不慕身之樂﹐爲致眾生樂﹐利衰毀譽稱譏苦樂不以傾動﹐以殊趣世間法﹐富有財不喜悅。又於三道無利﹑無稱﹑無譽聲﹑無賞﹐所行爲熟慮﹐受正爲喜悅﹐邪受見知。要意而有正行稱譽之兩﹐以除解已﹐得其所誓﹐以憂人事﹐不自忽其事。有恩在人﹐訖終不望其報。作恩施若干﹐知恩知反。復爲造行恩徳﹐貧者爲施財﹐諸恐畏者爲安隱之﹐憂戚者寬解其憂﹐無力者忍默之﹐諸豪彊者損憍慢﹐以棄殊過慢尢慢﹐以恭敬尊長﹐承事多聞者﹐能問明知者﹐所現以直不虛飾﹐眾人而有方便﹐行徳而可求哉﹗爲多聞不厭無足﹐正修勤力﹐固與聖人相遭﹐追隨聖人而尊敬之﹐多聞者爲事之﹐知者爲問之﹐所以現直。不師祕眾經﹐如其所聞﹐爲現之所聞﹐而曉其義。一切欲之嬉樂﹐爲計非常﹐不慕惜身﹐以自觀其壽如朝露之渧﹐計財產所有如幻云也﹐家屬人客計爲怨﹐妻子男女計爲無擇之地獄﹐以其所有者計爲一切苦﹐田地舍宅萬物所業者﹐常以計爲疵也。所求致之徳爲不敗壞想﹐家居者爲危想﹐知識臣下毗弟親屬者爲地獄主者想﹐終日夜者爲之同想﹐以不實之身爲以受實想﹐以不實之壽爲受實壽﹐以不實之財爲受實之想。彼若以禮節眾事敬事人者﹐是以不實之身﹐爲受實也。若昔眾徳之本而不毀﹐又復增殊者﹐是以不實之命﹐以爲受實也。是若以制慳﹐而布恩施徳者﹐是以不實之財﹐爲以受實也。是爲開士居家修道者﹐爲賢夫之行﹐爲事如是而無罪也﹐爲如來言說﹐爲法說也。亦不毀而不損其本誓﹐是謂無上正眞之道也﹗乃現世有無罪之行﹐後世亦墮殊勝之道也。

「又復理家﹐開士居家修道者﹐當以自奉持戒事﹐謂是奉持五戒事也。是以爲不好殺生﹐不加刀杖蠕動之類﹐不以嬈固人。是以不好盜竊人物﹐自有財而知足﹐他人財不以思﹔至於幾微艸歲之屬﹐不與終而不取。是以爲不好欲之邪行﹐自有妻而知足﹐他婦女不喜眼視也﹐意常以自患已﹐思念欲都爲苦﹔如使生欲念﹐自於其妻﹐則以觀惡露﹐以恐怖之念﹐勞爲欲之事﹐以無畏不苦﹐以慕戀不常﹐淨樂想達志﹐乃如是我當以自修﹔若以思想欲﹐我以不爲之﹐何況數數有﹗是以爲不當好妄言﹐以諦言誠言﹐以不僞詐性﹐以不敗心如有誠﹐如其所見聞而說之﹔愼護經法﹐不用軀命﹐故以不妄言。是以不當好飲酒﹐以不醉不迷惑不急疾﹐以無罰而順化﹐彊志以正知。如使復興布施意可﹐所有一切吾當與人﹐求食與食﹐求飲與飲﹐求車與車﹐求衣與衣﹐是以與人酒以建志﹐如是布施度無極。爲是時若有人所索﹐則而爲與﹐時我能以酒施﹐令從彼化志﹐如以自知爲行不迷惑。所以然者何﹖夫開士者﹐爲眾生周滿其所願﹐布施度無極﹐一已如是。開士居家者以酒施人﹐而爲不獲罪。是以理家﹐開士以其所修學之徳本﹐變爲無上正眞道。若以善修﹐愼護斯五戒矣﹗又當有殊者﹐不當以相讒眾人﹐紛諍者而以和協之﹐以爲不粗言﹐以柔軟之言﹐恆先與人言﹐亦不以綺語﹐爲義說﹐爲法說﹐爲時說﹐爲如事說﹐亦不有癡网﹐而以安隱加施眾生﹐意爲不敗亂﹐恆以忍辱力而自嚴﹐以爲用正見去離邪見﹐猶爲稽首諸佛眾祐﹐不爲他天神也。

「又復理家﹐居家修道者﹐或在墟聚郡縣國邑下﹐當於彼擁護經法。擁護經者爲之柰何﹖夫不信者以信教化之﹐慳貪者以施教化之﹐惡戒者以戒教化之﹐亂意者以忍事教化之﹐懈怠者以精進教化之﹐失志者以思惟教化之﹐邪知以智事教化之﹐貧財者以富之﹐諸病者以藥施之﹐孤獨者以爲家屬﹐無歸者以爲歸﹐無依者以爲依。爲彼一切國邑壞者﹐擁護經法爲若此。理家﹐或彼開士﹐至一﹑至二﹑至三﹑至於百﹐教誨人民﹐皆使修眾徳之法。彼開士便以悲哀加於眾生﹐以彊其一切繁誓之﹐誓其辭曰﹕『至於斯難化之人民未得成就者﹐吾終不取無上正眞道。所以者何﹖今我以爲斯故﹐以誓自誓也。吾不爲質直者﹐不以不佞諂者﹐不以不爲詐者﹐不以守者﹐不以誡有徳者。』諸此人故以誓而自誓也﹐但爲欲使斯人以聞經法者以經化。余用此故﹐以誓而自誓也﹕『我當恆以彊其精進行所﹐我方便爲不唐苦也。』若人有見者﹐莫不以好信。若理家﹐至於開士所在家居﹐止其不嗟一切之人民墮殊異之惡道者﹐彼爲開士之咎。理家﹐譬如鄕亭鄹邑郡縣國下﹐至於有良醫者﹐假使彼若有一人不以其壽命而終者﹐眾人皆爲咎彼醫。如是﹐理家﹐至於開士所居﹐止不嗟一切之人皆墮殊異之惡道者﹐如來應儀正眞覺者﹐爲咎彼開士也。理家﹐是故居家開士爲自誓如此也﹕『設使我所往國邑下癡者相事﹐如不使一人有墮惡道者也。』

「又復理家﹐居家修道者﹐當曉家之惡。在於家者﹐爲害一切眾善之本﹐以家猶無出要﹐以害淸淨之法﹐是故謂爲家也。居家者﹐謂爲居於一切眾勞﹐爲居眾惡之念﹐爲居眾惡之行﹐不化不自守﹐愚凡人者爲共居﹐與不諦人集會﹐是故謂爲家也。家者爲是名也﹐已在於彼﹐莫不作不軌之事者﹐以在於彼則不恭敬﹐自於父母息心逝心尊長眾聖者﹐是故謂爲家也。縣官牢獄考掠搒笞罵詈數勉至於死焉皆爲由彼﹐是故謂爲家也。以在於彼爲入惡道﹐以在彼爲墮諸欲﹐爲墮嗔恚﹐爲在諸畏﹐爲在愚癡﹐是謂爲家也。以不愼護彼戒事﹐遠離爲定事﹐以不修慧之事﹐不得度之事﹐以不生度知見之事﹐是故謂爲家也。以在於彼﹐卽有父母愛﹑兄弟愛﹑姊妹愛﹑婦愛﹑子愛﹑捨宅愛﹑財產愛﹑兒客愛﹑所有愛﹑不厭財求之愛﹐是故謂爲家也。斯居家者難滿哉﹗譬若大海眾流歸之﹐斯居家者不知厭哉﹗譬若火以得薪﹐斯居家者﹐多念無住息哉﹗譬若風以爲無住止﹐猶爲沈沒哉﹗若美飲食爲糅毒﹐所有一切苦哉﹗譬若仇怨﹐爲似知識﹐誤人之行哉﹗非聖經之所施行﹐爲造變爭哉﹗更相因緣恆不和﹐爲多疵哉﹗以行善惡之行﹐因緣之所在﹐恆爲人所嫌疑﹐非人有哉﹗以爲所有顚倒故﹐猶不善哉﹗𨿽善有權詐﹐猶見其性行﹐似如倡體哉﹗以速轉變故﹐似若幻師哉﹗初至者人爲聚會其行爲不誠﹐似若夢哉﹗一切成敗終始故﹐似若朝露哉﹗以速離故﹐似若蜜渧哉﹗以爲少味故﹐似若蒺﹝卄／梨﹞网哉﹗色聲香味細滑以爲所害故﹐似若鍼孔虫哉﹗以非善念爲食故﹐譬若違命者哉﹗爲轉相欺故﹐恆懷恐怖哉﹗爲意以亂故﹐爲多共哉﹗以縣官盜賊怨家獘惡王者爲害也﹐斯居家者﹐少味樂哉﹗以爲多惡失。理家﹐開士居家者﹐爲曉家之惡若此。

「又復理家﹐居家修道者﹐以布施爲寶施﹕若已施爲我有﹐若在家非我有﹔若已施是爲寶﹐若在家是爲非寶﹔若已施爲富財﹐若在家爲無財﹔若已施爲勞解﹐其在家爲勞增﹔若已施爲不我﹐若在家已爲我﹔若已施爲不有﹐若在家以爲有﹔若以施爲無盡﹐若在家爲非常﹔若已施不復護﹐若在家爲斯護﹔若已施爲賢夫行﹐若在家爲凡夫之意﹔若已施爲依度道﹐若在家爲依邪部﹔若已施爲佛所稱﹐若在家爲愚人所稱。理家﹐開士居家修道者﹐以布施爲寶若此。是以見人來有所求索者﹐爲生三想。何謂三﹖善友想﹐依度道想﹐勉生富財想﹐爲生是三想。爲復造三想。何謂三﹖尊如來教誡想﹐降伏邪想﹐以不望福徳想。所以者何﹖若此開士﹐若諸來有所索者﹐貪淫﹑嗔恚﹑愚癡則以爲薄。薄者爲之柰何﹖若所有物﹐一切不惜﹐而以布施﹐斯爲貪淫薄﹔若於彼來求物者﹐以慈哀加之﹐斯爲嗔恚薄﹔若以布施變爲此一切敏﹐謂爲愚癡薄。

「又復理家﹐已見來求物者﹐不久爲成六度無極之行。又成彼者云何﹖若有來人從人索物﹐能不愛惜者﹐是爲布施度無極。若意在道而布施者﹐是爲以戒度無極。若不恚怒之﹐是爲忍度無極。假令猶自思念﹐何用爲食﹐自彊其意﹐不釋其行﹐是爲精進度無極。若欲施若已施﹐而不郁毒無有悔者﹐是爲思惟度無極。若已施不望其福徳者﹐是爲以慧度無極。理家﹐開士以布施爲成六度無極行若此。

「又復理家﹐居在家者﹐是以爲去離順隨忿亂以親別離法。若以得產﹐得財米谷﹐得男女﹐不以爲喜悅。若一切敗亡﹐不以下意爲愁戚。已觀如是萬物如幻﹐爲不住止想也。斯幻之行﹐以致是。是以父母妻子奴婢兒客﹐是非我之有。我亦不是有﹐亦我是不有﹐我不應是有﹐以不我是有。今我爲彼故﹐而爲作罪惡﹐但現世是有﹐非是爲後世﹔是昔之有﹐非是我當護。又夫我之有﹐彼我當以護。何謂我之有﹖謂是布施教化﹐恬淡自守道之根原﹐亦藏隱之徳本﹐是爲我有也﹐至於我所住﹐是則爲追我。彼亦不用軀命﹐不爲男女妻子故﹐爲造惡行也。是以居在家﹐自有婦者﹐當造三想。何謂三﹖非常想﹐不久想﹐別離想﹐是三想當爲造想。當復造三想。何謂三﹖若在喜樂爲求後世在苦﹐若在飲食爲求在殃罪﹐若在樂者爲求在苦﹐當爲造是三想。當復造三想。何謂三﹖重累想﹐費耗想﹐俗所有想﹐當爲造是三想。當復造三想。何謂三﹖爲入地獄想﹐入畜生想﹐入神鬼想﹐當爲造是三想。當復造三想。何謂三﹖魑魅想﹐臼注想﹐色像想﹐爲造是三想。當復造三想。何謂三﹖不我想﹐無主想﹐假借諭想﹐當爲造是三想。理家思念﹐若此眾事想﹐開士居家者﹐當自觀身其妻若此也。是以不當愛其子﹐設使無生子愛不加於天下人﹐是以當以三數諫﹐自諫其意。何等爲三﹖等意者爲道﹐不以邪意也﹔正行者爲道﹐不以邪行﹔不多行者爲道﹐多行者非矣﹐是以三數諫。自數諫其意﹐自造其子怨仇想﹐是我怨仇非我友。所以者何﹖我以由彼違失慈哀佛之教誡﹐使我甚益生彼愛﹐人自磋切其意。如愛在其子﹐以愛加眾生﹔若其自愛身﹐以慈哀加眾生。是以當觀其本末﹐斯所從來異﹐我所從來亦異﹐眾生先世亦曾爲我子﹐吾亦曾爲眾生子﹐是生死之愆﹐無可適莫者。所以者何﹖所往來道﹐輒有離行﹐轉復爲仇怨。我今當自修﹐都使我無友﹐亦我無怨仇。所以然者何﹖以造有知識﹐爲復欲多作以造有怨仇﹐都以欲爲惡。一切眾生彼非我﹐汝意不可以可﹐不可之意可﹐以悉通眾經。所以者何﹖正行者得正道﹐邪行者得邪道﹐今我不有邪行﹐於眾生有正意行﹐乃可得一切敏故。佛說法鏡經卷下

「理家﹐開士居家者﹐都物無可戀﹐無可慕﹐無可適﹐無可愛﹐無可可﹐爲若此也。又復理家﹐居家者﹐設使人來有所索﹐假使爲不欲與彼物﹐猶當以自諫數其意﹕『假令我不以是物施者﹐我會當與此物離也。若欲不欲至於死時﹐是物亦當捐棄我﹐我亦當捐棄是。其施寶而終﹐我而施是物﹐死時意除止。』設使思惟若此﹐而不能施彼物者﹐是以四辭謝﹐辭謝來索物者。何謂四﹖『我以無力﹐眾徳未成就﹔我在大道爲初始﹐布施意而不自由﹔我有受見﹐在於我余之行﹔且相假原賢者勿相逼迫﹐我所施行能奉行之﹐如其所受﹐爾乃能滿卿所願。』及天下人辭謝彼來索物者﹐爲若此也。

「又復理家﹐居家修道者﹐假使爲離師者之教誨。時世無佛﹐無見經者﹐不與聖眾相遭遇﹐是以當稽首十方諸佛﹐亦彼前世求道所行﹐志願之弘﹐願者其一切成就佛法之徳﹐以思念之以代其喜。於是晝三亦夜三﹐以論三品經事﹐一切前世所施行惡﹐以自首誨﹐攺往修來﹐爲求哀於一切佛﹐以法故湣傷之﹐亦以無央數無極之法湣傷之。

「又復理家﹐居家修道者﹐當以曉息心之儀式。是以若見除饉殊越息心之儀式﹐當爲敬其法衣。彼爲眾祐如來應儀正眞佛戒定慧所行之法服也﹐以無惡爲離一切惡。彼是眾聖仙者之表式也﹐是以又當爲敬彼也。亦當加湣傷於彼除饉﹕『斯非賢爲此不軌行﹐至於被服﹐斯名靜者﹑調者﹑神通者﹐如來者表識而爲不調淨之行。又如來復曰﹐未學者不當忽易﹐非此彼遇勞過也﹐以從斯勞爲有失。若此彼亦見佛憲教之要﹐如所謂事次應有之。若此捐棄是勞﹐觀其本末爲護第一徳﹐必爲在正以知乎﹐將斷勞之智如眾祐﹗所謂大士不可以相忽蔑﹐是非時如來有﹐是知非我有。』是以不嗔不怒不恚爲加彼。若以入廟者﹐以住廟門外﹐以五體而稽首﹐乃卻入廟。彼是空廟之居﹐彼是慈哀喜護廟之居﹐彼是正住在正次者之居﹐爲彼得斯﹐使我得廟居爲若此。以遠去官位家者﹐爲彼得斯﹐我以齋戒罪﹐乃禁制制以若此。爲與去家之意﹐未曾有開士在家爲得道者﹐皆去家入山澤﹐以往山澤爲得道﹐以譏家居者。夫去家智者所稱譽﹐如江河沙。我一日之祠禮﹐一切彼布施﹐以去家之意爲殊勝。所以者何﹖以施下劣故﹐何況布施不信無反復﹗盜賊獘惡﹑王者及大臣﹐非彼布施以爲實以得﹐足以我有戒聞之行。是以入廟者﹐當以觀視一切除饉之眾所施行。何等除饉爲多聞﹖何爲明經者﹖何爲奉律者﹖何爲奉使者﹖何爲開士奉藏者﹖何爲山澤者﹖何爲行受供者﹖何爲思惟者﹖何爲道行者﹖何爲開士道者﹖何爲佐助者﹖何爲主事者﹖以觀視彼一切余饉之眾所施行﹐如其所施行行﹐以隨效爲之爲行﹐不當轉相嫉。若於虛聚言有及廟﹐若於廟言及虛聚﹐是以當愼守言行﹐不當以廟中言說於虛聚﹐亦不當以虛聚言說於廟也。是以承事多聞者﹐以爲修治聞﹔奉事明經者﹐爲解經之決事﹔承事奉律者﹐爲解度殃罪之事﹔承事開士奉奧藏者﹐爲明六度無極方便之事。若有除饉者﹐爲乏應器﹐或乏法衣者﹐當以給施之﹐莫使生嫉於人也。所以者何﹖夫人以嫉妒爲結﹐是以當力護凡人不應儀者。所以者何﹖凡人者爲有失﹐應儀者爲無失。若有除饉者﹐未下正道﹐或積聚法衣﹐或積聚應器﹐是以彼除饉﹐用無上正眞道開導之。所以者何﹖其事有應﹐是以積聚物爲致道﹔積若息心有不和者﹐當和解之。若正法欲衰微者﹐自危殆其身命﹐以營護正法。若見除饉疾苦者﹐以血肉使其病者得除愈。理家﹐若居家開士﹐若不布施﹐不以禁止人﹐若以施終不悔恨﹐若有眾徳本﹐以是意爲端首。理家﹐若此諸事諸類諸應﹐開士居家修道者﹐爲若此也。」

又眾祐當說此居家開士所施行教誨法憲時﹐有千人皆發意求無上正眞道﹐復有天與人二千人遠塵離垢﹐諸法法眼生。

於是甚理家﹐白眾祐言「要者﹐眾祐﹐如來以敷演居家開士者家善惡之地﹐亦布施﹑持戒﹑忍辱﹑精進﹑思惟﹑智慧﹐於是大道當所施行。要者﹐眾祐﹐去家修道開士者之所施行﹐願復幾微現之爲善﹖要者﹐眾祐﹐開士去家者﹐爲之柰何﹖其所施行亦云何﹖」

眾祐告甚理家曰「善哉﹗理家﹐今汝乃以問如來開士去家修道者之所施行。善哉﹗理家﹐當爲汝說開士去家之事﹐其所施行﹐汝勉進善思念之。」甚理家受教﹐從眾祐而聽。

眾祐曰「理家﹐開士去家修道者﹐若頭燒燃﹐譬若鎧爲精進以求智﹐去家者其初始爲若此。次修治爲聖典。又何謂去家者之聖典﹖所謂趣得一衣爲足﹐亦以善之﹔一食一牀﹐病瘦一醫藥爲足﹐亦以善之﹐是爲聖典。何以故謂之爲聖典﹖以爲修治彼一切道品法﹐是故謂之爲聖典。又開士去家修道者﹐爲有十知足之徳﹐身以服法衣。何等爲十﹖以爲羞慚故﹐身服法衣﹔以避風暑故﹐身服法衣﹔以辟蚊虻蟆子故﹐身服法衣﹔欲以見息心形狀故﹐身服法衣﹔亦是法衣之神爲十方之神故﹐身以服法衣﹔以患離淫樂﹐是以不樂淫之樂﹔以樂安得淨﹐是以除斷眾勞之樂﹔不以肥腴﹐爲是道行﹔行在聖道重任﹐我亦以自修﹔如以一時有法衣﹐如被服法衣故。以是十徳﹐自觀至於壽終﹐閒居靜處﹐以不行丐。何等爲十﹖我自以我業而爲命﹐不以非異業。若有人來施我者﹐以先修治三寶﹐後乃而受其施。我若欲從人乞丐﹐若不欲施人者﹐以非哀加彼己也。我當自食所修行之食﹐以爲不違如來之言誨﹐以得成知足重任之本﹐以降憍慢﹐以得成無見頂之徳本。我亦見布施﹐亦如以自教﹐若往行乞丐﹐我亦不得有所適莫於男女﹐以我等意於天下人﹐以得成一切敏智之重任。是理家十徳。去家開士者﹐以自觀至於壽終﹐閒居靜處﹐以不行丐。若有人來請者所住處﹐其人志意信喜道者﹐我不宜當彼往。設使往食若能以自益﹐亦能益人者﹐可往受施﹐我教開士可彼索。是爲十徳﹐以自觀可以處於樹下坐宿止。何等爲十﹖以其自由爲往彼﹐以不名有彼牀臥﹐以不閉門﹐於山澤以去離愛爲彼居﹐以少欲少事爲成徳﹐捐棄軀命以不自惜﹐樂獨靜以遠離戀聚會﹐以行修身不食﹐以定意爲安靜一意﹐閒處思惟爲無益﹐是理家十徳。以自觀開士去家者﹐爲可處於樹下居止。

「又復理家﹐或彼開士去家﹐修道遊於山澤者﹐若欲修治經﹐若用誦利經﹐故爲入廟。若居廟者﹐意向以山澤爲居﹐是猶爲彼山澤居也。求法之行者﹐爲一切物不我想﹐一切諸法爲他人有想。又開士去家修道者﹐若遊在山澤﹐當自省察﹕『我今何以遊此山澤中﹖不但以山澤居﹐謂之息心也。所以者何﹖此間多有不化不守不度不應不修行者﹐皆遊山澤﹐所謂禽獸眾鳥﹑獼猴﹝狂﹣王﹢加﹞玃﹑惡人賊盜﹐皆遊於山澤﹐亦不謂彼爲息心也。至於我所求山澤居者﹐當以成我彼所求爲是息心求﹐亦又何故開士息心﹖所謂志以爲不亂﹐爲以得是﹐持周滿達事故﹐以聞爲無足﹐以得辯辭﹐以慈心不虧大哀﹐以不離專由於五通﹐興隆六度無極卻﹐一切敏之﹐意不擇捨﹐爲行權謀之慧﹐以法施合聚人民﹐成就人民四合聚之事﹐爲不擇捨亦可思念之﹐以聞精進不虧損﹐爲擇法本末正度之道因緣。智亦不入正道之事﹐爲護正法之事﹐以信罪福爲正見﹐思慮所務以虧斷爲正思﹐隨所喜爲說法爲正言﹐隨行盡之備足爲正業﹐瘕疵之續以除斷爲正命﹐以道臻到爲正方便﹐以不忘忽爲正志﹐一切敏智之臻到爲正定。若以空爲不想之行喜﹐若以得不顧爲斷俗﹐所有依其義不以文﹐依其法不以人﹐依其智不以識﹐本文演義歸﹐不以末敍義﹐斯理家謂爲開士去家者息心求也。又去家修道者﹐不當以多從事﹐若此思惟其本末故﹐當爲一切眾生不與之從事﹐明哲不但與一人不從事也。又有四﹐是去家開士者之從事也﹐如來之所教。何謂四﹖一曰與講經者從事﹐二曰與就人者從事﹐三曰與供養如來者從事﹐四曰與發一切敏意不亂者從事﹐離彼不當以多從事。又開士遊於山澤者﹐當自揆察﹕『我爲何故來至於此﹖』彼是思惟﹕『我以恐畏來至此﹖何謂恐畏此羣聚﹖恐畏與人從事淫怒癡憍慢自恣﹐恐畏惡友﹐恐畏嫉慳﹐恐畏色聲香味細滑﹐恐畏功稱恭敬利﹐恐畏不見言見﹑不聞言聞﹑不知言知﹑不解言解﹐恐畏息心垢﹐恐畏更相嫉妒﹐恐畏生死五道往來所墮﹐恐畏欲界﹑色界﹑無色界﹐恐畏陰邪﹑死邪﹑勞邪﹑天子邪﹐恐畏惡道地獄﹑畜生﹑鬼神﹐恐畏倉卒一切是眾惡之念。我來到此﹐不可以此居在於家﹐若在羣聚之中﹐行不應道之行﹐不得免彼眾恐之事。亦彼昔開士得免度眾畏者﹐彼一切已居山澤之力勢﹐得臻到無畏﹐是謂自然。是故我以恐畏﹐欲越度眾畏﹐爲居山澤矣。又一切是畏皆由身之生﹐以慕戀身以修身﹐以是身以愛身﹐以盛身以思身﹐以見身以處身﹐以想身以護身之所生也。假使由於山澤居﹐爲以有由身之意﹐慕戀身修身﹐是身愛身﹐思身見身﹐處身想身﹐有身護身之意者﹐我空爲居山澤耳﹗又居山澤者爲無身想﹐居山澤者無異想﹐居山澤者不見論義﹐不修自見身﹐無在顚倒﹐無有無爲想﹐何況有勞想﹖居山澤者﹐名曰一切諸法寂然哉﹗諸法無所著哉﹗諸樂亦無所著哉﹗諸想以不愛哉﹗色聲香味細滑不與錯忤哉﹗諸定不以怙哉﹗意以自整不亂哉﹗以下諸重擔之畏哉﹗以度夫汪洋之澤哉﹗夫聖之典以造哉﹗姦惡之屬悉知足哉﹗爲重任少欲哉﹗以智慧知足哉﹗爲知足哉﹗爲知足哉﹗爲重任少欲哉﹗爲應哉﹗本末行以解哉﹗爲一切獄斷所修事訖哉﹗以爲永解除。』

「理家﹐譬如山澤中有樹木艸穢之屬﹐都無可畏﹐都無可恐。如是﹐理家﹐開士遊於山澤者﹐執志當如艸木墻石之諭﹐身以受行之。彼誰畏者﹖彼以恐怖思惟身本末﹕『我都無身﹐非人非命﹐非丈夫非類非女﹐非先無先﹐無造者﹐無教造者﹐無與者﹐無興起者﹐諸是之畏﹖但以不成之想﹐有是畏耳﹗今我宜不造不成之想﹐有是畏耳﹗今我不宜造不成之想﹐當如樹木艸穢之屬。亦爲若此﹐無響以解一切。彼法以具行之﹐以響斷山澤居﹐去離淫塵﹐無諸響山澤居﹐非我非有物者。』又遊於山澤者﹐以復思惟﹕『是通達道品之法者﹐以居山澤。居山澤者爲合聚十二精﹐居山澤者解諸諦﹐居山澤者知諸陰﹐以法情制諸情以貪﹐諸進入不忘忽道之意﹐諸佛所贊﹐眾聖所稱譽﹐欲度世者所事也。居山澤者﹐以解一切敏智之方術也。又遊於山澤者﹐以爲不久周滿六度無極之行。得彼者云何遊於山澤者﹖若不自惜其軀命者﹐是爲布施度無極。若以依精之徳﹐爲成三愼者﹐是爲戒度無極。若意不亂﹐亦可是一切敏不異道者﹐是爲忍辱度無極行。至於未得忍終而不起者﹐是爲精進度無極。若以得一心不以從致敏哉﹐但以隆徳本﹐是爲一心度無極。若見如山澤道亦爲若此﹐以分別眾事者﹐是爲以智慧度無極﹐開示以道得。

「又復理家﹐修治四法﹐我以教開士居山澤。何謂四﹖或有開士﹐多聞明於法決者﹐若以其聞行在本末法﹐可居於山澤﹔又開士以得五通﹐欲以成就天龍鬼神者﹐可居於山澤﹔或有開士勞盛者﹐彼以不從事勞卽爲薄﹐可居於山澤﹔亦欲抑制勞﹐以自勸勵﹐是以皆由聞。夫遊彼者﹐以得周滿一切淸淨法﹐乃後以下墟聚﹐郡縣國邑下爲眾人﹐講授法﹐修治法﹐若此也。理家﹐我教開士居山澤也。又去家修道者﹐遊於山澤﹐以修治經﹐誦習經故﹐入眾者以執恭敬亦謙遜。夫師友講授者﹐長中少年者﹐爲以尊之﹐不以懈怠自所修﹐以不廢人所修﹐亦不以求承事恭敬。若此當以觀察﹐如來應儀正眞佛者﹐爲諸梵釋天人眾生所供養﹐爲天上天下尊者福田﹐彼尙不求人承事也﹐自作事不欲煩人﹐何況餘者﹗未以學甫欲學﹐反欲人承事耶﹖又我當爲天下人養者﹐我當以供養人﹐都不我從人求供養。所以者何﹖以供養重者。

「理家﹐除饉者不得法之助供養故﹐爲助我不以法故。夫欲以爲法助人者﹐以爲若此。以是供養故﹐爲助我不以法故。彼以自懷已正信﹐以爲有供養﹐彼卽與世物雜﹐爲不是大祐人者。是以若欲往詣佛師友者﹐所以身意行有決﹐乃可往慕。我教者師友﹐以異之行無過﹐以不訶問諷起誦習﹐爲教誨之積聚。是以欲諷起經﹐爲不用軀命﹐慕樂法隨順師意﹐以求法利﹐不爲求一切恭敬稱譽之利。若以從師受幾微四句之頌﹐以諷誦之。若以在布施﹑持戒﹑忍辱﹑精進﹑思惟﹑智慧﹐而以彼供養師者﹐如其所修四句頌之字數﹐爲劫之數﹐以供養彼師者﹐尙未爲卒師之敬﹗亦以質直不虛飾不佞諂﹐一切行之供養﹐豈復謂法之敬﹖又理家﹐若斯意念生﹐以有徳之意﹐有佛亦法之意﹐有自患離淫之意﹐有寂靜之意﹐若以修治四句之頌﹐遵而行之﹐如其劫數﹐彼以供養其師者﹐尙未爲卒法之敬﹗理家﹐當以知此之事﹐若此也。法之福徳如無數﹐獲智亦無量。是故開士﹐欲以擇上法﹐猶以無數爲敬正法。若彼思惟﹐若此以聞淨戒事。何謂是淨戒事﹖去家開士者﹐有四淨戒事﹕一曰造聖之典﹐二曰慕樂精進徳﹐三曰不與家居去家者從事﹐四曰不諛諂山澤居﹐是爲去家開士者四淨戒事也。復有四淨戒事。何謂四﹖以守愼身身無掛礙﹐以守愼言言無掛礙﹐以守愼心心無掛礙﹐去離邪疑造一切敏意﹐是爲去家開士者四淨戒事。復有四淨戒事。何等爲四﹖一曰以自識知﹐二曰以不自貢髙﹐三曰以不形相人﹐四曰以不謗毀人﹐是爲去家開士者四淨戒事也。復有四淨戒事。何謂四﹖一曰已可諸陰爲幻法﹐二曰以可諸情爲法情﹐三曰以可諸入爲虛聚﹐四曰不隨方俗之儀式﹐是爲理家去家開士者四淨戒事。復有四淨戒事。何等四﹖一曰以不自計我﹐二曰遠離是我有﹐三曰斷絕常在除﹐四曰以下因緣法﹐是爲去家開士者四淨戒事。復有四淨戒事。何謂四﹖一曰以解空﹐二曰以無想不怖﹐三曰以大悲眾人﹐四曰以爲可非身﹐是爲去家開士者四淨戒事。彼以爲常聞淨定以故﹐以若此觀之。何謂此淨定﹖以通一切法﹐不爲餘事意行﹐爲有決意﹐爲一端意﹐爲不錯忤意﹐爲以不住意﹐爲不馳意﹐爲自身住止意﹐不與情欲從事意﹐爲以觀幻之法。我若幻法﹐情亦然。以無復行﹐便無可存﹐已履彼正﹐是謂正定。若法在如法﹐若此亦謂定﹐爲觀若此。彼常聞淨慧。何謂斯慧者﹖諸法之擇智﹐謂彼爲慧也。不受之相無相行﹐不造之相無存矣﹗無爲之相不馳騁矣﹗是以理家﹐以觀法若此者﹐是謂去家開士之所施行也。」

又以說是經時﹐有五百人造記無上正眞之道意。又甚理家及其等﹐同出聲言未曾有﹕「要者﹐眾祐﹐至於如來之善言乃如是﹐亦家之惡徳重任之行﹐亦去家諸徳善斯。尊者眾祐﹐已爲明彼居家人多惡徳﹐至於去家無數之徳善已。寧可得從眾祐﹐受去家之誡﹐就除饉之行。」

眾祐報言「去家者理家難堪﹐能究暢淳徳善﹐奉持教誨。」

理家復白佛言「眾祐﹐去家者𨿽難堪任﹐如來猶當可己等去家爲道也。」

眾祐便使慈氏開士﹐及一切行淨開士聽﹐舉彼理家等。慈氏開士舉二百理家﹐一切行淨開士舉三百理家﹐去家修道。

爾時﹐賢者阿難﹐謂甚理家言「卿何見居國居家﹐有能樂於法去家之聖道者﹖」

甚理家報阿難曰「我不以爲貪慕身樂﹐欲致眾生樂故﹐我以居家耳﹗又如來者自明我﹐彼以所受堅固而居家。」

彼時﹐眾祐告阿難言「阿難﹐汝已見甚理家。」

「如是﹐眾祐﹐見甚理家。」

「阿難﹐於是賢劫中﹐以所成就人多於去家開士者﹐以百劫中不若此。所以者何﹖阿難﹐又去家修道開士者﹐千人之中不能有徳乃爾﹐此理家者而有是徳。」

爾時﹐阿難白佛言「要者﹐眾祐﹐當何名斯經法﹖亦當以何奉持之﹖」

眾祐言「是故﹐汝阿難﹐斯經法名《爲居家去家之變》奉持之﹐亦名爲《內性徳之變》奉持之﹐亦名《爲甚所問》奉持之。及以聞此經法者﹐阿難﹐爲周滿法精進殊彊﹐於一切威儀下精進行道者﹐不若此也。是故﹐阿難﹐若欲以興精進者﹐若欲勸勵者﹐欲立一功徳者﹐欲造立人眾徳者﹐由當以斯經法﹐以聞之﹑以受之﹑以行之。我以屬累汝阿難﹐此經法數用布見眾人。所以者何﹖眾徳法之正行也。阿難﹐斯經法者正應也。」

眾祐以說是﹐阿難歡喜﹐及甚理家﹑天與人﹐亦質諒王﹐眾祐說已﹐皆思惟也。佛說法鏡經後序

序曰﹕夫不照明鏡﹐不見己之形﹔不贊聖經﹐不見己之情。情有眞僞﹐性有柔剛﹐志有純猛﹐意有闇明﹐識有淺深﹐不能一同。不睹聖典﹐無以自明﹐佛故著經﹐名曰法鏡﹐以授某等﹐開士之上﹐傳教天下。有識賢良﹐學者通達﹐行者志正﹐疾得無上之聖。康氏谷徳﹐博達心聰﹐爲作注解﹐敷演義方﹐辭語雅美﹐粲然煥炳﹐遺誨後進﹐以開童蒙﹐於學有益﹐以爲獻呈﹐秉意綢繆﹐誠可嘉也。然夫上聖之妙旨﹐厥趣幽奧﹐難可究息。余察其大義﹐頗有乖異﹐懼晚學者﹐以此爲眞﹐而失於正義﹐彼此俱獲其愆矣。余反覆歷思﹐理其闕者﹐有七十八事﹐謹引眾經﹐比定其義﹐庶令合應﹐不爲疣腨。又經本字句﹐多漸滅除去﹐攺易其字﹐而令句讀不偶﹐音聲不比﹐義理乖錯﹐不相連繼﹐甚失其宜也。夫聖上制經﹐言要義正﹐以爲具備﹐無所玷玦﹐不可復增減矣。猶人之四體受之二親﹐長短好醜各宿本耳﹐豈可復攺更乎﹖所謂增之爲疣腨﹐減之爲槃瘡者也。且夫世俗詩書禮樂﹐古之遺字﹐𨿽非正體﹐後學之徒﹐莫敢攺易﹐皆尊敬古典﹐轉相承順矣﹗況乎斯經之昭昭﹐神聖之所制﹐天上天下羣聖仙者﹐靡不稽首奉受以爲明式﹐學者益智﹐行者得度﹐其無數焉﹗而斯末俗晚學之人﹐見聞未廣﹐而以其私意﹐毀損正言﹐違戾經典﹐豈不快哉﹗名言學佛﹐而違佛教﹐斯復何求也。昔惟衛佛時﹐有人反佛名一字﹐後獲其罪﹐五百世盲﹐蒙蒙冥冥﹐其﹝仁﹣二﹢出﹞久也。至釋迦文佛﹐時其人聞聖徳﹐故來自歸﹐謶得救濟。佛遙見呼之﹐其目卽開﹐投身悔過﹐乞得除愈。佛言﹕『汝罪畢矣﹗』今無他尢﹐觀之不可不愼哉﹗夫人若能復心首悔﹐攺往修來﹐斯亦賢者之意焉﹗

