續藏經華嚴經文義要決問答

新羅表員集

華嚴經文義要決問答卷第一﹝五科入﹞

皇龍寺釋表員集

○七處九會義

三門分別。第一釋名。第二出體。第三問答分別。

第一釋名者。七九數名。﹝帶數釋也﹞處者居也。謂止居之處。會者遇也。又大計也。﹝佳苑云四方郡國錄一代之事總而計之。名曰會也。﹞今案無盡法界大眾。集會無邊法界處中。故名會也。

第二出體者。法藏師云。若小乘者。色等四塵並能造四大實色爲體。若三乘中。初教者。凡小地前。俱以賴耶識爲體。地上二義報主亦同賴耶爲體。若二智所現。卽以惟識智爲體。若依終教。但以如來藏眞如爲體。若一乘以無盡法界通三世間人法理事等諸法爲體。﹝案今正以後也前小三乘等案爲眼自出後門中略也﹞。

第三問答分別。

問云何七處。何者九會耶。

答人中三。天上四﹝是七處也﹞第二第七第八。重會普光明殿。爲九會。﹝晉經八會欠第七重會準也﹞然將欲料簡此義。略作三門。一辧教義事相。二長科本分。三辧生起次第。初中二義。先總後別。總者。

問此經何處說耶。

答蓮華染淨圓融處說。﹝此義後當別出﹞。

問何時說耶。

答佛初成道。第二七日說。謂卽此時中。攝一切九世十世故。是故一時說卽一切時說。﹝此義亦當後別出﹞。

問此經是誰說耶。

答是十佛盧捨那說。謂此佛卽攝一切佛故。是故。一說卽一切說也。﹝此義亦當後出之﹞。

問爲何機說耶。

答爲普賢等海會諸菩薩說。以此一海會眾卽攝一切海會眾故。是故爲一海會眾說卽爲一切海會眾說。﹝如下文云云﹞。

問此經依何定耶。

答謂依海印三昧。以此海印三昧卽攝一切三昧故。是故。依一三昧卽是依一切三昧。﹝如下文云云﹞。

問此經說何法耶。

答謂說華嚴無盡法門海。以此華嚴一一皆攝一切法門故。說一法卽說一切。﹝如下文云云此義下當別述也﹞。

問說幾許經耶。

答有二種。一此界說。二十方說。此界之中卽有三本。上本。有十三千大千世界微塵數偈四天下微塵數品。中本。有四十九萬八千八百偈一千二百品。﹝此上二本。隱在龍宮不出。﹞下本。有十萬偈三十八品。舊﹝常說如此也。更後說﹝三﹞十八品。又云三十九品也。準之﹞又眼普眼經。以須彌山聚筆四大海水墨。書一品修多羅。猶不能窮盡。如是等品。後過塵數。此亦但是大菩薩等。陀羅尼力之所受持亦非貝葉所能書記。以此界所說爲總。必攝十方所說爲眷屬故。是故一部卽攝一切部。卽攝一切部。今此所有。卽是十萬偈中。惟有四萬五千偈。﹝晉經三萬六千偈﹞三十九品八十卷。﹝晉經三十四品六十卷亦是五十卷﹞流傳於此。

﹝上來七問答辧其總竟﹞。

自下明其別說。第一會。佛在蓮華藏莊嚴世界海摩竭提國菩提場中。與海會菩薩眾俱。普賢菩薩。承佛神力。入一切諸佛毗盧捨那如來藏身三昧。﹝晉經如來淨藏三昧﹞說華藏依果威光正因也。合六品一十一卷。世主妙嚴品第一。﹝五卷從第一至第五晉經世間淨眼品。﹞明其序分。﹝次明正宗﹞如來現相品第二。﹝一卷第六﹞普賢三昧品第三。世界成就品第四。﹝已上兩品共一卷第七﹞華藏世界品第五。﹝三卷從第八至第十﹞毗盧遮那品第六。﹝一卷第十一晉經此上五品。分名盧捨那佛品。﹞此五品中。初四品。明毗盧捨那依果。最後一品。明佛往因。卽大威光童子也。第二會。佛在普光明殿。與海會菩薩眾俱。文殊師利。承佛神力。說如來三業及信位法門。於中六品。﹝四卷﹞佛名號品第七。四聖諦品第八。﹝已上二品﹝於﹞一卷第十二。﹞明覺品第九。菩薩問明品第十。﹝已上二品共一卷第十三﹞淨行品第十一。賢首品第十二﹝已上二品共二卷第十四第十五。﹞此六品中。初三品。明佛三業。﹝身語意如次準之﹞後三品辧信行法。﹝解行徳如次準之又釋初行。次願。後徳。﹞第三會。佛在忉利天宮妙勝殿上。與海會菩薩眾俱。法慧菩薩。承佛神力。入菩薩無量方便三昧。說十住等法門。於中。合六品。升須彌頂品第十三。須彌頂上偈贊品第十四。十住品第十五。﹝已上三品。共一卷。第十六。﹞梵行品第十六。初發心功徳品第十七。﹝已上二品。共一卷。第十七﹞明法品第十八。﹝一卷第十八﹞此六品。初二品。是當會序。﹝嚴處集眾﹞後四品中。初三品。明自分。﹝解行徳如次準之﹞後一是其勝進。趣後方便也。第四會。佛在夜摩天宮寶莊嚴殿。與海會菩薩眾俱。功徳林菩薩承佛神力。入菩薩善思惟三昧。﹝晉經菩薩善伏三昧﹞說十行法門。於中合四品。﹝三卷﹞升夜摩天宮品第十九。夜摩天宮中偈贊品第二十。十行品第二十一。﹝已上三品共二卷第十九第二十﹞十無盡藏品第二十二。﹝一卷第二十一﹞此四品中。初二品序。﹝同前會﹞後二品是當會正宗。﹝初一品正位。後一品蘊行成就。生起後位。﹞第五會。佛在兜率天宮一切寶莊嚴殿。與海會菩薩眾俱。金剛幢菩薩。承佛神力。入菩薩智光三昧。﹝晉經菩薩明智三昧﹞說十回向法門。於中合三品。﹝一十二卷﹞升兜率天宮品第二十三。﹝一卷第二十二﹞兜率宮中偈贊品第二十四。十回向品第二十五。﹝並前品合一十一卷從第二十三至三十三﹞此三品中。初二品序。﹝同前﹞後一品辧其正宗。第六會。佛在他化自在天宮摩尼寶藏殿。與海會菩薩俱。金剛藏菩薩。承佛神力。入大智慧光明三昧。﹝晉論經菩薩大乘光明三昧﹞說十地法門。一品六卷。十地品第二十六。﹝六卷從第三十四至第三十九﹞第七會。佛重會在普光明殿。與海會菩薩俱。普賢菩薩。承佛神力。入剎那際諸佛三昧。說十定等修生本有因果法門。於中合一十一品。﹝一十三卷﹞十定品第二十七。四卷。﹝從第四十至第四十三晉經欠此品也﹞十通品第二十八。﹝晉經十明品﹞十忍品第二十九。﹝已上二品共一卷第四十四﹞阿僧祇品第三十。壽量品第三十一。﹝晉經壽命品﹞菩薩住處品第三十二。﹝已上三品共一卷。第四十五。﹞佛不思議法品第三十三。﹝二卷。第四十六第四十七﹞如來十身相海品第三十四。隨好光明功徳品第三十五。﹝晉經小相光明功徳品。已上二品共一卷。第四十八。﹞此九品。明差別因果。亦是修生因果。﹝云云﹞普賢行品第三十六。﹝一卷第四十五﹞如來出現品第三十七。﹝晉經寶王如來性起品。三卷。從第五十至第五十二﹞此二品。明平等因果。亦名本有因果。﹝云云﹞第八會。普光明殿。與海會菩薩眾俱。普賢菩薩承佛神力。入佛華莊嚴三昧。﹝晉經脫莊嚴也﹞普慧菩薩二百句問。普賢菩薩二千句答。說六位行徳法門。於中一品。﹝七卷﹞謂離世間品第三十八。﹝七卷從第五十三至第五十九﹞第九會。佛在室羅筏國逝多林給孤獨園大莊嚴重閣。與海會菩薩眾俱。佛自入師子頻申三昧。﹝晉經捨衛國祇恆林中乃至奮迅三昧﹞說頓漸入法界法門。於中說一品。﹝二十一卷﹞入法界品第三十九。﹝二十一卷從第六十至第八十﹞。

問說此經處。爲淨爲穢耶。

若設爾何失。

問二俱有過。謂若是穢不現寶池寶樹。亦不應言爾時華藏世界六種振動。若是淨者。說九會處。何故皆在娑婆人天。

答慧苑師云。華藏娑婆就相說異。以相從說性無礙圓融也。﹝𨿽有此說。無分明也。﹞法藏師云。有數四句。一染淨四句。或染。謂摩竭提國七處九會等覆淨相故。或淨。謂華藏海。其地金剛等。染相盡故。或俱。謂華藏內娑婆界。染淨存泯。隱顯無礙。或俱非。謂染淨相盡。同一法界。各相形奪。二相盡故。二通局四句。或局。謂此一界。或通。謂該於十方。或俱。謂要具前二。或俱非。謂相盡歸性。或局。謂此處攝一切剎。又此處一一塵等。皆攝一切無邊剎海。或通。謂此界入一切剎。又此塵等。皆通一切諸剎塵等。或俱。謂攝入俱現。或俱非。謂形奪雙泯。三依正四句。或正在依。謂佛在坐等。又佛卽剎故。或依在正。謂剎居佛內。又剎卽佛身故。或俱或非。﹝並準思之﹞。

問若如上說。則七處九會皆悉雜亂。如忉利天說十住時。旣徧虛空。周側毛道。未知夜摩等處亦說住不。若設爾何失。問二俱有過。謂若彼不說。則說處不徧。若彼亦說。何故經中惟云忉利說十住法夜摩等處說十行等。

答此說十住。忉利天處旣徧十方一切塵道。是故夜摩等處皆有忉利。卽於如是徧夜摩等忉利天處。說十住法。是故忉利天不普徧。仍非夜摩。夜摩等處說十行等。皆亦徧於忉利等處。仍非忉利。當知亦爾。若約十住與十行等。全位相攝。則彼此互無。各徧法界。若約諸位相資。則此彼互有。同徧法界。餘一一品。一一處。皆亦如是。

問余佛說處與捨那說。爲相見不。

答設爾何失。

問二俱有過。謂若相見。卽應相徧。若不相見。不成主伴。

答互爲主伴。通有四句。謂主主不相見。伴伴亦爾。各徧法界。彼此互無。故無相見。主之與伴。其必相見。伴主亦爾。共徧法界。此彼互有。故無不見。如捨那爲主證處爲伴。無有主而不俱伴故。捨那與證處。同徧法界。設於東方。證法東處。彼有捨那。還有東方而來作證。如是一一。徧周法界。一切塵道。無障無礙。思之可見。

問以何文證。知乎一處卽一切處等耶。

答經云。一一微塵中。佛國海安住。佛云徧護念。彌綸覆一切。又云。一毛孔中無量佛剎。莊嚴淸淨。曠然安住。彼一切處。盧捨那佛。於眾海中。演說正法。況七處九會處而不該攝十方法界耶。

問旣在摩竭說。彼國眾生。有預會不。

答慧苑師云。設爾何失。

問二俱有過。若有預者。經何不言耶。若無預者。何須此說耶。

答此有二義。一爲表法。二爲應機。言表法者。謂摩竭國。是諸國之上道。第一會爲九會之最初。故此說也。言應機者。會中菩薩。除十方新來。餘皆隨願。生於此國。斯卽應機。何必要列凡俗方是所化之眾。﹝云云後二門如別說記﹞。

○說經時義

三門同前。

第一釋名者。說者談說。謂能說者。得陀羅尼。於一字中一剎那。須能持能說一切法門。況一切時中一切字中。經者。貫穿所說。攝持所化。﹝如常說也﹞時者。說聽究竟之時。謂始成正覺時。一剎那或無量劫。融通無礙。具攝一切。無不皆攝。﹝云云﹞。

第二出體者。慧苑師云。若三乘者。不相應行蘊所攝。若一乘者。理事無礙法界。以爲其性。謂一時攝一切。前後際盡。爲時體。

第三問答分別。

問此經何時說耶。

答始成正覺時。

問始成正覺時。未而定說。成道已後。幾日說耶。

答別行十地經云。成道未久第二七日。故知第二七日時也。

問若爾。何故。菩提流支云。前之五會。是佛成道初七日說。第六會後。是第二七日說耶。

答法藏師云。此解不可。十地論云。何故不初七日說。思惟行因緣行故。旣云思惟。明知非說法。

問有人說。下文中有鶖子等五百聲聞。並後時度。故知是後時說耶。

答此所判。恐不順文。第八會者。亦非後時。何得於一部經。前已說半。中說余經。後方更續。豈令佛無陀羅尼力。不能一念說一切法。祇園鶖子。並是九世。相入相卽。文云過。去一切劫。安置未來今。未來一劫回置過去世。又云。於一念中。建立三世一切佛事。﹝如是等文處處皆有﹞豈可鶖子等而非此類。

問於此二七之時。卽攝八九會者。是同時耶。有前後耶。

答同時而說有前後也。

問以何得知。是如此耶。

答如印文。讀時前後。印紙同時。

問若爾云何重會得成。

答重亦同時。以無礙故。如燈光相入等。余不動升天等。﹝準釋可知﹞。

問若爾。諸時相望。相攝力齊。何要在此。不在余時。

答此卽是余不時說。余又亦不礙表初之說。以不壞相故。又非但此二七之時卽攝八九會。亦爲攝彼前後各無量劫。無不皆盡。以是不思議時故。亦攝於重重無量念知。如因陀羅网重收攝故。

問依普耀經。第二七日。於粗野園。爲彼五人。三轉四諦﹝此小乘﹞依密迹力士經。第二七日。鹿園。爲於無量大眾。轉法輪時。有得羅漢辟支菩薩等。﹝是三乘﹞依此經。第二七日。於樹王下。爲海會菩薩。轉無盡法輪。﹝此一乘﹞何故時同而大小殊耶。

答上三同時者。約法表本末同時。約人顯機感各異。

問若爾者。何故依法華三七日。四分律六七日。興起行經七七日。依五分律八七日。智度論五十七日。十二遊經一年方說耶。

答此並末教機異。宜聞各別。故致不同。本教機定。故惟二七。

問表何義故。定二七日耶。

答十地論云。時處等校量顯示勝故。此法勝故。在於初時及勝處說。豈初二會。及七八九會所說佛果。不如十地。苑云。世親且依一相故作是說。謂四十心中。十地爲勝。六欲天中。他化自在爲勝。非謂一切也。藏雲。此有三義。一此經初時表本法勝故。二末教亦同。表末不離本故。三顯本非末故。末時不定本時定故。

問上言。如因陀羅网重重無盡。時劫常說此經者。說華嚴會總天了時。何容有此一部經教。

答有二義。一義者。爲下劣眾生。於無盡說中。略取此等。結集流通。故有此部。令其見聞。方便引入無際限中。如觀牖隙見無際虛空。當知此中道理亦爾。觀此一部。見無邊法海。二義者。又復卽此一部。是無邊劫海之說。以結通文無分齊故。一說卽是一切說故。

問若此多劫常恆說者。何故。如來有涅盤耶。

答說此經佛。本不涅盤。入法界品中。開旃檀塔。見三世佛無涅盤者。又復以此初時旣攝多劫。是故示現涅盤。亦在此中。以攝化威儀之中涅盤。亦是說法攝生與成道說法。無差別故。是故。說法總無休時。復捨那佛。常在華嚴。恆時說法。無涅盤故。已入大地諸菩薩眾。不見如來初說。於一切時處。恆見如來常說純說。如不思議品。﹝云云﹞。

問智論第二云。不說迦羅時。說三摩耶時。其義云何。

答一迦羅時。﹝此云別相時如說或時在眾不得聞等﹞二三摩耶時。﹝此云破耶見時。不簡白黑。一切得聞。﹞今言二七之時。是後所攝。

問若爾者。二夜經云初成道夜般涅盤夜。二夜中間。轉正梵輪。

答由此文義故。五臺零辧法師云。從初七日。至於極終。常說恆說﹝云云﹞。

○說經佛義

三門同前。

一釋名者﹝說經二字義如上說﹞佛者。慧苑師。﹝三說﹞一佛者。具言佛陀﹝此翻爲覺﹞卽圓滿大智照用者也。所照是何。謂菩提法。卽眞俗無二。無障礙法界境也。二若依佛地論第一云。具一切智一切種智。離煩惱障及所知障。於一切法一切種相。能自開覺。亦能開覺一切有情。如睡夢覺。如蓮華開。故名爲佛。三依此經宗。本始無異之智。照法界法。無有差別。名之爲佛。經云。於一切法。成最正覺。謂普照境界。同一法住。始本冥會。境智一如。名之爲佛。法藏師云。佛陀此云覺者。覺有二種。一是覺悟義。謂理智照眞故。二是覺察義。謂量智鑑俗故。者是假人。卽有覺之者。名爲覺者。有財釋也。

第二出體者。慧苑師云。依佛地論。五法攝大覺地。謂四智及淸淨法界。若依此經宗。具攝無邊無礙法界一切諸法。乃至三種世間。總攝爲體。法藏師云。若依一乘二種十佛。旣通三世間。卽知用一切理事教義因果人法解行等。總佛爲體。若約所依。以海印三昧爲體。

第三問答。

問說此經。佛三身之中。是何等身耶。

答法藏師云。三說。一有人釋云。是化身佛。以菩提樹下八相成道。是化身故。不離升天是重化故。以釋迦異名名盧捨那。非別報身故。二有釋云。說此經佛。是實報身。以是盧捨那法界身故。居蓮華藏淨土中故。下第八會初嘆佛具彼二十一種殊勝功徳。是實報也。但以不離化故。該此樹下。非是化身。三釋。此佛是十佛之身。通三世間。以說十信及三賢等地前所見非實報故。然居華藏。非局化故。國土身等。非前二故。具攝前二。性融通故。具足主伴。如帝网故。是故。惟是同徧法界十佛之身。﹝後說合於經意元曉師又多同說惟一圓滿法身無上如來耳﹞。

問何故通三世間依正無礙爲能說者也。

答法藏師云。有二義。一直攝一切三世間盡。以具此三事。方爲佛故。三身二身。但是三中智正覺攝。妙淨土同生之身。無不皆是此中所攝。二亦正報毛孔依報塵中。各重重具攝三世間等一切諸法。如帝网現。﹝準思之﹞。

問此佛旣在如前無盡時處。其佛爲是一身。爲是多身。

答設爾何失。

問二俱有過。謂若是一。何故一切剎中各令現耶。若是多身。何故經云而不分身耶。

答此盧捨那法界身云無障礙故。常在此處卽他處故。遠在他方恆住此故。又分圓無礙。卽此徧法界身。一一支分。一一毛孔。皆亦有自捨那全身。是故。分處卽是圓滿也。法界品云。如來一毛孔中。出一切佛剎微塵等化身云。充滿一切世界不可思議故。又此佛身。卽理卽事。卽一卽多。卽依卽正。卽人卽法。卽此卽彼。卽情卽非情。卽因卽果。三身卽十身。無礙自在。法界身云。於前時處。常說華嚴。無休無息。又依正無礙。謂此身云。卽作一切器世間。經云。或作日月遊虛空。或作河池井泉等。一切世界海。如上說國土身等。又潛入無礙。於眾生世間。無礙自在。謂此佛身。徧入一切眾生界中。如如來藏。𨿽作眾生。而不失自性。又總攝一切眾生。悉在如來一毛孔內。一切毛孔亦皆如是。經云。觀見如來一毛孔。一切眾生悉入中。普賢亦云。一切諸佛及剎土。在我身內無障礙。我於一切毛孔中。現佛境界諦觀察。又云。佛身充滿諸法界。普賢一切眾生前等。﹝云云﹞又此一釋迦身隨應羣機。差別多種。或同凡而非聖。如見三尺黑象腳身及樹神身等。﹝此在人天位﹞或是聖而非凡。以同羅漢聖人身故。或亦凡亦聖。以是父母所生實報身故。四大成故。同凡身也。具五分法身。諸漏盡故是聖。﹝以表說小乘法故﹞或非凡非聖。以是大乘三身攝故。非同小乘羅漢聖故。或是化非法報。以具八相在閻浮故。色頂別立彼實報故。如梵网經等說。﹝此約初教﹞或是報非法化。卽此身具二十一種殊勝功徳。如佛地經說。﹝此約終教﹞或是法非報化。以色卽如故。經云。吾今此身卽是法身。﹝此約頓教。上來約三乘說﹞或亦法報化。如前三說故。﹝此約同教﹞或非法非報化。以是十佛故。通三世間故。具足主伴。如是經下上文說。﹝此約圓教﹞是故。此佛身圓融無礙極難思也。

問慧苑云。說此經者。或佛自說。或菩薩說。或佛菩薩光明中說。或神天等種種類說。何故。今此惟稱佛耶。

答說𨿽多類。莫不皆承佛力。佛爲主故。但標佛也。故智度論云。若不推從佛聞。則諍論起故。

問大師具有十號。何故。經首惟標佛稱。

答依眞實論。佛具十義余。號不爾。謂如眞諦三藏七事記中引眞實論。佛具十義。謂一覺勝天鼓。二不由他悟。三離二無智。四已過睡眠。五譬如蓮華。六自性無染。七具足三義。﹝一假名佛。謂六神通。二寂靜佛。謂或不生。三眞實佛。謂卽眞也﹞八具足三徳。﹝般若解脫法身﹞九具三寶性。十自知令他知。﹝謂自覺覺他也﹞此中余義。如別章廣說。

○六相義

三門分別。

第一釋名者。六者數名。諸法體狀。目之爲相。謂總相別相。同相異相。成相壞相。法藏師云。總相者。一含多徳故。別相者。多徳非一故。別依止總。滿彼總故。同相者。多義不相違。同成一總故。異相者。多義相望。各各異故。成相者。由此諸義緣起成故。壞相者。諸義各住自法。不移動故。

第二出體者。懍法師云。通則法界緣起爲體。別則總相以中道爲體。別相以二諦爲體。同相以如如爲體。異相以萬法爲體。成相以緣集爲體。壞相以緣起爲體。

第三問答分別。

問以何意故。辧六相耶。

答法藏師云。破定報見。以顯緣起圓融之法。此理現前。一切惑障一斷一切斷。行徳一成一切成。始終皆齊。因果同時等。﹝廣說如經﹞。

問其四句八不等有何差別耶。

答不自生不他生等四句。及不有不無等四句。並不生等八不十不等。皆悉會事入理。以順一寂。今此入理圓融彼事。使相卽相入。成普賢法。有斯左右耳。

問何故。惟六。不多不小耶。

答泛諸緣起法。要有三門。一末依於本。有起不起。﹝謂論云別依本者。明依總開別。滿彼本者。還能成總也﹞二彼所起末。旣帶於本。是故。相望有同有異。三彼帶本之末。旣爲本收。是故當體有存有壞。若不具此三。不成緣起。三中各二故。但惟六。

問緣起法。一切處通。難窮其趣。冀礭陳其相也。

答法藏師。今且略就緣成捨辧。

問何者是總相。

答捨是。

問此但椽等諸緣。何者是舍耶。

答椽卽是舍。何以故。爲椽令獨能作捨。若離椽。捨卽令不成故。若得椽時。卽得捨耶。

問若椽全自獨作捨者。未有瓦等。亦應作捨。

答未有瓦等時。不是椽故不作。非謂是椽而不能作。今言能作者。但論椽能作。不說非椽作。何以故。椽是因緣。由未成捨時無因緣故。非是椽也。若是椽者。其畢令成。若不令作。不名爲椽。

問若椽等諸緣。各出小力作。不令作者有何過失。

答有斷常過。若不令成。但小力者。諸緣各少力。此多个少不成一令捨。故是斷也。諸緣並少力。皆無有令執有令捨者無因有。故是常也。又若不令成者。去卻一椽時。捨應猶成在。捨旣令不成。故知非小力並令成故。

問無一椽時。豈非捨耶。

答但是破捨無好捨也。故知好捨令屬一椽。旣屬一椽。故知椽卽是舍也。

問旣捨卽是椽者。余筏瓦等。應卽是椽耶。

答總並是椽。何以故。卻椽卽無故。所以然者。若無椽卽捨不成。捨不成故。不名筏瓦等。是故。筏瓦等卽是椽也。若不卽者。捨卽不成。筏瓦等並皆不成。今旣並成故。故知相卽耳。一椽旣爾。余椽例然。是故。一切緣起法不成卽已。成則相容融。無礙自在。圓極難思。出過情外。法性緣起。一切處準知。

問第二別相者何耶。

答椽等諸緣。別於總故。若不別者。總義不成。由無別時卽無總故。此義云何。本以別成總。由無別故。總不成也。是故。別者。卽以總爲別也。

問若總卽別者。應不成總耶。

答由總卽別故。是故得成總。如椽卽是舍。故名總相。卽是椽故。名別相。若不卽捨。不是椽。若不卽椽。不是舍。總別相卽。可準思之。

問若相卽者。云何說別。

答只由相卽。是故成別。若不相卽者。總在別外。故非總也。別在總外。故非別也。﹝思之可解﹞。

問若不別者。有何過失耶。

答有斷常過。若無別椽瓦。無別椽瓦故。不成總捨。故是斷也。若無別椽瓦等。而有總捨者。無因有捨。故是常也。

問第三同相者何耶。

答椽等諸緣。和同作捨。不相違故。皆名捨緣。非作餘物故。名同相也。

問此與總相何別耶。

答總相惟望一捨說。今此同相約椽等諸緣。𨿽體各別。成捨力義齊故。名同相也。

問若不同者有何過耶。

答若不同者。有斷常過也。何者。若不同者。椽等諸緣。互相違背。不得作捨。捨不得有。故是斷也。若相違不作捨。而執有捨者。無因有捨。故是常也。

問第四異相者何耶。

答椽等諸緣。隨自形類。相差別故。

問若異者。應不同耶。

答只由異故。所以同耳。若不異者。椽旣丈二。瓦應亦爾。懷本緣法故。卽失前齊同成捨義也。今旣捨成。同名緣者。當知異也。

問此與別相何異耶。

答前別相者。但椽等諸緣。疊互相望。各各異故。

問若不異者何失。

答有斷常失也。何者。若不異者。瓦卽同椽。丈二壞本緣法不成捨。故是斷也。若壞緣不成捨。而執有捨者。無因有。故是常也。

問第五成相者何耶。

答由此諸緣。捨義成故。由成捨故。椽等名緣。若不爾者。二俱不成。今現得成。故知成相耳。

問現見椽等諸緣。各住自法。本不作捨。何因得有捨義成耶。

答只由椽等諸緣不作故。捨義得成。所以然。若椽作捨去。卽失本椽法故。捨義不得成。今由不作故。椽等諸緣現在前。由此現前故。捨義得成矣。又若不作捨。椽等不名緣。今旣得緣名。明知定作捨也。

問若不成者何失。

答有斷常過。何者捨本作椽等諸緣成。今旣並不得有捨。故是斷也。本以成捨名爲椽。今旣不作捨。故卽無椽亦是斷。若不成者。捨無因有。故是常也。又椽不作捨。得椽名者。亦是常也。

問第六壞相者何耶。

答椽等諸緣。各住自法。本不作故。

問現見椽等諸緣。作捨成就。何故。乃說本不作耶。

答只由不作。捨法得成。若作捨者。不住自法者。捨義卽不成。何以故。作者失法。捨不成故。今旣捨成。明知不作也。

問若作者。有何失。

答有斷常二失。若言椽作者。卽失椽法。失椽法故。捨卽無緣。不得有。故是斷也。若失椽法。而有捨者。無椽有。故是常也。

問約何道理。明六相耶。

答元曉師云。此中總別二相。標其法界緣起道理。以其別緣。而起總徳。同異二相。明其緣起相應道理。﹝以別無同相不成總故。同無異相不成滿故。以有別中有同異相。乃得相應成一總滿。﹞成壞二相。顯此緣起。離邊道理。﹝以成故非無。以壞故非有。若但成非壞隨增益﹝是﹞。惟壞無成。隨損減邊。今有成壞。故離二邊。二邊離故。卽是中道有成有壞亦非一中。是謂甚深緣起道理﹞。

問論云除事事。謂陰界入等何耶。

答藏師云。此辧定具義。謂約道理說融通。非是陰等事相中辧。故除簡之。上言言說解釋者。是定故。謂於此中。安此六相之言說。爲欲釋經文。應知此意。又釋此中釋六相。非是此處。經文但是論主解釋之意。應知。﹝謂此文出在下經第四大願初中。經家自說。非是論主率意而作﹞又此中同相異相者晉經有相無相者。以此前類。名帶於總。名有是同。然名互無。名無是異。故不相違。

問論云如世界成壞者何義耶。

答曉云。以易顯難。如三千界成一世界。卽成卽壞。易可了知。又說此句舉事諭理。謂如世界成時風輪等法。次第聚集。則有世界。世界壞時。山海等物次第散滅。則無世界。十句總別。其義相似。攬別成總。似世界成。不可說無。開散總作別。似世界壞。不可說有。但世界成壞。是事成壞故。成時非壞。壞時非成。六相成壞。是理成壞故。成卽是壞。壞卽是成。但取小分相似爲諭。別藏師云。如百億四天下令成一裟婆界。略言標顯爲成。若分別廣說。百億差別。令一娑婆無所依住。故爲壞。隋慧遠法師云。除事事。謂陰界入等。彼此相望。事別隔礙。不具斯六。所以除之。若攝事相。以從體義。陰界入等一一之中。皆具無量。今且就一色陰之中。同體具有恆沙佛法。謂苦無常空無我等一切佛法。是等諸法。義別別體同。其相緣集。以成一色。色名爲總。就此總中。開出諸色。所謂苦色。乃至眞實緣起之色。如是無量差別之色。是名爲別。苦等法上。皆有色義。名之爲同。色義𨿽同。然彼色苦。異色無常。是名爲異。義門𨿽殊。其體不別。色攝爲一。是故�成。成猶�也。然𨿽�別。義門恆異。得爲多。若色目之爲壞。壞猶廣也。拷實論之。說前四門。辧義應足。爲約同異。成前二門。故有六也。此乃大乘之淵﹝糸﹡園﹞。圓通之妙門。﹝懍法師諸門廣述。繁言故略之﹞藏法師乃爲頌曰。

一卽具多名總相

多卽非一是別相

多類自同成於總

各體別異顯於同

一多緣起理妙成

壞性自法常不作

惟智境界非事識

以此方便會一乘

○數十錢諭義

三門分別。

第一釋名者。數者數量也。以一名十等也。一者數名。依一周圓類。以表十也。欲表無盡故。錢者財也。謂開元寶等也。諭者比也。類也。況法相似。是諭義也。

第二出體者。以無障無礙緣起法界爲體。

第三問答。

問欲顯何義。以數錢諭耶。

答法藏師云。欲表大緣起陀羅尼法故。義相師云。欲示緣起實相陀羅尼法。元曉師云。詮普法義故。此中有二。一者異體。二同體。就初中有二。一相入。二相卽。所以有此二門者。以諸緣起皆有二義故。一有力無力義。此望力用。二有體無體義。望此自體。由初義故得相入。由後義故得相卽。初中自有全力。所以能攝他。他全無力故。所以能入。他有力自無力。反上可知。不據自體。故非相卽。力用交徹。故成相入。又由二力二無力各不俱故。無彼不相入。有力無力無力有力無二故。是故常相入。二空有中。由自若有時他必無。故他卽自。何以故。由他無性以自作故。二由自若空時他必是有。故自卽他。何以故。由自無性用他作故。﹝一云。若﹝斗﹞一緣。余不成起。起不成故緣義則壞。得此一緣。全一切成起。一起成故。緣義方立。是故一緣是能起。多緣及果俱是所起。是卽多爲一成。多是無體。一能作多一是有體。然此義後更說也﹞以二有二空各不俱故。無彼不相卽。有無無有無二故。是故常相卽。又以體收用。無別用故。惟是相卽。若不爾者。緣起不成。有自性等過。見之可思。於中光明相入。此中有二門。一向上去。二向下來。向上去中。亦有十門。一者一是本數。何以故。緣成故。乃至十者一中十。何以故。若無一卽十不成故。則一有全力故。攝於十也。仍十非一。辧餘九門。亦如是。一一皆有十。準例可知。﹝義相師云。中門中。向上來。向下去。卽門中。向上去。向下來。前後言錯。故不用也﹞向十數中。亦十門。一者十。何以故。緣成故。乃至十者十中一。謂若無十。則一不成故。則一無全力。歸於十也。仍一非十矣。余例然。如是本末二門中。具足十門。餘一一錢中。準以思之。﹝此中數數法者。一者十。二者十中九。乃至十者十中一﹞此約異門相望說耳。

問旣言一者。何得一中有十耶。

答大緣起陀羅尼法。若無一卽一切不成故。定知如是。此義云何。所言一者。非自性一緣成故。是故。一中有十者。是緣成一。若不爾者。自性無緣。不得名一也。是故。一切緣起。皆非自性。何以故。隨去一緣。卽一切成。是故。一中則具多。方名緣起一耳。

問若去一緣而不成者。此卽無性。無自性者。云何得成一多緣起。

答由只無性得成一多緣起。何以故。由此緣起。是法界家實徳故。普賢境界具徳自在無障礙故。華嚴云菩薩善觀緣起法。於一法中解眾多。眾多法中解一法。是故。當知一中十十中一。相容無礙。仍不相是。一門中旣具足十義。故知一門中皆有無盡義。余門亦如是。

問一門中。攝十盡不盡。

答盡不盡。何以故。一中十故盡。十中一故不盡。四句護過去。非顯徳等。準之可解耳。別別諸門中。準例如是。緣起妙理。應如是知。﹝第一門竟﹞。

初異體門中。第二卽義者。此中有二門。一者向上去。二者向下來。初門中有十門。一者一。何以故。緣成故。乃至十者一卽十。何以故。若無一。卽無十故。由一有體。餘皆空故。此一卽是十矣。如是向上。乃至第十。皆各如前。準可知耳。言向下者。亦有十門。一者十。何以故。緣成故。乃至十者十卽一。何以故。若無十。卽無一故。由一無體是余有故。是故。此十卽是一矣。如是向下。乃至第一。皆各如前。準可知耳。以此義故。當知一一錢卽是多錢耳。

問若一不卽十者。有何過失。

答若不卽。有二失。一不成十錢過。何以故。若一不卽十者。多一亦不成十。何以故。一一皆非十故。今旣得成十。明知一卽是十也。二一不成過。何以故。若一不卽十。十卽不得成。由十不成故。一義亦不成。何以故。若無十。是誰一故。今旣得一。明知一卽十。又若不相卽。緣起門中。空有二義。卽不現前。便成大過。謂自性等。思之可知。

問若一卽十者。應當非是一。若十卽一者。應當非是十。

答只爲一卽是十故。是故。名爲一。何以故。所言一者。非是所謂一緣成無性一。爲此一卽多者。是名一。若不爾者。不名一。何以故。由無自性故。無緣不成一也。十卽一者。準前例取。勿妄執矣。應準知之。

問上一多義門。爲一時俱圓耶。爲前後不同耶。

答卽圓卽前後。何以故。由此法性緣起。具足逆順同體。不違徳用。自在無障礙故。皆得如是。

問如上所說去來義。其相云何。

答自位不動。而恆去來。何以故。去來不動。卽一物故。但爲生智顯理故。說去來等義耳。若廢智。一切不可說。如上果分者。卽其事也。

問若由智者。卽非先有。云何說言舊來如此。

答若廢智。卽不論緣起。由約智故。卽說舊來如此。何以故。不成卽已。成卽離始終故。智及與法。舊來成故。

問爲由智耶。爲法如是耶。

答爲由智耶。爲法如是耶。何以故。同時具足故。余義準以思之。大段異體門說。

第二同體門中。亦有二義。一者一中多。多中一。二者一卽多。多卽一。初門中二。一者一中多。二者多中一。初一中多者。十門不同。一者一。何以故。緣成故。是本數一中具十。何以故。由此二錢自體是一。復與二作一故。卽爲二一。乃至與十作一故。一切卽爲十一。是故。此一之中。卽自具有十个一耳。仍一非十也。以未是卽門故。初一錢旣爾。餘二三四已上九門中。皆各如是。準例可知耳。二者多中一。亦有十門。一者十。何以故。緣成故。十中一。何以故。由此一與十作一故。卽彼初一。在十一之中。以離十一卽無初一故。是故。此一卽十之中一也。仍十非一矣。餘下九八七乃至於一。皆各如是。準例思之。

問此與前異體。何別耶。

答前異體者。初一望後異門說也。二者卽義中。一卽十。十卽一。亦有二門。一者一卽十。亦有十門。不同一者一。何以故。緣成故。一卽十。何以故。由此十卽是初一故。無別自體故。是故。此十卽是一也。餘九門皆亦如是。準之可知。二者十卽一者。亦十門。不同一者十。何以故。緣成故。十卽一。何以故。以彼初一卽是十故。更無自一故。是故。初一卽是十也。餘九門準例知之。

問此同體中。一卽十等者。爲只攝此十耶。爲攝無人盡耶。

答此並隨智而成。須十卽十。須無盡卽無盡。如是增減。隨智取矣。卽十如前釋。言無盡者。一門中旣有十。然此十。復自疊相卽入重重成無盡也。然此無盡重重。皆悉攝在初門中也。

問但攝自一門中無盡重重。皆悉亦攝余異門無盡耶。

答或俱攝。或但攝自無盡。何以故。若無自一門中無盡。餘一切門中無盡。皆悉不成故。是故。初門同體。卽攝同異二門中無盡無餘。﹝乃至十重﹞窮其圓極法界。無不攝盡耳。或但攝自同體一門中無盡。何以故。由余異門如虛空故。不相知故。自具足故。更無可攝。此但隨智而取一。不差失也。如此一門。旣具足無窮令無盡。及相卽相入等。成無盡者。餘一一門中。皆悉如是。各無盡無盡成。宜準知之。此且約現事錢中。況彼一乘緣起無盡陀羅尼法。非謂其法只如此也。應可去情如理思之。如夜摩天宮精進林菩薩偈云。

譬如算數法

增一至無量

數法無體性

智慧故差別

華嚴經文義要決問答卷第一

華嚴經文義要決問答卷第二﹝六科入﹞

皇龍寺釋表員集

○緣起義

三門同前。

第一釋名者。懍法師云。更互相由。名之爲緣。緣無住著。一多從緣。名之爲起。大般若經云。平等不起。故名緣起。

第二出體者。藏曉二師。以無礙法界爲體。懍師云。爲二爲緣起體。一不自一。緣二故起一。二一爲一。一二爲二。爲緣起體。所言一者。無有無無。一相無相。非一爲一。所言二者。非有之有非無之無。非有之有。以破兔角之無。非無之無。以破虛空之有。破有說無。此無非無。破無說有。此有非有。以非有故有而是無。以非無故無而是有。是有是無。名之爲二。二無二相。無二而二也。

第三問答分別。

問緣起者。其義云何。

答有數師說。一義相師云。緣起者。隨性無分別。卽是相卽相融。顯平等義。正順第一義諦體也。因緣者。隨俗差別。卽是因緣相望。顯無自性義。正俗諦體也。

二隋慧遠師云。因緣之義。亦名緣起。亦名緣集。謂假因托緣。而有諸法。故曰因緣。法起藉緣。故稱緣起。法從緣集。故名緣集。分別有三。一是有爲。二是無爲。三是自體。言有爲者。生死之法。體有無常生滅所爲。故名有爲。從業煩惱因緣而有。故名因緣。言無爲者。所謂涅盤。體非生滅。名曰無爲。藉道而有。故曰因緣。此之二法。皆從前因。集起後果。是事緣起。言自體者。卽前生死涅盤之法。當法自性。皆是緣起。其相云何。如說生死本性卽是如來之藏。如來藏中。具足一切恆沙佛法。而此諸法。同一體性。互相緣集。無有一法獨守自性。𨿽是一性。而無不性。無一性故。諸法皆如。無不性故。法界門別。生死旣然。涅盤亦爾。同體諸法。互相集成。故曰因緣。亦名緣起及與緣起集。此自體中復有三種。一者有爲如來之藏。﹝隨妄爲染﹞二者無爲如來之藏。﹝離妄名淨﹞三者自體。﹝癈緣論實﹞。

三懍師云。緣起體無二。開用爲四種。一有爲緣起。二無爲緣起。三自體緣起。四法界緣起。謂有不自有。緣無起有。名有爲緣起也。無不自無。緣有起無。名無爲緣起也。有爲無爲爲二用。非有爲非無爲不二。爲本體也。不二非自不二。緣起二不二。又自不自自。緣他起自。又體不自體。緣用起體。故名自體緣起也。無二無不二爲平等。亦二亦不二爲差別。差別不自差別。緣平等起差別。平等不自平等。緣差別平等。平等不平等皆悉平等。名法界緣起。

問何文爲證。

答離世間品。一中有無量。無量中有一。無障無礙。總結云。悉是緣起。若有一法非緣起者。非佛法也。又維摩云。深入緣起。斷諸耶見。有無二邊。無復習故。知不緣起。未勉耶見﹝云云﹞。

四法藏師云。問有何因緣。令此諸法得有如是混融無礙。

答因緣無量。難可具陳。略提十類。釋此無礙。一緣起相由故。二法性融通故。三各惟心現故。四如幻不實故。五大少無定故。六無限因生故。七果徳圓極故。八勝通自在故。九三昧大用故。十難思解脫故。初言緣起相由故者。﹝余後九門別處說云云﹞曲有三門。一諸緣各異義。﹝亦名諸緣互異門。卽異體也﹞二互徧相資義﹝亦名諸緣互應門。卽同體也﹞三俱存無礙義﹝亦名應異無礙門卽雙辧同異也﹞言諸緣合異義者。謂諸緣相望。要須體用各別。不相和雜。方成緣起。若不爾者。諸緣雜亂。失本緣法。緣起不成。此則諸緣。各各守自一也。二互徧相資義者。謂諸此緣。要互相徧。應方成緣起。且如一緣徧應多緣。各與彼多。全爲一故。此一則具多个一也。若此一緣不具多一。則資應不徧。不成緣起。此則一一各具一切一也。三俱存無礙義者。謂凡是一緣。要具前二。方成緣起。以要住自一方能徧。應徧多緣。方是一故。是故。惟一多一。自在無礙。此上三門。總明緣起本法。

問旣聞緣起本法名也。未知其義何耶。

答此上三門中。各有三義。互相依持。初有力無力義。由此得相入也。二互相形奪有體義。由此得相卽也。三體用融有無義。由此卽入同時自在也。初異門相入者。謂諸緣力用遞相依持。互形奪故。各有全力全無力義。緣起方成。如十地論云。不生緣不生。自因生故。若各惟有力。無無力。則有多果過。一一各生故。若各惟無力。無有力。如闕一緣。一切不成。余亦如是。是故。一能持多。一是有力能攝多。多依於一。多是無力潛入一。由一有力。必不得與多有力俱。是故無有一而不攝多也。由多無力。必不得與一無力俱。故無有多而不入一也。如一持多依旣爾。多持一依亦然。反上思之。入多者也。如一望多有持依。令力無力常含多在己中。潛己在多中。同時無礙。多望於一。當知亦爾。俱存雙泯二句無礙。亦準思之。二異體相卽義者。謂諸緣相望。全體形奪。有有體無體義。緣起方成。以若闕一緣。余不成起。起不成故。緣義則壞。得此一緣。全一切成起。一起成故。緣義方立。是故一緣是能起。多緣及果。俱是所起。是卽多爲一成。多是無體。一能作多。一是有體。﹝別章云由自若有時他必無故。他卽是自何﹝以﹞。由他無性以自作故。由自若空時他必有故自卽是他。何以故。由自無性用他作故。又別章云。多緣無性。爲一所成。是故。多卽一一無性爲多。故成多有一空。又疏下文云。有一卽有一切。卻一卽卻一切。此卽一切是空義故。泯自卽他。以一是有義。有義故。攝他卽自反。上來卽一是空義故。亦泯自卽他。多是有義故。攝他卽自來。上來四處說文。有同有異。準思之。﹞由一有體。必不得與多有體俱。多無體。必不得與一無體俱。﹝一云由一有體能攝多。由多無性潛同一故﹞是故。無有不多之一。無有不一之多。一多旣爾。多一亦然。﹝反上思之﹞如一望多。有體無體故。能攝他同己。癈己同他。同時無礙。多望於一。有無體有體。亦能癈己同他。攝他同己。亦無鄣礙。亦同他己。亦同己他。非同他己。非同己他。二句無礙圓融自在。思之可見。三體用雙融有無義。謂諸緣法。要力交出。全體融合。方成緣起。是故。圓通亦有六句。一以體無不用故。舉體全用。卽惟用而無體。但有相入。無相卽故。二以無不用體故。全用歸體。惟體而無用。但有相卽。無相入也。三歸體之用。不礙其用。全用之體。不失其體。是故。體用不礙雙存。卽亦入亦卽。無有鄣礙。鎔融自在。四全用之體體泯。全體之用用三。是則體用交徹。形奪兩非卽非入。同源圓融一味。五合前四句。同一緣起。無礙俱存。六泯前五句。絕待離言。冥同性海。應可去情。如理思攝。異體門竟。

第二同體相入義者。謂眾緣之中。以於一緣應多緣故。各與彼多。全爲其一。是故。此一具多个一。然此多一。𨿽由本一。應多緣故。有此多一。然與本一體無差別。是故。名爲同體門也。又由此一緣應多緣故。有此多一。所應多緣。旣相入卽。令此多一亦有卽入也。先明相入。謂此本一有力能持彼多个一。故本一中容彼多一。多一無力。依本一故。是故。多一入本一中故。是卽無不容多之本一。亦無不入本之多一。如本一有力爲持。多一無力爲依。容入旣爾。多一有力爲持。本一無力無依。﹝容入亦爾﹞是卽無不容本一之多一。無不入多一之本一。是卽由本一望多一。有持有依有力無力故。故能容能入。無有障礙。多一望本一。有依有持無力有力故。能入能容。亦無障礙。俱存雙泯。二句無礙。亦準思之。

問此與前異體何別。

答前異體者。初一望後九。異門相入耳。今此同體一中。自具十。非望前後異門說也。﹝同體入門竟﹞二同體相卽義者。謂前一緣所具多一。亦有體無體義故。亦相卽。以多一無體。由本成多卽一也。由本一有體能作一。全一攝多。﹝如一多有多空旣爾多有一空亦爾﹞別章云。多一無性爲本一成多一。舉體卽是本一。爲有體攝多一。多一無體融同本一故。無不攝多之本一。亦無不卽本之多一。如本一有體多一無體。攝卽旣爾。多一有體本一無體。攝卽亦然。是故。亦無不攝本一之多。亦無不卽多之本一。是卽本一望多一。有有體無體故。能攝他同己。癈己同他。無有障礙。多一望本一。亦體無體攝卽可知。亦攝不攝。亦卽無卽。非攝不攝。非卽不卽。二句無礙。思之可見。﹝同體相卽竟﹞三體用俱融。卽入無礙者。亦六句無礙。準前思之。﹝同體門竟﹞。

第三同異圓俗義者。以此二門同一緣起不相離故。若無異體。卽諸緣雜亂。非緣起故。若無同體。緣不相資。亦非緣起故。要由不雜。方有相資。是故。若非同體。無相異故。若非異體。無同體故。是故。通辧亦有四句。一或舉體全異。具入卽俱。二或全體是同。亦具入卽俱。以法融通。亦全攝故。三或俱。以同異無礙雙現故。四或俱非。以相奪俱盡故。雙非也。又以前諸門。總令爲一大緣起故。致令多種義門同時具足也。由住一徧應故。有廣狹自在也。由就體就用故。有相卽相入也。由一攝多時爲顯。全一入多爲隱。﹝多攝亦爾﹞又就用相入爲顯。全就體相卽爲隱。﹝卽顯入隱亦爾﹞又異門相入爲顯。全同體爲隱。﹝同顯異隱亦爾﹞又由以異門攝同體中相入義故現微細門也。由異體相入帶同體相入故。有重重無盡帝网門也。

別章云。異體相容。具微細義。異體相是具隱顯義。同相入故。有一多無礙。同體相卽故。有廣狹無礙。又由異體攝同故。有帝网無礙義。﹝上二行注也﹞由此大緣起法。卽無礙法界法門故。有托事顯法門也。由此融通自在。令依此法上所辧時亦隨法無礙自在。故有十世門也。由此法門同一緣起相帶起故。隨有一門。同一緣起相帶起故隨有一門必具一切。故主伴門。﹝上來總是緣起相由門竟﹞。

○探玄義

三門同前。

第一釋名者。義海究深。超過情表。不可思議。故名爲玄。推欖顯意。故名爲探。有深所以。故名爲義。

第二出體者。以無礙法界爲體。慧苑師云。二種體事。一純淨無漏。是徳相所依體事。二通漏無漏。是業用所依體事。謂色心時處身方教義行位。舉十法。通辧前二﹝云云﹞。

第三問答分別。

問旣言超情。豈得可知耶。

答法藏師云。略舉十門。攝其綱要。謂一同時具足相應門。二廣狹自在無礙門。三一多相容不同門。四諸法相卽自在門。五隱密顯了俱成門。六微細相容安立門。七因陀羅网法界門。八托事顯法生解門。九十世隔法異成門。十主伴圓明具徳門。然此十門。同一緣起。無礙圓融。隨有一門。卽具一切。應可思之。就初門中。有十義具足。一教義具足。二理事。三境智。四行位。五因異。六依正。七體用。八人法。九逆順。十應感。具足此上十法。同時相應。成一緣起。無有前後如終等別。隨一各具餘一切義。參而不雜。成緣起際。慧苑師云。此門爲總。後九是別。

二廣狹無礙者。以分卽無分。無分卽分。無礙自在也。如一微塵。普周法界。而不壞本位也。是故。或惟廣無礙際。或分限歷然。或卽廣卽狹。或俱廣狹泯。或具前四。以是解境故。或絕前四。以是行境故。﹝下皆準此﹞。

三一多相容門者。則此一法舒已。徧入一切法中。卽攝一切。令入己內。舒攝同時。旣無障礙。此經偈云。以一佛土滿十方。十方入一亦無餘。世界本相亦不壞。無比功徳故能爾。﹝慧苑師云。一多相望六句。謂一中有一。多中有多。一中有多。多中有一。一中有多。一多中有一多餘大少等準之﹞。

四諸法相卽門者。謂此一事。廢己同他。舉體全是彼一切法。而恆攝他同己。全彼一切法。卽是己體。一多相卽。混無障礙。經云。初發心菩薩卽是佛故。由此緣起。妙理始終。皆齊得如。卽得終窮。終方原始。又云。在於一地。普攝一切諸地功徳也。是故。得一卽得一切。又云。知一卽多。多卽一故也。十信終心卽作佛者者。卽其事也。如同體一門中卽攝一切無盡者。

爲一時俱現耶。爲前後也。

答於一門中。一時炳然。現一切者。屬微細門攝。隱映互現重重。屬因陀羅攝者。余義卽因卽異卽多卽少卽有卽無卽始卽終。如是自在具足一切無盡法門。仍隨舉爲首。余卽爲伴。道理一不差失。舊來如是。

問若一門中卽具足一切者。余門何用。

答余門如虛空。何以故。同體一門中。並攝一切。無不盡故。

問此同體中所攝一切者。但應自門中一切。豈可攝余門中一切耶。

答旣攝自一切。後攝餘一一門中。無餘一切。何以故。法界緣起無一一切。並不成故。此但論法界家實徳故。不可說其邊量。此經偈云。不可言說諸劫中。演說一切不可說。不可說劫猶可盡。說不可說不可盡。又偈云。一切眾生心悉可分別知。一切剎塵微尙可算其數。十方虛空界一毛猶可量。菩薩初發心究竟不可測。良由一乘法門得一卽得一切故。因果俱齊。無先後別故。地論云。以信地菩薩。乃至與不可思議佛法。爲一緣起。以六相總別等義而用括之。明知因果俱時。相容相卽。各攝一切。互爲主伴。深須思之。此事不疑。又云。初發心時便成正覺。具足慧身。不由他悟。﹝云云無量﹞。

問此等嘆因中徳耳。豈可卽果徳耶。

答此一乘義。因果同體。成一緣起。得此卽得彼。由彼此相卽故。若果不得者。因卽不成因。何以故。不得果故。非因也。

問處處果分不可說。但說因分者。何故。十信終心。卽辧作佛得果法也。

答令言作佛者。但初從見聞已去。至第二生。卽成佛行。終心因位窮滿者。於第三生。卽得彼究竟自在圓融果矣。由是因體依果成故。但因滿者。卽沒於果海中也。爲是證境界故。不可說耳。此如龍女及普莊嚴童子善財童子兜率天子等。於三生中。卽克彼果義等。廣如經辧。

問上云。一念卽作佛者。三乘之中。已有此義。與此何別。

答三乘望理爲一念卽作佛。今此一乘。一念卽得具足一切教義理事因果人法等。皆悉同時。同時﹝十重﹞作佛。然此一念與百千劫。無有異也。宜須思之五隱密顯了門者。謂一能攝多。則一顯多隱。一切攝一。則一隱多顯。多顯不俱。隱隱不並。隱顯顯隱。同時無礙。經云。於此方入正受。他方三昧起。眼根入正受。色塵三昧起。如第一錢中十錢名爲顯了。第二錢望第一錢中。十卽爲隱密。何以故。見此不見彼故。不相知故。𨿽不相見。然此成卽彼成故。名俱成也。

六微細相容門者。此上諸義。始終同別。前後逆順等一切法門。於一念中。炳然同時。齊頭顯現。無不明了。猶如來箭齊頭現了故。經云。菩薩於一念中。從兜率天。降神入胎。乃至流通舍利。皆悉顯現。又云。於一塵中。微細國土。莊嚴淸淨。曠然安住。﹝宜如理思﹞。

七因陀羅网門者。謂此一一微塵之中。各皆普現無邊剎海。剎海之中。復有微塵。彼諸塵內。復有剎海。如是重重不可窮盡。非是心識思量所及。如帝釋网天珠明徹互相影復現影而無窮盡。經云。如因陀羅网世界等。又云。於一微塵中。各示那由他無數億諸佛。於中而說法。﹝智正覺世間﹞於一微塵中。現無量佛國須彌金剛圍山。世間不迫迮。﹝器世間﹞於一微塵中。現有三惡道天人阿修羅。各各受業報。﹝眾生世間﹞又云。一切佛剎微塵等爾所佛。坐一毛孔。皆有無量菩薩眾。各爲具說普賢行。無量剎海處一毛。皆坐菩提蓮華座。徧滿一切諸法界。一切毛孔自在現。又云。如一微塵所示現。一切微塵亦如是﹝云云﹞此等並是實義。非變作成。此是如理智中。如量境也。其餘變作等者。不入此例。何以故。此是法性實徳。法爾如是。非分別情謂境界也。﹝可去情思之﹞。

問上云。於一塵中現無量剎等者。此是一重現而已。何成重耶。

答此方說華嚴時。一切塵中亦如是。彼微塵中。說華嚴時。亦云一切塵中亦是說如是。展轉重重。無盡無盡。

問若據此文。重重無盡。有何分齊。云何辧其始終等也。

答隨其智取。舉一爲首。余卽爲伴。據其首者。卽名當中。余卽眷屬。盡窮法界因陀羅成也。

問此義與上微細。云何別耶。

答齊頭炳然現者。微細攝重重隱映互現因陀羅攝。此等諸義。並別不同。宜細思之。

八托事顯法門者。謂見此事。卽是見於無盡法界。非是托此別有所表。經云。此華蓋等從無生法忍所起等。

問三乘之中。以有此義。與此何別。

答三乘托異事相。表顯異現。今此一乘所托之事相。卽是彼所顯道理。更無異也。具足一切理事教義。無不攝盡者也。

九十世隔法門者。此上諸義。徧一切法。復該一切時。謂三世各三。攝爲一念。故爲十世也。以時無別體。依法以立。法旣無礙。時亦如是。經云。過去一切劫。安置未來今。未來劫。回置過去世。又云。無量劫卽一念。一念卽無量劫等。又云。或以長劫入短劫。短劫入長劫。有佛劫入無佛劫。無佛劫入有佛劫等。﹝云云﹞此上諸義。悉於十世。自在顯現。成緣起故。得卽入也。

十主伴圓明門者。此圓教法。理無孤起。必主伴隨生。經云。此大蓮華。有世界海塵數華。以爲眷屬。又云。大威光太子。﹝晉經普莊嚴童子﹞聞佛說一切法界無垢莊嚴經。有世界微塵數修多羅。以爲眷屬。又如一方爲主。十方爲伴。余方亦爾。是故。主主伴伴各不相見。主伴伴主。圓明具徳。然此有二義。一同類。二異類。初同類者。如說十住。十方各有十剎塵數菩薩來證。同名法慧。我我等佛所。亦說十住。大眾眷屬。名味句身。等無有異。是故當知。一十住經。十方各有十剎塵數修多羅等。以爲眷屬。如一十住。餘一切處所說十住。皆攝爾許塵數眷屬。十住旣爾。餘十行等。一一品會。皆有證法數量。準釋可知。二異類者。謂隨一方一界爲一類機。說一會法。旣結通十方等說。故非主經。然亦與主爲勝方便。故爲眷屬。是故。主經必十方塵道同時同說。伴經不爾。隨方各別。是故。一一主經。各有塵數眷屬。亦古章疏中。說諸藏純雜具徳門。惟心回轉善成門。義門無量。不可具陳耳。

上來所明十門義等者。同一緣起。無礙圓融。隨有一門。卽具一切。應可思之。如初旣爾。余廣狹等九門。皆各具前十時。但隨門異耳。是故。一一門中。各有百千等。思之可見。﹝謂如一事法帶自十義。具此十門。則爲一百。余教義等。亦各準之。故成千門。如教義等望自類十義。及同時十門有此千門。彼同時等亦望自類十門及教義等亦成千門準思可見﹞。

○普法義

三門同前。

第一釋名者。普者溥也。謂徧義是普也。法自體義。軌則義。﹝如常說也﹞謂一切法相入相是。言相入者。曉云。謂一切世界。入一微塵。一微塵入一切世界。﹝如一微塵一切亦爾﹞三世諸劫。入一剎那。一剎那入三世謂劫。﹝如一剎那。一切亦爾﹞如諸大少促相入。餘一切門相入亦爾。如說相是亦爾。謂一切法及一切門。一是一切。是一如是廣蕩。名爲普法。

第二出體者。以無礙法界爲體。

第三問答分別。

問以何因緣故。令此諸法得有如是混融無礙。

答法藏師云。因緣無量難可具。提十類。釋此無礙。一大少無定故。二各惟心現故。三如幻不實故。四無限因生故。五勝通自在故。六三昧大用故。七難思解說故。八果徳圓極故。九緣起相由故。十法性融通故。元曉師云。略而言之。有十種因。一者。一與一切。互爲鏡影。如帝网故。二者。一與一切。更互緣集。如錢數故。三者。皆惟是識。如夢境故。四者。皆非實有。如幻事故。五者同相異。通一切故。六者。至大至少。齊一量故。七者。法性緣起。離性故。八者。一心法體。非一異故。九者。無礙法界。無邊無中故。十者。法界法爾。無障無礙故。上來二師。各有十門。𨿽繁廣述。今取藏師初門曉公第六。示其綱要。法藏師云。謂大非定大。故能入少。少非定少。故能容大。十經品云。金剛圍山數無量。悉能安置一毛端。欲知至大有少相。菩薩因此初發心。解云。此中明大非大故有少相也。

問世界入微塵。須彌入芥時。旣有大少之形。而不增少。不減大。如何得相容耶。

答空理義云。世俗虛假。勝義本空。迷虛假以礙心。小大由隔。悟幻化而通意。何不相容。況乎大少懸著由迷執有。達空勝義。何礙不通。﹝此淸辧宗也﹞應理義云。略有八釋。一執有所執。大小懸殊。知所執空。何少何大。二不達依他。謂眞大少。體之虛僞。何理不通。三事成大少。或不能容。圓成融通。何不相納。四執法有用。大少乃乖。知法因緣。同虛豈融。五迷心執境。實境誰容。悟境皆識。何誰不得。六法眞有相。大小不容。無相爲眞。何大何小。七未契眞如。愚心杳隔。知眞達僞。智洞能通。八下位庸心不能通含。上人威力何事不能。﹝此護法宗也﹞元曉師云。一南方說言。旣稱不思議。惟聖境界。二乘不測。凡豈能解。故且置而不釋耳。二此主師云。大無大相故。大得入少。少無小相故。小得容大。三師云。大不自大。由少故大。少不自小。由大故小。由小故大。大名少大。由大故少。少名大小。以少是大少。故得容大。大是少大。故得入少。則破第二師立義。言旣無大相。是卽無大。誰大入小耶。小無小相。是卽無少。誰容大耶。若言有無相之大無相之小故得容入者。今重考之。無相之大。猶有大而無大耶。若言有大。卽猶有相。如其無相。卽無有大。無相有大。不應理故。四破第三師義。言所言小大。爲大於大小耶。爲不大於大小耶。若言不大者。卽不名小大。以小大同於大小故。若言大者。卽不得入大小於小大。以大少少於少大故。若言𨿽大少。少於少大。大於大少。而以不入入故得入者。以入不入。故不能入。以不入入異於入不入故。如大小異於少大故。大少於少大。以不入入故。得入少大。於大少以入不入故。不得入。若言以不入入故小大亦入大小者。以不大大故。小大亦是大少。若此不許。彼亦不許。若皆許者。大少雜亂。是故。當知第三師義。亦不得成相入義也。旣不相入。何得相是。故今便明相入相是。相入之由。非一眾多。今且出一。所謂至大至小。齊一量故。所有大小。皆得相入。如華嚴經言。欲知至大有小相。菩薩因此初發心。是義云何。言至大者。所謂無外。如其外。非至大故。至小亦爾。所謂無內。設有內者。非至小故。無外之大。所謂大虛。無內之小。所謂鄰虛。無內故亦無外。外與內。必相待故。是卽至小。齊於至大。大虛無外故。亦無內。是卽至大同於至小。故云至大有小相也。若能知如是大少同量。卽於一切大小。皆得無所障礙。卽是不可思識解脫。故言因是初發心也。何者。須彌𨿽大。而猶小於無外。芥子𨿽小。而猶大於無內。當知大虛無外。入芥子而無遺。同於至小故。鄰虛無內。含須彌而有餘。同於至大故。況乎髙座入於方丈。須彌入於芥子。芥子𨿽小。而猶巨於大虛。須彌𨿽大。而猶細於極微。今將細極微之須彌。入寬大虛之芥子。如是相入。有何所難。但以芥子𨿽巨大虛。而不增其細量。須彌𨿽細極微。而不成其髙形。由是道理不可思議耳。是謂大少相入之由。相是之緣。亦出一種。所謂同相異相不相離故。何謂異相。諸法自相各異故。言同相者。所謂諸法一相智門。謂一切法皆是有。有自相故。亦皆無。無他相故。同是是同非皆法皆一等。如是同異不相捨離。以異不離同故。一切是一也。同不離異故。一是一切也。由是道理。一與一切。無障無礙。故能以七日作一劫。以一劫作七日。﹝云云﹞又說。諸法無所障礙。如維摩云。若須菩提。不見佛。不聞法。彼外道六師。是汝之師。因其出家。彼師所墮。汝亦隨墮。乃可取食。汝得無諍三昧。一切眾生。亦得是定。其施汝者。不名福田。供養汝者。隨三惡道。爲與眾魔共一手作諸勞侶。汝與眾魔及諸塵勞。等無有異。於一切眾生。而有怨心。謗諸佛。毀於法。不入眾數。終不得滅度。汝若如是。乃取食。案云。此就同相異相不相離門一與一切更互相是。故作如是無障礙說。非約諦法空無二門。所以然者。對法空門。若告所達。不應聞彼懼故。﹝余義如別說也。此上諸師義。取捨任情。﹞。

○發菩提心義

三門同前。

第一釋名者。菩提胡語。此翻名道。果徳圓通。故曰菩提。於大菩提。起意趣求。名發心也。然此發心。經名爲願。要大菩提令來屬己。故爲願。

第二出體者。懍云。緣起之道。是菩提心體耳。

第三問答分別。

問云。何名爲發菩提心。

答遠公云。略有三義。一者相發心。二息相發。三者眞發。初相發者。行者。深見生死之過涅盤勝利。棄捨生死。趣向涅盤。隨相厭求。名相發心。言息相者。行者。深悟諸法平等。知其生死本性寂滅涅盤亦如。生死寂故。無相可厭。涅盤如故。無相可求。返背前相。歸心正道。故名爲發。言眞發者。菩提眞性。由來己體。妄想覆心。在之不覺。謂之在外。向外推求。後息妄想。契窮自實。知菩提性由來己體。無異趣求。捨彼異求。歸心自實。故名發心。﹝遠公體相如是也﹞又如起信論。有三種心。一者直心。正念眞如法故。二者深心。樂修一切諸善行故。三者大悲心。救度一切苦眾生故。﹝如論廣說﹞。

問此心因起次第何耶。

答先就相發。以明因起。

問彼相發心。因何而生。

答遠公云。因大悲生。

問悲因何生。

答由依信慧。

問信慧因何。

答由聞正法。

問聞法因何。

答由近善友。是故。菩薩先近善友。由近友故。得聞正法。

問聞何等法。

答謂聞生死無常大苦涅盤至樂。因聞生信。信生死苦涅盤大樂。因聞生慧。知生死苦涅盤大樂。由信慧故。便發慈悲。信知生死是大苦故。念生未出故。起大悲。信知涅盤是至樂故。念生未得故。起大悲。由慈悲故。起菩提心。悲念眾生。於苦未出。欲爲濟拔。自我不出。無由化他令出生死。是故。發心願出生死。慈念眾生。未得涅盤。欲爲授與。自我不得。無由化他令得涅盤。是故。發心願得涅盤。故由慈悲起菩提心。

△次就息相。以明因起息相發。是修慧攝。彼依何生。由思慧生。思因何生。由於聞慧。聞慧因何。由聞正法。聞法因何。由近善友。是故。菩薩先近善友故。得聞正法。聞何等法。謂聞生死涅盤法空。﹝如大品等﹞旣聞是已。便知生死本性寂滅。涅盤亦如。成就聞慧。依聞起思。思惟生死涅盤法空。依思起修。觀諸法空故。捨彼相空。安心如道。名息相發。

△次明眞發因起次第。眞發卽是證行所攝。彼由何至。由於修慧。修因何生。因思而發。思依何起。依於聞慧。聞由何生。由聞正法。聞法因何。由近善友。是故。菩薩先近善友。由近友故。得聞正法。聞何等法。聞知眞實如來藏性是己自體。﹝如勝鬘經楞伽經說也﹞旣聞是已。便成聞慧。由聞起思。思量眞實如來藏性是己自體。因思起修。觀察修捨妄。便證自實。以證實故。名眞發心。﹝因起如是﹞。

問就位論何耶。

答隨義通論該於始終。約位以分別。非無差降。略要有三。廣開爲六。言要三者。如馬鳴說。一信發心。位在種性。此卽是前相發心也。二解行發心。位在解行。此卽是前息相發也。三者證發。位在地上。此猶前眞發心也。言廣六者。始從外凡。終至法云。攝以爲六。一者外凡。隨相趣求。名爲相發。二十信位中。眞信已成。以信趣順。名爲信發。三習種位中。眞解成就。以解趣順。名爲解發。四性種位中。眞行成就。以行趣向。名爲行發。五解行位中。以觀道立。觀心趣順。名爲觀發。﹝亦名道發﹞六初地已上。證行成就。證心趣順。名爲證發。

懍云。問願求無常佛是菩提心不。

答不也。無常到佛地。卽顚倒迷本。不知歸宗也。又是謗佛。豈開發心耶。

問作常住果意而求。是發心不。

答非也。此求斷無常而得於常。便不免著。豈成發心耶。

問云何願成常住佛。

答常與無常。﹝乃至﹞非常非無常。寄言爲常。虛壞如此。乃名發心。

問見生受苦而發心度。是發心不。

答非也。但觀生空寂而起悲也。

問若不見生。亦不見可度耶。

答只無眾生相。故可度耳。

問病情怖可度不。

答不也。病本無法。亦無可斷。但眾生妄見爲有。今知妄無一相可得。便爲還本。寄言爲度也。又有四發心。一緣發心。﹝仰緣菩提。而發心求。名緣心。未位前也﹞二解發心。﹝若解一切法。悉是菩提名解發心。十解位也。﹞三行發心。﹝行一切行皆合菩提。名行發心。十行十向位也﹞四體發心。亦名證發心。﹝證一切法卽是菩提自體顯發名爲體發也。初地以上。至金剛心﹞又智論五種菩提。一發心菩提。﹝初住位也﹞二伏心菩提。﹝從第二住以上﹞三明菩提。﹝從初至七地﹞四出到菩提。﹝八地至金剛﹞五無上菩提。﹝妙覺地也﹞。

問出體門中。緣起之道。其義云何。

答中道圓通心。是菩提心體。謂不著空。不著有。不著空有二。不著空有不二。乃是圓通無礙。爲無上道心耳。

問若爾者只上地人能發耳也。

答凡夫學友。中道圓通心。乃名發心。若不爾。非發無等等心也。涅盤經云。發心畢竟二不別。如是二心先心難。自未得度先度他。是故我禮初發心。﹝謂同體本性淸淨心也﹞華嚴經云。捨離生死。出三界等。﹝此謂眞心體也﹞。

問行願兩門。此心爲何耶。

答大判是願。然明出到。豈非慧行耶。

問功徳智慧。爲是何門。

答他云一向屬功徳。今判以慧爲體。而發心功徳多故。屬功徳耳。如受持般若。爲他解說。實是智慧。而言功徳甚多也。

問此心能伏惑耶。亦能斷惑耶。

答彌勒知識處云。此心能斷惑。﹝乃至﹞破無明。發眞明。﹝例如金剛定﹞。

問此心能動無邊生死不耶。

答此心徹過生死之外。卽與生死相違。已能移之。可謂已動。﹝例如來出已出家動魔宮﹞。

問緣力他力何異。

答緣者。值苦樂境。他者近師善友。

問因力自力何異。

答因力者。過去習因。自力者。現在習果。﹝云云﹞。

○實際義

三門同前。

第一釋名者。妙絕虛僞。名之爲實。實理本源。名之爲際。故曰實際。

第二出體者。懍云。實際以無住爲體。

第三問答。

問本際先際後際實際。此四名何異。

答隱時名本際。顯時名先後二際。無隱無顯。隱顯不二。名實際。

問本際者。但得論隱。亦得通顯。又得非隱非顯不。

答亦得通名本際。

問隱時。但得爲生死作本際。亦得爲涅盤作本際。

答皆得作本。本無二也。

問生死虛僞依實而起。本義可爾。涅盤未顯。若爲作本耶。

答涅盤之性。本隱於生死。今顯則顯本。故知亦爲涅盤作本。

問爲涅盤作本義。則可解。生死虛僞。云何以實爲本。

答生死無源。正依如來藏而起。經云。以如來藏故。說生說死。云死本際。

問若異體相依。則異非僞本也。若同體相依。則生死之體是異耶。

答非一非異。如波依水起。水爲波本。不可說波異水。

問生死滅去。而本際自畱。卽去畱不同。云何不異。

答患息滅。法無去畱。

問正以寄患稱本。若論法也。何本之有。

答患依法起。所以生死之法。依實際爲本。﹝本際八問答竟﹞。

問云何爲先際。

答生死際滅。本隱今顯。但始現之初。故爲先際。

問爲當理有先際。爲當道理無有耶。

答道理非隱非顯。但據情有。本隱而今顯。

問先際之名。若出自情有。得道非實隱不。

答𨿽名隨情立。體卽實際。

問先際之名。隨情而立。得道先際之心。是情不。

答亦得是眞情。

問眞復云何名情。

答凡眞僞隱顯。皆非理語。

問何處入是先際。

答若據先際而論。十信爲先際。三十心爲中際。初地至佛地。皆後際也。若據中際。而辧習種。初發心爲先際。從種性至七地。爲中際。從八地至佛地。爲後際也。若據後際而言。地前並屬先際可攝。惟十地是中際。乃至佛地。方是後際也。

問若爾要須三際。何得但云先後二際耶。

答二三皆得。亦如前安居後安居。亦可說中安居也。又經中。多明三際。卽是三世。先際無始。後際無終。中間可知也。

問一闡提人。創入恆河。七種眾生。是第一人。又言三世諸佛。皆從恆河第一人來。乃至佛果。登涅盤山。今何故不取闡提作先際也。

答初分淨心未現故。沒其先際之名。

問若闡提。淨心未現。不得先際者。十信之位。一分義未足。亦應不得名先際也。

答一分中之分故。得爲先際也。﹝先際九問答竟﹞。

問後際云何。

答本隱今顯。顯之窮極。說爲後際。

問爲取金剛以後說名爲後。爲當自體是後。

答據時始修。生死終盡。至金剛後。故經說。金剛之終爲後邊身。如來過邊。得無邊身也。但今明自體終顯。名爲後際耳。

問自體無先後。但據生死終盡。得稱後顯。今何故云自體爲後耶。

答乃可由障盡之後而我躬顯然。我體有始現之義。有終顯之義故。以自體後顯。爲後際也。

問生死盡處。至金剛後。可以稱際。自體圓顯。以何爲際。

答爲是生死邊表。則是有際失。有際則有邊。豈得稱常也。涅盤圓寂。體非彼此。而稱彼岸。今云後際。亦復如是。體無前後。而說後際。

問涅盤彼岸。亦是時生死之此岸。若度生死。到涅盤彼岸。今亦可謂生死滅後稱爲後際。

答經云。以如來不般乃名般。所謂非滅度也。正是自體畢竟圓寂彼岸涅盤耳。

問若是圓寂。何際之有。

答正以涅盤之樂果。窮極無岸。說之爲際。非有際之際也。﹝後際六問答竟﹞。

問實際有爲當形虛稱實。爲當自體是實。

答自體是實也。非形待也。

問若不待生死之虛。云何名實。

答經云。非實非虛。非如非異。此所謂理非形待。而得自實之名。故中論云。若法因待成。是法還成待。諸法實相中。無待無非待。故知絕待之名。

問一切眾生。一切諸法。皆本之實際。未審實際。體爲是一。爲有眾多。

答實際之體。非一非二。若一定是一。若二定是二。此非實際也。

問不定之法是實際者。不定之旨何得雲實。

答亦非不定。亦非定定。正以無定之定。定無所定。名之爲實。

問若答此何有際之可言耶。

答正以無際爲際耳。

問實際與本際何殊耶。

答前已云。本義通。但本惟在本。今實際通本末。同異成依。一切皆實。

問先際後際與實際何異耶。

答若二際不二。乃稱於實。二際無際。乃名爲際。

問未審前云涅盤是生死際生死是涅盤際。若爲是際。

答有生有滅。是生死義。不生不滅。是涅盤義。夫生滅之源。不生不滅。是其本際也。不生不滅。亦不定處。推其源極。惟息生滅。是不生不滅之際畔矣。然非生滅。非不生滅。生與不生無二乃爲本際。無際爲際耳。

問六七識有實際不。

答六七正以藏識爲實際。更無實際也。

問三乘教所明之理。亦得是實際不。

答若局論三乘權教。不得有實際。但得有空耳。

問空豈非實耶。

若此是挊虛之空。非眞如理實也。

問欲窮佛法之大海。盡其源底者。義最深耶。

答實際義最深。

問前云生死是涅盤際。此豈深耶。

答涅盤是生死際。則深而非遠。生死是涅盤際。則淺而不近。此之生死。甚深甚深。諸凡二乘。所不能達也。

問若如此實際不定不定非實也。

答非空非有。不離空有。亦非中道。不離中道。亦非生死。不離生死。亦非涅盤。不離涅盤。亦非緣起。夫實際者。無在不在也。﹝實際十四問答竟﹞。

問實際與實性實相法性法位無生無相空如空如若爲異耶。

答實際不變實性。性實性不壞諸法名實相。實相無相名法性。法性理分名法位。法位無源名無生。無生無所有名無相。無相無有無無名空。無名空不二不異名如。融一切。不見同異。不見異同也。

○如如義

三門同前。

第一釋名者。懍師云。如如者。諸法之玄宗。無二之通旨也。如以不異爲義。萬如一如一如萬如。故曰如如。夫萬法不異萬如。萬如不異萬法。一如也。萬法不異一如。一如不異萬法。一如也。一非一。一不異二。二非二二。二不異一。故曰如如也。

第二出體門。如以不二爲體。四絕之外絕。然後寄假名字。目之爲無。目之爲有。無有異無。無無異有。有無不二。爲如之體。有不異無。一如也。無不異有。二如也。二如無二。爲如如體。

第三問答分別。

問不二者爲遣病耶。爲顯徳耶。

答遣著卽自顯徳。顯徳卽自病已。

問遣何等病耶。

答有無之病。凡夫著有。謂有異無。聲聞著無。謂無異有。所以有亦不如。無亦不如。有之與無。悉須遣蕩。菩薩如實知有。則無有異無。如實知無。則無有異有也。無有異無。故不著有也。無無異有。故不著無也。不著有無。不異有無。有無不異。故體如如。若假名菩薩。謂二異不二。異二謂如異不如。謂不如異如。斯亦不如。悉須遣蕩。若實義菩薩。無二異不二。無不二異二。亦無如異不如。無不如異如。是則如如矣。若復謂假名異實義。謂實義異假名。此亦不如。悉須遣蕩。若無假名異實義。無實義異假名。假實無二者。體如如矣。若復謂此如如爲理。謂此如如爲非理。若理異非理。若非理異理。此故不如。悉須遣蕩。無所不遣也。

問眞如法門中道法界緣起理教等諸名何名耶。

答不變曰眞。隨緣稱如。不二而二。名爲法門。二而不二。名爲中道。無二不二。名爲教。又總此四句虛通無礙爲法門。四句無二爲中道。四句皆絕爲理旨。無四而四爲教詮。四不異無四。無四無異四。爲如如。此如如皆實相。爲法界。此諸句皆無障礙。爲緣起。若不二而二。是有是無。是境是智。若二而不二。無有無無二也。無境無智無二也。若無二無無二。理則絕言。何所名哉。若無名而名。何所而非假名乎。若無而亦無有無。亦無無有無。所以無有無而有無。有無而無有無。無障無礙故。境智等一切法。皆亦例此。若謂眾生異佛。佛異眾生。則不如也。今反此故。曰如如也。七八眞俗大小經律內外道俗等。互相貫通。不二不異。悉入如如。

問不善等法。爲如用耶不。

答法藏師云。二說。一云由違眞。非如用。由違眞故。不離眞如。如起信云。用大者。能成一切世間出世間善因果故。

問若非如用。應離如體。

答以違眞故。不得離眞。如人顚倒帶靴爲帽。倒卽是靴。故不離靴。首帶爲帽。非靴所用。﹝云云﹞。

問經說如來藏興造一切世間。猶如伎兒作種種伎雨等。準此染法亦是所造。何言非耶。

答理實染淨俱是所持。而得建立。但以違順異。故不同也。如觀施行三事空。令施福大。等於虛空。若觀罪體空。則令罪體空。則令罪體空。則令罪除滅。何以不亦令罪廣大。是知罪違於如。入如則滅。善順於眞。入如則廣。故不齊也。﹝此上約始終教說﹞一云若隨緣。通一切法。總是眞用具。帝网微細。重重無盡。自在圓融。卽相不待會。卽性不待隨。﹝此約圓教顯耳﹞。

華嚴經文義要決問答卷第二

華嚴經文義要決問答卷第三﹝二科入﹞

皇龍寺釋表員集

○法界義

三門同前。

第一釋名者。法藏師云。法有三義。一是持自性義。二是軌則義。三對意義。界亦三義。一是因義。依生聖道故。二是性義。三是分齊義。懍云。自體如實。名之爲法。該羅都城。名之爲界。

第二出體者。懍云。以如如爲體。慧苑師云。權小二教中。事法以心法及心。並不相應。能所造色。以爲其性。小乘教。理法界。以生空所顯無爲性。權教大乘。理法界。以二空所顯不變眞如而爲其性。實教大乘。理事無礙法界。以爲無爲無二。鎔融法界。而爲其性。事事無礙法界。以爲無爲無二。常蘊爲性。﹝若兼顯辧用所依則通有漏五蘊爲性﹞元曉師云。通論法界。不出四句。一有爲法界。二者無爲法界。三者有爲無爲法界。四者非有爲非無爲法界。法藏師云。法界有二。先所入法界義有五門。初四法界。同曉所列。﹝釋義不同有耳﹞五無障礙法界。二明能入。亦有五門。一淨信。二正解。三修行。四證得。五圓滿﹝云云﹞。

第三問答分別。

問懍云。凡論體異。濫於虛實。何耶。

答以四種簡體。一者隨緣法界。二對緣法界。三忘緣法界。四緣起法界。前三門中。法界體者。法界非境智。隨緣說境智。法界非色心。隨緣說色心。此隨流處有種種味。然種種味。皆非本味。隨緣有差別。差別非法界。但有名字下無法。隨情而說。情非法界故。第一隨緣法界中。無法界體。二對緣者。夫著有之病。說無以治。著無之病。說有以治。著無之病說有以治﹝常無常等一切例此﹞所對病。非是法界。能治之藥。假名爲法。若復執此法。還復成病。病治藥去。俱時說淨。非但遣治。亦復遣遣。故對緣中。無法界體。三忘緣者。忘緣忘對故。曰忘緣法界也。忘有所得。忘無所得。忘二。忘不二。亦復忘於忘。非但忘名。亦忘法界體。忘法界用。故不立法界體也。夫不立者。亦法界中一故。四緣起法界者。前忘緣旣無所依著。今復忘此緣。謂之忘緣。忘緣也然後乃立緣起法界義耳。一切法如如。實相本不生。今亦無滅。無增無滅。無有無無。而有而無也。有是無有也。無是有無也。無有無二。是不二二也。無有無無。是二不二也。亦二亦不二也。無二不二也。﹝常無常等一切例也﹞今緣起法界中。無體而體。以如如爲法界體也。緣起無礙。爲法界用也。無體無用。用體體用。如如緣起。緣起如如。

問境智節中。何故非法界。

答境之與智。亦出妄語之情。病情無法。

問斷得及遣得節中。亦究竟被除。何名法界。

答帶病須破之。除病不除法。

問中道節中。忘緣旣無病。何故非法界體。

答若離虛妄。未明緣起法者。非法界體。體必有用。旣未論用。亦未明體。

問旣非緣起。不應入緣起法界中。

答經云。汝應知一切法界。莫捨此無分別法。﹝此中五節更準鏡論也﹞。

又緣法界中。開爲四種。一者有爲緣集法界。二者無爲緣起法界。三者自體緣集法界。四者平等緣集法界。若明有則一切有。所謂有生有滅。有因有果。有生死。有涅盤。有中非中。有一相無相。有無所有。夫有待有對。有謂有爲法也。不生而生。不滅而滅。滅而非生。生義不成。今只生滅成。故爲集也。因果相成。乃至待對相成。爲有爲緣集無集之集也。若明無則一切無。所謂無生無滅。無因無果。無生死無涅盤。無中無非中。無一相無相。乃至無無所有待無對者。謂無爲法也。夫無礙無所有。而歷法明無。故多體無。卽爲無爲法也。無無互相成。皆入無二法數。爲無爲緣集也。若非有爲非無爲。爲不二者。謂之自體。經云。法名自體。又云。自體本來空有不二不盡。若歷法明不二。則有眾多不二而集。爲自體緣起也。有爲無爲爲二用。非有非無。卽爲有無之本體也。體不從緣造。名爲自法。自法本來空也。若見自體無二。不見有爲。不見無爲。不無無二。謂平等法界。只二成無二。只無二成二。只平等成不平等。只不平等成爲平等。緣集法界中。又就平等緣集法界中。復開爲三種。一者法界緣集。二者法界無障礙。三者法界解脫。若此平等。無理無教。而理而教。教理故理集也。理教故教集也。理教不二故。法集也。無法無人。而法而人。人法故。法集也。法人故。人集也。人法不二。故行集也。無行異人法。無人法異行。故大乘也。是爲大法界緣集也。若無集無散。而集而散。散集集散。乃至生死涅盤。涅盤生死。有無無有。一切無障無礙者。法界無障礙也。若集不可得。散不可得。乃至生死不可得。涅盤不可得。有不可得。二不二。亦二亦無二。無二無無二。亦亦不可得。無障礙不可得。解脫不解脫。亦不可得。如此絕言。只言絕亦不可得。不可得謂法界解脫也。

問夫法有四種。謂理法。實相法。行法。教法。今云法異者。爲是何法。

答夫法異者。睹總之名。該羅四法也。﹝謂理法者。無相之空。實相者。諸法皆如。是卽諸法相也﹞。

問經云。虛空無相出謂界外法界所不攝。以此而言界。得云無有一法出於法界。

答蓋是以相相法爲法界以虛空非法相故。言出法界外。亦非體離法界。﹝此總問答﹞。

問有爲緣集攝幾種法。

答攝四種。一色法。二心法。三無作法。四空法。

問大虛空及三無爲。旣非生苦。何故攝屬有爲法。

答三無爲者。正是事無。無必得有。相待之假。斯名世諦。故屬有爲攝也。

問若以假故。屬有爲法。不必有生有滅是有爲緣集。

答若有若無。二邊不實。若體常住。有無理滅。離生死滅。而是可盡。又亦可離故。終屬生滅法攝也。

問性空相空。屬何法。

答亦有爲緣集攝。

問此二是理空中無生滅。又非相待假。何故。屬有爲攝。

答此是無常苦空之空。非常住空。若有無常法。則有此空。無常法滅盡。空亦隨盡。金剛心謝。空有俱忘。經然空得空。此空可斷。是以終歸有滅。故屬有爲法攝也。

問正取此可斷之法。作有爲緣集者。此法終歸散滅。無集爲有義。

答但除其病。而不除法故。卽攝成有爲緣集也。

問有爲法皆如之。而此人無我空。爲屬有爲。爲屬無爲。

答屬有爲之無爲。

問應身生滅。爲屬有爲。爲屬無爲。

答此是無生之生。無滅之滅。屬無爲之有爲。﹝有爲八問答例一切竟﹞。

問何故名無爲。

答不爲三相之所爲。故名無爲。

問常樂我淨。法身般若。皆是妙有。何以故。不爲爲有乃名爲無。

答體無三相故。名無爲。眾徳而成故。緣集也。

問旣有眾義緣集。何謂得稱爲無相。

答皆是不生滅相故。名無相故。

問若攬眾法集成。便是假名。若是假名。卽是有爲。

答不生之體。體備眾義。非假合共成。故非假名也。

問若體備眾義。復以誰爲而言緣集。

答正以眾義非一。卽是眾緣而集也。﹝無爲五問答竟﹞。

問自體者。若爲有爲無爲作體。卽是爲他作體。何故名自體。

答𨿽是有爲無爲依持之本。然本有自實。故名自體。

問實之體。旣非有爲。復非無爲。爲是何法。

答是中道一實自性淸淨心。

問染是有爲攝。淨是無爲攝。今何故非無爲而爲淨耶。若非無爲而得名淨。亦得名染不。

答染淨不攝故。得名自性。不得名染也。

問體非染淨。不得名染。名染者。體非有無。而得名妙有。亦應不得名妙無耶。

答非有非無。不可都無。故名妙有。非有非無。不同無無。故名妙無。夫染卽是著。不得名染。

問有爲無爲爲二。自體爲一。今癈二以顯一爲二自亦一自一耶。

答二而不二不一一是乃名一非形二以論一。

問此一而無二。更有何義。得名緣集。

答一切諸法。皆是不二故。得名自體緣集。經云。凡夫謂二。智者了達其性無二。無二之性卽是實性。如此眾多。皆歸不二法門也。﹝自體中六問答竟﹞。

問法界緣集者。爲總前三法卽是法界。爲三法之外更有法名法界耶。

答正總前三法。名爲法界。然總別之殊。得言更有法界法起也。

問據法界而言。爲猶有前三之別。爲平等沒三之名。

答三而常一。一而常三。亦不存三。亦不沒三。一三所不易者。法界之法也。

問何故名法。

答實相故名如。論云。法名自體。

問何故名界。

答有二種。一總。二別。總者。該羅都城。名之爲界。﹝如前所說﹞別者。諸法各有自相分齊。不相和雜。如色之與心法。自有分齊。﹝常無常等亦爾﹞。

問法界若是總者。何故地論云。眾生界是總。法界等是別耶。

答眾生與法界。各有總別義。

問何者。是眾生總別。

答攬一切法。成大眾生。名之爲總。若言眾生是有情。石木等是無情之法。此眾生攝法不盡。故別也。

問何者是法界總別。

答不聞有情無情一切法皆是法界攝。名之爲總。若言法寶非佛僧義。此法則別也。

問十八界攝法界盡不。

答小乘十八。攝分段法界盡。攝大乘法界不盡。惟有六識界。無七八識。大乘十八。攝法界盡也。

問諸法界別。各不相成。何故名緣集。

答攬諸法。總成一大法界。故名緣集。

問緣集與緣起。若爲取異。

答集成是緣集義。殊能是緣起義。

問何等人。能入法界。

答入道種入十地證入等覺果入妙覺入體入法界。﹝此隨分半等入也﹞別入者。十信入始顯於先際。未有修入。名爲等入位也。習種入有爲界。性種入無爲界。道種入自體界。初地已上。入平等法界。滿足卽是佛。

問何故名入。

答入者證也。得證法相應。名之爲入。

問七識緣智能入。八識眞智能入。

答緣智起不能入。眞智乃能入。

問眞智心境不二。若爲云入。

答法是本有。智是今照。照法相應。名之爲入。

問若爾。境智有二。

答卽法之照義是智與法相應照。

問若爾。只應得道顯於法界。不得言入於法界。

答據觀智。言入法界。實亦無入相。經云。一切眾生入眞實無所入也。據自體。正得言顯法界。

問入義可爾。從佛智慧出。其義云何。

答緣起而寂名入。寂而緣起名出。據法界圓通。無出入之異也。﹝平等法界緣集十七問答竟上來法鏡論師述之﹞。

問曉與藏二師。四乃五法界。同異云何。

答初有爲法界。﹝二師同云﹞有二門。一本識。能持諸法種子。名爲法界。如論云。無始時來界等。﹝此約同義﹞二三世諸法差別邊際。名爲法界。經云。一切諸佛。知過去一切法界。悉無有餘。知未來一切法界。悉無有餘。知現在一切法界。悉無有餘故。二無爲法界。﹝二師同云﹞亦有二。問一性淨門。謂在幾位。性恆淨故。眞空一味。無差別故。﹝此義出智度論等﹞二離垢門。謂由對治。方顯淨故。隨行淺深。分十種故。如徧滿等十種法界。﹝此義出中邊論等﹞三亦有爲亦無爲法界者。﹝法藏雲師﹞亦有二門。一隨相門。謂受想行蘊。及五種色。並八無爲。此十六法。惟意識所知故。十八界中名法界也。十二處門。亦名法處。﹝此義出對法論也曉公此爲第三門﹞二無礙門。謂一心法界。含有眞如生滅二。通作有爲無爲所依。於眞俗法。無所偏黨。於一切門。無所不通。是故。說名無礙。其猶攝水之波非靜攝波之水非動。故經云。於無爲界。出有爲界。而亦不壞無爲之性。於有爲界。出無爲界。而亦不壞有爲之性。起信論云。不達一法界。故心不相應。忽然念起。名爲無明。﹝曉公此爲第四門。此經宗正在此中。兼有三前不出此故﹞四非有爲非無爲者。亦有二門。﹝自此以後共法藏師述之﹞一形奪門。謂緣無不理之緣故。非有爲。理無不緣之理故。非無爲。法體平等。形奪雙泯。大品三十九云。須菩提白佛言。是法平等。爲是有爲。是無爲法。佛言。非有爲法。非無爲法。何以故。離有爲法無爲法不可。離無爲法有爲法不可得。須菩提。是有爲性無爲性。是二法。不合不散。﹝此之謂也﹞二無寄門。謂此法界。離相離性故非。此二由離相故非有爲。離性故非無爲。又由是眞諦故非有爲。由非安立故非無爲。又非二名言所能至故。是故俱非。解深密經第一云。一切法者。略有二種。所謂有爲無爲。是中有爲。非有爲。非無爲。非無爲。非有爲。﹝乃至廣說﹞五無障礙法界者。亦有二門。一普攝門。謂於上四門。隨一卽攝餘一切故。是故。善財。或睹山海。或見堂宇。皆名入法界。二者圓融門。謂以理融事故。全事無分齊。謂微塵非少。能容十剎。剎海非大。潛入塵也。以事融理故。全理非無分。謂一多無礙。或云一法界。或云諸法界。性起品云。譬如諸法界。分齊不可得。一切非一切。非見不可取。此明諸也。捨那品云。於此蓮華藏世界之內。一一微塵中。見一切法界。此明一卽非一也。是故。善財或暫時執手。遂經多劫。或入樓觀。普見三千。皆此類也。上來五門十義。總明所入法界。應以總別圓融六相準之。二能入五門。﹝如前已列﹞此五。於前所入法界五門之內。有其二門。一隨一能入。通五所入。隨一所入。徧五能入。二此五能入。如其次第。各入所入。五中之一。此上心境。二義十門。無礙圓融。總爲一圓無障礙法界。﹝亦以六相。準思之。余門云云﹞慧苑師云。﹝廣列眾名云云﹞。

問前門眾名爲爲假爲實耶。

答一切皆假法。異自體。離名言故。或此眾名。無非是實。能成解行。有實用故。

問前明事事無礙法界中。何故但依法性融通及三昧等業用以辧。而不得緣起相由顯耶。

答法性融通。以理會事。事是理事。緣起相由。從事會理。理是事理。理事事理。惟是一門。若離法性融通。別說緣起相由。當知。彼是權小等說。何以故。無有緣起離法性故。

問若不許法性融通分別說緣起相由者。何故。舊云有力無力故有相入義。由有體故有相卽義耶。

答此說正是會歸法性。謂因緣生法。有能所生互望推徵。彼此相待。力互有無。舉體空有。﹝云云準之﹞。

問依異體相卽等者。色心相望。色應緣慮。心應質礙。以相卽故。﹝乃至余法望相皆爾﹞。

答皆從無生智起。淨法界生。是故自在。還同眞性。謂全卽他而不失自。

問一卽多者。其一在不。設爾何失。二俱有過。謂一若在。不得有多。互相違故。一若不在。誰卽多耶。

答在。何以故。一是多。一多法體鎔融。言卽不並。故單云一卽多。當知已說多卽一也。不爾不是法多一故。是故。一是多一故。卽多之時。不失一故。云在也。一是多一。更無別一故。云不也。

問相在義中。此在彼時。此猶在不。設爾何失。二俱有過。謂若不在相義不成彼無此法所以在故。若猶在者。應有二體。在自他故。此在彼旣爾。彼在此亦然。

答在不。所以者何。此一切法。一恆在一。一切恆在一。同時互徧而不失本位。是故。正在他時。不失自故。在也。不失自時。自在他故。不在也。兩義同時俱成故。亦在亦不在也。互望在不。各全收盡。翻第三句故。非在非不在也。

問理事無礙中。無分限理。全在一塵時。隨塵少不。設爾何失。二俱有過。謂理若同塵少。則理有分限。若不同塵少。應不全在。

答理事相望。非一非異。非一故理在限。事全理而非理。非異故無限理而全在限。有限事而徧無限。

問無限理性。全在一塵時。余塵之內。亦在此理不。設爾何失。二俱有過。若余塵亦有。則有多个理性。若言非多總共一理者。顯此一中理。應非是全。若一不全。則理可分割。若余塵中無者。則理性應不徧。彼塵應在法性之外。

答理性自體。非合非散。此塵彼塵。各無自性。卽體同理隨而融。融相如何。謂一塵卽是一切塵故。理全在一塵時。卽是全在一切塵中。以一切塵卽是一塵故。理在一切時。卽是全在一塵之中。是故。在一在多。非合非散。一全多全。皆無障礙。

﹝上來八問答顯一義後二法界義也﹞。

○一乘義

三門同前。

第一釋名者。一者無他之義。因無異趣。果無別酬。因果相成。其體不成。名之爲一。乘者運載之義。行能運人。所乘故名爲乘。又一道一切聖人所遊之路。更無別岐。故名一道。道以能通爲義。乘以能運爲功。乘動而出。出到菩提。道靜而通。通入涅盤。若依此義。理非遷動。但道無乘。行有進趣。惟乘乖道。又如經說。卽此法界。流轉五道。名爲眾生。返流盡源。說名爲佛。若依此意。理非生滅。故能隨緣而有運動。正當乘義。行是生滅。無去無來。故無遷動。直當道名。通而言之。理中具有道乘之義。就離相門。本來靜故。約離性門。隨緣動故。行中亦具道乘二義。依生滅門。無遷動故。依相續門。有遷動故。若依是名。如言取義。是謂智障。諸有所得非乘。是卽若理若行。皆無所得。方爲聖人所遊所乘。聖人所乘。無行非理。聖人所遊。無理非行。所以無理無行。方爲理行。無道無乘。乃爲道乘。當知非釋名之爲難。得意之不易耳。設使直爾依名辧義。不還破折其名義者。是謂結名。非釋名也。﹝上來元曉師言宜審記知之﹞。

第二出體。略說有三。謂性行行果。性有二義。謂常無常性。言性者。如來藏理。具恆沙性徳。能與行果而作正因。﹝如佛性論說﹞無常常者。有二義。謂性種性及習種性。﹝如瑜伽論說﹞行體者。發心已去。等覺以還。所修萬行。以爲其體。果體者。妙覺地中。三身菩提。以爲其體。曉云。且依法門。應作是說。盡理而說。未必然也。何者。若理若事。若染若淨。一切諸法。皆是乘體。何處有法而非乘耶。

第三問答。

問以何得知一切諸法皆是乘體。

答曉公云。如耆婆醫。常作是說。天下所有莫非是藥。菩薩亦爾。說一切法莫非菩提。又經云。淫欲卽是道。恚癡亦復然。如是三事中。無量諸佛道。若有人分別淫怒癡及道。是人去佛遠。猶如天與地。依此等文。故知諸法莫不是道。然此等文。略有數意。一者自性淨心。名道諦。一切諸法。無不性空。性空亦是性淨菩提。故說諸法莫非菩提。二者戒定慧等。是名爲道。戒定慧如。淫怒癡如。惟一如無二無別。故說淫等卽是道也。三者無分別智是道。正體無分別智。證眞如時。三世諸法。並現一心。無有一法離覺心。故說生死與道合也。四者法界法爾一切諸法更相涉入。如十方三世皆入一塵。一塵亦入十方世界。一念入無量。無量入一念。如是諸佛智慧入貪心。一念貪心入諸佛慧。故說生死與道合。五者依無障礙法界法門。非但一與一切更相涉入。亦乃一法是一切。諸法卽是一。故說淫等卽是道也。六者至入無自心。一切以心爲心。如來無自身。一切身爲身。所以然者。長時無間。修無我觀。故能得至無自身心。三無數劫集無量福。故能感得一切自心。若存一相爲自體者。我執不除。非謂聖人。設有一相不自備者。卽藥不具。不作醫王。良由無所得故。無所不得。乃名圓滿無上正等菩提。依此義故。說一切法莫非菩提。如耆婆說。由此聖教及諸道理。當知諸法皆是乘體。

法藏師云。一乘爲二門。一別教。二同教。初中亦二。一是性海果分。是當不可說義。不與教相應。卽十佛境界。二緣起因分。卽普賢境界也。此二無二。全體徧收。猶水波。思之。普賢門中復作二門。一分相門。二該攝門。初中是別教一乘。別於三乘。如法藏師云。門與三車引子得出。是三乘教。界外露地牛車是一乘也。然此一三差別。略有十說。一權實差別。二權一實。﹝如常說也﹞。

問臨門三車。爲實爲不實耶。

答實不實。是方便引故非是實。由是方便引子得出。非不實耶。

△二教義別。臨門三車。但有其名。經云。以佛教門出三界苦故。﹝準之﹞。

△三所期別。以彼一乘非是界內。先許三。諸子皆云非本所望故。﹝云云﹞。

△四徳量別。三中牛車但云牛。不言余徳。露地牛車。鈴网眾寶而莊嚴等。白牛肥壯大力。其疾如風。儐從侍衛其數無量。非適一。﹝準之﹞。

△五寄位別。以初二三地。寄在世間。四地至七地。寄出世間。八地已上。寄出出世間。於出世中。四五寄聲聞。第六寄緣覺。七地寄菩薩。八地以上寄一乘。

問若爾。何故梁攝論云。二乘善名出世。不言三乘是出世耶。

答四五六地。是聲聞緣覺。八地以去。爲出出世。彼第七是何人也。是故當知。彼云二乘。卽大小二乘也。以聲聞緣覺俱名小故。二乘名通大。

△六付屬別。如法華云。若善男子善女人。信如來智慧者。爲令得佛慧。若不信受者。當余深法中示教利喜。謂余深法者。卽是大乘。非卽一乘稱之爲余。然非小乘。是故稱深。亦不可說以彼小乘爲余法。法華破小乘。豈可嘆深耶。

△七根緣受別者。如此經云。佛子。菩薩摩訶薩。無量億那由他劫。行六波羅蜜。修習道品善根。未聞此經。𨿽聞不信受持隨順。是等猶爲假名菩薩。解云。此明三乘菩薩根未熟故。𨿽如是經爾許劫修行。不聞不信此一乘經者。﹝新經云。設有菩薩。於無量百千億那由他劫。行六波羅蜜。修習種種菩提分法。若未聞此如來不思議大威徳法。或時聞已。不信不解。不順不入。不得名爲眞實菩薩。﹞。

問瓔珞經等。十千劫修十信滿。何故。此中無量億等不信此經。

答以彼但於行布位中修行等。於此圓融普賢十信攝一切。猶未聞信。由此故知二宗差別。若不爾者。修行旣經爾許時劫。不信此經。何名菩薩摩訶薩也。

問此等不信。是何位菩薩。

答文無正斷。準其劫數。十千已過。僧祇未滿。應是三賢位也。

問更至何位。能信此法。

答極至此位。必定位信入此一乘法。終無證地而不信此。

問何故二乘。縱得羅漢。亦未信入。三乘菩薩。不至地上而能信也。

答以三乘勝故。是近方便故。不同二乘故也。

問爾許劫行。猶未能信。今諸凡夫云何得信。

答宿有種性。聞便信受。若不爾者。多劫難入。今時有人多不信者。不足怪也。

問若彼地前。過彼劫數必信受者。則知地上二宗不別。豈無所信十地耶。

答於彼教中。具有行布。十地漸次。乃至佛果。養彼根器。務令成就。極遲之者。至此劫數當得信入。如其疾者則不定。﹝可準﹞。

△八難信易信別。如賢首品云。一切世界羣生類。鮮有欲求聲聞道。求緣覺者轉復小。求大乘者甚希有。求大乘者猶爲易。能信是法甚爲難。解云。以此品正明信位終心。則攝一切位及成佛等事。旣超三乘。恐難信受。故對以決之。

△九約機顯理別。如此經第九地初偈云。若有眾生下劣。其心厭沒者。亦以聲聞道。令出於眾苦。若復有眾生。諸根小明利。樂於因緣法。爲說辟支佛。若人根明利。有大慈悲心。饒益於眾生。爲說菩薩道。若有無上心。決定樂大事。爲示於佛身。說無盡佛法。﹝引晉經文。新經準之。﹞解云。此明一乘法門。主伴具故。云無盡佛法。不同三乘。一相一寂等法也。是故。若入此法。則於信滿心。具一切位。同時而得也。

問旣一位中有一切位。及信滿心卽得佛者。何須更說後諸位耶。

答後說諸位。卽是初中一切位也。如初後亦爾。

問若初卽具後。得初卽得後。亦可後亦具初故。旣不得後不得初。

答實爾。但以得初時無不得後故。是故。無有未得後而不得初也。

問若等是初門卽一切者。何不信位心卽得而說滿心等耶。

答若自別教。則不依位成。今寄三乘終教位相說。以彼教中信滿不退方得入位。今卽寄彼得位之處。一時得此一切前後諸位相。是故。不於信初心說。以未得不退故。不成位相。但是行故。

問若爾。應云住位成佛。何名信滿。

答由信成故。是行佛非位佛也。

問若爾。豈說諸位階降次第相耶。

答以此經中。安立諸位。有二善巧。一約相。就分位前後。寄同三乘。引彼便故。是同教也。二約體。就法前後相入。圓融自在。異彼三乘。是別教故。以不移門而恆相卽。不壞卽爲恆前後也。是故。二義融通不相違也。﹝如後緣攝門說﹞上來約行作如是說。若約位說。十住以去。﹝云云斷得亦爾﹞若約實。一切眾生無不成佛。﹝如性起品菩提章說﹞。

問此中所現眾生成佛。爲是約理。爲是約事。若是約事。何故下云。皆悉一性以無性故等。若是約理。何故云有發心修行等。

答此是別教中義。若不約諸宗分別。無由得解。何者。然諸眾生。若於人天位看。具足人法二我實物。若小乘教中看此眾生。惟是一聚五蘊實法。本來無人。若大乘初教。惟識所現。如幻以有。當相卽空。無人無法。若約終教。亦是如來藏緣起。舉體卽如。具恆沙徳。乃是眾生。故不增不減經云。眾生卽法身。法身卽眾生。眾生法身義一名異。解云。此宗約眾生卽是佛。若約頓教。眾生相本來盡理。性本來顯迸然自露。更無所得。故不可說卽佛等。﹝如淨名杜嘿之意等﹞若圓教。卽一切眾生。並悉舊來發心亦竟。修行亦竟。成佛亦竟。更無新成。具足理事因果等十對。﹝如此經文﹞。

問若爾。何故理有眾生不卽佛耶。

答汝今就初人天位中人。見彼眾生。當相卽空。猶亦不得。況復得見圓教中事。是汝見現有眾生我不。約彼說此成佛。但今情見。若彼法界圓現。一切眾生無不成佛。

問若爾。何故諸佛更化眾生。

答教化眾生。亦有淺深。今卽此菩提身中。現眾生成佛者。名究竟教化。不同余宗。故下云。如來無極大悲。度脫眾生也。

問旣總成佛。何故亦有發心等耶。

答若成佛門中總成。若修行門總修行。若發心門總發心。

問佛地果徳菩提。徧在菩薩及諸眾生身心中。非是菩薩有菩提果耶。

答以菩薩心旣無自性。無自性法卽佛菩提。故云離等。

問若爾。無自性理。卽性淨菩提。何必要是佛果位法。

答以佛果大智。內契眞源。融同一性。是故。如理普徧眾生。眾生心中。菩提性與果法。無有差別。則眾生身中。有果徳菩提。非惟因性。亦諸教不同。若小乘宗。總不辧佛性。若三乘宗。一切眾生位中。俱有因性。如涅盤云。佛性是因而非果。若一乘宗。亦具果法。﹝如此經文﹞。

問此菩薩心。不離如來菩提者。似是發菩提心緣菩提爲境故云不離。何必卽是心之自性。

答若爾。眾生旣未發心。未緣菩提爲境。不應例觀。彼亦有菩提故。不約所緣也。

△十本末開合別。如大乘同性經云。所有聲聞法。辟支佛法。菩薩法。佛法。如是一切諸法。悉皆流入毗盧捨那智藏大海。﹝此文約本末分異。仍會末歸本。明一乘三乘差別耳。﹞此上十證。足爲龜鏡。其別教所明。行位因果等相。與彼三乘施設分齊。全別不同。縱無教證。依彼義異。當須分宗。況聖教云披。像蘭滿目矣。

二該攝門者。一切三乘等。本來悉是彼一乘法。何以故。三乘望一乘。有二門故。謂不異不一。初不異中亦二。一以三卽一故不異。二以一乘則三乘故不異。

問若初門三則一者。未知彼三若存若壞。若存。云何惟一。若壞。彼三乘機。更依何法而得進修。

答有四句。一由卽一故不待壞。二由卽一故不礙存。三由卽一故無不壞。四由卽一故無可存。由初二義。三乘機得在所依。由後三義。三乘機得入一乘。由四句俱卽一故。是故惟一乘。更無餘故。二以一乘卽三明不異者。隱顯四句。反上思之。是故。惟有三乘。更無一。﹝此如同教中辧﹞二不一者。此卽一之三。與卽三之一。是非一門也。是卽不壞不一而明不異。又此中不一是上分相門。此中不異是此該攝門也。

三同教者。於中二。初分諸乘。後融本末。初中有六重。一明一乘中曲有七。初約法相交參。以明一乘。謂如三乘中。亦有說因陀羅等。而主伴不具。亦說華藏而不說十等。或一乘中。亦有三乘法相。謂如十眼中有五眼。十通中有六通等。而義理皆別。此卽一乘垂於三乘。三乘參於一。二約攝方便。經云。諸有所住皆爲一大事故等。三約所歸辧。謂汝等所行是菩薩道等。四就勝界門。則以三中大乘爲一乘。以望別教。𨿽權實有異。同是菩薩所乘。經云。惟此一事實。餘二卽非眞。又云。止息故說二等。此文有二意。一若望上別教。餘二者。卽大小二乘也。﹝如前引也﹞若望同教。卽聲聞等爲二也。五約教事深細。如經云。我在靈山等。六約八義意趣。﹝依攝論如問答中辧﹞七約十義方便。﹝如孔目中說﹞依諸義卽三乘等。並名一乘。以隨本宗定故。主伴不具故。是同非別也。二明二乘有三種。一者一乘二乘。名爲二乘。﹝云云﹞二者大乘小乘。名爲二乘。三者聲聞緣覺爲二。﹝初約一乘。次約三乘。後約小乘﹞三者明三乘。亦有三種。一者一乘三乘小乘名而三乘。二者大乘中乘小乘爲三乘。三者大乘小乘中。各有三乘。﹝準之﹞四或爲四乘。﹝一一乘三乘爲四。二一乘三乘小乘人天爲四﹞五或爲五乘。六無量乘。﹝云云﹞。

二融本末者。有其二門。一泯權歸實門。﹝卽一乘也﹞二攬實成權門。﹝卽三乘也﹞初卽不壞權而卽泯故。三乘卽一。而不礙三。後卽不異實而卽權故。一乘卽三。而無礙一。是故。一三融攝。體無二也。

問若爾。二共齊。如何復說有權實耶。

答義門別故。權實恆在殊。理徧通故。全體無二何。者謂權起必一向賴於實。是故。攬實不失實實顯未必一向藉於權故。泯權權不立。是故。三乘卽一。𨿽具存壞。竟必有盡。一乘卽三。𨿽具隱顯。終恆無盡。由此鎔融。有其四句。一或惟一乘。﹝謂別教也﹞或惟一或惟三乘。﹝如三乘等。以不知一故﹞亦一亦三。﹝如同教﹞或非一非三。如果海。又別說者。三乘一乘各有二種三乘者。一異時三乘。如深密經。初時惟小。第二時大乘。二同時三乘。如第三時。一乘二者。一破異明一。如法華經。二始同終別。如般若說。三近異遠同。如法華說。一乘三者。一存三之一。如深密說。二遮三之一。如法華等。三表體之一。如華嚴等。上來法藏師述。懍師說如法鏡論。﹝云云﹞。

元曉師云。所言乘者。略說有二。謂能乘人及所乘法。謂三乘行人。四種聲聞。乃至元性有情。並是能乘人。以皆有佛性故。教理因果。是所乘法。

問理教及因。共運眾生。到薩般若。此事可爾。果理旣到究竟之處。云何與共運眾生耶。

答此有數義。一者未來世。有佛果身。冥資眾生。令生善心。如是展轉。重至佛地。如涅盤經云以。現在世煩惱因緣。能斷善根。未來佛性力因緣故。還生善根故。二者當果報佛。現諸應化。化今眾生令得增進。如本業經云。自見己身當果。諸佛摩頂說法故。說眾生乘於果乘。果乘能運因地眾生也。

問開方便門。示眞實相。其義云何。

答一開示中。含有四種義。一者用三爲一前三乘之教。卽爲一乘教故。二者將三致一。將彼三乘之人。同致一乘果故。三者會三歸一。會昔所說三乘因果。還歸於本一乘理故。四者破三立一。破彼所執三乘別趣。以立同歸一乘義故。

問用三爲一。將三致一。是二未聞。以何爲證。

答法華方便品。佛以無數方便。演說諸法。是法皆爲一佛乘故。此義正是用三爲一之證也。又言。是諸眾生從佛聞法。究竟皆得一切種智。此言正是將三致一之證也。

問會三因果歸本一者。爲當三皆非異故歸於一實耶。爲當惟二非實以歸於一實耶。若如後者。何故。經云。我有方便力。開示三乘法。若如前者。云何復言惟是事實。餘二卽非眞。

答或有說者。三皆非實。如前文說。而言一實二非眞實者。三中之一。與無三之一。俱是佛乘通說。是實餘二不開別言非實。由是義故。二文不違。或有說者。惟二非實。如後文故。說三乘皆方便者。於一實中如非實。合說爲三是非實。如人手內實有一果。方便言三。三非是實。無三果故。考而論之。一果是實。二是方便。有一果故。如智度論云。於一佛乘。開爲三分。如人分一斗米。以爲三聚。亦得言合三聚歸一。亦得言會三聚有異。意不可一會。所以然者。三乘之教。有其二種。一者別教。二者通教。別教三乘三皆非實。皆是方便。以彼教說。三僧祇劫惟修四度。百劫之中修相好業。最後身中修於定慧。菩提樹下成無上覺。如是因果。以爲佛乘。是故佛乘亦是方便。若論通教所說三乘。佛乘是實。餘二非眞。以彼教說。於十地中具修六度。萬行圓滿。到薩波若果。不與三世合。如是因果究竟眞實。此爲佛乘。豈是方便。是故當知。二文意異。我有方便力開示三乘法者。是顯別教所說三乘也。惟是一事實餘二卽非眞者。是對通教所說三乘。其餘諸文。皆作是通。

問若說別教三乘因果。皆是方便故歸一者。爲歸一果。

答二並亦得。經云。聲聞緣覺若智若斷。皆是菩薩無生法忍。皆歸一。一因故終到一果。彼中說佛乘因果分別佛地。化身小分。望樹下佛。教發心修行故。通而言之。應作四句。一以方便因。歸眞實因。謂菩薩因及二乘因。二以方便果。歸眞實果。謂於樹下成無上覺。三以方便因。歸眞實果。謂樹下佛前菩薩行。四以方便果。歸眞實因。謂二乘人之無學果。﹝準之﹞。

問會三歸一。其義已顯。破三立一。云何可知。

答略而言之。破四種三。一執三教定非方便。二執三人定是別趣。三執三因別感。四執三果別趣。極破此四種所執之相。遣其四種能執之見。立一眞實。謂立一教。破三教。立一人故。別破三人。立一因故。別破三因。立一果故。別破三果。立一理性。通破四三。以四一皆同一乘理故。凡如前說一乘人法。法相常住。道理究竟。天魔及外道。所不能破。三世諸佛。所不能易。以是義故。名眞實相。

問非三非一。無人無法。都無所得。如是正觀。乃爲眞實究竟一乘。所以然者。諸有所得。無道無果。無動不出故。故知前非三是一。能乘所乘人法之相。不出四句。是有所得。云何說此爲眞實相。

答此說不然。所以然者。若言非三是一不一不出四句故。是所得非究竟者。是則有所得。爲非無得。爲是亦入四句故。是有所得。亦非正觀。若言寄言說無所得。而非如言取於無得。是故無得不入四句者。他亦寄言。假說一乘。而非如言取於一乘。所以一乘亦出四句。是故當知遂言俱非。不亦應是實。

問若不取言皆爲實者。彼三乘教。亦應是實。

答通義皆許。而有別義。以三言下都無三理。一乘教下不無一理。故三是權。一乘是實。𨿽不無一。而非有一。是故。亦非有所得也。上來開方便門。示眞實相。其如是。

華嚴經文義要決問答卷第三

華嚴經文義要決問答卷第四﹝五科入﹞

皇龍寺釋表員集

○分教義

三門同前。

第一釋名者。言分者分齊。亦分判義。教者教法。謂所詮義隨淺深。能詮之教亦有差別。法藏師云。教類有五。此就義分。非約時事。一小乘教。二大乘始教。﹝亦名初教﹞三終教。﹝亦名就教﹞四頓教。五圓教。﹝亦名至說教。同此之別教﹞初小乘可知。二始教者。以深密經中第二第三時教同許定性二乘俱不成佛故。故令合之。總爲一教。此旣未盡大法理。是故立爲大乘始教。三終教者。定性二乘無性闡提。悉當成佛。方盡大乘至極之說。立爲終教。然上二教。並依化位漸次修成。俱名漸教。故法鼓經中。以空門爲始。以不空門爲終。故彼經云。迦葉白佛言。諸摩訶衍經。多說空義。佛告迦葉。一切空經是有餘說。惟有此經是無上說。非有餘說。﹝此卽約空理有餘名始教。約如來藏常住無上。名爲終教。﹞四頓教者。但一念不生。卽名爲佛。不依位地漸次而說。故立爲頓。如思益云。得諸法正性者。不定一地。至於一切地。楞伽云。初地卽八地。乃至無所有何次。又云漸者。如掩摩勒果漸熟非頓。頓者。如鏡中像頓現非漸。﹝此之謂也﹞五圓教者。明一位卽一切。一切位卽一位。是故。十信滿心卽攝五位。成正覺等。依普賢法界帝网重重主伴具足。故名圓故。如此經等說。

第二出體者。通論教體。從淺至深。略有十門。一言詮辧體門。二通攝所詮門。三徧該諸法門。四緣起惟心門。五會緣入實門。六理事無礙門。七事融相攝門。八帝网重重門。九海印炳現門。十主伴圓備門。初中有二。先小乘。﹝三說云云﹞後大乘中。有四句。初攝假依實。惟聲爲體。二分假異實。以名等爲性。三假實合辧。亦聲亦名等。十地論云。說者以二事說。聽者以二事聞。謂音聲名字。四假實雙泯。非聲非名。以卽空故。維摩云。文字性離。是卽解脫。此上四句。爲一教體。是故。空有無礙。名大乘法。謂空不異有。有是幻有。幻有完然舉體是空。有不異空。空是眞空。眞空湛然舉體是有。是故。空有無毫差別。二通攝所詮門者。非但能詮。亦通所詮。如瑜伽八十一云。諸契經體。略有二種。一文。二義。﹝解云。以義依文句得顯故﹞三徧該諸法門者。謂一切諸法悉爲教體。謂有爲無爲法。以無不能全生開覺故。如下文。華鬘寶地香樹云閣。法界法門。無非佛事。如勝音菩薩及所坐蓮華。卽通人法教義行位因果理事。﹝總能發生勝解行故。並爲教體﹞四緣起惟心門者。此上一切差別教法。無不皆是惟心所現。是故。俱以惟識爲體。此上有二義。一本影相對。二說聽全攝。初中四句。一惟本無影。﹝小乘﹞二亦本亦影。如大乘始教。眾生心外佛有微妙色聲等﹝如護法論師等﹞三惟影無本。如大乘終教。離眾生心。佛果無有色聲事相功徳。﹝如龍軍堅慧師等﹞四非本非影。如頓教中。非直心外無佛色等。眾生心內所現之佛。亦當相空﹝如龍樹等﹞此前四說。總爲一教體。圓融無礙。皆無相妨。﹝以各聖教從淺至深攝眾生故﹞二說聽全攝者。亦有四句。一離心以外。無所化眾生。況所說教。﹝謂諸眾生。無別自體攬如來藏。以成於眾生。然此如來藏。卽是佛智證爲自體。離佛心智。無一法可得﹞二總在眾生心中。以離眾生心無別佛徳故。﹝謂佛證於眾生心中眞如成佛﹞三隨一聖教。全惟二心。以前二說不相離故。﹝謂眾生心內佛。爲佛心中眾生說法。佛心中眾生聽眾生心中佛法。如是全收說聽無礙是謂甚深道理﹞四或彼聖教。俱非二心。以兩俱形奪不並現故。雙融二位。無不泯故。五會緣入實門者。亦有二義。一以本收末。以諸聖教皆從眞流。﹝如海起潮不失醎味﹞二會相顯性。謂彼一切差別教法。悉從緣起。從緣起故必無自性。無自性故卽是眞如。是故。虛相本盡。眞性本現。六理事無礙門者。亦有二義。一謂一切教法舉體眞如。不礙事相歷然差別。二眞如舉體。爲一切法。不礙一味湛然平等。前則如波卽水。不礙動相。後則如水卽波。不失濕體。七事融相攝門者。亦有二義。一相在。二相是。﹝此二門者如常說也﹞八帝网重重門者。﹝如常說也﹞九海印炳現門者。如前無盡教法。皆是如來海印定中。同時炳然顯現。設所化機。亦同緣起。是故。惟以此三昧海。爲斯教體﹝如下文云。一切示現無有餘。海印三昧勢力故﹞十主伴圓備門者。謂此普法教不孤起。必主伴隨生。﹝如普莊嚴童子聞佛說一切法界無垢莊嚴經有世界微塵一修多羅以爲眷屬也﹞。

第三問答料簡。

問此五教中。所說法相。如何差別耶。

答初小乘法。有七十五。有識惟六。所說義理。不盡法源。多趣異諍。﹝如小乘諸部經論說﹞二始教中。廣說法相。少說眞性。所立百法。決擇分明。故無違諍。所說八識。惟是生滅。法相名數多同小乘。同非究竟位玄之說﹝如瑜伽雜集等說﹞三終教中。小說法相。廣說眞性。以會事從理故。所立八識。通如來藏隨緣成立。具生滅不生滅。亦論百法名數不廣。又不同小。亦無多門。﹝如楞伽等經寶性等論說﹞四頓教中。不說法相。惟辧眞性。亦無八識差別之相。一切所有惟是妄想。一切法實惟是絕言。呵教勸離。毀相泯心。生心卽妄。不生卽佛。亦無佛不無佛。無生無不生。﹝如淨名嘿住顯不二等。是其意也﹞五圓教中所說。惟是無盡法界。性海圓融。緣起無礙。相卽相入。如因陀羅网重重無際。微細相容。主伴無盡。十十法門各稱法界。﹝如華嚴經說﹞此上五教。非局分判經論部帙。但隨多分。以義而說。﹝如上所指。通諸經論﹞。

問立教差別。可有無量。何故。但五不增減耶。

答約實以論。立教多端。難以具論。且令準理依教。務會聖說。聊顯其五耳。

問若有多說者。可得聞不。

答述古今說中。略敍二十家。勒爲六門。﹝多依慧苑師四捃余說﹞第一立一音教。自有二家。一後魏菩提畱支云。如來一代說法。不離一音故。如來一音。同時報萬。大小並陳。是故。聖教𨿽多差別。不離一音也。

△二東晉羅什三藏雲。佛一圓音。平等無二。無思自應。機間自殊。非謂言音本陳大小﹝安云兩師俱依本質教說。若就影像。則非惟一音。隨聞者識聚集異故若依無礙法界。則說聽圓融。合身相攝。一多無礙﹞。

第二立二種教門。自有四家。一晉朝武兵隱士。鄧虯立漸頓二教。謂如來一化所說。無出漸頓。華嚴經等。是其頓教。余名爲漸。漸約五時。以顯其相。﹝此中妨難煩言多也﹞。

△二隋朝誕法師等。亦立漸頓二教。與前稍異。若約頓機。大不由小。則名爲頓。若約漸機。大由小起。則名爲漸。教旣有憑。義復無失。若漸降法雨。如摩那斯。若頓說大法。如莊嚴龍。

△三西秦曇牟讖。立半滿二教。﹝文義全涅盤教義無過﹞。

△四唐初江南印法師等。亦立二教。一屈曲教。﹝謂釋迦經。如涅盤等﹞二平道教。﹝謂捨那經。如華嚴經﹞又此二教。略有四異。一主異。﹝謂釋迦化身。與捨那十身異故﹞二處異。﹝謂娑婆木樹華藏寶樹異故﹞三眾異。﹝謂地前菩薩二乘凡夫十地菩薩眾異故﹞四說異。﹝謂局處之說。與通方之說異故。慧苑師云義寬斷狹。多所違犯。然今更準之﹞。

第三立三種教。亦有四家。一後魏光統律師。立漸頓圓三種教。謂初爲根未熟者。先說無常。後方說常。先爲說空。後說不空。如是漸次。故名爲漸。二爲根已熟者。於一法門。具足演說一切佛法。常與無常空不空等。更無由漸。故名爲頓。三爲於上達分階佛境者。說於如來無礙解脫究竟果徳圓極祕密自在法門。故名爲圓。﹝其門人遵統亦同此說。泛論此說。若漸根生熟俱漸。頓根生熟俱頓。旣云未熟名漸。已熟名頓。此則於一漸根。但生熟爲異無頓義也又圓機。旣是分階佛境則地前無有堪聞此經故﹞。

△二玄奘三藏。依解深密經。立三時法輪教。初爲發起聲聞乘者。於波羅柰國施鹿林中。創開生死涅盤因果。此卽第一四諦法輪。次爲發趣菩薩乘者。鷲峯山等十六會中。說諸般若。此則第二無相法輪。後爲發趣一切乘者。蓮華藏等淨穢土中。說深密等。此卽第三了義法輪。此如測法師解深密記。若述此說。祇可是漸。不可爲判一切佛法。則眾生界中。無頓機故。若救言三時約義不據時節者。不說初昔今故。彼經第二云。世尊初於一時。在於波羅痆斯國仙人墮處施鹿林中。惟爲發趣聲聞乘者。以四諦相。轉正法輪。乃至云。世尊在昔第二時中。惟爲發趣修大乘者。以隱密相。轉正法輪。﹝又重重云﹞世尊於今第三時中。普爲發起一切乘者。以顯了相。轉正法輪。

△三眞諦三藏。依金光明經。立轉照持三法輪教。謂佛成道。波羅柰鹿野苑中。爲聲聞眾。轉四諦法輪。又於成道第七年中。在捨衛國。去祇園五里。智慧江邊。爲諸菩薩及二乘眾。說般若等經。又於成道三十年後。在毗捨離國鬼王法堂。爲眞常菩薩。說解節等經。﹝此中妨難同前。且略言也。藏師云。眞諦立漸頓二教者。其違謬也測法師惟識疏中。引眞諦四教而亦甚謬舛也﹞。

△四唐初吉藏法師。立三法輪教。一根本法輪教。卽華嚴經。初成道說故。二枝末法輪教。謂成道五七日後。轉四諦法輪故。三攝末歸本法輪教。謂法華經。如來成道三十年後說。﹝此說亦違密迹提謂等經。第二七日說三乘故。是故約時克教皆不可也﹞。

第四立四種教門。於中。自有六家。一齊朝大衍法師。立四宗教。一因緣宗。﹝謂經部教﹞三不眞宗。﹝謂般若教﹞四眞宗。﹝謂華嚴涅盤若論此說者因緣假名。有名濫失。何之教內不說此名﹞。

△二陳朝智顗禪師。立四教云。一三藏教。﹝亦名小乘教法華經云。不得親近小乘三藏學者﹞二名通教。﹝亦名漸教。如大品乾慧等十地。通三乘者是﹞三名別教。﹝亦名頓教。聲聞在坐。如聾如瘂﹞四圓教。﹝亦名祕密教。此中亦名相濫失。與前同之﹞。

△三梁朝光宅寺云法師。立四乘教。彼依法華說。以臨門三車爲三乘權教。四衢所授大白牛車。爲第四實教。以臨門三車亦同羊鹿俱不得故。若不爾者。諸子出宅。各應得車。無宜更索。又三中牛若實者。正當元志。何說非本所望。又不應言。初以三車引誘諸子然後但與大車。如來亦爾。初說三乘引道眾生。然以大乘而度脫之。﹝依乘立教。理極成也﹞。

△四隋朝笈多三藏。立四教。一四諦教。謂四阿含等。無相教。謂諸部般若。三法相教。﹝謂楞伽經等﹞四觀行教。﹝謂華嚴經。測師引此四教。爲眞諦述。舛謬失甚。恐無順也﹞案此說異。四諦之名大乘亦有。無相之理。楞伽不無。𨿽有法相。豈存乎相也。何獨華嚴惟明觀行耶。

△五唐新羅元曉法師。亦立四教。一三乘別教。﹝如四諦教緣起經等﹞二三乘通教。﹝如般若教深密經等﹞三一乘分教。﹝如瓔珞及梵网經等﹞四一乘滿教。﹝謂華嚴經普賢教﹞乘共學。名三乘教。於中。未明法空。名別相教。通說法空。是爲通教。不共二乘。名一乘教。於中。未顯普法。名隨分教。窮明普法。名圓滿教。﹝具顯如華嚴疏中﹞。

△六靜法寺慧苑師。立爲四教。初迷眞異執教。﹝當異生位﹞二眞一分半教。﹝當二乘人﹞三眞一分滿教。﹝當初心菩薩﹞四眞具分滿教。﹝當識如來藏之根器﹞如寶性第四云。有四種眾生。不識如來藏。如生盲人。一者凡夫。二者聲聞。三者辟支佛。四者初心菩薩。謂有全隱全顯分隱分顯。依此以立四教故也。案此說者。𨿽依教理。猶非別判漸頓二教。不可必全依耳。

第五立五種教門中。自有三家。一齊朝護身法師。立五宗教。一因緣宗。二假名宗。三不眞宗。﹝此上三教同衍師說﹞四眞宗。﹝謂涅盤經說佛性常住故﹞五法界宗。﹝謂華嚴經說法界門故。案此說法者。四五兩說。但是部別之。非通宗之故﹞。

△二唐初波頗三藏。亦立五教。一四諦教。二無相教。三觀行教。﹝此上三教同笈多說﹞四安樂教。謂涅盤經說常樂故。五宗護教。謂大集經說守護正法事故。﹝後之三教。亦但可言一部宗也。﹞。

△三至相寺舊徳。亦立五教。令正所立也﹝更準之﹞。

第六立六種教門。惟有一家。謂耆闍法師云。教有六種。一因緣宗。二假名宗。﹝此二同衍說﹞三不眞宗。﹝謂通說諸法如幻故﹞四眞宗。﹝謂說諸法眞理﹞五常宗。﹝謂說恆沙徳義﹞六圓宗。﹝謂說法界無礙徳用故﹞案第三第四二宗。但諭法耳。法望於諭。豈二門也。後之二宗。亦無過。

問此上諸說誰是誰非。

答此上諸徳。當時法將。階位叵測。並各依教。豈判是非耶。是故。成實論云。佛說內外中間之言。遂卽入定時。五百羅漢。各釋是言。佛言並非我意。諸人問佛。旣不當佛意。將無得罪。佛言𨿽非我意。各順正理。堪爲聖教。有福無罪。況此諸說。各有少多聖教爲證。是故。不可全非棄耳。然其中間。非無可不知。故令略顯違順之相。

○十住義

三門分別。

第一釋名者。遠法師云。十者數分二五。稱之爲十。行成不退。名之爲住。又復自徳相應處所。亦名爲住。卽通諸位。莫不是住。如地持瑜伽中。說十三住別。則習種初入住分。離退之首偏名爲住。故地持云。善起之人數退。種性菩薩。決定堅固無有退轉。住義不同。一門說十。十名是何。一初發心住。二治地。三修行。四生貴。五方便具足住。﹝新經具足方便住﹞六正心。七不退。八童眞。九法王子住。﹝新經無法字﹞十灌頂住。住分始之。於大菩提。起意趣求。名初發心住。善修自利利他之道。淨治住處。名治地住。修護煩惱。離小乘行。名修行住。聖法中生。種性尊貴住。具足善巧度眾生行。名方便具足住。得決定智。於佛法中。𨿽聞邪說。正見不動。名正心住。𨿽聞異說。正願不動。名不退位。所行眞實。離過淸淨。如世童子無欲無染。名童眞住。於佛法王所行住處。出生正智。堪住究竟無上菩提。名法王子。行修上順。佛智現前。名灌頂住。法藏師云。若依圓教。此灌頂滿。卽成佛果。更無十行等。如下海幢比丘處說。若三乘教。則不如此。但是解相未證眞故。得名有三。謂第四八九十從諭爲名。第七約離過受稱。余並約當體爲目。

第二出體者。法藏師云。有三義。一約所依。卽以無量方便三昧爲體。論云。此三昧者是法體故。二約本。卽以前種性甚深等爲體。﹝新經住處廣大﹞三克性。約所緣。以眞俗二體。約能緣。以悲智二行。又眞俗境俱融。悲智惟一。此二復圓。俱融法界。無障無礙。具徳自在。是其體也﹝此約圓教辧﹞。

第三諸門。

問遠公云。住有二分。一是修分。二是成分。其義云何。

答於諸地前方便造修名爲修分。徳成證實廣大不動。名爲成分。故經說言。菩薩種性。甚深廣大。與法界虛空等。成則證實。分非可言。造修在緣。可以言顯。故地持云。種性粗相我已略說。諸餘實義。惟佛世尊能決定知。藏師云。住有二分。一果分。圓融不可說。二因分。隨說有二分。一約普賢自體行。二約普賢位相。此有二分。一阿含位。如此品說。二證位。如十地說。令此正說阿含位。

問遠公云。修分不同。略有二種。一者同相。二別相。其義云何。

答於佛所說一切法中。解觀成就。名爲同相。故經中云。菩薩隨所聞法。卽自開解。不由他悟。一一住中。所修各別。名爲別相。發心住中。相別有三。一發心相。緣佛法僧。及緣眾生。起菩提心。二所成相。因前發心。得十力分。﹝從處非處至乃漏盡﹞三所學相。十種法。令菩提心轉勝堅固。成無上道。如經廣說。治地住中。相別有二。一利他。利於諸眾生。發十種心。﹝如經廣說﹞二自利。行學十種法。始從多聞。乃至安住。﹝亦如經說﹞修行住中。相別有二。一護煩惱行。於一切法。十種觀察。謂苦無常空無我等。二護小乘行。於眾生界法界等。十種分別。生貴住中。相別有二。一聖法中出生具足行。如彼經說。聖教中生。修十種法。一信佛不壞。二究竟於法。三寂然定意。四分別眾生。五分別佛剎。六分別世界。七分別諸業。八分別果報。九分別生死。十分別涅盤。十中初一。是同教智。第二一句。是自住處畢竟智。第三一句。是眞如智。後七是其分別所說智。二上佛法無有厭。是學十種法。謂於三世諸佛法中。能解能修。堪能具足。卽以爲九。等觀諸佛。以爲第十。方便具足住中。相別有二。一化眾生行。廣有十種。謂救眾生。饒益安樂一切生等。如經廣說。有二一生行修學十種知眾生法。備如經說。正心住中。相別有二。一決定信。𨿽聞異說。於佛法中。正信不動。二決定知。學十種智。觀一切法。無相無性。不可修等。不退住中。相別有二。一不退願。𨿽聞異說。於佛法中。求心不退。廣有十種。備如經說。二不退智。有具十種。知一切法。亦如經說。童眞住中。相別有二。一得勝行。於十種法。心得安住。謂身行淨。口行淨。意行淨。隨物受生。知眾生等。二淨佛國土。於一切佛剎。皆悉能知。能動。能轉。能觀。能詣。能徧至等。法王子住中。相別有二。一化眾生行。善解十種化眾生法。二求菩提行。於法王處。學十種智。灌頂住中。相別有三。一度眾生。堪能修行成種智。能度眾生。二得甚深所入境界。一切眾生乃至第九法王子菩薩。不能測量。三者所知。廣學十智。知一切法。十住位中。曠備法界一切行徳。略舉斯耳。體相如是。

問住在何處。

答有人釋言。菩薩十住。卽是十地所行。與彼十地同故。

問答此十地者。何故。經言。此菩薩種性甚深廣大。與法界虛空等。經言種性。明非十地。

答今正論之。在於習種。以習種離退之始。故說爲住。

問曰。若爾。何故所行與十地同。

答曰。地法上下同依。依之生信。說爲賢首。依之生解。說爲十住。依之起行。說爲十行。依之以起如實正觀。說爲回向。依之得證。說爲十地。故地經言。譬如一切書字數說。皆初章爲本地如是。是一切佛之根本行。是能得一切佛法。是以所學𨿽是地法。行有習種。

問此中得十力分等者。今旣習種。豈得漏盡耶。

答法藏師云。分宗可準之。一分是因義。謂由初發心。得成十力果法之因故。﹝此約始教辧﹞二分是未圓義。謂由入住不退。始生佛家。得佛體分故。謂於十力。隨分而得。﹝此約終教辧﹞三分圓無礙故。得分卽得圓。但以就普賢門中。辧是因而非果。故。云分也。此中。於漏盡智亦分得者。準教知之。又此十力。小乘中。至佛果始得。三乘中。地上始分得。一乘入位卽得故也。

問此十住。何時說耶。

答經𨿽不論。準依地經。應在第二七日宣說。

問在何處說耶。

答在忉利天妙勝殿上。

問何名人說耶。

答法慧菩薩之所宣說。又。

問入何三昧說耶。

答法慧菩薩。承佛神力。入菩薩無量方便三昧。

問何人加令說住耶。

答十方各千佛世界外。各有千佛世界塵數以同名法慧。相與加被。

問何人證耶。

答十方各萬佛世界外。有十佛世界塵數菩薩同名法慧。雲集作證。﹝十住之義辧之云爾﹞。

○十行義

三門同前。

第一釋名者。十者數名。數分二五。稱之爲十。修起名行。行別不同。一門說十。十名是何。一歡喜行。二饒益行。三﹝晉經﹞無恚恨行。﹝新經無違逆行﹞四﹝晉經﹞無盡。行﹝新經無屈撓行﹞五離癡亂行。六善現行。七無著行。八﹝晉經﹞尊重行。﹝新經難得行﹞九善法行。十眞實行。遠公云。喜心行施。亦令他喜。名歡喜行。以持淨戒。饒益自他。名饒益行。修忍離瞋。名無恚恨行。﹝順違皆忍故。名無違逆也。本業經無瞋恨行也﹞勤修精進。廣攝善法。名無盡行。﹝懃勇離怯。故名無屈屈者曲也弱也﹞常修定意。遠離愚癡。虛妄分別。名離癡亂行。知法實相。般若現前。名善現行。以無著心。起諸所行。名無著行。成就種種殊勝善根。名尊重行。﹝深廣行願非易得。故名難得也﹞成就種種化他善法行。成就第一誠實之語。如說能行。如行能說。名眞實行。藏師云。此十中。得名有三。謂第八從徳立名。第三第五第七。約離過受稱。余並從能而爲目。可知。

第二出體有二。先總後別。初中。藏師三說。一約所依。以菩薩善思惟三昧爲體。﹝晉經善伏三昧﹞以依此定。證十行體。然後說故。﹝地論準之﹞二約本行業不可思議等爲性。三統收。約境二諦雙融。約行悲智無礙。復心境圓融。無礙法界。具無邊徳。以爲體性。二別辧體性。各如下文處辧。

第三問答分別。

問遠公云。行體有二。其義云何。

答一者修分。隨緣造習。二者成分。證實平等。廣大不動。故經說言。是菩薩業。廣大如法界。究竟如虛空。成分卽實。難以言論。修分在緣。易以言曉。今依修分。次第辧釋。﹝如下釋之﹞法藏師云。行有二分。一果分圓。性海平等不可說故。此中不論。二因分。約緣隨說。有其四重。一惟約此位行。如仁王經及本業經等說。二惟明自體普賢行。如下普賢行品說。此不依位。三以自體行。從位而說。卽如此中長行所說。四會攝位相。從於自體圓融之行。﹝如下偈中說今卽後三﹞。

歡喜行者。遠公云。布施爲體。故經說言。行歡喜時。爲大施主。悉捨所有。等施眾生。但行施時。生喜有二。一生自喜故。經說言。施已無悔。不以煩重而生憂惱。倍復歡喜。我得善利。二生他喜故。經說言。修歡喜時。一切眾生。歡喜愛敬。藏師云。有三。一隨相亦三。一以無貪善根。二彼俱思。三兼取三業無表假實。通論此三爲體。﹝此約初教﹞二約性。或以眞如爲性故。起信論云。知法性體無慳貪。隨順修行檀波羅蜜。﹝此約終教﹞三約實。於施門中所攝無盡圓融法界爲性。﹝此約圓教。余義如十勝行廣說﹞。

饒益行者。遠公云。以戒爲體。故經說言。持戒淸淨。於色聲等。心無染著。設有諸魔。將諸天女及余樂具。不起惡念。但持戒時。所益有二。一者自益故。經說言。我持淨戒。離一切纏憂悲苦惱。成就菩提。二者益他故。經說言。一切眾生。未度者度。未解者解。如是一切。藏師云。體性三門。一隨相門。謂於思上。假立無表。亦有三事。一思。二無表。三身語表業。故論云。菩薩戒以三業善爲體。二約本。亦以眞如爲性。﹝準之﹞三約實。以無盡法界爲體。余義﹝云云﹞。

無瞋根行者。遠公云。以忍爲體。故經說言。常修忍辱。設有無量無數眾生。一一各以無數舌無數手。毀辱菩薩。不生瞋惱。藏師云。忍有三種。一耐怨害忍。以無恚善根相應慧數爲體。﹝緣眾生爲境﹞二安受苦忍。以精進相應慧數爲體。﹝緣法爲境﹞三法思勝解忍。以定慧二數爲體。﹝緣無法爲境﹞以正智入觀境智同如故。又通論。四法爲體。初無瞋。次勤。後慧並思。﹝余門準之﹞若修忍方便者。莊嚴論云。由三思五想卽能忍受。三思者。一思。他毀我。是我自業。若報卽重自造苦。不由於他。二思。彼我俱行苦。以彼無知。於苦加苦。我今有智。云何復爾。三思。聲聞自利。尙不以苦加人。菩薩利他。豈得以苦加物。五想者。一修本親想。一切眾生。久來無非親屬故。二修法想。打罵者不可得故。三修無常想。眾生性是死法。尙不應瞋。況加害故。四修苦想。眾生不離三苦。止應令離。不應加故。五修攝取想。本願令樂。不令苦故。又智論云。若彼毀害。俱思對治法。不應起瞋。如遭風雨。但求遮法。而不瞋之。

無盡行者。遠公云。精進爲體。故經說言。勤修精進。最勝第一大精進等。藏師云。以懃思二法爲體。﹝余門云云﹞。

離癡亂行者。二師共以定爲體。故經說云。第一正念。未曾散亂。於一切行一切法中。皆無癡亂。

善現行者。遠公云。智慧爲體。於中分別。有其二種。一順空行。成就寂靜身口意業。知一切法皆無所有。故經說言。知一切眾生無性爲性。一切諸法無爲爲體。一切佛剎無相爲相。究竟三世。皆悉無性。如是一切。二隨有行。故彼經說云。亦復不捨菩提之心。不捨教化一切眾生。增長悲慈。如是一切。藏師云。以別境中慧法爲體。又惟識論。生空慧。法空慧。俱空慧。瑜伽加行正體後得﹝準之﹞。

無著行者。遠公云。大方便慧。發起勝行。以之爲體。故彼經說。以無著心。起諸所行。無著心者。是方便智。於有不染。於空不住。故能起行。所起諸行。是發起殊勝行也。藏師云。以後得智悲爲體。

尊重行者。遠公云。以一切種成就善根爲體。故經說言。菩薩成就尊重善根。不壞善根。最勝善根。不可思議。無盡無退。無比寂靜。乃至一切佛法善根。於中分別。略有二種。一報行成。先修令就。發起勝曠。二集眾行。趣向菩提。藏師云。以大願爲行體。然是後得智。又以信形欲勝解三法爲性﹝云云﹞。

善法行者。遠公云。以一切種化眾生行爲體。故經說言。爲天人等一切眾生。作淸涼池。具一切種陀羅尼門。無礙辯才。種種音聲。種種身等。藏師云以後得智大悲無邊智能爲體﹝如攝論說﹞。

眞實行者。遠公云。以所修習諸佛如來一切種徳爲體。故經說言。學三世諸佛眞實語。入三世諸佛性。與三世諸佛善根等。具佛十力四無畏等。如是一切。藏師云。以後得智用爲性。兼以大悲等。﹝體相差別略述如是﹞。

問欲何所爲耶。

答遠公云。所爲有四。一爲厭有爲故修諸行。二爲求菩提滿足佛徳故修諸行。三爲益眾生。欲於現在及未來世救度眾生。故修諸行。四爲求實際。爲證法如。故修諸行。故彼經言。欲知淸淨平等法故。修行精進實理諸行。皆具此四。但經文中。有說不說。隱現故爾。四中前三爲求世法。後一求理所爲如是。

問何爲所依耶。

答所依有二。一依世諦修習諸行。二依眞諦修習諸行。如歡喜中依於施者受者財物。修行布施。是依世諦。不見施者受者財物若業若果。如是一切。名依眞諦。歡喜旣然。諸行復爾。

問此十行位。在何處耶。

答有人釋云。在初地上所行卽是十地法也。

問曰。若此是十地者。何故經言。欲令菩薩種性淸淨願種不轉行種不斷。以偈頌乎。經中旣云種性淸。明非十地。

答今正論之。位在性種。以性種中行種建立。故名十行。

問曰。經中直云。欲令種性淸淨。云何得知偏在性種。

答曰。文中𨿽無此判。準說因緣。過前十住。劣後回向及與十地。明在性種。

問曰。若此是性種者。何故。所行與十地同。

答曰。此義前十住中。已廣分別。十地之法上下同依。故此所學。𨿽是地法。不妨成行。在於性種。位分如是。

問在何時說耶。

答文𨿽不辧。惟依地經。當應亦在第二七日。

問在何處說耶。

答在炎摩天宮寶莊嚴殿。

問何名人說耶。

答功徳林菩薩之所宣說。

問入何三昧說耶。

答入菩薩善伏三昧。﹝新經菩薩善思惟三昧﹞。

問何名人加耶。

答十方各過萬佛世界塵數界外。各有萬佛世界塵數諸佛。同名功徳林。相與加被。

問何人證耶。

答十方各過十萬佛剎塵數界外。各有十萬佛剎塵數菩薩。同名功徳林。雲集作證。﹝十行義如是﹞。

○十回向義

三門同前。

第一釋名。回己善法。有所起向。故名回向。回向不同。一門說十。十名是何。一救護一切眾生離眾生相回向。二不壞回向。三等一切佛回向。﹝新經等一切諸佛回向﹞四至一切處回向。五無盡功徳藏回向。六﹝晉經﹞隨順一切堅固善根回向。﹝新經二處文不同也。本分中云入一切平等善根回向。釋文中云隨順堅固善根回向。﹞七等心隨順一切眾生回向。﹝新經無心字﹞八如相回向。﹝新經眞如相﹞九無縛無著解脫回向。十法界無量回向。﹝新經入法界無量﹞。

救護眾生離眾生相者。遠公。就所回以名。菩薩修行六波羅蜜。攝取眾生。令離一切煩惱業苦。安住菩提。名救眾生。等心救濟。不簡怨親善惡等別。名離眾生相。回此善根。有所起向。名救眾生相回向。

不壞者。亦就所回以名。如經中說。於佛菩薩及一切法。得不壞信。名爲不壞。

等一切佛回向者。就所覺爲名。經言。菩薩學過去未來現在諸佛所作回向。名等一切佛回向。

至一切處回向者。其所成行益爲名。如經中說。菩薩所修一切善根。用心回向力。令此善根至一切處。譬如實際無所不至。名至一切處回向也。

無盡功徳藏回向者。就所回向者爲名。經中說。回己所修無盡功徳。有所趣向。名無盡功徳藏回向。亦得從於所求成以立其名。求佛菩薩無盡功徳。能成無盡功徳善根。名無盡功徳藏回向。

隨順一切堅固善根回向者。從所成彰名。回己所修施等善根。有所趣向。爲佛守護法成一切堅固善根。名隨順一切等也。

等心隨順一切眾生回向者。就所益彰名。菩薩增長一切善根。回以等益一切眾生。名等心隨順等也。

如相回向者。就所依彰名。菩薩所成種種善根。同證一切。故曰如相。亦可此就譬況爲名。隨一切法。以辧眞如。如義無邊。如經廣說。所謂性如。相如。法如等。

無縛無著解脫回向者。就回向心以立名也。於一切法。心無取執。名縛無著。於法自在。稱曰解脫。菩薩不輕一切善法。以無縛無著解脫之心。回彼善法。求普賢行。能具普賢一切種徳。名無縛無著解脫回向。

法界無量回向者。就所求彰名。菩薩修習無盡善根。回之願求法界差別無量功徳。名爲法界無量回向。

藏師云。一周圓數依。則說十回向有三。初約理者。捨相曰回。入理名向。二約利生者。得利不證曰回。大悲隨有救生名向。三約菩提者。所修善根不願三有二乘名回。正趣無上菩提曰向。別名中。初從所回立名。﹝同遠說﹞二約能回行體爲名。﹝與遠異之﹞三從所學立名。通能所回向。四通能所說立名。﹝亦同亦異﹞五從能回行爲名。﹝異﹞六亦是能回之行。﹝亦同亦異﹞七能所立名。﹝亦同亦別﹞八所依爲名。﹝同﹞九亦能所合目。﹝亦同亦異﹞十當法立名。﹝異﹞。

第二出體。遠云。此十回向。大例有三。一回向眾生。所修善根回施眾生。願令出離一切煩惱業苦。二回向菩提。所修善根求一切智。三回向實際。所修善根願證實際。於一切法不取不捨。回向𨿽眾。要不出此。藏師云。總有三。一約所依以明。智三昧爲體。﹝新經智光三昧﹞二以本分中大願爲體。三具論有六法爲性。一定。二智。三願。四悲。五所依法界。六並通慧作用不思解脫等爲性。﹝別別辧體了隨位顯之﹞。

第三問答。

問此十中。幾事行。幾理行耶。

答法藏師云。有二。先別。後通。別中。前七隨事行。後三稱理行。前中。初一悲智不住。明行悲本。次四明行相。﹝於中。初一起行心堅。二約佛辧廣三約法顯徧四約徳顯多﹞下二明行成。﹝一智行成二悲行成﹞後三中。一正與理合。顯體深廣。二明依體起無方大用。三顯體用無礙圓明自在。二通論。一一中皆有三種回向。謂以善根。回向眾生。回向菩提。回向實際。此各二義。故回向成。且眾生二者。一由菩薩善根必依眾生成。是眾生之分。是故。法爾還向眾生。二泛旣是菩薩必度生。是救生具故。理須向彼。不爾卽同二乘自度。非是菩薩。二菩提二者。一菩薩善根。依大菩提成。從彼流故。是彼分故。法爾歸彼二。泛是菩薩意。必爲求無上菩提。是故。善法向大菩提。三實際二者。一菩薩善根。緣成無性。依眞而成。從彼流故。是眞之物。法爾向彼。二泛是菩薩。必爲證眞背無明故。照二空故。

問何故須此回向耶。

答藏師云。此三有多義。略論十種。一約菩提心。有三心故。起信論云。菩提心有三。一直心。正念眞如法故。二深心。樂修一切諸善行故。三大悲心。救拔一切苦眾生故。二約成菩薩三聚戒故。謂律儀離過向實際也。攝善廣修向菩提也。攝生大悲向眾生也。是故。法集經云。若菩薩。捨於三聚回向之心。菩薩不應共住。三約成二行。實際向護煩惱行。餘二護二乘行。四成二利行。向實自利。向眾生利他。向菩提通二利。又釋。菩提自利。眾生利他。實際俱非。五爲成三徳三身。由因位三行。果成三徳。向實際成斷徳。向菩提成智徳。向眾生成恩徳。三身如次可知。六約成悲智。智中照理。顯悲分二。故有三也。七惟約悲。謂何故向菩提。爲眾生故。何故爲生。以彼卽眞而不知故。八約智。謂見眾生染相盡故。卽是實際。染相不壞是故爲生。授以佛智。故向菩提。九約無礙。謂菩提智證同理性。眾生染相卽眞不異。是故。向一卽向三也。十約圓明。謂三法圓融。各攝法界。具徳自在。一切法門。相卽相入無礙也。

問此十回向當何位耶。

答遠公。隨義通論。回向之心無處不有。今此何辧在於解行。過前種性。劣於十地。以此例尋。明在解行。以解行中鄰於出道。故修回向隨順趣入。法藏師云。此當解行位終第一僧祇滿。依佛性論。至此位滿。方名不退之位。瑜伽。此中猶自墮地獄中。有說。此猶屬資糧位。以於回向後。別說四善根爲加行故。有說。此通二位。以於第十回

向之中攝加行故。有說。此總加行。以住心已還屬前二善根位。滿心已還。屬後二善根位故也。上總約初教說。有說。十住初卽位不退。況至於此。又三賢菩薩。能遊生佛國。況墮惡道。又三賢總爲趣聖方便。不分資糧加行近遠。﹝此約終教﹞頓教。一切行位俱不可說。又準此下文。於此位中。攝一切具普賢行。是故。位滿卽是因圓。﹝此約圓教普賢位說﹞又大回向位有二分。一果分。當不可說。非此所論。二因分。隨說有四。一惟約位相。如始終教說。瓔珞本業經等辧。二惟約自體。如普賢大回向行不依諸位。三以行體從位門階差說。如此下文分回向爲十門者是。四以位門隨行體圓融說。如一一位中攝一切位。第十卽至究竟法界因圓滿者是。今此文中正辧。後兼攝前二。﹝亦因攝果分準思﹞。

問何時說耶。

答遠云。文中不辧。準依地經。當應亦在第二七日。

問在何處說耶。

答在兜率天寶莊嚴殿。

問何人說耶。

答金剛幢菩薩之所宣說。

問入何定說耶。

答入菩薩明智三昧。

問何人加耶。

答十方各過百萬佛剎塵數世界外。各有百萬佛剎塵數諸佛。同名金剛幢。相與加被。﹝新經十萬準思﹞。

問何人證耶。

答十方各過百萬佛剎塵數界外。各有百萬佛剎塵數菩薩。同名金剛幢。雲集作證。回向廣。難以具論。今隨宗要。辧之略爾。

○十地義

三門分別。

第一釋名者。十者數名。數分二五。稱之爲十。地者。𨿽諸論釋不同。且依地論。四義辧釋。一生。二成。三住。四持。故彼論言。生成佛智住持名地。遠公云。生之與成。望於佛果。始起名生。終滿曰成。亦可望佛爲因名生。爲緣稱成。地之一法云何爲因。而復稱緣。據令因時果全未有。辧可令有。故名爲因。據彼當果。果是可有。可有之法。地能令現。目之爲緣。亦可地可有證教之別。果有性淨方便之果。望性淨果。證道爲因緣。望方便果。教道爲因。證道爲緣。故復就地因說緣。所言住者。住者當分爲言。徳成之所。名之爲住。所言持者。通望因果。如以初地望二持地說。乃至望佛地。望諸後地。次第例然。地法不同。一門說十。十名是何。一歡喜地。二離垢地。三發光地。﹝晉經論經同名明地﹞四焰慧地。﹝晉經論經同名炎地﹞五難勝地。六現前地。七遠行地。八不動地。九善慧地。十法云地。一論云成就無上自利利他行。初證聖處。多生歡喜故。名歡喜地。法藏師云。有三義。一二利創成故。二眞理初證故。三聖住新得故。遂本期心。多生歡喜。遠云。經中亦名淨心地也。住此地時。於眞如中。證心淸淨。名淨心地。又於三寶。得淸淨信。亦名淨心。然此初地。對前凡位。應名聖地。對彼凡夫取我之障。應名無我地。對前信位。應名證地。對後修道。應名見地。如是多義不可並陳。且就利益。名爲歡喜。二離能起悞心犯戒煩惱垢。淸淨戒具足故。名離垢地。藏師云。亦有三義。一離煩惱。卽因離。謂能起悞心等。二離惡業。卽果行離。謂犯戒等。三對治離。謂淸戒具足也。三隨聞思修等照法顯現。故名明地。解云。明卽所發光也。藏師。亦有三義。一以此地得四地智慧光明相故。如明得定等。故下說云。彼無行無生慧。此名光明。二依此地禪。發起後地慧光明故。大乘光明三昧等。三得三慧照法。故名明地。此約當地加行等釋。地論惟就此門。四不忘煩惱薪智火能燒故。名焰地。藏師云。此有二義。一內証之智。焚燒惑薪。故名爲焰。卽前地聞持明爲不忘。恃此起慢。名爲煩惱。爲是所燒。從諭名薪。卽是解法慢障。能燒之智。就諭名焰。二就後智起用。故下論云。彼證智法明摩尼寶光中。放阿含光明。故名炎地﹝遠公亦同此說﹞懍師云。不忘煩惱者。他云應作忘字。謂不忘相也。今解不勞治。論亦作妄字。然有二種。一者妄情。二妄用。何者名妄情。若有若無。皆是妄相。若執爲實。謂之不妄。卽詺此不妄。爲煩惱薪也。若知是妄。則智能斷之。今判此解。﹝可在地前也﹞二者除妄情而顯眞實用。爾時見妄異眞。見眞異妄。便以執眞不妄。爲煩惱薪。若知非眞非妄能眞能妄。此眞如爾炎緣起之智。能除執眞乖妄之惑故。云智火能燒也。﹝取捨任情﹞五得出世間智方便善功徳。能度難度。﹝度者至也﹞故名難勝地。藏雲。得出世等釋勝義。能度等釋難勝。又對前三地。得出世難。故下論言。十平等甚難得故。故云得出世間智也。對前四地。能隨世間難故。下論云。又現世間最難得故。故云方便善巧也。卽下五地中。十平等心。及五明處等。是後義也。此二相違。難以相到。於此地中。能令相到。故以爲難。故云能度難度。﹝遠云得出世等也釋其難也能度難度解其勝也﹞六般若波羅蜜有間大智現前故。名現前地。藏師云。此有二義。一對後彰劣。謂證空實慧。名爲般若。七地已上。念念常現。今此未能。故名有間。二對前顯勝。自前般若名爲大智。此智現故名爲現前。此地就後義立名。從前義應名有間地。七善修無相行。功用究竟。能過世間二乘出世間故。名遠行地。藏師云。此亦有二義。一此位之中。善修行離有相離無相行。故云善修無相行。此釋行字也。二功用究竟等釋遠也。於中有三義。一有功用行。至窮盡。最爲後邊。故云究竟。二望前三地。隨有之行相同世間。今此望彼。已爲懸遠。云能過世間也。三望四五六地。修習道品。諦觀緣起相。同二乘出世間位。今此過彼故。云能過二乘出世間道。故名遠行地。八報行純熟無間故。云不動地。藏師云。此亦二義。一報行純熟故。不爲功用所動。以由修起名爲報行成就。在此無功任運成諸勝行。故云純熟。下經釋名中。無功用地善起先道等也。無相者。不爲相所動也。無間者。以無相觀常現前故。不爲煩惱所動也。下經釋名如地不他動故。九無礙力說法成就利他行故。名善慧地。藏師云。此亦二義。一得四十無礙辯。名無礙力。此釋慧。二功說益生名說法成利他等。此釋善。此義如下文辧。十得大法身具足自在故。名法云地。藏師云。此亦二義。一爲法器之身。名曰法身。然能普周法界。故名爲大。能受諸佛雲雨說法。名具足自在。二爲出法之身。名曰法。普徧一切。名之爲大。能降注法雨。滅塵生善。故云自在。下釋名分中。具廣分釋。故云法云地。﹝名義如是﹞。

第二出體者。遠公。十地之位無有別體。攬行以成。成位位之行開合不定。或總爲一。所謂菩薩願善決定。以願行主。故偏論之。或分爲二。所謂菩薩證教二行。或離爲三。同相三道。一證。二助。三是不住。又戒定慧亦得分三。或別爲四。謂聞思修證。或說爲五。謂聞思修執生。謂知及與證行。又五方便亦得分五。謂觀得增上不退盡至。或分爲六。謂六決定。又六波羅蜜亦得分六。或說爲八。﹝如彼相續解說經說﹞或說爲十。﹝信等十行。又十度也﹞或分爲三十七品。復得離爲八萬四千諸度法門。藏師云。十門。﹝與遠多同﹞大乘光明三昧爲性。亦惟約所證眞如爲性。﹝出離眞如﹞又惟約能証之智爲性。﹝法無我智分位﹞亦如如及智爲性又一切有爲無爲功徳爲性。﹝如成惟識論說﹞又約因果。如海十相。﹝十相諭地。一海諭佛。﹞大空況果。盡諭因分。﹝余門如遠公說﹞懍云二義。一出體體。二出行體。行體復二。一是通體。二是別體。言通體者。以三緣三緣緣智爲地體。其體。非一非二。亦非不二。寄言無十爲通體。無十而十別體。謂初地證智非二地證智。地地各有證智。言行體。所謂證教二道﹝云云﹞。

第三問答料簡。

問得名同異何耶。

答法藏師云。有四對。一約法諭者。或惟就法立名。如歡喜等。或惟約諭。如焰地。或法諭合目。如法云地。二約體用者。如歡喜善慧。約體立名。所餘就用爲目。三約無他自義者。如離垢不動。約無他立名。所餘約自義爲稱。四約當位相形者。難勝遠行。相形爲號。所餘約常位立名。懍云。喜明炎云。借譬爲名。離垢不動。就對治爲名。難勝遠行。功能爲名。現前善慧。就行用爲名。又歡喜得樂。離垢離患。﹝此得離爲雙﹞明地內明。炎地外照。﹝此內外雙﹞難勝就勝。能行現前。無勞易見。﹝此難易雙﹞遠行動極。不動靜至。﹝此動靜雙﹞善慧行力。法云法力。﹝此行法雙﹞。

問歡喜有三種。一情喜。二定喜。三慧喜。此是何喜耶。

答合卽慧喜也。情中意識所得名喜。五識所得名樂。定等心內悅名喜。喜充徧身爲樂。今慧中因名喜。果名樂。緣修則喜樂各體。今眞修則喜樂同體。而推常樂之在佛。初心名喜。後心名樂。四心而言。情定之喜。在受心中。今慧喜者。在行心中。恬惔無爲。寄言名喜也。八識而言。非六七心中。正是八心喜也。歡喜外。發喜悅內怡。又喜以對五怖之憂。樂以對三苦之總令。忘憂喜待寄言名爲喜也。樂雙忘絕待之樂。

問論有三種喜。一心喜。二體喜。三根喜。其義云何耶。

答藏師云。一心喜者。入觀之心。心則適悅故。二體喜者。出觀喜受相應故。三根喜者。由前心體喜故。令所依身色相調暢輕安適悅故。

問前說慧喜非受。何故今說受相應耶。

答前約入觀。今約出觀。有何妨。中又約實。非受而似受耳。

問二地離垢與等覺無始無明之垢何異耶。

答二地離十惡破戒垢。等覺無無始無明之垢。

問諸地無不燒惑。何故第四獨稱焰耶。

答藏師二說。一就寄位言。此地寄當出世間無漏故。二以三學寄此地。當慧初得故也。

問懍云。本體通體與行體。何別耶。

答行位之本。名之爲體。體不行區分。名之爲行體。

問何故。以智爲地體。

答論云。令入智慧地故。﹝處處文非一﹞。

問何故一眞智之體。通於十地乃至佛地。

答經云。得十地始終故。論云。初地入卽佛盡入。然此之通體。一體一切體。一地一切地。一法門一切法門。一行一切行。一用一切用。故經云。住於一地。普攝一切諸地功徳。又海水是一。因十山故有十海名。菩薩十地。同一佛智。十障隔故有十地名。言別體者。地地各有證智。初地不知二地境界。此顯照用不同明昧有異也。如空中迹。初迹非後迹。迹諭別體。空諭通體。﹝云云﹞言行體者。通而言之。證教二道總爲地體。別而言之。證道爲體。教道爲用。

問同相三道是體不。

答亦得。但論中多明證教以結成故也。

問別相三道是體不。

答別相三道。是位非體。義應﹝云云如法鏡論說﹞。

問此盡風諭。與下鳥迹諭。何別。

答藏師云。此中文意。以言卽不言之教。乘彼有卽不有之義。是故。難說難聞。況之於說。下文鳥迹處直辧。所詮十地不可宣示。況之於證。有此不同也。此中惟事有三重。一太空諭。以所依平等果分。二盡風諭。以能詮言說之教。三盡風位處諭。以所說十地因分。然此三義。有其四句。一如空𨿽平等。約風盡遊履。非無住處。𨿽有住處。以空爲體。故離相難見。此則約風盡而不無。就空而不有。然此不無。卽是不有。故難說難見也。﹝此約十地因分辧耳﹞二就平等果分。亦離有無。謂如虛空體淨故不無。隨風盡有住處故不有也。然就此不無。卽是不有。故不可見。三約風盡動作故不無。不能自現相故不有。然就此不無。是不有故。亦不可見。四混前三句。謂淨空不有。卽是風盡及處不無故。無說無示。不異說示。風盡及處不有。卽是淨空不無故。𨿽如幻說示。卽是無說無示處。空迹諭與前別者。太空諭果海。﹝與前同也﹞迹處諭地體。迹相諭地相。鳥足諭言教。意不同者。前諭地法難說難聞。成嘿不說。今諭地法難說難聞。誡眾捨著。許爲宣說。此中顯義意者。如鳥行空。鳥身過後。迹處不可說。相狀亦不可見。然有鳥行。不可言無。非以有鳥行故。令有迹相可取。非以無迹相故總無鳥行。鳥行諭言教。迹相諭地法。尋鳥求迹。迹不可得。尋言求地。地不可得。但約鳥行十。說有十迹。實無十迹之異。約言分十地。實無十地異相。是故十地如虛空中十迹。豈有差別。

問如空中鳥。已行未行及正行處。但無有迹。豈可十地言下無所詮義。

答有所行空處故。有所詮義。

問鳥足空中不能現迹。言下旣不能顯理。何用斯言。

答鳥行沙土中。如足現迹。鳥行空中。足現無迹。小乘言教。顯如言義。大乘言教。顯離言義。若無鳥行。無以得知虛空無迹。故知鳥行能顯無迹。非無能詮。所況可知。

問因分可說。果分可說。果分不可說。何義耶。

答此二分義。諸說不同。有說。能詮之教爲因分。所詮之義爲果分。﹝此說甚疎﹞有說。地前因行爲因分。地上證知爲果分。此品豈說地前法耶。故知不然。若約諸地加行等爲因。正證爲果。亦少分得。有說。十地有二種門。一若約漸增之門。名因分十地。是則可說。有分齊故。如月漸增可說差別。二若就圓滿時門。名果分十地。是不可說。無分齊故。如月滿時無差別故。此二十地。其體無別。但隨分滿。假立二分。此之未然。豈可未至法云。則歡喜可說。待十圓滿。方不可說。若前能起後爲因。後依前起爲果。亦少分可然。猶非文處。有說。十地有二種義。一者教所安立。十地法門。在聞者識上。似義顯現。名爲因分。此表彼離言義故。二者三詮證入十地正行。離諸言教所安立相。說名果分。由彼因分之所表故。是故。因分可說。果分不可說。此說少順文意。猶非正當。今釋有二重。一此十地有二分。一就實十地。惟佛所知。佛智所知。名爲果分。論云。此智是誰證。偈云佛所知故。又云。智起佛境界故。又如分中不思議佛法。又如鳥迹所依大空爲果海等。二隨相十地。菩薩所地。菩薩所知。名爲因分。是則果分。云玄絕。當不可說。因分隨機。是則可說。﹝此義通一部經中大意﹞。

問若爾。菩薩證智。豈可說耶。

答教說修中滿足修等是也。二云十地有二分。一約妙智。正證智如鏡故。離相言故。名果分。則不可說。如彼鳥迹同於虛空。不可說也。二約方便寄法。顯地差別。如下文。初二三地寄同世間。四五六地同二乘等。又寄禪支道品諸諦緣生。以顯地別。令眾因此表解地義。故名因分。如空中迹。約鳥說異。名爲因分。同空無別。名爲果分。一迹通二。故爲二分。

問約鳥約空。迹皆離相。云何有說有不可說。

答迹𨿽離相。就鳥就鳥得說得說。所說常離也。迹同虛空。理不可說。所況地智準此可知。﹝此釋局其地﹞遠公云。地位開合不定。或一或二。﹝乃至說十。亦可品類無量。別章可見﹞今據一門。且論十種。此十難分。故經與論。十門階別。其十是何。一者趣地地方便不同。如地持說。菩薩。先於解行地中。依世俗禪。修習一切菩提分法。廣興大願。轉惡趣報。入歡喜地。余方便。如地經說。修十直心。入離垢地。修習十種深念之心。入第三地。起十思量。入第四地。修十平等深淨之心。入第五地。修十平等法。入第六地。十方便慧發起勝行。入第七地。總前諸地。以爲方便。及修十種無生忍行。入第八地。修十自利利他之行。入第九地。總明方便。爲滿地分。入第十地。二初住有異。歡喜地中。菩提心生以爲初住。第二地中。律儀戒淨以爲初住。第三地中。修護煩惱。護小乘心。方便攝行。行以爲初住。第四地中。十種法智教化成就以爲初住。第五地中。成就十種順如道行。以爲初住。第六地中。大悲爲首。大悲增上。大悲滿足。觀世生滅。以爲初住。第七地中。修無量種無功用行。以爲初住。第八地中。無生忍淨及得勝行。以爲初住。第九地中。得智成就以爲初住。第十地中。三昧滿足以爲初住。三正住有殊。歡喜地中。修信精進回向善根。以爲正住。第二地中。攝善戒淨。及攝眾生方便之行。以爲正住。第三地中。修世八禪以爲正住。第四地中。道品行觀以爲正住。第五地中。修不住道以爲正住。第六地中。廣觀因緣以爲正住。第七地中。二行無間以爲正住。第八地中。修淨佛土及十自在。以爲正住。第九地中。善知十一稠林之行。以爲正住。第十地中。受佛智職以爲正住。四地果有別。歡喜地中。起十大願。修行十行。以爲地滿。第二地中。攝生戒成以爲地滿。第三地中。得四無量五神通等。以爲地滿。第四地中。離煩惱業。起增上欲。報恩精進。本心界滿。以爲地滿。第五地中。攝徳起修。化生隨世。以爲地滿。第六地中。對治惑鄣。修三昧不壞自在。以爲地滿。第七地中。業淨三昧。過地勝行。以爲地滿。第八地中。大勝之行以爲地滿。第九地中。智成口成法師自在。以爲地滿。第十地中。智慧解脫三昧總持神通行等。以爲地滿。﹝廣如經說﹞五據修以分。初地修願。二地修戒。三地習定。四地修習道品之慧。五地修行諦相應慧。六地修習緣起之慧。第七地中。修無量種及功用。第八地中。修淨佛土。第九地中。修習說法智行。第十地中。修習微細智行。六就行以別。行謂擅等十波羅蜜。﹝準之可知﹞七就報顯異。初地多作閻浮提王。二地作轉輪聖王。﹝乃至﹞十地多作摩酰首羅天王。八寄數彰別。初地得百三昧。知佛神力等。﹝乃至﹞十地得十不可說百千佛國土微塵三昧等。九就諭論差。諭別有六。謂胎藏練金山地海珠。胎藏一諭。論家爲說。後之五。經家爲譬。十對鄣以彰異。鄣有十種。始從凡夫我相。乃至第十於諸法中不得自在鄣。﹝廣如論說﹞。

問何時說耶。

答佛成道已。第二七日。卽便宣說。

問在何處說耶。

答在他化天自在王宮摩尼寶藏殿。

問何人說耶。

答是金剛藏菩薩宣說。

問何人說主耶。

答謂解脫月菩薩。

問入何三昧說耶。

答入大智慧光明三昧。亦名大乘光明三昧。

問何人加耶。

答十方各過十億佛土微塵數界。有十億佛土微塵數佛。同名金剛藏。相與加被。

問證人爲誰耶。

答十方各過十億佛土微塵數界。有十億佛土微塵數菩薩。同名金剛藏。雲集作證。﹝十地之義辧之云爾﹞。

華嚴經文義要決問答卷第四

