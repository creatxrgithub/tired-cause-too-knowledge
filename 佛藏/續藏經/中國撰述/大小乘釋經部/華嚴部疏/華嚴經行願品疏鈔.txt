續藏經華嚴經行願品疏鈔

唐澄觀別行疏宗密隨疏鈔大方廣佛華嚴經普賢行願品別行疏鈔重刊序

新安道奎稽首和南述

雜華爲十方三世大覺根本法輪蓋指人人本具大事因緣也祇因眾生昧之以故諸佛出興發明建立就中𨿽隨時隨方隨言論隨知解隨意想分別稱彼根欲廣演無邊差別妙法究竟於當人分上增減絲毫不得悟至此者方知佛祖無法與人亦無一時一處塵毛剎海非是弘宣此者縱欲以大海量墨須彌作筆亦不能吐露少分何況今經所以龍猛入婆伽宮見文字所載已有其三而閻浮心力有限乃誦出十萬頌四十八品者弘揚五天東傳震且則自晉譯三萬六千頌成六十卷唐譯四萬五千頌成八十卷續得烏茶國所貢後分般若三藏同淸涼國師再譯成四十卷其臨末一卷卽今十大願王是也乃晉唐二大部中所缺然具攝全經綱領故淸涼於大疏鈔外已爲十卷疏疏此後譯而復更作別行疏疏此一卷圭峯作鈔釋之最爲詳盡竭藏海之洪瀾收歸一滴指中邊之蜜味頓令親嘗欲求開示悟入舍此更無門矣予恆傷淸涼著述六百卷之繁今多散落卽續疏十卷亦不復存幸此一卷疏鈔昭慶藏板具爲不知何緣南北兩藏俱未收入嘉興書本亦然誠恐日久歲深又歸變滅適羌世隆欲流通大法予指令刻此廣布種無上福慧勝因至於不可思議殊勝功徳如盥掌之水尙拯生靈升天一偈之功已至獄門而返具如傳譯感通備述所謂一文之妙攝義無遺讀誦思修功齊種智古徳已言之審矣是在當人深信力行終獲全身證入然後知佛祖眞不我欺皆緣自欺辜宏慈深悲傷己之迷轉導一切窮塵剎量盡未來劫步普賢菩薩之芳躅如經所云乃人人應爲可爲不敢不爲者耳。

將釋疏文大分爲二第一解疏題目第二正解疏文初中分二初明所述疏目後辧能述人名初中有二先明所釋經題後明能釋疏目初中分二初釋總題卽大部之通名後明品目卽品章之別目今且初文問總名七字爲是唐言爲是梵語答於中佛之一字卽是梵語余之六字總是唐言問若總就梵文呼之如何答若舊梵云摩訶毗佛略勃陀健拏驃呵欲底修多羅此訛略也若就正者應云摩訶尾沒﹝裏﹡也﹞﹝裏也反﹞沒馱巘拏﹝名﹡庚﹞﹝名庚反﹞賀素怛囕﹝二合﹞摩訶云大尾沒﹝裏﹡也﹞云方廣沒馱云覺者巘拏云雜華﹝名﹡庚﹞賀云嚴飾素怛囕云契經若總就唐言應云大方廣覺者雜華嚴飾契經共十一字今以順古又生善故乃去覺者二字存佛之一字又去雜飾契三字存華嚴經三字卽於十一字中略卻四字存其七字以總名七字也於中上六字所詮之義下一字能詮之教就所詮中大方廣卽所證法卽淸淨法界具體相用三佛華嚴卽能證人於中嚴爲總相余分因果經之一字卽能詮教如下疏文第二明品目者卽普賢行願品梵云阿進底也﹝二合﹞咄﹝裏﹡也﹞一尾目乞叉﹝二合二﹞尾灑也﹝三﹞三滿多跋捺囉﹝二合四﹞左哩﹝五﹞缽囉﹝二合﹞抳馱曩﹝六﹞缽囉﹝二合﹞吠捨﹝七﹞跋哩嚩﹝無缽反﹞多﹝八﹞言阿進底也咄﹝裏﹡也﹞此云不思議尾目乞叉此云解脫尾灑也此云境界三滿多跋捺囉此云普賢左哩此云行缽囉抳馱曩此云願缽囉吠捨此云入跋哩嚩多此云品卽不思議解脫境界普賢行願入品今順此方故入字居初疏中文略具足應云入不思議解脫境界普賢行願品不思議等卽是所入普賢行願爲能入入通能所問疏主何以不具標耶答良以入經解文乃具標也故疏題遂略但標能入故但云普賢行願品也下文廣辧自下明能釋疏目者卽疏一卷並序五字是也言疏者﹝去聲﹞疏﹝平聲﹞決也卽是疏決開通之義良以經中義理幽深若不疏決開通無由啟悟故又說文云書義爲疏今卽纂集經論深義書寫一處用解經文故名爲疏也言一者數也捲卽捲舒惟此獨行故云一卷並序者並謂兼並序者庠序爾雅云入門見屏謂之序卽東西墻見墻所以別宅舍之淺深觀序所以知作者之意旨又序者敍也卽敍述也謂敍述經之大意纂於文前令習學者頓觀其大旨故云序也。

△敕太原府大崇福寺△沙門澄觀別行疏

圭峯艸堂寺沙門宗密隨疏鈔

自下明能述人名者卽敕太原府等言太原府者卽總指其處卽三京之北京也地列河東衛之分野卽古之並州大崇福寺者曲指別處簡非開元龍興石室等也梵云毗呵囉正云尾賀囉此云行處出家道人所行止處故以爲名此名爲寺者起自摩騰初來漢國同諸賓客權止鴻臚後建伽藍標名白馬得寺名也言沙門等者正舉能述人沙門梵語具云室囉末拏上單下復此云勤息故經云息心達本源故號爲沙門然有勝義世俗示道污道之異如十輪經次之二字卽疏主名也歷九宗聖世爲七帝門師賜號淸涼如碑廣述言述者疏主自謙不言作也意云但是傳於舊章而不新制述者傳於舊文制者制禮作樂故論語云子曰述而不作信而好古竊比於我老彭夫子云我但傳述舊章而不新制所以然者制禮作樂必使天下人行之有徳無位故述而不作也云竊比於我老彭者竊者私竊老彭者彭祖也以其壽八百歲故曰老彭又王弼云老是老聃彭卽彭祖老彭好述古事夫子云我私竊間比於老彭亦是述而不作信而好古今疏主意亦同此故但云述也言敕者臣下曰令君令爲敕卽疏主當時奉詔譯經制疏流行於世故云敕太原等也。

△大哉眞界。

△萬法資始。

△包空有而絕相。

△入言象而無迹。

△妙有得之而不有眞空得之而不空生滅得之而眞常緣起得之而交映。

自下第二釋疏文大分四段第一總標大部名意第二歸敬請加第三開章釋文第四慶贊回向初中又四第一通敍法界爲佛法大宗第二大方廣佛華嚴經者下別嘆此經以申旨趣第三然玄藉百千下教起由致慶遇希奇第四大方廣者下略釋總題令知綱要今初應假問云諸家造疏多先敍佛爲物示生無像現像隨宜說法先小後大等今何最初便敍法界應答云以是此經之所宗故又是諸經之通體故又是諸法之通依故一切眾生迷悟本故一切諸佛所證窮故諸菩薩行自此生故故初頓說不同諸家有漸次也謂權實不同隨宗異故文中有三一約法以明二我佛下約人以顯三是知下法諭結嘆初中又二初一句總標體性二別明體相今初大哉眞界者兼下句借周易乾卦文勢用之彼彖辭云大哉乾元萬物資始乃統天謂乾卦有四徳卽元享利貞以干是卦名元是卦徳以是其首徳故連乾稱之云大哉乾元者陽气昊大乾體廣遠又以元大始生萬物故云大哉萬物資始乾元稱廣大之義者以萬象之物皆資乾元而得生始所以得稱廣大乃統天者以其至健而爲物始以此能統領於天也天是有形之物以其至健能總統有形是乾元之徳也今此則借初二句文勢而所宗不同彼指乾元此明眞界彼指萬物不過天地之內此言萬法總該世出世間故不同也言大哉者是發語之端仰嘆之詞也眞界者卽眞如法界法界類𨿽多種統而示之但惟一眞法界卽諸佛眾生本源淸淨心也故下立宗云統惟一眞法界卽是一心又起信云所言法者謂眾生心是心卽攝一切世出世間法又詳玄錄云此經諸會所證不同開則萬差合則一性舒則彌綸法界捲則攝在一心今則不離一心全明法界緣起言一心者卽是眾生本心與萬法爲根本乃至云而此法界體是一心應知自心則成佛本等準上諸文斯義明矣明知權教以八識爲心一向有爲生滅不得爲體今明一法界心準起信論於此一心方開眞如生滅二門此明心卽一眞法界故此總標爲體性也兩宗心義下當廣明此總標體性竟疏萬法資始下二別明體相也於中三一明爲諸法本二明包徧離情三明妙用自在今初資者假藉之義無有一法不是本心所現無有一法不是眞界緣起無有一法先於法界由是萬法資假眞界而得初始生起也然一法界心成諸法者總有二門一性起門二緣起門關鍵中約親疎也性起者性卽上句眞界起卽下句萬法謂法界性全體起爲一切諸法也法相宗說眞如一向凝然不變故無性起義此宗所說眞性湛然靈明全體卽用故法爾常爲萬法法爾常自寂然寂然是全萬法之寂然故不同虛空斷空頑癡而已萬法是全寂然之萬法故不同徧計倒見定相之物擁隔質礙旣世出世間一切諸法全是性起則性外更無別法所以諸佛與眾生交徹淨土與穢土融通法法皆彼此互收塵塵悉包含世界相卽相入無礙鎔融具十玄門重重無盡良由全是性起也故還源觀五止門中第三性起繁興法爾止文云依體起用名爲性起起應萬差故曰繁興今古常然名爲法爾旣云今古常然卽知不待別遇外緣牽之本來法爾常起也縱諸緣互相資發就此門中緣起亦成性起約此義故諸佛常普徧一一塵中說華嚴法界永無休息故晉經有性起品也二緣起門有二一染緣起二淨緣起染者謂諸眾生𨿽中全有如上眞性及性所起過塵沙之善法良由迷之不自證得便顚倒徧計別執過塵沙之惡法故云染緣也釋此便爲二門一無始根本二展轉枝末根本者謂獨頭無明也言獨頭者迷本無因橫從空起不同余法展轉相因此復有二一迷眞二執妄迷眞者不識自體法身眞智故十地品云於第一義諦不了故曰無明執妄者卽不識本自身心卽法爾自然別執妄心及一切質礙諸法也故圓覺經云妄認四大爲自身相六塵緣影爲自心相故名無明也二展轉枝末者有三種一由前獨頭無明故起種種煩惱二由煩惱故造種種業三由業成故受六道種種生死諸苦果故佛名經云獨頭無明爲煩惱種又云此三障者更相由藉因煩惱故以起惡業惡業因緣故得苦果一從無明起煩惱者惟說煩惱粗相卽貪嗔癡謂旣妄認四大五蘊爲自身心卽自然貪一切榮樂之事欲以潤之嗔一切違情之境恐損害之愚癡之情種種計校如上煩惱皆由執妄而起也二從煩惱造業者旣貪嗔猛盛卽造十惡等業或貪來生富樂之報造諸善業或厭下苦粗障欣上淨妙離修四禪八定不動業由迷第一義故善惡不動俱是有漏染業也三從業受報者然聲響形影之報纖毫不差由前惡業成則有地獄餓鬼畜生種種苦報由前善業成則有四洲及六欲天等種種樂報由前不動業成則有色界四禪無色四空等種種差別之報所受苦樂之身是別業正報所居勝劣器界是共業依報旣未返本還源並非究竟由是三界五道妙髙鐵圍四海七金日月水陸山河大地萬象森羅丘陸坑坎雜穢充滿十方各各差別乃至三千大千世界如是無量無邊品類有情卽生老病死器界卽成住壞空劫劫生生遷流不絕皆是染緣起也故大經云心如工畫師能畫諸世間五蘊悉從生無法而不造又不增不減經云法身流轉五道名曰眾生勝鬘經云不染而染起信論云無明燻眞如成諸染法等二淨緣起者亦有二義一分淨二圓淨分淨有三一聲聞二緣覺三權教六度菩薩且聲聞者謂有眾生聞小乘教知前三界不安皆如火宅厭患心生欲求出離修五停心觀七方便等斷四諦下分別煩惱得初果進修漸斷俱生煩惱乃至證阿羅漢果卽四果四向是也緣覺者亦由知前三界過患根性猛利遇緣見性成辟支佛於中有麟角部行之異然上二乘惟除我執未除法執惟斷煩惱障未斷所知障惟證生空未證法空故云分淨權教菩薩等者聞定五種性定三乘教信惟識理不執我法發三心四願修六度萬行斷二障證二空卽三賢十聖若身若智及諸功徳並所居國土也言分淨者以未聞圓頓實教但守所習權宗權宗畢竟無有實果故出現品云假使有諸菩薩於百千億那由他劫具修六波羅蜜及三十七菩提分法若未聞此不思議大威徳法門或時聞已不信不順不悟不入不得名爲眞實菩薩卽知若守權宗定無稱性究竟之果也良由但云聖淨凡不淨斷障後方淨未斷時不淨穢土不淨別有淨土等故云分淨權實兩宗不同如大疏玄談中廣辧也二圓淨者亦有二門一頓悟二漸修頓悟者翻前根本無明也謂有圓機聞此圓教知一切眾生皆如來藏無別八識生滅之種煩惱生死卽是菩提涅盤一切國土染相本空無非淨土初發心時便成阿耨菩提見一切眾生皆亦如是故出現品云菩薩應知自心念念常有佛成正覺如自心一切眾生心亦復如是準此義故卽頓悟時徹於法界若自若他惟見淸淨不見更有染法也旣不迷眞執妄故云翻前無明漸修者謂𨿽圓頓悟解而多劫已成顚倒妄執習已性成難爲頓盡故須背習修行契合本性此復有二一離過二成徳離過者翻前展轉枝末三障也旣自識眞淨法身靈鑑眞心卽不妄認四大緣慮之軀本因煩惱而爲此身旣不認此身卽貪嗔自息貪嗔旣息卽不造業旣無有業卽無三界六道苦樂之報故云離過也言成徳者旣無障惱則一向稱性修行顯發性上塵沙功徳妙用然非謂先離過盡然後成徳卽心境離過之時卽稱性念念圓修萬行念念圓成萬徳故𨿽初發心便同正覺而不礙行布行位歷然然且行行交參位位融攝因該果海果徹因源斷障卽與一切眾生同體普斷成佛卽與一切眾生同體普成故出現品云如來成正覺時普見一切眾生成正覺普見一切眾生般涅盤卽此圓教中四十二位若賢若聖若心若境若依若正若人若法並是圓淨緣起之法也言緣起者由本因中聞圓教信圓法發圓解起圓行圓除諸障圓證法界旣藉此諸緣修證故言緣起證時卽見凡聖皆然故言圓淨故大經云若人欲了知三世一切佛應觀法界性一切惟心造法華經云佛種從緣起起信論云眞如燻無明成諸淨法統而言之則淨緣起門翻前染緣起門以合前性起門也然此華嚴圓宗具別教一乘同教一乘二義上性起門卽別教義迥異諸教故上緣起門卽同教義普攝諸教故大疏玄談全揀全收全揀諸宗卽別教性起義全收諸宗卽同教緣起義然約機約法故開二門旣入法融通二亦交徹二門不二統爲華嚴圓宗所顯眞界生起萬法之義門也二明包徧離情者疏包空有而絕相入言象而無迹上句包含所詮法下句徧能詮教又含者亦含能詮徧者亦徧所詮文影略也言包空有者有二意一包虛空及萬法有謂性𨿽包空而性非空空融同性是絕空相性𨿽包有而性非有有融同性是絕有相性若是空是有則不能包空包有良由性非空有故能包空有也非有包有如老子云當其無有器之用故知有若實有卽礙於空空若斷空則礙於有良由眞界包之有成幻有必不礙空空卽眞空必不礙有旣空有存泯無礙故眞界雙包而絕相也二卽一體而說空有謂性無一物卽名包空而靈心不昧卽絕空相性具萬徳卽名包有徳皆是性卽絕有相如瑩淨明鏡空無一物是名含空而明鑑朗徹故絕空相明鏡本具能現眾像之徳是名包有能現卽是明鏡故絕有相以諭對法義自分明問文云絕相者爲絕空有之相爲絕眞界之相答相之極也極於空有但於眞界而絕空有之相卽眞界當體便是絕相也言入言象而無迹者言象之義下文廣辧此明眞性不離言教之中然且絕蹤迹也如水徧入諸波無別水相不同人入屋中別有人相故曉公起信疏序云玄之又玄豈出萬象之表寂之又寂猶在百家之談此證入言象也非象表也五目不能睹其容在言裏也四辯莫能談其狀此證而無迹也大經云法性徧在一切處一切眾生及國土三世悉在無有餘﹝徧入也﹞亦無形相而可得﹝無迹也﹞三妙用自在者疏妙有至交映是妙有得之而不有眞空得之而不空者不見眞界之人聞說三乘因果則起心取相而求聞說諸法皆空則不喜化生嚴土若得眞界卽知一切皆同眞界不空不有也於有處見之﹝之字指於眞界﹞有則與之不異故有卽不有於空處見之空則與之不異故空卽不空不空故自然不失修行不有故自然不取於相也生滅得之而眞常者生滅之法不出徧計所執及依他緣起若得眞界卽知徧計如繩上蛇本無所有全是麻繩旣無法可生可滅但是圓成眞常也依他無性攬緣而起故卽生無生卽滅無滅如繩無自性全是於麻故依他卽圓成眞常也況三性皆無性但是法界眞常居然可見然此宗云依他不惟依眾緣之他全依眞界而起爲依他也設假因緣因緣亦依眞界故關鍵中說法界起諸法時有性起門及緣起門言緣起得之而交映者先約義緣起相由後約法也塵沙法數無非法界緣起故緣起之法皆含寂照如睹一塵旣全是法界卽寂照具足如鏡明而復淨故能現多鏡入已一中此一鏡又入多鏡之內交相映入一鏡旣爾余鏡皆然一塵旣同法界寂而又照故能含一切法入已一中此一塵又入一切法中交相映入一塵旣爾一切皆然重重交映而無盡也皆由眞界故爾。

△我佛得之妙踐眞覺。

△廓淨塵習。

△寂寥於萬化之域動用於一虛之中。

△融身剎以相含流聲光以遐燭。

第二我佛得之妙踐眞覺下約人以顯文中二初約佛顯後約王顯初中三一智徳二斷徳三恩徳今初妙踐眞覺者踐謂履踐眞覺卽淸淨本覺故妙嚴品云已踐如來普光明地彼嘆菩薩履踐佛境今明如來履踐淨覺深淺不同但引之以證踐字依起信論覺有三種一者本覺二者始覺三者究竟覺言本覺者論云謂心體離念離念相者等虛空界無所不徧法界一相卽是如來平等法身依此法身說名本覺旣是法身之覺理非新成故名本覺二始覺者依本覺立以有不覺故謂此心體隨無明緣動作妄念故論云依於本覺而有不覺依不覺故說有始覺由本覺內燻力故漸有微覺厭求乃至究竟還同本覺故論云不覺隨染生智淨相卽此始覺也三究竟覺者此明始覺心源時染緣都盡始本不殊平等離言離言絕慮蕭焉無寄以始本無二名究竟覺是則覺心源故名究竟覺不覺心源非究竟覺不名眞覺是究竟覺故名眞覺見始本異不名妙踐達無二故方名妙踐眾生不悟眞界履踐六塵五欲如來契合本源故踐眞覺成聖徳也佛是覺者卽指於人眞覺是所踐之覺卽指於法若以人契法能所不忘𨿽踐不名爲妙今得眞界融之能所契合故名妙踐二斷徳者疏廓淨塵習卽障無不寂也廓謂空廓淨謂淸淨塵謂障垢卽煩惱所知二障也然二障從粗至細有三一現行二種子三習气習气微細難除尙皆廓淨況種現耶大疏云蕩無纖塵斷障之義下文有釋三恩徳疏寂寥至遐燭寂寥於萬化之域動用於一虛之中者上句用而常寂下句寂而常用寂者無聲寥者無色萬化者卽一切法從緣假有如幻化也域者彊域一虛者卽一眞虛寂也融身剎以相含者依正無礙也然依正交徹義有六句一依內現依謂塵含世界現相品云佛剎微塵數如是諸剎土能於一念中一一塵中現也二正內現正謂毛孔中現佛經云如來於一毛孔中一切剎塵諸佛坐菩薩眾會共圍繞演說普賢之勝行也三正內現依謂毛孔中現剎僧祇品云於一微細毛孔中不可說剎次第入毛孔能受彼諸剎諸剎不能徧毛孔四依內現正謂塵中現佛下文云於一塵中塵數佛各處菩薩眾會中無盡法界塵亦然深信諸佛皆充滿五依內現依正謂塵中現佛身及剎經云一一塵中無盡身復現種種莊嚴剎六正內現依正謂毛孔中現全佛身及剎經云一毛孔內難思剎等微塵數種種住一一皆有徧照尊在眾會中而說法五六二句具彰相卽相入方成融身剎也言相含者以稱性故隨舉其一必全收一切也疏流聲光以遐燭者卽流布聲教之光也故十地論有教光智光也亦可聲是聲教光是光明故大經云佛放光明徧世間照耀十方諸國土演不思議廣大法永破眾生癡惑暗遐者遠也燭者照也十方剎土機感卽聞不局三千界內故云遐燭也。

△我皇得之靈鑑虛極保合大和聖文掩於百王淳風吹於萬國敷玄化以覺夢垂天眞以性情。

我皇得之至性情者第二約王顯也當時卽徳宗皇帝靈鑑虛極者謂英靈鑑達虛無太極之道也靈鑑智也虛極理也知一切法保合大和者周易乾卦彖辭云乾道變化各正性命保合大和乃利貞謂無爲而化上順於天下合於人故聖人無心以百姓心爲心旣徳合天地中應人倫反朴還淳三才一貫爲大和也和爲大樂故禮記云大樂與天地同和大禮與天地同節論語云用和爲貴以禮節之意取禮樂備也聖文掩於百王者約時豎論徳超三古也上古三皇中古五帝下古三王文謂經綸天地故周易云觀乎天文以察時變觀乎人文以化成天下君臣父子尊卑上下謂之人文此則徳宗聖文明著也淳風吹於萬國者約處橫說道貫萬邦也謂淳朴之風萬國徧布如春風一舉百卉芳菲故有詩云惟有春風無厚薄貧家桃李也成陰言敷玄化以覺夢者謂敷暢玄妙佛法風化教令警覺眾生無明大夢故大經云譬如暗中寶無燈不可見佛法無人說𨿽慧莫能了卽令悟眞性永斷無明也言垂天眞以性情者禮記云人生而靜天之性也感物而動性之欲也欲卽情欲若以情情於性性則妄動爲情若以性性於情情則眞靜爲性今垂無爲之化令息妄動之欲情合於天眞之靜性也。

△是知不有太虛曷展無涯之照不有眞界豈淨等空之心。

三法諭結嘆者疏是知不有太虛至等空之心是諭中空無日而不顯﹝如黑月夜行不敢動步及乎日出方知本空﹞日無空而不舒﹝若遇日有物遮障日卽不舒要得空無雲翳日始還照﹞故空日互相假也理實日照亦有分量但取人間目睹不及故曰無涯大經云譬如孟夏月空淨無雲翳赫日揚光輝十方靡不照法中眞界與等空之心亦然若無眞界何以展心智若無心智何以緣眞界三昧經云等空不動智也。

△大方廣佛華嚴經者卽窮斯旨趣盡其源流。

△故恢廓宏遠包納衝邃不可得而思議矣。

大方廣下第二別嘆此經以申旨趣文中三一標嘆二釋嘆三結嘆今初斯者指如上融攝旨趣也良由窮此融攝旨趣故得恢廓宏遠等恢謂曠蕩廓空也宏大也今云宏遠則周徧義包納則含容義卽當法界觀中第三周徧含容觀也衝謂衝深邃謂幽邃卽徧容二門皆稱理深邃難見也不可得而思議者謂理深事廣俱不思議況一多卽入故宜詞喪慮絕故龍樹菩薩判維摩經爲小不思議經﹝芥納須彌毛吞巨海﹞指華嚴經爲大不思議經﹝塵含法界念攝僧祇﹞此有四義下解品題中當廣明之。

△指其源也。

△情塵有經智海無外。

△妄惑非取重玄不空。

△四句之火莫焚萬法之門皆入。

△冥二際而不一動千變而非多。

△事理交徹而雙亡。

△以性融相而無盡。

△若秦鏡之互照猶帝珠之相含重重交光歷歷齊現。

指其源也下第二釋嘆文中有六一本源深妙二成益頓超三詮旨圓融四說儀深奧五約器明非器不測六指例顯當機益深初中有三一標指其源二正明深妙三諭結難思今初謂欲明功用故先標源也二正明深妙文中有六一融情智二融眞妄三顯四句百非四泯眞俗一多五融拂事理六融攝事相今初情塵有經智海無外經有二義一約諭二約法諭卽塵含大千經卷如情念含圓明大智文在出現品如下具引還源觀中釋云塵卽眾生妄念經卽大智圓明智體旣其無邊故曰量同千界二約法者卽經是常義故孝經雲天地之經而人則之禦注云經者常也今意云明情塵生滅之念智推體卽眞常故次句云智海無外若情塵非常者卽智海有外也以外有情塵故旣外無情塵故知情卽常也然迷悟更依眞妄相待若求眞去妄如棄影勞形若體妄卽眞似處陰而影滅也二融眞妄疏妄惑非取重玄不空然惑與取蓋一義耳肇論云惑取之知夫妄惑者合是取執之義今以稱性融通惑乃非取故科云融眞妄也重玄不空者文勢用老經經云玄之又玄故云重玄彼意以虛無自然爲玄妙恐滯情於此遂拂迹云又玄若佛法中意以空空爲重玄卽空病亦空也今意云卽於空空便具恆沙徳用故云不空大疏云萬徳有非有一源空不空如海對虛明天地同一色此則空有交映也三顯四句百非疏四句之火莫焚萬法之門皆入四句者謂有無亦有亦無非有非無諸宗墮此便成四謗故大般若云般若波羅蜜猶如大火聚四面不可取取卽被燒墮卽成謗故須離之法中離四句今明圓教所宗諸法本來離過觸向成徳四皆法門故云四句之火莫焚也然成謗成門四句不別如何異耶謂於四句中執一斥余則句句皆病﹝如四人各執一句或一人先後歷四句義是也﹞若四句存泯無礙則句句皆門﹝一人一時而見四句也﹞問依於何法而說四句答然所依法謂眞俗相對成四卽法法皆具四也依眞俗二諦明四句者一眞隨緣故有二緣無性故無三上二句俱存故亦有亦無四互奪俱泯故非有非無又不是有無是眞性故又約教者謂詮生死則俗有眞無涅盤則俗無眞有涅盤經云空者所謂生死不空者謂大涅盤此上猶約諸法以說若克就眞性亦有四句一性是有知覺不昧故二性是無無相無名故三際﹝去來今也﹞三處﹝內外中間﹞求不得故三性亦有亦無上二句同時故四性非有非無此有二意一卽由上二同時互相奪故一時俱泯二直指眞性不是有無但是眞性也言萬法之門皆入者顯萬法也萬者指於總數其實該於一切然一切法不出四句諸宗以四句爲謗故一切皆非所以每論妙理皆云離四句絕百非離於謗也今旣四句成徳故萬法悉是妙門曉公云失意則所說皆非得意則所說皆是如見一塵稱理推之卽悟性空全體便見法界故此一塵卽是入法界之門一切皆爾也四泯眞俗一多疏冥二際而不一動千變而非多言二際者謂眞俗二諦及生死涅盤乃至諸佛眾生相待之法皆是二際也今且約二諦明之眞隨緣卽俗俗無性卽眞故云冥也二旣冥合卽應是一以互奪故離名數故故亦非一大經云無中無有二無二亦復無三世一切空是則諸佛法仁王經云於解常自一﹝是遣二也﹞於諦常自二﹝是遣一也﹞又二諦並非雙恆乖未曾各一雙孤雁博地髙飛兩隻鴛鴦池邊獨立動千變而非多者泯一多也謂變動差別之法全同眞性性無分限故不是多然亦非一已在上句故但舉非多而實一多皆泯也又可兩句共成眞俗一多謂冥二際是眞不一是泯眞也動千變是俗非多是泯俗也又冥二際是一言不一卽泯一也動千變是多言非多卽泯多也據此後義以眞爲一以俗爲多不同十玄門中一多俱取事法故五融拂事理疏事理交徹而兩亡者交徹卽融兩亡卽拂此經所詮之事必全理之事所詮之理必全事之理故言交徹然由交徹同時故互相奪二俱亡也理卽事故理已泯也事卽理故事復亡也六融攝事相疏以性融相而無盡者謂一一事相皆攝理性由性融之故能包一切能徧一切重重無盡也以性融相者明重重之所以也此則十玄門徳用所因中第四法性融通門意也謂若惟約理則俱一味無別相入若惟約事則互相礙不能相入今約事理融通故得有斯無礙也謂不異理之一事全攝理性時令彼不異理之多事隨所依理皆於一中現也若一事攝理不盡則理有分限失若一事攝理盡而多事不隨理現則事在理外失今旣一事全攝理性多事豈不於一中現故經雲華藏世界所有塵一一塵中見法界﹝見四法界﹞寶光現佛如雲集此是如來剎自在言無盡者正辧事事無礙重重無盡通十玄門故此一句中四字明所以三字正辧重重也大疏序云理隨事變則一多緣起之無邊事得理融則千差涉入而無礙兩對皆上句明所以下句正明事事無盡此上但以非一非異解之義卽窮矣又周徧含融觀中四句一一中一二一中一切三一切中一四一切中一切三諭結難思疏若秦鏡至齊現者鏡諭則兼前諸門交徹之意以兩鏡相對如事理二門若取相入展轉成多則亦諭事事無礙也珠諭則惟諭融攝無盡言秦鏡者秦朝有鏡能照人心故朱鍠詩云西國有秦鏡其光世所希照人見肝膽鑑物窮幽微今意取文涉稽古又取至極之明故云秦鏡謂兩鏡互照中置一燈互相影入交參無礙也帝珠者帝釋殿网之珠明淨一入多中多入一中重重無盡也。

△故得圓至功於頃克見佛境於塵毛。

△諸佛心內眾生新新作佛眾生心中諸佛念念證眞。

故得下第二成益頓超於中二初時處超後因果超今初言故得至塵毛者上句時下句處時中言故得圓至功於頃克者由如上境界融攝微妙故得信解悟入有斯頓證梵行品云若諸菩薩能與如是觀行相應於諸法中不生二解一切佛法疾得現前初發心時卽得阿耨多羅三藐三菩提知一切法卽心自性成就慧身不由他悟言頃克者對諸教時劫反顯可知見佛境於塵毛者處超也準時中例亦可云若與如是觀行相應不待上尋彌勒西訪彌陀卽一塵一毛便見佛境如斯文句徧大部中若要見者卽前融身剎六句中所引文是也二因果超者疏諸佛心內至證眞者然因果交徹義有四句一眾生全在佛心中故卽果門攝法無遺故出現品云如來成正覺時於其身中普見一切眾生成正覺乃至普見一切眾生般涅盤又佛性論第二如來藏品云一切眾生悉在如來智內故名爲藏也故云諸佛心內眾生作佛也二佛全在眾生心中故卽因門攝法無遺故出現品云菩薩應知自心念念常有佛成正覺何以故諸佛如來不離此心成正覺故如自心一切眾生心亦復如是悉有如來成等正覺也三由前生佛互相在時各實非虛則因果交徹隨一成佛全在二心四由生全在佛則同佛非生佛全在生則同生非佛兩相形奪二位齊融則無成佛及不成佛故出現品云譬如虛空一切世界若成若壞常無增減何以故以虛空無生滅故諸佛菩薩亦復如是若成正覺不成正覺亦無增減何以故菩提無相無非相故佛子假使有人能化作恆河沙等心一一心復化作恆河沙等佛皆無形無相如是盡恆河沙等劫無有休息佛子於汝意云何彼人化心化作如來凡有幾何如來性起妙徳菩薩言如我解於仁所說義化與不化等無有異云何問言凡有幾何普賢菩薩言善哉善哉佛子如汝所說設一切眾生於一念中悉成正覺與不成正覺等無有異何以故菩提無相故若無有相則無增減佛子菩薩摩訶薩應如是知成等正覺同於菩提一相無相釋曰上來但以反覆相對故有四句而大旨不過因果交徹亦可如文而見也但眾生成佛之義難以忍可於心略爲問答問此中成佛爲約事成爲約理成若約事成云何同性故若約理成云何成正覺入涅盤耶答此是華嚴大節若不對諸宗難以取解今約五乘及五教而辧淺深然諸眾生若於人天教中觀之具足人法二我若於小乘教中觀之但是五蘊實法本來無我若大乘始教法相宗則說惟識所現若無相宗則說幻有卽空人法俱遣若大乘終教惟如來藏具恆沙性徳故眾生卽在纏法身法身眾生義一名異猶據理說若大乘頓教則相本自盡性本自現不可說言成佛不成佛等若依此宗華嚴舊來成正覺亦涅盤竟非約同體此成卽是彼成也難曰若爾何故現有眾生非卽佛耶答若就眾生位看者尙不見惟心卽空安見圓教中事如人迷東爲西正執西故若諸情頓破則法界圓現無不已成猶彼悟人西處全東又難若爾諸佛何以更化答眾生不如是知所以須化如是化者爲究竟化如是化者無不化時故下結云大悲相續救度眾生五教不同皆聖言量不可將教就情識說。

△一字法門海墨書而不盡一毫之善空界盡而無窮。

三詮旨圓融疏一字法門至無窮者上句詮下句旨詮者卽善財所遇第三善友海云比丘云我從彼佛得此普眼法門受持讀誦憶念思惟假使有人以大海量墨須彌聚筆書此無盡廣大海藏普眼法門一品中一門一門中一法一法中一義一義中一句乃至少分尙不可得何況盡能具足書寫釋曰乃至少分者卽一字也以能詮一字全卽所詮法界故卽無盡不同諸宗能詮定非所詮也一毫之善空界盡而無窮者卽十種行願皆結云如虛空界無有盡等如初禮佛行願結云以虛空界不可盡故我此禮敬無有窮盡餘九例然也。

△語其定也冥一如於無心卽萬動而恆寂。

△海湛眞智光含性空。

△星羅法身影落心水。

△圓音非扣而長演果海離念而心傳。

△萬行亡照而齊修漸頓無礙而雙入。

四說儀深奧者文中有五一明至定二明妙智三明眞身四明說本五明修證今初疏語其定也至恆寂科云至定者卽慧之定也夫定有多種或邪或正大乘小乘有漏無漏有慧無慧今且隨要而說總有二種一事二理如遺教經云制之一處無事不辦卽事定也起信論云皆觀心性契理不動卽理定也故諸經論中或單說事定或偏說理定學者隨執一文引據互斥若此宗必須二俱無礙又必卽定卽慧謂禪非智無以窮其寂智非禪無以深其照禪宗七祖云卽體之用自知卽知之體自寂故次明眞智今云冥一如者能冥是慧無心是定卽契合本源而無能契於事於理無分別心亦非無記但不計有與不有空與不空一切皆不可不可亦不可此語亦不受泯絕無寄於萬種紛動之法本來自寂何者以心生故一切法生心若不生法卽本寂法華經云諸法從本來常自寂滅相如在夢中妄見百千萬眾及乎覺悟本來空寂是知法生滅者由心生滅起信論云心生則種種法生心滅則種種法滅今意明心但不生體亦非滅故諸萬動本來自寂無生滅也二明妙智者疏海湛眞智光含性空卽定之智故云妙也大疏云湛智海之澄波虛含萬像與此大同而有兩異一則彼約定門此約智門二則彼含萬像此含性空以定是海印三昧故含萬像萬像卽海中所現之印文法合可知智門無分別智契合眞性故含性空性空卽所証之理理卽境也攝境歸智故云含也文中兩句皆有法諭如海波浪澄渟湛然不動空無雲翳廓爾淸虛大海傍無邊涯連天一色空徹海底海含空天由海虛明故含空由空明朗故入海以況眞智識念不生寂然不動性無塵境廓爾空寂大智橫無邊涯含性一味性徹智體智含空性由智淨明故含性由性空寂故入智法諭一一相對昭然可見如肇論說古師云無心於萬物萬物未嘗無此則心淨物存物不能入心如天有雲霧天不能入海故肇公判云失在於物虛三明眞身疏星羅法身影落心水者由前理智冥合故得一切諸法無非法身十方世界眾生有發菩提心心識淨者無不應現而爲說法如秋天空朗羅列星辰萬器百川不分而徧晴空列宿以諭法身淨水澄川以諭機感法諭對合理亦昭然故大經云菩薩淸涼月遊於畢竟空眾生心水淨菩提影現中但彼以月諭菩薩此將星諭法身余義同也然應感相對亦有四句一一星入一器中水如一佛應一眾生二一星入一切器中水如一佛應一切眾生三一切星入一器中水四一切星入一切器中水二三句生佛相對一多之數可知下文云於一佛前見不可說塵數身一一身禮不可說塵數佛卽是此第二第三句大疏云皎性空之滿月頓落百川但得一二兩句闕於三四以月惟一也此取星諭義則備矣四明說本者疏圓音非扣至心傳者圓音者一音中具一切音一切音卽一音或一音應一切音皆圓音出現品有十諭諭如來圓音言十諭者一劫盡唱聲諭諭聲無主如彼經說譬如世界壞時無主無作法爾而出四種音聲如於欲界出如是聲汝等當知初禪安樂離諸欲惡超過欲界眾生聞已自然而得成就初禪捨欲界身生於梵天乃至第四於第三禪出如是聲四禪寂靜超徧淨天聞已自然成就生彼如是皆從眾生善根所生佛音亦爾無主無作從佛功徳出四種聲謂示眾生若令修人天行乃至第四超過二乘說無上道然無有主宰故曰圓音二響聲隨緣諭諭聲無主經說譬如呼響因於谷出及音聲起無有形狀不可睹見但隨緣應佛音亦爾但隨眾生欲解緣出其性究竟無言無示不可宣說三天鼓開覺諭諭無主無作無斷徧入一切經說譬如諸天有大法鼓名爲覺悟無主無作無起無滅若天放逸空中發聲告言汝知一切無常虛妄變壞勿生戀著若放逸者後悔無及諸天聞已皆悉憂懼請法行道皆得安樂佛音亦爾不住方所無有言說而能演出無功用聲徧於法界警悟羣有四天女妙聲諭諭隨聲信解經說譬如善口天女出一妙音則與百千種樂相應一一復有百千音聲佛音亦爾於一音中出無量聲隨眾生心欲各生意解五梵聲及眾諭諭化不失時經說譬如大梵住於梵宮出梵音聲梵眾皆聞而謂一一皆同己語然不出眾外佛音亦爾眾會皆聞皆謂同其語而根未熟之所不聞六眾水一味諭諭無曲經說譬如眾水皆同一味隨器異故水有差別水無念慮亦無分別佛音亦爾一解脫味隨根差別七降雨滋榮諭諭稱根經說譬如阿那婆達多龍王興大密雲徧閻浮提普注甘雨百谷苗稼皆得生長江河泉池一切盈滿其水不從龍身心出而能種種饒益眾生佛音亦爾興慈普徧雨甘露法令眾歡喜增長善法滿足諸乘不來不出饒益一切八漸降成熟諭諭無遲速經說譬如摩那斯龍王將欲降雨未便卽降先起大云彌覆虛空凝停七日待諸眾生作務究竟過已漸降普潤大地佛音亦爾先興法云成熟眾生待根熟已然後普降令其滿足無上法味九降澍難思諭諭𨿽差別同一性故經說譬如海中大莊嚴龍王於大海中降百千種莊嚴雨而水無差別龍難思力令其莊嚴佛音亦爾無所分別或以十音百音千音八萬四千音無量音等各別說法隨眾生根皆令歡喜十徧降種種諭諭其普徧經說譬如娑竭羅龍王欲現自在力饒益眾生咸令歡喜興雲彌覆色相多般或白或紅若干差別出眾電光四天下中雨種種雨龍心平等無有彼此但隨善根異而有差別佛音亦爾欲以法化先布身云彌滿法界隨其樂欲爲現不同振大法雷雨眾法雨具斯十義故曰圓音也言非扣而長演者則常說徧說不待機請也如下教起十因中第一法爾中辧言果海離念而心傳者果海離念則非情識所解旣絕所解則言之不及須亡言得意得意卽是心傳故別行十地經云我今說一分論釋云十地有二分一因分二果分以果分不可說但寄因分以明故云一分今言心傳卽傳說不及者果分也亦卽楞伽宗說二通中宗通也二通之義下立宗中辧亦卽達摩無念爲宗以心傳心不立文字之義也故禪經序云禪定之門此是阿難曲承旨詔若遇非其人則幽關莫辟罕窺其庭若得意忘言則途中授與等斯則句句言說而無說念念智契而無契無說無契者常說常契也五明修證者疏萬行亡照至雙入上句修下句證言亡照者有二意一亡則都息萬緣爲定也照則照眞覺妄爲慧也此同古徳說無作戒定慧彼云無妄心是定知無妄心是慧妄心不起是戒亦同蜀中金禪師無憶是戒無念是定莫忘是慧今云亡者卽彼無憶無念之戒定也今云照者卽彼莫忘之慧然皆是對治方便未爲稱性之修也二者照亦都不當情爲亡照也照尙須亡況於識念然其本性靈知不昧故非斷滅卽荷澤大師說空寂照爲自性戒定慧之意也故疏主答順宗皇帝心要云無心於亡照則萬慮都捐任運以寂知則眾行爰起放曠任其去住靜鑑見其源流語默不失玄微動靜畢稱法界皆萬行亡照而齊修之意也亦同起信性無慳吝順本性故修行檀波羅蜜乃至性離愚癡隨順修行般若等也言漸頓無礙而雙入者先通釋漸頓偏圓後正銷疏意初中法相宗雲從小入大爲漸直從大乘發心爲頓今則不然卽以法相宗行位地前伏惑登地斷惑分證眞如乃至等覺後心金剛諭定解脫道中方始妙覺圓明爲漸也無相宗一向不說地位如四卷楞伽第四卷

中文云十地則初地初則爲八地第九則爲七七亦復爲八第二爲第三第四爲第五第三爲第六無所有何次也已上並是彼經文如此超間意顯圓融之行不依行布位次又禪宗看淨拂塵及諸家調伏心法皆爲漸也或說貪嗔卽是道舉動無非佛無證無修皆爲頓也然如上等文各是一門之意並非稱性圓證圓修也今旣圓宗直談眞界則非漸非頓隨緣修證則具漸具頓如經云初發心時卽得阿耨菩提然始從十住十行乃至等覺妙覺不壞行位故具漸頓也禪門悟卽剎那而登妙覺一悟之後念念相應習气惟微本智惟瑩具漸頓也故荷澤大師開示頓悟漸修爲圓妙也後銷疏意者然隨緣說有凡聖迷悟故言漸頓緣起無性舉體但是眞源故云漸頓無礙卽由無礙而漸頓冥契妙極故云雙入問據上所說卽先頓後漸一念頓悟而長時漸修如何得成雙入答一念悟時卽離染著便是修行一悟永悟盡未來際而無間斷修亦念念相應而無休息故始終相收皆名雙入又問此句是證何故兼修說耶答上句是証之修故云亡照此句是修之證故云漸頓又無礙無相修證皆妙故云雙入也所以四十二位位位成佛也。

△𨿽四心被廣八難頓超。

△而一極唱髙二乘絕聽。

第五約器明非器不測者疏𨿽四心被廣至絕聽者初二句約器也上句應下句感言四心被廣者四心卽是四無量心亦名四平等心謂慈悲喜捨緣境寬多名爲無量俱捨二十九云無量有情爲所緣故又有二義一引無量福故二感無量果故名爲無量也依雜心中有其二種一大二小大無量者惟佛所得體卽後得智是平等智故一向無漏二小無量者慈悲卽無嗔喜卽喜受捨無貪性與俱捨同故彼頌云慈悲無嗔性喜捨無貪欲若依成實論大小皆以智慧爲性故彼論云以智慧心利益心淸淨不濁心名慈悲喜捨又以四心等行無偏故名四平等又此四心皆具三緣謂眾生緣法緣無緣今略明慈心三餘可準知此有三義解第一直就化益解如涅盤云緣諸眾生欲與其樂名眾生緣緣諸眾生所須之物而施與之是名法緣緣如來者名曰無緣第二化益觀入分別解緣諸眾生欲與其樂名眾生緣緣其一切化眾生法名爲法緣﹝此二化益﹞緣法空寂名爲無緣﹝此一觀入﹞第三還就化益觀入分別解緣生與樂名眾生緣﹝此一化益﹞緣眾生無我但是因緣五陰法數名曰法緣觀彼陰空名曰無緣﹝此二觀入﹞又有一解一生緣緣於眾生猶如父母妻子親屬二法緣緣於眾生但是緣生三無緣不住法相及眾生相四心皆有此三廣如涅盤梵行品中說也言八難頓超者宿聞圓成金剛種今生再聞不簡凡聖必亦能入以對下二乘多劫不聞此法未發此心故𨿽修行證果亦不能入也若準諸說八難障於聖道今明以圓教力故障難之凡尙入況無難之凡耶況賢聖耶卽以此經功力超於諸教昭然可見言八難者一地獄二餓鬼三畜生四北洲五盲聾喑惡六佛前佛後此是古說若唐三藏新譯云法前法後後解勝也七世智辯聰八長壽天故論云三塗北長壽前後辯聰根此八名難者以不堪受教難入佛法中故名之爲難又準教中有摧八難法令發正願不墮彼中說有四輪能摧八難第一願生中國輪能摧五難但如法持戒用心求生中國若得生已卽便超卻地獄餓鬼畜生北洲及無想天也第二願值善友輪若得逢善知識及蒙教導聽聞正法卽是摧卻法前法後難也上至諸佛下及凡夫解佛法者於我有益總名善友也第三能發正願輪摧卻世智辯聰難謂若於三寶中起深信樂常發正願世世相續卽能摧卻世智辯聰難也第四種諸善根輪能摧生盲生聾等諸根不具難若能依佛正法修行用心當來感得身相諸根具足便是摧卻諸根不具難也所以頌云善處摧前五值願植餘三卽是四輪能摧八難也此八難有情不能入佛法中來諸經論中無不此說也若約華嚴圓教之力亦得入佛法中進修證果故隨好品說地獄天子得生兜率頓證十地卽知地獄有情非障故經云佛子我爲菩薩時於兜率天宮放大光明名光幢王照十佛剎微塵數世界彼世界中地獄眾生遇斯光者眾苦休息得十種淸淨眼耳鼻舌身意亦復如是咸生歡喜踴躍稱慶從彼命終生兜率天天中有鼓名甚可愛樂彼天生已此鼓發音而爲說法云云爾時諸天子聞說普賢廣大回向卽得十地等由此卽知地獄非障也又十地品云𨿽住海水劫火中堪受此法必得聞言住海水者龍等所居卽畜趣非難言劫火中者若約通途說劫火中無其有情若約佛境界佛力所持變化施爲及法威徳力所加卽得如法華經云眾生見劫盡大火所燒時我此土安穩天人常充滿乃至常在靈鷲山及余諸住處等此多是法前法後難謂劫火中不合有有情逢佛豈得有聞法今旣得其見聞者卽難中非難也今此華嚴說地獄畜趣尙自得聞法得證聖果豈況余類凡聖者也故云四心被廣八難頓超也又大疏云見聞爲種八難超十地之階刊定記云若乃具金剛種𨿽八難而聞經皆同此也如出現品云譬如丈夫食少金剛終竟不消要穿其身出在於外何以故金剛不與肉身雜穢而同止故若於如來所種少善根亦復如是要穿一切有爲諸行煩惱身過到於無爲究竟智處何以故此少善根不與有爲諸行煩惱而共住故此少善根性究竟故此說稱性而修少善法也疏而一極唱髙二乘絕聽者卽非器不測也一極者卽一乘至極之教也如世歌詞唱髙則和寡且巴歌一曲和者百千陽春白雪和者一二言二乘絕聽者卽此品初世尊入師子頻申三昧會中菩薩大眾皆見逝多林及宮殿虛空三處有種種莊嚴佛境界等事又聞不思議等法諸大聲聞不見不聞故經云爾時上首諸大聲聞大智舍利弗神通目犍連摩訶迦葉﹝具列十大弟子﹞在逝多林皆悉不見如來神力如來嚴好如來境界如來遊戲如來神變乃至亦復不見不可思議菩薩境等事何以故善根不同故彼於過去本不修習見一切佛種種神通妙善根故乃至云本不曾於生死之中發阿耨多羅三藐三菩提心故如是種種皆是普賢智眼境界不與一切二乘所共以是因緣彼諸上首大徳聲聞不能聞不能見不能信不能知又云佛子如恆河岸有百千億無量餓鬼裸形饑餓渴乏舉體燋然烏鷲豺狼競來搏撮爲渴所逼欲求水飲𨿽住河邊而不見河設有見者見其枯竭何以故深厚業障之所覆故彼大聲聞亦復如是𨿽復住在逝多林中不見如來廣大神力捨一切智無明翳瞙覆其眼故不曾種植薩婆若地諸善根故所以疏云二乘絕聽也又大疏云若夫髙不可仰則積行菩薩曝鰓鱗於龍門深不可窺則上徳聲聞杜視聽於嘉會此則兼權教六度菩薩亦絕聽也故古贊云最初佛入正受定名師子頻申大眾渴仰生疑念諸法王開演如來示相而答意顯徳用無涯人法渾而何分因果齊歸法界會中聲聞小果權舉五百比丘同處逝多園林不睹如來嘉會一則法門深遠二則因非大心三則自利亡悲四爲失求勝果今亦巧彰佛徳二乘淺智難知意表圓教希逢又顯不共之典非但小乘不了守權尙自髙推惟明普眼之境非他劣見所窺。

△當其器也百城詢友一道棲神。

△明正爲南方盡南矣益我爲友人皆友焉。

當其器也下六指例顯當機益深文中有四一約人以顯益二約法以顯益三始末交徹以顯益四得失相對以顯益今初當其器者卽善財童子指此爲例依教皆然故彌勒云若有敬慕心亦當如是學百城詢友者但舉圓數其實一百一十城詢問善友也故八十經初云爾時善財童子依彌勒菩薩摩訶薩教漸次而行經遊一百一十城已到普門國思惟觀察一心願見文殊師利一百一十表十地及等覺一一皆具諸地功徳故或不分等覺卽開十信進退皆表一百一十此宗三賢行相不殊十地故不別表所謂初住初行初回向初地也二三乃至十住十地行相皆然此依大疏辧也一道棲神者棲托心神也一道有三義一惟向南二惟一因一果三萬聖千賢皆修萬行更無異路三皆一道義也明正爲南者謂善財始自發心福城東見文殊便漸次展轉一向南行歷諸善友明者以南主火是陽是明北主水是陰是暗正者不住東西二邊﹝東左西右故是二邊﹞當南北中正之道表求法者背暗向明離邊當正故云明正更有三義一一方已有多友余方例然二南主生長表求法者生長善根故三西域居人宅多東向順日月轉表於善財順人法故故舊疏云善財求友表隨順以南行方盡南矣方是假法二無定體東西南北相待立名但取明正之義所向盡名爲南如此始名悟入法界故善財至寄十地之友多在菩提道場又不言卻回向北故知若觸向明正一切皆南也益我爲友人皆友焉者有二義初隨相說二稱性說隨相說者謂見善者生不及之心見惡者發探湯之智旣三人同行必有我師況多者也但能擇善者從之不善者攺之則觸向皆師也又見賢而思齊卽爲益也或見不賢而內自省亦爲益也又老子云善人是不善人之師不善人是善人之資皆是益我爲友之義故人皆友焉二稱性說者夫法界圓宗觸類成教但因之生解卽名爲師如推一塵見具無邊之徳塵卽是師所以善財再遇文殊智照無二之後便遇三千世界微塵數善友知識者意在玆焉。

△遇三毒而三徳圓入一塵而一心淨。

△千化不變其慮萬境順通於道。

二約法以顯益疏遇三毒而三徳圓至順通於道者三毒成三徳有通有別通者三毒本空元是三徳迷情執取以徳爲毒今悟則貪無貪相元是戒也嗔無起滅本自寂然元是定也故法句經云戒性如虛空又云嗔心等陽焰癡無癡相是爲慧也又心王經說三藏雲貪相不生是爲戒藏嗔相不生是爲定藏癡相不生是爲慧藏諸法無行經云貪欲卽是道恚癡亦復然如是三事中有無量佛法是知迷爲八萬四千塵勞門悟成八萬四千波羅蜜塵勞𨿽眾根本不過三毒波羅蜜𨿽多根本只是三徳也別者卽善財所遇善友其類不同表一切類中皆有法門令後學者於人不觀種性於法莫存取捨故婆須蜜女示貪欲之相所以鄰里生疑抱持唼吻皆獲功徳其所得法門名離貪欲際解脫門無厭足王示其嗔相傷煞無量眾生所得法門名如幻解脫門勝熱婆羅門四面火聚中有刀山令投身入中向上兼日五熱炙身示現外道癡迷邪見之相善財見之所得法門名般若波羅蜜普莊嚴解脫門三毒之相尙有法門況余類耶是知契合華嚴圓教婆須愛水而不溺無厭恚火而不燒勝熱邪見而不侵矣言入一塵而一心淨者有二義一以情念爲塵念卽無故淨也二卽微塵塵體稱性故淨也一塵一念旣爾千心萬境總然故次云千化不變其慮﹝故心要云心心作佛無一心而非佛心﹞萬境順通於道也﹝卽處處道成無一塵而非佛國﹞。

△契文殊之妙智宛是初心。

△入普賢之玄門曾無別體。

三始末交徹以顯益文中二一始終二本末今初契文殊之妙智者卽善財歷諸善友再遇文殊當智照無二相契合本心絕能所相故不見身但遙申右手摩頂得法義在下五相中解也宛是初心者最初在福城東得見文殊表信智今又見文殊表證智意明信證𨿽說始終智體元來不別所以皆是文殊如第二十信會在普光明殿說第七因圓果滿重會普光亦表證極不離初心正同此也故大疏云啟明東廟智滿不異於初心也二本末疏入普賢之玄門曾無別體者善財求友最後至普賢菩薩處微細觀察普賢之身見一一毛孔中有不可說不可說佛剎海云云乃至善財所見佛剎微塵數諸善友往詣親近積集智慧比此暫見普賢所得境界百分不及一乃至優波尼沙陀分亦不及一善財從初發心乃至普賢於其中間所入剎海相續不斷今於普賢一毛孔中一念所入過前不可說不可說倍如一毛孔一切毛孔一一相好一一支節悉亦如是善財於普賢毛孔剎中行一步至不可說不可說佛剎微塵數世界如是盡未來際劫猶不能知一毛孔中種種剎海種種佛海種種菩薩眾會海如是等海皆悉不知究竟邊際故云玄門也然不離一心一性一毛一塵故次云曾無別體又經最後結云善財則得普賢行願海與普賢等與諸佛等一身充滿等正覺現前等乃至不思議解脫自在悉皆同等旣前後橫豎皆等何有別體故大疏云寄位南求因圓不逾於毛孔也。

△失其旨也徒修因於曠劫。

△得其門也等諸佛於一朝。

四得失相對以顯益者疏失其旨也至於一朝有二義一通相而言由此經境界一念一塵皆全收法界故一念失則全乖曠劫修而無益一念得則全契剎那證而無遺若指經文則出現品意簡權教六度菩薩非器對前二乘絕聽則積行菩薩曝鰓鱗於龍門之意經云設有菩薩於無量百千億那由他劫具行六波羅蜜修習種種菩提分法若未聞此如來不思議大威徳法門或時聞已不信不解不順不入不得名爲眞實菩薩以不能生如來家故﹝卽前句云徒修因也﹞若聞此法信順悟入當知此人生如來家具足一切諸菩薩法遠離一切諸世間法深入如來無量境界﹝卽後句云等諸佛也﹞故大疏云良以有作之修多劫終成敗壞﹝卽前句也﹞無心體極一念便契佛家﹝卽後句也﹞故知無念爲宗實爲妙也旣得意失意懸殊誠見此經大益也。

△杳矣妙矣廣矣大矣。

△實乃罄諸佛之靈府拔玄根之幽致升慧日以廓妄扇慈風以長春包性相之洪流掩羣經之光彩豈惟明逾朝徹靜越坐亡而已矣。

三結嘆文三初以四徳名嘆次以六徳義嘆後形外義結今初疏杳矣妙矣廣矣大矣杳冥微妙徳相意也廣則業用大則體性次以六徳義嘆疏實乃等是一諸佛靈妙所集之都府如千珍萬寶所集之庫藏惟此經罄而竭之無有遺隱二名相蔽於玄理如土埋根惟此經玄妙之法而令露現故云拔也三日出而雲霧散慧發而妄想除也四陽和照物遠近齊敷枯木不生過時則已佛慈利生平等普度闡提不受窮盡未來又陽气所滋者後終凋落佛慈所度者究竟涅盤有此兩重之意故雲長春也五涓涓滔滔無流不納大海也若性若相無義不詮大經也大疏云千門潛注與眾典爲洪源萬徳交歸攝羣經爲眷屬六杲日麗天奪眾景之耀﹝眾景卽月與星辰也﹞圓宗布世掩羣經之輝﹝羣經卽權教二乘也﹞後形外義結疏豈惟明逾朝徹等者莊子中事此有二意總意云尙掩諸經況於外典也言朝徹者莊子第三南北子葵問乎女偊曰子之年長矣而色若孺子何也曰吾聞道矣子葵曰可得學耶曰惡惡可子非其人也夫卜梁倚有聖人之才而無聖人之道偊曰我有聖人之道而無聖人之才吾欲以教之庶幾其果爲聖人乎﹝注云聖人之才謂其有慧聖人之道謂其有眞以眞教之能成彼之道矣﹞吾守之三日而後能外天下﹝謂亡天下事也﹞已外天下矣吾又守之七日而後能外物﹝物謂凡有物象﹞已外物矣吾又守之九日而後能外生﹝不見﹝是身﹞已外生矣而後能朝徹﹝不有萬物惟眞獨存如朝日升明洞徹無礙人皆有此不能自知﹞朝徹而後能見獨見獨而後能無古今無古今而後能入不生不死也言坐亡者亦莊子第五顏回以契道之言白夫子曰回益矣仲尼曰何謂也曰回亡仁義矣﹝仁卽不周義則不及﹞曰可矣猶未也他日復見曰回益矣曰何謂也曰回亡禮樂矣﹝禮過則煩樂則心動﹞曰可矣猶未也他日復見曰回益矣曰何謂也曰回坐亡矣仲尼蹴然曰何謂坐亡曰回隳支體黜聰明離形去知同於大通此謂坐亡﹝心靜爲坐物空爲亡﹞仲尼曰回果至賢乎丘也從而後矣今疏意云據諸教所詮鑑用之智寂滅之理早以逾於朝徹之明坐亡之靜若以華嚴圓明之旨不惟超彼而已兼諸權教小乘亦皆超越故有豈惟而已耶之言也。

△然玄籍百千幽關半掩。

然玄籍百千下第三教起由致慶遇希奇文中二一明昔翻未具二明今譯多具今初龍樹菩薩至龍宮見華嚴經有三本下本有十萬偈四十八品中本有四十九萬八千八百偈一千二百品上本有十三千大千世界微塵數偈一四天下微塵數品上中二本閻浮提人力劣不能住持龍樹菩薩遂將下本流布天竺也言玄籍者玄妙典籍也百千者卽下本經十萬偈也言幽關半掩者謂晉譯三萬六千偈唐加九千偈成四萬五千偈經來未具故幽微關鍵之教而半掩也。

△我皇禦宇徳合乾坤光宅萬方重譯來貢。

△東風入律西天輸越海之誠南印禦書北關獻朝宗之敬。

△特回明詔再譯眞經光闡大猷增輝新理。

△澄觀顧多天幸欽屬盛明奉詔譯場承旨幽贊。

△抃躍兢惕三復竭愚露滴天池喜合百川之味塵培華嶽無增萬仞之髙。

二明今譯多具疏我皇禦宇下但展法界品二十一卷成四十卷亦未全足故云多具文中三一明聖朝徳化廣被爲譯之緣二明外國遠獻梵本是譯之因三正明詔命述譯贊之相今初疏我皇禦宇徳合乾坤者謂臨禦區宇徳合天地乾天坤地光宅萬方者尙書堯典篇曰昔在帝堯聰明文思光宅天下孔安國注云謂聖徳之風遠著今意云風光遠及以天下爲宅也今我徳宗皇帝徳及外國故彼以華嚴梵本來貢也重譯來貢者夫外國貢獻經歷數國卽展轉譯語從一國至一國乃至於此故云重譯如獻白雉九譯至此也二明外國遠獻梵本是譯之因者疏東風入律至朝宗之敬言東風入律者漢武帝十洲記說西胡月氏國遣使遠進三種物謂小師子續弦膠反魂香經半年不問此事使者因隨帝入苑射帝弓弦斷使者曰何不取續弦膠續之遂取膠﹝米﹡﹝合﹣口﹢﹝一／心﹞之果如其言帝曰彼君有此何以遠貢使者曰臣國去此三萬里國有常占者見東風入律十旬不休靑雲幹﹝或作觀﹞呂彭伉詩云祥輝上干呂鬱鬱復紛紛遠示無爲化將明至道君勢凝千里靜色回九霄分已見從龍意寧知觸石紋狀煙殊散漫逾月更氛氳因使來賓國西瞻仰瑞云連月不散占者云東有好道之君遂令遠獻也西天輪越海之誠者旣皇帝徳風及於西天故彼輸奉過海之忠誠遠貢經本如昔三物也南印者都望天竺卽是此國之西就彼五天卽是南印土也禦書者彼國表云手自書寫大方廣佛華嚴經百千偈中所說善財童子親近承事佛剎微塵數善知識行中五十五聖者入不思議解脫境界普賢行願品謹奉進上等北闕獻朝宗之敬者百川朝宗於海萬國朝宗我唐故以獻經而申遠敬疏特回明詔下三正明詔命述譯贊之相於中三一聖垂詔命二慶承詔命三譯贊之相今初但是展演舊經入法界一品故雲光闡大猷及增輝也猷謂嘉猷嘉美之徳也二慶承詔命疏澄觀顧多天幸至幽贊者反顧我有天然之幸得遇盛明之時奉詔譯經制疏也三譯贊之相疏抃躍至之髙者抃謂手舞躍謂足蹈兢謂戰戰兢兢惕謂悚惕三復竭愚者謂再三反復竭盡其心不敢孟浪也謙故曰愚然三復之言卽論語雲南容三復白圭謂毛詩云白圭之玷尙可磨也斯言之玷不可爲也意謂圭玷可以磨治若過言一出駟馬追之不及南容讀詩至此章句再三反復以將誠愼其言也今用此意露滴天池者智度論中指海爲天池意云制疏譯經一言一義得契佛心如露滴海也塵培等者卽子貢對魯哀公贊夫子之言謂哀公問子貢云汝師賢乎對曰賢哀公曰賢復如何答曰不知又問何以不知子貢曰吾於夫子門下如人終日戴天不知天之髙終日履地不知地之厚飲海知飽安知其深哀公曰譽師太過歟子貢曰捧土培山寧有益仞﹝七尺曰仞﹞上皆謙詞。

△大方廣所證法也佛華嚴能證人也。

△極虛空之可度體無邊涯大也竭滄溟之可飲法門無盡方也碎塵剎而可數用無能測廣也離覺所覺朗萬法之幽邃佛也芬敷萬行榮耀眾徳華也圓玆行徳飾彼十身嚴也貫攝玄妙以成眞光之彩經也。

△總斯七字爲一部之宏綱則無盡法門思過半矣。

大方廣者下第四略釋總題令知綱要於中三一標名二釋名三結嘆今初可知二釋名者疏極虛空至經也極虛空等三句卽普賢偈贊佛徳結歸無盡之文云剎塵心念可數知大海中水可飲盡虛空可量風可系無能盡說佛功徳今取虛空釋體大海水釋相大塵剎釋用大惟不取心念及風也碎塵剎者碎塵數之剎並爲微塵也離覺等者能覺卽菩提所覺卽涅盤故楞伽云一切無涅盤無有涅盤佛亦無佛涅盤遠離覺所覺旣理智俱泯能所兩亡始本不二是究竟覺故𨿽俱離而朗照萬法之無遺非一向同楞伽也芬敷萬行者艸木感果之華也榮耀眾徳者艸木兼通金玉莊嚴之華也圓玆行徳飾彼十身者雙以二華二徳嚴飾佛身也貫攝等者貫穿攝持玄妙之義門門門煥爛無量無邊門門尋之一一皆徹佛智如尋影以至於本故大經云如因日光照還見於日輪然以智慧光通達於佛智佛智體如日輪演無量義如日光三結嘆者疏總斯七字等尙書云若网在綱有條而不紊紊者亂也孔氏序云舉其宏綱攝其機要思過半矣者周易系辭文勢孔子云學者觀其彖辭是以盡過半之思今意云若解七字之義卽一部之功已過半矣。

大方廣佛華嚴經普賢行願品別行疏鈔卷第一

大方廣佛華嚴經普賢行願品別行疏鈔卷第二

敕太原府大崇福寺沙門澄觀撰別行疏

圭峯艸堂寺沙門宗密述隨疏鈔

上來第二正釋疏文四分中一總敍文意二歸敬請加三開章釋文四慶贊回向初總敍文意已竟自下第二廣釋歸敬請加。

△稽首歸依。

△眞法界。

△光明徧照諸如來。

△普賢文殊海會尊。

△願得冥資贊玄妙。

第二歸敬請加於中分二初三句是歸敬後一句請加初中又二初有四字是能歸三業稽首歸依後有一十七字卽所歸三寶眞法界下今初疏稽首歸依者稽者屈也至也首者頭也歸者向順之義依者憑托之意疏主欲擬制述先起三業虔恭敬仰屈己頭頂以至於地心冥佛境口誦詞句剖析心誠乞求加護也問何故最初歸敬三寶答略有七意一顯示吉祥故二發生信心故三令知恩徳故四儀式應然故五表有承稟故六爲求加護故七隨順先聖故且初顯示吉祥者三寶功徳第一吉祥故於最初先申歸敬欲令所制久久流通二利吉祥故先歸敬也成實論云三寶最吉祥故我經初說二發生信心故者欲令後人聞此教典不起疑惑生起信心故於最初先嘆三寶令於三寶生順信已方於正教不疑謗故三令知恩徳故者謂佛有說法恩法有生解恩僧有傳教恩若無佛寶卽無人說法若無法寶卽無由生解若無僧寶卽無人傳教是以由佛說法由法生解由僧傳教令得聽聞由此三恩方成慧悟令知恩徳故疏先明四儀式應然故者世間臣子凡有所爲先白君父方合儀式三寶恩徳逾於君父大師之心何啻臣子將欲發揚正教先白三尊儀式應然故歸敬也五表有承稟故者欲顯所述且非胸臆皆依聖教盡有經典承稟三寶所證所說制成此疏以誨後人故於最初先申歸敬六爲求加護故者像季傳教障難恆多先敬三尊上求加護七隨順先聖故者西天聖眾諸菩薩僧造論釋經皆先歸敬順諸先聖故敬三尊敬意極多不能繁述釋此所歸三寶分二先標三寶義後正銷疏文今初三寶之義佛法大綱學者要知不可不說略以五門分別一釋名二出體三建立四次第五問答分別今初有二初總名後別名總名者三者數義寶者從諭爲名依寶性論有六義一希有如世間金玉等世間難得三寶亦爾百千萬劫眾生難遇二明淨如世間金玉體性明淨三寶亦爾離染無垢所以明淨三勢力如世金玉有威徳勢力三寶亦爾見道力用神通威力四莊嚴如世金玉莊嚴世間三寶亦爾定慧莊嚴出世法故五最上如世金玉於世最上三寶亦爾修出世道最尊最上六不變如世金玉不可攺易百煉不輕久埋不生三寶亦爾不爲世法之所攺易具此六義故名爲寶從數及諭以爲名也次別名者謂佛法僧梵云佛陀此翻覺者佛地論云於一切境能除二障如睡夢覺如蓮華開自覺覺他覺行圓滿名之爲佛覺卽是佛當體爲名梵云達摩此云法卽教理行果自性軌持名之爲法軌持卽法當體爲名梵云僧伽此云和合眾三乘聖人理事二和體無違諍和合是用眾卽是假和合之眾依主得名第二出體者於中有二先辧差別後明體性初文有三一住持二別相三同體皆可寶重生福之田也初住持者佛謂形像法謂教法僧謂五眾也二別相三寶﹝依賢首大師五教以明﹞分五一小乘教文三佛法僧一佛寶文三初法身卽五分﹝戒定慧解脫解脫知見是﹞二報身﹝卽丈六身是﹞三化身﹝謂隨類化身是﹞二法寶文四一教法﹝謂聲教﹞二理法﹝謂生空理﹞三行法﹝謂三十七品四念處四正勤四如意足五根五力七覺支八聖道﹞四果法﹝謂擇滅涅盤﹞三僧寶﹝卽四果四向﹞二大乘始教亦三一佛寶文三一法身﹝謂淸淨眞如﹞二報身﹝謂自他二種受用﹞三化身﹝大化身千丈小化身丈六隨類化身﹞二法寶文四一教法﹝謂本質影像﹞二理法﹝謂二空眞理﹞三行法﹝謂六度萬行﹞四果法﹝菩提涅盤﹞三僧寶﹝卽三賢十聖﹞三大乘終教亦三一佛寶文二一眞身﹝謂法身及自受用﹞二應身﹝謂他受用及化身﹞二法寶文四一教法﹝惟心影像﹞二理法﹝謂二空眞理﹞三行法﹝謂六度萬行﹞四果法﹝謂始覺合本覺﹞三僧寶﹝謂三賢十聖﹞四大乘頓教但惟眞性更無別法縱使彊論亦不出一性亦三一佛寶﹝約覺知義﹞二法寶﹝約軌持義﹞三僧寶﹝約不違義﹞五大乘圓教文三一佛寶文二一融三世間十身﹝眾生世間器世間智正覺世間﹞二佛自具十身﹝菩提願化力莊嚴威勢意生福法智﹞二法寶文四一教法﹝謂別教一乘﹞二理法﹝謂法界十玄﹞三行法﹝謂行布圓融﹞四果法﹝謂依正無礙﹞三僧寶﹝謂海會菩薩﹞三同體者自有三說一就本性說性自靈覺佛也性本寂滅法也性上本有恆沙徳用互不相違亦不乖諍一味淸淨性體僧也二就觀行說觀照佛也照故離識可以軌持法也在觀則萬法已圓念念自無乖諍僧也三就融通說世出世間差別之法盡托圓明大覺假現一一無有自體當體便是圓覺則一切皆佛也如鏡現像像皆是鏡所現之法一一寂滅𨿽寂滅而不壞相性相不異故一一相隨性而徧法界性隨相而千差盡未來際性相無礙究竟皆可軌持法也旣一一相隨性無礙則一入一切一切入一一包一切一切包一交參涉入和合無違凡聖一一皆然僧也二明體性者有三一住持三寶佛寶不論金玉圖彩塑畫等並以四塵爲體法寶若紙素竹帛等亦以四塵爲體僧寶若凡夫僧卽以有漏五蘊爲體若圖畫僧亦以四塵爲體此等住持皆令眞實三寶勢力不斷名住持也故淨名經云紹隆三寶能使不絕二別相三寶法身卽以無垢眞如爲體自受用身以實無漏五蘊爲體他受用身以平等性智所現相分似無漏五蘊爲體化身有三若大化身以成所作智中所現微細色心相分似無漏五蘊爲體小化身以成所作智中所現通粗及細色心相分似無漏五蘊爲體若隨類化身以成所作智中所現惟細色心相分似無漏五蘊爲體若法寶有四一教謂名句文二理謂二空眞如三行謂六度十度萬行四果謂菩提涅盤殊勝之果此之四法總爲法寶體僧寶以三乘聖人無漏五蘊爲體三同體三寶通以眞如爲體如有覺義名佛寶如有軌持義名法寶如有理和名僧寶故涅盤經云若能觀三寶常住同眞諦等也又淨名經云佛則是法法卽是眾是三寶皆無爲相與虛空等又寶積經云正見法身尙不見佛何況形色以空遠離尙不見法何況言說以無爲法尙不見僧何況有和合眾也三建立者有四一翻邪三歸爲彼外宗有三一邪尊二邪教三邪人翻彼三故建立三寶歸依佛已寧捨身命終不歸依自在天等歸依法已寧捨身命終不歸依外道典藉歸依僧已寧捨身命終不歸依外道邪眾爲所翻有三故立三寶廣如優婆塞經說也二對根者爲上根人趣佛菩提說於佛寶爲中根人求自然智及因緣法而能入道說於法寶爲下根人依師受學理事不違方能入道說於僧寶三約諭者佛如良醫法如良藥僧寶如看病人四依因者一依如來爲因二依正法爲因三依止我弟子爲因諸有情類要由三因得涅盤樂如十輪經說具上四義不增不減但說三寶也四辧次第者有三一約功用次第教化眾生無過於佛故先明佛寶由有佛故說三乘法故次明法寶由有佛法化三乘眾故後明僧寶二約修行次第一切聖人以法爲本先明法寶由有法故方有修行次明僧寶由有法僧當得佛果後明佛寶三約勝劣次第同體三寶中法寶爲勝故經云諸佛所師所謂法也以法常故諸佛亦常故法寶勝也別相三寶中佛寶爲勝故經偈雲天上天下無如佛十方世界亦無比世界所有我盡見一切無有如佛者故佛寶勝也住持三寶中僧寶爲勝由人能弘道非道弘人人在卽法在人亡卽法亡故僧寶勝也五問答分別者問前云三乘聖人皆是僧寶聲聞眾多可名爲僧獨覺獨出云何成僧答緣覺有二一獨覺出無佛世靜處思惟卽能悟道此旣無眾闕於事和但是行法非僧寶也二眾出亦有無量大緣覺眾具理事二和所以成僧今約眾出故仁王經云時有八百萬億大仙緣覺非斷非常四諦十二因緣皆悉成就也問出家菩薩具有二和可名爲僧在家菩薩惟有理和莫不成僧答在家菩薩𨿽無事和而有理和性無乖諍卽得成僧不同聲聞要具二和也問菩薩僧中有其幾人答依仁王經瓔珞經說有四十二賢聖所謂地前三賢地上十聖及等覺妙覺如彼廣說所以不取十信者爲是凡位也於四十二位中四十一是僧寶妙覺一位是佛寶所攝也上來五段不同略明三寶義竟後別銷疏文者疏眞法界者卽法寶也攝法差別但歸眞界也先標法者諸佛之師故疏光明徧照等者佛寶也梵語毗盧遮那此雲光明徧照此就新梵語翻也若準舊梵語翻毗盧遮那此云徧一切處寂屬法身盧捨那此雲光明徧照屬在報身若準梵文卽不如此二種梵名但新舊別非分法報之異故舊譯華嚴總名盧捨那唐譯經中皆曰毗盧遮那卽三身十身通名毗盧遮那也今此中用卽法報通稱此最爲正況此宗中法報無異同是一源不同諸教有爲無爲別又據此大經及一字頂輪王經釋迦毗盧及一切義成等皆是異名故知三身更無別稱但是古徳義說也故知此中不錯用也言光明徧照者謂常寂光徧一切法如鏡之明像像皆徧也諸如來者主伴互收也舉一爲主一切皆伴伴者不離主也普賢文殊海會尊者僧寶也二聖爲海會菩薩之尊也又望能歸之人卽指海會菩薩是我之尊也後會通二聖菩薩數過剎塵名著在經者亦有數百偏歸二聖者良有所以二聖本尊總爲三聖托以表法不徒然也今依三聖圓融觀略顯二門一相對明表二相融顯圓初中二聖爲因遮那爲果果超言相且說二因若悟二因玄微則見果海深妙也二聖略爲三對一能信所信對言能信所信表是因中謂普賢表所信法界卽在纏如來藏故理趣般若云一切眾生皆如來藏普賢菩薩自體徧故初會卽入藏身三昧者意在此也文殊表能信之心佛名經云一切諸佛皆因文殊而發心故善財始見發大心故經云出生一切菩薩無休息故二解行對普賢表所起萬行上下經文五周因果皆普賢行故文殊卽能起之解慈氏云汝得見諸善友聞菩薩行入解脫門皆是文殊威神力故又云常爲一切菩薩師故三理智對普賢表所證法界卽出纏如來藏善財童子入其身故一毛廣大卽無邊者稱法性故經云普賢身相如虛空故又見普賢卽得智波羅蜜者明依理髮智故文殊表能證大智本所事佛名不動智故常爲無量諸佛母故諸經中說法多顯般若旨趣故善財再見文殊後方見普賢者顯有智方能證理故是以古徳銘後文殊爲智照無二相也不理身者心境兩亡故以文殊權實之智證普賢體用之理此之一門古徳親問三藏三藏言有經說未傳此方又此一門亦表定慧理本寂故智卽慧故亦表體用普賢理寂以爲心體文殊智照爲大用故二相融顯圓者亦二先明二聖法門各自圓融後以二聖法門互相圓融初中謂文殊必因於信方能成解有解無信增邪見故有信無解長無明故信解眞正方了本源成其極智反照不異初心初發心時便成正覺又前方便之智不離體故後文殊名智照無二相照信不殊於智故從無身相以展右手是以文殊三事融通隱隱次普賢三事自相融者理若無行理終不顯依體起行行必稱體由行證理理無行外之理由理顯行行無理外之行故隨所證理行無不具足一證一切證故見普賢一毛所得法門過前無可說不可說倍又是卽體之用故毛孔法門緣起無盡由是普賢三事涉入重重也二以二聖法門互相融者謂要因於信方知法界信若不信法界信則爲邪故能所不二不信自心有如來藏非菩薩故次要藉於解方能起行稱解起行行不異解則解行不二次以智是理用理體成智還照於理智與理冥方曰眞智則理智無二故經云無有如外智能證於如亦無智外如爲智所入又法界寂然名止寂而常照名觀觀窮數極妙符乎寂則定慧不二又卽體之用曰智卽用之體曰理卽體用無二是以文殊三事融通隱隱卽普賢三事涉入重重此二不一不異方名普賢帝网之行故普賢行品及上下經文廣顯事理圓融爲普賢行非獨事行名普賢也亦如曼殊千缽經云爾時眾中菩薩摩訶薩一切有情同修行普賢曼殊行願證入毗盧遮那如來十大慈佛心觀亦表二聖不異問旣二聖相融何以不名文殊行耶答爲攝智屬理惟一眞法界故舉一全收也二遮那爲果者二聖法門旣融則普賢因圓離相絕言沒同果海是曰毗盧遮那光明徧照惟證相應故法界品末普賢菩薩後便偈贊佛徳者顯果相也又品初如來自入三昧現相無說表所證絕言而普賢開發也放光令悟表能證絕言而文殊開顯者卽其意也然上理智等並不離心心佛眾生三無差別若於心能了則念念因圓念念果滿出現品云菩薩應知自心念念常有佛成正覺故而卽一之異不得外觀勿滯言說若能與此觀行相應則觸目對境常見三聖及十方諸佛菩薩一卽一切故心境無二故依此修行一生不克三生必圓也第二請加者疏願得冥資贊玄妙可知。

△將釋此經五門分別。

△一教起因緣二辧教宗旨三翻譯傳授四釋經名題五隨文解釋。

△今初夫法無言象非離言象。

△離言象而倒惑執言象而迷眞。

△故聖人利見垂象設教必有由矣。

第一教起因緣文分三段一總標大意二別釋十門三總結指廣今初也一略標言夫法無言象非離言象者世有人言大象無形大音希聲絕慮亡言自入眞境何用言教乎疏意云非言何以知無言非象何以顯無象大疏序云𨿽空空絕迹﹝是無象也﹞義天之星象粲然﹝不離象也﹞湛湛亡言﹝是亡言也﹞教海之波瀾浩汗﹝不離言也﹞諸經假言象顯無言象之文甚多不能繁引講者任其廣略然言謂語言宣說此卽可知象者何也象者像也似也謂取像似之物爲象令見於眞理周易有大象小象以顯易道卽其事也六龍象於陽徳變化無方等佛說圓極之理言之不及多以諭況皆此類也若更深而論之但以名言施設所顯之義亦皆是象不惟譬諭以理畢竟言不及故謂聞教生解義相生時亦是變影起故也二反顯離言象而倒惑執言象而迷眞者出取捨之過也若眾生不遇善友不聞聖教曠劫長守倒見終無自悟之期故經云譬如暗中寶無燈不可見佛法無人說𨿽慧莫能了執言象而迷眞者謂但守於教不求指歸是執言也縱求義理但隨文生解便爲眞實不能以教爲明鏡照見自心不能以自心爲智燈照經幽旨是執象也故經云不能了自心云何知正道彼由顚倒慧增長一切惡如覽鏡時本圖見面便執見者爲實豈不轉更成迷故云執言象而迷眞又疏主述華嚴剎海變相贊云執象或亡象取空空外求斯人﹝壴﹡ㄆ﹞識浪浩劫乖冥搜卽象見無象萬法歸毛頭圓機睹一葉法界知春秋此卽一向別教圓宗稍異前教前則筌蹄定非魚兔此乃言象卽同所筌故一中見多而無盡也如聞谷聲無聲卽知常應見鏡像無像卽知常現也三順結故聖人利見至必有由矣者利見之言借周易語彼乾卦九五之爻是仁君登位之象文言九五飛龍在天利見大人言飛龍在天者大人造也造者至也至者仁君至於位也大人者聖人也聖人與天地合其徳與日月合其明與四時合其序與鬼神合其吉凶此爲仁也利見者仁君至位敍以聖徳能合異類濟物理人利無不普蓋及異類交感位極亨通人臣之機會也今明我佛聖人功圓徳備體無不周智無不徧四心罔替惟務益生有感必通隨機誘化知根利鈍各稱所求與利見而賜妙方物受教而皆得度則必無虛設也故云聖人利見垂象設教必有由矣。

△因緣不同略明十義。

△一法爾常規二酬昔行願三遂通物感四明示眞門五開物性原六宣說勝行七令知位次八顯果難思九示其終歸十廣利今後。

第二因緣不同下別釋十門初列後釋。

△此初法爾常規者一切諸佛法爾皆現無盡身云說斯圓教故。

釋中一法爾常規下夫王道坦坦千古同現一乘玄門諸佛齊證所證法性法爾隨緣緣性融通法爾無盡性𨿽一切齊應今就說教爲門旣舉一全收卽無盡矣故佛法爾皆於無盡世界常轉無盡法輪窮未來際無有休息斯則處以毛端橫該法界時以剎那豎窮劫海處則頓起時則常起不待別因如萬籟之聲非關撫擊日月之照不因川原但隨見聞說有初成九會等別諸慈悲者於無盡中略此畱傳令尋於此見無邊法如觀牖隙見無際空而此時處卽同無盡也。

△二酬昔行願者昔在因中願周法界依願起行但爲眾生故今酬之徧說徧益。

二酬昔行願至徧益者因卽願周乎法界果必徧說酬之如源遠則流長根深則果茂然因𨿽無量無邊統惟此二故下疏有車輪鳥翼之況願周徧者現相品云毗盧遮那佛願力周法界一切國土中恆轉無上輪行周徧者主山神偈云往修勝行無有邊今獲神通亦無量法門廣闥如塵數悉使眾生深悟喜今說普賢行願正是此因也。

△三遂通物感者謂佛證涅盤寂然不動機宜叩聖感而遂通若無感緣佛說何益。

三遂通物感至何益者夫風息浪澄海現萬像妄盡心寂佛應羣機然澄海𨿽常能現無外器而現何佛智𨿽常能談無感緣而何說故大疏云昔因法爾𨿽能常徧約可流傳皆由機感其猶上有白月下資澄潭潭淸影現機感應生等其寂然不動感而遂通兩句是周易之文疏乃巧隨義勢揀而用之然其機感亦有二種一通二別通謂凡厥生靈皆含佛智無不被矣別謂𨿽皆普被機有優劣故益有淺深其猶一水方圓任器略分五種一正爲謂一乘圓機宿世曾聞今能悟解造觀修行或便證入二兼爲謂聞𨿽未悟而能信向以成堅種如食金剛終竟不消地獄天子是此類也三引爲謂權教六度菩薩執定行布之位不信圓融之法故十地中借其次第行布之名而誘引之終令入實如置藥乳中乳能愈病以性投相而相自亡四權爲謂二乘旣守自位不能聞見故諸菩薩權現聲聞或示在座如聾如盲彰其絕分警余忻樂或示在道開悟知可回心五遠爲謂外道闡提聞𨿽生謗墮於地獄一燻耳識功不唐捐罪畢終令獲益乃至成佛如狂罵藥服之病除如塗毒鼓聞者皆死以斯五類收無不盡其通別機感具依此品廣疏也。

△四明示眞門者眾生流轉總爲迷眞故示眞門令其返本眞原之要卽下所宗。

四明示眞門至下所宗者諸經就機權引本意欲令歸眞若無此經稱性極談究竟無所歸處爲談眞實故說斯經眾生流轉等者大經云眾生無始來生死久流轉不了眞如義故諸佛興世興世本欲示眞門故法華經云如來惟爲一大事因緣故出現於世等卽下所宗者第二辧宗旨中云統惟一眞法界乃至開爲理事法界無障礙法界也。

△五開物性原者良以眾生性含智海識洞眞空但衣蔽明珠室埋祕藏要假開示令其悟入。

五開物性原至令其悟入者前𨿽明示眞門尙未直指自心若不就心中識悟依何起於萬行故大疏此段名開因性如何開耶出現品云佛子無一眾生而不具有如來智慧但以妄想顚倒執著而不證得﹝凡夫妄想權小執著顚倒通二﹞若離妄想一切智自然智無礙智則得現前譬如有大經卷﹝諭佛智慧﹞量等三千大千世界﹝智體無徧廓周沙界﹞書寫三千大千世界中事一切皆盡﹝諭體上本有恆沙功徳恆沙妙用﹞此大經卷𨿽復量等大千世界而全住在一微塵中﹝諭佛智全在眾生身中圓滿具足﹞如一微塵﹝舉一眾生爲例﹞一切微塵皆亦如是時有一人智慧明達﹝諭佛﹞具足成就淸淨天眼見此經卷在微塵內﹝天眼隔礙見色諭佛智隔煩惱見佛智也﹞於諸眾生無少利益﹝諭迷時都不得其用與無不別﹞卽起方便破彼微塵﹝諭佛說法除障﹞出此大經令諸眾生普得饒益﹝後合﹞佛子如來智慧亦復如是無量無礙普能利益一切眾生﹝合書寫三千世界事﹞具足在於眾生身中﹝合微塵也﹞但諸凡愚妄想執著不知不覺不得利益爾時如來以無障礙淸淨智眼普觀法界一切眾生而作是言奇哉奇哉此諸眾生云何具有如來智慧愚癡迷惑不知不覺我當教以聖道令其永離妄想於自身中得見如來廣大智慧與佛無異故此云性含智海也識洞眞空者幻化妄識本來虛無故卽洞徹眞空也故大疏云眾生包性徳而爲體攬智海以爲源但相變體殊情生智隔今欲令知心合體達本情忘故談斯經以爲顯示釋曰此則兼明眾生迷眞執妄之由也如福徳智慧相貌具足之人忽然夢見貧賤醜陋病痛苦惱之身﹝卽是相變﹞不見本身﹝卽體殊也﹞執認云是我身﹝卽情生也﹞不信自身福徳端正﹝卽智隔也故此有衣蔽明珠室埋祕藏等諭也﹞覺者警之令悟惡身便是好身﹝卽合體也﹞覺卽自然不執惡身﹝是亡情也﹞故此云要假開示令其悟入大疏文備又是利生之要故具引釋也言衣蔽明珠者法華第四五百弟子授記品中憍陳如等諸大聲聞同時領解得記所說之諭經云譬如有人至親友家醉酒而臥是時親友官事當行以無價寶珠系其衣裏與之而去其人醉臥都不覺知起已遊行至於他國爲求食故勤力求索甚大艱難若少有所得便以爲足於後親友會遇見之而作是言咄哉丈夫何爲衣食乃至如是我昔欲令汝得安樂五欲自恣於某年日月以無價寶珠系汝衣裏今故現在而汝不知勤苦憂惱以求自活甚爲癡也汝今可以此寶貿易所須常可如意無所乏短然法合有二意一約結緣說則圓解爲珠與說爲系煩惱昏暗與醉何殊微有解生還同系了五道求樂名曰艱難證小涅盤名爲得少說法華會親友再逢知見旣開猶如得寶以因易果萬徳周圓何異貧人所求皆遂二約本性說謂珠𨿽本具系乃有時未知令知乃名爲系𨿽聞未悟猶如醉人堅種旣成還同已系未合本體如在衣中欣善福田名求衣食加之調伏乃是艱難再遇本緣如逢親友旣悟知見猶如得寶證入法界徳用無邊卽無所乏短昭然可見矣言室埋祕藏者卽如來藏經有九諭皆諭佛智蘊在眾生名如來藏此當第五諭也經云譬如貧家有珍寶藏寶不能言我在於此旣不自知又無語者不能開發此珍寶藏一切眾生亦復如是如來知見大法寶藏在其身內不聞不知耽惑五欲輪轉生死受苦無量是故諸佛出興於世爲開身內如來法藏九諭中餘八取意引之一蓮華萎變內有化佛結跏趺坐法合云我觀眾生諸煩惱中有如來智𨿽在煩惱常無染污也二蜜在巖樹羣蜂圍繞智者方便除蜂得蜜蜜諭智慧蜂諭煩惱三粳米未離皮糩愚者輕棄智者精之當爲禦食四眞金墮不淨處經歷多載眞金不壞五貧人宅中有珍寶藏卽上所引六如庵蘿果內實不壞種之於地成大樹王合云如來智慧在無明殼內如果在核內七有人持金像往於他國途遇險難懼被劫奪獘物裹之令人不識此人命終像棄曠野行人謂爲獘惡之物得天眼者去獘得金八有一女人貧賤醜陋眾人所惡而懷貴子當爲聖王王四天下女人不知自爲下劣之想九鑄師鑄眞金像成已置地外𨿽燋黑內象不變開模晃耀九諭一一法合也下總校量功徳云供養過去恆河沙佛乃至造恆河沙七寶臺髙十由旬日月如是乃至五十恆河沙七寶臺供養恆沙如來不如有人樂喜菩提受持此經乃至一諭所得功徳百分不及一千分不及一乃至算數譬諭所不能及也。

△六宣說勝行者欲契眞性非行不階故說普賢無方勝行。

六宣說勝行等者旣頓悟本心圓明反傷多劫流浪故須修習勝行令契本源還源觀云如大摩尼寶體性明淨久被塵坌而有礦穢之垢若人惟念寶性不以種種磨治終不能發光現物眞性亦爾久被煩惱垢染若人惟念眞如不以持戒定慧種種燻修終無淨用故經云不如說行於佛菩提則爲永離又法句經言𨿽誦千言不行何益不如一聞勤修得益爲明勝行故說此經然有二種一徧成諸行二頓成諸行且初者謂次第淺深各各差別於中又二一行本二行相言行本者謂菩提心大經云忘失菩提心修諸善根悉爲魔業故二千行法冠於最初善財見諸善友皆先陳已發表是修行器故然菩提心略有三種一者心體二者心相三者心徳言心體者廣有無量海云比丘說有十心要略惟三一者直心一向正念眞如法故卽是大智無所執著二者深心樂修一切諸善行故謂發大願卽四弘誓願等三者大悲心救護一切苦眾生故則前二所作亦爲眾生故慈氏章云菩提心爲燈大悲心爲油大願爲炷光照法界光卽大智上解心體竟言心相者謂要無齊限若約悲願則盡度眾生盡修諸行經云虛空界盡等也若約正念眞如則下無眾生可度上無菩提可求中無萬行可修亦無眞如可念故淨名云當令此諸天子捨於分別菩提之見菩提者不可以身得不可以心得寂滅是菩提滅諸相故等卽斯意也若融上三心則度而無度修而無修故經云若於一切智發生回向心見心無所生當獲大名稱言菩提心徳者依上發心一念之徳過於虛空諸佛共贊多劫不盡故彌伽反禮於初心若白月之新吐海云警其能發美靑松之萌芽不有淩雲之心豈展升天之翼若無等佛之志豈成妙覺之尊是故經云一切功徳皆於最初菩提心中住𨿽終始不殊而先心難矣發菩提心品及慈氏章中廣說其體相徳三不相捨離猶如日輪體是珠寶其相圓明徳無不照成熟苗稼廓徹虛空三無離理也此是行本廣大妙門將入行海故先須髮菩提心發心品云欲見十方一切佛欲施無盡功徳藏欲滅眾生諸苦惱宜應速發菩提心二明行相謂十度萬行廣在經文上來兩段總是第一徧成諸行也二頓成諸行者一行卽一切行故此復有二一約心觀謂一念相應能頓求故謂此心卽是佛智佛智卽是無念無念心體內外無著﹝施也﹞諸過自止﹝戒也﹞忍可諦理﹝忍也﹞離身心相﹝進也﹞寂然不動﹝禪也﹞了見性空﹝般若也﹞善達有無﹝方便也﹞進詣妙覺﹝願也﹞是眞修習﹝力也﹞決斷分明﹝智也﹞十度具矣余行例然故修一行成一切行二約性融以修一行故稱法性性融攝故令此一行如性普收無行不具卽十玄門中諸行純雜具徳也﹝應云不異理之一行全攝理性時云云﹞然前徧成行布之行與此頓成圓融之行二無障礙以行布是教相施設圓融是理性徳用相是性之相故行布不礙圓融性是相之性故圓融不礙行布圓融不礙行布故一爲無量行布不礙圓融故無量爲一無量爲一故融通隱隱一爲無量故涉入重重故世親以六相圓融上下之文非一也。

△七令知位次者行則頓修位分因果因有階降果無差別因果圓融是此行位。

七令知位次等者發意修習念念在圓﹝行則頓修﹞有成未成言因言果﹝位分因果﹞未成之中復以塵習厚薄業障淺深根有利鈍修有進怠致令位次階降不同若不知之或叨濫上流或得少爲足﹝因階降也學射之諭於此說之言位分不同者第二會說十信三說十住四說十行五說十回向六說十地七會前一半說等覺也﹞若習盡智圓冥同性海故得果用無二無差﹝果無差者卽第七會次三品說妙覺位也﹞然差與無差二亦無礙﹝因果圓融也此下始明行布因果與平等因果二亦無礙﹞然對行位亦有二種一行布位初淺後深諸位差別二圓融位一攝一切一切位滿卽說成佛一位之中具攝諸位功徳﹝妙嚴品有文﹞信該果海初發心時便成正覺﹝梵行品有文﹞此二相攝例如行說故第七會說妙覺竟後有二品明平等因果融前差別因果總同無礙也。

△八顯果難思者旣修勝行必有所趣頓證法界成大菩提得涅盤故。

八顯果難思下言難思者華嚴所詮佛果眞應相卽分圓全收凡聖混融因果該徹十身一一無礙十時念念徧周十蓮華藏相圓明十出現門法奇勝諸教逐機且說三身四智此經稱性備談十身威雄若不讀華嚴經不知佛富貴爲欲顯斯果徳故說華嚴大經十種因緣皆應一一隨其本因如此假爲問答之勢然徳𨿽無窮統惟二種一依報果謂華藏世界海以十不可說佛剎微塵數世界爲一世界種十不可說佛剎微塵數世界種爲華藏世界海也二正報果謂如來十身融三世間爲十身也此二無礙以爲佛徳然依正混融有六句序中已明旣修已下者若非稱性圓因不成融通滿果若不頓證法界非眞菩提涅盤故云爾也。

△九示其終歸者終歸法界若因若果若境若心一以貫之法界究竟。

九示其終歸至究竟者經云平等眞法界無佛無眾生但以相待義門彊名因果心境今旣證窮念絕何果何因因果心境一體無異故經云如心佛亦爾如佛眾生然應知佛與心是三無差別如金作器巧拙懸殊一以貫之惟金究竟法界義如下宗中說從四至九次第與大疏一向倒者彼釋大部之意順於根本頓宗欲明從本起末故法界居初標云教本此釋入不思議境界一品之意順於修證次第欲明趣入本源故法界最後標云終歸今且略明此中次第生起之意不能和會大部之疏故云略明也第一直明經宗法爾常說徧說二云何以法爾常徧說耶酬彼往昔周普之行願故三云說𨿽常徧若就益物須感應道交故機投卽說如潭淸卽影現﹝鍼逢芥子可於此說﹞此上通論教因未據修入之次故彼此疏同也四攝三云感應化物已有諸經何須說此未示眞法不能究竟解脫故五云𨿽聞眞法如何令其悟入爲開物性源令知自心本有斯法故六心開卽行起七行有漸頓須知次位故八位滿成佛故九證極契本還歸法界故法界卽第四眞法也故知發心畢竟二不別普光重會再見文殊有餘力則更於此說下第十門亦是通相結益故此彼同最後明者流通相也。

△十廣利今後者聖人設教秪在益生現益當機流芳萬古矣。

十廣利至萬古矣者夫成佛說教起卽有始用乃無終雨滴滄溟與海俱竭一言稱性與性齊終法界無終斯教何盡況大慈願力護令法眼常存盡眾生界皆蒙勝益故賢首品云彼諸大士威神力法眼常全無缺減又發心品云我等諸佛護持此法令未來世一切菩薩及諸眾生未曾聞者皆悉得聞然益有二一令見聞成堅種故出現品云如人食少金剛終竟不銷等二令起行成證入故出現又云設有菩薩無量百千億那由他劫﹝序中文備﹞乃至若聞此法信解隨順悟入當知此人生如來家乃至深入如來無量境界必須聞此始得生佛家入佛境故須說之令起行也。

△略此十義故斯教興廣說因緣備於大疏。

略此十義下第二總結指廣也標中應假爲問云何因緣故說大華嚴列十因畢答云略此十義故斯教興也是故總結言廣說因緣者有二意一於上十因中文句繁廣一一備陳故言廣也二於上十義外依大疏更有十緣故言廣也十緣者一依時二依處三依主四依三昧五依現相六依說者七依聽者八依徳本九依請人十依加者且初依時者問此經第幾時教何時說耶答若以通說謂念劫圓融豎無終始若別說者以無時之時略有十重初惟一念謂一剎那中徧無盡處說無邊法二盡七日謂佛初成道第二七日普徧時處說此經法三徧三際謂前後際各無邊劫說無休息四攝同類劫謂無邊劫中一一各攝無量同類劫恆說此經五收異類劫謂一一劫各攝無邊異類劫海如長劫攝短劫等常說此法六以念攝劫謂於一念中卽攝如上無量前後同異劫海如是念念盡前後際各攝諸劫常演此經七劫念重收此諸念所攝劫內亦有諸念復攝諸劫是則念念旣其不盡劫劫亦復無窮因陀羅网重重無盡於如是時常說此經八異類界時如樹形等無邊異類世界時劫不同分齊各別盡彼時分常說此經九此彼相入卽彼異界所有時劫各別相收或互相攝若念若劫一一無盡常說斯經十以本收末如華藏界中以非劫爲劫劫卽非劫念等亦爾以時長短離分限故又時無別體依法上立法旣融通時亦隨爾於此時劫常說不息依上十時恆演此經二依處者問於何處說耶答總卽塵塵徧滿橫該十方若別從狹至寬略顯十處初此閻浮七處九會說此經法二周百億同類界等謂盡此娑婆百億閻浮須彌山世界道樹王等同時俱說三徧異類樹形等剎異類世界有不可說佛剎微塵等一一流類皆徧十方與前須彌山等互不相礙各於其中轉玆法輪四徧剎種謂以十不可說佛剎微塵數世界爲一世界種如是剎種有不可說數常於中說五徧華藏謂諸染界各皆相盡惟是華藏數過微塵塵塵皆徧法界不相障礙悉於其中演說斯經六徧剎海謂於華藏一一塵中皆攝無邊諸佛剎海悉於其中說此經法七徧前六類剎塵皆有同異剎於中常說八盡虛空界容一一毛端之气各有無邊剎海於其中說九猶帝网謂彼一一微塵旣各攝此無盡剎海卽此剎海等復有微塵彼諸塵內復有剎海是則塵塵旣其不盡剎剎亦復無窮如因陀羅网重重不可說分量也十餘佛同然如此一佛說華嚴處如是不同足顯十方一切余佛皆各同然經云三世諸佛已說當說今說又云不見有諸佛世界彼諸如來不說此經當知余佛無不同說也此上十類一一各徧法界而前九正是遮那說法之處也三依主者問說此經佛爲眞爲應爲一爲多答通則圓融十身不分而徧若別則二種十身十重無礙言二種十身者一惟約佛身自有十身一菩提身二願身三化身四力持身五莊嚴身六威勢身七意生身八福徳身九法身十智身二融三世間總有十身一眾生身二國土身三業報身四聲聞身五緣覺身六菩薩身七如來身八法身九智身十虛空身是爲二種十身言十無礙者一用周無礙二相徧無礙三寂用無礙四依起無礙五眞應無礙六分圓無礙七因果無礙八依正無礙九潛入無礙十圓通無礙卽三身十身同一無礙法界身云以此身云徧前時處常說華嚴四依三昧問佛欲說經皆入三昧今說此經依何三昧答海印三昧頓現萬機何者夫動靜惟物聖豈然乎示軌後徒明將有說必須靜鑑前理承諸佛加從定起而發言言必眞當故受者之心自然篤矣故於諸會多明入定爲說經緣其所入定皆盡法源業用難思五依現相問凡欲說法皆現瑞相如說法華光照東方等今依何相答謂身剎容持光云炳曜何者謂法性寂寥𨿽無諸相無相之相不礙繁興起教多端相非一準或放光動剎或華雨香雲皆爲發起故諸會之內將欲說法皆多先放光通表智光以被物故六依說者問如智度論說法總有五人未審此經是誰人說耶答該於萬類觸物皆有表彰所以然者法無興廢弘之由人故經云佛法無人說𨿽慧莫能了今此能說通三世間略惟有五謂佛菩薩聲聞眾生及器廣則無量法界品中類非一故如僧祇隨好卽是佛說余會多是菩薩說法界品初有聲聞說諸善友等多是菩薩說亦名眾生說菩提樹等卽器界說其能說人用法不同或用音聲或用妙色等皆能說人七依聽者問如諸會說法聽眾頗多今此會中其類如何答正在當機傍兼影響何者如子期云喪伯牙輟弦若無聽者終無有說卽下諸眾總有十類除當機眾餘皆是緣八依徳本川有珠而不枯山有玉而增潤內無徳本外豈能談然其徳本略有二種一者智慧最爲上首二者勝行願力若感者善根若化主行願皆屬說因九依請人問諸會說經皆因人請世尊無問應機而自說今說此經因誰人請答以慈以悲該於言念若慈悲深厚亦有無問自談若敬法重人要須誠請後說初心識昧未解諮求上智慈悲騰疑啟請然有二類一者言請二者念請此經法會有無不定十依加者夫聖無常應應於克誠心冥至極故得佛加若佛自說卽不俟加如第九會因人有說要假上加其第八會依行法修不異於前又不入定故無所加餘皆具有所以加者欲顯諸佛同加卽同說故一說卽一切說故亦顯果海無言因相可說故然施設不同不應一準加有二種一者顯加具於三業二者冥加但與智令說惟普光法界無顯有冥餘皆具二顯必有冥故具是因緣故此教興問標云教起因緣疏何略卻此十一者依時二者依處三者依主四依三昧五依現相六依說者七依聽者八依徳本九依請人十依加者答因緣之言有通有別通言因是因由緣是緣由意不異也如雲因何說此大經或云緣何說此大經二言總得𨿽因親緣疎語勢同矣故標云因緣通以十義解釋別者緣是資緣事緣所以大疏先明十種由致故說此大經後明須假十種事緣資具方可說經今𨿽略此資緣而前因緣不闕言大疏者釋大經疏及新譯四十卷經之疏皆廣釋也。

△第二辧教宗旨者。

△統論佛教二諦因緣。

△隨經不同所宗各異。

第二辧教宗旨者宗者尊也卽語之所尙或心之所尙也旨者旨趣謂宗之所歸也釋此一段文分爲三一總辧諸教宗旨二通難舉益三別明此經宗旨今初也二諦者中論云諸佛常依二諦而爲眾生說法因緣者卽簡外道執其自然也佛法𨿽有無師智自然智約其教門要假緣顯則亦因緣故法華云諸佛兩足尊知法常無性佛種從緣起是故說一乘門論云因緣有二一內二外外謂穀子爲因水土人工時節等爲緣而芽得生泥團爲因輪繩陶師等爲緣而器得成內謂十二因緣等然外由內變本末相收卽總爲一大緣起是故佛教從淺至深不出因緣二字也佛說生老病死無常變易等皆由因緣故涅盤云我觀諸行生滅無常云何知耶以因緣故說一切法皆空等義亦由因緣故卽空不自不他不共生等故無生也非色滅空色相自空說一切法假名假相亦由因緣故卽假如鏡像水月體𨿽全空因緣會故不得不現說一切法皆是中道亦由因緣故離二邊若言諸法不從因緣卽是定有定有故著常若推求定有之體不得又不知因緣有便言定無定無卽著斷若解因緣卽契中道故中論云因緣所生法我說卽是空亦爲是假名亦是中道義又云未曾有一法不從因緣生是故一切法無不是空者乃至此宗圓融別教之意事事重重無盡亦法界中不思議大緣起也涅盤經說十二因緣下中上上上智觀之如次得聲聞緣覺菩薩佛菩提等故佛一代之教不出因緣也後別釋諸經宗旨者言隨經不同所宗各異者如法華經宗一乘涅盤宗佛性淨名宗不思議等。

△𨿽無生之理實無所宗無宗之宗則宗說兼暢。

𨿽無生之理下第二通難舉益謂有難曰楞伽云一切法不生不應立是宗無生之理何所宗耶故今通云無宗之宗宗說兼暢意云上所舉楞伽文蓋遣滯耳若一向不立宗何以彼經自立宗通說通經云宗通自修行說通示未悟所以昔人云說通宗不通如日被云蒙宗通說亦通如日處虛空旣有二通非無宗矣今云兼暢者日處空也。

△今此卽以入法界緣起普賢行願爲宗。

今此卽以下第三別明此經宗旨於中有三一指其所宗二釋其義理三總結歸宗今初如大疏中賢首大師總以因果緣起理實法界爲宗若疏主自判大部卽以法界緣起理實因果不思議爲宗卽該羅本末究竟之大宗也今但取一品之意一向修證趣入返本還源故以入字爲首文闕果者能入所入契合之處卽是果也。

△法界緣起卽所入也普賢行願爲能入也入通能所。

法界下第二釋其義理於中二初略配。

△今釋此義卽爲三門一明所入二辧能入三能所契合。

後今釋下廣釋於中二初開章。

△今第一明所入者統惟一眞法界謂寂寥虛曠衝深包博。

後今第一下牒釋文三一明所入二辧能入三能所契合初中又二初總指一眞法界後別開三重法界今初也一標指辧相言統惟一眞法界者標指也謂寂寥等辧其相也無聲曰寂無色曰寥虛謂虛無曠謂寬曠衝卽玄奧深卽幽微包謂普含博謂廣徧。

△總該萬有卽是一心。

二釋一心爲體總該萬有卽是一心者直指眞界之體也然此心非佛非生非眞非妄𨿽非一切而爲一切根本故序云萬法資始旣世出世間之法不出此心故云總該萬有然體非萬有故云一心所以次云體絕有無等然諸經論俱說萬法一心三界惟識後人不知宗旨各別權實有殊違於己解則拒而不受此是一切經論所宗若不深淺具彰寧究一心旨趣今約五教對顯令辧此中宗途第一愚法聲聞教假說一心二乘之人實有外境不了惟心縱聞一心但謂眞諦之一心縱云外法由心轉變亦不得言境卽是一心﹝推之卽一心之義不成故云假說﹞故惟識破云復有迷謬惟識理者或執外境如識非無釋云此卽有宗依十二處教執心境俱有故言假說一心也﹝此下則皆實一心也﹞第二大乘權教明異熟賴耶名爲一心簡無外境故說一心﹝𨿽心心所別相見不同但皆是心卽名一義如一樹木𨿽千枝萬葉但皆是一木卽言一樹木也﹞於中曲分有三一相見俱存故說一心﹝相見俱存惟識正義𨿽四師各立今且從多故明相見二分也﹞此通八識及諸心所﹝心及心所皆有相見當體卽見分次明相分﹞並所變相分本影具足﹝相有二義一識所頓變卽是本質二識所緣境惟變影緣不得本質﹞二攝相歸見故說一心亦通王所﹝此卽安慧所立一分名自證分謂多立二分去相取見爲自證分也﹞但所變相無別種生能見識生帶彼影起故魏譯惟識論云惟識無境界以無塵妄見如人目有翳見毛月等事﹝亦是世親菩薩造翳卽非虛如見分也毛輪二月等其體全無如相分也﹞三攝所歸王說一心惟通八識以彼心所依王無體亦心變故大莊嚴論云﹝無著菩薩造有十三卷﹞能取及所取此二惟心光貪光與信光二光無二法長行釋云求惟識人應知能取所取惟是心光釋上半也如是貪等煩惱光及信等善法光如是二光亦無染淨是故二光亦無二相也今解曰皆雲光者是心之光影也第三大乘實教明如來藏藏識惟是一心﹝如來藏藏識卽入楞伽經之文也﹞理無二故故說一心於中二門一攝前七識歸於藏故說一心謂前七轉識皆是本識差別功能無有別體故楞伽雲藏識海常住境界風所動種種諸識浪騰躍而轉生又云譬如巨海浪無有若干相諸識心如是異亦不可得﹝旣雲離水無別波浪明知離本識外別無前七﹞然此門及前門亦惟識論所破故論云或執諸識用別體同釋云卽大乘一類菩薩言八識體惟是一也﹝卽此門也彼意云體是八﹞又云或執內心無別心所﹝卽前門也彼意云別有也﹞釋云卽覺天所計以經言士夫六界染淨由心無心所故然此二門是無著菩薩建立並楞伽經文護法𨿽破豈遵枝末而背大菩薩耶故此列於俱存王所之後用爲其次轉深也二總攝染淨歸如來藏故說一心謂如來藏舉體隨緣成辧諸事而其自性本不生滅是故一心二諦皆無障礙故密嚴經云佛說如來藏以爲阿賴耶惡慧不能知藏卽賴耶識又勝鬘經云自性淸淨心不染而染難可了知染而不染難可了知皆明性淨隨染舉體成俗卽生滅門染性常淨卽眞如門如起信一心二門也第四大乘頓教泯絕染淨故說一心謂淸淨本心本無染淨對妄想垢假說爲淨妄旣本空淨相亦盡惟本覺心淸淨顯現爲破諸數假說一心也故淨名云一切眾生卽涅盤相不復更滅又云寂滅是菩提滅諸相故楞伽云不壞相有八無相亦無相如是等文誠證非一也第五總該萬有卽是一心則惟是法界性海圓融緣起無礙全眞心現也謂未知心絕諸相令悟相盡惟心然見觸事皆心方了究竟心性故梵行品云知一切法卽心自性成就慧身不由他悟於中有三一融事相入故說一心謂一切事法旣全是眞心而現﹝揀法相宗惟妄識而變也﹞故全心之事隨心徧一切中全心之一切隨心入一事中隨心回轉相入無礙二融事相卽故說一心謂以一事卽眞心故心卽一切時此一事隨心亦卽一切一切卽一亦然三帝网無盡故說一心謂一切全是心故能含一切所含一切亦惟心故復含一切重重無盡皆由一一全具眞心隨心無礙故無盡也此上五教總有十門後後轉深門門意別覽者一一詳審無令前後不分然皆說一心有斯異者蓋以經隨機說論逐經說人隨論執致令末代固守淺權後之三門卽別教一乘之意正當疏文然以前望此則前七不攝後三以此望前則十門全統若直克論疏意但是一眞心體未開收攝之門爲恐外求之故說總該萬有所以指云卽是不云攝歸故此後方云彊分理事等也又一切眾生悉具亦是該有之義。

△體絕有無。

△相非生滅。

△莫尋其始。

△寧見中邊。

△迷之則生死無窮解之則廓爾大悟。

三明體相離過體絕等者離過非也體者本覺眞知也故問明品有佛境界智及佛境界知疏釋云智卽能證知卽心體通於能所便引七祖云知之一字眾妙之門言絕有者離一切相故言絕無者靈知不昧故肇公云知有有壞知無無敗其知之知有無不計又秦主云若言第一義諦廓爾空寂無聖人者知無者誰肇公印定雲實如明詔實如明詔又起信論云眞如自體有大智慧光明義故眞實識知義故又般若論云欲言其有無狀無形欲言其無聖以之靈以離相釋不有諸家共明以眞知釋不無諸家少說故廣引證也言相非生滅者相卽指前寂寥虛曠等相也相有二種一狀二性二皆名相今卽性也非靑黃等相言非生滅者直指此心不是生滅之相不同前後以諸法無性釋非生以無性緣起釋非滅等言莫尋其始者二顯分限難籌豎無初際故寧見中邊者橫無縱迹故然中邊有二意一不在內外中間之邊二不屬有無卽離斷常二邊無對待故故亦不言中道五彰迷悟損益迷之等者正當萬法資始義也應先問云旣非一切何有生死之凡大覺之佛故云迷之等意云只由此心不定屬聖故迷之屬凡不定屬凡故悟之成聖然卽凡聖之時自體亦非凡聖不變易故如鏡現雜穢之相鏡非雜穢現鮮潔華彩之相鏡非華彩故還源觀中顯自性淸淨圓明體云隨流加染而不垢返流除染而不淨在聖體而不增處凡流而不減𨿽有隱顯之殊而無差別之異煩惱覆之則隱智慧了之則顯非生因之所生惟了因之所了等此亦正是體絕有無相非生滅之義也。

△諸佛證此妙覺圓明現成菩提爲物開示不知何以名目彊分理事二門。

諸佛證此下別開三重法界於中二初結前生後後融而開釋今初先結云諸佛證此心體故得妙覺圓明示現成佛本意只爲欲與眾生開示此心體也故法華經云惟爲一大事因緣故出現於世欲與眾生開示悟入佛之知見也準天長疏解云佛之知見非三非五故云一廣博包含故云大諸佛儀式說此化生故云事眾生有此機能感於佛曰因佛卽應之曰緣故者所以由此一大事因緣所以佛出於世開示悟入者此之四句不出於二初二句能化後兩句所化能化有二謂大開而曲示此屬於佛所化有二謂始悟而終入此屬眾生若依法華論釋開者雙開菩提涅盤二無上果示者別示法身顯三乘同體悟者不知義別指報身二乘不知說令知故入者因義修因契入華嚴疏主淸涼國師解雲開者開除惑障示者示眞實理悟者悟妄本空了心體寂只令悟上眞理入者冥於心體又南嶽大師釋云良以佛之知見蘊在眾生若眾生無佛知見者何論開示但爲眾生未能直入故方便且說三乘而其本意惟爲如來知見知見卽此一法界心故此結前心體云爲物開示不知何以下生後也心體無名可言約義彊分理事此亦老子經云有物渾成先天地生吾不知其名彊名曰道也。

△而理事渾融無有障礙略爲三門。

△第一事法界第二理法界第三無障礙法界。

而理事渾融下後融而開釋文二先開章事法界者界卽分義理法界者界卽性義無障礙法界者卽分性相卽而無礙也。

△第一事法界者不出色心萬象森羅依正境智相用顯然皆曰事也。

後牒釋中三初釋事法界次釋理法界後釋無障礙法界今初也事法界者謂三世差別邊際意識所知並名法界故十八界攝百法法界獨攝八十二也𨿽眼等緣境不同別開五根五塵然亦是同時意識所知也縱八識名界取其因義亦事法界攝故知事法界攝差別法無不盡也故不思議法品云諸佛知過去一切法界盡無有餘等﹝等取現在未來旣云一切明知約事也﹞言不出者然差別種類事法若一一列名千卷不盡今以色心等統之無餘故云不出也色心卽六境之色六識之心萬象森羅者亦卽色也意顯森然羅列可觀之狀故再舉之依者凡聖所依之國土若淨若穢正者凡聖能依之身謂人天男女在家出家外道諸神菩薩及佛五十五善友不出此十於中有逆有順有正有邪善財見聞皆得證入正表皆事法界也境者所知之境謂權實差別之教所詮差別之義智者因智差別不同果智無量勝解故釋題云智分因果問境智豈不卽色心耶答色通迷悟邪正境智卽一向趣入諸位修行決斷邪正問豈離邪境而說正耶答由心迷悟之異境亦成差如蛇是迷心之境繩是悟智之境也相用顯然者總結成事法界也。

△第二理法界者體性空寂頓絕百非。

△略有二門一性淨門在纏不染性恆淸淨。

△𨿽徧一切不同一切如濕之性徧於動靜凝流不易淸淨恆常。

△二離垢門謂由對治障盡淨顯隨位淺深分十眞如。

△體𨿽湛然隨緣有異如陶冶塵滓煉磨眞金。

第二理法界至眞金者次釋理法界也此當界卽性義故云體性空寂一標指辧相中言頓絕百非者不待修行漸漸絕之性本俱離故云頓也百非卽非色非心乃至內外大小等百者通而言之非定從一二數滿百也略有二門者卽性淨及離垢二門也經云眞如平等無相身離垢光明淨法身﹝上句前門下句後門﹞又寶性論云淸淨有二種一自性淸淨謂性淨解脫無所捨離以彼自性淸淨心體本離一切客塵煩惱故二離垢淸淨謂障盡得解脫故又無上依經云淨有二義一自性淸淨是其通相﹝凡聖同淨故云通相﹞二離垢淸淨是其別相﹝惟聖有也﹞今初分二初標門略釋言在纏不染者勝鬘經云染而不染難可了知後通難釋成𨿽徧一切不同一切者謂外難云此性淨門明理法界卽是一切染淨諸法之至體也旣隨諸緣成於染淨卽同一切云何此云在纏不染等耶疏釋云𨿽徧一切不同一切故經云譬如法界徧一切不可見取爲一切次諭顯凝流不易者凝流者凝卽冰凍凝結流卽津液流注不易者達水常濕寧凝波湛之殊離垢門中云對治等者對治者智也障盡者十障也淨顯者十如也隨位淺深者十地不同也分十眞如者正顯離垢之體也且初地斷異生性障證徧行眞如住歡喜地惟識第九云異生性障是此所斷謂於二障分別起者依彼種立異生性故異生者卽所招果以五蘊爲性性者因義體義是彼因故或是彼體故名異生性此從果爲名以勝顯劣異生之性依主釋也又異生性卽障持業釋也本論名爲凡夫我相障此障至於初地見道起時剎那斷盡由斷此障證徧行眞如謂此眞如二空所顯無有一法非二空故梁攝論中名爲徧滿徧滿一切有爲行故意明無有一法非二空故此地最初便證徧滿由證此聖性故生如來家住歡喜地言歡喜地者謂初獲聖性具證二空能益自他生大歡喜二斷邪行障證最勝眞如住離垢地言邪行障者謂所知障中俱生一分由此障故令初地聖者悞犯尸羅不稱正理名爲邪行彼障二地極淨尸羅入二地時此障永斷由斯證得最勝眞如謂此眞如戒性所顯極爲勝故由翻前犯戒垢成無邊徳是已成於戒行得於最勝無礙菩提之道證此性故名住離垢地惟識論云具淨尸羅遠離微細犯戒垢故三斷暗鈍障證勝流眞如住發光地言暗鈍障者謂所知障中俱生一分由此障故令所聞思修法忘失彼障三地勝定總持及所發生殊勝三慧入三地時此障永斷由斯證得勝流眞如謂此眞如所流教法極爲勝故卽第三地具聞思修三慧光明從此眞如之行流出故名勝流以證此眞如名住發光地謂成就勝定大法總持能發無邊妙慧光故四斷微細煩惱現行障證無攝受眞如住焰慧地言微細煩惱現行障者謂所知障中俱生一分卽第六識相應俱生身見等具三義故名爲微細一者惟下品故此惟是第九品以相沈隱惟迷理故故名微細二者遠隨現行故謂此障品徧於五道受生死身與身俱生與身俱滅恆常隨逐依一切身此能現起不曾捨離故名遠隨現行三者不作意解而亦起故以此俱生身見極微細故起時不覺不知任運而起故具此三義故名微細至四地時便能永斷由斯證得無攝受眞如謂此眞如若證得已第六識中俱生身見永伏不行故此眞如名無攝受非我等見所攝受故證此眞如名住焰慧地謂成就三十七品菩提分法燒煩惱薪慧焰增故也五斷同下乘般涅盤障證類無差別眞如住極難勝地言同下乘般涅盤障者謂所知障中俱生一分由此障品故令心厭苦而欣涅盤同下二乘故名爲障彼障五地無差別道入五地時此障永斷由斯證得類無差別眞如此約生死涅盤本來平等非如眼等類有異故證此眞如名住難勝地謂眞俗二智行相互違合令相應極難勝故六斷粗相現行障證無染淨眞如住現前地言粗相現行者謂所知障中俱生一分見有染淨名爲粗相彼障六地無染淨道入六地時此障永斷由斯證得無染淨眞如謂此眞如本性無染亦不可說後方淨故後成般若行亦得自他相續無染淨果證此眞如名住現前地觀十二因緣引無分別最勝般若令現前故七斷細相現行障證法無差別眞如住遠行地言細相現行障者謂所知障中俱生一分見有微細生滅現行彼障七地純無相觀入七地時此障永斷由斯證得法無差別眞如謂此眞如𨿽種種名無別異故又能了知種種教法同眞無相故證此眞如名住遠行地至無相住功用後邊出過世間二乘道故八斷無相中作加行障證不增減眞如住不動地言無相中作加行者所知障中俱生一分由有此障令無相觀不任運起謂初之五地觀心猶劣有相觀多無相觀少第六地中由觀染淨平等如故多住無相第七地中斷微細生滅相故無相恆然而有加行彼障八地無功用道未能現相現土至八地中此障永斷由斯證得不增減眞如以住無相不隨染淨有增減故卽此亦名相土自在眞如現相現土皆自在故證此眞如名住不動地無分別智任運相續相用煩惱不能動故以任運故功用不能動相續故相不能動也九斷於利他門中不欲行障證智自在所依眞如住善慧地言於利他門中不欲行者卽第六識內俱生所知障一分第九品攝貪癡慢三所有種子能障九地四無礙解由未得四無礙解故於利樂他有情事不欲勤行至九地中悉皆斷盡由斯證得智自在所依眞如謂若證得此眞如已於無礙解得自在故便成善達法器自在說法謂由證此故名住善慧地具四無礙解能於十方善說法故十斷於諸法中不能自在障證業自在所依眞如住法云地言於諸法中不自在者謂所知障中俱生一分令於諸法不得自在彼障十地大法智云業神通等至十地中悉皆斷盡由斯證得業自在等所依眞如謂由證得此眞如故於神通作業總持定門皆自在故便成受職等行具智波羅蜜得自在化身三昧等果此地名爲法云地者法諭雙舉莊嚴論云於第十地中由三昧門陀羅尼門攝一切聞燻習因徧滿阿棃耶識中譬如浮雲徧滿虛空能以此聞燻習云於一一剎於一一相於一一好一一毛孔雨無量無邊法雨充足一切所化眾生由能如雲雨法雨故名法云地此總言地者借諭顯法地有生成依持義故眞智證如生成果智及因位勝功徳故若因若果皆依此地地能持故故總名地通以一切有爲無爲功徳而爲其體克性惟是如智契合撮其要解通於六決定爲體廣如本論等明上之十障各障地地初心謂地地各有入住出三心此前十障地地入心起時斷也問無間道正斷惑時爲智先起惑後滅耶爲惑先滅智後起耶爲同時耶此三惑智各有兩失不成斷義謂智先起有自成無漏過﹝不因惑滅故﹞不能滅惑過﹝智起惑猶在故﹞惑有自滅過﹝前念智起而惑猶在故後滅時是自滅也﹞不障聖道過﹝令智先起故﹞智後及同時皆具此四過還於智上惑上各說二過過名同前義則順於智後及同時而說以意可知相兼總成十二過也若爾云何斷耶惟識云二眞見道現在前時彼二障種必不成就釋曰二眞者卽二空眞見道謂二障種眞見生時卽永斷滅猶明與暗定不俱生如秤兩頭低昂時等諸相違法理必應然是故二性無俱成失此但舉法相一邊亦不違余緣集斷義若望此宗則有所遺謂秤衡是一低昂無妨解惑不爾豈得俱時明暗之諭𨿽則相預到與不到俱不破暗同時則相違異時不相預故中論云燈中自無暗住處亦無暗破暗乃名照無暗何所照乃至已生未生生等焰焰不分等若實教中斷結要性相無礙故十地品云非初非中後者謂顯無性緣成則說亂結由能斷無性方爲能斷所斷本空方成所斷若定有者則墮於常常不可斷若定無者則墮於斷失聖智故已上皆約惑智相翻也若約相續者不約惑智相對但就能斷之智自有三時卽無間道中剎那三時﹝然無間道通諸位今取見道位爲最初至金剛爲最後各有三時﹞地論云此智盡漏爲初智斷爲中爲後答云非初智斷亦非中後論釋上所引非初非中後之經文也若爾云何斷耶論云如燈焰非惟初中後前中後取故謂實教斷惑必性相雙明經文正顯證智惟據甚深緣性不可說義論文兼明斷惑性相雙辧非初中後辧因緣無性是斷之不斷前中後取卽不壞緣相是不斷之斷故大品經云須菩提問佛爲用初心得菩提爲用後心得菩提佛反問云如然燈爲用初焰然燋炷爲用後焰然燋炷須菩提言非初焰不離初焰後焰亦爾佛問須菩提炷實燋否須菩提言燋佛合諭云菩薩不用初心得菩提亦不離初心後心亦爾故龍樹判云佛以甚深因緣答意云若初心得菩提初發心便是佛若初心不得二心三心亦爾心心不得畢竟則不成佛故云爾也此中燈諭菩薩道炷諭無明煩惱焰如初地相應智慧乃至金剛三昧相應智慧又若斷者一念便是何假三心方斷旣假三心明智無性無性故非初中後因緣故成初中後斷此上猶通實教若依圓宗所斷之惑一迷一切迷一斷一切斷無斷無不斷如夢所見事一切皆非剎那覺悟一切皆是非待斷卻夢中物亦非畱著夢中物故云無斷無不斷也又尙無有斷豈可更言無斷問夫眞如者是諸法實相體性空寂本自湛然離諸句數不可分別云何此說分十眞如耶答疏云體𨿽湛然隨緣有異也卽眞如體本無有異但對障染粗相卽證不同遂說有異問似於何者答疏舉諭云如陶冶塵滓煉磨眞金也陶謂陶汰冶謂鑄冶陶沙鑄礦而煉眞金沙礦如障金諭眞如故十地品中地地以金爲諭。

△第三無障礙法界略有三門一相卽無礙門二形奪無寄門三雙融俱離性相渾然門今初一心法界含眞如生滅二門互相交徹不壞性相其猶攝水之波非靜攝波之水非動故。

第三無障礙下後釋無障礙法界也文中三一相卽無礙門二形奪無寄門三雙融俱離性相渾然門今初言一心法界含眞如生滅二門者卽起信論馬鳴菩薩是佛滅度六百年後出世故摩訶摩耶經云如來滅度六百歲已諸外道等邪見競興毀滅佛法有一比丘名曰馬鳴善說法要降伏一切諸外道輩卽宗百本大乘經乃造起信論等也論初立義云摩訶衍者總說有二種一者法二者義所言法者謂眾生心是心則攝一切世間出世間法依於此心顯示摩訶衍義後釋云依一心法有二種門一者心眞如門卽約體絕相義也謂非染非淨非生非滅不動不轉平等一味性無差別一切眾生卽涅盤相等二者心生滅門卽隨緣起滅義也所以於如來藏心說有生滅者謂隨燻動轉成於染淨染淨𨿽成性恆不動正由不動之性能成染淨之相故不動性亦在動門又云是二種門皆各總攝一切諸法何者以一心含通別二門以眞如門是染淨通相通相之外無別染淨故眞如門總攝一切生滅門者別顯染淨染淨之法無所不該故云總攝一切諸法以此生滅卽是眞如隨緣變作諸法諸法旣無異體還攝眞如門又眞如是泯相顯實門不壞相一切卽泯故得攝於生滅又生滅是攬理成事門不壞理而成事故得攝於眞如是故互相交徹不壞性成何者以是二門不相離故如金與莊嚴具若以金攝具具無所遺以具攝金則金無不盡良以二門一揆金體徧收故得交徹等也今此用者先標交徹及不壞性相之所以也眞如卽理生滅卽事二門若非一心卽不交徹一心若無二門卽壞性相故次云互相等也下諭結可知。

△二形奪無寄門者。

△謂無事非理故事非事也無理非事故理非理也。

二形奪無寄門疏言無事非理故事非事者謂事旣攬理遂令事相皆盡惟一眞理平等顯現以離眞理無事可得故如以水奪波波無不盡言無理非事等者謂眞理隨緣成諸事法然此事法旣匝於理遂令事顯而理不顯如水成波動顯靜隱也。

△三雙融俱離性相渾然門者。

△曲有十門。

三明雙融俱離性相渾然門中有二初標牒後開釋曲有十門乃至不離此門於中有二初開釋後融結初中分二先開曲有十門後釋於十門分之爲二初前之七門明事理無礙後之三門明事事無礙今初文也。

△一由離相故事壞而卽理。

△二由離性故理泯而卽事。

初二門出理事相於中初門事壞卽理疏云離相故者此標所以也相卽是事此舉緣起如幻之事非妄計定相之事也事壞而卽理者正顯理相也二明理泯卽事疏言由離性故者舉其所以此明無我理非事外定空之理也理泯而卽事者正顯事相也。

△三由離相不壞相故事卽理而事存以非事爲事也。

第三門舉第一門收第二門明理時不失事疏言由離相卽第一門由離相故不壞相故卽第二門理泯而卽事卽是反顯不壞相此舉所以也言事卽理等者正顯理時不失事言事卽理者意顯非取理外定相之事如摩尼珠空淨所現之丹靑非朱砂藍色之丹靑故於珠全空時不礙色存也言非事爲事者意顯非是妄情所計定相之事只以眞理隨緣所成之事爲事故約理時不失事也如摩尼珠體空淨能現眾色摩尼珠體空淨諭理所現眾色諭事也。

△四由離性不泯性故理卽事而理存以非理爲理也。

第四以第二門收前第一門明事時不失理疏言由離性不泯性故者此標其所以也離性卽第二門離性故不泯性者卽第一門性卽是理言以非理爲理者意取緣起無性之理非取事外定空之理如珠幻色無體之空非太虛之空故於珠全色之時不礙空存也。

△五由離相不異離性故事理雙奪迥超言念。

第五收一二二門同時故理事俱絕疏言離相卽第一門明離相故不異離性者卽第二門明由離性故是卽舉第一門收第二門同時是以雙泯又亦由前三四二門旣不相失隨一泯時卽一切泯如前珠色珠泯卽色亦泯也。

△六由不壞不異不泯故有初事理二界俱存現前爛然可見。

第六以第三門收第四門明理事雙存疏言不壞卽第三門中不壞相不異不泯者卽第四門中明不泯性此是舉所以旣不壞相不異不泯性卽隨一存時二皆存也如珠現色亦在也。

△七由不壞不泯不異離相離性故爲一事理無礙法界使超視聽之妙法無不恆通於見聞絕思議之深義未曾礙於言念。

第七舉第六門收第五門明事理無礙疏七由下此中有三義句一標所以二正明無礙三舉徳顯能不壞至離性故此標所以也不壞不泯卽第六門明不壞不泯離相離性卽第五門明離相不異離性此中亦明存泯無礙第六明存第五明泯此二門旣其同時故無障礙也亦遠收第三四及一二門疏言不壞卽第三門明不壞相故不泯卽第四門彼明不泯性故離相卽第一門離性卽第二門故總之一處爲一事理無礙義也言超視聽及絕思議者卽指離相離性也言恆通見聞及未曾礙於言念者卽指不壞不泯也邐逸有此三重事理無礙之義方備智者一一審之令見門門之意不得率爾粗心失其深趣由上義故成下三門事事無礙義也。

△八由以理融事令無分齊。

八躡前意明事事無礙之所以及總相明一切諸法一一皆能徧能包各各無盡言以理融事等者以事無別體全假理成以諸緣起皆無自性故由無性理事方成故事旣攬理卽事相全虛旣事理相卽故能一一包徧。

△如理之徧一入一切如理之包一切入一故緣起之法一一各攝法界無盡。

言如理之徧者謂諸事法與理非異故事隨理而圓徧全一塵普徧法界法界全體徧諸法時此一微塵亦如理性全在一切法中如一塵一切皆爾如理之包者謂諸事法與理非一故存本一事而能廣容如一微塵其相不大而能容攝無邊法界由剎等諸法旣不離法界故俱在一塵中現由上一事含於理故餘一切事與所含理體不異故隨所含理皆於此一事中現如一塵一切皆爾也。

△九由因果法界各全攝故令普賢身中佛佛無盡佛毛孔內菩薩重重。

九又躡前諸法之例明佛菩薩各相全攝重重無盡。

△十由因果法界差別之法無不恆攝法界無遺故隨一一門一一行位各攝重重。

十又於前因果中各自有多多差別若分若全乃至微細亦各具攝重重無盡故云剎身塵毛等也。

△故廣剎大身輕塵毛孔皆無有盡。

廣剎大身等者此明依正無礙今釋此文聊作六句一以輕塵攝廣剎大經云佛剎微塵數如是諸剎土能於一念中一一塵中現又此經下文云一塵中有塵數剎一一剎有難思佛等二以毛孔攝大身現相品云如來於一毛孔中一切剎塵諸佛坐等三以毛孔攝廣剎依阿僧祇品云於一微細毛孔中不可說剎次第入毛孔能受彼諸剎諸剎不能徧毛孔等四以輕塵攝大身此經下文云於一塵中塵數佛各處菩薩眾會中無盡法界塵亦然深信諸佛皆充滿等五以輕塵攝身剎大經云一一塵中無量身復現種種莊嚴剎等六以毛孔攝身剎大經云一毛孔中難思剎等微塵數種種住一一皆有徧照尊在眾會中而說法等此卽皆由一一各攝法界無盡故﹝此上二句中皆有一多無礙大小相容﹞。

△以其後一總融前九爲第三渾融門也亦融前二不離此門。

又此亦者卽是總總融前故如文可知。

△第二明能入者總卽普賢行願。

△若別說者略有二種一者身入二者心入。

△身由心證故廣辧心入心入有三一者正信二者正解三者正行此三無礙。

△謂於此行門深忍樂欲淨信不逾於斯行門曉了性相依之起行一一眞修。

△解行相扶自然契合。

第二明能入者下於中二一總標行願能入二別說身心能入文中又二一略指身心二身由下廣釋心入隨識則身阻礙依智則身融通先標列然從凡至聖不過信解行證證是果相義在契合中收今明能入之因故此但明三也言此三無礙者有信無解增長無明有解無信增長邪見有解無行其解必虛有行無解其行必孤若稱法界三必無礙也後解釋疏謂於此至淨信者釋信也不逾至性相釋解也依之至眞修者釋行也親證惟解行故但結二。

△第三能所契合者正顯入義入者了達證悟之名。

△略有二門一者果海離於說相二者因門可寄言說。

第三能所契合下文三初釋入字次略有下雙指因果。

△今且略明無分別智證理法界以爲五門一能所歷然二能所無二三能所俱泯四存亡無礙五舉一全收。

後今且下寄說因門於中二初明入理法界後明入無障礙法界初中三初標舉開章二第一下隨門牒釋三結前五門生後文勢。

△第一能所歷然者謂以無分別智證無差別理心與境冥智與神會成能證智證所證理。

△如日合空𨿽不可分而日光非空空非日光。

二中五如文一明能所歷然第一則法相宗證道謂大乘始教也夫法約內則分別名識無分別名智約外則差別名境無差別名理亦名境也心與境冥等者卽惟識見道偈云若時於所緣智都無所得與境冥與神會爾時住惟識離二取相故二取謂能所卽前加行推一切法名義自性差別空能緣亦空然未冥合故偈云現前立少物謂是惟識性以有所得故非實住惟識少物謂空相也有所得者未冥合也日空者諭理智但晝明便是日光不必須見日輪之相及照物之相也。

△第二能所無二者以知一切法卽心自性以卽體之智還照心體舉一全收舉理收智智非理外舉智收理智體卽寂。

△如一明珠珠自有光還照珠矣。

二能所無二第二法性宗證道謂大乘終教也知一切法卽心自性是梵行品文言卽體之智等者七祖云只是無念之心自知無念文云卽體而用自知卽用而體自寂又回向品云無有如外智能證於如亦無智外如爲智所證。

△第三能所俱泯者由智卽理故智非智以全同理無自體故由理卽智故理非理以全同智無自立故。

△如波卽水動相便虛水卽波故靜相亦隱動靜兩亡性相齊離。

三能所俱泯第三卽大乘頓教中證道泯有二意一互奪故具如疏文二本心頓現故俱泯謂本覺心體自知不可將知更知心體以照體獨立故如眼不自見刀不自斫等故七祖云擬心卽差正証之時無別能證能證旣無卽是本心所證無得亦惟本心故能所本絕般若心經云無智亦無得又四祖云若以知知寂非是無緣知如手執如意非無如意手若以自知知亦非無緣知如手自作拳非是不拳手手不執如意亦不自作拳本手自然在非謂於無手也若知不知寂亦不自知知本心宛然在非爲於無知也疏文諭中正諭互奪亦合後義水之動靜兩亡卽能所互奪是前義也而濕體顯現不屬動靜卽爲泯也靈知本覺顯現不屬理智亦然。

△第四存泯無礙者以前三門說有前後體無二故離相離性則能所雙泯不壞性相則能所歷然正離性相卽不壞故存亡無礙。

△如波與水𨿽動靜兩亡不壞波濕。

第四文相自顯然必曰能證方悟心體本絕能所故三門無二也。

△第五舉一全收者上列四門欲彰義異理旣融攝會何二源。

△如海一滴具百川味。

第五總收也前門但收存泯此門又收開合以前三門則存泯開第四門則存泯合此門復收開合爲一也故邐迆五門方備也。

△上但約無分別智證於眞理有此五門。

上但約下三結前五門生後文勢言但約者意表義理未盡四法界惟一也就一之中有此五門法相又惟得第一一門義也故知有云惟識論一部一切經論已備者輕謗佛法之甚也哀哉哀哉。

△若以無障礙智證無障礙境境智圓融難可言盡總爲能所契合。

若以無障礙下後明入無礙境界也無礙智者卽如理智如量智乃至三智四智皆無障礙以成重重無盡也無礙境者正明事事無礙法界含攝事法界及理事無礙法界俱無障礙亦總成重重無盡也約能入所入對前理法界亦應五門由非一向明理故無第三雙泯旣無泯也卽無第四收存泯義旣闕二義但有三門一開能所二合能所三復收開合同時無二初中謂智無礙故一智則一切智境無礙故一境卽一切境境智各有一多無礙相對論之義有四句一一智證一切境﹝無法不通方成一智﹞二一切智證一境﹝欲識一塵之義須圓一切智慧﹞三一智證一境﹝此卽事法界也不壞一一事事法歷然﹞四一切智證一切境﹝卽重重無盡也﹞二合能所者謂一切境皆是自心謂無心外境能與心爲緣何以故由心不起外境本空故出現品明如來境界云如是如是思惟如是如是顯現卽心見境界之佛卽境見惟心如來又心中悟無盡之境境上了難思之心心境重重重重無盡言總爲能所契合者都結也三收開合者亦應云上列二門欲彰義異理旣融攝曾何二源如海一滴具百川味。

△上之三門以後契合但合前二故三門一揆爲入法界緣起普賢行願之宗矣其行願別相文中具之。

上之三門下結歸宗於中二初結三門無二後結行願在經。

△第三翻譯傳授者。

△略有二門第一徵源第二翻譯。

△今初此經卽貞元新譯大方廣佛華嚴經第四十卷

別流行也。

第三翻譯傳授者文分爲二先標牒後正釋釋中又二先標列後解釋釋中又二先徵源後翻譯前中二初正指其源。

△故西域相傳云普賢行願贊爲略華嚴經大方廣佛華嚴經爲廣普賢行願贊。

△以今觀之理實然矣。

△一經之主則是普賢初會卽是普賢所說窮終亦是普賢所說。

△五周之因皆普賢行五周之果卽普賢行之所成亦是得果不捨因門之果用爾。

△復是四十卷之窮終徧收玄妙。

後故西域下以略含廣文中三初引西域相傳是經之偈贊故云行願贊非謂贊唄前譯不知是經故謂之贊文也次以今下詳理印定後一經下釋其所以言一經之主卽是普賢者普賢是法界體﹝義在歸敬中說﹞經惟詮法界故初會等者初會卽菩提道場總有三名約處名菩提場會約人名普賢菩薩會約法名所信因果會普賢爲主者以此會舉毗盧遮那曠劫修因嚴淨剎海令物信受知皆有分修必契故表佛所說如所證故成菩提處卽說此經惟普賢行方能證入是故此會普賢爲主疏言窮終亦是等者善財求友徧歷諸位至於最後因圓門中亦是普賢所說也疏五周等者卽顯大經一部通有五周因果初會有六品十一卷經名所信因果謂世界成就品及華藏世界品明其果徳毗盧遮那品明往因行是所信故第二從第二會至七會隨好光明功徳品總有二十九品三十七卷名差別因果二十六品辧因佛不思議法品下三品明果因歷六會果不該因故名差別因果第三普賢行品下二品四卷名平等因果普賢行品爲因出現品爲果因是得果不捨之因果是大用性起之果因該果海果徹因源故云平等第四以第八會一品七卷經文名成行因果具五位行總名爲因現八相用名之爲果沒彼位名頓彰行法故懸河二百問瓶寫二千酬皆明圓融普賢行故故名成行第五以第九會有一品二十一卷經卽今四十卷總名證入因果初明佛果大用是證入果後明菩薩獲益是證入因若漸若頓若因若果皆證入故今言因皆普賢行果皆普賢行所成者明因果相攝卽位前及當位也疏言得果不捨等者明卽果之因卽位後普賢也言復是四十等者謂前明五周總指大部此後惟指當品故。

△第二翻譯者自古及今總有三譯。

△初卽晉朝三藏佛度跋陀羅唐言覺賢譯出一卷五字成偈。

第二下翻譯文三初總標三譯二會通今昔三別明今經初中文二先總標後別列列中云初晉朝等者卽東晉朝時也佛度跋陀羅者此曰覺賢古云佛賢此三藏是北天竺人五歲而孤十七出家一日誦習可敵一月及受具戒修業精勤博學羣經多所通達儀範率素不同華俗而至韻淸遠雅有淵致每與羅什法師共論法理振發玄緒多有妙旨後爲郢郡內史孟顗右衛將軍褚叔度與沙門慧嚴慧義等百有餘人請譯支法領所持來於闐所得大華嚴等一十二經中譯此經五言成偈故云晉朝等也。

△第二大唐代宗之朝大辯正三藏翻譯一本七字成偈。

第二大唐代宗等者代宗卽唐第八帝言大辯正等者此三藏號阿目伽此云不空卽玄宗肅宗代宗三帝灌頂師也本名智藏是北天竺婆羅門族先門早逝育於舅氏遂隨母姓康至年十歲隨舅氏至武威太原至十三事大弘教國師十五落髮二十進具善一切有部洞曉聲明後往五天竺徧學顯密天寶五載還歸上京大弘顯密三帝歸誠親受灌頂至代宗永泰元年十一月一日制授大師特進試鴻臚卿號大廣智三藏三朝恩澤倍異常倫灌頂度人數盈億萬至大歷九年六月十一日有詔就加開府儀同三司封肅國公食邑三千戶弟子因賀大師不悅而告之曰聖眾儼然垂手相慰白月圓滿吾之去時柰何臨終更竊名位附表令懇讓不從遂更進表辭聖因玆示疾壘足而終年有七十僧臘五十一矣後至七月十六日就塔所具荼毗之禮隨喜者億千萬人是日有詔令髙品劉仙鶴就塔所置祭兼贈司空謚大辯正廣智三藏經歷三朝所譯教法一百二十餘卷更有諸佛示權摧魔護國非臣不堪聞者緘在於天宮其餘可聞者頒宣於天下於中譯此後偈經文亦是七言故云第二代宗等也此則惟譯後偈經文也以前長行文秪此一譯故爾。

△第三卽今貞元所譯亦是七言。

△而上二本並云是賢吉祥菩薩所造而非佛經。

△今乃是經普賢菩薩所說。

△良以普賢與賢首名義相濫又多別行故昔三藏謂非佛經。

而上二本下會通今昔文中有五一明昔謂非經二今乃下以今證昔是經三良以下辯昔疑所以四又前下明昔文含隱五今有下明今文顯備結定無疑明初二竟問上二皆同是菩薩說何得普賢卽同佛說得名爲經賢吉祥卽名爲造不得名經答賢吉祥𨿽是菩薩行位權實不見有說處例同馬鳴龍樹等但得名造故但名贊不得言經也此且據大分說若據十身中亦有菩薩身又五人說法中亦有菩薩說名經亦無妨然且依勝說三辯昔疑所以中言名義相濫者以梵云跋捺囉此名爲賢若言三曼多跋捺囉此云普賢跋捺囉﹝二字合呼﹞室哩﹝二字合呼﹞此云賢首皆有賢字故相濫也問前言賢吉祥此云賢首何故不同答以梵云室哩此有三名一名徳二名首三名吉祥如曼殊室利此云妙徳或云妙首或云妙吉祥此中亦爾故亦無妨又以西天頻遭毀滅致令大部或斷或連今梵本昭然文勢連續故無疑也余意亦謂實是賢首菩薩於經中錄出行願之意述成贊文卽前二譯文意可爾然未故指南。

△又前二本並無長行故十行相不得顯著。

第四可知也。

△今有長行條流各別孱然不差佛經無惑。

第五今有長行等者則條然流貫皆是顯現分別條貫之義也。

△卽貞元十二年歲次丙子詔罽賓三藏沙門般若於京師大崇福寺譯成四十卷。

後別明今經中二初明翻譯一品具諸勝緣後明別行一卷樞要可寶今初有四一正明翻譯疏卽貞元十二年六月五日起首翻譯至十四年二月二十四日進上故云貞元等也言詔者天子宣令曰詔卽宣詔也言罽賓者卽北天竺界羯濕彌羅國之別名三藏般若金剛者具云般若智般若云慧卽三藏名金剛智慧也於京師者卽西京也公羊傳云京者大也師者眾也謂天子所居必以眾大之辭言之故曰京師言大崇福寺古名西太原寺爲唐家起自太原以報地恩造五所寺總名太原寺後因天后重修攺名崇福此卽翻譯之處此三藏自代宗朝來至此國梵夾旣至遂詔令翻譯四十卷成部與義學大徳利言超悟良秀良願圓照兼疏主等八人同譯諫議大夫孟簡等潤色余卽可知。

△卽舊經入法界一品。

二會通新舊舊經等者卽古譯兩本皆名入法界品也晉本十四卷唐本二十一卷今展此文爲四十卷也。

△其經梵本卽南天竺烏茶國王吉祥自在之所進也。

三明得梵本之來處者疏其經梵本下是言烏茶等者卽彼表雲南天竺烏茶國深信最勝善逝法者修行最勝大乘行者吉祥自在作淸淨師子王上獻摩訶支那大唐國大吉祥天子大自在師子王中大王手自書寫大方廣佛華嚴經百千偈中所說善財童子親近承事佛剎極微塵數善知識行中五十五聖者善知識入不思議解脫境界普賢行願品謹奉進上伏願大國聖王福聚髙大超須彌山智慧深廣過四大海十方國土通爲一家及書此經功徳願集彼無量福聚等虛空界一切世界海無盡眾生界一切皆如善財童子得佛正見具足智慧見不思議眞善知識咸生歡喜得佛廣大普光明照離諸貪著成就無垢普賢菩薩最勝行願伏願書此大乘經典進奉功徳慈氏如來成佛之時龍華會中早得奉覲大聖天王獲宿命智瞻見便識同受佛記盡虛空徧法界廣度未來一切眾生速得成佛。

△然自古譯經或三藏持來或遣使迎請。

△未有如今彼國帝王親貢梵文越十萬之煙波踰千日之險阻紆彼禦札獻我聖君。

△若非徳合乾坤道光三古威臨八極化洽萬方孰能有此光大休烈難思圓極再闡神州。

四正明勝緣疏然自古譯經下是文中分三初明得梵本之希奇次辧翻譯之緣備後校量今昔之具闕初中分二初彰昔劣疏自古至迎請者言或三藏持來者卽騰蘭世髙等也遣使迎請者如羅什和尙等後明今勝有二初明彼帝心誠疏未有如今下是言越十萬之煙波者謂經南海也言紆者回也曲也屈也亦縈紆也後明我皇徳感疏若非徳合下是言乾者天也坤者地也謂聖人與天地合其徳也道光三古者上古謂三皇﹝一伏羲二神農三黃帝﹞中古謂五帝﹝一少昊二顓頊三髙辛四唐堯五虞舜﹞下古謂三王﹝一夏后二殷湯三周姬﹞卽帝道光絕前代也言八極者亦曰八宏或云八荒卽總指方隅也言化洽者愜洽也謂皇帝聖化愜洽萬邦也言孰者誰也休烈者休者王也喜慶之事烈卽是位又王卽是盛也卽廣大盛事也神州者卽唐國也神者靈也總指唐國以爲神州也。

△然夫教流非一緣矣。

二辧翻譯之緣備有三初標也。

△要在時淸道泰正化可行。

△大國中華皇城鳳闕。

△明王聖帝崇重法門。

△輔佐賢良翊贊玄化。

△人多聰敏道器可持。

△方有聖靈潛運冥衛。

△不憚勞苦傳譯中華音善兩方義兼權實。

△明賢髙識啟發贊揚。

△內外悉心。

△潛顯兼衛。

二列有十緣也一時淸二處勝疏大國中華皇城鳳闕言中華者艸盛曰華謂此中國觸事榮盛故曰中華三君聖四臣賢五器感疏人多聰敏道器可持者卽譯場諸徳及通此方傳持之人六聖應若無聖力譯必不成七內護卽譯主三藏八外護卽竇霍二中尉九結內外十結隱顯也配文可知。

△方令圓教流通未聞。

三結也。

△緬想昔傳事多闕略具斯勝事莫盛當朝。

三校量今昔之具闕疏緬想昔傳等緬者遠也卽遠想也。

△今此一經卽彼四十卷中第四十也。

後明別行一卷樞要可寶分三一標經屬當。

△而爲華嚴關鍵修行樞機文約義丰功髙益廣能簡能易惟遠惟深可贊可傳可行可寶。

二贊重勸修疏而爲華嚴至可行可寶言關鍵者卽門之橫關豎鍵樞卽門樞機卽弩機故知言語是君子之樞機樞機一發榮辱之主又有千鈞之弩不爲鼷鼠發機君子之談明人間津要之際也此一卷經於大部亦然約者少也丰者多也功髙益廣者如下顯經勝徳分中經文廣明可取彼文而於此說能簡等者以簡略易入之門令到至遠至深之境豈不妙哉諸教或有文繁義隱趣入之門卽難及乎窮極宗源法乃未圓妙其猶棘鍼頭上雕刻胡孫三年方成𨿽爲難事成乃無用則何益矣故疏云可贊可傳等也。

△三藏持命。

△國徳專精。

△勉竭愚誠以副詔旨略其廣疏爲此別行。

三應請別行疏三藏者卽譯主也國徳者譯場諸徳也勉竭愚誠等疏主謙也。

大方廣佛華嚴經普賢行願品別行疏鈔卷第二

大方廣佛華嚴經普賢行願品別行疏鈔卷第三

敕太原府大崇福寺沙門澄觀撰別行疏

圭峯艸堂寺沙門宗密述隨疏鈔

大方廣佛華嚴經入不思議解脫境界普賢行願品別行一卷

△第四釋經名題大方廣佛至一卷於中二先解總題後明品目總題卽無盡修多羅之總名品目卽所宗之玄妙以總該別故存總名。

○鈔第四釋經名題者疏卽無盡修多羅之總名者問此經龍樹菩薩﹝此菩薩是如來在楞伽會中已曾懸記佛滅後七百年方出世造智度論中觀論楞伽經云吾滅度後七百年時有大名稱沙門厥號龍樹子廣破有無宗往生安樂國﹞至於龍宮見上本有十个三千大千世界微塵數偈一四天下微塵數品此亦是有盡之名何故此中言無盡耶答準大經疏中自狹至寬總有十類一略本經卽今大部八十卷等二下本經有十萬偈四十八品三中本經有四十九萬八千八百偈一千二百品四上本經有十个三千大千世界微塵數偈一四天下微塵數品五普眼經卽海云所持以大海量墨須彌聚筆書此普眼法門一品中一門一門中一法一法中一義一義中一句一句中不得少分何況能盡但是深入法界菩薩陀羅尼力之所能持六同說經謂一類須彌山形世界徧於虛空容毛端處以言聲說無有窮盡如不思議法品云如一佛身以神通力轉如是等差別法輪一切世界法無能諭如是盡虛空界一一毛端分量之處乃至一一化身皆如是說音聲文字句義一一充滿法界等七異說經謂樹形等世界世界旣異其中眾生根類亦別如來於彼現身立教施設不同不可定其色與非色言與非言等則部類難量八主伴經謂遮那所說𨿽徧法界然與諸佛互爲主伴九眷屬經爲余根器各各不同不能聞此通方之語隨其說教令入此門皆爲此經勝方便故名眷屬經十圓滿經謂此上諸本總融爲一無盡大修多羅海隨一會一品一句一文皆攝一切無有分限也然此十類皆是華嚴望前四類卽有盡限望普眼等卽是無盡故云無盡等總名也言修多羅者梵語或云修妬路或云素怛囕或云素怛﹝口﹡賴﹞古譯翻爲契經契謂契理契機經謂貫穿攝化卽契根契理之經若契理不契機非經也或卽說𨿽善巧動發人心不契眞理亦不名經必須契合眞理合於人心方名說經正翻名綫綫能貫華經能持緯此方不貴綫稱故存於經印土呼綫及席經井索聖教皆曰修多羅卽經自屬於席經敵對應云聖教故梁攝論譯爲聖教故彼論云有阿毗達摩非是聖教爲成聖教與修多羅名又古徳見此方儒墨皆稱爲經遂借彼經名以目聖教則雙含二義俱順兩方借義助名更加契字簡異席經甚爲允當𨿽卽一名通呼四物疏主亦將雜心五義和會四名湧泉出生義同井索有汲引義故顯示一義正屬聖教顯事理故繩墨刊定正邪亦是繩之爲經能持於緯義同席經結鬘同綫綫能貫華以成鬘故若準梵意但顯綫經以貫攝爲業克體名綫就用翻經離綫無別貫攝能貫卽綫貫穿持緯名經能所合目故云經也品目卽所宗等者此品是修證返源之意故入不思議解脫等是所宗也以總該別等者七字旣該廣略略中亦具七字之義故存之也。

△疏總名七字略爲四門第一總顯得名第二對辧開合第三具彰義類第四展捲難思。

△今初經題七字卽爲七義大體也方相也廣用也佛果也華因也嚴總相也經能詮也。

△故人法雙題法諭齊舉體用無礙因果周圓。

△故無盡法門不離此攝。

○鈔今初經題七字至不離此攝者總顯得名也梵云摩訶毗佛略勃陀﹝或云佛陀此云覺者若言菩提卽云覺﹞健拏驃訶欲底修多羅此云大方廣覺者雜華嚴飾契經卽十一字今略卻雜飾契三字又去覺者兩字存佛之一字卽成七字疏中但顯得名今卽具彰名義﹝皆有二義﹞大以當體得名常徧爲義﹝常卽豎無初際徧則橫該無外不同法相簡小爲義﹞方以就法得名﹝疏云相者配三大也由體大絕一切用大但明應起相大正當法之總相故偏受方名也﹞軌持爲義﹝雙持性相永無損減漏失軌生物解照立則智圓也﹞廣以從用得名包博爲義﹝包則廣容博則廣徧﹞佛以就果得名覺照爲義﹝覺則悟大夜之重昏照卽朗萬法之幽邃也﹞華以從諭得名感果嚴身爲義﹝感果則萬行圓成嚴身則眾徳備體﹞嚴以功用爲名﹝疏云總相者以能嚴所嚴皆云嚴也﹞資莊爲義﹝資廣大之體用莊眞應之佛身﹞經以能詮得名攝持爲義﹝持性相之義攝眾生歸源如別釋中﹞故人法至齊舉等者明七字得名圓備也如諸經得名有其多種或以人爲目或以法爲名人有請說等殊﹝一從請人得名如思益梵天所問經等二就能說人得名如無盡意菩薩經維摩經等三就所爲人得名如須達拏經優田王經等四依所說人得名如金色童子經等﹞法有法諭等別﹝諭卽大云寶積經等法有多種次下明之﹞或體﹝般若經等﹞或用﹝神足等是﹞或果﹝涅盤經等﹞或因﹝因行則正恭敬經等因位則十住經等﹞乍復乍單其類繁廣單卽可知復有四雙一法諭如法華金剛經等二人法如勝天王般若經等三體用如十住斷結經等四因果如漸備一切智徳經等也設有名非全闕者亦不過一雙今經悉具如上等故爲周備也言人法雙題者大方廣法也佛華嚴人也法諭齊舉者華卽是諭餘皆法也體用無礙者大體也方廣用也因果周圓者佛果也華因也故結云無盡法門不離此攝也。

△疏第二對辧開合者總爲十事五對。

△一經爲能詮上六所詮卽教義一對二嚴爲總相上五別相卽總別一對三華爲能嚴上四所嚴卽能所一對四佛爲能証之人大方廣所証之法卽人法一對五方廣者用也大方體也卽體用一對方字兩用。

△第三具彰義類者七字各有十義。

○鈔第三具彰義類者七字各有十義者謂大有十義方有十義等又七字中一一各有七字義謂大卽七字皆大方卽七字皆方等七字卽爲七節解釋。

△疏一釋大字十義者一體大若性若相皆同眞性而常徧故二相大恆沙性徳徧於體故三用大業用周普如體包徧故四果大智斷依正周法界故五因大稱性徳修無不行故六智大謂大智爲主運於萬行嚴法身故七教大一文一句結通十方稱法性故上七如次是上七字八義大無法不詮窮法源故總上七字九境大無盡眾生爲所緣故十業大窮三際時常將此法利含識故故上七字皆名爲大。

○鈔一大十義一中卽經題大字也一體大若相若性皆同眞性而常徧者上句性字是諸法無性之性下句性字是本覺眞性之性上句性相相對但明眞俗二諦下句眞性卽第一義諦故攝性相全同眞性而常徧也如鏡攝影及空全同明也以常徧釋大常者涅盤經云所言大者名之爲常此明法界體不變易如人最長故名爲大無有一法先之惟此先於諸法故釋名義中云常則豎無初際徧者涅盤又云其性廣博猶如虛空此明體徧故名爲大釋名義中云徧卽橫該無外也二中卽方字云恆沙性徳徧於體者前則於徳之相不言存壞但泯合不分全同於體而徧此則不壞無邊之相徧布於體故異於前也故七祖云體上本具恆沙功徳猶如眞金本具千種之器如摩尼珠本具千般萬般非色之色若不本具作亦不成對亦不同以成時無一塵之法從外入故三中卽廣字言周普包徧者卽前無邊之相以徧於體一一如體故成大用一一能包能徧一入一切爲徧一切入一爲包交參涉入互相無礙重重無盡也周卽周徧普卽普包四中卽佛字由證於三大故名佛也煩惱本空智慧本顯自他皆爾方周法界故成正覺見他皆成如偈云菩提菩提斷俱名爲菩提說智及智處二俱名般若亦同此意然由未兼自他依正者如前序中身剎無礙六句所明也五中卽華字以稱性故一行卽一切行也如前教起因緣第六宣說勝行中明之六中卽嚴字若無大智縱修萬行則行行住於自相無由融合嚴於法身故須智也嚴法身者諭如描畫彩色諭萬行畫師諭大智也問明品云於佛法中智爲上首則智爲正道萬行爲助道故此云爲主也七中卽經字諸宗能詮非所詮故文有分限此宗教卽義故故同法界一一無邊故每說一會或一位義終皆結通云十方亦如是說由是有海墨書一句不盡之說﹝上如次是經題七字也﹞八中云無法不詮者重重無盡固不在言隨相門中亦委細備說深淺之法二地中廣明十惡十善卽該人天乘也四諦品及五地十重四諦卽該聲聞乘也六地十重十二因緣卽該緣覺乘也八部般若不出三天偈文涅盤法華出現品中一兩門說盡如斯事類不可具陳九中義如教起因緣遂通物感中廣明所被機也八卽經之貫穿義九卽經之攝持義十中義亦如十因一法爾二酬因十利益中廣明也。

△疏二釋方字十義者方者法也卽上十大當體軌持卽十法故。

○鈔第二釋方字十義方者法也如言藥方卽是藥法應云體法相法用法果法乃至業法言當體軌持者謂十皆具此二故。

△疏三釋廣字十義者一廣絕義非是心識思量所能知故二廣超義無有諸法能比類故三廣攝義通攝無邊異類法故四廣知義具足種智破邪見故五廣破義破一切障無有餘故六廣治義具攝無邊對治法故七廣生義能生無量廣大果故八廣徳義具足二嚴諸功徳故九廣依義言教繁廣爲生依故十廣說義宣說廣大甚深法故則七字皆廣也。

○鈔三釋廣字十義總相而言廣者多也用多繁興包無不盡故卽前十皆多一徧一切爲大一攝一切爲廣一中卽大字若但絕妄想分別及下地智此未爲廣直至等覺照寂微細之智亦不當情故云廣絕以本性照體獨立不可以智知不可以識識故擬心卽差故二中卽方字然性徳無邊之相𨿽不離世間法要且世法無一能比言廣超者有二意一徳相於世間法法法超過爲廣二徳相之法法法皆超世間爲廣上云法法是所超之世法下云法法是能超之徳相如摩尼珠所現之物無一外物可能比之如勝鬘經云如來妙色身世間無與等此指色相卽世無等亦分同此意三中卽正當廣字如諸宗佛境界中便無眾生乃至因不攝果等皆未爲廣今舉一必攝一切同類異類全收故廣也四中卽佛字以智收之一切皆智故出現品明佛智徧於一切眾生身中又成佛時見眾生亦成如此方名具足智外更不見邪名破邪見此卽以全法之智而知全智之法故云廣知也五六七三義皆華字以三皆因故五中然此宗之法必該橫豎豎者覺無始煩惱本是菩提破過去障也此菩提從今日盡未來際畢竟不生煩惱破現未障也橫者十方六道四生本來淸淨也六中無量義經說諭云如有一人詣良醫所學醫多年藝成欲去師云且與吾覓非藥之艸得乃任汝去此人經年天下徧求所見之艸皆堪爲藥卽求不遂卻來白師師云汝醫術成矣故相試也若實解醫無艸非藥故知若實解對治斷障無一心而非智故云具攝無邊七中可知八卽嚴字九十皆經字義亦皆易然上十中二五九十卽雜集論中四義餘六卽入大乘論中六義彼論皆釋十二分中方廣部故有此文也。

△疏四釋佛字十義者卽是十佛一法界佛二本性佛三涅盤佛四隨樂佛五成正覺佛六願佛七三昧佛八業報佛九住持佛十心佛則七字皆佛。

○鈔四釋佛字十義今便配七字並配佛身上自有十身簡非融三世間十身參而釋之卽佛身十徳一體性眞常名法界佛卽若心若境法法皆佛卽是法身當大字也二本性佛卽智慧身玄鑑深遠故卽眾生本覺智慧心性之佛卽當方字三涅盤佛卽是化身化用自在故化畢歸寂名涅盤佛謂應化涅盤也四隨樂佛卽意生身感而遂通故上二皆廣字五成正覺佛卽是菩提身覺樹道成故卽當佛字六願佛卽是願身願周法界故七三昧佛卽是福徳身福卽是定由依大定積福圓滿故此二皆華字八業報佛卽莊嚴身報徳相好微妙難思用嚴法身皆因善業故卽當嚴字九住持佛卽力持身流益無窮故卽當經字十心佛卽威勢身萬法由心回轉威勢威容映奪故此總標七字十佛齊融爲斯教主示物等有證必玄同。

△疏五釋華字十義者一者含實義表於法界含性徳故二光淨義本智明顯無不照故三微妙義一一諸行同法界故四適悅義順物機宜令歡喜故五引果義行爲生因起正覺故六端正義行與願俱無所缺故七無染義一一行門三昧俱故八巧成義所修徳業善巧成故九芬馥義眾徳住持流馨彌遠故十開敷義眾行敷榮令心開故此之十華如次對前爲十佛因故亦不離題中七字。

○鈔五釋華字十義者華有二種一艸木華諭萬行感果或與果俱卽諭圓融如蓮華等或與果不俱卽諭行布如桃李華等二金玉華諭萬徳嚴身一向與果俱十義如次一一對前十佛以配七字釋之一含實等者卽體含眞實名含實義卽當大字對法界佛二光淨等者卽智光明淨名光淨義卽當方字對前本性佛三微妙等者卽微妙映奪名微妙義卽對前涅盤佛四適悅等者卽適悅物心名適悅義對上隨樂佛此二卽當廣字五引果等者卽引果酬因名引果義卽當佛字對上成正覺佛六端正等者卽端嚴可觀名端正義對上願佛七無染等者卽塵水不染名無染義對前三昧佛此二卽當華字八巧成等者卽願巧成就名巧成義卽當嚴字對上業報佛九芬馥等者卽芬馥流馨名芬馥義卽當經字對上住持佛十開敷等者卽開敷菡萏名開敷義對上心佛卽總上七字於十華中一五九十局於艸木余通二華也。

△疏六釋嚴字十義者。

△卽上十華同嚴一佛爲嚴不同卽是十義又此十華如次嚴前十佛卽是十義。

△故以華爲能嚴嚴前法界成於十佛故嚴爲總相。

○鈔六釋嚴字十義分三先標次釋後結釋中有兩解初解十華嚴一佛後解十華嚴十佛初中疏云卽上十華同嚴等者謂前十華亦卽十度一含實當般若二光淨卽智度三微妙卽方便度四適悅卽戒度五引果卽當忍度六端正卽願度七無染卽禪度八巧成卽檀度九芬馥卽力度十開敷卽精進度以上十度同嚴一佛餘九皆然又因旣圓修果亦圓證云何圓修以定慧雙流靜無遺照動不離寂一念相應十度便滿故十地經云發心回向是布施滅惑爲戒不害忍求善無厭斯進策於道不動卽修禪忍受無生名般若回向方便希求願無能摧力善了智如是一切皆成滿故一念皆悉頓嚴諸徳故至果位無徳不圓備也次十華如次嚴十佛者如上十華以配十度謂財法無畏悅物令喜成莊嚴身卽業報佛二戒淨普周隨心離過成意生身卽隨樂佛三忍可諦理成菩提身卽成正覺佛四進策萬行成威勢身卽前心佛五定引功徳成福徳身卽三昧佛六慧鑑心體彰於法身卽法界佛七方便巧應成化身卽涅盤佛八願巧成就成願身卽是願佛九力不可動成力持身卽住持佛十智鑑於理成於智身卽本性佛十華如次嚴前十身而總別無礙更有十義一以因嚴果以成人是華嚴果由因得故二以果嚴因以顯勝成果之後令一一因行皆無際故卽佛華嚴三字也三以人嚴法以顯用謂佛曠劫修因方顯法之體用四以法嚴人以顯圓若不得法之體用因果不能圓妙故總上六字五以體嚴用令周徧謂用不得體不周徧故六以用嚴體而知本若無大用不顯體本之廣故卽大方廣三字七以體嚴相而知妙謂相若有體便卽入重重故八以相嚴體以明玄無相不顯體深玄故卽大方二字也九以義嚴教超言念由所詮難思能詮言離故十諸用互嚴以融攝如禪非智無以窮其寂智非禪無以深其照等此互嚴中皆有相資相卽四句恐繁不敍如上疏中但有三句謂十華嚴一佛十華次第嚴十佛十華更互嚴十佛在初句中亦可一華嚴十佛以足四句以成無盡也故以華爲等者結也言嚴前法界者謂法界本含佛智但假於行徳嚴之卽顯著有佛之用也。

△疏七釋經字十義者一曰湧泉二曰出生三曰顯示四曰繩墨五曰貫穿六曰攝持七曰常也八曰法也九曰典也十曰徑也。

○鈔七釋經字十義中分二先標後釋釋十義者一湧泉則注而無竭二出生則展轉資多三顯示則顯示事理四繩墨則揩定正邪木隨繩而正直心隨教而離邪五貫穿則貫穿所說性相之義六攝持則攝持所化眾生歸於本源不令攀緣六塵輪回五道此二卽佛地論中解經字義故彼論第一云能貫能攝故名爲經以佛聖教貫穿攝持所應說義所化生故或可貫穿攝持俱通所說所化貫穿法相攝持所化卽此中義或貫穿所化攝持所說卽貫彼心華攝玆義味也七常也者則萬古常規八法也者則千葉眞軌此二是梁昭明太子所出感法師以此法常二義解繩墨湧泉故彼云法則舉直以錯枉繩墨以譬之常則汲引而無竭湧泉以況之此亦別是一意九典者則正理無邪十徑者則出死之徑路上十中前四卽雜心五義中四餘結鬘同貫攝五六卽明貫攝依佛地論後四卽依此方訓釋以圓十義也。

△疏第四展捲難思者。

△謂本於淸淨法界初開理智二門。

△次理開體用爲大方廣智分因果爲佛華嚴經詮上六卽題中七字。

△次展此七字爲此一經所證法界卽大方廣能證普賢行願卽佛華嚴。

△若更展此以爲一部則五周因果皆佛華嚴因果所證皆大方廣。

△乃至無盡皆自此生。

○鈔第四展捲難思先標牒後正釋分四一展二卷三展捲無礙四結歸經題初中五一展眞界至理智二次理開下展理智至總題三次展此下展總題至此卷四若更下展此卷至一部五乃至下展一部至無盡也。

△疏收無盡法界以爲九會。

△復攝九會爲此一經。

△復攝此經以爲總題。

△更攝總題以爲理智。

△融此理智爲眞法界能所兩亡事理雙寂故。

○鈔收無盡下第二卷

也文五一卷無盡至一部疏云收無盡法者卽總指大經以爲九會者謂此一經約七處說三會普光故有九也第一菩提場會第二普光明殿會第三忉利天宮會第四夜摩天宮會第五兜率天宮會第六他化天宮會第七重會普光明殿會第八三會普光明殿會第九逝多園林會是爲九會二復攝下卷一部至此一卷三復攝此下卷此一卷至總題四更攝下卷總題至理智五融此下卷理智歸眞界也。

△疏舒則彌綸法界捲則足迹難尋卽舒恆捲卽捲恆舒卽展捲無礙。

△若展若捲若廣若略皆爲大方廣佛華嚴經矣。

○鈔舒則下第三展捲無礙言卽舒恆捲者經云無量無邊法門海一言演說盡無餘卽捲恆舒者經云如來於一語言中演說無邊契經海若展若卷下四結歸經題也文並可知。

△疏第二釋品名者略爲三節一不思議解脫境界卽所入也二普賢行願爲能入也三入之一字通能所也。

○鈔第二釋品目中二初正解品目後品攝經圓今初也然通釋得名者心智契合爲入心言不及爲不思議作用離障爲解脫智造分域爲境界徳用善順爲普賢造修悕求爲行願是此一類之義爲品品中略出弘宣爲別行不接前次故但爲一卷文中二初分品開章。

△疏第一釋所入者。

△何名不思議心言罔及故。

○鈔後第一下隨章牒釋文三初釋所入次釋能入後釋入字初中四翻徵釋一顯得不思議名二指不思議體三釋不思議之由四辧不思議之意今初也心言罔及罔猶無也不也法無名故言不及法無相故思不及於所緣境界非定名相故於心口不可思不可議也故云口欲談而詞喪心將緣而慮息也復有三義故不思議一於人謂超世間越權小也二於心謂非聞思修及報生識智之境三顯法自體此卽亦超佛及上位菩薩所謂非智不能思蓋是法體本來不可思非辯不可議蓋是法體本來不可議故肇公云非謂無辯辯所不能言也。

△疏何法不思議謂卽解脫境界。

△解脫有二。

△一作用解脫作用自在脫拘礙故。

△二離障解脫具足二智脫二障故。

△由內離障外用無羈二義相成總名解脫。

○鈔何法下二指不思議體文中三初直指次解釋後結成二中二初釋解脫後釋境界今初也一作用等者卽如淨名所得也故彼經云有解脫名不可思議若菩薩住是解脫者以須彌之髙廣內芥子中等二離障中云二智者卽如理智如量智也二障者卽理障事障也言由內等者然一切諸法本自融通無礙但由內心情執累劫纏綿故感辯外境妄相阻礙如平坦長川露地而睡而夢見四邊擁塞或險山深水無由過得若夢心覺寤卽觸向解脫也卽知迷情若悟障盡智開卽萬境之中作用自在故云外用無羈也愚者欲求神通不解於心除妄如何得也淨名云諸佛解脫當於眾生心行中求也。

△疏境界有二。

△一分齊境如國疆域各有分齊佛及普賢徳用分齊無能及故。

△二所知境事理無邊惟佛普賢方究盡故。

△由證所知無邊之境故成徳用無有邊涯二亦相成總爲境界。

△卽於二境得二解脫此二不二故不思議。

○鈔境界下後釋境界也言分齊境橫論從狹至寬等所知境豎論從劣至勝等言由證所知等者先以智緣無邊境境無邊故智亦稱境無邊故徳用同佛及普賢之分齊也卽於二境下後結成也。

△疏何故不思議略有四義一事無邊故二理深遠故三此二無礙故四以性融相重重無盡故。

○鈔何故下三釋不思議之由言略有四義者一事多無礙廣不思議二理無相狀深不思議三此二不二故不思議謂諸法全空故不可作事思性空緣起故不可作理思四重重無盡故難思議也。

△疏何用不思議顯法超情令亡言故。

△已知所入。

○鈔何用下四辧不思議之意徵意云假名引導尙恐難入今泯絕縱迹於生何益而說不思議耶釋意云法體實離思議之境若令思議永不能入今說離言超情眾生卽亡言絕慮自然入也故六祖七祖皆云若欲入者一切善惡都莫思量等也。

△疏第二釋能入者總卽普賢行願也略惟此二。

△行之與願如鳥二翼如車二輪具足方能翔空致遠。

△然人與法俱稱普賢若約人者普賢菩薩之行願故。

△若約法者是普法故賢謂至順調善故又賢謂眞善善契理故法界之善爲普賢法故。

○鈔第二釋能入中文三一總指行願二行之下諭明行願之要三然人下約人法以釋普賢於中二一總指二解釋今初法普賢有二一約體二約用初約體者卽本覺心體也卽諸法本源一眞法界也謂此法界周徧一切四生六趣無不有之在聖在凡用卽有別體卽無異卽諸佛所師羣生自體萬物資始眾行所依也問此眞法界何名普賢耶答以體性周徧曰普隨緣成徳曰賢言隨緣成徳者由眞理不守自性妙能隨緣成諸事法若隨染緣而居生死若隨淨緣而至涅盤𨿽則隨緣染淨而眞性不變攺也故如來藏經疏悟達國師云在一塵而廣大悉備隨萬有而獨立不攺此言隨緣者約能起諸法義邊得名也二約用者謂以體上本有塵沙萬徳徳相妙用謂此妙用一一隨體普周互相融攝問此何得名普賢耶答一卽一切曰普一切卽一曰賢也二人普賢者有三位一位前普賢卽以地前資加二位菩薩是也以曲濟無遺曰普事未必爾意樂常然鄰極亞聖曰賢將至見道二當位普賢卽十地菩薩及等妙覺位已來總是如初地菩薩具證二空眞如徧滿法界名徧行眞如謂一一行中皆徧法界了一切法皆二空故準攝論云菩薩入初地時證十百明門一卽一剎那頃證百三摩地二以淨天眼見百佛國土三以神通力能動百佛世界四能往百佛世界教化眾生五能以一身化百類身形令有情見六能成就百類所化有情七若爲利益能畱身住世百劫八能知前後際百劫事九能以智慧入百法明門洞達曉了十能以一身現百類眷屬餘地培培增勝問何名普賢耶答以徳周法界曰普至順調善曰賢三位後普賢則是得果不捨因門菩薩是也謂已成佛竟行徳周備障累永袪自利已圓上無求進也爲不捨悲願惟務濟生隱實徳而現權形示居因而號菩薩卽普賢文殊等是也問此何名普賢耶答果無不極曰普不捨因門曰賢也二解釋於中二初約人若約人下是也後約法於中二初若約法下通釋普賢也。

△疏若別說者略有十普一所求普謂要求一切諸佛所證故。

○鈔後若別說下別釋十普一所求普者卽法門無邊誓願學及無上菩提誓願成謂修行人力𨿽未及須常運此心念念相續不得自輕而生退屈則欲求一切智應起勝悕望故。

△疏二所化普要化無盡眾生界故。

○鈔二所化普等者卽眾生無邊誓願度也卽第九門恆順眾生中四生九類盡未來際恆常救濟也。

△疏三所斷普無邊煩惱一斷便能一切斷故。

○鈔三所斷普等者卽煩惱無邊誓願斷也上三門中第一第三是智卽自利行第二是悲卽利他行也。

△疏四事行普八萬度門無邊行海無不行故。

○鈔四事行普等者卽事門隨相行八萬度門等者卽八萬四千波羅蜜門亦云八萬四千法門依賢愚經度無極品說八萬四千法門者時有菩薩名曰喜王問佛佛爲喜王菩薩說言吾從成道終至涅盤都三百五十度大會說法度者徧也始從第一修習度第二名光曜度乃至第三百五十名分布舍利度每徧說法具足六度卽三百度每度有六三六十八成一千八百更有五十度成三百將此三百合前一千八百成二千一百將此二千一百對治四種眾生謂多貪多瞋多癡等分眾生也多貪者於境多生染著多瞋者於境多生憎恚多癡者於境多生愚暗等分者有二解一云一切有情平等有貪瞋癡三法名等分二云貪瞋癡中一一有三類一多貪二等分三薄塵眾生於三境上作法何名多貪眾生於下品劣境上起上上品貪心名多貪於中品境上起中品貪心名等分若於上上品境上起下品貪心名薄塵也瞋癡準此而知謂此四類有情各有二千一百成八千四百又將此八千四百向四大六塵上配四大者地水火風六塵者色聲香味觸法謂此十法上各有八千四百成八萬四千也此八萬四千法門據能對治藥說若所對治病亦有八萬四千名八萬四千塵勞門於十个根本煩惱上作法謂貪瞋癡慢疑身見邊見見取戒禁取邪見此十煩惱互相資助一个爲頭餘九來助十十相資成百此通三世過去未來現在各有一百成三百又過去一百一一爲頭資成一千未來亦爾二世共成二千現在一百更不相資計二千一百便於多貪多瞋多癡等分四種眾生上各有二千一百成八千四百又將此配四大六塵上卽十个八千成八萬十个四百成四千卽成八萬四千塵勞根病也。

△疏五理行普隨所修行深入無際徹理原故。

○鈔五理行普等者卽理門離相行也。

△疏六無礙行普事理二行相交徹故。

○鈔六無礙行普等者卽事理無礙行。

△疏七融通行普隨一一行攝一切故。

○鈔七融通行普等者卽事事無礙行以隨修一行必攝法性性融攝故令此一行如性普收無行不具也應云不異理之一行具攝理時令彼不異理之多行隨所依理皆於一行中現一行旣爾余行皆然卽一中一切一切中一等。

△疏八所起大用普無有一用不周徧故。

○鈔八所起大用普等者卽起用周徧行上第四門事法界五理法界六事理無礙法界七事事無礙法界今此第八門則普該四也。

△疏九所行處普上之八門徧帝网剎而修行故。

○鈔九所行處普等者卽修行處如下偈云普盡十方諸剎海一一毛端三世海佛海及與國土海我徧修行經劫海皆修行處也言上之八門徧帝网剎而修行故者謂前八門皆顯所修勝行今此第九門並收八門之行於帝网剎而修行也卽一一剎中凡修一行具一切行也。

△疏十修行時普窮三際時念念圓融無竟期故。

○鈔十修行時普等者此卽圓教所詮稱性之修也夫心冥至道渾一古今法界無生本亡時分以無時之時況盡三際念劫圓融一念入劫劫入一念一念入過去未來現在三世各一切劫一念旣爾念念皆然故下文云我能深入於未來盡一切劫爲一念三世所有一切劫爲一念際我皆入卽念念圓融無竟期也。

△疏上之十普參而不雜爲普賢行文皆具之。

△第三釋入者卽能所契合泯絕無寄方爲眞入廣如宗中。

○鈔第三下釋入字指在前文。

△疏然此一品卽是一經亦猶楞伽佛語心品。

△又於一品之內分之別行故無次第之異。

○鈔然此下後明品攝經圓文中二初引例明備成一經後釋不題次第之所以今初楞伽四卷屬大部略出一品得名爲經此四十卷屬大部別行一品全是一經又於下釋不題次第之所以帙中對上三十九題云四十成次第今此別行無對待但云一卷無次第也。

△疏五隨文解釋。

○鈔自下第五隨文解釋文中二初會通前後開列科段後正依經文次第解釋今初也。

△疏此經旣屬大經望貞元所譯乃是五相之中第五顯因廣大相之中第五重示普因故則三分之中但有後二。

○鈔五相者此品初三卷明本會竟從第四經已後卽文殊大士出善住樓閣行化南方文分四一六千比丘會二諸龍會三三乘會四明漸證所表卽善財歷事善友徧求法門名爲末會遇五十五聖者所得法門攝爲五相文殊等四十一人名寄位修行相謂文殊一人寄十信餘四十人寄三賢十地也四十人者謂徳云比丘海云比丘善住比丘彌伽大士解脫長者海幢比丘休捨優婆夷毗目瞿沙仙人勝熱婆羅門慈行童女已上十人寄十住善見比丘自在主童子具足優婆夷明智長者法寶髻長者普眼長者無厭足王大光王不動優婆夷徧行外道已上十人寄十行鬻香長者船師婆陀羅無上勝長者師子頻申比丘婆須蜜女﹝鞥﹣合﹢﹝白﹣日﹢田﹞瑟胝羅長者觀自在菩薩正趣菩薩大天神安住地神已上十人寄十回向婆珊那演底主夜神普徳淨光主夜神喜目觀察眾生主夜神普救眾生主夜神寂靜海音主夜神守護一切眾生主夜神開敷一切樹華主夜神大願精進力救護一切眾生主夜神妙徳圓滿主夜神釋種女瞿波等已上十人寄十地已上共四十一人兼文殊名寄位修行相也第二遇摩耶夫人等一十一人名會緣入實相謂摩耶夫人正念光女徧友童子師善知眾藝童子堅固長者賢勝優婆夷妙月長者勝軍長者最寂靜婆羅門徳生童子有徳童女遇此十一人名會緣入實相者謂會前次位差別之緣同入實相理寄等覺位親生妙覺爲佛母故也第三遇彌勒一人名攝徳成因相謂攝前會差別緣歸一實之徳明一生補處以爲正因第四再見文殊一人名智照無二相謂初遇文殊表信智再遇文殊表證智旣與本智相應冥合無二離能所相離分別相照體獨立故不見文殊身相但摩頂得法也第五遇普賢一人名顯因廣大相謂由前智極心冥詞亡慮絕故觸物皆道法法全眞依正渾融重重無盡故隨舉一法卽是圓因一切皆爾由是善財於普賢一毛孔中所得法門過前佛剎微塵數倍一切皆然大疏序云寄位南求因圓不踰於毛孔旣一切無非圓因無不包徧故云顯因廣大相也疏第五顯因廣大相中第五重示普因者謂此第五相中經有五分一依教趣求分二聞睹前相分三見聞親證分四聞佛勝徳分五重示普因分前四分在三十八後一半及第三十九卷

中第五分卽此別行一卷是。

△疏序分在於四十卷中第一卷

故。

○鈔序分在於四十卷中第一卷

故者卽初捲經云如是我聞一時佛在室羅筏城逝多林給孤獨園與菩薩摩訶薩五千人俱普賢菩薩文殊師利菩薩而爲上首及普賢勝智菩薩智慧勝智菩薩無著勝智菩薩如是等上首菩薩摩訶薩一切皆從普賢行願所生乃至智慧普徧猶如虛空以大光网照法界故復與五百聲聞眾俱是諸聲聞有大威勢悉覺眞諦皆成實際深入法性等復與無量諸世主俱已曾供養無量諸佛常勤利樂一切眾生爲不請友乃至雲從行願力生如來家專求如來一切智智盡此已來都有三紙經文總名序分故云在四十卷初也。

△疏今經別行亦爲三分。

△初明序分卽結前所說第二若欲成就此功徳下以爲正宗第三爾時世尊與諸聖者菩薩摩訶薩演說如是不可思議解脫境界勝法門時下辯其流通。

△三分之義不異常談。

○鈔今經別行亦爲三分初明序分卽結前所說者此卽發起序非是證信序諸經之首皆有證信序及發起序證信序卽如是我聞乃至與大眾若干人俱等發起序卽每經不同如法華毫光遠照淨名寶積獻蓋各發揚生起說法之由序也今證信序在品之初故文中但有發起序也發起序者謂指前所嘆如來殊勝果徳說無窮盡生起意勢云修何因行證得如斯之果便說普賢行願示以普因爲正宗也故以結前已說而爲序分三分之義不異常談者自彌天卽道安和尙時人號寶印手菩薩辯摧鑿齒智達百升科經合遠於親光立姓果同於增一髙判經無大小例開三分序正流通以聖人說教必有其漸將演微言先彰由致故云序分由致旣彰當機授法故曰正宗正宗旣陳務於開濟近益當時之會遠益未來之機使千古洪規傳芳不絕故曰流通。

△疏初文二一結前廣偈。

爾時普賢菩薩摩訶薩稱嘆如來勝功徳已。

稱嘆如來下指前廣偈。

△二結說不盡。

告諸菩薩及善財言善男子如來功徳假使十方一切諸佛經不可說不可說佛剎極微塵數劫相續演說不可窮盡。

△疏以前文云無能盡說佛功徳者猶謂通於因人難說。

△今明果人勝而且多歷劫長久相續無間說尙不盡況於凡小而能說耶以是究竟無盡法故。

○鈔今此中序分經云爾時普賢菩薩者標能贊人稱嘆等者舉所作業言菩薩等者卽是通稱卽凡是修行菩提行者總名菩薩有五一所求所度解謂常求菩提度有情故卽因談果得菩提名以他同己彰薩埵號此有財釋二內有悲智解又菩謂菩提顯有深智一切皆以智爲前導故薩謂薩埵顯有大悲所化皆以大悲爲首故三勇進上求解又菩提名智薩埵云勇是人爲求菩提智故發生大勇猛心卽求菩提之薩埵故依主釋也四愚智對待解又薩埵云有情總有三種一愚二智三金剛是智非愚故名菩提薩埵五丈夫十號解離世間品中明十種薩埵一菩提薩埵智所生故二摩訶薩埵安住大乘故三第一薩埵證第一法故四名勝薩埵覺悟勝法故五最勝薩埵智慧最勝故六上薩埵起上精進故七無上薩埵開示無上法故八力薩埵廣知十力故九無等薩埵世間無比故十不思議薩埵一念成佛故是爲十也經言摩訶薩者大般若三十六云菩薩於大有情眾中定爲上首名摩訶薩地上菩薩皆得此名況今普賢是得果不捨因門菩薩也上明能贊人竟言告諸等者告示令知也言善財者謂此童子初入胎時於其宅內自然而出七寶樓閣其樓閣下有七伏藏於其藏上生七寶芽所謂金銀琉璃玻璃赤珠硨磲碼碯善財童子處胎十月然後誕生形體端正支分具足其七伏藏縱廣髙下量各七肘忽自開現光明照耀內外家族視之無厭復於宅中自然而有五百寶器珍奇雜寶各各盈滿所謂金剛器中盛滿諸香於香器中盛種種衣美玉器中盛滿飲食摩尼器中盛滿雜寶黃金器中盛滿銀粟白銀器中盛滿金粟金銀器中盛滿琉璃琉璃器中盛滿金銀及摩尼寶玻璃器中盛滿硨磲硨磲器中盛滿玻璃碼碯器中盛滿赤珠赤珠器中盛滿碼碯星幢摩尼器中盛滿水晶摩尼水晶摩尼器中盛滿星幢摩尼如是等五百寶器自然出現復於宅中徧雨種種珍寶財物及諸資具一切庫藏悉皆充滿以此事故父母親屬及善相師共名此兒名曰善財領五百童子於福城東古佛廟前參禮文殊最後參見普賢卽菩提場如來會中爲說顯因廣大相也又以大聖知此童子已曾供養過去諸佛深種善根信緣廣大常樂親近諸善知識身語意業皆無過失勇猛精進淨菩薩道求一切智成佛法器其心淸淨猶如虛空以是當機誠宜授法故偏告也贊所經時中經言不可說不可說者如大經阿僧祇品明法數有一百二十四謂十萬爲一洛叉百洛叉爲一俱胝俱胝俱胝爲一阿庾多此下倍倍數至一百二十名不可量轉不可量轉不可量轉名一不可說不可說不可說名一不可說轉不可說轉不可說轉爲一不可說不可說也又以此倍倍數名一不可說不可說轉今言不可說不可說者卽當第一百二十三數理實但是超過言說之數名不可說不可說也所言劫者梵云劫波此云分別時分有其多種始自年月日時總得名劫又五年兩閏爲一雙數至無數亦名劫又一增一減亦名爲劫二十增減亦名爲劫又成住壞空各二十數亦名爲劫此爲火災劫又七火一水亦名爲劫又至七水亦名爲劫謂風災劫又菩薩修行三大僧祇亦名爲劫謂拂石滴淚芥城等劫皆名爲劫今舉大數但是多時亦不定其是何等劫設經大劫亦不可盡意取世界無竟期故可知疏指前廣偈者第三十九品半捲經廣以偈贊佛徳末後結云剎塵心念可數知大海中水可飲盡虛空可量風可系無能盡說佛功徳若有聞斯功徳海能生歡喜信解心如所稱揚悉當獲愼勿於此懷疑念疏以前文云無能盡說至而能說耶者此對前偈贊說無盡有三種過倍之勝一前因此果二前一此多三前時短此時長謂前因位菩薩位劣又只是一人但一時間說之無盡尙未爲奇今明是果佛已勝故數又總包十方一切之多時又剎塵長久之劫如是而說亦無窮盡方爲不思議玄妙之極也。

△疏二正宗分謂正示普因卽廣說能證普賢行願令入法界則成如來勝功徳故。

△若不依此普賢行修設經多劫亦不成故。

○鈔廣說能證普賢行願等者賢首大師華嚴玄義章十五門第十明入道方便門有三一簡心二簡境三造修勝行一簡心之中有藥有病病有粗細粗謂二種巧僞修行一內實破戒外現威儀二內𨿽持戒爲他知故求名利故細謂二種情計不破一𨿽眞心而計我修行二𨿽不執我而計有法藥中有別有通別謂隨前病粗細對治通謂但觀諸法平等諸病自盡二簡境之中有倒有眞倒謂情計之境對前心病故境顚倒眞謂三乘空有不二境及一乘無盡境對前藥治故見眞境三造修勝行者於中有始有終一始中有三種一捨緣門有六一捨作惡業二捨親屬三捨名聞利養四捨身命五捨心念六捨能所二隨緣門有四種一還於前六事中守心不染二凡於順情境下至微細皆應覺知不受三於違情境乃至斷命等怨皆應守心歡喜忍受四凡所有作遠離巧僞虛詐乃至一念亦不令有三成行門謂得前二門成萬行也二終者亦三種一捨緣門卽止也惟觀諸法平等一相諸緣皆絕二隨緣門卽觀也還就事中起悲願行三成行門卽止觀雙運此科正標能證行願又是十種之初故用入道義章令知總相行體審詳文意勿厭其繁耳若不依此普賢行修等者則積行菩薩曝腮鱗之意也文在出現品序中已具引若更要說卽尋彼文故須離念亡情而本智自照則所行之行一一皆成普賢行也。

△疏文二一正陳所說二一長行三一正示普因四一標示所應二一指前佛徳。

若欲成就此功徳門。

指上佛徳。

△二正示普因。

應修十種廣大行願。

正示普因也。

△希欲爲願造修爲行寄圓說十。

○鈔希欲爲願等者謂心心希望佛果不得髙推聖境念念欲樂悲濟不得退屈自欺造修者謂造極調身瑩心不得懷增上慢造眞攺惡修善不得說食數寶也。

△疏二微列名數。

何等爲十一者禮敬諸佛二者稱贊如來三者廣修供養四者懺除業障五者隨喜功徳六者請轉法輪七者請佛住世八者常隨佛學九者恆順眾生十者普皆回向。

然此卽是長行禮懺諸經論中開合不同。

△若離垢慧菩薩所問禮佛法經總有八種一供養二贊佛徳三禮佛四懺悔五勸請六隨喜七回向八發願。

○鈔若離垢慧經至八種者此經惟一卷鈔釋八種之益卽非彼經恐錯指注其八種之益若通說則俱離諸障俱至菩提若別說則供養除慳貪障得大財富贊佛除惡口障得無礙辯禮佛除我慢障得尊貴身懺悔除三障得依正具足勸請除慢法障得多聞智慧隨喜除嫉妬障得大眷屬回向除狹劣障成廣大善發願除退屈障總持諸行速得妙果其八種釋名辯相具在下文。

﹝△﹫△﹞疏或但爲七合禮贊故或但爲六略供養故或但爲五以發願回向但總別異故。

○鈔發願回向等者回向是總發願是別以回向則必兼發願發願則未必回向謂回向必須先有所修善根方以願回此善根向於三處故必兼願若發願則未必有善根亦可自發要期或但願自利之事故不必有回向也總別𨿽異大意不殊故大疏釋回向以大願爲體由是合回向願爲一也。

﹝△﹫△﹞疏如十住毗婆沙第五回

向亦同有五或但有四除禮拜故或但爲三。

○鈔十住毗婆沙至亦同有五者此論第三第四所明也其文卽今晨朝懺悔等文是惟除發願發願是涅盤經闍王發願之文後人安之以從禮拜至隨喜已有四重次回向當其第五故云第五回

向也。

﹝△﹫△﹞疏故智度論云菩薩晝夜三時各行三事謂懺悔勸請隨喜行此三事功徳無盡轉得近佛若善戒經但有二事謂懺悔回向皆隨時廣略。

○鈔隨時廣略者有二意一佛本對機隨宜而說二卽今禮懺看當時之宜也。

△疏今文具十以表無盡六七二事俱是勸請八九二事回向開出余至文顯。

○鈔六七二事俱是勸請者如晨朝勸請文云十方諸如來現身成道者眾請轉法輪安樂諸眾生卽第六也又云十方一切佛若欲捨壽命我今頭面禮勸請令久住卽第七也八九二事回向開出者八卽回向菩提九卽回向眾生十正云回向卽總該三處而十種爲行願故發願一種更不別標則於前八中增三減一成圓十也。

△疏三牒名別釋二一總徵。

善財白言大聖云何禮敬乃至回向。

△二別釋卽爲十段。

△段各有三一牒名二釋相三總結無盡。

△第一禮敬諸佛三一牒名。

普賢菩薩告善財言善男子言禮敬諸佛者。

由心恭敬運於身口而徧禮故除我慢障起敬信善。

○鈔言除我慢障者謂由有我故於他起慢慢因我起名爲我慢惟識論云云何爲慢恃己於他髙舉爲性能障不慢生苦爲業謂若有慢於徳有徳心不謙下由此生死輪轉無窮受諸苦故名爲我慢我卽是慢名爲我慢我慢卽障名我慢障此禮敬行能對治之由斯生起敬信善業故云除我慢等也。

△疏勒那三藏說七種禮。

○鈔言勒那三藏等者準大經疏中具云勒那摩提髙僧傳中名勒那漫提此翻寶意本天竺人也元魏時來至洛京住永寧寺學善五明兼攻道術常講華嚴經抑揚眾教說斯禮敬有其七種疏主七外更加三種以圓十禮也其十門禮今約賢首大師五教料揀二非儀故非五教三卽通第一第二教四亦第二教五六第三教七第四教八九十合爲第五教。

△疏今加爲十謂一我慢禮如碓上下無恭敬心。

○鈔一謂我慢禮者此兼下第二令知非儀而不用也如碓上下者志公云行道猶如推磑禮拜恰似客舂正呵此也今禪學人不得此意者每用此語一向毀於禮懺甚爲失也。

﹝△﹫△﹞疏二唱和禮髙聲喧雜辭句渾亂此二非儀三恭敬禮五輪著地捧足殷重。

○鈔三恭敬禮等者此通人天及二乘並權教大乘六度菩薩等禮五教中卽第一愚法聲聞教及第二教中分教義也五輪者兩手兩膝兼頂也離垢慧經一一發願初總者我今五輪於佛作禮爲斷於五道離於五蓋令諸眾生常得安住五通具足五眼若別者願我右膝著地之時令諸眾生得正覺道願我左膝著地之時令諸眾生於外道法中不起邪見願我右手著地之時猶如世尊坐金剛座右手指地之時震動現瑞證大菩提願我左手著地之時於諸外道以四攝法而攝取之令入正道願我頭頂著地之時令諸眾生離憍慢心悉得成就無見頂相也疏云捧足者謂所禮者之足也卽此段能所具矣三業備矣謂以最尊之頂鳴捧三寶最卑之足敬之至也故云殷重殷重意業也發願及稱名贊嘆卽語業也五輪卽身業也故三業備也。

﹝△﹫△﹞疏四無相禮深入法性離能所相。

○鈔四無相禮等者正當第二始教禮也謂空是大乘之初門故中論云以有空義故一切法得成旣順於空故是始教。

﹝△﹫△﹞疏五起用禮𨿽無能所普運身心如影普徧禮不可禮。

○鈔五起用禮等者第三終教禮也是從空入假依體起用之菩薩也由前空觀悟法無能無所故此知法無性不計定相故觀能禮所禮皆如影像一一全是性之緣起故得普徧也。

﹝△﹫△﹞疏六內觀禮但禮身內法身眞佛不向外求。

○鈔六內觀禮等者第三教中實教禮也謂顯實宗不計空假直見本覺眞性故云法身眞佛故起信論云離念相者等虛空界卽是如來平等法身依此法身說名本覺言離念相者離空假之念也背覺合塵攀緣外境爲不禮敬心不攀緣外境背塵合覺爲歸依禮敬也亦可第四空觀禮眞諦佛第五假觀禮俗諦佛第六中觀禮第一義諦佛也。

﹝△﹫△﹞疏七實相禮若內若外同一實相。

○鈔七實相禮者第四頓教禮也前無相禮但是初教空理不名爲頓今非空非不空非禮非不禮非取內眞佛非棄外假佛內外無寄泯絕棲托但得如此不住於法自然常冥法界常禮諸佛故雲實相禮也故仁王經說佛問波斯匿王言汝以何相而觀如來波斯匿王言觀身實相觀佛亦然無前際無後際無中際不住三際不離三際不住五蘊不離五蘊乃至云非相非無相非取非捨非大非小非見非聞非覺非知心行處滅言語道斷同眞際等法性我以此相而觀如來佛言善男子如汝所說諸佛如來力無畏等恆沙功徳諸不共法悉皆如是修般若波羅蜜多者應如是觀若他觀者名爲邪觀疏言若內者收前第四及第六門也言若外者收前第三第五門也又若內者卽當一心三觀也若外者卽當一境三諦也。

﹝△﹫△﹞疏八大悲禮隨一一禮普代眾生。

○鈔八大悲禮者此下三門總爲第五一乘圓教之禮也然此第八一門猶是同教一乘同於終教約能禮人一具一切故屬圓教未顯事事無礙事事融攝故非圓中之別教九十二門方全是別教一乘也大悲禮者謂前𨿽觀智圓明未顯大悲利物豈名菩提薩埵之禮乎謂上之四門觀智圓明但有菩提之義未具薩埵之義故次第八明大悲禮普代眾生也故此明以同體大悲物我無二我旣禮也卽眾生皆禮我離慢也卽眾生皆離故名大悲禮也。

﹝△﹫△﹞疏九總攝禮攝前六門以爲一觀。

○鈔九總攝禮者謂融前六門深淺之禮而爲一觀卽事事無礙也但攝六者一二非儀故謂夫欲禮敬者先須五輪著地捧足殷重﹝三也﹞深入法性離能所相﹝四也﹞普運身心禮不可禮﹝五也﹞但禮內佛不向外求﹝六也﹞若內若外同一實相﹝七也﹞隨一一禮普代眾生﹝八也﹞方稱普賢行願禮也故云總攝也。

﹝△﹫△﹞疏十無盡禮入帝网境若佛若禮重重無盡。

○鈔十無盡禮者重重無盡之義如前後所明大經云一毛孔中悉明見不思議數無量佛一切毛孔皆如是普禮一切世間燈亦以言詞普稱贊窮盡未來一切劫一如來所供養具其數無量等眾生此亦兼證贊嘆供養又晉經云於一微塵中見一切諸佛菩薩眾圍繞法界塵亦然一一如來所一切剎塵禮若依此禮則一一禮無盡功徳豈可量哉不入斯觀徒自疲勞也。

△疏文中正辧第五九十實通後八對文可知。

○鈔文中正辧第五九十等者以第五起用禮𨿽無能所而普運身心如影普徧禮不可禮此普賢行願亦須如此普運身心第九第十正同此華嚴宗故云正辧也言實通後八者以前第九中總攝前六故知此中實通後八也。

△疏二釋相三一所禮境。

所有盡法界虛空界十方三世一切佛剎極微塵數諸佛世尊。

謂橫豎普周盡帝网境。

○鈔橫豎普周者經中微細周徧及眾會圍繞具如第二稱贊第三供養門中文相備足請互用之下諸門中兼有海會菩薩及聲聞眾等。

△疏二能禮因。

我以普賢行願力故。

略有二因一以普賢行願力。

△此卽法力不依行願不能徧故。

△深心信解如對目前。

二深信解力。

△此卽自力謂印持諸佛徧於時處如對目前。

○鈔以普賢行願至如對目前者謂以普賢願力見一切境皆是諸佛而爲所緣名爲法力以深信解之智決定印可攝持如上佛境令現在前名爲自力是則於所見境不取生滅一多等定相之境則融通佛境於能見心依智不依識心則見佛之心故大經云一切法無生一切法無滅若能如是解諸佛常現前然心佛境智𨿽亦融通爲約因緣親疎故分法力自力法卽緣也自卽因也若以緣奪因卽法力故融通普徧若以因奪緣則自力故融通普徧今以因緣雙明故齊舉法力自力也。

△疏三能禮相二一總明。

悉以淸淨身語意業常修禮敬。

謂三業皆徧常無間故。

○鈔能禮相中經言悉以淸淨等者悉者皆也咸也盡也以者用也淸淨三業者簡異染業也謂身無三惡口離四過意三業淨故云淸淨等也由染業故惡道轉回今成佛因須憑淨業也三業敬者有其所表大小乘各別大乘三業敬者表佛有三種通故一爲顯大師有天眼通以身業敬可見故二爲顯大師有天耳通以語業敬可聞故三爲顯大師有他心通以意業敬可知故二小乘瞿波論說師三業敬一在明而遠須身業敬以可見故二在暗而近須語業敬以可聞故三在暗復遠須意業敬不見不聞故故三業敬爲因果中感得三輪身感神通輪語感教誡輪意感記心輪。

△疏二別顯。

一一佛所皆現不可說不可說佛剎極微塵數身。

謂一佛之前頓現多身。

○鈔一佛之前頓現多身等者謂依前二力故得於境能見多佛於自能現多身乍觀經文若以一一佛所皆現多身則似身多佛少若以一一自身皆禮多佛則似身少佛多據其義理身佛齊等經文欲明一多無礙故於身佛互舉一多若令相對義足應作四句一一身禮多佛卽經後句二多身禮一佛卽經前句三一身禮一佛如前十重禮中第三禮四多身禮多佛如前第十帝网禮也第一第三句諸宗容有第二第四句惟此華嚴所明言身佛數同者出現品云如來成正覺時以一相方便入善覺智三昧﹝覺不滯寂故名善覺彼一相故用爲方便也﹞入已於一成正覺廣大身現一切眾生數等身住於身中﹝旣以一相爲方便則物物皆一相故故一卽現多﹞是故應知如來所現身無有量以無量故說如來身爲無量界等眾生界佛子菩薩摩訶薩應如是知如來身一毛孔中有一切眾生數等諸佛身何以故如來成正覺身究竟無生滅故如一毛孔徧法界一切毛孔悉亦如是當知無有少許處空無佛身佛子菩薩摩訶薩應知自心念念常有佛成正覺何以故諸佛如來不離此心成正覺故如自心一切眾生心亦復如是悉有如來成等正覺釋曰引此佛身與眾生數等者證前能禮之身所禮之佛數齊同也又旣佛有等眾生數之身住於生界眾生心中又念念有佛成正覺故知佛前本有多身身前本有多佛但以執境迷心致令都不見耳佛以善覺三昧而現之卽果門入也今以普賢觀行而見之卽因門入也因果之相𨿽異所入之境無差故得因該果海果徹因源也。

△一一身徧禮不可說不可說佛剎極微塵數佛。

一身之禮等剎塵數是周徧相。

△三總結無盡二一顯無盡準十地經有十無盡界。

△今此有二謂虛空眾生。

△於眾生中開出業惑故成其四眾生無盡一一眾生有多業惑彌顯無盡。

○鈔準十地經有十無盡界至故成其四者卽經初地說大願已後結云佛子此十大願以十盡句而得成就何等爲十所謂眾生界盡世界盡虛空界盡法界盡涅盤界盡佛出現界盡如來智界盡心所緣界盡佛智所入境界盡世間轉法轉智轉界盡晉經云不可盡法下經亦云不可盡十言十盡者窮盡彼無盡之願令無有餘故云盡也若眾生界盡我願乃盡若世界乃至世間轉法轉智轉界盡我願乃盡而眾生界不可盡乃至世間轉法轉智轉界不可盡故我此大願善根無有窮盡釋云彼是成就大作用之願故以無窮化生十盡句而結無盡也論釋十界云初一是總皆爲化生故餘九是別是別集成度生義故此經所說二種是觀能趣入行願故略餘八但明眾生及虛空界又以觀行是對治門故故眾生開出業及煩惱也。

△疏文二一別明虛空二一反顯。

虛空界盡我禮乃盡。

△二順釋。

以虛空界不可盡故我此禮敬無有窮盡。

△二總例餘三。

如是乃至眾生界盡眾生業盡眾生煩惱盡我禮乃盡而眾生界乃至煩惱無有盡故我此禮敬無有窮盡。

△疏二彰無間。

念念相續無有間斷身語意業無有疲厭。

疲謂疲倦厭謂厭足下之九門無盡例此。

○鈔二念念相續至例此者若不以普賢觀行之力如何得念念不斷願智者審思此文無以生滅之心取相之禮而爲禮例下九門亦無以生滅取相之贊嘆供養乃至回向等而爲普賢行願也。

△疏第二稱贊如來三一牒名。

復次善男子言稱贊如來者。

鈔第二稱贊行先標名稱謂稱述贊卽贊揚稱述聖徳贊揚其美又稱謂稱揚贊卽贊嘆如來者於十號中卽仿同先迹號金剛經云如來者卽諸法如義又云無所從來亦無所去故名如來涅盤經云如過去佛所說不變從六波羅蜜來至大涅盤故名如來成實論雲乘如實道來成正覺故名如來。

△疏二釋相三一所贊境。

所有盡法界虛空界十方三世一切剎土所有極微一一塵中皆有一切世間極微塵數佛一一佛所皆有菩薩海會圍繞。

鈔所贊境中三重無盡疏所贊境者觀此及供養中經文明多多之佛微細所在兼及眾會無不皆徧具足於前禮敬之中文應影略也。

△疏二能贊因。

我當悉以甚深勝解現前知見。

鈔能贊因者乍看經文似闕法力旣言悉以卽亦含在其中也。

△疏三能贊相。

各以出過辯才天女微妙舌根一一舌根出無盡音聲海一一音聲海出一切言辭海。

△稱揚贊嘆一切如來諸功徳海。

△窮未來際相續不斷。

△盡於法界無不周徧。

鈔贊相中云各以出過等者辧能贊相有四義句初標能贊相二正辧稱贊三贊所經時四明其周徧初中辯才天女者如最勝王經說有大功徳能滿眾願能施辯才經云有受持經者我當益其智慧具足莊嚴言說之辯若於文字句義有所忘失皆令憶持能善開悟復與陀羅尼總持無礙又如下偈贊云聰明勇進辯才天人天供養悉應受名聞世間徧充滿能與一切眾生願又云吉祥成就心安隱聰明慚愧有名聞爲母能生於世間勇猛常行大精進又云大婆羅門四明法幻化咒等悉皆通於天仙中得自在能爲種子及大地諸天女等集會時如大海潮必來應於諸龍神藥叉眾咸爲上首能調伏於諸女中最梵行發言猶如世間王辯才勝出若髙峯念者皆與爲洲渚眾生若有希求事悉能令彼速得成亦令聰辯具聞持於大地中爲第一於此十方世界中如大燈明常普照乃至神鬼諸禽獸咸皆遂彼所求心向下因明有求願者乃至佛辯亦能滿足卽知位次多是得果不捨因門菩薩此上經文逐略引來非其次第廣如經說問經說天女有求辯者能施與佛辯旣彼有佛辯則無更勝者何言出過耶答彼𨿽至極更無超越之者此是普賢方便令修行者起最勝意樂作其觀想生不足之心故言出過理亦無爽或彼有佛辯佛辯卽合法界法界卽是無盡不可超也卽取出現品中有一天女有妙舌根念想勝彼故言出過彼經云譬如自在天王有天彩女名曰善口於其口中出一音聲其聲則與百千種樂而共相應一一樂中復有百千差別音聲有似辯才如彼天女所有舌根出妙音聲但合眾樂今以勝解力故所出音聲徧合法界故言出過也言辯才者總有四種一法無礙解於一切法無不通達故二義無礙解於所詮道理無壅塞故三詞無礙解以智慧力普應一切眾生心行差別四辯說無礙解此復有七一應辯一剎那間應得一切眾生三乘五乘根性樂廣樂略者總能應得也二捷辯謂言說迅捷而無蹇訥也三峻辯如懸河建瓴四無疎謬辯謂一一句義稱理合機無疎謬之失也五無斷盡辯說經長時無間斷故六丰義味辯凡所演說丰足義味此具五義一甚深如雷二淸徹遠聞三諦了易解四人心敬愛五聽者無厭七一切世間最上妙辯更無過者總此七種得名辯說無礙解或此七辯亦通前三中開出也然諸經論中或說辯才有多種者皆是隨義展轉開出根本不過四辯也此四辯第九地菩薩方具得之已前得者非勝也若窮理盡相朗照無遺者佛及普賢方稱窮極具足辯也經言微妙舌根者如大經說菩薩摩訶薩有十種舌所謂開示演說無盡眾生行舌開示演說無盡法門舌贊嘆諸佛無盡功徳舌演暢詞辯無盡舌開闡大乘助道舌徧覆十方虛空舌普照一切佛剎舌普使眾生悟解舌悉令諸佛歡喜舌降伏一切諸魔外道舌除滅一切生死煩惱令到涅盤舌若諸菩薩成就此法則得如來徧覆一切諸國土舌相也。

△疏三總結無盡。

如是虛空界盡眾生界盡眾生業盡眾生煩惱盡我贊乃盡而虛空界乃至煩惱無有盡故我此贊嘆無有窮盡念念相續無有間斷身語意業無有疲厭。

疏文少略前若具說者皆如初段。

○鈔第三總結無盡疏云文少略前者禮敬總結無盡有二先顯無盡後彰無間就前顯中先別明虛空後總例餘三今稱贊中但有總舉四法無先別明虛空之異故云略也今此文有二義句初結無盡後彰無間前文中有二義句如是虛空界下反顯無盡而虛空下順成無盡也。

△疏第三廣修供養三一牒名。

復次善男子言廣修供養者。

△疏二釋相二一正明供行四一所供境。

所有盡法界虛空界十方三世一切佛剎極微塵中一一各有一切世界極微塵數佛一一佛所種種菩薩海會圍繞。

△疏二能供因。

我以普賢行願力故起深信解現前知見。

△疏三列所供具。

悉以上妙諸供養具而爲供養。

△所謂華云鬘雲天音樂雲天傘蓋雲天衣服云。

△天種種香塗香燒香末香如是等云一一量如須彌山王。

△然種種燈酥燈油燈諸香油燈一一燈炷如須彌山一一燈油如大海水。

鈔第三列所供具於中有二先總標後別顯今初一切諸佛皆修供養如釋迦世尊然燈佛前得值八百四千萬億那由他諸佛悉皆供養承事無空過者買華布發等又諸菩薩常以種種塗香燒香華鬘瓔珞寶瓶劫樹飲食燈明寶山寶類寶幢幡蓋鈴佩珠瓔宮殿寶帳天男天女水陸諸華一切受用一一皆成廣大雲海爲作事業故供養諸如來如是供養一一皆有廣大果報謂奉嬉常受悅獻笑佛憐憫奏歌得法音供舞得神通奉瓶得寶瓶進寶獲覺分亦感寶莊嚴由供莊嚴樹得莊嚴覺樹奉幢得雨寶能徧濟貧乏供幡超勝幡獻鈴眾歸敬奉瓔獲嚴具進鬘得寶冠上華得佛容如是一一皆獲勝報今此文中略標少分廣如大經羂索回向輪大雲輪請雨等經廣明供具皆雲天者表法界中法爾自然有如是不思議徳用也天者自然義皆言云者是隨緣義表由行願力故法如是故也大經每欲說天地徵祥皆標云法如是故佛神力故法如是者卽法爾也同此雲天佛神力者卽緣起也同此云云行願以義例之此亦應云法如是故行願力故爲緣起者謂此供具色相顯然智鑑無性從法性空無生法起能現所現能現卽行願所現卽供具迥無所依應用而來來無所從用謝而去去無所至而能含悲潤注法雨益濟萬物重重無盡故有云像焉菩薩修行如是供養之時不礙上供養諸佛熾然下濟含識先作是念無邊有情漂淪六趣由自心虛妄感種種果報內懷佛性而不自知實可湣傷云何當救卽作是念由我獻華鬘得佛殊勝相願回此功徳成妙覺華臺舒光徧照觸警覺人天耽著欲境報盡壽終眾苦纏逼願彼諸天菩提心敷榮獲普賢常樂供鬘得寶冠由獻音樂得佛法音獻蓋得覆陰供衣得佛衣願以此等福令一切安樂是爲菩薩修供養行也次明香供養義分爲三先總標次別顯後分量初中云種種香者謂沈檀薝卜龍腦郁金及諸華香須曼那華香闍提華香末利華香及天上所有波利質多羅樹香拘﹝鞥﹣合﹢﹝白﹣日﹢田﹞陀羅樹香及人天本體之香和合變易之香一一皆成廣大雲海而爲供養次別列中云塗香者謂和合諸香用塗身手供養之時當作是念我獻塗香願從此等流五無漏塗香磨瑩熱惱者脫彼諸地獄一切極炎蒸獻焚香時當作是念由我獻焚香得佛無礙智悅懌具端嚴願回此香雲氛馥寒冰苦末香可知後明分量者如須彌山須彌山者取人間目睹髙大無過又四寶所成而具十徳表供具一一具徳相妙用也十徳在須彌品疏文然亦不繁具引也下明燈供文分爲三總標別列分量二別列者菩薩修燈供養時當作是念由我獻燈明獲智慧光明及淸淨五眼願爲般若燈照曜阿修羅永攺矯誑心恚癡好鬥諍傍生鞭撻逼互相害食啖願得慈慧心常生人天路色無色界天耽著三昧味願脫此惑纏也三分量中言如大海水者以表供養稱理故深稱事故廣以深廣故諭之如海也。

△疏四正明供養。

以如是等諸供養具常爲供養。

鈔以如是至供養者如何辦得如是等多多供具如何常供如上多多佛耶準藏和上述緣起章第三供養門中云菩薩凡所施設乃至一香一華一衣一蓋一供養具無不稱於眞理等虛空界卽以全法之身遊詣佛剎稱眞之物供養於佛是故菩薩不虛行於所修常值諸佛恆不失時一切供具常稱理而成就何以故法施於佛稱眞理故釋曰準此云一香一華等又云常稱理而成就者卽知經中所列皆以稱理卽一之多等也修行者但安心觀行物物自多皆徧佛也故尋常云願此香華云徧滿十方界供養一切佛。

△疏二校量顯勝二一校量二一舉所校量二一總指。

善男子諸供養中法供養最。

△疏二別明。

所謂如說修行供養利益眾生供養攝受眾生供養代眾生苦供養勤修善根供養不捨菩薩業供養不離菩提心供養。

疏別明七行皆法供養。

○鈔舉所校量中先總後別別明所校量中云如說修行供養者智度論云能行說爲正不行何所說若說不修行不名爲智者故如說行方得佛法不以口言而可淸淨也又如大法句經云𨿽誦千言不行何益不如一聞勤修得益𨿽誦千言句義不正不如一要聞可滅意𨿽誦千言不義何益不如一義聞行得度𨿽誦千言不敬何益不如一行欣樂奉修𨿽誦千言我心不滅不如一句捨憍慢逸𨿽誦千言求名愈著不如一說棄執離著𨿽誦千言不欲捨罪不如一聞去離生死𨿽言千言色情愈固不如一解心境忘懷𨿽誦千言不求出世不如一悟絕離三界𨿽誦千言不存悲智不如一聽自他兩利又文殊章云如說修行如行而說若不能爾是亦不能利樂眾生自疾不能救等又云善男子如來從修行中來若能修行是則成就供養如來利益眾生供養者如十地品云所修善根皆爲救護一切眾生又云諸佛出世本爲利樂一切眾生故所以利益名眞供養攝受眾生供養者彼名以慈悲心隨順攝取又云諸佛出世爲以慈悲攝眾生故如淨名居士以善方便居毗耶離資財無量攝諸貧民奉戒淸淨攝諸毀禁以忍調行攝諸恚怒以大精進攝懈怠以禪定攝亂意以智慧攝愚癡乃至入諸酒肆能立其志等又一切菩薩皆以普門示現等皆爲攝取一切眾生安置佛道故代眾生苦供養者以代眾生上契佛意故勤修善根供養者彼云不捨勤修一切善法若不勤修一切善法是亦不能利樂一切眾生不捨菩薩業供養者彼名不捨一切菩薩事業何以故若捨菩薩所修事業是亦不能利樂眾生故不離菩提心供養者彼名常不捨離大菩提心離世間品中有十種退失善根法所謂捨菩提心凡所修善魔所攝持前章又云若暫捨菩提心者是亦不能利樂眾生何以故善男子夫爲菩薩爲欲利樂諸眾生故勤求阿耨多羅三藐三菩提若無眾生一切菩薩不成正覺善男子汝應如是解法供養則得成就供養如來非以世間財寶飲食名爲供養也。

△疏二正明校量。

善男子如前供養無量功徳比法供養一念功徳百分不及一千分不及一百千俱胝那由他分迦羅分算分數分諭分優波尼沙陀分亦不及一。

準先經文以前本行校量法供養。

△然法供養勝財供養諸經論中無不此說。

△文殊章中已廣解釋法供養勝。

○鈔後善男子下正明能校量準先經文下於中二先釋義後銷經文初中二一敍先譯差錯二申詳審正初中二一標先譯之意二立理核破今初也準先譯意以本行觀想供養爲劣以校量法供養爲勝也然法供養下立理核破文中四一指余文以明二正斥其失三借淨名對辧四核此文無端今初諸經論中無不此說者彰其易知也文殊章中者卽善財再遇文殊智照無二相之文也彼經云復次善男子菩薩有十種法具足圓滿修眞供養一切如來何等爲十一者以法供養二者修行諸行乃至如說能行如行能說九者長時徧修心無疲厭十者常不捨離大菩提心隨要引之不能繁具若諸菩薩具此十法能成就供養如來非以財寶飲食衣服名眞供養何以故如來恭敬尊重法故猶如孝子尊重父母承順顏色心無暫捨若復有人敬其父母其子倍復尊重是人諸佛如來亦復如是若諸眾生供養法者是眞成就供養如來以諸如來尊重法故釋曰法供養最故名爲眞若通相說於佛深經難見妙理起十法行皆名法供養以財供養資養四大受持讀誦解說修行增於法身又全其理供養義也今疏意云善財再見文殊已曾廣釋法勝故知此中更有深旨不可以此觀行之供還同前財食供也。

△疏但先文意將前本行觀想供養爲財供養校量於法則抑其本行。

○鈔二但先下正斥其失也校量本爲褒揚行願之妙如何卻抑之耶。

△疏何者如淨名等先明法供養後以財供養校量顯勝理則昭然。

○鈔三何者下借淨名對辧言等者等於諸經也且就淨名卽善徳章多取意引不具寫文佛命長者善徳問疾善徳白佛言我不堪任詣彼問疾便自說言我於往昔自於父捨設大施會供養一切沙門婆羅門外道貧窮下賤孤獨乞人期滿七日時維摩詰來入會中云夫大施會不當如汝所設當爲法施之會何用是財施會我言居士何謂法施之會法施會者無前無後一時供養一切眾生是名法施之會謂以菩提起於慈心以救眾生起大悲心以持正法起於喜心以攝智慧行於捨心以攝慳貪起檀波羅蜜以化犯戒起屍波羅蜜以無我法起羼提波羅蜜以離身心相起毗梨耶波羅蜜以菩提相起禪波羅蜜以一切智起般若波羅蜜乃至下文結云善男子是爲法施之會若菩薩住是法施會者爲大施主亦爲一切世間福田此先明法供養我時心得淸淨嘆未曾有稽首禮維摩詰足卽解瓔珞價值百千上之不肯取我言惟願受之隨意所與維摩詰卽受瓔珞分作二分持一分施此會中最下乞人持一分奉彼難勝如來一切眾會皆見光明國土難勝如來又見瓔珞在彼佛上變成四柱寶臺四面嚴飾不相障蔽時維摩詰現神變已作是言若施主等心施一最下乞人猶如如來福田之相無所分別等於大悲不求果報是則名曰具足法施﹝此上經文是校量財供養也﹞釋曰此中但取維摩詰誡勸之意卽維摩詰爲施主乞人難勝如來是受施之人瓔珞爲所施物謂運心寬廣平等普緣莫分髙下之殊無執物我之別智鑑皆同於眞際悲救不礙於隨緣悲智雙流卽度而無度施而無施也若如此者其功大焉卽淨名教於善徳何不如是而作若能爾者財施卽法施也所以經云若施主等心施一最下乞人猶如如來福田之相等於大悲不求果報是則名爲具足法施此則淨名先說法供養勝已後自施瓔珞之財平等布施亦成法施更無異也疏主意說淨名起行皆得名法供養卽知普賢深妙觀行固得名爲法供養也豈可惟此七行不兼前耶問未審善徳長者有何過失被淨名呵之耶答爲有三局謂自於父捨卽處局施七種人卽人局期滿七日卽時局又財施有限法施無窮財施世間果報法是出世果報以財不及法是以呵之也。

△疏今先明本行後以法供養抑前供養本說劣行爲何所益。

○鈔四今先明下核此文無端也疏抑前等者言抑者按也厭伏之義今義訓抑者屈也謂屈於本行也余亦謂此七種法行但是所標之心經言如說修行者卽如前所說觀行如是而行名如說修行也言利益眾生等者卽修觀行之時一一與此利益等心相應是則名爲眞法供養也若爾卽不必諍論也然且依疏。

△疏下偈之中更無校量但舉本行爲勝供養明知校量欲顯本行供養爲勝。

○鈔下偈下申詳審正文中有五一按定本文。

△疏故梵本云復次善男子彼彼一切最勝供養及法供養修行供養乃至不離菩提心供養一念中以彼彼供養如來以得最勝善根增長積集過去供養善根百分不及一等。

△此中意云上來觀行名最勝善根及法供養此上二類一念善根是所校量過去供養爲能校量。

△以未修普賢行願供養不及今修普賢觀行供養故。

○鈔二故梵本下引梵本證成有三一標舉梵文言以彼彼至最勝善根皆是所比之勝福從增長積集卽是能比之劣福也二此中下釋上梵文三彰勝劣所以疏以未修普賢下是。

△疏又法供養通十法行修行最勝修行通於萬行依觀供養正是修行故。

○鈔三又法下重釋前二勝供言十法行者謂一書寫二供養乃至九思惟十修習如下顯經勝徳分中所明言依觀供養正是修行者以所引文殊章十法供養中多明修行爲供養故。

△疏法華中喜見燒身名法供養。

△淨名教於善徳行施無前無後一時等施名法供養。

○鈔四雙引二經明法施差別有二初引法華經卽第六卷

中藥王菩薩本事品說過去日月淨明徳佛爲一切眾生喜見菩薩說法華經喜見樂修苦行滿萬二千歲已得現一切色身三昧歡喜卽念我得三昧皆是得聞法華經力卽入三昧從空雨種種華香以供養佛起定念言不如以身供養卽服諸香滿千二百歲以香油塗身於佛前以天寶衣而自纏身灌諸香油以神通力願而自然身光明徧照八千億恆河沙世界其中諸佛同聲贊言善哉善哉善男子是眞精進是名眞法供養如來若以華香瓔珞乃至國城妻子亦所不及善男子是名第一之施於諸施中最尊最上以法供養諸如來故所以引云名法供養也上但取意引不具書文也二引淨名經疏淨名教於下卽前所引法施會者無前無後一時供養一切眾生之文羅什法師云若起慈心則十方同緣施中之等莫先於此故曰無前無後也僧肇云夫以方會人不可一息期以財資物不可一時周是以會通無隅者彌綸而不漏法澤冥被者不易時而普覆。

△疏是財施若能稱法皆法供養況於深觀非法供養智者應思。

○鈔是財下重釋前意以理結成也。

△疏言迦羅者此云豎折人身一毛以爲百分言優波尼沙陀者此云近少亦云近對謂少分相近比對之分。

△二徵釋。

何以故。

徵意云何以過去財供養不及今供。

△以諸如來尊重法故以如說行出生諸佛故。

△若諸菩薩行法供養則得成就供養如來如是修行是眞供養故。

釋意云佛尊重法行法供養故校量不及前文殊章已有此意。

○鈔徵釋所以中有二義句謂徵釋也釋中又二先標舉所以若諸下後結歸勝供也。

△疏三總結無盡。

此廣大最勝供養虛空界盡眾生界盡眾生業盡眾生煩惱盡我供乃盡而虛空界乃至煩惱不可盡故我此供養亦無有盡念念相續無有間斷身語意業無有疲厭。

此最勝供養卽前觀行。

△若此最勝不及法者何以無盡。

○鈔後結無盡中並同稱贊行也疏若此最勝至何以無盡者承此文便重成前義也。

大方廣佛華嚴經普賢行願品別行疏鈔卷第三

大方廣佛華嚴經普賢行願品別行疏鈔卷第四

敕太原府大崇福寺沙門澄觀撰別行疏

圭峯艸堂寺沙門宗密述隨疏鈔

△疏第四懺除業障三一牒名。

復次善男子言懺除業障者。

懺者梵音具云懺摩此云悔過。

△若別說者懺名陳露先罪悔名攺往修來。

○鈔懺摩此云悔過者據此解則翻懺爲悔也若別說者下卽同大經疏鈔中半梵半唐釋也謂懺摩是梵語此翻云請忍悔是唐言體卽百法中惡作也厭先過失故謂請三寶忍受悔過然此一向厭罪定是善法不同彼是不定所攝若準佛名經則懺是懺謝之名悔以悔責爲義若相部律疏解則興善罰惡爲懺追變往﹝億﹣音﹢﹝天﹡天﹞爲悔也。

△疏除惡業障成淨戒善。

△是故文中偏名懺業。

△實則三障四障無不皆懺。

○鈔除惡業障至懺業者此卽懺意及懺益也然準小乘宗及大乘中事懺則所造惡業是現生後三報中時定或報不定遇緣可轉者爾乃得除如造重惡定在生報中受但報是可轉今懺悔上善之業必感善報亦在生時但善業彊故奪惡不受以時定故同是一時故得相排以報不定一差永差終卽不受若圓宗懺必須理事具足故一時淸淨又懺業有三一伏業懺伏令不生二轉業懺願於今身常不入惡道受三滅業懺罪如暗室懺悔如燈不以暗多時能拒燈也於中一二事也第三理也又懺除罪與智斷惑對治品類不同謂懺與罪遞相抑伏要須敵對相當方能除遣若上品惡下品善心懺非敵對彊者先牽故還要上品善方除上惡中下相對亦然若智斷惑卽不爾謂下智斷上惑上智斷下惑由粗惑障理淺還以鑑淺理之智遣之微惑障理深非勝智無以排斷若就防未起之罪則類斷惑謂下品善心能防上品重罪若下品惡微細難防須要上品善心也疏三障者佛名經云然其罪相𨿽復無量大而爲語不出有三一者煩惱二者是業三者果報此三種障能障聖道及以人天勝妙好事是故經中目爲三障所以諸佛菩薩教作懺悔此三滅者則六根十惡乃至八萬四千塵勞皆悉淸淨又云此三障者更相由藉因煩惱故以起惡業惡業因緣故得苦果是故今日先懺煩惱然此煩惱諸佛菩薩入理聖人種種呵責銘此煩惱以爲怨家能斷眾生慧命根故亦銘此煩惱以爲劫賊能劫眾生諸善法故亦銘此煩惱以爲瀑河能漂眾生入於生死大苦海故亦銘此煩惱以爲羈鎖能系眾生於生死獄不得出故所以六道牽連四生不絕惡業無窮苦果不息當知皆是煩惱過患次懺業障總云所以六道感報不同當知皆是業力所作別者先懺身三次懺口四其餘諸障次第而懺言者三身謂殺盜媱言口四者謂妄言兩舌惡口綺語及意業三謂貪欲瞋恚邪見此三業十支能感當報十惡業道教有明文若不懺除輪回難止如十地品云十不善業道上者地獄因中者畜生因下者餓鬼因於中殺生之罪能令眾生墮於地獄畜生餓鬼若生人中得二種果報一者短命二者多病偸盜之罪亦令眾生墮三惡道若生人中得二種果報一者貧窮二者共財不得自在邪媱之罪亦令眾生墮三惡道若生人中得二種果報一者妻不貞良二者不得隨意眷屬妄語之罪亦令眾生墮三惡道若生人中得二種果報一者常被誹謗二者爲他所誑兩舌之罪亦令眾生墮三惡道若生人中得二種果報一者眷屬乖離二者親族獘惡惡口之罪亦令眾生墮三惡道若生人中得二種果報一者常聞惡聲二者言多諍訟綺語之罪亦令眾生墮三惡道若生人中得二種果報一者無人信受二者語不明了貪欲之罪亦令眾生墮三惡道若生人中得二種果報一者心不知足二者多欲無厭瞋恚之罪亦令眾生墮三惡道若生人中得二種果報一者常被他人求其長短二者恆被他人之所惱害邪見之罪亦令眾生墮三惡道若生人中得二種果報一者生邪見家二者其心諂曲佛子十不善業道能生此等無量無邊眾大苦聚是故菩薩作如是念我當遠離十不善道以十善道爲法園苑愛樂安住其中亦勸他人令住其中旣報應若斯皆由業感欲免所感之果先須斷卻能感之因是故須懺也次懺業報總云業報至時非空非海中非入山石間無有地方所脫之不受報惟有懺悔力乃能得除滅何以故然釋提洹因五衰相現恐懼切心歸誠三寶五衰相滅得延天年善住亦爾別者先懺地獄次懺餓鬼後懺畜生初辯地獄者有八熱八寒近邊孤獨等準俱捨論云等活等上六那洛迦其次則八熱地獄與欲界六天從下向上歲數壽量亦同如人間五十年是四天王天一日夜彼天還以三十日爲月十二月爲年定壽五百歲始比等活地獄一日夜等活地獄乘此三十日爲月十二月爲年定壽五百歲言等活者生死等故彼地獄中業感兩角獄主以刀劍割爲千段萬段受苦死已又撥聚一處以鐵義按云活活活罪人依前還活又復治罰如是受苦定經五百歲又人間一百年是忉利天一日夜彼天還以三十日爲月十二月爲年定壽一千歲始等眾合地獄一日夜眾合乘此三十日爲月十二月爲年定壽一千歲言眾合者罪人立在中心四邊有眾山來合罪人碎爲微塵如是受苦滿一千歲又人間二百年爲夜摩天一日夜彼天還以三十日爲月十二月爲年定壽二千歲始等墨繩地獄一日夜此地獄乘此三十日爲月十二月爲年定壽二千歲言墨繩者如世間木作人以墨繩端直此罪人身上作幾道然後鐵葉夾以鋸解之又人間四百年是兜率天一日夜彼天以三十日爲月十二月爲年定壽四千歲始比號叫地獄一日夜彼地獄乘此三十日爲月十二月爲年定壽四千歲又人間八百年等化樂天一日夜化樂天還以三十日爲月十二月爲年定壽八千歲始等大號叫地獄一日夜彼地獄乘此三十日爲月十二月爲年定壽八千歲又人間一千六百年等他化自在天一日夜彼天三十日爲月十二月爲年定壽一萬六千歲始比炎熱地獄一日夜彼地獄還以三十日爲月十二月爲年定壽一萬六千歲又極炎熱地獄壽命半中劫從人壽八萬四千歲時百年減一年減至十歲時名半中劫是極炎熱地獄壽量時也余意此取地獄長處算半中劫若取人間半中劫者則此地獄壽限劫少如前炎熱大號叫地獄思之思之則兼後一中劫亦爾也阿鼻地獄壽命一增減名一中劫從十歲百年增一年增至八萬四千歲卻從八萬四千歲百年減一年減至十歲名一中劫始是阿鼻地獄壽命也言阿鼻者是梵語此云無間有五一作業無間約治罰有情二受報無間約果說三受苦無間約楚痛說四壽命無間命不中夭五身量無間以身徧滿獄此地獄東西南北上下各二萬由旬烏門千仞黑壁萬尋上火徹下下火徹上造五逆十惡者墮此地獄若依普賢行願力志誠懺悔皆得除滅所以下文云往昔由無智慧力所造極惡五無間誦此普賢大願王一念速疾皆消滅誦卽懺也次八寒地獄者壽量更長且第一按部陀地獄壽命不知其數世尊指諭如摩竭提國一婆訶麻卽二十石篅油麻滿中有人百年撚卻一顆撚盡二十石油麻卽是地獄壽量餘七地獄倍倍增數八寒一皰形如瘡皰也二皰裂﹝此二約相立名﹞三蠍哳沾四唬唬凡五嚇嚇凡﹝此三地獄約受苦聲立名﹞六靑蓮華﹝此約罪人被大寒觸身變色如靑蓮華也﹞七紅蓮華八大紅蓮華﹝罪人被大寒苦觸身至極猶如紅赤蓮華色也﹞上小乘解若準大乘瑜伽論說八寒壽量校八熱地獄次第減一半謂第一寒校第一熱一半乃至第八寒校第八熱一半準此八寒卻輕於八熱地獄也三近邊地獄者八熱地獄四門外各有四个地獄一者煻煨地獄灰火齊膝令罪人履下腳卽爛舉足還生如是多劫方出地獄二屍糞地獄屍糞爲泥齊膝已來泥中有虫號狼炬吒長一尺餘角白頭黑口齒如錐堅硬鋒利罪人下足總被食盡舉足還生如是受苦罪畢方出三鋒刃地獄刀劍等刃以爲道路下足千段萬段舉足還生受苦多劫罪畢方出四灰河地獄沸熱灰汁滿河或煎煮罪人皮肉皆爛更有鐵牀鐵狗鐵蛇等吞啖如是無量苦報如余處說四孤獨地獄處所不定或山間樹下曠野城隍等處也準瑜伽論說近邊地獄及孤獨地獄壽命不定隨業短長也次辯餓鬼者輕重不同有其九種一炬口謂於口中常出猛炎火炬二鍼咽頭腹如山其咽如鍼三臭口謂於口中如臭死屍此三種永不得食名無財鬼四大癭鬼項中有癭以饑虛苦故自手決破取中膿血食啖五鍼毛鬼其毛如鍼逆風行時毛刺其身出血而食六臭毛鬼嫌毛臭故以手拔毛出血自食此三種少得飲食名少財鬼七得棄鬼常得祭祀之食八得失鬼常得巷陌所遺之食九多財鬼此有三種一夜叉二羅剎三毗捨闍此等常得飲食名曰多財鬼或云𨿽得飲食以業力故化爲膿血常受是苦此上諸鬼壽命以人間三十日爲彼一日夜彼以三十日爲月十二月爲年具足五百歲卽俱捨論說也有處鬼界壽命不定極長者壽七萬歲後辯畜生者謂飛者走者居空居地居水其類繁廣於中最有福徳者卽龍王金翅鳥等畜趣壽命不等有極長者壽一中劫如經說有龍王住世一中劫能持大地如上三惡道報罪苦無量旣預知者固合遠避志求善本攝心在道心若不住緣諸惡法當自責之念老病死甚爲切近苦海波深都無際畔汝無始輪溺苦惱萬端今偶獲人身幸逢佛法不修白業更造惡因再落三塗復受諸苦如是悔責攝心不亂安住於普賢廣大行願精勤修習一切罪報無不得免故下經云悉能破壞一切惡趣也疏四障者如隨好品所列業障煩惱障報障見障業報二障約因果分異煩惱及見於煩惱中約利鈍分異故成四也又所知障亦名見障也。

△疏二釋相然懺有二種若犯遮罪先當依教作法懺之。

○鈔釋相文中二一敍義二釋文初中三一明作法事懺二明起行理事懺三廣明逆順用心懺今初遮卽佛之遮制違制成罪性則法爾犯之有罪十重是性餘皆遮也準小乘宗四重八重不通懺悔如斫頭破石等僧殘已下四篇方許故此但雲遮罪也相部律疏云大乘滅重者一理深藥妙二對治行勝三果勝小乘理淺行劣果非是妙非是妙者但滅輕也作法者小乘懺要請大比丘爲證對大具五一偏袒右肩二右膝著地三合掌殷重四稱名說罪五禮足對小卽闕無禮足也若僧殘罪須請二十僧令六夜行摩那埵供給承事七日滿僧爲羯磨除罪還令戒淨如本所受尼則四十若輕罪卽一日承事不必集僧也若大乘作法如下所明。

△疏若犯性罪復須起行起行有二種一事二理。

△事如方等佛名經等通於萬行。

△理如淨名觀罪性空不在內外等。

○鈔若犯性罪下二明起行事理雙懺也於中有三一雙標事理二廣釋事理三雙結事理二中三一引佛名等經釋事懺二引淨名經釋理懺三引二經雙明理事二懺今初方等經令先嚴道場香泥塗地及室內作圓壇彩畫懸五色幡燒海岸香然燈敷髙座請二十四尊像多亦無妨設諸肴膳盡力用心著新淨衣服鞋履若無新淨洗故亦得出入脫著令無參雜七日長齋每日三時洗浴初日供養僧隨意多小別請一明了內外律者爲受二十四戒及陀羅尼對師說罪要八日至十五日當以七日爲期此不可減若能更延隨意任情十日已還不得出此俗人亦得須辦單縫三幅帔佛前結界旋繞一百二十匝卻坐思惟等廣如經說佛名經者方等多期作法亦兼起行然惟事也佛名多明起行少說作法又兼理也經云夫欲懺悔必須先敬三寶所以然者三寶卽是眾生良友福田若能歸敬者滅無量罪長無量福能令行者離生死苦得解脫樂先當興七種心以爲方便一者慚愧二者恐怖三者厭離四者發菩提心五者怨親平等六者念報佛恩七者觀罪性空生如是等七種心已緣想十方諸佛聖賢擎拳合掌披陳至禱慚愧攺革疏理如淨名至內外等者二引淨名釋理懺也卽優波離章經云佛告優波離汝行詣維摩詰問疾優波離白佛言世尊我不堪任詣彼問疾所以者何憶念昔者有二比丘犯律行以爲恥不敢問佛來問我言云云願解疑悔得免斯咎我卽爲其如法解說時維摩詰來謂我言惟優波離無重增此二比丘罪當直除滅勿擾其心所以者何彼罪性不在內不在外不在中間如佛所說心垢故眾生垢心淨故眾生淨心亦不在內外中間如其心然罪垢亦然諸法亦然不出於如如優波離以心相得解脫時寧有垢不我言不也維摩詰言一切眾生心相無垢亦復如是惟優波離妄想是垢無妄想是淨顚倒是垢無顚倒是淨取我是垢不取我是淨諸法皆妄見如夢如焰如水中月如鏡中像以妄想生其知此者是名奉律其知此者是名善解於是二比丘言上智哉是優波離所不能及持律之上而不能說云云時二比丘疑悔卽除發阿耨多羅三藐三菩提心云云關中釋云持律有二一法身性淨之律二陰身身口之律今優波離持身口之律見罪生滅壞法身無相之律故爲呵也天臺云菩薩法三一戒門依律法懺是﹝如前作法﹞二功徳門謂禮佛誦經般舟方等道場是﹝如前方等經也﹞三無生門令悟罪性空是﹝卽此段也﹞問若見罪無性卽罪滅者亦可見福無性時福亦應滅關鍵見實罪滅中答云不也罪違無性見無性時罪卽滅福順無性見無性時福不滅何者罪對無性無性是能治罪是所治故見無性時罪卽滅福對無性無性是能生福是所生故見無性時福廣大也以能生見前故故金剛經云無住相布施福徳如虛空等。

△普賢觀經及隨好品具二種懺。

△觀經中明晝夜精勤禮十方佛卽是事懺。

△觀心無心從顚倒想起若欲懺悔者端坐念實相斯則理懺。

○鈔普賢觀經下二引二經雙明二懺於中二一雙標二經具二懺二各別引文證成文中又二一引普賢觀經二引隨好品今初也此經令晝夜六時對十方佛普賢菩薩徧懺六根卽事也後令觀心﹝如疏﹞卽理也今常用者一切業障海皆從妄想生若欲懺悔者端坐念實相﹝理也﹞眾罪如霜露慧日能消除﹝通明一懺之功用也﹞是故應至心勤懺六根罪﹝事也﹞卽此經後總偈也皆事理雙明。

△隨好品中等眾生界善身語意業悔除諸障卽是事懺。

△觀諸業性非十方來止住於心從顚倒生無有住處等卽是理懺。

○鈔隨好下引隨好品也此品經文嘆隨好功徳明佛爲菩薩時足下有隨好放光照億那由他佛剎微塵數諸世界阿鼻眾生遇之生兜率天天鼓發聲令彼懺悔文有四段一令發阿耨菩提心爲懺行之本二令淨三業爲能懺體三明所滅之罪卽列四障前已具引四正明懺相卽今疏引具足文云以盡法界眾生數等身以盡法界眾生數等頭以盡法界眾生數等舌以盡法界眾生數等身業語業意業悔除所有諸障過惡旣運三業而懺卽當事也然是全理之事以皆云盡法界等故疏觀諸業性至理懺者連次經云時諸天子生大歡喜而問之言云何懺除一切過惡﹝先已教懺而復問者意明理懺爲用心也﹞天鼓告言菩薩知諸業不從東方來不從南方來不從西方北方四維上下來而共積集止住於心﹝非先有體從十方來顯空義也﹞但從顚倒生無有住處﹝釋空所以﹞菩薩如是決定明見無有疑惑﹝上皆別觀業空也業爲報障親因也﹞後有經文對業觀報云諸天子如有頗梨鏡名爲能照淸淨鑑徹與十方世界其量正等諸國土中一切山川一切眾生所有影像皆於中現彼諸影像可得說言來入鏡中從鏡去否答言不也諸天子一切諸業亦復如是𨿽能出生諸業果報無來無去諭𨿽有而無也謂像依鏡現像非去來報從業生何有來去。

△事懺除末理懺拔根。

○鈔事懺除末等者三雙結事理也因迷理而起惑業故理懺爲根源雙除之妙固不在言若難具者必須先訪善友令解理懺何者根拔枝存容漸枯朽若枝盡而根在千回斫而還生智者詳焉。

△若具足懺應須善達逆順十心。

○鈔若具足懺下三廣明逆順用心懺卽天臺止觀第四所說也於中三一總標二謂先下別釋三對別品料簡。

△疏謂先懺十種順生死心以爲所治一妄計人我起於身見二內具煩惱外遇惡緣我心增盛三內外旣具滅善心事不喜他善四縱恣三業無惡不爲五事𨿽不廣惡心徧布六惡心相續晝夜不斷七覆諱過失不欲人知八虜扈抵突不畏惡道九無慚無愧不懼凡聖十撥無因果作一闡提。

△從無始來若自及他無不皆爾。

○鈔二中二一明所治順生死十心二明能治逆生死十心今初也一妄計人我起於身見者從無始來顚倒昏迷煩惱所醉妄計人我故起於身見旣執認四大爲自身相卽不了是虛幻常生愛著欲以潤之因玆造諸過失也二由內具煩惱外值惡友扇惑我心倍加隆盛三內外惡緣旣具能內滅善心外滅善事故於他善都無隨喜四不喜他善則樂惡也五如好獵者於萬般禽獸總帶殺心慳貪之者舉世資財無一不要事未必遂而心常然也六前橫此豎七才修一善則表白再三積歲過非未曾上紙也八虜扈虜者掠也粗也扈者跋扈皆是不尊敬之貌也九無慚無愧者謂不顧自法輕拒賢善目爲無慚謂於自法無所顧者輕拒賢善不恥過惡能障礙慚生長諸惡故以爲名不顧世間崇重暴惡名爲無愧謂於世間無所顧者崇重暴惡不恥過罪能障礙愧生長諸惡故以爲名十撥無因果作一闡提言一闡提者是梵語具足應云一顚底迦此云斷善根莊嚴論說闡提有二一時邊卽暫時也以斷善根故無暫時入圓寂之法二畢竟闡提卽畢竟無有入涅盤法斷善根已久處惡道若得人身值遇善友但以人天善根而成熟之正是五性宗中無種性有情也二從無始下結顯生皆具謂諸有情與此十種順生死流相應昏倒造惡如廁虫樂廁不覺不知積集重累不可稱計四重五逆極惡闡提生死浩然而無際畔但是凡流總皆如是故疏云若自及他無不皆爾。

△次起十種逆生死心從後翻破一明信因果二自愧克責三怖畏惡道四不覆瑕玼五斷相續心六發菩提心七修功補過八守護正法九念十方佛十觀罪性空。

○鈔二次起下顯能治逆生死十心也有二疏次起下初標也彼云今欲懺悔應當逆此罪流用十種心翻除惡法次釋一明信因果者謂先須分明信有因果決定孱然業種𨿽久久不敗亡所以經云假使滿百劫所作業不亡因緣會遇時果報還自受終無自作他人受果精識善惡不生疑惑是爲深信翻破第十作一闡提心也二自愧克責者若欲放逸當自責之鄙惡罪人無羞無恥習畜生法棄捨白淨天見我屏處造罪是故慚天人見我顯處造罪是故愧人以自翻破第九無慚無愧心三怖畏惡道者行者當自思惟人命無常過於轉燭一息不還千載長往幽途綿邈無有資糧苦海波深船筏安寄聖賢呵責無所恃怙年事稍去風力不奢豈可安然坐待酸痛又佛名經云若不懺悔者大命將盡地獄惡相皆現在前當爾之時悔懼交至不預修善悔何及乎當爾之時欲求一禮一懺豈可更得眾等莫自恃盛年財寶勢力放逸自恣死苦一至不令人知盛年壯色無得免者怖心起時如履湯火六塵五欲不暇貪染如佛滅度一百年後波吒梨城有王名阿輸柯﹝亦名阿育此云無憂﹞此王位當鐵輪深信佛法毀諸外道集佛舍利徧閻浮提中起八萬四千寶塔設廣大會供養阿羅漢三十萬餘有學聖人數復倍此精進凡夫無量無數其諸所作不可稱計其王有弟名毗多輸﹝此云除憂﹞深著邪見見諸外道梵志於山林中修諸苦行五熱炙身等便生仰敬復問梵志汝起煩惱不梵志答云我見諸染境時內發欲火燒我身心王弟聞已心生疑惑如此苦行尙起情欲佛之弟子常修樂行何能於欲生厭離耶又言釋迦弟子誑阿育王令作功徳後王聞已爲湣弟故遂設方便語大臣言我弟於外道生信當以方便令其得入佛法中大臣答言作何方便王言我今洗浴入彼浴室應脫天冠及衣服等汝當以我服飾莊嚴我弟令登王座臣依王教王入浴室已其大臣等語王弟言若阿育王無後汝當作王今者試戴天冠被天衣服及登王座語已卽便與著令登王座大臣令登王座已密往白王王出見弟戴冠登座王語弟言我今未滅汝已作王卽命行殺之人身著靑衣被髮執鈴至王王語殺者云我捨此弟汝可殺之是時便有多人執法器杖而圍繞之大臣白王言是王親弟願王息怒捨過王言緣是我弟於七日中暫與國事令其作王待七日滿卽當殺之卽以種種伎樂及諸婇女供給侍衛一切臣民皆往問訊行殺之人執刀門立日日白王今一日已過六日當死如是乃至六日已過餘一日在至第七日竟大臣諸人將王弟共往阿育王所王問弟言汝七日爲王百種伎樂皆恣汝意無數眾人日日問訊咒願於汝汝好見聞否弟答云我爲畏死心怖懼故都不見聞復以偈答。

我於七日中不見不聞聲不﹝口﹡﹝自／死﹞不嘗味亦不覺諸觸我身莊嚴具及諸婇女等思惟懼死故不知如此事伎女歌舞聲宮殿及臥具大地諸珍寶初無歡喜心以見行殺者執刀在門立又聞搖鈴聲令我懷死畏死鐝釘我心不知妙五欲旣著畏死病不得安隱眠思惟死將至不覺夜已過。

是時阿育王語其弟言汝於七日思畏死苦𨿽得上妙五欲而不生愛出家之人於十二入思惟無量生死無常云何而得起煩惱耶又復思惟諸地獄苦及諸畜生更相殘害餓鬼饑渴眾苦所逼思惟人中四方馳走初無安樂思惟天上壞敗之苦如是五道身心之苦無有樂處觀此五陰無常苦空無我不實譬如空村無有居民如是五陰皆空無我以無常火燒諸世間佛諸弟子常作此觀云何而得起煩惱耶復說偈言。

汝於七日中思惟生死畏而無有歡樂不起貪愛心佛諸弟子等日日觀生死云何觀歡樂而起煩惱心於飲食衣服及以臥具等思惟解脫法而不起著心觀身如怨家三有如火宅思惟何方便而得解脫之深樂解脫法不貪於五欲其心如蓮華處水而不著王以如是善巧方便教化其弟弟因回心合掌向王言我於今者歸敬如來及以法僧而說偈言。

我今歸依佛佛面如蓮華天人所歸依無漏法及僧時王見弟回心歸向三寶心大歡喜種種軟語安存其弟其弟因玆供養三寶聽聞正法後得悟已辭王出家得羅漢果謂此王弟於七日中𨿽有五欲及諸玩好之事爲怖王故都不味著惟專憂死是故行者功徳資糧未辦莫著五欲怖懼當來惡道如彼怖王如是方便調心進求善本以此翻破第八不畏惡道也四不覆瑕玼者根露枝枯源乾流竭若覆藏罪是不良人迦葉頭陀令大眾中發露方等令向一人發露其餘行法但以實心向佛像前攺革如隱處有癰若覆諱不治則致於死以此翻破第七覆藏罪心五斷相續心者若懺已更作如王法初犯得恕更作則重初入道場罪則易滅更作難除已能吐了云何再啖以此翻破第六惡心相續晝夜不斷六發菩提心者謂菩提是所求果徳卽無上菩提心是現在能求之心以發是求菩提之心故名發菩提心也或可菩提名覺卽覺察覺悟也謂了諸煩惱過患不起放逸達本心源慧光內燭也以起是心故名發菩提心昔由不覺惡心徧布於一切境起貪瞋癡今起覺心照之則知一切境本空卽不起過失也又瑜伽論云菩提心者大悲爲體成佛正因智慧根本能破無明業報等往昔爲無智慧故徧惱有情今有慧兼濟徧虛空界利益一切發此心故翻破前來第五一切處起惡心也七修功補過者昔因三業造諸過罪不計晝夜今以善身口意策勵不休匪移山嶽豈塡溝壑以此翻破第四縱恣三業心也八守護正法者此中分二先釋所護後明能護言所護者卽是正法正法卽教理行果俱名正法教謂十二分教理卽二空眞如及三性三無性等言行者總指萬行果卽三乘聖果菩提涅盤眾生流轉無有始終蓋爲不護當來果法況二轉依果理極眞常凡厥修行必須堅護將護果法先須護行果因行克故須護之將欲護行必須護其教理若迷正理其行必邪理因教顯故須護教若存正理憑教可尋教法隳張都無可托故須護也下明能護者卽守護二字守卽是護堅守正法故名守護然人能弘道法假人傳人在法存人亡法滅故須得人護也此有其二一內護二外護內謂三乘聖賢出家內眾皆能弘闡皆能護持外謂國王大臣等然內眾但能弘教護行無力匡持外有王威方能護法如仁王經說佛告波斯匿王我以是經不付比丘比丘尼優婆塞優婆夷所以者何無王威力不能建立是故汝等常當受持此令守正法者爲昔自滅善亦滅他善不自隨喜亦不喜他令人守護諸善方便增廣令不斷絕勝鬘經云守護正法攝受正法最爲第一以此翻破第三無隨喜心也九念十方佛者昔因親狎惡友信受其言令念十方佛念無等慈作不請友念無等智信大導師欲違生死之惡緣須順菩提之正路故須念佛然念佛一門修行之要津攝心之關鍵因此略明念佛之義言念者明記不忘爲義體卽是慧今名念者卽鄰近彰名也然念佛不同總有四種一稱名念二觀像念三觀想念四實相念且稱名念者如文殊般若經云復有一行三昧若善男子善女人修是三昧者速得佛菩提欲入三昧應處空閒捨諸亂意不取相貌系心一佛專稱名字隨佛方所端坐正向能於一佛念念相續卽是念中能見去來現在諸佛念一佛功徳無量無邊與一切佛功徳無二如是盡知恆沙諸佛法界無差別相阿難總持多聞辯才百千等分不及其一等二觀像念謂觀如來塑畫等像如大寶積經說佛本因中爲大精進菩薩因見比丘畫佛形像發心出家持畫﹝疊﹡毛﹞像入山觀察觀察此畫像不異如來成就五通得普光三昧見十方佛等三觀想念於中有二一明一相於三十二相中隨觀一相皆滅重罪如觀佛三昧海經說佛爲父王說白毫觀但觀眉間白毫之相右旋婉轉猶如秋月十稜成就內外通明如白璢璃筒亦如暗夜中明星觀成不成皆滅九十億那由他恆河沙微塵數劫生死重罪常蒙攝授也二明全身者如坐禪三昧經云若求佛道入禪先當系心念佛生身莫念地水火風山樹艸木天地萬類及諸餘法但念佛身處在虛空如大海淸時有金山王相好圓滿出無量淸淨光明於此虛空靑色之中常念佛身便得十方三世諸佛悉在目前若心余緣還攝令住除無量劫罪四實相念亦名法身謂觀自身及一切法眞實自性文殊般若云不生不滅不來不去非名非相是名爲佛如自觀身實相觀佛亦然等又云系緣法界一相是名一行三昧又智度論云不以色身及相好念以佛身自無所有故以無憶故是爲念佛又占察經云思惟諸法平等法身一切善根中其業最勝又大經云一切諸佛身惟是一法身念一佛時卽一切佛此之四等各隨根器從淺至深最後爲妙以是濟要是故略明於善友中最勝無過於佛由是翻前順生死中第二外遇惡緣也十觀罪性空者如前理懺也若不解此十心全不識是非云何懺悔設入道場徒爲勞苦涅盤經云若言勤修苦行是大涅盤因緣者無有是處卽斯意也。

△若具此者無罪不滅。

△隨好品中具有能治今文之中含有不具。

○鈔隨好下對他品料簡也言含有不具者缺觀罪性空發菩提心二也所以闕此者以菩提心是十種行願之本此修行願菩薩必先已發菩提心故性空是緣起之體行願必是無性之緣起故故此經文不更別標也餘八有者如下文配。

△文二一舉所懺二一正舉。

菩薩自念我於過去無始劫中由貪瞋癡。

是惡業因。

△發身口意。

是造業具三業十支皆由三毒。

△作諸惡業。

卽是業體有二三種。

○鈔發身口意是造業具者惟識論云大乘三業皆思爲體動身之思發語之思及思當體皆言業也故知身等非卽是業動身等思方名三業故梵行品云身身業語語業意意業行相各別身卽渾濁臭惡死屍虫聚等也身業卽行住坐臥屈伸俯仰等也語卽風息吐納髙低淸濁語業卽起居問訊贊嘆毀說等意卽覺觀思惟等意業卽憂喜等所以身等但是造業之具如工巧之業而錐刀等器不是業也疏有二三種者有兩般三種也謂善惡不動是一般也現報生報後報是二般也。

△一善惡不動今惟取惡。

△二現生後今通此三。

○鈔善惡不動者此三卽入六地中罪等三行也彼經先說凡夫執我常求有無次明三行之過云不正思惟起於妄計後辯三行體相云罪行福行不動行彼疏釋云謂由迷異熟果愚違正信解起感三塗惡業及人天別報苦業皆名罪行由迷眞實義愚不知三界皆苦妄謂爲樂起欲界業名福行四禪淨業名不動行故論云眞樂本有失而不知也彼經罪福之行卽此善惡之業疏今惟取惡者謂善不動但以迷心取相求有者故成過患若離其病不除其法故此不懺若惡業背理一向須攺故此懺令滅也所以超公關鍵中明性起緣起不同緣起法界通於善惡染淨性起惟淨釋性起文云性者眞如本性起者起於諸法諸法者謂善法也善法順眞所以約性而顯惡法違理是故下明也問上言性起一切皆具如何但約善說答以違順不同親疎不等故使言教有殊何者以善調柔還同於性以性有力令所生之果似因非異善旣親從性生是故名爲性起惡法粗獷旣無明所燻以屬疎故故名緣起以緣有力能令果法似緣不別其猶穀芽假土生已土肥芽肥土瘦芽瘦相狀容儀隨緣自類終無攺轉因緣同時位別親疎懸隔各殊是故果屬因緣故有似不似也由此諸義故此經文但悔惡業此義亦如前所引六地中明起三行之過經文意也疏二現生後有者第二三種業也佛名經云六道形類不同皆是業力所作凡夫之人多於此中好起疑惑何以故現見世間行善之者觸向轗軻行惡之人是事諧偶致使愚人謂言善惡無分我經中說言有三種報一者現報二者生報三者後報且現報者現世作善惡卽現身受苦樂報生報者今生作善惡次一生受報後報者次二三生乃至未來多生受報疏今通此三者三報皆懺也。

△三三合九種從三煩惱起卽其義也。

○鈔三三至煩惱起者三三者身等三具善等三業現等三報也言合九者前後不相捨離也從三起者本由貪等三毒起也。

△二顯多。

無量無邊若此惡業有體相者盡虛空界不能容受。

顯其廣多也以無形故不見相貌有則溢空。

○鈔無形至溢空者佛名經云獨頭無明爲煩惱種無始受身已來經無量劫則劫不可數一一劫中受種種身則身不可數於一一身造種種業則業不可數故此云若有體相者盡虛空界不可容受據理而言若懺此業淸淨者所獲功徳亦盡虛空界不能容受以敵對相翻一一卽眞功徳故故婆沙論說懺悔功徳云此一念善有形色者大千世界不能容受彼論但指一化之境且以大千爲量量𨿽通局意不勝此也故以一念懺悔功徳便與無量劫所造之業分量齊等如一暗室中須臾燈光之明所徧分量便與此室千年之暗分量齊等。

△此卽通說順流十心。

△二辯懺相二一正釋其相。

我今悉以淸淨三業。

明懺業具也。

△昔因三業無惡不爲今以三業一時齊懺。

△謂虔恭胡跪口陳辭句。

△二明所對境。

徧於法界。

徧者略有二意一昔所造罪心事徧布故今懺悔亦須周徧。

△二稱法性故何罪不除下正辯所對。

△極微塵剎一切諸佛菩薩眾前。

卽念十方佛翻昔惡友。

○鈔卽念佛者指前第九心也。

△誠心懺悔。

簡不至心緩縱情慮罪不滅故。

○鈔緩縱情慮罪不滅者佛名經云生如是七種心已緣想十方諸佛賢聖擎拳合掌披陳至到慚愧攺革舒歷心肝洗蕩腸胃如此懺者亦何罪而不滅亦何障而不除若復不爾悠悠緩縱情慮徒自勞形事將何益。

△懺悔卽含自愧克責怖畏惡道不覆瑕玼。

△後不復造。

卽斷相續心。

○鈔卽斷者指前第五心。

△恆住淨戒一切功徳。

卽修功補過匪移山嶽豈塡溝壑。

○鈔卽修功者指前第七心。

△總此懺者以明識因果善惡影響故亦卽守護正法。

○鈔明識因果者指前第一心疏亦卽守護正法者指前第八心智度論云言正法滅者謂修行滅今意云若不懺悔卽修行滅是不護正法今懺悔業淸淨則修行不滅爲守護正法也。

△三總結無盡。

如是虛空界盡眾生界盡眾生業盡眾生煩惱盡我懺乃盡而虛空界乃至眾生煩惱不可盡故我此懺悔無有窮盡念念相續無有間斷身語意業無有疲厭。

△第五隨喜功徳三一牒名。

復次善男子言隨喜功徳者。

疏由昔不喜他善故今隨喜爲慶悅彼。

△除嫉妬障起平等善。

○鈔第五隨喜行者隨所見善而歡喜也十住婆沙云所有布施福持戒修禪慧從身口意生去來今所有習學三乘人具足一乘者無量人天福皆隨而歡喜別果報中得大眷屬翻嫉妬障故也。

△然余處隨喜在勸請後謂先滌身器次欣法雨後攝他同己回向三處故爲此次。

△今明隨喜是懺中別義事勢相連故先明之平等廣大方堪聞法。

○鈔然余至聞法者對十住婆沙料簡次第不同也文中二初舉彼次之意初兩句標次謂先滌下四句列一懺悔二勸請三隨喜四回向故爲此次者結成也後今明下明此次之意言懺中別義者懺除嫉妬故廣大者自他無二故。

△二釋相文四一喜如來善。

所有盡法界虛空界十方三世一切佛剎極微塵數諸佛如來。

△從初發心爲一切智勤修福聚不惜身命。

△經不可說不可說佛剎極微塵數劫。

△一一劫中捨不可說不可說佛剎極微塵數頭目手足如是一切難行苦行。

△圓滿種種波羅蜜門。

△證入種種菩薩智地。

△成就諸佛無上菩提。

○鈔從因至果爲一切智者爲智修福方是佛因捨不可至手足者舉內財之難尙捨則身外財可知也如心地觀經說佛於往昔行難行苦行爲凡夫時作雪山童子爲求半偈棄捨全身薩埵王子捨身救虎爲六牙象王自投獵者作圓滿福智王施眼睛爲金色鹿王捨身求道作慈力王施五夜叉作莊嚴王施妻無吝爲最上身菩薩施頭目髓腦如是一切難行苦行等廣如菩薩本行經等說也又法華經云觀三千大千世界乃至無有如芥子許非菩薩捨身命處言圓滿種種波羅蜜門者六度十度乃至八萬四千波羅蜜門也諸度尙圓況檀那中豈不兼於內身乎故知上且偏舉難者也證入種種菩薩智地者卽十地也亦前明福此明智二嚴具備也。

△及般涅盤分布舍利。

○鈔遺形普濟言般涅盤古譯云入滅總有四種如下所引此卽應滅謂眾生無感應盡還源大悲燻修分布舍利普使羣情滅罪生福也言分布舍利者如西域記說如來寂滅人天悲感盛七寶棺千氎纏身設香華建幡蓋末羅之眾奉輿發引前後道從北度連河盛滿香油積多香木縱火以焚二氎不燒爲諸眾生分散舍利惟有發爪儼然無損八國之王備四兵至遣直性婆羅門謂拘屍力士曰天人導師此國寂滅故自遠來請分舍利力士曰如來涅盤甚爲苦事滅世間明導喪眾生慈父如來舍利自當供養徒疲道路終無得獲時諸大王遜辭以求旣不相允重謂之曰禮請不從兵威非遠直性婆羅門揚言曰念哉大悲世尊忍修福善彌歷曠劫想所具聞今欲相淩此非宜也今舍利在此當均八分各得供養何至興兵諸力士依其言卽時均量欲作八分帝釋謂諸王曰天當有分勿得力競阿那婆答多龍王文鄰龍王醫那缽羅龍王復作是議言無遺我曹若以力者眾非敵矣直性婆羅門曰勿喧諍也宜共分之卽作三分一諸天二龍王三人間八國重分天龍人王莫不悲感人間天上各將歸於本處建塔供養後因無憂王位當鐵輪使諸鬼神分之以爲八萬四千寶塔大唐國內除佛牙外有十九塔如是分布皆爲利益一切眾生如無上依經說若得如來身分如芥子許一瞻一禮千返生於大梵天上受諸快樂廣如闍維經說故云分布等也。

△所有善根我皆隨喜。

△二喜諸趣善。

及彼十方一切世界六趣四生一切種類所有功徳我皆隨喜。

○鈔二明六趣四生善中言六趣者趣謂趣向求生者所趣向處也言六者數義一地獄二畜生三餓鬼四修羅五人六天言地獄者以多在下故故聖義名爲地獄梵云那落迦正理論云那落云人迦名爲惡人多造惡墮落其中由是之故名那落迦趣卽是增上苦處也言畜生者正理論云傍生以傍行故故以爲名今言畜者自人畜養攝不盡故言餓鬼者多希求故又性多怯劣形體瘦悴故言阿修羅者正云阿蘇落正理釋云素落名天是自在義無天實徳名阿素落言人者心多增上慢或多思慮故名爲人天者威徳尊髙神用自在名之爲天等也四生者如下自明。

△三喜二乘善。

十方三世一切聲聞及辟支佛有學無學所有功徳我皆隨喜。

○鈔三明二乘善中言聲聞者聲謂聲教因聞聲教悟四諦理起七方便謂五停心觀別相念觀總相念觀燸頂忍世第一是爲七經說資加二位道火現前得入見道斷三界四諦下八十八使分別惑盡得須陀洹果次斷三界九地俱生四惑謂貪瞋癡慢上二界除瞋三界共有十使分九地斷每地九品共有八十一品三界共斷欲界九品斷至五品名二果向第六品盡名一來果謂一往天上一來人間或反於此斷下二品名三果向斷三品盡名不還果更不來於欲界故次斷上二界八地七十二品修惑斷至七十一品名阿羅漢向斷七十二品盡阿羅漢果此上四果皆因聞教故總曰聲聞三果四向皆名有學阿羅漢果名爲無學此有三種一聲聞聲聞因果俱同故二緣覺聲聞因是緣覺果成聲聞三菩薩聲聞因是菩薩果成聲聞也言及辟支佛者此云獨覺獨一覺故亦名緣覺從緣生覺故此有二種一麟諭二部行謂觀外物因生覺解自得道果猶如麒麟獨一角故故名麟諭出無佛世以神通化物也若部行者卽因聞解生悟解無性或於十二因緣作四諦觀四十四智而得菩提或因觀老死推因審因三世觀之及一法住共成七智約十一支作七十七智觀而得菩提名爲緣覺惟一果向名爲有學辟支佛果名爲無學此有三種一緣覺緣覺因果俱同故二聲聞緣覺因是聲聞果成緣覺三菩薩緣覺因是菩薩果成緣覺此上二乘與佛如來同證解脫有大功徳能與眾生作大福田故令隨喜也。

△四喜菩薩善。

一切菩薩所修無量難行苦行志求無上正等菩提廣大功徳我皆隨喜。

△疏謂隨喜四類以攝諸善佛爲最勝所以先明余之三類從劣向勝。

○鈔後校量勝徳文中三一會四類次第勝劣合宜佛爲下是華嚴宗中詮法次第例多如此初發心時便成正覺直造最勝然卻從十住乃至十地等覺卽從劣漸勝也意顯頓悟漸修之相也二顯自益深引他爲證有二初引大品經。

△大品經中隨喜品明大千海水一毛破爲百分渧取海水可知其數隨喜之福不可知數故結無盡等虛空界。

△法華隨喜展轉至於第五十人尙難校量何況最初。

○鈔大品下經云復次憍屍迦三千大千國土滿中海水取一發破爲百分以一分發滴取海水可知滴數是隨喜福終不可數知故結無盡下指自當經益深也二引法華證卽第六卷

中隨喜功徳品第十八也經云爾時彌勒菩薩白佛言世尊若有聞是法華隨喜者得幾所福佛答雲從會中聞隨喜至於余處轉說至第五十人其第五十人聞已隨喜功徳今當說之若四百萬億阿僧祇世界六趣四生充滿其中有人求福一一眾生與閻浮提金銀七寶乃至象馬車乘奴婢人民宮殿樓閣等如是布施經八十年後以佛法而訓導之總令得四沙門果是大施主所得功徳寧爲多不彌勒云若是施主但施眾生一切樂具功徳無量何況能令得阿羅漢果佛答云如上功徳不如是第五十人聞法華經一偈隨喜功徳百分不及一乃至算數譬諭所不能知何況最初於會中聞而隨喜者其福復勝無量無邊阿僧祇不可得比彼旣如此有廣大益今此隨喜亦復如是。

△此隨喜如來權實功徳故佛最勝。

○鈔三彰自所喜重明佛勝此隨喜如來等者卽簡異大品法華隨喜法也言權實者諸佛功徳不出權實二位攝盡也且通途論之佛身及佛所修因行皆有權實如佛三身中法報二身是實變化身是權又佛所證菩提涅盤亦通權實法報二身菩提是實化身菩提是權又涅盤有三種性淨圓淨涅盤是實方便淨涅盤權假此惟就佛所證果論若約佛從凡至聖所起功用自利利他門中亦有權實且如凡夫初悟時始自十信初心終妙覺位於其中間經不可說不可說佛剎極微塵數劫施爲種種難行苦行自利利他等則權實俱有何以謂六度十度有爲萬行一一眞修故則是其實若爲度眾生隨根誘接亦有權假也何以不施方便權巧誘之彼難回故若約示生王宮從初發心踰城學道種種苦行乃至樹下成大菩提說法利生等則是權也若言分布舍利者惟是權假也此意說從因至果始終相收該羅本末都來總指也故經雲從初發心等斯乃佛之功徳若深若淺若實若權凡所施爲皆難可測惟佛與佛余無知也又況華嚴經所說眞應相卽分圓全收體用無礙者也故宜佛爲最勝也。

△三總結無盡。

如是虛空界盡眾生界盡眾生業盡眾生煩惱盡我此隨喜無有窮盡念念相續無有間斷身語意業無有疲厭。

△第六請轉法輪三一牒名。

復次善男子言請轉法輪者。

疏卽是勸請除謗法障起慈善根。

○鈔第六法輪行門中分三先標名中略明轉法輪義通途要知先明所轉法輪略以八門分別一釋名義二辯體性三種類四轉相五分齊六轉處七轉時八轉主今初釋名義者於中有二一約所轉二就能轉且初言法者軌持義通教理行果輪者所成義大小乘別且小乘二部通明五義一速疾義如輪王輪有速疾轉義今聖智起時一剎那間有速疾之用也二有取捨義如輪王輪捨東洲取南洲等聖智亦爾捨苦諦取滅諦等三降伏義如輪王輪若未伏者卽能伏之聖智若生能斷煩惱等四鎭已伏義如輪王輪盡皆歸伏輪亦常行鎭之今明見道𨿽斷盡分別煩惱更作觀智令障轉遠如覆障法五上下轉義如輪王輪有上下轉義今明聖智三界上下斷煩惱也卽苦法智忍苦法智斷欲界惑苦類智忍苦類智斷上界惑證無爲理具此五義名爲法輪若約大乘輪有四義一圓滿義具轂輻輞三故二摧壞義螗螂拒轍輪能摧之聖道現前能摧煩惱也三鎭遏義卽相見道更作觀行鎭伏煩惱仿法假施設也四不定義卽從見道入修道修道入無學自旣證已卽起慈心度諸眾生令同所證也二就能轉卽展轉傳授義謂過去佛傳至現在未來佛等能所合故名轉法輪也二明體性者大小乘通以八聖道爲體﹝言八聖道者一正見二正思惟三正語四正業五正命六正精進七正念八正定等﹞具轂輻輞三故而配法卽別小乘以正語正業正命三法爲轂﹝又小乘以戒爲先由持戒故能引生善法﹞卽以正見正思惟正念正精進四法爲輻將正定一法爲輞﹝卽定能攝緣諸法故﹞大乘卽以正見正思惟二法爲轂﹝緣大乘以正見爲先﹞卽將正語正業正命三法爲輻﹝以有正見故能持於戒也﹞卽將正念正定正精進三法爲輞﹝念是定學迹以有正念故能引生定也精進卽能徧策諸行也具上功徳故以爲輞也﹞大小乘配屬𨿽別然同以八聖道爲體也三明種類有三小乘四諦若約能知亦四謂眼智明覺眼卽總觀餘三如次別觀過去未來現在苦等又一一轉中皆生六益謂眼智明覺通生慧生如婆沙云一一轉時各別發生眼智明覺俱捨疏中引此論釋彼以見道十五心中法忍名眼法智名智類忍名明類智名覺如彼疏亦引婆沙但名義釋眼是觀見義智是決斷義明者顯了義覺者警察義更加通生慧生通是除障義慧是簡擇義此卽各就一說也二三乘中三轉四諦通三機約初教也三一乘準下文有十諦差別然盡總以無盡法界爲一大法輪海常無休息也四明轉相有二一爲自三轉一印相轉在見道印者不錯謬義謂此是苦如實了知此苦聖諦乍可令日輪冷月輪熱不可轉易此苦聖諦令成於樂卽如實了知是苦不虛也餘三準此二應作轉亦名應修轉在修道旣知已卽須修也作法者謂此是苦須厭此是集須斷此是道須修此是滅須證由未徧知應徧知苦聖諦餘三例然三已作轉在無學道謂此是苦我已厭此是集我已斷此是道我已修此是滅我已證也二爲他三轉者一示相轉卽指示四諦法相令知謂此是苦等令入見道也二勸修轉亦名勸知轉旣知已卽勸令修謂此是苦汝應知等令入修道三名引證轉亦名作證轉謂此是苦汝已知等令入無學道故淨名云三轉法輪於大千其輪本來常淸淨天人得道此爲證三寶於是現世間三乘皆同此說但義理差別準大品經旣言鹿園轉法輪時無量眾生發菩提心無量眾生得初地等無量一生菩薩一時成佛此亦應同彼三轉是通非別不可別配若依一乘轉無盡稱法界法輪與所被機同一法界無二無別法爾常恆無斷徧益五明法輪分齊若小乘中佛說四諦名爲法輪若說世語卽非法輪若三乘中佛一切語及身威儀皆入法輪無不益生故若一乘中通三世間俱入法輪一切眾生語言亦如法輪經云能令三界所有聲聞者皆是如來音六轉處小乘惟一娑婆百億鹿苑等處三乘或百億或千百億或恆沙爲一化境一乘徧通樹形乃至華藏及一切塵中帝网重重具足主伴七轉時小乘三乘或二七三七或六七或七七或一年等此並是末教隨機見聞耳一乘本教要在初時第二七日更無異說仍攝前後若無量劫念念無間亦各攝彼前後際劫重重無盡八轉人小乘主爲釋迦生身及化身佛伴謂聲聞弟子惟益小機等三乘主卽三身伴聲聞菩薩弟子通被三機一乘主卽十身伴卽普賢等亦重重無盡惟被圓機或通一切卽五種所爲如前機感中已辯。

△聲聞自度但懺而已菩薩湣眾故須勸請請佛普雨必自他沾洽。

△二釋相二一舉所請境。

所有盡法界虛空界十方三世一切佛剎極微塵中一一各有不可說不可說佛剎極微塵數廣大佛剎一一剎中念念有不可說不可說佛剎極微塵數一切諸佛成等正覺一切菩薩海會圍繞。

○鈔所請境中經文分二先標所徧處後舉所請人處中有兩重無盡言一一各有不可說等者此中具有二種無礙一一多無礙二小大無礙所以然者謂以性融相故爾二人中有果人因人諸佛卽果菩薩卽因言念念有不可說等者意在境寬能請無邊故其所現身應如第一門中說一念尙然況經多劫。

△二正明請法。

而我悉以身口意業種種方便殷勤勸請轉妙法輪。

○鈔正明請法中經言種種方便殷勤勸請者如我釋迦世尊初成正覺住多演林獨坐入定觀察世間思惟所證甚深難解惟佛乃知若爲人說彼不能達徒施無益而默然住復念諸佛常得梵王勸請方轉法輪念是事已放白毫光遠照三千大千世界時娑婆世界主螺髻梵王承佛威神作念往請卽告梵眾言世間有情善減惡增佛成正覺默然無所說故我宜往請卽與六十八拘胝天眾往詣佛所作禮旋繞住立具以損益白佛惟願哀湣爲轉法輪後以偈贊殷勤勸請時佛默然梵供養已忽然不現是時如來欲令世間尊重法故甚深妙法得開顯故思惟我法深妙非分別能解不如不說是故默然梵知聖止詣憍屍迦勸令同請時梵釋天眾共至林中禮已三繞住立一面說偈重請世尊降伏諸魔冤其心淸淨如滿月願爲眾生從定起以智慧光照世間如來猶默時大梵王卽從坐起偏袒右肩胡跪合掌以偈重請如來今已降魔怨智慧光明照一切世間根熟有堪度惟願世尊從定起佛告大梵王我法深妙窮極寂靜若爲人說彼不能解梵釋聞已忽然不現梵於異時忽念世間魔界增劇重詣勸請卽說偈云摩伽陀國多諸異道因邪見故種種籌量惟願牟尼爲開甘露最淸淨法令其得聞佛所證法淸淨離垢至於彼岸無增無減於三界中超然特尊如須彌山顯於大海常於眾生起哀湣心而救濟之云何棄捨幸以法光除諸暗冥惟佛大慈不捨本願如師子吼如天雷震爲眾生故轉於法輪爾時世尊以佛眼觀見諸有情上中下根定不定聚如來爾時觀不定聚眾生起大悲心作如是言我本欲爲此等眾生轉於法輪故出現於世又爲梵王請故卽以偈頌告梵王言我今爲汝請當雨於甘露一切諸世間天人龍神等若有淸淨者聽受如是法梵王聞已歡喜禮足繞無數匝忽然不現爾時地神告空神言佛受梵請欲轉法輪哀湣利益安樂無量諸眾生故念頃轉至有頂皆知時有四護菩提樹神一名愛法二名光明三名樂法四名法行禮足白佛當於何處轉於法輪如來告彼言於波羅柰仙人墮處鹿野苑中天白佛言彼地非勝何於彼轉佛言舉要言之往昔九萬一千俱胝諸佛皆往是處轉正法輪一切甚深微妙之法皆從中出故此常爲天龍守護是故於彼轉正法輪時佛作念誰應先度卽念二仙彼又已滅卽念五俱輪合先得度卽入定觀察乃見此五人在鹿野苑如來卽往波羅柰城至鹿野苑五人共議悉達狂人無有志耐若來此處不應興起及佛至已奔速來迎如來見已卽爲說法轉大法輪於是三轉四諦十二行法輪時憍陳如最先領解相次五人皆得道果於是三寶出現世間皆申勸請一切諸佛悉皆如是也問旣約圓宗一切無非法輪念念常轉今要請者蓋以情迷起念滯於色聲旣五音令人耳聾卽不聞圓音徧演故須請也有隨緣請有稱性請隨緣可知稱性請者須恆悟一切聲如空谷響緣起無性非斷非常一一全眞無非法界旣聞無所聞卽終日聞法心觀如此是請轉法輪故出現品法輪章中云知聲如響而請轉法輪了於諸法眞實性故於一音中出一切音而轉法輪畢竟無主故又云欲知如來所轉法輪應知如是法輪所出生處佛子如來隨一切眾生心行欲樂無量出若干音聲而轉法輪釋曰旣隨眾生之心卽知願請轉法輪須令自心稱法心若不稱亦不聞故故藏和尙緣起章第六請轉法輪門中云由一切諸佛惟智惟徳菩薩卽以窮法界之智而請佛說法是故一切諸佛無不雨大法雨然菩薩惟願惟行諸佛卽以甚深願力而加所請是故菩薩無不獲於大益當知菩薩常請諸佛常說未曾失時也。

△三總結無盡。

如是虛空界盡眾生界盡眾生業盡眾生煩惱盡我常勸請一切諸佛轉正法輪無有窮盡念念相續無有間斷身語意業無有疲厭。

△第七請佛住世三一牒名。

復次善男子言請佛住世者。

卽是勸請中別義。

○鈔偈云十方一切佛若欲捨壽命我今頭面禮勸請令久住釋曰眾生心淨見佛常住眾生心垢見佛捨命佛無生滅隨機見殊故知心淨觀佛佛則常住爲眞勸也。

△二釋相。

所有盡法界虛空界十方三世一切佛剎極微塵數諸佛如來。

△將欲示現般涅盤者。

△及諸菩薩聲聞緣覺有學無學。

△乃至一切諸善知識。

△我悉勸請莫入涅盤。

△經於一切佛剎極微塵數劫爲欲利樂一切眾生。

○鈔初別標如來中先釋涅盤後明示般言涅盤者具云般涅盤那古譯爲入滅息息卽是滅故但云入滅或云滅度卽滅障度苦也準涅盤疏中滅義有四一事滅二徳滅二應滅四理滅言事滅者事謂生死因果事相滅生死故名爲事滅言徳滅者此有其二一若以緣修名徳至果捨修名爲徳滅滅彼緣修故二眞徳爲徳卽無性可取無相可捨以佛眞徳離性相故言應滅者隨化世間示滅有因現亡身智以應盡還源名爲應滅言理滅者此亦有二一是相空妄相諸法空無有實妄心所取體相俱無二是眞空如來藏中恆沙佛法離相離性名之爲空此體有相無眞卽不空空卽不有不空不有卽是涅盤總名理滅滅義𨿽眾要惟此四四滅之中理滅爲本由見相空成前事滅由見眞空成前徳滅依體起用便有應滅由此理滅具二種空故以理滅爲三滅本具四滅故名爲涅盤廣如彼說新云波利匿嚩喃翻爲圓寂謂義充法界徳備塵沙故稱圓體窮眞性妙絕相累故云寂又法爾無缺故稱圓體自眞常故稱寂﹝此約性淨涅盤也﹞又萬徳成滿故稱圓眾類永寂故云寂﹝此約方便淨涅盤﹞又化用周普故稱圓用而常寂故云寂﹝此約應化涅盤也﹞然此涅盤有其多義或云一種謂大般涅盤或有其二謂性淨方便淨或有三種謂性淨圓淨方便淨又有三種一性淨二方便淨三應化或說有四卽前四滅此上諸義總曰涅盤若依惟識論等通說涅盤有其四種一自性淸淨涅盤謂眞如之性無始時來本自淸淨𨿽有客塵而不能染故曰性淨在有情身卽名佛性在無情界卽名法性以本性淸淨故以爲名二有餘依涅盤謂諸聖人斷盡煩惱止有餘殘苦依身在由證無爲煩惱障盡離諸囂動寂靜安樂故號涅盤惟識論云謂卽眞如出煩惱障𨿽有微細苦依未盡而障永寂故名涅盤三無餘依涅盤謂諸聖人厭苦欣寂灰身滅智余迹旣泯故名涅盤惟識論云謂卽眞如出生死苦煩惱旣盡余依亦滅二障永寂故號涅盤四無住處涅盤謂卽眞如出所知障大悲般若常相輔翼由斯不住生死涅盤利樂有情窮未來際用而常寂故名涅盤初一通凡及聖次二通三乘後一局大乘廣如諸論所說也後明示般於中先解般字後明示現今初言般者名入涅盤經疏解入義有三一就眞以論息妄歸眞從因趣果故名爲入此解通因果二據化辯入示滅有因現亡身智名之爲入三就眞應相對以辯入息化歸眞故名爲入此解在果也言示現等者問諸佛何故示現入於涅盤耶答如大經離世間品云作佛事已觀十種義示般涅盤所謂示一切行實無常故示一切有非安隱故示大涅盤是安隱處無怖畏故以諸人天樂著色身爲現色是無常法令其願住淨身故示無常力不可轉故示一切有爲不隨心住不自在故示一切三有皆如幻化不堅牢故示涅盤性究竟堅牢不可壞故示一切法無起而有聚集散壞相故佛子諸佛世尊作佛事已所願滿已轉法輪已應化度者皆化度已有諸菩薩應受尊號咸記別已法應如是入於不變大般涅盤言善知識者離世間品中明十種善知識經言佛子菩薩摩訶薩有十種善知識何等爲十所謂令住菩提心善知識令生善根善知識令行諸波羅蜜善知識令解脫一切法善知識令成熟一切眾生善知識令得決定辯才善知識令不著一切世間善知識令於一切劫修行無厭倦善知識令安住普賢行善知識令入一切佛智所入善知識等也言我悉勸請等者如涅盤經說我佛世尊臨涅盤時以佛神力出大音聲隨其類音徧告一切今日如來應正偏知憐湣眾生覆護眾生等視眾生如羅睺羅爲作歸依屋舍室宅大覺世尊將欲涅盤一切眾生若有疑者今悉可問爲最後問爾時世尊於晨朝時從其面門放種種光其光雜色徧照大千佛之世界乃至十方其中眾生遇斯光者罪垢煩惱一切消除是諸眾生見聞是已心大憂愁同時舉聲悲啼號哭鳴呼慈父痛哉苦哉舉手拍頭搥胸叫喚涕泣哽咽大地山海皆悉震動時諸眾生共相謂言且各裁抑莫大愁苦當卽往詣拘屍那城力士生地到如來所頭面禮敬勸請如來莫般涅盤住世一劫若減一劫互相執手復作是言世間空虛眾生福盡不善諸業增長出生仁等今當速往速往如來不久必入涅盤是時便有四十八眾各賫供具來詣雙林時娑羅樹間吉祥福地縱廣三十二由旬大眾充滿無空缺處作大供養佛皆不受五色口光出已復沒天人大眾見地大動又見光沒身毛皆豎同聲哀泣說偈勸請。

稽首禮調禦我等今勸請遠離於人仙故無有救護今見佛涅盤我等沒苦海愁憂懷悲惱猶如犢失母貧窮無救護猶如困病人無醫隨自心食所不應食眾生煩惱病常爲諸見害遠離法醫師服食邪毒藥是故佛世尊不應見捨離如國無君主人民皆饑餓我等亦如是失陰及法味今聞佛涅盤我等心迷亂如彼大地動迷失於法力大仙入涅盤佛日墜於地法水悉枯涸我等定當死如來般涅盤眾生極苦惱譬如長者子新喪於父母如來入涅盤如其不還者我等及眾生悉無有救護如來入涅盤乃至諸眾生一切皆愁怖苦惱集其心我等於今者云何不愁惱如來見放捨猶如棄涕唾譬如日初出光明甚暉焰旣能還自照亦滅一切暗如來神通光能除我苦惱處在大眾中譬如須彌山。

復以種種譬諭殷勤勸請佛亦安慰而爲說法法應如是也問諸佛菩薩利物爲心住世益多故須勸請聲聞緣覺不能利他自求涅盤何須勸請答親斷煩惱證生空如住持佛法利益彌廣且聲聞益物者如空生鶖子處處請問大乘思勝滿慈所在激揚妙理飲光及與慶喜結集三藏遺文賓頭盧等應眞住持能多利物旣有斯勝益故須請也又緣覺利物者出無佛世以神通攝生供養者現世他身獲果無盡且如善住天子昔曾供養辟支佛得生忉利天宮因感空聲來報由斯得免七返惡道之身又金色王十二年大旱國人罄盡糧儲因供養緣覺一餐現世滿殊常之願皆能利物盡有益生功徳尢多故須勸請也問二乘聖者斷惑證如益物功髙故須勸請諸善知識復是何人有何功能亦令勸請答如涅盤經徳王品說善知識者謂佛辟支佛聲聞人中信方等者何故名爲善知識耶善知識者能教眾生遠離十惡修行十善以是義故名善知識又復如法而說如說而行自遠十惡亦令他離自行菩提亦令他行名善知識又自行施戒聞慧亦令他行名善知識又不能自樂常爲眾生不訟他短常說善事名善知識如大船師善渡人故諸佛菩薩亦復如是度盡眾生出生死海名善知識故須勸請問諸佛如來法爾常現無盡身云徧說徧益卽佛本住世云何更言請佛住世耶答然佛出世及般涅盤相對辯者有其二意一約實義二約對機實義有三謂圓宗中三諦釋也一緣性卽空之眞諦則非出非般故大品偈云如來不出世亦無有涅盤二法界緣起之俗諦則念念處處而出現念念處處而入滅出現品成正覺章中云佛子應知自心念念常有佛成正覺何以故諸佛如來不離此心成正覺故如自心一切眾生心亦復如是悉有如來成等正覺又云得一切智大悲相續救度眾生卽念念出現也又云當知無有少許處空無佛身何以故如來成正覺無處不至故卽處處出現也入滅者卽上徧一切處出現之佛身約隨相有爲義邊念念卽生卽滅四相同時今謂以生卽滅爲念念處處而入涅盤也三約法界實體第一義諦卽常住世或常涅盤寂而常照爲住世照而常寂爲涅盤也二約對機者機緣感則菩提樹下而出現機緣盡則雙林樹間而入滅故出現品涅盤章中云佛子諸佛如來爲令眾生生欣樂故出現於世欲令眾生生戀慕故示現涅盤今旣要菩薩行願勸請令住世卽當第二對機門也佛本常住而云請住世者眾生心垢業惡不見如來設有心開解發曾得見佛而情識昧習气忽起還不現前故今勸請者但依智離識常作佛觀心淸智明卽常見佛不曾涅盤若瞥爾起心塵勞相續觀智間斷卽不見佛名佛滅度也故出現品涅盤章中云如來常住淸淨法界隨眾生心示現涅盤佛子譬如日出普現世間於一切淨水器中影無不現或一處器破則不現影佛子於汝意云何彼影不現爲日咎否答云不也但由器壞非日有咎佛子如來智日亦復如是普現法界無前無後一切眾生淨心器中佛無不現心器常淨常見佛身若心濁器破則不得見釋曰法身無像故無器而不形聖智無心故無感而不應像非我有自彼器之虧盈心非我生豈普現之前後持戒器破定水無依菩提器破智水寧止無信淸珠故心水渾濁何由見佛又解緣起章中明佛出世間門中云非是佛身潛隱而不出現或無智者則云佛不出世當知未曾有世間而佛不現者此現與不現由有智與無智非佛行藏而有出沒但常照一眞法界則一切諸佛常現在前故知請佛當淨其心也卽同維摩經欲得淨土當淨其心又心淨卽佛土淨云云。

△標從勝說但請如來。

△釋從通意三乘皆請。

△三總結無盡。

如是虛空界盡眾生界盡眾生業盡眾生煩惱盡我此勸請無有窮盡念念相續無有間斷身語意業無有疲厭。

大方廣佛華嚴經普賢行願品別行疏鈔卷第四

大方廣佛華嚴經普賢行願品別行疏鈔卷第五

敕太原府大崇福寺沙門澄觀撰別行疏

圭峯艸堂寺沙門宗密述隨疏鈔

△疏第八常隨佛學者此下三段皆是回向前二卽回向中別義。

○鈔三段皆回向者如前徵列名數中已明開合。

△故下偈中第七行竟便標回向欲收此二屬回向故。

△若別說者卽是所修二利行體。

△亦是別說所回向善根。

○鈔二利行體者常隨佛學自利恆順眾生利他也別說所回善根者卽第十門將此二利功徳及一切福回向三處也。

△文三一牒名。

復次善男子言常隨佛學者。

義同等一切佛回向。

△亦自利行。

○鈔常隨佛學者謂托佛從因至果所歷之行所爲之事以爲所緣之境引得心智隨而學之謂以觀智融己身心令常在如此之境勿執身心定相致令在慳貪瞋恚六塵五欲顚倒境也若令佛所歷苦行境常爲自己心觀者則遇諸苦事乃稱本願而無怨惱遇諸樂事自無耽染以非常時心觀之所願故智者善思勉旃而學疏義同等一切佛回向者十回向中第三回

向也此亦回向中別義故指同也第七等隨順一切眾生回向卽當下第九恆順眾生也。

△二釋相二一學本師二一明所學二一明因行。

如此娑婆世界毗盧遮那如來。

△從初發心精進不退。

△以不可說不可說身命而爲布施。

△剝皮爲紙析骨爲筆刺血爲墨書寫經典積如須彌。

△爲重法故不惜身命。

△何況王位城邑聚落宮殿園林一切所有。

△及余種種難行苦行。

○鈔娑婆世界毗盧等者𨿽華藏世界正是十身之依報而娑婆界不相離卽最中香水海二十重中第十三重是此娑婆也意明卽此穢土眾生可以造觀修習又佛本不離穢土修證故界舉娑婆而所歸之佛便須稱實圓見故佛舉光明徧照卽依正中眞應影略耳言從初發心等者發心者所謂發大菩提心也瓔珞本業經云具縛凡夫未識三寶善惡因果未於佛法起一念信乃至從此住佛菩提正教法中發菩提心起一念信爾時便名信相菩薩瑜伽惟識要具大乘二種種性本性住種性習所成種性方於五位漸次悟入智度論中辯發心相云若有人言願我當來作佛度脫一切眾生苦惱是名發菩提心發心住經云云何爲菩薩發心住此菩薩見佛世尊形貌端嚴色相圓滿人所樂見難可值遇有大威徳或現神足或聞記莂或聽教誡或見眾生處諸劇苦或聞如來廣大佛智發菩提心求一切智等此發心相有其十種一親近善友二供養諸佛三修習善根四志求勝法五心常柔和六遭苦能忍七慈悲深厚八深心平等九愛樂大乘十求佛智慧以此十事皆是發心求大菩提之相也又有十心一者信心以心淨爲義然有四種一信根本謂樂念眞如法故二者信佛有無量功徳常念親近供養恭敬發起善根願求一切智故三者信法有大利益常念修行諸波羅蜜行故四者信僧能正修行自利利他常樂親近諸菩薩眾學如實行故二者進心謂成前信心令其堅固是故勇猛發勤精進遠離眾苦故云進心三者念心謂由精進力故正念現前所謂六念一念佛謂三身種智無邊功徳二念法謂教理行果能利益故三念僧所謂菩薩理事和合四念戒謂諸菩薩三聚淨戒五念施財法無畏施眾生故六念天第一義天常樂我淨是名念天也四者慧心謂由不妄分別開悟決擇惟識道理慧解現前正觀諸法故五者定心修正行也起信云修行者止一切境界相隨順奢摩他義攝心定也六者戒心依地持論菩薩住三聚淨戒是名戒心也七者回向心菩薩所修善根回向大菩提果名回向心也八者說法心謂於惡世法欲滅時發心受持如來正法策勵修行廣爲人說令法廣布普使人知名說法心也九者捨心於身命財及煩惱業普皆捨故名捨心也十者願心謂願求佛果大菩提故云願心也具足十心便入賢位名發心住也言精進不退者簡非懶惰懈怠謂勇捍無退名之爲進萬行無雜目之爲精此亦有三一被甲精進二善法精進三利樂精進具如下明也又言不退者謂不退墮卽不退轉也有其四種謂信位證行一信不退者十信第六名不退心不退於外道家故二位不退者十住第七名不退住不退二乘家故三證不退謂初地菩薩出過凡位證聖法故更不退轉名證不退不退於凡位故四行不退者第八地中得無生忍已必當作佛更不退轉一切法中行一切行不被相用之所動轉名行不退故雲從初等也剝皮爲紙等者有二一隨相釋二觀智釋且初或諸緣闕必要記持聖言故不惜身命剝皮析骨或𨿽竹帛紙墨不少要須重法苦身以展誠敬之志所以如此也如集一切福徳三昧經云昔過去久遠阿僧祇劫有一仙人名曰最勝住山林中見諸神仙常行慈心復作是念非但慈心能濟眾生惟集多聞滅眾生煩惱邪見能生正見念已便詣城邑聚落處處推求說法之師時有天魔來語仙人言我今有佛所說一偈汝今若能剝皮爲紙刺血爲墨析骨爲筆書寫此偈當爲汝說最勝仙人聞已念言我於無量百千劫中常以無事爲他割截受苦無量都無利益我今當捨不堅之身易得妙法歡喜踴躍卽以利刀剝皮爲紙刺血爲墨析骨爲筆合掌向天請說佛偈時魔見已愁憂憔悴卽便隱去仙人見已作如是言我今爲法不惜身命剝皮爲紙刺血爲墨析骨爲筆爲眾生故志誠不虛余方世界有大慈悲能說法者當現我前作是語時東方去此三十二剎有佛國土名普無垢國中有佛號淨名王忽住其前放大光明照最勝身苦痛卽除平復如故佛卽廣說集一切福徳三昧最勝聞法得無礙辯佛說法已還復不現最勝仙人得辯才已爲諸眾生廣說妙法令無量眾生住三乘道經千歲後爾乃命終生淨名王佛普無垢國由敬法故今得成佛佛告淨威昔最勝者今我身是是以當知若有人能恭敬求法佛於其人不入涅盤法亦不滅𨿽在異土常面見佛得聞正法故云剝皮爲紙等也二觀智釋者謂觀察此身若皮若骨都無定實舉體全空無我我所𨿽目睹似有之相而乃如聚沫如泡如焰如芭蕉旣無自體元同法界如是一一推徵三諦具足成空假中之三觀詮此義時生得此解契合圓機便是寫經經是詮表生解義不觀不推卽心迷取相是無經也。

△疏二辯果用。

乃至樹下成大菩提。

△示種種神通。

△起種種變化。

△現種種佛身。

△處種種眾會。

△或處一切諸大菩薩眾會道場。

△或處聲聞及辟支佛眾會道場。

△或處轉輪聖王小王眷屬眾會道場。

△或處剎利及婆羅門長者居士眾會道場。

△乃至或處天龍八部人非人等眾會道場。

△處於如是種種眾會。

△以圓滿音如大雷震隨其樂欲成熟眾生。

△乃至示現入於涅盤。

○鈔明果用中示種種神通者或云神足或云神境具足應云神境智作證通或云運身通謂身輕舉自在無壅故以爲名或曰神足者陰陽不測謂之神足謂舉動卽智能運身如是名神足通也言種種者或可總舉果中六通也謂此六種智境無壅故名爲通故言種種也起種種變化者轉換舊質名變無而忽有名化此變之與化佛及菩薩皆能爲之卽十八變也言十八變者一者震動震動大地謂佛菩薩定自在力普能震動或動一房一院一寺一縣一州一國小千界中千界大千界乃至無數世界皆令東湧西沒等也二者熾然盛謂身相明顯也由佛菩薩定自在力於自身上出其猛焰舉身洞然出種種光靑黃赤白等如底沙如來入火光定名熾然也三者流布佛與菩薩定自在力令教法施行也如法華經中普賢菩薩言我當以神通力守護是經於閻浮提廣宣流布令無斷絕卽然燈之義也四者示現變變異類形相依定自在力示現種種身化一切眾生也五者轉變變謂大小不定由佛菩薩定自在力起勝解通變身大小不定或變大地爲黃金攪長河爲酥酪變磚瓦爲金玉變艸木爲飲食變一切物皆令隨心轉於舊質也六者往來變或去或來山河石壁無有滯礙上至梵天旁互十方皆隨心便至如普賢從寶威徳上王佛國來於此土也七者捲由佛菩薩定自在力令須彌山入芥子中無量世界在一塵內等八者舒展小令大令一塵一毛皆徧法界也九者眾像入身身內包容一切形像如摩耶夫人含容無邊世界大菩薩眾集會聽法又普賢身內佛佛無盡佛毛孔內菩薩重重也十者往同類趣由定自在力能現身於六道受生同其形類以彼言音說法教化十一隱是從有現無謂佛菩薩定自在力於大眾前忽然不現如文殊師利於靈山會上答彌勒了大眾不見早已隱身到於龍宮十二顯是從無現有如靈山會上從地湧出無量菩薩一一菩薩百福嚴相十三所作自在卽無有壅滯也由定自在力於一切世界行住坐臥所作所爲隨自意樂利益自在十四制他神通謂佛菩薩定自在力能制一切邪通也十五能施辯才謂有志心於佛及菩薩求聰慧者悉能施與如利涉和尙求觀音菩薩乞無礙辯得過人辯十六能施憶念令知過去事謂佛菩薩加被有情令自憶過去久遠劫事悉得也十七能施安樂名所化離苦佛及菩薩大慈悲力拔苦與樂也十八放大光明或放光明照一切世界如經言照東方萬八千世界乃至徧照十方無數世界皆得也謂佛變化有此十八種故所以言起種種變化也現種種佛身者謂卽兩重十身融三世間十身中有眾生身國土身業報身聲聞身緣覺身菩薩身如來身法身智身虛空身卽善財所遇諸善知識皆不離佛身故云種種又統論佛身有其多種或說一身卽一法界身或說二身謂眞身亦名法界身二應身亦名生身或說三身謂法報化身或說四身開報爲二一自受用身二他受用身或說五身一堅固自性身二福徳莊嚴聚身三受用智慧身四作變化身五淨法界身或說十身如前所明乃至法界無盡身云若束而言之不過體相用三體卽法身相卽報身用卽化身佛身功徳𨿽有無量攝之不出於三身今言種種者卽可知也或處轉輪聖王等者轉輪聖王人中第一千子圍繞七寶隨身統攝四洲大弘十善相圓百福足蹈千輪言七寶者一輪寶二珠寶三女寶四馬寶五象寶六主藏臣寶七主兵臣寶淨名經云王有千子端正勇健能伏怨敵也余有銀輪銅輪鐵輪等名爲小王如菩薩瓔珞本業說銀輪五百輻王三洲銅輪一百輻王二洲鐵輪五十輻惟王南洲法華經說名小轉輪王也又諸剎利非輪王者大粟散等皆名小王或作彼王處於眾會化彼眷屬或現諸身在彼眾中說法教化故云處等也或處剎利婆羅門等者此舉四種族姓也西域記云若夫族姓殊者有四流焉一曰婆羅門淨行也守道居貧潔白其操二曰剎帝利王種也舊云剎利略也後人訛也奕世君臨仁恕爲志三曰吠奢舊云毗捨訛也商賈也貨遷有無逐利遠近四曰戍陀羅農人也舊云首陀訛也肆力疇壠勤身稼穡凡玆四姓淸濁殊流婚取通親飛伏異路內外宗枝姻媾不雜婦人一娉終無再醮自余雜姓寔繁種族各隨類聚難以詳載君王奕世惟剎帝利余文可知乃至示現入於涅盤者後明歸眞益物也如我佛涅盤時以佛神力出聲普告今日如來欲入涅盤若有疑者今悉可問爲最後問卽於晨朝面門放於種種色光普照世界遇斯光者罪垢消滅有聞聲者舉聲悲哀嗚呼慈父苦哉痛哉舉手拍頭搥胸號喚大地山河皆悉震動天人大眾皆來集會娑羅林間禮佛悶絕徧體血現如波羅奢華爾時世尊出八種聲普告大眾莫大號哭猶如嬰兒各相裁抑勿自亂心卽爲說法我今於此顯難思議現方便力入大涅盤示同世法欲令眾生知身如電生戀慕善生死瀑河漂流速疾諸行輪轉法應如是汝等當知此大涅盤乃是諸佛金剛寶藏常樂我淨周圓無缺諸佛於此而般涅盤最後究竟理極無遺諸佛於此放捨身命故名涅盤如是爲說略教誡已告語阿難說茶毗法已以金手卻僧伽梨顯出紫磨黃金師子之臆上升虛空七多羅樹二十四返告諸大眾我欲涅盤汝等深心看我金剛堅固不壞紫磨黃金無畏色身如優曇華難可值遇大眾應當深心瞻仰我涅盤後應疾修行早出三有勿復懈怠散心放逸說是語已出入諸禪三返示誨已於七寶牀右脇而臥頭北足南面西背東卽於中夜入第四禪寂然無聲入於涅盤佛涅盤已時娑羅雙樹東西二雙合爲一樹南北二雙亦合爲一樹垂覆寶牀蓋如來身自然變白枝莖皮幹自然爆裂摧折無餘是時大地諸山悉皆崩裂大海湧沸江河枯竭日月無光黑風鼓怒吹扇砂塵諸樹艸木摧碎墮地皆各有聲嘆佛入滅世無依怙諸天哀慟震大千界哀哉哀哉柰何柰何何期今日人天之師爲事究竟無能畱者於是阿難悶絕遱逗慰諭水灑乃蘇人天悶絕皆大號哭不能自制各各相抑互相勸諭然後各辦廣大供養依法茶毗如轉輪王法千氎纏身灌諸香油多積香木然後以火焚而燒之收拾遺形起塔安置等廣如經說。

△疏二辧能學。

如是一切我皆隨學。

△疏二例一切。

如今世尊毗盧遮那如是盡法界虛空界十方三世一切佛剎所有塵中一切如來皆亦如是於念念中我皆隨學。

△疏三總結無盡。

如是虛空界盡眾生界盡眾生業盡眾生煩惱盡我此隨學無有窮盡念念相續無有間斷身語意業無有疲厭。

△疏第九恆順眾生三一牒名。

復次善男子言恆順眾生者。

謂隨順眾生種類根性饒益成就。

△疏卽利他行。

○鈔第九恆順眾生行佛言隨學生云恆順者諸佛因果之行可宗可慕順於眞理故須運心仿學眾生善惡之行不離迷心粗獷乖道非可軌持等故不言學然不壞假名不滅假相法無自性一切皆如常以同體大悲融通物我故云恆順如何順耶先釋不順反明順義若見眾生是定有定有則體異眞性則阻隔難化故名非順也若見眾生是定無定無卽斷滅斷滅亦異眞性還成阻隔亦非順也今以普賢行願力故普見眾生無非性之緣起旣托眞性而現故無自體旣云現也則幻相歷然非斷非滅如鏡現面像但云面無骨肉之自體豈不現面像耶如此普見眾生是爲恆順也故緣起章以普賢行入佛界眾生界門中云由眾生寂滅本來自盡時卽是法身界法身隨緣成有時卽眾生界今以寂滅非無之眾生恆不異眞而成立又以隨緣非有之法身恆不異事而顯現是故菩薩入眾生界時卽是入佛界入佛界時卽是入眾生界也問義理旣爾何得復云眾生乖道非可學耶答眾生𨿽舉體全眞且不如是知乖背此理所作顚倒不可仿學故緣起章約眾生門中所見佛及眾生皆是生滅善惡境界良以情計不破故所見佛亦同情計當知眾生所見未曾有一佛淸淨解脫者是故識倒佛亦倒情迷佛亦迷故此云不可學也問旣爾何必隨順耶答如有賢人具足信義忠孝忽然夢見殺害父母造諸非法眾人聞已豈以夢造非法而棄之耶然𨿽不可棄豈可復欲仿其夢事造非法耶若有棄者效者二皆癡狂是知學眾生迷心之行者或隔眾生全云是妄者二亦皆癡狂所以不可學但言順也然𨿽不學必須曠蕩虛心物我無二自覺眞性凡聖不差上合十方如來下合六道含識如斯見解如是用心方名普賢行願故前門令合諸佛此門令合眾生也妙哉必爾智者詳焉謂隨順至他行者順種類根性者則不壞隨緣假相饒益成就者則順理觀之令其稱眞一一離也如下文中爲作光明貧得伏藏等此義類例如下七種代眾生苦中六七二義利他行也故前隨佛學中標云自利也亦可前智此悲也。

△疏二釋相二一正明二一所順眾生。

謂盡法界虛空界十方剎海所有眾生種種差別。

○鈔先標所順眾生後正明隨順初中分二初別銷經文後會釋疏意初中二初總標方處可知後顯所順生有二先總標經言眾生者如大法鼓經云一切法和合施設名爲眾生謂以四大五蘊十二處及十八界十二因緣等合成假名爲人號曰眾生又般若燈論云謂有情者數數生故名爲眾生又不增不減經云此法身本性淸淨但爲恆沙煩惱所纏隨順世間往來生死卽名眾生。

△所謂卵生胎生濕生化生。

○鈔後別釋有二先顯四生後明餘五初中分二先別顯四生義如下釋。

△或有依於地水火風而生住者或有依空及諸卉木而生住者。

○鈔後依義別顯又二先約差別後攝所餘前中三一明依止差別二明種類差別三明受用差別初文可知。

△種種生類種種色身種種形狀種種相貌種種壽量種種族類種種名號種種心性種種知見種種欲樂種種意行種種威儀。

○鈔次種類中一一差別故云種種言壽量者謂短長不等分限差殊如北洲千歲東西半減南洲不定等餘文可知。

△種種衣服種種飲食處於種種村營聚落城邑宮殿。

○鈔後種種衣服下卽受用差別也。

△乃至一切天龍八部人非人等無足二足四足多足。

△有色無色有想無想非有想非無想。

四生九類義見普救夜神。

○鈔乃至下攝所餘類中言天龍等者具如經末所明有色無色下後明餘五義如下辯後會釋疏意疏四生至夜神者四生卽卵胎濕化更加有色無色有想無想非有想非無想等都成九類也普救夜神卽前寄十地中之善友也具足應言普救眾生妙徳主夜神住菩提場寄焰慧地得菩薩普現一切世間調伏眾生解脫門彼亦有九類之文疏釋云九類略有二種差別初明四生則依止差別報之所托故餘三可依化生依何依業染生也地持論但云業染卽俱捨世間品意偈云倒心趣欲境濕化染香處天首上三橫地獄頭歸下論曰如是中有往至所生先起倒心馳趣欲境彼由業力所起眼根𨿽住遠方能見生處父母交會而起倒心若男緣母起於男欲若女緣父起於女欲翻此二緣俱起瞋心若濕生者染香故生謂遠齅知生處香气便生愛染往彼受生隨業所應香有淨穢若化生者染處故生謂遠觀知當所生處便生愛染往彼受生隨業所應處有淨穢又天中有首正上升如從座起人鬼傍生中有行相還如人等地獄中有頭下足上蹎墜其中云餘五類則粗細差別此明報相下二界有色爲粗無色爲細於有色中有想爲粗無想爲細非有想非無想則無色界中惟舉其細對余爲粗以義對之應云有想無想爲粗非有想非無想爲細故此指云義也然經文所列有多種統之不出九類故疏但指九類然彼解但配所依及粗細未配五道今此更明天及地獄化生鬼具胎化人畜各通於四鬼胎化者地行羅剎夜叉及鬼母兒皆是胎生餘皆是化人具四者卵如毗捨佉母卵生三十二子胎如常人濕如柰女從庵蘿樹濕气而生卽庵蘿女也化如劫初之人從二禪下生人間畜具四者如龍與金翅鳥各有四生故正法念經云化生金翅鳥能食四生龍如次濕胎卵能食三二一等餘鳥皆卵余獸皆胎著地飛空若水若陸微細蠢動或化或濕或卵或胎不可具分品類又雜心云謂生攝趣非趣攝生以中陰化生趣不攝故問化生最彊何不爲首答有二一約境釋二約心釋約境釋者具緣多者而爲首故如卵生必具胎濕化胎生但具濕化濕生惟兼於化化生惟一更不兼余此卽前前具後後後後不具前前故爲此次也二約心釋者從本至末爲次無明卵生無明者取第八識心三細最初業相也此初起之念能所未分渾沌如卵旣是根本故首明之無明發業蘊在藏識之中爲胎也愛水流注潤之方能受生爲濕也化生則無而忽有爲化也有色者下二界皆有色陰卽有漏五根也無色者則四空處但以四蘊爲身無色陰之五根也有想者除無想天及有頂餘皆此攝無想者卽無想天非有想非無想者卽有頂天也若以九類配三界卽化生徧三界三生惟欲界有色徧下二界有想該三界而不徧餘二天故無想則色界中一天也非有想非無想則無色界中一天也恐有力者要說故具敍之不說又慮闕用。

△疏二正明隨順。

如是等類我皆於彼隨順而轉。

△種種承事種種供養。

△如敬父母如奉師長及阿羅漢乃至如來等無有異。

△於諸病苦爲作良醫於失道者示其正路於暗夜中爲作光明於貧窮者令得伏藏。

△菩薩如是平等饒益一切眾生。

鈔隨順而轉者隨如上彼彼眾生生起觀智故云轉也言如敬父母者如本生心地觀中說父有慈恩母有悲恩長養之恩彌於普天憐湣之徳廣大無比世間所髙莫過山嶽悲母之恩踰於須彌世間之重大地爲先悲母之恩亦過於彼若背恩不順令其怨念父母發惡子卽隨墮世間之疾莫過猛風怨念之徵復過於彼以百千種上妙供具供養一百五通神仙一百淨行一百善友不如以微少物供養父母校量其福不可爲比如須闍提太子自割身肉供養父母行菩薩道涅盤亦云供養父母得無量福廣如經說言如奉師長者生我者父母成我者朋友生我法身皆由師長乃至教誨引導直至菩提阿羅漢者梵語翻就唐言有其數義今取三義眞諦三藏解云阿羅漢者此云不生謂不於三界煩惱之中更受生死之報故云不生二名應教謂自學已滿將己所證堪應教人故名應教三名應供善見律云是人智斷具足是勝福田堪銷物供能生大利故名應供具此等義故以名焉今言恆順還同於此也如來可知但以普賢行願之力令觀行徧法界於如上種類眾生中念念如此以彼彼眾生有解會者自沾如上之益言平等者稱性普觀普益也。

△疏二徵釋二一令佛喜二一徵。

何以故。

徵意云但應順佛何要順生。

△疏二釋。

菩薩若能隨順眾生則爲隨順供養諸佛。

△若於眾生尊重承事則爲尊重承事如來。

△若令眾生生歡喜者則令一切如來歡喜。

疏釋意云若順眾生則爲順佛若不順生佛不歡喜。

○鈔順生則爲順佛者此文旣略更以海印之諭以明如香水海澄淳須彌日月四天下中種種眾生種種國土居處屋宅皆於中現若執此像是有命之眾生有質之世界是乖像也非惟乖像亦乖海也必須定知此像一一具咸濕之體及不宿死屍等十種之徳華嚴經三十九卷說海有十徳以況十地一次第漸深如初地出生大願漸深故二不受死屍如二地不受破戒死屍故三餘水入中沒名如三地離世假名故四普同一味如四地與佛徳同一味故五有無量珍寶如五地出生方便神通寶故六無能至底如六地觀察緣生甚深理故七廣大無量如七地廣大覺慧善觀察故八大身所居如八地示廣大莊嚴事故九潮不過限如九地深解行世實而不過限故十普受大雨如十地能受一切如來大法明雨無厭足故始名順像旣順像也始得名爲順海海卽如來像卽眾生余義昭然可見故出現品云佛子譬如大海普能印現四天下中一切眾生色身形像是故共說以爲大海諸佛菩提亦復如是普現一切眾生心念根性欲樂而無所現是故經云順生卽是順佛乃至尊重承事歡喜等是故說名諸佛菩提也。

△疏二增大悲二一徵。

何以故。

疏徵意云生佛懸隔何以順生諸佛歡喜。

△二釋意云佛以大悲而爲體性若不順生不合佛體。

○鈔大悲而爲體性者諸佛從因至果所作無不爲生大悲般若常相輔翼方名無住涅盤故悲是體也。

△疏文三一法說。

諸佛如來以大悲心而爲體故因於眾生而起大悲因於大悲生菩提心因菩提心成等正覺。

疏卽標示同體大悲。

○鈔因於眾生至成等正覺者大悲欲化眾生須學化生之智智旣圓矣自名成佛而菩提心必具大悲大願大智等也所以言諸佛如來以大悲而爲體也謂佛普賢攝化門中普解一切彌綸而不漏稱之爲大見諸眾生恆處生死五趣輪回造眾惡因受諸苦楚如來湣傷深加惻愴是故名悲也卽世間之悲不得名大出世之悲方名爲大出世中二乘之悲不名爲大佛菩薩悲方名爲大也謂此大悲是眾行之首也故理趣六波羅蜜經云佛告慈氏菩薩摩訶薩修行靜慮波羅蜜多應當修習大悲無量謂此大悲於諸善業而爲導首譬如命根於出入息而爲其先輪王七寶爲先大乘萬行大悲爲先譬如長者惟有一子父母憐念徹於骨髓菩薩大悲亦復如是於諸有情住於極愛一子之地又此大悲能作方便成辦一切助菩提法故又此大悲能悟無師自然智故又此大悲能除一切自心熱惱隨順有情爲饒益故是故如來以此爲體也初標指經文中疏同體大悲者如向所引海中萬像與海同體佛菩提中眾生與菩提同體法諭備矣。

△疏故出現品云如來成正覺時普見一切眾生成正覺乃至普見一切眾生入涅盤皆同一性。

△疏以了眾生皆無性故大悲相續救護一切。

○鈔二引教證成疏出現品云至一切者此簡要而引也具云成正覺時於其身中普見等次則如疏文所引此但以佛爲門故云於其身中若以眾生爲門卽佛於眾生中成故出現品次下云菩薩應知自心念念常有佛成正覺何以故諸佛如來不離此心成正覺故如自心一切眾生心亦復如是悉有如來成等正覺廣大周徧無有休息更引此文對前者以此門意明生佛交徹之義故今文具也。

△疏二諭明。

譬如曠野沙磧之中有大樹王若根得水枝葉華果悉皆繁茂。

疏生死懸絕迥無所依名爲曠野不生善根諭以沙磧佛菩提法如大樹王智慧禪定猶如枝葉菩薩依學況之以華諸佛證此目之爲果一切眾生以爲其根以大慈悲而爲其水。

△疏水滋樹根葉果繁茂悲念萬類成佛果因。

△疏合文備矣。

○鈔譬如至備矣者問經言譬如曠野法中如何疏生死懸絕迥無所依名爲曠野如何是沙磧疏不生善根諭以沙磧如何是曠野沙磧中樹疏佛菩提法如大樹佛王言菩提法者別指一切眾生本覺智體也謂以眞性隨諸妄緣成諸染法被煩惱覆蔽無佛菩提之力用故比沙磧中樹此乃樹𨿽未生華果而樹身非無眾生𨿽未有佛菩提之力用而本覺常在也問樹若生長眾生悟修法中如何疏智慧禪定猶如枝葉諭則從樹生枝枝生於葉法則從本覺起於始覺始覺是慧故如枝旣心初起心無初相則冥合一如一如是定故如其葉則因慧成定慧先定後也此約實教所說故淨名經云智慧是菩薩淨土菩薩成佛時正定眾生來生其國不同小教權乘先定然後發慧然以入道由智故云因慧成定理實定慧齊修無前無後謂定能拔沈滯慧能遏囂浮慧能決斷簡擇二法相扶能持萬行最爲要極也所以問明品云譬如有力王率土咸戴仰定慧亦如是菩薩所依賴𨿽定慧最妙要須頓達本源方起定慧也又須以定慧運於萬行方能證果問樹有枝葉以況定慧於此枝葉轉生其華以況何等疏菩薩依學況之以華卽依於定慧而修萬行之華也謂諸菩薩定慧旣備洞達本源順理益生須行萬行所以依其定慧運於萬行之華也問樹有華也後必有果萬行華敷以何爲果疏諸佛證此目之爲果卽諭如華熟方能結果法中萬行周圓方可證入成妙覺之尊也問前文有大樹王若根得水枝葉華果悉皆繁茂如上所說總是枝葉華果法諭相對已竟如何是樹根何者爲水耶疏一切眾生而爲樹根以大慈悲而爲其水謂諸眾生𨿽皆各具有菩提樹根而不能發生者但以樹根恆時埋在粗澀生死煩惱砂中砂性漧燥都無沃潤之功何能令樹根發生滋榮是以諸佛菩薩起種種方便令諸眾生遠離粗惡煩惱砂中安住三寶最勝良田之內廣興慈悲之密雲普雨甘露之法雨方能滋潤菩提樹根令漸敷榮成熟大果也問將眾生以況樹根指大慈悲猶如其水未審水益樹根有何功用慈悲攝生有何勝能耶疏水滋樹根華果繁茂悲念萬類成佛果因言成佛果因者意說慈悲是成佛果之因也如水滋樹根是華果之因故前經云因於大悲生菩提心因菩提心成等正覺此因者若說因位中所起悲願則通與自他作其果因具二利故若於佛及得果不捨因門菩薩則但與他爲因何以自果已滿惟利他故若從諭至法委細推之者應當先須分明見曠野中之樹身就樹根而灌水先須分明悟生死中之覺體就覺心而起悲若不見樹也徧曠野而虛灌但益疲勞畢竟不生華果若不悟覺體也徧生死而起悲但益愛見畢竟不證菩提或見樹根而不灌亦華果不生或悟覺體而不修亦菩提不證勉旃求悟不得徒自勞形努力修行不得撥無因果斯文圓妙諦而思之。

△疏三法合四一正合法。

生死曠野菩提樹王亦復如是一切眾生而爲樹根諸佛菩薩而爲華果以大悲水饒益眾生則能成就諸佛菩薩智慧華果。

△疏略不合枝葉。

○鈔一正合經云一切眾生而爲樹根者一切諸佛無不從迷而悟從妄而眞淨名經云煩惱卽菩提又云諸佛解脫當於一切眾生心行中求法句經云塵勞諸佛種也。

△疏二重徵釋。

何以故若諸菩薩以大悲水饒益眾生則能成就阿耨多羅三藐三菩提故。

○鈔重徵釋者徵意云何以益生而成佛菩提智豈不似與他飲食而自己空口飽耶無此理也答意難見略更分別如何難見以前文云大悲益生成就佛智此還云大悲益生成就菩提但似結前義不似通難今此再出經意令其顯然經意通云夫智慧圓滿成就者必須自他無異物我同如見一切眾生皆是我覺心所現故益他卽是益我生圓我智方圓故卻牒前語生起義勢云以大悲水饒益眾生卽能成就阿耨菩提故也更詳連次下兩節經文斯意轉顯也上釋同體之文𨿽具明此義緣要出此節經意須更用之言阿耨多羅者此云無上也言三者此云正對邪立名所言藐者此云等齊等義故又言三者此亦云正圓滿義故言菩提者此云覺可貫上四處應云無上覺正覺等覺正覺並有所簡所言正覺者簡凡夫外道彼邪覺故言等覺者簡二乘聖者彼偏覺生空故又云正覺者簡十地聖人分覺二空非正滿覺故初言無上覺者增勝而言偏在法身若通相論三身如來並無上覺故具上四義故得阿耨多羅三藐三菩提名也。

△疏三反結成。

是故菩提屬於眾生若無眾生一切菩薩終不能成無上正覺。

○鈔是故至正覺者意明菩提屬於眾生傷念滯權教執文字之流皆譏頓宗云是佛境界何關汝事苦哉苦哉今釋此一節有二義一對緣釋二觀心釋對緣者如前文云因於眾生而起大悲乃至成正覺等二觀心者自有二意一攀緣妄想卽是眾生妄起卽不覺覺卽無妄合於本覺名爲成佛二思惟觀察法義此心念念生起亦是眾生必因此心念念推察方見正理成智方證菩提故云爾也。

△疏四結示令知。

善男子汝於此義應如是解以於眾生心平等故則能成就圓滿大悲以大悲心隨眾生故則能成就供養如來。

△疏三總結無盡。

菩薩如是隨順眾生虛空界盡眾生界盡眾生業盡眾生煩惱盡我此隨順無有窮盡念念相續無有間斷身語意業無有疲厭。

△疏第十普皆回向三一牒名。

復次善男子言普皆回向者。

△疏回謂回轉向謂趣向回己修善向於三處謂實際菩提及與眾生。

△疏除狹劣障生廣大善。

○鈔回己修善至及與眾生者然隨所向義有眾多以類通收不出此三處也或開爲十一回自向他二回少向多三回自因行向他因行四回因向果五回劣向勝六回比向證七回事向理八回行布行向圓融行九回世間向出世間十回順理事向理所成事十中初三眾生次三及第九菩提七八實際第十通三𨿽然開爲十又合爲二謂隨相離相眾生菩提隨相實際離相或眾生隨相菩提離相實際非隨非離然𨿽開合多端此二闕一不可故光明覺品云若於一切智發生回向心隨相也見心無所生離相也當獲大名稱回向也若闕隨相則墮二乘若闕離相則墮凡夫隨相護二乘離相護煩惱據十回向品卽有十名一救護眾生離眾生相回向謂此菩薩修行六波羅蜜四無量心以此善根令一切眾生悉皆除滅三惡道苦常以慈悲眼觀諸眾生以此善根回向菩提實際眾生心無所著是名救護眾生離眾生相回向也二不壞回向謂此菩薩於諸佛法得不壞信深入實義集功徳藏行大惠施心無所壞是名不壞回向也三等諸佛回向謂此菩薩學過去未來現在一切諸佛回向見好惡色心無憎愛諸根淸淨此得如是回向諸佛故云等諸佛回向也四至一切處回向謂此菩薩修諸善根令此善根功徳之力徧至三世諸如來所及諸大眾以爲莊嚴於一念中充滿無邊世界譬如實際徧滿一切是名至一切處回向也五無盡功徳藏回向謂此菩薩得無盡法善根力回趣薩婆若海心淨如虛空不動如大地故云無盡功徳藏回向也六隨順大果堅固善根回向此菩薩以四攝法四無量心善化眾生堅固不退以此善根回求大果是名堅固回向也七等心隨順一切眾生回向此菩薩增長善根不可測量閉惡趣門得心自在以此善根常求惠施譬如有人盡未來劫常來求索菩薩以平等心而惠施之心無厭倦是名等心隨順一切眾生回向也八如相回向者此菩薩成就念智安住不動令諸眾生皆得安住諸功徳法菩薩如是心無所依以此善根同眞如相回向利益一切眾生是名如相回向也九無縛無著回向者此菩薩不捨一切善根恭敬合掌禮拜諸佛請轉法輪菩薩以此無縛無著心回向大菩提果是名無縛無著回向也十法界無盡回向者此菩薩具足慈悲能廣惠施饒益眾生未曾休息以此善根回求法界無量佛剎是名法界無盡回向也此十回向總以無邊行海隨順大願爲宗成就普賢法界徳用爲趣也疏除狹劣障成廣大善者顯益及所爲也心不回向卽爲狹劣以回向心一毫之善皆徧法界故云廣大如回聲入角則遠聞。

△疏二釋相二一明所回善根。

從初禮拜乃至隨順所有功徳。

卽前九門。

△疏二正明回向此中正明回向眾生令成菩提卽向菩提盡於法界義同實際。

○鈔正明回向者釋此一段文爲二初廣釋義後略銷文初中二先配三回向後出要三所以今初疏正明等者正明向生此經文顯也言令成等者出經意含三也所向眾生必願成菩提盡法界下配實際疏文亦顯。

△疏所以要此三者凡是菩薩必大悲下化大智上求而離眾生及菩提相。

○鈔後所以下出要三所以也於中三一具悲智離相故二互相資故三別開十類初中下化故向眾生上求故向菩提離此二種相故向實際又以菩薩善根必由眾生而成是生之分故還向彼善根必是菩提分法故亦向彼二必離相故向實際也。

△疏又此三者其必相資一卽具三方成其一謂證實相須向眾生以化眾生成其自利斷障證眞故亦向菩提速證菩提具一切智斷於二障方窮實際故。

△疏餘二準思。

○鈔又此下互相資也謂證實等者離色證空非眞實際故以化生成自證也亦向菩提者得菩提智方窮實際故以展轉相資也。

○餘二準思者二爲救眾生須向實際於惑自在方能化故淨名云若自有縛能解彼縛無有是處亦向菩提有智方能廣利故故佛地經云欲度眾生不離無障礙解脫智三爲得菩提故回向眾生不向眾生不證果故亦向實際不證實際豈得菩提。

△疏更以類取略有十意謂依三法故滅三道故淨三聚故顯三佛性故成三寶會三身具三徳得三菩提證三涅盤安住三種祕密藏故。

△疏言三法者卽體相用亦三般若。

△疏謂向實際者依於體法向菩提者依於相法向眾生者依於用法。

△疏餘九三法次第準知。

○鈔更以下別開十類於中二初標列後牒釋釋中分二先會釋初門後例顯餘九初文有二先標後釋且初標疏言三法者卽體相用亦三般若言三般若者謂眞性般若觀照般若資成般若此三名五般若中眞性卽實相觀照名同資成卽攝境界眷屬文字等三般若開卽爲五合卽成三後釋疏謂向實際下可知二例顯餘九疏餘九三法次第準知者卽準初三配向實際菩提眾生也謂二云滅三道故者見實際方能滅苦照煩惱空卽得菩提回結縛業爲利生業等三淨三聚者謂向實際故律儀離過向菩提故廣攝眾善向眾生故卽是饒益有情也四顯三佛性者謂向實際正因向菩提了因向眾生者卽是緣因五成三寶者向實際成法寶向菩提成佛寶向眾生成同體僧寶六會三身者謂法報化七具三徳者謂向實際成斷徳向菩提成智徳向眾生成恩徳八得三菩提者謂向實際得實相菩提向菩提得實智菩提向眾生得方便菩提菩提樹下示成佛故九證三涅盤者謂性淨涅盤圓淨涅盤方便淨涅盤薪盡火滅是也十安住三種祕密藏者由向實際則住法身佛以法爲身淸淨如虛空故由向菩提能成般若菩提朗鑑居然照極故由向眾生能成解脫自旣無縛令他解縛隨機應現亦無礙解脫也又此十內舉一爲首展轉相由也。

△疏文二一離苦成善。

皆悉回向盡法界虛空界一切眾生。

△願令眾生常得安樂無諸病苦。

△欲行惡法皆悉不成。

△所修善業皆速成就。

△關閉一切諸惡趣門。

△開示人天涅盤正路。

疏願離苦成善乃至涅盤。

○鈔皆悉回向至涅盤正路等者旣普法界一時皆願則橫徧十方也言常得等者則豎窮三際也。

△疏二發心代苦。

若諸眾生因其集積諸惡業故所感一切極重苦果。

△我皆代受。

△令彼眾生悉得解脫。

△究竟成就無上菩提。

△疏苦由業生何能代之。

△疏略有七意。

△疏一起悲意樂自居凡境事未必能。

△疏二修諸苦行後能與物爲增上緣卽名爲代。

△疏三畱惑潤生受有苦身爲物說法令不造惡因亡果喪卽名爲代。

△疏四若見眾生造無間業當受大苦無異方便要須斷命自墮地獄令彼脫苦卽名爲代。

△疏五由初發心常處惡趣乃至饑世身爲大魚卽名爲代。

△疏六大願與苦皆同眞性今以卽眞之大願潛至卽眞之苦。

△疏七法界爲身自他無異眾生受苦卽是菩薩。

○鈔若諸下發心代苦文中二一正明二苦下徵釋於中三一徵起二略有下別釋三上七下料簡二中云一起悲等者瑜伽四十九云菩薩於世間修習哀湣意樂及非意樂爲利惡趣有情誓處惡道如己捨宅願身代受令彼惡業永不現行由此悲願力故一切惡趣諸煩惱品所有粗重於自所依皆得除遣入初地故等第一回

向經云佛子菩薩摩訶薩見諸眾生造作惡業受諸重苦以是障故不見佛不聞法不識僧便作是念我當於彼諸惡道中代諸眾生受種種苦令其解脫菩薩如是受苦毒時轉更精勤不捨不避不驚不怖不退不怯無有疲厭何以故如其所願決欲荷負一切眾生令解脫故復作是念我所修行欲令眾生皆悉得成無上智王不爲自身而求解脫何以故我願救度一切眾生發菩提心不爲自身求無上道亦不爲求五欲境界及三有中種種樂故修菩薩行何以故世間之樂無非是苦也二修諸苦行等者菩薩本爲利生求法苦行已名爲代況因修行獲勝妙三業與物爲增上緣故名爲代也三畱惑潤生受有苦身者畱煩惱種潤生令受分段有苦身也謂二障中分別起者地前伏現行初地剎那斷種子其俱生中所知障隨地分斷煩惱則初地已去自在能斷畱故不斷潤生攝化故不墮二乘故爲斷所知障故爲得大菩提故梁攝論云畱惑至惑盡證佛一切智然凡夫卽以現惑潤業受生聖人不爾但畱惑種用以受生以智禦用成勝行故不起過患猶如毒蛇以咒力禦旣不令死亦不起過而成勝用然分段變易二種身五教不同小乘但有分段至究竟位佛亦同然是實非化始教七地已還有分段八地已上有變易終教則初地永斷一切煩惱使種少分分別俱生於智障中亦從一分地上受變易身問若不畱惑云何大悲同事攝生答始教願智劣故畱惑助願終教菩薩願智勝故分畱受生頓教行位旣不可說所依身分亦然若圓教不說變易但分段以至於十地離垢定前至彼位得普見肉眼故知是分段也又善財以分段身窮於因位故也問何故此中不說變易答以此教不分生死粗細之相總就過患以爲一際若信滿稱性頓翻彼際卽分段便無障礙亦不易粗爲細故不說也故還源觀云眾生受執五蘊念念遷流名之爲苦菩薩教令了蘊空寂業從妄生止觀二門心無暫捨因亡果喪苦無由生但令不入三塗名爲普代受苦也四若見等者梁攝論第十一云若菩薩由如是方便勝智行殺生等十事無染濁過失生無量福慧速得無上菩提勝果釋論曰菩薩能知如此事有人心應作無間等惡業菩薩了知其心無別方便可令離此惡行惟有斷命又知此人捨命必生善道若不捨命決行此業長時受苦菩薩念言我必墮地獄願我爲彼受此苦報當令彼人現世受少輕苦於未來世受大樂故如良醫治病先加輕苦後除重疾行盜淫等亦然又報恩經云菩薩知恩報恩修大方便利益眾生應識隨宜顯示方便說過去無畏王如來滅後正法之中有婆羅門子聰明黠慧受持五戒受持正法因有緣事遠行余國五百人伴前至崄路五百羣賊欲劫行伴其中一人先與婆羅門子親善先來告語於初夜時賊發汝密捨去勿令伴知婆羅門子聞已譬如人噎旣不得咽又不得吐欲告語伴懼畏諸伴害此一人伴墮惡道若默然者賊當害伴賊墮惡道思惟是已卽便持刀斷此賊命三惡道報是我所宜眾伴皆言卿是勝人云何作惡婆羅門子具說上事諸伴發菩提心羣賊亦然五由初等者由菩薩初修正願爲生受苦至究竟位願成自在常居惡趣救苦眾生如地藏菩薩及現莊嚴王等乃至饑世身爲大魚皆其類也或放光照燭神力冥加類非一也。

△疏上七義中初惟意樂次二爲緣次二實代後二理觀。

△疏然約有緣方能代爾。

○鈔上七義下第三料簡言然約有緣下通伏難爲有問云若依四五二義應能普代何故猶有眾生受苦耶故此答云然約有緣方能代耳準大經鈔更有二意一業有定不定故不定則可代二若受苦有益菩薩令受方能究竟得離故如父母教子付嚴師令治如是密意非凡小能知也。

△疏三總結無盡。

菩薩如是所修回向虛空界盡眾生界盡眾生業盡眾生煩惱盡我此回向無有窮盡念念相續無有間斷身語意業無有疲厭。

△疏四結益令知。

善男子是爲菩薩摩訶薩十種大願具足圓滿。

△若諸菩薩於此大願隨順趣入。

△則能成熟一切眾生。

△則能隨順阿耨多羅三藐三菩提。

△則能成滿普賢菩薩諸行願海。

△是故善男子汝於此義應如是知。

△疏二顯經勝徳二一校量聞經徳。

若有善男子善女人。

○鈔第二顯經勝徳分中言善男子善女人者束而言之有九律儀言之有七卽男三女四男三者在家有一卽五戒近事男也出家有二卽比丘及沙彌也女四者在家有一卽五戒近事女也出家有三卽比丘尼六法尼沙彌尼故有七也更兼有非受戒男子女人二般故成九也以此等九攝盡劫外劫內一切善男女也。

△以滿十方無量無邊不可說不可說佛剎極微塵數一切世界上妙七寶及諸天人最勝安樂。

○鈔言七寶者眞諦記中說諸寶類總有一百八種舉勝而言七寶攝盡一金二銀三珊瑚四赤眞珠赤虫所出或體赤色五末尼珠卽如意珠也六硨磲其體如石靑白間色七碼碯此興阿彌陀經少異可知。

△布施爾所一切世界所有眾生。

△供養爾所一切世界諸佛菩薩。

△經爾所佛剎極微塵數劫相續不斷所得功徳。

△若復有人聞此願王一經於耳所有功徳。

△比前功徳百分不及一千分不及一乃至優波尼沙陀分亦不及一。

△疏二顯餘眾行徳二一總明法行略說功徳。

或復有人以深信心於此大願受持讀誦乃至書寫一四句偈。

疏總明法行也總有十種一書寫二供養三轉施四聽聞五披讀六受持七開示八諷誦九思惟十修習。

△疏今但有四謂一受持二讀三誦四書寫兼前聽聞惟舉五行乃至二字義攝所餘。

○鈔言一四句偈者梵云缽陀正云跛那此翻爲句準婆沙論有其五種今取五內處中句卽八字爲一句也卽當此間五字或四字句等言偈者梵語伽他此翻爲頌卽四句爲頌言一四句者取其最少不過一四句也又顯義團圓目之爲句一義圓足名一四句也各是一意今此意云若人受持此經一四句偈便能除滅五無間業等也先通明十種法行言法行者總有十種如疏列名一書寫者有人爲重法故常自書寫經典二供養者有人常以香華供養經法三轉施者有自解書寫施與他人轉讀或自轉念以此功徳回施於他四聽聞者有人常在法會聽聞教法五披讀者有人常披覽教法對文而讀六受持者有人受持經典恆不忘失七開示者有人自得義味恆時開演曲示他人八諷誦者有人記憶文句常自歌諷千徧萬徧九思惟者有人聞教已思惟義理生得慧解十修習者有人自達教旨依法修行此亦名十法師於中一是人法師能解義理故法之師餘九法卽師此十法行辯中邊論頌云書寫及供養施他聽披讀受持及開演諷誦與思修則通而言之謂受持大乘教法入理之方便也賢首大師所制華嚴三昧觀門第四簡教門中假問云眾生修行爲要受持聖教耶爲要捨教耶答有十類一者自有眾生無識懸捨聖言師自愚心復隨邪友違教修行巧僞誑惑此爲惡人也二者又有眾生亦背聖教以質直心謂爲出要勤修苦行竟無所益此上二人俱捨聖教不依義理三者惟誦聖言不解義意依傍聖教求名求利違自所誦亦名惡人四者惟逐文句不知義理但以直心讀誦𨿽無巧僞亦無所益此上二人俱不捨教不得義理如上四門皆不可依五者讀誦聖言分知解行多讀文句少有修行六者廣尋聖教徧知解行漸略聖言取意專修七者受持得意惟在修行不復尋言八者尋教得旨知一切法無不稱性是故於教亦不持捨卽此言教稱性約教修行九者常持稱性之教不捨不著恆觀絕言之理不棄不滯此上五門猶未究竟十者尋教得實理教無礙常觀理而不礙教常持教而不礙理此卽理教俱融合爲一觀方名究竟此上十門前四門全不可依次五門從淺至深隨根悟入然但是革凡成聖之方便楢未究竟惟第十門方爲究竟也又賢首大師云受持大乘經須知五法一須明其文有五謂善知分段起盡前後相屬次第連合詮旨圓滿無增無減二解其事亦五謂說處說主徒眾請儀及知圓音所說三達其義亦五謂略標綱要廣釋除疑譬諭令解引事證成舉益勸學四得其意亦五謂令發大心觀眞理伏煩惱慈悲救物勤修萬行五順其行自有五種一於前四門法行在身在心未曾暫息二歷前四門以起勝心謂於前文教起難遭想於前事相起尊重心念佛難逢傷己薄佑於前義理起愛樂心於前意旨悲喜交集三受持正法謂於前文教書寫流通圖畫形相表佛法會撮略意旨曲示行人四自行增謂親近善友系念思惟五成無礙行謂得旨亡詮故不可守亡詮由教故不可捨是故於教生無守無捨行今此𨿽開爲十法行但是眾緣資成正助相兼總曰受持修習全依此者可爲圓因精勤不退皆證滿果自教至大唐古今有依法修學者靈通感瑞其類實繁具如華嚴傳五卷纂靈記兩卷所說略而言之謂一書寫經輝五色卽後魏王延明王元熙英明博達嘗以香和金寫經一百部每部五香爲藏七寶函盛日夜淸齋行道卽放神光五色照燭庭宇眾所咸睹因而發心者不可計數也楮香四達僧徳圓妙統宗極修一淨園種楮鮮華香艸雜之每洗浴方入園漑以香水楮生三載香气四達後以爲紙寫經才書數行每字皆放光明也二供養瑞鳥銜華僧法誠於蓋谷造華嚴堂畫七處九會變相兼寫此經專精供養每有瑞鳥形色非常銜華入室旋繞供養也三轉施灌掌之水尙拯生靈僧彌伽多羅師子國第三果人因至西太原寺遇諸僧轉華嚴經忽然攺容云不知此處亦有此經合掌歡喜贊嘆言曰此大方廣經功徳難思西域相傳有人稱贊此經以水灌掌水沾虫蟻而捨命者皆得生天何況受持讀誦思惟觀察等四聽聞功齊種智金剛菩薩云聞此法門如一切智行所集福徳五披讀眇然履空隋朝禪定寺僧慧悟持華嚴經與持涅盤經僧同隱終南巖棲木食各專其業後有一人請齋二人相讓請者云請華嚴悟尙卽便隨往乃是山神千羅漢皆推之令於上坐齋畢神呼一童令侍乃入悟口便得神通卻歸取經辭涅盤僧眇然履空而去莫知所往六受持煥若臨境僧辯才事裕法師學華嚴經久而不悟淨室專精三年乃夢普賢指授覺後悉通煥然猶如臨鏡也七開示華梵通韻宋朝三藏求那跋陀羅天竺人精華嚴來至此土七百餘人請講恨以華言未通禮懺虔請乃夢一人執劍持一人頭刎卻跋陀羅頭安提來者遂通唐言講數十徧故云通韻人天共遵魏朝勒那三藏中天竺人旣至此土華音又通講華嚴經次忽有一人執笏形如天官雲天帝令請師講華嚴經都講維那梵唄咸須同去勒那曰待講畢去得否使云可爾及講終卽與都講等奄然卒於法座之上人皆嘆仰神光入宇法藏和尙字賢首十七辭親求法於太白山後母病歸覲時儼和尙於雲華寺講華嚴經至中夜忽見神光照燭庭宇知有異人及明過儼和尙卽敬事之深入華嚴旨趣也良以一文之妙攝義無遺故一偈之功能破地獄也京兆人姓王不得名死被二人引至地獄見一僧云是地藏令誦偈云若人欲了知三世一切佛應觀法界性一切惟心造遂得解脫聲所至處有受苦者悉脫其苦後一日卻蘇憶持此偈向道俗說諸徳尋經方得知是華嚴經夜摩天偈也八諷誦每含舍利安定郡樊玄智依順和尙誦華嚴經每因誦經口中頻獲舍利前後數百粒也適會神僧京兆苑律師貞觀年初宿灞橋店有一僧同主人別房安下飲酒啖肉律師持戒精潔勃然戒之其僧餐了以灰水嗽口誦華嚴經俄終一軸未滿五更一部都畢其律師入房悲泣懺謝訖至明便乃分袂不告名字不知所至九思惟則無生入證偈贊排空卽解脫和尙臺山佛光寺立精舍讀華嚴經依經作佛光觀又求文殊得見云何須禮我可自悔責後因自求乃悟無生遂欲廣禮諸佛證此因緣感諸佛現與說偈言諸佛寂滅甚深法曠劫修行今乃得若能開曉此法眼一切諸佛皆隨喜又問寂滅之法若爲可說教人佛卽隱身但有聲曰方便智爲燈照見心境界欲究眞實法一切無所見十修習海神聽而時雨霶﹝雨／﹝湤﹣方﹞僧道英亳州人年至十二親爲之娶五年同居全無世事後因聽講華嚴經乃出家入太行山栢梯寺修止觀時年天旱惟講華嚴感二人云是海神來聽講經遂令下雨須臾霶﹝雨／﹝湤﹣方﹞也天童迎而大水彌漫隋朝靈幹講華嚴經住興善寺常作兜率及華嚴觀臨終之日有天童來迎而不隨去云吾志在華藏矣尋見大水彌漫蓮華滿中乃忻然曰此果吾願遂與同住僧童眞相別別訖奄然而逝也。

△速能除滅五無間業。

△所有世間身心等病種種苦惱乃至佛剎極微塵數一切惡業皆得消除。

○鈔言五無間業者梵云半左阿難他哩﹝丁也反﹞哩野尼迦云五無間或云阿鼻旨或云阿毗古譯云無擇或云無間具其四義或五義也一受生無間二壽命無間以無中夭者三身量無間以身徧滿故四受苦無間無等流處所故五受報無間以決定順生故由具上五義故名無間隨造一業便招此報所言五者卽五逆罪謂殺父害母出佛身血殺阿羅漢破和合僧此五隨犯一件皆得逆罪墮阿鼻獄經一中劫受無間苦故名五無間業又此五逆有小大之異上說五逆猶是小逆佛月藏經等名爲大逆故彼第八云但出一佛身血得無間罪尙不可算墮阿鼻獄況出萬億佛身血者終無有人說彼罪報若有惱亂罵辱打縛爲我剃髮著袈裟片縷不受禁戒及破戒者得罪多彼況持戒者故名爲大下偈中云極惡五無間也又四重罪名近無間其罪亦重故名爲近除普賢願王及陀羅尼法威徳力無能除滅也言所有世間身心等病者依涅盤經說有二種一者身病二者心病身病有五一者因水二者因風三者因熱四者雜病五者客病客病有四一者非分彊作二者忘誤墮落三者刀杖瓦石四者鬼魅所著二者心病亦有四種一者踴躍二者恐怖三者憂愁四者愚癡復次善男子身心之病凡有三種一者業報二者不得遠離怨對三者時節代謝生如是等因緣名字受分別痛因緣者風等諸病名字者心悶肺脹上气咳逆心驚下痢受分別者頭痛目痛手足等痛是名爲病受所分別也言種種苦惱者此有二種一卽直指諸病有種種苦惱二卽兼攝余諸苦惱謂諸所有逼迫等事也。

△一切魔軍夜叉羅剎若鳩盤茶若毗捨闍若部多等飲血啖肉諸惡鬼神皆悉遠離。

△或時發心親近守護。

疏略說功徳也惟說離惡亦卽現報。

○鈔明魔鬼潛護中二義句初明魔鬼遠離後顯發心守護初言魔者梵語具云魔羅此云殺者殺修行人智慧命故此爲生死之根本也略說有四一煩惱魔是生死因二天魔是生死緣三蘊魔四死魔是生死果今言魔軍者卽天魔也軍者眾也卽下鬼神皆魔軍眾也言夜叉者此云猛捷卽捷疾也羅剎者卽食血肉之鬼類也海中有羅剎城人落其中多遭食啖也鳩盤茶者此云守宮神亦云冬瓜鬼以其陰囊似冬瓜也毗捨闍者啖精气鬼餓鬼中此稍勝也部多者此云大身鬼亦云自生鬼此類若從父母生者名曰夜叉若自生者名曰部多飲血等者總舉諸類也皆悉遠離者後結遠離也亦卽現報者對生報後報以滿三也。

△疏二偏舉一行廣顯眾徳二一舉一行。

是故若人誦此願者。

疏舉一例余。

△疏二廣辯徳具多勝徳不出五果。

○鈔不出五果者俱捨顯相云異熟無記法有情有記生但是無覆無記故不通余從善惡因所感名有情有記生又瑜伽云諸不善法於諸惡趣受異熟果善有漏法於諸善趣受異熟果等流似自因相似同類兼說自因又瑜伽三十八云習不善故樂住不善則不善法增長習善法故樂住善法則善法增長爲等流果或似先業後果隨轉此有二義後義果似於因卽此意也如殺生短命等前義卽後果之報如前世樂於殺生今還好殺等也離系由慧盡離諸結縛名離系果慧者擇也盡者滅也謂此擇滅離系所顯故將擇滅釋離系果瑜伽論云以道滅惑名離系果又諸異生以世俗道滅諸煩惱不究竟故非離系果若因彼力生是果名士用若法因彼力生如因下地加行力上地有漏定生然離系名爲不生由道力證得亦得名爲不生士用果也除前有爲法有爲增上果謂有爲法生余法不障是增上果故增上果惟有爲法除前已生有爲之法非增上果謂果望因或俱或後必無前果後因故云除也除此前後余諸有爲爲增上果論云增上之果也又瑜伽云若眼識等是眼根增上果乃至意識是意根增上果眾生身分不散不壞是命根增上果解云眼等諸根不障識生身分不壞不散令不斷命根皆以不障義邊名增上果也仔細詳意用之問士用增上何別答士用惟對作者增上通對所餘如匠所成對能成匠具得士用增上果名對余非匠非匠非造故非士用也然上所引是俱捨根品彼以六因成斯五果非今所要今但以誦普賢行願一因自然具斯五果此與諸宗有因同果異如十地中同修五種十善感果各殊有因異果同如此因及六因也因果俱異可以意得也。

△疏文三一通明五果。

一增上果。

行於世間無有障礙如空中月出於云翳。

△諸佛菩薩之所稱贊。

△一切人天皆應禮敬。

△一切眾生悉應供養。

疏增上果有增上用故。

△疏二等流果。

此善男子善得人身圓滿普賢所有功徳。

△不久當如普賢菩薩速得成就微妙色身具三十二大丈夫相。

疏等流果亦滿普賢功徳行故。

○鈔言三十二相者一足下平如奩底二足下千輻輪三足跟梵王頂四手指纖長五其身方直六手足网縵七手足柔軟八節踝傭滿九身毛上靡十鹿王腨十一其身圓滿十二垂手過膝十三頂有肉髻十四無見頂十五馬陰藏十六皮膚細滑十七身毛右旋十八身紫金色十九七處平滿二十柔軟聲二十一缺骨充滿二十二師子上身二十三臂肘傭纖二十四齒白齊密二十五四十齒二十六得二牙二十七師子頰二十八口中上味二十九廣長舌三十梵螺聲三十一目睫紺靑三十二眉間白毫相等如是諸相下自三賢菩薩作轉輪王𨿽圓明已有此相乃至等覺猶經百劫修佛相好應知皆自十善爲因百福莊嚴方得成滿言百福者謂十善法具起百思如一不殺有五思謂離殺思勸導思贊美思隨喜思回向思如是乃至不邪見亦爾於一一相引布自身必須前起五十思乃引一相後起五十思以覆之前後合爲百思名爲百福百福具足方成一相此名共因如涅盤經師子吼品如是三十二相一一皆有別因如彼經云若有菩薩摩訶薩持戒不動施心不移安住實語如須彌山以是業緣得足下平如奩底相若於父母師長乃至畜生以如法財供養供給以是業緣得足下千輻輪相若不殺不盜於父母師長常生歡喜以是業緣得成三相一手指纖長二足跟長三身方直等若修四攝法攝取有情得网縵指如白鵝王父母師長若病疾時自手洗拭捉持按摩得手足柔軟若持戒聞法惠施無厭得二相一節踝傭滿二身毛上靡若專心聽法演說正教得鹿王腨相於諸有情不生害心飲食知足常樂惠施瞻病給藥得身圓滿如尼俱律陀樹立手過膝頂有肉髻及無見頂見怖畏者爲作救護見裸跣者施與衣服得馬陰藏相親近智者遠離愚人善喜問答掃治行路得皮膚細軟身毛右旋若以衣服飲食臥具醫藥香華燈明施人得身金色常光照耀若行施時所珍之物能捨不吝不觀福田及非福田得七處滿於布施之時心不生疑得柔軟聲若如法求財以用布施得缺骨平滿師子上身臂肘傭纖遠離兩舌惡口恚心得四十齒白齊密於諸眾生修大慈悲得二牙相常作是願有來求者隨意給與得師子頰隨諸所須之食悉皆與之得味中上味自修十善兼以化人得廣長舌不頌彼短不謗正法得梵音聲見彼怨憎生於喜心得目紺色不隱他徳稱揚其善得白毫相如斯一一各別修之方能滿足三十二相今以普賢行願一因卽能感此三十二相也。

△疏三異熟果。

若生人天所在之處常居勝族。

疏異熟果乘因感果故。

△疏四士用果。

悉能破壞一切惡趣。

△悉能遠離一切惡友。

△悉能制伏一切外道。

疏士用果有善菩薩用故。

△疏五離系果。

悉能解脫一切煩惱如師子王摧伏羣獸。

△堪受一切眾生供養。

疏離系果八支聖道滅煩惱故。

○鈔言一切煩惱者謂根隨煩惱也根本有六一貪二瞋三無明四慢五疑六不正見開卽爲十開不正見爲五一身見二邊見三邪見四見取五戒禁取故開爲十卽六通俱生十分別起是惑之根本故名根本煩惱二隨煩惱有二十一忿二恨三惱四覆五誑六諂七憍八害九嫉十慳十一無慚十二無愧十三不信十四懈怠十五放逸十六昏沈十七掉舉十八失念十九不正知二十散亂於中忿等十个名小隨無慚愧二名中隨不信等八名爲大隨以隨根本惑勢力而起故名隨煩惱也亦通俱生分別分別起者行相粗淺入見卽除俱生起者行相微細至果方盡總舉諸惑故云一切也如師子王等者師子獸中之王一吼之時眾獸潛伏行願威神亦復如是由玆行願正念現前乃至成佛永斷諸惡故云如等言八支聖道者卽八正道也謂正見正思惟正語正業正命正精進正念正定等八也鑑理無邪曰正見籌慮正義名正思惟無漏語業名正語無漏身業名正業身語無邪爲正命如理策勤名正精進順法錄心名正念無漏三昧名正定八中正見是道亦支余之七法惟支非道所以通云正道者一則解翻八邪二則體是聖道故也。

△疏二別明淨土果二一顯法功能。

又復是人臨命終時最後剎那一切諸根悉皆散壞一切親屬悉皆捨離一切威勢悉皆退失輔相大臣宮城內外像馬車乘珍寶伏藏如是一切無復相隨。

○鈔淨土果中釋文分二先顯法功能後別明勝果前中經文義分爲三先世果終失次此願不離後引生淨土今初如俱捨論通說臨終之時有多般事或惡業緣厚者有斷末摩苦然於身中有極少節解便致死是爲末摩苦地水火風隨一增減如利刀刃觸彼末摩因此便生增上苦受業斯不久遂致命終又復人間復有多種死相或中他毒藥或風病失音或鬼神所錄或懷胎﹝女﹡勉﹞難或大水漂溺或野火所燒或惡獸傷殘或無辜誅戮或雷電霹靂或戰陣敗亡或王法臨刑或冤家鋒刃諸般捨壽難可具名乃至諸天命將終位亦先有五種小衰相現一者衣服出非法聲二者自身光明忽然昧劣三者於沐浴位水滯著身四者本性囂馳今滯一境五者眼本凝寂今數瞬動此五相現定死不疑也復有五種大衰相一衣染塵垢二華鬘萎萃三兩腋汗出四臭气入身五不樂本座此五相現必定應死金光明經說人死之相云兩眼白色變舌黑鼻梁欹耳豎項筋垂下唇垂向下又涅盤云於醫人所不生恭敬心於諸親友生荊棘心此是死相如寶積經說最後捨壽之際心極明了一切善惡皆悉現前畏喜心生卽便往趣也此卽通說一切死相今誦持人卽不爲彼如是惡相之所逼迫也二諸根散壞三親屬捨離四威勢退失五一切不隨文顯可知。

△惟此願王不相捨離。

△於一切時引導其前。

△一剎那中卽得往生極樂世界。

○鈔此願不離義分爲三一願王不離二引導長時三得生極樂言極樂世界者謂其國眾生無有眾苦但受諸樂故名極樂或名安樂亦名安養卽阿彌陀佛所依之國土其國乃地瑩七珍池通八徳風搖樹響與天樂以齊鳴水激淸波將法音而同韻是以六方調禦金口稱揚三世如來致心護念總斯多義故以爲名也。

△疏謂報盡捨命一切不隨惟此願王引生淨土。

△同無常經眷屬皆捨去財貨任他將但持自善根險道充食糧。

△疏二別明勝果二一正明化生。

到已卽見阿彌陀佛文殊師利菩薩普賢菩薩觀自在菩薩彌勒菩薩等。

△此諸菩薩色相端嚴功徳具足所共圍繞。

△其人自見生蓮華中蒙佛授記。

疏亦異熟果乘此善因淨土生故。

○鈔後別明勝果分二先正明化生後得授記下顯利生大用初中經文分三一得見聖眾二顯聖徳相三見生蒙記初中言阿彌陀佛者此云無量壽由二義故名阿彌陀一光明無量故二壽命無量故故阿彌陀經云彼佛何故號阿彌陀彼佛光明無量無邊照十方國無所障礙是故號爲阿彌陀彼佛壽命及其人民無量無邊阿僧祇劫故名阿彌陀由昔因中大願光明與壽俱無量故故以名焉故大無量壽經云設我得佛光明有限下至不照百千億那由他諸佛國者不取正覺又云若我成佛壽量有限下至億那由他百千及算數劫者不取菩提璘云阿彌陀者六十萬億那庾多恆河沙由旬是其身無量無邊不可思議阿僧祇劫是其壽目澄四海毫映五山光明無有涯眷屬不知數足不行而十方徧口不言而萬類聞左侍觀音右翼勢至國有十善土無三惡一稱名字滅殃罪八十億劫一禮形像獲相好八萬四千舉手低頭無非是益也文殊師利者總有四翻正法華名溥首有經名濡首正云妙徳或云妙吉祥以其降生時有十種奇瑞故一光明滿室二甘露盈庭三地湧七珍四神開伏藏五雞生鳳子六豬誕龍肫七馬產騏驎八牛生白澤九倉盈金粟十象生六牙有斯徵瑞名妙吉祥也又悲華經說過去寶藏佛時爲無諍念王第三子名曰帝眾佛前願取妙淨土佛言汝自發願取妙淨土我今號汝爲文殊師利此表淨土諸吉祥事其來久矣今助佛導化示生捨衛多羅聚落爲梵徳婆羅門子香山云徳妙而十方普現道尊爲諸佛所師昔度五百仙人韜光雪嶺今與一萬菩薩見住涼山廣如大經等說也普賢可知言觀自在菩薩者解釋絕多嘉祥雲謂於六根門中而得自在故以名焉慈恩就三業解三業歸向必六通赴緣攝利難思名觀自在也賢首就悲智解謂於理事無礙之境觀達自在又觀機往救自在無礙故以名焉又諸菩薩至八地中得十自在一命自在於不可說劫住壽命故二心自在智慧能入無數三昧故三資具自在能以無量莊嚴一切世界故四業自在隨時受報故五受生自在於一切世界示現受生故六緣自在於一切世界見佛充滿故七願自在隨欲隨時受報故於諸剎中成正覺故八神力自在示現一切大神變故九法自在示現無邊諸法門故十智自在於念念中示現如來十力無畏成正覺故第五十五說得是自在故以爲名言彌勒者此云慈氏如慈心因緣經說乃往過去無量無邊阿僧祇時有世界名勝華敷佛號彌勒恆以慈心四無量法教化一切時有婆羅門名一切智光具六十四能多知博達聞佛說經卽生難詰不能屈伏便發信心而發願言願持此經必得成佛號曰彌勒卽捨家入山經八千歲常持彼經常習慈行又於過去與釋迦同於弗沙佛所發菩提心常習慈定自是已來常號彌勒亦名阿逸多此曰無能勝大慈善根無能勝故爲波羅柰國輔相之子身紫金色有三十二相香山雲莊嚴淨國而度有情起道乃先於釋迦降迹猶當於補處哀吾師遺法弟子恐更沈輪龍華三會之時皆垂度脫今卽示居睹史引導閻浮深慈重恩永劫寧報善財遇之得解脫門名曰入三世一切境界不忘念智莊嚴藏也問生極樂國得見阿彌陀佛觀自在菩薩其事必爾又普賢身卽淨法界身一切佛體得見無妨其文殊彌勒在此娑婆今言往彼又云得見爲同異耶答此有二義一卽體異名同如說壽經時西方亦有無量壽佛等同贊故知但是名同體別異也二云是同非異何以如文殊師利佛道父母大權應現助佛揚化徧周法界現種種身利樂羣品如彌勒爲善財說文殊師利最勝大願非余無量百千那由他等菩薩之所能有又言文殊師利其行廣大無量無邊其願無際相續不斷常能出生一切菩薩最勝功徳常爲無量菩薩之師令其勤修深證入故普於十方常轉法輪教化成熟一切眾生常於十方一切世界爲說法師常爲不可說不可說一切諸佛大會眾中之所贊嘆也彌勒菩薩如大經說云成就一切徧趣行故於諸生處而得自在又言我身普生一切法界一切眾生顯示道相殊異言音種種名號種種欲樂種種威儀隨順世間教化調伏顯示眾生淸淨受生隨順趣入一切眾生甚深勝解一切菩薩大願受化如是等無量所顯而現其身種種相貌種種威徳充滿法界爲欲成熟往昔同行退失菩提者示現於此閻浮提中又爲成熟兜率天中同行天故令知諸天盛必衰故爲欲示現降生瑞相教化成熟釋迦如來所遺來者令如蓮華悉開悟故於此處沒生兜率天等故知是同非異也或可名同體異亦無妨也言等者等取諸餘新賢舊聖及常隨侍諸菩薩等故阿彌陀經云其國中多有一生補處其數甚多非是算數所能知之但可以無量無邊阿僧祇劫說等但生彼國無不皆見也二顯聖徳相三見生蒙記可知。

△疏二利生大用。

得授記已。

△經於無數百千萬億那由他劫。

△普於十方不可說不可說世界。

△以智慧力隨眾生心而爲利益。

疏亦士用果。

○鈔後明利生大用中二先明得記後顯利生利生文中分三初標利生時次顯利生處後正明利生上來有二先正明化生後顯利生大用總是別明勝果前來有二先顯法功能後別明勝果總是明淨土果訖。

△疏三究竟成佛果。

不久當坐菩提道場降伏魔軍成等正覺。

△轉妙法輪能令佛剎極微塵數世界眾生發菩提心隨其根性教化成熟乃至盡於未來劫海廣能利益一切眾生。

△疏亦離系果究竟離故。

△然前段中初一現報果今此成佛卽後報果中間諸果皆是生報。

△惟誦一行五果具足三報昭彰終至菩提於何不習。

○鈔自下第三究竟成佛果有二先銷經文後釋疏文前文六一身坐道場二降魔成佛三傳法利生四令眾發心五隨機成熟六廣益無盡初中坐者如大經說菩薩摩訶薩有十種坐所謂轉輪王坐興十善道故四天王坐於一切世間自在安立佛法故帝釋坐與一切眾生爲勝主故梵天坐於自他心得自在故師子坐能說法故正法坐以總持辯才力而開示故堅固坐誓願究竟故大慈坐令惡眾生悉歡喜故大悲坐忍一切苦不疲厭故金剛坐降伏眾魔及外道故是爲十坐若諸菩薩安住此法則得如來無上正覺坐餘如下偈中述。

△疏三結勸受持三一結前勝徳。

善男子彼諸眾生若聞若信此大願王受持讀誦廣爲人說所有功徳除佛世尊余無知者。

疏上猶略嘆今說無盡。

△疏二正明勸持。

是故汝等聞此願王莫生疑念應當諦受受已能讀讀已能誦誦已能持乃至書寫廣爲人說。

疏通十法行。

△疏三重舉勝徳。

是諸人等於一念中所有行願皆得成就。

△所獲福聚無量無邊。

△能於煩惱大苦海中拔濟眾生令其出離皆得往生阿彌陀佛極樂世界。

△疏殷勤頌徳意在勸持。

△然此經一卷文少義丰實修行之玄樞乃華嚴之幽鍵功髙徳遠何不修持西域王臣未有不習。

○鈔大文第三善男子彼諸眾生下結勸受持分文二先標分後釋解三段如疏文顯可知重舉徳中經言皆得往生等者自此詣彼名之爲往也準十六觀經說往生之人總有九品隨其品類隨其行業方得往生言九品者一上品上生發三種心謂菩提心等又有三種一者慈心不殺具諸戒行二者讀誦大乘方等經典三者修行六念回向發願具此一日乃至七日壽尊與二菩薩無數化佛聲聞大眾執金剛臺至行者前授手迎接才生彼國卽悟無生須臾至十方界名上品上生二上品中生謂於第一義心不驚動深信因果不謗大乘壽尊與二菩薩持紫金臺至行者前與千化佛一時授手一念生彼大寶華中經宿卽開七日便得菩提不退飛行十方名上品中生三上品下生亦信不謗但發大菩提心臨終見佛與二菩薩持金蓮華五百化佛一時授手一日一夜蓮華乃開至七日後卽得見佛三七日後遊歷十方蒙佛授記名上品下生四中品上生不造五逆持五八戒臨終見佛贊嘆出家得離眾苦便坐華臺未舉頭頃卽生淨土蓮華尋開得阿羅漢果名中品上生五中品中生受持八戒若一晝夜持沙彌戒若具足戒威儀無缺臨終見佛慰諭往生七日華開得預流果六中品下生孝養父母行世仁慈遇人爲說佛土功徳及法藏比丘四十八願𨿽不見佛命終亦生七日華開亦得預流果七下品上生𨿽不謗經如此愚人多造惡業無有慚愧臨終聞贊大乘十二部經文復稱佛號化佛慰諭卽得往生經七七日華開見聖聞甚深法八下品中生毀犯眾戒偸僧祗物不淨說法無有慚愧諸惡嚴身臨命終時獄火俱至遇善知識爲說如來十力威徳光明神力及戒定慧解脫解脫知見聞已除滅八十億劫生死重罪火變涼風化佛迎接一念往生六劫華開發無上道意九下品下生五逆十惡具諸不善應墮惡道受苦無窮臨終苦逼不遑念佛但稱名號令聲不絕具足十念命終之後見金蓮華一念往生滿十二劫華開得聞諸法實相除滅罪行發無上道意是卽九品往生各各須具多種功徳方得往生也又如大藏中有百餘本或經或論說修彼因莫非勤積方得生彼今惟誦經一行一剎那中便得往生蒙佛授記甚爲奇妙也疏言丰者多也樞謂樞機鍵卽關鍵余文可知也。

大方廣佛華嚴經普賢行願品別行疏鈔卷第五

大方廣佛華嚴經普賢行願品別行疏鈔卷第六

敕太原府大崇福寺沙門澄觀撰別行疏

圭峯艸堂寺沙門宗密述隨疏鈔

△疏二偈頌二一標舉。

爾時普賢菩薩摩訶薩欲重宣此義普觀十方而說偈言。

○鈔自下第二爾時普賢下後彰頌偈於中初言重宣者重頌之意總有其四一爲後來不聞欲令得聞故二爲未悟之者重聞令悟解故三爲長行文略以偈廣之令易曉會故四爲結句受持文稍易故有斯四意故重頌之。

△疏二正頌三一頌正示普因二一別頌前十門文但有七後三合故文八一頌禮敬諸佛。

所有十方世界中三世一切人師子我以淸淨身語意一切徧禮盡無餘普賢行願威神力普現一切如來前一身復現剎塵身一一徧禮剎塵佛。

○鈔初二句頌所禮次一句頌能禮次句明周徧次句辯徧因後三句別顯禮相謂一一佛所各有多身一一己身能起多禮故晉經云一一如來所一切剎塵禮。

△疏二頌稱贊如來。

於一塵中塵數佛各處菩薩眾會中無盡法界塵亦然深信諸佛皆充滿各以一切音聲海普出無盡妙言辭盡於未來一切劫贊佛甚深功徳海。

○鈔稱贊二偈中前偈明所贊惟深信二字屬能贊因後偈全顯能贊於中前半偈明贊相次一句明贊時末後一句正明稱贊。

△疏三頌廣修供養。

以諸最勝妙華鬘妓樂塗香及傘蓋如是最勝莊嚴具我以供養諸如來最勝衣服最勝香末香燒香與燈燭一一皆如妙髙聚我悉供養諸如來我以廣大勝解心深信一切三世佛悉以普賢行願力普徧供養諸如來。

疏此中惟說本行供養不頌校量法供養勝豈得惟舉劣供養耶明知長行校量本行。

○鈔供養中三偈初二偈前三句標所供具後一句正申供養後偈中除一切三世佛五字是所供境末後一句正申供養餘皆能供因。

△疏四頌懺除業障。

我昔所造諸惡業皆由無始貪恚癡從身語意之所生一切我今皆懺悔。

○鈔四懺悔偈中初句標所懺業次句明造業因次句指造業具末後句正申懺悔。

△疏五頌隨喜功徳。

十方一切諸眾生二乘有學及無學一切如來與菩薩所有功徳皆隨喜。

○鈔次隨喜偈中前三句餘四字明所隨喜後三字明能隨喜前中初句有情次句二乘後句大乘就初句中前四字通標一切後三字正顯有情。

△疏六頌請轉法輪。

十方所有世間燈最初成就菩提者我今一切皆勸請轉於無上妙法輪。

○鈔次請轉法輪偈中前二句標所勸請次一句正明勸請後一句明所請事。

△疏七頌請佛住世。

諸佛若欲示涅盤我悉至誠而勸請惟願久住剎塵劫利樂一切諸眾生。

○鈔請佛住世偈中初句標所請次句正明勸請下二句申勸請意於中初句明住所經時下句述所爲事。

△疏八合頌後三。

△以後三行皆回向故八九但是回向別義。

△八隨佛學是向菩提通於二利九順眾生是向眾生一向利他。

△故此三門不相捨離。

△文二一合頌三門二頌願生淨土初中三一總標回向二別頌三門三結歸回向彌顯三門皆回向也。

△今初以該八九故不依前次。

△疏文三一總標回向。

所有禮贊供養佛請佛住世轉法輪隨喜懺悔諸善根。

△疏牒前所回善根也八九二門屬回向故但牒前七。

△回向眾生及佛道。

疏正明回向也。

△略舉二處實際離相徧該於二在無盡中。

△疏二別頌三門卽分爲三𨿽同回向長行旣開故略標別義。

△文三一頌隨如來學。

我隨一切如來學修習普賢圓滿行供養過去諸如來及與現在十方佛未來一切天人師一切意樂皆圓滿我願普隨三世學速得成就大菩提。

○鈔頌隨佛學中初句標示次四句正明隨學次一句示隨學所因次一句結成隨學後一句隨學意言天人師者天者名晝天上晝長夜短是故名天又天者名無愁惱常受快樂是故名天又天者名爲燈明能破黑暗而爲大明是故名天亦以能破惡業黑暗得於善業而生天上是故名天又天者名吉以吉祥故得名爲天又天者名日日有光明故名曰爲天以是義故名爲天也人者名曰能多思慮又人者身口柔軟又人者名有慢又人者能破慢善男子諸佛𨿽爲一切眾生無上大師然經中說爲天人師何以故善男子諸眾生中惟天與人能發阿耨多羅三藐三菩提心能修十善業道能得須陀洹果斯陀含果阿那含果阿羅漢果辟支佛道得阿耨多羅三藐三菩提等故號佛爲天人師也。

△疏二頌恆順眾生。

所有十方一切剎廣大淸淨妙莊嚴眾會圍繞諸如來悉在菩提樹王下十方所有諸眾生願離憂患常安樂獲得甚深正法利滅除煩惱盡無餘。

疏以順眾生卽順諸佛故先舉諸佛。

○鈔頌順生行中先經文後疏釋前中初偈標能益之尊後偈顯爲生啟願前中初二句標所依淨剎下二句顯能依眾會後偈中初句所順生下三句申願意於中初句離憂常安次句獲深法利後句滅除煩惱也。

△疏又佛坐樹下爲化眾生。

△故晉譯云如來坐道場菩薩眾充滿令十方眾生除滅諸煩惱明知不相違。

○鈔疏文有二先釋通外難後結歸本意前中先釋通後引證前中以有外難云本明順生何先舉佛故疏釋云以順眾生卽順諸佛等。

△疏三頌前回向前略今廣。

△此下大願亦是伽陀。

△回向與願大同小異異者謂回向要有所回善根發願無善亦可要誓言大同者十回向位大願爲體總願別願皆回向故。

△今此卽是回向大願。

○鈔三頌前回向者卽我爲菩提修行時下三十偈於中三一會通長行二會通初地三解釋本文今初疏亦是伽陀者梵云祇夜此云重頌謂頌長行也如前偈等梵云伽陀此云諷誦謂孤起諷贊非頌前文然此十願若以頌前回向則是祇夜若以長行文中無別十大願之文卽是伽陀故云亦也亦者非全一向疏總願別願者如願成就佛菩提爲總願也於中自利利他不同爲別願也是回向大願者十回向旣是大願之回向故知大願是回向之大願。

△疏文有十願全同初地但次不同彼中次者一供養願二受持願三轉法輪願四修行二利五成熟眾生六承事七淨土八不離九利益十成正覺今次如經。

○鈔文有十願下二會通初地也卽初地中金剛藏菩薩爲解脫月菩薩說初地十願第四校量勝徳分三門之第一勝願也今依彼疏文前以五對十門釋之一名體對名者是總云願者是希求義別有十名依經依梁攝論列與此名同但次第異今依彼次標列後釋卽依當文瑜伽及諸攝論名𨿽小異義亦全同體者克性卽以信欲勝解三爲自性若取所依悲智相導卽後得智爲體二修證對修者初七修始次二修熟後一修成也證者地前引發初地齊證三行位對行者初二自利次五利他八自利滿九利他滿十二利果若約通論十皆二利位者通論卽初地所得也彼是初地之文故作此配若就此中十願卽初後圓融不局定位四因果對前九求因後一求果五立意圓融對立意者所以但說十者以攝二嚴二利因果行位無不周故又表無盡故故云一一皆攝阿僧祇願圓融者以稱性故一願之中具一切願卽入重重如常所辧六相圓融正在此文也故世親菩薩言六相者總相別相同相異相成相壞相總者是根本法以初一法無不攝故別者餘九法別依止本滿彼本故同者斯法同名法故異者增相故諸法漸增故成者略說故攬九緣以成一略也壞者廣說故分一作九九外無一此九因緣各住自相不相成也猶如梁柱等共成一捨總則一捨別則諸緣同則互不相違異則諸緣不同成則諸緣辦果壞則各住自法凡舉一法皆六相圓融又華嚴第三祖康藏國師爲則天皇帝指金師子說六相圓融如彼金師子章也彼經文有二別一正顯十願彰自勤行二明十盡句與眾生共初中四一總標二別列三總結四攝眷屬初中地經云佛子菩薩住此歡喜地能成就如是大誓願如是大勇猛如是大作用釋曰能成就言該下三句初句始起要期次句方便起行謂成彼一一願中所作方便皆勇猛故後句願道行成謂如供養佛便能供故餘九例知此願亦卽行稱願行故非如凡夫空有要期是以總言能成就也以總該別十願皆有此三也二別列十願者一一願中文各有四皆初四字總標起願云又發大願此四字九願皆有惟初供養一願以近標文故無也二顯願行相十願各別然與此經文異義同下隨文引之會釋三彰願徳能十願皆云廣大徧法界究竟如虛空四明願分齊十願皆云一切劫數無有休息此段𨿽十願文同而所作各異應云供養無有休息等不似第三段文義皆同也就初後二段文通義局第三徳能文義俱通十願皆有廣大等徳故三總結云佛子住此歡喜地發如是大誓願等三句全同標文也四攝眷屬云以此十願爲首滿足百萬阿僧祇大願然此經但有第二別願中之行相文義無餘三段以此須知彼經中願與此大同小異之意故略標釋勿厭異端疏今次如經者依此經次第解釋本文也但隨義便會於彼經。

△疏文二一別發大願十一受持願。

我爲菩提修行時一切趣中成宿命常得出家修淨戒無垢無破無穿漏天龍夜叉鳩盤茶乃至人與非人等所有一切眾生語悉以諸音而說法。

疏亦名護法願故十地經云願受一切佛法輪願攝一切佛菩提願護一切諸佛教願持一切諸佛法。

△今文初句攝菩提。

△次句持佛法。

△次二句護佛教修行戒行爲護行故。

△破穿之義已見上文妙住章中。

○鈔第一我爲下二偈明受持願卽彼第二願也疏故十地云至一切諸佛法者此四句全寫彼行相之文也彼釋云但言釋云卽彼疏引論釋也下皆準此四句皆通二利然若約能受持等說受謂領受攝謂攝屬護謂防護持謂住持故勝鬘經云攝受正法護持正法若約所受持等卽一教二果三行四理三云護教判爲行法者論云謂修行教法於修行時有諸障難攝護救濟故能受等文𨿽互舉義實皆通言常得出家修淨戒者家謂家宅以拘系爲義離煩惱縛名曰出家又在家迫窄猶如牢獄出家寬曠猶如虛空又智度論云孔雀𨿽有色嚴身不如鴻鶴能遠飛在家𨿽有五欲樂不如出家功徳深又如心地觀經佛爲智光長者說出家在家二種勝劣佛言出家菩薩勝於在家無量無邊不可爲比何以故出家菩薩以正慧力微細觀察在家所有種種過失所謂世間一切捨宅積聚其中不知滿足猶如大海容受一切大小河水不知滿足又云在家之人心恆起妄想執著外境不能了眞無明昏醉顚倒觸境亦常不住惡覺易起善心難生由妄想緣起諸煩惱因眾煩惱造善惡業依善惡業感五趣果如是如是生死不斷出家菩薩能如是觀厭離世間名眞出家偈云出家菩薩勝在家算分諭分莫能比在家迫窄如牢獄欲求解脫甚爲難出家閉曠若虛空自在無爲離系著等又云若有男子女人一日一夜出家受戒二百萬劫不隨惡道以是因緣故願常得也疏破穿之義至妙住章中者卽善財第四善友妙住比丘大經則名善住也此善友寄第三修行住也此章中說二十種戒彼疏將配回向品二十梵行於中第十二名不缺漏戒配第二不缺梵行又第二十無垢戒配第一不破梵行彼釋云若破四重十重猶如破器無所復用最粗重故今經云無垢卽無垢戒又云無破卽不破梵行無穿漏卽不缺漏戒𨿽加穿字無缺字而穿與缺義亦不殊故指彼釋此意亦同涅盤經愛見羅剎乞浮囊之諭也。

△疏後偈願受一切佛法輪卽是如來以一切音而說諸法令能徧受持。

△故上經云能令三界所有聲聞者皆是如來音。

△疏二修行二利願。

勤修淸淨波羅蜜恆不忘失菩提心滅除障垢無有餘一切妙行皆成就於諸惑業及魔境世間道中得解脫猶如蓮華不著水亦如日月不住空。

疏於中一切妙行皆成就者此是總句謂廣大無量世出世間種種行故亦行方便。

○鈔第二勤修下二偈修行二利願卽彼第四也疏此是總句者文云一切故是總也以隨義便故不依次釋之下多仿此地謂廣大無量至種種行故者彼經云願一切菩薩行廣大無量不壞不雜論釋云廣大無量是世間行意明俗智之行廣從初地乃至六地大者七地無量者八地已上不壞不雜是出世間行不雜世間有漏法故不壞者冥同眞性故疏亦行方便者彼經行中有四位行相行體行業行方便行方便中以六相圓融令一行具一切行爲方便經云攝諸波羅蜜淨治諸地總相別相同相異相成相壞相所有菩薩行皆如實說教化一切令其受行心得增長今云一切妙行皆成就者文含彼意故指云行方便也餘三此配之在疏可見。

△疏餘句爲別初句行體卽十波羅蜜除蔽淸淨。

○鈔初句行體者前云廣大無量者世出世間等正辯此十波羅蜜之相故此云體也明此十波羅蜜義略以三門分別一釋名義二明體性三問答廣略初中又二先釋總名後釋別名今初十卽是數波羅蜜者此云到彼岸也以生死爲此岸煩惱妄念爲中流眞空之際爲彼岸也故賁疏云由無正智住生死岸溺煩惱流起惑造業輪回無極但令修無相慧照五蘊空名離此岸妄念永寂是越中流證法性如是到彼岸又惟識論以現起苦集爲此岸未起苦集爲河流菩提涅盤爲彼岸六度爲船筏以行人五蘊假者爲所度又智度論中有三義一以生死爲此岸菩提爲彼岸一切如來皆從生死此岸越四流之大河到菩提之彼岸此約果解二以有相爲此岸無相爲彼岸此約心釋三以六蔽爲此岸六度爲彼岸此約行釋惟識第九要七最勝之所攝受方可建立波羅蜜名一安住最勝謂要安住菩薩種性二依止最勝謂要依止大菩提心三意樂最勝謂要悲湣一切有情四事業最勝謂要具行一切事業五巧便最勝謂要無相智所攝受六回向最勝謂要回向無上菩提七淸淨最勝謂要不爲二障間雜若非此七所攝受者不得名爲到彼岸也後釋別名一布施者運心廣大名之爲布輟己惠人名之爲施施有三種一財施二法施三無畏施財施者瑜伽論云又諸菩薩所有財物若多若少無不運心先施一切後來求者如取自財菩薩與時還如彼物見來求者終不嗤笑亦不輕弄亦不令其心生赧愧亦不嚬蹙舒顏平施前笑先言終不稽畱疾疾而施不積聚施謂諸菩薩不於長時漸漸積集聚多財物然後頓施見積集施其施有罪見隨得施其施無罪無畏施者謂他有恐怖種種難事菩薩方便救脫令離怖畏或於禽獸等諸有情所不爲惱害令離怖畏如是種種名無畏施言法施者謂以正法爲人演說於諸施中法施爲最也二淨戒者防非止惡名之爲戒於戒不犯名之爲淨此亦三種一攝律儀戒謂斷一切惡法也二攝善法戒謂修一切善法也三饒益有情戒以無罪樂普利眾生也如攝論說由攝律儀戒能建立菩薩行由攝善法戒能廣集佛法由饒益有情戒能無罪利益也三忍辱者他人加惡名之爲辱能安受之名之爲忍此亦三種一耐怨害忍由大悲心不捨有情於怨害等忍受不恚二安受苦忍謂修行時若遇寒熱饑渴等苦安住忍受不生退轉三諦察法忍謂審諦觀察一切諸法無滅無生而忍證也當知此忍能與前二爲依止處由達諸法無生滅等方能堪忍怨害等苦也四精進者勇捍無退名之爲進萬行不雜名之爲精此亦三種一被甲精進猶如猛將身被甲冑能摧怨敵無退屈心菩薩亦爾被精進甲積集萬行降四魔怨二攝善精進謂修習善法進取無倦三利樂有情精進於饒益有情事不生疲厭五禪定者新譯云靜慮專注一境名禪攝心不亂名定念慮澄寂故名靜慮亦有三種一安住靜慮謂心住現法樂也安住此中輕安適悅受用法樂無厭倦故二引發靜慮謂依此定引發六通諸所思事悉皆成滿三辦事靜慮謂依此定成辦利樂有情之事如以定力止息饑饉等六智慧者決斷名智揀擇名慧此亦三種一生空無分別慧謂證生空人無我理二法空無分別慧謂證法空法無我理也三俱空無分別慧謂證二空空無我理七方便者攝化自在應變隨時善離過非名爲方便此有二種一回向方便善巧以前六度所集善根共諸有情回求無上正等菩提二拔濟方便善巧謂一一皆爲拔濟諸有情故前般若徳後大悲徳八願者專心向樂樂求不退名願此亦二種一求菩提願二利樂他願九力者有勝堪能不可屈伏名力此亦二種一思擇力可作不可作等二修習力謂修萬行時不退不屈由此二力令前六度無間無斷長時現行十智者決斷諸法能善了知名之爲智此亦二種一受用法樂智由施等度成立此智後由此智成立施等如是自在名受用法樂二成就有情智由此妙智能正了知施戒忍等饒益有情也故攝論云由施能攝受有情由戒能不害有情不生瞋故由忍遭苦能受由勤能助他有情所作善事由定未定者令定也爲未得定諸有情說行相方便令彼有情成辦此定由慧爲已得定者令解脫等爲菩薩自己得出世間慧斷障得解脫已廣爲一切已得定者說遠離世間解脫功徳不令依定求有忻上令依已得上地勝定遠起加行引出世間慧卽斷障解脫故名成熟有情也上來略釋十度別名竟二出十度體者初施以善十一中無貪及助成無貪者同時二十一法並三業總爲施度體此卽總相出體也若以克性相應眷屬等子細出體廣如論中也二戒度以徧行中善性無表思在大乘者爲體若約同時相應者總二十一法及所起三業總爲戒度體也三忍辱以無瞋精進審慧及同時二十一法三業爲忍度體也若不得無瞋卽遇怨害等時卽便退屈不能忍也若無審慧遇諸境界不能忍可卽便退屈故以審慧爲體卽三慧中思修二慧也聞慧行相粗劣無忍義故不取之也又若無精進在懷卽遇寒熱等苦亦不能忍受故忍約勝以無瞋審慧精進爲其自體也四精進卽以自名相應二十一法同時三業爲體也五靜慮卽以別境中定數內等引定及同時二十一法爲體此定及第六慧不通三業體也六後五度皆以本後二智及相應二十一法爲體故惟識論云後五皆以擇法爲體說是本後智故問五中幾是根本幾是後得答第六惟根本攝後四皆後得智收此約十度解若說六度者卽第六慧度通根本後得智也上來總是出十度體竟三明問答廣略問有何所以但說十度不增不減耶答有三因也一者以菩薩所住地有十故二者以菩薩於十地中所對治重障有十種故所以能對治度亦有十也故此疏云以十度行淨十種蔽蔽卽障也三者菩薩所證有十眞如故度亦有十也問諸教多說六度今此說十何故相違答亦不相違何以謂開合不同更無別義也若開卽別說後四便成其十若合之卽但有前六不說後四問若不說後四莫攝義不盡答以後四度助成前六故卽攝在前六中亦攝法盡也故論云方便善巧助施等三願助精進力助靜慮智助般若令修滿故言方便善巧助施等三者解深密經云於前三種波羅蜜多所攝有情以諸攝事方便善巧而攝受之安置善品是故我說方便善巧爲施等助願助精進者彼云若諸菩薩於現法中煩惱多故元於修習無間無有堪能由劣意樂故下界殊勝故於內心住無有堪能乃至未來輕微心生故正願如是由此願故微薄能進故願助精進也力助靜慮者解深密經云若諸菩薩親近善士聽聞正法如理作意爲因緣故轉劣意樂得勝意樂亦名上界勝解名力波羅蜜多由此力故於內心住有所堪能故說力度爲定度助智助般若者經云若諸菩薩以能聞緣善修習故能發靜慮如是名智由能聞故堪能引發出世間慧故說後智是慧度助問何以惟具六耶答如世舟船有六法故此略明問答也更有餘義恐繁不述上來三段總是第一明行體中略說十度義竟也。

△疏第三句是行業以十度行淨十種蔽助眞如觀淨十種障故。

○鈔第三句是行業下至十種障故言十度行可知也十種蔽者謂一慳貪二毀禁三瞋恚四懈怠五散亂六愚癡七耽滯八退屈九怯劣十昧事此十隱蔽妙行故以十度如次除之疏助眞如觀者智觀眞如爲正道十波羅蜜爲助道也故云助觀以淨十障十障十如義在玄談鈔中明也。

△疏後偈行相於諸惑業得解脫者卽出世間行。

△及魔境界世間道中得解脫者卽世間行。

△猶如蓮華及日月諭雙諭二行處於世界猶如虛空亦如蓮華不著水故身心淸淨超彼岸故。

○鈔後偈行相至超彼岸故者地經行相之文卽前所引廣大無量世出世間等也今此一偈前半法後半諭法中上句卽出世間行下句卽世間行解脫之言意兼上句出世解脫出世解脫卽全超世間世間解脫卽處之不染下半偈諭雙諭二行也亦可日月諭出世解脫不住空故蓮華諭世間解脫在水中故。

△疏上之七句皆是能增長行。

△第二句是所增長心由依此義此行亦名心增長行。

△故十地云令其受行心得增長。

○鈔上之七句至心得增長者以地經於此願相中科爲兩段一能增長行卽前行相等四二所增長心卽此全引也以有如上諸行相資故增菩提心令不忘失也以取地經地論文勢故以諸行增長菩提心若直據此文亦可由菩提心而增長諸行卽心是能增長行是所增長故離世間品云若忘失菩提心而修行諸善根者是爲魔業又標在二千之行最初況此次云出魔境等義亦相扶彼文此一段文請以疏中所引地經及此經偈相對詳之。

△疏三成熟眾生願。

悉除一切惡道苦等與一切羣生樂如是經於剎塵劫十方利益恆無盡我常隨順諸眾生盡於未來一切劫恆修普賢廣大行圓滿無上大菩提。

疏第五句爲總餘句爲別初句離苦因果皆離次句得樂乃至涅盤第三豎長第四橫徧後三句總結長時所成因果。

△卽十地經令其安住一切智智道。

○鈔第三悉除下二偈成熟眾生願卽彼第五也疏初句離苦至涅盤者地經先舉所化四生九類眾生後明所爲云如是等類我皆教化令入佛法令斷一切世間惡趣令安住一切智智道文勢全似金剛經也斷世間趣卽上句令入佛法卽此下句也。

△疏四不離願。

所有與我同行者於一切處同集會身口意業皆同等一切行願同修學所有益我善知識爲我顯示普賢行常願與我同集會於我常生歡喜心。

疏謂願於一切生處恆不離佛及諸菩薩得同意行故亦名心行願願不離一乘故。

○鈔第四所有下二偈明不離願卽彼第八也疏於一切生處恆不離佛及諸菩薩等者如不動優婆夷章中云其有修行善知識教諸佛世尊悉皆歡喜其有隨順善知識語則得近於一切智地其有能於善知識語無疑惑者則常值遇一切善友其有發心願常不離善知識者則得具足一切義利也如徳生童子有徳童女章中有其十諭顯善知識彼云復次善男子善知識者長諸善根譬如雪山長諸藥艸善知識者是佛法器譬如大海吞納眾流善知識者是功徳淨法生處譬如大海出生眾寶善知識者能淨菩提心譬如猛火能煉眞金善知識者出過世法如須彌山出於大海善知識者不染世法譬如蓮華不著於水善知識者不受諸惡譬如大海不宿死屍善知識者增長白法譬如白月色光圓明善知識者照明法界譬如盛日照四天下善知識者長菩薩身譬如父母養育兒子善男子以要言之菩薩摩訶薩若能隨順善知識教得十不可說百千億那由他功徳等是故願面常同會總又如智度論三十二云如以少湯投冰池上𨿽消少處返更成冰菩薩未入法位若遠離諸佛以少功徳無方便力欲化眾生𨿽小利益返更墮落以是新學菩薩不應遠離諸佛也又念我未得佛眼如盲無異若不爲佛所引導卽無所趣菩薩見佛得種種利得大智慧隨法修行而得解脫等又大品云菩薩漸近薩婆若漸得身淸淨心淸淨相淸淨是故不生貪瞋癡慢乃至邪見心故終不生母胎腹中常得化生從一佛國至於佛國成就眾生乃至菩提不離見佛等疏亦名心行願者以同心志在於一乘故卽爲心行願也。

△疏初句爲總同志一乘故。

△餘句爲別於中先三句自分行同意業同者平等一緣故身業同者同得如意神通故語業同者同說一味法故上卽三輪同。

△一切行願同者若福若智萬行皆同。

△後一偈勝進同以更成益復顯示故。

○鈔初句爲總同志一乘故者地經總相標云願與一切菩薩同一志行釋云同志一乘同修萬行以此經但云同行故疏引彼文簡之屬一乘也一乘之義佛法大綱依香山勝鬘疏中聊爲解釋言一乘者統收不異謂之一運載含容謂之乘故名一乘卽一佛乘謂教理行果總名爲乘皆有運載義故彼明一義有其十門今明前七一簡二名一佛乘第一非同餘二二廢二名一如法華經云正直捨方便但說無上道三破二名一謂破二乘執實之情爲說究竟一乘之法四會二名一指小卽大故如雲汝等所行是菩薩道等又如大乘爲本故五無二名一如說香積彼土無有二乘名字但有淸淨大菩薩眾六不二名一不二法門泯絕無寄如無言世界外卽無說無示內卽無慮無思以爲佛事一相平等寄理絕言故亦名一七不一名一謂一切卽一一卽一切一切非一切一亦非一一切諸法互相涉入事事無礙相入相卽無不鎔融同一法界皆如幻故故大經云一卽是多多卽一等總一切法都是一乘然此七義前前淺後後深今此所取卽第七稱經宗故平等一緣故者地經云一切菩薩平等一緣釋曰亡緣照境也疏得如意神通者彼經云隨意能現種種佛身故言同得如意神通者此卽神境通具足應云神境智作證通也大論第六云如意通有三一能到二轉變三聖如意能到有四一身能飛行如鳥無礙二移遠令近不往而到三此沒彼現四一念能至轉變者大能作小一作多等攺變外物自在能變聖如意者於不可愛不淨等物觀令可愛等自在通達惟佛獨有今此卽是一念能至瑜伽論說此通有二一能變二能化變謂十八變等化謂無而忽有謂化身化語化境等疏一味法者惟說一乘無二亦無三也疏後一偈勝進者前云同行故名自分此云益我故名勝進也。

△疏五供養願。

願常面見諸如來及諸佛子眾圍繞於彼皆興廣大供盡未來劫無疲厭願持諸佛微妙法光顯一切菩提行究竟淸淨普賢道盡未來劫常修習。

疏願供勝田故。

○鈔第五願常下二偈供養願彼第一也。

△疏第三句爲總興廣大供故。

△大有六種。

△一心大無疲厭故二供具大財法正行皆具足故財供攝在總句正行卽第五六句三福田大卽初二句四攝功徳大卽第七句中究竟普賢道是勝功徳故五因大卽第七句中淸淨二字如空淸淨爲無常愛果及常果之因故六時大卽第八句。

○鈔大有六種者彼經行相及徳能中各有三義通成六大顯初供養大願之義行相中三大者經云所謂生廣大淸淨決定勝解以一切供養具恭敬供養一切諸佛令無有餘一心大二供具大三福田大然俱捨偈云由財田主異故施果差別今財田主三一切皆勝果卽不差別也審詳徳能中三大者經云廣大徧法界究竟如虛空盡未來際一攝功徳大二因大無常愛果無量因故三時大此因得涅盤常果故以如上六大一一對今疏文六義卽顯也疏如虛空淸淨爲無常愛果及常果之因故者卽十地經六決定中第四因善決定也經云究竟如虛空盡未來際論云是因善決定此有二種一成無常愛果因如虛空依是生諸色色不盡故二常果因得涅盤道故故經云盡未來際上皆論文彼疏釋云今明此智有其二能一寂而常用故爲無常果因用𨿽虧盈智無起滅如所依空非無常故經明此智究竟如虛空二用而常寂故爲常果因𨿽涅盤永寂而智體不無若不爾將何窮未來際若會三身者卽用爲化身寂爲法身智爲報身非無常矣不同法相宗報身是有爲無漏論云無常愛果者用適機故此上皆十地地體中經文疏文也彼常果因在時大中已辯也。

△疏六利益願。

我於一切諸有中所修福智恆無盡定慧方便及解脫獲諸無盡功徳藏一塵中有塵數剎一一剎有難思佛一一佛處眾會中我見恆演菩提行。

疏願於一切時恆作利益眾生事業無空過故亦名三業不空願。

○鈔第六我於下二偈明利益願彼第九也疏三業不空者彼經總相標云願乘不退輪四不退中念不退也行菩薩行身語意業悉不唐捐。

△疏前偈修福智等爲不空因獲無盡藏是不空果。

○鈔前偈至不空果者此一偈中三句是因一句是果。

△疏謂暫見身則必定佛法暫聞音聲則得實智慧才生淨信則永斷煩惱。

△得如大藥王樹身得如如意寶身名功徳藏。

○鈔謂暫見身至如意寶身者除謂一字全是彼經文也論科爲二一從見身至斷煩惱名作業不空三業能安樂故謂見身行行知佛法眞實故云必定聞口說法能生智慧念意實徳諸惑不生此但增勝而說三業成益不同實則互有二謂得如大下名利益不空二諭皆諭拔苦也一切眾生有二種苦一種種諸苦謂逼迫等若身若心藥王治之出現品云譬如雪山有藥王樹名曰善見若有見者眼得淸淨若有聞者耳得淸淨若有齅者鼻得淸淨若有嘗者舌得淸淨若有觸者身得淸淨若有眾生取彼地土亦能爲作除病利益佛子如來應正等覺無上藥王亦復如是能作一切饒益眾生若有得見如來色身眼得淸淨若有得聞如來名號耳得淸淨若有得齅如來戒香鼻得淸淨若有得嘗如來法味舌得淸淨具廣長舌解語言法若有得觸如來光者身得淸淨究竟獲得無上法身若於如來生憶念者則得念佛三昧淸淨若有眾生供養如來所經土地及塔廟者亦具善根滅除一切諸煩惱患得賢聖樂佛子我今告汝設有眾生見聞於佛業障纏覆不生信樂亦種善根無空過者乃至究竟入於涅盤也二貧窮苦世財法財如意治之言得如意寶身者此卽出現品明十身相中第十相名如如意寶身故彼經云復次佛子譬如大海有大如意摩尼寶王名一切世間莊嚴藏具足成就百萬功徳隨所住處令諸眾生災患消除所願滿足然此如意摩尼寶王非少福眾生所能得見如來身如意寶王亦復如是名爲能令一切眾生皆悉歡喜若有見身聞名贊徳悉令永離生死苦患假使一切世界一切眾生一時等心欲見如來悉令得見所願皆滿佛子佛身非是少福眾生所能得見惟除如來自在神力所應調伏若有眾生因見佛身便種善根乃至成熟爲成熟故乃至得見如來身耳佛子是爲如來身第十相卽兼前如大藥王樹身並諭佛身以塵沙功徳積集成故名功徳藏論主對前安樂此爲利益故作此釋也實則藥王諭三業捨惡離苦如意諭三業進善得樂疏名功徳藏者疏和上經文結成此經獲諸無盡功徳藏之句也。

△疏後偈利益時處謂徧於時處求能益法利眾生故。

△十地經云願乘不退輪修菩薩行令見諸佛演菩提行卽乘教誡輪修菩薩行故。

△疏七轉法輪願。

普盡十方諸剎海一一毛端三世海佛海及與國土海我徧修行經劫海一切如來語淸淨一言具眾音聲海隨諸眾生意樂音一一流佛辯才海三世一切諸如來於彼無盡語言海恆轉理趣妙法輪我深智力普能入。

疏亦名攝法上首願謂轉佛法輪願皆攝取而轉授故。

○鈔第七普盡下三偈轉法輪願彼第三願也。

△疏文中初偈轉法輪處若據有修行之言者合屬前段爲修行處。

△前已有處此中晉譯及興善本皆無修行故屬此段。

○鈔轉法輪處者彼經有四節一轉處二轉時三攝法方便四轉法頓周今卽初也彼經云願一切世界佛興於世佛應現之世界則是轉法輪處疏若據有修行至故屬此段者通伏難也難云此偈𨿽標剎海而結云我徧修行應屬前段云何判屬法輪願中通釋如疏也。

△疏次一偈能轉圓音。

○鈔次一偈能轉圓音者如香山國師通敍十解一云如來在日一音演暢隨類解生二云或以隨一方之音皆謂世尊同其己語三或云惟出隨根一音聞者各聞稱根別法四或云惟出隨法一音聞者各得所聞別法五或云於佛胸中有淨大種功徳最勝能發淸淨梵音聲相六或云有一無心之音若佛有心其音卽定不能徧應一切眾音如凡夫等以佛無心定出一音故能普應一切眾音其猶谷響及眾樂器但有心者出種種聲七或云惟一圓徧之音都無宮商平上之異增上緣力隨感成多其猶滿月流影非一八或云佛有眾多音聲一切眾生所有言音莫非如來法輪聲攝但以無礙一卽一切一切卽一故大經云一切眾生語言法一音演說盡無餘九大師云言一音者乃無音也有卽非一諸有體法皆非一故由佛無音乃曰一音佛若有音有音已定何能應一切音耶良爲無音故能隨感出種種音如鐘聲等隨擊大小佛音自一聽者聞多隨類各各自心現故無有自心親取他境經說自心還取自心處處皆說惟有義故以此無音之音普應皆一色聲功能於理無違十又一音卽一切音一切音卽一音若非一卽一切者佛演一音眾生不能各各領解又若非一切卽一音者如來一音卽不能普備也良以一多相卽故佛演一音卽普備也一切眾生皆有領解。

△疏次二句轉法輪時第十一一句所轉法輪末後一句能攝方便。

○鈔次二句轉時者文有三世之言故判爲時意在會地經第三節

彼經卽以八相成道爲轉法輪時疏能攝方便者彼經第三節

也彼於八相文次後云皆悉往詣親近供養爲眾上首受行正法釋曰供養則集功徳方便上首下則集智慧方便此二助菩提法故云方便也今云我深智力普能入正同彼也普入卽皆悉往詣也若不以深智卽不能悉往普入故云深智力也。

△疏八淨土願。

我能深入於未來盡一切劫爲一念三世所有一切劫爲一念際我皆入我於一念見三世所有一切人師子亦常入佛境界中如幻解脫及威力。

疏願淸淨自土安立正法及能修行諸眾生。

○鈔第八我能下二偈淨土願彼第七也疏文分二先標釋願名後隨文配釋前中又二先正釋願名後會通具闕今初文中由有淸淨自土等言此須明三土今依諸論略釋名義於中有二先釋總名後明差別初中總言淨土者世界皎潔名淨卽淨可居名土又體離障染名淨依止義邊名土言差別者通論淨土有其三種一常寂光土二常受用土三常變化土言常寂光土者亦名法性土卽法身佛所依土也普賢觀經云釋迦牟尼佛名毗盧遮那其佛住處號常寂光謂法界眞理不生不滅故名常無相無爲故名寂性離垢染體常明照故名光依止義邊名之爲土故名常寂光土問法身如來徧一切處何有所依土耶答惟識論云𨿽此身土體無差別而屬佛法相性異故此但約義彊分以法界理有二種義一者覺照義卽名爲佛二者與塵沙萬徳爲依止義卽名爲土屬佛之處相義名身謂實相之相也屬法之處性義名土卽自性身假分身土也二常受用土者有二一自受用二他受用言自受用者謂大圓鏡智淨識所現周圓無際眾寶莊嚴自受用身常依而住名自受用土問何以鏡智現此土耶答以因中有漏第八識能變山河大地器世間等佛位無漏轉成大圓鏡智還能變起自受用土與自受用佛爲依止故云鏡智所現也言他受用土者由平等性智爲他所變或小或大展轉精嚴他受用身依止而住問由平等性智現他受土者何故佛地論說鏡智所現耶彼論云諸佛爲令地上菩薩受大法樂精進修行於後得智以大悲心鏡智相應淨識之上依菩薩業力如來與作增上緣隨其根宜現淸淨土攺轉不定據此卽由鏡智所現卽二論相違也答定不相違所以然者謂他受用佛身之與土皆是無垢第八識自證分中實定果色種子生起蓋以平等性智起大悲心擊發圓鏡智中無漏定果色種子而起十重他受用身土亦須由菩薩善業力感佛現身如來與作增上緣變起身土令十地菩薩受用卽二論並不相違也言變化土者由成事智大悲願力爲未登地菩薩二乘異生所變或淨或穢大小不同三類化身依之而住問何故化土有淨穢耶答此有二說一由佛本願二由生感變由佛願者如阿彌陀佛往昔曾爲轉輪聖王名無諍念於寶藏佛所發菩提心願取淨土利樂有情今旣果滿亦現淨土釋迦牟尼如來時爲大臣名曰寶海願攝穢土成熟有情故今果中亦處穢土言由生感變者由生心淨感變淨土故淨名云欲得淨土當淨其心等由生心濁故感變穢土如釋迦本願十方佛土所不容受惡業眾生悉生我國又心垢故眾生垢心淨故眾生淨卽其義也余義極多緣疏文窄不敢繁敍也疏言淸淨自土者卽自受用土如淨名云欲得淨土當淨其心等也安立下卽他受用土如淨名云直心是菩薩淨土菩薩成佛時不諂眾生來生其國等也。

△疏略無淨土之言以影在後段故。

△而具淨土七種淨義。

○鈔七種淨義者論判彼淨土願中爲七種淨今疏全依但次第少差耳亦不須會之。

△疏初偈卽同體淨以同法性故令一多互相卽入。

○鈔同體淨至卽入者彼經云願一切國土入一國土一國土入一切國土彼釋全是此疏文也旣同法性性則融之故使一多相卽相入相卽者約體以明一卽一切一切卽一則諸法相卽自在門也相入者約用以明一入一切一切入一則一多相容不同門也疏卽入二字以攝十玄門之一門也言十玄門者準淸涼國師四十二策問中具以法諭明之問云竊聞華嚴深義謂之十玄請列其名略申其義答云十表無盡一一造玄隨舉一法卽具斯十謂一同時具足相應門如大海一滴含百川味二廣狹自在無礙門如經尺之鏡見千里之影三一多相容不同門若一室千燈光光涉入四諸法相卽自在門如金與金色二不相離五祕密隱顯俱成門如片月澄空晦明相並六微細相容安立門如璢璃瓶盛多芥子七因陀羅网境界門若兩鏡互照傳耀相寫遞出無窮八托事顯法生解門如立象豎臂觸目皆道九十世隔法異成門如一夕之夢翔飛百年十主伴圓明具徳門如北辰所居眾星同拱十無前後舉一全收斯爲華嚴不共玄旨余義如大疏明與金師子章具列也。

△疏今文𨿽辯念劫圓融意取時中圓融之剎。

△二有半偈明自在淨如摩尼珠美惡斯現自在圓通。

△是故文云於一念見舉其佛者顯是佛土。

○鈔自在淨者彼經云無量佛土普皆淸淨彼釋全同此疏但加淨穢圓通故云普皆疏舉其佛者人師子卽佛也佛是人中之師子故。

△疏三有一句亦常入佛境界中者卽是因淨。

○鈔因淨者彼經云普入廣大諸佛境界彼釋亦同此疏也。

△疏因有二種一者生因謂六度等如淨名說。

○鈔謂六度等如淨名說者卽佛國品初標云寶積眾生之類是菩薩佛土所以者何菩薩隨所化眾生而取佛土乃至云布施是菩薩淨土菩薩成佛時一切能捨眾生來生其國一也持戒是菩薩淨土菩薩成佛時行十善道滿願眾生來生其國二也忍辱是菩薩淨土菩薩成佛時三十二相莊嚴眾生來生其國三也精進是菩薩淨土菩薩成佛時勤修一切功徳眾生來生其國四也禪定是菩薩淨土菩薩成佛時攝心不亂眾生來生其國五也智慧是菩薩淨土菩薩成佛時正定眾生來生其國六也。

△疏二者依因此復有二一鏡智淨識爲土所依二後智通慧爲土所依。

○鈔鏡智淨識爲土所依者總論佛智有其四種一大圓鏡智二平等性智三妙觀察智四成所作智問何名大圓鏡智答從諭爲名謂此智性淨圓明能鑑照萬物故名大圓鏡智卽一切有情心行差別品類各異及菩薩影像三世諸佛之影像乃至五趣影像若事若理及有爲無爲萬徳無不朗鑑悉於中現故名大圓鏡智卽猶如大圓鏡能照萬物也故惟識論云大圓鏡智相應心品純淨圓徳現種依持能現能生身土智影無間無斷窮未來際如大圓鏡現眾色像通持業及分取他名有財二釋也言平等性智者平謂均平等卽齊等謂緣一切境時自他平等以第七識在因位時執我執法有髙有下起不平等今成無漏二執已除自他平等卽約境得名也故惟識論云二平等性智相應心品謂此心品觀一切法自他有情悉皆平等也言妙觀察智者謂神用無方稱之爲妙具緣諸法自相共相等名爲觀察決斷無礙名之爲智謂此心品現通朗鑑說法利樂故名妙觀察智卽從用得名也故惟識論云妙觀察智相應心品謂此心品善觀諸法自相共相無礙而轉於大眾會能現無邊作用差別皆得自在雨大法雨斷一切疑网令諸有情皆獲利樂也言成所作智者亦名成事智謂能成辦所作利樂有情之事名成所作智卽從境及用得名也故惟識論云成所作智相應心品謂此心品爲欲利樂諸有情故普於十方示現種種變化三業成本願力所應作事也此之四智惟佛具有轉八識而成卽轉第八識成大圓鏡智轉第七識成平等性智轉第六識成妙觀察智轉前五識成成所作智問旣有八識如何轉成四智等答理實合轉成八智以前五名同故但立四開亦無失皆是決斷爲義總取別境慧及同時意二十一法爲體也問八識是心王慧是心所如何轉心王卻爲心所耶答言轉者但轉心所中慧成智非轉識體也謂因中識彊智劣但言八識卽攝諸心所皆在其中若至果中卽智彊識劣但言四智卽總攝八識皆在其中也卽各轉自識相應之慧也問若因中前七識有相應慧至果可言轉第八旣因中無至果如何轉答第八因中𨿽無有漏慧相應至果卽從無漏鏡智種子中生現行亦無過失也因疏中云鏡智淨識爲土所依鏡智卽四智中大圓鏡智因玆略釋四智也此疏中言鏡智淨識爲土所依者惟識論云大圓鏡智相應心品謂此心品離諸分別所緣行相微細難知不忘不愚一切境相性相淸淨離諸障染純淨圓明現種依持能現能生身土智影無間無斷窮未來際如大圓鏡現眾色像言離諸分別者準佛地論云離我我所執一切所取能取分別所緣行相微細難知者說境及行相二皆叵測微細不忘者恆現前義由此故如來成就無忘失法不愚者不迷昧義由此故如來名一切種智及一切種妙智性相淸淨者自性增明名性相淸淨純淨圓明者無雜名約離過名淨圓者滿也又純簡因中劣無漏淨簡一切有漏圓簡二乘無學功徳現種依持者與純淨等現行功徳作所依止起功徳故與純淨等種子作能持持功能種故能現能生身土智影者卽能現身土三智之影無間無斷盡未來際者於一切時能現一切處影故不斷絕於一身上現一切影也如大圓鏡現眾色像者佛地經云如來圓鏡眾像影現依佛智鏡諸處境現眾像影現皆平等故故以爲諭今言爲土所依者卽說鏡智淨識與現行功徳爲依止也據此且約攝境從心明受用變化二土所依若攝相歸性卽須以眞如爲所依也言後智通慧等者後智卽後得智也簡非根本智也以根本智惟內證故若現身現土皆是後得智也然此通說三土所依𨿽身土種子在第八識中而現身現土要假諸智爲能擊發自受用土鏡智後得他受用土平等後得變化土者卽成所作此惟後得各由後智擊發鏡智淨識內種子發生現行故也言通慧者卽神通智慧也依此通慧現身現土故以此爲身土所依佛地惟識據本末說別佛地論中三土皆從鏡智現惟識論中諸智不同若作此和會卽不相異也。

△疏此二皆是諸佛境界。

△又境界者卽是相淨謂七珍等。

△第八一句攝於三淨。

△謂四以如幻二字卽是果淨果亦有二。

△一所生果卽是相淨略在境界廣則影在後承事中。

△二示現果臨機示現故云如幻。

△五解脫威力卽受用淨謂受用淨土離過成徳如用香飯得三昧等今解脫煩惱卽是離過道力之能卽是成徳。

○鈔如用香飯得三昧等者淨名經香積品因日時欲至舍利弗念食時維摩詰令化菩薩往眾香國香積如來所取佛所食之餘來維摩詰告舍利弗云云大眾食已至菩薩行品維摩詰文殊及諸大眾共詣佛所阿難聞諸菩薩毛孔之香問佛佛語阿難從眾香國取食食者一切毛孔皆香若此阿難問維摩詰香气久如維摩詰言若聲聞人未入正位食此飯者得入正位然後乃消乃至得無生忍一生補處等釋曰入正位得無生忍等卽三昧也。

△疏故十地經云成就淸淨道。

△六梵本此句無及威力字有眷屬字卽住處眾生淨人寶爲嚴故。

○鈔無及威字有眷屬字者此句應云如幻解脫眷屬力故判爲住處眾生淨也。

△疏七者相淨已如前說。

○鈔相淨已如前說者卽第三因淨句中指境界二字爲相淨也。

△疏九承事願。

於一毛端極微中出現三世莊嚴剎十方塵剎諸毛端我皆深入而嚴淨所有未來照世燈成道轉法悟羣有究竟佛事示涅盤我皆往詣而親近。

疏願往諸佛土常見諸佛恆時敬事聽受法故。

○鈔第九於一毛下二偈承事願彼第六也。

△疏第八句爲總餘皆是別。

○鈔第八句爲總者往詣親近正是承事故。

△疏初之一偈卽承事處。

△初二句通是眞實義相互相涉入如帝网故。

○鈔眞實義相者彼經有三種相一一切相二眞實義相三無量相今卽第二也彼經云如帝网差別釋云土土同體不守自性互相涉入故名眞實。

△疏就中三世莊嚴剎卽一切相淨土體相有差別故。

○鈔就中至差別故者就上兩句中取不守自性爲一切相淨也彼經云廣大無量粗細亂住倒住正住若入若行若去彼釋後三句云入者攝他入己去則徧於他中行則往來不住。

△疏第三句卽無量相謂前二相徧十方故。

○鈔第三句卽無量相者彼經云十方無量種種不同彼引菩薩藏經云虛空中世界重數多於大千所有微塵但由業力不相障礙一處重重尙爾況復橫周。

△疏其第四句辯能知見故地經云智皆明了現前知見明爲智知非識境故。

○鈔辯能知見者以彼科爲兩段一所知卽前三種相二能知卽此所引兩句是也彼釋云眞實義相但可智知餘一切相可現眼見。

△疏梵本云我甚深入莊嚴剎。

△深入有二一智深入二身深入。

△入彼莊嚴剎中承事如來非嚴淨彼。

△若去而字下加剎字理無違矣。

○鈔若去而字上加剎字者此句應云我皆深入嚴淨剎也。

△疏第五一句所承事佛所有佛故。

△六七二句卽承事時八相故。

△地經中但列土相殊闕此經。

△疏十成正覺願。

速疾周徧神通力普門徧入大乘力智行普修功徳力威神普覆大慈力徧淨莊嚴勝福力無著無依智慧力定慧方便諸威力普能積集菩提力淸淨一切善業力摧滅一切煩惱力降伏一切諸魔力圓滿普賢諸行力。

疏願與一切眾生同時皆得無上菩提恆作佛事故。

△文有十二力。

△前九明業用後三結因成果前中九句有其七業前之六句力字居中。

○鈔第十速疾周徧下三偈成正覺願彼亦第十也文分爲二先標釋願名二隨文配釋於中二先標舉料二依次解釋於中有二先明業用後結因成果初中又二先標指料簡後隨文解釋今初疏有七業者以彼經有兩段一成菩提體卽自分已圓經云於一切世界成阿耨多羅三藐三菩提二作業卽運他不息文有七業今疏全依彼但不次耳故云有其七業也次第不同亦不須會力字居中者以隨義便且回經文釋之令顯如初應云神通力速疾周徧意云由神力故得速徧力字在中義則易見下五句準知。

△疏初一句卽自在業以神通力普周徧故。

○鈔自在業者彼經云以法智通神足通幻通自在變化充滿一切法界。

△疏二一句示正覺業。

△不離一毛端處而於一切處八相成道故名普門。

○鈔示正覺業至八相成道者彼經云不離一毛端處於一切毛端處悉皆示現初生出家往詣道場成正覺轉法輪入涅盤一切諸佛示化門中多現八相但名目前後稍別義意大同或一升天相二降母胎三初生四出家五破魔六成正覺七轉法輪八入涅盤相此是大莊嚴經中說也一升天相者一切諸佛將欲示生說法利物皆須先往兜率天於彼天中壽四千歲爲十種自在業一爲欲界諸天子說厭離法二爲色界諸天說入出諸禪解脫三昧三入三昧名光明莊嚴常照三千隨機說法眾生聞已生兜率天勤發覺心乃至第十說無量無邊如幻法門徧十方界示現種種形儀事業隨機令喜又爲成熟彼天同行天故令其聞法發菩提心是升天相也二降母胎者四千年滿將欲下生現十種事一足下放安樂莊嚴光普照惡趣遇者獲安皆知菩薩將欲出宮二者毫相中放覺悟普照光普照宿世同行菩薩令知下生各興供養乃至第十於隨好中放日明莊嚴光示現菩薩種種諸業菩薩如是放百萬阿僧祇光明已從兜率天沒下生人間十方菩薩咨嗟相送化作白象降神母胎如大經說處母胎時住離垢藏三昧以三昧力於母胎中現大宮殿種種莊嚴兜率天宮不可爲比而令母胎安隱無患菩薩放光如明鏡中見其面像也三初生者先辯初生時後明童子時如大莊嚴經說菩薩處胎滿足十月將欲生時王宮先現三十二瑞爾時聖後以菩薩力知欲誕生初夜詣王說自所願我今欲往龍毗尼園節物芳春林木榮茂堪可遊玩願王排比王聞卽許嚴妙寶輿莊嚴園內廣備受用令稱所須龍天歌贊四兵防衛與眾婇女同至園中見波叉樹蓊郁敷榮眾寶嚴持妙香芬馥百千諸天伎樂圍繞卽以右手攀樹東枝嚬呻欠呿欲天扶持梵釋捧承卽於右脇安庠而誕如涅盤說於十方面各行七步步步生華垂光普照地六震動唱言我於一切最爲尊貴釋梵諸天咸來親奉又現微笑放百千光事畢還宮父王歡喜多令婇女給侍承奉後明童子時如無量壽經說又現習學書計算數聲明伎巧醫方養生符印及余博戲擅美過人如莊嚴等說父王令於頞順那邊學書算等太子發問彼不能酬乃至與難陀調達擲象射鼓及余博戲無能及者與執仗大臣等一一此試無不過人廣如本行莊嚴等說此初生竟四明出家中先明出家緣後正明出家且初謂如悉達太子年十七時父王爲納三妃一耶輸多羅二瞿夷三瞿比迦並嬪婇八萬人菩薩見諸婇女如白骨宮殿如丘冢塌後因四門遊觀見老病死悟世非常捐捨國位踰城學道下正明出家者菩薩將欲出家先以七夢令父王知耶輸夢中見二十種可畏之事菩薩得不忘念自憶阿私陀仙當相我時言若作輪王王四天下出家爲道作三界尊菩薩自思煩惱曠野生死河中若不修行終難出離於眾睡後卽呼車匿被馬去來車匿聞之彷徨不已諸天摧促帝釋開門四王捧足釋梵引路光照無邊遇者解脫漸去宮遠詣大仙林諸女覺來不見太子悲號悶絕水灑乃蘇卽奏王知聞已大怒何不謹之失我愛子卽遣五族大臣各令一子尋之承事尋之不獲山中而住菩薩卽詣二仙學求眞道彼仙被問墮質歸成取劍自落紺髮以衣貿易袈裟遣車匿將馬卻回令白父王知委然後六年苦行爲破邪見制伏多心爲降外道常爲諸天龍鬼神供養令十二洛叉天人住三乘路廣如經說五破魔六成道此二相如下究竟果中明七轉法輪八入涅盤此二相如前勸請隨喜中已明也以八相異教文繁廣今緣疏中舉著故略明之。

△疏合云以大乘力徧普門謂大乘稱理互相卽入而普徧故。

△三次三句卽說實諦業謂說實諦令物悟故。

△文中通舉說徳及益謂一以智行力內滿功徳二以大慈力普覆而說。

△故梵本云以智行力功徳滿以大慈力覆一切。

△後句以福徳力徧淸淨卽是自他離障亦說之益。

○鈔說實諦業至亦說之益者以彼經此一業中文有兩段一明能說經云得佛境界大智慧力念念隨眾生心示現成佛二明說益經云令得寂滅故此云通舉說徳及益意配彼文全備也說徳者卽彼能說此中初句卽彼佛境界智力次句卽彼隨機示現成佛後句疏云自他離障卽彼令得寂滅之意也。

△疏四以第六句卽證教化業說自所證以化物故。

△謂以菩提智契涅盤理故無所依。

○鈔證教化業至無所依者彼經云以一三菩提知一切法界卽涅盤相釋云以一極無二之菩提契無差別之性淨涅盤則不復更滅說此令物生信名教化業也今云智慧力卽彼一三菩提云無著無依卽彼涅盤相。

△疏梵本云以智慧力無所依。

△五一句種種說法業具足定慧方便等故。

○鈔種種說法業者彼經云以一音說法令一切眾生心皆歡喜卽定慧方便也。

△疏六一句不斷佛種業積集菩提佛種豈斷。

○鈔不斷佛種業者彼經云示入涅盤而不斷菩薩行。

△疏七一句法輪復住業依大智慧能淨一切諸善根故。

○鈔法輪復住業者彼經云示大智慧地安立一切法釋曰惟一事實卽是佛智能生萬物故名爲地而智慧門隨機萬差名安立一切前卽涅盤能建大事此卽於一佛乘分別說三對實施權故名復住。

△疏後三句結因成果。

△由內伏煩惱外降諸魔普賢行圓故成菩提。

△亦可後三復爲三業以成圓十八摧滅煩惱業九降伏魔冤業十普圓勝因業上已別說十願竟。

△疏二總結大願二一總結十願。

普能嚴淨諸剎海解脫一切眾生海善能分別諸法海能甚深入智慧海普能淸淨諸行海圓滿一切諸願海親近供養諸佛海修行無倦經劫海三世一切諸如來最勝菩提諸行願我皆供養圓滿修以普賢行悟菩提。

疏前之八海結前九願。

△謂一淨土願二成熟眾生願三轉法輪願四受持願五修行二利願六利益願由願圓故七有二願親近二字卽承事願供養二字卽供養願諸佛海言通上二願八卽不離願同志行故長時無倦。

○鈔不離至無倦者若離同見同志法緣眷屬修行卽厭倦也。

△疏後之一偈成正覺願以三世因圓正覺果滿故。

△疏二結歸二聖及攝所餘。

△歸二聖者謂普賢文殊彰行所屬亦卽十成普賢行名法門主故。

△言攝所餘者謂余不說一切大願是故文云一切願海。

△卽同地經如是無量百千萬億阿僧祇大願。

△疏文二一偏同普賢。

一切如來有長子彼名號曰普賢尊。

△我今回向諸善根。

△願諸智行悉同彼。

△願身口意恆淸淨。

△諸行剎土亦復然。

△如是智慧號普賢願我與彼皆同等。

△疏偏同普賢也所以同者普賢行故稱法界故。

△言長子者最尊勝故。

△出現品亦云誰是如來法長子故。

○鈔出現品雲長子者卽此品初如來放出現光繞世界已入如來性起妙徳菩薩頂便請出現之法末偈云誰是大仙深境界而能眞實具開演誰是如來法長子世間尊導願顯示。

△疏若表法界者旣表法界先萬物生無過此故。

△如有偈云普賢眞身徧法界能爲世間自在主無始無終無生滅性相常住等虛空。

△旣無有始卽是長義不捨因行故爲佛子。

○鈔旣表法界至故爲佛子者三聖觀中先明二聖三重表法初重普賢表所信法界卽能生如來藏此是緣起法界非直指一眞法界也以眞法界但是根本於眞界中就能起諸法義邊爲普賢能照法界義邊爲文殊其所信法界帶能所故亦屬緣起第二重理智契合者卽會緣釋歸一眞法界也故諸法相生千差萬別莫不皆在能生普賢之後故知能生之主最初全以眞界爲體以合體故生卽無生由是下偈云徧法界爲世間主無始無終等此偈卽金剛瑜伽頂經偈也所徧卽一眞法界也能徧卽普賢也世間卽一切緣起諸法也主卽最初能生也無始終者全同眞界也。

△疏但云同等非但無量阿僧祇願如法界量無盡願行皆悉願同。

△疏二雙同二聖。

我爲徧淨普賢行文殊師利諸大願滿彼事業盡無餘未來際劫恆無倦。

△我所修行無有量。

△獲得無量諸功徳安住無量諸行中了達一切神通力。

△文殊師利勇猛智普賢慧行亦復然。

△我今回向諸善根隨彼一切常修學。

疏雙同二聖也。

△文殊表解解發願故普賢表行解起行故故願與行分屬二聖理實皆通。

△又表理智一相契合。

△行願相扶所以雙同。

○鈔故願與行分屬二聖者此意以解爲願而對行也余表法等義兼前段普賢等義廣如歸敬請加中具明。

△疏三結歸回向。

三世諸佛所稱嘆如是最勝諸大願我今回向諸善根爲得普賢殊勝行。

疏上來諸願皆屬回向彌顯三段皆屬回向。

△疏二頌願生淨土。

願我臨欲命終時盡除一切諸障礙。

△面見彼佛阿彌陀卽得往生安樂剎。

△我旣往生彼國已現前成就此大願一切圓滿盡無餘。

△利樂一切眾生界。

△彼佛眾會咸淸淨我時於勝蓮華生。

△親睹如來無量光現前授我菩提記。

△蒙彼如來授記已化身無數百俱胝智力廣大徧十方普利一切眾生界。

△疏全同長行顯經勝徳轉生之益。

△此令起願彼約說益爲意不同。

△然準興善三藏所譯從文殊師利勇猛智下兼此四並在顯經勝徳之末末後三偈之前卽頌長行。

△則此下十二偈皆頌顯經勝徳應分爲四初五偈頌生淨土次二偈頌校量聞經功徳次四偈頌通顯五果後一偈頌究竟果。

○鈔應分爲四者且依興善科之以順重頌長行成顯經勝徳之段故如此科至鋪文處卽不用之。

△疏卽應攺於願我二字爲是人二字則無惑矣。

△今且依文文則可知。

△不生華藏而生極樂略有四意一有緣故二欲使眾生歸憑情一故三不離華藏故四卽本師故。

○鈔略有四意者一彌陀願重偏接娑婆界人二但聞十方皆妙此彼融通初心忙忙無所依托故方便引之三極樂去此但有十萬億佛土華藏中所有佛剎皆微塵數故不離也如大疏說華藏世界底布風輪須彌塵數普光摩尼海中出大蓮華名種種光明蕊香幢不言其數安測其量華藏剎海處在蓮臺臺面純以金剛爲座四周輪圍金剛雜寶有十不可說佛剎微塵數香水海列在其中如天帝网安布而住一一香水海各以四天下微塵數香水河右旋圍繞一海一種種所持剎各有不可說佛剎塵數自下而上列二十重一一相去各有佛剎塵數之剎一一種剎各有剎繞如經所引重數繞數漸增準其一一剎各有十剎微塵之剎而爲圍繞各攝眷屬橫豎交絡一一相當遞相連接成世界网故知阿彌陀佛國不離華藏界中也四卽此第三十九偈贊品云或有見佛無量壽觀自在等共圍繞乃至賢首如來阿閦釋迦等彼並判云贊本尊遮那之徳也。

△疏二總頌結十門無盡。

乃至虛空世界盡眾生及業煩惱盡如是一切無盡時我願究竟恆無盡。

疏總頌十門總結無盡也亦別屬十願十無盡句。

○鈔亦別屬十願十無盡句者具如禮敬諸佛門中所引今將此偈正則總結十門亦兼同十無盡句以結回向一門中之十願也以偈文如世界之言不全依長行長行但有虛空煩惱及業等三故此總別皆取也。

△疏二頌顯經勝徳二一頌校量聞經益。

十方所有無邊剎莊嚴眾寶供如來最勝安樂施天人經一切剎微塵劫若人於此勝願王一經於耳能生信求勝菩提心渴仰獲勝功徳過於彼。

△疏二通頌顯眾行益長行有三一通明五果二別明淨土果三究竟成佛果其生淨土在前願中但頌初後文一一通頌五果。

卽常遠離惡知識永離一切諸惡道速見如來無量光具此普賢最勝願此人善得勝壽命此人善來人中生此人不久當成就如彼普賢菩薩行往昔由無智慧力所造極惡五無間誦此普賢大願王一念速疾皆消滅族姓種類及容色相好智慧咸圓滿諸魔外道不能摧堪爲三界所應供。

疏初偈增上果次偈等流果次偈離系果次半偈異熟果後半偈士用果。

○鈔惡知識者如涅盤經徳王品云菩薩摩訶薩觀於惡象及惡知識等無有二何以故俱壞身故菩薩摩訶薩於惡象等心無恐怖於惡知識生畏懼心何以故是惡象等惟能壞身不能壞心惡知識者二俱壞故是惡象等惟壞一身惡知識者壞無量善身無量善心是惡象等惟能破壞不淨臭身惡知識者能壞淨身及以淨心是惡象等能壞肉身惡知識者壞於法身爲惡象等殺不至三惡趣爲惡友殺必至三惡趣是惡象等但爲身怨惡知識者爲善法怨是故菩薩常當遠離諸惡知識也言無量光者卽阿彌陀佛名也言無量者超諸數量謂一一光各有眷屬一一眷屬有若干色不可數量也十六觀經云無量壽佛有八萬四千相一一相各有八萬四千隨形好一一好復有八萬四千光明一一光明徧照十方世界念佛眾生攝取不捨又阿彌陀經云彼佛光明無量照十方國無所障礙是故號爲阿彌陀此皆由彼國中大願之所致也無量壽經云若我成佛光明有限下至不照億那由他百千及算數佛剎者不取菩提而諸佛行化莫先光明可以反愚成智拔苦與樂不言而化是故願求也是故彼佛復有異名謂無邊光等卽十二光也十二光者無量無邊無礙無對焰王淸淨歡喜智慧難思不斷無稱超日月等二明等流果者此人善得勝壽命者謂隨前業力所感異熟一期壽限有短有長謂之壽命此壽命者若小乘有宗解云謂壽暖識三和合﹝三中壽暖體是假﹞命根異色心外別有實體性若大乘宗取第八識種子上建立命根不取現行謂種子是本能生現行復能持彼約斯勝義偏取種子故惟識論云然依親生此識種子由業所引差別功能任持決定假立命根言依親生者簡業種也彼非親故但依親生本識內三分因緣名言種上立不依能感業增上緣種立謂業種旣疎爲緣非親生種無力連持故非命根體也言生者簡余不生現行之因緣種子彼未生現非命根體此者簡余識也識者簡彼相應五心所法種子者簡此識現行劣於種子故以現行𨿽以能持種子然不能生於種子故不依現行而立命根也然此種子有二功能一謂總功能爲能生現行用此用是實貫通諸法種子上皆有此用故名總也二差別功能爲能連持色心不令斷絕以此連持惟此有之名差別功能若命根惟依別功能上立不共余故體卽是假有此所以惟約別功能立也此中意說依普賢行願修行者各隨前業住壽短長盡一報之身修習勝行不虛度時名勝壽命則反顯縱恣不善三業之者靡惡不爲不任調伏設住世間報命經劫轉使惡因彌廣苦果無窮善滅惡增非勝壽命故法句經云人壽百歲慳貪逾盛不如一日割捨財色人壽百歲樂不持戒不如一日淨心守戒人壽百歲多忿不忍不如一日含喜不瞋人壽百歲怠惰不勤不如一日策勵身心人壽百歲拙禦身心不如一日巧便運致人壽百歲常懷怯弱不如一日勇猛慧力人壽百歲不起善願不如一日發行四弘人壽百歲不生一智不如一日慧性聰利釋曰百年縱恣過罪逾深一日修持便獲大益所以不如也。

△疏二頌究竟果。

速詣菩提大樹王坐已降伏諸魔眾成等正覺轉法輪普利一切諸含識。

○鈔後究竟果者速詣菩提大樹王等者謂諸佛示化臨成正覺時皆坐菩提樹也且如釋迦因中未成佛前苦行六年知不究竟卽思過去諸佛皆詣菩提樹下降伏魔軍成等正覺卽離其處詣尼連河邊將欲剃髮沐浴時優婁頻蠡聚落主名斯那缽底有十童女昔與五跋陀羅常以麻麥供養菩薩其最小者名曰善生於菩薩苦行之時常以飲食供養八百梵志願資菩薩速成菩提菩薩以知自餓非眞道故於無光太子邊換得袈裟至於晨朝入村乞食其聚落神告善生女汝之所爲淸淨人者欲來乞食汝欲供養宜速辦之善生聞已心大歡喜取十牛乳極令精純煮以爲糜欲將供養菩薩知已卽於糜上現吉祥相善生極怪有仙語之若有食此糜者必成正覺卽敷妙座令優多羅女如常先請諸梵志等奉教四望都不見之惟見菩薩卻來歸報善生告云此爲最勝我本爲彼宜速請之菩薩受請卽詣其座善生歡喜以金缽盛粥授於菩薩菩薩思惟我食糜已定證菩提此缽付誰善生白言隨意受用菩薩受已至泥連河置缽岸上剃髮沐浴諸天以香華徧散河中浴已收水還天供養善生收發起窣堵波大備香華而申供養出岸思惟坐何坐食龍妃持座湧出供養菩薩坐已取食乳糜身體平復致缽河中龍收供養帝釋化爲金翅奪將歸天起塔供養經說我佛世尊詣道樹時無量菩薩並諸天眾各各嚴飾菩提之樹或有髙顯百千由旬純華所成或純旃檀或純繒彩所成或純珠寶所成或七寶成如是計有八萬四千一一樹下各隨色類敷師子座其座或以純華莊嚴或香或寶或純或雜一一皆願菩薩坐於樹下得無上覺爾時菩薩澡浴身體復食乳糜气力平全欲往詣十六功徳之地菩提樹下爲欲降伏諸魔怨故以大人相四面而行振動大地出大音聲足下放光隨所踐處皆生蓮華正念向彼菩提之樹直視行時便有無量威儀時風天雨天從泥連河至菩提樹周徧掃灑盡令嚴淨又雨無量殊勝香華徧覆其地三千界內大小諸樹皆悉低垂向菩提樹大小諸山皆悉低垂向菩提樹欲天散華一一華等一俱盧捨以爲其臺復現廣路於路左右七寶欄楯量如七多羅樹眾寶幡蓋處處莊嚴又化七寶多羅之樹絡以金繩繩上皆懸珍鐸明珠琉璃間廁其樹兩間有七寶池金沙徧布香水盈滿四華芬馥四面寶階周匝莊嚴迦陵等鳥出和雅音有八萬四千諸天婇女以眾香水用灑於路復有上類散眾天華一一樹下復有眾寶妙臺其上各有八萬四千天諸婇女皆捧寶器盛眾妙香復有五千天諸婇女奏天妓樂歌舞頌嘆出和雅音菩薩其身普放光明照諸佛剎復有無量百千諸天奏天妓樂於虛空中雨眾天華又雨無量百千天妙衣服復有無量象馬牛等圍繞菩薩發聲哮吼其音和暢無量眾鳥翺翔圍繞出和雅音菩薩往詣菩提場時有如是等無量希有吉祥之相令無邊界有情皆得安樂離苦惱等菩薩爾時放大光明照無邊界遇光之者苦惱皆除迦利龍王說偈贊嘆龍妃金光圍繞供養旣到樹下復自思惟往昔諸佛坐何等座證成菩提念昔諸佛皆坐淨艸時天帝釋化爲刈艸之人於菩薩邊持艸而立菩薩徐問汝名字誰其人答言我名吉祥菩薩心喜我今必證無上菩提卽以妙音從乞其艸化人心喜持以上之菩薩受已以手自敷結跏趺坐立大誓言若不成佛終不起此也言坐等者卽降魔相也菩薩旣坐已思惟欲界波旬最尊最勝應召來此而降伏之卽放白毫光照三千界波旬遇已夢三十二不吉祥事寤已心驚告諸臣佐云我聞空聲悉達太子苦行圓滿必成菩提空我境界如何摧伏大臣等及其千子皆共諫之波旬轉怒卽召諸女詣菩薩前各騁妖姦欲壞其淨行菩薩哀念說偈化之令諸魔女皆知欲過而復報言汝等有福今得生天身不念無常造諸幻惑當墮惡道欲脫甚難是時諸女散以天華右旋菩薩卻歸天上於波旬所具述其由諫波旬言願不爲患時白部魔子名曰導師啟父王言菩薩淸淨超過三界神通道力無有能當諸天龍神咸共稱贊必非大王所能摧屈不須造惡自招過患波旬不受自往遣之不受輪王山間獨處欲望佛道徒自勞形菩薩語言我今坐此決取菩提日月墮地須彌傾倒寧有是事我志不移波旬轉怒吼聲如雷喚諸夜叉率自徒屬鄙惡醜形百千異類或布黑雲雷電霹靂或雨砂石或擎大山或口吐毒蛇或身出猛焰彎弓揮劍舞槊盤槍無量億魔軍廣爲驚怖菩薩以慈定力砂石箭鏃悉變成華惡龍吐毒皆爲香气波旬執劍自欲害之魔子抱而諫之勿招罪咎菩提樹神無量天眾言詞毀責贊菩薩徳爾時菩薩語魔王言我今於此斷汝怨讎滅汝惡業除汝嫉妬汝宜回心生大歡喜汝以微善今得天身我從無量劫來修習聖道魔言有何證據菩薩卽以右手指地而說偈言諸物依何得生長大地能爲平等因此應與我作證明汝今當觀如實說時地神持華鬘湧現供養言我能證菩薩往昔多劫修行今得菩提酬前因行也然我此地是金剛臍余方悉轉此地不動作是語已大千世界六種震動搖出大音聲有十八相魔眾見已憒亂身心顚倒狼籍蹤橫而走波旬驚怖悶絕頓躄有一地神以水灑之告言速去此有兵眾欲來害汝是時魔眾退散而走降魔相竟也言成等正覺者卽成道相也隨學果用中已說也。

△疏三頌結勸受持三一結前諸行。

若人於此普賢願讀誦受持及演說。

△疏二重顯勝益。

果報惟佛能證知決定獲勝菩提道若人誦此普賢願我說少分之善根一念一切悉圓滿成就眾生淸淨願。

△疏三結成回向。

我此普賢殊勝行無邊勝福皆回向普願沈溺諸眾生速往無量光佛剎。

△疏二結說贊善。

爾時普賢菩薩摩訶薩於如來前說此普賢廣大願王淸淨偈已。

△善財童子踴躍無量。

△一切菩薩皆大歡喜。

△如來贊言善哉善哉。

疏結說贊善乃是義生此會入定未有佛說古徳共立令眾頓證。

○鈔此會入定未有佛說者會初世尊入師子頻申三昧便令逝多林忽然廣博現種種莊嚴之事普賢開發文殊贊述大眾頓證後文殊出至福城東教示善財展轉求道乃至品末佛無自說之處故此云如來贊言者乃是義生也。

△疏二流通分二一指所說法。

爾時世尊與諸聖者菩薩摩訶薩演說如是不可思議解脫境界勝法門時。

疏向普賢說已是結義今云佛說亦是義生意欲總該亦有二意。

△一此之一會佛爲會主𨿽諸善友以總該別亦屬佛說。

△二徧該九會以皆不起菩提樹王徧一切處一時頓說。

○鈔此之一會至亦屬佛說者謂初會來皆菩薩爲主欲有所表謂初會普賢爲主初會是九會之總表佛依正二果體是法界普賢主法界故二文殊爲主主十信故足下放光三法慧爲主十住是解位足指放光四功徳林爲主十行森聳如林故足趺放光五金剛幢爲主回向髙出故兩膝放光六金剛藏爲主入地能生無盡之功徳故眉間放光七普賢爲主位滿還同法界故於一會中隨品別有所表故有餘菩薩等說者也八普慧普賢等爲主托法進修慧能引行故普賢主行故九至此會初方是佛自爲主表證入因果若不冥合佛心無由證入故此云佛爲會主也則諸善友皆佛十身中余類身故以總該別縱前八會說主亦佛十身中菩薩身也故一一會初皆先標佛淺識不曉此意雲華嚴多分非佛親說未爲極妙者渾是街巷之談也疏二通該九會至一時頓說者謂不起菩提樹而升忉利天等三天也皆不起而升之如升須彌品云爾時世尊不離一切菩提樹下而升須彌向帝釋殿法慧菩薩偈云佛子汝應觀如來自在力一切閻浮提皆言佛在中我等今見佛住於須彌頂十方悉亦然如來自在力旣三天皆爾故成四句一不起一切菩提樹而升一天如前經文二不起一處而升一切處三不起一處而升一處四不起一切處而升一切處二四兩句取其結例之文謂十方悉亦然取前一切閻浮提對忉利悉亦然則是第四句但取一閻浮提對一切忉利是第二句其第三句易知故無文義必合有是則不起法界菩提樹徧升法界七處卽第四句問動靜相違去住懸隔旣云不離何得言升答然佛得菩提智無不周體無不在無依無住無去無來然以自在卽體之應應隨體徧緣感前後有住有升閻浮有感見在道樹天宮有感見升天上非移覺樹之佛而升天宮故云不離覺樹而升釋殿故法慧云佛子汝應觀等文理有據今更以諭顯譬如朗月流影徧應且澄江一月三舟共觀一舟停住二舟南北南者見月千里隨南北者見月千里隨北停舟之者見月不移是謂此月不離中流而往南北設百千共觀八方各去則百千月各隨其去諸有識者曉斯旨焉。

△疏向見普賢在菩提場攝末歸本以本該末並爲佛說。

○鈔向見普賢至佛說者然第一會初是菩提場證道佛旣不離菩提樹而在逝多林文殊從佛會而出乃至福城東開發善財是從本起末善財求友展轉南行並是末也從寄登地已後多不指方最後見普賢時在菩提場內是攝末歸本也故云以本該末並爲佛說也。

△疏二時眾受持二一列能持眾三一菩薩眾。

文殊師利菩薩而爲上首諸大菩薩及所成熟六千比丘彌勒菩薩而爲上首賢劫一切諸大菩薩無垢普賢菩薩而爲上首一生補處住灌頂位諸大菩薩及餘十方種種世界普來集會一切剎海極微塵數諸菩薩摩訶薩眾。

疏文有四類前之二類多在此會第三普賢義通常隨則徧該九會第四種種世界普來集會亦通二義亦是前來遠集新眾二通九會集有遠近而梵本無文。

○鈔及所成熟六千比丘者卽文殊辭佛往於南方舍利弗亦辭佛領自徒眾六千比丘海覺比丘而爲上首至於中路舍利弗勸令歸依文殊文殊如象王回旋觀諸比丘爲說十種無疲厭心謂積集一切善根心無疲厭見一切佛承事供養心無疲厭求一切佛法心無疲厭行一切波羅蜜心無疲厭成就一切菩薩三昧心無疲厭次第入一切三世心無疲厭普嚴淨十方佛剎心無疲厭教化調伏一切眾生心無疲厭修一切劫中成就菩薩心無疲厭爲成就一切眾生故修行一切佛剎微塵數波羅蜜成就如來十力如是次第爲成熟一切眾生界成就如來一切力心無疲厭諸比丘得普照法界故大疏序云象王回旋六千道成於言下故此列之也言比丘者新云苾芻唐言具淨西天有苾芻艸有其五徳以況佛弟子有其五種徳也一體性柔軟如比丘調伏三業制伏煩惱不起卒暴柔和善語不觸於人二引蔓傍布此況比丘須傳佛教勸化一切互相接引展轉相化如一燈然百千燈三香气遠騰覺香气者悅樂身心此況比丘戒香芬馥眾人聞者皆生歡喜發其道意四觸身安樂有患者此艸拂著皆悉平復以況比丘自斷煩惱以求無上菩提外則教化眾生皆令斷惡滅煩惱惑安住善品五不背日光猶如葵藿常隨向日此況比丘行住坐臥四威儀中常向如來不曾外緣邪見是爲五徳也復有五義一曰怖魔初出家時魔宮震動此約淨心出家者說二曰乞士謂上從諸佛乞法以資慧命下從檀越乞衣食以濟色身求無上菩提三曰淨持戒佛地論及婆沙論說具足六義名淨持戒一具住淨尸羅二能自防非別解脫戒三具足三千威儀八萬細行四所行具足離五處不應行卽處女寡女沽酒屠兒惡黨等五於微細罪生廣大怖故世尊言莫輕小罪以爲無殃水滴𨿽微漸盈大器愼之妙矣六受之處須依勝師不現邪見如是六義名淨持戒也四曰淨命離四邪命及五邪命四邪命者一下口食謂種植樹木耕田墾土二仰口食謂觀瞻星象以求衣食三方口食謂四方通耗等及媒嫁事四維口食謂咒術推算祿命決疑用怖於人以求衣食五邪命者一爲利養故詐現希奇二爲利養故自說功徳三爲利養故占相吉凶爲說令怖以求衣食四爲利養故稱得供養激動人心五爲利養故廣置徒弟髙聲現威令人怕怖恐動求財也若能離得四邪五邪所獲資身名爲淨命食得名比丘也五曰破惡謂能降四魔也賢劫一切諸大菩薩者今此住劫應名善賢得名所因如大悲經說此三千大千世界初欲成時有大水聚淨居天子觀此大水見有千莖諸妙蓮華各有千葉金色金光知有賢人一千同劫成佛故名賢劫則住二十介劫中今當第九彌勒於第十劫中成佛如余處說也言一生補處者謂惟有人中一徧受生名爲一生當紹前佛之位名爲補處此約化身成道也惟慈恩解一生補處總有三位一者一生所系二者最後之身三者坐道場身上生則一生所系惟有當來一徧受生爲能系下生則局後二身如釋迦初生時於東西南北各行七步說一偈云我生胎分盡是最末後身我已得漏盡當廣度眾生卽名最後身也後於菩提樹下坐時名坐道場身若成佛了非三位攝卽名佛身也此化身未成佛前有三位身若自受用身及他受用身未成佛前亦有此三生身如彌勒疏述也又諸菩薩有五種生方便攝化導利羣品一者除災生由願自在力爲大魚等濟諸饑乏爲大醫王救諸疾病爲大善巧善和斗諍爲大國王如法息苦爲大天神斷邪見行爲火爲水爲車爲舟爲種種物息除災患故維摩經云或作日月天梵王世界主或時作地水或復作火風劫中有疾病現身作藥艸劫中有饑饉現身作飲食劫中有刀兵爲之起慈悲等二者隨類生以願自在力於旁生等惡趣中生彼所行惡而自不行彼不行善而自行之如入諸酒肆能立其志入諸淫捨示欲之過爲說正法除彼過失三者大勢生稟性生時壽量形色種性富貴最爲殊勝能斷眾生輕慢等過四者增上生受十王果自在化導隨所應生五者最勝生此生資糧以極圓滿如釋迦等生剎帝利大國王家能現等覺作諸佛事今言一生補處者於五種生中通攝後四若下生已住最後身卽第五生攝是一生補處也言住灌頂位等者亦名受職位大經第三十九說十地滿心名受職位菩薩至此位末心得百萬阿僧祇三昧其最後三昧名受一切智勝職位住此三昧已有大寶蓮華忽然出生其華廣大量等百千三千大千世界以眾妙寶間錯莊嚴超過一切世間境界出世善根之所生起微塵數蓮華以爲眷屬爾時菩薩坐此華座身相大小正相稱可無量菩薩以爲眷屬各坐其餘蓮華之上周匝圍繞一一各得百萬三昧向大菩薩一心瞻仰此大菩薩坐華座時光明言音皆徧法界一切世界咸悉震動惡趣休息國土嚴淨同行菩薩靡不來集人天音樂同時發聲所有眾生悉得安樂從兩足下放百萬億阿僧祇光明普照十方諸大地獄滅眾生苦於兩膝輪放光滅畜生苦於臍輪放光照閻浮提界滅餓鬼苦兩脇放光滅人間苦兩手放光普照天宮阿修羅宮兩眉放光普照聲聞項背放光普照緣覺口中放光照初發心乃至九地菩薩眉間放光普照十地菩薩令魔宮殿悉皆不現頂上放光普照諸佛道場眾會右繞十匝住虛空中成光明网名熾然光明發起種種諸供養事供養於佛余諸菩薩從初發心乃至九地所有供養欲比於此算數譬諭不及其一若有眾生見如此事皆悉於菩提得不退轉此大光明作供養已復繞十方一一諸佛道場眾會繞十匝已從諸如來足下而入爾時諸佛菩薩知某世界某菩薩行廣大行到受職位乃至九地菩薩眾皆圍繞恭敬觀察正觀察時其諸菩薩卽各獲得十千三昧十方所有受職菩薩皆於金剛莊嚴臆徳相中出大光明名能壞魔怨普照十方現神變已而來入此菩薩臆徳相中其光入已令此菩薩智慧勢力增長過百千倍爾時十方一切諸佛從眉間出淸淨光明無數光明以爲眷屬名增益一切智神通普照法界作佛事已而來至此菩薩會上周匝圍繞示現種種莊嚴事已從大菩薩頂上而入其眷屬光明亦各入此諸菩薩頂當入之時此菩薩得先所未得百萬三昧名爲已得受職之位入佛境界具足十力墮在佛數也疏前來遠集新眾者卽此會列五百菩薩及聲聞眾世尊入定現相然後有十方菩薩雲集故云新眾也。

△疏二聲聞眾。

大智舍利弗摩訶目犍連等而爲上首諸大聲聞。

疏惟局此會。

○鈔言大智舍利弗等者舍利弗本行名舍利弗多亦曰舍利子卽鶖鷺子蓋從母以呼也姓拘栗氏號優波提捨卽王城提捨論師之子年才八歲名振四方與大目連少而爲友形容短小事山闍耶外道知不究竟將期明脫後遇馬勝聞法得初果與其徒眾二百五十人投佛出家半月後得無學果阿含第三云我聲聞中第一比丘智慧無窮舍利弗是雜阿含二十三云舍利弗是第二法王廣如中阿含自果第四西域記第九等敍也言摩訶目犍連者新云摩訶沒特伽羅子目犍連姓大般若四百七十八翻爲大采菽氏瑜伽第四云菉豆子神仙之後名拘律陀或拘梨多王捨拘哩伽邑人大婆羅門種後因鶖子說偈悟道詣佛出家七日後得無學果常在佛左邊鶖子在右邊號雙賢弟子增一云我聲聞中第一比丘神足輕舉飛到十方是大目連南山記說目連同名者有六人今言大者揀小濫也廣如本行四十八第九西域記等敍也諸大聲聞者聲者所謂諸佛教聲聞聲悟道名聲聞也通卽大乘亦曰聲聞以佛道聲令一切聞故又言大者共有六義一智大盡無生故二斷大見修盡故三相大佛威儀故四利大世應供故五用大具通明故六記大當作佛故。

△疏三雜類眾。

並諸人天一切世主天龍夜叉乾闥婆阿修羅迦樓羅緊那羅摩睺羅伽人非人等一切大眾。

○鈔言天龍等者總舉八部眾也一天者有四一名天如世國王名爲天子緣有福諸天減一分福與今天子二生天名天下從四天王天上至非想非非想天中有情三淨天但於人中得聖果者名爲淨天有自在義故四生淨天謂二十八天中諸聖人是也今言天者四中多取第二生天也二龍有四種一天龍持天宮殿不教墮落者二人龍人間興雲致雨者三地龍能持山河大地四王龍守護王之庫藏等者復有四種一者虯龍虯龍有角二者鷹龍鷹龍有翼三者驪龍驪龍有珠四者蛟龍蛟龍有鱗又龍離五般障難方能降雨一火大增盛二風吹雲散三阿修羅收云入海四風伯雨師放逸懈怠五者眾生造諸惡業龍天瞋責雨亦不下五中隨有一障雨卽不下也三夜叉者新云藥叉此雲輕捷鬼唐三藏翻爲暴惡神亦名勇健神雌者名可畏攝地行食啖生類雄者名藥叉有翅而能飛空惟喫孩兒居下天守天城門也四乾闥婆者正云健闥嚩此云尋香行亦云食香神謂食气作樂求乞天帝須樂體有異相便往奏之西天呼一類音聲人名健闥嚩謂不作生計尋食香气作樂求之五阿修羅者古翻不飲酒神謂海水鹹苦釀酒不成因玆不得喫名不飲酒神新云阿素落此云非天謂無天實徳故云非天也六迦樓羅此云金翅鳥正云羯路荼此云妙翅鳥身有四色黃金色白銀色璢璃色頗胝迦色以有四般寶色翅羽嚴麗故名妙翅鳥此具四生如前已辯也七緊那羅者正云緊捺洛此云歌神有其四類法華經中呼爲淸歌雅樂眾此樂神體是畜生形狀似人面貌端正頭上有一角人見生疑不委是人是畜亦名疑人也八摩睺羅伽正云莫呼洛迦此云大腹莫呼云大洛迦云腹卽莽蛇蝦蟆之類也此之八類於一一類中各有無量總在會中問此等何緣得至佛會答慈恩和尙云由佛慈悲廣爲引他有靈之類皆悉奔波希法雨以潤萌芽冀智藥而除眾苦如歸慈父若趣醫王但由平等慈悲恩沾動植者也動者有情植者無情艸木等類如來行處有情遇之便得超升無情枯木再生華結果也。

△疏二總顯受持。

聞佛所說皆大歡喜信受奉行。

疏總顯受持通前諸眾然此流通偏通第九若通九會於理無違何必將斯要該九會又準前例說法之後尙闕現瑞及證成等但案梵文足有始終。

○鈔聞佛所說至信受奉行者慈恩圓覺疏引文殊所問經說有三種義歡喜奉行一說者淸淨不爲取著名利所染故二所說淸淨以如實知法體故三者得果淸淨卽說益也亦陳事旣周時眾獲益聞法者積善於胸懷受導者奉言以行學卽各稟教習學流通未聞也疏何必將斯等者古徳多雲經來未盡故無流通卽意懸指此文通於九會今不用之故云何必也尙闕現瑞等者諸會說竟皆有之也卽知各自流通也。

△疏四偈辭述意回向。

我佛昔於大劫海修行苦行爲眾生。

△證此難思解脫門。

△何幸得聞能贊演。

△願此勝因皆上薦寶祚長安帝道昌四恩百辟。

△及含生。

△同證玄門齊智海。

○鈔第四慶贊回向文有二偈初偈慶遇申贊後偈舉益回向前中初三句述所證難思後一句慶聞贊演於初中初二句標佛悲願後一句顯證難思初中上句標行願時長下句正明行願於中上四字正舉修行下三字標行所爲下一句顯證難思中言難思等者卽所入不思議解脫境界也門者卽能入普賢行願也此正舉所贊也後偈中初四字舉所回善根下三字等正申回向於中初卽回向有情末後一句回餘二處初中先明上報四恩下三字明下及含識上四恩中初別顯王恩疏皆上薦寶祚等下通舉四恩謂一王恩二三寶恩三父母恩四眾生恩古云施主恩此上一一有大恩徳故回向上報也廣如本生心地觀經所明言百辟者總舉臣寮同上王恩也及含生者卽有情之異名總有十種一名類生二名膚生三名羣生四名懷生五名蒼生六名眾生七名含生八名異生九名緣生十名有情今卽一數也末後一句回餘二處者玄門二字卽眞如實際智海二字卽無上菩提願四恩三有同證斯道也此中及含生等是向眾生卽隨相行齊智海是向菩提卽離相行玄門是向實際實際卽非隨非離隨相行是大悲下化離相行是大智上求卽隨相與離相二行闕一不可也何以隨相若闕離相則成有漏離相若闕隨相卽墮偏空以離相得隨相故觀空而萬行沸騰隨相得離相故涉有而一道淸淨如此二行不闕方可觀空不礙有涉有不礙空所以然者謂事卽理故色卽空故理由事顯事藉理空理空卽觸目全眞事顯乃無非是佛又空卽色而萬別事事皆眞色卽空而一如相無不寂若如是解者無一心而不證念念道成無一事而非眞塵塵佛土此乃圓宗所詮也所以此教圓無不妙廣無不周玄而復深普而能徧迥異諸教凡小權乘之行成普賢圓融稱性之行也良以根機有異性欲不同上哲之流叵成比況也。

大方廣佛華嚴經普賢行願品別行疏鈔卷第六

