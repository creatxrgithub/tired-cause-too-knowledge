續藏經華嚴經論﹝卷十﹞

後魏靈辧造

華嚴經論﹝卷第十﹞

後魏釋靈辧造

如來光明覺品第五

光明開覺者。上道場會聖者普賢。以佛智明力用。示如來樹王所證法身。依果淸淨。具足自在無礙。爲應化根本。猶如大海出百川流。隨眾生器水。示月輪身。無不對見。聖者文殊菩薩。復開示名號四諦法門權道。隨一切世間眾生根生。應無量身云。悉分別說。顯示四種權道。充滿法界。一者身權。隨羣生器水。示根淨方便無量身云。一切悉現故。二者依果權。隨諸業集垢淨剎土。無礙興起。充滿世間故。三者名號權。隨羣生器。應無量徳號。稱其悕望。皆利安故。四者法門權。隨其欲性。雨甘露法雨。應彼根器。盈滿其中。如龍王雨。無不澤潤故。𨿽乘佛力。如是開現。一切大眾。未睹其實。謂如來依本分月輪身所示權道。何能充滿一切世界。是故婆伽婆。令一切大眾。於常果法身。起深信解故。依月輪星流身放大光明。漸次普照一切世界。令諸大眾。尋光開覺。睹見如來四種道。充滿十方。入佛智海。趣無餘涅盤故。是故顯示光明開覺。常果法身。不思議無礙。攝受一切世間。是光明開覺。法身智力有十種。一者法身常住。二者救苦說法。三者普應世間。四者法身如實。五者隨器出現。六者智身寂滅。七者常恆淸淨。八者智照自在。九者大悲拔苦。十者普應無礙。法身常住者。是顯示身有二分。一者光明開覺。二者顯嘆法身。光明開覺者。是光明開示。有三種。一者光照此剎。二者因光見佛。三者新眾生來集。光照此剎者。

經說爾者世尊﹝至﹞一切悉現。

三千大千者。以千爲始。從千數至千。名爲小千。復以小千爲始。從千數至千。名爲中千。復以中千爲始。從千數至千。名爲大千。其中含有百億須彌。百億日月。四百億四天下。四百億四大海。三百億三界。如來放光。悉照其中。普現四種不思議權道。問曰。上放光從面門眉間。及齒間出。是中何故從足指相輪中放。答曰。上放光明。顯示演說甚深法。故從面門眉間放。是中開示普應世間。以四種權道。下攝羣生。是故從於兩足相輪放光。問曰。何故放光但應百億。而不說普照一切世界。答曰。爲化眾生。漸次徧照故。因光見佛者。於此世界。悉見如來坐獅子座。奮眾圍繞。轉淨梵輪。入勝法門故。

經說如此見佛﹝至﹞亦復如是。

新眾來集者。如來神力。十方各有一大菩薩。而來雲集。何故以神力集。令文殊菩薩。依光說偈。顯示法身常住淸淨。隨眾生器。應四種權道。充滿法界故。

經說以佛神力故﹝至﹞淨修梵行。

顯嘆法身。文殊菩薩。依常身智明顯嘆。有五種。一者有行平等觀。二者依正平等觀。三者陰平等觀。四者見平等觀。五者無我平等觀。有行平等觀者。依相行則有取受心生。於一切法。分別捨證。見生死可捨。見如來涅盤解脫可證。非性淨般若眞如智。如是見者。非淨慧眼。以法性涅盤無捨證故。

偈說若有知正覺﹝至﹞彼非淨道眼。

依正平等觀者。法從緣起。猶如幻化。如實觀察。身與依果。自性無二。於一切法平等。同眞際。如是見佛身者。是淨慧眼。如法性故。

偈說若有知如來﹝至﹞彼人難思議。

陰平等觀者。法性涅盤中。一切法平等。佛與眾生。入實相門。陰界相盡。猶如虛空。如經中說。觀身實相。觀佛亦然。寂滅無二故。

偈說若見我及佛﹝至﹞彼是大牟尼。

見平等觀者。智及境界。眞如無二。自覺淸淨故。能如是知如來身者。則見佛與世。而無所起。等虛空故。

偈說見者無所有﹝至﹞彼人大名稱。

無我平等觀者。陰集非有。無性故空。解法寂滅。入不二法門。則見如來智無有畏。安穩解脫故。何故顯示法身常住。如一切智入。令諸大眾。尋光睹見。四種種道。心無染著。離一切相故。

偈說無我無眾生﹝至﹞智者無所畏。

救苦說法者。光如前說。倍增差別。是開示法輪攝。有二種。一者智斷具故。能轉法輪。二者勸修。如聞見證。智斷具者。是相有六種。一者安護故。修行智斷。以無漏根力。調禦羣生。斷癡愛刺林。免熱惱苦。置淸涼地。證道還應爲轉法輪。法爾調禦故。二者見見實故。修行智斷。證眞如空。遠離二邊。同涅盤相。轉實法輪故。三者證涅盤故。修行智斷。於無量劫。集一切徳。本度生死此岸。達到涅盤。法爾應轉淸淨梵輪。普覺世間故。四者降魔故。修行智斷。以性淨無我無漏聖智。降伏四魔。無畏勇健。直出生死。以慈悲智幢。現轉法輪。無畏說故。五者度煩惱漏故。修行智斷。道種盡慧。滅有依依無依諸有漏集。逮得涅盤常身智海。一念盡見一切法界。自在示現。轉勝法輪。無障礙故。六者擊法鼓故。修行智斷。具一切智已。興正法云。甘露法雨。悉令眾生。入安穩智道。轉淨法輪。自覺法爾故。

偈說見眾生苦逼﹝至﹞自覺法如是。

勸修者。是勸進相。有四種。一者界處勸修法性涅盤。壞一切有自在云。實應如佛所住。常身示現。遊諸剎土。利安世間故。二者果處勸修涅盤。如空常恆淸淨。應以大願。歡喜念住故。三者悲處勸修。在大地獄。爲惱燒煮。應住心如空。安穩濟難故。四者捨處勸修。護大法故。勿惜壽命。住堅固忍。建正法幢。是因能至金剛之身。不可壞故。何故顯示勸修。如聞證入解脫果故。

偈說不壞無量境﹝至﹞彼得如來法。

普應世間者。光如前說。倍增差別。是普應有二種。一者法身自在。二者應身普至。法身自在者。善覺淸淨。住無餘涅盤故。

偈說如來覺諸法﹝至﹞調伏羣生類。

應身普至者。是云。現有九種。一者出生方便。降身母胎。示行人道。𨿽復出生。相好具足。猶如山王。住最後身。示成正覺。普照世間。如滿月故。二者行攝方便。禪思經行。集無量功徳。定慧淸淨。心無所畏。如師子王故。三者觀察方便。淨眼觀察十方界藏。或示戲笑。調禦眾生故。四者身淨方便。示末後身。大師子吼。所轉法輪。莫不眞實。其身淸淨。如日光故。五者棄家方便。捨家出家。解脫無染。修行禪寂。入如實際。心常志樂。住諸佛行。取解脫果故。六者亦坐道場方便。先已善覺一切法相。而現坐道場。修無漏智道。度諸法彼岸。以金剛智火。滅無明暗。正覺諸法。成無上道故。七者調伏方便。以大悲云。徧﹝雨／復﹞一切。慈光流入諸羣生根。示以法寶。悉調伏故。八者轉法輪方便。容儀殊特。處一切大眾。示無畏說。神力自在。無能映蔽。悉攝眾生。置如實法故。九者滅度非滅度方便。器咸盡故。示般涅盤。普現佛事。如實饒益。或復熾然明照世間。如千日出。普照一切。隨根充滿。皆令達到究竟菩提故。

偈說或見初生時﹝至﹞顯現自在法。

法身如實者。光如前說。倍增差別。是法身如實。有十種甚深。一者無相甚深。法身非有。隨羣生器。次第現身。猶如月王。漸增滿足故。二者淸淨甚深。證如智破二種縛。一者心緣縛。解我無我心相盡故。二者界處縛。我所法中。無所取故。離此縛故。得二種淨。一者智淨。涅盤智覺。如靈空故。二者斷淨。於煩惱爾炎地種滅故。是淨非念處智。常身離盡無邊聖諦故。三者解脫甚深。自覺聖道。離無明暗。如日天子。普照世間。如聲發響應。悉對現故。四者常身甚深。離陰入界。入壞無常壞果。超出世間。住自覺聖地。自在無畏。如師子王故。五者自體淨甚深。離一切障。自覺解脫。如靈空集故。六者斷常甚深。於有依集起。無依集起二種建立。住地煩惱。菩提智斷故。七者同體淨甚深。自覺淸淨離染障。自在無礙。悉寂滅故。八者爾炎淨甚深。智光普入眾生界藏悉建立。九者嚴淨甚深。集一切依果。以無量莊嚴具。悉莊嚴故。十者空實甚深。正覺寂滅。有亦有。有非有相。非無亦無。無非無相。而能普現說法調禦故。

偈說善逝法甚深﹝至﹞爲說淸淨法。

隨器出現者。光如前說。倍增差別。是依器出現。有十種淨妙業。一者慈救淨業。於三品人中。等心免濟。於苦眾生。救苦與樂。離人天放逸。住慈等善根故。二者信淨業。修念佛三昧。堅住不動。猶如明鏡淨無垢故。三者無漏淨業。住性淨法流。慧明無穢故。無明暗障。越生死海故。四者身淨業。於四威儀。不令毀壞。心常系念三昧法中。晝夜善觀諸佛境界。心不休息。趣菩提明處故。五者徧修淨業。心無怠慢。入一切三世。勇猛精進。攝無餘涅盤故。六者眞智淨業。觀一切法。入性淨無我。眞如法中。離我我所。無身相故。七者觀察淨業。善能計量諸眾。悉知其小大。應彼根器。令離愛染。安置如實寂滅法故。八者神業淨業。於一切佛土。示神變力。悉令無量羣生。飲法甘露。充滿身心。悉安穩故。九者計量淨業。知一切佛國色集。以無礙智明。照盡無餘故。十者微細計量智明淨業。於一切塵。悉知其數。智明無礙。自在教化故。何故顯嘆淨業。依彼器水。現月王身故。

偈說離諸人天樂﹝至﹞是彼淨妙業。

智身寂滅者。光如前說。倍增差別。是智身寂滅有二種。一者法身離相。二者應身出化。法身離相者。是寂滅難見。有六種。一者倒見非眞。二者色身無邊。三者法身離相。四者涅盤寂滅。五者離盡智淨。六者體淨解脫。倒見非眞者。作色相緣。佛非淨涅盤。欲見佛者。是人隨﹝眞﹡眞﹞倒行。蔽於慧眼。不能善達最勝涅盤。邪見取相故。

偈說若以色性大神力﹝至﹞彼爲不識最勝法。

色身無邊者。無色離色。示一切色相。猶如虛空。無有能觀。見邊際故。

偈說如來色身形相處﹝至﹞妙色威神不可極。

法身離相者。體淨涅盤如實際。離一切色。非相所攝。而具妙色隨應故。

偈說非以相好爲如來﹝至﹞隨其所應悉能現。

涅盤寂滅者。法性行果如如際。住無有量離諸量。離集無集。過諸合散。性相常恆。不可說故。

偈說諸佛正法不可量﹝至﹞其性本來常寂滅。

離盡智淨者。法身智淨。離陰界入。捨無常壞果。證報淨涅盤。心行處滅。過語言道故。

偈說不以陰數爲如來﹝至﹞言語道斷行處滅。

體淨解脫者。身心離相。善覺如實。不二不盡。常淸淨故。

偈說等觀身心無異相﹝至﹞善逝深遠無所有。

應身出化者。是示現有五種。一者流光徧入。隨一切法界。悉能遠照。光覺自在。善應羣生故。二者同體示現。一應示無量。無量示一。應一處一切處。一切處一處。無障﹝得﹣彳﹞故。三者不動示現。身無去來。過妄想際。而能示現。起如幻智。應種種身云故。四者隨世間起。應妄想生。了達自性。知無所有。悉寂滅故。五者究竟示現。如涅盤智者。則睹導師。遠離諸漏故。

偈說普放妙光明﹝至﹞是則見導師。

常住淸淨者。光如前說。倍增差別。是相有二種。一者法身常住。二者勸諸菩薩。應如實知。法身常住者。是淨有六種。一者自覺超勝法身常住。超度四魔。自體無依。無能勝者。壞無常壞果。如金剛故。二者能安護世間法身常住。自度四魔。能與世間。爲歸依者。具一切功徳。調禦羣生。證涅盤故。三者妄想識滅法身常住。壞七心壞果。覺淨涅盤。常恆不變。無所依止。如虛空故。四者壞果不壞法身常住。七識滅。眞心體淨。不爲壞法之所壞故。五者斷淨法身常住。體自體虛僞盡。如鏡無垢故。六者智淨法身常住。不思議流住滅。眞如體照不二。善覺法性故。

偈說最勝自覺超世間﹝至﹞是名善入如來智。

勸諸菩薩如實知者。是勸進有五種。一者遠離身心。二者無轉示轉。三者道淨平等。四者法於如住。五者無依寂滅。遠離身心。應如實知者。欲入常身深智慧海。離諸心念妄想意根。能如實了達。無疑惑故。

偈說欲入善逝深法海﹝至﹞永不隨順疑惑心。

無轉示轉應如實知者。轉法輪時。知性自性。無所轉故。

偈說一切世界如來境﹝至﹞無上導師方便說。

道淨平等應如實知者。菩提無種種相。當離妄想。如菩提住故。

偈說曉了諸法無疑惑﹝至﹞正意思惟佛菩提。

法相如住應如實知者。法非一二。假名說量無量。而能流布。余益羣生故。

偈說諦了分別諸法時﹝至﹞是知諸佛無量徳。

無依寂滅應如實知者。生死涅盤。除性無有異。除滅憶想。如佛住故。

偈說觀察諸法及眾生﹝至﹞是則了知佛法義。

智照自在者。光如前說。倍增差別。是智自在。有十種常身無﹝得﹣彳﹞方便。一者離盡常住。二者自覺聖諦。三者住深禪寂。四者住涅盤性。五者等覺隨順。六者具十力智。七者同眞際。八者成敗自在。九者宿命他心智。十者三明自在。離盡常住壽命方便者。證二種涅盤。智無倫匹。度生死海。起勝彼岸。命根難俎。如虛空故。

偈說大智無有量﹝至﹞是則方便力。

自覺聖諦如實方便者。達法緣起。入如實際。三世一合。淨明無二故。

偈說於諸佛深法﹝至﹞是則方便力。

住深禪寂示身方便者。正受三昧。如無所度。而能現起身云。如應調伏故。

偈說常樂觀眾生﹝至﹞是則方便力。

住涅盤性常恆方便者。解脫自在。滿平等大慧。巧會有無。證解脫道故。

偈說方便善觀察﹝至﹞是則方便力。

等覺隨順菩提方便者。攝一切智。究竟如法性。善化眾生故。

偈說隨順調禦士﹝至﹞是則方便力。

具十力智解脫方便者。用深廣智慧。自覺聖道。能到是處非處等諸法彼岸。能令眾生。背生死道。趣涅盤故。

偈說佛說深法義﹝至﹞是則方便力。

同眞際無﹝得﹣彳﹞方便者。到諸法實相。心如實虛空。善巧無差。平等寂滅。無障﹝得﹣彳﹞故。

偈說心如虛空界﹝至﹞是則方便力。

成敗自在時數方便者。善巧念知。日月時朔。年歲劫等。隨剎成敗。如實知故。

偈說常記念晝夜﹝至﹞是則方便力。

宿命他心智處方便者。於眾生界。種種因緣。隨諸業果。一切徧知故。

偈說一切羣萌類﹝至﹞是則方便力。

三明自在無﹝得﹣彳﹞方便者。智盡三世。一切覺故。前七種方便。善覺眞諦。巧會有無際實。除涅盤性故。後三種方便。善覺世諦。隨無量差別事。一念悉知故。

偈說一切過去世﹝至﹞無比方便力。

大悲拔苦者。光如前說。倍增差別。是大悲拔苦。有十種。一者能度難度。二者勉彼恐怖。三者斷諸放逸。四者拔我見地。五者與無依爲依。六者斷邪行結使。七者拔苦三有。八者勉流住。無明住地。九者斷無常壞果。十者同斷攝。能度難度苦。大悲者不惜身命。修難行苦行。度難度海。還來法界。大師子吼。如實利安一切眾生。悉令逮得無師智故。

偈說受持難行法﹝至﹞我令悉當度。

勉彼恐怖救苦大悲者。於生死津濟五煩惱中。拯接眾生。令離恐怖。世雄決定。能善利安。悉解脫故。

偈說漂浪生死流﹝至﹞是則佛境界。

斷諸放逸救苦大悲者。以無漏智。大滅諸愛欲。究竟淸淨。住如來道故。

偈說世間諸放逸﹝至﹞是則佛境界。

拔我見地救苦大悲者。以智慧力。斷彼眾生邪慢我心。遠離亂意。住寂滅地故。

偈說慧者滅本際﹝至﹞是則佛境界。

與無依爲依救苦大悲者。斷孤煢眾生。諸惡趣苦。置淸涼處故。

偈說見彼苦眾生﹝至﹞是則佛境界。

斷邪行結使救苦大悲者。然以智燈。而普照之。令彼悉捨邪見暗障。住無漏智明故。

偈說迷惑失正路﹝至﹞是則佛境界。

拔出三有救苦大悲者。爲漂溺眾生。施造法船。著濟度脫故。

偈說一切三有海﹝至﹞是則佛境界。

勉流注無明住地救苦大悲者。於變易生死有漏淵中。施設法橋。悉皆度脫。置法性涅盤故。

偈說無有本實見﹝至﹞是則佛境界。

斷無常壞果救苦大悲者。以方便生死手。於生死獄。挽出眾生。悉令窮盡三苦邊際。究竟達到入涅盤城故。

偈說見彼生死獄﹝至﹞是則佛境界。

同類攝救苦大悲者。隨緣示現。應同彼形。令斷恐怖。心無疑惑。悉寂滅故。

偈說聞佛甚深法﹝至﹞是則天人師。

普應無﹝得﹣彳﹞者。光明徧照一切法界。悉開示故。是自在相。有二種。一者光网普覺一切世間。二者開示法身一切現化。光网普覺者。流光普照一切法界。悉令大眾見法身權道。充滿世間。自在攝化。盡無餘故。

經說爾時光明﹝至﹞淨修梵行。

開示法身一切現化者。是法身自在。有七種。一者十力智。二者覺示現無﹝得﹣彳﹞。三者妙行淸淨。四者心淨觀察。五者妙音示現。六者見佛不存其相。七者身藏不思議。十力智者。知法界境界。三明達到。一念照盡。而無去來。湛然寂滅故。

偈說無量無數劫﹝至﹞具足十種力。

自覺示現無﹝得﹣彳﹞者。起諸依果。隨如如相。十方斯現。猶如大云。悉普覆故。

偈說無﹝得﹣彳﹞大名稱﹝至﹞十力靡不見。

妙行淸淨者。證法身依果。處彼現化。令一切眾生。歡喜信樂。悉得自在。無﹝得﹣彳﹞解脫故。

偈說從始供養佛﹝至﹞速逮無上道。

心淨觀察者。睹如來身。解一切法。入如實際。同淨法身。住佛所住故。

偈說能問十方佛﹝至﹞斯人等如來。

妙音示現者。轉淨法輪。逮無上智。雨甘露法雨。澤潤羣生故。

偈說聞佛妙音聲﹝至﹞甚深難知見。

見佛不存相者。知佛法身。是涅盤事。不可以有無緣。如盲對色。寂然不取故。

偈說最勝所說法﹝至﹞乃見眞如來。

身藏不思議者。一切世界。悉入其中。而無障﹝得﹣彳﹞。如處虛空。無有來去。示成敗相。一切圓備。充滿虛空故。

偈說眾生種種業﹝至﹞充滿虛空界。

聖者文殊。如是於一切處。依大光明。方便以偈。顯示法身。無爲常住。隨眾生器。現四種道。充滿法界。大眾睹見。於常果法身。令得正解。何以故。知佛法身。猶如滿月。不一不異。一切現化故。

卷十終

