續藏經重編諸天傳

宋行霆述諸天傳序

迦文降世。宿同願行者。隱實施權示爲天神。慈威折接。保衛國民輔翼至教。以福資慧助於說聽。然其列位當就迹論。天臺百錄依光明鬼神品列之詳矣。自慈云制懺。供天之設。時有移易。北禪首非之。而紛紜之論逮今未已。鄣南師因欲刊正。而集天傳。尙或循舊。人亦病諸。紹興間偶主烏戍塔院鏡庵。霆老出住寶閣。具元復在焉。考盤雙槐蓮社晦庵一時諸方士以道義相忘。每以禪教詩文雅會激揚。嘗論天位。考盤有言。兩剎每供天會。旣排列失序。二公之辯正。使無謬誤可也。後旣退。間分散南北。今十有五年餘。但於文稿間辯辯。時見於舊軸。回思昔會。眞成落謝塵耳。旣出空相。來謁鏡庵。乃見重編天傳已成。詳以閱之。豈止於舊傳筆削潤色而已。且補入經論天文。辯證前失。仍立兩端。明排列之次。及各爲贊詞。可謂始末大備矣。則如斯文艸創於鄣南。功成於鏡庵。使今古凝滯泮然冰釋。誠有補於流通。且喜不負考盤之囑。輒因勸請刊行。博利見聞。敢書卷首以告云來。

乾道癸巳一陽前十日傳天臺教觀釋奉規序

重編諸天傳﹝並序﹞

烏戍釋行霆述

昔鄣南煥師謂。凡列天位。失尊卑之序。無昭穆之儀。嘆其習俗旣久。未有刊正其事者。因撿大藏。作諸天列傳。然艸創之功良可尙也。但其列位之次及各爲傳詞。多從己意。至於經論顯文而不錄入。今事筆削以全始終。於是去繁凡輔闕略。以輔先志。孤山嘗曰。後之病今。亦猶今之病昔。儻有未安。更俟來哲。庶使天神呵護之迹。大權垂應之本。無失其正而歸於是而已。

時

乾道癸巳仲秋之晦於福田西華嚴蘭若志

息總別位次之諍

百錄之文乃云。大梵尊天三十三天。護世四王金剛密迹。散脂大將。大辯天神。功徳天神。訶利帝南。鬼子母等五百眷屬。此依光明鬼神品等。前後收束。以列之也。四明法師移功徳大辯二位在後。別召乃準散脂品中之文故也。慈云法師獨移功徳天女在後。別召乃準功徳天品。供養佛已。別以香華種種美味供施於我。由此今古各據經文互相排斥。今爲息諍者。以經論質之。凡列天位。自有兩端。一如常佛會總相排列當先梵王帝釋四王等。如百錄所次。蓋非一席之設。如光明中前後之文非一。以總別故也。又如孔雀經索訶世界主。梵天王。天帝釋。四天王。二十八大藥叉。乃云余經文非一處。此猶世之朝儀。尊卑髙下各安其位。𨿽間有不次。必先梵釋者。世界主故。佛八相中先守護故。二專修金光明。依功徳天教。以祈福力助於說聽。當特設功徳大辯之像於佛座之左右。次以梵釋四王別分首排列。此猶世之選用良將。特旌異之而超於品類。所以百錄令於佛座之左右安功徳天像。意在只奉此天。依經文別敷好座以待於我故也。然後百錄又云。若道場寬。更安大辯四天王座。所以後人又加梵釋等。是知止一席之設。非常儀耳。又其如常自古列十六天像者。皆選其上首各有所主。又約言行明顯訶護殊功。其所主者𨿽各不同。生善滅惡其實同也。又若約其本。無非皆是大菩薩等。若以列次莫非就迹。又十六位中如摩酰首羅當有二神。今之所供乃大自在天尊特之主。非藥叉中同名之者。又訶利帝南鬼子母神。本只一位。或分二天。具如本傳以詳明之。今先出如常佛會所主之次者。

娑婆界主號令獨尊大梵天王男

地居世主忉利稱王帝釋尊天男

北方護世大藥叉王多聞尊天男

東方護世鳩盤茶主增長尊天男

西方護世爲大龍王廣目天王男

親伏怨魔誓爲力士金剛密迹

尊特之主居色頂天魔酰首羅

二十八部總領鬼神散脂大將男

能與總持大智慧聚大辯財天女

隨其所求令得成就大功徳天女

殷憂四部外護三洲韋馱天神男

增長出生證明功徳堅牢地神女

覺場垂蔭因果互嚴菩提樹神女

生諸鬼王保護男女鬼子母神女

行日月前救兵戈難摩利支天

已上凡十六位也。又有添爲二十位者。

百名利生千光破暗日宮天子

星主宿王淸涼照夜月宮天子

祕藏法寶主執羣龍娑竭羅王

掌幽陰權爲地獄主閻摩羅王

又有添入風水等神通前作三十三位。目爲三十三天者。若更添多則無害。但不應指作三十三天耳。此上乃如常佛會排列之序。若金光明道場之中。則於佛左安功徳天像。右安大辯天像。其梵釋等卻就兩面別分首排列之也。有識之士請熟思之。尙恐未曉。今示以圖。庶列位旣明自然無諍。

大梵天王傳

言梵王者。語略故也。西域云﹝口﹡梵﹞囕摩。此翻離欲。或云淸淨。或云極淨。楞嚴經云。身心妙圓。威儀不闕。淸淨禁戒。加以明悟。是人應時能統梵眾爲大梵王。自他化天之上卽有四禪。凡十八天。於初禪中有乎三天。所謂梵眾。梵輔及大梵也。𨿽上有三禪一十五天。內無雜想。外無語言。惟味禪悅。皆梵天統。故楞嚴云。其次梵天。統攝梵人。圓滿梵行。法華文句云。梵王號令總上冠下。荊溪云。梵卽色界主。亦三界主。餘皆臣屬。良由此天內有覺觀。外有語言故也。華嚴稱梵王。主小千界。由居小千之中。法華稱娑婆界主。主大千界。乃居大千之中。故統余界。是知橫則統小千大千。豎則總上冠下。總稱王號。其別名者。梵語屍棄。此云頂髻。亦翻螺髻。由肉髻似螺。法華文句云。外國稱火爲樹提屍棄。由此王本修火光定。破欲界惑。俱捨論云。大梵天王無別處所。但於梵輔天中髙樓閣者名大梵王。身量長一踰繕那半。身白銀色。宮殿衣服皆黃金色。壽命一劫半。阿含經云。諸梵來下。並同人形。經律異相云。梵王顏如童子。法苑云。色界諸天不著衣服。如著不異。頭𨿽無髻。似如天冠。無男女形。相惟一種。華嚴經中以十地對十王。則梵王乃八地菩薩。智論校量梵福云。滿閻浮地人福不如西瞿耶尼一人福。滿西瞿耶尼人福不如東弗諭逮一人福。滿東弗諭逮人福不如北郁單越一人福。乃至第六天眾福不如梵天一人福。加修四量心。報爲天王。求法傳云。佛下忉利天時。梵王在佛右邊手執白拂而下。佛成道已。以宮殿奉佛。請轉法輪。七佛咒經。白佛。若有人王欲護其國。有災疫時。持我此咒。一心禪思念。諸疫鬼速出其國。諸經護法之類。其文非一。婆沙論云。馬勝不知四大種當於何處盡滅無餘。問至梵王。王遂執馬勝手引出眾外云。何不問佛。華嚴經云。梵王語音淸妙。一切梵眾各謂梵王獨與己言。遠近同等。涅盤云。婆藪仙與梵王論義。於其面門作三目示之。劫章頌云。獨住時經一增減。後念民輔有情生。卽成劫之初梵王先生。梵輔梵眾後生。故彼計爲我能生也。維摩經。梵王曰。我見釋迦牟尼佛土。如自在天宮似。寶莊嚴佛土。今之佛會所以列之居首者。其意有五。一是三界號令之主。二是從佛下生之者。三是請轉法輪之者。四乃諸經弘護推先。五以百錄標請在初。舊傳引擎雞持鈴。六帖錄問眼鑿眸旣非顯要。今不附錄。余文例此。然探玄記引俱捨論。得梵福有七種。一未造支提於中而作。二立僧伽藍。三僧已散能和。四修四無量。五代父母佛命。六自出家教人出家。七建立法幢。若人於上七業中隨作一業。得生梵天。是知生其初禪梵天。由此七業而受梵福。況其王乎。故樂福者得不勉力而修。又其梵福之量。俱捨又云。用諸眾生惡業感一三千大千世界業。爲一梵福之量則又勝。智論校量六天之量。且一梵天福。量之尙爾。況梵王乎。是宜興供以崇佛會矣。贊曰。

我佛天上下生時

大梵天王前引之

手執白拂或居右

宮殿奉獻吉祥師

請轉法輪眞世主

大千萬億統邊夷

十八梵中遵號令

故應上下總依歸

身量修長六千里

一劫半壽數希奇

色若白銀頂有髻

別名屍棄破邪思

欲界六天難並福

禁戒明淨具威儀

護法護國護修行

別召眾典每髙推

𨿽則計爲眾生父

天宮佛土動相隨

欲生其中七種福

造立佛寺建支提

和合眾生代父命

法幢髙樹度羣機

自他出家超欲海

喜捨無量廣慈悲

聞玆聖力難思議

首當崇奉仰靈儀

帝釋天王傳

帝釋。華梵互舉而語略也。梵云釋迦因陀羅。或云釋提桓因。此云能天帝。或云能天主。俱捨具梵語。乃云釋迦提婆因達羅。今於梵語取釋字。華言取帝字。合而言之云帝釋也。大般若等佛舉其名曰憍屍迦。本有千名。翻譯不備。隨文別示耳。其所居也。在須彌山頂。卽欲界第二天。梵語忉利。此翻三十三。由其因中曾與三十三人在摩竭國同修勝業。置橋造井。與園生。善法。赦支夫人同業共行。又淨名疏。昔迦葉滅後。有一女人發心修塔。仍有三十二人助之。今乃同生忉利。由此天四圍有三十二天宮。其中間帝釋居之。故云三十三。以帝釋因中爲首。故報爲天王。並有園生。善法。赦支三夫人。其宮之東北有園生樹。西南有善法堂。帝釋每升其堂。集天眾說法。若帝釋不在其堂。諸天凡到必恭敬其座。其身量一里。具三十二相。而諸天不具。其壽限則人間一百年爲彼一日一夜。三十日爲月。十二月爲年。以人間三萬六千年爲一歲。如是壽滿十歲。手執金剛寶杵。表至貴而卻敵。故大論云。帝釋有之。薄福者難見。又涅盤云。帝釋金剛寶杵。能滅阿修羅。淨土三昧經云。天帝釋鎭臣三十二人。四鎭大王司命司錄。於諸齋日下界審行禍福。除死定生。注記文籍。若爾則橫於忉利。統三十三天。豎則四王已下無不總之。光明文句云。帝釋共八十億那由他天女縱逸嬉戲。看東忘西。欲猶不足。化爲老修羅納捨支。使諸天忘身失首。華嚴云。有大象能化身與諸天娛樂。十地經云。第三地菩薩多作忉利天王。天臺云。阿含中帝釋是阿那含。若別圓教中帝釋位住楞嚴三昧。未來成佛。號曰無著。西域記。佛下忉利天時。作七寶金階。在佛左邊執七寶蓋侍佛而下。同與梵王請佛說法。佛於其宮中累說眾經。在佛因中累爲化人。或化師子鷹鴿以試其心。與阿修羅戰。奔車而走。遇金翔鳥巢。見卵欲生。令禦者回車。不肯傷之。至於誘人行施。種種示現。其事非一。要集云。帝釋爲大迦葉從貧行乞。乃化爲貧夫婦織席爲生。施食與迦葉。求其福而無厭。至於五衰相現。墮身驢胎。聞人三歸。善心再生。還爲帝釋而受天福。別譯阿含云。有一夜叉其形甚小。顏色黑惡。坐天帝座。三十三天皆大瞋忿。天帝釋言。此名助瞋鬼也。卽偏袒右肩。手擎香鑪語夜叉言。大仙。我是天帝釋。三自稱名。夜叉身形轉小。於是銷滅。是知𨿽處忉利之尊。而慈不傷物。求福不厭。五衰縱現。三歸還生。洎乎欲境非常。身壽殊報。來崇佛會。請轉法輪。弘贊眞乘。統攝諸趣。司察善惡。注籍死生。慈以折伏助瞋夜叉。勤以來試修行菩薩。則設像崇敬必致禎祥。贊曰。

成佛忉利下降時

帝釋天王從靈儀

化現金階三道布

左邊寶蓋手執持

此天住在須彌頂

三十三人福共爲

修橋造井摩竭國

更兼佛塔建支提

昔因今感非常報

乃爲天主化邊維

升善法堂時教誡

無邊天眾總歸依

三十二相如華璨

身長一里實希奇

人世百年爲日夜

彼壽千歲是年期

五欲之樂時不足

化作修羅納捨支

曾墮驢胎興善念

暫逢瞋鬼反生慈

昔與梵王同請佛

累於其處闡慈悲

每現化人行化事

常司善惡運無私

大哉世主堪崇奉

庶希降鑑賜純禧

四天王總傳

起世經云。須彌山半。四萬二千由旬。有四天王天所居宮殿。此卽六欲界之初天也。楞嚴云。諸世間人不求常住。未能捨諸妻妾恩愛。於邪淫中心不流逸。澄瑩生明。命終之後。鄰於日月。如是一類。名四天王天。增一阿含經云。須彌山半。有四種天。在彼居止。初生乃自然化現。在天膝上自然寶器盛天百味。食已長大。與余天等入池浴訖。詣香樹下。香樹曲躬取香塗身。復詣吉具衣樹取種種衣著。復詣莊嚴樹鬘樹器樹果樹樂樹隨意受用。視東忘西。視西忘東。無量快樂。身長半里。衣重半兩。壽以人間五十年爲一晝夜。三十日爲一月。十二月爲一年。以人間一萬八千年爲一歲。如是滿五百歲。俱捨云。住欲界初天。依妙髙山。四面第四層級去地萬踰繕那。四面背山。日月星辰皆是所部封邑。其王有四。光明經內。毗沙門天王主北方也。提頭賴吒天王主東方也。毗畱勒叉天王主南方也。毗畱博叉天王主西方也。佛言。過去已曾供養恭敬尊重贊嘆無量百千萬億諸佛。於諸佛所種諸善根說於正法。修行正法。以法治世。爲人天王。若有人王能供養恭敬金光明經及說法者。隨是經典所流布處而作擁護。令無畱難。亦護國王及其人民。除其患難悉令安穩。他方怨賊立使退散。乃至日月星宿不失常度。風雨隨時無諸災殃。人民丰實自足於財。心無貪吝亦無嫉妬。等行十善。其人壽終。多生天上。又云。我等四王二十八部諸鬼神等。及無量百千鬼神。以淨天眼。常觀擁護此閻浮提。是故我等名護世王。佛與四王。對揚文廣。略舉一二矣。毗婆沙論云。佛初下生。四天王以天繒接太子身。置寶幾。逾城之時。四天王捧馬四足。本行經云。佛初成道。欲受食故。四天王各獻其缽。佛總受之。按令成一。四楞如舊。西域記。有寺多寶物收藏。以修其寺宇。塑四天王以護之。有突厥王貪其寶。故率眾來取。夢見天王以戟刺心。其心大痛至明而卒。於闐國王無子。求於天王。志誠無怠。感於自額裂而生一子。地生其乳。王收養之。髙僧傳。杯度持一葦圌至其齋家當路而放。主人嫌之。數人舉之不動。乃見四小兒在內。問之。答曰。四天王也。食畢杯度自舉而去。其輕如毛。分陀利經。海濟婆羅門欲供養佛。時四天王令諸藥叉取旃檀爲薪。及諸上味助營七日之供。洎乎諸經弘護。其文非一。然四王所統。或云各統八部。或云各主二部。四天王經云。有三十二輔臣靈威。要略云。四王共有三十二將。孔雀經中。四王各領二十八將。金光明經乃云。我等四王各各自有五百鬼神。又云。及諸眷屬有無量百千鬼神擁護四方。令無災禍。是知鬼神部類開合有殊。皆四王所統。於四方崇善之所。悉來守護。令其安穩。暴惡之所。悉皆遠離。由遠離故。致興災害。其於賞善罰惡護國利民。可謂至矣力。觀其意。專在護法。欲說聽流布。蓋由居民若不安。正教難敷闡。自非大權。安能若示。至乎獻如來缽於成道之後。持杯度圌於齋主之家。敗突厥之貪。生於闐之子。助營佛供。持護法門。則四王之功可謂大矣。故晉唐已來立像崇奉。良可尙也。贊曰。

我佛成道受食時

四王取缽爭獻持

是時一缽化爲四

各各將奉釋迦師

我佛手按還成一

令其所願各無違

此天住在須彌半

第四層中分四圍

生者化形來膝上

自然香樹及泉池

身相修長各半里

輕鮮半兩以爲衣

人世百年爲兩日

積之五百壽希奇

日月星辰皆所統

四方護世闡靈威

二十八部皆統領

鹹令降福免災危

可使國民常富樂

流通正法布祥禧

突厥懷貪心忽痛

於闐無嗣額生兒

髙僧圌內形𨿽小

海濟家中供倍滋

爰自晉唐咸俯仰

每彰靈應赴虔祈

此分此四天王壽量身品及靈迹護法之功。不可分故。先總錄之。今乃各列其事而爲別傳。

北方天王傳

梵語毗沙門。此翻多聞。福徳之名。聞四方故。陀羅尼集云。父名羅婆陀。又云婆難陀。母名密闍盧。又云蘇富。四明云。西土以北方爲上。由彼居多面東。以北爲左。故光明中首以毗沙門天王爲列也。其所居乃須彌山半之第四層之北也。智論云。北方天王護北郁單越。亦兼余洲。四埵之中乃水精埵。俱捨論云。黃金埵。增一阿含云金銀城。中間毗沙門天王。將諸閱叉眾。孔雀經云。北方有大天王。名曰多聞。是藥叉主。以無量百千藥叉而爲眷屬。守護北方。彼有子孫兄弟將軍大臣雜使。阿毗曇云。頻婆羅王死爲北方天王長子。名曰祇那利沙。護持佛法。安慰眾生。陀羅尼集令作北方天王像法。其身量一肘。著種種天衣。嚴飾極令精妙。與身相稱。左手伸臂執槊拄地。右手屈肘擎於佛塔。槊音朔。矛屬。長一丈八尺。唐立像儀。令身被金甲而足踏女人之肩下。作云以擁之。或云乃其母也。其手中執捉與前亦同。於其左右羅列八部。風水雷電諸鬼圍繞。其子祇那利沙。並九十一子前後隨從。由唐天寶中。西番。大石。康居三國。兵圍西涼府。詔不空三藏誦仁王密語。玄宗乃見神人五百員在乎殿庭。帝問不空。不空曰。毗沙門天王子領兵救安西。請急設食發遣。四月二十日果奏。二月十二日城東北三十里雲霧間。見神兵長偉。鼓角喧鳴。山地崩震。番部驚潰。彼營疊中有鼠金色。咬弓弩弦皆絕。北門樓有光明天王怒視。番師大奔。帝覽表。勑諸道城樓置天王像。此其始也。大論中北方領二部。一名夜叉。此雲輕健。二名羅剎。此云可畏。若餘經中。開合總別或異。皆屬所統故也。又唐懿宗咸通三年。西川及四州現僧相天王。皆有記錄。賢愚經云。有優婆夷誦經。毗沙門天王從空而過。乃曰。姊妹。我與汝寶物。可請舍利弗齋。當得勝福。洎其餘感通難以盡紀。然多聞天王師鬼神而統八部。護世界而保國民。可謂顯矣。而國朝因唐制。凡立城寨必先立像。事固宜然。至乎金鼠絕番部之弦。與寶增女人之福。凡所祈響。應猶形聲。豈特西涼川蜀者乎。贊曰。

北方天王號多聞

護世元首鬼神尊

須彌四層金埵住

夜叉羅剎統其倫

祇那利沙爲的嗣

無量兄弟及兒孫

設像儀令長一肘

天衣種種稱其身

左手持槊令拄地

右擎佛塔敬能仁

曾向李唐垂化迹

西涼脫難現威神

金鼠嚙弓弦盡絕

山崩地吼震風霆

城頭怒目番戎懼

羣兵潰散靜煙塵

詔下國民皆立像

至今城寨尙依遵

或現僧形護西蜀

或復乘空教女人

儻能恪志崇靈化

定應降鑑賜殊勛

東方天王傳

梵語提頭賴吒。此云持國。卽護持國土也。陀羅尼集云。父名難陀。母名蜜闍盧。其所居也卽須彌山半第四層之東埵也。智論云。東方天王護東弗諭逮。亦兼余洲。住黃金埵。俱捨云。住白金埵。又云。諸琉璃城中間提頭賴吒天王將諸乾沓和眾。智論明此天王領二部。一名乾闥婆。此翻尋香行。卽天帝釋樂神也。二名富單那。此翻臭鬼。或云主熱病鬼。孔雀經云。東方有大天王名曰持國。是彥達縛主。以無量百千彥達縛而爲眷屬。守護東方。彼有子孫兄弟軍將大臣雜使。陀羅尼集云。此左手伸臂垂下把刀。右手屈臂向前仰手。掌中著寶珠。珠上出光。賞善罰惡。彰此神用。持世護國四王同功。而此特名持國。則持世得非如經所謂。如諸國王所有土境。是持經者。若至其國。是王應當往是人所聽受如是微妙經典。聞已歡喜。復當護念。恭敬是人。我等四王復當勤心擁護是王及國人民。爲除衰患。令得安穩。則覽總成別以立其名。良由護法以護國者乎。贊曰。

東方天王號持國

居白金埵護東洲

琉璃城中立宮殿

無邊欲樂恣嬉遊

天像巍峨全甲冑

威楞剛毅出常流

左臂舒下刀在手

右手持珠光焰浮

統領鬼神數無量

略言二部類應周

彥達縛乃尋香者

每隨天帝樂神收

富單那卽名臭鬼

時行熱病使人憂

天王禁禦令調伏

庶令國界得安休

賞善罰惡難思力

是宜眾匯總歸投

南方天王傳

梵語毗畱勒叉。此翻增長。令自他威徳增長也。亦令自他善根增長。陀羅尼集云。父字和修吉。母名慪惙帝。其所居也卽須彌山半第四層南埵。智論云。毗畱勒叉天王。護南善部洲。亦兼余洲。住琉璃埵。梵語吠琉璃。此云不遠山寶。復古編云。字當作流離。不當從玉。以此寶出須彌山不遠故也。增一阿含經雲。水精城。琉璃城。中間毗畱勒叉天王。將諸魔鬼。孔雀經云。南方有大天王。名曰增長。是矩畔挐。主以無量百千矩畔挐而爲眷屬。守護南方。彼有子孫兄弟軍將大臣雜使。智論明此天領二部鬼眾。一名鳩盤荼。此云甕形。由似冬瓜。是魘魅鬼也。二名薜荔多。此云祖父。乃餓鬼中之劣者。毗沙門天王經云。南方有鳩盤荼王。名尾嚕吒迦。此乃與孔雀經舉其一也。陀羅尼集云。此天王左手亦伸臂垂下把刀。右手持槊。槊根著地。是知由折伏邪惡方能增長善根。𨿽四王同功。而今以總從別。故目其號。如經所謂增長身力。心進勇銳。增益諸天。此則增長善根也。又云。是諸人王應得擁護。乃至護宅之神。增長威徳。此則增長威徳也。通自他益。經有其文。然此南洲。正屬此天王所護。欲善根威徳增長。而無增長惡趣增長惡伴自他之患。得不荷其呵護之賜乎。贊曰。

南方天王號增長

居琉璃埵護南洲

水精城中立宮殿

無邊欲樂恣嬉遊

天像威嚴施甲冑

右手持槊拄其矛

左手把刀卻垂下

摧邪輔正護眞流

百千眷屬子孫等

略言二部統應周

鳩盤荼乃甕形鬼

所謂魘魅在閻浮

薜荔多名祖父鬼

鬼中劣者是其儔

天王統攝遮其惡

不令侵惱起羣憂

𨿽則四王功不異

總中彰別有因由

增長善根心勇銳

增長威徳每同休

況我此方眞世主

素蒙呵護免愆尢

西方天王傳

梵語毗畱博叉。亦云尾嚕叉。此云雜語。以能作種種語故。又翻惡眼。又非好報。孔雀翻云廣目。陀羅尼集云。父名婆伽羅。母名澀秀卑。其所居也卽須彌山半第四層之西白銀埵。阿含。金城。水精城。中間毗畱波叉天王。將諸龍神。智論云。毗畱博叉天王。護西洲亦兼余洲。領二部鬼眾。一名毗捨闍。此云啖人精气。令人四百四病。遇苦發心。亦啖五穀精气。令國饑饉。二名毒龍。護世經說。龍有四毒。謂視毒。噓毒。气毒。觸毒。遇此毒者隨一皆死。孔雀經云。西方有大天王名曰廣目。是大龍王。以無量百千諸龍而爲眷屬。守護西方。彼有子孫兄弟將軍大臣雜使。陀羅尼集云。此天王左手同前執槊少異。右手中把赤索。亦由折伏方能生善。然名廣目惡眼者。口怒目張。威使邪惡潰散。如西涼府城北門樓天王怒視。番師大奔兵眾驚潰也。又其雜語。亦以種種語言折伏邪辯也。故經云。以淨天眼過於人眼。常觀擁護此閻浮提。若此國土有諸衰耗怨賊侵境饑饉疾疫。乃至悉皆滅盡。此其廣目之義也。又云能說正法。修行正法。爲世法王。以法治世。又云。能以正法摧伏諸惡。能壞三千大千世界外道邪論。摧伏諸魔怨賊異形。此皆種種語言折伏邪義也。然滅惡生善。四王同功。今亦以總彰別。總顯其名。而弘護眞乘。加被說聽。法力聖力共摧煩惱之魔怨。惡眼天眼咸鑑流通之邪正。贊曰。

西方天王名廣目

居白銀埵護西洲

水精城中立宮殿

無邊欲樂恣嬉遊

天像左手持矛槊

右把赤索禦邪流

眷屬百千及軍將

略言二部類應周

毗捨闍鬼啖精气

生人癡病省愆尢

亦虛五穀作饑饉

國民爲害起災憂

諸惡毒龍無量數

亦隨統攝護田疇

能以語言挫邪辯

時張怒目散兵酋

滅惡四王功豈異

總中彰別有因由

天眼洞視除衰耗

正法治世護燻修

光及四方皆保衛

故當虔恪用歸投

金剛密迹傳

梵語跋折那。或云跋闍羅。此云金剛。又梵語那羅延。此翻金剛手。由羅延翻手。或翻執。而略跋折二字。只云那羅延也。由此力士手中執金剛寶杵。故從所執以立名。楞嚴中本名烏芻瑟摩。此云火頭。經云。我以火光三昧力故。成阿羅漢。心發大願。諸佛成道。我爲力士。親伏魔怨。寶積經云。法意太子願作力士。立名密迹。常親近佛。在外威儀。省知如來一切密迹祕要之事。信樂不疑。其始因也。集要引佛名經及上生經說。昔有一王生千單二子。千兄同詣佛所發心修道。而二弟不知。一弟發願。若千兄成道。我佛佛所爲魔惱害。一弟發願。我佛佛所爲力士。護千兄教法。故賢劫千佛中皆其護法也。其居處也。孔雀經云。大聖金剛手。住居王捨城。常在鷲峯山。以爲依止處。其同類及顯現者。俱捨頌云。妙髙頂八萬。三十三天居。四角有四峯。金剛手所住。世尊云。山頂四角各有一峯。其量髙廣各有五百藥叉神。名金剛手於中止住。光明云。金剛密迹。大鬼神王。及其眷屬五百徒黨。一切皆是大菩薩等。什師譯孔雀經。列五百各有金剛密迹力士。圓覺經。火頭摧碎八萬金剛。楞嚴經中十恆河沙金剛密迹。如是之類。眾經非一。今之所奉。卽密迹力士火頭金剛也。其像也。露袒其身。怒目開口。徧體赤色。頭上有髻。手中執杵。以跣雙足。威楞勇倢。長阿含云。外道阿摩晝問佛四姓。佛云汝姓是釋迦奴種。彼不肯信。故不答。佛云。汝宜速答。密迹力士手執金剛鈴杵在吾左右。當破汝頭分爲七分。時力士卽現空中。彼方信伏。又秦始皇時。天竺室利房等沙門一十八人來至長安。始皇囚於獄中。金剛力士破獄垣以出之。江西有一寺。乃金剛打供。寸土不居於寺界之外。皆二聖力士。一切所須令施者送至。建炎初金人犯順。旣至其寺。不信靈感。以鐵索拽之。忽力士發聲。兵眾皆倒。至今尙在。其靈應之事不惟紀之於文。亦往來者皆能言之。夫本華實芽。母鳴子應。其猶鏡像谷聲。則大願力護善遮惡。信不評矣。然賢劫千佛之二弟。一爲調達。以魔惱。一爲力士。以護持。則法華以提婆達多善知識故得成正覺。授記號天王如來。上生經中婁至佛願作力。士護千兄教。得非逆順皆其助乎。是故形气相求各因其類。故楞嚴云。是故鬼神及諸天魔魍魎妖精。於三昧時僉來惱汝。然彼諸魔𨿽有大怒。彼塵勞內汝妙覺中。如風吹光。如刀斷水。了不相觸。汝如沸湯。彼如堅冰。暖气漸鄰。不日銷殞。徒恃威神。但爲其客。成就破亂。由汝心中五陰主人。主人若迷。客得其便。當處禪那覺悟無惑。則彼魔事無柰汝何。是知邪念若生。魔必得便。正心若發。力士潛護。故佛一呼空中頓現。室利枉囚。破垣脫厄。得非是與故修行者能持正法。則大士必執金剛之杵而左右之。所謂能以正法摧滅諸惡者也。贊曰。

密迹力士執金剛

羣魔來惱悉能防

烏芻瑟摩初發願

三昧圓成號火光

法意昔因曾立誓

千兄賢劫護行藏

一一盡皆成正覺

教法遐宣徧一方

最後成佛名婁至

卽是密迹證法王

見住鷲峯或天上

或云五百守天堂

或云八萬皆名異

十恆河沙數莫量

其身赤色頭有髻

手持寶杵力難當

現身曾折阿摩晝

破獄因救室利房

由慈誓願弘持故

至今佛宇息它殃

自此仰祈呵護力

永銷魔罥法門昌

摩酰首天傳

梵語摩酰首羅。此翻大自在。或翻威靈帝。或云三目。智論立三界主。卽摩酰首羅爲三界尊極之主。華嚴經亦稱三界主。其居處也在色界頂。樓炭經云。阿迦尼吒。卽首羅。所居有頂天也。華嚴疏引智論云。過五淨居有十住菩薩住處。亦名淨居。號大自在天王。輔行記云。色界頂。夫三目八臂。騎白牛。報白拂。有大威力。能傾﹝雨／復﹞世界。舉世以尊之。妙樂云。色究竟天。壽萬六千劫。身長一萬六千踰繕那。華嚴經云。能知大千雨滴之數。是十地菩薩。入大乘論等說魔酰首羅天上。有一實報土。成佛以大千世界爲所統境。然經中別有摩酰首羅。乃藥叉神。非此天主。如孔雀經云。摩酰首藥叉。止羅多國住。旣云藥叉止住羅多國。定非色頂天主也。光明經鬼神品內先云大自在天。卽此天主。次云大力鬼王那羅延等。摩酰首羅卽藥叉者。所以舊傳以列位卑下爲疑也。又本行經說。太子以西國之法。令禮天神。名曰摩酰首羅。其神極惡。而復有靈。太子至其神所。神自離座下階先禮太子。是旣知云極惡。必非天主耳。所以古人嘗議摩酰首羅有二神而不決者。以名同故也。蓋摩酰首羅。此云三目。由二神皆有三目。名故相濫。今古畫像作兩種不同。一作菩薩相。但三目八臂。執拂持鈴杵並尺結印合掌。一作藥叉之形。赤髮髼起三目八臂執弓箭等。至今二像不同。今旣曰大自在及威靈帝。定非藥叉矣。然楞嚴又云。窮諸行空已滅生滅。而於寂滅精妙未圓。若於所歸。覽爲自體。盡虛空界十二類內所有眾生。皆我身中一類流出生勝解者。是人則墮能非能執。摩酰首羅現無邊身。成其伴侶。迷佛菩提。忘失知見。若爾則𨿽無覺觀。號令下界。而其執情未除也。又云背涅盤城。生大慢天。所謂尊極三界。慢心不忘。未免念動。則傾覆世界耳。旣居十地。統攝大千。𨿽無號令。而有形色中此天獨尊。故當崇敬。以仰威靈。儻指爲三目藥叉。則其陋矣。贊曰。

摩酰首羅尊極主

居於色頂自在天

總攝三界爲所統

一一雨滴知大千

三目八臂執白拂

乘騎白牛化無邊

能覆世界傾天地

舉世尊崇仰大權

萬六千劫乃其壽

身量髙勝難比肩

十地菩薩之報處

威靈超出無與先

但執慢心迷正見

計十二類爲生緣

別有藥叉亦三目

住羅多國名濫傳

昔年太子曾往謁

西域欽奉類眞仙

旣非色頂尊崇主

品位難齊地上賢

故今明示知終始

庶希降鑑赴幾筵

散脂大將傳

梵語散脂修摩。或雲散脂迦。此云密。陀羅尼集云。鬼子母有三男。長名惟奢叉。次名散脂大將。小名摩尼跋陀。則知其父乃徳叉迦也。不空譯孔雀經云。復有二十八藥叉大將。能於十方世界覆護一切眾生。爲除衰惱患厄之事。有藥叉大將住於東方。擁護東方。乃至南西北並各住四圍。常居於地。常在空居。蓋每方及上下共二十四。而四圍各一。則共成二十八部。智者云。散脂乃北方天王大將余。三方則東方名樂欲。南方名檀帝。西方善現。各有五百眷屬。管領二十八部。光明經鬼神品云。二十八部諸鬼神等。散脂爲首。百千鬼神。散脂品云。隨是經典所流布處。我當與此二十八部大鬼神等往至彼所。隱蔽其形。隨逐擁護是說法者。銷滅諸惡。令得安穩。又對佛前自說名義。云何因緣。故我名散脂鬼神大將。惟然世尊。自當證知。世尊。我知一切法。一切緣法。了一切法。知法分齊。如法安住。一切法如性。於一切法含受一切法。世尊。我現見不可思議智光。不可思議智炬。不可思議智行。不可思議智聚。不可思議智境。世尊。我於諸法正解正觀。得正分別。正解於緣。正能覺了。智者以三五十五句圓義釋之。此乃法門解也。仍以三密加被說者。經云。令說法者莊嚴言辭。辯不斷絕。此口密加被也。眾味精气從毛孔入等。此身密加被也。心進勇銳等。意密加被也。乃至令其聞者智聚功徳聚。受人天樂。未來疾得菩提。是知內證外應微妙難思。而以弘應爲任。福智所聚。終至佛果。仍以辯才加被說者。則爲二十八部之司總。其於賞善罰惡功亦大矣。儻在流布正法。得不加被。贊曰。

二十八部鬼神中

散脂大將最威雄

乃鬼子母之次子

北方元首實靈聰

無量藥叉皆所統

護持正法使流通

隱蔽其形常守衛

或居城邑或王宮

自說立名之本意

一切法義總含容

正解正觀正分別

正緣覺了義圓融

密加說者以詞辧

精气皆入使身充

心進勇銳意加被

自然和悅保安衝

仍令聞者智慧聚

菩提疾證表深功

大哉圓密難思議

賞善罰惡利何窮

儻在聞持並演說

是宜崇敬展精衷

重編諸天傳上卷

重編諸天傳下卷

大辯天傳

大辯天。乃略名也。光明經云。是說法者。我當益其樂說辯才。令其所說莊嚴次第。善得大智。若散脂品中乃云。不可思量智慧功徳成就。大辯天經又云。廣宣流布。乃至得聞是經。當令是等悉得猛利不可思議大智慧聚。不可稱量福徳之報。廣略之名。其義可見。然最勝王經詳言其迹云。或在山巖深險處。或在坎窟及河道。或在大樹諸叢林。現爲閻浮之長姊。身著靑色野蠶衣。在處常翹於一足。常以八臂自莊嚴。各持弓箭刀槊斧長杵鐵輪並羂索。帝釋諸天常供養。皆共贊嘆。盡歸依。師子虎狼恆圍繞。牛羊雞等亦相依。於一切時常護世。亦護一切眾生者。所言辯者。略有四種。一者法無礙辯。百千名字分別不錯。卽經云善解無量種種方便。二者詞無礙辯。法流灌注而無壅滯。卽經云善能辯暢一切諸論。三者義無礙辯。諸法究竟會行證眞。卽經云善知世間種種技術。能出生死得不退轉。必定疾得阿耨多羅三藐三菩提。四者樂說無礙辯。接物利生流通不倦。卽經云我當益其樂說辯才。乃至令不斷絕。夫超出三界疾至菩提。以慧爲先。故光明列品及鬼神品中皆以大辯在功徳天之前。此論正助爲次也。散脂品中先功徳而後大辯者。以福慧爲次。意謂由福以資慧。故大辯品中云。能出生死。疾得菩提。功徳品中以常在天上人中受樂。值遇諸佛。速成菩提。散脂品中以人天之中常受快樂。於未來世值遇諸佛。疾成菩提。是知正助則以慧爲正。以福爲助。出生死故。超三界故。福若無慧非波羅蜜故也。若以在人天中。必乃先福後慧。蓋未出三界以修福故。且離三塗而生在人天。然後以福資慧。可至菩提。所以功徳品云。三惡道苦。悉畢無餘。散脂品中三惡趣分永滅無餘。古師謂。只欲求福。助於說聽。良有以也。今之人推求福之心。但欲富樂而莫存說聽之懷。良可鄙也。志於學者。得不仰大辯才能與總持令不忘失者乎。贊曰。

大辯才天智慧主

於說法人無總持

令其句義無忘失

文字次第使無違

以大威神資四辯

法義樂說及言詞

此天所住依巖谷

深險坎窟最幽奇

泉澗叢林孤絕處

身著靑色野蠶衣

現爲閻浮之長姊

一足常翹一足垂

八臂自在莊嚴具

弓槊箭斧手持之

寶杵鐵輪並羂索

帝釋天眾共歸依

師子虎狼牛羊等

並來前後每相隨

護諸眾生弘正法

護世令安一切時

有人若欲超三界

當知智辯力難思

功徳天傳

梵語室利摩訶提毗耶。此云吉祥大天。涅盤及陀羅尼集名功徳天。皆其略也。光明散脂品中乃其云第一威徳成就眾事。大功徳天舊傳釋云。第一威徳。言其體徳也。成就眾事。言其功用也。其本因。則經云。我已於過去寶華功徳海琉璃金山照明如來所。種諸善根。其現益。則經云。是故我今隨念所視所至。方能令眾生受諸快樂。若衣服飲食資生之具。七寶等。悉無所乏。陀羅尼集云。鬼子母夫名徳叉迦。女名功徳天。有妹名黑暗女。其居止也。光明云。於此北方毗沙門天王。有城名曰阿尼曼陀。其城有園。名功徳華光。於是園中有最勝園。名曰金幢。七寶極妙。此卽是我常止住處。其天相也。陀羅尼集云。其身端正。赤白二臂。畫作種種纓珞鐶釧耳璫天衣寶冠。天女左手持如意珠。右手施無畏。於寶臺上坐。左邊畫梵摩天。手執寶鏡。右邊畫帝釋天女散花供養。天女背後畫七寶山。於天像上作五色云。云上安六牙白象。鼻絞瑪瑙。缾缾中傾出種種物。灌於功徳天頂上。天神背後畫百寶花林。頭上畫作千葉寶蓋。蓋上諸天妓樂散花供養。其像底下右邊畫作咒師形。著鮮白衣。手把香鑪胡跪供養。良由此天昔種善根之故。所感福報如是。能令眾生成就眾福。護持一切令足所須。亦與大辯四王等擁護四方。令無災禍。又令稱金光明經。爲我供養諸佛世尊。三稱我名燒香供養。別以香華種種美味供施於我。灑散諸方。卽能聚集資財寶物。我時慈念多與資生。若供施時。令誦其咒。讀誦通利。七日七夜受持八戒。供十方佛。爲自及他回向具足阿耨多羅。智論云。昔有人十二年事於大天。遂感天人賜與徳缾。缾中出生一切珍寶。此人忽起憍慢。以雙足踏於缾上。其缾遂破。寶物皆無。古師嘗謂。凡求福者助於說聽。所以經云。是說法者我當隨其所須之物及餘資產。供給無乏。令心安住。晝夜勸樂。正念思惟是經章句。分別深義廣宣流布。令不斷絕。是諸眾生聽是經已。於未來世常在人天。值遇諸佛。速成菩提。四明云。若爲自身受五欲樂。希望財寶。卽輪回業。眾聖所呵。尊天寧護。是知若世間福。𨿽感徳缾。終須破散。以福資慧。成出世因財。果滿二嚴。依正殊報。凡興供者無時於斯。贊曰。

有天女號大吉祥

成就眾事最爲長

寶華佛時種善本

感應能隨所念方

常在北天爲止住

阿尼城園號華光

更有勝園金幢處

七寶極妙數難量

天身鮮白相端正

坐在金臺髙勝牀

纓絡花冠及鐶釧

種種天衣及耳璫

左手持珠右無畏

梵天執鏡侍其傍

背於寶山云五色

花林百卉盡芬芳

白象鼻絞瑪瑙器

缾中傾寶數無央

灌其天頂莊嚴聚

咒師跪伏兒端莊

若或稱名而供養

別敷好座具花香

一切資生皆具足

無論財寶及牛羊

所求成就難思事

意令法會善敷揚

韋天將軍傳

靈威要略曰。天神姓韋。諱琨。南方天王八將之一臣也。四王合三十二將。而爲其首。生知聰慧。早離塵欲。淸淨梵行。修童眞業。面受佛囑。外護在懷。用統三洲。住持爲最。亡我亡瑕。殷憂於四部。達物達化。大濟於五乘。光明鬼神品中有韋馱天神。梵語韋馱。此云智論。今此則以韋爲姓。𨿽類華夏一經之裔。而其天神隱顯其號。烏可惻量。唐髙宗乾封歲。京師淨業寺道宣律師。因睹韋天嘗問律相等事。律師述靈威要略。並律相感通二傳。備載其實。如要略中。天神姓費。自述云。弟子迦葉佛時生在初天。在韋將軍下。諸天貪欲如醉。弟子以宿願力不受天欲。淸淨梵行。徧敬毗尼。韋將軍童眞梵行。不受天欲。若有事至四王所。王見皆起。自唐髙宗已來。諸處伽藍及建立燻修。皆設像崇敬。彰護法之功。其間感應錄於文集者甚多。然童眞乃十住中第八住。而賢乎聖乎。孰可知之。贊曰。

四王三十二大將

南方韋天以爲先

生知聰慧離塵欲

淸淨梵行威儀全

修童眞業持禁戒

迦葉佛時志已堅

四部殷憂常守衛

三洲護法應機緣

名姓隨凡安可惻

示迹唐朝遇道宣

備言佛教深幽事

律相靈威二集傳

或見四王王起接

是知無染所當然

爰自乾封崇至化

逮今名位列諸天

每在伽藍或蘭若

燻修之所現威權

頭頂金兜橫寶杵

合十指掌兒童年

或警行人令進行

或隨方所護其邊

卻除外障令無惱

庶幾佛日照三千

堅牢地神傳

地神乃總號。安住不動皆地神。故堅牢乃別名。揀非他故。光明中品名與標人。左右其語。今依品名也。集要引嘉祥雲。堅牢者。理體不可壞也。如金剛王無能破者。地者。依持出生。乃智用也。造化不測。故稱爲神。智者亦云。已上諸天或住善權方便道。爲眾生法父。住善實智度母。爲眾生母。譬如陰陽覆載萬物。智度養育出生眾善無攺變。曰堅牢。常也。能荷樂也。能生淨也。名之爲他徳自在。戒也。稱之爲神。此舊傳引四徳以釋其名也。觀佛三昧經有王問佛。汝之功徳誰爲證明。佛卽垂無畏手指地。一切大地六種震動。堅牢地神湧出唱言。我是證明。金光明中。隨是經典所流布處。是地分中。敷師子座。令說法者。廣演宣說。我當在中常作宿衛。隱蔽其身。於法座下。頂戴其足。此其護法敬人也。我聞法已。服甘露味。增益身力等。此其聞法得益也。而此大地深十六萬八千由旬。悉得眾味增長具足。丰壤肥濃過於今日。此其舉體依持也。藥艸華果美色香味皆悉具足。眾生食已增長壽命色力辯安。乃至隨其所樂。此其出生利物也。得是威徳。乃至聽受是經。此其令他獲益也。各應相慶。乃至常生天上人中受樂。此其遇佛遠惡也。若說一諭一句及稱首題。令其受樂。深信三寶。疾至菩提。此其不退正信也。此土並略所述之文。以題其行其像也。集要令作天女之相。花卉林木一時竟秀。地天合掌。無量諸仙采時花果。前後圍繞。轉法輪經云。有諸地天知波羅柰欲轉法輪。爲佛置大圓轉殿。種種莊嚴。縱橫七千由旬。虛空諸天以寶蓋嚴飾。地藏經。佛告堅牢地神。汝大神力。諸神少及。何以故。閻浮土地悉蒙汝護。乃至艸木沙石稻麻竹葦穀米寶具從地而有。皆因汝力然。流布經處。於說法人。以頂其足。於其花果出生滋益。世出世法皆受其賜。而功亦大矣。贊曰。

住善實智以爲母

荷負萬物使依持

體性堅牢不可壞

備彰神用以名之

果實花卉因其力

出生地味倍丰肥

始自如來成道處

便爲作證現希奇

初轉法輪置宮殿

莊嚴異寶及琉璃

洎向光明宣妙旨

欲言宿衛每相隨

於說法人頂雙足

由服甘露色充滋

一切事業令成辦

身心適悅每安怡

聽是經者長深信

值遇諸佛成菩提

天像莊嚴天女相

執華果從盡周圍

百卉芬芳於大地

羣木森秀茂繁枝

萬物出生皆地力

況於成實總其司

又向法門垂勝力

敢忘孚佑致虔祈

菩提樹神傳

梵語菩提。此云道。由此神守護如來成道之處菩提樹。故以立其名。光明中乃連別名云道場菩提樹神。名等增益。西域記曰。其樹在摩竭國尼連河西南十里。本行集經云。菩薩將至道樹。色界諸天先以天繒幡蓋懸於樹上。用爲幖幟。又慈恩傳。玄奘至彼。見其樹枯悴。惟向東茂發一枝。色甚靑翠。以表大教東流之像也。西域記云。樹本名畢缽羅。佛昔在世。髙數百尺。累經殘伐。猶髙四五丈。華嚴經中言菩提樹王。卽此處也。其樹莖漧黃白。枝葉靑翠。冬夏不凋。每涅盤日葉皆凋落。頃之復故。此天女不惟守護此樹。而乃彰益。亦在佛因中爲流水長者子。時現半身。贊隨名定。實救十千魚。故光明會中凡四品經。佛獨與此天說。於昔因而兼贊嘆。而贊佛中女天自云。我常念佛。樂見世尊。常作誓願。不離佛日。乃至亦常修行最上大悲。至乎世尊贊云。善哉善哉。快說是言。是知大權示迹微妙難思。舊傳約表云。依實相理地。一切種智而爲根莖。三十七品以爲枝葉。開萬行因花。結四十二位之果。四接覆陰於羣生。現神身而佐嘉會。華嚴表法廣有其文。諸經贊護亦非一二。贊曰。

摩竭提國西南隅

去尼連河十里餘

有菩提樹甚髙聳

上有天神於此居

旣乃守護令堅固

立名因此著經書

此卽如來成道處

至今垂陰尙扶疎

佛始將往於其下

諸天繒蓋預髙舒

樹神別名等增益

曾告流水乃其初

應當隨名以定實

枯池速救十千魚

故今天子蒙授記

信知因行果應如

金光明會對揚處

經文四品委談諸

常發誓願樂見佛

觀一切性皆空虛

我佛卽從三昧起

善哉快說以稱譽

因果互嚴於佛化

端知眞是大權歟

鬼子母天傳

顯正論云。鬼子母。父名歡喜。夫名圓滿具足藥叉。姊名炙匿。妹名摩尼缽。鬼子母生一千子。在閻浮提最小者名愛奴。偏所憐惜。常食人子。佛爲化彼。將愛奴缽下藏之。母於天上人間覓之不得。佛遂化之。令僧施食與之。鬼子母經云。有一千子。皆爲鬼王。一王統數萬鬼眾。五百在天上嬈諸天。五百在世上嬈帝王人民。或自稱林木神水神地神船車宅舍。晝夜夢寐。恐怖作怪。佛爲受五戒。得須陀洹。白佛言。我欲止佛精舍旁。呼千子。凡天上人間無子息者。我當與之。姊名炙匿主人產。妹名浮陀羅尼缽。主天上人間鬼。四海船車治生財產。陀羅尼集云。鬼子母。夫名徳叉迦。大兒名惟奢叉。次兒名散脂大將。小兒名摩尼跋陀。女名功徳天。寄歸傳云。西方諸寺畫天母抱一兒於膝。乃四天王之眾有疾病無兒膝者饗食薦之。咸皆遂願。其名號也。或云訶利帝母。光明中連稱訶利帝南鬼子母等。及五百神。百錄云。訶利帝南鬼子母等五百眷屬。今古多疑爲二神。故多不同。今準孔雀經云。散脂迦大將。訶利帝母。及五百子。則知只一神也。又訶利帝母眞言法云。畫作天女像。金色身。著天衣。頭冠纓絡。坐寶臺上。垂下兩足。於足兩邊畫二孩子。傍其臺立。於一膝上各坐一孩子。又在懷中抱一孩子。於右手中持吉祥果。又其中自云。我本藥叉女。如來授我三歸依。其畫像法與前寄歸傳文亦大同。是知止是一天。主人間男女。而鬼主母由授歸戒。故旁爲呼千子。同依佛宇。不惱天人。贊曰﹝有咒曰。唵弩弩莽哩迦呬帝娑婆訶﹞。

訶利帝南鬼子母

四王所統爲藥叉

父名歡喜居凡地

夫乃圓滿徳叉迦

親生千子閻浮果

半居人世半天魔

女功徳天吉祥者

長男立字號惟奢

妹名浮陀摩尼缽

主領財產及舡車

小兒愛奴偏護惜

或號之爲尼跋陀

由玆鬼眾數無量

食人男女日偏多

我佛化之以方便

取子琉璃缽覆遮

徧往四天無覓處

卻來佛所願回邪

旣授三歸持不殺

令僧施食飽河沙

旁招千子咸興善

卻依佛宇護禪那

人有新產令無害

求男女者裔其家

此實一切鬼之母

敢因法會薦香花

摩利支天傳

梵語摩利支。或云大摩利支。此翻陽炎。由此天不可見。不可捉。火不能燒。水不能漂。如陽炎故也。舊譯有摩利支天經一卷。大宋新譯有大摩裏支菩薩經七卷。廣略𨿽不同。而言此天神用不異。新譯文云。佛言有菩薩名摩裏支。恆行日月。不能得見。亦不能捉。不能禁縛。火不能燒。水不能漂。離諸怖畏。無敢輕慢。諸惡怨家皆不得便。我昔知彼名號。亦不能見其菩薩身相。乃黃金色。作童女相。掛靑天衣。手執蓮華。頂戴寶塔。坐無憂樹下。孔雀經云。摩利支藥叉。羅摩腳磋住。金光明鬼神品云。睒摩利子。皆梵音楚夏也。其經中新譯七卷之者。廣出諸咒。能令有情隱身於路。或水火王難盜賊軍陣皆可隱身。令不得便。諸咒之中有六字最上心眞言。曰。唵﹝引﹞摩﹝引﹞裏支﹝引﹞娑縛﹝二合﹞賀。此眞言印。二字合掌。十指微曲。如華開敷。卻二大指。屈撚二中指。如拳相。結跏趺坐。安印相於臍輪上下。若求最勝上法而得用之。若中下事。不許用之。速能成就。別明成就法。令行人想彼菩薩。坐金色豬身上。著白衣。頂戴寶塔。左手執無憂樹枝。復有羣豬圍繞。作此觀已。若速出道路。如有賊等大難。以手執自身衣服。念心眞言七徧加持衣角。復結彼衣角。冤賊等難不能侵害。又有大摩裏支降伏冤兵之法。文廣不錄。復有觀想法。想菩薩身作忿怒。有三面。面有三目。一作豬面。利牙外出。舌如閃電。爲大惡相。身出炎焰。偏袒靑衣。身黃金色。種種莊嚴。臂有其八。右手持金剛杵。金剛鉤。左手持弓。右無憂樹枝羂索。頂戴寶塔。立月輪內。右足如舞蹈勢。左足蹈冤家。經中八臂執捉不同。或云左手持弓索無憂樹枝及綫。右手執金剛杵箭。其三面者。正面作黃金色微笑。左面黑色出舌顰眉。作大醜惡相令人怕怖。右面如同秋月圓滿淸淨。然此等皆有所謂而對治之耳。此經七卷之文乃宋朝大宗皇帝時西天譯經三藏大息災所譯。印咒壇場。文其周備。大宗皇帝禦制聖教序以冠其首。故祈福之處參入天位。然印本舊譯。經後附入感應。乃相州有人夜夢羣豬繞一車。車中盡是文字。一鬼牽其車。因問其鬼。鬼曰。此乃合殺戮兵戈之籍。其人看之。盡錄人之姓名。遂問曰。有名字如何得免。鬼曰。有大摩利支天經。若能誦之。並稱天名。可得免也。及覺遂請其經。及日持聖號。不數月果有兵危。而得免之。若爾則不思議力誠可依憑。得不崇心以祈求安兵革者乎。贊曰。

有天號曰摩利支

行日月前誰見之

水火兵難及恐怖

一切冤魔難執持

身相乃作黃金色

顏如童子掛靑衣

頂戴寶塔或端坐

手執無憂花樹枝

或執蓮華或八臂

前後圍繞乃羣豬

或執弓箭金剛杵

鉤索等物示靈儀

或復正面金光聚

或如滿月或顰眉

現以三面面三目

種種威容各對治

咒法觀想令成就

冤魔銷散免災危

由我皇朝經再譯

徧令佛宇建靈祠

每有感通垂化迹

持名誦咒伏慈威

或添作二十位者。更足成日月天子等四位。

日宮天子傳

梵語須梨耶。此云日。說文曰。日者實也。太陽之精。上騰爲日。中有金烏。下有大龍輔之。天文曰。日者陽星之宗。張衡志云。日天之精也。金精火珠所成。能熱能照。大威徳經云。亦名百光熾盛。無上圓形。普化令喜。勝意不瞋。無畏破暗。約有百名。若華嚴中日天子眾號無量。今準法華云。日宮寶光天子也。十二遊經云。成劫之時。人食香稻。黑暗便生。西方阿彌陀佛令寶應聲吉祥二菩薩造其日月。開人眼目。異相云。日月天子白佛言。當作何業爲日月天。佛言。由四緣故。一常喜布施。二修身持行。三奉持戒法不犯威儀。四然燈供佛。次修十善不殺等行。得生其中。俱捨云。日齊須彌山半。去地五十一踰繕那。阿含云。日天子城郭縱橫五十一由旬。樓炭經云。日宮城郭方正二千四十里。纓絡經云。日宮殿七重。相去各七由旬。墻髙十二由旬。有其千門。皆百寶所成。異相云。城方一百四十里。髙四十里。光射人目。見之若圓。五風運持。不令停住。長阿含經云。日天宮殿髙十六由旬。周匝欄楯。行時百千諸天神導引也。前之所說。或有不同。由城有內外見有小大。故見差別。樓炭經云。日天壽量與四天王同。右繞書云。天輪左轉。日月右旋。其日乃自西南東北而行。由日行遲而天輪速。故帶而轉遂。令人間謂日自東南西北而轉。智度論云。右繞者自東至南。自南至西。自西至北。自北至東。日月星辰圍繞須彌亦復如是。因本經云。日天宮殿繞須彌山半。常行不息。南閻浮提日正中時。東弗婆提日則始沒。西瞿耶尼日將出時。北郁單越正當夜半。六月北行漸移向北。每日六俱盧捨。六月南行亦漸移向南。每日六俱盧捨﹝一俱盧捨乃六里也﹞。在閻浮提最極南垂。他形狹近。日過速疾於冬分時。晝短夜長。六月過已。漸向北行。每一日中移六俱盧捨。故在閻浮提洲處中而行。北寬行久。所以晝長夜短。因本經云。須彌山外有佉提羅伽山等山。日天宮殿六月﹝此傳言。六月以六月陰。六月陽。如莊子六月息者也。非謂定指季夏六月﹞之中向北道行。照觸彼山。令生熟故。又須彌山佉提羅伽山。二山之間有須彌畱海。闊八萬四千由旬。日天宮殿六月之中向南行時。照觸彼海。令寒冷故。因本經云。日天子身光照閻浮檀。輦輦光照。宮殿光明相接。而有一千光明。五百傍照。五百下照其宮殿也。以天金及頗梨合成。起世經云。有五種故。障其光明而暗。謂煙雲塵霧修羅手障。楞嚴經云。惡業眾生同分妄見。遂見薄蝕。金光明中。由其國王專行暴惡。不修善事。故二日並現。或日月薄蝕。日月無光也。漢天文志云。日蝕。君王當修徳也。夫日輪升天。六合皆照。則光明破暗。洎成熟萬物。功實大矣。乃日天子之賜。得不興供於法會焉。贊曰。

日之炎體太陽精

寶光天子禦宮城

或號熾盛及勝意

如是共有百種名

由人成劫食香稻

遂卽能令黑暗生

無量壽佛遣侍者

菩薩名爲寶應聲

來造日輪破長夜

遂得眼目開昏盲

其城髙廣千門啟

一一無非七寶成

由光照輦及宮殿

兩處交接映光晶

所以明曜射人目

世間皆謂是圓形

晝夜周行四洲上

五風運持不暫停

六月南行六月北

遂令寒暑有相傾

晝夜短長寬狹異

或時薄蝕有虧盈

大哉照世光明主

願臨法會赴虔誠

月宮天子傳

梵語婆奴。此翻光者。又翻月也。釋名云。月者闕也。太陰之精。陰星之宗。張衡雲。水之精也。大威徳經云。金脂星主光者。空主宿王等。凡五百名。華嚴中月天子無量。今依法華云。月宮明月天子。成劫之時。人食香稻。黑暗便生。吉祥菩薩造月輪以照夜。其修因壽量並同日光天子也。其去地也。俱捨論云五十踰繕那。阿含雲月天子城郭縱廣五十由旬。阿含云。月宮城郭廣長一千九百六十里。俱捨云玻胝迦寶爲體。水珠所助。能照能冷。周一百五十由旬。立世阿毗曇云。日月相去四萬八千八十由旬。日行疾三由旬。白月初日在前。黑月初日在後。纓絡經云。以五風運持不令停住。起世經云。月圓闕者有三義故。一背相轉。由月天以天銀及琉璃合成。宮殿背相而轉漸圓者。白銀見故。漸闕者琉璃面轉故。二靑衣天所覆光。三日光影覆。卽日月相望及合璧而晦。因本經云。以何因緣月宮有影。此大洲中閻浮提樹髙大。影現月輪。以此有影。蓮華經云。此樹有雞王。以棲其上。彼鳴則天下雞皆鳴。法苑中云。婆羅痆斯國有三獸塔。是如來修行時燒身之處。劫初有狐兔猿相悅爲友。帝釋欲驗修菩薩行者。乃化作一老夫。安慰三獸。乃曰。今正饑乏。何以饋食。狐取鮮鯉。猿采果實。惟兔空回。兔令猿狐聚薪以火藏內。遂俟火熾投身火中。以身願充一餐。老夫復帝釋身。感其心。故寄之月輪。傳乎後世。咸言月中之兔。自斯而有。漢紀云。月行之道。黑道二出黃道北。赤道二出黃道南。白道二出黃道東。立春春分東從靑道。立秋秋分西從白道。立冬冬至北從黑道。立夏夏至南從赤道。靑赤出陽道。白黑出陰道。若夏月失節度而妄行。出陽道則旱。出陰道則水。楞嚴經暈適背玦負耳虹蜺。種種惡相。淨覺解云。此皆日月邊之惡气也。漢天文志云。日月薄蝕。怪云變气。皆陰陽之精。本在地而上應於天者也。政失於此而變見於彼。猶影之象形。響之應聲。又云。月者刑也。月食修刑。是以說文凡禍福等字畫從示二。乃古文上字也。小者古文作川。卽日月星辰三光也。天欲令人悔過。必於三光以垂象。下示於人。令其知過必攺也。是知月光陰滋萬物。夜發光明。功次於日光者焉。贊曰。

太陰之精號明月

天子居於白銀宮

成劫時人食香稻

黑暗便生皆昏蒙

吉祥菩薩之所化

月輪於是乘五風

玻胝迦寶水珠體

能照能冷成陰功

去地五十繕那許

修因壽量與日同

右繞須彌常不息

與日遲速咸住空

圓闕由於城面轉

靑衣天覆及曈朦

閻浮提樹光影現

上有天雞鳴其中

佛作兔時曾結友

猿狐異類交情通

帝釋試之觀大器

各持所食共來供

惟有兔時無物至

自投入火以身充

帝釋感彼希有事

月中寄迹傳無窮

萬物賴月滋永夜

宜尊寶像啟修崇

娑竭龍王傳

大集等經中云。娑竭羅。大雲請雨經及光明經曰。婆伽羅王。須彌藏等經曰。婆難陀。孔雀經云。娑薛羅。乃梵音楚夏。此云咸海。華嚴疏梵語三慕達囉。此雲龍王。卽大咸海之中龍王也。須彌藏經云。善住龍王爲一切象龍主。婆難陀龍王爲一切蛇龍主。阿耨達龍王爲一切馬龍主。婆樓那龍王爲一切魚龍主。摩那蘇婆帝龍王爲一切蝦蟇龍主。又孔雀經列一百七十七龍王。今娑竭羅當第七位。居大海龍王之次。大云經列百七十餘龍王。當第三位。今所以獨供娑竭羅者。一是蛇龍之主。爲龍本類故。二是大權之中。每對佛弘護故。三佛之法寶在其宮故。四自唐已來徧靈應故。由集要云。蛇龍乃其本類。餘皆旁類也。故知爲五龍之主耳。又如海龍王經。法華。華嚴。大集偏稱此位。故知大權弘護力勝。又如龍樹入其宮。見法堂無量。法華中文殊師利所化八歲龍女。卽娑竭羅王之女。大集亦云娑竭羅龍王有子。名靑蓮華。面身相端正等。處胎經云。吾於海中與龍說法。無數龍神龍子得道。吾畱金色全身舍利百三十枚令供養之。故知佛之法寶在其宮中。又帝心尊者北塔銘云。唐大宗朝大旱。諸處祈禱無感。遂遣中使命順和尙祈雨。順令中使往抱腹山艸庵中。有老僧著木履行道。可云終南山杜順和尙伸意。天久不雨。願降甘澤。使至果如其言。卽述前語。老僧乃云。大凡降雨。須天符牒。今𨿽無天符。順和尙有旨。則如天符牒無異。汝可速回。使回至都。雨卽隨至。太宗遣使往謝。順問老僧何人。順乃雲龍王也。遂遣使抱腹山。傳宣使至。止見艸木深林。初無艸庵。遂賜順爲帝心禪師焉。大凡諸龍業報不一。如燻聞記說龍有四種。一守護天宮持令不落。二興雲致雨。三蛇龍決江開瀆。四伏藏龍主輪王及福徳人藏。淨名疏云。龍是畜生道。正報似蛇。依報七寶宮殿。與天無異。亦能變形。爲端正人。通胎卵濕化四種生。壽一中劫﹝二十增減爲一中劫﹞。壽盡爲金翅之鳥所食。僧護經云。龍有五法不能隱身。一者生時。二者死時。三者睡時。四者瞋時。五者交時。迦葉詰難陀經云。龍有三苦。一者𨿽食百味飲。入口卽化爲蝦蟇。二婇女端正。欲爲夫歸。二蛇相交。三背道布鱗。沙石生其中。痛乃連心。僧祇律云一。日之中三過皮肉落熱沙薄身。海龍王經云。昔在人中作大福田。受天福故。神受自在。不持齋戒。受惡報身。金翅鳥日食五百水龍。一龍王能受八戒。則免斯害。具如菩薩處胎經說。又若得袈裟一片一縷安於身上。亦可得免。僧祇律云。往因布施。今日奉養。同天神力。廣大龍宮。飲食有能盡壽銷者。有二十年銷者。有七年銷者。今娑竭羅龍王乃大權菩薩現此龍身。故華嚴說位皆十地。住不思議解脫。欲降雨時。三日之中先布密雲。所降之雨不從口出。不從身出。端坐深宮。舉念之時其雨普洽。豎亙六天。橫徧四域。以時雨﹝雨／汪﹞無所夭害。位居十地。迹示龍身。護法護民。其利博矣。贊曰。

娑竭羅王主蛇龍

弘護佛法使興隆

大唐已來多感應

故今法會仰深功

有女八歲成正覺

靑蓮華子美儀容

佛至其宮宣妙法

金色舍利畱其宮

唐初昔年因亢旱

曾蒙杜順指其蹤

天使往見於僧相

卽時甘澤降靈空

大抵羣龍非一類

胎卵濕化生非同

正報乃蛇受天福

金翅來吞而壽終

三種苦相誠難受

五不能隱事須從

獨有大權垂化迹

位居十地報難窮

欲降雨時身不動

先布密雲三日中

舉念之間洽遐邇

百谷咸秀使年丰

如是利生無礙力

願臨佛會賜靈通

閻摩羅王傳

梵語閻摩羅。或閻摩杜羅。或夜魔盧迦。俱捨論云。閻羅。或云琰摩羅。藥師經云。琰摩。乃經論互出不同。或梵語之音楚夏。此翻雙王。亦云只王。由兄與妹皆作地獄之主。故名雙。兄治男事。妹治女事。故云只。新譯云靜息。俱捨譯云息諍。由此止息罪人諍故。或以業鏡。或示罪惡之處。及與伴類。令明了故。顯揚論。正法念經以鬼趣收。瑜伽論開地獄趣收。探玄記云。依諸聖教。說有五種。一是地獄趣攝。如瑜伽第二說。二是鬼趣攝。如瑜伽菩薩地說。更有經文不錄。三非二趣攝。如華嚴經文。別有閻羅王趣故。四是變化如觀佛三昧經第五說及二十惟識等說。五是菩薩作。如瑜伽第七十七卷

云。炎魔名法王。爲利益爲作損。應言惟作益。故知是菩薩也。又正法念經中閻羅王爲人說偈言。汝得人身不修道。如至寶山空手歸。汝令自作還自受。叫喚苦者欲何爲。言地獄者。梵語捺落處。此云苦器。圭山修證儀云。順世間稱爲牢獄。今以地下有獄。故稱地獄。若正翻。當云苦器。言盛貯苦人之器。今義淨翻地獄也。淨土三昧經云。閻羅鬼王總治一百四十地獄。正法念經云。閻羅王在冥司。三時自受其苦。宮殿皆變炎熾鐵城。所食鐵丸銅汁等以酬惡報也。過已還舉善心。復見宮殿百寶莊嚴。以酬善因也。阿含經云。閻浮提南有金剛山。山中有宮殿。縱廣六十由旬。地獄經云。城廣三萬里。金銀所成。有十八小王。淨土三昧經云。有三十獄王。十王經云。閻羅於未來世作佛。號曰普王如來。集要云。閻浮洲南二鐵圍山外。有閻羅王宮殿。縱廣六十由旬。七重墻壁。七重欄楯。七重鈴网。其外七重多羅行樹。臺殿園苑種種可觀。王以惡業自然而有。赤鎔銅汁在前殿。卽變成鐵。五欲功徳皆沒。王見此已。怖畏不安。卽走入內。時守獄者取王髙舉撲之。以鎔銅汁瀉置口中。次第焦爛。從下而出。王作是念。所住宮殿等由昔作惡悉皆隱沒。今受此苦。願捨是身。於佛法中出家入道。旣發善念。所住宮殿還復如舊。便得快樂。言其惡因者。昔毗沙王與維陀始王共戰。兵刀不如。遂與十八大臣及百萬眾同發願言。願我復生爲地獄主。治此罪人。今日惡報。願悉現前。其壽限也。俱捨說等活地獄與四天王天等。其八大獄倍倍增之。嗚呼。善惡之報如影隨形。端不虛矣。而其苦樂端由一念故。所以閻羅善念才興。苦相卽滅。其由明來暗去耳。藥師又云。一切眾生有俱生神。隨其善惡悉皆記錄。授與琰摩法王之使。隨其善惡而處斷之。又五天使者經云。閻羅見罪人必切齒相責。曾遣發白目暗耳聾病瘦無力五使者相報。云何不知則於警覺。於人誠大權也。所以瑜伽稱爲惟益。藥師名王之使。十王記爲普王如來。良有以也。此實冥府之主。地獄之尊。光明鬼神品特列其名。旣崇法會得不崇奉者乎。贊曰。

閻摩杜羅乃雙王

主於冥府事多彰

兄妹分治男女獄

或稱鬼趣或分張

或說化現或菩薩

隨其識境現難量

十八小王三十眾

咸參治事考條章

見罪人至必呵責

自作自受苦須當

所治苦器地下獄

所居宮殿類天堂

其城住在閻浮下

七重行樹七重墻

三時惡報王亦受

鐵丸吞食飲銅漿

善心忽發祈依佛

出家入道向僧坊

所居還復同天報

再羅侍從顯靈光

五天遣使令知覺

信應警策念無常

佛曾親授當來記

普王徧證菩提場

大權今日司幽陰

但增利益濟無央

旣有恩光利存沒

是宜法會略稱揚

傳後續辯

昔智者法師嘗曰。男天女天所以不同。蓋彰慈威折攝。然此論其相儀耳。非定男女也。如四王。金剛。韋天。散脂。娑竭。閻摩之類。乃男天也。梵釋摩酰。功徳。大辧。地神。樹神。鬼子母。摩利支。日月天子。皆女天也。男天故威而折。女天故慈而攝。然此亦大槪之論。且如大辧。摩酰摩利支或現八臂。手執利器。豈專慈也。韋天作童男形。豈專威也。故在諸天慈威折攝無不具者。就其勝而言之可也。

右辧慈威折攝。

摩酰首羅。色頂天主。亦三界主。故云尊極梵王。色界天主亦大千主。故以有覺觀。故統上冠下。故云號令主。帝釋地居天主。亦三十三天主。亦欲界主。此卽智論三天主也。四王四方四界之主。亦八部主。又二十八部三十二將主。金剛密迹護千佛教法主。散脂二十八部主。韋天三洲護法主。地神百谷主。樹神菩提場主。鬼子母鬼王母主。護男女主。摩利支天救兵難主。日月天子爲晝夜光明主。娑竭羅五龍主。閻摩羅幽冥主。此皆世間主也。獨有功徳天主世出世福徳。大辧才主世出世智慧。乃二嚴主。所以光明獨於散脂品中稱之。意在此也。百錄令特奉之。亦爲此也。然若列梵釋等世主。自當回護。欲以臣佐而居帝王之上。恐不可也。

右辧眾天所主。

或云諸天之本莫非大權。故經云。一切皆是大菩薩等。而迹示天身。然推其本。則何獨天神。所以常不輕禮一切眾。唐飛錫念未來佛。而百錄之中不許僧禮天者。蓋就迹之顯了故也。談天之本迹者。當須察此。

右辯天本迹。

或雲散脂密迹洎龍王閻羅地神樹神安得稱天。或鬼趣藥叉品類別故。然法苑云。天有四種。一世間天。諸國王受天福。二生天。四王已上至非非想。三淨天。須陀洹至菩薩。四解義天。於文義自在。又婆娑沙論云。光明照曜故名爲天。又天者自然自在爲義。若爾則𨿽娑竭龍身閻摩鬼趣皆受天福。宮殿百寶豈非可以稱天乎。舊說云云。今所不取。

右辯通稱爲天。

或云梵釋之尊。鬼趣之劣。安得同列﹝此舊傳文﹞。今謂如常佛會。八部同臨。華嚴四十二眾。凡聖皆列。諸經廣有其文。何獨至疑於此耶。

右辧尊劣同列。

近有僞書。號總聖錄。出十六天並韋天。昔因其間曰。幾世爲國王。幾世爲長者等。考之藏典。並無所據。又云一千二百卷在西竺。一百二十卷在唐土。皆不根之語。若果西域有之而傳此方。合有譯師翻傳之事。請見者詳之。

右辧總聖錄僞。

重編諸天傳下卷﹝終﹞

武康徳證萬歲寺比丘紹徳。嘗聞諸天護法多諸靈應。必有傳記載其本末。甲戌春偶得諸天列傳於西余山大覺寺明上座。庶遂平生之願。於是舍財刊梓廣其傳。

時元統乙亥夏五日謹志

諸天總咒曰。

唵路迦路迦佉羅耶娑婆呵

君大梵尊天

臣諸天皆臣屬

主三目摩酰爲大千主帝釋主地居三十三天四王

賓大辧在山澤功徳在北天園中皆客寄耳

男梵釋四王男天

女功徳辧才地神樹神鬼子母有女功徳天有男散脂修摩

本

迹

宋髙宗建炎三年己酉八月二十一日。杭州上天竺惠覺法師齊璧入寂。石林葉夢得銘其塔。嗣子神煥嘗考論諸天行位。以君臣賓主男女本迹爲綱目。謂大梵尊天君臨三界。統上冠下。諸天皆其臣屬也。大梵爲三界主。三目摩酰爲大千主。帝釋主地居三十三天。四王主領八部。𨿽君臣不同。要各有主義。若大辧在山澤。功徳在北天。園中皆客寄耳。實無所主領也。梵釋四王是男天。功徳大辯地神樹神皆女天。不可使男女失序。況鬼子母有女名功徳天。有男名散脂修摩。今子居母上。可謂之以母從子。其可居天主之上乎。梵釋四王本是地住菩薩。金剛密迹本護千兄成佛。不揣其本而齊其迹可乎。知此四義然後始可與言天矣。

聖宗佛法源耳錄九

