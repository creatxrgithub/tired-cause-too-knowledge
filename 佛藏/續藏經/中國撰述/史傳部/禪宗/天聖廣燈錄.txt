續藏經天聖廣燈錄

宋李遵勗勅編

福州開元禪寺住持傳法賜紫慧通大師子一謹募眾緣。恭爲今上皇帝。祝延聖壽。文武官僚。資崇祿位。圓成雕造毗盧大藏經板一副。時紹興戊辰閏八月日

謹題。

天聖廣燈錄都帙目錄

﹝宋實﹞

天聖廣燈錄卷第一

敍天竺釋迦佛下錄釋迦牟尼佛天聖廣燈錄卷第二

天竺祖師八人第一祖摩訶迦葉尊者第二祖阿難尊者第三祖商那和修尊者第四祖優波鞠多尊者第五祖提多迦尊者第六祖彌遮迦尊者第七祖婆須蜜尊者第八祖佛陀難提尊者天聖廣燈錄卷第三

天竺祖師七人第九祖伏馱蜜多尊者第十祖脇尊者第十一祖富那夜奢尊者第十二祖馬鳴尊者第十三祖迦毗摩羅尊者第十四祖龍樹尊者第十五祖迦那提婆尊者天聖廣燈錄卷第四

天竺祖師七人第十六祖羅睺羅多尊者第十七祖僧伽難提尊者第十八祖伽耶捨多尊者第十九祖鳩摩羅多尊第二十祖闍夜多尊者第二十一祖婆修盤頭尊者第二十二祖摩拏羅尊者天聖廣燈錄卷第五

天竺祖師五人第二十三祖鶴勒那尊者第二十四祖師子尊者第二十五祖婆捨斯多尊者第二十六祖不如蜜多尊者第二十七祖般若多羅尊者天聖廣燈錄卷第六

中國祖師一人第二十八祖菩提達摩尊者天聖廣燈錄卷第七

唐朝祖師五人第二十九祖慧可大師第三十祖僧璨大師第三十一祖道信大師第三十二祖弘忍大師第三十三祖慧能大師天聖廣燈錄卷第八

中華第三十三祖慧能大師下法嗣潭州南嶽山觀音院懷讓禪師

潭州南嶽山觀音院懷讓禪師下法嗣江州馬祖道一大寂禪師

江州馬祖道一大寂禪沙下法嗣洪州百丈山大智禪師

洪州百丈山大智禪師下法嗣筠州黃檗鷲峯山斷際禪師天聖廣燈錄卷第九洪州大雄山百丈智海禪師天聖廣燈錄卷第十南嶽山懷讓禪師第四世

筠州黃檗山希運禪師法嗣﹝一人見錄﹞鎭州臨濟院義玄慧照禪師天聖廣燈錄卷第十一鎭州臨濟院義玄惠照禪師天聖廣燈錄卷第十二南嶽觀音院懷讓禪師第五世

鎭州臨濟院義玄惠照禪師法嗣﹝十人見錄﹞魏府大覺禪師鎭州寶壽沼禪師鎭州三聖惠然禪師齊聳禪師定州崔禪禪師鎭州萬壽禪師涿州秀禪師魏府興化存獎禪師幽州譚空禪師浙西善權徹禪師天聖廣燈錄卷第十三南嶽山懷讓禪師第五世

臨濟惠照義玄禪師法嗣﹝十四人見錄﹞雲山禪師襄州歷村禪師金沙禪師鄂州灌溪志閒禪師滄洲米倉禪師新羅國智異山禪師允誠禪師涿州克符道者桐峯庵主杉羊庵主虎溪庵主覆杯庵主定上座奯上座天聖廣燈錄卷第十四南嶽山懷讓禪師第六世

魏府大覺禪師法嗣﹝四人見錄﹞廬州大覺禪師廬州澄心閩徳禪師荊南府竹園山禪師宋州法華院禪師

鎭州寶壽沼禪師法嗣﹝二人見錄﹞汝州西院思明禪師鎭州第二代寶壽禪師

鎭州三聖院然禪師法嗣﹝一人見錄﹞鎭州大悲禪師

涿州克符道者法嗣﹝二人見錄﹞鎭州談空禪師際上座

魏府興化院存獎禪師法嗣﹝五人見錄﹞汝州寶應禪院顒禪師淄州水陸禪師太行山禪房院克賓禪師魏府天缽禪師守廓上座

鄂州灌溪閒禪師法嗣﹝一人見錄﹞池州魯祖山教禪師天聖廣燈錄卷第十五南嶽山懷讓禪師第七世

汝州寶應禪院顒禪師法嗣﹝二人見錄﹞汝州風穴山延沼禪師汝州頴橋安禪師天聖廣燈錄卷第十六南嶽山懷讓禪師第七世

汝州西院思明禪師法嗣﹝一人見錄﹞郢州興陽山靜禪師南嶽山懷讓禪師第八世

汝州風穴山延沼禪師法嗣﹝四人見錄﹞汝州廣惠禪院眞禪師汝州寶應禪院省念禪師鳳翔府長興禪院滿禪師潭州靈泉院禪師南嶽山懷讓禪師第九世

汝州寶應禪院省念禪師法嗣﹝四人見錄﹞汝州首山乾明院懷志禪師汝州葉縣廣教院賜紫歸省禪師析州鐵佛院智嵩禪師汾州大中寺太子院賜紫善昭禪師天聖廣燈錄卷第十七南嶽山懷讓禪師第九世

汝州寶應禪院省念禪師法嗣﹝八人見錄﹞襄州谷隱山蘊聰禪師並州三交承天院賜紫智嵩禪師汝州廣慧院眞惠元璉禪師劍門黃檗謐禪師池州仁王處評禪師隋州智門回罕禪師潭州南臺契曠禪師襄州鹿門賜紫惠昭山主

汝州葉縣廣教禪院歸省禪師法嗣﹝二人見錄﹞汝州寶應禪院法昭禪師唐州大乘山惠果禪師

汾州太子院善昭禪師法嗣﹝二人見錄﹞汾州太子院道一禪師筠州東禪院守芝禪師天聖廣燈錄卷第十八南嶽山懷讓禪師第九世

汾州太子院善昭禪師法嗣﹝四人見錄﹞袁州南園山楚圓禪師滁州瑯琊山惠覺禪師唐州龍潭智圓禪師蘄州龍華曉愚禪師﹝語句不錄﹞

襄州谷隱山蘊聰慈照禪師法嗣﹝十人見錄﹞果州永慶院光普禪師襄州鳳凰山了同禪師桂州壽寧禪院惠靈禪師江陵府竹園山法顯禪師彭州永福院延照禪師唐州大乘山徳遵禪師鎭國軍節度使撿校太保駙馬都尉李遵勗蘇州洞庭山翠巖禪院惠月禪師﹝所有言句列從緇錄﹞湖州景淸禪院居素禪師覺圓上座

汝州廣慧院眞慧元璉禪師法嗣﹝一人見錄﹞翰林學士工部侍郎楊億

袁州南圓山楚圓禪師法嗣﹝二人見錄﹞潭州道吾山眞禪師﹝語句不收﹞普照禪師修戒天聖廣燈錄卷第十九吉州淸源山行思禪師法嗣第七世

韶州雲門山文偃禪師法嗣﹝一十四人見錄﹞韶州雲門山法球禪師韶州廣悟禪師韶州長樂山政禪師韶州佛陀山遠禪師韶州鷲峯山韶禪師韶州淨源山眞禪師韶州披雲山禪師韶州月華山禪師韶州雙峯山眞禪師隋州雙泉山郁禪師連州慈雲山深禪師廬山化城鑑禪師廬山護國禪師廬山慶雲禪師天聖廣燈錄卷第二十吉州淸源山行思禪師法嗣第七世

韶州雲門匡眞文偃禪師法嗣﹝二十三人見錄﹞嶽州永福朗禪師郢州芭蕉山弘義禪師郢州趙橫山禪師郢州纂子山庵主信州西禪欽禪師廬州東天王廣慈禪師廬州南天王海禪師廬州北天王微禪師筠州黃檗山禪師桂州覺華普照禪師益州鐵幢覺禪師新州延長山禪師﹝後住龍景山院﹞眉州福化充禪師眉州黃龍山禪師眉州西禪光禪師蘄州北禪悟同禪師衡州大聖寺守賢禪師舒州天柱山禪師韶州龍光山禪師觀州水精院宮禪師頴州羅漢匡果禪師隋州智門山法覲上座韶州雲門山朗上座天聖廣燈錄卷第二十一吉州淸源山行思禪師第八世

鼎州徳山圓明密禪師法嗣﹝一十四人見錄﹞南嶽山南臺寺懃禪師鼎州文殊山應眞禪師鼎州徳山柔禪師鼎州徳山紹晏禪師鼎州文殊山寬禪師鼎州普安山道禪師巴陵乾明普禪師郴州乾明自興禪師渝州進雲山禪師嶽州乾明普禪師興元府中梁山崇禪師鄂州黃龍志願禪師峨嵋山黑水寺承璟禪師益州東禪秀禪師

隋州龍居山明教寬禪師法嗣﹝一十三人見錄﹞蘄州五祖山師戒禪師蘄州四祖山誌諲禪師蘄州廣教懷志禪師襄州興化奉能禪師唐州天睦山惠滿禪師鄂州建福智同禪師江陵府福昌重善禪師舒州龍門山仁永禪師襄州延慶本禪師唐州福安山惠珣禪師鼎州大龍山炳賢禪師隋州雙泉山瓊禪師自巖上座天聖廣燈錄卷第二十二吉州淸源山行思禪師第九世

韶州白雲山實性祥禪師法嗣﹝一人見錄﹞韶州白雲山福禪師

韶州舜峯山韶禪師法嗣﹝四人見錄﹞磁州桃園山曦朗禪師安州法云院智善禪師韶州鄧林山善志禪師韶州大歷山誌聰禪師

觀州靑城山香林澄遠禪師法嗣﹝二人見錄﹞復州崇勝光祚禪師觀州靑城香林信禪師

隋州雙泉山郁禪師法嗣﹝二人見錄﹞鼎州徳山遠禪師襄州含珠彬禪師

襄州洞山守初禪師法嗣﹝六人見錄﹞南嶽山福嚴雅禪師嶽州乾明睦禪師鄧州廣濟同禪師韶州東平山洪教禪師安州延福處瓊禪師潞州承天寶周禪師﹝機緣語句不收﹞

嶽州巴陵鑑禪師法嗣﹝二人見錄﹞襄州與化順禪師靈澄上座

金陵淸涼山明禪師法嗣﹝二人見錄﹞廬山崇勝禦禪師吉州西峯豁禪師﹝二人機緣語句不錄﹞

南康軍云居山深禪師法嗣﹝一人見錄﹞廬山蓮華峯詳山主﹝機緣語句不收﹞天聖廣燈錄卷第二十三吉州淸源山行思禪師第九世

鼎州文殊山應眞禪師法嗣﹝一人見錄﹞筠州洞山曉聰禪師

南嶽山南臺懃禪師法嗣﹝二人見錄﹞汝州髙陽山法廣禪師潭州石霜山節誠禪師

蘄州五祖山師戒禪師法嗣﹝九人見錄﹞蘄州三角山懷澄禪師筠州洞山自寶禪師蘄州十王懷楚禪師蘄州義臺子祥禪師舒州海會顯同禪師廬江西禪文岫禪師﹝已上四人機緣語句不收﹞

蘄州廣教懷志禪師法嗣一人蘄州興化友淸禪師﹝機緣語句不收﹞

復州崇勝光祚禪師法嗣﹝三人見錄﹞襄州延慶山子榮禪師蘇州洞庭翠峯衝顯禪師黃州護國崇壽禪師﹝機緣語句不收﹞

峨嵋山黑水寺承璟禪師法嗣﹝一人見錄﹞峨嵋山黑水寺義欽禪師

鼎州徳山紹晏禪師法嗣﹝一人見錄﹞鼎州徳山誌先禪師天聖廣燈錄卷第二十四吉州淸源山行思禪師第七世

洛京靈泉院歸仁禪師法嗣﹝二人見錄﹞郢州大陽山堅禪師襄州石門山遵禪師吉州淸源山行思禪師第八世

襄州廣徳山第二世延禪師法嗣﹝一人見錄﹞荊門軍上泉院吉禪師

鼎州梁山緣觀禪師法嗣﹝六人見錄﹞鼎州梁山第二世巖禪師潭州雲巖山淸眺禪師澧州藥山利昱禪師鼎州羅紋得珍山主夾山大哥和尙襄州石門山惠徹禪師

襄州石門山惠徹禪師法嗣﹝一十二人見錄﹞襄州廣徳山智端禪師潭州北禪寺顯禪師滋州桃園山云嶼禪師潭州北禪寺懷感禪師舒州四面山寶津禪師襄州廣徳山重智禪師鳳翔府靑峯山義誠禪師永康軍景徳院眞禪師興元府廣教院紹榮禪師嘉州承天院義懃禪師同州饒益寺法華禪師襄州石門山師筠首座

郢州大陽山堅禪師法嗣﹝一人見錄﹞潭州北禪寺契念禪師吉州淸源山行思禪師第七世

鼎州梁山巖禪師法嗣﹝一人見錄﹞鼎州梁山第三世善冀禪師

襄州谷隱山契儼禪師法嗣﹝五人見錄﹞襄州谷隱山契崇禪師襄州谷隱山法誨禪師襄州開解山重慜禪師襄州鷲嶺院懷堅禪師蘄州懷令禪師﹝機緣語句不收﹞

襄州谷隱山紹遠禪師法嗣﹝一人見錄﹞鄧州廣濟院守方禪師隋州護國院崇寶禪師懷安軍云頂鑑禪師潭州道吾山契詮禪師襄州廣徳山慧遠禪師澧州層山善來禪師天聖廣燈錄卷第二十五吉州淸源山行思禪師第九世

郢州大陽山警延明安禪師法嗣﹝九人見錄﹞蘄州四祖山惠海禪師郢州興陽山淸剖禪師復州乾明禪院機聰禪師襄州白馬山歸喜禪師衡州崇勝院智聰禪師南嶽福嚴院審承禪師南嶽大廣禪院隆禪師廣州羅浮山顯如禪師蘄州靈泉院處仁禪師吉州淸源山行思禪師第十世

南康軍歸宗詮禪師法嗣﹝一人見錄﹞相州天平山第四代契愚禪師南嶽山懷讓禪師第七世

郢州芭蕉山惠淸禪師法嗣﹝一十二人見錄﹞郢州芭蕉山遇禪師郢州芭蕉山圓禪師郢州興陽山法深禪師郢州子陵行齊禪師彭州承天院辭確禪師桂州壽寧院善義禪師郢州林溪山徹禪師興元府牛頭山精禪師益州覺城院信禪師郢州芭蕉山閒禪師郢州芭蕉山回遵禪師郢州子陵山超禪師﹝機緣語不收﹞天聖廣燈錄卷第二十六南嶽山懷讓禪師第八世

彭州承天院辭確禪師法嗣﹝二人見錄﹞益州�慶禪院海淵禪師潤州羅漢院繼宗禪師吉州淸源山行思禪師第七世

鼎州大龍山洪濟禪師法嗣﹝一人見錄﹞澧州欽山如靜禪師吉州淸源山行思禪師第八世

安州白兆山通慧禪院懷楚禪師法嗣﹝一人見錄﹞江陵府承天禪院寶昭正覺禪師吉州淸源山行思禪師第九世

江陵府承天禪院寶昭正覺禪師法嗣﹝十一人見錄﹞果州靑居山靈泉皓升禪師郢州林溪山興教居佑禪師江陵府開福寶賢禪師袁州崇勝志圭禪師鄂州黃龍山思卿禪師澧州夾山省宗禪師江陵府彰法悟顯禪師澧州藥山用和禪師澧州夾山仁秀禪師澧州靈泉用淳禪師鄂州嘉魚法珍禪師吉州淸源山行思禪師第十世

彰州羅漢禪院仁禪師法嗣﹝一人見錄﹞唐州龍潭從曉禪師

廬山歸宗寺柔禪師法嗣﹝六人見錄﹞南康軍羅漢院行林禪師明州天童山新禪師杭州功臣山覺軻禪師溫州西山護國禪院法端禪師湖州八聖寺淸簡禪師明州雪竇山資聖淸禪師天聖廣燈錄卷第二十七吉州淸源山行思禪師第十世

臺州天臺山徳韶國師法嗣﹝五人見錄﹞杭州九由院慶祥禪師杭州興教寺洪壽禪師蘇州承天永安院道原禪師杭州龍山開化寺行明禪師杭州西山奉諲山主

洪州百丈山道常禪師法嗣﹝三人見錄﹞廬州棲賢澄諟禪師蘇州萬壽禪院徳興禪師越州雲門雍熙院永禪師天聖廣燈錄卷第二十八吉州淸源山行思禪師第十世

福州支提山雍熙寺了悟禪師法嗣﹝三人見錄﹞杭州靈隱山玄本禪師杭州靈隱山玄順庵主福州支提山雍熙寺文翰禪師

漳州西明山錫禪師法嗣﹝四人見錄﹞臺州天臺山般若寺從進禪師越州淸化山寶壽院志超禪師漳州法濟禪院海蟾禪師漳州淨眾傳先禪師

撫州崇壽禪院稠禪師法嗣﹝四人見錄﹞泉州靈臺山令岑禪師杭州南山資國圓進山主杭州臨安淨土院惟素禪師明州天童山子凝禪師﹝已上二人語句不收﹞吉州淸源山行思禪師第十一世

廬山承天羅漢禪院祖師行林禪師法嗣﹝九人見錄﹞湖州何山宣化院曉禪師袁州仰山太平興國院擇和禪師洪州龍沙章江院昭達禪師臨江軍建山惠力院紹珍禪師福州古田靈峯道誠禪師洪州大寧院慶璁禪師興國軍延壽院惠禪師漳州報恩院傳進禪師袁州崇勝院楚齊禪師

漳州淨眾禪院智然禪師法嗣﹝一人見錄﹞漳州隆福禪院紹珍禪師天聖廣燈錄卷第二十九吉州淸源山行思禪師第十一世

南康軍云居山眞如禪院道齊禪師法嗣﹝二十

人見錄﹞南康軍云居山契瑰禪師杭州靈隱山南院慈濟文勝禪師臺州瑞巖院義海禪師杭州龍華山悟乘禪師明州廣惠禪院志全禪師明州大梅山居煦禪師處州南明山仁壽院惟宿禪師杭州龍華山寶乘寺有忠寶月禪師湖州報本禪院義鳥禪師南康軍云居山惠震禪師潤州甘露禪院眞禪師廬州惠日院達禪師明州大梅山保福居素禪師越州淸化山寶壽子昌禪師衢州顯聖寺居曜禪師潭州興化寺善能禪師荊門軍淸溪山淸禪師潭州北禪崇勝寺覺寧禪師筠州東禪院淸顯禪師﹝機緣語句不收﹞杭州南山省堂主天聖廣燈錄卷第三十吉州淸源山行思禪師第十一世

廬山棲賢寶覺禪師澄諟禪師法嗣﹝三人見錄﹞杭州南山興教寺惟一禪師眞州定山惟素山主明州雪竇山惟則禪師﹝機緣語句不錄﹞

杭州功臣山覺軻禪師法嗣﹝三人見錄﹞蘇州西山堯峯院顥暹禪師蘇州吳江聖壽院志升禪師杭州臨江縣功臣山開化禪院如禪師吉州淸源山行思禪師第十二世

杭州靈隱山文勝禪師法嗣﹝五人見錄﹞杭州景徳靈隱寺惠明禪師延珊常州薦福院歸則禪師湖州何山宣化院惠忠禪師溫州西山護國院崇禪師湖州景淸院智榮禪師﹝已上二人語句不收﹞

杭州龍華山悟乘禪師法嗣﹝二人見錄﹞杭州靈鳳山太平禪院惠端禪師嶽州乾明院閒禪師﹝機緣語句不錄﹞

臺州瑞巖義海禪師法嗣﹝二人見錄﹞湖州海會禪院嶽禪師明州瑞巖山開善院普禪師東京景徳寺僧志言﹝附錄﹞

天聖廣燈錄都帙目錄

禦制天聖廣燈錄序

﹝宋實﹞

惟大雄之闡教也。以淸淨爲宗。慈悲救世。解煩惱之苦縛。啟方便之化門。安住雪山。始階於西域。飛行漢殿。遂通於東旦。彼土得道。何可勝言。此方承流。於是乎在。𨿽陰魔時有於侮伐。或示神通。而帝釋常加於護持。無虧實相。自法眼受記。鞠多印心。佛衣不傳。逮六祖而頓悟。牛頭析派。續千燈而罔窮。繇玆惠炬益繁。法云滋蔭。旁行梵學。轉譯華音。叩寂禪關。指迷覺路。了達者至乎離妄。超登者於以忘筌。爲無所不通之明。處不可思議之首。

歷代聖帝明王。且有爲之信向者矣。我大祖之乘籙也。正法延乎住世。我太宗之握紀也。妙供滿乎諸天。眞宗皇帝。密契菩提之心。深研善逝之旨。能仁之化。一雨溥沾。外護之恩。一纓喜捨。朕嗣膺景祚。子育羣黎。將以歐富壽之民。居常奉調禦之本。丕冒基構。𨿽祗席於蘿圖。導引津梁。每欽惟於竺氎。此乃遵前王之道也。其可忽諸。

天聖廣燈錄者。鎭國軍節度使駙馬都尉李遵勗之所編次也。遵勗承榮外館。受律齋壇。靡恃貴而驕矜。頗澡心於恬曠。竭積順之素志。趨求福之本因。灑六根之情塵。別三乘之歸趣。迹其祖錄。廣彼宗風。采開士之迅機。集叢林之雅對。粗裨於理。咸屬之篇。嘗貢紺編。來聞扆坐。且有勤請。求錫於文。朕旣喜乃誠。重違其意。載念縛伽之旨。諒有庇於生靈。近戚之家。又不嬰於我慢。良亦可尙。因賜之題。豈徒然哉。亦王者溥濟萬物之源也。其錄三十卷。時景佑三年四月日賜序。

天聖廣燈錄卷第一

鎭國軍節度使駙馬都尉臣李遵勗編

金仙以大法眼藏。謂之教外別行。故有授記然燈。付囑迦葉。而賢劫次第。前有六佛。景徳傳燈錄中。先已具載。今之編次。從因地以至傳法來歷。繼自釋迦佛以降。

天竺釋迦牟尼佛

佛在捨衛城竹林精舍。阿難白言。如來往昔供養幾佛求於菩提。復於何佛最初種諸善根。

佛告阿難。我念過去無量劫中。閻浮提有一剎利王。名降魔冤。住蓮華大城。十善化世。時有佛出世。號然燈。其王聞佛功徳。躬迎供養。

時雪山南有一大姓婆羅門之子云童。爲五百婆羅門子上首。年十六。諸珍寶仙人受學毗陀等論。卒業辭還。仙曰。我法教中。弟子學道得成。應須厚報。云童曰。未審何物堪酬訓道。仙曰。當須金寶缾缽。杖蓋革屣。悉用金裝。云童答曰。我今惟此一身。仙若聽我丐求。卽來奉上。

乃辭行。至輸羅波奢大城之中。有一婆羅門名祭祀徳。家世富饒。正設般遮於瑟。﹝無遮齋也﹞最後一日。云童至會。眾久已欽名。歡喜逢迎。推爲上座。受第一供養。云童收噠嚫已。持奉仙師。行至蓮華大城。見嚴麗有若諸天集會。卽問城人。欲何所作。答曰。汝不聞然燈如來出世。今降冤王請佛入城。故斯嚴潔。

云童卽自念。我今應往起居。酬仙未晚。又念。佛法惟重以法供養最爲殊勝。我未具法。可贖華以奉供。

時王裒市香華奉佛。不許私賣。云童求買。了不能得。忽於里巷見一靑衣。名爲賢者。密持七莖優缽羅華藏於缾內。云童見已歡喜。乃出金錢買之。賢者曰。王禁私鬻華者。云童曰。願潛輟五枚。誓不相忘。賢者曰。欲將何用。云童曰。我適聞然燈如來出世。志買妙華以爲供養。賢者曰。若仁者能與我作未來因。長爲夫婦。及出家得道。願同修梵行。爲汝弟子者。卽與汝華。云童曰。善。我若行菩薩道。捨國城。妻子。頭目。髓腦等。時卿能不作障礙者。卽隨汝願。賢者曰。隨喜所作。我無吝惜。卽收金錢。付華五枚。並寄余華同奉予佛。

云童持華。隨王獻佛。生希有心而發願言。若我身得同佛身不謬者。是華住於空中。變大華蓋。才發願已。其華成蓋。住虛空中。覆佛頂上。是時。天人各脫上妙寶衣。敷地供養。云童惟有所著鹿皮。亦以布地。眾人罵辱。擲之遠處。時云童悵然涕淚。自念孤窮。佛知其心。卽變前途忽爲泥濘。眾皆避之。云童遽往泥中。敷鹿皮衣。僕面布發。願言。佛及人天皆當踐過。若如來不與我受菩提記。我終不起。

時然燈佛與諸大眾。徐步而來。先踐其發。次履其身。顧大眾曰。汝等不得輙踐摩那婆身發。惟除如來。無可蹈者。復告云童曰。汝能發此廣大誓願。荷負如來。不惜身命。此是第二阿僧祗劫最初發菩提心之因地。自今已後。淨修三業。行諸波羅蜜門。心不放逸。如救頭然。三十七品具足八萬聖行。憐湣眾生。護持正法。三昧正受。觀法無我。入甚深義。澤趣正覺。中無退屈。汝若能辦是事。卽自唱言。我能。

時云童聞佛教誨。悲喜兼盈。三唱是言。我能。然燈如來始告曰。摩那婆。﹝此云善男子也﹞卻後無數劫當得作佛。號釋迦牟尼。具足十號。如我無異。旣獲授記。身意輕安。忽升虛空。髙七多羅樹。向佛作禮。佛告云童曰。汝觀東方。卽見河沙諸佛爲云童授澤定記。如是四維上下皆然。云童卽禮佛足。願求出家。然燈卽爲授具。十億諸天。共持一發。歸天供養。

佛告阿難。爾時云童者。卽我身是也。我從然燈佛所。第二發菩提心已來。常供養河沙諸佛。行菩薩道。以至成等正覺。

餘如本行經說。釋迦自迦葉佛所。正念往生兜率陀天。位當補處。名護明菩薩。化知足天。卽現五種衰相。二十八天俱來悲感。護明爲說法要。斷除攀緣。乃告金團天子。令選生處。有剎利灌頂甘蔗釋種淨飯王。劫初已來。輪王不斷。堪爲一生菩薩作其父王。其家具六十種功徳。母亦具三十二勝相。﹝卽天臂城釋種。名善覺。女摩耶夫人也。摩耶此云淨行也﹞護明菩薩下生。兜率諸天勸請。護明止曰。我常爲汝等說一切有處皆是無常。如芭蕉堅。如借物用。會必別離。無有究竟。汝等沈醉。聞已旋忘。今更爲汝說一百八法門。與汝憶念。﹝法門如經﹞護明乃一心正念。捨天壽命。

時摩耶夫人於夜初分。遂白王曰。我從今夜。請受八關齋戒。玄除五欲娛樂。王卽許之。摩耶夫人是夜夢菩薩乘六牙白象從空而來。入於右脇而住。﹝當﹝北士﹞姬周第五主昭王二十三年癸丑之歲七月十五日夜矣﹞。

後及誕月。夫人遊於園中。攀波羅叉樹。菩薩從右脇而降生。﹝卽昭王二十四年甲寅歲四月八日﹞周行七步。目顧四方。分手指天地言。天上天下。惟我獨尊。

相者曰。太子具三十二相。有二種報。在家爲轉輪聖王。治四天下。出家成阿耨菩提。化三千界。以瑞異故。立名悉達多。﹝此云一切利成﹞復有阿私陀仙人。知佛出世。自天而來。至於王所。王命太子見之。仙人拱立而謂王曰。我及一切人天。應當作禮。菩薩若返禮者。頭破七分。

王曰。國之相師說有二種果報。未知決定是非耶。

私陀曰。彼人妄說。今我誠言。此子出家。成正覺道。爲人天師。轉妙法輪。願王善保聖子。福佑無疆。

太子旣生七日。摩耶遂薨。王選姨母摩訶波闍波提。令其傅育。年十九。王每慮太子捨家。爲造三時殿。多方以娛之。時淨居天知時已至。於虛空中告曰。昔菩薩在兜率天時。發大誓願。願度眾生。今久處王宮。時已至矣。勿貪世樂。卽說偈曰。

世間事無常

猶如雲出電

尊者今時至

應捨家出家

太子深厭紛華。始有四門遊觀。次第見生。老。病。死。屢咨父母。堅求出家。慈愛所鍾。莫從其欲。太子是夜感五夢。始席此大地。枕以須彌。撮四大海水。置於手足。次則有艸一枝。名爲建立。自臍輪而至阿迦膩吒天。復見雜色四鳥。各從方來。至於足下。皆變白色。又有一獸。黧首白身。舐太子足。最後見一糞壤。髙峻如山。在上遊行。不爲潰染。

淨居天子復來告曰。諸天八部。徧滿虛空。贊助法王。不宜久住。是夜三更。踰城而去。遂至迦藍氏大仙所。

仙人問曰。仁者發心。欲求何事。

太子曰。我見世間生。老。病。死。三界愛纏。不能出離。我要成佛。度於未度。

仙曰。善哉。貪愛者是世間大惡蛟龍。居眾生心水。失一切善利。仁者頓能感寤。是大智人。卽說偈曰。

一切法勝惟有行

淸淨寂定不過心

染著恩愛最冤家

諸有恐怖是老死

太子問曰。諸根不定。云何調伏。

仙曰。凡眾生者。有其二義。一者本性。二者變化。本性者。謂地。水。火。風。空。我及無相。變化者。謂諸根境界。手足語言。動轉去來。及以心識。若能分別此之二義。不生愛染。名爲解脫。又復眾生不了四種煩惱。貪著世間。一者無信。二者著我。三者有疑。四者無定。復說偈曰。

山羊被殺因作聲

飛蛾投燈由火色

水魚懸鉤爲吞餌

世人趣死以境牽

復曰。若能離諸有相。卽獲無相。旣若不生。卽名非想。

悉達聞已。默而識之。蓋非究竟之法。安令我得至涅盤。說偈辭去。

本無生老病死過

並及地火水風空

湛然三世無師教

常淨自然證解脫

次至優陀羅二仙所。白言。大仙所行之法如何。

大仙言。凡所於相及於非相。此是大患大癡。若正意思惟。獨有微妙體性。寂定殊勝。至非想非非想處。命壽遐永。仙聖所居。

悉達就彼二仙五年修學。知非究竟。卽詣雪山。六年苦行。成等正覺。

﹝今槪舉也﹞受大梵天王請。至鹿野苑中。始以四諦法度五仙人。憍陳如等。爲劣解者。令出三界火難。說四諦法。而證聲聞。如兔渡河。乘號羊車。爲中根者。令觀生死根本。因起無明。如是十二攀緣。輪回不息。使順逆推究。滅無明根。證緣覺果。如馬渡河。乘名鹿車。爲大根者。頓開實相。直示菩提。卽色卽空。一則一切。修波羅蜜行。不住三輪。入薩婆若城。無虧四攝。次登十地。漸斷三愚。等妙圓明。成大菩薩。如香象渡河。乘白牛車。

如來經行至多子塔前。命摩訶迦葉分座令座。遂告云。吾以微妙正法眼藏密付於汝。汝當保護。傳付將來。無令斷絕。此大法眼藏。自爾爲初。人囑一人。不擇凡聖。

爾時。如來復爲迦葉說是偈曰。

法本法無法

無法法亦法

今付無法時

法法何曾法

又曰。吾今以僧伽梨衣用付於汝。汝當護持。爲吾傳授慈氏如來。乃往拘屍那城娑羅雙林示入涅盤。﹝娑羅樹。行列四雙。佛將圓寂。俄合爲二。因名雙樹。色白如練。故名鶴樹﹞復告純陀曰。諸佛境界。皆悉無常。諸行性相。亦復如是。

如來旣以種種法要示教菩薩。緣覺。聲聞。化諸天仙。外道。最後度須跋陀羅。遺教後代。卽廣現神變已。右脇累足。北首而臥。入大寂滅定。應盡還源。

是時大迦葉在外。最後而至。佛從金棺中出現雙足。迦葉作禮已。人天眾奉梅檀薪。終不能然。迦葉乃請如來三昧火自闍維之。卽時金棺從七寶牀外舉。繞俱屍那城七匝。卻還本處。化火光三昧而自焚之。阿泥盧豆等收舍利八斛四斗。貯以金壇。阿闍世王與八國諸王。各嚴兵護。散分起塔。人天供養。

天聖廣燈錄卷第一

天聖廣燈錄卷第二

﹝宋實﹞

第一祖摩訶迦葉尊者

摩竭陀國人也。姓婆羅門。父名飲澤。母香志。昔毗婆屍佛世。爲鍛金師。莊嚴彼佛像。時有貧女得一金錢。睹如來相。發希有意。持詣金師。請飾佛像。旣而共發願。永劫爲淸淨夫婦。由是因緣。九十一劫身皆金色。後生梵天。次生摩竭陀國。始名迦葉波。此云飲光勝。身有殊妙光明。亦名金勝。蓋以金色爲號也。復名婆耆子。聞如來出世。志求出家。冀度諸有。佛言。善來比丘。須髮自落。袈裟著體。持頭陀行。佛常稱贊。

如來在靈山說法。諸天獻華。世尊持華示眾。迦葉微笑。世尊告眾曰。吾有正法眼藏。涅盤妙心。付囑摩訶迦葉。流布將來。勿令斷絕。仍以金縷僧伽梨衣付迦葉。以俟慈氏。

世尊涅盤時。迦葉不在眾會。時迦葉方自外還。如來於金棺出現雙足以示之。迦葉作禮訖。世尊化三昧火闍維之。

迦葉乃造眾曰。如來雙林示滅。我等宜興後事。可共結集。宣傳法教。於是集諸大眾。所傳聲曰。

如來弟子

且莫涅盤

得神通者

當赴結集

是時。偈聲周徧沙界。證阿羅漢者。悉集賓缽羅窟。﹝此云七業巖也﹞時阿難諸漏未盡。大迦葉不令會集。阿難自念。我事如來。曾無缺犯。何期有漏。不預聖倫。坐盤陀石。經三晝夜。證無漏果。卽還眾會。擊其石門。

迦葉曰。汝未解脫。何須再來。

阿難曰。我已證無漏。

迦葉曰。可現神通。以遣眾疑。

阿難卽入自戶鑰中。會眾生疑。迦葉白槌。請第一座阿難尊者說法。阿難卽升法座云。如是我聞。

大迦葉結集三藏已。作是思惟。持如來傳受僧伽梨衣。當隱雞足山中。以俟龍華三會。遂告阿難曰。汝今當知。婆伽婆未圓寂時。多子塔前以正法眼藏付囑於我。我今將隱雞峯。以此正法傳付於汝。汝善護持。流通將來。無令斷絕。汝受吾教。聽吾偈曰。

法法本來法

無法無非法

何於一法中

有法有不法

阿難受教已。迦葉遂玆隱焉。

第二祖阿難尊者

王捨城人也。姓剎帝利。父斛飯王。世尊以爲總持第一。常所贊嘆。加以宿世有大功徳。受持法藏。如水傳器。佛乃命爲侍者。則與世尊爲堂兄弟。

旣而結集之後。阿難復念。如來以大法眼付大迦葉。迦葉旣隱而付於我。我今將滅。遂處常河中曰。先所度脫者。應當來集。

須臾。五百羅漢從空而至。眾中名商那和修者。阿難夙知法器。遂告曰。如來以大法眼藏囑累迦葉。旣當入寂。密付於我。我今將滅。用傳於汝。汝善護持。流通後世。無令斷絕。汝受吾教。聽吾偈曰。

本來付有法

付了言無法

各各須自悟

悟了無無法

偈已。告商那和修曰。汝善行化。繼我弘揚。汝後有嗣。大化五天。度人如天人師。惟無相好。石室盈籌。阿難作一十八變。入奮迅三昧。化火焚身。人天共分舍利。各建塔廟。當厲王朝也。

第三祖商那和修尊者

摩突羅國人也。姓毗捨離。父名林勝。母名憍奢耶。和修處胎六年始生。梵云商諾迦。﹝此云自然服也﹞卽西域九枝秀艸名也。若羅漢聖人降生。此艸出焉。和修生時。瑞艸斯應。

如來行化至摩突國。見一靑林茂盛。語阿難曰。此林地名優畱荼。吾滅後一百年。有比丘名商那和修。於此地轉妙法輪。後百歲果誕和修。出家證道。受慶喜尊者法眼。及止此林。有大火龍歸順法教。因施其地。以建仁祠。

尊者於吒利國得優波鞠多以爲給侍。因問曰。汝年幾耶。

答曰。我年十七。

師曰。汝身十七。性十七耶。

曰。師發已白。爲發白耶。心白耶。

師曰。我但發白。非心白耳。

鞠多曰。我身十七。非性十七也。

和修知是法器。遂爲落髮受具。乃告曰。昔如來以正法眼藏付囑迦葉。展轉相授而至於我。我今付汝。汝善護持。流布將來。勿令斷絕。汝受吾教。聽吾偈曰。

非法亦非心

無心亦無法

說是心法時

是法非心法

付囑已。卽隱於罽賓國南象白山中。後見鞠多有五百徒眾。常多懈慢。尊者乃往彼以調伏之。而說偈曰。

通達非彼此

至聖無長短

汝除輕慢意

疾得阿羅漢

五百比丘聞偈已。依教奉行。皆獲無漏。尊者乃作十八變。化火光三昧。用焚其身。鞠多收舍利。葬於梵伽羅山。乃宣王朝也。

第四祖優波鞠多尊者

吒利國人。﹝亦名優波崛多。亦名鄔波鞠多﹞姓首陀。父名善意。十七出家。二十證果。至摩突羅國。四眾雲集。由是震動魔宮。波旬愁怖。遂竭其魔力。密持華鬘。縻之於頸。終無其便。而返觀人。狗。蛇三尸。爲鬘在己之頸。虫蛆穢壞。不能除去。波旬乃升六欲天。告諸天主。求其解免。

各言。十力弟子所作神變。孰能去之。

波旬曰。然則柰何。

諸天主曰。汝可歸心尊者。卽能除斷。乃爲說偈曰。

若因地倒

還因地起

離地求起

終無其理

波旬受教。卽下天宮。作禮尊者。襄露懺悔。鞠多曰。汝自今去。於如來正法更不作嬈難否。

波旬曰。我誓回向佛道。永斷不善。

鞠多曰。若然者。汝自唱言。歸依三寶。

魔王奉教。華鬘悉除。踴躍禮謝尊者。而說偈曰。

稽首三昧尊

十力聖弟子

我今願回向

勿令有劣弱

尊者在世。化導最多。每化一人。以一籌置於石室。充滿其間。最後。有一長者子名香眾。來禮尊者。志求出家。尊者曰。汝身出家。心出家。

答曰。我來出家。非爲身心。

尊者曰。不爲身心。復誰出家。

答曰。夫出家者。無我我故。心不生滅。卽是常道。旣是常道。諸佛無常。心無形相。其體亦然。

師曰。汝當明悟。心自通達。紹隆聖種。卽與出家受具。乃告之曰。如來以正法眼藏付囑迦葉。次第傳授以至於吾。吾今付汝。善自護持。流布將來。無令斷絕。汝受吾教。聽吾偈曰。

心自本來心

本心非有法

有法有本心

非心非本法

復告香眾曰。汝父�夢金日而生於汝。可名提多迦。﹝此云通眞量也﹞尊者乃騰身虛空。呈十八變。然復本座。跏趺而逝。提多迦以室內籌。用焚其軀。收舍利。起塔供養。當平王朝也。

第五祖提多迦尊者

摩竭陀國人也。初生之時。父夢金日自屋而出。照曜天地。前有大山。諸寶嚴飾。山頂泉湧。滂沲四流。後遇鞠多尊者。爲解之曰。寶山者。吾身也。泉湧者。法無盡也。日從屋出者。汝今入道之相也。照曜天地者。汝智慧超遠也。尊者本名香眾。因易今名焉。乃說偈贊曰。

巍巍七寶山

常出智慧泉

回爲眞法味

能度諸有緣

鞠多尊者說偈答曰。

我法傳於汝

當現大智慧

金日從屋出

照曜於天地

提多迦聞師妙偈。設禮奉持。後至中印土。彼國有八千大仙。彌遮迦爲首。聞尊者至。率眾瞻禮。而謂尊者曰。昔與師同生梵天。我遇阿私陀仙人授我仙法。師逢十力弟子修習禪那。自此報分殊途。已經六劫。

尊者曰。汝可捨邪。入於佛慧。

彌遮迦曰。昔阿私陀仙授我記云。卻後六劫。當遇同學。獲無漏果。今也相遇。非宿緣耶。願師大慈。令我解脫。

尊者卽爲出家受具。余仙眾始生我慢。尊者示大神通。於是俱發菩提心。一時出家。乃告彌遮迦曰。如來以正法眼藏付於迦葉。展轉囑果而至於吾。吾今付汝。汝善護持。演化當來。無令斷絕。汝受吾教。聽吾偈曰。

通達本法心

無法無非法

悟了同未悟

無心亦無法

偈已。踴身虛空。現十八變。化火光三昧。自焚其軀。彌遮迦與八千比丘同收舍利。於班茶山中起塔供養。卽莊王朝也。

第六祖彌遮迦尊者

中印土人也。旣傳法已。遊化至北天竺國。見雉堞之上。有金色祥雲。嘆曰。玆大乘气也。必誕奇人。爲吾法嗣。乃入城。於闤闠。聞有一人手持酒器。逆而問曰。師阿方而來。欲往何處。

師曰。從心而來。欲往無處。

曰。識我手中物否。

師曰。此是觸器而負淨者。

曰。師識我否。

師曰。我卽不識。識卽非我。又謂曰。汝試自稱名氏。吾當後示本因。

彼人說偈曰。

我從無量劫

至於生此國

本姓頗羅墮

名字婆須密

師云。我師提多迦說。世尊昔遊北印土。語阿難曰。此國中。吾滅後三百年。有一聖人。姓頗羅墮。名婆須蜜。而於祖師。次當第七。世尊記汝。汝應出家。

彼乃置器禮師而言曰。我思往劫。常作檀那。獻一如來寶座。佛記我云。於賢劫釋迦法中。宣傳正法。今符師說。願加度脫。

師卽披剃受具。遂告之曰。如來以正法眼藏密付迦葉。如是展轉以至於我。我今付汝。汝善護持。傳化將來。勿令斷絕。汝受吾教。聽吾偈曰。

無心無可得

說得不名法

若了心非心

始解心心法

偈已。入師子奮迅三昧。踴身虛空。化火光三昧。周焚其身。婆須蜜收舍利起塔。卽襄王朝也。

第七祖婆須蜜尊者

北天竺國人也。姓頗羅墮。常執酒器。遊行裏閭。遇彌遮迦尊者。宣如來往志。自省前緣。投器出家。授法行化。至迦摩國。於法座前。忽有一智者自稱。我名佛陀難提。與師論義。

師曰。仁者。論卽不義。義卽不論。若擬論義。終非義論。

難提知師義勝。心卽欽伏。曰。冀師大慈。賜垂攝受。

尊者遂與剃度受具。復告之曰。如來以正法眼藏囑累迦葉。次第傳授而至於我。我今付汝。汝善護持。流布將來。無令斷絕。汝受吾教。聽吾偈曰。

心同虛空界

示等虛空法

證得虛空時

無是無非法

偈已。入慈心三昧。經於七日。人天俱來作禮。而說偈曰。

賢劫眾聖祖

而當第七位

尊者哀念我

請爲宣佛地

尊者從三昧起。而說偈曰。

我所得法

而非有故

若識佛地

離有無故

說此偈已。還入三昧示寂。佛陀難提卽就本座起寶塔。以閟全身。卽定王朝也。

第八祖佛陀難提尊者

迦摩羅國人也。姓瞿曇氏。頂有肉髻。辯博無礙。遇婆須蜜尊者。出家授教。旣而行化至提伽國毗捨羅家。見捨上有白光。師曰。此家當有聖人。

言訖。長者出致禮。問。何所須。

尊者曰。汝之一子。名伏馱蜜多者。年已五十。口未曾言。足未曾屐。當紹法寶。可令出家。

父母感尊者慈攝。旣而祇諾。伏馱聞之。遽起設禮。而說偈曰。

父母非我親

誰是最親者

諸佛非我道

誰是最道者

尊者以偈答曰。

汝言與心親

父母非可比

汝行與道合

諸佛心卽是

外求有相佛

與汝不相似

欲識汝本心

非合亦非離

伏馱蜜多聞師妙偈。卽請出家。尊者卽爲度脫受具。乃告之曰。如來以正法眼藏傳付迦葉。展轉以至於吾。吾今囑累於汝。汝善護持。流布將來。勿令斷絕。汝受吾教。聽吾偈曰。

虛空無內外

心法亦如是

若了虛空界

是達眞如理

伏馱蜜多承師付囑。說偈贊曰。

我師諸祖中

當繼第八位

法化眾無量

悉獲阿羅漢

爾時。尊者卽現神通。而趣圓寂。就本座起塔。以奉全身。卽景王朝也。

天聖廣燈錄卷第二

天聖廣燈錄卷第三

﹝宋實﹞

第九祖伏馱蜜多尊者

提伽國人也。姓毗捨羅。處胎六年。因號難生。遇佛陀難提尊者行化至其家。謂此子非凡。當爲法器。仍爲說於宿緣。五十年中。口未嘗言。復不履步。蓋有所表。足不進止。法無去住。口不言說。理顯空寂。

父聞妙誨。遂許出家。尊者卽與披剃受具。自此服勤左右。表則威儀。旣而告之曰。如來以大法眼藏付授迦葉。展轉相付而至於吾。吾今付汝。汝善護持。流布將來。勿令斷絕。汝受吾教。聽吾偈曰。

眞理本無名

圖名顯眞理

受得眞實法

非眞亦非僞

付法已。卽入滅盡三昧。眾以香薪闍維之。收舍利。建塔於那蘭陀寺。卽敬王朝也。

第十祖脇尊者

中印土人也。本名難生。初尊者將誕。父夢一白象。背有寶座。座上安一明珠。從門而入。光照四眾。旣覺。遂生。後值伏馱尊者。執侍巾缾。未嘗眠睡。謂其脇不至席。遂號脇尊者焉。

至華氏國。有長者名寶身。而生七子。一名富那般多。二名富那金子。三名富那月光。四名富那勝童。五名富那波豆。六名富那吉丹。七名富那夜奢。其第一子性慕仙道。第二子勤行善業。第三子凶險狂率。第四子信重三寶。第五子好殺嗜酒。第六子五欲自恣。第七子每云。我心是佛。願值達人。當評是事。

時脇尊者憩一樹下。以手指地。而告眾曰。此地變金色。當有聖人入會。言訖。卽變金色。

時富那夜奢前詣而立。尊者問。汝從何來。

夜奢曰。我心非往。

尊者曰。汝當何止。

曰。我心非止。

尊者曰。汝不定耶。

曰。諸佛亦然。

尊者曰。汝非諸佛。

曰。諸佛亦非。

尊者卽說偈曰。

此地變金色

預知於聖至

當座菩提樹

覺華而成已

夜奢復說偈曰。

師座金色地

常說眞實義

回光而照我

令入三摩諦

尊者卽與出家受具。乃告之曰。如來以大法眼藏密傳迦葉。如是展轉已至於我。我今付汝。汝當奉持。流布將來。無令斷絕。汝受吾教。聽吾偈曰。

眞體自然眞

因眞說有理

領得眞眞法

無行亦無止

付法已。卽現十八變。化火自焚。眾以舍利隨處起塔而供養之。卽﹝禦名﹞王朝也。

第十一祖富那夜奢尊者

華氏國人也。姓瞿曇氏。有六兄。各有所尙。夜奢自幼頴異。

詣波羅柰國。有馬鳴大士迎而作禮。謂眾曰。識此人否。吾嘗夢大海。當坐一隅。譯水注海。謗流四方。又佛記云。卻後六百年。當有賢者馬鳴。在波羅柰國摧伏異道。發正信心。造起信論。卽其人也。

馬鳴致問云。我欲識佛。何者卽是。

尊者曰。汝欲識佛。不識者是。

曰。佛旣不識。爭知是佛。

尊者曰。旣不識佛。爭知不是。

曰。此是鋸義。

尊者曰。彼是木義。復問曰。鋸義者何。

曰。共師平出。又問。木義者何。

尊者曰。汝被解之。馬鳴知尊者義勝。遂請出家。尊者卽爲披剃受具。

尊者曰。汝憶往事否。者爲毗捨離國王。彼國人民有三等。最上者。身有光明。衣食隨念。申等人。身無光明。自謀衣食。下一類人。如馬裸露。汝爲毗捨離王。多興慈湣。宿有神力。分身爲虫。食其桑柘。自成繭殼。國中馬人取繭爲衣。汝後身沒。生中印土。馬人感戀悲號。因號馬鳴。汝當時爲馬人說偈曰。

我昔生梵天

梵天壽命盡

下生毗離國

與汝同憂苦

我見汝無衣

心生憐湣故

分身爲窠圍

令汝無憂苦

尊者乃告之曰。如來以大法眼藏親授迦葉。次第囑累而至於吾。吾今付汝。汝善護持。流布將來。無令斷絕。汝受吾教。聽吾偈曰。

迷悟如隱顯

明暗不相離

令付隱顯法

非一亦非二

付法已。卽現神力而趣寂滅。眾興寶塔。用閟全身。卽安王朝矣。

第十二祖馬鳴尊者

波羅柰國人也。亦名功勝。以有作無作諸功徳最爲殊勝。故名焉。旣受法於夜奢尊者。後於華氏國。忽有老人。座前法地。尊者曰。此非庸流。當有異相。言訖不見。俄從地踴出一金色人。復化爲女。右手指師而說偈曰。

稽首長老尊

當受如來記

今於此地上

宣通第一義

說是偈已。遂而不見。馬鳴尊者曰。當有魔來。與吾校論。有頃。風雨暴至。天地晦冥。

尊者曰。魔之來信矣。我當除之。卽指空中。現大金龍。奮發神威。震動山嶽。魔事隨滅。

又經七日。有一小虫。如蟭螟類。潛形座下。尊者置之手中。示眾曰。斯乃魔之所變。盜聽吾法爾。乃於之令去。魔不能動。尊者告之曰。歸依三寶。卽得神通。遂復本形。作禮懺罪。

尊者問曰。汝名誰耶。眷屬多少。

曰。我名迦毗摩羅。有三千眷屬。

尊者曰。汝盡神力。變化若何。

曰。我化大海。不足爲難。

尊者曰。汝化性海得否。

曰。何謂性海。我未嘗知。

尊者卽爲說性海。云。山河大地。皆依建立。三昧六通。由玆發現。

迦毗摩羅遂發信心。學徒俱求度脫。尊者卽與披剃受具。遂告毗摩羅曰。如來以大法眼藏親授迦葉。次第囑累而至於吾。吾今付汝。汝善護持。轉化當來。無令斷絕。汝受吾教。聽吾偈曰。

隱顯卽本法

明暗元不二

今付悟了法

非取亦非離

付法已。卽入龍奮迅三昧。挺身空中。如日輪相。然後示滅。四眾以眞儀藏之龍龕。卽顯王朝也。

第十三祖迦毗摩羅尊者

華氏國人也。初爲外道。有徒三千。通諸異論。領眾至西印土。彼有太子。名云自在。知尊者名。延於宮中。以伸崇禮。尊者曰。如來有教。沙門不得親近國王。大臣。形勢之家。

太子曰。我國城有大山焉。山中有一石窟。師可止此否。

尊者卽詣之。行數里。有一大蟒來逆尊者。盤繞其身。尊者因與受三歸依。蟒聽訖而去。尊者將至石窟。復有一老人。素服而出。合掌問訊。尊者曰。汝何所止。

答曰。我昔嘗爲比丘。居止山林。多樂寂靜。初學比丘數來請益。而我煩於應答。而生嗔恨。命終墮爲蟒身。住是窟中。今已千歲。適遇尊者。護聞戒法。

尊者問曰。此山更有何人居止。

曰。北去十里。有一大樹。蔭覆五百大龍。其樹王名龍樹。常爲龍眾說法。我聽受爾。

尊者詣彼。龍樹出迎尊者曰。深山孤寂。龍蟒所居。大徳至尊。何枉神足。

尊者曰。吾非至尊。來訪賢者。

龍樹將欲歸依。心生疑慮曰。此師得澤定性明道眼否。是大聖繼眞乘否。

尊者曰。汝𨿽心語。我已意知。但辦出家。何慮不聖。龍樹聞已。悔謝。尊者卽與披剃受具。

遂告之曰。如來以正法眼藏付於迦葉。如是展轉乃至於我。我今付汝。汝可護持。流布將來。無令斷絕。汝受吾教。聽吾偈曰。

非隱非顯法

說是眞實際

悟此隱顯法

非愚亦非智

付法已。卽現神變。化火焚身。龍樹收舍利起塔。卽赧王朝也。

第十四祖龍樹尊者

西天竺國人也。亦名龍勝。始於毗羅尊者得法。後至南印土。彼國之人。多信福業。無智慧性。龍樹爲說教法。信受甚稀。聞尊者至。互相謂曰。人有福業。世間第一。徒言佛性。誰人睹之。

尊者曰。汝欲見佛性。先須除我慢。

彼曰。佛性大小。

尊者曰。非廣非狹。無量無則。無福無報。不死不生。彼聞理勝。悉乃回心。尊者復於座上。身現圓月相。惟聞說法音。眾中有長者名迦那提婆。謂曰。識此相否。

眾曰。目所未睹。焉能辧識。

提婆曰。此是尊者現佛性相。以示我等。言訖。輪相卽隱。還居本座。而說偈曰。

身現圓月相

以表諸佛體

說法無其戒

用辧非色聲

眾聞偈已。咸願出家。龍樹卽爲披剃受具。

其國先有外道五千人。作大幻術。眾所宗仰。王返以佛乘呼爲外道。龍樹至王殿前。王遂問曰。汝是何人。

龍樹曰。我是智人。要化愚者。

王曰。自稱其智。量是智人。

龍樹曰。未知之事。但請問之。

王曰。今日諸天當何所務。

龍樹曰。帝釋與阿修羅王今正交戰。

王曰。何以爲驗。

龍樹曰。且待須臾。

言訖。投戈斷肢。自空而下。王見是事。遂發信心。悉爲化之。歸向三寶。龍樹知王及眾正信。復造大智度論。中論。十二門論。垂之於世。

後告迦那提婆曰。如來以大法眼藏囑累迦葉。展轉相付而至於吾。吾今付汝。汝善護持。流布將來。無令斷絕。汝受吾教。聽吾偈曰。

爲明隱顯法

方說解脫理

於法心不證

無瞋亦無喜

付法已。入月輪三昧。廣現神變。復就本座疑寂。迦那提婆與諸四眾共起寶塔以葬焉。卽始皇帝朝也。

第十五祖迦那提婆尊者

南天竺國人也。姓毗捨羅。初求福業。兼好辧論。聞龍樹名。謁之。將及其門。龍樹知是智人。先遣侍者以滿缽水呈之。尊者睹之。卽以一鍼投之而進。忻然契會。

後至迦毗羅國。彼有長者。曰梵摩淨徳。財極富饒。而有二子。一名羅睺羅琰。二名羅睺羅多。長者園樹生大耳如菌。味甚香美。惟長者與羅睺羅多取而食之。取已復生。自余親屬。皆不能見。時羅睺羅多乃說偈曰。

此樹生奇耳

食以不枯槁

智者解此因

當師其至道

時迦那提婆曰。如來記。卻後第二五百年。有大菩薩因耳解脫。

卽至淨徳捨。忽見尊者。心生珍敬。求聞樹耳之緣。尊者曰。汝向來嘗飯一比丘否。

長者曰。有一沙門。久曾勤供。近已滅度。墳塔仍存。

尊者謂羅睺羅多曰。豈非能供侍彼比丘者乎。

曰。誠如所論。

尊者曰。汝與此子。心同勤敬。汝家親屬。嘗蘊慢心。不能得食。彼比丘𨿽持戒多聞。眞理未達。壽命旣盡。來償宿因。彼之比丘生爲樹耳。父子得食。故當酬報。

尊者問長者曰。汝年多少。

曰。我今七十九。

提婆卽以偈曰。

入道不通理

覆身還信施

汝年八十一

此樹不生耳

長者聞偈。彌加嘆伏。曰。我今衰老。不克事師。願捨次子。依師出家。

尊者曰。惟符佛記。今是其人。卽與披剃受具。隨侍。

遊化。至巴連弗城。聞諸外道欲障佛法。尊者入彼眾中。外道問曰。汝何不前。

尊者曰。汝何不後彼曰。汝似賤人。

尊者曰。汝似良人。

彼曰。汝解何法。

尊者曰。我百不解。

彼曰。我欲得佛。

尊者曰。何者是佛。

彼曰。我合得佛。

尊者曰。旣道我得。汝實不得。

彼曰。我旣不得。汝云何得。

尊者曰。汝有我故。所以不得。我無我故。所以言得。

彼詞旣屈。乃問尊者曰。汝名何等。

尊者曰。我名迦那提婆。

旣而夙聞尊者之名。悔遏致謝。尊者乃告羅睺羅多曰。如來以大法眼藏密付迦葉。展轉囑累而至於吾。吾今付汝。汝善護持。流演將來。無令斷絕。汝受吾教。聽吾偈曰。

本對傳法人

爲說解脫理

於法實無證

無終亦無始

偈已。入奮迅三昧。身放大光。而歸寂滅。眾起寶塔而供類之。卽前漢文帝朝也。

天聖廣燈錄卷第三

天聖廣燈錄卷第四

﹝宋實﹞

第十六祖羅睺羅多尊者

迦毗羅國人也。行化至室羅筏城。有河名曰金水。見五佛影。乃曰。此河之源。凡五百里。僧伽難提居於彼處。如來志一千年後。當紹聖位。語已。溯流而上。至一大山石窟中。僧伽難提安然在定。尊者伺之。曰。汝身定邪。心定邪。

難提曰。身心俱定。

尊者曰。身心俱定。何有出入。

曰。𨿽有出入。不失定相。如金在井。如金出井。世相去來。金體常寂。

尊者曰。水金在井。若金出井。金無動靜。何物出入。

曰。言金動靜。何物出入。言金出入。金非動靜。

尊者曰。若金在井。出者何金。若金出井。在者何物。

曰。金若出井。在者非金。金若在井。出者非物。

尊者曰。此義不然。

曰。彼理非著。

尊者曰。此義當墮。

曰。彼義不成。

尊者曰。彼義不成。我義成矣。

曰。我義𨿽成。法非我故。

尊者曰。我義已成。我無我故。

曰。我無我故。復成何義。

尊者曰。我無我故。成於汝義。

曰。仁者師於何聖。得是無我。

尊者曰。我師迦那提婆。證是無我。

難提偈曰。

稽首提婆尊

而出於仁者

仁者無我故

我欲師仁者

羅睺羅多以偈答曰。

我已無我故

汝須見我我

汝若師我故

知我非我我

難提心意豁然。願師度脫。胡跪而說偈曰。

三界一明燈

回光而照我

十方悉開朗

如日虛空住

我得遇大聖

願依師解脫

志誠頭面禮

惟垂賜納受

尊者曰。汝心解脫。自性淸淨。語已。卽以右手持金缽。舉至梵宮。取彼香飯。將齋大眾。而大眾慮金飯少。心各生厭。不得就食。

尊者曰。非我之咎。卽命僧伽難提分坐同食。眾復訝之。

尊者曰。汝不得食。由心不了故。當知與吾分座同餐者。卽過去婆羅樹王如來也。湣物降迹。汝輩亦莊嚴劫中已至三果。未證無漏者也。

眾曰。我師神力斯可信矣。彼云過去佛者。卽切疑焉。

僧伽難提知眾生慢。乃曰。自雙林示滅八百餘年。人無至信。正念輕微。不敬眞如。惟愛神力。言訖。以右手漸展入地。至金剛輪際。取甘露水。以璢璃器持至會所。大眾卽時欽慕。作禮悔過。

於是尊者告僧伽難提曰。如來以正法眼藏付囑迦葉。次第傳授而至於吾。吾今付汝。汝可護持。流布將來。無令斷絕。偈曰。

於法實無證

不取亦不離

法非有無相

內外云何起

僧伽難提聞已。卽於座前以偈贊曰。

善哉大聖者

心明如日月

一光照世界

暗魔無不滅

付法已。安座示滅。眾奉全身起塔。卽前漢武帝朝也。

第十七祖僧伽難提尊者

室羅筏城寶莊嚴王子也。生而能言。常贊佛事。七歲卽厭世樂。以偈告於父母曰。

稽首大慈父

和南骨血母

我今欲出家

幸願哀湣故

父母聞偈。固止之。遂誓曰。我今不食。自取命終。乃聽宮內出家。命沙門禪利多就宮傳導。經十九年。尊者每自念曰。身居王宮。胡爲出家。一夕。天光下燭。見一大路坦平。徐行數里。至一大山。下有石窟焉。乃宴寂於中。父旣失子。卽擯禪利多訪尋之。不知所在。

尊者後遊摩提國。忽有微風襲眾。淸涼休適。眾不知其然。尊者曰。此道徳之風也。當有聖者出世。嗣續祖燈乎。

言訖。以神力攝諸大眾。登一髙峯。名寶落迦。尊者曰。此山頂有紫雲如蓋。聖人居此矣。

尊者見一童子持圓鑑直造尊者前。尊者問。汝幾歲耶。

曰。我當百歲。

尊者曰。汝年尙幼。何言百歲。

曰。我不會理。正當百歲。

尊者曰。汝善機耶。

曰。佛言。

若人生百歲

不解諸佛機

未若生一日

而得決了之

師曰。汝持鏡者。意何所明。

答曰。

諸佛大圓鏡

內外無瑕翳

兩人同得見

心眼皆相似

父母奇之。捨令出家。尊者卽與披剃受具。名伽耶捨多。

時風吹銅鳴聲。尊者問曰。鈴鳴耶。風鳴耶。

伽耶曰。非風鈴鳴。我心鈴耳。

尊者曰。非風鈴鳴。我心誰爾。

伽耶曰。俱寂靜故。非三昧也。

尊者曰。善哉。繼吾嗣者。非子而誰。卽告曰。如來以大法眼藏付囑迦葉。如是展轉以至於吾。吾今付汝。汝善護持。流布將來。勿令斷絕。汝受吾教。聽吾偈曰。

心地本無生

因地從緣起

緣種不相妨

花果亦復爾

付法已。攀樹而化。眾議曰。尊者樹下歸寂。其垂蔭後裔乎。將奉全身葬子髙原。而眾力不能舉。卽就樹起塔。當前漢昭帝朝矣。

第十八祖伽耶捨多尊者

摩提國人也。姓郁頭藍。父天蓋。母方聖。夢大神持鑑。因而有娠。凡七日而誕。體瑩如璢璃。未嘗洗沐。自然香潔。幼好閒靜。語非常童。持鑑出遊。遇難提尊者。

至大月氏國。見一婆羅門捨有異气。尊者將入彼捨。捨主鳩摩羅多問曰。是何從眾。

曰。佛弟子。彼聞佛號。心神竦然。卽時閉戶。

尊者有頃自扣其扉。羅多曰。此捨無人。

尊者曰。答無者誰。羅多聞語。知是異人。遽開關延接。

尊者曰。者如來記。吾滅後千年。有大士出現於月氏國。紹隆玄化。今汝值吾。應斯嘉運。於是鳩摩羅多發宿命智。投滅出家。披剃受具訖。乃告之曰。如來以正法眼藏付囑迦葉。次第傳授而至於吾。吾今付汝。汝善護持。流布將來。無令斷絕。汝受吾教。聽吾偈曰。

有種有心地

因緣能發萌

於緣不相礙

當生生不生

尊者付法已。踴身虛空。現十八變。自焚其軀。以舍利起塔。卽成帝朝也。

第十九祖鳩摩羅多尊者

大月氏國婆羅門之子也。昔爲自在天人。見菩薩瓔珞。忽起愛心。墮生忉利。聞帝釋說法。復生梵天。以根利故。善談法要。諸天尊爲導師。遂降月氏。

後至中天竺國。有大士名闍夜多。問曰。我家父母素重三寶。而嘗嬰疾瘵。凡所營作。皆不如意。而我鄰家久爲旃陀羅行。而身常勇健。所作和合。彼何幸。而我何辜。

尊者曰。何足疑乎。且善惡之報。有三世焉。凡人但見仁夭暴壽。逆吉義凶。便爲亡因果。虛罪福。殊不知影響相隨。毫釐靡忒。縱經百千萬劫。亦不磨滅。時闍耶多聞是語已。頓釋所疑。

尊者曰。汝𨿽已信三業。而未明業從惑生。惑從識有。識依不覺。不覺依心。心本淸淨。無生滅。無造作。無報應。無勝負。寂寂然。靈靈然。汝若入此法門。可與諸佛同矣。一切善惡。有爲無爲。皆如夢幻。闍夜多承言領旨。卽發宿慧。懇求出家。

旣受具。尊者告曰。吾今寂滅時至。如來以正法眼藏囑授迦葉。展轉相付而至於吾。吾今付汝。汝善護持。流布將來。無令斷絕。汝受吾教。聽吾偈曰。

性上本無生

爲對求人說

於法旣無得

何懷決不決

師曰。此是妙音如來見性淸淨之句。汝宜傳布。言訖。卽於座上放大光明。照曜四眾。而入寂滅。闍夜多起塔崇奉。卽王莽時也。

第二十祖闍夜多尊者

北天竺國人也。智慧淵衝。化導無量。後至羅閱城。數揚頓教。彼有學眾。惟尙辯論。爲之首者。名婆修盤頭。常一食不臥。六時禮佛。淸淨無欲。爲眾所歸。

尊者將欲度之。先問彼眾曰。此徧行頭陀能修梵行。可得佛道乎。

眾曰。道由行證。必獲聖果。

尊者曰。今此頭陀與道遠矣。不久當墮。

眾曰。尊者有何徳行而譏我師。

尊者曰。我不求道。亦不顚倒。我不禮拜。亦不輕慢。我不長坐。亦不懈怠。我不一食。亦不雜食。我不知足。亦不貪欲。心無所希。名之曰道。

時徧行聞已。發無漏智。歡喜贊嘆尊者。而說偈曰。

稽首三昧尊

不求於佛道

不禮亦不慢

心不生顚倒

不坐不懈怠

但食無所好

𨿽慢而不遲

𨿽急而不躁

今我遇尊者

和南依師教

尊者謂眾曰。會吾語否。吾所以然者。爲其求道心切。夫弦急卽斷。故吾不贊。令其住安樂地。入於佛慧。復告徧行頭陀曰。吾適對眾抑挫仁者。得無惱於衷乎。

曰。我憶念過去劫前。生安樂國。師於智者月淨。記我當證斯陀含。時有大光明菩薩出世。我以老故。策杖禮謁。師叱我曰。重子輕父。一何鄙哉。時我自謂無過。請師示之。師曰。汝禮大光明菩薩。以杖倚壁畫佛面。以此過慢。退失二果。我悔咎以來。聞諸惡言。如風如響。惟願尊者大慈。以妙法垂誨。

尊者曰。汝久殖徳本。當繼吾宗。如來以大法眼藏密傳迦葉。次第囑授而至於吾。吾今付汝。汝善護持。流布將來。勿令斷絕。汝受吾教。聽吾偈曰。

言下合無生

同於法界性

若能如是解

通達事理竟

尊者付法已。不起於座。奄然歸寂。闍維。收舍利起塔。卽漢明帝朝也。

第二十一祖婆修盤頭尊者

羅閱城人也。姓毗捨佉。父光蓋。母字嚴一。家富而無子。父母禱於佛塔而求嗣焉。一夕。母夢吞明昧二珠。覺而有孕。經七日。有一羅漢名爲賢眾。至其家。問曰。

我行四國土

尋光到於此

汝是誰居捨

而感生聖子

光蓋設禮。賢眾端坐受之。嚴一出拜。賢眾避席。光蓋罔測其由。遂取一寶珠跪獻。賢眾旣受之。殊無遜謝。光蓋不能忍。問曰。我是丈夫。致禮不顧。我妻何徳。尊者避之。

賢眾曰。我受禮納珠。貴福汝爾。汝婦懷聖子。生當爲世明燈。故吾避之。非重女人也。

賢眾又曰。汝婦當生二子。一名婆修盤頭。則吾所尊者也。二名芻尼。﹝此云野鵲子﹞昔如來在雪山修道。芻尼巢於頂上。佛旣成道。芻尼受報爲那提國王。佛記曰。汝至第二五百年。生羅閱城。毗捨佉家。與聖同胞。今無爽矣。

旣生二子。尊者婆修盤頭年至十五。禮光度羅漢出家。感毗婆訶菩薩與之受具。至那提國。彼王名常自在。有二子。一名摩訶羅。次名摩拏羅。王問尊者曰。羅閱城土風與此何異。

尊者曰。彼土曾三佛出世。今王國有二師化導。

曰。二師者誰。

尊者曰。佛記第二五百年。有一神力大士出家繼聖。卽王之次子也。吾𨿽徳薄。當預其志。

王曰。誠如尊者所言。當捨此子作沙門。

尊者曰。善哉大王。能遵佛旨。

後告之曰。如來以大法眼藏密傳迦葉。如是次第展轉以至吾。吾今付汝。汝善護持。流化將來。無令斷絕。汝受吾教。聽吾偈曰。

泡幻同無礙

如何不了悟

達法在其中

非今亦非古

尊者付法已。凝然示寂。眾奉香大師焚其身。收舍利建塔。卽煬帝朝也。

第二十二祖摩拏羅尊者

那提國常自在王之子也。年三十。遇婆修尊者。至西印土。彼國王名得度。卽瞿曇族姓。歸依佛乘。勤行精進。一日。於行道處現一小塔。欲取供養。眾莫能舉。王卽大會梵行。禪觀。咒術等三眾。皆莫能辦。尊者卽爲王廣說塔之所因。今之所現。王福力之所致也。﹝阿育王塔。此不繁錄﹞王聞是說。乃曰。至聖難逢。世樂非久。卽傳位太子。投祖出家。遂證四果。

尊者深加慰誨曰。汝居此國。善自度人。今異域有大法器。吾當化之。

曰。師應迹十方。舉念當至。寧勞往耶。

尊者曰。然。

時鶴勒那爲彼國王寶印說修多羅偈。忽曰。祖師摩拏羅將至。時王與鶴勒那俱遙作禮。尊者卽辭得度比丘。往月氏國。受王與鶴勒那供養。

後鶴勒那問尊者曰。我止林間。已經九白。﹝印土以一年爲一白﹞有弟子龍子者。幼而聰慧。我於三世推窮。莫知其本。

尊者曰。此子於往劫中。生妙善國婆羅門家。曾以梅檀施於佛宇。作槌橦鐘。受執聰敏。爲眾欽仰。

尊者曰。我有無上法寶。汝當聽受。乃曰。如來以正法眼藏傳授迦葉。展轉次第以至於吾。吾當授汝。汝善護持。流布將來。無令斷絕。汝受吾教。聽吾偈曰。

心隨萬境轉

轉處實能幽

隨流認得性

無喜復無憂

摩拏羅付法已。卽從座踴身虛空。呈十八種變。還本座跏趺而逝。鶴勒那與寶印王等。共奉香木茶毗。收舍利起塔。卽桓帝朝也。

天聖廣燈錄卷第四

天聖廣燈錄卷第五

﹝宋實﹞

第二十三祖鶴勒那尊者

月氏國人也。姓婆羅門。父千勝。母金光。其家富而無子。乃禱於七佛金幢。旣而金光夢神童手持金環而謂曰。吾來矣。覺而有孕。

一日。有沙門至其捨。曰。汝所懷子。徳業非世所知。能仁遺記。當隆佛事。可淨心保護。

洎降誕日。天雨異花。地現金寶。其王聞之。嚴駕往視。因持子還宮而育之。嬪禦千人皆願傅養。付與未決。尊者化千子各置嬪懷。相貌無殊。王深嘆異。乃說偈曰。

我今無太子

欲收於汝故

汝現神通者

令我心不定

汝有神通者

當現本來身

汝無神通者

常作宮千子

偈已。所化千子變白光而沒。其婆羅門之子已在其家矣。

七歲。遊行聚落。睹民間淫祀。乃入廟叱之曰。汝妄興禍福。幻惑於人。歲廢牲牢。傷害斯甚。言訖。廟貌忽然而壞。由是鄕黨謂之聖子。

年二十二。出家受具。三十遇摩拏羅尊者。行化至中印土。彼國王名無畏海。崇信三寶。尊者爲說正法次。王忽見二人緋素服拜尊者。王問曰。此何人也。

師曰。此是日月天子。吾昔曾爲說法。故來禮耳。有頃不見。惟聞異香。

王曰。日月國土總有多少。

尊者曰。千釋迦佛所化世界。各有百億彌盧日月。我若廣說。卽不能盡。王聞忻然。

時尊者以上足龍子早夭。有兄師子事婆羅門。厥兄旣逝。弟復云亡。乃歸依於尊者。而問曰。我欲求道。當何用心。

尊者曰。汝欲求道。無所用心。

曰。旣無用心。爭作佛事。

尊者曰。汝若有用。卽非功徳。汝若無作。卽是佛事。以佛有言。我所作功徳。而無我所故。師子聞是言已。卽入佛慧。

時尊者忽指東北問云。是何气象。

師子曰。我見气如白虹。貫乎天地。復有黑气五道。橫亙其中。

尊者曰。其兆如何。

曰。莫知矣。

尊者曰。吾滅後五十年。北天竺國當有難起。嬰在汝身。吾將滅矣。今以如來正法眼藏。自迦葉相傳而至於我。我今付汝。汝善護持。流布將來。無令斷絕。汝受吾教。聽吾偈曰。

認得心性時

可說不思議

了了無可得

得時不說知

尊者現十八變而歸寂。闍維畢。分舍利。各欲興塔。尊者復現空中。而說偈曰。

一法一切法

一切一法攝

吾身非有無

何分一切塔

眾聞偈。就馱都之場而建塔焉。

第二十四祖師子比丘尊者

中印土人也。姓婆羅門。幼而聰悟。遊罽賓國。有波利迦者。本習禪觀。故有禪定。知見。執相。捨相。不語之五眾。尊者詰而化之。四眾皆心服。惟禪定師達摩達者。聞四眾被責。憤悱而來。尊者曰。仁者習定。何當來此。旣至於此。胡云習定。

曰。我𨿽來此。心亦不亂。定隨人習。豈在處所。

尊者曰。仁者旣來。其習亦至。旣無處所。豈在人習。

曰。定習人故。非人習定。我𨿽來此。其定常習。

尊者曰。人非習定。定習人故。當自來時。其定誰習。

彼曰。如淨明珠。內外無翳。定若通達。必當如此。

尊者曰。定若通達。一似明珠。今見仁者。非珠之徒。

彼曰。其珠明徹。內外悉定。我心不亂。猶若此淨。

尊者曰。其珠無內外。仁者何能定。穢物非動搖。此定不是淨。達摩達蒙尊者開示。心地渙然。

尊者旣攝五眾。名聞遐邇。方求法嗣。遇一長者引其子問尊者曰。此子名斯多。當生便拳左手。今旣長矣。而終未能舒。願尊者示其宿因。

尊者睹之。卽以手接曰。可還我珠。童子遽開手奉珠。眾皆驚異。

尊者曰。吾前報爲僧。有童子名婆捨。吾嘗赴西海齋。受嚫珠。付之。今還吾珠。理固然矣。

長者遂捨其子出家。尊者卽與受具。以前因緣故。名婆捨斯多。

尊者卽謂之曰。吾師鶴勒密有懸記。罹難非久。以如來正法眼藏。自摩訶迦葉展轉相授而至於我。我付於汝。汝應保護。流布將來。並僧伽梨衣亦同授汝。令正法眼永永不斷。汝受吾教。聽吾偈曰。

正說知見時

知見俱定心

當心卽知見

知見卽於今

尊者偈已。俾之佗國。斯多受教。直抵南天。尊者以難不可以苟免。獨畱罽賓。

時本國有外道二人。一名摩目多。二名都落遮。學諸幻法。欲共謀亂。乃盜爲釋子形象。潛入王宮。且曰。不成卽罪歸佛子。

妖旣自作。禍亦旋踵。事旣敗。王果怒曰。吾素歸心三寶。何乃構害一至於斯。

卽命破毀伽藍。祛除釋眾。又自秉劍。至尊者所。問曰。師得蘊空否。

尊者曰。已得蘊空。

曰。旣得蘊空。可施我頭。

尊者曰。身非我有。何吝於頭。王卽揮刃斷尊者首。湧白乳髙數尺。王之右臂。旋亦墮地。七日而終。

太子光首嘆曰。我父何故。自取其禍。時有象白山仙人者。深明因果。卽爲光首廣宣宿因。云。汝之父遠劫中設般遮於瑟。﹝此云無遮齋﹞師子尊者當作居士。好談名理。盛率其徒。躋於會場。因與之論。而居士誠有愧色。潛毒其食而餉之。父遂遇害。今王是矣。而居士卽師子尊者也。因緣會遇。毫髮無差。遂以師子尊者報體而建塔焉。師子尊者付婆捨斯多心法。信衣爲正嗣外。傍出達摩達四世二十二人。

第二十五祖婆捨斯多尊者

罽賓國人也。姓婆羅門。父寂行。母常安。初。母夢得神劍。因而有孕。旣誕。拳左手。遇師子尊者。顯發宿因。密授心印。

後適南天。至中印土。彼國王名迦勝。設禮供養。時有外道。號無我尊。先爲王禮重。嫉祖之至。欲與論義。幸而勝之。以固其事。乃於王前謂祖曰。我解論義。不假言說。

祖曰。若不言說。爭爲論義。

外道曰。但取其義。

祖曰。以何爲義。

曰。無心爲義。

祖曰。汝旣無心。焉得義乎。

曰。我說無心。當名我義。

祖曰。汝說無心。當名非義。我說非心。當名非義。

曰。當義非名。誰能辧義。

祖曰。汝名非義。此名何名。

曰。爲辧非義。是名無名。

祖曰。名旣非名。義亦非義。辧者是誰。當辧何物。如是往返。外道杜口信伏。

於時。祖忽面北。合掌而立曰。我師師子尊者今日遇難。卽辭王南邁。達於南天。潛隱山谷。

彼國王名天徳。迎請供養。王有二子。一凶暴而色力充盛。一和柔而常嬰疾苦。祖乃爲陳因果。卽頓釋所疑。又有咒術師。忌祖之道。乃潛置藥於飯食中。祖食之。彼返受禍。遂投祖出家。卽與受具。

後太子得勝卽位。復信外道。致難於祖。太子名不如蜜多。進諫被囚。玉遽問祖曰。我國素絕妖訛。師所傳者。當是何宗。

祖曰。王國昔來。實無邪法。我所得者。卽是佛宗。

王曰。佛滅旣久。師從誰得。

祖曰。飲光大士親受佛印。展轉至二十四世師子尊者。我從彼得。

王曰。我聞師子比丘不能免於刑戮。何能傳法後人。

祖曰。我師難未起時。密授我信衣。法偈。以顯師承。

王曰。其衣何在。祖卽於囊中出衣示王。王命焚之。五色相鮮。薪盡如故。王卽追悔。致禮師子。眞嗣旣明。乃赦太子。太子遂求出家。

祖問太子曰。汝欲出家。當爲何事。

曰。我所出家。不爲別事。

祖曰。不爲別事。當爲何事。

曰。當爲佛事。

祖嘆曰。太子智慧天至。必諸聖降迹。卽許出家。

受具時大地震動。居多靈異。祖乃命之曰。吾已衰朽。安可久畱。今以如來正法眼藏傳付於汝。汝善護持。流布將來。無令斷絕。汝受吾教。聽吾偈曰。

聖人說知見

當境無非是

我今悟眞性

無道亦無理

蜜多聞偈。再啟祖曰。信衣宜可傳授。

祖曰。此衣爲難故。假以證明。汝後無難。何假其衣。化被十方。人自信向。祖遂現十八變。放大光明。化三昧火自焚。王及臣民收舍利。起塔供養。

第二十六祖不如蜜多尊者

南印土徳勝王之太子也。旣受度得法。至東印土。彼王名堅固。奉外道師長爪梵志。曁尊者將至。王與梵志。同睹白气。貫於上下。王曰。斯何瑞也。

梵志預知尊者入境。恐王遷善。乃曰。此是魔之眾兆爾。何瑞之有。卽鳩諸徒眾議曰。不如蜜多將入都城。誰能挫之。

弟子曰。我等各有咒術。可以動天地。入水火。何患哉。

尊者至。先見宮墻有黑气。乃曰。小難耳。直詣王所。

王曰。師來何爲。

師曰。當度眾生。

王曰。以何法度。

師曰。剛彊眾生剛彊化。柔軟眾生柔軟調。

時梵志聞言。不勝其怒。卽以幻法化大山在尊者頂上。尊者睹之。返在彼眾頂上。梵志等怖懼。投尊者。尊者湣其愚惑。化山遽滅。乃爲王演說法要。俾趣眞乘。又謂王曰。此國當有聖人而繼於我。

時有婆羅門子。年已二十。幼失父母。不知名氏。或自言瓔珞。故人謂之瓔珞童子。遊行閭裏。丐求度日。若常不輕之類。人問。汝行何急。

答曰。汝行何慢。

或問。何姓。

答曰。與汝同姓。

王與尊者同車出見。瓔珞童子稽首於前。尊者曰。汝憶往事否。

曰。我念遠劫中。與師同居。師演摩訶般若。我轉甚深修多羅。今日之事。蓋契昔因。

尊者又謂王曰。此童子非他。卽大勢至菩薩是也。此聖之後。復出二人。一人化南印土。一人緣在震旦。四五年內。卻返此方。遂以昔因。故名般若多羅。遂告曰。如來以正法眼藏付於迦葉。如是展轉以至於吾。吾今付汝。汝善護持。流布將來。無令斷絕。汝受吾教。聽吾偈曰。

眞性心地藏

無頭亦無尾

應緣而化物

方便呼爲智

尊者付法已。卽辭王曰。吾化緣已畢。當歸寂滅。願王於最上乘。無忘外護。卽還本座。跏趺而逝。化三昧火自焚。收舍利。塔而﹝療﹣﹝日／小﹞﹢土﹞之。卽東晉武帝朝也。

第二十七祖般若多羅尊者

東印土人也。旣得法已。行化至南印土。彼王名香至。崇奉佛眾。施一無價寶珠。王有三子。其季開士也。尊者欲試其所得。乃以所施珠問三王子曰。此珠圓明。有能及否。

第一子月淨多羅。第二子功徳多羅皆曰。此珠七寶中尊。固無踰也。非尊者道力。孰能受之。

第三子菩提多羅曰。此是世寶。未足爲上。於諸寶中。法寶爲上。此是世光。未足爲上。於法光中。智光爲上。此是世明。未足爲上。於諸明中。心明爲上。此珠光明。不能自照。要假智光。光辧於此。旣辧此已。卽知是珠。旣卻是珠。卽明其寶。若明其寶。寶不自寶。若辧其珠。珠不自珠。要假智珠而辧世珠。寶不自寶。要假智寶以明法寶。然則。師有其道。法寶卽現。眾生若悟。心珠自明。

尊者嘆其辧慧。乃復問曰。於諸物中。何物無相。

曰。於諸物中。不起無相。

又問。於諸物中。何物最髙。

曰。於諸物中。人我最髙。

又問。於諸物中。何物最大。

曰。於諸物中。法性最大。

尊者知是聖人。以時未至。默而待之。及香至王厭世。眾皆號絕。惟第三子菩提多羅乃求出家。遂投尊者。尊者卽與披剃受具。旣觀時適至。尊者告之曰。如來以正法眼藏囑累迦葉。如是展轉而至於我。我今付汝。汝善護持。流布將來。無令斷絕。汝受吾教。聽吾偈曰。

心地生諸種

因事復生理

果滿菩提圓

華開世界起

尊者付法已。卽於座上放大光明。踴身虛空。化火自焚。眾收舍利起塔。卽宋武帝朝也。

天聖廣燈錄卷第五

天聖廣燈錄卷第六

﹝宋實﹞

第二十八祖菩提達摩者

南天竺國香至王第三子也。姓剎利帝。本名菩提多羅。遇二十七祖般若多羅至本國受王供養。因試令與兄辧所施寶珠。發明心地。旣而尊者謂曰。汝於諸法已得通量。夫達摩者。通大之義也。宜名達摩。因攺號菩提達摩。乃告尊者曰。我當行何國。願垂開示。

尊者曰。未可遠遊。且止南天。六十七載。當往震旦。愼勿速行。哀於日下。

達摩曰。彼有大士。堪爲法器否。千歲之內。有畱難否。

尊者曰。吾滅後六十餘年。彼國有難。水中文布。自善降之。汝往南方勿住。爲彼惟好有爲功業。不明佛理。汝縱至彼。亦不可久畱。聽吾讖曰。

路行跨水復逢羊

獨自棲棲暗渡江

日下可憐雙象馬

二株嫩桂久昌昌

又問曰。此後更有何事。

尊者曰。從是已去一百五十年而有小難。聽吾讖曰。

心中𨿽吉外頭凶

川下僧房名不中

爲遇毒龍生武子

忽逢小鼠寂無窮

又問曰。此後更有何事。

尊者曰。從是已去一百六十年末有一小難。子父相繼。亦當不久。作一二三五歲。當此過已。有見其意。聽吾讖曰。

路上忽逢深處水

等閒見虎又逢豬

小小牛兒𨿽有角

淸溪龍出總須輸

又問。此後如何。

曰。卻後二百二十年。林下見一人。當得道果。聽吾讖曰。

震旦𨿽闊無別路

要假侄孫腳上行

金雞解銜一顆米

供養十方羅漢僧

又問。於此後更有何事。

曰。卻後三百八十年。有一比丘暗學明用。吾以三讖。而當志之。

八月商尊飛有聲

巨福來祥鳥不驚

懷抱一雞重起會

手把龍蛇在兩楹

寄公席帽權時脫

蚊子之虫足去形

東海象歸披石脹

二處蒙恩總不輕

日月並行若不動

卽無冠子上山行

更惠一峯添翠岫

玉教人識知始名

尊者曰。大器當現。逢云卽登。吾道無淪。汝心有寄。

達摩又問。此後如何。

曰。卻後四百六十年。遇一無衣人。欲作魔難。聽吾讖曰。

髙嶺無人又脫衣

小蛇𨿽毒不能爲

可中井底著天近

小小沙彌善大機

尊者曰。此之小難。黑衣童子而釋之。

又問。此後如何。

曰。卻後六百年。不生之樹。爲作障難。𨿽作其難。二人出現。當自寧靜。聽吾讖曰。

大浪𨿽髙不足知

百年凡木長榦枝

一鳥南飛卻歸北

二人東往復還西

尊者曰。白衣和尙說法無量。若解此記。皈而不向。

又問。此後如何。

曰。卻後八百年。當有四龍共作一難。聽吾讖曰。

可憐明月獨當天

四个龍兒各自遷

東西南北奔波去

日頭平上照無邊

尊者曰。

吾此記詞

腰長腳短

合掌向天

回頭失伴

身著紅衣

又如素絹

立在目前

還如不見

好好思量

水淸月現

又問。此後如何。

曰。卻後三千歲間。總有一十三難。其中大難有九。餘四小難。聽吾讖曰。

鳥來上髙堂欲驚

白雲入地色還靑

天上金龍日月明

東陽海水淸不淸

手捧珠輪重復輕

𨿽無心眼轉醒醒

不具耳目善觀聽

身體元無空有形

不說姓字但簽名

意尋書卷錯看經

口說恩幸心無情

或去或來身不停

尊者曰。卻後多難悉在此一十句中。我𨿽廣印。汝亦不見。師恭稟教諭。服勤左右。垂四十年。

迨尊者須世。有跋陀三藏。達摩亦嘗致訊。

跋陀有弟子那連邪捨者。與優婆塞萬天懿多談教典。懿因問邪捨曰。西域聖眾弘揚次第。可得聞乎。

耶捨曰。諸祖師自迦葉宜傳。其二十七祖般若多羅弟子達摩。當魏明帝朝至雒陽。止少林寺。

懿曰。北師滅後。何人繼嗣。

耶捨答曰。

尊勝今藏古

無肱又有肱

龍來方授寶

奉物伏嫌名

懿曰。於此師後。踵襲者誰。

耶捨曰。

起自求不礙

師言我沒繩

路上逢僧禮

足下六枝分

懿復問之。耶捨曰。

三四全無我

隔水受心燈

尊號過諸量

從瞋不起增

懿復問之。耶捨曰。

奉物可曾物

言勤又不勤

惟書四句偈

爲對瑞田人

懿復問之。耶捨曰。

心裏能藏事

說向漢江濱

湖波探水月

將照二三人

懿復問之。耶捨曰。

領得彌勒語

離鄕日日敷

來梁移近路

余算腳天途

懿復問之。耶捨曰。

艮地生玄旨

通尊媚亦尊

比肩三吼族

足下一毛生

又曰。

靈集媿天恩

生芽二六人

法中無气味

石上有功勛

又曰。

本是大虫男

翻成師子談

官家封馬嶺

同相三十三

又曰。

九女出人倫

八个絕婚姻

朽將添六足

心祖眾中尊

又曰。

走戊與潮鄰

鵝烏子出身

二天𨿽有感

三化寂無塵

又曰。

說少何曾少

言流又不流

艸若除其首

三四繼門修

耶捨曰。吾此讖以志將來。卻後二百八十年中。有大國王善崇三寶。君唱臣和。海晏河淸。前記諸懷耳。

是時。首因一師興隆多聖。萬天懿仰承聖記。佩服無斁。編之簡冊矣。後耶捨三藏廬山順寂。梁簡文遣使傳此讖文。編於續法傳。

時菩提達摩演化本國。有佛大勝多者。小乘學也。分途而爲六宗。各封己解。別展化源。第一有相宗。第二無相宗。第三定慧宗。第四戒行宗。第五無得宗。第六寂靜宗。達摩曰。今此六宗永纏邪見。

言已。至第一有相宗所而問曰。一切諸法。何名實相。

眾中有一尊長名薩婆羅答曰。於諸相中。不互諸相。是名實相。

師曰。一切諸相。而不互者。若明實相。當何定耶。

彼曰。於諸相中。實無有定。若定諸相。何名爲實。

師曰。諸相不定。便名實相。汝今不定。當何得之。

彼曰。我言不定。不說諸相。當說諸相。其義亦然。

師曰。汝言不定。當爲實相。定不定故。卽非實相。

彼曰。定旣不定。卽非實相。知我非故。不定不變。

師曰。汝今不變。何名實相。已變已往。其義亦然。

彼曰。不變當在。在不在故。故變實相。以定其義。

師曰。實相不變。變卽非實。於有無中。何名實相。

薩婆羅心知師聖。懸解潛達。卽以手指虛空曰。此是世間有相。亦能空故。當我此身得似否。

師曰。若解實相。卽見非相。若了非相。其色亦然。當於色中。不生色體。於非相中。不礙有故。若能是解。此名實相。彼眾聞已。心意朗然。欽禮信受。

至第二無相宗所而問曰。汝言無相。當何証之。

彼眾中有智者名波羅提答曰。我明無相。心不現故。

師曰。汝心不現。當何明之。

彼曰。我明無相。心不敢捨。當於明時。亦無當者。

師曰。於諸有無。心不取捨。又無當者。誰明無故。

彼曰。入佛三昧。尙無所得。何況無相。而欲知之。

師曰。相旣不知。誰云有無。尙無所得。何名三昧。

彼曰。我說不證。證無所證。非三昧故。我說三昧。

師曰。非三昧者。何當名之。汝旣不證。非證何證。

波羅提聞師辧析。卽悟本心。禮謝於師。懺悔往謬。師記曰。汝當得果。不久証之。此國有魔。非久降之。

言已。至第三定慧宗所而問曰。汝學定慧。爲一爲二。

彼眾有一婆蘭陀者答曰。我此定慧。非一非二。

師曰。旣非一二。何名定慧。

彼曰。在定非定。處慧非慧。一卽非一。二卽不二。

師曰。當一不一。當二不二。旣非定慧。約何定慧。

彼曰。不一不二。定慧能知。非定非慧。亦復然矣。

師曰。慧非定故。然何知哉。不一不二。誰定誰慧。婆蘭陀聞之。疑心冰釋至第四戒行宗所而問曰。何者名戒。云何名行。當此戒行。爲一爲二。

彼眾中有一賢者答曰。一二二一。皆彼所生。依教無染。此名戒行。

師曰。汝言依教。卽染有染。一二俱破。何言依教。此二違背。不及於行。內外非明。何名爲戒。

彼曰。我有內外。彼已知竟。旣得通達。便是戒行。若說違背。俱是俱非。言及淸淨。卽戒卽行。

師曰。俱是俱非。何言淸淨。旣得通故。何談內外。賢者聞之。卽自慚伏。

至第五無得宗所。問曰。汝云無得。無得何得。旣無所得。亦無得得。

彼眾中有寶淨者答曰。我說無得。非得無得。當說得得。無得是得。

師曰。得旣不得。得亦非得。旣云得得。得得何得。

彼曰。見得非得。非得是得。若見不得。名爲得得。

師曰。得旣非得。非得無得。旣無所得。當何得得。寶淨聞之。頓除疑誤。

至第六寂靜宗所。問曰。何名寂靜。於此法中。誰靜誰寂。

彼有長者答曰。此心不動。是名爲寂。於法無染。名之爲靜。

師曰。本心不寂。要假寂靜。本來寂故。何用寂靜。

彼曰。諸法本空。以空空故。於彼空空。故名寂靜。

師曰。空空已空。諸法亦爾。寂靜無相。何靜何寂。

彼聞旨海。豁如冰釋。旣而六眾咸誓歸依。

異見王立。輕毀三寶。每云。我之祖宗皆信佛道。復云。我身是佛。何更外求。善惡報應。皆由多智之者妄構其說。國內耆舊。前王之所尊禮者。並從廢棄。

達摩知已。卽念無相宗中二首領。其一波羅提者。與王有緣。其二宗勝者。非不聰辧。而無宿因。時六宗徒眾亦各念言。佛法有難。言已。各至達摩所作禮問訊。

宗勝曰。自惟淺薄。敢憚請行。

達摩曰。汝𨿽辧慧。道力未全。

宗勝疑云。此師恐我見王。作大佛事。名譽顯達。映奪尊威。縱彼福慧爲王。我是沙門。受佛教旨。豈難制焉。

旣而贊至王所。廣說法要。世界苦樂。人天善惡。王與之往返詢詰。王曰。汝今所解。其法何在。

宗勝曰。如王治化。當合其道。王所有道。其道何在。

王曰。我所有道。將除邪法。汝所有法。當伏何人。

達摩知宗勝欲墮處。告波羅提曰。宗勝不稟吾教。潛化於王。須臾理屈。汝可速行。波羅提承稟旨命。乃至殿前。默然而住。

時王方詰問宗勝。忽見波羅提前至。王問曰。是邪是正。

答曰。我非邪正。而來正邪。王心若正。我無邪正。宗勝卽從擯逐。

波羅提曰。王若有道。何擯沙門。我𨿽無解。願王致問。

王怒問曰。何者是佛。

答曰。見性是佛。

王曰。師見性否。

答曰。我見佛性。

王曰。性在何處。

答曰。性在作用。

王曰。是何作用。今不見之。

答曰。今見作用。王自不見。

王曰。於我有否。

答曰。王若作用。眾諸皆是。王若不用。體亦難見。

王曰。若當用時。遣處出現。

答曰。若出現時。當有其八。

王曰。願爲我說。

波羅提遂說偈曰。

在胎爲身

處世名人

在眼曰見

有耳曰聞

在鼻辧香

在口談論

在手執捉

在足運奔

徧現俱該沙界

收接在一微塵

識者知是佛性

不識喚作精魂

王聞偈已。悔謝前非。

宗勝旣被斥逐。念曰。我今百歲。八十爲非。不能禦嘆。生亦奚顏。言訖。自投崖谷。俄有一神人捧承之。置於巖石。神人說偈告宗勝曰。

師壽於百歲

八十而造次

爲近至尊故

燻修而入道

𨿽具少智慧

而多有彼我

所見諸賢等

未嘗生珍敬

四五修功徳

其心未恬靜

聰明輕慢故

而獲致於此

得王不敬者

當感果知是

自今不疏怠

不久成其智

諸聖悉在心

如來亦復爾

宗勝聞偈忻然。卽於巖間安坐。時異見王復問波羅提曰。仁者智辧。當師何人。

答曰。我所出家師者。卽是王叔菩提達摩。

王聞師名。驚駭久之。遂勑近臣。特加迎請。達摩隨使至宮。爲王懺悔。尋詔宗勝還歸本國。大臣奏曰。宗勝被謫。身殞髙崖。

師曰。宗勝甚健。宴息巖間。但遣使召。

王卽稟教。遣使入山。果見宗勝端居禪寂。曰。深媿王意。誓處巖泉。達摩王叔。六眾之師。願王敬仰。以福皇基。

師謂王曰。汝如宗勝來否。

王曰。未知。

師曰。再命可已。

有頃。使還。果如師語。師遂辭王曰。汝善修徳。不乃疾興。經七日。遂乃得疾。國醫診治。有如無瘳。亟發使告師曰。王之疾甚。殆至彌畱。願叔慈悲。遠來軫救。

師至王所。慰問其疾。時宗勝再承王召。卽別巖間。波羅提久受國恩。亦來問疾。波羅提曰。此王今至大漸。當生何道。

達摩曰。若人臨終。頭冷足暖者。當墮地獄。頭足俱冷。心胸偏暖者。生於人道。眼暖余冷者。當生天上。惟腹間暖。余處冷者。生鬼趣中。此名候五蘊法。汝宜志之。今此王身。頂冷暖足。決入泥犂。

波羅提曰。當何施爲。令免苦報。

師卽令太子爲王宥罪施恩。崇奉三寶。復爲懺悔云。願罪消滅。如是三說。王卽有間。

師念震旦緣熟。至王所慰而勉之曰。當勤修白業。護持三寶。吾去非晚。一九卽回。

王聞師言。涕淚交集。曰。此國何罪。彼土何祥。叔旣赴緣。非我所止。惟願不忘父母之國。象駕早還。王卽具大舟。躬率臣僚。送至海堧。

旣達南海。廣州刺史蕭昂表奏。武帝卽遣使詔赴京師。十月一日。至金陵。車駕爲之出郊。遂延居別殿。

寺志公修髙座寺。謂寺主靈觀曰。名靈觀否。

答曰。凡情不測。

志公曰。從西有大乘菩薩今入國中。非久而出。聽吾讖曰。

仰睹兩扇

低腰撚鉤

九鳥射盡

惟有一頭

至卽不至

要假須刀

逢龍不住

遇水卽逃

靈觀聞已。默而志之。

達摩在王宮。帝問。自卽位以來。造寺。寫經。度僧。不可勝紀。有何功徳。

師曰。並無功徳。

帝曰。何無功徳。

師曰。此但人天小果。有漏之因。𨿽有非實。

帝曰。如何是眞功徳。

答曰。淨智妙圓。體自空寂。如是功徳。不以世求。

帝又曰。如何是聖諦第一義。

答曰。廓然無聖。

帝曰。對朕者誰。

答曰。不識。帝不領悟。

師知機不契。潛過江北。屆於洛陽。寓止於嵩山少林寺。面壁而坐。未嘗輙語。人莫之測。

時有僧神光者。曠達之士也。久居伊洛。博覽羣書。善談玄理。每嘆曰。孔。老之教。禮術風規。莊。易之書。未盡妙理。近聞達摩大士住止少林。至人不遙。當造玄境。乃晨夕參承。

師嘗端座面壁。莫聞誨勵。光自惟曰。昔人求道。敲骨取髓。布發淹泥。古尙若此。我何人哉。

其年十二月九日夜。光至階前。時天大雨雪。堅立不動。積雪齊腰。師憫而問。汝久立雪中。當求何事。

光涕曰。願示慈悲。

師曰。無上妙道。曠劫精勤。難行能行。非忍而忍。豈以小智。輕心慢心。欲冀眞乘。徒勞勤苦。

光聞師誨勵。潛取利刀。自斷左臂。置於師前。師知是法器。乃曰。諸佛最初求道。爲法亡形。汝今斷臂吾前。求亦可在。師遂因與易名曰惠可。

光曰。諸佛法印。可得聞乎。

師曰。諸佛法印。匪從人得。

光曰。我心未寧。乞師與安。

師曰。將心來。與汝安。

光曰。覓心了不可得。

師曰。與汝安心竟。

後孝明帝聞師異迹。遣使賫詔伸請。前後三至。師不下少林。帝彌加欽尙。就賜摩納袈裟二條。金缽一口。銀淨缾。繒帛等。自爾。經九年。欲返天竺。乃命門人曰。時將至矣。汝等盍各言乎。

尼總持出禮拜。據某甲所見。四大本空。五陰非有。正當恁麼時。無一法可當情。

師曰。汝得吾皮。

道育出禮拜。據某甲所見。如慶喜觀阿閦佛國。一見更不再見。

師曰。汝得吾肉。

二祖出禮三拜。依位而立。師云。汝得吾髓。乃告之曰。如來以正法眼藏付於大迦葉。展轉屬累而至於我。我今付汝。汝善護持。流布將來。勿令斷絕。並授袈裟。以爲法信。

師曰。由傳法印。以契證心。外付袈裟。以定宗旨。後代澆薄。疑慮競生。云吾西天之人。汝生此土。憑何得法。以何証之。汝今授此衣法。卻後難生。俱出此衣並吾法偈。用以表明其化無礙。吾至滅後二百年。衣止不傳。法周沙界。明道者多。行道者少。說理者多。通理者少。潛符密證。千萬有餘。汝當闡揚。勿輕未悟。一念回機。便同本得。聽吾偈曰。

吾本來玆土

傳法救迷情

一華開五葉

結果自然成

師又曰。吾自到此。凡五中毒。我常自出而試之。置石石裂。緣吾本離南印。來此東土。見有大乘气象。遂踰海越漠。付法求人。際會未諧。如愚若訥。今得汝傳授。吾意已終。言已。卽與徒眾至禹門千聖寺。

止三日。有期城太守楊衒之。早慕佛乘。問師曰。西天五印。師承爲祖。其道如何。

師曰。明佛心宗。等無差悞。行解相應。名之曰祖。

又問。此外如何。

師曰。須明自心。知其今古。不厭有無。於法無取。不賢不愚。無迷無悟。若能是解。故稱爲祖。

又曰。弟子歸依三寶。亦有年矣。而智慧昏蒙。尙迷眞理。適聽師言。罔知收措。願師慈湣。開示宗旨。

師知懇禱。卽說偈曰。

亦不睹惡而生嫌

亦不觀善而勤措

亦不捨智而近愚

亦不拋迷而就悟

達大道兮過量

通佛心兮出度

不與凡聖同躔

超然名之曰祖

衒之聞偈。悲喜交並。曰願師久住世間。化導羣有。

師曰。吾卽逝矣。不可久畱。振此萬差。多逢患難。

衒之曰。未審何人。願垂姓字。弟子爲師除得。

師曰。吾以傳佛祕密。利益迷徒。害彼自安。必無此理。

衒之曰。師若不言。何表通變觀照之力。

乃爲讖曰。

江槎分玉浪

管炬開金鎖

二三相共行

九十無彼我

衒之聞已。莫究其端。默記於懷。禮辭而去。

魏朝順世。丙辰歲葬熊耳山。後三歲。魏宋云奉使西域。回遇師於蔥嶺。見手攜只履。翩然獨逝。云曰。何往。

達摩曰。西天去。又謂云曰。汝主已厭世。

云聞之茫然。別師東邁。曁復命。明帝已登遐矣。迨孝莊卽位。云具奏其事。帝令啟壙。惟空棺。一隻革履存焉。舉國爲之驚嘆。奉詔取遺履。出於少林寺供養。至唐開元中。爲信道者盜於五臺山華嚴寺。今不知所在。

初。梁武遇師。因緣末契。志公嘗有言曰。帝遇而不遇也。此是傳佛心印。卽觀音身也。帝復聞宋云事。乃禦撰師碑焉。代宗謚圓覺大師。塔曰空觀。

天聖廣燈錄卷第六

天聖廣燈錄卷第七

﹝宋實﹞

第二十九祖惠可大師者

武牢人也。姓姬氏。父寂。未有子時。嘗自念。我家崇善。豈無令子。禱之旣久。一夕。感異光照室。其母因而懷妊。及長。遂以照室之瑞。名之曰光。

自幼志气不羣。博涉詩書。尢精佛學。不事家產。好遊山水。卽抵雒陽龍門香山寺。依寶靜禪師出家受具。復遊講肆。徧探大小乘義。

年三十二。卻返香山。忽有一神人謂曰。將欲受果。何滯此耶。大道非遙。汝其南矣。光知神助。因攺名神光。

翌日。覺頭痛如刺。其師欲治之。空中有聲曰。此乃換骨。非常痛也。光遂以事具白於師。

今視其頂骨。卽如五峯秀出矣。乃曰。汝相吉祥。當有所證。神令汝南者。斯則少林達摩大士卽汝之師也。

光受教。造於少室。其得法。轉衣變迹。達摩章具之矣。

自少林托化西歸。大師旣闡眞風。是求法嗣。至北齊天平年中。有一居士。不言名氏。聿來設禮。而問師曰。弟子身纏風恙。請爲懺罪師曰。將罪來。與汝懺居士云。覓罪了不可得師曰。與汝懺罪竟居士卽投師出家受具。宜名僧璨。自玆疾已。

經三年。師乃告之曰。菩提達摩遠自竺乾以正法眼藏密付於吾。吾今授汝。並達摩信衣。汝當守護。無令斷絕。聽吾偈曰。

本來緣有地

因地種華生

本來無有種

華亦不能生

大師付衣法已。又曰。汝受吾教。宜處深山。未可行化。當逢國難璨曰。師旣預知。願垂示誨師曰。玆乃傳般若多羅懸記云。心中𨿽吉外頭凶是也。吾校年代。正在於汝。當諦思前言。勿罹世難。然吾亦有宿累。今要酬之。善去善行。俟時傳付。言已。卽往鄴都。韜光混迹。變易儀相人或問之。何故如是師曰。我自調心。何關汝事。

又於管城寺談法。聽者林會。時有辧和法師者。於寺門講涅盤經。學徒聞師闡法。稍稍引出。辧和不勝其憤。興謗於邑宰翟仲侃。仲侃惑其邪說。加師以非法。師怡然委順。識眞者。謂之償債。時年一百七歲。卽隋文帝開皇年中也。

後葬於磁州滏陽懸東北七十里唐徳宗謚大祖禪師。釋法琳撰碑云。翟仲侃生前爲牛。禦者恚其喘而斃之。牛。今邑宰也。昔禦者。師焉。宿報當酬爾。

第三十祖僧璨大師者

不知何許人也。初以白衣謁二祖。旣受度傳法。隱於舒州皖公山。屬後周武帝破滅佛法。至隨開皇中。有沙彌道信。始年十四。來禮師曰。願和尙慈悲。賜與解脫法門師曰。誰縛汝曰。無人縛師曰。旣無人縛。卽是解脫。何須更求解脫信於言下大悟。服勤九載。披剃受具。

師知其緣熟。乃付衣法。遂告之曰。如來以正法眼藏囑累迦葉。次第傳授而至於我。我今付汝。並達摩袈裟。用爲法信。流通將來。無令斷絕。聽吾偈曰。

華種𨿽因地

從地種華生

若無人下種

華地盡無生

師又曰。可大師付吾法。後往鄴都。三十餘年方終。今吾得汝。何滯此乎。卽適羅浮山。經於三載。卻旋舊址。

一日。士民奔趨。大設檀供訖。於大樹下立化。卽煬帝大業中十月十五日也。眾奉全身起塔焉唐玄宗謚鑑智禪師。塔曰覺寂。吏部尙書門下三品房管撰碑。

初唐河南尹李常。素仰祖風。深探玄理。天寶中。遇荷澤神會。問曰。三祖大師葬於何處。或聞入羅浮不回。或說終於山谷。未知孰是。

會曰。璨大師自羅浮歸山谷。得月餘方示滅。今舒州見存三祖墓。常未之信也。

會謫爲舒州別駕。因詢山谷寺眾僧曰。聞寺後有三祖墓。是否。

時上座惠觀對曰。有之。常忻然與官寮同往瞻禮。又啟壙取眞儀闍維之。得舍利無數。以一分建塔焉。一分寄荷澤神會以質前言。余卽隨身。後於洛中私第設齋以慶之。

時有西域三藏犍那等在會中。常問三藏。天竺祖師多少。

犍那答曰。自迦葉以至般若多羅有二十七祖。若序師子尊者。總有四十九祖。若從七佛至此。不括橫枝。凡三十七世。

常又問會中耆徳曰。嘗見祖圖。或引五十餘祖。至於枝派差殊。宗族不定。或但有空名者。以何爲驗。

時有智本禪師者。六祖門人也。答曰。斯乃後魏初。佛法淪替。有沙門曇曜。於紛紜中以素絹單錄諸祖名字。或忘失次第。藏衣領中。隱於巖穴。經三十五載。至文成帝卽位。法門中興。曇曜名行俱崇。遂爲僧統。乃集諸沙門。再議結集。目爲付法藏傳。其間小有差互。良由當時怖懼所致。又經一十三年。勅國子博士黃元眞與北天三藏佛陀扇多。吉弗煙等。甄別宗旨。次敍師承。得無紕繆也。

第三十一祖道信大師者

姓司馬氏。世居河內。後從於蘄州之廣濟縣。師生而超異。幼慕空宗。隋大業十三年。遊吉州。值羣盜圍城。七旬不解。萬眾憂迫。師憫之。教令念摩訶衍。時賊眾望雉堞間若有神兵。乃相謂曰。城內必有大異人。不可攻也。稍稍引去。

唐武徳中。師卻返蘄春。住破頭山。一日。往黃梅縣。路逢一小兒。骨相奇秀。異乎常童師問曰。子何姓答曰。姓卽有。是常姓師曰。是何姓答曰。是佛性師曰。汝無姓耶答曰。性空故師默識其法器。卽令一僧至其家。於父母所。諭令出家。父母殊無難色。曰。願垂接受。

師遂與落髮受具。旣而乃告之曰。如來以正法眼藏付傳迦葉。次第囑授而至於我。我今付汝。並達摩袈裟。以爲法信。汝善護持。流布將來。無令斷絕。聽吾偈曰。

華種有生性

因地華生生

大緣與性合

當生生不生

付衣法已。告眾曰。吾武徳中。遊廬山登絕頂。望破頭山。紫气如蓋。下有白气。橫分六道。汝等會否。眾皆默然忍曰。得非和尙他後橫出一枝佛法否師曰。善。

後。貞觀中。太宗向師道味。欲瞻風采。詔赴京師。上表遜謝。前後三返。竟以疾辭。又命使曰。如果不起。卽取首來。使至山諭旨。師乃引頸就刃。神色儼然。使異之。回以狀聞。帝彌如欽慕。就賜珍繒。以遂其志。

迄髙宗永徽中。忽垂誡曰。一切諸法悉皆解脫。汝等各自護念。流化未來。言訖。端坐而逝。壽七十有二。塔於本山雙峯。明年四月八日。塔戶無故自開。儀相如生。爾後不敢復閉代宗謚大醫禪師慈云之塔。

第三十二祖弘忍大師者

蘄州黃梅人也。姓周氏。生而岐嶷。童遊時。逢一智者嘆曰。此子闕七種相。不逮如來。後寫於破頭山。

咸亨中。有一居士。姓廬名惠能。自新州來參謁師問曰。汝自何來曰。嶺南師曰。欲須何事能曰。惟求作佛曰。嶺南人無佛性。若爲得佛能曰。人卽有南北。佛性豈然師知是其器。乃呵曰。著槽﹝木﹡敞﹞去能作禮而退。便入碓坊。服勞於杵臼之間。晝夜不息。師知付授將至。遂告眾曰。正法難解。不可徒記吾言。持爲己任。汝等可各隨意述一偈章。若語意冥符。卽衣法偕付。

是時會下七百餘僧。上座神秀者。乃於廊壁書偈。曰。

身是菩提樹

心如明鏡臺

時時勤拂拭

莫遣惹塵埃

師經行次。見斯偈。知是神秀所述。嘆曰。依此修行。亦得人天之果。

能在碓坊。忽聆諷偈。乃問同學。是何章句。

曰。爾不知和尙求法嗣。令各述心偈。此則秀上座所述。

能卽自述四句偈。至夜。密令人寫於秀偈之側。云。

菩提本無樹

明鏡亦非臺

本來無一物

何處有塵埃

本師見此偈云。此是誰作。亦未見性。遂脫屣摩去其字。由是眾不之顧。逮夜。師密詣自碓坊曰。米白也否。

能曰。白也。未有篩。

師於碓。以杖三擊之。能卽以三鼓入室。師告曰。佛之出世。爲一大事。付於迦葉。展轉相授。至菩提達摩屆於此土。得可大師承襲。以至於吾。今以法寶及所傳袈裟用付於汝。汝當善自保護。流布將來。無令斷絕。汝受吾教。聽吾偈曰。

有情來下種

因地果還生

無情旣無種

無性亦無生

能居士受衣法。啟曰。法則旣受。衣付何人。

師曰。昔達摩初至。人未之信。故傳衣以明得法。今信心已熟。衣乃爭端。止於汝身。不復傳。爾且當遠引。俟時行化。所謂受衣之人。命如懸絲。復云。一花開五葉。結果自然成。又云。果滿菩提圓。華開世界起。

能曰。當居何所。

師曰。逢懷卽止。遇會且藏。能禮辭已。捧衣潛出。是夜南邁。大眾莫知。

翌日。眾心疑訝。師曰。吾道行矣。何更詢之。

復問。衣法誰得耶。

師曰。能者得。

於是眾議。盧行者名能。尋訪旣失。潛知彼得。時僧惠明奔逐至大庾嶺頭。能見明來。隱於莽中。但以衣置地。明舉之莫動。明卽呼云。我來求法。不求其衣。

能遂出曰。不得思惡。不得思善。正當恁麼時。還我明上座本來面目。明於是大悟。

能曰。汝須速回。遇蒙卽止。逢袁當住。

明卽禮謝而返。逮至嶺下。遇眾追之。明紿之曰。自嶺而來。杳無所見。眾艮踆焉。明後易名道明。蓋避師名之上一字也。止袁州蒙山。

師忽告眾曰。吾今事畢。時可行矣。卽入室。安座而逝。壽七十有四。唐髙宗上元二年壬申歲二月十五。建塔於黃梅之東山。代宗謚大滿禪師法雨之塔。

第三十三祖惠能大師者

俗姓盧氏。其先範陽人。父行瑫。武徳中。左宦於南海之新州。遂占籍焉。三歲喪父。其母守志鞠養。及長。家尢貧窶。師樵采以給。一日。負薪至市。聞客讀金剛經。至應無所住而生其心。有所感寤而問曰。此何法也。得於何人。

客曰。此名金剛經。得於黃梅。師遽告其母以爲法尋師之意。

直抵韶州。遇髙行士劉誌略。結爲交友。尼無盡藏者。卽誌略之姑也。常讀涅盤經。師暫聽之。卽爲解說其義。尼遂執捲問字。師曰。字卽不識。義卽請問。

尼曰。字尙不識。焉能會義。

師曰。諸佛妙理。非關文字。

尼驚異之。告鄕人云。能是有道之人。宜請瞻禮。近有寶林古寺舊地。可完緝。延師居之。四眾霧集。俄成寶坊。

師一日自念曰。我求大法。豈可中道而止。

遂至昌樂縣西山石室間。遇智遠禪師。今遂請益。遠曰。觀子神機爽拔。殆非常人。吾聞西域菩提達摩傳心印於黃梅。汝當往彼參決。

師辭去。造黃梅之東山。卽唐咸亨年中也。忍大師一見。默而識之。後傳衣法。令隱於懷集。四會之間。

至儀鳳元年丙子正月八日。屆南海。遇印宗法師於法性寺講涅盤經。師見二法師爭風幡。一人言風動。一人言幡動。能召曰。不是風動。不是幡動。仁者心動。

二人言下大悟。曰。莫是盧行者否。是卽速說。

師曰。我卽惠能也。

二法師曰。我等乃西天令來於此土。與汝披剃受具。

仍法性寺有智光律師戒壇。卽宋朝求那跋陀三藏之所置也。記云。後有肉身菩薩在此壇受戒。又梁末眞諦三藏於壇之側。手植二菩提樹。記曰。卻後一百二十年。有大士受具於此樹下。宛如宿契。

二法師曰。我爲汝落髮之師。汝爲我得法之師矣。蓋以感悟風幡之言也。

明年二月八日。受具已。曰。吾不願居此。後師至寶林寺。韶州刺史韋據請居大梵寺。

中宗神龍元年。降詔云。朕請安。秀二師宮中供養。萬機之暇。每究一乘。二師並推讓云。南方有能禪師。密受忍大師衣法。可就彼問。今遣內侍薛簡馳詔迎請。願師慈念。速赴上京。師上表辭疾。願終林麓。

薛簡曰。京城禪徳皆云。欲得會道。必須坐禪習定。若不因禪定而得解脫者。未之有也。未審師所說法如何。

師曰。道由心悟。豈在坐也。經云。若言如來若坐若臥。是行邪道。何故。無所從來。亦無所去。究竟無證。豈況坐耶。

簡曰。弟子之回。主上必問。願師慈悲。指示心要。

師曰。道無明暗。明暗是代謝之義。明暗無盡。亦是有盡。相待立名。故經云。法無有比。無相待故。

簡曰。明諭智慧。暗況煩惱。修道之人儻不以智慧照破煩惱。無始生死憑何出離。

師曰。煩惱卽是菩提。無二無別。若以智慧照煩惱者。此是二乘小見。羊鹿等機。大智上根悉不如是。

簡曰。如何是大乘人見。

師曰。明與無明。凡夫見。智者了達。其性無二。無二之性。卽是實性。實性者。處凡遇而不減。在賢聖而不增。住煩惱而不亂。居禪定而不寂。不斷不常。不來不去。不在中間。及其內外。不生不滅。性相如今。常住不遷。名時道。

簡曰。師說不生不滅。何異外道所談。

師曰。外道所談不生不滅者。將滅止生。以生顯滅。今猶不滅。生亦無生。我說不生不滅者。本自無生。今亦無滅。所以不同外道。外道者。但以文字句義所說。欲知心要。善惡都莫思量。自然得入。妙用河沙。

簡於是言下大悟。曰。弟子始知本性不遙。涅盤寂靜。無餘有法。一切現前。言已。禮辭歸闕。表奏師語。有詔謝師。並賜摩衲袈裟。寶缽。繒帛。十二月十九日。勅攺古寶林爲中興寺。三年十一月十八日。又勅韶州重加修飾大師寫經坊。賜額爲法泉寺。師新州舊居爲國恩寺。

一日。師謂眾曰。諸善知識。汝等靜心。聽吾說法。汝等諸人。自心是佛。更莫狐疑。外無一物而能建立。所以心生種種法生。心滅種今法滅。若欲成就種智。須達一相三昧。一行三昧。若於一切處而不住相。於彼相中不生憎愛。亦無取捨。不念利益成壞等事。安閒恬靜。虛融澹泊。此名一相三昧。若於一切處行住座臥。純一眞心。不動道場。眞成淨土。此名一行三昧。若人具此三昧。如地有種。含藏長養。成熟其實。一相一行。亦復如是。我今說法。猶如時雨。普潤大地。汝等佛性。譬諸種子。遇玆沾洽。悉得發生。承吾旨者。澤獲菩提。依吾行者。定證妙果。

先天元年。告眾曰。吾受忍大師衣法。今爲汝等說法。不付其衣。蓋汝等信根純熟。澤定不疑。堪任大事。聽吾偈曰。

心地含諸種

普雨悉皆生

頓悟華情已

菩提果自成

復曰。其法無二。其心亦然。其道淸淨。亦無諸相。汝等愼勿觀淨。及空其心。此心本淨。無可取捨。各自努力。隨緣好去。

師說法化世。經四十載。其年七月六日。命弟子往新州國恩寺建報恩塔。

先天二年七月一日。謂眾曰。吾欲歸新州。速理舟楫。

眾曰。師從此去。早晚卻回。

師曰。葉落歸根。來時無口。

又問。師之法藏。何人傳受。

師曰。有道者得。無心者通。

又問。後莫有難否。

曰。吾滅後五六年。當有一人來取吾首。聽吾記云。

頭上養親

口裏須餐

遇滿之難

楊柳爲官

又云。吾去七十年。有二菩薩從東方來。一在家一出家。同時興化。建立吾宗。締緝伽藍。昌隆法嗣。言訖。往新州國恩寺。跏趺示寂。卽其年八月三日也。

時韶。新兩郡各修塔廟。僧俗莫決所之。兩刺史共焚香祝云。香煙引處。卽師之欲歸焉。時鑪香騰湧。直貫曹溪。以十一月十三日入塔。壽七十六。

前韶州刺史韋據撰碑。會人憶取首之記。遂走以紩葉漆布固護師頸。

開元十年八月三日夜。忽聞塔中鏗然有聲。僧眾驚起。見一人裹白巾從塔中出。踰垣而遁。尋周視什器。一無所失。俄見師頸有傷。具以賊事聞州。縣令楊侃。刺史柳無忝。切加檎捕。五日。於石角村獲賊人。送韶州鞫問。云。姓張。名行滿。汝州梁縣人。於洪州開元寺受新羅僧金。令取六祖大師首。歸東海供養。

柳守聞狀。未卽加刑。乃躬至曹溪。問師上足令﹝啖﹣口﹢王﹞曰。如何處斷。

﹝啖﹣口﹢王﹞曰。若以國法論理。固當宜然。但以佛教慈悲。冤親平等。況彼欲求供養。罪可恕之。

柳守嘆嘉。始知佛門廣大。遂赦之。

上元元年。肅宗遣使就請師衣缽。歸內供養。至永泰元年五月五日。代宗夢六祖大師請衣缽。七日。勅刺史楊瑊云。朕夢感能禪師請傳法袈裟。卻歸曹溪。今遣鎭國大將軍劉崇景頂戴而送。朕爲之國寶。卿可於本寺如法安奉。專令僧眾嚴加守護。勿令遺墜。或爲人偸竊。皆不遠而獲。憲宗謚大鑑禪師。塔曰元和靈照。

南越記云。晉初。海內崩裂。各據兵權。署曹叔良爲鎭南將軍。知平南總管事。晉克復之後。以王爵封叔良。本山雙峯間。叔良有別墅。捨其地爲雙峯曹溪。曹溪由是名著。

寶林寺者。梁天監中。有僧經始之刻石。曰。卻後一百七十年。有大權菩薩說法度人。傳化四方。學徒霧集。宜以寶林題之。州將具奏。仍禦書其額。

至儀鳳二年。大師駐錫。皆符先記。後攺額。神龍中曰中興。曰法泉。後三年曰廣果。開元九年曰建興。肅宗曰國寧寺。宣宗曰南華。迄今無燕雀棲止。有達摩祖師所傳袈裟一條。西域屈眴布。緝本綿花心織成。有云絲布者。非也。其衣靑黑色。後人以碧絹爲裏。中宗賜摩衲。寶缽。方辧塑眞。道具等。生塔者尸之。

開元中。廣州觀察使宋璟作禮於塔。見上足令瑫問曰。云何名無生法忍。

瑫曰。知生旣如。一切皆爾。是名無生。於生自在。是名法忍。知滅不滅。是名無生。善法不忘。是名法忍。發菩提心。是名無生。諸結不起。是名法忍。對境不瞋。是名無生。不惱他人。是名法忍。內無妄念。是名無生。外無染污。是名法忍。般若無住。是名無生。智慧觀照。是名法忍。璟聞。頂受之。遂佛弟子禮。

皇朝開寶初。王師平南海劉氏。殘兵作梗。師之塔廟鞠爲煨燼。而眞身一無所損。尋有制興修。功未竟。會太宗卽位。畱心禪門。頗增壯麗焉。

今上踐祚。

明肅太后助政。奉慈聽斷。天下治平。上獨畱心於禪法。蓋天啟其衷也。嘗遣使迎請衣缽入宮中。久畱申供。彌加寶飾。冀永殊迹。

大師自唐先天二年癸丑入滅。至今景佑三年丙子歲。凡三百二十五年矣。

天聖廣燈錄卷第七

天聖廣燈錄卷第八

﹝宋實﹞

洪州百丈山大智禪師下法嗣。

筠州黃檗鷲峯山斷際禪師。

南嶽大惠禪師

諱懷讓。金州人也。俗姓杜。唐儀鳳二年四月八日降誕。感白气應於玄象。在安康之分。太史瞻見。奏聞髙宗皇帝。帝問。是何祥瑞。

太史對曰。國之法器。不染世榮。帝勅金州太守韓偕親往存慰。

家有三子。師居其小。年始三歲。炳然殊異。性多恩讓。父乃安名懷讓。至年十歲。惟樂佛書。時有三藏玄靜過金。見而奇之。告其父母曰。此子若出家。必獲上乘。廣度眾生。

垂拱三年。方十五歲。辭親往荊州玉泉寺。依弘景律師出家。通天二年受戒。後習毗尼藏。一日。自嘆曰。夫出家者。爲無爲法。天上人間。無有勝者。時有同學坦然。知師志气髙邁。勸師同謁嵩山安禪師。安啟發之。不契。乃直詣曹溪禮六祖。

祖問。什麼處來。

師云。嵩山安禪師處來。

祖云。什麼物與麼來。師無語。

經於八載。忽然有省。乃白祖云。某甲有个會處。

祖云。作麼生。

師云。說似一物卽不中。

祖云。還假修證也無。

師云。修證卽不無。不敢污染。

祖云。秖此不污染。是諸佛之諸念。吾亦如是。汝亦如是。西天二十七祖般若多羅讖汝曰。

震旦𨿽闊無別路

要假兒孫腳上行

金雞解銜一粒米

供養什邡羅漢僧

﹝又讖傳道一法﹞。

心裏能藏事

說向漢江濱

湖波探水月

將照二三人

六祖又云。吾先師有言。從吾向後。勿傳此衣。但以法傳。若傳此衣。命如懸絲。卽道化示。莫損於汝。聽吾偈曰。

心地含諸種

普雨悉皆萠

頓悟花情已

菩提果自成

汝向後出一馬駒。踏殺天下人。師侍奉一十五載。

先天二年。始往南嶽。居般若寺。示徒云。一切萬法皆從心生。心本無生。法亦無住。若達心地。所作無礙。非遇上根。宜愼言哉。

僧問。如鏡鑄像。像成後。光歸何處師云。如大徳未出家時相狀向什麼處去。

云。成後爲什麼不鑑照師云。𨿽然不鑑照。謾他一點也不得。

馬祖於南嶽傳法院後。獨處一庵。惟習坐禪。凡有來訪者都不顧。師往彼亦不顧。師觀其神宇有異。憶六祖讖記。乃多方誘導。

一日。將磚於庵前磨。祖亦不顧時旣久。乃問曰。作什麼師云。磨磚作鏡祖云。磨磚豈得成鏡師云。磨磚旣不成鏡。坐禪豈得成佛祖乃離座云。如何卽是師云。譬牛駕車。車若不行。打牛卽是。打車卽是。又云。汝學坐禪。爲學坐佛。若學坐禪。師非坐臥。若學坐佛。佛非定相。於無住法。不應取捨。汝若坐佛。卽是殺佛。若執坐相。非達其理祖聞斯示誨。豁然開悟。禮拜問云。如何用心。卽合無相三昧師云。汝學心地法門。如下種子。我說法要。譬彼天澤。汝緣合故。當見其道祖云。道非色相。云何能見師云。心地法眼能見道。無相三昧亦復然矣祖云。有成壞否師云。若以成壞聚散而見道者。非也。聽吾偈曰。

心地含諸種

遇澤悉皆萠

三昧花無相

何壞復何成

祖旣蒙開悟。侍奉十秋。日益玄奧。師入寶弟子六人。各印可曰。汝等六人同證吾身。各契其一。一人得吾眉。善威儀﹝常浩﹞。一人得吾眼。善顧盼﹝智達﹞。一人得吾耳。善聽理﹝坦然﹞。一人得吾鼻。善知气﹝神照﹞。一人得吾舌。善談說﹝嚴峻﹞。一人得吾心。善吾今﹝道一﹞。

馬祖闡化江西開元寺。師問眾曰。道一爲眾說法否眾曰。已爲眾說法師云。未見通个消息來。遂遣一僧去。待伊上堂時。但問作麼生。記取答話來僧如教。回舉似師祖云。自從胡亂後。三十年來不曾少鹽醬。師然之師天寶三年八月十一日示寂於南嶽。勅謚大惠禪師最勝輪之塔。吏部侍郎歸登撰塔記。

江西馬祖大寂禪師

師諱道一。漢州什邡縣人也。俗姓馬。本邑羅漢寺出家。師容貌奇異。虎視牛行。引舌過鼻。足下有二輪文。幼歲依資州唐和尙落髮。受具於渝州圓律師。開元中。習禪定於衡嶽傳法院。密受大惠心印。

天竺般若多羅讖行化偈曰。

領得彌勒語

離鄕日日敷

東梁移近路

餘气腳天徒

師始自建陽佛迹嶺遷臨川。次南康龔公山。大歷中。隸名於鍾陵開元寺。時連師路嗣恭聆風景慕。親授密旨。由是四方學者雲集座下。厥後法嗣盛布於天下。時號江西馬祖焉。

師謂眾曰。汝等諸人。各信自心是佛。此心卽是佛心。達摩大師從南天竺國躬至中華。傳上乘一心之法。令汝等開悟。又引楞伽經文。以印眾生心地。恐汝顚倒。不肯自信此一心之法。各各有之。故楞伽經云。佛語心爲宗。無門爲法門。

夫求法者。應無所求。心外無別佛。佛外無別心。不取善。不捨惡。淨穢兩邊俱不依怙。達罪性空。念念不可得。無自性故。故三界惟心。森羅萬像。一法所印。凡所見色。皆是見心。心不自心。因色故有。汝但隨時言說。卽事卽理。都無所礙。菩提道果。亦復如是。於心所生。卽名爲色。知色空故。生卽不生。若了此意。乃可隨時著衣喫飯。長養聖胎。任運過時。更有何事。汝受吾教。聽吾偈曰。

心地隨時說

菩提亦秖寧

事理俱無礙

當生卽不生

問。如何是修道師云。道不屬修。卽言修得。修成還壞。卽同聲聞。若言不修。卽同凡夫。

云。作何見解。卽得達道師云。自性本來具足。但於善惡事上不滯。喚作修道人。取善捨惡。觀空入定。卽屬造作。更若向外馳求。轉疏轉遠。但盡三界心量。一念妄想。卽是三界生死根本。但無一念。卽除生死根本。卽得法王無上珍寶。

無量劫來。凡夫妄想。謟曲邪僞。我慢貢髙。合爲一體。故經云。但以眾法合成此身。起時惟法起。滅時惟法滅。此法起時不言我起。滅時不言我滅。前念。後念。中念。念念不相待。念念寂滅。喚作海印三昧。接一切法。如百千異流同歸大海。都名海水。住於一味。卽接眾味。住於大海。卽混諸流。如人在大海水中浴。卽用一切水。

所以聲聞悟迷。凡夫迷悟。聲聞不知聖心本無地位。因果。階級。心量妄想修因證果。住其空定八萬劫。二萬劫。𨿽卽已悟。卻迷。諸菩薩觀如地獄苦。沈空滯寂。又見佛性。若是上根眾生。忽遇善知識指示。言下領會。更不歷於階級。地位。頓悟本性。故經云。凡夫有返覆心。而聲聞無也。對迷說悟。本旣無迷。悟亦不立。

一切眾生。從無量劫來。不出法性三昧。長在法性三昧中。著衣喫飯。言談祗對。六根運用。一切施爲。盡是法性。不解返源。隨名逐相。迷情妄起。造種種業。若能一念返照。全體聖心。汝等諸人。各達自心。莫記吾語。縱饒說得河沙道理。其心亦不增。總說不得。其心亦不減。說得亦是汝心。說不得亦是汝心。乃至今身放光。現十八變。不如還我死灰來。淋過死灰無力。諭聲聞妄修因證果。未淋過死灰有力。諭菩薩道業純熟。諸惡不染。若說如來權教三藏。河沙劫說不可盡。猶如鉤鎖。亦不斷絕。若悟聖心。總無餘事。久立。珍重。

上堂。龐居士問。不與萬法爲侶是什麼人師云。待汝一口吸盡西江水卽向汝道又問。不昧本來人。請師髙著眼師直下覷士云。一等勿弦琴。惟師彈得妙。師直上覷士禮拜師歸方丈居士隨後云。適來弄巧成拙問。如何是佛師云。卽心是佛問。離四句。絕百非。請師直指西來意師云。我今日無心情。汝去西堂問取智藏。

僧至西堂問。西堂以手指頭云。我今日頭痛。不能爲汝說得。汝去問海兄。

僧去問海兄。海兄云。我到者裏卻不會。

僧回。舉似師。師云。藏頭白。海頭黑。

師采藤次。見水老便作放勢。水老近前接。師便踏倒。水老起來。呵呵大笑云。無量妙義。百千三昧。盡在一毛頭上。識得根源去。

鄧隱峯辭師師云。什麼處去峯云。石頭去師云。石頭路滑峯云。竿本隨身。逢場作戲。

遂到石頭。繞禪牀一匝。振錫而立。云。是何宗旨石頭云。蒼天。蒼天峯無語。回。舉似師師云。更去問。待他有答。汝便作噓噓聲。

峯又去。依前問石頭作噓噓聲峯又無語。回。舉似師師云。向汝道石頭路滑。

師令僧馳書與徑山欽和尙。書中畫一圓相。徑山才開見。索筆於中著一點。後有僧舉似忠國師。國師云。欽師猶被馬師惑。

有僧於師前作四畫。上一畫長。下三畫短。云。不得道一畫長。三畫短。離四句。絕百非。請和尙答某甲。

師畫一畫。云。不得道長短。答汝了也。

後有僧舉似忠國師。國師云。何不問我。

師問僧。什麼處來云。湖南來師云。東湖水滿也未云。未師云。許多時雨水尙未滿﹝道吾云。滿也。雲巖云。湛湛地。洞山云。什麼劫中曾欠少﹞百丈問。如何是佛旨趣師云。正是汝放身命處師示眾云。道不用修。但莫污染。何爲污染。但有生死心。造作趣向。皆是染污。若欲直會其道。平常心是道。何謂平常心。無造作。無是非。無取捨。無斷常。無凡聖。故經云。非凡夫行。非聖賢行。是菩薩行。秖如今行住坐臥。應機接物盡是道。今卽是法界。乃至河沙妙用。不出法界。若不然者。云何言心地法門。云何言無盡燈。一切法皆是心法。一切名皆是心名。萬法皆從心生。心爲萬法之根本。故經云。識心達本源。故號爲沙門。名等。義等。一切法皆等。純一無雜。

若於教門中得隨時自在。建立法界。盡是法界。若立眞如。盡是眞如。若立理。一切法盡是理。若立事。一切法盡是變。舉一千從。事理無差。盡是妙用。更無別理。皆由心之回轉。譬如月影有若干。眞月無若干。諸源水有若干。水性無若干。森羅萬像有若干。虛空無若干。說道理有若干。無礙慧無若干。種種成立。皆由一心也。建立亦得。掃蕩亦得。盡是妙用。妙用盡是自家。非離眞而有立處。立處卽眞。盡是自家體。若不然者。更是何人。一切法皆是佛法。諸法卽是解脫。解脫者卽是眞如。諸法不出於眞如。行住坐臥悉是不思議用。不待時節。經云。在在處處則爲有佛。

佛是能仁。有智慧。善機情。能破一切眾生疑网。出離有無等縛。凡聖情盡。人法俱空。轉無等輪。超於數量。所作無礙。事理雙通。如天起雲。忽有還無。不畱蹤迹。猶如畫水成文。不生不滅。是大寂滅。在纏名如來藏。出纏號淨法身。體無增減。能大能小。能方能圓。應物現形。如水中月。滔滔運用。不立根苗。木盡有爲。不住無爲。有爲是無爲之用。無爲是有爲之依。不住於依。故云。如空無所依。

心生滅義。心眞如義。心眞如者。諭如明鏡照像。鏡諭於心。像諭於法。若心取法。卽涉外因。卽是生滅義。不取於法。卽是眞如義。聲聞耳聞佛性。菩薩眼見佛性。了達無二。名平等性。性無有異。用則不同。在迷爲識。在悟爲智。順理爲悟。順事爲迷。迷則迷自本心。悟則悟自本性。一悟永悟。不復更迷。如日出時。不與暗對。智慧日出。不與煩惱暗俱。

了心境界。妄想卽除。妄想旣除。卽是無生法性。本有之性。不假修成。禪不屬坐。坐卽有著。若見此理。眞正合道。隨緣度日。戒行增燻。積於淨業。但能如是。何慮不通。久立。珍重。

師於貞元四年正月登建昌石門山。於林中經行。見洞壑平坦。峯巒秀拔。謂侍者曰。玆吉祥所。乃吾終焉之地矣。

旣而示疾。院主問。和尙近日尊候如何。

師云。日面佛。月面佛。

至二月一日。沐浴加趺而化。享年八十。僧臘六十。元和中徳宗皇帝追謚大寂禪師。塔曰大中莊嚴。

洪州百丈山大智禪師

師諱懷海。福州長樂人也。俗姓王。丱歲離塵。三學該練。屬大寂闡化江西。乃傾心依附。與西堂智藏。南泉普願同號入室三大士焉。一夕。三大士隨侍馬祖玩月次。祖問。正當與麼時如何。

西堂云。正好供養。

師云。正好修行。南泉拂袖便去。

祖云。經入藏。禪歸海。惟有普願獨超物外。

師爲馬祖侍者。一日。隨侍馬祖路行次。聞野鴨聲。祖云。什麼聲師云。野鴨聲良久。祖云。適來聲向什麼處去師云。飛過去祖回頭。將師鼻使扭。師作痛聲祖云。又道飛過去師於言下有省明日。祖升堂才坐師出來捲卻簟祖便下座。師隨至方丈祖云。適來要舉轉因緣。你爲什麼捲卻簟師云。爲某甲鼻頭痛祖云。你什麼處去來師云。昨日偶有出入。不及參隨祖喝一喝師便出去。

馬祖一日上堂。眾集。以手點拂柄三下。便下座。師默有省。三日後。舉似祖。祖上堂。告眾曰。吾何憂矣。自有大默在。是汝諸人之師也。

馬祖一日問師。什麼處來師云。山後來祖云。還逢著一人麼師云。不逢著祖云。爲什麼不逢著師云。若逢著。卽舉似和尙祖云。什麼處得者个消息來師云。某甲罪過祖云。卻是老僧罪過師再參馬祖。祖豎起拂子師云。卽此用。離此用。祖掛拂子於舊處良久。祖云。你已後開兩片皮。將何示人師遂取拂子豎起祖云。卽此用。離此用師亦掛拂子於舊處祖便喝師直得三日耳聾。方乃大悟。

有一僧哭入法堂師云。作什麼僧云。父母俱喪。請師揀日師云。明日一時埋卻問。如何是奇特事師云。獨坐大雄山僧禮拜師便打。

西堂問師。你向後作麼生開示於人。師以手卷舒兩邊。

堂云。更作麼生。師以手點頭三下。

上堂云。靈光獨耀。迥脫根塵。體露眞常。不拘文字。心性無染。本自圓成。但離妄緣。卽如如佛。

問。依經解義。三世佛冤。離經一字。如同魔說是如何師云。固守動靜。三世佛冤。此外別求。還同魔說。

馬祖令人馳書。並醬三甕。與師。師令挑向法堂前。乃上堂。眾才集。師以拄杖。指醬甕云。道得。卽不打破。道不得。卽打破。眾無語師便打破。歸方丈。

上堂。眾才集。師以拄杖趂下。卻召大眾。眾回頭。師云。是什麼。

黃檗到師處。一日。辭云。欲禮拜馬祖去師云。馬祖已遷化也檗云。未審有何言句師遂舉再參馬祖豎拂因緣檗聞舉。不覺吐舌師云。子已後莫承嗣馬祖去麼檗云。不然。今日因師舉。得見馬祖大機之用。然且不識馬祖。若嗣馬祖。已後喪我兒孫師云。見與師齊。減師半徳。見過於師。方堪傳授。子甚有超師之見。

後潙山問仰山。百丈再參馬祖豎拂因緣。此二尊宿意旨如何仰山云。此是顯大機之用潙山云。馬祖出八十四人善知識。幾人得大機。幾人得大用仰山云。百丈得大機。黃檗得大用。餘者盡是喝道之師潙山云。如是。如是。

師因普請開田。回問。運闍梨。開田不易檗云。眾僧作務師云。有煩道用檗云。爭敢辭勞師云。開得多少田檗作鋤田勢師便喝檗掩耳而出師問黃檗。甚處來。

檗云。山下采菌子來師云。山下有一虎子。汝還見麼檗便作虎聲師於腰下取斧作斫勢檗約住便掌師。

師晚參上堂。云。大眾。山下有一虎子。汝等諸人出入好看。老僧今朝親遭一口。

後潙山問仰山云。黃檗虎話作麼生仰山云。和尙如何潙山云。百丈當時便合一斧斫殺。因什麼到如此仰山云。不然潙山云。子又作麼生仰山云。不惟騎虎頭。亦解把虎尾潙山云。寂子甚有險崖之句。

師每上堂。常有一老人聽法。罷皆隨眾散去。一日。畱身不去師問。立者何人老人曰。某甲於過去迦葉佛時曾住此山有學人問。大修行底人還落因果也無對云。不落因果。墮在野狐身。今請和尙代一轉語師云。汝但問老人便問。大修行底人還落因果也無師云。不昧因果老人於言下大悟。告辭師云。某甲已免野狐身。住在山後。乞依亡僧燒送。

師令維那白槌告眾。齋後普請送亡僧。眾皆愕然。齋後。眾去山後。巖中果見一死野狐。積薪燒訖師至晚上堂。舉前因緣次。黃檗便問。古人錯對一轉語。墮在野狐身。今人轉轉不錯。又且如何師云。近前來。向汝道檗近前打師一掌師云。將謂胡須赤。更有赤須胡時潙山在會下作典座。司馬頭陀舉野狐語問典座。作麼生典座以手撼門扇三下司馬云。大粗生典座云。佛法不是者个道理後潙山舉黃檗問野狐話問仰山山云。黃檗常用此機潙山云。汝道天生得。從人得仰山云。亦是稟受師承。亦是自宗通潙山云。如是。如是黃檗問。從上古人以何法示人。師良久黃檗云。後代兒孫將何傳授師云。將謂你者漢是个人。便歸方丈。

潙山一夜方丈中侍立。旣久師令撥鑪中看有火麼山撥云。無火師自起。撥得一星火。挾示。云汝道無火。者个是什麼。山因此有省後一日。作務次。師問潙山云。還有火麼潙山云。有師云。在什麼處。潙山把一堇柴吹度與師師云。如虫蝕木因普請鋤地次。有僧聞鼓聲。舉起鋤頭。呵呵大笑而歸師云。俊哉。從觀音門而入後喚其僧。問云。你適來見什麼道理僧云。某甲肚饑。聞鼓聲。歸喫飯師呵呵大笑。

問。如何是佛師云。汝是阿誰云。某甲師云。汝識某甲否云。分明个師乃豎起拂子問。汝見拂子否云。見師不顧。

師令僧。去章敬處。見伊上堂說法。你便展開座具。禮拜起。將一隻鞋。以袖拂卻上塵。倒頭覆下。其僧到章敬處。一依師旨。章敬云。老僧罪過。

上堂云。並卻咽喉唇吻。速道將來潙山云。某甲道不得。請和尙道師云。不辭向你道。他後喪我兒孫五峯云。和尙亦須並卻師云。無人處斫額望汝雲巖云。某甲有道處。請和尙舉師云。並卻咽喉唇吻。速道將來巖云。師今有也師云。喪兒孫上堂云。我要一人去傳語西堂和尙。阿誰去得五峯云。某甲去得師云。你作麼生傳語峯云。待見西堂卽道師云。道什麼峯云。卻來舉似和尙師童年之時。隨母入寺拜佛。指尊像問母。此是何物母云。是佛童云。形容似人。我後亦當作焉。

師凡作務執勞。必先於眾。眾不忍其勞。密收作具而請息之。師云。吾無徳矣。爭合勞人。旣徧求作具不獲。而亦不食。故有一日不作。一日不食之言流播寰宇矣師於元和九年正月十七日示寂。春秋九十五。長慶元年。勅謚大智禪師。塔曰大勝寶輪。

筠州黃檗鷲峯山斷際禪師者

閩中人也。幼於本州黃檗山出家。眉間隆起如珠。音詞暢潤。志意衝澹。後遊天臺。逢一僧。如舊識。乃同行。屬澗水瀑漲。師倚杖而止。其僧率師同過。師云。請兄先過。其僧卻浮笠於水上便過。

師云。我卻共个梢子行。悔不一棒打殺有僧辭歸宗宗云。往甚處去云。諸方學五味禪去宗云。諸方有五味禪。我者裏秖是一味禪僧云。如何是一味禪宗便打僧云。會也。會也宗云。道。道。僧擬開口宗又打。

其僧後到師處。師問。什麼處來云。歸宗來師云。歸宗有何言句。僧遂舉前話。

師乃上堂。舉此因緣云。馬大師出八十四人善知識。問著个个屙漉漉地。秖有皈宗較些子。

師在鹽官會裏。大中帝爲沙彌。師於佛殿禮佛沙彌云。不著佛。求不著法求。不著眾求。長老禮拜。當何所求師云。不著佛。求不著法求。不著眾求。常禮如是事沙彌云。用禮何爲師便掌沙彌云。太粗生。師云。者裏是什麼所在。說粗說細。隨後又掌。沙彌便走。

師行腳時。到南泉。一日齋時。捧缽向南泉位上坐。南泉下來。見便問。長老什麼年中行道師云。威音王已前南泉云。猶是王老師孫在。師便移下座師一日出次。南泉云。如許大身材。戴个些子大笠師云。三千大千世界總在里許南泉云。王老師﹝口﹡爾﹞。師戴笠便行師一日在茶堂內坐南泉下來問。定慧等學。明見佛性。此理如何師云。十二時中不依倚一物泉云。莫便是長老見處麼師云。不敢泉云。漿水錢且置。艸鞋錢教什麼人還師便休潙山後舉此因緣問仰山。莫是黃檗構他南泉不得麼仰山云。不然。須知黃檗有陷虎之機潙山云。子見處得與麼長。

一日普請南泉問。什麼處去師云。擇菜去泉云。將什麼擇師豎起刀子泉云。秖解作賓。不解作主師扣刀三下。

一日。五人新到。同時相看。四人禮拜。一人不禮拜。以手畫一圓相而立師云。還知道好只獵犬麼云。尋羚羊气來師云。羚什無气。汝向什麼處尋云。尋羚羊蹤來師云。羚羊無蹤。汝向什麼處尋云。與麼則死羚羊也。師便休。

來曰升座。退。問昨日尋羚羊僧出來其僧便出師云。老僧昨日後頭未有語在。作麼生其僧無語師云。將謂本色衲僧。元來秖是義學沙門。

師曾散眾。在洪州開元寺。裴相公一日入寺行次。見壁畫。乃問寺主。者畫者是什麼寺主云。畫髙僧。

相公云。形影在者裏。髙僧在什麼處寺主無對相公云。此間莫有禪僧麼寺主云。有一人相公遂請師相見。乃舉前話問師師召云。裴休休應嗒師云。在什麼處相公於言下有省。乃再請師開堂。

上堂云。汝等諸人盡是噇酒糟漢。與麼行腳。笑殺他人。總似與麼容易。何處更有今日。汝還知大唐國裏無禪師麼時有僧問。秖如諸方匡徒領眾。爲什麼卻道無禪師師云。不道無禪。秖道無師後潙山舉此因緣問仰山云。意作麼生仰山云。鵝王擇乳。素非鴨類潙山云。此實難辧。

裴相一日托一尊佛於師前。胡跪云。請師安名師召云。裴休休應喏師云。與汝安名竟相公便禮拜。

相公一日上詩一章師接得便坐卻。乃問。會麼相公云。不會師云。與麼不會。猶較些子。若形紙墨。何有吾宗。

詩曰。

自從大士傳心印

額有圓珠七尺身

掛錫十年棲蜀水

浮杯今日渡漳濱

一千龍象隨髙步

萬里香華結勝因

願欲事師爲弟子

不知將法付何人

師答曰。

心如大海無邊際

口吐紅蓮養病身

𨿽有一雙無事手

不曾祗接等閒人

夫學道者。先須並卻雜學諸緣。決定不求。決定不著。聞甚深法。恰似淸風屆耳。瞥然而過。更不追尋。是爲甚深。入如來禪。離生禪想。從上祖師。惟傳一心。更無異法。指心是佛。頓超等妙二覺之表。決定不流至第二念。始似入我宗門。如斯之法。汝取次人到者裏。擬作麼生學。所以道。擬心時。被擬心魔縛。非擬心時。又被非擬心魔縛。非非擬心時。又被非非擬心魔縛。魔非外來。出自你心。惟有無神通菩薩足迹不可尋。

若於一切時中。心有常見。卽是常見外道。若觀一切法空作空見。卽是斷見外道。所以三界惟心。萬法惟識。此猶是對外道邪見人說。若說法身以爲極果。此對三賢十聖人言。故佛地斷二愚。一者微細所知愚。二者極微細所知愚。佛旣如是。更說什麼等妙二覺所知。

一切人但欲向明。不欲向暗。但欲求悟。不愛煩惱。便道佛是覺。眾生是妄。若作如是見解。百劫千生輪回六道。更無斷絕。何以故。爲謗諸佛本源自性故。他分明向你道。佛且不明。眾生且不暗。法無明暗故。佛且不彊。眾生且不弱。法無彊弱故。佛且不智。眾生且不愚。法無愚智故。是你出頭總道解禪。開著口便病發。不說本。秖說末。不說迷。秖說悟。不曾說體。秖說用。總無你話論處。

他一切法且本不有。今亦不無。緣起不有。緣滅不無。本亦不有。本非本故。心亦不心。心非心故。相亦非相。相非相故。所以道。無法無本心。始解心心法。法卽非法。非法卽法。無法無非法故。是心心法。忽然瞥起一念。了知如幻如化。卽流入過去佛。過去佛且不有。未來佛且不無。又且不喚作未來佛。現在念念不住。不喚作現在佛。佛若起時。卽不擬他是覺是迷。是善是惡。輙不得執滯他。斷絕他。如一念瞥起。千重關鎖鎖不得。萬丈繩索。系他不住。

旣若如是。爭合便擬滅他止他。分明向你道爾焰識。你作麼生擬斷他。諭如陽焰。你道近。十方世界求不可得。始道遠。看時秖在目前。你擬趂他。他又轉遠去。你始避他。他又來逐。你取又不得。捨又不得。旣若如此。故知一切法性自爾。卽不用愁他慮他。

如言前念是凡。後念是聖。如手翻覆一般。此是三乘教之極也。據我宗門中。前念且不是凡。後念且不是聖。前念不是佛。後念不是眾生。所以一切色是佛色。一切聲是佛聲。舉著一理。一切理皆然。見一事。見一切事。見一心。見一切心。見一道。見一切道。一切處無不是道。見一塵。十方世界山河大地皆然。見一滴水。卽見十方世界。一切性水。又見一切法。卽見一切心。一切法本空。心卽不無。不無卽妙有。有亦不有。不有卽有。卽眞空妙有。旣若如是。十方虛空世界。不出我之一心。一切微塵國土。不出我之一念。若然。說什麼內之與外。如蜜性甜。一切蜜皆然。不可者个蜜甜。余底苦也。何處有與麼事。

所以道。虛空無內外。法性自爾。虛空無中間。法性自爾。故眾生卽佛。佛卽眾生。眾生與佛。元同一體。生死涅盤。有爲無爲。元同一體。世間出世間。乃至六道四生。山河大地。有性無性。亦同一體。言同者。名相亦空。有亦空。無亦空。盡恆沙世界元是一空。旣若如此。何處有佛度眾生。何處有眾生受佛度。何故如此。萬法之性自爾故。若作自然見。卽落自然外道。若作無我。無我所見。墮在三賢十聖位中。

你如今云何將一尺一寸。便擬度量虛空。他分明向汝道。法法不相到。法自寂故。當處自住。當處自眞。以身空故名法空。以心空故名性空。身心總空。故名法性空。乃至千途異說。皆不離你之本心。如今說菩提涅盤。眞如佛性。二乘菩薩者。皆指葉爲黃金。拳掌之說。若也展手之時。一切大眾。若天若人。皆見掌中都無一物。所以道。本來無一物。何處有塵埃。本旣無物。三際亦無所有。故學道人單刀直入。須見者个意始得。

故達摩大師從西天來至此土。經多少國土。秖覓得可大師一人。密傳心印。印你本心。以心印法。以法印心。心心不異。心旣如此。法亦如此。同眞際。等法性。法性空中。誰是授記人。誰是成佛人。誰是得法人。他分明向你道。菩提者。不可以身得。身無相故。不可以心得。心無相故。不可以性得。性卽便是本源自性天眞佛故。不可以佛更得佛。不可以無相更得無相。不可以空更得空。不可以道更得道。本無所得。無得亦不可得。所以道。無一法可得。秖教你了取本心。當下了時。不得了相。無了無不了相亦不可得。

如此之法。得者卽得。得者。不自覺知。不得者。亦不自覺知。如此之法。從上已來。有幾人得知。所以道。天下忘己者有幾人。如今於一機一境。一經一教。一世一時。一名一字。六根門前領得。與機關木人何別。忽有一人出來。不於一名一相上作解者。我說此人盡十方世界覓者个人不可得。以無第二人故。繼於祖位。亦云釋種。無雜純一故。

言王若成佛時。王子亦隨出家。此意大難知。秖教你。莫覓。覓便失卻。如癡人。山中叫一聲。響從谷出。便走下山。趂及乎覓不得。又叫一聲。山上響。又應。亦走上。山上趂。如是千生萬劫。秖是尋聲逐響人。虛生浪死漢。汝若無聲。亦無其響。涅盤者。無聞。無知。無聲。絕迹。絕蹤。若得如是。稍與祖師鄰房也。

問。如王庫藏內。都無如是刀。伏願誨示師云。王庫藏者。卽虛空性也。能攝十方虛空世界。皆總不出你心。亦謂之虛空菩薩。你若道是有是無。非有非無。總成羖羊角。羖羊角者。卽你求覓者也問。王庫藏中有眞刀否師云。此亦是羖羊角云。若王庫藏中本無眞刀。何故云。王子持王庫中眞刀出至異國。何得言無師云。持刀出者。此諭如來使者。你若言王子持王庫中眞刀出去者。庫中應空去也。本源虛空性。不可被異人將去。是什麼語。設你有者。皆名羖羊角問。迦葉受佛心印。得爲傳語入否師云。是云。若是傳語人。應不離得羖羊角師云。迦葉自領得本心。所以不是羖羊角。若以領得如來心。見如來意。見如來色相者。卽屬如來使。爲傳語人。所以阿難爲侍者二十年。但見如來色相。所以被佛呵云。惟觀救世者。不能離得羖羊角。

問。執劍於瞿曇前者。如何師云。五百菩薩得宿命智。見過去生業障。五百者。卽你五陰身是。以見此宿障故。求佛求菩提涅盤。所以文殊將智解劍。害此有見佛心故。故言你當善害云。何者是劍師云。解心是劍云。解心旣是劍。斷此有見佛心。秖如能斷見心。何能除得師云。還將你無分別智。斷此有見分別心云。如作有見。有求佛心。將無分別智劍斷。爭柰有智劍在何師云。若無分別智。害有見無見。無分別智亦不可得云。不可以智更斷智。不可以劍更斷劍師云。劍自害劍。劍劍相害。卽劍亦不可得。智自害智。智智相害。卽智亦不可得。母子俱喪。亦復如是。

問。如何是見性師云。性卽是見。見卽是性。不可以性更見性。聞卽是性。不可以性更聞性。秖你作性見。能聞能見性。便有一異法生。他分明道。所可見者。不可更見。你云何頭上更著頭。他分明道。如盤中散珠。大者大圓。小者小圓。各各不相知。各各不相礙。起時不言我起。滅時不言我滅。所以四生六道。未有不如時。

且眾生不見佛。佛不見眾生。四果不見四向。四向不見四果。三賢十聖不見等妙二覺。等妙二覺不見三賢十聖。乃至水不見火。火不見水。地不見風。風不見地。眾生不入法界。佛不出法界。所以法性無去來。無能所見。旣如此。因什麼道我見我聞。於善知識處得契悟。善知識與我說法。諸佛出世與眾生說法。迦旃延祗爲以生滅心傳實相法。被淨名呵責。分明道。一切法本來無縛。何用解。他本來不染。何用淨。他故云。實相如是。豈可說乎。汝今秖成是非心。染淨心。學得一知一解。繞天下行。見人便擬定當取。誰有心眼。誰彊誰弱。若也如此。天地懸殊。更說什麼見性。

問。旣言性卽見。見卽性。秖如性。自無障礙。無齊限。云何隔物卽不見。又於虛空中。近卽見。遠卽不見者。如何師云。此是你妄生異見。若言隔物不見。無物言見。便謂性有隔礙者。全無交涉。性且非見非不見。法亦非見非不見。若見性人。何處不是我之本性。所以六道四生。山河大地。總是我之性淨明體。故云。見色便見心。色心不異故。秖爲取相作見聞覺知。去卻前物。始擬得見者。卽墮二乘人中依通見解也。虛空中。近則見。遠則不見。此是外道中收。分明道。非內亦非外。非近亦非遠。近而不可見者。萬物之性也。近尙不可見。更道遠而不可見。有什麼意智。

問。學人不會。和尙如何指示師云。我無一物。從來不曾將一物與人。你無始已來。秖爲被人指示。覓契覓會。此可不是弟子與師俱陷王難。你但知一念不受。卽是無受身。一念不想。卽是無想身。決定不遷流造作。卽是無行身。莫思量卜度分別。卽是無識身。

你如今才瞥起一念。卽入十二因緣。無明緣行。亦因亦果。乃至老死。亦因亦果。故善財童子一百一十處求善知識。秖向十二因緣中求。最後見彌勒。彌勒卻指見文殊。文殊者。卽汝本地無明。若心心別異。向外求善知識者。一念才生卽滅。才滅又生。所以汝等比丘。亦生亦老。亦病亦死。酬因答果已來。卽五聚之生滅。五聚者。五陰也。一念不起。卽十八界空。卽身便是菩提華果。卽心便是靈智。亦云靈臺。若有所住著。卽身爲死屍。亦云守死屍鬼。

問。淨名默然。文殊贊嘆云。是眞入不二法門。如何師云。不二法門。卽你本心也。說與不說。卽有起滅。無言說時。無所顯示。故文殊贊嘆。

云。淨名不說時。聲有斷滅否師云。語卽默。默卽語。語默不二。故云聲之實性亦無斷滅。文殊本聞亦不斷滅。所以如來常說。未曾有不說時。如來說卽是法。法卽是說。法說不二故。乃至報化二身。菩薩聲聞。山河大地。水鳥樹林。一時說法。所以語亦說。默亦說。終日說而未嘗說。旣若如是。但以默爲本。

問。聲聞人藏形於三界。不能藏於菩提者。如何師云。形者。質也。聲聞人但能斷三界見修。已離煩惱。不能藏於菩提。故還被魔王。於菩提中捉得。於林中宴坐。還成微細見菩提心也。菩薩人已於三界菩提決定不捨不取。不取故。七大中覓他不得。不捨故。外魔亦覓他不得。你但擬著一法。印子早成也。

印著有。卽六道四生文出。印著空。卽無相文現。如今但知決定不印一切物。此印爲虛空。不一不二。空本不空。印本不有。十方虛空世界。諸佛出世。如見電光一般。觀一切蠢動含靈。如響一般。見十方微塵國土。恰似海中一滴水相似。聞一切甚深法。如幻如化。心心不異。法法不異。乃至千經萬論。秖爲你之一心。若能不取一切相。故言如是一心中。方便勤莊嚴。

問。如我昔爲歌利王割截身體。如何師云。仙人者。卽是你心。歌利王者。好求也。不守王位。謂之貪利。如今學人。積功累徳。見者便擬學。與歌利王何別。如見色時。壞卻仙人眼。聞聲時。壞卻仙人耳。乃至覺知時。亦復如是。喚作節節支解云。秖如仙人忍時。不合更有節節支解。不可一心忍。一心不忍也師云。你作無生見。忍辱解。無求解。總是傷損云。仙人被割時。還知痛否師云。痛云。此中無受者。是誰受痛師云。你旣不痛。出頭來覓个什麼。

問。然燈佛授記。爲在五百歲中。五百歲外師云。五百歲中不得授記。所言授記者。你本心決定不忘不失。有爲中不取菩提。但以了世非世。亦不出五百歲外別得授記。亦不於五百歲中得授記云。了世非世三際相可得已否師云。無一法可得云。何故言頻經五百世。前後極時長師云。五百世長遠。當知猶是仙人。故然燈授記時。實無少法可得。

問。教中云。銷我億劫顚倒想。不歷僧秖獲法身者。如何師云。若以三無數劫修行。有所證得者。盡恆沙劫不得。若於一剎那中獲得法身。直了見性者。猶是三乘教之極談也。何以故。以見法身可獲故。皆屬不了義教中收。

問。見法頓了者。見祖師意否師云。祖師心。出虛空外云。有限劑否師云。有無限劑。此皆數量對待之法。祖師心。且非有限量。非無限量。亦非非有無限量。以絕對故。你如今學者。未能出得三乘教外。爭喚作禪師。分明向你道。一等學禪。莫取次妄生異見。如人飲水。冷暖自知。一行一住。一剎那間。念念不異。若不如是。不免輪回。

問。佛身無爲。不墮諸數。何故佛身舍利八斛四斗師云。你作如是見。祗見假舍利。不見眞舍利云。舍利爲是本有。爲復功勛師云。非是本有。亦非功勛云。若非本有。又非功勛。何故如來舍利。惟煉惟精。金骨常存師乃呵云。你作如此見解。爭喚作學禪人。你見虛空。曾有骨否。諸佛心同太虛。覓什麼骨云。如今旣有舍利。此是何法師云。此從你妄想心生。卽見舍利云。和尙還有舍利否。請將出來看師云。眞舍利難見。你但以十指撮盡妙髙峯爲微塵。卽見眞舍利。夫參禪學道。須得一切處不生心。秖論忘機卽佛道隆。分別卽魔軍盛。畢竟無毛頭許少法可得。

問。祖師傳法。付與何人師云。無法與人云。何故二祖請師安心師云。你若道有。二祖卽合覓得心。覓心不可得故。所以道。與你安心竟。若有所得。全歸生滅。

問。佛窮得無明否卽師云。無明卽是一切諸佛得道之處。所以緣起是道場。所見一塵一色。便合無邊理性。舉足下足不離道場。道場者。無所得也。我向你道。秖爲無所得。名爲坐道場云。無明者。爲明爲暗師云。非明非暗。明暗是代謝之法。無明且不明亦不暗。不明祇是本明。不明不暗。秖是本明。不明不暗。秖者一句子。亂卻天下人眼。所以道。假使滿世間。皆如舍利弗。盡思共度量。不能測佛智。其無礙慧出過虛空。無你語論處。釋迦量等三千大千世界。忽有一菩薩出來一跨。跨卻。三千大千世界。不出普賢一毛孔。你如今把什麼本領擬學他云。旣是學不得。爲什麼道歸源性無二。方便有多門。如之何師云。歸智。其無礙惠。出過虛空。無你語論處。釋迦量等三千大千世界。忽有一菩薩出來一跨。跨卻三千大千世界。不出普賢一毛孔。你如今把什麼本領擬學他云。旣是學不得。爲什麼道歸源性無二。方便有多門。如之何師云。歸源性無二者。無明實性卽諸佛性。方便有多門者。聲聞人見無明生。亦見無明滅。緣覺人但見無明滅。不見無明生。念念證寂滅。諸佛見眾生。終日生而無生。終日滅而無滅。無生無滅。卽大乘果。所以道。果滿菩提圓。花開世界起。

舉足卽佛。下足卽眾生。諸佛兩足尊者。卽理足。變足。眾生足。生死涅盤一切等足。足故不求。是你如今念念學佛。卽嫌著眾生。若嫌著眾生。卽是謗他十方諸佛。所以佛出世來。執除糞器。蠲除戲論之糞。秖教你除卻從來學心。見心。除得盡。卽不隨戲論。亦云般糞出。秖教你不生心。心若不生。自然成大智。

大智者。決定不分別佛與眾生。一切盡不分別。始得入我曹溪門下。故自古先聖云。少人行我此法門。所以無行爲法門。秖是一心門。一切人到者裏盡不敢入。不道全無。秖是少人得。今者卽是佛。珍重師於大中年中終於本山唐宣宗勅斷際禪師。塔曰廣業。

天聖廣燈錄卷第八

天聖廣燈錄卷第九

﹝宋實﹞

洪州大雄山百丈懷海禪師

夫語須辧緇素。須識總別語。須識了義。不了義教語。了義教辧淸。不了義教辧濁。說穢法邊垢揀凡。說淸法邊垢揀聖。從九部教說。向前眾生無眼。須人雕琢。若於聾俗人前說。直須教渠出家持戒。修禪學惠。若是過量俗人。亦不得向佗恁麼說。如維摩詰。傅大士等類。若於沙門前說。佗沙門已受白四羯磨訖。具足全是戒定慧力。更向佗恁麼說。名非時語。說不應時。亦名綺語。若是沙門。須說淨法邊垢。須說離有無等法。離一切修證。亦離於離。

若於沙門中。剝除習染。沙門除貪瞋病不去。亦名聾俗。亦須教渠修禪學惠。若是二乘僧。佗歇貪瞋病去盡。依在無貪將爲是。今無色界。是障佛光明。是出佛身血。亦須教渠修禪學惠。須辧淸濁語。

濁法者。貪。瞋。愛。取等多名。但於淸濁兩流。凡聖等法。色聲香味觸法。世間出世間法。都不得有纖毫愛取。歸不愛取。依住不愛取將爲是。今初善。是住調伏心。是聲聞人。是戀筏不舍人。是二乘道。是禪那果。歸不愛取。亦莫依住不愛取。是中善。是半字教。猶是無色界。免墮二乘道。免墮魔民道。猶是禪那病。是菩薩縛。歸不依住不愛取。亦不作不依住知解。是後善。是滿字教。免墮無色界。免墮禪那執。免墮菩薩乘。免墮魔王位。爲智障。地障。行障故。見自己佛性。如夜見色。如雲佛地斷二愚。一微細所知愚。二極微細所知愚。

故云有大智人破塵出經卷。若透三句得遇。不被三段管。教家舉諭。如鹿得三跳出网。喚作纏外佛。無物拘系得渠。是屬然燈後佛。是最上乘。最上上智。是佛道上立。此人是佛。有佛性。是導師。是使得無所礙風。是無礙惠。於後能使得因果福智自由。是作車運載因果。處於生。不被生之所畱。處於死。不被死之所礙。處於五陰。如門開不被五陰礙。去住自由。出入無難。若能漝麼。不論階梯勝劣。乃至蟻子之身。但能漝麼。盡是淨妙國土。不可思議。

此猶是解縛語。彼自無瘡。勿傷之也。佛瘡。菩薩等瘡。但說有無等法。盡是傷也。有無管一切法。十地是濁流河。眾作淸流。說豎淸相。說濁過患。向前十大弟子。舍利弗。富樓那。正信阿難。邪信善星等。个个有榜樣。个个有則候。一一被導師說破。不是四禪八定阿羅漢等。住定八萬劫。他是依執所行。被淨法酒醉。故云聲聞人聞佛法。不能發無上道心。所以斷善根人無佛性。教云。喚作解脫深坑可畏之處。一念心退轉。墮地獄猶如箭射。亦不得一向說退。亦不得一向說不退。秖如文殊。觀音。勢至等。卻來須陀洹地。同類誘引。不得言他退。當漝麼時。秖喚作須陀洹人。

秖如今鑑覺。但不被一切有無諸法管。透三句及一切逆順境得過。聞百千萬億佛出世間。如不聞相似。亦不依住不聞。亦不作不依住知解。說他者个人退。不得量數。管他不著。是佛常住世間而不染世間法。說佛轉法輪退。是謗佛法僧。說佛不轉法輪不退。亦是謗佛法僧。

肇云。菩提之道。不可圖度。髙而無上。廣不可極。淵而無下。深不可測。語也垛生招箭。言鑑覺猶不是。從濁辧淸。許說如今鑑覺是外別有。盡是魔說。若守住如今鑑覺。亦同魔說。亦名自然外道說。如今鑑覺是自己佛。是尺寸語。是圖度語。似野幹鳴。猶屬黐膠門。

本來不認自知自覺是自己佛。向外馳求覓佛。假善知識說出自知自覺作藥。治个向外�馳求病。歸不向外馳求。病瘥須除藥。若執住自知自覺。是禪那病。是轍底聲聞。如水成冰。全冰是水。救渴難望。亦云。必死之病。世醫拱手。

無始不是佛。莫作佛解。佛是眾生邊藥。無病不要喫藥。藥病俱消。諭如淸水。佛似甘艸和水。亦似密和水。極是甘美。若同淸水邊數卽不著。不是無。是本有。亦云此理是諸人本有。諸佛菩薩喚作示珠人。從來不是个物。不用知渠解渠。不用是渠非渠。但割斷兩頭句。割斷有句不有句。割斷無句不無句。兩頭迹不現。兩頭捉汝不著。量數管汝不得。

不是欠少。不是具足。非凡非聖。非明非暗。不是有知。不是無知。不是系縛。不是解脫。不是一切名目。何以不是實語。若爲雕琢虛空。作得佛相貌。若爲說道虛空是靑。黃。赤。白作得。如雲法無有比。無可諭故。法身無爲。不墮諸數。故云。聖體無名。不可說如實理。空門難湊。諭如大末虫處處能泊。惟不能泊於火焰之上。眾生亦爾。處處能緣。惟不能緣於般若之上。

參善知識。求覓一知一解。是善知識魔。生語見故。若發四弘誓願。今度一切眾生盡。然後我始成佛。是菩薩法智魔。誓願不相捨故。若持齋戒。修禪學慧。是有漏善根。縱然座道場。示現成等正覺。度恆沙數人盡。證辟支佛果。是善根魔。起貪著故。若於諸法都無貪染。神理獨存。住甚深禪定。更不升進。是三昧魔。久耽玩故。至上涅盤。離欲寂靜。是魔業。若智慧脫若干魔网不去。縱解百本圍陀經。盡是地獄滓。若覓如佛相似。無有是處。

如今聞說不著一切善惡有無等法。卽爲墮空。不知棄本逐末。卻是墮空也。求佛求菩提。及一切有無等法。是棄本逐末。秖如今粗食甃命。補破遮寒。渴卽掬水喫。餘外但是一切有無等法都無纖毫系念。此人漸有輕明分。

善知識不執有。不執無。脫得十句魔語出。語不系縛人。所有言說。不自稱師。說如谷響。言滿天下無口過。堪依止。若道我能說能解。說我是和尙。汝是弟子者。个同於魔說。無端說道。目擊道存。是佛不是佛。是菩提。涅盤。解脫等。無端說一知一解。見舉一手。豎一指。云是禪是道者。个語系縛人。未有住時。秖是重增比丘繩索。

縱然不說。亦有口過。寧作心師。不師於心。不了義教。有人天師。有導師。了義教中。不爲人天師。不師於法。未能依得玄鑑。且依得了義教。猶有相親分。若是不了義教。秖合聾俗人前說。秖如今但不依住一切有無諸法。亦不住無依。住亦不作不依住知解。是名大善知識。亦云惟佛一人是大善知識。爲無兩人。餘者盡名外道。亦名魔說。

如今秖是說破兩頭句。一切有無等法。但莫貪染及解縛之事。無別語句教人。若道別有語句教人。別有法與人者。比名外道。亦名魔說。須識了義教。不了義教語。須識遮語。不遮語。須識生死語。須識藥病語。須識逆順諭語。須識總別語。

說道修行得佛。有修有證。是心是佛。卽心卽佛。是佛說。是不了義教語。是不遮語。是總語。是升合擔語。是揀穢法邊語。是順諭語。是死語。是凡夫前語。不許修行得佛。無修無證。非心非佛。亦是佛說。是了義教語。是遮語。是別語。是百石擔語。是三乘教外語。是逆諭語。是揀淨法邊語。是生語。是地位人前語。從須陀洹向上直至十地。但有語句。盡屬法塵垢。但有語句。盡屬煩惱邊收。但有語句。盡屬不了義教。了義教是持。不了義教是犯。佛地無持犯。了義不了義教盡不許也。

從苗辧地。從濁辧淸。秖如今鑑覺。若從淸邊數。鑑覺亦不是淸。不鑑覺亦不是淸。亦不是不淸。亦不是。聖亦不是不聖。亦不是。見水濁。說水濁過患。水若淸。都無可說。今卻濁他水。若有無問之問。亦有無說之說。佛不爲佛說法。平等眞如法界無佛。不受眾生。佛不住佛。名眞福田。

須辧主客語。貪染一切有無境法。被一切有無境惑亂。自心是魔王。照用屬魔民。秖如金鑑覺。但不依住一切有無諸法。世間出世間法。亦不作不依住知解。亦不依住無依住知解。自心是佛。照用屬菩薩。心心是主宰。照用屬客塵。如波說水。照萬像以無功。若能寂照。不自玄旨。自然貫穿古今。如雲神無照功。至功常存。能一切處爲導師。

眾生性識。他爲未曾蹋佛階梯。是黐膠性。多時黏著有無諸法。乍喫玄旨藥不得。乍聞格外語。他信不及。所以菩提樹下三七日默然思惟。智惠冥朦難說。無可比諭。說眾生有佛性。亦謗佛法僧。說眾生無佛性。亦謗佛法僧。若言有佛性。名執著謗。若言無佛性。名虛妄謗。如雲說佛性有。則增益謗。說佛性無。則損減謗。說佛性亦有亦無。則相違謗。說佛性非有非無。則戲論謗。

始欲不說。眾生無解脫之期。始欲說之。眾生又隨語生解。益少損多。故云我寧不說法。疾入於涅盤。向後返尋。過去諸佛皆說三乘法。向後假說假立名字。本不是佛。向渠說是佛。本不是菩提。向渠說是菩提。涅盤。解脫等。知渠檐百石檐不起。且與渠一升一合檐。知渠難信了義教。且與渠說不了義教。且得善法流行。亦勝於惡法。善果限滿。惡果便到。得佛。則有眾生到。得涅盤。則有生死到。得明。則有暗到。但是有漏因果翻覆。無有不相酬者。

若欲免見翻覆之事。但割斷兩頭句。量數管不著。不佛不眾生。不親不疏。不髙不下。不平不等。不去不來。但不著文字。隔渠兩頭。捉汝不得。免苦樂相形。免明暗相酬。實理眞實亦不眞實。虛妄亦不虛妄。不是量數物。諭如虛空不可修治。若心有少許作解。卽被量數管著。亦如卦兆。被金木水火土管。亦如黐膠。五處俱黏。魔王捉得。自在還家。

夫教語皆三句相連。初。中。後善。初。直須教渠發善心。中。破善心。後。始明好善。菩薩卽非菩薩。是名菩薩。法非法非今法。總與磨也。若秖說一句。令眾生入地獄。若三句一時說。渠自入地獄。不於教主事。說道如今鑑覺是自己佛。是初善。不守住如今鑑覺。是中善。亦不作不守住知解。是後善。如前屬然燈後佛。秖是不凡亦不聖。莫錯說佛今非凡非聖。

此土初祖云。無能無聖爲佛聖。若言佛聖者。秖如九品精靈。龍畜之類。及釋梵等。皆能通變。上品精靈。亦知今古百劫時事。豈得是佛。如阿修羅王身極長大。敵兩倍須彌山。與帝釋戰時。知力不如。領百萬兵眾入藕絲孔裏藏。通變辧才不少。他且不是佛教語。節級奢緩。升降不同。未悟未解時名貪瞋。悟了喚作佛慧。故云不異舊時人。秖異舊時行履處。

問。斬艸伐木。掘地墾土。爲有罪報相否師云。不得定言有罪。亦不得定言無罪。有罪無罪。事在當人。若貪染一切有無等法。有取捨心在。透三句不過。此人定言有罪。若透三句外。心如虛空。亦莫作虛空想。此人定言無罪。

又云。罪若作了。道不見有罪。無有是處。若不作罪。道有罪。亦無有是處。如律中。本迷教人。及轉相殺。尙不得殺罪。何況禪宗下相承。心如虛空。不停畱一物。亦無虛空相。將罪何處安著。亦名禪道不用修。但莫污染。亦云但融冶表裏心盡卽得。亦云但約照境。秖如今照一切有無等法。都無貪取。亦莫取著。亦云。合與磨學。今似浣垢衣。今是本有。垢是外來。聞說一切有無聲色。如似垢膩。都莫將心湊泊。菩提樹下。三十二相八十種好屬色。十二分教屬聲。秖如今截斷一切有無聲色流過。心如虛空相似。合與磨學。如救頭然始得。臨命終時。尋舊熟路。行尙不徹。到與磨時。新調始學。如何了得。

臨終之際。所有習念。盡爲勝境現前。隨心所愛。重處先受。秖如今不作惡事。當此之時。亦無惡境。縱有惡境。亦變成好境。若怕臨終之時。慞狂不得自由。卽須如今便自由始得。秖如今於一一境法。都無愛染。亦莫依住知解。便是自由人。如今是因。臨終是果。果業已現。如何怕得。

怕是古今。古若有今。今亦有古。古若有佛。今亦有佛。如今若得。直至未來際得。秖如今一念一念不被一切有無等法管。自古自今。佛秖是人。人秖是佛。亦是三昧定。不用將定入定。不用將禪想禪。不用將佛覓佛。如雲法不求法。法不得法。法不行法。法不見法。自然得法。不以得更得。所以菩薩應如是正念諸法。罄然獨存。亦無知獨存之法。

智性自如如。非因所置。亦名體結。亦名體集。不是智知。不是識識。絕思量處。凝寂體盡。忖度永亡。如海大流盡。波浪不復生。亦云如大海水。無風匝匝之波。忽知匝匝之波。此是細中之粗。亡知於知。還如細中之細。是佛境界。從此初知。名三昧之頂。亦名三昧王。亦名爾焰智。出生一切諸三昧。灌一切諸法王子頂。於一切色聲香味觸法剎土成等正覺。內外通達。悉無有礙。一色一塵。一佛一色。一切佛一切色。一切塵一切佛。一切色聲香味觸法亦復如是。一一徧滿一切剎土。此是細中之粗。是善境界。是一切上流知覺聞見。亦是一切上流出生入死。度一切有無等法。是上流所說。亦是上流涅盤。是無上道。是無等等咒。是第一之說。於諸說中最爲甚深。無人能到。諸佛護念。猶如淸波。能說一切水淸濁。深流。廣大之用。諸佛護念。行住坐臥。若能如是。我時爲現淸淨光明身。

又云。如汝自等。語等。我亦如然。一佛剎聲。一佛剎香。一佛剎味。一佛剎觸。一佛剎事。悉皆如是。從此上至蓮華藏世界。縱廣總皆如是。若守初知爲解。名頂結。亦名墮頂結。是一切塵勞之根本。自生知見。無繩自縛。所知故系世有二十五。又散一切諸煩惱門縛著於他。此初知。二乘見之。名爲爾焰識。亦名微細煩惱。便卽斷除。旣得斷已。名爲回神住空窟。亦名三昧酒所醉。亦名解脫魔所縛。世界成壞。定力所持。漏向別國土都不覺知。亦名解脫深坑可畏之處。菩薩悉皆遠離。

夫讀經看教。語言皆須宛轉。歸就自己。但是一切言教。秖明如今鑑覺自性。但不被一切有無諸境轉。是汝導師。能照破一切有無諸境。是金剛惠。卽有自由獨立分。若不能與磨會得。縱然誦得十二圍陀典。秖成个增上慢。卻是謗佛。不是修行。但離一切聲色。亦不住於離。亦不住於知解。是修行。

讀經看教。若準世間。是好事。若向明理人邊數。此是壅塞人。十地之人脫不去。流入生死河。但是三乘教。皆治貪瞋等病。秖如今念念若有貪瞋等病。先須治之。不用覓義句知解。知解屬貪。今卻變成病。秖如今但離一切有無諸法。亦離於離。透過三句外。自然與佛無差。旣自是佛。何慮佛不解語。秖恐不是佛。被有無諸法縛。不得自由。

是以理未立。先有福智。被福智載。如賤如貴。不如先立理。後有福智。若要福智。臨時作得。撮金成土。撮土爲金。變海水爲酥酪。碎須彌爲微塵。攝四大海水入一毛孔。於一義作無量義。於無量義作一義。亦云失腳作轉輪王。令四天下人一日行十善。此福智猶不能算。自己鑑覺名王。緣念著有無諸法。名轉輪王。秖如今於藏腑中都不納一切有無等法。離四句外名空今。名不死藥。爲喚前王名不死藥。𨿽云不死藥。與王共服。亦非二物。亦非一物。若作一二解。亦名轉輪王。

秖如今有人以福智四事。供養四百萬億阿僧祇世界六趣四生。隨其所欲。滿八十年。已後作是念。然此眾生皆已衰老。我當以佛法而訓導之。令得須陀洹果。乃至阿羅漢道。如是施主。但施眾生一切樂具。功徳尙自無量。何況令得須陀洹果。乃至阿羅漢道功徳無量無邊。猶不如第五十人聞經隨喜功徳。報恩經云。摩耶夫人生五百太子。盡得辟支佛果。而皆滅度。各各起塔供養。一一禮拜。嘆言。不如生於一子。得無上菩提。省我心力。秖如今於百千萬眾中。有一人得者。價直三千大千世界。所以常勸眾人。須玄解自理。自理若玄。使得福智。如貴使賤。亦如無住車。若守此作解。名髻中珠。亦名有價寶珠。亦名運糞人。若不守此爲解。如王髻中明珠與之。亦名無價大寶。亦名運糞出。佛直是纏外人。卻來纏內。與磨作佛。直是生死那邊人。直是玄絕那邊人。卻來向者岸。與磨作佛。人及獼猴。俱不能行。人諭十地菩薩。獼猴諭於凡夫。

讀經看教。求一切知解。不是一向不許。解得三乘教。善得瓔珞莊嚴具。得三十二相窟宅。覓佛卽不得。教云耽著小乘三藏學者。猶不許親近。何況自爲。是破戒比丘。名字羅漢。涅盤經中被配入十六惡律儀中。同於畋獵漁捕。爲利養故殺害。大乘方等。猶如甘露。亦如毒藥。銷得去。如甘露。銷不去。如毒藥。

讀經看教。若不解他生死語。決定透他義句不過。莫讀最第一。亦云須看教。亦須參善知識。第一須自有眼。須辧他生死語始得。若辧白不得。決定透不過。秖是重增比丘繩索。所以教學玄旨人。不遣讀文字。如雲說體不說相。說義不說文。如是說者。名眞說。若說文字。皆是誹謗。是名邪說。菩薩若說。當如法說。亦名眞說。當令眾生持心不持事。持行不持法。說人不說字。說義不說文。說道欲界無禪。亦是帶一隻眼人語。旣云欲界無禪。憑何得至色界。先因地上習二種定。然後得至初禪。有想定。無想定。有想定。生色界四禪等天。無想定。生無色界四空等天。欲界灼然無禪。禪是色界。

問。如今說此土有禪。如何師云。不動不禪是如來禪。離生禪想。

問。如何是有情無佛性。無情有佛性師云。從人至佛。是聖情執。從人至地獄。是凡情執。秖如今但於凡聖二境有染愛心。是名有情無佛性。秖如今但於凡聖二境。及一切有無諸法。都無取捨心。亦無今取捨知解。是名無情有佛性。秖是無其情系。故名無情。不同木石太虛。黃花翠竹之無情。將爲有佛性。若言有者。何故經中不見受記而得成佛者。秖如今鑑覺。但不破有情攺變。諭如翠竹。無不應機。無不知時。諭如黃花。

又云。若踏佛階梯。無情有佛性。若未踏佛階梯。有情無佛性。

問。大通智勝佛。十劫座道場。佛法不現前。不得成佛道。如何師云。劫者。滯也。亦二住也。住一善。滯於十善。西國云佛。此土云覺。自己鑑覺。滯著於善。善根人無佛性。故云佛法不現前。不得成佛道。觸惡住惡。名眾生覺。觸善住善。名聲聞覺。不住善惡二邊。不依住將爲是者。名二乘覺。亦名辟支佛覺。歸不依住善惡二邊。亦不作不依住知解。名菩薩覺。旣不依住。亦不作無依住知解。始得名爲佛覺。如雲。佛不住佛。名眞福田。若於千萬人中。忽有一人得者。名無價寶。能於一切處爲導師。無佛處云是佛。無法處云是法。無僧處云是僧。名轉大法輪。

問。從上祖宗。皆有密語遞相傳授。如何師云。無有密語。如來無有祕密藏。秖如今鑑覺。語言分明。覓形相了不可得。是密語。從須陀洹向上直至十地。但有語句。盡屬法之塵垢。但有語句。盡屬煩惱邊收。但有語句。盡屬不了義教。但有語句。盡不許也。了義教俱非也。更討什麼密語。

問。空生大覺中。如海一漚發。如何師云。空諭於漚。海諭於性。自己靈覺之性。過於虛空。故云空生大覺中。如海一漚發。

問。伐林莫伐樹。如何師云。林者諭於心。樹者諭於身。因說林故生怖。故云伐林莫伐樹。

問。語也垛生招箭。言歸垛生。不得無患。今累旣同。緇素何辧師云。但卻發箭。途中相拄。如其相差。必有所傷。谷中尋響。累劫無形。響在口邊。得失在於來問。卻問所歸。還被於箭。亦如知幻不是幻。三祖云。不識玄旨。徒勞念靜。亦云認物爲見。如持瓦礫。用將何爲。若言不見。木石何殊。是故見與不見。二俱有失。舉一例諸問。無煩惱。今有三十二相。如何師云。是佛邊事。本有煩惱。今有三十二相。秖如今凡情是。

問。不見如來頂相。如何師云。爲作有邊見。無邊見。所以不見如來頂相。秖如今都無一切有無等見。亦無無見。是名頂相現。

問。如今沙門盡言我依佛教。學一經一論。一禪一律。一知一解。合受檀越四事供養。爲銷得否師云。但約如今照用。一聲一色。一香一味。於一切有無諸法。一一境上都無纖塵取染。亦不依住無取染。亦無不依住知解。者个人日食萬兩黃金亦能銷得。秖如今照一切有無等法。於六根門頭刮削並當貪愛。有纖毫治不去。乃至乞施主一粒米。一縷綫。个个披毛戴角。牽犂負重。一一須償他始得。

爲不依佛。佛是無著人。無求人。無依人。如今波波貪覓佛。盡皆背也。故云。久親近於佛。不識於佛性。惟觀救世者。輪回六趣中。久乃見佛者。爲說佛難值。文殊是七佛祖師。亦云。是娑婆世界第一主首菩薩。無端作見佛想。聞法想。被佛威神力故。猶降二鐵圍山。他不是不解。特與諸學人作標則。令諸後學人莫作與麼見聞。

但無一切有無等法。有無等見。一一个个透過三句外。是名如意寶。是名寶華承足。若作佛見法見。但是一切有無等見。名眼翳。見所見故。亦名見纏。亦名見蓋。亦名見孽。秖如今念念及一切見聞覺知。及一切塵垢祛得盡。但是一塵一色總是一佛。但起一念。總是二佛。三世五陰。念念誰知其數。是名佛﹝門﹫﹝幅﹣巾﹞塞虛空。是名分身佛。是名寶塔現。

是以常嘆言。嗟見今日所依之命。依一顆米。一莖菜。餉時不得食饑死。不得水渴死。不得火寒死。欠一日不生。欠一日不死。被四大把定。不如先達者。入火不燒。入水不溺。儻要燒便燒。要溺便溺。要生卽生。要死卽死。去住自由。者个人有自由分。心若不亂。不用求佛。求菩提涅盤。若著佛求。屬貪。貪變成病。故云佛病最難治。謗佛謗法乃可取食。食者。是自己靈覺性無漏飯。解脫食。此語治十地菩薩病。是從初至十地也。

秖如今但有一切求心。盡名破戒比丘。名字羅漢。盡名野幹。灼然銷他供養不得。秖如今聞聲如響等。齅香如風等。離一切有無等法。亦不住於離。亦無不依住知解。此人一切罪垢不能相累。爲求無上菩提涅盤。故名出家。猶是邪願。況乎世間諍論覓勝負。說我能我解。貪一門徒。愛一弟子。戀一住處。結一檀越。一衣一食。一名一利。又言我得一切無礙。秖是自誑。

秖如今能於自己五陰不爲其主。被人割截。節節支解。都無怨吝之心。亦不煩惱。乃至自己弟子被人鞭打。從頭至足。如上一一等事。都無一念生彼我心。猶依住無一念將爲是。此名法塵垢。十地之人脫不去。流入生死河。所以常勸眾人。須懼法塵煩惱如懼三塗。乃有獨立分。假使有一法過於涅盤者。亦無少許生珍重想。此人步步是佛。不假腳踏蓮華。分身百僚。

秖如今於一切有無等法。有纖毫愛染心。縱然腳踏蓮華。亦同魔作。若執本淸淨。本解脫。自是佛。自是禪道解者。卽屬自然外道。若執因緣修成證得者。卽屬因緣外道。執有。卽屬常見外道。執無。卽屬斷見外道。執亦有亦無。卽屬邊見外道。執非有非無。卽屬空見外道。亦云愚癡外道。

秖如今但莫作佛見。涅盤等見。都無一切有無等見。亦無無見。名正見。無一切聞。亦無無聞。名正聞。是名摧伏外道。無凡夫魔來。是大神咒。無二乘魔來。是大明咒。無菩薩魔來。是無上咒。乃至亦無佛魔來。是無等等咒。一變眾生諂曲修羅。二變二乘諂曲修羅。三變菩薩諂曲修羅。是三變淨土。

但是一切有無凡聖等法。諭如金礦。自己如理。諭如於金。金與礦各相去離。眞金露現。忽有人覓錢覓寶。變金爲錢與他。亦如面體眞正。無諸沙鹵。有人乞﹝饑﹣幾﹢追﹞。變面爲﹝饑﹣幾﹢追﹞與他。亦如智臣善解王意。王若行時索仙陀婆。卽便奉馬。食時索仙陀婆。卽便奉鹽。此等諭學玄旨人。善能通達。應機不失。亦云六絕師子。志公云。隨人造作百變。十地菩薩不饑不飽。入水不溺。入火不燒。儻要燒。且不可得燒。他被量數管定。佛則不與麼。入火不燒。儻要燒便燒。要溺便溺。他使得四大風水自由。一切色是佛色。一切聲是佛聲。自己滓穢諂曲心盡。透過三句外。得說此語。菩薩淸淨。弟子明白。所有言說。不執無有。一切照用。不拘淸濁。有病不喫藥。是愚人。無病喫藥。是聲聞人。定執一法。名定性聲聞。一向多聞。名增上慢聲聞。知他。名有學聲聞。沈空滯寂及自知。名無學聲聞。

貪瞋癡等是毒。十二分教是藥。毒未銷。藥不得除。無病喫藥。藥變成病。病去藥不銷。不生不滅。是無常義。涅盤經云。有三惡欲。一欲得四眾圍繞。二欲得一切人爲我門徒。三欲得一切人知我是聖人及阿羅漢。又迦葉經云。一欲求見未來佛。二欲求轉輪王。三欲求剎利大姓。四欲得婆羅門大姓。乃至厭生死。求涅盤。如是惡欲。先須斷之。秖如今但有取染心動念。盡名惡欲。盡屬六欲天。總被波旬管。

問。二十年中常令除糞。如何師云。但息一切有無知見。但息一切貪求。个个透過三句外。是名除糞。秖如今求佛求菩提。求一切有無等法。是名運糞入。不名運糞出。秖如今作佛見。作佛解。但有所見。所求。所著。盡名戲論之糞。亦名粗言。亦名死語。如雲大海不宿死屍。等閒說話不名戲論。說辧淸濁名戲論。教文都總有二十一般空。淘擇眾生塵累。沙門持齋持戒。忍辱柔和。慈悲喜捨。尋常是僧家法則。會與麼。宛然依佛教。秖是不許貪著依執。若希望得佛。得菩提等法者。似手觸火。文殊云。若起佛見。法見。應當害己。所以文殊執劍於瞿曇。鴦掘持刀於釋氏。如雲菩薩行五無間。而不入無間地獄。他是玄通無間。不同眾生五逆無間。

從波旬直至佛。盡是垢膩。都無纖毫依執。如是名二乘道。況乎諍論覓勝負。說我能我解。秖名諍論僧。不名無爲僧。秖如今但不貪染一切有無諸法。是名無生。是名正信。信著一切法。名信不具。亦名信不圓。亦名偏信不具。故名一闡提。如今欲得驀直悟解。但人法俱泯。人法俱絕。人法俱空。透三句外。是名不墮諸數。人者是信。法者是戒施聞慧等。菩薩忍不成佛。忍不作眾生。忍不持戒。忍不破戒。故云不持不犯。

智濁照淸。慧淸識濁。在佛名照慧。在菩薩名智。在二乘及眾生邊名識。亦名煩惱。在佛名果中說因。在眾生名因中說果。在佛名轉法輪。在眾生名法輪轉。在菩薩名瓔珞莊嚴具。在眾生名五陰叢林。在佛名本地無明。是無明明。故云無明爲道體。不同眾生暗蔽無明。

彼是所。此是能。彼是所聞。此是能聞。不一不異。不斷不常。不來不去。是生語句。是出轍語句。不明不暗。不佛不眾生。總與麼也。來去斷常。佛與眾生是死語。徧不徧。同異。斷常等是外道義。般若波羅蜜是自己佛性。亦云摩訶衍。摩訶是大義。衍是乘義。若守住自己知覺。又成自然外道。不用守。如今鑑覺。不用別求佛。若更別求。又屬因緣外道。

此土初祖云。心有所是。必有所非。若貴一物。則被一物惑。若重一物。則被一物惑。信被信惑。不信又成謗。莫貴莫不貴。莫信莫不信。佛亦不是無爲。𨿽不是無爲。又不是冥寞。猶如虛空。佛是大心眾生。鑑覺多。鑑覺𨿽多。他鑑覺淸淨。貪瞋鬼捉他不著。佛是纏外人。無纖毫愛取。亦無無愛取知解。是名具足六度萬行。若要莊嚴具。種種皆有。如不要。他不用亦不失。他使得因果福智自由。是修行。非是執勞負重。喚作修行。卻不與麼。

三身一體。三身。一者法身實相佛。法身佛不明不暗。明暗屬幻化。實相由對虛得名。本無一切名目。如雲佛身無爲。不墮諸數。成佛獻蓋等。是升合擔語。要從濁辧淸得名。故雲實相法身佛。是名淸淨法身。毗盧遮那佛。亦名虛空法身佛。亦名大圓鏡智。亦名第八識。亦名性宗。亦名空宗。亦名佛居不淨不穢土。亦名在窟師子。亦名金剛後得智。亦名無垢檀。亦名第一義空。亦名玄旨。三祖云。不識玄旨。徒勞念靜。

二報身佛。菩提樹下佛。亦名幻化佛。亦名相好佛。亦名應身佛。是名圓滿報身盧捨那佛。亦名平等性智。亦名第七識。亦名酬因答果佛。同五十二禪那數。同阿羅漢。辟支佛。同一切菩薩等。同受生滅等苦。不同眾生系業等苦。

三化身佛。秖如今於一切有無諸法都無貪染。亦無無染。離四句外。所有言說辧才名化身佛。是名千百億化身釋迦牟尼佛。亦名大神變。亦名遊戲神通。亦名妙觀察智。亦名第六識。供養者。淨三業。前際無煩惱可斷。中際無自性可守。後際無佛可成。是三際斷。是三業淸淨。是三輪空。是三檀空。

云何比丘給侍於佛。所謂不漏六根者。亦名莊嚴。空無諸漏林樹莊嚴。空無諸染花果莊嚴。空無佛眼約修行人法眼辧淸濁。亦不作辧淸濁知解。是名乃至無眼。寶積經云。法身不可以見聞覺知求。非肉眼所見。以無色故。非天眼所見。以無妄故。非慧眼所見。以離相故。非法眼所見。以離諸行故。非佛眼所見。以離諸識故。若不作如是見。是名佛見。同色非形色。名眞色。同空非太虛。名眞空。色空亦是藥病相治語。法界觀云。不可言卽色不卽色。亦不可言卽空不卽空。

眼。耳。鼻。舌。身。意。不納一切有無諸法。名轉入第七地。七地菩薩不退。七地向上三地菩薩。心地明白易染。說火卽燒。從色界向上。布施是病。慳貪是藥。從色界向下。慳貪是病。布施是藥。有作戒者。割斷世間法。但不身手作無過。無作戒。亦云無表戒。亦云無漏戒。但有舉心動念。盡名破戒。秖如今但不被一切有無諸境惑亂。亦不依住不惑亂。亦無不依住知解。是名徧學。是名勤護念。是名廣流布。未悟未解時名母。悟了名子。亦無無悟解知解。是名母子俱喪。無善纏。無惡纏。無佛纏。無眾生纏。量數亦然。乃至都無一切量數纏。故云。佛是出纏過量人。

貪愛知解義句。如母愛子。惟多與兒酥喫。消與不消。都總不知。此語諭十地受人天尊貴煩惱。生色界。無色界禪定福樂煩惱。不得自在神通。飛騰隱顯。徧至十方諸佛淨土。聽法之煩惱。學慈悲喜捨。因緣煩惱。學空。平等。中道煩惱。學三明六通。四無礙煩惱。學大乘心。發四弘誓願煩惱。初地。二地。三地。四地。明解煩惱。五地。六地。七地。諸知見煩惱。八地。九地。十地菩薩。雙照二諦煩惱。乃至學佛果。百萬阿僧祇諸行煩惱。惟貪義句知解。不知卻是系縛煩。故云見河能漂香象。

問。見否答曰。見又問。見後如何答曰。見無二。旣云見無二。不以見見於見。若見更見。爲前見是。爲後見是。如雲見見之時。見非是見。見猶離見。見不能及。所以不行見法。不行聞法。不行覺法。諸佛疾與授記。

難曰。見旣不是授記之言。復何用記師云。先悟宗人。不被一切有無諸法相拘。如浣垢衣。故云離相名佛。虛實盡不存。中旨獨玄。玄達一路同道。後進契其階。故云授記耳。無明爲父。貪愛爲母。自己是病。還醫自己是藥。自己是刀。還殺自己無明貪愛父母。故云。殺父害母。一語類破一切法。喫非時食者。亦復如何。秖如今但是一切有無等法。盡是喫非時食也。亦名惡食。是穢食置於寶器。是破戒。是妄語。是雜食。佛是無求人。如今貪求一切有無諸法。但是所有所作皆背也。卻是謗佛。但有貪染。盡名授手。秖如今但不貪染。亦不依住不貪染。亦無不依住知解。是名般若火。是燒手指。是不惜軀命。是節節支解。是出世間。是掌世界於他方。

秖如今若於十二分教及一切有無諸法。於藏腑中。有纖毫停畱。是不出网。但有所求所得。但有生心動念。盡名野幹。秖如今於藏腑中都無所求。都無所得。此人是大施主。是師子吼。亦不依住無所得。亦無不依住知解。是名六絕師子。人我不生。諸惡不起。是納須彌於芥子中。不起一切貪瞋八風等。是悉能吸四大海水入口中。不受一切虛妄語言。是不入耳中。不令身起一切惡於人。是納一切火於腹中。

秖如今於一一境不惑不亂。不瞋不喜。於自己六根門頭。刮削並當。得淨潔。是無事人。勝一切知解。頭陀精進。是名天眼。亦名了照爲眼。是名法界性。是作車載因果。佛出世度眾生。則得前念不生。後念莫續。前念業謝。名度眾生。前念若瞋。卽將喜藥治之。卽名爲有佛度眾生。但是一切言教。秖是治病。爲病不同。藥亦不同。所以有時說有佛。有時說無佛。實語治病。病若得瘥。个个是實語治。病若不瘥。个个是虛妄語。實語是虛妄語。生見故。虛妄是實語。斷眾生顚倒故。爲病是虛妄。秖有虛妄藥相治。

佛出世度眾生。是九部教語。是不了義教語。瞋及喜。病及藥。總是自己。更無兩人。何處有佛出世。何處有眾生可度。如經云。實無眾生得滅度者。亦云。不愛佛菩提。不貪染有無諸法。名爲度他。亦不守住自己。名爲自度。爲病不同。藥亦不同。處方不同。不得一向。固執依佛依菩提等法。盡是依方。故云至於智者。不得一向。

教中所辧。諭如黃葉。亦如空拳誑小兒。若人不知此理。名同無明。云行般若菩薩。不得取我語。及依教勑。瞋如石頭。愛如河水。秖如今但無瞋無愛。是透山河石壁。直爲治聾俗病。多聞辯說治眼病。從人至佛是得。從人至地獄是失。是非亦然。三祖云。得失是非。一時放卻。

不執住一切有無諸法。是名不住有緣。亦不依住不依住。是名不住空忍。執自己是佛。自己是禪道解者。名內見。執因緣修證而成者。名外見。志公云。內見。外見俱錯。眼耳鼻舌各各不貪染一切有無諸法。是名受持四句偈。亦名四果。六入無迹。亦名六通。秖如今但不被一切有無諸法礙。亦無不依住知解。是名神通。不守此神通。是名無神通。如雲無神通菩薩足迹不可尋。是佛向上人最不可思議。人是自己。天是智照。贊卽喜。喜者屬境。境是天。贊是人。人天交接。兩得相見。亦云淨智爲天。正智爲人。

本不是佛。向渠說是佛。名體結。秖如今但莫作佛知解。亦無無不依住知解。是名滅結。亦名眞如。亦名體如。求佛求菩提。名現身意。秖如今但有一切求心。盡名現身意。如雲。求菩提。𨿽是勝求。重增塵累。求佛是佛眾。求一切有無諸法是眾生眾。秖如今鑑覺。但不依住一切有無諸法。是不入眾數。秖如今於一一聲。香。味。觸。法等不愛。於一一境不貪。但無十句濁心。是了因成佛。學文句覓解者。名緣因成佛。見佛知佛。則得說佛。有知有見。卻是謗佛。若云佛知。佛見。佛聞。佛說卽得。見火卽得。火見卽不得。如刀割物卽得。物割刀卽不得。知佛人。見佛人。聞佛人。說佛人。如恆河沙。是佛知。是佛見。是佛聞。是佛說。萬中無一。秖爲自無眼。依他作眼。教中喚作比量智。秖如今貪佛知解。亦是比量智。

世間譬諭是順諭。不了義教。了義教。是順諭。是逆諭。捨頭目髓腦是逆諭。如今不愛佛菩提等法是逆諭。難捨諭於頭目髓腦。如照著一切有無境法名頭。被一切有無境法相撓著名手。都未照前境時名髓腦。聖地習凡因。佛入眾生中。同類誘引化導。同渠餓鬼肢節火然。與渠說般若波羅蜜。令渠發心。若一向在聖地。憑何得至彼共渠語。

佛入諸類。與眾生作船筏。同渠受苦。無限勞極。佛入苦處亦同眾生受苦。佛秖是去住自由。不同眾生。佛不是虛空。受苦何得不苦。若說不苦。此語違負。等閒莫說。錯說佛神通自在不自在。具慚愧人。不敢說佛是有爲是無爲。不敢說佛自由不自由。除贊藥方外。不欲得露現兩頭醜陋。

教云。若人安佛菩提。置有所是邊。其人得大罪。亦云。如不識佛人前。向渠與麼說無過。如無漏牛乳。能治有漏病。其牛者。不在髙原。不居下隰。此牛乳堪作藥。髙原諭於佛。下隰諭於眾生。如雲。如來實智法身。又無此病。辧才無礙。升騰自在。不生不滅。是名生老病死。疼痛﹝病﹣丙﹢習﹞﹝病﹣丙﹢習﹞。是暗喫菌羹。患痢疾而終。是暗爲藏明頭迹。明暗都遣。莫取無取。亦無無取。他不明不暗。王宮生。納耶輸陀羅。八相成道。聲聞外道。妄想所計。如雲非雜食身。純陀云。我知如來決定不受不食。

第一須具兩隻眼。照破兩頭事。莫秖帶一雙眼向一邊行。卽有那个邊到。功徳天。黑暗女相隨。有智主人。二俱不受。秖如今心如虛空相似。學始有所成。西國髙祖云。雲山諭大涅盤。此土初祖云。心心如木石。三祖云。兀爾忘緣。曹溪云。善惡都莫思量。先師云。如迷人不辧方所。肇公云。閉智塞聰。獨覺冥冥者矣。文殊云。心同虛空故。敬禮無所觀。甚深修多羅。不聞不受持。秖如今但是一切有無諸法都不見不聞。六根杜塞。若能與麼學。與麼持經。始有修行分。

者个語逆耳苦口。可中與麼作得。至第二第三生。能向無佛處坐大道場。示現成等正覺。變惡爲善。變善爲惡。使惡法教化十地菩薩。使善法教化地獄餓鬼。能向明處解明縛。能向暗處解暗縛。撮金成土。撮土成金。百般作得。變弄自由。於恆沙世界外有求救者。婆伽婆卽披三十二相。見其人前。同渠語音。與渠說法。隨機感化。

應物殊形。變現諸趣。離我我所。猶屬彼邊事。猶是小用。亦是佛事門中收。大用者。大身隱於無形。大音匿於希聲。如木中之火。如鍾鼓之聲。因緣未具時。不可言其有無。傍報生天。棄之如涕唾。菩薩六度萬行。如乘死屍過岸。如在牢獄。廁孔得出。佛披三十二相。喚作垢膩之衣。亦云。若說佛一向不受五陰。無有是處。佛不是虛空。何得一向不受。佛秖是去住自由。不同眾生。從一天界至一天界。從一佛剎至一佛剎。諸佛常法。

又云。若據三乘教。受他信施供養。他在地獄中。菩薩行慈悲。同類化導報恩。不可常在涅盤。

又云。如火見火。但莫手觸。火不燒人。秖如今但無十句濁心。貪心。愛心。染心。瞋心。執心。住心。依心。著心。取心。戀心。但是一句各有三句。个个透過三句外。但是一切照用。任聽縱橫。但是一切舉動施爲。語默啼笑。盡是佛慧。

天聖廣燈錄卷第九

天聖廣燈錄卷第十

﹝宋實﹞

鎭州臨濟院義玄惠照禪師

曹州南華人也。俗姓邢。幼而頴異。及落髮受具。志慕禪宗。師在黃檗會中三年。行業純一。首座嘆曰。然是後生。與眾有異首座問。上座在此多少時也師云。三年也首座云。曾參問也無師云。不曾參問。不知問个什麼首座云。汝何不去問堂頭。如何是佛法的的大意師便去問。問聲未絕。黃檗便打師下來首座云。問話作麼生師云。某甲問聲未絕。和尙便打。某甲不會首座云。但更去問師又去問黃檗又打。如是三致問。三打之師來白首座云。幸蒙慈悲。令某甲問訊和尙。三度發問。三度喫棒。自恨障緣。不領深旨。今且辭去首座云。汝若去。須是辭和尙了去師禮拜退首座先到和尙處云。問話底後生甚是如法。若來辭和尙時。方便接伊。已後穿鑿一株大樹。與天下人作陰涼去在師便上去辭黃檗云。不得往別處去。汝向髙安灘頭大愚處去。必爲汝說。

師到大愚。大愚問。從什麼處來師云。黃檗處來愚云。黃檗有何言句師云。某甲三度問佛法的的大意。三度喫棒。不知某甲有過無過愚云。黃檗恁麼老婆。爲汝得徹困。更來者裏。問有過無過師於言下大悟。云。元來黃檗佛法無多子大愚掫住云。者尿牀子。適來言道有過無過。如今卻道黃檗佛法無多子。你見什麼道理。速道。速道師於大愚脇下築三築大愚拓開云。你師黃檗。非干吾事。

師辭大愚。卻回黃檗。黃檗見來。便問。者漢來來去去。有什麼了期師云。秖爲老婆心切。便人事了。侍立檗問。什麼處來師云。昨日奉和尙慈悲。今參大愚去來檗云。大愚有何言句師舉。大愚問某甲。黃檗有何言句。某甲遂舉前話。問他有過無過。大愚道。黃檗恁麼老婆。爲汝得徹困。更道有過無過。某甲於言大悟檗云。作麼生。得者漢來。痛與一頓師云。說什麼待來。卽今便喫。隨後便掌檗云。者風顚漢來者裏捋虎須師便喝檗云。侍者。引者風顚漢參堂去。

潙山舉前因緣問仰山。臨濟當時得大愚力。黃檗力仰山云。非但捋虎須。亦解騎虎頭師又因栽松次。檗問。深山裏栽許多松作什麼師云。一與山門作景致。二與後人作標榜。道了。將鐝頭打地一兩下檗云。𨿽然如是。子已喫吾三十棒了也師又以鐝頭打地兩下。噓。噓檗云。吾宗到汝。大興於世。

潙山舉前因緣問仰山。黃檗當時祇囑臨濟一人。更有人在仰云。有。秖是年代深遠。不欲舉似和尙潙云。𨿽然如是。吾且要知。汝但舉看。仰山云。一人指南。吳越令行。遇大風卽止﹝讖風穴﹞師因普請次。見黃檗來。拄鐝而立檗云。者漢困也那師云。鐝也來舉。困个什麼檗便打師接棒。一送送倒檗喚維那。維那。扶我起維那近前云。和尙爭容得者風顚漢無禮檗起。便打維那師鐝地云。諸方火葬。我者裏一時活埋潙山問仰山。黃檗打維那。意作麼生仰山云。正賊走卻。羅蹤人喫棒。

師一日在僧堂前坐。見黃檗來。閉卻目檗見。乃作怖勢。便歸方丈師隨後上方丈禮謝。首座在檗處侍立檗云。此僧𨿽是後生。卻知有此事首座云。老和尙卻證據个後生檗自於口上摑首座云。知卽得。知卽得。

師在堂內睡檗下來見。以拄杖打板頭一下師舉頭。見是黃檗。卻睡檗又打牀一下。往上問見首座坐禪檗云。下間後生卻坐禪。汝者裏妄想作什麼首座云。者風顚漢作什麼檗打板頭一下。便出去。

潙山問仰山云。黃檗意作麼生仰云。兩彩一賽。

師一日與黃檗同赴普請。師在後行。檗回頭見師空手檗問。鐝在什麼處師云。已有人將去也檗云。近前來。共汝商量个事師便近前檗豎起鐝頭云。祇者个。天下人拈掇不起師就手掣得。豎起雲。爲什麼在某甲手裏檗云。今日自有人普請。便歸院。

後潙山舉此話問仰山。鐝在黃檗手裏。爲什麼卻被臨濟奪卻仰山云。賊是小人。智過君子。

黃檗因入廚。見飯頭。問。作什麼飯頭云。揀眾僧米檗云。日喫多少。

頭云。兩石五檗云。莫太多頭云。猶恐少在檗便打。

飯頭卻舉似師師云。我與汝勘者老漢去。

才到檗處。侍立次檗便舉前因緣師云。飯頭不會。請和尙代一轉語。師便問。莫太多檗云。何不道來日更喫一頓師云。說什麼來日。卽今便喫。道了便掌檗云。者風顚漢又來者裏將虎須師便喝。出去。

後潙山舉問仰山。此二尊宿意作麼生仰云。和尙意作麼生潙山。養子方知父慈仰云。不然潙云。子又作麼生仰云。大似勾賊破家。

師爲黃檗馳書去潙山。仰山作知客。接得書便問。者个是黃檗底。那个是上坐底師便掌仰山約住云。老兄知是一般事便休。

同去參潙山。潙便問。黃檗師兄多少眾師云。七百眾潙云。什麼人爲導首師云。適來已達書了師卻問潙山。和尙此間多少眾潙云。一千五百眾師云。太多生潙云。黃檗師兄亦不少。

解辭潙山。仰山相送云。汝向北去。有个住處師云。豈有恁麼事仰山云。但去。有一人佐輔汝。此人有頭無尾。有始無終。

師到鎭州。普化在彼。師住後贊佐於師。師正化旺。普化全身脫去。

師辭黃檗。檗問。什麼處去師云。不是河南。便是河北。

檗便打師約住。與師一掌檗大笑。喚侍者。將百丈先師禪板。几案來師云。侍者。將火來黃檗云。𨿽然如是。汝但將去。已後坐卻天下人舌頭去在後潙山舉此話問仰山。臨濟莫辜負他黃檗也無。仰山云。不然。潙山云。子又作麼生。仰山云。知恩方解報恩。潙山云。從上古人還用相似底也無。仰山云。有。秖是年代深遠。不欲舉似和尙。潙山云。𨿽然如是。吾且不知。子但舉看。仰山云。秖如楞嚴會上。阿難贊佛云。將此深心奉塵剎。是則名爲報佛恩。豈不是報恩之事。潙山云。如是。如是。見與師齊。減師半徳。見過於師。方堪傳授。

上堂云。赤肉團上有一無位眞人。常從汝等諸人面門出入。未證據者看看。

時有僧出問。如何是無位眞人師下禪牀把住云。道。道僧擬議師拓開云。無位眞人是什麼乾屎橛。便歸方丈。

師問僧。什麼處來僧便喝師便揖坐僧擬議師便打師見僧來。便豎起拂子僧禮拜師便打又見僧來。亦豎起拂子僧不顧師亦打。

上堂。有僧出禮拜師便喝僧云。老和尙。莫探頭好師云。你道落在什麼處僧便喝又僧問。如何是佛法大意師便喝僧禮拜師云。你道好喝也無僧云。艸賊大敗師云。過在什麼處僧云。再犯不容師云。大眾要會臨濟賓主句。問取堂中二禪客。便下座。

師一日同普化赴施主家齋次。師問普化。毛吞巨海。芥納須彌。爲是神通妙用。本體如然普化踏倒飯牀師云。太粗生普化云。者裏是什麼所在。說粗說細。

師來日又同普化赴齋師云。今日供養何似昨日普化依前踏倒飯牀師云。得卽得。太粗生普化云。瞎漢。佛法說什麼粗細師乃吐舌師一日與河陽。木塔長老同在僧堂地鑪內坐。因說。普化每日在街市掣風掣顚。知他是凡是聖。言猶未了。普化入來師便問。汝是凡是聖普化云。汝且道我是凡是聖師便喝普化以手指云。河陽新婦子。木塔老婆禪。臨濟小廝兒。卻具一隻眼師云。者賊普化云。賊。賊。便出去。

一日。普化在僧堂前喫生菜師見云。大似一頭驢普化便作驢鳴師云。者賊普化云。賊。賊。

因普化常於街市中搖鈴云。明頭來。明頭打。暗頭來。暗頭打。四方八面來。旋風打。虛空來。連架打師令侍者去。才見如是道。便把住云。總不與麼來時如何。

侍者如教普化拓開云。來日大悲院裏有齋。

侍者回。舉似師師云。我從來疑著者漢。

普化一日於街市中就人乞直裰。人皆與之。普化俱不要。師令院主買棺一具。普化歸來師云。我與汝做得个直裰了也普化便擔出繞街市。叫云。臨濟與我做直裰了也。我往東門遷化去。

市人競隨看之普化云。我今日未。來日往南門遷化去。

如是三日。人已不信。至第四日。無人隨看。獨出城外。自入棺內。倩路行人釘之。卽時傳布。市人競往。開棺。乃見全身脫去也。

有一老宿參師。未曾人事。便問。禮卽是。不禮卽是。師便喝老宿便禮拜師云。好个艸賊老宿云。賊。賊。便出去師云。莫道無事好。

首座侍立次。師云。還有過也無首座云。有師云。賓家有過。主家有過首座云。二俱有過師云。過在什麼處首座便出去師云。莫道無事好。

後有僧舉似南泉南泉云。官馬相踏。

晚參示眾云。有時奪人不奪境。有時奪境不奪人。有時人境俱奪。有時人境俱不奪時有僧問。如何是奪人不奪境師云。煦日發生鋪地錦。嬰孩垂發白如絲云。如何是奪境不奪人師云。王令已行天下徧。將軍塞外絕煙塵云。如何是人境兩俱奪師云。並汾絕信。獨處一方云。如何是人境俱不奪師云。王登寶殿。野老謳歌。

師因入軍營赴齋。門首見員僚。師指露柱問。是凡是聖。員僚無語。

師打露柱云。直饒道得。也秖是个木橛。便入去。

師問院主。什麼處來主云。州中糶黃米去來師云。糶得盡麼主云。糶得盡師以拄杖面前畫一畫云。還糶得者个麼主便喝師便打。

典座至師舉前話典座云。院主不會和尙意師云。你作麼生典座便禮拜師亦打。

有座主來相看師問座主。講何經論主云。某甲荒虛。粗習百法論師云。有一人於三乘十二分教明得。有一人於三乘十二分教明不得。此二人是同是別主云。明得卽同。明不得卽別。

樂普爲侍者。在師後立。云。座主。者裏是什麼所在。說同說別師回首問侍者。汝又作麼生侍者便喝師送座主回來。遂問侍者。適來是汝喝老僧侍者云。是師便打。

師聞第二代徳山垂示云。道得也三十棒。道不得也三十棒。

師令樂普去問。道得爲什麼也三十棒。待伊打。汝接住棒。送一送。看他作麼生樂普到彼。如教而問聽山便打普接住。送一送徳山便歸方丈普回。舉似師師云。我從來疑著者漢。𨿽然如是。汝還見徳山麼普擬議師便打。

師因到河陽府。府主王常侍請師升座。時麻浴出問。大悲千手眼。那个是正眼師云。大悲千手眼。那个是正眼。速道。速道麻浴拽師下座。麻浴卻座師近前云。不審麻浴擬議師亦拽麻浴下座。師卻座麻浴便出去師便下座。

常侍一日訪師。同師於僧堂內。乃問。者一堂僧還看經麼師云。不看經侍云。還學禪麼師云。不學禪侍云。經又不看。禪又不學。畢竟作个什麼師云。總教伊成佛作祖去侍云。金屑𨿽貴。落眼成翳。又作麼生師云。將爲你是个俗漢。

常侍又與諸官請師升座師升座云。山僧今日事不獲已。曲順人情。方登此座。若約祖宗門下稱揚大事。直是開口不得。無你措足處。山僧此日以常侍堅請。那隱綱宗。還有作家戰將。直下展陣開旗。對眾證據看持有僧問。如何是佛法大意師便喝僧禮拜師云。者个師僧。卻堪持論。

問。師唱誰家曲。宗風嗣阿誰師云。我在黃檗處。三度發問。三度被打僧擬議師便喝隨後打云。不可向虛空裏釘橛去也。

有座主問。三乘十二分教豈不是明佛性師云。荒艸不曾鋤主云。佛豈賺人師云。佛在什麼處。主無語師云。對常侍前。擬謾老僧。速退。速退。妨他別人請問。復云。此日法筵爲一大事故。更有問話者麼。速致問來。你才開口。早勿交涉也。何以如此。不見釋尊云。法離文字。不屬因。不在緣故。爲你信不及。所以今日葛藤。恐滯常侍與諸官員。昧他佛性。不如且退。少信根人。終無了日。喝一喝。便下座。

師到初祖塔頭塔主云。長老先禮佛。先禮祖師云。佛祖俱不禮塔主云。佛祖與長老是什麼冤家師便拂袖而出。

上堂。僧問。如何是佛法大意師豎起拂子僧便喝師便打。

又僧問。如何是佛法大意師亦豎起拂子僧便喝師亦喝僧擬議師便打上堂云。我二十年在黃檗先師處。三度問佛法的的大意。三度蒙他賜杖。如蒿杖拂箸相似。如今更思得一頓。誰人爲我行得。

時有僧出眾云。某甲行得師拈棒與僧其僧擬接師便打。

問。如何是劍刃上事師云。禍事。禍事僧擬議。師便打問。秖如石室行者踏碓。志卻移腳。向什麼處去師云。沒溺深泉。

師到杏山。問。如何是露地白牛山云。叫叫師云。啞那山云。長老作麼生師云。者畜生。

趙州行腳時參師。遇師洗腳次。州便問。如何是祖師西來意師云。恰值老僧洗腳州近前作聽勢師云。更要第二杓惡水潑在州便下去。

龍牙問。如何是西來意師云。與我過禪版來牙便過禪版與師師接得便打牙云。打卽任打。要且無祖師意。

龍牙後到翠微。問。如何是西來意微云。與我過蒲團來牙便過蒲團與翠微翠微接得便打牙云。打卽任打。要且無祖師意。

牙住院後。有僧入室請益云。和尙行腳時參二尊宿因緣。還肯他無牙云。肯卽深肯。要且無祖師意。

徑山有五百眾。少人參請。黃檗令師去徑山檗謂師曰。汝到彼作麼生師云。某甲自有方便。

師到徑山。裝腰上法堂見徑山。徑山方舉頭師便喝徑山擬開口師拂袖便行。尋有僧問徑山。者僧適來有什麼言句便喝和尙徑山云。者僧從黃檗會裏來。你要知。自去問取他。徑山五百眾太半奔趂。

上堂云。但有來者。不虧欠伊。總識伊來處。與麼來。恰似失卻。不與麼來。無繩自縛。一切時中莫亂斟酌。會與不會都來是錯。分明與麼道。一任天下人貶剝。久立。珍重。

上堂云。一人在孤峯頂上。無出身之路。一人在十字街頭。亦無向背。那个在前。那个在後。不作維摩詰。不作傅大士。久立。珍重。

上堂云。有一人。論卻在途中。不離家捨。有一人離家捨。不在途中。那个合受人天供養。便下座。

師見僧來。展開兩手僧無語師云。會麼云。不會師云。渾侖擘不開。與你兩文錢。

師臨遷化時。上堂云。吾滅後。不得滅卻吾正法眼藏三聖出云。爭敢滅卻和尙正法眼藏師云。已後有人問你。向佗道什麼三聖便喝師云。誰知吾正法眼藏向者瞎驢邊滅卻。乃有頌曰。

沿流不止問如何

眞照無偏說自他

離相離名人不稟

吹毛用了急還磨

言訖。於法座上端然示寂。時咸通七年丙戌四月初十日勅謚慧照禪師。塔號澄靈。

天聖廣燈錄卷第十

天聖廣燈錄卷第十一

﹝宋勒﹞

鎭州臨濟院義玄慧照禪師

師示眾云。今時學佛法者。且要求眞正見解。若得眞正見解。生死不染。去住自由。不要求殊勝。殊勝自至。

道流。秖如自古先徳。皆有出人底路。如山僧指示人處。秖是要你不受人惑。要用便用。更莫遲疑。如今學者不得。病在甚處。病在不自信處。你若自信不及。卽便忙忙地徇一切境縛。被他萬境回換。不得自由。你若能歇得念念馳求心。便與祖佛不別。你欲得識祖麼。秖你面前聽法底。是學人信不及。便向外馳求。設求得者。皆是文字名相。終不得他活祖意。莫錯。禪徳。此時不遇。萬劫千生。輪回三界。徇好境掇去。驢牛肚裏生。

道流。約山僧見處與釋迦不別。每日多般用處。欠少什麼。六道神光未曾間歇。若能如是見得。秖是一生無事人。

大徳。三界無安。猶如火宅。此不是你久停住處。無常殺鬼一剎那間不揀貴賤老少。你要與祖佛不別。但莫外求。一念心上淸淨光。是你屋裏法身佛。你一念心上無分別光。是你屋裏報身佛。你一念心上無差別光。是你屋裏化身佛。此三種身。是你今目前聽法底人。秖爲不向外馳求。有此功用。據經論家。取三種身爲極則。約山僧見處不然。此三種身是名言。亦是三種衣。古人云。身依義立。土據體論。法性身。法性土。明知是光影。

大徳。你且識取弄光影底人是諸佛之本源。一切處是道流歸舍處。是你四大色身不解說法聽法。脾胃肝膽不解說法聽法。虛空不解說法聽法。是什麼解說法聽法。是你目前歷歷底物。一段孤明。是者个解說法聽法。若如是見得。便與祖佛不別。但一切時中更莫間斷。觸目皆是。秖爲情生智隔。想變體殊。所以輪回三界。受種種苦。約山僧見處。無不甚深。無不解脫。

道流。心法無形。通貫十方。在眼曰見。在耳曰聞。在鼻齅香。在口談論。在手執捉。在足云奔。本是一精明。分爲六和合。一心旣無。隨處解脫。山僧恁麼說。意在什麼處。秖爲道流一切馳求心不能歇。上他古人閒機境。

道流。取山僧見處。坐斷報化佛頭。十地滿心。猶如客作兒。等妙二覺。檐枷負鎖漢。羅漢辟支。猶如廁穢。菩提涅盤。如系驢橛。何以如此。秖爲道流不達三祇劫空。所以有此障礙。若是眞正道人。終不如是。但能隨緣消舊業。任運著衣裳。要行卽行。要坐卽坐。無一念心希求佛果。緣何如此。古人云。若欲作業求佛。佛是生死大兆。大徳。時光可惜。秖擬傍家波波地學禪學道。認名認句。求佛求祖。求善知識。意度莫錯。

道流。你秖有一个父母。更求何物。你自返照看。古人云。演若達多失卻頭。求心歇處卽無事。大徳。且要平常。莫作模樣。有一般不識好惡秀兵。便卽見神見鬼。指東畫西。好晴好雨。如是之流。盡須抵債。向閻老前吞熱鐵丸有日。好人家男女被者一般野狐精魅所著。便卽捏怪。瞎屢生。索飯錢有日在。

師又云。道流。切要求取眞正見解。向天下橫行。免被者一般精魅惑亂。無事是貴人。更莫造作。秖是平常。你擬向外傍家求過。覓腳手。錯了也。秖擬求佛。佛是名句。你還識馳求底麼。三世十方佛祖出來也。秖爲求法。如今參學道流。也秖爲求法。得法始了。未得依前輪回吾道。云何是法。法者。是心法。心法無形。通貫十方。目前現用。人信不及。便乃認名認句。向文字中求。意度佛法。天地懸殊。

道流。山僧說法。說什麼法。說心地法。便能入凡入聖。入淨入穢。入眞入俗。要且不是你眞俗凡聖。能與一切眞俗凡聖安著名字。眞俗凡聖與此人安著名字不得。道流。把得便用。更不著名字。號之爲玄旨。山僧說法與天下人別。秖如有个文殊。普賢出來目前。各現一身問法。才道咨和尙。我早辧了也。老僧穩坐。更有道流來相見時。我盡辧了也。何以如此。秖爲我見處別。外不取凡聖。內不住根本。見徹本法。更不疑謬。

師又云。佛法無用功處。秖是平常無事。屙屎送尿。著衣喫飯。困來卽臥。愚人笑我。智乃知焉。古人云。向外作功夫。總是癡頑漢。你且隨處作主。立處皆眞。境來回換不得。縱有從來習气。五無間業。自爲解脫大海。今時學者總不識法。猶如觸鼻羊。逢著物安任口裏。奴卽不辧。賓主不分。如是之流。邪心入道。鬧處卽入。不得名爲眞出家人。正是眞俗家人。夫出家者。須辧得平常眞正見解。辧佛辧魔。辧眞辧僞。辧凡辧聖。若如是辧得。名眞出家。若魔佛不辧。正是出一家入一家。喚作造業眾生。未得名爲眞出家。秖如今有一个佛魔。同體不分。如水乳合。鵝王喫乳。如明眼道流。魔佛俱打。你若愛聖憎凡。生死海裏浮沈。

問。如何是佛魔。

師云。你一念心疑處是佛魔。你若達得萬法無生。心如幻化。更無一塵一法。處處淸淨是佛。然佛與魔是染淨二境。約山僧見處。無佛無眾生。無古無今。得者便得。不歷時節。無修無證。無得無失。一切時中。更無別法。設有一法過此者。我說如夢如化。山僧所說。皆是道流卽今目前孤明歷歷地聽者。此人處處不滯。通貫十方三界。自在入一切境差別。不能回換。一剎那間透入法界。逢佛說佛。逢祖說祖。逢羅漢說羅漢。逢餓鬼說餓鬼。向一切處。遊履國土。教化眾生。未曾離一念。隨處淸淨。光透十方。萬法一如。

道流。大丈夫兒。今日方知本來無事。秖爲你信不及。念念馳求。捨頭覓頭。自不能歇。如圓頓菩薩入法界。現身向淨土中。厭凡忻聖。如此之流。取捨未忘。染淨心在。如禪宗見解。又且不然。直是見今更無時節。山僧說處。皆是一期藥病相治。總無實法。若如是見得。是眞出家。日銷萬兩黃金。道流。莫取次。被諸方老師印破面門。道我解禪解道。辧似懸河。皆是造地獄業。若是眞正學道人。不求世間過。切急要求眞正見解。若達眞正見解圓明。方始了畢。

問。如何是眞正見解。

師云。你但一切入凡入聖。入染入淨。入諸佛國土。入彌勒樓閣。入毗盧遮那法界。處處皆現國土成住壞空。佛出於世。轉大法輪。卽入涅盤。不見有去來相貌。求其生死了不可得。便入無生法界。處處遊履國土。入華藏世界。盡見諸法空相。皆無實法。惟有聽法無依道人是諸佛之母。所以佛從無依生。若悟無依。佛亦無得。若如是見得者。是眞正見解。學人不了。爲執名句。被他凡聖名礙。所以障其道眼。不得分明。秖如十二分教皆是表顯之說。學者不會。便向表顯名句上生解。皆是依倚。落在因果。未免三界生死。你若欲得生死去住脫著自由。卽今識取聽法底人。無形無相。無根無本。無住處。活撥撥地。應是萬種施設用處。秖是無處。所覓著轉遠。求之轉乖。號之爲祕密。

道流。你莫認著个夢幻伴子。遲晚中間便歸無常。你向此世界中覓个什麼物作解脫。覓取一口飯喫。補毳過時。且要訪尋知識。莫因循逐樂過時。光陰可惜。念念無常。粗則被地水火風。細則被生住異滅四相所逼。道流。今時且要識取四種無相境。免被境擺撲。

問。如何是四種無相境。

師云。你一念心疑。被地來礙。你一念心愛。被水來溺。你一念心瞋。被火來燒。你一念心喜。被風來飄。若能如是辧得。不被境轉。處處用境。東湧西沒。南湧北沒。中湧邊沒。邊湧中沒。履水如地。履地如水。緣何如此。爲達四大如夢如幻故。

道流。你祇今聽法者。不是你四大。能用你四大。若能如是見得。便乃去住自由。約山僧見處。勿嫌底法。你若愛聖憎凡。被聖凡境縛。有一般學人向五臺山裏求文殊。早錯了也。五臺山無文殊。你欲識文殊麼。秖你目前用處。始終不異。處處不疑。此个是活文殊。你一念心無差別光。處處總是眞普賢。你一念心。自能解縛。隨處解脫。此是觀音三昧法。互爲主伴。出則一時出。一卽三。三卽一。如是解得。始得看教。

師又云。如今學道人且要自信。莫向外覓。總上他閒塵境。都不辧邪正。秖如有祖有佛。皆是教迹中事。有人拈起一句子語。或隱顯中出。便卽疑生。照天照地。傍家尋問。也大忙然。大丈夫兒。莫秖麼論王論賊。論是論非。論色論財。閒話過日。山僧此間不論僧俗。但有來者。盡識得伊。任伊向甚處出來。但有聲名文句。皆是夢幻。卻見乘境底人是諸佛之玄旨。佛境不能自稱我是佛境。還是者个無依道人乘境出來。若有人出來問我求佛。我卽應淸淨境出。有人問我菩薩。我卽應慈悲境出。有人問我菩提。我卽應淨妙境出。有人問我涅盤。我卽應寂靜境出。境卽萬般差別。人卽不別。所以應物現形。如水中月。

道流。你若欲得如法。直須是大丈夫兒始得。若萎萎隨隨地。則不得也。夫如﹝斯／瓦﹞﹝音西﹞嗄﹝所嫁切﹞之器。不堪貯醍醐。如大器者。直要不受人惑。隨處作主。立處皆眞。但有來者。皆不得受。你一念疑。卽魔入心。如菩薩疑時。生死魔得便。但能息念。更莫外求。物來卽照。你但信現今用底一个事也無。你一念心生三界。隨緣被境分爲六塵。你如今應用處欠少什麼。一剎那間便入淨入穢。入彌勒樓閣。又入三眼國土。處處遊履。惟見空名。

問。如何是三眼國土。

師云。我共汝入淨妙國土中。著淸淨衣。說法身佛。又入無差別國土中。著無差別衣。說報身佛。又入解脫國土中。著光明衣。說化身佛。此三眼國土皆是依變。約經論家。取法身爲根本。報化二身爲用。山僧見處。法身卽不解說法。所以古人云。身依義立。土據體論。法性身。法性土。明知是建立之法。依通國土。空拳黃葉。用誑小兒。蒺藜菱刺枯骨上。覓什麼汁。心外無法。內亦不可得。求什麼物。你諸方言道有修有證。莫錯。設有修得者。皆是生死業。

你言六度萬行齊修。我見皆是造業。求佛求法。卽是造地獄業。求菩薩。亦是造業。看經看教。亦是造業。佛與祖師是無事人。所以有漏有爲。無漏無爲。爲淸淨業。有一般瞎禿子。飽喫飯了。便坐禪觀行。把捉念漏。不令放起。厭喧求靜。是外道法。祖師云。你若住心看靜。舉心外照。攝心內澄。凝心入定。如是之流。皆是造作。是你如今與麼聽法底人。作麼生擬修他。證他。莊嚴他。渠且不是修底物。不具莊嚴得底物。若教他莊嚴。你一切物卽莊嚴得。你且莫錯。

道流。你取者一般老師口裏語爲是眞道。是善知識不思議。我是凡夫心。不敢測度他老宿。瞎屢生。你一生秖作者个見解。辜負者一雙眼。冷噤噤地如凍淩上驢馰相似。我不敢毀善知識。怕生口業。

道流。夫大善知識。始敢毀佛毀祖。是非天下。排斥三藏教。罵辱諸小兒。向逆順中覓人。所以我於十二年中求一个業性如芥子許不可得。若似新婦子禪師。便卽怕趂出院。不與飯喫。不安不樂。自古先輩。到處人不信。被遞出。始知是貴。若到處人盡肯。堪作什麼。所以師子一吼。野幹腦裂。

道流。諸方說有道可修。有法可證。你說證何法。修何道。你令用處欠少什麼物。修補何處。後生小阿師不會。便卽信者般野狐精魅。許他說事。系縛他人言道。理行相應。護惜三業。始得成佛。如此說者。如春細雨。古人云。路逢達道人。第一莫向道。所以言。若人修道道不行。萬般邪境競頭生。智劍出來無一物。明頭未顯暗頭明。所以古人云。平常心是道。大徳。覓什麼物。現今目前聽法無依道人。歷歷地分別。未曾欠少。你若欲得與祖佛不別。但如是見。不用疑誤。你心心不異。名之活祖心。若有異。則性相別。心不異故。卽性與相不別。

問。如何是心心不異處。

師云。你擬問。早異了也。性相各分。道流莫錯。世出世諸法。皆無自性。亦無生性。但有空名。名字亦空。你秖麼認他閒名爲實。大錯了也。設有。皆是依變之境。有个菩提依。涅盤依。解脫依。三身依。境智依。菩薩依。佛依。你向依變國土中覓什麼物。乃至三乘十二分教。皆是拭不淨故紙。佛是幻化身。祖是老比丘。你還是娘生否。你若求佛。卽被佛魔攝。你若求祖。卽被祖縛。你若有求皆苦。不如無事休歇去。

有一般禿比丘。向學人道。佛是究竟。於三大阿僧祇劫修行果滿。方始成道。道流。你若道佛是究竟。緣什麼八十年後向拘尸羅城雙林樹間側臥死去。佛令何在。明知與我生死不別。你言三十二相八十種好是佛。轉輪聖王應是如來。明知是幻化。古人云。如來舉身相。爲順世間情。恐人生斷見。權且立虛名。假言三十二。八十也空聲。有身非覺體。無相乃眞形。你道佛有六通。是不可思議。一切諸天。神仙。阿修羅。大力鬼。亦有神通。應是佛否。道流莫錯。秖如阿修羅與天帝釋戰。戰敗。領八萬四千眷屬入藕絲孔中藏。莫是聖否。如山僧所舉。皆是業通依通。夫如佛六通者不然。入色界。不被色惑。入聲界。不被聲惑。入香界。不被香惑。入味界。不被味惑。入觸界。不被觸惑。入法界。不被法惑。所以達六種色聲香味觸法皆是空相。不能系縛。此無依道人。𨿽是五蘊漏質。便是地行神通。

道流。眞佛無形。眞法無相。你秖麼幻化上頭。作模作樣。設求得者。皆是野狐精魅。並不是眞佛。是外道見解。夫如眞學道人。並不取佛。不取菩薩羅漢。不取三界殊勝。迥然獨脫。不與物拘。乾坤倒覆。我更不疑。十方諸佛現前。無一念心喜。三塗地獄頓現。無一念心怖。緣何如此。我見諸法空相。變卽有。不變師無。三界惟心。萬法惟識。所以夢幻空花。何勞把捉。惟有道流目前現令聽法底人。入火不燒。入水不溺。入三塗地獄如遊園觀。入餓鬼畜生而不受報。緣何如此。無嫌底法。你若愛聖憎凡。生死海裏浮沈。煩惱由心故有。無心。煩惱何拘。不勞分別取相。自然得道須臾。你擬傍家波波地學得。於三祇劫中終歸生死。不如無事向叢林中。牀角頭交腳坐。

道流。如諸方有學人來。主客相見了。便有一句子語辧前頭。善知識被學人拈出个機權語路。向善知識口角頭攛過。看。你識不識。你若識得是境。把得便拋向坑子裏。學人便卽尋常。然後便索善知識語。依前奪之。學人云。上智哉。是大善知識。卽云。你大不識好惡。如善知識把出个境塊子。向學人面前弄。前人辧得下作主。不受境惑。善知識便卽現半身。學人便喝。善知識又入一切差別語路中擺撲。學人云。不識好惡老禿丘。善知識嘆曰。眞正道流。

如諸方善知識不辧邪正。學人來問菩提涅盤。三身境智。瞎老師便與他解說。被他學人罵著。便把棒打他。言無禮度。自是你善知識無眼。不得瞋他。有一般不識好惡禿奴。卽指東劃西。好晴好雨。好燈籠露柱。你看眉毛有幾莖。者个具機緣。學人不會。便卽心狂。如是之流。總是野狐精魅魍魎。被他好學人嗌嗌微笑言。瞎老禿丘。惑亂他天下人。

道流。出家兒且要學道。秖如山僧往日曾向毗尼中畱心數十年。亦曾於經論尋討。後方知是濟世藥方。表顯之說。遂乃一時拋卻。卽訪道參禪。後遇大善知識。方乃道眼分明。始識天下老和尙。知其邪正。不是娘生下便會。還是體究煉磨。一朝自省。

道流。你欲得如法見解。但莫受人惑。向裏向外。逢著便殺。逢佛殺佛。逢祖殺祖。逢羅漢殺羅漢。逢父母殺父母。逢親眷殺親眷。始得解脫。不與物拘。透脫自在。如諸方學道流。未有不依物出來底。山僧向此間。從頭打。手上出來手上打。口裏出來口裏打。眼裏出來眼裏打。未見有一个獨脫出來底。皆是上他古人閒機境。山僧無一法與人。秖是治病解縛。你諸方道流。試不依物出來。我要共你商量。十年五載。並無一人。皆是依艸附葉竹木精靈。野孤精魅。向一切糞塊上亂咬瞎漢。枉消他十方信施。道我是出家兒。作如是見解。向你道無佛無法。無修無證。秖與麼傍家擬求什麼物。瞎漢。頭上安頭。是你欠少个什麼。

道流。是你目前用底。與祖佛不別。秖麼不信。更向外求。莫錯。向外無法。內亦不可得。你取山僧口裏語。不如歇業無事去。已起者莫續。未起者不要放起。便勝你十年行腳。約山僧見處。無如許多般。秖是平常著衣喫飯。無事過時。你諸方來者。皆是有心求佛。求法。求解脫。求出離三界。癡人。你要出什麼處去三界。佛祖是賞系底名句。你欲識三界麼。不離你令聽法底心地。你一念心貪是欲界。你一念心嗔是色界。你一念心癡。是無色界。是你屋裏家具子。三界不自道我是三界。還是道流目前靈靈地照燭萬般酌度世界底人與三界安名。

大徳。四大色身是無常。乃至脾胃肝膽。發毛爪齒。惟見諸法空相。你一念心歇得處。喚你菩提樹。你一念心不能歇得處。喚作無明樹。無明無住處。無明無始終。你若念念心歇不得。便上他無明樹。便入六道四生。披毛戴角。你若歇得。便是淸淨身界。你一念不生。便是上菩提樹。三界神通變化。意生化身。法喜禪悅。身光自照。思衣羅綺千重。思食百味具足。更無橫病。菩提無住處。是故無得者。道流。大丈夫漢更疑个什麼。目前用處。更是阿誰。把得便用。莫著名字。號爲玄旨。旨與見得勿嫌底法。古人云。心隨萬境轉。轉處實能幽。隨流認得性。無喜亦無憂。

道流。如禪宗見解。死活循然。參學之人。大須子細。如主客相見。便有言論往來。或應現形。或全體作用。或把機權喜怒。或現半身。或乘師子。或乘象王。如有眞正覺人便喝。先拈出一个膠盆子。善知識不辧是境。便上他境上作模作樣。學人便喝。前人不肯放。此是膏肓之病。不堪醫。喚作客看主。或是善知識不拈出物。隨學人問處卽奪。學人被奪。抵死不放。此是主看客。或有學人應一个淸淨境。出善知識前。善知識辧得是境。把得拋向坑裏。學人言。大好。善知識卽云。咄哉。不識好惡。學人便禮拜。此喚作主看主。或有學人披枷帶鎖。出善知識前。善知識更爲安一重枷鎖。學人歡喜。彼此不辧。呼爲客看客。大徳。山僧如是所舉。皆是辧魔揀異。知其邪正。

道流。實情大難。佛法幽玄。解得可可地。山僧竟日與他說破。學者總不在意。千徧萬徧。腳底蹋過。黑沒宰地。無一个形段。歷歷孤明。學人信不及。便向名句上生解。年登半百。秖管傍家負死屍行。擔卻擔子天下走。索艸鞋錢有日在。

大徳。山僧說向外無法。學人不會。便卽向裏作解。便卽倚壁座。舌拄上齶。湛然不動。取此爲是祖門佛法也。大錯。是你若取不動淸淨境爲是。你卽認他無明爲卽主。古人云。湛湛黑暗深坑。實可怖畏。此之是也。你若認他動者。是一切艸木皆解動。應可是道。所以動者是風大。不動者是地大。動與不動。俱無自性。你若向動處捉他。他向不動處立。你若向不動處捉他。他向動處立。譬如潛泉魚。鼓波而自躍。

大徳。動與不動是二種境。還是無依道人用動用不動。如諸方學人來。山僧此間作三種根器斷。如中下根器來。我便奪其境。而不除其法。或中上根器來。我便境法但奪。如上上根器來。我便境法人俱奪。如有出格見解人來。山僧此間便全體作用。不歷根器。大徳。到者裏。學人著力處不通風。石火電光卽過了也。學人若眼定動。卽沒交涉。擬心卽差。動念卽乖。有人解者。不離目前。

大徳。你擔缽囊屎擔子傍家走。求佛求法。卽今與麼馳求底。你還識渠麼。活撥撥地。秖是勿根株。擁不聚。撥不散。求著卽轉遠。不求還在目前。靈音囑耳。若人不信。徒勞百年。道流。一剎那間便入華藏世界。入毗盧遮那國土。入解脫國土。入神通國土。入淸淨國土。入法界。入穢入淨。入凡入聖。入餓鬼畜生。處處討覓尋。皆不見有生有死。惟有空名。幻化空花。不勞把捉。得失是非。一時放卻。

道流。山僧佛法。的的相承。從麻浴和尙。丹霞和尙。東土道一和尙。廬山踏石頭。一路行徧天下。無人信得。盡皆起謗。如道一和尙用處。純一無雜。學人三百五百。盡皆不見和尙意。如廬山和尙一旦眞正順逆用處。學人不測涯際。悉皆忙然。如丹霞和尙。玩珠隱顯。學人來者。皆悉被罵。如麻浴用處。苦如黃檗。近皆不得。如石鞏用處。向箭頭上覓人。來者皆懼。如山僧今日用處。眞正成壞。玩弄神變。入一切境。隨處無事。境不能換。但有來求者。我卽便出看渠。渠不識我。我便著數般衣。學人生解。一向入我言句。苦哉。瞎禿子無眼人把我著底衣。認靑黃赤白。我脫卻。入淸淨境中。學人一見便生忻欲。我又脫卻。學人失心。忙然狂走。言我無衣。我卽向渠道。你識我著衣底人否。忽爾回頭。認我了也。

大徳。你莫認衣。衣不能動。人能著衣。有个淸淨衣。有个無生衣。菩提衣。涅盤衣。有祖衣。有佛衣。大徳。但有聲名文句。皆悉是衣變。從臍輪气海中鼓激。牙齒敲磕。成其句義。明知是幻化。大徳。外發聲語業。內表心所法。以思有念。皆悉是衣。你秖麼認他著底衣爲實解。縱經塵劫。秖是衣通。三界循還。輪回生死。不如無事。相逢不相識。共語不知名。令時學人不得。蓋爲認名字爲解。大策子上抄死老漢語。三重五重復子裏。不教人見。道是玄旨。以爲保重。大錯。瞎屢生。你向枯骨上覓什麼汁。有一般不識好惡。向教中取意度商量。成於句義。如把屎塊子向口裏含了。吐過與別人。猶如俗人打傳口令相似。一生虛過也。道我出家。被他問著佛法。便卽杜口無詞。眼似漆突。口如楄檐。如此之類。逢彌勒出世。移寄他方世界。寄地獄受苦。

大徳。你波波地往諸方覓什麼物。踏你腳版闊。無佛可求。無道可成。無法可得。外求有相佛。與汝不相似。欲識汝本心。非合亦非離。道流。眞佛無形。眞道無體。眞法無相。三法混融。和合一處。辧旣不得。喚作忙忙業識眾生。

問。如何是眞佛。眞法。眞道。乞師開示。

師云。佛者。心淸淨是。法者。心光明是。道者。處處無礙淨光是。三卽一。皆是空名而無實有。如志公作道人。念念心不間斷。自達摩大師從西土來。秖是覓个不受人惑底人。後遇二祖。一言便了。始知從前虛用功夫。山僧今日見處與祖佛不別。若第一句中得。與祖佛爲師。若第二句中得。與人天爲師。若第三句中得。自救不了。

問。如何是西來意。

師云。若有意。自救不了。

云旣無意。云何二祖得法。

師云。得者是不得。

云旣若不得。云何是不得底意。

師云。爲你向一切處馳求。心不能歇。所以祖師言。咄哉丈夫。將頭覓頭。你言下便自回光返照。更不別求。知身心與祖佛不別。當下無事。方名得法。大徳。山僧今時事不獲已。話度說出許多不才淨。你且莫錯。據我見處。實無許多般道理。要用便用。不用便休。

秖如諸方說六度萬行以爲佛法。我道是莊嚴門。佛事門。非是佛法。乃至持齋持戒。擎油不灩。道眼不明。盡須抵債。索飯錢有日在。何故如此。入道不通理。復身還信施。長者八十一。其樹不生耳。乃至孤峯獨宿。一食卯齋。長坐不臥。六時行道。皆是造業底人。乃至頭目髓腦。國城妻子。象馬七珍。盡皆捨施。如是等見。皆是苦身心故。還招惡果。不如無事。純一無雜。乃至十地滿心菩薩皆求此。道流。蹤迹了不可得。所以諸天歡喜。地神捧足。十方諸佛無不稱嘆。緣何如此。爲今聽法道人用處無蹤迹。

問。大通智勝佛。十劫坐道場。佛法不現前。不得成佛道。未審此意如何。乞師指示。

師云。大通者。是自己。於處處達其萬法無性無相。名爲大通。智勝者。於一切處不疑。不得一法。名爲智勝。佛者。心淸淨光明。透徹法界。得名爲佛。十劫坐道場者。十波羅蜜是。佛法不現前者。佛本不生。法本不滅。云何更有現前。不得成佛道者。佛不應更作佛。古人云。佛常在世間。而不染世間法。道流。你欲得作佛。莫隨境緣分別。所以心生種種法生。心滅種種法滅。一心不生。萬法無咎。世與出世。無佛無法。亦不現前。亦不曾失。設有者。皆是名言章句。接引小兒。施設藥病。表顯名句。且名句不自名句。還是你目前昭昭靈靈鑑覺聞知照燭底安一切名句。大徳。造五無間業。方得解脫。

問。如何是五無間業。

師云。殺父。害母。出佛身血。破和合僧。焚燒經像等。此是五無間業。

云如何是父。

師云。無明是父。你一念心求起滅處不得。如響應空。隨處無事。名爲殺父。

云如何是母。

師云。貪愛爲母。你一念心入欲界中。求其貪愛。惟見諸法空相。處處無著。名爲害母。

云如何是出佛身血。

師云。你向淸淨法界中。無一念心生解。便處處不分別。是出佛身血。

云。如何是破和合僧。

師云。你一念心正達煩惱結使。如空無所依。是破和合僧。

云。如何是焚燒經像。

師云。見因緣空。心空。法空。一念決定。迥然無事。便是焚燒經像。大徳。若如是達得。免被他凡聖名礙。爲你秖向空拳指上生實解。根境法中虛捏怪。自輕而退屈。言我是凡夫。他是聖人。禿屢生。有甚死急。披他師子皮。卻作野幹鳴。大丈夫漢不作丈夫气息。自家屋裏物不肯信。秖麼向外覓。上他古人閒名句。倚陰博陽。不能持達。逢境便緣。逢塵便執。觸處惑起。自無準定。

道流。莫取山僧說處。何故。說無憑據。一期間塗盡虛空。如彩畫像等諭。道流。莫將佛爲究竟。我見猶如廁孔。菩薩羅漢盡是枷鎖縛人底物。所以文殊仗劍殺於瞿曇。鴦掘持刀害於釋氏。道流。無佛可得。乃至三乘五性。圓頓教迹。皆是一期藥病相治。並無實法。設有。皆是相似表顯路布文字。差排且如是說。

道流。有一般禿子便向里許著功。擬求出世之法。錯了也。若人求佛。是人失佛。若人求道。是人失道。若人求祖。是人失祖。大徳。莫錯。我且不取你解經論。我亦不取你國王大臣。我亦不取你辧似懸河。我亦不取你聰明智慧。惟要你眞正見解。

道流。設解得百本經論。不如一个無事底阿師。你解得。卽輕篾他人。勝負修羅。人我無明。長地獄業。如善星比丘解十二分教。生身陷地獄。大地不容。不如無事休歇去。饑來喫飯。睡來合眼。愚人笑我。智乃知焉。道流。莫向文字中求。心動疲勞。吸冷气無益。不如一念緣起無生。超出三乘。權學菩薩。

大徳。莫因循過日。山僧往日未有見處時。黑漫漫地。光陰不可空過。腹熱心忙。奔波訪道。後還得力始到。今日共道流如是話度。勸諸道流。莫爲衣食。看世界易過。善知識難過。如優曇華時一現耳。你諸方聞道。有个臨濟老漢出來。便擬問難。教諸不得。被山僧全體作用。學人空開得眼。口總動不得。懵然不知以何答我。我向伊道。龍象蹴踏。非驢所堪。你諸處秖指胸點助。道我解禪解道。三个兩个。到者裏不柰何。咄哉。你將者个身心。到處簸兩片皮。誑呼閭閻。喫鐵棒有日在。非出家兒。盡向阿修羅界攝。

夫如至理之道。非諍論而求。激揚鏗鏘以摧外道。至於佛祖相承。更無別意。設有言教。落在化儀。三乘五性。人天因果。如圓頓之教。又且不然。童子善財皆不求過。大徳。莫錯用心。如大海不停死屍。秖麼擔卻。擬天下走。自起見障。以礙於心。日上無雲。麗天普照。眼中無翳。空裏無花。道流。你欲得如法。但莫生疑。展則彌綸法界。收則絲髮不立。歷歷孤明。未曾欠少。眼不見。耳不聞。喚作什麼物。古人云。說似一物則不中。你但自家看。更有什麼。說亦無盡。各自著力。珍重。

師行腳時到龍光。光上堂師出問。不展鋒鋩。如何得勝光據座師云。大善知識豈無方便光瞪目云。嗄師以手指云。者老漢今日敗闕也。

到三峯平和尙問。什麼處來師云。黃檗來平云。黃檗有何言句師云。金牛昨夜遭塗炭。直至如今不見蹤平云。金風吹玉管。那个是知音師云。直透萬重關。不住靑霄內平云。子者一問太髙生師云。龍生金鳳子。衝破碧波流平云。且坐喫茶又問。近離甚處師云。龍光平云。龍光近日如何師便出去。

到大慈。慈在方丈內坐師問。端居丈室時如何慈云。寒松一色千年別。野老枯花萬萬春師云。今古永超國智體。三山鎖斷萬重關慈便喝師亦喝慈云。作什麼師拂袖便出。

到襄州華嚴。嚴倚拄杖作睡勢師云。老和尙瞌睡作麼嚴云。作家禪客。宛爾不同師云。侍者。點茶來與和尙喫嚴乃喚維那。第三位安排者上座師問一尼。善來。惡來尼便喝師枯棒云。更道。更道尼又喝師便打。

到翠峯。峯問。甚處來師云。黃檗來峯云。黃檗有何言句指示於人師云。黃檗無言句峯云。爲什麼無師云。設有。無舉處峯云。但舉看師云。一箭過西天。

到象田。師問。不凡不聖。請師速道田云。老僧秖與麼師便喝云。許多禿子在者裏。覓什麼椀。

到明化。化問。來來去去作什麼師云。秖徒踏破艸鞋化云。畢竟作麼生師云。老漢話頭也不識到鳳林。路逢一婆。婆問。甚處去師云。鳳林去婆云。恰值鳳林不在師云。甚處去婆便行師乃喚婆婆回頭師便行。

到鳳林。林問。有事相借問。得麼師云。何得剜肉作瘡林云。海月澄無影。遊魚獨自迷師云。海月旣無影。遊魚何得迷林云。觀風看浪起。玩水野帆飄師云。孤輪獨照江山靜。自笑一聲天地驚林云。任將三寸輝天地。一句臨機試道看師云。路逢劍客須呈劍。不是詩人莫獻詩林便休。

師乃有頌。

大道絕同

任向西東

石火莫及

電光枉通

潙山問仰山。石火莫及。電光枉通。從上諸聖。將什麼爲人仰山云。和尙意作麼生潙山云。但有言說。都無實義仰山云。不然潙山云。子又作麼生仰山云。官不容鍼。私通車馬。

到金牛。牛見師來。橫按拄杖。當門踞坐師以手敲拄杖三下。卻歸堂中第一位座牛下來見。乃問。夫賓主相見。各具威儀。上座從何而來。太無禮生師云。老和尙道什麼牛擬開口師便打牛作倒勢師又打牛云。今日不著便。

潙山問仰山。此二尊宿還有勝負也無仰山云。勝卽總勝。負卽總負。

天聖廣燈錄卷第十一

天聖廣燈錄卷第十二

﹝宋勒﹞

魏府大覺禪師

參見臨濟和尙濟才見。豎起拂子師乃展座具濟擲下拂子師收座具。參眾去。

其時。僧眾云。此僧莫是和尙親故。又不喫棒。又不禮拜濟聞說。乃令侍者喚適來新到上來師隨侍者到臨濟處濟云。師僧道。你來參長老。又不禮拜。又不喫棒。莫是老僧親故師乃珍重下去。

僧問。如何是本來身師云。頭枕衡山。腳踏北嶽問。如何是佛法大意師云。良馬不窺鞭。側耳知人意。

問。如何是鎭國寶師云。穿耳賣不售。

問。如何是毗盧師。法身主師云。不因天雨下。爭得面師顏。

問。香艸未生時如何。

師云。齅著腦裂進云。生後如何師云。腦裂。

問。如何是祖師西來意師云。十字街頭望空啟告。

問。如何是大覺師云。惡覺進云。乖極師便打。

問。學人仗鏌鋣劍擬取師頭時如何師便引頸學云。斬師便打。

問。久在沈淪。如何出得師云。金雞冠不露。

僧問。軍期急速時如何師云。日料半斤餐。

問。一飽忘百饑時如何師云。縱遇臨岐食。隨分喫些些。

鎭州寶壽沼禪師

胡釘鉸來參師云。莫是胡釘鉸麼鉸云。不敢師云。還釘得虛空麼鉸云。請和尙打破將來師便打鉸不肯。到罵於師師云。已後有多口阿師與汝說去。

鉸後參趙州趙州云。莫是胡釘鉸麼鉸云。不敢趙州云。還釘得虛空麼鉸云。請和尙打破將來趙州云。且釘者一縫鉸於言下省悟。遂舉寶壽行棒因緣趙州云。我恁麼道。與寶壽千里萬里。

師問新到。近離什麼處僧云。崔禪師云。還將得崔禪喝來麼僧云。不將得來師云。恁麼卽不從崔禪來僧便喝。師拈棒僧擬議師便打。

師又問新到。近離什麼處僧云。西山師云。還見獼猴麼僧云。見師云。作个什麼伎倆僧云。見某甲。一个伎倆作不得師便打。

問。一物不將來時如何師云。放下著。

問。如何是祖師西來意師云。面黑眼精白。

問。三教之中。那教最精師云。無過喫粥後。闃寂無人處。

一日。萬壽和尙來訪師師坐不起萬壽展座具師下繩牀萬壽卻坐師便歸方丈。閉卻門。萬壽坐不起知事見坐不起。云。請和尙庫下喫茶萬壽便歸院去。

師至來日卻去復禮萬壽坐不起師展座具萬壽下繩牀師卻坐萬壽歸方丈。閉卻門師於侍者寮內取灰。圍卻方丈門。便歸院去萬壽遂開門。見云。我不恁麼。佗卻恁麼。

僧問。萬境來侵時如何師云。莫管他僧便禮拜師云。莫動著。動著卽打折汝腰。

問。萬里無雲時如何師云。靑天也須喫棒學云。未審靑天有什麼過師便打。

鎭州三聖院然禪師

師參徳山。才展座具徳山云。闍梨。不用展炊巾。者裏無殘羹餿飯師云。賴遇無。設有。向什麼處著徳山擬議師下參眾。

堂中踢天太爲首座。問云。夫行腳人。須具本道公驗。作麼生是本道公驗師云。嗄首座再問師以座具便打云。者漆桶。前後觸忤多少覽良首座自後更不勘僧。

師到仰山。仰山問。汝名什麼師云。慧寂仰云。者个是我名師云。我名慧然仰山笑之。

師在仰山會裏。舉有僧問茱萸和尙。如何是沙門行萸云。行卽不無。人覺卽乖僧便休。

後到洞山。洞山問。近離什麼處僧云。茱萸洞云。茱萸近日有何言句僧舉前話洞山聞之。云。少進語在僧云。如何進語洞云。何不問未審是什麼行僧卻往彼進語萸云。佛行。佛行。

僧歸。舉似洞山洞山云。我從來疑者漢。汝問我。我與你道僧便問。如何是沙門行洞云。頭長三尺。項長二寸。

洞山令侍者持此語問師師於侍者手上掐一掐侍者回。舉似洞山。洞山肯之。

一日。有官人來看仰山仰山問。官居何位官云。惟官仰云。試推老僧看官人無語。

仰山卻令大眾下語眾皆不契師不安。在涅盤堂將息。仰山令侍者去問師云。和尙今日有事侍者回。舉似仰山仰山再令侍者去問。未審有什麼事師云。再犯不容。

仰山晚間上堂。舉此話。有主也。莫道堂中無人。

師辭仰山。仰山將拂子與師師云。某甲有師在仰山云。是誰師云。河北臨濟和尙仰山云。老僧罪過。少畱一兩日。備茶筵相送。

師離仰山。到洞山。上一頌。

何代隱荒丘

茆堂獨寢幽

隨緣三事衲

頓覺萬緣休

貌古因持戒

身貧爲少求

吾師登鳥量

物外絕追遊

洞山卻答一頌。

詩詠人問事

空門何不刪

探珠宜靜浪

動水取應難

名利心須剪

非朋不用攀

捨邪歸正道

何慮不閒閒

師乃將笠子揮三轉便出。

師到道吾道吾以緋襪額。持袖杖師見。乃云。逐便祇候道吾應喏師參堂了。再上堂頭人事。道吾卻具威儀方丈內坐師才近前道吾云。有事相借問。得麼師云。也是適來野狐精。便出去師又到香嚴香嚴問云。甚處來師云。臨濟來嚴云。還將得臨濟喝來麼師以座具驀口打。

師上堂云。我逢人卽出。出卽不爲人。便下座。

僧問。如何是祖師西來意師云。臭肉來蠅。

問僧。近離什麼處僧便喝師亦喝僧又喝師便打。

臨濟和尙問僧。什麼處來僧云。定州來臨濟拈棒僧擬議濟便打僧不肯濟云。已後遇明眼人去在。

其僧後參師。乃舉前參臨濟因緣師聞舉。遂拈棒僧擬議師便打。

齊聳禪師

上堂。有僧問。師喝誰家曲。宗風嗣阿誰師云。橫山截壠人皆訝。水出離宮盡點頭。

問。如何是佛師云。老僧並不知進云。和尙是大善知識。爲什麼卻不知師云。老僧不曾接下機。

問。如何是道師云。往來無障礙進云。恁麼則學人自在去也師云。忽遇大海。作麼生過僧擬議師便打。

問。還丹一顆。點鐵成金。至理一言。轉凡成聖。學人上來請師點師云。點進云。點後如何師云。皓然無隱的。三際不彰名進云。爲什麼不彰名師云。恐煩紙墨。

問。心法雙亡時如何師云。鳳凰不當座。野鷂且權時。

師出世多有語句。今不盡錄。

定州崔禪禪師

王令公請師於衙內說法師才升座。拈起拄杖云。出來打。出來打僧云。崔禪﹝你﹣女﹢口﹞師擲下拄杖云。久立令公。伏惟珍重。

問。如何是祖師西來意師云。定州磁器似鍾鳴學人不會意旨如何師云。口口分明勿喎鈄。

鎭州萬壽禪師

師升座。僧問。如何是丈六金身師云。袖上打領。腋下剜襟。

問。如何是祖師西來意師云。拈河覓魚蹤。斬新過來處。

問。如何是迦葉上行衣師云。鶴飛千點雪。云嶺萬重山。

問。僧家究竟事如何師云。貸來祇是吹灰法。卻向壇頭脫卻衣。

問。欲求眞性去。猶被眞妄纏。去此之途。如何卽是師云。抹眉裹帽耳齊肩。

涿州秀禪師

開堂日。郡牧並諸官僚集。有僧出問。人王與法王相見時如何師云。僧俗各異進云。恁麼卽不相見也師云。總在者裏學云。大好各異師云。許闍梨一隻眼。

問。如何是祖師西來意師云。過海泛舶船學人不會意旨如何師云。只履歸西土。

問。欲行千里。一步爲初。如何是最初一步師云。登髙人遠望。何須緊系鞋進云。便恁麼會去時如何師云。千里途程在卽今。

師臨示寂時。沐浴了。喚侍者點茶來。師喫茶了。侍者接盞。師縮卻手云。汝還知吾去處麼。

侍者云。某甲不知。

師便度盞云。去。汝不知吾去處。侍者送盞回來。見師端然而化。

魏府興化存獎禪師

行腳往南方。回在三聖會裏爲首座。常垂語云。我南方行腳一匝。拄杖不曾撥著一个會佛法底人三聖聞得。問云。汝具个什麼眼。便恁麼道師便喝三聖云。須是你始得師便休。三聖亦休。

後大覺聞舉。遂云。作麼生得風吹到大覺門裏來師後到大覺爲院主。依前恁麼道。一日。大覺喚。院主。我聞你道。向南方行腳一匝。拄杖不曾撥著一个會佛法底人。你具个什麼眼。便漝麼道師便喝大覺拈棒師擬議大覺便打師又喝覺又打兩家便休。

師來日從法堂下過大覺遂喚。院主師乃上來覺云。我直下不疑你昨日兩喝。你爲我說來師云。某甲於三聖師兄處。學得个賓主句。總被師兄折倒了也。與某甲个安樂法門覺云。者瞎漢。來者裏納敗闕。脫下衲衣。痛打一頓師於棒下薦得臨濟先師於黃檗處。喫棒道理。

師後開堂。拈香雲。此一炷香。本分爲三聖師兄。三聖於我太孤。本分爲大覺師兄。大覺於我大賒。不如供養臨濟先師。

時有僧問。多子塔前。共談何事師云。一人傳虛。萬人傳實。

師一日喚僧僧應喏師云。到時不點又召一僧僧云。作什麼師云。點時不到。

問。四方八面來時如何師云。打僧禮拜師云。大眾。興化昨日赴。个村齋。回到半路。遇卒風暴雨。去神廟裏避得。

師舉。三聖僧問。如何是祖師西來意三聖云。臭肉來蠅師云。興化卽不然。破脊驢上足蒼蠅。

師上堂云。我聞三聖道。我逢人卽出。出卽不爲人。興化卽不然。我逢人卽不出。出卽爲人。便下座。

師上堂云。今日不用如何若何。直須單刀直入。興化與你證據。

時有閩徳長老出禮拜。起便喝師亦喝閩徳又喝師又喝閩徳禮拜便歸眾師云。適來若是別人。三十棒一棒也較不得。爲他閩徳會一喝不作一一用。便下座。

師入僧堂。見首座坐禪。師云。我見你了也首座便喝師打露柱一下便出去首座隨後上去。云。莫怪適來觸悞和尙。師又打地一下。

師巡堂次。垂語云。我有一隻聖箭。遇作家卽分付。

至下間。有一道者云。便請師云。你喚什麼作聖箭。道者把衲衣便拂師接住云。祇者个。別更有在。道者擬議師便打。

師上堂。示眾云。我聞前廊也喝。後廊也喝。你莫胡喝亂喝。直饒你喝得興化。向虛空裏撲下來。一點气也無。待我蘇息起來。向你道未在。何以如此。未曾向紫羅帳裏撒眞珠與汝諸人。

師到云居。問。權借一問以爲影艸時如何云居道不得師三度舉話頭云居無語師云。情知和尙道不得。且禮三拜。

云居一日上堂。云。我二十年前興化問。當我時機思遲鈍。道不得。爲他致得問頭奇持。不敢辜他。如今秖消一个何必。

後有僧舉似師師云。二十年秖道得个何必。興化卽不然。不消一个不必。

後三聖拈云。二十年道得底是云居。如今商量。猶較興化半月程。

有同參來禮拜師師才見上法堂來便喝同參亦喝。卻行三兩步師又喝同參亦喝。相次近前師拈棒同參又喝師云。你看者瞎漢猶作主在同參擬議師便打。

師見僧來云。你未恁麼來。山僧早行了也僧便喝師云。據全而行僧又喝師云。作家僧又喝師便打。

師謂克賓維那曰。你不久爲喝道之師也克賓云。我不入你保社師云。你會了不入。不會了不入克賓云。總不恁麼師便拈棒賓擬議師便打。

師白眾云。克賓維那適來法戰不勝。罰錢五貫文。設供一堂。

至來日齋時。師白槌云。克賓維那昨日法戰不勝。罰錢五貫文。設供一堂。不得喫飯。便令出院。

問。王程有限時如何師云。日馳五百。

同光帝駕幸河北。回至魏府行宮。帝坐朝。僧錄名員來朝後帝遂問左右。此間莫有徳人否近臣奏曰。適來僧錄名員皆是徳人帝曰。此是名利之徳。莫有道徳之人否近臣奏曰。此間有興化長老。甚是徳人帝乃召之師來朝見帝賜座。茶湯畢帝遂問。朕收下中原。獲得一寶。未曾有人酬價師云。如何是陛下中原之寶帝以手舒襆頭腳師云。君王之寶。誰敢酬價聖顏大悅。賜紫衣。師號師皆不受。

宣馬一疋與師乘。騎馬忽驚。師遂墜傷足帝聞。宣藥救療。

師喚院主院主至。侍立次師云。與我作个本拐子院主做了將來師接得。繞院行。問僧云。汝等還識老僧麼僧云。和尙爭得不識師云。癘腳法師說得行不得。

又至法堂上。令維那聲鍾上堂。師如前乘示。眾皆無對。師擲下拐子。端然而逝。

浙西善權山徹禪師

入州赴齋。有僧問。此日一會。是僧是俗總具法身也無師云。具進云。如何是法身師云。百鳥迷巢徑。魚行入混流進云。爲什麼卻如此師云。坐對斜陽日又晡。

問。祖意教意。是同是別師云。冬寒夏熱進云。冬寒夏熱。此理如何師云。炎天宜散袒。冬後更深藏。

問。貧兒思舊債時如何師云。熟處難忘僧云。恁麼卽得遇家珍也師云。棒不打衲僧。

問。如何是衲僧關師云。執手點頭思不出進云。思得出後如何師云。撒手那邊別商量僧禮拜師云。衲僧關破也。

問。擬心卽差。動念卽乖。不動不念。猶落二途。去此外。請師直指師云。竿長丈二。鉤長八尺進云。未審意旨如何師云。兩手拽不住進云。爲什麼拽不住師云。橫出海門東。

師住後。常居一室。長坐不臥。受一施主供給。年深。師將示化。詣施主家。廳上坐。施主不在。如是三日坐不起。後施主歸師云。持來報汝主云。和尙。未審將什麼報弟子師云。四人舁不起。汝還識麼主云。弟子不識師云。汝問眷屬。必有識底主問眷屬。皆言不識師云。汝旣不識。直須收拾。善自保愛。師言訖。端坐示寂。

幽州談空禪師

鎭州牧有姑爲尼。行腳回。欲開堂爲人。牧雲。乞師勘過師問云。見說汝欲開堂爲人。是否尼云。是師云。尼是五障之身。汝作麼生爲人尼云。龍女八歲。南方無垢世界成等正覺。又作麼生師云。你現一變看。

尼云。設便變得。也秖是一个野狐精師便打州主聞舉。云。和尙棒折也。

僧問。徳山棒。臨濟喝。未審那个最親師云。已前在眾裏。老僧也曾商量來僧便喝師云。卻是汝會僧云。錯師便打。

師一日上堂。眾集。有僧問。擬問不問時如何師云。嗄僧便喝師云。﹝囗﹫力﹞僧又喝師拈拄杖僧云。瞎師拋下柱杖云。今日失利僧云。艸賊大敗。便歸眾師以手向空點一點云。大眾。還有人辧得麼。若有辧得者。出來對眾道看。

師良久云。頂門上眼也鑑不破。便下座。

天聖廣燈錄卷第十二

天聖廣燈錄卷第十三

﹝宋勒﹞

雲山禪師

開堂。升座。有僧問。師唱誰家曲。宗風嗣阿誰師云。乾山來不絕。坎水出坤流進云。恁麼卽赤腳披衣去也師云。三峯鎖夜月。獨照一輪燈。

師見僧來。便作起勢僧便出去師云。得恁麼伶利僧便喝云。作者个眼目。承嗣臨濟也大屈哉師云。且望闍梨善傳僧回首師喝云。作者个眼目。錯判諸方名言。隨後便打問。不在內。不在外。不在中間。未審在什麼處師云。北邙山下進云。未審如何辧白師云。千丘萬丘學云。恁麼卽辧得也師云。辧得底事作麼生僧便喝師云。瞎。

襄州歷村禪師

因一日煎茶次。有僧問。如何是祖師西來意師舉起茶匙僧云。莫秖者个便是否。師擲向火中。

問。如何是觀其音聲而得解脫師將火筯敲柴。云。汝還聞麼僧云。聞師云。誰不解脫。

問。如何是襄陽境師云。漢髙廟在主山頭進云。如何是境中人師云。口飲漢江水。腳踏鳳林關問。句絕百非時如何師云。開口合不得進云。者个還當得也無師云。合口開不得。

金沙禪師

開堂日。州主並在城。官僚集。時有僧問。昔日梵王親請佛。迦葉白槌事若何師云。從古至今進云。恁麼卽徧天徧地也師云。收。

問。斬釘截鐵時如何師云。猶是鈍漢學人禮拜師便打。

問。如何是祖師西來意師云聽進云。恁麼卽大眾側聆師云。十萬八千。

問。如何是無縫塔師云。來者皆瞻敬進云。瞻敬後如何師云。峯山不露頂。

問。久思示誨。明暗難分。得妙稱揚。乞師一接師云。得妙稱揚事作麼生僧便喝師云。卻有些气息僧云。再犯不容。

問。蓮華未出水時如何師云。探頭覷不見進云。出水後如何師云。長三尺餘。

問。久負不逢時如何師云。舁到北林東進云。逢後如何師云。胡僧笑點頭。

師俗壽八十二。夏臘七十五。於七月十六日解夏。至脕上堂。眾集。拈起柱杖云。大眾看看。眾皆競視。師擲下拄杖。於法座上端然而化矣。

鄂州灌溪志閒禪師

魏府館陶人。俗姓史氏。弱冠依臨濟出家。受具畢。一日。臨濟見來。遂掫住師云。領也濟便拓開云。且放汝一頓。

師離臨濟至末山末山見來。便問。近離什麼處師云。近離路口山云。何不蓋卻了來師無語。

師卻問云。如何是末山山云。不露頂師云。如何是山中人山云。非男女等相師云。何不變去山云。不是野狐精。變个什麼師禮拜。

師住後。上堂。示眾云。我在臨濟爺爺處得半杓。末山娘娘處得半杓。共成一杓喫了。直至如今飽餉餉。

僧問。請師不借借師云。滿口道不得。

問。如何是祖師西來旨師云。缽裏盛飯。鐼裏盛羹進云。學人不會師云。饑卽喫。飽卽休。

師上堂。示眾云。十方無壁落。四畔亦無門。露裸裸。赤躧躧。無可把。便下座。

師會下有僧去參石霜。石霜問。從什麼處來僧云。灌溪來霜云。我南山不如佗北山僧無語。

僧回。舉似師。師云。何不道。灌溪修涅盤堂了也。

僧問。久響灌溪。到來秖見一个漚麻池師云。汝秖見漚麻池。且不見灌溪進云。如何是灌溪師云。激箭急。

師上堂云。不生想念。本來無體。大用現前。不說時節。無事。珍重。

師於唐乾寧二年乙卯歲五月二十九日問侍者云。坐去是誰。

侍者云。僧伽師云。立去是誰。

侍者云。僧會。師乃行七步。垂手而逝。

滄州米倉禪師

因州牧請師與寶壽二人長老入衙供養。牧主令人傳語。請長老談論佛法寶壽乃云。請長老師兄答話師便喝壽云。某甲話也未曾問。喝作麼師云。猶嫌少在壽卻喝。

問。如何是米倉境師云。千秋倉在北門西進云。如何是境中人師云。州主近來令稍難進云。恁麼卽權握在手師云。七棒對十三。

問。如何是道師云。夏天多雨水。秋後滿田黃學云。不問者个道師云。汝問什麼道學云。問大道師云。大道縱橫笑點頭。

僧問。承古有言。閉門造車。出門合轍。如何是末後一楔師云。寸釘才入木。萬代秖傳名。

問。如何是祖師西來意師云。兩手扶牀腳進云。未審此理云何師云。寒天懶舉頭。

新羅國智異山禪師

僧問。師唱誰家曲。宗風嗣阿誰師云。小年曾歷他門戶。員至如今飽不饑進云。恁麼卽鎭陽格調。今日全施也師云。盲龜值木且藏身。

問。欲掏眞性去。未免業纏牽。未審如何免得師云。放下著進云。放後如何師云。臨崖看虎眼。特地一場愁。

問。如何是和尙家風師云。璢璃碗內水。符刀喝起行進云。忽遇客來。將何祇待師云。三巡茶後室中煙。

問。如何是鎭國寶師云。華表柱頭。思天念地進云。旣是鎭國寶。爲什麼卻如此師云。非公境界。

問。如何是菩提路師云。三門前進云。便恁麼去時如何師云。看。

師上堂云。冬不寒。臘後看。便下座。

允誠禪師

僧問。承教有言。大通智勝佛。十劫坐道場。佛法不現前。不得成佛道。旣是十劫坐道場。爲什麼不得成佛道師云。門前鍾擊響。側耳誦經聲進云。未審向上還更有事也無師云。有進云。如何是向上事師云。地踴峯巒轉更多學人禮拜師云。噓。噓。

問。達摩未來時如何師云。風停浪息進云。來後如何師云。撞頭搕額。

問。如何是佛師云。人人盡瞻禮進云。瞻禮後如何師云。天下獨稱尊。

問。一無所有時如何師云。三冬瑞雪滿乾坤進云。正當恁麼時。還可回避也無師云。錯進云。不回避時又如何師云。錯。

師問新到。近離什麼處僧云。允誠師云。允誠事作麼生。僧便喝師云。好好借問。亂喝作什麼僧又喝。師拈棒僧近前約住云。作什麼師云。明眼人難瞞。便托開僧云。者賊。

涿州克符道者

僧問。如何是賓中賓師云。倚門傍戶猶如醉。出言吐气不慚惶學云。如何是賓中主師云。口念彌陀雙柱杖。目瞽瞳人不出頭學云。如何是主中賓師云。髙提祖印當機用。利物須知語帶悲學云。如何是主中主師云。橫按鏌鋣全正令。太平寰宇斬癡頑學云。旣是太平寰宇。爲什麼卻斬癡頑師云。不許夜行剛把火。卻須當道與人看。

臨濟上堂。垂示四種料揀語。云。有時奪人不奪境。有時奪境不奪人。有時人境俱奪。有時人境俱不奪。

師便出問。如何是奪人不奪境濟云。煦日發生鋪地錦。嬰兒垂發白如絲進云。如何是奪境不奪人濟云。王令已行天下徧。將軍塞外絕煙塵進云。如何是人境俱奪濟云。並汾絕信。獨處一方進云。如何是人境俱不奪濟云。王登寶殿。野老謳歌師乃有頌。

奪人不奪境

緣自帶譊訛

擬欲求玄旨

思量返責麼

驪珠光璨爛

蟾桂葉婆婆

覿體無差互

還應滯网羅

奪境不奪人

尋言何處眞

問禪禪是妄

究理理非親

日照寒光澹

山搖翠色新

直饒玄會得

恬似眼中塵

人境兩俱奪

從來正令行

不論佛與祖

那說聖凡情

擬犯吹毛劍

退傷值木盲

進前求妙會

特地打精靈

人境俱不奪

思量意不偏

主賓言不異

問答理俱全

踏破澄潭月

穿開碧落天

不能明妙用

淪溺在無緣

師頌三十八首

初祖熊耳峯

閒佩毗盧印

人天末位尊

寶航橫鳳浦

金錫掛龍門

去後梁王感

來光魏主恩

蔥山攜只履

半偈動乾坤

二祖漳川鳳

別嗣神州祖

聯燈又一回

密傳三祖印

還夢五侯街

玄字乾坤太

慈天日月開

逆流漳浦上

天感泣云雷

三祖山谷麟

北齊傳得印

獨步出人間

祖地江河闊

隨天日月閒

妙音流四海

瑞气溢三山

一句南來信

淸風撼雪關

四祖雙峯松

翠合雞山樹

峨峨祖岫松

凝霜分五葉

含雪振雙峯

月迥金河內

珠添玉鏡中

颼飅傳細離

天下播眞宗

五祖東山月

東山分祖印

空際月成輪

碧眼風光翠

黃梅樹色春

九枝添瑞鶴

一葉拂祥麟

別得金仙記

曹溪第五人

六祖曹溪寶

南得黃梅意

曹溪記法泉

三衣兼祖印

一缽盡師傳

慈月光千海

玄河注百川

神洲十二代

法眼繼相傳

毗盧印

天中慈月三峯迥

指外懸河萬派深

仙舸獨遊華藏海

無邊川澤喜歸心

熊耳巖

熊耳宗師葬洛陽

龍城天子位千行

回擔只履蔥山上

驚殺梁王與魏王

馬祖麟

麟眠法苑分千葉

馬踏曹溪迸萬泉

古佛傳中親授記

月轉碾破海中天

百丈松

百丈和霜嶺上松

蛇盤鶴性瘦如龍

下堂索著稱名字

不會師心一萬重

臨濟龍

龍控懸河海月秋

煙霞風雨一時收

波濤急急人難會

截斷千江水不流

龍潭月

祖派波瀾半偈玄

曹溪舟棹接風煙

一轉海底龍潭月

碾破雞山雪嶺前

雙林桂

身受龍華三會主

搥開鳳閣九重城

梁王築倒金剛佛

更門如何不講經

藥山刀

藥岫龍泉照瞻淸

乾坤宗匠盡流行

格髙一句難分出

驀就雲巖谷口明

丹霞日

一片丹霞見石頭

麒麟雙鳳況難傳

鋒鋩欲說宗門印

哽得師心掩耳休

鳥窠柏樹居

白鳳煙霞控鳥窠

驪龍珠耀祖山河

當初撚起布毛意

體用毗盧些子多

石鞏弓

龍劍雕弓祖佛威

霜鋒雷電急難追

當初金鏃胸前過

由未重玄多許爲

歸宗石

雪彩霜威馬祖風

虎降髙格气如龍

誰人會得歸宗路

一鏃三關海內通

大梅霜

虎見煙蘿透洞門

心中古佛震乾坤

龍泉截斷麒麟角

撼得毗盧海月昏

灌溪水

一派曹源與灌溪

龍行風雨動雲霓

後機箭筈波瀾急

撼得毗盧海嶽低

天皇竹

龍吟鳳彩震乾坤

熊耳雞山海內聞

一片雪霜三島外

虎心半偈灑風雲

牛頭雪

六葉牛頭枡別栽

五天熊耳縱云雷

須知四祖垂機接

百鳥銜華更不來

五泄泉

發意當初問石頭

江河心濆渺分流

喚回指出毗盧印

便得如山萬事休

魯祖巖

虎徑龍泉繞行巖

鳳棲霜倚鶴和杉

誰人會得宗師意

紐轉乾坤好不參

汾州玉

龍宮鹿苑百川通

八藏三乘在掌中

卻是江西逢馬祖

回頭踏轉大虛空

疏山松

疏嶺松蘿五葉云

毗盧天外別爲秦

驪龍踏落虛空月

木馬重嘶雨露新

關南鼓

錫撼風霜虎豹愁

楚王城裏倒騎牛

騰騰盡喝關南鼓

聲壓云雷動九疇

韻山壁

熊耳雞山五印玄

蛇盤鳳口九瓟泉

紫霄峯上一輪月

照破曹溪半夜圓

南嶽讓禪師鳳

別沐曹溪水

棲衡嶽萬重

有心傳五葉

無意據千峯

洞鶴爭藏翼

巖雞息瘦容

一聲乾象外

海內繼眞風

吉州鯉

五天慈雨細

師得潤禪林

碧眼千燈印

淸源一派心

有涯來敻遠

無底更深沈

別嗣曹溪後

眾人仰徳音

南泉竹

根蒂欲何尋

孤奇迥眾林

鳳來敲節目

龍去曉知音

撼雪精神別

吟風體物深

平常煙靄裏

動轉振虛心

石頭松

出石雄委迥

樛林況莫同

翠含煙靄外

閏布雪霜中

影撼千溪月

聲聯五葉風

妙音傳藥嶠

天下定眞宗

夾山雷

澧水風濤急

參差海嶽摧

浪中澄得月

天外振驚雷

龍領珠難取

溪巖寶易栽

接人機路險

寰海更誰偕

洞山泉

深沈分派異

方外一輪孤

海底淸天鏡

潭中碧眼珠

千重排雪岸

半偈徹冰壺

遞印宗門後

人天作楷模

趙州關

孤峻南泉派

師機已得閒

三衣傳祖域

一句動人眾

幽谷珠光異

藍田玉彩班

未明根下蒂

難過趙州關

云居月

素容空界外

廓落迥無邊

玉鏡同千域

金輪匝五天

霜凝熊耳印

冰浩鷲峯玄

不是龍居月

難光洞上泉

都頌

儂家住處實堪隈

吞炭藏身幾萬回

不觸波瀾招慶月

動人雲雨鼓山雷

桐峯庵主

師在庵中坐。僧到庵前便去師云。闍梨僧回首便喝師良久僧云。死卻者漢也師便打僧無語師呵呵大笑。

僧見師。問。桐峯庵主在什麼處師便打僧云。者个師僧得恁麼造次師云。適問个什麼僧垂手立師云。者个卻是闍梨造次僧喝。便出去師云。汝恁麼。迷卻一切人在。

僧問庵主。在者裏忽遇大虫來時作麼生師便作大虫吼僧作怕勢師呵呵大笑僧云。者賊師云。爭柰我何。

僧上山參師師見云。作个什麼僧云。特來相訪師便打僧把住云。且莫行粗師拓開。便歸庵僧云。者山鬼師云。什麼處得者師僧僧云。爭柰公案何師便打。僧大笑而去。

僧上來。被庵主捉住云。殺人。殺人僧拓開云。叫作什麼師云。誰僧便喝師便打僧云。且待。且待師大笑。

師作艸鞋次。僧後面來。作大虫吼師便喝僧云。且不妨作艸鞋師云。闍梨﹝你﹣女﹢口﹞僧喝師云。山僧招得。

有一老人入山參師師云。住在什麼處老人不語師云。善能對機老人地上拈一枝艸示師。師便喝老人禮拜師便歸庵老人云。與麼疑殺一切人在。

僧看庵主。﹝元是同參﹞問師。還記得昔時行腳事麼師云。不記得僧云。自從分襟後。住來多少時也師云。也是昔時事僧云。何不道。住持事煩師云。昔時猶在僧云。比來相訪。珍重便去師云。從來疑著。

僧見庵主便喝師云。驚殺人僧云。大虫耶師便喝僧便走師將棒趁僧作亞槍勢師拄棒而立僧云。敗也師云。放你二十。

僧見庵主。云。特來相訪師不顧僧近前相看。師便打僧云。大陣當前。乞師善巧師又打僧云。罕逢作者師云。汝從什麼處來僧云。特來相訪師云。罕遇知音。

杉洋庵主

師在庵內坐。有僧到庵前。叉手而立師云。阿誰僧云。杉洋庵主師云。我是僧便喝師云。噓。噓僧云。猶要棒喫在師便打。

有僧問云。久響杉洋。到來爲什麼不見師云。黑似漆僧以手指師云。親到杉洋。

有僧來庵前共師菿坐僧云。庵主得个什麼道理。便住此山師云。也欲通消息。恐遭人撿點僧大笑而出師云。今日大賺。

師在庵前坐禪。有僧近前。便打師一掌師便歸庵其僧卻坐師卻出來僧云。猛虎當前。誰人敢敵師便打僧云。苦。苦。

僧問庵主。境界當前。如何支遣師喝云。者妖怪僧云。今日被迷一上。不同小小師云。賴是深山無人見僧云。知卽得。師呵呵大笑。

虎溪庵主

師見僧入門。師便喝僧默然師便打僧又喝師云。好个艸賊。

僧問。庵主在者裏多少年也師云。秖見冬凋夏長。年代總不記得僧云。大妙記不得師云。汝道我在者裏得多少年也僧云。冬凋夏長師云。鬧市裏虎。

僧問。莫是虎溪庵主麼師云。不是僧云。爲什麼不是師云。對面不相識僧云。聯殺人師云。適來問个什麼僧喝。

有僧來相看師見總不顧僧云。知道庵主有此機鋒師彈指一下僧云。是何宗旨。師便打僧云。知道今日落他便宜師云。猶要棒喫在。

僧問。庵主是什麼處人師云。隴西人僧云。承聞隴西出鸚鵡。是否師作鸚聲僧云。好个鸚鵡師便打。

僧來訪師師見云。何處來僧便喝師云。作家僧良久師云。死卻者漢也。僧便出去師云。猶動在。

僧見師坐僧近前云。不審庵主師云。是誰僧便喝師云。得恁麼無賓主僧云。猶要第二喝在師便喝。

覆盆庵主

師在庵內坐。有僧從山下哭上來。師閒卻門僧於壁上畫一圓相了。門外而立師從後門出。卻從山下哭上來僧喝云。猶作者个去就在師搥胸云。可惜先師一場埋沒僧云。苦。苦師云。庵主被謾。

師問僧。什麼處來僧云。覆盆山下來師云。還見庵主麼僧喝師便打僧云。作什麼師住棒僧擬議師又打。

僧問。久響覆盆。山阿那个是師便指僧隨手看師打一掌僧云。作家師良久僧打師一掌師近前捉。僧便走師拍手大笑。

定上座

師到臨濟。問。如何是祖師西來意濟下禪牀掫住師擬議濟便掌。師因此大悟。

師離臨濟。向南行腳。路上逢著巖頭。雪峯。欽山三人。巖頭便問。上座什麼處來師云。臨濟來巖云。和尙萬福師云。和尙順世也巖云。某甲三人特去禮拜。自恨福薄不見得他。望上座慈悲。和尙因緣舉一兩則師舉。臨濟上堂垂示。赤肉團上有無位眞人。常從汝等諸人面門出入。未證據者看時有僧問。如何是無位眞人濟下禪牀把住僧擬議濟云。無位眞人是什麼乾屎橛。拓開。便歸方丈。

欽山云。何不道。赤肉團上非無位眞人師便摛住云。無位眞人與非無住眞人。相去多少。速道。速道欽山被摛。面靑面黃。語之不得巖頭。雪峯云。者个新戒不識好惡。觸悞上座。且望慈悲師云。不是者兩个老凍齈。﹝祝／土﹞殺者尿牀子。

師在鎭府齋。回到橋上。逢三人座主。一人問。如何是禪河深處須窮底師摛住。擬拋向橋下二座主近前云。莫怪觸悞上座。且望慈悲師云。不是看者兩个座主。從教窮底。

奯上座

師離臨濟。南行參見徳山徳山才見。作抽坐具勢師云。者个卽且置。心境一如底人來。共他說个什麼卽得免被諸方撿責徳云。猶教昔日三步。別作个主人翁來師便喝徳山不語師云。塞卻者老野狐咽喉。

鴻山聞舉。云。奯上座𨿽得便宜。爭柰掩耳偸鈴。

師到百丈。百丈云。有事相借問。得麼師云。幸自非言。何須﹝札﹣合﹢今﹞罩百丈云。收得安南。又憂塞北師擘開胸云。與麼不與麼丈云。要且難構。要且難構師云。知卽得。知卽得。

仰山聞舉。云。若有人知得此二人落處。不好奇特。若辧不得。大似日中迷路。

天聖廣燈錄卷第十三

天聖廣燈錄卷第十四

﹝宋勒﹞

廬州大覺禪師

上堂。時有僧問。牛頭未見四祖時如何師云。有恁麼盍生無所知進云。見後如何師云。無恁麼盍生有所知。

問。覺人久處沈迷。請師一接師云。接僧禮拜師便打。

問。四眾圍繞時如何師云。不聞梵音聲進云。聞後如何師云。往來不障礙。

問。目下無雲時如何師云。摸進云。卻被雲遮時又如何師便喝僧亦喝師拈棒僧擬議師便打。

廬州澄心閩徳禪師

上堂。有僧問。如何是澄心師云。我不作者活計進云。未審作麼生師便喝進云。大好不作活計師便打。

問。如何是道師云。老僧久住澄心院進云。如何是道中人師云。破衲長披經歲年。

問。露地不通風時如何師云。漆。

問。旣是澄心。爲什麼出來入去師云。鼻孔上著炙僧禮拜師便打。

荊南府竹園山禪師

上堂。有僧問。久響和尙會禪。是否師云。是學云。蒼天。蒼天師近前。以手掩僧口云。低聲。低聲僧便打一掌師拓開云。山僧招得僧拂袖出去師笑云。早知如是。悔不如是。

問。旣是竹園。還生筍也無師云。千株萬株進云。恁麼卽學人有分也師云。汝作麼生僧擬議。師便打。

宋州法華院禪師

初開堂日。有僧問。如何是佛師云。獨坐五峯前。

問。如何是初生月師云。不髙不低進云。還許學人瞻敬也無師云。三日後看。

問。如何是法華家風師云。寒時寒殺。熱時熱殺進云。如何是寒時寒殺師云。三三兩兩抱頭行進云。如何是熱時熱殺師云。南北東西見者嗤。

問。學人手持白刃。眞進化問時如何師云。你試用看僧便喝師擒住僧隨手打一掌師便拓開云。老僧今日失利僧作舞出去師云。賊首頭犯。

汝州西院思明禪師

初參寶壽。問。踏破化城來時如何壽云。不斬死漢師云。斬壽便打師連道斬壽又隨聲打壽卻回來。遂云。適來者个僧。將赤肉抵佗乾棒。有甚死急。

後有僧啟和尙。問話底僧在大覺處來。兩人同在者裏。見解總恁麼。問話底僧已後委悉和尙法道。須是趁出二人同參。若不趁出。已後難得人承嗣。壽便趁出報事僧。

問。學人有一問在和尙處時如何師云。設有。斬爲三段僧禮拜師便休。

會下有僧在臨濟處。來見此僧問話。乃於下面相逢。遂云。堂頭和尙道卽大殺道。未在問話僧便拽其僧到堂頭。云。者僧不肯和尙師云。上座不肯老僧耶僧云。某甲不曾說師一時喝下去僧行到法堂上。又云。說什麼道卽大殺道。直下未在問話僧又拽上去師又問。上座是不肯老僧僧云。莫信者僧。今日三度見伊風發也師總令下去。

問。如何是臨濟一喝師云。千鈞之弩。不爲鼷鼠發機進云。忽遇大殺活人來時如何師便打。

有從漪上座在師會下。常道。莫道要會佛法。覓个舉話人也難得師聞舉。一日上堂頭來。師遙見。喚云。從漪漪舉頭師云。錯漪又行一兩步師又云。錯漪近前師云。適來兩錯。是思明老漢錯。是上座錯漪云。是從漪錯師云。錯。

師遂云。上座且在者裏過夏。共你商量者三錯從漪上座不肯。便去。

後住天平山。上堂。舉此話示眾云。我當初行腳時。被風吹到汝州風穴。有思明長老勘我兩錯。更待畱我過夏。共我商量者兩錯。某甲不說恁時錯。我當初發足向南方行腳時。早知道錯了也。

師未住時。在許州聞汝州南院和尙。住元是同參。特往看。人事了。啟和尙。某甲別無人事。買得江西剃刀獻上和尙南院便問。汝從許州來。甚處得江西剃刀師把南院手掐院喚侍者。收。收師以衣衲拂一拂。

院云。阿莿莿。阿莿莿。

問。如何是淸淨伽藍師云。荊棘叢林進云。如何是伽藍中人師云。獾兒。貉子問。如何是不變易底物師云。打帛石。

第二代寶壽禪師

在先寶壽處爲供養主。得數年。一日。寶壽問云。供養主。父母未生時。還我本來面目來師道不得。三兩日後。卻來下供養主寶壽云。汝不用下。

後經月十日間。因在街坊見二人買賣不和相打。師見。忽然大悟。歸院。舉似寶壽寶壽云。你悟也。不用道。

寶壽臨遷化時。付囑三聖。請師開堂。

師開堂日。三聖爲請主。才升座。三聖便推出一僧。師便打三聖云。總似恁麼爲人。不但瞎卻者僧眼。兼瞎卻鎭州一城人眼去在。師便下堂。

問。萬里無雲時如何師云。靑天也須喫棒進云。靑天有甚麼遇師便打。

問。八面旋機時如何師云。打僧云。打誰師云。不干汝事僧禮拜。師便打。

問。不占閫閾。請師不謗師云。莫又云。不得。又搖手又云。野狐精。

問。種種華嚴。殷懃獻奉時如何師便唾又云。惡又云。滅又云。老胡者裏不是艸店又云。莫污我心田又云。九尾野狐精。

師欲順世。謂眾云。汝等諸人還知吾行履處麼眾云。知和尙一生長不臥。

師又令近前來。眾人近前。師喝云。汝非吾眷屬。言訖。端然而化。

鎭州大悲禪師

上堂。時有僧問。除上去下。請師別道師云。開口卽錯進云。眞是學人師師云。今日向弟子手中死。

問。如何是和尙密作用師拈棒僧轉身受棒師拋下棒云。不打者死漢。

問。如何是諦實之言師云。舌拄上齶僧云。爲什麼如此師便打。

問。不著聖凡。請師答話師云。好。僧擬議師便喝。

問。如何是大悲境師云。千眼都來一隻收進云。如何是境中人師云。手忙腳亂問。如何是眞如佛性師云。執手共談生死路。前頭莫問往來人。

鎭州談空禪師

上堂。有僧問。如何是佛師云。麻纏紙裏。

問。如何是古佛心師云。有耳未曾聞僧便喝師云。瞎。

問。百了千當時如何師云。和聲打。

問。一飽忘百饑時如何師云。貧兒遇餿飯。

問。如何是談空禪。

師云。塵埃滿面上。雨打轉新鮮。

問。格外之談。請師舉唱師云。隘路不通風進云。莫秖者便是也無師云。噓。噓。

濟上座

師行腳到路京南禪安下。有朱行軍設齋。入僧堂內顧視上下云。直下是又作麼生。行香次。口不住道。至下間。師便問。直下是个什麼行軍便喝師云。行軍幸是會佛法底人。又惡發作什麼軍云。喚作惡發卽不得師便喝軍云。鉤在不疑之地師又喝。

行軍齋起。令客司請下喝底上座來。師便至行軍處。並不顧諸人僧錄云。啟行軍。適來爭容得者僧恁麼無禮行軍云。若是你諸人喝。某甲有劍僧錄云。某甲諸人不會。是他暺長老始得師云。若是南禪長老。也未多見。

問。如何是佛法的的大意師云。龍騰滄海。魚躍深潭進云。畢竟如何體悉師云。夜聞祭鬼鼓。朝聽上灘歌。

問。如何是上座家風師云。三腳蝦蟇背大象。

問。如何是玄中玄師云。壁上倒行船進云。如何是玄中旨的師云。失腳到崖州。回來無處覓進云。未審向上更有事也無師云。有進云。如何是向上事師云。兩手攀枝面向南。

汝州寶應禪院顒禪師

初開堂。才升座。有僧問。師喝誰家曲。宗風嗣阿誰師云。寧塔戴雕冠。口中更河海。

問。如何是佛法大意師云。沒量大病源學云。請師醫師云。世醫拱手。

問。如何是佛師云。如何不是佛僧擬進話師便打。

問。薄地無龍。如何識辧師云。有什麼難辧僧云。請師辧師云。瘦眼生盲毛格磔進云。如何醫治師云。气鍼扶舌上。雷電震雲間進云。忽遇葉公時又如何師云。見假不知驚著否。瞻之猶自眼翻天。

問。回旋空中時如何師云。四面連枷打問。龍獸相交時如何師云。狗脊坡頭。

問。丹霄獨步時如何師云。日馳五百。

問。金榜題名。請師印可師云。日下拽腳。

問。凡聖同居時如何師云。兩个貓兒一个獰。

問。日出扶桑時如何師云。閻浮樹下過問。栴檀郁密時如何師云。獨柳樹下坐。

問。大震虹電。請師引驗師云。日下三刻。

問。黃巢過時。向什麼處回避師云。六纛旗下進云。或遇捉著時如何師云。賊首頭犯。

問。寶劍未出匣時如何師云。尼乾失蕩進云。出匣後如何師云。天魔暢快。

問。十方通暢時如何師云。八極連問禍。

師上堂。示眾云。赤肉團上。壁立千仞有僧出問。赤肉團上。壁立千仞。豈不是和尙恁麼道師云。是。僧便掀禪牀師云。你看者瞎漢亂做僧擬議。師便打。

問。楊朱泣路時如何師云。白狗臨刑莫怨天。

問。人逢碧眼時如何師云。鬼爭漆桶問。龍躍江湖時如何師云。瞥瞋瞥喜學云。頎湫倒嶽時如何師云。老鴉沒觜。

問。如何是解脫漿師云。苞茆滲酹。簋物不多。

問。如何是乾坤主師云。周人遺粟。心剜九竅。

問。大擬爭權時如何師云。光漆郊社學云。將何奉獻師云。切與生芻。祭遺驢糞。

問。近不得時如何師云。冤象難解脫。

問。萬仞龍門透過時如何師云。全存霹靂聲學云。恁麼卽全承布雨師雲。泥人眼赤。

問。獨遊滄海時如何師云。雷震靑空。畜生燒尾。

問。運足不知路時如何師云。鳥道盲人過。

問。中間不會時如何師云。靜處裸了打。

問。投機不遇時如何師云。足下全身去。

問。大用不逢時如何師云。雞鵝舞道。引入千峯。

問。金銷斷時如何師云。失學云。金銷斷。爲什麼卻失師云。崖州路上問行人。問。然燈前後卽不問。如何是正然燈師云。滅。僧從東邊過西邊立師云。野狐精。

問。萬里無雲時如何師云。寸步不可過。

問。從上古人見不盡處。師還見否師云。握發吐餐人不識。滿朝盡道好用公學云。口上打師云。首者大殺瞎學云。有恁麼瞎老漢師便打。

問。從上諸聖向什麼處去師云。不上天堂。卽入地獄學云。和尙作麼生師云。你還知寶應老落處麼僧擬議師打一拂。云你還知喫拂子道理麼僧云。不會師云。令卻是你行。隨後又打一拂。

問。如何是第一句師云。汝誠道看僧便喝師拍手云。大眾。好喝僧又喝師拈棒僧擬議師便打。

師上堂示眾云。諸方秖具啐啄同時句。不具啐啄同時用時有僧問。如何是啐啄同時用師云。作家不啐啄。啐啄同時失進云。猶未是學人問處師云。汝問處又作麼生僧云。失師便打。

其僧不肯。後到雲門會裏。因聞舉前因緣不肯底道理。時有一僧云。當初南院棒折作什麼。問話僧於此言下大悟。方見得南院答處。卻來汝州省覲南院。南院已示寂。風穴出世。到彼禮拜風穴認得。便問。上座莫是當時問南院啐啄底麼僧云。是穴云。還會世未僧云。專甲會也穴云。汝當時作麼生僧云。某甲當時如燈影裏穴云。汝會也。

師一日問風穴云。南方一棒作麼生商量穴云。作奇特語商量風穴卻問師。和尙此間一棒作麼生商量。

師拽柱杖云。棒下無生忍。臨機不見師。

問。獨步靑霄時如何師云。四家圍繞過學云。四眾圍繞時如何師云。梵音絕處打問。寂寂無聲時如何師云。打了拋聲勢。

問。鳳飛不到時如何師云。忽聞庭樹撲殺鴟梟。

問。如何是歸宗事理絕師云。納如處錯。

問。如何是日輪正當午師云。事理分明打。

問。如何是獨步四山頂師云。深深海底行。

問。久在貧中。如何得濟師云。滿掬摩尼親自棒學云。教人眼瞎師云。眼裏無筯一世貧學云。挑筯了瞎師便打。

問。如何是自在師子師云。金條勒咽嗉。白棒擁前行。

問。奔流度刃。疾焰過鋒時如何師云。住僧云。住卽瞎師打禪牀一下僧便喝師便打僧接住棒云。老和尙。莫縛猱好。奪棒卻打著和尙。莫言不道師云。今日被者瞎漢鈍致寶應老僧云。敗了掃帚撲。

問。截鐵鏌鋣猶是鈍。當鋒嚙鏃事如何師云。截卽死僧便喝師以手拍膝一下僧便喝師招棒學云。和尙。莫盲枷瞎棒。卻奪棒打著和尙。莫言不道師云。今日被者黃面浙子鈍致寶應老一場僧云。和尙。莫縛猱好問。匹馬單槍時如何師云。且待老僧斫棒。

師上堂云。是汝諸人盡曾諸方去來。不是不知不見。還知得老僧諱麼。

時有僧問。便請和尙諱師云。推算決疑。

問。無相涅盤。請師證照師云。前三點。後三點。

又問。如何是無相涅盤師云。三點前。三點後。

問。萬里無雲時如何師云。餓虎投崖。

問。古殿重興時如何師云。明堂瓦插檐僧云。恁麼卽莊嚴畢備師云。斬艸蛇頭落。

問。二王相見時如何師云。十字路頭吹尺八。

問。如何是無相道場師云。斫破鬼神村。

問。如何是薝卜林師云。鬼厭箭。

問。如何是不動尊師云。邂逅到崖州問。擬驀要律時如何師云。灰糞堆。

問。淩閣圖形。請師憐念師云。纓拂面塵。

問。如何是金剛不壞身師云。老僧在汝腳底僧便喝師云。未在僧又喝師便棒。

問。如何是南宗北祖師云。大瘦嶺頭云。太行山下賊學云。如何明會師云。幽燕平劫殺。吳越笑呵呵學云。畢竟又如何師云。莫言無法用。最苦是新夢。

問。不施寸刃。便登九五時如何師云。單杖控天街。太白遏後望。

問。悉宗乘。護三業。如何道師云。多見什麼。

問。上上根器人來。師還接也無師云。接學云。便請和尙接師云。且喜平交。

問。如何是道師云。雁過長空無一物。

師上堂云。過去祖徳盡皆恁麼道。

時有僧問。道什麼師云。大哉。

問。祖意教意。是同是別師云。王尙書。李僕射學云。不會意旨如何師云。牛頭南。馬頭北。

問。如何是寶應劍師云。天下老和尙答了也學云。用者如何師便打。

問。如何是祖師西來意師云。五男二女問。擬伸一問。師意如何師云。是何公案僧云。喏師云。放汝二十棒。

師上堂。示眾云。有解問話底出來。便有僧出禮拜師云。是老漢罪過。便下座。

問。萬代畱名時如何師云。光漆郊社。

問。如何是和尙家風師云。秋收冬藏。

問。學人有一問在和尙處時如何師云。汝問道什麼僧便喝師便休。

至明月。上堂。眾集師云。昨日問話僧在什麼處。其僧便出師便打。

問。如何是寶應正主師云。杓大碗小。

問。如何是寶應水師云。了學云。飲者如何師云。了。

問。牛頭未見四祖時如何師云。今日不答話。

師上堂云。你諸方盡是把蛇頭歇公案。待第二頭答話。本色衲僧更莫共語。良久。云。作麼生是本色衲僧。眾無對師云。有嬴卽有輸。

師一日把住僧問。會麼僧云。不會師云。牛頭南。馬頭北。

師又見僧來。豎起拂子僧云。敗闕師卻放下拂子僧云。猶有个在師便打。

師一日問園頭。瓠子開華也未頭云。開華久矣師云。還結子也未頭云。昨夜遭霜了師云。大眾喫个什麼頭擬議師便打。

師見一僧。便問。名什麼僧云。普參師云。忽遇木橛。又作麼生僧不審師便打。

防禦使問。大善知識還具見聞覺知否師便掌使不肯。來到風穴處。再問云。大善知識還具見聞覺知否穴云。荊棘荒榛。棄來久矣進云。妙用又如何穴云。王子帶刀全意气。貧人擒倒語聲﹝言﹡斯﹞使深肯之。

遂卻舉先問南院答底語穴云。南院深是相爲使方似委悉。

師問僧。近離什麼處僧云。襄州師云。來作什麼僧云。特來禮拜和尙師云。恰遇寶應老不在僧便喝師云。向汝道不在。又喝作什麼僧又喝師便打僧禮拜師云。者棒本分是你打我。我且打你。要此話行。瞎漢。參堂去。

問僧。近離什麼處僧云。龍興師云。發足莫過葉縣也無僧便喝師云。好好問你。又惡發作麼僧云。喚作惡發卽不得師卻喝云。你旣惡發。我也惡發。近前來。我也沒量罪過。你也沒量罪過。瞎漢。參堂去。

問僧。近離什麼處僧云。五臺師云。文殊還說老僧麼。

僧云。不說師云。今日遇作家。

問僧。近離什麼處僧云。長水師云。東流。西流僧云。總不恁麼師云。作麼生僧便珍重師便打。

問僧。近離什麼處僧云。襄州師云。是什麼物恁麼來僧云。和尙試道看師云。適來禮拜底僧云。錯師云。禮拜底錯个什麼僧云。再犯不容師云。三十年弄馬騎。今日被驢撲。瞎漢。參堂去。

師見僧才入門。便把住云。是什麼僧無語師推出云。三十年弄馬騎。今日被驢撲。又召云。莫道是閒處道底語師問座主。講何經論主云。講維摩經師遂指繩牀云。會麼主云。不會師云。侍者。點茶來。

淄州水陸禪師

師上堂。有僧問。如何是學人用心處師云。用心卽錯僧云。不起一念時如何師云。沒用處漢僧云。此事如何保任師云。切忌。

問。狹路相逢時如何師便欄胸拓問。如何是大機成辧去師云。普天布雲雨。雷電不銷多。

問。如何是最初一句師便喝僧禮拜師以拂子點云。且放。

大行山禪房院克賓禪師

初開堂。才升座。有僧問。如何是祖師西來意師云。庭前看綠竹進云。畢竟如何師云。兩林松柏靑問。如何是學人自己師云。或在市纏。或在曠野進云。如何是或在市纏師云。千人不相識進云。爲什麼不相識師云。語笑自分明進云。如何是或在曠野師云。獨坐獨臥進云。爲什麼卻如此師云。八風吹不動。

問。大用現前。請師辧白師云。點頭不吐舌進云。恁麼卽難爲親近師云。竹韻歌聲問。狹路相逢時如何師云。老僧罪過僧便喝師云。好喝。僧又喝師乃近前掫住云。你看。者瞎漢猶作主在僧擬議師便打。

魏府天缽禪師

初開堂。升座。時有僧問。師喝誰家曲。宗風嗣阿誰師云。云綻家家月僧云。恁麼卽徧天徧地師云。一任鉆龜打瓦。

問。如何是祖師西來意師云。冬天日短。

問。如何是學人親切處師云。來無蹤。去無迹問。如何是道師云。衫長袴短僧云。如何是道中人師云。仰面大家笑。

守廓上座

師行腳到襄州華嚴和尙會下。華嚴一日上堂。云今日賜鄕無畏。若是臨濟。徳山。髙亭。大愚。鳥窠。船子兒孫。不用如何若何。眞須單刀直入。華嚴與汝證據師出禮拜。起便喝嚴亦喝師又喝。嚴亦喝師便禮拜。起雲。大眾。看者瞎漢一場敗闕。便喝。拍手歸眾嚴下座歸方丈。

風穴時爲維那。上去問訊嚴云。維那。你來也。叵耐。守廓適來把老僧細捏一上。待集眾打一頓。趂出穴云。趂他遲也。況和尙言過。他是臨濟下兒孫。本分恁麼嚴方息怒風穴下來。言前事舉似師師云。維那。著什麼來由勸者漢。我未問前。早要棒喫。得我話行。如今不打我。榻卻我話也。遂與風穴同過夏。各話南北家風。遞相舉論。

師在鹿門和尙會下。一日。在僧堂後架坐。鹿門下來。見楚禪和便問。終日披披搭搭作什麼楚云。和尙見某甲披披搭搭耶門便喝楚亦喝兩家便休。

師云。看者兩个瞎漢一場敗闕。隨後便喝門便歸方丈。遂令侍者下來喚師。門云。適來楚禪和與老僧賓主相見。什麼處敗闕師云。轉見病深門云。老僧昔日見興化來師云。和尙見興化時。某甲在彼爲侍者。記得此時語門云。你試舉看師便舉興化問鹿門。什麼處來門云。五臺山來化云。還見文殊麼門便喝化云。我問你見文殊。又喝作什麼門又喝化不語。

至來日。興化教某甲來喚。待。問當早已去也化上堂云。大眾。你看者个師僧。擔一條斷貫索向南方去也。已後也道我見興化來。

和尙今日公案恰似恁麼時底門云。興化恁麼時爲什麼不語師云。興化知道和尙不會門方肖悟。

來日特爲師煎茶。晚後上堂。告眾云。夫參學龍象。直須子細。入室決擇。不得容易。綽得个語。便爲極則。卽道我伶利。我當初見興化時。認得个轉動底。見人一喝兩喝便休。以爲佛法。今日被明眼人覷著。卻成一場笑。且徒什麼。祇爲我慢無明。不能回轉親近上流。賴得明眼道人不惜身命。對眾出來。爲鹿門老證據。實爲此恩難報。何以如此。無化云。直饒你喝得興化在虛空裏住。撲下來。一點气也無。待我蘇息起來。向你道未在。何故如此。興化未曾向紫羅帳裏撒眞珠興你諸人。亂喝作什麼。道流。如今明解取去。豈不是慶快平生。參學事畢。

﹝泳﹣永﹢巴﹞州曾祖山教禪師

開堂日。有僧問。如何是目前事師云。絲竹未將爲樂器。架上葫蘆猶未收問。如何是孤峯獨宿底人師云。日午打三更。

問。進向無門時如何師云。太鈍生僧云。不是太鈍。直下進向無門時如何師云。靈機未曾論邊際。執法無門在眼中。

問。如何是祖師西來意師云。今日不答話僧云。大好答話師便打。

天聖廣燈錄卷第十四

天聖廣燈錄卷第十五

﹝宋勒﹞

汝州風穴山延昭禪師

余杭人也。初參鏡淸。淸問云。近離什麼處師云。自離東來淸云。還過小江也無師云。大舸獨飄空。小江無可濟淸云。鏡水秦山。鳥飛不度。子莫盜聽遺言師云。滄溟尙法蒙輪勢。列漢飛帆渡五湖淸豎起柱杖云。爭柰者个何師云。者个是什麼淸云。果然不識師云。出沒捲舒。與師同用淸云。杓卜聽虛聲。熟睡饒噡語師云。澤廣藏山。理能縛豹淸云。捨罪放愆速。須禮拜出去師云。出去卽失。

到法堂上。嘆云。行腳人著甚來由。因緣未了。不可便休。

再見堂頭云。適來輙呈小呆。昌黷慈嚴。蒙未賜杖責淸云。適來言從東來。豈不是翠巖來師云。雪竇淸棲寶蓋東淸云。不逐亡羊狂解息。輙來者裏念篇章師云。路逢劍客須呈劍。不是詩人莫獻詩淸云。詩卽速祕。略借劍看師云。梟首甑人攜劍去淸云。不獨觸風化。亦自顯顢頇師云。若不觸風化。爭明古佛心淸云。何名古佛心師云。再許乞容。師今何物淸云。東來衲子。菽麥不分師云。秖聞不以而以。何得抑以而以淸云。巨浪湧千潯。澄波不離水師云。一句截流。萬機淸峭。便禮拜淸云。俊哉。俊哉。

師離鏡淸。到同安和尙處同安問。石角穿雲路。垂縢意若何師云。紅霞籠玉像。擁嶂照川明同云。恁麼卽相隨來也師云。和尙也須低聲。

師離同安。到襄州華嚴院。華嚴有牧牛歌。請師和。

師云。羯鼓掉鞭牛豹跳。遠村梅樹觜嚧都。

師離華嚴。至汝州寶應。便問。入門須辧主。端的請師分。應於右邊拍一拍師便喝應又於左邊拍一拍師又喝應云。右手卽從闍梨。左手作麼生師云。瞎應拈棒師云。老和尙。不要盲枷瞎棒。奪得拄杖。卻打和尙。莫言不道應云。今日被黃面浙子鈍致一場師云。和尙大似持缽不得。詐道不饑應云。闍梨莫曾到者裏師云。是何言歟應云。好好借問師云。也不得放過。

師卻上堂頭相看應問。闍梨曾見什麼人來師云。襄州共廓上座同過夏來應云。汝親見作家來師上堂云。夫參學人。臨機直須大用現前。莫自拘於小節。設使言前薦得。猶是滯﹝谷﹣禾﹞迷鋒。縱使句下精通。未免觸途狂見。勸汝諸人。應是向來依他作解。明昧兩岐。與汝一時掃卻。直教个个如師子兒吒呀地哮吼一聲。壁立千仞。誰敢正眼覷著。覷著。卽瞎卻渠眼。珍重。

師上堂。有僧問。師唱誰家曲。宗風嗣阿誰師云。超然迥出威音外。翹足徒勞譖底沙。

問。古曲無音韻。如何和得齊師云。木雞啼子夜。芻狗吠天明。

問。如何是佛師云。如何不是佛學云。未曉玄言。請師直指師云。家住海門洲。扶桑最先照。

問。朗月當空時如何師云。不從天上輥。任向地中埋。

師上堂。舉梵志詩云。

梵志死去來。魂魄見閻老。

讀盡百王書。不兌被捶拷。

一稱南無佛。皆以成佛道僧便問。如何是一稱南無佛師云。燈連鳳翅當堂照。月映鵝眉﹝白﹣日﹢田﹞／廾﹞﹡頁﹞面看。

問。如何是佛師云。嘶風木馬元無絆。皆角泥牛痛下鞭。

問。湛寂之機深不顧。浩然光景意如何師云。金雞啄破璢璃敲。玉兔挨開碧海門問。如何是廣惠劍師云。不斬死漢問。古鏡未磨時如何師云。天魔膽裂進云。磨後如何師云。軒轅無道。

問。朗月當空時如何師云。不在團天。且居羑里問。矛楯本成雙醫病。帝网明珠事若何師云。爲山登九仞。撚土定千鈞。

問。鐘聲才罷。秖有者个。爲復別有師云。和聲打。

問。如何是正法眼師云。卽便﹝翟﹡支﹞瞎。

師上堂云。諸禪徳。欲得親切。莫將問來問。問在答處。答在問處。𨿽然如是。問不在答處。答不在問處。你若擬議。老僧在你腳下有僧問。如何是正法眼師云。瞎。

問。不施寸刃。便登九五時如何師云。失﹝疊﹡毛﹞波斯由可戰。番猛將馬空回問。寶劍未出匣時如何師云。一任升騰僧便禮拜師云。斬。

問。古人入山見大虫。意旨如何師云。木人嶺上髙聲叫。石女溪邊側耳聽。

問。大眾面前。請師家風師云。一言才及子。大眾盡攢眉。

問。幹木奉文侯。知心有幾人師云。打年曾決龍蛇陣。老倒還聽雉子歌。

問。如何是佛師云。杖林山下竹筋鞭。

問。如何是淸涼山中主師云。一句不遑無著問。迄今由作野盤僧。

問。如何是學人親切處師云。婆孽受羅婆孽子。取話傾湫杖一千。

問。一句子當機。如何顯大道。師云。大印縱周天。日輪不當午。

問。如何是眞如佛性師云。窟進云。此理如何師云。也要大家聞。

問。如何是和尙家風師云。鶴有九臯難翥翼。馬無千里謾追風。

問。布鼓當軒擊。誰是知音者師云。藏身不吞炭進云。此理如何師云。山雉枉遭傷。

師因在郢州衙內。州主與通判諸上堂。師升座。通判便問。大海有珠。驪龍守護。如何取得師云。罔象到時光燦爛。離婁行處浪滔天判云。恁麼則展手不逢師云。親到寶山空手回再問。弟子親到寶山空手回時如何師云。怨他誰判云。恁麼卽不禮拜師云。誰要你肉山倒地判云。禮拜去也。

以師云。不禮拜。更待何時判便禮拜師以柱杖點三下。

知州云。和尙禪機峭峻。何以行令太輕師云。蒲鞭可以示恥。痛杖且待別時。

問。如何是大阿劍師云。任將天塹試。不用斬攙搶。

問。寶塔元無縫。金門卽目開時如何師云。智積佐來空合掌。天王捧出不知音進云。如何是塔中人師云。萎華風掃去。香水雨飄來。

問。未有之言。請師試道師云。入市能長嘯。歸家著短衣。

問。夏終今日。師意如何師云。不憐鵝護雪。且喜臘人冰。

問。曾奉指呼爲遠使。不得驪珠便卻回時如何師云。振迅不言擒虎尾。噸呀須見殺龍頭。

問。箭頭不立塵時如何師云。羅閱學唐步。

師上堂云。嚙鏃破三關。分明箭後露。你若擬議。卽穿腮過。

時有僧問。如何是箭師云。穿腮過。

問。十度發言九度休時如何師云。前殿有人橫擔戟。退宮披衮倒騎牛。

問。不與萬法爲侶者是什麼人師云。斫額望扶桑。乘槎人不顧。

問。不落於將將手。如何辧太阿師云。莫將天塹試。直下斬攙搶。

問。諸聖爲什麼人不得師云。渾心球子不垂手。屎上蛆兒競出頭。

問。王子未還。如何證據師云。金剛﹝坦﹣一﹢土﹞不陷。紅爛不堪拈。

問。金剛莫比吹毛利。爲什麼卻被羺羊角觸之師云。五頂華冠脆。雙眸眨不禁問。劍是名。斬是用。如何是體師云。端身裂破面問。承聞汝水波瀾急。疾焰過風事若何師云。猢猻戴席帽。

問。人王與法王相見時如何師云。紫陵巖畔千華秀。白雪樓前萬姓歌進云。合談何事師云。直面無迂曲。回眸有慘舒。

師上堂云。祖師心印。此日全提。去卽印住。住卽印去。秖如不去不住。印卽是。不印卽是。眾中還有道得底麼。

時有盧陂長老問。學人有鐵牛之機。請師不搭印師云。慣釣鯨鯤澄巨浸。卻嗟蛙步﹝馬﹡展﹞泥沙。師道了。隨後便拂師又云。記得話頭麼陂擬開口。師又拂。

師在汝州衙內上堂。僧問。人王與法王相見時如何師云。大舞繞林泉。世間無憂喜進云。共談何事師云。虎豹巖前曾宴坐。隼彌光裏播眞宗。

問。靈山一會。迦葉親聞。此日太傅面前。如何舉唱師云。鷲峯頂上敲楗稚。畢缽巖中闕一人。

問。尋枝摘葉卽不問。如何是直截根源師云。赴供淩晨去。開堂帶雨歸。

問。滿目荒郊翠。瑞艸卻滋榮時如何師云。新出紅鑪金彈子。簉破闍梨鐵面皮。

問。問問盡是捏怪。請師直指根源師云。罕逢穿耳客。多遇刻舟人。

問。文彩未生。還具者个也無師云。堂無告口餐問。如何是互摸之機師云。和肓不訴瞎問。是非不到處。請師方便師云。金闕路遙非近遠。玉闕程峻且藏珠進云。乞師露个面目師云。荊棘裏道場。

問。邪捨親掌處。深深事若何師云。未曾經雪嶺。錯謬入蘆叢進云。正恁麼時如何師云。盲龜值木𨿽優穩。枯木生華物外春。

問。如何是密室中事師云。出袖談今古。回顏獨皺眉問。水艸蓋閩珠。重光顯佐無師云。𨿽知不觸波瀾外。帶角披毛在目前。

問。驪頷有珠。如何取得師云。曾向海邊乾竹刺。直至如今理素琴。

問。大舸飄空。如何舉棹師云。自在不點胸。渾家不喜見。

問。如何是汝州境師云。盜竊祖師張行滿。疊閭連裏置囊家。

問。追風難把捉。前程事若何師云。波斯衣繢解。

問。誕生王子還假及弟也。無師云。一句擬光禪子訝。三緘卻附古人機。

問。久隨梅柳。爲什麼金榜上無名師云。來千去萬。且要鍛煉。

師上堂云。遞相供養來。遞相供養來。

便有僧問。將什麼供養師云。側首吒呀顆面看。

問。異類擬生全眹兆。機鋒兼帶意如何師云。香鑪裏撒屎。

問。眞性不隨緣。如何得證悟師云。豬肉按上滴乳香。

問。視聽難諧。如何博詰師云。一念通玄箭三尸鬼失艱。

問。隨緣不變者。忽遇知音時如何師云。披蘘側立千峯裏。引水澆疏五老前。

問。急切不容步。宗分何路捷師云。朔風不假殊常韻。回轉須超逆順機。

問。是非不到處。請師道師云。炙輠追奔經扈澗。駐車搖鞅刷黃揵。

問。師子三迅時如何師云。拈提非在手。妙用不從他。

問。如何是淸淨法身師云。金沙灘裏馬郎婦。

問。如何是祖師西來意師云。骨肉縱分離。冤家難解洗。

問。堯王𨿽有今。蘭臺有人過時如何師云。出袖不攜梟楚客。藏鋒猶念雪林僧。

問。刻舟求不得。常用事如何師云。大勛不豎賞。柴扉艸自深。

問。從上古人。印印相契。如何是相契底印師云。輕囂道者隨機變。拈取招魂拭淚巾。

問。九夏賞勞。請師言薦師云。出袖拂開龍洞雨。泛杯波湧缽囊華。

問。最初自恣。合對何事師云。一把香芻拈未下。六鐶金錫響搖空。

問。密恊處。請師指諭師云。簾外映孤燈。赤心連永夜。

問。如何是古佛家風師云。誰敢造口進云。學人恁麼耶師云。劍良胳膞。

問。如何是鐝頭邊事師云。山前一片閒田地。種竹栽松一境寬問。如何是賓中賓師云。攢眉坐白雲問。如何是賓中主師云。入市雙瞳瞽問。如何是主中賓師云。回鑾兩耀新問。如何是主中主師云。磨礱三尺劍。待斬不平人。

問。金榜狀元必然便拄時如何師云。東堂較藝知甘苦。北陸忙羊莫算程。

問。一色難分。請師顯示師云。滿鑪添炭猶嫌泠。路上行人秖守寒。

問。王道與佛道相去幾何師云。芻狗吠時天地合。木雞啼後祖燈輝問。祖師心印。請師拂拭師云。祖月淩空圓聖智。何山松栢不靑靑。

問。如何是般若用師云。才展鋒鋩敲影頸。早聞歸嘆喪尼乾。

問。如何是學人立身處師云。井底泥牛吼。林間玉兔驚。

問。如何是道師云。五鳳樓前進云。如何是道中人師云。問取皇城使進云。道與道中人相去幾何師云。月似羅中鏡。星如霧裏燈問。如何是隨流不變底性師云。潑墨池邊曾鬥勝。望靑臺上觜憕﹝怡﹣臺﹢弘﹞。

問。古曲無音韻。如何和得齊師云。霢霂汗流山鬼窟。袈裟遮面鬼神村。

問。七星光彩轉天河。截斷毗盧海嶽波時如何師云。伯樂暫垂鞭。駑駘誇八駿。

問。空中尋鳥迹時如何師云。三種寶車羅列了。低聲喚起宅中人。

師上堂云。若立一塵。家國興盛。野老嚬蹙。不立一塵。家國喪亡。野老安貼。於此明得。闍梨無分。全是老僧。要識闍梨麼。右邊拍一拍云。者裏卽是闍梨。要識老僧麼。左邊拍一拍云。者裏卽是老僧。老僧與闍梨。亦能悟卻天下人。亦能迷卻天下人。便下座。

師上堂。僧問。大眾雲集。請師說法師云。赤腳人趂兔。著靴人喫肉。

問。不曾博覽空王教。略借玄機試道看師云。白玉無瑕。卞和刖足。

問。假使鐵輪頂上旋。定慧圓明終不失時如何師云。牙簽入火難收拾。象駕推輪早二三。

問。未擬擬已前。如何分者个那个師云。碧澗虎驚非振奪。金毛距地始吒呀。

問。不傷物義。請師便道師云。劈腹開心。猶未惺懆問。如何是臨機一句師云。因風吹火。用力不多問。未定渾濁。如何得照師云。下坡不走。快便難逢問。素面相呈時如何師云。拈卻蓋面帛問。如何是衲僧气息師云。膝行肘步。大眾見之。

問。紫菊半開秋已晚。月圓當午意如何師云。月生蓬島人皆望。昨夜遭霜子不知。

問。如何是衲僧行李處師云。頭上喫棒。口裏喃喃。

問。如何是不壞身師云。門外喝棒聲。

問。妙峯無異路。孤輪事若何師云。舉世未知無位位。當機須顯句玄玄。

精進大師自西天來。問師云。學人身三口四。請師懺悔師及彈指一下。云。願罪消滅。願罪消滅又問。西天此土皆遊徧。如何是日用底事師云。酥油塗戶向。石蜜守垣人。

問。靈山畫月。曹溪指月。去此二途。請師直指師云。無言不當啞進云。請師定當。師云。先渡汨羅江。

問。如何是諦實之言師云。心懸壁上。

師上堂云。若是上上之流。各有證據者。略赴个程限。未證據者。各自英俊。當處發生。隨處滅盡。如爆龜紋。爆卽成兆。不爆成鈍。欲爆不爆直下捏。

問。如何是學人自己師云。是汝自己僧禮拜師便打。

問。龍透淸潭時如何師云。印駿捺尾。

問。任性浮沈時如何師云。牽牛不入攔。

問。凝然便會時如何師云。截耳臥街問。句絕名言時如何師云。全身細不出。

問。啐啄同時時如何師云。響。

問。朗月當空時如何師云。眠雲臥水。

問。狼煙永息時如何師云。兩腳梢空。

師上堂云。且據中下。止啼之義。若論祖令。便是碧眼胡僧出頭來。也須乞命。若言盡令而行。便須倩人看陀時有僧問。據令而行時如何師云。你擬散眾僧擬議師便打。

問。祖命當行時如何師云。點。

問。有無俱無去處時如何師云。三月懶遊華下路。一家愁閉雨中門。

問。有無俱有去處時如何師云。劍良胳膞輸降欵。鐵作胸襟到海堧。

問。獨立孤舟時如何師云。沙門島裏逢恩赦。華頂峯前望沃州。

問。舉世無雙時如何師云。峯標端月角。生度鬼門關。

問。語默涉離微。如何通不犯師云。長憶江南三月裏。鷓鴣啼處百花開。

問。不施寸刃。便登九五時如何師云。鞭屍屈項。

問。凡聖不通時如何師云。脫削分司離洛下問。如何是空王印師云。蕩蕩綱三空。遺蹤無透路。

師上堂云。我有一雙箭。不經久磨煉。不射徧十方。要且無人見時有僧問。如何是和尙箭師作彎弓勢僧禮拜師云。拖出者死漢。

問。不動人情。請師全用師云。截卻你舌根進云。請師的當師云。生擒虎兒。死怕盲龜進云。學人未省。如何得親切去師云。三吳彎弓歸夜半。五陵攜劍去淸晨進云。如何受用師云。手上截。

問。如何是破相底一句師云。剔問。如何是主中主師云。豬肉按上古佛心。

問。師子吼時全意气。文殊仗劍意如何師云。額上劃。

問。獨超物外時如何師云。欲識淨刀。莫拈羊角。

問。如何是思大吞十方底口師云。﹝跳﹣兆﹢孛﹞跳入虎澗。折腳上魚船。

問。王程有限時如何師云。日馳五百問。得船便渡時如何師云。次當海際。

問。無扡容身時如何師云。熊耳塔開無印客進云。如何卽是師云。恰要斷卻。

問。如何是大人相師云。赫赤窮漢進云。未審日用如何師云。攜籮挈杖。

問。牛頭未見四祖時如何師云。披席把椀進云。見後如何師云。披席把椀師上堂云。三千劍客。恥見莊周。赤眉排肩。得無訛謬。他時豹變。後五日看。珍重。

問。香象瓟哮時如何師云。在市曾參疑殺母問。心印未明。如何得入師云。𨿽聞遒師投歸欵。未見牽羊納璧來。

問。明君不握軒轅鏡。不辧朝綱事若何師云。彼物不來。淸朝相失。

問。如何是臨濟下事師云。桀犬吠堯。

問。大人相爲什麼不具足師云。鴟梟半夜欺鷹俊。

問。軍期急速時如何師云。受降城下骨崖柴。

問。未達其源時如何師云。鶴冷離巢易。龍寒出洞難。

問。不露鋒鋩句。如何辧主賓師云。口銜羊角鰾膠粘。

問。心源未明時如何師云。才喜佩觿登弱冠。便遭脫削髮齊眉。

問。根源未明。如何顯道師云。金星照野饒鋩角。鐵騎邊徵大殺傷。

問。未明差別智。如何得不疑師云。苦輪未息難消殺。甘露臺前斷臂時。

問。將身禦險時如何師云。露布長書寫罪源進云。正當恁麼時。喚作什麼師云。出入振鈴常正殺。

問。不修禪定。爲什麼成佛無疑師云。金雞專報曉。漆桶夜光生。

問。霧捲云收時如何師云。靑天處瞎。

問。麈鹿成羣。如何射得主中主師云。釣船載到瀟湘岸。气咽無憀問白鷗問。學人解問譊訛句。請師舉起訝人機師云。心裏分明眼睛黑。

問。生死到來時如何師云。靑布裁衫招犬吠進云。如何得不吠去師云。似宜嚲袖寂無聲問。洪鍾未擊時如何師云。眾塞大千無不韻妙含幽智豈能分進云。擊後如何師云。石壁山河無障礙。翳霄聞後好咨聞。

問。蓮華未出水時如何師云。未能超濁水。不被淤泥侵進云。出水後如何師云。孤輪𨿽有異。菡萏不新鮮進云。開敷後如何師雲。水仙頭上戴。美好莫窺攀。

問。如何是覿面事師云。不知何歲月。再睹馬嵬坡問。如何是眞道人師云。竹竿頭上禮西方。

問。浩浩之中。如何辧主師云。無目仙人能揣骨。鬧市開張執手驚。

問。如何是三世諸佛出身處師云。回首看龍牀。卻問前來使。

問。魚隱深潭時如何師云。湯蕩火燒。

問。如何是學人親切處師云。須彌南畔齊打鼓。賀蘭山下曬皮球。

問。密室之中。如何是道師云。穿松天外月。透室晚霞光。

問。如何是諸佛行李處師云。靑松綠竹下。

問。如何是三世諸佛出身處師云。華嶽三峯頭著地。太平天子多魂驚。

問。如何是法身佛師云。孟津關不遠。最若臥如來問。昨日偶因童子戲。冒黷師顏怒也無師云。紩楔迸開蛇肚綻。分明顯出瑟﹝口﹡毛﹞聲。

問。如何是大善知識師云。殺人不眨眼進云。旣是大善知識。爲什麼殺人不眨眼師云。塵埃影裏不拂袖。盡戟問前磨寸金。

汝州大保問師。每日爲眾提唱。是何宗旨師云。瑞艸本無根。信手拈來用進云。未審用底是什麼師云。千般顯意難彰則。一點分明笑日春。

又問。和尙年多少師云。木自不彰名。今則無不得進云。未審畢竟是多少師云。老僧年七十三保云。元來有數師云。早知今日事。悔不愼當初。

保又問云。若論此事。不得隈刀避箭。直須攢簇將來千弓萬箭射不著始得師云。千弓萬箭射不著始得保云。未審射不著底。得什麼人力師云。師子振威親執縛。象王騰擲拔生牙保云。向上還有事也無師云。有保云。如何是向上事師云。轉身猶有路。脫體道應難。

師上堂云。世尊三昧。迦葉不知。迦葉三昧。阿難不知。阿難三昧。商那和修不知。迄至吾有三昧。汝亦不知時有僧問。未審和尙三昧什麼人得知師云。眞金不假鑪中試。元榜精華徹底鮮。

問。晦夜不隱。日中無影。未審是凡是聖師云。劍嶺志公常立望進云。正當恁麼時。還分賓主也無師云。張騫江上斬龍頭。

問。常騎駿馬遊闤。闠不守枯松玩月輪時如何師云。瀑布巖前鬼擲缽進云。爭柰舉世不柰何師云。亂雲深處好生涯。

問。一卽六。六卽一。一六俱亡時如何師云。一箭落雙雕進云。意旨如何師云。身亡迹謝。

問。十二分教是傍來。如何是正來師云。嚙鏃之機。直須好與學云。意旨如何師云。傍來正面也空聲。

師問僧。聲前來。句後殺僧云。喏師云。出袖藏鋒無定。止汝墳經兩倒降旗僧云。不會師云。入籠。

問。華藏海中獨遊時如何。

師云。急問。如何是第一句師云。三要印開朱點窄。未容擬議主賓存。便喝。

問。如何是第二句師云。妙解豈容無著問。謳和爭起截流機。未問已前錯。

問。如何是第三句師云。但看棚頭弄傀儡。抽牽都來裏有人。明破卽不可。

西蜀歐陽侍郎問。法王心印。達麼將來。五祖付與曹溪。自後不傳衣缽。未審和尙得自何人師有頌答。

能忍相傳恰二三

信行衣缽更誰擔

明明歷世千燈外

得自何人問那堪

又問。古人相見。切忌明頭。不露言鋒。那知旨的。

師頌答曰。

甘露臺前靡不逢

免將明暗諕盲聾

當初貶著文殊處

笑殺寒山者老翁

又問。如如不動。輪轉無窮。五陰壞時。憑何秉執。

師頌答曰。

密密堂堂觸處周

都緣妄識提浮漚

三千多澤狂華掩

俊矣天然遇石頭

因僧問話。有頌二首。

萬法虛無實際深

凝然妄肯絕疏親

斷常妙理修途者

鏡像宜扶覺照頻

萬種方圓在月前

低頭思慮萬重開

吹毛莫比鏌鋣利

一點舒光徧大千

汝州頴橋安禪師

師在團鑪內坐次。鍾司徒來見。問。三界焚燒。如何出得師以香匙撥火。云。司徒。司徒因僧參隋州護國淨果大師。護國問。什麼處來僧云。汝州南院來國云。南院近日事如何僧云。和尙試道看國便喝僧亦喝國云。住。住。護國一喝是護國令。上座一喝作麼生僧云。其甲與和尙父子相見國云。你看者瞎驢作者个見解。便打趂出院。

其僧至此嶺上逢師。認得。遂坐次。舉前來因緣與師師云。你看護國棒折那。

師隨後亦到護國國見來。便問。近離什麼處師云。汝州國云。有事相借問。得麼師云。合取狗口護國便休。

僧問。如何是和尙爲人親切處師拈棒僧擬議。師便打。

天聖廣燈錄卷第十五

天聖廣燈錄卷第十六

﹝宋勒﹞

郢州興陽山靜禪師

初參見西院。問。擬問不問時如何西院便打師良久院云。你若喚作棒。眉須墮落師言下大悟。

師開堂。升座。僧問。師唱誰家曲。宗風嗣阿誰師云。少室山前無異路。

汝州廣慧禪院眞禪師

開堂日。僧問。如何是廣慧境。師云。小寺前。資慶後。

問。如何是和尙家風師云。杴杷。掃帚師在風穴時。一日。穴問。眞園頭。會昌沙汰時。護法善神向什麼處去師云。常在闤闠中。要且無人見穴云。你徹也。

汝州寶應禪院省念禪師

萊州人也。俗姓狄氏。受業於本郡南禪院。得法於風穴也。

師初開堂。升座云。佛法付與國王。大臣。有力檀那。令法不絕。燈燈相續。至於今日。大眾。且道相續个什麼。良久。云。須是迦葉師兄始得。

時有僧問。靈山一會。何異今朝師云。墮坑落塹進云。爲什麼如此師云。瞎。

問。師唱誰家曲。宗風嗣阿誰師云。少室巖前親掌示進云。更請洪音和一聲師云。也要大家知。

問。如何是和尙家風師云。一言截斷千江口。萬仞峯前始得玄。

問。如何是首山境師云。一任眾人看進云。如何是境中人。師云。喫棒得也末僧禮拜師云。喫棒且待別時。

問。如何是佛法大意師云。楚王城畔。汝水東流。

問。從上諸聖向什麼處行李師云。牽犂拽杷。

問。古人拈槌豎拂。意旨如何師云。孤峯無宿客進云。未審此理如何師云。不是守株人。

問。如何是首山師云。東山髙。西山低進云。如何是山中人師云。恰遇棒不在僧禮拜師便打。問。如何是道師云。鑪中有火無心撥。處處縱橫任意遊進云。如何是道中人師云。座看煙霞秀。不與句云齊問。諸聖說不到處。請師舉唱師云。萬里神光都一照。誰人敢並日輪齊。

問。寶劍未出匣。如何師云。大洋海底澄心鏡進云。出匣後如何師云。天外吒沙獨擺梢。

問。寶劍未出匣時如何師云。你不惜猶可進云。出匣後如何師云。伏惟尙饗。

問。如何是道師云。腳下深三尺。

問。蓮華未出水時如何師雲。水深一丈進云。出水後如何師云。從地髙三尺。

問。如何是古佛心師云。三个婆婆排班拜。

師上堂云。要得親切。莫將問來問。問在答處。答在問處。若將門來。老僧在汝腳底。汝若擬議。卽沒交涉時有僧出禮拜師便打其僧不退。便問。掛錫幽巖時如何師云。錯學云。錯師又打。

問。虛空如何爲體師云。老僧在汝腳底進云。和尙爲什麼在學人腳底師云。知汝是个瞎漢。

其僧後入室請問。秖如道老僧在汝腳底。意旨如何師云。橫身不洶侵泥水。捨卻全身待作家進云。知汝是个瞎漢。意旨如何師云。將寶奉君人不識。卻令瞽叟墮生盲。

問。湛然時如何師云。未明心下諦。不過首山關學人擬進語師便打。

問。一毫未發時如何師云。路逢穿耳客進云。發後如何師云。不用更遲疑。

問。如何是祖師西來意師云。風吹目炙。

安鴻漸員外問。一物不將來時如何師云。何得對眾謾語漸擬議師便打。

又問。是法住法位。世間相常住。如何是常住底法師豎起柱杖云。且道是住是不住漸云。未曉之徒。如何領會師云。依俙似曲才堪聽。又被風吹別調中。

又問。弟子不會致問。乞師指示師雲。水急浪開魚自現。金鱗透入碧潭中。

師上堂云。若論此事。不掛字腳。

時有僧問。百丈捲席。意旨如何師云。龍袖拂開全體現進云。師意又如何師云。象王行處絕狐蹤。

有劉殿頭問。龍庭金石問。如何對玉機師云。一輪迥超三界外。當軒照破萬家門。

辭日。又問。臨行一句。請師指示。師以手撫背一下進云。莫錯認定盤星。

師上堂云。諸上座。不得盲喝亂喝。者裏尋常向你道。賓卽始終賓。主卽始終主。賓無二賓。主無二主。若有二賓二主。卽是兩个瞎漢。又云。我若立時。你須座。我若座時。你須立。座卽共你共座。立卽共你共立。𨿽然如是。到者裏。急著眼始得。若也眼目定動。卽千里萬里。何故如此。如隔窗看馬騎。擬議卽沒交涉。諸上座。旣然於此畱心。直須子細。不要掠虛。他日異時賺著你諸人。若也有事。近前。無事。歸堂。

師上堂。有僧問。終日忙忙。那事無妨。如何是那事師云。孤峯頂上千華秀。萬仞嵯峨崄處行進云。莫便是爲學人處也無師云。大眾歌場送。千峯永不回進云。回來底事又作麼生師云。粉骨碎身猶未放。三年一度送錢財學人禮拜師云。噓。噓。

問。如何是古佛心師云。鎭州蘿卜重三斤。

夏末。畱僧有頌。

吾今年邁六十七

老病相依且遣日

今年記卻來年秋

來年記卻後年月

師於淳化四年十二月四日上堂。有頌二首示眾曰。

諸子謾波波

過卻幾恆河

觀音指彌勒

文殊不柰何

又

白銀世界金色身

情與非情共一眞

明暗盡時俱不照

日輪午後示全身

師言訖。於法座上跏趺示寂。俗壽六十七。僧臘四十九。茶毗之後。收舍利建塔於本山。

鳳翔府長興禪院滿禪師

開堂。僧問。師唱誰家曲。宗風嗣阿誰師云。四海岸邊曾闕勝進云。學人不會此意如何師云。失卻橈棹至如今。

問。如何是古佛道場師云。行便踏著進云。踏著後如何師云。冰消瓦解進云。爲甚如此師云。城裏君子。郭外小兒問。如何是吹毛劍師云。觸挃不得進云。用者如何師云。粉骨碎身進云。大好觸挃不得師便打。

問。如何是淸淨伽藍師云。滿院足蒼蠅。

問。如何是汝海明珠師云。覷不得進云。還許學人親近也無師云。你作麼生親近僧便喝師云。許你一著僧擬議師便打。

問。大用現前時如何師云。鬧市裏輥。

潭州靈泉院禪師

上堂。僧問。祖祖相傳傳何物。師今法嗣嗣何人師云。拈提不落手進云。未審畢竟嗣何人師云。要用任縱橫。

問。承先師有言。金沙灘裏馬郎婦。意如何師云。上東門外人無數進云。便恁麼會去時如何師云。天津橋上往來多。

問。旣是靈泉。爲什麼喫長流水師云。無汝下口處進云。飲者如何師云。不中滴。

問。如何是和尙活計師云。一物也無進云。未審日用何物師便喝僧禮拜師便打。

一物不將來時如何師云。衣繢兩邊垂。

汝州首山乾明院懷志禪師

上堂。有僧問。如何是無縫塔師云。汝河南岸蒲墻鎭進云。如何是塔中人

師云。無限閒田屬劉家問。如何是祖師西來意師云。三尺杖子破瓦盆。

問。如何是佛師云。桶底脫問。如何是首山境師云。姜店北面髙陽山進云。如何是境中人師云。兩山和尙長來往。

汝州葉縣廣教院賜紫歸省禪師

冀州人也。姓賈氏。年弱冠。易州保壽院出家受具。後遊南方。參見汝州省念禪師。師見來。豎起竹篦子云。不得喚作竹篦子。喚作竹篦子卽觸。不喚作竹篦子卽背。喚作什麼師近前掣得。擲向階下云。在什麼處念云。瞎師言下大悟。不離左右。執侍巾缾。經於數載。

師開堂日。拈香雲。此一瓣香。不從他方得。秖是汝州水土。

問。祖祖相傳傳祖印。師今得法嗣何人師云。寰中天子。塞外將軍進云。汝玄一滴蒙師指。向上家風事若何師云。髙祖殿前樊噲怒。須知萬里絕煙塵。

問。昔日世尊說法。梵王躬親。此日朝騎臨筵。將何指教師云。寒雁過時聲噎噎。喜鵲喃喃悅殺人進云。恁麼則法雨深傾。人天有賴師云。云綻家家月。春來處處華。

問。不落請綠。請師便道師云。落。

問。如何是出家人師云。緊裏頭進云。恁麼則在家出家也師云。鹿麻鞋。

問。如何是無縫塔師云。頭不梳。面不洗。

問。喫卻施主食。將何報答師云。老僧罪過進云。恁麼則萬兩黃金亦消得師云。家醜不外揚。

問。如何是袖僧活計師云。城東太山廟學云。不會意旨如何師云。判官手裏筆。

問。如何是露地白牛師云。破盆子學云。意旨如何師云。堪作什麼。

師一日升座。僧問才上法堂來時如何師拍禪牀一下學云。不會意旨如何師云。無人過價。打與三百。

師上堂云。宗師血脈。或凡或聖。龍樹馬鳴。天堂地獄。鑊湯鑪炭。牛頭獄卒。森羅萬象。日月星辰。他方此土。有情無情。以手劃一劃。俱入此宗。此宗眾能殺人。亦能活人。殺人須得殺人刀。活人須得活人句。作麼生是活人句。道得麼。對眾道看。若道不得。事負平生。珍重。

問。寶劍未出匣時如何師云。不可錯怪老僧也進云。出匣後如何師云。換手搥胸。

問。蓮華未出水時如何師云。競頭生角進云。出水後如何師云。一場懡﹝怡﹣臺﹢羅﹞。

問。十方薄伽梵。一路涅盤門。如何是一路涅盤師云。洞山見雲門進云。未審意旨如何師云。老僧元是冀州人。

問。承古有言。未得入頭。直須覓个入頭。旣得入頭。不得事負老僧。意旨如何師云。獨腳蝦蟇能上樹學云。意旨如何師云。野鵲戴席帽。

問。不落言詮。請師便道師云。西方極樂界進云。恁麼則滿口道不得也師云。東工樹子大。

問。如何是和尙受用師云。長三尺。

問。如何是佛法大意師云。米貴麥賤。

問。維摩丈室不以日月爲明。和尙丈室以何爲明師云。眉分八字學云。不會意旨如何師云。耳垂雙肩問。徧歷寰中。未曾逢一人時如何師云。椀學云。恁麼則碧霄雲外無依倚師云。來曾解開﹝革﹡紂﹞學云。錯師便打。

問。如何是和尙印無量心師云。放火殺人學云。慈悲何在師云。遇明眼人舉似。

問。如何是古佛心師云。你不髙聲問進云。莫秖者个便是也無師云。是卽錯進云。如何得不錯去師云。千錯萬錯。

問。如何是無功用智師云。舉目千山秀。大海湛然淸。

問。學人迷路。請師直指師云。三更不閉戶進云。此理如何師云。日午不點燈問。不在內。不在外。不在中間。未審在什麼處師云。南斗六。北斗七。

師因童子念經。問僧。聞念經聲麼僧云。今日勘破師云。作家僧云。艸賊大敗師云。老僧今日失利。

師云。廣教有驗人關。截人機。活人句。還有道得底麼。若是道不得。可惜平生。

問。如何是涅盤路師云。玄沙不出嶺。寶壽不過河進云。如何是涅盤門師云。三更無忌諱進云。此理如何師云。切忌五更時。

問。如何是密用心處師云。鬧市裏輥球進云。未審意旨如何師云。一任眾人看。

師因病。有僧問。色身病。法身病師云。江山無阻滯。日月鎭長明。

問。自己面目。爲什麼終日不見師云。拈卻牙齒著進云。見面後如何師云。大眾盡皺眉。

師上堂云。達摩西來。法傳東土。直指人心。見性成佛。獨標萬徳。物外宣揚。悟之者。纖塵不隔。迷之者。背覺合塵。中下之機。也須子細。莫虛過時光。各各有之。況以西來的意。教外別傳。道契一言。縱橫自在。打破髑髏。揭卻腦蓋。豈不快哉。珍重。

問。維摩默然。文殊贊嘆。此意如何師云。莫埋沒維摩進云。恁麼則淸淨道場師云。錯認定盤星。

問。不把寸刃。便獲全功時如何師云。不封不樹進云。未審此意如何師云。今古不同且應時。

問。古佛舍利爲什麼點不上師云。家藏利器。盜者息心。

問。眞性不隨緣。如何得王悟師云。大洋海底紅塵起。須彌頂上浪滔天問。無目人來。請師指路師云。紫羅袋裏盛官誥。金榜題名天下傳問。如何是道師云。萬緣俱頓息。夜半繡鴛鴦。

問。如何是學人自己師以手一劃云。會麼學云。不會師云。合掌靈山問世尊。

忻州紩佛院智嵩禪師

僧問。如何是和尙家風師云。鹿羹澹飯進云。恁麼卽朝朝相似也師云。古來紩佛。今日傳名。

師勘二僧。元是同參。才見。便云。還記相識麼參頭擬議。第二僧打參頭一座具云。何不快祇對和尙師云。一箭兩垛師又勘僧。什麼處僧云。遊臺來師云。還見龍王麼進云。和尙試道看師云。若教我道。瓦解冰消僧擬議。

師云。不信道。

汾州大中寺太子院賜紫善昭禪師﹝翰林學侍郎贈禮部尙書文公楊億撰語錄序。在本集﹞

師初開堂。有僧問。靈山一會。迦葉親聞。今日一會。什麼人得聞師云。大眾側聆進云。恁麼則羣生有賴師云。不因升寶座。爭顯六師能。

問。師唱誰家曲。宗風嗣阿誰師云。不歷僧祇劫。直出古皇前進云。恁麼則郡城有望師云。五嶽峯巒秀。四海盡歸朝。

問。虛空權譬諭。隨處得彰名。未審是个什麼物師云。居天人不測。入地更深埋進云。恁麼則學人𨿽不識。歷劫盡沾恩師云。劍良胳膞從他鬧。劈腹開心始是明。

師小參云。莫有人問話麼。有卽出來便有僧問。冰綻魚散時如何師雲。水淸魚不現。長波自往來進云。龍王堂居何位師云。在處存金殿。乾坤我獨尊進云。恁麼則更無過者師云。按劍誰得妙。當人不自傷。

師乃云。若是按劍手。汾陽不柰何。還識得劍麼。與你注破。寰中無當克。海內獨橫行。珍重師上堂云。汾陽門下有西河師子當門據座。但有來者。卽便齩殺。有何方便入得汾陽門。見汾陽人。若見汾陽人者。堪與祖佛爲師。不見汾陽人。盡是立地死漢。如今還有人入得門麼。快須入取。免得事負平生。不是龍門客。切忌遭點額。那个是龍門客。一齊點下。舉起拄杖云。速退。速退。

問。如何是接初機句師云。汝是行腳僧進云。如何是辧衲僧句師云。西方日出卯進云。如何是正令行時句師云。千里特來呈舊面進云。如何是立乾坤句師云。北俱盧洲長粳米。食者無貪亦不嗔。

師又云。秖將此四轉語驗天下衲僧。才見你出來。驗得乃也。

問。如何是學人著力處師云。嘉州打大象進云。如何是學人轉身處師云。陜府灌鐵牛進云。如何是學人親切處師云。西河弄師子。

師又云。若人會得此三句語。已辧三玄三要。切須薦取。不是等閒。與大眾頌出曰。

三玄三要事難分

得旨亡言道易親

一句分明該萬象

重陽九月菊華新

便下座。

師因北地寒。僧眾難立。云。且住小參候眷暖。

不經旬日。忽有一僧。兩耳帶環。手持金錫。來到方丈。云。和尙何得住卻小參。眾中自有不憚寒暑爲佛法者。當中見有六人是法器。言訖而退。不知處所。

師卻小參。乃成一頌。

胡僧金錫光

請法照汾陽

六人成大器

今我爲提綱

師上堂云。汾陽有三訣。衲僧難辧別。更擬問如何。拄杖驀頭掣。

便有僧問。如何是三訣師便打僧禮拜師有頌。

第一訣

接引無時節

巧語不能詮

云綻靑天月

第二訣

舒光辧賢哲

問答利生心

技卻眼中楔

第三訣

西國胡人說

濟水過新羅

舶地用鑌鐵

且道三訣語還有會底麼。有會底。通露消息。要知遠近。莫秖麼地記言記語。便當平生。有什麼利益。不用久立。珍重。

問。如何是祖師西來意師云。多年松樹饒皴散。心間自有一條明問。如何是賓中賓師云。合掌庵前問世尊學云。如何是賓中主師云。對面無儔侶學云。如何是主中賓師云。陣雲橫海上。拔劍攪龍門學云。如何是主中主師云。三頭六臂擎天地。忿怒那吒撲帝鐘。

問。凡有問答。賓主各逞嘉奇。少室無言。將何委的師云。千人叢裏。罕逢此問學云。千山萬水來於此。已奉慈悲事坦然師云。坐斷日頭天地黑。萬象森羅在目前學云。官不容鍼。私通車馬。學人禮拜師云。不禮拜。更待何時。

問。如何是一句前事師云。不落言詮明的旨。纖毫才動卽參差學云。如何是一句後事師云。兩陣相逢不回避學云。恁麼則透皮徹骨去也師云。橫拖倒拽任塵漫學云。終不敢事負和尙師云。至孝是重華。

問。如何是法眼師云。已曾﹝翟﹡支﹞瞎學云。未審向上事如何師云。撈天摸地。

問。久響汾陽威勢全。略展金毛示眾看師云。三日後露學云。恁麼則學人退身三步師云。一月後再來。

問。祖師心印。絕有言詮。臨機一句事如何師云。三千里外看途程學云。恁麼卽退後去也師云。萬仞峯巒。不離此處。

問。問問不轉時如何師云。龍馬加鞭急。鑾鈴響洛川。

問。布鼓當軒擊。誰是知音者師云。停鋤傾麥飯。臥艸不擡頭。

問。久響西河師子。及乎到來。爲什麼不見師云。汝識獅子學云。恁麼則大眾盡得隨喜師云。腦裂始知忙。

問。正法門中。如何是和尙得入處師云。眾星攢夜月。不落紫微宮學云。恁麼則朗月獨當天也師云。不昧夜行人。

師上堂云。一切眾生本源佛性。譬如明月當空。秖爲浮雲遮障。不得顯現便有僧問。明月當天。卻被片雲遮時如何師云。老僧有過。闍梨須知學云。恁麼則分明辧的師云。退後莫思量。

問。舉步涉千溪。尋源轉迷路。个中一句子。請師爲提撕師云。千年無影樹。今日見枝何學云。若不申此問。爭得見師機師云。瞽人看畫壁。

師上堂云。夫說法看。須及時節。觀根投機。應病用藥。不及時節。總喚作非時語。所以楞嚴會上云。欲知佛性義。當觀時節因緣。若明君臣父子。邪正觸淨。顯然自分。喚作野老謳歌。皇道坦然。佛法現前。擒縱自在。生殺臨機。或明賓中主。或明主中賓。或明賓中賓。或明主中主。或兼帶。或探影艸。或一句中有三玄三要。還有問者麼。出來對眾商量時有僧問。智慧門難解難入。學人不會。請師直指師云。眞正無私語。句下要分明學云。恁麼則謝師親開方便門也師云。千萬年後。不得忘卻。

問。靈龜未兆時如何師云。海裏搖船笑。舉棹望程途。

問。甘露水頻淋。爲什麼百艸不生芽師云。田疏不貯水。龍王爭那何。

問。寒暑漸盛。貧者何依師云。不掛無私服。終日樂咍咍學云。恁麼則應不孤露也師云。深巖隱不得。露地不彰形。

問。如何是道場師云。下腳不得問。不悟祖宗。不信大道時如何師云。打破璢璃卵。透出鳳皇兒學云。今日親見和尙也師云。三千里外算途程。

問。匹馬單搶。離羣獨戰時如何師云。舉手不拈弓。低頭失卻箭學云。和尙是大善知識。爲什麼如此師云。敗將不斬。

問。學人欲涉雲霄去。到彼如何爲有情師云。塞外將軍行正令。不展紅旗得勝歸。

問。面前無障礙。爲什麼開口不得。師云。盡日無言說。喃今語更新學云。恁麼則已能師子吼也師云。不用野幹鳴學人便喝師云。恰是學人擬議師便喝學人禮拜師云。敗將不斬。

問。如何是衲衣下事師云。赫赤窮漢學云。乞師方便。指妙捷句來看師云。木女穿鍼山色秀。名人牽綫海云生。

問。如何是祖師西來意。師云。徹骨徹髓學云。此意如何師云。徧天徧地。

問。涅盤無異路。方便有多門。作麼生是無異路底句師云。鍾鼓分明在。日月不曾昏學云。恁麼則狗子吠人聲師云。不齩破人衣。

問。若眞修道人。不見世間過。未審不見个什麼過師云。雪埋夜月深三尺。陸地行舟萬里程學云。和尙是何心行師云。卻是你心行。

師上堂。才升座。便有僧問。從上一人行棒。一人行喝。未審成得个什麼邊事師云。總不曾用學云。堪嗟楚下鍾離昧師云。庶子當機失戰場學人便喝師云。作家學人禮拜師云。卻不作家。以拄杖點。便喝。

問。大悲千手眼。如何是正眼師云。瞎學云。恁麼則一條拄杖兩人舁師云。三家村裏喝巴歌學云。恁麼則和尙同在裏頭師云。謝汝殷懃。

問。殺父殺母。佛前懺悔。殺佛殺祖。向什麼處懺悔師云。燈連挑夜月。度盡幾多人學云。恁麼則水精宮裏觀明月師云。映輝明寶燭。家赫爍旌幢。

問。日裏不點燈卽不問。如何是黑裏不揚眉師云。牀底掃不出學云。恁麼則和尙同是用心人也師云。天外豈能知。

師上堂。大眾方集。便有僧問。如何是汾陽境師云。子夏峯髙登者少。西河水滿問津多學云。如何是境中人師云。坐久看風信。燒香燭聖燈。

師徧歷諸叢。洞達淵旨。因與戒禪師語及曹洞機要。遂云。

五位參尋切要知

纖毫才動已相違

金剛透匣誰能用

惟有那吒第一機

舉目便令三界靜

振鈴還使九天歸

正中妙夫通回互

擬擬鋒鋩失卻威

師因頌五位才畢。便有僧問。如何是正中來師云。旱地蓮華朵朵開學云。開後如何師云。金蕊銀絲承玉露。髙僧不坐鳳皇臺問。如何是正中偏師云。玉兔就明初夜後。金雞須報五更前問。如何是偏中正師云。毫末成大樹。滴水作江河。

問。如何是兼中至師云。意气不從天地得。英雄豈藉四時椎問。如何是兼中到師云。玉女拋梭機軋軋。石人打鼓響韸韸。

師因僧請問。逐位頌出云。

正中來

金剛寶劍拂天開

一片神光橫世界

晶輝朗耀絕塵埃

正中偏

霹靂鋒機著眼看

石火電光猶是鈍

思量擬擬隔千山

偏中正

看取輪王行正令

七金千子總隨身

途中猶自覓金鏡

兼中至

三歲金毛牙爪備

千邪百怪出頭來

哮吼一聲皆伏地

兼中到

大顯無功休作造

木牛步步火中行

眞个法王妙中妙

六相頌

見是阿那律

分明無一物

大地及山河

演出波羅蜜

聞是跋難陀

聲通總莫過

遠近一齊了

更不念摩訶

香是殑伽女

慈悲心徧普

淨穢盡能知

卽此我人母

味是憍梵缽

甜苦尋常說

入口辧率酸

恰似當天月

觸是瞬若多

善惡總能和

屠割無嗔喜

秖个是彌陀

意是大迦葉

毗盧俱一法

幽室顯然分

枝派千華葉

師在汾州。因駙馬都尉李遵勗致請潞州承天禪院開堂。彼方官民。灑涕遮畱。旣而兪諾。互陳筵供爲餞。遂召專使。謂曰。暫赴廚饌。饌畢。來取回書。食畢詣之。俄睹不起於座。而趣圓寂矣。闍維之後。眾收舍利起塔。

天聖廣燈錄卷第十六

天聖廣燈錄卷第十七

﹝宋勒﹞

襄州谷隱山蘊聰慈照禪師

初參百丈常禪師。因結夏。百丈上堂。舉中觀論云。正覺死名相。隨緣卽道場。

師便出問。如何是正覺死名相丈云。汝還見露柱麼師云。如何是隨緣卽道場丈云。今日結夏師離百丈。至汝州參省念禪師。師問。學人親到寶山空手回時如何念云。家家門前火把子師於言下大悟。乃有頌呈念禪師云。

我今二十七

訪道曾尋覓

今朝喜得逢

要且不相識

念師接得。訶叱於師。三五日不之顧。師但侍左右。麼數載。念化緣畢。乃杖錫南行。

至襄州洞山初和尙處。師問云。三玄有句。事上難分。不落是非。請師便道洞山云。待汝啞得洞山口。卽向汝道師云。恁麼卽解行崄巇路。不在系行纏洞云。磚堆裏倒地。

師離洞山。到郢州大陽山警延和尙處陽問。近離甚麼處師云。近離襄州陽云。作麼生是不隔底句師云。和尙住持不易陽云。且坐喫茶師云。便參眾去。

侍者問。適來新到祇對住持不易。和尙爲什麼教且坐喫茶陽云。我獻他新羅附子。他酬我舶上茴香。你去問他。有語在。

侍者請師喫茶。問。適來祇對和尙。道住持不易。意旨如何師云。眞鍮不博金。

師離大陽。到隋州智門戒和尙處。戒問。承聞老兄親見作家。是否師便喝戒云。棒上成龍浚。便打。

令坐。喫茶畢師云。莫怪適來容易祇對和尙戒云。不然。卻是老僧造次。

鄧州廣濟通和尙聞舉。云。大小戒和尙被聰上座換卻一隻眼也不知。

後卻回襄州石門山。於景徳三年。知州杳道請住石門山。於天禧四年。郡守夏竦重請住本郡谷隱山太平興國禪院。

僧問。師唱誰家曲。宗風嗣阿誰師云。山連嵩嶺。地近洛川。

問。如何是佛師云。功州多出九節杖僧禮拜師云。莫作答佛話會。

問。如何是祖師西來意師云。九里山上望船舟進云。意旨如何師云。市舶亭前人不識。

問。來時無物去時空。二路俱迷。如何得不迷去師云。秤頭半斤。秤尾八兩。

問。恁麼又不得。如何得恰好去師云。乾來山腳長。

問。如何是石門境師云。一任眾人看進云。如何是境中人師云。明日來喫棒。

問。王子未登九五時如何師云。紫雲樓上看天色進云。登九五後如何師云。日月光中現寶刀進云。登與未。是一是二師云。王令已行天下徧。若有當頭便滅身進云。當頭者如何師云。一身塗炭猶未放。可憐九族畫遭迍僧禮拜師噓噓師上堂云。達摩九年面壁。大似壓良唐士兒孫。二祖立雪斷臂。有求皆苦。三祖攀樹而化。何不安牀枕。四祖橫接牛頭。同人面前不能開口。五祖𨿽紹祖位。且不知有行腳事。六祖預述遺文遷化。後頭也不能作主。讓和尙磨磚接得馬大師。兩个鈍漢。石頭入山飼虎。更道要表宗乘。若是令時學般若菩薩。總莫取者七八个漢定。若取定時。落他綣繢。若不取者七八个漢定。盡是自然外道。總不如是。須知有若各出身之路。作麼生是諸上座出身之路。知有者。對眾道看。良久。云。直饒道得。盡是名貌將來。珍重。

僧問。云隱鳳皇時如何師云。山深無覓處。鴉鳥每相逢。

問。切急一句作麼生道師云。垂手過膝進云。此理如何師云。兩耳齊肩。

問。如何是祖師西來意師云。腰帶裏覓綿。

問。覿面相呈時如何師云。隔學云。隔个什麼師直下唾。

問。門外三車。學人擬求牛車時如何師云。未是極則處學云。如何是極則處師云。犬吠虛聲切。癡人望太陽。

問。三差路頭。未審教學人往何路而去師云。莫錯學云。便恁麼去時如何師云。錯。

問。古人道。來日大悲院裏有齋。意旨如何師云。日出隈陽坐。天寒不舉頭問。權借一問以爲影艸時如何師云。待你啞得石門口。卽向汝道。

問。如何是古佛心師云。踏著秤錘硬似鐵。

問。如何是人境似奪師展兩手學云。不會師鳴指一下。

問。如何是道師云。臘月三十日進云。如何是道中人師云。新春向暖日僧禮拜師有一頌。

臘月三十日

言中須辧的

更覓道中人

新春向暖日

問。如何是道師云。車輾馬蹋進云。如何是道中人師云。橫眠豎臥。

問。古人索火。意旨如何師云。任他滅進云。滅後如何師云。初三十一進云。恁麼則王好時節師云。你見个什麼道理學云。今日一揚困師便打。

問。如何是先照後用師云。﹝山﹡突﹞屼峯頭火把子。長安城內不通風問云。如何是先用後照師云。長安城裏不通風。﹝山﹡突﹞屼峯頭火把子。

問云。如何是照用同時師云。﹝山﹡突﹞屼峯頭無火把。長安城裏絕人行。

問云。如何是照用不同時師云。昨日十五。今日十六。

問。學人開旗。請師展陣師云。你誠呈者醜拙看僧擬議師便喝僧喚侍者師云。瞎僧禮拜師云。旗又開了。陣又展了。爭祭地上七蹤八橫。便歸方丈。

因作淸涼河。僧問。忽遇洪水滔天。還堰待也無師云。上柱天。下柱地進云。劫火洞然時。又作麼生師云。橫出豎沒問。王子未登九五時如何師云。六宮深處坐進云。登九五後如何師云。當殿不稱尊天禧四年。請住谷隱山。開堂日。師乃拈香示眾云。此一瓣香。十五年前呈丑拙了也。如今還有人委悉麼。若相委悉。對眾商量。

時有僧問。祖令未行時如何師云。猶守臥沙場進云。學人未曉。乞師再指師云。寒灰無再焰。

問。如何是奪境不奪人師云。峴首亭邊好用功進云。如何是奪人不奪境師云。雪消流水慢進云。如何是人境兩俱奪師云。冰結滿庭寒進云。如何是人境俱不奪師云。放你一綫道問。古人道。見色便見心。露柱是色。那个是心師云。晝見簸箕星進云。未審意旨如何師云。柳營節級橫階上。

問。虎逼臨崖時如何師云。崄學云。苦師云。然他誰。

問。如何是出袖藏鋒師云。箭發離弦易問。如何是入袖藏鋒師云。霜刃出匣難問。如何是袖裏藏鋒師云。大家惜取好僧擬議師便喝。

問。伯牙未遇鐘子期時如何師云。夜靜更深彈一曲進云。遇後如何師云。琴破弦斷一時休問。如何是道師云。善大帶牌進云。爲什麼如此師云。令人懼見。

問。如何是沙門行師云。三三兩兩。若不相知進云。畢竟事如何師云。截舌有分。

三玄三要

報你諸方道

三玄句下分

若言親的旨

臘月太陽春

一喝分賓主

照用一時行

要會个中意

日午打三更

三玄句

第一句

點刻分明早莽鹵

更擬進前問如何

西天移來安此土

第二句

妙田臨機無差互

開口動舌沒交涉

棒下分明須薦取

第三句

問答分明有言句

諸方盡有好商量

三歲童子皆息苦

綱宗須

馬師足下出雄兒

大展綱宗吐舌時

臨濟解彰黃檗喝

三聖瞎驢少人知

興化妙對同光帝

寶壽萬壽用及時

西禪南院剃刀話

風穴寶塔至今持

汾陽師子當門距

廣教落字須錐門碑

石門後輩都說了

誰人敢和目前機

師拴天聖四年。駙馬都尉李遵勗致書迎請。不容固辭。後於五月一日就本宅正堂。創嚴法座。會諸黑白。請師升座。

有僧問。昔日龍女靈山親獻。南方作佛。今日都尉躬親。得何果報師云。明明似日連天照。暗暗昏昏人自迷進云。未審什麼人知委師云。大眾現前。

又有僧問。今朝已赴公俟命。向上綱宗請略提師云。當初猶自可。妄想至如今。

師云。祖意難窮。得之者。可越階梯。教裏易明。失之者。毫釐永隔。是以禪律同途。凡聖不異。自是迷情不了。背覺合塵。向他人口裏取則。若是了者。天堂地獄。鑊湯鑪炭。牛頭獄卒。乃至五無間。旃陀羅捨。並是淸淨道場。若是不了者。十二時中向什麼處安身立命。約諸名士。盡是了者。略與山僧相見。

都尉出禮拜。拜起。捧香鑪去師云。伶利人難得。便下座師之存逝事迹。卽有李導勗所撰塔銘具之﹝塔銘付捲﹞。

先慈照聰禪師塔銘﹝並序﹞

天聖十號。歲壬申。暮春三月八日。國東神岡資國寺涅盤先師示疾。酬子問。四大如何。

黑豆堪合醬。蘆菔好和齏。作偈曰。

故疾發動不多時。寅夜賓主且相依。

六十八歲看雲水。雲散靑天月滿池。

午映趣寂。

後三日茶毗。趺坐如生。旣就薪火。卒無煙。五色成焰。觀者如市。隨光所照。各得祖見。舍利大如豆。小如秫。宋雜不可計。白色如珠末者。與燼相錯又盈斗。闕地丈袤。舉鍤復出。土亦香。黑白競杯取。踏踞彌月。未易彊塞。何靈應之如是。得不爲震旦異人乎。蓋聖化之攸感。近代之罕倫也。白嬰﹝病﹣丙﹢何﹞瘵。罔倦提撕。問疾誰堪多。自病而不詣。克亡預定知。神會之必同。

始悟於決汝州首山念。念爲馬祖九世嫡。襄陽虎溪。鳳凰兩山聚千徒。歷二紀。天下仰之。予表賜紫方袍。再號慈照。名蘊聰。南海人也。姓淸河氏。幼不雜戲。終日習坐。里人異之。自落髮。不執愛行書。而自義了。未三十。達寶所。有奇相。洪鐘衽簴。小扣小聞。明鑑當臺。胡來胡見。識是艸是藥者。體病皆平。樂無佛無人者。覺塵復擾。

予承世善慶。素慕禪悅。故翰林楊文公億。中山劉公筠。不我遐棄。爲方外之交。未曾嘗不切劘盡。規獨惟投。然𨿽心曰證。而凡機會。口莫能言。譬自謂良馬。一日千里。不見奔踶。予早欽風。而虎溪。世之頌福地也。會師退位。以素緣熟。乃走胥命駕。百會重趼。道將迎意。遂有王城之入。創玆寺居之。獲陪中屨之侍。諦求眉髓之論。

師嘗諭房﹝子﹡﹝舄﹣臼﹢﹝十／甲﹞問徑山。禪可學乎。曰。此大丈夫事。非將相之所爲。一旦聞舉一喝三日耳聾之話。如處蔀室。霍爾而頓明。如對靈山。聽然而微笑。自此敍弟子禮。或外館開供。妙談偈聞。旋請入都。畱合匈浹。或命駕香剎。時問輕安。眼勤左右。六周歲鑰。於是確求歸隱者數四。咸緩以他語。貴乎延居。亦嘗微露風指。謂吾償汝宿緣。祖禰有記。事著傳錄。令不可汝後自言者。臘髙之後。倦談而已。

師與首山洎數同嗣。咸以令甲子化事。具天聖廣燈錄。居常祇接間。燕堂會僧。圖盡見之。駐神岡後。捨諸方名山大寺。肯來禮足。願枉錫者。又無央數。惟杜門不報。如有復我者。善爲辭焉。所謂可得聞而不可見矣。

兩宮以副馬吳元扆故館爲慈孝寺。上以奉累世之隆法。下以厚近姻而濟。思恢曩制。肇立叢禪。麗極宏規。冀延大士。以師稱諸貴議。上具禮涓。且欲彊致之。天子察其懷道匿曜。先潛使詗。審之不詘。又復挑欲與詣。遂領之。

二聖但徳之。而如。

聖諭以安其志。有謂國家興寶。勸其將護。答曰。人自差殊。法非增減。仰受付托。匪一朝夕。不在乎一老比丘耳。旣化之後。規中慨嘆緣差。然有故事。梁帝將禮於少林。遂已面壁。劉主躬謁於靈樹。遽乃順世。詳因所自。諒非偶爾。

存遊殊迹。遠通彰聞。予竟無所止。前二道場爭求靈骨歸葬。予以名山勝地。欽崇悠永。較夫優論。從如鳳皇。但奉珍寶。畱舍利塔於資國。同予侍立眞圖。爲終身之供。吁。鸞皇瑞世。非爲於久。畱水月觀。容是宜乎。常住重念。契感胡可。酬報自寫。翠刻聊爾。叢林若夫出黃檗之門。略同於裴相。作金粟之士。絕企於龐公。贊述不文。而系之銘。

離四句

絕百非

並州三交承天院智嵩禪師

上堂云。三交之路密難通。汾水潺潺。不停朽木。龍騰滄海。系電之機驚人。師子窟中。豈安異獸。三乘之教。不離方寸。祖師西來。何曾有意。佛祖不立。教又何依。人法雙遣。權爲道矣。禪徳。且莫停囚長智。養病喪軀。瞬目揚眉。早成鈍漢。三乘教外。別傳一句。

便有僧問。如何是教外之句師云。新羅無是髙麗國進云。恁麼則法海之中。師得自由師云。波斯鼻孔長三寸。

問。如何是學人行履處師云。僧堂前。佛殿後。

問。如何報得四恩三有去師云。幸是無事人。剛爲客作漢。

問。祖師西來。三藏東去。當明何事師云。佛殿是部署修。僧堂是老僧蓋進云。恁麼則全因今日師云。今日事作麼生僧便喝師便打。

問。不在內。不在外。不在中間。未審在什麼處師云。番國皮裘八百價。

師上堂云。寒溫冷暖。著衣喫飯。自不欠少。波波地覓个甚麼。秏是諸人不肯承當。如今還有承當底麼。有卽不得事負山河大地。珍重。

師勘僧云。迦葉門前客。祗園會裏僧僧云。今日特來禮拜和尙師云。洎合不門闍梨僧便喝師云。錯僧又喝師云。放你三十棒僧云。許和尙一隻眼師云。喫棒了。呈欵。

州主張侍中永徳來訪師。適值師出。侍中於方丈內將拄杖去師來日卻入衙相看侍中云。和尙失卻拄杖耶師云。艸賊大敗侍中云。恁麼則落他艱便也師云。並贓捉獲。

又因一日侍中與轉運同入院。轉運不拜。侍中云。何不拜長老師云。猶不肯永當侍中云。恁麼則與長老作弟子去也師便掌侍中云。是何一掌師云。不是者漢。大難承當侍中云。恁麼則醞造將來師云。今日勘破。

師上堂。舉。法眼禪師偈云。見山不是山。見水何曾別。山河與大地。都是一輪月。大小法眼禪師未出涅盤堂。三交卽不然。見山河與大地。錐刀各自用。珍重。

汝州廣惠院元璉眞慧禪師

開堂日。有僧問。如何是祖師西來意師云。竹竿頭上帶紅旗。

楊侍郎問。天上無彌勒。地下無彌勒。未審在什麼處師云。敲磚打瓦又問。秖如風穴道。金沙難裏馬郎婦。意旨如何師云。更道也不及。

師方丈後有庵。因與官人坐次。官人乃問。如何是庵中主師云。過墻遭棘狗。

問。如何是祖師西來意師云。大白星轉。

問。如何是佛師云。兩个不是。

劍門黃檗山謐禪師

開堂日。升座。示眾云。會麼。慈云今日與你注破去也。乃有一頌。

慈云今日顯宗風

不說無心道路通

眩上眉毛佛已過

者回與你話西東

問。師唱誰家曲。宗風嗣阿誰師云。寶應堂前無安語。今時施設不參差學云。恁麼則汝水一派。劍嶺分枝師云。莫亂道。

問。如何是佛師以拂子轉一轉豎起進云。供養者何師云。漢水休掛念。錦裏有光生。

問。如何是無縫塔師云。獨曉孤輪三界外。長年疏豁臺路中。

問。王印開時。誰人受信。

師云。野老撫掌去。牧童樂道歸。

問。不識不見。請師道出師云。鐵打利劍將軍用。筆定乾坤宰相才。

問。如何是祖師西來意師云。紅輪光萬戶。泳水繞靑山。

池州仁王院處評禪師

在念禪師會下。一日。參次。師問。如何是佛法大意念便喝師禮拜念師拈棒師云。和尙此間勿世界耶念師拋下拄杖云。明眼人難瞞師云。艸賊大敗。

隨州智門回罕禪師

上堂。有僧問。匣中寶劍隨時用。還許當場用也無師云。靑竹竿頭標四方進云。恁麼則天雨洗榮城也師云。道者百雜碎也。

問。學人未舉意。和尙已先知。和尙舉意。如何委悉師云。一句迥分明。徒勞更側耳僧擬議師便喝師因爲北塔院僧使點茶。師乃起自揖。僧使。近上座僧使云。鷂子頭上。焉敢安巢師云。棒上不成龍。隨後打一座具僧使茶後卻起來云。適來卻成觸悞和尙師云。江南杜禪客。覓什麼第二椀。

潭州南嶽山臺院契曠禪師

初開堂日。眾集定。時有僧問。師唱誰家曲。宗風嗣阿誰師云。昔時經遊地。趙洛老婆心進云。恁麼卽汝水分枝。衡陽長葉也師云。小兒得寵便勇。

問。如何是佛師云。三十二相天人仰進云。莫秖者个便是也無師云。八十種好鬼神驚。

襄州鹿門賜紫惠昭山主

楊億侍郎寄一問。入山不畏虎。當路卻防人時如何主云。君子坦蕩蕩問。如何是鹿門山主云。石頭大底大。小底小進云。如何是山中人師云。橫眠豎臥。

汝州寶應院賜紫法昭禪師

上堂云。寶應門風險。入者喪全身。且道出身一句作麼生道。有道得底麼。出來道看。珍重。

問。承教中云。大通智勝佛。十劫坐道場。佛法不現前。不得成佛道。爲什麼不得成佛道師云。赤腳騎鐵驢。直至海南居。

唐州大乘山惠果禪師

上堂。有僧問。如何是從上來傳底意師云。金盤拓出眾人看。

問。如何是佛法大意師云。杏種來年麥。棗熟當年禾進云。莫是和尙爲人處也無師云。逢人但恁麼舉。

問。撥塵見佛時如何師云。撥塵卽乖。見佛卽錯進云。總不如是時如何師云。錯。

汾州太子院道一禪師

上堂。有僧問。師唱誰家曲。宗風嗣阿誰師云。五音六律非關妙。四智三空和不齊。

問。如何是佛師云。賣扇老婆手遮日。

問。如何是汾陽境師云。子夏山髙云靉叇。西河水急貫滄溟進云。如何是境中人師云。郡主在此。莫犯威風僧禮拜師云。且放一頓。

問。紅轉未出時如何師云。照燭分明進云。出後如何師云。撈天摸地。

問。如何是學人親切處師云。慈母抱嬰兒進云。如何是學人轉身處師云。街頭巷底進云。如何是學人著力處師云。千斤擔子兩頭搖。

師因與數人座主茶話次。一座主問。師會文章否。師云。不會座主云。和尙莫秖是會禪麼師云。亦不會座主云。何名長老師乃與一頌。

不會文章不會禪

無知愚訥且安然

饒君妙困道無礙

亡落汾陽第二綣

筠州興教院守芝禪師

才升座。僧問。如何是和尙家風師云。一言出口。駟馬難追。

問。如何是城裏佛師云。十字街頭石幢子。

問。如何是爲人一句師云。四角六張進云。意旨如何師云。八凹九凸。

問。不落三寸時如何師云。乾三長。坤六短進云。意旨如何師云。切忌地營虛。

問。昔日靈山分半座。二師相見事若何師云。記得麼僧良久師打禪牀一下。云。多年忘卻也師云。且住。且住。若向言中取則。句裏明機。也似迷頭認影。若也舉唱宗乘。大似一場寐語。𨿽然如是。官不容鍼。私通車馬。放一綫道。有个葛藤處。

師遂打禪牀一下。云。三世諸佛盡皆頭痛。且道大眾還有免得在麼。若一人免得。無有是處。若免不得。海印發光。師乃豎起拂子云。者个是印。那个是光。者个是光。那个是印。掣電之機。徒佇勞思。會麼。老僧說夢。且道夢見个什麼。南柯十更。若不會。聽取一頌。

北斗掛須彌

杖頭挑日月

材泉好商賣

夏末秋風切

珍重

師才升座。僧王宣疏畢。維那白槌云。法筵龍象眾。當觀第一義。

時有僧問。大用現前。不存軌則。請師揮劍師云。點眼知人意。著取今行時進云。腦後穿。師云。齋後鐘。

問。如何是佛法大意師云。推天磕地。

問。心法無形。如何雕琢師云。一丁兩丁進云。未曉者如何領會師云。透七透八。

問。如何是大愚境師云。四面峯巒秀。沿江一帶淸進云。如何是境中人師云。滿城公子貴。林下道人棲。

問。拈槌豎拂卽不問。當機一句事如何師云。燋頭燎面進云。雷音已徹靑雲外。向上極則又如何師云。且領前話。

師云。問話且住。淨名杜口。猶涉繁詞。達摩西來。平欺漢地。放一綫道去也。放个葛靡處。所以李長者云。夫有情之本。同智海以還源。抱識含流。總法身而爲體。諸仁者。旣是總法身而爲體。還知道須彌吞卻法身。法身吞卻須彌麼。諸仁者。朝夕與古佛同參。與諸方老和尙同參。山僧今日與大眾同參。且道參什麼。如是定當得。且認得个著衣喫飯。猶去衲僧半月程在。若定當不得。來年更有新條在。惱亂春風卒未休。久立。珍重。

上堂。僧問。如何是道師云。八斛四斗進云。如何是道中人師云。煮粥煠飯。

問。寶劍未出匣時如何師云。切忌道著進云。出匣後如何師云。天魔腦裂。

師云。舉一步。須彌岌岑。海水騰波。不舉一步。於微塵國土。助一切諸佛出興於世。轉大法輪。還信麼。若信得。西瞿耶尼喫飯去。珍重。

上堂。僧問。如何是祖師西來意師云。白月燒地眠。夜間炙地臥。

問。古鏡未磨時如何師云。照破天下人髑髏進云。磨後如何師云。黑如漆。

問。旣是淸淨法身。爲什麼卻澡浴師云。頭出頭沒進云。爲什麼如此師云。秖爲如此。

上堂。僧問。洪鐘才擊。大眾云臻。祖意西來。乞師垂示師云。六丁六甲進云。未曉者如何領會師云。會卽錯。

問。馬師未見讓師時如何師云。緊進云。見後如何師云。切。

問。如何是佛師云。鋸解秤錘。

師云。徳山入門更棒。臨濟入門便喝。一棒一喝。若雙峯而互出。賓主未辧。恓恓而萬里鄕關。照用方行。擬擬而千差塞路。諸上座。到者裏。憑何話會。

師乃有頌。

棒喝齊施早已賒

古今皆贊絕周遮

二途不涉憑何說

南海波斯進象牙

珍重

上堂。僧問。特特上來伸三拜。乞師分付柱杖子師云。科進云。恁麼則功不虛施師云。重。

因請本院首座開堂。僧問。承和尙有言。一人悟道。三界平沈。首座悟道。三界還沈也無師云。不淹不抑進云。恁麼卽一言才出。大地全收師云。落三落四。

師云。爲眾竭力。蓋爲袈裟同肩。一處喫飯。莫是人各披一條。同鍋喫飯麼。此是分見。還知道三世法佛共披一條。所以釋迦身長丈六。畱下袈裟與彌勒。彌勒身長千尺。披得恰好。何故如此。蓋爲長者長法身。短者短法身。要得易會麼。古佛與露柱相交。佛殿與天王斗額。若也不會。單重交折。珍重。

師上堂云。有時一喝。秖作一喝用。有時一喝作探竿影艸。有時一喝如踞地師子。有時一喝如金剛王寶劍。若是金剛王寶劍。不得正眼覷著。覷著卽喪身失命。

師乃有頌。

不是幹將鑄

那關四气吹

匣內靑蛇吼

逢妖任便揮

若得全提者

當機豈失時

毗盧驚得走

大眾盡攢眉

久立。珍重

師上堂。示眾云。大愚相接大椎孫。五湖雲水競頭奔。競頭奔。有何門。擊箭寧知朽木存。朽木存。一年還曾兩度春。兩度春。帳裏眞珠撒與人。撒與人。思量也是慕西秦。珍重。

師上堂云。昔日外道問佛。不問有言。不問無言。世尊秖踞座。外道乃云。世尊大慈大悲。開我迷雲。令我得入。云大小世尊被外道茶糊一上。秖如外道云。開我迷雲。令我得入。且道還得入也未。要會麼。不曾夢見。久立。珍重。

師上堂云。僧問汾州和尙。如何是接初機句。汝是行腳僧。如何是辧衲僧底句。西方日出卯。如何是正令行底句。千里持來呈舊面。如何是立乾坤句。北俱盧洲長粳米。食者無貪亦無愼。

師乃云。將此四句語以驗天下衲僧。子細思量將此四句語。被天下衲僧一時勘破。珍重。

師上堂。聞鐘聲。云。觀音門入者。蝦蟇蚯蚓。助汝發機。普賢門入者。不動步而到。如今還有到者麼。良久無人。以拄杖打禪牀一下。頌曰。

一擊響玲瓏

喧轟宇宙中

知音才側耳

項羽過江東

天聖廣燈錄卷第十七

天聖廣燈錄卷第十八

﹝宋勒﹞

袁州南源山楚圓禪師

初住南源。開堂日。白槌云。法筵龍象眾。當觀第一義。

師乃云。大眾會麼。宜陽秀水。南嶽石橋。若也不會。山僧謾你諸人去也。所以道。達摩西來。教外別傳一句。且道別傳个什麼。直指人心。見性成佛。祇如諸人盡是祖師指出底人。還信得乃麼。若信得及。與祖佛同參。若信不及。可謂自生退屈。此日一會。不是小緣。將一辧香爲我無徳禪師。且道諸人還識無徳禪師麼。若也不識。有疑請問。

僧問。世尊出世。梵王前引。帝釋後隨。今日和尙出世。請師說法師云。如僧云。恁麼則粉骨碎身去也師云。三月野華鋪地錦。九秋黃葉以爲陰。

問。如何是祖師西來意師云。畝地三蛇九鼠。

上堂云。若論此事。絕有言詮。侍者拈香。早成多事。所以釋迦掩室。已涉繁詞。居士默然。卻成多說。何故。彼彼出家。彼彼行腳。且問諸人。作麼生是出家行腳底事。莫是著衣喫飯。行住坐臥。廣學多聞。無言無說麼。若恁麼會。大似掉棒打月。旣不許恁麼會。又作麼生會。眾中還有識好思者麼。有卽出來。對眾證明。若也未能如是。有疑請問僧問。鼓聲才罷。大眾云臻。祖意西來。請師舉唱師云。汝從甚處來僧云。汾陽一句師親唱。南源今日事如何師云。汝見南源。

問。有言有說。皆是世諦之談。無言無說。未是衲僧行履處。幸對人天。請師垂示師云。放山僧一綫道。與闍棃葛藤僧云。恁麼則專爲流通師云。一片白雲橫世界。个中誰是出頭人。

問。如何是佛師雲。水出髙原。

問。如何是佛法大意師云。洞庭湖裏浪滔天。

問。如何是南源境師云。黃河九曲。水出昆侖。

如何是境中人師云。隨流人不顧。手接望扶桑。

上堂云。雲收霧捲。杲日當空。不落明暗。如何通信。

問。如何是異類中人師云。頭長腳短進云。恁麼則謝師指示師云。半幅全對進云。恁麼則互恁麼去也師云。闍棃鼻孔爲什麼卻在老僧手裏僧無語師便打。

問。久爲流浪途中客。乞師方便指歸源師云。饑餐渴飲進云。恁麼則因師得契如如理。十載徒勞了色空師云。晝行三千。夜行八百。

問。山深覓不得時如何師云。口能招禍。

問。東湧西沒時如何師云。尋。

問。夜靜獨行時如何師云。三把茆。

問。寶劍未出匣。如何師云。響出匣後如何師噓一聲問。鬧市取靜時如何師云。頭枕布袋。

師入州。崇勝和尙請上堂師云。者裏崇勝法堂。不可向者裏說佛說法去也。然𨿽如是。官不容鍼。私通車馬。恁麼大似擔水河頭賣。眾中還有檢點得底麼。試出來檢點看。有麼。有麼。

時有僧問。諸法已聞今日響。請師方便演眞乘師云。天不髙。地不遠僧云。孤峯出羣嶽。萬里百華新師云。不是直鉤客。徒勞到海堧。

問。昔日靈山分半座。二師相見意如何師云。來風可鑑進云。恁麼則大眾側聆。學人禮拜師云。伶利人難得。

問。如何是古佛家風師云。金蟾初出海。何處不分明進云。還許學人請益否師云。大海無邊際。不宿水雲人。

乃云。若向言中取則。埋沒宗風。直饒句下精通。敢保此人未悟。所以道。山靑水綠。雀噪鴉鳴。萬流同源。海云自異。未來諸佛。口似燈籠。過去諸佛。應病施方。現在諸佛。墮坑落塹。不落凡聖一句作麼生道。良久。云。屎上更加尖。便下座。

師至仰山。請上堂。云。寶鏡當臺。森羅自顯。太阿在手。殺活臨時。且道還有該不著者麼。有。卽倒道將一句來。如無。後學初心。有疑請問。

時有僧問。知師久臥深潭裏。大仰外堂事若何師雲。雨來山裏暗。云出洞中明進云。學人不會。再伸請益師云。拈取幡竿別處舂僧無語師云。弄潮須弄潮人。

問。大通智勝佛。十劫坐道場。佛法不現前。不得成佛道。未審意旨如何師云。一場懡﹝怡﹣臺﹢羅﹞進云。秖如大通智勝佛又如何師云。八十翁翁若少年進云。學人耳順之年。乞師再垂方便師云。眾人伏事。

問。如何是佛師云。蓮華捧足。

師乃云。馬大師卽心卽佛。當人未悟。盤山非心非佛。秖成戲論。雪嶺輥球。誰謔小兒之作。雲門顧鑑。笑殺傍觀。少室自傷。一場大錯。徳山入門便棒。未遇奇人。臨濟入門便喝。太殺輕薄。黃梅呈頌。人我未忘。更言祖祖相傳。遞相誹謗。到者裏。須是个人始得。所以道。鷹生鷹子。鶻生鶻兒。𨿽然如是。也是鞏縣茶缾。乃彈指一下。下座。

上堂。僧問。油盡燈滅時如何師云。養子不及父。

問。海上雲遊時如何師云。苦。

問。牛頭未見四祖時如何師云。堆堆地見後如何堆堆地。

問。如何是和尙受用處師云。困僧擬進語師便打。

問。失前忘後時如何師云。不。

問。一得永得時如何師云。抱石投河。問。仗鏌鋣劍。擬取師頭時如何師云。斬將去僧擬進語師便打。

上堂云。一切諸佛及諸佛阿耨多羅三藐三菩提心皆從此經出。乃豎起拄杖子云。者个是南源拄杖子。阿那个是經。良久。云。向下文長。付在來日。乃喝一喝。下座。

上堂。豎起拄杖云。過去諸佛。現在諸佛。未來諸佛。西天二十八祖。唐土六祖。天下老和尙。總變成南源拄杖子去也。汝諸人向什麼處安身立命。看看。拄杖子穿過你諸人髑髏去也。還有識痛癢者麼。有卽出來。對眾﹝跳﹣兆﹢孛﹞跳看。若無。南源今日失利。喝一喝。卓拄杖一下。下座。

上堂。良久。云。無爲無事人。猶是金鎖難。喝一喝。下座。

因同人相訪。上堂云。颯颯涼風景。同人訪寂寥。煮茶山上水。燒鼎洞中樵。珍重。

僧問。如何是賓中賓師云。禮拜更殷懃如何是賓中主師云。拄杖常在手如何是主中賓師云。拄杖撥乾坤如何是主中主師云。劍握甑人手。

問。如何是佛師云。瀟湘班竹杖。

問。達摩未來時如何師云。長安夜夜家家月進云。來後如何師云。幾處笙歌幾處愁。

問。一物不將來時如何師云。塊木成林問。四山火束時如何師云。物遂人興。

問。祖佛不立時如何師云。口上生茆。

問。才見便回時如何師云。湖南鎭主進云。末後殷懃。請師道師云。多少分明進云。大眾側聆師云。未敢相許。

問。進前不得時如何師云。裁斷眾疑。

問。步步登髙時如何師云。雲生足下。

問。如何是南源狗師云。觜問。如何是禪師云。鼻孔入地。

問。如何是佛師云。石打不入。

上堂云。諸佛放光明。助發實相義。乃豎起拄杖子云。者个是南源拄杖子。阿那个是實相義。你若見去。被見聞所轉也。若不見。行腳眼在什麼處。喝一喝。下座。

上堂云。一塵才舉。大地全收。一毛頭師子。百億毛頭現。百億毛頭師子。一毛頭現。千頭萬頭。但識取一頭。乃豎起拄杖子云。者个是南源拄杖子。那个是一頭。喝一喝。卓拄杖一下。下座。

問。如何是佛師云。人老病生。

問。如何是接初機底句師云。一刀兩段。

問。如何是驗衲僧底句師云。寒山。拾得問。如何是正令行底句師云。來千去萬。

問。如何是立乾坤句師云。天髙海闊。

問。與師並坐時如何師云。綫穿黃葉。

問。古人封白紙。意旨如何師云。家貧路富問。如何是祖師西來意師云。三日風。五日雨。

問。蓮華未出水時如何師雲。水深蓋不得進云。出水後如何師云。不礙往來看開華後如何師云。南北馨香結子後如何師云。餵魚餵鱉。

上堂云。天地與我同根。萬法與我一體。乃豎起拄杖子云。者个是南源拄杖子。那个是體。良久。云。渡河須用筏。到岸不須船。喝一喝。卓拄杖一下。下座。

上堂。豎起拄杖云。河沙諸佛。河沙國土。總被南源拄杖子一口吞卻。其中眾生。不覺不知。你初僧鼻孔在什麼處。若知去處。橫擔拄杖。目視雲霄。若也不知。長連牀上。有粥有飯。喝一喝。下座。

上堂云。夫宗師者。奪貧子之衣珠。救達人之見處。若不如是。靈是和泥合水漠。良久云。路逢劍客須呈劍。不是詩人莫獻詩。喝一喝。下座。

上堂云。吾有一言。絕慮忘緣。巧說不得。秖要心傳。更有一語。無過直與。且道作麼生是直與一句。良久。以拄杖劃一劃。喝一喝。下座。

問。己事未明。以何爲驗師云。玄沙曾見雪峯來進云。未審意旨如何師云。一生不出嶺。

有俗官問。如何是南源境師云。鑿池秋待月。種竹夏遮陽如何是境中人師云。城中公子般般貴。林下道人事事貧。

問。久昧衣珠。請師指示師云。艸賊大敗僧云。透走無路師云。腳蹈不動。

座主問。承教有言。因緣自然。自然卽不問。如何是因緣師云。記來多少時也進云。如何是自然師云。速退。速退。妨他別人問。

問。祖意與教意。是同是別師云。馬有垂韁之報。犬有﹝馬﹡展﹞艸之恩進云。與麼則不別也師云。西天東土。

問。六國未寧時如何師云。夜過天河進云。寧後如何師云。死在嫗人之手。

問。如何是學人自己師云。打骨出髓。

上堂云。入水見長人。珍重。

上堂。示眾云。

面西行向東

北斗正離宮

道去何曾去

騎牛臥牧童

珍重

上堂云。春生夏長卽不問。你諸人腳跟下一句作麼生道。良久。云。華光寺主。便下座。

師住道吾。上堂。僧問。達摩西來。曲爲今時。不屈宗乘。請師舉唱師云。雲雨灑長空。華開徧地春進云。澗松淸泠澹。曉月照長川師云。一言旣流通。今古誰言異進云。云生嶺上。華發巖前師云。相逢盡道休官去。林下何曾見一人進云。今日遭逢和尙師便喝。

上堂。舉。先寶應云。第一句薦得。與祖佛爲師。第二句薦得。與人天爲師。第三句薦得。自救不了。若是道吾卽不然。第一句薦得。和泥合水。第二句薦得。無繩自縛。第三句薦得。四稜著地。所以道。起也海晏河淸。行人避路。坐也乾坤黯黑。日月無光。你諸人何處出气。如今還有出气者麼。有卽出來。對眾出气看。如無。吾與汝出气去也。乃噓一聲。下座。

上堂云。佛以一音演說法。眾生隨類各得解。且道晝行夜臥一句作麼生道。良久。以拄杖卓一下。云。徳山證明。下座。

上堂云。藥多病甚。网細魚稠。便下座。

問。行腳不逢人時如何師云。釣絲絞水。

問。尋枝摘葉卽不問。如何是直截根源師云。楖栗拄杖僧云。未審意旨如何師云。行卽肩挑雲水衲。坐來安在掌中擎。

問。旣是護法善神。爲什麼張弓架箭師云。禮防君子。

問。如何是佛師云。有錢使錢問。獬象當軒。學人擬擬。如何得入師云。還覺頭痛麼。

上堂云。無明實性卽佛性。幻化空身卽法身。諸仁者。若信得去。不妨省力。可謂善才入彌勒樓閣。無邊法門悉皆周徧。得大無礙。號曰無生法忍。所以道。無邊剎境。自他不隔於毫端。十世古今。終始不離於當念。且問諸人。那个是汝當念。要會麼。秖你如今無明之性。卽是本覺妙明之性。爲汝不了生死根源。執妄爲實。隨妄所轉。致墮輪回。受種種苦。若能回光返照。自悟本來眞性。不生不滅。故曰無明實性卽佛性。幻化空身卽法身。

秖如四大五蘊不淨之身。都無實義。如夢如幻。如影如響。從無量劫來。流浪生死。貪愛所使。暫無休息。出此入彼。積骨如毗富羅山。飲母乳如四大海水。何故。爲無智慧。不能了知五蘊本空。都無實義。逐境生愛。欲网所拘。不得自在。所以世尊道。諸苦所因。貪欲爲本。若滅貪欲。無所依止。你等若能了知幻身虛假。本來空寂。諸見不生。無我。人。眾生等見。諸法皆如。故雲幻化空身卽法身。法身覺了無一物。惟有聽法說法。虛玄大道。無著眞宗。故曰本源自性天眞佛。

五陰浮雲空去來。三毒水泡虛出沒。若如是者。是謂度一切苦厄。乃至無量無邊煩惱知解。悉皆淸淨。號曰淸淨法身。若到者个田地。出此入彼。捨身受身。地獄天堂。此界地方。縱橫自在。任意浮沈。應物舒光。隨機逗教。喚作千百億化身。恁麼說話。可謂無夢說夢。和泥合水。撤屎撒屎。不識好惡。乃呵呵大笑云。若去衲僧門下。十萬八千。米蔓見他汗臭气在。𨿽然如是。不得一向。但以假名字。引導於眾生。珍重。

上堂云。心隨萬境轉。轉處實能幽。隨流認得性。無喜復無憂。拈起拄杖子云。者个是道吾拄杖子。那个是諸人心。河沙國土。河沙諸佛。西天二十八祖。唐土六祖。盡在道吾拄杖上轉大法輪。諸人還見麼。若見。朝遊西天。暮歸東土。若也不見。晨朝有粥。齋時有飯。卓拄杖一下。下座。

上堂云。有物先天地。無形本寂寥。能爲萬像主。不遂四時凋。拈拄杖云。者个是道吾拄杖。那个是萬像主。良久。云。若見諸相非相。卽見如來。喝一喝。卓拄杖一下。下座。

上堂云。有時先照後用。有時先用後照。有時照用同時。有時照用不同時。所以道。有明有暗。有起有倒。乃喝一喝。云。且道是照是用。緇素辧得麼。試出來呈醜拙看。若無。道吾今日失利。喝一喝。下座。

上堂云。祖師心印。一印印空。一印印水。一印印泥。如今還有印不著者麼。誠向腳跟下倒道將一句來。設你道得倜儻分明。第一不得行過衲僧門下。且道衲僧有什麼長處。良久。云。人王三四寸。徧地是刀槍。喝一喝。卓拄杖一下。下座。

上堂云。一喝分賓主。照用一時行。若會个中意。日午打三更。乃喝一喝云。且道是賓是主。還有人分得麼。若分得。朝行三千。暮行八百。若未能分得。道吾今日失利。拂一拂。下座。

上堂云。法法本來法。無法無非法。拈拄杖云。者个是道吾拄杖。那个是本來法。良久。云。但有路可上。更髙人也行。喝一喝。卓拄杖。下座。

上堂云。法身無相。應物現形。拈起拄杖云。者个是道吾拄杖。那个是法身。者个是葛藤且致。僧堂佛殿穿入汝諸人鼻孔裏去也。四大海水在汝頭上。龍王在汝指甲上。還覺麼。若覺去。晝行三千。夜行八百。腳下煙生。頭上火起。若也不覺。饑來喫飯困來眠。喝一喝。下座。

上堂云。一切諸佛皆以無爲法而有差別。前是按山。後是主山。那个是無爲法。良久。云。向下文長。付在來日。喝一喝。下座問。佛令祖令卽不問。如何是正令師云。金鳳投崖僧便喝師亦喝。卓拄杖一下僧背唾。便八眾師云。念你是化主。

上堂云。天已明。鼓已響。聖眾臻。齊合掌。如今還有不合掌者麼。有卽尼乾歡喜。無則瞿曇惡發。久立。珍重。

僧問。磨礱三尺劍。去化不平人。師意如何師云。好去僧云。點師云。你看僧拍手一下。歸眾師云。了。

上堂云。世尊三昧。阿難不知。阿難三昧。商那和修不知。從上諸聖三昧。互相不知。乃拈拄杖子劃一圓相云。者个是什麼。還有人道得否。良久云。路逢劍客須呈劍。不是詩人莫獻詩。喝一喝。下座。

上堂云。涅盤無異路。方便有多門。拈拄杖云。者个是道吾拄杖。那个是涅盤門。良久。云。見月休觀指。歸家罷問程。喝一喝。下座。

上堂云。夫說法者。須應時節。若不應時。總是非時語。還有人應得著。麼應卽應了也。且道落在什麼處。喝一喝。下座。

上堂云。道吾打鼓。四大部洲同參。拄杖橫去。挑括乾坤大地。缽盂轉去。覆卻河沙世界。問爾諸人。向什麼處安身立命。若也知去向。北俱盧州喫粥喫飯。若也不知。道吾罪過。珍重。

上堂。僧出禮拜。起便喝師云。作麼生僧又喝師云。瞎僧禮拜師云。三十棒且待別時來與你喫問。古人面壁。意旨如何師云。有年無徳。

上堂云。北山南。南山北。日月雙明天地黑。大海江河盡放光。逢著觀音問彌勒。珍重。

師住石霜。開堂日。僧問。維摩一默。米稱師宗。棒喝齊施。中流罔措。今日一會。請師方便師云。石第逢春長。霜華向日問進云。與麼則陽鳥喃喃語。雨過百華新師云。不因漁父引。焉知水淺深僧云。峻水隨流急。雲開照碧天師云。我行荒艸裏。你又八深村僧應喏。云。官不客鍼。更借一問。師意如何師云。放你三十棒。三十年後方始知痛癢。僧舞袖而退師云。夢見。

問。方木調弦時如何師云。幡竿一尺二進云。恁麼則和尙手出今時也師云。腳撥不動僧云。莫道不知音師云。三十年後悟去不定。

問。有理難伸時如何師云。苦進云。恁麼則舌拄上齶也師乃噓噓僧云。將謂胡須赤師云。夢見南源腳跟問。古鏡未磨時如何師云。新羅打鼓進云。磨後如何師云。西天作舞。

上堂云。靑蓮視瞬以多繁。迦葉微微笑自謾。少室坐著癡截臂。黃梅呈解頌多般。八門棒喝重重錯。向上宗乘肉自剜。公按見成誰懡﹝怡﹣臺﹢羅﹞。鑑咦啐啄哂旁觀。一宿覺來知是誤。不言師範更無端。丈夫皆有衝天志。北斗南星背面看。

偈頌

因僧請益三玄三要頌

第一玄

三世諸佛擬何宣

垂慈夢裏生輕薄

端坐還成落斷邊

第二玄

伶利衲僧眼未明

石火電光知是鈍

楊眉瞬目涉關山

第三玄

萬象森羅宇宙寬

雲散洞空山嶽靜

落華流水滿長川

第一要

豈話聖凡妙

擬議涉長途

擡眸七顚倒

第二要

峯頂敲捷召

神通自在來

多聞門外叫

第三要

起倒令人笑

掌內握乾坤

千差都一照

報你通玄士

棒喝要臨時

若明親的旨

半夜太陽輝

因僧請益臨濟兩堂首座齊下喝頌

啐啄之機箭拄鋒

瞥然賓主當時分

宗師湣物垂緇素

北地黃河徹底渾

因人請益惠超佛話有頌

僧問如何是佛

師云汝是惠超

禮拜進前叉手

思量十萬迢迢

因僧請益雲門超佛越祖之談

超佛越祖若何宣

充齋糊餅恣情餐

湖南展缽新羅咬

大石波斯索渡船

因僧請益乃述三訣頌

第一訣

大地山河泄

維摩綣默然

文殊便饒舌

第二訣

展拓看時節

語默豈相干

夜半秋天月

第三訣

遠路難登涉

陸地弄舟船

眼中藏日月

三句頌

第一句

天上他方皆罔措

俱輪顚倒論多端

巍巍未到尼俱樹

第二句

臨濟徳山涉路布

未過新羅棒便揮

達者途中亂指注

第三句

維摩示疾文殊玄

對談一默震乾坤

直至如今作笑具

因僧請益五位有頌

正中偏

半夜烏雞室裏鳴

海底然燈光世界

石上栽華長枝靈

偏中正

日落西山觀異影

分明景像顯宗乘

休把迷頭窺月井

正中來

木馬生兒徧九垓

進退任行通鳥道

豈並巢居界內隈

兼中至

彼彼大夫全意气

矛盾交互不傷鋒

展拓縱橫不相離

兼中到

黑白已前休作造

須明露柱未生兒

莫認狂辭途路走

都一頌

偏中歸正極幽玄

正玄偏來理事全

須知正立非言說

朕兆依俙屬有緣

兼至去來興妙用

到兼何更逐言詮

出沒豈能該世界

蕩蕩無依鳥道玄

因僧請益風宂佛話

杖林山下竹筋鞭

南北禪人萬萬千

莫怪相逢不下馬

東西各自有前程

寄李駙馬

分身千百億

悲智願難窮

在俗還隨俗

居宮卽順宮

頭頭皆巨護

處處現神通

珍重吾宗幸

多能立古風

又

仰觀天畔一輪日

幾度淸光四上出

大士蓬頭問志公

摩訶般若波羅蜜

注杜順和尙頌

懷州牛喫禾﹝河沙世界﹞

益州馬腹脹﹝蟻銜椀走﹞

天下召醫人﹝驢頭馬角﹞

炙豬左膊上﹝畫虎成貍﹞

牧童

牧牛童。實快活

跣足披蓑雙角撮

橫眠牛上向天歌

人問如何牛未渴

回面觀。平田闊

四方放去休欄遏

八面無拘任意遊

要收秖向鼻頭捏

小牛兒。順毛捋

角力未充難提掇

且從放在小平坡

慮上孤峯四腳脫

日已髙。休喫艸

拈起索頭無少老

一齊牽向圈中眠

和泥看伊東西倒

阿呵呵。好又好

閒將短笛順風吹

震動五湖山嶽島

倒騎牛。脫破襖

知音休向途中討

若問牧童何處居

鞭指東西無一寶

冬不人事

東山林木髙

幾歲幾回雨

南嶺松枝瘦

石生石畔土

金色見瞿曇

二三七八五

因僧請益古人十二時歌。乃頌之

雞鳴醜

夢裏逢人莽莽鹵

平旦寅

覺來路上弄精魂

日出卯

赫赫光明影裏坐

食﹝日﹡之﹞辰

食飽還知是病因

禺中巳

買賣論量入市肆

日南午

萬像分明作笑具

日昳未

張公喫酒李公醉

晡時申

省來端坐醉醺醺

日入酉

茆蓬竹戶硬撐拄

黃昏戌

日落西山狐魅出

人定亥

老鼠牀頭作隊隊

夜半子

一輪明月蘇噓哩

滁州瑯琊山惠覺禪師

初開堂。升坐。拈香畢。

有僧問。師唱誰家曲。宗風嗣阿誰師云。一任你鉆龜打瓦進云。麼恁卽汾陽一箭直射瑯琊師云。了。

問。如何是祖師西來意師云。庭前殘燭謝。

問。如何是佛師云。黃面比丘進云。莫便是也無師云。智無銖兩。

蘄州黃梅龍華寺曉愚禪師

行腳﹝日﹡乏﹞參五祖。戒禪師乃問。不落唇吻一句作麼生道師云。老老大大。話頭也不照管戒便喝師亦喝戒拈棒師便拍手下去戒召云。闍梨。且住。話在師將坐具塔在肩上。更不回首而去。

唐州龍潭智圓禪師

初開堂。有僧問。師唱誰家曲。宗風嗣阿誰師云。汾陽水急。白浪滔天進云。還許學人措足也無師云。輥。

問。承教有言。是眞精進。是名眞法供養。如何是眞法師云。夜聚曉散。

問。如何是龍潭劍師云。觸不得進云。困者如何師云。白骨連山。

問。久響龍潭。到來爲什麼龍不現師雲。水深不見底進云。現後如何師云。特地一場愁。

果州永慶院光普禪師

在石門慈照聰禪師會下。早參。師問。承古有言。大悲院裏有齋。意旨如何石門云。日出隈陽座。天寒不舉頭。

下座。後師續後入室。石門問。適來因緣作麼生會師云。會卽途中受用。不會卽世諦流傳石門云。未在。更道師拂袖而去。

師開堂日。僧問。如何是佛法大意師云。蜀地出鑌鐵。

桂州壽寧院慧靈禪師

僧問。光境俱亡。道歸何處師云。街頭市尾進云。卽今事又怠麼生師云。拖泥帶水。

問。如何是和尙家風師云。有少無多進云。東審客來。將何祇待師云。長連牀上鹿羹淡飯。

襄州石門山第六世了同禪師

云。適來堂上鐘子未鳴時。諸上坐便合知時。何用上來握節當胸。實爲屈沈。諸仁者。然卽如是。撒沙向諸上坐眼裏去也。三世諸佛在諸人鼻孔上轉大法輪。看看。良久。云。冬行春令。珍重。

問。如何是鳳皇機師云。分明舉似闍梨進云。忽遇遊子相投又若何師云。且領話。

僧問。如何是透法身句師乃拈淨缾。便作傾水勢進云。未審此意如何師云。箭過新羅。

問。如何是祖師西來意師云。獨步離天竺。

荊南府竹園山法顯禪師

開堂日。僧問。師登寶座。當說何法師云。香煙起處眾雲集學云。恁麼則紅焰光中不見蹤也師云。乾坤無透路。

問。如何是佛師云。好手畫不成問。如何是道師云。交橫十字進云。如何是道中人師云。往往不相識。

問。如何是奇特之事師以拄杖劃一劃僧便喝師拍繩牀一下僧禮拜師便打。

問。承教有言。止止不須說。我法妙難思。如何是止止不須說師云。太多也學云。如何是我法妙難思師云。不如速禮三拜。

彭州永福院延照禪師

上堂。僧問。師登寶座。朝騎降臨。向上機鋒。請師舉唱師云。月輪輾破璢璃﹝谷﹣禾﹞。海內龍王笑點頭進云。恁麼卽迷悟不從師也師云。罕逢穿耳客。頻遇守株人。

問。如何是彭州境師云。人馬合雜進云。如何是境中人師便喝。僧以手作拽弓勢師便拈棒僧擬議師便打。

問。古徳有言。徧體汗流山鬼窟。袈裟遮面鬼神村。意旨如何師云。靑城大面出賢人僧擬議師便喝。

唐州大乘山徳遵禪師

初開堂日。僧問。西天一佛出世。地布黃金。今日出世。有何祥瑞師云。破布裏眞珠進云。恁麼卽圓融下號光透娑婆師云。驢﹝駋﹣口﹢巴﹞靑布袋。

問。世界圓融一句。請師道師云。團團七尺餘。

問。如何是大乘山師云。澗水向東流進云。如何是山中人師云。眉鹿眼白。

問。如何是臨濟一喝下事師云。山僧卻道不得僧便喝師云。好喝僧又喝師云。未信你在僧云。瞎師拈棒便打。

師上堂云。

古佛傳心印

常然般若燈

曹溪玄妙旨

馬祖至令弘

踏破波中月

其間幾个能

吾宗髙格外

來往自騰騰

時有僧問。承師有言。如何是吾宗髙格外師云。笑指斜陽投暗室。踏轉毗盧海嶽傾進云。如何是來往自騰騰師云。韓盧咬骨空舐觜。腹內懸懸背合塵。

湖州景淸禪院居素禪師

初升座。維那白槌云。法筵龍象眾。當觀第一義師云。第一義中明會。猶是掩耳偸鈴。不動位中紹得。未免遭人貶剝。設夫髙超象外。靜離言鋒。未忘取捨之情。豈敵有無之患。如斯見解。笑殺他人。然𨿽如此。官不客鍼。私通車馬。有疑請問。

僧問。祖祖相傳傳祖印。師令得法嗣何人師云。鑿齒池邊曾﹝門﹫﹝畱﹣田﹢皿﹞勝。道安巖畔任徑行進云。恁麼則昔日虎溪華重秀。今朝霅水月方新師云。綠竹千竿老。松蘿一徑深。

問。如何是景淸境師雲。雨過溪橋人懶度進云。如何是境中人師云。蟾蜍光冷豈堪觀。

問。遠遠投師。乞師一接師云。新羅人打鼓學云。如何領會師云。舶主未曾逢。

僧問。承和尙有言。寰中天子勑。塞外將軍令。如何是塞外將軍令師云。揭學云。其中事如何師云。蹴學云。莫便是和尙爲人處也無師彈指一下。

問。如何是末上一句師云。金剛樹下學云。如何是末後一句師云。拘屍城邊學云。向上還更有事也無師云。有學云。如何是向上事師云。波句撫掌呵呵笑。迦葉擡頭不識人。

鎭國軍節度使駙馬都尉李遵勗﹝所有語句別從徧錄﹞

蘇州洞庭山翠峯禪院慧月禪師

升座云。若論祖師心印。豈於第一義諦中收得。非但第一義。三要收不盡。四句豈能該。假便言前明得。猶在半途。直饒言詮但忘。未免﹝打﹣丁﹢色﹞泥帶水。然𨿽如是。事不一向。或有疑情。便請出眾商量。

時有僧問。師唱誰家曲。宗風嗣阿誰師云。太子谷中垂韁非。鳳林關上羊祜碑進云。恁麼則昔時谷隱。今日當堂也師云。楚山突屼三冬秀。漢水彎環四季淸。

問。一華開五葉。結果自然成時如何師云。脫卻籠頭。卸卻角馱進云。拶出虛空去。處處盡﹝門﹫取﹞香師云。云愁聞鬼哭。雪壓髑髏吟。

問。和尙未見谷隱時一句作麼生道師云。步步登山遠進云。見後如何師云。驅驅信馬蹄。

覺圓上座

師。杭州人也。廣嚴禪院受業。初參谷隱。上堂次。便出問云。學人開旗。請師展陣隱云。你試呈者醜拙看圓擬議隱便喝圓喚侍者隱云。瞎圓禮拜隱云。大眾。旗又開了。陣又展了。爭柰地上七縱八橫。便下座。歸方丈。

圓與谷隱山持書到李駙馬宅。將堂頭書與都尉。尉按得書。取在懷中。卻展兩手。圓亦展兩手尉云。碎。

尉因齋次。問云。今日盛陳香供。蓋爲生辰。大士亭齋。諸佛同佑。且道有利益也無圓云。明年更有新條在尉云。雪峯道底圓云。惱亂春風卒未休尉云。一任﹝跳﹣兆﹢孛﹞跳。

圓臨示寂。有頌曰。

住亦何依

去亦何往

三界十方

如觀指掌

不上中天

匪乘白象

珍重同人

靑煙直上

言訖。端坐而化。焚燒之後。五色舍利無數。

翰林學士工部侍郎贈禮部尙書文公楊億

任祕書監。知汝州日。嘗有書寄李維內翰。敍其始末師承。書云。

病夫夙以頑憃。獲受獎顧。預聞南宗之旨。久陪上國之遊。動靜咨詢。周旋策發。俾其刳心之有。詣墻面之無。慚者誠出於席間牀下矣。矧又故安公大師每垂誘導。自雙林滅影。隻履西歸。中心浩然。罔知所止。仍歲沈痼。神慮迷恍。殆及小間。再辧方位。又得雲門諒公大士見顧蒿蓬。諒之旨趣。正與安公同轍。並自廬山歸宗。云居而來。皆是法眼之流裔。

去年假守玆郡。適會廣惠禪伯。實承嗣南院念。念嗣風穴。風穴嗣先南院。南院嗣興化。興化嗣臨濟。臨濟嗣黃檗。黃檗嗣先百丈海。海嗣馬祖。馬祖出讓和尙。讓卽曹溪之長嫡也。齋中務簡。退食多暇。或坐邀而至。或命駕從之。請叩無方。蒙滯頓釋。半歲之後。曠然弗疑。如忘忽記。如睡忽覺。平昔礙膺之物。嚗然自落。積劫未明之事。霍爾現前。固亦決擇之洞分。應接之無蹇矣。

重念先徳率多參尋。如雪峯九度上洞山。三度上投子。遂嗣徳山。臨濟得法於大愚。終承黃檗。雲巖多蒙道吾訓誘。乃爲藥山之子。丹霞親承馬祖印可。而作石頭之裔。在古多有。於理無嫌。病夫今繼紹之緣。實屬於廣惠。而提激之自。良出於鰲峯也。忻幸。忻幸。

侍卽問廣惠和尙。尋常承和尙有言。一切罪業。皆困賊寶所生。勸人疎於財利。況南閻眾生以財爲命。邦國以財聚人。教中有財法二施。何得勸人疎財廣云。幡竿尖上鐵龍頭侍云。海壇馬子似驢犬廣云。楚雞不是丹山鳳侍云。佛滅二千歲。比丘少慚愧。

問。門僧表澄。承古有言。天上無彌勒。地上無彌勒。未審彌勒在什麼處澄云。手上木侍云。罪有所歸澄云。知過人難得侍云。喫取拄杖澄喝侍云。且放過卽不可。

侍郎問李駙馬。釋迦六年苦行。成得甚麼事尉云。擔折知柴重。

問。一盲引眾盲時如何尉云。盲侍云。灼然尉便休。

同光帝問興化和尙云。朕收得中原之寶。秖是無人酬價。

興化云。略借陛下寶看。帝以手舒襆頭腳。

興化云。君王之寶。誰敢酬價。

玄覺云。秖如興化眼在什麼處。若不肯。過在什麼處。

侍云。興化恁麼秖對。是肯莊宗。不肯莊宗。試辧看。

論話

因僧談道。侍郎遂云。道不離人。人能弘道。大凡參學之人。十二時中長須照顧。不見南泉道。三十年看一頭水牯牛。若犯他人苗稼。擿鼻拽回。如今變成露地白牛。裸裸地。放他不肯去。諸人長須著些精彩。不可說禪道之時。便有个照帶底道理。擇菜作務之時。不可便無去也。如雞抱卵。若是拋離起去。暖气不接。便不成種子。如今萬境森羅。六根煩動。略失照管。便表身命。不是小事。今來受此緣生。被生死系縛。蓋爲塵劫已來。順生滅心。隨他流轉。以至如今。諸人等且道若曾喪失。何以得至如今。要識露地白牛麼。試把鼻孔拽看。

侍郎云。玄沙和尙道。大唐國內。宗門中事。未曾有人舉唱。或有人舉唱。盡大地人總失卻性命。垂孔鐵錘相似。一時亡鋒結舌去。且道是甚道理。如今假立个賓主。動者兩片皮。豎起指頭。拈起拂子。總成顚倒知見。順汝狂意。教汝有个申問處。若是明眼人前。恁生拈掇得出。秖如曾祖和尙見僧來便面壁。長慶道。恁麼地接人。驢年得一个去。我道曾祖也秖是不識羞。是他明眼人又爭肯。你今來事不獲已。與汝諸人作顚倒知見。一似結巾爲馬。捏目生華。上祖道个開佛知見。示佛知見。悟佛知見。入佛知見。教地恁道。抑下多少威光。且道諸人分上欠少个什麼。𨿽然如此。我若不恁麼與汝知聞。你又什麼處得見我。古人道。知思者少。上道承个甚人恩。於此不明。問取露柱去侍云。此事大難。釋迦老子三七日中思惟。便欲入涅盤。被帝釋。梵王殷懃三請。不得已而許之。始自鹿苑。終於俱尸羅城。中間四十九年大作佛事。說五乘十二分教如缾注水。後來於靈山會上目視迦葉。謂大眾云。吾王法眼已付麼訶大迦葉。又云。我於四十九年中。不曾說一字。此是什麼道理。若於諸人分上。著一字腳不得。爲諸人各各有奇特事在。喚作奇特。早是不中也。我道釋迦是敗軍之將。迦葉是畏身失命底人。汝等諸人且怎生會。不見道。涅盤生死俱夢言。佛與眾生並爲增語。直須恁麼會取。不要向外馳求。若也於此未明。敢道乖張不少。

侍舉肇論云。會萬物爲己者。其惟聖人乎。如今山河大地。樹木人物摐地。是同是別。苦道同去。是他頭頭物物。各各不同。若道別去。他古人又道會萬物爲己。且恁生會。秖如教中說。若有一人發眞歸源。十方虛空一時銷隕。古徳亦云。若人識得心。大地無寸土。此是甚道理。直下盡十方世界是汝一隻眼。一切諸佛。天人。羣生類。盡承汝威光建立。須是信得乃方得侍郎臨終前一日。親寫一偈與家人。令來日送達李駙馬處。偈曰。

漚生與漚滅

二法本來齊

欲識眞歸處

趙州東院西

尉接得偈。云。泰山廟裏賣紙錢。

普照禪師修戒

有僧問。如何是佛師云。千葉碧蓮雲裏現。萬重山水異聞香。

問。如何是祖師西來意師云。猴猻摘山果。野鹿下田中。

問。如何是學人自己師云。煙霞起處和云白。鶴飛霄漢出銀籠。

問。不施寸刃。便登九五時如何師云。書落張良錦帳西。

問。如何是祖師西來意師云。朝見八關開石堂。暮看金烏送枕頭。

拄杖歌

千峯間出虯形樣

碧眼胡僧恁生向

有時擺撼動滄波

莫把乾坤爲比量

放橫時。奔掣電

握坐金毛爭敢現

拈來掌上震機鋒

爍迦羅眼何曾見

擬商量。昏色暗

撥破雲霞光璨爛

攜行空裏玩秋天

攪海魚龍皆瞻戰

悅人心。逢﹝怊﹣口﹢又﹞便

縱夫塵沙歸下畔

崢嶸獨立在虛堂

任你神通作麼變

喝

雪頌

冷气凝空墜

銀華丙地生

苔痕無覓所

山崄絕人行

西來意頌

問我西來意

西來意甚深

直饒玄會得

眼裏下金鍼

都旨

薄伽演出五天云

落處須教皂白分

進退互爲通鳥道

森羅萬象定乾坤

天聖廣燈錄卷第十八

天聖廣燈錄卷第十九

﹝宋勒﹞

韶州雲門山法球禪師

奉廣主召入宮。升座云。一言才剖。該括微塵。萬派歸源。截流眾壑。吾皇登殿。野老謳歌。師子當門。羣魔屏迹。西來大道。若爲傳持。古佛家風。如何指示。幸逢聖代。偶值明時。可謂皇風蕩蕩。佛日髙舒。但某若論佛法。直下難言。唱道之機。彊名施設。三乘分教。各有指歸。五部律文。但明持犯。如來法眼。末後相傳。鱗次契心。教外別演。此猶是化門之說。若是衲僧門下。句裏呈機。徒勞佇思。若是叢林久浸。飽斗作家。格外玄談。對眾證據。

時有僧禮拜。師云。對目千差路。回眸十萬餘。

問。梵王親請佛。國主此延師。音日靈山會。密記乞師宣師云。一音剖之河沙界。萬法齊生舜日新進云。恁麼則四海晏淸。八方肅靜也師云。木人歌有道。野者感無私。

問。靈山密記蒙師指。未審得法繼何人師云。九重城裏君王令。萬里風淸罷戰徵學人未委。乞師的旨師云。裂腹剜心猶未報。何勞測意起多端。

問。如何是西來大道師云。當時妄想。至今不絕。

問。如何是古佛家風師云。一輪千家月。無處不晶輝。

師又云。問也問不盡。答也答無窮。蓋曩昔以來。根塵濃厚。便有多途。佛法顯然。何須自昧。捨彼取此。背覺合塵。不能休歇。速須了卻。莫更苦求。可惜時光逡巡。又過斯日。開闡不盡稱提。恭願皇風永扇。慧炬長然。萬匯滋榮。千祥並集。以某祇園片葉。謬對威顏。無住戰灼。王令稍嚴。伏惟珍重。

師歸院。升堂。示眾云。言前薦得。辜負平生。句後呈機。空華亂墜。且據衲僧眼目。作麼生辧明。若向者裏辯明得去。似有出身之分。不昧平生。若向者裏辯明不得。墮坑落塹。淪沒蹤由。如何出得。有出得者。試對眾道看。

有僧出來便問。西天與東土。諸佛亦復然。師登師子座。一句爲誰宣師云。金輪不隱的。木馬正當軒進云。恁麼則人天皆有慶。樵子處處歌也師云。鳥道無迂曲。行人有短長。

問。師唱誰家曲。宗風嗣阿誰師云。韶石巖前曾得侍。曹溪缽不二三擔進云。恁麼則雲門嫡子。云嶺玄孫也師云。伶利不從人薦得。先陀由根毋生遲。

問。如何是雲門劍師云。長空不匣鋒鋩色進云。用者又如何師云。四塞惟淸日月明。

問。如何是禪師云。秋來樹頭鳴。

問。如何是道師云。頭上腳下進云。如何是道中人師云。一任東西。

問。如何是世尊不說說師云。對目不見耳問。如何是迦葉不聞聞師云。閉門哭蒼天。

問。如何是佛師云。鼻髙眼大。

問。如何是隨色摩尼珠師云。色卽不無。恁麼生是珠學云。不會。特伸請益師云。云有出山勢。水無投澗聲。

問。牛頭未見四祖時如何師云。沓風吹萎華進云。見後如何師云。更雨新好者師上堂云。一法如是。諸法亦然。萬別千差。不離方寸。諸禪徳。若得如是。盡十方世界一時拈來向諸人眼睫上。百千諸佛向眼睫上轉大法輪。各各踴身向虛空裏。現一十八變。爲三世諸佛說法。諸人還見麼。若道不見。可惜父母所生眼。若道見。且作麼面目。試對眾道看。良久。云。買賣不當價。撫掌一下。久立。珍重。

韶州廣悟禪師

上堂云。諸佛出世。早是多端。達摩西來。更傳心印。大似欺我兒孫。壓良爲賤。三乘十二分教。不別時宜。若是格外道人。不用取他爲則。直須孤明自己。省悟前塵。大用現前。臨機施設。蹤橫踢蕩。方有少分出家。如今還有麼。不用如何若何。應須直入。

有僧出來禮拜師便打學云。正遇作家師云。罪不重科。

問。人人盡唱曹溪曲。和尙繼嗣在何人師云。分明記取。

問。十方國土中。惟有一乘法。如何是一乘法師云。日月自分明。

問。如何是和尙爲人一句師云。因風吹火。

問。如何是正法眼師云。山河大地。

問。如何是覿面事師云。赤水遠來。

問。久雨不晴時如何師云。追風由恨遲。

問。如何是佛師云。淸原好山水。

問。如何是佛向上事師云。金烏晝夜催。

韶州長樂政禪師

上堂云。祖師心印。壁立難提。直下精明。猶是鈍漢。作麼得个恰好去。

時有僧便問。祖師心印。何人提掇師云。石人妙在手進云。未審學人還有分也無師云。木女整不齊。

問。如何是長樂境師云。靑松長郁密。鵠鶴每來翹進云。如何是境中人師云。獐兒並麋鹿。盡日自成羣。

問。北斗藏身。意旨如何師云。靑山常在。日月何虧。

問。如何是法身師云。山河無障礙。

廣主召師入宮。升座。有僧問。鷲峯演唱。迦葉低眉。今日王宮。請師垂示師云。一句分明無異迹。八方咸共賀升平進云。恁麼則三界外人去也師云。萬歲。萬歲。

問。人王與法王相見時如何師云。月明三島靜。樵子太平歌。

問。文殊與維摩對談何事。師默然進云。恁麼則無說無聽也師云。毗耶離城事又作麼生。

師又云。言無展事。語不投機。承言者喪。滯句者迷。不說不默。又成惑亂。且作麼生辧得邪正去。若是同道。可希洞鑑。然𨿽如是。風不來。樹不動。久立。珍重。

韶州佛陀山遠禪師

在廣主宮中。上堂。有僧問。如何是第一句師云。天賜六銖皆掛體。臣僧百衲對宣揚問。如何是法身佛師云。木馬嘶時華地錦。泥牛行處海云凝問。今日一筵。何異靈山師云。四海波濤靜。一輪天地明。

問。如何是佛師云。銅頭鐵額學人未會此意如何師云。簸土揚塵。

問。寶鑑當軒時如何師云。誰敢覷著。

問。如何是祖師西來意師云。眼中不著塵。

師云。若也一向問答。盡未來際也無窮盡。所以教中云。諸法寂滅相。不可以言宣。教山僧道什麼卽得。如今事不獲已。且與諸人葛藤卽不可。若是正定道流覷見。一場笑具。且道笑我者是什麼人。直饒你笑得祥雲現足下。好與三十棒。久立。珍重。

韶州鷲峯山韶禪師

上堂。僧問。正法無言時如何師云。言進云。學人不會。乞師端的師云。兩重公案進云。和尙豈無方便師云。無禮難容。

問。學人有口道不得。請和尙道師云。正當今日進云。莫便是和尙爲人也無師云。下坡不走。

問。如何是鷲峯境師云。靑山淥水進云。如何是境中人師云。五湖四海賓。

問。祖意教意。是同是別師云。日出東方月落西。

韶州淨源山眞禪師

上堂。僧問。法网無遮。如何博詰師云。浩然無間斷。觸處有光緣。

問。如何是本來身師云。風吹滿面塵。

問。如何是無縫塔師云。山深人難見進云。如何是塔中人師云。路僻更無鄰。

問。月未生時如何師云。大地人盡望進云。生後如何師云。照破髑髏寒。

問。如何是一時教師云。匿不得。

問。達摩未來時如何師云。三家村裏兩兩三三進云。來後如何師云。千邪不如一直。

問。諸法寂滅相。如何是世間相師云。眞不掩假。

韶州披雲山禪師

上堂。僧問。三千里外響師顏。一句當軒。請師言薦師云。斷頭船子。

問。師演靈山句。何人合得知師云。伶利秖因生處早。頑癡多棄世情非。

問。如何是色空師云。拾取落幸生舊枝。

問。如何是一塵師云。滿目是靑山。

問。如何是毗盧藏中有大經卷師云。拈不得進云。爲甚拈不得師云。特地卻成愁。

問。如何是不遷義師云。山髙不礙白雲飛。

韶州月華山禪師

上堂云。舉一句語。徧大千界。還有人會得者个時節麼。試出來道看。要知親切。良久。云。不出頭是好手。久立。珍重。

僧問。如何是月華境師云。靑蒼無異色進云。如何是境中人師云。日月豈別論問。如何是三乘十二分教師云。黃卷赤軸進云。畢竟成得什麼邊事師云。如是我聞。

問。如何是對機說師云。鐵門山難過進云。學人不會。乞師再指師云。愁顏不展眉問。如何是祖師西來意師云。梁王不識進云。未審如何師云。隻履西歸。

韶州雙峯山眞禪師

上堂。僧問。如何是雙峯境師云。何處不分明進云。如何是境中人師云。入門先問諱。

問。如何是大用現前師云。一刀兩段學云。了師云。蒼天。蒼天。

問。佛法究竟成得什麼邊事師云。十方薄伽梵。一路涅盤門。

問。四海晏淸。未審王居何位師云。寶殿苔生。時人罔措。

問。寶劍未磨時如何師云。黑進云。磨後如何師云。四海晏淸。

問。一切諸佛及諸佛阿耨多羅三藐三菩提法皆從此經出。未審此經從何而出師云。速禮三拜。

問。從上諸聖以心傳心。未審何人傳師心師云。答卽易。問卽難。

問。離四句。絕百非時如何師云。莫教失卻問進云。恁麼則學人罪過師云。再犯不容。

問。如何是和尙非時爲人一句師云。喫棒得也未學人禮拜師便打。

隨州雙泉山郁禪師

住舒州海會。上堂。僧問。如何是舒州境師云。魄水逆流山露骨進云。如何是境中人師云。地有毒蛇砂有虱。

問。佛未出世時如何師云。棲巖遁壑進云。出世後如何師云。誰諕閭閻。

問。如何是祖師西來意師云。仙陁不伶利學云。再希一言師云。瞌睡作什麼。

問。達摩未來時如何師云。多少猜疑者進云。達摩來後如何師云。也尋常。

問。古佛家風。乞師一言師云。領學云。領後如何師云。不用別人。

問。如何是大道之源師云。深深無間斷進云。究竟事如何師云。伶利不從他。

師上堂云。佛法不用學。寒山子欺你。作麼生得不欺你去。有人識得時。與山僧把將出來。汝若不識。看看燈籠露柱變作寒山子。與釋迦老子說法了。卻從汝腳跟下走過。汝不見。卻歸西天去也。有事近前。

時有僧問。如何是毗盧師師云。風吹滿面塵進云。爲什麼卻如此師云。特地令人愁。

問。如何是和尙家風師云。黃陳倉米飯進云。忽遇客來。將何祗待師云。齊後建溪茶問。諸佛出世。當爲何事師云。不爲闍梨進云。恁麼則學人無依倚也師云。路逢劍客順呈劍。不是詩人莫獻詩。

問。聖諦義中。還有俗諦也無師云。語不虛施。

師上堂。示眾云。春陽發枯蘗。秋气殺羣芳。物理皆如此。祖令若爲當。良久。云。諸上座。若能於此薦得。不妨省力。若薦不得。虛負平生。有商量者近前。

時有僧問。寶劍未出匣時如何師云。誰敢覷著進云。出匣後如何師云。萬里煙收道太平問。如何是第一句師云。回頭終不顧進云。如何是第二句師云。未語先分付進云。如何是第三句師云。連根由蒂苦問。不涉廉纖。請師便道師云。啞得老僧口進云。恁麼則學人罪過師云。後犯難容。

問。遠遠投師。未審師還接也無。

師云。下坡不走。

進云。恁麼則得遇師顏也師云。心不負人。面無慚色。

問。如何是隨色摩尼珠師云。到處呈似人師上堂云。諸佛出世。已涉繁辭。達摩西來。壓良爲賤。一言相契。埋沒宗風。豎拂敲牀。那堪更用。圓相鏡智。亂撦焚燒。洞上五位君臣。不勞拈出。臨濟入門便喝。似齋後之鐘。徳山入門便棒。猶是平地陷人。若是單明自己。泥豬疥狗。省悟法空。見解未出常流。

俱胝一指。溝壑自沈。五泄香嚴。不能自救。丹霞石鞏。正在半途。肇會不遷。如何敵他生死。淨名杜口。猶涉多途。六代宗師。多虛少實。文殊說法。未稱衲僧。迦葉傳衣。遭人怪笑。獨指稱尊。猶不丈夫。大藏經文。殘羹餿飯。大潙和尙。罔別是非。本淨龍牙。見處孤僻。玄沙促指大徹。末後羞慚。一宿覺知恃地。方成懡﹝怡﹣臺﹢羅﹞。馬大師卽心卽佛。表我兒孫。盤山非心非佛。其言極謬。此二尊宿猶是度腳買靴。看風便帆。衲僧門下爭敢咳嗽。

若將意解度量。迢迢十萬八千。更乃息念觀空。大似水中捉月。語上覓會。永劫沈淪。寂照觀空。編爲外道。中下聞說。罔措是非。達士同人。方可明鑑。也擬緘言不說。恐邪正不分。及至定奪雌黃。大似能所分別。如斯剖析。各要知之。免被人謾。塗糊指注。更有參玄上士。須知有向上關捩。四海方袍。莫向死水裏吐气。道人相見。爍電猶遲。豈況忉忉。有何利益。

叢林後代。謬說多途。棄卻本師。不能擇其法眼。或呈現前三昧。或誇一句之淵。或呈眾請益。或無說而言宗。或不問而自說。或主家貪明話頭。學家不待結絕。或勝負爭彊。驢年未徹。見處不諦。指月話月。未證言證。未得言得。將識情而卜度聖意。用妄心而剖判諸方。盡是傍生異見。依艸附木。見處偏枯。陰界分別。多將記持憶想。便當自己家風。貯在胸襟。將作平生眼目。如斯之輩。河沙相似。說則過頭千尺。行則金無分寸。口似懸河。是非長短。達摩門人豈可皮下無血。不是提綱出手。都緣法爾如然。饒你會盡千般。爭柰當門按劍。直下明得。由是相達。子父商量。是何言也。一刀兩段。猶未分明。師子翻身。直須努眼。坐斷十方。不通凡聖。若能如是。方稱出家。久立大眾。伏惟珍重。

連州慈雲山深禪師

初開堂。才升座。便有僧問。靈山曾授記。師唱是誰歌師云。分明記取舉似人。

問。十方國土中。惟有一乘法。和尙如何舉唱師云。雪嶺好翻身。

問。寶鏡當軒時如何師云。天地皆失色。

問。如何是教外別傳一句師云。扣牙恐驚齒。

問。慧日騰空人皆仰。此夕開筵事若何師云。皇風一扇。宇宙廓然。

廬山化城鑑禪師

上堂。有僧問。如何是一大事師云。射紅出。

問。遠遠投師。乞師指示師云。漢東米作麼價。

問。露地白牛隨處現。嘶風木馬事如何師云。何不現學云。嫌个什麼師云。將謂海東舶主。秖是此土商人進云。若不張帆。焉知海闊師云。放汝三十棒問。如何是和尙正法眼師云。新羅人迷路。

師上堂。示眾云。十方薄伽梵。一路涅盤門。諸禪徳。且作麼是涅盤門。莫是山僧者裏聚會少時。便爲涅盤門麼。莫是僧堂裏衣缽下坐。寂默觀空。便爲涅盤門麼。莫錯會好。諸禪徳。總不恁麼會。莫別有商量底麼。山僧者裏早是事不獲已。向諸人恁麼道。已是相鈍致了也。更擬踏步向前。有何所益。諸禪徳。但自無事。自然安樂。任運天眞。隨緣自在。莫用巡他門戶。求覓解會。記憶在心。被他系縛。不得自在。便被生死之所拘。何時得出頭。可惜光陰倐忽。便是來生。速須努力。努力。

時有僧問。生死到來。如何免得師云。柴鳴竹爆驚人耳學人不會。請師直指師云。家犬聲獰夜不休。

問。如何是菩提路師云。月照舊房深。

問。寶鏡當軒時如何師云。照破萬家門問。如何是和尙家風師云。不欲說似人進云。爲什麼卻如此師云。家醜不外揚。

問。如何是和尙尋常爲人底句如雲。量才補職進云。恁麼則學人無分也師云。心不負人。

問。如何是眞空師云。天河岸上星分異。

問。如何是學人自己師云。何得問別人進云。問又何妨師云。爭怪山僧。

問。北斗藏身。意旨如何師云。靑山無異的。常伴白雲閒。

問。如是學人行履處師云。三門前松徑裏進云。究竟又如何師云。朝看羣峯。夜窺星斗。

問。佛法畢竟成得什麼邊事師云。好个問頭。無人答得進云。和尙豈無方便師云。云有出山勢。水無投澗聲。

問。如何是向上關捩子師云。拔劍攪龍門問。臨濟入門便喝。徳山入門便棒。未審意旨如何師云。汝試舉臨濟。徳山看學人便喝師云。放過一著學人無語師便打。

問僧。什麼處來。僧便喝師云。何得容易僧擬議師便打。

問新到僧。近離什麼處進云。江州師云。來時主人萬福也無僧云。道什麼師云。耳聾耶僧云。是何言歟師云。近前來。向汝道僧近前師云。打底不遇作家。參堂去。

廬山護國禪師

上堂云。有解問話者出來。有僧便出來禮拜師云。來朝更獻楚王看。

問。久時不聞龍虎嘯。師登法座意如何師云。月照寒潭影。白雲翳石稜。

問。如何是和尙家風師云。到處似人問。如何是性中相見底事師云。過者邊來。

問。祖祖相傳。未審傳个什麼師云。說得麼學云。和尙從何而得師云。速禮三拜。

問。有問有答。捏目生華。不問不答時如何師云。普天匝地進云。畢竟事如何師云。兩重公案。

問。萬法歸一。未審一歸何所師云。陽气發來無硬地。春晴﹝賏／﹝冗﹣幾﹢鳥﹞谷正芬芳。

師上堂云。實際理地。不受一塵。佛事門中。不捨一法。又云。一法若有。毗盧隨在凡夫。萬法若無。普賢失其境界。諸上座。作麼生理論。朝夕恁麼上來。向諸上座說个什麼則得。若說三乘十二分教。自有座主律師。若說世諦因緣。又非僧家之所議。若論佛法。從上祖宗。多少佛法。可與評量。總不如是。須知各各當人分上事。作麼生是諸上座分上事。知有。對眾吐露一个消息。以表平生行腳。參善知識。具爍迦羅目。不被人謾。豈不快哉。還有麼。良久。云。若無人出頭。買賣不當價。徒勞更商量。伏惟珍重。

師上堂。有僧問。如來爲一大事因緣故。出現於世。和尙出世。以何法指示於人師云。太陽門下威音的進云。恁麼則和尙不虛出世也師云。當胸不握節。語气不慚惶問。如何是世尊不說說師云。言中須辧響。

問。如何是和尙尋常說法底口師云。舌拄上齶進云。恁麼則不從人得也師云。卽今事又作麼生學人無語師云。掠虛漢。

問。佛未出世時如何師云。雲遮海門樹進云。出世後如何師云。擘破鐵圍山。

廬山慶雲禪師

上堂云。古人道。盡令提綱。不寒天下人口。諸上座。旣是盡令提綱。爲什麼不寒天下人口。古人恁麼道。大似不知時。然𨿽如是。若是上上之流。不拘此限。未證據者。不妨疑著。有不疑著底。不顧危亡。試對眾施呈看。

時有僧出禮拜師便打問。佛令祖令師已委。向上機鋒意如何師云。令學人未曉。如何指示師云。收。

問。如何是諸佛出身處師云。古木堂前石師子進云。意旨如何師云。生獰不似他。

問。如何是學人行李處師云。靑松綠竹下。

問。如何是祖師西來意師云。庭前無狗樹。

問。如何是佛師云。風吹古岸柳依依。

問。佛意祖意。是同是別師云。靑山常伴白雲閒問。如何是佛法大意師云。和泥合水。

問。久負勿弦琴。請師彈一曲師云。不是鍾子期。聵人徒側耳。

問。如何是透法身句師云。泥多佛大進云。向上更有事也無師云。有如雲。如何是向上事師云。麻筋灰紙。

問僧。什麼處來僧云。洪州來師云。什麼處過夏僧云。翠巖師云。踏破多少艸鞋僧無語師云。參眾去。

問僧。不跨石門句作麼生道僧云。放專甲過。有个道處師云。放汝過。作麼生道僧珍重。便出去師云。老僧今日失利師上堂云。朝日上來下去。有什麼了期。自是諸上座在寒暑之間。眾生界內。汝還知麼。先聖建立門庭。分爲五種。蓋爲見解不等。悟有淺深。且眾生界是無明煩惱。人我貢髙。熾然無間。深淪六趣。所以諸聖開方便門。示教化路。故有等差。若是未明自性底人。在於閻浮寒暑境界。常懷疑惑。他聖人見个什麼道理。便證如如自在。所以親近知識。曉夜決擇。得自己分明。子無生死。本來淸淨。

若是未明得自己。又不能了悟一切塵勞。不知他聖人證入之門。便有諸方善知識與你諸人閒種種法門。於眾生界。示汝自性。及外客塵。一時遣蕩。得大安樂。令人知有一切萬法種種差別。通明無滯。若不如是。秖明得自己。不知有萬法。不得法空。無有通變。所作不得自在。於十二時中被諸境執。不能免離。蓋是見處偏枯。一期被他學家問著。眼目定動。便生煩惱。

如今奉勸諸人。但於十二時中不依倚一物。但自無事。從上來明昧一時放卻。自立其志。泯絕諸緣。休歇根門。於見聞覺知無纖毫可幻。方可有出身之路。直須努力。莫更因循。秖麼空過。須更便是來生。古人向道。此身不向今身度。更向何身度此身。可惜父母所生發膚之體。一念若失。千生萬劫。不復人身。久立。珍重。

僧問。十二時中如何用心。不被諸境惑師云。巍巍堂堂進云。爭柰目前何。師云。苦心更有苦。

問。三乘十二分教卽不問。如何是直截根源師云。十進九退學云。如何則是師云。何日得休時。

問。如何是佛事門中不捨一法師云。放一捉一。

問。一言道斷時如何師云。未是極則處進云。如何是極則處師云。冬後一陽生。

師早參上堂。云。吾有一語。對面分付。若人不會。四天東土。良久。云。直下省力。便恁麼承當得去。早是不著便漢。久立。

僧問。坐斷毗盧頂。不稟釋迦文時如何師云。老僧一﹝跳﹣兆﹢孛﹞跳三千里。是汝鼻孔翻轉眼睫裏。汝又作麼生學云。和尙何得特地師云。還我話頭來僧無語師便打。

問。如何是第一義師云。問底是第幾義學云。特伸請益師云。將爲西天來。

問。教中有言。止止不須說。我法妙難思。如何是難思底事師云。不是闍梨問。老僧也不知學云。如何得受持去師云。朝看雲霞秀。暮聽澗水冷。

問。如何是衲衣下事師云。千山銷斷雲問。如何是向上一路師云。或進或退進云。爲甚或進或退師云。眼不見鼻問。諸法實相義。和尙如何說師云。口掛東壁上。

天聖廣燈錄卷第十九

﹝都句當藏主沙門介先﹞。

﹝都勸首住持傳法廣惠大師達杲﹞。

﹝前都勸首住持傳法惠空大師仲眞﹞。

天聖廣燈錄卷第二十

﹝宋勒﹞

嶽州永福院朗禪師

上堂云。妙用無差。人心各異。諸法同體。情見有殊。欲得親切。但離妄念。一毫盡除。眾累自圓。何須晝夜妄求諸趣。如今向諸禪徳道。直下無事。早相埋沒。何況多途。卻成增疾。若是衲僧門下。如何湊泊。還有會者麼。出來對眾說看。

時有僧出禮拜師云。山僧失利問。師唱宗風事。演法嗣何人師云。靈山親受記。迦葉最爲初進云。恁麼則雲門親嫡子。雪嶺正玄孫師云。饒你彊記得。朱必便爲親學云。爭柰大眾何師云。秖見錐頭利。那知鑿頭方。

問。如何是新開境師云。洞庭湖裏看金鵝進云。如何是境中人師云。嶽陽城畔雙把手。

問。一佛出世時如何師云。合掌念觀音進云。出世後如何師云。頂上掛數珠。

問。如何是祖師西來意師云。瀟湘岸上雪蹄蹤。

問。佛魔不到處。如何辧來機師云。望月摘乾宿。失腳到楊州。

問。牛頭未見四祖時如何師云。頭戴朝天帽。身披四繢衣進云。見後如何師云。手把虯龍杖。點出異人機。

問。三乘十二分教卽不問。如何是和尙一句師以拄杖面前劃一劃學人擬議師云。還我一句來。

師問僧。什麼處來僧云。南嶽來師云。還見五百羅漢麼僧云。用見作什麼師云。石橋成兩段。汝又作麼生僧無語師云。參眾去問僧。什麼處來僧云。徳山來師云。徳山老人道什麼僧云。和尙道什麼師云。汝且道洞庭水深多少僧無語師便打。

又云。汝還知落處也無僧云。不知師云。一不成。兩不是。參眾去。

師問僧。汝是什麼處人事僧云。荊南人師云。還過公安渡也無僧云。過公安渡師云。汝何不判公驗僧云。和尙何得特地師云。爭柰嶽陽關頭何僧無語師便打。

問僧。近離什麼處僧云。徳山師云。將得什麼來僧近前不審師云。踏破艸鞋。參堂去。

郢州芭蕉山弘義禪師

上堂。有僧問。如何是佛師云。山靑水淥。

問。如何是色心不二師云。來言深辧。

問。如何是最初一句師云。舉起分明進云。如何領會師云。蘇嚕﹝口﹡悉﹞哩。

問。學人非時上來。請師一接師云。汝是什麼處人學云。河北人師云。不易過黃河。

郢州趙橫山禪師

上堂。有僧問。先師道。日裏看山。意旨如何師云。老僧今日困。

問。十二時中如何用心師云。長連牀上。喫粥喫飯。

問。古人說不到處。請師道師云。道什麼僧又再問師云。賺殺人問。如何是諸佛師師云。平地看髙原。

郢州纂子山庵主

師見僧。問。什麼處來僧云。復州來師云。還逢見達摩麼僧云。達摩卽不見。卻見个庵主師云。你向他道什麼僧云。今年好春雨師雲。你爲什麼腦後出僧云。恰是師云。更﹝跳﹣兆﹢孛﹞跳。

問。如何是透法身句師云。朝看東南。暮看西北。

問。如何是和尙接人一句師云。下坡不走僧云。莫便是接人句也無師云。後度難逢。

信州西禪欽禪師

上堂。有僧問。如何是透法身句師云。靑山不掛劍。

問。法雨普沾於此日。向上宗風又若何師云。太陽看古碑。

問。古殿興時如何師云。一回春到一回新。

問。如何是函蓋乾坤句師云。天上有星皆拱北。

問。如何是截斷眾流句師云。大地坦然平。

問。如何是隨波逐浪句師云。春生夏長。

廬州東天王廣慈禪師

有僧問。向上宗乘。請師舉唱師云。止。止。不須說進云。學人未曉。乞師再指師云。云有出山勢。水無投澗聲。

問。如何是祖師西來意師云。普天匝地。

問。如何是迦葉心燈師云。月似羅中鏡。

問。如何是迦葉手傳衣師云。黃河三千年一度淸。

廬州南天王海禪師

有僧問。如何是吹毛劍師云。瓦解冰消進云。用者如何師云。拽。

問。如何是一體眞如師云。五郎手裏紩彈子。

問。如何是西來意師云。驚天動地。

問。十度發言九度休時如何師云。口邊生荊棘進云。如何免得此過師云。半路好抽身。

廬州北天王微禪師

僧問。如何是佛法大意師云。特地使人愁進云。爲什麼卻如此師便打。

問。如何是東西密相付師云。古今人罔措。

問。文殊與維摩對談何事師云。聽學云。未曉如何得親切去師云。響。

問。如何是一大藏教師云。髙座不曾登進云。登後如何師云。三段不同。

筠州黃檗山禪師

僧問。如何是和尙家風師云。與天下人作榜樣。

問。如何是佛師云。眉粗眼大問。如何是本來身師云。臥棘不由人。

問。如何是第一句師云。打破大散關。赤腳倒回步。

桂州覺華普照禪師

上堂。示眾云。一言截斷。剖盡乾坤。百千妙門。同時會合。諸禪徳。不用思而知。不用慮而解。更擬踏步向前。轉沒交涉。然𨿽如是。風不來。樹不動。如今眾中還有久參作者。對眾商量看。

時有僧問。如來以一音演說法。未審和尙何法示人師云。白雲無定止。出沒太虛中進云。恁麼則善法堂前師子吼也師云。退後。妨他別人問。

問。數日不聞師子吼。奮迅聲雄事若何師云。幽洞龍吟天地靜。巖前虎嘯瑞云生問。尋常之機人已曉。向上言鋒意如何師云。直下看學云。是什麼師便打。

師乃云。問答有什麼了期。若以唇吻聲色以爲自己。有什麼交涉。設使百千問難。秖益自勞。若是衲僧門下。一言相契。萬別千差。徒爾自爲。從上來事。合作麼生。若向者裏薦得。早是二頭三首。更擬多途。去道轉遠。如今淸平世界。王法稍嚴。久立。珍重。

師上堂云。金烏啼未歇。玉兔再揭眉。若是仙陀客。休勞更泄機。久立。珍重。

僧問。殺父殺母。佛前懺悔。殺佛殺祖。向什麼處懺悔師云。曙色未分人盡望。及乎天曉也尋常。

問。承古有言。今古應無墜。分明在目前。未審是什麼物師云。景色浩然千點異。江聲還與四時同。

問。大千世界爲什麼轉身不得師云。誰礙闍梨進云。爭柰轉不得何師云。無用處。

問。聲色二字。如何透得師云。虛空無變易。日月自分拏問。如何是眞如涅盤師云。秋風聲颯颯。潤水響潺潺。

問。盡大地人道不得。請師道師云。啞卻天下人口進云。恁麼則謝師慈悲師云。山僧罪過。

問。一念未生。如何分者邊那邊師云。滿眼皆岐路。終身無往來。

師上堂云。總似今日。老胡有望。然燈佛不如闍梨。又云。若似今日。老胡絕望。闍梨不如然燈佛。於此明得。大地微塵諸佛。西天二十八祖。唐土六祖。天下老宿。一時拈來山僧拄杖頭上轉妙法輪。汝若於此明不得。百千諸佛穿你鼻孔。西天二十八祖透過你髑髏。還知麼。若不知。上僧與汝指出。良久。云。山河大地有什麼過。久立。珍重。

僧問。久居韶石。何以漓水芬芳師云。一輪千家月。無處不光輝僧禮拜師便打。

問。少林面壁坐。誰是立雪人師云。鋒前一句超調禦。更嫌何處不尖新。

問。承教有言香風吹萎華。更雨新好者時如何師云。向闍梨道得麼進云。恁麼則謝師指示師云。山僧罪過。

問。如何是佛法大意師云。松髙人﹝悍﹣幹﹢夕﹞小。路遠馬嫌遙。

師問僧。杖錫云騰。朝離何處僧云。近離東院師云。來時還見古釋迦也無僧云。不會師云。且坐喫茶。

師問新到。入門便有師子吼。一句當鋒作麼生僧云。金剛壁上畫師云。由是當地土儀僧云。和尙何不領話師云。射虎不逢人。鈍致千鈞弩。參堂去。

益州紩幢覺禪師

上堂云。正法無言。何勞名貌。若論卽心卽佛。大似不知時。更道非心非佛。恰是斬頭覓活。諸上座攜囊挈缽。南北雲遊。意在於何。莫見他諸方老宿向曲木上坐。開兩片皮。阿轆轆地。汝便道是禪是道。是眞如解脫。莫錯會好。山僧如今事不獲已。向汝恁麼道。早是相埋沒。然𨿽如是。須是个人始得。秖如今有什麼事。出來商量看。

時有僧問。從上古徳以心傳心。和尙得法在於何人師云。一音才剖無邊際。杲日騰輝天地間進云。恁麼則今日親承師顏去也師云。華向三春秀。鳥啼四季聲。

問。道絕有無之說。法無去住之談。先祖家風如何舉唱師云。一輪印出寒潭影。萬象齊分祖道輝。

問。如何是和尙出身處師云。天堂不厭。地獄寧疲。

問。十二時日如何履踐師云。光剃頭。淨洗缽近云。恁麼則謝師指示師云。秖見錐頭利。

師上堂云。眞不掩僞。曲不藏直。又道祖師遺下一隻履。直至如今鬧啾喞。諸上座且作麼生會。有人會得者个時節。不妨省力。不被人謾。隨緣過日。任性度時。不用苦苦勞心。彊生頭角。十二時中。著衣喫飯。自無掛礙。若得如是。可謂格外道人。諸上座盡是恁麼人。格外一句作麼生道。有道得底。出來道看。與你證據。若無人道得。天色稍寒。霜風削骨。伏惟珍重。

僧問。凝然湛寂時如何師云。骨侖入水窮深底。海外休誇掌上珠進云。恁麼則省力也師云。早晚不知何處著。來朝更獻楚王看。

問。和尙是大善知識。爲什麼無目師云。瞎。

問。將此深心奉塵剎。是卽名爲報佛恩。如何是奉塵剎底心師云。舉得甚分明進云。恁麼則此恩難報也師云。山僧罪過。

問。如何是佛師云。天上天下進云。莫便是也無師云。莫錯認定盤星。

問。如何是祖師西來意師云。夜聞犬吠進云。未審意旨如何師云。曉不知音。

問。如何是道師云。蹋著進云。如何是道中人師云。退後三步。

問。如何是北斗裏藏身師云。沙囊裏堰水。

問。牛頭橫說豎說。未知有向上關捩子。如何是向上關捩子師云。裂卻你鼻孔。穿過你髑髏學云。過在什麼處師云。教休不肯休。

問。蓮華未出水時如何師云。深隱未萌連根蒂進云。出水後如何師云。連夜不用曉風吹。

問。臨濟入門便喝。徳山入門便棒。未審意旨如何師云。我者裏不著閒人進云。學人不會。乞師方便師便打。

問。諸佛出世。當爲何事師云。截耳臥街。

新州延長山禪師﹝後住龍景山眞身見在﹞

上堂云。一塵才舉。洞攝大千。萬派齊歸。眾流截斷。文殊措之失利。普賢罔而何依。古聖直須結舌無言。維摩謬爲杜默。若是祖師門下。誰敢言論。擬議千差。徒勞佇思。離此之外。合作麼生。若見得去。許汝一隻眼。若不見。隨坑落塹。久立。珍重。

僧問。如何是和尙家風師云。醜拙不可當進云。客來如何祇待師云。瓦椀竹筯。

問。如何是延長水師云。腥臊臭穢進云。飲者如何師云。蘇嚕蘇嚕。

問。從上古聖向什麼處去師云。不在山間。卽居樹下進云。未審畢竟成得个什麼師云。汝還知落處麼僧無語師便打。

問。如何是向上一路師以拄杖當面劃僧禮拜師便打。

師問僧。什麼處來僧云。羅浮來師云。山中事作麼生僧云。對和尙面前爭敢容易師云。且坐喫茶問僧。什麼處來僧云。曹溪來師云。曹溪一句作麼生道僧云。兩重公案師云。你爲什麼在我手裏僧無語師便打。

眉州福化充禪師

有僧問。從上古聖以心傳心。未審和尙如何師云。千年松竹翠。一徑引淸風。

問。如何是大人相師云。山僧者裏不曾容易對闍梨進云。如何得相承去師云。白雲𨿽有影。綠竹且無陰。

問。如何是佛師云。大有問了進云。莫便是也無師云。汝見个什麼道理僧擬議師云。秖有照壁月。更無吹葉風。

問。天皇也恁麼道。龍潭也恁麼道。未審和尙作麼生道師云。汝試道看僧云。比來請益。和尙豈無方便師云。將謂是海東舶主。元來是此地番人。

問。天上天下。獨指稱尊。未委是何人師云。非汝境界。

問。如何是祖師西來意師云。少林九年坐。多少亂猜疑進云。四海參尋。當求何事師云。五度遭他藥。終不泄天機。

問。如何是和尙非時爲人一句師云。不爲人進云。爲什麼不爲人師云。教汝墮深坑。

眉州西禪光禪師

有僧問。不施寸刃。便登寶位時如何師云。四海晏淸進云。恁麼則王道坦然也師三。禮拜著。

問。北斗藏身。意旨如何師云。千鈞之弩。

問。如何是佛法大意師云。十字路頭華表柱學人不會。乞師再指師云。君自行東我過西。

問。祖意與教意。是同是別師云。拾得寒山子。相招上石橋。

問。諸佛未出世時如何師云。畢缽巖前曾宴處。一千年後不知音進云。出世後如何師云。白日無藏住。靑山任度時。

問。三乘十二分教卽不問。直截一句請師道師云。西天東土由可易。新羅渤海是爲難問。一句了然時如何師云。到處問人看。

問。如何是眉陽境師云。地接蜀江流。山連勝峯翠。

問。如何是和尙家風師云。客是主人相師進云。忽過客來時如何師云。且坐喫茶。

問。雲門的旨。請師舉唱師云。大眾證明進云。恁麼則領此一言也師云。鈍置殺人。

眉州黃龍禪師

有僧問。如何是黃龍師云。不同赤班蛇學云。還免得金翅難也無師云。熱砂不墮頭。免離三種怖。

問。寶劍未出匣時如何師云。陣雲橫海上進云。出匣後如何師云。大地勿纖埃。

問。如何是和尙關捩子師云。少人蹋得著進云。忽蹋得著時如何師云。汝試進前看僧便喝師便打。

師問僧。近離什麼處僧云。香林師云。在香林多少時僧云。六年師云。世尊在雪山上六年。證無上菩提。汝在香林六年。成得个什麼。僧無語師云。祇是个移廚喫飯。參堂去。

三僧新到師問。三人同行。必有我師。阿那个是汝師一僧云。今日得禮拜和尙師云。第二个道第二僧無語師云。第三底道僧亦無語師云。將頭不猛。帶類三軍。參眾去。

師問僧。步步躡雲騰。朝離何處巢僧云。近離峨嵋師云。還見普賢麼僧云。和尙慣得其便師云。棒上不成龍僧云。更﹝跳﹣兆﹢孛﹞跳師便打。

蘄州北禪悟同禪師

上堂。拈起拄杖云。過去。未來。現在三世諸佛。微塵菩薩。一時在拄杖頭上轉大法輪。盡向你諸人鼻孔過。還見麼。若見。與我拈將出來看。若不見。大似立地死人。良久。云。風恬浪靜。不如歸堂。珍重。

僧問。如何是北禪境師云。白雲峯前令進云。如何是境中人師云。迦葉臺上勅。

問。如何是和尙家風師云。時挑野菜和根煮。旋斫靑柴帶葉燒進云。忽遇上上之賓。又如何祇待師云。家蔬三五飣。山茗一兩甌。

問。如何是和尙深深處師云。淨掃眼前地。相伴白雲閒。

問。如何是佛師云。對面如千里。

師問僧。什麼處來僧云。黃州來師云。夏在什麼處僧云。資福師云。福將何資僧云。兩重公案師云。爭柰在北禪手裏僧云。在手裏卽收取師便打。

師問僧。離什麼處僧云。江南師云。還見歸宗和尙麼僧云。艸賊自敗師云。汝爲什麼抱贓叫屈僧云。恰是師便打。

衡州大聖院守賢禪師

上堂。僧問。靈山一會。迦葉親聞。未審和尙一會。什麼人得聞師云。伶利不從師。聵人徒側耳學云。和尙慈悲何在師云。放汝一頓學人掩耳出去師云。𨿽得一場贏。未免拄杖走。

問。如何是佛道場師云。五通廟裏勿香鑪問。如何是佛法大意師云。南斗七。北斗八。

問。如何是祖師西來意師云。鉆龜打瓦。

問。如何是衲衣下事師云。千山萬水。

問。嚙鏃當鋒時如何師云。穿過骨侖觜。噸呀萬仞頭。

舒州天柱山禪師

上堂云。莫有作家戰將麼。試出來與山僧相見。

時有僧出來禮拜師云。山僧打退鼓僧云。和尙是什麼心行師云。敗將不戰。

問。北斗藏身。意旨如何師云。闍梨豈不是荊南府人僧云。是師云。秖見波瀾起。不測洞庭深問。如何是函蓋乾坤句師云。秖聞風擊響。知是幾千竿問。如何是截斷眾流句師云。昨夜寒風起。今朝刮地霜問。如何是隨波逐浪句師云。春煦陽和華織地。滿林初囀野鶯聲。

問。牛頭未見四祖時如何師云。路僻人稀到。山深客少行進云。見後如何師云。滿徑松風秋颯颯。盡堂明月夜依依問。蓮華未出水時如何師云。根深連蒂經殘雨進雲。出水後如何師雲。水仙頭捧實希奇。

問。寶劍未出匣時如何師云。如今昭代無人問進云。出匣後如何師云。萬里山河道太平。

問。如何是佛向上人師云。寒山不知何處去。拾得至今笑不休。

問。如何是大人相師云。相識滿天下。知心有幾人。

韶州龍光禪師

上堂。僧問。從上古人。拈槌豎拂。盡是捏目生華。學人上來。離卻是非。請師別道師云。罕遇作家進云。秖恁麼。還當得也無師豎拂子學云。何異前非師便打。

問。佛病祖病如何醫師云。世醫拱手。

問。師子窟中無異獸。當軒哮吼事如何師云。汝試哮吼看學人禮拜師云。疑殺人。

問。如何是祖師西來意師云。路逢穿耳客。

問。如何是佛法大意師云。山髙月上遲。

問。如何是龍光境師云。白雲長覆靑松頂進云。如何是境中人師云。名利客來難過日。水雲僧到易經年。

問。如何是教意師云。捲不釋手進云。久久成得个什麼邊事師云。信受奉行。

觀州水精院宮禪師

上堂。僧問。師今登寶座。未審嗣何人師云。威音不話的。翹足謾勞形進云。恁麼則韶陽﹝女﹡適﹞嗣也師云。移船諳水勢。舉棹別波瀾。

問。不壞假名而談實相時如何師云。靑山不動足。日月任分拏。

問。如何是佛師云。和泥合水進云。畢竟如何師云。擗把生雷。

問。美味醍醐。爲什麼變成毒藥師云。道江紙貴。

問。見色便見心時如何師云。南來底什麼處去進云。心境俱亡時如何師云。坐地開眼睡。

問。不犯目前事。來機何辧的師云。白雲生太華。日月繞須彌。

問。如何是和尙日用事師云。勝業門冬冬鼓進云。未曉之從。如何湊泊師云。朝打三千。暮打八百。

問。學人未登寶山。如何辧別師云。骨侖水底牽大象。

頴州羅漢匡果禪師

上堂云。盡令提綱。十方坐斷。千差同轍。萬里風淸。此猶是化門之說。作麼生是衲僧門下事。若是作者。不顧危亡。便請單刀相見。對眾證據。

時有僧問。沙場獨戰時如何師云。秦王不作家進云。恁麼則今日得遇奇人師云。受際城外髑髏深。

問。如何是吹毛劍師便棒。

問。和尙百年後。有人問。和尙向什麼處去。如何酬對師云。分明舉進云。誰是知音者師云。知音卽不問。

問。鑿壁偸光時如何師云。錯學云。爭柰苦志專心師云。錯。

問。學人上來。請師一接師云。汝是什麼處人進云。恁麼則得遇於師也師云。賺殺一船人。

隋州智門山法覲上座

師到智門山三十餘年。每有學者請益。不倦提撕。

時有僧問。如何是佛師云。襕衫新翦無衣繢進云。未審意旨如何師云。手把湘南竹。逢春點遠峯。

問。古鏡未磨時如何師云。暗進云。磨後如何師云。照破髑髏寒。

問。如何是三乘教外別傳一句師云。石人齊拍手。玉女夜挑燈。

問。如何是和尙出身處師云。寒巖無宿客。常與白雲閒。

有僧入室請益宗風事。師有頌示之。

從上綱宗事最奇

捲舒生殺切須知

臨機便有威雄勢

賓主相呈縱奪時

不若食龍金翅鳥

當鋒一撮更難支

現成公案睦州斷

四門有路趙州機

仰山插鍬猶因地

雲門關捩幾人知

鏡淸失利多風措

髙亭送客看臨岐

本分家風依時節

夾山典座得便宜

惟有龍潭吹滅燭

徳山諦實更無疑

不是等閒虛妄說

呵佛罵祖天下知

自古綱宗難隱迹

如今著眼直須窺

秖道尋常記得徹

洎乎把住眼如﹝彊﹣弓﹢目﹞

敵磕便須大哮吼

莫作野犴狐兔兒

斯吒落水休吐气

密嘌智深誰瞻伊

提綱盡有同風事

好看雲門顧鑑咦

韶州雲門山朗上座

師自幼歲常遊講肆。時雲門禪師出世。僧問。如何是透法身句云云。北斗裏藏身師聞斯語。罔測微旨。遂造之雲門一見。把住云。道。道師擬議雲門拓開。乃有頌。

雲門聳踢白雲低

水急遊魚不敢棲

入戶已知來見解

何勞再舉轣中泥

師因斯大悟。自此依棲雲門爲上座。

廣主三召不赴。

師一日偶述葛藤歌一首。

阿呵呵。是什麼

聽向精靈窟裏坐

朕兆生兮與未生

驀口摑弓無罪過

如今口使誰人摑

縱使摑弓復何責

除是知音同道流

未言已過新羅國

乾坤大地本來虛

靡用觀空作意除

作意除兮終不了

還似霜鉤釣火魚

恨餘數載勤勞苦

爲剖玄中一玄語

明明玄自不玄玄

更尙玄中求玄悟

無法迷人及悟人

忽於平地致難辛

丈夫須稟天生格

蹋破虛空莫問津

單刀秀句抂施設

剜肉成瘡向誰說

直鐃講得石點頭

終歸不離水中月

更言者个是如來

誑他自誑苦哀哉

若也不信葛藤語

一任靑天掣電雷

余家一任靑天笑

碧落浮雲徒浩浩

解說刀兮口不傷

今古豈無言語道

閒來把筆動毫鋩

不欲﹝眉﹡頁﹞然佇寂鄕

無事彊生多種解

爭如無事且尋常

且尋常

猶被虛眞笑一場

可憐好个究全子

喚作究全早壓良

默不是。語乖張

到此分明總是狂

爲報諸方毳侶道

最好波斯入大唐

有僧問。如何是佛師云。紩牛頭上角學人不曉意旨如何師云。石人腰下帶。

問。如何是西來祖師大道師云。七顚八倒。

問。如何是菩提師云。腳不履泥。

問。如何是解脫師云。穿靴水上行。

問。如何是透脫一路師云。南贍部州。北郁單越學人不會意旨如何師云。朝遊羅浮。暮歸檀特。

問。諸佛未出世。還有眾生可度也無師云。騎牛登雪刃。不見後園華進云。諸佛出世後。還無眾生可度也無師云。三更不入市。未委弔塵人。

問。師得个什麼。便秖棲雲門山師云。任你浮雲綻。皓月何會虧。

問。如何是三乘教外別傳一句師云。浩然無間斷。何不自新鮮。

天聖廣燈錄卷第二十

天聖廣燈錄卷第二十一

﹝宋碑﹞

南嶽山南臺懃禪師

初開堂日。僧問。法筵龍象眾。當觀第一義。如何是第一義師云。匝地香煙秀。雲開日色新。

問。師唱誰家曲。宗風嗣阿誰師云。日下飛雲雨。桃川淥水香。

問。慈云已布千花秀。今日宣揚事若何師云。四海波濤靜。一輪天地明。

問。今日一會。未審爲何人師云。眞珠箱裏盛宮誥。月桂抽條萬代枝。

問。如何是南臺境師云。掌中觀世界。日月滿懷流進云。如何是境中人師云。走殺多少人。

問。如何是禪師云。石人拋玉彈。跣足履春冰。

問。如何是祖師西來的的意師云。一寸龜毛重九斤。

師上堂。僧問。法筵再啟。大眾云臻。祖師西來。乞師舉唱師云。天上泥牛吼。空中木馬嘶。

問。如何是南臺家風師云。爛煮黃齏菜。長燒般若柴。

問。如何是衡山境師云。四時華爛漫。寒松貫嶽心進云。如何是境中人師云。執政每依天子令。牛刀舉處六卿寧。

師上堂云。南嶽山裏寒。不似別處寒。寒卽樹結銀條。艸鋪碎玉。江河東定。四海成冰。虛空結合。鳥道不通。雪布長郊。魚龍鎖戶。當恁麼時。命若懸絲。作麼生道。若道得。卽紅日連天。若道不得。卽冥冥長夜。又云。紅日團圓。白月彎曲。去天遠。去地近。久立。珍重。

鼎州文殊應眞禪師

上堂云。直鉤釣驪龍。曲鉤釣蝦蟆。蚯蚓。還有龍麼。良久。云。勞而無功。久立。珍重。

僧問。圓明三句師親唱。截斷眾流事若何師云。入水見長人。

問。寶劍未出匣時如何師云。在什麼處進云。出匣後如何師云。臂長衫袖短。

問。師唱誰家曲。宗風嗣阿誰師云。你祇欲得我答話。

師上堂云。古人道。盡大地未曾有人舉揚。我道盡大地人舉揚。又作麼生。不可一向。誰是舉揚者。試道看。珍重。

鼎州後徳山柔禪師

上堂云。古人道。盡大地是你自己。祇是曲爲今時開方便門。要人得入。如今便作自己會卻。豈不是錯信受。頭上安頭。但於十二時中不起一念。十方世界無纖毫過咎。𨿽然如是。幾人到此。久立。珍重。

僧問。如何是佛師云。西天去此十萬八千。

問。如何是祖師西來意師云。穿雲度水。涉歷江山。

問。徳山一曲師親唱。北斗藏身事若何師云。日月同天照。何處不分明。

問。如何是徳山境師云。山接桃源。水橫善捲問。如何是境中人師云。夜靜不聞山獸語。朝聽漁父太平歌。

鼎州徳山紹晏禪師

上堂云。一塵才舉。大地全收。一毛頭上。師子全身。且道一塵才舉。大地全收。須彌山重多少。一毛頭上。師子全身。海水有幾滴。有人道得。與你拄杖。天下橫行。若道不得。須彌山蓋卻汝頭。大海水溺卻汝身。久立。珍重。

僧問。宗乘今日師親舉。未審演法爲何人師云。去去西天路。迢迢十萬餘。

問。如何是徳山家風師云。千年松樹子進云。忽遇上上之賓。如何祗待師云。上座卽今是上上。是下下。

問。如何是祖師西來意師云。桃源水繞白雲亭。

鼎州文殊寬禪師

上堂云。直教你聞一句。一時決了。已是不著便。遭他點污。合作麼生。

僧問。牛頭未見四祖時如何師云。牛頭進云。見後如何師云。妄想至今。

問。如何是文殊爲人底句師云。粗識好惡。

問。古人捲席。意旨如何師云。你自不知時。

問。如何是雲門透法身句師云。惜取眉毛進云。爲什麼如此師云。非汝境界。

鼎州普安道禪師

師自住後。不收語錄。但存偈頌。

函蓋乾坤句

乾坤並萬象

地獄及天堂

物物皆眞見

頭頭用不傷

截斷眾流句

推山積嶽來

一一盡塵埃

更擬論玄妙

永消瓦解摧

隨波逐浪句

辧口利舌問

髙底應不虧

還如應病藥

診候在臨時

三句外別頌

當人如舉唱

三句豈能該

有問如何事

南嶽與天臺

褒貶句

金屑眼中翳

衣珠法上塵

己靈猶不重

佛祖爲何人

親疏句

黑豆未生前

商量已成顚

若尋言句會

特地隔西天

辧邪正句

罔象談眞旨

都緣未辧明

守他山鬼窟

不免是精靈

通賓主句

自遠趨風問

分明向道休

再三如未曉

消得更搖頭

擡薦商量

相見不揚眉

君東我亦西

紅霞穿碧海

白日照須彌

提綱商量

若欲正提綱

直須大地荒

欲來衝雪刃

不免碎鋒鋩

據實話會

睡來合眼飯來餐

起坐終諸無兩般

同道盡知言不惑

十方剎土目前看

迂曲商量

得用由來處處通

應機施設認家風

揚眉瞬目開一眼

豎拂敲牀爲耳聾

巴陵乾明院普禪師

僧問。世尊不說說。迦葉不聞聞。如何是親聞底事師云。不聞進云。爲什麼如此師云。說話與聾人。

問云。萬行齊修。古人不許。不落功勛。還許也無師云。一學人未曉。乞師再指師云。三十年後。

問。如何是嶽州鏡師云。气蒸云夢澤。波撼嶽陽城進云。如來是境中人師云。知州新掌事。僧行宣低舉。

郴州乾明興禪師

上堂云。充滿十方界。誰是當頭者。若不如是。能得幾个。長安路上有甚限數。便下堂。

僧問。師子返躑時如何師云。不得冰消。直須瓦解。

問。一物不持。如何得親切師云。徧天徧地。

問。路逢猛虎時如何師云。心驚膽裂。

問。如何是佛法大意師云。林下最幽奇。

渝州進雲山禪師

僧問。摩騰入漢。已涉繁詞。達摩西來。請師直指師云。南天竺國人多慧。東震支那事少同。

問。十二時中如何得不昧於師宗師云。身如大地。心似長空。

問。如何是佛師云。巍巍長丈六。紫磨黃金相。

問。如何是透法身句師雲。水出進云腳。

問。如何是臨機下口難師云。開不得進云。如何進向師云。近不得。

嶽州乾明禪院普禪師

僧問。鼓聲才罷。大眾云臻。師登寶座。合談何事師云。聽進云。恁麼卽人天有仰。大眾側聆師云。黃河水又淸。

問。三乘教外別傳底事。請師舉唱師云。一二三四五進云。便恁麼領會時如何師云。通宵徹底明。

問。𨿽披入眾衣。未曉出塵事。如何是出塵事師云。三拜不虛施進云。恁麼則起動和尙師云。放你一頓學人禮拜師云。恕你後犯。

問。如何是祖師西來意師云。鳥道迷來迹。

興元府中梁山崇禪師

上堂云。巍巍堂堂。衝天塞地。你作麼生折伏。良久。云。王法無親。理能縛豹。

問。絲毫不隔。要且不逢時如何師云。恰捉著。

問。執卽失。一時放下時如何師云。爭柰太陽門下。雪有蹄蹤。

問。垂絲千尺。意在深潭時如何師云。紅鱗掌上躍。

問。如何是大善知識師云。翻著襕衫倒裏帽。

問。祖師無心皆合道。爲什麼卻言以心傳心師云。心。

問。久親師丈室。如何得了時師云。展手不逢人。是非難隱節。

問。解脫有何所據便打文殊師云。更與一頓學云。有過邪師云。罪不重科。

問。蓮華未出水時如何師云。時未至進云。出水後如何師云。合國人盡知問。久負勿弦琴。請師彈一曲師云。不是鍾子期。焉能辧此音進云。忽遇知音者入。如何師云。是宮商。是角徵學云。今日小敗師云。放你二十棒。

鄂州黃龍願禪師

僧問。祖師心印。傳嗣何人師云。龍門無宿。客鳥道勿玄人。

問。迦葉上行衣。何人合得披師云。一片燒痕地。春入又逢靑。

問。情盡思絕。表裏雙融。猶是佛邊事。如何是向上事師云。朝遊西天。暮歸東土。

問。如何是佛師云。少年亦曾問。

問。如何是祖師西來意師云。山水甚分明。

問。如何是學人著力處師云。當時妄想。至今猶然。

峨嵋山黑水寺承璟禪師

上堂。示眾云。法洞太虛。能該萬象。心包滄海。寧測淺深。是以理出有無。旨超隱顯。不落斷常之見。妙逾生滅之端。可爲明鑑。當臺顯物象。而色塵非染。皎月輝世照淸濁。而淨穢何閒。莫不喧寂無妨。褒毀弗礙。𨿽言筌非及。語默猶彰。於是順物應機。隨緣唱道。

時有僧問。昔日梵王請佛。當爲有情。今日朝賢請師。爲同爲別師云。法雷一震三千界。萬國千邦咸總聞進云。今日一會。不異靈山也師云。大眾儼然。更無別理。

問。如何是祖師西來意師云。廓然坦蕩。周沙界。濁霧潛融佛日輝進云。如何作用師云。大地藏不得。今日出身來。

問。如何是無縫塔師云。祥生禪苑千峯秀。瑞繞嘉川萬疊新進云。如何是塔中人師云。速禮三拜師云。如來以正法眼藏付大迦葉。爾後法法相傳。心心相印。至於今日。三昧鱗次不絕。應用未少相違。自是背覺合塵。蓋纏心地。若能言下相應。矗然洞明心境。更欲多演。恐墜宗風。久立眾賢。伏惟珍重有居士問。西天二十八祖。唐來六个老人。未秀和尙是第幾人師舉起拂子云。識麼居士又再問。阿育王造八萬四千寶塔。佛向阿那塔中受供養師云。速禮拜。

師又云。秖如世尊勑羅睺羅擊鐘。世尊問阿難。汝還聞鐘聲否。阿難云。聞。鐘聲絕後。世尊又問阿難。汝聞鐘聲否。阿難云。不聞。世尊呵阿難。聲生聲滅。自是聲塵。汝本聞之性。豈逐生滅。當時阿難悟解本聞之性。適來舉拂與鼓聲。大眾各具見聞。還欠少否。旣不欠少。何勞久立。伏惟珍重。

益州東禪秀禪師

僧問。古鏡未磨時如何師云。磨進云。磨後如何師云。誰敢覷著。

問。如何是祖師西來意師云。三十年前塵埃裏。

問。如何是三乘十二分教師云。老來無力到西天。

問。旣是善神。爲什麼卻被雷打師云。世亂奴欺主。年衰鬼弄人。問。祖意教意。是同是別師云。淸風明月。

問。如何是一代時教師云。多年故紙。

問。十方薄伽梵。一路涅盤門。如何是一路涅盤門師云。天下已歸漢。

師行腳時。白兆楚和尙問。近離什麼處師云。興陽楚云。迆邐﹝口﹡爾﹞師云。和尙試道看楚云。嗄師打一坐具。楚擬議師又打。便下參堂。

蘄州五祖戒禪師

初開堂。示眾云。大迦葉擊金鐘於須彌頂上。普震大千。阿難集總持於畢缽巖前。曲垂奧旨。今則大教東流。法傳西祖。觀機應響。接物隨緣。有解設問者。一任施呈。

時有僧出禮拜師云。切忌龍門點破額僧擬議師云。迢恃地迢十萬餘問。法會光揚於此日。師今演法嗣何人師云。迦葉臺上仙華秀。涢水何邊瑞气生進云。恁麼卽獨松迥秀。涢水重淸師云。依俙越國。彷佛楊州問。如何是祖師西來意師云。南斗七。北斗八進云。恁麼卽大眾證明師云。七棒對十三。

師云。千聖垂慈。施方便而普應羣機。萬法一源。顯多門而利物。窮斯祕旨。難遇作者之鋒。若也舉唱宗乘。千聖也須失利。維摩詰呵呵大笑。普賢措之。何義。吾門一道眞筌歌偈。臨機敲起。莫學聽響之流。古者從來有例。駐斯旨。息前詮。吾門有幸。冀察先賢。須菩提遁迹巖中。天雨寶華。但某髑事荒虛。智非天產。賴諸聖之慈光。續千燈而不斷。久立。珍重。

師上堂。良久。有僧問。如何是和尙爲人處師云。四海江波靜。一輪天地明進云。莫便是和尙爲人處也無師云。寒山撫掌誰人會。拾得忻忻恃地迷。

問。寶劍未出匣時如何師云。看進云。出匣後如何師云。收。

問。如何是和尙家風師云。韶陽一點異。淸虛盡智門進云。莫便是和尙家風也無師云。金州路上。兩兩三三問。如何是佛師云。鼻孔長三尺進云。不會師云。眞不掩僞。曲不藏直。

問。如何是古佛心師云。少人買學云。買後如何師云。學語之流。

問。如何是道師云。點進云。點後如何師云。荊三汴四。

師上堂云。智門今日開卻。布袋。有買賣。出來對眾商量。若無。還我布袋錢來。便下座。

僧問。如何是隨色摩尼珠師云。隨學云。隨後如何師云。一个婆婆兩个癭。

問。如何是智門境師云。迦葉臺上云。白雲亭下水進云。如何是境中人師云。塞北穿耳客。南地念經僧問。蓮華未出水時如何師云。野老謳歌。進云。出水後如何師云。謳歌野老問。得船便度時如何師云。棹在誰人手僧擬議師云。云有出山勢。水無投澗聲。

問。如何是迦葉不聞聞師云。文殊有勅進云。如何是世尊不說說師云。維摩令行。

師上堂云。佛病祖病。一時與諸禪徳拈向三門外。諸徳還拈得山僧病也無。若拈得山僧病。不妨見得佛病祖病。珍重。

僧問。稀逢難遇。請師指示師云。量天大監。

問。佛未出世時如何師云。山僧無面見闍梨進云。出世後如何師云。迦葉臺前勅。白雲亭上令問。如何祖師西來意。

師云。擔不起進云。爲什麼擔不起師云。祖師西來意問。牛頭未見四祖時如何師云。髙問低對進云。見後如何師云。風蕭蕭。雨颯颯。

師上堂云。有僧問。雲門一曲師親唱。北斗藏身事若何師云。從苗辧地學云。不會。特伸請益師云。是誰罪過。

師乃云。好諸上座。攜囊挈缽。東西南北行腳。當爲何事。山僧如今大開門戶。不怕你諸人出來拗折拄杖。推倒禪牀。猶未是作家在。

又云。君子務本。本立而道生。

師拈起拄杖云。如今立也。本在什麼處。莫在拄杖頭上麼。莫在你諸人眉毛眼睫上麼。以拄杖擊禪牀一下。珍重。

僧問。臨濟入門便喝。徳山入門便棒。和尙此間如何爲人師云。不當學云。爲什麼不當師便打。

師上堂云。古人道。涅盤含四徳。惟我契直常。拈起拄杖云。豈不是四徳。作麼生是眞常。你諸人還會麼。你若不會。祖峯布施你諸人。乃云。拄杖穿過眞常。眞常穿過四徳。會麼。祖峯解開布袋。一時傾出了也。你諸人有會底也無。出來說看。你若說得。祖峯與你證明。你若說不得。敲落你鼻孔。拽脫你眉毛。以拄杖擊香臺。便下座。

師上堂云。看看。須彌燈王如來向按上轉大法輪了。卻入諸上座眉間。還見麼。若不見。眼在什麼處。以拄杖打禪牀。便下座。

僧問。截紩鏌鋣猶是鈍。嚙鏃當鋒事若何師云。汝試用看進云。恁麼卽獻上漢髙王也師云。你見个什麼道理進云。苦痛深師云。頭在我手裏。一任﹝跳﹣兆﹢孛﹞跳。

師上堂云。朝朝相聚。時序一般。𨿽然如是。當爲何事。不見教中道。一切諸佛及諸佛皆從此經出。師拈起拄杖云。豈不是經。阿那个是佛。你若見。出來與祖峯說看。若不見此義。文長付在來日。珍重。

師上堂。僧問。名喧宇宙知師久。云嶺家風略借看師云。更道僧展手師便打。

師又豎起拄杖云。大眾會麼。言不再舉。令不重行。便下座。

師上堂。拈起拈杖云。彌勒先鋒。釋迦殿後。總在祖峯拄杖頭上。你諸人還見麼。又道。我觀法王法。法王法如是。會麼。會卽出來道看。若不會。伏惟尙響。以拄杖擊香臺。便下座。

師上堂。大眾才集。師云。鍾鼓相催。當爲何事。先徳如是。後進如何委悉。遂拈起拄杖云。先大師云。根實枝異。久倚寒巖。攪大海。擊龍宮。山僧也不攪大海。擊龍宮。秖擊諸上座眉毛眼睫。以拄杖打香臺一下。便下座。

僧問。獅子窟中無異獸。卽今便請振全威師云。汝試振看進云。恁麼卽天龍恭敬去也師便打。

師上堂。舉。雲門大師云。法身有三種病。二種光。出得荊棘叢林。淨地上死人無數。還有道得底麼。出來與祖峯道看。若道不得。分付與徳山。臨濟。以拄杖擊香臺一下。便下座。

師上堂。拈起拄杖云。一切諸佛及諸佛阿耨菩提皆從此經出。拄杖子豈不是經。你諸人作麼生會。釋迦老子從拄杖頭上出來。爲你諸人說佛說法得徹困。見你不會。卻從拄杖頭上入去也。出去卽且從。作麼生說个入來底道理。以拄杖擊香臺一下。便下座師上堂云。佛眞法身。猶若虛空。應物現形。如水中月。師拈起拄杖云。此是拄杖子。月在什麼處。師遂云。三歲孩兒皆道得。百歲翁翁行不得。以拄杖擊香臺一下。便下座。

師上堂云。古人道。四執旣無。百非俱遣。你諸人作麼生會四執。如普眼在佛會上入定。觀微塵剎土。不能得見普賢。乃白世尊言。我於微塵剎土。徧覓普賢。不能得見。世尊曰。汝但於淨三昧中起一念。便見普賢。時普眼乃於淨三昧中忽起一念。便見普賢向空中乘六牙白象。師云。眾中盡皆舉也。普賢我卽不問你。你且道普眼眼向什麼處著。珍重。

頌雲門法身

雲門透法身

劃斷釋迦音

文殊休惆悵

普賢謾沈唫

藥忌頌

藥忌由來鑑作家

示徒親切病如麻

十方三世諸知識

赫日光中雷電車

歲旦上堂有頌

今日正月一

過去未來總露出

天下知識笑呵呵

大滿家風誰相悉

誰相悉

正月一

觀音殿裏禮彌勒

文殊手裏普賢筆

因僧問雲門抽顧頌。雲門抽顧。衲僧眼皮重。

眼皮重。七八量。雷車打不動。打不動。

抽顧頌

時念彌陀三五聲

追薦東村李胡子

生西天山裏

孟八郎彊健

福田院裏貧兒叫喚

乞與我一文大光錢

僧問趙州栢樹子師乃有頌。

天下禪翁咬少林

趙州有語庭前栢

庭前栢

老倒禪翁眼赫赤

不善東西失本源

屈我觀音作胡客

蘄州四祖山諲禪師

上堂云。盡乾坤大地。三世諸佛。天下老和尙。被山僧今日坐斷。無你出頭處。設有出頭得時。也秖是一个竹木精靈。𨿽然如是。也未免擔枷判事。久立。珍重。

僧問。如何是四祖境師云。千年松杉檜。四季鎭長靑進云。如何是境中人師云。祖師眞影長年在。來往遊人稽首瞻問。如何是佛師云。大殿裏是釋迦進云。莫便是也無師云。莫錯認定盤星問。如何是和尙家風師云。廚無過客餐進云。客來將何祇待師云。客來須看問。如何是透法身句師云。多年松樹老輪皺間。尋枝摘葉卽不問。如何是直截根源師云。佛頭衡不遠。

問。迦葉上行衣。何人合得披師云。大庾嶺頭提不起。方知不是我同人。

問。如何是祖師西來意師云。一人傳虛。萬人傳實。

問。葉落歸根時如何師云。一歲一枯榮。

蘄州廣教懷志禪師

上堂云。舉令提綱。郡魔屏迹。全提祖印。坐斷十方。正當恁麼時。老胡出來。也須乞命。眾中若是作家。略希英鑑。

時有僧問。從上相傳。合談何事師云。令進云。恁麼卽字人退步去也師云。吁。吁問。如何是佛法大意師云。記來多少時進云。學人不會。如何得受用去師云。言猶在耳。

問。如何是祖宗下事師云。舉得甚分明進云。恁麼卽學人禮拜師云。將爲是眞个。

問。是什麼物。學人爲什麼不會師云。生在冀州。

僧問。如何是透法身句師有頌答。

北斗藏身句

當鋒措者稀

投機猶未諦

玄會太無知

猿聲靑嶂外

虎嘯透山溪

洪鍾來報曉

雞向五更啼

襄州興化奉能禪師

上堂云。一言才舉。千差同轍。此是化身說法。報身不說法。又云。報身爲什麼不說法。他自有廊幕在。

僧問。如何是鷲嶺境師云。風吹兩岸柳。浪動一池蓮。

問。如何是境中人師云。大殿毗盧佛。堂中雲水僧。

問。師唱誰家曲。宗風嗣阿誰師云。迦葉臺前雲水塔。

問。如何是鷲嶺關捩子師云。莫動箸僧便喝師云。向你道莫動著。喝个什麼僧又喝師便打。

問。如何是佛師云。發長僧貌醜。

問。棒喝臨機權且止。如何是鷲嶺關捩子師云。鷲嶺關捩且置。是你自己事作麼生學云。不會師云。還我關捩子。

師上堂。以頌示眾云。

問你十方雲水和

南來北往意如何

觸目千差無異路

石人彈舌念彌陀

綱宗頌

最險無過劍刃鋒

祖師從此定綱宗

顧鑑不知何處去

千株松下白頭翁

唐州天睦山契滿禪師

上堂。示眾。迦葉親傳。如來密印。達摩西來。多虛少實。若論此事。且權認奴作郎。說佛說祖。剜肉成瘡。直下單明。未是衲僧活計。作麼生是衲僧活計。何不對眾證據看。

時有僧禮拜師云。若是先陀客。更不待揚眉僧云。喏師云。金州路上兩兩三三。

問。師登師子座。奮迅振全威。迦葉峯前令。師今爲阿誰師云。昨夜風霜緊。今朝刮骨寒進云。恁麼卽隨陽一箭。師當的去也師云。禍不單行。

問。魚透龍門浪。全身躍踴飛。時如何師云。三月雷雨動。霹靂震全威。

問。如何是佛師云。多年桃核進云。未審意旨如何師云。打破裏頭人。

問。諸聖三昧。何人合得知師云。秖如今進云。莫便是也無師云。南山起雲。北山下雨。

問。如何是祖師西來意師云。三年逢一閏進云。合談何事師云。九月是重陽。

鄂州建福智同禪師

上堂云。直饒你一句踢蕩分明去。早是不著便。遭他點污了也。你合作麼生。久立。珍重。

僧問。祖意教意。是同是別師云。崇山嶺峻進云。恁麼卽不同師云。夢澤波淸。

問。如何是和尙爲人一句師云。粗識好惡。

問。如何是文殊直截一句師云。彈指到淸涼。

問。法無二法。心無二心。如何是心師云。千差萬別。

問。夜升兜率。晝降閻浮。未審是什麼人境界師云。不是別人。

問。如何是佛師云。鼻如截筒。

問。北斗藏身。意旨如何師云。鶯鵡慕西秦。

乃有頌。

雲門透法身

法身何許人

雁回沙塞去

鶯鵡慕西秦

江陵府福昌禪院重善禪師

上堂。僧問。如何是正法眼師云。夜觀乾象學人不會意旨如何師云。日裏看山。

問。如何是稱昌境師云。松峯亭眺望。不與白雲齊進云。如何是境中人師云。朝見金鱗躍。暮聽子規啼。

問。祖意與教意。是同是別師云。巢知風。穴知雨。

問。如何是佛法的的大意師云。東方甲乙木進云。恁麼卽粉骨碎身也師云。易開終始口。難保歲寒心。

問。如何是福昌山師云。鳥飛不度進云。如何是山中人師云。四海五湖。

問。浩浩之中。如何辧主師云。長安天子。塞外將軍進云。恁麼卽權握在手師云。不斬無罪人。

問。如何是不遷底法師云。死人不坐神進云。學人不會意旨如何師云。那伽常在定。

問。離卻咽喉唇吻。請師速道師云。福昌口門窄進云。和尙爲什麼口門窄師云。還我話來。

問。如何是離筌蹄底句師云。頭大帽子小學人不會意旨如何師云。側腳久穿靴。

問。金烏東湧。玉兔西沈。時如何師云。措大不騎驢進云。恁麼卽謝師指南師云。更須子細。

問。牛頭未見四祖時如何師云。槵子數珠進云。見後如何師云。鐵磬行者。

問。未施武藝。便入戰場時如何師云。老僧打退鼓學云。恁麼則展陣開旗去也師云。伏惟尙饗。

師上堂云。盡乾坤大地微塵諸佛總在福昌者。裏拈拄杖劃地一下。云。說佛說法。禪徳若也會得。出來與你證據。若也不會。華須連夜發。莫待曉風吹。久立。珍重。

舒州龍門山仁永禪師

上堂云。諸佛言詮。止啼爲義。祖師心印。莫可論之。向上一路。誰敢措足。直下會得。早不著便。久立。珍重。

問。祖祖相傳。未審傳个什麼師云。徳山拄杖進云。恁麼卽得其妙也師便打。

問。如何是龍門路師云。險進云。爲什麼如此師云。點額卻回來。

問。如何是龍門山裏龍師云。雷震靑霄進云。忽遇金翅來時如何師云。傾湫倒嶽。

問。如何是祖師衣師云。大庾嶺提不起。

問。如何是佛法大意師云。罕逢此問。

襄州延慶宗本禪師

初開堂。示眾云。山鋪碎玉。樹掛銀條。道安巖畔。舉唱宗乘。迦葉門風。有疑請問。

時有僧問。正法無言。請師舉唱師云。正當今日進云。恁麼卽得遇於師也師云。一場懡﹝怡﹣臺﹢羅﹞學云。灼然師云。放你二十棒。

問。魚未跳龍門時如何師云。擺手入長安進云。跳過後如何師云。長安𨿽樂。

問。如何是鳳山師云。天生標格進云。如何是山中人師云。貌古無人識。

問。如何是和尙爲人一句師云。截斷鳳林關進云。恁麼則展手不逢人也師便打。

唐州福安山慧珣禪師

初開堂。升座。有僧問。師唱誰家曲。宗風嗣阿誰師云。古殿連雲水進云。恁麼卽韶陽玄孫。龍居嫡子也師云。重言不當喫。

問。我佛出世。振動魔宮。和尙出世。有何祥瑞師云。泌水正南流。

師初受唐州請。便有僧問。若到泌陽。忽有人若官若私。是男是女。人人各致一問。問問各別。如何祇對師云。春後一陽生進云。恁麼卽今日小出大遇師拈坐具當面擺。

問。祖師來此土。意旨如何師云。端。

問。人王與法王相見時如何師云。札。

問。未離兜率。已降王宮。未出母胎。度人已畢時如何師云。好事不知無。

鼎州大龍山炳賢禪師

上堂。有僧問。如何是大龍境師云。堂前一堆土。巍峨倚半空進云。如何是境中人師云。淨掃門前地。迎待五湖賓。

問。如何是佛師云。穿雲不度水。躡足降閻浮。

問。昔日先師語。如何透法身師云。萬仞峯前句。不與白雲齊。

問。如何是動乾坤句師云。透出龍宮翻大海。掌開日月倒須彌。

問。如何是出家人師云。深進云。如何是出家法師云。苦。

隋州雙泉山瓊禪師

不收語錄。秖有偈頌。

色空頌

靈光滿目簇山河

幻境之中物像多

體妙已知緣不礙

執情還被境消磨

責黃靡實無妨用

影響皆眞覓卽訛

是色是空重疊夢

夢中華藏現森羅

頌靈云見桃花得悟

學劍難提鋒刃頭

艷光花發便心休

不疑句播乾坤內

得旨惟憑月滿秋

又頌玄沙拈

玄沙聞舉悟中知

當下云言未保伊

一擊海濤皆湧沸

天光回爍眼眵眵

魚鼓頌

玉鬣金鱗光閃爍

逆浪衝波形勢惡

叢林擊著震山雷

顧网遊魚皆省覺

常用不空頌

舉足下足

步步相逐

運用去來

靈光不蓄

釋迦眞風

商那種族

的的斯言

斯言爲酷

冬月雪下夜坐思智門和尙有頌

嚴風亂地天降雪

夜久更深凍雲結

虛堂獨步驀思量

卻憶龍居舊巢穴

明教先師雪裏言

火發新羅燒腳熱

東嶺鷹飛禪客尋

南山蛇出人行絕

象骨輥球熟膽機

歸宗拽石底時節

如斯綱要最希奇

惟有吾師應可別

別得龍居牙爪生

不貴眞如玄妙譯

余愛韶陽新定機

一生與人拔釘楔

何日春風一陣來

吹歆寒云掃霜雪

共師同賀大平年

赫日光中雷電掣

自嚴上座

有僧問。如何是吹毛劍答云。龍唇鳳觜問。如何是無縫塔答云。磚瓦泥土進云。如何是塔中人答云。含齒戴發問。寶劍未出匣時如何答云。龍藏海底進云。出匣後如何師云。海上橫行問。如何是大人相答云。不曾作模樣問。如何是老人相答云。無力把拄杖因與數僧遊山回。僧問云。盡日遊山。成得什麼邊事答云。困卽喫茶僧問。洞山麻三斤。意旨如何答云。八十婆婆不妝梳。

頌雲門透法身

先祖透法身

仰面看日輪

赤腳倒上樹

不會更愁人

天聖廣燈錄卷第二十一

天聖廣燈錄卷第二十二

﹝宋碑﹞

韶州白雲山福禪師

上堂云。一塵才舉。大地全該。諸上座恁麼來。早是不暑便也。且作麼生得个安身立命處。然𨿽如是。官不容鍼。私通車馬。還有作者。便請施呈。對眾證據。

時有僧問。得失是非。一時放劫時如何師云。白雲生谷口進云。恁麼則隨緣不計身也師云。細看問端。

問。如何是正法眼師云。隨坑落塹。

問。如何是佛師云。四八希奇相進云。莫便是也無師云。十號已彰名。

問。如何是印仝相契底事師云。令古少人知進云。知底事如何師云。隱顯未嘗聞。

問。如何是佛法的仝大意師云。直進云。學人不會此意如何師云。崖州路上問知音。

問。如何是朕兆未分時事師云。大眾難隱匿進云。恁麼則分去也師云。笑殺寒山子。

磁州桃園山曦朗禪師

仝在安州法云院爲上座。受桃園山請。開堂。示眾云。若是唱道門風。權且彊名。若論祖宗提綱。直下難爲開口。所以先聖道。向上一路。千聖不傳。學者勞形。如援捉影。禪徳。旦作麼生商量。與先聖齊去。眾中莫有作者。離劫前非。單刀直入。對眾商量。

時有僧出禮拜師云。眞師子兒。

問。靈山一會。何異令日師云。當時妄想。此日猶存。

問。師唱誰家曲。宗風嗣阿誰師云。龍吟霧起。虎嘯風生學云。未審是誰家之嫡師云。移船諸水勢。舉棹別波瀾。

問。師棲芭嶠年已久。未審宗風爲誰宣師云。靈山會上。迦葉侍尊學云。畢竟是誰宗旨師云。一朝分此座。看取令行時。

問。如何是安州境師云。紫金山畔千華秀。白兆峯前萬戶觀進云。如何是境中人師云。知州通判。

問。如何是佛師云。間梨還肯也無僧云。和尙尊言。爭敢不肯師云。闍梨若肯時。說甚佛不佛。

問。如何是祖師西來意師云。西來若有意。軒下老僧頭學云。爲甚卻如此師云。不見道。爲法喪軀。

問。寶劍未磨時如何師云。錯落難攺節進云。磨後如何師云。黑。

問。牛頭未見四祖時如何師云。八方魔競起進云。見後如何師云。四塞罷干戈。

安州法云知善禪師

上堂。僧問。和尙令日開筵。如何施設師云。云綻家仝月。春來處仝花學云。恁麼則四眾咸依。人天有賴也師云。昨日春風起。今日陽鳥啼。

問。昔日靈山記。嫡嗣在何人師云。韶石曾棲處。不見个同參。

問。如何是和尙家風師云。隨家丰儉進云。客未如何祇待師云。看棲打樓問。如何是透法身向師云。易開終始口。難保歲寒心。

問。如何是和尙關棙子師云。少人知學云。太深密生師便打。

問。如何是古佛道場師云。山靑水綠問。如何是古佛家風師云。相栢磨裏杯校子。

問。如何是法云境師云。安陸城裏千杏秀。揩師巖畔百華鮮進云。如何是境中人師云。景福寺裏僧。

問。如何是和尙爲人一句師云。來風深領進云。莫便是和尙爲人也無師云。七棒對十三。

韶州鄧林山善志禪師

有僧問。如何是佛師云。山河大地。

問。如何是向上關捩子師云。東家喫飯西家飽。

問。如何是透法身句師云。日上東方月落西。

問。如何是衲衣下事師云。舉意卽乖。

問。學人上來。請師一接師云。不接學云。爲什麼不接師云。布袋裏作聲問。如何是露地白牛師云。待你悟始得。

問。如何是祖師西來意師云。庭前華發映天紅。

問。入室投機時如何師云。好事不如無進云。和尙豈無方便師云。惜取口喫飯。

韶州大歷山誌聰禪師

上堂。僧問。日久不聞師子吼。今日聞機事事若何師云。白雲覆山頂學云。恁麼則謝師指示師云。綠水瀉巖間。

問。如何是一代時教師云。黃葉止嬰兒。

問。如何是和尙家風師云。入門便見進云。客來如何祗待師云。客是主人相師問。不起一念。如何與聖同師云。昔天人盡見。何處不尖新。

問。如何是密室中事師云。團圓不可視進云。如何是密室中人師云。對面難攺。

問。如何是向上一路師云。盲人登不厭。

問。如何是毗盧師師云。醜拙形容進云。爲什麼卻如此師云。特地愁見人。

復州崇勝院光祚禪師

先住隋州雙泉。復徙智門。次居崇勝。師開堂日。未升座。乃示一頌。

此座𨿽髙廣

四面無比況

大尉眾心請

今日難推讓

師乃升座。拈香雲。此一瓣香。不是江西。湖南。亦不是天臺。南嶽。爲我西蜀香林和尙。今日方爇供養。大眾會麼。若於白槌前薦得。猶較些子。若於白槌後薦得。又堪作什麼。所以古人道。一塵才舉。大地全收。毛頭師子全身。且道是什麼佛法事。今日大尉請命山僧出世。若是建化門庭。一任出來。對眾決擇看。

時有僧問。一音才舉。四眾云臻。從上宗乘。請師演唱師云。還向你道得麼進云。恁麼則人天有賴也師云。莫亂道。

問。覺花開處眞如秀。菡萏芬芳事若何師云。不可更向你道得進云。恁麼則匝地香風起。彌天祖日新師云。也是椀鳴聲。

問。師唱誰家曲。宗風嗣阿誰師云。靑城千丈雪。云外萬重山進云。恁麼則錦水列派。香林分枝師云。相識滿天下。知心有幾人。

問。祖燈續焰。太尉臨筵。向上之機。請師垂示師云。大眾總見進云。恁麼則雲散水流也師云。速禮三拜。

問。三乘十二分教。曲爲令時。向上宗乘。乞師指教師云。也知道者飽叢林進云。恁麼則絕相續也師云。快禮拜著。

師上堂。顧視左右云。莫有作家。出來對眾決擇。良久。云。𨿽然如此。風不來。樹不動。下座。

僧問。三乘十二分教。止啼顯理。離卻咽喉唇吻。請師道師云。大眾總見你問進云。恁麼則養病喪軀師云。恰是問。十地菩薩見性如隔羅縠。秖如初地菩薩又隔个什麼師云。須彌山進云。如何透得師云。三生六十劫。

問。如何是古佛心師云。上座欠少个什麼進云。畢竟又如何師云。好事不如無。

問。一機未發。如何辧其語脈師云。大眾可驗學云。畢竟如何進向師云。退後三步問。格外稱提。請師舉唱師云。你合作麼生進云。恁麼則承師指示師云。莫妄想。

師上堂云。日日日頭從東出。日日頭從西沒。一年三百六十日。何曾與你爲幻執。冬已過。夏又臨。你諸人每日還承當得个什麼。今日是四月一。也還聞僧堂裏聖僧爲諸上座親切剖折麼。若薦得。何用上來者裏。若薦不得。且向衣缽下體取自己。

又云。缽盂無底尋常用。莫教手裏失匙筯僧問。如何是本來種師云。不合將問人遙云。問又何妨師云。失卻本來種。

問。如何是祖師西來意師云。眼不見鼻進云。便恁麼領會時如何師云。鼻孔裏呷羹。

問。曹溪路上還有俗談也無師云。六祖是盧行者。

問。一切智智淸淨。還有地獄也無師云。閻羅王。

問。如何是佛師云。蹋破艸鞋赤腳走進云。如何是佛向上事師云。拄杖頭上挑日月。

師上堂。乃示一頌云。

東家李四婆

西家來乞火

門外立少時

瞋他停滯我

惡發走歸家

虛心屋裏座

可憐羣小兒

終日受饑餓

有眼不點睛

家鉆髑髏破

又云。一法若有。毗盧隨在凡夫。薦法若無。普賢失其境界。正當恁麼時。文殊向什麼處出頭。若也出頭不得。金毛師子晉折。幸好一盤飯。莫待糝椒姜。珍重。

僧問。得失是非。一時放卻時如何師云。放在什麼處進云。恁麼則進前三步師云。果然教不下。

問。蓮華未出水時如何師云。也尋常進云。出水後如何師云。合知特。

問。不學佛法底人。如何成辧師云。截耳臥街。

問。如何是大乘修行師云。檐枷帶鎖。

僧問。如何是衲衣下事師云。頭腦相似進云。如何則是師云。縱橫十字進云。如何是函蓋乾坤句師云。天光回照。

問。如何是截斷眾流句師云。伏惟尙饗問。如何是隨波逐浪句師云。放你一綫道。

師上堂。以頌示眾云。

龍種龍兒爲上尊

放身前去眾威存

東海亦非君住處

百千沙界有心吞

个中若是吾眞子

解將一劍報師恩

又云。還報得也無。所以道。知恩方解報恩。昔日文殊伏劍殺佛。且道文殊見有佛可殺不見。若見有。文殊劍作兩截。若不見。文殊又虛勞心力。且作麼生商量。若商量不得。便被釋迦老子坐斷毗盧頂。達摩西來。欺你唐土人。是你諸人什麼處出气。若出气不得。且歸僧堂裏向火。珍重。

藥忌頌

藥病相治事可嗟

如何於此隨羣邪

未語已前誰辧示

泊乎開口見萌芽

不在思量體卜度

徒勞管見彊分拏

世上多有如斯者

不知著恥數如麻

綱宗頌

盡令提綱爲阿誰

門庭施設在臨時

直饒祖師門下容

舉頭早落二三機

不在進前休退後

杷住教渠失卻眉

爲報諸方拈提者

總是秦時鐸落錐

法身頌

法身之理編河沙

覿面相呈未作家

光境俱七猶是病

何勞更在若周遮

偶頌

直下有何之

當陽薦者稀

杏仁桃核气

秖爲小兒機

黃葉休指諭

莫把作金施

秖見錐頭事

那知落鑑咦

綱宗歌

混明池裏失卻劍

曲江池裏撈得鋸

﹝齒﹡﹝虎﹣兒﹢且﹞﹝齒﹡﹝虎﹣兒﹢且﹞齖齖且過時

莽莽鹵鹵河沙數

糲竭節

拽路布

伶利衲僧通一路

師子不捉麒麟兒

猛獸那堪牀下顧

魔斯吒

入水去

者回休吐黑雲霧

俊鷹俊鷂溥天飛

鈍鳥籬根﹝啀﹣口﹢月﹞不去

佛祖言

休更舉

直饒格外猶未許

見成公案早多端

那堪更涉他門戶

夜鳥雞

誰提去

天明戴雪遭指注

胡蜂不戀舊時窠

猛將那肯家中死

觀州靑城香林信禪師

上堂云。令特參學人。須具出格透乾坤底眼。直得無纖毫隔礙。方可觸處無滯。然後更須明取衲僧也鼻。方得自在。眾中還有麼。出來對眾證據。

時有僧出來禮拜師云。好个衲僧問。信息不通。如何得隨緣去師云。曾憶南泉語學云。如何領會師云。信者事還稀。

問。魚未透龍門時如何師云。大道坦然平進云。透過後如何師云。爭那頂穿額裂。

問。如何是佛師云。圓頂方袍進云。未審日用事如何師云。不用問別人。

問。三界之中。何人爲主師云。虛空裏合掌學人未明如何辧的師云。格外理堪觀。

問。如何是佛法大意師云。靑城山水甚分明。

問。一等爲人。爲什麼見有淺深師云。淨云空聚散。來往不知休問。覿面相呈特如何師云。築著鼻孔。

鼎州徳山惠遠禪師

上堂云。佛法見成。莫作計校。若更彊名。盡落魔界。所以古者云。將心止動。轉止轉奔。如或更於五蘊趣中計較測度。機巧方便多遏禁。令心澹薄。到者裏。秖是个散不盡底粥飯气。如或更言。此合如是。此合不如是。此相應。此不相應。如此種種情計。皆悉徒爲。盡是狂勞華相。秖益自疲。諸上座若能了知念念攀緣。心心永寂。到者裏。喚作什麼。然則如是。也須子細。有事商量。

時有僧問。師唱誰家曲。宗風嗣阿誰師云。令後記取。

問。如何是祖師西來意師云。鐵門路崄。

問。祖室猊臺。師已踞。宗乘舉唱事如何師云。他後莫錯舉進云。大眾如何委悉師云。不得以己方人。

問。四方天王爲什麼劫在地上師云。白雲無定止。皓月落千波。

問。如何是徳山境師云。武陵溪木三春秀。單捲壇云一帶橫。

問。亡僧遷化向什麼處去師云。鳥龜鉆破壁。

師解夏日上堂。僧問。九旬禁足令已滿。自恣之儀事若何師云。猢猻趂蛺蝶。九步作一歇進云。未審意旨如何師有頌。

兩个童兒舁木鼓

左邊打了右邊舞

剎那變現百千般

分明示君君記取

師上堂云。枕石漱流。住緣天眞。不見古者道。撥霞掃雪和雲母。掘石移松得茯苓。正當恁麼時。復何言哉。諸徳要會麼。

師有頌。

雪霽長空

迥野飛鴻

假云片片

向西向東

珍重

襄州含珠彬禪師

上堂云。言盡理極。情亡杜旨。方法泯然。千差絕迹。又道。法門無際。無以智知。不可以識。識禪徳要會麼。一切法無盡。普會於此道場中。若能如何是用東西。如今試出來對眾商量看。

時有僧問。靈山一會。何異今朝師云。皓月掛天涯。分影落千溪進云。恁麼則今日得親於寶座。大法敷揚顯聖明師云。木馬嘶時天地靜。泥牛行處吉祥榮。

問。如何是佛法的的大意師云。古木未凋猶雁叫。妙峯明月又晶輝。

問。如何是佛師云。五彩不妝容自異。千光長艷月分明。

問。如何是祖師西來意師云。古今人渴望進云。未委畢竟如何師云。只履卻西歸。

問。如何是三乘教師云。上大人進云。意旨如何師云。化三千。

問。如何是和尙家風師云。白雲常澹佇。碧落住淸虛進云。客來以何祇待師云。蓬島有時窺鶴舞。蠻天多是見雲飛。

問。急切相投時如何師云。速學云。如何則是師云。不用苦咨嗟。

問。學人上來。請師一句師云。得進云。未審得个什麼師云。徳山拄杖。天臺楖栗。

問。如何是和尙正法眼師云。瞎。

問。如何是和尙關捩子師豎起拂子學人便喝師便打。

問。向上一言。請師便道師云。金鞭敲玉鐙。樵子不髙歌。

南嶽山福嚴寺雅禪師

開堂日。諸官同降。大眾云臻。師升座。

有僧問。朝騎旣臨於法會。請師方便演宗乘師云。三人杖子攪黃河進云。宗乘已蒙師垂示。俗諦門中又若何師云。他後會去在。

問。師唱誰家曲。宗風嗣何人師云。昔年漢水親承處。此日衡陽祝聖明進云。恁麼則洞山嫡子。雲門玄孫也師云。禮拜了退問。如何是和尙家風師云。入門便見。

問。如何是佛師云。臂長衫袖短。

問。如何是吹毛劍師云。闍梨還用得麼進云。莫便是道尙慈悲也無師云。蘇嚕悉哩。

問。如何是道師云。四十五里長松徑。南北遊人不厭頻進云。如何是道中人師云。兩兩三三。

師在洞山會裏。有僧問洞山。如何是佛洞山云。麻三斤。

爾後眾皆下語。不契洞山。師乃有頌。

七寶畫牛頭

黃金爲點額

春晴二月初

農人皆取則

寒食賀新正

鐵錢三五百

洞山深肯之

嶽州乾明普禪師

師參洞山。問云。停機罷賞時如何山雲。水底弄傀儡師云。誰是看玩者山云。停機罷賞者師云。恁麼則知音不和也山云。知音底事又作麼生師云。大盡三十日。小盡二十九山云。未在師云。合喫和尙手裏痛杖。

師開堂升座。僧問。昔日靈山記。今朝嗣阿誰師云。楚山突屼。漢水東流進云。恁麼則石門嫡子也師云。聽事不眞。喚鍾作甕問。如何是乾明境師云。幽洞木龍吟。天邊石虎嘯進云。如何是境中人師云。速禮三拜。

問。法鼓無槌時。還響也無師云。響進云。未審聲從何而出師云。不鼓自鳴天地異。木人側耳甚分明。

師上堂有頌

曙色才分天已曉

矗然薦象明皎皎

禪流到此善知時

不覺尋思便成道

又云。直下省力。禪徳便恁麼承當得。也是不喞澑漢。久立。珍重。

鄧州廣濟院同禪師

上堂云。諸法寂滅相。不可以言宣。又道一切法門無盡海。普會同歸於毗盧華藏。若能如是會。無邊剎境不隔於毫端。如何卻言各自門風。別呈施設。如斯之見。不出常流。禪徳。且作麼休歇根門。罷持管解。若有商量者。對眾且陳。

時有僧問。如何是佛法的的大意師云。黑漆骨侖牽白象學云。老和尙欺謾他後學師云。好心不得好報問。薦緣息盡時如何祖云。三腳蝦蟇飛上天。

問。如何是祖師西來意師云。白雲飛片片。

問。離四句。絕百非時如何師云。疑而不進進云。如何得一如去師云。鉆龜打瓦。

問。如何是透法身句師云。華嶽三峯小進云。未審此意如何師云。黃河輥底流。

問。如何是佛師云。鼻如截筒。

韶州東平山洪教禪師

上堂云。若論佛法兩字。畢竟是有是無。若言無者。有屈於髙徳上來。若言有者。沈埋於先祖門風。且作麼生。得个恰好去。諸禪徳切須子細。莫用掠虛。時不待人。須臾便是來生。三界無安。猶如火宅。如今諸方善知識出世。便好進步向前。決擇生死。去卻灸脂帽子。拈卻鶻臭布衫。作一个無事人。豈不是好事。

時有僧問。寶劍擊禪門時如何師云。麗水多倒顚。

問。師子是獸中王。爲什麼卻被六塵吞師云。年衰鬼弄人。

問。語默涉釐微。請師通不犯師云。涇州泊棹唱巴歌。

問。西天優缽羅華開。一佛出世。此土華開。未審什麼佛出世師云。我不捏目。

問。萬法歸一。未審一歸何所師云。山河大地。

問。如何是向上機關師豎起拂子。

學人未曉。乞師再指師云。非公境界進云。和尙豈無方便師云。再犯不容。

安州延福院處瓊禪師

開堂日。未升堂。云。寶座髙廣。無人能升。還有人升得。出來。不讓於燈明王。所以道。佛佛道同。聖聖相躅。良久。若無人出。山僧升座也。遂升座。

拈香。示眾云。此香不是栴檀沈水。不是海岸牛頭。昔日遊方。徧參知識。本欲永藏囊篋。溺迹叢林。不謂眾推。難藏鄙陋。今日對人天大眾。爇此香。供養我襄陽老人。

時有僧問。釋迦昔受然燈記。師今得法嗣何人師云。重言不當喫進云。恁麼則洞山一箭。師當的也師云。莫亂道問。覺華初綻祥雲現。此日筵開事若何師云。分明記取進云。學人未委如何領會師云。三十年後。

問。教云。以音聲求我。是人行邪道。卽今和尙開堂。是邪是正師云。語裏明人進云。恁麼則學人禮拜去也師云。兩重公案。

問。朝騎已臨於法會。師將何物報君恩師云。頭戴天。腳踏地進云。恁麼則匝地香風起。普天瑞气生師云。惱亂春風卒未休。

問。北斗藏身。意旨如何師云。黃河倒逆昆侖觜。

問。如何是延福境師云。不逐四時凋進云。如何是境中人師云。滿堂雲水客。四海問禪賓。

問。牛頭未見四祖時如何師云。天下太平進云。見後如何師云。一場懡﹝怡﹣臺﹢羅﹞問。蓮華不出水時如何師云。朕兆未分人盡望進云。出水後如何師云。及乎天曉也尋常。

襄州興化院順禪師

上堂。有僧問。如何是和尙深深處師云。舉卽易。答卽難進云。爲計麼如此師云。過去。

問。如何是和尙劍師云。老來無力上髙峯問。如何是興化境師云。松有迎風勢進云。如何是境中人師云。泥多得佛大。

問。如何是直截本源師云。無你等程處。

問。生死到來。如何免得師云。鬧處看駱馳。

問。如何是百千妙門。同歸方寸師雲。水底看夜市。

問。如何是佛向上事師云。楚山頭指天。

問。凡聖二途。如何進步師云。夜聞風撼竹。卻憶珊瑚枝。

師上堂云。山僧今日且與諸上座評論實事。教省力去。一切諸法。山河大地。與山僧拈向拂子頭上。子細看是什麼道理。若看得出。自得省力。更莫多途。作一个出塵髙士。豈不是好事。久立。珍重。

靈澄上座

師參鑑師。一言相契。乃息遊心。師在眾。多述偈頌示於後人。

西來意

汝問西來意

看余辧正邪

入門贓物露

開口擬心差

明空落鬼趣

執見眼成華

離此憑何指

齊僧怕夜茶

其二

莫問西來旨

休尋栢樹窠

商量人不少

錯會衲僧多

有念令他叱

無言亦被呵

瞥然恁麼會

鷂子過新羅

其三

休問西來意

常徒豈可斟

不道他無分

都緣爲有心

情看終未徹

絕慮坐昏沈

生死如何渡

寒衣昨晚砧

其四

見話西來旨

微僧祇欲瞋

中流不易湊

須是上根人

明月三秋白

崖松一樣新

除卻寒山後

屈指共誰陳

其五

徒問西來意

情知看者癡

不善家中寶

論劫受驅馳

道本非如此

人心莫彊爲

因斯便曉了

已是落便宜

其六

若問庭前栢

受屈向諸方

可憐男子漢

開眼尿他牀

大疑相敲點

又恐怕參商

未知關捩子

把甚作津梁

其七

借問西來意

何得罵儂家

此門無鎖鑰

晝夜不曾遮

達者如麟角

長短似鋪沙

看渠歡喜處

黑荳未生芽

其八

休覓西來意

堂堂自入抗

還如不了處

秖爲食殘羹

見佛急走過

切忌彊修行

憑何作準的

擬問隔千生

其九

欲委西來意

杲日正當軒

水邊閒策杖

林下看啼猿

若問無生義

講唱有開元

衲僧見處�

借問是何言

其十

誰問西來意

多言道轉殊

明明三際顯

皎皎一輪孤

風吹蓮菡萏

葉貯水成珠

時人未到此

有眼不如無

桃華頌

靈雲閒步看桃華

慶快平生卒莫加

敢保老兄猶未徹

誰人端的鑑玄沙

得失是非俱放卻

如冰長坐亦周遮

要尋義理龍興去

若據宗門殢甚邪

又頌

靈云一種見桃花

曉了分明定不差

敢保老兄猶未徹

幾人具眼鑑玄沙

大丈夫兒須與奪

莫交辜負法王家

若是祖宗門下客

倒騎牛坐看煙霞

布袋頌

彌勒鞋𨿽一隻

非是絲麻鍼刺

剛被西士胡僧

蔥嶺更畱蹤迹

相傳盡誇奇特

若約余觀費力

後人不紹家門

直至如今分析

天聖廣燈錄卷第二十二

天聖廣燈錄卷第二十三

﹝宋碑﹞

筠州洞山曉聰禪師

初開堂。示眾云。舉揚宗旨。意密難明。心地法門。豈從語路。秖爲眾生日用而不知。背覺合塵。狂迷諸趣。遂有諸佛出現於世。轉大法輪。隨根引逗。若也全提舉唱。曹溪一路平沈。更乃坐斷十方。忙忙者。匝地普天。咸皆罔措。故經云。若但贊佛乘。眾生沒在苦。如今可謂不以而以。有屈祖風。曲爲初機。開一綫道。上上髙士。久參先徳。相共證明。中下之機。久遊赤水。夙在荊山。有何異珍。對眾剖露看。

時有僧出禮拜師云。南海土番應不識。碧眼波斯笑點頭。

問。新院新年新出世。今日當人事若何師云。速禮三拜進云。恁麼則大眾證明去也師云。退後三步。

問。大眾雲集。師登寶座。向上宗乘。請師舉唱師云。下阪不走。快便難逢。

師又云。問話且置。問答也無了期。古人云。問在答處。答在問處。言多去道轉遠。秖可以言語道斷。心行處滅。若也葛藤去。舉足下足皆是道場。動靜去來無非佛事。若於衲僧門下。一言相契。天地懸殊。豈況忉忉。轉無所益。久立。伏惟珍重。

僧問。師唱誰家曲。宗風嗣阿誰。

師云。竹錫挑擎千界月。缽囊盛貯五天云。

問。欲求眞。先去塵。塵卽不問。如何是眞師云。去年共汝栽杉樹。今歲宛爾種松根。

問。古聖說不到處。請師舉師云。寒星明月夜。寂寂萬家門進云。恁麼則親到洞山也師云。汝爲藏主來多少時也師在眾時。因僧在楊州。來舉泗州大聖在彼出現。

便有僧問師。旣是泗州大聖。爲什麼卻在楊州出現師云。君子愛財。取之有道。

師上堂云。聞鼓聲來到法堂上。佛法向什麼處去也。還有人道得麼。莫是去來。叉手當胸。唱一聲喏。東邊卻過西邊。是麼。又云。莫無言無說。是麼。良久。云。有人道得。試出來對眾道看。若道不得。晨朝有粥。齋時有飯時有僧問。無根樹子向什麼處栽師云。千年常住一朝僧。

問。如何是離聲色句師云。南瞻部洲。北郁單越進云。恁麼則學人知恩不昧也師云。四大海深多少。

問。古鏡未磨時如何師云。此去漢陽不遠學云。磨後如何師云。黃鶴樓前鸚鵡洲問。如何是佛師云。理長卽就。

師上堂云。相見不揚眉。君東我亦西。紅霞穿碧海。白日照須彌。久立。

冬日。師上堂。有僧問。卽心卽佛。埋沒宗風。絕境沈機。全乖道體。去此二途。請師別道師云。正當一陽景。瑞雪落雰雰進云。恁麼則東西不辧。南北不分也師云。大國同忻慶。共賀聖明君學云。未審向上還更有事也無師云。長因送人處。憶得別家時。

師又云。也好東問西問。暖熱道場。一言相契。萬別千差。久立。

師上堂云。教山僧道什麼卽得。古卽是今。今卽是古。所以楞嚴經道。松直棘曲。鵠白烏玄。還知得麼。𨿽然如此。未必是松一向直。棘一向曲。鵠便白。烏便玄。洞山道。者裏也有曲底松。也有直底棘。也有玄底鵠。也有白底烏。久立。

師上堂。僧問。學人進又不得。退又不得時如何師云。抱頭哭蒼天學人無語師又云。汝還知缽盂鐼子落處麼。汝若知得落處。也從汝問。三十年後。驀然問著也不定。久立。

師上堂云。同生像季。去聖遙遠。佛法稀疏。人心淡薄。衲僧面前恁麼說話。卻成造次。各各彼彼。气宇如王。且道師子尊者是第幾祖。久立。

師上堂。舉。寒山云。井底生紅塵。髙峯起波浪。石女生石兒。龜毛寸寸長。若欲學菩提。但看此榜樣。良久。云。還知落處也無。若也不知落處。看看。菩提入僧堂裏去也。久立。

師上堂云。春寒凝沍。夜來好雪。還見麼。大地雪漫漫。春風依舊寒。說禪說道易。成佛成祖難。珍重。

師上堂。有僧問。如何是祖師西來意師云。燈籠掛露柱。

問。達摩未傳心地印。釋迦未解髻中珠。此時若問西來意。還有西來意也無師云。六月雨霖霖。寬其萬姓心進云。恁麼則雲散家家月。春來處處花師云。腳跟下到金剛水際是多少僧無語。

師云。祖師西來。特唱此事。自是上座不薦。所以從門入者。不是家珍。認影爲頭。豈非大錯。旣是祖師西來。特唱此事。又何更對眾忉忉。珍重。

師上堂。舉。佛奧和尙上堂。拈起拄杖云。過去也恁麼。未來也恁麼。現在也恁麼。歸宗誠禪師云。過去也不恁麼。未來也不恁麼。現在也不恁麼。師云。洞山道。一任你兩个者和尙七顚八倒。久立。珍重。

師上堂云。晨雞報曉靈。粥後天便明。燈籠猶瞌睡。露柱卻惺惺。又云。惺惺直言惺惺。歷歷直言歷歷。明朝後日莫認奴作郎。珍重。

僧問。承古有言。色心不二。彼我無差。如何是色心不二師雲。雨下大地濕。天晴道路干進云。如何是彼我無差師云。速禮三拜。更莫忉忉。知汝從湖南來。

師又云。汝每日上堂喫粥飯。左手捧缽盂。右手把匙筯。是彼我。是無差。阿那个是色心不二。試更道看。若道不得。若自歸堂。久立。珍重。

師上堂。舉。傅大士頌。

夜夜抱佛眠

朝朝還共起

起坐鎭相隨

如形影相似

欲識佛去處

秖者語聲是

玄沙道。大小傅大士。秖認得个昭昭靈靈。九峯禪師道。大小傅大士於一法中而無異見。九峯卽不然。夜夜困卽睡。朝朝覺卽起。洞山道。九峯禪師是人人言不虛設。語不浪施。

師云。洞山道。困來卽便眠。覺來卽便起。不可須待夜便眠。早便起。秖如你衲僧分上。白日還睡麼。𨿽然如此。三十年後。也莫和泥合水。珍重。

夏日早參頌

晨參暮請無別事

古代松傾直至今

折旋俯仰全體足

莫累曹溪與少林

三月鶯啼春樹老

九旬時雨日霖霖

滴滴不離毗盧宗

海上番人笑夜深

閒坐頌

太平時代不思議

佛法無悟亦無迷

困來打睡飯來喫

學禪學道大愚癡

早參頌

曙色才分便卽參

九年面壁過多談

俱胝一指虛勞力

禪客豈待口喃喃

困事有頌

天晴蓋卻屋

承乾刈卻禾

早輸王稅了

鼓腹唱巴歌

浴佛有頌

四月八佛降生日

指天指地稱第一

九龍噴水沐金體

摩訶般若波羅蜜

頌祕魔巖和尙持杈

藜荒老倒眼彌麻

自救無療更持杈

嶺南獵獠當時見

一棒打殺省魔家

師一日不安。上堂辭眾。至七日早示寂。至齋時。卻來。遂述法身頌示眾。

參禪學道莫忙忙

問透法身北斗藏

余今老倒尪羸甚

見人無力得商量

惟有鐝頭知我道

種松同步上金剛

師言訖。跏趺而寂。建塔於金剛嶺。

汝州髙陽山法廣禪師

上堂。有僧問。三身中。那个身爲正師云。鳥道幽玄無障礙。石人眼裏不裁華進云。恁麼則觸處皆眞迹。通幽不繼塵也師云。橫身三界外。徧處不曾藏。

問。牛頭未見四祖時。爲什麼百鳥﹝口﹡﹝禦﹣ㄗ﹢亍﹞花獻師云。春煦發生應無滯。豁達靈源眾類欽進云。見後爲甚不﹝口﹡﹝禦﹣ㄗ﹢亍﹞花獻師云。人事秖因貧處斷。世情偏向富門家。

問。如何是佛師云。騎牛不入艸問。如何是祖師西來意師云。九年面壁人難別。一句澄流事莫窺。

問。大眾齋臨。請師舉唱師云。一音剖出河沙句。廓落靈源應萬機。

問。如何是大悲千手眼師云。隨坑落塹。

問。如何是和尙家風師云。一句無私語。秖待五湖賓。

問。如何是道師云。此去襄州不遠進云。如何是道中人師云。南來北往。

潭州石霜山節誠禪師

上堂。有僧問。承古有言。滿眼靑山無寸樹。極目淥水絕波瀾。未審佛殿與僧堂又如何師云。風擊樹頭波浪起。石人夜半棹船歸問。佛未出世時如何師云。逢人不見面進云。出世後如何師云。極目指靑山。

問。如何是石霜境師云。四時花木秀進云。如何是境中人師云。老對白雲根。

問。承古有言。捲簾當白晝。移榻對靑山。如何是捲簾當白晝師云。過淨瓶來學云。如何是移榻對靑山師云。卻安舊處著。

問。如何是祖師西來意師云。靑山無異色。鳥道有玄關。

師上堂。示眾云。心外無法。法外無心。隨緣蕩蕩。更莫沈吟。你等諸人。才上階道。便好回去。更待要第二杓惡水潑作什麼。珍重。

蘄州三角山懷澄禪師

上堂。僧問。如何是佛師云。文不加點。

問。如何是佛法大意師云。文殊自文殊。解脫自解脫。

問。如何是三角境師云。長官姓張進云。如何是境中人師云。學廣語聲低。

問。見者是色。聞者是聲。去此二途。請師別道師云。古寺新牌額。

問。不與萬法爲侶者時是什麼人師云。觀世音菩薩。

師勘新到僧云。近離什麼處僧云。離蘄水師云。可煞泥水僧云。一切尋常師云。恁麼則拖泥拽水也僧云。恰是。

師一日見僧披衲帔。師云。得恁麼好鍼綫僧云。秖要牢固師云。打艸蛇驚作什麼僧云。客來須看師云。秖有者个。更別有僧云。云生嶺上師云。未在。更道僧云。滴水巖間。

筠州洞山自寶禪師

上堂云。諸人盡到看裏。且教新丰道个什麼卽得。不見道。上頭是天。下頭是地。日月星辰。森羅萬象。總在者裏。拈起拄杖云。且道者个是什麼。伶利衲僧出來說看。說得出。有衲僧鼻孔。說不出。衲僧鼻孔在什麼處。喝云。八千猶是近。十萬更愁人。打禪牀。便下座。

師上堂。僧問。如何是佛師云。腰長肚短問。聲聞悟道。見色明心。學人到者裏。爲什麼不會師云。是什麼閒家具僧拍手一下師喝云。話頭也不識。速道。速道僧無語師便打。

襄州延慶山子榮禪師

初開堂日。才升座宣疏了。維那白槌。師示眾云。者个古錐。自靈山會上相承露布葛藤。直至於今。未曾間歇。若論舉唱宗乘。千聖也順失利。莫怪恁麼道。不惜眉毛。避之不及。

時有僧問。龍居一曲師親唱。鳳嶺當筵事若何師云。巖前露滴學云。寒松有韻。澗上淸風也師云。終朝弄影。

問。萬法無言猶是說。更待無言。師說个什麼師云。放你三十棒學云。今聲言古韻。爲眾出囂塵師云。自領。

問。如何是是隨色摩尼珠師云。三个童兒弄花球進云。恁麼則終朝盡日也師云。頭白齒落。

師上堂。僧問。靈光隱隱。月照寒窗。善法堂前。請師舉唱師云。聽學云。此猶是者邊事。那邊事作麼生師云。腳下毛生。

問。如何是延慶境師云。陽廣洞居方丈北。道安巖向食廚東進云。如何是境中人師云。鳳林關下往來者。峴山亭上任看碑。

問。須菩提巖間宴坐。爲什麼天雨寶華師云。好事不如無進云。恁麼則今日親承方便也師云。方便事又作麼生學人擬議師便打。

師夏滿日上堂。僧問。夏終今日。畢竟如何師云。天晴道路干進云。便恁麼去時如何師云。直徹海涯邊。

問。如何是佛師云。橫身彰十號。入槨示雙趺學云。將何供養師云。合掌當胸。

問。如何是道師云。山間惟淡薄。

進云。如何是道中人師云。林下任淒涼問。如何是祖師西來意師云。穿耳胡僧不著鞋。

師上堂。示眾云。延慶有一訣。隨機便施設。擬議進前來。柱杖驀頭楔。當下便成褫。敢保猶未徹。脫卻貼體衫。挑出眼中屑。灑灑个衲僧。孤疑永消滅。直饒千聖現。早个勿交涉。久立。珍重。

蘇州洞庭翠峯衝顯禪師

初開堂日。才升座宣疏了。維那白槌云。法筵龍象眾。當觀第一義。

師云。宗乘一唱。三藏絕詮。祖令當行。十方坐斷。其惟達士不避死生。眨上眉毛。出眾相見。

時有僧問。天人普集。佇聽雷音。學人上來。請師垂示師云。十萬八千不是遠學云。大眾今日露恩去也師云。後五日看。

問。如何是諸佛本源師云。千峯寒色進云。未委向上更有也無師雲。雨滴巖花。

問。如何是和尙爲人一句師云。量才補職進云。恁麼則謝師方便師云。自領去。

問。像季檀那請。人天大導師。爲祝當今壽。無俗說眞如師云。道泰不傳天子令進云。恁麼則永揚西祖之風也師云。教休不肯休問。還丹一顆。點鐵成金。至理一言。點凡成聖。學人上來。請師一點師云。風淸月白學云。更有尖新也無師云。僻地生雷問。師唱誰家曲。宗風嗣阿誰師云。分明記取進云。恁麼則昔日智門。今朝和尙師云。有什麼交涉。

問。如何是佛師云。足躡千輪進云。恁麼則今古應無墜也師云。棒上不成龍。

問。色心不二。彼我無差。學人總不恁麼會。乞師再垂方便師云。放你三十棒進云。恁麼則天上天下惟我獨尊師云。拖出。

問。朝蓋親臨於法會。師將何物答君恩師云。也順是汝證明學云。君恩旣如是。祖道又如何師云。知恩事又作麼生。學云。懷抱目分明師云。禮拜子退。

師又云。一問一答。總未了在。直饒乾坤大地樹木叢林盡爲衲僧。異口同聲。各致百千問難。不消山僧彈指一下。並乃髙低普應。前後無差。擴祖佛之妙靈。廓人天之幽迹。故乃髙登家表。敻出眾中。勝量由是杳忘。大用目玆灑落。如是明何假覺城東際。五眾咸居古佛廟前。此時參畢。不勞久立。伏惟珍重。

峨嵋山黑水寺義欽禪師

初開堂。僧問。昔日靈山會上。一佛出世。諸聖證明。今日和尙出世。什麼人證明師云。謝上座證明進云。恁麼則大眾蒙師恩去也師云。速禮三拜。退後。退後。

問。已知靈山親授記。未審演法嗣何人師云。畢缽巖前曾侍處。今朝足下瑞云生。

問。昔日龍女獻珠。身成正覺。學人無珠可獻。還得成佛否師云。莫妄想問。如何是和尙親切爲人一句師云。大眾總見闍梨此一問進云。莫便是和尙爲人處也無師云。且領前話。

問。如何是不動尊師云。足下三千里學人不會。乞師再指師云。十里較一程。

問。如何是佛師云。曾問幾人來學人未曉。特伸請益師云。莫妄想進云。恁麼則依而行之師云。你見个什麼道理學人無語師云。學語之流。

問。如何是諸佛出身處師云。崖崄難駐足進云。未審此意如何師云。澗曲更無蹤。

問。如何是超佛越祖之談師云。重言不當喫。

問。牛頭未見四祖。爲什麼百鳥銜花獻師云。陽气發來無硬地進云。見後爲什麼百鳥不銜花獻師云。春殘花落類無羣。

師上當。便有僧出禮拜師云。大地百雜碎。便下堂。

鼎州徳山誌先禪師

上堂云。諸禪徳。若論此事。莫不人人具足。物物皆齊。並不欠少。佛祖不剩一絲。石欠一毫。起卽堛塞虛空。坐卽坐斷法界。何處更有纖毫佛法教汝作解會。豈不見臨濟入門便喝。徳山入門便棒。到者裏。合作麼生。不見道。向上一路。千聖不傳。學者勞形。如猨捉影。有出格作家。試對眾商量。

時有僧問。如何是和尙家風師云。十方無異路。切急卻難尋進云。忽遇客來。如何祗待師云。客來須看。賊來須打。

問。如何是祖師西來意師云。門外千竿竹。佛前一炷香。

問。如何是佛師云。不具三十二。那分百億身。

問。如何是道師云。蕩蕩無邊表。縱橫任意看。

問。如何是佛法大意師云。密竹長松。靑山秀色學云。如何領會師云。龍吟霧起。虎嘯風生。

問。如何是一稱南無佛師云。皆以成佛道。

問。見色便見心時如何師云。角弓彎似月。寶劍利如霜學云。如何領會師云。金甲似魚鱗。朱旗如火焰。

問。寸艸不生時如何師云。大地火起。紅焰連天學云。生後如何師云。昨夜風霜甚。今朝野火燒。

師上堂云。諸禪徳。若論舉唱宗風。卽便坐斷凡聖。盡乾坤大地。一時黯黑。正當恁麼時。誰敢出頭來。所以凡來也打。聖來也打。總恁麼來也打。總不恁麼來也打。諸禪徳。正當恁麼時。合作麼生。參。

時有僧問。如何是眞如體師云。鎭地人不識進云。如何是眞如用師云。大地山河無透路。十方世界一時容。

問。如何是淸淨法身師云。番人皮袋盛學云。如何領會師云。供養不堪論。

問。如何是古人切急處師云。布發淹泥若。庭中淚下時進云。時中如何保任師云。保任卽錯。

問。根鏡同源時如何師云。伐倒崖陰無影樹。碧潭深處不逢魚。

問。如何是學人自己師云。是汝自己學人便喝師云。亂喝作什麼學人禮拜師便打。

問。遠遠投師。乞師一接師云。不接學云。恁麼則虛押一問師云。少逢穿耳客。多遇刻舟人。

問。大通智勝佛。十劫坐道場。爲什麼不得成佛道師云。貪觀天上月。若卻掌中珠。

問。靈山畫月。意指如何師雲。水底務不得。地下任埋藏。

問。軍期急速時如何師云。十字街頭滿面塵學云。爲什麼如此師云。知而故犯。

問。古鏡未磨時如何師云。照破天地進云。磨後如何師云。絲髮不存。

問。如何是無爲之談師云。石羊石虎喃喃語學云。是何言教師云。長行書不盡。短偈絕人聞。

問。如何是大用一句師云。天地黯黑學云。不用時如何師云。注界洞明。

問。寶劍未磨時如何師云。光明衝北斗進云。磨後時如何師云。入水寂無聲。

問。未明差別智。如何得不疑師云。自作風塵爲下客。眞金不識謾勞形。

問。十二時中如何修進師雲。水裏休尋月。一輪觸目光學人爭柰不見何師云。衝破你髑髏。

問。文殊與維摩對談何事師云。無甘雲雨夜。石女夜挑燈。

問。將心用心時如何師云。北邙山上幾回客。南海船中不計年。

師上堂云。諸禪徳。參學人須具衲僧眼始得。若具神僧眼。不被佛障。祖障。菩提涅盤障。便得隨處自在。入水不溺。入火不燒。履地如水。履水如地。良久云。作麼生是衲僧眼。有者。出來對眾呈看。許汝參學事畢。若無。被佛。祖。菩提。涅盤熱謾卻。師拍禪牀一下。下座。

僧問。如何是臨機一句師云。箭發離弦無覓處。穿靴戴帽海中游。

問。如何是觸目菩提師云。寒風吹面裂。雪上更加霜。

問。如何是不動尊師云。明明人不識。供養絕知音。

問。萬法歸一。一歸何所師云。五鳳樓前呈百戲。千株松下鳥歌聲。

問。供養百千諸佛。不如供養一無心道人。百千諸佛有何過。無心道人有何徳師云。陽气發時無硬地。冰消雪盡一時休。

問。句絕明中現。名言觸處通時如何師云。金身紉不出。入水寂無聲問。一眞含法界時如何師云。一點無爲水。千江日夜流。

問。如何是道場中之師子師云。哮吼一聲天地合。十方世界絕知音。

問。兩刃交鋒時如何師云。夜半子特親下手學云。天曉事又如何師云。一任你卜度。

問。如何是文殊劍師云。三尺雪光靑霄外。四郊塵影罷來戈。

問。華藏海中獨遊時如何師云。海岸孤絕處。堂堂人不知學云。知後時如何師云。方見本來身問。王道與法道相去幾何師云。雲行雨密。水急波生學人不會。未審如何師雲。水流歸海。人臥千峯問。如何是般若用師云。天魔膽裂。外道心摧。

問。如何是學人立身處師云。十字街頭人不顧。千株松下任風吹。

問。不與萬法爲侶。復是何人師云。我擬向汝道。秖恐人不信學云。便請師便喝學人禮拜師便打。

問。如何是密室中事師云。分明記取。舉似後人。

問。如何是鏌鋣劍師云。七星光彩轉天河。截斷毗盧海市波學云。莫便是也無師云。同瞽瞳人不可知學人禮拜師吁吁。

問。如何是截人之機師云。十字路頭明顯示。一心無異更無差學云。莫便是也無師云。切須子細。不得錯會。

問。直截一路。請師速道師云。擬心隔千里。玄玄任意看學云。恁麼則親切去也師云。每年逢一度。萬代盡傳名。

師才見僧來。豎起拂子僧便喝師云。瞎僧又喝。師便打。

師又見一僧。豎起拂子僧不顧師便打。

師又云。總似今日。曹溪一路平沈。便下座。

師上堂云。本來無事。不得生事。行爲道場。立爲佛事。坐爲禪定。

時有僧問。如何是佛師便打。

又有僧問。如何是佛法大意師亦打。

又有僧問。如何是祖師西來意師亦打。

師又云。大眾。者个僧有過無過。若道有過。過在什麼處。若道無過。爲什麼打他。且作麼生商量。知有者。出來對眾道看。要知親切。若道不得。虛過平生。良久。打禪牀一下。便下座。

天聖廣燈錄卷第二十三

天聖廣燈錄卷第二十四

﹝宋碑﹞

郢州大陽山堅禪師

在靈泉。入室。靈泉問云。你從什麼處來師云。僧堂裏來泉云。你爲什麼不築著露柱。師於言下省悟。

有僧問。如何是玄旨師云。壁上掛錢財。

問。如何是無相道場師云。佛殿裏懸幡。

問。不借時機用。如何話祖宗師云。老鼠咬腰帶。

問。如何是眞中眞師云。十字街頭泥佛子。

因僧請益法身。師有頌。

扶桑出日頭

黃河輥底流

六六三十六

陜府出鐵牛

襄州石門山遵禪師

上堂。僧問。古人道。大悲院裏有齋。意旨如何師云。石人滿面血。山艸運無根。

問。如何是石門境師云。石朵山前無異路。淸涼河深徹底看進云。如何是境中人師云。樂界鼓聲連夜響。牧牛童子唱巴歌。

問。如何是佛師云。王宮降誕人皆仰。四八端嚴爲後時進云。恁麼則靈山非的意。雪嶺有知音師云。鳥道玄玄無艸礙。一輪明月正當軒。

荊門軍上泉院古禪師

因看華嚴經。一日。擲捲在地。云。黃面老漢得恁麼多口。從玆曉悟。

後參廣徳。乃爲印可。

師開堂日。有僧問云。師唱誰家曲。宗風嗣阿誰師云。萬同一點子。普潤徧娑婆。

問。如何是大道之源師云。簾內有君當正位。殿前四相盡朝儀進云。恁麼卽一滴不離毗盧界。萬派朝宗不二門師云。四塞罷戈齊拱手。十方共賀大平年。

問。如何是祖師西來意師云。梁王殿上不來往。魏國終歸只履西。

鼎州梁山巖禪師

上堂。僧問。師今出世。有何祥瑞師云。家山無異艸。靈苗徧地生進云。恁麼則法界蒙恩。人天有賴師云。言不干典。非君子所談。

問。如何是梁山境師云。雲峯千載秀。華木四時春進云。如何是境中人師云。巖前樵父頻招手。大家齊和太平歌。

問。如何是佛師云。巍巍不顯三身相。超然豈與見聞同。

問。如何是祖師西來意師云。新羅附子。蜀地當歸。

潭州雲巖山淸眺禪師

上堂。僧問。四眾齊臨於寶座。請師方便爲提撕師云。巴歌𨿽有韻。秖恐和人稀進云。爲什麼如此師云。宮商不入異人耳。從來妙旨少知音。

問。如何是和尙家風師云。千年永雪上。靈枝萬古春進云。未審客來。將何祗待師云。璢璃缽盛無米飯。云堂大會不來人。

問。如何是恁麼去底人師云。登玄無異路。終不暫回頭進云。如何是恁麼來底人師云。金鳳銜花離玉洞。木馬懷胎半夜歸進云。如何是不來不去底人師云。白雲橫谷口。樵子夜忘家。

澧州藥山第十二世利昱禪師

開堂日。拈香示眾云。此一瓣香。不從天得。不從地來。不從十方而至。大眾。且道從什麼處來。三十年後不得錯舉。便燒香升座。

時有僧問。師唱誰家曲。宗風嗣阿誰師云。幸自不曾翹足贊。時人剛道見底沙進云。恁麼上來。乞師端的師云。靈光迥透靑霄外。人天徒自見分拏。

問。外無所求。內無所依時如何師云。靑天白日進云。知者已知。未知者如何領解師云。三十年後。

問。如何是祖師西來意師云。何不問自己意學云。如何是自己意師云。剩著茶。少著水。

師上堂云。山河大地。日月星辰與諸上座同生。三世諸佛與諸上座同參。三藏聖教與諸上座同時。還信得及麼。若也信得及。陜府鐵牛吞卻乾坤。𨿽然如是。被法身礙卻。轉身不得。順知有出身之路。作麼生是諸上座出身之路。道。道。良久。云。若道不得。永沈苦海。珍重。僧問。格外之談。乞師垂示師云。要道也不難學云。恁麼則萬仞碧潭。許垂一綫也師云。大眾笑你。

澧州牧於衙內白蓮亭上會諸尊宿。折花供養。請師說法。

時有俗官問。如何是瀾浦境師云。此是白蓮亭進云。如何是境中人師云。牧牛童子橫吹笛。野老溪邊和不齊。

師乃云。昔日須菩提。巖中宴坐。梵天雨華贊嘆。須菩提問。空中贊嘆。復是何人。梵天云。我是梵天。提云。云何贊嘆。梵云。我見尊者善說般若。提云。我於般若未曾說著一字。梵云。尊者無說。我乃無聞。無說無聞。是眞說般若。

師云。梵天恁麼道。還稱得須菩提意也無。直然無言無說。不涉視聽。猶是涅盤髙塹。解脫深坑。若是藥山。又且不然。文殊按劍。石人膽戰。木女心驚。久滯諸官。尊宿。和尙。伏惟珍重。

師上堂云。古人道。上來時薦取。下去時薦取。僧堂。茶堂裏時薦取。藥山卽不然。上來也不用薦。下去也不用薦。僧堂。茶堂裏也不用薦。爲甚如此。本自無瘡。勿傷之也。珍重。

師因僧入室請益。南泉問僧。從什麼處來云。魯祖來泉云。魯祖有何言句接人云。才見僧來便面壁泉云。我尋常向僧道。佛來出世時會取。黑豆未生芽時會取。尙自不得一人半人。你恁麼。驢年去師乃與頌曰。

魯祖面壁如何

世上仙陀幾个

不因禪子跨戶

大似因風吹火

南泉黑豆未生時

喃喃終是泄天機

休向未生全曉悟

日出東方月落西

晣州羅紋得珍山主

師受梁山密旨。梁山嘗謂曰。子今生緣薄。不得出世。

師後遁迹。常好坐禪。四季剃頭。一食而已。

有僧問。十二時中以何爲坐師云。你什麼處見他。

問。梁山先師遷化往什麼處師云。撲破鈍雞子。飛卻鳳凰兒進云。畢竟歸何處師云。靑山常岌岌。流水自茫茫。

問。親切處乞師指示師云。老僧元是廣南人。

師一日乃述頌一首貼在法堂壁上。

老病龍鍾起坐難

一條杖子不曾閒

幾年空欲歸鄕去

秖待臨時摘脫間

師至來春。端然而化焉。

夾山大哥和尙

師初參靑林。問。從上諸聖。學人還有分也無靑林據座師良久靑林云。會麼師云。不會靑林云。無子用心處師於言下大悟上堂。僧問。如何是佛師云。涼風颯颯吹人冷。水上浮漚能幾時。

問。如何是道師云。好大哥。物外獨騎千里象。萬年松下擊全鍾。

問。如何是夾山正主師云。好大哥。好手順還欒布作。韓先虛望立功勛僧無語師云。單雄信解弄棗子木槊。尉遲公隨後喝番歌。

問。如何是和尙家風師云。好大哥。騎駿馬。驟髙樓。鐵鞭指盡胡人路。

馬大王從靑林請師。過夾山。王出遠迎問。如何是祖師西來意師云。好大哥。禦駕六龍平古秀。玉階排仗出金門。

問。月生雲際時如何師云。好大哥。三个童兒抱華鼓。更莫礙我球門路。

問。如何是祖師西來意師云。好大哥。玉印不離天子手。金箱豈可庶人知。

師問。僧頭上金光現。腳下火雲生。巍巍大丈夫。復來有何事僧云。特來禮拜和尙師云。射虎不逢人。鈍置千鈞弩。參堂去。

襄州石門山慧徹禪師

初開堂日。有僧問。師唱誰家曲。宗風嗣阿誰師云。片雲生鳳嶺。樵子處處明。

問。如何是和尙家風師云。解接無根樹。能桃海底燈學云。學人不會桃燈意。請師方便接無根師云。賈島筆頭挑古韻。下手之時誰爲分問。如何是石門境師云。猿啼山谷韻。木馬正當軒問。如何是境中人師云。通身非影像。常日鬧喧喧。

問。一毫未發時如何師云。羿善不調弓。箭透三江口。

問。如何是佛法大意師云。三門前松樹。見生見長。

問。正當恁麼時。還有師也無師云。艸靑靑時入洞。華馥馥時回車問。祖師九年面壁。意旨如何師云。三山鎖夜月。照破萬家門。

問。從上諸聖。得个什麼便休歇去師云。見諦無生路。通身舉妙靈。

問。至寶無形。如何得用師云。素手剔金燈。類顯長天月。

問。遠遠投師。請師便道師云。猿啼山谷韻。虎嘯野僧吟。

問。如何是和尙深深處師云。龍巢生鳳卵。端的勿人知進云。如何是龍巢生鳳卵師云。帝裏穿靴異進云。如何是端的勿人知師云。千聖不能測。

問。承教有言。不在內。不在外。不在中間。未審在什麼處師云。三年一閏。九月重陽問。和尙燒由。還有過也無師云。龍吟霧起江河靜。虎嘯風生萬里閒。

問。路逢達道人。不將語默對。將什麼對師云。斫額無觀日。沈吟理趣圓進云。如何是沈呤理趣圓。師云。被闍梨致此一問。直得霢霂汗流。

問。多子塔前。是有言說。是無言說師云。無言木自異。滔滔天下傳。

問。如何是鳳凰山師云。突屼侵天際。龍盤鳳舞城學云。如何是山中人師云。朝看雲霧起。暮聽子規啼。

問。如何是有語中無語師云。滿口道不著學云。如何是無語中有語師云。寂然機不停。

問。不起思念。如何請益師云。木人登機織。石女夜拋梭。

問。如何是三乘教外別傳一句師云。東村王老夜燒錢。

問。如何是禪非意想師云。要道便道。

問。如何是道絕功勛師云。浩然不隱的。橫身物外閒。

問。學人貧虛。請師濟贍師云。開門無一物。到者不空回。

問。如何是無上性海師云。龍日雨霏霏。江河流不盡。

問。的的玄微。如何得用師云。激水浪頭金。澄潭波裏月。

問。如何是無縫塔師云。龍渡碧潭含朗月。今來一句對機公又云。龍樓無宿客。銜輦百花新。

問。如何是學人本分事師云。戴持不覺重。舉步鎭相隨。

問。如何是和尙一通之啟師云。素幅非文。喃喃異說。

問。如何是最初一步師云。

反系勿底鞋

善行雲水路

識者善知時

不識地獄祖

問。不未佛祖底人來時。向他道什麼師云。不求佛祖底人不來問石門學云。與麼卽求佛祖也師云。誰是求佛祖者學云。某甲更致一問師云。寶座方髙四尺八。

問。如何是三世諸佛出身處師云。石火夜流光。樵人首戴雪。

師示眾云。道不自名。假名唱道。

有僧問。盧行者爲什麼會得師云。會處不是盧家境學云。如何是盧家境師云。明星背後倒騎牛。

師示眾云。臨濟入門便喝。徳山入門便棒。

僧問。一棒一喝是古人作用。如何是和尙作用師便打學云。謝師方便師云。知恩者少。負恩者多。

問。文殊仗劍。欲殺何人師云。失念者學云。如何下手師云。全用不傷。罪當卽令問。如何是道師云。目前者是學云。目前何者是師云。行者是。

問。盡大地是一个死屍。向什麼處理師云。眼耳鼻舌身。

問。三身共一體。那个爲正師云。報化路前橫身道。石人眼裏不栽華。

問。徧地荊榛。如何辧主師云。滴水巖在桉山前。

問。實際理地。如何運步師云。幽谷白雲藏白雀。擬心棲處隔山迷。

問。白雲巖畔無人到。幽谷深開事若何師云。兔走烏飛急。龍銜海月圓。

問。如何是祖師西來意師云。少林澄九鼎。動浪百華新。

問。大眾云臻。請師舉唱師云。一句無私語。常待五湖僧。

問。萬法歸宗。宗歸何所師云。日裏桃金綫。全身轉處空。

問。妙用機關如何通信師云。未馬頻頻叫。報道國人安。

問。截鐵之言。請師便道師云。日出東方。光臨北戶問。古今並是文言秀句。如何是和尙奇特一句師云。無須鎖子晝夜開學云。如何是和尙之用師云。自來提网。罕遇知音。

問。如何是佛師云。樵子度荒郊。騎牛艸不露。

問。如何是有力底人師云。瞥瞥流光異。山嶽豈能遮。

問。大悲千手眼。如何是正眼師云。龍銜海底月。白雲綻處看。

問。以八不成。是何章句師云。枯木殘枝。山河大地。

問。學人久迷眞性。大奇一句請師道師云。龍藏函中光彩異。九天玄範掌中持問。如何是應機不失底事師云。三門對佛殿學人不會。請師指示師云。開生天柱連朱雀。

問。碧蘿影裏無人到。石室門前事若何師云。龍泉不隱舊時光。廓落無涯非定止。

問。夾嶺峯前句。請師爲舉揚師云。玄言一句異。萬象不能齊。

問。千差萬別。如何曉得師云。應善無差徑。

問。岸闊水深。請師舉棹師云。手把過頭杖。逢春點異華學云。異華還受點也無師云。君問我答。有辱先宗問。寂寂無依時如何。

師云。寂寂異人機。通身誰學了。

問。達摩未來時如何師云。大地如膠漆進云。來後如何師云。杲日正當軒。

問。如何是伶利底物師云。古墓毒蛇頭戴角問。如何是佛師云。素彩不裝金。天人瞻無盡。

問。如何是學人用心處師云。晝夜常然無盡燈。

問。如何是具足一句師云。

該天括地赴羣機

信手拈來不暫離

君今會得非非法

大地揚眉首不窺

問。本無一物。起自何來師云。拈金不展手。滔滔海藏通。

問。鳳子歸巢時如何師云。纖毫不隔學云。盤旋不在時如何師云。汝卽今在什麼處學云。和尙卽知師云。汝親問石門。

問。如何是佛師云。麗水一星金。流沙渾不雜。

問。如何是知法底人師云。三百六十州。陜府出紩牛。

問。求法不可見。覓法又無形時如何師云。淮南船子看月宮學云。請師指示師云。通身不滯物。理妙阿誰當。

問。正當恁麼時如何師云。金華含寸玉。石女畫蛾眉。

問。如何是佛法大意師云。敲空不作響。父子卻知音問。觸目是滯。如何得不滯去師云。云深不覆頂。華開宇宙新。

問。如何是樵子度荒郊師云。遮掩不得。

問。如何是正道行底人師云。無雲天地暗。漉漉理通玄。

問。如何是玄妙之境師云。登林猿叫異。靑山不昧知。

問。如何是和尙說法口師云。陸修靜禮佛。朝朝誦道經。

問。聞師妙按嵇康指。還許學人和也無師云。鳳凰山下。不滯來音。無影樹前。任君舉唱進云。恁麼卽妙透三關。知音不和師云。俊馬未逢千里像。隔海揚先道路難師打堰了。歸來。上堂。僧問。知師解打截河堰。大海波濤堰得無師云。星流度盡閻浮寶。無限森羅到此休。

問。絕水停輪。當何所食師云。朝餐無未飯。暮啜百靈藤。

問。和尙未見先師時如何師云。石上東流水進云。見後如何師云。無雲雨露施。

問。威音王佛已前。和尙在什麼處師云。虛空無障迹。常日面前輝學云。如何領會師云。退身三步。卽見宗親進云。便恁麼領會時如何師云。是个什麼問。月暗星昏時如何師云。山深雲霧靄。虎戴雪霜眉。

問。如何是玄中玄。妙中妙師云。搔首捫虛空。無絲牽大象。

問。如何是無言之說師云。萬里無雲雨。靑天海晏雷。

問。如何是般若師云。瑞艸透山秀。言中歷歷明。

問。如何是山中寶師云。空華從地發。蓋國買無門。

問。如何是佛法至理師云。旨妙塵機異。通身覺路玄問。學人欲求一物時如何師云。汝擬求个什麼學云。和尙還容許也無師云。廓落長安道。不障往來人學云。請師指示師云。展手不開拳。分明善看取。

問。寶物不現時如何師云。夜月透紗窗。身前不現影。

問。東方才動猶未曉。三更已前事若何師云。絲芒不隔毫端事。滿目崢嶸不翳塵。

問。一無所有。如何進步師云。無油不點燭。明曜阿誰當。

問。如何是石門境師云。碧蘿常郁翠。不礙一輪輝。

問。如何是和尙接人一句師云。挑燈不隔手。明明會也無。

問。如何是沙門行履處師云。三更不點燭。手後不然燈問。一燈然百千燈。如何是一燈師云。威音室裏元無燭。三更不借夜明簾。

問。如何是一句下事師云。靈源一派異。流注百川中。

問。如何是透法身一句師云。海底浮漚發。須彌頂上攢。

問。便恁麼時如何師云。運步人先覺。回來絕點痕。

問。此个門中。還有知音也無師云。有如何是知音者師云。堅冰消散後。遊魚處處通。

問。知師巧妙能鍼綫。石人衣破怎生縫師云。穿山有路。下句當機進云。恁麼則師好手也師云。汝得个什麼气力。

問。如何是庵中主師云。鶴息瑞雲飛。巢中無破卵。

問。雲光作牛。意旨如何師云。陋巷不騎金色馬。過來卻著破襕衫。

問。亡僧遷化向什麼處去也師云。露柱掛燈籠。

問。如何是沙門上上不及處師云。孤月海底圓。不見浮漚過。

問。如何得便休歇去師云。截斷萬重關。井底然燈坐。

問。師子未出窟時如何師云。金毛不覆爪進云。出後如何師云。振地勿遮欄。

問。如何是究竟身師云。通身非影像。常日在人前問。如何是福慧雙修師云。穿靴當執簡。擊磬韻金鐘。

問。十二分教卽不問。如何是眞經師云。諦聽諦聽。

問。秖如龐居士問馬大師。意旨如何師云。待虛空撲落地卽向汝道。

問。三際不生是何境界師云。三公九卿排班位。眞珠簾下鼻撩天。問。含胎久矣。啐啄同時。如何師云。大洋海底攢燈坐。從頭第二鬢毛班。

問。文不加點時如何師云。正當恁麼時學云。正當恁麼時如何師云。璢璃殿上尾吒沙。

問。佛究竟如何師云。乘船頻舉棹。萬里望船翁進云。便恁麼去時如何師云。誰是棹船人。

問。如何是一色師云。金湯鍍瓦礫進云。一色後如何師云。燈背夜明簾。不照齊身艸。

問。響板未鳴時如何師云。汝猶不覺在進云。鳴後如何師云。聲在什麼處。

問。如何是無相道場師云。月照水澄澄。靑山無異路進云。如何是道場中人師云。我今向汝說。汝還會也麼。

問。如何是和尙活計師云。拈空拄空。

問。如何是學人著力處師云。暗室夜明燈。晝夜無停止。

問。不落諸緣。請師道師云。無因不出戶進云。恁麼則虎不呈威。龍吟在寢師云。嶽聳路崔嵬。大地平如掌。

問。燈未點時。明在什麼處師云。秖如闍梨未問時。問在什麼處。

問。如何是山中人師云。遙望江山萬里靑學云。此猶未是山中人師云。今日遇著明眼人。

問。一物不將來時如何師云。放下著學云。一物不將來。放下个什麼師云。猶自擔板在。

問。金鳳透白雲時如何師云。海州圓月現。赫赤滿天涯。

問。進前無路。退後無門時如何師云。兩腳牀子莫徧坐。

問。頓脫囂塵時如何師云。十八擔子一人擎。

問。如何是般若師云。開合演若多。未輝圓妙的。

問。枯木倚寒巖時如何師云。莫作者活計學云。作什麼活計卽得師云。活計家山寶。縱橫處處通。

問。如何是眞色師云。龍非海客。嶽對千山。

問。如何是塵中主師云。銅沙鑼裏滿盛油學云。不會師云。猢猻入道場。

問。如何是轉身前師云。不與白雲連進云。如何是轉身後師云。不入威意會學云。如何是正轉身師云。朗月玄玄不墜的。

問。一拳打不過。意旨如何師云。徧地崢嶸。秖是者漢。

問。如何是和尙家風師云。龍樓金鳳子。根臥不裁衣。

問。遠遠投師。請師便接師云。溺水河邊待渡人。漁翁岸上頻招手。

問。國土晏淸。誰人爲主師云。擺手乾坤動學云。王道又如何師云。嘉禾合穗。野老謳歌學云。向上還更有明會處也無師云。有進云。如何是向上事師云。堯舜不持林下詔。洗耳江邊飲牧牛。

問。片月落空山。只履何方去師云。西山雲霧靄。東嶺月明時進云。學人恁麼舉手來時如何師云。徧地一輪孤。萬象齊來看。

襄州廣徳山智端禪師

上堂。僧問。從上諸聖往什麼處去也師云。禦輦不遊金色界。手攜篛笠問田翁。

問。牛頭未見四祖時如何師云。著衣喫飯進云。見後如何師云。著衣喫飯。

問。如何是廣徳山師云。當陽華易發。背陰雪難消進云。如何是山中人師云。朝霞不出門。暮霞行千里。

潭州北禪寺顯禪師

有僧問。師見石門。得个什麼師云。金華含玉蕊。荒郊帶雪開。

問。如何是眞如佛性師云。隨流無掛礙。當用處處眞進云。蕩子歸家。更無異號師云。頭頭不展手。物物謾勞工。

問。如何是和尙家風師云。一輪當宇宙。處處總光輝進云。忽遇客來。如何祇待師云。物物總是非勞力。頭頭不用牧童機。

磁州桃園山云嶼禪師

開堂。升座云。西來妙旨。覿面難當。電發千機。無勞佇思。有何作者。便請相見。時有僧出禮拜師云。足下過也僧禮拜起。擬問師云。駟馬難追。

問。鳳凰一曲師親唱。願把玄微示一音師云。洪音不韻人間調。直出靑霄和得麼進云。恁麼則智音不和師云。滿口冰霜冷徹骨。巖下石人笑點頭。

問。如何是佛法大意師雲。水流澗下。云吐峯頭。

潭州北禪寺懷感禪師

有僧問。如何是諸聖爲人底句師云。紅輪當萬戶。光燭下無私進云。如何是和尙爲人底句師云。金鉤混玉浪。遊魚焉敢吞進云。恁麼則空手歸家師云。怨他誰。

問。如何是佛師云。尺短寸長。

舒州四面山寶津禪師

有僧問。如何是祖師西來意師云。山寒冰冷。

師問修造僧。本自圓成。何得開山造寺造云。擔枷過狀師云。未在。更道造云。兩重公案師拈棒造擬議師便打。

問。僧什麼處來僧云。舒州來師云。正落四面手裏。僧無對師云。且坐喫茶。

柱杖頌

四面一條杖

當機驗龍象

頭角稍低昂

電光臨背上

襄州廣徳山重智禪師

有僧問。師唱誰家曲。宗風嗣阿誰師云。白雲漫鳳嶺。天下太平歌。

問。廣徳此日師親據。鳳凰巖下意如何師云。靈源一派。異滔滔應萬機。

問。如何是及時節底句師云。寒卽向火學云。不會師云。熱卽取涼。

鳳翔府靑峯山義誠禪師

有僧問。師唱誰家曲。宗風嗣阿誰師云。十年遊漢水。捨得鳳凰毛。

問。如何是靑峯家風師云。向火喫甜瓜。

問。三際不生是何境界師云。白雲蓮雪嶽。明月混魚鉤進云。未審向上更有也無師云。有進云。如何是向上事師云。靈光爍破璢璃色。大地明來絕點痕。

問。如何是祖師西來意師云。石牛欄古路。木馬驟髙樓。

永康軍景徳院眞禪師

有僧問。師唱誰家曲。宗風嗣阿誰師云。無根樹下親付囑。井底挑證更是誰進云。宗風𨿽蒙師指示。今日當筵又若何師云。金龍出洞祥光聚。凰凰翥翼野雲飛。

問。如何是道師云。千差𨿽有異。一月照無偏進云。如何是道中人師云。行玄不舉步。鳥道任來過。

問。如何是諸佛前師云。片雪鎖寒巖進云。如何是諸佛後師云。滴瀝無相似。

興元府廣教院紹榮禪師

有僧問。如何是佛法大意師云。斗山粳米。讓水薹子。

問。如何是從上來相傳底事師云。片月流暉。光含萬象進云。卽今事又作麼生師云。擊動乾坤鼓。夢魂人未驚。

嘉州承天院義懃禪師

有僧問。如何是和尙家風師云。不直半分錢進云。忽遇客來。將何祇待師云。滿盤飣不出。到者善知時。

問。如何是諦實之言師云。措大中子黑。

同州饒益寺法華禪師

行腳至襄州石門徹禪師會下。一日早晨。上問訊徹云。數日天陰。日往什麼處去也師良久云。某甲道不得徹云。你問。我與汝道師便問。數日天陰。日往什麼處去也徹云。廚下椽椽聲師云。會也徹云。你見个甚麼道理師云。廚下椽椽聲。

師因玆省悟。回本寺。𨿽不出世。云堂法侶常盈百數。師又誓不出寺。常誦蓮經。

因僧辭往石門。師寄一問。其僧到石門。乃問。金鳳透白雲時如何徹云。海州圓月現。赫弈滿天涯徹云。且住。此問是自置。人教你。若是自置。你須說來。若說不得。喫棒出院僧云。是同州饒益寺法華教某甲問徹云。情知不是你問。

後徹禪師累發人取。令住石門師堅辭之。乃寄月頌一首。

曠劫輾長天

山河景色鮮

千家含瑞彩

萬里一輪懸

有照森羅影

無私徧大千

太虛畱不住

豈受白雲漫

徹上堂云。滅胡種。滅胡種。

襄州石門山筠首座

師受業於太原金藏院。自入此山。三十餘載。每中食訖。荷鋤披榛。手植梨栗。徧於山田。會眾仍露余利。綽有懿行。叢林慕焉。緇白凡三請出世。不諾。

一日。因僧請喫茶次僧問。如何是首座一著子師云。適來猶記得僧云。卽今又如何師云。好坐。點茶來。

師因擔鋤入園次。僧問。三身中。那一身去作務師拄鋤而立僧云。莫便當也無師擔鋤便去。

潭州北禪寺契念禪師

有僧問。如何大道之源師云。眾流混不得進云。獨脫事如何師云。穿雲透石。

問。如何是不墜古今底句師云。十五十六。日月相逐。

鼎州梁山第三世善冀禪師

上堂云。日日槌鐘擊鼓。本自不迷。何須求悟。諸上座。未到梁山橋亭。早有三十榛分。如今上來。覓个什麼。珍重。

僧問。撥塵見佛時如何師云。莫眼華。

問。和尙幾時成佛師云。且莫壓良爲賤進云。和尙爲什麼不肯承當師云。好事不如無。

師因舉魯祖和尙見僧來便面壁。乃有頌曰。

魯祖三昧最省力

才見僧來便面壁

若是知心達道人

不在揚眉便相悉

師因僧有煩惱。作頌曰。

若人心在道

煩惱自然無

不是無心法

本來若太虛

牧牛頌

梁山一頭水牯牛

素無鼻孔復何收

朝昏擬犯他苗稼

一喝便教卻回頭

回頭照見無一物

自然快樂得無憂

從玆會得放牛法

不揀荒田得自由

襄州谷隱山契崇禪師

有僧問。如何是祖師西來意師云。番人皮裘胡人著進云。不會此理如何師云。聾人側耳啞人歌。

襄州谷隱山法誨禪師

有僧問。師唱誰家曲。宗風嗣阿誰師云。石筍抽條臘月春進云。恁麼卽虎溪嫡子也師云。莫亂道。

問。如何是法師云。山河大地進云。莫便是和尙爲人處也無師云。何必。

襄州開解山重慜禪師

有僧問。承教有言。不可以智知。不可以識識。此意如何師云。龜毛拂子隨時用。兔角分明應萬機進云。學人未曉。乞師方便師云。石人解唱長生曲。玉女能分八字眉。問。如何是學人自己師云。到處問人進云。乞師方便師云。爭柰何。

襄州鷲嶺院懷堅禪師

有僧問。最崄無過劍刃鋒。如何是劍刃鋒師云。非君境界進云。進卽是。退卽是師云。俱錯進云。不進不退時如何師喝。

夏滿日。僧問。西天以蠟人爲驗。未審此土以何爲驗師云。賊人膽底虛進云。恁麼則今日十六。來日十七師云。放你二十棒。問。鼓聲才罷。大眾云臻。學人上來。師意如何師云。喫棒進云。教學人如何措足師云。罪不重科。

鄧州廣濟院守方禪師

先住潭州延壽寺。開堂日。僧問。和尙得个什麼便休去師云。自從咬破鐵餕饀。直至如今五味全。問。如何是延壽境師云。舒湖淸似鏡。照破萬人心進云。如何是境中人師云。守方今年四十九。問。牛頭未見四祖時如何師云。失曉烏雞頭帶雪進云。見後如何師云。雪散雞飛影不存。問。古鏡未磨時如何師云。光明烜赫進云。磨後如何師云。黑似漆。

隋州護國院崇寶禪師

有僧問。師唱誰家曲。宗風嗣阿誰師云。打動猶松鼓。唱起鳳凰歌。問。天人羣生類。皆承此恩力。如何是此恩力師云。風髙月吟。

懷安軍云頂鑑禪師

有僧問。師唱誰家曲。宗風嗣阿誰師云。石鼓擊時天地動。木人橫笛火中吹。問。如何是云頂境師云。千年枯木花重秀。萬劫盤陀鎭古峯進云。如何是境中人師豎起拂子云。見麼學云。見師云。見卽不到恁麼舊地也。

潭州道吾山契詮禪師

有僧問。師唱誰家曲。宗風嗣阿誰師云。鳳嶺無私曲。如今天下傳。問。如何是道吾境師云。溪華含玉露。庭果落金臺進云。如何是境中人師云。擁鑪披古衲。曝日枕山根問。牛頭未見四祖時如何師云。玉上靑蠅進云。見後如何師云。紅鑪焰裏冰。

襄州廣徳山慧遠禪師

有僧問。如何是祖師西來意師云。一枝瑞艸流東土。六葉芬芳亙古今。

問。如何是古佛心師云。石人擊缶木人聽。

問。如何是禪師云。久旱蘆華雪滿天進云。莫秖者个便是也無師云。是卽應太奇。

澧州層山善來禪師

有僧問。如何是道師云。此去石門縣三里進云。如何是道中人師云。張三季四。

問。布袋裏盛烏龜。意旨如何師云。千聖名不出。通身豈滯機。

天聖廣燈錄卷第二十四

天聖廣燈錄卷第二十五

﹝宋碑﹞

蘄州四祖山專海禪師

上堂云。要急相應。惟言不二。作麼生說个不二底道理。然卽人人書知有。要且不相續。作麼生得相續去。良久。云。但自心藏異迹。語去浮雲。珍重。

僧問。如何是古佛家風師云。密展靈關異。千機類不齊。

元正日。僧問。時遷景運人皆委。不落四時事若何師云。歷劫不迷今日事。一輪輾破四時機學云。今日事又如何師云。煙嵐霧气凝蕭。賞賚無私又一年。

郢州興陽山淸剖禪師

開堂日。升座云。西來大道。理絕百非。句內投機。全乖妙旨。不已而已。有屈祖宗。豈況忉忉。有何相益。然𨿽如是。事無一向。且於唱道門中。通人一綫。大家近前商量時有僧問。達摩未傳心下印。釋迦未解髻中珠。此時若問西來意。還有西來意也無師云。異艸三冬秀。不待五天雷學云。若不上來伸此問。焉能辧得法王機師云。塞北髙飛雁。墮翼喪身軀。

問。知師妙得空王旨。今日當筵事若何師云。浩然非所得。廓落回天涯進云。妙用事又如何師云。帝网重重無間斷。交光旋布目前機。

問。婆伽出海乾坤振。覿面相呈事若何師云。妙翅展時當宇宙。个中誰是出頭人進云。忽遇出頭時又如何師云。似體提鳩猶未覺。禦樓前面始知眞進云。恁麼卽退身三步也師云。須彌座下烏龜足。莫待重遭點額痕。

復州乾明院機聰禪師

上堂云。太陽溢目。洞鑑無虧。因什麼卻有迷悟。秖爲情生智隔。想變體殊。一念超越。千途路絕。且道恁麼上來。還隔不隔。喫茶去。

問。如何是佛法大意師云。此問不虛學云。如何領會師云。言前不薦。句後難明。

問。眾手淘金。誰是得者師云。眞金不混水。展手卽迷源進云。恁麼則不從人得師云。從來無異色。爭肯受提撕。

襄州白馬山歸喜禪師

上堂。僧問。師唱誰家曲。宗風嗣阿誰師曰。無私一曲誰人和。今日分明舉似君進云。恁麼卽梁嶠親孫。大陽嫡子也師云。敲空不作響。平地有雷生。

問。如何是白馬境師云。滿目靑山透。不逐四時凋進云。如何是境中人師云。衲擁雪眉長。

問。如何是白馬山師云。鳳林關外唐溪前。

問。如龜藏六時如何師云。布袋裏弓箭。

問。不著佛求。不著法求。當於何求師云。村人跪拜石師子進云。意旨如何師云。社樹下設齋。

上堂云。急走卽蹉過。慢行趂不上。沒量大衲僧無計柰何。有多口饒舌底出來。

時有僧問。一句卽不問。如何是半句師云。投身擲下進云。者个是一句也師云。半句也摸不著。

問。如何是闃寂之門師云。莫鬧。莫鬧。

衡州崇勝院智聰禪師

有僧問。師唱誰家曲。宗風嗣阿誰師云。不曾登古殿。剛道獻花來。

問。如何是和尙爲人底句師云。無弦琴有韻。今古和難齊進云。忽遇知音時如何師云。知音不歷耳。達者豈從聞。

問。如何是祖師西來意師云。瑞艸連山秀。霜華焰裏開。

潭州南嶽山福嚴院審承禪師

有僧問。大陽一曲師親唱。擲缽峯前事若何師云。猿啼山谷韻。王女和聲齊進云。恁麼卽一句迥超千里外。當陽舉令又如何師云。三年一﹝門﹫壬﹞人皆委。九月重陽豈異同。

問。如何是祖師西來意師云。一條湘水浸衡陽。

問。如何是衣中寶師云。開拳無一物。應用不曾虧。

潭州南嶽山方廣寺隆禪師

有僧問。如何是妙玄無私句師云。萬仞峯前標不出。深深海底豈能藏進云。恁麼則知音不知師云。荊玉本無瑕。三獻方爲寶。

問。如何是方廣境師云。山寒無異艸。嶺峻不披云進云。如何是境中人師云。林下石人歌一曲。溪邊木女盡知音。

廣州羅浮山顯如禪師

行腳時。大陽上堂。師問。如何是無縫塔大陽良久師便禮拜大陽云。見什麼道理師云。不辭祗對和尙。恐上紙墨大陽云。官不容鍼。

問。如何是大徹底人師云。不行千聖路。回光燭萬機學云。卽今事如何師云。紅輪當甲寅。剛有不明人。

蘄州靈泉山處仁禪師

有僧問。如何是靈泉一滴水師云。靈源無滴瀝。普潤編乾坤。

問。如何是淸法身師云。隨流常出沒。不滯往來蹤進云。應底事又作麼生師云。千差無異轍。萬像目前分。

相州天平山第四代契愚禪師

天平山受業。後遊九峯。詮禪師移錫歸宗。囑師居九峯開堂。後住天平矣。

僧問。師唱誰家曲。宗風嗣阿誰師云。杖鼓兩頭打。

問。如何是祖師西來意師云。鎭州蘿卜石含茶。

居士問。法無動搖時如何師云。你從潞府來居云。一步也不曾驀師云。因什麼得到者裏居士云。和尙睡語作什麼師云。放你二十棒有俗官問。無憐可隔。爲什麼不相見師云。怨他誰。

師問二人座主。先問第一人。講什麼經論主云。百法論師云。下法從幾法生主云。百法從一法生師云。一法從何而生主無對。師問第二人。講什麼經論主云。惟識論師云。作麼生是三界惟心。萬法惟識主無對師一時喝。

師序下行次。見僧。以拄杖示之僧便近前接師便打。

郢州芭蕉山第二代遇禪師

上堂云。法法圓明。物物成現。更不用拽長就短。拽短從長。知有者。實謂省要。不知有者。徒自疲勞。珍重。

僧問。如何是祖師西來意師云。是星皆拱北。何水不朝東進云。爭柰學人未會何無師云。逢人但恁麼舉。

問。如何是芭蕉境師云。山松鬱鬱。潤水潺潺進云。如何是境中人師云。此去鎭縣不遙。闍梨莫造次。

問。如何是道師云。風鳴雨急進云。便恁麼去時如何師云。更經子細。

郢州芭蕉山第三代圓禪師

上堂云。三千大千世界。夜來被老僧都合成一塊。輥向須彌頂上。帝釋大怒。拈得。撲成粉碎。諸上座。還覺頭痛也無。良久。云。莫不識痛癢好。珍重。

僧問。如何是和尙接人一句師云。要頭截取去進云。和尙豈無方便師云。心不負人。面無慚色。

問。如何是芭蕉境師云。石人峯在主山前進云。如何是境中人師云。了髻山童少禮儀。

問。省要處乞師一言師云。好進云。請師道師云。千里萬里。

郢州興陽山法深禪師

上堂云。道無方所。非言語之所論。法非名相。豈意識三度量。本自圓成。何勞名貌。蓋是今時學者。自昧心源。不能洞達。一向巡他門戶。逐境求眞。皆學合塵。靡省己識。如今勸你。一時放卻。但於十二時中不起一念。不昧一塵。隨處在處。頭頭物物一時成見。更不著馳求。緣諸外境。一念相應。眾善自然成辦。且汝等還肯承當得也無。若肯承當得者。試對眾道看。與汝證據。良久。云。若無人道得。卻成相鈍置。久立。珍重。

僧問。十二時中以何爲的師云。戒有明文進云。學人未會。乞師端的師云。信受奉行。

問。諸法實相如何言論師云。三更不秉燭進云。學人如何得受用師云。晝日看星光。

問。法法道同時如何師云。云騰不致雨進雲。久久又如何師云。山色有何枯。

問。一切諸佛及諸佛阿耨多羅三藐三菩提法皆從此經出。未審此經從何而出師云。春風常引白雲飛學人未曉。乞師再指師云。春水長流無盡時。

問。如何是大道之源師云。十八里頭看堠子進云。未委此理又如何師云。千萬人看不知休。

彭州承天院辭確禪師

開堂日。示眾云。正令提綱。猶是捏窠造僞。佛法祇對。特地漫驀上流。問著卽參差。答著卽差互。大眾擬向什麼處下口。然卽如是。事無一向。權柄在手。縱奪臨時。有疑請問。

時有僧問。如何是第一義師云。羣山穿海去。滴水下巖來。

問。師唱誰家曲。宗風嗣阿誰師云。道頭須會尾。舉目便知心。

問。今日一會。何異靈山師云。大海藏霞影。髙山峯積翠微問。如何是禪師云。親切不離家。寂寞卻歸戶進云。如何是道師云。拍拍是令學云。禪道相去多少師云。天上人間。海中井底問。法王未登寶座時如何師云。煬帝隋堤柳。四季色長靑進云。登寶座後如何師云。嵩山不髙。南嶽不廣。

問。佛法付與王臣。郡牧在此。請師付法師云。云澹秋空裏。雪散野田中問。無縫塔卽不問。如何是玲瓏塔師云。荊棘林中栴檀樹。麋鹿羣裏麝香兒。

問。非取非離卽不問。須彌大海光明普照時如何師云。仙樂聲嘹喨。凡耳盡得聞進云。莫便是卽今事也無師云。磚子何厚。瓦子何薄。

問。大眾秖看宗師眼。未審宗師若何師云。月華鋪地面。云影落山頭進云。莫便是和尙照底子也無師云。天王甲。金剛掌問。貧子衣中寶。輪王頂上珠。如何是輪王頂上珠師云。羅紈不是貴。布素卻爲珍進云。如何是貧子衣中寶師云。秖看腳前腳後。

問。久扣靈龜。爲什麼不知音信師云。峻疾三峽水。髙低五面山。

問。也知一塵含法界。大地微塵事若何師云。迢迢三徑路。落落九嶷山。

問。承教中云。聲聞人耽三昧酒。涅盤何處不通津。如何是涅盤鄕師云。隔壁不聽聲。出門不見道。

問。地藏豎兩指。意旨如何師云。拍手出門日。洗腳上船時問。建八諦三醫王。受掌中之妙藥。如何是受掌中之妙藥師云。西瞿耶尼擊法鼓。東弗於逮坐道場。

問。本來無一物。將何示於人師云。將軍不解戰。秖看箭頭端進云。恁麼卽有物與人也師云。短劍在前。長槍在後。

問。眞金未出礦時如何師云。騎牛戴席帽進云。出礦後如何師云。鬧市不出頭。

問。心若無事。萬法不生苔時如何師雲。雨滴紋班點點。風吹松檜葉零零進云。恁麼卽有事去也師云。風不來。樹不動。恰是好休時。

問。如何是普眼師云。寂寂更夜長。颯颯涼風起。

問。十二分教卽不問。如何是衲僧分上事師云。牧人愛山水。釣客戀漁舟。

問。有問在心。出口不得時如何師云。塞外將軍劍。筵中錄車籌。

問。寒窗永罷頻繁語。特地尋師願指南師云。海上游三島。天邊看七星。

問。龍女獻珠後。爲什麼不見龍女去師云。帝王垂拱日。宰相罷筆時。

問。代代相傳諸祖印。未審還許也無師云。一片落長空。鳳棲不擇樹。

問。是法平等。爲什麼有達。不達師云。穿靴登峻嶺。騎牛入佛堂。

問。一切有爲法。如夢幻泡影。如露亦如電。學人總不俱時如何師云。亂雲生水上。片月落池中。

問。不在內。不在外。不在中間。未審在什麼處師云。十字路開人過少。三家村僻虎行多。

問。學人有一隻箭。射卽是。不射卽是師云。作麼生是闍梨箭學人不喝師云。者个是艸箭子進云。如何是和尙箭師云。禁忌須屈指。禱祈便扣牙。

問。心隨萬境轉。阿那个是轉萬境底心師云。嘉州大佛古人鐫。

因郡城迎舍利。僧問云。古佛舍利自有神通。爲什麼卻要幡華迎引師云。愈佛數珠破。來往袈裟穿。

問。藏教表首兩字。以八不成。是何章句師云。棒打阿師頭。未曾論實事進云。阿那个是實師云。識人者多。鑑人者少。

問。百骸俱潰散。一物鎭長靈。是什麼一物鎭長靈師云。行泥須拄杖。跨水不須船。

問。如何是佛法大意師云。人天會裏。大眾不聞。

問。二祖不往西天。達摩不來唐土。意旨如何師云。佩劍須歸匣。擊鼓不離槌。

問。有文不覽時如何師云。檐前雨滴滴。戶外艸萋萋。

問。不入大海。不見寶珠。寶珠出現時如何師云。日月畱不住。風雨自當時進云。學人未曉。乞師方便師云。今日來。明日去。

問。承師有言。一句道盡。如何是一句道盡底法師云。要知千年事。但問百歲人進云。學人還道得也無師云。剪截繁辭試道看進云。閟轉三乘教。閒吟五字詩師云。者个是教意。自己意作麼生進雲。水到渠成師云。大眾面前。速禮三拜。

問。方寸大家話。惟我獨不知時如何師云。三思因孟母。一孝爲曹娥進云。大眾儼然。請師直指師云。退退十萬里。莫嫌腳步多。

問。江山雨霧起。龍吟響。虎嘯風生事若何師云。五彩畫不就。十指捏便成進云。恁麼則野鶴來棲泊。鳳舞正當軒師云。一句若道得。萬句也惺惺進云。恁麼卽謝師證據師云。證據底事又作麼生學云。珍重師云。速禮三拜。

問。眾罪如霜露。慧日能消除時如何師云。亭臺深夜雨。樓閣靜時鍾進云。爲什麼因緣會遇時。果報還自受師云。管筆能書。書片舌解語。

問。如何是室內一燈師云。四時無凋變。八節鎭長明進云。忽遇大風起時如何師云。若人行夜地。終是不惺惺。

問。打疊摐摐今已了。未審前程事若何師云。白雲隱隱深山裏。淥水淒淒大渡邊。

師上堂云。諸上座。若論佛法。各各當人分上。本來具足。並不少欠。與諸上座增減一毫不得。自是不覺不知。曉夜忙忙。尋經討論。向者邊那邊馳求。覓个會解。見他諸方老宿開口動舌。便競頭﹝口﹡﹝一／巾﹞將去。問道。問自己。問佛問祖。向上向下。菩提涅盤。便將爲自己。﹝祝／土﹞在皮袋裏。到處逞驢唇馬觜。要得問難。道我僂羅。後五日死入地獄。鐵牛耕你舌頭有日在。莫言不向你道。如今勸你諸人。但自回光返照。向自己腳根下子細推尋。看是个什麼。識取本分道理。不用尋他舌頭露布。可惜平生。爲大丈夫志气。一刀兩段。便須徹頭去。豈不是好事。卽今有什麼事。近前商量。

時有僧問。未曉眞如。將何辧己師云。墮進云。恁麼卽事理分明師云。著。

問。善法堂中師子吼。毗盧心印事如何師云。園中果子堪宜雨。架上冬瓜最怯風。

問。如何是進道問師云。信腳行千里。支頤坐百年進云。恁麼卽是和尙照燭世界師云。是照燭底又作麼生進云。日雨時時潤師云。念是主事。放你三十棒。

問。承教云。淸淨行者不入涅盤。破戒比丘不墮地獄。此理如何師云。但能勘角定。不在斗華窠。

問。賓頭盧爲什麼日赴萬家齋師云。路隔千條水。門對萬重山進云。爲是請來。不請而來師云。隨影看頭不見面。

問。佛法大意卽不問。有聲無形事若何師云。言談常在口。起坐鎭隨身進云。恁麼卽有聲去也師云。無聲底事又作麼生進云。和尙見處師云。爪州所日參長官。

問。如何是祖師西來意師云。天下沒量州。陜府出鐵牛進云。恁麼卽一二三師云。今日事作麼生僧無對師云。一快領過。

師早參上堂。云。

晨雞報曉早參期

鍾鼓相催眾集時

眨上眉毛須看取

莫教喪卻且前機

又云。諸上座不妨省力。直下便恁麼薦得。早落第二頭。珍重。

郢州子陵山行齊禪師

上堂云。若論此事。直教縱橫無滯。舉措分明。應用現前。無勞機杼。若能如是。少分相應。未得如是。且莫彊生節目。珍重。

僧問。如何是一代時教師云。點劃不到進云。如何受持師云。蘇盧娑嚩訶。

問。學人乍入叢林。乞師指示師云。老僧住來不曾打師僧進云。恁麼卽學人罪過師云。自領出去。

問。如何是學人自己師云。困來打睡。渴卽飲茶進云。恁麼則謝師指示師云。鵝王擇乳。素非鵬類。

郢州林雞徹禪師

開堂日。拈香雲。以此大事奉塵剎。是則名爲報佛恩。便升座云。不以而以。有屈祖風。令大眾息疑。四人同一師。共唱靈峯曲。大眾還聞也無。到諸方不用錯舉。有事請問。

時有僧問。師唱誰家曲。宗風嗣阿誰師云。十方無異路。諸祖共提撕進云。畢竟是誰家曲調師云。風吹密意到海東。

問。先師有密旨。乞師重舉揚師云。突屼靈峯秀。千山向裏朝進云。恁麼則不負先師也師云。迷禮三拜。

問。如何是祖師西來意師云。此問不惡。

問。靈山一會。迦葉親聞。此日臨筵。請師舉唱師云。十方皆杜口。三藏豈能詮進云。恁麼則大眾有賴師云。莫亂道。

師上堂云。未得諸途絕路。且須諸途路絕。若得諸途路絕。更須外進。若不升進。鈍鳥棲蘆。因魚止箔。作麼生是升進底句。還有人道得麼。若也道得。同共證明。若道不得。長安路上輥輥地。

僧問。如何是和尙一句師云。洎錯祗對闍梨進云。豈無方便師云。方便不少。

問。三乘十二分教卽不問。如何是宗門一句師云。七縱八橫進云。如何領會師云。泥裏倒。泥裏起。

問。如何是最初一句師云。石火電光。已經塵劫進云。豈無方便師云。者鈍漢。

問。如何是法身師云。靑山淥水進云。爭柰學人不會師云。三十年後。

師上堂云。祖令當行。非論三乘漸次。投機髙士。頓起諸地之前。然卽如此。猶是屈己迷源。何堪更入郊野。作麼生是紀綱底句。還有人道得也無。若也道得。試出來道看。若道不得。出十叢林。入一叢林。珍重。

僧問。如何是林溪境師云。前山後水進云。如何是境中人。師便喝。學人禮拜師云。且放你一頓。

問。牛頭未見四祖時如何師云。也秖是个漢進云。見後如何師云。也秖是个漢。

問。如何是祖師西來意師云。著體汗衫。

師上堂云。有一人恁麼去。有一人恁麼來。且道此二人。阿那个爲得人天眼目衲僧。作麼生辧。若辧得去。有參學眼。若辧不得。莫傜人設齋。珍重。

僧問。和尙年多少師云。甲子顚倒數學云。的當是多少師云。星辰失位。

問。從上來事。如何舉揚師云。已被明眼人覷破了也。

問。學人乍入叢林。乞師示指師云。不可撒沙向你眼裏去也進云。恁麼卽謝師指示師云。還夢見麼。

師上堂云。擊電之機。徒勞佇思。且向泥水裏會取。堆山積嶽。盈衢溢路。𨿽是泥水裏說話。幾个人構得。珍重。

僧問。狹路相逢時如何師云。勿使異人聞進云。未審此理如何師云。還反側麼。

問。佛佛授手。祖祖相傳。未審傳个什麼師云。碧眼胡僧笑點頭進云。未審傳个什麼師云。待你悟始得。

問。寶劍未出匣時如何師云。進前三步進云。出匣後如何師云。退後三步。

師上堂云。釋迦老子四十九年說法。度人無數。大似捏目生華。剜肉成瘡。壓良爲賤。其中若有一个漢子。釋迦老漢走透無路。𨿽然如是。也須實到者个田地方可。未到者个田地。不得掠虛。落汝眉毛去在。珍重。

僧問。如何是玄路師云。非履踐。

問。祖意教意。是同是別師云。二由一有。一亦莫守。

問。古人道。牛頭橫說豎說。未知有向上事。未審向上還有事也無師云。有進云。如何是向上事師云。秋到黃葉落。春來艸自生。

問。大闡提人來。師還接否師云。不垂手進云。爲什麼不垂手師云。遇明眼人。分明舉似。

師上堂云。山河大地瓦解冰消。衲僧向什麼處安身立命。還有人道得麼。若道得。有參學眼。若道不得。三十年後。珍重。

僧問。無爲無事人。還盡善不盡善師云。溪山三十年前也恁麼來進云。如今又作麼生師云。遇方卽方。遇圓卽圓。

問。有一人。不捨生死。不證涅盤。師還提攜也無師云。不提攜進云。爲什麼不提攜師云。溪山粗識好惡。

問。天不能蓋。地不能載。莫便是也無師云。誰在外頭。

問。大用現前時如何師云。猶較溪山半月程。

師上堂云。賓主不分一句作麼生道。賓主各分一句作麼生道。還有人道得麼。若道不得。且向方便門中會取。師示一相﹝○﹫佛﹞。珍重。

僧問。諸法寂滅相。不可以言宣。學人請益。如何垂慈師云。悟取好進云。爭柰學人不會師云。非日月咎。

問。如何是直截一路師云。會麼進云。不會師云。不可抑已而已。

問。如何是吹毛劍師云。透進云。用者如何師云。鈍。

問。古人拈槌豎拂。還當得宗乘中事也無師云。待你問得話端。卽全向汝道。

問。寂寂無依時如何師云。未是衲僧分上事進云。如何是衲僧分上事師云。要行卽行。要坐卽坐。

問。如何是提婆宗師云。異見惶怖進云。如何領會師云。歸依佛法僧。

師上堂云。名言路絕。視聽不及。智辧何詮。識情難測。所以釋迦掩室。淨名杜口。還窮究得麼。若窮究得。佛佛道同。祖祖如是。若窮究不得。長安路上輥輥也。

僧問。如何是衲僧出身處師云。東弗於逮。西瞿耶尼問。如何是林溪家風師云。粗粥淡飯。

師有時以相示之﹝�﹫智﹞。還辧得麼。若也辧得去。佛佛道同。祖祖如是。若也辧不得者。悟取好。珍重。

師有時以此相示。云。還辧得麼。若辧不得。林溪與你注破去也。碧眼胡僧笑點頭。珍重。

師上堂云。摩竭提國。水泄不通。少室峯前。亦行此令。溪山路峻。樵子難登。興教一言。何人視聽。還窮究得麼。若窮究得者。釋迦稽首。達摩擎拳。若窮究不得者。不用鉆龜打瓦。歇去。

師上堂。以此﹝囗﹫舌﹞相。示眾云。還辧得麼。若辧得。靈山會上悉皆如此。少室峯前更無別意。若辧不得。且向火鑪頭會取。一不成。二不是。歇去。

僧問。生死到來。如何除遣。師以此相國對之。

師上堂。良久。云。總似今日。彼此著便。彼此不著便。還辧得麼。若辧得。目視雲霄。若辧不得。一日了一日。久立。珍重。

桂府壽寧院善義禪師

初參芭蕉。乃問。遊山來。學佛法來。禮拜老僧來師云。離此外。請師別問蕉云。喫茶去師因而省悟。

後參智門寬和尙。智門問。近離什麼處師云。大安山門云。不涉途程。道將一句來師云。九九八十一門云。亂走作麼師珍重而去門打禪牀一下。云。今日被者小廝兒來者裏亂做故。便下去。

師開堂日。拈香雲。且道此一炷香從什麼處來。又云。從海外持來。今日供養大眾。

僧問。鼓聲才罷人皆聽。未審如何密領之師云。秖恐闍梨不問進云。未審此問師云。靜處薩婆訶進云。恁麼卽殷懃禮三拜師便打。

問。師唱誰家曲。宗風嗣阿誰師云。四海五湖。東西南北。

問。如何是佛法大意師云。樓上打鼓。水上打羅。

問。世尊心印。迦葉親聞。未審和尙心印。什麼人得聞師云。念汝遠來。且放過。

問。如何是壽寧境師云。崖邊松樹子進云。如何是境中人師云。僧人道俗。

問。數日不登師丈室。今朝說法爲何人師云。蝦蟆蚯蚓進云。和尙也不得一向謾人師云。待你睡惺。

問。牛頭未見四祖時如何師云。天下人仰重進云。見後如何師云。如湯沃雪。

有轉運使。問云。下官如今剃卻頭。便作得長老也無師以手摩頭云。郎中郎中應諾師云。會麼中云。不會師云。幹頭什麼事。

師有頌與轉運張僅。

星郎功內取無爲

秖此眞靈信自誰

塵裏認他非是我

境中明得豈言伊

無心暫對求人說

有相權將指崄凝

憶昔遠師蓮社客

輸他陶令返攢眉

興元府牛頭山精禪師

上堂。示眾云。若也全提舉唱。相佛便須失利。更乃盡令而行。要一人掃地也無。我今事不獲已。且向建化門中通汝个來路。汝等欲得親切麼。第一莫向意識下卜度。莫向古今言句上求覓會解。但自克己推窮無始時來。有你用心處。有你造作處。直須是十二時中舉措施爲。親自得力始得。若到者个田地。燈籠露柱。水鳥樹林。悉皆助汝發機。一切處自然滔滔地。更有何事。若不爾者。徒學多聞。久立。珍重。

僧問。如何是學人親切處師云。親切問將來進云。卽今見問師云。驢年。

問。如何是古佛心師云。東海淨漚進云。如何領會師云。秤錘落井。

問。如何是佛法大意師云。八兩是半斤。

問。如何是驅耕夫之牛師云。爲人須爲徹問。如何是奪饑人之食師云。殺人須見血。

問。如何是和尙爲人處師云。搬柴普請進云。便恁麼去時如何師云。苦痛深。

問。不居凡聖者是什麼人師云。梁朝傅大士進云。此理如何師云。楚國孟嘗君。

問。如何是學人自己師云。天寒宜近火進云。意旨如何師云。日出好隈陽。

問。如何是和尙家風師云。華從愛惜落。艸逐棄嫌生進云。未審客來。將何祗待師云。畬田粟米飯。山茶一兩甌。住卽隨緣住。不住任遨遊。

益州覺城院信禪師

上堂云。若約衲僧門下。語路難陳。瞬目相承。已遭指注。更若踏步進前。較七較八。諸仁者。到者裏還反側麼。休要波波役役地傍門倚門。上他人家牀橙。不如自著些子精彩。莫待臘月三十日。手忙腳亂。伏惟珍重。

僧問。如何是出身一路師云。三門前進云。如何領會師云。緊系艸鞋。

問。湛然時如何師云。我卽怕你進云。和尙爲什麼卻怕學人師拈拄杖云。退後。退後。

師上堂云。去卻佛法二字。與鐵幢相見得也無。𨿽然如是。傍觀者哂。便下堂。

僧問。無邊身菩薩爲什麼不見如來頂相師云。愛陀三島靜。不覺樺來唇。

郢州芭蕉第三代閒禪師

上堂。僧問。如何是祖師西來意師云。六祖愛喫和饠飯。

問。如何是眞實之言師云。東家杓柄長。西家杓柄短進云。恁麼還當也無師云。不當卽別處問。

問。如何是無縫塔師云。我到者裏。卻道不得進云。爲什麼道不得師云。靜處薩婆訶。

師上堂云。西天此土。皆行此令。諸上座。且道是佛令。是祖令。若是佛令。山僧且共諸上座子細商量。若是祖令。且作麼生回避。若知有者。有出身之路。不昧平生。若不知有。回避不得。墮坑落塹。珍重。

僧問。向上一路。千聖不傳。未審學人還有分也無師云。雪山千丈直。云嶺萬重衣進云。恁麼則學人依而行之去也師云。向上事又作麼生進云。今日親承於師也師云。鈍置殺人。

問。如何是學人自己師云。分明舉似人。

問。三乘十二分教卽不問。如何是和尙爲人一句師云。問得甚分明進云。莫便是和尙爲人句也無師云。舉似天下人。

問。如何是佛向上人師云。路逢不可視進云。如何得親承去師云。回顧卻愁人。

問。臨機道不得時如何師云。啞子喫若瓜進云。恁麼則學人退步去也師云。知而故犯。

問。曹源一派還有淸濁也無師云。靑山無異色。白日有閒人。

問。靈山會上。迦葉親聞。未審和尙一會。什麼人得聞師云。風吹卽艸動。雨下路還泥。

問。十語九不中時如何師云。閒門屋裏坐。抱首哭蒼天。

問。學人未達其源。乞師指路師云。五里是一堠進云。莫更是和尙爲學人處也無師云。好去不須頻下淚。靑山自有白雲封。

郢州芭蕉山令遵禪師

上堂。僧問。昔日分付與跛腳沙彌。學人上來。請師分付師云。非公境界學人撫掌一下師云。三千里外。

問。直得無下口處時如何師云。便須進一步進云。向什麼處下腳師云。東山西嶺上。

天聖廣燈錄卷第二十五

天聖廣燈錄卷第二十六

﹝宋碑﹞

益州靈慶院海淵禪師

有僧問。師唱誰家曲。宗風嗣阿誰師云。石人撫掌歌三曲。木馬嘶時滿歸路進云。恁麼則芭蕉兒孫。天彭嫡子師云。莫亂道。

問。如何是新繁境師云。重光千佛現。顯耀甚分明進云。如何是境中人師云。郎中在此。且低聲。

問。如何是佛法大意師云。五尺杖子兩人舁。

問。如何是祖師西來意師云。昆侖鎭海心。

問。如何是道師云。四面無遮障進云。如何是道中人師云。往來不易。

潤州羅漢院繼宗禪師

師行腳時。與數僧參一老宿問。五人新到。阿那个是參頭師云。不怕三冬雪。惟憂午夜風宿云。平地上喫交作什麼師云。言猶在耳宿云。且坐喫茶師云。喫茶卽得。

問。如何是佛法大意師云。風吹綫竹韻。雨滴鮮紋班。

問。祖師未來時如何師云。海分千派浪。地拔萬重山進云。來後如何師云。片雲生晚谷。明月下堂階。

問。如何是道師云。好華開蘚徑。綠柳舞春風進云。如何是道中人師云。開窗偸月色。移榻對淸流。

問。古人道。一塵才起。大地全收。如何是一塵師云。窮源須至海。登崄莫過山進云。如何是大地全收師雲。雨餘山閣靜。雲開月色寒。

問。如何是觸目菩提師云。須彌倒卓。海水騰波。

澧州欽山第二代如靜禪師

上堂云。夫妙音須假妙指。若得妙指。妙音自震。諸上座。且作麼生是妙音。還委悉麼。若未委悉。欽山與汝按指去也。乃拍手一下。便歸方丈。

僧問。祖師未來時如何師云。上是天下是地進云。來後如何師云。下是地上是天。

問。魚未成龍時如何師云。擎頭戴角進云。成龍後如何師云。江湖踴躍。

江陵府承天院寶昭正覺禪師

知府張相公齊賢請出世。師才升座。云。此座髙廣。吾不能升。𨿽然如是。彼彼丈夫我亦爾時有僧問。師唱誰家曲。宗風嗣阿誰師云。云城西畔雙峯秀。渚水池邊瑞气分。

有襄州僧正問。昔日覺城東際。法眼分付迦葉。未審和尙法嗣何人師云。到襄州。不得錯舉進云。恁麼卽大眾證明師云。莫亂道。

問。如何是淸淨法身師云。鳥飛雲外尋知己。魚躍潭中吐碧波。

問。如何是佛師云。胸題卍字學云。不會。乞師再指師云。足躡千輪。

問。如何是佛法大意師云。魚行水濁。鳥飛落毛。

師上堂。有僧問。一棒一喝還是佛法也無師云。你什麼處得者消息其僧便喝師便打。

問。如何是祖師西來意師云。圓同太虛學云。爲什麼不見師云。不見什麼。

果州靑居山靈泉寺皓升禪師

上堂。僧問。如何是靑居山裏佛師云。舉目無差學云。爲什麼不見師云。不見什麼。

問。如何是一大事因緣師云。廚屋五條椽。

郢州林溪山興教院居佑禪師

上堂。僧問。如何是透法身句師云。南嶽石橋側學云。爲作麼卻恁去師云。非汝境界。

問。如何是禪師云。秋後上牀眠進云。如何是祖師云。覿面不相睹。

江陵府開福院徳賢禪師

上堂。僧問。如何是摩尼珠師云。靑黃赤白學云。作何顏色師云。待有顏色向你道學云。爲什麼不道師云。非汝境界。

問。如何是學人自己師豎起一指僧云。莫便是也無師云。錯。

袁州崇聖院志圭禪師

上堂。僧問。如何是道師云。徧山徧嶺學云。爲什麼不睹師云。不睹什麼學云。如何是道中人師云。來千去萬。

問。如何是還鄕曲師云。胡僧唱不得學云。爲什麼唱不得師云。爲你太伶利。

鄂州黃龍山延禧院思卿禪師

上堂。僧問。旣是黃龍。到來爲什麼不見師云。眼不開學云。見後如何師云。你試道看。

問。如何是道師云。五里單牌。十里雙堠。

澧州夾山雲泉院省宗禪師

上堂。僧問。如何是夾山正主師云。無遮障進云。學人到來。爲什麼不見師云。汝見則休。

問。如何是佛師云。螺髻豎千峯。

江陵府彰法院悟顯禪師

上堂。僧問。旣是彰法。彰个什麼法師云。物物俱彰進云。學人爲什麼不見師云。有眼如無。

問。如何是初生月師云。歐頭柳腳。

問。如何是菩提路師云。南山靑艸秀。北嶺萬株松。

澧州藥山慈云院用和禪師

上堂。僧問。如何是藥山境師云。一任觀看學云。如何是境中人師云。沙彌童行。

問。師唱誰家曲。宗風嗣阿誰師云。天知地聞。

澧州夾山靈泉院仁秀禪師

有僧問。如何是諸佛機師云。天臺。南嶽。

問。如何是衲衣下事師云。鳥飛千里毛球落。魚躍潭中水自渾。

澧州靈泉院用淳禪師

上堂。僧問。師唱誰家曲。宗風嗣阿誰師云。不許夜行。投明須到。

問。如何是靈泉境師云。千江流不住。萬派競喧爭進云。如何是境中人師云。走殺衲僧。

鄂州嘉魚法華院法珍禪師

上堂。僧問。如何是衣中寶師云。一任賞玩。

問。如何是祖師西來意師云。風吹蚛竹連宵響。月照湖湘萬里途。

問。不落有無。請師答話師云。得學云。未審得个什麼師云。明月照臨無影樹。曲直長短不相同。

唐州龍潭從曉禪師

初開堂。僧問。師唱誰家曲。宗風嗣阿誰師云。四面無壁落。一片坦然平。

問。如何是龍潭境師云。山從西北來。水向東南下進云。如何是境中人師云。老僧二十五上離雪峯。

問。肇有四不遷義。如何是不遷師云。秋來黃葉落。春到百花新。

師上堂。舉。仰山到東寺。東寺問。什麼處來。仰云。廣南來。寺云。承聞廣南有鎭海明珠。是否。仰云。是。寺云。作何形狀。仰云。白月卽隱。黑月卽現。寺云。還將得來麼。仰云。將得來。寺云。如何不呈似老僧。仰云。昨到潙山。亦被索此珠。直得無言可對。無理可伸。寺云。老僧年邁。不見潙山。你是潙山之子。蟭螟虫在蚊子眼睫裏作窠。向十字街頭叫屈。土曠人稀。相逢者少。

師拈云。眾中喚作呈珠話。且作麼生是呈珠處。山僧今日與大眾注破。等閒莫向江邊立。切忌寒灰灸殺人。

師問新到。近離什麼處僧云。東京師云。東京有一人。無姓無名。子還識否僧云。不識師云。恁麼卽不從東京來僧云。喏。喏。便下去。

師卻令侍者請來師云。適來唱喏。是肯老僧。不肯老僧。僧無對師云。洎合放過。便打。

廬山承天羅漢院行林禪師

升座云。聖主令傳祖佛音。禪宗大壯理沈沈。玄徒要悟眞消息。羅漢旌幢出帝心。

時有僧問。朝賢親降。大眾云臻。祖意西來。請師垂示師云。分明記取進云。恁麼卽昔日仙居傳祖印。今日羅漢賀明君也師云。謝汝證明。

問。皇恩親降。宣住承天。未審師將何物利羣生師云。汝也須知恩進云。非但學人。羣生有賴師云。不消得。

問。如何是羅漢家風師云。到者方知。

師上堂。僧問。如何是第二月師云。汝更回光看。

問。會萬物爲己者。其惟聖人乎。未審意旨如何師云。汝喚什麼作萬物。

師又云。聖人道个天地同根。萬物一體。也不易信。秖如五老峯嵯峨。作麼生得成一去。石頭又云。聖人無己。難明之法。還知麼。衲僧安身立命在此。若未能曉悟得。實爲見諦不圓。身心何遣。攀緣妄想。塵勞轉深。六賊功彊。千差競起。莫作等閒。和尙子。且識取來因。明取始末方得。所以道。衲僧眼把定乾坤。綿綿不漏絲髮。直須恁麼。方有少分相應。無事。珍重。

僧問。昔日維摩與文殊對談。未審阿誰先說法師云。大眾一時記取進云。不會。乞師方便師云。卻成賺大眾。

進云。昔日毗耶方丈內。今朝羅漢法王前師云。停囚長智。

上堂。僧問。天垂甘露。地湧七珍。未審是什麼人分上事師云。謝汝相報進云。恁麼卽佛子住此地。卽是佛受用師云。更須子細。

問。求眞眞不顯。究道道全虛。學人擬休去。師還許也無師云。爭敢處分。

問。君王道合三邊靜。法王道合又如何師云。也要汝證明。

問。大通智勝佛。十劫坐道場。佛法不現前。不得成佛道。如何得現前師云。成佛也未進云。便承當去。如何師云。成得什麼佛。

問。承古有言。三際求心心不有。心不有處妄元無。未審是有是無師云。你將謂定當不得。

問。佛法二字。如何並除得去師云。何者是佛法。

上堂。僧問。道內道外。同觀廣大。不見纖毫。尋常面對。如何是面對師云。見什麼。

問。古佛堂前是什麼人先到師云。退些子。

問。粉骨碎身未足酬。一句了然超百億。如何是一句師云。者回不要粉骨碎身。

問。是个什麼。得與麼難會師云。汝幾度用心來。

問。大音希聲。大象無形。如何是無形底象師云。山河大地。

師又云。無形底象。非同頑空。還會麼。道个山河大地。已是周遮。何也。大音大象。古今榜樣。視聽全空。見聞皆喪。林泉淸虛。猿鳥奇狀。妙用眞常。似同天降。諸髙徳。還願樂麼。實謂平等一相。法離見聞。此若得去。方悟他道。音聲吼喚。究之則乃無言。色象紛紜。窮之則乃非相。大家信去。自然隨處安樂。不勞久立。珍重。

師上堂。因貓兒跳上身。師乃提起示眾云。昔日南泉親斬卻。歸宗重顯示玄徒。如今賣與諸禪客。文契分明要也無。師遂拋下貓兒。便歸方丈。

明州天童山新禪師

上堂。僧問。昔日梵王請佛。天雨四花。地搖六種。今日府主親臨。有何祥瑞師云。大眾可驗進云。與麼則天童巖畔。不異靈山師云。閒言語。

問。承教有言。諸佛出世。盡爲一大事因緣。和尙今日開堂。當爲何事師云。知恩者少進云。恁麼則大眾側聆。學人有賴師云。莫亂道。

問。如何是天童境師云。云無人種生何極。水有誰教云不休。

問。舊店新開時如何師云。也秖是舊時底進云。買者如何師云。你莫自謾。

問。何物最大於天師云。無過於此。

問。如何是密作用師云。何曾密。

問。如何是爍迦羅心師云。更有什麼心。

問。如何是向上關捩子師云。蹋不著者多進云。未審學人如何蹋得著去師云。賺殺人。

問。承古有言。儂家自有同風事。千里無來卻肯伊。如何是同風事師云。誰不肯。

問。心徑未通時如何師云。什麼物礙。

問。承教有言。般若如大火聚。此理如何師云。絲毫著不得。

問。如何是虛空師云。無你著手腳處。

問。如何是師子吼師云。莫聒人。

問。大眾雲集。弟子趨筵。從上宗乘。請師舉唱師云。何不早問。

師乃云。諸上座。秖如適來向伊道何不早問。爲復責伊問遲。爲復別有道理。已得底遞相證明。後學兄弟又作麼生會。奉勸諸人。快須研究。時不待人。法眼和尙道。卻來不隔陰。也是二十年方知好惡。如今看見閒處著力。於己躬分上略不管帶。何不看他古人道。你等諸人。十二時中在什麼處安身立命。不恁麼體究。上座除此外。別無汝作計校處。便道惟有佛菩提。是眞歸向處。如今且問上座。佛菩提又作麼生歸向。珍重。

上堂。僧問。可來白雲裏。教你紫芝歌。如何是紫芝歌。師撫掌對之。

問。如何是和尙家風師云。山中無別物。

問。萬里無雲時如何師云。者一點什麼處起。

問。聾人聽法時如何師云。無可分別。

問。將此身心奉塵剎。是卽名爲報佛恩。如何是奉塵剎底心師云。方報佛恩。問。如何是王子寶刀師云。不易見。

問。鐘聲裏薦取。鼓鳴卽顚倒。未審古人意旨如何師云。是你顚倒。

問。師持祖印歸江浙。獨鎭鄞江太白峯。今日幸登無畏座。請師方便顯圓通師云。更教我說个什麼卽得。

師云。我如今向汝諸人面前。直是無開口處。何以如此。諸人各有本分事在。總不消得。看他上祖出頭來。於三七日中思惟如是事。便道。我寧不說法。疾入於涅盤。據他恁麼道。早是無限方便門開。何不恁麼體究。如今人秖要言語多多。得不濟事。但增憶想。不入眞智。後來睦州和尙。才見僧入門來。見成公案。放汝三十棒。雲門大師道。當恁麼時。盡大地人總須著枷帶鎖始得。諸上座。古人恁麼道。意作麼生。多少顯露。如今更蹈步向前。口喃喃地。驢年得相應去。久立。珍重。

上堂。僧問。全照咨和尙。眞心寥廓時如何師云。你名全照。

問。如何是一大事因緣師云。不是小事。

問。求之不得時如何師云。用求作什麼進云。如何卽得師云。幾時失來問。萬法不生時如何師云。萬法從何有。

問。如何一法師云。山河大地。

問。如何是玄沙樹子師云。用地屬誰。

問。承古有言。不與萬法爲侶者。未審是什麼人師云。誰恁麼道。

問。如何是古佛心師云。終不向汝道墻壁瓦礫是。

師上堂。示眾云。本自圓成。不勞機杼。珍重。

上堂。僧問。世尊三昧安詳而起。未審祖師三昧從何而起師云。謝你報我。

問。勤求勝積功。理契古人同。未審古人意旨如何師云。澗松西北風。

問。承教有言。超諸方便成十力。秖如方便如何超得師云。識取方便。

問。言不幹舌時如何師云。爭解脫得。

問。佛四十九年說个什麼師云。說夢。

問。十二時中如何行李師云。不見有十二時。

杭州功臣覺軻心印禪師

初開堂。僧問。諸官侍座。海眾臨筵。學人上來。乞師指示師云。別處莫舉。

問。如何是功臣境師云。秖恐畫不就。

問。如何是佛師云。誰不瞻仰。

問。如何是學人自己師云。者回休問人。

問。靈靈不昧。了了常知。學人爲什麼不悟師云。笑殺大眾。

問。承教有言。百千諸佛盡是文殊勸發。未審文殊是何人勸發師云。還識文殊也未進云。未曉者如何領解師云。適來向你道什麼。

問。達摩未傳心下迎。釋迦未解髻中珠。此時若問西來意。還有西來意也無師云。甚處得者消息。

問。如何是功臣家風師云。爭敢望諸方贊嘆。問。如何是密室中意師云。莫錯泄機。

問。如何是心地法門師云。多少人構不及。

問。舊歲已過。新歲將臨。如何是不遷義師云。新歲事作麼生。

問。如何是本源佛性師云。少子細在。

問。如何是明月寶珠師云。造次人爭得見。

問。如何是古佛心師云。羣生嘆莫及。

問。祖師不在東西山。未審在什麼處師云。且討。

問。如何是隨處三昧師云。者裏用不著。

問。自從認得曹溪路。了知生死不相干。如何是曹溪路師云。也踏未著。

問。開口道不得時如何師云。笑殺人。

問。不將一物來時如何師云。爭敢望見示。

問。昔時二祖伸三拜。依位端然意若何師云。想汝紹繼未得。

問。四衢道中露地而坐時如何師云。傍觀者醜。

問。一佛出世時如何師云。震天動地。

問。如何是寶華境師云。一任行人子細觀。

問。己事未明。乞師挑剔師云。誰信你。

問。摩騰入漢。藏教分明。達摩西來。有何宗旨師云。善爲流道。

問。如何是寶華爲人一句師云。秖恐諸方未相許。

問。如何是無底籃子盛將來師云。且提去。

問。不可以智知。不以識識時如何師云。欠會在。

問。如何是涅盤師云。少人入得。

問。適來許多喧鬧向什麼處去也師云。好笑。

問。久負勿弦琴。請師彈一曲師云。誰不羨淸音。

問。山河無隔礙。光明處處透。如何是處處透底光師云。阿誰不見。

問。如何是天眞佛師云。爭敢裝點。

問。貧子還鄕時如何師云。未免伶俜。

問。焦桐遇郢匠時如何師云。洎錯雕琢。問。如何是一塵師云。莫錯認進云。恁麼卽謝師指示也師云。有什麼交涉。

師又云。諸上座。問答且置。秖如古人道。一塵才起。大地全收。一葉飛空。普天秋色。實乃洞明今古。該括河沙。情與非情。咸然空寂。又慮仁者信之不及。諭如鏡像水月。𨿽然漝麼說。錯解甚多。且借問諸上座。鏡中有多少像。水中有多少月。若道無像去。宛然光彩。若道有像去。迷頭逐影。有無且置。諸上座還識得月鏡也未。若識得月鏡去。一任短長隨應。曲直分輝。若未識得鏡。未明得月。可謂萬象縱橫。觸途成礙。於時夕中。作麼生得安樂去。如今要省力。會麼。各請回光返照。休更踟躕。珍重。

溫州西山護國院法端禪師

開堂日。僧問。羣僚臨筵。緇徒匝座。學人有問請師答師云。更有什麼問進云。恁麼則大眾盡得聞也師云。你聞底事作麼生。

問。如何是西岑境師云。一任圖畫。

問。如何是佛師云。秖今是什麼。

問。如何是學人自己師云。恰問著。

問。如何是丈六金身師云。天上天下。惟我獨尊。

問。善財入樓閣。意旨如何師云。見个什麼學云。見和尙師云。有什麼交涉。

湖州八聖寺淸簡禪師

開堂日。僧問。如何是祖師西來意師云。不欲向汝說進云。便請師說師云。達摩不可再來。

問。如何是八聖境師云。眼在什麼處。

問。乾闥婆王獻樂。迦葉爲什麼起舞師云。今朝一曲更分明。

問。如何是向上一路師云。蕩蕩大家行。

問。承教有言。經行及坐臥。常在於其中。未審此理如何師云。那个是其中事。

師云。先聖所言。終不誑汝。便道經行及坐臥。常在於其中。多少顯露。何用注解。秖爲不了。便言此是非常之事。承之者須是非常之人方得。設若夙無大乘種性。信力輕微。自云。非我傭力得物之處。又不可顢頇念將去。都無利益。大眾。旣然事在其中。指何爲外。莫道理是中。事是外。悟是中。迷是外。切希子細。珍重。

師後住明州天童山。因思雪竇。退居艸堂。至祥符七年七月十三日午前。說偈云。

火風成身

火風動神

火風何眹

四大等均

師言訖。端坐而化。焚燒。收舍利靈骨。建塔於本山。俗壽五十八。僧臘四十。

明州雪竇山資聖寺淸禪師

初升座。時有僧問。昔日龍宮曾請佛。今朝府主遠迎師。軒蓋臨筵。有何奇特師云。大眾可驗學云。此意幽微難可測。乞師方便再垂言師云。更要答話在學云。恁麼則此日已承師的旨。他時應得爲流傳師云。且莫亂傳。

問。朝蓋親臨於法會。師將何物答深恩師云。終不徒然學云。莫是髙升寶王座。善能師子吼。便是麼師云。有什麼交涉學云。若不傳教救迷情。畢竟無能報恩者師云。你也未是知恩者。

問。昔日靈山付法。迦葉親傳。今日龍象咸臻。如何分付師云。汝還承當得麼學云。已辧師機者。直下承當。未曉之流。如何同於上智師云。阿誰未曉學云。恁麼則若有聞法者。無一不成佛也師云。聞底事作麼生。

問。師離越嶠。已赴鄞川。如何是不動尊師云。十八離照水學云。恁麼則處處菩提道宛然也師云。是動是靜。

問。向上一路。千聖不傳。學者勞形。如猨捉影。如何是向上一路師云。你踏不著學云。未達師機。如何履踐師云。元來未在。

問。俱胝豎指。此意如何師云。秖要人解。

問。師別承天丈室。已赴雪竇道場。斯日朝貴臨筵。便請說法師云。好記取。

問。如何是雪竇境師云。石罅暗藏千載雪。懸崖常瀉萬年冰進云。恁麼則非但學人。大眾同得觀瞻去也師云。是什麼境致。

問。學人久作迷方客。請師指出舊家珍師云。你幾時失卻進云。恁麼則見月休觀指師云。你許多時在什麼處。

問。師攜寶劍於此日。願垂方便定雌雄師云。惜取頭好進云。恁麼則廓落乾坤裏。羣邪絕眾流也師云。猶未惜性命在。

問。鑪香煙裊裊。海眾列駢駢。特問西來意。憑師爲指宣師云。莫向東邊覓進云。恁麼則善法堂中獅子吼。大千沙界一時聞也師云。聞个什麼。

上堂。僧問。白馬和尙尋常稱快活。有病言苦。意旨如何師云。因誰置得。

師乃云。白馬和尙。尋常叫。快活。快活。一日得病。叫。苦。苦。院主。云和尙尋常快活。如今爲什麼。卻叫苦。白馬云。且道當時是。如今是。

後來法眼禪師代云。當時但掩耳出去。意作麼生。爲當是肯他。若不肯他。過在什麼處。若肯他。爲什麼掩耳出去。且道卽今是苦是樂。試定當看。珍重。

上堂。僧問。承教有言。止止不須說。我法妙難思。如何是難思之法師云。你爲什麼卻說進云。恁麼則終日說未嘗說。終日聞未嘗聞師云。你也秖是念得。作麼生會無說無聞底道理。將聞持佛佛。何不自聞聞。所以道。夫說法者。無示無聽。無說無聞。是眞說法。作麼生會眞。若不會眞。卻成假。便入邪道。何處得眞。更須端的。不可容易。珍重。

天聖廣燈錄卷第二十六

天聖廣燈錄卷第二十七

﹝宋碑﹞

杭州九曲慶祥禪師

俗姓沈氏。錢塘人也。六歲。本州龍山千佛寺出家。年十一。受具於彌勒寺。始習律乘。有僧錄文光者。於時有名稱。遂師之。經箱凡一覽悉記。時謂得觀音辧。一日。嘆曰。出世之法。願遇至人。遂直造天臺山法宗禪師之門。師身長八尺。手垂過膝。法宗一見異之。

因僧問。絕消息處如何。

宗曰。謝指示。師聞之。大有所悟。

後回本州。當吳越有國。仰師名稱。於城中建千光王禪剎。請師居之。累請不赴。乃歸九曲舊居。其地鄰湖岸。每春雨夕晦。蛙聲蚯蚓。頗爲喧雜。師語曰。吾此禪寂。當應淸靜。由是絕之。殆今僧獲寧居。

僧問。如何祖師西來意師云。汝問在後又問。崄惡道中以何爲津梁師云。以此爲津梁進云。如何是此師云。築著汝鼻孔。

問。無根樹子向什麼處栽師云。汝甚處得來。

問。湛湛園明。請師一訣師云。十里平湖。一輪秋月進云。恁麼則謝師指訣也師云。朦照闍梨逢露柱。

師戊戌歲八月七日順世。闍維後。收舍利起塔。俗壽六十五。僧臘五十四。

杭州與教寺洪壽禪師

俗姓曹氏。以晉後主開運元年甲辰生於錢塘。年未及冠。告父母懇願出家。從之。禮天龍寺朗智禪師爲師。落髮受具。徧遊講肆。深究毗尼。

後參天臺山韶國師。一日。因普請般柴墜落。乃成一頌曰。

撲落非他物

縱橫不是塵

山河及大地

全露法王身

國師然之。

復回故里大慈山。結艸爲庵。至大中祥符九年。知州馬亮請住興教寺開堂。

師升座云。鍾鳴鼓響。各自知時。大眾。若更上來。還成鈍漢。時有僧始出問次。師便珍重下座。

晚參次。僧問。朝賢致請師登座。未審提綱意若何師云。會麼學云。不會師云。去。

又云。且道交他去。意作麼生。莫是辜他麼。所以常向僧道。堂中有粥飯。寮內有茶湯。你去言不會。不會也難藏。便恁麼信去。無事。珍重。

示守園翁頌

未必生芽在苦求

劬劬何以不知休

工夫用盡園空闊

山色長新人白頭

雪峯古鏡頌

人人有面古鏡

何法門而不罄

參玄上士迷頭

緝綫老婆頓悟

僧舉古人棒喝偈

古人一棒一喝

河沙妙音該括

喝處能辧聖凡

棒下便知死活

人天眼目洞開

今古悟迷頓豁

徳山老子當時

直下更無毫末

示機

圓明法界性

不用彊修習

凡聖勿盈虧

悟迷那安立

棄之棄不得

覓之覓那及

百千億如來

成從此門入

師住五載。告退居上方。乾興元年壬戌三月二十日。端坐示寂。世壽七十九。僧臘六十二。州民﹝木﹡箋﹞沈茶毗之。收舍利。起塔於舊庵之址。

蘇州承天永安道原禪師

上堂。有僧問。如何是佛師云。咄。者旃陀羅進云。學人初機。乞師方便師云。汝問什麼學云。問佛師云。咄。者旃陀羅。

又僧問。如何是佛法道理師云。與蛇畫足。爲鼠穿踰進云。還報國恩也無師云。不惟負國。兼乃謗吾。

又僧問。如何是祖師西來意師云。問者如牛毛進云。請師答牛毛之問師云。師子咬人不逐塊進云。恁麼卽學人造次也師云。一等學問。罕有闍梨。

問。蓮華未出水時如何師云。馨香菡萏進云。出水後如何師云。絕消息。

問。如何是學人自己師云。十字街頭尋不見。樂橋亭下問船翁進云。恁麼卽一切皆是也師云。演若之狂未是狂。

問。承古有言。向上一路。千聖不傳。如何是向上一路師云。盤山太無端進云。未審千聖還垂慈也無師云。也與盤山不較多。

杭州龍山開化寺行明禪師

升座云。大眾不用近前。若道來者裏有佛法。未來者裏。豈無也。若道無。卽有分劑也。若道有。作麼生是有底道理。若於未來時體悉。及到者裏。方有會處。所以祖師云。法法本來法。無法無非法。何於一法中。有法有不法。古聖大悟風幡。或喝下見性。棒下成道。見聞知覺。俯仰折旋。何處不是諸佛出世。祖師西來。直指人心。見性成佛。不用一毫心力。何不構取。且作麼生構。若構不得。亦不由人。大眾。爲什麼如此。十界綿綿。四生活活。無絲髮暫相違背。珍重。

僧問。諸佛出世。普爲羣生。和尙今日如何示徒師云。更待答話在學云。恁麼則昔日靈山。今日能仁師云。由是虛言。

問。已登法座。請示玄言師云。道什麼。

師至咸平四年無疾而終。僧臘四十五。世壽七十。起塔於本山。

杭州西山奉諲山主

師。錢唐人。姓盧氏。幼年出家。弱冠受具。

師在方丈內坐。有僧問。古人題維摩方丈不得。意旨如何。

師云。你試題看學云。其甲不答師云。不答卻好學人禮拜師云。汝親到維摩方丈來。乃成頌曰。

維摩方丈非髙格

三萬二千座不窄

我今居處太寬寬

也應容得諸禪客

一日。謂眾曰。諸人幸自可憐生。教諸人信去。早是無端。爲什麼如此。淨名云。彼自無瘡。勿傷之也。

師於天聖三年九月十五日齋時跏趺而坐。結彌陀印而終。俗壽八十。僧臘六十。

廬山棲賢寶覺院澄諟禪師

陛座。有僧問。朝蓋親臨於座右。請師方便演宗乘師云。在座證明。

問。慧劍再提於此日。請師哮吼定雌雄師云。劍在什麼處進云。恁麼則廓落乾坤裏。通風載眾流師云。野狐精。

問。趙州石橋度驢度馬。三峽石橋當度何人師云。蝦蟇蚯蚓進云。恁麼則百艸盡沾恩師云。蹋不著。

問。如何是棲賢境師云。雲開特地新進云。如何是境中人師云。禮拜了退。

問。善財彈指。樓閣門開。未審和尙今日如何師云。驗。

問。五老幽奇卽不問。如何是祖師西來意師云。你怎生舉似人進云。恁麼則全因此問也師云。有什麼交涉。

師云。問話且止。若論佛法。應不如此爭鋒競問。秖如今日各各道。長老開堂。盡來聽法。且問諸人。長老未開堂時。還有佛法麼。若道無。又爭得到今日。所以先聖道。我爲汝保任此事。終不虛也。而況至道無門。見之者秖在斯須。皆之者剎那萬劫。此莫非向上之流。方能定驗。若是中下之士。且於方便門中。隨宜見取。不待積劫修證。頓超無學。作麼生是無學。快須薦取。久立。珍重。

上堂。僧問。仙洞昨朝師罷唱。棲賢今日請敷宣師云。來日又作麼生問進云。未審如何領會師云。箭過新羅。

問。承聞和尙親見百丈。是否師云。聞誰說進云。未審時如何師云。適來猶較些子。

問。龍離碧洞。已入雲煙。向上宗乘。請師舉唱師云。別置一問來。

問。承教有言。如來無所從來。亦無所去。故名如來。如何是如來師云。你布施大眾。爲是呈解。

師又云。一時來者裏聚集道。聽長老說禪。長老且不說菩提涅盤。眞如解脫。諸人又聽个什麼。菩提涅盤也。秖是﹝穴／﹝爿﹡臬﹞語。五千四十八卷亦是閒處著到。且問諸人。將个什麼聽。爲將身聽。爲將心聽。身心各不相知。諸人又作麼生聽。此事亦須是親見始得。故於方便中隨宜得解。始有少許相應。若是佛法。也不到寶覺口裏說。若說。天下人望風結舌如無孔鐵錘。久立。珍重。

上堂。僧問。大眾已臨於座側。請師方便爲敷宣師云。三十年後看取進云。與麼則大眾得聞於未聞師云。大眾未許你在進云。他時專得爲流通師云。不用閒說。

問。五巒那邊師罷唱。三峽新奇請師宣師云。那邊事作麼生。

問。承教有言。止止不須說。我法妙難思。如何是難思法師云。大眾。聽者僧問進云。恁麼則大眾有賴師云。非公境界問。如何是佛師云。張三李四。

師又云。未離仙居。與諸人相見了。才到石橋。早是重說偈言。且問諸人。什麼處是相見處。那里是重說偈言處。莫是正恁麼時是相見處麼。若作此解會。緊系艸鞋。莫錯下名言好。珍重。

上堂。僧問。明心惠日師已舉。寶覺利物又如何師云。你試舉明心惠日看進云。與麼則三十年後專爲流通也師云。鈍置殺人進云。未審過在什麼處師云。還我話頭來。

師又云。幸然無事。被鼓聲催了上來。道我參長老。爲是法堂裏參。爲復法座上參。長老且不曾與上座爲對待。上座卽須自參。所以玄沙和尙云。我與釋迦同參。若解恁麼。十方知識一時現前。若不恁麼解。辜負丈夫气。久立。珍重。

上堂。僧問。承古人有言。三界惟心。萬法惟識。惟識惟心。是一是二師云。欠你說在進云。從此蒙師親指示。未了之人又若何師云。靜處去。

師又云。不可淨地上著糞掃。便歸方丈。

上堂。僧問。此是選佛處。心空及第歸。學人如何得及第去師去。不才謹退。

問。古人斬蛇。意旨如何師云。猶未知痛癢。

問。學人久在浮沈。乞師直指本心師云。誰信你進云。未得者如何師云。汝自擔枷過狀進云。大眾證明於座側。學人禮拜謝師恩師云。閒言語。

師又云。今時師僧問話。印本打就。个个一般。未有一个本分問話者。看他茱萸和尙上堂道。汝諸人莫向虛空裏打橛。有僧便出來道。虛空是橛。茱萸當時便棒。且道者僧出來恁麼道。具眼不具眼。茱萸當時便棒。且道打他什麼處。大家驗看。珍重。

晚參上堂。眾集。師云。早晨不與諸人相見。今晚不可無言。便下座。

上堂。僧問。毗目仙人執善才手。見微塵諸佛。秖如未執手時。見个什麼師云。如今又見个什麼。

問。三峽石橋卽不問。如何是和尙家風師云。汝何不問石橋事。

師又云。長老又不可索喚也。若不索喚。叢林冷落。忽有人出來便棒。又且如何道。若是賞他。他有甚長處。若是罰他。他過在什麼處。莫是才恁麼出來。便是不得麼。若恁麼會。於佛法當看。珍重。

上堂云。正說知見時。知見俱是心。當心卽知見。知見卽於今。此是祖師付法偈。楞嚴會上又道。知見立知。卽無明本。又且如何。有優劣。無優劣。莫非久在叢林上座。方能辧別。若是初機後學。也莫指東認西。久立。

上堂。僧問。滴滴檐頭墜。丁當正好聽。古人言畫出。畫出是何聲師云。你又恁麼問作麼進云。恁麼則見月休觀指。歸家罷問程也師云。又是忘語。

問。鶯聲滿谷。華不芬芳。如何是學人得力處師云。你怕人不知進云。恁麼則觸處皆眞師云。也是閒處著力。

師又云。法眼和尙道。春日晴。黃鶯鳴。日暖風和煦物情。更聽落崖流水聲。古人恁道。是甚時節。爲是迷時語。悟時語。試裁辧看。珍重。

上堂。僧問。寶覺門下還有不及第者也無師云。龍門無宿客。

問。鼓聲才罷。大眾云臻。向上宗乘。乞師垂示師云。你從什麼處來進云。上根之者已曉師機。中下之流如何辧白師云。你且子細。

問。達摩未來時。此土還有祖師也無師云。汝識祖師也未。

問。承教有言。若言如來有所說法。卽爲謗佛。此意如何師云。汝猶未信在。

問。古人云。有物流動。人之常情。如何是不遷義師云。古人大似不曾說。

問。承教有言。不持戒者名持戒。教意如何師云。汝且分明記取進云。恁麼則無自性也師云。欠汝此說。

師又云。不持戒者名持戒。是有戒可持。無戒可持。爲是性戒。爲是遮戒。此若不明。十二時中破卻不少。且道什麼處是破處。出家人須明大乘性戒。若也明得。山河大地一時消殞。便下座。

上堂。僧問。承教有言。淸淨本然。云何忽生山河大地。未審此意如何師云。汝疑什麼處。

問。求眞眞不有。窮妄妄元無。學人擬休去。師還許也無師云。大眾總見你問進云。向上更有也無師云。細看前話進云。大眾證明。學人禮拜師云。新羅未是遠。

師上堂云。大眾。王道平寧。一雨一晴。便下座。

僧問。如何是天然底事師云。我秖管看。

問。從上諸聖從何而證。師云。汝從何證。

問。承先徳有言。會萬物爲己者。其惟聖人乎。未審如何是物師云。還明己也未進云。學人不會師云。適來卻疑著。

上堂云。佛法無事。大家共行。大家共止。滿目是色。滿目是聲。諸佛妙義。於此明得。千里萬里。歸堂歇去上堂。僧問。大眾已臨於座側。乞師一句指歸源師云。分明記取進云。恁麼則見相不生癡愛業。洞然元是自家珍也師云。且莫虛頭。

問。前際不來。後際不去時如何師云。中間事作麼生進云。恁麼則當處出生。隨處滅盡也師云。少觀察在。

問。昔日明心。今朝惠日。未審是一是二師云。大眾子細聽進云。恁麼則一言才合道。無二亦無三也師云。也是汝恁麼會。

師又云。他問。昔日明心。今朝惠日。者裏向他道。大眾子細聽。且道有分付處。無分付處。秖如恁麼問。見明心來。見惠日來。還驗得麼。其如東問西問。也不無。上座。若也不問。惠日口似楄檐。上座若問惠日。直得望風結舌。明眼底辧取。若也未明。且莫聽聲響好。珍重。

上堂。良久。云。幸好一盤飯。不可彊糝椒姜去。𨿽然如此。試﹝口﹡﹝一／巾﹞啖看。珍重。

一日。示眾云。髑髏常於世界。鼻存磨觸家風。古人與麼道。至親至切。𨿽然如此。也須子細。秖如須彌山與鼻孔相去多少。試參詳看。久立。

蘇州萬壽院徳興禪師

開堂日。拈香畢。乃云。出世天機。何人委知。儻或未薦。更立少時。便升座。

時有僧問。緇徒匝座。朝宰臨筵。如何是萬壽最初一句師云。已不及初學云。恁麼則祖令已蒙師的旨。遐方盡得爲宣揚師云。適來向你道什麼。

問。如何是萬壽家風師云。笑殺天下人學云。恁麼則蒙師指示也師云。更不消得。

問。祖祖相傳傳祖印。師今得法嗣何人師云。莫是虛傳學云。恁麼則昔時百丈親傳授。今朝萬壽爲羣迷師云。恁麼會爭得。

問。四眾盡臨於此座。未審師今嗣阿誰師云。大有人未審學云。漝麼則百丈一曲師今唱。學人專得爲流傳也師云。學人又爭得。

問。僚宰成臻於此座。師將何法報君恩師云。謝你分憂。

問。如何是佛師云。大眾一時瞻仰。

問。如何是和尙爲人一句師云。汝且自爲。

問。摩竭陀國親行此令。如何是此令師云。天下大行。

問。如何是萬壽境。

師云。今日總見學云。恁麼則親蒙指示也師云。你作麼生會境問。如何是祖師西來意師云。盡道返西天學云。恁麼則得遇於師師云。阿誰得遇。

師乃云。問答俱備。其誰得意。若向他求。還成特地。老僧久處深山。比爲藏拙。何期今日入到萬壽門下。可謂藏之不得。旣藏之不得。分明露現。未審諸人阿誰先見。如有見處。對眾出來吐露个消息。師良久。眾皆無語師云。久立。珍重。

越州雲門雍熙永禪師

上堂。有僧問。四海象龍俱在此。一句西來請舉揚師云。大眾證明學云。玄機髙峻緣難會。再乞慈悲爲指南師云。不會人慈悲。

問。如何是和尙家風師云。謝汝撿校。

問。昔日靈山。龍女獻珠得成佛。學人無珠可獻時如何師云。莫謾大眾。

問。如何是佛法大意師云。此意不小。

問。師子未出窟時如何師云。且莫哮吼學云。出窟後如何師云。退後著。

問。如何是祖師西來意師云。你不會是什麼意學云。如何是西來意師云。謝你領話。

又云。秖如適來向汝道不會。是什麼意。爲復是責汝。爲復是不對汝。且作麼生會。若也未會。明日更來問。珍重。

上堂。僧問。祖祖相傳傳祖印。師今法嗣嗣何人師云。謝汝相悉。

問。大雄嶺頭親得旨。若邪溪畔指迷津。學人上來。請師如是師云。不勞如是。

問。象龍匝座。朱紫趨筵。祖意西來。請師舉唱師不對學云。雄嶺峯前親得底。若耶溪畔倍光輝師云。適來作麼生會。

問。如何是雲門爲人一句師云。一恁舉似人學云。恁麼卽一言已播於寰中去也師云。閒言語。

問。如何是秦望峯前爲人一句師云。分明記取。

問。如何是古佛徑路師云。誰不履踐。

問。如何是學人休心息意處師云。拗折拄杖得也未。

問。如何是迦葉門風師云。喜得不墜。

問。如何是百味具足底句師云。何啻百味。

問。心王出勅時如何師云。更宣一徧看。

問。盲龜值浮木孔時如何師云。未足爲幸。

問。起滅不停時如何師云。莫妄想問。如何是學人得力處師云。老僧亦承恩。

問。如何是透法身句師云。方便作法身。

問。如何是不定句師云。灼然疑殺人。

問。如何是決定義師云。未可執著在。

天聖廣燈錄卷第二十七

天聖廣燈錄卷第二十八

﹝宋碑﹞

杭州靈隱山玄本禪師

上堂。僧問。蚌含未剖時如何師云。光從何來。

僧問。臨濟入門便喝。徳山入門便棒。未審此意如何師云。天晴不肯去。

問。如何是靈山境師云。甚處觀不足。

師因見僧看經。問僧。看什麼經僧無語師乃有頌。

看經不識經

徒勞損眼睛

欲得不損眼

分明識取經

色空頌

堂堂色裏無空相

皎皎空中絕色形

直下色空無一二

色號元來不我名

杭州靈隱山玄順庵主

師。蕭山人也。俗姓錢。幼投福州支提山了悟禪師出家受具。後入溫州雁蕩山卓庵。後止杭州靈隱寺。

師因離雁蕩。有頌。

浪宕閒吟下翠微

更無一法可思惟

有人問我出山意

藜杖頭挑破衲衣

因皈天竺山。

事事無能一不前

喜歸天竺過殘年

饑餐困睡無餘事

休說壺中別有天

師至祥符中復有偈云。

生也孰來

死也孰去

生死去來

是尋常事

多幻之方

電光相似

諸方亦然

我亦如是

本無言說

余今彊舉

請便茶毗

更莫停止

師言訖。端坐而終。僧臘五十。俗壽七十。

福州支提山雍熙寺文翰禪師

明州人。於杭州靈隱山景徳寺依了悟禪師出家。仍受心印。

師升座云。大眾。不假山僧露此機鋒。還有佛法繼祖轉法輪底道理麼。若言無此道理。三世諸佛淨妙法輪成斷去始得。便有轉時不轉時。大眾若言有法輪常轉底道理。今日何假山僧更升此座轉此法輪。便成二頭三首。爲什麼如此。秖如十方世界。四時運轉。八節推遷。物象生成。日月輪照。乃至風飄雨潤。火熱冰寒。三界綿綿。四生浩浩。爲復是世間法。爲復是有爲法。無爲法。是轉輪法。還有甄別得麼。若未能甄別得。山僧敢爲決疑。

時有僧問。堯云舜日陽和景。祖風何似國風淸師云。可謂赴汝此問學云。天人羣生類。皆承此恩力師云。且莫錯定當。

問。髙臥煙霞藏密旨。修心滅智等寒灰。今朝旣赴羣生請。少室之機望直垂師云。大眾見汝問學云。謝師指示師云。且喜沒交涉。

問。昔日靈山一會。迦葉親聞。今日支提一會。誰人得聞師云。誰人不聞學云。恁麼則見聞之者。頓悟無生也師云。莫妄想。

問。慈云普潤三千界。利人一句望師垂師云。汝瞌睡作麼僧乃畫一圓相拓呈師云。莫鬼怪學云。如此之機。師如何接師便打。

臺州天臺山般若寺從進禪師

上堂。有僧問。佛未出世時。還有佛法也無師云。有進云。如何是佛未出世時佛法師云。是汝問底進云。旣有。又用佛出世作什麼師云。莫爲不孝之子。

問。承先徳有言。淸虛之理。畢竟無身。未審此意如何師云。大似虛空釘橛進云。虛空是橛又如何師云。良藥秖救有命人。

師乃示眾云。後進初心。無妨東問西問。忽於一言半句下得个發明處。便不辜負出家行腳。他古人亦如此。或得一言半句便休去。或築著廅著便歇去。然𨿽如此。猶未是大丈夫在。直饒不於一言半句下便會得。亦未必不是大丈夫在。何以故。言前體道。未是通人。句從投機。還非達者。秖如道言前體道。未是通人。句後投機。還非達者。作麼生便得恰好去。者个喚作玄中別唱。格外髙談。須是恁麼人。方構恁麼事。若未是恁麼人。不如且於隨宜方便中討个會處好。珍重。

僧問。諸佛爲一大事因緣出現於世。師今出世當爲何事師云。待出世時來向汝道。

問。古澗寒泉時如何師云。切忌飲著進云。飲者如何師云。喪卻性命。

問。萬里無寸艸。何處放白牛師云。萬里無寸艸。未是放牛處進云。未審什麼處是放牛處師云。問取石人去。

問。學人未達自心。未明諸法。乞師方便指迷津師云。自心卽且致。指何爲諸法進云。恁麼則心法無二去也師云。三四五。

問。如何是祖師西來意師云。又見一華開進云。學人不會師云。結果自然成。

問。眾盲摸象。各說異端。如何是眞象師云。開眼著進云。恁麼則得見眞象也師云。猶亂摸在。

問。如何是龍濟潭裏龍師云。不在碧波中進云。未審在什麼處師云。卻歸潭裏去。

師又云。伊問龍濟潭裏龍。向伊道不在碧波中。且道在什麼處。還見麼。諸上座。若是識龍人。一見便休心。珍重。

顯道偈

道本絕言

奇哉淵曠

橐鑰天地

包含萬家

生乎人倫

其用彌廣

休曰無根

勿稱有狀

水底之月

山谷之響

夫曰眞虛

皆爲妄想

諸法各住位偈

諸法各住位

是名眞實義

眞實義者何

無我無我所

我所法旣無

有無皆遠離

由斯絕見聞

眼界耳界異

色象及音聲

沙界元周備

物我甚分明

師子眞遊戲

送遊方禪人

祖堂曾立雪

飛錫更無求

一句分明了

諸方自在遊

洞庭看遠水

廬嶽過殘秋

人問忘機事

惟言到九州

牧童頌

肥壯白牛攀角上

水村騎過曉煙微

滿原靑艸從閒放

歌向春風和者稀

漁父頌

世上如麻事不牽

逍遙秖在水中天

金鱗得了忘垂釣

一葉輕舟看月眠

越州淸化山寶壽院志超禪師

錢塘人也。俗姓董。弱冠出家受具。至閩中西明室得旨。後住淸化山。

師開堂日。僧問。如何是佛師云。你是什麼人進云。莫祇者个便是也無師云。是卽勿交涉。

問。聲色二字如何除得師云。你喚什麼作聲色進云。爭柰卽今何師云。卽今有什麼。

師又云。我宗無語句。亦無一法與人。設有言說。俱非眞實。大眾。秖如眞實底事作麼生。還有人舉得麼。出來對眾舉看。山僧爲你證明。還有麼。若無。久立。珍重。

漳州法濟禪院海蟾禪師

俗姓陳。泉州人也。幼年行腳。遇泉州西明淸錫禪師。一言相契。後住漳州法濟禪院。

師升座云。靈山會上。百萬億眾。惟有迦葉一人得親聞。今日一會。不異靈山。且道還有親聞者也無。若有親聞者。便能續佛壽命。令法久住。爲苦海之舟航。作昏衢之日月。若未能親聞。何殊當時退席之眾。秖如聞與未聞。且作麼生會。爲復是耳聞。爲復是眼見。若是耳聞。誰人聞。若是眼見。何者是見。何不恁麼體究。眾中還有問事底麼。出來道看。

時有僧問。君王出世。四海澄淸。未審法王出世。有何拯濟師云。汝作麼生會君王出世進云。法王出世無他事。道合君王贊大平師云。莫取口頭著到。

問。若以無言說。又沒世尊言教。若以有說。恐漏泄祖師西來。去此二途。師意如何師云。總是汝恁麼道。

問。雲臺延慶已聽指迷。今日漳城望垂提耳師云。汝試舉雲臺延慶看進云。今日漳城豈無方便師云。適來豈是責汝進云。兩處迷從歸坦道。一輪寶月又騰輝師云。是何言歟。

上堂。僧問。如何是古佛心師云。秖如今。

師云。三世諸佛。六代祖師。亦未曾與仁者暫時離隔。莫不長垂恩徳。左提右挈。仁者未必不依而行之。作麼生違背得他恩徳。如閻浮提。日出扶桑。大地眾生。有情無情。盡承光輝。所有一切種種事業皆在光影。古人也說。如魚在水。如鳥飛空。乃至揚鬣掉尾。升髙自下。還解離得濕性空體也無。若離得濕性空體。向什麼處安身立命。何不恁麼體究取。知恩者少。負恩者多。奉勸上座。且知恩好。珍重。

僧問。承和尙有言。直道便休去。亦是祖師來後。未審如今便休去。什麼處是祖師來後師云。道上座不先陀得麼進云。恁麼卽親見祖師也師云。大眾總見汝進云。祖師未來時。此道有誰知師云。不信道進云。凡聖不曾異。絲髮更無差師云。休去得也。

問。承教有言。見聞爲種。八難超十地之階。如何是見聞爲種師撫掌一下進云。如何是八難超十地之階師云。汝適來作麼生會。

漳州淨眾傳先禪師

升座。僧問。承教有言。若能轉物。卽同如來。秖如目前諸法。且作麼生轉師云。那个是目前法進云。如何則諸法凝然。皆同無相也師云。汝自敗闕。

問。少室聞五葉之華。今日聽一乘之理。如何是一乘之理師云。汝作麼生聽進云。恁麼卽無二亦無三去師云。誰敢信汝進云。大眾臨筵。焉敢造次師云。禮拜著。

問。此座髙廣。吾不能升。和尙今日爲什麼升得師云。汝不是問此座。

問。賢侯特地申三請。法座初臨事若何師云。誰向汝恁麼道進云。恁麼卽幸向今朝申一問。六國從此不知音師云。汝不知音。

泉州靈臺山令岑禪師

初升座。維那白槌云。法筵龍象眾。當觀第一義師云。第一義見成。本無異說。大眾且作麼生觀。作有相觀。作無相觀。若作有相觀。卽是邪見。若作無相觀。卽是斷見。不有不無。且作麼生觀。直饒恁麼會得去。亦是周遮。然𨿽如此。今日豈無方便。乃升座。

時有僧問。承和尙有言。直饒恁麼會得去。亦是周遮。如何卽是師云。如何卽是進云。也知眞諦無兔馬之遺蹤。柰何般若有淺深之照師云。也者闍梨自生分別進云。恁麼卽舜若多性可銷亡。爍迦羅心無動轉去也師云。閒言語。

問。昔日五峯。今朝雲臺。如何是不動尊師云。進前一步進云。恁麼卽開慧眼去也師云。未在。

問。教中有言。爲。無爲。實。不實法。如何是實。不實法師云。是有爲。是無爲。

問。如何是雲臺境師云。前山後山學云。如何是境中人師云。瞌睡漢。

師於本院坐化。闍維之。舌不壞。收舍利。同起塔。

杭州南山資國圓進山主

錢塘人也。幼歲婺州禾山出家受具。後至撫州崇壽契稠禪師法席。師乃問。如何是和尙爲人一句。

稠云。觀音院裏舉。上藍院裏舉。師聞斯語。從此契悟。

僧問。丹霞燒木佛。意旨如何師云。招因帶果。

僧問。鵝王擇乳。意旨如何師云。一撥良琴。頓淸賓主。

問。古人聞木魚聲云。又打我也。意旨如何師云。一等警眾。

問。古人道。庭前栢樹子。意旨如何師云。碧眼胡僧笑點頭。

問。古人道。東家作驢。西家作馬。意旨如何師云。相識滿天下。

湖州何山宣化院曉禪師

上堂。僧問。如何是何山境師云。猨啼在上峯進云。如何是境中人師云。還識境也未。

問。如何是佛師云。眾人瞻仰。

袁州仰山太平興國院擇和禪師

開堂日。僧問。府衙受請。崇勝宣揚。未審當爲何事師云。將謂你證明進云。師旣如是。靈山會上又如何師云。是今是古。

問。郡侯虔請命。不異匿王心。如何得示眞實相師云。有也未進云。如何委的師云。禮拜了退。

問。古人道。潙山鏡。仰山鏡。未審古人意旨如何師云。你更回光看。

洪州龍沙章江院昭達禪師

上堂。僧問。天得一以淸。地得一以寧。和尙得一又如何師云。證明得麼進云。上根之者已曉師機。中下之流如何領會師云。闍梨作麼生會。

問。昔時趙州三等接人。今日朝宰臨筵。師如何接師云。卽今是進云。昔時趙州。今日和尙師云。且莫錯定當。

臨江軍建山慧力院紹珍禪師

上堂。僧問。金雞未鳴時如何師云。是何時節進云。鳴後如何師云。卻不知時問。師子未出窟時如何師云。在那里進云。出窟後如何師云。且走。

問。世尊無言。迦葉無語。學人上來。請師證據師云。且舉。

福州古田靈峯道誠禪師

上堂。僧問。承古人有言。佛佛授手。祖祖相傳。未審此理如何師云。那斥古人恁麼道進云。秖如道。吾有正法眼。付囑大迦葉。又作麼生師云。不方好眼進云。恁麼卽千聖不傳方是的。一言合道未爲眞師云。眞个謾語。

問。祖祖相傳傳祖印。師今得法嗣何人師云。阿誰不知進云。昔時羅漢親承囑。今日靈峯度有情師云。者裏不消得。

問。承教有言。於三七日中思惟如是事。未審是什麼事師云。更莫思惟進云。秖如古人道。體解大道。又作麼生師云。秖欠解在。

洪州大寧院慶璁禪師

上堂。僧問。不因眾請。無由得見。不因師說。無由得聞。旣見旣聞。又成聲色。學人上來。師意如何師云。飽叢林。

問。道泰不傳天子今。時人盡唱太平歌。未審師今意旨如何師云。山僧罪過。

問。如何是祖師西來意師云。喫。

問。如何是佛師云。須彌山。

問。祖祖相傳傳祖印。師今得法嗣何人師云。有水皆含月。無山不帶云。

上堂云。生死涅盤。猶如作夢。且道三世諸佛。釋迦老子有什麼長處。然𨿽如此。莫錯會好。拍手一下。便下座。

僧問。四見見時無見見。山河大地又如何師云。莫忘想。

問。承古有言。東山西嶺靑。未審意旨如何師云。東山西嶺靑。雨下卻天晴。更問个中意。鵓鳩生鷂鷹。

興國軍延壽院慧禪師

開堂日。僧問。師登寶座。羣牧親臨。學人上來。請師一接師云。從什麼處來進云。大眾證明。學人禮拜師云。傍觀者醜。

問。徳云不下妙峯頂。善才何處得參尋師云。汝還見麼進云。恁麼則親見文殊師云。有什麼交涉。

漳州報恩院傳進禪師

上堂。僧問。不落師機。請垂方便師云。休去得麼進云。恁麼卽道因言下了。佛不在他求也師云。棒打石師子頭。

問。縣宰堅令揚祖道。利人之句若爲宣師云。莫辜負汝麼進云。恁麼卽甘雨𨿽然同澍潤。根葉莖柰有差殊師云怪別人又爭得。

袁州崇勝院楚齊禪師

開堂。僧問。朝宰已臨於法會。崇勝家風事若何師云。還解證明麼學云。恁麼卽朝宰聆音。人天有賴也師云。也不得粗心。

問。大眾駢闐祖座側。西來祖意事如何師云。分明記取進云。恁麼則瞻之不睹。不睹常存也師云。也須子細。

問。祖祖相傳傳祖印。師今得法嗣何人師云。也要大眾證明進云。恁麼卽五老峯前親得旨。二王臺畔接迷徒也師云。且莫錯定當。

漳州隆福院紹珍禪師

升座云。恁師舉唱宗乘。大眾還相體悉得也無。若相體悉得。也可謂觸處祖風。未掌間斷。塵中妙旨。物物眞心。終日繁興。都無所得。眾中有達者。大家證明。令法久住。後學初心。有疑請問。

時有僧問。羣主虔請。海眾駢闐。達摩西來。乞師垂示師云。愜意麼進云。爭柰學人疑在師云。疑个什麼。

問。東去竺乾機未曉。西來一句請師提師云。卽今在什麼處。

問。如何是隆福境師云。萬象遮不得進云。如何是境中人師云。識取好。

天聖廣燈錄卷第二十八

天聖廣燈錄卷第二十九

﹝宋碑﹞

南康軍云居山契瑰禪師

上堂。有僧問。承古有言。服像𨿽殊。妙明不二。爲什麼眾生日用而不知師云。過在什麼處學云。恁麼卽明妄非他。覺明爲咎也師云。且子細好。

師云。諸上座。人人具足。各各圓成。僧是僧。俗是俗。男是男。女是女。現行現用。譊訛在什麼處。爲什麼特地不知去。過在阿誰。恁麼說話。事不獲已。還有會處麼。於此會得。不妨省徑。更若意思卜度。轉疎轉遠。不如歇去。珍重。

上堂。僧問。承古有言。路逢死蛇莫打殺。無底籃子盛將歸。未審師還受也無師云。你什麼處得來學云。恁麼卽不虛施也。

師云。卻且提取去。

師又云。諸上座。佛法也無事。尋常向諸人道。不用求眞。惟須息見。還息得也未。若也息得。見盡情忘。體露眞修。若也不息。且問諸人卽今見个什麼。還有證明處麼。若也明得。許上座有个入處。如若不會。徒學多生。珍重。

上堂。僧問。如何是佛師云。贊嘆不及學云。莫秖者个便是師云。不令人贊嘆。

問。鼓聲才罷。大眾云臻。佛法省徑處。乞師指示師云。便好散去學云。恁麼卽全因此日也師云。禮拜了退。

杭州靈隱山南院慈濟文勝禪師

俗姓劉氏。婺州人也。幼歲出家受具。

造云居山齊禪師法席。云居問。爲復學佛法來。遊山玩水來師云。向重日久。遠離婺州居云。是什麼物恁麼來師云。特伸禮覲居云。汝若爲佛法來。什麼處不是汝悟處師默然不對。

云居上堂。舉。龐居士問馬大師。不與萬法爲侶者是什麼人。大師云。待你一口噏盡西江水卽向汝道。居士從此頓悟。又云。不與萬法爲侶者。且道是阿誰師從此契悟。更不他遊。後住靈隱寺。

師開堂日。升座云。大施門開。所須一任於此構得。謂之己物現前。還構得麼。

時有僧問。僚宰共臨此會。緇儒競集玆筵。祖意西來。請師爲眾師云。散去得未學云。恁麼則一音普潤於沙界。學人此問不虛施也師云。你作麼生會。

問。昔日梵王請佛。蓋爲羣生。今朝大諫請師。當爲何事師云。汝也須感謝大諫學云。恁麼則非但學人。人天有賴師云。賴个什麼。

問。承教有言。汝旣殷懃三請。豈得不說。如何是說師云。善思念之學云。五千退席又如何師云。退亦佳矣。

問。祖祖相傳傳祖印。師今得法嗣何人師云。汝爭證明得學云。恁麼則歐阜早年親得旨。靈山今日度羣生也師云。汝得什麼旨。

問。如何是靈山境師云。郢手難圖畫。憑君子細看。

問。古鑑未磨時如何師云。古鑑學云。磨後如何師云。古鑑學云。未審分不分師云。更照看。

問。如何是和尙家風師云。莫訝荒疎學云。忽遇客來。又作麼生師云。喫茶去。

師自承天寺辭退法席之後。數載隱居本州興慶庵。至天聖四年。朝廷。以故駙馬都尉。吳元扆宅。特捨爲精舍。禦書賜額爲慈孝寺。於京國中肇建禪林。是年春。詔俾住持。行至楚州。感疾而逝。臨終前。有頌云。

住亦何依

去亦何滅

休問旨歸

秋天一月

臺州瑞巖院義海禪師

霅川人也。姓胡氏。冠歲出家受具。

造云居法席。云居問。什麼物恁麼來。師於言下大悟。遂作一頌。

云居什麼物

問著頭恍惚

直下便承當

猶是自埋沒

後歸故里。祥符中。郡牧刀衎。請師出世。住報本禪院。

師升座。僧問。如何是祖師西來意師云。若到諸方。但道報本不解答話。

問。如何是和尙家風師云。無諱忌進云。忽遇觸忤和尙又如何師云。不解作客。勞煩主人。

問。釋迦掩室於摩竭。淨名杜口於毗耶。未審和尙如何示眾師云。汝不欲我開談學云。未曉師機師云。且退。

問。法身還有用也無師云。你特置此問學云。如何得不用去師云。死漢。

問。如何是無徳眞人師云。者裏無安排你處。

上堂云。古人道。我今爲汝保任此事。終不虛也。𨿽然如此。作麼生會此事。且莫失人保持。請歇。

師於天聖三年八月三日三更示寂。焚燒後。收舍利。起塔於本山。俗壽五十六。僧臘三十二。

杭州龍華山悟乘禪師

俗姓程氏。處州人也。幼歲出家受具。遂至云居。問云。如何是大道之源。

云居云。從甚處流出。因玆大悟。舉無疑滯。

咸平中。州牧請坐龍華道場。

師開堂日。僧問。一佛出世。諸天捧足。和尙出世。什麼人捧足師云。足認來意。

問。如何是佛師云。向你道三十二相。得麼。

問。如何是龍華爲人一句。

師云。別無善巧。

問。迦葉門風師紹續。乞師方便指昏迷學云。須知慚愧學云。爭柰不明何師云。莫謾大眾。

師一坐道場二十餘載。至乾興元年六月朔旦。書偈云。

吾有一訣

凡聖同轍

珍重禪流

是生是滅

儼然而逝。俗壽五十九。起塔於本山。

明州廣慧禪院志全禪師

錢塘人。俗姓衛氏。依本郡廣潤院出家受具。得法於云居齊禪師。禪師問。古人道。阿那个魔魅教你出家。阿那个魔魅教你行腳。今日阿那个魔魅教你到者裏。師於言下契悟。

祥符中。信州牧請開堂。乾興元年。明州請住廣慧禪剎。師升堂。僧問。如何是衲僧本分事師云。你莫鈍致我。僧禮拜師云。卻是大眾鈍致闍梨。便下座。

師上堂。僧問。賊不打貧兒家時如何師云。說向人也不信進云。恁麼則禮拜而退也師云。得个什麼。

明州大梅山居煦禪師

永嘉人。俗姓周氏。依天臺般若寺出家受具。參云居齊禪師。云居問。汝從甚處來。若從僧堂來。卽是謾語。不從僧堂來。又是自瞞。汝從甚處來。師於言下頓悟。

祥符中。住大梅山保福禪院。師上堂。僧問。見聞不脫。如水裏月。此理如何師云。不可謔你也學云。恁麼則見聞幸有眞消息。水月騰輝更好觀也師云。你卻謔我。

問。如何是古佛心師云。不用更沈吟。

問。古人面壁。意旨如何師云。但恁麼會學云。未審如何領會師云。且禮拜。

問。玄沙見虎。意旨如何師云。你還曾見麼學云。恁麼卽處處眞塵塵。盡是本來人也師云。大眾且道者僧身命知落處也未。

問。諸方幸有驚人句。保福如何賜一言師云。卻成笑殺諸方。

處州南明山仁壽院惟宿禪師

開堂日。未升座。云。大眾休道此座髙廣。吾不能升。山僧道常升此座。與諸人對談第一義諦。諸人還信也無。久參上座同共證明。其如未曉。重涉繁辭。便升座。

維那白槌云。法筵龍象眾。當觀第一義師云。更不勞觀。也第一義現前。若也再觀。卻成廢力。

時有僧出禮拜師云。勞而無功問。昔日梵王請佛。蓋爲羣生。今日郡牧請師。當爲何事師云。都官不虛相請學云。恁麼則都官證明。學人禮謝師云。莫謔都官。

問。祖祖相傳傳祖印。師今得法嗣何人師云。你恐大眾不知。

問。談眞則逆俗。順俗則違眞。師如何示人師云。你也不得辜恩學云。若不申問。焉曉師機師云。飽叢林。

問。法法不隱藏。古今常顯露。如何是顯露底法師云。見示大眾學云。恁麼則學人謹退也師云。知過必攺。

杭州龍華山寶乘寺有忠寶月禪師

永嘉人也。姓鄭氏。依本州開元寺出家受具。造云居齊禪師法席。云居問。從什麼處來師云。浙中來居云。是什麼物恁麼來師擬祗對居云。鈍根阿師。參眾去。

師從此歇心。樞衣數載。

至祥符初。住杭州法雨院。於天聖年。牧主李及請居龍華道場焉。

師開堂日。僧問。昨日靈山。今朝法雨。未審是一是二師云。更須子細。

問。如何是佛師云。孰不瞻仰。

問。如何是西來意師云。幾人曾問來。

師住龍華。上堂僧問。元首明哉。股肱良哉。師登寶座。如何談道師云。汝作麼生會學云。恁麼卽一言歸有道。萬象出無心師云。恁麼會。又爭得。

湖州報本禪院義圓禪師

開堂日。州牧與大眾旣集。師拈香畢。僧問。朝盡臨筵。祖風再扇。向上宗乘。請師舉唱師云。郎中證明學云。恁麼則一音才震。四眾咸聞也師云。聞底事作麼生。

問。師登寶座。大眾云臻。從上宗乘。如何指示師云。若到諸方。切忌錯舉進云。恁麼卽信受奉行去也師云。你作麼生信受學云。三乘教典。曲爲今時。達摩西來。抑而印可也師云。未信你在。

問。如何是祖師西來意師云。更答話在。

南康軍云居山慧震禪師

上堂。僧問。靈山一會。迦葉親聞。此日一會。何人得聞師云。闍梨不妨惺惺學云。未審如何領會師云。將謂伶利。

問。古鑑未磨時如何師云。光彩何分學云。磨後如何師云。大家總見。

問。鼓聲才絕。淸眾咸臻。爲人一句。乞師垂示師云。伶利人難得學云。恁麼則人天有賴師云。閒言語。

問。如何是佛法大意師云。大意秖如此。

問。龍女獻珠得成佛。學人無珠可獻。還得成佛也無師云。無珠爭得成佛學云。恁麼卽學人無分也師云。不恁麼會學云。未審師意如何師云。待汝悟了向汝道。

師又云。大凡佛法。也須是有个發明處始得。若無發明處。假饒千問萬問。秖是隨言逐句。並無一个領會處。枉用工夫。奉勸諸人。且體究覓个悟處。珍重。

潤州甘露禪院眞禪師

開堂日。僧問。昔日梵王請佛。蓋爲羣生。知郡請師。當爲何事師云。你道爲什麼事。

問。聖教有言。槌鍾告四方。請師爲說法師云。你道大眾不知學云。恁麼卽甘露門中。普潤羣生也師云。也須子細。

問。靈山一會。迦葉親聞。今日一會。什麼人得聞師云。你幾時到靈山學云。恁麼卽大眾側聆師子吼也師云。莫亂道。

問。承古有言。光非照境。境亦非存。光境俱忘。復是何物師云。爭敢別注解學云。豈無方便師云。不妨會人言語。

問。承古有言。毗盧藏中有大經卷卽不問。如何是毗盧藏師云。大眾盡見問。如何是甘露家風師云。一切成見進云。恁麼卽明君垂睿澤。西祖轉芬芳也師云。也不得錯會。

問。生死到來。如何回避師云。那个是生死。

師上堂云。佛法總不消如此。祖師西來。直示玄旨。教諸人有个省徑入處。立地參取古佛。如今立地了也。且道古佛在什麼處。諸人還見麼。若有會處。便與善才同參。不必樓閣門前頓超諸位。亦不讓於諸聖一分子。秖許他先不可。旣有如是風格。請諸人紹取。依而行之。久立。珍重。

廬山惠日院達禪師

上堂。僧問。師離修水。得屆仙居。如何是不動尊師云。你從什麼處來問。羅漢也恁麼道。寶覺也恁麼道。未審惠日如何道師云。別處作麼生。

問。馬師登座。百丈捲席。未審意旨如何師云。伶利人難得學云。恁麼則師歸方丈。大眾歸堂師云。你又作麼生會學人禮拜師云。莫虛頭。

師又云。馬祖上堂。百丈捲席。若是衲僧。便合知時。不勞久立。

上堂。僧問。靑蘿黃緣。直上寒松之頂。白雲澹濘。出沒太虛之中。學人上來。乞師指示師云。非君境界進云。學人未會。乞師方便師云。適來不謾道。

問。如何是仙居家風師云。何似諸方。

問。如何是釋迦寶劍師云。非但能摧外道心。亦曾落卻天魔膽。

上堂。僧問。祖佛未出世時。還有佛法也無師云。祖佛什麼時出世進云。恁麼則未離兜率。已降閻浮。不度長江。居少室也師云。也是你恁麼會。

問。一得永得時如何師云。你得底事作麼生進云。恁麼則靑霄雲外鶴。獨立萬年松師云。我也未信你在問。祖師西來。直指人心。見性成佛。未審意旨如何師云。你還信得及麼。

問。華開華落人皆委。秋去冬來事若何師云。委底事作麼生進云。恁麼則往來人自老。今古月長新師云。有什麼交涉。

師又云。祖師西來。教外單傳心印。直指人心。見性成佛。諸上座。更不用再三。珍重。

師上堂云。此方眞教體。淸淨在音聞。隨機設化。應物施爲。古人揀擇一門。要人易解易入。且如楞嚴會上。諸大聖人各述个悟由。豈是不知。貴要後人從此而去。如是不思議事。設化多途。無乖一揆。諸上座。此事也不在多聞記持。博達古今。自信取了。各自修行。不勞久立。

明州大梅山保福居素禪師

上堂。僧問。靈山一會。迦葉親聞。今日一會。誰人得聞師云。迦葉聞底事作麼生進云。今日豈是虛施此問也師云。適來將謂是進云。恁麼卽昔日靈山。今朝梅峯也師云。且休得麼。

問。如何是和尙家風師云。不避譏嫌。

問。蚌含未剖時如何師云。謝見示。

問。欲入無爲海。須乘般若船。如何是般若船師云。到岸也未。

問。承古有言。不起纖毫修學心。無相光中常自在。未審此理如何師云。又成費力進云。乞師再垂方便師云。何如古人。

問。一卽一切。如何是一師云。香臺。露柱進云。爭柰香臺露柱何師云。情知汝不柰何。

問。佛眞法身。猶若虛空。如今虛空現前。爲什麼不見佛師云。爲汝好眼。

問。如何是道師云。問取門前按山進云。秖者便是也無師云。元來不解問。

問。正說知見時。知見俱是心。知見卽不問。如何是心師云。此問不當道云。爲什麼不當師云。爲你無知見。

上堂云。汝但不循動靜合離。恬變通塞。生滅明暗。如是十二類諸有爲相。隨拔一根。脫黏內復。復歸元眞。發本明耀。耀性發明。諸餘五黏應拔圓脫。不由前塵所起知見。明不循根。寄根明發。由是六根互相爲用。諸上座。此是楞嚴經中如來標指。如今不了者。蓋爲外見諸法。內有一心。能所交馳。輪回於生死。元是一精明。分爲六和合。一處成休伏。六用皆不成。

又道。一根旣返源。六根成解脫。但得返源便得。儻若返源去也。然後眼得爲色。耳得爲聲。鼻得爲香。舌得爲味。身得爲觸。意得爲法。隨緣了達。任性縱橫。得無掛礙。但恁麼會好。久立。珍重。

僧問。如何是佛未出世已前事師云。眾人要知進云。出世後事如何師云。待別時來。向汝道。

越州淸化山寶壽子昌禪師

姓朱氏。蘇州人。也本州開元寺出家受具。

詣云居山契悟。於祥符年。越州淸化山請師出世。

師開堂日。維那白槌云。法筵龍象眾。當觀第一義師云。以斯觀者。名爲正觀。若他觀者。非見佛也。且問諸人。還解恁麼觀得麼。未能如是。有疑請問。

時有僧問。久乃不聞師子吼。請師一句震雷音師云。你什麼處去來。

問。鴻鍾大擊。法鼓遐聞。如何是和尙爲人一句師云。展轉爲流通。

問。須菩提唱無說而顯道。釋梵絕聽而雨華。未審今日誰是聞者師云。秖欠雨華在。

師後住杭州廣法院。不疾而終。闍維之後。收舍利。起塔於本山。師俗壽五十二。僧臘四十五。

衢州顯聖寺居曜禪師

上堂。僧問。祖祖相傳傳祖印。師今得法嗣何人師云。人天大眾前進云。恁麼卽云居一隻箭。今日射三衢師云。情知你恁麼會。

問。如何是祖師西來意師云。前後宗師答未休。

問。天得一以淸。地得一以寧。和尙得一又如何。

師云。說什麼天地進云。還有利人分也無師云。大眾笑你。

問。如何是和尙家風師云。老僧自來秖如此。

潭州興化寺善能禪師

開堂日。僧問。大眾雲集。請師舉唱宗乘師云。好問著進云。恁麼則不負於師也師云。莫用力。

問。久處龍門。如何得達師云。汝幸是龍門客。

問。如何是學人深深的的底事師云。許你一著。

問。如何是興化境師云。觀瞻不足進云。如何是境中人師云。還見也未。

問。如何是佛師云。你問不是進云。學人不會。乞師指示師云。且禮拜著。

上堂云。大眾。道个省要。已是周遮。然𨿽如是。且莫錯會。久立。珍重。

荊門軍淸溪山淸禪師

上堂。僧問。如何披露。與道相應師云。你幾曾披露。卽與道不相應。

問。如何是觀音妙智力師云。能救世間苦。

問。如何是祖師意師云。問取露柱進云。如何是露柱意師云。適來向道什麼。

問。古路坦然。如何履踐師云。你是行腳人。

問。心心不動時如何師云。者鈍漢進云。恁麼卽禮謝師恩師云。且莫粗心。

師上堂。云。初心未會會取。若會。不壞世間。不出世間。諸上座。恁麼說底話。是出世間語。是不出世間語。要會麼。世間凝然。一味法界。久立。珍重。

潭州北禪崇勝寺覺寧禪師

上堂。立云。今日還有人問話麼。

時有僧問。如何是佛法大意師下座。歸方丈。

僧問。如何是本來宗旨師云。幸是出家人。

問。如何是文殊師云。你須識取普賢進云。恁麼卽依而行之也師云。莫錯會。

問。如何是三界師云。你喚什麼作三界進云。恁麼卽無三界也師云。你適來問什麼。

問。如何是道師云。你還識得也未進云。恁麼卽謝師證照也師云。速禮拜著。

師上堂云。如來光中。映令暫現。現卽現也。且喚什麼作如來光。珍重。

杭州南山省堂主

師姓楊氏。謝池人也。福州黃蘗出家受具。

後自云居得法。

一日。因經堂內有僧看經。召師云。世尊元來三十成道師云。日許多時。什麼處去來。僧無語。

因官人入寺。見木數條。遂指問師云。良匠無餘材。者个什麼處得來師云。用不盡底。

僧問。九年面壁。意旨如何師云。與天下人爲榜樣。

師遂有頌。

祖師面壁九年餘

此是西來未上機

直至如今天下客

彊將言句爲施爲

牧童頌二首

蒙蒙煙雨艸春肥

牧去隨時忘卻歸

閒插野艸了角上

不能相悉謂狂機

又

牧童自有牧童親

豈與常流作並鄰

一笛吹從林下過

逍遙誰愛入紅塵

天聖廣燈錄卷第二十九

天聖廣燈錄卷第三十

﹝宋碑﹞

杭州南山興教寺惟一禪師

初開堂。升座。維那白槌云。法筵龍象眾。當觀第一義師云。重言不當。大眾還委麼。且作麼生是第一義。若自觀者。名爲正觀。若佗觀者。名爲邪觀。或有問話。請垂見示。

時有僧問。覺華開處。徧滿娑婆。祖意西來。合談何事師云。孤猨叫落中巖月。野客吟殘半夜燈進云。恁麼則昔日靈山。今朝興教。

師云。相識滿天下。知心有幾人。學人佇思師云。速還三拜。

問。師唱誰家曲。宗風嗣阿誰師云。不避來機。速當一問進云。恁麼則五老峯前親得旨今朝興教度羣迷師云。不是智音者。那能辧濁淸。

問。承古有言。如來有正法眼藏付囑摩訶迦葉。和尙今朝當付何人師云。者裏有多少人進云。未曉者如何領會師云。還我話來。

上堂。僧問。不落見聞。請師答話師云。三十年後。

問。眾手淘金。誰是得者師云。是你眼皮重進云。恁麼則駿馬不移蹄師云。金在什麼處。

問。狂風忽起。掃蕩煙雲。學人到此。爲什麼不會師云。眞个不會進云。不探龍領。爭獲驪珠師云。珠在什麼處。

問。達摩未來時如何。

師云。索橋路險人難度進云。來後如何師云。少林閒坐九年餘。

問。牛頭未見四祖時如何師云。南來冬熟筍進云。見後如何師云。北去夏宜桃。

問。佛末出世時如何師云。白雲數重進云。出世後如何師云。靑山一帶。

問。如何是道師云。刺頭入荒艸進云。如何是道中人師云。乾屎橛。

問。曹溪一曲師親唱。未審如何和得齊師云。你試道看進云。恁麼則謝師舉唱師云。秖爲宮商調不同。

問。大耳三藏第三度爲什麼不見國師師云。腳跟下看進云。如何得見師云。艸鞋根斷。

問。和尙未見棲賢時如何師云。春來好寒進云。見後如何師云。秋去盛熱。

眞州定山惟素山主

有僧問。古人拈槌豎拂不當宗乘。未審山主如何爲人師云。旦莫彊惺惺進云。恁麼則卻成起動也師云。龍頭蛇尾漢。

問。如何是不遷師云。暑往寒來進云。恁麼則遷去也師云。啼得血流無用處。

問。達摩心印師已曉。試舉家風對眾看師云。門前有个長松樹。夜半子規來上啼進云。恁麼則白鼉一派。流注十方師云。日月麗天。風雲難蔽。

問。知師洞達諸方旨。臨機不答舊時禪。如何是新奇師云。若到諸方。不得錯舉進云。學人殷懃於座右。莫不秖此是新奇師云。折艸量天。

問。如何是定山境師云。淸風滿院進云。忽遇客來。將何祇待師云。莫嫌冷澹。

師云。若論家風與境。也不易酬對。多見指定處所。教他不得自在。曾有僧問大隨。如何是和尙家風。答云。赤土上畫簸箕。又云。肚皮上不貼榜。且問諸人作麼生會。更有夾山。雲門。臨濟。風穴。皆有此話播於諸方。各各施設不同。又作麼生會。法無異轍。殊途同歸。若要省力易會。但識取自家桑梓。便能紹得家業。隨處解脫。應用現前。天地同根。萬物一體。喚作衲僧眼睛。綿綿不漏絲髮。苟或於此不明。徒自伶俜辛苦。

有僧問。眾手淘金。誰是得者師云。莫作貴進云。不作貴又如何師云。金在什麼處。

問。如何是佛師云。含齒戴發進云。恁麼則人人具足師云。遠之又遠。

問。如何是不生不滅法師云。春到百華開。秋來羣木落進云。恁麼則一年一度春也師云。欠子細在。

問。牛頭未見四祖時如何師云。成像立業進云。見後如何師云。立業成家。

問。如何是一味法界師云。花紅柳綠進云。如何是定山路師云。峭進云。履踐者如何師云。崄。

問。萬法歸一。一歸何所師云。一葉落。天下秋進云。如何領會師云。三十年後。

問。承教有言。無上法王有大陀羅尼門。名爲圓覺。流出一切淸淨眞如。菩提涅盤。未審圓覺從什麼處流出師云。山僧頂戴有分進云。恁麼則信受奉行師云。依稀似曲才堪聽。

師又云。將知佛法須是徹底悟得。方能始終一貫。作用施爲。得其自在。若是學成者。終有劑限。子細窮究。便隨末忘本。喚作流浪生死。無本可據。所以教中云。何況能以有思惟心。測度如來圓覺境界。如取螢火燒須彌山。終不能著。若論此事。無用心處。亦非懈怠而得。卻請上座各自回光返照。與道稍有相應。其如不達宗旨。總成逐塊。

僧問。十二時中如何得與道相應師云。皇天無親。惟徳是輔進云。恁麼則不假修證也師云。三生六十劫。

問。如何是深山巖崖迥絕無人處佛法師云。月明千嶂裏。風動萬年枝進云。恁麼則處處菩提道。明明功徳林師云。燻天炙地。

問。如何是佛法大意師云。山髙海深。

問。不見一法卽如來。方得名爲觀自在。如何是觀自在師云。好好禮三拜進云。莫秖者便是師云。十萬八千。

蘇州西山堯峯院顥暹禪師

初開堂。有僧問。法筵龍象眾。當觀第一義。如何是第一義師云。你去什麼處來。

問。海門三級浪。專聽一聲雷時如何師云。猶是未警發在。

問。如何是佛師云。無比不思議。

問。先聖出世。爲一大事因緣。和尙今日出世。當爲何人師云。秖恐你未是其人。

問。如何是祖師西來意師云。盡道九年曾面壁。

問。如來路上無私曲。便請玄音和一場師云。莫並巴兒曲。須超白雪辭。

問。祖祖相傳傳祖印。師今得法嗣何人師云。同道方知。

問。如何是和尙爲人一句師云。山僧自來不曾容易。

上堂云。止止不須說。言詮道復優。有疑如未決。對眾莫淹畱。

時有僧問。學人有疑。請師決師云。者回更莫淹畱。

問。未經鑪冶時如何師云。爭得成器。

問。善財徧參。還具本分事也。無師云。善財徧參爲什麼事。

問。一念萬年時如何師云。還得盡善也未。

問。心徑未通時如何師云。是誰之過。

問。能所俱忘時如何師云。那个是你忘底能所。

問。如何是眞規自宛然師云。千聖不能宣。

問。如何是道師云。堯舜其猶病諸。

問。如何是密作用師云。秖恐大眾未肯你。

問。學人乍入叢林。乞師一接師云。去。

問。承教有言。是法平等。無有髙下。如何是平等底法師云。堯峯髙。寶華低學云。恁麼則卻成髙下去也師云。情知你恁麼會。

問。承教有言。妙湛總持不動尊。首楞嚴王世希有。如何是不動尊師云。世希有學云。恁麼則不動眞際。隨處發揮去也師云。卻不令人贊嘆。

師云。諸上座。秖如此僧問不動尊。山僧向他道在希有。意旨又且如何。莫是三秖果滿。萬行功圓。是世之希有麼。又莫是當人分上。本自圓成。不勞修證麼。若也恁麼會。實謂妄認緣塵。分別影事。旣不許上座恁麼會。向者裏作麼生承當。若也承當得。便乃不從一地主一地。寂滅性中無有異。若向者裏承當未得。不免須待龍華重授記在。各請歇去。珍重。

上堂。聞雷聲。乃示眾云。還聞雷聲麼。還知起處麼。若知起處。便知身命落處。若也不知。所以古人道。不知天地者。剛道有乾坤。不如喫茶去。

上堂。僧問。如何是堯峯境師云。多少人看望不足。

問。如何是道師云。夕死可矣。問。如何是金剛力士師云。者裏用不著。

問。如何是孤峯節操松師云。而今未堪看。更待雪霜中。

問。如何是佛師云。休更歷僧祇。

問。魚龍得水時如何師云。踴躍無盡。

問。片雲出洞時如何師云。何必龍吟。

問。亡僧遷化向什麼處去也師云。蒼天。蒼天。

師復云。大眾。秖如未後一僧問。亡僧遷化向什麼處去也。山僧向化道。蒼天。蒼天。且道意旨落在什麼處。莫是悲傷遷逝。痛憶道人麼。若乃恁麼評論。實謂罔知去處。要知去處麼。更不用久立。歇去。

師春日上堂。云。久去春來。樓閣門開。若也入得。不用俳徊。諸上座。還向者裏。入得也未。若也入得。所以古人道。是處是彌勒。無門無善才。若也入之未得。自是諸上座狂走。更不忉忉。久立。珍重。

蘇州吳江聖壽院志升禪師

初開堂時。有僧問。知師久醞葡萄酒。今朝慈濟爲誰開師云。想你也未知滋味進云。恁麼則優曇華扸。法界馨。香佛日初開。昏衢永耀師云。不勞如此。

問。寶座旣登於此日。家風一句請師宣師云。你還證明得麼學云。恁麼則人天有賴。四眾咸忻師云。閒言語。

問。師赴羣心揚祖道。未知祖道嗣何方師云。同道方知學云。恁麼則錦裏昔年親得旨。松江今日度羣迷師云。卻不是我同道。

問。四眾臨筵當此日。玄機一決爲誰宣師云。你不妨伶利進云。恁麼則非惟大眾。朝宰沾恩師云。莫亂道。

上堂。僧問。如何是佛師云。人天贊莫及。

師又云。若論佛法。更有什麼事。所以道。古今山河。古今日月。古今人倫。古今城郭。喚作平等法門。絕前後際。諸人還信得及麼。若信得及。依而行之。久立。珍重。

杭州臨安縣功臣山開化院守如禪師

初開堂日。有僧問。朝宰旣伸於三請。師將何法報深恩師云。何以你特致。

問。如何是功臣爲人一句師云。自來不曾埋沒人。

問。承教有言。淸淨本然。云何忽生山河大地師云。且道是誰致得進云。恁麼則滿眼靑山無寸樹。極目淥水絕波瀾師云。也是錯會。

問。如何是功臣境師云。上座合具行腳眼進云。恁麼則峨嵋凝千尋雪。鰲背巍籠五色煙師云。勿交涉。

問。鼓聲雄震云徒集。利人一句請師宣師云。也須是你重發揚始得進云。學人秖恁麼。師意又如何師云。將謂汝會我意。

師又云。晨朝一粥。諸人已各知時。如今不可更要山僧處分喫茶去。便下座。

上堂云。大眾。還知道聖僧同諸人到者裏麼。旣勞尊降。焉敢稽畱。久立。珍重。

杭州景徳靈隱寺惠明禪師延珊

筠陽人也。俗姓張。年十三出家。二十受具。二十三行腳。徧參知識。

景徳二年。遊錢塘。遂掛錫於靈隱。前住持慈濟大師文勝。一日。示眾云。縱目所觀。復何所見。

才聞。有悟。乃爲頌曰。

縱目所觀一何睹

煙風疊嶂翠崔嵬

若曉自心非萬法

祖師誰道是西來

天禧二年。府主馬侍郎請開堂。升座。維那白槌云。法筵龍象眾。當觀第一義師云。還觀得麼。且作麼生觀。爲復向長走升座處觀。爲復向維那白槌處觀。若恁麼觀。卽沒交涉。

時有僧問。昔日梵王請佛。布演三乘。今日侍郎請師。當說何法師云。今日何似當時進云。恁麼則人天有賴師云。賴个什麼。

問。祖祖相傳傳祖印。師今得法嗣何人師云。你也證明不得進云。恁麼則靈隱得旨。云居師孫師云。莫亂道。

問。承侍郎箋疏有言。黃花翠竹當斬。直示於眞如。學人上來。請師直示師云。侍郎曲爲上座進云。恁麼則趙州栢樹。人人委。靈隱黃花處處開師云。你也報侍郎恩未得。問。如何是靈隱境師云。一任觀取進云。如何是境中人師云。你作麼生會境。

問。不涉有無。請師道師云。話墮也。

問。如何是道師云。道遠乎哉問。如何是佛師云。巍巍堂堂。

問。如何是觀音入理之門師云。我亦從中證。

問。承古有言。不是風動。不是幡動。未審此理如何師云。歇去得也未。

問。學人已踏破明暗雙關。請師一接師云。費力作麼。

問。如何是露地白牛師云。頭角甚分明。

問。如何是正眞一路師云。絲髮不通進云。恁麼則依而行之師云。莫亂走。

問。山嶽無虧時如何師云。白雲橫洞口。

上堂云。與上座一綫道。且作麼生持論佛法。若也水泄不通。便教上座無安身立命處。當此之時。祖佛出頭來。也有二十棒。分恁麼道。山僧還有過也無。不見雲門大師道。世尊生下。周行七步。日顧四方。一手指天。一手指地。云。天上天下。惟我獨尊。我當初若見。一棒打殺與狗喫卻。何以如此。圖得天下太平。且道雲門恁麼說話。有佛法道理也無。𨿽然如此。雲門也秖具一隻眼。久立。珍重。

秋示眾

秋風蕭索凋黃葉

幾處衣砧聲切切

此个圓成入理門

何處更教余重說

居山

自愛居山獨守愚

白雲來往豈相疎

有時茶罷林間去

信腳騰騰步不虛

其二

自愛居山任寂寥

豈同塵世事喧囂

松門秖在煙霞際

到者方知路不遙

常州薦福院歸則禪師

上堂日。僧問。請師一言。令學人達本源師云。汝是行腳人進云。未達者又如何師云。誰是未達者。

問。如何是祖師西來意師云。東畔打鍾聲問。知師已唱胡家曲。未審。宗風嗣阿誰師云。宗風誰不知進云。一曲已蒙師舉唱。學人撫掌又如何師云。汝未是知音者。

湖州何山宣化院惠忠禪師

開堂日。維那白槌云。法筵龍象眾。當觀第一義師云。惟在諦觀。不須求覓。恁麼。告報卻成。重說偈言。若據適來維那白了。便好散去。旣若未散。有事請問。

時有僧問。一佛出世。天雨四華。地搖六動。和尙出世。有何祥瑞師云。更不要雨華進云。恁麼則大眾沾恩。學人禮謝師云。我卻謝你。

問。優缽華易見。善知識難逢。學人無問。請師不答師云。莫謾大象進云。還有向上事也無師云。你喚什麼作向上事。

問。如何是何山境師雲。雨來山色暗。云出洞中明進云。今日親得觀光也師云。見什麼。

問。諸佛出世。轉大法輪。和尙出世。如何爲人師云。你什麼處。見諸佛出世進云。還有奇特事也無師云。莫寐語。

問。祖風蕩蕩時如何師云。你是行腳僧。

杭州靈鳳山太守禪院惠端禪師

俗姓呂。常州無錫縣人。依杭州龍華寺悟乘禪師出家受具。得法於本師。更不他遊。

師初升座。時有僧問。優曇華折人皆委。祖令親行事若何師云。識法者懼進云。恁麼則施行有據師云。人小膽大。

問。承聞和尙親見龍華。是否師云。承聞誰說進云。已遂成山誌。何忘立雪功師云。閒言語。

問。如何是佛法大意師云。一人舉令進云。如何領會師云。四海晏淸。

問。梵王請佛。蓋爲羣生。施主請師。當爲何事師云。少人證據進云。施主虔誠。學人禮拜師云。言猶在耳。

上堂。僧問。如何是佛師云。捏進云。未審如何修證師云。上上更加泥。

問。如何是涅盤師云。好山好水進云。不會師云。益子益孫。

師上堂云。門庭肅靜。賓主誰分。海晏河淸。君臣道合。乾坤大地。古佛家風。十世古今。祖師宗令。如斯提唱。猶是買帽相頭。若是本分衲僧。迢迢十萬八千。珍重。

湖州海會院嶽禪師

初開堂。拈香畢。便有僧問。如何是第一義師云。不欲再三進云。恁麼則得聞於未聞師云。聞底事作麼生進云。專得流傳師云。更須子細。

問。昔日麼竭陀國親行此令。和尙今日如何方便師云。你擬不遵進云。天上忽雷驚宇宙。人天無不盡沾恩師云。閒言語。

問。龍出洞中。雷騰霄漢。師登寶座。四眾咸臻。向上宗乘。乞師一言師云。一任貶剝進云。恁麼則學人禮謝師云。得个什麼。

問。梵王請佛。蓋爲羣生。施主請師。當爲何事師云。謝你證明進云。恁麼則天人羣生類。皆承此恩力師云。知恩人難得。

明州瑞巖山開善院普禪師

升座。僧問。乍離曰云之境。已臨鄞水道場。如何是不動尊師云。你擬爭先。

問。承請疏有言。鐵牛石女因爲了悟之談。雪嶺曹溪克繼祖宗之美。四眾風趨。重垂開示師云。學士亦見此問進云。此日邊事𨿽可驗。三才未兆始誰知師云。莫成多事麼進云。若然者。爲眾輒投師子吼。深勞無畏泄來機師云。又爭得問。師唱誰家曲。宗風嗣阿誰師云。你道大眾不知。

東京景徳寺僧志言者

壽春人。姓許氏。受業於本寺七俱胝院。常親法華講席。一日。如感心恙。肆逸無羈。容止甚異。每遇諸塗。俱書空不已。或紙札示人。墨書道麗。往往事符。其久始誦法華經。因著稱。終呼爲言風子。然飲啖匪常。獘垢靡澣。而殊微俗狀。集仙王質潛試之具。中饌。旣而延入齊房致問。如何是祖師西來意函答曰。靑山影競潑嵐起。寶塔髙吟撼曉風。

又云。請法華燒香曰。未曾齋戒覓。不向佛僧求。

又僧問。你是凡是聖法華以手指曰。我在者裏住。

後有國子助教徐嶽問。如何是祖師西來意曰。街頭東畔底進云。未會曰。三般人問不得。

又有人問。如何是祖師西來意曰。文殊在裏寺。階頭莫問佗。

達者目爲散聖。如佛圖澄。寒山。拾得者。也故附於此。

天聖廣燈錄卷第三十﹝終﹞

