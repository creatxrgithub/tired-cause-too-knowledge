續藏經枯崖漫錄

宋圓悟錄

枯崖和尙漫錄序

石溪偃溪愛人物。崇風教。賢於端嘉諸老。暮年靈徑於余尢親密。評商述作。一語無諱。嘗道。枯崖。仲簡於二老。厥後俱掌記徑山。簡富於文。惜早世。而枯崖淸苦憤發。正宗有聞。余居喝石嵓。夾路玉簪花一開。秋風騷然。或笑曰。禪和子才見此花。則憂禦寒。無計東馳西騖。獨枯崖坐破囪怡然。每攜被嵓上同宿。月涼登閣。雪霽看山。相與胸中耿耿。余出錦溪報慈。歸延平含淸數年。稍睽間。聞枯崖集古成錄。偃溪喜其所取機緣。皆有控人入處。後村謂。何時煮茗爲重論。竹溪謂。它時共入僧寶傳。枯崖南歸。攜錄相訪。適余遷光孝。率爾過目而別。今枯崖瑞世泉南興福。而起藏主爲之刊梓欲敍。夫參方正眼。爲人峻機。逸致髙標。激貪立懦。備見乎此。因思石溪閒居太白。欲刻仲宣孚。非庵光。艮嵓沂。勝叟定諸人舊作。及捧黃住山。酬應不韻亦不果。枯崖當搜抉其遺。繼繼匯集。俾五燈之後。復見一燈光明燭天下。豈漫錄云乎哉。枯崖。名悟。福之福淸人。咸淳八年仲春北山﹝紹隆﹞書於鼓山老禪庵。

昔偃溪佛智禪師住靈隱。予客臨安。相與往來。神交道契非一日。知枯崖之名久矣。未曾眉毛廝結。偶寓於泉。因過興福寺。一見。元是屋裏人。恬淡寡言。眞脫偃溪印子來。頃聞枯崖癸亥歲歸徑山蒙堂。裒集平昔所聞見宗宿入道機緣。示眾法語。及殘編短碣。名字未上於燈者。隨所筆。名曰漫錄。其志有在。呈似偃溪。被叱撇下無事合裏。是歲夏五。忽謂曰。將謂所述者。效紀談雜錄。資談柄耳。今閱之則異是。所收機語。皆有控人入處。已用筆點下。余則剗卻。且囑宜珍藏之。予𨿽欲見是錄。而未暇扣。忽得起座元攜元稿過我。欲爲鋟梓。請信庵一轉語。予詳復數四。𨿽枯崖得之所聞所見。然編集成傳。或贊或拈。或著語。或紀實。一一自胸襟流出。豈是依本葫蘆。則知枯崖和尙所集者。皆發蘊櫝之美玉。而非鼠璞。佛智禪師所點者。皆選走盤之遺珠。而非魚目。予更贅語。恐反生玉之瑕。而爲珠之颣矣。起兄請之力。不獲已。再垂一足。助彼畫蛇。噫。漫錄一出。何異揚雄之艸玄取譏於人。𨿽然。後世必有子虛者出。

咸淳壬申夏

淸漳信庵陳﹝叔震﹞序

枯崖和尙漫錄卷上

圓通宗照庵主

因木庵初到泉南。館是庵。一日。具威儀問曰。某甲愚鈍。乞師指个見處。木庵指面前香鑪曰。見麼。照曰。見。庵曰。見處如何。照曰。某甲不會。庵曰。又道見也。照悚悟。流汗浹背。自此杜門四不出。一衲百結。韻致髙古。莫能親疏之。

慈慧祖派禪師

溫陵張氏子。祝發於開元羅漢寺。參文關西之嗣宗岱余。宗舉。僧問雲門。如何是正法眼。答曰。普。又僧問。如何是正法眼。答曰。瞎。子作麼生會。派罔措。由此焦慮忘饑寢。一夜坐至子刻。聞山禽叫一聲。省悟。黎明。求宗印證。才入門。便喚曰。和尙。宗曰。子來作麼。派曰。東家杓柄長。西家杓柄短。宗曰。子夜來發顚耶。派曰。是和尙顚。是某甲顚。宗下禪牀擒住曰。見什麼道理。派曰。伏惟和尙尊候萬福。宗托開曰。還我前日話頭來。派作女人拜。復呈頌曰。問正法眼。答曰普瞎。萬里淸風。一溪明月。今香泥像畱於裏之四松。爲緇素欽仰焉。

黃莊定公祖舜

晚尢淡薄。畱心禪宗。因觀傳燈悟入。述偈曰。六載畱心讀釋書。幾回紙上被模糊。今朝放下都無事。只是從前个老夫。仕至執政。爲紹興名臣。且能證徹此道。朱許裴李專美於前矣。

浙翁佛心禪師

初到雙徑。見大慧之嗣仁公。扣以當時千七百眾咨決之要。得狗子無佛性話。默領去。過臺之報恩。求決於佛照。夜參。聞舉世尊鞭影語曰。見鞭影而行。非良馬也。言下省悟。旦日入室。問。不思善。不思惡。正恁麼時。如何是琰上座本來面目。曰。佛手遮不得。復隨侍證老衲於番陽。聞旁僧商量雲門話墮話云。那里是這僧話墮處。豁然洞見佛照從前機用。佛照每語人曰。我握拂柄以來。的契吾機者。惟琰爾。後佛照。佛心接武住淩霄。法席俱盛。如佛日猶在時也。佛心塔在澗東。詳見志銘。

興化軍瑞香烈庵主

本郡人。號幻住叟。妙年奇逸。飽叢林。久參等庵。後得東庵。發明心要。歸鄕居虎丘巖餘十年。有山居小詠。其一曰。客來詢祕密。幽鳥語聲喧。此意分明甚。何消我再言。嘉定間。郡守以東塔招之。不出。及移錫瑞香。得東庵訃。舉哀拈香雲。向來信采遊江外。業風吹到明州界。﹝祝／土﹞著聱頭老拙庵。驀遭毒手相殃害。猛虎出林不足威。蚖蛇當路未爲怪。虛空激拶火星飛。流布叢林惡聲在。死中得活復歸來。冷地思量眞叵耐。近聞筋斗已倒翻。且喜升平吾道泰。炷香聊以表殷勤。償卻拳頭竹篦債。大眾。只如佛照和尙旣然與麼。且道只今是雪屈耶。是酬恩耶。說著𨿽非直半文。誰知卻有通人愛。瑞香得處分明。確守其志。不肯應世。伽梨勃窣於水光林影中。想見其髙風逸韻。令人意消。

鐵鞭韶禪師

因密庵開堂。直趨前曰。个是選佛場。心空及第歸。今日相見處。大地起風雷。作麼生是相見底事。庵不答。又曰。十二時中有个漢。把劍來截將你頭去。爭柰渠何。亦不答。遂摵一坐具曰。遇這冤家。不打更待何時。亦不答。退身唱三聲喏。曰。捉得賊頭袁達。李磨到。請鈞旨。庵方豎一拳示之曰。領鈞旨。翻筋斗便出。庵入室罷。告眾曰。適來有个漢。牙如劍樹。口似血盆。手把一條垂絳。如鐵鞭相似。老僧親遭一下。汝等諸人。切須照顧。自此號曰鐵鞭。六年爲不釐務侍者。

萬庵柔禪師

示眾云。有句無句。如藤倚樹。荊棘林中開活路。樹倒藤枯。句歸何處。生鐵秤錘被虫炷。泥盤放下笑呵呵。殺人劍與活人刀。若是金毛獅子子。三千里外見誵訛。佛生日。云。周行七步。已入邪路。目顧四方。開眼尿牀。指天指地。有甚巴鼻。惟我獨尊。猶是兒孫。畢竟浴他。圖个什麼。良久。云。珊瑚枕上千行淚。半是思君半恨君。閱此數語。履霜知冰。踐露知暑矣。密庵𨿽門戶嚴緊。而接人甚盛。豈有吞舟之鱗能漏网耶。

芥堂璁禪師

預木庵室。一日。侍次。忽逢其怒曰。你在此作什麼。夏制將滿。西來意作麼生會。才擬答。被劈口打一掌。且厲聲曰。速道。速道。才擬答。又被打一掌。忽省發汗下。禮謝而去。自此諸方號弘法道者莫不往參激。晚住吳門聖因。益馳聲譽。白髮垂肩。叢林呼爲璁白頭云。

眞源慧日禪師

字明可。方峻超卓。頌黃龍三關云。我手佛手。糞箕掃帚。拈起便行。誰分先後。我腳驢腳。步步踏著。踏破虛空。一任卜度。人人有个生緣。屋漏望見靑天。昨夜泥牛勃跳。帶庵金剛發顚。應庵見之。嘆曰。眞黃龍的骨孫也。頌竹篦子云。半載出師當古塞。將軍疋馬意崢嶸。不知打破重城了。空把牢關不放行。大慧聞。曰。此黃龍兒孫。亦解我楊岐下說話。眞源嘗問僧曰。佛以一大事因緣出見於世。如何是一大事因緣。僧無語。復引諭而謂之曰。如一顆明珠頓在朝天門灞頭市裏。千人萬人行過不見。忽有一个漢遇著。便叫云。我快活。只是這个道理。會麼。初住杭之多福。後住升之興教。明之香山。乃天臺萬年雪巢一村僧嗣。語言宗旨。木水之有本原也。雪巢別帖云。專介之來收書。且喜被臨安命。遴選出世。仍審。別後新領住持。道體康安。深以爲慰。中間赴長蘆。欲得相見。知已入院。人言多福政在於潛新城深山中。只成悵然而已。我身畔別無人。甚望汝歸來。柰何已出佩空王印。事要兩全則難矣。且勉力向前行道。不可恣縱自己令厚。卻薄他人。軟暖淡薄。汝亦深悉之。今之住院。多如此。可相信也。若到秋間。我定要歸天臺萬年觀音別院。必作長往計。無因見汝。且自保順世間人情。使祖道光顯。至祝。普燈只載其嗣法法常首座。

愛堂妙湛禪師

依水庵於杭之淨慈。爲水頭。淨頭。一日。於寺前舉扇化錢。忽然猛省。因忘縮臂。旁僧訶曰。呆子。扇上有錢了。通身汗出。掖歸白水庵而印可之。亦有頌示之云。一堆屎上一尊佛。放出毫光照天地。鑊湯鑪炭裏生蓮。只因洗面摸著鼻。爲肯堂首眾日。新福帥王公度遊山。與論契合。到福以黃檗招之。後赴吳門守趙公彥橚承天之請。方順寂。愛堂。安吉人。朴野絕文飾。間發語言如枯柴。人不及見。惜哉。

臨安府徑山少林佛行嵩禪師

生於建之浦城徐氏。受業於夢筆峯等覺。瑞世於安吉報本。嗣東庵。道聲四馳。未幾。起住杭之淨慈。上堂。舉。僧問鹽官。如何是本身盧捨那。官云。與我過淨缾來。僧提淨缾至。官云。復安舊處著。拈云。鹽官八萬四千毛竅。竅竅俱開。三百六十骨節。節節欲斷。可惜這僧如夢相似。上堂。舉。洞山云。初秋夏末。兄弟東去西去。直向萬里無寸艸處去。後來瀏陽庵主道。出門便是艸。大陽云。不出門亦漫漫地。拈云。同聲相應。同气相求。則不無三大老。子細檢點將來。總是藤蛇繞足。且利害在什麼處。誰知云外千峯頂。別有靈松帶雨寒。上堂云。是法不可示。言辭相寂滅。春葩千萬叢。春山千萬疊。正與麼時。釋迦老子打失鼻孔。是汝諸人還知麼。喝一喝。下座。上堂云。欲得大用見前。直須頓忘諸見。諸見若盡。昏霧不生。大智洞明。更非他物。遂舉拂子云。看看。若道見。頭上安頭。若道不見。斬頭覓活。畢竟如何。良久。云。洎合錯下注腳。喝一喝。下座。旣退席。過武康宴山接待寺寧廟尢重佛法。嘉定間。再得旨董南山。卽詔延和殿登對。賜號佛行禪師。金襕袈裟。寵榮至矣。

臨安府淨慈肯堂充禪師

余杭人。嗣顏萬庵。風規肅整。望尊一時。頌卽心卽佛云。美如西子離金闕。嬌似楊妃下玉樓。終日與君花下醉。更嫌何處不風流。曹山喫酒云。販海波斯入大唐。先將珍寶暗埋藏。卻來伸手從人覓。爭柰難瞞有當行。舉。萬庵先師有語云。坐佛牀。斫佛腳。不敬東家孔夫子。卻向他鄕習禮樂。拈云。入泥入水。則不無先師。爭柰寒蟬抱枯木。泣盡不回頭。卓拄杖云。灼然有不回頭底。肯堂向升子裏禮你三拜。昔大潙佛性謂。頌古。拈古要奢儉得所。如人解使錢。不必多也。善讀肯堂語者。當自知之。

寶峯端庵主

久侍佛照。見其頌女子出定因緣。有悟入處。一日。造丈室。於座左側叉手而立。少頃。便出。照呼來前曰。有什麼辧白。端又於右側叉手而立。照喝。端趨出。照頷之。端恂恂如鄙人。居小庵無宿給。戶外之屨常滿。同門如權孤云。印鐵牛。致書招之不出。

安吉州烏回月林觀禪師

性純誠無矯飾。福之候官黃氏子。初爲牧童。鞭叱牛有省。屏葷血。投雪峯忠道者出家。謁荊南二聖戒準得度。見澧州證老衲獲其法。初造室。聞舉話云。若能轉物。卽是如來。面前香臺作麼生轉。曰。築著磕著。被叱去。復隨侍過饒之薦福。看雲門話墮。又十年。一日。繞蓮池行。自誦云。那里是這僧話墮處。忽大徹。塗毒在徑山。遁庵在華藏。皆有書致之分座。頌洞山麻三斤云。唇上碧斑賓豹博。舌頭當的帝都丁。頻呼小玉元無事。只要檀郎認得聲。嘉泰間。瑞世吳門聖因。遷承天萬壽。學者輻湊。住烏回。示疾日。猶再鼓入室。且曰。桂花開時。吾將行。俾其徒預結夏制。已而桂花盛開。嘉定丁丑四月十三日也。參前入室。再鳴鼓普說。眾集定。拈拄杖云。有拄杖與拄杖。無拄杖奪拄杖。眾中莫有會底。出來道看。眾無對。擲下拄杖。危坐書偈而寂。閱世七十五。坐夏五十一。闍維。舍利不可計。烏虖。命世宗師。處死生如雲行鳥飛。初無畱礙。烏回夏中入滅。桂盛開如其言。此尢見其超絕奇瑞明驗處。非荷負大法精一力乎。

曹源生禪師

在信之龜峯。示眾云。從朝至莫。鍾魚鼓板爲諸人發上上機了也。若信得及。塵沙諸佛在諸人腳跟下﹝跳﹣兆﹢孛﹞跳。若信不及。龜峯拾得口喫飯。拍禪牀。下座。眞黃龍所謂如數世富人。一錢不虛用耳。

松源嶽禪師

初入閩見乾元木庵。久之。辭去。木庵舉。有句無句。如藤倚樹。源曰。裂破。曰。瑯邪道。好一堆爛柴聻。曰。矢上加尖。曰。吾兄下語。老僧不能過。其如未在。他日拂柄在手。爲人不得。驗人不得。曰。爲人者。使博地凡夫一超入聖域。固難矣。驗人者。打向面前過。不待開口。已知渠骨髓。何難之有。庵舉手曰。明明向汝道。開口不在舌頭上。後當自知。逾年。源見密庵於衢州西山。隨問卽答。庵笑曰。黃楊禪。爾後。在徑山聞庵問旁僧。不是心。不是佛。不是物。忽大徹。乃曰。今日方知木庵道。開口不在舌頭上。源生處之龍泉吳氏。開法蘇臺澄照。慶元間。被旨住靈隱。門庭髙峻。入者鮮不爲大器。烏虖。松源。破庵。曹源。萬庵。豈非起中峯之道者耶。

大梅止翁祥禪師

無用嗣子。示眾云。瑞巖示眾絕支離。栗棘金圈劈面揮。直下有人吞透得。更須來喫頂門錘。語言質直如其人。住山規模尢過人。

月林觀禪師

會中有一杜多行。明得俱胝一指話。且曰。吾老矣。須再來。歸寂後三十餘年。月林在湖之報本。夜夢開室舉俱胝話。見杜多行造室豎一指。明旦。室內舉前話。孤峯秀公時在旦過中。趨入亦豎一指。月林曰。杜多行再來矣。

福唐明首座

號寂照。飽參聰敏。久侍空叟於四明玉几。叟感風疾累年。左右相繼辭去。照服勞益勤。叟常囑以福鮮。不宜出世爲人。歸裏。爲鑑絕照首眾鼓山。帥李公俊以大雲峯招之。辭以偈云。个是皇朝無事僧。談禪說道總無能。頹然送日猶嫌贅。敢把虛名玷祖燈。絕照勉其出。復曰。願做閒人。述偈云。恰露半頭原畔立。故人底事又相逢。柴門去此無關鑰。佛若來時卻弗容。卽日遁去。後寓閩淸白雲。學者景向。又數年。帥趙公希淨盡禮以雪峯迎請。照以書授小師圓庵主。辭謝不赴。帥封沈香爲供。將以四句云。道人髙臥挽不來。凜凜淸風起懦頹。太守無由親問道。瓣香聊寄小師回。寂照三十餘年守一破紙被。見地明白。遵記莂而恥表襮。依林藪而安寂寥。始卒不易。使爭競名位。販賣佛祖者。聞其風。亦可以少愧矣。

浙翁佛心禪師

示如璨法語云。本色道流。十二時中。六根門頭。空牢牢地。如一面軒轅寶鑑。胡來胡現。漢來漢現。選甚眞如涅盤。菩提煩惱。以至世間虛幻情欲。逆順是非。一一照破。直是污染不得。若也六根門頭才有纖毫異念。便被許多爲障爲礙。爲冤爲對。使得七顚八倒。凡聖之岐。由此而分。然凡聖初無兩種。只是一个了事人。了底喚作聖。不了便是凡夫。龐居士云。不是聖人。了事凡夫。此之謂也。旣知得了。更須子細。不可目前輕結裹著。个裏方要見人。咬定牙關且崖將去。驀然崖到懸崖撒手處。正好入人鑪韝。受人鉗錘。稱个本色道流。不爲分外。忽爾時緣所迫。出來與人解粘去縛。內亦無愧。自然綽綽有餘裕也。閱此。眞臨濟宗骨髓耳。

常州華藏明極祚禪師

嗣暉自得。嘗舉保壽開堂語。拈云。保壽開堂。爲眾竭力。三聖推出。故園春色。保壽便打。可知禮也。瞎卻鎭州一城人眼。三聖重重露肝膽。保壽下座。便歸方丈。千古叢林爲榜樣。喝云。喚作榜樣。得麼。明極以大父事宏智。拈提如山濤論兵。暗合孫吳。亦可爲叢林榜樣。

安吉州鳳山資福破庵先禪師

王氏。蜀廣安新明人也。參密庵於烏巨。隨眾入室。見其爲旁僧舉。不是風動。不是幡動。忽然朗悟。復隨侍過蔣山。五載不自衒鬻。亦未嘗得其許可。遂辭歸蜀。密庵潛乘小肩輿。前詣五里。袖中出語餞之曰。萬里南來川藞苴。奔流度刃扣玄關。頂門﹝翟﹡支﹞瞎摩酰眼。去住還同珠走盤。破庵住夔府臥龍。始通法嗣書。時密庵在天童。謂育王佛照曰。元來川僧有道義。佛照曰。待你知得。遲了。蓋密庵平生怕川僧。不肯掛塔。而佛照喜川僧。堂中大半是也。

妙峯喜禪師

住臺州惠因。開鑪示眾云。翠云隨例也開鑪。撥盡寒灰火也無。豎起拂子云。拈起死柴頭上底。吹云。不知誰是赤須胡。髙原聞之。薦於靑山鄭公。公云。見說他住壞人院子。原云。佛法也要人撐拄在。後居臨安永教。公果付下省札。請住小瑞巖。再見佛照於育王。以風旛語直箭鋒機。佛照贈之以偈云。今日爲君通一綫。斬丁截鐵起吾宗。妙峯。劉氏。晚年叢林以老劉呼之。

衢州報恩百拙登禪師

和州烏江人。族閔氏。應庵晚子。初有見。時言夜半如曰晝。示學者曰。道人相見莫周遊。大地都盧是一州。信手拈來信手用。始知大地一毫收。又曰。道人相見勿哆哆。一句可以定干戈。得失是非都拈卻。不知那事復如何。住報恩三夏。賦性絕雕飾。機語皆質直。故有百拙之號。

野雲南禪師

會稽人。表裏端勁。先於無用會中爲園頭。有契悟。後瑞世。示眾云。霜風落木。雁陣驚寒。生身父母。露出心肝。觀音菩薩。嗔霍不盡。失卻鼻孔。且喜諸人。天下太平。又云。百計推尋。永不見面。一時休去。在處逢渠。長連牀上。喫粥喫飯。取飽爲期。我且問你。常住一粒米。是幾番過手。烏虖。楊岐之道。至大慧大振。語言機辯。胥江八月之濤。莫能遏者也。無用祇以其親切底接人。亦無敢湊泊。晚始得野雲此等示眾。眞無用親切語。未知孰爲優孟。孰爲孫叔也。不霟爲佛日之子孫矣。

淳庵淨禪師

蜘蛛頌云。立處孤危用處親。一絲頭上定乾坤。渠儂不是誇機變。要與眾生斷命根。爲人所誦。尢能節儉省事。不勞役人。亦如舜老夫。炙燈掃地皆躬爲之。

退庵奇禪師

預印別峯室於徑山。別峯才望見其來。失喜。下牀接之。不復爲眾舉話。退庵恐妨眾。後惟未至。住金山。普說云。便恁麼散去。早是辜負平生了也。那堪更進前咨詢。某甲等。爲生死事大。無常迅速。不堪爲種艸。若是互爲賓主。成法爲人。卻較些子。此爲已徹證者說。或者久在叢林。非不用心。不能得个透徹者。過在什麼處。過在信根不重。半信半疑。似做不做。只是無決定志。又不能全身放下。縱使放得下。做得理路絕處。情識盡處。靜境不戀。鬧境不拘。只與麼浸在死水裏。分明死了活不得。往往多隻向這里著到。若能猛烈靠將去。一撞撞著始得。此爲久在叢林打未到頭者說。若是乍入叢林兄弟。信根純淨。諦聽此事。恰似个白練絹相似。不受他人點污。得遇明師。發一片誠心。不願出人前。惟只是要參禪學道。發明心地。資之勇猛。確然以生死大事爲念。十二時中。時時覷捕。驀然泯慮絕知解。如晴空萬里。不掛片雲。何患日頭不出也。日頭才出。無不照處。日頭出時。恰似个什麼。山野老婆心切。向壁角頭拈出一片陳橘皮與諸人作樣子。豈不見壽禪師因普請次。拋下一片柴頭。驀然契悟。便道。撲落非他物。縱橫不是塵。山河及大地。全露法王身。這个時節還計較得麼。如人飲水。冷暖自知。法眼和尙也曾恁麼打發一回。便解道。物物到心上。全心物自閒。古今城郭裏。得者住如山。可謂眞語者。實語者。當恁麼時。不用求殊勝。殊勝自然至。非但壽禪師。大法眼如此。至於三世諸佛。六代祖師。天下老和尙。皆不出此。若有別證別解。卽是外道法。非是佛法。金山恁麼忉忉怛怛。恰似个媒人相似。東邊說一歇。西邊說一歇。兩邊說一合。及至到家相見。你自理會。不幹媒人事。你若實到家相見一回。便不忍捨也。參禪學道。須到不忍捨處底田地。正好做工夫。如人上山。各自努力。烏虖。入大鑪韝。上大鉗錘。等閒發一機。示一境。自不尋常。此等普說。恰似賣田立契相似。東西南北四至。一一爲人指出。別峯三十餘年坐曲盝牀。只得退庵。一麟足矣。

南嶽方廣照禪師

淳素鄙朴。以罵詈爲佛事。學者憚之。有二僧至。照問曰。天寒歲暮。上座何來。僧曰。一家有事百家忙。照曰。相見底是阿誰。僧曰。某甲與和尙。照指香臺曰。面前是什麼。僧曰。香臺。照曰。將謂收番猛將。元來是行間小卒。僧喝。照便打。問第二僧曰。天寒歲暮。上座何來。僧曰。不得气力祇對。照曰。聞你攪眾出莞。是否。僧曰。和尙幾時得者消息。照曰。近前來。與你道。僧吐舌。照便打。且含胡詬罵曰。我這里無米無菜。也來亂統。以拄杖趂之。照。西蜀人。佛照會中號照白眉者。垂示機語不在空叟。鐵牛之下。

橘洲曇禪師

字少云。嘉定府人。出峽住明之仗錫。暇日著論。發明佛祖機緣。名曰大光明藏。筆勢宏闊。惜未成全書而寂。論贊丹霞云。剗殿前艸。騎聖僧項。天寒燒木佛。三事並案。夫豈他人所能。如衡山之云。軒豁呈露。遽見突兀。不自爲能也。然時有觀顧悸怖。而喪其所守者。院主是也。等閒放過南陽侍者。而直擒取南陽國師。所謂挽弓須挽彊。是此手也。重哀末世疲癃之疾。增損古人必效之方。成大法藥者。宜用元和津咽下。和平之福。可立而俟也。余見佛智老人。偶閱此。且曰。學者亦宜於此用元和津咽下。洲嘗自撰龕志。略云。初聽楞嚴。圓覺。起信。復捨去。依成都昭覺徹庵。白水﹝﹑／﹝﹑﹡﹑﹞庵。挈包南來。從先大慧於育王徑山。後見東林萬庵。蔣山應庵。辛苦艱難。始畢平生之願。則知其涉歷尢艱辛。未聞容易而得也。

慶元府天童無際派禪師

嗣佛照。生於建安張氏。慶元四年。開法常之保安。上堂云。說卽無功有過。不說又是罪過。自今各省己過。無以責人之過。拄杖不應放過。也要從頭按過。卓拄杖云。內卦已成。再求外像。又卓三下。占得風山小蓄。變成澤風大過。卓一下。下座。初預密庵法席。有剪紙塔戲俾頌。頌云。當陽拈起剪刀裁。七級浮圖應手回。堪笑耽源多口老。湘南潭北露屍骸。一眾服膺。贊船子云。三寸離鉤摵一橈。百千毛竅冷颼颼。𨿽然兩手親分付。要在渠儂自點頭。贊靈照女云。老爺喪盡生涯後。累汝沿街賣笊籬。不是家貧兒子苦。此心能有幾人知。叢林稱之。嘉定間。在天童示疾。辭眾上堂云。十方無壁落。四面亦無門。淨裸裸。赤灑灑。沒可把。喝一喝。云。幾度賣來還自買。爲憐松竹引淸風。下座。入丈室端坐。泊然而化。壽七十六。臈五十二。佛果下。大慧接人多如馬祖。今獨東庵下爲盛。

螺庵肇禪師

住雪峯日。贊祖師云。徳山棒下桶底脫。蟭螟眼裏乾坤闊。坐斷東南第一峯。百川倒流鬧聒聒。自題照子曰。陰崖鳥滅槎頭雪。午夜猨啼竹外煙。莫怪住山無伎倆。騎牛踏破水中天。余己酉夏在石翁玉和尙會中。耆宿猶能言之。今僅憶此二贊云。

金華元首座

剛峭簡嚴。叢林目爲飽參。見等庵於白雲。始了大事。僧問。如何是佛。曰。卽心是佛。問。如何是道。曰。平常心是道。問。如何是祖師西來意。曰。趙州道底。聞者皆笑。後有僧問。如何是佛。曰。南斗七。北斗八。問。如何是道。曰。猛火煎麻油。問。如何是祖師西來意。曰。龜毛長數丈。傳者皆喜。噫。若如此辧驗答話。不惟埋沒己靈。抑亦辜負前輩。

蒙庵聰禪師

生福州長樂朱氏。少長不侵侮。好狎。年十九。依信之龜峯光晦庵。二十七得度。卽告以欲隨眾專一體究己躬大事。免以眾務爲役。庵笑曰。汝要緊參禪那。佛法在一切作用處。尋常行履處。何懼事務奪。卽今且限一月日。如不了。決罰不恕。退以佛法在尋常行履處。寫貼於窗上。脇不至席者半月。庵時時默探之。見其作意太猛烈。私念云。此子若不悟。恐狂去。一日。聞搐鼻有泣聲。云。啞。壞了此子。詢問。乃知俗家訃音至。庵舉意曰。這里好與一槌。卽喚來問曰。汝有什麼事。且道以父亡。聲未絕。庵扭住與一掌云。許多無明煩惱。甚處得來。又一掌。當下疑滯冰釋。卽禮謝。衝口呈偈曰。了了了。徹底了。無端赤腳東西走。踏破晴空月一輪。八萬四千門洞曉。庵曰。這鈍漢。且放三十棒。曰。某甲亦放和尙三十棒。曰。你看瞎漢。便敢亂統。自此機鋒峻捷。無敢當者。庵臨寂時。付以法衣並偈曰。再來毒種。元聰侍者。叵耐吾宗。滅汝邊也。且曰。異日不得辜負老僧。曰。卽今亦不少。曰。恁麼則三十年後。此話大行。曰。蒼天中更添冤苦。瑞世龜峯。爲晦庵嗣。後遷六處。被旨住徑山。十四夏而寂。烏虖。蒙庵於晦庵之門。燒尾鱗也。如鳥窠得會通。無三登九到之勞。𨿽曰師資緣合。顯微一貫。如印印空。了無朕迹。非介而勇。願而專者之驗歟。

笑翁堪禪師

初遊方。抵明之太白。無用問曰。汝行腳僧耶。遊山僧耶。曰。行腳。又問。如何是行腳事。翁以坐具摵之。無用曰。此僧敢捋虎須。參堂去。一日。室中舉狗子無佛性話。擬開口。無用起舉竹篦。翁應聲曰。大荼毒鼓。轟天震地。轉腦回頭。橫屍萬里。無用然之。翁平生未嘗以言狥物。以色假人。

自牧謙禪師

西蜀人。溫雅博諭。雙徑蒙庵之嗣。入閩住鳳山。遷鼓山。時髙州文學劉鎭叔安謫居最久。間往咨參。一日。問曰。某甲參得禪麼。曰。人人有分。曰。卽心是佛。如何是非心非佛。曰。不許夜行。投明須到。劉因此畱心佛法。自牧後在雪峯。室中問學者。雪峯有句子。僧曰。請和尙道。自牧以拄杖趕出。如此爲人。契機者少。

妙峯善禪師

住杭之靈隱。丞相靑山鄭公因天童闕人。奏勉其行。答以。年踰耄矣。尙夜行不休乎。述二偈辭免。一曰。剝啄敲門定眼開。驚傳鈞翰入山來。倚巖枯木摧殘甚。空費陽和到一回。二曰。鼻繩掣斷已多年。老倒松楸澗艸邊。相國恩波如海﹝澗﹣日﹢活﹞。何妨乞與日髙眠。嘗拈魯祖見僧面壁云。費力不少。瑞巖主人翁云。卽今亦不少。妙峯晚年。足不越限。晝夜惟擁楮衾兀坐。垂示語言。皆發藥人。鄭公題其錄云。師於佛法中。橫騖直貫。曾無畱難。如方圓器滿貯虛空。不可執著。如七寶山湧智慧泉。悉具法味。可謂知言矣。

慶元府天童如淨禪師

頎然豪爽。叢林號曰淨長。禮眞歇塔偈云。歇盡眞空透活機。兒孫相繼命如絲。而今倒指空腸斷。杜宇血啼花上枝。示眾云。心念紛飛。如何措手。趙州狗子佛性無。只今無字鐵掃帚。掃處紛飛多。紛飛多處掃。轉掃轉多。掃不得處﹝拚﹣ㄙ﹢ㄊ﹞命掃。晝夜豎起脊梁。勇猛切莫放倒。忽然掃破太虛空。千差盡豁通。宗趣可知矣。有問。瑞世嗣誰。曰。如淨。問。道號謂何。曰。淨長。後於太白山感疾。退席。下涅盤堂。始大哭爲鑑足庵燒香。入寂時。侍者告以法堂寶蓋鏡墮於座上。曰。鏡枯禪至矣。如其言。

髙原泉禪師

令聞素著。瑞世慶元梨洲。有問。囊錐已露。至寶難藏。四眾側聆。願聞法要。曰。截舌有分。問。恁麼則一句超今古。禪徒息萬機。曰。又恁麼去也。問。如何如梨洲境。曰。猨啼古木。月照髙峯。問。如何是境中人。曰。匙挑不上。問。人境已蒙師指示。向上宗乘事若何。曰。且待驢年。四眾拭目傾耳。

空叟印禪師

詣育王。時佛照法席鼎盛。頌善才者累紙。空叟有云。童子才生。河沙福聚。凜然气宇如王。覺城東際。智願已全彰。展轉參尋知識。不移寸步。歷徧南方無窮事。風髙月冷。煙水渺茫茫。一聲彈指處。毗盧樓閣門戶盡開張。塵塵頓現。法法圓常。都是夢中境界。惺惺後滿面慚惶。歸來也重遭摩頂。��雪上更加霜。眾推之。後空叟道益聞著。亦住育王。

浙翁佛心禪師

云。空東山答餘才茂借腳書。眞閻老子殿前一本赦書也。今之諸方。道眼不知若何。果能受持此書。則他日大有得力處。書云。空。本巖穴間人。今𨿽作長老。只是前日空上座。貴住有無。一付知事。豈敢涉私。盜用常住。結好常人。或用資給俗家。或用接陪知己。今之帶角披毛。償所負者。皆此等人也。先佛明言可不懼哉。願公勿置我於此輩中。則公之入帝鄕求好事。前途未易量也。逆耳之言。不知以爲如何。佛心每以此舉似於人。璨隱山亦云。常住金穀。除供眾之外。幾如鴆毒。住持人與司其出入者。才沾著。則通身潰爛。律部載之詳矣。古人將錢就庫下回生薑煎藥。蓋可見。今之踞方丈者。非特括眾人缽盂中物以恣口腹。且將以追陪自己。非泛人情。又其甚。則剜去搜買珍奇。廣作人情。冀遷大剎。只恐他日鐵面閻老子與計算哉。因並錄之。

臨安府淨慈退谷云禪師

初在鐵庵一大禪會中爲侍者。值其開室。問。國師三喚侍者。谷以手揜其口。又問。侍者三應。又作麼生。谷拂袖徑出。後得佛照印可。且謂其機語如雪堂行。及得旨住明之育王。時佛照居東庵。父子相從之樂。昔未有也。退谷。生福州閩淸黃氏。

寂照明首座

孤風超絕。生緣福州長樂。多見宗匠。嘗有頌曰。大事未明喪考妣。旣明雪上又加霜。曾聞三峽猿啼苦。鐵作心肝也斷腸。晚自浙歸閩。幹漏澤園。頌曰。劍刃翻身能有幾。無端平地死人多。從頭喚起重烹過。未免依前埋沒他。可見其人矣。不肯出世。終老於白雲古寺閒房。中樞相鄭公性之。尙書陳公韡居私第。嘗躬詣而問道焉。瑩云臥謂。臨邛復首座。曾見尊宿來。演祖待以父執。始終一節。亦足以增懿緇林。豈特髙踞雄席。然後爲榮哉。吾於寂照亦云。

淛翁佛心禪師

雙徑法席。人物林立。嘗撫膝云。你向者裏下得轉語。不空過一夏。有云。覿面相呈。更無回互。有云。疑殺天下人。皆被叱。謂不可趂口快。佛智老人時在侍旁。緘嘿而已。老人後爲拈香雲。千鈞上弦。當時遼天索價。一言道盡。不合貼地相酬。只今驀路相逢。諱不可得。避亦無由。禮拜燒香。將錯就錯。何故。覆水難收。又云。說大脫空。用無轉智。當時打向面前過。驀被以手一畫。三十年悔不可追。恨不可消。曲不可直。只今白浪堆中。我遮一鍬。插香雲。莫怪拈出。大宗師家拈出一絲毫。牽動四世界。更無一絲毫疏漏處。此語皆是相見時話。入道時之因緣也。

泉州法石隱山璨禪師

上堂云。徳山棒如雨點。臨濟喝似雷奔。隱山當時若見。一時趂出三門。爲什麼如此。當門不用栽荊棘。後代兒孫惹著衣。佛涅盤云。我佛本不降生。今日何曾入滅。若道非生非滅。也是眼中著屑。汝諸人瞥不瞥。畢竟喚今朝作甚麼時節。一度風來一度寒。一回飲水一回噎。請看陌上桃花紅。盡是離人眼中血。垂示類此。隱山。泉之晉江人。性褊躁。好貶剝。自謂業林一害。瑞世下生。嗣涼峯空退庵。此庵乃其大父云。

髙原泉禪師

住梨洲。荒陋寂寥。無準爲首座。荊叟爲維那。雙杉在會下。原夜坐。舉。江月照。松風吹。永夜淸霄何所爲。荊叟曰。覷著冰河連底凍。雙杉曰。牽來好與頂門槌。原默然。壯歲時。已得奇退庵許與矣。

丞相蔣公芾

居建昌。時號莫齋居士。婁詣光孝寺。問道於璨隱山。聞舉狗子無佛性話。擬下語。被喝住。呈偈曰。眼前一座鐵壁。拄天拄地黑漆。今朝瓦解冰消。一段孤明歷歷。又被喝出。後請益。得示以淸素侍者語兜率悅。可能入佛。不能入魔。渙然冰釋。述偈曰。翻著襕衫倒著靴。橫拈豎放總由他。入魔入佛尋常事。一段風流出當家。又曰。淫坊酒肆飽經過。一曲尊前囉哩囉。打鼓看來君不會。大家把手上髙坡。隱山深肯之。卽升堂告眾。有隱山撾鼓爲證明。千古叢林一盛事之句。

天目禮禪師

在鄮峯。時佛照開室。舉。風動。幡動。者僧如何。答曰。物見主。眼卓豎。照曰。不是風動。不是幡動。甚處見祖師。答曰。揭翻腦蓋。印空叟隨後入室。照復舉前話。叟答曰。貪觀白浪。失卻手中橈。照曰。老老大大。作者个語話。你看適來後生子下此一轉語。天目在佛照會中依止三年。因不受書狀職。過靈嵓時。癡鈍亦舉前話。答亦如前。鈍曰。此語只育王會中用得。我者裏飯水也未到你喫在。烏虖。二大老接人如此。宜爲萬世師也。

少室睦禪師

在瑞嵓。偶鳳山礪老持松源像請贊。贊曰。開口不在舌頭上。話墮也。大力量人擡腳不起。未爲分外。平生用者些兒。卻被鳳山捉敗。瑞嵓與麼贊揚。也是送賊入界。少室宗眼。端正類此。示人非徒從事於語言之末也。

本眞書記

福唐朱氏子。棄儒。依資福山主祝發。出嶺徧參叢席。有特立操行。晚得天童慈航印記。卽歸裏之杉溪卓庵居焉。奉己甚約。食僅足而已。嵓谷幽遠。水木淸華。眇然絕俗離世。若將終身。有偈曰。茆庵卜築向溪南。蹤迹惟饒野鹿參。昨夜蒲檐霜月白。最憐松葉落鬖鬖。又曰。髙懸棕拂與筇枝。覿面相呈早費辭。此外更無親切句。不知若个解尋思。豈非髙尙其志者歟。或議其不得激發後學爲不幸。予謂以棕拂筇枝示人。止此足矣。又何必別求語言哉。

秀嵓瑞禪師

曰。大慧和尙舉。趙州一日在佛殿上見文遠禮佛。以拄杖打一下。遠云。禮佛也是好事。州云。好事不如無。頌曰。文遠修行不著空。時時瞻禮紫金容。趙州拄杖𨿽然短。腦後圓光又一重。大圓見曰。妙喜作用不減嵓頭。死心。肯來商確。可謂光前絕後。今爲攺末句必來。但恐不得相見矣。攺云。劃破華山千萬重。大慧聞之。果欲詣見。而大圓已遷化。只題其錄云。七佛命脈。諸祖眼睛。但看此錄。一切現成。二老相敬如此。今無復見其人。气焰猶迫人。烏虖。二大老故無復見。秀巖亦已矣。因緣而識之。有能於筆語外著得隻眼。庶免三人證龜也。

枯崖和尙漫錄卷上

枯崖和尙漫錄卷中

祖賢首座

撫之金溪人。人品髙妙。得法於癡鈍。久畱閩南。欲歸鄕。至義江有感而反。焚綾牒。與歸竟嘉編茅。隱於莆之土囊山。嘉旣赴福師長生之招。卽遷於黃山筱塘。自杇土室僅容膝。扁曰樂此。遠近者聞之。始供以粟焉。居二十年如一日。郡侯曾公用虎髙其風。以囊山慈壽虛席禮請。不赴。嘗撰十不去以見意。末章云。十不去。止此便爲諸佛土。假饒天子詔書來。向道不須生事故。復齋陳公宓。與論持敬二字。答云。敬足矣。何用持爲。遷化後。玉堂林公希逸祭以文。略曰。六經之外。得此良友。余近與方。劉諸公遊石室。晚造其故廬。月色淸朗。松聲蕭騷。慨然想見其髙標逸致也。

鐵鞭韶禪師

直諒不窺密。福州綿亭人也。赴溫陵光孝請。開堂祝聖。拈香罷。乃云。喚什麼作第一義。莫有旁不甘者麼。出來道看。時有僧出問。頂﹝寧﹡頁﹞摩酰眼卓豎。拈拄杖。卓一下。云。住。住。今日開堂。不比尋常佛事。設問答到彌勒下生。鉤鎖連環。盛水不漏。也只是鼓粥飯气。於自己了沒交涉。所以道。問不在答處。答不在問處。問答交馳。如靑天轟霹靂。看者不容眨眼。那堪更向言中定旨。句下明宗。大似緣木求魚。守株待兔。殊不知我宗無語句。亦無一法與人。這里徹去。皇恩佛恩一時報畢。其或未然。更爲錦上添花。復卓拄杖。下座。有八會錄行世。審聲以知音。審音以知樂。

覺庵趙贊府

看釋書有省。休官依翠微。乞名惟覺。裂冠剃髮。具毗尼。後居山。有偈曰。气衰力憊不堪言。得意濃時便息肩。棄俗棄官兼棄欲。由人由命更由天。饑來爛煮黃糧飯。困後和衣白日眠。山鳥一聲驚夢覺。不知今夕是何年。可謂幽人貞吉。中不自亂也。

破庵先禪師

嘗曰。今時兄弟。做工夫不索性。所以不見效驗。我行腳時。密庵住衢州烏巨山。我在彼中充知客。解職了。往見水庵於雙林。兩廊長。我每夜不睡。從東廊行到西廊。提起話頭做工夫。行三兩匝了。歸堂中打一著。上下間兄弟。一似爛冬瓜相似。覷了自思量道。我若不著便。也似者一堂爛冬瓜。討什麼椀子。我在那時。做得些工夫。室中也開得口。只是命根未斷。心下畢竟不穩。遂起單。至平江萬壽僧堂前歇。那時是燈止庵住萬壽。是無鼻孔長老。粥罷打鼓入室。我心裏欺他不去。有同行去入室了。卻來問我。你去入室也未。我謾同行雲。我去入室了。又卻自思量道。他是我同行。我謾他。心下未穩當。漸要歸川去。卻是如何。如此思量。心中躁悶。遂行入僧堂後去。忽然舉頭見照堂二字。從前疑情頓釋。迆邐上蔣山。再見密庵。室中無不契合。破庵參禪如韓信軍孤在水上。必死無二志。所以勝也。

秀巖瑞禪師

上堂。舉馬祖日面月面。後來水庵頌云。日面月面。胡來漢現。胡漢不來。淸光一片。拈云。見馬大師未可。秀巖也有頌。日面月面。磚頭瓦片。踢倒淨缾。撼動門扇。舉老宿一夏不與僧說話語。拈云。者僧正是飯蘿裏餓死漢。老宿著甚死急。恁麼見解。喚來痛打一頓。趂出三門。爲甚如此。爲人須爲徹。殺人須見血。烏虖。爲拙庵拈出底。木庵處得來。語在叢林。話在人口。𨿽然。要見秀嵓。猶隔海在。

江西云臥瑩庵主

曰。徑山謙首座。歸建陽。結茅於仙洲山。聞其風者。悅而歸之。如曾侍郎天遊。呂舍人居仁。劉寶學彥修。朱提刑元晦以書牘問道。時至山中。有答元晦。其略曰。十二時中。有事時隨事應變。無事時便回頭。向這一念子上提撕。狗子還有佛性也無。趙州云。無。將這話頭只管提撕。不要思量。不要穿鑿。不要生知見。不要彊承當。如合眼跳黃河。莫問跳得過跳不過。盡十二分气力打一跳。若眞个跳得。這一跳便百了千當也。若跳未過。但管跳。莫論得失。莫顧危亡。勇猛向前。更休擬議。若遲疑動念。便沒交涉也。謙嘗從劉寶學請。住建之開善。向與云臥同侍大慧最久。劉朔齋云。文公朱夫子。初問道延平。篋中所攜惟孟子一冊。大慧語錄一部耳。

臨安府淨慈北磵簡禪師

贊茶陵郁云。進步竿頭顚斷橋。太虛凸處水天凹。古今喫顚人多少。不似闍梨這一交。贊靈照女云。屋裏橫機抗老爺。門前斂手揖丹霞。娘生爺養好兒女。也有許多無賴查。叢林多誦之。淳佑丙午三月晦日。書偈云。平生無伎倆。赤腳走須彌。一步闊一步。三更過鐵圍。且曰。翌日可行矣。至期。趺坐而滅。中捨程公公許奠以文。略曰。踞南山頂。垂綸千尺。湖水渺彌。魚寒不食。示病及期。體臒神逸。維莫之春。參徒雲集。師顧而笑。吾歸有日。題四句偈。玆爲絕筆。及孟夏朔。泊然入寂。師昔所證。本自綿密。末後一著。乃見眞實。是爲實錄。噫。老磵神情秀特。博學彊記。而喜爲文。得法於東庵佛照。昔甘露滅。瑩仲溫皆見地明白。其可以文字多之。老磵委順時。尢殊特若此。

參預眞文忠公徳秀

與雙徑嵩少林同裏閈。相與講道。翰帖往來。無歲無之。一帖云。甲子乙丑年間。在延平。嘗夢至一所。十六羅漢在焉。其中相好端嚴者。忽開目相視。微笑曰。得大堅固力。俄而天樂浮空而至。音節之妙。絕異世間。遂寤。今將三十載。佩服不忘。近於夢筆得閒山一片。築小庵其上。欲以大堅固力爲銘。擬得吾師一偈。以開發蒙滯。等覺亦舊遊也。其能忘情乎。余見此帖於徑山三塔庵。烏虖。西山可謂三十年一夢而覺矣。欲銘大堅固力寐語作麼。何必佛行重說偈言。

慶元府小靈隱栢巖凝禪師

性簡亢。無所交接。乃息庵法嗣。住金文日。提綱云。盡大地是个住處。不用彊安排。盡大地是个當人。何須求影迹。東邊住喚作東邊長老。西邊住喚作西邊長老。翻來覆去。橫倒豎直。一月之間。做出許多不喞﹝口﹡畱﹞。𨿽然。你要見凝上座。又卻在那邊更那邊。你不要見。又卻在你諸人眉毛眼睫上。如是而住。如是而說。一个舌頭分作兩橛。且道那个舌頭。顧左右云。了。大抵步驟熟。如籋云汗血。無蹇態也。

秀巖瑞禪師

與無用。松源入閩。見乾元木庵。問。近離甚處。曰。鼓山。曰。恰欲得鼓山信。將得來麼。巖展兩手。庵曰。參堂去。俾其執庫務。亦不憚勞。庵陰奇之。洗衣次。庵曰。作什麼。巖提起衣。庵曰。答話也不會。巖擬議。庵便掌。忽省發。後住明之育主。爲佛照嗣。庵聞之。寄以偈曰。媽媽年來齒髮疏。心心只是念奴奴。一從嫁與潘郎後。記得從前梳洗無。余昔預石門會和尙法席於九峯。聞其言如此。

鐵鞭韶禪師

剛正孤硬。以大法爲重任。住吳門承天。廣架僧堂。以延衲子。室中舉狗子佛性話驗之。少有契者。元雙杉時在會中。投偈云。狗子無佛性。一正一切正。寰中天子勑。塞外將軍令。鐵鞭領之。

笑庵悟禪師

周氏。居蘇之常熟。久侍才無等。復與松源同扣密庵。密庵曰。爾平生見處。試語我來。隨通所見。曰。未在。參堂去。笑庵後於僧堂中見剔燈省悟。室中橫機無所讓。頌徳山入門便棒云。倒嶽傾湫與麼來。小根魔子謾疑猜。神駒一躍三千界。空說門前下馬臺。密庵聞而喜。昔松源在眾時。疏於世事。笑庵微細皆任責。及源住靈隱。庵在裏之靈巖。具舟抵杭訪之。到門三日。方得相見。無慚色。後源赴法華招。又以靈隱力舉自代。前輩所見。異於流俗。與今人一語或訛。終身爲恨者。大有徑庭也。並書此爲後來龜鑑。

笑翁堪禪師

門風壁立。气蓋諸方。初住臺之報恩。臺舊無律宗。師與郡守齊公碩議合十寺爲一。築壇唱南山開遮持犯之法。風厲後學。及遷平江虎丘。閩帥王公居安。復以雪峯招之。且貽書廟堂。謂南方佛法不競。須賴作興。得旨。乃行。未幾。詔住杭之靈隱。忽僧持釋迦出山像請贊。卽書云。半夜逾城。全無肯重。端坐六年。久靜思動。衲捲寒云下雪山。與人相見又何顏。

松源嶽禪師

由虎丘遷靈隱。老而聵。叢林呼爲老聵翁。以所傳白雲端和尙法衣亟欲付人。垂三轉語云。開口不在舌頭上。大力量人爲什麼擡腳不起大力量人爲什麼腳根下紅綫不斷。而無契者。畱衣塔下曰。三十年後。有我家子孫來住此山。以此付之。遂告寂。石溪後亦由虎丘奉旨而至徑。拈衣云。大庾嶺頭。黃梅夜半。爭之不足。讓之有餘。而今公案現成。不免將錯就錯。捧起衣云。敢問此衣。白雲傳來。松源畱下。明什麼邊事。惱亂春風卒未休。今佛海畱於雙徑傳衣庵。其復有所待耶。

絕照鑑禪師

初住裏之乾元。佛生日上堂云。老鼠𨿽無三寸光。徧天徧地起災殃。命根落在乾元手。消得當頭一杓湯。由是名播叢林。後遷鼓山。學者瀾趨云萃。晚年玉几論薦。惜乎命將下而寂矣。絕照。福州人。嗣訥庵。

肯庵圓悟禪師

建寧人。天姿閒暇。居武夷山餘十年。因聽牛歌悟道。嘗有偈云。山中住。不識張三並李四。只收松栗當齋糧。靜聽嶺猿啼古樹。瑞世於福唐大目禪苑。嘗授儒學於晦庵朱文公。與師辛公棄疾爲同門友。因以黃檗延之。入寺。有讒其行李數十檐。辛聞之。蹶然不樂。後過都運。黃公瑰同訪之。且曰。有道之士。三衣外無長物。多多益辦。不爲道人累乎。庵笑不答。徐而共觀諸老手帖。因盡揭籠篋示之。皆古徳墨迹。紫陽書翰。辛有慚色。

寒齋髙士林公公遇

字養正。棄官無經世意。惟與山林負大法者講明此道。寄竹溪林公希逸云。此事何須向人說。有耳如聾眞祕訣。此事何須向人語。有口如喑眞活句。盲聾喑啞是仙方。个中別有長生路。長生路。亦無朝。亦無暮。亦無今。亦無古。亦無萬象與森羅。亦無山河並國土。長生路。在何許。不待丹誠自輕舉。只在目前無尋處。要尋只在無尋處。寒齋所著述心鑑錄。有補於吾教。後村劉公銘其墓云。猗公所立。與天壤俱。起乎畫前。復於性初。以爲釋耶。則踐乎實。以爲老耶。不放乎虛。探千古之祕寶而獨得。叢一世之苦淡以自娛。余所述者。迹之區區。若君之心。不可擬摹。有欲求之。於君之書。此名言也。勿問元吉。

東山源禪師

初在癡鈍室中。聞舉如何是大道之源。下一喝。述偈曰。大道之源立問端。老魔徹底自欺瞞。誰知家醜難遮蔽。一喝當陽雷破山。久從老佛心於徑山。證徹閫域。歸閩。投以偈曰。揭翻腦蓋笑談間。盤走珠兮珠走盤。一段風光攔不住。堂堂擺手出長安。時淩霄會中人物如林。淸鐵腳阡都寺咸在焉。皆趂韻餞之。後出世嗣佛心。東山與參與徐公淸叟爲方外友。公帥閩日。以雪峯招致。離蘇之虎丘。至建上。順寂於光孝。悲夫。

雙杉元禪師

戒行嚴潔。住秀之天寧。小參。舉。應庵室中問密庵。如何是正法眼。庵云。破沙盆。拈云。者些說話。如丫叉路口多年一條爛木頭。風吹日炙。誰敢覷著。忽被个健兒馱將去。上面元來有官印。且道印文在什麼處。五陵公子少年時。得意春風躍馬蹄。不惜黃金爲彈子。海棠花下打黃鸝。燻石田特稱之。雙杉。生於福州福淸鄭氏。先有溫蘿庵。後有密庵。繼而邃僻。雙杉也。邃僻卽其俗門叔父。法門落髮師。淸如源者。見趣操行尢卓然。鄭氏所出尊宿。可謂盛哉。

枯禪鏡禪師

淸苦古朴。太師史衛王尢致敬之。初接見。卽問曰。疏山曹家女。始末如何。枯禪厲聲曰。相公與麼問。失卻一隻眼。然則祖師垂示。可得而箋注耶。左右愕然。王笑而已。遂進席徵詰論辯。至夜分方散。惜當時無人與記錄耳。枯禪每見求掛塔者。則先令撤去白領。剪除闊袖。方許相看。

鰲峯定禪師

福之長溪人。嘗過毗陵。時思庵依無際。值開堂。舉。釋迦。彌勒是他奴。他是阿誰。定曰。不會。又舉似之。又曰。不會。無際揕住曰。一不會。二不會。定失聲答曰。泥團土塊。後於永嘉龍翔文絕象會中分坐。無際在明之大白。詒書趣歸。昔佛智老師亦侍無際。故嘗言之。

安吉州道場別浦舟禪師

師事老佛心。後爲空叟嗣。佛成道上堂云。釋迦老子二千年摩竭陁國自云。明星見時。豁然悟道。胡人多詐。知他是實是虛。後來眞淨道。今有克文比丘。於東震旦中赫日見時。又悟个什麼。關西人。沒頭腦。爭知是有是無。川僧開口見膽。一句是一句。拍牀云。是那一句。曾經巴峽猨啼苦。不待三聲也斷腸。又云。百丈三日耳聾。馬祖有過無功。臨濟三遭痛棒。黃檗有始無終。虎嵓不行棒。不行喝。成蛇底成蛇。成龍底成龍。拍牀云。不見道。鶯遷楊柳岸。蝶舞海棠風。見處穩密。拈出示人。如春行花。月在水。了無朕迹。空叟之門。嶄然而絕出者也。老藏雲。別浦嘉定間與癡絕並驅爭先。惟壽不及癡絕。烏虖。惜哉。

雙杉元禪師

乃柔萬庵之嗣。國史陳公貴謙與弟參預文定公貴誼。於武康龍山創雙杉庵館焉。答國史公編宗鏡書云。正欲詣臺屏。恭致問訊。藻翰寵臨。伏審。深入宗鏡三昧。辯才機用恣無畏。就揭所錄數板。聯珠貫璧。眞擇乳鵝王眼腦。深用降嘆。但恐日新之證。將棄舊習。於此去取或未一定。如欲啟發多聞彊識。使知聖賢地位。不容以智力可挾。用此爲致道之具。求無入非自得之妙。康時濟物。浩然無窮。是以用佛爲眞儒之效也。世有局於見聞者。主張門戶者。心是而口非之。不得其詳。意在愚人。而不知其自欺。眞所謂可憐憫者。觀此亦可意解也。室中三轉語。禪和子窮平生工夫。如應舉三場文字相似。通日夜爲之。猶恐未暇。豈是好趨難而捨易。棄彼而取此。蓋不專工體究。未到大休歇田地。徒成知見解會。障自己眼。倒行逆施。前輩有言。若眞个要打透此事。切不可看此錄。將來意識先行。未舉便會。更無可疑。失佛方便。則無入頭處。𨿽曰利之。其實爲害。陳操尙書是个參禪樣子。對雲門教意尙自拈出。口欲言而詞喪。心欲緣而慮忘。被雲門一期籍沒了家財是也。今居士要爲法施大檀越。須金圈栗棘鐵酸饀子用事。勿引人入艸窠。反增其粘縛。如何。因筆忉怛。稍暇當請拄杖。以請多口之罪。國史公因此開悟。

西山亮禪師

頌趙州勘婆子云。饑時定聞饑。飽時定聞飽。婆子在臺山。趙州勘破了。遁庵可之。出世金陵淸眞。提唱語言。發若機括。寄天童癡絕云。潦倒西山百不能。隨身賴有一枝藤。東撐西拄消閒日。甘作荒山小院僧。住四明小靈隱而終。西山。蜀人。性方雅。不喜與俗流交。無準敍其語。稱爲本色宗師者也。

無準佛鑑圓照範禪師

少頴悟。以機辯自將。謁蒙庵於雙徑。庵問。何處人事。曰。劍州人。問。還將得劍來麼。佛鑑下一喝。庵曰。烏頭子也括噪人。佛鑑發黑。時呼爲烏頭。後隨侍破庵。因謙道者入方丈請益。躡蹤而往。破庵見謙至。便問。近日胡孫子如何。謙曰。胡孫捉不住。破庵曰。用捉作麼。佛鑑聞之。胸次豁然。

井山密禪師

至節小參云。正令全提。十方一團鐵。冥樞坐斷。大地絕行蹤。不是禪。不是道。摩竭提國。三七日中。鐵壁鐵壁。少林山下。九年冷坐。浣盆浣盆。自余臨濟。徳山總是眾盲摸象。一向與麼荒艸連天。拂子俯徇時宜。曲開方便。以拂子劃云。一劃爲陽。又劃云。一劃爲陰。陰陽交感。歲功乃成。忽若干坤窄。乾坤窄。日月星辰一時黑。且道是陽耶。是陰耶。擲下拂子云。待石筍抽條卽向汝道。井山。乃枯禪俗門之侄。法門之嗣子也。自幼至長。羽之翼之。如鷹兒出窠。便有衝天志。明師出賢資。信矣。恨不能盡其設施而早世。

建康府保寧卽庵覺禪師

嘗與無準同參破庵。後因無準山居。寄以偈云。吸松風。飽山色。浩養未妨淸徹骨。夢覺千嵓杳靄分。興來一笑乾坤窄。霽霞凝雪翠滴滴。泉瀉斷崖聲瀝瀝。故人斯樂我何知。遐跂白雲抱幽石。送髙源住梨洲云。小玉聲中認得些。至今兩眼尙瞇麻。阿師不雪鄕人恥。鼎鼎教誰辧正邪。蜀諸老。如髙源。卽庵。石田。無準。道價皆爲一時之重。猗歟盛哉。

慶元府雪竇無相範禪師

參松源。開法焦山。龍象駢集。爲新雪竇。無準上堂。舉。楊岐和尙出世。升座罷。九峯勤和尙握其手曰。且喜得个同參。岐云。如何是同參事。峯云。楊岐牽梨。九峯拽耙。岐云。正恁麼時。楊岐在前。九峯在前。峯擬議。岐云。將謂同參。元來不是。頌云。楊岐左眼半斤。九峯右眼八兩。一對無孔鐵錘。至今收拾不上。叢林咸以大範呼之。蓋與無準行道同一時也。赴雪竇請。遮遷寂。先是。紹定辛卯歲旦上堂云。春來萬匯悉皆新。一段風光畫不成。無事妙髙行一轉。不知誰是境中人。明日。齋退巡寮。登妙髙峯且云。會吾意否。又明日。赴堂喫粥罷。索湯沐浴。端坐而寂。眾議峯頂建窣堵波。見於佛鑑所記云。

平江府雙塔無明性禪師

性端潔。疾悖謬。頌開口不在舌頭上云。明修棧道。暗度陳倉。刻舟猶覓劍。夜雨過瀟湘。大力量人擡腳不起雲。只許老胡知。不許老胡會。白雲盡處是靑山。行人更在靑山外。大力量人腳下紅綫不斷去。放兩拋三。瞞神呼鬼。換盆換盆。誰不識你。頌趙州見二庵主云。南枝向暖北枝寒。一種春風有兩般。寄語髙樓莫吹笛。大家畱取倚欄看。松源首肯之。無明一生。眠食不離淸眾。老益精進。惟此一節亦可書。況衲子資其決擇乎。

栢巖山禪師

福之玉融林氏子。飫遊叢林。所至輙前席。題畫水波壁去。波浪鼓時無點滴。風濤息處卽彌漫。明窗紙罅休尋覓。壁上行船方好看。同輩皆稱。歸裏住洋嶼。雲門。嗣息庵。砥節礪行。眾所畏服。

中巖寂禪師

天性孤髙。示眾云。過去諸如來。塡溝塞壑。現在諸菩薩。褌無頭。褲無口。未來修學人。推不向前。拽不向後。若也會得。同坑無異土。若也不會。君向西秦。我之東魯。又云。行亦禪。坐亦禪。終日舉頭不見天。出乎爾。反乎爾。認著依前還不是。拈起則充塞太虛。放下則纖塵不立。不拈起。不放下。鎭州蘿卜頭。趙州索盡遼天價。又云。今朝七月旦。夏制將垂滿。更上曲盝牀。舉則舊公案。舉得全。鼻孔沒半邊。舉不全。舌頭拄梵天。啞。胡亂了也。還我這則公案來。卓主丈云。切忌啖啄。此數語如含沙工方射影。吾恐見之不中其毒者幾希。

天目禮禪師

訪同參不值。偈云。庭前一樹紫荊花。老子何嘗不在家。若謂弟兄相見了。先師門戶隔天涯。爲叢林誦頌野狐話云。墮落知何處。憑君子細看。潮來無別浦。木落見他山。爲癡鈍喜。嘗與北澗同在佛照會中相與提衡。故有簡川禮竅之呼。余景定間寓保寧。始見全錄。天目預老聵許可。豈苟然者哉。

短篷遠禪師

平生不設臥具。晝夜枯坐。得遠鐵橛之稱。開法余杭永壽。爲明極嗣。中秋寄同輩云。一點孤明徹太虛。體無盈缺任方隅。光含萬象珠懷蚌。影落千江井覷驢。馬祖玩時迷向背。長沙用處絕名摸。衲僧直下忘標旨。吐七吞三總自如。不害筆墨遊戲。後住吳門承天。一日。上堂云。承天一句。言前分付。達摩不會。只履歸去。越宿。無疾坐逝。時光東谷亦道行。一力起洞上之宗。無謂無人。

石田燻禪師

眉山彭氏。嘉定間。出世髙峯。屋老僧殘。先是。髙原。無準。卽庵。中嵓石溪諸老徐之。然後請從。開鑪上堂云。髙峯門戶如灰冷。多謝諸公有歲寒。些子死柴頭上火。大家著力試吹看。石田住吳門髙峯。寥寞荒寒。過於法昌在分寧時開鑪。髙原宿徳咸集。又差勝以一力撾鼓爲十八泥人說法也。

臨安府淨慈混源密禪師

天臺盧氏子。遊泉南。參教忠光晦庵。乃大慧所謂禪狀元者。久而盡得其道。後有示眾云。恁麼恁麼。掘地覓靑天。不恁麼不恁麼。虛空揣出骨。釋迦老子以僧伽梨。正法眼藏分付摩訶大迦葉。生錢放債。換水養魚。世尊傳金欄外。別傳何物。倒卻門前剎竿著。不行官路。只販私商。內外中間覓心了不可得。與汝安心竟。家財俱藉沒。磉下獲黃金。徳山棒。臨濟喝。官拗不如曹拗。情親不如義親。腰間歷日已多時。不用攢龜打瓦。楊岐三腳驢兒入你諸人鼻孔。雲門以黑漆竹篦斷衲僧命根。東勝神州火發。燒著帝釋眉毛。西瞿耶尼人忍俊不禁。連聲叫屈。初三十一。中元下七。掛起缽囊。放下楖栗。山河大地。日月星辰。三月安居。諸佛菩薩。蓄生驢馬。九旬禁足。以大圓覺爲我伽藍。寂滅現前。據欵結案。去年梅。今歲柳。顏色馨香依舊。喝。但願春風齊著力。一時吹入我門來。閱人語句。須是眼正。究其密說顯說。直說曲說。如恆山之云。開遮自在。須是同一眼觀。同一意見。方不辜負前輩。混源出處。已備於嘉泰普燈。此數語未載。石田謂受虛中。只能詳類事迹。愚謂聯燈去取。眞不放過也。

國史陳公貴謙

答舍人眞公徳秀書曰。承下問禪門事。仰見虛懷樂善之意。顧淺陋何足以辱此。然敢下以管見陳白。所謂話頭合看與否。以某觀之。初無定說。若能一念無生。全體是佛。何處別有話頭。只緣多生習气。背覺合塵。剎那之間。念念起滅。如猴孫拾栗相似。佛祖輩不得已。權設方便。令咬嚼一个無滋味話頭。意識有所不行。將蜜果換苦胡蘆。陶汝業識。都無實義。亦如國家兵器。不得已而用之。今時學者。卻於話頭上彊生穿鑿。或至逐个解說。以當事業。遠之遠矣。稜道者二十年坐破七蒲團。只管看驢事未去。馬事到來。因捲簾大悟。所謂八萬四千關捩子。只消一个鎖匙開。豈在多言也。來教謂。誦佛之言。存佛之心。行佛之行。久久須有得處。如此行履。固不失爲一世之賢者。然禪門一著。又須見徹自己本地風光。方爲究竟。此事𨿽人人本有。但爲客塵妄想所覆。若不痛加煆煉。終不明淨。圓覺經云。譬如銷金礦。金非銷固有。𨿽復本來金。終以銷成就。蓋謂此也。來教又謂。道若不在言語文字上。諸佛諸祖何故謂畱許多經論在世。經是佛言。禪是佛心。初無違背。但世人尋言逐句。沒溺教网。不知有自己一段光明大事。故達摩西來。不立文字。直指人心。見性成佛。謂之教外別傳。非是教外別是一个道理。只要明了此心。不著教相。今若只誦佛語。而不會歸自己。如人數他珍寶。自無半錢分。又如破布裹眞珠。出門還漏卻。縱使於中得小滋味。猶是法愛之見。本分上事。所謂金屑𨿽貴。落眼成翳。直須打並一切淨盡。方有小分相應也。某向來𨿽不閱大藏經。然華嚴。圓覺。維摩等經。誦之亦稍熟矣。其他如傳燈。諸語錄。壽禪師宗鏡錄。皆玩味數十年間。方在屋裏著到。卻無暇看經論也。楞伽𨿽是達摩心宗。亦以句讀難通。不曾深究。要知吾人皆是誠心。非彼世俗自瞞。以資談柄而已。姑以日用驗之。𨿽無濁惡粗過。然於一切善惡逆順境界上。果能照破。不爲他所移換否。夜睡中夢覺一如否。恐怖顚倒否。疾病而能作得主否。若目前猶有境在。則夢寐未免顚倒。夢寐旣顚倒。疾病必不能作得主宰。疾病旣作主宰不得。則生死岸頭必不自在。所謂如人飲水。冷暖自知。待制舍人於功名鼎盛之時。淸修寡欲。畱神此道。可謂火中蓮花矣。古人有言。此大丈夫事。非將相之所能爲也。又云。直欲髙髙峯頂立。深深海底行。更欲深窮遠到。直到不疑之地。來教謂無下手處。只此無下手處。正是得力處。如前書所言。靜處鬧處。皆著一隻眼看。是什麼道理。久久純熟。自無靜鬧之異。其或雜亂紛飛。起滅不停。卻舉一則公案與之廝崖。則起滅之心自然頓息。照與照者同時寂滅。卽是到家也。某亦學焉而未至也。姑盡吐露如此。不必他示。恐儒釋不謀者必大﹝打﹣丁﹢在﹞之。待制舍人他日心眼開明。亦必大笑而罵之。國史公多見宗匠。

大川濟禪師

荷法爲事。狷介無當意者。在四明寶陀。有三句語曰。寶陀一路。來來去去。撞著聱頭。風波無數。曰。寶陀一玄。掣臂揎拳。打失鼻孔。蒼天蒼天。曰。寶陀一妙。無人能到。喫飯著衣。阿屎放尿。住冷泉。示寂。遺囑撒骨不造窣堵。說偈曰。地水火風先佛記。冷灰堆裏無舍利。掃向長江白浪中。千古萬古第一義。眞一代宗師之模楷。起澗東之道者也。

山陰淸首座

得心法於無用。有椒頌云。含煙帶露已經秋。顆顆通紅气味周。突出眼睛開口笑。這回不戀舊枝頭。諸方猶能誦。不知爲淸所述。或載爲無用作。非也。

夢堂升禪師

舉。雪竇示眾云。立賓立主。好肉剜瘡。舉古舉今。拋沙撒土。直下無事。正是無孔鐵錘。別有機關。定入無間地獄。拈云。這般漢。須是具緇素眼始得。活句下明得。堪與佛祖爲師。死句下明得。自救不了。且道雪竇恁麼說話。是活句。是死句。待雪竇出地獄。卽向汝道。又云。達摩示眾。各言所見。小兒斗百艸。到處去尋討。黃昏鬥罷卻歸來。不知狼藉教誰掃。平生提唱。如人倫之有周孔。鱗羽之有龍鳳。晚年閉戶。不喜交接。衲子見之。如登龍門。昔云蓋智。疾禪林便軟暖。道心淡薄。來參者。掉頭不納。聞其容入室。則堂室爲滿。夢堂有之矣。

石田燻禪師

曰。破庵老和尙言。禪和子室中下語。總是知見解會。如何了得。須是向言句外。臨時別有意智去。離泥水方得。我舊時行腳歸去。與一同行在合州釣魚掛搭。彼中亦是一員前輩尊宿。我去入室。再三免我。不肯舉話。及至同行去。卻不免他。但拊膝一下。云。你向這里下轉語看。同行無語。番番入室。只是如此問。他同行雲。叵耐這漢。番番只如此問。我無可應他。你爲我下一轉語。老和尙云。你待他今番又如是問你。但將兩指夾鼻﹝聲﹣耳﹢空﹞他一﹝聲﹣耳﹢空﹞便出。同行果去。入室依所教。尊宿云。有人教壞你了。信知此事。得底人如兩鏡相似。自然彼此不相瞞。做工夫須是省要處做。令到這般田地。方堪爲種艸。

笑翁堪禪師

行丐到泉南。休於洛陽。與一僕夫山行。偶至下生院。古屋數十間。廊捲風葉。寂無人聲。惟見一老僧。雪頂厖眉。負暄於殿陛。徐起止客。坐於僧堂前破木牀曰。何所而來。翁曰。來無所來。僧曰。因什麼在遮裏。翁曰。早晨喫白粥。如今肚裏饑。僧曰。不是遮个道理。速道。翁指屋角樹曰。好一株木。得恁麼蒼翠。二人大笑。相就語移刻。始知老僧嘗見無用來。雪峯玢侍者言此甚詳。惜乎老僧偶忘其名爾。

鐵牛印禪師

曰。正堂辯和尙與日書記書云。若要道行黃龍一宗振舉。切不可絺章繪句晃耀於人。禪道決不能行。古有規艸堂。近有珪竹庵。更有个洪覺範。至今士大夫只喚作文章僧。其如柰何。如公頌三日耳聾與女子出定。非徹見淵源。何爲至此。勿以小小而礙大法。道不獨明辯一己之私。諸方宿老皆如此議。知我罪我。在於此書。萬萬察之。此語切中今時之病。學者不可忽也。鐵牛紀載。誠有補於後學。所謂艸堂諸老者。見處非不穩當。當時亦未免有此議。嘉定間。燻石田博學能文。痛自掩抑。以此故也。璨隱山初見元城語錄。喜甚攜歸。閱之未竟。卽掩卷。侍僧曰。何初喜之遽棄之。曰。衲僧家念念常在乾屎橛上。尙爲雜用心。況世間議論文章乎。此亦堤防之法。當如是也。先徳云。學者漁獵文字語言。正如吹网欲滿。非愚卽狂。

閩山居士兪景賢

入浙徧參知識。後見鄮峯用首座。問。如何是祖師西來意。用曰。我欲向汝道。汝還信否。士曰。請師道。安敢不信。用曰。汝要緊參禪。不可問西來意。士曰。何也。用曰。西來有甚意。士豁然了解。拂衣便出。用復召曰。見什麼便出去。士回顧。而用喝一喝。士曰。住。住。便行。自此歸裏。割棄親眷。顓顓獨居嶼上別墅。述偈曰。錯腳遊洪歷淛歸。更無一法可思惟。柴門髙掩長江上。誰管風濤鼓是非。用。見誰庵。

長樂珪藏主

曰。向在南北山與元雙杉同住。見其淸約介靜。四威儀中。不忘究竟己躬大事。日間偏要尋僻寂去處。孤坐兀如枯株。夜間睡夢亦提起古徳話頭。若噡語。唶唶略可辧。可見其做工夫精專純一。那時便知其必爲法門大器也。每思其人。未嘗不面熱汗下。見於斷橋答雲谷手帖。

嘉興府光孝石室輝禪師

僧問。明招見勝光。才跨門。光垂一足。意旨如何。室曰。乞兒弄飯椀。問。只如招云。伎倆已盡。拂袖便行。又且如何。室曰。鈍鳥逆風飛。室久侍明極。後嗣無準。性介烈。貴勢不敢幹以私。住慶元彰聖。官府科擾無節。棄去。府公聞之。𨿽勉畱。不回矣。嘗掛牌首眾徑山。其語穩實。

國史陳公貴謙

嘗在烏回與月林觀禪師夜坐。林曰。如何是賓中主。公曰。頭腦相似。林曰。如何是主中賓。公曰。橫按鏌鋣行正令。太平寰宇斬癡頑。復隨聲曰。如何是賓中賓。月林搖手而笑。噫。公之機辯。猶可想見也。

無量壽禪師

撫州人。答太師史衛王云。佛法在一切處。奏事書判處。著衣喫飯處。致君澤民處。納士用賢處。第一不可擬心尋覓。才是如斯。又不得也。嘗首眾鄱陽刁峯。太師以京口金山招之。不出。卽遁於隆興感山。晚年始赴臺之瑞嵓請。是亦不失爲比丘之大體者矣。

石田燻禪師

曰。旣入佛門。喫佛飯。潑天門戶。要人扶持。亦須是个漢始得。況稱長老。名旣如此。實當如何。具向上眼目。得大機用。可以開鑿人天。饒益後學。方不孤負出世二字。就中下機言之。亦要識因果。勤香火。早晚禪誦不懈。創新補舊。一切處運眞實心。方有少分相應。不可坐方丈領見成。勞者責人。逸者歸己。瞬息之間。頭白齒黃。前頭大有事在。前輩長老。時節因緣旣至。不柰何擘破面皮。多是住院後。卻進得一步。蓋不問院之大小。眾之多寡。千人萬人叢中亦如此。單丁去處亦如此。二六時中。專以此道爲懷。長久工夫不間斷。故能打發。石田此語。可謂毒藥苦口。利於病也。

潭州石霜竹嵓印禪師

隆興府人。道味苦嚴。見者莫不肅然心服。抑齋陳公靴師潭日。以龍牙。福嚴招致。皆不赴。後以石霜請。不得已而應命。僧問。如何是和尙家風。嵓曰。問家風作麼。問。如何是佛法大意。嵓曰。湘潭云盡暮山出。巴蜀雪消春水來。同門秀孤峯。開無門皆推遜之。平生機鍵縝密。語言粹夷。豈非親見月林之力歟。

大川濟禪師

嘗與弁山侍老佛心。弁山偶外幹。不及請假。洎歸。佛心曰。阡兄兩日何往。答曰。未嘗出入。大川適在旁。叱曰。參禪人何得妄語。弁山面赤汗下。自此尢謹語言。昔昭默受死心責亦類此。湛堂嘆其皆良器也。

平江府虎丘坳堂濟禪師

曰。毛髮。爪齒。皮肉。筋骨。髓腦。謂之地。唾涕。膿血。津液。涎沫。痰淚。精气。大小便利。謂之水。暖气謂之火。動轉謂之風。此四緣假合而成幻身。須有主宰始得。何謂主宰。試道看。坳堂。蜀人。嗣息庵。與別浦。癡絕頡頏一時。惜壽俱不及癡絕也。

枯崖和尙漫錄卷中

枯崖和尙漫錄卷下

蒙庵聰禪師

嘗歸福州。謁木庵於乾元。木庵問曰。莫是聰侍者麼。蒙庵稱名未竟。木庵曰。此事非聰明智慧之所能辯。如何。蒙庵曰。通身是口吐不出。曰。中毒了也。蒙庵曰。莫掩彩他。曰。且坐喫茶。茶罷。木庵又曰。須知此事不在方冊上。不在口皮邊。蒙庵曰。畢竟在什麼處。曰。鐵蒺藜當面擲。蒙庵曰。大好不在口皮邊。庵便打。蒙庵喝一喝而出。蒙庵旣得法於其落髮師光晦庵。以大父事雪堂。復謁木庵於乾元。見密庵於烏巨。水庵於淨慈。誰庵於髙亭。始深徹淵奧。是未嘗一日無師友也。欲其法道不昌。可乎。

無準佛鑑範禪師

曰。木平參洛浦。便致一問云。一漚未發時如何。浦云。移舟諳水脈。舉棹別波瀾。平不契。卻往問盤龍。一漚未發時如何。龍云。移舟不別水。舉棹卽迷源。木平便悟去。後來雲峯悅和尙拈云。木平若向洛浦言下悟去。猶較些子。後來不合向盤龍死水裏浸殺。住後。有問。如何是木平。平云。不勞斤斧。果然只坐在這里。你道他恁麼說話。意在於何。多見兄弟往往商量。移舟不別水。舉棹卽迷源。便是死水。如何是木平。不勞斤斧。所以坐在遮裏。若恁麼會去。驢年也未夢見在。遮裏須覷見他古人一些子得人憎處始得。佛鑑此語。發藥學者不淺。晚年倡中峯之道於雙徑。機用迅駛。如擊石火。閃電光。卽此語也。不惟英雋鱗集今上皇帝亦思問道。紹定六年七月十五日禦修政殿。引見說法。賜徽號。金襕。亦此語也。豈有他術哉。

伊巖玉禪師

嚴州人。初稱名儒。有篤行。中年厭習舉業。專究洛學。忽曰。是不可以了吾事。遂裂縫掖。剃須。發學出世法。登徑山。謁老佛心而師事之。久無所契。復往見癡鈍於雪竇。依止三年。一日。忽明得卽心卽佛話。故有無毛鷂子貼天飛。千山萬山髙突兀之句。嘗看劉元城語錄云。所謂禪一字。於六經中有此理。但不謂之禪爾。及達摩西來。此話大行。據此事不容言。則夫子不答是也。且西來意不必問。而話亦不必答。向上老和尙好玩弄人。故以不答答之。所謂栢樹子者。乃系驢橛也。後人不知。只守了樹。尋祖師西來意。可一笑也。讀至此處。曰。若是當時得聽此語。這里正好與一錐。

眞源日禪師

曰。馮侍郎濟川。張侍郎子韶。問道於徑山妙喜禪師。師問。隔物不見道時如何。子韶對之曰。今日親睹慈顏。妙喜云。隔。子韶云。𨿽然如是。瞞他一點不得。妙喜卻問濟川。對之曰。不較多。妙喜曰。二公對答非不親切。但未見道。如有一物頓在臥房裏。只隔一重壁。爲什麼不見。禪和子說道理。便道十方無壁落。四面亦無門。隔个什麼。饒你眼似銅鈴。也須是悟始得。又曰。禪和子擔板。才下得轉語。未能依俙彷佛。便言我百了千當。余頃見佛智老人亦曰。妙喜橫說豎說。切中今時之病。近來欺世盜名。未得謂得。遞相狐媚。更相印受。視東山直下。不爲佛法罪人者幾希。斯言學者並宜識之。

東山源禪師

曰。往年出嶺。初上徑山。其時枯禪做首座立僧。破庵西堂掛牌。一時龍象畢集。如石田。無準皆同在眾寮。破庵尋當室中偏愛舉。經行及坐臥。常在於其中。如何是其中事。亦曾去請益。他一詞不措。臨起單。卻作一頌相送云。換骨抽筋一句。只欠點頭自許。若能自解知非。便見平吞海宇。个便是爲人抽了釘。拔卻楔。自此過平江靈巖見癡鈍。時茂業海做前堂立僧。今大慈笑翁。育王大夢。皆在彼中同住。叢席甚盛。癡鈍常云。詢佛燈四十九日夜抱露柱悟去。次上蔣山。見淛翁。因室中舉卽心是佛。下語云。抱橋柱澡洗。翁云。有什麼快活。下語云。請和尙放下著。被他打出。後復見巖雲巢。皎中庵。上衢州祥符。見殺六巖。歷扣二十餘員知識。看來無出應庵下兒孫直截緊峭。所以宗枝繁衍。烏虖。東山於悟門𨿽大廓徹。猶如先聖得一善。則拳拳服膺而弗失之矣。

眞源日禪師

曰。雪巢和尙入室。問僧。不是風動。不是幡動。仁者心動。那个是你心。又云。不是風動。不是幡動。仁者心動。你向甚處見六祖。又云。不是風動。不是幡動。仁者心動。是什麼動。發明臨濟之奧旨。證驗衲子之眼目。如運斧臨風之手。其妙在於一斫爾。雪巢當金虜之亂。曾與大慧同渡江者。大慧笠中藏一金釵爲路費。時時視之。雪巢伺其不意。取而投諸江。大慧愧謝。與之結交。眞源嗣雪巢。以艸堂爲大父。故平生語言挺校。有父祖風烈。

隆首座

號南山叟。淸源南安人也。壯歲遊方。多見尊宿。罷參後。禮業海塔。偈曰。業父煎熬業海漧。尙餘劫石影團團。我來笑罷吞聲哭。昔日船從此處翻。掃癡鈍塔。偈曰。生苕帚柄背時貨。樹倒藤枯舊陣圖。一代年來低一代。灼然邪法實難扶。南山與無隱。雙杉。荊叟同侍癡鈍爲最久。

西蜀保福晦嵓暉禪師

通泉白氏子。嘗與肇諾庵。道谷源。開掩室同參松源。密契眞要。歸裏三主道場。遠近敬鄕。道化益盛。散夏小參云。大智洞明。十方融會。騎聲蓋色。邁古超今。不可以寂默通。不可以語言造。是以大覺世尊於摩竭提國三七日中無啟口處。及至四稜蹋地。盡力提持。只道得个是法非思量分別之所能解。又道是法不可示。言辭相寂滅。恁麼揭示。譬若斷崖落石相似。看者不容眨眼。除是一念知非。前後際斷。全體擔荷得去。是眞精進。是名眞法供養。如來一會。靈山儼然未散。如是時時禁足。念念護生。又何必九十日中無繩自縛。然𨿽如是。衲被蒙頭萬事休。此時山僧都不會。語悉類此。癡絕在蔣山題其錄云。大隨和尙道。我參七十餘員善知識。具大眼目者。只得一二。其他皆具正知見。予三十年前在叢林中與晦嵓遊。當時具大眼目者。惟老松源一人而已。歲次庚寅仲秋。其徒寶日攜主東林提唱之語。乞予編次。由是開帙縱觀。一字一句。造次﹝眞﹡眞﹞沛。皆有從上大眼目體裁。非徒從事於語言之末。是知松源之道盡在是矣。烏虖。去古旣遠。師法益壞。正知見者艱其人。大眼目者可知矣。晦嵓𨿽話行於吾蜀。此錄流播江湖。是可爲斯道之歃盟。若善觀者。始信吾言之不妄。癡絕亦有所激而云。

福州聖泉岊翁淳禪師

天姿軒特。嘗坐夏雪峯。值重架鰲山閣。作偈曰。夜半天崩地陷休。一莖艸上現瓊樓。儂𨿽先後不同步。月幌風欞一樣愁。時競傳誦。雲巢。無準向嘗與同行。皆誠敬心服。叢林間。禪者與決可否。議論鋒發。戲以禪判官呼之。

潭州大潙泉山初禪師

字子愚。泉州陳氏子。始業儒。稱鄕先生。後因看趙州語有省。剃髮受具。徧參知識。爲永木庵髙弟。嘗記裏之承天寺僧堂云。承天大僧堂再造。百餘歲。外嚴中蠧。人莫知者。住持了空揣其壞而新之。施者樂。役者悅。不半年而成。擁以照堂。明樓在前。任其勞者道本從賁。經始於秋。迄事於冬。了空於是涓辰率徒入而居焉。寔嘉定六年十二月十九日也。比丘太初記。僅九十二字。西山眞公典是郡。見而喜。後在湖南。專書招之。住潙山二十年而寂。

嘯巖蔚禪師

示眾云。一年三百六十日。今朝恰是結交時。且道天衣將甚與人分歲。拈拄杖云。一不做。二不休。爛烹石虎。活剝泥牛。已是滿盤釘出了也。卓拄杖云。三徳六味。施佛及僧。法界有情。普同供養。若是粘牙帶齒漢。應笑家風冷淡。一咬見骨底。自然樂以志憂。𨿽然如是。明年更有新條在。惱亂春風卒未休。嘯巖語言如嵇康。長七尺八寸。美音气。好容色。土木形骸。不自藻飾。人以爲龍章鳳姿。天質自然也。烏虖。可不敬哉。

癡絕衝禪師

曰。予紹熙壬子出峽。夏於公安二聖。時松源倡密庵之道於饒之薦福。旱嘆艱於著眾。適西湖妙果虛席。松源舉云居首座曹源應選。亦密庵之嗣也。聽其入門提倡有省。遂投誠而住。未幾。歸侍司。甲寅夏。曹源有信上龜峯之命。復從其行。畱三年出淛。松源由虎丘而遷靈隱。遁庵住華藏。肯堂住淨慈。皆往從之。松源在靈隱。門庭孤峻。八閱月而後得歸堂。凡求掛搭。必呵斥不得親。一日。忽曰。我八字打開掛搭。他自是蹉過了。當下始知昔在龜峯三年。曹源怒罵嬉笑。皆爲人之方便也。自此不疑天下老宿。到與不到。瞞我不得。已而隨緣放矌。曹源順寂後二十年。爲人推出。瓣香不敢忘。凡六處所聚。兄弟不可謂無。只是用翳睛法者少。苦哉。吾宗喪矣。今年八十二。時節將至。扶病執筆。直敍得法之由。刻諸龕陰。以昭至信。淳佑十年庚戌歲也。烏虖癡絕世謂其機用如盤珠者。且能益鏟光彩。於其師歿後二十年方瑞世。眞所謂色斯舉矣。翔而後集。搏九萬可立而俟也。名字不肯入他人夾袋中。其識又過人。所以聲轟一世。起中峯之道。亦驗在此矣。晚以吾宗喪矣爲憂。聞此得不爲痛心者哉。

絕照鑑禪師

因淛歸者上堂云。相別一何久。相逢只舊時。眉毛分八字。鼻孔大頭垂。諸方鍋兒大小。杓柄短長。直是瞞他一點不得。且道鎭州羅卜頭。無底籃盛得幾个。喝一喝。放待冷來看。上堂云。古佛與露柱。相交第幾機。南山起雲。北山下雨。金剛與土地神揩背。一擦骨出。可謂家貧猶自可。路貧愁殺人。汝諸人仰面看天。開口取气。無非這个消息。因甚不覺不知。若也知去。三世諸佛無容身之地。苟或未然。乾元畱取口喫飯。卓拄杖。下座。大抵宗師家吐露。自是迥別。𨿽然。須是離言說相。方見老絕照用處。

石田燻禪師

初到潭州。禮石霜雷遷塔。偈曰。一念慈容元不隔。何須特地肆乖張。平髙就下婆心切。惱得雷公一夜忙。名由此彰。見破庵於蘇之穹窿。聞室中舉世尊拈花。答曰。焦磚打著連底凍。赤眼撞著火柴頭。庵奇之。石田嘗拈僧問馬祖。如何是西來的的意。雲巢。癡絕爲擊節。傳至徑山老佛心。亦云。老僧只得避路。

眞淨大師徳英

建溪楊文公億五世女孫。性聰善傳會。依達庵。於其四威儀中有悟入。徑上徑山投佛照。應對如飛蓬隨風。照許以爲再來毒種。後說法於蘇之朱明。委蛻於常之淨惠。自贊云。自贊贊不出。自畫畫不成。有个本來相。如何呈似人。活潑潑。本無生。鼻孔依然搭上唇。叢林傳之。癡絕跋其錄行世。

月窟淸禪師

福州福淸人也。少長因睹鄕閭者焚化。乃曰。我願作佛。終不爲猛火所燒。父母訝之。十四歲許以出家。往湖州何山。復庵知爲法器。俾落髮受具。久無所證。不遑寧息。一夜。見僧堂中放琉璃燈省徹。述偈曰。琉璃放下又放起。一點光明常不已。若人識得這光明。姐姐元來是阿姊。謁遁庵於華藏。值開室。欣躍而進。復旋踵曰。我是無罪人。不入這地獄。後與遁庵酬酢。水乳相合。嘉定間。江右憲使陳公貴謙以臨汝天寧延之。及赴何山請。道聲益著。平生气尙剛介。厭偸合苟容。多面折人。叢林爲之肅整。此衛護大法者所當然也。

淸烈庵主

天臺人。居臨安余杭縣湖西山洃氏庵。年已九十。昏瞳眊瞀。晝夜惟枯坐。將示寂。具蔬飯。會村落百餘人。敍相訣語。同詣山頭。引手長揖。入龕趺坐。說偈云。這漢無知。說是說非。拳頭豎起。佛也難窺。化火自焚。由頂。兩肘。兩膝。五處熾然而起。三昧火光。五色璀璨。堅固舍利不可勝計。寶所山主能詳言之。烏虖。淨性心宗。常光熾然。無壞無雜。周徧法界。故烈公遊戲死生之際。如此奇特。豈非平生履踐之明驗歟。抑提多迦。婆須蜜之發現歟。

諾庵元肇禪師

師範有規。精一於道。因雪上堂云。普賢昨夜呈醜。一片寒光如晝。可憐妙用些兒。引得石人失笑。且道笑个什麼。金烏飛上欄幹。看你一場漏逗。頌仲冬嚴寒年年事云。野老年來解放懷。兒孫更以酒相陪。只知好景長時在。不覺老從頭上來。無愧於師矣。昔諾庵與開掩室結伴參松源。源亦不倦鍼札。故盡得其妙。是不可無賢師友也。足爲後學法。

漢陽軍鳳棲古月祖照禪師

生緣東川廣安趙氏。禮祥甫山主爲落髮師。敏而疾見。徧遊講肆。所至奪席。忽棄所習。歷閩而浙。依肯堂。明得狗子無佛性話。後入破庵室。見其作直視勢。乃咄云。野狐精。破庵劈耳一掌云。畢歷不是者个道理。又應聲曰。野狐精。破庵又與一掌。示以偈云。一掌幾曾知痛癢。回頭轉腦口喃喃。直饒舌似風雷疾。也落機前第二三。照嘉定間出世唐興聖果。後在鳳棲室中。垂三句驗學者。一。和煙釣月句。頌云。煙水茫茫釣艇橫。日盈月昃未容分。謝郎不是絲綸客。爭免時人錯見聞。二。截水停輪句。頌云。正眼豁開天地窄。機輪停處海濤乾。等閒拶出驪珠現。無限邪魔心膽寒。三。不入驢耳句。頌云。儂家一句分三句。見馬逢牛舉似伊。只此更無親切處。眼中聞得始應知。順世時。以後事囑侍郎楊公恢曰。微子孰有知予之心者。楊公爲之嗟唶輟食。特敍其語。謂脊骨之硬。不減破庵。

寒齋林公公遇

晚年遺外世俗。造入宗門。齋傍有隙地。架艸庵以延少林誠公。而風日佳時必過之。二子同合侍立。聽其談論。余間與果藏主到庵。亦竊預焉。淳佑丙午九月。公以疾卒於家。且書偈云。五十八年熟睡。且喜今朝瞥地。試將老眼摩挲。只這阿底便是。張橫渠亦云。學者但養心識明淨。自然可見生死存亡。胸中瑩然無疑。寒翁得之矣。

龍溪聞禪師

初遊方。到南康詣云居。至半嶺。笠頭爲風掀。沿嶺而下。尋至笠所。有省。住常之保安。孤硬淸約。僧問。如何是和尙爲人底句。溪曰。鵓鳩樹上啼。僧曰。某甲不會。溪曰。鼓已響。堂前喫飯去。無準謂徑而直。簡而峭者也。頃龍溪道重一方。衲子向臻堂中。被位鱗次。夏丁旱。未解制。多起單。溪曰。莫道諸人拄杖子﹝跳﹣兆﹢孛﹞跳。後五日。山僧拄杖子亦﹝跳﹣兆﹢孛﹞跳。越五日。沐浴升堂。歸方丈坐亡。茶毗。迸設利五色者莫計。保安耆宿云。岊翁淳禪師。福之石岊人。賦性好獎稱人善。晚進必悉力薦藉。未開法時。妙語已徧叢林。住慶成。踞室云。這里打開。那邊塞路。因甚如此。活膏肓起必死。謝道舊云。劍池邊。松峯下。幾回同步至懸崖。牽得驢兒喚作馬。喝云。是何話霸。又云。二月初一。好个消息。桃花煞紅。李花煞白。劍池邊楊大伯。笑中打失攔腰白。直至如今尋不得。喝云。有甚交涉。又云。冷坐守枯椿。沒轉身底。多是違時失候。一回寒徹骨。親暢快底。十分和气春風。衲僧家兩眼如鈴。嗔斗詬地。玩弄神機。風雲自異。盡教酹酒燒錢。低頭賀歲。風蕭蕭。葉飄飄。墻頭桑條動。柳條最苦。北禪唱村田樂。烹露地牛。波波挈挈。怎柰伊何。惹得人收皮角。笑裏藏刀。咄。淸平世界不用干戈。誦此如飲玉飴。自然使薄漿荇。於戲。枯禪可謂得其傳矣。了知法乳一源無異味也。

辟支巖主立堅

三山漁溪人也。初以雙綫爲活。倐省覺。入應林山中。休糧居於大樹下。妻子追捕之急。遂剪髮過莆之囊山辟支巖遁焉。後亦從檀施爲僧。淳佑間。郡守林侯希逸延以龜山陳沈二禪道場。迫而後就。未幾思舊巖。與同道書云。夫稱住持者。作眾楷撫。代佛揚化。素無道徳言行之譽。未知仁義禮法之由。艸座麻衣。木食磵飲。且以爲愧。推向人前。實何以堪。拂衣徑歸。堅之出處。於緇林亦有助云。

東谷光禪師

風神淸拔。有精識。見祚明極。與實齋蔣公爲法喜之遊。蔣錄西庵三偈。以寄和酬云。莫道西庵小。了無邊與表。還他親到來。一一方分曉。莫道西庵靜。鐵牛吼聲震。露柱與燈籠。點頭相共應。莫道西庵窮。吞空復吐空。相逢金粟老。臈月鼓春風。住靈隱已。罷勌溘然矣。東澗湯公漢祭以文曰。維東谷師。昂然鶴質。作冷泉主。曾不多日。示病已早。示滅何疾。我𨿽乍識。開口吐實。問訊殷勤。迹疏情密。忽遣手書。古畫。名筆。聿來告行。覽之自失。諦觀點畫。宛然遒逸。是過量人。生死齊一。而我凡情。悲涕爲出。雪滿湖山。羸馬難叱。聊持瓣香。往弔其室。一時講道。相往來皆名公卿。是曰同人於門。

蒺藜曇禪師

初居湖州普濟。荒寂如傳捨。夙夜自對聖僧坐禪。凡九年。後住蘇之穹隆。門風愈髙峻。鮮有入者。室中常云。穹隆有句子。衲子下語不下語。一例打罵。無準時在會中爲藏主。少忤被趂出。且曰。教他住徑山。卻來見老僧。後無準住徑山。因遺漏行丐吳門。蒺藜猶在虎丘。二老相見撫掌大笑。

鎭江府金山掩室開禪師

成都人也。徧歷講肆。忽然不樂。欲出嶺了大事。樞使安公亦勉以偈曰。吾有大患爲有身。是身假合亦非眞。維摩示病元非病。好向南方更問津。室抵番陽東湖。值松源開室。聞舉。明眼衲僧。因什麼失卻鼻孔。言下領解。一日。連案僧見其看經。問曰。向後得座披衣。如何爲人。室將經度與僧。僧將經擲於案。室復取。朗聲誦。僧休去。嘉泰辛酉。始赴廬山云居請。未幾。勑補金山。如藍田法語。皆參禪捷徑。平生所接人。獨得佛海。大昌松源之道。

雙杉元禪師

踞室云。報恩方丈百無一有。贏得爲人推門入臼。示眾云。衲僧家不知月之大小。歲之閏餘。喫著三角粽子。便道是端午。忽被報恩移上一曰。背他只管半疑半信。今朝依舊點盞茶與伊濕口。驀然咬破菖蒲。出身冷汗。失聲道啞。福建子激惱殺人。大眾。這个豈不是通靈藥。三十年後。切忌拈卻。嘗入三門云。鬧市門頭有个入處。只爲諸人見頑了也。新長老因行不妨掉臂。顧視大眾云。隨我來也。雙杉只據目前。信手拈來。無非耆黃妙劑。換骨法。起死方。何必他覓哉。

荊叟玨禪師

作夏靈巖。時癡鈍俾其看狗子無佛性話。言下領旨。因與潛無隱通吐。無隱曰。是則是。只是命根未斷。更須出去見人始得。且囑其謁淳庵。叟至華藏。半年無所得。一日。忽聞火板響。凝滯釋然。告於淳庵。庵卽鳴鼓開室。叟趨入。庵問。如何是佛。叟曰。野花開滿路。問。如何是法。叟曰。私酒醉人多。問。如何是僧。叟曰。缽盂口向天。庵曰。未在。出去。後叟在癡鈍室中。聞舉如何是佛。震聲答曰。爛冬瓜。且述偈曰。如何是佛爛冬瓜。咬著冰霜透齒牙。根蒂𨿽然無窖子。一年一度一開花。荊叟處眾時。得無隱。雙杉力尢多。

福州雪峯北山信禪師

本州人。性方嚴。機迅敏。初學見之。應對多失。次在鼓山。時有僧相看。山問。近離甚處。僧曰。西禪。山曰。西禪有何言句。僧曰。話墮也。山曰。你甚處學得遮些子來。僧曰。今日不合觸忤和尙。山拈拄杖便打。僧奪拄杖。軒渠大笑而出。遂請喫茶。傳是老宣首座去矣。初。北山同月窟過浙。見遁庵於華藏。月窟先有契證。故山得咨決之。後歸裏。訪明晦室。分座鼓山。漳守趙公以夫聞其道。以南寺招之。山遜謝曰。公聞之過。使三反。乃行。開堂爲同行月窟拈香。時論髙之。

枯禪鏡禪師

天資淡薄。一無嗜好。惟與衲子提撕。敲磕不倦。有問。如何是祖師西來意。枯禪拍禪牀一下。今人吐露語言。千百皆不能得到前輩地位。且利害在什麼處。會麼。

癡絕衝禪師

嘗赴福州雪峯請。與尙書陳公韡有宿素之雅。招飯私第。以項王像求贊。卽拈筆書云。拔山非力。蓋世非气。八千子弟。同謀共濟。人皆謂天下大器。不可以力爭。必先仁義。殊不知天假其手。以誅暴秦。然後使寬仁愛人者之爲帝。吁。其亦有補於斯世。公大奇之。癡絕慧辯恢廓。此特緒餘爾。

介石朋禪師

秦溪人。性髙簡。僧曰。寶劍未出匣時如何。答曰。杜鵑啼處花狼藉。僧曰。出匣後如何。答曰。令人長憶李將軍。僧曰。出與未出時如何。答曰。劍去久矣。汝方刻舟。解夏夜參云。九旬禁足。网禽宿巢。三月安居。驅狐守冢。向生殺不到處。見三頭六臂。掀翻圓覺伽藍。猶是抱樁打泊浮。云黃山前。雙檮樹下。九十日內。風以時。雨以時。二六時中。少不添。多不減。一年三百六十日。日日安居。時時自恣。圓者自圓。方者自方。長者自長。短者自短。未免淨地揚塵。畢竟如何。大鵬展翅天路遙。巨鰲轉身海水窄。示眾類此。晚年寓杭之冷泉。扁其室曰靑山外人。景定間。丞相秋壑賈公尢崇敬佛法。與奏得旨。住淨慈。後淮海亦繼其席。皆起於澗東。

石田燻禪師

曰。燻上座住靈隱。亦是不柰何。被人東拶西拶。拶到禪牀角頭。回避不及。只得爲祖師。有个門戶。擘破面皮出來。喚作此地無朱砂。赤土以爲上。𨿽然。看卻今時。漸漸赤土也無了。漸漸食泥食土。說著眞个个人寒心。噫。志於道者。聞此當如何哉。

雙杉元禪師

嘉熙間。乃石田堂中第一座。上丞相書。言朝廷新指揮。買師號。金環象簡不便。書云。正月十三日。景徳靈隱禪寺前堂首座。前住持嘉興府天寧寺僧中元。謹燻沐獻書樞使大丞相國公。竊以爲佛老之教。救世計也。其所以與儒道相參於天地間。以能開悟性眞。不墮邪見。其功未易量也。我朝太宗皇帝嘗曰。釋氏之道。有補教化孝宗皇帝亦曰。以佛修心。以老治身。以儒治世。斯可也。張文定謂。儒道淡薄。一時聖賢盡歸釋氏。而關洛諸公亦必玩味釋氏之書。而後能接續洙泗不傳之祕。然教必有主。必有師。國家以度牒許人承買。凡有僧者。各尋師以爲依歸。師苟有道行。則可使迷者悟。塞者通。其裨助世教。要非小補。近世貨賂公行。求爲住持者。吾教之罪人。若以例傳。天下之賢者必深藏遠遁而已。其肯出而爲師。夫師廢則正法微。正法微則邪法熾。以淸淨之門而爲利欲交徵之地。非國家之福也。譬如家塾黨庠不能無師。不求其能傳道解惑者爲之。而惟賄是視。則弟子何以仰。孔門之教亦幾乎熄。佛老之道何以異是。若謂佛老之徒。身居大廈。日享膏腴。不蠶而衣。不耕而食。爲世所嫉。然天下之人。有無用於世而坐享膏腴之奉者尢眾。何特僧道。寺觀創立。常住供養。非官與之也。以眾人樂施而與之也。寺觀有田。稅賦尢倍。又有非待不時之需。正與大家相似。今旣買度牒以錢。免丁又增以錢。官府無絲毫之給。而徒重責其利於無窮。則僧道可謂不幸矣。國家愛惜名器泛濫。何以勸勵天下。僧道若以賄得金環象簡。得諸處住持。則嚚頑無賴之徒皆以賄進。何以整齊風俗。況寺觀𨿽多。其常住闕乏者甚多。縱使此令一行。第能率斂寺觀之大者。其小者亦豈能應其求。如此則所得能幾。況僧道非能自出己財。求爲住持。必將取之寺觀。師徒相殘。常住心壞。所謂膏腴將見蕪穢。所謂大廈將見爲丘墟。所謂溫飽將見爲凍餒。部𨿽有牒。誰將請之。歲𨿽有丁。誰將輸之。今日軍需糴本秤提諸劵。無非鬻爵。鬻爵之者。或累於國。牒之多者。無病於官。乃循一時不卹之事。斫喪千萬載之利源。殆非理財之長策也。伏睹近降旨揮。增錢鬻爵。識者病之。事不果行。總所今來陳請。正亦類此。伏望鈞慈詳酌利害。特有敷奏。盡行寢罷服號之命。令僧道不勝幸甚。伏惟鈞慈俯賜鑑念。不備。時江西粲無文亦有書。先是。朝省因總領嶽珂奏。乞降紫衣。師號二等。賜金環象簡並四字禪師法號。以住太寺觀。每賜服。師號。綾紙。出賣三百緡。仍附品官條制。非有官不得差注。非有賜服不得住持。此書上。事果寢。豈非祕護大法者之用情乎。雙杉住山。能極枯淡。專一行道。若機簡堂。私居𨿽處暗室。如臨大賓。似證老衲。此亦哲人律己。又見於微細者也。賢矣哉。

枯樁曇禪師

淸介寡言。瘦坐竟日。開法越之大禹寺。亦出澗東。僧問。和尙未見佛心時如何。答曰。人貧歸道。問。見後如何。答曰。色窮歸皂。嘗舉現成公案。道得也三十棒。道不得也三十棒。侍僧曰。望師慈悲。開个方便。答曰。將謂你是个出廐良駒。僧有省。枯樁。閬人。後住姑蘇虎丘。緇素翕然宗之。

雲巢巖禪師

訓學無倦。且能折節下士。慰藉良厚。雋彥歸之。開鑪日。示眾云。是句亦剗。非句亦剗。雪峯輥球。睦州檐板。惟有趙州老漢向火鑪頭拈起香匙火筯。東撥西撥。忽撥得一塊。恰是饒州景徳人家壁角頭多年破磁碗。三世如來只管看。運庵曰。此語酷似父翁松源。

南翁明禪師

初入眾時。便能決志參禪。嘗宿天臺石橋。遇異僧。指令其見老佛心。翁至太白。投誠預其法席。然室中才開口。便被叱。私自念曰。今生不了。則有來生。已而淚下交頤。後在癡鈍會中爲侍者。晚參侍立。聞鐘鳴。鈍曰。什麼聲。翁曰。鐘聲。鈍曰。聲來耳畔。耳往聲邊。翁薄遽未答。被大叱。汗流浹體。始自語曰。元來浙翁平日叱罵我。皆是徹骨徹髓。鈍尋常只令其看百丈野狐話。一日。鈍曰。不落不昧時如何。翁應聲曰。不落不昧。鴛鴦一對。水上浮沈。如意自在。鈍撫而印之。翁。泉州黃氏子。與隆南山同出嶺者。歸裏住溪上教忠。至住莆中囊山方入寂。

西山亮禪師

福州人。枯硬儉約。嘗蓄紙被一張。補粘殆徧。寒暑不易。由鼓山首座寮赴雲門請。及遷黃檗。未嘗別換侍僧。一夜。潛以絹衾易之。亮驚叫。責曰。我鮮福。平生未嘗敢服縑素。況此被相隨三十年矣。其可棄乎。聞者謂其住山有古人風。後退席入永陽雁湖山中。與道者刀耕火種。莫知所終。

平江府萬壽訥堂辯禪師

寄同參偈曰。猿與黿交割不開。兄呼弟應似忘懷。及乎話到誵訛處。卻道心肝不帶來。時亦稱之。後八坐道場。提倡如阪走丸。眞不霟爲巖呆之子。嶽聾之孫也。

介石朋禪師

曰。別峯珍和尙退鼓山。詣育王。候見大慧。一蒲團於佛殿後坐七十九日。因秦國太夫人請大慧升座。私自喜曰。今日得見必矣。果得一見。語合室中。復投三轉語而去。大慧大奇之。遂與宏智同舉之住嶽林。今寺中有塔存焉。別峯徧身有長毫。時號珍獅子。介石題其墨迹。略言如此。別峯旣得法於佛心才。髙踞雄席。道顯著矣。復勇於求見妙喜。其意謂何。不可與璞懿遲遲其行同日而語。此所以爲一代宗師之標準也。噫。今只欲一後學七十九日候見尊宿。亦難矣。

守懲庵主

莆人。滿年具戒。居囊山下巖。就巖縛屋。聊蔽風雨。父爲郡胥吏。歲給以糧。凡客至。不論問佛法。世法。皆瞪目視之。有僧問。如何是庵主家風。忽答云。就巖縛屋。掬澗煮縻。問。忽有人問西來意。如何祇對。懲反袂哭云。苦屈。觀其雅趣。探其幽旨。非契如之流亞歟。

石溪佛海月禪師

曰。余年三十。方再南。聞空叟有言。二十行腳。此事休也。初得此語。心甚不平。過二聖。座元几案間。見窮谷語。舉雲門話墮。於光明寂照中。便有歇泊地頭。及登甌峯。旬日間趂隊入室。先師舉。達摩葬在熊耳。因甚隻履西歸。余對以。一點水墨。兩處成龍。復一日。龍袖拂開。面目全露。遂倒跟四載。然後江之南北。浙之東西。親師友。味甘苦。動轉施爲。未嘗向背。今又三十年。尙未能依俙彷佛。信知此事大不容易。休也二字。眞吾之一知識也。見於示秀上人語。今學者多見之而不思之。可悲痛也。佛智老師跋其錄云。石溪未離云頂。行腳未到處。要須到。旣見云居。開口不得處。要須道。執侍半年。如矢在弦上。知而不自發。至於龍袖拂開。如箭在的中。發而不自知。𨿽然早年見松源於北山下。是此話已行。若謂開得口後方有此錄。腦後猶欠石溪一錐在。烏虖。佛海親證悟法門。於斯見矣。語𨿽不多。大有控人入處。不可不錄。

王孔大

福州徑江人。太學博士宗合猶子。年二十發冑。薦上春官。不售。辛亥歲。毅然效古塔主之風。裂冠剪髮。依莆之辟支巖主立堅。修杜多行。已而人有知者。益上絕巓編茆居焉。父母勸勒不回。甫二載。聞泉南明教忠法道。焚庵詣之。獻頌云。燒卻山頭破艸庵。不圖遊歷不咨參。依師別也無貪著。博飯栽田也要諳。時教忠於風亭通衢開接待庵。孔大泯泯眾底。折節服勞。施主聞之。勸爲大僧。攺名惟玉。教忠亦嘗有偈示之云。老我居山已許時。著衣喫飯只隨宜。子來將謂有奇特。笑倒東家小廝兒。後亦有發明。但不久住世而寂。初終與祖麟楊道者略相類。烏虖惜哉。

西巖惠禪師

示眾云。彌勒眞彌勒。水銀無假。分身千百億。阿魏無眞。長汀子來也。眼生三角。頭峭五嶽。好未必好。惡未必惡。布袋頭開也。隈隈﹝阿﹣可﹢崔﹞﹝阿﹣可﹢崔﹞。骨骨董董。輕如毫毛。重如丘山。拈得便擲。拏得便用。豎拂子云。猶是兜率陁天底。只如彌勒未生已前。如何剖露。擊牀云。收拾雨聲歸舊樹。放教秋色到梧桐。題五祖六祖像云。恨殺此頭陀。山磨恨不磨。吾今檐頭重。爲汝種松多。西嵓三十餘年。佛鑑處所得底。拈出示人。無涓滴滲漏。後三十年。點眼藥也。

丞相鄭公淸之

嘗謁妙峯善禪師。坐定。峯曰。相公畱心此道。還有歡喜處也無。公曰。且坐喫茶。峯曰。不是心。不是佛。不是物。相公作麼生。公曰。低聲。低聲。峯曰。也須子細。公曰。描也描不成。畫也畫不就。峯默然。老師嘗言此。因識之。

福州越山法深禪師

本州人。未落髮時。已有見處。依月窟於梅嵓得度。浙遊至雙徑。無準一見而器之。俾掌翰墨。議者以其年杪未稱職。爲遠上座起骨云。末後一著。始到牢關。山遙水遠。火冷云寒。啞。不是髑髏眼活。進遮一步也大難。大難。眾始伏膺。歸裏居梅嵓十餘年。自號雲山耕叟。樞相鄭公性之。尙書陳公韡。間居日。相與講道。白郡致主釣臺。寶佑間。遷越山。未幾而逝。故名不顯著。

祖昌庵主

不知何許人。隱於天日山中。結庵取陳墳。約二十餘里。雙徑榮首座嘗遊山中。偶至其庵。荊棘薈密。墻壁傾斜。昌頹然於路口。倚杖而立。雪眉霜髯。壞衲獘履。人物可畫。且欣然揖入共坐。榮視左右。瓶無儲粟。竈有餘煙。心甚異焉。問。居山今幾年。遂稱名答曰。不記年矣。益奇之。問。糧食誰供。答曰。仰給陳氏。今無矣。問。何不行腳去。答曰。達摩不來東土。二祖不往西天。問。如何是隱者家風。答曰。猛虎一聲山月髙。遂屏息不敢復問。少焉。昌出茗芽。令掬水咽之。徐叩雙徑歷代尊宿。咨嗟久之。蓋嘗見典牛塗毒來。若言其見前輩。不翅百齡矣。又曰。路遠宜卽歸。榮明年拉同道訪之。已失其處。豈非世出世間之異人者耶。要當於懶殘。西山亮輩中求也。

溫陵黃允

字孚中。晚年喜參請。知罪福。嘗言。昔爲護國主首。撰開堂疏。曾受其潤筆資。作懺悔疏。備元物詣寺。供設還謝。敍事簡核。略云。諲長老之住護國。劉大卿之守溫陵。允也時預計偕。當趨省試。開堂撰疏。難逃府命之嚴。潤筆貽資。實出僧儲之有。昔爲貧而受也。今如數以還之。二十三年。常作懷慚之客。七十五稔。方成了事之翁。聞者嗟服。

平江府開元別翁甄禪師

西蜀人也。初入閩見枯禪。悟其機用。後從遊癡絕。得其至要。淳佑間。開法衢之南禪。臘八上堂。舉。世尊正覺山前。夜睹明星。忽然悟道。乃云。奇哉。一切眾生具有如來智慧徳相。但以妄想執著而不能證。拈云。釋迦老子未睹明星以前。不妨令人疑著。旣睹明星之後。說出許多不才淨。心肝五臟總被別人覷破。還有爲釋迦老子作主底麼。別翁徒有此語。只知釋迦老子心肝五臟被別人覷破。殊不知別翁心肝五臟又被別人覷破了也。

枯崖和尙漫錄卷下﹝終﹞

此集所記。皆近世善知識也。中間如柔萬庵。元雙杉。皆余舊方外友。曰筱塘賢。碎支堅。則余志其塔矣。悟兄捨儒入釋。其敬慕前輩如此。進進未可量。所論金華元首座前後話頭。已具眼目。大慧所謂﹝眞﹡眞﹞倒禪。正道著此病。悟能以是求之。他日與此集諸老共入僧寶傳矣。

竹溪﹝虎﹣兒﹢﹖﹞／用﹞齋林﹝希逸﹞題景定四年夏四月

跋攺鋟枯崖漫錄

飲光破顏。神光得髓而降。前徳入道機緣。其輯錄者。不識幾則。前有景徳。後有嘉泰。況於增集之諸錄乎。閩枯崖圓悟禪師。峻機妙用。獨脫無依。常能有聲畫。又通無聲詩。个个無不具眼目。世寒暑不能易其芳者。師徳也。江海無以臻其極者。師量也。曾往來於雙徑之日。采近世諸老應機接物。罵柳指拍底美談。輯曰枯崖漫錄。凡前代諸燈所遺逸者。足考之。加旃吸其精。不眩其英。啜其實。不瞶其華者。隨分各有入處。豈非所謂五燈之後。復見一燈哉。然扶桑所梓。行未以國訓。便於句讀。故宗宿見之。貴不亂素制。庸學以之憾。難通俗習。其猶如南人食稻。北人食粟。誰一之。於玆施點於副墨之子。以付書林。冀使洛誦之孫。易窺祖墻矣。予曾聞此齊名之海才。尙辭倭訓之敕。而有凡才之謙。如今則不然也。嗚呼。宗宿之罪人。庸學之益者乎。

時

寶永四歲次丁亥春二月上浣贊之髙松慈恩參徒機海子操觚於洛西寓捨

