續藏經正源略集補遺

淸達珍編

正源略集補遺

天臺嗣祖沙門國淸達珍輯

形山淖禪師法嗣﹝雪嶠信孫二人﹞

武林永慶遠峯靑禪師

上堂。雪峯輥球。道吾舞笏。弄巧成拙。祕魔叉。降魔劍。自納敗闕。玄沙虎。子湖狗。切忌道著。道著卽頭角生。

衢州祥符頓聞修禪師

上堂。當機覿面提。覿面當機疾。若不解轉身。空費千鈞力小參。故徳有云。燻風自南來。殿角生微涼。師曰。祥符則不然。朔風陣陣寒。梅花朴鼻香。若是守株待兔。一定倚壁靠墻。拈拄杖。一齊約退。

敏修毅禪師法嗣

四川羅漢幻白可禪師

上堂。十八十九口生肘後。吉嘹舌頭一場漏逗。山僧恁麼道。大似十字街頭乞兒。將一文錢。買得个油﹝饑﹣幾﹢﹝磁﹣石﹞。向珍禦筵前。點胸點肋曰。這般滋味子。能有幾人知。有識者聞之。豈但噴飯而已。卽今松直棘曲。鵠白烏玄。風鳴條雨破塊。東掖山髙。琴溪水冷。一一覿露常光。不假修爲造作。有眼者見。有耳者聞。驀豎拄杖云。住住。說得道理好。歸依佛法僧。

破山明禪師法嗣

關中興善易庵印師禪師

西蜀成都廖氏子佛誕上堂。過去已過去。未來渾莫算。年年四月八。人人慶佛誕。當日獨稱尊。而今殃害徧。不墮雲門機。瞻仰資無限。大眾旣同瞻仰。還見釋迦老子麼。豎拂子云。不涉去來今。毫端全體現。

四川百丈敏樹相禪師

上堂。識得一萬事畢。趙州東壁掛葫蘆。道吾舞笏無休歇。諸仁者。若無閒事在心頭。便是人間好時節。

費隱容禪師法嗣﹝三人﹞

杭州錢塘東明孤云行鑑禪師

嘉興宋氏子上堂。十月廿五。切忌莽鹵。一句無私。日輪當午。直下翻身。超佛越祖。堪笑雪峯輥球。禾山打鼓。大丈夫作用超羣。豈肯釘樁搖櫓解制小參。春朝解制好行腳。世出世間不可著。活潑風流物外遊。切莫無繩而自縛。衲僧踐履不尋常。佛祖從來難摸索。脫體無依得自由。大方獨步乾坤廓。師於順治辛丑示寂。塔建東明。

明州育王太白雪禪師

解制上堂。十五日已前。開池不待月。十五日已後。池成月自來。正當十五日。竿木隨身。逢場作戲。處處綠楊堪系馬。家家有路透長安。

杭州東蓮古風然禪師

嘉興許氏子上堂。寒雲開曉嶂。暖日照虛堂。物物從玆始。照然不覆藏。靈芽抽夙種。枯荄轉微黃。上苑含香花未吐。得沾淑气競芬芳。暴露泥牛。翻身騰踏。陳年骨董。動地生光。直得璞峯金嶺。掀眉鼓舞。燈籠露柱。俯首稱揚。盡言。門迎多吉慶。無限風光。各各喜逢佳節。自然道泰時康。𨿽然如是。只者一般韶光媚景。畢竟承誰恩力。良久云。元和力轉回天地。散作林巒萬卉春上堂。解語非干舌。能言不是聲。直教玄會得。更不涉途程。端的意甚分明。以拄杖搖云。無風荷葉動。決定有魚行上堂。大丈夫兒志莫灰。切須猛力出頭來。禪關今日重封鎖。白汗從教下一回。透徹根源諳落處。一番心眼頓然開。橫拈倒用隨施展。剎海毫端萬象該。無造作絕安排。得意欣懷笑滿腮。百日功成圓底事。養成頭角待春雷師生於萬曆乙卯。寂於康熙庚午八月二十八日。塔建寺後凝雲峯下。世壽七十六。臘四十六。有正續燈。行世。

萬如微禪師法嗣

南湖都門普濟介爲舟禪師

楚沔水趙姓上堂。卓拄杖曰。心不是佛。智不是道。拄杖子。﹝跳﹣兆﹢孛﹞跳上三十三天。觸著帝釋鼻孔。打个噴嚏。落在諸人眉毛上廝結。盡力抖擻不下。直饒抖擻得下。未免明眼人前三尺暗。切須子細。

弘覺忞禪師法嗣﹝二人﹞

本一薪傳瀾禪師

婆子拋兒頌曰。祇這孩兒也不消。虎頭戴角出荒郊。毒如蠍惡似鶚。將軍誰數漢嫖姚。

鄂州向上采商榮禪師

中州海寧羅氏子上堂。西風颯颯催寒樹。黃葉飄飄滿地金。已爲止啼誰小哭。分明狼藉祖師心。急薦取莫因循。忽然冬盡又逢春。師於康熙丁未示寂。偈云。今年六十六。事事皆具足。翻身北斗藏。山靑與水綠。塔於南溪之右。

牧雲門禪師法嗣

桐城淸泉十洲瀛禪師

小參。諸方打七。慧山打三。朝三暮四。暮四朝三。鉗錘𨿽然各別。火色必定一般。金剛圈。栗棘蓬。任你諸人吞跳。主人公額頭上。仔細參詳。以拄杖畫一畫云。透得者个鑪韝過。許你放參。若透不過。且聽山僧一指南。喝一喝解制。春山覆雪。春艸萌芽。春日和融。春風襲襲。衲僧艸鞋癢癢。只欲涉水登山。長老拄杖搖搖。直得拋磚引玉。去年結。也是隨方應時節。今年解。終始何妨早數天。佛法猶如水中月。長長短短皆光圓。有佛處不得住。百艸頭上祖師意。無佛處急走過。家家門首長安路。三千里外。不得錯舉。墻有風。壁有耳。恁麼則不去也。無端又打之乎者。摘楊花摘楊花。思量擬議隔千差。正恁麼時。且道。天臺雁宕。可遊不可遊。投子浮山。可到不可到。良久云。莫將閒學解。埋沒祖師心。

石奇云禪師法嗣

蕭山湘湖冷堂林禪師

華亭沈氏子。投華山一雨法師披剃。徧參諸方。次參雪竇受囑上堂。昨夜西風拂石龍。今朝覿面又相逢。个中消息元無異。想象毗盧老主翁。康熙戊申。師示寂。畱偈曰。來無一絲。去無一綫。七十二年。虛空閃電。撒手浩歌歸去來。臨行拋出吹毛劍。喝一喝。奄然而逝。

金華智巖萬因聖侍者

忞國師。屢勸出世。師不肯。嘗垂五問。其一曰。一乎便應底人。因甚喚不回頭。二。從來無背面。人人有个鼻孔。因甚摸不著。三。只爲太近機如掣電底人。因甚降龍塔不肯點頭。四。竿木隨身。逢場作戲。因甚又道拄杖子不在手裏。五。二水合流。因甚到千丈巖前。便七花八裂。

浮石賢禪師法嗣﹝二人﹞

蘇州楓江法華彌壑澧禪師

上堂。法身無相。櫻桃果熟春枝上。法眼無瑕。漁父時歌江上槎。無事倚筇閒眺望。河山萬里好生涯上堂。祖師意。如來禪。猿啼巴峽。水闊湘潭。諸人不會。函關月落聽雞度。若也瞥地。華嶽雲開立馬看。

金陵保寧嵋樵﹝汁﹡﹝十／甲／寸﹞禪師

上堂。乃豎拂云。迷時祇迷者个。手執夜明符。幾个知天曉。擊拂云。悟明祇悟者者个。椎碎蟠桃核。還見舊時仁。放下拂云。縱饒迷悟心盡。灸瘡瘢上更著艾爝。莫有獨超格則道得一句者麼。擿拂云。惜取眉毛。

林野奇禪師法嗣﹝二人﹞

汝州風穴雲峨喜禪師

蜀之紫陽陳氏子。徧參諸方。晚入天童。參林野奇和尙。一日侍奇山行。胸中廓然冰釋。卽呈偈曰。罷罷罷休休休。橫眠倒臥在山丘。翻身拶碎虛空骨。萬象森羅笑點頭。奇卽頷之。後開法普濟。次遷龍池風穴小參。將心作佛。剜肉補瘡。了妄歸眞。潑油救火。機前負荷。平地千差。直下承當。白雲萬里。總不恁麼。入無間獄。行但行。坐但坐。饑來喫飯。困來打眠。也只嬴得一味平常。猶未是衲僧向上事。何也。三面貍奴腳踏月。兩頭白牯手擎煙。

京都淨壽道安靜禪師

山陰鄭氏子示眾。瞬目揚眉。早已錯過。拈椎豎拂。落二落三。到者裏。全身放下。直下知歸。略較些子。若也卜度沈吟。正是迥風鈍鴿。只合籬下羈棲。安可翺翔云外小參。識得一萬事畢。佛法僧三寶。拈過一邊。戒定慧等學。置而勿論。馬師三甕醬。投子一瓶油。滋味頻添在口頭。

石庵琈禪師法嗣

嘉興普明浪山嶼禪師

上堂。燻風涼。夏日長。白雲澹澹。流水蒼蒼。黃鶯啼綠樹。旭日照虛堂。末後句絕囊藏。人在藕花香世界。風流廓徹體全彰小參。云騰致雨。露結爲霜。分明歷歷。徧界不藏。揮拂子曰。玄沙原是謝三郎。

無礙徹禪師法嗣

吉州耽源鍵畿銓禪師

上堂。覿面明明人不識。一顆圓明色非色。名不得狀不得。兩道眉毛蓋卻鼻。知不得解不得。臨濟廝兒白拈賊。不是心不是佛。門前一池水。照徹虛空骨。

山曉晳禪師法嗣

南嶽大善天培鑑禪師

示眾。大善今日初結制。普請兄弟各仔細。二六時中總莫分。單單觀著自家鼻。不惟昏散盡掃除。從前悟得俱要棄。不勞更問祖師禪。不勞再問第一義。釋迦老子不喞﹝口﹡畱﹞。達摩祖師成特地。三千七百𨿽超奇。山僧驗來總不是。旣超奇爲何不是。良久。噓一噓曰。參。

節巖琇禪師法嗣

常州江陰大悲曇照明禪師

小參。有一句子。等閒不輕示。騎牛上昆侖。踏出虛空髓。蟭螟急得雙眼紅。毗盧界內煙塵起。堂前露柱久懷胎。生下孩兒多意气。良久云。是何言歟小參。徧呈貪眠。曼殊失曉。目連打失眼睛。笑殺子丑寅卯。多少孟八郎。渾身入荒艸。山色溪聲著眼看。珊瑚枝上日杲杲小參。徳山老子。拈一條棒。佛來也打。魔來也打。眼空四海。背負須彌。與奪自在。殺活現前。若到衲僧門下。掃地挑屎。未有分在。汝等黃瓜茄子。何曾識得好惡。

具徳禮禪師法嗣

廬山萬杉剖玉璞禪師

古蓼朱氏子。幼依廬州伏虎寺祝發。出謁瑞光徹圓具。看竹篦子話。後扣三峯有年。乃於棒下透徹臨濟宗旨。繼見靈隱禮。機契。命充第二座。出住京口焦山。次興萬杉。上堂。橫按拄杖曰。靈山話月。以訛傳訛。曹溪指月。將錯就錯。天下老和尙。貴買朱砂。隨邪逐惡。新海門一擊敲落。天下黯黑。要使先聖後賢。迥出明白窠臼。其或未然。撥轉雲頭。另與諸人相見去也。遂擲拄杖。下座僧問。如何是佛。師曰。孟八郎漢。僧禮拜。師曰。將勤補拙。

浪山嶼禪師法嗣

嘉興普明字﹝﹑／﹝﹑﹡﹑﹞圓禪師

上堂。僧問。如何是過去心。師云。趙州衫子重七觔。進云。如何是未來心。師云。牛上騎牛笑殺人。進云。如何是未來心。師云。無勞日下掛紅燈。進云。三心中。那一心成佛。師云。蒼天中更添冤苦。乃云。目前無法。意在目前。饑來喫飯。困卽打眠。拍禪牀云。三口渡邊魚跳网。昆侖騎象鷺鷥牽誕日小參。圓上座。憶得出母胎時。有則公案。未曾舉著。今日不免快便難逢。舉似諸兄。良久云。黃河三千年一度淸普明退院上堂。道人住處。原無定向。動若行雲。止猶谷神。雲從龍風從虎。隨處作主。遇緣卽宗。有時。孤峯頂上潛名隱迹。有時。十字街頭較是論非。賓則始終賓。主則始終主。脫體無依。隨處自在。汝等還知山僧樂處麼。拽杖便出。

述先預禪師法嗣

維揚淨慧在明徳禪師

小參。惺惺的不在明白裏。瞌睡漢豈處昏沈中。離此二途。且向何處安身立命。若說睡惺不二。依舊無本可據。諸兄弟。還會麼。深林黃鳥尋朋切。綠水浮鷗傍母眠解制小參。把住要津。不通凡聖。放開一綫。任爾縱橫。諸兄。還是把住好。放行好。梅馨透骨何人薦。又逐春風向藕塘。

骨巖峯禪師法嗣

湖州報恩梓昌英禪師

小參。非心非佛。圓相著點。卽心卽佛。黃葉止啼。楊岐驢。子湖狗。四料三玄。驢腳佛手。者一隊漢。若到報恩門下。掃地挑屎。總用不著。顧眾云。還有祖師麼。

十洲瀛禪師法嗣

桐城谷林大宜禪師

小參。春風和暖。日長夜短。靑山依舊靑。乾坤依舊轉。山僧拄杖頭。今古何嘗免。謹白參玄人。道不遠人人自遠。

雲峯授禪師法嗣

揚州西方南源信禪師

聖節上堂。四民安其業。百官盡其分。相共擊壤。以頌太平。鼓腹以歌王化。厥修盛世。無過此時。吾沙門釋子。律心有慧。治身有戒。入保社萍蹤湖海。趨雲水寄迹煙霞。同一師法。同一受用。只如王恩佛恩。如何報答。舉如意云。若向途中覓。猶爭半月程小參。上前不足。退後猶寬。只知鹽味。那知醋酸。夜深燭隱無餘事。又把閒書月下看示眾。舉磬山修祖云。諸方善知識。道眼髙。福徳大。叢林整齊。飲食淸潔。可謂難見而易親也。老僧者裏。世緣淺薄。辟艸開荒。茶飯粗糲。可謂易見而難親也。師云。昔日磬山。今朝奉聖。同坑無異土。且於不難不易一句。又作麼生。彈指頓超千聖外。揚眉不是目前機。

