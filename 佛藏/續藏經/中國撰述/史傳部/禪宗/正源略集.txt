續藏經正源略集

淸際源。了貞輯達珍編

正源略集卷第二

維揚嗣祖沙門﹝寶輪際源髙旻了貞﹞輯

天臺國淸達珍編

南嶽下三十四世

磬山天隱修禪師法嗣﹝五人﹞

京口夾山林臯本豫禪師

晚號晦夫。昆山陳氏子。十九。脫白於姑蘇之堯峯。誦金剛經應無所住而生其心句。有省。初參博山來。來曰。未入金籠貯。誰家野鳥兒。師曰。鶴有九臯翀碧漢。馬無千里不追風。來曰。運斤非郢。未免傷痕。師曰。祇如諸方豎拂揚眉。又得什麼邊事。來曰。片雲橫海嶽。樵子盡思歸。師曰。怪來巖下虎。特地暗驚人。次參密雲悟和尙。其日已晚。便問。夜宿投人時如何。悟云。者裏歇不得。師曰。豈無方便。悟拈拄杖。師接住一送云。看破也。便出。後參磬山修和尙。修問。那里來。師云武林。修云。怎知我者裏。師云。臭名難瞞。修云。污汝耳。師便喝。修云。喝後何如。師云。猶是不知。修云。老僧不知。汝知个甚麼。師擬掌。修云。猶弄虛在。師禮拜。一日修云。今時學人。不肯著實用心。所以法門寥落。師云。𨿽然如是。大約過在知識。如黃龍南公。不得慈明和尙痛折。云何得知道出常情。修云。豈口傳耳授之所得耶。師吐舌。又一日入室。修云。我疑你不會廓侍者與華嚴相會因緣。師云。不但和尙疑某甲。盡大地人疑某甲。修曰。盡大地人疑你則可。莫使老僧疑你。師曰。恁麼則某甲罪過。修曰。只如興化與旻徳賓主四喝。化曰。適才。若是別人三十棒。一棒也饒不得。何故。爲他會一喝不作一喝用。那里是他會一喝不作一喝用處。師曰。放某甲別通个消息。修曰。不要下語。師遂頌曰。賓主相逢縱奪家。喝下從云見活蛇。棒頭突出通無犯。豈作親承解撒沙。修然之。師開法中山石湫。乃過報恩謝法。修將如意付曰。此是老僧四十年用不盡底。將去揩磨。不得有忘。師秉如意。入堂曰。者个是堂上老人。爲豫上座。作用不盡底公案。敢問。有同相證用者麼。良久。擊板頭一下。便出上堂。若論此事。心不可求。智不可學。捏斷百匝千重。於中下機。一時揚卻。突出孤危。方教峻峭。都盧收拾將來。非心非色。非如非異。要用卽用。要捨卽捨。要行卽行。要藏卽藏。擬思一毫地。便落生死關頭。到者裏。作麼生相救得。復曰。五蘊山頭自在身。了然物物應天眞。頓教直下無思議。玄要全分見本人。卓拄杖一喝示眾。十五日已前。汝諸人放出山水。十五日已後。汝諸人坐斷柴頭。正當十五日。山僧看破汝諸人一著。要出出不得。要入入不得。出不得入不得。火裏眉毛烏歷歷。自家鼻孔急須參。碧眼胡僧恆面壁師一日開山次。握枯藤於手。謂僧云。此是曹家女。僧云。卻少个謝家郎在。師曰。但得有女。何愁沒郎。僧云。也要完全始得。師度藤與僧。僧擬接。師卽擲下云。卻不相當僧問。三更月落。古殿燈殘。有一个沒面目人來。如何相見。師曰。笑殺人。笑殺人。曰和尙笑个什麼。師咄云。問頭也不識僧問。如何是諸佛出身處。師云。須彌倒卓半虛空。曰如何是透法身事。師云。猢猻吞大象僧問。如何是虛空。師云。你亦在里許。僧云。某甲不見虛空。師云。者瞎漢。好與三十棒示眾。石裏壓油。水中取火。不是動轉勞人。祇貴當陽吐露。趙州老子太惺惺。切忌道靑州布衫重七斤僧問。明月堂前。花開枯木。是賓家句。主家句。師云。石女哭蒼天僧問。天不蓋。地不載。甚處安身立命。師打出方丈。次日又問。某甲昨日喫棒。今日和尙痛否。師復打出順治丙戌冬。預計逝日。說偈辭眾。窆全身於山門之右。天童忞禪師。銘其塔。師著。有宗門成範四卷。並語錄。行世。

杭州南澗理安篛庵問禪師

吳江兪氏子。父羨長先生。晚憂無子。於鷲峯寺。建無遮大會百日。應禱而生。幼失恃。病甚。飲酒不自好。年十六。始自驚曰。柰何使身心無措足之地哉。奮志讀書。一日偶過山寺。見楞嚴經云。此身及心外洎虛空山河大地咸是妙明眞心中物。有疑。特走謁磬山修。教看父母未生前本來面目話。一日修與客立澗邊。提金剛經。師開口。修驀札云。如何是其心。當時不覺自失。二十四歲。姻事苦逼。竟宵遁至武林。投南澗法雨大師脫白。嘗夜跪佛燈下。單提父母未生前本來面目話。不契。決計參方。聞金粟悟和尙在北禪。腰包趕入吳中。得蒙痛棒垂示。復上磬山。又遇山茨際公。同在山中五更聞得一陣風聲。疑情頓釋。目前淨裸裸地。了無一法當情。直是通身慶快。作偈云。千元萬妙隔重重。个裏無私總不容。一種沒弦琴上曲。寒崖吹落五更風。呈修。修云。玄妙卽不問。如何是不隔底句。師擬對。被棒。者裏卻又去不得。修見師疑滯。示一頌云。千波萬浪隔重重。識得源源處處通。根境脫然全體用。拈來物物始從容。師看頌亦自了了。卻是臨機不得活脫自由。一日頌百丈並卻咽喉唇吻云。並卻咽喉唇吻。三人口闊一尺。夜半露柱相逢。橫吹無孔鐵笛。呈修。修云。露柱還有口麼。師云。熾然說。修云。道得一半。師云。和尙又如何。修云。此問復何來。當時被者一撥。直下如團熱鐵火相似。次日呈似修。修云。不得燒卻眉毛。師便喝。修云。卻燒卻了也。師轉身云。看者老漢一場敗闕。便出。上堂。望剎竿便橫趨而過。猶是不喞﹝口﹡畱﹞漢。電影裏穿鍼。弓弦上走馬。也須是个衲僧始得。匙挑不上底。如稻麻竹葦。千札不回底。亦如稻麻竹葦。截斷天下人舌頭。卽不問。如何是汝諸人全身獨脫句。舉拂子云。漫天网子百千重上堂我者裏禪。無你諸人歇足處。無你諸人依傍處。無你諸人計較搏量處。直下如一團熱鐵火焰相似。你才擬歇足。燒卻腳跟了也。才擬依傍。燎卻眉毛了也。你才擬計較摶量。自己早打失眼睛鼻孔了也。你若總不恁麼。又有什麼气息。湊泊也。湊泊他不得。躲避也。躲避他不得。除是你猛烈提取始得。道个猛烈提取。已是蹉過多時也。到者裏。你諸人作麼生。顧左右擲杖。歸方丈雪嶠信和尙至問。你是那邊。爲甚麼又在者邊。師曰。一點墨水。兩處成龍。信曰。不會興雲作霧在。師曰。今日放大師過。茶次。信曰。我平日。只教人誦金剛經。師曰。多少人錯會大師意。信曰。直饒不錯會。大遠在。師曰。大師莫瞞人好。山門前行次。見狗子吠。信曰。者無佛性底東西。師曰。卻搔著大師癢處。信大笑。師亦大笑。大眾作禮次。信左右顧視。眾佇立。信曰。都是老實頭。師曰。大師面前。誰敢出手山茨禪師問。釋迦掩室。淨名默然。盡屬化門邊事。不落今時。請師道一句。師曰。未問已前答了也。曰阿誰證明。師曰。十字街頭廖胡子。又問。先師不了事。你我共知。作麼生與先師了卻。師曰。蒼天中更添冤苦。曰非兄不委。師曰。逢人切忌錯舉。又問。十年同學唱。拍板不相離。此去理安。兄還見我否。師曰。無人處斫額相望。曰渠無面目。望个甚麼。師曰。艸賊大敗。問。拈椎豎拂卽且置。斬新條令道將來。師曰。一掌一握血。曰須老兄始得。師曰。是我罪過。又問。談玄說妙。先哲所訶。瞬目揚眉。今時禪獘。去此二途。如何是兄的的爲人處。師曰。我不教壞人家男女。曰忒煞婆心。師曰。龍蛇易辯。衲子難瞞僧問。大悲千手眼。那只是正眼。師云。急水灘頭下釣絲僧問。對面不識時如何。師云。刀斧斫不開。問。如何是法身三種病。師曰。灸瘡瘢。曰如何二種光。師曰。覷著則瞎問。大徹底人。本脫生死。因甚命根不斷。師曰。螺螄吞卻鴨。順治乙未夏。磬山解制後。師將方丈所有器皿。各具手書。分送諸方爲遺念。乃杖錫出遊。至武康報恩掃塔。晤琇禪師。備托法門大事。預定逝期。於九月二十七日。行至吳江。寓應天寺。如期坐逝。門弟子迎龕。塔於南澗。弘覺忞禪師。爲之銘塔。語錄。奏請入藏。外有續燈存稿。行世。

湖州報恩玉林通琇禪師

蓉城楊氏子。童子時。一長者。令諸晚學。各閉目一回。反觀念起。眾童子各言。起念畢。師良久云。某甲反觀。無念可得。參天隱修和尙於磬山。命充侍司。隨堂坐香。一夕未開靜。卽進方丈。修見云。今日香完何早。師云。自是我不去坐香。修云。見甚道理不去坐。師云。卽今亦無不坐。修驀拈案上石屋錄。問云。者个是甚麼。師云。卻請和尙道。修云。你不道。教老僧道。師云。情知和尙不敢道。修云。石屋錄。我爲甚不敢道。師云。隨他去也。修云。贓誣老僧。師者裏透不過。直得大淚如雨。一晚目不交睫。立修單側。竟忘入寮。至五鼓。修呼云。不用急。我爲你舉則古話。當初有个龐居士。初見人時。也似你一般。孤孤迥迥。開口便問人。不與萬法爲侶者是誰。馬祖當時爲甚蹋向前一步云。待汝一口吸盡西江水。卽與汝道。師云。某有一頌。修云。汝頌云何。師呈頌云。不侶萬法的爲誰。誰亦不立始親渠。有意馳求轉暌隔。無心識得不相違。修云。不問你不侶萬法。要你會一口吸盡西江水。師於言下大悟。乃拂袖而出。自後凡有徵詰。皆當機不讓。修深肯之師掩關蓉城江幹。修遷武康報恩。連書促師云。老僧在報恩。精神日不如前。當知我必不久人世。得書卽來。有最要語分付。師得書。破關詣修。不作禮近前叉手云。狂兒國土。父不容過。者个峯頭。還是老漢住處麼。修云。你且站下腳。與你道。師驀掀倒香案而出。修髙聲云。將拄杖來。師遙應云。劍去久矣。次日。修上堂。維那擬白椎。師喝住云。待我問了話白椎。便問云。昔日大唐國裏無禪師。而今國裏還有麼。修拈拄杖作打勢云。看棒。師便喝。修亦喝。師復喝一喝。轉身云。不是狂兒多意气。祇因曾透上頭關。便出。修喝一喝。師亦喝。遙聞維那重白椎。師乃髙聲云。嘆死气住報恩上堂。拈拄杖曰。奇特因緣。須奇特人拈出。驚羣句子。於驚羣處舉揚。今日旣遇奇特人。有奇特緣。眞是驚羣處。舉驚羣句。且道。驚羣句作麼生舉。驀召大眾曰。吳中石佛大示眾。舉道吾每執木劍因緣云。吠虛逐塊韓盧。齩著半醒半醉漢子。終不免大家艸裏輥。道吾若於者僧才欲取劍。便一腳蹋翻。儻其知非。不惟令彼頓易皮毛。自亦頭正尾正。那堪不示本分艸料。木劍竟成戲具示眾。透脫末後牢關。云庵正罵。洞達歷祖綱宗。妙喜猶呵。汝等諸人。趣向者个法門。大須仔細。前溪水急魚行澀。後嶺風髙鳥泊難示眾。舉殃崛摩羅產難因緣云。且道。世尊者兩語。是个什麼道理。得恁麼靈驗。救得人家產難。驀喝一喝云。莫做夢。山僧爲汝諸人。說个譬諭。恰似人來買生薑。世尊乃與他一大把人參。其時將去。竟作生薑受用。帶累人亂齩嚼。吞了吐不得。吐了吞不得。如今者裏。有不亂齩嚼的出來。山僧與汝三十拄杖。何故。世尊當年折本。山僧今日與他上利示眾。舉唐州大乘遵禪師上堂云。上來又不問。下去又不疑。不知是不是。是卽也大奇。師云。其時無量大眾。一時成道師問行堂。飯桶裏多少達摩眼睛。堂罔措。問火頭。三世諸佛。向火焰裏說法。還端的也未。頭亦罔措。師指旁立一僧云。惟有者个師僧解答話。便歸方丈師問僧。樹凋葉落時如何。進云。不隔一絲毫。師云。機不離位。墮在毒海。僧喝。師便打居士問。明知日用不離者个。爲什麼道不得。師云。知之一字。眾禍之門僧問。昔日髙祖道。海底泥牛銜月走。巖前石虎抱兒眠。鐵蛇鉆入金剛眼。昆侖騎象鷺鶿牽。意旨如何。師曰。好兒終不使爺錢示眾。山僧說得一篇好佛法。懸在雨花橋上。大眾各自看取。良久曰。伯樂曾三顧。千金誰解增。贈君君不納。完璧倚枯藤示眾。老窗敗屋。紙帳靑燈。此中有人得些子意味否。夜來風色峭。釀雪已三分僧問。如何是本分事。師曰。管人家煙衝大小僧問。撾鼓鳴鐘。所爲何事。師曰。換人眼睛。師初主報恩。齒最少。道望四馳。順治己亥春。詔迎入京。命住萬善殿。禦駕親臨。師升座。舉西余端村裏師子話。下座。上大悅。賜大覺禪師。紫衣金印。是年。師告假還山。次年秋。上於馬上有省。連詔惇請至京。日窮玄奧。又詔師。爲一千五百僧。授菩薩大戒。加封普濟能仁國師。康熙乙卯秋。示疾。說偈而化。壽六十二。坐夏四十三。門人奉全身於天目東塢。塔號璚云。保和殿大學士王熙。爲撰銘。語錄奏請入藏。

南嶽綠蘿山茨際禪師

邗之通州李氏子。兒時。父遇相師云。爾子。骨格太淸。年未必永。乃捨之出家。初侍東隱若昧法師。聽講有會。禮辭參方。謁金粟悟和尙。一見便問。客散堂空時如何。悟曰。是甚麼時節。師便喝。悟便打。師又喝。悟又打。師禮拜云。今日起動和尙。上磬山參修和尙。問。昔日聞風。今日覿面。覿面一句。請師分付。修曰。你試道看。師便禮拜。修云。也當不得。師轉身便出。一日修問。只如百丈。於馬祖喝下。得个甚麼。師云。若有得。卽鈍置馬祖也。修云。他道三日耳聾聻。師云。某亦不可更作野狐精見解。修乃休去。一日修問。古人道有句無句。子如何會。師云。石長無根艸。山藏不動云。修云。如藤倚樹聻。師云。吾常於此切。修云。樹倒藤枯。又作麼生。師低頭而出黃端伯司理。請住東明祖庭。師云。聞居士開先有省推倒廬山。是否。士云。還見廬山麼。師云。待你扶起。士云。乍喚東明。師云。作家作家。士休去。少頃。士問。大師一向在甚麼處住。師云。居士道。山僧卽今在甚麼處住。士云。出此門不得。師云。居士還出得此門麼。士擬議。師云。卻是居士出此門不得住綠蘿上堂。山僧者裏。也不論玄。也不論妙。也不論禪。也不論道。只要你們生死心破。生死心若不破。便是閻王老子面前。喫鐵棒的公招。所以云。參須實參。悟須實悟。閻羅大王不怕多語。不勞久立。珍重住南源示眾。諸方有玄妙禪。有性理禪。有細膩禪。有逐日常進禪。有休去歇去禪。有大法小法禪。與人理會。與人齩嚼。山僧此間。且無如許多禪。只有遠祖百丈大智禪師。畱得一把鈍鐵鋤頭。逐日要人使用。使用得純熟。若到力忘於己。手忘於心。目前不見有可開之田。腳下不見有可立之地。忽然鋤轉山河大地百雜碎。露出當人雙眼睛。大眾。卽今把柄在阿誰手裏。驀擲拄杖云。當陽拈出大家看僧問。大死的人。卻活時如何。師云。喚來與山僧洗腳。問。如何是學人轉身處。師云。速禮三拜。如何是學人親切句。師云。分明記取僧問。古人云。三千里外逢人不審。逢甚麼人。師云。不是別人。崇禎戊寅。師登南嶽。愛祝融之勝。止擲缽峯下。結茅而居。蓋虎穴也。了不爲意。桂林王。聞而異之。親至問道。遣內臣侍候。不絕於路。願迎入宮。堅卻之不得。輙密迹去。王不懌而焚庵。祝庵前石橊樹曰。南來僧。果有道耶。樹卽冬實。未幾。開花且結實。王乃益加敬信。訪師卓錫處。折節步行三百里就見之。復爲建庵供養僧問。如何是超佛越祖句。師豎拄杖曰。向者裏薦取。僧便喝。師便打。僧擬進語。師連棒趁出僧問。如何是學人安身立命處。師曰。待山僧有安身立命處。卽向汝道僧問。手握利劍。因甚猢猻子不死。師曰。全承渠力。甲申春。流賊蹂躪三楚山中。日食不繼。采薇救饑。悞食野芹。同食二人皆覓療。師曰。何必爾。遂端坐而逝。門人奉全身。塔於綠蘿。篛庵問禪師。銘其塔。語錄奏請入藏。外有南嶽禪燈錄。正法眼藏續集。行世。

陽山松際印中通授禪師

烏程嚴氏子。年十七。投道場山脫白。參磬山修和尙。示狗子話。力參久之。一旦聞畫眉聲。有省。趨見修。修豎起拳曰。道道。師曰。板鳴也。請和尙赴堂。修可之。崇禎九年。出住南麻明慶。遷崇義。後繼席磬山上堂。門對千峯碧。溪沿一徑幽。更求玄妙旨。撥火覓浮漚。遂下座師性恬退。以應對繁。未幾辭去。隱於陽山。僧問。如何是和尙悟處。師曰。瞞人不得。又問。如何是諸佛出身處。師曰。殿角鵓鳩啼僧問。雪峯升座輥出木球。玄沙捉來安住舊處因緣。師曰。陽山不妨再輥。便入方丈僧問。二十五聖本無優劣。爲甚獨選耳根圓通。師曰。翠爲毛死訣眾偈曰。昔人五十知非。予年五十知止。莫云日出事生。須信分明直指。擲筆而逝。

雪嶠信禪師法嗣﹝四人﹞

杭州積翠惟一潤禪師

浙之梅東人。族姓楊。年二十三。出家完具。徧參眞寂黃檗博山金粟諸老宿。俱有機契。三十五。參雪嶠信禪師於不動軒。言下投機。歷隨匡南開先數載。後信開法禾之東塔。舉師爲第一座。送入座元寮。便問。首座何不道取一句。師與一掌師至匡南。得蒙印可。遂呈心燈續焰偈曰。不動軒中話已遙。開先三度奪髙標。福城東畔西風急。一掌酬恩首座寮。丁亥春。信遷雲門。師養病於鹿城祇園。八月信逝。訃至日。師大慟伏枕。艸嗣法書。上供座前。順治丁亥九月十九日示寂。塔建庵之後。

越州雲門徹崖宏歇禪師

楚黃遊氏子。投廬山西林脫白。參雲門信於開先。一日信謂眾曰。我有一句子。淨盡無道理。黃葉樹頭空。金風到薜蘿。有人下語親切。爲雲門第二代。眾下語不契。師曰。不是某甲。幾作話會。信曰。不作話會又如何。師退身曰。罪過了也。信曰。老僧也分一半。信示寂後。請師繼席。信三周。師拈香曰。三年得活眞消息。拈出耶溪水逆流。不是嶺南攜去事。快如風雨任人收過紫雲上堂。過江江浪起。入竹竹竿斜。僧投寺裏宿。賊打不貧家。山僧今日無端著賊。還有共相捉敗者麼。一僧出。師打曰。賊身已露。乃曰。古人道。相見不揚眉。君東我亦西。紅霞穿碧落。白日繞須彌。他古人相見。具相見底眼。山僧。與紫雲十載同參。今日借路經過。相見一句。如何舉揚。紫雲影裏歌聲滑。秦望峯頭和得齊。師示寂於順治丁酉九月初十日。世壽四十八。僧臘二十。

衢州明果形山宏淖禪師

楚安陸陳氏子。參雲門信於徑山。問。如何是佛法大意。信曰。無恁麼事。且坐喫茶。師曰。今日親見明眼尊宿。信首肯之。卽題像贊源流付囑。師開法天溪衢州天寧烏石明果紹興大善雲門海鹽鷹峯。上堂。僧問。垂絲千尺。爲釣獰龍。猛虎當軒。如何回避。師曰。照顧性命。曰恁麼則某甲喪身去也。師曰。山僧今日罪過。乃曰。識得一萬事畢。此猶是法身邊事。須知法身向上有事在。雨落地上濕。天晴日頭出。恁麼悟去。猶較天溪半月程。康熙甲寅二月初四日。師於天寧坐脫。弟子迎龕。建塔明果。壽七十六。臘五十三。

廬山開先山鳴弘璐禪師

解制上堂。風蕭蕭雨蕭蕭。行腳髙流心莫焦。拈來缽袋從頭看。生涯只在舊時瓢。開先一期解結。且喜太平。結則虛空合聚。解則大地平鋪。一任伊東去西去。又誰管胡來漢來。肩擔日月。腳踏水雲。行行入佛祖家鄕。步步踏祖翁田地。放曠隨緣。逍遙自在。拈棒云。住住。忽遇著个咬豬狗手腳的。攛出撩天拄杖。當頭把住不放行。又作麼生。良久云。三十年薦取僧問。參禪貴了生死。生死不了如何。師云參。僧云。謝師指示。師云。屈殺人。

正源略集卷第三

維揚嗣祖沙門﹝寶輪際源髙旻了貞﹞輯

天臺國淸達珍編

靑原下宗鏡三世

幻休潤禪師法嗣

北京大覺慈舟方念禪師

別號淸涼。唐縣人。族姓楊。年十歲。投金臺廣徳大慈老宿披剃。自念生死事大。受具。歷窮性相宗旨。知非的要。遂往少林。參幻休潤和尙。潤問。甚處來。師曰。北方來。潤曰。北方道法。與此方如何。師曰。水分千派。流出一源。潤曰。恁麼則何用到此。師曰。流出一源。水分千派。潤可之。卽命典維那師掩關五臺。晝則一食。夜則孤坐。久之自念。差別智不可不明。乃肆遊諸方。一切苦行。人所蹙頞者。師皆親歷。後至石城。精厲過分。雙目忽盲。師曰。幻身非有。病從何來。將身心一時放下。硬坐七日。雙目復明師應請住禾之東塔。豫之云居匡廬。升座。打○相曰。會麼。若向者裏會得。不妨穩當。若乃外求。反被者个礙在。山僧昔在古道處。看他七處徵心。自覺虛豁豁地。若非面壁巖前裂破達摩面孔。未免依樣葫蘆。未有了日。大眾。祇如達摩。是何面目。也須親見一回才好。於東街西市。說黃道黑。免得遇家里人露出破。綻。且道。阿那个是家里人。拈拄杖曰。見面不如聞名。擲拄杖下座。後欲投老臺山。越中緇白。力挽師歸寶林道場。示寂後。法嗣湛然澄公。迎龕塔於顯聖南山之麓。

廩山忠禪師法嗣

建昌黃龍壽昌無明慧經禪師

撫州崇仁裴氏子。誕時難產。祖父誦金剛般若而娩。因名經。初生穎異。長貌蒼古。九歲入鄕塾。便問。浩然之气。是个甚麼。塾師異之。長依廩山忠和尙出家。常疑金剛四句偈。必有指據。偶見傅大士頌曰。若論四句偈。應當不離身。不覺釋然。遂辭廩山。隱峨峯。嘗登絕頂顧盻。而作偈曰。踏上雲頭第一峯。眼中廣博小虛空。當時欲見無由面。今日相逢處處同。結廬三年。人無知者。閱傳燈。見僧問興善。如何是道。善曰大好山。師日夜提撕。至忘寢食。一日因搬石次。堅不可舉。極力推之。豁然大悟。卽述偈曰。欲參無上菩提道。急急疏通大好山。知道始知山不好。翻身跳出祖師關。遂往廩山呈偈。忠和尙卽爲印可。始許剃髮受具。自此服勤左右。日夕溫研。影不出山者二十四年。出住寶方。時年五十一矣上堂。揮尺一下曰。宗乘中事。難以措辭。大道門庭。爭容擬議。等閒垂一機。如大阿鋒離匣。逢之者。死不移時。似塗毒鼓受槌。聞之者。喪不旋踵。所謂妙峯峻仞。野獸難藏。寶樹晶光。靈禽莫泊。其用也。單趕金毛歸野窟。直追鐵額入深山。掃天下之狐蹤。拂人間之孽屑。提墮坑落塹之類。揭迷封滯殼之流。其功也。使法界世界虛空界。一體同觀。俾佛道人道地獄道。萬法融會。𨿽然如是。猶未爲向上事。且道。出格限量外一句。作麼生道。正令不行先斬首。大機一撥聖賢悲。久立珍重上堂。眞正龍象子。有時提得起放不下。有時放得下提不起。不弄死蛇頭。要捋生虎尾。有時跨上金毛背。自然足下淸風起。會麼。水不涸兮魚自在。山靑幽處鳥安詳僧參。師問。趙州道。臺上婆子。我爲汝勘破了也。畢竟勘破在什麼處。僧曰。和尙今日敗缺了也。師曰。老僧一生。也不柰何。好教你知。若實會。舉似來看。僧擬進語。師打一棒云。者掠虛漢上堂。有始無終。衲僧活計。有終無始。衲僧常規。有始有終。衲僧家具。無始無終。衲僧巴鼻。透得一句。生死自在。透得二句。來去自由。三句透得。可以爲人天師。四句總透得。可以爲佛祖師。大眾。且作麼生透。良久曰。五虎淩空攢玉兔。二鸞翀漢趂金烏僧問。和尙因甚不行腳。師云。木馬休鞭橫兩腿。鐵牛不索莽低頭。白鶴啄魚頸項直。班鳩呼雨嘴頭鉤。會麼。僧無對。師曰。行腳去上堂。抽筋不動皮。換骨不見血。筋骨一齊空。遊行不倒跌。達摩大師。解滅不解生。釋迦老人。解生不解滅。要知生滅不相干。除是當年乾矢橛。喝一喝僧問。未相見時如何。師云。今日不答話。進云。相見後如何。師云。向道不答話。僧又擬伸問。師卽打云。鈍置殺人師住寶坊峨峯壽昌三剎。別建庵院二十餘所。七旬。尙混勞侶。耕鑿不息。丈室蕭然。惟作具而已。益王。向師道徳。深加褒美。每嘆曰。去聖時遙。幸遺此老。萬曆丁巳臘月七日。師自田中歸。謂眾曰。老僧自此不復砌石矣。眾皆愕然除夕上堂。曰今年只有此時在。試問諸人知也無。那事未曾親磕著。切須痛下死工夫。復曰。此是老僧最後分付著。大眾切宜珍重。新正十三日示微疾。遂不食曰。老僧非病當行矣。大眾環侍不懌。師以偈諭之曰。人生有受非償。莫爲老病死慌。可笑無生法忍。將何業識消亡。一時云淨祥光發。佛祖聊安此道場。十四日。書辭道俗。十六日。作舉火偈曰。無始劫來祇者个。今日依然又者个。復將者个了那个。者个那个同安樂。復命侍者。代爲發火宣偈。次晨。取水盥漱拭身曰。不必再浴。乃索筆大書曰。今日分明指示。擲筆端坐而逝。茶毗。火光五色。頂骨諸牙不壞。卽於本寺方丈建塔。

靑原下宗境四世

大覺念禪師法嗣

越州雲門顯聖湛然圓澄禪師

會稽夏氏子。母夢僧入室而娠。長爲郵卒。因傳符踰期懼受辱。走投隱峯。峯示念佛底是誰。三晝夜輒有省。後謁妙峯剃落。依三載。一日看乾峯示眾話。遂冰釋無疑。卽頌曰。舉一舉二別端倪。个裏元無是與非。雪曲應稀人會少。獨許韶陽和得齊。二老何曾動舌。諸人徒自攢眉。擬議鷂過新羅。刻舟求劍元迷。值大覺慈舟老人說法於止風圖。師趨座。呈所見求決擇。舟問。止風圖向靑山近。越王城傍滄海遙時如何。師曰。月穿潭底破。波斯不展眉。舟又問洞上宗旨。師呈頌曰。五位君臣切要知。个中何必待思惟。石女慣弄無鍼綫。木偶能提化外機。井底紅塵騰靄靄。山頭白浪滚飛飛。誕生本是無功用。不覺天然得帝基。舟曰。語句綿密。不落始終。眞當家種艸也參雲棲。棲舉髙峯海底泥牛話問。內有一句。且道。是那一句。師推出傍僧曰。大眾證明。棲頷之僧問。古鏡未磨時如何。師正色厲聲。數其往事。僧作瞋告辭。師曰。且磨者一點著。僧禮拜鴛湖謁問。目前無法。意在目前。其旨如何。師曰。聞令師出關。是否。曰不是目前法。非耳目之所到。又作麼生。師曰。請出我要止靜湖。便出師在雲棲。因師送亡僧回。棲問眾曰。亡僧遷化。向甚麼處去。師出眾曰。謝和尙掛念上堂。老僧沒能柰。行動少自在。齒缺不關風。心直兼口快。昨夜撞倒須彌山。直得帝釋天尊龍牀寶座去了半塊。且道。山僧恁麼舉揚。是何道理。良久曰。大似三江人唱曲上堂。擎杈和尙。時中擎條木杈。道得也杈下死。道不得也杈下死。一日被人藏過。便雙手托空。張口﹝囗﹫力﹞地。者老漢。將謂多少奇特。元來離卻杈子。便伎倆已盡。山僧卽不然。借得人一柄拂子。東拈西弄。今日已被討去了。遂豎指曰。幸有者个。不從人借的。甚是現成。而復人人有分。未證底證取好。師歷住顯聖光孝徑山東塔諸剎。一日過天華寺。示眾。後有僧告假。師曰。老僧今晚亦欲起程。至夜半。遂右脇而逝。時天啟六年十二月四日。世壽六十六。僧臘三十八。門人奉全身。塔於顯聖寺南缽盂山之陰。

壽昌經禪師法嗣﹝四人﹞

信州博山無異元來禪師

因登廁睹上樹人。大悟。見壽昌。昌曰。近日如何。師曰。有个活路。祇是不許人知。曰。因甚不許人知。師曰。不知不知上堂。第一義作麼生觀。佛法二字不可黏著。黏著則埋沒慧命。入荒田不揀艸。猶較些子。博山當日在佛法中。頭出頭沒。蒙先師親垂只手提挈。在淨白地上。仍被淨白爲礙。不免將腳跟下一片地。拋向他方不可說不可說世界之外。然後向太虛空翻觔斗。孤標獨立。始得些子實用。今日與諸昆仲相見。譬如白日攫金。諸人歷歷見博山。博山總不見諸人。還信得及麼。諸昆仲。若見明此事。須在髙髙山頂立。深深海底行。撞破虛空。始能捕空捉影。博山記得親近先師。猶驪龍頷下探珠。猛虎喉中奪雀。今日不免貴買賤賣去也。諸昆仲。還有估價底也無。良久曰。也不可當面錯過上堂。說个佛字。好與三十棒。杖頭有眼明如日。說个法字。好與三十棒。優缽無根滿樹花。說个禪字。好與三十棒。分付老盧髙著眼。說个僧字。好與三十棒。莫教流落在天涯。過得瀟湘渡口。便知淸白人家。管甚煙雲埋沒。從教黑豆生芽。翻思昔日雲門老。卸卻鐵枷。眞个好一棒打殺貴太平。免使兒孫落荒艸。諸昆仲。開眼說夢。醒亦是迷。白酒靑鹽。我乃是誰。寒冰烈火。痛下鍼錐。今古幾多伶俐漢。分明辜負一雙眉。復笑曰。博山罪過上堂。卓拄杖曰。轉山河歸自己。月明當戶照。轉自己歸山河。風冷壓山居。撞鐘撞著老僧心。祥雲從地起鐘聲。爲甚麼披七條衣。寶蓋自天垂。總不恁麼道。又作麼生。不是家鄕客。徒勞話歲寒。此五種見地。𨿽則賞罰分明。也要諸人委悉。有一人。在蘊界屏處。說非法語。有一人。在淨白地上涕唾。有一人。撥艸瞻風攙行奪市。有一人。露盤卓斝解作家方。有一人。鍼拶不見血。火燒不知痛。病在膏肓。不堪療治。有人於此簡辧得出。博山分付拄杖子。一任天下橫行。其或未然。卓拄杖曰。楖栗橫擔不顧人。直入千峯萬峯去。崇禎三年示微疾。誾首座問。和尙尊候如何。師曰。盡有些子受用。座曰。還有不病者麼。師曰。熱大作麼。座曰。來去自由。請道一句。師書歷歷分明四字。擲筆而逝。壽五十六。塔全身於本山。

建州建陽東苑晦臺鏡禪師

別號湛靈。潭陽馮氏子。生於萬曆丁丑。幼從虎嘯巖。一心受業。後參壽昌經。一日偶閱維摩經。至此室何以空無侍者維摩詰言諸佛國土亦復皆空。豁然悟入。述偈曰。識破不值半文錢。可憐摸索許多年。宗流盡是欺心漢。說甚西來別有傳。昌閱之。卽印可上堂。佛法本無多。南辰貫北河。都來三七字。降盡鬼神魔。良久。顧眾曰。會麼。老瞿曇一生。黃金髙北斗。買不得个人笑。及至末後拈枝花。惹發飲光特地覷破。卻將從上祖宗家產。一時俱籍沒卻。究竟有甚麼風流。我試問你。英靈男子。自有本分。不爲人欺瞞的活計。又當如何除日上堂。僧問。壽昌和尙。臨七十歲夜。示眾曰。今年只有斯時在。試問諸人。會也無。此莫便是老漢先分付的末後句否。師曰。杓卜聽虛聲。熟睡饒譫語。曰在新長老分上。又作麼生。師曰。擊破寒潭月。癡猿何處窺。曰作家親父子。別有不傳傳也。師曰。靴頭綻綫。腳指何知。乃曰。百歲翁翁失卻父。當堂獨坐沒尊卑。東村王老夜燒錢。打鼓小兒失卻椎。到者裏。生死誰知折合。性命作何以歸。蛙盆打破啾啾鬧。莊周夢蝶亂飛飛。噫嘻嘻。燈籠露柱。謾自依稀上堂。師良久曰。千古萬古事。當不得我眉毛縱一縱。當不得我額頭點一點。當不得我拄杖子卓一卓。當不待我震聲喝一喝。你若不會。燈籠露柱。替你下涅盤堂。且道。爲甚麼如此。立地死漢。有甚麼救處。一日示疾。以手指巖下曰。此處可以埋我。有行者問曰。試或死了埋了。又作麼生分發。師笑曰。恰好恰好。者再問。師已脫去。時崇禎三年七月十三日也。壽五十四。塔於所指之巖石下。

建昌府壽昌闃然謐禪師

參先壽昌於峨峯。示以父母未生前話。一日推磨失手。觸磨盤有省。占偈。有本來面目不須尋。一點靈明亙古今之句。呈昌。昌頷之。師嘗作趙州無字頌曰。泰山傾倒壓蟭螟。气絕心灰識浪平。不是泥牛開隻眼。焉知猛虎坐中廳。後祠部海岸黃公。請師繼席壽昌。順治己丑示寂。壽七十一。塔於本山。

鼓山永覺賢禪師

幼習儒。年二十。補邑諸生。讀書山剎中。聞僧舉南泉斬貓公案。忽有省。詣董巖。參壽昌經和尙求決擇。昌曰。此事。不可於一機一境上取則。須是百匝千重。垂手直過。尙當遇人。所謂身𨿽已在靑雲外。猶更將身入眾藏。因勉看雲門乾屎橛語。過十餘年。往壽昌落髮。一日問壽昌。如何是淸淨法身。昌振衣而立。師曰。祇此。更別有麼。昌拂衣便行。時身心豁然。如開千重鎖相似。入方丈禮拜。不及啟口。昌打三棒曰。向後不得艸艸。後過延平津。聞僧誦諸佛謦欬俱共彈指。頓超前解。乃徹見壽昌用處。作偈曰。金雞啄破碧琉璃。萬歇千休祇自知。穩臥片帆天正朗。前山無復雨鳩啼上堂。老僧無伎倆。祇打鼓山鼓。不說禪與道。不論佛與祖。甜瓜現成甜。苦瓜現成苦。露結必爲霜。云騰必致雨。看來萬法仍舊。自然超佛越祖。千聖旣皆如是。老僧何用重舉。然有一事報君知。也要大家看取。昨夜捉得石烏龜。天明看時。原是螺江女聞谷大師入塔。請上堂。師顧眾曰。你等還知聞大師住處也未。莫是鼻孔裏安禪。眉毛下﹝跳﹣兆﹢孛﹞跳麼。莫是淸風度廊下。秋月轉檐前麼。莫是紅霞不離碧落。白日祇繞須彌麼。恁麼說話。似則也似。在則未在。驀豎起拳曰。元來祇在老僧拳頭上。要與諸人相見。揮案曰。一音演說。隨類各解。收拳曰。忽化作出海金龍。直透靑霄去也。你諸人。莫認驢鞍橋。作阿爺下頷上堂。正脈難通。邪見易熾。超佛越祖。看來總是階梯。妙唱玄提。卽此便名窠臼。白雲巖下。多沈出格之英。芳艸渡頭。久滯他鄕之客。所以曹洞門下。別設宗趣。金鳳摶空。不止須彌頂上。鐵牛駕浪。偏入大海波心。不犯當頭。猶貴轉身有路。行於異類。直須足下無私示張二水相國。我宗。無意識領略的禪。無逐段商量的句。直要向全無縫罅處透入。通身脫落後承當。其或未能頓領。始有看話頭等法。蓋是死盡偸心。庶幾天光自發。近日宗風大變。率尙虛頭。師徒授受。專學答問拈頌。甚至飲酒戲笑。自謂。我宗門下。不受繩檢。不拘小節。視吾輩勸勉。直以爲老婆禪。嗚呼。魔鬼興妖。靜思良可痛哭。順治丁酉十月十七日示寂。壽八十。塔建本山。

靑原下宗鏡五世

湛然澄禪師法嗣﹝六人﹞

紹興府明因麥浪懷禪師

山陰黃氏子。五歲。驅烏天王寺。十七。秉具雲棲。遊講肆有聲。聞宗門事。遂參雲門湛然。門問。見猶離見。見不能及。如何是見不及處。師下語無當。乃再拜求示旨要。門曰。者裏無甚旨要。汝時中但看个見不及處。自有所詣。師參究之久。愈覺茫然。一日看雲棲舉海底泥牛銜月走話問眾。時雲門推出傍僧曰。大眾證明。師忽然有省。走見門。門卽席拈盤胡桃曰。我用處不換機。你喚他作甚麼。師一掌撲落。門曰。汝適來道。佛祖舌頭。瞞你不得。一盤胡桃。汝便被他瞞也。壽聖師問門。如何是臨濟七事隨身。門答云云。師以手掩門口曰。休將閒學解。埋沒祖師心。門大怒曰。汝探頭太過了。師驚疑定林上座問曰。大徳尊號。師曰麥浪。定曰。無風時。向何處安身立命。師於定面上。輕搖一扇。定曰未在。師曰。三尺浪髙魚化龍。癡人猶戽夜塘水。門曰。𨿽然。麥浪善行劍刃上事。若無後語。二人都成布袋裏老鴉。何故。機不離位。墮在毒海。師於此頓釋壽聖之疑。開法梅墅古彌陀寺。上堂。昨日是人日。今朝是谷朝。斬新一句子。莫認驢鞍橋。汝等欲將我新年佛法。償他舊日陳債。好向山僧未升法座。諸人未到法堂時。一眼覷破。已落權乘。那堪拈椎豎拂。說妙談玄。若有个漢子出來。掀翻法座。喝散大眾。還可救得一半。其或未然。山僧自救去也。卓拄杖。下座示眾。篾穿烏龜殼。个个空索索。棒打石人頭。擊擊向嚗嚗。獨有衲僧行履。從來不受穿鑿。昨夜泥牛生兩角師侍湛次。湛曰。靈虛有吹毛偈。汝批判看。師曰。借劍看。靈以手作斫勢。師曰。是白鐵。靈曰。我適才橋上。見僧打碎了个缽盂。師曰。好敗闕。湛曰。且喜靈虛腳跟穩密。其如麥浪气宇如王。

龍門佛日石雨方禪師

初出家。隨老宿專修淨土。一日撾木魚子。笑曰。不特西方可生。東方亦可生矣。宿曰。未是汝到家處。示以三不是話。師鈍置。疑礙橫生。胸痛不止。遂參雲門湛。湛曰。參禪圖大安樂。豈是苦得來的。縱苦得來。也是苦禪。參他作麼。師如暗得燈。自此工夫。踴躍謁博山憨山黃檗諸老。諄諄以死工策勵。再參湛老和尙。結同志不語。限七日徹證。一日聞湛上堂曰。放下著。忽覺疑情冰釋。口占偈曰。平空一擲絕躊躕。轉眼風波徹太虛。會得竿頭舒捲意。放生原是釣來魚。湛問。如何是一口道不盡底句。師曰。晨昏禮拜和尙。也是尋常事。湛曰。趙州道無。意作麼生。師信口頌曰。家家有幅遮羞布。放下便能當雨露。獨怪當年老趙州。擲去頭巾頂卻褲。湛大喜。付以斷拂一枝。故師自號斷拂上堂。舉拂云。此是第二義。復舉曰。此是第三義。百義千義萬義。咄。有甚麼交涉。若是个漢。才拈起斧子。從教斧子謳歌。放下鉏頭。直得鉏頭作舞。那管江南江北瓦礫荊棘。如或未然。也要披苔剝蘚。讀殘碑續斷碣。免使碌磚瓦礫。七片八片。泥金剛努目。木羅漢攢眉上堂。有物先天地。將甚麼作眼。無形本寂寥。舉拂曰。者个是甚麼。能爲萬象主。天際日上月下作麼生。不逐四時凋。瞞歷代老古錐卽得。普明者裏。也有一偈。無物先天地。有形本寂寥。不爲萬象主。常逐四時凋。於傅大士邊會得。百鳥銜花。天人送供。於普明者裏會得。腰纏八斗。肩挑擔二。𨿽然。若得江南風气暖。梅花何必待春開上堂。若要舉揚个事。直須四方受敵。八面當機。雁過長空。會得橫抽寶劍。雲歸遠岫。明他腦後鉗錘。若是以言遣言。以理遣理。忽然撞著無手人行拳。無舌人解語。便道是格外之談。無義之語。若要與他施主福慧雙圓。水也消他不得上堂。選佛場開。只要个心空及第的人。旣是其人。便能善通消息。若一機一境。問答語言。轉身拂袖。以爲能事。教山僧何處與汝分个優劣。你又何處會得舌根談而不談的道理。所以一入門來。便死在佛日語下。要見佛日重輝。也大難在。還要見佛日重輝麼。倒跨黃鶴峯。何須問彌勒。

越州顯聖三宜盂禪師

武林丁氏。依眞寂脫白。參雲門澄。進堂打七。有省。一日入室。澄問。如何是一口道不盡的句。師曰。問取典座。澄卽爲印記上堂。新丰一句。當陽道破。不涉唇吻。已成露布。細雨蒙蒙。黃花滿路。打失衲僧鼻孔。忘卻邯鄲故步。古鏡臺前幾錯悞。顧大眾曰。露。小參。牛頭未見四祖。百鳥銜花。見後野鬼飛沙。堪笑長汀布袋子。卻從鬧市作生涯。召眾云。歸堂喫茶。康熙乙巳十月初八日。語侍者曰。三日後吾行矣。者曰。和尙尊候甚安。何云便去。師曰。看老僧登場。一笑而逝。於顯聖前岡建塔。

紹興府東山爾密澓禪師

會稽王氏子。生而雄偉。力能僕牯。家貧未嘗讀書。然日誦金剛經。不由師訓。似解其理。謁貞白珊和尙於大慈。決志力參。殆忘寢食。偶往徳淸探友。舟中聞鑼聲。豁然有省。偈曰。鑼震空身世。觀音獨露身。泥牛銜月走。木馬報新春。時年二十七。父兄逼以婚。潛往開元。投貞白大師剃落。服勤數載。領性相二宗。非其好。辭白。參雲門湛老人。恍有宿契。師呈聞鑼因緣。門曰。汝夙有善根。故得隨觀音入道。命充維那。一日門上堂曰。放下著。師因此全身脫落。作偈曰。夜半霜寒月忽低。行人到此盡遲疑。翻身踏著來時路。默默星輝斗柄垂。門嘉其幽玄綿密適博山開法天界。師謁之。山與論物不遷旨。徵辧竟日。了無窒礙。山曰。江南佛法。洵自有人。住彌陀寺上堂。未出薔薇洞時。有一句子。從剡溪流出三江鱉子。門外倘有過錢塘。拾得者。不妨人天眾前拈出驗看。如無。山僧唱菩薩蠻去也。良久。喝一喝曰。千里烏騅不易騎。時首座出禮拜。師曰。你在弁山。拾得个陳年榾柮。直饒滿口道盡。拈來好一鑪燒卻。座曰。者老漢。猶作者个去就。師曰。也要大家知。

紹興上虞香雪庵具足明有禪師

會稽楊氏子。弱齡事親至孝。因父病危。乃割股救之。年二十二出家。便參念佛是誰。謁雲門湛。每承提訓。頗有發明。次年。聞僧舉北斗面南看話。疑情逼抑。一日在殿經行。舉首見前山。豁然大悟。偈曰。虛空粉碎無偏正。大地平沈孰是親。從今了卻相思債。石虎泥牛笑轉新。湛見助喜後出住上虞之香雪。示眾。雲門活口。徳山辣手。正眼看來。二俱是醜。驗盡天下衲僧。翻身落人窠臼。不若本色住山。飽餐飯了抖擻。休管他家餿殘。但逞自己風度。有問百年已後事如何。阿呵呵。烏龜飛入北斗。石雨和尙問。堪與佛祖爲師。佛祖又學个甚麼。師曰。佛祖聻。石曰。與佛祖爲師聻。師曰。黃山谷後園種菜。石曰。不問佛不問祖。不管你佛。不管你祖。速道速道。師曰。東邨桃樹。西隴梅花示疾日。卽念現禪師問。古人道。病有不病者。如何是不病者。師默然。曰恁麼便是那。師曰。三十棒領出自打。曰臨末稍頭一句作麼生。師震威一喝。曰不會。曰不會會取好。曰會後又如何。師曰。南山云北山雨。時未有繼嗣。乃以如意法衣法卷。寄石雨和尙。付毒端道上座偈曰。香柏支分秀。隨緣折一枝。花開香雪遠。何必異苗爲。後示寂。塔於顯聖之南山。

洪都百丈瑞白雪禪師

桐城楊氏子。剃染參雲門。看拖死屍話。疑情逼拶。如挑千觔擔子相似。至廣孝。聞湛上堂。有豎起脊梁生鐵鑄。放下面皮莫回顧。猶如象王脫金鎖。若不如是何劫悟之語。痛哭苦參工夫。遂得成片。一日。湛舉南泉斬貓因緣。師忽領悟。復結制打七。至六日。聞鐘聲大徹。參金粟。適上堂次。師出眾便喝。粟便打。師又喝。粟又打。師曰。者老漢敗闕了也。便歸位。繼席雲門。次移湖之弁山延慶蕺山白雀。臺之護國。贛之崆峒。後因南昌建安王。欽師道望。請住百丈上堂。三尺冰河連底凍。數株枯樹盡銀花。太陽一出峯頭外。淸潭依舊走魚蝦。見色明心𨿽好事。撒卻時人幾眼沙。莫有淸淨寶目不受翳障者麼。出來髙鑑看。僧出曰。獅兒獨吼雲門裏。香象羣藏北斗中。師曰。嗄。僧拂袖曰。嶺外彰牙爪去也。師曰。者野狐精師晚居崆峒時。以禪版東敲西敲。凡有僧請益。亦禪版敲示之。師住百丈。第舉百丈淸規。而重撰之時。復荷鍤與作務。明春谷日。示微疾。誨眾益篤。談笑自如。三月十九遲明起浴。謂侍者。扶老僧入龕。日正卓午。吉祥而逝。師生萬曆甲申十一月廿六日戌時。崇禎辛巳三月十九日午時示寂。世壽五十八。僧臘三十八。塔全身於弁山。

博山來禪師法嗣﹝四人﹞

信州瀛山雪關誾禪師

上饒傅氏子。八歲喪父母。依景徳寺傅公和尙出家。一日見壇經火燒海底句。疑之。乃參博山來。來令究船子藏身公案。急切提撕。偶入槽廠。見磨鼻拽脫。有省。呈偈曰。直下相逢處。由來絕覆藏。舌頭原是肉。嚼破也無妨。來喜曰。子可參禪也。後作五頌。請壽昌衲衣。來曰。宗門語句。如滿口含冰。不曾道出水字。子風骨太露。更須死心一番始得。師乃掩關窮踐。凡六載。大徹源底。開法瀛山。時山荒圮。師瀟然。作破院歌以自樂臘八上堂。直下承當。是何話杷。官不容鍼。私通車馬。須彌髙大柱堪題。海天空闊橋難跨。花堤柳巷盡穿開。寶殿珠簾誰放下。雪山夜半睹明星。若到瀛山痛棒打。靠拄杖下座上堂。九十日期今已滿。閉門作活事如何。不會捏殺獼猴子。重疊關山未易過。大抵末法禪期。眞參罕遇。縱他意樹抽枝。未見心花開片。𨿽然。冷灰裏豈無一粒豆爆。還有不跨石門。扶豎晏祖門風者麼。如無。且向蘆花深處宿。月明穿過鉤魚臺唐祈遠孝廉請。上堂。遠問。如何是參禪入手處。師曰。一一踏翻始得。曰如何是參禪得力處。師曰。把定乾坤。遠禮退。又一僧問。如何是參禪入手處。師曰。截千人之頭臂。剜萬人之心肝。曰如何是參禪險難處。師曰。拆佛殿。毀魔宮。曰。如何是參禪得力處。師曰。逆水船出順水風。乃曰。諸兄弟。者些答話。𨿽是撇他閒骨董。也不曾思索出來。不見。洞山初禪師云。言無展事。語不投機。乘言者喪。滯句者迷。他家是透頂徹底人。臨機應用。灑脫非常。不似今人要句句投機。卻被言句礙殺。徑山道。趙州禪。只在口唇邊山僧道。趙州禪。如神廟裏簽。千掣千應。萬掣萬靈。初不曾安排古凶。使人規避禍福也。方山老人道。得意者所說皆是。失意者所言皆非。若以是非得失。而論古駁今。山僧綰上眉毛。一任諸方貶駁。卓拄杖下座師。以丁酉秋示微恙。乃謝事南邁。十月朔。行抵瀛山。遺書謝諸檀越。時壽昌闃公。自博山來候問。和尙安否。師曰。你道。我生耶死耶。闃曰。末後句也須分付。師彈指一聲。微笑而逝。師世壽五十有三。坐三十七夏。門弟子迎歸博山。建塔於蓮花峯之右。

郁州嵩乳道密禪師

泗州唐氏子。年十四。投景會剃染。二十事包笠。初歷講肆。閱楞嚴。至𨿽得多聞不成聖果句。嘆曰。不耽幻身世。反耽幻學耶。遂棄之。參壽昌基隆。次參雲門金粟。復參博山來和尙。一日隨眾采茶。忽睹澗底白雲飛起。有契。遂衝口說偈曰。欲知來去處。好看白雲窩。靑山常靠倚。出入也由他。歸舉似來。來見便問。汝作甚麼來。師曰。熟境難忘。來曰。卽今一口气不來。向甚麼處安身立命。師曰。某甲終不通去處。來曰。莫便是你安身立命處麼。師曰。終不作此見解。來曰。作與不作。總不免老僧痛棒在出住淮安古檀度寺。元旦上堂。師卓拄杖曰。識得一。萬事畢。天得一以淸。地得一以寧。君王得一天下平。衲僧得一。鼻直眉橫。設若一亦不立。又作麼生。擲拄杖曰。門簾忽被風吹去。杲日光騰四壁淸。上堂。壽昌師翁。搬底是石塊。博山先師。見底是一株樹。瀛山師兄。徑山師兄。一等是口掛壁上。老僧睹白雲底聻。顧左右。喝一喝曰。住住。老僧見底。諸人不知。諸人見底。老僧不知。驀起身曰。慧炬三昧。淨光明三昧。連擊拂子。下座。

福州長慶宗寶獨禪師

廣州陸氏子。六歲。聞鄰嫗發願來生童眞出家見性成佛語。遂觸宿因。堅出世志。及披剃。惟事苦參。年十四有省。復參石壓筍斜出。巖懸花倒生話。遂得瞥脫。三十出嶺。參博山來和尙。來與語器之。一日拈騎牛入佛殿話。問師。卽呈偈曰。貪程不覺曉。愈求愈轉渺。相逢不是渠。才是卻顚倒。蟻子牽大磨。石人撫掌笑。別有一生機。不落宮商調。來見以爲深入堂奧。後辭。來乃囑曰。我愛你見處淸白。向後不得辜負。師拜別。出住廬山。次開法廣之羅浮。及長慶等處上堂。豎拂子曰。我宗無語句。亦無一法與人。旣是無語句。華首今日說个甚麼。旣無一法與人。諸上座。今日向華首覓个甚麼。諸上座。此是徹底相爲。莫要錯過。切莫踏步向前。各人照管自己腳跟下。莫要他覓。

江寧獨峯竹山道嚴禪師

順慶大竹縣沈氏子。總角。染衣南遊。初預講肆。一日走京口。登淩雲亭。忽身心世界頓然一空。遂罷講。往參博山來於天界。典第二座。山見師領眾當機。動合宗旨。遂授名道嚴。且囑曰。汝當以道法嚴持也上堂。驀拈拄杖曰。一滴水。作大海之波濤。一點塵。徧大千之境界。連卓三下曰。天不能蓋。地不能載。本分衲僧。只是尋常。無爲道者合當如是。畢竟據个甚麼道理。便得恁麼行徑。良久。擊禪牀曰。對月思玄度。臨風憶謝公上堂。擊如意曰。姑孰城裏。有大人气象。白薴山頭。有毒鼓先聲。獨峯與龍象交集。萬象與虛空並會。茶裏飯裏。行時坐時。共轉法輪。世尊升座。文殊白椎。獨峯上堂。院主拈香。其間還有自肯底麼。良久。顧眾曰。官圩東畔王三老。日日擔薪上太平。

東苑鏡禪師法嗣

江南天界寺覺浪盛禪師

建寧浦城張氏子。十九歲。見大父歸寂。自疑曰。者一點靈明。向甚麼處去。一日聞貓叫。有省。走瑞巖剃落。隨師住夢筆。閉關苦究。因見百丈再參公案。頓徹馬祖機用。從前寶惜。冰釋無疑。出關參博山於董巖受具。是冬。謁東苑鏡。苑問。子聞博山提唱維摩經否。師曰曾聞。苑曰。彌勒得一生受記作麼生。師曰。大有人疑著。苑曰。你又恁麼去。師異之。向日次。師問。古徳劫火洞然。者个壞不壞。有云壞。有云不壞。此意如何。苑曰。你又恁麼來。師遂折節過冬。苑細驗其生平參證處。及徵詰五家堂奧差別之旨。師恣意披其所見。苑感嘆曰。不期。子乃能深入此祕密法門。吾壽昌者枝慧命。屬子流布去也。隨苑禮壽昌。昌勘問。大奇之。問。東苑曾將子說甚麼。師曰。曾被他賺了一上。昌曰。作麼生被他賺。師曰。者老漢。又恁麼去也。昌笑曰。子作怪那。師曰。是和尙自致得。因復問昌曰。聞東苑當時答和尙一語。如何滿口便許可他。若是某甲。決不輕易放過。昌曰。祇如他道和尙莫作怪在。你當作麼生。師才開口。被昌劈面一掌。師曰。也是賊過後張弓。昌曰。且喜有人喫掌。自此與昌多有詰問機緣。昌爲深喜住寶筏上堂。向上一路。千聖不傳。本分風光。須自領悟。山僧便恁麼下座。還有親切爲人處也無。大眾便恁麼禮拜而退。還有不相孤負處也無。𨿽然。官不容鍼。正好添花錦上。石女夜拋梭。文彩煥然滿地。木人朝唱曲。音聲杳而難聞。其中還有正偏兼帶不落是非者。出來唱和看。眾無語。師曰。恁麼則山僧倒騎露地白牛。遊戲十方剎土去也。舉如意曰。會麼。自古輪王全意气。不彰寶印自然尊大雄庵上堂。師升座。擊香臺曰。聞麼。良久。朗聲曰。巍巍獨坐大雄峯。一喝曾教三日聾。今日當陽明舉似。西江吸盡吐東風。且不與萬法爲侶者。是甚麼人。一僧出眾曰。閣靜不須重借月。三更自有夜明簾。師顧視曰。乾闥婆王。親托出摩尼。光影照三千。更有於光明門頭出身者麼。李太宰出曰。近有提婆達多一頌。平地孤堆最悞人。枉將法座賺冤親。瞿曇自有金鍼度。認影迷頭又隔津。師曰。何不道提婆別有金鍼度。太宰拊手曰。此文是老婆勘破。有來繇也。師震威一喝。便下座問。石頭和尙道。木頭碌磚。此意如何。師曰。藝壓當行。曰或問和尙如何是道。作麼生。師曰。好皮不染皂。曰如何是禪。師曰。好人不債錢。曰此與石頭答。有同別否。師曰。白馬廟前好傘鋪。曰不會。師曰。木屐店在對門開。曰恁麼一般要用也。師曰。天晴不肯去。直待雨淋頭。僧禮拜。師大笑上堂。有情之本。依智海以爲源。含識之流。總法身以爲體。祇爲情生智隔。想變體殊。將山門來佛殿裏。移廚庫在鐘樓上。惟佛與佛。乃能究盡山僧拄杖。驀顧左右曰。咄。莫妄想上堂。疎雨打窗淸夢裏。好山深鎖白雲中。有題最是難藏覆。竹浪蕭蕭一夜風。百艸頭上識取祖師。艸枯了也。鬧市裏識取天子。市散了也。與諸兄甚處相見。良久。以手拍曰。猩猩。我與你相見了也。

鼓山賢禪師法嗣

福州鼓山爲霖道霈禪師

建安丁氏子。年十四出家。十八參方。首禮聞谷大師於寶善。次參鼓山賢和尙。看庭前柏樹子話。三年無所入。辭遊兩浙。後復歸鼓山。充維那。山一日垂語曰。一口吸盡西江水。馬師此語。只道得八成。還有下得十成語者麼。師進曰。某甲盡力。也只道得八成。山乃呵出。師一夜不安。至四鼓方捲簾出門。了然大徹。次上方丈曰。某甲今日有个十成語。舉似和尙。山喝曰。汝作麼生。師乃背身叉手向山曰。請和尙鑑。山曰。好與七藤條。師便禮拜。自是入室。商確玄奧。無不吻合。山示寂。遂繼席焉上堂。庾嶺一鋪功徳。無盡劫來成就。今日一回拈出。便見光輝宇宙。不須雪點紅鑪。一切萬法仍舊。春水盈盈競流。春山疊疊挺秀。春鳥關關和鳴。春樹蔥蔥鬱茂。若能直下便見。卽是瞿曇之後。更作佛法商量。此人卻不喞﹝口﹡畱﹞。乃舉拂召大眾曰。見麼。是大神咒。是大明咒。擊案下座小參。金牛喚人喫飯。趙州叫人喫茶。二老覿面分付。不知誰是作家。或有个漢出來問。鼓山又作麼生。有願從來不撒沙上堂。人人有一天眞佛。相好光明皆具足。可惜日用而不知。五陰坑中自埋沒。喝一喝曰。五陰坑。爲諸人打破了也。眞佛卽今在甚麼處。驀舉拂子曰。容顏甚奇妙。又喝曰。切忌捏目。

正源略集卷第四

維揚嗣祖沙門﹝寶輪際源髙旻了貞﹞輯

天臺國淸達珍編

南嶽下三十五世

林臯豫禪師法嗣﹝二人﹞

天壽謐融元禪師

首參博山。看狗子無佛性話。有省。次參林臯豫於夾山印記上堂。教中道。不應取法。不應取非法。豎拂子曰。者个是法。那个是非法。擊拂子曰。者个是非法。那个是法。大眾。還有不落是非者麼。良久曰。汝等比丘。知我說法。擲拂子下座。

潤州夾山蘧夫一禪師

宜章李氏子。年十八。投萬松出家。初謁憨山淸於曹溪。看萬法歸一話。三年不會。次扣天童悟。棒下有省。後見夾山豫。豫問。甚處來。師曰。浙中。豫豎起拂子曰。還收得者个麼。師曰。阿誰不具。豫曰。試呈似老僧看。師拂袖便出。未幾。命主石湫。次遷楚之九峯。復主夾山示眾。山上鯉魚。海底蓬塵。舌頭無骨。眼裏有筋。驀豎竹篦曰。國一欽禪師來也。眼裏有筋的。請出相見。良久曰。本欲期君重話會。誰知覿面不相親。塔於澧陽之大同。

篛庵問禪師法嗣﹝十四人﹞

潭州瀏陽黃曇曉庵昱禪師

龍丘葉氏子。幼喪父。母程氏。撫育成立。因閱六祖壇經。知有宗門事。年十九辭母。投天臺肇心祝發。秉戒天童。參篛庵問於南澗。入室每遭棒喝。不能領旨。立誓以悟爲期。一夕獨坐。忽然頓豁。乃辭問出山。廬居養母。及母終。仍歸南澗首眾。問欲以院務及之。師遠遁江右之武功山。至甲午秋。始繼席南澗。晚參。盡大地是自己。坐殺千千萬萬。盡大地不是自己。走殺千千萬萬。衲僧家。踏翻窠臼。別立生涯。逢佛殺佛。逢祖殺祖。說甚麼湘南潭北驢事馬事。行便行。坐便坐。修證不無。但莫染污。驀喝曰。依稀似曲才堪聽。又被風吹別調中頌殃崛托缽話。師曠之聰不以耳。張儀之辯不以舌。接響承虛萬萬千。黃面瞿曇空叫屈。師三會說法。挈要提綱。凜然風化。康熙乙丑夏。囑以後事。奄然脫去。壽七十九。臘五十。塔於黃曇妙髙峯。有語錄行世。

黃梅五祖千仞岡禪師

明州王氏子。弱冠。禮﹝雨／彗﹞嶠信斷髮。受具天童。看無字話。有省。偈曰。狗子無佛性。莫道說得好。閨女學做媒。自身也難保。後往夾山。見篛庵問。舉髙峯枕子因緣。言下大徹。呈頌曰。久憶並州是故鄕。而今身已到咸陽。若教忘卻來時路。不是愁人也斷腸。問擊節稱賞。命師分座。出世潤之金山。鄂之黃龍。舒之浮度。升座。春色闌珊三月天。數聲啼鳥落花前。荷因有熱先擎蓋。柳爲無寒漸脫綿。處處勸耕梅子熟。家家繰繭竹籬煙。分明好个神仙訣。父子𨿽親不可傳僧問。牛頭未見四祖時如何。師云。花開蝶滿枝。曰見後如何。師云。樹倒猢猻散黃梅祖殿拈香。缽衣漫與俗家兒。骨董渾身欲付誰。看取東山山上水。承恩端在逆流時升座。鴉鳴鴉鴉。鵲噪鵲鵲。婆餅鳴婆餅。姑惡鳴姑惡。記取枝頭一一鳥。何聲不是自家音。師於康熙丙午六月示疾。乃貽書。命大乾明公繼席。再訂以次春二月行期。至是月十七。會晦山顯公問疾。師囑以後事。至二十未刻。升座。乃問。眾集否。曰集。又問。晦公在否。曰在。遂端坐而逝。壽五十五。臘二十四。塔於東山演祖之右。

淮安淨居汝風杲禪師

吳門張氏子。依中峯蒼雪法師受業。首參天童悟。值升座。眾環視。悟一唾。便下座。師脫然領旨。乃扣篛庵問於夾山。問舉風穴見南院一棒因緣命頌。師曰。師資合處芥投鍼。嶽未爲髙海未深。看取作家壚韝在。能消躍冶不祥金。問曰。此則因緣。二十年來。罕有契其旨。今日始愜老僧意。遂舉西堂。後繼席南澗。上堂。豎起拂子曰。彩鳳舞丹霄。放下拂子曰。鐵蛇橫古路。復拈拂子。拂左右曰。翻天關。轉地軸。格外提持。目前包裹。突出無巴鼻。無可無不可。康熙戊午正月三日。師往鶴林。與天樹植公訣別曰。衰軀不久謝世。至期借重爲我了卻。植曰。新年頭。何得說末後語。師曰。實非戲言。朽骨火後。祈揚大江。無違我願。由是相笑而別。至廿四巳刻。鄰庵火起。師整衣而坐。侍者曰。火猛已逼。和尙宜速出。師曰。吾時節至矣。者曰。和尙如是。某甲敢離左右。遂同證火光三昧。門人依命。葬骨於大江之龍門。有傳並語錄十卷。行世。

杭州理安梅谷悅禪師

婁東曹氏子上堂。一切聲是佛聲。二三千處管弦樓。一切色是佛色。四五百條花柳巷。聲色堆頭坐。聲色堆頭臥。佛子住此地。卽是佛受用上堂。道遠乎哉。觸事而眞。刀不自割。金不博金。聖遠乎哉。體之則神。黃河九曲。水出昆侖。應如是知。如是見。如是信解。開口不在舌頭上。你向甚處辯別。拍膝一下。到江吳地盡。隔岸越山多。師有列祖提綱。正宗語錄。行世。

松江金澤頤浩子山如禪師

吳門眞丰里人。幼喪母。年十七。因村坊演劇。見目犍連事。卽慨然曰。吾欲報母。何讓佛祖。遂棄聘室。至堯峯。禮西脈老宿落髮。參夾山豫。令看無字話。聞鐘聲有省。後謁篛庵問於南澗。澗垂問。師下語不契。輒被麾斥。師方出。至殿廡。忽通身汗下。洞徹玄微。亟趨入室。澗卽約住曰。不是不是。師喝曰。這老漢又來相瞞那。於是機鋒迅捷。執侍八載。始獲印記。出住華嚴廣福。繼席南澗堯峯夾山諸剎晚參。天寒人寒。事無兩般。滴水滴凍。死蛇活弄。空寥寥實嚗嚗。無位眞人難躲縮。嘉州大象忽懷胎。陜府鐵牛夜脫殼。漫承當。休卜度。令人常想老巖頭。鈯斧拈來撒壁角。喝一喝。

瑞州黃檗一庵月禪師

廣陵崇川塗氏子。初叩天童悟。棒下有省。辭悟入匡山。刀耕火種者數年。聞林臯豫唱道夾山。師往謁。卽舉西堂。豫順世時。篛庵問主喪。一日問舉無雲生嶺上有月落波心語。謂。此事祇須直下承當。原非別有。師深契旨要。問付以源流信物。歷住江上興國豫章黃檗上堂。金剛圈。栗棘蓬吞底任他吞。跳底任他跳。跳得出也是好手。吞得下也是好口。一任折東籬補西壁。指北斗作南辰。山僧亦不妨袖手看他。良久曰。長江萬里拖銀練。自有人言短與長。

蘄州廣教天章玉禪師

升座。僧問。拈椎豎拂。早成鈍置。瞬目揚眉。落二落三。向未升座前薦去。猶是鬼家活計。總不恁麼。也是無繩自系。請問和尙。作麼生指示。師云。卻被闍黎奪卻槍。進云。恁麼則白雲峯頂立。西河浪潑天。師云。百雜碎了也。僧便喝。師亦喝。進云。師喝某也喝。意作麼生。師便打。進云。意气不從天地得。英雄豈藉四時催。師云。識甚好惡。乃云。春日照髙林。春香發幽谷。多少尋春人。偏向春邊逐。空生巖畔艸如煙。妙髙峯頂錦似簇。大眾。見之不取。思之千里。若是大丈夫。據虎頭收虎尾。落落聲光振天地。如其未委。百花春至爲誰開。卓拄杖一下。舉僧問大龍云。色身敗壞。如何是堅固法身。龍云。山花開似錦。澗水湛如藍。師揮拂子云。會麼。昨日是三十。今朝乃初一。展事投機知不知。野老愛閒煙樹立。無限輪椎劈不開。古今空射轅門戟。擬不擬。如山屹。三更半夜過牢關。忠言不避風前泣。

杭州錢塘理安天笠珍禪師

雲間陳氏第三子。父仲雍。母金氏。十八出家。行腳參南澗。澗示父母未生前話。疑不去心。圓具後。徧謁知識。過紹興東郭門外。逢殺犯人。血濺衲衣。打失本參。偈曰。活人頭落地。血濺死人衣。不知誰死活。斬斷未生疑。呈南澗。未獲許可。後依南澗過竹林。因僧錯會趙州勘破婆子話。南痛棒打出。復喚回云。與你說个譬諭。你卽是者僧。老僧卽是趙州。拈起竹篦云。者便是婆子。那里是勘破處。僧擬議。澗擲竹篦歸方丈。師在旁。不覺汗下。洞徹古今公案。師呈頌云。幾人不戰便成功。獨許南陽老臥龍。自借東風鏖赤壁。賺他血淚滿江紅。澗云。那里是趙州勘破婆子處。師震威便喝。澗便打。師禮拜云。勘破了也。便出。後繼席南澗上堂。抱鈯斧居山。聞名不如見面。著卓鞋住院。見面不若聞名。事到如斯。抑不獲已。揚下鈯斧子。脫卻破艸鞋。展開驢腳。伸出佛手。菩提路上。扶起剎竿。廣濟道中。重開飯店。不蓄一粒米。不栽一莖菜。令一个个飽齁齁地。拈卻炙脂帽。卸卻鶻臭衫。作赤灑灑淨裸裸漢。若是具頂門眼。懸肘後符。呼喚不回顧。羅籠不肯住。望剎竿而走。見鞭影而行。山僧不妨瞻之仰之。卽今還有恁麼人麼。驀卓拄杖云。設有。勘過了打上堂。大通智勝佛。稽首乾矢橛。十劫坐道場。猴子系枯樁。佛法不現前。心肝樹上懸。不得成佛道。泥神撫掌笑。此四句中。一句殺人刀。一句活人劍。一句殺活同時。一句殺活不同時。若檢得出。古佛在你腳底晚參。大人峯頂無根樹。卻被賊子偸了去。幾多癡漢守枯樁。業識茫茫無本據。以拄杖一齊趁退。

蘇州常熟勝法斯瑞法禪師

雲間上洋瞿氏子上堂。有一句子。千聖不曾道著。有一妙機。列祖不能提起。若是伶俐衲僧。一舉更不再舉。山僧今日再舉去也。遂卓拄杖曰。箭過西天十萬里示眾。十方無壁落。山前山後。縱煞馬廝。大地不曾藏。知得甕頭是糟是醬。天一生水。地二生火。俊傑禪流。規行矩武。以拄杖劃曰。是大人相。是不欺力示眾。眾生被解障。菩薩未離覺。惟有住山翁。胸中乾索索。不愁獨對聖僧。一任皮膚脫落。且道。脫落後如何。是我好兒郎。爲我把木杓。

潤州金山鐵舟海禪師

新安蔣氏子開鑪上堂。僧問。盡大地是火柴頭。和尙向甚麼處挑撥。師云。照顧眉毛。進云。輕輕一扇。烈焰飛騰。師云。四面誰敢入。進云。且道。火鑪闊多少。師便打。問。天隆久不行此令。今日重逢事若何。師云。總是頑銅鈍鐵。進云。忽遇躍冶之金。又作麼生。師云。鉗放一邊。進云。恁麼則缺慈悲也。師便打。乃云。大地火柴頭。撥開飛烈焰。銅頭鐵額漢。精金能百煉。躍冶非種艸。鉗來放一邊。你說缺慈悲。正是慈悲現。天隆久不行斯令。今日洪開顯八面。驀拈拄杖擲下。便下座晚參。人天眾前。激揚个事。也須是本分衲僧始得。若非本分衲僧。未免遭人怪笑。只如一味打潔淨球子。抱不哭孩兒。不是逞俊。便是顢頇。有甚本分處。且道。如何是本分處。昨日風雷起山嶽。今朝和气滿江天升座。達摩不會禪。特地泛海來。二祖苦言詮。卻覓安心去。透徹本地風光。有甚身纏瘋恙。一任自逍遙。縱橫誰縛汝。栽松能應記。黃梅續法系。放下新州柴擔。眞誠負石春米。喚作一物卽不中。打車打牛須自體。南嶽出馬駒。神影踏千里。一喝三日聾。不覺便吐舌。棒下忽翻身。慣作白拈賊。兒孫徧天下。有誰能測得。須是嫡骨兒孫。驅耕夫牛。奪饑人食的好手腳。方可與他話會。驀拈拄杖卓一卓。喝一喝晚參。但得一萬事畢。達摩大師家風密。阿呵呵。識不識。惟有神光斷臂時。滿天飛雪深三尺。須知是那苦心人。始信眉橫與鼻直。環山有个廖胡子。半夜穿靴水上立。揚聲大叫君自知。明早又是臘月一。莫教三十夜到來。雙眼依然黑漆漆晚參。一僧出禮拜。師便打。僧便喝。師云好喝。進云。莫作喝會好。師云。將謂金牙作。進云。不勞再勘。師云。你無拄杖子。奪卻你拄杖子時如何。僧擬議。師便打。乃云。諸兄弟。還有爲者僧通个消息者麼。眾無語。師云。諸兄弟。旣是吝慈。山僧不惜口業。放一綫道去也。以拄杖卓一卓。向者裏會去。猶是鈍鳥棲蘆。多見兄弟們。每每臨機下一喝。頓一足。打一圓相。拂袖便行。及至挨拶將來。依舊木雕泥塑。堪作何用。須是竿頭進步始得。豈不見。蓮花峯庵主。凡見僧來。拈拄杖卓一卓云。古人到者裏。爲甚不肯住。二十年來。舉似於人。𨿽有下語。總不相契。後自代云。只爲途路不得力。又云。畢竟如何。以拄杖架肩上云。楖栗橫擔不顧人。直入千峯萬峯去。還委麼。拽拄杖下座謝兩序上堂。人天眼目。靈樹符合。一大藏教。是个切腳。興化打克賓。瘥病驢駝藥。英靈衲僧。不撥自轉。聽闌雞鼓翅。看茶銚﹝跳﹣兆﹢孛﹞跳。𨿽則金聲玉振。未免平地骨堆。金山門下。稍可頴脫。畱雲臺榭孤風峻。曉堂樓閣足知音上堂。祖師門下。只貴痛快。向未舉已前。一肩擔荷。若停機佇思。了沒交涉。豈不見。徳山老漢。在吹紙燭處。徹見源底。遂焚靑龍疏鈔云。窮諸玄辯。若一毫置於太虛。竭世樞機。似一滴投於巨壑。拽條楖栗。湖海橫行。復顧視左右云。有麼有麼。摩霄俊鶻。便合乘時。止濼困魚。徒勞激浪問。牛頭未見四祖時。爲甚百鳥銜花。師云。只在此山中。進云。見後爲甚不銜。師云。云深不知處。進云。牛頭畢竟在甚麼處。師云。天共白雲曉。水和明月流。師生於萬曆己酉十月二十九日。示寂於康熙癸亥五月三日。塔建五峯之陰。

南澗理安濟水洸禪師

據室。從上古徳。盡向者裏。造瞞天罪過。將大秤大尺。欺一切人。新長老甚是公平。你有半觔。還你八兩。你有十尺。還你一丈上堂云。峯巒毓秀。溪水瀠回。古木扶疎。殿堂洞啟。祕密寶藏。八字打開。祖父田園。四至分曉。只要个漢親到地頭一回。便見伏虎髙蹤。未泯先師弘範森羅。可謂法法不隱藏。古今常堂堂。𨿽然恁麼。不免再舉个舊話。僧問九峯。承聞和尙親見延壽。是否。峯云。山前麥熟也未。師云。者老漢。通身是刃。爭柰罕遇其人。致令勞而無功。今日者裏。有問承聞和尙親見石磬是否。山僧劈脊便棒。他若道且莫盲加瞎棒。更與連棒趁出。何故。一不做。二不休元旦上堂。問。如來禪祖師機。一總拈過。請和尙道應時及節句。師云。闍黎白椎。進云。祇如威音不先。彌勒不後。中間是誰。師云。髙著眼。進云。與麼則慶贊有分。師云。禮拜著。乃云。五更起來。忙忙碌碌。禮拜燒香。念誦祈禱。合山大眾雲集。互相慶賀新正。可曾與無位眞人慶賀也未。若也未曾。山僧爲諸人。念補缺眞言去也。遂顧左右。下座解制上堂。十月十五一句子。莫道我瞞你。九十日兩手分付了也。有般眼目未辧東西底。便問。是那一句。是者般底。我也沒有拄杖打他。但與他一緉破艸鞋。便下座。觀音誕日上堂。春風笑花柳。徧界獅子吼。欲入三摩地。面南看北斗。看看。觀世音菩薩來也。擡腳云。展驢腳。舉手云。舒佛手。明眼衲僧莫亂走。復顧眾云。信得及麼。未出錢塘門。爲汝說了也。下座。

邱山雪谷古石藏禪師

示眾。觸目儼然。因何不薦。眨得眼來。風過別院。鵲巢定風柴。鶻眼衲僧試辧看。

杭州理安六吉謙禪師

蕭山汪氏子晚參。秋風生夜涼。壞壁鳴寒螿。的的祖師意。明明不覆藏。𨿽然如是。切忌認奴作郎晚參。老僧口訥。猶如木橛。三五不參。朔望不說。大眾上來。不須饒舌。何故。心不負人。面無慚色。

蘇州常熟勝法雲峯授禪師

早參。以手向前指云。者一片地。待來多時也。因甚無人構去。眾擬議。以竹篦旋風打散。師行履冰操。凡學者來參。皆隨機接待。不厭不倦。臨終豫知報盡。坐化。

山茨際禪師法嗣﹝五人﹞

潭州石霜爾瞻尊禪師

明州唐氏子。六歲。知信佛乘求出家。父母不允。越年。從福泉圓明老宿受業。歷參天童顯聖。後謁山茨際於東明。言下頓豁。隨上南嶽。誅茆綠蘿。一夕圍壚。際舉僧問夾山。撥塵見佛時如何。山曰。直須揮劍。若不揮劍。漁父棲巢。汝作麼生會。師曰。太費力生。際曰。是夾山費力。者僧費力。師曰。任和尙分別。際曰。情知汝會者話不得。師起身便出。後辭出山。際以偈授師。其略曰。鄭重堅操志。慧命賴持傳。未幾。開法石霜上堂。未離兜率。版齒生毛。已降王宮。腳不點地。未出母胎。蠅子放卵。度人已畢。鐵作面皮。釋迦老子。從久遠劫來。一片廣大婆心。被石霜一時華劈了也。眾中有不甘底。出來如何若何。山僧一不作。二不休。有麼。攜取詩書歸舊隱。野花啼鳥一般春示眾。以拄杖橫曰。黃鶴樓前吹玉笛。江城五月落梅花。諸人聞麼。若道不聞。山僧今日未遇人在。擲拄杖下座。康熙癸卯九月朔日。師作書遣使。囑曉庵昱公。面托後事。昱不信。令使歸。師曰。昱兄。以山僧爲妄語。大眾。今晚莫睡。聚話終夕。至天明。髙聲召眾曰。老僧別矣。便坐脫。入龕一七未掩。顏貌如生。昱趨拜淚下曰。吾兄再來人也。塔建石霜圓祖之側。

吉州安福臺山且庵芻禪師

上堂。不說有法。不說無法。諸人會麼。拈起少林無孔笛。順風吹又逆風吹上堂。卓拄杖。喝一喝曰。山僧今日與麼提持。還有共相激揚者麼。僧便出。師便打。乃曰。臺山者裏。明如杲日。有時喝。有時棒。照用同行。殺人刀活人劍。應時拈出。復卓拄杖。喝一喝。鉗錘不動火星飛。眨上眉毛隔遼海。

邵陵金峯紫雲密巖剛禪師

茶陵蕭氏子上堂。問。祖意教意。是同是別。師云。一尺靑天蓋尺地。乃曰。機先薦得。落二落三。句下承當。錯七錯八。縱饒得到奔流度刃。疾焰過風。信手拈來。羣機普利也。只是建化門中事。若到自己分中。也是日午打三更。𨿽然如是。只因梅雪落。又得顯風光。

楚黃陂﹝山﹡廣﹞山玄慈謙禪師

上堂。機先一著。廓爾現前。正眼洞明。本無迷悟。孤峻處峭巍巍。平坦處活鱍鱍。佛祖莫能知。人天不可測。不假修證功。豈資解脫力。明明不覆藏。歷歷絕背向。包今括古。離見絕名。直下透徹本源。不須別處尋討。祇如透聲透色一句。作麼生道。一塵舉處全身現。徧界明明不覆藏。

粵西全州香林宗玄旨禪師

除夕小參。世事匆匆。情緣碌碌。節換時移。光陰迅速。看看。又過一年。且喜林下衲僧。自無塵事勞攘。卻有溪山可樂。守道安貧。逍遙快活。任從村老燒錢。說甚烹牛納角。人人安帖家邦。个个甘休巖壑。𨿽然如是。也不可錯過時光。正當與麼時。應時及節一句。作麼生道。圍鑪煮瀑消殘夜。也勝諸方五味禪。

松際授禪師法嗣

潭州神鼎雲外行澤禪師

﹝婺﹣矛﹢牙﹞源汪氏子。年廿五脫白黃山。閱三載圓具。參天童悟。問。如何用心。得个入處。悟曰。無心可用。是汝入處。師擬進語。悟便打。於是疑情頓發。一夕不覺倚柱失睡。忽聞開門聲有省。呈悟。悟爲首肯。後依松際授於磬山。機鋒迅捷。應對無滯。授曰。汝進語都佳。住桶底未脫在。乃發憤力究。一日因風動簾幙墮地。撲簌作聲。忽然大悟。授始印可。出世蘄州老祖湘陰神鼎上堂。會得也打。不會得也打。良久。喝一喝曰。奼女已歸霄漢去。呆郎猶向火邊棲。僧問。文殊乃七佛之師。爲甚麼作釋迦弟子。師曰。鐘樓上走馬。佛殿裏騎驢問。和尙昔在磬山。得个什麼。師曰。山僧愛嗔不愛喜。曰如今以何爲人。師曰。捏棒呼狗。曰恁麼則圓滿菩提無所得也。師曰。百艸頭上薦取老僧。僧禮拜。師接機峻邁。手眼精明。室中嘗舉狗子無佛性話驗人。罕有契其機者。順治甲午。師書偈曰。是非海內展全機。多少時師盡皺眉。此日一言無可付。江南江北大家知。投筆端然而逝。全身塔於神鼎之右隴。語錄十五卷。附楞嚴方冊藏流通。

大覺琇國師法嗣﹝十九人﹞

湖州報恩退庵重禪師

髙安彭氏子。幼喪母。隨父出家。參大覺得旨。呈拈花頌曰。倚天長劍露鋒鋩。拈出何人敢近旁。膽大飲光輕觸著。面門血濺好慚惶。覺可之示眾。舉黃龍三關語。佛手驢腳與生緣。一个錮鏴兩个圈。漁父忙忙貪錦鯉。不知衣角水涓涓晚參。賣卻劫初田地。兄弟同添十字。碎盡列祖沙盆。兒孫義斷眞金。寸絲不掛的。卸下鳳衮龍章。寸艸不生處。脹破驢胎馬腹。若在飯籮裏叫餓。火聚中畏寒。置而不論。饒伊牙如劍樹。口似血盆。慣向饑鷹爪下分餐。餓虎舌尖奪肉的英靈。要問你。去冬雪裏。轟个凍雷。今年米作麼生價。滿盤傾不出。大地沒饑人。戊子閏四月廿八日。無病趺坐。說偈而化。塔於寺東大覺潭上。

荊溪善權白松丰禪師

鞏氏子。山西平陽人也。年十六。從三元庵出家。納戒於普陀隱光律師。二十九。謁天童悟。扣以向上事。未幾。參報恩琇。問。盡大地是个火坑。得何三昧。不被燒卻。師曰。金不博金。琇可之。後以伽黎授師。及琇退居大雄義母。命師繼席。次遷海會上堂。圓機大用。觸處全彰。格外眞宗。隨方顯露。所以道。在天成像。在地成形。在日月爲照臨。在四時作寒暑。居谷盈谷。處坑滿坑。有情則動轉施爲。無情則森羅顯煥。天人羣生類。皆承此恩力。且道。超羣拔萃。又作麼生道。漠漠水田飛白鷺。陰陰夏木囀黃鸝。師於萬曆壬子十月三十日生。康熙甲寅九月十九日示寂。世壽六十三。僧臘四十七。塔建海會寺側。有語錄若干捲。行世。

南嶽髙臺不退勇禪師

錢塘韓氏子。從界山衍云披剃。隨全庵進禪師。上金車山。參大覺琇。令究未生前語。一日普請次。見僧荷空畚行。有省。次侍琇於方丈。琇問僧曰。轉山河大地歸自己則易。轉自己歸山河大地則難。如何會。師在旁。徹法源底。自此機用超絕。琇以衣拂授之。出世吳興法海。次住髙臺上堂。銅頭鐵額諸禪客。肘後橫懸奪命符。尙有火鑪吞不下。冰霜肝膽細磋磨。驀然南斗北翻身。赤縣神州火裏坐小參。三間破屋通天眼。七尺烏藤抹太虛。要明臨濟三玄旨。荊棘林中舞柘枝。昨夜無位眞人。倒騎三腳驢子。直上萬仞峯頭。欲與諸人通个消息。卓拄杖下座小參。老鴉嘴上掛油瓶。月落寒松著一驚。失口一聲連嘴落。逢人便叫兩三聲。且道。叫个甚麼。驀喝一喝。下座小參。醉臉夭桃舒笑口。垂腰衰柳展春眉。堪笑靈云多浪蕩。驚落枝頭萬點紅。顧眾云。有恁麼見徹者麼。山僧如此舉話。八萬四千毫毛。盡皆拋向諸仁者懷抱裏去也。如或未然。但辦肯心。必不相賺小參。少林面壁。白玉琢成西子骨。雪庭肘墮。黃金鑄就伍員心。六耳不同謀。一花開五葉。喝一喝下座小參。赤肉團上。壁立萬仞。世尊摩竭。鼻祖嵩山。豈許九旬聚眾。畫地爲牢。若有髙鑑。山僧性命。早已不存。有麼有麼。如無。卓拄杖云。此令還是我行小參。卽心卽佛。文殊著賊。非心非佛。普賢叫屈。不是心不是佛不是物。觀音菩薩摸著了。一个毛頭大結。十字街頭。忽然撞著了。大肚子彌勒。放下布袋。呵呵大笑云。靑天白日。爲甚麼著賊僧送茶至。師接得便掌。僧云。某甲過在甚麼處。師豎二指。僧擬議。師便打出。師示偈云。狗銜燈盞街前去。老鼠偸鹽咳嗽歸。露柱堂前驚破夢。開門雪裏放烏龜。順治乙未五月六日示疾。眾請遺偈。師接紙曰。信手拈來。一筆寫盡。都盧丟在大江東。擲筆而逝。壽三十九。僧臘一十有七。塔於江陰敔山。

湖州報恩骨巖峯禪師

溫姓。上世山西懷仁縣人。遠祖大司馬祥卿。厥後遷浙之烏程。世以隱徳著。師生有奇質。篤信佛乘。投陽山授和尙落髮。參報恩琇圓具。聞琇示眾云。但向父母未生前薦取。自然廣大圓滿。師於言下有省。一日琇問。如何是日中浩浩時作得主。師曰。眞不掩僞。琇曰。如何是夜間睡夢時作得主。師曰。曲不藏直。琇曰。正睡著時。無夢無想無見無聞。主人公在什麼處。師答十數語。琇皆不肯。一日答曰。家無二主。琇曰。一个驢子。系在橛上。師卽頓釋上堂。蒼翠連天松蔭闊。桃枝紅並李枝白。西來祖意報君知。一二三四五六七。喝一喝早參。放出南山鱉鼻蛇。齩殺門前子湖狗。豎起祕魔巖下叉。打折俱胝手中指。設有个衲僧出來道。長老合喫三十棒。卻也怪伊不得。師生萬曆己未正月初十。康熙丁丑六月二十六。徧巡各寮曰。老僧不復來矣。至晚。略示微疾。卽索筆書偈。侍僧以爲師食過飽。作辭推之。師曰。旣不將來。他後不得謂吾無偈。遂不復語。越一日不起。眾請說法。師乃轉身。面壁而逝。世壽七十九。僧臘五十九。全身塔於本寺之左。有語錄。行世。

湖州武康報恩棲雲行嶽禪師

烏程沈氏子。世爲望族。少補廩庠。始以居士身。參大覺老人於報恩。順治乙酉。投大覺披削。丁亥秋。事覺於淮北。乞食炊給之餘。覺力爲錐札。一日問覺。空索索地錦艷艷。錦艷艷地空索索時如何。覺云。待你到此境界。與汝道。師禮謝。覺云。者漢多時妄想。今日始斷。師有省。庚子春。侍覺應詔還山。入天臺桐栢宮。艸衣木食。習頭陀行者。三閱寒暑。癸卯春。覺命繼席報恩晚參。彌勒眞彌勒。起模畫樣。分身千百億。捏目生花。時時示時人。郎當不少。時人自不識。略較些子。召大眾云。還有贊嘆分也無。驀豎拂子。將此身心奉塵剎。是則名爲報佛恩晚參。入秋時節不相饒。西風吹雨池塘暮。古殿松陰宛轉開。鐘聲透過山前路。急回顧。是甚麼晚參。臨濟大師道。一句具三玄。一玄具三要。汾陽大師道。三玄開正眼。一句破邪宗。所以參禪上士。投崖捨身。立雪斷臂。三千里外。撥艸瞻風。二三十年。捍勞執役。祇求於一句下。發明心地。了畢大事。透脫一句。該攝三句。了達三句。才明一句。僧問馬祖。如何是佛。卽心卽佛。僧問雲門。如何是佛。乾矢橛。僧問洞山。如何是佛。麻三觔。僧問風穴。如何是佛。杖林山下竹筋鞭。僧問首山。如何是佛。新婦騎驢阿家牽。歷代祖師。天下知識。出一令立一機。布縵天网子。垂四海玄鉤。今日嶽上座。亦有一句。布施大眾。春無三日晴上堂。舉臨濟三度問佛法大意。及興化在大覺會下被打語畢。乃云。報恩今日不惜眉毛。一時頌出長壽石壁寺盧公一首詩。渴讀卽不渴。饑讀卽不饑。鯨吞海水盡。露出珊瑚枝。海神知貴不知價。畱與人間光照夜晚參。舉陸亙大夫問南泉曰。肇法師。也甚奇怪。解道。天地與我同根。萬物與我一體。南泉指庭前牡丹曰。大夫。時人見此一株花。如夢相似。昭覺曰。陸亙手攀金鎖。南泉八字打開。直得七珍八寶。並列目前。拈拂子云。天地一指。萬物一馬。通身是眼。分疎不下。師乃召大眾云。報恩。身騎梵天宮殿。穿過諸人髑髏。將山河大地。若艸若木。情與無情。撒向諸人眼睛鼻孔裏。還知麼。連擊拂子。下座康熙丙午冬十月二十七日。示寂於報恩方丈。世壽五十三。僧臘二十二。塔於寺之西塢。

杭州圓照茆溪森禪師

惠州博羅黎氏子。母夢白光入懷生師。眉宇俊秀。如鶴立雞羣。博覽經史。寓目會心。甫念七歲棄家。從宗寶獨公削染。納戒。出參雲門信。問。紫燕繞華屋。梅子正香熟。如何是西來祖意。門曰。未曾聞著。師曰。恰似錯問。次參大覺琇於大雄。令頌本來面目。師卽曰。苕溪屈曲水潺潺。萬疊關山一境閒。乍雨乍晴雲散後。滿天風月到人間。琇頷之。遂舉立僧。接機迅利。衲子響風。出住老祖。開龍溪法席佛誕小參。從古相傳。釋迦佛今日降生。不知是否。說與諸仁撿點看。南康府裏星子縣。黃梅縣外義丰城。者便是森長老見處。良久云。知客在否。眾答在。復云。內外大眾。今早都念課誦麼。眾云。念。師便入臥室。順治己亥夏。琇應召還山上語琇曰。和尙座下。有可語上首否。琇奏以師。且曰。彼骨硬。惟善遇之升座。放下布袋。快活無匹。閒看猢猻偸喫生鐵。阿呵呵。的的的。問甚生前面目。誰論梨花笑日。齋堂有粥有飯。禪和要喫便喫。喫卽不無。飽後作麼生。夜行莫踏白。下座晚參。萬法歸一。一歸何處。呵呵。學人也有趣。和尙也有趣。擊拂子下座晚參。山門前得的。禪堂裏商量去。進到方丈。不必再舉。何也。天溪不肯辜負汝室中晚參。問答畢。師乃云。阿逸多笑甚麼。蛇穿耗子窟。普化搖鈴過。嗚呼。小子腳板踏破。癢瘡近火血沾衣。傷鹽傷醋陳年貨。有人道。慈翁老。有茶請喫茶。無茶滚水好。咄。漢仙琴髙騎赤鯉。羲之寫字換鵝兒。良久云。歸堂去黴天連雨。師落堂云。大眾。因甚麼迷癡許久不晴。眾無對。師曰。知之爲知之。不知爲不知。天上雷公叫。地下走蟛蜞。呵呵。好場熱鬧。以拄杖畫云。湄。眾茫然。師喝曰。聾牛瞎驢。一齊打散師問座主。金剛且止。喚什麼作經。主擬議。師便笑。主問。如何是經。師召云。法師。主應諾。師云。好个座主。主指茶鐘云。者裏有趙州也無。師云。匙挑不上師問柴頭。無根樹子。斫斷也未。頭無對。次早云。昨夜看無根樹子。聞鑼聲忽然斷去。師指花云。因甚麼喚作海棠。頭擬議。師便掌。升座。豎拂云。一羣子上來。一羣子下去。殘夢五更鐘。落花三月雨。合掌低頭換步時。進前退後翻身處。有利有害。人無遠慮。歸到故鄕還似客。布谷催耕鳴別樹。叉手句可惜許。一切數句非數句。打一拂云。去晚參。拂一拂曰。不到雄峯頂。那知竹徑深。樹古石形瘦。木落見山林。月照龍淵底。乾坤點客心。復拂一拂。師於康熙丙辰六月二十七示眾曰。明年此日。能見我於別峯乎。眾罔測。至明年春。師謝事大雄。遊武林吳山。見華巖幽僻。謂主人曰。吾欲於此。結一期緣。可乎。主人唯唯。至六月二十四。復謂主人曰。明日吾行矣。主人請曰。願畱數日。候集諸子。何如。師曰。諾。至二十七。諸子四集。師沐浴更衣說偈。六十四年。七顚八倒。開口便罵人。無事尋煩惱。呵呵。總是一場好笑。復書封龕語云。茆溪老茆溪老。到者裏有什麼不了。咄封卻。遂擲筆含笑而化。時異香遠徹。緇素競奔。至七日掩龕。餘香猶烈。迎龕歸龍溪。塔於圓照之右脇焉。世壽六十四。僧臘三十六。九座道場。雍正間。追封明道正覺禪師。語錄賜入藏。

湖州武康報恩美發淳禪師

福建延平熊氏子。首參壽昌謐覺浪盛。次參大覺。乞單入堂。覺懸牌垂問云。佛未出世時。道將一句來。師卽抱牌入方丈云。和盤托出。覺云。山僧今日困。師禮拜。過一邊立。覺謂師曰。汝者一轉語。可作我維那。次日結夏。卽命師綱維首眾。師自謂曰。若不克意來參。焉知有與麼事。所謂悟了不見人。十个有五雙。杜撰記莂。後師爲西堂。自此執侍左右。未嘗少間。覺一日以趙州勘婆。白雲入磨房勘五祖話。問師。凡下語。覺輙詬罵不已。一日復舉問師曰。旣是拈也拈得。頌也頌得。悟也有悟處。因甚卻道未在。師云。粉牌不著白。覺云。說也說得是。見也見得到。祇是未在。師究竟累日。忽見白雲五祖面目。遂舉似覺曰。者回謾某甲不得也。覺云。更與你三个未在。師云。恩大難酬。便禮拜而退。辛丑春。師乞假。入閩葬親。度夏蚌坑。於經行次。忽憶百丈囑潙山。時節若至其理自彰之語。驀然打失布袋。始信大慧禪師云。大悟十八徧。小悟不記其數。非欺人語。出嶺舉似老人。老人云。所謂不住始覺。冥合本覺。參得涅盤堂裏禪。未能透徹此關。自利卽得。爲人則禍生。今時佛法。齏腐極矣。能透此關。是不易得上堂。湘水龍淵浮玉山。廿年冰雪侍師顏。無端推出成狼藉。滿面慚惶何處安。行淳𨿽親依老漢二十餘年。並不曾參老漢禪。亦不曾得老漢說話。祇是被老漢罵。得徹骨徹髓。身心頑了。一味瞌睡。佛法總未夢見。記得幾个古人因緣。在肚皮裏安排。今日寶花王座上。闡揚佛祖宗猷。開換人天正眼。不意來到野貓洞口。打一个噴嚏。都忘卻了。一字也想不起來。祇見金輪峻峭。萬象森羅。山靑水碧。鵲噪虫吟。秋風颯颯。秋雨蕭蕭。緇是緇。素是素。鐘是鐘聲。鼓是鼓響。一一現成。一一明妙。一一爲諸兄發向上機。一一爲諸兄轉大法輪。一一從自己胸襟流出。所謂我本無心。有所希求。今此無盡寶藏。自然而至。大眾。前是山門佛殿。後是方丈寢室。左是齋堂。右是禪堂。且道。無盡寶藏。在甚麼處。驀卓拄杖。下座晚參。古佛心。千萬世只如今。祖師意。鍼眼魚吞鱉鼻蛇。墻壁瓦礫放光明。演說如來眞妙諦。驀拈拄杖卓一卓。召大眾云。現前買賣。不離行市晚參。十方無壁落。四面亦無門。浙西遊東魯。梵語讀唐文。菖蒲溪火發。燒著帝釋眉毛。南海波斯。忍痛不禁。轟一个霹靂。雨似盆傾。咄。我行荒艸裏。汝又入深村。康熙十八年九月初。命所服衣履。散諸苦行。至重陽日。自書辭世偈。泊然而逝。世壽六十三。僧臘四十。停龕三日。肉發猶暖。顏貌如生。以陶龕。塔全身於報恩寺後隴之左阜。

報恩西堂寂庵行洽禪師

汝州光邑王氏子。孤苦絕塵。矢志萬行。到處陸沈眾中。尢行業純謹。後參大覺老人於報恩。覺示以未生前話。每徵詰。師無對。覺云。你恁麼參禪。水也消不得。師直得垂淚。同眾坐不臥七。覺問。恁麼物恁麼坐。師云。總沒交涉。覺便打。師無語。覺痛打一頓。中夜釋然。舉似覺。覺頷之。時年二十三。師因看病回。覺問。有气死人。是你救活了。無气死人。作麼生救。師指旁僧云。何不祇對和尙。覺云。他已喫我三十棒了。你自道。師云。和尙著甚死急。覺云。念汝看病辛苦。一日覺指楊梅問。一樣楊梅。因甚有紅有靑。師云。和尙合取口。覺頷之。覺垂問。道通無礙。因甚一片竹窗關斷月。師云。和尙道甚麼。覺云。須是他喫得棒。覺問。紫羅帳裏撒珍珠。汝作麼生道。師云。拖泥帶水。覺云。向古廟裏。躲得過時如何。師云。吹毛用了急須磨。一日廟下同不退禪師行次。退驀將一球擲師。師云。那里得者个來。退以球便打。師大笑而去。至晚。入退寮。於桌上。畫云。午後底午後底。復作此﹝中﹣口﹢○﹞相去。作麼生作麼生。遂將球子收過。退少間自外歸。亦書此云。賊賊把將來。令行者送至師寮。師將球子付行者云。也是雪峯道底。退又書此○相云。幾人於此茫然。師云。直饒恁麼。也只是弄泥團漢。𨿽然。若人檢點得出。直須○○○。順治辛卯。示寂於大雄棲賢堂。師十七披緇。僧臘十五。世壽三十二。火化。齒牙不壞。色愈白澤。並骨石。與退庵禪師。合塔於報恩大覺璉禪師放生潭上。

蘊荊行璧禪師

楚人。參大覺於崇福。眞切體究。未嘗輕發躁露。後坐精進三。次日上方丈。謂覺曰。某有个見處。覺曰。狗子因甚無佛性。師拳覺肋下云。一向在趙州處落節。今日要和尙處拔本。覺便推出。次日復上方丈。覺云。盡大地火發。得何三昧不被燒卻。師云。特來度夏。覺便喝。師呈偈云。圓似滿月圓。寬同太虛寬。歷劫無姓氏。從來絕躋攀。聖凡由此出。剎海任伊安。始終無變異。觸處善隨緣。覺云。還會適來一喝麼。師便出。師土木形骸。悟處頴脫。後竟不知所終。蓋若西山之流亞歟。

杭州天目山全庵行進禪師

武林錢塘沈氏子。生數月而孤。年十二。母命投無諍寺隱松老宿出家。芟染後。思求出世正因。往參天童密老和尙。遂進具。嗣往報恩。參大覺琇。問。某甲生死不明。求和尙開示。覺曰。將生死來。與汝開示。師茫然。覺見師誠實。痛下鍼錐。師自恨障緣深厚。不能一撥便轉。覺北行。不退勇公綱維。見師工夫得力。當眾稱賞。師七終不得透徹。放聲大哭。次早。詣寮致謝。乃流淚不已。勇慰曰。和尙不在家。兄去親近理安和尙亦可。師曰。某在此親近和尙。十來年。如此不靑不黃。有何面目。別去見人。者樁大事。必求吾兄爲我了斷。某已辦得石米。欲上證果庵。討个分曉。乞兄早晚提誨。勇大喜。卽送師上山。研究一七有餘。忽地春風大作。打開門戶。師當下猛省。喜躍無量。時勇往云覆庵。師卽星夜越嶺相見。勇曰。全兄何得夜來。師云。某甲捉住了賊來出首。勇云。文殊爲甚出女子定不得。師云莫謗文殊好。勇云。爲甚罔明出得。師才擬議。勇攙前云。餵咍。師茫然無對。值覺回大雄。趨往瞻禮。命充副寺。一日因禪者呈香嚴上樹頌觸著。向問勇公。此語咬嚼不破。自謂。此話不透。則從前發揮公案。皆未穩當。遂將拈頌稿。一時焚卻。辛卯。老人命師上天目。一夕諸兄弟同在老人室中。因舉上樹話。至虎頭問處。覺厲聲云。什麼虎頭上座。狗頭上座。師當下。礙膺之物。豁然蕩盡。遂當眾頌上樹話。覺大可之。後出世住興化極樂院。旣而遷荊溪海會寺。庚申仲夏。應請主持天目。辛未春。復應請崇福僧問。盡力道不得的句。誰是得者。師乂手云。慚愧。僧云。得後如何。師云。兩粥一飯。進云。忽遇出格人來。又如何相見。師云。打退鼓僧問。大死底人卻活時如何。師云。只得一橛。進云。不許夜行。投明須到時如何。師云。此夜一輪滿。淸光何處無上堂。報化非眞佛。亦非說法者。且阿那个是法身佛。驀豎拂子云。赤骨﹝骨﹡歷﹞露堂堂。洗淸天地一林霜。金烏曉映扶桑國。徧界全彰烜赫光。遂放下拂子。撥開胸云。老僧有幾莖蓋膽毛示眾。舉香嚴上樹話。師云。孔明密排。休生傷杜景死。驚開八門陣圖。若非慣戰作家。自然遭困。還有知音者麼。不奮咬人獅子勇。吠叢逐塊幾時休。癸酉十一月初一日。師示寂於崇福關室。世壽八十三。僧臘六十四。全身塔於天目陽和峯之麓。

宜興磬山云居行嶺禪師

江右臨江楊氏子。聞天童密和尙旺化。往依之。繼參大覺老人於報恩。有一日不作一日不食之戒。司樵十載。克究己事。覺拔爲堂司。一日覺問。百丈被馬祖扭鼻有省。如何是他省處。師云。十字街頭遇父親。覺云。何不道打失鼻頭張大口。師云。有理不在髙聲。覺云。掩卻拜單聻。師云。俊鷂撲天飛。覺云。又道有理不在髙聲。覺又問。百丈云。卽此用離此用。馬祖掛拂舊處。馬祖云。卽此用離此用。百丈亦掛拂舊處。爲甚馬祖卻與他一喝。師云。虎頭虎尾一時收。覺云。百丈已有省。解捲席解掛拂。如何又道於此三日耳聾。師云。不是个中人不知。覺云。雪竇曰。大冶精金。應無變色。聻。師云。千峯勢到嶽邊止。萬派聲歸海上消。覺云。張無盡。爲甚不肯他。師云。情知他是个俗人。覺云。大慧爲甚卻肯無盡。師云。偶爾成文。覺云。你若作大慧時如何。師云。居士更須喫棒始得。覺云。我道。許他各具一隻眼。師禮拜。覺云。你作無盡時如何。師云。某甲今日耳聾。覺云。何不道下官造次。覺次日又問師。如何是就事藏鋒。師指幾上硯云。者硯。盡大地人提不起。覺云。如何是就理藏鋒。師云。虛空裹大千。覺云。如何是理事俱藏鋒。師云。喚作虛空。卻是硯瓦。喚作硯瓦。卻是虛空。覺云。如何是不涉理事。師云。某甲不識得。覺打出。艸堂老人示寂。覺哀毀遇禮。大眾亦封鍋閉廚。覺垂示云。我作那吒太子時如何。師進云。樂則同歡。覺令開鍋。順治乙未秋。荊溪諸檀越。堅懇大覺老人。主持磬山。覺令師代爲首眾。至年七十。覺始命升座開堂。復贈偈曰。年臻七十始開堂。慣自將身入眾藏。今日寶花王座上。烏藤痛處好宣揚。僧問。洪鐘在架。隨扣隨應。未扣時。聲在甚麼處。師云。罕逢知音。進云。某何不聞。師云。怎怪得山僧。僧問。掀翻大海。抖擻虛空。因甚平地上擡腳不起。師云。門裏出身易。身裏出門難。僧問。百尺竿頭如何進步。師云。速退速退。進云。退後如何。師云。不快漆桶。康熙丁巳春。眾請繼席天目。戊午歲大旱。明年春。持缽姑蘇。復歸棲水。遂示寂。世壽八十有二。弟子迎龕。塔於磬山之壽藏。語錄十卷。行世。

杭州良渚崇福濟芝行覺禪師

四明慈溪王氏子。幼孤苦。及長。每思世界廣闊。不知從何起止。一日偶經講寺。值演金剛般若。卽猛念生死。決志出塵。時年二十有二。聞報恩和尙乃大善知識。遂投剃染。令參父母未生前話。一日入室。請益無夢無想無見無聞話。聲未絕。被覺連棒打出。師當下豁然。一日覺問。有句無句。如藤倚樹。汝如何會。師云。有水皆含月。無山不帶云。覺云。樹倒藤枯。又作麼生。師云。狡兔移窠眠嫩艸。癡人猶自守枯樁。一日覺又問。趙州道。臺山婆子。爲汝勘破了也。且道。有勘破無勘破。師云。有勘破。覺云。那里是勘破處。師云。用盡自己心。笑破他人口。覺云。恁麼則趙州亦在里許。師云。知卽得。覺笑云。你還覺面皮重麼。師便鞠躬低首。覺云。山僧罪過。師作禮。覺頷之。乃結茆於前溪大聖庵。枕石鋤云。瀟灑自適。大覺老人示寂。後師應請住崇福僧參。師問云。你今日念普佛麼。曰念。師云。念佛的是誰。曰不會。師云。漱口去。僧問。不是心不是佛不是物。是个甚麼。師云。拄杖長七尺。進云。不會。師云。扶過斷橋水。伴歸明月村晚參。舉昔日大慧禪師云。徑山莊無寸土田。今夏隨宜結眾緣。慵論道懶談禪。拄杖挑來个个圓。不用息心除妄想。大家喫飯了噇眠。噇眠卽不無。倘或夢中有人索飯錢。作麼生。依稀似曲才堪聽。又被風吹別調中。師云。徑山恁麼入艸求人。不覺舌頭拖地。檢點將來。大似壓良爲賤。崇福則不然。雄峯不置半分田。日給持盂助眾緣。也沒道也無禪。脫賺方來萬萬千。更有一般好笑處。蚤叮蚊咬髑髏穿。阿呵呵。樂不樂。大家相聚喫莖齏。不喚作莖齏也大錯。捉敗千七百个老古錐。鐵牛迸斷黃金索。喝一喝。擲拂子下座。師生平儉約。謹愼許可。一日忽示微疾。謂門人契眞曰。餘四十年來。不輕許可。汝當保任此事。卽沐浴更衣。眾請偈語。師厲聲云。無偈豈死不得麼。遂坐脫。世壽六十四。僧臘四十二。弟子奉全身。葬於大覺老人衣缽塔之右。

潤州夾山竹林六解行恆禪師

江陰劉氏子。弱冠。受業於邑之乾明寺惟心老宿。年二十二。往參磬山修和尙。山示以父母未生前話。因進具。聞鄰僧受食盂缽作聲。忽然身心踴躍。卽入室白磬山。山云。試道來。師擬對。山驀掩師口云。道道。師擬議。山便掌。後山示寂。依大覺老人於報恩。舉一口吸盡西江水話。師下語不契。值渡錢塘江有省。頌云。西江一口直吞乾。蝦蠏魚龍命已安。大丈夫兒全意气。始從今日肚皮寬。順治辛丑秋。受夾山竹林寺請。一住九載。辛亥冬十月。復住云陽嘉山寺。僧問。如何是不動尊。師云。驢自去馬自來。僧問。如何一體三寶。師云。一粥兩飯。僧問。一口气不來。向何處去。師云。不是河南。便是河北上堂。山河大地。艸木叢林。皆是恆沙劫千佛數。刺你眼睛。無處回互。東山水上行。西河火裏坐。驀卓拄杖。下座示眾。舉世尊臨入涅盤時。因文殊請再轉法輪。世尊召文殊曰。吾四十九年住世。未曾說一字。你請我再轉法輪。吾曾轉法輪耶。師云。文殊被世尊推倒了也。山僧若在當時。待世尊恁麼道。便白椎云。諦觀法王法。法王法如是。康熙丁巳十月十六日。師至潤州八公洞漢隱庵示寂。世壽六十五。僧臘四十四。門人奉全身於漢隱之右。塔焉。

新安道仁行本禪師

新安人。參大覺老人於崇福。一日呈二頌。一拈花頌云。佛法本無法。粥飯家常話。以水相澆水。騙人又拈花。一外道問佛頌云。左山右水露堂堂。默付密傳豈商量。悟者方知人骨體。難把虛空作斗量。覺謂。師本不嫻文墨。以水澆水四字。卻搔著山僧癢處。發明昔日事。卻甚相當。復召師問云。你在靈山見世尊拈花時如何。師云。是他敗闕。覺乃豎拂子。謂眾曰。大眾道看。良久云。一絲寒撒千峯外。漠漠魚龍動地雷。師後開法於新安之華山。石塔在焉。

侍者曉云行謀禪師

楚人。參大覺老人於報恩。發明己事。順治庚子秋。侍覺再奉詔旨於萬善殿。升座。師出問。口吞佛祖。還同入泥入水。有主有賓。因甚卻在千峯頂上。覺云。正要闍黎恁麼舉。師云。直得宗風永振。萬類瞻依。覺云。過者邊道場圓滿。覺復升座。師又出問。昔日趙州。今朝和尙。覺便喝。師云。有所譽者。有所試者。覺云。被你兩番鈍置。師云。卻是行謀罪過。後歸楚。未出世而逝。

書記響雪行澄禪師

姑蘇長洲人。投大覺老人芟染。覺一日問師。如何是三十年不少鹽醬。師云。賣弄不少。覺遂休。

西堂琴水行韶禪師

世籍金臺。久歷講肆。參大覺老人於報恩。復侍覺入天目。發明己事。一日覺問。因甚頭角四蹄俱過了。尾巴過不得。卽云。坐斷十方猶點額。密移一步看飛龍。覺印之以偈。有教河深入不濕腳。禪域窮幽見日枯之句。後歸金臺。示寂昌化寺。

常熟拂水地藏洪濟演禪師

絳州張氏子。隨大覺琇。應召於萬善殿。一日上同琇坐次。上問師。你那里人。師曰。山西平陽。上曰。出家幾時。師曰。歲半。上顧琇曰。爲甚者樣早。琇曰。疇昔願力。上曰。可曾悟道麼。琇曰。已見本來面目。上曰。如何是本來面目。師曰。今日親見陛下。上曰。和尙聻。師曰。兩重公案。上大悅。爲雨錢庵主掩關。小參。盡大地是个關房。本無出入。盡大地是个法身。本無動靜。旣無出入。又無動靜。爲甚麼今日特地。乃舉封皮云。還會麼。劃然坐斷萬重云。鐵壁銀山須粉碎。

萬安法海祖山地禪師

元旦小參。師以拂子打圓相云。一年十二月。一月三十日。一日十二時。年年月月。日日時時。佛殿山門。燈籠露柱。胡張三黑李四。撞頭磕額拜新年。覿面相呈無彼此。放下拂子云。孟春猶寒。伏惟珍重。師問僧云。冒雨衝風去。披星帶月回。如何是塵中主。進云。朔風滿面。師笑云。有勞闍黎。康熙丙午秋。師示微疾。語諸弟子曰。四大假合。吾不久於世。說偈云。金風颯颯飄黃葉。明月團團徧九垓。一句了然超萬有。不須特地妄疑猜。至十一月五日。集眾開示法要。遂命西堂超頂。繼居方丈。夜分時。趺坐而逝。世壽五十有一。僧臘二十有一。茶毗。獲舍利若干。越數日。猶有於艸間得之者。戊申夏。建塔於本山。兵部尙書淮南龔鼎孳。爲之銘。

正源略集卷第五

維揚嗣祖沙門﹝寶輪際源髙旻了貞﹞輯

天臺國淸達珍編

南嶽下三十五世

五峯學禪師法嗣

潭州大潙養拙正明禪師

蒲州常氏祿山之仲子也。自幼慕出世法。二十辭親。剃髮於普陀。首參金粟。棒下不能領旨。一日見僧閱萬峯錄。有一歸何處話。猛力參究。時五峯學。居金粟西堂寮。師往請益。峯以竹篦打曰。眼觀一物卽不是。但見絲毫便是塵。師當下心境兩忘。祇有个事。如擔百觔擔子放不下。一日入室。粟問。你來作麼。師曰。挑水。粟曰。水桶在甚麼處。師擬對。粟劈頭便棒曰。打破了也。師從此發明心要。執役六年。有同參欲偕師住靜。師曰。我有三住靜。一本分事畢。二有兵戈難行。三無善知識開堂。我卽住矣。後隨峯住大潙。師爲監院示眾。大丈夫休擬議。翻身提起吹毛利。大鵬展翅絕遮攔。直透千重萬重去。師順治己丑春示寂。塔於本山之前阜。

漢月藏禪師法嗣﹝十四人﹞

蘇州三峯梵伊致禪師

海虞陶氏子。幼從寶巖朗公剃度。參三峯。令看竹篦子話。一夕聞松聲有省。峯問。子今在甚麼處行履。師曰。坐斷石牀鐘夜半。一聲寒雁破云來。峯頷之。天啟七年。繼住三峯上堂。打破無明窟。何處爲家。踏翻人我山。阿誰是主。入魔入佛。任運施爲。喚馬喚牛。誰人指擬。水自流云無去。水茫茫天無際。喝一喝曰。那个是本來常住佛心地。師寂於崇禎戊辰。塔造本山。

杭州兜率一默成禪師

錢塘黃氏子。年二十三。投眞如寺剃染。入雲棲受息慈戒。次謁雲門圓具。尋參三峯。經七年不得契悟。時同參澹予垣。策之曰。此事。因循多年。若不明白。如何折合。師直得愧汗浹背。而不能答。是夕坐至四鼓。垣舉竹篦話詰之。師擬對。垣以手驀掩師口。遂有省。乃曰。我會也。垣曰。會則且置。祇如生死到來時如何。師便喝。垣曰。一喝意旨如何。師曰。截斷老兄舌頭去在。遂趨方丈呈所得。峯頷之。一日侍峯。見僧請益三玄語。峯以手拈紅紙。翻覆示之。師忽然會得兩隻水牯牛。雙角無欄棬之旨。峯爲之助喜。命居第一座。後出住橫山僧問。如何是佛法的灼大意。師以拄杖拄其口曰。急急如勅令。僧擬議。師連打三棒問。如何是向上機。師曰。虎頭生雙角。師寂於崇禎辛巳。壽六十七。臘四十四。塔於鄧尉。

潤州焦山問石乘禪師

竟陵熊氏子。參三峯藏。一日侍立次。有僧問藏。十方無壁落。四面亦無門時如何。藏震聲一喝。師從旁有省。出世海門焦山。次遷九峯上堂。蓋天蓋地。通古通今。太虛不可諭其大。微塵不可諭其小。邪魔聞之膽裂。鬼怪觸之魂銷。且道。是个甚麼。三頭木馬嘶風去。獨足泥牛吼月來。師歷主九峯正覺。太平興國。潤之金焦兩山。崇禎丁丑。何相國芝嶽。請主白門天隆。數致書問道。己卯。楚王請師至武昌。於洪山小塔寺說法。晚居神山白雲。爲逸老計。一日示微疾。集眾訣別曰。汝等當發精進勇猛。則悟理當機。無礙不破矣。乃書偈。趺坐而逝。時順治乙酉八月二十日也。壽六十一。弟子建塔於白雲寺後山之巓。謚慧照。

無錫華藏大樹證禪師

本邑朱氏子上堂。揮拂子曰。指揮白拂。摟空五陰魔宮。拈拄杖曰。拈弄烏藤。打破十方佛國。豎一手曰。伸手而醉象驚回。彈指一下曰。鳴指而毒龍屈伏。此四句中。一句有賓無主。一句有主無賓。一句賓主全無。一句賓主全具。汝等有簡點得出也無。順治三年九月十六日示寂。壽五十九。塔於三峯。

蘇州瑞光頂目徹禪師

金陵栢氏子。參三峯藏和尙。因竹椅倒地作聲大悟。峯卽助喜。繼主三峯。次遷瑞光上堂。壁立萬仞處。陷虎機深。箭鋒相拄時。千鈞弩重。卽今還有成禠瑞光者麼。一僧才出。師便打示眾。劈面一喝。壁立千仞。猛撞著打破髑髏。直使石人。攣拳雙足。縮向牯牛隊裏。驚起木魚。翻身﹝跳﹣兆﹢孛﹞跳。躍入毒龍湫裏。滿天風雨夜來歇。明月還從海上生。順治戊子九月八日。泊然而逝。建塔穹窿拈花寺右。

杭州顯寧澹予垣禪師

姑蘊朱氏子。狀貌丰碩。有玉彌勒之稱。十歲出家於太倉聖像寺。十九參雲棲。問。如何是佛知見。棲笑而不答。師疑之。次見雪浪於西山。及聽講於巢雨二法師。自念無得力處。日夕憂惶。最後參三峯藏和尙。稍有省悟。未得灑然。因與靈隱禮。阻雪長安鎭。屢承策勵。忽得契證。親炙三峯二十年。深入法奧。乃獲心印僧問。三峯室中。嘗論臨濟三玄要。是否。師曰。三峯無此語。莫謗三峯好。曰和尙何得諱卻。師曰。不特謗三峯。又來謗老僧師住持八載。說法不容記錄。將示寂。僧問。和尙尊候如何。師曰。苦苦。曰善知識。焉得如此。師曰。未離三界外。還在五行中。僧無對。師曰。你道。者兩轉語。那一轉敵得生死。僧擬議。師喝出。書偈坐化。闍維。塔建本山。

杭州徑山具徳禮禪師

會稽張氏子。幼耽玄術。長慕空宗。投普陀剃髮。旋遊講肆。聞三峯開法安隱。趨見之。力參本來面目話。一日窺鏡猛省。峯未之許。後充圊頭。運糞下山。因轉肩次。匾擔連﹝喬﹡亢﹞。豁然了徹。機用橫出。叢林有鐵策之稱。峯舉師爲維那。綱紀一眾。未幾辭去。及聞峯掩關鄧尉。師亟歸省覲。受最後之囑。崇禎戊寅。出世雲門光孝寺。次遷安隱顯寧及靈隱諸處升座。野老門外不畱佛祖。正勅旣行。佛祖門外不畱野老。諸侯避道。所以此事在野老。野老不知。在佛祖。佛祖不會。會麼。文殊出女子定不得。徳山不會末後句。驗敵勝於全輸。黃檗耳邊吐舌。臨濟肋下還拳。捋虎須於旣敗。佛日者裏。總不與麼。動輒馬前相撲。撲倒便休。還有向馬前相撲者麼。時有僧出。掀倒禪牀。師便下座。歸方丈示眾。識得自己。用得山河大地萬象森羅。識得山河大地萬象森羅。用得自己。且作麼生說个識得用得底道理晚參。山門八字開。日用事成堆。露柱牙如劍。燈籠眼似眉。惡發時。狼心虎面。歡喜時。蜜棗甜梅。更有石敢當橫行直闖。惹得鐵獅子暴跳如雷。且道。爲甚麼事。折梅花折梅花上堂。禪。葉落山空久寂然。道。十字街頭鬧浩浩。佛。雕刻精工勝泥塑。法。看透牛皮無濟拔。良久云。大眾。禪道佛法。一時注破了也。汝等諸人。還在者裏覓甚麼碗。拈拄杖下座。旋風打散。歸方丈師住持十剎。行化三十年。而於靈隱獨久。晚居徑山。未幾。揚之天寧再請開法。師欣然往之。旣至。衲子云擁。師應機說法。倍於常時。甫經七日。命設闔山供。是夕。劇談過夜半。方寢。至五鼓。興起易衣。疾呼侍者。頓足一下曰。快。隨我上方去。侍僧亟至。而師已逝矣。時康熙丁未十月十九日也。壽六十八。臘四十七。師化後。挺身端坐。頂門火熱。三日後。門弟子以陶龕封函。迎歸靈隱。建塔於慧日軒。

蘇州鄧尉山剖石璧禪師

無錫鄭氏子。參三峯。得印心宗。上堂。有一句子。如靑萍出匣逢物便揮。有一句子。如白雲歸洞捲無蹤迹。有一句子。如露地白牛藏頭捲尾。有一句子。如奔雷掣電暴雨疾風。顧左右云。會麼。三醉嶽陽人不識。等閒飛過洞庭湖上堂。臨時眼目千古絕同。或縱或奪。有始有終。電光莫及。石火罔通。若也擬議。白雲萬里。遂歸臥室。行數步而逝。塔建本山華嚴壇後。

蘇州靈巖繼起儲禪師

號退翁上堂。一向與麼去。佛眼覷不見。驀地與麼來。晴空起雲雷。二途俱不涉。玉女正懷胎。拈拄杖曰。是男是女。卓一卓曰。石牛攔古路。一馬生三寅上堂。黑月不見星。但依白路行。忽然踏著水。冷汗徧身淋。拈起拄杖曰。寶云若不出只手。未免道我暗地欺人師歷主臺州能仁國淸。興化靈石天寧瑞巖。蘇州靈巖等剎。康熙十一年示寂。塔於堯封之頂。

蘇州華嚴於盤鴻禪師

常州蔣氏子僧問。如何是大法。師曰。雙獅同輥繡花球。問。如何是向上事。師曰。猛虎驀頭騎。

常州祥符慧刃銛禪師

上堂。藤樹交加仔細參。並頭拄杖語喃喃。夜深雙影抱明月。輥作連環玉一團示眾。石女穿梭織錦章。回文寫出舌蓮香。遙遙寄向多情者。花木春深意轉長。順治己丑七月二十二日示寂。塔於祥符寺之陽。

杭州安隱潭吉忍禪師

示眾。拈拄杖卓一卓云。千佛頂﹝寧﹡頁﹞。與諸人一擊洞開了也。有撩起便行的。腳下好與三十拄杖。崇禎十一年五月十五日示寂。塔於祥符寺東。

湖州髙峯碩機聖禪師

上堂。拳倒須彌山。趯翻大海水。帝釋與龍王。背負日月走。於一毫端。現寶王剎。坐微塵裏。轉大法輪。喝一喝云。被山僧一喝。直得藏身無地。還有相救者麼。又喝一喝。下座上堂。拈拄杖云。趙州和尙來也。東門西門。南門北門。土曠人稀。相逢者少。僧問。如何是和尙爲人句。師曰。阿誰欠少。

孝廉劉道貞居士

字長倩。號墨仙。蜀之昂州人。因閱壇經。遂信向宗門。已而疊遭憂患。怖死念切。發意參叩。以大慧中峯二錄爲指南。恆自鞭逼。每到言語道斷。心行處滅。眼前如銀山鐵壁。愈不放捨。如是者十八年。崇禎辛未。下第南遊。一日因大樹證公。自虞山來。往扣之。忽於言下。心地豁然。述偈曰。妙喜老人。無風起浪。咄哉三峯。添鹽合醬。跳出雲門觸背關。夜懸明月靑天上。峯命之入室。乃問。不得有語。不得無語。士撫掌一下。峯曰。速道。士大聲曰。黃鶴樓前鸚鵡洲。峯曰。未在。士以手掣扇於地。便禮拜而出。厥後。峯書法語。並拄杖授之。後歸昂州。當張憲忠陷蜀。屠戮無遺。羣議自免。公曰。如何提筆寫得个降字。被執席地。罵不絕口。頃坐而逝。有問道錄續錄。行世。

破山明禪師法嗣﹝十二人﹞

楚南武岡雲山勝力燕居徳申禪師

西蜀忠南李氏子上堂。捲起簾見天地。鳥語溪聲明歷歷。將東籬補西壁。今日猶然是昨日。有時拈起吹毛劍。萬壑千巖血滴滴。諸仁者且道。利害在什麼處。參太守楊公請上堂。公問。如何是祖師西來意。師曰。老僧今日上堂。公擬議。師便打。乃曰。識風鼓動﹝山﹡黎﹞峨走。一根拄杖不離手。昨日曾打慶陽王。今朝又打楊太守。諸上人會也麼。直教赤尾化成龍。不許金毛變作狗。卓拄杖。下座。

成都昭覺丈雪醉禪師

內江李氏子。𦇤褓時。禮古字山淸然師爲徒。性衝澹。於世邈然。因讀法華經。乃至一舉手或復小低頭皆以成佛道。默計曰。成佛與麼易耶。遂質本師。師罔措。圓具後。徧參諸方。至破山問。僧問雲門。如何是佛。門云乾屎橛。意旨如何。山作臥勢云。老僧不參禪。祇愛伸腳眠。師疑駭動靜。如一个有气死人相似。一夜。因倒穿了鞋。腳套不上。擬伸手拔。忽然有省。參天童。一日上太白頂拖柴。因竹簽傷足。血迸污地。忽聽梆鳴聲震山谷。忽然大悟。進方丈作禮云。某甲有些暢快。密作聽勢。師便打噴嚏。密打云。那里失利。來者裏拔本。師又兩喝。密連打云。翻不暢快了。師拂袖便出。復至蜀謁山。山問。你從南方走一回。帶得什麼寶物來。師豎一拳。山曰。別我七八年。一點气息也沒有。師曰。若有气息。則不歸了。山肯之。後住成都府雪居禪院上堂。白牛山裏上堂。東勝神洲打鼓。石頭瓦礫揚眉。艸木禽魚起舞。從上先聖頂門。盡是時人窠窟。若也觸途成滯。問取燈籠露柱晚參。山僧一夏已來。妄談般若。生身墮拔舌犁耕地獄。正與麼時。阿誰隨侍溪聲。首座云。自作自受。師云。我識得你。復云。旣是無人替得。冥應眾緣。毫髮不爽。因甚三門廚庫。被蠛蠓虫吞卻。老僧於須臾頃。遊徧一十八重地獄。末後爲眾兄弟。撥轉今昔關頭去也。拽杖打散。歸方丈上堂。斷谷蘆邊系艇。气逼華亭。奔濤浪裏揚絲。聲驚奯老。且不犯淸波。如何通信。烏雞半夜銜珠去。玄兔天明抱玉回上堂。物物有密語。直捷直到底。七佛祖師來。兩眸擡不起。林下人十中有九。覷捕不及。時大憨維那一喝。師云。好人不肯做。又去屎裏臥。示眾云。靜明無隔夜禪與人參。復拈拂子云。而今有也。拂一拂云。到與麼也未。

大竹百城著禪師

奉節縣沈氏子。出住順慶興國上堂。運水搬柴只自知。神通妙用總由伊。算來不費些兒力。何必三三兩兩疑。僧云。不疑底人來也。師云。須彌山王。在那一劫中。與你說破。僧沈吟。師便打上堂。劈不成兩。捏不成團。是个甚麼。指足云。一隻艸履。爛卻半邊。不得周全上堂。秋蟬聒耳。黃葉點牀。鬧中取靜。喪我兒郎。畢竟如何。鐘樓對石塔。山門向池塘師因雪背師兄問。道得一句。是吾眞弟。師打一掌。背休去。師云。不可向鬼窟裏作活計。背呵呵大笑。師云。也未見得師入堂。野湘驀抱雲。正恁麼時如何。師打一掌。湘沈吟。師又打一掌。師圍鑪。湘隨至。問云。畢竟如何。師拈火示之。湘後契悟。師云。你何不謝我。湘拈一粒豆。置師碗中。師云。今日收得一主冷賬。

寂光豁禪師

果城南充楊氏子。幼負出塵之志。父母鞿鞚不許。遂持金剛經爲業。年三十。父母繼逝。遂投法雨禪師落髮。南詢至漢上。因兵戈阻隔。至一庵。見壁間偈云。求佛在己。須彌在心。要行三岐路。便問去來人。疑曰。作麼生是心。阿那个是去來人。致疑不已。偶聞瀑布聲有省。後於破山老人座下。了明大事。出世住佛子寺上堂。拈拄杖云。心若無事。萬象俱空。靈機運轉。森羅齊舞。所以本師和尙云。把住也眞金失色。放行也瓦礫生輝。把住放行且置。且道。作麼生是心。良久云。還委悉麼。紅菡萏花三四枝。紫旃檀塔六七級。卓拄杖下座上堂云。金峯﹝山﹡突﹞屼秀。疊嶂破雲煙。鷲嶺排空外。直泉瀉碧淵。觀花開夢眼。擊竹悟心源。珍重參玄士。我無道理傳上堂。舉拄杖云。識得拄杖子。卻被拄杖子礙。不識拄杖子。亦被拄杖子礙。識與不識。都來打壞。是法平等。如天普蓋。含靈疏親。頓超三界。

丰都二仙覺城明柱禪師

上堂。昨日今朝。元無有定。劈面拈起。如泡如影。坐斷淨名佛頭。倒行摩竭正令。擊拂子曰。野狐窟裏產麒麟。獼猴各佩軒轅鏡。

射洪淸果不會法禪師

南充楊氏子上堂。至玄至要。至難指蹤。石火弗及。電光罔通。回頭轉腦。喪卻家風。一念知非。耳熱面紅。是个甚麼。爲萬物宗。遂舉拄杖曰。天上有星皆拱北。人間無水不朝東。

鳳山興隆深省純禪師

佛誕上堂。豎拂子曰。會麼。當日瞿曇降誕。指天指地。卽是者个消息。今日諸人還會麼。擲下云。四十九年說不盡。兒孫不踏葛藤窠。

四川寶光笑宗行密禪師

上堂。不離當處。本地風光。力破重圍。頓超十地。气吞佛祖。眼蓋乾坤。縱奪隨宜。捲舒自在。所謂以大圓覺爲我伽藍。身心安居。平等性智。正眼看來。何異今日。以拄杖一卓云。風流不在搽紅粉。肌骨生成格外奇上堂。僧問。混沌未分時如何。師良久。進云。分後如何。師便打。進云。分與未分時如何。師連打。乃云。大方無外。大圓無內。今古混融。凡聖同類。瓦礫生光。須彌粉碎。無量法門。百千三昧。卓拄杖云。總在這里。切忌他覓。摩訶般若。蘇嚕﹝口﹡悉﹞哩。

重慶崇因慧覺行衣禪師

上堂。路本平夷。行來卽險。眼分明暗。看自成盲。見不及時。眼毫萬丈。行不到處。壁立千尋。腳跟下踏破。地竅天關。隨處通衢直捷。眼睛底刺瞎。傍觀正視。管取見諦精明。到此時節。掀翻漆桶。直步大方。擺手出長安。逍遙諸國土。所以道。不移寸步。遊歷三千。弗越片時。融通今昔上堂。無扊扅門闥。盡力扣難開。沒關鍵堂奧。放身挨不入。腳下紅絲未斷。手頭瓦子欠靈。一向信二疑三。致令進五退七。是以。只在籬壇外打之繞。不得穩密處坐一坐。諸禪徳。可中若有个通方上士。勇猛丈夫。不顧危亡。﹝拚﹣ㄙ﹢ㄊ﹞著性命。自肯單刀直入。管教坐享成功。倘或三搭不回。一任東西南北。何故。十方薄伽梵。一路涅盤門。把手牽伊行不得。惟人自肯乃方親。喝一喝佛成道上堂。六年忍餓苦辛勤。一點明星刺眼睛。剛道瞿曇成正覺。依前日午打三更。

雙桂福國雲橋水禪師

上堂。隴頭梅雪鬥芳開。密把陽春細剪裁。寒盡天淸星斗現。無端瞿氏嘆奇哉。

衡州開峯密行寂忍禪師

上堂。一念未生。全體獨露。止妄求眞。迷封覺路。靑山綠水。顯揚古佛家風。鵲噪鴉鳴。祖意全彰露布。明明不覆藏。歷歷無回互。

重慶華巖聖可玉禪師

上堂。念佛一聲。火急漱口才起二見。貶鐵圍山。金屑落眼成翳。好事不如無。到者裏。忽有人道。和尙說得盛水不漏。無一鍼鋒許縫罅。卽不無。要契他達摩魯祖藥山維摩。不啻鄭州出曹門。老僧正要問你。藥山維摩。置之不論。達摩魯祖。向你道甚麼。莫向鬼窟中作活計。

費隱容禪師法嗣﹝八人﹞

福州黃檗隱元琦禪師

福淸林氏子。甫十歲。仰觀天星有觸。遂銘志出家。剃染黃檗。徧歷講肆。後參徑山容。有省。一日呈百丈再參公案頌曰。一聲塗毒聞皆喪。徧野髑髏沒處藏。三寸舌伸安國劍。千秋凜凜白如霜。容深肯之上堂。舉燻風南來話。師曰。燻風南來。寒毛卓豎。擬涉思量。無本可據。順治初年。日本國主。向師道化。遣使三請。始爲日本開宗佛殿。巍巍堂堂。坐斷十方。正當與麼時。好與三十拄杖。何故。不見道。斫卻月中桂。淸光應更多上堂云。今朝十月初一。个个鼻孔條直。百千無量法門。卓拄杖云。總在者裏頓入。會則信手拈來。塡溝塞壑。不會。且搭在九郎田畔。一任風吹日炙上堂。金風體露。萬木凋殘。行腳髙人。急著眼看。明月灘頭休著腳。蘆花影裏出頭難。驀拈拄杖。卓一卓云。且把一聲歸去笛。夜深吹過汨羅灣。下座。

嘉興金粟百癡元禪師

閩之漳浦蔡氏子。參費隱於黃檗。便問。人境雙忘。安身立命在什麼處。容連棒打出。師從此疑情頓發。一日入室。容問。動弦別曲。葉落知秋。汝作麼生會。師呈坐具。容曰。是甚麼時節。作此去就。師擬開口。容便打。師於棒下豁然佛涅盤日上堂。生不惜莖眉。死猶露雙足。一等賣風流。令人常憶著。休憶著。年年二月十五日。徧地花開紅閃爍。下座。

湖州武康資福靈機觀禪師

解制升座。一冬與諸人眉毛廝結。今日擬欲開交。且道个甚麼卽得。若道去有鉤鉤汝。未免按牛頭喫艸。若道住。有錐錐汝。也是平地起堆。爭如鉤也不施。錐也不用。一條古路。八字打開。一任諸人南天臺北五臺。逗到羅紋結角之際。忽然踏斷石梁橋。擊碎玻璃盞。寒拾丰幹。非從外見金毛師利。覿面相逢方知。資福一片婆心。爲汝諸人徹困。下座封鍋示眾。山僧今晚封鍋。不爲別事。只爲諸兄弟。檐囊挈缽。不憚身力。到資福者裏。个个盡爲參禪學道。了脫生死。然旣爲此大事急切而來。豈可孤負。故特就此急切處置一問。只如禪作麼生參。道作麼生學。生死作麼生了。若向者裏。著著有出身之路。答得一語相契。不妨依舊開鍋。大家同住。若答不得。便請撿點行囊。各各散去。資福無閒飯與汝喫。虛度光陰。打閧過日。蓋緣邇來祖道衰微。禪風澹薄。正因衲子把參學禪道。了脫生死。一段大事因緣。卻成虛設。良可悲哉。故山僧今晚捋下面皮。不避嫌謗。逆行此令。弗圖門庭繁盛。只貴正眼流通。乃顧左右曰。出來道道看。一僧曰。文不加點。師曰。你者一語在禪上著。道上著。生死上著。僧云。和尙撿點看。師曰。情知你未諳落處。慣弄虛頭。僧無語。師以拄杖旋風打散。歸方丈示眾。驀豎拂子云。者便是當年鷲嶺拈花微笑一著子。个裏見得。瞿曇頭陀。一肩擔荷。正法眼今古洞然。涅盤心永劫不磨。掃卻從前露布。那涉迷悟誵訛。旣無迷悟誵訛。汝等眾兄弟。在者裏覓甚麼碗。以拄杖旋風打散。歸方丈。

杭州慧云本充盛禪師

泉州吳氏子上堂。參禪須是鐵漢。上大人。著手心頭便判。丘乙己。直趨無上菩提。佳作仁。一切是非莫管。可知禮也。審如是。一切障礙。卽究竟覺。得念失念。無非解脫。成法破法。皆名涅盤。智慧愚癡。通爲般若。𨿽然如是。更須知有佛祖爪牙。衲僧巴鼻始得。拈拄杖卓一卓曰。還知麼。意气不從天地得。靈苗豈藉四時催。

杭州長安覺王千峯立禪師

開鑪上堂。敲冰打凍。須資手眼玲瓏。琢聖陶賢。貴在鉗錘緊密。擲明珠於爛艸堆邊。置靈符於死柴頭上。頑金鈍鐵。一錘打正。利劍剛錐。從頭按過。不用揚塵簸土。更勿帶水拖泥。照用同時也。燈籠起舞。露柱伸腰。人境俱奪也。萬籟吞聲。乾坤失色。猛烈漢當鑪不避。央庠主鑿壁偸光。指尖畫出飛禽迹。未是作家。腳頭踏斷流水聲。亦非俊傑。縱饒猛虎口中找舌。驪類頷下奪珠。千尺井底運機籌。百尺竿頭施伎倆。猶未堪入覺皇鑪韝在。卓拄杖下座。

郢州興陽獨冠敬禪師

王司李至。上堂。腦後圓光。萬別千差俱照徹。驀頭風雨。從教徧界骨毛寒。拋卻家珍。掀翻舊案。懸巖撒手。自肯承當。絕後再蘇。欺君不得。拍禪牀曰。隔江招手橫趨去。爭似今朝見面親頌髙峯枕子話曰。攜魚沽酒江邊樂。醉臥蘆花不及歸。開得眼來天大曉。一聲欵乃過前溪。

嘉興金粟石庵行琈禪師

昆山楊氏子解制上堂拈拄杖卓一卓曰。明明無結。何處有解。諸人向者裏明得透得。不起一念心。照察十世古今。不動一步腳。歷徧百億神洲。碎須彌爲芥子。散空界作微塵。機不停位。用不停玄。驅牯牛於欄外。曳占波於西瞿。直得五湖四海。同歸皇化。百千日月。不離者裏。大眾且道。正恁麼時。解制一句。作麼生道。春山靑。春水碧。芒鞋踏斷萬重山。觸破指頭心便息。喝一喝。卓拄杖。下座問。如何是諸佛出身處。師曰。吳王臺畔石嶙峋。曰學人不會。師曰。橫看成嶺側成峯。

福州羅山法海白嵩俊禪師

宜興周氏子。上堂。逆拔拳頭提正令。三世如來齊乞命。一張狗口利如刀。尋常專罵諸方病。要人火急立地構。拔楔抽釘曾不吝。禿驢若不打殺人。撞著怨家打殺定。何故。誣人之罪。以罪加之僧問。如何是羅山主中主。師曰。禿掃帚銜金勒馬。曰如何是賓中賓。師曰。爛麻繩走簸箕方。

朝宗忍禪師法嗣

贛州寶華諾諾行導禪師

金陵劉氏子上堂。豎拂曰。大眾會麼。覿面相呈。不須擬議。直下承當。了無忌諱。掉轉槍旗仔細看。大機大用似兒戲。孤兔盡潛蹤龍象皆恐懼。掀翻彌勒釋迦。說甚徳山臨濟。且道。正當恁麼時。一句作麼生。放下拂子曰。子房終不貴封侯。

石車乘禪師法嗣﹝二人﹞

嘉興金粟息乾元禪師

武原兪氏子。從普淨庵受業。參天童悟。看本來面目話。偶觸飯器有省上堂。玄機獨唱。截斷眾流。祖印髙提。千差頓絕。突出衲僧巴鼻。闡揚諸佛宗猷。萬魔窺覷無門。十地魂驚膽喪。若也放一綫道。便乃有賓有主。有事有理。髙低普應。左右逢源。大方獨步。自由自在。祇如祝聖開堂一句作麼生。雕弓已掛狼煙息。萬姓謳歌樂太平。

吉州龍須資國眉庵秀禪師

號文素。金陵夏氏子上堂。威音那畔。攜手同歸。十字街頭。相逢不識。十字街頭。攜手同歸。威音那畔。相逢不識。若也倜儻分明。一生參學事畢康熙癸卯。燈節。有弄獅子到山。是晚師升座。問眾曰。旣是假獅子。爲什麼亦能跳躍。若是眞獅子。爲甚不解齩人。眾佇思。師曰。老僧收煞去也。以手左右指曰。眞獅子假獅子。都過兩邊著。祇如哮吼驚羣。坐斷眞假一句。作麼生道。和聲打觔斗而出。眾皆罔測。越數日。忽示微疾。始知別眾語也。至二十四午刻。沐浴更衣。泊然而化。世壽六十。僧臘三十七。全身塔於本山之後。

萬如微禪師法嗣﹝二人﹞

荊溪龍池素巖淵禪師

頌雲門乾矢橛洞山麻三觔曰。雲門矢橛洞山麻。絞索澆蔬用著他。識得其中奇特處。長來茄子大如瓜。

無錫南禪古鏡符禪師

上堂。禪禪。仰之彌髙。鉆之彌堅。達摩不來東土。二祖不往西天。是處池中有月。誰家竈裏無煙。𨿽然如是。不是一番寒徹骨。怎得梅花撲鼻香小參。若有一法。不成法身。若無一法。不成法身。天際日上月下。檐前山髙水深。知有的。十个手指八个叉。不知有的。有飯喫飯。有茶喫茶。一任行住坐臥。何妨柳巷花街。若有道伴交肩過。此事分明說向他。阿呵呵。會也麼。直饒會得。也不是我同流。何故。南禪不肯撒泥砂。

正源略集卷第六

維揚嗣祖沙門﹝寶輪際源髙旻了貞﹞輯

天臺國淸達珍編

南嶽下三十五世

木陳忞禪師法嗣﹝二十人﹞

明州五磊達變權禪師

上堂云。一代時教。是个切腳。畢竟正文。無人道著。當的帝都丁。必彬班豹剝。圓通無礙底。七縱八橫。局守一隅底。無繩自縛。義隨文而文隨義。歷歷明明。珠走盤而盤走珠。灑灑落落。卓拄杖云。分明舉似作家。切忌胡穿亂鑿。就中演出妙伽陀。定慧圓明無住著上堂。劫前運步。孰是知音。格外橫身。誰當辧的。二聽絕聞其響。五眼莫睹其形。直饒威音那畔承當。未免打作兩橛。縱使卻來者邊行履。也應難許十全。有佛處不得住。抹過恆河沙國土。春風孰道在花枝。鸞鳳不棲荊棘樹。無佛處急走過。夢鎖關空成險墮。莫守寒巖異艸靑。休戀白雲深處坐。有無不住絕商量。妙用縱橫迥異常。熱碗晝鳴翻古調。鐵牛夜詬換新腔。蟭螟眼裏放夜市。卓拄杖云。須信吾宗別有長。

明州五磊拙巖懷禪師

示眾。牛頭北馬頭南。突出虛空向上談。大地山河齊起舞。頭陀迦葉也癡憨。前三三後三三。端的無勞宿艸庵。卓拄杖曰。還委悉麼。者裏廓然俱放下。百千剎海一毫端示眾。不是心不是無不是物。一一爲君都拈出。鬔頭垢面老寒山。卻是十年歸不得。歸不得。朝朝雞向五更啼。日日日從東畔出。堪笑無端王老師。殘花落地無人拾。大眾還會麼。一回雨過一回濕。卓拄杖下座解夏示眾。問。文殊七佛之師。因甚出不得女子定。師云。你在那里見他出不得。僧擬議。師打云。十萬八千。進云。罔明乃下方初地菩薩。爲什麼出得女子定。師云。切莫錯認定盤星。進云。若恁麼。喚什麼作定。師打云。打破髑髏來。與汝相見。

越州平陽天嶽本晝禪師

楚黃蕭氏子上堂。冬至陽生好个令。旦衲子工夫。打成一片。露柱搖船。燈籠到岸。光陰一綫長。佛法長一綫。豎拂子召大眾曰。山僧瞌睡方濃。今日見所未見。擊禪牀下座。

臺州廣潤巨靈融禪師

新安陳氏子上堂。神機迅捷。蓋是尋常見。徹骨髓未爲極則。從上以來。有許多老骨董。向搕﹝打﹣丁﹢﹝天／韭﹞堆頭。拾得一隻破艸鞋。在牀子上。撐眉努目。壓良爲賤。若是祖師意。不曾道著。返累宗風掃地。乃召眾曰。且道。恁麼有扶持處也無。卓拄杖曰。看看。祇緣生在千峯上。不得云擎也出頭示眾。澹雲啼破鷓鴣天。雨後平塘濕柳煙。珍重往來行腳者。莫將玄妙污心田問。如何是三教。師曰。耕種耘田割稻。曰三教之義。何者爲最。師曰。波斯鼻孔下頭粗落堂示眾。東單下板頭。打鐘黑漆皮。燈籠止靜觸目。若見聖僧。自不辜負露柱。拽拄杖便出。

嘉興金粟天岸升禪師

金壇陳氏子。弱冠。從姚江髙原剃染。謁天童忞圓具。參那吒析骨因緣。有省。作華嚴五十三頌呈忞。忞稱善。後繼席靑州大覺。及忞奉詔入京。舉師立僧。後遷金粟上堂。收得蕙江云。滿載剡溪月。跨鶴度錢塘。賽彩雙白璧。描也描不成。畫也畫不出。佛手驢腳與生緣。趙州輸勝不輸劣。阿呵呵。饅頭﹝饑﹣幾﹢追﹞子齊拈出。餐則任君餐。切忌齩破舌。金牛大笑君何拙上堂。澗水繞山房。白雲抱幽石。此時林下人。活計天然別。卻怪徳山臨濟。星布碁列。摝蜆撈蝦。豎拳行喝。好與捉來。朝打三千。暮打八百。因甚如此。淸平世界。不容艸竊。師寂於康熙癸丑十一月二十四。全身塔於姚江棲雲之右麓。

漳州龍牙雲叟住禪師

示眾。紅滿枝綠滿枝。邨邨綠暗與紅稀。黃鸝語杜鵑啼。底事聲聲苦勸歸。春己暮樹不華。狼藉枝頭恨轉賒。擲下拄杖曰。一片何人得。流經十萬家問。如何是和尙家風。師曰。折筯攪滄溟。曰忽遇客來。將何看待。師曰。爛炒浮漚滿滿盛。

臯亭佛日山曉晳禪師

晚參。不著佛求。不著法求。現成公案。日照山丘。黃鶴峯依然髙聳。天衣泉不斷長流。驀拈拄杖。卓一卓云。千年石鼓音重震。卻賴桐魚有地頭。晚參。問。淸淨行者。不入涅盤。破戒比丘。不入地獄。意旨如何。師云。鐘聲披七條。進云。髙沙彌不受戒。軌則安存。佛日寺演毗尼。涇渭可辧。畢竟受者是。不受者是。師云。趙州東壁掛葫蘆。乃云。不是心不是佛不是物。滿口道著。爭柰諸人不肯直下承當。然則畢竟如何。起身云。山僧住持事繁。不暇東西葛藤藥師佛誕辰上堂。盡十方是个琉璃世界。盡十方悉成焰网莊嚴。於中山河大地。明暗色空。水鳥樹林。胎卵濕化。莫不皆由藥師本願之所建立。卽今恭肅壇儀。一燈一香。一花一果。以至現前一問一答。亦皆藥師本願之所成就。旣歷歷如是。畢竟喚甚麼作本願。兩手擎杖云。還委悉麼。燈光燦丹桂香。莫教錯過古醫王。卓拄杖下座解七。舉天如則禪。師云。金剛圈被人透了。栗棘蓬被人吞了。老倒揚岐。伎倆已盡。天如則不然。禪客相逢。但只道个吽吽。管取吞不得透不得。師呵呵笑云。恁般舉揚。何異以五十步笑百步。佛日又則不然。禪客相逢。遇飯喫飯。遇衣穿衣。有什麼吞不得透不得。現成公案。各與三十棒。

揚州興化龍珠森鑑徹禪師

示眾。衲僧家。立志要堅。卓絕依倚。如獅子遊行。百獸絕迹。如孤鶴翔於空外。如片雲點太淸裏。無適無莫。視成佛作祖。猶是目翳。豈有他哉正當恁麼。百千善逝。舒金色臂。同聲贊善。爛嚼熱涎啐一面。何故。我王庫內。無如是刀上堂。正行不踏艸。正見無不了。正得不富家。正言不作巧。若人會此四語。則臨濟三玄。玄沙三病。曹山三墮。一時而了。如若不會。須要鏟卻案山艸。師寂於康熙癸酉十二月。世壽八十四。僧臘五十九。塔於維揚之平山。

金陵天寧古田元禪師

問。如何是諸佛出身處。師曰。秋蟬鳴翠柳。

黃州黃陂素山衝然義禪師

於燕京西山。一僧。戴云尖帽。穿朱履。著跨鶴衣。拜曰。和尙還識得否。師拈棒曰。不是儒不是道。俗人頭戴僧官帽。連棒打趁。其僧渾身脫卻赤體。問曰。和尙如今如何識我好。師亦打曰。脫卻皮毛換卻骨。難逃法眼破重迷。僧悲感禮謝而退。康熙壬戌春。師預期辭世。至二月十八午時。上堂訣眾。叉手而逝。塔建本山。

廬山西林以夫可禪師

字博凡。姑蘇人。依顯聖脫白。看念佛是誰。默提猛切。一日忽於路次觸石。有省。後謁弘覺忞於天童。始承心印。出住虔州仰坪雙峯。次遷眞如西林小參。談玄說妙。太平之姦賊。行棒行喝。亂世之英雄。畢竟如何。心不負人。面無慚色晚參。殺人刀活人劍。喝一喝曰。是殺耶。是活耶。一僧出曰。和尙性命也不顧。師曰。果然。僧佇思。師曰。蒼天蒼天。師寂於康熙癸亥八月初二。春秋六十有八。僧臘四十六。塔於虎溪之南。

蘇州虎邱節巖琇禪師

小參。毛吞巨海。不撓魚龍。芥納須彌。無傷樹木。且道。是什麼義。戴嵩牛臥綠楊陰。韓幹馬嘶芳艸地晚參。華嶽有頂。洞庭無蓋。臘月蓮花。石人腰帶。文殊乃七佛之師。因甚出女子定不得。低聲低聲。罔明乃下方菩薩。因甚出得。低聲低聲。行盡天涯諳世事。老君頭戴楮皮冠。

桐城淸泉靈遠應禪師

上堂。師舉當山元白尊宿。示眾畢。喝一喝下座。師云。老尊宿若無末後一喝。洎無合煞。然。此喝中有縱奪殺活之機。驅耕奪食之略。嚇殺曹家女。折卻石鞏箭。瓊樓玉殿。直下瓦解冰消。妙法蓮華。管教絕根敗蒂。縱有齩釘嚼鐵者。喪膽亡魂。設或脫死超生底。何處出气。蓋伊得處鹵莽。親從太白山前大鑪韝中出來。一味承當。本自密師翁棒頭取證。非同掠虛之漢。豈比昧己之流。故乃髙揮大抹。起廢興衰。克紹宗乘。丕振家業。恢復泐潭淸泉天柱。唱太平華。蓋大寧𨿽則六座道場。卻成千載一遇。然𨿽如是。且道。者尊宿具何眼目。有如斯作略。喝一喝云。大鵬奮展摩霄翅。那顧奔騰六合云五燈全書到山。升座。五燈發耀。二桂騰芳。肇自世尊拈花迦葉微笑。教外別傳之旨。始此流通。見性成佛之言。亦布華夏。自唐至宋。分爲五宗。元明以來。祇存二派。數百年間。其論說不一。或以天王天皇。疑案不決。或以日覺自覺。彊捏一人。削五代之源流。排兩世之法祖。蓋因道原當斷。大川欲刪。使頂眼不具者。藉以訛傳。捕風捉影。流妄自穿鑿。俄爾突出聖感輯成全書。華嚴復參較閱。遭遇聖恩屈尊鑑定。禦制序文恩賜。梨版刊布天下。使天下學佛徒。知其源委無復紛諍。天王天皇。不告而顯白。日覺自覺。不考而允詳。更使洞下五代之源流。還歸本位。濟宗兩世之法祖。不動如山。蓋以大公無我之心爲心。定千古不易之道爲道。﹝臣﹞僧本應。今日得披全書。知其的據。恭爇瓣香。以酬聖徳。大眾還委悉麼。但見皇風成一片。不知何處有封疆。

信州章巖獻可寂禪師

中秋上堂。十五日已前。半開半合。十五日已後。全放全收。正當十五夜。靈機密運。大地平沈。圓陀陀發明本地風光。淨裸裸露出生前面目。無一處不是眞乘。統十方咸歸寶所。廣寒虛碧月華新。天桂飄香金井落。以拂子打○相曰。大眾見麼。是處倚欄人盡望。不知秋色落誰家。揮拂子下座。

湖州道場山神山瀛禪師

立春晚參。目前無法。泥牛背上霜刀刮。意在目前。額點黃金賀鐵錢。不是目前法。凍折老梅先破臘。非耳目之所到。春風吹動無根艸。好大哥。了不了。羚羊掛角無蹤。休向枯樁尋討。擊拂子晚參。舉五祖頌龐居士問馬祖不與萬法爲侶話曰。一口吸盡西江水。洛陽牡丹新吐蕊。簸土揚塵沒處尋。無端撞著自家底。師以拂子指曰。演祖走入牡丹花裏去也。被馬大師一摑粉碎。直得芬菲繚繞。徧界殘紅。龐老回避不及。突出拂子頭上道。覷透祖師關棙子。妬花風雨更多情。

越州烏石南云煒禪師

楚黃麻城田氏子。上堂。驀卓拄杖曰。珠回玉轉。艸偃風行。有眼者見。有耳者聞。烏石巖畔翠竹。全彰佛祖心印。慶壽堂前白日。裂破露柱面門。不妨行棒行喝。揭卻衲僧腦蓋。坐斷報化佛頭。一任龍吟霧起。虎嘯風生。直得拄杖子吞卻十方世界。敢問諸人。山河大地甚處得來。以杖卓一卓。喝一喝曰。我爲法王。於法自在。

洪州寶峯大雷慶禪師

鼎州武陵賈氏子。年十五出家。十八受具大潙。徧參名宿。後謁平陽弘覺忞。機契命充第一座。出世豫章能仁同寧廣福大寧寶峯菩提六剎上堂。入門便喝。果然佛法無多。劈脊便棒。何關樞機竭世。攢花簇錦。空閼大道之淵。厭死欣生。未脫識情之表。衲僧家。眼光爍破四天。毛孔橫吞大地。從阿娘肚裏出來。便作獅子吼。猶未是性燥漢。還肯恁麼那。擲拂子下座。

越州翠峯懷光燦禪師

上堂。出入同門甚是奇。相呼相應兩相宜。今朝已訴衷腸事。總有旁觀那得知。旣有旁觀。爲甚不知。乃顧左右云。只爲山僧所說一味土音。不能聳聽。教諸人如何辧得上堂。山僧正欲斂伽黎。戶後松風闡大機。若謂偶然成底事。難陀迦葉皺雙眉。喝一喝。下座。

新州龍山國恩曠圓行果禪師

佛成道日上堂。皎潔明星耀碧空。無今無古粲然同。苟能著眼雲霄外。便卽橫身宇宙中。寒竹依窗搖瘦影。野梅臨澗度香風。二千年事如何舉。旭日初生海畔紅。喝一喝。下座。

金陵蔣山芥庵大禪師

小參。捲簾除卻障。閉戶成塞礙。祇者障與礙。古今無人會。無人會。三个成羣。四个逐隊。君不見。臺山路上驀直婆。明州市裏憨布袋晚參。乾坤之內。宇宙之間。中有一寶。祕在形山。大眾。如何是你形山底寶。一僧云。月色和云白。松聲帶露寒。師云。我不答對。不吟詩。只要問你形山底寶。僧禮拜。師云。禮拜且置。雲門道。將山門來燈籠上。又作麼生會。僧擬議。師便喝。一僧拜云。深領和尙者一問。便出。師復喚來云。領後如何。僧云。密不通風。師打云。將謂是南番舶主。元來販私鹽漢小參。秋風淸秋月明。梧桐葉已落。丹桂又香生。長空歷歷雁過。髙樹啾啾蟬鳴。說甚西來祖意。太煞十分現成。楊美之郭君建。不依本分。錯路修行。來我興善寺裏。朝三暮四。念他白雲。老子底上大人。乃呵呵大笑。歸方丈晚參。入院以來一月。人事奔忙不徹。日日愁米愁柴。佛法無暇打疊。大眾。一體人情苦苦。煎逼要說。大似欠他錢債。還本還利無歇。興善𨿽則臂長袖短。今晚不免盡情抖搜了罷。遂提起衣袖。連抖數抖云。大眾多得不如少得。少得不如現得。年窮歲畢以後。再不要上門上戶來索取晚參。若起紛飛之心。卽究紛飛之處。究之無處。則紛飛之念自除。返究究心。則能究之心安在。正恁麼時如何。抱石投江。

石奇云禪師法嗣﹝四人﹞

臺州淨居湛庵常禪師

四明鄞邑吳氏子。依金粟悟。得度圓具。隨悟遷天童。因陶瓦乏人。命師執役五載。每求進堂。悟曰。此事不拘內外。貴在篤信。師卽矢志不進堂。決於透徹。以作堂外榜樣。一夕閱悟語錄曰。何不向棒頭指處看。忽然知得棒頭落處。悟許之示眾。一言不相赴。知君太罔措。卽此罔措時。便是汝出路。擬向別處討。驢年不得了。年老覺心孤。誰知多落艸康熙甲辰夏。師示微疾。集諸弟子。囑以法門要事。遂怡然而逝。塔於方巖之東隅。

明州大梅法幢幟禪師

溫州瑞安林氏子。崇禎戊辰。舉進士。因謁聞谷大師。令看死貓頭話。有省。祝發參雪竇。舉一宿覺再來話。竇曰。上座還承當得麼。師曰。承當不是好手。竇曰。回避不得又如何。師默契其旨。住大梅。人稱常師再來小參。蒼山碧水。古佛家風。枕石鋤云。道人活計。只今已辭密印。初到蓮峯。金風吼無畏之音。紅樹鋪十分之錦。蘆鴻嚦嚦。个中消息全彰。籬菊叢叢。徹底風光漏泄。會則頭頭俱妙。物物皆靈。所以道。煙島雲林。咸提妙旨。霜柯月渚。並可傳心。何必樓閣門開。方參慈氏。福城東際。始見文殊。旣然。如是則老僧七尺烏藤。到此全無用處。正恁麼時。且賓主歷然。全放全收一句。又作麼生。驀拈拄杖曰。有時卓向千峯頂。劃斷飛雲不放髙。卓一卓。下座。康熙丁未夏。示微疾。應接如故。八月十二。說偈辭眾曰。七十五年閒打閧。總無奇特出常倫。而今撒手懸巖去。一任諸方說幻眞。凡有問者。惟書十三。指以示之。至十三目。吉祥而逝。塔於白門吹臺之麓。

處州椒山律牧制禪師

紹興謝氏子。年二十。禮崇勝悟空老宿得度。看本來面目話。竟無所入。乃往天童乞戒。時石奇云爲闍黎。一日師問。如何是某甲本來面目。云便掌。師擬再問。云以手掩師口。忽大悟。崇禎十七年。云主雪竇。命師典維那。順治十七年九月。始秉衣拂。出住椒山。次住雪竇上堂。一九與二九。相逢不出手。楊岐驢子湖狗。踏破虛空顚倒走。只个渾身沒處藏蹤迹。知他何所有。因甚街頭石敢當。凍得通身白汗流。師晚年退居云蓋。至壬戌二月十七日中夜。索筆書偈曰。堂堂無去亦無來。體露眞風絕點埃。七十一年端的處。漫隨流水入天臺。擲筆而逝。塔於雪竇妙髙臺側。

明州雪竇宏遠紹禪師

族姓王。越之觀海衛世冑也。母一夕夢老人送和尙入室而誕。師總角脫白。參天童悟。看念佛是誰。力究不契。後謁石奇云於靈鷲。看雲門東海鯉魚話。有疑。一日侍云次。直旁僧舉問此話。云便打。僧又問。云又打。僧再問。云復打。師見之忽然大悟。乃曰。可惜許三棒也無一點。云曰。你又作麼生。師拂袖曰。大雨來也。便出。呈頌曰。一棒雷轟雨似傾。翻身倒擲打雲門。如今覿面無回互。東海西江一口吞。云然之。歷住海岸南廣諸處上堂。十一月望日。萬里一條鐵。臨濟與徳山。是甚乾矢橛。如今藏在乳峯前。爲君拔卻頂門楔。別別試看。千山凜寒色。師生萬曆丙辰四月三十日。寂於康熙戊辰十一月十九日。壽七十三。臘四十九。塔建東山之陽。

牧雲門禪師法嗣﹝十人﹞

蘇州西華秀峯岫云行瑋禪師

長洲顧氏子。年十二。投虎丘西隱房本如披剃。參牧雲門於古南。命師爲第一座。一夕晚參。門曰。心生大歡喜。自知當作。只是下面一字。山僧續不來。請大眾續看。師出眾曰。賊。門可之。乃以衣拂源流授之。出興秀峯。次住虎丘興福上堂。初夏日長。五更月皎。庭前罌粟花。紅底紅紫底紫。池中新荷葉。大底大小底小。山僧睡在牀上。忽聽得鐘聲雞聲。一齊報曉。穿著長衣起來。看看。祖師西來意。狼藉知多少。便下座小參。舉不顧卽差互擬思量何劫悟。瑋上座。卽今舉也。新月如弓。霜風如箭。普請諸人。照顧頭面。康熙丙辰六月。師示微疾。二十一日沐浴更衣。畱偈曰。吾年六十七。世緣今已畢。長歌歸去來。扶桑日初出。泊然而寂。塔全身於吾家山麓。

嘉興祖燈崇己峻禪師

吳興施氏子。年二十五剃染。參牧雲門於天童。得蒙印可上堂。寒風凜凜。夜雨瀟瀟。鶴鳴松頂。云臥山腰。空劫前事。不異今朝。當陽契入。今古全超。不與一切透漏。不與一切動搖。有意气時添意气。不逍遙處也逍遙。康熙甲寅夏。師示疾至九月九日。乃沐浴更衣。謂眾曰。此是甚麼時節。眾曰。正午矣。師曰。胥山東北。虛空迸裂。如說而行。正是時節。且道。老僧行到甚麼處去。眾中。還有道得底麼。眾無語。遂大喝一聲而逝。塔於庵之左。

越州明覺寶掌雪廠道白禪師

字冷翁。蘇州鈕氏子上堂。妙辯非干舌。譚玄口不開。鴉鳴及鵲噪。蚯蚓舞三臺。百口同一舌。並將致問來。一僧出欲作禮。師曰。拈卻門前下馬臺示眾。半雨半不雨。千峯布袋裏。欲晴不得晴。淡日吐圓睛。我也惺惺。你也惺惺。若也見未徹。新羅昨夜打三更示眾。臘月過半。風雪如箭。壁破茅疎。撲頭撲面。好假機緣。無人能薦。贏得饑禽窗外來。啄啐梅花三兩片問。洞山君臣。臨濟賓主。是同是別。師曰。刻空求鳥迹。師歷主梅墅彌陀至大報恩王城法云。康熙丁巳十月十八辰刻。索筆書辭世偈。並封龕等語。擲筆怡然委順。預建塔於寺之東隅。孫司馬魯。爲之銘。有語錄。雪響集。救正錄。及雲門方外志若干捲。行世。

金陵蔣山佛國南音言禪師

別號眞鈍叟。海寧淩氏子。年十九剃染。尋謁古南門。一日同門泛舟。見岸上桃花盛開。門因舉靈云玄沙公案詰之。師曰。風吹柳絮毛球走。雨打梨花蛺蝶飛。門頷之。後歸裏養親。以忍大師有養母堂。因名其院。曰黃梅。歷主眞相匡庵淸溪之圓覺諸剎上堂。師吐舌曰。還見山僧舌輪上。放大寶光。演摩訶衍法麼。遂喝一喝曰。癡人面前。豈可說夢。便下座上堂。小暑一聲雷。倒轉作黃梅。風吹兼雨打。愁雲撥不開。忽然撥開時。六月日頭。晚娘拳頭。𨿽然。不打情理難容。山僧與麼說話。得休休處。且休休作甚。潙山作甚牛。擲拂子。下座。師於康熙甲寅九月二十五日。集眾說偈曰。烏龜白玉身。矢橛黃金相。誰悟涅盤空。海門孤月上。泊然而逝。壽五十六。僧臘三十六。塔於黃梅院後。

蘇州無量可生慈禪師

歙州程氏子小參。道遠乎哉。觸事而眞。聖遠乎哉。體之卽神。如是則全眞卽體。全體卽眞。在凡不減。在聖不增。在凡不減。眾生度盡恆沙佛。在聖不增。諸佛何曾度一人。𨿽然。恁麼且道。山不是山。水不是水。一句作麼生會。卓拄杖曰。自是不歸歸便得。五湖煙景有誰爭。

南嶽法輪石隱貞禪師

江西武寧劉氏子上堂。生擒虎兕。活捉獰龍。驅耕奪食。點鐵成金。若據本分提持。直饒釋迦老子。出廣長舌。也道不得。達摩祖師。用盡神通。也指不出。且道。法輪憑个甚麼。便開此大口。乃橫按拄杖曰。橫按鏌鋣全正令。太平寰宇斬癡頑。上堂。法輪貞長老。恰似打油匠。不管菜子桐子山茶子。一齊收拾搾牀上。冷也一撞。熱也一撞。撞得一點气息也無。翻轉篐來。還要加上兩撞。且道。爲甚如此。良久。顧眾曰。是則名爲報佛恩。師寂於康熙庚申五月一日。塔建岣嶁峯之頂。

廬山圓通崇勝雪堂耜禪師

原字雪田。示眾。風不來樹不動。癩蝦蟆。休鼓弄。良久顧眾曰。會麼。楚雞不是丹山鳳。萬杉僧參問。和尙者裏。有兵過麼。師曰。一个東瓜如椰子。大重七十觔。僧茫然。師曰。不消鹽蘸。僧問。廬山有多少髙。師拈拄杖作量勢。僧曰。畢竟有多少髙。師便打曰。恁麼髙。僧茫然。師痛打出。

徳安孝惑獅子古鑑圓禪師

本邑胡氏子。從達聞老宿剃染。首參天童悟。次依雪竇云。經八載。後見古南門。詰其悟處隱密。命居第二座。終夏辭歸。門曰。何不相隨久住。師曰。某甲將古南。歸楚去住。門曰。汝甚有神通。師曰。相隨來也。門喜之。遂題頂像授之。師歷住黃艸山龍池獅山等處結制上堂。法王大寶。本自圓成。頂上髻珠。古今不昧。不須外覓。豈假他求。驀卓拄杖。若向者裏擔荷得去。則知火鑪頭畔不費鉗錘。獅子院中愈增光彩。苟或未然。山僧今日翻轉面皮。結卻布袋去也。復卓拄杖。下座。

虞山直指尼圓鑑玄禪師

邑之曹氏女。幼出家。詣報國受具。嚴持律範。初參金粟悟。禮拜次。卽豎拳。悟便棒曰。者个是甚麼。師曰。千聖不識。悟曰。放下著。師曰。放下个什麼。悟乃休。後謁古南得法。掩關虞山。黃淳耀進士。一日到關問曰。久慕關主。師曰。貧道總不識。士曰。啟口卽是葛藤。要師全提。師曰。放下著。士大悅錢宗伯夫人問。如何是萬法歸一。一歸何處。師曰。秀水年年秀。靑山歲歲靑。康熙癸丑二月十一日。無疾忽命剃頭。沐浴更衣。趺坐說偈曰。七十三年假借名。了無一法可當情。而今四大隨機散。曾向檀那致別聲。遂怡然而化。語錄年譜行世。

如如懶人方爲戒居士

歙州人。齠年。卽有志向道。一夕。夢幅巾道者。引至揚州三叉河寶塔下。視塔影欹斜。命士將塔扶正。士開塔門著力。醒來通身汗下。覺身心世界一空。盡古今只是一个自己。並自己亦不可名狀。述偈曰。夢中作夢宛然眞。耳聽何如眼聽親。泡影堆中拈實具。大千活句屬吾人。自此遣妾茹素。求道益切。一日謁牧雲門於鶴林。門曰。不生不滅心聻。士曰。弟子今早渡江。門曰。江上風浪惡。如何過得。士曰。柁柄在弟子手裏。門曰。卽今登岸。也柁柄聻。士曰。本寺伽藍米公做。門曰。米公與你。有甚交涉。士揖曰。卽刻拜別和尙。門笑而頷之曰。梅子熟矣。乃付以偈曰。靈山花下別。京口渡頭逢。君今如是去。千載起吾宗。後求剃度。門曰。可構靜室。不必出家。便化同人。堪稱希有。

浮石賢禪師法嗣﹝五人﹞

極樂獨癡�禪師

示眾。昔汾陽髙臥巖穴。士大夫仰慕風采。八請不赴。聞聰公一語。遂幡然而出。以致道滿天下。亦幾曾有定法來。老僧未到極樂。慣自貶駁諸方。旣到極樂。且聽諸方貶駁。況肩祖宗之任。肯畏法道之難行乎。多見邇來後生晚學。才入叢林。便不務進道。一味希圖飲食。丰隆寮捨。穩便師家。待之寬厚。蚤得印可。則喜與之認眞。鉗錘則嗔。全不思行解相應。名之曰祖。智過於師。方堪傳授。嗚呼。吾宗至此。誠可痛哭流涕者也。常言。寧可將身替大地眾生。受地獄苦。終不以佛法當人情。廣求利養。取鬧門庭。我報恩老人。初赴海門三山寺請。因僧問如是和尙家風。老人云。老來住个破院子。有鼓無鐘響不全。僧云。或遇客來。將何欵待。老人云。非惟庫房無茶果。抑且云廚少米炊。當年不肖子云。老人何得作者般話語。若是上根利智底。自然守得窮耐得苦。若是小知小見底。又爭怪得他窮廝煎餓廝炊。築著磕著生煩惱。老人云。惟在闍黎三十年後。挽回天童淸白家聲。不至墜地。是所願也。親承教益。終不敢忘。昨晚在方丈。挑燈靜坐。已及三鼓。忽然思量老人天覆地載之恩。此生如何報答。惟諸碩徳。朝斯夕斯。切磋琢磨。必期造到佛祖極則田地。方成了事。道人之名。誠不愧矣。珍重。

江西寶藏範圍澤禪師

吉安五云人。陳氏子。一日喫飯次。見飯中黑殼虫。有省。說偈曰。米裏虫米裏虫。元來面目與我同。呵呵一笑平生樂。諸佛眾生俱夢中。呈報恩賢。卽印可。後繼席天童。上堂。赤肉團上。壁立千仞。只此靈鋒。阿誰敢擬者裏薦得。結解迷悟向甚處著。而今事不獲已。起模畫樣。於無綣繢處立綣繢。於無繩索處立繩索。要使諸人。九十日中。驀地跳出綣繢。迸斷繩索。直得萬象森羅起舞。百川大海騰波。到者个時節。正好喫寶藏拄杖。何故。太平寰宇斬癡頑。

海寧東寺洪衍灝禪師

上堂。吾有一語。未敢輕舉。今正是時。卓拄杖曰。記取記取。上堂。我宗無語句。實無一法與人。雲門紅旗閃爍。臨濟熱喝雷奔。良久曰。剛刀𨿽快。不斬無罪之人。

潁州弘戒鈍斧濊禪師

上堂。生也不道。死也不道。螃蠏橫行。蝦蟆直跳。本分衲僧。不得艸艸。卓拄杖下座一日寺僧涉訟。師亦被累。卽怡然升座。說偈別眾而逝。淮徐備兵使者聞之。率同官羅拜。士民集資。建塔於寺後。

太平澄心寄庵澯禪師

僧問。色身敗壞。如何是堅固法身。師曰。今日風頭太硬。僧喝。師曰。作家。僧才拜。師劈脊一棒曰。急著眼戲。僧大笑。師曰。你疑我與你葛藤那。僧又拜。師復打曰。第一不得忘卻。

林野奇禪師法嗣﹝八人﹞

荊溪芙蓉自閒覺禪師

蜀之合州徐氏子。周歲失母。父攜禮馬山太虛老宿落髮。未幾。父喪。旣壯。徧歷講肆。後遊吳越。依天童悟有年。無入處。因見林野奇於閒住寮。問。參禪不得力。過在甚處。奇曰。莫妄想。師曰。畢竟如何。奇曰。鋪柄長斧柄短。師愈加迷悶。苦心力究。一晚排遣。驀撞露柱。透徹心宗。適奇應廣化請。師隨侍。一日。奇舉興化擯維那。你如何會。師曰。爲人須爲徹。殺人須見血。奇然之順治辛丑十二月二十五日。師書偈曰。天上天下。腳頭腳底。撩起便行。將頭作尾。阿呵呵。風流不在著衣多。一曲歸家唱哩囉。擲筆而逝。塔於屏風山。

臺州鴻福慧日升禪師

一字妙髙。邵武馮氏子上堂。鴻福好消息。天開百萬峯。山巖呈瑞色。物物展春容。門前石鋸欽禪虎。階下池歸聽法龍。更有現前諸衲子。相將圍繞个邨翁。將南作北。指西話東。紫羅帳裏撒珍珠。信手拈來用不窮。簸箕量去渾無別。熨斗煎茶罀不同上堂。打開布袋口。放出遼天鶻。衝破九重云。山靑與水綠。梅花笑雪。正眼舒開。正恁麼時。解制一句。作麼生道。鬧中拶出憍屍迦。咭嘹舌頭三千里。

蘇州太倉香林佛果聞禪師

西蜀潼川張氏子上堂。聲色裏坐。聲色裏臥。冷地商量。早成蹉過。堪笑楊岐三腳驢。踏倒嵩山破竈墮。師善定力。每坐則竟日不起。

溫州護國古泉淸禪師

上堂。一大事因緣。如天普蓋。似地普擎。歷歷明明。輝今鑑古。一謦欬透鐵壁銀山。一彈指啟千門萬戶。或孤峯頂上臥月眠云。或十字街頭拖泥帶水。發大機顯大用。無一物不彰至理。無一法不示眞機。使人人眼光燭天。个个腳跟點地。正當恁麼時。格外明宗一句。作麼生道。白雲片片來天外。徧界聲光亙古今。

廣徳崇化了悟能禪師

蜀之墊江李氏子上堂。震法雷鳴法鼓。雲從龍風從虎。一毫才動體全彰。無限眞機俱顯露。正當與麼時。且道。承誰恩力。喝一喝。師後遷太平府之昭明。未幾。返石溪。康熙癸卯五月五日。示疾告終。門人因忌此日不吉。乞師另擇以佑後來。師更延二日。復鳴鐘集眾。更衣端坐而逝。壽七十。臘五十二。全身塔於本寺之右。

天臺萬年無礙徹禪師

荊溪朱氏子。年四十。體達微老宿脫白。謁林野奇於通玄。一夕入室。奇問。人人有摩酰正眼。如何是汝摩酰眼。師震威一喝。奇隨聲便棒。師於棒下頓豁。說偈曰。棒下虛空碎。摩酰眼豁開。者回端的後。從此絕疑猜。奇首肯。後命繼席通玄上堂。赤手屠龍。空拳搏虎。世間稱爲豪傑。若到衲僧門下。且過一邊。果是克家種艸。終不向無佛處稱尊。偏於鬧中插足。橫拖布袋等个人來。紫羅帳裏撒珍珠。捏雙空手。便與八大龍王鬥富。且畢竟如何。拈得寒山禿掃帚。掀翻蜆子酒臺盤。卓一卓下座上堂。慧刃才施。羣魔匿迹。獅王一吼。百獸逃形。掃盡野狐涎。掀翻獅子窟。向萬八峯頭上。放出臨濟爪牙。活捉獰龍猛虎。平田淺艸裏。重整普岸門庭。從教起鳳騰蛟。是以。風行艸偃。水到渠成。坐斷聖凡。全機獨露。到者裏。說甚還丹一粒。點鐵成金。至理一言。轉凡成聖。直饒一莖艸現瓊樓玉殿。微塵裏轉大法輪。變大地作黃金。攪長河爲酥酪。猶是奴兒婢子邊事。可中有个漢。未免道長老會下。能得幾人敢開如許大口。良久云。豈不見道。八萬四千非。鳳毛祥麟。只有一隻角。

桐鄕寂照芥子彌禪師

示眾。頌國師三喚待者因緣。一度風光一度新。黃鶯喚醒舊時春。檀郎無限傷心處。不敢髙聲說與人頌大梅卽心卽佛公案。一領羊裘一釣竿。任他更攺漢衣冠。朝秦暮楚何時了。潦倒西風十八灘。

香嚴宕山遠禪師

上堂。靑蘿夤綠。直上寒松之頂。樹倒藤枯。卻使潙山笑轉新。白雲淡佇。出沒太虛之中。萬里無雲。任是靑天也喫棒。萬法本閒。而人自鬧。不涉動靜。端的別是一壺天。諸仁者。祇如香嚴。今日還是有生耶。無生耶。應世耶。出世耶。拈艸建剎耶。逢場作戲耶。卓一卓云。須知撲落非他物。始解縱橫不是塵上堂。問。世尊拈花。迦葉微笑。且道。笑个甚麼。師云。忍俊不禁。問。如何是如來禪。師云。絡索不少。進云。如何是聲聞禪。師云。說那自了漢作麼。乃云。時及黃梅。連日好雨。田中有水。栽秧園裏。黃瓜結瓠。各得滋潤。勃然興起。蝦蟆唱歌。蚯蚓念贊。情與無情。悉皆歡喜。祇有兩件不喜。衲僧家。貼肉汗衫脫不下。通身悶熱。不得慶快回香嚴的。俶裝前途。不得到家。且道。如何是到家慶快處。擲下拂子云。卽今休去便休去。欲覓了時無了時師至棗邑。與李文學邂逅次。李言。格物至誠。心正功夫。師云。據吾教中。一念具九十剎那。一剎那具九百生滅。人心如猿猴驛馬。居士。心作麼生正。意作麼生誠。李擬語。師云。居士祇知格物。而不知物格。李罔測。

正源略集卷第七

維揚嗣祖沙門﹝寶輪際源髙旻了貞﹞輯

天臺國淸達珍編

靑原下宗鏡六世

瑞白雪禪師法嗣﹝二十三人﹞

弁山龍華久默音禪師

語溪李氏子上堂。化母動乎煦气。王孫生於燒痕。鶯梭亂擲軋軋機聲來柳上。燕翦頻開紛紛云影落風前。春服旣成。誰是著者。

瑞州洞山孤崖聰禪師

湖廣應城李氏子示眾。拈如意曰。新丰洞裏。嘯月臺前。中有一機。覿面渾然。魔外不識。佛祖不傳。全該五位。橫括三玄。翠竹搖風聲細細。淸流出谷響涓涓。

舒州三祖破暗燈禪師

桐城汪氏子。目有重瞳。少爲諸生。出家閱楞嚴有所得。首謁無異來。尋參弁山。山見便問。那里來。師曰。金陵。山舉竹篦曰。金陵還有者个麼。師曰。非但金陵無。卽今亦不有。山打一竹篦曰。甚處學得者虛頭來。師曰。適才親到。尙未洗浴。一日山拈拄杖曰。阿誰是汝本來。師曰。剛被人借去。山曰。何不呈似老僧。師曰。若呈似卽在也。山打一棒。師接住曰。棒頭有眼。山曰。子。已後坐斷天下人舌頭去在。小參。春風急野鳥啼。山山水水。綠暗紅稀。會得者。風流滿目。不會者。認影迷頭。果是个丈夫兒。爭肯受人欺。翻身一擲虛空外。鼻孔依然向下垂上堂。全機敵勝。作者猶迷。曲爲今時正偏兼帶。到者裏應須功勛不立。明暗兩忘。活卓卓。倒弄橫拈。虛豁豁。圓常靜應。發明臨濟玄要。照用並行。提掇潙仰機輪。渾融境致。點開法眼相義。言前獨露。縱奪雲門三句。北斗藏身。𨿽則機權互換。要且偏正交羅。妙在功勛不犯之先。用向賓主未立之際。果到恁麼田地。一任橫抽寶劍。伐邪見稠林。棒喝交馳。掃野狐穿鑿。況比來法門。不古祖道。如殤慧命。有累卵之危。宗乘有墮地之患。承此任者。夙興夜寐。當以大法爲懷。斯堪報不報之恩。以助無爲之化上堂。霜花匝地。泥牛飲盡吳塘月。雪刃攢空。木馬嘶乾九井風。到者裏。威臨剎海。徳被神洲。列賓主於棒下。驗正偏於言前。有時奪人不奪境。有時奪境不奪人。有時人境俱奪。有時人境俱不奪。說甚麼徳山臨濟。就使文殊普賢到來。亦是茫然。諸昆仲。寒威凜凜。焰焰冰河連底結。山光鬱鬱森森枯木盡銀花。非惟殺活縱橫。亦且與奪自在師於順治十六年六月十三日示疾。告眾曰。來便恁麼來。去便恁麼去。遂豎指曰。會麼。明月一輪天柱外。摩空老鶴出雲霄。語畢而逝。塔全身於三祖寺。

南昌百丈石澗泐禪師

余姚周氏子上堂。拈拄杖云。放之則彌六合。橫拄杖曰。捲之則退藏於密。不放不捲時如何。溪山雨過添新翠。又被風吹落短篷。擲拄杖云。迫。上堂。以兩手踞案云。獅子嚬呻。復顧視左右云。象王回顧。震威一喝云。家無白澤之圖。必無如是妖怪。

寧州雲巖元潔瑩禪師

江都莊氏子上堂。苔生玉殿。尊貴未忘古路。悄然話會猶在。縱使拈一機千機萬機頓赴。如刻人糞作旃檀香。舉一句千句萬句朝宗。似持蠡殼量大海水。到者裏。格外超宗底。正好朝三千暮八百。若是抵死十成底。未有喫棒分在。所以道。我宗無語句。亦無一法與人。舉如意曰。道吾舞笏同人會。石鞏張弓作者諳上堂。正按傍提。是弄猢猻家具。一椎百匝。徒教露柱心空。放風前箭。展末後機。巧不如拙。賊來便打。客來須看。眼不似眉。若論佛法。卽使口似懸河。舌如利劍。者到者裏。也不敢舉个元字腳兒。何故。一任鉆龜打瓦。從教塞壑塡溝。

荊溪善權百愚斯禪師

上堂。踏翻琉璃瓶。阿誰寶惜。擊碎珊瑚樹。徧地光生。撒珍珠於紫羅帳裏。砌瑪瑙於碧玉階前。不守功勛。渾忘尊貴。所以道。夜明簾外。快且翻身。荊棘林中。那容住足。祇須作而無作。爲而無爲。世法佛法。並作一團。者邊那邊。混融一致。驀豎拂子曰。大眾。正與麼時。是何人分上事。玉兔月中生彩鳳。金雞架上產祥麟解制上堂。江楓乍落秋空老。體露金風涼月皎。滿堂衲子促行裝。頂笠腰包過別島。者山又見那山髙。路債區區何日了。若是金毛獅子兒。爭肯隨羣入荒艸。快翻身舒牙爪。一聲哮吼震乾坤。野乾狐狼蹤迹杳。遂喝一喝曰。還有不隨羣逐隊者出來。與山僧拄杖子相見上堂。溢目好風光。不須更別討。檻外鳥關關。峯頭云渺渺。人皆愛月夜眠遲。我獨惜花春起早。驀拈拄杖曰。會得也。與三十拄杖。不會得也。與三十拄杖。何故。負恩者多。知恩者少。

蘇州金仙蕃光璨禪師

江南朱氏子。出家參弁山。山問。誰與你拖死屍到者裏。師曰。一帶靑山藏古寺。山曰。意旨落在甚麼處。師擬議。山痛叱打趁。師通身汗下。憤感曰。眞吾師也。次日。進堂逼拶。到寢食無知。心胸難過。忽五更聞遠村雞啼。有省。但心中猶不自肯。出山掩死關六閱月。一日見關後樹果墜瓦上。觸發從前寶惜。遂渙然消解冬至上堂。六陰逼盡一陽生。困海沈鵬眼略睜。𨿽然未解垂云翼。時節相逢俊不禁。諸昆仲。會也無。堪笑趙州老。東壁掛葫蘆。

衡州大義山且拙訥禪師

上堂。白椎竟。師曰。卽此一句。已是一杓惡水潑人了也。遂作振衣勢曰。山僧者裏。幸無半點交涉。汝等各自照顧。祖師門下。單刀直入。眼目定動。萬里崖州。何況道黃說白。問三答五。堪作甚麼。𨿽然如是。曲爲初機。未免略露些子。助揚法化。伸掌召眾曰。看看。盡法界微塵佛剎。悉在山僧指尖上。不消一捏。便見粉碎住弁山上堂。一言道盡。猶是半提全體承當。未爲究竟。直得塵塵三昧念念無爲。祇好作个了事閒人望。衲僧境界正遠在。到者裏。反著袈裟。倒拈錫杖。推出刀山劍樹。排列馬面牛頭。魔宮佛窟。一齊掀翻。地獄天堂。咸恣遊戲。此時始有語話分。設若起絲毫許佛法知見。腳跟下更要三十棒。何故。我王庫內。無如是刀。

南嶽荊紫峯萬仞壁禪師

上堂。僧問。喚作竹篦則觸。不喚作竹篦則背。畢竟喚作甚麼。師曰。鐵蛇穿古洞。曰直下薦取去也。師曰。瞎驢趁隊行。復曰。喚作竹篦則觸。不喚作竹篦則背。大海漧枯。須彌粉碎。臨濟徳山。開得眼吐得气。鐵蛇橫路難回避。獅子咬人。瞎驢成隊。風前轉憶謝三郎。不愛南山愛鱉鼻上堂。告眾曰。參禪不能了脫生死。病在依他作解。障自悟門。所以雜毒入心。醫王拱手。從今不許習學經典。及妄讀古徳語言。時中要靠取本參話頭。定圖討見分曉。如違大棒。趁出山門。莫怪性燥師於壬辰二月初二日。書偈曰。無盡生緣藏黑豆。十五日中俱泄漏。萬里神光今古圓。坐斷生來與去後。偈畢。趺坐移頃而逝。塔於荊紫龍岡之左。

湖州烏程獨園玄素體禪師

錢塘單氏子上堂。日出心光耀。天陰性地昏。不知天地者。剛道有乾坤。喝一喝曰。與麼會又爭得。觀世音菩薩。將錢買糊餅。放下手來。元是个饅頭。復喝一喝曰。與麼會又爭得。且道。前來一喝。與後來一喝。是同是別。良久曰。幸是無人證明僧問。年去年來卽不問。送舊迎新事如何。師曰。快便難逢。曰向上還有事也無。師曰。西天令嚴。曰梅花幾點相思怨。只許佳人獨自知。師曰。龍頭蛇尾。

嘉禾福善寺雲松品禪師

吳江桂氏子。參瑞白和尙。有省。復徧謁諸名宿。崇禎己卯。瑞。應豫章建安王百丈之請。師禮覲。當機撲碎法幾上鰲山一座。爲丈所稱賞。遂受記莂示眾。定志凝神。總是鬼家活計。千差坐斷。更須眨起眉毛。正當恁麼時。如十日並照。千古洞明。有甚麼佛手驢腳生緣。還知黃龍老眼光。爍破四天下麼。喝一喝示眾。穩密處徹頭徹尾。動轉際擒縱捲舒。者裏直下承當。猶是通身依倚。直饒向擊石火閃電光中。坐斷誵訛。更須知懷州牛喫禾。益州馬腹脹始得。卓拄杖曰。靈龜曳尾終成兆。離水鵾鵬宇宙昏。

越州梅山歷然相禪師

山陰王氏子上堂。歷歷神鋒掛眼。明明寶鏡懸眉。變現六臂三頭。宛轉四方八面。直得三乘膽喪。十地魂驚。若非特達英流。對面如盲似啞。是以。過量者千斤不覺重。赤手不知輕。水底播紅塵。山頭翻白浪。且道。得何憑仗。遂拍案以兩手作修羅勢曰。還委悉麼不怕拔肺抽腸才見出心露膽示眾。風寒羞露面。日暖愛抽衣。法爾皆如是。知君到不疑。山僧也肯你一半。只如凍雲不歉自在。流泉不怕忙生。卻又如何。山僧亦肯他一半。諸昆仲。你道。還有全肯底麼。時有僧出曰。將此深心奉塵剎。是則名爲報佛恩。師曰。效顰不是良家女問。萬法歸一。一歸何處。師曰。三人擡不動。曰莫者便是麼。師曰。八个夜叉扛問。世尊放光現瑞。智境全彰。祇如未放光前。智境在甚麼處。師曰。瞎。曰還有分明者麼。師曰。米貴柴荒。

衝陽西山邃谷源禪師

僧問。如何是歸根得旨。師曰。深崖藏白額。勸子不須行。曰莫便是和尙爲人處麼。師曰。射虎不眞。徒誇沒羽。

天臺護國眠石蘊禪師

舒州懷寧潘氏子。別號嘯云。初參博山天童。俱獲契證。後參弁山。問答罷。山曰。子猶滯功勛在。師疑悶不自安。忽聞雷震。乃大悟曰。信知悟後須得作家煆煉上堂。者磬上座。大似彊與安名了也。更欲山僧指注。豈非枝蔓上重增枝蔓。然。旣難以獲辭。只得聊通綫道。豎拂子曰。者个取捨不得。背觸俱非。如大火聚。如吹毛劍。近之則燎卻面門。觸之則喪身失命。

虔州崆峒不溢滿禪師

義眞笪氏子。初參弁山。看拖死屍話。一日山呼茶。師擎茶至。山曰。擎茶者誰。師曰。某甲。山指花瓶曰。他爲甚不擎茶。師從此契悟小參。舉趙州勘臺山婆子因緣。頌曰。野外林禽弄日輝。一聲髙調一聲低。東君別有拂人意。吹落殘紅滿釣磯上堂。豎拂子曰。此事。諸方盡向奇特處會。殊不知羊質犬皮。披文爲豹。每日叱佛罵祖。衒賣己才。扯東拽西。牢籠後俊。縱饒見超眞俗。機貫古今。若到生死分中。全沒交涉。爭如山僧赤手空拳。閉門緘口。徑接上根。所以我爲法王。於法自在。諸方。今日結制說禪。崆峒。今日解制放參。且道。手眼在甚麼處。咄咄咄。何所疑。野鳥叫寒枝。好个歸家時。擲拂子。泊然而逝。塔於本山五位峯前。

虔州崆峒謂斯教禪師

上堂。自別白雲窩。相將半載多。驀拈拄杖曰。見麼。磊磊落落。婆婆和和。有時爲道路指東話西。有時上孤峯無背無面。且道。事作麼生。復卓拄杖曰。依然立在煙霞外。畫斷天云不放髙小參。少林有一機。靑山常與白雲齊。曹溪有一語。塡溝塞壑無知己。是以。把住則了無涓滴。放行則在處通途。直饒一一分明。正是徐六擔板。須知把住中有放行。放行中有把住。諸昆仲。且道。過此二途。如何是本分事。時有僧出曰。描也描不成。畫也畫不就。師曰。三十棒自領出去。

虔州興國獅子巖中也慈禪師

歙縣程氏子浴佛升座。今日天上人間。盡謂釋迦老子誕生。都將惡水去潑他。世尊被人潑得沒柰何。走在香煙堆裏道。昨夜夜叉形。今朝菩薩面。菩薩與夜叉。不隔一條綫。谷山敢問世尊。只如夜叉形時。菩薩面在甚麼處。菩薩面時。夜叉形又在甚麼處。釋迦老子。被此一問。無言可對。又走在諸人脇下去了。請現前諸公。各各向己躬下摸索看。

湖州佛燈白巖博禪師

示眾。苕南佛燈。苕北積善。日照千山。云摩霄漢。雨灑林邱。溪流白練。處處逢渠。曾無餘欠正。所謂竹籟松濤。露出金鍼玉綫。諸仁者。見不見。打破黃龍關。抝折石鞏箭。靑艸窩中深復深。黃葉堆頭離背面。拍案曰。會麼。佛燈朗耀正乾坤。萬派從玆歸積善。僧問。如何是弁山境。師曰。兩株古柏勝蒼龍。一對淸池如寶鏡。曰如何是境中人。師曰。策杖峯頭擒虎豹。溪邊掬水探驪龍師示寂時。有貫慈上座。參師甚久。後依佛川義和尙於髙峯。主人公話。得徹法源底。遂手書法偈。囑爲師嗣。悟載佛川義章中。

越州蕭山道林離愚智禪師

示眾。毫釐系念。三塗業因。瞥爾情生。萬劫羈鎖。祇如僧問趙州。狗子還有佛性也無。州云。無。祇者無字。你道。是何意旨。眾欲下語。師震聲曰。飯袋子師於甲午季冬示微疾。寓北關紫雲精舍。十六日沐浴告眾曰。後事皆托弁山鏡法兄。只侯十八日半夜。爲我報知。我當行矣。至時。侍僧失報。師問曰。半夜也未。侍曰。過也。師卽命焚香。端坐書偈曰。不出西關門。不入此關限。打破中閒底。權且吾著便。擲筆而逝。世壽四十有八。法臘三十有四。塔於道林兜率寺前。

贛州鳳日本珠玥禪師

依弁山。苦究七載。一日瀑雨奔雷。師在樓憑窗。漠然不知者半晌。俄聞山上瀑水聲。豁然打徹升座。鳳日開場選佛。大家看取題目。不是五典笙簧。亦非三墳金玉。不用錦繡文章。不取琳瑯翰墨。不說菩提涅盤。不論禪定解脫。不拈曹洞正偏。不施臨濟棒喝。旣總不恁麼。且道。喚甚麼作題目。豎拂子曰。會得山僧素志。千崖把茆獨處祈雨。師至龍王前。拈起香曰。會麼。若也會得。不敢喚你作龍王。若也不會。伏惟尙饗。拽拄杖便歸方丈。隨後雷雨大作。山主入室禮謝曰。謝和尙說法。天下都有雨了。師曰。莫塗污山僧好示眾。靈明空廓。活卓無依。向之則背。親之則離。有言不是。無語亦非。云封雪谷難爲諭。月映蘆花類莫齊。構不上底。墮身荊棘。東奔西馳。構得上底。貪眠雪屋。忍凍耽饑。盡道迷時無悟。焉知悟處猶迷。祇如有佛不得住。無佛急走過。此人還有措足之地麼。喝一喝曰。切忌向鬼窟裏作活計示眾。盡十方世界。還有別的法麼。若有。拈取一毫頭來看。若無。爲甚麼頭頭顯露。良久曰。雞公嶂走八齋堂。四金剛兩手無措師生於萬曆甲辰。至順治乙酉。無疾而終。塔於本山方丈。太僕正卿陳玉李公。撰碑。

靑溪西水庵丹溟幢禪師

升座。幢上座。於天啟年間。會得法身邊事。惟法身向上事。直至而今無消息。更教說个甚麼。卓拄杖曰。淑景餘三月。鶯花已半稀。便下座師示微疾。謂眾曰。努力修行。吾今去矣。泊然而逝。

佛川離言義禪師

上堂。有一句子。不居那畔。那畔親聞。嘗在目前。目前難睹。弁山不敢被蓋囊藏。直與當陽揭露。喝一喝魏徐二公請。師爲眾講宏傳序。師曰。山僧不是講師。僧問。如何是妙法蓮華經。師脫履示之。僧愕然無語。師穿履曰。可惜許。又問。如何是佛座髙遠。師指先寶善像曰。此眞。是甚麼人描底。眾皆罔測。師乃抽身。眾作禮而退。

紫梅淑安周禪師

師誕辰上堂。驀拈拄杖曰。不屬虎不屬龍。慣打東西南北風。十地三賢渾不識。造次凡流豈易通。且道。他本命元辰。落在甚麼處。卓拄杖曰。吽吽示眾。參須實參。悟須實悟。金鎖玄關。一拳打破。大凡學道之士。必先去其滲漏。且道。作麼生是滲漏。隨聲逐色是滲漏。護善遮惡是滲漏。愛聖憎凡是滲漏。承言滯句是滲漏。背暗投明是滲漏。專事棒喝是滲漏。馳騁機辯是滲漏。任你總不恁麼。亦是滲漏。若盡舉滲漏處。不可勝數。卻不是逐件對治他底。只要置心一處。無事不辧。從上古人。盡是打者條路上過的。遂喝一喝曰。山僧恁麼告報。已墮入滲漏了也。卓拄杖下座。

麥浪懷禪師法嗣

越州彌陀寺無迹敏禪師

上堂。靈犀玩月。彩鳳翔云。至人作而萬物咸孚。大徳鍾而羣英畢聚。說甚麼絕天維違地紀。擘華嶽逗黃河。稱奇鬥巧。駭俗誇肓。總不如演教者裏。毛端現剎。插艸成林。塵中能作主。化外自來賓。咳﹝口﹡敕﹞一聲。也勝他玄音妙義。微塵一點。也當得華藏莊嚴。何故。不見道。大千世界入正定。一微塵中從定起。乃拍案一下。

石雨方禪師法嗣﹝七人﹞

古虞象田卽念現禪師

僧問。如何是佛種從緣起。師曰。香煙書梵字。曰不因修竹傳淸籟。爭識孤松吼太虛。師曰。一般萃錦空山裏。霜葉𨿽紅不是春。

劍浦無量來云現禪師

越州蕭山汪氏子。年二十二。參石雨方和尙。蒙印記。次謁象田。充第二座。聞田舉竹篦示眾。會得者个。肯他一半。會得那个。全不肯他。師於言下釋然上堂。徧界不曾藏。山河無影像。冉冉白雲流。小鳥啼花上。春去了春去了。細雨綿綿數不休。大悲千手難描樣。分明目前事。不是目前機。若還擬議時。早已龜毛長數丈到歸庵上堂。白雲無倚。鶴不停機。綠水有觔。扁舟易渡。還有先行不到末後太過者麼。良久曰。分明踏在歸云上。看到歸云早已遲。

龍塘遠門柱禪師

上堂。長松蔽日。修竹幹霄。燻風入奏。殿閣生涼。任從溽暑蒸人。我者裏六月冷如冰霜。且道與眾苦不到處。相去多少上堂。僧問。昨夜朔風凜凜。師曰。還覺寒毛卓豎麼。僧停機。師曰。凍殺了也。乃曰。朔風凜凜正嚴寒。葉落空林徧地丹。惟有衲僧一著子。本無榮茂與凋殘師。著會元續略。行世。

杭州白巖位中符禪師

冬至開堂。道窮則變。日長一綫。枯樁眼底動生機。小人道消微應驗。好消息急須薦。莫待一九二九。數到沿河看柳。依舊花飛片片。乃卓拄杖三下曰。大眾。向羣陰剝盡處。道將一句來。良久。眾無語。師曰。不妨親切示眾。舉守廓到華嚴。值嚴上堂曰。今日若是臨濟徳山髙亭大愚鳥窠船子兒孫到來。不用如何若何。便請單刀直入。華嚴與汝證據。見兔放鷹。廓出禮拜。起便喝。見義勇爲。嚴亦喝。投桃報李。廓又喝。碁逢敵手不辭再。嚴亦又喝。琴遇知音豈厭三。廓禮拜曰。大眾看者老漢一場敗缺。復喝一喝。拍手歸眾。山當轉折處。幽媚出常情。嚴便下座歸方丈話。到無言際。此心愈見眞。時。風穴作維那。上方丈問訊。者漢行年在坎。嚴曰汝來也叵耐。守廓適才把老僧。扭捏一上。待集眾打一頓趁出。平地上撈甚魚鰕。穴曰。趁他遲了也。自是和尙言過。他是濟下兒孫。本分恁麼喪盡。殘生猶不知。嚴方息怒。水淸魚不餌。空載月明歸。穴下來。舉似廓。自首者不足罪。廓曰。你著甚來由勸者漢。我未問已前。早要棒喫得我話行。如今不打。搭卻我者話也。未必心頭似口頭。穴曰。𨿽然如是。已徧天下也。識甚好惡。復拈曰。華嚴攔頭。廓公把尾。鑑照鑑。空合空。惟二老心知之。若夫貪觀雲裏雁。失卻目前機者。又何足道。𨿽然。二老恁麼做處。畢竟成得个甚麼邊事。曲終人不見。江上數峯靑。復喝一喝師說法近三十年。每念宗風訛舛。遂不顧避忌。翻刻人天眼目考。著祖燈大統。及拈古匯集。頌古摘珠。並偶言諸書若干捲。行世。

余杭南山普寧天愚寶禪師

建昌新城歐陽氏子上堂。瓶鵝喚出明月。隨夜船而來。夢破指花。白雲依靑山而轉。眞機現而法法該通。曠劫消而塵塵解脫。了無掛礙。奪縱全超。灌陜府之鐵牛。驟空中之木馬。日暮歸來仔細看。依稀恰似天邊鶴。彈指曰。惡。

杭州徑山夢庵律禪師

結制上堂。橫拈玉筯攪龍門。未爲通天作略。倒握金鞭趁虎穴。謾云向上鉗錘。活人便用殺人刀。不過是毫末活計。寒冰中向火。烈焰裏乘涼。小廝伎倆。烏足稱羨。直須知釋迦彌勒猶是他奴。且道。他是阿誰。乃吐舌曰。會麼。向者裏透得去。不妨安居解脫。更說甚麼萬馬千軍。百匝圍繞。腳跟下活潑潑。自有通霄路。擲拂子。

杭州錢塘淨性紫仙陽禪師

海寧戴氏子上堂。偏處不逢雲遮一帶峯巒。玄中不失雪覆萬年松徑。苟能於此薦得。一任靈機密運。展手通玄。寶印昭彰。當風得妙。橫抽玉綫。繡出鴛鴦。倒弄金梭。織成古錦上堂。金烏剗彩。玉兔收光。潛消一色。坐斷十方。正恁麼時。還有共相證據者麼。僧問。打鼓弄琵琶。還他一會家。未審。作家相見。有何言說。師曰。誰許妄通消息。曰豈無方便。師曰。莫嫌春迅速。彷佛過梅花。曰春花到處心花發。月落寒江別一天。師曰。莫錯認定盤星。曰明月峯前獅子吼。三千界外絕知音。師曰。非汝境界。師以年邁。尋遷會龍。爲終老計。一日示微疾。垂誡諸子。諄諄懇切。至晚浴畢。書偈坐逝。

爾密澓禪師法嗣﹝四人﹞

紹興山陰淸化惟岑嶾禪師

荊州松滋縣張氏子上堂。白雲澹蕩。紅葉飄颻。眞機歷歷。古幹迢迢。木人撫掌。石女歌謠。鍼眼魚躍浪。夏蓋山﹝跳﹣兆﹢孛﹞跳。驚起廣澤龍王。駕霧衝霄。更有拄杖子。忍俊不禁。出來揚聲大叫。且道。叫个甚麼。古今一段風流事。無端被人短販一遭上堂。堪笑枯木老。娶他聾瞶嫂。生个白頭兒。世出世間少。海嶽盡掀翻。乾坤抖亂了。吞卻日月光。至今無處討。殃及宇宙人。開眼不覺曉。經曰。是法平等。無有髙下。只如破驢脊上蒼蠅。東廁坑裏糞虫。還具佛法也無。若道有。則淨穢何分。若道無。則聖凡迥隔者裏下个甚麼語卽得。若謂春色無髙下。花枝有短長。恁麼見解。更參三十年。也未夢見在。

紹興嵊縣明覺寧遠地禪師

姑蘇馬氏子上堂。洞山麻三斤。雲門乾屎橛。夜來相看呵呵笑。天明依舊沒交涉。沒交涉。捉得海東三腳龜。看來元是西江鱉。豎拂子曰。看看。拂子吞卻乾坤。汝等諸人。向何處安身立命。復擊拂子曰。雲從龍風從虎。聖人作而萬物睹。本乎天者親上。本乎地者親下。呵呵呵。會也麼。知事少時煩惱少。識人多處是非多雪庵禪人滿關請上堂。昨日行至中途。聽得村翁說四句話。最妙最玄最親最切。若人識得。可以籠罩古今。淩跨佛祖。千七百則葛藤。到此冰消瓦解。三十二傳曲調。直是熱椀鳴聲。且道。是甚話。得恁麼奇特。良久曰。四九三十六。柴米家常足。後園種芥菜。生个大蘿葡。以拂子擊禪幾。下座。

杭州仁和菩曇自若深禪師

山陰王氏子上堂。潛身那畔。向上未許全提。炭裏藏頭。正令無煩舉唱。直須轉位就功。無影幕中呈彩鳳。觀頭識尾。太虛脊上畫飛龍。縱奪在手。殺活臨機。正恁麼時。且作麼生。與主中主相見。良久曰。九重深密無窺處。鬧市叢中著眼看。卓拄杖下座。

越州融光自聞音禪師

上堂。有僧才出。師以杖約曰。髙髙山頂立。深深海底行。汝作麼生會。僧曰。行藏原不屬他人。師曰。孟八郎漢。又恁麼去。僧擬開口。師便打。

具足有禪師法嗣

越州寶泉素端﹝彳﹡﹝巢﹣果﹢﹝一／自﹞﹡亍﹞禪師

上堂。維那舉應觀第一義。師驀拈拂子曰。若是第一義。汝等作麼生觀。拂一拂曰。旣登虞嶽巓。謾道娥江曲。玄風萬里來。到我淸涼屋。分明題唱此宗猷。直下承當轉轆轆。露柱燈籠笑點頭。鐵蛇昨夜生於菟。喝一喝小參。結制已經一七。个个眉毛撕結。大地沒處藏身。虛空那容著楔拶。得無位眞人。﹝跳﹣兆﹢孛﹞跳上三十三天。撞入兜率內宮。揚聲大叫道。一切智智淸淨。無二無別。驀顧左右曰。你等噇酒糟漢。可曾善別機宜也未。山僧有个休歇方子。盡情布施也。看看。拈拄杖下座。旋風打散。歸方丈師於康熙甲辰夏示疾。至五月十五日。聲气朗然。神色明潤。眾謂。師病已愈。師忽謂眾曰。我以十九日巳時去也。遂命鼎新徒急歸候。至十九日巳時。乃喚淡如覺曰。與我打鼓集眾。扶我入龕去。淡如曰。和尙未可去在。師痛叱。淡依教集眾。師入龕說偈曰。六十餘年。談天論地。八苦交煎。別展良伎。撲破空花。說甚眞諦。寂滅逍遙。等閒難覷。偈畢。端然坐化。世壽六十三。僧臘三十八。窆龕於本寺之右。

三宜盂禪師法嗣﹝六人﹞

嘉善慈云俍亭挺禪師

錢塘徐氏子上堂。尋常道。个唱和句。也不容易。有般鹵莽禪和。只曉得掀翻法座。推倒禪牀。以爲是當機不讓。那知同生同死。能弱能彊。放去收來。卻自有宛轉機絲之妙。罷罷罷。達摩一宗料想。無人識得。髙山流水千年調。白雪陽春萬古心。不是巖頭雪峯。誰與共賡此曲。

苕溪鳳山多福林妙葉啟禪師

家世業儒。投寶壽方披剃。一日壽示眾曰。此事教你沒趨向處。師聞直得行坐不安。遂有省。復徧謁諸名宿。皆蒙器重。後參愚庵盂和尙。一語洞明大法。出住桐川東山妙覺上堂。碓嘴花開。乃得聲騰米價。石頭路滑。方知鈯斧風規。藥山鼓笛韻同音。翻出新丰成古曲。鏡湖波浪滔天湧。流來明聖水汪洋。𨿽則光演宗乘。只貴大家知有。大眾。山靑水綠。蒼松翠竹。云田可耕。月泉可掬。水足艸足。大眾多福。良久曰。且道。是何節拍。擊如意曰。升平樂上堂。不是心不是佛不是物。兩手相呈。和盤托出。提起也傾國難酬。放下也分文不值。一百二十歲老趙州。齒不關風。道有道無。黑夜投珠。又何怪按劍相及。諸昆仲可惜許。坐在飯籮裏叫餓。反去胡餅上呷汁。逗到今朝。三七依舊二十一。豎拂子曰。寒山拾得上堂。唐明皇劍斬紙人。李將軍箭穿石虎。什法師。八歲能舉鐵磬。商邱開。出入水火。所以道。毫釐系念。鷂過新羅。瞥爾情生。萬劫羈鎖。拈拂絲曰。者些子𨿽是栗棘蓬金剛圈。會得也不值涕唾。會麼。分明月在梅花上。看到梅花早已遲。

山陰保寧端實嚴禪師

昆山孫氏子修造示眾。拈如意曰。向者裏努力進前。出得一身白汗。便能拈一莖艸。豎起玉殿瓊樓。若未得出身白汗。莖艸自是莖艸。玉殿瓊樓。自是玉殿瓊樓。畢竟如何。三臺須要大家催。擊如意一下。

越州大能仁寺盟石息禪師

山陰毛氏子上堂。霜風凜冽。萬木凋殘。覿面之機。如何委悉。直饒會得。猶是時流見解。祇如三世諸佛不知有。黧奴白牯卻知有。日午打三更。面南看北斗。𨿽是右人向上全提。殊不知。能仁者裏。鐘鼓與市語。互互交參。佛殿與山門。機機相應。一一天眞。一一成現。畢竟諸人分上又作麼生。良久曰。二由一有。一亦莫守。打破趙州關。放出子胡狗。喝一喝上堂。舉盤山道。向上一路。千聖不傳。慈明道。向上一路。千聖不然。師曰。不傳不然。白日靑天。拍案曰。畢竟如何是向上一路。便下座問。如何是一。師曰。匾擔。曰意旨如何。卽曰。挑磚挑瓦。

越州上虞龍田栢子地禪師

上堂。釋迦不出世。未見頭可履地。足可指天。達摩不西來。豈是夜能明晝能暗。然。一人整舊如新。一人刪繁取要。只爲人人忘失己躬一段大事。不能返本窮源。故。有者个格調。流布寰中。多少人認奴作郎。證龜成鱉。所以龍田有願。不欲打者鼓笛。何故。今日又作者个模樣。良久曰。待虛空點頭。與汝道破上堂。說心說佛。三年陳醋生花。談妙談玄。十里煙墩失火。難同醜婦共春秋。一任盲人分早白。金烏沈夜半。玉犬吠雲中。從教繡出鴛鴦。里許綫痕不露。祇如不通明暗路。坐斷往來機。如何話會。良久。喝一喝。

嘉興東塔爲則範禪師

姑蘇吳江人上堂。南天臺北五臺。踏破多少艸煙。歷過無窮煙水。聽人所說底。盡情吐出。自己肯重底。揚在一邊。如何是諸人親切句。良久云。六六元來三十六。

正源略集卷第八

維揚嗣祖沙門﹝寶輪際源髙旻了貞﹞輯

天臺國淸達珍編

靑原下宗鏡六世

嵩乳密禪師法嗣

淮安淸江浦洪福靈焰燭禪師

本郡山陽毛氏子上堂。僧問。占斷千峯。不假他力。乃上古風規。因甚三聖道。逢人則不出。出則便爲人。師曰。賊身已露。曰應緣化物。方便爲智。乃今時樞要。因甚興化道。逢人則出。出則不爲人。師曰。龍頭蛇尾。曰和尙一向把斷要津。不通凡聖。卽今開堂。爲從三聖。爲從興化。師曰。符到奉行。曰恁麼則百千諸佛水投水。歷代宗乘空合空。師曰。髙枕枕頭春夢少。乃曰。先老人。現神應運。發軔於斯。建法幢立宗旨。鞭龍馴象。點鐵成金。歷來幾度春秋。卽今山子湖波翻舌。相逢人不出。出則便爲人。洪福莊柳漾金容。逢人則出。出則不爲人。一任瞻之仰之。不妨道今佛古佛。如水投水。似空合空。卓拄杖曰。黃河三千年一度淸上堂。節令不相饒。倏忽蠶麥老。不圖十分丰稔。試看農忙舞蹈。風味一旦簇。新歲運依舊。恰好村歌社飲。西歌東倒。驚起拾得遇丰幹。向道難難難。吸盡長淮玉影寒。更有寒山子。笑道易易易。一條界破靑山色。驀喝一喝曰。有甚麼碑記。

淮安檀度南庵依禪師

上堂。白雲無變識。包裹千差。靑山無異心。發育萬有。從上聖人。談經三百餘會。末後拈花。教外別傳。只爲會參一貫。令他函谷關前紫气。橫豎髙三千丈。神光老子。依舊覓心。了不可得。今日觀音門下事同一家。騎燈籠入露柱裏。拈露柱卓燈籠上。喝一喝曰。如是之法。我從佛聞師示寂。命焚香集眾。乃說偈曰。百劫千生。不遺一句。今日爲君。重新露布。微笑而逝。世壽六十七。僧臘四十三。塔全身於江浦西華之麓。

宗寶獨禪師法嗣﹝二人﹞

廬山歸宗天然昰禪師

番禺曾氏子上堂。大眾。只管將問來問。腳跟下有一段事。浮逼逼地。古人才開口。便知落處。一棒兩棒。總不回頭底。有甚麼打發處。驀卓拄杖曰。若向者裏。開卻隻眼。堪與人天爲師。復卓一下曰。若向者裏。瞎卻隻眼。堪與佛祖爲師。擲拄杖曰。且道。堪作甚麼。若無舉鼎拔山力。千里烏騅不易騎上堂。圓明了徹。猶落今時。聞見俱捐。且居意地。隨流得妙。勉彊主張。總不與麼頭角生也。大眾。須有脫身法始得上堂。心不自心。因契道以名心。道不自道。因無心以名道。所以道絕玄微。心無體量。若言有道有心。猶是把起匙見之識。若言無心無道。依然靈龜曳尾之機。明暗掀翻。非其境界。同時殺活。豈是全提。才到龍門。已遭點額。汝等諸人。幸自好看。

千山龍泉剩人可禪師

上堂。剎竿向汝道了也。三門向汝道了也。四天王向汝道了也。法座燈籠向汝道了也。汝等諸人。還聞麼。若未聞。山僧今日失利上堂。舉寒山子偈曰。吾心似秋月。碧潭光皎潔。無物堪比倫。教我如何說。本權禪師和云。吾心似燈籠。點火內外紅。有物堪比倫。來朝日出東。山僧不惜眉毛。再示一偈。蒙懂眞蒙懂。我心黑漆桶。何物堪比倫。好似海州接引寺路東角頭盛惡水底大瓦甕。大眾會麼。你若不會。山僧又將第二杓。驀頭潑去也。卓拄杖下座。

覺浪盛禪師法嗣﹝十一人﹞

金陵棲霞竺庵成禪師

湖南人上堂。老驥伏櫪。志在千里。烈士暮年。壯心不已。諸仁者。莫謂歲暮年殘解制放參。便乃出入無禮。須知古人云。大事已明。如喪考妣。方今叢林下衰。師法混濫。許多白頭老翁作準。幾个黃口小兒。拂子手卷。胡亂打發。社廟城隍。搖唇鼓嘴。不惟正信之士不生信心。且令彼義學沙門。終身埋頭故紙。遂謂我少林宗風不過。也只是者个意旨。安知一回親見飲牛人。不向溪邊閒洗耳結制上堂。威音那畔。空劫已前。直饒會得十萬八千。若向達摩西來。尋蹤覓迹。敢保此事。驢年也未夢見在。到者裏徳山棒臨濟喝。一場忙亂。其餘念言語漢。到攝山門下。只向他道。汝得恁麼無慚愧生。但向諸方學來的。奇言妙語。峻峭機鋒。直須拋向東洋大海。此是閨閣中物。不得舉著。若也舉著。誤賺生平。二六時中。各宜剔起眉毛。瞠開眼孔。壁立萬仞。更向飯籮邊廁坑頭。拶斷命根。庶幾不負一向行腳。其或悠悠揚揚。空過一冬。莫怪攝山不相爲好。

杭州崇光觀濤奇禪師

示眾。舉僧問洞山。三身中那身說法。山曰。吾常於此切。僧後問曹山。吾常於此切。意旨如何。曹曰。要頭斫取去。又問雪峯。峯以拄杖擘口打曰。我也曾到洞山來。師曰。且道。吾常於此切。意作麼生。一僧拂袖便出。師曰。情知你恁麼去。一僧曰。白鷺下田千點雪。黃鸝上樹一枝花。師曰。引不著。曰和尙意作麼生。師曰。試看山僧舌頭在麼。乃曰。吾常於此切。丫角女子齒門缺。要頭斫取去。不祥之事天下諱。我也曾到洞山來。未肯將身一處埋。今日分明重舉似。布谷催耕啼深樹。聲聲流血勸農忙。莫待秋來少官賦。

吉水龍華梅逢忍禪師

住蕪湖興國上堂。僧問。如何是衲僧本分事。師曰。赤腳趁麒麟。僧擬議。師便打。乃曰。芭蕉無耳。聞雷而長。葵萼無眼。向日而傾。石獅子眼耳俱足。爲甚麼迅雷震天。渠總不驚。紅葉滿地。他亦不顧。當知眼耳非功。聲色無緣。是你諸人。二六時中。應聲應色的。又是个甚麼。若不藍田射石虎。幾乎誤殺李將軍上堂。僧問。豁開戶牖。坐斷乾坤時如何。師曰。天共白雲曉。曰和尙又恁麼去也。師曰。善能髙鑑。曰我行荒艸裏。師又入深村。師曰。偶然撥艸。不覺傷蛇。乃曰。從上祖師。信腳行隨口道。後代兒孫。巧生計較剛道。有賓有主。有玄有要。通宗通途。挾帶兼妙。壽昌今日咬定牙關。分明向諸人說。也是灞陵橋上望西川示眾。獅子兒騰空返擲。俊鷂子不戀舊窠。本分道流。別有生機一路。試請相見。一僧才出。師曰。不是。僧擬申語。師便打。

金陵天界巨音選禪師

上堂。杲日當空。大地生靈。受屈明星出現。瞿曇剛被眼瞞。縱使三七日內。觀想思惟。也只救得一半。更有那一半。從古至今。未有人救得。諸方老宿。不得已應病與藥。於無言說處立言說。只要你歇卻馳求心。你若更向伊語句上。尋討轉見。刺腦入膠盆。畢竟如何得諦當去。卓一卓曰。貪觀天上月。失卻手中橈上堂。一根旣返源。六根成解脫。釋迦老子。開了口合不得。十方俱擊鼓。十處一齊聞。觀世音菩薩。拈得頭來失卻尾。如何是諸佛出身處。東山水上行。大小祖師伎倆。也祇到與麼地。山僧今日避諱不及。有个奇特商量處。聊與諸人。旁通一綫。良久。驀拈杖卓一卓曰。臨崖看滸眼。特地一場愁。

廣東曹溪石濂汕禪師

上堂。打開布袋口。飛走天蝴蝶。撞碎太虛空。風光都漏泄。到者裏又說甚麼。不是心不是佛。麻三斤乾屎橛。此非畫餅充饑。也是望梅止渴。旣然。古錐南天北地。何妨大汕東話西說。棒不枯不止。舌不爛不歇。累他八臂那吒。十字街頭叫屈。可憐牛過窗欞。只有尾巴過不得七期上堂。丈夫兒莫癡坐。又不如提婆達多。者一个毀法謗佛不甘心。𨿽在極惡魔中。到有些大丈夫底气度。你不見。他直至於今。生陷地獄。如登三禪天快樂。到者裏。佛也無可擺布。諸昆季。果是者等不避生死。獨步獨行底。任是魔頭也。算他撐天拄地一个。顧眾云。若道我認賊爲子。不妨自我罪過。

吉州靑原嘯峯然禪師

鎭江丹徒人。宋倪文節公之後。明天啟壬戌。舉進士。與集生余公。同參狗子無佛性話。一日倚杖忽然定去。不覺念無字出口。忽前後際斷。乙酉。解綬剃染。丁亥。參天界盛於報恩。入室次。界擒住曰。狗子有佛性也無。師曰。道甚麼有無。界曰。汝猶作道理會在。速道。師連聲曰。道不得。界曰。汝爲甚又道不得。師曰。領。界打曰。領个甚麼。師擬對。界復打曰。要汝從者裏親見趙州。師珍重而出。次早。界又問。我昨日疑你者公案。師擬對。界乃呵呵大笑。師忽大悟。方禮謝。界曰。你適來。會得我者一笑麼。師曰。鯨吞海水盡。露出珊瑚枝。界然之上堂。良久。擊拂子曰。然闍黎眞可笑。七十從心從所好。佛祖於我如浮雲。疏水曲肱堪自傲。有何禪有何道。聖諦不爲階不落。昔年騎虎把尾行。今日騎虎頭先掉。中閒弄出類難齊。獨上千峯時一嘯。唱歌須待帝鄕人。新丰曲子非常調。從今洗耳聽淸音。回途且看兼中到。珍重。

江寧天界方融璽禪師

上堂。釋迦佛成道。拄杖子化龍。惟此一事實好。日多犯重。道得著。與他三十棒。道不著。也與他三十棒。何爲如此。不見。世尊睹明星嘆曰。奇哉一切眾生。俱有如來智慧徳相。但以妄想執著。不能證得。拄杖子。旣與佛同時成化。當與佛共鼻出气。會麼。遠離妄想及諸取。令心所向皆無礙上堂。僧問。狹路相逢時如何。師曰。眞對頭。曰當面錯過時如何。師曰。好相識。曰驀直撞著布袋時如何。師曰。與我一文錢。曰者一文錢。有何用處。師曰。換人眼睛。曰還換得虛空麼。師曰。得。曰虛空作麼生換。師曰。北斗面南看。曰果然於法自在。師曰。今日且放過。

建昌壽昌其天浩禪師

虔州信丰楊氏子上堂。我若放開。直得冰河發焰。枯木生花。拽取赭山古寺疊。向興國山門揮灑。同雷電咳唾成風雲。恁麼則冬至月頭。本不曾添一綫。夏至月尾。亦不曾減一絲。可以促千百劫於一剎那。可以延一剎那。而洞觀千百劫。

新城福山石潮寧禪師

參覺浪盛。命充第二座。一日茶次。聞覺舉壽昌老祖。臨濟三頓棒頌。恍如千層网底跳出。卽呈偈曰。黃金宮殿水晶牀。特地迷人者一場。翻轉面門誰是我。看他白晝鬼分贓。覺閱而笑之上堂。舉僧問雲門。如何是塵塵三昧。門曰。缽裏飯桶裏水。師曰。連日半晴半雨。風漸急天漸寒。空中霜气滿。河畔水聲乾。落木巖前。文殊縮項。蠟梅枝上。普賢破顏。是甚麼。不合無端饒舌上堂。喝一喝曰。淸風無透路。烈焰自藏冰。於此脫去。也是鄭州出曹門。況復朝三暮四。何啻掉棒打月。驀豎拂子曰。看看。阿那律。觀三千大千世界。如掌中庵摩羅果。雪峯把大地撮來。如粟米粒。諸人旣在此閒。須著些精彩。不可到處。被烏豆換卻眼睛。東看西看。好是瞎驢逐大隊。拍案曰。我若一向舉揚宗乘。法堂前艸深一丈。不得已抑下威光。與汝相見。還構得麼。又拍一下。

吉州靑原無可智禪師

桐城方氏子。祖大鎭廷尉少卿。父孔昭。歷官巡撫。崇禎庚辰。師成進士。官翰林院檢討。尋避難遠竄。投昭平仙回山剃染。順治癸巳。謁天界盛和尙圓具。盛示髙峯墮枕話。發其機用。遂閉關髙座。久之。深入堂奧上堂。此是第二義。如何是一。一又作麼生觀。卽心卽佛。黃葉啼丹嶂。椎碎了也。非心非佛。露柱笑燈籠。椎碎了也。不是心不是佛不是物。急水拋球子。椎碎了也。更教說个甚麼。若能於說个甚麼處。直下承當。便可耳聾舌吐。如或錯過。不免將先杖人集大成底葛藤。上下四維。打一周由也。

杭州虎跑大慈石公璸禪師

錢塘顧氏子。幼從母。謁雲棲。棲與剃落受具。復謁盛和尙於徑山。盛見便問。入門須有語。師曰。和尙年尊。猶未聞那。盛微笑。命典書狀。一日登藏天樓。將擬致問。盛扭師鼻。負痛作聲。豁然徹悟上堂。椎鼓擊鐘。早是惡水澆人。禮拜燒香。轉見互相鈍置。從上諸聖。𨿽向劍刃上橫身。火焰裏垂手。都是勞而無功。那更到者裏。如何若何。巧涉語言。堪作甚麼。汝諸人。見山僧上來。便掀倒禪牀。喝散大眾。略較些子。今旣不能總成世諦流布。未免重加一杓惡水去也。汝等。急須齅著惡水臭气始得。

附諸尊宿

杭州雲棲蓮池袾宏大師

郡之仁和沈氏子。年十七。補邑庠。每書生死事大四字於案頭。一日失手碎茶甌。有省。作七筆勾見志。投西山性天祝發。北遊參徧融。復謁笑嵓於柳巷。求開示。嵓曰。阿你三千里外。來開示我。我有甚麼開示你。師恍然。辭歸。過東昌道中。聞樵樓鼓聲。忽大悟。述偈曰。二十年前事可疑。三千里外遇何奇。焚香擲戟渾閒事。魔佛空爭是與非。後住雲棲。侍郎王公宗沐問。夜來老鼠喞喞。說盡一部華嚴經。師曰。貓兒突出時如何。侍無語。師自代曰。走卻法師畱下講案。遂頌曰。老鼠喞喞。華嚴歷歷。奇哉王侍郎。卻被畜生惑。貓兒突出畫堂前。牀頭說法無消息。無消息。大方廣佛華嚴經。世主妙嚴品第一時因饑荒。疫癘盛行。餓莩載道。當道發儲賑濟。命醫救療。與師董其事。銓部虞公淳熙。問慧日點五百病僧因緣。師曰。慧日自是窮子。捨己從人西院。屈陷平民。將生就死。可惜五百僧。只解點著便行。曾無一个髙臥不起。致令慧日顯異惑眾。禍及兒孫。郡主深切民瘼。我山僧急趨時難。倉卒中失帶了竹杖子。不免奮空拳。向居士癰腫上。擘地一下。敢保沈屙潰散。毒血淋漓。萬脈流通。百骸舒暢。𨿽然如是。云何一人能令眾起。不見道。陽回片葉。春滿千林。者事且止。只如終日把竹杖子。東指西揮。不如一直在木頭上。朝持暮守。守來守去。忽然枯木重華。便是死人再活。說甚麼竹木。管取盡大地艸木叢林。悉皆成佛去也。何以故。靑靑物外虛空體。卽是如來堅實心問。參禪念佛。可融通否。師曰。若然。是兩物用得融通著。問。世尊默然良久。外道謂。開我迷雲空生。宴坐不言。帝釋曰。善說般若。意旨如何。師曰。良久處。欲望開迷陰霾萬里。宴坐邊。擬聞般若說竟多時。𨿽然如是。鞭頭得旨。空裏飛華。者畢竟見个甚麼示采蕨者曰。心訣。教我如何說。蹉過山前好時節。蕨蕨豎起拳頭向君說新春示眾。今日賀新春。歲時重換卻。昨日作麼生。十二月二十八。師自贊曰。十畫九不像。惱殺丹靑匠。庶幾此近之。權畱作供養。若道者便是。依然成兩樣。不兩樣三十棒。臨終時。預於半月前。別眾曰。吾將他往矣。人皆莫測。至期示微疾。面西端坐而逝。

紫栢達觀眞可大師

句曲沈氏子。年十七。剃髮遊方。聞誦張拙偈。斷除妄想重增病。趨向眞如亦是邪。大疑之。一目齋次。忽大悟。乃曰。使我在臨濟徳山座下。一掌便醒。安用如何若何。北遊京師參徧融。萬曆癸卯秋。忽妖書發。師罹難。先是。神宗手書般若經。偶汗下漬紙。疑當易函。遣近侍質於師。師以偈進曰。禦汗一滴。萬世津梁。無窮法藏。從此放光。上大悅。由是注意焉。適見章奏。意甚憐之。在法不能免。因逮及旨下著審而已。拷訊時。師神色自若。持議甚正。以衰老殘軀。備嘗笞楚。抵死不屈。十二月五日入獄。法司定罪欲死師。師說偈曰。一笑繇來別有因。那知大塊不容塵。從玆收拾娘生足。鐵橛華開不待春。又曰。世法若此。久住何爲。乃索浴罷。囑侍者曰。吾去矣。幸謝江南諸護法。復說偈曰。事來方見英雄骨。達老吳生豈宿緣。我自西歸君自北。多生晤語更冷然。語畢。端坐而逝。

瑞州黃蘗無念深有禪師

黃州麻城熊氏子。偶遊蕩山。有宿衲謂師曰。十方一粒米。重如須彌山。若還不了道。披毛戴角還。師悚然。又聞僧舉僧問大休。如何是西來意。休曰。黃瓜茄子。師大疑。遂往五臺伏牛。徧叩知識。一夕聞哭笑二聲相觸。有省。又一日。失手櫃蓋打頭。渾身汗流。撫掌笑曰。徧大地是个無念。何疑之有。往龍湖。同卓吾居士。到駟馬山。會有講主至。士問主曰。淸淨本然。云何忽生山河大地。主依文講罷。士顧謂師曰。你試說看。師擬開口。士將師膝上一推曰。者个聻。師忽大悟。有偈曰。四十餘年不住功。窮來窮去轉無蹤。而今窮到無依倚。始悔從前錯用功僧問。道。果有耶。果無耶。師曰。說有說無。二俱成謗。曰如何卽得。師曰。無求卽得。曰如何是道之體。師曰。滿口道不著。曰四大離散時如何。師豎起拳曰。者个不屬四大問。古人迸卻咽喉唇吻。道將一句來。者一句如何道。師曰。我不迸卻咽喉唇吻。你且道一句看。僧無對。師曰。你被音聲塞卻口問。見性成佛。是否。師曰。是。曰性是無形底。如何得見。師曰。性是有形底。只你不見。曰請和尙指出我看。師曰。我說汝不見。問。如何出離生死。師召僧。僧應諾。師曰。從者裏出。曰和尙說底話。某甲不曉得。師曰。等你曉得。堪作甚麼。

夔州白馬寺儀峯方彖禪師

達州羅氏子。參金佛山云庵和尙。令看如何是鬼神戲不破之機。三年有省。出峽徧謁知識。結茅雙溪。一日午炊。聞甑中作聲。忽大悟作頌。有白雲靑峯齊點頭之句。嘗遊浙中。庵居杭之淸平。眞寂印公。蚤年嘗依之。一日師舉靑峯丙丁童子來求火話。詰之曰。靑峯恁麼道。法眼亦恁麼道。爲甚麼有悟不悟。印曰。初以識心湊泊。所以不悟。後乃直下承當。故能大悟。師遽舉拳揮案一下。厲聲曰。恁麼則汝今大悟耶。印擬議。師便痛罵趁出。印直得汗流浹背。繇玆憤志力參。萬曆壬辰。師歸白馬。僧問。如何是西來意。師曰。兩頭燒火一頭煙。師手中常執一鞀鼓。一面書矗字。一面書犇字。凡應機多舉而搖之。示寂塔於龍神山。

廣信鵝湖養庵心禪師

郡之上饒朱氏子。偶過戚屬。會道者談四生之義。師於言下。洞了物我平等大意。往洛之太平落髮。南還焦山度臘。聞江中推船聲。有省。述偈曰。夜靜江空闊。推船﹝囗﹫力﹞﹝囗﹫力﹞聲。不知何所往。擔子半邊輕。謁華山。聞山拈一段生涯六不收話。有疑。猛提七日。身心脫然。尋歸裏。住靈山。嘗畫大○相於壁間曰。內寫莫教塗黑。外寫勿使傷白。有人向圈裏圈外。下得注腳者。許汝學道無疑。不然總是懡﹝怡﹣臺﹢羅﹞。後遷鵝湖。十年不立座元。無異來參。以趙州無字話相契。請居厥職。贈以偈曰。鵝湖十載虛元位。一旦緣何立少年。兩道眉毛八个繓。須知佛祖不容前。又嘗置無門鎖。室中以驗方來。偈曰。上古畱傳鎖。憑君智鑰開。若無開鎖法。相見不須來。萬曆丁卯二月晦日。上堂說法。置齋作別。復示偈曰。八十餘年幻夢中。鐵牛耕破太虛空。臨行一句相分付。半夜金烏帶日紅。端坐而逝。

杭州眞寂聞谷廣印禪師

因參龍池傳。適傳負暄階下。問曰。和尙在那里。傳曰。恰好不在。師展禮畢。傳命作徳山托缽頌。師頌曰。末後之句有也無。徳山父子太誵訛。同條生不同條死。活得三年恨轉多。傳喜之。又謂曰。何不承當此事共相唱和。師不肯。傳送門外。撫背曰。老侄我還疑你在。師曰。甚處疑某甲。傳曰。如何是密啟其意。師曰。今日不打宜興轉。傳呵呵大笑。師頂笠便行。

湘鄕荊紫峯無學幻大師

因僧問如何是學人得力處。師曰。如人在家。無事不辦。

韶州曹溪憨山徳淸大師

全椒蔡氏子。幼習儒業。年十二。禮報恩西林公爲師。十九芟染受具。與妙峯爲友。偶閱肇論。至梵志出家。白首而歸。鄰人見之曰。昔人猶在耶。梵志曰。吾猶昔人。非昔人也。忽有省曰。今日始知鼻孔向下。妙峯曰。何所得耶。師曰。夜來兩个泥牛。斗入水中。至今絕無消息。峯笑曰。且喜。有住山本錢。尋往燕都。參笑嵓和尙。嵓問。何處來。師曰。南方嵓曰。記得來時路麼。師曰。一過便休。嵓曰。子卻來處分明。師便禮拜。後爲黃冠所誣。坐以私創寺院。遣戍雷州。至韶陽禮祖。偈曰。曹溪滴水自靈源。流入滄溟浪潑天。多少魚龍爭變化。源頭一脈尙泠然。越十有一年。免戍。畱曹溪又九年。始還僧服。乃歸匡廬。結庵五乳峯。作逸老計。數載。復請還曹溪。未幾。忽告眾曰。緣與時違。化將焉托。一期事畢。吾將歸矣。索浴更衣。端坐而化。壽七十有八。臘五十有九。塔全身於天子岡。師嘗過徳山禮祖塔。偈曰。堂前閒拓缽。獅子漫調兒。覿面難回處。低頭不語時。未明末後句。翻使至今疑。爲問三年事。因何得早知。山居偈曰。生平蹤迹任東西。投老那能擇木棲。縱使脊梁剛似鐵。柰何脛骨軟如泥。閒從絕壑看雲起。坐對孤峯聽鳥啼。不必更拈言外句。現前聲色是全提。

江西云居顓愚觀衡禪師

行腳時過雲間。因訪陳眉公。三度通刺。適公有事。未及接見。師乃畱偈而去。偈曰。硯池三泖秀。筆架九峯髙。堂上讀書子。淸風吹布袍。公見偈。急呼舟追至蘇州。師卻杜門不見。

江西泐潭元白可禪師

拈香。此一瓣香。毗盧師法身主。元是者个。今日拈來爲我先祖。馬大師示寂。一千二百年。大機大用。杳無消息。山僧旣據此座。與今日兒孫。開通一綫。又拈香雲。此一瓣香。我且不言。若要我言。直待來年據室。一牛欄一虎穴。宏道之區。一毛頭一彈指。得人之際。且道。者裏是何所在。無孔鐵錘七十九。打風打雨不教休。祖師性命遭毒手。千古含冤一棒酬立首座小參。東廊也喝。西廊也喝。喝到驢年未有了日。關西有金毛獅子。獨輥繡球。豈得不托。文素闍黎看取立侍者。聲喚聲應。上下相手。拄杖子不在我手。卻在你手。但是不得當堂捲席立飯頭小參。淘沙去米。淘米去沙。總是飯籮邊事。南泉善喫。金牛善舞。似與轉生成熟處相近。若有此等作用。鐘未鳴一任問將來。鼓未響一任問將來立化主小參。此去漢陽不遠。黃鶴樓前鸚鵡洲。現成公案。男兒膝下有黃金。不可拜他無眼長老。轉語一下。三十棒任爾將來。

衡陽豪山大辯道焜大師

石漣汕問。堂堂獨露脫體無依。是甚麼人。師曰。搭著布單穿市過。曰恁麼則七縱八橫去也。師曰。騎驢踏破洞庭波。曰除此二途。還有向上事也無。師曰。請坐喫茶。

金陵寶華山見月體和尙

僧問。如何是諸佛出身處。師曰。芒鞋拄杖子。曰某甲曉得了。師曰。試道看。僧曰。芒鞋拄杖子。師曰。三生六十劫。

祠部黃端伯海岸居士

訪雪嶠信於匡山。問。久聞雪嶠。及乎到來。不見一點。信曰。日頭大。公曰。雪融後如何。信曰。春水滿溪流。公曰。大師曾見什麼人來。信點胸曰。雪老。公便拜。

開府余大成集生居士

雪關誾問。閉門作活是如何。士曰。出賣﹝車﹡度﹞轢鉆。誾休去。

正源略集卷第九

維揚嗣祖沙門﹝寶輪際源髙旻了貞﹞輯

天臺國淸達珍編

南嶽下三十六世

爾瞻尊禪師法嗣

潭州石霜碧眼開禪師

上堂。向上機末後句。坐臥不在聲色裏。趙州十八家業忘。南泉十八解活計。打牛打車。因語識人。磨磚磨鏡。鬼家伎倆。扶起黃檗。踏倒水潦。山僧特地報君知。白雲深處須尋討。

千仞岡禪師法嗣﹝三人﹞

黃梅五祖眞慧無弦琴禪師

升座。先聖道。一切智通。無障礙。因甚夜來山僧三昧。枕子不知。枕子三昧。繩牀不知。繩牀三昧。地鑪不知。地鑪三昧。靑州布衫不知。布衫三昧。雲門糊餅不知。你等還知麼。若不知山僧開方便門去也。乃云。堂前種鐵樹。鐵樹燦銀花。銀花結蓮蓬。蓮蓬長木瓜。木瓜才剖出一枚烏芝麻。遂呵呵大笑升座。諸仁者。還會麼。須參了句。莫參未了句。直饒透到前無釋迦。後無彌勒。是未了句。博通大藏小藏。頓漸偏圓。是未了句。洞徹向上向下。全提半提。是未了句。而今有般漆桶。我會也。望剎竿回去。腳跟已喫痛棒。是了句。眨上眉毛。此事尙云錯過。是了句。龐公參馬祖。一口吸盡西江。是了句。呵呵。你若恁麼商量。到驢年亦未了在。卓拄杖。便下座升座。東山有柄無星秤。華嶽稱來沒半觔。昆侖兒暗生嗔。背說東山不公平。慣將巨秤稱官物。世出世間未遂心。刮回佛面金千兩。削去鍼頭鐵萬鈞。窮坑究竟何年滿。大千有理也難伸。大眾。惻隱之心。人皆有之。不必如前較重輕。任伊天下樂忻忻小參。欲知過量事。須是過量人。不是過量人。安知過量事。昔日神秀大師。有株菩提樹子。被嶺南个無佛性漢折倒了也。自後無人出手扶起。今日琴上座。借路經過。扶起菩提樹。花開一枝兩枝。懸出明鏡臺。光輝千古萬古。俾盡大地人。於鏡光中。植菩提樹花。見之眼根淸淨。聞之耳根淸淨。齅之鼻根淸淨。味之舌根淸淨。思之意根淸淨。觸之身根淸淨。所以見聞覺知無障礙。色香味觸常三昧。且墜腰石子還甘麼。顧左右便下座晚參。露柱懷胎。混沌證明。碓嘴花開。墜石證明。無賓主話。火鑪證明。枕子落地。方磚證明。涅盤堂禪。孤燈證明。啞者得夢。有何證明。以手槌胸云。苦苦。誰肯黃金如糞土小參。古徳云。釋迦彌勒。猶是他奴。且道。他是阿誰。山僧二十年前。聞此語仰羨他。二十年後。聞此語嗔嫌他。何故。見面不如聞名。復頌云。金榜定名外莫知。玉梭忙織狀元衣。胡爲誤會張騫面。割斷天孫錦上機。

蘄州黃梅五祖眞慧綠雨蕉禪師

荊州護國啟眞法叔入山。請上堂。少林九年面壁。向雪堆裏。覓得一个。猶欠一臂。潙山九年橡栗。從地神報。得阿僧祇劫爲守。此山尙屬一夢。蕉上座九年再住。銷骨鑠金。含恥忍垢。從別峯頭。覓得一个。尙屬猶子。才難不其然乎。記得應庵華祖。住歸宗日。大慧杲和尙至上堂。祖舉當山演祖牛過窗欞話。頭體四足俱過了。尾巴過不得。者个說話。小侄蘊在肚皮有年。若非法叔老師到來。此生無因拈出。今日何妨移上就下。轉南作北。況靑氈本是吾家物。焉用他人借酒杯。然則畢竟如何。大底過了。小底過不得。聽取一頌。久約尋春春已殘。啼鵑聲裏血光寒。英雄有武用無地。不借荊州何處安師靈塔合尖。上堂。僧出問。多子塔前。曾無異說。曹溪路上。豈有多譚。卽今靈塔合尖。有何分付。師云。古今人自老。今古月常新。進云。祇如月落後。又向甚麼處相見。師云。花如解笑還多事。石不能言最可人。僧無語。師連棒打退。乃云。舉手何堪說再來。靑山未死已先埋。思從艸下求安宅。愧附樗邊永不材。七尺形骸非我有。百年長短聽君裁。蕭蕭白骨無憂殮。珍重髙風太守齋。

黃梅五祖山眞慧天澤霖禪師

上堂。今朝六月六。貓兒狗子俱沐浴。貍奴白牯放毫光。普請念道眞言咒。一免寒暑災。二免無明逐。卓拄杖曰。一切情與無情。承此咒力。悉得平等。各各具足。𨿽然動則穿卻鼻孔。不動則平地死漢。具眼衲僧。如何通變早參。昨夜三更失卻牛。天明起來失卻火。三世諸佛總不知。假雞聲韻難瞞我。任是神通自在。也須一一勘過。

紩舟海禪師法嗣﹝二人﹞

金山可達傑禪師

小參。卽心卽佛。癩馬系枯樁。非心非佛。黑牛沈死水。不是心不是佛不是物。芳艸渡頭韓幹馬。綠楊深處戴嵩牛。參晚參。三拜得髓。一笑印心。圓相著點。缽水投鍼。袖頭打領。腋下剜襟。速則易攺。久則病深。選佛若無如是眼。宗風那得到於今小參。趂起三聖瞎驢。踏殺元沙猛虎。看取白牯黧奴。一一超宗越祖。

金陵香林法乳樂禪師

上堂。解語非干舌。能言不是聲。長江白浪湧千尋。汝諸人。入一保社。出一叢林。因甚百艸頭上不見祖師。拋卻家珍。來者裏覓甚椀。以杖旋風打散除夕小參。臘月三十。好个消息。觸碎明月珠。大地黑如漆。無手老人夜燒錢。無口童子吹鐵笛。老二少三過殘年。一年三百六十日。大事各自承當。小事替你不得上堂。揚子江開張大口。廣演祕密章句。妙峯塔豁開正眼。徧照大千沙界。直得石獅哮吼。木馬飛騰。忽然拄杖子奮迅出來。擉瞎妙峯眼。塞卻揚子口。三世諸佛。飲气吞聲。歷代祖師。忘鋒結舌。諸兄弟且道。拄杖子具何眼目。橫拈倒握。千峯上殺活。縱橫得自由小參。一錘便就底。未是性燥漢。不假一錘底。推出山門外。樂上座。具何眼目。便恁麼道。千鈞之弩。不爲鼷鼠發機。

天笠珍禪師法嗣﹝五人﹞

杭州理安夢庵格禪師

蕪湖丁氏子。投金陵劍門和尙落髮。依見月和尙受具。徧參諸方。偶登五老峯。豁然頓悟。有踏破虛空作兩邊之句。卽叩天笠珍。呈所得。珍卽印可。出住嘉善東禪柏林早參。五位三墮。是曹洞宗旨。臨濟未免失笑。料簡賓主。是臨濟綱宗。洞山未免掩口。新丰一曲。七事鉤錐。放之徧周沙界。收拾在一微塵。慈雲門下。朝打三千。暮打八百。未肯放過。縱使淨裸裸赤灑灑。沒可把。且居門外。不是渠儂多意气。出頭天外許誰知小參。慈明參汾陽。一味祇是罵。臨濟問黃檗。三回不離打。拄杖嘴唇皮。解索撩天價。今日五更頭。佛殿上習儀。放个三眼槍。眾兄弟。還聞麼。各各照顧面門晚參。大盡三十日。小盡二十九。柏林請住持。要我來出手。我本無所長。專使逼人走。及乎到此間。佛法毫沒有。一月四小參。開口便掣肘。究竟沒柰何。老臉難藏醜。記得趙州歌。舉似眾善友。褌無腰褲無口。頭上靑灰三五斗。比望修行利濟人。誰知變作不喞﹝口﹡畱﹞師於康熙戊子六月二日示寂。世壽七十。僧臘四十二。塔於仰天塢。雍正間。賜帑重修。

滁州瑯琊樗關眞禪師

落堂晚參。釋迦不出世。達摩不西來。佛法徧大地。談玄口不開。山僧未離平江。此間還有佛法麼。旣到此間。喚甚麼作佛法。莫非拈椎豎拂。說妙談玄。是佛法麼。且喜沒交涉。莫非燕語鶯啼。驢鳴犬吠。是佛法麼。且喜沒交涉。莫非行喝行棒。瞬目揚眉。是佛法麼。且喜沒交涉。莫非雨洗澹紅桃萼嫩。風搖淺綠碧雲生。是佛法麼。且喜沒交涉。旣總沒交涉。畢竟以何爲佛法。驀卓竹篦云。惡。遂出堂示眾。見見之時見非見。蟭螟眼裏黃金殿。棕櫚莫認夜叉頭。芍藥開非菩薩面。

杭州理安越鑑徹禪師

上堂。舉雪峯云。盡大地撮來。如粟米粒。大拋向面前。漆桶不快。打鼓普請看。師云。雪峯一千五百人善知識。被粟米粒換卻眼睛。理安則不然。大地撮來無寸土。覓一微塵。了不可得。打鼓普請。看个甚麼小參。一舉不再舉。更添鑪上火。一聞不再聞。重撾塗毒鼓。爍破趙州無。擊碎雲門普。驚起西河獅子。吞卻潙山水牯。臨濟三玄三要。打雨敲風。曹洞五位君臣。揚塵簸土。阿呵呵休莽鹵。達摩不是西天祖。

杭州理安獨超方禪師

上堂。單前椽下費途程。結制安居枉用心。擊竹見桃魚入网。奪人奪境鳥投林。急薦取莫沈吟。邊疆寧靜狼煙息。放馬桃林慶太平小參。放出露地牛。踏殺子胡狗。掀翻劫初田。獅象忙奔走。文殊普賢。趂入鐵圍。釋迦彌勒。驢前馬后。獨有淨名老人。毗耶杜口。若到理安。劈脊便棒。咄上堂。平旦才升座。中齋又上堂。重重納敗闕。好肉更剜瘡。大眾。無法可說。是名說法。無道可悟。是名悟道。無禪可參。是名參禪。無佛可成。是名成佛。何故。若參底是禪。是名禪障。說底是法。是名法障。悟底是道。是名道障。成底是佛。是名佛障。要會眞禪眞道眞佛眞法。三生六十劫。

邵州龍華奯舟元禪師

晚參。一月兩月落不歇。雨師戰退扶桑國。村北村南愁殺人。石頭路滑須防跌。斗海泥牛不見蹤。井底蝦蟆吞卻月。諸禪徳。瞥不瞥。更有一句最關情。子規啼徧枝頭血。

天章玉禪師法嗣﹝二人﹞

蘄州訥庵辯禪師

上堂。暮江沙白映蘆花。一望秋光萬頃賒。忽聽鴻傳鄕國信。不疑消息在漁家。要識上大人。便是邱乙己。不用化三千。直下可知禮。南泉與物若爲觀。卸卻珍衣異類行。頭角未全人覷破。老農孤負一年春示眾。偉哉首座。貪程太急。一炷淸香。坐脫已畢。勇銳還他虔侍者。冰潭不許鷺鷥立上堂。末後句祇這是。吞人猛虎原無齒。同條生不同條死。天下知心有幾幾。明暗雙雙鑑作家。直饒能弄亦非蛇。撥艸瞻風莫容易。未知何日狂心息。叢林往往亦如斯。悠悠今日又明日心不是佛智不是道頌。心不是佛。智不是道。蚯蚓蝦蟇。休鉆死竅。打破羅籠紩鷂飛。白雲影裏呵呵笑。

金陵回龍南愚玠禪師

上堂。舉華祖上堂。九年面壁。壞卻東土兒孫。隻履西歸。鈍置黃面老子。以杖畫一畫云。石牛攔古路。一馬生三寅。回龍則不然。九年面壁。年老知非。隻履西歸。伶俐有分。殊不知。支那國內。泥豬癩狗。破額癡頑。皆是千佛一數。以拂子搭肩云。山僧之言。不足信矣。

六吉謙禪師法嗣

東山伯嶽惺禪師

上堂。拋出雪峯球。打破鹽官鼓。鞭起楊岐驢。踏煞元沙虎。倒生牙齒嚙靑天。大丈夫兒休鹵莽。喝一喝上堂。四月五月。新蠶乍歇。謝家姊妹恣歡遊。踏歌聲襲楊柳陌。石橊花下斗樗蒲。鳳凰釵墮無人拾。歸來對鏡斂蛾眉。鼻孔無端髙突兀。參上堂。黃金臺上淸風起。五鳳樓前白日懸。喝彩爬竿饒爾弄。不將塵尾說三禪。五陰頓脫忘羈鎖。生死全超出蓋纏。白玉階前垂手立。璃琉殿上卷簾看。吾不識誰之子。和羅飯罷口門呿。引舌曾過大梵天小參。離此用絕安排。喝下從教正眼開。當陽不說無情法。漫把眉毛眼上栽。麋鹿羣中有令。不妨揮去。靈龜背上無毛。正好刮來。縛煞樹頭風。拋向堂前誰敢覷。揭開紅日而分明。腦後露雙腮。全賓全主。驗龍蛇於立地。有殺有活。驅佛祖以深埋。一任雲封霧鎖。那許柳陌花街。

不退勇禪師法嗣

山西沁州銅鞮永慶尺木休禪師

系明宗室。世居金陵。幼能騎射。一日射獵山中遇熊。幾被傷害。忽空中有聲。見金甲神。持杵擊熊。師乃得脫。夜夢神告曰。趁時脫白。勿得遲延。將爲叢林雨露。法海津梁。師覺時。宿慧頓開。矢志出家。年三十。依守燈禪師。剃染於雱之龍坑庵。次年。納戒於贛州崆峒。偶至漢口延壽庵。爲眾僧收供。適報恩首座不退禪師。將之南嶽。過延壽。內外諸禪客。悉秉贄參請。師獨了不之顧。一日師與眾僧立次。退突至面前云。此位禪客何處。旁僧雲南直。退云大邦。師云不敢。退休去。師自念言。一向不與此人相見。他今日倒來一招。我若揚在無事甲裏。卻成死漢。明日寫一帖子云。昨日撞著个小老虎。將咱腳跟下嗅嗅。他𨿽不曾下口。俺亦放過一頓。作麼生是放過處。者裏下得一語。相見有分。若下不得。打飯事忙。退見書。卽手裂之。令侍者喚師。侍紿師云。和尙甚喜。吾師若見時。須機鋒相讓。莫太觸忤他好。師云。我自有方便。遂入室。挺身不拜。退便拈前書示之云。者是你的麼。師擬開口。退驀口打。師欲伸辯。退直打出堂前。打得口裏血出。師無語。歸堂。心自思惟。我二十年用工夫。諸方善知識。見我便好生器重。今日不曾開口。被他折倒一上。定要與他勘辯个明白。決不甘休。次日晚。兀坐間。聞鄰單僧云。今日迎春。明日該打春了。師忽然猛省。大叫云。壞事壞事。鄰單驚問云。作麼。師瞋目視云。心太狠。手太毒。見人在井邊。推入黃泉路。鄰單愕然。退聞之。知師已徹。令侍者召師。乃升座。師便禮拜。退云。如何是佛法大意。師云。黃鶴樓前鸚鵡洲。退云。如何是透法身事。師云。昨朝元旦。今日打春。退云。那里得這消息來。師拍禪牀一下。退便喝。師亦喝。退云。還有麼。師拂袖出去。後出世永慶。榜示十字經於法堂云。一切諸佛。皆從此經出。此經從法王出。遂畫此相○△﹝囗﹫陽﹞﹝囗﹫﹝山／水﹞俺復著語云。卽深明河洛數者。不能辯之示眾。打一尖相云。直下道得一句。許你有出身處。若道不得。又怎怪得老僧師將示寂。詣一士人乞陶龕。卽自期於二月二日。與遠近緇白辭。至期。畢集乞法利者。咸贈以筆語。遂蛻然坐逝。以所乞陶龕。塔於本寺之側。

棲雲嶽禪師法嗣

杭州天目南谷穎禪師

江寧上元張氏子。年十六。投本邑彌勒庵別峯師。剃落受具。後參云居禪師於磬山。不契。過報恩。謁棲和尙。棲舉一火燒卻話示之。未幾有省。依止數載。棲示寂。大覺老人過報恩。問云。鐵蛇鉆入海。撞倒須彌山。你如何會。師曰。大家在者裏。覺解頤。遂以衣拂囑爲棲嗣。後侍大覺最久。住磬山天目大雄等處晚參。捏不聚撥不散。曬不乾浸不爛。等閒掛在太虛空。一任旁人冷眼看。驀卓拄杖云。何似秦時﹝車﹡度﹞轢鉆端陽上堂。一句全提。了無縫罅。通身是口。分疏不下。五月五日午時辰。盡向鬼門重貼卦。以拂子打圓相。復劃破云。咄上堂。拳來拳應。踢來踢當。拳踢不到。作麼商量。拈拄杖卓一卓云。六耳不同謀上堂。兩兩不成雙。三三原非九。鱉咬釣魚竿。雞銜燈盞走。北郁單越打三更。南閻浮提日當晝解制小參。常州有蘇州有。擔著艸鞋赤腳走。三千里外覓知音。未曾舉步先分剖。且道。分剖个甚麼。眾擬議。師云。可知禮也晚參。智鑑圓明。靈機廓徹。非卽非離。非語非默。二祖無端求覓安心。雲門特地拶得腳折。似者般不喞﹝口﹡畱﹞漢。縛作一團。拋在大洋海底。免得令人循途守轍。阿呵呵山僧恁麼告報。也是普州人送賊師領眾二十餘年。至老不懈。室中日夜身不離七條。甲申秋。說偈而逝。塔於天目雙淸右隴之荊門庵。

骨巖峯禪師法嗣

武康匡裔來禪師

中秋上堂。庭空月白明如鏡。寒螿繞砌送秋韻。寒山拾得臥松林。幾人同此趣眞境。驀卓拄杖云。了盡凡情卽佛性小參。舉拂子云。向上道卽易。向下道卽難。何用明修棧道。入林不動艸。入水不動波。任教暗度陳倉。直饒上上根人通天手眼。到報恩這里。一點也用不著。何故。黃河滚滚流今古。華嶽三峯勢插天上堂。情見不忘多與少。這等油麻何用炒。識得前三與後三。方見此中不艸艸。鬧裏插香。衣中失寶。堪嘆浮生心未悄。山中無事若登仙。一種平懷何處討。

茆溪森禪師法嗣﹝四人﹞

天目獅子正宗形山寶禪師

上堂。淸隱不會說禪。森羅萬象同參。寒山卻笑拾得。沒卻鼻孔半邊。呵呵呵。會也麼。楊岐驢子三隻腳。小樹小皮纏。大樹大皮裹。徳山棒臨濟喝。普化爲何搖鈴鐸。莫莫莫。風吹石臼念摩訶。設有伶俐衲僧。出來道。長老長老。今日悟公請法。直須舉揚向上宗乘。如何也似三家村里長老。說幾句淡話便了。遂鞠躬云。山僧今日失利。

京都賢良如川盛禪師

賜號無礙永覺。江南常州人小參。古人道。大善知識。須具驅耕夫之牛。奪饑人之食手段。方堪爲人。盛上座。乏此伎倆。但知助耕夫之牛。與饑人之食。何故。佛不違眾生所願。且道。與古人。還有同異也無。將拂擊幾兩下云。山中艸木皆光潤。知有寒輝玉在淵。

姑蘇怡賢蓮峯源禪師

早參。者个陳年滯貨。一春不發利市。今日和盤托出。還有酬價麼。一僧才禮拜。師云。問話不許啟口。進云。陳年滯貨。拈過一邊。師云。汝有新得那。進云。無位眞人舉一步。過萬億恆沙國土。因甚又道出不得渠儂毛吼。師震威一喝。進云。八面玲瓏去也。師云。多虛不如少實。乃云。昨宵風雨過園林。洗出威音那畔春。無位眞人毛骨冷。柳煙橊火一時新乾隆十年四月二十日。沐浴更衣。望闕謝恩畢。書偈曰。今年過六九。金毛顚倒走。撞倒兩泥牛。笑破虛空口。趺坐而化。世壽五十有五。

京都覺生秀山成禪師

直隸龔氏子示眾。參須眞參。悟須實悟。汝等諸人。不可希圖小利。得少爲足。中止化城。不求升進。登山到頂。須要從空放下。入海窮源。更當折合歸來。枯木依寒林。逢春不變心。徒然無用之材。能爲萬象主。不逐四時凋。錯會不少。工夫坐到。如秋潭月影。靜夜鐘聲。隨扣擊以無虧。觸波瀾而不散。尙是生死岸頭事。何況下此而修。隨人腳轉。狥塵背覺。弄影勞形。如此參方行腳。山僧有棒不肯打你萬壽上堂。天地與我同根。萬物與我一體。但能一超直入。管取塵劫凝滯。當下冰消。無邊妙義。一時揚卻。得深固根。獲堅凝體。徹萬法源。了諸緣本。坐微塵裏。轉大法論。於一毫端。現寶王剎。一爲無量。無量爲一。物我融通。理事無礙。卽幻而眞。隨緣不變。祇如恭祝一句作麼生。聖壽等南山。

美發淳禪師法嗣

天目晦石琦禪師

蘇之曹氏子。依美和尙出家。出住報恩。上堂。眞心絕朕。妙體無方。神不可知。聖莫能測。處生死流。驪珠獨耀於滄海。踞涅盤岸。桂輪孤朗於碧天。言超象外。道合羣情。苟非鷲嶺鳳毛。那解當陽契證。所以道。事是恁麼事。人須恁麼人。不是恁麼人。何知恁麼事。還見恁麼人麼。徧界且無尋覓處。龍淵千尺漲波濤上堂。人人有面古鏡。諸佛於中隱現。个个本來面目。殊非長短方圓。作形生之資始。超有象之機先。背之者迷頭認影。悟之者無垢金仙。該因括果。徹底虛元。七處九會舌頭短。五十三人妙不傳。淨智莊嚴功徳聚。分明一朵火中蓮上堂。佛說一切法。應度一切心。我無一切心。何用一切法。三世諸佛。歷代祖師。到者裏。有口惟堪掛壁。若祇恁麼休去。敢保渠儂未徹在。直須萬機不到處七穴八穿。百匝千重時。水灑不著。有時破二作三。有時會三歸一。向無言處演言。無法處說法。頭頭建立輝煌。一一要津把斷。擊拂云。常憶汾陽好言語。菊花徧界耀全提。

養拙明禪師法嗣

潭州大潙慧山海禪師

上堂。按拄杖曰。談玄說妙。文殊無地藏身。舉古舉今。普賢有處吐气。便恁麼去。吳楚未同風。別轉機關。東西十萬里。以拄杖一畫云。牛頭沒馬頭回。竿頭絲綫從君弄。不犯淸波始俊哉上堂。一燈然出百千燈。大地山河盡斬新。石女雲中歌雪曲。木人水底舞陽春。重重涉入寶林网。剎剎全彰般若因。直下和光都撲滅。爍迦羅眼透金塵。

頂目徹禪師法嗣

雙泉眉山霈禪師

上堂。有不得無不得。秤錘捏出黃金汁。是句剗非句剗。熨斗煎茶銚不同。六六三十六。三尺龍須當破布。五五二十五。出門蚊子大如牯。東山水上行。嵓前嘯石虎。西園綠竹叢叢。北苑靑松楚楚。一人有手無腳。千峯頂上。疾走如飛。一人有腳無手。十字街頭。撫掌歌舞。顧眾云。還有識得渠面目者麼。一僧才出。師便下座上堂。一不只。兩不雙。靑天撲地。日月無光。東勝神洲打鼓。西瞿耶尼插秧。普請云居羅漢。大家逐隊成行。天臺石橋路窄。趙州略彴許長。丹霞燒卻木佛。院主眉須遭殃。道是第一義諦。早已錯過梁皇。至今江上蘆花白。少室峯頭瑞靄蒼。

具徳禮禪師法嗣﹝五人﹞

能仁微旨朗禪師

小參。僧問。學人上來。請師一接。師拈起拄杖。僧擬議。師便打。乃舉僧問雲門。大拍盲的人來。師還接否。門放身倒。師云。韶陽老人。向逐浪隨波處。截斷眾流。要使函蓋乾坤話行。能仁不作者个去就。大拍盲的人來師還接否。拈起拄杖。擬議不來。劈脊便棒。且道。者話在什麼句中收小參。白雲一堆兩堆。丹楓三章五章。無意欲分賓主。有時欵段飛揚。敢問。參方上士。其中可有商量。時有僧出。師云。好沒主張小參。舉不顧卽差互。如何是佛麻三斤。山僧今日如法舉了。幸毋更生差互。隨顧一僧云。汝作麼生會。僧佇思。師云。擬思量何劫悟。

維揚巨渤恆禪師

示眾。宗師家。須是杓柄在手。活計通身。任他漢去胡來。難逃一鑑。始可橫拈楖栗。髙踞上流。捲太虛於毫端。乾坤函蓋。吸滄溟於霹靂。膏澤人天。固是衲僧家本分事。若是單單認得一个無夢無想。不名不物道理。以爲極則。便乃開張大口。誑嚇閭閻。誤賺後昆。平沈佛法。乃斯之輩。深可痛憫升座。有一句子無。無一句子有。坐斷有無機。一雙窮相手。打破蔡州城。毛端獅子吼。呵呵呵。好大哥。溪西雞齊啼。狗走抖擻口升座。目前無闍黎。山河匪礙。此間無老僧。不許夜行。一句中虎踞龍蟠。眉睫間風雷變換。个是衲僧家尋常作略。直得野老門前。王令稍嚴。牧唱樵歌。聲光烜赫。六識無功的。如水投水。破家散宅的。似空合空。苟能超證。到與麼田地。天寧門下。還須喫棒。昨夜三更失卻牛。天明起來失卻馬。手不停腳不住。且道。作何事業。一期之中。敢望諸人。道一轉語。通个眞實消息。庶免鐵面老子打算艸鞋錢好。

江西云居晦山顯禪師

示眾。雲門鑑報慈隔。頭蓬松眼赫赤。虎舌打秋千。佛口生荊棘。當陽一箭髑髏穿。南海波斯面如墨小參。三世老黃頭。渾然不知有。吸盡西江。藏身北斗。乾坤暗黑。山河倒走。等閒只爲太惺惺。拈得鼻孔失卻口。貍奴白牯慣稱揚。雲中盡作獅子吼小參。今朝六月廿九。一歲已過其半。生死大事未明。急急須教刀斷。慈明引錐刺肱。瑞巖惺惺叫喚。眞如圓木驚心。髙峯﹝拚﹣ㄙ﹢ㄊ﹞作癡漢。依此四老。修行管取。前程了辦。赤心片片向人傾。剔起眉毛君自看。

泰興慶雲碩揆志禪師

佛成道日上堂。僧問。展開關捩子。千聖立下風。卽令和尙站在甚處。師云。焦磚打著連底凍。進云。則鑊湯無冷處。師云。放待冷來看。進云。覿面無私句。今朝謝舉揚。師云。千里萬里。進云。靈山授記。未到如是。師云。不妨伶俐。問。雪覆千山。因甚孤峯不白。師云。別露一家風。問。一念無爲。十方坐斷。慶雲寺中。幾人親薦。師云。驢鳴犬吠一般聲。乃云。釋迦老子。於正覺山中。睹星大悟。便道。奇哉一切眾生。具有如來智慧徳相。但以妄想執著。不能證得。何似慶雲寺裏。連日彤雲密布。一朝紅日髙升。現前僧俗男女。艸木叢林。山門佛殿。癩狗泥豬。悉皆歡喜。異口同音道。也不奇。也不奇。一切眾生。悉無妄想。但以如來智慧徳相。不能證得。驀召眾云。咄。

杭州雲林諦暉輅禪師

升座。梅白松靑。絲毫不隔。掃卻凡塵與法塵。咳﹝口﹡敕﹞掉臂皆三昧。喝曰。達人面前。豈可不知忌諱。露出人人本有之珍。又喝曰。𨿽然春滿乾坤。也要東風著力。連喝兩喝。下座升座。豎拄杖曰。紀綱滹沱家法。少此爪牙不得。敲擊靈山骨髓。非此鍵槌不可。今有一人。焉能如是知。如是見。如是信解。統禦一切。用別萬端。平其不平。不平其平。好手手中呈好手。紅心心裏中紅心。驀卓拄杖曰。其利斷金示眾。心肝不橫。頭角不露。奇哉眾生。貪程錯路。何如我妙濟院裏。滿徑幽篁風有餘。一池荷葉霜打破。茆堂日出共商量。乃豎拳曰。兩个拳頭那个大。

繼起儲禪師法嗣﹝五人﹞

蘇州字雲蹤禪師

上堂。騎佛殿入山門。釋迦不在先。騎燈籠入露柱。彌勒不在後。其間忽乘師子而來。且請別時相見。或乘象王而至。未便輕易投刺。或現半身。靈嵓門下。那許縮頭縮項。倚墻靠壁。或現全身。聽呼指使。不致慢事。自然獲賞。蹤長老今日騎拄杖子。入汝諸仁鼻孔裏去也小參。句前句後。是諸人難處。著腳一跨跨過。是汝諸人極容易處。嵓頭道。百不思時。喚作正句。以手引舌曰。是伊有甚麼用處。拍禪牀曰。親切無過此。

蘇州月函子禪師

上堂。一筆勾下也。胸中穩貼。卽便散去情理。不甘者說。眾無對。師云。去又不卽去。說又沒得說。我實情耐你不得。遂旋風打散上堂。大眾。有一句子。言𨿽粗淺。理實甚深。良久。驀伸拳云。生鐵拳頭不識人上堂。你者輩。黏鑊湯漢。靑州覓棗。鄭州覓梨。閻老子。是你親。是你眷。堯封今日若不喚醒你。你把阿波波呵吒吒。盡作了祖宗。鐵券慚愧。今日道一句子。塞得住山僧口。不可止一路掀翻几案。

國淸翼庵酇禪師

據室。諸佛心量廣一尺。此方地面廣一尺。諸佛心量廣一丈。此方地面度一丈。諸佛法身長一尺。个條拄杖長一尺。諸佛法身長一丈。个條拄杖長一丈。踏著此方地面。坐得者个座子。提起个條拄杖。開得此个法門。鐘鐘鳴。鼓鼓響。文殊絕羅籠。普賢脫知解。舉措盡光明。咳唾皆龍象。卓拄杖曰。出手釘得虛空橛。許汝叢林作榜樣晚參。驀地艸鞋底脫。不管鼻孔﹝山﹡藍﹞巉。脫向深山角落裏。橫橫豎豎。豎豎橫橫。無不放光動地。腳尖頭踢出來的。是甚麼乾矢橛小參。汝刺腳與麼來。法華塘。爲汝說大事因緣。木魚山。爲汝說無聲三昧。解脫門。爲汝說智智淸淨。七寶幢。爲汝說淨光無礙。更來者裏。討什麼椀。擲拂子便起小參。紅鑪焰裏。拈來片雪。散作普天春色。直得森羅萬象。艸木叢林。一時簇綻。於以壯煙雲之色。於以添渤澥之瀾。西來大意。不須暖室商量。少室眞宗。何用望空啟告。曩謨佛陀。曩謨達摩。曩謨僧伽。總然將得虛空來。驀擊竹篦云。還教博取虛空去。

資福童碩宏禪師

據室。未入門豈容話會。到者裏方許商量。且道。醍醐語毒藥語。達摩是大士化身。直得九年分疏不下。維摩乃古佛再世。亦不敢輕措一詞。莽鹵漢好作等閒。豎拂子云。試看是何標格上堂。透金剛圈。不在手腳快。便吞栗棘蓬。難在牙齒堅牢。不能與諸塵作主。徒然誇七事隨身。主賓玄要。未分以前反手摸得著。當斷不斷。反招其亂。揮劍處。十字街頭曾無向背。當四山相逼。煞有生機。臨濟面門突出底無位眞人。卓拄杖一下云。早已斬爲三段。何況虛空畫圓相。水上插紅旗。一向誵訛。無本可據。山僧實頭人。何敢妄語。喝一喝云。切忌巡人犯夜。

靈瑞尼祖符禪師

上堂。拈香雲。此一瓣香。明逾寶月。瑞勝優曇。若非鼻孔相符。爭得心源共印。爇向鑪中。供養始祖釋迦文佛大和尙。曁禪宗第一祖飲光尊者。直下諸大祖師。恭願金輪統禦一人。端拱禦樓中。睿澤﹝雨／汸﹞流。四海五湖王化裏。乃云。道者家風。古今不異。三間茆屋。一味安閒。更弗向外營求。隨分有鹽有醬。若是佛法。山僧有口。祇堪掛壁上堂。無依無欲是能仁。卻被明星換眼睛。盡大地人同一見。更將何法度眾生。黃面老子。受山僧一問。直得口似匾擔。汝等諸人。著如來衣。坐如來座。何不道一句與他出气。以見佛法有人。不然。卻是山僧罪過上堂。拈拄杖。碎得聖凡窠臼。荒艸解橫身。提起本分鉗錘。大地齊乞命。贊之則耳聾眼瞎。毀之則口啞舌禿。不毀不贊。平地陷人。別有機關。鑿空覓路。明明向你道了也。若更不會。莫怪山僧蓋覆上堂。長廊下與你說底。不是。後架頭與你說底不是。卽今法堂上與你說底且道。是不是。學人才出作禮。師云。似卽似。是卽不是。下座。

正源略集卷第十

維揚嗣祖沙門﹝寶輪際源髙旻了貞﹞輯

天臺國淸達珍編

南嶽下三十六世

丈雪醉禪師法嗣﹝二人﹞

靑城鳳林竹浪生禪師

至節上堂。機輪轉處。艸木揚眉。坐斷當陽。乾坤失色。語其動也。徧周法界。語其靜也。泯迹潛蹤。所以道。先天而天弗違。後天而奉天時。若以世諦流布。讓伊有分。若約正眼流通。則不然。驀拈拄杖云。看木上座。如何行履。百萬億須彌盧。百萬億日月。百萬億四大部洲。百萬億香水海。一口吞卻。且盈虛消息。向甚麼處流轉。諸佛眾生何處安身立命。

佛冤超綱禪師

內江李氏子上堂。證第一義。異類潛蹤。正印提持。眾流截斷。若存知見。如算海沙。豈不見。少室峯前。低頭難覓地。曹溪路上。擡眸不見天小參。雷音普震。困蟻羣蘇。捲起簾來。靑天白日。露柱笑呵呵。燈籠功不宰。白雲本無心。常自露光彩。豎拄杖云。輙不得動著者个。何故。願彼觀音行。善應諸方所問。亡僧遷化。向甚麼處去。師云。昨日雨今日晴。進云。恁麼則與天地同根去也。師云。虛空裏不可安耳躲問。如何是學人本來面目。師云。春風吹露柱云學人不會。師云。夜雨濕嵓花。

雲橋水禪師法嗣

東川蒼碧聰禪師

上堂。懷抱一念虛明。未脫三乘羈鎖。妄認八處見見。埋卻自己靈光。直饒當下轉身。竿頭進步。腳跟下未免三十痛棒元旦上堂。動若行雲。止猶谷神。水中鹹味。色裏膠靑。老盧只解踏碓。藥山一物不爲。舟有一尺篷。可使八面風。駕無三尺鞭。難控千里馬。喝一喝。拋出栗棘蓬。誰人吞得下。

易庵師禪師法嗣

南陽法海林我鑑禪師

上堂。燻風始拂。炎暑臨時。長稚賢愚。正堪休歇。制毒龍於無相佛剎。調狂象於正覺場中。朗智地於神珍。燦性天之戒月。單刀直入。獨步丹霄。方知牢關把定。異轍同途。相見別峯。傍通消息。驀豎拂子云。還會麼。居然擊碎蟠桃核。者回方見个中人上堂。看破浮漚化城。了知空華寶所。彼旣烏有先生。大都我亦非我。相將下應上呼。卻也無可不可。揮拂子召眾云。還會麼。於斯會得。何勞曲唱巴歌。其或未然。拂一拂云。雙桂曾開五葉花。及至寶峯今結果。

聖可玉禪師法嗣

崇隆碧露夢禪師

上堂。嫩筍出林。點破靑霄。日月蒼松徹蔭。普覆大地乾坤。會則千足萬足。不會日午三更。遂拈起袈裟云。會麼。此是雞足頭陀。待慈氏下生的秋日上堂。秋風淸秋月明。碧天皎潔絕無痕。半夜木雞啼月冷。三更石犬吠花陰。驀豎拂子云。知音有幾人佛誕上堂。銅鐘易扣。鐵鼓難鳴。事出無由。機扣有方。一言一語。文殊起發請之端。全默全歸。維摩圓不二之門。把定封疆。彌勒陷在兜率。放開一綫。釋迦此日降生。到者裏。把住是。放行是。大眾試定當看。

密行忍禪師法嗣

滇楚九臺山知空蘊禪師

小參。迦葉一笑傳心。神光三拜得髓。拈拄杖卓一下云。只此一著。了無多子。久參上智。便合乘時。顧盻躊躇。劍去久矣。更說甚礦中之金。麥中之面。一場自賺。諸兄弟知也無。若不知。盡情放下。直須絕後再蘇。莫待一事無成兩鬢疎。方袍圓頂胡爲乎。噓一噓。靠拄杖便起。

百癡元禪師法嗣

京師海會憨璞性聰禪師

延平順昌連氏子。年十八祝發。首參鼓山賢。令看萬法歸一話。久無入處。出嶺謁百癡元。卽承記莂。命主余杭法喜。臨安觀音。錢塘廣福。大興延壽。海會湣忠諸剎。順治己亥。應詔萬善殿。賜號明覺上堂。佛祖妙道。衍派流芳。選佛場開。鑪韝洪啟。旣以門庭施設。言前的旨控玄機。楷定圓宗。句下搜尋絕了義。劈禪宗之骨髓。標教网之紀綱。隨處建立法幢。須知法無定相。如月印於滄江。似聲傳於空谷。直使百艸頭上。常轉大法輪。一毛孔中。現瓊樓玉殿。應是金輪王降世。處處成就菩提道場。作天下人中之主。布徳澤三有沾恩。垂慈育羣靈瞻仰。一人有慶。萬民賴之。堯風蕩蕩。舜日熙熙。四海淸寧。齊天一統。佛法有幸。興隆祖燈。聯芳續焰。一機感赴。萬善同歸。正當今日開堂。祝聖一句。作麼生道。壽比岡陵等太極。龍棲鳳閣永彌新上堂。無雲峯頂。徹湧空劫金烏。枯木堂前。暗消剛骨紅影。達者深入閫奧。作家格外權衡。無孔笛橫吹倒吹。破甑子七零八落。寒山拾得不知名。丰幹尙且難摸索。擲下拂子曰。諸人切莫亂卜度。康熙丙午臘月十三日。師書偈曰。今年五十七。捏碎娘生鼻。一生受用中。無得亦無失。昨夜泥牛斗入海。直至如今無消息。眞消息。今日西廊打倒東廊壁。放拾傀儡歸去來。莫教特地成狼藉。擲筆而逝。塔於臺山安國寺右。

靈機觀禪師法嗣﹝二人﹞

湖州資福明心鑑禪師

示眾。缽盂峯下。禺泉亭畔。有一句子。突出難辧。山僧爲汝等道破去也。便下座。

湖州資福徳水洧禪師

據室。實地之中。不得烏焉成馬。有問佛法心性。劈脊好與一棒。因甚如此。車不橫推。理無曲斷。

石庵琈禪師法嗣

杭州仁和佛日璇鑑衡禪師

僧參。師問。甚處來。曰白下。師曰。石頭城﹝跳﹣兆﹢孛﹞跳上梵天。你還知麼。曰不因師舉。某甲那知。師曰。不屬聲。不屬色。你作麼生知。曰和尙婆心太切。師云。孟八郎漢。又恁麼去也僧參。才展坐具。師曰。錯。僧便收坐具。師曰。錯錯。僧復禮拜曰。某甲是本地人。不解梵語唐言。求和尙放過。師曰。正要問你。本地上親切道一句來。僧彈指一下。師曰。是何意旨。僧無語。師曰。者沒地頭漢。直打出上堂。有一句子。密不通風。有一句子。徧周沙界。更有一句。且作麼生道。良久云。吾常於此切上堂。卓拄杖云。龍袖拂開全體現。眉毛上作麼生。又卓一卓曰。象王行處絕狐蹤。腳跟下作麼生。又卓曰。向者裏見得徹去。自然眼蓋乾坤。大方闊步。儻或未然。直須薦取。連卓兩卓。

天嶽晝禪師法嗣

廬山開先心璧淵禪師

上堂。白雲影裏藏身。祇圖瞌睡。紅塵堆中托迹。隨順世緣。至於佛法兩字。久已拋向他方世界。今日卻被當道尊官推。向者曲錄木牀上。又且如何施設。賴得雙劍峯巍巍萬仞。門戶潑天。瀑布水滚滚千尋。舌頭拖地。此是從上祖師。轉不退的法輪。說不盡的妙義。新長老。不妨借水獻花。舉似大眾。𨿽然如是。錯會者多。

山曉晳禪師法嗣

杭州佛日法持毅禪師

立春小參。正月春臘月春。一歲梅花兩度新。處處泥牛頭角迥。沿街鑼鼓鬧相迎。諸仁者。還識春牛落處麼。良久曰。四蹄踏破天邊月。耕轉虛空滿地金淸明小參。節屆禁煙三月五。家家冢上添新土。雨打桃花冶艷傾。靈云漫向枝頭睹。今日黃龍見處偏。乘閒密種長生果。無陰陽地好栽培。滿樹花開香朵朵。報諸人休莽鹵。達摩不是西天祖。

靈遠應禪師法嗣﹝四人﹞

襄州洞山普慧漢水浩禪師

佛殿。麗像開圖。宏濟萬品。金容掩色。典禦十方。所以貴買無數僧祇。賤賣一時拈出。且道。以何爲據。遂拜云。六出天花鋪地錦。占斷風光作主人晚參。舉朝宗忍和尙。因僧問向上事如何下手。忍便掌。僧擬議。忍踢云。腳下也得。師驀卓杖云。南華老人。將者片眞金。三翻兩次。當作頑鐵賣了。山僧今日欲來對眾找價。乃下座。旋風打散。

天童石吼徹禪師

越州山陰童氏子。博士弟子員。依兜率院子賢和尙剃染。造眞州五臺靜觀律師圓具。參靈遠應。親炙十有二年。遂傳衣寶應一宿。年七十二。值文覺禪師堅請。主席天童冬至早參。句外明宗。豈屬言詮。劫前運步。不費心力。只在當人能達通變。何必定要分時限日。四序不遷。陰陽不涉。藏冥運於化育之際。無影樹頭宿彩鸞。截羣機於未兆之先。不萌枝上飛春色。若能向頂門上。霹靂轟騰。腳跟下自然紅輪突出。魯公臺上書底。是世法不是佛法。須知不是者个消息。慈明堂前揭底。是佛法不是世法須知也不是者个消息。旣總不是者个消息。畢竟是什麼消息。擲下拄杖云。拄杖子吞卻祖師了也。教什麼人說禪。還有人救得也無干隆戊午五月二十七日示寂。世壽七十七。僧臘五十二。語錄五卷。行世。塔於天童之陽。

桐城慧山魯璠奐禪師

解夏上堂。拄杖活如龍。艸鞋獰似虎。呼喚不回頭。羅籠不肯住。腳跟下天寬地寬。切忌東去西去。剔起眉毛子細看。寸艸不生千萬里晚參。孤月朗眾星明。突出達摩眼裏睛。看看山門騎鼓角。走入佛堂拜聖僧。喝一喝云。是甚麼。乾矢橛麻三觔。描不成兮畫不成小參。大地平沈。虛空粉碎。認著依然還不是。前三三後三三。推門落臼。開門見山。還會麼。虛空背上板毛生。萬里山河一條鐵小參。昨夜金龜脫卻殼。無端又被人鉆破。天明石女急尋看。撞倒嵩山破竈墮。顧左右云。下坡不走。快便難逢。

六安大悲祖幻寧禪師

金陵劉氏子上堂。事存函蓋。展全機於聲色堆中。理應箭鋒。顯大用於法界之外。直得陟山起舞。渒水歡騰。露柱揚眉。燈籠發笑。更說甚麼門裏出身易。身裏出門難。衲僧家。無固必。行便行。坐便坐。苟能直下薦得。則知徳山棒不圖打艸。臨濟喝祇要驚蛇。到者裏。自然如龍得水。似虎靠山。縱奪自由。殺活在我。設有所重。便成窠臼。皆是依艸附木之流。指鹿爲馬之輩。不惟孤負從上宗乘。亦乃笑破衲僧鼻孔。寧上座。𨿽則一任騰騰。於法無知。終不將斷貫索。穿人鼻孔。只得借路。與眾兄弟。通个消息。良久。喝一喝小參。心不是佛。智不是道。卓拄杖云。不許夜行。投明須到。

節崖琇禪師法嗣﹝四人﹞

蘇州虎邱洞明照禪師

徽州歙縣洪氏子三門。師云。打葛藤分露布。涉水登山渾不顧。拄杖頭邊車馬多。縱橫不礙球門路。拽拄杖。便入佛殿。不禮明行足。只拜竹筋鞭。無人知此意。令我憶南泉小參。有佛處不得住。一片古靑山。白雲侵占去。無佛處急走過。澄潭不許臥蒼龍。枯木寒嵓成話墮。有無俱打脫。明鏡正當臺。顧左右云。戶外重增龍象迹。屋中添緉破艸鞋示眾。一口气不來。何處安身命。老鼠無處尋。貓兒通个信。咬破鐵棺材。死屍喫不盡小參。昨日天晴。今朝雨落。門前石烏龜。艸鞋蓋覆卻。𨿽然躲得渾身。未免露出頭腳上堂。頭五嶽鼻三巴。半肩斜搭紫袈裟。人來問道無言說。一笑淸風捲落霞。

湖州吳山廣壽宇亭尹禪師

浴佛示眾。舉藥山。因遵布衲浴佛次。山曰。者个從汝浴。還浴得那个麼。衲曰。把那个來。山休去。師曰。遵老索來。杓柄在握。藥山休去。舌抵上齶。要見那个。敢保未在。爭如吳山今日莖老宿發心浴佛。尹上座袖手旁觀。不管他者个那个。隨例與伊一杓。直得麻三斤乾矢橛。殿裏底牛頭阿旁。有眼無鼻孔。杖林山下竹筋鞭。一齊放光動地。不惟坐斷天下人舌頭。且免大家鈍置佛誕。靈山會上葛藤根。今日毗藍園裏生。引蔓牽枝二千載。娑婆無路得人行。以拄杖劃曰。今日爲諸人。一齊截斷了也。且向何處。見他釋迦老子。武林春已晚。臺榭綠陰深。

揚州福緣濟生度禪師

靑州張氏子。年十三。投恆晏大師出家。依佛定和尙圓具。後參節崖琇。徹法源底。出住救生金粟祖堂聖因等處據室。據此室行此令。天下衲僧齊乞命。佛祖直教重鍛過。磚頭瓦礫呈心印。且道。利害在甚麼處。霜刀舉起骨毛寒。利劍揮開天地靜小參。寒則普天寒。說誠實言。熱則普天熱。是他時節。有个不被寒熱所轉底。諸兄弟。還知麼。以手托拄杖云。自從隨我下天臺。直至如今。七尺還是七尺。一丈還是一丈。上堂。冷靜處卻沒滋味。鬧熱處正好商量。踢腳絆手。無非干矢橛。撞頭瞌額。總是麻三斤。倘若秤得來。乾坤無剩欠。齅得著。世界總馨香。且道。無鼻孔老漢。又向甚麼處安著。夜來牀薦暖。一覺到天明小參。昨日打點幾句佛法。欲來爲眾小參。被四肢風火燒。得漧漧淨淨。今早又打點幾句。又被一个噴嚏打得漧漧淨淨。今日對眾不可無語。有法無法。單看臘八師行腳時。因僧問。萬法歸一。一歸何處。師云。出一叢林。入一保社。後住山。又問萬法歸一。師云。飯後濃煎茶喫了。池邊坐石數遊魚。及住救生。又問萬法歸一。師云。拆東墻補西壁。後住福緣。又問萬法歸一。師云。一喫便飽。一屙便了雍正丁未八月十八日示寂。世壽五十七。僧臘三十九。塔於福緣之右。

祥光吉禪師法嗣﹝二人﹞

揚州淨慧破愚智禪師

示眾。枝頭拭羽鳥初啼。一一咸明上上機。卓拄杖曰。若向个中親薦取。擔頭挑得好春歸。

揚州淨慧允中微禪師

小參。古徳道。日出心光耀。天陰性地昏。不知天地者。剛道有乾坤。諸人簇簇上來。山僧瞌睡特甚。遂豎拂云。成人者少。敗人者多。

薪傳瀾禪師法嗣

淮安龍興靈潔源禪師

小參。將心是佛。墮野狐窟。謂佛非心。遭無間獄。迥脫中間與兩頭。夜深不向蘆花宿。翻來活眼照寰中。六六元來三十六。

博凡可禪師法嗣

江州西林仲泉空禪師

上堂。舉世尊正覺山前睹明星悟道。嘆曰。奇哉一切眾生。皆具如來智慧徳相。但以妄想執著而不證得。師豎起拂云。智慧徳相。妄想執著。總被空上座一串穿卻了也。正恁麼時。假饒釋迦老子到來。也只得傍觀有分。眾中。還有爲古人雪屈者麼。良久云。咄咄咄。一人發眞歸元。十方虛空。悉皆消殞。

天岸升禪師法嗣

徐州雲龍興化谷庵朴禪師

早參。拈拄杖云。莫避喧以求靜。莫自是而非他。莫生聖解。莫存己見。但除揀擇。洞然明白。作麼生是明白底事。卓拄杖。喝一喝云。面山髙。主山低。

懷光燦禪師法嗣

京都覺生雪鴻信禪師

賜號文覺。姑蘇人。世業儒。於庠序閱金經。有省。卽剃染。參懷光燦。印可小參。向上一機。不是金剛圈。透頂一句。不是栗棘蓬。諸人每日二時。匙箸下缽盂裏。喫粥喫飯。若是口口不曾咬著米。透得金剛圈。吞不得栗棘蓬。若是口口咬著米。吞得栗棘蓬。透不得金剛圈。直饒吞得透得。祇如藕絲懸須彌山。一手接四天下。是什麼人境界。還知麼。良久云。也只是个沒面目底漢晚參。行棒行喝。老僧從來沒此閒气力。眉橫鼻直。諸人幸無些子缺陷。只是上來下去。切忌踏碎階前者片雪。露出磚頭土塊。努眼睛掀唇舌累汝。眼中突地添个屑晚參。數輩枯禪繞病僧。个个眉橫鼻直。豈可將佛法鈍置了也。只二時粥飯外。不須別用心力。近日園頭要種菜。田頭要種谷。𨿽然如是。也須大家照顧。且道。照顧个甚麼。朝朝犂耙迎風動。翻轉泥來原是土小參。本來無一物。何處惹塵埃。祖師愛道無。覺生愛道有。山河大地是有。人物男女是有。身心世界是有。只是要覓絲毫塵埃。了不可得。且道。祖師見處是。覺生見處是。於此辧得分明。許汝具參學眼乾隆五年。師退處彌陀寺。至十五年示寂。召門弟子曰。將法語焚之。乃吉祥而逝。世壽八十七。塔建本寺。

文弱盈禪師法嗣

終南蟠龍子肅遠禪師

無爲州趙氏子。母夢僧乘牛車投宿而孕。𦇤褓喜趺坐。出家後。參文弱和尙。問不是心不是佛不是物。是个甚麼。文與劈頭痛棒。後聞空手把鋤頭大徹。一日文落堂。才據坐。師卽出眾。奪取拄杖。拋向人前。文云。者孟八郎漢。來捋虎須。師卽呵呵大笑上堂。僧問。文殊是七佛之師。因甚出女子定不得。師云。札。進云。罔明是初地菩薩。爲什麼出得。師云。露。乃云。當機不昧。千眼頓開。知鑑洞明。十方普應。說甚文殊罔明女子入定。直饒瞿曇老漢。也須喪身失命。且道。利害在甚麼處。卓拄杖云。吽吽。

古鏡符禪師法嗣

無錫南禪吼松澄禪師

參龍池微。問。如何是萬法歸一。微劈頭便棒。師曰。一歸何處。微復打。師乃呵呵大笑。微曰。見个甚麼道理。師便喝。微又打。師拂袖便出。後參古鏡。徵師所得。師呈偈曰。萬法歸一一歸何。拿住虛空活切磨。嚇殺白雲飛萬里。淸風吹調唱哩囉。鏡可之僧問。如何是本來面目。師曰。日曬苔枯。雨濕葉茂。曰。不會。師曰。素富貴行乎富貴。

介爲舟禪師法嗣

漢陽曇華碧雲天禪師

上堂。問。不展鋒鋩。如何得勝。師云。金剛手內八稜棒。僧云。掀倒禪牀。師云。你不是者手腳。僧便喝。師云。峨嵋白長老。乃云。梧生鳳隱。霧起龍吟。應無所住。而生其心。者是盧能和尙。遇著碓嘴生花。曳轉娘生鼻孔。山僧忝列末裔。不顧彌天罪犯。將他老古錐底。鍋子大小。杓柄短長。直言便道。只得鶴棲起舞。晴川攢眉。驚羣句。驚羣人前拈出。奇特句。奇特人前舉揚。收放臨時。與奪自在。設有傍不甘的道。忽遇衝云破浪者。將何支遣。卓拄杖。喝一喝。下座。

冷堂林禪師法嗣

越州蕭邑城山大拙理禪師

上堂。最初一句子。未曾越此時。末後有光輝。今日更誰委。大千沙界掌中揮。大地山河成正覺。眼中花相長短春。幻裏生涯作非作。圓陀陀活潑潑。珠走盤兮盤走珠。一顆寒光永照燭。

萬因聖禪師法嗣

福州護國鐸夫凡禪師

上堂。僧出便喝。師曰。古人道。一喝不作一喝用。你者一喝。落在甚處。僧又喝。師曰。前一喝。也有主。也有賓。後一喝。還有賓主也無。僧擬進語。師連棒打下曰。脫空妄語漢。乃曰。徳山棒臨濟喝。拈放一邊。若具頂﹝寧﹡頁﹞正眼。別資一路。猛烈進前。殺活自由。捲舒無礙。豎拄杖曰。祇者些誵訛。多少師僧。到者裏開口不得。今日落在天聖手裏。一任施設。佛來也打。祖來也打。正與麼時。還有爲佛祖出气者麼。震威一喝曰。將此深心奉塵剎。是則名爲報佛恩示眾。拄杖子。摟翻洞山五位。顚倒臨濟三玄。直得古定光。騎佛殿出三門。撞倒慧明崖。粉骨碎身。驚起積道山。了無巴鼻。是汝諸人。還覺眉毛定動也未小參。事事無礙。大云秀聳千林外。法法無差。雁度瀔江素影斜。松濤夜夜和鐘落。梅蕊凝香鐵笛花。君不見。太原孚。艸鞋踏破徧天涯。揚州畫角落誰家。

還一韜禪師法嗣

潤州鶴林云屋音禪師

師問新到。向在甚麼處住。僧云。天目。師云。曾見和尙麼。僧云。某住數年。豈得不見師拈竹篦云。天目和尙。何似者个。僧罔措。師云。更住數年。也夢不見晚參。菊綻東籬。香浮內院。鴉鳴古木。響答虛堂。明明父母未生前。了了見聞不及處。所以道。曠劫來事。只在如今。一句無私。靈機獨露。還委悉麼。相識滿天下。知心有幾人小參。近日諸方據曲錄牀者。說法務要尖新。出語必求玄妙。殊不知。祕魔一向擎叉。禾山只解打鼓。打地和尙。初無棘句鉤章。振鐸阿師。曾不攢花簇錦。汾州只道莫妄想。俱胝惟豎一指頭。更有老鳥窠。但道諸惡莫作眾善奉行。如此朴實禪。今人那肯說。山僧嘗謂。古人說禪如蓮華。花在實亦在。今人說禪。如牡丹芍樂。花有實無。柰何。禾黍不陽艷。競栽桃李春。翻令力耕者。半作賣花人。

龍喜﹝汁﹡﹝十／甲／寸﹞禪師法嗣

龍王山淸涼千智幢毅禪師

茶話。新茶嫩筍。芳艸垂楊。徐步山谷。鐵石心腸。好鳥相喚。其音叮當。如何白雲飛來滿牀。山下有田。菜麥靑黃。山外有屋。煙樹蒼茫。忽來明月嵓上生光。誰爲侍者。松杉兩傍。橫攛拄杖。擊碎空王。正恁麼時。日出東方。如大火聚。今古文章。山泉自流。淸聲勿狂。金毛獅子。哮吼髙岡。驚走無路。妖怪狐狼。一喝兩喝。佛祖潛藏。無人可伴。靈樹家鄕。長年受用。百結衣裳。佛祖慧命。伶俐兒郎。吾師授受。時刻不忘。呵呵。且道。是詩耶偈耶。世諦耶。佛法耶。遂舉杯云。總不妨喫茶。

彌壑澧禪師法嗣﹝二人﹞

南陽雪乳律禪師

小參。一念萬年。萬年一念。一念不生。前後際斷。乃髙聲召眾云。大眾。目前無闍黎。此間無老僧。且道。作麼生相見。良久云。任從滄海變。終不與君通。上堂。昨夜南極老人退位。向北斗裏。安閒自在。須彌山子。拍手髙歌。四大部洲。一齊唱和。且道。誰是知音者。良久云。摩訶般若波羅蜜。

東京相國曇紹杲禪師

小參。橫按竹篦云。會麼。者个是諸佛諸祖說不到的。山僧說了也。諸人作麼生。良久云。覿面不薦。如隔千山惟弄光影。大難大難上堂。摩尼珠人不識。如來藏親收得。召眾云。如何是摩尼珠。喚什麼作如來藏。良久。以手指云。者个上座肥。那个上座瘦。小參。舉東山和尙道。如何是禪。閻浮樹在海南邊。近則不離方寸。遠則十萬八千。畢竟如何。禪禪。相國也有个道處。如何是禪。三腳蝦蟇跳上天。吞雲吐霧。布雨興煙。有意尋時天地隔。無心用處嘴唇邊。畢竟如何。禪禪。

雲峨喜禪師法嗣﹝三人﹞

西安興福憨休乾禪師

西蜀龍安胡氏子上堂。三度與棒。黃檗老徹底婆心。脇下還拳。小廝兒事急則變。顯大用。發大機。明頭合。暗頭合。擒縱互換。照用齊彰。北斗裏藏身。鍼鋒上走馬。到者裏。釋迦老子口似磉盤。達摩大師眼如木﹝木﹡突﹞。十聖三賢。贊嘆無門。眾生魔外。疑謗不息。獨許超方作者伶俐衲僧。直下了知。端倪不用。明椎玉鼓。暗展鐵旗。在處艸偃風行。所向無思不服。正所謂鍾馗醉裏唱涼州。小妹門前暗點頭。巡海夜叉相見後。大家拍手上髙樓結制上堂。金粟舊火鑪。深廣莫可測。一道本平等。聖凡元不別。撥出火星時。虛空齊迸裂。寒則普天普地寒。熱則普天普地熱。三世諸佛。於火焰中。轉大法輪。總不相違越。汝等諸人。今日於中坐臥經行。一任麻三斤乾屎橛。都來拋向一邊。總沒干涉。只如不許昏沈瞌睡。若也瞌睡。眉毛被火燎卻。也怪金粟不得。

汝州風穴白雲雪兆性禪師

升座。堪笑當年蘧伯玉。行年五十方知趣。從頭一一細思量。四十九年都不是。欲寡其過未能焉。孔子聞言深相契。某也今年四十九。信手拈來無不是。年年頭上頂靑天。歲歲艸鞋踏實地。獨有今年業力牽。雲水相從許結制。無端將个破沙盆。安排累爾諸兄弟。禪道佛法半點無。鬼面神頭無本據。何如撥轉鐵牛機。直入千峯萬峯去。免教扭捏娘生鼻。懸羊賣狗成何濟。大眾。娘生鼻孔。一任扭捏。娘未生時。鼻孔在甚麼處。蘇魯蘇魯。﹝口﹡悉﹞哩﹝口﹡悉﹞哩。

河南金粟衝涵恆禪師

佛殿。萬徳莊嚴。紫金光聚。驀札相逢。誰敢正覷。乃撒開坐具云。因我得禮你。彼此無本據。遂大展三拜上堂。僧問。如何是佛。師云。遠親不如近鄰。進云。如何是法。師云。多虛不如少實。進云。如何是僧。師云。求人不如求己。師乃以拂子。打○相云。非瓦礫非珍寶。圓陀陀兮光皎皎。爍破威音雪谷春。照開空劫壺天曉。各努力休潦艸。蹉過當陽無處討。遂髙聲召云。大眾。眾側聆。師驀拍禪牀一下云。此時不了何時了中秋上堂。沖虛妙粹。惟證乃知。撲地風光。出突難辧。外離點綴。寧容者也之乎。內絕推窮。討甚單重交拆。還知金粟爲人在甚麼處。豎拂子云。見月休觀指。歸家罷問程。

無礙徹禪師法嗣﹝二人﹞

天臺萬年紀安經禪師

湖州髙氏子上堂。直截根源。聖凡罔測。向上一著。佛祖不識。惟貴作家當陽定奪。思量擬議。天懸地隔上堂。靈鷲拈花。人天百萬。領略者惟飲光。黃檗行棒。龍象一千。承當者獨臨濟。荷恁麼事。須恁麼人。萬年十餘年。布网張羅。東敲西擊。欲覓一个半个。以續先宗。爭柰土曠人稀。相逢者少。設有个漢。聞恁麼道。出來掀翻法座。喝散大眾。把山僧亂槌一頓。不惟堪報不報之恩。以助無爲之化。亦免後人遞相鈍置。也須是過量人始得。何故。若無舉鼎拔山力。千里烏騅不易騎秋收上堂。藤條倒握。敲玉露於淸晨。鐮子橫拈。斬金野於白晝。百艸頭邊全意气。明明大智神通。一微塵裏轉法輪。歷歷普賢境界。東拋西擲。謾云不是家珍。北走南奔。觸處無非至寶。進前退後。腳跟下蹉過幾个祖師。左盻右瞻。頂門上失卻一隻正眼。通方作者。便合乘時。懵懂禪流。徒勞側耳。

天柱永慶念予恆禪師

江南上元萬氏子上堂。風吹不入。雨灑不濕。四面八方。渾無欠缺。夜明簾外。任他鶴立枯松。選佛場中。那許狐藏獅窟。門里人。要出出不得。門外漢。要進進不得。把斷要津。直得天曉不露。豁開戶牖。便見夜半正明。出頭天外底。到此且居門外。穩坐室中底。向來佛眼難窺。若謂門外逍遙。摩竭因何掩室。若謂堂中穩密。文殊因甚不肯入門。向者裏檢點得出。便好荊棘林中縱步。毗盧頂上棲眞。攝十劫作一念。撮大千爲一塵。古今一貫。內外一如。其或不委。莫怪山僧立門戶。須知別有一壺天。下座。

蘧夫一禪師法嗣

潤州夾山竹林辯言海禪師

住大同。僧云。如何是大同境。師云。風暖鳥聲碎。日髙花影重。僧云。大好一聯詩。師云。作詩會那。僧云。某甲祇作詩會。和尙作麼生會。師云。甜瓜徹蒂甜。苦瓜連根苦。僧近前云。和尙道什麼。師云。風流不在著衣多。僧便拜。師便打。

道安靜禪師法嗣

聖感霽侖永禪師

立春上堂。鴉則鴉鳴。鵲則鵲噪。眼辧不如手親。行到不如說到。五九盡日又逢春。古屋朝陽寒气少除夕小參。毗盧師法身主。無死生忘寒暑。從來使得十二時。不彼十二時辰使。聖義炳然。眞風廓爾。喝一喝曰。爆竹聲中百慮除。發機也勝千鈞弩上堂。山花似錦。一花上一佛土。鳥語如簧。一語中一珠數。千聖同躔。萬機頓赴。躋盛世於唐虞。返淳風於太古。福果端莊。法輪永固。喝一喝曰。當陽驗取目前底。明明歷歷無回互。復喝一喝佛誕日上堂。世尊剖一。伏羲畫一。乾峯舉一。雲門用一。一字一加橫。八字沒兩撇。此非彼不知。彼非此不識。一會靈山尙儼然。人人具眼誰端的。喝一喝結制早參。永嘉一宿而覺。髙亭招手橫趨。簡點將來。猶爲鈍漢。眾中可有越格衲僧。契得我機者。卽與證明。驀豎如意云。且道。是第幾機。眾佇立。師擲下如意曰。放待冷來看晚參。如來密語。祖師眞訣。水不自洗。刀不自割。悟須自悟。說自他說。卓拄杖曰。此回重按過。兩口無一舌。師落堂曰。適才西堂上方丈啟白。堂中悟得兩人。悟的走出來。老僧爲汝證明。連問數次。眾默然佇立。師曰。西堂誑語。老僧實語。滿堂菩薩。幸是可憐生。

敏樹相禪師法嗣

辰州龍山頴悟秀禪師

上堂。至理無言。明眼者鑑。眞機獨露。通方者知。若以禪會。特地乖張。不以禪會。當面錯過。

太白雪禪師法嗣

明州育王法鐘覺禪師

上堂。關頭路口。捷徑要津。時時把住。處處放行。透得過者。卻在那邊去。不得的。只在者裏閏四月八日上堂。一年兩度四月八。不知何日生悉達。淡黃楊柳帶棲鴉。嫩綠池塘藏睡鴨。

采商榮禪師法嗣

鄂州向上具瞻仰禪師

解制小參。結制以前。鼻孔撩天。結制以後。鼻孔依舊。放開布袋。緊俏艸鞋。荒艸裏奔逐馬牛。酒肉案頭。醉殺佛祖。若也田地穩密。一任丹霄獨步。假饒漆桶不快。切忌前途路滑。

正源略集卷第十一

維揚嗣祖沙門﹝寶輪際源髙旻了貞﹞輯

天臺國淸達珍編

南嶽下三十七世

慧山海禪師法嗣﹝七人﹞

邵陵大梅與峯智禪師

上堂。一畝之田。三蛇九鼠。齩斷麻繩。翻身辧主。南州北縣。任遨遊。虎穴獅林顚倒走。萬別千差盡踏翻。丈夫气宇衝牛斗。喝一喝晚參。旣得本不愁末。渾身直踞上頭關。空裏磨盤旋八角。東搭西兜。南湧北沒。當陽拋下死蛇頭。十聖三賢眼卓朔。爛嚼虛空當飽餐。誰解臨機道莫莫。

潭州大潙山密印古梅冽禪師

上堂。雨催樵子還家。一步緊一步。風送漁舟到岸。罷櫓停橈。正恁麼時如何。野老不知堯舜力。冬冬打鼓祭江神晚參。蹋破艸鞋赤腳走。縮卻項兮露出肘。昨日江上折枝梅。逢人喚作堤邊柳。大似雞羣之鶴。大似喪家之狗。未審。是聖是凡。合取狗口示眾。拍禪牀召眾云。無人奪你鹽茶袋。庫藏裏須檢點。禍不入愼家之門。有人喚你苦葫蘆。者閒家具。直須揚卻。賊不打貧兒家。復拍一拍。

潭州大潙易庵應禪師

上堂。春已半夜猶寒。遲遲煦日上欄桿。淸淺聲隨流水濕。輕柔風動野雲翻。晴和暖綠陰繁。花放南枝向北看。大眾。森羅起舞。樂則同歡示眾。搖風柳眼如靑黛。浥露桃腮似火紅。實相深譚梁燕語。袈裟齩破五更鐘示眾。倒騎鐵馬上須彌。信步披離絕所之。及頂凝眸天外看。百千諸佛下泥犂。

潭州大潙揆庵空禪師

上堂。衝風颯颯。古佛嘉猷。綠水潺潺。道人活計。恁麼會得。釋迦彌勒。站過一邊。其或未然。父母所生口。終不爲人說小參。拈拂子曰。掬水月在手。揮一拂云。弄花香滿衣。擲拂云。止止不須說。我法妙難思晚參。老來住邨院。口齒不關風。逢人卽便罵。彼此絕疏親。聖凡情量都消盡。方識山僧句句眞。

潭州上林月憨權禪師

上堂。向上一路。大地無寸土。千聖不傳。徧界有家風。直得頭頭離向背。處處絕遮攔。帝子不知春去也。夜深猶聽樹頭啼。

邵陵龍山月堂湛禪師

開鑪上堂。鉗錘初展。鑪韝宏開。是聖是凡。乃佛乃祖。總與縛作一束。拋向烈焰堆中。一火煆就。他日鼻孔撩天。眼空四海。不得孤負西禪上堂。紙窗生白月初來。笑破寒梅白玉腮。古澗幽深人罕至。尋香公子謾疑猜。

邵陵上梅雄山千如一禪師

上堂。佛法無人說。𨿽慧莫能了。卽今山僧將一大藏教。千七百葛藤。作一句子。布施諸人。良久云。鷂子過新羅。

穆文徳禪師法嗣

鳳林雪圃修禪師

小參。從上不傳之道。瞞不得具眼衲僧。驀一喝云。且道。者一喝。又從甚處得來。復一喝云。具眼者辧取佛成道日上堂。朝云漠漠。鎖斷聖見凡情。夜月沈沈。浸卻魔宮佛殿。到者裏。𨿽無纖毫滲漏。未免冷落從上家聲。豎拂子云。明星現也。切忌大驚小怪。

晦山顯禪師法嗣

云居九屏燕雷鵬禪師

升座。揮拂子云。全提著子。貫徹古今。楖栗一條。攬翻途轍。荊棘林中紅爛。刳盡骨髓。活人背後掘地深埋。觸目菩提。神光萬丈。貶向二鐵圍山。於中端倪。作麼生辧。擲拄杖下座升座。出門入門。釋迦彌勒。磕額交肩。便稱楊稱鄭。紫羅帳裏。傾國難酬寶珍。可惜作燕石拋散。若是田地穩密。打翻諸聖己靈。出纏漢子。劫前不居正位。不落今時。任運騰騰。風流特地。所以道。威音王已前。無師自悟。是第二句。還我第一句來。拍禪牀下座。

諦暉輅禪師法嗣

杭州雲林巨濤果禪師

上堂。教外別傳。是何巴鼻。滿耳非聲。滿眼非色。識得圓陀陀。何須問彌勒。淸淨本然。莫生疑惑。才有希異之心。早已聖凡相隔。今朝十五開鑪。但看空中發焰。饒他玉轉珠回。也要其中鍛煉。頑銅廢鐵齊收。果是眞金不變。心佛與眾生。原不隔一綫。錯認定盤星。失卻金剛劍。打一○相云。若以智測。未爲好手。若以慧照。猶在半途除夕小參。一年復一年。梅花開放幾鮮妍。一歲復一歲。塵世茫茫醒又醉。爾我出家人。經營除俗累。選佛非選官。切忌墮尊貴。卓拄杖云。惟有拄杖子。寒暑一任推遷。豈肯隨羣逐隊。驗盡花枝短長。那管殘年舊歲。但能順適安和。便是融通三昧。良久云。露地白牛烹也未。

得定運禪師法嗣

回龍水月圓禪師

上堂。當陽一句。獨脫根塵。向上一機。光騰電閃。眨得眼來。已是落二落三。如之若何。白雲萬里。直得千古萬古如斯。前佛後佛無別。寬闊無外。大千沙界个中藏。寂寥非內。香水海裏浮幢剎。若能無彼無此。非色非心。坐斷要津。不通凡聖。自然常光現前。巴鼻獨露。顯一切神通不思議之力。月籠丹桂遠。星拱北辰髙。

止水源禪師法嗣

崇仁天乘參禪師

長至上堂。一二三四五。屈指從頭數。數到驢年時。算來無今古。渠不涉春秋。何曾有寒暑。報與參玄人。薦取主中主。且道。阿那个是主中主。良久下座。

穎悟秀禪師法嗣

沅州太和長明炅禪師

上堂。一僧才出。師云。止止不須說。我法妙難思。僧拂坐具。師便喝。僧亦喝。師便打。又一僧出云。某甲禮拜是。不禮拜是。師拈棒云。山僧打卽是。不打卽是。僧退後三步。進前三步。師云。不是不是。乃云。今朝衲子。當機一味。棒喝齊施。彊生枝節。要人翻轉面皮。眾中還有翻轉者麼。如無。且看木上座。自翻轉去也。擲拄杖。下座。

佛冤綱禪師法嗣

昭覺竹峯續禪師

成都松州沈氏子上堂。晴雲萬里。處處沾錦江皓月。瑞气千尋。家家沐四野淸風。村歌奏無生之曲。牧女含太古之音。杖頭有眼。定盤無星。諸禪徳。薦取缽盂。幾度朝天。照顧眉毛。覷穿東壁問。溪聲盡是廣長舌。且道。所談何事。師云。罕逢穿耳客。多見刻舟人問。喚作一莖齏。入地獄如箭射。不喚作一莖齏。入地獄如箭射。如何。師云。口是禍門問。雪覆千山。因甚孤峯不白。師云。瘦處難滿問。虎以肉爲食。因甚不食其子。師云。無他下口處。進云。魚以水爲命。因甚死在水中。師云。隨鄕入鄕。

浪山嶼禪師法嗣﹝三人﹞

嘉興福嚴具宜開禪師

毗陵湯氏子小參。山僧歷夏經秋。從不與諸人東語西話。樂得口門淸淨。耳竅空松。你諸人。拚得一期做死漢。活來气宇吞諸方。佛法貴正不貴勝。人情難契不難多。臨濟大師。住滹沱河側。僅得兩人成褫。建立黃檗宗旨。法昌禪師。住分寧。行腳僧無一个。不辭依例開壚。心雄一時。道髙千古。不與諸方鬥勝。便與諸方斗劣。鬥勝也。烘烘鬧鬧。難免瞎驢趁大隊。斗劣也。古古怪怪。管教麟角呈祥。正恁麼時。福嚴要與諸方鬥勝。則較劣十倍。要與諸方斗劣。則較勝三分。如何得道出常情。超羣越格去。卓拄杖云。不可好肉剜瘡佛殿。指天指地成何事。七步稱尊更可憐。是處池塘皆有月。誰家竈裏火無煙僧問。水牯牛過窗欞。因甚尾巴過不得。師云斫卻月中桂。淸光應更多。進云。謝師答話。師云。揭諦揭謁娑婆訶。

嘉興普明赤潭珠禪師

佛誕上堂。眼前境是生機。口頭語是活句。指天指地。且道。是生機不是生機。雲門云。一棒打殺。與狗子喫。是活句。不是活句。者裏著得眼插得嘴。千七百爛葛藤。縛作一束。燒鍋滚水。正好與悉達澡浴立秋上堂。秋蟬樹上鳴。秋虫砌底吟。飄飄楓林葉落。漸漸襟袖涼生。白蘆雪鋪兩岸。紅蓼血染沙汀。誰家拋落金丸。星浮水面。何處輥來玉鏡。月掛天心。歐陽修感時作賦。杜子美乘興狂吟。吳道子描難就。張僧繇畫不成。只要直下心與境合。始知佛祖無法爲人。攛下拄杖曰。雲門扇子。拋向搕﹝打﹣丁﹢﹝天／韭﹞堆上。趙州布衫。拈來補袖剜襟。樹凋葉落卽不問。體露金風是若何。兔角長三尺。龜毛重九斤。

濮鎭龍潭福善亹堂成禪師

元旦上堂。春風蕩蕩。春日熙熙。花開笑面。柳展歡眉。無位眞人。當陽突出。山門頭合掌稽首釋迦。佛殿裏燒香問訊彌勒。𨿽然禮數周旋。要且新年頭佛法大意。祇是未在上堂。豎拂子云。只者威音不知其始。彌勒未知其終。迥超名言。不墮諸有。可行則行。不出百千三昧。可止則止。寧忘萬象森羅。若也全身擔荷得去。一任秕糠佛祖。陶鑄聖凡。續千聖不傳之燈。照八面無私之焰上堂。泗洲大聖。爲什在揚州出現。者裏下得一轉語諦當。不但大聖落處。亦且參學眼正。其或未然。大地雪漫漫。春風依舊寒。泗洲見大聖。莫作等閒看。

徳水洧禪師法嗣

湖州翔鳳資福也閒潛禪師

維揚海門胡氏子除夕。山僧入此門來。惟解刀耕火種。礱米樵柴。禪之一字。無暇舉著。今晚年窮日盡。結角羅紋之際。並無一物與諸人分歲。若者一物可與。卽是鈍置。然𨿽如是。有一件奇特事。不敢囊藏。特地舉似。露柱懷胎。被爆竹一聲驚落。不知是男是女。

四航海禪師法嗣﹝三人﹞

杭州龍泉匡源洪禪師

解夏小參。金風扇野。盡大地覓其起處。了不可得。暑气初降。一毫頭識取端由。絕無影響。有个漢從天目來。往南海去。分明舉似路頭。說甚九旬度夏。三月安居。未得到家在。以手招眾云。此去杭城三十里。逢人切不得錯舉中秋小參。此夜一輪滿。淸光何處無。古人恁麼去。未必到無疑。寒山比底。依稀似曲。南泉話底。彷佛同音。畢竟如何是眞月。展兩手云。團圞有八角。劈破無兩邊。

湖州靈山具如奇禪師

浙江人上堂。眼不見眼。寧知他目乃自己瞳神。心不悟心。豈謂布毛當諸方佛法。莫道黑如漆。千日避其輝。明如鏡。萬象失其影。因甚有如是奇特。皆從山僧拂子頭上。打過秋千來。

維揚天寧紫松彰禪師

佛殿。燈籠是我父。露柱是我子。的的老公祖。覿面沒相識。且道。拜他是。不拜是。顧左右云。逢人不得錯舉。遂拜上堂。拈香極有來由。詮注不出。沒分曉處。特地昭明。須知桑樹上著箭。柳樹上出汗。未是奇特。炷香雲。驗在目前上堂。有一無口人。時時吞且吐。有一行路人。日日不出戶。驀然拾得三尺紗。仔細看來一匹布上堂。撞翻彌勒樓閣。拈卻淨名方丈。雲水髙衲。法爾如然。還須知有向上一竅。始可歸家休歇。坐享太平。有麼。代云。黑漆布衫無兩袖。從君裁剪任方圓。

玉山博禪師法嗣

秦郵臨川普度古門裕禪師

本邑季氏子上堂。玄關把住。縱然千聖罔通。智鎖掣開。一任萬靈設化。驀拈拄杖云。到者裏。不妨竿木隨身。逢場作戲。直得云外鳥呼天。水中魚躍樹。髙低普應。逆順從緣。當下如戴角猛虎。搖嶽驚羣。奮瓜獰龍。衡云搏浪。正恁麼時。劈開華嶽連天色。放出波濤動地聲。

遇山藏禪師法嗣

黃山慈光中洲嶽禪師

上堂。諸方今日安居。吉祥事無一向。他人行處不行。他人尙處不尙。日午慣打三更。个是渠儂伎倆。謾誇奪食驅耕。剖腹刳心保障。直饒問若興雲。須知不肯輕放。從前寶惜塡膺。就請一時洗蕩。若戀兔徑遊行。辜負三登九上。者裏不比尋常。佳器須資敏匠。何必口似轆轤。祇要一言諦當。此事眞實相爲。敢有一毫欺誑小參。佛是眼中刺甲。法是貼瘡膏藥。祇如僧。又是个甚麼。顧左右云。放過一著小參。盡大地是个缽盂。鹽官今日爲你諸人。安个柄子去也。卓拄杖云。方木不投圓孔。

漢云曇禪師法嗣

李山澄光繩木林禪師

上堂。木人拍板。韻徹淸霄。石女吹笙。聲傳幽谷。趁泥牛而含月。踏斷元途。驅鐵馬以追風。衝開鳥道。頭頭迥脫根塵。物物頓忘聲色。於無聲色中。一見一切見。一明一切明。自然靈光獨耀。至體全彰。且無聲無色中。見底明底是甚麼。擊拂子。靑山不鎖長飛勢。滄海合知來處髙上堂。古佛心祖師意。以字不成八不是。迦葉問阿難。阿難不會。武帝問達摩。達摩不識。趙州五年分疏不下。魯祖見人只得面壁。徳山入門便棒。起陸地之波瀾。臨濟入門便喝。轟晴空之霹靂。更有一事報君知。夜行莫踏白。

吼松澄禪師法嗣﹝二人﹞

無錫九峯三明灝禪師

臘八上堂。擡頭觸破娘生鼻。情與無情俱漏泄。口吞宇宙不畱蹤。拶著虛空頭腦裂。明星夜夜發光華。覿面相逢是誰識。一句奇哉作話端。出山又見來時迹。眼裏有瞳。舌中無骨。諸兄弟。還有悟道者麼。有則與你痛棒三十。山僧者裏。畱你不得。

宜興龍池迅帆裕禪師

無錫錢氏子臘八上堂。一九二九。相逢不出手。臘七臘八。河裏凍殺鴨。山門口金剛。不掛寸絲。佛殿裏羅漢。額上汗出。堪笑黃面老瞿曇。偏向雪山作窠窟。六年凍得眼無光。一睹明星便饒舌。千古兒孫作話端。一年一度揚他拙除夕小參。今朝臘月二十九。年窮歲盡難遮覆。大家覿面露堂堂。那个男兒不知有。看取長沙岑大虫。卻似西河獅子吼。撞著普化一頭驢。趂去子胡一隻狗。大家相聚團圞頭。八角磨盤空裏走。少傾普請喫年茶。切忌打失娘生口。不失口。來年依舊笑東風。好手手中誇好手師於雍正元年癸卯五月六日示寂。世壽七十一。僧臘五十九。塔建致敬庵之旁。

紀安經禪師法嗣﹝四人﹞

金粟山禹門宗禪師

小參。燻風南來。殿閣微涼。無位眞人。赤露堂堂。見麼。又逐流鶯過短墻小參。一尺水興一丈波。是必源頭有據。半幅帆使八面風。又豈易借渠力。且道。渠是阿誰。嫩艸階前初見綠。殘梅帶雪未全消晚參。天寒日短。那事甚緩。狼藉百艸頭。官物無收管。堪收管。他日諸方問著。當言切莫面暖。

天臺萬年豁然緣禪師

上堂。向上一機。澄淸巨海。當陽一句。烈焰騰空。三世諸佛。到者裏無處藏身。歷代祖師。到者裏豈容著迹。說甚皇宮兜率。苦行度人。卻不爲平地跌跤。無風起浪。所以雲門道。一棒打殺。與狗子喫。貴圖天下太平。衲僧須到恁麼田地。不屈佛祖兒孫。何故。啖龍須是金鵬子。竭海還他過量人。

金粟慧海源濟禪師

小參。舉大茅和尙示眾云。欲識諸佛心。向眾生心行中識取。拈拄杖。卓一卓。欲識常住不凋性。向萬物遷變處會取。復卓一卓。若會得者兩卓。大茅和尙。被爾捉敗。若也未會。萬物遷變。換爾眼睛。

浙江金粟悟心達禪師

上堂。破一微塵。出大經卷則易。歸大經卷。入一微塵則難。入得一微塵。出得一微塵。自然動無遺照。舉必全眞起七。無隔宿思。可參臨濟禪。有肯諾意。難續楊岐派。殺佛殺祖。須是其人。煆凡煉聖。全憑作者。大丈夫。秉金剛王寶劍。二六時中。行亦斬。坐亦斬。住亦斬。臥亦斬。縱無斬處。亦不得放過。何故。爲人須爲徹。殺人須見血中秋。靈山指月。龍像不足致雨。曹溪話月。畫餅安可充饑。馬祖玩月。大開了眼作夢。何故。此夜一輪滿。淸光何處無小參。不是心不是佛不是物。老龍解破蒼龍窟。八萬四千非鳳毛。祥麟只有一隻角。

天臺萬年止先定禪師

上堂。禾山普化忽顚狂。打鼓搖鈴戲一場。不若少林無孔笛。頻頻吹出妙難量。且道。甚麼曲調。者裏明得。便見昔日末山尼。因僧問如何是末山境。山云。不露頂。進云。如何是末山人。山云。非男女相。進云。何不變去。山云。不是神。不是鬼。變个甚麼。看。他一問一答。好不剿絕。豈不是無孔笛中吹出驚天動地。諸兄弟。還委悉麼。若將耳聽終難會。眼裏聞聲始得知小參。新正不如舊歲。寒風雨雪連綿。釋迦不管閒事。彌勒只笑無言。伽藍心中著急。祖師性裏參禪。廚中柴無一擔。庫內穀米將完。直待天晴日出。大家努力向前。喝一喝。

福州法輪觀月光禪師

明州秦氏子。示寂偈云。萬物遷變處。常住不凋心。會得个中意。日午打三更。遂跏趺而逝。通侍者曰。蒼天蒼天。和尙恁麼去。坐在死水裏了也。師復舉目曰。你不肯老僧那。分付聲鐘上堂。拈拄杖云。卽此物非他物。還有擔荷得者麼。通出問云。如何萬苦不到處。師云。金不博金。通打一○相。喝一喝立脫去。師云。通侍者與麼去。太鹵莽生。通復舉目云。和尙不可壓良爲賤。師卽大喝一聲而寂。通云。賊是小人。智過君子。亦立化去。

嘉興金粟道三本禪師

小參。大樹生小果。細藤結大瓜。佛法本尋常。知心滿天下。

具瞻仰禪師法嗣

鄂渚南溪向上雙溪定禪師

上堂。靈山密語。歷歷全彰。少室眞機。頭頭顯露。裂破佛祖面門。穿過衲僧鼻孔。今日現前一會。坐立儼然。見聞不昧。人人抱滄海之珠。个个蘊荊山之璧。果能直下悟得。便乃尊居化外。獨步寰中。有時孤峯頂上。盤結艸庵。有時十字街頭。打開布袋。驅耕奪食。一切臨時。起死回生。不資餘力。不惟南溪法社。千載光生。亦令山僧出世。一期事畢。其或未然。止涸困魚徒激浪。摩霄俊鶻快乘時開鐘。有大圓音。隱而不發。靜旣無虧。扣則普應。此在佛事門頭。足堪取則。若約衲僧分上。聲前薦得。猶落今時。槌下分明。循途守轍。直須透過聲色堆頭。方可證入圓通境界。

允中微禪師法嗣

揚州靜慧述先預禪師

本郡甘泉徐氏子。自幼脫白。依隆覺冶牧律師圓具。繼席靜慧小參。坐斷千聖頂﹝寧﹡頁﹞。且居門外。踏著向上關棙。猶在半途。汝等諸人。朝三暮四。全放全收。放去卽是十尺。收來依然一丈。還是門外。還是半途。試定當看。師一日示寂。偈云。倒騎鐵馬上須彌。踏破虛空兩片皮。萬象森羅齊著眼。看他紅日影離披。端坐而逝。世壽六十六。僧臘四十二。塔於靜慧之右。

谷庵璞禪師法嗣

徐州雲龍興化天池鵬禪師

江南桐城方氏子上堂。卽心卽佛。萬象森羅明歷歷。非心非佛。十方剎土冷沈沈。不是心不是佛不是物。放之則彌滿虛空。捲之則纖塵不立。雍正壬子四月初六日示寂。塔於龍泉寺左。

石吼徹禪師法嗣

寶應一粟默庵言禪師

山西汾陽李氏子。參石吼徹。石便問。威音那畔。阿誰作主。師云。爍迦羅眼莫能窺。石曰。莫能窺底是甚麼。師曰。覷著則瞎。石曰。空劫中還有佛否。師震聲一喝。石曰。居何國土。師便掌。石曰。敢來捋虎須耶。復舉狗子佛性有無二語徵之。師擬開口。石連棒打出。師忽有省。卽呈偈曰。佛性有佛性無。莫顢頇休莽鹵。放出無毛大虫。咬殺南山猛虎。石頷之。師於乾隆壬申十二月二十八日示寂。世壽六十八。塔於一粟願田之左。

祖幻寧禪師法嗣﹝二人﹞

潁州覺林徧知學禪師

楚漢孝邑黃氏子。依四禪師披剃。年滿受具。後謁大悲寧。舉甘贄設粥南泉打破鍋子語。寧云。南泉打破鍋子。還得飯喫也無。師云。者老漢忘前失後。寧云。畢竟南泉意作麼生。師與一掌。寧云。者裏卽得。諸方未甘在。師又掌云。說甚麼甘與不甘。寧云。可做得臨濟兒孫。遂承印可上堂。若論个事。人人本具。个个不無。眼見耳聞。語默動靜。無不了了分明。停思佇機。卽沒交涉。

六安香林曉南杲禪師

江南鳳臺邊氏子上堂。豎拂子云。者條斷貫索。慣穿天下人鼻孔。從上諸佛。沒柰他何。歷代祖師。沒柰他何。山僧三十餘年。摩裙擦褲。帶水拖泥。也沒柰他何。今日欲作祖禰不了。殃及兒孫去也。遂拈拄杖點空云。一九二九。袖不出手。

天培鑑禪師法嗣

南嶽祝聖曉堂哲禪師

吉州楊氏子。到潙山。藏庵和尙引座。師與阿諾惺友嵩繼四人同升座。師末結座云。潙山又出四天王。擡起須彌到處撞。臨濟小廝不解事。一椎擊碎太郎當。且道。臨濟小廝在甚麼處。倚天閣上閒無事。撐起眉毛丈二長濟生和尙到南嶽。贈師偈曰。昔年銜粟老金雞。又向祝融峯外棲。秋日偶聞新月下。一聲才唱萬聲低師歷主南嶽福巖雁峯西江禾山象山等處。雍正十二年十一月三十日示寂。世壽六十六。塔於天柱峯下之金雞林。

心壁淵禪師法嗣

廬山秀峯猗蘭操禪師

湖南邵陽胡氏子上堂。石人喫痛棒。木人滴鮮血。聖女感天宮。寶花散不徹。不幹鶖子辯。豈是維摩默。文殊與普賢。頭出還頭沒。街頭廖胡子。隨分得一橛。良久。以手指侍者云。汝號淨月上堂。僧問。如何是學人自己。師云。將謂眾生癡。更有癡眾生。曰學人遠尋。和尙豈無方便。師曰。方便卽不無。遠尋卽不得。曰恁麼則全因今日事。親見舊時人。師曰。盲者不見光。終非日月咎。問陳爛葛藤卽不問。當陽一句請師宣。師曰。日輪正卓午。僧禮拜。師便打。乃拈拂子打○云。若向者裏會得。盲者不見光。終非日月咎。又打○云。若向者裏會得。全因今日事。親見舊時人。復打○云。正當恁麼時。薦取當陽句。日輪正卓午。

濟生度禪師法嗣﹝三人﹞

維揚福緣超宗智禪師

彭城蕭邑單氏子。幼投觀音庵天習師出家。二十二。受具於佛定和尙。參謁濟生洞明諦暉諸老。後於大雄靈鷲和尙處。作水頭。靈云。你終日到龍潭。曾見龍麼。師於靈前。回旋作奮迅勢。靈打云你在者裏亂做。一日靈問。萬法歸一。一歸何處。師云。寒則普天寒。熱則普天熱。靈云。那里得者消息來。師云。不向己求。豈從他得。靈命充維那。後復參濟生度。濟云。你向甚處。打野榸來。師云。近自雲林。濟云。飛來峯與你所談何事。師云。未到雲林。早有信來。濟云。只學个掠虛漢。師云。若有禪可參。今日不再見和尙。濟豎拳云。者个喚作甚麼。師擬議。濟便打云。大好無禪晚參。日影離離。煙光淡淡。無位眞人。露頭露面。左右是廚庫僧堂。前後是山門佛殿。無位眞人在甚麼處。偶聽長空雁一聲。擡頭飛過蕭湘岸。

維揚福緣福國傳禪師

本府鄭氏子。幼投雨文大師剃染。十九詣華山受具。參濟生和尙。一夕聞香板聲。豁然桶底脫落。乃曰。擊碎疑團見古人。而今不用更參詢。頭頭盡是西來意。法法全彰淨妙身。濟頷之。出住泰州龍珠趙州栢林開鑪上堂。鑪韝久停。須知寒灰發焰。鉗錘乍舉。直教死漢翻身。點鐵成金。變河爲酪。敲唱雙行。鍛凡煉聖。祇如無面目漢。作麼生鍛煉。一椎擊碎太虛空。大地山河無背向乾隆丙寅。師休養於圓通庵。己巳春示寂。塔於庵側。

武林聖因大徹永禪師

江南新安汪氏子。年十八。侍母金山進香。睹大徹堂三字。忽然心如虛空。旋投金山際云老宿。落髮受具。後參南澗寶壽諸知識。次謁濟生和尙。濟云。南來的北來底。師云浙中。濟云。彼處知識。有何言句。師云無。濟云。你在彼。豈不空過。師便喝。濟便打。師又喝。濟又打。至晚。濟落堂。師出禮拜。濟便打。師云。某甲話也未問。和尙因甚便打。濟云。用你開口。有甚交涉。師於言下頓徹。遂付衣拂。出住梅林上堂。豎拂子云。諸兄弟。還見麼。如此見得。曠大劫來。不假栽培。蓋天蓋地的。根本徹底呈露了也。更說甚麼物我一如。有無雙遣。大似懷拳石以登泰山。未免傍觀者哂上堂。衲僧家向銀山鐵壁處。突出金剛正眼。徹見佛祖肝腸。無絲毫滲漏。和他命根。一拶拶斷。然後全主全賓。全殺全活。趂動南山白額。吞卻無毛大虫。不妨鼻孔裏聽聲。眉毛上吐气除夕。大道絕遮攔。眞機無背向。透得法身句。當仁自不讓。遂召眾云。會麼。今年常住有三樁。好舉似大眾。第一。春夏園中。瓜茄結得好。第二。秋深田上。糧食收割得好。第三。今冬廚庫。年節事件總辦得好。卽今臘月三十日到來。內外諸人。向衣缽下摸索好。

月柯澄禪師法嗣

吳江聖壽廠阿﹝蠢﹣春﹢者﹞禪師

小參。有法說私法。無法說官法。一不立三。二五成十。達摩本西竺國人。何曾少林與神光安心。杖頭只履是鐵拐。李公藥葫蘆。一時眼花。訛傳千古。南無佛。南無法。南無僧。劫前劫後枯樁。腦蓋大如斗華嚴期上堂。有眞逼窄胸襟。便有最寬廓境界。一華藏海。一逝多林。一彌勒樓。一普光殿。如髙如下。亦近亦遙。遮那鼻孔無毛。善財腳底有痣。踏徧一百十城。參見五十三員知識。面面是新。面面是舊。推詳到未離兜率。未出母胎。八十一卷余。文從何說。喝囉哆恆楞登室左侘陀。聲韻從何葉來。一訛百訛。鉆故紙者粉紛。如今一總拋開。耳論齋僧功徳。南泉打破鍋。金牛放下桶。者似比邱尼三大師素信女。於華嚴期第八日。眞心實供缽盂裏。斗大靑蓮花。飲者食者。齒頰俱香。更有可喜。舌尖抵上唇。吐出圓珠个个新。十目還他無垢眼。微塵塵盡一微塵。

念予恆禪師法嗣

天臺永慶天喜卓禪師

本邑胡氏子上堂。西天四七。東土二三。乃至天下老和尙。拈槌豎拂。冀闡宗乘。何異乎河頭賣水。逆風揚塵。今日山僧先師有未了公案。不得已出來。爲他了卻。若是宗乘中事。諸人語默動靜之間。未敢錯誤絲毫。豈肯仍蹈前轍。且道。超宗異目一句。如何舉似。便下座師於雍正十三年人日。無恙而逝。世壽八十有四。僧臘六十有八。塔於寺之南隴。

法鐘覺禪師法嗣

明州育王南溟碧禪師

小參。潙山牛。趙州驢。子胡狗。任他行向異類中。育王一總不知有。爭柰衫兒袖短露出手。以拄杖一齊打散。歸方丈小參。風鳴條。雨破塊。伶俐衲子。眼被眉蓋。直饒踏向威音前。育王拄杖。也未許在。

正源略集卷第十二

維揚嗣祖沙門﹝寶輪際源髙旻了貞﹞輯

天臺國淸達珍編

南嶽下三十七世

碧眼開禪師法嗣

石霜憨峯南翁慧禪師

佛殿小參。剗卻竹筋鞭。趁開三腳驢。揚下乾矢橛。拈退麻三斤。佛聻。喝一喝曰。幾成話墮上堂。如來禪祖師意。有來由無巴鼻。十字街頭破艸鞋。錦衣公子何曾貴。旣不貴。九上三登。欠你錢欠你米。喝一喝晚參。舉永嘉曰。江月照松風吹。永夜淸宵何所爲。佛性戒珠心地印。霧露雲霞體上衣。師喝曰。者老漢。在者裏打之繞。拈拄杖。顧左右云。什麼處去也小參。舉圓通示眾云。少林九年冷坐。剛被神光覷破。如今玉石難分。只得麻纏紙裹。者一个。那一个。更一个。若是明眼人。何須重話破。師曰。若要應時應節。今日也與諸人。葛藤一上。九冬臘月冷坐。露柱燈籠勘破。手腳一時難藏。那待麻纏紙裹。者一个那一个更一个。阿呵呵。且道。笑个什麼。三十年後。築著磕著也未可小參。卽心卽佛。死鼠作璞。非佛非心。撥火覓冰。不是心佛物。藏得頭來露卻尾。三十六峯天外看。遊人只到愚公谷示眾。盡大地是一口劍。諸人向甚麼處措足。學侍者曰。某甲通身紅爛有分。師曰。太狼藉生。曰和尙作麼生。師曰。黃鶴樓前鸚鵡洲。學便禮拜。

辯言海禪師法嗣

荊州萬佛祇園朗徹印禪師

僧問。如何是學人自己。師云。低頭覓天。僧有省。師云。恁麼會去。走殺闍黎。僧云。不恁麼會。又怎得。師云。離心意識參。僧云。旣離心意識。向甚麼處參。師云。﹝鹿﹡瓦﹞磚。

法乳樂禪師法嗣﹝二人﹞

金陵香林月潭達禪師

鎭江丹徒張氏子。幼依中輪和尙剃染。登華山定安和尙圓具。造金山。參法乳和尙。得授信拂。繼席三昧香林小參。欲識大道眞體。不離聲色言語。拈起拄杖云。者是色。見之則瞎。卓一下云。者是聲。聞之則聾。超脫二途。驢前馬后。復卓一下云。各請歸堂。晚參。一大藏教。結角羅紋處。一一透得徹。八萬四千祕密行門。處處踏得著。衲僧分上。喫笤帚柄。未有分在。一僧云。過在甚麼處。師打云。龍象蹴踏。非驢所堪上堂。日日皆好日。今更是良辰。堆柴兼積炭。打鼓祭鑪神。今日香林無別語。只將約法告同人。但於九十日中。饑時。要你自己喫飯。寒時。要你自己穿衣。事到頭來。要你自己作爲。一一不得推張靠李。更有一个鐵面使來請。要你自己親到。何故。大事替你不得。小事自己擔當師於雍正己酉示寂。世壽六十五。塔建紫金山之右。

潤州金山量聞銓禪師

上堂。壁立孤峯。千山稽首潑天門戶。萬派朝宗。揭示摩酰正眼。提持向上宏規。拈一機則羣機頓赴。示一法則萬法周圓。明如杲日。寬若太虛。大用現前。不存規則。揮金剛利劍。剿除聖凡窠臼。用格外鉗錘。斷送衲子命根。古佛家風再展。大人境界全彰。直得揚子江心。風恬浪靜。妙髙峯頂。霧散云收。日月增輝。乾坤朗耀。正恁麼時。祝延聖壽。翊贊皇猷一句。作麼生道。金輪統禦三千界。寶祚綿延億萬年。

天澤霖禪師法嗣

黃梅槽廠東禪海潮音禪師

示眾。說禪被禪迷。說道被道礙。不如總不提。大家唱个囉囉哩。且道。是何曲調。良久云。和者煩聽者厭。若要不煩不厭。各人自討方便。遂呵呵大笑。下座示眾。夫參學者。必須具擇法眼。研究自己本地風光。叢林原爲淘汰聖賢。居位者。承當法門。上接七佛以前慧命。下開盡未來際眾生眼目。何等大擔子。必堅其骨苦其節。或接得一个半个。自無愧耳李太守到寺。茶次問。六祖於此舂米得法。有墜腰石一塊在麼。師云在。守云。和尙此間。有僧墜得此石麼。師云。用墜作麼。守云。旣爲出家苗裔。何得不肯擔荷。師云。怕做祖師。守大笑。

夢庵格禪師法嗣﹝二人﹞

京都大覺迦陵音禪師

沈陽李氏子。母許氏。夢大日輪墜懷而生。年二十四。投髙陽毗盧眞一和尙剃染。圓具後。參夢庵和尙。庵問。靈云見桃花卽不問。因甚元沙道未徹在。師云。老老大大。向者裏納敗闕。庵云。是寔相問。師展坐具云。且蓋覆卻。庵肯之。卽付衣拂。命師首眾。出住千佛理安歸宗上堂。百尺竿頭踏著。最初一步。自然縱橫得妙。天淸地寧。晝明夜暗。移易一些子不得。松直棘曲。鳧短鶴長。增減一些子不得。通方俊彥。不言而諭。稍若回頭轉腦。未免累他。周行七步底。至今坐不得。面壁九年底。至今行不得。今日馬頭截角。將娑婆擲去他方。妙喜移來此土。如壯士展臂。如獅子遊行。更若出來問。何者是建綱宗。何者是振祖風。直須打了。更勘過始得上堂。諸佛有頂﹝寧﹡頁﹞一機。威音前薦得。灞陵橋上望西川。祖師有末後一句。樓至後踏著。壒﹝土﹡﹝天／韭﹞堆頭破畚箕。拈一微塵。塞卻虛空口。不是不能。直須脫卻橐鑰。別展神光。爭柰桔橰之士頻逢。抱甕之流罕遇小參。噓一噓云。三鑪力盡。百搭不回。眞个是鐵漢。盡大地人。亡鋒結舌。收拾絲綸歸舊隱。任其成龍者升天。成蛇者竄艸。怎柰竹篦子。心內又憤憤悱悱。吹余眼似銅鈴。終不肯作蒲盧。不管相似不相似。覓著一个。便呼之曰類我類我小參。半千間寮捨。一任經行。百五十火鑪。分開打坐。不論南來北來。普同供養。來者飽食髙眠。不用肩擔募化。去者亦不索你九十日飯錢。免得人笑小家子樣。果有一个。喫栢林飯。屙栢林屎。不參栢林禪。今日七寶布施。金繩界道。以爲供養。顧左右云。卻是你謾我小參。拈四大海水歸缽盂裏。鬼窟中作受用三昧。拈缽盂歸四大海水。吹余有力。助汝不得。無師智自然智。牛尾巴。一一分明指示。何用紫羅帳裏撒珍珠。又笑云。寧在有智人前斬首。莫向無智人前得勝小參。石上栽花。沙裏覓油。心力盡處。自然功不浪施。趙州爲沙彌時。徳山見龍潭時。玄沙﹝祝／土﹞破腳指時。是心力盡處。若問三大老底功行。吹余祇得將敗壞補敗壞小參。伎倆不及時。一切處平平坦坦。千人萬人中。不向一人。白馬入蘆花。不背一人。初日照華林。撩鉤搭索。凡聖同居。爭免遞相顢頇。欲追紛飛之心。則紛飛之念自息。須知老僧不在明白裏示眾。三日前棒。克符承當。三日後棒。普化擔荷。正當三日。不爲建立宗旨。亦不用諸人成褫。若覷破吹余立地處。小廝兒棒不虛行。若祇恁麼上來下去。且放諸人个不抵對罪與不凡大師。人人盡云。今人不及古人遠矣。據實而論。還是古人不及今人。你看。古人未得見地之先。食惟接气。日中一食。喫瓔珞。吞橡栗。圓木爲枕。鶉衣百結。封被去暖。終身不臥。旣得之後。水邊林下。甘沈下版。剛被世人知住處。又移茅屋入深山。古人何其愚也。今人未得之先。惟恐食不充口。衣不丰盛。參體面禪。稍不如意。拂袖便去。倒像求他。參禪底一樣。稍得些子。只恨人不知。處處賣弄。眼空四海。妄呵古人。今人何其智也。臨末稍頭。一無得力。暗自悲傷。悔之晚矣。大師。寧爲今之古人。不可爲古之今人示冰界侍者。佛佛授受。以法傳法。祖祖相傳。以心印心。今則惟門庭是論。未得入院。如虎視荊州。種種謀爲。用勢用力。斷得入院。似蚖蛇戀窟。日日撕挨。除死方休。甚至聚訟興詞。無所不至。但看百丈馬祖黃檗臨濟興化。以至龍池幻祖石頭藥山雲巖洞山云居。以至小山書祖。獨不念護祖庭如眼目乎。何其輕如敝屣。數千里外。毫不關心。山僧退千佛院。交與舊住。攜杖而出。退栢林院。一缽蕭然。蓋因龍天常住。豈你可以用心用力乎。侍者若要爲佛祖兒孫。單於心法上。傳持可也師晚年。山棲水宿。居無定止。四方徵書交至。槪卻之。雍正四年七月二十九日示寂。追封圓通妙智禪師。賜帑造塔於西山之大覺。有十會語錄。及宗鑑法林。行世。

京都萬壽調梅鼎禪師

楚黃馮氏子。年八歲。於匯源禮石師剃染。於萬杉受具。後參夢庵和尙。庵問黃鶴樓公案。師擬對。庵驀頭棒云。打破黃鶴樓。師當下脫然。呈偈云。黃鶴樓子遭風折。三千諸佛盡活埋。嚇得丈人峯倒卓。錢塘江上吼風雷。庵頷之。後禮五臺回京。上白塔山。忽見雲中日光。得大自在。出住磬山理安栢林萬壽諸剎。小參。南泉提不起。雲巖按不下。從朝至暮。婆婆和和。祇如提不起按不下。且道。是甚麼。鏡乃醜婦之冤。智者愚人之患佛成道日早參。六年凍得嘴都盧。伎窮力盡何所圖。摘得毛頭星一顆。半裝門面半遮羞。祇今片雪長空布。上下通明總一般。更要開眼求別見。敢保證取在驢年早參。入水不動波。入林不動艸。因甚踏著南邊動北邊。自代云。住持事繁。乃云。終日東去西去。腳跟下尙未移著一步。連朝說古說今。舌尖上喜無半點。祇如春鳥咸鳴。春風和暢。還當得西來祖意也無。三世諸佛不知有。黧奴白牯卻知有晚參。世尊夜半明星一睹。迦葉人天拈花一笑。六祖隔壁經聲一聞。者三个漢。眼見是實。耳聞是虛。口是禍門。汝諸人。離此三處。且作麼生與萬壽契證。三點如流水。曲似刈茆鐮晚參。品律調於長夏。猶恐禪牀震動。施棒喝於風前。以致法堂前艸深一丈。汝諸人。淨潔打疊上來。面赤不如語直。山門前。禪堂後。蒼松翠蓋之下。石洞淸幽之間。抖擻通身臭气。走出無位眞人。池沼觀鱗。波面生紋。隨流得妙。無喜無嗔。年來疎懶無餘說。笑指燻風殿閣生師七旬。因疾奏退。至旃檀靜養。一日告眾曰。海上橫撐沒底船。神頭鬼面已多年。而今捩轉娘生鼻。一任諸方取次傳。安坐而化。全身塔於磬山。

越鑑徹禪師法嗣

杭州理安佛日羲禪師

江西陳氏子。投毓明老宿。剃染圓具。後參越鑑和尙。命充記錄。久之。遂承印可小參。鴟吻運大神通。咬斷佛殿脊梁。酰雞作大佛事。掀翻庫房醋甕。合掌曰。是故我今應當歸命禮敬。多陀阿伽度阿羅訶三藐三菩陀。若曰三大阿僧祇劫而修而證。則吾豈敢。明羲造妄業。應招惡報。入阿鼻獄去也。且道。其中還受用麼。揮拂子云。風澹蕩兮。我心暢兮。少間與諸公。坐松巓閣。煮法雨泉。看洛陽春色。各各鬮韻賦詩一首。若無采毫角勝。恐令花返笑人小參。藥嶠之堂。多時不上。鹽官之鼓。久矣停撾。其柰雲門扇子。一時惡發。﹝跳﹣兆﹢孛﹞跳上三十三天。鼓黑風澍﹝雨／泡﹞雨。就向雨點裏。展大法輪。說大法要。不惟淅淅瀝瀝。鐺鐺滴滴。文身粲然。句義炳然。抑且衝衝軸軸。漩漩澓澓。鐺澎湃灌注河山。終晨夕而不止。遂豎拂云。明羲手裏拂子。忍俊不禁。要與攙行奪市。但就十笏堂前。入不動地三昧。掃云葉而靈天容。只憑少女。禦日輪而搖嶽面。惟仗羲和。明晨普請。搬出山前大石頭哂﹝日﹡良﹞小參。一人住於妙髙峯頂。卻在海底算沙。一人住於金剛水際。卻在銀漢泛槎。一人住於半虛空裏。卻在舜若多神眼底栽花。三人若到理安。總與三十拄杖。何謂。剪盡霜前竹。臨溪不化龍小參。一片秋云薄蟬翼。風髙吹貼千尋壁。欲磨堅玉寫微吟。寄與天涯李八伯。八伯八伯知未知。天涯流落露涼時。歸去來須趁早。莫待砧聲催。嚴霜殞秋艸師於乾隆壬申八月十七日示寂。世壽七十。僧臘五十一。塔建蓮花峯之陽。

南谷穎禪師法嗣

杭州崇福靈鷲誠禪師

臺州寧海謝氏子。年十九。剃染圓具。後參南谷和尙。谷問。作麼生轉得山河大地。歸自己。師云。喚甚麼作山河大地。谷云。放汝三十棒。谷又問。作麼生轉自己。歸山河大地。師云。將甚麼喚作自己。谷云。放汝三十棒。師作舞而出上堂。世尊在因地中。捨生身而求半偈。山僧有一全偈。若人捨半身。卽與他說。忽有人道。我無眼耳鼻舌身意。捨个甚麼。山僧拄杖。痛與三十。崇福門下。那許坐在者个境界佛成道日小參。舉世尊悟道因緣畢。乃云。山僧昨夜亦睹明星悟道。上不見天。下不見地。覓一切眾生。了不可得。覓智慧徳相。了不可得。覓妄想執著。了不可得。諸人向山僧悟處薦得。堪與佛祖爲師。向世尊悟處薦得。堪與人天爲師。向今日說處薦得。自救不了解二七小參。第一七鳴鐘擊鼓。諸人向鐘鼓聲裏。得个消息。卽今二七圓滿。汝諸人。猛參實究。佛在你前。祖在你後。要行行不得。要住住不得。檢到十分。靈亦十分。髙峯老祖道。盡大地是个火坑。得何三昧。不被燒卻。作倒身勢云。明日臺山大會有齋師於康熙六十一年示微疾。偈曰。六十六年。今日爲終。來時空手。去亦手空。怡然而逝。塔全身於大雄芝塢。

杭州無幻施居士

閱楞嚴。至見猶離見見不能及。有省。參南谷和尙。呈所得。南曰。適來呈所得。是什麼見。士云。甕中走卻鱉。半夜放烏雞。南可之。

晦石琦禪師法嗣﹝二人﹞

杭州天目澹如永禪師

新安兪氏子。依雪崖和尙披緇。參晦石和尙數載。一日於祖塔推門。頓忘身世。呈似琦。琦曰。唱教門中。足可觀光。祖師門下未在師憶興化在大覺棒下。會得臨濟喫棒處底道理。遂知天下老和尙舌頭落處。復呈琦。琦曰。那里是趙州趙破臺山婆子處。師曰。趙州亦被我勘破。琦曰。向何處勘破。師喝一喝便出。上堂。法逐心生。心隨法滅。心法兩忘。頭頭漏泄。大花園裏。石筍抽條。四照亭邊。梅枝破雪。庭前露柱已懷胎。情與無情俱饒舌。報君知須辯別。大洋海底起蓬塵。無位眞人得一橛上堂。道本無形。離諸名相。不假修證。豈涉言詮。三世諸佛。望風結舌。歷代祖師。斫額有分。天下老和尙。仰望不及。聖因今日齩定牙關。與諸人和泥合水。擊拂子云。執之失度。必入邪路。放之自然。體無去住。擲拂子云。春水春山無限意。不用安心話別傳。乾隆庚子二月八日示寂。塔於本山揚樹阪。

如臯菩提化昱啟禪師

上堂。今日乃釋迦老子二千餘年。周行目顧。七步稱尊。賣弄小兒伎倆底時節。後來看个跛腳阿師道。我當時若見。一棒打殺。與狗子喫。看來雲門。也祇知瞻前。不解顧後。啟上座。今日只將三瓣旃檀。一盆惡水。且道。與雲門大師。同耶異耶。具眼者。試定當看。

形山寶禪師法嗣

杭州聖因悟修明慧禪師

湖廣人。雍正十年。應詔入京。賜號悟修。並紫衣杖缽。命住聖因上堂。九天閶闔遇恩隆。今日歸來不借功。一片慈云騰海國。爲霖爲雨滿蒼穹。驀豎拄杖云。者裏薦得。山僧在汝背後。達摩在汝腳底。皇恩佛恩。一時報得。其或未然。諸人日用堂堂。從何處假借。卓拄杖云。總在吾皇化育中上堂。正法眼藏。涅盤妙心。日月經天。江河行地。尋常具眼底。說甚金風澹蕩。了然無事。那聞蟋蟋吟哦。正恁麼時。月明簾外。道合洞上君臣。毒鼓堂前。聲震白拈棒喝。道有道無。黃葉止小兒之啼。說是說非。淸風引犀牛之扇。普天匝地。無非自己心光。動轉施爲。盡是當人妙用。物我不遷。捲舒自在。十世古今。始終不離於當念。無邊剎境。自他不隔於毫端。於斯會得。靈山一會。儼然未散。

永覺盛禪師法嗣

杭州聖因大恆中禪師

桐鄕施氏子。生而茹素。七歲出家。秀水楞嚴寺師祖含明。教之徧讀儒釋等書。頴悟非凡。雍正十年。受皇戒。後住吉祥院。恩賜手勅發明本分工夫。及杖缽如意等物。乾隆四年得法。六年主席西湖聖因。十年移主山陰漧峯。旋歸天竺。十六年。翠華南幸。駐蹕寺中。禦制詩章。命師和韻。並邀禦覽。二十二年。移主淨慈。復遇南巡。獲蒙賜紫。謝恩上堂。春雨湖山靑不斷。曉風湖水碧無波。若作境會。白雲萬里。不作境會。萬里白雲。隨緣適性。猶縱浪之輕舟。靜慮虛襟。若淩空之逸翮。意消能所。情斷是非。了了常知。騰騰任運。春波梅嶼。已爲解脫之覺場。塔影鐘聲。便是菩提之妙境。且道。淨慈與聖因。還有分別也無。東澗水流西澗水。南山雲起北山雲起七。不快漆桶。秦時﹝車﹡度﹞轢。自家鼻孔。阿誰摸索。休向那邊討取。謾從者裏卜度。將心比心。豈非大錯。露柱燈籠。觸著磕著。不是鉗錘惡辣。貴要皮膚脫落解七。飯裏受饑。湖邊叫渴。山上羅魚。空中釘橛。沒撈摝無巴鼻。土面灰頭徒費力。庭前栢樹子。止止不須說。乾隆三十三年二月一日。師示偈云。五十八年一報周。謝家活計霎時休。披蓑赤腳千峯去。不問蘆塘舊釣舟。擲筆而逝。僧臘五十一。世壽五十八。建塔慧日峯下。

宇亭尹禪師法嗣

金陵吉祥朴庵修禪師

小參。甜瓜徹蒂甜。苦瓜連根苦。不住兜率天。卻在江寧府。枉勞心終無補。雲門一曲少知音。辜負臘月二十五。

可達傑禪師法嗣

吳陵三昧不物震禪師

佛殿。三寸算子。六尺拄杖。八十種妙好。三十二眞相。理上合事上合。丹霞𨿽非孝子。雲門豈是忠良小參。山僧一春以來。拄杖邊撥著一个半个。𨿽欲大眾知有。且貴正眼流通。何期露柱燈籠。與泰山石敢當。私相竊議云。長老唱道。未幾便恁麼施爲。寧免笑破胡張三嘴唇。黑李四舌根。以拂子指曰。莫道楊岐山勢險。前途猶有最髙峯韋馱放下屠刀。是千佛一數。與麼人來。如何制度。阿呵呵。賓則始終賓。主則始終主。

正源略集卷第十三

維揚嗣祖沙門﹝寶輪際源髙旻了貞﹞輯

天臺國淸達珍編

靑原下宗鏡七世

破暗燈禪師法嗣﹝三人﹞

鹽城永寧式衡權禪師

設供小參。旣然不用巴陵語。何必瑯琊三句玄。報答吾師親切處。虛空鼻孔一時穿。只這四句。有玄有要。有正有偏。不會者。一任天上天下。會得者。管取驢年馬年。忽有个漢出來道。長老也是因風縱火。山僧只向他說。豈不聞。啼得血流無用處。管他這些杜蠻禪。

平山受宗智旨禪師

據室云。杖卓千峯月。拂招四海云。垂雙無事手。慣點飛龍睛。且道。作麼生說个點晴底事。拈杖云。鑪韝初開。三賢膽喪。鉗錘才舉。十聖魂驚。任是釋迦相見。難免棒頭商確綱宗。直饒達摩面會。也須掌下發明妙旨。正是好手手中呈好手。紅心心裏中紅心。

潤州焦山古樵智先禪師

眞州張氏子。年十一。投焦山松寥閣出家。首參問石乘無得聞。破暗燈初主焦山。乃依之。閱雪巖欽問髙峯。無夢無想主人公在什麼處因緣。疑甚。行坐不安。忽一日登山。失足傾僕。豁然大徹。從上一切公案。瞭如指掌。燈命充監院。後燈之三祖。命師繼席上堂。海云連岫出。江水逐波來。分明都說盡。何必更疑猜。喝一喝結制。打開鑪韝焰騰騰。烹煉英雄最上乘。頭角猙獰平墮陷。爪牙威猛不須矜。拿雲攫霧橫身透。退水藏麟奮力登。鉤搭不回眞錯過。曝腮點額自相憎。擊拂子下座上堂。佛祖大因緣。人天不可測。鯤出海爲鵬。自得扶搖力。株守於寒巖。如蚖蛇戀窟。峭拔本生成。孤危亦不立。是山野之徹骨。乃從上之祕密。木人笑呵呵。畢竟是何物。以拂子當空畫○⊙。復抹卻曰。若持此法印中流。江海魚龍何點額。

元潔瑩禪師法嗣

衡陽雲峯佛國頻吉祥禪師

上堂。白椎畢。維那教你諸人。觀第一義。老僧特爲舉似。遂作修羅障日月勢曰。還有善觀的麼。顧視良久曰。滿船空載月明歸。維那結椎竟。師呵呵大笑。歸方丈小參。淨土諸佛。是赤窮漢。歷代祖師。是白拈賊。三藏十二部。是破故紙。一千七百則。是系驢橛。山僧不是壓良爲賤。只要你諸人灑落無羈作好人去晚參。以拂子畫曰。蝸牛角上。添斤著兩。畫○曰。蟭螟眼裏。去骨畱筋。復畫◎曰。都愛他持妙喜世界。如陶家輪。究竟出⊙者裏不得。何也。土星犯牛斗。小參。上無攀仰。萬里不掛片雲。下絕己躬。靑天也須喫棒。不是心不是佛不是物。是甚麼系驢橛子。山僧獨不愛他維摩詰。將个大千世界。置向蟭螟眉睫頭上。從朝至暮。只管呼盧呼盧。有甚快活分。還有爲他拈得退的麼。良久曰。試看雲峯拈去。以拄杖一時打散除夕上堂。今夜舊隨殘雨去。明辰新逐曉風來。三十六旬消算了。到頭無事可安排。格外句是破艸鞋。向上機是爛麻索。那管驢字馬字。笊籬木杓。我者裏別有三段奇特。廚房內柴乾水足。僧堂中有香有燭。更有一般聻。明早出行放喜炮時。你來聽上堂。摘虎鈴驚羣動眾。截驪角水湧波騰。山僧。且不現十二面相見。只好平實商量。不見道。明明無悟。有法卽迷。向來佛佛祖祖。俱不曾以實法累贅於人。諸人亦不得作實法領悟。你若解繡鴛鴦。我便金鍼密度。山僧。數千里水陸間關。來此聚首。不爲別事。只要諸人直下承當。赤肩擔荷。紅塵犬吠。吐出祖師眼睛。白畫雞鳴。吞卻嘉州大象。臨危不變的。安著者邊。見義勇爲的。下風排列。要知新長老令行一半。

百愚斯禪師法嗣﹝四人﹞

松江靑龍隆福寒松操禪師

示眾。黃閣簾垂。正不居正。紫羅帳啟。偏不坐偏。正恁麼時。還是正耶偏耶。虛空開口笑。子午不相衝上堂。舉一明三。目機銖兩。十方坐斷。大地全收。猶是釘樁搖櫓。抱橋柱洗腳。況復言中取則。句裏呈機。何異鄭州出曹門。南轅而北轍。殊不知當人腳跟下一著子。天地不能包其廣。日月不能並其明。一言迥脫。獨拔今時。塵中作主。化外來賓。𨿽在途中。不離家捨。是處是彌勒。無門無善財天中節上堂。一抽三。二抽四。黃牛角向天。八腳垂過鼻。師云。五祖固然逞盡神通。仔細看來。太怯力生。善權不比諸方。水綠山靑道泰。千殃百忌無拘。敢教人人瀟灑。何故。家無白澤之圖。必無如是妖怪。

終南靈源紫谷覺禪師

上堂。舉拂子召眾曰。見麼這一著子。與三世諸佛同參。和法界含靈共壽。釋迦不先。彌勒何后。未涉化門。早已漏逗。覿面拈來。目前難構。一心不生。萬法無咎。一念無私。十方通透。描也描不成。畫也畫不就。且道。是甚麼。是無上咒。是無等等咒。

和州含山褒山天鑑暹禪師

掛報鐘小參。大冶鑪中得其本。三世諸佛不知有。萬人叢裏顯其用。貍奴白牯卻知有。卽今體用雙彰。生佛一貫。任扣擊以無虧。歷羣音而不亂。到者裏。更欠一著子在。大眾且道。欠那一著子。遂擊鐘云。兵隨令轉。將逐符行。

盤山拙庵智朴禪師

自幼有出塵之志。博通經史。閱華嚴經。嘆曰。已觀大海。回視江淮河漢。如溝瀆耳。卽出家秉具。參百愚斯於弁山。問。如何是西來的的大意。斯便打出。師疑甚。又一日如前問。復打出。師汗浹背。至第三度。問未畢。斯將手掩其口師豁然大悟。從上佛祖言教。如鏡照像。遂了徹。出住盤谷上堂。山河大地。常演圓音。萬象森羅。恆談實相。拈拄杖云。者是甚麼相。卓一卓云。者是甚麼音。於此見得聞得。則知諸人耳朵裏有觀音。眼睛裏有文殊。二六時中。出出入入。放大光明。現大神變。作諸佛事。從無量劫來。未曾間斷。大眾還委悉麼。一道靈光曾不昧。千差萬別盡圓融。康熙間。師受賜紫衣杖缽。後無疾端坐而化。著存誠錄。行世。

且拙訥禪師法嗣

端州月山洞初度禪師

上堂。野幹鳴。獅子吼。韓盧吠。癱子舞。啞子善唱。盲人解睹。良久云。過小參。香巖聞聲悟道。靈云見色明心。雲門舉手云。觀音菩薩。將錢買胡餅。放下手原來是饅頭。月山則不然。若謂聞聲悟道。須當飯後經行。若欲見色明心。好聲板鳴打坐。且問諸人。月山眉毛還在也無。

萬仞壁禪師法嗣﹝二人﹞

龍華湘翁沄禪師

入院晚參。僧問。本是山中人。來作山中主。上下一和同。春風滿寰宇。如何是山中主。師曰。身上毛不出。頭上角不全。曰如何是主中人。師曰。眼見如盲。口說如啞。曰掃盡諸方老婆禪。傑出春山無二主。師打曰。你未有喫棒分在。乃曰。若說佛法。供養大眾。杜鵑聲裏春陰老。若說世法。供養大眾。苕水環流波浪深。罄情撥撒。徹底剗除。更須知拄杖頭一竅。卓拄杖曰。看看。拄杖子惡發來也。三十棒要打臨濟廝兒。爲他才住个院子。便乃教人成褫。致令普化克符。連日在屋角頭。傾箱傾籠。漏盡家私。三十棒要打雪峯个漢。爲他才得些。須供養。便對閩王道。自從先徳山石頭以來。傳此祕密法門。帶累後世。攙行奪市。把白馬老枕邊破木榍。認作他先祖髑髏。更三十棒要打古今知識。爲他噇卻常住飯。終日說大法小法。向上向下。山中主主中人。賺引一隊伶俐後生。怖鏡尋頭。無有休歇。諸兄弟。山僧與麼提訓。你道。還有爲人處也無。擲拄杖曰。一徑直二周遮。好。眼如何亂撒沙。日勢已晚。歸堂喫茶上堂。豎拄杖曰。拄杖子。頭帶寶冠。身披禦服。先天地而不老。後天地而常存。有時突出人前便見千年一遇。如今混俗和光。共你八十三九十四。教你修省。當機覿面提。與你饒益。覿面當機捷。你若不信。驀呈起拄杖曰。看看。變作觀音大士。走入西王母眉毛罅裏。說阿字法門去也。卓一卓曰。吽吽。

蘄州歷化雪逵照禪師

臘八上堂。明星午夜光吞月。累及瞿曇叫不徹。智慧徳相眚生花。妄想執著紅鑪雪。三七猛思惟。頂門重喫楔。法說四十九年。誰肯蹈你覆車之轍。縱饒八萬四千皆鳳毛。三十三人入虎穴。你若到春山手裏。不消一捏。何故。國有憲章。三千條罪。

淑安周禪師法嗣

濟寧彌勒院白獅純禪師

南陽泌水許氏子。母趙氏。依少拜寺主剃染圓具。於破暗燈之弁山。一日看水潦悟。由會得竹篦用處。呈偈曰。鐵輪舉。大地無寸土。返魂臺重看取。始信黃連滋味苦。破頷之。後住徑山。乘舟順流而下。誤落水中。乃大徹。偈曰。撞頭百雜碎。落水亦無知。船子離鉤意。夾山喫棒時。走呈淑安和尙。卽受印記暉老先徳設茶。請因貓說法。師云。現虎豹形容。兼獅兒躑躅。有時牙張爪露。有時尾掩頭藏。能上樹以安身。解幽室而開眼。捕家中賊。知門外賓。辧的處。身世都忘。遇緣時。鮏羴不避。密樞應用。而由己眞訣。不傳於外甥。縱饒無事安眠。見者猶然驚異。且道是誰。昔年刀下分身去。今與南泉共體來。

蕃光璨禪師法嗣

吳興金峯古佛燈道驤超禪師

金仙問。情與無情。如何成一體去。師曰。露柱開花。燈籠發笑。仙曰。露柱開甚麼花。師曰。紅白撐空。曰燈籠笑个甚麼。師曰。南泉道的。

邃谷源禪師法嗣

楚衡西山不韻音禪師

上堂。齋主當仁不讓。費卻許多鹽醬。帶累葫蘆。馬杓特地翻騰。一上九十日中。一任拈匙把箸。但要各人照顧缽囊。動著也三十拄杖。不動著也三十拄杖。不是西山令嚴。要作叢林榜樣上堂。第一第二。法法全彰。擬議尋思。翻成途轍。風催柳綫添長。雨過山容展翠。自是劫前田地。從來古佛威儀。生與無生。惟我知之。妙用神通。有煩聖眾。然則陽春和寡也。要將勤補拙。再唱个村田樂。供養大眾去。連敲拂子云。莫怪空疏。

靈焰燭禪師法嗣

淮安淸江浦洪福隱知聞禪師

晚參。衲僧巴鼻。佛祖心印。靑山片片。白雲重重。若向者裏。著得隻眼。轉萬象歸自己亦得。轉自己歸萬象亦得。咄咄咄。是何言歟。不可教壞人家男女。召眾曰。屈。

南庵依禪師法嗣

淮安淸江檀度天根本禪師

小參。識得一萬事畢。燈籠沿壁上天臺。露柱依舊打瞌睡。山是山水是水。僧是僧俗是俗。如何說得个一底道理。豎拳云。握則成拳。展則成掌。半斤算來。定是八兩晚參。天寒地凍。虛空藏菩薩。藏身處沒蹤迹。日炙風吹。觀世音菩薩。沒蹤迹處莫藏身。只得十方通暢。八面玲瓏。呼牛則應之以牛。呼馬則應之以馬。要騎便騎。要下便下。說甚麼張家杓柄長。李家杓柄短。卻要收起大相國寺南廊下王和尙破袈裟。放待春回土暖。黑豆自生芽小參。諸佛不出世。祖師未西來。佛法徧天下。談玄口不開。卓拄杖云。諸佛出世也。祖師西來也。爲甚麼卻無佛法一字可得。復卓一下云。上來無限良因。統惟回向黧奴白牯。新年頭起居萬福。

天然是禪師法嗣

廣州海幢阿字無禪師

說戒上堂。昨夜燈籠沿露柱。釋迦彌勒相耳語。說道人人此道同。人人日日怪如許。豎拂子云。大眾還會麼。飛塵埃於綠水。撥冰塊於紅鑪。象王著刺。獅子哮吼。樹益州之嘉禾。脹懷州之馬腹。無有而有。已看蕭史下瑤臺。有而無有。誰聽陽關吹玉笛。若是逆風鈍鳥。孤負霜林之片葉。須知掛角羚羊。難尋獵犬之孤蹤。直得掩室摩竭。杜口毗耶。文殊與普賢。同龕掩耳不徹。惟有優波離尊者。乘時附勢。出來說道。今朝是臘月朔。趂明星未出之時。無佛名無眾生名。不妨且說毗尼。宏通戒法。阿上座。被他抑逼不過。今日作个順水推舟。然不得攀條引例。良久云。驢字未去。馬字到來。參玄上士。切忌疑猜。

竺庵成禪師法嗣

金陵棲霞楚云源禪師

長沙龍氏子。母彭氏。年八歲時。有老僧至。師問。佛名如來。何義也。僧乃摩頂。告眾曰。此曹溪之瑞。非塵世所能畱也。順治己丑。師走瀏陽覺恆上人。剃染圓具。後徧參尊宿。師參竺庵成之壽昌。昌問曰。大好山消息如何。師曰。此去杭城三千里。昌云。且道。無明師翁鼻孔長多少。師曰。禦龍橋下水潺潺。昌曰。可惜許多艸鞋錢。師云。行人更在靑山外。師繼席壽昌。後主棲霞。設四問以驗方來示眾。究理此事。如兩木鋸火。歇手不得。又如千尺井底求出相似。念念無間。方有少分相應。山僧昔年住靜香山。閉關百日。正念堅卓。確乎不拔。曉夜鞭逼。毫無昏散。一夕覓心了不可得。自此胸中洞然無礙。始知萬象之中獨露身。非虛語也。

觀濤奇禪師法嗣

杭州臯亭山顯孝淇園泉禪師

上堂。橫按拄杖曰。臯亭亞劍相待。有不顧危亡者。便請單刀直入。一僧突出便喝。師便打。僧近前。把住拄杖。師曰。作家作家。莫怪適來造次。僧呵呵大笑。師曰。艸賊大敗。連棒打出上堂。若論此事。如握利劍相似。佛來也斬。魔來也斬。僧出問。忽遇寶劍來時如何。師曰。魔佛潛蹤上堂。汝等恁麼簇簇上來。謂。臯亭實有一法與人。你也沒量罪過。我也沒量罪過。以手自指口云。看看。臯亭舌頭在麼。一僧方答。師咄曰。合取狗口。

梅逢忍禪師法嗣

吉水龍華子愚喆禪師

上堂。揮拂子云。會麼。聲前拋不出。句後不藏形。筍埋千丈節。花放一生心。眾生心內諸佛。時時說法。諸佛心內眾生。處處放光。拈一機。點出生平活眼。千機迸發。施一用。頓開今古心胸。萬用齊彰。奇言妙諦。宣揚不及。棒喝交馳。祇可傍推。驀豎拂子云。淸鏡一輪東畔上。照臨原在翠微中示眾。詩以道志。書以道事。禮以道行。樂以道和。易以道陰陽。春秋以道名分。祇如一大藏教。以道个甚麼。諸昆仲。切不可認定个光影。門頭汩汩放過。他時後日。被語言文字所賺。五欲八風所吹。煩惱無明所累。莫道佛法無靈驗。龍華不惜口業。更爲添个注腳。有問一大藏教以道个甚麼。只向道。虛空百雜碎。廓徹太分明。

巨音選禪師法嗣

金陵天界靈潤機禪師

晚參。捕春光。爛煮無底鐺兒。鳳凰臺一飽。便忘百饑。招梅魄。直用烏有先生。南山蛇子湖狗。出來開口不得。山僧暫將長幹塔作棒。令飽者飽開口不得者。痛入骨髓。直下知歸。且道。無面目漢。還甘麼。王孫歸未得。愁殺踏靑人晚參。人人盡欲出常流。殊不知披其枝者傷其根。咳唾嘻笑。一飯一啄。差毫釐失千里。折合終歸炭裏坐。怎生消繳。乃撫掌曰。將謂放過相隨來也。雞酰蠛蠓。猿啼鵲噪。皆與遮那妙體。均一色相。𨿽然。水上卓紅旗。那吒撲帝鐘。著甚來由。有僧才出。師打曰。又來繩上生蛇上堂。芳艸綠落花紅。巧不過是東君。栽者培傾者覆。仁莫大於天地。禪和子家。拋卻三經五論。念佛一聲。漱口三日。好不快活殺人。若停思佇意。念佛口可漱。栽者傾者。綠的紅的。怎回避得及。天界私通車馬。諸人急急著眼。豎拂子曰。明明百艸頭。明明祖師意。東君巧。離得這个麼。天地仁。離得這个麼。若離這个。當面錯過。

卽念現禪師法嗣

曹溪南華大休珠禪師

上堂。僧問。淸淨本然。業從何來。師展兩手云。淸淨本然。業從何來。乃曰。若恁麼問答。直下會得。不落意想。淸淨本然。業從何來。然而淸淨俱不得。善財彈指見彌勒示眾。以拄杖擊香桌云。太煞不近人情。動著胡打亂打。未曾讀得古書。不解之乎者也。是以直不藏曲。智者如聾如啞。卓拄杖云。於此薦得。何勞東扯西扯上堂。姚老今冬六十四。問著生平不知數。自謙老拙百無能。我道其人有大智。西天達摩不會禪。東魯仲尼不識字。山僧倒讀梵本書。卻把張三喚李四。大眾。爲甚麼卻把張三喚李四。喝一喝。只許老胡知。不許老胡會。

盟石息禪師法嗣

越州寓山靑蓮乾裕曾禪師

解制上堂。連城之璧。未許稱奇。照乘之珠。何足雲貴。拈拄杖云。偉哉拄杖子。驚羣而拔萃。四大海攝入讓鷗池。涓滴不遺。五須彌會歸靑玉嶺。了無向背。饒伊結也解也。行也住也。總不易其本位。一顧而山輝。再顧而川媚。歷徧四大部洲。回到八求樓上。閉卻前窗後窗。看取撲地髙飛孤鴻一對。卓拄杖云。百雜碎上堂。者邊那邊。應用無礙。堯舜之君。猶在化位。直饒道得分明。漆桶依然不快。陶彭澤聞鐘皺眉。米南宮見石而拜佛成道日上堂。智慧徳相。妄想執著。瞎眼波斯。一串穿卻。可憐九轉返魂丹。翻作黧貓老鼠藥。

蔗庵範禪師法嗣

都城安定關華藏懶翁遇禪師

上堂。物物皆能轉。法法無差別。𨿽然。顯密全該。猶是時人饒舌。惟有觀音大士。還較些子。將錢買胡餅。放下手原來是乾屎橛上堂。惡人無好夢。至人無細情。若自事事了辧得去。方許你眼歸眼位。耳歸耳位。平地上一任橫行。六門頭隨其互用。復云。爲甚麼大鼻頭乙字上大人也不知。參上堂。拈來放去。直教走殺闍黎。掇五拏三拍。拍都皆是令。𨿽然。密不通風。盡可容車走馬。且道。無著天親。在忉利天宮。七晝夜通說的。是甚麼法。良久云。適來猶記得。

惟岑嶾禪師法嗣

越州乾峯云怡濌禪師

僧問。未見淸化時如何。師云。寶自生虛壁。曰見後如何。師曰。澄潭影寂寥。

夢庵律禪師法嗣

禹杭寶壽尊道揀禪師

僧問。如何是法身體。師云。日暮千峯冷。曰如何是法身用。師曰。春回萬象新。

靑原下宗鏡八世

焦山古樵智先禪師法嗣

鎭江焦山鑑堂徳鏡禪師

山陽劉氏子。受具後。參焦山古樵和尙。令看父母未生以前話。三年無所得。將辭去。忽一日見同參請益曰。父母未生以前。如何是我本來面目。山叱之曰。豈有不知自己面目。而反問旁人乎。師聞之。當下了然。一向疑滯冰釋。後嗣法主焦山上堂。舉髙亭見徳山。隔江橫趨而去。師曰。萬派海門直渡。妙在一漚未發以前。孤峯頂上橫身。要具不犯鋒鋩腳手。然𨿽如是。縱得錦鱗翻浪快。尾邊已惹亂雲橫上堂。臘已殘。歲雲暮。雨雪綿綿不得住。途人無个不攢眉。我等赤貧眞是富。富富富。提起脊梁休放過上堂。豎拂云。四序密推移。乾坤如槖鑰。看看冬到來。卽便春風至。晴霽三四九。一雨偪除歲。惟有者一頭。倔彊眞可貴。寒暑不相侵。聖凡難以類。鼻孔自撩天。通身渾露地。有時狂﹝跳﹣兆﹢孛﹞跳觸著彌盧碎。驚起虛空入藕絲。文殊急走三千里。小參。風雨連朝。競作夜來。何事更惡。雷奔電掣。乾坤霧鎖云籠。海嶽忽爾炎暑淸涼。正好討个安樂。咄。人人飽足觀光。參取秦時﹝車﹡度﹞轢。

平山受宗旨禪師法嗣

棲靈道宏徳南禪師

據室。拈杖云。據此室行此令。鉗錐𨿽舊。鑪韝斬新。佛祖來參。難饒痛棒。其餘中下二機。權放一著。諸仁者。還知麼。乃卓拄杖云。隨例但拈笤帚柄。拍盲治爾野狐僧上堂。鑪韝開而風生大野。鉗錐舉而聲震虛空。到此直教三世諸佛。退身有分。歷代祖師。進覷無門。所謂鉤錐在手。殺活自由。有時開一綫道。有時絕斷羣機。其開也。竿頭有路通車馬。其絕也。棒下無生解祖翁。諸仁者。祇如不開不絕一句。又作麼生。遂卓拄杖一下云。欲透禹門三級浪。須承棒下五風雷。

頻吉祥禪師法嗣﹝二人﹞

會龍藉庵燻禪師

上堂。古柏庭前秀。梅花嶺外香。分明祖師意。何用更商量。兔角拄杖。卓倒正覺山頭。露出明星朗月。龜毛拂子。掃除妄想執著。掀翻智慧徳相。石女解吹笙。木童能撫掌。擎起陜府鐵牛。﹝跳﹣兆﹢孛﹞跳上三十三天。觸著帝釋鼻孔。轉過身來。恰是嘉州大象。大眾還會麼。

廣州浴日能禪師

解夏小參。敲空擊木。已涉言詮。喝下承當。猶爲鈍漢。所以一夏以來口如扁擔。祇管日長喫飯。夜短打眠。任他風動塵起。鳥飛花落。𨿽然如是。忽遇雷奔電捲時。又作麼生。良久云。大海若不納。百川應倒流。

洞初度禪師法嗣

端州法輪自明珩禪師

示眾。你有我有。大家出手。踢翻大海。气吞佛祖。合水和泥。拖枷帶杻小參。出息入息。猿猴上樹。將欲到尖。樹倒藤枯。

拙庵朴禪師法嗣

五州遠林徳進禪師

首住盤山。上堂。昔盤山道。向上一路。千聖不傳。慈明道。向上一路。千聖不然。乃云。二尊宿。大似假借豪門虛彰聲勢。若是向上一路。依舊拈掇不出。盤山。今日要與諸人覿面拈出。擲下拄杖云。看看結制。拄杖活如龍。艸鞋獰似虎。牢關把住誰能睹。只將大地作紅鑪。管教凡夫成佛祖。

湘翁沄禪師法嗣﹝四人﹞

天然喆林吉禪師

示眾。雪覆萬年松徑。雲遮一帶峯巒。一色功邊。不堪駐足。威音那畔。安可容身。直饒懸崖撒手。猶在半途。句下承當。未能通變。若是不動步到家底。自然頭頭顯露。物物全彰。信手拈來。隨緣應用。只如折旋俯仰。喫飯穿衣。還是動步不動步。良久曰。待缽盂峯點頭。卽向你道。

湖州弁山澄照紫琈﹝王﹡巨﹞禪師

上堂。雪峯輥球。禾山打鼓。虛空畫彩。泥裏洗土。臨濟三玄。掣風掣顚。洞山五位。成羣成隊。若也會去。南北東西。依位而住。若也不會。二六時中。如藤倚樹。參參參。悟悟悟。生鐵秤錘被虫蛀上堂。臨濟喝徳山棒。昨日今朝無兩樣。三腳蝦蟆著錦襠。風雷鼓送桃花浪。投子提油。趙州轉藏。千古風流是難比。況堪笑當年馬簸箕。殷勤遠寄三瓶醬。筯夾不起。匙挑不上。月落寒潭徹底輝。淡煙疎雨籠靑嶂。山僧恁麼檢責。也是葛伯仇餉上堂。展開驢腳。踢翻香水海。臨濟老師。不名性燥。伸出佛手。築碎須彌盧。黃龍小叔。且過一邊。驀拈拄杖曰。天中天聖中聖。千祈千靈。萬叩萬應。適來卜得純乾。如今變成重巽。報君知好生聽。人從天臺來。接得杭州信。且道。是甚麼信。擲拄杖曰。分付直歲來。朝不得普請上堂。百匝千重處。水泄不通。四方八面來。鍼札不入。直饒轉得身。吐得气。猶是門外活計。且親到其中一句。作麼生道。萬緣遷變渾閒事。五月山房冷似冰一僧入門便喝。師曰。納敗作麼。僧又喝。師曰。轉見不堪。僧作掀禪牀勢。師曰。拄杖子不在。笤帚柄聊與三十。

山西汾州華嚴雪岸徳睿禪師

湖廣景陵費氏子。母李氏。年十六。禮南廬澍村師出家。二十二。投六堂和尙納戒。參湘翁沄和尙。途中忽憶牛首未見四祖。百鳥銜花。見後爲甚杳無消息。欣然頌曰。土偶當年嘯碧天。賺他羣鳥意茫然。黃昏一陣西風雨。識破原來不值錢。湘頷之。元旦上堂。冰封蟄戶枯木不許龍吟。玉剖梅胎。瑞艸咸知花發。新年頭舊年尾一句子。非玄非要。非正非偏。燻然似春回萬壑。煥乎若日照千山。會得的。與他一錠金。不會的。亦與他一錠金。因甚如此。元旦啟祚。萬物咸新。冬至上堂。朔風翻曉木。凍玉鎖寒條。巖石抽冰筍。千峯湧雪濤。這猶是放行句。且如何是把住句。葭管不許灰飛。冰河不許焰發。陰不許消。陽不許長。晝不許長。夜不許短。直得天地易位。聖人無功。化機旣已坐斷。密運誰敢通風。當此之時。作麼生轉得靑陽之律。行得東君之令。良久曰。五九盡日又逢春。冬至寒食一百五。不萌枝上花開。無影樹頭鳳舞。捉得疏山木蛇。卻是大雄猛虎。喝一喝曰。莫莽鹵小參。不屬靑黃與赤白。惟證乃知難可說。堪笑一種守株人。也要紅鑪去拾雪。棄卻家拋卻業。依舊狂馳心不歇。系驢橛上牢拴定。朝打三千暮八百。情關震開。識鎖爆折。跣足鍼鋒﹝拚﹣ㄙ﹢ㄊ﹞命行。錯腳踏碎澄江月。熱處拈來冷處看。卻似汾州城東天寧寺北王木匠鑿就的一塊生鐵。

蘄州後山白巖鐵庵淸禪師

上堂。牢關把定。語默難通。祖令親行。情思頓絕。果肯全身放下。從他月照寒潭。若得伎倆消融。誰道云生室內。到者裏。𨿽則萬機休罷。千聖不攜。若教白巖撿點。正是髑髏前妄想。陰山下活計。要得入林不動艸。入水不動波。除非別有生涯始得。顧左右曰。眾中莫有恁麼人麼。饒你八面四方。總被山僧拂子穿卻鼻孔小參。明明百艸頭。明明祖師意。直下便承當。又落第二義。且作麼生是第一義。拈拄杖卓一下云。寧可截舌。不犯國諱。

克歸宗禪師法嗣

漢陽歸元白光明禪師

上堂。歸元開建多年。並無一字可說。諸方浩浩談禪。者裏家風迥別。向來弄瓦搬磚。勝過雲門念七。今朝緊把繩頭。拶得諸人骨出。豈容立地承當。轉身一步始得。失腳踏破疑團。稱錘肚裏流汁。波斯拊掌贊揚。翁仲慚顏屈膝。大眾且道。翁仲知何過咎。豎拂云。會麼。悟後自當明白。

紫谷覺禪師法嗣

陜西西安慈恩憨月圓禪師

上堂。打開無盡寶藏。運出自己家珍。信知佛法無多子。眉下人人有眼睛上堂。卽心卽佛。背負乾坤遇野火。非心非佛。懷胎石女害相思。不是心不是佛不是物。且道是什麼。是大神咒。是大明咒。

隱知聞禪師法嗣

桐城慈濟侶石淸禪師

楚州唐氏子。年二十。禮本邑洪福寺隱知和尙出家。受具於華山定庵律師。徧參諸方。後受洪福印可。雍正癸丑冬。特召入京。論曹洞宗旨。賜紫衣盂杖。明年春。奉命住鍾山靈谷寺。次遷慈濟新剎上堂。佛是乾矢橛。無你下口處。佛是麻三斤。無你下手處。無下口處。言說議論不行。無下手處。捏聚放行不得。不行不得。福足慧足。擬議思量。千隔萬隔。老僧恁般說話。也是胡亂差排。你更顧佇停思。豈止白雲萬里早參。昨夜說眞方。今朝賣假藥。立效比金丹。百病能除卻。取利亦輕微。功用實寬廓。信得及。捨手傳名。包管全愈。信不及。諱病反常。自取狂瘧小參。佛法現成。要說卽有。大盡三十日。小盡二十九。若有纖毫欺誑。我腳何似驢腳。我手何似佛手。直饒透過三關。也是癡狂外邊走。顧左右云。南斗七北斗八。生薑酸梅子辣。東震旦國說禪。西瞿耶尼笑殺。且道。笑个甚麼。曼倩善滑稽。觜也沒處插小參。東山水上行。不是諸佛出身處。庭前柏樹子。不是祖師西來意。非敢好異立奇。實在有憑有據。且道。憑據在甚麼處。卓拄杖。下座師於乾隆丁巳八月二十三日示寂。世壽七十三。僧臘五十三。塔全身於陶衝之采藥庵旁。

阿字無禪師法嗣

廣州海幢云庵云禪師

上堂。輝煌寶鏡。照萬象以無私。燦爛天花。灑眾緣而獨耀。撩天鼻孔。糞掃摩金。特地波瀾。虛空閃電。縱得金而塵滿。假縛電而影閒。一鏃穿關。分明箭後之路。三臺按拍。依稀似曲之聲。認著卽差。呈時不露。惟有藤條﹝跳﹣兆﹢孛﹞跳。不違萬有眞機。麈尾飛騰。喚醒千秋噩夢。誰堪燈續燒破面門。若个途迷挈開漆桶。勿圖斷一寸之絲。且教挽千鈞之弩。忽然中的。慶悅平生。立地掀翻沈淪消息。須知有從上恁麼事。莫辜負當下之己靈小參。夜間聞得胡張三黑李四。兩个撞著。痛打一場後。說道。你若無心我也休。不須逞气各風流。大家普入華嚴界。一向杭州一汴州。仔細聽來。卻是蟋蟀雙雙鳴艸砌。

正源略集卷第十四

天臺嗣祖沙門國淸達珍輯

南嶽下第三十八世

迦陵音禪師法嗣﹝四人﹞

京都大覺佛泉安禪師

湖廣人示莊主。百丈展開兩手。善說大義。只得其體。不得其用。仰山立地插鍬。善於應對。只得其用。不得其體。若欲體用全備。事理雙彰。且看。大徳逐日機用。尋常作略。有時一犂耕轉乾坤種。出廬陵白米。一任飽餐。有時一鋤翻轉大地。收得鎭州蘿卜。由人齩嚼。旣有如是神通妙用。佛祖亦甘立下風。試問。無陰陽地上。種个甚麼。若向者裏道得一句。祖父田園。一時分付。

廬山歸宗佩璋璜禪師

楚南衡州楊氏子。投悟禪師剃落。依友嵩和尙圓具。後參迦陵音。音問。那里人。云。湖南。音云。南嶽山髙多少。云不露頂。音云。知解禪和參堂去。一日入室。問。那个是你本來面目。師云。若呈上則不中。音云。學語之流。令看無佛性話。三七日。忽明情與無情煥然等現。白音。音不顧。師云。學人有三十棒。要打趙州。音云。過在什麼處。師云。舌頭無骨。音頷之。隨音南北二十餘年。後賜紫。命住歸宗夾山云居等處小參。以竹篦畫○云。者是諸佛頂﹝寧﹡頁﹞機。錯了也。又以竹篦畫○云。者是祖師末後句。錯了也。者兩錯。有一錯。鋸地獅子。亦如金剛王寶劍。有一錯。有照有用。能縱能奪。能殺能活。若分疏得下。功不浪施。若分疏不下。山僧亦錯。闍黎亦錯。師年逾八十。靜住云居西室。一日喚侍者云。丟去罷。書偈云。生也沒得說。死也沒得說。打破太虛空。陽春與白雪。怡然而逝。塔於寺西安樂橋側。

江西歸宗果宏徳禪師

住瞻云。拈香雲。當年承慈訓。已﹝拚﹣ㄙ﹢ㄊ﹞著活埋。打開無盡藏。拖出死屍來。大死之人今又活。老人頭上舞三臺。

京都大覺正宗道禪師

小參。適才山門外佛殿裏。已是狼籍殆盡。諸人上來下去。還嫌少那。陽气發來無硬土。無根樹子發生也。崖前枯木糝華也。諸人。還覺眉毛重麼上堂。今朝十月十五。大地山河齊吼。樂奏乾闥婆王。伶俐迦葉起舞。擊著須彌鐘。撾破虛空鼓。演出無字經。唱作蠻腔譜。不是譚玄說妙。亦非生老病苦。大家同赴華筵。面南須看北斗。覿面直截提持。擬議失卻何有。果能直下承當。始知不住劫數。其或彌封滯殼。棒折何能歇手小參。綠柳堤邊。水足艸足。靑山崖畔。東觸西觸。不耕那畔田。豈踏今時路。嘯月吟風。飡霞飲露。有時放下玉簾。佛眼覷不見。有時突向金輪。大地藏不住。有權有實。有照有用。放之自然體無去住。不如隨分納些些。何須脇下書五字。

調梅鼎禪師法嗣﹝三人﹞

磬山崇恩法南勝禪師

上堂。未離兜率降皇宮。公案何曾有兩重。千古毗藍今日事。一枝杓柄活如龍。釋迦老子生也。一花現瑞。千葉流芳。雲門大師來也。一棒揮空。十方通暢。佛佛祖祖。全提斯旨。七十二傳。未嘗少易。良久云。開口不在舌頭上白洋河抄化回。示眾。破施主慳貪。磨自己種性。須是過量人。遇著血性漢。不然易說難行。山僧昨日將者兩步工夫。親歷一番。向九曲黃河邊。往來兩月。麥麵粥﹝米﹡差﹞子飯。滋味徧嘗。看他三回四回。只云不在要。彼一文兩文。如割身肉。非關古井淵深。自愧汲長綆短。只得撩起便行。且把馳求心。歇歇歇。者般鼓笛莫輕敲。甘守門庭三尺雪。

京都拈花恢慈仁禪師

據室。旣登獅子座。須效師子吼。若有法可說。笑破虛空口。畢竟如何。家堂穩坐渾無事。終日面南看北斗上堂。千聖頂﹝寧﹡頁﹞上。可容剎海。衲僧命脈中。不許商量。休向言中取則。莫於句下承當。大展通天活路。打開被蓋囊藏。明歷歷毫無間隔。光灼灼獨露眞常。入得不二法門。處處無非佛事。出得五陰區宇。頭頭總是道場。毫端上。羅列眞空妙有。芥孔中。莊嚴淸淨寶坊小參。眞機才動。妙用全彰。靈通莫測。感應無方。果然無手能行拳。千手萬手。一時頓現。無目能舒光。千眼萬眼。當下豁開。拈提格外生涯。洞達幽玄活計當處圓融無礙。等閒蓋色騎聲。

京都萬壽粹如純禪師

順義黃氏子。禮本邑觀音寺悟上師出家。依貫文律師具戒。徧參宗匠。次謁萬壽調梅和尙。親炙數載。日窮底蘊。始授記莂。出住栴檀廣通等處。上堂。昨夜紛紛大雪。鏡外狂心頓歇。舉頭冷眼遙觀。萬里山河一色浪。禪和無交涉。踏著方磚撞倒墻。觸著露拄打失鼻。識取不爲冤。止止不須說。直饒虛空粉碎。大地平沈。到者里正好。朝打三千。暮打八百。何故。絕後再蘇。欺君不得小參。一任法堂前艸深一丈。不曾山門外垂手接人。不是調髙和寡。亦非價重難酬。且道。意在於何。釣竿可換鉤難曲。你但無心我便休小參。輦路橫門外。西山峙寺旁。說法云興。瓶瀉論文。鳥語花香。直饒拈燈籠露柱。也是折東壁補西墻。分明舉似。切忌承當。自古韓盧多逐塊。從來好肉不剜瘡。諸仁者。還知山僧舌頭落處麼。良久云。一番雨過一番涼佛誕。一年一度。徒增塗污。者个那个。有甚分別。杓柄子不問長短。拈來便澆小廝兒。也知佼儈放過不可。且道。渠還甘受也無。須知遠煙浪。別有好商量小參。舉僧問千巖長祖。如何是和尙家風。祖云。無力豎拳頭。老祖恁麼說話。大似隔靴將棒槌搔癢。有甚受用處。設有人問萬壽如何是和尙家風。劈脊便棒。待他擬議。連棒打出。因甚如此。重賞之下。必有勇夫小參。隔江招手橫行。腳跟下好與三十。望見剎竿回去。腳跟下好與三十。且道。半靑半黃。七上八下的。腳跟下合打多少。有人道得好轉語。別炊甑飯與他喫。乾隆甲午七月二十日示寂。世壽六十一。僧臘四十二。全身塔於本寺之後園。

南嶽下第三十九世

佛日義禪師法嗣﹝二人﹞

薦福徳山海禪師

小參。鄭州梨靑州棗。萬物無如出處好。阿呵呵。毗婆屍佛早畱心。直至如今不得妙。珍重擔囊行腳人。一念偏枯錯到老示眾。舉玉國師云。禪林秋晚。學道之士。貴乎一一眞實。端爲生死。不爭人我是非。是發心眞實。切問近思。不學虛頭。是參學眞實。胸襟流出。蓋天蓋地。是酬唱眞實。好賢樂善。成人道業。是領眾眞實。省虛文務誠敬。是禮貌眞實。誡虛華崇節儉是。日用眞實。明因果識罪福。除害去斃。是任事眞實。遠姦佞親仁厚。是交接眞實。甘淡薄恥謀求。是家風眞實。更有一處眞實。一發與汝諸人道破。大抵還他肌骨好。不搽紅粉也風流。師云。國師心肝五臟。和盤傾出。怎柰無人識取。而今冷地思量著。三十三天被火燒。下座同參至上堂。舉雲門示眾云。平地上死人無數。過得荊棘林是好手。時有僧出云。與麼則堂中第一座。有長處也。門云。蘇嚕蘇嚕。師云。過得荊棘林是好手。若到薦福門下。腿筋打斷。也不肯放過在。須要通身是个金剛圈栗棘蓬。教一切人。吞跳不得。諸人還委悉麼。問取我同參去。

南澗理安智朗月禪師

白門李氏子。年十九。投慧開老宿脫白。受具於六安曇瑞年和尙。後詣靈峯素蓮法師。習天臺賢首諸經論。徧參諸方。於佛日和尙處。投機印可。示眾。參禪須參活句。活句薦得。永劫不忘。作麼生是活句。驀舒手云。我手何似佛手。復垂足云。我腳何似驢腳。有漏箍籬。無漏木杓。覿面相呈。分付典座。一等蝦作眼者便作。言發非聲。色前不物。會去。何止笤帚柄三十示眾。徳山棒是瞎棒。臨濟喝是瞎喝。正偏已屬繁辭。顧鑑那堪再說。壩子橋頭。來千去萬。忠淸巷裏。驢奔馬踱。一一天眞。誰敢動著。𨿽然。王和尙底袈裟。因甚七零八落小參。獅子嚬呻。象王回顧。要行便行。要住便住。是名大丈夫。不枉打艸鞋行腳。若乃不死不活。癡心妄想。成佛作祖。豈不大錯。三歲孩童抱花鼓。莫來攔我球門路小參。大樹大皮裹。小樹小皮纏。庭前紫荊樹。無皮也過年。世出世間法。時至理俱圓。看看。山腰白雪𨿽凝凍。溪上紅梅已破顏小參。風不鳴條。雨不破塊。買有處買。賣有處賣。人人有喫有穿。各各無災無害。饒他千佛到來。一齊推出門外。何故。堂上不張白澤圖。人間何自有妖怪小參。摸螺螄搭好伴。刺繡文看好樣。年荒病久倦開鑪。無可如何著須炭。眉毛鼻孔。各自照管小參。有大蓮華。忽然出現。豎拂子云。見麼。善財童子參徳云。麥裏何曾不是面。一旦相逢在別峯。空裏雲飛知幾片。乾隆辛卯八月初十日示寂。世壽六十一。僧臘四十三。塔於蓮花峯之陽。

古云沛禪師法嗣

劍溪永鎭朴夫拙禪師

入室。書頭教娘勤作息。書尾教娘莫瞌睡。坐斷中間。不落窠臼。未免法報化身叫屈。摩竭陀親行此令。毗耶離已現神通。還委悉麼。以拄杖卓一卓。喝一喝上堂。鶯啼燕語。水綠山靑。人人懷滄海之珠。个个抱荊山之璧。龜毛拂子拂。兔角扇子扇。又誰管你米裏有虫。麥裏有面。盞子撲落地。碟子成七片。狗子佛性無。問伊是誰見。見不見。倒騎泥牛入佛殿。

祖燈紹禪師法嗣

嶽州印慧勝禪師

開堂。金剛正體。充塞十虛。智眼圓明。包羅萬有。百千法門。因此而建立。無量妙義。因玆而流通。赤灑灑騎聲蓋色。峭巍巍越古超今。到者裏說个大唐國裏無禪師。瞎卻鎭州一城人眼。總是靈龜拽尾。拂迹迹生當晚小參。揮拂子云。諸佛心印。非從人得。列祖綱宗。豈假言傳。所貴俊俏衲僧。向把捉無蹤時。詮注不及處。一連入手。自然理事全彰。諸兄弟。且入手後如何。嶽陽船子洞庭波。擊拂子。歸方丈中秋。秋風涼秋夜長。途中客思故鄕。星河燦燦。蟾桂飄香。一輪孤月轉長廊。萬家砧杵應寒螿。敢問大眾。祇如心月孤圓。光吞萬象。光非照境。境亦非存。光境俱忘。復是何物。擊拂子云。自是不歸歸便得。五湖煙景有誰爭。

月潭達禪師法嗣

鎭江金山大曉徹禪師

崇明陳氏子。依天語和尙。出家圓具。後入終南山。澗飲木食數年。憶洞山參雲門公案。忽見電光徹證。乃述偈曰。奇哉奇哉甚奇哉。閃電光中正眼開。明暗兩條生滅路。誰知無去亦無來。卽出山。參月潭和尙。得蒙印可。繼席香林。次遷金山天寧等處早參。逼塞太虛。了無空缺。燈籠用盡神通。﹝跳﹣兆﹢孛﹞跳不出。露柱使盡伎倆。藏身不得。百億須彌暗點頭。萬象森羅笑不歇。且道。笑个甚麼。眉毛眼上橫。鼻孔大頭垂小參。金山一夏來。無法可商量。饑來要喫飯。飽時絕思想。倦來要打眠。一覺到天亮。動轉及施爲。十方盡通暢。了了全非見。堂堂無背向。但只恁麼過。還有爲人處也無。明眼人前。不得錯舉小參。不是心。耳聲眼色甚分明。不是佛。暑气侵人誰不熱。不是物。電光石火空狼籍。畢竟是什麼。冬瓜直儱侗。瓠子曲彎彎。若向者裏會得。一生參學事畢早參。有一人六根不具。四大皆空。體周法界。行住無蹤。灑灑落落。任西任東。問伊佛法禪道。全然一法不通。且道。此人有長處也無。試道看僧問。旣是金山。因何惟見土石。師云。是你見處。云和尙又作麼生見。師云我不曾眼花。云謝師答話。師云。放汝三十棒僧問。隔江招手而去。過在甚麼處。師云。不守本分。云恁麼不用行腳也。師云。只恐不是玉。是玉也大奇上堂。佛祖玄機。人天罔測。大用現前。不存軌則。徳山入門便棒。臨濟入門便喝。施雷轟電掣之機。展殺活臨時之用。直下全提。凡聖路絕。若是明眼衲僧。向棒喝未施已前。貫通古今。猶較些子小參。卽心卽佛。芍藥花開菩薩面。非心非佛。棕櫚葉放夜叉頭。不是心不是佛不是物。猿抱子歸靑嶂裏。鳥銜花落碧巖前。恁麼會得。猶是陜府灌鐵牛。嘉州打大象。莫若業識茫茫去。一條白練去。無明煩惱去。一念萬年去。𨿽然如是。毫釐有差。天地懸隔。毫釐無差。天地懸隔。師示微疾。說偈而逝。世壽七十三。僧臘四十九。塔於金陵紫金山之麓。

不物震禪師法嗣

泰州慈濟自聞悅禪師

徐州蕭縣盛氏子上堂。華藏界香水海。重重無盡善法。堂樓閣門。門門無礙。只貴當人信得及。一拶便入。始知虛而靈。寂而妙。髙揖釋迦。不拜彌勒。婢視聲聞。奴呼圓覺。正所謂我爲法王。於法自在。𨿽然如是。開堂一句。作麼生道。但願好風齊著力。一時吹入我門來佛殿。漱口三日。吾不喜聞。是光明藏。是最上乘。展具云。丈夫自有衝天志。豈向他人行處行結制。九十日已前。鉤子鉤你。九十日已後。錐子錐你。正當九十日。開潑天潑地鑪韝起烹佛烹祖火焰。釋迦彌勒。擬議則眉須墮落。文殊普賢。顧鑑則燎卻面門設有个漢出來道。長老云何修學。云何取證。與麼見解。拄杖子不在。笤帚柄聊與三十。

澹如永禪師法嗣﹝五人﹞

杭州天華有於成禪師

誕日上堂。釋迦老子。未離兜率。成上座。早已腳踏閻浮。釋迦老子。指天指地。成上座。早已成等正覺。不是爲他閒事長無明。豈肯自輕而退屈。三十年前。驅耕奪食。誰敢當鋒。三十年後。灰意忘情。甘心下劣。修禪入定。讓與他人。喫飯安眠。隨緣度日。曾憶母胎中有一轉語。告報諸人。卓拄杖云。來朝一一爲君說。

杭州天目聞學定禪師

松江上海張氏子。年二十。出家受具。閱六祖壇經。如獲古物。參澹如和尙。問。一歸何處。澹雲。南髙峯頂浪滔天。師不會。後上天臺。雲霧四塞。忽見日輪湧出。身心廓然。夙疑冰釋上堂。蘭吐春山。梅開玉樹。是處全彰正眼。頭頭漏泄家風。何必重升此座。鼓兩片皮。說黃道黑。然則事豈無因。道由言顯。十字街頭廖胡子。何妨觸著磕著。三家村裏泥土地。從來有感有靈。鎔瓶盤釵釧爲一金。攪酥酪醍醐成一味。還他作者。入荒田不揀。信手拈來艸。誰是知音。須彌山。突出諸人額角邊。大海水。灌入諸人鼻孔裏。卽且置。前三三後三三。又明个甚麼邊事。良久云。三級浪髙魚化龍癡人猶戽夜塘水上堂。事存函蓋合。理應箭鋒拄。鼻孔與眼睛。今古長相對。拈卻事。去卻理。孟八郎漢無措足地。令人轉憶謝三郎。一絲獨釣寒江雪冬節上堂。天無私蓋。地無私載。鐵馬驟冰稜一句。迥超千聖外。事無礙。理無礙。打破相呈。漆桶依然不快。剝盡羣陰。一陽來復。卽且置。優波離尊者。因甚昨夜酒醉。喝一喝早參。如來說一合相。卽非一合相。神光三拜後。熊耳一峯髙。風聲水聲。驢聲馬聲。任運流入薩婆若海。而總不見得。無位眞人。是什麼乾屎橛。且逐雞聲過板橋早參。明頭合暗頭合。銜鐵負鞍。瞎驢成隊。佛法僧三寶。匙挑不上。燻風自南來。殿閣生微涼。菩提場中一千七百个。喫鹽止渴漢。作盡不良人。總未具透關眼在。西峯今日吐膽傾心。是汝諸人。何妨拍拍是令乾隆戊戌正月初三日示微疾。謂弟子曰。今日是何日。答曰。甲子。師曰。吾行矣。乃起坐說偈而逝。世壽六十七。僧臘四十四。

天目桂巖立禪師

上堂。金烏飛玉兔走。盡未來際盡。鰕跳不出斗。乾坤大戲場。好手手中呈好手。胡張三黑李四。千年桃核裏。原是舊時仁。釋迦文殊是他奴。說个成佛作祖。大似不識羞底莽鹵漢。顧眾云。汝諸人行甚麼。驢腳馬腳。達摩擉瞎你眼睛文殊拔卻你舌頭。山僧恁麼告報。已是不堪。何故。好兒終不使爺錢。

天目道謙智禪師

江西建昌南城縣人上堂。以拂子畫一下云。摩竭提國。親行此令。卽此用離此用。馬師父子。移花兼蝶至。買石得云饒。說甚向上向下。花須連夜發。莫待曉風吹。祖師西來。大似賣老鼠藥底客人。汝等諸人。切忌誤用。用則傷人。西峯恁麼說。是眞語實語。不二語不誑語。還信得及麼。良久云。罕逢穿耳客。多遇刻舟人其遇人銘曰。佛法無多。得鼻失口。若說罷參。眞个漏逗。急須見人跳出窠臼。一念不生百拙千丑。大地同行。虛空把手。道無不無。道有不有。有無不二。簸箕熨斗。釋迦彌勒。難出其右緇素銘曰。正體非覺。孤光爍爍。正覺非體。乾坤莫比。比智不忘。非愚卽狂。徹底掀翻。獨露堂堂。劈心剜腹。換骨洗腸。金剛栗棘。百世遺光。痛棒熱喝。飯熟羹香。耳聾蒿拂法乳親嘗權衡銘曰。末後牢關。說與徧參。黑花貓子。面門已班。瓜直儱侗。瓠曲彎彎。通玄峯頂。不是人間。長慶曰差。水潦曰奇。明得下載。分淸水泥。我天爾狗丹鳳楚雞蕩盡閨閣。悟中之迷。師世壽六十三。預知報盡。端坐說偈。大喝一聲而寂。

南屏淨慈在衡權禪師

海寧錢氏子。依天臺道源和尙。剃染受具。後謁澹如和尙。命看狗子無佛性話。一日聞梆聲。打失鼻孔。遂蒙印可。出住南屏聖果華頂興勝等處。示眾。道慚未克繼先宗。俛首時時省己躬。珍重後賢須策勵。莫將心地自朦朧小參。欲覓覓不得。要推推不開。拳頭無縫罅。眉毛頷下栽。面壁九年猶不識。手攜只履自西歸。淨慈恁麼道。卻被露柱在旁呵呵大笑。且道。他笑个什麼。良久云。參乾隆己丑初夏示微疾。五月二十九日。說偈而逝。世壽五十四。僧臘三十四。塔於華頂之西塢。

悟修慧禪師法嗣

杭州淨慈振一宗禪師

佛誕上堂。人人共道。今日世尊降誕之辰。試問諸仁者。世尊未降誕前。向什麼處見。只在當人眼裏耳裏口裏鼻裏。諸人還見麼。擊拂子云。吽吽吽。

曉蒼暹禪師法嗣

潯陽能仁秀林俊禪師

上堂。全身擔荷。赤體提持。不向言前薦取。不從句裏承機。顯揚臨濟宗猷。掀翻報恩窠臼。正恁麼時如何。拍掌云。教外何曾有別傳。

杲樹憧禪師法嗣

杭州淨慈指遠近禪師

開鐘板小參。兵隨印轉。將逐符行。觸著磕著。萬象皆新。以椎擊鐘云。蝦蠏何勞努眼睛。

靈鷲誠禪師法嗣﹝七人﹞

維揚髙旻天慧徹禪師

臘八日上堂。今日乃釋迦成等正覺之辰。若恁麼道。喪我兒孫。若不恁麼道。亦喪我兒孫。且道。作麼生始得。若是明眼衲僧。聞恁麼舉。便攢眉而去。未免也是靈龜負圖。自取喪身之兆。揮拂云。黃面老。大似夢眼見空花。常州有蘇州有。當臺寶鏡分妍醜。輝天鑑地大光明。須向面南看北斗。放出楊岐三腳驢。踏殺衢州子胡狗。栴檀林內栴檀香。獅子窟中獅子吼。山意衝寒欲放梅。岸容待臘將舒柳。曾識大經不勞塵剖。西走東行。南行北走。呵呵大笑云。相見每施三盞茶。貴圖人識髙旻口上堂。雨洗紅衣。濯濯淸芬可掬。風搖翠蓋。亭亭松柏堪觀。無不是生機。無不是妙用。所以東山道。如何是祖師西來意。庭前柏樹子。恁麼會則不是。如何是祖師西來意。庭前柏樹子。恁麼會方始是。方外原無剩語。劫初那有閒名。當機卽色卽空。軼格非同非異。咄。白晝裏瞌睡。有甚麼限上堂。三个月開鑪。九旬日取則。香板與蒲團。都盧最親切。山僧誠實言。諸人瞥不瞥。張三未必胡。李四何曾黑。水底烏龜喫鐵鞭。山頭玉兔吞明月。彈指北淮達帝都。一口西江連底吸。茱萸灣步步蓮生。天中塔層層彩結。大地掀眉。虛空吐舌。三十三天撲帝鐘。誕生內外驚一跌。﹝○﹫母﹞東勝神洲。西瞿耶尼。北郁單越。南閻浮提。○﹝○﹡○﹞／○﹞芒鞋懸向月晚參。香巖上樹。全身獨露。聾者瞽者。徒勞顧佇。不顧佇。三岔河邊。官塘大路早參。拈拄杖。寫﹝○﹫烏﹞﹝○﹫焉﹞﹝○﹫馬﹞。一番雨過一番風。雨雨風風白月中。條令斬新端的旨。頂門迸出一輪紅。以杖寫。下座早參。夜來木馬旋空走。天曉泥牛露地眠。誰是騎聲蓋色者。東君有信借相傳早參。菊綻籬邊。朵朵發明空劫外。雁鳴天際。聲聲透出威音前。時節若至。其理自彰。情與無情。煥然等現。喝一喝。觀自在菩薩。行深般若波羅蜜多時。照見五蘊皆空。度一切苦厄。復喝一喝。若是陶淵明。攢眉便歸去佛涅盤早參。今日有明日無。欲滅度不滅度。捉敗伊何處去。金棺裏一足露。二千七百餘年前。黃面瞿曇。半生半死。竟無伸救底人。今日雄峯遠孫實徹。直下伸救一上。揮拂云。收。

武林崇福道明信禪師

佛誕上堂。盡法界身。本無出沒。大悲願力。示現受生。眾中。還有法界身者麼。卓拄杖云。一切處。是他受生出現處。一切時。是他成等正覺時。雄峯已爲諸人。下个注腳了也早參。舉定山疎山論生死中有佛無佛。一僧云。生死中有佛。不迷生死。一僧云。生死中無佛。無生死。爭之不已。仝上大梅。梅云。一疎一親。定云。誰疎誰親。梅云。親者不問。問者不親。雄峯看來二僧各具隻眼。何故。過河須用筏。到岸不須舟。若論佛法商量有佛無佛。揚在他方世界。再來雄峯喫棒。

金壇東禪寶勝萬光篆禪師

上堂。洞山參雲門。曾喫三頓棒。世尊成正覺。惟見一天星。亮座主入山不見。丰幹老騎虎相迎。唇上碧斑迸逼豹。嘴邊當的帝都丁小參。未打臉時。說甚生旦。淨丑旣已出臺。便是長幼貴賤。坐立儼然。各知所守。不是藥山閒曲調。所貴人人得知有。如何是知有底事。達摩大師鼻孔。廚竉煙衝。釋迦老子眉毛。糞箕笤帚。

杭州崇福智巖昌禪師

上堂。冰凍三尺。非一日之寒。證悟一朝。非一時之功。禪發疑而漸悟。道無執而頓通。所以劫前運步。非心力之所到。句外明宗。豈言詮而可徹。若是伶俐漢。向未舉已前領略。猶較些子。若乃如何若何。則劍去久矣。卓杖云。艸鞋踏斷處。不索別商量。

杭州崇福朗融照禪師

藏經到山。上堂。無始以來。有一大藏。本不曾開。實未嘗關。不立一法。不捨一法。盡情供養諸人了也。而諸人能知能覺。所以不知不覺。豎拂子云。者裏又有一大藏。且道。地甚麼處。擲拄杖下座。

杭州孤舟山谷聲聞禪師

臨終自云。我見靈鷲和尙。得个歇處。便住此山。直至如今。五十二年。未曾移腳。今朝事不獲已。闊步大方。門人問。和尙何往。師云。到靑陽余姓家。汝可爲我更衣沐浴。門人請偈。師云。五十餘年住此山。且無閒話落人間。今朝無事山前去。大似楊花去復還。分付畱龕勿化。卽跏趺含笑而逝。廿年後有。靑陽余居士來。山移龕火葬。

大雄崇福迅機鋒禪師

上堂。信手拈來艸。猶是門外句。其他三藏十二部。一千七百則。是甚麼。展抹爛艸衣。徳山棒臨濟喝。是趕狗底家具。山僧今日吐露心肝。若向我者裏會去。也是逐塊韓盧。擬議之間。千里萬里。所以古徳云。悟卽不無。爭柰落在第二頭。若是第一頭事。三世諸佛。有口祇堪掛壁。歷代祖師。祇可自知。釋迦老子。四十九年。祇說得濁邊過患。汝諸人。要明第一頭事麼。若是个漢。向山僧未啟口前會得。便可與佛祖爲師。顧眾云。已遲八刻上堂。拈拄杖云。拈起也。乾旋坤轉。放下也。海晏河淸。衲僧分上。料掉沒交涉。曲爲今時。由人施設。舉潙山禪師云。有句無句。如藤倚樹。潙坭壁次。香巖問云。忽然樹倒藤枯。句歸何處。潙放下泥盤。呵呵大笑。師云。潙山𨿽然。笑裏有刀誰不知。被香巖一推推倒。直至如今起不得。若是山僧則不然。有恁麼問。但向道。今日普請。且道。潙山底是。山僧底是。良久。委悉麼。見義不爲。是無勇也。

百靈然禪師法嗣

湖廣古帆令禪師

上堂。老僧確辭不上堂。玆爲眾人一段誠懇。不得不出來。舉則奇特因緣。阿逸多。滿腔疑情。請問善現。須菩提。一肚糊塗。啟白於佛。佛云。此事年代深遠。暫時忘卻。可問會中長老。老云。我不是不解答。但答不在問處。諸公不是不解我意。柰問不在答處。言無展事。語不投機。祇如目前者株無根樹。非干雨露。不涉春秋。摘花剪麗。可以換諸人眼睛。直截根源。可以穿列祖鼻孔。黃面聞之快嘆。奇哉。空生領旨。極贊希有。獨有山門个漢。未免笑脫下頷。還有爲渠拍得上者麼。拈拄杖一卓云。三會龍華。齊成正覺。

海山明禪師法嗣

萬杉大楚圓禪師

據室。拈拄杖云。祖父不傳之義。人天共仰之宗。今日豈敢囊藏蓋覆。復卓一下云。爍破面門。小參。臨濟喫棒三頓。有口難言。雲門拶折一足。有路難行。誰知睦州是竭水取魚。黃檗是覆巢探卵。臨濟之命根不斷。雲門之仇讎不結。若要與古人雪屈。直須翻轉面皮始得。遂拈拄杖。旋風打散。便歸方丈。

古梅冽禪師法嗣

潭州大潙天翼翔禪師

上堂。廣大祖庭。宗風浩蕩。三玄要旨。迥出言詮。無賓無主。山僧今日廓辟十智門庭。倒跨三腳驢子。卓拄杖云。他人行處我不行。他人住處我不住。

巨濤果禪師法嗣

杭州雲林玉山琳禪師

解制小參。山僧於舊歲十月十五。布个縵天网子。收取徐十三郎頭上破网巾。趙州行腳底破艸鞋。南泉刀下死貓頭。玄沙叱沙斑面虎。柏樹子枯樹樁。禿苕帚破簸箕。向七尺單前長廊下。受盡云蒸霞蔚。霽月光風。要伊个个翻身﹝跳﹣兆﹢孛﹞跳。吐气揚眉。未免眉毛撕結。做盡對頭。向冷水裏浸殺。火鑪邊燒殺。山僧縱有九轉還丹。開瞽金鍼。要伊眼目定動。令彼衝霄底衝霄。入淵底入淵。有一句子。至緊切要話。切記切記。蚯蚓跳上梵天。蝦蟇驀過東海。不得辜負雲林。

赤潭珠禪師法嗣﹝二人﹞

繡州濮鎭宇存順禪師

立兩序小參。建立賓主。須仗兩堂齊下喝。舉唱宗風。全憑一句定綱維。抽卻克賓鉗錘。不用東山圓相。若要少室宗風聲振。滹沱正脈長流。只須禪歸海經入藏。拈起布毛。燈盞燎亮。貴賣生薑。敢保的當。自從胡亂後。三十年不少鹽醬。

嘉興白蓮愼初暹禪師

曬藏經小參。者捲眞經。不從世尊宣揚。亦非慶喜結集。龍宮海藏未嘗收。梵語唐言豈能譯。大眾。還見眞經麼。展手下座。

具宜開禪師法嗣

興化時思道安經禪師

祝發於海昌慶善寺。圓具後。參福嚴具宜和尙。有省。出世住普明。未幾遷時思上堂。阿含十二。方等八兩。手無端鳴聒聒。二十二年般若談。杜鵑枝上血斑斑。法華涅盤共七年。何須醫裏又加鹽。華嚴最初三七日。千古秤錘俱生鐵。時思慣爲東話西說。抝直作曲。哆哆和和。截鶴續鳧。昨夜拄杖子。將山河大地。及如來一大藏教。一口吞卻了也。且道。今日畢竟說个甚麼。八十婆婆鬢抹油。不搽紅粉也風流師示寂。後四十年。嗣孫悅心。始茶毗建塔。道俗送者數千人。咸謂。師之徳行所感也。

具如奇禪師法嗣

維揚天寧侶松楷禪師

解制。師云。十五日已前。滴水滴凍。十五日已後。融雪融霜。正當十五日。春雨蒙潤。萬物滋生。諸人到者裏。正好把住繩頭。單提向上。討个分曉。不爲分外。設使腳頭無眼。任你南天臺北五臺。走徧四大部洲。拄杖子。終不肯放過。何故。日月燈明佛本光瑞如此起七。扇起﹝〦／凶﹞勇鑪韝。放出惡辣鉗錘。逼得陜府鐵牛。汗流浹背。打得西河獅子。躑身無地。驚動憍陳如尊者。將虛空一摑粉碎。擲竹篦云。撲落非他物。縱橫不是塵。遂拈竹篦云。起小參。師云。舉一不得舉二。放過一著。落在第二。且道。一作麼生舉。彈指一下。古佛過去久矣。

竹峯續禪師法嗣

四川昭覺潛修悅禪師

陜西鳳翔縣李氏子。母黃氏。夢白鶴投懷而生。丱歲出家。遊西安金繩寺。圓具後。參竹峯於昭覺。得授信拂。遂繼席焉解七。一七工夫。用盡許多閒力气。仔細看來。大似金剛與泥人揩背。金剛累得汗出。泥人晝夜鼾睡。烈焰紅鑪。鉗錘惡辣。總當等閒遊戲。人人飲木楂羹。口口吞來無滋味。是誰轉得古乾坤。一擦頓入獅羣隊。掛角羚羊不用尋。藏身之處無蹤迹。際融史居士。問。弟子此生姓史。不知一气不來姓个甚麼。師喚云。際融。士應諾。師云。姓甚麼。士無對。師便歸室。

中洲嶽禪師法嗣

徳淸吉祥大文相禪師

上堂。天空云淨。九臯之鶴髙飛。浪靜波恬。四海之龍穩睡。今日來昔日去。善知識之腳跟。本無固必。用則行。捨則藏。大丈夫之肝膈。自有權衡。況乃靈山的旨。迥絕思惟。少室眞傳。不拘文字。思惟迥絕也。且懸河之辯。啟口無由。文字不拘也。縱饒奪錦之才。縮手有分。拈花示眾。已是畫虎成貍。立雪安心。何異指鹿爲馬。從此分枝別葉。列焰聯燈。競顯神通。各呈伎倆。或露半面。或現全身。或憑華座而笞龍象。或閉松扉而馴猿鳥。總之曲垂方便。誘引童蒙。山僧道徳荒蕪。固是匙挑不上。無端也闖入這羣隊裏。只得隨例簸土揚塵。拈椎揮塵。以拂子畫﹝○／○／○﹞云。試看合浦珠還日。自有淸光照九州上堂。粗言及細語。皆歸第一義。釋迦老子。淫房裏宿夜。酒樓上看戲。肉案頭午。齊墮在阿鼻大地獄中。永無出期。鹽官念一道眞言。爲他結个般若緣。多他阿伽陀三藐三佛陀。釋迦老子出來了也。試看卽今在甚麼處。良久云。過上堂。喝一喝云。虛空粉碎。大地平沈。你這隊喫自在飯底漢。向那个壁角頭。門扇後打瞌睡。

南溟碧禪師法嗣

育王嵩來荃禪師

小參。卽心卽佛。月落不離天。非心非佛。蝦跳不出斗。不是心不是佛不是物。嘒嘒蟬聲在髙柳。擊拂云。還知落處麼。江南兩浙。春寒秋熱。

默庵言禪師法嗣

寶應一粟嶧岫旭禪師

鹽城潘氏子。幼投本邑法興院不違和尙剃染。依石塔瑞律師圓具。次歸本師。印可。師於乾隆丙申。示微疾。眾請說偈。云老僧末後無言。倩取虛空代說。揭開劫外春光。指出一天明月。端坐而逝。塔於本邑之松園。

曉堂哲禪師法嗣

長沙白霞信賢遐禪師

元旦上堂。喝一喝云。春光滿握。撒向梅梢。和气一團。別開世界。不待磨塵刮垢。轉見耀古騰今。如日在天。普使具眼凡夫。一時瞻仰。得其半者。可以定國安邦。得其全者。可以轉凡成聖。上下安居。不敢攙匙亂箸。尊卑異位。何須越爼代庖。要用豈假思惟。會得總成靈妙。復喝一喝。人人萬福。

異目宗禪師法嗣

饒州龍溪正覺堯庵治禪師

升座。釋迦老漢。於無量阿僧祇劫。修習心地法門。向雪山頂上。明星現處。一時打失。於今二千年。後轉向正覺山前。明星現時。且道。心地法門。作麼生會。彈指圓成八萬門。一超直入如來地。

天池鵬禪師法嗣

徐州雲龍興化奎章平禪師

早參。興化結制安禪。龍象兢頭來參。本來無法可說。帶累四海髙賢。祖師西來大意。恰似火裏紅蓮。冷地若還覷破。正好和衣打眠。更有向上一路。只是千聖不傳。不落理事兼帶。亦非三要三玄。就中有恁麼舉。便與掀倒禪牀。喝散大眾。三十棒。一棒也較不得。何故。有功者賞晚參。水不洗水。金不博金。西來大意。直指人心。恁麼會去。轉見病深。不恁麼會去。無處討尋。畢竟如何。喝一喝。

止先源禪師法嗣

休林遠岫堂主

嘉善王氏子。投萬年明之和尙出家。圓具後。瓢囊行腳。徧參尊宿。後謁止先源。止問。涉水登山。所爲何事。師云。不爲別事。止拈棒。師云。鷂子過新羅。拂袖便出。未幾。蒙印可。命充堂主小參。把住則鐵壁銀山。通天活路。放行則隨流得妙。水泄不通。且道。把住是。放行是。復舉僧辭趙州。州云。何處去。僧云。諸方學佛法去。州豎起拂子云。有佛處不得住。師云。無毛鷂子撲天飛。無佛處急走過。師云。倒騎鐵馬上須彌。三千里外逢人不得錯舉。師云。燈籠與露柱。商量浩浩地。僧云。恁麼則不去也。師云。笑殺南鄕泥土地。州云。摘楊花摘楊花。師云。石虎叫時山谷響。木人詬處鐵牛驚。岫上座。著與麼語。一任諸方檢點。

正源略集卷第十五

天臺嗣祖沙門國淸達珍輯

靑原下宗鏡第九世

鑑堂鏡禪師法嗣

潤州焦山碩庵行載禪師

吳陵假氏子。祝發於州之曲塘淸淨庵。受具後。參焦山鑑。一日夜起。見電影過窗前。有省。衝口說偈曰。聽之不聞。視之不見。裂破虛空。無背無面。遂充西堂。受心印。繼住焦山結制上堂。僧問。烈焰紅鑪。光騰徧界。到者裏。還假鉗錘也無。師打曰。少者一槌不得。僧擬開口。師又打曰。莫待冷來看。僧作禮。師乃曰。東弗於逮打鼓。西瞿耶尼上堂。今日海門結制。一時把斷封疆。拈將折筯攪滄溟。只要魚龍知性命。鯤鯨赤尾應不待言。祇如鰕蜆泥鰍。總教伊直下翻身。始知焦山心不負人中秋示眾。拈如意曰。無物可酬佳節。一句報於禪徳。各各本有光明。無物堪能比得。𨿽則如是。若不眞實參究。只恐認在淸淨境上。以當平生。後來大有事在示眾。天气不寒。人力困倦。大事未明。時光易換。要得覿體相應。須是出身白汗。出後又且如何。健則經行。饑則喫飯。

道宏南禪師法嗣

揚州平山麗杲行昱禪師

晚參。祖道荒涼。人根鮮劣。佛法二字。置之髙閣。山僧今夜。用長虹作竿。新月爲鉤。向揚子江心垂釣。莫有搖頭擺尾底赤尾鯉魚麼。有則出來。衝波躍浪看。如無。且聽山僧唱一漁父詞。以供大眾。乃拈拄杖。作搖櫓勢云。鼓曳煙波一釣翁。自南自北自西東。銀絲直釣寒江雪。鐵笛橫吹別浦風。紅蓼岸白蘋叢。水光山色有無中。儂家不管塵寰事。欵乃一聲天地空。

浴日能禪師法嗣

京都大千佛道權髙禪師

冬至上堂。渠今正是我。我今不是渠。睡眼瞳人踢玉球。昔年驢覷井。今朝井覷驢。嚼破舌頭怕合口。千佛不從陰陽而至。腳底生毛長似綫。臘八上堂。修行三大阿僧祇劫。成佛作祖。造業於正覺山前。咬盡人間豬狗。赤眼觸碎明星。銜著舌頭打失口。無所從來。猛虎饑鷹爪牙下。何曾喞﹝口﹡畱﹞上堂。通身羅綺皂靴。荊棘林中。安眠有地。赤體不掛寸絲。明月堂前。轉身無門。奪得壁上鍾馗寶劍。一任橫揮豎揮。直得露柱閃爍。瓦礫生光。百億須彌。百億日月。萬象森羅。一時顯現了也。報化佛頭。圓妙等覺。九種十類。都盧是个自己。恁麼會是有相。不恁麼會是無相。作麼生是實相。眾無語。復曰。明朝後日。切莫違時失候。

主峯昆禪師法嗣

漢陽歸元且憨拙禪師

佛成道日上堂。咄哉黃面老。午夜睹明星。帶累閻浮客。重添眼上塵。山僧。今日向瞿曇頂﹝寧﹡頁﹞上。展演爪牙。眾生眉睫間。掀翻窠臼。將智慧徳相。拈向一邊。妄想執著。掃置一壁。威音非始。樓至非終。孤迥迥光吞萬象。峭巍巍雄蓋大方。到者裏。通身是眼覷不及。渾身是口贊莫窮。

自明珩禪師法嗣

端州月山惺學敏禪師

上堂。遇水架金梁。莫讓他人爭作。撥沙塡滑路。豈肯袖手傍觀。羅睺羅之密行。釋迦佛贊莫能窮。觀世音之慈心。二乘人空生仰望。興隆梵剎。一肩擔荷莫辭勞。輔弼叢林。全副肝腸歸淨域。勿謂事之難成。總怪力之不足。旣爲佛子。當報佛恩。擲拄杖云。莫謂淸早起。更有夜行人。

遠林進禪師法嗣

京口五州淨因宗一眞禪師

上堂。舉拂子云。無偏無正。無主無賓。門外剎竿。一任踢倒扶起。匣中寶劍。何妨豎弄橫拈。葉續花聯於不萌枝上。鳳舞鸞翔於無影林中。不涉功勛。得大自在。且道。是甚麼人。手握金鞭問歸客。夜深誰共禦街行佛誕上堂。未離兜率降王宮。未出母胎度人畢。何必指天更指地。一春紅雨花狼藉。

紫琈距禪師法嗣

京口乳山憨如行秀禪師

興化卜氏子。幼而頴異。胸次蕭爽。髫年祝發。秉具後。卽瓢囊行腳。至弁山。謁紫琈距。機契。命掌記室。閱數載。遂承印可。辭去。同蔭乾法兄。道出京口。愛江山之勝。偶過乳山萬壽寺。見峯回水繞林茂寺荒曰。者个破落院子。正合我意。乃卓錫焉上堂。座右烏藤七尺。靠倒虛空。牀頭白拂一枝。掛殘破壁。二六時中。但使一頭牯。長耕八畝田。把空手鋤。耘無根艸。灌引曹溪之水。穿雲絡石。成熟廬陵之米。匝地普天。將此供養十方大眾。以及三世諸佛。總向者裏。飽滿一如。山僧恁麼爲人。一任諸方檢點。良久云。雙手扶犁云過膝。泥牛耕破水中天僧參問。千七百位老凍儂。向甚處去了。師豎起拂子曰。鼻孔總穿在者裏。僧云。千七百則舊公案。都請判斷了。師揮拂子曰。今日郊天大赦。盡情發放去也。乾隆壬午秋。示微疾。偈曰。四十餘年住此峯。了無一法與人通。倒騎石馬嘶風去。葉落霜林滿地紅。擲筆端坐而寂。世壽七十二。僧臘六十二。塔全身於寺左。

侶石淸禪師法嗣﹝二人﹞

桐城投子慈濟竺風聖禪師

維揚海陵人。七歲於金陵地藏庵。依玉白法師出家。秉戒於雲林諦老和尙。後參誕登。遂承記莂晦日小參。月當晦兮逢小暑。香不拈兮贊不舉。日落西峯吞火團。露柱通身汗如雨。平田塵鹿忽成羣。阿誰能辯塵中主晚參。卓拄杖云。拄杖子一往。得个漧巴見識。不怕風吹。不怕雨打。孤迥迥峭巍巍。正與麼時。忽現神變。﹝跳﹣兆﹢孛﹞跳上三十三天。撞著行雨龍王。攔頭一棒。當下瓦解冰消。主風神忍俊不禁。解開風囊。颼颼飅飅。頃刻間。吹得雲收雨散。依舊日光明照。見種種色。復卓一下云。摘楊花摘楊花。胡盧架上生冬瓜。明朝喫了早粥後。大家努力檢新茶上堂。崖桂發龍門。折來供投子。滿院散天香。簪向銀瓶裏。賓主方歷然。問答從此始。以我爲隱乎。吾無隱乎爾。臨濟四料簡。古今人莫辯。透過金剛圈。與君通一綫。卓杖一下云。盞子撲落地。碟子成七片。

金陵靈穀道揆守禪師

浙江烏程淩氏子小參。山僧一往口門窄。者也之乎不愛說。若問西來意若何。白棒倒拈頭打裂。不是絕人情。亦非無徳澤。肝腸如火臉如冰。從來鍾阜家風別。祇如知音底人到來。又作麼生。相將把手步秋林。笑指霜楓紅似血小參。日日日東升。夜夜月西沒。升沒不停機。又值黃花節。砧敲夜月寒。雁叫霜風洌。楓葉嶺頭紅。蘆花江上白。是聲非聲。是色非色。祖意西來。了然無別。旣無別。因甚有會有不會。只爲忒分明。翻令人不識晚參。禪不假參。道不假學。祖師西來。祇堪洗腳。蔣山恁麼說話。自摑一摑云。絡索晚參。東邊來的。東背西向。巍巍堂堂。西邊來的。西背東向。濟濟鏘鏘。可中有个漢。不落東西。不存向背。且道。是何面目。良久云。認著依然還不是師住靈谷三十餘年。三接翠華召對。賜紫。乾隆丁亥八月十一日示寂。世壽六十七。僧臘四十六。塔於本山。

靑原下宗鏡十世

碩庵載禪師法嗣

潤州焦山敏修福毅禪師

湖廣武昌李氏子。年十九。禮荊州承天寺恆印老宿祝發。抵漢陽歸元受具。志慕宗乘。包挑行腳。至焦山參碩庵。命看無字話。十餘年無所入。乃徧參名宿。大病幾死。忽猛省曰。狗子佛性無。乾坤一火鑪。擬議剛半步。徹底盡焦枯。返焦山呈所得。蒙印可。住弁山上堂。僧問。如何是正中偏。師云。金烏夜半海門懸。進云。如何是偏中正。師云。白髮女兒照古鏡。進云。如何是正中來。師云。雲中石女夜懷胎。進云。如何是兼中至。師云。象王跨上泥牛背。進云。如何是兼中到。師云。黑漆濃潑烏紗帽。進云。洞上五位蒙師指。弁嶺家風試展看。師云。明向道破。還來亂統。僧禮拜。師乃曰。問答分明也罔然。莫將知解認爲禪。祖師那有西來意。只把空拳立正偏解制。開鑪十月中。罷鑪正月半。目前是何物。打鼓普請看。豎拂子云。看看。古佛一眞燈。十方悉照徧。三世諸如來。皆從影裏現。各各不相借。光明莫可見。大眾。旣是古佛。因甚莫可見。無油乾紙撚。不同騰烈焰。我見燈明佛。本光瑞如此。喝一喝師垂問。洞山門下。永絕滲漏。爲甚不波亭外流水滔滔師六坐道場。乾隆二年。重住焦山。潤州大旱。師至廣陵。募米三萬餘石賑饑。師無疾而終。全身塔於潤之黃山之南。

麗杲昱禪師法嗣

揚州棲靈善初禪師

示眾云。諸仁者。此事。只貴卒地折爆地斷。淨裸裸絕承當。赤灑灑無回互。若是久參先達。才聞舉著。撩起便行。猶較些子。

宗一行眞禪師法嗣

京口五州淨因運徳輪禪師

上堂。垂萬里鉤。駐千里馬。布漫天网。打衝霄鶴。固是從上老古錐底作略。祇如有一人。佛祖呼喚不回。三界羅籠不住。古聖不安排。至今無處所。畢竟作麼生授受。震威一喝云。莫謂龍華消息斷。桃花依舊笑春回示眾。南來三楚客。北至五臺僧。望見五州山。早喫三十棒。踏著回龍橋。已落第二路。況入淨因門。有甚相見處。樓臺風月。近來幾个知音。古殿靑燈。日下果然失照。將謂老僧空過闍黎。誰知闍黎錯過老僧。

惺學敏禪師法嗣

洞山普利野雲徹禪師

誕日上堂。世尊臘八成道。徹上座。先世尊三日。世尊眼中著屑。徹上座雪上加霜。休云兩彩一賽。總是熟境難忘。喝一喝云。分付山門頭大漢。切莫笑他坭塑金剛。以拂子打相云。事無一定。理無一向小參。無明長我志。煩惱助我能。推倒無影樹。更上第一層。良久云。舉頭天外看。誰是我般人。

憨如秀禪師法嗣

鎭江乳山得一善禪師

本郡元氏子。幼失怙恃。投萬壽寺。依憨如秀出家。秉具於寶華文海律師。時念。出沒閻浮。將何敵他生死。卽叩夾山翠巖江天海門諸處而返。參拖死屍的是誰話。久無入處。一日定中聞禪板聲。豁然透脫。卽呈偈曰。北斗面南看。西江一吸漧。抽開白霜刃。凜凜倚天寒。秀接得。以火燒卻再索。師展兩手。秀曰未在。師云。和尙莫瞞人好中秋上堂。中庭地白樹棲鴉。冷露無聲濕桂花。今夜月明人盡望。不知秋思在誰家。靈山指曹溪話。馬祖玩寒山比。畢竟那个聻。試檢點看。殊不知貴在自肯承當。不可傍他門戶。打○相云。汝等諸人。切忌錯認定盤星僧問。如何是迥出黑山鬼窟一句。師云。石壓筍斜出。問如何是不犯化門一句。師云。崖懸花倒生。問如何是衲僧本分一句。師打云。者裏檢點得。

竺風愼禪師法嗣

桐城慈濟憨幢惺禪師

姑孰鳩玆毛氏子。年十六。參金山天濤和尙。問生死事大話。機不契。造夾山。禮麗杜多於首座寮。遂求剃染。是冬受振南和尙具足戒。年二十。參竺風愼於投子。巾瓶九載。方吻合。授受洞上源流。未幾。遂繼住焉淸明。祖堂上供。趙州曾此訪同流。今日何人識賣油。回首夕陽坡下望。荒煙蔓艸不勝愁。大同當日謂。趙州只識賣油翁。且不識投子。惺上座則不然。趙州只識投子。究竟不識賣油翁。要見賣油翁麼。柳暗花明風物好。小齋無事足淹畱解夏小參。秋初夏末諸兄弟。足比飛蓬了無系。投子堂中人不多。規模特與諸方異。以大圓覺爲伽藍。以悟爲期無攺易。卽教萬里無寸艸。未許腳跟輕點地。𨿽然如是。須知增上慢人。不在此例。畢竟如何。荊棘林中容不得。無事界中閒位置。

道揆守禪師法嗣

金陵靈谷玉潛璞禪師

浙江烏程沈氏子解制上堂。九十日期。風不搖艸不動。前面案山。後面靠山。石頭大的大小的小。松樹長的長短的短。出大經卷於一微塵。湖海禪流。十方共集。觀音依舊淨瓶。勢至別開生面。靈谷今日解開布袋頭。百城煙水五十三人。一任東南西北。小參。舉一僧問三尊宿云。二龍爭珠。誰是得者。一曰。得卽失。一曰。老僧只管看。一曰。誰是不得者。師云。得卽失。夜短睡不足。日長饑有餘。老僧只管看。易分雪裏粉。難辧墨中煤。誰是不得者。含元殿裏。更問長安師住靈谷十載。乾隆丁酉六月初七示寂。世壽五十一。僧臘三十。塔於本山之西麓。

靑原下宗鏡十一世

敏修毅禪師法嗣﹝五人﹞

潤州焦山碧巖祥潔禪師

池州靑陽人。自幼喜趺坐。祝發於金陵淸涼。聞弁山法道之盛。往受具焉。至黃山。禮中州和尙。看父母未生以前話。久無所得。過焦山。參敏修和尙。修問。甚處來。師云黃山。修曰。曾到天都峯麼。師云。若不到卽不來也。修曰。將得黃山松來否。師云。早已呈似了也。修曰。脫空妄語漢。參堂去。一日放參後。師問。旣是萬里不掛片雲。爲何靑天也須喫棒。修便打。師卽豁然。及修赴弁山之請。命師繼席結制上堂。紅鑪大啟。選佛場開。無論是凡是聖。一齊拶入。輥作一團。鎔作一塊。期以九旬爲度。果能於威音那畔更那畔。轉得身來。方可向毗盧頂﹝寧﹡頁﹞上。揚眉吐气。不妨拈烏豆換人眼睛。於赤肉團上。剝人汗衫。事𨿽恁麼事。人須恁麼人。諸兄弟。還信得及麼。卓拄杖云。選佛若無如是眼。宗風那得到於今住弁山上堂。佛祖關棙。壁壘精嚴。當機一著。透骨徹髓。不見四祖大師道。百千法門。同歸方寸。河沙妙徳。總在心源。若也如此見得。傾湫倒嶽。只在鍼鋒。跨海擎天。不資餘力。今日山僧。略借諸祖威光。敢與諸人。通个消息。且道。是个甚麼消息。攜得海門一滴水。灑來弁嶽四時春乾隆三十年。師復主焦山。乙酉八月朔示微疾。至初七日。天未明。聞啼鳥聲。起坐沐浴。索筆書偈曰。去年八月初七來。今年八月初七去。海雲樓外木犀香。林鳥一聲天欲曙。擲筆瞑目而逝。世壽六十三。僧臘三十五。茶毗。建塔於五州山。

揚州平山拙樵堅禪師

徽州歙縣吳氏子。遂之棲霞落髮。慈應秉戒。首參敏修毅。值庭梅大放。毅曰。汝識此香乎。師曰。味不雷同。毅曰。不同在甚麼處。師隨頌曰。無樹枝頭花正開。靈根透處絕塵埃。無香無色眞奇特。者段風流說不來上堂。山頭翻白浪。海底起紅塵。會得个中意。鐵船水上行上堂。至道無難。惟嫌揀擇。把住放行。雲騰雨致。擬議思量。徒增意識。不意識。楊岐驢子腳三隻。

潤州焦山鐵機印禪師

上堂。僧問。如何是本分事。師曰。巧不如拙。僧曰。謝師答話。師曰。誰教你恁麼。僧擬議。師曰且去。乃曰。盤山道。心月孤圓。光吞萬象。光非照境。境亦非存。光境俱亡。復是何物。洞山道。光境未亡。復是何物。若論如來禪。盤山不道全無。若論祖師禪。洞山亦未夢見。爭如焦山者裏。三詔洞。燒丹井。羲之崖。﹝序﹣予﹢﹝嘹﹣口﹞﹣小﹞﹣日﹢土﹞鶴銘。雙峯閣。不波亭。靑玉塢。海棠屏。且道。是心耶境耶。俱亡耶未亡耶。若人檢點得出。始知巧不如拙。

揚州平山竹堂祥焸禪師

上堂。祖意教意。胡餅呷汁。洞徹元微。眼中著屑。到者裏。直饒三世諸佛。累代祖師。天下老古錐。有口只堪掛壁。何故。水流澗底太忙生。云在嶺頭閒不徹。

潤州焦山祥雲果首座

因僧入室。師問。汝是甚處人。僧曰江西。師曰。龐公吸盡。意旨如何。僧曰。當初只嫌茅長短。燒了原來地不平。師曰。上座腳跟未穩。僧曰。謝師證明。師便打。

得一善禪師法嗣

京口乳山廣仁祥能禪師

本郡陳氏子。禮得一善得度。造夾山圓具。徧參諸尊宿。一日隨眾灌禾。登車踏水。驀然打脫桶底。歸呈偈曰。昔年尋劍事徒勞。八字眉分眼上毛。驀地踏翻關棙子。胸中流出自滔滔。善曰。猶欠棒在。師曰。和尙自喫。善拈拄杖。師轉身便出。善頷之上堂。獨坐幽篁裏。彈琴復長嘯。深林人不知。明月來相照。橫杖於膝。作彈勢云。諸仁者。聞麼。琴上無弦曲。知音自古難。踏破天下人艸鞋。足不出戶。截斷天下人舌頭。話不出口。殊不知狹路相逢。豈爲知己。從門入者。不是家珍。擊香案一下云。向者裏得个入處。恰好全收珍藏。異窮子之疾馳。道到寶山。無化城之暫息。能上座恁麼道。且喜沒交涉。顧左右云。丈夫自有衝霄志。莫向他人行處行師登大殿。僧問。如何是入門一句。師云。磬口仰天。鐘口俯地。僧罔措。師云。大扣聲大。細敲聲細師生於乾隆丙辰正月十三日。至乙巳三月初一日示疾。全身塔於乳山之陽。

玉潛璞禪師法嗣

金陵靈谷祇園紹禪師

池州銅邑余氏子。母吳氏。年二十五。禮九華之天臺眞如庵洪渡師祖出家。復投徽歙黃山雲谷寺介庵和尙圓具。徧參知識。後受玉潛印記。出住六合之長蘆。九江之龍池小參。紫金山石頭。塊塊是精金美玉。解珍重者。惟有白雲兒。常能守護。庭前八功徳水。滴滴是醍醐上味。解吞吐者。惟有竹管子。得些受用。其餘光搖玉帶。向音空階。五月松風。涼生殿角。流觴曲水。玉級五層。諸仁者。日日喫靈谷飯。入靈谷室。切忌眼橫鼻直。自瞞瞞人。良久云。沒機用漢。直饒恁麼去。何日得有恁麼事貼單。結制叢林古例。貼單諸方舊規。正恁麼時。直饒臨濟徳山。且居門外。雲門趙州。拈過一邊。何故。好漢不用多。一个是一个。復呈票云。舉起字義炳然。免得當面錯過。

靑原下宗鏡十二世

碧巖潔禪師法嗣

潤州焦山濟舟澄洮禪師

湖廣武昌梁氏子。號灑然。依報徳寺慈云師脫白。受具歸元寺。杖錫遊方。參碧巖之龍華。作第二座。巖問。堂中事作麼生。師云。太行山下賊。南嶽嶺頭云。巖云。更別有麼。師云。一段鴛鴦錦。霜刀剪不開。師服膺三年。從巖主焦山。聞江濤聲。徹法源底。偈曰。醉騎白鶴上揚州。夢繞笙歌十二樓。酒醒眼開渾不見。長江今古向東流。巖閱之。方吻合解制。十五日以前。客帆當檻落。江鳥背人飛。十五日以後。覓火和煙得。擔泉帶月歸。正當十五日。動用揚古路。不墮悄然機。其捏聚也。星馳電捲。海竭山崩。其展演也。光風霽月。海晏河淸。若能掀翻鳥道。截斷玄關。迥超階級。不落有無。向此轉得身吐得气。一任定光招手於金地。智者點頭於江陵。只如二具不涉。又作麼生。靑山橫谷口。綠水繞江幹。衲子須珍重。春風透骨寒上堂。摩尼珠人不識。如來藏裏親收得。六般神用空不空。一顆圓光色非色。永嘉此語。大似不會洞宗金鍼玉綫之功。正偏回互之旨。今日焦山。亦有舉似。摩尼珠誰不識。豎窮橫徧無倫匹。六門晝夜放光明。輝古耀今囊空色。設有个漢出來。索取摩尼珠。焦山如何抵對。遂展兩手。下座師三主焦山。一住弁山。無不以本分事接人。晚年多﹝口﹡敕﹞。庚戌秋逾甚。八月初十。晨起沐浴更衣。眾請說偈。師笑曰。拄杖子早已分付了也。何必臨行而更饒舌。翌日遂逝。塔於黃山之麓。侍讀學士茅元銘。爲銘其塔。

拙樵堅禪師法嗣

揚州平山秋浦澄朗禪師

至平山。參拙樵。久向髙風。趨師一鑑。山目視之曰。汝猶帶苞苴在。師曰。若有卽不來也。山曰。前村煙浪裏。別有好商量。師禮拜而出解制示眾。從前牢關把住。水泄不通。今後鞭杖放開。重門大啟。其把住也。驅耕奪食。休來瞬目揚眉。其放開也。獎愛憐嬰。饒汝轉身吐气。正當今日。盡十世古今。統無邊剎海。總是汝諸仁一具舊閣閒田。汝欲往東弗於逮。也在里許。往西瞿耶尼。也在里許。乃至兜率內院。色究竟天。也在里許。自余烏石嶺。望州亭。廬山五老峯。天臺石梁橋。無有不在里許者。諸昆仲。只如古人吹布毛一事。又作麼生。乃拈拄杖云。扶過斷橋水。伴歸明月村。

鐵機印禪師法嗣

廣陵大聖允超澄輪禪師

上堂。咄咄。金剛腦後三斤鐵。油油。細抹春風滚繡球。也不咄也不油。一箭落雙雕。原是柵中鵝。

竹堂焸禪師法嗣

京口五州山無言澄天禪師

據室。三世諸佛。累代祖師。闡大機。顯大用。爲法爲人。選佛選祖。一段祕密公案。已被過量大人注腳了也。

廣仁能禪師法嗣

京口乳山萬壽中誠智禪師

盱縣梁氏子。過京口乳山。聞梵音有感。依廣仁能禪師得度。往池陽九華圓具。江浙間。歷參宗匠。上弁山。依濟舟洮三載。飄然而返。是夕禪窗閉雨。能問。得个甚麼。師呈偈曰。撲落虛空碎。平教大地沈。可憐蕉葉雨。滴滴故鄕音。能頷之後命繼席上堂。片雪輕飛大冶鑪。不勞更下死工夫。明明拈出當陽看。原是衣中舊日珠。揮拂子云。者裏覷得。本自圓明。那邊放下。了無障礙。向上一路踏翻。直下一機軒豁。旣無四賓主可分。何有五君臣可序。只得驅泥牛而出海。春耕紅破落花溪。跨石馬以朝天。曉踏綠開垂柳陌。三世諸佛。到此進步無從。歷代古錐。只好退身有分。祇如不涉進退一句。作麼生道。震威一喝云。擊碎寒潭月。癡猿何處窺。

靑原下宗鏡十三世

焦山濟舟洮禪師法嗣﹝二人﹞

潤州焦山擔云淸鏡禪師

姓吳氏。嘉興海鹽人。少爲諸生。能詩。嘗過金粟。閱大般若經。至如來所說十八空。有省。卽捨家室。祝發於海寧慶善寺。受寶華山渾律師戒。參焦山濟舟洮和尙。見一切殿宇禪堂。皆可記憶。如宿世焉。人亦異之示眾。舉三祖信心銘云。至道無難。維嫌揀擇。但莫憎愛。洞然明白。又舉五祖先爲破頭山中栽松道者。嘗請於四祖曰。法道可得聞乎。祖曰。汝已老。脫有聞。其能廣化耶。倘若再來。吾尙可遲汝。師云。大小祖師恁麼說話。且道。是揀擇耶。非揀擇耶。是憎愛耶。非憎愛耶。今請諸兄弟。批判一上看。倘若未能。山僧卽爲批判去也。卓拄杖下座示眾。良醫之門足病人。鑪韝之所多鈍鐵。焦山者裏。無禪可參。無法可說。無金剛圈與人跳。無栗棘蓬與人吞。一任弄無星秤子於不波亭上。兩腳踏翻生死海。唱無生曲於三詔坊前。一身挨過是非關。偶爾磕著。自然粉碎了也。設有个日午打三更。面南看北斗底人到來。但向他道。參乎吾道一以貫之。卽今還有知宣尼落處者麼。

潤州焦山巨超淸恆禪師

桐鄕陸氏子。自幼能詩。投海寧慶善寺脫白。造隆覓岫雯律師圓具。因閱壇經不思善不思惡語。知有宗門中事。卽登焦山。參濟舟洮。濟問。何處來。師云浙江。濟云。曾過滸墅關麼。師云曾過。濟云。把將公驗來。師無對。自此親炙數載。得蒙印可。乾隆五十二年。遂繼焉解制小參。春風漸和。春日漸長。時節若至。其理自彰。龍潭吹滅紙燈。徳山隔江招手。雪峯九上洞山。玄沙﹝祝／土﹞破指頭。以至鴉鳴鵲噪。無非時節因緣。便可洞明者事。今當九旬期滿。聖制圓成。山門頭布袋阿師。呵呵大笑。且道。笑个甚麼。人說今年勝舊年。上元定是正月半佛誕上堂。麻三斤總沒交涉。乾矢橛貨眞價實。三十二相殿裏底。橫三豎四。杖林山下竹筋鞭。七長八短。下兜率降皇宮。妄想執著。睹明星成正覺。執著妄想。城東老母不欲見。趙州老漢不喜聞。丹霞燒取舍利。雲門一棒打殺。仔細檢點將來。卻是汾陽道的結夏小參。焦山今年結夏。兩袖淸風依舊。心將江水俱淸。人與綠楊共瘦。來者湖北湖南。住者山東山右。犀牛扇子。一人一把。梅花紙帳。月明如晝。興來時。竹裏髙吟山鳥驚。雲起處。窗前落筆龍蛇走。非仙非佛。亦經亦咒。有人驀地相逢。一時識也難透。若問此中消息。正是楝花時候。畢竟作麼生。卓拄杖云。究。

正源略集卷第十六

天臺嗣祖沙門國淸達珍輯

南嶽下三十九世

天翼翔禪師法嗣

潭州大潙藏庵鋒禪師

武陵羅氏子上堂。舉一不得舉二。放過一著。落在第二。栽松道者求寄宿。面皮厚多少。碓房俗漢上江舟。未跨船舷。好與三十棒。迷時師度。悟時自度。大小祖師。乘風而過。寄來三甕醬。要你添鹽。收來一面鏡。自照覺醜。扶起黃檗。踏倒水潦。一棒一條痕。一掌一握血。到此田地。堪報不報之恩。卓拄杖云。人歸大海方知貴。水到瀟湘一樣淸。

奎章平禪師法嗣

徐州艸堂允中會禪師

解制小參。把住泥牛耕夜月。放行木馬撞春風。以杖橫肩云。海闊從魚躍。自南自北。自西自東。

普潤濟禪師法嗣

蘇州珠明諦修本禪師

浙江嘉禾王氏子。母夢曼陀羅華投腹而生。年十三剃染。一日閱楞嚴七處徵心。有省。卽參普潤濟之普明。親炙數載。得受信拂。出住蘇之珠明。以堂弟光賢爲徒。竭力相承。廢復新而幢復建上堂。終日拖犁拽耙。耕種自家田地。文章佛法全無。信口粗言細語。但看新珠明搖唇鼓舌。說靑道黃。東山溪接西山水。南院花開北院香。所以法無定相。遇緣卽宗。佛佛於此授受。祖祖於此相傳。世尊拈花。迦葉破顏微笑。達摩面壁。神光斷臂安心。黃梅夜遁。九江驛還把櫓。臨濟建黃檗宗旨。天童起太白家風。者裏明得。何妨平步靑霄。其或未然。珠明今日失利。

潛修悅禪師法嗣﹝二人﹞

成都昭覺守仁定禪師

湖廣徳安陳氏子上堂。要知此事。如幹將鏌鋣。𨿽遇佛祖。難與爭鋒。世智辯聰。近傍不得。昭昭靈靈。迷瞞不住。無事甲裏。坐守不得。始是一切無礙底漢子。塵塵開道眼。處處不覆藏。其或未然。道業未成空白首。大千無處著羞慚示道魁禪人。須向離名離相處承當。勿向筆尖舌尖上探討。𨿽是無迹無影。又卻有憑有據。但非思量分別。之所能及。若從虛拳指上生實解。正是水底撈明月。且問闍黎。如何是你直下承當底意旨。魁拂袖便出。師云。也須珍重始得。

四川昭覺自光月禪師

衡州李氏子小參。九旬把住腳跟。不容絲毫走作。个个骨頭皆換。人人皮膚脫落。鐵牛卸卻鼻頭繩。縱橫自在無束縛。淫房酒肆。劍樹刀山。天堂地獄。任大步以逍遙。惟髙懷而廓落。只恐不是玉。是玉也大奇。設遇黑面老子。打算飯錢。又且如何。盲龜趁月天涯。跛鱉追風海角起七小參。七晝七夜。萬緣放下。人境雙忘。寸絲不掛。忽然﹝囗﹫力﹞地一聲。擡眸看見天下。

嶧岫旭禪師法嗣

寶應一粟霈滄霖禪師

本城湯氏子。年十八。投嶧岫和尙出家。依文律師受戒。首參振一宗。次歸一粟。受本師衣拂。遂繼席焉請佛上座小參。卽此是佛錯。卽此非佛錯。一粟。祇得將錯就錯。何以故。本來無位次。今日彊安排。

休林岫禪師法嗣

嘉興圓通心如靜禪師

平湖金氏子。投萬年休林大師出家小參。金鎞刮眼裏翳塵。全憑妙手。叢林轉綱紀法令。須是其人。一大藏教。是个切腳。且道。切个什麼。犀牛扇子。匝地淸風。於此互作主賓。成就不思議化。人人親證摩酰眼。个个洞明正法輪山門。圓通門戶。潑天大開。師子嚬呻。須待伊來。且道。伊是阿誰。喝一喝。拽杖便入。

長慶安禪師法嗣

無錫南禪靜蓀慧禪師

吳門程氏子。幼投本郡法華純白和尙剃染。造雲林巨濤果受具。徧參諸方。首謁憨初澹如諸尊宿。次造南禪。參長慶安。得蒙印可。後繼席焉。乾隆甲辰。退隱蘇之支硎山法音精舍。有禪宗心印。行世。

佩璋璜禪師法嗣

廬山瞻云素芳華禪師

上堂。昨夜抖擻肚腸。思量一夜。作一首不落法身頌子。今日舉似諸人。拈拂子云。甲子乙晝﹝○﹫─﹞。雙只角麒麟。丙子丁晝﹝○﹫﹝│﹡○﹞。中午現明星。庚子辛晝﹝○﹫﹝○／│﹞。獨戶出羣英。壬子癸晝﹝○﹫﹝﹑／﹝﹑﹡﹑﹞。三周慶百歲。惟有中心戊子己。不敢動著。動著卽禍生。乃吐舌云。忙把琵琶半遮面。不令人見轉風流。

大曉徹禪師法嗣﹝十人﹞

杭州天長天濤云禪師

嘉定王氏子。弱冠。依豁崖和尙剃染。受具後。徧參南北宗師。及見大曉徹。印可。繼席香林金山天寧小參。過得荊棘林。尙非是好手。何況死在平地。欲指你一个路頭。怎柰我王庫內。無如是刀。若總不恁麼。露柱燈籠叫屈有分。事不得已。造个口業。甘心墮拔舌犁耕。擊竹篦云。錢塘江上桃花水。蘇白堤邊楊柳風小參。花枝爛漫。燕語呢喃。妙吉祥眉毛拖地。阿逸多鼻孔撩天。惟有東村王大哥。耳卓朔頭鬔松。不見天空地闊。不知春夏秋冬。終日饑餐渴飲。喚甕作鐘。水底懶撈明月。虛空好捉春風。任他晝夜滔滔水。今古奔流不向東小參。三界無法。一性圓明。四大本空。六窗虛靜。三藏十二部故紙。一千七百則葛藤。提起也風行艸偃。放下時海晏河淸。白雲山谷原無我。黃葉飛空豈有心。師末年。退隱山陰善福庵。丙戌冬示疾。眾請醫。師卻之。眾請偈。乃笑曰。無偈便死不得耶。起坐如常。至臘月十九日。吉祥而逝。茶毗。頂骨不壞。塔於鎭江丹徒之南崗。

金陵佛國湛海宗禪師

貴州人小參。西來意古佛心。晝見日夜見星。門前春水連溪綠。屋後靑山色更新。靈云見桃。豁開正眼。香巖擊竹。磕破頂門。會則途中受用。不會則世諦流布小參。翻天關展地軸。紅鑪焰裏。六月冰生。赤日光中。三伏凍冽。露柱燈籠。昨夜三更。與墻壁石頭。商量个事。引得舜若多神。從空躍出。側耳偸聆。問訊蒲團上瞌睡漢。也是眼見如盲。耳聽若聾早參。霜風開戶牖。寒气上蒲團。騎牛覓牛的。打入荒艸。抱贓叫屈的。轉見不堪。香林此際。撥轉乾坤。廓淸海宇。據欵結案去也。以拄杖旋風打散。塔於月潭祖塔之旁。

鎭江金山江天滄洪注禪師

曬藏小參。牟尼珠人不識。如來藏裏親收得。現前六櫃。無非如來藏。牟尼珠。畢竟在那一櫃。眾中還有點得出者麼。若點不出。金山不惜狼藉。不妨對眾打開。一任識取。卓杖云。急著眼。

金陵香林妙嚴隆禪師

早參。陀羅尼法。神妙章句。觀音普門。圓通妙旨。包括三藏。頓超十地。教外別傳。無字經偈。信受奉行。諸弟子回向無上佛菩提。跛鱉盲龜跳梵天。稽首的依蘇悉帝解夏。安居禁足。體徧十方。遊山玩水。了無蹤迹。至於秋淸月朗。暑退涼生。普天佛土。徧地禪關。伶俐漢就此承當。个中人全身放下。更有奔南走北者。好與三十痛棒早參。日食三餐。夜眠一覺。神通妙用。無不具足。更問如何若何。痛棒一頓打出。且道。香林還有爲人處也無。良久云。知恩者少。

香林碧雲寶禪師

上堂。祖師印鐵牛機。印泥印水總全非。其他向上向下。末後最初。是甚熱碗鳴聲。今日山僧。終不抝直作曲。幸爾諸人。个个眉橫鼻直。𨿽然如是。非非想天。有幾人腳踏實地。

金山江天超宗榮禪師

上堂。拈拄杖云。俱胝一指頭。一生用不盡。江天一橛頭。且道。幾生用得盡。若識得一指頭。便明得一橛頭。明得一橛頭。徳山臨濟是他奴。歷代知識。天下老和尙。莫不總被他穿卻鼻孔。且道。山僧呢。卓一卓云。年來無力賴伊扶。

常州天寧定悟誠禪師

本郡陽湖人。於五峯山紹隆寺出家上堂。舉楞嚴經云。見見之時。見非是見。見猶離見。見不能及。坐得眼中火出。走教腋底汗流。大地有同參。目前無異路。途中受用的。但能水艸渾無欠。終日騎牛且覓牛。

常州天寧扶功明禪師

本郡周氏子。年弱冠。投修善庵淨玉師脫白。依金陵報恩圓具。徧歷諸方。後參大曉徹。遂受記莂。乾隆丙子。繼席天寧。乙未春。說菩薩戒竟。沐浴更衣而逝。凡上堂小參。不許記錄。故無傳焉。世壽五十九。塔全身於寺之北野。

常州天寧納川海禪師

上海徐氏子。依隆覺敷律師受具。徧參名宿。後參大曉徹之天寧。爲火頭。一日大問。如何是萬法歸一。師以火叉呈之。大云。一歸何處。師云。燒火滿竈紅。大云。火盡灰飛時如何。師云。佛眼覷不見。大頷之。

常州天寧徳洪圓禪師

本郡李氏子。髫年。閱法華經止止不須說我法妙難思。有省。便投天寧脫白。圓具後。參大曉徹。親炙數年。方吻合。繼席天寧。凡上堂小參。不許記錄。一日告眾云。三心不得。四大無家。便入寂。

自聞悅禪師法嗣

吳陵三昧見徹明禪師

金壇丁氏子解制小參。火鑪邊煆來的。銅頭鐵額。霜雪裏揀出的。玉骨冰心。旣然。時至理彰。不免放一綫道。南去北去。東去西去。濃陰不減來時路。添得黃鸝四五聲據室。九龍溪口。叮公橋頭。有一句子。明歷歷光爍爍。諸佛覷不見。列祖夢不著。明上座。拈起也百谷風生。放下也千江水肅。驀喝一喝云。天上有星皆拱北。人間無水不朝東。

法南勝禪師法嗣﹝二人﹞

常熟普仁一輪月禪師

上堂。荊棘林中插足。須是其人。虛空背上遊行。法輪大轉。塵塵剎剎。普現威光。物物頭頭。全彰正眼。破沙盆大家扶起。無文印信手拈來。不作奇特商量。亦非玄妙解會。若能直下無私。便見輝天鑑地。喝一喝。

常州商山恆悟際禪。禪師

宜興許氏子開鑪上堂。天之髙。地之厚。滄海之深廣。品物之不齊。髙懸古鏡。列萬象於臺前。橫按鏌鋣。截羣機於句下。若夫透脫一路。累他達摩眼睛突出。彌勒口門笑破。千手大悲。摸索不著。大智文殊。測度不出。只有街頭石敢當。風吹不入。雨打不濕。守呆呆地。卻較些子。𨿽然。要悟則易。要迷則難。火鑪頭無賓主話。總不許動著。若動著則禍生。

正宗道禪師法嗣

江西瞻云萬云岫禪師

上堂。三日已前。在後堂寮。未曾減一絲毫。三日已後。據方丈位。未曾增一絲毫。不增不減。前後際斷。直下踢倒人我山。豎起智慧幢。不被名相轉移。不逐時節遷變。東湧西沒。隨緣自在。是乃諸佛菩薩。同得阿耨多羅三藐三菩提。是名無諍三昧說戒上堂。向上一路。千聖不傳。而佛佛同證。宗乘一唱。三藏絕詮。而法法全彰。道遠乎哉。拄杖頭孤迥迥。縱橫得妙。聖遠乎哉。眉睫上圓陀陀。殺活自由。所貴當人直下構去。則透頂透底。無欠無餘。說什麼一不殺生二不偸盜。不消咳嗽一聲。百雜碎也。其或立功勛存知見。則波羅提木叉。誰敢動著一絲毫。何故。修證卽不無。染污卽不得。

徳山海禪師法嗣

錢塘鹽官薦福秀崖春禪師

上堂。擬心卽錯。動念卽乖。直饒火鑪頭會得無賓主話。也只空費了許多漿水錢。稍知原委底。著著有出身之路。化鈍鐵作良金。鎔頑銅成法器。妙手𨿽彰。歸根得旨。猶未許在。且道。薦福具何眼目。

果宏徳禪師法嗣

江西頭陀微彩星禪師

入院。四山圍繞。樓閣重開。入門一句。不用安排。喝一喝。便入。

佛泉安禪師法嗣

京都大覺月天寬禪師

上堂。豁開戶牗。萬象歷然。明頭也合。暗頭也合。因甚世尊三昧。迦葉不知。一步較易。兩步較難。縱然劍刃上橫身。冰稜上走馬。只解瞻前不解顧後。且道。誵訛在甚麼處。良久云。無人知此意。令我憶南泉中秋。打開普光藏。吾無隱乎爾。有權有實。有照有用。木樨燻破山谷鼻孔。正好修行。正好供養。直饒拂袖便行。王老師猶少機關在立春。僧問。如何是道。師云。如何是道。僧云。問大道。師云。此去京都六十里。云學人會也。師云。猶隔九關在。乃云。冰河焰發。碓嘴花開。黑漆拄杖生頭角。不萌枝上吐奇葩。木童嶺上歌無盡。石女溪邊笑轉賒。且道。笑个甚麼。不解風從何處起。吹開無數白楊花晚參。淸秋气爽西風急。吹破虛空露一竅。燈籠揚聲。露拄發笑。且道。笑个甚麼。良久云。手執夜明符。幾个知天曉。呵呵。

粹如純禪師法嗣

京都覺生徹悟醒禪師

參萬壽純有省。受心印。首住廣通。足不出寺十五年。凡求指示者。以寸香爲度。後奉命。住覺生寺。道益髙而望益重起七。佛性誰無。佛性誰有。三齩不見骨。一舉四十九。師子野幹鳴。野幹師子吼。咄咄咄。夜半日輪紅。面南看北斗解七。舉禪板云。蒲團坐斷古今。腳跟踏結佛祖。火鑪頭不容片雪。長空裏任布重云。恁麼是去。變大地作黃金。供養上座。如其不是。喫水也須防噎。須知悉達太子。夜睹明星。見大地眾生。齊成正覺。大似棄海認浮漚。調達老。墮身在地獄。如比邱入三禪樂。也是乞兒見小利。大力魔王。當時若解道个我待眾生界盡。乃至無有眾生名字。亦不發菩提心。卻不妨始終丈夫。廣額屠兒。放下屠刀便了。更說甚我是千佛一數。好人不肯做。定要屎裏臥。𨿽然。山僧說卻說得一丈。行尙行不得一尺。山僧固不肯諸子。諸子尢不肯山僧。且作麼生。置禪板云。得饒人處且饒人。

聞學禪師法嗣

杭州天目旅亭會禪師

嘉善張氏子。參東魯法師。令看東山水上行話。徧參十載。一日在崇福禪堂。聞雨聲打失鼻孔。乃趨見聞學定。機緣相契。遂記莂焉上堂。半生抱拙水雲鄕。自覺冰霜已慣嘗。今日慚惶繼祖席。了無一法可商量。旣無一法商量。作麼生與諸師。趂个時節。好雲迎嘵日。無物不風光佛誕小參。身口意淸淨。是名佛出世。身口意不淸淨。是名佛滅度。正當恁麼時。還有釋迦老子麼。良久云。從今醜惡難遮掩。路上行人口似碑。

在權衡禪師法嗣

方塔平川舟禪師

上堂。拈拄杖云。豎窮三際而無內。含裹十虛而無外。入一微塵而非小。盈滿六合而非大。復舉善財入彌勒樓閣因緣。師云。彈指一聲。善財便得入重重樓閣。適來山僧撾鼓升堂。汝諸仁得入也未。若未得个入處。應須得个出處始得。或有問學人。入也未入。何云出耶。向伊道。待慈氏下生。更爲說破小參。雲散長空淨。崔巍萬八峯。聲聲紫燕語。擬欲寄飛鴻。者是我在老人寄示語也。此四句中。有一句全照全用全縱全奪。若人檢點得出。參學事畢。

天慧徹禪師法嗣﹝八人﹞

揚州髙旻了凡聖禪師

浙江海寧薛氏子。與友人張永昌。往衢州居洞。復投慧初和尙剃染。永昌。名世空。同師參方。夜坐石城橋上。遇遊俠三四人。以鐵棒打師曰。好和尙不打坐。打坐不是好和尙。師聞。覺有所入。後參崇福怡然和尙。時天慧徹。居首座。徵竹篦子話。師云。摩酰首羅三隻眼。座云。那个是正眼。師喝一喝。一日睹露柱。便知情與無情悉皆成佛。卽呈所得座云。子大事了畢矣。遂付衣拂解七小參。一期之中。九七之內。言不蓋覆。語不囊藏。倘獲知音。將大海來。盛取大海去也。知我法門。有如此廣大。如此坦蕩。若是持缽盂底漢。焉知他家笊籬大小。杓柄長短。驀拈拄杖云。能有幾人不喚作拄杖。卓一卓。又能有幾人喚作拄杖。擲杖歸丈室起七。古之今之。若佛若祖。檢點將來。不無三錯。第一錯不合投師出家。第二錯不合參方行腳。第三錯不合打七參禪。若免得者三个錯字。不妨橫眠倒臥。鼓腹謳歌。倘或佇思停機。髙旻與諸人將錯就錯去也。擊禪板云。起晚參。大盡三十日。小盡二十九。會得个中意。面南看北斗。拈拄杖。卓一卓云。是大神咒。是大明咒。是無上咒。是無等等咒。拄杖卓著方磚。因甚東海龍王頭疼。復卓一卓云。一雨普注早參。三岔河畔有一物。豎窮三際。天中塔下有一物。橫徧十方。更有一物。在洋子之北。歐公之南。名喧宇宙。聲振大千。且道。是甚麼物。設或道得。大有我在早參。昨朝入城。行路辛苦。夜間一覺。直至五板。忽然醒來。憶得無夢無想。主人公在甚麼處話。特特舉似諸人。仲冬猶寒。恭惟大眾萬福早參。春風如刀。春雨如膠。盡大地人。在泥水裏。頭出頭沒。惟有赤肉團上無位眞人。略較些子。驀召大眾。要知臨濟大師落處麼。遂展手云。一夜落花雨。滿溪流水香解夏。壁角頭破艸鞋﹝跳﹣兆﹢孛﹞跳。塞卻金剛神鼻孔。若人識得。千里同風。其或未然。山僧爲諸人說个道理。譬如饑人欲米而得其柴。動用一般。未免難以救饑。如病者欲取黃連而得名品果物。𨿽甘美。未免不能療病。如行人欲朝北闕而往南走。勞苦無異。未免愈走愈遠。遂噴嚏云。還我艸鞋錢來小參。行年五十六。命窮眞薄福。𨿽有幾畝田。夏秋不成熟。爭柰倉一空。搜尋無積蓄。坐對此浮圖。但能飽眾目。欲倩金剛王。擔入市間鬻。金剛亦云饑。聞言自顰蹙何如賣。山僧皮骨無多肉。大眾忽停餐待。聲同一哭。諸人且勿哭。山門書問頭。轉語人必速。師於乾隆丙子五月七日示寂。世壽五十七。僧臘三十三。塔於鎭江七里店之石壠。

揚州興化資福慧皎淸禪師

中州人。參髙旻。示以本來面目話。力究有惺。呈旻曰。丁一卓二。放三拋兩。本來面目。伸手見掌。旻云。洞山道。麻三斤。又作麼生。師云。口開便見喉。眼閉多言夢。一日十二時。時時作客送。送到勞勞亭。無聊抱弦弄。旻曰。未在更道。師云。忽然打破沙盆。露出家常茶飯。多吞不盡。少吐不盡。這回端不揖檀那。旻大喜曰。此子。慧性過人。舉以首眾小參。文殊普賢。說理說事。錯。徳山臨濟。行棒行喝。錯。將錯就錯。下个注腳。就地書个心字。懸空書个必字。有人過此兩關。際淸替他下涅盤堂。倘或未然。粒米寸絲。也須仔細上堂。破常住卻有三般物。一曰空心菩薩。二曰折腳香鑪。三曰無煙火竈。僧問云。如何是空心菩薩。師云。內外一如。如何是折腳香鑪。師云。動著便倒。如何是無煙火竈。師云。輕易燒不著。僧云。恁麼則與古佛同參也。師云。上座三寸甚闊。僧一喝。師亦喝。僧連喝二喝。師休去。來日見僧云。昨日何似今日。僧便喝。師云。者一喝。落在甚麼處。僧無語。師震聲一喝云。咸水粯子飯從你喫。臨濟四賓主。未夢見在。一日索浴。更衣正坐。書偈云。有佛處不得住。老僧罪過。無佛處急走過。老僧罪過。不然。獲罪於天。無所禱也。老僧罪過。畢竟如何。橫案竹篦云。來時無口。去時無鼻。擲筆趨寂。塔於劉埠之西。

錢塘大雄山崇福曉峯良禪師

江西安福郭氏子。八歲。禮騰焰公剃染。年十九。納戒於吉州龍須山。徧歷諸方。無可意者。聞髙旻鉗錘嚴密。往參得旨。後晦迹於吳門。無出世意。同門霈公。堅挽出住崇福解夏示眾。江海之逝。豈棲遲於芳藻。云漢之飛。未飲啄於淸流。祇恐不是玉是玉也大奇。崇福三十年前。謳歌之野老。慣趨棲巢之漁父。三十年後。總不恁麼。何故。蟻子自來腥處走示眾。他人行處我不行。他人住處我不住。不是與人難共合。從來緇素要分明。山僧昔日挑擔。懵慬出來。撞著个無鼻孔漢。添得一擔顢頇。東觸西觸。忽然桶底脫落。始知善財童子學心經。從來不識元字腳。而今仔細思量。更有一个難處。且道。那里是難處。搖手云。不道不道。

揚州寶輪霈霖源禪師

湖廣陳氏子。丱歲出家。聞谷中有聲。猛然大徹小參。登山到頂也。入水窮源也。一九二九三九寒徹骨。且道。生機一路。在甚麼處。咄云。絕對絕待。無在不在。匝地普天。頂光三昧。南北東西。一場慶快。若人佇思停機。辜負明州憨布袋上堂。五千四十八卷。破爛故紙。拈放一邊。一千七百个。陳年滯貨。置之勿論。乃拈拄杖云。拈新條行正令。直得羣狐滅迹。魔外潛蹤。東京相國寺裏西廊下石獅子。﹝跳﹣兆﹢孛﹞跳上三十三天。觸著帝釋鼻孔。新昌石佛。汗流如雨。驚得石敢當。有鼻無嘴。連聲道个吽吽吽。乃喝一喝曰。無毛鷂子。撲地雙飛。汝等諸人。要知三玄三要落處麼。下座解夏。腕頭無力。龜毛繩。縛得虛空緊峭。肘後有符。兔角杖。點得碓嘴花生。無位眞人。不須把住。自然教伊進不得退不得。變作露地白牛。趁亦不去。若是東觸西觸。犯他國王水艸。總不幹寶輪事。何故。源長老信亦不立早參。嘉州打大象。不是得力句。陜府灌鐵牛。不是親切句。西河弄獅子。不是轉身句。日觀峯頭覓的。不是最髙句。大丈夫。語不離窠臼。焉能出蓋纏。卓拄杖云。擊碎壺中日月。掀翻劫外乾坤。有語非干三寸舌。能言豈是一腔心。阿呵呵好大哥。風流不在著衣多結夏。開無須鎖。未爲好手。挽虛空結。方是作家。猛虎舌上書字。烈焰光中喝采。拈起栗棘蓬。倒著金剛圈。舉著帝釋驚心。擊著二乘膽喪。燻風自南來。殿角生微涼。若起絲毫佛見法見。寶輪不用神力。二鐵圍山自入去也。卓拄杖云。以大圓覺牛腳馬腳。爲我伽藍瓜籃菜籃。

安樂廣修圓禪師

上堂。拈一莖艸。作丈六金身不難。拈丈六金身。作一莖艸不易。忽有人出來道。也不難也不易。饑來喫飯困來睡。山僧向伊道。个未在。何故。儱侗禪和。如麻似粟。安樂做處也。要諸人共知。卽起身云。急著眼覷。遂翻一觔斗。歸丈室。

金壇東禪道庵參禪師

江南常州武進童氏子上堂。長坐不行之人。提腳不起。頂﹝寧﹡頁﹞上好與一拶。長行不坐之人。放腳不下。腳板下好與一錐。擎拳瞬目之人。瘋气纏染。更與三十痛棒。何故。劍爲不平離寶匣。藥因救病出金瓶小參。七竅鑿開混沌死。智者過之。九烏射盡乾坤黑。愚者不及。作麼生得恰好去。以無所思心。得大自。在力。

丹陽嘉山隆慶維圓勉禪師

閩之汀州寧化徐氏子示眾。居一切時。不起妄念。空山無人。於諸妄心。亦不息滅。水流花開。住妄想境。不加了知。點卽不到。於無了知。不辧眞實。到卽不點。恁麼也得。不恁麼也得。山僧無固無必。石鞏陳迹。華亭故態。吾不爲也。有心用處翻成錯。無意求時卻宛然。有麼有麼。良久。渭水垂綸。得璜便休小參。有句無句。揭諦揭諦。如藤倚樹。波羅揭諦。樹倒藤枯。波羅僧揭諦。句歸何處。菩提薩婆訶。遂呵哈大笑曰。昔賢疑案。維上座明斷了也。三世諸佛。歷代祖師。百千法門。無量妙義。亦不消一彈指。竭盡無餘。還委悉麼。昔年出嶺來。今日入嶺去。只在此山中。云深不知處﹝本分偈。本來成現。晴空閃電。霹靂一聲。裂娘生面文不加點。兒戲鬼臉。長大思量。慚惶無限我有一機。人誰識伊。昨朝喫飯。今日肚饑﹞。

天臺省徹悟禪師

參天慧徹。禪堂供司水職十二年。一日舉足下單。踏破方磚。有省。大叫曰。十二年底。十二年底。維那問曰。十二年底甚麼。師曰。十二年來被鬼迷。今日腳踏實地。至方丈呈偈曰。覷破方磚。面目儼然。一微塵內。洞見大千。天曰。未在更道。師云。蚯蚓過海。蝦蟇上天。聰事不眞。重說偈言。天頷之。後隱於華頂深處玉樹林。終身不出。

南嶽下第四十世

藏庵鋒禪師法嗣

芙蓉雙峯若呆慧禪師

常徳寧邑黃氏子。結制。喝一喝云。臨濟。曹洞。潙仰。雲門。法眼。總被麻三斤縛作一束。輥入阿耨達池。縱使口如利劍。早已打濕袈裟角。只待乾矢橛成等正覺。方知出頭有分。山僧見處。要望諸人髙超物表。何以故。喝一喝云。月落不離天。

天濤云禪師法嗣﹝六人﹞

杭州天長守約信禪師

小參。夫子不識字。達摩不會禪。一卷好心經。被个歪嘴和尙念壞了。你還透得壞處麼。打一錘一塊腫。踢一腳一塊靑。因甚麼蚊子上鐵牛。癩士聽雷聲。欲得不招無間業。莫謗如來正法輪小參。一拳拳倒妙髙峯。就地拈來土是金。一踢踢翻圓覺海。滔天波浪浪是水。若果恁麼。天長。與你助彩。東西南北去。鑊湯鑪炭去。劍樹刀山去。毒蛇頭上揩癢去。猛虎口裏橫身去。若也滴滴搭搭婆婆訶訶。只恐總去不得。何也。天長。從來不與人說媽媽禪。

金陵西天妙徳起禪師

號元峯。浙江山陰呂氏子。年二十。投普照老宿出家。得戒於杭之天長。掩關三載。北禮五臺。徧參尊宿。後謁天濤云於金山上堂。問答本無交涉。棒喝亦然。虛設莫問張三李四。空懸一天星月。復卓拄杖云。一二三四五六七。入海算沙徒費力。个中消息報君知。彌勒釋迦同喫跌小參。山僧。自小記得。四句伽陀。不免當陽拈出。揮拂子云。上大人孔乙己。化三千可知禮也。且問諸仁者。是甚麼義小參。論玄宗談意旨。佛祖單提傳心印。打開寶藏妙無窮。得意忘言超智境。實無一法與君通。萬象森羅齊乞命早參。禪無可參。道無可學。世尊拈花。早喪靈源。迦葉微笑。更添病目。山僧今日略呈丑拙。喫飯穿衣。無法可說。兩个拳頭。一對伸出早參。有夢有想。情塵未釋。無夢無想。天地懸隔。坐斷兩頭。觸處明白。直下承當。更添階級。擬議思量。白雲萬里師年老。退居興教。以角虎雙修。嘉慶戊午正月十四日示微疾。眾請說偈。師曰。莫污人好。索浴更衣。移龕坐寂。

金山六益謙禪師

上堂。向上一路。人人鼻孔撩天。各各腳跟點地。放行也海闊天空。把住也無處回避。今日金山。也不把住。也不放行。大家團圞頭。同說家常話。知有的兄弟。杓柄短長。鍋子大小。常住日用。一一盡知。不知有底兄弟。柴米油鹽。銀錢使費。齋堂茶飯。種種現成。畢竟作何消受。若向三條椽下七尺單前。呆呆坐禪。如是消受。閻羅老。打你鬼﹝月﹡屈﹞臀有分。何故。金山者裏。不賣者个滯貨。無禪到你參。無道到你學。顧眾云。還知金山爲人處麼。去到諸方。切莫錯舉。

杭州天長海宇淸禪師

上堂。買帽相頭。看席打令。未免取捨自殊。朝打三千。暮打八百。徒爾疲勞。天長。今日橫吹牧笛。不犯宮商。大家齊唱太平歌。合會共歡堯舜日。恁麼委悉。便請承當。其或未然。不免爲諸人直截去也。十个手指八个叉。會得也。是捏目生花。若不會。若哉佛陀耶。

嘉興精嚴性愷徹禪師

上堂。未離兜率。已降王宮。未出母胎。度人已畢。恁麼會去。木馬逐風嘶。不恁麼會去。泥牛海底走。馬子尿壺。掃帚畚斗。是山僧尋常用底。臨濟徳山。是乾屎橛。汝等尿牀漢。費山僧多少委曲。更向者裏。覓什麼膻。喝一喝。若是丈夫兒。不向那邊討。

嘉興精嚴琢三勤禪師

湖州徳淸許氏子。年二十八。投雲林在瞻和尙脫白。後參天濤云。命看萬法歸一話。一日契旨。偈曰。一念回光雙眼瞎。泥牛裂斷黃金索。無毛鷂子潑天飛。四十九年錯注腳升座。一五又一五。大地卽是土。甜瓜徹蒂甜。苦瓜連根苦。苦樂大家知。各自照門戶。因語識人。因苗辯土。無是無非。有賓有主。卓拄杖云。會也無。山貓不是老虎小參。世尊不說說。迦葉不聞聞。會得个中意。棗子囫圇吞。卓拄杖云。無端無端小參。拈拄杖云。有頭有尾。無病無藥。眼睛橫生。鼻孔直落。見飯會喫。見衣會著。現成公案。不用造作。禾山打鼓。普化搖鐸。直饒會得也是絡索。

滄洪注禪師法嗣

常州天寧覺性是禪師

本郡江陰姚氏子。二十歲。造宜興銅官山。禮徳梵和尙出家。徧參諸方。次謁滄洪注。命看未生前話。二年後。忽契悟。得授印記上堂。空手把鋤頭。殺活縱橫得自由。步行橋水牛。不風流處也風流。人從橋上過。昆侖踏破洞庭波。橋流水不流。黃鶴樓前鸚鵡洲。還委麼。揮拂子下座。

碧雲寶禪師法嗣

嘉興精嚴躬頴義禪師

小參。殘春已過。孟夏到來。十方聚會。選佛場開。一个个壁立萬仞。拶破虛空。便見盡十方世界。是沙門一隻眼。盡十方世界。是圓覺伽藍。身心安居。平等性智。精嚴恁麼說話。大似畫蛇添足。若是過量人。著著有出身之路。還有過量人者麼。卓杖云。泥牛昨夜遭塗炭。直到於今不見蹤。

見徹明禪師法嗣

泰州慈濟湛如眞禪師

丹徒王氏子據室。此是從上祖師。斷人命根處。拄杖子。今日在眞上座手裏。卽今銅頭鐵額到此。也須一一按過。不是與人難共住。大都緇素要分明當晚小參。秋臨數日。桐葉初稀木樨香。含蕊南畝稻花肥。鐘鳴東海。塔影西溪。離聲離色。未許住泊。隨聲逐色。打折驢蹄。莫把靑州棗。錯認鄭州梨小參。水底不須撈月。虛空何處著楔。一法不見不知。正是抱嚫叫屈。直饒純淸絕點。脫體承當。腳跟之下。泥水一尺。何故。萬里不掛片雲。靑天也須喫棒大殿。丈六金身。千丈盧捨那身無邊身。菩薩量至梵天。不見其頂。正眼觀來。尙屬戲論。金佛木佛泥佛眞佛。丹霞徳山雲門趙州。各執己見。新長老合作麼生。展具云。齊之以禮祖堂。不立一塵。不捨一法。世界本淸平。何須神臂發。斷臂安心。將病與醫。致使大唐宗徒。行棒行喝。了無收煞。莫謂家醜外揚。貴圖授受直截。

定悟誠禪師法嗣

常州聚湖寺頓悟禪師

浙江海寧人。參定悟和尙。印記繼席天寧上堂。明明明。宛如紅日照乾坤。暗暗暗。普天匝地不見面也不明。也不暗。露出金剛一隻眼。且道。金剛眼在甚麼處。良久云。咄。

納川海禪師法嗣

常州天寧淨徳月禪師

本郡陽湖人解制小參。若人識得心。大地無寸土。家捨途中。若人識得心。大地皆是土。途中家捨。於斯了然。不妨登山涉水。隨處自在。揮拂云。若向者裏停思。縱饒經歷百城。也是趙婆呷醋除夕小參。今年遇﹝門﹫壬﹞增一月。寒暑推遷今日畢。衲僧巴鼻祇如常。摩訶般若波羅蜜解制小參。萬法歸一。有佛處不得住。一歸何處。無佛處急走過。三月無違。靑州布衫重七觔。恁麼則不去也。三千里外漫流傳。上元定是正月半。摘楊花摘楊花。良久云。還識趙州麼升座。最初機。末後句。泥牛吼水面。木馬疾追風。有甚奇特。過得天寧門。方爲好手。且道。天寧有何長處。卓拄杖云。直饒佛祖到來。也要從頭勘過小參。今朝五月望旦。諸兄一齊雲集。驀豎拂子云。祖意教意全彰。虛空何必釘橛。

霈靈源禪師法嗣

丹陽嘉山中和�禪師

上堂。麻三斤。須菩提巖中端坐。見吾法身。乾矢橛。萬里無雲天喫棒。克賓維那。罰錢趕出。文殊師利。喚不入門。倒卻門前剎竿。弄猢猻伎倆。禮拜歸位而立。認奴作郎。者一隊漢。个个認影迷頭。嘉山者裏。仍可法堂前艸深一丈。不肯將金鍼度與人。何故。諸方難見易識。我者裏易見難識。

了凡聖禪師法嗣﹝六人﹞

無錫開利化南宏禪師

上堂。僧問。意句俱不到時如何。師云。描不成畫不就。進云。一種沒弦琴。惟師彈得妙。師喝云。誰是知音。乃云。菱花才現。人境難逃。鏌鋣全提。佛魔膽喪。遵寰中之敕。握閫外之權。斬新條令。掃除竹木精靈。截斷疑根。剖出佛祖心印。定龍蛇。須具閃電之機。分玉石。必有迅雷之句。百尺竿頭。使人人進步。萬仞巖上。要个个翻身。眾中還有進得步翻得身者麼。喝一喝云。一片白雲橫谷口。幾多歸鳥自迷巢小參。花開樹樹開椏。椏上著葫蘆。葫蘆藤上結冬瓜。瓜中五味盡皆全。甜如蜜。苦如連。辣似番椒咸似鹽。其中一種眞酸味。相逢難以對人言。卓一卓云。薦。

髙郵善因最初心禪師

生平。於道自任。室中嚴峻。衲子少有能近者上堂。眞無妄不立。妄無眞不生。透過兩重關。猶落第二頭。所以臨濟大師云。向第一句薦得。可與佛祖爲師。第二句薦得。可與人天爲師。第三句薦得。自救不了。設有个出來道。不落階級。又作麼生。但向他道。今日不著便。

維揚髙旻昭月貞禪師

徐州沛縣余氏子。幼依銅山潔生和尙出家。年二十。受具於宏濟律師。常誦法華金剛致疑。奮志參方。謁髙旻了凡聖。參三不是話。有省。呈所得。了曰。誰教你坐在者裏。懸崖撒手。自肯承當。絕後再蘇。欺君不得。師聞舉。豁然開悟。從玆日益玄奧。後繼席焉。上堂。綠陰深處。水足艸足。碧玉階前。風淸月白。千劫眼不借舌頭底。萬劫舌不借眼睛底。璇璣不動。寂爾恆通。大淸國裏。不是無禪。只是無師。一釋迦二元和三佛陀。其餘是什麼碗脫丘華嚴期上堂。剖塵出經卷。了義絕言詮。阿字法門海。不隔一毫端。良久云。風鳴條雨破塊。朝來塔上鈴語碎。大方廣佛華嚴經。塵說剎說不思議。普賢行文殊智。樓閣門開。三摩缽地。顧眾云。文彩全彰。各請自鑑上堂。十方國土中。無剎不現身。昨日雨今日晴。馬嘶芳艸地。牛臥綠楊陰。漁歌遠浦。蟬噪髙林。金沙灘頭馬郎婦。不搽紅粉也風流。好大哥。夜來明月照千溪。無限獼猿探深影。喝一喝小參。夜短睡不足。鐘聲披七條。山門佛殿。露柱燈籠。因我得禮。你塔鈴邗水。妙音觀世音。梵音海潮音。燻風南來。殿角涼生。甚麼處。是文殊被世尊攝向二鐵圍山。驀喚行者。濃煎茶來。小參。掃盡觸途滯程。頓開不二生涯。鑊湯爲樂業。鑪炭是安家。趙錢孫李。大寶法華。若起絲毫佛見法見。粗拳辣掌。不怕戴角夜叉。咄。突出無師句子。當陽獨露無遮曬藏經小參。舉世尊臨入涅盤。文殊請再轉法輪。世尊咄曰。文殊。吾四十九年。未嘗說著一字。請我再轉法輪。是吾曾轉法輪耶。師云。大小文殊。被世尊熱瞞一上。萸灣今日路見不平。要與文殊作主。召眾云。可快將黃面老漢贓物。盡搬在殿前。靑天白日。大家露布一番。管教伊轉身不及。𨿽然。也是爲他閒事長無明小參。三登投子。九上洞山。三千里路。賣卻布單。癡狂外邊走。一盲引眾盲。達摩不來東土。二祖不往西乾。佛法徧天下。誰人不丈夫。一塵飛而翳天。一芥墮而覆地。擬心卽錯。動念卽乖。汝等遠涉山水。皆是去本逐末。還委悉麼。未動腳跟。好與三十棒小參。拈起須彌椎。擊碎虛空鼓。狹路相逢。無賓無主。釋迦不是佛。達摩不是祖。放出楊岐三腳驢。踏殺玄沙一角虎。阿呵呵。休莽鹵。若人識得心。大地無寸土示眾。諸人以我有佛法。我以佛法是冤家。不著趙州七斤衫。豈拈洞山三斤麻。饑卽飯。渴卽茶。終朝隨分足生涯。惟有一个決定說。庭前娑羅樹。年年放碧華僧問。如何是道。師云。瓜州遠似揚州。問如何是禪。師云。山僧今日勞倦。僧便出。師云。不妨伶利問。如何是學人本來面目。師云。牙齒一具骨。耳朵兩片皮。僧禮拜。師曰。好个師僧。又恁麼去僧參。才跨門。師曰。後面是阿誰。僧回首。師云。業識茫茫。無本可據師問僧。狗子還有佛性也無。僧云。無。師云。汝驢年。夢見趙州去在僧。問如何是雲門北斗藏身意。師曰。月落寒潭靜。烏雞半夜啼。僧曰。恁麼便是否。師云。不打者驢漢出去。師主席三十餘年。室中嚴明峻拒。不妄許可。事親最孝。有養母堂。乾隆五十年十月七日示寂。世壽五十七。僧臘四十七。塔於江城村之原。

維揚秋門陳居士

喜讀佛書。偶閱維摩經。至文殊菩薩問疾品。維摩念言今文殊師利與大眾十萬餘俱來我所。卽以神力空其室內除去所有。乃豁然。得薀界空。遂詣髙旻。求入室。呈所得。旻曰。此是薀空。未得性空。猶是門外事。士云。如何是門內事。旻曰。月落後相見。士乃頓悟前非。卽呈偈曰。大地黑漫漫。相逢不相識。十聖三賢總不知。泥牛入海絕消息。旻頷之曰。且喜得入門也。士云。弟子從未出。何言入也。旻曰。放汝三十棒。遂築居士軒。長譚不二。臨終前一日。辭謝親舊。時至。沐浴更衣禮佛。端坐說偈。合掌謝眾而化。著述甚多。惟一貫吟。皆闡不不二之旨。

揚州哲文袁居士

善繪雞。舉家茹素。參髙旻。令參誰字。半載無入處。一日畫雞呈似旻。旻曰。𨿽然如活。爭柰不解啼。士曰。聲徧大千。旻把住曰。那里是他發聲處。速道速道。士無對。自此晝夜力參。半夜忽聞雞叫。徹見淵源。淸晨求證。旻曰。居士會也。士呈偈曰。錦雞啼破玉屏空。子夜閻浮日正中。情與無情同一舌。到頭無處覓渠蹤。旻云。到頭原不識渠蹤。士惟然。日精玄奧。一日喚家僮。敷座焚香。至午趺坐。令請秋門居士話別。門至問曰。正當恁麼時如何。士乃畫一○相。大喝一聲而寂。

揚州遁園尢居士

未弱冠入泮。不信佛氏。每見僧心若有物。忽舌下患一重舌。醫皆拱手。自知必死。聞秋門居士知坐禪。可了生死。往扣之。門一見。卽推出仍閉卻。士大疑之。遂詣髙旻。令參神前酒臺盤話。日夜參究。誓不歸。未幾。病釋然。一日欲登廁未及門。忽猛省曰。從今不受人瞞也。卽趨方丈。呈偈曰。酒臺盤酒臺盤。答處何曾在問端。大道本來無背向。從今不被舌頭瞞。旻爲之助喜。

