續藏經繼燈錄

明元賢輯繼燈錄序

禪家歷世相傳諭之爲「燈」﹐取其能破暗以顯物﹐亦取其能繼照於無盡也。自宋景徳間﹐道原大師始爲傳燈嗣﹐是則有廣燈﹑續燈﹑聯燈﹑普燈之作﹐所述互有詳略﹐學者難以盡考。由是大川濟公合之爲《會元》﹐始終一貫﹐後學便之﹐功至渥也。若紹定以後諸師﹐《會元》未及收者﹐猶賴《續燈》收之﹐但采錄未備﹐且止於宋末元初。自元以至今日﹐將四百載諸師霾光鏟彩﹐未獲著明於世。伊誰之責乎﹗愚不自揣﹐乃於戊子之春﹐博采旁搜﹐冀以緝補前闕﹐至庚寅夏﹐復得遠門柱公所輯《五燈續略》﹐益補其所未備。無何而病作﹐殊劇歷三月始愈﹐愈則目加昏﹑耳加聾﹐手亦不能復親筆硯﹐故其所錄尙闕成化以下蓋止乎﹐其所不得不止也。錄凡六卷名之曰《繼燈》。或謂禪家貴在心悟﹐語言文字﹐其糟粕也﹐何必連編累牘﹑牽枝引蔓如《五燈》耶﹖況又益之爲《繼燈》耶﹖是不知言可以障道﹑亦可以載道。執之﹐則精醇卽爲糟粕﹔了之﹐則糟粕皆爲精醇。言顧可盡廢歟﹖至其所錄或詳或略﹐則亦因其時與機之不同﹐其勢不得不然也。如少林面壁﹑二祖安心﹐此則上古結繩之政也。繼而有《信心銘》《法寶壇經》﹐則軒轅之書契也。唐世馬祖﹑石頭二派﹐浩浩說禪﹐非三代之禮樂乎﹖宋世五派競興﹐《五燈》疊出﹐非洙泗之六經乎﹖時當略﹐則結繩不爲少﹔時當詳﹐則六經不爲多。要在逗眾生之機﹐以明本有之性而已。若責﹐春秋之民曰﹕何不爲結繩之簡﹐不亦悖乎﹖至今日而猶有作者﹐非得已也。政如六經之後﹐復有孟氏之七篇﹐道性善﹑稱堯舜﹑倡仁義﹑息邪說﹐亦以明先王之道耳﹐豈曰益之而爲贅哉﹗若夫所錄混濫﹐弗當於西來之旨﹐則如王通之五經﹐𨿽自謂可繼孔氏﹐而不自知實塵飯塗羹之戲也﹗其罪戾不亦重乎﹗此則吾之所深懼而不能自逃者﹐尙當質之大方以俟郢削云。

歲在辛卯秋九月下浣之吉鼓山嗣祖沙門元賢序於聖箭堂中

凡例七條宗派舊有五﹐今惟臨濟﹑曹洞二宗。臨濟宗《會元》終於十七世﹐故玆錄卽始於十八世。曹洞宗《會元》終於十五世﹐故玆錄卽始於十六世。諸師法語不存﹐而出處可考者﹐必載之。或一行之可傳﹑或臨終之有異者﹐亦載之。使人毋謂宗門徒打口鼓也。諸師或有名可知而出處﹐言句俱失﹐錄者但依舊例存其名以俟後人考入。其有頌古傳世者亦取其一﹑二則附入﹐此乃續略舊例﹐今因之。諸師言句﹐或有醇疵相半者﹐難以槪錄﹐豈可盡捐。今則節取之一﹐以成前人之美。一以碎金斷璧無非寶也。《五燈續略》一書﹐采錄爲詳。余所未及見者﹐多得之此書﹐其功偉矣。但有餘之所見﹐而彼未及見者﹐或有彼之所取而余則削去者﹐或同一語錄而取捨各異者﹐或同一行實而詳略有殊者﹐故玆錄之。行自不可已﹐豈冒其功而爲之哉。五宗次序《景徳傳燈》及《正宗記》﹐俱先靑原﹑後南嶽。大川乃私黨己宗﹐以南嶽先靑原﹐後又恐人諍論故﹐復以法眼先臨濟﹐紊亂極矣。今一依舊例爲定。諸師年代旣遠﹐嗣續難以考正。聞明初有《續傳燈》﹐余未及見﹐世已無傳。惟嘉靖間有「祖派圖」﹐載之頗詳。然混亂極矣﹐未可全據。近見《五燈續略》﹐考正良多﹐然亦未盡。如「東嶼海下有月林鏡」﹐今考「月林」乃參本來人入道者﹐實徑山第八十代住持﹐入滅於正徳乙卯﹐與東嶼相去遠甚。故特去之﹐余未及正﹐姑以俟後之君子。

繼燈錄目錄

序文凡例卷一

曹洞宗

靑原下十六世

雪竇鑑禪師法嗣

天童如淨禪師

華藏祚禪師法嗣

東谷光禪師

靑原下十七世

天童淨禪師法嗣

鹿門覺禪師雪庵從瑾禪師

石林秀禪師﹝無錄﹞孤蟾瑩禪師﹝無錄﹞

日本道元禪師

東谷光禪師法嗣

直翁舉禪師﹝無錄﹞

靑原下十八世

鹿門覺禪師法嗣

靑州一辯禪師

直翁舉禪師法嗣

天童岫禪師

靑原下十九世

靑州辯禪師法嗣

大明寶禪師慈云覺禪師

天童岫禪師法嗣

雪竇大證禪師

靑原下二十世

大明寶禪師法嗣

王山體禪師仁山恆禪師

靑原下二十一世

王山體禪師法嗣

雪巖滿禪師勝默光禪師

仁山恆禪師法嗣

大明詮禪師﹝無錄﹞

靑原下二十二世

雪巖滿禪師法嗣

報恩行秀禪師

靑原下二十三世

報恩秀禪師法嗣

少室福裕禪師報恩從倫禪師

從寬禪師華嚴至溫禪師

丞相移刺楚材居士

靑原下二十四世

少室裕禪師法嗣

少室文泰禪師報恩智泰禪師

靈巖淨肅禪師

靑原下二十五世

少室泰禪師法嗣

寶應福遇禪師靈巖潔禪師﹝無錄﹞

靈巖肅禪師法嗣

寶應永達禪師封龍普就禪師

靑原下二十六世

寶應遇禪師法嗣

少室文才禪師靈谷謙禪師﹝無錄﹞

靈巖潔禪師法嗣

天界道成禪師

封龍就禪師法嗣

天慶義讓禪師

靑原下二十七世

少室材禪師法嗣

萬安子嚴禪師

靈谷謙禪師法嗣

靈谷正映禪師

天慶讓禪師法嗣

熊耳子定禪師

靑原下二十八世

萬安嚴禪師法嗣

少室了攺禪師

靈谷映禪師法嗣

雪峯遠芷禪師﹝無錄﹞

靑原下二十九世

少室攺禪師法嗣少室契斌禪師卷第二

臨濟宗

南嶽下十八世

鼓山永禪師法嗣

淨慈悟明禪師

靈隱善禪師法嗣

雪峯善珍禪師龍濟宗鍪禪師

淨慈仲頴禪師

淨慈簡禪師法嗣

育王大觀禪師

徑山琰禪師法嗣

淨慈廣聞禪師雙林朋禪師

徑山原肇禪師靈隱普濟禪師

東山源禪師弁山阡禪師

育王瑞禪師法嗣

瑞巖崇壽禪師

乾元頴禪師法嗣

鼓山祖鑑禪師

育王堪禪師法嗣

薦福燦禪師﹝無錄﹞

天童傑禪師法嗣

臥龍祖先禪師靈隱崇嶽禪師

天童自鏡禪師薦福生禪師

隱靜致柔禪師淨慈慧光禪師

侍郎張鎡居士

天童觀禪師法嗣

華藏善淨禪師﹝無錄﹞虎丘善濟禪師

天童頴禪師法嗣

靈隱如玨禪師

萬壽觀禪師法嗣

黃龍慧開禪師孤峯徳秀禪師﹝無錄﹞

石霜妙印禪師

南嶽下十九世

雪峯珍禪師法嗣

徑山行端禪師

淨慈頴禪師法嗣

江心了萬禪師嶽林益禪師

育王觀禪師法嗣

仰山元熙禪師

淨慈聞禪師法嗣

徑山妙髙禪師天童鑑禪師

雙林朋禪師法嗣

靈隱祖誾禪師

靈隱濟禪師法嗣

雪竇炳同禪師

薦福燦禪師法嗣

支提澄鑑禪師

臥龍先禪師法嗣

徑山師範禪師靈隱法燻禪師

云居慈覺禪師

靈隱嶽禪師法嗣

天童文禮禪師華藏覺通禪師

雪竇仲謙禪師道場普巖禪師

金山善開禪師龍翔希璉禪師

瑞巖光睦禪師北海心禪師

諾庵肇禪師淨慈道禪師

天童鏡禪師法嗣

鼓山元智禪師淨慈沅禪師

薦福生禪師法嗣

徑山道衝禪師

隱靜柔禪師法嗣

雙杉元禪師

華藏淨禪師法嗣

天童謀禪師

靈隱玨禪師法嗣

天竺有禪師

黃龍開禪師法嗣

護國宗禪師瞎驢無見禪師

放牛余居士

孤峯秀禪師法嗣

鼓山正凝禪師雙林介禪師

石霜印禪師法嗣

金牛眞禪師﹝無錄﹞眞翁圓禪師﹝無錄﹞

容庵海禪師法嗣

慶壽璋禪師卷第三

臨濟宗

南嶽下二十世

徑山端禪師法嗣

靈隱慧明禪師天寧梵琦禪師

徑山智及禪師萬壽至仁禪師

靈隱元淨禪師國淸曇噩禪師

徑山祖銘禪師靈隱法林禪師

徑山福報禪師

仰山熙禪師法嗣

龍翔大欣禪師保寧天倫禪師

中竺正逵禪師育王祖瑛禪師

祥符念常禪師

天童鑑禪師法嗣

竺田霖禪師﹝無錄﹞

靈隱誾禪師法嗣

東林宗廓禪師

徑山範禪師法嗣

仰山祖欽禪師淨慈妙倫禪師

天童惠禪師天童祖智禪師

月坡明禪師環溪一禪師

希叟曇禪師靈隱寧禪師

無學元禪師﹝無錄﹞雪峯可湘禪師

靈隱燻禪師法嗣

淨慈慧禪師中竺珂禪師

天童禮禪師法嗣

育王如珙禪師淨慈行鞏禪師

華藏通禪師法嗣

徑山普度禪師

雪竇謙禪師法嗣

承天眞禪師

道場巖禪師法嗣

徑山智愚禪師淨慈衍禪師

金山開禪師法嗣

徑山心月禪師

徑山衝禪師法嗣

淨慈敬禪師北山隆禪師

天竺有禪師法嗣

天池信禪師﹝無錄﹞

鼓山凝禪師法嗣

蒙山異禪師

金牛眞禪師法嗣

太湖寬禪師﹝無錄﹞

眞翁圓禪師法嗣

無能教禪師﹝無錄﹞

慶壽璋禪師法嗣

慶壽印簡禪師卷第四

臨濟宗

南嶽下二十一世

靈隱明禪師法嗣

雙林誾禪師﹝無錄﹞

萬壽仁禪師法嗣

徑山文琇禪師

徑山銘禪師法嗣

天寧力金禪師

龍翔欣禪師法嗣

天界慧曇禪師天界宗泐禪師

圓通崇裕禪師靈隱輔良禪師

靈隱懷渭禪師

保寧倫禪師法嗣

物先義禪師﹝無錄﹞

竺田霖禪師法嗣

道場明徳禪師

仰山欽禪師法嗣

髙峯原妙禪師靈云持定禪師

徑山希陵禪師道場信禪師﹝無錄﹞

匡山源禪師﹝無錄﹞

淨慈倫禪師法嗣

瑞巖寶禪師﹝無錄﹞絕象鑑禪師

竹屋簡禪師

無學元禪師法嗣

月庭忠禪師髙峯日禪師﹝無錄﹞

雪峯湘禪師法嗣

開元妙恩禪師開元契祖禪師

育王珙禪師法嗣

紫籜道禪師﹝無錄﹞保寧淸茂禪師

淨慈鞏禪師法嗣

靈隱徳海禪師天寧景曇禪師

徑山度禪師法嗣

玉山徳珍禪師﹝無錄﹞徑山淨伏禪師

天童坦禪師﹝無錄﹞

徑山愚禪師法嗣

寶葉源禪師閒極云禪師

徑山月禪師法嗣

南叟茙禪師

天池信禪師法嗣

大慈成禪師﹝無錄﹞天寶法樞禪師

蒙山異禪師法嗣

鐵山瓊禪師

太湖寬禪師法嗣

縉雲眞禪師﹝無錄﹞龍池永寧禪師

無能教禪師法嗣

妙果水盛禪師卷第五

臨濟宗

南嶽下二十二世

雙林誾禪師法嗣

徑山宗淨禪師

天界曇禪師法嗣

靈谷淨戒禪師

物先義禪師法嗣

淨慈聯禪師﹝無錄﹞

髙峯妙禪師法嗣

中峯明本禪師正宗了義禪師

大覺祖雍禪師白雲以假禪師

靈云定禪師法嗣

般若世誠禪師

徑山陵禪師法嗣

寶林紹大禪師徑山正源禪師

智者義禪師﹝無錄﹞

道場信禪師法嗣

福源淸珙禪師

匡山源禪師法嗣

海門惟則禪師

瑞巖寶禪師法嗣

華頂先睹禪師

髙峯日禪師法嗣

日本疏石國師

開元祖禪師法嗣

開元如照禪師

紫籜道禪師法嗣

瑞巖無慍禪師別源源禪師﹝無錄﹞

天童一禪師

保寧茂禪師法嗣

本覺淸欲禪師瑞云茂禪師

靈隱海禪師法嗣

徑山顏禪師斗峯正璋禪師

育王慧照禪師育王悟光禪師

天寧曇禪師法嗣

三空居士

玉山珍禪師法嗣

龍翔忠禪師

徑山伏禪師法嗣

徑山悅禪師靈隱明禪師﹝無錄﹞

天童坦禪師法嗣

天界懷信禪師

大慈成禪師法嗣

烏石世愚禪師

天寶樞禪師法嗣

雪峯智順禪師

鐵山瓊禪師法嗣

香山聰禪師

縉雲眞禪師法嗣

靈鷲寶金禪師

南嶽下二十三世

淨慈聯禪師法嗣

慈光成禪師

中峯本禪師法嗣

伏龍元長禪師獅林惟則禪師

日本印原禪師

般若誠禪師法嗣

仰山正﹝又／又﹞禪師

智者義禪師法嗣

淨慈普仁禪師

海門則禪師法嗣

白蓮智安禪師

華頂睹禪師法嗣

福林智度禪師

開元照禪師法嗣

開元大圭禪師

別源源禪師法嗣

天童原良禪師

天童一禪師法嗣

云居普莊禪師

徑山悅禪師法嗣

靈隱來復禪師

靈隱明禪師法嗣

淨慈可授禪師

烏石愚禪師法嗣

靈谷非幻禪師三峯啟原禪師卷第六

臨濟宗

南嶽下二十四世

伏龍長禪師法嗣

鄧蔚時蔚禪師天龍守貴禪師

松隱徳然禪師

仰山友禪師法嗣

慈舟濟禪師﹝無錄﹞

白蓮安禪師法嗣

正傳景隆禪師

福林度禪師法嗣

繁昌俊禪師﹝無錄﹞太守密庵何公﹝無錄﹞

南嶽下二十五世

鄧蔚蔚禪師法嗣

鄧蔚普持禪師﹝無錄﹞九峯勝學禪師

慈舟濟禪師法嗣

壽昌本來禪師

繁昌俊禪師法嗣

東林悟禪師

何密庵居士法嗣

素庵田大士

南嶽下二十六世

鄧蔚持禪師法嗣

東明慧旵禪師

東林悟禪師法嗣

天成紹琦禪師廣善潭禪師﹝無錄﹞

太崗澄禪師﹝無錄﹞伏牛圓信禪師

西禪瑞禪師古庭善堅禪師

素庵田大士法嗣

佛迹眞禪師

南嶽下二十七世

東明旵禪師法嗣

東明普慈禪師

廣善潭禪師法嗣

崇福覺華禪師

太崗澄禪師法嗣

天眞本善禪師普濟淨澄禪師

未詳法嗣

潙山太初禪師中觀沼禪師

雪峯悟逸禪師通玄圓通禪師

天臺祖燈禪師徑山莊禪師

少林悟頓禪師

繼燈錄目錄﹝終﹞

繼燈錄卷第一

鼓山嗣祖沙門元賢輯

曹洞宗

靑原下十六世

雪竇鑑禪師法嗣

明州天童長翁如淨禪師生而岐嶷﹐不髏常童﹐長學出世法。參足庵於雪竇﹐看「庭前栢樹子」話有省﹐呈頌曰「西來祖意庭前栢﹐鼻孔寥寥對眼睛。落地枯枝才﹝跳﹣兆﹢孛﹞跳﹐松蘿亮鬲笑掀騰」。庵頷之。出世屢遷名剎﹐後主淨慈。升天童﹐開鑪上堂﹐召大眾﹐打圓相云「个是天童火鑪﹐近前則燒殺﹐退後則凍殺﹗忽有个漢出來道﹕『合作麼生﹝囗﹫力﹞﹖』火鑪動也﹗」上堂﹕「霜風號肅殺﹐霜葉墜蕭﹝臺﹣臺﹢﹝癸﹣天﹢虫﹞」。舉拂子曰「看﹐惟有玲瓏﹝據查﹐此處可能少了「巖」字﹞﹐崔嵬望轉髙。所謂天童滯貨﹐今朝短販一遭﹐莫有酬價底麼﹖下座﹗巡堂上堂﹐外不放入﹐內不放出﹐痛下一槌﹐萬事了畢。且道﹕如何太白峯前令斬新﹐內外紀綱俱委悉。」上堂﹕「天童紩臭老拳頭﹐打殺江湖水牯牛。夜深忽然生个卵﹐天明推出大日頭﹗且道﹕『如何曬﹝日﹡良﹞﹖』諸人烝濕處﹐免教行步滑如油。」上堂﹕「靈云見處桃花開﹐天童見處桃花落。桃花開﹐春風催。桃花落﹐春風惡。靈云且置﹐莫有與天童相見底麼﹖春風惡桃花﹐躍浪生頭角。」新起妙嚴慶懺上堂﹕「推倒多生老鼠窠﹐掃空平地笑呵呵。從空架起生頭角﹐蓋覆驢牛不厭多。今朝成就大緣﹐千古發揮大事。且道如何斫額﹖任他門外客到家﹐還我个中人。」復舉文殊問無著﹕近離甚麼著處﹖云﹕南方。殊云﹕南方佛法如何住持﹖著云﹕末法比丘﹐少奉戒律。殊云﹕多少眾﹖著云﹕或三百﹑或五百。師云「春風勾引鷓鴣啼。」著問文殊﹕此間佛法如何住持﹖殊云﹕凡聖同居﹐龍蛇混雜。著云﹕多少眾﹖殊云﹕前三三與後三三。師曰「平地波瀾鉤鐵船」。「這兩轉語要與諸方眉毛撕結﹐更有兩轉語要與諸方點眼﹐或三百或五百﹐銅錢鐵錢省數﹐足陌前三三與後三三﹐蘿卜芋奶﹐淺貯滿擔﹗諸方忽然眼開﹐決定拍手大笑﹗笑个甚麼﹖不笑巴叉便笑杜撰。𨿽然笑者還稀﹐忽有人問﹕『天童多少眾﹖』便向他道﹕『新起妙嚴誇第一﹐一齊都在畫圖中』。」師六坐道場﹐未說稟承。眾有是請﹐師曰「我待涅盤堂裏拈出果。」臨終﹐拈香曰「如淨行腳四十餘年﹐首到乳峯﹐失腳墮於陷阱。此香今不免拈﹝這里可能少了「出」﹞﹐鈍置我住雪竇足庵大和尙」。並書辭世頌曰「六十六年罪犯彌天﹐打个﹝跳﹣兆﹢孛﹞跳活陷黃泉。咦﹖從來生死不相干﹗」擲筆而逝。塔全身於本山。

華藏詐禪師法嗣﹝師嗣淨慈暉會元無出今收入補燈﹞

○東谷光禪師

上堂﹕「藏身處沒蹤迹﹐無影樹頭靈鳥宅。沒蹤迹處莫藏身﹐不萌枝上花開。坼有來繇誰辯的﹖天晚西風拂﹐拂吹松釵一徑﹐爭拋擲。」嘗頌﹕僧問﹕曹山不掛靈衣。曰「曹山酒顚有誰諳﹖醉語狂言不自慚。夜半日頭當午照﹐騎牛背面著靴衫。」又頌韶國師問龍牙﹕天不能蓋﹐地不能載。曰「大海心中泛鐵船﹐隨波逐浪浪滔天﹐順風到岸無人識﹐江北從來使鐵錢。」

靑原下十七世

天童淨禪師法嗣

○襄州鹿門覺禪師

參長翁﹐值翁上堂。舉靈云悟道因緣﹐頌曰「一个烏梅似本形﹐蜘蛛結网打蜻蜓。蜻蜓落了兩片翼﹐堪笑烏梅齩鐵釘」。師不覺失笑﹐曰「早知燈是火﹐飯熟幾多時﹗」後承印記﹐出住鹿門﹐示眾曰「盡大地是學人一卷經﹐盡乾坤是學人一隻眼。以這个眼讀如是經﹐千萬億劫常無間斷。諸人還看讀得麼﹖如看讀得﹐老僧請他喫个無米油餈﹗」

○雪庵從瑾禪師

僧請益「倩女離魂」話﹐師示以頌曰「南枝向暖北枝寒﹐何事春風有兩般﹖憑仗髙樓莫吹笛﹐大家畱取倚闌看。」

○日本永平道元禪師

姓源﹐氏本國村上。天皇九世之裔﹐骨相奇秀﹐七處平滿﹐目有重瞳。七歲讀《毛詩》《左傳》及諸經史﹐不由師訓﹐自然通曉﹐時以神童稱之。居母喪﹐每觀香煙繚繞﹐念念散滅﹐悟世無常﹐遂投舅氏臺山良顯法師出家﹐時年一十四矣。尋稟具戒﹑究大小乘諸經論。聞大宋有老宿傳佛心印﹐乃特附船舶航海入宋﹐抵明州﹐當寧宗嘉定十六年也。首登天童﹐見無際派和尙。旣而遊雙徑﹑禮浙翁琰﹐又謁宗月月堂無象諸大老﹐莫不機契﹐將理歸楫。有耆徳勉之曰「當今宗門具大眼目者﹐莫如長翁淨和尙﹐現應詔住天童。子盍往見之﹖」師如教﹐卽造天童﹐一見歡若平昔師﹐乃啟曰「道元自幼在本國﹐發菩提心參諸知識﹐翻閱經論﹐徒滯名相﹐不明大法。後入大宋見諸尊宿﹐獲聞臨濟之宗。今得造法席﹐誠多生之幸﹗願和尙慈悲﹐聽道元不時入室﹐咨問法要﹐蓋生死事大﹐時不待人也﹗」淨憐其誠﹐忻然許之。師於是晝夜精勤﹐脇不沾席者﹐將及兩載一夜。淨巡堂﹐見僧打睡﹐責之曰「參禪要身心脫落﹐何得只管打睡﹖」師從旁聞之﹐當下身心脫落﹐廓然契悟。天明入方丈燒香。淨曰「子作麼生﹖」師曰「身心脫落。」淨曰「身心脫落﹖脫落身心﹖」師曰「這个是暫時岐路﹐和尙莫亂印某甲。」淨曰「我不亂印。」師曰「如何是和尙不亂印底﹖」淨曰「脫落身心。」師於言下釋然﹐得大無礙﹐由是服勤四載﹐盡得洞上之道﹐於是告歸。淨付以伽黎頂相﹐囑其弘揚。師旣歸﹐首住興聖寶林禪寺﹐徳風遠播﹐萬指圍繞。其禪林軌則一取法於天童。上堂﹕「山僧歷盡叢林﹐只是等閒。最後見天童先師﹐當下認得眼橫鼻直﹐不被人瞞。便乃空手還鄕﹐總無一毫佛法﹐只是任運過時﹐日日日東出﹐夜夜月沈西。畢竟如何﹖」良久﹐云「三年逢一閏雞﹐向五更啼﹗」上堂﹕「身心脫落﹐聲色俱非。个中無悟﹐何處著迷﹖座中誰是江南客﹖聽取鷓鴣聲外詞。」上堂﹕「興聖久不爲眾說話。佛殿僧堂﹐溪聲樹影﹐總爲諸人說了也﹗諸人聞得也未﹖若道聞得﹐說个甚麼﹖若道不聞﹐辜負自己﹗」云州太守義重公﹐創永平道場﹐請師居之當開堂。日有山神出現﹐因號其山曰吉祥。副元帥時賴平公﹐從師受菩薩大戒﹐執弟子禮﹐甚恭。緇素弟子得戒者﹐徧於東國。後嵯峨帝賜以葚服徽號。師奉之髙閣﹐未嘗掛體一日。示微疾﹐辭眾書偈坐化﹐荼維獲舍利無算﹐卽塔於永平。閱世五十有四﹐坐四十一夏﹐所著有《正法眼藏》《叢林淸規》《學道用心集》﹐並語錄共若干捲﹐流行於世。景定間﹐無外遠和尙嘗爲序其語錄﹕靈隱退耕寧。淨慈虛堂愚二老俱爲題跋﹐嗣法弟子慧奘﹑僧海詮﹑慧凡三人。師在日國﹐爲洞宗始祖。今三十六州界內禪剎﹐凡稱洞下云仍者﹐莫不事其香火禮其靈塔﹐猗歟盛哉。道元禪師得法天童淨祖﹐爲日國洞宗始祖。《續傳燈》失載﹐近有逆流禪徳是其宗裔﹐特作書以師道行碑文﹐附商舶寄示﹐所載悟由﹐法語甚詳。書中又引宋文憲《護法錄——贈日本範堂儀公藏主文》中「覺阿之嗣佛海遠﹐道元之承天童淨」二語爲證。余於是知古今得道﹐散處於此界他方。或出或處﹐名徳不表彰於世﹐如道元禪師者何限﹖余於是重有感焉﹐乃特采碑文立傳﹐列於先師繼燈錄天童淨祖嗣下﹐庶不沒古徳幽光﹐亦使讀者有所考鏡云。

住福州鼓山湧泉禪寺道霈謹識。

靑原下十八世

鹿門覺禪師法嗣

○靑州普照寺一辯禪師

精究內典﹐貫通旨趣。及參鹿門﹐得言外旨。出住靑州普照﹐遷東都萬壽。當是時燕秦齊晉之間﹐入是宗者﹐皆其後學。室中設百問以勘驗學者。嘗作四賓主頌﹐賓中賓曰「天涯奔走幾經春﹐負學論功日轉貧。行海淵深須徧涉﹐義天空闊不容塵。」賓中主曰「衣穿瘦骨露無餘﹐獨鎭寰區暉太初。三尺匣中誅佞劍﹐百囊篋裏薦賢書。」主中賓曰「丹墀鞭靜六宮開﹐萬里江山絕點埃。脫卻襕衫戴席帽﹐聲聲只道那邊來。」主中主曰「重巖幽邃鎖煙岑﹐古洞龍吟霧气深。石女唱歸紅焰裏﹐木人運步絕知音。」

直翁舉禪師法嗣

○明州天童云外岫禪師

郡之昌國衛人﹐逸其氏﹐依直翁得度﹐究明曹洞宗旨盡法源底。初住慈溪之石門﹐已而繼竺西坦席﹐遷天童。上堂﹕「鬧市紅塵裏有鬧市紅塵裏佛法﹐深山巖崖中有深山巖崖中佛法。山僧昨日出城門﹐鬧市紅塵裏佛法一時忘卻了也。行到二十里﹐松云滿目﹐便見深山巖崖中佛法。大眾且道﹐如何是深山巖崖中佛法﹖」良久﹐曰「白雲淡濘出沒太虛之中﹐靑蘿夤緣直上寒松之頂。」上堂以拂子打圓相﹐曰「摩訶衍法﹐離四句絕百非。」又打一圓相﹐曰「禮之用和爲貴﹐先王之道斯爲美。」又打一圓相﹐曰「摩尼珠﹐人不識﹐如來藏裏親收得。諸人還見麼﹖所見不同﹐互有得失。天童這里﹐毋固毋必。」師一日問無印曰「天童今日大死去也﹐汝作麼生救﹖」印曰「請和尙喫飯。」師曰「天童今日大死去也﹗汝不要相救﹖」印曰「救他作麼﹖」師又曰「天童今日大死去也﹐阿誰與我同行﹖」印曰「和尙先行﹐某甲隨後。」師呵呵大笑﹐自此師資唱和﹐不爽毫髮﹐若潙山之與寂子也。後示寂塔於本山。

靑原下十九世

普照辯禪師法嗣

○磁州大明寶禪師

僧問﹕「如何是轉功就位﹖」師曰「用盡鐝頭力﹐放下臥淸風。」曰「如何是轉位就功﹖」師曰「不居無影谷﹐曳杖入煙村。」曰「如何是功位齊彰﹖」師曰「掌上擎日月﹐運照自無私。」曰「如何是功位俱隱﹖」師曰「石人同木女﹐相邀入海中。」曰「此是今時事﹐如何是那邊事﹖」師曰「待汝盡卻今時﹐卽向汝道。」示眾﹕「若論此事﹐如人用鍼綫﹐幸然鍼鍼相似。忽見人來不覺失卻鍼﹐祇見綫這邊尋也不見﹐那邊尋也不見﹐卻自曰﹕『近處尙不見﹐遠處那里得來﹖』多時尋不得﹐心煩不好﹐昏悶打睡﹐拽衣就枕。方就枕時﹐驀然一札﹗曰﹕原來祇在這里﹗」

○唐慈云十身寺覺禪師普照室中稱爲上首。普照垂百問以驗學者。往來憧憧﹐鮮有契其機者。惟師所答﹐有同水乳。略舉七則﹐以見其槪。問曰「聲前薦得落在今時﹐句後承當迷頭認影。作麼生是空劫已前自己﹖」師曰「夜半石人無影像﹐縱橫誰辯往來源。」問﹕「不見一法猶是半提﹐作麼生是全提底道理﹖」師曰「石馬驟千山。」問﹕「喫飯忘其饑﹐力充忘其飽。作麼生是力充底人﹖」師曰「巨靈擡手無多子﹐分破華山千萬重。」問﹕「直得不恁麼來者﹐猶是兒孫事。如何是向上人﹖」師曰「半夜烏雞雪裏啼。」問﹕「行玄體妙落在今時﹐究理窮源關山萬里。祇如未知有底人如何趨向﹖」師曰「牀窄先臥。」問﹕「迷時千卷少﹐悟後一言多。且道悟了底人如何履踐﹖」師曰「出不由戶﹐坐不當堂。」問﹕「岸如欲止先停棹﹐車若不行須打牛。如今打牛也﹐車行也未﹖」師曰「下載淸風付與誰。」

天童岫禪師法嗣○明州雪竇無印大證禪師饒州鄱陽史氏子。幼頴異﹐依州之昌國寺剃落受具。出遊﹐謁荊石琰於圓通﹐機語不契。時思庵睿居閒房。師日親煆煉﹐聞云外唱道天童﹐師往依之。一日入室﹐機語相契﹐遂蒙付囑﹝語見云外章﹞。至正九年﹐主雪竇。上堂﹕「千說萬說﹐不若覿面一見。昨日二十九﹐今朝七月一。報你參玄人﹐光陰如箭疾。娘生兩隻眼﹐个个黑如漆。急急急回頭﹐看取天眞佛﹗」良久﹐曰「是何面目﹖」下座﹐巡堂喫茶。上堂﹕「妙不妙﹐衲僧鼻孔多無竅。玄不玄﹐剎竿頭上無靑天。志士寧容袖手﹐良馬豈待揮鞭。全超棒喝﹐不落蹄筌。百鳥不來春又過﹐巖房贏得日髙眠。」居四年﹐退居定水之圓明庵。明年示寂。闍維建塔於庵後。

靑原下二十世大明寶禪師法嗣○太原府王山體禪師侍大明戮力十年﹐躬爲侍者。祕重深嚴﹐不見參學。一日抽單﹐罔不疑怪。或問﹕大明侍者何往﹖明曰「諸方來﹐諸方去。何介意哉﹗」又問﹕參學何似﹖明曰「道有參學栽他頭角﹐道無參學減他威光。」眾方知已蒙印記﹐久隱西山太原府。府運兩衙請住王山﹐創建禪席。師嘗發明洞上宗旨曰「旣有尊貴之位﹐須明尊貴底人。須知尊貴底人不處尊貴之位﹐方明尊貴不落階級。五位頌曰﹕正中偏﹐夜深古殿鎖輕煙﹐寂寂苔封臣不立﹐密密光輝未兆前。偏中正﹐玉人不睹臨臺鏡﹐子夜星河霧气濃﹐依舊靑山不露頂。正中來﹐木人攜杖火中回。趂起泥牛耕練色﹐放教石馬步蒼苔。偏中至﹐轉側相逢全意气。交揮終不犯鋒鋩﹐大用縱橫無變異。兼中到﹐明暗盡時光不照﹐石女有智妙難窮﹐解栽絕頂無根艸。五位中第四位﹐古來俱用兼中至。後洪覺範不達此旨﹐謬攺爲偏中至。然洞下實未有依之者。如天童覺淨慈暉等皆用兼中至。載之會元及諸書者可見。迨宋末天童淨公一生不說稟承﹐至臨終始拈香嗣雪竇。考其說法𨿽有悟門﹐但任意發揮而宗旨全失矣。故鹿門嗣天童﹐作五位頌始用偏中至。此後相承五代﹐各有頌。惟王山所作爲當﹐然仍用偏中至﹐則是襲鹿門之悞而不能知者也。「

○仁山恆禪師久侍大明遂升堂奧。明付以衣法。師曰「某甲不是恁麼人。」明曰「不是恁麼人﹐自不殃及伊。」師以法乳情深﹐俛仰而受。明囑曰「汝旣如是﹐第一不得容易出世。若躁進輕脫﹐中間必有坎坷。」

靑原下二十一世王山體禪師法嗣○磁州大明雪巖滿禪師初參普照﹐照曰「兄弟年俊﹐正宜勉力叩參。老僧當年﹐念念常以佛法爲事。」師避席進曰「和尙而今如何也﹖」照曰「如生冤家相似。」師曰「若不得此語幾乎枉行千里。」照下禪牀﹐握師手曰「作家那。」師與勝默同參﹐嘗跪受呵斥。或問其故。師曰「今諸方或有師資法屬﹐諍訟招譏。師子身中虫自食其肉﹐不可不重誡也。」後參王山﹐發明心印﹐接踵住持。上堂舉洞山曰「秋初夏末﹐兄弟或東去西去﹐直須向萬里無寸艸處去。」良久﹐曰「祇如萬里無寸艸處﹐又作麼生去﹖」石霜曰「出門便是艸。」太陽曰「直饒不出門﹐亦是艸漫漫地。」師曰「三个老漢𨿽然異口同音﹐未免撞頭磕額。何也﹖一人大開口了合不得﹐一人髙擡腳了放不下﹐一人緊閉門了出不去。王山卽不然﹐徧十方界非外﹐全在一微塵。一微塵非內全﹐徧十方界。祇這一微塵許﹐也須及盡不可得。向那里安門﹐甚處入艸﹐還會麼﹖休侵洞嶺初秋艸﹐請看疎山臘月蓮。」

○勝默光禪師嘗頌九峯不肯首座曰「元座徒亡一炷煙﹐九峯不是抑髙賢。若將一色爲承紹﹐辜負先師不借緣。」示眾﹐舉麻谷振錫話。師曰「是無可是﹐非無眞非。是非無主﹐萬善同歸。梟雞晝夜﹐徒自支離。我無三寸鱉得喚龜﹐迦葉不肯一任攢眉。「

靑原下二十二世雪巖滿禪師法嗣○燕京報恩寺萬松行秀禪師河內之解人﹐姓蔡氏。出家於邢州淨土寺﹐禮贇公爲師﹐後受具戒。挑囊距燕﹐歷潭過慶壽參勝默老人﹐教看長沙轉自己歸山河大地話﹐半載全無由入。默曰「我只願你遲會﹐一日有省。」復看玄沙未徹語﹐請益雪巖於磁之大明﹐才廿七日﹐不覺伎倆已盡﹐畱入記室﹐語言相契﹐徑付衣偈。尋歸淨土構萬松軒﹐以自適。寺內尊宿惇請住持﹐次住中都萬壽寺小參。昔有跨驢人問﹕「眾僧何往﹖」僧曰「道場去。」人曰「何處不是道場﹖」僧以拳歐之曰「這漢沒道理﹐向道場裏跨驢不下。」其人無語。師曰「人人盡道﹐這漢有頭無尾﹐殊不知卻是這僧前言不副後語。汝旣知舉足下足皆是道場﹐何不悟跨驢跨馬無非佛事﹖」金章宗皇帝明昌四年﹝卽南宋光宗紹熙四年也﹞﹐詔師於禁庭升座﹐帝親迎禮﹐聞未聞法﹐開悟感慨。親奉錦綺大僧伽衣﹐內宮貴戚羅拜拱跪。各施珍愛。承安二年丁巳﹐詔師住大都之仰山棲隱禪寺。上堂說偈曰「蓮宮特作梵宮修﹐聖境還須聖駕遊。雨過水澄禽泛子﹐霞明山靜錦蒙頭。成湯也展恢天网﹐呂望稀垂浸月鉤。試問風光甚時節﹑﹖黃金世界桂花秋。」師問僧﹕「洞山道﹕『龍吟枯木﹐異響難聞。』如何是異響﹖」曰「不會。」師曰「善解龍吟。」問﹕「諸佛不出世﹐爲甚麼卻向王宮生﹖」師曰「靑天常舉足。」曰「亦無有涅盤﹐爲甚麼卻向雙林滅﹖」師曰「白日不移輪。」問﹕「撒手那邊底人爲甚麼不居正位﹖」師曰「大功不宰。」曰「回頭這畔底人爲甚麼不墮偏方﹖」師曰「至化無爲。」問﹕「向道莫去歸來背父。如何得不背父去﹖」師曰「切忌回頭。」問﹕「心心放下難﹐如何是放下底人﹖」師曰「擔取去。」問﹕「是處是慈氏無門無善財。爲甚麼道璢璃殿上無知識﹖」師曰「拆殿了來相見。」遷住報恩。晚退居從容庵﹐示眾﹕「機輪轉處﹐智眼猶迷。寶鏡開時﹐纖塵不度。開拳不落地﹐應物善知時。兩刃相逢時﹐如何回互﹖」示眾﹕「去卽畱住﹐住卽遣去﹐不去不住。渠無國土﹐何處逢渠。在在處處﹐且道是甚麼物﹖得恁麼奇特﹖」示眾﹕「動則埋身千丈﹐不動則當處生苗。直須兩頭撒開﹐中間放下。更買艸鞋行腳始得。」示眾﹕「踢翻滄海大地塵飛﹐喝散白雲虛空粉碎。嚴提正令猶是半提﹐大用全彰如何施設﹖」示眾﹕「向上一機鶴衝霄漢﹐當陽一路鷂過新羅。直饒眼似流星﹐未免口如匾擔。且道是何宗旨﹖」嘗發明洞上宗旨曰「睦州云﹐裂開也在我﹐捏聚也在我。問裂開便提起一絡索﹐問捏聚便斂手而坐。𨿽然收放自如﹐大似被他使喚。洞山斥爲話作兩橛﹐缺鍼斷綫。不見道恁麼道則易。相續也大難﹐直須當存而正泯。在捲而彌舒﹐鉤鎖連環﹐謂之血脈不斷。」又曰「藥山一宗實難紹﹐舉雲巖掃地﹐塵埃亙天﹐洛浦服膺﹐稱冤不已。好在無舌人解語﹐無手人行棒。直饒棒喝交馳﹐只得傍提一半。」師於周﹑孔﹑老莊﹑百家之學無不博通﹐三閱藏教﹐恆業華嚴。得法者一百二十人﹐壽八十一。塔在燕京城內乾西橋北。

靑原下二十三世報恩秀禪師法嗣○西京少室雪庭福裕禪師太原文水張氏子。師五齡解語﹐日了千言﹐鄕裏有「聖小兒」之稱。未幾適遭世難﹐喪失天倫﹐﹝煢﹣﹝冗﹣幾﹞然無依。道逢一老比丘﹐誘師出家學佛﹐曰「汝能誦得一卷法華經﹐則一生事畢。」師曰「佛法止此而休﹐莫亦更有向上底在否﹖」比丘異之﹐遂偕謁休林古佛於仙巖曰「此子龍象種也﹐得奉巾瓶於左右﹐他日必成大器。」古佛欣納之﹐乃爲祝發受具﹐遂與雙溪廣公同執務者七年。時萬松住燕之報恩。師不通介紹﹐輒獨掉臂以往。松一見便奇之﹐親炙十年﹐深得其髓。自是名益著﹐從之者日益廣。值壬辰之變﹐少林祖剎荒蕪﹐上以師補之。尋承萬松海云﹐重以尺牘見招﹐遂應少林之命。世祖潛邸﹐命師作大資戒會。戊申詔住和林興國﹐未期月憲宗召詣帳殿﹐奏對稱旨﹐俾總領釋教。復僧尼廢寺﹐計二百三十有六區。庚申世祖卽祚﹐因論辯僞經馳驛以聞﹐火其書仍賜光宗正辯之號﹐命卽故里創建精舍曰「報恩」﹐給田若物以飯僧。時萬壽祖席無可當之者﹐眾復請師主之。僧問﹕「如何是向上尊貴一路﹖」師曰「漁歌驚起沙汀鷺﹐飛出蘆花不見蹤。」問﹕「徧界不曾藏﹖雪峯答﹕『何處不是。』石霜因甚不契﹖」師曰「從來孝子諱爺名。」僧參﹐師問甚處人﹐曰靑州。師曰「識得趙州布衫否﹖」曰「趙州布衫﹐近被人裂破了也。」師曰「因甚裂破﹖」曰「風流不在著衣多。」師便打。曰「因甚打某甲﹖」師曰「咄﹗風流在甚麼處﹖」師問僧道源﹕「不遠性海非遙。且道在甚麼處﹖」僧擬議﹐師便喝。後師旣老﹐倦於接納﹐歸棲嵩陽。乙亥秋七月二十日示微疾。書偈告終。俗壽七十三臈五十二。塔於寺之西隅。

燕京報恩林泉從倫禪師

初住萬壽。上堂﹕「禪禪非正非偏﹐無意路有玄淵。超今邁古﹐絕後光先。但能忘影迹﹐何必守蹄筌﹗直指人心見性﹐須憑祖意通玄。九年面壁眞消息﹐端的其中有祕傳。」元世祖皇帝至元九年詔入內殿﹐從容問辯﹐抵暮而退﹐帝大悅。示眾﹕「北斗似杓﹐南斗似瓢﹐任伊斟酌。暖日涼飆﹐冬至寒食一百五。須知節气不相饒。到此莫有解吞吐者麼﹖」僧問﹕「法眼道﹕『我二十年只作境話會。』旣不作境會﹐合作麼生會﹖」師曰「猿抱子歸靑嶂後﹐鳥銜花落碧巖前。」示眾﹕「若論此事﹐如丹鳳衝霄不畱其迹。其由性空寥廓﹐慧日精明﹐照五蘊之皆空﹐使萬緣之俱泯。直得星攢碧落﹑月侵丹墀﹐翡翠簾垂﹑燭香人靜。當此之際﹐那容喘息寧許窺窬。密室不通風﹐玄門難措足。𨿽然如是﹐一點靈明通宇宙﹐那拘西竺與曹溪。」至元十八年十月二十日﹐聖旨就大都憫忠寺焚燒道藏僞經﹐除《道徳經》外盡行燒毀。命師下火。師升座云「憶昔當年明帝時﹐曾憑烈焰辯妍﹝娟﹣月﹢虫﹞。大元天子續洪範﹐顯正摧邪誰不知。嗟彼道教陰蠧佛書﹐自古至今造訛捏僞。益竊釋經言句﹐圖謀貝葉題名。謗毀如來贓誣先聖﹐無蒂狂談實難徧舉。始自張陵杜撰﹐不遵老氏玄言。謬作醮書﹐兼集靈寶。詐道從空而得﹐妄言太上親傳。用三張鬼法以誑惑愚夫﹐設五運神符而魘姦匹婦。葛孝先徒搜要妙﹐陶洪景謾述浮辭。杜光庭白拈丐偸劫賊無異﹐陸修靜外好裏惡說客何殊。寇謙之口舌瀾翻損他利己﹐林靈素機謀謟詐敗國亡家。嗚呼﹗悲法琳不遇而遭貶﹐嗟道世𨿽再而難爲﹐致令釋子傷心。幸得皇天開眼﹐恭惟我大元皇帝陛下辟邪歸正﹐去僞存眞﹐恐眾生永墮迷津﹐令萬姓咸登覺路。」遂以火炬打一圓相﹐曰「諸仁者﹐只如三洞靈文﹐還能證此火光三昧也無﹖若也於斯會得﹐家有北斗經﹐枉教人口不安寧。其或未然﹐從此灰飛煙滅後﹐任伊到處覓天尊。急著眼看。」

○從寬禪師臨終問其次兄曰「佛祖父母我今一箭射殺﹐二哥以爲何如﹖」隨整襟坐脫。

○上都華嚴寺全一至溫禪師邢州郝氏子。幼聰敏異常兒。六歲祝發﹐參萬松。博記多聞﹐論辯無礙。松命爲侍者﹐凡松偈頌法語﹐一聞輒了﹐遂得法焉。常以侍者代應對﹐機鋒不可犯。太保劉秉忠薦師大可用。世祖召見﹐與語大悅﹐畱王庭。多有贊益﹐居三歲放還。錫號佛國普安大禪師。至元丁卯五月示疾。右脇而逝﹐異香三日﹐茶毗舍利無數。

○丞相移剌眞卿居士字楚材﹐本姓耶律﹐及金滅遼﹐公歸金﹐攺姓移剌。初公在京師﹐見禪伯甚多﹐惟獨重聖安澄和尙﹐常訪以祖道﹐屢以古昔尊宿語錄中所得者叩之。聖安間有許可﹐公自以爲得。及遭憂患以來﹐功名之心束於髙閣﹐求祖道愈急﹐遂再以前事訪諸聖安﹐聖安翻案不然所見。公甚惑焉﹐聖安從容謂曰「昔公居要地﹐又儒者多不諦信佛書。惟搜摘語﹐緣以資談柄﹐故予不敢苦口鉗錘耳。今揣公之心果爲本分事以問予﹐予豈得猶襲前愆不爲苦口乎﹖予老矣﹐有萬松老人者﹐儒釋兼備﹐宗說俱通﹐辯才無礙﹐公可見之。」旣參萬松﹐杜絕人迹﹐屏斥家務﹐𨿽祁寒溽暑﹐無日不參。焚膏繼晷﹑廢寢忘餐者幾三年﹐乃獲印證﹐號「湛然居士」。其序評古略曰「佛祖諸師埋根千丈﹐機緣百則見世生苗。天童不合抽枝﹐萬松那堪引蔓﹐湛然向枝蔓上更添芒索。穿過尋香逐气者鼻孔﹐絆倒行玄體妙的腳跟。向去若要腳跟點地﹐鼻孔撩天﹐也須向這葛藤裏穿過始得先。」是元世主將西徵﹐有司奏五臺等處僧徒﹐有能咒術武略及有膂力者﹐可爲部兵扈從西徵。公止之曰「釋氏之髙行者﹐必守不殺戒﹐奉慈忍行。故有危身不證鵝珠﹐守死不拔生艸者。法王法令﹐拳拳奉行﹐𨿽死不犯。用之從兵﹐豈其宜哉。其不循法律者必無志行。在彼旣違佛旨﹐在此豈忠王事﹗故皆不可以從王師也。」帝從之。太宗十六年公卒﹐壽五十五﹝卽南宋淳佑三年也﹞。

靑原下二十四世少室裕禪師法嗣○西京少室靈隱文泰禪師裏族未詳。師頴悟過人﹐篤好宗乘﹐從少室遊。未幾卽悟心要。故當時稱二泰一肅爲雪庭之髙弟者。師其一也。上堂﹕「塵劫來事只在於今﹐河沙妙徳總在心源。試教伊覿面相呈﹐便不解當風拈出。且道過在甚麼處。﹖」卓拄杖曰「祇爲分明極﹐翻令所得遲。」

○太原府報恩寺中林智泰禪師汾陽魚城溫氏子﹐鏟發於華嚴﹐喟然嘆曰「大丈夫當體究大事﹐焉能區區於此耶﹖」時雪庭主萬壽﹐師往依數載﹐契悟超絕。朝廷向師之名﹐宣住報恩。僧問﹕「如何是萬里無寸艸處﹖」師曰「不是闍黎踐履之境。」曰「如何是出門便是艸﹖」師曰「才動卽乖。」曰「如何是不出門亦是艸漫漫地﹖」師曰「住著卽錯。」曰「如何得不涉動靜去﹖」師曰「徧界絕紅塵﹐通身無影像。」一日示疾﹐集眾告誡書偈而逝。

○泰安州靈巖足庵淨肅禪師保定金臺永平人﹐族張氏。禮香山壽聖爲師。參請一十餘年﹐所遇知識十有餘輩﹐最後參雪庭於萬壽﹐淘汰有年﹐付以衣偈。初主萬壽﹐次少室靈巖。上堂﹕「白露橫江﹐黃花滿圃。砧聲敲夜月﹐蛩語泣秋風。蟬噪岸邊之樹﹐葉辭檻外之柯。色色現海印三昧﹐聲聲轉根本法輪。諸人若能於斯會得﹐則如面對鏡眉目分明﹐方可喚作半个衲僧﹐猶有俗气未除。若能打破鏡來﹐便好與你相見。祇如相見後又作麼生﹖更有三十棒﹐且待別時來﹗」後退居香山。一日集眾告辭﹐右脇而化。

靑原下二十五世少室泰禪師法嗣○西京寶應還源福遇禪師

霍州靈石王氏子﹐依邑之兜率剃落。徧遊講肆﹐雄辯如流。景聆靈隱禪師道眼圓明﹐投誠參究。一日聞隱上堂舉「切忌從他覓﹐迢迢與我疎」語﹐師頓領悟﹐卽承印可。初住天慶﹐次寶應。僧問﹕「如何是祖師西來大意﹖」師曰「風送泉聲來枕畔﹐月移花影到窗前。」問﹕「如何是誕生王子﹖」師曰「𨿽有尊貴分﹐不是尊貴人。」曰「如何是朝生王子﹖」師曰「𨿽登金榜貴﹐終是老朝臣。」曰「如何是末生王子﹖」師曰「歷盡艱辛後﹐方得覲堯天。」曰「如何是化生王子﹖」師曰「與父無異體﹐權操閫外機。」曰「如何是內生王子﹖」師曰「長在深宮內﹐咫尺近龍顏。」曰「向上一路﹐請師指示。」師曰「無弦琴有韻﹐人天那得聞﹖」皇慶癸酉十月終﹐壽六十九﹐臘四十九。

靈巖肅禪師法嗣○西京寶應月巖永達禪師汾陽劉氏子﹐下發於本州天寧寺﹐每以生死自﹖勵。南詢聞靈巖法雷遠震﹐遙餐風徳﹐趼足往參。一見器之﹐親炙積久﹐遂入閫奧。乃曰「發證由師﹐行之在己。」遂之安泰州閉關。久之﹐道俗堅請住寶應﹐不得已而起。上堂﹕「鹿門老人道﹕『盡大地是學人一卷經﹐盡乾坤是學人一隻眼。以如是眼看如是經﹐千萬億劫無有間斷。』後萬松老人直得計窮力盡﹐道个『看讀不易。』諸人還看讀得麼﹖須知這一卷經阿誰不具﹖這一隻眼誰人不圓﹖要長則千萬億劫難盡﹐要短則一剎那頃便周。寶應今日不惜眉毛﹐爲諸人指出。」乃彈指一下曰「看讀了也﹐諸人切莫錯過﹗」良久﹐擊拂子曰「自是不歸歸便得﹐五湖煙景有誰爭﹖」一日示疾﹐泊然而逝。

○封龍山古巖普就禪師生滹陽劉氏族﹐十五往禪慶出家參靈巖。巖以本分鉗錘重加煆煉﹐疑情爆然頓落。大徳六年月庵海禪師退席﹐本寺具疏請師開堂。朝旨賜「妙嚴弘法」大禪師﹐俄封龍堅請﹐師勉受之。僧問﹕「如何是髏墮﹖」師曰「不是披毛戴角底。」曰「如何是隨墮﹖」師曰「不是聞聲見色底。」曰「如何是尊貴墮﹖」師曰「不是斷聲色底。」曰「恁麼則如何有墮名﹖」師曰「雁過長空﹐影沈寒水。」曰「古人道三墮是了事人病。旣是了事人﹐如何有病﹖」師曰「祇爲了事﹐所以病生。」曰「此病何時得愈﹖」師曰「直待無身﹐此病卽除。」因示頌曰「金鎖重重早豁開﹐三處悠然獨往來。雁過長空無系著﹐影沈寒水任渠猜。」後歸隱靈棲。未幾示寂﹐世壽七十有七。

靑原下二十六世寶應遇禪師法嗣○鄧州香嚴淳拙文才禪師

平陽臨汾姚氏子﹐生有異質﹐見僧則合掌作禮﹐不髏常兒﹐長依絳明福嚴普公出家。嘗讀《證道歌》。至「幻化空身卽法身」之句﹐欣然契悟﹐乃謁還源禪師呈所解﹐源可之。閱藏於龍門山三載﹐泰定甲子住少室﹐尋隱香嚴﹐詮釋《般若心經》並《華嚴法界觀》。僧問﹕「如何是理法界﹖」師曰「虛空撲落地﹐粉碎不成文。」曰「如何是事法界﹖」師曰「到來家蕩盡﹐免作屋中愚。」曰「如何是事理無礙法界﹖」師曰「三冬枯木秀﹐九夏雪花飛。」曰「如何是事事無礙法界﹖」師曰「淸風伴明月﹐野老笑相親。」至正壬辰五月十七日﹐沐浴更衣﹐呼門徒﹐申教誡。且曰「吾死﹐無事虛費﹐火已﹐揚灰可也。」翌日吉祥而逝﹐葬全身於雪庭塔右。春秋八十。

靈巖潔禪師法嗣○金陵天界寺雪軒道成禪師云州趙大王之遠孫﹐父徙居保定遂家焉﹐年十五出家﹐郡之興國寺。師廣顙平額﹐气象雄偉﹐有大志。受具已﹐結三人爲侶。在靑州土窟中密究單傳之旨﹐忽有老人﹐貌甚奇古﹐謂曰「汝三人忘苦辛﹐甘澹泊﹐究明向上大事﹐他日必作法門棟梁去也。」師叱之曰「旣作棟梁﹐﹝是否拉了何字﹞居土窟之中﹖」老人曰「未有常行而不住﹐未有常住而不行。」言訖而隱﹐師益自勵密。聞秋江潔公大弘曹洞之旨於靈巖﹐遂往禮謁。潔問何處來﹐師曰「靑州來。」潔曰「帶得靑州布衫來麼﹖」師曰「呈似和尙了也。」潔曰「參堂去。」久之﹐平昔疑情一旦冰釋﹐徑造丈室。潔曰「金鎖玄關打開也未﹖」師曰「千年桃核裏﹐覓甚舊時仁﹖」潔頷之﹐囑曰「是汝本有之事﹐善自護持﹐他日能弘吾道者必汝也。」師回靑州﹐眾請住東萊大澤山﹐次住普照。洪武十五年天下郡縣開立僧司﹐統領釋教。師應選﹐道契。親王殿下睿眷尢隆。三十年秋八月﹐上召師至殿﹐命住天界。師奏不會佛法。上制詩一首﹐鐫於金榜懸諸法堂曰「不答來辭許默然﹐西歸只履舊單傳。鼓鐘朔望空王殿﹐示座從前數歲年。」上堂﹕「白雲萬頃捲舒﹐露劫外眞機。紅葉千峯燦爛﹐顯个中妙旨。亙古今而不昧﹐經塵劫以常存。鳥道虛通運步﹐玄關綿密。獅弦錯落按指﹐古韻鏗鏘。直得石女點頭﹑木人拍手。拈起金鍼玉綫穿過機先﹐截來兔角龜毛發明向上正偏。獨露隱顯全該所以﹐物物頭頭﹑塵塵剎剎未有一絲毫欠少。大眾還會麼﹖夜來木馬雲中過﹐驚起南辰北斗藏﹗」是年十月﹐勑就寺建普度大齋三晝夜﹐上躬率百僚行祭﹐獻禮已﹐幸丈室。從容顧問﹐賜寶鈔若干錠。上堂﹕「陰極陽回化日長﹐梅花處處噴淸香。个中消息無多子﹐徧界何曾有覆藏。如是明明兼帶﹐百艸頭邊相逢。密密宣揚﹐萬象光中獨露。利名場上薦取無位眞人﹐人我山中顯示本來面目。影含宗鑑﹐心生則種種法生。身是道場﹐心滅則種種法滅。石女髙提寶印﹐文彩全彰。木人暗度金梭﹐絲毫不昧。牽動劫外機輪﹐烜赫寰中日月。潛通遐邇﹐直得枯木生花。該括古今﹐解使寒灰發焰。云籠古路﹐依依野色還迷。月滿寒巖﹐皎皎神光徧照。六門機息﹐何須宛轉旁參。一色功圓﹐切忌當頭印破。白牛運步已蒙建化之緣﹐玉馬嘶風總是利生邊事。且道如何是向上事﹖咄﹗兔角杖挑潭底月﹐龜毛拂掛嶺頭云。」上堂﹕「三陽交泰﹐萬物咸新。顯一眞之妙用﹐總造化之淵源。塵塵合道﹐處處通津。法筵大啟﹐覺苑弘開。國運與佛運齊興﹐皇風與宗風並扇。只如道舊歲已去新歲到來﹐未審去從向去﹐來自何來。如斯評論﹐轉見誵訛。敢問大眾﹐衲衣下一著子還有增添去來也無﹖於斯會得﹐便『見臘盡陽和無影樹﹐春回花發不萌枝。』」上堂﹕「五月橊花照眼明﹐燻風啼鳥徧巖扃。機先一著無玄妙﹐切忌當人認色聲。記得夾山會禪師示眾曰﹕『目前無法﹐意在目前。不是目前法﹐非耳目之所到。』天童覺曰﹕『夾山老子解開布袋﹐將差珍異寶撒向諸人面前了也。正當恁麼時﹐又作麼生﹖路不拾遺君子稱美﹗『大眾﹐據此夾山天童二老師見處﹐一一檢點將來﹐總成漏逗﹐鳳山分上則不然﹐若是色見聲求卽非家珍。了知目前無一法﹐頭頭物物總相應。其或未然﹐更聽末後一句﹕道泰不傳天子令。時淸休唱太平歌。」三十五年七月﹐太宗文皇帝嗣登寶位﹐奉使日本國往宣聖化﹐二年回﹐與同使官僚備奏﹐皇情大悅﹐恩寵之隆有加。四年以僚佐譖系﹐於囹圄百餘日﹐師坦然無慮。上知其非罪﹐宥之。六年春奉旨就鍾山建普度大齋﹐命師說法﹐聽者數萬人。十一年赴北京朝賀﹐奉旨於慶壽建齋﹐賜賚尢加。宣徳三年師年七十六﹐表辭歸山。宣宗章皇帝憫其誠﹐遣內官護送南還天界寺西庵養老。七年臘月八日示微疾。辭眾說偈﹐趺坐而逝。上遣官致祭有文﹐春秋八十一﹐僧臘六十有五。闍維之日煙焰五色﹐仙鶴翔空﹐異香縹緲﹐官貴四眾萬餘人咸嘆希有。火後收舍利圓紅者無算﹐建塔於應天府安徳門外。勑賜塔所爲鷲峯禪寺。

封龍就禪師法嗣○西京天慶寺息庵義讓禪師眞定李氏子﹐丱歲剃落﹐通參宗匠﹐末後往封龍山扣古巖之室﹐巖深器之。至治二年﹐開堂天慶。次遷熊耳之通相﹑泰山之靈巖﹑洛之嵩少。僧問﹕「無功之功還有偏正否﹖」師曰「偏正歷然。」曰「如何是無功底偏正﹖」師曰「石牛吐出三春霧﹐靈鳥不棲無影林。」問﹕「如何是直指人心﹖」師曰「舌在口裏。」曰「如何是見性成佛﹖」師曰「金屑𨿽貴﹐落眼成塵。」曰「如何是莫向言中取則﹖」師曰「道火何曾燒著口﹖」曰「如何是句外明宗﹖」師便打。曰「因甚便打某甲﹖」師曰「你要我句內明宗麼﹗」庚辰夏遘疾﹐乃命門人曰「斯疾不可起也﹐吾往必矣。」至五月十一日﹐付後事﹐書偈曰「來時本靜﹐去亦圓周。虛空作舞﹐任意優遊。」右脇而化。

靑原下二十七世少室才禪師法嗣○南陽府萬安寺松庭子嚴禪師河南之古緱氏縣﹐樊姓﹐幼多疾病。父母憐之﹐許以從釋。禮齊云於少林﹐十八受具。師聰敏過人﹐博通內外典。凡詩文之類不學而能﹐援筆立就﹐碩師巨儒﹐無不以法器期之。初參江月照﹐次參息庵讓﹐蒙示禪要﹐有所警發。後參淳拙禪師﹐拙以寶鏡三昧﹐反覆徵辯﹐大豁疑礙。拙曰「荷擔大法盡在子躬」。遂付以衣法。有「五乳峯頭獅子子。光前耀後自超羣」之句。時南陽府萬安虛席﹐延師主之。明洪武二年己酉主少林﹐力田給眾偈曰「亂後歸來自耨耘﹐生涯辛苦與誰論。晝拈塊石驅山鳥﹐夜坐巢庵逐野豚。腸斷秋風頻擊柝﹐目窺夜月暗銷魂。近來始識農夫苦﹐一飯仍思施主恩。」僧問﹕「地藏栽禾博飯﹐與和尙是同是別﹖」師曰「欄幹𨿽共倚﹐山色不同觀。」曰「百丈開田說義﹐但展兩手﹐意旨如何﹖」師曰「𨿽然無語﹐其聲如雷。」曰「和尙又作麼生﹖」師曰「晝拈塊土驅山鳥﹐夜坐巢庵逐野豚。」問﹕「巖頭參洞山不肯﹐洞山嗣徳山不肯﹐徳山巖頭有甚長處﹖」師曰「若肯二師﹐則孤負二師去也。」曰「他道洞山古佛只是無光﹐是若何﹖」師曰「渠卻有光﹐不是古佛。」問和尙﹕「升座秦封槐因甚不來聽法﹖」師曰「疑情早已斷﹐何須更見人﹖」十三年冬﹐周王殿下敬爲國母慈孝皇后資悼冥福﹐命師升座說法﹐賜僧伽黎以旌異之。後退老閒居﹐示寂未詳。

靈谷謙禪師法嗣﹝祖派圖以師嗣淸遠渭者非是。蓋錯以報國謙爲靈谷謙也﹞○南京靈谷潔庵正映禪師撫州金溪洪氏子﹐幼入安仁三峯爲沙彌﹐洪武十九年試經得度。謁靈谷巽中謙禪師﹐方入門﹐懷中香忽墮地﹐遂有省。謙命領維那﹐謙沒﹐往天界參雪軒。軒命典藏﹐會有旨云﹕泉州開元寺僧臨難選的當人住持。乃鬮選而出。及引見﹐帝曰「著你去做住持。如今做住持難﹐善則欺侮你﹐惡則毀謗你。但淸心潔己﹐長久欽此。」師奉勑來院﹐洪武三十一年六月開堂。僧問﹕「法筵肇啟﹐四眾具瞻。皇恩佛恩如何普報﹖」師曰「甘露泉開流大地。」曰「報恩一句蒙師指﹐西來祖意若爲宣。」師曰「庭前石塔聳寒空。」曰「徧界不曾藏。」師曰「汝見个甚麼。」曰「某甲終不敢自瞞。」師曰「切莫眼花。」又僧問﹕「如何是和尙爲人一句﹖」師曰「兔角杖挑天上月﹐龜毛拂散海濱云。」曰「恁麼則龍天胥慶﹐僧俗歸仁去也。」師曰「且合取口。」僧禮拜。師乃曰「山僧蒙恩﹐點住此剎。親蒙天語丁寧﹐付以『淸心潔己』四字。此是傳佛心印﹐亦是鎭海明珠。山僧旣已頂戴南來﹐亦要普施大眾。大眾須知﹐世法佛法﹐落霞與孤鶩齊飛。古佛今佛﹐秋水共長天一色。天心罔測﹐山益髙而海益深。聖語難窮﹐天普蓋而地普載。大眾作麼生會聖意去﹖莫是不染世塵麼﹖莫是不貪法味麼﹖莫是不飲無爲酒不坐涅盤牀麼﹖若恁麼會﹐非則不非。是則未是。山僧今日不敢久祕﹐未免當堂指出去也。木人舞出法堂前﹐一任炎天飛白雪。」師居數載﹐百廢俱修。永樂元年朝京回﹐福州諸山舉住雪峯。雪峯屋老敝已甚﹐不堪仍舊﹐師一舉而新之。人咸以爲應雪峯再來之讖。洪熙元年得旨住持靈谷。宣徳元年擢僧錄司左講經﹐卒於靈谷。有語錄《名古鏡三昧》行於世。

天慶讓禪師法嗣○陜州熊耳山嵩溪子定禪師偃師馬氏子﹐七歲禮古巖祝發﹐迨巖遷化﹐往參息庵。庵命主藏﹐因白事次﹐言下豁然大悟。出世熊耳山﹐小參宗門中事﹐號曰「單傳一心之外更無餘法﹐只爲此土眾生好在言句中著到﹐甘在道理中埋殺﹐於一心之法轉增迷悶。所以初祖西來打破舊日窠臼﹐辟開別樣乾坤。非是好奇立異﹐祇是見病與藥﹐非爲得已。如初祖一到少林﹐三緘其口﹐九年面壁﹐坐斷一切枝葉﹐單提向上巴鼻﹐任你窺伺無門﹐鉆研不入。者裏不可以有言會﹐不可以無言會。不可向格內通﹐不可向格外通。直須忘情泯見﹐方可得其心髓。旣得其心髓﹐則諸佛之法印﹐列祖之命脈﹐無出於此。按一指而地轉天旋﹐行一令而山崩海竭。又安用割截虛空﹑巧立門庭﹑隨波逐浪﹑別生枝節哉﹗今日許多禪和不知務本﹐只尋枝摘葉過日﹐不知有甚用處。如洞山玉綫金鍼﹐大似花前弄影。臨濟三玄三要﹐無非醉後添杯。諸人還看得破麼﹖」良久曰「夜靜水寒魚不食﹐滿船空載月明歸。」一日示疾﹐謂門弟子曰﹐吾世緣已畢﹐順化時至矣﹐末後一句聽吾分付。遂默然入寂。

靑原下二十八世萬安嚴禪師法嗣○嵩山少室凝然了攺禪師鍾秀於嵩陽金店之茂族﹐自齠齓年系念空宗﹐知有己躬下事﹐遂依止少林﹐二十始納僧服。初參月印於香山﹐涉歷寒暑鮮克契入。會松庭禪師住天慶。師往依之﹐每以己事咨叩。一日庭上堂曰「一言迥脫﹐獨拔當時。」師當下釋然。舉似庭﹐庭印之﹐歸隱二祖庵。洪武二十三年請主少室。上堂﹕「祖師心印﹐不是有言﹐不是無言。不是有知﹐不是無知。豈可向言句下研窮﹐意識中揣度哉。昔日祖師初來﹐販得久遠滯貨﹐無人承當﹐只得九年面壁。後來二祖卻似癡猿捉月來問『安心』。這老漢也是憐兒不覺醜﹐向他道﹕『將心來與汝安』。二祖便爾承虛接響﹐喚作得髓。看來也好與三十棒。何故﹖才動唇吻便隔千山﹗諸人還會麼﹖咄﹗山僧今日恁麼道﹐也好與三十棒。」永樂十九年無恙﹐忽召眾敍別﹐說偈而逝。

靑原下二十九世少室攺禪師法嗣○嵩山少室俱空契斌禪師平陽坦曲人﹐參凝然求示心要﹐朝夕咨扣。一日睹秦封槐﹐豁然契悟。徑回侍次。然一見謂曰「契斌參得禪也。」師便喝﹐然曰「喝作麼﹖」師曰「和尙何得以贓誣人﹖」然曰「趙州勘破婆子﹐婆子敗缺在甚麼處﹖」師曰「一對無孔鐵錘。」然曰「如何是趙州意﹖」師曰「荊棘林中重加陷阱。」然曰「石頭書亦不通﹐信亦不達﹐是何意旨﹖」師曰「千里同風。」然曰「靑原垂足又作麼生﹖」師曰「禍事禍事。」然曰「洞上一宗﹐密在爾躬矣。」景泰四年主少室。僧問﹕「如何是空劫已前事。」師曰「烏龜向火。」問﹕「如何是正中偏﹖」師曰「夜半烏雞帶雪眠。」曰「如何是偏中正。」師曰「老翁抱著石烏龜。」曰「如何是正中來﹖」師曰「出匣吹毛寒逼天。」曰「如何是兼中至。」師曰「公孫舞劍難思議。」曰「如何是兼中到﹖」師曰「黑狗銀蹄無處討。」曰「五位旣蒙師指示﹐少林直指事如何﹖」師曰「沙裏無油﹐麥中是面。」

繼燈錄卷第一

師兄等合作的第捲﹝回復本貼﹞﹝跟從標題﹞﹝關閉本窗口﹞﹝刷新﹞

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣繼燈錄卷第二

鼓山嗣祖沙門元賢輯

臨濟宗

南嶽下十八世

鼓山永禪師法嗣

臨安府淨慈晦翁悟明禪師福州人。上堂﹐舉﹕夾山會下一僧到髙亭才禮拜﹐亭便打。僧曰「特來禮拜﹐何得打某甲﹖」僧再禮﹐亭又打趂。僧回舉似夾山。山曰「會麼﹖」僧曰「不會。」山曰「賴汝不會。汝若會﹐卽夾山口啞。」應庵拈曰「髙亭一期忍俊不禁﹐爭柰拄杖放行太速。者僧當時若是个漢﹐莫道髙亭夾山﹐便是達摩大師出來﹐也斬爲三段。何故﹖家肥生孝子﹐國霸有謀臣。」師曰「髙亭﹑夾山﹐門庭施設﹐各得其宜。但中間一人較些子﹐應庵與麼道﹐也是鞏縣茶瓶。」師纂修《聯燈會要》傳於叢林。

靈隱善禪師法嗣﹝師嗣育王光會元無出今收入補燈﹞

福州雪峯藏叟善珍禪師

泉州南安呂氏子。謁妙峯於靈隱﹐入室悟旨。出世裏之光孝﹐升承天雪峯。復以朝命遷主育王及徑山。上堂﹕「盡大地是紫磨金身。諸人終日開眼覷見釋迦老子心肝﹐舉步築著釋迦老子鼻孔。說有說無﹐是誑﹔說生說滅﹐是謗﹔說卽心非心﹐是妄﹔不誑不謗不妄﹐春風吹落桃李花﹐淡煙疎雨籠靑嶂。」嘗自題其像曰「參禪無悟﹐識字有數﹔眼三角﹐似燕山愁胡﹔面百折﹐如趙婆呷醋。一著髙出諸方﹐敢道飯是米做。」除夜小參﹕舉﹣﹣﹣僧問古徳﹕「年窮歲盡時如何﹖」徳曰「依舊孟春猶寒。」師曰「古徳恁麼答話﹐只怕諸人忘卻今日。忽有人問『年窮歲盡時如何﹖』拈棒便打﹐待他道『因什麼打某甲﹖』卽向他道『更要我道孟春猶寒那』。」上堂﹕「春雪寒﹐春宵短﹔古佛心﹐破燈盞。正法眼乾紙撚﹐抖搜精神只管看﹐看到北斗西移﹐南斗東轉。」上元依舊正月半﹐嘉定丁丑﹐示寂。

吉安府龍濟院友云宗鍪禪師

廬陵王氏子。初依妙峯。一日﹐峯上堂﹐拈拄杖曰「釋迦老子來也﹐諸人還見麼﹖微妙淨法身﹐具相三十二。」放下拄杖﹐曰「你諸人不會入涅盤去也。」師於言下豁然。後登吉水之佛頂峯﹐得修山主古寺以居焉。木食澗飲﹐夙夜危坐。或雪寒無宿火﹐啖菖獨數寸度日。嘗口占以自遣曰「山僧有分住煙蘿﹐無米無錢莫管他。水似琉璃山似玉﹐眼前盡有許來多。」妙峯寄法衣﹑竹篦並其肖像以付師。峯自題其像曰「妙峯孤頂艸離離﹐橫按竹篦三尺鐵。只許佛頂龍濟知﹐父子不傳眞祕訣。」師嘗書門以示來參曰「除卻眼耳鼻舌身意﹐那个是你自己﹖若也道得﹐許你親見龍濟來。其或未然﹐且居門外。」雪巖和尙見而問曰「曾接得幾人﹖」師曰「山僧從來不會按牛頭喫艸。」僧問﹕「臘月三十日到來時如何﹖」師曰「門前無索債人。」忽示疾﹐集眾囑後事。復彈指一聲曰「只此是別眾語也。」侍僧請畱頌﹐不答。至夜分﹐遽索筆書曰「一燈在望﹐更無言說﹔大地平沈﹐虛空迸裂。」遂坐逝。

杭州淨慈東叟仲頴禪師

上堂﹕「切忌隨他覓﹐無勞向己求。縱橫活潑潑﹐有放還有收。是什麼﹖——一葉落﹐天下秋。」嘗頌「長慶總似今日老胡有望」曰「天髙鴻雁侵云舉﹐地肅蛩螿入艸鳴。渾是一秋風景裏﹐客愁幾逐異鄕情。」

淨慈簡禪師法嗣﹝師嗣育王光會元無出今收入補燈﹞

慶元府育王物初大觀禪師

明之鄞縣陸氏子。初依北澗於南屏。一日﹐入室次﹐機語契合﹐遂大發明。後出世﹐屢遷名剎﹐晚主育王。上堂﹕「一冬二冬﹐你儂我儂。暗中偸笑﹐當面脫空。𨿽是尋常茶飯﹐誰知米裏有虫。夜來好風﹐吹折門前一枝松。」上堂﹕「用黑豆法換人眼睛﹐如恆河沙﹔會火鑪頭話﹐能有幾个﹖九九九﹗三世諸佛﹐不知有翻身踢倒五須彌﹐何用法身藏北斗﹖藏北斗﹐分明向外揚家醜。」上堂﹕「塵劫來事﹐只在今時。當斷不斷﹐斗換星移。」拈拄杖﹐卓一下﹐曰「花須連夜發﹐莫待曉風吹。」上堂﹐舉﹕「龐居士問馬大師﹕『不與萬法爲侶是什麼人﹖』大師曰﹕『待汝一口吸盡西江水卽向汝道。』」師曰「大小祖師只知開口易﹐不覺舌頭長。當時若問育王﹐但曰﹕『若要向汝道﹐直待虛空落地﹐自然出他一頭。』何故﹖車不橫推﹐理無曲斷。」上堂﹕「達摩正宗﹐衲僧巴鼻﹐充塞虛空﹐無處回避。堪笑迷流﹐白日靑天開卻眼只管瞌睡﹔更有黃面老人不識好惡﹐入泥入水﹐卻道『我於燃燈佛所無一法可得而爲我授記』﹐何異好肉剜瘡﹐空花求蒂﹖異竟如何﹖悉哩﹗悉哩﹗」旣順世﹐塔於寺之西庵。

徑山琰禪師法嗣﹝師嗣育王光會元無出今收入補燈﹞

臨安府淨慈偃溪廣聞禪師

福州侯官林氏子。初參浙翁﹐鍼芥難投。復徧參諸方﹐及再參浙翁於徑山。翁笑迎曰「汝來耶﹖」一夕﹐坐檐間﹐聞更三轉﹐入室曳履而蹶﹐如夢忽醒。翌朝﹐造室翁﹐舉『趙州洗缽盂話』。師將啟口﹐翁遽止之﹐平生疑礙冰釋。紹定戊子﹐出世小淨慈﹐歷住香山萬壽﹑雪竇育王﹑淨慈靈隱﹑徑山。上堂﹐舉﹕「趙州示眾曰﹕『老僧三十年前在南方火鑪頭﹐有个無賓主話﹐直至如今無人舉著。』」師拈曰「森羅萬象﹐明暗色空﹐日夜舉揚。趙州古佛不是不知﹐只爲貪程太速。」上堂﹕「雲門放洞山三頓棒﹐嚼飯餵嬰兒。黃檗打臨濟三頓棒﹐按牛頭喫艸。只今不犯絲毫有个方便。」良久﹐曰「大事爲汝不得﹐小事自家擔當。」上堂﹕「十字街頭石幢子﹐無你遮護處﹔一聲江上侍郎來﹐無你回避處。衲僧家朝出暮入﹐腳前腳後也須仔細。忽然築著﹑磕著﹐淨慈拄杖別有分付。」上堂﹐繞禪牀一匝﹐擊香案一下﹕「轉藏已竟。講經已竟。若具看經眼目﹐方知落處。其或未然﹐依經解義﹐三世佛冤﹔離經一字﹐還同魔說。」上堂﹕「趙州喫茶去﹐金牛喫飯來。龍門多上客﹐有人續得末後句﹐許你入阿字法門。」景定四年六月十四日﹐示寂。壽七十五﹐夏五十八。

臨安府靈隱大川普濟禪師明州奉化人。題《世尊出山相》曰「龍章鳳質出王宮﹐肘露衣穿下雪峯。智願必空諸有界﹐不知諸有幾時空。」師纂修《五燈會元》二十卷行世。

臨安府徑山淮海原肇禪師

楊之通州潘氏子。參浙翁﹐翁問﹕「何處人﹖」師曰「淮人。」曰「泗州大聖爲什麼在楊州出現﹖」師曰「今日又在杭州撞著。」曰「且得沒交涉。」師曰「自遠趨風。」翁以師警敏﹐欲大激發﹐未容其參堂。才見﹐便曰「下一轉語來。」師擬開口﹐翁卽喝。師以頌呈﹐末句有曰「空教回首望長安。」翁曰「者裏是什麼所在﹖」師曰「謝和尙。」掛搭﹐始就入室之列。已而﹐命掌記。翁旣寂﹐師出世通之光孝﹐後歷主雙塔淸涼萬壽萬年江心。以朝命遷杭之淨慈﹑靈隱﹑徑山。其住徑山﹐逋劵山積﹐僧殘屋老。未幾﹐樓閣矗霄雲﹐衲踵至﹐不減浙翁全盛時。嘗頌「達摩渡江」曰「踏翻地軸與天關﹐合國人追不再還。去去一身輕似葉﹐長江千古浪如山。」六月初十日﹐書偈而逝。

婺州雙林介石朋禪師

因見郁山主畫﹐像傍僧索贊﹐師信手書曰「拾得驪珠笑眼開﹐爲言塵盡轉生埃。若無直下承當者﹐孤負闍黎一撲來。」嘗頌明招謙。一日﹐天寒。上堂曰「風頭稍硬﹐不是汝安身立命處。」曰「稍硬風頭早已乖﹐更將暖處自沈埋。反令千古成蹤迹﹐枉喫羅山白米來。」

東山源禪師

頌蜆子和尙曰「紙錢堆裏可憐生﹐臭口才開便葛藤。蕩盡鬼家窮活計﹐至今古廟絕人行。」又頌「葉縣省爲僧說栢樹子話」曰「檐頭滴滴﹐分明歷歷。碧眼黃頭﹐二俱不識。識不識﹐普天匝地成狼藉。」

弁山阡禪師

頌「李翺參藥山因緣」曰「貴耳而賤目﹐背手抽金鏃﹐仰面看靑天﹐箭過新羅國。」

育王瑞禪師法嗣﹝師嗣育王光會元無出今收入補燈﹞

慶元府瑞巖無量崇壽禪師

因僧問﹕「世尊睹明星悟道﹐此意如何﹖」師答以偈曰「明星一見眼皮穿﹐漢語胡言萬萬千。暴富乞兒休說夢﹐誰家竈裏火無煙﹖」

乾元頴禪師法嗣

鼓山檜堂祖鑑禪師

懷安徐氏子。禮建康鐘山眞禪師剃度。往依瞎堂遠禪師﹐服勤五載。及歸閩﹐參乾元頴禪師﹐始得大事了畢。出世滁之瑯琊。無何﹐徙眞之北山﹐復主資福。泉守程公延致承天﹐遷光孝。慶元己未﹐帥府葉公請住鼓山。凡七載。開禧乙丑﹐謝事。明年五月﹐示疾。革侍者請偈﹐師說偈曰「平生患語多﹐臨終更何說﹖盡力舉似人﹐紅鑪一片雪。」遂寂。塔於山之西﹝入／米／田﹞﹝師諱祖鑑續傳燈誤作宗鑑﹞。

天童傑禪師法嗣

夔州臥龍山破庵祖先禪師

廣安州王氏子。初參密庵﹐聞上堂語﹐有省。後庵住靈隱﹐命師分座。有道者請益曰「胡孫子捉不住時如何﹖」師曰「用捉他作什麼﹖如風吹水﹐自然成紋。」住後上堂﹕「不是心﹐不是佛﹐不是物。忍俊不禁﹐爲諸人作个撇脫。」拈拄杖卓一下﹐曰「流水暗消溪畔石﹐勸人除卻是非難。」

臨安府靈隱松源崇嶽禪師

處州龍泉吳氏子。

早歲慕出世法﹐見大慧於徑山。慧升座﹐稱應庵爲人徑捷。

師聞之﹐不待旦而行。旣至﹐朝夕咨請。應庵舉「世尊有密語﹐迦葉不覆藏」。師曰「鈍置和尙。」庵震威一喝﹐師有省。庵大喜﹐以爲法器。

隆興初﹐師始得度。入閩見木庵﹐庵舉「有句無句﹐如藤倚樹」。師曰「裂破。」庵曰「瑯琊道﹕『好一堆爛柴』。聻﹗」師曰「矢上加尖。」如是應酬數反。庵曰「吾兄下語﹐老僧不能過。其如未在。他日拂柄在手﹐爲人不得﹐驗人不得。」師曰「爲人者﹐使博地凡夫一超入聖域固難矣﹗驗人者﹐打向面前過不待開口已知渠骨髓﹐何難之有﹖﹗」庵舉手曰「明明向汝道﹐開口不在舌頭上﹐後當自知。」

逾年﹐見密庵於西山。隨問卽答﹐庵微笑而已。師切於究竟﹐至忘寢食。會密庵入室次﹐問僧「不是心﹑不是佛﹑不是物」話﹐師侍側﹐豁然大悟。乃曰「今日方會木庵道『開口不在舌頭上』」。自此機辯縱橫﹐旋出世於平江澄照。徙光孝冶父﹐薦福香山虎丘。

慶元三年﹐被旨補靈隱。

上堂﹕「大凡扶豎宗乘﹐須具頂門正眼﹐懸肘後靈符。只如寶壽開堂﹐三聖推出一僧﹐寶壽便打。三聖道﹕『與麼﹐爲人瞎卻鎭州一城人眼去在。』寶壽擲下拄杖便歸方丈。二尊宿等閒一挨一拶﹐便乃發明臨濟心髓﹐只是不知性命總在者僧手裏﹐還有檢點得出者麼﹖昔年覓火和煙﹐得今日擔泉帶月。」

歸示眾﹕「古者道﹕『拈起也天回地轉﹐放下也艸偃風行。』冶父則不然﹕拈起也乾坤黯黑﹐放下也瓦礫生光。忽有一个半个驀然﹝翟﹡支﹞﹝應該是戳字﹞瞎頂門﹐達摩一宗未至寂寥在。」

示眾﹐舉「臨濟如蒿枝拂相似」公案﹐雪竇曰「臨濟放處太危﹐收來太速。」師拈拄杖曰「臨濟據令而行﹐不知孤負黃檗。雪竇盡力擔荷﹐也只見得一邊。且道薦福節文在什麼處﹖」擲下拄杖。

示眾﹐舉「汾陽曰﹕識得拄杖子行腳事畢。」師曰「汾陽𨿽是開口見膽﹐未免落在第二頭。」驀拈拄杖曰「者个不得喚作拄杖子。漆桶﹐參﹗」

室中垂語曰「是風動﹐是幡動﹖」僧擬議﹐師便打出。又曰「不是風動﹐不是幡動。」僧擬議﹐師亦打出。又曰「有力量人因甚擡腳不起﹖」又曰「開口不在舌頭上。」又曰「明眼衲僧因什打失鼻孔﹖有賊無贓⊙」

僧問﹕「如何是一同一質﹖」師曰「裂破。」曰「如何是二同大事﹖」師曰「一毛頭上定乾坤。」曰「如何是三總同參﹖」師曰「蝦蟆﹑蚯蚓﹑跛鱉﹑盲龜。」曰「如何是四同眞智﹖」師曰「一不成﹑二不是。」曰「如何是五同徧普﹖」師曰「大地撮來無寸土。」曰「如何是六同具足﹖」師曰「猶欠一著。」曰「如何是七同得失﹖」師曰「入泥入水。」曰「如何是八同生殺﹖」師曰「自救不了。」曰「如何是九同音吼﹖」師曰「八角磨盤空裏走。」曰「如何是十同得入﹖」師曰「寒山逢拾得。」曰「與什麼人同得入﹖」師曰「胡張三﹑黑李四。」曰「與誰同音吼﹖」師曰「貍奴白牯。」曰「作麼生同生殺﹖」師曰「徳山棒﹑臨濟喝。」曰「什麼物同得失﹖」師曰「艸裏輥。」曰「阿那个同具足﹖」師曰「信手拈來著著親。」曰「是什麼同徧普﹖」師曰「鍼鋒影裏騎大鵬﹐等閒挨落天邊月。」曰「何人同眞智﹖」師曰「黑山鬼窟。」曰「孰與總同參﹖」師曰「燈籠入露柱。」曰「那个同大事﹖」師曰「嘉州大象﹑陜府鐵牛。」曰「何物同一質﹖」師曰「碗脫丘。」

師退居東庵﹐俄屬微疾。因書偈曰「來無所來﹐去無所去﹔瞥轉玄關﹐佛祖罔措。」跏趺而寂。塔全身於北髙峯之原。

慶元府天童枯禪自鏡禪師

長溪髙氏子﹐受業泉州法石。後徧參諸方﹐得旨於密庵。出世寧徳鳳山﹑嘉定。

癸未﹐移鼓山﹐鑄洪鐘﹐有掛鐘偈曰「一模脫就轉風流﹐平地教他不肯休﹔要得洪音喧宇宙﹐直須更上一層樓。」

頌鵝湖因「唐憲宗詔﹐問﹕『如何是佛性﹖』」曰「因地而倒因地起﹐離地求起無是理。不離所問語𨿽親﹐認著依前還不是。」

紹定己丑﹐移眞州北山﹐後移天童。甫至而寂﹐建塔天童。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

饒州薦福曹原生禪師

南劍人。嘗詠靈云石曰「云去復來非有意﹐云來復去亦無心﹔有無截斷靈何在﹖突兀一峯靑到今。」

頌「長沙與仰山玩月」曰「浮雲散盡月當空﹐兔子懷胎產大虫﹔跳出風前弄牙爪﹐至今撼動廣寒宮。」

頌「僧問古徳『生死以何爲舟航』」曰「年盡不燒錢﹐鼠穴被蛇穿﹔直饒玄會得﹐對面隔西天。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

太平府隱靜萬庵致柔禪師

潮州陳氏子。

上堂舉「天衣懷禪師『雁過長空﹐影沈寒水』」話﹐頌曰「長空孤雁一聲秋﹐獻寶波斯鼻似鉤﹔風捲白雲歸別嶂﹐黃昏月掛柳絲頭。」

又頌「倩女離魂」曰「憶昔春風上苑行﹐爛窺紅紫厭平生﹔如今再到曾行處﹐寂寂無人艸自生。」

頌「南泉與歸宗麻谷同去參禮南陽國師」曰「金鍼繡出玉鴛鴦﹐石女擎來不覆藏﹔剛被木人偸眼覷﹐至今兩兩不成雙。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

臨安府淨慈潛庵慧光禪師

有化鹽偈曰「合水和泥一處烹﹐水漧泥盡雪花生﹔乘時索起捺天價﹐公驗分明孰敢爭﹖」

頌楞嚴經「佛謂阿難﹕見見之時﹐見非是見」曰「雨洗淡紅桃萼嫩﹐風搖殘碧柳絲輕﹔白雲影裏怪石露﹐綠水光中古木淸。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

侍郎張鎡居士

號約齋﹐字功甫﹐忠烈王諸孫。官直祕閣學士。

造密庵籌室﹐蒙庵垂示。因舉「狗子話」﹐忽聞鐘聲悟入﹐偈曰「鐘一撞﹑耳根塞﹐赤肉團邊去个賊。有人問我解何宗﹐舜若多神面門黑。」以書告其悟由﹐庵肯之。尋掃軌﹐休間徜徉南湖之小園﹐或幅巾曳杖﹑嘯歌往來﹐澹然忘歸。

嘗曰「昔賢有云﹕『不爲俗情所染﹐方能說法度人』。蓋光明藏中﹐孰非遊戲。若心常淸淨﹐離諸取著﹐於有差別境中﹑能常入無差別定﹐則淫房酒肆﹑徧歷道場﹐鼓樂音聲﹐皆談般若。倘知因物隔境逐情移﹐如鳥粘黐動傷軀命﹐又烏知所謂說法度人者哉﹖﹗」

後捨宅建慧云寺﹐請密庵開山。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

天童觀禪師法嗣﹝師嗣淨慈一會元無出今收入補燈﹞

平江府虎丘﹝仁﹣二﹢幻﹞堂善濟禪師

贊魚籃觀音像曰「雲鬢濃妝苦彊顏﹐爲他閒事入塵寰﹔攜來活底無人買﹐祇作尋常死貨看。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

天童頴禪師法嗣﹝師嗣焦山體會元無出今收入補燈﹞

臨安府靈隱荊叟如玨禪師

婺州人。

初參癡鈍於鍾山。嘗呈偈曰「鍾山白刃赤身挨﹐幾度曾經被活埋。一自人亡家破後﹐了知無位可安排。」鈍肯之﹐住。

後上堂﹕「新歲擊新鼓﹐普施新法雨﹔萬物盡從新﹐一一就規矩。普賢大士忻歡﹐乘時打開門戶﹐放出白象王﹐徧地無尋處。」拈拄杖曰「惟有者个﹑不屬故新﹐等閒開口﹑吞卻法身。」擲下曰「是什麼﹐千年桃核裏﹖元是舊時仁﹗」

端平春﹐自育王升徑山。小參﹕「我此一宗﹐正令全提。如暴風卒雨鼓蕩無前﹐石火電光追奔不及。舉意卽迷源﹐擡頭已蹉過。不是目前法﹐莫生種種心。縱汝三種互修﹑克期取證﹐第一頭﹑第三首﹐萬拄千撐﹑轉見气急﹐殊不知髑髏未具﹑己眼先明﹐呱地一聲﹑千了百當﹐然𨿽如是﹐親證者萬中無一二﹐錯會者數有恆河沙。」

僧問﹕「如何是佛﹖」師曰「爛冬瓜。」復成頌曰「如何是佛爛冬瓜﹐咬著冰霜透齒牙﹔根蒂𨿽然無窖子﹐一年一度一開花。」

佛成道日﹐頌曰「六年雪嶺方成道﹐打失從前鬼眼睛。滿面慚惶無著處﹐至今生怕是明星。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

萬壽觀禪師法嗣﹝師嗣大洪證會元無出今收入補燈﹞

杭州黃龍無門慧開禪師

杭州梁氏子。

參月林看無字話﹐六年無省﹐乃奮志克責﹐誓曰「若去睡眠﹐爛卻我身﹗」

一日在法座邊立﹐忽聞齋鼓聲﹐有省。偈曰「靑天白日一聲雷﹐大地羣生眼豁開。萬象森羅齊叩首﹐須彌﹝跳﹣兆﹢孛﹞跳舞三臺。」次日入室﹐欲通所得。林遽曰「何處見神見鬼了也﹖」師便喝﹐林亦喝﹔師又喝。自此機語吻合。

淳佑六年﹐奉旨開山護國仁王寺。

上堂﹕「是非長短耳邊風﹐切莫於中覓異同﹔要得八風吹不動﹐放教心地等虛空。慈云老人只解順水張帆﹐不能逆風把柁。黃龍又且不然﹐是非都去了是非裏薦取﹐何故﹖聻﹗幾度黑風翻大浪﹐未曾聞道釣舟傾。」

屬歲大旱﹐宋理宗召師祈雨。還而默坐﹐帝遣內侍問之﹐師曰「寂然不動﹐感而遂通。」旣而大雨。賜號「佛眼」禪師。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

潭州石霜竹巖妙印禪師

對月看經偈曰「未動舌頭文彩露﹐五千餘卷一時周﹔若言待月重開卷﹐敢保驢年未徹頭。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

南嶽下十九世

雪峯珍禪師法嗣

杭州徑山元叟行端禪師

臺之臨海何氏子。

初參藏叟於徑山。叟問﹕「你是什處人﹖」師曰「臺州。」叟便喝。師展坐具﹐叟又喝。師收坐具﹐叟曰「放汝三十棒。參堂去﹗」師於言下豁然頓悟。

一日侍次﹐叟曰「我泉南無僧。」師曰「和尙。聻﹗」叟便棒﹐師接住﹐曰「莫道無僧好﹗」叟頷之﹐卽延入侍司。

及叟告寂﹐卽至淨慈依石林鞏禪師﹐林處以記室。

復參雪巖﹐巖問﹕「何處來﹖」師曰「兩浙。」巖曰「因甚語音不同﹖」師曰「合取臭口。」巖曰「獺徑橋髙﹐集雲峯峻。未識書記在﹗」師拍手曰「鴨吞螺螄﹐眼睛突出。」巖笑顧謂侍者曰「點好茶來﹗」師曰「也不消得﹗」遂送師居蒙堂。

大徳四年庚子﹐出世湖之資福。學徒奔輳﹐名聞京國。特旨賜「慧文正辯禪師」﹐次主中天竺皇慶。壬子遷靈隱﹐有旨設水陸大會於金山。命師升座說法。加賜「佛日普照」。至治壬戌﹐補徑山泰定。甲子﹐上爲降璽書作大護持﹐仍賜金襕袈裟。師至是三被金襕之賜。

僧問﹕「三聖和尙道﹕『我逢人則出﹐出則不爲人』。興化和尙道﹕『我逢人則不出﹐出則便爲人』。意旨如何﹖」師曰「雞銜燈盞走﹐鱉咬釣魚竿。」僧曰「爲人不爲人則且止﹐如何是逢人出底句﹖」師曰「知。」僧曰「逢人出不出則且止﹐如何是爲人底句﹖」師曰「切。」問﹕「如何是正法眼藏﹖」師曰「十字街頭石敢當﹗」曰「莫只者便是麼﹖」師曰「月似彎弓﹐少雨多風。」

僧參﹐師問曰「何方聖者﹐甚處靈祇﹖」曰「臨朕砧。」師曰「杜撰禪和﹐如麻似粟。參堂去﹗」

又勘一僧曰「棋盤石斫破你腦門﹐缽盂池浸爛你腳板。」僧擬答﹐師便喝。

又勘一僧曰「『劈開華嶽連天秀﹐放出黃河徹底淸』卽且置﹐平實地上道將一句來﹗」僧擬開口﹐師便打。

上堂﹕「卽心卽佛﹐蜜果換苦葫蘆﹔非心非佛﹐寶器貯於不淨﹔不是心﹑不是佛﹑不是物﹐鄭州出曹門。且喜沒交涉。」

拈拄杖曰「拄杖子鉆過北郁單越﹐走向西瞿耶尼。今向翔鳳山中興雲吐霧去也﹗」卓一卓﹐曰「大洋海底火發﹐燒卻嘉州大像頷下眉毛。」復卓一卓﹐下座。

上堂﹕「三世諸佛拈向一邊﹐六代祖師置之一壁﹐十二時中且要識得自家主人翁﹐隨處作主﹑立處皆眞﹐五欲八風﹑搖撼不動﹐四生九有﹑籠罩不住﹐方有少分相應。我且問你﹕『著衣喫飯﹑屙屎送溺﹑行住坐臥﹑見聞覺知﹐且阿那个是你主人翁﹖』有般漢便向第八識裏妄生卜度﹐便道﹕『呼之有聲﹑不見其形﹐只今言談抵對﹑歷歷孤明﹐豈不是我自家主人翁﹖』錯了也﹗此是無量劫來生死根本﹐無始劫來業識癡團﹐便得你七顚八倒﹑役得你萬苦千辛﹐豈可認以爲實﹖降此之外﹐畢竟阿那个是你主人翁﹖」復髙聲喚曰「主人翁﹐惺惺著﹗」

上堂﹕「古戌朝鳴角﹐空山夜答鐘。時人皆共聽﹐何處不圓通﹗」

元宵上堂﹐並謝監收浴主﹕「維那﹐千粒萬粒從一粒生﹐只者一粒從甚麼處生﹖千燈萬燈從一燈起﹐只者一燈從甚麼處起﹖識得一燈﹐千燈萬燈﹑燈燈不疑﹔識得一粒﹐千粒萬粒﹑粒粒無礙。三腳驢子弄蹄行﹐踏破無邊香水海。」拈拄杖卓一卓曰「頂門上也少者一槌不得。」

至正辛巳八月四日﹐書偈訣眾曰「本無生滅﹐焉有去來﹔冰河發焰﹐鐵樹花開。」投筆垂一足而化。奉全身窆於寂照塔院。

淨慈頴禪師法嗣溫州江心一山了萬禪師

撫州臨川金氏子。年十五﹐業程文有聲。然出家素志﹑莫能奪去。

從金溪常樂院祝發。東叟領南屏﹐擇師掌記。師偶經神祠﹐見紙灰隨風旋起﹐脫然忘所證。亟以白叟﹐叟詰之﹐終無疑滯﹐遂蒙印可。

後遊天臺﹐眾請開法寒巖﹐遷紫籜﹑疎山﹑開先﹔升住江心﹐少不適意輙棄去。會廬山月澗明禪師遣舟迎歸東溪﹐及明沒。開先之眾復請﹐乃回開先。

皇慶元年冬﹐遘疾﹐書訣坐逝。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

明州嶽林栯堂益禪師

溫州人。

上堂﹕「古者道﹕『我者裏無法與人』﹐只是據欵結案。彰聖者裏亦無法與人﹐亦不據欵結案。」

拈拄杖曰「如何是佛﹖赤腳踏蓮花﹗如何是佛向上事﹖雕梁畫棟﹗」擲下拄杖便歸方丈。

二月十五日﹐上堂擊拂一下曰「彰聖今日﹑將三十年前冷灰中爆出黑豆﹑換老胡眼睛去也。」喝一喝﹐曰「設有一法過於涅盤﹐我此一喝不作一喝用。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

育王觀禪師法嗣

洪州仰山晦機元熙禪師

南昌唐氏子。與兄元齡俱習進士業﹐元齡旣登第﹐師遂祝發。

聞物初闡化玉几﹐往依之。初與語﹐大驚異之﹐畱侍左右。朝夕咨叩﹐盡發其祕。後謁東叟穎公於南屏﹐穎命掌記。

元貞二年﹐出世百丈﹐遷淨慈。

上堂﹕「雲門道个普字﹐盡大地人不柰何。殊不知雲門四稜塌地。當時若與震威一喝﹐待此老惡發﹐徐徐打个問訊道﹕『莫怪觸忤好﹗』非徒救取此老﹐亦能振起雲門綱宗。𨿽然﹐口是禍門﹗」

上堂﹕「三界無法﹐何處求心﹗白雲爲蓋﹐流泉作琴﹔古今無間﹐誰是知音﹖」擊拂子曰「一曲兩曲無人會﹐雨過夜塘秋水深。」

上堂﹕「獨坐大雄峯﹐寒灰撥不紅﹔一星熒火出﹐孤鶴過遼東。」

遷徑山﹐閱三月﹐師杖榮歸南山之下﹔復起之﹐不往也。江西學者聞師退﹐閒咸傾誠法味﹐以致百丈大仰之徒﹑爭來請師﹐師辭。不獲已﹐遂還仰山。

居三年﹐將示寂。作偈示眾﹐擲筆化去。大仰山之下有金雞石者﹐應馬大師懸讖﹐故葬焉。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

淨慈聞禪師法嗣

杭州徑山雲峯妙髙禪師

福寧州人。受具後往參癡絕﹐次見無準﹐皆器之。

及參偃溪﹐一日溪舉「譬如牛過窗欞﹐頭角四蹄都過了﹐因甚尾巴過不得﹖」師劃然有省。乃曰「鯨吞海水盡﹐露出珊瑚枝。」溪曰「也只道得一半。」

後出世大蘆﹐遷勸忠何山。復奉朝命住蔣山﹐至元庚辰遷徑山。

上堂﹕「世界未形﹐乾坤泰定﹔生佛未具﹐覿體全眞。無端鏡容大士﹑鷹巢躍出﹑剺破面皮﹐早是遭人描邈。那更缺齒老胡不依本分﹐遙望東震旦有大乘根器。迢迢十萬里來﹑意在攙行奪市。直得鳳堂鼓響﹑阿閣鐘鳴﹐轉喉觸諱﹑插腳無門﹐合國難追﹑重遭訐露。斯徑山道不得﹐已跨他船舷﹑入他界分﹐新官不理舊事﹐畢竟如何﹖」拍禪牀﹐曰「戍樓靜貯千峯月﹐塞艸閒鋪萬里秋。」

上堂﹕「五峯峭峙﹐到者須是其人﹔一鏡當空﹐無物不蒙其照。祖師基業﹐依然猶在﹔衲僧活計﹐何曾變遷。著手不得處﹐正要提撕﹔措足無門時﹐方可履踐。直待山雲淡濘﹐澗水潺湲﹔一曲無私﹐萬邦樂業。正恁麼時﹐功歸何所﹖車書自古同文軌﹐四海如今共一家。」

示眾﹕「言前辯旨﹐句下明宗。東計山熾然說法﹐湛瀆水轉爲流通。者裏構得﹐未免遞相鈍置。若尙存觀聽﹑擾擾匇匇﹐晨雞暮鐘。」

時有贊毀禪宗者﹐師嘆曰「此宗門大事﹐吾當忍死爭之。」遂趨京。有旨集諸宗徒廷辯。上問﹕「禪以何爲宗﹖」師奏曰「淨智妙圓﹐體自空寂。非見聞覺知﹑思慮分別所能到。」上宣問再三﹐師歷舉西天東土諸祖﹑以至徳山臨濟棒喝因緣﹐大抵言「禪是正法眼藏﹑涅盤妙心﹑趨最上乘。孰有過於禪﹖﹗」詞旨明顯﹐餘二千言。又宣進榻前﹐同百法論師仙林賜坐﹐使各持論。林曰「始從鹿野苑﹐終至跋提河﹐於是二中間﹐未嘗說一字。五千餘卷自何而來﹖」師曰「一代時教﹑如標月指﹐了知所標﹑畢竟非月。」林曰「如何是禪﹖」師以手打一圓相。林曰「何得動手動腳﹖」師曰「只者一圈尙透不得﹐說甚千經萬論﹖﹗」林無語。上大悅﹐賜食。陛辭南歸﹐示寂。塔於寺之西麓。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

明州天童止泓鑑禪師

頌大陽「無相道場」話曰「眞空無相絕名模﹐立底精兮畫底粗。道卽不難辭上紙﹐西天胡子絕髭須。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

雙林朋禪師法嗣

杭州靈隱悅堂祖誾禪師

南康周氏子。

一日閱華嚴﹐至「惟一堅密身﹐一切塵中現」﹐忽有省。

往見別山﹐山問﹕「近離什處﹖」師曰「江西。」山曰「馬大師安樂否﹖」師叉手曰「起居和尙參斷橋。」問﹕「臨濟三遭黃檗痛棒﹐是否﹖」師曰「是。」曰「因甚大愚肋下築三拳﹖」師曰「得人一牛﹐還人一馬。」橋頷之。

橋逝而介石補其處。一日室中﹐舉「栢樹子」話﹐師擬議﹐石抗聲曰「何不道黃鶴樓前鸚鵡洲﹗」師於言下頓悟。久之歸廬山﹐出世西林。

大徳九年﹐住靈隱。嘗勘一僧曰「微塵諸佛在汝舌上﹐三藏聖教在汝腳底。何不瞥地﹖」僧罔措﹐師便喝。又勘一僧曰「釋迦彌勒是他奴﹐他是阿誰﹖」僧擬對﹐師便打。

一僧新到﹐師問﹕「何處來﹖」曰「閩中。」師曰「彼處佛法如何﹖」住持曰「饑則喫飯﹐困則打眠。」師曰「錯﹗」曰「未審和尙此間如何住持﹖」師拂袖歸方丈。

居四歲﹐訣眾偈曰「緣會而來﹐緣散而去﹔撞倒須彌﹐虛空獨露。」遂逝。

靈隱濟禪師法嗣慶元府雪竇野翁炳同禪師

新昌張氏子。首從癡絕於天童﹐次造大川之室。川舉「臘月火燒山」話﹐師擬對﹐川拈竹篦遽拄之﹐有省。

隱迹仗錫﹐閉戶書法華經。有「老來非厭客﹐靜裏欲書經」之句。

時雪竇虛席﹐眾堅請﹐師往赴。至壬寅八月十五日升座語眾﹐勸勵極切﹐蓋示別也。眾請畱偈﹐笑而不應﹐至夕而逝。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

薦福璨禪師法嗣

福寧州支提山愚叟澄鑑禪師

本州寧徳張氏子。依政和龍山剃落﹐參無文璨禪師﹐遂入其室。

初住白雲﹐至元二十年世祖勅賜住持支提﹐賜號「通悟明印大師」。

後示寂。書偈曰「八十二年﹐落賺世緣﹐躍翻筋斗﹐應迹西乾。」沐浴更衣﹐趺坐而逝。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

臥龍先禪師法嗣

臨安府徑山無準師範禪師

劍州梓潼雍氏子。

九歲出家﹐請益老宿坐禪之法。宿曰「禪是何物﹖坐底是誰﹖」師晝夜體究。一日如廁﹐提前話有省。

謁育王佛照﹐照問﹕「何處人﹖」師曰「劍州。」照曰「帶得劍來麼﹖」師隨聲便喝。照笑曰「者烏頭子也亂做。」

至靈隱﹐時破庵爲第一座。同遊石筍﹐庵有道者請益「胡孫子」話。師於侍傍大悟。

初住明州淸涼﹐遷焦山﹑雪竇﹑育王﹐後受詔主徑山。

上堂﹕「靈山指月﹐曹溪話月﹔遞代相傳﹐證龜成鱉。範上座尋常有一張口﹑掛在壁上﹑未曾動著﹐今日無端入者行戶﹐事到如今只得東簸西簸﹐未免拈起多年曆日﹐於中點出些子悞賺處﹐說似諸人。且要郭大﹑李二﹑鄧四﹑張三﹐知得江南兩浙﹑春寒秋熱﹐𨿽然如是﹐黃河三千年一度淸。」

上堂﹕「若是个事﹑直是省要易會﹐多是諸人自作艱難﹑自作障礙﹐所以有時東廊西廊﹑見諸人問訊和南﹐山僧便乃低頭相接。其實無他﹐只要諸人識得﹑長老是西川隆慶府人氏。若識得去﹐便與諸人打些鄕談﹑說些鄕話。如今且未說你識得長老﹐且各自知得自家鄕貫也﹑得還知麼﹖明州六縣﹐奉化八鄕﹗」

上堂﹕「名不得﹐狀不得﹐取不得﹐捨不得﹐只恁麼得﹗且道得个什麼﹖三人證龜成鱉。」

理宗召入修政殿﹐奏對詳明。賜金襕僧伽衣。又宣詔慈明升座說法﹐帝垂簾而聽﹐賜號「佛鑑」。

淳佑己酉三月旦日﹐疾作。遂升座謂眾曰「山僧旣老且病﹐無力與諸人東語西話。今勉彊出來﹐將從前說不到底﹐盡情向諸人抖搜去也。」遂起身抖衣曰「是多少﹖」便歸方丈。

十五日集眾遺囑﹐至十八日黎明﹐書偈曰「來時空索索﹐去也赤條條。更要問端的﹐天臺有石橋。」移頃而逝。塔全身於圓照庵。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

臨安府靈隱石田法燻禪師

眉山彭氏子。

初遊石霜禮雷﹐遷塗述偈曰「一念慈容元不隔﹐何須特地肆乖張﹖平髙就下婆心切﹐惱得雷公一夜忙。」師名因是大著。

聞穹窿破庵道望﹐遂往依焉。庵室中舉「世尊拈花迦葉微笑」﹐師曰「焦磚打著連底凍﹐赤眼撞著火柴頭。」庵陰奇之。

初住蘇之髙峯﹐遷楓橋鍾山淨慈靈隱。

示眾﹕「但得本﹐莫愁末。喚什麼作本﹑喚什麼作末﹖松栢千年靑﹐不入時人意﹔牡丹一日紅﹐滿城公子醉。山僧恁麼道﹐若有不肯的﹑是我同參弟子。」

師俊﹐繪師像求贊﹐有曰「末後一句﹐分付廚山。」眾頗訝之。明日忽示疾﹐退歸寶壽﹐趣辦終焉﹐計辦畢卽趨寂。窆全身於院之後山。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

南康府云居卽庵慈覺禪師

蜀人。舉「僧問葉縣﹕『如何是學人密用心處﹖』縣曰﹕『鬧市輥球子。』曰﹕『意旨如何﹖』縣曰﹕『普請眾人看。』」師頌曰「輥球鬧市眾人看﹐一陣淸風吹面寒。定亂不須雙刃劍﹐活人何必九還丹﹖」

師始登云居﹐時先一夕宿瑤田莊﹐夢伽藍安樂公謂曰「汝與此山祇有一粥緣。」明日午後至寺﹐晚參罷﹐會同袍二僧斗狠﹐聞於寺司﹐凡新到例遭斥逐。師深切疑訝。

後數年﹐蜀士有宦達於朝者﹑與師親故﹐以云居虛席請師補其處﹐師欣然承命。將復﹑徵往夢﹐竟至瑤田莊而寂。

靈隱嶽禪師法嗣慶元府天童滅翁文禮禪師

杭之臨安阮氏子﹐家天目山之麓。

師生六歲﹐攜籃隨母采桑。俄而寤念﹕攜籃者誰耶﹖遂懷出家志。十六得度。

參混源﹐源舉「現成公案﹐放汝三十棒」話﹐不契。

謁佛照﹐照問﹕「恁麼來者﹐那个是你主人翁﹖」師豁然領旨。他日﹐照問﹕「是風動﹖是幡動﹖者僧如何﹖」師曰「物見主﹐眼卓豎。」又問﹕「不是風動﹑不是幡動﹐甚處見祖師﹖」師曰「揭卻腦蓋。」照喜其俊邁﹐俾掌書記。

久之﹐聞松源唱道饒之薦福室中﹐問僧「不是風動﹑不是幡動」﹐僧擬議卽棒出。師聞之頓忘知解。往參﹐蒙印可。

嘉定五年﹐開法臨安之慧云﹐遷能仁淨慈室中。每舉「南山筀筍﹑東海烏鰂」話﹐學者擬議﹐師輙督牙三下﹐莫有湊泊之者。

厥後遷居福泉﹐升住天童。開堂日﹐僧問﹕「和尙見佛照時如何﹖」師曰「石中有玉﹗」曰「見松源後如何﹖」師曰「沙裏無油﹗」問﹕「觀方知彼去﹐去者不至方。意旨如何﹖」師曰「前不遘村﹑後不疊店。」

有來上﹐來者直入方丈﹐曰「某甲有狀告投和尙。」師曰「對頭在那里﹖」曰「和尙便是﹗」師曰「老僧與你有什冤讎﹖﹗」來無語﹐師捉住曰「冤家﹐冤家﹗」

虎維那參﹐師問﹕「汝名什麼﹖」曰「智虎。」師退身作怕勢﹐虎擬議﹐師便歸方丈。

上堂﹕「眾生本不曾迷﹐夜闌雞向五更啼﹔諸佛本不曾悟﹐淸秋雁度長空去。」拍膝一下﹐曰「西窗昨夜月華明﹐涼飆已到梧桐樹。」

上堂﹕「法不孤起﹐仗境方生﹔境旣不存﹐法從何立﹖龍湫瀉千尺瀑﹐且不是境﹔雁峯聳萬丈髙寒﹐且不是法。明眼衲僧到者裏﹐合作麼生﹖直饒倜儻分明﹐山僧棒折也未放在。何故﹖殺人刀﹐活人劍﹗」

上堂﹕「事事無礙﹐靑山掩映斜陽外﹔法法無差﹐櫩前古木鬧羣鴉。君不見太原孚上座走天涯﹐楊州五更聞畫角﹔吹斷落梅花﹐直至如今未到家。」

聖節上堂﹕「坐琉璃殿﹐垂夜明簾﹐混然一體﹐以難該冥。應眾緣而無忒﹐從上以來推尊此位。且全身奉重一句如何舉唱﹖妙葉羣機齊入貢﹐從教諸道自分權。」

宏智禪師忌日﹐上堂﹕「夜明簾外﹑寶鑑臺前﹐元無兼帶﹑豈有偏圓。正恁麼時﹑畢竟誰居正位﹖﹣﹣﹣﹣古渡無人霜月冷﹐蘆花風靜鷺鷥眠。」

上堂﹕「萬松關迥﹑九隴煙橫﹐谷風傳響﹑澗水流聲。若以眼觀耳聽﹐拔舌犁耕﹔不以眼觀耳聽﹐拔舌犁耕。且利害在什麼處﹖﹣﹣﹣﹣若不同牀睡﹐焉知被底穿﹖」

師退院﹑逍遙於梁渚之上﹐羣衲聚叩﹐與住院無異。

將入寂﹐謂侍者曰「誰與我造無縫塔﹖」侍者曰「請師塔樣﹖」師曰「盡力畫不出﹗」怡然脫去。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

常州華藏無得覺通禪師

靑苗會﹐上堂﹕「破一微塵出大經﹐鳶飛魚躍更分明。不將眼看將心看﹐已是重敲火裏冰。淹黑豆﹐昧平生﹐直到卻外話丰登。繰成白雪桑重綠﹐割盡黃雲稻正靑。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

慶元府雪竇大歇仲謙禪師

金華義烏應氏子。幼見傅大士心王銘﹐乃誓出家。

始見息庵﹐庵器之而抑其銳﹐曰「汝儒家習气不除﹐何能到大休大歇田地﹖宜如土木人去﹗」師朝暮研究﹑有省﹐因以大歇自名。

旣見松源﹐一日聞舉「祕魔擎杈」話﹐俄失聲曰「爭柰有人不甘﹖」源提竹篦曰「打你不甘﹗」師擬進語﹑而篦輙至﹐茫未有措﹐源震聲喝﹐師卽豁然。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

安吉州道場山運庵普巖禪師

贊趙州曰「無端提起七斤衫﹐多少禪人著意參。盡向靑州做窠窟﹐不知春色在江南。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

鎭江府金山掩室善開禪師

頌「僧問雲門法身」曰「六不收﹐一不立﹐淸淨法身何處覓﹖夜來一陣吹葉風﹐掃盡浮雲月照壁。」

又頌「淨慈肯堂示眾『觀方知彼去』」曰「孰謂觀方不在方﹐才開臭口便乖張。行人要覓長安路﹐不覺全身在帝鄕。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

溫州鳳翔石巖希璉禪師

潮陽馬氏子。

僧問﹕「昔日佛照光禪師﹐因孝宗皇帝宣問﹕『釋迦入山六年﹐所成何事﹖』照曰﹕『將謂陛下忘卻﹗』意旨如何﹖」師答以頌曰「大根大器大燻修﹐瞥轉機輪向上頭。萬億斯年惟一佛﹐雪山元不隔龍樓。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

臺州瑞巖少室光睦禪師

贊四祖曰「破頭峯頂紫雲飛﹐三卻天書老翠微。滯貨𨿽然無用處﹐不應分付小孩兒。」

頌「靈云見桃花」曰「一見桃花便垛跟﹐鐵圍生陷出無門。倚墻傍壁知多少﹐一度春風一斷魂。」

北海心禪師

嘗頌「唐太宗蛤蜊因緣」曰「合水和泥底事忙﹐被渠點破太乖張。𨿽然默契君王意﹐已是全身入鑊湯。」

頌「雪峯拓開門﹐放身﹕『是什麼』」曰「同條生兮不同死﹐弟旣耳聾兄目瞽。家門蕩盡徹骨窮﹐卻把黃金如糞士。末後句﹐休莽鹵﹐甜者甜兮苦者苦。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

諾庵肇禪師

嘗頌「南泉鐫佛因緣」曰「兩手持來難蓋覆﹐依前兩手還分付﹔一枕淸風眠正濃﹐鳥銜花落巖前路。」

又頌「松源示眾﹕『明眼衲僧因甚打失鼻孔』」曰「殺人一萬損三千﹐獨弄單提機不全﹔萬頃滄波明月夜﹐一聲短笛釣魚船。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

臨安府淨慈谷源道禪師

嘗頌「石頭剗艸話」曰「石頭剗艸驗英豪﹐懵懂丹霞眼不髙﹔若解轉身行活路﹐至今應不累兒曹。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

天童鏡禪師法嗣

福州鼓山愚谷元智禪師

長溪薛氏子。

年十八﹐受業於本縣湛然本禪師。時枯禪主鳳山﹐師往從之﹐叩請甚勤﹐禪已奇之。出嶺謁淅翁琰於雙徑﹐次參少林嵩於北山﹐畱掌記﹐有聲少林。

移徑山﹐枯禪嗣其席﹐師喜曰「靑鳳山前事未竟﹐今竟矣﹗」禪至仍掌記﹐俄而機契﹐遂蒙印可。

嘉熙己亥出住平江薦福﹐遷洞庭翠峯﹑宜興芙蓉﹐退居靈隱。後起住泉之法石﹐未幾遷福州怡山﹐舉其廢。

癸亥秋移鼓山﹐甫一夏以病告退﹐老東庵。

咸淳丙寅正月十七日﹐趺坐書偈而化。壽七十一﹑臘五十八﹐塔全身於鼓山南院。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

杭州淨慈淸溪沅禪師

上堂﹕「達摩西來﹑一坐具地﹐被他神光禮了三拜﹑一時占卻﹐致令後代兒孫﹑各自分疆列界﹐衲僧家撥艸瞻風﹑朝吳暮越﹐南天臺﹑北五臺﹐拄杖頭﹑艸鞋底﹐還曾踏著也未﹖」良久﹐曰「切忌踏著。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

薦福生禪師法嗣

臨安府徑山癡絕道衝禪師

武信荀氏子。資性絕人﹐長應進士不第。受業於梓州妙音院。

紹熙三年﹐出峽。時曹源出世妙果﹐師往謁﹑聽其人門語有省﹐俾侍左右﹐三年以偈辭。遊淅﹐有「尙餘一雙窮相手﹐要向諸方癢處爬」之句。

參松源於靈隱。源門庭峻絕﹐笠棲八月﹑不獲入室﹐或以失士告﹐源曰「我已八字打開掛搭。渠自是渠﹐當面蹉過耳﹗」師聞其語﹐口耳俱喪﹐徹。

見曹源於妙果龜峯。時嘻笑怒罵﹐皆爲人善巧方便。自是不疑天下老和尙舌頭。

初住嘉興天寧﹐移雪峯方半載﹐詔移天童﹐育王虛席﹐兼攝住持。

上堂﹕「天童用底來﹑育王用不著﹐育王用底來﹑天童用不著。𨿽然如是用不著﹐不著處用有餘﹐一箭雙雕隨手落。」

上堂﹕「圓覺伽藍﹑塵塵有路﹐坐斷去來﹑頓空今古﹐那里十三﹑者邊十五﹐後先不差﹑毫髮可笑。黃面瞿曇﹑至今不知落處﹖」

上堂﹕「有一人一念頓證﹐墮在佛數﹔有一人累劫闡提﹐不願成佛。且道那个合受人天供養﹖」良久﹐曰「蝶穿芳徑雙眉濕﹐蜂掠殘花兩股肥。」

上堂﹐僧問﹕「心佛及眾生是三無差別﹐如何是過去心﹖」師曰「放待冷來看。」曰「如何是現在心﹖」師曰「你問我答。」曰「如何是未來心﹖」師曰「後次上堂向汝道。」曰「如何是過去佛﹖」師曰「去年梅。」曰「如何是現在佛﹖」師曰「今歲柳。」曰「如何是未來佛﹖」師曰「顏色馨香依舊。」曰「如何是過去差別智﹖」師以拂子擊禪牀左邊。曰「如何是現在差別智﹖」師以拂子擊禪牀右邊。曰「如何是未來差別智﹖」師以拂子中間點一點。僧曰「心佛眾生無向背﹐十方剎海一毫收。」便禮拜。師乃曰「過去心不可得﹐現在心不可得﹐未來心不可得。三心旣不可得﹐喚什麼作差別智﹖若人見得徹去﹐三世諸佛﹑無一時不在諸人頂﹝寧﹡頁﹞﹝應該是『額』字﹞上轉大法輪﹐更來者裏挨肩並足﹑討什麼椀﹖」以拄杖一時趕散。未幾被旨遷徑山。

將示寂﹐謂眾曰「無準忌在三月十八﹐吾以十五日行。不能辦香修供矣。」至十四日﹐上堂辭眾﹐舉「世尊臨入涅盤﹐告眾曰﹕』『汝等善觀吾紫磨金色之身﹐膽仰取足﹐毋令後悔。今日卽有﹐明日卽無。』」師曰「世蒪平生用盡伎倆﹐臨死之際求生不得生﹑求死不得死﹐山僧則不然﹕要行便行﹑要去便去﹐八臂那吒攔不住﹗」下座﹐至夜分起坐﹐移頃而逝。壽八十二﹑臘六十一﹐茶毗舍利五色者無數﹐靈骨分一半建塔金陵王山庵﹐一半建塔菖蒲田玉芝庵。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

隱靜柔禪師法嗣

雙杉元禪師

嘗頌「太宗勸發菩提心話」曰「萬里謳歌聖化成﹐條風塊雨樂樵耕。不因嵩嶽三呼後﹐無象誰知眞太平。」

又頌「應庵問密庵正法眼話」曰「五陵公子少年時﹐得意春風躍馬蹄。不惜黃金爲彈子﹐海棠花下打黃鸝。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

華藏淨禪師法嗣

慶元府天童西江謀禪師

。。。。。。江南老宿﹐不被黃敕者四十年。末路受理宗寵﹐命三錫。

示眾﹕「春日晴﹐黃鸝鳴﹔最親切﹐誰解聽﹖」

一日將入寂﹐顧侍僧索筆。書偈曰「一笑翻身﹐日面月面。」閣筆而逝﹐立塔天童。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

靈隱玨禪師法嗣

杭州中天竺空巖有禪師

室中垂語曰「黃金鑄就鐵眞人﹐東海湧頌曰錦衣。公子醉﹐田家熟﹔睡柴牀﹐日未斜。熱渴呼漿無所得﹐便將玉帶換甌茶。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

黃龍開禪師法嗣

杭州護國臭庵宗禪師

上堂﹐舉「嶽林振禪師示眾曰﹕『布袋口開﹐還有買的麼﹖』僧曰﹕『有。』林曰﹕『不作貴不作賤﹐作麼生買﹖』僧無語。林曰﹕『老僧失利。』」師曰「嶽林說个問端﹑也甚奇特﹐及至被人道个有字﹐直得東遮西掩﹑囊藏不疊﹐護國今日布袋口開﹐還有買的麼﹖」良久﹐曰「欄幹𨿽共倚﹐山色不同觀。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

溫州瞎驢無見禪師

嘗頌「興化打克賓」曰「興化打克賓﹐言親語不親﹔棒頭如雨點﹐敲出玉麒麟。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

放牛余居士

古杭人。

淳佑間﹐參無門。凡問﹐被門劈面截住曰「不是不是。」及見臭庵﹐問曰「吾師甚麼見解﹖敢對人天顚倒是非﹗」庵曰「我在無門座下﹐無法可得﹑無道可傳﹐只得兩个字。」士曰「兩字如何說﹖」庵曰「不是不是。」士言下始知無門爲人處。

嘗述《是非關》﹐其言曰「直指人心﹐見性成佛﹔回光返照﹐迥絕遮攔﹔才擬思量﹐白雲萬里﹔逢人品藻﹐遇物雌黃﹔重古輕今﹐貴耳賤目﹔任伊卜度﹐沈吟未夢。」見《是非關》在安吉州。

沈道婆問﹕「《是非關》有幾句﹖」士曰「有四句。」婆曰「四句作麼舉﹖」士曰「第一句有是有非則不可﹐第二句無是無非又不可﹐第三句是是非非也不可﹐第四句非是是非亦不可。若離得此四句﹐始見本地風光。」曰「我離得否﹖」士曰「汝離不得﹗」曰「人人有分﹐我何離不得﹖」士曰「嫁雞逐雞飛﹐嫁狗逐狗走。」曰「如何是本地風光﹖」士曰「月子彎彎照幾州﹐幾人歡喜幾人愁。」曰「不問言个風光。」士曰「問那个本地風光﹖」曰「無男女相底。」士曰「旣無男女相﹐問甚是非關﹖﹗」曰「別有向上事也無﹖」士曰「有。」曰「如何是向上事﹖」士曰「馬蝗釘住鷺鷥腳﹐你上天時我上天。」

孤峯秀禪師法嗣福州鼓山皖山正凝禪師

舒州太湖李氏子﹐受業於黃州雙泉。

嘉熙初入閩﹐謁孤峯秀禪師於莆之囊山。執侍五載﹐盡得其奧旨。知藏鼓山﹐分座雪峯。

寶佑間出世本州釣龍臺﹐遷萬歲。己巳十月﹐移鼓山。嘗頌「世尊臨入滅﹐以手摩胸話」曰「潦倒瞿曇不識羞﹐臨行猶自逞風流。摩胸示眾歸何處﹖啼鳥一聲山更幽。」又頌「金峯枕子話」曰「天作孽﹐猶可違﹔自作孽﹐不可逭。」又頌「徳山參龍潭」曰「潭不見﹑龍不現﹐全身已在空王殿。夢回忽聽曉鶯啼﹐春風吹落桃花片。」

咸淳甲戌臘月八日示寂﹐闍維數珠不壞﹐獲舍利於齒中。乃別建塔。

師人閩三十餘年﹐道俗敬慕如睹生佛。凡得嚫利悉作方便事﹐更無儲蓄。壽八十四臘四十五。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

婺州雙林一衲介禪師

嘗頌「大士披衲頂冠因緣」曰「非儒非道亦非禪﹐杜撰修行忒可憐。擔閣一身三不了﹐至今八百有餘年。」

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

容庵海禪師法嗣﹝師嗣竹林安安嗣竹林寶寶嗣懶牛和和嗣天目齊齊嗣五祖演自齊以下會元俱無出﹞

燕京慶壽中和璋禪師

一夕﹐夢異僧策杖徑趨方丈﹑踞師子座﹐天明謂知客曰「今日但有旦過﹐當令來見老僧。」及晚海云至。師笑曰「此衲子乃夜來所夢者。」云曰「某不來而來﹐作麼生相見﹖」師曰「參須實參﹑悟須實悟﹐莫打野榸。」云曰「某甲因擊火迸散﹐乃知眉橫鼻直。」師曰「吾此處別。」云曰「如何表信﹖」師曰「牙是一具骨﹐耳是兩片皮。」云曰「將謂別有﹖﹗」師曰「錯﹗」云喝﹐曰「艸賊大敗﹗」師休去。

次日﹐師舉「臨濟兩堂首座齊下喝﹐僧問﹕『還有賓主也無﹖』濟曰﹕『賓主歷然。』汝作麼生會﹖」云曰「打破秦時鏡﹐磨尖上古錐﹔龍飛霄漢外﹐何勞更下槌。」師曰「你只得其機﹐不得其用。」云便掀倒禪牀。師曰「路途之樂﹐終未到家。」云與一掌﹐曰「精靈千載野狐魅﹐看破如今不直錢。」師打一拂子﹐曰「汝只得其用﹐不得其體。」云進前曰「靑山聳寒色﹐月照一溪云。」師曰「汝只得其體﹐不得其智。」云曰「流水自西東﹐落花無向背。」師曰「汝𨿽善語言﹐三昧要且沒交涉。」云豎起拳﹐復拍一拍﹐當時丈室震動。師曰「如是如是。」云拂袖便出。

明日命掌記﹐復以向上鉗錘勘驗﹐應答皆契。一日謂曰「汝今已到大安樂地﹐宜善護持。吾有如來正法眼藏﹑涅盤妙心﹐密付於汝﹐毋令湮沒。」云掩耳而出。卽授以偈曰「天地同根無異殊﹐家山何處不逢渠。吾今付汝空王印﹐萬法光輝總一如。」

繼燈錄卷第二

繼燈錄卷第三﹝回復本貼﹞﹝跟從標題﹞﹝關閉本窗口﹞﹝刷新﹞

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣繼燈錄卷第三

鼓山嗣祖沙門元賢輯

臨濟宗

南嶽下二十世

徑山端禪師法嗣

杭州靈隱性原慧明禪師

臺州黃巖夏氏子。旣長﹐不甘處俗﹐往依樂淸寶冠寺出家。後謁元叟﹐叟曰「東嶺來﹐西嶺來﹖」師指艸鞋曰「此是三文錢買的。」叟曰「未在﹐更道。」師曰「某甲只恁麼﹐和尙作麼生﹖」叟曰﹕"念汝新到﹐放汝三十棒。」師乃悟旨。久之究盡底蘊﹐乃曰「才涉思惟﹐皆爲剩法。」初住鄞之五峯。洪武五年﹐詔建佛會於鍾山﹐召髙行沙門﹐師與季潭泐公與焉﹐後住靈隱。上堂﹐舉香﹕嚴和尙曰「去年貧﹐未是貧﹐今年貧﹐始是貧。去年貧﹐猶有卓錐之地﹐今年貧﹐錐也無。」眾中忽有个漢出來問﹕「長老錯了也。今朝四月八是佛生日﹐如何舉此公案﹖」山僧只對他道﹕「住持事繁。」師室中垂語﹐曰「蓮華峯被蜉蝣食卻半邊﹐因什麼不知﹖」又曰「冷泉亭吞卻壑雷亭﹐卽不問南髙峯與北髙峯﹐斗額是第幾機﹖」十九年﹐遭無妄之災逮捕。或勸師早自爲計﹐師不顧﹐怡然詣所司﹐未鞫卽廡下﹐說偈端坐而化。

海鹽州天寧楚石梵琦禪師

寧波象山朱氏子。生在𦇤褓﹐有僧見而謂其父曰「此佛日也﹐必當大振佛法﹐照耀濁世。」九歲授經﹐十六爲僧﹐二十因閱楞嚴至﹕「緣見因明﹐暗成無見。不明自發﹐則諸暗相永不能昏。」於此有省。參元叟於徑山。問﹕「如何是言發非聲﹐色前不物﹖」叟遽曰「言發非聲﹐色前不物﹐速道﹐速道﹗」師擬進語﹐叟振威一喝﹐師乃錯愕而退。已而應書大藏之選﹐至京師。一夕﹐聞城樓上鼓聲﹐豁然大悟。述偈曰﹕崇天門外鼓騰騰﹐驀札虛空就地崩。拾得紅鑪一片雪﹐卻是黃河六月冰。冬歸﹐再參叟﹐叟迎笑曰「且喜大事了畢。」命分座。未幾﹐出世海鹽之福臻﹐升主永祚﹐次報國﹐再遷本覺。帝師錫﹐號佛日普照慧辯禪師。移光孝﹐再住永祚。開堂日﹐僧問﹕「我本無心有所希求﹐今此法王大寶﹐自然而至﹐如何是法王大寶﹖」師曰「有眼者見﹐有耳者聞。」曰「莫只者便是麼﹖」師曰「擊碎髑髏﹐拽脫鼻孔。」曰「如何受用﹖」師曰「直待雨淋頭。」上堂﹐舉﹕僧問﹕「乾蜂十方薄伽梵﹐一路涅盤門﹐未審路頭在什麼處﹖」峯以拄杖畫一畫﹐曰「在者裏。」﹝師曰「白雲萬里。」﹞僧舉前話問雲門﹐門曰「扇子﹝跳﹣兆﹢孛﹞跳上三十三天﹐築著帝釋鼻孔﹔東海鯉魚打一棒﹐雨似盆傾。」﹝師曰「白雲萬里。」﹞忽有人出來問﹕「天寧與麼批判﹐還愜得二大老意麼﹖」向他道﹕白雲萬里﹐呵呵呵﹐囉囉哩﹐囉囉哩﹗剎剎塵塵知幾幾。十字街頭石敢當﹐忽然吸竭滄溟水。你輩茄子瓠子那里知得﹗拍禪牀便起。上堂﹕汝等諸人見我開口﹐便作說法會﹔見我無言﹐便作默然會。總向兩頭覓我﹐爭知不在兩頭﹐你道尋常在什麼處﹖莫是髙髙峯頂立﹐不露頂麼﹖深深海底行﹐不濕腳麼﹖若恁麼﹐早被伊尋著也。還知山僧有隱身訣麼﹖終朝不見長相見﹐盡日相逢卻不逢。有念盡爲煩惱鎖﹐無心端是水晶宮。喝一喝﹗上堂﹕聞茶板喫茶去﹐聞浴板洗浴去﹐聞壽山道你諸人休去﹐歇去﹐爲什麼不肯與麼去﹖忽有人出來道﹕和尙怪某甲不得。向他道﹕未到壽山與汝三十棒了也。上堂﹕一向面壁﹐道絕人荒﹔一向貪程﹐眼瞤耳熱。未有長行而不住﹐未有長住而不行﹐或時十字街頭拈起拄杖﹐和其光﹐同其塵﹐灼然一切處﹐光明燦爛去。或時孤峯頂上﹐放下缽囊﹐杜其溪塞﹐其穴灼然﹐一切處放教枯淡去﹐卽心卽佛也不得﹐非心非佛也不得﹐不是心不是佛不是物也不得﹐我見兩个泥牛斗入海﹐直至如今無消息﹐喝一喝﹗一日﹐因施主送楊梅﹐僧就盒拈起﹐問曰「一般楊梅﹐爲什麼有赤有白﹖」師以盒子合卻﹐曰「見个什麼﹖」僧無語。師又開盒﹐曰「聻。」僧又無語。師曰「你只是个無開合漢。」問﹕「大悲菩薩用許多手眼作麼﹖」師曰「春風不裹頭﹐一夕望月次。」僧指月﹐問﹕「師曰一半得恁麼明﹐者一半得恁麼暗﹖」師曰「明者從他明﹐暗者從他暗。」曰「十五夜圓時﹐暗向什麼處去﹖」師曰「也與三十不較多﹗」曰「恁麼則全無明暗也。」師曰「還見眞月麼。」曰「如何是眞月﹖」師曰「不照燭。」曰「照燭時如何﹖」師曰「多少人撈天摹地。」曰「莫只者便是麼﹖」師曰「猶是影在。」僧擬進言﹐師便喝。一僧送拄杖﹐師曰「從什麼處得來﹖」僧度拄杖﹐師豎起曰「是體是用﹖」曰「拈也從體起用﹐放也攝用歸體。」師曰「你與麼來只得其體﹐不得其用。」曰「和尙與麼舉﹐只得其用﹐不得其體。」師卓一下靠拄杖﹐曰「體用一齊收。」洪武元年九月十一日﹐徵師說法於蔣山。廷臣奏其說﹐上大悅。二年三月﹐復用元年故事﹐召師說法如初。錫宴文樓下親承顧問。曁還出內府白銀以賜。三年之秋﹐上以鬼神之理甚幽﹐意遺經必有明文﹐命揀僧中通三藏之說者集焉。師與夢堂行中等十六人應召而至﹐館於大天界寺。上命儀曹勞之﹐旣而援據經論成書。將入朝敷奏﹐忽示微疾﹐跏趺書偈﹐曰﹕眞性圓明﹐本無生滅。木馬夜鳴﹐西方日出。書畢﹐謂夢堂曰「師兄我將去矣﹗」堂曰「何處去﹖」師曰「西方去。」堂曰「西力有佛﹐東方無佛耶﹖」師振威一喝﹗而逝。時七月二十六日也。弟子奉遺骸及諸不壞者﹐歸海鹽塔於西齋。壽七十五﹐臘六十二。

杭州徑山愚庵智及禪師

蘇之吳縣顧氏子。生而靈異發祥﹐及入海云院爲童子﹐釋書儒典並進其師嘉之﹐使其祝發受具。聞賢首家講法界觀﹐往聽之未及終章﹐莞爾而笑﹐曰「一眞法界圓同太虛﹐但涉言辭卽成剩法。縱獲天雨寶花於我奚益哉﹗」遂往建業﹐參笑隱於龍翔。隱以文章道徳傾動一世﹐師微露文采﹐交相延譽。同袍嶼上座呵曰「子才俊爽﹐若此不思荷負大法﹐甘作詩騷奴僕乎﹗無盡燈偈所謂黃葉飄飄者﹐不知作何見解﹖」師舌噤﹐不能加答。卽歸海云﹐目不交睫者踰月﹐忽見秋葉墮於庭﹐豁然有省。謁元叟於徑山﹐遂得法焉。至正壬午﹐宣政院舉師出世昌國之隆教﹐轉普慈﹐未幾升淨慈﹐復升徑山。上堂﹕師召大眾﹐眾皆仰視。師曰「鷂子過新羅。」便下座。上堂﹕僧問﹕「釋迦已滅﹐彌勒未生﹐正當今日﹐佛法委付何人﹖」師曰「老僧打退鼓。」曰「前無釋迦﹐後無彌勒﹐還有參學分也無﹖」師曰「風不來﹐樹不動。」乃曰﹕目前無法﹐心外無機。皇風蕩蕩﹐民物熙熙。花霏霏﹐日遲遲﹐髙下林巒錦繡圍﹐卻怪當時杜鵑子﹐春山無限好﹐猶道不如歸。上堂﹕時維三月﹐節屆淸明﹐不寒不熱﹐半陰半晴﹐落花啼鳥一聲聲。驀拈拄杖﹐曰﹕穿卻解空鼻孔﹐﹝翟﹡支﹞瞎達摩眼睛。踏破艸鞋赤腳走﹐好山猶在最髙層。上堂﹕四大本空﹐佛依何住。靑靑翠竹﹐盡是法身。若悟無依﹐佛亦無得。鬱鬱黃花﹐無非般若。諸人﹐信也好﹐不信也好﹐三千里外遇著本色道流﹐輙不得道﹐徑山從來柳下惠。善權通長老嗣書到﹐上堂﹕自從胡亂後﹐三十年不少鹽醬﹐雪後始知松栢操。任你非心非佛﹐我只管卽心卽佛﹐事難方見丈夫心。有底便道江西信息通也﹐大梅梅子熟也﹐善權方便固當如是。只如石頭道﹐書亦不達﹐信亦不通﹐諸人如何話會﹖直下道得﹐鈯斧子未到你在。師一日入園﹐見典座割瓜。師問﹕「割得幾个祖師頭﹖」座曰「三十个。」師曰「那个皮下有血﹖」座曰「和尙何是重重相戲﹖」師曰「好心不得好報。」僧問﹕「如何是淸淨法身﹖」師曰「月色和云白﹐松聲帶露寒。」問﹕「藥山示眾曰﹐我有一句子﹐待特牛生兒卽向汝道。未審是那一句﹖」師曰「千手大悲提不起。」曰「時有僧出云﹐特牛生兒也。祇是和尙不道﹐山喚侍者將燈來﹐僧便抽身歸眾。意旨如何﹖」師曰「一對鴛鴦畫不成。」問﹕「竺土大仙心﹐東西密相付。如何是密付底心﹖」師曰「九秋黃葉亂飄金。」曰「和尙莫將境示人。」師曰「老僧罪過。」問﹕「天上無彌勒﹐地下無彌勒﹐未審誰與安名﹖」師曰「我行荒艸裏﹐汝又入深村。」問﹕「淨法界身本無出沒﹐因甚釋迦老子今日降生﹖」師曰「知而故犯。」曰「遵布衲浴佛次﹐藥山問﹐你只浴得者个﹐還浴得那个麼﹖遵曰把那个來。如何是那个﹖」師曰「擔枷過狀。」問﹕「如何是本身盧捨那﹖」師曰「不離闍黎所問。」曰「如何保任﹖」師曰「彼自無瘡﹐勿傷之也。」問﹕「如何是一句具三玄﹖」師曰「萬仞峯頭駕鐵船。」曰「如何是一玄中具三要﹖」師曰「眼裏瞳人吹木叫。」曰「如何是和尙家風﹖」師曰「吹折門前一株松。」曰「學人不問者个風。」師曰「汝問什麼風﹖」曰「家風。」師曰「我者裏大功不豎賞。」問﹕「旣是一眞法界爲什麼卻有萬別千差﹖」師曰「甜瓜徹蒂甜﹐苦瓠連根苦。」問﹕「道遠乎哉﹐觸事而眞。喚什麼作眞﹖」師曰「千年無影樹﹖」曰「聖遠乎哉﹐體之卽神。喚什麼作神﹖」師曰「今時沒底靴。」曰「羣陰欲去未去之際﹐一陽欲生未生之時﹐還有佛法也無﹖」師曰「鐘作鏡鳴鼓作鼓響。」曰「今古應無墜﹐分明在目前。」師曰「莫眼花。」洪武癸丑﹐詔有道之僧十人﹐集京師天界寺。而師實居其首﹐以病不及。召對乙卯﹐賜還海云。戊午八月﹐忽示微疾﹐至九月四日索筆書偈而逝。壽六十八﹐臘五十一。塔遺骸於海云﹐以爪發塔徑山。

蘇州府萬壽寺行中至仁禪師

饒之番易吳氏子。自幼識見頴卓﹐出家後﹐徧參諸老及參元叟。叟曰「仁書記﹕虎而翼者也。」出世徳章﹐遷崇報萬壽等剎。辭萬壽﹐歸松林。示眾﹕幻軀將逼從心年﹐松下經行石上眠。珍重北山龍象眾﹐普通年話幾時圓。洪武初﹐詔入京﹐問以鬼神之事。師以佛旨爲書進﹐上大悅。臨終書偈而逝。

靈隱朴隱元淨禪師

會稽人﹐姓倪。初以童子從弘教大師立公祝發受具﹐後徧遊講席。尋棄去參玉几石室瑛﹐瑛奇之﹐指參元叟。入門﹐叟厲聲一喝﹐師頓脫黏縛﹐遽稽首作禮。叟曰「汝果何所見耶﹖」問答四三轉皆愜叟意。叟曰「是般若中人也。」命歸侍司﹐尋掌記。久之徧參諸老宿﹐咸推譽之。至正十六年﹐出世會稽長慶﹐升天衣。上堂﹕卽心卽佛﹐嘉州牛喫禾。非心非佛﹐益州馬腹脹。不是心﹐不是佛﹐天下覓醫人﹐炙豬左膊上。良久﹐曰﹕啼得血流無用處﹐不如緘口過殘春。上堂﹕聲不是聲﹐觀音三昧。色不是色﹐文殊法門。聲色無礙﹐普賢境界。拈拄杖畫一畫﹐曰﹕大鵬展翅蓋十洲﹐籬邊之物空啾啾。明興﹐詔天下有道沙門建會於鍾山。師被召入內庭﹐從容問道﹐賜食而退。已而辭歸和塔處。洪武九年﹐起住靈隱﹐未幾以無妄之災被謫陜西爲民。行至寶應﹐夜宿寧國寺﹐端坐而化。有三會語朴園集行於世。

臺州國淸夢堂曇噩禪師

慈溪王氏子也。家本宦族﹐洎長窮﹐覽儒籍﹐徹其義髓。嘗嘆曰「攻書修辭﹐此世間相耳。曷若求出世間法乎﹗」乃往依長蘆雪庭傳公爲僧﹐後參元叟。叟風規嚴峻﹐非宿學之士莫敢闞其門。師直前咨叩﹐機鋒交觸﹐情想路絕﹐叟頷之。至元五年﹐出世保聖﹐再遷開壽﹐三轉國淸﹐帝師錫佛眞文懿之號。洪武二年﹐詔徵有道僧﹐而師與焉。旣奏對﹐上憫其年耄﹐放令還山。一旦無疾﹐謂弟子曰﹕三界空花﹐如風卷煙﹔六塵幻影﹐如湯澆雪。亙古亙今﹐惟一性獨存。吾將入滅﹐聽吾偈曰﹕吾有一物﹐無頭無尾。要得分明﹐涅盤後看。言訖﹐危坐而逝。世壽八十有九。師律身嚴謹﹐體道勤渠﹐日惟一食﹐夜則坐以達旦。嘗誡諸徒曰「吾與爾等研究空宗﹐當外形骸﹐忘寢食﹐以消累劫宿習﹐然後心地光明耳。」翰林學士承旨張公翥曰「噩師儀觀偉而重﹐戒行嚴而潔﹐文章簡而古﹐禪海尊宿今一人耳﹗」師平生制作甚富﹐多爲縉紳所推重﹐但悉不存稿。晚年重修歷代髙僧傳﹐鍥梓行世﹐筆力遒勁﹐識者謂有得於太史遷云。

杭州府徑山古鼎祖銘禪師

四明奉化應氏子。依金峨錫公得度﹐竺西坦公辟爲內書記﹐後徧參諸老宿。屬元叟在靈隱﹐師往從之﹐扣以黃龍見慈明機緣。叟詰之曰「只如趙州云﹕臺山婆子被我勘破與。慈明笑曰﹕是罵耶。你且道二老漢爲復肝膽相似﹐爲復鼻孔不同﹖」師曰「一對無孔鐵錘。」曰「黃龍當下悟去又且如何﹖」師曰「病眼見空花。」叟曰「不是﹐不是。」師擬進語﹐叟便喝﹐自是廓然無礙﹐命居記室。晨夕警發﹐益臻閫奧。元弦元年﹐出住昌國之隆教﹐遷補陀中天竺﹐尋主徑山﹐錫號慧性宏覺普濟禪師。僧問﹕「如何是佛﹖」師曰「秤錘蘸醋。」曰「如何是佛向上事﹖」師曰「仰面不見天。」曰「記得僧問﹕雲門如何是佛﹐門曰﹕乾屎橛。又作麼生﹖」師曰「雲門不是好心。」曰「乾屎橛與秤錘蘸醋相去多少﹖」師曰「鑊湯無冷處。」僧擬進言﹐師便喝﹗僧問﹕『祖意教意是同是別﹖「師曰﹕」破糞箕生苕帚。「僧禮謝。師曰﹕」昨夜三更失卻牛﹐天明起來失卻火。「後因徑山寇亂﹐中天竺用貞良公﹐請歸了幻庵。尋示疾﹐書偈曰﹕生死純眞﹐太虛純滿。七十九年﹐搖籃繩斷。擲筆而化。

杭州靈隱竹泉法林禪師

臺州寧海黃氏子。參元叟於中天竺。叟問﹕「何處來﹖」師曰「天臺。」叟曰「曾見寒山拾得麼﹖」師叉手向前﹐曰「今日親見和尙。」叟曰「脫空謾語漢﹐參堂去﹗」看經次﹐叟曰「看經那﹖」師曰「是。」叟曰「將甚麼看﹖」師曰「將眼看。」叟豎起拳﹐曰「何不道將者个看﹖」師曰「放下拳頭將甚麼看﹖」叟微笑。至元四年﹐主靈隱。上堂﹕法是常法﹐道是常道﹐拶破面門﹐點卽不到。雪峯一千七百人善知識﹐朝夕只輥三个木球。趙州七百甲子老禪和﹐見人只道喫茶去。中峯居常見兄弟相訪﹐只是敍通寒溫﹐燒香叉手。若是金毛師子﹐子三千里外定誵訛。上堂﹐舉趙州布衫話﹕師曰「趙州𨿽則善用太阿﹐截斷者僧舌頭﹐未免自揚家醜﹐靈隱則不然。忽有僧問﹕萬法歸一﹐一歸何處﹖只向他道﹕今日熱如昨日。」至正十五年二月二日﹐示寂書偈曰﹕七十二年﹐虛空釘橛。末後一句﹐不說不說。遂奄然而化。

杭州徑山復原福報禪師

臺之寧海方氏子。往投石湖美公剃髮﹐參元叟。叟問﹕「近離甚處﹖」師曰「淨慈。」叟曰「來作什麼﹖」師曰「久慕和尙道風﹐特來禮拜﹗」叟曰「趙州見南泉作麼生﹖」師曰「頭頂天﹐腳踏地。」叟曰「見後如何﹖」師曰「饑來喫飯困來眠。」叟曰「何處學得者虛頭來﹖」師曰「今日親見和尙。」叟頷之。次日命入侍司﹐明年升掌藏。久之出世蘆山﹐遷東山智門。上堂﹕舉一不得舉二﹐放過一著落在第二。古人恁麼說話﹐正是抱贓叫屈。東山卽不然﹐舉二不得舉一﹐放過一著落在第七。到者裏須知﹐有向上一路始得。如何是向上一路﹖良久﹐曰「莫守寒巖異艸靑﹐坐卻白雲宗不妙。」上堂﹕一葉落﹐天下秋﹔一塵起﹐大地收。誰謂北郁單越不是南贍部洲﹐剛自騎牛更覓牛。上堂﹕語是謗﹐默是誑﹐還有二俱不涉者麼﹖拍禪牀﹐曰「洎合停囚長智。」洪武初﹐驛召有道沙門。師赴京﹐屢入內庭應稱﹐旨畱三年﹐賜還﹐兩住徑山。一日﹐得疾甚革﹐侍者請偈。師叱曰「吾世壽尙有三年﹗」已而果然。及化之日﹐忽拍手﹐曰「呵呵呵﹗大眾是什麼﹖」看取﹐竟寂。

仰山熙禪師法嗣

金陵龍翔笑隱大欣禪師

南昌陳氏子。參晦機﹐機問曰「黃龍向泐潭得旨﹐領徒遊方﹐及見慈明﹐气索汗下。過在什麼處﹖」師曰「千年桃核裏﹐覓甚舊時仁。」又一日﹐以百丈野狐話詰之﹕「且道不落因果便墮野狐身﹐不昧因果便脫野狐身﹐利害在什麼處﹖」師擬答﹐機喝一喝﹐師始豁然。出世吳興烏回﹐遷鳳山天竺。天歷己巳﹐文宗以金陵潛宮爲龍翔集慶寺﹐詔師開山。上堂﹕釋迦世尊﹐捨金輪而登佛位﹔今上皇帝﹐從佛位而禦金輪。收攝三千剎海於一印中﹐具足八萬法門於一毫上。如華嚴會上菩薩﹐得無盡福徳藏解脫門﹐於一器中出生種種美味飲食。又於眾會仰觀空中而雨種種珍寶﹐隨眾生心悉令滿足。然後得其寶者盡證法門﹐食其味者鹹成妙道。無一塵而不具足佛事﹐無一法而不圓滿正宗。卽今崇建寶坊﹐闡揚法施﹐諸天音樂不鼓自鳴﹐梵唄詠歌自然敷奏。十方菩薩咸集道場﹐。八部天龍同伸慶贊。還有不歷化城徑登寶所者麼﹖擊拂子﹐曰「四海已歸皇化裏﹐時淸休唱太平歌。」文宗皇帝聖忌滿散藏經﹐上堂﹕尊而無上﹐髙超象帝之先﹔貴不可名﹐坐斷毗盧之頂。其頂之大﹐則容攝十虛﹔其用之廣﹐則包括萬類。如月涵眾水﹐無分淨穢之殊﹔春在百花﹐不見正偏之相。妙有不有﹐眞空不空。所以道無邊剎海﹐自他不隔於毫端﹔十世古今﹐始終不離於當念。擲大千於方外﹐納須彌於芥中。於斯見得便見。文宗皇帝昔從佛地﹐示現王宮﹐撫治邦家﹐乂安宗社﹐化道已周﹐復歸佛位。寂然不動﹐智普應於十方﹔廓爾無私﹐化已周於沙界。龍翔與麼贊揚﹐且道還契聖意也無﹖良久﹐曰﹕』優缽天花吹不斷﹐又從兜率下閻浮。「上堂﹕言發非聲﹐色前不物﹐著甚來由﹖聲色裏睡眠﹐聲色裏坐臥﹐卻較些子。所以道﹕卽此見聞非見聞﹐無餘聲色可呈君﹐个中若了全無事﹐體用何妨分不分。驀拈拄杖﹐曰﹕」水流黃葉來何處﹐牛帶寒鴉過遠村。「卓拄杖下座。至正甲申五月示寂。

金陵保寧仲方天倫禪師

明之象山張氏子。參晦機﹐機問曰「湖山藹藹﹐湖水洋洋﹐浸爛你鼻孔﹐塞破你眼睛﹐因甚不知﹖」師曰「通身無影像﹐步步絕行蹤。」機曰「未在﹐更道﹗」師拂袖便出。遂依座下﹐屢以此事叩問﹐機終不肯﹐乃往吳興桃花塢結茅。一日﹐聞雷有省﹐徹見晦機用處。出世東泉佛巖保寧。臘八﹐上堂﹕昨夜見明星悟道﹐後園風打籬笆倒。曉來無迹可追尋﹐雪山依舊生靑艸。上堂﹕初三十一﹐中九下七。七九六十三﹐九九八十一。朝往西天﹐暮歸唐土。一馬生三寅﹐石牛攔古路。參﹗上堂﹕修多羅教如標月指。昨日有人從西州來﹐接得東州信﹐報道大食國裏﹐人在眼睫上賣香藥。喝一喝﹗

杭州中天竺一關正逵禪師

饒之鄱陽方氏子。參晦機﹐機問﹕「甚處人﹖」師曰「鄱陽人。」機曰「鄱陽湖水深多少﹖」師曰「瞪目不見底。」機曰「恁麼則浸爛衲僧鼻孔也。」師曰「終不借和尙鼻孔出气。」機曰「畢竟借誰鼻孔出气﹖」師曰「恭惟和尙萬福。」機肯之。命充侍司。尋往參元叟﹐叟命掌記。後出世金陵崇因。示眾﹕心不是佛﹐智不是道。一念涉思惟﹐全身入荒艸。﹐所以道目前無法﹐意在目前。不是目前法﹐非耳目之所到。古今天地﹐古今日月﹐古今山河﹐古今人倫﹐頭頭顯露﹐物物全彰。不從千聖借﹐不向萬機求﹐內外絕承當﹐古今無處所。恁麼解會﹐猶是錯認驢鞍橋作阿爺下頷。𨿽然﹐旣是泗洲大聖﹐因甚在楊州出現﹖良久﹐曰「參﹗」

明州育王石室祖瑛禪師

蘇之吳江陳氏子。齠年出家﹐卽策杖遊方。初參虛谷陵﹐聞晦機道化﹐亟往投之﹐一見契合﹐遂畱掌記。出住隆教﹐移萬壽﹐遷雪竇育王。師有謝平石砥禪師問疾偈﹐曰﹕是身無我病根深﹐慚愧文殊遠訪臨。自有巖花談不二﹐靑燈相對笑吟吟。後造一木龕﹐日坐其中﹐不涉世事﹐臨終示眾﹐曰「五十三年弄巧成拙﹐踏破虛空赤腳行﹐萬象森羅笑不徹。」遂趺坐而化。

嘉興府祥符寺梅屋念常禪師

世居華亭﹐黃姓。年十二﹐依平江圓明院剃髮。至大戊申﹐晦機自百丈遷淨慈﹐師往參。值機上堂﹐舉太原孚上座聞角聲因緣頌﹐曰「琴生入滄海﹐太史遊名山。從此楊州城外路﹐令嚴不許早開關。」有省。投丈室﹐呈所解﹐機頷之。俾掌記室﹐服勤七年。延佑丙辰﹐主祥符﹐著佛祖通載二十二卷﹐行於叢林。

靈隱誾禪師法嗣

江州東林無外宗廓禪師

南昌魏氏子。初參悅堂﹐堂問溪聲盡是廣長舌因緣﹐機語相契﹐遂承印記。初住云居﹐晚遷東林﹐臨終偈曰﹕吾年七十一﹐世緣今已畢。挨倒五須彌﹐夜半日頭出。倏然而逝。

徑山範禪師法嗣

袁州仰山雪巖祖欽禪師

初在鐵橛遠會下﹐便看狗子無佛性話﹐止坐在澄澄死水中。次過淨慈﹐參天目禮。堂中勇猛提撕﹐忽有所得﹐但見地不脫﹐礙正知見。後在徑山無準會下多年﹐而此病不除。一日﹐在天目佛殿上行﹐擡頭見一株古栢﹐礙膺之物撲然而散﹐始見徑山老人立地處。初住潭州龍興﹐晚主仰山﹐凡經六剎。上堂﹕露地白牛黑黑﹐是處尋他不得。山靑水綠似有而無﹐眼見耳聞依俙彷佛。全不顧時蹄角卻在﹐才動著時蹤由已沒。月下閒將短笛吹﹐風前休把長繩勒。呵呵呵﹗也奇特﹐如今趂亦不去﹐自在東西南北。小參﹕濟北之道出乎平常﹐語默動靜脫體全彰。三玄三要松直棘曲﹐四賓四主鳧短鶴長。所以圓悟於諸佛出身處﹐道﹕「燻風自南來﹐殿閣生微涼。」帶累妙喜打失鼻孔﹐徧界難藏。山蒼蒼﹐水茫茫﹐無朕迹﹐絕承當﹐竹籬茅舍江村外﹐遠浦歸帆掛夕陽。上堂﹕豆好合醬﹐鹽好煮羹。飯能療饑﹐茶能止渴。從上以來的的相承﹐逗到理極情忘處﹐無越乎此。因甚楊岐老古錐卻道﹕「弄蹄驢子三隻腳﹐開眼也著﹐合眼也著。」上堂﹕聲色已盡﹐有未盡者存焉﹔見聞已脫﹐有未脫者在焉。直得如木頭照鏡﹐頑石聽鐘﹐猶有木頭頑石在。是汝諸人曾到者田地﹐無曾有者時節。無若是今日參禪﹐明朝辦道﹐善財手裏一莖艸。

杭州淨慈斷橋妙倫禪師

臺州黃巖徐氏子。十八落髮於永嘉廣慈院﹐見谷源於瑞巖。聞麻三斤話﹐疑之。忽閱楞伽﹐至蚊虫螻蟻無有言說而能辦事﹐頓然有省。謁無準於雪竇。準以狗子因何有業識令師下語﹐凡三十轉不契。師曰「可無方便乎﹖」準以眞淨所頌答之﹐卽竦然良久﹐忽聞板聲通身汗下﹐於是始脫然矣﹗出世祇園﹐遷瑞巖國淸﹐至淨慈。上堂﹕荊山有玉﹐獲得者不在荊山﹔赤水有珠﹐拾得者不在赤水。衲僧有無位眞人﹐證得者出入不在面門。驀拈拄杖橫按﹐曰「會麼﹖」幽州江口石人蹲。上堂﹕徳山低頭﹐夾山點頭﹐俱胝豎起手指頭﹐玄沙築破腳指頭。拈拄杖﹐曰「都來不出山僧拄杖頭﹗」何以見得﹖卓拄杖﹐曰「一葉落﹐天下秋。」上堂﹐舉﹕達觀頴禪師示眾曰﹐七佛是性隸﹐萬法是心奴。且道主人翁在甚麼處﹖自喝曰「七佛以下出頭﹗」又自諾曰「各自祇候。」師曰「喚七佛爲性隸﹐指萬法是心奴﹐達觀自謂有出身路及乎﹖自喝自諾又是奴隸邊事﹐主人翁何曾夢見在。大眾﹐要見麼﹖」以拂一拂﹐曰「曉來一陣春風動﹐開徧園林百樣花。」臨終集眾入室﹐作書辭諸山及魏國公。公使人問曰「師生天臺﹐因什死在淨慈﹖」師曰「日出東方夜落西。」書偈而化。

明州天童西巖惠禪師

嘗頌六祖傳衣話﹐曰「不作樵夫作碓夫﹐只將腳力驗精粗。知他踏著踏不著﹐和米和糠到缽盂。」又頌泐潭常興見南泉來便面壁話﹐曰「面壁堆危引客過﹐問誰那更問如何。道尋常已成多事﹐檢點儂家事更多。」

明州天童別山祖智禪師

蜀之順慶楊氏子﹐十四得度。聞僧誦六巖語悅之。時巖住蘇之穹窿﹐亟往從焉。因閱華嚴經彌勒樓閣入已還閉之語﹐恍如夢覺﹐遂頌靈云見桃花﹐曰「萬綠叢中紅一點﹐幾人歡喜幾人嗔。」巖頷之。越二年﹐徧叩諸尊宿﹐最後見無準於雪竇。準知是法器﹐待之彌峻。時或棒喝交下﹐一語不少貸﹐師擬對﹐輙噤不能發﹐由是知解都喪。久之﹐作而言曰「吾平生伎倆皆死法﹐今見此翁始行活路。」旣而準移徑山﹐命師分座。出世洞庭。天王寶佑丙辰﹐天童毀朝旨﹐以師補之。師至﹐一囊一缽縛茅以居。凡三年﹐克復舊觀。庚辰九月旦﹐示眾曰﹕『云澹月華新﹐木落山骨露。有天有地來﹐幾个眼睛活。「有省問者﹐師曰﹕」不及相見各自努力。「越十日﹐夜分﹐呼侍者囑後事﹐珍重大眾﹐叉手而寂。

月坡明禪師

嘗頌僧問子湖自古上賢還達眞理﹐曰「手裏絲綸捲復舒﹐扁舟撩撥洞庭湖。忽然惡浪翻空立﹐收拾歸來一伎無。」

環溪一禪師

嘗頌卽心卽佛話﹐曰「卽心卽佛﹐砒霜狼毒。起死回生﹐不消一服。」

希叟曇禪師

舉﹕僧問南泉﹐師歸丈室將何指﹐南泉曰﹐昨夜三更失卻牛﹐天明起來失卻火。頌曰「奴顏婢膝走人間﹐羞見羊裘七里灘。文叔𨿽爲天子貴﹐子陵元作故人看。」

杭州靈隱退耕寧禪師

上堂﹕目前雨餘山色翠﹐座間風暖鳥聲喧。拍禪牀一下﹐曰「堪笑老胡無轉智﹐少室峯前坐九年。」上堂﹕極目千峯﹐鎖翠滿空﹐柳絮飛綿。可憐無位眞人﹐一向艸宿露眠。啞﹗今春看又過﹐何日是歸年。

福州雪峯絕岸可湘禪師

臺州寧海葛氏子。參無準範得旨。咸淳八年﹐主雪峯凡十年﹐謝院事﹐退居杭州寶壽寺。嘗頌僧問歸宗如何是玄旨﹐曰「三聲鼎蓋普門開﹐苦海勞生喚不回。九十春光今又半﹐空飛花片點莓苔。」又頌楞嚴八還辯見﹐曰「還還還後更無還﹐一个閒人天地間。昨夜大虫遭虎咬﹐皮毛落盡體元斑。」至正二十七年示寂﹐壽八十五。歸骨雪峯﹐建塔於西庵。

靈隱燻禪師法嗣

杭州淨慈愚極慧禪師

參石田。田舉雲門念七話無人下語﹐忽有僧才跨門。田曰「雪峯輥球。」師在傍驀然領旨﹐衝口說偈曰「雲門念七﹐雪峯輥球。白蘋紅蓼﹐明月孤舟。」田頷之。

杭州中天竺雪屋珂禪師

上堂﹕枯桑知天風﹐海水知天寒。且道衲僧知个甚麼﹖知道飯是米做﹐直饒恁麼﹐閻羅老子索飯錢有日在。師以宋鼎旣遷﹐卽謝寺事。金山默庵覺禪師雅知師﹐且尊其道行。時元兵下江南﹐庵被總兵伯顏脇而置之幕中﹐從至武林。默庵言於伯顏﹐請師升住靈隱﹐親持請疏叩師門。師抽關露半面﹐問曰「汝爲誰﹖」默庵曰「和尙故人某甲也。」師落關﹐曰「我不識你。」蓋師𨿽處世外﹐而以忠節自持﹐故不屑靈隱之命。後斷江恩禪師贊曰「雪屋今亡四十年﹐髙風凜凜尙依然。伯顏丞相拜牀下﹐不肯爲渠來冷泉。」

天童禮禪師法嗣

明州育王橫川如珙禪師

夜參﹕少室無門戶﹐如何便得通。夜深寧耐立﹐聽我話西東。嘗頌耽源問國師百年後有人問極則事作麼生﹐曰「正直道流行腳去﹐護身符子不須擔。國師實爲耽源切﹐不是臨岐作對談。」

杭州淨慈石林行鞏禪師

上堂﹐舉﹕僧問古徳曰如何是看經眼古徳豎起拳頭。師曰「喚作看經眼又是拳頭﹐喚作拳頭又是看經眼。到者裏作麼生緇素﹖」召大眾﹐曰「背觸難分處﹐機先失照時。虛空也穿透﹐何止爛牛皮。」上堂﹕山靜課花蜂股重﹐林空含籜筍肌明。倚欄不覺成癡兀﹐又得黃鸝喚一聲。思溪恁麼道﹐好喫拄杖三十。何故﹖爲他不合隨聲逐色。

華藏通禪師法嗣

杭州徑山虛舟普度禪師

維揚江都人﹐史姓。出家徧參﹐謁無得。得問﹕「不與萬法爲侶者是甚麼人﹖」師曰「金香鑪下鐵昆侖。」得曰「將謂者矮子有長處﹐見解只如此。」師曲躬作禮﹐曰「謝和尙證明。」出世金陵半山﹐後歷遷諸剎﹐而至徑山。上堂﹕邪人說正法﹐正法悉皆邪。正人說邪法﹐邪法悉皆正。卓拄杖一下﹐曰「邪耶﹖正耶﹖」又卓一下﹐曰「說耶﹖不說耶﹖」向者裏揀辯得出﹐黃金爲屋未爲貴﹐玉食錦衣何足榮。上堂﹕萬法是心光﹐諸緣惟性曉。本無迷悟人﹐只貴今日了。旣無迷悟人﹐了个什麼﹖卓拄杖一下﹐曰「千言萬語無人會﹐又逐流鶯過短墻。」上堂﹐舉﹕臨濟和尙道﹐有一人論劫在途中﹐不離家捨。有一人離家捨﹐不在途中。那个合受人天供養﹖師曰「兔馬有角﹐牛羊無角。寸毫尺釐﹐天地寥廓。潘閬倒騎驢﹐顚殺黃番綽。」俄示微恙﹐索筆大書﹐曰「八十二年﹐駕無底船。踏翻歸去﹐明月一天。」擲筆而逝。

雪竇謙禪師法嗣

平安府承天覺庵眞禪師

有華嚴講主﹐挾上命﹐將易爲講肆。師曰「汝能說禪﹐吾從汝易。吾不能說教﹐汝易吾從。」於是撾鼓升堂﹐以一喝入五教顯示吾宗﹐千聖頂﹝寧﹡頁﹞上一著子。講主泣下﹐再拜﹐乞懺悔而退。

道場巖禪師法嗣

臨安府徑山虛堂智愚禪師

四明人。出世嘉禾之興聖﹐後歷主十剎。咸淳十年﹐奉詔住徑山。上堂﹕言而足﹐終日言而盡道。言而不足﹐終日言而盡物。且道﹕道與物是一是二﹖若道是一﹐爲什麼客山髙主山低﹖若道是二﹐爲什麼天地一指萬物一馬。个裏緇素得出﹐還你艸鞋錢。不然但願來年蠶麥熟﹐羅睺羅兒與一文。師初住淨慈﹐天使傳旨問﹐趙州八十行腳虛堂﹐因甚八十住山。師舉趙州行腳到臨濟話﹐頌曰「趙州八十方行腳﹐虛堂八十再住山。別有一機恢佛祖﹐九重城裏動龍顏。」使以頌回奏﹐上大悅﹐特賜米五百石絹一百縑。其住育王徑山﹐亦賜賚優渥。師室中垂語﹐曰「己眼未明底﹐因甚將虛空作布袴。著畫地爲牢底﹐因什透者个不過。入海算沙底﹐因甚向鍼鋒頭上翹足。」後示寂塔於徑山直嶺下。

杭州淨慈石帆衍禪師

舉大顚擯首座因緣﹐頌曰「一串摩尼﹐覿面當機。賺殺首座﹐疑殺昌黎。弄盡許多窮伎倆﹐春秋元自不曾知。」

金山開禪師法嗣

臨安府徑山石溪心月禪師

眉州人。僧問﹕「如何是佛﹖」師曰「矮子看戲。」嘗頌黃山谷在黃龍聞桂香悟道﹐曰「渠儂家住白雲鄕﹐南北東西路渺茫。幾度欲歸歸未得﹐忽聞叢桂送幽香。」又頌唐文宗嗜蛤蜊因緣﹐曰「一點悲心擘不開﹐鑊湯滚處笑盈腮。希奇之事朕難信﹐見與君王說法來。」

徑山衝禪師法嗣

杭州淨慈簡翁敬禪師

舉﹕潙山問仰山曰﹐終日與子商量﹐成得个什麼邊事。仰空中畫一畫﹐潙曰﹐若不是吾終被子惑。師頌曰「父子𨿽親共較量﹐胸中爭信有刀槍。當時一畫畫得斷﹐徧界葛藤無復生。」又頌文殊問庵提遮女生以何爲義及死以何爲義﹐曰「問處分明答處端﹐當機覿面不相謾。死生生死元無際﹐月上靑山玉一團。」

北山隆禪師

頌鳥窠吹布毛﹐曰「八十翁翁要力行﹐布毛吹起禍重生。殺人流血三千里﹐枯樹枝頭一老僧。」

鼓山凝禪師法嗣

蒙山異禪師

參皖山於鼓山。教看个無字﹐未有省入﹐遂往承天謁孤蟾瑩禪師。一日坐次﹐首座入堂燒香﹐打香盒作聲有省﹐頌曰「沒興路頭窮﹐踏翻波是水。超羣老趙州﹐面目只如此。」次依虛堂。堂指瓶梅﹐曰「做得頌者歸堂。」師曰「戰退羣陰得意回﹐百花頭上作春魁。看他方便爲人處﹐放出春風和气來。」堂曰「歸堂去。」復參皖山。山問﹕「光明寂照徧河沙﹐豈不是張拙秀才語﹖」師欲開口﹐山便打﹐喝出。次年﹐一日上石梯子﹐廓然大悟。復上方丈山﹐又問﹕「光明寂照徧河沙﹐豈不是張拙秀才語﹖」師便掀倒禪牀﹐山乃擒住﹐曰「那里是話墮處﹖」師以手掩山口﹐山曰「誵訛在什麼處﹖」師曰「再犯不容﹗」山曰「更頌來。」師卽頌曰「雲門捏怪﹐不堪自敗。獅子齩人﹐韓盧逐塊。」山曰「拄杖不在﹐別日與汝一頓。」師曰「和尙要用﹐借你。」山拈起竹篦打三下﹐師便禮三拜退。住後﹐示眾﹕蘇州有﹐常州有﹐八角磨盤空裏走。日面佛﹐月面佛﹐覿面和盤都托出。便與麼﹖掀倒禪牀﹐拂袖散去﹐法門幸甚。或有猶豫之者﹐只得把手牽汝歸家。聞聲悟道﹐見色明心。豎拂子﹐曰「見麼﹖」見底是色﹐那个是心﹖喝一喝﹐曰「聞麼﹖」聞底是聲﹐那个是道﹖直下正眼豁開﹐方得入門。猶是脫白沙彌﹐要與衲僧齊驅並駕﹐更進竿頭一步。

師垂三關語以驗學者﹐曰「蟭螟虫吸漧滄海﹐魚龍蝦蠏向何處安身立命﹖」又曰「水母飛上色究竟天﹐入摩酰眼裏作舞﹐因甚不見﹖」又曰「蓮湖橋爲一切人直指﹐明眼人因什落井﹖」

慶壽璋禪師法嗣

燕京慶壽寺海云印簡禪師

山西寧遠宋氏子。生而神悟﹐七歲父授以孝經開宗明義章。師曰「開者何宗﹐明者何義﹖」父驚異﹐於是禮中觀沼爲師。一日﹐扶觀行。觀曰「法燈禪師道﹐看他家事忙﹐且道承誰力。汝作麼生會﹖」師將觀手一掣。觀曰「者野狐精。」師曰「喏﹐喏。」觀曰「更須別參。」後策杖之燕﹐過松鋪﹐值雨宿於巖下。因擊火大悟﹐自捫面﹐曰「今日始信眉橫鼻直﹐信道天下老和尙不寐語。」謁中和璋禪師﹐遂承記莂。﹝語見中和章﹞辛卯﹐師主慶壽。一日﹐於廊下逢數僧。師問第一僧﹐曰「那里去﹖」曰「賞花去。」師便打。問第二僧﹕「那里去﹖」曰「禮佛去。」師亦打。問第三僧﹕「那里去﹖」曰「那里去。」師亦打。問第四僧﹕「那里去﹖」僧無語﹐師亦打。問第五僧﹕「那里去﹖」曰「覓和尙去。」師曰「覓他作麼﹖」曰「待打與一頓。」師曰「將甚麼來打﹖」曰「不將棒來打。」師連打四下﹐曰「者掠虛漢。」眾皆走﹐師召曰「諸上座﹗」眾回首﹐師曰「是什麼﹖」後歷承寵命﹐大弘濟北之道。示寂謚佛日圓明大師。

繼燈錄卷第三

繼燈錄卷第四﹝回復本貼﹞﹝跟從標題﹞﹝關閉本窗口﹞﹝刷新﹞

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣繼燈錄卷第四

鼓山嗣祖沙門元賢輯

臨濟宗

南嶽下二十一世

萬壽仁禪師法嗣

杭州徑山南石文琇禪師

蘇之昆山李氏子。出家邑之紹隆院﹐嘗問法要於虎丘行中禪師﹐得言外旨。洪武五年﹐住蘇州普門。開堂日﹐僧問﹕「世尊出世天雨四花﹐和尙出世有何祥瑞﹖」師曰「一牛飲水五馬不嘶。」曰「恁麼則熙怡的旨傳千古﹐寂照宗風播四方。」師曰「好事不如無。」遷靈巖﹐上堂﹕正法眼藏﹐亙古亙今。般若眞燈﹐照天照地。當陽無向背﹐直下絕承當。靈然獨露﹐透色透聲。廓爾現前﹐絕聞絕見。常在一切處﹐不爲一切處所拘﹔非離一切時﹐不爲一切時所攝。者裏見得﹐無迷無悟﹐非後非先。百千法門無量妙義﹐不假思惟悉皆具足﹐建化法中斯爲可矣。若是衲僧門下﹐直須向百尺竿頭闊步﹐蟭螟裏裏藏身。娑婆擲去他方﹐妙喜拈來此土。不知承甚麼恩力﹐得恁麼奇特﹖良久﹐曰「慣從五鳳樓前過﹐手握金鞭賀太平。」未幾﹐退隱吳松之上。永樂初﹐詔天下儒釋道流之深通文義者﹐纂修永樂大典。師應詔而起﹐畱京三載。七年﹐夏住徑山。上堂﹕森羅及萬象﹐一法之所印。前面是缽盂峯﹐中間是佛殿﹐喚甚麼作一法﹖良久﹐曰「國一祖師元是昆山人。」越四載﹐師以老病﹐退歸於蘇之北山松院。一日﹐無疾而逝。

徑山銘禪師法嗣

嘉興府天寧西白力金禪師

吳都姚氏子。幼依寶積院祝發。初謁古鼎﹐鼎示以徳山見龍潭話﹐從而有契﹐俾掌記室。未幾﹐命首眾﹐分座說法。至正丁酉﹐出住瑞光。會天寧寺災﹐師爲起廢﹐帝師授以圓通普濟之號。師自幼喪父﹐惟有母存﹐乃去城東一捨築孤云庵以奉養焉。或譏之﹐師呵曰「你不見編蒲陳尊宿乎﹖何言之易易也﹗」洪武初﹐遷淨慈。四年春﹐詔住天界。見皇上於外朝﹐慰勞再三﹐恩意優渥﹐卽令內官送入院繼。復召入內﹐庭奏對稱旨﹐上大悅。是春﹐詔建廣薦法會於鍾山﹐命師總持齋事。五年﹐復建大會﹐大駕幸臨﹐命師闡揚第一義諦。自公侯以下﹐環而聽之﹐靡不悅服。一日﹐忽示弟子﹐曰「吾有宿因未了﹐必當酬之﹐汝等勿以世相逼我。」未幾示微疾﹐委順而化。茶毗舍利無數﹐塔於嘉興城西環翠蘭若。

龍翔欣禪師法嗣

南京天界覺原慧曇禪師

天臺楊氏子。母夢吞明珠而娠﹐及生﹐容貌嶷然﹐幼不與羣童狎。長依越之法果寺出家﹐尋受具戒。初習教華嚴止觀無不貫練﹐尋棄去入禪。時笑隱唱道於中天竺﹐師往造焉。隱問﹕「何處來﹖」師曰「遊山來。」隱曰「笠子下拶破洛浦徧參底作麼生﹖」師曰「未入門時呈似了也。」隱曰「卽今因甚不拈出﹖」師擬議﹐隱便喝﹐師當下脫然有省。他日﹐隱展兩手示師﹐曰「八字打開了也﹐因甚不肯承當﹖」師曰「休來鈍置。」隱曰「近前來爲汝說。」師卽掩耳而出﹐隱頷之。命侍香尋掌藏於龍翔。至順二年﹐初住牛首之祖堂﹐遷石城淸涼保寧蔣山。勅攺龍翔爲天界﹐詔師住持﹐特授演梵善世利國崇教大禪師。上堂﹕一句子黑漆黑﹐無把柄﹐有準則。良久﹐曰「會麼﹖」碓搗東南﹐磨推西北。上堂﹕少室峯前﹐曹溪門下。燈燈相繼﹐的的相傳。自古自今﹐絲毫不易。且以何爲驗﹖樓臺上下火照火﹐車馬往來人看人。上堂﹕長者長法身﹐短者短法身。卽今現前一眾坐立儼然﹐有長有短﹐諸人盡知盡見﹐畢竟阿那个是法身﹖若也會得﹐捧缽盂向香積世界喫飯。若也不會﹐長連牀且喫粥喫飯。上堂﹕經有經師﹐論有論師﹐龍河放一綫道﹐分科列段去也。拈拄杖卓一下﹐曰「且道是何章句﹖」上堂﹕只个現成公案﹐眾中領解者極多﹐錯會者不少。所以金鍮不辧﹐玉石不分﹐龍河這里直要分辧去也。張上座李上座﹐一个手臂長﹐一个眼睛大﹐總似今日達摩一宗﹐教甚麼人擔荷﹖噓一聲﹐下座。上堂﹕威音王已前﹐彌勒佛已後﹐有个現成公案﹐未敢與汝說破。何故﹖心不負人﹐面無慚色。示眾﹕春風浩浩﹐春日遲遲。黃鸝啼在百花枝﹐个中無限意﹐消息有誰知。語未畢﹐有僧出問﹐曰「心意識遏捺不住時如何﹖」師厲聲曰「是誰遏捺﹖」室中謂僧曰「二六時無汝啖啄分﹐無你趣向分﹐會麼﹖」僧罔措。師曰「未明三八九﹐難免自沈吟。」洪武三年﹐奉使西域。至僧伽羅國﹐其王事師於佛山精舍。明年九月﹐示寂祔葬辟支佛塔。先是彼佛懸記﹐今之開祔適符其言。尙書回奏﹐上勅賜遺衣葬於雨花臺之左。

南京天界寺季潭宗泐禪師

臺之臨海周氏子。始生坐卽跏趺﹐人異之。八歲從笑隱學佛﹐經書過目成誦。十四剃落﹐二十受具。一日﹐隱問﹕「國師三喚﹐侍者三應﹐於意云何﹖」師曰「何得刲肉作瘡。」隱曰「將謂汝奇特﹐今故無所得也。」師一喝﹐隱擬拈棒﹐師拂袖而出。元末隱徑山。洪武元年﹐出世中竺。上堂﹕金剛王劍橫揮﹐千妖屏迹﹐爍迦羅眼洞照萬物﹐潛形到此卷舒在己。殺活臨時﹐直得千歲巖申夭﹝跳﹣兆﹢孛﹞跳。錢塘水東流西流﹐諸人還知有也無﹖遂豎拂子﹐曰「庭前石筍抽條也﹐會見髙枝宿鳳凰。」洪武四年遷徑山﹐詔致天下髙僧有學行者﹐師首應。詔至奏對稱﹐旨命住天界五年。上建廣薦會幹蔣山﹐親行三獻之禮。命師撰樂章召集諸幽爽。命師爲升座說法。十年冬﹐詔師箋釋心經金剛楞伽三經。丁巳奉使西域﹐十五年還朝﹐授右街善世。復命育發授以儒職﹐師姑奉命。至發長﹐上召而官之。師再辭﹐上乃從之﹐賜師免官說。後以胡黨獲譴著﹐住鳳陽槎丫峯﹐十九年取歸。越五年﹐以老賜歸﹐渡江至江浦之石佛寺。示疾﹐喚侍者﹐曰「者个聻。」者茫然﹐師曰「苦﹗」遂寂。塔於天界欣公之後。

九江府圓通約之崇裕禪師

毗陵陳氏子。年十六﹐從壽昌院東林曉公爲沙彌。具戒後﹐首參元叟﹐端次謁斷崖﹐義皆未有所證入﹐乃往見笑隱。隱舉臨濟無位眞人話詰之﹐曰「你還知麼﹖」師不覺下拜﹐隱曰「你何所見而作禮﹖」師曰「拜者非是他人。」隱曰「從門入者不是家珍。」師曰「和尙愼毋欺人。」隱首肯之﹐畱笑隱者十餘年。初住南禪﹐次住圓通。師重新之﹐不日而成﹐適符旻古佛三百年後大興佛法之讖。又遷育王﹐亦起其廢。洪武五年秋﹐上建法會於鍾山。師應召至﹐便殿問以佛法大意﹐師以偈獻﹐上大悅賜食。上前師或假寐﹐鼻息微有聲﹐鄰坐引裾覺之﹐上笑曰「此老人無機心﹐誠善知識也﹗」後示寂﹐塔於石耳峯。笑隱嘗稱其戒律嚴潔﹐言行不相背馳﹐惟崇裕一人而已。

杭州靈隱用貞輔良禪師

蘇州吳縣人﹐範文正公十葉孫。十五從迎禪院剃髮受具﹐乃曰「學佛將以明心﹐心非師無以示肯綮。」去從北禪澤法師學臺教﹐充然若有所契。會士瞻杓公﹐勉其更衣入禪﹐指參笑隱。隱一見器之﹐問答之際棒喝兼施﹐剎那之頃凡情頓喪。他日隱再有所問﹐師發言愈厲。隱笑曰「得則得矣﹐終居第二義也。」久之乃契心宗。尋往四明育王﹐參石室瑛﹐縱橫叩擊﹐石室極推譽之。出世嘉興之資聖﹐遷越之天章﹐移杭之中竺﹐升靈隱﹐示眾﹕達摩一宗﹐陵夷殆盡﹐汝等用力﹐如救頭然可也。然百千法門無量妙義﹐於一毫端可以周知。如知之﹐變大地爲黃金﹐受之當無所讓﹐否則貽素餐之媿矣﹗歲月流電﹐向上之事﹐汝等急自進修。洪武四年正月十有五日﹐手疏衣貲入公帑﹐散交遊﹐及治喪之事。顧謂左右﹐曰「吾望日巳時逝矣。」及時﹐索浴端坐入寂。

杭州靈隱寺淸遠懷渭禪師

南昌魏氏子﹐笑隱之甥也。生而靈芝產於庭槐﹐已而英發﹐誦書不待師授。時隱住龍翔﹐聞而喜曰「此吾宗千里駒也﹗」挽致座下。龍翔爲東南都會﹐四方名紳俱與隱遊。或發天人性命之祕﹐文辭開合之法。師得與聞之﹐學問大進﹐爭歆慕之﹐曰「此文中虎也。」師曰「公等謂吾專攻是業耶﹖佛法與世法不相違背故。以餘力及之﹐將光潤其宗教爾。苟用此相誇﹐豈知我哉﹗」一日﹐隱警勵諸徒眾﹐未有對。師直前肆言﹐隱振威一喝﹐師气不少沮﹐往返詰難。隱笑曰「汝可入吾室矣。」命爲記室。隱瀕沒﹐召師曰「吾據師位四十餘年﹐接人非不夥﹐能弘大慧之道使不墜者﹐惟汝與宗泐耳汝。其懋哉﹗」後主會稽之寶相﹐杭之報國﹐湖之道場。洪武初年﹐主淨慈﹐應詔入京﹐回退居錢塘之。梁渚八年十二月﹐召門弟子囑後事﹐怡然而寂﹐是月之十六日也。茶毗有不壞者三﹐曰齒牙﹐曰缽塞莫﹐曰室利羅。塔於梁渚。

竺田霖禪師法嗣

安吉州道場孤峯明徳禪師

姓朱氏﹐家世明之昌國。父與普陀玠公交﹐玠聞雞聲入道﹐凡說法必鼓翅爲雞號。玠亡已久﹐母夢玠來托宿﹐覺而有娠﹐十四月始生。在童幼﹐好趺坐。問﹕「將何求﹖」師曰「欲學坐禪求作佛爾。」年十二﹐入金鵝院爲僧。越五年受具戒﹐慨然有求道之志。首謁竺西﹐西問﹕「汝從何方來﹖」師曰「金鵝來。」西曰「金鵝山髙多少﹖」師曰「不見頂。」西斥之。一日﹐西舉世尊拈花因緣﹐師忽若有解﹐造偈以呈﹐西肯之。復如淨慈見晦機﹐機問﹕「甚麼人恁麼來﹖」師曰「胡張三﹐黑李四。」機曰「汝從朝至暮著衣喫飯﹐還認得自己否﹖」師曰「胡張三﹐黑李四。」機拈棒﹐師拂袖而出。往見明極俊公﹐機語契合﹐命入侍司﹐尋主藏會。明極往日本﹐師乃抵雪竇。值竺田上堂舉隱山泥牛入海話﹐師於是羣疑頓釋。以所見呈田﹐田曰「人天眼目儼然有在。」後住松江之東禪﹐再遷保寧﹐居一十五載﹐三遷道場﹐升淨慈。洪武初﹐謝歸道場竹林庵。五年二月示微恙﹐至二十七日入滅。

仰山欽禪師法嗣

杭州西天目髙峯原妙禪師

蘇之吳江徐氏子﹐十五出家於秀水密印寺。初參斷橋﹐次謁雪巖。於北澗懷香請益﹐才問訊卽打出。後凡入門﹐便問誰與汝拖者死屍來﹐聲未絕﹐便打出。一日﹐睹五祖演和尙眞贊曰「百年三萬六千日﹐反覆元來是者漢。」驀然打破拖死屍之疑。值雪巖住南明﹐師卽往省。巖問﹕「阿誰與汝拖个死屍到者裏﹖」師便喝﹐巖拈棒﹐師把住﹐曰「今日打某甲不得。」巖曰「爲什打不得﹖」師拂袖便出。一日﹐巖問﹕「日間浩浩時作得主麼﹖」師曰「作得主。」曰「睡夢中作得主麼﹖」師曰「作得主。」曰「正睡著時﹐無夢無想無見無聞﹐主在甚麼處﹖」師無語﹐巖囑曰「從今日去﹐也不要汝學佛學法﹐也不要汝窮古窮今﹐但祗饑來喫飯困來打眠。才眠覺來﹐抖搜精神﹐看我者一覺主人翁畢竟在什處安身立命﹗」師遂奮志。入龍須﹐越五年﹐因僧推枕子墮地作聲﹐廓然大徹。次遷雙髻﹐徳佑己卯春﹐入西天目之獅子巖﹐卽石洞營小室丈許﹐榜曰「死關。」洞非梯莫登﹐撤梯斷緣﹐𨿽弟子罕得瞻視。乃垂三關語以驗學者﹐曰「大徹底人本脫生死﹐因甚命根不斷﹖佛祖公案只是一个道理﹐因甚有明與不明﹖大修行人當遵佛行﹐因甚不守毗尼﹖」下語不契﹐遂閉門弗接。至元丁未﹐雪巖寄竹篦拂子法語來授﹐由是懷中片香始爲拈出。上堂﹕拈拄杖召大眾﹐曰「還見麼﹖」人人眼裏有睛﹐不是瞎漢決定是見。以拄杖卓一下﹐曰「還聞麼﹖」个个耳裏有竅﹐不是死漢決定是聞。旣見旣聞是个什麼﹖以拄杖﹝○﹫─﹞﹐曰「見聞卽且置﹐只如六根未具之前﹐聲色未彰之際﹐未聞之聞未見之見﹐正恁麼時﹐畢竟以何爲驗﹖」以拄杖﹝○﹫│﹞﹐曰「吾今與汝保任斯事﹐終不虛也。」以拄杖﹝○﹫�﹞﹐曰「三十年後﹐切忌妄通消息。」靠拄杖﹐下座。上堂﹕意句不到﹐宗說不通﹐盲龜跛鱉。意句俱到﹐宗說俱通﹐盲龜跛鱉。西峯恁麼告報﹐莫有離此之外別有生涯底麼﹐盲龜跛鱉。上堂﹕大海無魚﹐大地無艸﹐大富無糧﹐大悟無道。若人透此四重關﹐非特親見髙峯眉毛長短鼻孔淺深﹐猶如赫日﹐當空萬別千差無不照。𨿽然喚作拂子則觸﹐不喚作拂子則背﹐畢竟喚作什麼﹖上堂﹕海底泥牛銜月走﹐巖前石虎抱兒眠。鐵蛇鉆入金剛眼﹐昆侖騎象鷺鷥牽。此四句內﹐有一句能殺能活﹐能縱能奪﹐若檢點得出﹐許汝一生參學事畢。辭眾﹕西峯三十年妄談般若﹐罪犯彌天﹐末後有一句子﹐不敢累及乎人﹐自領去也。大眾﹐還知落處麼﹖良久﹐曰「毫釐有差﹐天地懸隔。」書偈曰「來不入死關﹐去不出死關。鐵蛇鉆入海﹐撞倒須彌山。」泊然而逝﹐塔全身於死關。壽五十八﹐臘四十三。

衡州靈云鐵牛持定禪師

吉安泰和王氏子。年三十一歲﹐謁肯庵勤禪師剪髮﹐尋依雪巖居槽廠習杜多行。巖示眾曰「兄弟做工夫﹐若也七日夜一念無間﹐眼不交睫﹐無个入處﹐斫取老僧頭作臽屎杓﹗」師默有所領。未幾﹐有痢疾﹐乃持一觸桶就屏處危坐其上。單持正念﹐目不交睫﹐經七日夜將半﹐忽覺山河大地艸木叢林﹐徧界如雪天明月下﹐堂堂一身乾坤包不得。久之﹐如聞擊木聲驚省﹐徧體汗流﹐其病亦愈﹐踴躍自慶不已。早詣方丈﹐舉似巖。巖舉公案詰之﹐酬答無滯﹐復作偈曰「昭昭靈靈是什麼﹐眨得眼來已蹉過。廁邊籌子放光明﹐直下元來只是我。」至元戊寅﹐命爲僧﹐又脇不沾席者六年。一日﹐巖上堂舉亡僧死了燒了向什麼處去﹐自代曰「山河及大地﹐全露法王身。」師卽詣方丈曰「適來和尙舉揚般若﹐驚得法堂前石獅子笑舞不已。」巖曰「試道看。」師曰「劫外春風萬物枯﹐山河大地一塵無。法身超出如何舉﹐笑倒西天碧眼胡。」巖敲面前卓子﹐曰「山河大地一塵無﹐者个是什麼﹖」師作掀倒勢﹐巖笑曰「一彩兩賽。」及入室﹐問曰「親切處道將一句來﹖」師曰「不道。」巖曰「爲什麼不道﹖」師拈起手中香盒子﹐曰「者个得來不直半文錢。」巖曰「多口漢。」巡堂次﹐師以楮被裹身而睡﹐巖召至方丈﹐厲聲曰「我巡堂你打睡﹐若道得卽放過。汝若道不得﹐趂汝下山﹗」師隨口答曰「鐵牛無力懶耕田﹐帶索和泥就雪眠。大地白雲都蓋覆﹐徳山無處下金鞭。」巖曰「好个鐵牛也﹗」因以爲號。後住靈云﹐唱雪巖之道。大徳壬寅冬﹐書長偈示眾﹐其末曰「塵世非久﹐日消月磨。桃源一脈﹐三十年後﹐流出一枝無孔笛﹐吹起太平歌。」明春將示寂﹐侍僧求別眾語﹐師曰「吾別久矣。」恬然坐逝。

徑山虛谷希陵禪師

字西白﹐義烏何氏子。家貧而苦學﹐寒暑如一。早歲夢入淨慈羅漢堂。至東南隅﹐忽一尊者指楣梁間詩﹐示師曰「一室寥寥絕頂開﹐數峯如畫碧於苔。等閒翻罷貝多葉﹐百衲袈裟自剪裁。」由是有出俗志。年十九﹐落髮東陽資壽﹐依東叟頴於淨慈掌內記﹐侍石林鞏兼外記。參雪巖欽於仰山掌藏鑰﹐後依徑山雲峯髙亦掌藏鑰﹐尋命分座說法。出世歷遷至仰山。元世祖召見說法﹐稱旨賜號佛鑑﹐成宗加號大圓﹐詔住徑山﹐仁宗又加號慧照。至正壬戌四月十二日﹐手書付囑說偈而逝。謚大辯﹐塔曰寶華﹐有瀑巖集及語錄行世。

淨慈倫禪師法嗣

絕象鑑禪師

嘗頌洞山不安因緣﹐曰「洞山有路透雲巖﹐絕處教通到者難。拄杖頭邊開活路﹐方知不隔一毫端﹕」又頌晏國師赴大王請雪峯門送話﹐曰「洞天無壁月無遮﹐朝斗先生扣齒牙。風撼古壇松子落﹐打翻頭上楮冠斜。」又頌泐潭法會問馬祖西來意﹐曰「雞聲茅店月華明﹐客夢沈迷尙未醒。開得眼來天大曉﹐髼頭垢面便奔程。」

竹屋簡禪師

頌鼓山聖箭﹐曰「靑童雙勒玉驄嘶﹐淡白春衫綠帶圍。半夜歸來花底月﹐金鞭敲落亂紅飛。」又日﹕「九重城裏本非遙﹐射折重重箭倍饒。忽遇二軍圍繞處﹐分明有路直通霄。」頌投子指雨示僧﹐曰「天日來好雨曰百花香裏鷓鴣啼白面郎君醉似泥赫日光中開得眼福城東際艸萋萋。

無學元禪師法嗣

月庭忠禪師

嘗頌迦葉擯文殊﹐曰「錦衣公子遊春慣﹐白首佳人懊恨多。彼富尙嫌千口少﹐自貧無柰一身何。」又頌僧問白雲舊歲已去新歲到來如何是不遷義﹐曰「落葉已隨流水去﹐春風未放百花舒。靑山面目依然在﹐盡日橫陳對落暉。」

雪峯湘禪師法嗣

泉州開元斷崖妙恩禪師

全州倪氏子。初徧參名宿﹐旋入雪峯湘和尙之室。湘器之﹐至使分座。退居善見﹐痛自韜晦。至元二十二年﹐僧錄劉鑑義言於行省﹐奏合開元百二十院爲一禪剎。明年秋﹐延師爲開山第一世﹐堅致不獲謝至門﹐曰「第一句最初步說到行到﹐大千捏聚﹐喝一喝﹐莫來攔我球門路。」升座嗣湘法﹐示眾﹕「吾心似破竹﹐徑直無迂曲。一點不相瞞﹐六六三十六。」上堂﹕是法非思量分別之所能解。三家村裏十字街頭﹐穢語相爭惡言廝罵﹐總是面門放光助佛揚化。其柰學此道者﹐如人畫龍﹐眞龍見時﹐卻又驚怕。因甚如此﹖識眞者寡﹗師履行純實﹐律身淸苦﹐終始無斁﹐脇不沾席者四十二年。語言無華而人心悅服﹐叢林法敝以之具興。三十年三月望以法弟契祖補其處﹐越三日圓寂﹐旣火而雨舍利﹐藏於西山。賜謚廣明通慧普濟禪師。有上生經解語錄行世。

泉州開元契祖禪師

同安張氏子。初侍法石元智﹐智奇其材。旣徧參畢﹐乃湛伏鄕院。至元二十九年﹐妙恩請爲堂中上座﹐至敬愛之。師嘗疾﹐恩饋藥資﹐不受。偈曰「政坐虛消人信施﹐生身受此鐵圍殃。鎔銅熱鐵都吞了﹐那更教人入鑊湯。」恩益重其爲人。三十年﹐恩使嗣位﹐代行湘師之道。重陽﹐上堂﹕今朝重九節﹐籬根菊又花。諸方不說陶潛卽說孟嘉﹐開元無可說者﹐歸堂喫茶。鼓山行聳至﹐上堂﹕屴崱峯前﹐靈源洞口﹐不墮崄崖有一句子﹐今日開元擬爲重舉。嗄﹗鼓山門下不許咳嗽。時眞首座有能頌聲以卜隱頌﹐要師作﹐師頌曰「自斷胸中更沒疑﹐行藏那許鬼神知。直饒天下藏天下﹐未是羚羊掛角時。」眞嘆服。寺有傑道者﹐頗淸狂﹐出言無度﹐恆掃除街市﹐所至羣稚相與嘩笑之。素所服衣垢甚﹐忽取澣之﹐言明日行矣。至明日﹐求僧粥不予﹐傑請曰「求之不再﹐幸予我。」得粥還置於幾﹐危坐而化。師爲闍維﹐曰「一生傑斗﹐打硬參禪。街頭巷尾﹐掣風掣顚。若無末上一解﹐不值一半文錢。」傑道者誰信寒灰﹐有暖煙。有司以師道行聞﹐賜佛心正悟之號。延佑六年秋﹐無疾而化﹐壽九十﹐全身塔於西山。

育王珙禪師法嗣

金陵保寧古林淸茂禪師

十三歲爲僧。見老宿舉髙庵見僧不會便扭住﹐曰「父母生汝身﹐師友成汝志。無饑寒之迫﹐無徵役之勞﹐於此不堅確精進﹐成辦道業﹐他日有何面目見父母師友乎﹖」師聞之﹐不覺涕淚俱下。便知有出生死一著子﹐遂參善知識。卽便放下身心﹐如是二十年間﹐矻矻孜孜﹐未嘗暫捨。及到育王會中﹐稍知觸淨﹐後得徹悟﹐出住開元永福保寧諸剎。解夏﹐小參﹕僧問﹕「毛巨吞海芥納須彌﹐是衲僧分上事不是衲僧分上事﹖」師云「拈卻門前大案山。」進云「鯨吞海水盡露出珊瑚枝。」師云「金剛腦後鐵蒺藜。」進云「只如教中道﹐我得無諍三昧﹐人中最爲第一。如何是無諍三昧﹖」師云「放汝三十棒。」進云「仁義盡從貧處斷﹐世情偏向有錢家。」師云「知恩者少﹐負恩者多。」僧問﹕「昔日舉上座見瑯琊﹐琊問近離甚處﹐舉云兩浙﹐琊云船來陸來﹐舉云船來﹐琊曰船在什處﹐舉云步下。意旨如何﹖」師云「開口見膽。」進云「瑯琊云不涉程途一句作麼生道。如何是不涉程途底句﹖」師云「前不疊村後不疊店。」進云「只如舉上座以坐具摵云﹐杜撰長老如麻似粟。又作麼生﹖」師云「焦磚打著連底凍。」進云「後來瑯琊問侍者此是甚麼人﹐者云舉上座﹐瑯琊遂親下旦過問云﹐莫是舉上座麼﹐莫怪適來相觸忤。作麼生是觸忤處﹖」師云「爛泥裏有刺。」進云「舉上座喝云﹐長老何年到汾陽﹐我在浙中早聞汝名﹐見解如此何得名喧宇宙﹐瑯琊遂作禮云﹐某甲罪過。那里是他罪過處﹖」師云「若不登樓望﹐安知滄海深。」進云「後來大慧和尙道﹐二大老相見如日月麗天﹐龍象蹴踏。未審還端的也無﹖」師云「土上加泥又一重。」進云「瑯琊後遇慈明舉此語﹐明云舉見處才能自了﹐是汝負墮爲復。肯伊不肯伊﹖」師云「一點水墨兩處成龍。」進云「可謂龍得水時添意气﹐虎逢山勢長威獰。」師曰「無人處斫額望汝。」僧禮拜﹐師乃云「秋初夏末﹐東去西去。萬里無寸艸處去﹐出門便是艸。擬向什麼處去﹖古人事不獲已開卻通天大路。又謂之淸淨大寂滅海﹐與諸人同出同入。初無絲毫差別彼我之相﹐直下會得﹐九十日內功不浪施。明朝自恣之辰﹐一任東去西去。只不得向萬里無寸艸處去﹐何故﹖蓋爲諸人未嘗踏著者一路子﹐所以前頭大有事在。雪峯云﹐盡大地是解脫門﹐把手拽不入。雲門云﹐盡大地是解脫門﹐枉作佛法會﹐卻一處不通兩處失功﹐兩處失通觸途成滯。山僧道盡大地是解脫門﹐過去未來現在三世諸佛盡在里許﹐汝諸人亦在里許。」拈拄杖﹐云「拄杖子亦在里許。且道還有不在里許者麼﹖」良久﹐喝一喝﹐云「空將未歸意﹐說向欲行人。」永福入寺﹐小參﹕紅塵鬧市十字街頭﹐百艸頭邊孤峯頂上。若作佛法商量入地獄如箭射﹐直得萬機休罷﹐千聖不攜﹐聲前非聲﹐色後非色﹐簡點將來正是髑髏前妄想。借使打破髑髏揭卻腦蓋﹐踢倒須彌踏翻大海﹐腳跟下推勘得出﹐也是落七落八。通方上士出格髙人﹐除非自有生涯﹐終不守他窠窟。現前大眾冀善參詳﹐山僧二千里水陸間關來此﹐聚頭不爲別事。復說偈云「處世行藏各有由﹐老來誰不愛心休。爲圓鄮嶺先師話﹐來結鄱陽衲子讎。跛鱉但隨他逐浪﹐錦鱗終是解吞鉤。相逢試把家私展﹐蜜果時懸檗樹頭。」

淨慈鞏禪師法嗣

杭州靈隱東嶼徳海禪師

嘗頌俱胝豎指﹐曰「深深無底﹐髙髙絕攀。思之轉遠﹐尋之復難。」

嘉興府天寧竺云景曇禪師

婺州浦江嚴氏子。及長﹐學無常師預石林座下﹐委心請法。林示曰「佛之妙用在汝觸事不迷。」師一言解悟。初住婺之治平﹐遷蘇之北禪。僧問﹕「諸法已聞於今日﹐西來祖意願敷宣﹖」師曰「西來無意可宣。」曰「達摩卻傳个什麼﹖」師曰「九年面壁﹐羞惶殺人。」曰「與麼則佛法徧天下﹐談玄口不開﹖」師曰「切忌喚鐘作甕。」問﹕「古人道須參活句﹐莫參死句。如何是活句﹖」師曰「路逢死蛇莫打殺。」曰「如何是死句﹖」師曰「無底籃兒盛將歸。」曰「不死不活句又作麼生﹖」師曰「易分雪裏粉﹐難辧墨中煤。」問﹕「三賢未達十聖難知。如何是此宗﹖」師曰「無孔笛氈拍板。」曰「知音者誰﹖」師曰「聾人爭得聞。」曰「也知和尙慣有此機。」師曰「鷂子過新羅。」問﹕「如何是涅盤心﹖」師曰「須彌山。」曰「如何是差別智﹖」師曰「四海水。」曰「都來總不消得。」師曰「金剛王寶劍你還提得起否﹖」曰「請師髙著眼。」師曰「話作兩橛。」住余山慈云昭慶寺﹐上堂﹕金烏東上﹐玉兔西沈。伶俐衲僧﹐東討西尋。忽然撞破虛空﹐歷劫只在如今。卓拄杖﹐下座焙經。上堂﹕海藏靈文﹐經天緯地。瑯函玉軸﹐塞壑塡溝。如來不說說﹐敲出鳳凰五色髓。迦葉不聞聞﹐擊碎驪龍頷下珠。火焰爲三世諸佛說法﹐義天朗耀揭坤維。三世諸佛向火焰上說法﹐字腳不畱空法界。兜羅綿裏﹐玉轉珠回。文武火中﹐星移電捲。行行鑄出黃金字﹐朵朵花開白玉蓮。只如經歸藏﹐禪歸海﹐又作麼生﹖五千餘卷瘡疣紙﹐一眾傳來耿夜光。

徑山度禪師法嗣

杭州徑山虎巖淨伏禪師

淮安人。至元二十一年正月﹐帝禦大明殿受朝賀﹐因問南禪才者﹐右相和禮霍孫首舉師。師作偈以進其略﹐曰「過去諸如來﹐安住祕密藏。現在十方佛﹐成道轉法輪。未來諸世尊﹐一切眾生是。由妄想執著﹐結煩惱蓋纏。迷成六道身﹐虛受三塗苦。惟念過現佛﹐不敬未來尊。與佛結冤讎﹐或烹宰殺害。不了眾生相﹐全是法性身。昔有常不輕﹐禮拜於一切。言我不輕汝﹐汝等當作佛。若能念自他﹐同是未來佛。現世增福壽﹐生生生佛國。」帝覽﹐悅而問曰「戒勿殺有道者﹐試爲朕言之﹖」師對曰「有宋仁宗皇帝﹐一日語羣臣曰﹐朕夜來饑甚﹐思欲燒羊羣﹐臣奏曰﹐陛下何不宣付有司辦之﹐仁宗曰﹐朕偶饑思爾﹐慮爲常例﹐寧忍一時之饑﹐不忍啟無窮之殺。殿下皆稱萬歲。」上嘉納﹐卽受帝師戒。

徑山愚禪師法嗣

寶葉源禪師

嘗頌五通仙人﹐曰「那一通﹐你問我。口是禍門﹐招因帶果。慚愧慈悲大法王﹐丙丁離壬不屬火。」又頌羅山開堂珍重便下座﹐曰「瑞世優曇見最難﹐異香浮動曉風寒。自非世主垂靑眼﹐卻作閒花野艸看。」又頌徳山見僧入門便棒﹐曰「皎潔晴天吼怒雷﹐鐵山萬疊盡驚開。因思塊雨條風日﹐安得全提有此來。」

閒極云禪師

舉莊宗酬價因緣﹐頌曰「君王寶自難酬價﹐興化何嘗敢借看。天地旣無私蓋載﹐至今畱得鎭中原。」又頌黃檗在鹽官殿上禮佛唐宣宗問不著佛求﹐曰「轟雷掣電奮全機﹐正是潛龍熟睡時。忽地夢回春恨斷﹐曉風吹雨過前溪。」

徑山月禪師法嗣

南叟茙禪師

嘗頌婆生七子話﹐曰「鄂渚渡頭窮鬼子﹐全機錯在扣舷時。何如別下一轉語﹐救取婆婆第七兒。」又頌魯祖面壁﹐曰「日暖佳人刺繡遲﹐紫荊枝上囀黃鸝。欲知無限傷春意﹐盡在停鍼不語時。」又頌僧問趙州道人相見呈漆器﹐曰「漱石泠泠古澗陰﹐喬松千尺帶寒靑。多應只看昂霄操﹐誰信根頭有茯苓。」

天池信禪師法嗣

建寧府天寶山鐵關法樞禪師

溫州平陽林氏子。年十七﹐辭父母﹐詣華藏禮竺西坦爲師。受具後﹐參中峯本及庵信俱不契﹐遂見元翁信於石門﹐教看三不是話。凡三載﹐一日齋後﹐下牀忽大悟。作頌曰「不是心佛物﹐拶出虛空骨。金色獅子兒﹐豈戀野狐窟。咄﹗咄﹗」卽詣方丈﹐翁問﹕「作麼﹖」師曰「南泉被我捉敗了也。」翁曰「不是心﹐不是佛﹐不是物﹐是个甚麼﹖」師曰「牙齒一具骨﹐耳朵兩片皮。」翁曰「不是﹐別道。」師曰「鶯啼燕語﹐鵲噪鴉鳴。」翁曰「錯。」師亦曰「錯。」翁曰「南泉卽今在什麼處﹖」師便喝﹐翁曰「離卻者一喝﹐南泉在什麼處﹖」師拂袖而出。由是往參江西諸尊宿﹐凡四年﹐復歸石門。翁問﹕「南泉向何處去也﹖」師曰「說甚南泉﹐釋迦老子來也。」翁曰「不是心﹐不是佛﹐不是物﹐是如何﹖」師曰「劍去久矣。」翁乃曰「諸佛妙道﹐善自護持。」遂畱侍巾拂一十五載﹐盡得其末後大事。後南遊建州郡﹐將請主天寶﹐不數載遂成叢席。再住松溪之普載。開堂日﹐師曰「當陽一句直截根源﹐把住放行全機歷落。坐斷千聖頂﹐﹝寧﹡頁﹞鑿開衲僧眼睛。疾焰過鋒﹐奔流度刃。直得妙峯﹝跳﹣兆﹢孛﹞跳慧海波騰﹐正恁麼時﹐開堂祝贊一句作麼生道﹖」擊拂子﹐曰「龍袖拂開全體現﹐象王行處絕狐蹤。」上堂﹕弗弗弗﹐莫莫莫﹐錯錯錯﹗顧侍者﹐曰「老僧舌頭在麼﹖」遂下座。小參﹕金剛正印﹐率土咸歸。佛祖鉗錘﹐人天罔措。階梯不立﹐知解不存。徳山棒﹐通上徹下﹔臨濟喝﹐絕後光前。一明一切明﹐一用一切用。大丈夫秉吹毛劍﹐懸肘後符﹐雙收雙放﹐全殺全活。𨿽然﹐鶴有九臯難翥翼﹐馬無千里謾追風。三年﹐謝歸。天寶至元六年八月示疾﹐十三日作書別諸外護。十五日索浴﹐畢書偈曰「本無來去﹐一句全提。紅霞穿碧落﹐白日繞須彌。」擲筆而逝﹐塔於本山。

蒙山異禪師法嗣

鐵山瓊禪師

參雪巖。巖曰「有甚麼事﹖」師曰「門前好个五鳳樓。」巖連打二三十棒﹐曰「未在﹐更去做工夫。」以紙求得法語﹐曰「風吹林葉﹐四窗虛明。獨坐一榻﹐萬象鏡淸。汝撐得鐵船來﹐載鐵山﹐下得海﹐然後向汝道。一一現成﹐猶是錯認定盤星。佛法如大海﹐前面洪濤際天﹐轉入轉深。」偈曰「一拶虛空粉碎時﹐花開鐵樹散瓊枝。紹隆佛種向上事﹐腦後依然欠一槌。」偶頭痛﹐欲煎藥﹐手提瓶子遇見覺赤鼻﹐曰「你須是如那吒太子﹐析肉還母﹐析骨還父﹐然後爲父母說法始得。」師忽然打破疑團﹐偈曰「一莖艸上現瓊樓﹐識破古今閒話頭。拈起集雲峯頂月﹐人前拋作百花球。」值巖示寂﹐遂至東林。因東林入室次﹐舉問心不是佛智不是道作麼生道﹐師曰「抱贓叫屈。」曰「不是心﹐不是佛﹐不是物﹐是如何﹖」師曰「眉間迸出遼天鶻。」後到蒙山﹐每遇入室﹐山只道欠在。後於定中觸著欠字﹐於是身心豁然﹐徹骨徹髓。走上方丈﹐捉住山﹐曰「我少欠个什麼﹖」山打三掌﹐師禮三拜。又曰「啞鐵山者著子幾年﹐今日方了。」次年命首座。冬至﹐秉拂﹐曰「冬在月頭﹐賣被買牛。冬在月尾﹐賣牛買被。」卓拄杖﹐曰「者裏無頭無尾﹐中道齊休。行也休休﹐住也休休﹐坐也休休﹐臥也休休。睡眼豁開﹐五云現瑞。光風霽月﹐無處不周。梅綻枯枝﹐古渡頭風前﹐時復暗香浮。𨿽然到此﹐向上一路﹐萬里崖州﹐何以見得﹖」靠拄杖﹐曰「休﹗休﹗」

太湖寬禪師法嗣

常州龍池一源永寧禪師

淮東通州朱氏子﹐世爲宦族。九歲﹐懇求離俗﹐依利和州廣慧寺出家。寺乃州之望剎﹐宋有淮海肇禪師說法度人﹐聲聞當時。前一夕﹐寺眾同夢迎淮海﹐次日﹐而師至﹐識者異之。受具後﹐徧參諸老﹐皆弗契。謁無用於太湖。用門庭髙峻﹐師方入門﹐卽厲聲叱出。師作禮於門外﹐合爪而立。久之﹐乃許入見。用問﹕「何處人﹖」師曰「通州。」用曰「淮海近日盈虛若何﹖」師曰「沃日滔天﹐不存涓滴。」用曰「不著﹝火﹡曹﹞道。」師曰「請和尙道。」用便喝。師退就禪室﹐徹夜不寐。一日﹐聞用舉雲門一念不起語﹐聲未絕﹐而有省。急趨入室﹐無用便打。然知師已悟﹐令頌趙州狗子話。師立成﹐曰「趙州狗子無佛性﹐萬象森羅齊乞命。無底籃子盛死蛇﹐多添少減無餘剩。」用嗒然一笑﹐復舉證道偈﹐問曰「掣電飛來﹐全身不顧。擬議之間﹐聖凡無路。速道﹗速道﹗」師曰「火迸星飛﹐有何擬議。覿面當機﹐不是不是。」用振威一喝﹐師曰「喝作麼﹖」用曰「東瓜山前吞扁擔﹐捉住淸風剝了皮。」師不覺通身汗下﹐亟五體投地﹐曰「今日方知和尙用處。」用曰「閉著口。」至治癸亥﹐宜興之龍池請師建立禪林。業已告就﹐後復擇絕巘﹐作室以居。至順庚午﹐出主李山﹐始開法無何﹐遷常之天寧。順帝賜號本覺妙明眞淨禪師。戊子﹐有旨召入﹐覲命說法於龍光殿。上大悅﹐賜金襕法衣兼玉環﹐加師號佛心了悟大禪師﹐賜歸。未幾﹐奉旨函香至五臺﹐感文殊現祥光五道。明年﹐辭歸。庚子﹐復爲眾所逼﹐出領善權寺。壬午﹐謝歸龍池。洪武己酉六月﹐示微疾﹐命弟子裁紙制內外衣﹐且曰「吾將逝矣﹗」移龕至絕巘所居。十七日﹐師起浴﹐索筆書偈﹐曰「七十八年守拙﹐明明一場敗闕。泥牛海底翻身﹐六月炎炎飛雪。」書畢﹐側臥而化。茶毗有五色光現﹐齒牙舌輪數珠皆不壞。舍利無數﹐煙所到處﹐亦累累然﹐眾共取之。至灰土中﹐掬取淘汰獲者亦眾。

無能教禪師法嗣

西湖妙果竺源水盛禪師

饒之樂平範氏子。十七依羅山院出家﹐旣得度。首謁月庭忠於蔣山。時孤舟濟爲第一座﹐以皖山示蒙山語示之。師極力參究﹐越五載有省。濟曰「蒙山常言﹐栽松道者不具二緣而生﹐達摩葬熊耳後﹐隻履西歸﹐果神通耶﹖抑法如是耶﹖」師曰「此形神俱妙而已。」濟曰「不然﹗子他日當自知之。」師住無爲州見無能﹐以濟所舉質之。能曰「爲汝弗解故也。」師忽大悟。能撫其背﹐曰「爾後當大弘吾宗也。」尋分座於薦福﹐旣而隱於南巢。天歷己巳﹐出主西湖妙果。未幾﹐復還南巢。至正丁亥夏示寂。初﹐預立塔於南巢五峯之下。是夜有光﹐如匹練自天際下燭﹐俄頃散布五峯之頂﹐復合於塔中。彌三夕乃止。師制行峻絕﹐如孤峯萬仞﹐可聖而不可攀。嘗囑其徒﹐曰「凡剃髮染衣﹐當洞明心宗﹐行解相應﹐以正悟之境﹐靈靈自照﹐歲久月深﹐具大無畏﹐如透水月華﹐萬浪千波觸之不散﹐方不被生死陰魔所惑。」此師之生平實悟實證者﹐故亦用之以誨人也。

繼燈錄卷第四

繼燈錄卷第五﹝回復本貼﹞﹝跟從標題﹞﹝關閉本窗口﹞﹝刷新﹞

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣繼燈錄卷第五

鼓山嗣祖沙門元賢輯

臨濟宗

南嶽下二十二世

雙林誾禪師法嗣

杭州徑山月江宗淨禪師

金華蘭溪倪氏子。髫齡從邑之正覺院文譯祝發受具﹐因誦楞嚴經至如標月指處﹐豁然有省。往參雙林正庵誾。誾問﹕「黃檗打臨濟﹐你作麼生會﹖」師曰「按牛頭喫艸。」誾奇之﹐畱領維那。後出世﹐歷遷至徑山。臨寂﹐書偈曰「祖師門下客﹐開口論無生。老我百不會﹐日午打三更﹖」遂逝。茶毗﹐舌根不壞﹐建塔於圓照庵。

天界曇禪師法嗣

南京靈谷定巖淨戒禪師

參覺原。原舉桶篐爆因緣問之﹐師擬議未卽答﹐原厲聲曰「早遲八刻了也﹗」師於言下大悟。師續刻頌古聯珠行於叢林。

髙峯妙禪師法嗣

杭州天目中峯明本禪師

杭之錢塘孫氏子。母夢無門開禪師持燈籠至家﹐遂生。神儀挺秀﹐具大人相。離𦇤褓﹐便趺坐能言﹐便歌贊梵唄。參髙峯於死關﹐晝夜精勤﹐困則以頭觸柱。一日﹐誦金剛經至荷擔如來處﹐恍然開解﹐遂從髙峯剃落﹐時年二十有四也。未幾﹐觀流泉有省﹐卽詣峯求證﹐峯打趂出。旣而民間訛傳官選童男女﹐師問﹕「忽有人來問﹐和尙討童男女時如何﹖」峯曰「我但度竹篦子與他。」師言下洞然﹐徹法源底。於是髙峯書眞贊﹐付師曰「我相不思議﹐佛祖莫能視。獨許不肖兒﹐得見半邊鼻。」有問峯諸弟子優劣﹐峯曰「如義首座﹐固是一根老竹﹐其如七曲八曲。惟本維那﹐卻是一竿上林新篁﹐他日成林未易量也。」師居無定所﹐或船或庵﹐榜以幻住。僧俗爭相瞻禮﹐皆手加額﹐曰「江南古佛﹗」延佑戊午﹐仁宗皇帝聞而聘之﹐不至。制金襕袈裟賜之﹐號曰佛慈圓照廣慧禪師﹐院曰正宗。英宗皇帝亦封禦香制衣卽所居﹐而修敬焉。先是駙馬太尉沈王王璋﹐常使人從師問法意﹐以爲未足﹐請於上親往見之﹐請師升座﹐爲眾普說。曰「大道無爲﹐大功不宰﹐大善無迹﹐大位不居。一切處﹐海印發光﹔千萬古﹐金枝挺秀。訪圓通大士於潮音洞裏。買石得云饒﹐修如意輪期於明慶寺中。移花兼蝶至﹐香風奏四天之樂﹐梵音轟大地之雷。二千載已現國王﹐五百劫常爲世主。一大藏教隨機運轉﹐百千妙行任意發揮。祝萬歲於九重保三韓於上國﹐此是太尉沈王海印居士尋常行履處。只如今日偕行宣政院使平章相國王子從官﹐髙登天目﹐下視人寰﹐且佛法相應一句如何指陳﹖匝天匝地祥雲起﹐無古無今瑞气騰。」小參﹕大道在目前﹐山是山﹐水是水﹐玄機超物表。聖非聖﹐凡非凡。一念洞然﹐萬緣廓爾﹐水晶宮秋容淡淡。森羅萬象﹐吞吐明月珠﹐松雪齋灝气沈沈。屏凡六窗交徹寶絲网﹐無一物不彰至化﹐無一事不演眞乘。莊周𨿽蝶夢枕邊﹐敢保其當機罔措。子韶𨿽蛙聞月下﹐未許其覿面施呈。者一著子﹐名不得﹐狀不得﹐卽其知處﹐已陷情圍。事亦然﹐理亦然﹐與麼會時﹐早沈識海。所以道神光獨耀﹐萬古徽猷。入此門來莫存知解﹐且不存知解底句如何指陳﹖玉宇秋髙無限界﹐金園春事政敷腴。示眾﹕慧劍單提日用中﹐天然元不犯磨礱。神號鬼哭喪魂膽﹐徧野橫屍不露鋒。古人與麼說話﹐已是自傷己命了也。殊不知我王庫內無如是刀。佛成道日﹐示眾﹕玄玄絕待﹐妙妙無依。獨露眞常﹐全彰至體。名不得﹐狀不得﹐雪老冰枯。理無礙﹐事無礙﹐天荒地迥﹐萬里云收。午夜四方星燦長空﹐揭開威音那畔腦門。圓陀陀﹐光爍爍﹐擉瞎髑髏背後眼光。淨裸裸﹐赤條條﹐勒回三萬劫﹐風飛雷厲之神機。突出五千軸﹐海湧云屯之寐語。大眾﹐釋迦老子來也﹗卽今在諸人眼睛裏﹐仰見明星頂﹝寧﹡頁﹞上成等正覺﹐你諸人還覺眉毛動也無﹖如其未委﹐各請歸堂。至治癸亥八月十四早﹐書偈辭眾﹐曰「我有一句﹐分付大眾。更問如何﹐無本可據。」置筆﹐安坐而逝。後七年天歷己巳春﹐文宗皇帝賜謚智覺禪師﹐塔曰法云。元統二年﹐賜廣錄三十卷入藏﹐號普應國師。

杭州天目正宗寺斷崖了義禪師

湖之徳淸湯氏子。年十七﹐有禪者誦髙峯上堂語曰「欲窮千里目﹐更上一層樓。」師曰「此大善知識必能爲人抽釘拔楔。」遂往見。聞峯舉牛過窗欞﹐師疑甚。他日﹐過缽盂塘﹐見松上雪墜有省。卽呈頌曰「不問南北與東西﹐大地山河一片雪。」聲未絕﹐峯痛棒﹐不覺隕身崖下。及出﹐乃自誓七日取證。遂端直堅豎﹐忘廢寢食﹐夜則攀樹露立達旦﹐未至所期﹐豁然大悟。馳至死關﹐呼曰「老和尙今日瞞我不得也﹗」呈頌曰「大地山河一片雪﹐大陽一照更無蹤。自此不疑諸佛祖﹐更無南北與西東。」峯上堂﹐曰「二十餘年布个漫天网子﹐打鳳羅龍﹐竟不曾遇著一个蝦蠏。今日不期有个蟭螟虫﹐撞入网中﹐固是不堪上眼﹐三十年後﹐向孤峯絕頂揚聲大叫。且道叫个什麼﹖大地山河一片雪。」師卽奪拂子。爲眾舉揚﹐呵勵同學﹐辭不少巽。復曰「盡大地有一人發眞歸元﹐某甲皆知之。」有僧參峯次﹐峯令見師。師曰「驀直去。」師從此剃落﹐所至歸重。泰定三年﹐師狥眾﹐請坐正宗寺一載。示眾﹕「若要超凡入聖﹐永脫塵勞﹐直須去皮換骨﹐絕後更蘇﹐如寒灰發焰﹐枯木成榮﹐豈可作容易想。我在老和尙處﹐多年每被大棒打﹐痛徹骨髓﹐不曾有一念遠離心。直至今日﹐才觸著痛處﹐不覺涕流。豈似你等歡喜踴躍﹐齩著些子苦味﹐便乃掉頭弗顧﹐殊不知苦味能除百病。大凡工夫若到省力時﹐如順水流舟﹐只要梢公牢牢把舵﹐才有絲毫異念生﹐管取喪身失命。若到純一處﹐不可起一念精進心﹐不可起一念懈怠心﹐不可起一念求悟心﹐不可起一念得失心﹐才有念生卽被一切邪魔入你心胕﹐使爾顚狂﹐胡說亂道﹐永作魔家眷屬﹐佛也難救你。戒之﹗戒之﹗」元統元年除日﹐謂從者曰「有一件事天來大﹐你還委悉麼﹖」良久﹐曰「明日是年朝。」正月六日﹐詣法云塔西﹐指空地﹐曰「更好立个無縫塔。」其晚與禪者談笑﹐至夜分﹐乃曰「老僧明日天臺去也。」者曰「某甲隨師去。」師曰「你走馬也趂我不及。」翌午﹐跏趺而化。壽七十二﹐臘四十九。初中峯示寂﹐會葬齋次﹐師笑謂眾曰「後十二年更爲老僧一會。」至是十二年矣﹐賜佛慧圓明正覺普度大師。弟子輩遂從師所指之處建塔焉。

杭州天目山大覺寺布衲祖雍禪師

明州寧海人。得旨於髙峯﹐躬執樵爨﹐貌甚黧瘠﹐戇而少文。嘗和永明山居﹐偈曰「我要心灰卽便灰﹐何須更去覓良媒。千差路口齊關斷﹐萬別機頭盡截摧。就樹縛茅成屋住﹐拾荊編戶傍溪開。是他懶瓚無靈驗﹐惹得天書三度來。」又曰「尋常冷解自知非﹐退步沈蹤住翠微。掃蕩百年榮辱夢﹐倒回多劫本根機。蟻因覓穴沿階走﹐蝶爲尋花徧圃飛。須信先天並後地﹐洞然物物有眞歸。」初鶴沙瞿公霆爲髙峯建寺於蓮花峯下﹐請名大覺。峯命師攝管﹐及峯沒﹐乃任住持。後遷中竺﹐嘗有念珠一串﹐被鴉銜去。次日﹐復銜來還﹐眾莫不異之。一日﹐無恙書偈辭眾﹐安坐而逝。

處州白雲空中以假禪師

得法髙峯。後棲白雲山﹐四方禪侶聞風來赴﹐履滿戶外。至元丙子夏﹐一日援筆書偈﹐曰「地水火風先佛記﹐掘地深埋第一義。一免檀那幾片柴﹐二免人言無舍利。」趺坐而寂。

靈云定禪師法嗣

洪州般若絕學世誠禪師

示眾﹕「兄弟家﹐三年五年做工夫﹐無个入處﹐將從前話頭拋卻﹐不知行到中途而廢﹐可惜前來。許多心機有志之士﹐看眾中柴乾水便﹐僧堂溫暖﹐發願三年不出門﹐決定有个受用。有等才做工夫心地淸淨﹐但見境物現前﹐便成四句﹐將謂是大了當人﹐口快舌便悞了一生﹐三寸气消﹐將何保任﹖佛子若欲出離﹐參須實參﹐悟須實悟﹗」

徑山陵禪師法嗣

金葉府云黃山寶林桐江紹大禪師

世居嚴之桐江﹐姓吳氏。幼入鳳山寺爲沙彌﹐及受具後﹐首上雙徑謁虛谷﹐得其單傳之旨。久之辭去﹐歷參名宿。乃曰「吾今而後知法之無異味也。」復歸徑山。時東嶼海唱道淨慈﹐請師主藏。每夜敷席於地﹐映佛前燈﹐閱大藏至三過﹐遂盡通其旨。至順壬申﹐出世嚴之烏龍﹐後遷智者寶林。至己亥八月七日﹐集眾訣別﹐眾請書偈﹐師接筆擲地﹐曰「縱書到彌勒下生﹐寧復離此耶﹖」遂翛然而化。茶毗﹐舍利如紺珠色﹐齒牙數珠不壞。

杭州徑山竺遠正源禪師

南康歐陽氏子。年二十七始受具﹐首謁虛谷。谷以龍潭滅紙燭話問之﹐師曰「焦石可破層冰。」谷曰「破後奚爲﹖」師曰「探索乃知。」谷曰「所知者何事﹖」師擬對﹐谷便打﹐師悚然默諭。後五主巨剎﹐其住靈隱時﹐厄於回祿﹐而師所居獨存﹐似有神相之者。住徑山日﹐賜號佛慧慈照普應禪師。至元十二年六月﹐將寂預告日期﹐書偈而化。塔全身於徑山﹐弟子剪爪發分﹝療﹣﹝日／小﹞﹢土﹞諸處﹐皆有舍利叢生﹐其靈異願著如此。

道場信禪師法嗣

嘉興府福源寺石屋淸珙禪師

蘇之常熟溫氏子。依本州興教崇福寺出家。二十祝發具戒後﹐首參髙峯﹐授以萬法歸一話﹐服勤三年。次住建陽西峯﹐參及庵。庵問﹕「何處來﹖」師曰「天目。」庵曰「有何指示﹖」師曰「萬法歸一。」庵曰「汝作麼生會﹖」師無語。庵曰「此是死句。甚麼害熱病底教汝與麼﹖」師拜求指的﹐庵曰「有佛處不得住﹐無佛處急走過﹐意旨如何﹖」師答﹕「不契。」庵曰「者个亦是死句。」師不覺汗下﹐遂求依止。後入室﹐庵再理前話詰之﹐師曰「上馬見路。」庵呵曰「在此六年猶作者个見解﹗」師發憤棄去。途中忽舉首見楓亭﹐豁然有省。回語庵﹐曰「有佛處不得住也是死句﹐無佛處急走過也是死句。某甲今日會得活句了也。」庵曰「汝作麼生會﹖」師曰「淸明時節雨初晴﹐黃鸝枝上分明語。」庵頷之。久之辭去﹐庵門送之﹐曰「他日與子同龕。」未幾﹐及庵住湖之道場﹐師再參﹐命典藏。後卓庵於天湖。元統辛未﹐住當湖福源。上堂﹕把住也鋒芒不露﹐放行也十字縱橫。水雲深處相逢﹐卻在千峯頂上。千峯頂上相逢﹐卻在水雲深處。今朝福源寺裏開堂演法﹐昨日天湖庵畔墾土耕煙。所以道法無定相﹐遇緣卽宗。可傳眞寂之風﹐仰助無爲之化。正與麼時如何﹖卓拄杖﹐曰「九萬里鵬才展翼﹐一千年鶴更翺翔。」歲朝﹐上堂﹕鏡淸道﹐新年頭佛法有。明教道﹐新年頭佛法無。道是有也未必有﹐道是無也未必無。張公喫酒李公醉﹐趙州東壁掛葫蘆。上堂﹕喫飯要止饑﹐飲水要止渴。著衣要免寒﹐歸鄕要到家。學道要到三世諸佛開口不得處﹐參禪要到天下祖師插腳不入處。若不如此﹐倚他門戶傍他墻壁﹐聽人指揮喫人涕唾﹐總不丈夫。福源與麼說話﹐良藥苦口忠言逆耳。解制﹐上堂﹕有佛處不得住﹐樓臺月色云收去。無佛處急走過﹐池塘荷葉風吹破。三千里外﹐逢人不得錯舉。朗州山﹐澧州水﹐四海五湖皇化裏﹐腰包頂笠萬千千。問著盡言山與水﹐忽有不甘底出來道﹐山但言山﹐水但言水﹐有甚麼過﹖良久﹐云「未可全拋一片心﹐逢人且說三分話。」居七年﹐退歸霞霧之天湖。至正間﹐朝廷聞師名﹐降香幣以旌異﹐皇后賜金襕衣。壬辰秋七月二十四日示寂﹐與眾訣﹐侍僧問﹕「後事如何﹖」遂書偈﹐曰「靑山不著臭屍骸﹐死了何須掘地埋。顧我也無三昧火﹐光前絕後一堆柴。」擲筆而逝。闍維舍利五色燦然﹐不知其數﹐塔於天湖之原配及庵塔﹐示不忘同龕之記也。有弟子愚太古者﹐髙麗人﹐親得師旨﹐嘗蒙說偈印可﹐有「金鱗上直鉤」之句。其王尊之﹐爲國師。聞師已逝﹐表奏朝廷﹐詔謚佛慈慧照禪師。仍入山﹐分其舍利﹐歸國建塔焉。

匡山源禪師法嗣

嘉興府海門天眞惟則禪師

湖州費氏子。母夢異僧分衛﹐覺而有娠﹐及旦﹐異香襲人。髫年出家﹐徧參楚石千巖一十八位尊宿﹐皆機緣不契。後聞匡廬無極源禪師﹐徑往叩之。源亦無啟發﹐後值源於廁上﹐乃趨問曰「如何是祖師西來意﹖」源擒住曰「道﹗道﹗」師於言下釋然頓悟﹐但搖手而已。源曰「子有所得耶﹖」師曰「何得之有。」曰「子作道理會耶﹖」師拂袖而出。遂服勤月餘﹐日益玄奧。適平山林公招主藏鑰﹐師往赴之。後眾請開法海門。上堂﹕僧問﹕「如何是向上事﹖」師曰「向下薦取。」曰「作麼生向下薦取﹖」師曰「切莫動著。」曰「動著後如何﹖」師曰「與汝三十棒。」乃曰「向上事﹐向下事﹐截斷兩頭休執滯。驀然放出鱉﹝鼻蛇﹞﹐齩殺方知難躲避。吽﹗吽﹗吽﹗海門今日忍俊不禁﹐越例爲諸人通个消息。汝等還委悉麼﹖」以拂子點一點﹐曰「等閒拋下活人丹﹐浩浩淸風動天地。」上堂﹕三三三﹐九九九﹐海門潮音似雷吼。香浮菊圃獻金錢﹐靈感杞堤呈玉狗。你也有﹐我也有﹐捩轉南辰看北斗。正恁麼時﹐髙登海門峯頂﹐衝開碧落喝散白雲﹐現大人相﹐顯大神通底句子又作麼生道﹖忽作修羅擎日月相﹐曰「吞吐虛空擎日月﹐十方法界卽全身。」花朝﹐上堂﹕花期月夕﹐蕊珠宮裏降神仙。柳約春風﹐綿繡叢中行彩女。鬧閧閧處顯示捨那性海﹐靜悄悄處埋沒普賢行門。正恁麼時﹐且道鬧中活計是﹐靜中活計是﹖海門則不然﹐良久﹐彈指﹐曰「兜率天宮彈寶幾﹐閻浮世界響金鐘。」洪武初﹐嘗預廣薦法會﹐以足疾賜歸。癸酉仲春﹐示微疾。一日侵晨告眾﹐曰「吾去矣﹗」侍者請偈﹐師厲聲曰「平常說底不是耶﹗」卽瞑目而逝。茶毗﹐獲舍利無算﹐頂骨牙齒舌根不壞﹐建塔於福佑禪院。

瑞巖寶禪師法嗣

天臺華頂無見先睹禪師

臺之仙居葉氏子。資性秀頴﹐嗜讀書過目成誦。從古田垕剃髮﹐參方山寶。一日作務次﹐渙然冰釋﹐山以偈印之﹐曰「此心極廣大﹐虛空比不得。此道只如此受持﹐休外覓。」師受命。築室華頂﹐一坐四十年﹐足未嘗輒越戶限。

髙峯日禪師法嗣

日本國兜率院夢窗疎石國師

姓源氏﹐勢州人﹐宇多天王九世孫。母禱觀音﹐夢吞金色光而孕。曁長﹐繪死屍九變之相﹐獨坐觀想﹐知色身不異空花﹐慨然有求道之意。十八爲僧﹐夢遊中國疎山石頭二剎。一龐眉僧持達摩像授之﹐旣窹曰「洞明吾本心者﹐其惟禪觀乎﹖」初謁無隱範﹐次謁一山寧。山曰「我宗無語句﹐亦無一法與人。」師曰「願和尙慈悲方便開示。」山曰「本來廓然淸淨﹐𨿽慈悲方便亦無。」師疑悶無聊﹐見佛國髙峯日公﹐叩請如前。峯曰「一山云何﹖」師述其問答﹐峯厲聲喝曰「汝何不道和尙漏逗不少﹗」師於言下有省。辭歸﹐舊隱常牧山。一夕坐久﹐偶倚壁﹐忽然僕去﹐豁然大悟。有「等閒擊碎虛空骨」之句﹐求峯印可。峯曰「西來密意汝今已得﹐善自護持。」卓庵濃州﹐國王命師領南禪天龍等處。王妃延入宮中﹐執弟子禮問道﹐賜號正覺﹐又加號心宗普濟。且遺﹐以手書其略曰「道振三朝﹐名飛四海。主天龍席﹐再轉法輪。秉佛祖權﹐摧魔軍壘。」師以年髙隱退﹐尋示寂。

開元祖禪師法嗣

開元佛果如照禪師

晉江蔡氏子。從本寺道符出家﹐開元合一﹐妙恩爲第一世。師左右恩﹐恩甚器之。旣而徧參天慧內發﹐深有所悟﹐復歸開元﹐恩益禮之。及恩遷化﹐契祖嗣位﹐命師知藏。大徳八年﹐領後堂。十年﹐移前堂。及祖沒﹐宣政院命師補其席﹐嗣祖法。佛成道﹐上堂﹕雪滿於山﹐星回於天﹐一見便見﹐更待六年。瞿曇﹐瞿曇﹐無端引得眾生起顚倒﹐東土望西天。又曰「雪窖生埋幸可憐﹐六年曾不動機緘。眼皮爆綻三更後﹐明破星兒卽不堪。」上聞﹐賜佛果弘覺之號。至順二年﹐無疾溘化。

紫籜道禪師法嗣

臺州瑞巖恕中無慍禪師

臺之臨海陳氏子。七歲入鄕校﹐讀書不煩再授。年未冠﹐白父母﹐依徑山寂照禪師剃落。謁竺元﹐以狗子無佛性話﹐未破疑問。才開口﹐被元一喝﹐遂大悟﹐呈偈曰「狗子佛性無﹐春色滿皇都。趙州東院裏﹐壁上掛葫蘆。」元乃發笑﹐曰「恁麼會又爭得﹖」師拂袖而出。初住明之靈巖﹐遷瑞巖。上堂﹕有問有答﹐日下挑燈。無問無答﹐兔頭截角。別資一路﹐萬里崖州。直下承當﹐且緩緩地。拈拄杖畫一畫﹐云「天傾東南地傾西﹐北臨濟小廝兒只具一隻眼。」卓拄杖﹐喝一喝。上堂﹕祖師意無別法﹐下地走穿卻鞋﹐上牀眠脫卻襪。只恁麼太誵訛﹐不恁麼無合殺。潙山水牛﹐百丈野鴨﹐帶水拖泥不足觀﹐腦後圓光最輝赫。喝一喝。上堂﹕舉黃龍心禪師與夏公立劇談肇論﹐論萬物爲自己﹐情與無情共一體時﹐有狗子臥香桌下﹐龍拈壓尺擊狗子﹐又擊香桌﹐云狗子有情卽去﹐香桌無情自住﹐情與無情如何得成一體﹐公立不能加對﹐龍曰才涉思惟便成剩法﹐何曾會萬物爲自己哉﹖「黃龍老漢傷慈不少﹐夏公立如入寶山空手而回。諸人要會萬物爲自己情與無情共一體麼﹖搥殺有情狗子﹐碎卻無情香桌﹐盡情收拾將來﹐與他一團束縛拋向東洋大海﹐自然灑灑落落。𨿽然﹐更須知有頂門一竅始得。」拈拄杖﹐擊香臺﹐云「阿剌剌﹐阿剌剌﹐登山腳膝酸﹐啜茶舌頭滑。十字街頭石敢當﹐對月臨風吹尺八。」至節﹐小參﹕古佛心﹐只如今﹐明月照幽谷﹐寒濤助夜砧。先徳與麼吐露﹐可謂千鈞之弩﹐要待勍敵發機﹐萬斛之舟不爲﹝土﹡幻﹞堂創設。若是滄溟上客﹐閫外將軍﹐捩轉船頭踏翻射垛﹐自然中的於機先﹐豈用瞻風於五兩。所以道﹐譬如師子王哮吼﹐師子兒聞之﹐皆增勇健。不見洞山問興平云「如何是古佛心﹖」平云「汝心便是。」洞山云「𨿽然如是﹐猶是某甲疑處。」平云「恁麼卽問取木人去。」大眾﹐者些子見不破踏不著﹐饒伊辯如滿慈﹐智如鶖子﹐未免癡狂外邊走。今夜正當羣陰剝盡﹐一陽來復之時﹐聊與諸人聚話片時﹐敢問諸人﹐洞山與麼問﹐興平與麼答﹐莫是將錯就錯﹐借路經過麼﹖莫是眞實相爲拳踢相赴麼﹖如斯﹐品論鄭州出曹門﹐只如興平末後云﹐恁麼卽問取木人去。此一轉語太殺慈悲﹐多少人向者裏錯會。有能於此﹐撥開胸襟伸得口气﹐何止醍醐灌頂﹗苟或未然﹐陋巷不騎金色馬﹐回來卻著破襕衫。後謝事﹐入松巖﹐寄書退院﹐眾固請﹐師堅拒不允。洪武七年夏日﹐本國主遣使入貢就奏﹐請師化其國。上召師至闕下﹐師以老病辭。上憫而不遣﹐遂住鄞之翠山。一日﹐忽遘微疾﹐索筆書偈曰「七十八年﹐無法可說。末後一句﹐露柱饒舌。咄﹗」端坐而逝。

慶元府天童了堂一禪師

至正二年﹐住臺之紫籜﹐遷天寧天童。僧問﹕「昔日寶壽開堂﹐三聖橫身相爲。臨濟住院﹐普化盡力扶持。畢竟明甚麼邊事﹖」師曰「兩頭俱坐斷﹐一劍倚天寒。」曰「與麼則五位君臣齊裂下﹐三玄戈甲一時收。」師曰「錯下名言。」僧一喝。師曰「亂統禪和﹐如麻似粟。」上堂﹕拈一莖艸作丈六金身﹐將丈六金身作一莖艸。好大眾﹐不是苦心人不知﹗便下座。上堂﹕最初一句﹐末後一機﹐直下構得﹐燈籠露柱﹐動地放光﹐其或未然﹐竺山今日失利。示眾﹕樵歌來疊嶂﹐帆影落汀洲。胡孫戴紙帽﹐直上樹梢頭。七星劍﹐五雲樓﹐球打人兮人打球。萬事難把玩﹐魚吞水面漚。住天童。上堂﹕長觜鳥芳樹不棲﹐摩斯迦滄溟不入。龍泉與刀斧同鐵﹐利鈍懸殊。良驥與駑駘同途﹐遲速有異。以拂子畫一畫﹐曰「華須連夜發﹐莫待曉風吹。」小參﹕靈光不昧﹐萬古徽猷。智鑑洞明﹐十虛普應。時臨亞歲﹐節屇書云。擊動法鼓﹐大眾雲集。一一天眞﹐一一明妙﹐更待說个甚麼﹖若說有法﹐又被有礙。若說無法﹐又被無礙。若說不有不無法﹐又被不有不無礙。若說不不有不不無法﹐又被不不有不不無礙。雲從龍﹐風從虎﹐聖人作而萬物睹。日可冷﹐月可熱﹐眾魔不能壞眞說。以拂子畫一畫﹐曰「黃檗樹頭懸蜜果﹐無言童子唱巴歌。」問﹕「文殊與普賢萬法悉同源﹐如何是同源底法﹖」師曰「胡張三﹐黑李四。」曰「一毛吞巨海﹐於中更何言﹖」師曰「不勞懸石鏡﹐天曉自雞鳴。」曰「是非不到處﹐還有句也無﹖」師曰「誠知你亂會。」問﹕「名假法假﹐人空法空﹐請師直指﹖」師曰「曾問幾人來﹖」曰「無根樹子向甚麼處栽﹖」師曰「更深猶自可﹐午後更愁人。」曰「只在目前﹐爲甚麼再三不睹﹖」師曰「千年常住一朝僧。」

保寧茂禪師法嗣

嘉興府本覺南堂淸欲禪師

臺之臨海朱氏子。元歷二年出世集慶之開福。上堂﹕拈拄杖﹐曰「與麼來者彩鳳舞丹霄﹐不與麼來者鐵蛇橫古路。直饒與麼不與去來道絕﹐也是稱錘蘸醋。」卓拄杖。上堂﹕「摩尼珠人不識﹐如來藏裏親收得。萬象森羅影現中﹐一顆圓光色非色。」永嘉大似乞兒暴富。開福道﹕「摩尼珠誰不識﹐擊碎分文也不直。拋向虛空更那邊﹐免使時人掛胸臆。然則雲開日出職到威成﹐撞著本色道流﹐恰似泗洲人見大聖。」元統元年住本覺。上堂﹕顧視大眾﹐曰「者裏莫有作家戰將麼﹖」時有僧出眾﹐曰「盡大地是个問頭﹐和尙作麼生答﹖」師曰「徧虛空是个答語﹐你作麼生領﹖」曰「萬福。」師曰「拄杖不在。﹐苕帚柄與你三十。」曰「諸方有明眼人在。」師曰「你莫是患盲麼﹖」僧無語。師喝曰「將謂是收燕破趙之才﹐元來做未得行間小卒。出去﹗」乃曰「若論戰也﹐个个力在轉處。到者裏﹐直須通方上士﹐本色英流﹐寸刃不施﹐全鋒敵勝。其或未然﹐擬議不來﹐髑髏粉碎。」卓拄杖﹐喝一喝﹐下座。舟中值冬至。小參﹕一道虛明﹐總是自家田地﹐初爻旣兆﹐全彰劫外乾坤。無去來動靜之殊﹐無取捨是非之異。可以騎聲蓋色﹐可以隨流入流﹐可以泛華亭半葉之舟﹐可以盡澤國煙波之勝。不舉任公之釣﹐非同濠上之遊。擊拂子﹐曰「劈口一橈﹐已傷鹽醋。離鉤三寸﹐休更回頭。」拍膝﹐曰「永夜月明天在水﹐雁聲飛過白蘋州。」問﹕「仲冬嚴寒年年事﹐晷運推移事若何﹖」師曰「昨夜日輪飄桂花﹐今朝月窟生芝艸。」問﹕「單傳直指已涉離微﹐坐斷千差請師答話﹖」師曰「破鏡不重照﹐落花難上枝。」曰「便恁麼去時如何﹖」師曰「烏龜鉆敗壁。」問﹕「說法不應機﹐總是非時語﹐作麼生得應機去﹖」師曰「夜半起來失卻牛﹐天明起來失卻火。」問﹕「心不是佛﹐智不是道﹐還端的也無﹖」師曰「喫飯止饑﹐飲水止渴。」曰「智不到處切忌道著﹐又作麼生﹖」師曰「塞卻耳根分明聽取。」癸卯八月示寂。

明州瑞云淸涼寺實庵茂禪師

郡之奉化鄭氏子。幼齡﹐中夜坐禪﹐母惡之﹐推使僕﹐輙達旦不瞑。後出家﹐參南澗泉禪師。一夕﹐松月下聞流水聲有省。往白泉﹐泉俾詣古林。林問﹕「汝來何爲﹖」師曰「正爲生死事大求出離耳。」林曰「子明知四大五蘊是生死根本﹐爲何入此革囊﹖」師擬議﹐林以錫杖擊之﹐豁然悟入。至正壬午﹐住長明之瑞雲山。有僧問﹐答未竟﹐以手拍地而笑。師曰「滯貨何須拈出耶﹖」僧噓一聲﹐師便喝﹐僧有省。退隱東堂﹐影不出山。元明師猶子也﹐迎歸天童之此軒。未幾示疾﹐眾請書偈﹐師曰「我此中廓然也﹐何偈之爲﹗」卽端坐憑幾﹐握右手爲拳﹐以額枕之而逝。號佛光普照大禪師。

靈隱海禪師法嗣

徑山悅堂顏禪師

明州人。受度於婺之寶林寺﹐徧參諸宿﹐卒爲東嶼海之正嫡。初住昆山之東禪﹐轉吳門之萬壽﹐升虎林之南屏﹐遂陟雙徑豎大法幢﹐名聞京國。緇素云臻如流赴壑﹐朝廷再降璽書護教﹐並賜金襕法衣。師歷主四大剎﹐有四會語錄﹐金華宋公濂爲之序。稱其隨機接引沾被爲多﹐所謂施善巧釋結習﹐假言辭窮實際者乎。

建寧府斗峯大圭正璋禪師

福州福淸人。禮湖南絕聽祝發﹐參東嶼海﹐令看趙州狗子話。工夫無間﹐只是不知落處。一日﹐聞海頌俱胝豎指話﹐言下頓悟。遂上方丈呈所得﹐海曰「作麼﹖」師曰「古今現成事﹐何必涉思惟。」海曰「旣不涉思惟﹐汝來作麼﹖」師曰「請和尙證明。」海曰「證个什麼﹖」師便喝﹐海曰「汝什處見趙州﹖」師曰「錯。」海曰「向汝道什麼﹖」師曰「須彌﹝跳﹣兆﹢孛﹞跳。」海曰「趙州卽今在什處﹖」師曰「無。」海曰「趙州鼻孔因什在老僧手裏﹖」曰「謝和尙證明。」海曰「放汝三十棒﹐還我無字偈來。」師頌曰「狗子佛性無﹐覷著眼睛枯。瞥爾翻身轉﹐唵﹝口﹡悉﹞哩蘇嚧。」海撫而印之。後結茅斗峯﹐漸成叢席。上堂﹕良久﹐曰「黃金𨿽貴﹐入眼成塵。」便下座。上堂﹕玉宇霜淸﹐瓊林落葉。一向全提﹐萬機寢削。作者好求無病藥。上堂﹕舉靑州布衫話﹐師曰「昨夜三更裏﹐雨打虛空濕。貍奴知不知﹐倒上樹梢立。」上堂﹕元正啟祚﹐萬物咸亨﹐喚作新年頭佛法。瞎卻你眼﹐不喚作新年頭佛法。折卻我舌﹐畢竟作麼生﹖便下座。臨終偈曰「生本不生﹐滅亦無滅。幻化去來﹐何用分別。大眾珍重﹐不在言說。」便合掌入滅。

明州育王大千慧照禪師

永嘉麻氏子。年十五﹐依瑞光院出家受具﹐後便發足參方。首謁晦機﹐次謁東嶼。嶼問﹕「東奔西走﹐將欲何爲﹖」師曰「特來參禮爾。」嶼曰「天無四壁﹐地絕八荒﹐汝於何地措足耶﹖」師抵掌於幾而退。嶼知其有所悟﹐乃復召至﹐反覆勘辧。嶼嘉之﹐遂畱執侍﹐尋主藏於萬壽。嶼遷淨慈﹐邀師分座。天歷戊辰﹐出世樂淸之明慶。示眾﹕佛法欲得現前﹐莫存知解。縛禪看教未免皆爲障礙﹐何如一物不立而起居自在乎﹖所以徳山棒臨濟喝﹐亦有甚不得已爾。至正乙未遷補陀﹐未幾署育王。嘗垂三關語以示學者﹐曰「山中猛虎以肉爲命﹐何故不食其子﹖虛空無向背﹐何緣有東西南北﹖飲乳等四大海水﹐積骨如毗富羅山﹐何者是汝最初父母﹖」居九年﹐退居妙喜泉上﹐築室曰「夢庵」。掩關獨處﹐凝塵滿席不顧也。洪武六年十月朔﹐召弟子曰「吾將西歸﹐汝輩在外者可速還。」越七日﹐沐浴更衣﹐怡然入寂。

育王雪窗悟光禪師

字公實﹐成都之新都人﹐姓楊氏。初說法於白馬寺﹐遷開元﹐已而升育王﹐會天童虛席﹐命師兼之。有四會錄﹐宋公濂序之。其言曰「四會之語﹐屹立不遷。如眞正幢﹐涉險度危。如大法船。」至於垂三語以驗來學﹐如臨萬仞懸崖撒手而立。虞文靖公謂爲佛果一枝鳳毛麟角﹐其言信不誣也。

天寧曇禪師法嗣

三空居士

女中之善倫也﹐秉烈丈夫之志﹐不爲世氛所染﹐參竺云單持無字。如是三十六年﹐忽一日﹐問曰「生死到來時如何﹖」云曰「生是誰耶﹖死是誰耶﹖」居士低頭問訊﹐云疑其異常﹐遂再叩之曰「是誰生﹖是誰﹖」士復低頭問訊﹐云曰「切忌死在者裏。」士提起念珠﹐曰「數珠一百八。」未幾﹐示微疾說偈而化。火後得舍利甚眾。

玉山珍禪師法嗣

金陵龍翔曇芳忠禪師

南康人﹐嘗繼端公之後。住徑山﹐後移蔣山﹐升龍翔。一夕﹐寺災。明日﹐梁王詣寺﹐問曰「興復若何﹖」師曰「賴有大檀越在。」王曰「寺旣毀矣﹐佛依何住﹖」師曰「古佛過去﹐今佛再來。」王曰「衲子所謂蔣薄粥者﹐何也﹖」師曰「將謂殿下忘卻。」王曰「衲子所謂三隻襪者﹐何也﹖」師曰「國內山川都踏徧﹐今朝親到帝王前。」王大悅﹐賜號廣慧圓悟大禪師。師再造龍翔﹐工方竣﹐而示寂。

徑山伏禪師法嗣

杭州徑山南楚悅禪師

隆興人也。上堂﹕聞聲悟道﹐見色明心。驀拈拄杖﹐曰「者个是色。」卓一下﹐曰「者个是聲。」諸人總見總聞﹐且那个是明底心﹐那个是悟底道﹖喝一喝﹐曰「貪他一粒米﹐失卻半年糧。」謚佛慈法喜禪師。

天童坦禪師法嗣

南京天界孚中懷信禪師

明之奉化姜氏子。年十五﹐往法華院出家。已而祝發受具習教﹐學三觀之旨﹐後參竹西。西知是法器﹐厲色待之﹐不與交一言﹐師疑益熾。一日﹐西上堂﹐舉興化打克賓話問師﹐師曰「俊哉師子兒。」西頷之﹐師乃依止焉﹐歷職至典藏。泰定丙寅﹐出住明之觀音﹐遷洛迦山﹐賜廣慧妙悟智寶弘教禪師之號﹐法衣一襲。至正壬午﹐升中竺。乙酉﹐升天童。冬十月﹐移主龍翔。會明兵下金陵﹐寺僧散去﹐師獨趺坐﹐執兵者滿前﹐無不投杖而拜。髙皇帝嘗幸其寺﹐聽師說法﹐嘉師言行純愨﹐特攺龍翔爲大天界﹐寵賚尢加。一日﹐謂左右曰「吾將歸矣﹐汝等當以荷法自期﹖勵精進行可也。」言畢而瞑。侍者請畱偈﹐遂握筆書曰「平生爲人戾契﹐七十八年漏泄。今朝撒手便行﹐萬里晴空片雪。」書畢復瞑。停龕七日﹐顏面如生。其示寂前一日﹐上方督師江陰﹐夢師入謁。上問曰「師來何爲﹖」師曰「將西歸﹐來告別耳。」及駕還金陵﹐聞師訃﹐正與夢符。上驚異﹐詔出內帑以助喪事。舉龕之夕﹐上親致奠﹐送出都門之外。茶毗於聚寶山前﹐舍利如麻如菽﹐五色燦爛﹐煙所及處亦累累然。生門弟子卜於牛首山之東麓建塔焉。

大慈成禪師法嗣

衢州烏石山傑峯世愚禪師

郡之西安余氏子。入蘭溪顯教爲僧﹐得戒後徧參知識未有所入。後參止巖﹐令看不是心不是佛不是物。一夕﹐坐至夜分﹐聞鄰僧舉證道歌﹐曰「不除妄想不求眞。」豁然如釋重負﹐偈曰「時時覿面不相逢﹐喫盡娘生气力窮。夜半忽然忘月指﹐虛空迸出日輪紅。」往見巖﹐巖曰「那里見神見鬼來。」師曰「捉得賊了也。」巖曰「贓在甚麼處﹖」師一喝﹐巖曰「開口合口都不是﹐向上道將一句來﹖」師曰「徧界明明不覆藏。」巖舉竹篦﹐曰「喚作竹篦則觸﹐不喚作竹篦則背﹐你喚作甚麼﹖」師便掀倒禪牀﹐巖打竹篦三下﹐曰「瞎漢敢來者裏捋虎須。」師便禮拜。往見元翁﹐問﹕「甚處來﹖」曰「大慈來。」翁曰「大慈鼻孔深多少﹖」師卓拄杖一下﹐翁曰「拗折拄杖﹐把什麼卓﹖」師便禮拜﹐曰「今朝親見老師翁。」翁曰「念汝師孫﹐放汝三十棒。」歸大慈﹐執侍三載。一日﹐巖謂師曰「古人尋師擇友不可蕩喪光陰﹐子𨿽得佛祖應化之道﹐未能向上翻身。」因舉汾陽見首山﹐曰「萬古碧潭空界月﹐再三撈摝始應知。」師始得大徹。歸西安烏石山結茅以居﹐漸成叢席﹐眾至三千指。至正六年﹐住石溪。僧問﹕「遠離烏石嶺﹐來住石溪山﹐開示人天﹐如何透祖關﹖」師曰「龍生金鳳子﹐衝破碧璢璃。」曰「與麼則覿面不相識﹐千里可同風。」師曰「重疊關山路。」曰「達摩西來﹐不立文字﹐直指人心﹐見性成佛。旣不立文字﹐何得流傳至今﹖」師曰「官不容鍼﹐私通車馬。」曰「直指人心﹐指出那个心﹖」師曰「開口不在舌頭上。」曰「見性成佛﹐性在什麼處﹖」師曰「太湖三萬六千頃﹐夜夜波心月色明。」問﹕「黃梅碓﹝此／束﹞花開日﹐夜半傳衣過嶺南﹐此事還端的也無﹖」師曰「一物本來無﹐兩肩擔不起。」曰「不是風動﹐不是幡動﹐仁者心動﹐又作麼生﹖」師曰「知燈元是火﹐信水不離波。」曰「和尙爲人一句﹐又且如何﹖」師曰「攔腮一掌﹐腦後一搥。」曰「恁麼則老婆心切。」師曰「不從巨浪拋香餌﹐爭得金鱗上釣船。」上堂﹕萬仞峯頭打一搥﹐粉身碎首絕疑猜。忽然絕後重蘇起﹐萬象森羅笑眼開。且道笑个什麼﹖者回識得來時路﹐更不將身入母胎。喝一喝。大都安講主來參。師問﹕「講主講什麼經﹖」曰「金剛經。曾於無所從來亦無所去處﹐得个省處。」師曰「旣是無來無去﹐因什得到者裏﹖」曰「便是無來無去底。」師曰「卽今在什麼處﹖」主一喝﹐師曰「下喝行拳都且止﹐四大分散時﹐向何處安身立命﹖」曰「盡大地那里不是自己。」師曰「忽遇劫火洞然﹐大千俱壞時﹐如何﹖」曰「我到者裏卻不會。」師曰「六祖不會破柴踏碓﹐達摩不識九年面壁。你不會﹐見个什麼﹖」曰「我只是不會。」師曰「瞎漢﹐請坐喫茶。」洪武三年十二月﹐示微疾。書偈曰「生本不生﹐滅本不滅。撒手便行﹐一天明月。」擲筆而逝。弟子奉全身藏於慈云塔院。

天寶樞禪師法嗣

福州雪峯逆川智順禪師

溫州瑞安陳氏子。七歲﹐出家及受具﹐遂入閩參鐵關﹐關授以心要踰月。因如廁﹐睹園中瓠瓜﹐有省。舉所悟求證﹐關曰「此第入門耳﹐最上一乘大遠在。」乃囑曰「汝可悉棄前解﹐專於參提上致力﹐則將自入閫奧矣。」一日﹐值關將晚參﹐擬離榻﹐忽豁然。謂關曰「南泉敗闕﹐今已見矣﹗」關曰「不是心﹐不是佛﹐不是物﹐是个什麼﹖」師曰「地上磚鋪﹐屋上瓦覆。」關曰「卽今南泉在何處﹖」師曰「鷂子過新羅。」關曰「錯。」師亦曰「錯。」關曰「錯﹗錯﹗」師觸禮一拜。關集眾勘驗﹐師笑曰「未吐辭前已不相涉﹐和尙眼在什麼處﹖又爲此一場戲劇耶﹗」關曰「也要大家知。」遂將宗門要語一一訊師﹐師皆具答﹐關然之。乃命掌藏鑰﹐尋令分座。及關遷化﹐眾請嗣位﹐繼主報恩﹐遷歸原﹐朝廷賜法衣及佛性圓辯之號。久之﹐悉散其衣缽所蓄﹐退居一室﹐掘地爲鑪﹐折竹爲箸﹐淡如也。平章燕只不花出鎭﹐閩省請師住東禪。不一載﹐革故鼎新﹐有同神造。升雪峯﹐亦立起其敝。洪武初﹐詔有道僧十人於鍾山﹐建無遮法會。師奉旨升座說法﹐大駕幸臨慰問備至。南還住淨慈﹐適朝旨徵有道沙門入京以備顧問﹐眾咸推師至京。四閱月一日﹐索浴書偈而化。茶毗獲舍利無算﹐持歸建塔焉。

鐵山瓊禪師法嗣

汝州香山無聞聰禪師

香山人。初參獨翁﹐令參三不是話未有省發。一日﹐敬上座謂曰「要知端的意﹐北斗面南看。」疑之。一夕有省﹐遂尋敬。敬問﹕「來者何人﹖」師曰「非人非我。」曰「旣非人非我﹐畢竟是什麼﹖」師曰「饑來喫飯困來眠。」敬不能決。適鐵山從髙麗歸﹐在石霜﹐乃往見之。山聞師有發明處﹐乃問﹕「仙府何處﹖」師曰「汝州。」曰「風穴祖師面目如何﹖」師曰「和尙且止。」須臾之間﹐將二十年工夫說一徧﹐鐵山把住噤喉﹐問﹕「如何是無字義﹖」師曰「近從潭州來﹐不得湖北信。」山曰「未是﹐再道。」曰「和尙幾時離髙麗﹖」曰「未是﹐更道。」師喝一聲﹐拂袖便出。山曰「者兄弟都好﹐只一件大病﹐道發明了。」師感激﹐承鐵山開示細大法門。後隱光州﹐獨行獨坐一十七年﹐方得頴脫。普說曰「法無定相﹐遇緣卽宗﹐秉金剛劍﹐吞栗棘蓬﹐截斷衲僧舌頭﹐坐卻毗盧正頂﹐豎一莖艸作丈六金身﹐將丈六金身作一莖艸﹐不是禾山鼓響﹐且非教外別傳﹐直教寸絲不掛。月冷秋空﹐寒灰發焰﹐到者裏喚作佛法﹐墮地獄如箭射﹐不喚作佛法﹐亦墮地獄如箭射。諸仁者﹐畢竟作麼生會﹖開口喪身失命﹐不開口爛卻舌根。豈不見船子曰﹕『吾於藥山二十年﹐藏身處沒蹤迹﹐沒蹤迹處莫藏身。』𨿽然恁麼舉唱﹐開佛知見﹐立大圓鏡﹐豎涅盤幢﹐舉揚般若﹐敲唱雙舉﹐兼帶挾通﹐照用同時。正眼觀來﹐盡是閒家具﹐與我衲僧分上撩掉沒交涉。」豎拂子﹐曰「會麼。」

縉雲眞禪師法嗣

代州五臺靈鷲碧峯寶金禪師

乾州永壽人。姓石氏﹐父母俱崇善。時有沙門以觀音像授其母﹐囑曰「謹事之﹐當生智慧之男。」未幾果生師﹐白光燁燁照室。六歲禮云寂溫法師爲童子﹐及受大僧戒﹐遂徧詣講肆﹐窮性相之旨。久之﹐曰「是可以了生死耶﹖」乃棄去。時如海眞禪師開法於縉雲﹐師往謁﹐示以道要﹐師大起疑情。偶攜筐隨海擷蔬於園﹐忽凝然不動﹐歷三時方窹。海曰「作定耶﹖」師曰「動定不關。」海曰「動定不關﹐是什麼人﹖」師舉筐﹐海不肯。師置筐於地﹐叉手而立﹐海亦不肯。師一喝﹐海奮前揕胸﹐曰「速道﹗」師築海胸僕之﹐海笑曰「塵勞暫息﹐定力未能深也。必使心路絕﹐祖關透﹐然後大法可明耳。」後憩錫峨眉﹐日啖松柏﹐脇不沾席者三年。一日﹐聞伐木聲﹐大悟。往見海﹐海於地上畫一圓相﹐師以袖拂去之。海後畫一圓相﹐師於中增一畫﹐又拂去之。海再畫如前﹐師又增一畫成十字﹐又拂去之。海復畫如前﹐師於十字加四隅成卍字﹐又拂去之。海乃總畫三十圓相﹐師一一具答。海曰「汝今方知﹐佛法宏勝如是。宜往朔方﹐其道大行。」先是師在定中﹐見一山甚秀麗﹐重樓傑閣﹐金碧絢爛﹐諸佛五十二菩薩行道其中。有招師﹐謂曰「此五臺祕魔巖也。汝前身修道其中﹐靈骨猶在﹐何乃忘之。」旣窹﹐遂遊五臺山。道逢蓬首女子身被五彩﹐敝衣赤足徐行﹐一黑獒隨其後。師問曰「子何之﹖」曰「入山中爾。」師曰「將何爲﹖」曰「一切不爲。」良久﹐乃沒。叩之同行者皆莫之見﹐或謂文殊化身云。師乃就山結靈鷲庵以居﹐聲光日露﹐四方聞之﹐不遠千里負餱糧來獻者﹐日繽紛也。至正戊子﹐順帝遣使詔至京﹐甚敬之。命住海印寺﹐力以疾辭﹐賜寂照圓明之號。太祖髙皇帝卽位﹐詔師至南京﹐見上於內殿﹐問佛法大意。上設普濟會於鍾山﹐選髙行僧十人蒞其事﹐師與焉。蒙寵賚甚渥﹐親禦翰墨賜詩十二韻。未幾﹐示微疾﹐弟子請畱末後句。師曰「三藏法寶尙爲故紙﹐吾言欲何爲﹖」怡然而逝﹐壽六十五﹐臘五十九。茶毗獲五色舍利﹐齒舌數珠皆不壞。

南嶽下二十三世

淨慈聯禪師法嗣

杭州慈光寺立中成禪師

錢塘孫氏子。首謁祖芳聯公﹐請益次﹐聯舉臘月火燒山話﹐師頌曰「白雲迷卻舊行蹤﹐臘月燒山火正紅。再得慈風來扇發﹐冷冰冰處暖烘烘。」聯深器之。

中峯本禪師法嗣

婺州伏龍山千巖元長禪師

越之蕭山董氏子。家世宗儒﹐九歲就外傅﹐諸書經目成誦﹐十九剃髮於武林靈芝寺。會行丞相府飯僧﹐師隨眾應供﹐適中峯在座﹐卽呼曰「汝日用何如﹖」師曰「念佛。」峯曰「佛今何在﹖」師擬議﹐峯厲聲叱之﹐師遂跪求法要﹐峯授以趙州無話令參。於是縛茆靈隱山中。未幾﹐復以他務移動﹐隨順世緣倐忽十載。復還靈隱﹐脇不沾席者三年。因往望亭聞鵲聲有省﹐亟見峯﹐具呈悟因﹐峯又斥之。師憤然來歸﹐夜將寂﹐忽鼠食貓飯墮其器有聲﹐恍然開悟。復往質於峯﹐峯問曰「趙州何故言無﹖」師曰「鼠食貓飯。」峯曰「未在。」師曰「飯器破矣。」師曰「破後如何。」師曰「築碎方甓。」峯乃微笑。後隱居伏龍﹐漸成叢席﹐始開法。示眾﹕龍門水急﹐一句截流。茅屋風髙﹐千山起浪。三世諸佛望風結舌﹐六代祖師斫額有分﹐天下老和尙仰羨仰羨。是汝諸人旣到者裏﹐作麼生與山僧相見﹖驀拈拄杖﹐曰「與麼﹗與麼﹖人境俱奪。不與麼﹗不與麼﹗照用同時。」卓一下﹐曰「龍生金鳳子﹐衝破碧琉璃。」上堂﹕僧問﹕「如何是第一句﹖」師曰「有口如啞。」曰「如何是第二句﹖」師曰「有眼如盲。」曰「如何是第三句﹖」師曰「棒折也﹐未放你在。」師乃擲拂子﹐曰「此是老僧第二句﹐如何是第一句﹖」便下座。上堂﹕轉山河國土歸自己則易﹐轉自己歸山河國土則難。拈了也﹐父母未生前道將一句來。示眾﹕一喝分賓主﹐照用一時行。要會个中意﹐日午打三更。諸禪徳﹐臨濟大師四稜塌地了也。乃喝一喝﹗且道那个是賓﹐那个是主﹐那个是照﹐那个是用﹖又喝﹗只者是賓﹐只者是主﹐只者是照﹐只者是用。又喝﹗且不是賓﹐且不是主﹐且不是照﹐且不是用﹐是个什麼﹖又喝﹗云「進前求解會﹐特也斬精靈。」上堂﹕僧問﹕「達摩面壁﹐意旨如何﹖」師曰「有口開不得。」曰「人天交接﹐兩得相見﹐如何是相見底事﹖」師曰「煙燻黑漆桶。」曰「浩浩塵中﹐如何辯主﹖」師舉拳示之。曰「辯後如何﹖」師曰「你主在什麼處﹖」僧禮拜﹐師乃曰「秋風涼﹐秋夜長。未歸客﹐思故鄕。大眾﹐如何是你故鄕﹖喝﹗幸然家裏坐﹐不用苦思量。」至正丁酉六月十四日﹐示微疾﹐集眾書偈曰「平生饒舌﹐今日敗闕。一句轟天﹐正法眼滅。」投筆而逝。謚佛慧圓鑑禪師。

蘇州獅子林天如惟則禪師

吉安永新譚氏子。幼歲入禾山祝發﹐後往天目依中峯。每見峯曰「老幻一生參禪不得開悟。」心竊有所疑﹐後深得其旨。遂往蘇州卓庵以居﹐名獅子林﹐四方請益者日眾﹐乃開法。示眾﹕執法修行﹐如牛拽磨﹐關西沒頭腦漢﹐盡力道得一半。不執修行﹐如磨拽牛﹐山僧忍俊不禁﹐也只道得一半。休﹗休﹗以何法證﹖以何法修﹖隨流認得性﹐無喜亦無憂﹐不風流處也風流。驀拈拄杖﹐曰「叵耐雲門大師又道﹐觀世音將錢買胡餅﹐放下卻是饅頭。」卓拄杖﹐曰「不因夜來雁﹐爭見海門秋。」示眾﹕有時伸出佛手﹐有時放出驢腳。錯﹗有時拍禪牀﹐有時擊香桌。錯﹗有時舌生毛唇生醭﹐拄杖長年靠壁角﹐臨濟徳山鼻孔一時穿卻。錯﹗諸禪徳﹐向者三个錯處認得﹐老僧請你喫無面﹝饑﹣幾﹢丕﹞飥。示眾﹕言無展事﹐句不投機。承言者喪﹐滯句者迷。擬心卽差﹐動念卽乖。不擬不動﹐立地死漢。故我祖師門下﹐驀札相逢﹐無你轉身處﹐據令而行﹐無你開口處。跨一步去鐵壁銀山﹐眨得眼來電光石火﹐三世諸佛也只得望崖而退。若是个生鐵鑄就底漢﹐等閒一擲﹐抹過太虛﹐直得南山鱉鼻咬殺東海鯉魚﹐陜府鐵牛撞倒嘉州大像﹐三界拘系不得﹐千聖羅籠不住。從前萬別千差﹐當下七通八達﹐一一現成﹐一一圓妙﹐方信道達摩元是老臊胡﹐臨濟喚作白拈賊。𨿽然恁麼﹐到獅林門下更須朝打三千﹐暮打八百﹐何故如此﹖卓拄杖﹐曰「華嶽連天秀﹐黃河徹底淸。」木龕成﹐示眾﹕生死與涅盤﹐六六三十六。無常等不來﹐我且先瞑目。諸禪徳﹐且道天如卽今是死是活﹖死卻活天如﹐活卻天如死。佛佛受輪回﹐只爲者些子。示寂﹐塔於水西原。

日本國相州建長禪寺古先印原禪師

世居相州﹐姓藤氏﹐爲國中貴族。十三剃髮﹐徧歷戶庭咸無所證﹐遂入中夏參無見於華頂﹐見指參中峯。師屢呈見解﹐峯呵之。師寢食俱廢﹐峯憐其誠﹐乃曰「此心包羅萬象﹐迷則生死﹐悟則涅盤。生死之迷固是未易驅斥﹐涅盤之悟猶是入眼金塵﹐當知般若如大火聚﹐近之則焦首爛額。惟存不退轉一念﹐生與同生﹐死與同死﹐自然與道相符。脫使未悟之際﹐千釋迦﹐萬彌勒﹐傾出四大海水入汝耳根﹐總是虛妄塵勞﹐皆非究竟事也。」師聞之﹐不覺汗下。一日﹐有省﹐告峯曰「原已撞入銀山鐵壁去也。」峯曰「旣入銀山鐵壁﹐來此何爲﹖」師超然領解。後辭去﹐參古林東嶼諸大老。會淸拙澄公將入日本﹐拉師同行。遂出世甲州之慧林﹐遷萬壽淨智長壽諸剎。一日﹐微疾﹐謂侍者曰「時至矣﹐可持觚翰來。」乃曰「吾塔已成﹐惟未書額耳。」大書「心印」二字﹐遂逝。初﹐門人欲畫師像預索贊語﹐師作一圓相﹐題其上曰「妙相圓明﹐如如不動。觸處相逢﹐是何面孔﹖」

般若誠禪師法嗣

建寧府髙仰山古梅正友禪師

廣信貴溪丁氏子。自幼出家﹐禮末山本公爲師﹐往江淮南浙徧參知識。一日﹐因小便觸地﹐得个入處﹐往見絕學。學問﹕「曾見什麼人來﹖」師曰「見海印和尙教提無字。」學曰「無字作麼生提﹖」師曰「未提已前﹐早自分曉。」學曰「靈云見桃花悟道﹐玄沙云諦當甚諦當﹐敢保老兄未徹在﹐且道是許他不許他﹖」師曰「言下許。」學大笑﹐曰「不是再來看。」次早﹐上方丈﹐學曰「夜來事作麼生﹖」師曰「靈云捉得賊﹐玄沙不放贓﹐卽今贓賊一時斷還和尙。」把坐具便打。學曰「黃檗打臨濟六十棒﹐意作麼生﹖」師便喝。學曰「因甚又去打大愚﹐再來掌黃檗﹖」師才開口﹐學曰「不是。」師曰「畢竟那个是﹖」學便攔頭打﹐曰「且去再來看。」次早﹐上方丈﹐學曰「抽袈裟。」師擬議﹐學便打三下﹐師便喝﹐學又打六下﹐師便休去。後上方丈求住﹐學曰「你去見無用中峯斷崖三人了﹐卻來與我同住。」後到雲巖﹐見法昌語錄﹐曰「驅耕夫牛﹐奪饑人食。」忽有徹處﹐不覺汗下。便頌公案數則寄呈學﹐學看畢﹐對眾曰「此人得我第三番竹篦上气力﹐但是尙欠脫殼在。」越三年﹐因過堂打動缽盂﹐忽大悟。出住天心﹐繼住髙仰。上堂﹕慧劍單提﹐明行正令。擬議不來﹐喪身失命。還有當鋒底麼﹖良久﹐曰「正好一帆風過海﹐个中不遇駕濤人。」小參﹕月落山頭慘﹐雲橫谷口陰。欲明生死事﹐直指本來心。還有會得本來心底麼﹖夜靜不勞重借月﹐玉蟾常掛太虛中。至正壬辰五月初三日﹐跏趺示寂﹐全身塔於鳳山。

智者義禪師法嗣

杭州淨慈徳隱普仁禪師

婺之蘭溪趙氏子。十歲依演法院出家﹐及受大僧戒﹐遂走參了然義公﹐機緣相契命爲侍者。後徧遊名剎﹐靡不攺容禮之。東陽輝公畱掌記﹐而徑山悅公尋延師分座。至正乙未﹐出住金華西峯。太祖髙皇帝取婺州﹐幸智者寺﹐詔師主之。晚蒞南屏﹐忽示微疾﹐屈指計曰「今夏五月矣﹖」左右曰「然。」師曰「此八月八日最良﹐吾將逝矣。」至期整衣﹐端坐而寂。

海門則禪師法嗣

湖州弁山白蓮寺懶云智安禪師

嘉興沈氏子。依海昌淨妙寺出家﹐首謁天眞﹐發明別傳之旨﹐自此韜光。有司屢起以名剎﹐不就﹐後恪遵竹杖禪師遺命﹐住白蓮寺。示眾﹕萬法歸一﹐無孔鐵槌當面擲。一歸何處﹐抹過西天並此土。靑州布衫重七斤﹐寒巖古木璚花春。仁者殷勤問端的﹐娘生鼻孔從來直。倘於言下解知歸﹐九九方明八十一。晚歸淨慈。久之﹐托疾告終﹐塔於蒼弁之南阡。

華頂睹禪師法嗣

處州福林院白雲智度禪師

處之麗水吳氏子。從空中假禪師祝發受具﹐深習禪定者四年。出遊閩中﹐還乃築福林院以居﹐日取楞嚴。圓覺閱之。久之﹐復出徧參﹐謁無見﹐問﹕「西來密意未審何如﹖」見曰「待娑羅峯點頭﹐卻向汝道。」師以手搖曳欲答﹐見遽喝。師曰「娑羅峯頂﹐白浪滔天。花開芒種後﹐葉落立秋前。」見曰「我家無殘羹剩飯也。」師曰「此非殘羹剩飯而何﹖」見頷之。乃服勤數載﹐及辭歸﹐見祝之曰「心法相投豈在多言﹐勿掉三寸舌誑人﹐須眞正見解著於行履可也。」師佩服之。至正甲申﹐眾迎師歸福林。甲辰﹐中丞章公延居龍泉之普慈﹐僧徒雲集至八百人。丙午﹐遷武峯。洪武己酉﹐應召入京﹐未幾回浙。明年二月﹐示疾還福林。五日﹐索浴更衣﹐書偈曰「無世可辭﹐有眾可別﹐太虛空中何必釘橛。」擲筆而逝。茶毗得舍利五色﹐齒牙數珠不壞。塔於院西。

開元照禪師法嗣

泉州開元夢觀大圭禪師

晉江廖氏子。初習儒學旣成﹐父詔之曰「吾爲佛不成﹐吾以汝許佛﹐汝其毋違。」師乃往開元﹐禮廣漩爲師﹐得度後﹐侍佛果。凡三歷職﹐而至分座。書記秉拂﹕一元未判﹐至理全彰。三畫才分﹐彜倫攸敍。鷲嶺拈花微笑﹐大似上古結繩﹐少林立雪安心﹐何異肇興書契。自此淳漓朴散﹐接響承虛﹐說黑說黃﹐指曲指直﹐總是土圭測景。尺箠量空﹐衲僧家須向卦爻未兆﹐點畫未分已前﹐一印印定。俾從上千聖﹐窺覷無門﹐歷代祖師﹐難尋朕迹。說甚麼東來意西來意﹐佛法短佛法長﹐只如今日紫雲影裏﹐華屋斬新﹐玲瓏八面﹐峭峻一方﹐作佛法商量卽是﹐作世諦流布卽是。以拂子畫一畫﹐曰「未明三八九﹐難達古皇道。」後堂秉拂﹕無言無說處顯示﹐泥團土塊。一機一境上提撕﹐平地骨堆。洞山果桌﹐浩老布褌﹐一奢一儉。慈明揭榜﹐仰山叉手﹐一儉一奢。從上古徳與麼激揚﹖致使末代葛藤不少。上方主丈子聽得出來道﹐一切諸法如夢如化﹐今夜第二座又向夢中說夢﹐輙莫瞞人好。秉拂﹕上座直得緘默而已﹐何也﹖鐵牛對對黃金角﹐木馬雙雙白玉蹄。後宣政院檄師主承天﹐堅謝不起。築室於寺西﹐額曰「夢觀。」日以詩文自娛﹐其文似柳﹐其詩似陶﹐允登作者之壇﹐學者俱宗之。示寂建塔於西山。所著有夢觀集。紫雲開士傳行世。

別源源禪師法嗣

明州天童元明原良禪師

寧海周氏子。初住臺之瑞巖﹐後主天童。其侑宏智禪師詞曰「嗚呼﹗山不讓塵﹐故能成其髙。海不讓流﹐故能就其深。師非宿備六度萬行之願輪﹐則曷由樹斯大法之功於今。古聖人出興作百世師﹐千載一時惟師得之。巍巍窣堵﹐鎭玆東谷。洞上一宗﹐眞規復復。昭告非詞﹐深勒崖谷。願師再來﹐爲物作則。」

天童一禪師法嗣

撫州云居呆庵普莊禪師

臺之仙居袁氏子。母夢梵僧入室而生﹐晬歲岐嶷頴異。負笈入鄕校﹐授書成誦。長依天童左庵剃髮受具﹐抵郡之天寧參了堂。堂曰「何來﹖」師曰「天童。」堂曰「冒雨衝寒著甚死急﹖」師曰「正爲生死事急。」堂曰「如何是生死事﹖」師以坐具作摵勢。堂曰「敢來者裏捋虎須。﹐參堂去﹗」一日﹐堂室中舉庭前柏樹子話。師擬開口﹐堂劈口掌之﹐豁然有省。由是朝夕咨決﹐聿臻閫奧。洪武己未﹐出世撫州北禪。示眾﹕昨日開荒地﹐請諸人剗卻荊棘﹐除去瓦礫。本來基址已見分明﹐只有中間樹子無人拔得﹐山僧今日未免別行方便﹐利刀剪盡繁枝葉﹐鈍鐝深鋤邪見根。實地工夫成一片﹐住山鈯斧了無痕。師凡見僧﹐便曰「近奉公文務要打點。」上座﹕僧曰「某甲不是姦細。」師曰也要勘過始得。曰「和尙莫得倚勢欺人。」師展手﹐曰「把將公驗來。」僧擬議﹐師便掌。鏟艸次。僧問﹕「者片田地幾時鏟得漧淨﹖」師豎起鋤頭﹐曰「不得喚作鋤頭﹐未審上座喚作什麼﹖」僧無語。師拋下鋤頭﹐曰「者片田地幾時鏟得漧淨﹖」問﹕「騎虎頭﹐撩虎尾﹐中間事作麼生﹖」師曰「渠儂得自由。」曰「只如古人道我也弄不出﹐意且如何﹖」師曰「入水見長人。」僧請益﹐師曰「汝自己分上少个什麼﹐卻來請益﹖」僧擬對﹐師曰「只知貪程﹐不覺差路。」次遷云居。僧問﹕「如何是云居境﹖」師曰「路轉溪回空院靜。」曰「如何是境中人﹖」師曰「太平時代自由身。」曰「人境已蒙師指示﹐願聞一句接初機。」師曰「無毛鷂子拍天飛。」問﹕「路逢達道人﹐不將語默對時如何﹖」師曰「達道者方知。」曰「和尙何得干戈相待。」師曰「捉賊不如嚇賊。」曰「明眼人瞞他一點﹐也不得。」師曰「情知汝不是好心。」上堂﹕老僧開荒時﹐於法堂基上掘得一个鈯斧子﹐久聚﹐兄弟若有用得著者﹐兩手分付﹐若是負荷不起﹐老僧收得來。著甚死急﹐不如揚向垃圾堆頭﹐從他日炙風吹去也。驀拈拄杖卓一下﹐曰「鞭起鐵牛耕大地﹐誰能井底種林檎。」洪武二十六年春﹐詔徵天下髙行沙門﹐師與舉首﹐對揚稱旨。秋函命祭廬山﹐禮成﹐復命賜衣一襲。是冬得旨升住徑山。上堂﹕自有生佛以來﹐說法如雲如雨者﹐不可勝紀。徑山今日權借虛空爲口﹐須彌爲舌﹐宣說眞俗不二法門。十方世界情與無情﹐一時異口同音贊言﹐善哉善哉希有希有。眾中莫有旁不甘底麼﹖出來與拄杖子相見。拈拄杖卓一下﹐曰「諦觀法王法﹐法王法如是。」上堂﹕人從廬嶽來﹐接得華頂信。報道南山白額虎﹐卻在龍淵裏藏牙伏爪。東海赤梢鯉﹐直上鷲峯頭躍浪衝波。好大眾﹗一大藏教何曾說到者裏。𨿽然﹐徑山拄杖子未肯放過在。拈拄杖畫一畫﹐曰「仙人張果老﹐不愛藥葫蘆。」靠拄杖﹐下座。忽於十月二十三日﹐謂眾曰「難﹗難﹗二八嬌娘上髙山﹐老僧扶不得。」言竟遂寂。

徑山悅禪師法嗣

杭州靈隱見心來復禪師

南昌丰城王氏子。祝發於邑之西方寺﹐誓屏諸緣﹐直明涅盤妙旨。久之﹐全體無礙。謁南楚﹐楚然之﹐畱司內記。初住越之定水﹐作室東澗﹐名曰「蒲庵」。示睦州思親之意﹐掩關示眾﹕「槁木形骸百念灰﹐溪猿野鶴苦相猜。柴門獨掩靑松雨﹐笑口逢人亦懶開。」嘗賦白牛偈﹐曰「耕云不住海門東﹐收放楞枷小朵峯。露地已忘調伏力﹐雪山誰識去來蹤。放歸祇樹隨羊鹿﹐種就曇花伴象龍。一色天闌頭角別﹐水精池沼玉芙蓉。」洪武元年冬﹐以髙行召﹐說法鍾山﹐賜食內庭。師有能文聲﹐上詔侍臣取而覽之﹐褒美弗置。時蜀王椿爲太祖所鍾愛﹐命儒臣李時荊蘇伯衡等﹐與師論道無虛日。蜀王遇師甚恭﹐命撰坐心。觀道。崇本。敬賢四箴﹐榜於宮以自警。二十四年﹐山西捕獲胡黨﹐舉師等往來胡府﹐坐罪入滅。

靈隱明禪師法嗣

杭州淨慈無旨可授禪師

臺之臨海李氏子。年十二﹐入石門寺爲驅烏﹐十九得度爲大僧。已而嘆曰「所貴爲比丘者﹐務欲究明心宗爾。苟纏蔽文字相中﹐何時能脫離耶﹖」遂杖策徧歷諸方﹐因緣俱弗契。久之﹐參普覺明公於靈隱﹐問答之頃﹐疑情頓釋。覺可之﹐命充堂司。尋反石門﹐白巖眞公延居上座。至元六年﹐出世臺之大雄﹐遷隆恩﹐補白巖。明年遷龍華﹐一坐十五秋﹐百廢俱修﹐乃作休庵於西塢。日修淨土業﹐且曰「此卽禪功也﹐惡可彊明同異哉﹗」洪武六年﹐杭之中竺﹐以府侯之命起師主其席﹐師勉彊應之。行至江濱﹐淨慈諸勤舊帥眾邀於道﹐擁入居其位﹐師卻之不得﹐色頹然不怡。居二載﹐手撾鼓而退﹐歸臥竹院﹐俄示疾。端坐西向﹐謂左右曰「吾將逝矣。」眾請偈﹐師曰「吾宗本無言說。」乃合爪稱佛號﹐至聲漸微而寂。茶毗﹐牙齒貫珠不壞﹐舍利色如金銀水精者徧地﹐藏於龍塔。

烏石愚禪師法嗣

南京靈谷寺無涯非幻禪師

衢之西安人。從傑峯爲僧。峯問﹕「何處來﹖」師曰虛空無向背。」峯指寺鐘俾作頌﹐師曰「百煉鑪中滚出來﹐虛空元不惹塵埃。如今掛在人頭上﹐撞著洪音徧九垓。」時年十二﹐峯器之﹐卽令祝發。永樂丁亥﹐太宗文皇帝有事於長陵﹐徵師入對稱旨﹐大嘉賞賚﹐命住靈谷。庚子春﹐上建法會﹐師若不經意。其徒問之﹐師笑曰「自家有一大事甚緊﹐何暇他及﹖」乃書偈曰「生死悠悠絕世緣﹐蒙恩永樂太平年。者回撒手空歸去﹐雪霽云消月正圓。」遂逝。

羅陽三峯寺太初啟原禪師

日本國人。年十九﹐參上國四十五員知識﹐末於傑峯得法﹐後住三峯。一日﹐書偈曰「生也鐵面皮﹐死也鐵面皮。一椎百雜碎﹐白日繞鐵圍。」擲筆而逝。塔於院南。

繼燈錄卷第五

﹝討論稿﹞繼燈錄卷第六【天末來風】﹕﹕／／﹝﹞﹝回復本貼﹞﹝跟從標題﹞﹝關閉本窗口﹞﹝刷新﹞

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣繼燈錄卷第六

鼓山嗣祖沙門元賢輯

臨濟宗南嶽下二十四世

伏龍長禪師法嗣

蘇州鄧蔚山萬峯時蔚禪師

溫州樂淸金氏子。年十三﹐依本縣演慶升講主出家。十六﹐落髮。十九﹐更衣學禪。聞杭州虎跑止巖和尙道譽﹐遂往參謁。巖付以三不是話﹐乃回明州﹐於達蓬山佛迹寺故址卓庵辦道。一日﹐正在疑悶中﹐忽聞寺中宗律師舉﹕百丈問潙山「不可喚作淨瓶﹐喚作甚麼」﹐潙山踢倒淨瓶便行。不覺觸破疑團﹐說偈曰「顚顚倒倒老南泉﹐累我工夫卻半年。當下若能親薦得﹐如何不進劈胸拳﹖」遂往華頂訪無見﹐求決擇。見問曰「萬法歸一﹐一歸何處﹖」師進前問訊云「不審見。」復問﹕「如何是道﹖」師曰「道無可道。」見曰「不道又不道个甚麼﹖」師曰「正要和尙疑著。」見曰「疑著卽錯。」師曰「不疑亦錯。」見便喝﹐師亦喝﹔見又喝﹐師亦喝。拂袖而出﹐復回達蓬山居十載。後往伏龍見千巖。巖便問﹕「不是心﹐不是佛﹐不是物﹐是个甚麼﹖」師以坐具打一圓相﹐叉手而立。巖休去。次日﹐復見。巖問﹕「你將甚麼來與老僧相見﹖」師豎起拳曰「者裏與和尙相見。」巖曰「死了燒了﹐向何處安身立命﹖」師曰「漚生漚滅水還在﹐風息浪平月映潭。」巖復曰「莫要請益受戒麼﹖」師掩耳而出。巖次日﹐命師入堂首眾。一日﹐巖上堂﹐舉﹕「無風荷葉動﹐必定有魚行。」師出眾﹐一喝﹐拂袖而行。巖印以偈曰「鬱鬱黃花滿目秋﹐白雲端坐碧峯頭。無賓主句輕拈出﹐一喝千江水逆流。」師見偈﹐從此退職。遂往蘭溪嵩山﹐結茅以居。後巖以書招之﹐不至。乃令人賫法衣頂相授之﹐師始開法。元末移錫蘇州鄧蔚山﹐創立伽藍﹐名曰「聖恩」。道風彌布﹐僧俗歸向益眾。洪武十四年正月十九日﹐集眾付囑﹐畢趺坐說偈曰「七十九年﹐一味杜田﹐懸崖撒手﹐杲日當天。」語畢而逝。世壽七十有九﹐僧臘六十。夏停龕十三日﹐顏色如生。二月十三日﹐塔全身於院西。

杭州天龍無用守貴禪師

婺之浦江甄氏子。入康侯山爲僧。首參千巖﹐恍有所契。次見中峯諸老﹐乃曰「千江𨿽殊﹐而明月則一。吾今後無疑矣。」至正庚寅﹐主天龍。不數載﹐大小咸備﹐隱然一大伽藍矣。後示寂日﹐書偈曰「一蝸臭殼﹐內外穢惡。撒手便行﹐虛空振鐸。天龍一指今猶昨。」擲筆而逝。

松江府松隱惟庵徳然禪師

郡之張氏子。少祝發於無用貴公。次謁千巖﹐聞其提唱﹐豁然悟入。後嗣主其席。上堂﹕「元正啟祚﹐萬物咸新。」驀拈拄杖曰「拄杖子昨夜抽條﹐今朝吐蕊。花開五葉﹐香滿大千。且道﹐當得新年頭佛法也無﹖」卓拄杖﹐喝一喝﹗上堂﹕「天無門﹐地無戶。俊快衲僧﹐一任去來。藏裏摩尼﹐照徹十方。洞裏桃花﹐千葩競吐。假劫外之春風﹐應今時之律呂。海神夜半看鮫珠﹐眼光掛在扶桑樹。」喝一喝﹗上堂﹕「蠟人爲驗﹐始於今日。九十日終﹐推功辧的。黃面老瞿曇﹐結住布袋頭。百萬人天﹐咸皆受屈。松隱結制﹐總不恁麼。」以手作搖櫓勢﹐曰「山僧卽今駕無底鐵船﹐普請大眾同入大圓覺海遊戲去也。」喝一喝﹐曰「看取定南鍼﹗」

白蓮安禪師法嗣

杭州開元寺空谷景隆禪師

蘇之洞庭陳氏子。爲童時﹐不茹葷﹐趺坐若禪定。嘗從弁山懶云咨問道要。湖海諸大老亦靡不徧謁。後禮虎丘石庵爲師。宣徳二年﹐從杭昭慶受戒﹐遂依石庵住靈隱。七年﹐往天目禮祖塔。憩錫一載﹐刻苦參究﹐忽有省。遂造懶云剖露﹐云印可之。初居西湖之正傳院﹐晚年遷居。開元示寂﹐塔於西湖之修吉山。所著有《空谷集》行世。

南嶽下二十五世

鄧蔚蔚禪師法嗣

武昌府九峯無念勝學禪師

徳安隨州應山人﹐陳姓。九歲禮本郡寶林緣公出家。自覺己事不明﹐參無聞﹐聞示「萬法歸一」話。後入嵩山住靜﹐一日有省。偈曰「數載東山昏霧蒙﹐憑欄終日待晴空﹔夜來忽起霜天月﹐萬象全彰一鏡中。」由是參萬峯於鄧蔚山﹐峯以偈証之。復回寶林﹐道風昭著。楚昭王建剎﹐延師居之。師問﹕「眾如何是達摩直指一句﹖」眾無語。師代曰「五乳峯前談少室。」洪武間﹐太祖召至奉天殿﹐親問法要。師進偈。上大悅﹐禦制詩文以賜。永樂三年乙酉三月廿九日﹐說偈曰「世尊七十九﹐無念八十邊。打破華藏海﹐依舊水連天。」儼然而逝。塔全身於師子巖。謚「淸福廣慧禪師」。

慈舟濟禪師法嗣

壽昌西竺本來禪師

撫州崇仁人﹐性裴氏。七歲﹐出家於本邑觀音寺。年十三﹐參見一峯寧﹐付以禪觀之法。孜孜究明己躬下事。一日﹐頓覺身若虛空﹐心絕邊表﹐行住坐臥不知是誰。忽聞人誦《淸淨經》云「內觀其心﹐心無其心。」豁然有省。作偈曰「幾年外走喪眞魂﹐今日相逢迥不同﹔身畔金毛石獅子﹐回頭吞卻鐵昆侖。」乃往見一峯寧﹐呈所見。寧弗許。遂往貴溪江東卓庵以居。凡七年﹐方得發明。時寧已示寂﹐乃往金山見慈舟濟﹐得蒙印可。歸隱劍江聖壽寺。後寧王聞師道邁﹐遣使三請。師終不赴。又呈偈問道﹐師答以進修之要。王大悅﹐授師「慧光普照頓悟圓通西江西竺大禪師」之號。從此道譽遠播﹐四方來學者眾。次遷新城壽昌﹐豎大伽藍。上堂﹕「花燦爛﹐日輪紅﹐心法昭彰觸處通。衲僧鼻孔大頭下﹐浩气騰騰宇宙中。眼空四海無家計﹐只者拄杖子在手﹐要西便西﹐要東便東。」卓一卓﹐下座。小參﹕「了了了﹐一片長空光皎皎。休休休﹐云自髙飛水自流。豁眼通身無向背﹐十方沙界任遨遊。」後杉關福田寺廢﹐請師重興。工將畢﹐一日﹐焚香趺坐﹐索筆書偈曰「者个老乞兒﹐教化何時了。顚顚倒倒任隨流﹐是聖是凡人不曉。咄﹗來來來﹐去去去。海湛空澄﹐風淸月皎。」擲筆而逝世。壽六十八﹐僧臘五十五。門人奉眞身於師表堂。

繁昌俊禪師法嗣

普州東林無際悟禪師

蜀人。二十﹐出纏縛竹爲庵。研勵無懈﹐四指大書帖亦不看﹐只是拍盲做鈍工夫。後得大徹大悟﹐作偈曰「寂照無上下﹐光明處處通。本來無皂白﹐何處不含容﹖」往見繁昌。昌曰「還我照用來。」師曰「若有照用﹐卽成障隔。」昌曰「者廝著空底﹐佛也救不得。」師曰「有無俱寂滅﹐空佛悉皆非。」昌然之。後寄以偈曰「憶昔繁昌一別時﹐此心能有幾人知﹖無弦曲子眞堪續﹐慧命懸懸付阿誰﹖」

何密庵居士法嗣

楊州素庵田大士僧問﹕「補陀路向甚麼門出﹖」士曰「卽今從何門入﹖」曰「抑勒人作麼﹖」士曰「看腳下﹗」僧擡頭進﹐前三步。士曰「錯﹗」僧又退後三步。士曰「錯﹗」僧茫然。士曰「是汝錯﹖貧道錯﹖」曰「未舉已前早知錯了。」士拍膝﹐曰「正好喫棒在﹗」僧無對。士曰「若到諸方分明記取。」

南嶽下二十六世

鄧蔚持禪師法嗣

杭州東明虛白慧旵禪師

姓王氏﹐湖廣人。年十四﹐往丹陽妙覺寺禮湛然落髮。一日﹐作務次。然問曰「子在此作甚麼﹖」師曰「切蘿卜。」然曰「汝只會切蘿卜。」師曰「也會殺人。」然引頸就師。師曰「降將不斬。」值然住疎山﹐聞松隱唱道雲間﹐卽往咨叩。一日出定﹐舉首睹蒼松﹐有省。尋至蘇之鄧蔚﹐見果林。林擲下蒲團﹐索頌。師曰「只些消息﹐本無言說﹔破蒲團上﹐地迸天裂。」林曰「且道裂个甚麼﹖」師擬進語﹐林便打。林復指見寶藏﹐具陳悟因。藏問﹕「心不是佛﹐智不是道﹐汝云何會﹖」師向前問訊﹐叉手而立。藏呵曰「汝在者里許多時﹐還作者見解﹖」師乃發憤忘食﹐至第二夜﹐豁然徹法源底。偈曰「一拳打破太虛空﹐百億須彌不露蹤。借問个中誰是主﹐扶桑湧出一輪紅。」藏見﹐笑曰「𨿽然如是﹐也須善自護持。」永樂戊子﹐至安溪東明設關﹐三十餘年影不出山。道俗揚播﹐宿衲爭趨座下。宣徳辛酉六月廿七日﹐將去世。眾請畱偈﹐師曰「一大藏教無人看著﹐爭得者幾句閒言語﹖」廿九日辰時﹐跏趺而逝。塔於安溪東塢。

東林悟禪師法嗣

成都府東山天成寺楚山紹琦禪師

唐安雷氏子。八歲﹐入鄕校授經成誦。九歲﹐失怙。詣玄極通禪師﹐學出世法。後謁無際﹐示以無子公案。偶聞開靜板鳴﹐礙胸冰泮。往見際。際曰「還我無字意來。」師曰「這僧問處偏多事﹐趙老何曾涉所思。信口一言都吐露﹐翻身特地使人疑。」曰「如何是汝不疑處﹖」師曰「靑山綠水﹐燕語鶯啼﹐歷歷分明﹐更疑何事﹗」曰「未在﹐更道。」師曰「頭頂虛空﹐腳踏實地。」際曰「亦未在。」師乃禮拜。師再參。際問﹕「數年來住在何處﹖」師曰「我所住廓然無定在。」際曰「汝有何所得﹖」師曰「本自無失﹐何得之有﹖」曰「莫不是學得來者﹖」師曰「一法不有﹐學自何來﹖」曰「汝落空耶﹖」師曰「我尙非我﹐誰落誰空﹖」曰「畢竟若何﹖」師曰「水淺石出﹐雨霽雲收。」曰「莫亂道﹐只如佛祖來也不許。縱你橫吞藏教﹐現百千神通﹐到者裏更是不許。」師曰「和尙𨿽是把斷要津﹐其柰勞神不易。」際拍膝一下﹐曰「會麼﹖」師便喝。際笑曰「克家須是破家兒﹐恁麼幹蠱也省力。」師掩耳而出。際授法偈曰「我無法可付﹐汝無心可受﹔無付無受心﹐何人不成就﹖」後居天柱。僧問﹕「如何是天柱境﹖」師曰「澗闊雲歸晚﹐山髙日出遲。」曰「如何是境中人﹖」師曰「額下眉遮眼﹐腮邊耳搭肩。」曰「如何是天柱家風﹖」師曰「云甑炊松粉﹐冰鐺煮月團。」曰「如何是祖師西來意﹖」師曰「海神撒出夜明珠。」曰「學人不會。」師曰「文殊失卻玻璃盞。」曰「如何是佛﹖」師曰「生鐵秤槌。」曰「如何是法師﹖」曰「石頭土塊。」曰「如何是僧﹖」師曰「黑漆拄杖。」曰「不涉寒暑者是甚麼人﹖」師曰「爲汝道了也﹐汝還識否﹖」僧擬對﹐師咄曰「擬心卽乖﹐開口便錯。眨得眼來﹐錯過了也。」曰「原來恁麼地近那。」師曰「汝見个甚麼道理﹖」曰「面目分明﹐當機不露。」師震威一喝﹗僧當下豁然。景泰五年﹐住投子。僧問﹕「遠離皖山﹐來據投子。海眾臨筵﹐請師祝聖。」師曰「鼎內長生篆﹐峯頭不老松。」曰「祝聖已蒙師的旨﹐投子家風事若何﹖」師曰「提瓶穿市過﹐不是賣油翁。」曰「只如祖師道﹐『不許夜行﹐投明須到』﹐還端的也無﹖」師曰「𨿽然眼裏有筋﹐爭柰舌頭無骨﹖」曰「趙州道﹐我早猴白更有猴黑﹐意作麼生﹖」師曰「不因弓矢盡﹐未肯豎降旗。」問﹕「今日和尙升座說法﹐未審有何祥瑞。」師曰「麒麟步驟丹霄外﹐優缽花開烈火中。」曰「如何是祖師西來意﹖」師曰「雪消山頂露﹐風過樹頭搖。」師乃顧視大眾﹐曰「只這些子﹐誵訛古今﹐多少師僧到這里﹐開口不得﹐思量不及﹐舉揚不出。」驀拈拄杖﹐曰「今日因甚卻落在山僧手中﹖」以拄杖橫按﹐曰「橫也由我。」拈起拄杖﹐曰「豎也由我。」放下拄杖﹐曰「放下也由我。以捲舒殺活﹐總由我。」又以拄杖向空中點一下﹐曰「正當恁麼時﹐從上佛祖乃至天下老和尙﹐到這里只得乞命有分。眾中莫有爲佛祖出气底麼﹖」良久﹐卓拄杖一下﹐曰「﹝翟﹡支﹞瞎金剛正眼﹐靠倒空王寶座。汝等諸人討甚麼椀﹖」師一日﹐到菜園﹐見園頭縛冬瓜架。師指冬瓜曰「這个無口﹐因甚長得許多﹖」頭曰「某甲不曾怠惰一時。」師曰「你主人公還替你出些气力也無﹖」頭曰「全靠他力。」師曰「請來與老僧相見。」頭禮拜﹐師曰「猶是奴兒婢子在﹗」頭拈篾縛冬瓜架﹐師呵呵大笑﹐回顧侍僧﹐曰「菜園有虫。」成化九年三月十五日﹐示微疾。眾請師末後句﹐師展兩手示之。曰「會麼﹖」曰「不會。」師復曰「今年今日﹐推車撞壁﹔掛倒虛空﹐靑天霹靂。呵呵呵﹐泥牛吞卻老龍珠﹐澄澄性海漚花息。」遂安詳而逝。

伏牛山物外圓信禪師

金臺髙氏子。依無際參究﹐後得灑脫。偈曰「昆侖倒跨淸風舞﹐澗底泥牛斗石虎。磕著蒼松眼上眉﹐蟭螟踏破虛空肚。」

重慶府西禪雪峯瑞禪師

天奇參師﹐問﹕「如何是無字意﹖」奇移時乃答曰「澗底頑冰吞宇宙﹐性湖明月匝天寒。」師大喝曰「汝還有嫌凡愛聖的心﹐掃妄求眞底見。」奇曰「是。」師曰「你若嫌凡愛聖﹐斷般若之善根﹔你若掃妄求眞﹐絕諸佛之命脈。」又震聲喝曰「眞又是誰﹖妄又是誰﹖凡又是誰﹖聖又是誰﹖」奇乃豁然。便禮拜。

古庭善堅禪師

滇之混明人。參「一歸何處」話。一日﹐定中聞僧曰「見無所見﹐卽眞見。」師於此頓然脫落。正統乙丑﹐至隆恩﹐見無際。際曰「子將從前做工夫處親似一徧。」師實供說﹐至見諦處﹐叉手默然。際曰「子見諦如何與我不同﹖」師以兩手大展﹐曰「這个非別。」際曰「這个還著言句也無﹖」師曰「實無一字。」際曰「只此無一字處﹐吾與汝證明已竟。」師禮辭﹐際曰「子向甚麼處去﹖」師曰「十字街頭呵佛罵祖去。」際曰「子再來麼﹖」師曰「不違和尙尊顏驀直而去。」就止金臺大容山﹐雲水不絕。際恐師出世早﹐命爲首座。問曰「子別在甚處﹖」師曰「佛祖行不到處。」際曰「還許人來否﹖」師曰「坦然無礙。」際曰「從上古人阿誰有超祖之智﹖」師曰「黃檗。」際曰「子見黃檗麼﹖」師曰「縱是黃檗也須見擯。」際曰「敢在我這里說大話﹗」師曰「正眼無私。」際曰「觀子知見﹐吾非子之師也。」師曰「無有過量﹐豈免貶駁﹖」際曰「如是如是。」

素庵田大士法嗣

佛迹頤庵眞禪師

開堂﹐普說曰「靑山疊疊﹐綠水滔滔。於斯會得﹐獨步髙超。𨿽然如此﹐也是尋常茶飯。古徳云『欲窮千里目﹐更上一層樓』。承古有言﹐『機不離位﹐墮在毒海﹔語不驚羣﹐陷於流俗』。若擊石火裏別緇素﹐閃電光中辧殺活。可以坐斷千差﹐壁立萬仞。還知有恁麼時節也無﹖錯勘破了也。如今談禪者﹐腳跟點地﹐鼻孔撩天﹔具正眼者﹐落落罕聞。所以偏正不一﹐各立異端﹐堅執己解﹐莫通實理。所謂正法難扶﹐邪法競興。古云﹐『信有十分﹐疑有十分﹔疑有十分﹐悟有十分。』可將盡平生眼裏所見﹐耳裏所聞﹐惡知惡解﹐奇言妙句﹐禪道佛法﹐貢髙我慢等心﹐徹底傾瀉﹐莫存毫末﹔只就向未明未了公案上距定腳跟﹐豎起脊梁﹐無分晝夜﹐無參處參﹐無疑處疑﹐直得東西不辧﹐南北不分﹐呆樁樁地卻如个有气的死人相似。心隨境化﹐觸著便知﹐打破髑髏﹐不從他得﹐豈不慶快平生者哉﹖」

南嶽下二十七世

東明旵禪師法嗣

湖州東明海舟普慈禪師

西川人﹐姓氏未詳。嘗聽講《楞嚴》﹐至「但有言說﹐都無實義」有疑﹐往參萬峯。問﹕「如何是實義﹖」峯便劈頭兩棒﹐攔背一踏﹐以腳兩踢﹐曰「只這是實義。」師起﹐曰「好只好﹐大費和尙心力。」峯笑而許之﹐遂承付囑﹐尋命首眾。後廬於洞庭山塢﹐廿有九年。一日﹐因一僧至﹐激發參東明。師往見﹐適有人設齋。師至關前﹐問曰「今日齋是甚麼滋味﹖」明曰「到口方知。」師曰「如何是到口味﹖」明卽打滅燈﹐曰「識得燈光何處著﹐落味卽到口。」師無語。明日﹐遣侍者請師。師卽至。明問曰「曾見人否﹖」師曰「見﹐只見萬峯。」明曰「若親見萬峯﹐萬峯卽今在甚麼處﹖」師罔然。明曰「恁麼則何曾見萬峯﹖」師歸寮﹐三晝夜﹐寢食俱忘。偶璢璃燈墮地﹐忽然大悟。詣呈悟由。明曰「老闍黎親嗣萬峯去。」師曰「和尙爲我打徹﹐豈得承嗣萬峯﹖」明乃笑。遂集眾﹐出關升座﹐付法曰「瞿曇有意向誰傳﹐迦葉無端開笑顏﹔到此豈容七佛長﹐文殊面赤也茫然。今朝好笑東明事﹐千古令人費唾涎﹔幸得海公忘我我﹐濟宗一派續綿綿。」擲下拄杖﹐曰「千觔擔子方全付﹐玄要如今拄杖談。」以拂子擊三下﹐下座。迨明示寂。眾請師繼席﹐後遷五祖而終。

廣善潭禪師法嗣

南京崇福寺大慧覺華禪師

維楊劉氏子。幼歲出家﹐棲止千天長瓜婁山﹐請益海舟慈禪師﹐有省。成化元年﹐至太平繁昌﹐參寶月。月問﹕「如何是萬法歸一﹖」師曰「人間寒暑不能侵。」月曰「杲日當空無所不照﹐因甚麼被片雲遮卻﹖」師曰「船去船來岸不移。」月曰「人人有个影子﹐因甚踏不著﹖」師曰「昨日有人從廣東來。」月曰「盡大地是火坑﹐得何三昧不被燒卻﹖」師曰「東海鯉魚吞卻日。」月曰「如是﹐如是。」以偈付之。住後上堂﹐舉拂子曰「威音那畔﹐元只是這个﹔如今目前﹐也只是這个。山僧將來上下拂﹐左右拂﹐若喚作拂子﹐瞎卻人天眼目﹔若不喚作拂子﹐亦瞎卻人天眼目。大眾﹐畢竟喚作甚麼﹖若也會得﹐便知迦葉微笑﹐二祖『覓心了不得』處。紹如來之傳燈﹐續祖庭之正脈﹐聯二十八世之英華﹐接三十四代之骨髓。」眾皆默然。良久﹐曰「千聖不能識。」以拂子擊香幾﹐下座。

太崗澄禪師法嗣

杭州天眞寺毒峯本善禪師

鳳陽吳氏子。隨父任生於粵之雷陽。十七出家。初遇老宿開示無字公案﹐囑曰「須髮大願﹐以自護持。」師便發願﹐曰「若生死不了﹐大事未明﹐遺棄修行苦行﹐貪著名利﹐死墮阿鼻地獄﹐受苦無盡。」寓淯溪閉關。一朝聞鼓聲﹐忽不自由說偈曰「沈沈寂寂絕施爲﹐觸著無端吼似雷。動地一聲消息盡﹐髑髏粉碎夢初回。」參月溪於廣恩﹐溪問﹕「如何是無字﹖」師曰「某甲一向只隨人道是个無字﹐今日看來﹐是一口金剛王寶劍。」曰「如何是金剛王寶劍﹖」師曰「寒霜焰焰﹐輝古騰今。」曰「還我劍來。」師曰「擬動卽犯他鋒鋩。」曰「橫按當軒時如何﹖」師曰「佛來也殺﹐祖來也殺。」曰「老僧來聻﹖」師曰「亦不相饒。」曰「殺後如何﹖」師曰「且喜天下太平。」溪然之。後爲眾普說。其略曰「寶劍全提日用中﹐髙揮大抹肯從容。捲兮魂膽迎風喪﹐舒也髑髏徧地橫。萬死萬生渾不顧﹐一槍一戟便收功。趙州性命分明也﹐血刃參天不露鋒。」又曰「虛空廓徹無消息﹐萬里無雲天碧碧。拶得須彌入藕絲﹐彌勒釋迦齊叫屈。倒騎鐵馬逐西風﹐驚得泥牛從海出。諸仁者﹐若作奇特勝妙會﹐正是孤負己靈﹔不作奇特勝妙會﹐又是抱贓叫屈。且作麼生會﹖不見道﹐解藏天下於天下﹐始見林梢掛角羊。」

代州五臺普濟寺孤月淨澄禪師

燕京西河張氏子。參月溪看「狗子無佛性」話﹐三日有省﹐溪可之。後入蜀謁廣福。福問﹕「大死底人卻活時如何﹖」師曰「眉毛眼上﹐橫鼻孔﹐大頭垂。」曰「如何是無字意﹖」師曰「風行艸偃﹐水到渠成。」曰「大地平沈﹐虛空粉碎﹐汝向何處安身立命﹖」師曰「云消山嶽露﹐日出海天淸。」天順攺元﹐返淸涼。代王請詣內掖﹐問道﹐感光明庭煥。王心大悅﹐而師禮焉。王斥俸金﹐建寺華嚴谷﹐額曰「普濟」。師有《山居偈》曰「寰中獨許五臺髙﹐無位眞人伴寂寥。一任諸方風浩浩﹐常空兩眼視雲霄。甘貧林下思悠悠﹐竹榻橫眠枕石頭。格外生涯隨分足﹐都緣胸次了無求。自住丹崖綠水傍﹐了無榮辱與閒忙。老僧不會還源旨﹐一任靑山葉又黃。深隱巖阿不記年﹐名韁利鎖莫能牽。七斤衫子重聯補﹐日炙風吹愈轉鮮。颯颯春風和鳥哀﹐淸音直到耳邊來。鑪燒栢子端然坐﹐對月殘經又展開。」後坐脫於本寺。

未詳法嗣

潙山太初禪師

字子愚﹐溫陵人。世爲儒者。師倜儻有大志﹐所爲詩文皆不凡﹐士大夫多推目之。一旦棄去﹐選佛於尊勝﹐以律自檢﹐盡去豪舉之習。出嶺徧參﹐叢林中有聲藉甚。久之﹐罷參歸閩。會南劍報恩虛席﹐郡守陳宓聞師名﹐命主之。亡何﹐眞徳秀以大潙來﹐延住二十載。眾至一千。師說法﹐縱橫博大﹐不謝古尊宿。徳秀旣致政﹐每與師遊﹐從容論道﹐莫不心醉。大抵師以平實接人﹐始會儒釋大同爲門﹐使之得入﹔終則示吾法之極致爲室﹐使之得所歸。故諸儒雅重之。

中觀沼禪師

海云印簡之受業師也。嘗訓海云曰「汝所欲者﹐文字語言耳。向去皆止之﹐令身心若枯木死灰。今時及盡功用純熟﹐大死一場﹐休有餘气﹐到那時節﹐瞥然自省﹐方可與吾相見。」後同海云爲元兵所劫﹐北渡到朔方。元國主署師「慈云正覺大師」之號。及師將示寂﹐有羽客楊至愼求偈。師命執筆代書偈曰「七十三年如掣電﹐臨行爲君通一綫﹔泥牛飛過海東來﹐天上人間尋不見。」客曰「師幾時行﹖」師曰「三日後。」時五月念七日也﹐至六月初一﹐果無疾而逝。

雪峯樵隱悟逸禪師

懷安人﹐姓聶氏。旣爲僧﹐不肯局守一隅﹐屢叩名宿。後得法於雪峯佛海禪師。大徳十年﹐郡帥舉住雪峯﹐凡七載﹐退居西庵。皇慶三年﹐復奉旨再住。賜「佛智」之號。六年﹐謝事。泰定二年﹐仍奉旨補前席﹐居七載。師三住雪峯﹐百廢俱修﹐大爲法門盛事。嘗序《雪峯錄》有曰「老眞覺﹐自徳山一棒桶底脫後﹐直得鰲店月寒﹑象峯雪霽﹔攬醍醐於一杓﹐彰大用於三球﹔譬之轟百億雷霆於四天之下﹐曠數百世﹐其聲愈宏。所有垂示﹐流出胸襟﹐蓋天蓋地。廣陵一奏麼弦﹐下媿不復聲矣。」元統二年﹐示寂。塔於佛海塔傍。

玉溪通玄庵圓通大禪師

嘗著《百問》﹐激勵學徒。後萬松答之﹐林泉頌之﹐各如其數﹐今盛行於世。

天臺上雲峯無盡祖燈禪師

四明王氏子。參日溪詠公於天寧。問曰「生死事大﹐無常迅速。乞賜指示。」溪曰「十二時中﹐密密參究。忽然觸著﹐卻來再問。」師抗聲曰「無常迅速﹐生死事大。」語未終﹐溪便喝。師遽禮拜。溪曰「見何道理﹐便爾作禮﹖」師曰「開口卽錯。」溪頷之。出參方山諸大老。尋卓錫上雲峯。影不出山者﹐五十春秋。洪武二年二月八日﹐示微疾。夜將半顧左右﹐曰「天向明乎﹖」曰「未也。」或曰「和尙﹐正當此際何如﹖」師破顏笑曰「昔古徳坐疾﹐僧問﹕『還有不病者麼﹖』﹐徳曰﹕『有。』曰﹕『如何是不病者﹖』徳曰﹕『阿﹝口﹡耶﹞阿﹝口﹡耶﹞。』」師良久﹐曰「如此喚作病得麼﹖」眾無語。師曰「色身無常﹐早求證悟。時至﹐吾將去矣。」侍者執紙求偈。師曰「終若無偈便未可死耶﹖」侍者請益堅。乃書曰「生滅與去來﹐本是如來藏。拶倒五須彌﹐廓然無背向。」投筆﹐端坐而逝。

徑山敬庵莊禪師

臺州人。自幼厭葷穢﹐薄世塵。父母捨廣慈庵出家。久之﹐徧參方外﹐了徹宗源。曾於越中主二剎。稍不如意﹐卽辭去。往依全室於天界﹐全處以二座。未幾﹐推主徑山。道化隆盛。永樂十二年﹐奉詔入京。同修大典﹐寓天界三載。少師姚公等﹐交章薦住持﹐堅辭不受。歸徑山﹐示寂。塔於水嶺小池上。

少林匾囤無空悟頓禪師

開封錫州陳氏子。忽辭父母求出家。父曰「此兒尋常引舌過鼻﹐非常人相。」令投少林。一日﹐跪於師前﹐請求法名。其師曰「道本無形﹐何名之有﹖」師曰「三世諸佛皆有名號。」其師授以《心經》。念至「五蘊皆空」﹐豁然大悟。乃曰「身尙是幻﹐何處求名﹖」。一日﹐其師手編大囤於師前﹐曰「匾囤是汝名也。」師答曰「旣名匾囤﹐內也無空。」其師曰「教外別傳﹐方契此旨。」後造神仙山大川處﹐酬答三日﹐辯若懸河。川曰「眞少林師子﹐他日截斷眾流去在﹗」後到峨嵋結茅以居。一日﹐至夔州江中﹐曰「道曠無涯﹐逢人不盡。」下岸端坐而化。

繼燈錄卷第六﹝終﹞

