續藏經法門鋤宄

淸淨符著

重刻法門鋤宄﹝並﹞五家辧正序

仲弓指綠林之徒目爲梁上君子。豈意我法門中容此姦矣。白巖符公此編一出。宿姦老蠧無爾措足處。𨿽嚴燈及禪燈若干締構。不足一捏而已。所以海市蜃樓多少駢闐。皎日麗天則悉爲烏有也。余頃塞於諾責著五家辧正。於其言也支桑巧拙。不能無異其義。偶歸一揆。故忘狗尾續貂之醜。僅以劍環一呎之鳴。謾當明宗正訛之鼓唱云爾。

元祿庚午春姑洗谷旦

贊陽沙門存徳巖題

法門鋤宄序

元至正間。越天衣淸公翻刻大川所編燈元惑。廷俊序引僞言小注於天皇章下。後人不察其妄。遂以爲然。有若以尹氏爲正卿。爲隱母往往然也。數百年來從未有能決其孰是。今錢塘白巖和尙考之以編年。原之以情理。眞僞審。誵訛辧。披重昏而睹太陽。何其明顯。雲門法眼兩宗之祖。今而後人不敢更東扯西拽。有惠後學其亦至矣。玆特單梓公諸天下。庶幾乎非徒使知丘玄素之爲烏有。而且得使知張無盡決未及見金山頴公。必也討得二碑之說可立破之而無遺孑。當不復更贅一辭。

康熙八年己酉冬至前三日雲門顯聖禪院住持自若深道人題於寶鏡堂上

法門鋤宄卷一

古杭白巖偶道人淨符著

越州雲門大樗子淨深閱

南泉下有曇照禪師一人。與趙州長沙茱萸子湖諸老爲同門昆季。住荊州白馬。道出常情。事迹可愛。嘗云快活快活。及臨終乃叫苦苦。有院主致問推枕一篇。機語備載皇藏傳燈諸錄。而地藏恩寶峯照圓照本皆有頌。現刻頌古聯珠集中。此天下古今所共睹者。今人特殺好奇。向虛空裏架樓閣。不循其實。乃於馬祖下幻出个天王悟來。將曇照機語栽爲天王悟事。乃首尾不漏一言。不差一字。此異事也。噫。世豈有兩人同一州。同一機語。復同一事迹。豈理也哉。乃又有翻刻燈錄者。竟將白馬曇照直削之。南泉下去了一嫡嗣。使白馬一代龍象寥寥無所聞。馬祖下添入一僞嗣。使一百三十七同門嘿嘿無所識。其何所爲而然歟。吾不得而知之也。試以詢諸明眼。

僧寶傳第四卷

玄沙章末云。石頭之宗至是遂中興之。夫玄沙與雲門爲昆季。同嗣雪峯存。存嗣徳山鑑。鑑嗣龍潭信。信嗣天皇悟。悟嗣石頭遷。覺範云石頭之宗至是中興。豈泛泛無據而然者。雲門偃出香林遠。遠出智門祚。祚出雪竇顯。此又世系之所最爲明著者。水有源。木有本。非可混者所從來矣。何今之無本。流乃硜硜然。妄以顯爲大寂九世孫。此何說耶。鳴呼。法門秋晚。不謂至是。

景徳傳燈錄載馬祖之嗣一百三十八人。內七十五人見錄。六十三人無機緣語句不錄。與傳法正宗記所紀同。初未見有所謂天王悟者。五燈會元載馬祖之嗣七十六人見錄。指月錄載馬祖之嗣四十七人見錄。皆絕無所謂天王悟者。而所有者乃天皇悟。悟嗣石頭遷。靑原第三葉也。記曰。大鑑之三世石頭希遷禪師。其所出法嗣凡二十一人。首曰荊州天皇道悟者此也。傳燈正宗皆歷朝所奉藏典。乃本宗嫡子親孫所自定之家譜。他如雪峯廣錄聯珠通集佛祖統記玄要廣集諸書。孰不曰龍潭一支爲靑原之所出。自唐抵淸歷朝不知凡幾。經聖君賢臣所披閱不知凡幾。其腳下兒孫尊奉崇事不知凡幾。千餘年來從未聞有敢擅便移易之者。蓋水源木本非可從他處假借。佛國白曰。南嶽山頭見石頭。便歸古岸狎沙鷗。謾分胡餅爲香餌。引得金龍直上鉤。讀之亦可以了然。無復疑矣。何今人不據其實。乃恣意變亂。甘墮妄庸。竟將龍潭一支攺入馬祖會下。於馬祖下假捏一天王道悟。謂與天皇道悟同時以便相混。旣苦無所謂機緣語句。乃割取南泉之嗣白馬曇照常云快活臨終叫苦一段因緣。栽爲天王悟事。且假海鹽黎眉居士名以掩其過。公然爲書曰教外別傳。僭行於世。蔑視皇藏。不懼天討。噫。出家兒爲了生死。所貴一切眞實。如此妄意行事。究何所圖。夫集傳燈者爲道原法眼二世孫。著正宗者爲明教雲門四世孫。總龍潭七世孫也。其嫡子親孫所自定之家譜不信。外此可信乎。嗚呼。是眞難掩。是僞不昌。苟僞而能昌。則吾將以斯言亦爲妄矣。

澧州龍潭崇信禪師。渚宮人。家賣餅爲業。少而英異。初悟和尙爲靈鑑潛請居天皇寺。人莫之測。師居於寺巷。常日以十餅饋之﹝云云﹞。此燈錄會元諸書所載如此。夫爲靈鑑潛請者。乃城東天皇道悟也。非假捏城西之道悟明矣。居於寺巷者。乃城東天皇寺巷也。今荊南城東有天皇巷。非可泯滅。而城西之巷旣無所謂天皇之名。則龍潭非天王之嗣又明矣。今妄人於龍潭章𨿽槧去初悟和尙爲靈鑑潛請居天皇寺人莫之測一十七字。其如居於寺巷饋餅事迹。井井然之。不可掩滅。何是。則日以十餅饋者饋城東天皇道悟也。畱餅反惠者乃天皇道悟。非天王道悟又明矣。何也。爲靈鑑潛請。人旣不測。故信日得以十餅饋。若丘碑所云。節使親臨迎衙供養者。則四事丰饒。貴顯求見且不得。而鋪家兒乃敢以十餅見瀆耶。今人不細審詳。一味鹵莽恣生滅心。妄行攺易。變亂宗統。祇有徒取識者之笑耳。於他云法二宗復何損益。然則聞人之碑圭峯之狀。徳輿之銘。又何所據而然耶。前後推酌旣無確據。則爲好事者詭心妄捏。又奚待言。

夢覺堂重校五家宗派序云。張無盡疑洞山徳山垂手不同。恐自天皇處或有差誤。後於達觀頴處得唐符載所撰天皇道悟塔記。又討得丘玄素所作天王道悟塔記﹝云云﹞。此訛言也。達觀穎寂於何時。張無盡卒於何時。而乃云無盡從頴處得兩道悟碑。夫達觀頴爲谷隱聰嗣。寂於宋仁宗嘉佑四年己亥除夕。張無盡卒於宋徽宗宣和三年辛丑十一月。以辛丑上遡己亥。相去六十三載。使無盡壽年七十。當頴示寂之年僅七歲。卽壽八十亦不過十六七歲。此正讀書習舉業時。孜孜於文章功名且未暇。而有暇於佛學乎。卽有暇佛學。未必卽能畱心宗乘。能畱心宗乘。未必卽能討論門庭宗派中事。何以知之。按無盡傳云。年十九應舉人京道。由向氏家登第回。遂爲向氏婿。初任主簿。見梵策莊嚴。遽怫然欲作無佛論。後訪同列得維摩經。讀之始能信向佛乘。時年已二十有餘矣。以二十有餘之年且不耐見梵策之莊嚴。則其於佛門尙未生信。尙未生信又詎有能注意宗乘。討論門庭宗派之事哉。此特姑就無盡壽年八十而言。若無盡壽止七十。則當頴未寂之前僅一六七歲孩童耳。顧乃雲從頴處得符載碑。又討得丘玄素碑。然乎否乎。此不待辧而自知。其爲妄誕明矣。且無盡畱心宗乘在晚年事。按傳哲宗元佑六年辛未爲江西漕。見兜率悅。於托缽話疑甚。夜半觸翻溺器乃得徹悟。年當五十矣。以元佑辛未逆數至嘉佑己亥。相去三十三年。始於宗乘有悟。詎未見兜率已前少年遽能持論洞山徳山之垂手接物事耶。且此持論。據云今以丘符二記証之。方知吾擇法驗人之不謬。則此言必在得碑之前。豈十餘歲志學之書生遽能發此宗乘堂奧語言耶。此在已見兜率徹悟之後或可少信。若云在達觀未寂之前。則孩童拍盲斷乎不能有及於此。又其家住渚宮。渚宮在荊州。而城之東西天皇天王旣有碑碣。則道悟之一人兩人朝夕在無盡眉睫間。固可了了然毫髮不昧。又何必致疑道悟似有兩人。又何必托辭曰後於達觀處討得丘苻二碑。始自信擇法驗人之不謬。且達觀居金山。去渚宮三千餘里。豈有眼前碑碣反不去看考。乃區區遠從數千里外人討得。此語之僞又何待辧。此直後人假捏。正一無根虛妄之談耳。無根虛妄之談。彊君子以必信。復何得哉。吾願諸肩荷法門者秉公執正。無滋其惑可也。

明成弘間雪庭禪師。杭仁和桂氏子。開法昭慶。爲臨濟下二十四世。西蜀直指堂休休翁。南峯之子。有幻寄錄行世。而續略繼燈誤列爲未詳法嗣。此訛也。乃古南刻師拈古。又以古庭前堅名。是不考古庭雪庭之有別。況古庭堅卽無際悟嗣。雪庭去悟尙有雪峯休休翁兩世之隔。則古庭與雪峯乃昆季。雪庭又古庭之孫行矣。何竟混同爲一人。嗟嗟以明至淸僅二百年。編錄之誤尙如。此況自唐迄今垂千載。又當何如。寂音以天皇疑爲兩人。近日竟以天皇天王別而爲兩人。宜乎不足辧。僞碑奚足恃。

法門鋤究﹝有序﹞

鋤究篇旣出。或者曰。犯過招尢莫甚於好盡言。法門甲乙之變。已有正訛熄邪據實諸書之行。眞旣不得而掩矣。則僞又奚得而昌之。卽有指鹿爲馬證龜成鱉。流一二亦不過泄憤排怒而已。而堂堂大國明眼正人大君子居多。是又奚能盡爲其所扇惑哉。只手洵不足掩太陽。宜置之可也。抑何必傷徳費辭之甚。余曰然也。吾豈好盡言哉。亦有不得已而然者。夫世之倡言爲害是亂眞之端者。其禍在一人可弗辧。禍及天下後世。則其辧可緩乎。苟區區於潔己存厚。避箭畏刀。忍千古不易之道。一旦蒙昧於昏昏不曉之鄕。則亦將遺譏於天下。後世荷法堂前得無有媿。斯吾所以有萬不得已而然者。此耳。然則吾豈好盡言。故爲傷徳費辭之甚哉。抑聞之云惟善人能受盡言。則吾於晦公也又豈敢以不善人待卽盡言之可也。況未卽盡言兼之在衛道哉。丁未九月白巖偶道人淨符書。

自有天地以來。是非辧論何代無之。第一經公府明眼。以大公心發至公論。是還其是。非還其非。是非旣白則辧論泯息。吾人自可相忘於無懷氏之天而各安其生也。後世設有一人焉。曰向之是者可非。非者可是。是非倒置。公論毀公心滅。從無是非中妄生是非。昏蔽日月紊亂綱常。則公府具在。明眼具在。而至公辧論斯不得而忘之矣。吾宗在唐有天皇道悟禪師一人。住楚江陵。爲石頭遷子。其下出雲門法眼二宗。載皇藏傳燈諸錄及正宗記最詳。集傳燈者爲道原。法眼二世孫。著正宗記者爲明教嵩。雲門四世孫。其所派列世系井井有條。所從來舊矣。而會元𨿽有小字闕疑。人皆知爲非。是故刻者不敢大書。乃後人不本所自。妄意引據。翻攺成言變亂祖系。先年經大君子至公剖柝疑誤冰釋。二宗得各安其祖又有年矣。今水鑑之妄突作。晦山更從而附會之。污瀆法門更亂宗祖。則辧論又烏得而免。然小字添入爲疑案。以驗後世智愚業。海淸公之用心或亦可嘉。吾儕自不必究可也。特後進不諳。遞以爲實。禍吾宗不小。則吾儕不得不白之。請且以近事況。如臨濟下。近日所傳正派有海舟慈一人。崇禎丙子姑蘇查氏所突出之佛祖源流稿。謂慈先嗣萬峯蔚。後嗣東明旵。是以兩人之嗣爲一人。三峯據沈貫所撰塔銘及印記頌。則以慈爲萬峯嫡嗣。與寶藏持爲伯仲。而東明乃爲慈之法侄。潭吉據無聞聰客窗夜話。則以慈爲萬峯蔚之子。寶峯瑄之師。略不及寶藏東明。且以寶藏東明爲疊出。又據古溪祭文。疑東明下別有一人與慈同名號者。如荊南兩道悟故事。寶華據靜庵素聯芳圖中所敍及年代遠近。則以慈爲東明之子。寶峯之師。而萬峯下是別有一人同名號如慈者。山茨際公自敍住東明時。從廢紙中得旵塔銘。銘中並無海舟慈名。如上五說各不相侔。𨿽本支兒孫無從考定。嗟嗟去今僅二百餘年中事。且罕有能白之者。況遠隔十朝七十餘帝千有餘年外兩道悟事。而今人獨能白之乎。然一道悟以之爲兩人爲一人。事無不可。特考諸史籍稽諸年代。則眞僞自不容其無擇矣。如當時好事者爲逢迎張無盡輩所假捏之碑。謂爲唐正議大夫戶部侍郎平章事荊南節度使丘玄素撰。無眼者相傳以爲眞。及考之史鑑編年。唐宰相年表。與荊州郡乘。則丘玄素旣爲烏有。而碑文之僞白日靑天可無疑矣。所謂皮旣不存毛自無容其所附。疑誤旣辧復何所云。年來濟洞兩家幸安和好。實法門福。不謂今又突有僧水鑑者。於荊州城南禦路口買孔蔚然文學宅基。構庵而居。乃平白鑿空。額名古天王寺。誑惑愚癡亂眞害是。此怪誕事人詎忍聞。夫荊州城南固有天王土地堂。居民凡於事神。具鄕貫則莫不曰城南天王土地堂祠下云云。若天王寺則從未聞也。卽業海淸公重刻會元時所添入小注闕疑。亦只曰同時有二道悟。一住荊南城西天王寺。一住荊南城東天皇寺。曾未聞城南有天王寺。況城西天王者。以唐宋郡乘考之。並未有也。而有之者。但曰城東天皇寺。稱荊南首剎。重興爲道悟禪師。乃龍潭信饋餅得法之地。湖廣全省誌第七十四卷

載之甚詳。與龍藏傳燈諸書所紀無異。世所共聞。今艸市大殿巋然。巷名事實種種可稽。固不與鑿空假捏之城西天王可同日語。嗟嗟水鑑構庵供佛亦好事也。抑何必借名古迹始爲得計。卽借名亦須借之有名。卽有名矣更須考郡乘寺觀髏中之有無。有然後借之乃爲得。今借之於脫空無根。豈不仍成虛捏。水鑑之愚一何至是。已可嘆也。乃又有作復古天王寺碑記者。於徳山碑記明宗正訛熄邪摘欺救蛾紾譏據實辟謬平心諸書。似不曾聞較彼水鑑之愚得不尢爲倍甚。鳴呼。世有淸白之士如明山賓者。決不妄言。一妄言則於心爲有媿。不得謂爲淸白士。而僧中稱善知識爲傳佛心印者。較淸白之士髙出萬萬。尊重不待言。今晦山居然一知識。不以眞語實語誠諦語取信方來。乃於舉事孟浪之水鑑者反從而文其過飭其非。以歷朝所奉藏典傳燈諸錄爲訛書。將僞人僞碑僞機緣諛言疑書反指爲定典。紀事不稽。發言無本。是豈所謂見道之知識哉。吾聞晦山亦法門正人。於圓戒羯磨時嘗有寧斷吾舌毋毀法門如違此誓甘墮苦坑之語。刻之梨棗。意在息諍。乃今遽作此文。以非爲是。指空言有。於所立之誓迥爾相違。將爲可以蒙惑戒子。聾﹝壴﹡皮﹞／耳﹞方來。噫。欺誑佛祖。害理瞞心。越法違條。莫此爲甚。晦公晦公。請以自所制立誓息諍文。向淸夜無人處洗心淨慮細讀一過。問之自己以爲何如。又會元天皇章後小注云。城西天王悟有碑。爲丘玄素所撰者。乃越州開元業海淸公於元至正甲辰重刻會元時始添入也。大川原本從無是注。此蓋因廷俊序中有云壑心燈錄未行爲惜之語。後人遂附會其說假捏耳。淸公不考眞僞。妄爲添入。其惑世誤人之甚。可謂業海矣。又那堪有承其虛而接其向者。抑其害可甚言哉。本朝甲午乙未間法門變亂。南都各省諸大護法大君子及諸方住持。以大公至論力爲抵正。而天皇天王及種種不白之案涇渭始分。自是凡屬有識皆備知丘玄素之爲烏有耳。

康熙七年秋初金陵天界法弟大寧謹書

法門鋤宄﹝終﹞

﹝附﹞禪通劍叟昰禪師與晦山顯和尙書﹝昰原姓官諱撫辰﹞

吳頭楚尾分野相聯而來往參差。艱逢晤教世出世間聲气相若。以平生鄕慕往往幾得而失之。昰恆有嘆其緣之慳也。玆不得已冒爲未同之言。法門關系不敢引避以獲戾佛祖。惟臺翁垂聽焉。正法眼藏之布在方策也。自景徳傳燈錄始。五燈宗之傳法正宗記祖之。莫不載六祖首出靑原。靑原出石頭。石頭出天皇悟。悟出龍潭信。信家世於荊州天皇寺巷。昰以楚產習知楚事。今其故里與子孫具存。而天皇碑記載之甚詳。何所容旁參異議。矧前賢刊有正訛熄邪據實諸書行世旣久。近在本朝章皇帝甲午乙未間經朝野巨儒大公至論力爲抵正。天子聖神洞知法門錮疾。特將五燈纘續入藏。直頂傳燈正宗千百年之宗統。聖朝已大定。萬世永無獘矣。臺翁爲法門砥柱。豈不習聞之熟了然於前後費公之詭譎乎。一聞有妄人水鑑者不避上違古今皇藏之大嫌。不畏近犯照提未出之大罪。僭將土地堂妄建爲天王。僭稱祖剎以僞亂眞。以烏有先生篡奪空王之嫡派。在臺翁宜何如持公秉直嚴訶斥以正之。無使滋蔓傳誤後學可也。胡乃爲之文勒之石。佐助妄人狂騁。春秋責備賢者恐適以寬妄人之過也。聞在癸卯天然湘大師與臺翁邂逅生生林。語之故而告之。悔乃復走荊。訪其故老。考其遺蹤。拜其祖塋。驗其銘狀。果實實與傳燈正宗所志者的切著明。歸舟遽取原稿守江漢焚撒之。因咬齒自誓曰。顯實爲水鑑所賣。敢昭告於靑原石頭天皇龍潭諸大祖師。我若不廢此稿斷此葛藤。禍如白水。臺翁言猶在耳。江漢之間一時傳頌。莫不心服子路攺過之勇。不惟靑原諸祖鑑其至誠無僞。卽江漢間天龍鬼神必且默志其言而望日月之更也。今妄人以尼告發。而太守公差鎖拏﹝日／出／大／米﹞其過惡於道路。百醜傳播賄乃脫逃。向非天皇威靈顯應果報無差。當不敗露若是之甚也。所恨太守不知法門大事。不能一奮蕭斧直碎其碑以掩日月之蝕。或者曰非臺翁自碎之不足以了白水之誓。故畱之以有待也。昰衰朽無似。𨿽未識韓顧荒山龍脈發於黃梅四祖。禪通距安國又僅五六十里之近。聲息相通。卒無一言以效一得之愚。則同時大徳未必不以責備之辭相波及也。倘蒙俯鑑愚忱。或轉托知交。以廢石攺額之權仍屬之太守。或臺翁自命一價之使直自爲之。以了結白水誓願。從此夢寐安無媿怍。則臺翁芳名不惟從此遠播千古。而昰老死深山亦可無憾也。偶托缽蘄春。適逢白門僧。便藉之爲郵。披肝瀝膽以盡私衷。伏惟鑑宥。戊申八月杪禪通弟空昰和南奏記時年七十有五。

靈隱晦山顯禪師復劍叟昰和尙書

久跂法音。恨以緣慳無由接教。近歲又以業風鼓動。返笠靈山。一入膠盆遂騎虎背。相見因緣亦欲參商矣。承諭天王碑文。原非弟本意。弟與洞上諸知識多水乳交好。豈肯存生滅心懷人我見作此不中心行。壬寅偶閱藏漢上。因水鑑兄勤懇求文。孟浪屬筆。然亦實未到荊州時作也。是秋因護國請。遂親履其地。一到新創天王。心疑非天王遺址。何故。諸家記載皆云城西。而此在城南故也。急欲索回原稿。水鑑已往儀眞矣。豈意水鑑多事刊板傳送。且弟署欵不過曰水鑑海兄而已。乃自更沙翁大禪師。妄自標榜﹝誇﹣大﹢﹝嘹﹣口﹞﹣小﹞﹣日﹞張過分。豈不取笑識者耶。幸近日水鑑兄傳得刻本到山。拙作止刊。木板未曾上石。其現勒石天王者乃一榷關使李護法文也。合府官僚及勒石名字皆載碑尾。現冊可證。辱老法翁見教自媿。一時妄作以涉爭端。道聽塗說實非信史。弟在靑原拈香。何嘗不曰三宗鼻祖且親到天皇。其城西城南豈肯妄爲曲說。𨿽水鑑兄興復古寺亦屬好事。然欲以城南而混城西。顯則不敢復附會矣。拙作幸未刻石。不必慮其傳遠。前文偶爾孟浪。自知懺悔。倘有校正理論等事。老法翁自爲主張。顯斷不怙過也。拙刻三種。附塵法覽。

己酉七月初六日靈隱法教弟戒顯再拜謹復

﹝附﹞五家辧正

贊陽沙門養存述

濟北集五家辧曰。達摩西來迄於三祖。宗渾而不分矣。四祖派牛頭。五祖派北秀。六祖派靑原。爾來宗派興焉。纂傳燈者不精討論。以南嶽靑原爲兩宗。嶽下出二宗。原下出三家者非也。據唐伸撰藥山碑。系儼於大寂。又丘玄素撰天王道悟碑。系悟於大寂。又呂夏卿撰雪竇碑。爲竇於大寂九世之孫。以五家共出大寂下。爲合馬駒一踏之讖矣。余辧之曰。煉公以爲六祖宗南嶽派靑原。不知此爲證何義何據。言不干典事不師古。黃吻禪皺猶羞。況於辧宗趣者耶。夫據禪有五燈。例儒基六經。乃嵩明教力探大藏。或經或傳。校驗其謂禪宗者。推正其謂佛祖者。其所見之書果謬。𨿽古書必斥之。其所見之書果詳。𨿽古書必取之。校之修之命曰傳法正宗記。其記曰。正宗至第六祖其法益廣。已詳傳燈廣燈。其傳起自大鑑而終智達。凡千三百有四人也。﹝正宗首唱﹞

大鑑二世曰靑原行思禪師。初於大鑑之眾最爲首冠。大鑑嘗謂之曰。從上以衣與法偕傳。蓋取信於後世耳。今吾得人。何患乎不信。我受衣來。常恐不免於難。今復傳之。慮起其諍衣缽。宜畱鎭山門。汝則以法化一方。無使其絕。思歸其鄕居靑原山靜居寺。最爲學者所歸。其法嗣一人曰南嶽石頭希遷。

大鑑二世南嶽懷讓禪師。往參六祖。祖曰什麼處來。曰嵩山來。祖曰什麼物恁麼來。曰說似一物卽不中。祖曰還可修證否。曰修證卽不無。污染卽不得。祖曰祇此不污染。諸佛之所護念。汝旣如是。吾亦如是。昔般若多羅所讖。蓋於汝足下出一馬駒。蹋殺天下人。事祖歷十五載。尋往南嶽居般若。四方學者歸之。所出法嗣凡九人。一曰江西道一云云。

旁出略傳。其傳起於末田底而止神會。凡二百有五人云云。乃仲溫瑩公﹝大慧法嗣﹞贊之曰。嵩之髙文至論足以寄宣大化。旣經進獻獲收附於大藏。則維持法門之功日月不能老矣﹝贊見羅湖文集﹞。蓋嵩公者。道行藹然。乘大願輪不測人也。故舉世稱北斗以南一人而已。豈又謂之不精討論者耶。

又長沙侯延慶僧寶傳引曰。自達摩之來。六傳至大鑑。鑑之後折爲二宗。其一爲石頭。雲門曹洞法眼宗之。其一爲馬祖。臨濟潙仰宗之。是爲五家宗派。

夫傳燈廣燈及正宗記者。天子各以敕與大藏偕行世。是爲皇藏。今古不刊之典也。昔者圭峯欲立荷澤爲正傳的付。正抑讓公爲旁出派徒。大爲諸師被毀笑。今與煉公一狀領過。子動呵﹝奭﹣人﹢大﹞傳燈以爲不精。夫佛祖之道於今可見者。獨賴此書之存。功深微禹。且翰林學士楊大年見地超曠。時奉敕裁定此書。大年之力勛參微管矣。爾來燈燈續焰。祖祖聯芳。然則原師編輯聖宋外護。大年較正。其昭昭而髙煥。大明孰得而踰之。煉公進則上犯皇詔。退則內違五燈。以至一掃李遵勗李詠陸遊等諸賢各所其證。別囮唐碑一謬。妄欲誘天下後學。乃是望天憂杞國。捧土塞孟津矣。若知其私欲取信於人。則自欺也。𨿽童蒙誰敢肯之。若懷其私誤爲之公。則不明也。昏己欲牗人。可笑不自量。子之此舉乃聚扶桑六十州鐵。鑄此一个錯可不成也。吁。攫金不見人。洗垢至折脛謂乎。

唐伸碑記出之通載。常稱大儒。煉號聞人。若然。漏唐書儒學才藝等而無傳者何哉。又普考史籍。望出太原。氏唐者若干。未閱伸之有名。況於令聞乎。卽知無名位可稱。惟是操眊臊漢也。今考其記。疑兕不泰。其言曰。門人狀先師之行。求師之耿光垂於不朽。余議道。吾雲巖船子椑樹百巖髙沙彌等。皆藥山之子也。盍稱門人。某和欺之妄。尾巴已露。其非一也。師本傳曰。師侍奉馬祖三年。辭祖返石頭。伸言曰居寂之室垂二十年矣。因按師大歷八年納戒於衡嶽希操律師。博通經論。嚴持戒律。而後遊方參請事了。至貞元初憩住藥山。其間年數僅十霜也。伸之躗言如之。誰不絕倒。其非二也。儼之於遷蓋垕於寂。令終有俶。然伸也片言不及。玆知彼是舜犬也。詎怪吠堯。常煉從而不紏是妾婦之事也。吁。其非三也。傳燈及稽古略等曰。藥山首至石頭。頭指之見馬祖。復還石頭領悟心要。一日師坐次。頭問汝在這里作什麼。曰聖諦亦不爲。頭曰恁麼卽閒坐也。曰若閒坐卽爲也。頭曰汝道不爲且不爲个什麼。曰千聖亦不識。頭以偈贊曰。從來共住不知名。任運相將只麼行。自古上賢猶不識。造次凡流豈敢明。據此則明藥山機緣終歸石頭。伸言無之。其非四也。大光明藏曰。靑原仁父祖也。子石頭外而气分感。而爲諸孫。藥山雲巖殆聖諦不爲處發生矣。伸謾系之寂。是爲瞽說。言不中道。其非五也。朗州刺史李翺向師玄化。入山謁之。欣愜而呈偈曰。煉得身形似鶴影。千株松下兩函經。我來問道無餘事。云在靑天水在缾。翺時年三十九。參藥山而退。著復性書三篇。韓愈柳宗元覽之嘆曰吾道萎遲。翺且逃矣。相國崔羣﹝與韓愈同榜﹞常侍溫造﹝大雅五世孫刺朗州﹞相繼問道。師能開發道意矣。我道及儒也陶煉難化。護法之力拔山扛鼎。故宋僧傳系之護法。此可紀之一節也。伸何疏脫。其非六也。師一夜登山頂。月下大嘯。應澧陽九十許裏。因名之爲嘯峯。稱其異也。僧傳贊曰。儼公一笑。聲徹遐鄕。𨿽未勞目連遠尋。道感如然。此師不測神用。伸何漏之。其非七也。太和年中。

文宗敕謚弘道大師。所謂天子休命嘉師徳美者也。大戴禮曰武王踐阼。曰謚者行之迹。是以大行受大名。小行受小名。行出乎己。名出乎人。詳唐類函九十四。凡指事稱徳。蓋紀行實之法也。何況謚號之勅最其大節也。伸又漏焉。其非八也。李翺百官行狀奏曰。紀其行狀宜出門生。賴此翺與羣造徳位兼備。頡頏唐朝冠冕儒林。且沐其化也久。如撰師碑除此三學士而更爲誰。如伸無聞可齒。又非知師者。誰媚於爾自衒自媒。固鉆穴隙之類乎。其非九也。抑伸所銘之碑不知立何處。將藥嶠之塢乎。將華亭之步乎。將無何有之鄕乎。吾知是好事者所以建之何樓備欺妄。豈爲紀徳碑。其非十也。來哲請效李安民之風好佩玦矣。虛堂徑山語錄舉馬大師問藥山子近日見處如何。山云皮膚脫落盡惟有一眞實。祖云子之所得可謂協於心體布於四肢。何不將三條篾束取肚皮隨處住山去。山云某是何人。敢言住山。祖云未有長行而不住。宜作舟航。勿久住此。師云馬大師借手行拳咒詛他家兒女。且道藥山因甚不肯承嗣馬祖。出來下一轉語看。常也煉也。捨恁援證。取彼妄說。眞贗公私於意何如。正好自判何須地辧。

妄天王之辧。詳永覺龍潭考。白巖鋤宄﹝略如下出﹞。

煉公又以爲悉束五家歸一馬踶而正符祖讖。余辧孟軻所謂盡信書則不如無書。於武成取二三策而已。何其血之流杵也。詩曰周餘黎民靡有孑遺。史曰項羽攻襄城襄城無噍。類此一例之語也。煉公盍參子輿氏解聖讖矣。

又證呂碑系竇於大寂九世孫。余辧雪峯對閩王自稱得先石頭之道。卽見雪峯語錄。又僧寶傳玄沙傳曰。閩帥王審知爲師外護。眾盈七百。石頭之宗至是遂中興矣。又秀州資聖勤禪師撰原宗集。嵩明教序之曰繇釋迦如來而下。至於雲門。取其言尢至者。不失其宗。得之故曰原宗。勤師證法於徳山遠。遠卽雲門之法孫也。雲門秉雪峯。峯承徳山鑑。鑑續龍潭信。信嗣天皇悟。悟繼石頭。頭紹廬陵思。思受法於大鑑。廣達摩所傳之道。故天下學佛者尊其徳如孔子。承周公而振堯舜之道矣。然雲門玄沙同嗣雪峯宗石頭。門出香林。林出智門。門出雪竇。沙出羅漢琛。琛出法眼益。二派世系明著如示掌矣。乃知竇與嵩遠皆爲雲門孫行矣。煉公胡爲謾棄我入室之眞印。卻拾他流俗之咳唾。先自失了一隻眼。且呂碑云師將示滅或曰師獨無頌辭世。師曰吾平生患語之多矣。遂亡。然睦庵曰。雪竇拾遺錄師示寂偈曰。白雲本無羈。明月照寰宇。吾今七十三。天地誰爲侶。此偈會稽思一禪者出示然。呂之說非。故錄之云。余又謂雪竇垂滅師資取訣正是切要之時也。呂說言或曰疏謬也甚矣。豈又以欠末後一句爲救平日之饒舌耶。事苑所糾尢爲切當。況彼不諳宗脈不足怪耳。

煉公屈眴辧曰。今證禪事。引他氏通書。是証之貞者也。余亦效顰且引通書。按大明一統志曰。舒州皖山名三祖山。黃庭堅題詩曰。司命無心播物。祖師有記傳衣。白雲橫而不度。髙鳥倦而獨飛。黃州破頭山名四祖山。黃州馮茂山名五祖山。韶州曹溪六祖傳衣缽處也。吉安府靑原山七祖思公道場。緇林向慕多往從之。黃魯直嘗賦靑原詩。至今其名與北鬥垂。又名勝志第九宋文天祥題江西靑原山詩。空庭橫螮蝀。斷碣偃龍蛇。活火參禪筍。淸泉透佛茶。晚鐘何處雨。春水滿城華。夜影燈前客。江西七祖家。韻府傳衣全同此志矣。煉公若許取此二三通書者所言。派原宗嶽之禍今將嫁誰。若爲方誌不足證祖位者。唐碑宜作鎭石。呂說盍覆醬瓿。進退維谷義虎何踞。通載亦稱思公爲七祖。爾內從訛說。吾於此惜常公無定古今之舌。然今吾引此說者。我之不平破汝不平之謂也。伸呂臆裁寔不足。非常煉賡倡惑甚盜鐘。自破內法。嘆及獅虫。不敬師長。罪類梟鏡。二公者旣撰於通載。纂於釋書。垂訓來世之人。而尙自愛鳥於屋上。惡蠏於水中。亥豕不辧。金根妄攺。終至悞累後學。戒之哉戒之哉。余𨿽末學。不顧危亡觸忤先輩。所以爲法不爲己。謀道不謀身也。或難曰孔丘所謂人遺弓人得之。何必楚也。況今思讓同。不出大鑑一彀裏。吾子齷齪勞勃溪者何耶。曰哿哉言乎辭气不迫可以味焉。然其義未也弢弓服矢則止。若云彀張則射法不能無矣。射之於彀。左右相待。車之於行。隻輪那轉。大鑑始遭屯蹇幾二十年。後正旺其化。思也讓也可謂射之兩臂。車之雙輪也。吾此辧效爭於君子所以椎鍛夷不平。榜檠矯不直。以公是公非爲萬世規也。明教大師評唐髙僧。神淸不喜禪者自尊其宗乃著書﹝北山錄﹞曰。𨿽能編連萬世事亦何益乎。書曰記問之學不足爲人師。淸之謂也歟。吾於二公而亦云。

幸有炯戒。各好革轍矣。山翁忞禪師上堂曰。昨夜南嶽匡廬兩山爭論佛法。一山道南嶽乃曹溪嫡子。磚鏡磨穿古佛心。一山道靑原實寶林正宗。廬陵米價傳千古。羅浮山出來曰莫爭莫爭。天臺道不妨快也。山僧遂與一喝。於是四山各各懡﹝怡﹣臺﹢羅﹞而退。拈起袈裟角曰還見麼。自從盧老收歸後。須信人人總有之﹝會元續略﹞。永覺晚錄示參禪正軌。其略曰。一禁偏護門風。門風之別所宗有五。其實皆一道也。如汾陽昭𨿽善三玄。兼談五位。浮山遠學洞山之道於大陽。雲門𨿽承雪峯。歷參洞下諸師。是知大道爲公。法無偏黨。後世妄生人我。割截虛空。嗣臨濟者謗曹洞。嗣曹洞者謗臨濟。如唐之牛李﹝牛僧儒李徳裕各立朋黨﹞宋之蜀洛﹝蜀黨首於蘇軾洛黨首於程頤﹞。卒之至於家喪國亡而不悟。豈不深可痛哉。今願諸人廓無外之觀。體無私之照。而斯道幸甚矣。

五家綱要

宗派孔殷分不分

曹溪口實熟知聞

雷霆髙吼濟河浪

舒捲無心洞上云

會去蚌胎含漢月

爭來蝸角戰秦軍

一華五葉同春色

兄弟鬩墻勿競芬

五家辧正﹝畢﹞

﹝附﹞五派一滴圖

虎關和尙五家辧曰。趙宋時。達觀頴覺範洪夢堂覺之諸老。有志於質五家。不能旣焉。

達觀所集五家宗派。引丘玄素所撰碑曰。道悟嗣馬祖也。後來評之曰。達觀頴以丘玄素碑証之。疑信相半。蓋獨見丘玄素碑。而未見載符碑耳。覺範林間考傳燈天皇章。泊丘玄素所撰天王碑而疑之曰。道悟者正似兩人。又似南嶽碑圭峯狀爲證焉。然則覺範亦未見符載所撰天皇碑耶。夢堂嘗作重校五家宗派序。按其大意馬大師八十四人內。有天王道悟。悟得龍潭信。信得徳山鑑。鑑得雪峯存。存下出雲門宗。今傳燈卻收雲門法眼兩宗。歸石頭下誤矣。緣同時道悟有兩人。一曰天王道悟。嗣馬祖。丘玄素撰塔銘。一曰天皇道悟。嗣石頭。符載撰塔銘。自景徳至今。天下四海。𨿽據位立宗者。不能略加究辧。由是觀之。惟夢堂能旣彼達觀覺範之所不旣。然而夢堂亦有所不旣。曰石頭遷得藥山儼。不獨自云爾。亦引張無盡呂夏卿二君子之言曰。石頭得藥山。山得曹洞一宗。是皆據傳燈而已。所謂將錯就錯者乎。惜乎。夢堂等諸老。只解雲門法眼之被傳燈誤。而不解曹洞一宗。亦被傳燈誤。故云。有質於五家。不能旣焉。

又曰諸公之不旣者。因不見藥山碑。唐聞人唐伸撰。其略曰。師居大寂之室。垂二十年。寂曰。爾之所得可謂浹心術云云。貞元初。憩藥山。

虎關乃日域人也。而出於趙宋諸老之上矣。以藥山爲馬祖資。取證伸碑者明矣。從是曹洞一宗亦馬祖下。向之系藥山於石頭下者。堪一笑耳。

又曰。復雪豆碑朝奉郎呂夏卿撰曰。天王龍潭徳山雪峯雲門香林智門。其世次也。師諱重顯。字隱之。大寂九世之孫。智門之法嗣也。

虎關復引呂文。而副於夢堂所引之丘符二文。然則呂文亦是雲門法眼。爲馬祖下之證也。何必局符丘乎。又曰。昔般若祖記南嶽曰。足下出一馬駒。蹈殺天下人。五家出大寂下。爲合讖焉。若如傳燈不抵馬踶者多矣。虎關若不爲此辧。則祖讖亦成空言矣。於戲般若祖千有餘歲之下。虎關獨鞭其後。﹝跳﹣兆﹢曷﹞出五家於一馬蹄。不亦偉乎。予每讀五家辧。其文繁多而勞難解。故竊舉大綱以志焉。

道原傳燈錄

南嶽馬祖百丈黃蘗

臨濟宗

大潙大仰

潙仰宗

靑原石頭天皇龍潭徳山雪峯

雲門宗玄沙羅漢

法眼宗藥山雲巖洞山曹山

曹洞宗傳燈載而誤者二

其一載龍潭於天皇下

其二載藥山於石頭下

傳燈不載而誤者四

其一不載天皇於馬祖下

其二不載龍潭於天王下

其三不載惠眞於天皇下

其四不載藥山於馬祖下

夢堂宗派序

南嶽馬祖百丈黃蘗

臨濟宗

大潙大仰

潙仰宗

天王龍潭徳山雪峯

雲門宗玄沙羅漢

法眼宗靑原石頭天皇惠眞文賁

幽閒

藥山雲巖洞山曹山

曹洞宗

夢堂本於丘碑。而馬祖下增入天王。以龍潭爲其法嗣。又本於符碑。而天皇下增入惠眞。且有言曰。天皇得惠眞。眞得文賁。賁得幽閒便絕矣。復會元七引符碑云。天皇法嗣三人。曰惠眞。曰文賁。曰幽閒。夢堂所引。則天皇至於三世。會元所引。則一世三人。故圖而存焉。

虎關五家辧

初祖二祖三祖四祖

牛頭五祖

北宗六祖南嶽馬祖百丈黃蘗

臨濟宗

潙山仰山

潙仰宗

天皇龍潭徳山雪峯

雲門宗玄沙羅漢

法眼宗藥山雲巖洞山曹山

曹洞宗靑原石頭天皇

文賁

惠眞

幽閒

傳燈藥山章不敢言馬祖事。如會元第五。則云藥山首造石頭。頭曰。子因緣不在此。且往馬祖大師處去。山稟命恭禮馬祖。侍奉三年。祖曰。宜作舟航。無久住此。山乃辭祖。返石頭云云。與彼伸碑大同小異。𨿽然編會元者。猶以藥山爲石頭資。是亦不見伸碑之謂乎。惟如五家辧。能引伸碑。而馬祖下增入藥山也。

五派一滴圖﹝後序﹞

五派之出江西也。自來久矣。而道原編傳燈而多誤焉。夢堂序宗派而不足焉。學者憂之。吾海藏師作五家辧而正之。考故實究宗趣。無餘蘊矣。學者喜之。龍山日庵一東書記。學識不羣。有補宗教者也。暇日取道原夢堂及海藏所爲者。分成三段。圖之一紙。又略書梗槪圖。圖之下。以便觀覽。就予求名其圖。書五派一滴四字。塞來命耳。吁此一滴也。起自江西十八灘頭。震旦日域分支別派。而不迷其源者。獨有日庵哉。予嘗閱大惠法語。有爬著癢處者。一滴之外。更添一滴。以爲談助云。

文明乙巳小春吉辰

小補橫川叟

按大惠示中證居士法語曰。藥山和尙初發心。求善知識時。到南嶽石頭和尙處。遂問。三乘十二分教。某甲粗亦研窮。承聞南方有直指人心見性成佛。實未明了。乞師指示石頭云。恁麼也不得。不恁麼也不得。恁麼不恁麼總不得。藥山聞而不領。良久無言。石頭云。會麼。藥山云。不會。石頭云。恐子緣不在此。往江西問取馬大師去。藥山依教。直至江西。見馬師以問石頭話端。依前問之。馬師曰。我有時教伊揚眉瞬目。有時不教伊揚眉瞬目。有時教伊揚眉瞬目者是。有時教伊揚眉瞬目者不是。藥山聞馬師話。便獲金剛心。中更無奇特玄妙可通消息。但作禮而已。馬師知其已證入。亦無別道理傳授。只向他道。汝見个甚麼便禮拜。藥山亦無道理可以呈似馬師。但云。某在石頭。如蚊子上鐵牛相似。馬師亦無言語與之印可。一日忽見便問。子近日見處如何。山曰。皮膚脫落盡。惟有一眞實。馬師曰。子之所得。可謂恊於心體。布於四肢。旣然如是。將三條蔑束取肚皮隨處住山去。藥山云。某甲又是何人。敢言住山。馬師云。未有長行而不住。未有長住而不行。欲益無所益。欲爲無所爲。宜作舟航。無久住此。遂辭馬師去住山。此亦獲金剛心中之效驗者云云。

