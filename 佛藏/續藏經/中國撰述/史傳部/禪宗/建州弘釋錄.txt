續藏經建州弘釋錄

明元賢集建州弘釋錄序

余作驅烏時嘗遊閩中。知建州爲理學淵藪。後閱傳燈諸書。又知建州爲禪學淵藪。每見建州僧必詢其鄕之先正。然往往不能對。因爲悒悒久之。丁巳春吾弟永覺師初棄儒入釋。從壽昌先師學枯禪。因與道其鄕之先正。甚悉。皆粹若珙璧逸若鳳鸞。多餘所未及知者。余喜甚。指其胸曰。此是壹部僧史記。師曰吾將志而傳之。無何先師沒。師徠博山同居者五載。余間索其舊諾。師曰俟識鼻孔後爲之。後歸閩隱山未通消息。戊辰春餘自鼓山還博山。道經建州。師迎於開元寺。余壹見而識之曰今可志建州僧也。師笑而不答。余乃問曰壽昌塔掃也未。師曰掃卽不廢祇是不許人知。余曰汝偸掃祛也。師曰龢尙又作麼生。余曰掃卽不廢祇是不曾動著。師曰和尙不偸掃那。遂相笑而別。至己巳冬以書徠博山。則建州僧志成。寄以相示。且徵序焉。余閱其所集。凡分之爲四科。首曰達本。重明宗也。次曰顯化。彰禱應也。三曰崇徳。錄眾行也。四曰輔教。備金湯也。合之命名曰弘釋崇法化也。其識正。其論確。其采訪博。其分界嚴。非良史也耶。昔者道宣作僧史於唐。弗長於文。且不知有別傳之事。齊達摩壹宗於枯寂之輩。識何暗也。贊寧作僧史於宋。學富而才疏。且列黃蘗於感通。列嵓頭於遺身。列永明於興福。至於雲門。僧中王也。反舍之而弗列。則其謬爲尢甚。覺範繼贊而有述。髙華秀朗登作者之壇。然止傳禪宗諸彥。可以稱全史虖。今師所志𨿽僅僅壹州。而宣寧讓其雅當。覺範推其完備。迥然獨出。前無作者。卽此可以窺師之壹班矣。矧千載之上藉師而傳之。千載之下藉師而知之。是師之功固在千載之上下也。建州稱弘釋者。非師而誰歟。余故樂觀厥成。不辭而爲之序。抑又聞師撰述甚富。盡當殺靑以傳。若然則天下後世有大造焉。非獨壹建州也。余請拭目以俟之。

崇禎己巳冬佛成道日博山釋大艤題

敍弘釋錄

告假南旋道經潭陽。聞邑有覺公者。幼補諸生。卽斷絕一切聲色遊娛。並心白業。嗣剃髮壽昌無明爲之師。無異爲之友。日以向上一道相鼓唱。邇乃建大法幢於荷山。謂建州古稱法窟。而紀載多所缺略。爰考羣籍成一種畸史。曰弘釋錄。志達本。志顯化。志崇徳。志輔教。而建州法燈得覺公復炳焉。與余門人魏去非締世外交。予喜得而披對之。因嘆曰。道不虛行。人能弘道。丁玆教法陵替。以覺公之解之行於以弘敩而儀世。宜乎腰包而趨者盡南方也。且其答子侄偈。有骨鯁從來生鐵鑄。百千呼喚不回頭之句。則達本崇徳顯化不問而知。一肩子擔之矣。區區闡古徳之幽光。開後人之榜樣。遂足竟覺公乎哉。

辛未秋溫陵何喬遠書

建州弘釋錄敍

弘釋錄者。錄能弘釋氏之道者也。斯道自金人見夢。白馬西來。代有作者大弘其敩。以故千燈競照。輝映今古。浩浩乎莫可紀也。其在我建則六朝以前槪未有聞。唐興始建梵剎。自馬祖入關肇化於建陽之佛迹嶺。而禪學始大行焉。厥後𨿽禪教殊宗性相異旨。共能使玄化風飛法泉箭湧。皆我釋之津梁也。逮明興以來二百餘載。宗燈絕焰教海亦湮。間有二三亦落落如晨星。則弘道之責將屬之何人乎。賢潭邑之鄙人也。濫入緇流幸投法窟。𨿽螢火難照。鼯技俱窘。而好古一念每切愚悰。諦仰先標輙至揮涕。因思古此溪山也。此日月也。今亦此溪山也。此日月也。今之人豈獨異於古之人哉。夫何法門寥寂今古相懸乃爾。其無乃前蹤旣沒則觀感之無藉歟。狃於近習則激發之無人歟。用是不揣顓愚。博探羣籍。取諸師之產於建者。或開法顯化於建者。悉錄而傳之。俾晚學之士得見古人如是之辛苦。如是之嚴愼。如是之博大。如是之遠到。倘能翻然易轍而趨望標而進。則唐宋之盛庶幾再見於今日。亦未可知也。嗚呼。人皆可爲堯舜。子輿氏決非誑語在。有志者事竟成耳。若苟於自安。嚴於自畫。卽使諸祖儼然臨而詔之。彼將掉頭弗顧。亦何貴有斯錄哉。斯錄之行。願與有志者共之。

時

崇禎庚午菊月朔旦永覺道人元賢題

建州弘釋錄目錄

卷之上達本第一﹝共得三十二人﹞

唐建陽佛迹嶺道一禪師﹝出傳燈錄﹞

唐建安大珠慧海禪師﹝出傳燈錄﹞

唐建陽志賢禪師﹝出髙僧傳及傳燈錄﹞

五代浦城夢筆和尙﹝出傳燈錄﹞

五代建安白雲山約禪師﹝出傳燈錄﹞

五代建安白雲山智作禪師﹝出傳燈錄﹞

五代建安白雲山令弇禪師﹝出傳燈錄﹞

宋甌寧可勛禪師﹝出會元﹞

宋建陽澄湜禪師﹝出會元及林間錄﹞

宋建陽惟珍禪師﹝出會元及羅湖野錄﹞

宋政和定峯寺曉宣禪師﹝出續傳燈錄﹞

宋甌寧開元寺瑩禪師﹝出續傳燈錄﹞

宋建安如瑰禪師﹝出會元﹞

宋建安白雲崇梵寺余禪師﹝出會元﹞

宋浦城乾符大同院旺禪師﹝出會元﹞

宋浦城萬壽寺慧素禪師﹝出會元﹞

宋崇安普明舜禪師﹝出徑山誌﹞

宋浦城元素禪師﹝出會元﹞

宋甌寧寒巖慧升禪師﹝出會元﹞

宋崇安開善寺道瓊首座﹝出會元﹞

宋建陽覺庵道人祖氏﹝出普燈﹞

宋崇安開善寺道謙禪師﹝出宗門統會及會元﹞

宋甌寧竹源宗源庵主﹝出會元﹞

宋建陽晦庵慧光禪師﹝出會元﹞

宋崇安仙洲山吳十三道人﹝出會元﹞

宋建陽宗永禪師﹝出宗門統要﹞

元甌寧天寶山鐵關法樞禪師﹝出鐵關語錄﹞

元建陽髙仰山古梅正友禪師﹝出古梅語錄﹞

元甌寧斗峯山大圭正璋禪師﹝出大圭語錄﹞

元建陽云庵慶禪師﹝出徑山誌﹞

元松溪佛行少林嵩禪師﹝出徑山誌﹞

元甌寧天寶山逆川智順禪師﹝出宋濂文集﹞卷之下顯化第二﹝共得一十七人﹞

唐崇安銅缽山哀公﹝出邑志﹞

唐建陽神暄禪師﹝出髙僧傳﹞

唐浦城大同山蕭袁二禪師﹝出府誌﹞

唐松溪中峯行儒禪師﹝出邑志﹞

五代崇安瑞巖院扣冰澡光禪師﹝出瑞巖實錄﹞

五代甌寧南禪寶應寺無垢普隨禪師﹝出府誌﹞

宋浦城天心寺海珠道鎭禪師﹝出邑志﹞

宋建陽福先寺王聖者﹝出邑志﹞

宋建陽福先寺姚聖者﹝出邑志﹞

宋甌寧擎天巖道悟禪師﹝出謝疊山撰記﹞

宋崇安瑞巖院祖鑑從密禪師﹝出瑞巖實錄﹞

宋建陽如是庵曁公﹝出邑志﹞

宋建安法云堂陳公﹝出本山私紀﹞

宋松溪鬻香婆﹝出邑志﹞

元政和獎山慧空元模禪師﹝出本山石刻﹞

明壽寧虎皮庵金漢道人﹝出府誌﹞

崇徳第三﹝共得一十四人﹞

唐建陽明覺禪師﹝出髙僧傳﹞

宋建陽辯聰上座﹝出智證傳﹞

宋崇安自然法師﹝出邑志﹞

宋浦城南峯寺淨空禪師﹝出邑志﹞

宋崇安云居院嗣公﹝出邑志﹞

宋崇安開善寺肯庵圓悟禪師﹝出邑志﹞

元建安白雲寺愚叟澄鑑禪師﹝出支提志﹞

明建陽栴檀庵古朴智禪師

明崇安東林寺祖庭禪師﹝出東林遺刻﹞

明甌寧斗峯山大闡慧通禪師﹝出本錄﹞

明甌寧斗峯山古音淨琴禪師﹝出本集﹞

明甌寧斗峯山天眞道覺禪師﹝出古拙行狀﹞

明建陽徳應庵主﹝出野錄﹞

明建陽董巖云陽徳和禪師﹝出﹝紝﹣士﹢友﹞麟樓稿﹞

明建陽董巖一庵圓長上座﹝新入﹞

輔教第四﹝共一十四人﹞

宋浦城楊文公億﹝出會元﹞

宋崇安胡文定公安國﹝出會元﹞

宋建陽廌山遊先生酢﹝出佛法金湯﹞

宋崇安致堂胡先生寅﹝出玉英集﹞

宋崇安劉忠定公子羽﹝出會元﹞

宋崇安屏山劉先生子翚﹝出屏山集﹞

宋建陽朱文公熹﹝出朱子大全及資鑑﹞

宋浦城眞文忠公徳秀﹝出文獻通考﹞

宋建安匏庵陳先生竑願﹝出慈心功徳錄﹞

明建安翰林沈先生士榮﹝出續原教﹞

明建陽豫齋趙居士觀本﹝新入﹞

明建陽震南傅先生國珍﹝出﹝紝﹣士﹢友﹞麟樓稿﹞

明建陽泗泉余居士彰徳﹝出壽昌語錄﹞

明甌寧發吾張居士世昌﹝新入﹞

目錄﹝終﹞

建州弘釋錄卷之上

建陽晚學釋元賢編集

達本第一﹝共得三十二人﹞

識心達本始號沙門。心非可識。眼不見眼。絕解絕證。彊立斯號。入諸佛海。此爲第一。志達本。

△唐建陽佛迹嶺道一禪師

漢州什邡人。姓馬氏。容貌異常。牛行虎視。引舌過鼻。足下有二輪文。幼依資州唐和尙落髮。開元中習禪定於衡嶽之傳法院。讓和尙聞之。知是法器。乃往開導。遂契密旨。後入閩。居建陽之佛迹嶺。時閩中諸釋久滯權漸。忽聞頓旨翕然趨向。甘泉志賢千頃明覺實首依之。卒成大器。旣遷南康之龔公山。禪化大行。嗣法者一百三十九人。卒謚大寂。塔號大莊嚴。七閩禪學實師爲之肇云。﹝佛迹嶺今爲聖迹寺﹞

△唐建安大珠慧海禪師

姓朱氏。依越州大云寺智和尙受業。初參道一禪師。一問從何處來。曰越州大云寺來。一曰來此擬須何事。曰求佛法。一曰我這里一物也無。求甚麼佛法。自家寶藏不顧。拋家散走作麼。曰阿那个是慧海寶藏。一曰卽今問我者是汝寶藏。一切具足更無欠少。使用自在何假外求。師於言下自識本心不由知覺。踴躍禮謝。師事六載。後以受業師老遽歸奉養。乃晦迹藏用外示癡訥。自撰頓悟入道要門論一卷。法侄玄晏竊出江外呈似道一。一覽訖告眾曰。越州有大珠圓明光透自在無遮障處也。眾中有知師姓朱者。相推來越尋訪依附。師謂曰禪客我不會禪。並無一法可示於人。不勞久立。且自歇去。時學侶漸多日夜叩激。事不得已。隨問隨答。其辯無礙。時有法師數人來謁。曰擬伸一問。師還對否。師曰深潭月影任意撮摩。問如何是佛。師曰淸譚對面非佛而誰。眾皆茫然。僧良久又問。師說何法度人。師曰貧道未曾有一法度人。曰禪師家渾如此。師卻問大徳說何法度人。曰講金剛經。師曰講幾座來。曰二十餘座。師曰此經是阿誰說。僧抗聲曰。禪師相弄。豈不知是佛說耶。師曰若言如來有所說法則爲謗佛。是人不解我所說義。若言此經不是佛說則是謗經。請大徳說看。僧無對。師少頃又問。經云若以色見我以音聲求我是人行邪道不能見如來。大徳且道阿那个是如來。曰某甲到此卻迷去。師曰從來未悟說甚卻迷。曰請禪師爲說。師曰大徳講經二十餘座卻不識如來。僧禮拜曰願垂開示。師曰如來者是諸法如義。何得忘卻。曰是諸法如義。師曰大徳是亦未是。曰經文分明那得未是。師曰大徳如否。曰如。師曰木石如否。曰如。師曰大徳如同木石如否。曰無二。師曰大徳與木石何別。僧無對良久卻問如何得大涅盤。師曰不造生死業。曰如何是生死業。師曰求大涅盤是生死業。捨垢取淨是生死業。有得有證是生死業。不脫對治門是生死業。曰云何卽得解脫。師曰本自無縛不用求解。直用直行是無等等。曰禪師如和尙者實謂希有。禮謝而去。有行者問卽心卽佛那个是佛。師曰汝疑那个不是佛。指出看。行者無對。師曰達卽徧境是。不悟永乖疎。

律師法明謂師曰禪師家多落空。師曰卻是座主家落空。明大驚曰何得落空。師曰經論是紙墨文字。紙墨文字者俱是空。設於聲上建立名句等法。無非是空。座主執滯教體。豈不落空。明曰禪師落空否。曰不落空。明曰何得不落空。師曰文字等皆從智慧而生。大用現前。那得落空。明曰故知一法不達不名悉達。師曰律師不惟落空兼又錯會名言。明作色曰何處是錯處。師曰未辯華梵之音如何講說。明曰請禪師指出錯處。師曰豈不知悉達是梵語耶﹝悉達此云一切義成﹞。明𨿽省過而心猶憤然。又曰夫經律論是佛語。讀誦依教奉行。何故不見性。師曰如狂狗趂塊。師子咬人。經律論是性用。讀誦者是性法。明曰阿彌陀佛有父母及姓名否。師曰阿彌陀姓憍屍迦。父名月上。母名殊勝妙顏。明曰出何教文。師曰出鼓音王經。法明禮謝贊嘆而退。有三藏法師問眞如有變易否。師曰有變易。藏曰禪師錯也。師卻問三藏有眞如否。曰有。師曰若無變易決定是凡僧也。豈不聞善知識者能回三毒爲三聚淨戒。回六識爲六神通。回煩惱作菩提。回無明爲大智。眞如若無變易。三藏眞是自然外道也。曰若爾者眞如卽有變易也。師曰若執眞如有變易亦是外道。曰禪師適來說眞如有變易。如今又道不變易。如何卽得的當。師曰若了了見性者如摩尼珠現色。說變亦得說不變亦得。若不見性人聞眞如變易便作變易解會。聞不變易便作不變易解會。藏曰故知南宗實不可測。有道流問世間還有法過於自然否。師曰有。曰何法過得。師曰能知自然者。曰元气是道否。師曰元气自元气。道自道。曰若如此則應有二也。師曰知無兩人。又問云何爲邪云何爲正。師曰心逐物爲邪。物從心爲正。源律師問和尙修道還用功否。師曰用功。曰如何用功。師曰饑來喫飯困來打眠。曰一切人總如是。同師用功否。師曰不同。曰何故不同。師曰他喫飯不肯喫飯。百種須索。睡時不肯睡。千般計較。所以不同也。律師杜口。韞光大徳問禪師自知生處否。師曰未曾死何用論生。知生卽是無生法。無離生法有無生。祖師曰當生卽不生。曰不見性人亦得如此否。師曰自不見性。不是無性。何以故。見卽是性。無性不能見。識卽是性。故名識性。了卽是性。喚作了性。能生萬法喚作法性。亦名法身。馬鳴云所言法者謂眾生心。若心生故一切法生。若心無生。法無從生。亦無名字。迷人不知法身無象應物現形。遂喚靑靑翠竹總是法身。鬱鬱黃花無非般若。黃花若是般若。般若卽同無情。翠竹若是法身。法身卽同艸木。如人喫筍應總喫法身也。如此之言寧堪齒錄。對面迷佛。長劫希求全體。法中迷而外覓。是以解道者行住坐臥無非是道。悟法者縱橫自在無非是法。光又問大虛無生靈智否。眞心緣於善惡否。貪欲人是道否。執是執非人向後心通否。觸境生心人有定否。住寂寞人有慧否。懷傲物人有我否。執空執有人有智否。尋文取證人苦行求佛人離心求佛人執心是佛人此智稱道否。請禪師一一爲說。師曰。大虛不生靈智。眞心不緣善惡。嗜欲深者機淺。是非交爭者未通。觸境生心者少定。寂寞忘機者慧沈。傲物髙心者我壯。執空執有者皆愚。尋文取證者益滯。苦行求佛者俱迷。離心求佛者外道。執心是佛者爲魔。曰若如此畢竟無所有也。師曰畢竟是大徳。不是畢竟無所有。光踴躍禮謝而去。客問儒釋道三教同異如何。師曰大量者用之卽同。小機者執之卽異。從一性上起用。機見差別成三。迷悟由人。不在教之同異也。

△唐建陽志賢禪師

姓江氏。夙心剛整。幼且成規。旣遂出家。尋加戒品。沾嘗漸教。守護諸根。抗節修心。不違律範。大寶元年於本邑佛迹嶺依道一禪師始聞頓旨。汲水拾薪惟務勤苦。後遊方見金華山赤松洞郁林峻嶺。泉湖百步。意樂其幽奇卽棲巓頂。野老負香粇蔬茹以供之。時天大旱。師望空擊石謾罵諸龍曰。若業畜無能爲也。其菩薩龍王胡不遵佛勅救百姓乎。敲石才畢。霈然雨作。婺人咸悅。後遊長安。名公碩徳共請師爲太守功徳之師。師凜然不顧。明日遂行登五臺。尋止太原甘泉寺。道俗學禪者接踵交集。咸資法味。後無疾主坐化。勅謚大遠禪師。

△五代浦城夢筆山和尙

亡其名。得法於雪峯存禪師。僧問如何是佛。師曰不誑汝。曰莫便是否。師曰汝誑他。閩王請齋問師還將得筆來也無。師曰不是稽山繡管。慚非月裏兔毫。大王旣垂顧問。山僧敢不通呈。又問如何是法王。師曰不是夢筆家風。

△五代建安白雲寺約禪師

得法於翠微學禪師。僧問不坐偏空堂。不居無學位。此人合向甚麼處安置。師曰靑天無電影。韶國師參。師問甚處來。韶曰江北來。曰船來陸來。韶曰船來。師曰還逢見魚鱉麼。韶曰往往遇之。師曰遇時作麼生。韶曰咄縮頭去。師大笑。塔在今白雲寺後。

國師如鵬。搏白雲如太空。國師如龍。驤白雲如大海。觀者徒知賞國師之駿逸。而不知其被白雲活埋。迨今猶未起在。

△五代建安白雲山令弇禪師

得法於羅山閒和尙。上堂曰。遣往先生門。誰云對喪主。珍重。僧問己事未明以何爲驗。師曰木鏡照素容。曰驗後如何。師曰不爭多。問。三臺有請。四眾臨筵。旣處當仁。請師一唱。師曰要唱也不難。曰便請。師曰夜靜水寒魚不食。滿船空載月明歸。

△五代建安白雲山智作禪師

永眞朱氏子。容若梵僧。禮鼓山晏國師披剃。一日鼓山上堂召大眾。眾皆回眸。山披襟示之。眾罔措。惟師獨朗悟厥旨。入室印證。又參次。山召曰近前來。師近前。山曰南泉喚院主意作麼生。師斂手端容退身而立。山莞然奇之。建州大守陳誨請住白雲。上堂曰。還有人向宗乘中致得一問來麼。待山僧向宗乘中答。時有僧出禮拜。師便歸方丈。問如何是髑髏裏眼睛。師曰泥牛入海。問如何是主中主。師曰汝還具眼麼。曰恁麼則學人歸堂去也。師曰猢猻入布袋。問如何是延平津。師曰萬古水溶溶。曰如何是延平劍。師曰速湏退步。曰未審津之與劍是同是異。師曰可惜許。次遷奉先。僧問如何是奉先境。師曰一任觀看。曰如何是境中人。師曰莫無禮。問如何是奉先家風。師曰卽今在甚麼處。曰恁麼則大眾有賴也。師曰幹汝甚麼事。問如何是爲人一句。師曰不是奉先道不得。問如何是枯木裏龍吟。師曰火裏蓮生。卒謚眞寂。

△宋甌寧可勛禪師

姓朱氏。法嗣法眼益。公住宣州興福院。僧問如何是興福正主。師曰闍黎不識。曰莫祇這便是麼。師曰縱未歇狂頭亦不失。問如何是道。曰勤而行之。問何云法空。師曰不空。有偈示眾曰。秋江煙島晴。鷗鷺行行立。不念觀世音。爭知普門入。

△宋建陽澄湜禪師

參百丈恆和尙得旨。出住廬山棲賢寺。僧問趙州橋度驢度馬。三峽石橋當度何人。師曰蝦蟇蚯蚓。曰恁麼則物物盡沾恩。師曰踏不著。問。仙洞昨朝師罷唱。棲賢今日請師宣。師曰來日又作麼生。曰未審如何領會。師曰箭過新羅。問如何是佛。師曰張三李四。問古人斬蛇意旨如何。師曰猶未知痛癢。問此是選佛境心空及第歸。師曰不才謹退。晚參。師曰早晨不與諸人相見。今晚不可無言。便下座。問。毗目仙人執善財手見微塵諸佛。祇如未執手時見个甚麼。師曰如今又見个甚麼。上堂。良久曰。幸好一盤飯不可糝椒姜。𨿽然如是。試唼啖看。便下座。師天性髙簡。律身精嚴。動不踰軌。暮年三終藏經。以坐閱爲未敬。則立誦行披之。黃龍南禪師初遊方。年甚少。從之屢年。故其平生所爲多取法焉。嘗曰棲賢和尙定從天人中來叢林標表也。雪竇禪師嘗依之。不合而去。作獅子峯詩曰。踞地盤空勢未休。爪牙安肯混常流。天教生在千峯上。不得云擎也出頭。

禪學晚進妄意髙遠。輙謂戒律不足持。三藏不足閱。傲然自恣。以爲身在三界之外。而不知已落泥犂之中矣。今觀湜禪師律身精嚴。動不踰矩。晚年三閱藏經以坐閱爲未敬。乃立頌行披之。嗚呼。眞萬世標表也。雪竇不合而去。自是雪竇不柰習气何。若黃龍南可謂善依人者。

△宋建陽惟珍禪師

天資和雅。篤於杜多之行。嘗搭粗布僧伽黎。韻致髙古。叢林有珍布衲之名。參慈明和尙得旨。出住洪州百丈山。作開山大智禪師贊曰。要識百丈祖師。只這目前便是。若更顧佇思量。何止落在第二。向未遭喝已前識渠面目。尋扭住作聲時全無巴鼻。誰云馬駒踏殺天下人。出得這一个恁麼衰气。元來不直半分。始解兒孫滿地。上堂曰。巖頭和尙用三文錢索得个妻。祇解撈蝦摝蜆。要且不要生男育女。直至於今門風斷絕。大眾要知奯公妻麼。百丈今日不惜唇吻與你注破。蓬鬢荊釵世所希。布裙猶是稼時衣。僧問牛頭未見四祖爲甚麼百鳥銜花獻。師曰有錢千里通。曰見後爲甚麼不銜花。師曰無錢隔壁聾。問達摩未來時如何。師曰六六三十六。曰來後如何。師曰九九八十一。問如何是祖師西來意。師曰木耳樹頭生。問一切法是佛法意旨如何。師曰一重山下一重人。問。上行下效未是作家。背楚投吳方爲達士。豈不是和尙語。師曰是。曰父財子用也。師曰汝試用看。僧擬議。師便打。上堂。天臺普請人人知有。南嶽遊山又作麼生。會則燈籠笑你。不會有眼如盲。

△宋政和定峯寺曉宣禪師

法嗣國慶宗禪師。僧問如何是祖師西來意。師曰云收千嶽翠。曰如何領會。師曰雨洗百花鮮。問學人上來請師垂示。師曰。江澄秋夜月。風掃曉天霞。曰一句才聞流通千古。師曰汝作麼生會。僧喝。師更打出。

△宋甌寧開元寺瑩禪師

得法於云居舜和尙。上堂。有一面鏡到處懸掛。凡聖不來。誰上誰下。遂拈拄杖曰。這个是拄杖。那个是鏡。良久曰。萬古碧潭空界月。再三撈摝始應知。又曰。悠悠忽忽。東湧西沒。無害無傷。穿皮透骨。平等應用。非心非佛。拶破面門。个是何物。古人無端謂遼天鶻。無眼者看取力口希。咄咄咄。以拂子擊禪牀。下座。

△宋建安如瑰禪師

姓魏氏。得法於長蘆信和尙。出住平江府萬壽寺。開堂日僧問如何是蘇臺境。師曰。山橫師子秀。水接太湖淸。曰如何是境中人。師曰。衣冠皇宋後。禮樂大周前。師凡見僧必問近日如何。僧擬對卽拊其背曰不可思議。將示寂。眾復曰不可思議。乃合掌而終。賜號證悟。

△宋建安白雲崇梵寺余禪師

參云居舜和尙。得蒙密印。出住白雲。僧問。臨濟喝少遇知音。徳山棒難逢作者。和尙今日作麼生。師曰。山僧被你一問。直得退身三步。脊背汗流。曰作家宗師今日遭遇。師曰艸賊大敗。問恁麼來底人師還接否。師曰孤峯無宿客。僧曰不恁麼來底人師還接否。師曰灘峻不畱船。曰。恁麼不恁麼則且置。穿過髑髏一句作麼生。師曰堪笑亦堪悲。上堂曰。直須向黑豆未生芽時構取。良久召大眾曰劍去遠矣。

△宋浦城乾符大同院旺禪師

得法於天衣懷禪師。僧問如何是祖師西來意。師曰入市烏龜。曰意旨如何。師曰得縮頭時且縮頭。

△宋浦城萬壽寺慧素禪師

得法於泐潭祥禪師。上堂。僧問劫火洞然大千俱壞。未審這个壞也無。大隨曰壞。修山主曰不壞。未審孰是。師曰。一壞一不壞。笑殺觀世音。師子驀齩人。狂狗盡逐塊。復曰會麼。曰不會。師曰不快漆桶。便下座。一日有僧來參。師問甚處來。曰和尙合知某甲來處。師曰。湖南擔屎漢。江西刈禾客。曰。和尙眞人天眼目。某甲在大潙充園頭。東林作藏主。師打三棒喝出。紹興二十三年六月朔趺坐書偈曰。昨夜風雷忽爾。露柱生出兩指。天明笑倒燈籠。柱杖依前扶起。拂子﹝跳﹣兆﹢孛﹞跳過流沙。奪轉胡僧一隻履。於是儼然而逝。

△宋崇安普明舜禪師

住徑山爲十一代祖。舊有語錄四卷。今無傳。

△宋浦城元素禪師

得法於上封才禪師。出住福州普賢寺。上堂曰。兵隨印轉。三千里外絕煙塵。將逐符行。二六時中淨裸裸。不用鐵旗鐵鼓。自然艸偃風行。何須七縱七擒。直得無思不服。所謂大丈夫秉慧劍。般若鋒兮金剛焰。非但能摧外道心。早曾落卻天魔膽。正恁麼時。且道主將是甚麼人。喝一喝。上堂。南泉道我十八上便解作活計。囊無擊蟻之絲。廚乏聚蠅之糝。趙州道我十八上便解破家散宅。南頭買賤北頭賣貴。檢點將來。好與三十棒。且放過一著。何故。曾爲蕩子偏憐客。自愛貪杯惜醉人。上堂。未開口時先分付。擬思量處隔千山。莫言佛法無多子。未透玄關也大難。祇如玄關作麼生透。喝一喝。下座。

△宋甌寧寒巖慧升禪師

得法於育王裕和尙。出住泉州延福寺。上堂。喝一喝曰。盡十方世界。會十世古今。都盧在里許畐畐塞塞了也。若乃放開一鍼鋒許。則大海西流。巨嶽倒卓。黿鼉魚龍蝦蠏蚯蚓盡向平地上湧出波瀾游泳鼓舞。然𨿽如是。更須向百丈竿頭自進一步。則步步踏轉無盡藏輪。方知道鼻孔搭在上唇。眉毛不在眼下。還相委悉麼。復喝一喝曰。切莫轉喉觸諱。

△宋崇安開善寺木庵道瓊首座

信州上饒人。法嗣泐潭祥禪師。叢林以耆徳尊之。分座日嘗舉隻履西歸語謂大眾曰。坐脫立亡倒化卽不無。要且未有逝而復出遺履者。爲復後代兒孫不及。祖師爲復祖師。剩有這一著子。乃大笑曰。老野狐。紹興庚申冬信州守以超化革律爲禪迎師爲第一祖。師語專使曰。吾初無意人間。欲爲山子。正謂宗派耳。然恐多不能。往受請已。取所藏泐潭繪像與木庵二字。仍書偈囑淸泉亨老。寄得法弟子慧山偈曰。口嘴不中祥老子。愛向叢林鼓是非。分付雪峯山首座。爲吾痛罵莫饒伊。顧專使曰爲。我傳語侍郎。行計迫甚不及修答。聲絕而化。

木庵恁麼化去。爲是院子逼殺。爲是適逢其會。爲是正令全提。爲是別顯奇特。具眼者試辧看。

△宋建陽覺庵道人祖氏

遊廌山先生之甥女也。幼不出適。畱心祖道。嘗隨舅氏謁圓悟於蔣山。聞悟示眾了然契入。悟曰更須揚卻所悟始得自由。祖答以偈曰。露柱橫抽骨。虛空弄爪牙。直饒玄會得。猶是眼中沙。

△宋崇安開善寺道謙禪師

本邑人。初之京下依圓悟無所省發。後隨妙喜居泉南。及喜領徑山。師亦侍行。未幾令師往長沙。通書於紫巖張公。師自謂我參禪二十年無入頭處。更作此行決定荒廢。意欲不行。友人宗元叱之曰。不可在路便參不得禪也。去吾與汝俱行。師不得已而往。在路泣語元曰。我一生參禪殊無得力處。今又途路奔波。如何得相應去。元曰你但將諸方參得底。圓悟妙喜爲你說得底。都不要理會。途中可替底事我盡替你。只有五件事替你不得。須自家支當。師問五件者何。元曰著衣喫飯屙屎放尿駝个死屍路上行。師於言下領旨。不覺手舞足蹈。元曰你此回方可通書。宜前進。吾先歸矣。元卽歸徑山。師半載方歸。妙喜一見喜曰。建州子這回別也。住後上堂。竺土大仙心。東西密相付。如何是密付底心。良久云。八月秋。何處熱。上堂。壁立千仞。三世諸佛措足無門。是則是。大殺不近人情。放一綫道。十方剎海放光動地。是則是。爭柰和泥合水。須知通一綫道處壁立千仞。壁立千仞處通一綫道。橫拈倒用正按傍提。電激雷奔崖頹石裂。是則是。猶落化門。到這里壁立千仞也沒交涉。通一綫道也沒交涉。不近人情和泥合水總沒交涉。只這沒交涉也沒交涉。是則是。又無佛法道理。若也出得四个路頭。管取乾坤獨步。且獨步一句作麼生。莫怪從前多意气。他家曾踏上頭關。上堂。去年也有个六月十五。今年也有个六月十五。去年六月十五少卻今年六月十五。今年六月十五多卻去年六月十五。多處不用減。少處不用增。旣不用增又不用減。則多處多用少處少用。乃喝一喝曰。是多是少。良久曰。个中消息子。能有幾人知。上堂。洞山麻三斤。將無星秤子上定過。每一斤恰有十六兩。二百錢重更不少一毫正。與趙州殿裏底一般。祇不合被大愚鋸解秤錘。卻教人理會不得。如今要會得。但問雲門乾屎橛。上堂。有句無句如藤倚樹。撞倒燈籠打破露柱。佛殿忙奔僧堂回顧。仔細看來是甚家具。咄。祇堪打老鼠。上堂。諸人從僧堂裏恁麼上來。小間從法堂頭恁麼下去。並不曾差了一步。因甚卻不會。良久曰。祇爲分明極。翻令所得遲。師平居誨人不倦。而形於尺素尢爲曲拆。有曰時光易過且緊緊做工夫。別無工夫。但放下便是。只將心識上所有底一時放下。此是直正徑截工夫。若別有工夫。盡是癡狂外邊走。山僧尋常道行住坐臥決定不是。見聞覺知決定不是。思量分別決定不是。言語問答決定不是。誠絕卻此四个路頭看。若不絕決定不悟。此四个路頭若絕。僧問趙州狗子還有佛性也無。州云無。如何是佛。雲門道乾屎橛。管取呵呵大笑。師之言如雲廓天布以授學者。與夫浮詞濫語何啻天冠地履。然福不逮慧。出世未幾而卒。於師𨿽無恨。惜乎法門不幸耳。

開善云。只將心識上所有底一時放下。此是眞正徑截功夫。此實開善嘔心嘔血爲人處。但如今教諸人放下還得麼。才放下又作放下底知解。若不作知解又坐在不作知解上。畢竟作麼生得放下去。若是沒量漢。聞下便脫然。其餘諸人正好向一無義味句中棄身棄命拶將去。不期放下而自放下。管取呵呵大笑去也。

△宋甌寧竹源宗元庵主

本邑連氏子。久依大慧得旨。與開善謙公友善。謙賴之而啟悟。後分座西禪。丞相張公浚帥三山以數院迎之。皆不就。歸舊裏結庵。號眾妙園。宿衲士夫交請開法。示眾曰。若究此事如失卻鎖匙相似。祇管尋來尋去。忽然撞著。惡在這里。開个鎖了。便見自家庫藏。一切受用無不具足。不假他來。別有甚麼事。示眾曰。諸方爲人抽釘拔楔解黏去縛。我這里爲人添釘著楔加繩加縛了。送向深潭裏。待他自去理會。示眾曰。主法之人气吞宇宙爲大法王。若是釋迦老子達摩大師出來。也教伊叉手向我背後立。直得寒毛卓豎亦未爲分外。一日舉世尊生下。一手指天一手指地云。天上天下惟我獨尊。師乃曰。見怪不怪其怪自壞。

垂語云。這些子恰如撞著殺人漢相似。你若不殺了他。他便殺了你。

垂語數句。眞切痛快。大有醒人處。凡爲僧者宜寫一通置座側。

△宋建陽晦庵慧光禪師

得法於烏巨行禪師。信州守延住信州龜峯寺。上堂。數日暑气如焚。一个渾身無處安著。思量也是煩惱人。這个未是煩惱。更有己躬下事不明便是煩惱。所以達摩大師煩惱。要爲諸人吞卻。又被咽喉小。要爲諸人吐卻。又被牙齒礙。取不得捨不得。煩惱九年。若不得二祖不惜性命。往往轉身無路煩惱教死。所謂祖禰不了殃及兒孫。後來蓮花峯庵主到這里煩惱不肯住。南嶽思大到這里煩惱不肯下山。更有臨濟徳山用盡自己查梨煩惱缽盂無柄。龜峯今日爲他閒事長無明。爲你諸人從頭檢點破。卓拄杖一下曰。一人腦後露腮。一人當門無齒。更有數人鼻孔沒半邊。不勞再勘。你諸人休向這里立地瞌睡。殊不知家中飯籮鍋子一時失卻了也。你若不信。且歸家檢點看。

△宋崇安仙洲山吳十三道人

每以己事扣諸禪。及開善講歸結茅於其左。遂往給侍。紹興庚申三月八日夜適然啟悟。占偈呈謙曰。元來無縫罅。觸著便光輝。旣是千金寶。何須彈雀兒。謙答偈曰。啐地折時眞慶快。聖凡生死盡平沈。仙洲山下呵呵笑。不負相期宿昔心。

△宋建陽宗永禪師

未詳法嗣。飽參諸方深得禪旨。嘗集宗門機語名曰宗門統要。學者爭傳習之。馮海粟曰。建溪沙門永公。沸鼎松聲。濃茶粥面。髮須淨剗。肘睫俱醒。其見稱如此。

永公他無所考。但觀其統要一書。去取之際非具擇法眼者不能。信宗門之哲匠也。

△元甌寧天寶山鐵關法樞禪師

溫州平陽人。姓林氏。少不茹葷。十七辭父母出家。詣常州華藏寺禮竺西坦和尙爲師。二十受具。參中峯本於天目。久之無省發。乃參及庵信於道場山。語不契遂見元翁信於石門。教看不是心不是佛不是物。凡三載。一旦齋後下牀忽大悟。作頌曰。不是心佛物。拶出虛空骨。金毛獅子兒。豈戀野狐窟。咄咄。卽詣方丈。翁問作麼。師曰南泉被我捉敗了也。翁曰不是心不是佛不是物是个甚麼。師曰牙齒一具骨。耳垛兩片皮。翁曰不是不是別道將來。師曰鶯啼燕語。鵲噪鴉鳴。翁曰錯。師亦曰錯。翁曰南泉卽今在甚麼處。師便喝。翁曰離卻這一喝南泉在甚麼處。師拂袖而出。由是參虛谷陵於仰山。參海印如於薦福。參澤山咸於東林。凡四年復歸石門。不解屨直入見翁。翁問南泉向何處去也。師曰。說甚南泉。釋迦老子來也。翁曰不是心不是佛不是物是如何。師曰劍去遠矣。翁乃曰諸佛妙道善自護持。因畱侍巾拂一十五載。盡得其末後大事。聞建州山水絕勝。遂荷錫南遊。郡之西有天寶山。其眾夜夢神人告曰肉身大士來也。明日相告出迎。而師適至。郡將靜齋公遂請主天寶以符眾夢。參徒雲集財施川委。郡將相之遂成大剎。帝師以法旨命其寺曰萬壽正宗禪寺。而號師曰妙覺眞空大師。松溪普載席虛。請師主之。升堂舉元翁宗旨。問答部擊往復銛利。眾以爲有古尊宿之風。上堂云。弗弗弗。莫莫莫。錯錯錯。顧侍者召云。老僧舌頭在麼。三年謝歸天寶瑞云塔院。以得法上首善儔主院事。師𨿽閒居。戶外之屨常滿。而師接之不倦。至元六年庚辰八月示微疾。十三作書別靜齋等。十五日中索浴畢書偈曰。本無來去。一句全提。紅霞穿碧落。白日繞須彌。擲筆而逝。世壽六十三僧臘四十五。全身塔於瑞云院。二會語錄傳於世。師得法弟子善儔智順皆相繼住本山。順別有傳。

當元之季宗風寥寂。然建州說法者尙有數人。鐵關其傑出者乎。今語錄尙存。精金粹玉卓然天貴。識者當自寶之。

△元建陽髙仰山古梅正友禪師

江西貴溪丁氏子。自幼出家禮末山本公爲師。後往江淮兩浙徧參知識。一日因小便觸地得个入處。後請益般若誠和尙。誠曰曾請益什麼人來。曰請益海印和尙教提無字。誠曰無字作麼生提。曰未提已前早自分曉。問答數轉。誠曰。且止。有時先照後用。有時先用後照。靈云見桃花悟道。玄沙道諦當甚諦當敢保老兄未徹在。且道玄沙是許他是不許他。曰言下許。誠大笑曰前後都不是再來看。次日五更上方丈。誠曰夜來事作麼生。曰靈云捉得賊。玄沙不放贓。卽今賊贓一時斷還。和尙把坐具便打。誠曰黃蘗打臨濟六十棒意作麼生。師便喝。誠曰因甚又去打大愚三掌再來掌黃蘗。師才開口。誠曰不是。曰畢竟那个是。誠便攔頭打。師又觸禮一拜。誠曰且去再來看。次日五更上方丈。誠曰抽袈裟。師擬議。誠便打三下。師便喝。誠又打六十。師便休去。粥後上方丈求住。誠曰你且去見無用中峯斷崖三人了。卻來與我同住。又曰有諦當語錄看一兩行也不妨。時在般若三日三夜身心不安。如大熱病相似。後到雲巖見法昌語錄云驅耕夫牛奪饑人食。忽有徹處。不覺汗下。便頌公案數則寄呈誠。誠看畢對眾曰。此人得我第三番竹篦上气力。但是尙欠脫殼在。師聞。嘗自舉曰。更有什麼殼得脫。更有甚麼殼得脫。又過三年。因過堂打動缽盂喫了一驚。忽大悟。便發足去見無用。復參數尊宿。乃歸舊裏結茅龍窟。出住浦城天心寺。繼住建陽髙仰山。帝師奏賜紫衣師號。初號湛然至遠。後加號佛日廣智。示寂塔全身於鳳山。有語錄二卷傳於世。

△元甌寧斗峯山大圭正璋禪師

福州福淸人。往湖南天王寺禮絕聽和尙祝發受具。欲究佛祖一大事因緣。初參廣州稷西堂爲說法要。指參浙西東海和尙請益向上工夫。當時下工便覺省力。只是不知落處。自念業識濃厚。每對觀音像前洗心懺悔。一日海問你今工夫如何。答曰。日用話頭都無間斷。只是曉不得。海曰汝今正好著力。自此倍加精進。日夕不安如欠人百萬貫債相似。反覆參究正無柰何。忽聞海頌俱胝豎指曰。深深無底。髙髙絕攀。思之轉遠。尋之復難。言下頓悟。遂上方丈。海問作麼。曰古今現成事何必涉思惟。海曰旣不涉思惟汝來作麼。曰請和尙證明。海曰證个什麼。師便喝。海曰甚處見趙州。曰錯。海曰向汝道什麼。曰須彌﹝跳﹣兆﹢孛﹞跳。海曰趙州卽今在什麼處。曰無。海曰趙州鼻孔因甚在老僧手裏。曰謝和尙證明。海曰。放汝三十棒。還我無字偈來。師頌曰。狗子佛性無。覷看眼睛枯。瞥爾翻身轉。唵﹝口﹡悉﹞哩蘇嚧。海乃撫而印之。後結茅斗峯。漸成叢席。上堂。良久云。黃金𨿽貴入眼成塵。便下座。上堂。玉宇霜淸。瓊林葉落。一向全提。萬機寢削。作者好求無病藥。下座。上堂。舉僧問趙州萬法歸一一歸何處。州云我在靑州做一領布衫重七斤。師曰。昨夜三更裏。雨打虛空濕。貍奴知不知。倒上樹梢立。元旦上堂。元正啟祚。萬物咸亨。喚作新年頭佛法。瞎卻你眼。不喚作新年頭佛法。拆卻我舌。畢竟作麼生。卽下座。師後辭世說偈曰。生本不生。滅亦無滅。幻化去來。何用分別。大眾珍重。不在言說。便合掌入滅。

△元建陽云庵慶禪師

未詳法嗣。住杭州徑山。爲二十九代祖。舉僧問楊岐如何是佛。岐曰三腳驢兒弄蹄行。曰莫只這便是。岐曰湖南長老。師乃頌曰。楊岐一頭驢。眼光如電爍。踏殺天下人。說甚三隻腳。

△元松溪佛行少林嵩禪師

未詳法嗣。住杭州徑山。爲三十三代祖。舉僧問睦州如何是展演之言。州曰量才補職。曰如何是不展演之言。州曰伏惟尙饗。師云。睦州古佛善應來機。𨿽然如是。只得八成。或問徑山如何是展演之言。卽向他道。問十答百有甚麼難。如何是不展演之言。喝一喝曰。且莫是屎窖。佛復云。折破東籬。打起西壁。山門下全無準的。誰委悉。僧堂覷破香積廚。鴟吻咬殺佛殿脊。有語錄十卷厄於火。

△元甌寧天寶山逆川智順禪師

溫州瑞安人。姓陳氏。父道羨。母婁氏屢至哭子。乃塑智者像事之。一夕夢僧頂有圓光逆江流而上。招婁氏曰吾當爲汝子。及窹而有娠。師生美質夙成。不喜畜發。翛然有塵外之趣。婁氏弗能畱。七歲俾依仲父慧光於崇興精舍。稍長受具戒於天寧禪院。後歷遊講下。聲光特著。旣而嘆曰。義學𨿽益多聞難禦生死。卽禦生死捨自性將奚明哉。遂更衣入禪。走閩之天寶山參鐵關樞公。樞授以心要俾遵而行。似有階漸欲依而住。樞叱之曰。大丈夫不於大叢林與人相頡頏。局此蠡殼中耶。拂袖而入。師下旦過潸然泣下。或憫之慰曰。善知識門庭髙峻。拒之卽進之也。樞聞笑曰。吾姑試之爾。乃延入堂中。師壁立萬仞無所回撓。𨿽晝明夜暗亦不能辧。踰月因如廁便旋觀園中匏瓜觸發妙機。四體輕淸如新浴出室。一一毛孔皆生光明。目前大地倐爾平沈。喜幸之極亟上方丈求證。適樞入府城。師不往見乃歷抵諸師機緣皆不合。聞千巖長公鳴道伏龍山。往叩之。其所酬酢皆涉理路。飄然東歸燃指作發願文。細書於紳。必欲見道乃已。後復念非樞不足依。乃薦走閩中見焉。樞偶出遊遙見師喜曰。我子今來也。越翌日師舉所悟求證。樞曰此第入門耳。最上一乘則邈在萬里之外也。乃囑之曰。汝可悉棄前解。專於參提上致力。則將自入閫奧矣。師從之踰五閱月。一日將晚參。擬離榻忽豁然有省。如虛空玲瓏不可湊泊。遂厲聲告樞曰。南泉敗缺今已見矣。樞曰不是心不是佛不是物是个甚麼。師曰地上磚鋪屋上瓦覆。樞曰卽今南泉在何處。師曰鷂子過新羅。樞曰錯。師亦曰錯。樞曰錯錯。師觸禮一拜。樞曰未然也。樞披大衣鳴鐘集眾再行勘驗。師笑曰未吐辭前已不相涉。和尙眼在甚麼處。又爲此一場戲劇耶。樞曰也要大眾皆知。遂將宗門要語一一訊師。師一一具答。樞然之。久之令掌藏鑰。尋請分座說法。樞旣捐館師嗣住院事。非惟舉喝宗乘。寺制有未備者悉補足焉。甓驛道達於山門踰六七里。擇地建亭以增勝槪。眾方賴之。忽棄去。出關遊江淮間。返溫會瑞安王槐卿造報恩院於大龍山。延師主之。未幾平陽吳徳大創歸原寺。援師開山。朝廷賜以法衣寺額及佛性圓辯之號。久之悉散其衣缽所畜。退居一室。掘地以爲鑪。折竹以爲箸。意澹如也。辯章燕只不花出鎭閩省。道過東甌謁師問道及般若經義。喜謂左右曰西天諸師授我密義尙不能相恊。今聞逆川言則心地開明矣。亟呼同舟入閩。請師住福州之東禪。不一載革故鼎新有同神造。俄散財如歸原時。恬然而退。辯章畱之不從。會雪峯虛席乃彊師補之。師往立振其敝。已而思還溫。方參政具船迎之。適千佛院災無有起其廢者。師蒞之一彈指頃千佛閣成。江心蘭隱逸禪師欲建萬佛閣而年耄力不勝任。遂以屬師。師應之亦不日而成。洪武初詔江南髙行僧十人於鍾山建無遮法會。師與其列。升座說法。聽者數千人。

大駕辛臨。慰問備至。號爲一時寵遇。竣事南還。錢唐淸遠渭公退淨慈。舉師爲代。師應命而往。欲大有所建立。適中朝徵有道浮屠入京以備顧問。眾咸推師。師至京僅四閱月。浴沐書偈而逝。實洪武六年八月二十日也。二十一日闍維於聚寶山。獲舍利無數。持歸建塔藏焉。師有五會語錄若干捲。善財五十三參偈一卷。皆傳於世。

逆川初住天寶。未幾卽棄去。繼而往歸原住東禪住雪峯皆如之。散財退位於方盛之日。非大丈夫能然乎。昔宋有稱大知識者。一院之間戀戀不能割。亦有已退而不堪寂寞思復住者。以此觀之。逆川眞萬世之師也。獨其語錄今不傳。惜哉。

論曰。禪那一法徧在諸乘。悉從修證並落格量。惟達摩直指一心彊號爲禪。無修證格量之可言。正如輪王髻珠。尊貴無上。非他寶可並。亦如灌頂王子。𨿽在𦇤褓。非朝貴可擬。亦如金剛王劍。殺活縱橫無不自在。非軌則可局。故爲僧者必首重此。倘捨此而他務。則𨿽苦行積劫終墮半途。非善術也。我建自唐馬祖首開甘露之門。嗣是分燈續焰在處昭灼。入傳燈者四十餘人。至於宰官居士田父村媼亦得與沾法味同入宗鏡猗歟盛矣。勝國之季禪學寢衰。而鐵關晚出猶有古尊宿之風。非鐵中之錚錚者哉。近代慧林久凋。正脈已失。學禪之士指不多屈。卽有一二稱知識者。要皆認奴作郎守鼠爲璞。則反不若專修白業者之爲得也。嗚呼。碧水丹山千古如昨。俯仰憑弔豈勝寂寥。余於是而重有慨焉。

建州弘釋錄卷之上

建州弘釋錄卷之下

建陽晚學釋元賢編集

顯化第二﹝共得一十七人﹞

積誠旋湛靈應自彰。實惟本具匪藉外來。聖凡叵測隱顯無方。攝化有情此爲最廣。志顯化。

△唐崇安銅缽山哀公

名壽。家貧業農。事母至孝。不畏寒暑。嘗耕烈日中輙有云覆其上。結庵於銅缽山。巨石大木皆獨力運之。臥不設榻危坐達旦。能預知人休咎。每施水療疾。𨿽沈錮者立愈。或與之米至四五石亦頂戴以去。涉險如飛。將寂徧告大眾積薪。趺坐說偈而焚。煙焰中聞震鈴誦經聲不絕。火滅遺蛻儷然。得舍利數合。時貞元丙寅四月八日也。鄕人塑像於庵。遇水旱禱必隨應。鄕人賴之。

△唐建陽神暄禪師

俗姓畱。幼而沈默。非問不言。客遊婺女入開元寺卽願出家。因投剃落。無何郡守入寺訪其師。見師神彩朗練。太守顧之數四且曰。是子眞出塵之器。異日承受深法。千眾圍繞。超獲上果。非凡器也。師後顓誦七佛俱胝神咒昏曉不絕。納戒畢乃於金華山百家巖石穴中居止。不構庵室作露地頭陀。復無牀榻。然有神人吐紫气覆之。遐望冉冉猶獨柱觀焉。其神人時來問道。一日拱手曰。赤松洞之東峯林泉卓異師可居之。師隨請往居。益多徵瑞。貞元二年遇志賢禪師。賢謂之曰。聞兄如此持咒。魔事必生。欲滅魔軍須識身本。身本旣眞無佛無魔。師聞豁然。理事俱成。神咒功益倍。一日神人問曰師所須何物。曰吾在山之陰苦於凜冽。神人曰此小事矣。夜聞喧闐之聲。明旦見一小峯移矣。元和八年範揚中丞知仰。遣使賫乳香氈罽器皿。師並回施大眾次。中書舍人王仲請師於大云寺爲眾授菩薩戒。十二年平昌孟簡尙書自會稽堅請不赴。八月俄回舊山。人莫詳測。倐爾示滅。春秋七十有六。弟子奉全身建塔於本山。

△唐浦城大同山蕭袁二禪師

不知何許人。會昌中下詔滅僧。二師隱入大同山取野菜度日。人無知者。梁國公丘良居山之下。於水際屢得菜葉。因異之乃尋其源。見二師宴坐松下。俄而二虎驟至咆哮震地。若將搏撮狀。師呼曰毋驚我地主。虎卽馴伏如家畜。叩頭引去。良異之。遂捨地立剎。名大同寺。

△唐松溪中峯山行儒禪師

景福元年庵居中峯。時有虎嚙人。鄕人集眾捕之。師乃騎虎出迎。眾大驚異。因號伏虎焉。

△五代崇安瑞巖寺扣冰藻光禪師

本邑新丰里人。姓翁氏。父承瓚爲唐諫議大夫。母孟氏一夕夢一老比丘風神炯然荷錫持缽詣求借宿。傍有人指曰此是辟支佛。已而有娠。唐會昌四年二月八日生。異香滿室。彌月不散。年十三求出家。父母知其意與夢符。不敢彊畱。遂送依烏山興福寺行全席下。乙酉試經得度。受具於福唐。初以講說爲眾所歸。一日道遇異僧語以見性之旨。且謂之曰汝之道行當證無上。非諸禪所可班也。宜自勉之。自是棄前所業專精禪觀。久之超悟已極。一日告其師曰。徒守一塢白雲。孰與周覽千江明月。今聞雪峯稱大知識請往見焉。遂徑造雪峯。手攜﹝梟﹣木﹢兒﹞茈一包醬一器獻之。峯曰包中何物。曰鳧茈。峯曰何處得來。曰坭裏得。峯曰坭深多少。曰無丈數。峯曰還更有麼。曰轉深轉有。峯又問器中何物。曰醬。峯曰何處得來。曰自合得。峯曰還熟也未。曰不較多。峯異之曰子異日必爲王者師。畱數日辭回舊隱無何。復振錫出關訪鵝湖。及歸溫嶺遂結庵以居﹝後爲永丰寺﹞。繼居將軍巖。常有二虎侍側。一日有神人跪而請曰。此地浮薄非聖師所居。前瑞巖山下虎跑之處可爲大道場。願師至彼以安大眾。翌日披荊而入。果得善地。遂移錫其中。創瑞巖院。學者爭歸之。師謂眾曰。古聖修行須憑苦節。吾今夏則衣褚冬則扣冰而浴。故俗呼扣冰古佛。道譽益著。時建陽苦旱。邑侯童誨請師祈雨。師書偈投之龍潭曰。咨爾蜿蜒。聽吾法語。天道好生。豈令禾死。潭瀆汝司。曷慳致雨。今再愆期。法不貸汝。須臾黑雲四合大雨如注。眾大悅。明年誨請師住靈曜。師升座曰。四眾云臻。教老僧說个甚麼。便下座。一僧燒炭積火成龕曰請師入此修行。師曰眞玉不隨流水化。璢璃爭奪眾星明。曰莫只這便是麼。師曰且莫認奴作郎。曰畢竟如何。師曰蓮花臘月開。天成二年閩王延鉤專使請師。師赴王請至郡城。刺史陳誨造顯親寺。範兵器作佛像旣成。飯僧一千。請師爲贊。師曰千年陳鐵一朝成佛。誨大悅。蓋陳鐵乃誨小字云。因問吾所飯僧有異人否。師曰無。誨曰如何可得。師曰當爲公致之。明日復設齋。有一老姥牽一黑狗自外至。師降階接之。延上座。飯訖姥去。誨問爲誰。師曰勿問。誨固請之。曰此水藏菩薩引黑龍也。師至福州。王躬出迎入城。館於府治之水亭。王再拜曰謝師遠降。啜茶次。師提起槖子曰大王會麼。曰不會。師曰人王法王各自照了。王大喜。延入宮。手持紫衣被之事爲師。師曰謝王之恩。止爲十日畱。願大王以百姓爲念勿多殺。畱十日以疾辭。王親送出鼓山。至臘月二日午時香浴畢。升堂告眾而逝。世壽八十五僧臘六十三。是日云色慘空鳥聲悲野。畱身七日顏色如生。王以香薪酥油荼毗之。獲舍利五色者無數。王建塔於瑞巖正寢藏師靈骨。號曰瑞應之塔。復以金瓶盛舍利塔於茶毗之處。亦號瑞應。謚師妙覺通聖大師。宋歷謚法威慈濟妙應普照大師。

扣冰神異特著。爲辟支再來無疑。然愚觀其提唱之語。則非辟支所能辦也。

△五代甌寧南禪寶應寺無垢普隨禪師

姓黃氏。福州閩縣人。年二十五依本州尸羅山西隱寺出家。後參雪峯存禪師得佛法大意。來遊建州。丞相張鍾雅重之。遂施宅爲院。名南禪寶應院。請師爲第一代祖。師晚年謝院事。飛錫禪巖。靈異日著。嘗於雙髻巖下開田。田成而無水。師以拄杖劃山。山爲之裂。乃通水灌田。至今勝迹猶存。天成二年十月初三日示寂。世壽六十三僧臘三十九。賜謚慧明普照大師。里人肖像祀之。靈應如響。號無垢古佛。

△宋浦城天心寺海珠道鎭禪師

未詳何許人。嘗誦金剛經。朗然契入。眾請住天心寺。一日於南浦橋邊拾得金剛經注解一卷。卽付界首葛氏刊行。葛前一夕夢僧以金剛經勸令刊行。明日師至。宛符所夢。始異之。將示寂告眾曰。某月某日吾歸矣。至期沐浴更衣端坐而化。自稱無盡意菩薩。塔於寺後黃華山側。是日雷電轟烈。人以爲雷葬云。

△宋建陽福先寺王聖者

名法昌。本邑東田人。幼失父。孝養其母。慶曆中剪髮爲頭陁。入福先寺。勤行勞苦。不拔生艸。不砍生木。身多蟣虱。時常翻易。使與均飽。人皆忽之。熙寧辛亥告人曰。吾明年去矣。莫之信。果於次年五月十八日無疾坐化。里人始驚異之。賜謚慈戒大師。肉身猶存。

△宋建陽福先寺姚聖者

名幼安。福州長溪人。幼習儒術。長依廣州觀音寺落髮。熙寧壬子至建。值慈戒大師西逝。說偈贊之。畱住本山。欲架鐘樓自往武仙山募緣。朝發夕歸。計程一百二十里。舊鐘樓朽。人莫敢登。師緣梯解鐘如履平地。五夫劉朝奉來山祈嗣。師曰姚癲與你一子。某年某月某日生。可名姚哥。至期果應。居恆﹝狂﹣王﹢羊﹞狂以愚世人。人莫之識。熙寧丙辰正月沐浴垂衣而化。賜謚慈濟大師。肉身猶存。

△宋甌寧擎天巖道悟禪師

三山秦溪人。姓祖氏。元丰甲子參建州開元寺瑩禪師。瑩示以偈曰。祖行不識字。祖師亦如是。書乎甚渾閒。身心不思議。師領偈有省。遂求剃落。依止者十餘載。後於元符戊寅結茅於西鄕之擎天巖。淸修苦節行杜多之行。大觀丁亥將入滅。預告四眾。期日畢至。剃浴更衣說偈曰。生也恁麼。死也恁麼。這邊那邊。曾無兩个。水浸不壞。火烹不破。呵呵。是个甚麼。正謂逝者如斯也。偈畢坐塔火化。時正月二十一日也。賢行者收遺骨。塑像於庵。遠近禱者其應如響。咸淳六年艸宼猖獗。官兵絕糧。師化身直詣軍門。自稱擎天住持僧。攜一囊之食。兵皆取足。因而攻賊大破之。有司奏聞賜謚寂感大師。賜額曰擎天護國。侍郎謝疊山先生爲撰記。

△宋崇安瑞巖院祖鑑從密禪師

汀州人。參泐潭乾公得旨。宣和六月中丞翁彥國請師住瑞巖。先是扣冰赴閩王之請。別大眾於松門曰。老僧二百年後再歸掃堂。及師來瑞巖至東嶺。猛省曰此地重來矣。扣冰遺袈裟。長丈餘。師披之適稱。以松門讖考之。政二百年。開堂曰。開口不是禪。合口不是道。踏步擬向前。全身落荒艸。後人於東嶺立重來庵祀之。

△宋建陽如是庵曁公

名存眞。甌寧水吉人。初結庵於建陽之衝源。篤於杜多之行。性喜耕耘。出門隨意不分彼此。歲旱呼曰雨。卽立雨。雨霪呼曰晴。卽立晴。疾者至。飲以水則立愈。紹興辛亥徑往蓮源深谷中。有神迎曰吾待師久矣。師乃駐錫立庵。扁曰如是。壬申六月十九日趺坐而化。浹旬不壞異香滿室。遂以香泥塑之。雨暘不時飛蝗害稼。祈應如響。至正間賜定應通覺惠昭善應大師。每歲六月。四方趨謁者如雲。香火之盛甲於閩中。俗呼如是老佛。

△宋建安法云堂陳公

未詳何許人。嘗結庵法雲山。使一虎搬運。神異頗著。後遷政和之獅子巖。無疾索浴畢披衣坐化。今法云有遺讖曰。南國重興日。紹興立年紀。開云創本堂。有興亦有廢。一火當畱門。二火常畏日。丙寅年火生。己亥六人至。有人身著黃。騎牛行霹靂。吾已早知之。飛雲過西極。夢中問錯居。賴之重我立。其人能讀書。相隨九月日。一更有二心。開山須急急。獨畱姓李人。居中作相識。

△宋松溪鬻香婆

豪田裏陳翁之女。自少不醮。以鬻香爲業。有剩香輙焚巖下。或依巖宿。數日不食。人以爲癡。惟里人李五郎每禮遇之。一日鬻香歸呼五郎。比五郎追至。已化去。郎因食所遺飯亦化去。人遂名其巖爲香婆巖。

△元政和獎山慧空元模禪師

古田龍塗人。姓蘇氏。父遠才。母林氏。母初未有子。禱於眞濟顯佑劉神君祠。夜夢神呼曰母吾當爲汝子。但十年後當歸吾宗。言畢遂化爲嬰兒。母驚窹遂有孕。以宋寶佑乙卯七月十五日子時降生。因名神乞。甫能言卽喜稱佛號。頂禮後父母俱喪。流寓甌寧水吉爲篛村劉氏養子。時年僅十一。正符十年後歸宗之夢。聞人誦金剛經卽求學行坐。誦之如流。年十五爲吳千戶掠歸浦城。復得劉姓者撫之。明年受皈戒於卽心堂。年十九聞建陽後山堂有海珠和尙稱得道。往參之。教令一心念佛。晝夜經行三月弗息。遂得般舟三昧。後於浦城靖山復遇吳千戶。吳見師不凡。愧謝前失。且施金帛躬送師至萬壽寺禮普勤和尙爲師祝發受具。勤爲易今名。教習惟識觀。時年二十有七。當元至元辛巳也。師旣修惟識觀。深達二空。六度齊舉。四攝並施。在處建立方便接引。嘗於建陽募刻法華經。印施五千四十八部。或謂不宜事此有爲法。師曰汝焉知終日喫飯不曾咬著一粒米乎。我聞釋迦如來以八萬四千卷大經藏於八萬四千眾生身命中。如是眾生身命中一一具有如是經數。我今誓於如是眾生身命中取出如是經卷。開示眾生。悉令顯露。然後與如是眾生一時成佛也。大徳庚子至政和之東平裏中有池覺應。性亦好佛。與師言獎山之勝。且曰此眞濟顯佑劉神君示現處也。師聞卽悟夙因。入定神遊獎山。覺應亦夢與師同登獎山。至玄獎禪師道場處。有老人貌甚古。迎謁曰吾爲師守此山五百年矣。言畢化爲黑龍飛去。師旁有一男子侍立。雄偉不羣。問之曰吾水吉石磯張氏。自師至篛村吾卽侍衛。今三十五年未嘗暫離。覺應旣窹具以告師。師但微笑。旣而曰吾當返本還元於此山也。覺應乃爲立庵。至七月初一日趺坐入定。踰二七日至十五日始出定。謂大眾曰。吾於佛所號慧空菩薩。今化緣旣畢卽當入滅。因爲眾說四諦法。復說偈三首。一曰。四十餘年寄俗塵。如今卻顯个中尊。巖頭一夜東風起。吹得花開滿樹春。二曰。鐵船無舵亦無篷。撐入金蓮性海中。末後一機今說破。白雲元不離長空。三曰。大地山河覓無迹。虛空撞破見端的。縱教鐵輪頂上旋。本性圓明常不失。說偈畢。復謂眾曰。西天第三代祖商那和修尊者隱象白山。現龍奮迅三昧說法調伏諸外道眾。然後化火自焚其身。吾今住象鼻巖前亦當如是。乃入龍奮迅三昧。時雲霧四合雷雨大作。繼而化火自焚其身。世壽四十六僧臘二十。眾收靈骨建塔於庵之西。仍塑像於庵。入塔後時有圓光閃閃。見者非一。至今遠近禱禳無不立應。每歲七月朝謁者甚眾。皆呼慧空菩薩。

獎山生而靈異。爲慧空菩薩無疑。然從神道中來何也。或劉神君亦菩薩所示現者乎。末後一段光明猶爲卓絕。宜四眾之歸向者如雲也。

△明壽寧虎皮庵金漢道人

本邑九都人。宣徳間年三十二入虎皮庵修道。淸苦煉行略無倦色。弘治二年十月十五日將化。豫約鄕人。程途相距各六七十里。一時躬請俱徧。至期升柴塔。自剔燈花煙焰四起。身塔俱焚。少頃半空中擲下僧舄一隻。

燒身之行。大乘所開小乘所禁。意以大乘則悲願旣重。忍力已充故可開。開之者或爲供大法而燒。或爲護大法而燒。或爲說大法而燒。其爲益大矣。小乘則自利心重厭苦情深。急欲燒之爲益旣﹝耳﹡少﹞。況忍力未充。恐臨危而失其正念。則其害可勝道哉。世復有爲魔所著者。或有貪身後之名者。或有激而爲之者。正念旣失必招惡果。輕入鬼倫重沈阿鼻。可弗禁歟。玆集若哀公化後得舍利數合。金道人於空中擲下僧舄。其爲可燒無疑矣。第恐無知之徒妄相效仿。則余未見其可也。

論曰。釋氏之學。道其本也。神通其末也。法當務道。道成而通發矣。若意在求通則必失道。道失而通得是爲魔事。況通亦必失乎。故正見者寧得道而無通。非厭通也。法不可務也。且通之發大略有五。有修大乘而得者。有修小乘而得者。有修凡夫乘而得者。有修外道法而得者。有因宿修感報而得者。大小不同邪正亦異。未可槪而齊之。如瑞巖扣冰獎山。慧空則古聖垂迹。無可疑者。至於哀公曁公輩。或偏獲小果。或尙滯凡夫。或落在鬼倫。或傍出外種。或亦大權菩薩方便攝化。旣有此數種差別。不容槪抑。詎可俱揚。在俗之士固莫能辧。學道之士應知所務。若徒見異迹而生欣。必將流邪輙而罔覺。可不愼歟。

崇徳第三﹝共得一十四人﹞

多聞寡益踐實有功。目足更資乃造其微。體睿含淳履仁翔慧。瞻之仰之千載典型。志崇徳。

△唐建陽明覺禪師

姓猷氏。家世業儒。風流蘊藉。好問求知曾無倦懈。宿懷道性。聞道一禪師肇化本邑之佛迹嶺。遂投剃落。久之荷錫觀方。偏嘗法味。後參徑山。畱心請決。數夏負薪面皯手胝。下山至杭州大云寺禁足。續移止湖畔靑山頂屬。範陽盧中丞向風。躬詣請師歸大云寺住持。元和十五年避嫌遠囂。遁隱天目山結茅以居。長慶三年春擅信爲構院。至明年二月大旱。野火蔓延將及院。眾皆惶懅。師曰吾與此山有緣火當速滅。少選雷雨驟作其火遂滅。遠近驚嘆翕然歸向。以太和五年七月十九日示寂而化。

△宋建陽辧聰上座

嘗遊五臺山寺。寺之上座僧老爲眾所輕。師獨敬事之。將還京下。老僧付師書。使於城北尋勃賀投之。師辭去。竊發而觀。無他詞但曰。度眾生畢蚤來蚤來。若更彊住卻恐造業。師大驚復緘封之。旣至於廣濟河側。聞小兒呼勃賀。師問勃賀何在。小兒指大豬。豬項丳金環臥街西墻下。師扣墻問屠誰氏。曰趙生家也。問此豬何名勃賀。曰惟食勃荷故里中小兒以名之。吾日屠千百豬。豬犇佚難驅。以此豬引導之則累累就死。畜之十五年矣。師以書投之。勃賀急食。忽然人立而化。

老僧聖人也。眾所共輕而聰獨敬事之。謂聰非聖人之徒歟。勃賀之事向刀輪上弘其慈化。獨假聰爲之流通。謂聰非聖人之徒歟。故謹錄而傳之。

△宋崇安自然法師

本邑周村里人。姓程氏。刻苦窮經博通奧義。才思敏捷文不加點。嘗遊京下。朝貴試以箋疏。援筆立就。眾嘆異之。咸平中弘法京師。眾稱義虎。後奉旨往天竺取經。得石銚以歸。煮藥治病無不立愈。詣闕奏對稱旨。賜紫衣及了空之號。

△宋浦城南峯寺淨空禪師

熙寧間棲隱白花巖。夙悟禪旨。待制章衡迎歸南峯。後趺坐而化。茶毗獲舍利若干。藏於寺後之祥雲庵。勅贈慧應大師。眞西山爲撰記。

△宋崇安云居院嗣公

本邑人。少嘗習儒。師事胡文定公。後棄儒入釋。落髮云居院。超然物外深耽禪悅。文定寄以詩曰。十年南北斷鴻鱗。夢想云居頂上人。香飯可能長自飽。也應分濟百年身。

△宋崇安開善寺肯庵圓悟禪師

建安人。解行爲眾所推。朱晦庵雅重之。嘗和晦庵梅詩云。可憐萬木凋零後。屹立風霜慘淡中。聞者莫不嘆賞。順寂日晦庵哭以詩曰。一別人間萬事空。焚香瀹茗悵相逢。不須更化三十石。紫翠參天十二峯。

△元建安白雲崇梵寺愚叟澄鑑禪師

寧徳縣漱石張氏子。早慕佛乘絕不茹葷。年十四出家依政和縣龍山寺棲雲座主。云與剃落說戒。旣而徧歷江湖。參饒州薦福寺無文燦和尙。遂入其室。時丞相古心江公靑山鄭公中書平齋洪公疊山謝公皆響師玄化。後以郡檄請住建州白雲。及元至元二十年支提寺毀於宼。明年世祖勅師住持。復創寺宇。大徳二年賜號通悟明印大師。至大四年六月望日有神人告曰。應迹西乾。師乃書偈曰。八十二年落賺世緣。躍翻筋斗應迹西乾。至十九日沐浴更衣趺坐而逝。師生平廉介不妄取與。威而不猛明而不察。囊無長物室無異玩。每過叢林非本色衲子未嘗一顧。度弟子八十餘人。

△明建陽虎井庵古朴徳智禪師

甌寧吉陽人。幼不茹葷。長而慕道。聞古心和尙爲中峯嫡孫千巖長子。乃往依之。遂求剃落。戒月定水並資靈苗。慈光智焰交嚴法性。洪武間遊建陽均亭。結茅隱山居三載。以地艱於水棄之而去。有猛虎當道以頭抵地。師拂之不動。師曰汝欲畱吾行乎。虎額之。師曰吾以乏水故去。汝能爲我致之乎。虎乃口銜師衣回山。用瓜撅地泉隨湧出。淸冽甘美。師乃復居漸成梵剎。宣徳丙午八月初三日丑刻無疾坐化。享年一百一歲。建窣堵於本山。師之法語皆不傳。惟有詩曰。溪云拂地送殘雨。谷鳥向人啼落花。又曰。萬里碧雲開暮色。一條銀漢亙秋天。觀此亦足以見師之餘韻云。

△明崇安東林寺祖庭禪師

江西人。姓揭氏。棄儒就釋徧遊講肆。後入閩駐錫崇安東林。師𨿽精通三乘而專以淨土法門爲指歸。邑候金公雅重之。正統壬戌八月十一日沐浴更衣書偈曰。心源湛寂息馳求。一室安身萬事休。不動干戈家國泰。天長地久幾春秋。書畢趺坐念佛而寂。世壽八十有五。停龕六旬異香馥鬱。緇素傾向俱嘆希有。

△明甌寧斗峯山大闡慧通禪師

政和邵氏子。年二十依斗峯玉溪和尙落髮進具。後首參周山主。教以念佛公案。往水吉巖頭閉關三載。忽一日坐到半夜渾然不見有身。惟話頭歷歷不散。因大生怖畏。晝夜不安。出關往政和天界寺參會中和尙。問曰某甲目前不見有身。惟覺話頭不散。未審是何境界。會曰此是人忘法未忘。又問恐怖不止未審是何故。會曰。此如雛鳥乍離樹窠。髙飛不舉遠飛不去。故生恐怖。然恐怖也是他。不恐怖也是他。汝今但捨著身命持行將去。日久歲深水淸月現。自然明白。師依教仍還舊隱。從頭下功。又經三載。忽一夜瞬目之間﹝囗﹫力﹞地一聲掇轉虛空通身無我。乃往見會中和尙。機緣相契。會遂付以拂子袈裟。成化癸巳春出嶺參訪。秋抵燕京道譽騰播。中官黃髙爲師建寺奏。

上賜名正法禪寺。師開堂普說。四眾大悅。戊戌冬辭歸故山。後住邵武君峯。有語錄一卷傳於世。

△明甌寧斗峯山古音淨琴禪師

建陽蔡氏子。年二十五辭母往東峯庵禮赤石山主出家。當晚便問曰。人言明心見性。莫不是我心起處便覺知者麼。主曰此妄心非眞心也。若認此心是認賊爲子。師曰恁麼則我乃無心耶。主曰是汝知無所知覺無所覺者。師聞直下頓脫身心。獨見自性非知非不知非覺非不覺。後隱山三載。日用中常自靈靈不昧。只是心中自明口頭難說。故疑所見未極。由此發憤參方。初往君峯依大闡和尙。久之無所得。辭行到將樂參性空關主。得遇靜晃禪師因同往邵武。路上聞晃說做工夫半信半不信。一日晃看古梅語錄。有僧二次上方丈言某甲得个入處。二次被打出。晃笑曰此僧實有悟處祇是大法未明。師時聞此語知己大法未明。所以無有應機妙用。後至一寺夜坐中歪身問曰。師兄你說做工夫從甚處起。譬如造世間物從甚處起。甚處是腰。甚處了畢。有此諭者我方信之。晃曰。正如此問方可與你說。大抵佛性人人俱有。只因無佛智慧破除煩惱。所以不得機緣相合。陷在塵情。有具眼者決不肯也。譬如世相造酒。𨿽有米水貴用曲力攻化。若無曲力攻化終不成酒。人𨿽有佛性。若無大智慧力攻化終不成佛。只名凡夫。大凡做工夫之人務將平生是與不是悉皆丟去。只將一句本參話頭自疑自問自逼自追。不許求人說破。不許依義解明。務要句下精通命根頓斷。如此晝三夜三逼迫將去。年久月深。忽日心中不思口中流出一句二句四句八句。應機合轍。此名聰明境界。大凡悟道之人皆從聰明境界中過。不可便當悟。只管逼將去。忽日信口道出百千萬偈。通身是口。切不可放下。正好著力。如造酒相似。大沸後直至倒澄方止。人做工夫直穿過聰明境界。大悟現前古人一千七百則公案無不洞了。乃至無禪可參無佛可成無法可疑。頭頭上達物物上通。信口道來悉皆合格。那時不了自了不休自休。如人到家不愁路也。師聞此說如得大寶。卽起身叩禮九拜曰。若非師兄開示。辜負生平行腳去也。由此方提萬法歸一公案。別回龍興居山三載。操煉打七逼去逼來只个一歸何處痛下克責。三年限滿往杭州進戒畢。上百法寺坐禪。得遇四州寶明上座。屢承策勵乃同往四川參壽堂和尙。中途至南陽府雞灘河觀音寺過冬。是冬連下十四次大雪。少人往來。日夕重下疑情。通身是个疑團更無絲毫雜念。忽一日心如車輪轉相似。將從前難明底公案立地辧明。一日偶睹前物各有一偈。因憶晃兄說聰明境界今日是也。又越二年到巫山大寺得見壽堂和尙。呈其所見遂蒙印可。乃辭歸閩。後住斗峯。重創大剎弘化一方。示寂之日。羣鳥悲鳴竟夕。移龕出三門。池魚皆躍起數尺。山中有素不信師者。至是睹師異相皆流涕望龕而拜。所著有醍醐集三卷。

△明甌寧斗峯山天眞道覺禪師

建安七里人。俗姓張。幼失父。孝養其母。及母亦沒。晝夜不安。遇友人宗亮。問曰父母恩深如何報答。亮曰。欲報重恩除是出家。悟明心地恩無不報。師聞言大悅。次日卽同亮到瑞峯寺禮大用機公爲師剃落。後授以念佛公案。後居西峯巖。數載之間心念紛雜。話頭弗一。往參古音琴公琴教看萬法歸一一歸何處。數月之間工夫綿密。忽一夜身心不見話頭亦無。進退不可疑慮弗安。乃趨見琴呈其所至。琴曰此乃暫時念息。非大悟也。勉令從前用功。時曁源庵安期請琴主方丈。遂同到曁源堂中。晝夜下工。一月之中兩次入定。遂有省。作偈曰。一手拍兮一手鼓。無位眞人出格舞。口中唱出無腔歌。三千諸佛同一母。期散日呈似方丈。卽承印記。吏部尙書李公默向師道韻。結爲世外之友。後住斗峯令譽益播。人爭皈向。凡師所至緣無不集。故主修院宇大小二十餘座。然皆事畢卽行。毫無所染。隆慶二年十二月二十九日坐化。世壽七十有九。

△明建陽徳應庵主

性朴茂。無他好。教理亦不甚達。惟修淨業。日課佛聲三萬。兼誦法華經。將入滅無病苦緣。惟聞異香者數日。師曰吾西方緣至矣。沐浴更衣趺坐正寢書偈曰。癡癡呆呆徳應。一生不識佛性。今日拂袖歸西。打破西方圓鏡。擲筆怡然而逝。

應公無多藝無多智。直以六字佛收功耳。然觀其臨行一偈。非灼然知有者乎。經云攝心一處無事不辦。信然哉。

△明建陽董巖庵云陽徳和禪師

三貴萬氏子。天性芳潔不染俗氛。事父母甚謹。父旣喪卽有出世志。學金丹修煉之法。嘗夜行荒墓間。明月在天心口自念曰。百年有盡之身終歸此土。此中有个不死人。當下若不理會。亦是駝屍漢子。會母喪卽徧遊名山。至松溪參﹝車﹡兌﹞鼓悟公。悟教以念佛話頭。且指參天眞覺公。覺授以楞嚴深旨。師自此一意參究。不復事修煉矣。居嶽山凡數載。單提話頭昏散俱絕。一日雨霽行山間。見人以木板轉徙行濕。忽有省。自是諸經奧義無不洞矚。隨所叩問應答如響。僧問如何是道。師曰背後底。僧曰莫秖這便是麼。師曰要你是作甚麼。僧問如何是黑豆未生芽。師曰生芽久矣。莆田林龍江先生以三教自許。所至縉紳士庶奉之如佛。師往拜之。林立而受。及聞師議論大驚異之。卽還其拜。延之賓位且曰。云陽眞大知識也。時師尙守居士服。眾勸其剃落。師曰僧在三寶之數。可容易爲之乎。至萬曆丙子秋九月至白水巖。眾復請之。乃從剃落。時師年四十九也。是冬庠生趙觀本延師居董巖。玄化益廣。遂成叢席。嘗往謁補陀。歸至浦城巖頭庵。庵主先一夕夢一大日輪光焰赫然懸佛殿中。次日師適至。知非常人。當晚請師說法。有燈數百枝旋繞庵外輝映如晝。及眾散燈亦隨滅。萬曆己丑邑大旱。官請師祈雨。師口誦心經望空而拜。甘雨隨至。甲午秋九月示疾仰山。至二十六日沐浴更衣趺坐正寢。趙生光孚請畱偈。師笑曰安用此爲。彊之乃誦七佛偈而化。世壽六十有七。師醇謹仁慈。柔忍謙退。非法言不言。非法行不行。而體道精勤尢爲難及。不鑪不扇不就寢者三十載。師蓋僧中之間气云。

△明建陽董巖一庵圓長上座

饒州人。自幼不茹葷不近欲。若有所謂道俱戒者。萬曆丙子投禮云陽和尙爲師。剃髮受具。不問世緣。長坐一榻晝夜持往生咒。𨿽有病亦不稍懈。遇有病者必竭力調護。久而弗厭。人或有觸辱之者。皆怡然順受。不見有忿戾之色。萬曆己酉正月三十日忽謂眾曰。吾將西矣。眾聞俱集。師曰吾以子時生。當以子時滅。及期煩大眾相送。至夜子刻眾皆集。命眾念佛。師自合掌西向。念往生咒洎然入寂。

論曰。祖庭秋晚狂慧競興。明道者多行道者少。夫明之將以行之也。明之而弗行。與未明何異。且假此以鉤顯譽營厚殖。則𨿽學通三藏說法如雲。吾以爲直一裨販而已。故玆篇所錄並積粹純誠之士。𨿽契悟弗逮馬祖。神化難齊扣冰。而依教行持動不踰矩。鋾煉之極終歸聖果。又安取狂慧之詡詡哉。第暗修之士形晦聲泯。或道大而知希。或徳成而遇蹇。則玆篇之外不知凡幾。物色無從。徒增深慨而已。

輔教第四﹝共得一十四人﹞

佛日亙天魔云作障。日何所損人失其照。休哉碩人爲金爲湯。啟導羣迷永益來學。志輔教。

△宋浦城楊文公億

字大年。雍熙初年十一。舉神嬰入京授祕書正字。淳化中命試翰林。賜進士第出身。官至翰林學士。知誥制。以文學爲世所宗。卒謚曰文公。初負才名而不知有佛。一日過同僚見讀金剛經。笑且罪之。彼讀自若。公疑之曰。是豈出孔孟之右乎何佞之甚也。因閱數板懵然。始少敬信。後會翰林李公維勉令參問。及由祕書監出守汝州。首謁廣慧璉禪師。一見便問。布鼓當軒擊。誰是知音者。慧曰來風深辧。公曰恁麼則禪客相逢祇彈指也。慧曰君子可八。公應喏喏。慧曰艸賊大敗。夜語次。慧曰祕監曾與甚人道話來。公曰某曾問雲巖諒監守。兩个大虫相咬時如何。諒曰一合相。某曰我祇管看。未審恁麼道得麼。慧曰這里卽不然。公曰請和尙別一轉語。慧以手作拽鼻勢曰這畜生更﹝跳﹣兆﹢孛﹞跳在。公於言下脫然。有偈曰。八角磨盤空裏走。金毛獅子變作狗。擬欲將身北斗藏。應須合掌南辰後。乃作書寄李翰林。略曰。疾夫夙以頑蠢獲受獎顧。預聞南宗之旨。動靜咨詢。周旋策發。俾其刳心之有詣。墻面之無慚者。誠出於席間牀下矣。矧又故安公大師每垂誘導。又得雲門諒公見顧。蓬蒿諒之旨趣正與安公同轍。並自歸宗云居而來。皆是法眼之流裔。去年假守玆郡。適會廣慧禪伯。實承嗣南院。念齋中務簡。退食之暇或坐邀而至。或命駕從之。請扣無方。蒙滯頓釋。半歲之後曠然弗疑。平昔礙膺之物嚗然自落。積劫未明之事廓爾現前。固亦決擇之洞分。應接之無蹇矣。病夫今繼紹之緣。實屬於廣慧。而提激之自。良出於鰲峯也。公問廣慧曰。承和尙有言。一切罪業皆因財寶所生。勸人疎於財利。夫閻浮眾生以財爲命。邦國以財聚人。教中有財法二施。何得勸人疏財乎。慧曰。幡竿尖上鐵龍頭。公曰海壇馬子似驢大。慧曰楚雞不是丹山鳳。公曰。佛滅二千年。比丘少慚愧。公更置一百問。慧一一答回。唐明嵩和尙謂慈明曰。楊大年知見髙。入道穩。實不可不見。明乃往謁。公問對面不相識。千里卻同風。明曰近奉山門請。公曰眞个脫空。明曰前月離唐明。公曰適來悔相問。明曰作家。公便喝。明曰恰是。公復喝。明以手劃一劃。公吐舌曰眞是龍象。明曰是何言歟。公喚客司點茶來。元來是屋裏人。明曰也不消得。茶罷。又問如何是上座爲人一句。明曰切。公曰與麼則長裙新婦拖泥走。明曰誰得似內翰。公曰作家作家。明曰放你三十棒。公拊膝曰這里是甚麼所在。明拍掌曰也不得放過。公大笑。又問記得唐明得悟底因緣麼。明曰。唐明問首山如何是佛。山曰楚王城畔汝水東流。公曰祇如此意是如何。明曰水上掛燈球。公曰與麼則孤負古人去也。明曰內翰疑則別參。公曰三腳蝦蟇跳上天。明曰一任﹝跳﹣兆﹢孛﹞跳。公乃大笑。館於齊中。久之辭還河東。公曰有一語寄與唐明得麼。明曰明月照見夜行人。公曰卻不相當。明曰。更深猶自可。午後更愁人。公曰開寶寺前金剛近日因甚麼汗出。明曰知。公曰上座臨行豈無爲人底句。明曰重疊關山路。公曰與麼則隨上座去也。明噓一聲。公曰眞師子兒大師子吼。明曰放去又收來。公曰適來失腳踏倒又得家童扶起。明曰有甚麼了期。公大笑。明還唐明。公遣兩僧訊之。明於書尾畫雙足。寫來僧名以寄公。公作偈曰。黑毫千里餘。金槨示雙趺。人天渾莫測。珍重赤須胡。公因微恙問環大師曰。某今日忽違和。大師慈悲如何醫療。環曰丁香湯一怨。公作吐勢。環曰恩愛成煩惱。環爲煎藥次。公叫曰有賊。環下藥於公前叉手側立。公瞠目視之曰少叢林漢。環拂袖而出。又一日問曰。某甲四大將離散。大師如何相救。環乃搥胸三下。公曰賴遇作家。環曰幾年學佛法俗气也不除。公曰禍不單行。環作噓噓聲。公書偈遺李都尉曰。漚生與漚滅。二法本來齊。欲識眞歸處。趙州東院西。尉見遂曰泰山廟裏賣紙錢。尉卽至。公已逝矣。

大年見地超矌不亞慈明。且於告終之際。灑落自在。歸處分明。眞沒量大人也。史氏稱公性取直。尙節義。眞宗欲立徳妃爲後。命公艸詔。使丁謂諭旨。公弗從。丁謂曰勉爲之不憂不富貴。公曰若此富貴非所願也。公之所守如此。豈學禪而弗驗哉。說者乃謂其惶懼失措。以此誚公之禪。亦弗之審矣。豈有於生死關頭自在若此。乃於尋常利害之間反爾動心耶。此必當日柔小之徒巧生誣謗。而傳聞失實。遂有吠聲之譏也。

△宋崇安胡文定公安國

字康侯。紹聖中對策幾萬言。哲宗親擢置第三。除大學錄。屢遷徽猷閣待制。後以寶文閣學士致仕。著有春秋傳。學者宗之。卒謚文定。嘗久參上封秀得言外之旨。崇寧中過藥山。有禪人舉南泉斬貓話問公。公以偈答曰。手握乾坤殺活機。縱橫施設在臨時。滿堂兔馬非龍象。大用堂堂總不知。又寄上封偈曰。祝融峯似杜城天。萬古江山在目前。須信死心元不死。夜來秋月又同圓。

文定彊學力行志在春秋。憂國愛君遠而彌篤。而於禪學深參獨到又如此。則禪何害於忠孝哉。世之不達者輙謂學禪有害於忠孝。夫亦未之思也。

△宋建陽廌山遊先生酢

字定夫。徽宗朝舉進士。除監察禦史。嘗學於伊川之門。儕輩鮮有及者。伊川稱其徳宇粹然學問日進。其政事亦絕人甚遠。嘗謁開福寧禪師乞指心要。寧曰。道不在說與示也。說示者方便耳。須用就己知歸。外求有相佛。與汝不相似也。公默然。復致書問曰。儒者執父子君臣夫婦兄弟朋友各盡其分。罔有不合道者。釋氏謂世間虛幻。要人反常合道。旨殊用異。而聲可入心可通哉。寧答曰。人溺情愛网。晝夜思度。無一息之停。須力與之決。收其心之放。死生乃可出。若只括其同異。盡分於父子君臣數者之間。我習內燻。愛緣外染。於道何能造合。能反厥常則心自通。道自合。不然。難以口舌爭也。公後博閱釋典。諦信不疑。嘗答呂本中書曰。佛書所說。世儒亦未深考。前輩往往不曾看佛書。故詆之如此之甚。殊不知其破佛者。皆佛自以爲不然者也。

△宋崇安致堂胡先生寅

字明仲。文定公之次子。建炎中拜起居郎。著讀史管見行於世。初極詆佛。晚乃知歸。王隨刪傳燈錄爲玉英集。公爲作序。

△宋崇安劉忠定公子羽

字彥修。劉韐之長子。以蔭補官。屢立戰功。料敵如神。𨿽古名將不能過。至其爲致摘姦發伏。有古良吏風。嘗再遭貶徙。怡然不以介意。而許國之誠至死不懈。朱晦庵嘗稱曰。劉忠定眞人傑也。仕至寶文閣學士。卒贈大傅。謚忠定。嘗出知永嘉。問道於大慧禪師。慧教看趙州狗子話。後乃於栢樹子上發明。有頌曰。趙州栢樹太無端。境上追尋也大難。處處綠楊堪系馬。家家門底透長安。

△宋崇安屏山劉先生子翚

字彥衝。卽子羽之弟。以蔭補承務郎。辟眞定幕後。除判興化軍。以疾辭隱武夷山。日以講學爲業。朱熹師事之。嘗修開善院。屢延名徳主之。共爲法喜之遊。僧中凡有撰述。多出其手。光揚大法爲獨至云。

△宋建陽晦庵朱先生熹

字元晦。志行端恪。晣理精詳。集儒學之大成者。公一人而已。仕至煥章閣待制。贈太師徽國公。謚曰文。年十八從學劉屏山。嘗兀坐一室。覃思終日。屏山意其畱心舉業。及搜其篋中。惟大慧語錄一帙而已。後到徑山訪大慧。慧曰。汝從前記持文字。心識計校。不得置絲毫許在胸中。但以狗子話時時提撕。後復請益開善謙公。謙曰某二十年不能到無疑之地。後忽知非勇猛眞前。便自一刀兩斷。今但把這狗子話一念提撕。不要商量。不要穿鑿。不要去知見。不要彊承當。自然有入處。及謙卒。公祭以文曰。我昔從學。讀易語孟。究觀古人之所以聖。旣不自揆欲追其風。道絕徑路卒莫能通。下從長者問所當務。皆告之言要須契悟。開悟之說不出於禪。我於是時則願學焉。師出仙洲我寓潭上。一嶺間之但有瞻仰。丙寅之秋師來拱宸。乃獲從容笑語日親。一日焚香請問此事。師則有言決定不是。始知平生浪自若卒。去道日達無所問津。未及一年師以謗去。我以行役不得安住。往還之間見師者三。見必欵畱。朝夕咨參。師亦喜我爲說禪病。我亦感師恨不速證。別其三月。中秋一書已非手筆。知病可虞。前日僧來爲欲往見。我喜作書曰此良便。書已遣矣。僕夫遄言。同舟之人告以訃傳。我驚使呼問以何故。嗚呼痛哉。何奪之遽。恭惟我師具正徧知。惟我未悟一莫能窺。揮金辦供泣於靈位。稽首如空超諸一切。或問曰。今士夫家晚年都被禪家引去者何故。公曰是他髙似你。你平生讀許多書。記誦文章。所藉以取功名利祿之計者。到這里都靠不得。所以被他降下。他底且省力。人誰不悅而趨之。王介甫平生學許多道理。臨了捨宅爲寺。又曰只緣他打並得心下潔淨。所以本朝李文靖公王文正公楊文公劉元城呂申公。都是甚麼人物。也都去學。他又曰釋氏說六根六識四大十二因緣之類。皆極其精妙。故前輩謂此孔孟所不及。又曰釋氏之學與吾儒有甚相似處。如雲。有物先天地。無形本寂寥。能爲萬物主。不逐四時凋。撲落非他物。縱橫不是塵。山河並大地。全露法王身。若人識得心。大地無寸土。看他是甚麼見識。今區區小儒怎生出得他手。宜乎爲他揮下也。又曰嘗見畫底諸師人物皆雄偉。宜其傑然有立如此。妙喜贊臨濟曰。當初若非這个。定是做个渠魁觀之。信然气貌如此。則富貴利達。聲色貨利如何籠絡得他住。他視之無足動其心者。公晚年有齋居誦經詩云。端居獨無事。聊披釋氏書。暫息塵累牽。超然與道俱。門掩竹林密。禽鳴山雨餘。了此無爲法。身心同宴如。

文公於釋氏之學。或贊或呵抑揚並用。其揚之者所以洗世俗之陋。其抑之者所以植人倫之紀。蓋以其身爲道學主盟。故其誨人之語不得不如此耳。然愚觀其齋居誦經之作。則有得於經者不淺。非特私心向往之而已也。

△宋浦城眞文忠公徳秀

字希元。端平間參大政。唱明考亭之學。學者宗之。號西山先生。著有讀書記行於世。嘗以禪學問提刑陳貴謙。謙答書曰。承下問禪門事。仰見虛懷樂善之意。顧淺陋何足以辱此。然敢不以管見陳白。所謂話頭合看與否。以某觀之。初無定說。若能一念無生全體是佛。何處別有話頭。只緣多生習气背覺合塵。剎那之間念念起滅。如猴猻拾栗相似。佛祖不得已權設方便。令咬嚼一个無滋味話頭。意識有所不行。將蜜果換苦葫蘆。淘汝業職都無實義。亦如國家兵器不得已而用之。今時學者卻於話頭上彊生穿鑿。或至逐个解說以當事業。遠之遠矣。來教謂誦佛之言存佛之心行佛之行。久之須有得處。如此行履固不失爲一世之賢者。然禪門一著又須見徹自己本地風光。方爲究竟此事。𨿽人人本具。但爲客塵妄想所覆。若不痛加煆煉。終不明淨。來教又謂。道若不在言語文字上。諸佛諸祖何謂畱許多經論在世。經是佛言。禪是佛心。初無違背。但世人尋言逐句。沒溺教网。不知有自己一段光明。故達摩西來不立文字直指人心見性成佛。謂之教外別傳。非是教外別有一个道理。只要明了此心。不著教相。今若只誦佛語而不會歸自己。如人數他珍寶自無半分文。又如破布裹珍珠出門還漏卻。縱使於中得少滋味。猶是法愛之見。非本分上事。所謂金屑𨿽貴落眼成翳。直須打並一切淨盡。方有少分相應也。要知吾人皆是誠心。非彼世俗自瞞以資談柄而已。故以日用驗之。𨿽無濁惡相過。然於一切善惡逆順境界上。果能照破不爲他所移換否。夜睡中夢覺一如否。恐怖顚倒否。疾病而能作得主否。若目前猶有境在。則夢寐未免顚倒。夢寐旣顚倒。疾病必不能作得主宰。疾病旣作不得主宰。則生死岸頭必不自在。所謂如人飲水冷暖自知。待制於功名鼎盛之時。淸修寡欲畱神此道。可謂火中蓮花矣。公後徧閱諸經皆善得其旨。其跋普門品曰。予自少讀普門品。𨿽未能深解其義。然嘗以意測之曰。此佛氏之寓言也。昔唐李文公問藥山儼禪師曰。如何是惡風吹船飄落鬼國。師曰李翺小子問此何爲。文公惕然怒形於色。師笑曰發此嗔恚心便是黑風吹船飄入鬼國也。吁藥山可謂善啟發人矣。以是推之則知利欲熾燃卽是火坑。貪愛沈溺便是苦海。一念淸淨烈焰成池。一念警覺船到彼岸。災患纏縛隨處而安。我無怖畏如械自脫。惡人侵淩待他橫逆。我無忿疾如獸自奔。讀是經者作如是觀。則知補陀大士眞實爲人。非浪語也。讀楞嚴曰。余讀楞嚴知六根源出於一。外緣六塵流而爲六。隨物淪逝不能自返。如來憐憫眾生爲說方便。使知出門卽是歸路。故於此經指涅盤門初無隱蔽。若眾生能洗心行法。使塵不相緣根無所偶。返流全一六用不行。晝夜反流入與如來法流水接。則自其內身便可成佛。如來猶恐眾生於六根中未知所從。乃使二十五弟子各說所證。而觀世音以聞思修爲圓通第一。其言曰。初於聞中入流忘所。所入旣寂。動靜二相了然不生。如是漸增。聞所聞盡。盡聞不住。覺所覺空。空覺極圓。空所空滅。生滅旣滅。寂滅現前。若能如是。圓拔一根則諸根皆脫。於一彈指徧歷三空。卽與諸佛無異矣。又讀金剛經至四果。乃廢捲而嘆曰。須陀洹所證。卽觀世音所謂初於聞中入流亡所者耶。入流非有法也。惟不入六塵。安然常住。斯入流矣。至於斯陀含名一往來而實無往來。阿那含名爲不來而實無不來。蓋往則入塵。來則返本。斯陀含𨿽能來矣。而未能無往。阿那含非徒不往。而亦無來。至阿羅漢則往來意盡。無法可得。然則所謂四果者。其實一法也。但歷三空有淺深之異耳。予觀二經之言本若合符。而世或不諭。故明言之。

△宋建安匏庵陳先生竑願

博通羣籍深探名理。而尢醉心於圓頓法門。自號華嚴弟子。嘗湣世俗爲口腹計。造諸殺業。邪說相襲。執非爲是。乃作慈心功徳錄以廣諭之。錄凡三卷。今盛行於世。

△明建安翰林待詔沈先生士榮

洪武間上書闕下。太祖手詔諭之。授翰林待詔。嘗見宋儒衛道之語毀謗佛經。後學承風妄生異見。乃作論以辧之。名續原教。凡一十四篇。今盛行於世。

△明建陽豫齋趙居士觀本

字子立。質任淳龐。行篤孝友。補邑弟子員輟。有志於聖賢之學。喜讀論性諸書手不釋卷。至隆慶辛未卽棄舉業。斷葷酒。師事云陽和尙。延至董巖朝夕扣參。所得益深。客有非之者。公曰。儒者辟佛爲未諦觀內典耳。苟悉心研求。將信受之。不暇未易。非詆之也。又曰。吾學佛然後能知儒。古人之語不我欺也。此理苟裨身心性命。又奚必陰收之而陽斥之乎。每對客談論。皆窮本達原。取譬多方。津津不置。必使其無疑而後已。嘗與禪客論楞嚴大旨。不覺漏下四鼓。雪深一尺。次晨患頭痛。仍命扶出以終其說。或止之。公曰吾能以善及人。吾願足矣。𨿽病何妨。又以此理勢不能家諭而戶曉之。乃廣鍥諸經。普施勸持。以資慧種。建州佛法至今不替。則公之力爲多也。至於好義樂施。終身弗厭。皆公禪學之餘事耳。萬曆辛丑仲夏忽有疾。不復請醫。震南傅先生來問疾。公曰自有時耳。請僧落髮。披衣端坐。西向合掌念佛。泊然入寂。去之後面有溫顏。肢無僵骨。端坐累日如生。蓋亦佛法之驗云。

△明建陽震南傅先生國珍

字君聘。隆慶庚午舉於鄕。萬曆丁丑成進士。歷仕至嘉興守。歸田後深探內典。築室董巖。與豫齋居士往復考究。其於今古死生之說。世界輪回之因。皆能深達其旨。嘗謂儒之與佛特徑異耳。旨歸未始不同。得其同而異可略也。與見羅李先生書曰。不言三世則性體不圓。不言出世則大事不了。可以其爲洸洋而外之乎。公賦性剛方侃直。有古人之風。而慈惠樂施尢喜爲福民之事。邑中凡有善緣大役皆公首爲之倡。若朝天等三橋及多寶塔。始終經營不憚勞瘁。子廷吉諫之。公曰吾力能及之。未卽憊也。況有利於民。吾快矣。易簀之辰。索筆書曰。收拾去。到了到了。擲筆而逝。

△明甌寧發吾張居士

世昌吉陽人。年十八補邑庠生。以文學見推於時。及屢困場屋。乃浩然嘆曰。人世一大戲局也。戀此奚爲。自是畱心內典。於經生之業弗問也。萬曆乙卯歲將入貢。竟棄不就。杖策登大仰禮博山和尙。受三歸五戒。歸分小齋半壁作頭陀行業。旦暮課誦之餘。必持佛聲四萬。𨿽病弗廢。暇則披閱梵經。絕口不談世事。己未冬疾且篤。子鳴佩爲備後事。公曰勿亟我去當在明春也。旣而病愈。明春正月念五之夕。忽謂佩曰。生寄死歸。予其將歸矣。佩聞不勝愴惶。公屈指計曰。勿亟二月二日乃予歸期也。念六舁歸家。不入寢室。設榻中庭。移面西向。披經朗誦。眾爭問之。公諄諄誡語。勸歸佛乘。謝客外語。不家務但念佛。聲不絕。夜分偃息。恍見異僧附耳語曰。訶缽羅去此不遠耳。公顧佩曰。汝聞否。西方召行僧來也。佩聞復愴惶。公仍曰勿亟二月二日辰時乃餘歸期也。遂辟段食。惟飲沸湯。念佛聲益朗。至期端坐合掌而化。

論曰。儒釋分教門戶迥別。大儒融之以神理。則千差頓忘。小儒局之以格量。則一塵成礙。此大儒所以辧不泯而自無。小儒所以謗欲息而不能也。昔自六朝以來。謗佛者不少。皆妄以私意揣摩。自成水火。其於我佛之藩尙隔萬里。卽如昌黎一人。毅然以道統自任。而原道諸篇特昏昏醉夢語耳。至於宋室諸儒。其見實非昌黎之比。並皆廣閱梵經徧訪諸老。第粗浮一往。不能深窮其旨。故困於知解而不信有絕解之境。束於人倫而不知有超倫之事。所以有異說之紛紛也。若我建諸儒則不然。其最先而興者如楊文公胡文定。皆深耽禪悅。未嘗株守本局。最後而出者如眞文忠畱神內典。注心參究。亦不以背儒爲嫌。夫諸公皆挺生人豪。天縱神智。而卒不能謗佛。則佛之決不可謗明矣。今黃口淺學毫無所窺。而藉口前賢妄生橫議。抑何其不思之甚也噫。

建州弘釋錄卷之下﹝終﹞跋

建州舊志於釋氏多略之。蓋以趣尙枘鑿故取捨不無異同。然黃金白璧世固其珍。而帝靑之寶摩尼之珠詎可以非常用而土苴視之乎。今志中方伎之末滑稽之雄尙得置傳。況釋氏可獨棄乎。釋氏以神道設教而首崇十善。使比屋奉化則三尺可以勿用。其幽贊聖化不爲不多也。錄而傳之。誰曰不宜。儂固蒙於斯道。姑就膚見題數語於後。使觀之者知此錄決未可少云。

友弟倪鼎陽跋

和尙之隱荷山凡五寒暑矣。不務外緣不謁豪貴。惟日向殘編斷碣中采諸師之行而傳之。其毋乃謂今人之不可教。假此以寄其尙友之思乎。抑或謂今人之未可棄。假此以垂其援溺之手乎。倘能具眼。不妨佛法相逢。其或未然。卻請世諦流布。

門人滕之宋謹題

辛未夏至日。予爲師較弘釋錄畢。啟師曰。是弘釋錄爲是建州有如許人品耶。師曰然。爲是建州有如許榜樣耶。師曰然。爲是建州有如許人品如許榜樣。竟沈埋於荒榛煙谷殘編斷碣之中。而不惜五冬令他千載耶。師曰然。則又啟曰千載不朽底事畢竟如何。師展兩手。予乃稽首。作跋而退。

誼道人李﹝木﹡蓬﹞題

