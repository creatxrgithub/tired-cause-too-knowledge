續藏經續燈存稿

明通問編定施沛匯集

續燈存稿卷第一

明嗣祖沙門東吳通問編定

笠澤居士華亭施沛匯集

臨濟宗

大鑑下第十八世

天童華禪師法嗣

慶元府天童密庵咸傑禪師

福州鄭氏子。母夢廬山老僧入舍而生。自幼穎悟。出家爲僧不憚遊行。徧參知識後謁應庵於衢之明果。庵孤硬難入屢遭呵。一日入室次。庵問如何是正法眼。師遽曰破沙盆。庵頷之。踰季辭回省親。庵送以偈曰。大徹投機句。當陽廓頂門。相從今四載。徵詰洞無痕。𨿽未付缽袋。气宇吞乾坤。卻把正法眼。喚作破沙盆。此行將省覲。切忌便躲跟。吾有末後句。待歸要汝遵。後出世衢之烏巨。次遷祥符蔣山華藏。未幾詔住徑山。復遷靈隱晚居太白。僧問虛空消殞時如何。師曰罪不重科。上堂。牛頭橫說豎說。不知有向上關棙子。有般漆桶輩東西不辧南北不分。便問如何是向上關棙子。何異開眼尿牀。華藏有一轉語。不在向上向下。千手大悲摸索不著。雨寒無處曬﹝日﹡良﹞。今日普請布施大眾。良久曰。達摩大師無當門齒。上堂。世尊不說說。拗曲作直。迦葉不聞聞。望空啟告。馬祖卽心卽佛。懸羊頭賣狗肉。趙州勘庵主。貴買賤賣分文不值。祇如文殊是七佛之師因甚出女子定不得。河天月暈魚分子。槲葉風微鹿養茸。上堂。卓拄杖。迷時祇迷者个。復卓一下。悟時祇悟者个。直饒迷悟雙忘。糞掃堆頭重添擸﹝打﹣丁﹢﹝天／韭﹞。莫有向東湧西沒全機獨脫處道得一句底麼。若道不得。華藏自道去也。擲拄杖。三十年後。上堂。舉金峯和尙示眾曰。老僧二十年前有老婆心。二十年後無老婆心。時有僧問如何是二十年前有老婆心。峯曰問凡答凡問聖答聖。曰如何是二十年後無老婆心。峯曰問凡不答凡問聖不答聖。師曰。烏巨當時若見。但冷笑兩聲。者老漢忽若瞥地。自然不墮凡聖窠臼。上堂。舉婆子燒庵話。師曰。者个公案叢林中少有拈提者。今日傑上座裂破面皮。不免納敗一上也要諸方簡點。乃召大眾。者婆子洞房深穩水泄不通。偏向枯木上糝華。寒灰中發焰。个僧孤身迥迥慣入洪濤。等閒坐斷潑天潮。到底身無涓滴水。子細簡點將來。敲枷打鎖則不無。二人若是。佛法未夢見在。烏巨與麼提持畢竟意歸何處。良久。一把柳絲收不得。和煙搭在玉欄幹。上堂。動弦別曲。葉落知秋。舉一明三。目機銖兩。如王秉劍殺活臨時。猶是無風匝匝之波。向上一路千聖把手。共行合入泥犂地獄。正當與麼時合作麼生。江南兩浙。春寒秋熱。上堂。盡乾坤大地喚作一句子。擔枷帶鎖。不喚作一句子。業識茫茫。兩頭俱透脫。淨裸裸。赤灑灑。沒可把。達摩一宗掃土而盡。所以雲門大師道盡乾坤大地無纖毫過患猶是轉句。不見一法始是半提。更須知有全提底時節。大小雲門劍去久矣方乃刻舟。後示寂塔於寺之中峯。

衢州光孝百拙善登禪師

和州烏江閔氏子。僧問。世尊生下。一手指天一手指地曰天上天下惟吾獨尊。意旨如何。師曰一人傳虛萬人傳實。僧曰。有意气時添意气。不風流處也風流。師曰贊嘆也贊嘆不及。僧曰。只如雲門大師道。我當時若見。一棒打殺與狗子喫。貴圖天下太平。畢竟具什麼眼目。師曰腦後薦取。上堂。白日鬧浩浩。夜後靜悄悄。長廊走波波。步步無欠少。不識主人翁。全身入荒艸。撞著傅大士。問訊維摩老。臥疾毗耶城。幾个知天曉。若是過量人。不向那邊討。爲什麼如此。喝一喝。下坡不走。快便難逢。

南書記者

福州人。久依應庵。於趙州狗子無佛性話豁然契悟。有偈曰。狗子無佛性。羅睺星入命。不是打殺人。被人打殺定。庵稱其脫略。紹興末示寂於歸宗。

侍郎李浩居士

字徳遠。號正信。幼閱首楞嚴。如遊舊國志而不忘。後造明果投誠入室。應庵揕其胸曰侍郎死後向甚麼處去。士駭然汗下。庵喝出。士退參。不旬日徑躋堂奧。以偈寄同參嚴康朝曰。門有孫臏鋪。家存甘贄妻。夜眠還早起。誰悟復誰迷。有鬻胭脂者亦久參應庵。頗自負。士贈之偈曰。不塗紅粉自風流。往往禪徒到此休。透過古今圈繢後。卻來者裏喫拳頭。

教授嚴康朝居士

湖州長興人。嘗問道於薦福雪堂。及見應庵於報恩得旨。嘗有頌曰。趙州狗子無佛性。我道狗子佛性有。驀然言下自知歸。從玆不信趙州口。著精神。自抖擻。隨人背後無好手。騎牛覓牛笑殺人。如今始覺從前謬。

教忠光禪師法嗣

泉州法石中庵慧空禪師

贛州蔡氏子。春日上堂。拈拄杖卓一下。先打春牛頭。又卓一下。後打春牛尾。驚起虛空入藕絲裏。釋迦無路潛蹤。彌勒急走千里。文殊卻知落處。拊掌大笑歡喜。且道歡喜个甚麼。春風昨夜入門來。便見千華生碓﹝此／束﹞。上堂。千家樓閣。一霎秋風。祇知襟袖涼生。不覺園林葉落。於斯薦得觸處全眞。其或未然。且作寒溫相見。上堂。舉金剛經佛告須菩提。爾所國土中所有眾生若干種心如來悉知。何以故。如來說諸心皆爲非心是名爲心。要會麼。春風得意馬蹄疾。一日看盡長安華。僧問先佛垂範禁足安居未審是何宗旨。師曰璢璃缽內拓須彌。僧便喝。師便打。

臨安府淨慈混源曇密禪師

天臺盧氏子。依資福道榮出家。十六圓具。習臺教。棄去參大慧於徑山。次謁雪巢一此庵元。入閩畱東西禪俱不契。復叩泉南教忠俾悅眾解職歸前資。一日忠舉香嚴擊竹因緣。豁然契悟述偈呈忠。忠舉玄沙未徹話詰之無滯。忠乃囑曰子今可見妙喜矣。師秉命卽往梅陽服勤四載。住後上堂。諸佛出世打劫殺人。祖師西來吹風放火。古今善知識佛口蛇心。天下衲僧自投籠檻。莫有天然气槪特達丈夫爲宗門出一隻手主張佛法者麼。良久曰。設有也須斬爲三段。上堂。徳山小參不答話。千古叢林成話霸。問話者三十棒慣能說訶說夯。時有僧出的能破的徳山便打。風流儒雅。某甲話也未問。頭上著枷腳下著柙。你是那里人。一回相見一傷神。新羅人把手笑欣欣。未跨船舷好與三十棒。依前相廝誑。混源今日恁麼批判責情好與三十棒。且道是賞是罰。具參學眼者試辧看。上堂。舉雲門問僧光明寂照徧河沙因緣。師曰。平地撈魚蝦。遼天射飛鶚。跛腳老雲門。千錯與萬錯。後示寂塔於本山。

吉州靑原信庵惟禋禪師

福之長樂李氏子。年十有一歲出閩依盰江禪悅廣公爲童子。閱五白始獲僧服。一日廣以佛國白公五十三知識頌授諸維那。師侍其傍。聞止住林有時要見十方佛。無事閒觀一片心之句。便得要領。廣異其根利。俾還閩謁鼓山佛心才及東禪月庵果西禪懶庵需諸老。時晦庵住龜山師往叩。一日夜半摸索淨巾次恍然大徹。黎明趨方丈通其所證。呈偈曰。業識茫茫本無所據。昨夜三更回頭一覷。一段靈光本來獨露。庵不覺解顏頷之。復出嶺見顏萬庵於番陽薦福。入室次應對敏捷。顏厲聲曰者福州子被人教壞了也。一眾駭愕。未幾復往梅陽見大慧。慧曰如何是佛。師曰覿面相逢更無別法。慧曰如何保任。師曰饑來喫飯困來打眠。旣而隨大慧北還。慧一日問曰。許多人入室。幾人道得著。幾人道不著。師曰惟禋只管看。慧忽展手曰我手何似佛手。師曰天寒且請和尙通袖。慧遽打一竹篦曰且道是賞你罰你。師遂以頌發揮佛祖機緣十數則呈慧。其世尊初生曰。撞出頭來早自錯。那堪開口更稱尊。當時若解深藏舌。免得閒愁到子孫。慧爲之擊節。後開法天臺眞如。遷報恩豫章上藍吉州靑原。所至山川攺觀。僧問。三聖道我逢人則出。出則不爲人。意旨如何。師曰移華兼蝶至。曰。興化道我逢人則不出。出則便爲人。又作麼生。師曰買石得云饒。上堂。舉僧問雲門樹雕葉落時如何。門曰體露金風。師曰。雲門袖頭打領腋下剜襟。不妨好手子細看來。未免牽絲帶綫。或問報恩樹雕葉落時如何。只向他道來年更有新條在。惱亂春風卒未休。上堂。拈拄杖。十方國土中惟有一乘法。者个是橫泉拄杖子。那个是一乘法。卓一下。千峯勢倒嶽邊止。萬派聲歸海上消。紹熙三年壬子五月十九日示疾。書偈曰。末後一句覿面分付。擬議思量世諦流布。遂跏趺而逝。羅湖瑩仲溫狀其行。

東林顏禪師法嗣

荊州公安遁庵祖珠禪師

南平人也。上堂。不是心不是佛不是物。瀝盡野狐涎。趯翻山鬼窟。平田淺艸裏露出焦尾大虫。太虛寥廓中放出遼天俊鶻。阿呵呵。露風骨。等閒拈出眾人前。分明是何物。咄咄。上堂。玉露垂靑艸。金風動白蘋。一聲寒雁叫。喚起未惺人。

汀州報恩法演禪師

果州人。上堂。舉俱胝豎指因緣。師曰。佳人睡起懶梳頭。把得金釵插便休。大抵還他肌骨好。不塗紅粉也風流。

臨安府淨慈肯堂彥充禪師

於潛盛氏子。幼依明空院義堪爲師。首參大愚宏智正堂大圓諸老。後聞東林謂眾曰。我此間別無玄妙。祇有木札羹鐵釘飯任汝齩嚼。師竊喜之。造謁陳所見。林曰據汝見處正坐在鑑覺中。師於是憤然。將從前所得底一時揚下。一日聞僧舉南泉時人見此一株華如夢相似。默有所契。乃曰打艸祇要蛇驚耳。次日入室。林問那里是巖頭密啟其意處。師曰今日捉敗者老賊。林曰達摩大師性命在汝手裏。師擬開口。驀被攔胸一拳。忽大悟。直得汗流浹背。點首自謂曰。臨濟道黃檗佛法無多子。豈虛語耶。遂述頌曰。爲人須爲徹。殺人須見血。徳山與巖頭。萬里一條鐵。林然之。住後上堂。世尊不說說。迦葉不聞聞。卓拄杖。水流黃葉來何處。牛帶寒鴉過遠村。上堂。舉雪峯示眾曰盡大地是个解脫門把手拽不入。師曰。大小雪峯話作兩橛。盡大地是个解脫門。用拽作麼。上堂。一向與麼去。法堂前艸深一丈。一向與麼來。腳跟下泥深三尺。且道如何卽是。三年逢一閏。雞向五更啼。上堂。舉卍庵先師道。坐佛牀。斫佛腳。不敬東家孔夫子。卻向他鄕習禮樂。師曰。入水入泥卽不無。先師爭柰寒蟬抱枯木。泣盡不回頭。卓拄杖。灼然有不回頭底。淨慈向升子裏禮汝三拜。上堂。三世諸佛無中說有。莨﹝廿／碭﹞拾華鍼。六代祖師有裏尋無。猿猴探水月。去此二途如何話會。儂家不管興亡事。盡日和云占洞庭。元庵受智者請引座南山。有个老魔王炯炯雙眸放電光。口似血盆呵佛祖。牙如劍樹罵諸方。幾度業風吹不動。吹得動云黃山畔。與嵩頭陀傅大士一夥破落戶依舊孟八郎。賺他無限癡男女。開眼堂堂入鑊湯。忽有个衲僧出來道旣是善知識爲甚麼賺人入鑊湯。只向他道非公境界。後示寂塔於寺之南庵。

婺州智者元庵眞慈禪師

潼川人。姓李氏。幼依成都正法出家。具戒後遊講肆。聽講圓覺至四大各離今者妄身當在何處畢竟無體實同幻化。因而有省。作頌曰。一顆明珠在我者裏。撥著動著放光動地。以呈諸講師。無能曉之者。歸以呈其師。遂舉狗子無佛性話詰之。師曰𨿽百千萬億公案不出此頌也。其師乃叱出。師因南遊至廬山圓通掛搭。時萬庵爲西堂。爲眾入室。舉僧問雲門撥塵見佛時如何。門曰佛亦是塵。師隨聲便喝。以手指胸曰佛亦是塵。復頌曰。撥塵見佛。佛亦是塵。問了答了。直下翻身。勸君更盡一杯酒。西出陽關無故人。又頌塵塵三昧曰。缽裏飯。桶裏水。別寶昆侖坐潭底。一塵塵上走須彌。明眼波斯笑彈指。笑彈指。珊瑚枝上淸風起。卍庵深肯之。

成都府昭覺紹淵禪師

上堂。鎔瓶盤釵釧作一金。攪酥酪醍醐成一味。如是主賓道合內外安和。五位君臣齊透。四種料揀一串。放行則細雨蒙蒙秋風颯颯。把住則空空如也誰敢正眼覷著。且道放行爲人好把住爲人好。等閒一似秋風至。無意涼人人自涼。上堂。舉僧問雲門樹雕葉落時如何。門曰體露金風。師曰。要明陷虎之機。須是本色衲僧始得。雲門大師具逸羣三昧擊節扣關。於閃電光中出一隻手與人解粘去縛拔楔抽釘。不妨好手子細點簡將來。大似與賊過梯。昭覺卽不然。忽有人問樹雕葉落時如何。只向他道落霞與孤騖齊飛。秋水共長天一色。上堂。舉趙州初見南泉問如何是道。泉曰平常心是道。州曰還假趨向也無。泉曰擬向卽乖。州曰不擬爭知是道。泉曰道不屬知不屬不知。知是妄覺不知是無記。若眞達不疑之地。廓然如太虛空。豈可彊是非耶。師曰。奇怪諸禪徳𨿽是沙彌初入道。一撥便轉豈不是伶俐人。南泉如善射者發箭。箭箭中紅心。若不是趙州大難承當。便向平常心是道處動著關棙子去卻胸中物。喪卻目前機。頭頭上明。物物上顯。便能信腳行信口道。等閒拈出著著有出身之路。且道以何爲驗。豈不見僧問如何是祖師西來意。答曰庭前柏樹子。問萬法歸一一歸何處。答曰我在靑州作一領布衫重七斤。問如何是趙州。答曰東門西門南門北門。與人解粘去縛抽釘拔楔。坐斷天下人舌頭。穿過天下人鼻孔。豈不是平常心是道底關棙子。且不是飣餖底言語。排疊底章句。推人在死水裏。者个便是沙彌底樣子。應當學。欲行千里一步爲初。白日靑天快著精彩。

徽州簡上座

參大慧於徑山。時卍庵爲首座。一日爲眾入室問師曰。一二三四五六七。明眼衲僧數不出。你試數看。師便喝。庵曰。七六五四三二一。你又作麼生。師擬對。庵便打出曰你且莫亂道。師於言下有省。遽說偈曰。你且莫亂道。皮毛卓豎寒。只知梅子熟。不覺鼻頭酸。又嘗頌狗子無佛性話曰。趙州老漢渾無面目。言下乖宗神號鬼哭。

西禪需禪師法嗣

福州鼓山木庵安永禪師

閩縣吳氏子。弱冠爲僧。未幾謁懶庵於雲門。一日入室次庵曰。不問有言。不問無言。世尊良久。不得向良久處會。隨後便喝。師當下契悟。作禮曰。不因今日問。爭喪目前機。庵許可之。住後上堂。要明个事。須是具擊石火閃電光底手段。方能崄峻巖頭全身放捨。白雲深處得大安居。如其覷地覓金鍼。直下腦門須迸裂。到者裏。假饒見機而作不犯鋒鋩。全身獨脫獨涉泥水。祇如本分。全提一句又作麼生道。擊拂子。淬出七星光燦爛。解拈天下任橫行。上堂。舉睦州示眾曰。諸人未得个入處須得个入處。旣得个入處不得忘卻老僧。師曰。恁麼說話面皮厚多少。木庵則不然。諸人未得个入處須得个入處。旣得个入處直須揚下入處始得。上堂。拈拄杖。臨濟小廝兒。未曾當頭道著。木庵今日全身放憨也要諸人知有。擲拄杖下座。僧問須彌頂上翻身倒卓時如何。師曰未曾見毛頭星現。曰恁麼則傾湫倒嶽去也。師曰莫亂做。僧便喝。師曰雷聲浩大雨點全無。

溫州龍翔柏堂南雅禪師

上堂。瑞峯頂上。棲鳳亭邊。一杯淡粥相依。百衲蒙頭打坐。二祖禮三拜依位而立已是周遮。達摩老臊胡分盡髓皮一場狼藉。其餘之輩何足道哉。柏堂恁麼道還免諸方簡責也無。拍繩牀。洎合停囚長智。上堂。大機貴直截。大用貴頓發。縱有嚙鏃機。一錘須打殺。何故。我王庫內無如是刀。上堂。紫蕨伸拳筍破梢。楊華飛盡綠陰交。分明西祖單傳句。黃栗畱鳴燕語巢。者裏見得諦信得及。若約諸方決定明窗下安排。龍翔門下直是一槌槌殺。何故。不是與人難共住。大都緇素要分明。

福州天王志淸禪師

上堂。豎起拂子。只者个。天不能蓋地不能載。徧界徧空成團成塊。到者裏。三世諸佛向甚麼處摸索。六代祖師向甚麼處提持。天下衲僧向甚麼處名邈。除非自得自證便乃敲唱雙行。𨿽然如是。未是衲僧行履處。作麼生是衲僧行履處。是非海裏橫身入。豺虎叢中縱步行。

南劍州劍門安分庵主

幼與木庵同肄業於安國。後依懶庵未有所證。辭謁徑山大慧。行次江幹仰瞻宮闕。聞街司喝侍郎來。釋然大悟。作偈曰。幾年个事掛胸懷。問盡諸方眼不開。肝膽此時俱裂破。一聲江上侍郎來。遂仍返西禪。懶庵迎之付以伽黎。後庵居劍門。化被嶺表。示眾。者片田地。汝等諸人且道天地未分已前在甚麼處。直下徹去已是鈍置。你自己分上不少了也。更若擬議思量。何啻白雲萬里。驀拈拄杖打散。示眾。上至諸佛下及眾生。性命總在山僧手裏。簡點將來有沒量罪過。還有簡點得出者麼。卓拄杖一下。冤有頭債有主。遂顧視左右曰。自出洞來無敵手。得饒人處且饒人。示眾。十五日已前。天上有星皆拱北。十五日已後。人間無水不朝東。已前已後總拈卻。到處鄕談各不同。乃屈指曰。一二三四五六七。八九十十一十二十三十四。諸兄弟今日是幾。良久曰。本店買賣分文不賒。

育王光禪師法嗣

杭州靈隱妙峯之善禪師

吳興劉氏。先居彭城。髙曾大父父皆登膴仕。師生紈綺中。資性髙潔。年十三卽辭家受業於徳淸齊政院。經論一見輒了大意。乃徧謁諸大老。時佛照光唱道鄮山師往參禮。以風幡話契旨蒙印可。贈以偈曰。今日與君通一綫。斬釘截鐵起吾宗。復遊衡湘。還入匡廬。卓錫妙髙峯下。面壁十年。一時學者尊之曰妙峯禪師。後分座於雁山能仁。出世慧因。遷洪福萬年諸剎。退居臯亭劉寺十餘年。復領明之瑞巖蘇之萬壽常之華藏晚居靈隱。靈隱密邇行闕輪蹄湊集。師掩戶無所將迎。公卿貴人或見之。寒溫而已。會天童虛席。時鄭淸之秉鈞軸具疏勸請勉師必赴。師曰老僧年踰耄矣尙夜行不休乎。辭弗就。上堂。應物現形如水中月。信手拈來一時漏泄。以拂子擊禪牀左邊。者裏是鑊湯鑪炭。復擊右邊。者裏是劍樹刀山。前面是觀音勢至。後面是文殊普賢。中間一著還知落處麼。又擊一擊。毗婆屍佛早畱心。直至而今不得妙。上堂。談玄說妙事如麻。添得時人眼裏沙。赤骨律窮挨得入。潑狼潑賴是生涯。懸羊頭賣狗肉。喫官酒臥官街。笑倒籬根破艸鞋。上堂。舉雲門普請搬柴次乃拋下柴﹝辦﹣力﹢片﹞曰一大藏教祇說者个。師曰。大小雲門。只見錐頭利。不見鑿頭方。示眾。久參髙士眼空四海鼻孔撩天。見也見得親。說也說得親。行也行得親。用也用得親。只是未識老僧拄杖子在。何故。將成九仞之山。不進一簣之土。師生平善誘其徒。未嘗厲聲色。自然神融意消心悅誠服。將示寂澡身趺坐書偈曰。來也如是去也如是。來去一如淸風萬里。書畢而逝。實端平二年九月二十八日也。壽八十四臘七十一。火浴獲舍利不可數計。瘞於靈隱之西岡。鄭公銘其塔。

退谷義云禪師

福州黃氏子。幼業儒。從山堂淳公祝發。僧問。三聖道我逢人則出。出則不爲人。意旨如何。師曰東斗西移。曰。興化道我逢人則不出。出則便爲人。又作麼生。師曰南斗北轉。上堂。奔流度刃疾焰過風。啐啄同時崖州萬里。有底道如人學射久習則巧。殊不知未彀已前中的。早涉迂回了也。趙州到茱萸靠卻拄杖卽且置。只如孚上座道聖箭折也。意作麼生。喝一喝。若不同牀睡。焉知被底穿。上堂。舉首山拈竹篦示眾曰。喚作竹篦則觸。不喚作竹篦則背。汝等諸人喚作甚麼。葉縣省近前。掣竹篦拗作兩橛拋向階下。卻曰是甚麼。山曰瞎。縣便禮拜。師曰。臨濟一宗掃土而盡。開禧二年五月示寂。

明州育王孤云權禪師

上堂。舉僧問雪峯古澗寒泉時如何。峯曰瞪目不見底。曰飲者如何。峯曰不從口入。又問趙州古澗寒泉時如何。州曰苦。曰飲者如何。州曰死。師曰。一人隨波逐浪。一人截斷眾流。檢點將來總欠會在。今日有人問育王古澗寒泉時如何。只對他道須是親見雪峯。飲者如何。問取趙州。送僧歸鳳山偈曰。鳳凰山下鳳凰兒。文彩才彰羽翼齊。鐵网漫天攔不得。歸心已在碧梧枝。

杭州淨慈北磵禪師

諱居簡。字敬叟。潼川王氏子也。以其寓北磵之日久。人不敢名字之。故稱北磵云。世業儒。依邑之廣福院得度。閱卍庵語有省。後參佛照機契。追隨甚久。出世天臺報恩光孝。退居飛來峯之陰。大參眞西山時爲江東部。使者以東林云居力致之。師髙臥不起。後奉旨遷淨慈。上堂。識得一。萬事畢。了事衲僧一字不識。直饒恁麼未稱全提。禹力不到處。河聲流向西。上堂。舉密師伯與洞山在餅店坐次。密於地上畫一圓相謂洞山曰把將去。山曰拈將來。保寧勇和尙拈曰。非但二人提不起。盡大地人亦提不起。師曰北磵敢道保寧計窮力盡。上堂。以大圓覺爲我伽藍。身心安居平等性智。喫官酒臥官街。當處死當處埋。本來無位次。何用彊安排。上堂。雲巖二十年在藥山只明此事。澄潭不許蒼龍蟠。趙州四十年不雜用心。除二時粥飯是雜用心處。兔子何曾離得窟。上堂。先佛照道棒頭撥著活衲僧。正法眼藏增髙價。北磵則不然。棒頭撥著活衲僧。正法眼藏瓦解冰消。且道與先佛照是同是別。上堂。舉趙州一日入僧堂曰有賊有賊。見一僧便捉住曰賊在者裏。僧曰不是某甲。州托開曰。是卽是。祇是汝不肯承當。師曰。趙州收處太危。放去太急。淨慈則不然。家賊難防家財必喪。卓拄杖。只可錯捉不可錯放。師頌世尊初生話曰。一聲哇地便吒哩。突出如斯大闡提。此土西天起殃害。堂堂洗土不成泥。又頌楞嚴經六解一亡曰。六用無功信不通。一時分付與春風。篆煙一縷閒淸晝。百鳥不來華自紅。淳佑丙午春示疾。索筆書偈。於紙尾復書四月一日珍重六字。至期假寐而逝。壽八十三臘六十二。葬全身於月堂昌禪師塔側。遵遺命也。﹝有北磵集十九卷行世﹞。

杭州徑山浙翁如琰禪師

臺州周氏子。上堂。舉乾峯因僧問十方薄伽梵一路涅盤門未審路頭在甚麼處。峯以拄杖畫一畫曰在者裏。僧又請益雲門。門拈起扇子曰。扇子﹝跳﹣兆﹢孛﹞跳上三十三天。築著帝釋鼻孔。東海鯉魚打一棒。雨似盆傾。會麼。師曰。唱愈髙和愈峻。還他二老。若是十方薄伽梵一路涅盤門。總未踏著在。上堂。拈拄杖。蔣山喚者个作拄杖子。諸人亦喚者个作拄杖子。還有緇素也無。闌干𨿽共倚。山色不同觀。作維摩贊曰。毗耶示疾放憨癡。添得時人滿肚疑。不是文殊親勘破。者些毛病有誰知。

福州東禪性空智觀禪師

上堂。舉鹽官國師因僧問如何是本身盧捨那。國曰與老僧過淨瓶來。僧將淨瓶至。國曰卻安舊處著。僧再問國曰古佛過去久矣。師曰。盲者難以與乎文彩。聵者難以與乎音聲。者僧旣不薦來機。國師只成虛設。雲門道無朕迹。扶國師不起。雪竇曰。直得一手指天一手指地爭得無。也扶國師不起。以拂子畫一畫。前來葛藤一時畫斷。且道如何是本身盧捨那。擲拂子下座。上堂。舉保壽和尙開堂日三聖推出一僧公案。師曰。眾中商量道三聖有奔流度刃之作。向平地湧波瀾。保壽用疾焰過風之機。向虛空裏轟霹靂。二大老各出一隻手扶豎臨濟正法眼藏。與麼說話要作臨濟兒孫且緩緩。東禪道蚊子如何擎大柱。藕絲焉可掛須彌。若是臨濟正法眼藏。端的向二人邊滅卻。

湖州上方朴翁銛禪師

天資奇逸。辯博無礙。上堂。舉趙州因僧問狗子還有佛性也無。州曰無。師頌曰。狗子佛性無。還他大丈夫。是非𨿽入耳。壁上掛葫蘆。嘗贊達摩像曰。一言已出駟難追。賴得君王放過伊。楊子江心航折葦。浪頭何似問頭危。

杭州靈隱鐵牛印禪師

上堂。舉南泉示眾曰王老師自小養一頭水牯牛。擬向溪東放不免食他國王水艸。向溪西放亦不免食他國王水艸。不如隨分納些些。總不見得。頌曰。不如隨分納些些。喚作平常事已差。綠艸溪邊頭角露。一蓑煙雨屬誰家。

明州育王空叟宗印禪師

西蜀人。初住湖州崇光保壽。僧問如何是本來身。師曰風吹日炙。僧曰意旨如何。師曰釘釘膠粘。上堂。據虎頭收虎尾。第一句下明宗旨。直饒句下宗旨明。拈來猶較十萬里。何故。大慧師祖於此懸羊頭賣狗肉。佛照老人於此冒姓名佃官田。小比丘來坐斷芳塵畢竟如何施設。拈拄杖。平生無所有。只此一枝藤。上堂。大道坦然離名離相。剗除則失旨。建立則乖宗。從上佛祖古今知識。顯大機彰大用。盡是關空鎖夢。過犯彌天。印上座裂破面皮還免得麼。良久。拍禪牀。不入驚人浪。難逢稱意魚。上堂。二由一有。一亦莫守。平地上死人無數。一心不生。萬法無咎。屎窖裏頭出頭沒。孤迥迥峭巍巍。華須連夜發。莫待曉風吹。上堂。鐵昆侖兒喫一顚。南海波斯舞不輟。夜半失卻攔腰帛。笑倒東村王大伯。拍禪牀一下下座。上堂。舉僧問長沙如何是上上人行履處。沙曰如死人眼。僧曰上上人相見時如何。沙曰如死人手。師曰。死人眼。死人手。金烏飛。玉兔走。直截根源取之左右。張翁醉倒臥官街。元是李翁喫私酒。

明州育王秀巖師瑞禪師

上堂。舉道吾和尙曰。髙不在絕頂。富不在福嚴。樂不在天堂。苦不在地獄。相識滿天下。知心能幾人。大慧和尙曰。髙在絕頂。富在福嚴。樂在天堂。苦在地獄。誰知席帽下。元是舊時人。大眾。二大老隨機應用卽不無。若是衲僧門下未夢見在。且道衲僧門下作麼生。良久。不是知音者。徒勞話歲寒。上堂。舉灌溪參臨濟。濟搊住灌溪。溪曰領領。濟乃托開。師頌曰。雨散雲收後。崔嵬數十峯。倚闌頻顧望。回首與誰同。上堂。舉演化大師問報慈如何是眞如佛性。慈曰誰無。化不契。復請益護國。國曰誰有。師曰。誰無誰有全機道。言下翻身不喞﹝口﹡畱﹞。直饒未舉已先行。錯認簸箕作熨斗。阿呵呵。若人自解倒騎驢。一生不著隨人後。

明州天童無際了派禪師

上堂。三五十五月圓當戶。然𨿽匝地普天。要且秋毫不露。對景憑誰話此心。令人翻憶寒山子。上堂。諸人十二時中上來下去折旋俯仰起居問訊。瞞崇恩一點不得。只今坐立儼然賓主交參面面相睹。崇恩亦瞞諸人一點不得。旣然彼此不相瞞。爲什麼自作障礙。喝一喝。因風吹火用力不多。上堂。昨夜安排一段禪。天明起來都忘卻。而今打鼓眾云臻。對面臨時旋捏合。乃回顧侍者曰記取者一著。佛涅盤上堂。釋迦老子昔向今辰入大寂定。堪笑天下叢林刻舟求劍。二千餘年區區不已。崇恩今日不動神機。捩轉瞿曇鼻孔。不圖打艸驚蛇。只要大家相見。汝等諸人各宜子細觀瞻。莫教錯過。遂合掌曰。不審不審。上堂。佛法在你日用處。在你著衣喫飯處。在你語言酬醋處。在你行住坐臥處。在你屙屎送尿處。擬心思量便不是了也。咄。啼得血流無用處。不如緘口過殘春。題郁山主像贊曰。策蹇溪橋蹉跌時。悞將豌豆作眞珠。兒曹不解藏家醜。笑倒楊岐老古錐。

石庵正玸禪師

歸湖上偈曰。鳥不驚飛水不流。碧潭空闊冷涵秋。一絲頭上無香餌。風輥蘆花落釣舟。

明州天童海門師齊禪師

嘗口誦華嚴詣各殿堂行香。及回方丈已畢全部。行者告眾眾皆不信。師乃令八十一人各執經一卷。師升座誦一卷畢。其八十一人各聞誦自所執經。始知師爲華嚴菩薩應世云。

江州云居率庵梵琮禪師

上堂。舉百丈野狐話頌曰。百丈野狐。石女無夫。一回淚出。滄海漧枯。浴佛上堂。且喜今朝降獨尊。率庵無物慶生辰。只將一霎薔薇露。洗出湖山淨法身。

東禪嶽禪師法嗣

福州鼓山宗逮禪師

上堂。世尊道應如是知如是見如是信解。不生法相。喝一喝。玉本無瑕卻有瑕。舉鎭州蘿卜話頌曰。些兒活計口皮邊。點著風馳與電旋。謾說鎭州蘿卜大。何曾親見老南泉。

杭州徑山寓庵徳灊禪師

興化人。初住徑山。至山門彈指一下便入。

福州鼓山石庵知玿禪師

僧問。坐斷雲山事已彰。可憐雲水自茫茫。今日石門通一綫。端然衣錦便還鄕。還鄕一曲作麼生唱。師曰罕遇知音。曰祇如未跨石門一句作麼生道。師曰百雜碎。曰已跨石門又作麼生。師曰依舊卻囫圇。曰直得大頂峯點頭鼓山屴崱震動。師曰未爲分外。曰祇今晏國師撫掌呵呵大笑曰幸得與老師相見去也。師曰不是冤家不聚頭。僧禮拜。師曰放汝三十棒。上堂。謝李深卿陳仲齡昔在東溪日華開葉落時幾擬以黃金鑄作鍾子期。師曰古人恁麼道大似焦桐掛壁罕遇知音。白雲今日幸遇二居士到來。正值六合風淸萬籟俱息。不免再理朱弦試彈一曲。橫按拄杖。諸人還聞麼。聞卽不無。且道是何曲調。卓拄杖。太古希聲無限意。知音知後更誰知。上堂。語是謗。默是誑。不語不默轉增虛妄。喝一喝。春風吹落桃李華。淡煙疎雨籠靑嶂。

天童全禪師法嗣

明州育王笑翁妙堪禪師

慈溪毛氏子。廣顙平頂骨气淸豪。從野庵受業。依息庵觀於金山。參松源嶽於靈隱皆不契。時無用全公居天童。徑造其室。用問曰行腳僧遊山僧。師曰行腳僧。用曰如何是行腳事。師以坐具便摵。用曰此僧敢來者裏捋虎須。俾參堂。室中每示狗子無佛性話。一日師擬開口。用以竹篦劈口便﹝翟﹡支﹞。師應聲呈偈曰。大塗毒鼓轟天震地。轉腦回頭橫屍萬里。用頷之卽命侍香。已而報恩約公至。請師分座。太守程公請出世妙勝。次遷金文光孝忠獻。史衛王以堂牒除臺之報恩。天臺舊無律宗。師與大卿齊公議。合十寺爲大剎。築壇場。命負毗尼學者倡開遮持犯之法。風勵新學。閩帥王公復請居雪峯。未幾詔住靈隱。衛王以大慈完美請師開山。及王薨師庵居上柏。臺州使君陳公以瑞巖邀師無何。江心牒至監丞史公彊之乃起淨慈。詔下丐辭不允。大參余公書來。不可重違君命。明年荊湖總臣奏令僧道買紫衣師號俾以師號住持。師謂若是則千金之子皆可主法。我道殆矣。奏疏殿陛上書廟堂。其議遂寢。詔徙天童力辭。東歸翠巖築室奉先世香火。育王虛席復有旨起師。再辭不許。乃奉詔。上堂。膏雨及時。江山如洗。幽鳥語喬林。殘紅隨遠水。可憐盲聾喑瘂人。不識此方眞教體。上堂。舉保壽開堂三聖推出僧話頌曰。一人客路如天遠。一个歸心似箭輕。彼此徵途𨿽有異。須知同日到天庭。上堂。舉汾陽示眾曰識得拄杖子行腳事畢。頌曰。平地無因立話端。揭天聲撼怒濤寒。直饒識得拄杖子。也是封皮作信看。天童除書再至。大參趙公復請主淨慈。悉謝之。示疾書遺表。作寺丞張公書。請主後事。通守永嘉曹公來問疾。從容敍世契。移頃書偈曰。業鏡髙懸七十二年。一槌擊碎大道坦然。置筆泊然而逝。

杭州靈隱石鼓希夷禪師

上堂。舉瑯琊覺法華舉相見公案。頌曰。聞名不如見面。見面不如聞名。此地無金二兩。俗人沽酒三升。上堂。舉南泉曰文殊普賢昨夜三更起佛見法見每人與二十棒趂出院也。趙州曰和尙棒教誰喫。南泉曰且道王老師過在甚麼處。趙州禮拜而出。頌曰。春風吹落碧桃華。一片流經十萬家。誰在畫樓沽酒處。相邀來喫趙州茶。和梁山遠禪師十牛圖頌。句法與梁山相埒。理趣超卓似有過焉。一尋牛。只管區區向外尋。不知腳底已泥深。幾回芳艸斜陽裏。一曲新丰空自吟。二見迹。枯木崖前差路多。艸窠裏輥覺非麼。腳跟若也隨他去。未免當頭蹉過他。三見牛。識得形容認得聲。戴嵩從此妙丹靑。徹頭徹尾渾相似。子細看來未十成。四得牛。牢把繩頭莫放渠。幾多毛病未曾除。徐徐驀鼻牽將去。且要回頭識舊居。五牧牛。甘分山林寄此身。有時亦踏馬蹄塵。不曾犯著人苗稼。來往空勞背上人。六騎牛還家。指點前坡卽是家。旋吹筒角出煙霞。忽然變作還鄕曲。未必知音是伯牙。七忘牛存人。闌內無牛趂出山。煙蓑雨笠亦空閒。行歌坐樂無拘系。贏得一身天地間。八人牛俱忘。慚愧眾生界已空。个中消息若爲通。後無來者前無去。未審憑誰繼此宗。九返本還源。靈機不墮有無功。見色聞聲不用聾。昨夜金烏飛入海。曉來依舊一輪紅。十入廛垂手。者漢親從異類來。分明馬頷與驢腮。一揮鐵棒如風疾。萬戶千門盡豁開。

明州雪竇野雲處南禪師

上堂。百計推尋永不見面。一時休去在處逢渠。長連牀上喫粥喫飯取飽爲期。我且問你。常住一粒米是幾番過手。上堂。斬釘截鐵特地乖張。就下平髙衲僧笑具。皇覺到此有理難伸。未審諸公如何理論。上堂。摩酰正眼熙然赫然。一處該通萬機頓赴。縛虎擒龍驚天動地。且平常一句又作麼生。莫把是非來辧我。浮生穿鑿不相關。

福州雪峯滅堂了宗禪師

上堂。空索索。冷冰冰。淸虛之理畢竟無身。爲什麼卻有許多煙雨。會得麼。若會得。七種供養諸人。若會不得。滴水難消。

幽州盤山思卓禪師

上堂。拈拄杖。登山渡水全藉者人。擲拄杖。相見易得好。共住難爲人。上堂。寂寂惺惺有气死人。惺惺寂寂無用頑石。嘻。下載淸風付與誰。

丞相錢象祖居士

初守金陵。嘗遊保寧問道於無用全公有所契入。後於鄕裏建接待十所。皆以淨土極樂名之。創止庵爲棲息之所。自左相辭歸精修淨業。於嘉定二年閏二月得微疾。有問起居者則曰不貪生不怖死。不生天上不生人中。惟當往生淨土耳。言訖趺坐而化。

西禪淨禪師法嗣

福州乾元宗穎禪師

上堂。卓拄杖。性燥漢祇在一槌。靠拄杖。伶俐人不勞再舉。而今莫有伶俐底麼。良久曰。比擬張麟兔亦不遇。

興化府華嚴別峯云禪師

初住福州支提。遷福泉華嚴。上堂。千種言。萬般解。只要教君長不昧。且道不昧个什麼。喚作竹篦則觸。不喚作竹篦則背。上堂。彌勒大士朝入伽藍暮成正覺。總似者般鈍漢有甚用處。直饒隔山望見支提雙童峯便回去。腳跟下好與三十。上堂。舉眞淨和尙道也無。禪也無。道也無玄也無妙。快活須明者一竅。師曰。旣無禪道又無玄妙。甚處得者一竅。若有一竅可明。如何得快活去。諸人卽今要得快活麼。便下座。上堂。過去諸如來斯門已成就。是甚語話。現在諸菩薩今各入圓明。誣人之罪。未來修學人當依如是法。莫鈍置他好。其柰茫茫宇宙人無數。幾个男兒是丈夫。

福州中濟無禪立才禪師

上堂。舉雪竇和尙頌曰。三分光陰二早過。靈臺一點不揩磨。貪生逐日區區去。喚不回頭爭柰何。師曰。雪竇老漢顢顢頇頇儱儱侗侗。更參三十年也未會禪在。然𨿽如是。土曠人稀。試聽下个注腳。瞎卻摩酰三隻眼。南北東西路不分。上堂。舉趙州和尙喫茶去話。頌曰。趙州逢人喫茶。誰知事出急家。翻手作雲作雨。順風撒土撒沙。引得洞山無意智。問佛也道三斤麻。讀此庵語錄偈曰。南海波斯持密咒。千言萬語少人知。春風一陣來何處。吹落桃華三四枝。

華藏演禪師法嗣

湖州何山月窟慧淸禪師

上堂。舉天臺韶國師初參法眼。因僧問法眼如何是曹源一滴水。眼曰是曹源一滴水。韶聞豁然開悟。師頌曰。曹源一滴水。相罵饒接﹝此／束﹞。鴳雀空啾啾。驊驑已千里。

開善謙禪師法嗣

建寧府仙州山吳十三道人

每以己事叩諸禪伯。及開善歸結茅於其左。遂往給侍。紹興庚申三月八日夜釋然啟悟。占偈呈善曰。元來無縫罅。觸著便光輝。旣是千金寶。何須彈雀兒。善答曰。啐地折時眞慶快。死生凡聖盡平沈。仙州山下呵呵笑。不負相期宿昔心。

雪峯然禪師法嗣

如如居士顏丙

有僧舉趙州見南泉有主沙彌話問。居士以頌答之曰。解把一莖茅艸。喚作丈六金身。會得頭頭皆是道。眼中瞳子面前人。又頌子湖狗話曰。貧家無所有。只養一隻狗。便是佛出來。也須遭一口。

淨慈一禪師法嗣

明州天童息庵達觀禪師

義烏趙氏子也。初參應庵。次見無庵於道場。後於淨慈水庵室中明得二老垂手處。一語破的而返至龍翔。柏堂分第一座。後閱四剎。被旨升靈隱。上堂。舉二祖問達摩安心公案。頌曰。長安深夜雪漫漫。欲覓心安轉不安。總使言前開活眼。那知已被老胡謾。

袁州仰山簡庵嗣淸禪師

上堂。舉達摩大師一日謂門人曰。時將至矣。汝等盍各言所得乎。最後慧可出。禮三拜依位而立。磨曰汝得吾髓。師頌曰。捏目生華立問端。得他皮髓被他謾。者般瞎漢能多事。六月無霜也道寒。

道場全禪師法嗣

常州華藏伊庵有權禪師

臨安昌化祁氏子。年十四得度。十八歲參禮佛智裕於靈隱。時無庵居第一座。室中以從無住本建一切法問之。師久而有省。答曰。暗裏穿鍼耳中出气。庵可之。遂密付心印。嘗夜坐達旦。行粥者至忘展缽。鄰僧以手觸之。師感悟。說偈曰。黑漆昆侖把釣竿。古帆髙掛下驚湍。蘆華影裏弄明月。引得盲龜上釣船。佛智嘗問心包太虛量廓沙界時如何。師曰大海不宿死屍。智撫其座曰。此子他日當據此座呵佛罵祖去在。師益自韜晦。復見應庵於歸宗。參大慧於徑山。洎無庵住道場命師分座。住後上堂。今朝結卻布袋口。明眼衲僧莫亂走。心行滅處解翻身。噴嚏也成獅子吼。旃檀林。任馳驟。剔起眉毛頂上生。剜肉成瘡露家醜。上堂。禪禪無黨無偏。迷時千里隔。悟在口唇邊。所以僧問石霜如何是禪。霜曰﹝鹿﹡瓦﹞磚。又僧問睦州如何是禪。州曰猛火著油煎。又僧問首山如何是禪。山曰猢猻上樹尾連巓。大眾。道無橫徑。立處孤危。此三大老行聲前活路。用劫外靈機。若以衲僧正眼簡點將來不無優劣。一人如張良入陣。一人如項羽用兵。一人如孔明料敵。若人辧白得。可與佛祖齊肩。忽有个衲僧出來道長老話作兩橛。適來道道無橫徑無黨無偏。而今又卻分許多優劣作麼生。祇對還委悉麼。把手上山齊著力。咽喉出气自家知。淳熙庚子秋示微疾。書偈趺坐而逝。茶毗齒舌不壞。獲五色舍利無數。葬於橫山余骼塔萬年寺左。

焦山體禪師法嗣

明州天童癡鈍智穎禪師

舉達摩見武帝因緣。頌曰。提起須彌第一錘。玉關金鎖擊難開。重施背踏空勞力。應悔迢迢萬里來。

徑山印禪師法嗣

潤州金山退庵道奇禪師

僧問。雪峯道望州亭與汝相見了也。意旨如何。師曰。左眼半斤。曰烏石嶺與汝相見了也作麼生。師曰右眼八兩。曰僧堂前與汝相見了也又且如何。師曰鼻孔大頭向下。曰。只如鵝湖驟步入方丈。保福入僧堂。此意又作麼生。師曰。水向竹邊流出冷。風從華裏過來香。上堂。此段大事無處不周。新焦山未離東霞時已與諸人相見了也。且道相見底事作麼生。幾多頭角成龍去。蝦蟹依前努眼睛。上堂。至道本乎一心。心法本乎無住。無住心體靈知不昧性相寂然。所以道吾打鼓四大部洲同參。拄杖橫也挑乾乾坤大地。缽盂展也覆卻恆河沙界。到者裏。象王行處狐兔絕蹤。水月現時風雲自異。古今收不得。歷劫不知名。千聖立下風。誰敢當頭道。咄。我王庫內無如是刀。

雙林用禪師法嗣

婺州三峯印禪師

上堂。舉百丈野狐話。頌曰。不落不昧。誣人之罪。不昧不落。無繩自縛。可憐柳絮隨春風。有時自西還自東。

龜峯光禪師法嗣

杭州徑山蒙庵元聰禪師

福州朱氏子。於晦庵會中得心要。眾推爲髙弟。慶元三年自福之雪峯。被旨遷徑山。上堂。舉藥山首造石頭之室便問。三乘﹝十二﹞分教某甲粗知。嘗聞南方直指人心見性成佛實未明了。伏望指示。頭曰。恁麼也不得。不恁麼也不得。恁麼不恁麼總不得。子作麼生。山罔措。頭曰子因緣不在此。且往馬大師處去。山稟命禮馬祖。仍伸前問。祖曰。我有時教伊揚眉瞬目。有時不教伊揚眉瞬目。有時揚眉瞬目者是。有時揚眉瞬目者不是。汝作麼生。山於言下契悟便禮拜。祖曰汝見甚麼道理便禮拜。山曰某甲在石頭如蚊子上鐵牛。祖曰汝旣如是善自護持。師頌曰。倒腹傾腸說向伊。不知何故尙遲疑。只今便好猛提取。莫待天明失卻雞。上堂。舉玄沙見僧禮拜次乃曰因我得禮你。頌曰。因我得禮你。莫放屁撒屎。帶累天下人。錯認自家底。上堂。舉趙州一日在東司上見文遠過。驀召文遠。遠應諾。州曰東司上不可與汝說佛法。頌曰。明明道不說。此理憑誰識。春風一陣來。滿地華狼藉。送行者求僧偈曰。山前麥熟雨初晴。桑柘靑連柳色新。毫髮不存風骨露。頭頭總是比丘身。十月十四日示寂。

大洪證禪師法嗣

蘇州萬壽月林師觀禪師

俗姓黃。福州侯官人。僧問三聖道逢人則出出則不爲人意作麼生。師曰錯。曰興化道逢人則不出出則便爲人又作麼生。師曰錯。僧曰興化旗槍倒卓三聖肝膽齊傾。師曰引不著。曰只如今日和尙作麼生爲人。師曰一棒一條痕。頌玄沙三種病話。盲聾喑啞。捉敗了也。更問如何。盲聾喑啞。

大潙行禪師法嗣

常徳府徳山子涓禪師

潼川人也。上堂。見見之時見非是見。見猶離見見不能及。喝一喝。鯨吞海水盡。露出珊瑚枝。眾中忽有个衲僧出來道長老休寐語。卻許伊具一隻眼。上堂。橫按拄杖。一二三四五六七。七六五四三二一。循環逆順數將來。數到未來無盡日。因七見一。見一亡七。踏破太虛空。鐵牛也汗出。絕气息。無蹤迹。擲拄杖。更須放下者个。始是參學事畢。上堂。拈拄杖。有時奪人不奪境。拄杖子七縱八橫。有時奪境不奪人。山僧七顚八倒。有時人境兩俱奪。拄杖子與山僧削迹吞聲。有時人境俱不奪。卓拄杖。伴我行千里。攜君過萬山。忽然撞著臨濟大師時又如何。喝一喝。未明心地印。難透祖師關。

萬年賁禪師法嗣

溫州龍鳴在庵賢禪師

上堂。舉崇壽示眾曰識得凳子周匝有餘。雲門道識得凳子天地懸殊。師曰。崇壽老漢坐殺天下。人雲門大師走殺天下人。龍鳴則不然。識得凳子四腳著地。要坐便坐要起便起。上堂。舉趙州勘婆話。頌曰。冰雪佳人貌最奇。常將玉笛向人吹。曲中無限華心動。獨許東君第一枝。

潭州大潙咦庵鑑禪師

會稽人也。上堂。木落霜空。天寒水冷。釋迦老子無處藏身。拆東籬補西壁。撞著不空見菩薩。請示念佛三昧。也甚奇怪。卻向道金色光明云。參退喫茶去。上堂。老胡開一條路甚生徑直。只云歇卽菩提。勝淨明心不從人得。後人不得其門。一向奔馳南北往復東西。極歲窮年無个歇處。諸人還歇得麼。休休。上堂。舉晦堂和尙一日問僧甚處來。曰南雄州。堂曰出來作甚麼。曰尋訪尊宿。堂曰不如歸鄕好。曰未審和尙令某歸鄕意旨如何。堂曰鄕裏三錢買一片魚﹝︽﹡〡﹡︽﹞／﹝廠﹫魚﹞如手掌大。師曰。寧可碎身如微塵。終不瞎个師僧眼。晦堂較些子。有般漢便道熟處難忘。有甚共語處。上堂。舉罽賓國王問師子尊者蘊空公案。師頌曰。尊者何曾得蘊空。罽賓徒自斬春風。桃華雨後已零落。染得一溪流水紅。

明州天童雪庵從瑾禪師

永嘉楠溪人。俗姓鄭。禮普安院子回落髮。謁心聞於瑞巖。一日入室聞舉紅鑪片雪問。師擬答。忽領旨。畱侍三年。入閩見佛智於西禪。問甚處來。師曰四明。智曰曾見憨布袋麼。師便喝。智便打。師接住拳曰和尙不得艸艸。智曰瞎漢過者邊立。時心聞主江心。師歸省命允維那。一日問師。一喝分賓主。照用一時行。如何是一喝分賓主。師便喝。聞曰者一喝是賓是主。師曰賓則始終賓主則始終主。聞笑曰汝又眼華了。師卽呈偈曰。一喝分賓主。依然又眼華。倒翻筋斗去。踏殺死蝦蟇。初住儀眞靈巖。遷天童。僧問如何是靈巖境。師曰鹿跑泉冷浸明月。龍鬥港深藏白雲。僧問如何是祖師西來意。師曰夜半須彌安鼻孔。曰如何是禪。師曰仰面不見天。曰如何是道。師曰全身入荒艸。上堂。金槌運動。三世諸佛不敢當頭。法令施行。外道天魔悉皆拱手。峭巍巍。本無攀仰。淨裸裸。不用安排。行住坐臥不用猜疑。好惡是非一時放下。然後和泥合水拽杷牽犂。任運縱橫總無妨礙。正恁麼時。且道太平一曲作麼生唱。良久。鐵船橫古渡。重整舊家風。上堂。金剛圈裏翻身。築著帝釋鼻孔。懸崖頭上撒手。突出達摩眼睛。往復三回興猶未盡。機輪一轉勢不可停。倒拈蠍尾婢使聲聞。順捋虎須奴呼菩薩。釋迦已滅彌勒未生。佛法祖令總屬新天童手裏。且把住放行如何施設。良久。無孔鐵槌當面擲。普天匝地起淸風。慶元六年七月廿三日索浴更衣書偈投筆而寂。壽八十四臘七十。全身葬心聞塔右。

云居會禪師法嗣

萬松壞衲大璉禪師

贊出山相偈曰。行滿功圓徹骨窮。不勝羸瘦發髼松。彌天罪過今無數。毗捨耶中一款供。

續燈存稿卷第一

續燈存稿卷第二

明嗣祖沙門東吳通問編定

笠澤居士華亭施沛匯集

臨濟宗

大鑑下第十九世

天童傑禪師法嗣

夔州臥龍破庵祖先禪師

廣安王氏子。從徳山涓公祝發。尋受具。徧叩諸方。抵蘇之萬壽。值雪夜坐。自念行腳數年未得安穩。正悶悶不已。忽聞鐘動。趨後架舉首見照堂二字。疑情頓釋。旣而見水庵一於雙林。水曰。師子尊者被罽賓斬卻頭且置。你道西天胡子爲什麼無須。師曰非雙林不舉此話。水曰作家禪客。師曰心不負人面無慚色。水遂以手拓開。師曰勘破了也。迨水庵謝事。往參密庵於烏巨。命典客。一日室中庵舉不是風動不是幡動。師豁然大悟。次日庵遇師於寮前。謂師曰你總不得作伎倆。試露个消息來。師應聲曰方丈裏有客。庵呵呵大笑。洎庵遷蔣山。師侍行。親炙凡五載。盡其旨要。辭還蜀。庵送以偈曰。萬里南來川藞磋。奔流度刃叩玄關。頂門﹝翟﹡支﹞瞎金剛眼。去住還同珠走盤。師至夔州。尙書楊公輔以臥龍請師出世。未幾棄去。復遊吳中首眾於徑山靈隱。後住常州薦福眞州靈嵓蘇州秀峯穹窿湖州資福。最後約齋張公鎡請師於慧雲開山。凡六坐道場。師首眾靈隱時有道者請益。胡孫子捉不住願垂開示。師曰用捉他作什麼。如風吹水自然成紋。時無準侍傍。大悟。上堂。楊岐乍住屋壁疎。滿牀盡撒雪珍珠。縮卻項。暗嗟吁。翻憶古人樹下居。師曰。楊岐鬥勝不鬥劣。秀峯斗劣不鬥勝。秀峯乍住沒親疏。个个盡懷滄海珠。滿眼湖山看不足。釋迦彌勒是他奴。上堂。舉密庵先師道。有問冬來事。京師出大黃。貪他一粒米。失卻半年糧。秀峯則不然。有問冬來事。京師出大黃。只圖一粒米。卻得百年糧。或被知事道。長老長老。莫道百年糧。只得半年不少也得。只向他道。但辦肯心。決不相賺。上堂。舉東山和尙道如何是禪。閻浮樹在海南邊。近則不離方寸。遠則十萬八千。畢竟如何禪。禪師曰。穹窿也有个道處。如何是禪。閻浮樹在海南邊。撐天拄地。拄地撐天。巧說不得。只要心傳。畢竟如何。禪禪。上堂。不是心不是佛不是物。山僧忍俊不禁。爲諸人作个撇脫。拈拄杖卓一下。流水暗消溪畔石。勸人除卻是非難。上堂。十五日已前明似鏡。十五日已後黑似漆。正當十五日又且如何。鶯遷喬木頻頻語。蝶戀芳叢對對飛。有示座主偈曰。見猶離見非眞見。還盡八還無可還。木落秋空山骨露。不知誰識老瞿曇。師將示寂作手書別交遊。復書偈曰。末後一句已成忉怛。寫出人前千錯萬錯。書訖端坐而逝。實嘉定四年六月九日也。時客寓徑山遺命散骨林間。住持石橋建塔於別峯塔之右瘞之。壽七十六臘四十九。

杭州靈隱松源崇嶽禪師

處州龍泉吳氏子。自幼卓犖不凡。早歲慕出世法。年二十三棄家。首造靈石妙繼。見大慧杲於徑山。慧升堂稱蔣山應庵爲人徑捷。師聞之不待旦而行。旣至入室朝夕咨請。一日庵問世尊有密語迦葉不覆藏汝作麼生。師曰鈍置和尙。庵厲聲一喝。師有省。庵大喜以爲法器。說偈勸使祝發。隆興初得度於臨安白蓮精舍。自是徧參諸大老。罕當其意者。乃入閩見木庵永。一目辭永。永舉有句無句如藤倚樹。師曰裂破。永曰瑯琊道好一堆爛柴聻。師曰矢上加尖。永曰吾兄下語老僧不能過。其如未在。他日拂柄在手。爲人不得驗人不得。師曰。爲人者使博地凡夫一超入聖域固難矣。驗人者打向面前過不待開口已知渠骨髓。何難之有。永舉手曰。明明向汝道開口不在舌頭上。後當自知。逾年見密庵於衢之西山。隨問卽答。密庵微笑而已。師切於究竟。至忘寢食。密庵移蔣山華藏徑山。師皆從之。一日密庵掛牌爲眾入室次。問僧不是心不是佛不是物。師侍側豁然大悟乃曰。今日方會木庵和尙道開口不在舌頭上。自是機辯縱橫。密庵遷靈隱師遂分座。旋出世於平江澄照。徙江陰之光孝無爲之冶父饒之薦福明之香山平江之虎丘。慶元三年靈隱虛席被旨補處。上堂。大凡扶豎宗乘。須具頂門正眼懸肘後靈符。只如保壽開堂。三聖推出一僧。保壽便打。三聖道與麼爲人瞎卻鎭州一城人眼去在。保壽擲下拄杖便歸方丈。二尊宿等閒一挨一拶。便乃發明臨濟心髓。殊不知性命總在者僧手裏。還有檢點得出者麼。昔年覓火和煙得。今日擔泉帶月歸。歲旦示眾。元正攺旦萬事成現。有時放行有時坐斷。不惜兩莖眉和坐盤掇轉。佛法世法都盧一片。旣是佛法世法如何得成一片。但辦肯心必不相賺。示眾。古者道拈起也天回地轉。放下也艸偃風行。冶父則不然。拈起也乾坤黯黑。放下也瓦礫生光。忽有一个半个驀然﹝翟﹡支﹞瞎頂門。達摩一宗未至寂寥在。示眾。舉臨濟大師如蒿枝拂公案。雪竇拈曰。臨濟放處太危收來太速。師拈拄杖曰。臨濟據令而行不知孤負黃檗。雪竇盡力擔荷也只見得一邊。且道薦福節文在甚麼處。擲下拄杖。示眾。舉汾陽曰識得拄杖子行腳事畢。師曰。汾陽𨿽則開口見瞻。爭柰落在第二頭。驀拈拄杖曰。者个不得喚作拄杖子漆桶。參。上堂舉保寧勇和尙曰。大方無外大圓無內。無內無外聖凡普會。瓦礫生光須彌粉碎。無量法門百千三。昧拈拄杖曰。總向者裏會去。蘇盧蘇盧悉利悉利。師曰。大小保寧業識茫茫。不柰船何打破戽斗。示眾。明眼衲僧因甚打失鼻孔。有贓無贓﹝○﹫﹑﹞。僧問如何是一同一質。師曰裂破。曰如何是二同大事。師曰一毛頭上定乾坤。曰如何是三總同參。師曰蝦蟇蚯蚓跛鱉盲龜。曰如何是四同眞智。師曰一不成二不是。曰如何是五同徧普。師曰大地撮來無寸土。曰如何是六同具足。師曰猶欠一著。曰如何是七同得失。師曰入泥入水。曰如何是八同生殺。師曰自救不了。曰如何是九同音吼。師曰八角磨盤空裏走。曰如何是十同得入。師曰寒山逢拾得。曰與什麼人同得入。師曰胡張三黑李四。曰與誰同音吼。師曰貍奴白牯。曰作麼生同生殺。師曰徳山棒臨濟喝。曰甚麼物同得失。師曰艸裏輥。曰阿那个同具足。師曰信手拈來著著親。曰是甚麼同徧普。師曰。鍼鋒影裏騎大鵬。等閒挨落天邊月。曰何人同眞智。師曰黑山鬼窟。曰孰與總同參。師曰燈籠入露柱。曰那个同大事。師曰嘉州大象陜府鐵牛。曰何物同一質。師曰碗脫丘。居靈隱六年。法道益盛。得法者眾。忽退居東庵。示微疾作手書別諸公卿。且垂二語以驗來學曰。有力量人因甚擡腳不起。開口不在舌頭上。及遺書嗣法香山光睦云居善開囑以珍重大法。復書偈曰。來無所來。去無所去。瞥轉玄關。佛祖罔措。跏趺而寂。實嘉泰二年八月四日也。得年七十有一坐夏四十。奉全身塔於北髙峯之原。待制陸遊放翁銘其塔。

饒州薦福曹源道生禪師

南劍人。分座云居。出世妙果。徙龜峯。上堂。佛法二字人人知有。狼毒砒霜如何下口。直饒透過威音前。也是癡狂外邊走。山僧已是拖泥帶水。諸人合作麼生。喝一喝。上堂。今朝八月十五。天色半晴半雨。幾多門外遊人。不睹月圓當戶。也好笑。又堪嗟。爭似西湖寺裏一隊古佛。參退歸堂喫茶。上堂。春風東扇西扇。春雨似晴不晴。淺碧深紅爛鋪錦繡。鶯啼燕語互奏笙簧。一一揭示圓通妙門。頭頭流通正法眼藏。擬心湊泊依前。萬水千山直下知歸。便見七穿八穴。上堂。雨雪落紛紛。檐頭水滴滴。良哉觀世音。艸裏跳不出。也大屈。水底烏龜鉆鐵壁。咄。上堂。月生一。拶倒銀山並鐵壁。月生二。土宿騎牛穿鬧市。月生三。屋頭幽鳥語喃喃。不是葛藤露布。亦非入理深談。正恁麼時。賓主交參一句作麼生道。萬仞懸崖垂只手。百華叢裏現優曇。上堂。平旦淸晨三月朝。南山蒼翠插雲霄。不須更覓西來意。門外數聲婆餅焦。拍膝一下曰。好大哥。詠靈云石偈曰。云去云來非有意。云來云去亦無心。有無截斷靈何在。突兀一峯靑到今。後住薦福逾月示寂。

明州天童枯禪自鏡禪師

福州髙氏子。首參木庵永水庵一或庵體諸尊宿。後謁密庵於靈隱。鍼芥相契。開法隆興上藍。遷建康旌忠撫州白楊福州太平西禪。寶慶元年被旨升靈隱。復移天童。上堂。有句無句如藤倚樹。樹倒藤枯句歸何處。良久曰。長憶江南三月裏。鷓鴣啼處百華香。上堂。一拽石。二搬土。夜半日輪正卓午。老安曾牧潙山牛。南泉不打鹽官鼓。報君知。莫莽鹵。火裏蝍蟟吞卻虎。上堂。舉鶴林因僧扣門。林曰阿誰。僧曰行腳僧。林曰。非但行腳僧。我者裏佛來也不著。僧曰因甚佛來也不著。林曰無他棲泊處。師曰。天童則不然。若有人扣門卽大開了。待他入來便攔胸搊住曰道道。若擬開口便與劈胸一拳。若向者裏轉得身吐得气。便請明窗下安排。作上鐘偈曰。一模脫就轉風流。平地教他不肯休。要得洪音喧宇宙。直須更上一層樓。

杭州淨慈潛庵慧光禪師

上堂。舉趙州因僧問狗子還有佛性也無。州曰無。頌曰。狗子無佛性。全提摩竭令。才擬犯鋒鋩。喪卻窮性命。化鹽偈。合水和泥一處烹。水漧泥盡雪華生。乘時索起遼天價。公驗分明孰敢爭。

太平府隱靜萬庵致柔禪師

潮州陳氏子。母黃。妙喜南遷道經於潮。師祖父暹延禮甚謹。其母夢僧入舍遂懷妊。及誕父母誓不以俗累羈。師甫十歲俾從壽公受業。越九載芟染。初見木庵永染指。後參密庵於蔣山。一日入室次。庵舉釋迦彌勒猶是他奴且道他是阿誰。師曰無地頭漢。庵曰千聞不如一見。師便毆一拳。庵擒住勵聲曰者小鬼子見个什麼胡打亂打。師曰更要喫一拳在。庵連揮兩拳曰打者無地頭漢。師豁然大悟。無何以母老歸省。郡將吏部朱公江請師於廣法出世。後移太平隱靜。上堂。起道樹。詣鹿苑。不是向上機。傳少室。續曹溪。未爲性燥漢。直得無依無欲。無一法當情猶落第二見。放過一著捲舒在我。縱奪臨時。於把住處放行。露柱燈籠活鱍鱍。於放行處把住。釋迦彌勒是他奴。卓拄杖。且道是放行耶是把住耶。一气不言含有象。萬靈何處謝無私。上堂。舉天衣懷禪師雁過長空影沈寒水話。頌曰。長空孤雁一聲秋。獻寶波斯鼻似鉤。風捲白雲歸別嶂。黃昏月掛柳梢頭。上堂。毗盧師。法身主。若要動地放光。且來搬柴運土。嗄。將謂忘卻。上堂。百丈不再參馬祖。爭得三日耳聾。臨濟不到大愚。焉知老婆心切。仰山將得鎭海明珠。爲甚到東寺面前叉手當胸。卻道無理可伸無言可對。咄。直饒傾下一栲栳。敢保老兄猶未徹。上堂。饑荒老鼠齩葫蘆。巧計胡孫倒上樹。要透報恩向上關。直須一步低一步。旣是向上關。因甚卻要一步低一步。待你踏著卻向你道。上堂。東山和尙道。空門有路人皆到。到者方知旨趣長。心地不生閒艸木。自然身放白毫光。師曰。東山只解無中覓有。不解有裏尋無。隱靜則不然。空門有路人皆到。到者方知礙處通。石上栽華還結果。到頭元不假春風。師臨終集眾囑曰。老僧生平無長物。只依海眾常例。安寢堂兩日足矣。復書偈端坐而化。越三日寺毀。眾悟遺言若有旨也。世壽七十臘五十二。

杭州靈隱笑庵了悟禪師

姑蘇人。上堂。舉睦州因僧問。以一重去一重卽不問。不以一重去一重時如何。州曰昨日栽茄子今日種東瓜。頌曰。昨日栽茄子。今日種東瓜。一聲河滿子。和月落誰家。

金陵蔣山一翁慶如禪師

姓範氏。福州長樂人。上堂。春雨如膏。春云似鶴。春鳥關關。春泉濯濯。揭開觀音腦蓋。踢倒慈氏樓閣。切莫將錯就錯。拍禪牀曰。參。上堂。過去諸如來斯門已成就。一盲引眾盲。現在諸菩薩今各入圓明。鰕跳不出斗。未來修學人當依如是法。賺殺一船人。上堂。意能剗句。句能剗意。意句交馳討甚巴鼻。盡力道不得底句。不是河南便是河北。衲僧聞得與麼告報。十个有五雙。鼻孔裏冷笑。拈拄杖。云居拄杖子。黨理不黨親。卓一下。雪巢初冷夜。雲鬢未梳時。上堂。霜明萬壑。月皎千家。達摩不會。卻返流沙。拍膝一下曰。好大哥。歸堂喫茶。上堂。天地造化有陰有陽有晦有朔。聖人治世有禮有樂有刑有政。衲僧門下有殺有活有擒有縱。其擒也縱也殺也活也總在黃龍指甲縫裏。汝若擬議不消一搯。然𨿽如是。笑我者多哂我者少。上堂。一句截流萬機寢削。且道是那一句。良久。卓拄杖曰。歸堂喫茶。上堂。久雨忽晴天淸地寧。云收嶽面月落波心。拈拄杖卓一下。恁麼會去。達摩一宗掃土而盡。上堂。諸佛不出世。人人舉足踏著。祖師不西來。人人滿口道著。旣踏著又道著。畢竟是个什麼。有般漢東西不辧南北不分。便道明明不覆藏切忌從他覓。殊不知拋卻眞金隨羣撒土。上堂。豁開戶牗當軒無人。撾動雷門憑誰側耳。裴相國印心於老黃檗。溫伯雪目擊於魯仲尼。衲僧門下檢點將來猶在半途。知縣學士今日到來。云居如何與伊相見。拈拄杖畫一畫。萬重關鎖盡。一劍倚天寒。晚年退隱南昌西山。示寂塔於定林。壽六十八夏四十九。

蘇州承天鐵鞭允韶禪師

上堂。一五二五機輪無阻。南山起雲。北山下雨。有底卻道錦上鋪華。有底又道泥裏洗土。有底又道離此二途便見丹霄獨步。若總如斯論量。山僧未敢相許。畢竟如何。良久曰。逢人不得錯舉。師住泉州光孝。判府請開堂祝聖。白槌畢。師乃曰喚什麼作第一義。莫有旁不甘者麼。出來道看。時有僧出問話語未竟。師拈拄杖卓一卓曰。住住。今日開堂不比尋常佛事。設問答到彌勒下生。勾鎖連環盛水不漏。也祇是空鼓粥飯气。於自己了沒交涉。所以道問不在答處。答不在問處。問答交馳如靑天轟霹靂。看者不容眨眼。那堪更向言中定旨。句下明宗。大似緣木求魚守株待兔。殊不知我宗無語句亦無一法與人。者裏徹去。皇恩佛恩一時報畢。其或未然。更爲錦上鋪華。復卓拄杖一下下座。佛涅盤日上堂。老漢當年臘月八。三更半夜顚狂發。剛把長釘釘眼睛。直至如今未能拔。山僧今日下毒手爲他拔一拔看。便下座。

眞祕閣學士張鎡居士

字功甫。別號約齋。聞鐘聲悟道。述偈曰。鐘一擊耳根塞。赤肉團邊去个賊。有人問我解何宗。舜若多神面目黑。後捨宅建寺曰慧云。請破庵先禪師開山。疏曰捨林居爲阿蘭若。夫豈小緣。請宗師據曲錄牀。只因大事。幾度徧參遭密庵打失鼻孔。一朝拈出。向冷泉捋下面皮。不謂馨香奚煩鄭重。辭靑松於北澗。穿幾重出岫之云。對綠水於南湖。祝萬歲如山之壽。嘉定五年公復請滅翁文禮禪師相繼闡法。今有專祠於慧云。

靑原禋禪師法嗣

吉州靑原淨居正庵宗廣禪師

僧問不在內不在外不在中間且道在什麼處。師曰逢人不得錯舉。僧曰還有請益分也無。師曰弄巧成拙。僧禮拜。師曰卻較些子。上堂。父子相繼住此山。叢林軌則沒多般。主賓色色皆仍舊。驀召大眾。且道仍舊後如何。一炷淸香盡日閒。下座。上堂。不用愛聖聖是假名。不用厭凡凡是妄立。但得聖凡情盡。自然物我雙忘。正恁麼時。憑誰委悉。石女穿鍼山色秀。木人牽綫海云生。

鼓山永禪師法嗣

杭州淨慈晦翁悟明禪師

福州人。上堂。舉夾山會下一僧到髙亭。才禮拜。亭便打。僧曰特來禮拜師何打。又拜。亭又打趂出。僧回舉似夾山。山曰會麼。曰不會。山曰賴汝不會。汝若會卽夾山口啞去。應庵和尙曰。髙亭一期忍俊不禁。爭柰拄杖放行太速。者僧當時若是个漢。莫道髙亭夾山。便是達摩大師出來也斬爲三段。何故。家肥生孝子。國霸有謀臣。師曰。髙亭夾山門庭施設各得其宜。但中間一人較些子。應庵和尙與麼道。也是鞏縣茶瓶。師嘗纂修聯燈會要傳於叢林。

靈隱善禪師法嗣

杭州徑山藏叟善珍禪師

泉州南安呂氏子。年十三依郡之崇福寺南和尙受業落﹝髟／采﹞。十六遊方至杭受具足戒。謁妙峯於靈隱入室悟旨。後出世住裏之光孝。升承天。次遷安吉之思溪圓覺福之雪峯。復以朝命移四明育王臨安徑山。示眾。古者道知之一字眾妙之門。又有道知之一字眾禍之門。只者二門入得更須出得。三世諸佛出不得。六代祖師出不得。天下老和尙出不得。何故。變鐵成金易。變金成鐵難。據室者裏是問訊燒香了來老僧身邊立地底所在麼。呆子你自鈍置猶可。莫來鈍置老僧。上堂。盡大地是紫磨金色身。諸人每日開眼覷見釋迦老子心肝。舉步踏著釋迦老子鼻孔。說有說無是誑。說生說滅是謗。說卽心非心是妄。不誑不謗不妄。春風吹落桃李華。澹煙疎雨籠靑嶂。上堂。春雪寒。春宵短。古佛心。破燈盞。正法眼。乾紙撚。抖擻精神只管看。看到北斗西移南斗東轉。上元依舊正月半。上堂。靈云見桃華悟去。玄沙道敢保老兄未徹。香嚴聞擊竹悟去。仰山道祖師禪未會。禪和家十个五雙道我此一門全無肯路。與麼亦未知玄沙仰山舌頭落處在。要見二大老麼。醉我落華天。借他管弦裏。除夕小參。舉僧問古徳年窮歲盡時如何。徳曰依舊孟春猶寒。師曰。古徳恁麼答話只恐諸人忘卻。今日忽有人問年窮歲盡時如何。拈棒便打。待他道因甚麼打某甲。卽向他道你更要我道孟春猶寒那。嘗自題其像曰。參禪無悟識字有數。眼三角似燕山愁胡。面百折如趙婆呷酢。一著髙出諸方。敢道飯是米做。送忍書記偈曰。鬢絲不可織寒衣。煮字那能療得饑。別欲與君安樂法。正忙卻未有閒時。師生於紹興甲寅十月十二日。示寂於嘉定丁丑五月二十一日。壽八十三。葬全身於南塔院。

杭州淨慈東叟仲穎禪師

上堂。切忌隨他覓。無勞向己求。縱橫活鱍鱍。有放還有收。是甚麼。一葉落天下秋。上堂。迷生寂亂。悟無好惡。奉化縣裏契此翁。凸个肚。矮雙足。拖个布袋十字街頭。憨憨癡癡落落魄魄。何似老龍牙手裏把柄破木杓。上堂。拈拂子畫一畫曰。伏羲發天地之祕未明者消息。又點三點。瞿曇示圓伊之形未明者消息。者消息如何辧的。不見道冬至乃書云物。擊拂子。上堂。上不在天。下不在地。中不在人。喝一喝。且道者一喝落在甚麼處。若也知得。也有賓也有主也有照也有用。若也不知。參退巡堂喫茶。上堂。撾動鼓。眾斯聚。耳同聞。目同睹。超乾坤越今古夫。何故。五月五是端午。上堂。行者行。坐者坐。左之右之無可不可。甘露園中蒺藜黃檗樹頭蜜果。才與麼不與麼。不與麼卻與麼。善賈之家不停滯貨。

吉州龍濟友云宗鍪禪師

廬陵王氏子。幼喜趺坐。年十二從海室淙禪師出家。十九剃髮受具。二十二參方。首謁妙峯。值佛涅盤日峯上堂。拈拄杖曰。釋迦老子來也。諸人還見麼。微妙淨法身。具相三十二。放下拄杖曰。見你諸人不會。入涅盤去也。師於言下豁然契悟。尋登吉水之東山佛頂得修山主故址。木食澗飲。影不出山。嘗自詠曰。山僧有分住煙蘿。無米無錢莫管他。水似璢璃山似玉。眼前盡有許來多。後峯以法衣竹篦並自題肖像寄師曰。妙峯孤頂。艸離離。橫按竹篦三尺鐵。只許佛頂龍濟知。父子不傳眞祕訣。師嘗門榜以示來學曰。除卻眼耳鼻舌身意。那个是你自己。若也道得許你親見龍濟來。其或未然。且居門外。雪巖嘗叩問曰和尙曾接得幾人。師曰山僧從來不會按牛頭喫艸。歲暮僧問臘月三十日到來時如何。師曰門前無索債人。至元丁亥七月二十七日忽示疾。集眾囑後事。彈指一聲曰只此是別眾語也。眾請偈。師不答。將二鼓復索筆書曰。一燈在望更無言說。大地平沈虛空迸裂。書畢泊然而寂。世壽八十臘六十一。全身塔於峯顚。

北磵簡禪師法嗣

明州育王物初大觀禪師

鄞縣橫溪陸氏子。參北磵於淨慈悟旨。命典文翰。後住育王。上堂。一冬二冬。你儂我儂。暗中偸笑。當面脫空。𨿽是尋常茶飯。誰知米裏有虫。夜來好風吹折門前一株松。上堂。用黑豆法換人眼睛如恆河沙。會火鑪頭話能有幾个。九九九。三世諸佛不知有。翻身踢倒五須彌。何用法身藏北斗。藏北斗。分明向外揚家醜。上堂。達摩正宗。衲僧巴鼻。充塞虛空。無處回避。堪笑迷流白日靑天。開卻眼只管瞌睡。更有黃面老人不識好惡。入泥入水卻道我於然燈佛所無一法可得而爲我授記。何異好肉剜瘡空華求蒂。畢竟如何。悉哩悉哩。旣順世。塔於寺如西庵。

徑山琰禪師法嗣

杭州徑山偃溪廣聞禪師

侯官林氏子。母陳。世業儒。疎眉秀目哆口丰頤。從季父沙門智隆於宛陵光孝。十八得度受具。初見鐵牛印少室睦無際派諸老。後參浙翁於天童。鍼芥𨿽投。自知未穩及。再參於雙徑。翁笑而問曰汝來耶。一夕坐檐間聞更三轉。入堂曳履而蹶。如夢忽醒。翌朝造室。翁舉趙州洗缽盂話。師將啟吻。翁遽以拳止之。疑情當下冰釋。紹定戊子四明制閫胡公以小淨慈致之。歷住香山萬壽雪竇育王淨慈靈隱徑塢八山。開鑪上堂。舉趙州示眾曰。老僧三十年前在南方火鑪頭有个無賓主話。直至如今無人舉著。師曰。森羅萬象明暗色空日夜舉。揚趙州古佛不是不知。只爲貪程太速。上堂。楊岐眼裏睛。臨濟頂中髓。一不成。二不是。點著不來。白雲萬里。佛成道上堂。錯錯六載艸繩空自縛。了了開得眼來天大曉。古今天地。古今日月。古今星辰。拍膝一下曰。劍去久矣。切忌刻舟。上堂。雲門放洞山三頓棒。嚼飯餵嬰兒。黃檗打臨濟三頓棒。按牛頭喫艸。只今不犯絲毫有个方便。良久曰。大事爲你不得。小事自家擔當。上堂。非風幡動仁者心動。浣盆浣盆非風鈴鳴。我心鳴耳。漆桶漆桶。盡古往今來和泥脫墼有什麼限。還知萬壽落處麼。劫石有銷日。虛空無盡時。上堂。十字街頭石幢子無你遮護處。一聲江上侍郎來無你回避處。衲僧家朝出暮入。腳前腳後也須仔細。忽然築著磕著。淨慈拄杖別有分付。上堂。一升三合。拄杖頭邊。萬水千山。艸鞋跟底。未言先領。誰家竈裏無煙。撩起便行。是處井中有水。莫道空來又空去。許多途路不相孤。上堂。一句絕離微。囫圇無縫罅。善財七日尋覓不得。趙州五年分疎不下。靈山今日快便難逢。爲通一綫。六月賣松風。人間恐無價。上堂。繞禪牀一匝。揮香案一下。轉藏已竟。講經已竟。若具看經眼目方知落處。其或未然。依經解義三世佛冤。離經一字還同魔說。上堂。趙州喫茶去。金牛喫飯來。龍門多上客。有人續得末後句。許你入阿字法門。景定四年六月十四日示寂。世壽七十五僧臘五十八。

杭州靈隱大川普濟禪師

明州奉化人。上堂。舉睦州和尙因僧問如何是祖師西來意。州曰一隊衲僧來一隊衲僧去。頌曰。一隊衲僧來。一隊衲僧去。打破睦州關。大地無寸土。題世尊出山相。龍章鳳質出王宮。肘露衣穿下雪峯。智願必空諸有界。不知諸有幾時空。送僧偈曰。雲遮劍閣三千里。水隔瞿塘十二峯。抖擻屎腸都說了。莫教錯認甕爲鐘。蜘蛛頌曰。一絲掛得虛空住。百億絲頭殺气生。上下四圍羅織了。待無漏网話方行。師嘗纂修五燈會元。

杭州徑山淮海原肇禪師

通州靜海潘氏子。母陳。幼從邑之利和寺妙觀出家。年十九剃染受具。參浙翁於徑山。翁問汝何處人。師曰淮東。翁曰泗洲大聖爲什麼在揚州出現。師曰今日又在杭州撞著。翁曰且喜沒交涉。師徐曰自遠趨風。翁以師警敏欲大激發。未許參堂。才見便曰下一轉語來。擬開口。卽喝出。師以書上。又以頌呈。末句曰。空教回首望長安。翁曰者裏是什麼所在。師曰謝和尙掛搭。於是密就入室之列。命掌記室。翁旣示寂。師出世裏之光孝。遷吳城雙塔金陵淸涼天臺萬年蘇之萬壽永嘉江心。而四明育王虛席廟堂奏師補處。復遷杭之淨慈靈隱徑山。其住徑山值歉余。逋券山積僧殘屋老。未幾樓閣矗霄。云衲踵至。不減浙翁全盛气象。俄示疾。囑其徒曰。爲吾祔一穴於東澗。見生死不忘奉師之意。六月初十日浴訖。書偈而逝。嘗贊達摩像曰。踏翻地軸與天關。合國人追不再還。去去一身輕似葉。長江千古浪如山。

婺州雙林介石朋禪師

上堂。舉明招謙禪師一日天寒上堂。眾才集。招曰風頭稍硬且歸暖處商量。便歸方丈。眾隨至立定。招曰才到暖室便見瞌睡。以拄杖一時趂下。頌曰。稍硬風頭早已乖。更將暖處自沈埋。反令千古成蹤迹。枉喫羅山白飯來。因見郁山主畫像。旁僧索贊。師信筆書曰。拾得明珠笑眼開。爲言塵淨轉生埃。若無直下承當者。孤負闍黎一撲來。佛成道日示眾曰。六載將身艸裏埋。當時有眼幾曾開。果然見得明星現。未到門庭冷似灰。

明州天童弁山阡禪師

舉李大夫翺參藥山因緣。頌曰。貴耳而賤目。背手抽金鏃。仰面看靑天。箭過新羅國。送僧歸鄕偈曰。奮志南方問正因。正因一字不曾聞。七零八落袈裟角。惹得陵霄幾片雲。贊觀音大士偈曰。螺髻屈蟠春島碧。綠衣零亂曉云寒。尋聲只麼隨流去。說甚眞觀淸淨觀。

蘇州虎丘枯樁曇禪師

上堂。舉大梅常禪師問馬祖如何是佛。祖曰卽心是佛。師曰。要知馬祖落處麼。水向石邊流出冷。風從華裏過來香。

龍溪文禪師

示眾。無相無形本寂寥。擬擡眸處轉迢遙。蒲團靜倚無餘事。窗外一聲婆餅焦。

蘇州虎丘東山道源禪師

福建連江黃氏子。肄業郡之白雲。遊歷兩浙。見知識二十餘員。末後到蔣山見浙翁。室中舉卽心卽佛話有省。出世奉化淸涼。遷蘇州虎丘。上堂。拈拄杖曰。徳山棒。臨濟喝。總是用過了底閒家潑具。且道虎丘將什麼爲人。卓拄杖。不假鉗錘烹佛祖。慣將折筯攪滄溟。擲拄杖下座。頌蜆子和尙。紙錢堆裏可憐生。臭口才開便葛藤。蕩盡鬼家窮活計。至今古廟絕人行。建安徐直翁帥三山以雪峯起師。至建寧先孝寺遺偈而化。淳佑九年九月二十九日也。壽五十九。

明州大慈芝巖慧洪禪師

越州新昌人。姓朱。誕時母夢前石佛髙禪師入臥內。寤而生。師年十六從石佛淨因剃染。謁徑山浙翁。翁問曰汝何處人。師曰越州。翁曰近離甚處。師曰淨慈。翁曰如何是行腳事。師擬議。翁色莊曰。汝前來答我一一分曉。問著行腳事則茫然。爲何所礙。師曰今日來見和尙。翁曰念汝新到參堂去。翁遷天童師再參。室中舉不是心不是佛不是物。師曰黃龍行處艸不生。翁曰且喜沒交涉。師曰入水見長人。翁便喝。後應丞相忠獻越王之命出世崇報。上堂。住山懶慢百事無成。教爲剩語禪亦彊名。擊拂子曰。夜來春睡重。一覺到天明。住石佛上堂。紅塵堆裏四經秋。驗盡諸方碗脫丘。忽地船頭輕撥轉。卻來屋裏販揚州。襕衫翻著。曲唱還鄕。坐斷千差。壁立萬仞。直得韶光溢目。故園桃李爭妍。瑞气騰空。本地風光顯現。若也頓開千眼。何妨把手同歸。其或未然。善財一去無消息。樓閣門開竟日閒。上堂。若論此事如春行大地物物皆春。若是焦芽敗種又爭怪得。臨終書偈曰。六十三年前。六十三年後。臘月火燒山。虛空俱出醜。跏趺而逝。

明州壽國夢窗嗣淸禪師

山陰於氏子。出家於郡之天章。佛涅盤上堂。佛眞法身猶若虛空。因甚二月十五日卻向雙林樹下做盡死模樣。良久曰。竹影掃階塵不動。月穿潭底水無痕。上堂。舉白雲端和尙曰。若端的得一回汗出。一莖艸上現瓊樓玉殿。若未端的得一回汗出。總有瓊樓玉殿卻被一莖艸蓋卻。師曰。要知白雲老人落處麼。自從塞北經鏖戰。敢向江南說陣圖。上堂。徳山入門便棒。臨濟入門便喝。逼龜成兆終不能靈。寶陀者裏寂然不動感而遂通。良久曰。馬無千里謾追風。上堂。舉曹山辭洞山。洞山曰子向甚麼處去。曹山曰不變異處去。洞山曰不變異處豈有去耶。曹山曰去亦不變異。師曰。雲藏無縫襖。鳥宿不萌枝。上堂。春風如刀。春雨如膏。裁剪不得處。桃華色轉嬌。靈云一見不疑去。謝郎舞棹更呈橈。上堂。歸宗斬蛇。祕魔擎叉。禾山打鼓。趙州喫茶。十字街頭開鋪席。見錢買賣且無賒。上堂。三十年來尋劍客。幾回葉落又抽枝。自從一見桃華後。直至如今更不疑。師曰。尋常春夢無奇特。獨有靈云說向人。只如玄沙道諦當甚諦當。敢保老兄未徹在。又作麼生。若不同牀睡。焉知被底穿。上堂。萬里無寸艸。頭上漫漫。出門便是艸。腳下漫漫。夜行只管貪明月。不覺和衣渡水寒。

育王印禪師法嗣

湖州道場別浦法舟禪師

嘗有魚籃觀音贊曰。月眉斜印海門孤。逐浪隨波不丈夫。雙手向人提掇處。卻將魚目換明珠。

無極觀禪師

題世尊出山像曰。王宮不住个癡呆。半夜逾城眞怪哉。苦行六年誰采你。計窮只得出山來。

育王端禪師法嗣

明州瑞巖無量崇壽禪師

上堂。舉鳥窠和尙因白侍郎問如何是佛法大意。鳥窠曰諸惡莫作眾善奉行。侍郎曰三歲孩兒也解與麼道。鳥窠曰三歲孩兒𨿽道得。八十老人行不得。頌曰。惡無相貌善無形。皆自心田長養成。不露鋒鋩輕點破。菩提煩惱等空平。因僧問世尊臘月八日正覺山前夜睹明星悟道此意如何。師答以偈曰。明星現處眼皮穿。漢語胡言萬萬千。暴富乞兒休說夢。誰家竈裏火無煙。

天童派禪師法嗣

明州天寧無鏡徹禪師

上堂舉巖頭和尙因僧問浩浩塵中如何辧主。頭曰銅沙鑼裏滿盛油。頌曰。百萬雄兵入漢關。威如猛虎陣如山。單刀直取顏良首。不是關公也大難。

鰲峯定禪師

贊玄沙和尙偈曰。靑蓑不肯換金章。千古風流屬謝郎。釣得錦鱗人不薦。夜寒沙上聽鳴榔。

育王堪禪師法嗣

饒州薦福無文燦禪師

從育王得法。於寶慶三年六月受請住薦福。次遷開先。五年復還薦福。據室。山僧今日開地獄門。普請盡大地人造地獄業證地獄果。若有一人成佛作祖。我誓不成正覺。上堂。拈香畢乃曰。天髙地厚日盈月昃。全提半提天地懸隔。燦上座平生只會著衣喫飯。聞人說佛法二字。如風過樹頭。如水澆頑石。今日裂破面門喚作長老。也欲與諸人論說一上。無端冒五六月大熱。行三千里修途。一時打失了也。𨿽然賴有拄杖子在。拈拄杖曰。拄杖子試說看。卓一下。淸平世界切忌訛言。當晚小參。鼓棹揚帆。駕沒底船橫行海上。神頭鬼面。用無文印勘驗諸方。二千里遠來住山。單單地提持此事。舉拂子。看看印文已露。劃一劃。錦縫已開。若佛若祖若聖若凡。盡向者裏一印印定。直得盡乾坤大地風颯颯地。眾中忽有个犯眾出來道長老你且莫大驚小怪。我在威音王佛世已證是三昧。又作麼生。以拂子擊禪牀下座。上堂。雲門放洞山三頓棒。黃檗打臨濟三頓棒。減竈添兵傷鹽費醬。一不成單二不成兩。多少蘆華對蓼紅。時人只看絲綸上。上堂。諸佛法門。祖師要妙。夜來四檐雨。說得盛水不漏。汝等諸人若向者裏承當者裏保任。以手搖曳曰。料掉料掉。開鑪並謝耆舊踏田上堂。趙州無賓主話。田地穩密底開口便道著。信腳便踏著。若是東西不辧南北不分。未免被人侵疆越界。薦福門下總是田地穩密底人。拈起香匙。放下火筯。一一天眞。因甚如此。公驗分明。上堂。臨濟處半杓。末山處半杓。玉本無瑕妄自雕琢。有年無徳老睦州。無端拶折雲門腳。端午上堂。符不書。藥不采。起死禁不祥。拈拄杖。幸有者个在。卓一下。滿院燻風夏日長。人在藕華香世界。開先結夏小參。大華藏海渺無邊際。江河溪澗流入其中。咸失本名。魚龍蝦蟹游泳其中。咸失本性。三世諸佛於中成等正覺。一切眾生於中流浪生死。現前大眾於中成就無功用學。拈拄杖卓一下。開先拄杖子。一口吸漧了也。三世諸佛。一切眾生。現前大眾。畢竟向甚麼處行履。良久。曹溪波浪如相似。無限平人被陸沈。冬至小參。滴水冰生未可歇去。崖崩石裂正好進程。直饒會得一綫長。要且未會長一綫。直饒會得長一綫。要且未會一綫長。所以鄕談相似州縣不同。開先則不然。擾擾匇匇晨雞暮鐘。喚冬作夏。喚夏作冬。一綫短長誰管得。雪霜盡處是春風。再住薦福當晚小參。去去實不去。是法住法位。來來實不來。世間相常住。山僧屈指五載重到東湖。荷盡已無擎雨蓋。春風猶在柳梢頭。無一絲毫去來相。無一絲毫新舊相。見則與諸人共見。聞則與諸人共聞。个中忽有个出來道。無文將常住物作自己用固有之。你也忒煞忒煞嗄。元來眾中有人在。復舉徳山小參不答話鉤在不疑之地。時有僧出著了也。山便打。果然僧曰某甲話也未問因甚便打不識痛癢漢。山曰你是甚處人。第二下鐵錘來也。僧曰新羅人。和聲送出。山曰未跨船舷好與三十棒。雷聲浩大雨點全無。大眾。大小徳山龍頭蛇尾。卻引者僧向艸窠裏頭出頭沒。當時待他道某甲話也未問因甚打某甲。腳跟下痛與三十。何故。爲人須爲徹。上堂。風蕭蕭。雨蕭蕭。天髙地厚。水闊山遙。達摩大師無端遊梁歷魏。二祖大師平白失了一臂。水潦和尙不合喫馬大師一踏。天下大禪師枉自喫了。四藤條說著。令人恨不消。上堂。佛祖未興時。天然一句子。不東不西不橫不豎。衲僧家東齩西嚼。從朝至暮。橫也無柰何。豎也無柰何。拍膝一下。若向者裏進得一步。自然和聲送出。兩手分付。若祇向冊子上學得來。印板上脫將去。山無重數。水無重數。結夏上堂。百不知。百不會。飽喫飯。熟打睡。要得克期取證。須證如是三昧。師嘗與其友知無聞書曰。住院何足道哉。近年敕差堂除者何限。可掛齒牙者能幾人。使吾有口可以吞三世諸佛。則曲錄牀終身不坐又何慊。無聞以爲。何如某昔者入眾。見識字人多不修細行。遂決意不作書記。諸老據位稱師者。又多看不上眼。遂無意出世。今皆不遂其初矣。住院十年名爲長老。只是舊時燦上座。飲食起居與堂僧無異。相從衲子歲不下百數十人。遇五日撾鼓升堂。以平時在諸老間所得細大法門。隨分東語西話斷。不敢以脫空語籠罩學者。亦不敢以過頭語欺謾學者。說到無巴鼻無滋味處。欣然自笑。聽者不必解笑也。士大夫多相知。然所知者不過謂其讀書也能文也。解起廢也。硬脊梁也。蓋膽毛幾莖則知者鮮矣。

何山淸禪師法嗣

福州雪峯北山信禪師

頌佛成道曰。六年凍得眼無光。一見明星雪後霜。擔水出山頻喚賣。不知江海白茫茫。

天童觀禪師法嗣

蘇州虎丘拗堂善濟禪師

題魚籃觀音像贊曰。雲鬢濃妝苦彊顏。爲他閒事入塵寰。攜來活底無人買。只作尋常死貨看。

越州天衣嘯巖文蔚禪師

上堂。舉雲門和尙示眾曰。人人盡有光明在。看時不見暗昏昏。作麼生是諸人自己光明。自代曰。廚庫山門。又曰好事不如無。頌曰。人人盡有光明在。看時不見暗昏昏。踢倒山門與廚庫。此時明暗自然分。

柏巖凝和尙

作破衲頌曰。零零落落幾經年。信手拈來搭半肩。午夜定回和束倒。个中消息許誰傳。

華藏純庵善淨禪師

上堂。舉六祖風旛話。頌曰。不是風兮不是旛。白雲盡處見靑山。可憐無限英靈漢。開眼堂堂入死關。

天童穎禪師法嗣

杭州徑山荊叟如玨禪師

婺州人。初見癡鈍。一日室中垂語如何是佛。師遽曰爛東瓜。復呈頌曰。如何是佛爛東瓜。齩著冰霜透齒牙。根蒂𨿽然無窖子。一年一度一開華。又嘗作偈寄呈癡鈍曰。鍾山白刃赤身挨。幾度曾經被活埋。一自人亡家破後。了知無位可安排。住後歲旦上堂。新歲擊新鼓。普施新法雨。萬物盡從新。一一就規矩。普賢大士忻歡。乘時打開門戶。放出白象王。徧地無尋處。拈拄杖。惟有者个不屬故新。等閒開口吞卻法身。擲下拄杖。是什麼。千年桃核裏。元是舊時仁。結夏小參。我此一宗正令全提。如暴風卒雨鼓蕩無前。石火電光追奔不及。舉意卽迷源。擡眸已錯過。不是目前法。莫生種種心。縱汝三種互修克期取證。第二頭第三首。萬拄千撐轉見气急。殊不知髑髏未具己眼。先明呱地一聲。千了萬當。然𨿽如是。親證者萬無一二。錯會者數有河沙。佛成道頌曰。六年雪嶺方成道。打失從前鬼眼睛。滿面慚惶無著處。至今生怕見明星。

福州雪峯大夢徳因禪師

作布袋和尙贊曰。杖挑布袋走紅塵。底事何曾見得親。業識茫茫無本據。不知開口笑何人。

金山奇禪師法嗣

杭州靈隱髙原祖泉禪師

舉鏡淸在雪峯一日普請次。峯曰潙山道見色便見心還有過也無。淸曰古人爲什麼事。峯曰𨿽然如是我要共你商量。淸曰若與麼不如某甲鐝地去。師拈曰。雪峯探竿在手影艸隨身。若不是鏡淸普請幾乎狼藉。又舉九祖伏馱密多尊者問八祖佛馱難提尊者。父母非我親誰是最親者。諸佛非我道誰是最道者。頌曰。父母分明非我親。祖師肝膽向人傾。直下若能親薦得。優曇華發火中春。贈黃漢嶺開接待偈曰。路繞懸崖萬仞頭。行人到此一場愁。驀然得个休歇處。重疊關山信腳遊。

萬壽觀禪師法嗣

隆興府黃龍無門慧開禪師

杭州梁渚人。族姓梁。母宋氏。禮天龍肱和尙受業。參月林於萬壽。林令看無字話。經六年迥無入處。乃奮志自誓曰。若去睡眠爛卻我身。每至困時廊下行道。以頭向露柱磕。一日在法座邊忽聞齋鼓聲有省。述偈曰。靑天白日一聲雷。大地羣生眼豁開。萬象森羅齊稽首。須彌﹝跳﹣兆﹢孛﹞跳舞三臺。次日入室欲通所得。林遽曰何處見神見鬼了也。師便喝。林亦喝。師又喝。自此機用吻合。嘉定十一年出世安吉報國。次遷隆興天寧黃龍翠巖蘇之開元靈巖鎭江焦山金陵保寧。淳佑六年奉旨開山護國仁皇寺。上堂。若人識得心。大地無寸土。古人恁麼道。黃龍卽不然。若人識得心。大地盡是土。上堂。是非長短耳邊風。切莫於中覓異同。要得八風吹不動。放教心地等虛空。慈受老人只解順水張帆。不能逆風把拖。黃龍又且不然。是非都去了。是非裏薦取。何故聻。幾度黑風翻大浪。未曾聞道釣舟傾。上堂。三分光陰二早過。懷州牛喫禾。靈臺一點不揩磨。益州馬腹脹。貪生逐日區區去。天下覓醫人。喚不回頭爭柰何。灸豬左膊上。於斯薦得參學事畢。其或未然。拈拄杖。請木上座與諸人說破。卓拄杖下座。上堂。趙州和尙道。南來者與他下載。北來者與他上載。大似世情看冷暖。人面逐髙低。慈受和尙道。南來者與他一面笑。北來者與他一面笑。大似歡喜廝殺笑裏有刀。若是焦山又且不然。南來者以平常待之。北來者以平常待之。也不瞋也不笑。也無下也無髙。何故。淸平世界不用干戈。作朝陽偈曰。寒時急用底物。趂暖著些鍼綫。忽然臘月到來。免致腳忙手亂。對月偈曰。始見些兒光影。要了末後一段。若是無門拳頭。不打者般鈍漢。師晚年倦於槌拂。庵居西湖之上。參學者猶眾。理宗召入選徳殿說法。祈雨感應。敕賜金襕法衣。佛眼之號。

興化府囊山孤峯徳秀禪師

福州連江陳氏子。於蘇之寒山祝發。上堂。舉僧問雪峯如何是第一句。峯良久。僧舉似長生。生曰此是第二句。雪峯令僧問生如何是第一句。生曰蒼天蒼天。師曰。二大老與麼淚出痛腸。若是第一句要且未夢見在。忽有人問怡山如何是第一句。只向他道劍去久矣。上堂。舉眞淨和尙曰。頭陀石被莓苔裹。擲筆峯遭薜荔纏。羅漢寺裏一年度三个行者。歸宗寺裏參退喫茶。大眾要會麼。聽取一頌。天晴日頭出。雨落地下濕。盡情都說了。只恐信不及。

潭州石霜竹巖妙印禪師

進賢人。族萬氏。受業於龍塘紹曇。徧叩諸方。後抵蘇州萬壽謁月林。一日入室次。林問如何是祖師西來意。師曰老鼠齩破燈盞。林頷之。歷住數剎。後移石霜。作對月看經偈曰。未動舌頭文彩露。五千餘卷一時周。若言待月重開卷。敢保驢年未徹頭。師晚年築庵曰紫霞。丞相趙公葵燕居裏第。嘗延師問。道寶佑三年八月二十三日示疾。書偈曰。六十九年一場大夢。歸去來兮。珍重珍重。書畢泊然而逝塔於紫霞。

續燈存稿卷第二

續燈存稿卷第三

明嗣祖沙門東吳通問編定

笠澤居士華亭施沛匯集

臨濟宗

大鑑下第二十世

臥龍先禪師法嗣

杭州徑山無準師範禪師

生於蜀之梓潼。雍氏。九歲依陰平山道欽出家。經書過目成誦。紹熙五年冬登具戒。明年次成都坐夏正法。遇瞎堂髙弟堯首座。師請益坐禪之法。堯曰禪是何物坐底是誰。師蒙示誨晝夜體究。一日如廁有省。明年往謁佛照於育王。照問何處人。師曰劍州。照曰帶得劍來麼。師隨聲便喝。照笑曰者烏頭子也亂做。久之復至靈隱。時破庵居第一座。同遊石筍庵。庵之道者請益。胡孫子捉不住願垂開示。庵曰。用捉他作麼。如風吹水自然成紋。師侍傍有省。未幾破庵過天童掃塔。師偕往。復拉月石溪同遊臺雁。至瑞巖雲巢畱師分座。夜夢偉衣冠者持把茅見授。翌日明州淸涼專使至。師受請入院。見所謂伽藍神。茅其姓。衣冠與疇昔所夢無異。升堂開法。一香供破庵。三年遷焦山。期年遷雪竇。又三年被勅移育王。又三年嵩少林散席徑山。朝命以師補處。明年寺毀。師逆知其數。不動容經意。是年冬十月有旨召入內廷。上禦修政殿引見。師奏對詳明。上爲色動。賜金襕僧伽黎。復宣詣慈明殿升座說法。上垂簾而聽。賜佛鑑禪師號。三年寺成。閱六年復毀。而多助云至。不數年復還舊觀。去寺四十里築室百楹。接待雲水。額曰萬年正續。正續西數百步結庵一區爲歸藏所。上建重閣。祕藏後先所賜禦翰。敞室東西偏奉祖師與先世香火。遇始生日爲飯僧佛事以贊冥福。蓋蜀亂。師之先祀遂絕。祠奉以旌孝慕。上聞嘉嘆。僧問。趙州和尙道。三十年前在南方行腳火鑪頭有个無賓主話。直至如今無人舉著。此意如何。師曰舌頭拖地。僧曰畢竟如何是無賓主話。師曰言滿天下。僧曰。祇如玄沙聞得乃曰。者老漢腳跟未點地在。又作麼生。師曰一坑埋卻。僧曰。可謂焦磚打著連底凍。赤眼撞著火柴頭。師以拄杖劃一劃。上堂。五峯門下百種全無。禪牀迫窄堂供蕭疎。腳下踏著底破磚頭碎瓦片。面前撞見底王獦獠李麻胡。恁麼薄福住山。眞个孤負老胡良久。𨿽然如是。更點分明。上堂。一夏已滿無事不辦。遂府缽盂。邛州磁碗。上堂。靈山指月。曹溪話月。遞代相傳。證龜成鱉。範上座尋常一張口掛在壁上。今日無端入者行戶。未免拈出多年曆日說似諸人。且要郭大李二鄧四張三知得。江南兩浙春寒秋熱。示眾。若論个事直是省要。柰何諸人自作艱難自作障礙。所以尋常東廊西廊見諸人和南問訊。山僧便乃低頭相接。其實無他。只要諸人識得長老是西川隆慶府人氏。若也識得。便與諸人打些鄕談說些鄕談。如今且未說你識得長老。且各自知得自家鄕貫也得。淳佑戊申秋師築室明月池上。榜曰退耕。乞老於朝而舊疾適作。三月旦升堂示眾曰。山僧旣老且病。無力得與諸人東語西話。今日勉彊出來將從前所說不到底。盡情向諸人面前抖擻去也。遂起身抖衣曰。是多少。十五日集兩序區畫後事。親書遺表及遺書十數。言笑如平時。其徒以遺偈爲請。乃執筆疾書曰。來時空索索。去也赤條條。更要問端的。天臺有石橋。移頃而逝。停龕二七日。上遣中使降香賜幣。奉全身葬於正續之側。塔曰圓照。

江州云居卽庵慈覺禪師

上堂。舉雪峯因閩王問擬欲蓋一所佛殿去時如何。峯曰大王何不蓋取一所空王殿。王曰請師樣子。峯展兩手。雲門曰。一舉四十九。師頌曰。空王殿樣子。雪峯展兩手。添得老韶陽。一舉四十九。總是面南看北斗。贊船子和尙偈曰。三十餘年在藥山。鬼家活計豈能傳。當時不得夾山老。你且柰煩撐破船。舉葉縣省禪師因僧問如何是密用心處。縣曰鬧市裏輥球子。曰意旨如何。縣曰普請大家看。頌曰。輥球鬧市大家看。一陣淸風吹面寒。定亂不須雙刃劍。活人何必九還丹。師嘗遊雲居。夜宿瑤田莊。夢安樂神告曰。師於此山只有一粥之緣。明日午後到山晚參罷。會旦過。有二僧相毆。新到例遭擯逐。師竊訝之。後數年云居虛席。州符起師補處。師忻然承命。且徵前夢。至瑤田莊而寂。

明州大慈獨庵道儔禪師

贈制鞋匠偈曰。透底工夫做已圓。須知密處自心傳。腳跟著地隨他轉。踏到驢年也未穿。

杭州靈隱石田法燻禪師

眉山彭氏子。生而慧敏。三四歲時見佛僧卽知禮敬。年十六往從丹稜石龍山法寶院智明出家。二十二剃髮受具戒。遂遊方至石霜禮雷遷塔。述偈曰。一念慈容元不隔。何須特地肆乖張。平髙就下婆心切。惱得雷公一夜忙。師名由是大著。聞穹窿破庵先禪師道望。遂往叩。庵一見知爲法器。室中舉世尊拈華迦葉微笑話。師曰。焦磚打著連底凍。赤眼撞著火柴頭。庵異之。每於日用語默不少假借。師於是決志依棲。與無準範日相激礪。久乃辭去。復徧遊諸老門庭。靈隱松源嶽淨慈肯堂充華藏遁庵演咸稱賞之。後出世蘇之髙峯。次遷寒山。鍾山虛席廟堂奏師補處。寶慶初遷淨慈。端平二年復遷靈隱。上堂。一徑直。二周遮。衲僧會得萬別千差。庭前閒縱目。春盡尙餘華。老胡不合過流沙。拍膝一下便下座。上堂。大道體寬無易無難。相頭買帽此土西天。上堂。識得心。山嶽沈。握金成土握土成金。腳前腳後現成行貨。少室峯前交點不過。上堂。石中有玉。沙裏無油。徳山臨濟未出常流。卻憶寒山子。時臨古渡頭。上堂。見聞覺知行住坐臥。眨上眉毛早已蹉過。赤腳唱山歌。路上無人和。上堂。把定重關。諸人性命在山僧手裏。放開一綫。山僧性命在諸人手裏。而今也不把定也不放開。山僧卽是諸人諸人卽是山僧。三十年後莫道蔣山和泥合水。示眾。劍刃翻身猶是鈍。屋頭問路太無端。楚雞不是丹山鳳。何必臨風刷羽翰。淳佑甲辰三月望示徒曰。但得本莫愁末。喚什麼作本。喚什麼作末。松柏千年靑。不入時人意。牡丹一日紅。滿城公子醉。山僧恁麼道。若有不肯底。是我同參。弟子師俊繪師像求贊。有曰末後一句分付廚山。眾訝之。先是師嘗建接待院於西溪。曰寶壽。明日忽示疾。又明日退歸寶壽趣辦終焉計。訣眾而逝。窆全身於院後。壽七十五臘五十三。師五遷望剎。閱三十有二年。撙節而足用。審量而計功。𨿽有大興建。一毫不以干人。而土木金碧在處成就云。

靈隱嶽禪師法嗣

明州天童滅翁天目文禮禪師

杭之臨安人。姓阮氏。家天目山之麓。又號天目云。師生六歲攜籃隨母采桑。俄念攜之者誰邪。遂有出家志。年十六依眞相寺智月剃落。往淨慈參混源。源舉現成公案放汝三十棒話不契。復謁育王。佛照問恁麼來者那个是汝主人公。師豁然領旨。一日照問是風動是幡動者僧如何。師曰物見主眼卓豎。照曰不是風動不是幡動甚處見祖師。師曰揭卻腦蓋。照喜其俊邁命典書記。久之返浙西聽一心三觀於上天竺。時松源嶽唱道饒之薦福。室中問僧不是風動不是幡動。擬議卽棒出。師聞之頓忘知解。遂往見之。蒙印可。得盡其旨。辭去巡禮江淮間祖塔。時浙翁琰主蔣山挽師充立僧首座。嘉定五年約齋張公鎡請師開法臨安慧云。一香爲松源嗣。次遷溫之能仁。未幾退歸西丘。節齋趙公慕師髙行微服過訪。師亦不問其姓名與語終日而去。翌日奏請師住持淨慈。室中每舉南山筀筍東海烏鰂話。學者擬議師便打。莫有湊泊之者。後遷福泉。升住天童。上堂。法不孤起仗境方生。境旣不生法從何立。龍湫瀉千尺瀑布且不是。境雁峯聳萬丈髙寒且不是法。明眼衲僧到者裏合作麼生。直饒倜儻分明。山僧棒折。也未放在。何故。殺人刀活人劍。上堂。事事無礙。靑山掩映斜陽外。法法無差。櫩前古木鬧羣鴉。君不見。太原孚上座走天涯。揚州五更聞畫角。吹斷落梅華。直至如今未到家。上堂。舉楞嚴經諸可還者自然非汝不汝還者非汝而誰。頌曰。不汝還兮復是誰。殘紅流在釣魚磯。日斜風定無人掃。燕子銜將水際飛。冬至上堂。黃鍾才起時。九數從頭數。相將幽谷鶯啼。次第雕梁燕語。田父祭勾芒。叢祠敲社鼓。農父狎牛郎。村姑教蠶婦。光陰老盡世間人。冬至寒食一百五。宏智禪師忌上堂。夜明簾外。寶鑑堂前。元無兼帶。豈有偏圓。正恁麼時。畢竟誰居正位。古渡無人霜月冷。蘆華風靜鷺鷥眠。上堂。長頸鳥。喬林不棲橫飛天外。穴鼻牛。山田耕了直上峯頭。天下衲僧仰望不及。何故。嘉州打大象。上堂。投子和尙道。迎之不見其首。隨之罔眺其後。大似徐六擔板。天童則不然。仰之彌髙。俯察非遙。橫塘宿鷺斜飛起。幾隻銀瓶掛樹腰。上堂。眾生本不曾迷。夜闌雞向五更啼。諸佛本不曾悟。秋淸雁度長空去。拍膝一下。西窗昨夜月華明。淳飆已到梧桐樹。元宵上堂。昨夜摩騰法師徧點蓮燈助佛光明。直得善信眞人失卻光彩。太白龍王出來道。我從龍種上尊王佛時住此山。未聞有者个消息。於是空中打个閃電。變作滿天黑風暴雨。還委悉麼。我見燈明佛本光瑞如此。僧問牛頭未見四祖時如何。師曰牛頭。曰見後如何。師曰牛頭牛頭。僧問和尙見佛照時如何。師曰石中有玉。曰見松源後如何。師曰沙裏無油。有來上座入方丈曰某甲有狀告投和尙。師曰對頭在那里。來曰和尙便是。師曰老僧與汝有甚麼冤讎。來無語。師捉住曰冤家冤家。新到相看師問汝名甚麼。僧曰智虎。師退身作怕勢。僧擬議。師便歸方丈。僧問。觀方知彼去去者不至方。意旨如何。師曰前不構村後不疊店。佛光法照首依師於梁渚。師令往下竺參北峯印公示偈曰。送子參尋有鷲山。諸方多是落前三。自從開異歸同後。圓旨於今亦倦譚。揀境分明妙藥方。余之分別更須忘。晚風吹落殘紅片。休向枝頭覓舊香。叢林至今傳誦。師尢邃於易。乾淳諸儒大闡道學。師與之遊。直示心法。朱晦庵問毋不敬。師叉手示之。楊慈湖問不欺之力。師答以偈曰。此力分明在不欺。不欺能有幾人知。要明象兔全提句。看取升階正笏時。其曉人類如此。師所閱五剎。通不過八九年。而得閒之歲月多逍遙於梁渚之西丘。羣衲參叩無異領眾時也。將入寂謂侍者曰。誰與我造个無縫塔。者曰請師塔樣。師良久曰盡力畫不出。遂怡然脫去。闍維弟子收舍利並遺骨祔葬於應庵塔左。壽八十四臘六十八。

溫州江心石巖希璉禪師

潮陽馬氏子。上堂。舉廣慧璉禪師與祕監楊公大年夜話次。慧曰祕監曾與甚人道話來。公曰某曾問雲巖諒監寺。兩个大虫相齩時如何。諒曰一合相。某曰我祇管看未審恁麼道。還得麼。慧曰者裏則不然。公曰請和尙別一轉語。慧以手作拽鼻勢曰者畜生更﹝跳﹣兆﹢孛﹞跳在。公於言下脫然無疑。述偈曰。八角磨盤空裏走。金毛師子變作狗。擬欲將身北斗藏。應須合掌南辰後。師曰。內翰攀南辰倚北斗。廣慧轉天關翻地軸。寥寥千古許誰知。斷弦須是鸞膠續。僧問。昔日佛照光禪師因宋孝宗宣問。釋迦佛入山六年所成何事。光曰將謂陛下忘卻。此意如何。師答以頌曰。大根大器大燻修。瞥轉機輪向上頭。萬億斯年惟一佛。雪山元不隔龍樓。

臺州瑞巖雲巢巖禪師

作經題﹝米﹣木﹢八﹞字偈曰。以字不成八字非。當陽拈起大家知。釋迦老子舌無骨。黃葉將來嚇小兒。頌靈云見桃華話曰。三月桃華爛熳紅。靈云打失主人翁。隨邪逐惡玄沙老。半是眞情半脫空。

華藏無礙覺通禪師

靑苗會上堂。破一微塵出大經。鳶飛魚躍更分明。不將眼看將心看。已是重敲火裏冰。淹黑豆。昧平生。直須劫外話丰登。繰成白雪桑重綠。割盡黃雲稻正靑。

杭州淨慈谷源道禪師

舉丹霞然初參石頭剗佛殿前艸公案。頌曰。石頭剗艸驗英豪。懵懂丹霞眼不髙。若解轉身行活路。至今應不累兒曹。

湖州道場北海悟心禪師

舉黃檗在鹽官殿上禮佛次。時唐宣宗爲沙彌問曰。不著佛求不著法求不著僧求。長老禮拜當何所求。檗曰。不著佛求不著法求不著僧求。常禮如是事。彌曰用禮何爲。檗便掌。彌曰太粗生。檗曰者裏是什麼所在說粗說細。隨後又掌。頌曰。曾施三掌觸君王。佛法何曾有寸長。粗行沙門封斷際。至今無地著慚惶。舉唐文宗蛤蜊因緣。頌曰。合水和泥底事忙。被渠點破大乖張。𨿽然契得君王意。爭柰全身入鑊湯。

明州雪竇大歇仲謙禪師

義烏應氏子。幼見傅大士心王銘矢志出家。初參息庵。庵器而抑之曰。汝儒者習气不除。焉能學道。要到大休大歇田地如木偶人去。師蒙激發益自奮勵。朝夕孳孳不懈。一日忽然有省。遂以大歇自名。後依松源嶽。一日室中舉祕魔擎叉話。師豁然大悟。上堂。舉應庵和尙問密庵如何是正法眼。密曰破沙盆。頌曰。白玉琢成泥彈子。黃金鑄就鐵昆侖。千年滯貨無人買。未免如今累子孫。送維那偈曰。興化當年打克賓。叢林千載話猶存。云黃有棒且髙閣。只麼煎茶送出門。

諾庵肇禪師

舉松源示眾曰。明眼衲僧因甚打失鼻孔。有賊無贓。﹝○﹫●﹞頌曰。殺人一萬損三千。獨弄單提機不全。萬頃滄波明月夜。一聲短笛釣魚船。題二祖贊曰。覓心無處自欺謾。甘受齊腰深雪寒。三拜起來依位立。誰知徧界是波瀾。華亭懷古偈曰。活計都盧一釣舟。錦鱗入手便抽頭。我來不睹師親訓。柳岸依依蘸碧流。

湖州道場運庵普巖禪師

題趙州像贊曰。無端提起七斤衫。多少禪人著意參。盡向靑州做窠窟。不知春色在江南。舉洞山冬夜喫果子公案。頌曰。洞山玷辱家風。首座埋沒自己。雙雙繡出鴛鴦。千古扶持不起。

蘇州虎丘蒺藜曇禪師

初住四明延慶。遷蘇之穹窿震澤普濟鎭江甘露眞州長蘆。後至虎丘。上堂。舉僧問香林如何是衲衣下事。林曰臘月火燒山。師曰。兔子何曾離得窟。若有人問延慶如何是衲衣下事。只對他道。就船買得魚偏美。踏雪沽來酒倍香。上堂。念念釋迦出世。時時彌勒下生。頓超天地未分之前。不歷階梯掀翻寶所。便恁麼去。可以開無量法門。可以演百千妙義。驀拈拄杖卓一下。無量法門百千妙義盡向者裏百雜碎了也。還知虎丘落處麼。靠拄杖。祖禰不了。殃及兒孫。頌靈云見桃華話曰。三月桃華是處開。靈云雙眼盡塵埃。謝郎重整釣鰲手。未免將身一處埋。

臺州瑞巖少室光睦禪師

上堂。舉曹山霞禪師因僧侍立次。山曰道者可煞熱。曰是。山曰祇如熱向甚麼處回避。曰向鑊湯鑪炭裏回避。山曰祇如鑊湯鑪炭裏又作麼生回避。曰眾苦不能到。師頌曰。瞎卻頂門三隻眼。鑊湯鑪炭裏優遊。若言眾苦不能到。端的何曾有地頭。題四祖像贊曰。破頭峯頂紫雲飛。三卻天書老翠微。滯貨𨿽然無用處。不應分付小孩兒。

鎭江府金山掩室善開禪師

上堂。舉密庵破沙盆話。頌曰。法眼拈來早自謾。無端錯對破沙盆。而今徧界難遮掩。殃害叢林及子孫。

明州雪竇無相範禪師

上堂。舉趙州和尙曰。才有是非紛然失心。還有答話分也無。僧舉似洛浦。浦扣齒。又舉似云居。居曰何必。僧回舉似趙州。州曰南方大有人喪身失命。僧曰請和尙舉。趙州方舉前話。僧指旁僧曰者个師僧喫卻飯了作恁麼語話。師頌曰。坐底見立底。立底見坐底。咄哉老趙州。白日眼見鬼。

祕監陸遊居士

字務觀。號放翁。山陰人。嘗謁松源和尙於靈隱。從容問曰心傳之學可得聞乎。源曰旣是心傳豈從聞得。士點首默契。呈偈曰。幾度驅車入帝京。逢僧一例眼雙靑。今朝始見宗門別。說有言無要眼聽。

薦福生禪師法嗣

杭州徑山癡絕道衝禪師

武信長江荀氏子。母郭。生而丰上短下。資性絕人。稍長以進士業應詔不利。遂於梓州妙音院從修證受業。遊成都講肆習經論。紹熙壬子出峽回翔荊楚間。時松源嶽唱道於饒之薦福。師往謁。以歲饑不受。會曹源生出世妙果。師造見。聆入門語有省。參堂俾侍香。朝夕老拳痛棒不少貸。平生知見至是多無影響。曹源徙龜峯師侍行。又三年以偈辭遊浙。其言曰。尙餘窮相一雙手。要向諸方癢處爬。至京值松源主靈隱。師復依之。嘉定己卯由徑山第一座應嘉禾光孝請。法嗣曹源。是時此庵元覺庵卽逢庵原無相範石溪月等皆在會中。道聞於朝。忠獻衛王以堂帖除蔣山。蔣山諸莊皆瀕江易澇。下田多無秋。師忍饑鳴道行乞養士。居十有三載無倦色。嘉熙己亥侍郎東畎曹公豳帥閩。聞師道望以鼓山來聘。未行。雪峯牒至。領事半年而天童詔下。眾集如海。育王虛席。攝住持事。往來兩山。上堂。天童用底來育王用不著。育王用底歸天童用不著。𨿽然如是。用不著處用有餘。一箭雙雕隨手落。結夏上堂。圓覺伽藍塵塵有路。坐斷去來頓空今古。那里十三者邊十五。後先不差毫髮許。堪笑黃面瞿曇。至今不知落處。上堂。有一人一念頓證墮在佛數。有一人累劫闡提不願成佛。且道那个合受人天供養。良久曰。蝶穿芳徑雙眉濕。蜂掠殘華兩股肥。上堂。盡乾坤大地。無絲毫許大。是汝諸人橫擔拄杖繞四天下行腳。道我無處不到無事不知。且道西天那爛陀寺戒賢論師今日說甚麼法。便下座。上堂。僧問。心佛及眾生。是三無差別。如何是過去心。師曰放待冷來看。曰如何是現在心。師曰你問我答。曰如何是未來心。師曰後次上堂向你道。曰如何是過去佛。師曰去年梅。曰如何是現在佛。師曰今歲柳。曰如何是未來佛。師曰顏色馨香依舊。曰如何是過去差別智。師以拂子擊禪牀左邊。曰如何是現在差別智。師以拂子擊禪牀右邊。曰如何是未來差別智。師以拂子中間點一點。僧曰。心佛眾生無向背。十方剎海一毫收。便禮拜。師曰。過去心不可得。現在心不可得。未來心不可得。三世旣不可得。喚甚麼作差別智。若人見得徹去。三世諸佛無一時不在諸人頂﹝寧﹡頁﹞上轉大法輪。更來者裏挨肩並足討什麼碗。下座。以拄杖一時打散。未幾被旨遷徑山。一日忽升座辭眾。舉世尊臨入涅盤告眾曰。汝等善觀吾紫磨金色之身。瞻仰取足毋令後悔。今日卽有明日卽無。師曰。世尊四十九年作盡伎倆。及至臨行之際。求生不得求死不得。山僧今日要行便行要去便去。八臂那吒攔不住。至夜分起坐。移頃而逝。壽八十二臘六十一。茶毗舍利五色者無數。遵遺命奉骨歸葬金陵玉山庵。學者分其半塔於菖蒲田。

天童鏡禪師法嗣

杭州淨慈淸溪沅禪師

上堂。達摩西來一坐具地。被他神光禮了三拜一時占了。致令後代兒孫各自分疆列界。衲僧家撥艸瞻風朝吳暮越。南天臺北五臺。拄杖頭艸鞋底。還曾踏著也未。良久曰。切忌踏著。

荊州公安虎溪錫禪師

上堂。心心淺處實甚深。道道幽遠無人到。急行踏不著。緩行成錯過。少林幾坐華木春。卻憶西來胡達摩。

福州西禪月潭圓禪師

開鑪上堂。人人盡守甕中天。地覆天翻我不然。直下一槌星火迸。螺江燒卻謝郎船。贊豬頭和尙曰。血淋淋。古佛心。幾回提起。誰是知音。

明州育王寂窗有照禪師

福之閩縣鄧氏子。從九峯榕庵慧公得度。時枯禪唱道怡山。師往見之。一日禪問曰。自從一見桃華後。直至如今更不疑。那里是他不疑處。師大笑趨出。禪深肯之。禪遷靈隱師掌內記。已而復見大梅石巖虎丘蒺藜鄮峯無準徑山大歇。諸老皆深器重。以母老歸省。雪峯癡絕畱掌記室。閩帥趙公汝愚飫師名。請開法東山大乘。移福之黃檗。時左史竹溪林公希逸從師論心法。拳拳服膺。有詩曰。老來得友如師。少別去伊。誰伴我閒。朝命補江心。後遷玉几。適災變。竭力興建。謁平章賈魏公。聞奏朝廷。降金帛鼎。建舍利寶塔。僧問如何是佛。師曰八吉祥。曰如何是法。師曰六殊勝。曰如何是僧。師曰面目現在。上堂。六塵不惡還同正覺。鴉鳴鴉鴉鵲噪鵲鵲。江北江南潮生潮落。春風三月華艸香。善財何處尋樓閣。喝。上堂。如何是道。木頭。如何是禪。碌磚。古徳與麼垂示。十个五雙恬不爲事。殊不知正抓著鄮峯癢處。何故。建造殿宇。恰用得著。

泉州法石愚谷智禪師

山居偈曰。栗色伽黎千百結。倚松捫腹看雲飛。有人問我居山趣。向道春深筍蕨肥。

報恩太古先禪師

上堂。若論此事。不涉心思意想。非干默照忘懷。要得洞然明白。須是汗下一回。且道汗下後如何。驀喚侍者將扇子來。上堂。夜冷淸霜重。風來寒更多。因循時節過。自己事如何。拍禪牀。不是知音者。如何舉向他。上堂。衲僧家遊方行腳撥艸瞻風。第一須識路徑始得。路徑不錯。東西南北到處爲家。稍涉迂回。五里單牌十里雙堠。那里更在那里。擲下拄杖。看腳下。

岊翁淳禪師

佛誕偈曰。毗嵐毒種毒華開。添得雲門醉後杯。今日柯橋風色惡。淡煙疎雨洗黃梅。﹝雜毒海載此偈是西巖作。誤也﹞

隱靜柔禪師法嗣

蘇州虎丘雙杉元禪師

舉宋太宗夢神人勸發菩提心。次日問廷臣。菩提心作麼生發。羣臣無對。雪竇代曰實爲今古罕聞。別峯印代曰王言如絲其出如綸。師頌曰。萬里謳歌聖化成。條風塊雨樂樵耕。不因嵩嶽三呼後。無象誰知眞太平。冷泉兩廊畫壁頌曰。一一塵中堅密身。攺頭換面轉精神。誰知東壁打西壁。總是靈山會上人。

徑山珍禪師法嗣

杭州徑山元叟行端禪師

族臨海何氏。世業儒。母陳氏。師生而秀拔。幼不茹葷。年十二從族叔父茂上人得度於余杭化城院。十八受具戒。一切文字不由師授。初參藏叟於徑山。叟問甚處人。師曰臺州。叟便喝。師展坐具。叟又喝。師收坐具。叟曰放汝三十棒參堂去。師於言下豁然頓悟。一日侍立次。叟曰吾泉南無僧。師曰和尙聻。叟便棒。師接住曰莫道無僧好。叟頷之。命入侍司。洎叟告寂。師至淨慈依石林。鞏處以記室師。嘗自稱寒拾里人。橫川珙居育王。以偈招曰。寥寥天地間。獨有寒山子。師竟不渡江。謁覺庵眞於承天。後參雪巖欽於仰山。巖問何處來。師曰兩浙。巖曰因甚語音不同。師曰合取臭口。巖曰。獺徑橋髙。集雲峯峻。未識書記在。師拍手曰鴨吞螺螄眼睛突出。巖笑。顧侍者點好茶來。師曰也不消得。居三歲而巖逝。乃還浙右。徑山請居第一座。大徳庚子出世湖之資福。特旨賜號慧文正辧禪師。中書平章事張閭公任行宣政院使。首舉師主中天竺。開堂日公率僚屬躬詣座下。皇慶壬子遷靈隱。有旨設水陸大會於金山。命師升座說法。事竣入覲。加賜佛日普照。陛辭南歸養髙於梁渚之西丘。至治壬戌徑山虛席請師補處。師三被金襕之賜。二十年間足不越閫。而慕其道者鱗萃。至無所容。僧問如何是正法眼。師曰十字街頭石敢當。曰只者便是麼。師曰月似彎弓少雨多風。上堂。舉僧問趙州狗子還有佛性也無。州曰無。又僧問狗子還有佛性也無。州曰有。師曰。若以無爲究竟。後來因甚道有。若以有爲諦當。前面因甚道無。者裏捉敗趙州。許你天上天下。上堂。心不是佛。兔馬有角。智不是道。牛羊無角。驀拈拄杖畫一畫。一夜落華雨。滿溪流水香。上堂。秋風涼。秋夜長。未歸客。思故鄕。拍禪牀。自是不歸歸便得。五湖煙景有誰爭。上堂。邊戍朝鳴角。空山夜答鐘。人人皆共聽。何處不圓通。元宵上堂並謝監收浴主維那。千粒萬粒從一粒生。只者一粒從甚麼處生。千燈萬燈從一燈起。只者一燈從甚麼處起。識得一燈千燈萬燈燈燈不疑。識得一粒千粒萬粒粒粒無礙。三腳驢子弄蹄行。踏破無邊香水海。拈拄杖卓一下。頂門也少者一下不得。師嘗勘一新到曰何方聖者甚處靈祗。僧曰臨朕砧。師曰杜撰禪和如麻似粟。參堂去。又勘一僧曰。棋盤石斫破你腦門。缽盂池浸爛你腳板。僧擬答。師便喝。又勘一僧曰。擘開華嶽連天秀。放出黃河徹底淸。卽且置。平實地上道將一句來。僧擬開口。師便打。師以呵叱怒罵爲慈誘之誨。以不近人情行大公之道。師之利他皆陰爲之。沒齒不言。師生於宋寶佑乙卯。以至正辛巳八月四日示微疾。沐浴更衣書偈訣眾曰。本無生滅焉有去來。冰河發焰。鐵樹華開。投筆垂一足而化。畱龕七日顏色如生。世壽八十八僧臘七十六。以是月十一日奉全身葬於寂照塔院。

淨慈穎禪師法嗣

溫州江心一山了萬禪師

族臨川金氏。貌瘠而弱。年十五業程文有聲。然素志出家。弱冠從金溪常樂院思仁者祝發。俄有靈芝產戶樞。及遊方。謁偃溪聞荊叟玨簡翁敬。諸老皆相吻合。東叟領南屏命師掌記。偶經神祠見紙灰旋起。脫然忘所證。亟以白叟。叟詰之。遂蒙印可。遊天臺。眾請開法寒巖。瓣香嗣東叟。踰三年遷仙居紫籜。又十年遷疎山。當道議不合卽撾退。未幾江淮總統會諸山以開先迎師。師蒞事。叢林鼎新。又十年升住江心。少不適意又輒棄去。寺眾數百懇畱。隨至馮公嶺。各涕泣而去。會廬山月澗明公遣舟迎師歸東溪。明公示寂。開先之眾復以請。師方卻之。眾哀懇不以寺事累師。惟乞訓徒。上堂。靜悄悄。鬧浩浩。渾不涉階梯。已踏向上道。萬里無寸艸。出門便是艸。撞著賣柴翁。便是栽松老。琉璃殿上月團團。珊瑚枝頭日杲杲。上堂。逢堯舜則陳典謨。要立生涯。遇桀紂則用殺伐。盡掃窠臼。吾輩人乾嚗嚗硬糾糾淨裸裸赤灑灑。何曾有許多事。可怪睦州老漢見僧入門便道現成公案放汝三十棒。子細看來也是窮急計生。上堂。拈拄杖。此拄杖子。西天四七東土二三。天下老和尙拈弄不出。今日落在開先手裏。無頭無尾能放能收。離相離名能縱能奪。𨿽然如是。也只爲中下之機。忽遇上上人來時如何。以拄杖畫一畫。放過一著。皇慶元年十一月二十六日遘疾。危坐不近藥。閱七日命具浴。更衣書訣眾語。泊然而逝。闍維收五色舍利如菽不可數計。目睛不燼。鎔以烈焰益晶瑩。齒牙頂骨錚然有聲。時攺作豫章烏遮塔。江西行省丞相干赤命以舊藏世尊舍利奉於中。而遣使分師之目睛舍利貯之銀盒陪葬焉。余骼舍利分葬東溪。

明州奉化嶽林栯堂益禪師

溫州人。開法婺之天寧。遷薦福。後主明之太平。復升彰聖。晚住嶽林。上堂。古者道我者裏無法與人只是據款結案。彰聖者裏亦無法與人亦不據款結案。拈拄杖。如何是佛。赤腳踏蓮華。如何是佛向上事。雕梁畫棟。擲下拄杖便歸方丈。二月十五日上堂。擊拂子一下。彰聖今日將三十年前冷灰裏爆出底烏豆換老胡眼睛去也。喝一喝。設有一法過於涅盤。我此一喝不作一喝用。上堂。魯祖面壁。麻谷閉門。二大老𨿽與天寧相去數百年。今日不免各與二十拄杖。何故。譬如油蠟作燈燭。不以火點終不明。示眾。諸上座出息不保入息。二六時中切莫將身心別處雜用。饒你掉臂也是祖師西來意。腳尖頭也踢出一尊古佛來。不如無事好。上堂。舉黃龍三關話。師曰。黃龍老漢頭匾。所以說漳泉福建話逼眞。謾得天下人過。謾漳泉福建人不過。上堂。以手指左邊。者是香鑪。指右邊。者是華瓶。能以一義作無量義。以無量義爲一義。陳尊宿織蒲鞋。鄧師伯打瓦鼓。上堂。步步是諸人證明處。須是自肯方可歸家穩坐。若不然者。﹝虫﹡巢﹞蛣腹蟹。水母目蝦。上堂。五千四十八卷只作一句道卻。遂起身曰。立地待諸人構取。便下座。臨終偈曰。八十三年什麼巴鼻。拍樹成佛。虛空落地。茶毗舍利瑩然。齒牙數珠不壞。

婺州雙林云屋自閒禪師

括蒼葉氏子。烏巨行禪師之九世孫也。初參荊叟玨於靈隱。次謁東叟穎於淨慈掌記室。一日因撰佛成道疏曰。發見精於午夜。叟曰何不道泯見精於午夜。師不覺股栗汗下如發蒙蔀。徹見叟垂手爲人處。後出世雙林。遷智者。皇慶壬子十月二十五日與客語笑次。忽命侍僧取筆書偈而逝。

無方安禪師法嗣

枯木榮禪師

贊三祖偈曰。風恙纏身世莫醫。家貧遭劫更堪悲。誰知覓罪了無處。正是賊歸空屋時。

育王觀禪師法嗣

杭州徑山佛智晦機元熙禪師

族豫章唐氏。師與兄元齡俱習進士業。元齡旣登第。師從西山明公祝發。將遊方。其母具白金爲裝師。謂財足喪志。卽善言辭之。聞物初闡化玉几。往依之。初與語驚異。畱侍左右。後謁東叟穎於南屏命掌記。至元間總統楊璉眞加奉旨取育王舍利。躬詣師求記述舍利始末。因招與俱。師曰。我有老母。兵後存亡不可知。遂辭歸江西。元齡先以臨江通判從文丞相起兵死難。獨母在堂。師奉之以孝聞。元貞二年出世百丈。居十有二載。至大初應淨慈請入院。日行中書省行宣政院官屬悉迎請發揚宗旨。四方英衲一時輻輳。上堂。雲門道个普字。盡大地人不柰何。殊不知雲門四稜蹋地。當時若與振威一喝。待他惡發。徐徐打个問訊道。莫怪觸忤好。非但扶起此老。管取話行天下。上堂。舉太原孚上座聞角聲悟道話。頌曰。琴生入滄海。太史遊名山。從此揚州城外路。令嚴不許早開關。上堂。三界無法何處求心。白雲爲蓋流水作琴。古今無間誰是知音。擊拂子。一曲兩曲無人會。雨過夜塘秋水深。上堂。獨坐大雄峯。寒灰撥不紅。一星螢火出。孤鶴過遼東。結制上堂。以手作結布袋勢曰。南山今日結卻布袋口了也。汝等諸人各各於其中身心安居平等性智。忽有个衝開碧落撞倒須彌底。莫道結子不堅密。良久曰。漫天网子百千重。居七載復遷徑山。已而杖策歸南屏山下。百丈大仰之徒聞師退閒爭來迎請。師不獲已遂返仰山居三年。將示寂。手書辭所與遊者。復書偈訣眾。擲筆而化。時延佑六年閏八月十有七日也。世壽八十二。奉全身瘞於金雞石下。弟子在杭者分爪發塔於淨慈西隱。

淨慈聞禪師法嗣

杭州徑山雲峯妙髙禪師

福之長溪人。世業儒。母阮。夢池上嬰兒合爪坐蓮華心。手捧得之。覺而生師。因名夢池。神彩秀徹。嗜書力學。尢耽釋典。固請學出世法。依云夢澤公剃染受具戒。首參癡絕。次見無準。準尢器愛。復之育王見偃溪命掌藏鑰。一日溪舉譬如牛過窗欞頭角四蹄都過了因甚尾巴過不得。師劃然有省。乃曰鯨吞海水盡露出珊瑚枝。溪許可之。會溪遷南屏師與俱。後出世住宜興大蘆。繼遷江陰勸忠霅川何山。蔣山虛席奉朝命居。歷十有三載。眾踰五千指。徳佑乙亥寺被兵軍。士以刃擬師。師延頸曰欲殺卽殺吾頭非汝礪刃石。辭色了無怖畏。軍士感化棄刀而去。至元庚辰遷徑山。寺罹回祿。艸創才什一。不數年遂還舊觀。示眾。前念是凡。後念是聖。一刀兩段。更莫遲疑。是以涅盤會上廣額屠兒放下屠刀便言我是千佛一數。然𨿽如是。若無舉鼎拔山力。千里烏騅不易騎。示眾。言前辧旨。句下明宗。東計山熾然說法。湛瀆水專爲流通。者裏構得未免遞相鈍置。若或尙存觀聽。擾擾匆匆。晨雞暮鐘。上堂。聲色爲無生之鴆毒。受想乃至人之坑阱。者般說話何誰不知。然粗餐易飽細嚼難饑。上堂。世界未形。乾坤泰定。生佛未具。覿體全眞。無端鏡容大士。向鷹巢躍出。擘破面皮。早是遭人描邈。那更缺齒老胡不依本分。遙望東震旦國有大乘根器。迢迢十萬里來意在攙行奪市。直得鳳樓鼓響。阿閣鐘鳴。轉喉觸諱。插足無門。合國難追。重遭揭露。新蔣山迫不得已。跨他船舷入他界分。新官不理舊事。畢竟如何。拍禪牀一下。戍樓靜貯千峯月。塞艸閒鋪萬里秋。上堂。五峯峭峙。到者須是其人。一鏡當空。無物不蒙其照。祖師基業依然。猶在衲僧活計。何曾變遷。著手不得處正好提撕。措足無門時方堪履踐。直得山云澹濘澗水潺湲。一曲無私萬邦樂業。正恁麼時功歸何所。車書自古同文軌。四海如今共一家。戊子春魔事忽作。有﹝贊﹣貝﹢日﹞毀禪宗者。師曰此法門大事吾當忍死爭之。遂趨京。有旨集諸宗徒廷辯。上問。禪以何爲宗。師奏。淨智妙圓。體本空寂。非見聞覺知思慮分別所能到。宣問再三。師歷舉西天東土諸祖以至徳山臨濟棒喝因緣餘二千言。又宣進榻前與﹝贊﹣貝﹢日﹞者反復論難。﹝贊﹣貝﹢日﹞者辭屈。上大悅。賜食而退。師陛辭南歸。示眾曰。我本深藏巖竇。隱遁過時。不謂日照天臨。難逃至化。又曰。衲破蒙頭萬事休。此時山僧都不會。徑山復災。師謂眾曰吾宿負此山債耳。復竭力營建匯殿坡爲池他屋以次落成。癸巳六月十七日書偈而逝。師生於嘉定己卯二月十七日。世壽七十五僧臘五十九。塔於寺之西麓。

湖州何山鐵鏡至明禪師

福唐長溪王氏子。首謁堯叟蓂於嘉禾天寧。𨿽蒙策勵未有省發。復見偃溪於淨慈。朝參暮叩久之始獲印證。又謁淸溪沅藏叟珍。至元辛巳出世何山。移大梅。大徳庚子復請歸何山。上堂。著意馳求驢年見面。盡情放下瞥爾現前。香嚴聞擊竹聲徹見本來面目卽不問。且道恁麼熱向甚麼處回避。歸堂喫茶去。上堂。原野秋陰寒螿悉吟。楓林落葉片片赤心。達摩頂門。無骨兒孫。海底摸鍼。忽然摸著時如何。誰道龍王宮殿深。上堂。達摩不來東土。官路少人行。二祖不住西天。私酒多人喫。何山門前一條大路。南來北往知是幾多。只是中間一塊石頭未曾有人踏著。眾中莫有踏著者麼。擲下拄杖曰。看腳下。上堂。今朝八月二十五。記得洞山離查渡。落在雲門网子中。有屈至今無處訴。豎起拂子。雲門大師來也。合喫何山手中棒。且道過在什麼處。不合鼓弄人家男女。延佑乙卯十一月初五日呼其徒囑後事。索紙大書曰。絕羅籠。沒回互。大海波澄。虛空獨露。擲筆翛然而逝。壽八十六。

明州天童止泓鑑禪師

初住信州眞如。移天童。上堂。諸佛不眞實。說法度羣生。菩薩有智慧。見性不分明。白雲無心意。灑爲世間雨。大地不含情。能長諸艸木。古徳與麼提唱。於四諦法中開鑿人天不妨善巧。若據衲僧分上。何啻白雲萬里。上堂。拈拄杖。一有多種。二無兩般。枯桑知天風。海水知天寒。拄杖子聞與麼道。不覺忻忻笑曰。出身猶可易。脫體道應難。擲下拄杖下座。上堂。舉大陽玄禪師問梁山如何是無相道場。山指大士﹝巾﹡﹝穴／登﹞子曰者是吳處士畫底。玄擬進語。山急索曰者是有相底那个是無相底。玄遂有省。便作禮。山曰何不道取一句。玄曰道卽不辭恐上紙筆。山笑曰此語上碑去在。頌曰。眞空無相絕名模。空底精兮畫底粗。道卽不辭難上紙。西天胡子沒髭須。

靈隱濟禪師法嗣

明州天童石門來禪師

嘗作剪刀頌曰。渾鋼打就冷光浮。兩刃交鋒未肯休。直截當機爲人處。何曾動著一絲頭。

明州雪竇野翁炳同禪師

新昌張氏子。參大川。一日入室次。川舉臘月火燒山話。師擬開口。川遽拈竹篦拄之。師豁然悟旨。後縛茅仗錫峯。日扃戶書法華。嘗有老來非厭客靜裏欲書經之句。值雪竇虛席。輿議請師。師遜辭。堅請乃赴。送僧之華頂見溪西和尙偈曰。髙髙峯頂屹雲中。八十溪翁也眼空。相見莫言行腳事。累他雙耳又添聾。壬寅中秋日升座辭眾而逝。

雙林朋禪師法嗣

杭州靈隱悅堂祖誾禪師

南康周氏子。端平元年八月一日生。年十三告辭父母依郡之嘉瑞寺偃上人爲師剃髮受具。一日閱華嚴經至惟一堅密身一切塵中現。忽有省。卽往見別山智於蔣山。問近離何處。師曰江西。山曰馬大師安樂否。師叉手進前曰起居和尙。山俾入侍司。未幾至杭見斷橋倫於淨慈。問臨濟三遭黃檗痛棒是否。師曰是。橋曰因甚大愚肋下築三拳。師曰得人一牛還人一馬。橋頷之。橋逝而柏山介石補其處。一日室中舉庭前柏樹子話。師擬議。石抗聲曰何不道黃鶴樓前鸚鵡洲。師言下頓悟。卽命侍香。久之歸廬山東巖。日住圓通延師分座。九江守錢眞孫聘師出世西林。至元二十五年遷開先。又遷東林。元貞初奉詔赴闕。入對稱旨。賜璽書。通慧禪師號。並金襕法衣。大徳九年升住靈隱。嘗勘一僧曰。微塵諸佛在你舌頭上。三藏聖教在你腳跟底。何不瞥地。僧罔措。師便喝。又勘一僧曰。釋迦彌勒是他奴。他是阿誰。僧擬對。師便打。一僧新到。師問何處來。僧曰閩中。師曰彼處如何住持。僧曰饑卽喫飯困卽打眠。師曰錯。僧曰未審和尙此間如何住持。師拂袖歸方丈。居四載而逝。訣眾偈曰。緣會而來。緣散而去。撞倒須彌。虛空獨露。世壽七十五僧臘五十二。

弁山阡禪師法嗣

盧山圓通雪溪逸禪師

贊興化和尙偈曰。中原一寶有來由。拶得君王引襆頭。到此若無靑白眼。當機誰敢謾輕酬。

無鏡徹禪師法嗣

嶽州灌溪昌禪師

山居偈曰。閒來石上玩長松。百衲禪衣破又縫。今日不憂明日事。生涯只在缽盂中。

薦福燦禪師法嗣

支提愚叟澄鑑禪師

寧徳張氏子。參無文於薦福遂許入室。出世白雲。至元二十年世祖勅住支提。賜號通悟明印大師。後將示寂。沐浴更衣書偈曰。八十二年落賺世緣。躍翻筋斗應迹西乾。擲筆危坐而逝。

雪峯信禪師法嗣

紹興府大慶尼了庵智悟禪師

生於福州王氏。幼孤。年十一白母願出家。禮祥山寺普升得度。誦維摩經至諸佛國土亦復皆空。豁然頓悟。每自嘆曰。不求明師決擇。恐成差別虛棄光陰。時北山退漳之南院閒居鼓山西庵。師往參叩。山問曰上座什麼處住。師曰不住南臺江邊。山曰畢竟住在什麼處。師不審便行。山叱曰走作什麼合喫山僧手中棒。師面熱汗下。次日復往請益曰某甲昨日祇對和尙有什麼過。山厲聲曰更來者裏覓過在。師釋然曰。月明照見夜行人。山顧旁僧曰看渠根器不凡。遂印以偈。有相逢若問其中事。風攪螺江浪拍天之句。後出世蘇之西竺。一日癡絕來訪。問曰。子悟處如末山見大愚。忽然撞著灌溪來時如何。師曰大海不讓細流。癡絕一笑而已。寶佑六年住大慶。僧問。灌溪道我在臨濟爺爺處得半杓。末山娘娘處得半杓。畢竟是有是無。師曰百華球子上何用繡紅旗。上堂。拈拄杖。天垂十二闌干角。風滿三千世界中。熱惱變成淸淨境。禪心頓覺悟眞空。靠拄杖。有甚共語處。上堂。大陽門下日日三秋。明月堂前時時九夏。古人恁麼道。未免坐在者裏。大慶卽不然。山轉疑無路。溪回別有村。上堂。柳絮飄風杏華沐雨。好个生機。快須薦取。以拂子擊禪牀曰。咄。三十年後不得錯舉。

華藏淨禪師法嗣

明州天童西江謀禪師

被勅住天童歷四十年。貌枯瘁。蒞眾孤峻。機語峭拔。音如洪鐘。理宗朝三被寵錫。其示眾曰。春日晴。黃鸝鳴。最親切。誰解聽。癡絕主玉几嘗寄偈曰。千丈飛流气象新。巖前一吼淨無塵。將入滅。顧侍僧曰。一笑翻身。日面月面。閣筆而逝。

福州雪峯石翁玉禪師

禮雪峯塔偈曰。入閩早是四旬餘。象骨崖前縛屋居。誰道開平年代後。春疇煙雨幾鋤犁。

徑山玨禪師法嗣

杭州中竺空巖有禪師

室中嘗垂語曰。黃金鑄就鐵眞人。﹝東海湧頌曰。錦衣公子醉田家。熟睡柴牀日未斜。熱渴呼漿無所得。便將玉帶換甌茶﹞

杭州淨慈千瀨善慶禪師

嚴陵彭氏子。丱歲而孤萍蹤無寄。就舅氏業儒。往見懷楚。楚知爲法器。問能出家否。師曰固本願耳。楚遂度之爰具戒品。律身甚嚴。徧歷諸方咸無所證。後聞佛心玨主淨慈。遂往親依。一日聞舉洞山麻三斤話悟旨。出世宜興之保安。遷嘉禾之天寧。後升淨慈。嘗著扶宗顯正論進。仁宗覽而嘉之。賜金襕袈裟。徽號慧光普照文明通辯。及謝事。築室曰歸休。宴息其間泊如也。至元戊寅八月三日化去。壽七十九。

靈隱泉禪師法嗣

婺州寶林無機和尙

上堂。舉教中道。居一切時不起妄念。於諸妄心亦不息滅。住妄想境不加了知。於無了知不辧眞實。大慧頌曰。荷葉團團團似鏡。菱角尖尖尖似錐。風吹柳絮毛球走。雨打梨華蛺蝶飛。師曰。大慧和尙可謂桃華李華總成一家。雙林則不然。客捨並州已十霜。歸心日夜憶咸陽。無端更度桑乾水。卻望並州是故鄕。上堂。蘆華對蓼紅。木落山露骨。彷佛揚州。依希越國。拈拄杖卓一下。爲君卓破精靈窟。無位眞人赤骨律。

黃龍開禪師法嗣

華藏瞎驢無見和尙

上堂。舉興化打克賓話。頌曰。興化打克賓。言親語不親。棒頭如雨點。敲出玉麒麟。

杭州慧云無傳祖禪師

上堂。佛佛廣說。大智莫能知。祖祖相傳。凡情詎能測。先天後地成壞長存。入死出生去來不變。於斯薦得已涉支離。其或未然。山僧更爲下个注腳。以拂子擊禪牀曰。啼得血流無用處。不如緘口過殘春。

杭州護國臭庵宗禪師

上堂。舉丰幹謂寒山拾得曰。你與我去遊五臺便是我同流。寒山曰你去遊五臺作麼。幹曰禮拜文殊。山曰你不是我同流。師曰。丰幹開口不在舌頭上。寒山同坑無異土。檢點將來。兩个駝子廝撞著。世上應無直底人。上堂。舉嶽林振禪師示眾曰。布袋口開還有買底麼。僧曰有。林曰不作賤不作貴作麼生買。僧無語。林曰老僧失利。師曰。嶽林設个問端也甚奇特。及至被人道个有字。直得東遮西掩囊藏不疊。護國今日布袋開口還有買底麼。良久曰。闌干𨿽共倚。山色不同觀。

孤峯秀禪師法嗣

福州鼓山皖山正凝禪師

龍舒太湖人。年十七二親俱喪。投黃州雙泉道瑛剃落。鄂渚開元受具。卽遊方徧參三祖環庵璉鍾山癡絕衝長蘆南山哲皆不契。後參雙塔無明性。明問達摩九年面壁時如何。師曰有理難伸。被明劈胸一拳。師忽然有省。嘆曰。我生平用底遭者老漢一拳瓦解冰消了也。復入閩禮孤峯和尙。峯舉狗子無佛性話。師不能答。踰半載得臻閫奧。乃頌曰。趙州道無。箭不虛發。築著磕著。全活全殺。峯曰你也得只是未在。一日峯舉徳山見龍潭話問那里是徳山親到處。師以手掩峯口。卽說頌曰。潭不見。龍不現。全身已在空王殿。夢回忽聽曉鶯啼。春風落盡桃華片。峯曰。汝今日方知泗洲大聖不在揚州出現。善自護持。遂俾侍香。洎峯遷西禪囊山師皆隨侍。峯歸寂。往依雪峯。霜林果請居板首。寶佑丁巳出世福州釣臺。遷萬歲。久之太傅賈平章魏國公札請住鼓山。槌拂之下眾盈四千指。士大夫摳衣問道恨識師之晚。上堂。入院方三日。追陪人事忙。燈籠與露柱。密密細商量。且道商量个什麼。拍禪牀。昨夜碧天風浪靜。一輪明月映螺江。上堂。六月旦。夏巳中。荷華開水面。荔子映山紅。無位眞人處處相逢。擬議雲山千萬重。鼓山入院上堂。拈拄杖。揚下住山鈯斧。拈起國師聖箭。卓拄杖。一鏃破三關。機鋒如掣電。左右逢原。全機殺活。直得大頂峯小頂峯望空斫額。白雲亭湧泉亭笑裏點頭。正與麼時。且道功歸何所。靠拄杖。雕弓已掛狼煙息。萬國來朝賀太平。示眾。萬機不到千聖攢眉。正令當行阿誰敢擬。便恁麼會已落第二義諦。大似望梅林止渴。有甚快活處。衲僧家將黑豆子換人眼睛。把斷貫索穿人鼻孔。未爲分外。且道衲僧見个甚麼道理。卓拄杖一下。選佛若無如是眼。宗風那得到於今。舉雪峯示眾曰。此事不從唇吻得。不從黃卷上得。不從諸方老宿得。合從什麼處得。也須子細。頌曰。一滴眞珠紅潑醅。殷勤相勸兩三回。到頭欲盡東君意。吞卻臨行上馬杯。將終集兩序示遺誡。索筆書偈曰。八十四年一夢相似。夢破還空也無些事。端坐而逝。

婺州雙林一衲介禪師

贊傅大士偈曰。非儒非道亦非禪。杜撰修行忒可憐。擔閣一身三不了。至今八百有餘年。

容庵海禪師法嗣

葛廬覃禪師

舉僧問石溪和尙如何是佛。溪曰矮子看戲。頌曰。巍巍丈六紫金容。百戲場中有變通。矮子看來眉卓豎。鐵錘無孔舞春風。

續燈存稿卷第三

續燈存稿卷第四

明嗣祖沙門東吳通問編定

笠澤居士華亭施沛匯集

臨濟宗

大鑑下第二十一世之上

徑山範禪師法嗣

袁州仰山雪巖祖欽禪師

閩之漳州人。五歲出家。十六剃染。十八行腳。初參雙林洎妙峯善石田燻諸老無所發明。聞天目禮住淨慈懷香請益。目示臨濟三頓痛棒話亦無所入。遂上徑山謁無準和尙。依準最久銳志咨參。封被脇不至席者數載。有修上座者時激勵之。一日上蒲團忽然面前豁開如地陷一般。目前淨裸裸地靜悄悄地浮逼逼地。半月餘動相不生。自玆坐定礙膺十年。尋常入室每遇舉主人公便可打﹝跳﹣兆﹢孛﹞跳。若教舉起衲僧巴鼻佛祖爪牙更無有下口處。後同忠石梁過天目佛殿前行。擡眸見一株古柏觸著。向來所得境界和底一時揚下。礙膺之物爆然而散。如在暗室出白日之下。從此不疑生不疑死不疑佛不疑祖。方始見徑山老人立地處。後舉示人曰正好與三十拄杖。出世瓣香酬恩上堂。少林一曲五傳。至於六祖山深水寒。發太古之淸音。調翻南嶽九世。至於慈明唱髙和峻。奏絕聽之希聲。所以佛法盛於江西湖南。恢恢然浩浩然不可得而名焉。豈料三百年來土曠人稀道隨時變。黃鍾大呂寂而不作。鄭音衛響亦乃不聞。欽上座固無長處。旣在浙江那畔被一陣業風吹到潭州城裏。只得攺腔換調向十字街頭重翻此曲去也。且道是何節拍。擊拂子曰。萬年歡復。舉趙州和尙曰。金佛不度鑪。木佛不度火。泥佛不度水。眞佛內裏坐。師曰。揭示如來正體。發明向上宗猷。趙州固是好手。只是不合彊生節目。新龍興見處又且不然。金佛度鑪。木佛度火。泥佛度水。眞佛聻切忌話墮。忽有个漢出來道你恁麼正是彊生節目。拍膝一下。將謂無人證明。上堂。一見便見。一得永得。展手曰。撒開兩手大家看。畢竟明明是何物。潭州內外有一十八座城門。白日行人千千萬萬往往來來。一任東西南北。謝首座維那上堂。人天眼目。佛祖綱維。千差萬別。一以貫之。如何見得。克賓法戰不勝。南泉斬卻貓兒。上堂。春日晴。燒痕靑。布谷催耕處處鳴。𨿽然底事最分明。只是不得將眼看並耳聽。何故。才有一絲頭。便有一絲頭。上堂。吹毛劍。嚙鏃機。肘後符。頂門眼。潭州城裏起五千間寨屋。道林寺裏借一百名夫。你輩後生晚進茄子瓠子。喫現成飯知什麼碗。上堂。石門巇崄。玉峽潺湲。未到此間不妨疑著。到則到矣。平展一句又作麼生。古路鐵蛇橫。浴佛上堂。四月八。生悉達。九龍吐水浴金軀。雲門一棒要打殺。是大神咒是大明咒是無上咒。汝等諸人還見黃面老子麼。以拄杖一時打散。上堂。杜鵑啼血滿華枝。底事匆匆苦勸歸。歸到故鄕還似客。村村綠暗與紅稀。函蓋乾坤句。隨波逐浪句。截斷眾流句。向者裏薦得。一串穿卻。楊岐驢子三隻腳。上堂。才恁麼不恁麼。有來繇沒來繇。十里灘頭廖胡子。釣得一雙紅鱗錦。尾放下卻是條鰍。因甚如此。斷岸孤舟。上堂。落華三月雨。殘夢五更鐘。聲色都消盡。玄關又一重。卻不得道。更須直下盡底掀翻。何故。須彌山。上堂。是亦剗非亦剗。令下無私棒頭有眼。因思黃檗大師道。汝等諸人與麼行腳何處有今日。也是睦州擔板。上堂。水不洗水金不博金。靑天白日自古自今。山僧到者裏直是插手不入。汝等諸人還信自己是仰山麼。曹溪波浪如相似。無限平人被陸沈。上堂。道在日用日用不知。饑只喫飯寒只添衣。晴天皧日掛枯梨。點簡溪頭梅樹。向陽偸放南枝。上堂。春雨溟蒙。春云靉叇。忽然杲日當空。天不能遮。地不能載。正恁麼時如來禪且置。祖師禪未在。因甚如此。只許參。不許會。上堂。呼六爲五破二作三。眼觀東北意在西南。仰山門下卻不用者般茶飯。何故。佛法不怕爛。上堂。燻風自南來。殿閣生微涼。諸佛出身處。切忌錯商量。縱使言前薦得句外承當。仰山敢道未在。何故。嫩竹敲風鳴翡翠。芰荷翻雨潑鴛鴦。上堂。純淸絕點正是眞常流注。打破鏡來未免一場狼藉。不若遇飯喫飯遇茶喫茶。曉來獨立空庭外。閒對寒梅幾樹華。上堂。海水不可斗量。虛空不可尺度。淨地不可撒沙。爛泥不可著腳。者四轉語轉轉有落處。且道落在什麼處。東京大相國寺裏有樹芭蕉。風吹雨打一似破袈裟。上堂。有句無句如藤倚樹。白鷺下田千點雪。黃鸝上樹一枝華。三千里外賣卻布單。不遠而來。因甚放下泥盤。呵呵大笑。毗婆屍佛早畱心。直至如今不得妙。上堂。禪樹上叫喧喧。道門前風浩浩。冷地思量眞好笑。且道笑个什麼。等閒拾得鄭州梨。看來卻是靑州棗。上堂。个事本成現。覓則不可見。白圭本無瑕。琢磨翻成玷。執之以實法空中生閃電。視之爲等閒腳下添紅綫。珍重。學道人好好看。方便作麼生。急須著眼看仙人。莫看仙人手中扇。師在眾時有鑄鐘偈曰。通身只是一張口。百煉鑪中輥出來。斷送夕陽歸去後。又催明月上樓臺。無準忌拈香。盡道先師今日死。誰知今日是生朝。不知卻有何憑據。紫柏黃檀一處燒。僧問如何是徳山棒。師曰穿過你髑髏。曰如何是臨濟喝。師曰還聞麼。問如何是一喝如金剛王寶劍。師曰切忌傷鋒犯手。曰如何是一喝如踞地師子。師曰眞个可憐生。曰如何是一喝作探竿影艸。師曰不得面前背後。曰如何是一喝不作一喝用。師曰卻須參始得。問如何是五家宗旨。師曰有口祇堪喫飯。曰若不借問爭達本源。師曰未敢相許。曰如何是潙仰宗。師曰父慈子孝。曰如何是臨濟宗。師曰迅雷不及掩耳。曰如何是曹洞宗。師曰三更不借夜明簾。曰如何是雲門宗。師曰體露金風。曰如何是法眼宗。師曰山自靑水自綠。僧曰五家宗派蒙師指向上宗乘事若何。師曰頭頂天腳踏地。師憫綱宗失據。因爲提挈拈頌激揚敲唱。見諦超宗。一時宗風爲之振起。初住潭州龍興。繼遷湘西道林南明佛日仙居護聖及湖州光孝。末後咸淳己巳住袁州仰山。世稱法窟第一云。元帝賜賚尊禮。至元丁亥寄竹篦塵拂及綠水靑山一同授記與髙峯原妙。以贊示曰。上大今已無人。雪巖可知禮也。虛名塞破乾坤。分付原妙侍者。壽七十餘示寂。

臺州國淸靈叟源禪師

上堂。舉僧問趙州眞如凡聖皆是夢言如何是眞言。州曰唵部臨﹝口﹡癹﹞。師曰。趙州禪只在口皮邊。看他與麼也是喚鐘作甕。忽有問靈叟。卻向他道饑時但喫飯。且道與古人是同是別。西天梵語此土唐言。上堂。炎自炎。涼自涼。法無二法不用商量。只如人人鼻孔在面上。則固是知有。我更問你。別沼荷香何似深村稻香。示防意如城偈曰。六門長鎖舊封疆。已是攀緣萬慮忘。昨夜貧家忽遭劫。元來禍起自蕭墻。守口如瓶偈曰。明明只在鼻孔下。動著無非是禍門。直下放教如木﹝木﹡突﹞。靑天白日怒雷奔。

明州天童別山祖智禪師

姓楊氏。蜀之順慶人。年十四得度。初聞僧誦華嚴經彌勒樓閣入已還閉。恍如夢覺。遂頌靈云見桃華曰。萬綠叢中紅一點。幾人歡喜幾人愁。徧叩浙翁琰無際派髙原泉淳庵淨妙峯善諸老宿。最後見無準於雪竇。準知是法器待之彌峻。時或棒喝交下一語不少貸。師擬對輒噤不能發。繇是知解都喪。久之作而言曰。吾生平伎倆皆死法也。今見此翁始行活路。旣而準移徑山命師分座。嘉熙戊戌洞庭天王虛席迎師主之。寶佑丙辰天童毀。州帥吳公潛奏師道行。師被旨攜一囊一缽至。縛茆以居。寧郡久不雨。師禱之輒應。繇是人情奔湊。不三年百廢具舉。天童始還舊觀。上堂。舉世尊將入涅盤文殊請再轉法輪。世尊咄曰。文殊吾四十九年未嘗說一字。汝請吾再轉法輪。是吾曾轉法輪耶。頌曰。老漢平生大脫空。將無作有誑盲聾。臨行一句方眞實。又是闍黎飯後鐘。庚辰九月旦忽示眾曰。云澹月華新。木脫山露骨。有天有地來。幾个眼睛活。有省問者。師曰不及相見各自努力。越十日夜分。呼侍者囑後事。叉手而寂。壽六十有七坐五十四夏。塔全身於中峯密庵窣堵波之右。

福州雪峯環溪一禪師

舉大通智勝佛十劫坐道場佛法不現前不得成佛道。頌曰。劫初鑄就毗盧印。古篆雕虫尙宛然。堪笑堪悲人不識。卻嫌字畫不完全。題布袋和尙贊曰。逢人乞一文。袋裏敵國富。不是下生遲。嫌佛不肯做。舉卽心卽佛。頌曰。卽心卽佛。砒霜狼毒。起死回生。不消一服。

杭州淨慈斷橋妙倫禪師

臺州黃巖徐氏子。母劉。夢月而孕。年十八落髮於永嘉廣慈院。初見谷源道於瑞巖。聞舉麻三斤話疑之。徧叩諸方。一日於云居見山堂。閱楞嚴至蚊虫螻蟻無有言說而能辦事。釋然有省曰。趙州柏樹子話可煞直截。旋謁無準於雪竇。準以狗子因何有業識令師下語。凡三十轉不契。師曰可無方便乎。準以眞淨所頌示之。師竦然良久。忽聞板聲通身汗下。於是脫然無疑。準移育王雙徑師皆分座。出世祗園。遷瑞巖國淸。後主淨慈。上堂。荊山有玉。獲得者不在荊山。赤水有珠。拾得者不在赤水。衲僧有無位眞人。證得者出入不在面門。驀拈拄杖橫按曰。會麼。幽州江口石人蹲。上堂。舉慈明室中安一盆水。盆上橫一柄劍。劍上安一緉艸鞋。凡見僧來便指。擬議便打。師頌曰。百華叢裏躍鞭過。俊逸風流有許多。未第儒生偸眼覷。滿懷無柰舊愁何。上堂。徳山低頭。夾山點頭。俱胝豎起手指頭。玄沙築破腳指頭。拈拄杖。都來不出山僧拄杖頭。何以見得。卓拄杖。一葉落天下秋。上堂。舉達觀穎禪師示眾曰。七佛是性隸。萬法是心奴。且道主人翁在甚麼處。自喝曰。七佛已下出頭。又自諾曰。各自祇候。師曰。喚七佛爲性隸。指萬法是心奴。達觀自謂有出身路。及乎自喝自諾。又是奴隸邊事。主人翁何曾夢見。大眾要見麼。以拂子拂一拂。曉來一陣春風動。開徧園林百樣華。將終與眾入室罷。作手書辭諸山及魏國公。公饋藥不受。又使人問曰師生天臺因甚死淨慈。師答曰日出東方夜落西。遂書偈而化。世壽六十二僧臘四十四。

明州天童月坡明禪師

舉僧問雲門久雨不晴時如何。門曰札。師頌曰。雲門者一札。吹毛光透匣。若不是張華。徒勞眼眨眨。舉良遂參麻谷因緣。頌曰。攜鋤不顧便好回去。誰人敢道你是座主。舉離四句絕百非話。頌曰。離四句。絕百非。遞相推過幾曾知。者僧擔一擔懵懂。換得兩頭淈﹝泳﹣永﹢盾﹞歸。舉燻風自南來殿閣生微涼公案。頌曰。賣扇老婆手遮日。一種風流出當家。說與途中未歸客。何須向外喫波楂。

廬山東林指南直禪師

送僧還成都偈曰。智不到處道一句。一句當機便到家。宿鷺亭前風擺柳。錦官城畔雨催華。

明州雪竇希叟紹曇禪師

西蜀人。出世佛隴。上堂。僧問向上宗乘事若何。師曰檐頭滴滴分明歷歷。乃曰西子湖邊泛渺茫。一堤寒綠看垂楊。誰知業債難逃避。開眼堂堂入鑊湯。到者裏如何卽得。擬欲爛煨黃獨不顧紫泥。未免蹈古人腳迹。擬欲關空鎖夢塞路斷橋。又恐坐在葛藤窠裏。不如隨分納些些。俯順時宜去。拈拄杖。豎窮三際橫亙十方。靠拄杖。碧眼黃頭會不得。野梅風定暗浮香。上堂。三月春雲暮。韶華似酒濃。鶯啼楊柳雨。蝶弄海棠風。若作境會。過山尋蟻迹。不作境會。度水覓魚蹤。畢竟如何。故鄕歸路遠。日暮泣途窮。住雪竇上堂。一宿覺。三擔土。腳未跨門。丰骨已露。等閒舉一步。危徑結寒華。信彩示一機。斷崖飛瀑布。𨿽然。要跨乳峯門卽易。要入乳峯室卽難。何故。鴻飛冥冥弋人何慕。上堂。發得一機活。出得一言當。萬里無片雲。靑天合喫棒。不待春風著意開。暗香已在梅華上。舉僧問南泉師居方丈將何指南。泉曰。昨夜三更失卻牛。天明起來失卻火。頌曰。奴顏婢膝走人間。羞見羊裘七里灘。文叔𨿽爲天子貴。子陵元作故人看。寄天童和尙偈曰。翁翁八十再生牙。爛嚼虛空吐出查。撒向玲瓏巖畔樹。枝枝葉葉是曇華。

杭州靈隱退耕寧禪師

初住嘉興崇聖。次遷蘇之報恩慧日承天。萬壽後遷靈隱。上堂。目前無法。意在目前。雨餘山色翠。風暖鳥聲喧。拍禪牀。堪笑老胡無轉智。少室峯前坐九年。上堂。舉香林因僧問年窮歲盡時如何。林曰東村王老夜燒錢。師曰。王老燒錢。言端語端。綿包特石。鐵裹泥團。上堂。極目千峯。鎖翠滿空。柳絮飛綿。可憐無位眞人一向艸宿露眠。啞。三春看又過。何日是歸年。舉巖頭問欽山如何是眞言。欽曰南無佛陀耶。頌曰。隨機有問隨機答。不是禪兮不是玄。後代無端翻譯出。卻將梵語作唐言。舉僧問趙州和尙姓甚麼。州曰常州有。曰甲子多少。州曰蘇州有。頌曰。蘇州有。常州有。三月江南啼鷓鴣。堪笑有年無徳漢。被人拶著彊分疎。

福州雪峯絕岸可湘禪師

舉僧問曹山雪覆千山爲甚孤峯不白。山曰須知有異中異。曰如何是異中異。山曰不墮諸山色。頌曰。言中彼此帶幽玄。盡向言中辧正偏。孤負一條官驛路。茫茫沈在月明前。舉僧問歸宗如何是玄旨。歸曰無人能會。曰向者如何。歸曰有向卽乖。曰不向者如何。歸曰誰求玄旨。又曰去無汝用心處。曰豈無方便門令學人得入。歸曰觀音妙智力能救世間苦。曰如何是觀音妙智力。歸敲鼎蓋三下曰子還聞麼。曰聞。歸曰我何不聞。僧無語。歸以棒趂下。頌曰。三聲鼎蓋普門開。苦海勞生喚不回。九十春光今已半。空飛華片點莓苔。漁浦接待偈曰。吳山那畔越山前。有飯充饑有榻眠。到此便能休歇去。帝鄕猶隔一潮船。

明州天童西巖了慧禪師

蓬州羅氏子。垂髫與羣兒戲必摶泥沙爲佛塔像。一日玉掌山祖燈至其捨。師向之合掌。父母以師資宿契遂令出家。燈授以般舟三昧。非其志。辭往成都謁瑰庵照於昭覺。器之屬令南詢。乃參浙翁琰於徑山。聞髙原泉爲人徑直。心慕之往叩。適原赴臺之瑞巖。師與俱。一日原問山河大地是有是無。師擬開口。原卽喝出。復以偈呈。原曰沒交涉。師一日偶書白楊示眾語。原閱之笑曰。寫字與做言句盡得。爭柰沒交涉何。師憤然。原曰汝緣不在此可往見雪竇無準和尙。師秉命造謁自陳來歷。準呵曰熟睡去。旣而令充不釐務侍者。一日謂師曰。覷不透處只在鼻尖頭。道不著處不離唇皮上。討之則千里萬里。師抗聲曰將謂有多少。準遷育王師侍行。從容承稟乃盡其要。逮準移徑山師居第二座。自是聲動叢林。節齋趙觀文作牧蘇州。舉師開法定慧。遷永嘉能仁江州東林。後至天童。佛涅盤上堂。拈拄杖。召大眾。黃面瞿曇乃竺乾猛將。以慈悲爲弓矢。以智慧爲戈矛。統百萬雄兵勇不可當。布三百餘陣勢不可敵。如是四十九年演出五千餘卷兵書。𨿽流落人間而未嘗有一字漏泄。因與生死魔軍爲冤爲對。遂於跋提河邊築一巨城名爲涅盤。於其城中先以紫磨金軀犒賞諸兵。令其瞻仰取足再三撫諭。而又散以八斛四斗珍珠。其謀意無他。必欲打破生死牢關。普與盡大地眾生共行通天活路。得到大安隱大解脫之場而後已。豈謂二千餘載猶未遂其志未奏其功。山僧旣知其力盡計窮。不免拔劍相助去也。以拄杖畫一畫。四海浪平龍睡穩。九天云淨鶴飛髙。芙蓉長老至上堂。舉芙蓉和尙訪實性大師。實性上堂。右邊拈拄杖向左邊曰。若不是芙蓉師兄也大難委悉。頌曰。陪盡老精神。杯盤越樣新。誰知村店酒。難勸玉樓人。舉泐潭常禪師面壁坐。南泉至乃撫常背。常曰阿誰。泉曰普願。常曰如何。泉曰也尋常。常曰汝何多事。頌曰。面壁堆危引客過。問誰那更問如何。道尋常已成多事。簡點儂家事更多。師在眾日。爲亡僧訥侍者起龕。至龕前連呼訥侍者三。乃曰。三喚不應。果然是訥。頂門放出遼天鶻。師先依妙峯於靈隱。嘗題兩廊畫壁曰。幸是十方無壁落。誰將五彩畫虛空。善財眼裏生華翳。去卻一重又一重。晚年退居幻智庵。將終誡執事已。問曰今何時。對曰二鼓矣。遂放身而逝。實景定三年三月十一日也。壽六十五夏四十七。

越州光孝石室輝禪師

上堂。舉城東老姥與佛同生。不欲見佛。每見佛來卽便回避。𨿽然如此。回顧東西總皆是佛。遂以手掩面。十指掌中亦總是佛。師頌曰。平生不願佛相逢。十指尖頭現紺容。夾路桃華風雨後。馬啼何處避殘紅。

靈隱燻禪師法嗣

杭州淨慈愚極慧禪師

參石田於靈隱。一日室中舉雲門念七話。連舉十數轉無人下語。忽有一僧才跨門。田遽曰雪峯輥球。師侍傍聳耳而聽豁然領悟。衝口說偈曰。雲門念七。雪峯輥球。白蘋紅蓼。明月孤舟。田頷之。住北禪日。謝劍南儒藏主雲谷慶藏主無則珍藏主上堂。舉白雲師祖開堂拈香有曰。眾中衣缽道友有一言半句利益我者同伸報謝。山僧乍住。二三故人遠來相訪。又非一言半句者比。豈無片香以爲供養。燒楓香是著菩提邊事。燒黃熟是著說佛說祖邊事。而今猛炳一鑪。也要盡大地人知道。浙西管內嘉興府川原道地。且道燒底是甚麼香。良久曰。不下合。送寧禪人偈曰。心未寧時爲汝安。落華小雨釀春寒。斷橋流水孤山路。楊柳絲絲拂畫欄。

杭州中竺雪屋珂禪師

上堂。枯桑知天風。海水知天寒。且道衲僧知个甚麼。知道飯是米做。直饒恁麼。閻羅老子索飯錢有日在。師以宋鼎旣遷卽謝寺事。金山賢默庵雅知師且尊其道行。時元兵下江南。默庵被總兵伯顏脇置幕中從至武林。默庵言於伯顏請師住靈隱。親持請疏扣門。師抽關露半面問曰汝爲誰。默庵曰和尙故人某甲也。師落關曰我不識你。蓋師𨿽處世外而以忠節自持。故不屑靈隱之命。﹝斷江恩有詩曰。雪屋今亡四十年。髙風凜凜尙依然。伯顏丞相拜牀下。不肯爲渠來冷泉﹞

天童禮禪師法嗣

明州育王橫川如珙禪師

永嘉人。出大姓林氏。父崇夫有處士名。師其季也。始孩不肉食。年十五從季父沙門正則祝發。受具戒於廣慈。初參石田燻癡絕衝無所入。繼登太白謁天目。禮和尙咨決所疑。目舉南山筀筍東海烏賊話。師擬對。目便打。豁然有省。親炙久之。後爲斷橋倫公所重請師分座。復舉出世雁山之靈巖。次遷能仁瑞光。後被旨住育王。僧問如何是教外別傳底句。師曰不落玄妙。僧曰恁麼則一超直入如來地。師曰且緩緩。問如何是學人行履處。師曰你適才從甚處上來。僧曰如何報得四恩去。師曰你且從適才路下去。問如何是聞復翳根除。師曰一不成二不是。曰如何是塵消覺圓淨。師曰漏木杓破笊籬。問。有問趙州如何是祖師西來意。曰庭前柏樹子。有問慶雲。曰庭前無柏樹。一等是問西來意。爲甚所答不同。師曰不是闍黎問老僧也不知。上堂。地大水大火大風大。若一念無疑。地不能礙。若一念無愛。水不能溺。若一念無瞋。火不能燒。若一念無喜。風不能飄。如此卽是無依道人。佛從無依生。若悟無依佛亦無得。中秋上堂。馬祖與百丈智藏南泉三人玩月。各呈自己見解。於月有甚交涉。月輪有圓有缺。孤光透徹謂之月光菩薩。照破山河大地昏暗。開一切眾生心地昏暗。老僧出母胎時正當今夜。拈卻門前大案山。放你諸人東去西去。上堂。魯祖三昧最省力。才見僧來便面壁。育王三昧更省力。才見僧來便合掌。南山北山如牛拽磨。腳瘦艸鞋寬。地肥茄子大。上堂。妙明心印。印佛則一手指天一手指地。印法則狗銜赦書諸侯避道。印僧則个个缽盂口向天。還有自印者麼。若能自印則行住坐臥一一明了。上堂。本無纖塵法礙你眼睛。何得自昧。東西不辧南北不分。千聖不傳底事只在你面前。不可錯過。上堂。先佛有頂﹝寧﹡頁﹞一機。祖師有末後一句。總向諸人面前拈出。破知解窠窟。截生死根株。正體獨露。妙用全眞。一塵中現寶王剎。毛端上轉大法輪。開鑪上堂。僧出曰丙丁童子來求火。師曰歸去生柴帶葉燒。乃曰古鏡闊一丈。火鑪闊一丈。火焰爲三世諸佛說法。三世諸佛立地聽。你諸人長連牀上堙地聽。上堂。百千三昧門。百千神通門。百千妙用門。你總入不得。你爲三昧礙神通礙妙用礙。直饒不礙也入不得。舉唐肅宗問忠國師百年後所須何物。國師曰與老僧造个無縫塔。宗曰就師請塔樣。國師良久曰會麼。宗曰不會。國師曰。吾有付法弟子耽源卻諳此事。請問之。後詔問耽源。源有頌曰。湘之南。潭之北。中有黃金充一國。無影樹下合同船。璢璃殿上無知識。師曰。無縫塔。實難會。若去國師良久處會。瞎卻自己眼。若去國師道吾有付法弟子耽源卻諳此事請問之處會。瞎卻自己眼。若去肅宗道就師請塔樣處會。瞎卻自己眼。若去耽源四句偈裏會。瞎卻自己眼。夜參。少室無門戶如何便得通。夜深寧耐立。聽我話西東。嘗室中垂語曰。南山筀筍東海烏賊。有僧遽掩師口曰請和尙更道。師以手托開曰朝看東南暮看西北。舉黃龍三關頌曰。佛手驢腳容易見。最難道處是生緣。黃梅不是周家子。七歲傳衣便會禪。舉南泉斬貓話頌曰。一刀成兩段。釋得二僧爭。艸鞋頭戴出。貓兒無再生。舉魯祖面壁頌曰。人來面壁成何事。爭得心開現本源。空劫已前諸佛子。話頭不舉自然圓。師痛有宋以來宗教濫觴古響喑郁。引宗據祖屏遏今學。崖聳標立不隨俗好惡。其住育王能仁皆自公選不依阿苟榮。一日謂眾曰。病叟今年六十六死日將至。火化好土化好。西堂惟庵曰山前有片荒地。師卽命疊石爲塔。復自銘曰。天生一穴藏吾枯骨。骨朽成土。土能生物。結个葫蘆掛趙州壁。永脫輪回。超三世佛。將示寂。書訣眾。語而化。世壽六十八僧臘五十三。時至正二十六年三月十八日也。奉全身瘞焉。所著有三會語錄三卷。

杭州淨慈石林行鞏禪師

初住安吉上方。遷思溪法寶隆興黃龍吳郡承天。後住淨慈。上堂。橫眸碧漢。萬國風淸。垂手紅塵千。峯日出。才恁麼便不恁麼。所以道我此法印爲欲利益世間故說。在所遊方勿妄宣傳。橫按拄杖曰。佛滅二千二百單六載。沙門行鞏今於苕霅盡頭鼓鐘淸處顯示此印。絲毫無有妄者。卓拄杖曰。謹白。上堂。山靜課華蜂股重。林空含籜筍肌明。倚欄不覺成癡兀。又得黃鸝喚一聲。思溪恁麼道。好喫拄杖六十。何故。爲他不合隨聲逐色。上堂。水鄕水闊地多濕。六月華蚊﹝此／束﹞如鐵。夜半起來笑不輟。煩惱不輟作什麼。牀頭一柄扇。無端又打折。上堂。三家村裏牛動尾巴。搖拂子與者个相去多少。擲拂子。洎合停囚長智。上堂。雪峯輥球。禾山打鼓。祕魔擎叉。道吾作舞。一切賢聖皆以無爲法而有差別。喝一喝下座。室中垂示。盡大地是个金剛正體。向甚處著。上座。芭蕉聞雷而抽。且道是有情是無情。南屏山下壁立三關。透不過者一錯百錯。透得過者千難萬難。忽有不甘底出來道。旣透得過因甚麼也難。去。明日來與你仔細相看。又詰僧曰如何是你自己。僧擬對。師便推出。舉黃龍見慈明因緣。頌曰。錯錯。戲海驪龍。衝霄遼鶴。老慈明。無著莫。笑裏重重露栓索。佛手一展日月昏。大江從此風濤惡。

嘉興府天寧冰谷衍禪師

上堂。朔風何蕭蕭。吹彼巖下衣。家業久荒蕪。遊子胡不歸。人生百歲豈長保。昨日少年今已老。翻憶寒山子。十年歸不得。忘卻來時道。上堂。劫石可消恩情難斷。拍膝一下。蒿冢靑松下。年年掛紙錢。上堂。冷風疎雨做新年。寂寞寒冰古澗邊。暖合地鑪煨榾柮。送窮不用更燒錢。聖節上堂。心王安。六國通。天地闊。車書同。風從虎雲從龍。深惟海髙惟嵩。萬靈無處參化工。但知一气復鴻蒙。擊拂子。

蘇州虎丘云耕靖禪師

上堂。我若不說破。恐汝不回頭。我若說破。又恐諸人日後罵我去。上堂。山僧若眞正舉揚。河步亭無汝著腳分。且抑下威光。隨汝根器。未說超宗異目。若知得虎丘山髙一百三十尺舍利塔是隋朝建立。也許汝有个入處。甘心下劣又爭怪得老僧。上堂。龍門無宿客。个个無退步底道理。矮疎山三千里外賣布單。跛雲門被拶腳折。汝輩只管悠悠過日。浴佛上堂。我觀如來。前際不來。後際不去。今亦不住。且道大殿裏香湯沐浴个什麼。若也會得。手中杓子拈放自由。其或未然。明年今日依舊胡潑亂潑。上堂。冷如冰霜細如米末。水不能漂火不能熱。王母晝下云旗翻。子規夜啼山竹裂。上堂。古人道依經解義三世佛冤。離經一字還同魔說。依與離旣不可得。畢竟如何。卓拄杖。漁人只看絲綸上。不見蘆華對蓼紅。上堂。拈拄杖。雲巖看山玩水。拄杖子亦乃看山玩水。雲巖渾身病苦。拄杖子亦乃渾身病苦。雲巖脫體輕安。拄杖子亦乃脫體輕安。卓拄杖。擘開華嶽易。除卻愛憎難。

雲巢巖禪師法嗣

蘇州萬壽訥堂辯禪師

上堂。釋迦老子降誕王宮。好个初生孩子。不妨令人疑著。及乎道天上天下惟吾獨尊。敗闕了也。後來冷地羞慚四十九年。三百餘會救搭也救搭不來。收拾也收拾不上。諸仁者要見釋迦老子敗闕處麼。是非只爲多開口。煩惱皆因彊出頭。上堂。你也在者裏。我也在者裏。人天交接兩得相見。時淸休唱太平歌。一貫文糴三斗半米。二貫五百文買一个大絹。好諸禪徳。𨿽然如此。廚中有剩飯。路上有饑人。上堂。舉僧問古徳萬境來侵時如何。徳曰坐卻著。古徳有障斷狂瀾底手段。未免勞心費力。或有人問金山萬境來侵時如何。只向他道。我旣無心於萬物。何妨萬物常圍繞。上堂。我若與你說破。將後必須罵我。我若不與你說破。又恐你因循蹉過。忽有个漢出來道長老話墮了也。只向他道。老僧罪過。悼雲巢和尙偈曰。人傳師死已多時。我獨躊躕未決疑。旣是巢空云又散。春深猶有子規啼。寄鐵鞭和尙偈曰。思量四句寄承天。湊得完全缺半邊。頌又不成詩不是。如何拈出向人前。寄無準和尙偈曰。鱉與猿交割不開。兄呼弟應似忘懷。及乎說到誵訛處。又卻心肝不帶來。

蘇州虎丘淸溪義禪師

送僧偈曰。臺山萬疊入眉靑。途路同行各奔程。淸曉雞啼茅店月。是誰先起喚師兄。

華藏通禪師法嗣

杭州徑山虛舟普度禪師

維揚江都人。姓史氏。稍長無處俗意。母識其志俾依郡之天寧出家。會與畢將軍舟遇共語。大奇之曰。此兒短小精悍。音吐如鐘。他日法門爪牙也。攜歸武林從東堂院祖信受業。師奮志參方。初見鐵牛印於靈隱。已而江東西湖南北悉徧歷焉。時無礙唱道饒州薦福。師特往叩。入室次礙問不與萬法爲侶者是甚麼人。師曰金香鑪下鐵昆侖。礙曰將謂者矮子有長處。師曲躬作禮曰謝和尙證明。天童晦巖光大慈石巖璉虎丘石室迪一見皆器異。淳佑初制府趙信庵以金陵半山請師出世。次遷潤之金山潭之鹿苑撫之疎山蘇之承天。景定間太傅賈魏公奏補中天竺。復請旨升靈隱。至元丁丑詔住徑山。上堂。邪人說正法。正法悉皆邪。正人說邪法。邪法悉皆正。卓拄杖一下。邪耶正耶。又卓一下。說耶不說耶。向者裏揀辧得出。黃金爲屋未爲貴。玉食錦衣何足榮。上堂。萬法是心光。諸緣惟性曉。本無迷悟人。只要今日了。旣無迷悟了个什麼。卓拄杖一下。千言萬語無人會。又逐流鶯過短墻。上堂。舉雲門和尙示眾曰。汝等諸人在此過夏。山僧深不欲向你道惜取眉毛好。師曰。雲門靈龜曳尾。拂迹迹生。靈隱卽不然。汝等諸人在此過夏。山僧直截向你道。口是禍門。上堂。舉臨濟和尙道。有一人論劫在途中不離家捨。有一人離家捨不在途中。那个合受人天供養。師頌曰。兔馬有角。牛羊無角。寸毫尺釐天地寥廓。潘閬倒騎驢。顚殺黃番綽。師住徑山值火余。志圖恢復將有緒。俄示微疾。索筆大書曰。八十二年駕無底船。踏翻歸去。明月一天。擲筆而逝。時四月二十四日也。全身塔寺東十里罘罳塢之陽。

淨慈道禪師法嗣

蘇州萬壽髙峯嶽禪師

贊初祖偈曰。開旗展陣入梁邦。未睹天顏早已降。縱有神通難展款。翩翩一葦渡長江。

雪竇謙禪師法嗣

蘇州承天覺庵夢眞禪師

宣州人。八歲爲僧。十九受具。二十行腳。見尊宿七八員不能了決。慕無準道風遂登徑山叩見。每到室中戰怖。話頭也不記得。自此不去入室。晝夜只是坐禪。一日廊下行聞火板鳴有省。私自歡喜知得本命元辰落處。於是入室。準問你是喫粥喫飯僧參禪學道僧。師抗聲曰喫粥喫飯僧。準曰更須飽喫始得。師曰謝和尙供養。自此只是看狗子無佛性話。無入作處。乃過雪竇見大歇。歇問作麼生是生死底事。師曰眉毛安眼上。歇曰眉毛因甚安眼上。師曰說著令人轉不堪。歇又問汝甚處來。師曰徑山來。歇曰火後事作麼生。師曰五峯依舊插天髙。歇曰那事還曾壞麼。師叉手向前曰幸喜不曾動著。遂掛搭歸堂。師自知未穩。心下常熱閧閧地。一夜更深舉首見璢璃燈。豁然大悟。從前所得一時冰消瓦解。次日入室。歇舉如何是佛三腳驢子弄蹄行。聲未絕。師曰。一任﹝跳﹣兆﹢孛﹞跳。歇曰甚處與楊岐相見。師曰當面蹉過。復執侍。久之開法永慶。遷連云。升何山。至承天。上堂。將心學佛攝入魔宮。擬心參禪墮在陰界。直饒嫌佛不肯做。被拄杖子穿過髑髏。若恁麼看來。直是無用心處。卓拄杖。攜取詩書歸舊隱。野華啼鳥一般春。上堂。庭前翠竹靑靑。砌下黃華鬱鬱。喚作眞如體又是般若用。喚作般若用又是眞如體。忽有个出來道。我見從上佛祖說了萬千體用。不似承天者樣蹊蹺。莫是智過佛祖耶。杜撰臆說耶。卓拄杖。好向暮天沙上望。西風驚起雁行斜。上堂。舉韶國師曰。通玄峯頂不是人間。心外無法滿目靑山。師召大眾。韶國師好个頌子。只是打成兩橛。承天亦有个頌。雙峨峯頂上是靑天。夜半捉烏雞。伸手不見掌。喝一喝。上堂。三伏熱不似人心熱。行路險不似人心險。萬斛淸風碧玉盤。不知誰共倚闌干。忽有个出來道長老正恁麼時如何是祖師西來意。向他道作賊人心虛。舉世尊才生下。一手指天一手指地。周行七步目顧四方曰。天上天下惟吾獨尊。雲門曰。我當時若見。一棒打殺與狗子喫。貴圖天下太平。頌曰。生來自恨錯同條。鐵鑄心肝也合消。還你獨尊三界內。柰何今日又明朝。至元間有賢首宗講主奏請江南兩浙名剎易爲華嚴教寺。奉旨南來。抵承天次日師升座。博引華嚴旨要縱橫放肆。剖析諸師論解纖微若指諸掌。講主聞所未聞大沾法益。且謂承天長老尙如是矧杭之巨剎大宗師耶。因回奏遂寢前旨。

霍山昭禪師

上堂。卽心卽佛。嘉眉果閬懷裏有狀。非心非佛。筠袁虔吉頭上插筆。不是心不是佛不是物。漳泉福建頭匾似扇。只可聞名不可見面。

慧巖象潭泳禪師

上堂。舉無著和尙至五臺與老翁喫茶次。翁拈起玻璃盞問曰南方還有者个麼。著曰無。翁曰尋常將甚麼喫茶。著無對。師頌曰。五臺凝望思遲遲。白日靑天被鬼迷。最苦一般難理會。玻璃盞子喫茶時。

一關溥禪師

舉馬祖令僧問大梅曰和尙見馬大師得个甚麼便住此山。梅曰大師道卽心卽佛我便向者裏住。頌曰。只將馬祖鉛刀子。裂破漫天鐵网羅。碧沼夜敲荷葉雨。至今貧恨一身多。

臺州國淸溪西澤禪師

普說。略曰。參玄上士。行腳髙流。撥艸瞻風。到一處所便乃供下入門口款。謂之生死事大無常迅速。眾兄弟。生死若是有。從古至今無有一人能免。生死若是無。爭柰目前生死何。生死亦有亦無不有不無。當恁麼時。還有漏网底麼。旣是走透無門。臘月三十日撞到面前。畢竟如何支準。等是踏破艸鞋。歲月飄忽。不可把玩。要須窮教去處分明與前來入門口款相應始得。又曰。便只恁麼歇去。則適來說出許多絡索。甚處安著。直饒諸人一時不受。打疊得淨盡。山僧卻有个古話舉似諸人。記得長慶示眾曰。淨潔打疊了。卻須近前來就我覓。有一棒到你當生慚愧。無一棒到你又作麼生。雪竇曰。淨潔打疊了。卻須近前來就我覓。有一棒到你則屈著你。無一棒到你與你平出。二大老好一棒。未免作得失論量。天封則不然。淨潔打疊了。卻須近前來就我覓。有一棒到你華鋪錦上。無一棒到你霜加雪上。且道前頭爲人後頭爲人。辧明得出。後次掛牌時卻來通吐。

道場巖禪師法嗣

杭州徑山虛堂智愚禪師

四明人。出世嘉禾興聖。遷光孝明之顯孝延福瑞巖婺之寶林四明育王柏巖杭之淨慈徑山。歷住十剎。室中垂語曰。己眼未明底。因甚將虛空作布袴著。畫地爲牢。因甚透者个不過。入海算沙底因甚向鍼鋒頭上翹足。僧問。聲前一句不墮常機。轉位就功如何相見。師曰問訊不出手。僧曰且道天子萬年又作麼生。師曰。瑞艸生嘉運。靈華結早春。僧曰直得九州四海雷動風飛。師曰出門惟恐不先到。上堂。春風如刀。春雨如膏。衲僧門下何用叨叨。上堂。言而足。終日言而盡道。言而不足。終日言而盡物。且道道與物是一是二。若道是一。爲甚麼客山髙主山低。若道是二。爲甚麼天地一指萬物一馬。个裏緇素得出。還你艸鞋錢。其或不然。但願來年蠶麥熟羅睺羅兒與一文。結夏上堂。有一人日消萬兩黃金同此聖制。只是無人識得。若有人識得。許伊日消萬兩黃金。上堂。寶林初無門戶。與人近傍亦不置之於無何有之鄕。只要諸人如鐵。入土與土俱化。然後可以發越。其如運糞入者。吾末如之何。上堂。舉松源師祖臨示寂告眾曰。久參兄弟。正路上行者。有只不能用黑豆法。臨濟之道將泯絕無聞。傷哉。師曰。鷲峯老人大似倚杖騎馬。𨿽無僵僕之患。未免傍觀者醜。師晚住淨慈。入院日參徒問答次。忽天使傳旨問。趙州因甚八十行腳。虛堂因甚八十住山。師乃舉趙州行腳到臨濟話。頌曰。趙州八十方行腳。虛堂八十再住山。別有一機恢佛祖。九重城裏動龍顏。天使以頌回奏。上大悅。特賜米五百石絹百匹。其住育王徑山亦賜賚優渥。嘗舉東寺示眾曰。心不是佛。智不是道。劍去久矣。爾方刻舟。頌曰。昨日因過竹院西。鄰家稚子隔溪啼。山寒水肅半黃落。無數歸鴉卜樹棲。又舉大慈上堂曰。山僧不解答話祇解識病。時有僧出。慈便歸方丈。頌曰。輕如毫末重如山。地角天涯去復還。黃葉隕時山骨露。水邊依舊石生斑。十月初八日示寂。塔於徑山直嶺下。髙麗國嘗請師供養八載。問法弟子常隨千指。嘉靖間王遣法嗣到山掃塔云。

明州天童石帆衍禪師

舉陸亙太夫問南泉師姓甚麼。泉曰姓王。曰還有眷屬麼。泉曰四臣不昧。曰王居何位。泉曰玉殿苔生。曰玉殿苔生時如何。泉曰不居正位。師頌曰。金鴨香銷更漏深。沈沈玉殿紫苔生。髙空有月千門照。大道無人獨自行。舉大顚擯首座因緣。頌曰。一串摩尼。覿面當機。賺殺首座。疑殺昌黎。弄盡許多窮伎倆。春秋元自不曾知。

金山開禪師法嗣

杭州徑山石溪心月禪師

眉州人。上堂。舉僧問九峯如何是學人自己。峯曰更問阿誰。僧曰便恁麼承當時如何。峯曰須彌還更戴須彌。頌曰。自家冷暖自家知。祖意西來更問誰。全體承當全體是。須彌頂上載須彌。舉晦堂禪師因黃山谷太史問捷經處。乞師指示。堂曰祇如仲尼道二三子以我爲隱乎吾無隱乎爾。太史居常如何理論。谷擬對。堂曰不是不是。谷迷悶不已。一日侍堂山行。時方巖桂盛放。堂曰太史聞木穉香麼。谷曰聞。堂曰吾無隱乎爾。谷釋然卽禮拜曰和尙恁麼老婆心切。堂笑曰祇要公到家耳。頌曰。渠儂家住白雲鄕。南北東西路渺茫。幾度欲歸歸未得。忽聞巖桂送幽香。舉龐居士有男不婚有女不嫁。頌曰。收拾山雲海月情。團圞鼻直眼眉橫。龜毛拂子兔角杖。敲得虛空嚗嚗聲。舉龐公訪大同提笊籬因緣。拈曰。普濟把定。被龐公痛處一錐。直得左轉右側前依後隨。笊籬提起處。相呼作舞時。若言依樣畫貓兒。定把黃金鑄子期。僧問如何是佛。師曰矮子看戲。送僧還雙林偈曰。未到雙林見舊遊。眉橫新月眼橫秋。寒暄未舉宜先問。因甚橋流水不流。六月初九日示寂。

徑山衝禪師法嗣

福州神光北山隆禪師

示眾曰。卽心卽佛。有水有竹屋便好。非心非佛。不襪不冠身自繇。不是心不是佛不是物。閒倚闌干立淸曉。紅芭蕉引碧牽牛。禮鏡淸塔偈曰。慣問門前什麼聲。池蛙笑汝自蛙鳴。年來荒卻天華寺。正令方才一半行。

髙臺此山應禪師

上堂。舉大隨庵側有一龜。僧問一切眾生皮裹骨。者个眾生因甚骨裹皮。隨拈艸履覆龜背上。僧無語。師頌曰。休將皮骨彊分張。得六藏時且六藏。只履盡情都蓋了。者僧無事可思量。

明州天童簡翁敬禪師

上堂。舉大梅卽心卽佛話。頌曰。郎心葉薄妾冰淸。郎說黃金妾不應。假使偶然通一笑。半生誰信守孤燈。舉文殊問庵提遮女生以何爲義話。頌曰。問處分明答處端。當機覿面不相謾。死生生死元無際。月上靑山玉一團。

續燈存稿卷第四

續燈存稿卷第五

明嗣祖沙門東吳通問編定

笠澤居士華亭施沛匯集

大鑑下第二十一世之下

育王照禪師法嗣

湖州道場龍源介淸禪師

福州長溪王氏子。得度於義興法藏齊禪師。往育王謁寂窗入室契旨。俾爲侍者復掌藏鑰。出世四明壽國。遷開壽道場。上堂。三春雲暮。綠暗紅稀。動爲境轉靜爲法迷。不以色蓋不以聲騎。風前閒聽杜鵑啼。上堂。終日忙。忙那事。無妨顯而不露隱而不藏。大眾且道如何是隱而不藏底道理。玉梅結子浮靑樹。石筍抽條上綠窗。

徑山端禪師法嗣

杭州靈隱性原慧朗禪師

別號幻隱。臺州黃巖人。姓項氏。母陳。依樂淸寶冠寺魯山出家。首參竺元道於仙居。繼詣徑山謁元叟。叟問東嶺來西嶺來。師指腳下艸鞋曰者是三文錢買得。叟曰未在更道。師曰某甲只恁麼未審和尙作麼生。叟曰念汝遠來放汝三十棒。師乃悟旨。久之盡其底蘊曰。才涉思惟皆爲剩法。出世鄞之五峯。遷金峨。洪武五年召天下髙僧建會於鍾山。師與季潭泐公與焉。季奉旨住天界。師居第一座。提綱舉要表率叢林。時稱得體。明年舉師主金山。十一年升靈隱。浴佛上堂。舉藥山儼禪師因遵布衲作殿主浴佛次。山問汝祇浴得者个還浴得那个麼。遵曰把將那个來。山便休去。師曰。者一个。那一个。一一從頭都浴過。藥山布衲謾商量。仔細看來成話墮。成話墮。轉誵訛。拍禪牀。武林春已老。臺榭綠陰多。佛誕上堂。舉世尊才生下。一手指天一手指地。周行六步目顧四方曰。天上天下惟吾獨尊。眞成大人相。不是小兒嬉。雲門曰。我當時若見。一棒打殺與狗子喫。貴圖天下太平。要作老胡種族。直須恁麼始得。法昌曰。好一棒。太遲生。未離兜率腳跟下。好與一錐。豈到今日。𨿽然如是。大似賊過後張弓。將謂胡須赤。更有赤胡須。黃面老子固是末上賣俏。似乎旁若無人。雲門法昌𨿽則見義勇爲。爭柰劍去久矣爾方刻舟。以拄杖畫一畫。召眾曰。還會麼。一把柳絲收不得。和煙搭在玉闌干。上堂。今朝閏五月初一。依舊日從東畔出。衲僧个个解知音。短詠長吟皆中律。梅雨晴。樹陰密林下優遊。何得失。無位眞人赤肉團。等閒靠倒維摩詰。佛涅盤日上堂。涅盤生死等是空華。佛及眾生皆爲剩語。諸人到者裏作麼生會。良久。拍禪牀。但見落華隨水去。不知流出洞中春。浴佛上堂。舉香嚴和尙曰。去年貧未是貧。今年貧始是貧。去年貧有卓錐之地。今年貧錐也無。眾中若有个漢出來道。長老錯了也。今朝四月八是佛生日。如何舉此公案。山僧只對他道。住持事繁。下座。碧峯和尙闍維。奠茶五臺山。拾得來。誠非凡種。關西子沒頭腦。卻是靈根。惟玆一盞淸茶。蕩滌眾生熱惱。只如則川拋下茶籃。仰山撼動茶樹。畢竟明甚麼邊事。度盞曰。踏翻生死海。靠倒涅盤城。師以學者泥於知解。嘗室中垂語曰。昨夜蓮華峯被蜉蝣食卻半邊。你因甚麼不知。又曰冷泉亭吞卻壑雷亭卽不問。南髙峯與北髙峯斗額是第幾機。眾莫有契者。無何遭誣罔之災被逮。或勸師早自爲計。師不顧。怡然詣所司。未鞫卽廡下說偈端坐而逝。時洪武十九年六月廿三日也。壽六十九坐夏五十八。

嘉興府天寧楚石梵琦禪師

明州象山人。姓朱氏。元貞二年丙申六月丁巳母夢日墮懷而生。方𦇤褓有神僧摩師頂曰。此兒佛日也。他日必當振揚佛法燭照昏衢。因以曇曜字之。早失怙恃鞠於祖母。七歲能屬句。遠近號爲奇童。九歲入永祚寺受業於訥翁。尋依從族祖晉翁洵於湖之崇恩。趙魏公見而器之。爲鬻僧牒得度。年十六卽受具戒。晉翁遷道場。師爲侍者繼典藏鑰。一日閱楞嚴至緣見因明暗成無見不明自發則諸暗相永不能昏。因有省入。歷覽羣籍恍如宿契。時元叟唱道雙徑。師往參叩問。如何是言發非聲色前不物。叟遽曰。言發非聲色前不物。速道速道。師擬進語。叟震威一喝。師愕然。會英宗召髙僧金書大藏。師應詔入京。一夕睡起。聞鼓聲豁然大悟汗下如雨。拊幾笑曰。徑山鼻孔今日入吾手矣。因成偈曰。祟天門外鼓騰騰。驀札虛空就地崩。拾得紅鑪一點雪。卻是黃河六月冰。後歸徑山。叟爲助喜處以第二座。參叩者多令就師決擇。未幾行宣政院稔師名。命出世海鹽福臻。大歷戊辰遷州之天寧。至元乙亥遷杭報國。開堂日。僧問。天垂寶蓋地湧金蓮。一句無私如何祝贊。師曰吾嘗於此切。曰。常將日月爲天眼。指出須彌作壽山。師曰三千年黃河一度淸。曰。我本無心有所希求。今此法王大寶自然而至。且如何是法王大寶。師曰有眼者見有耳者聞。曰莫祇者便是麼。師曰擊碎髑髏拽脫鼻孔。曰如何受用。師曰直待雨淋頭。僧禮拜。問不愁念起惟恐覺遲如何是覺。師曰牛角馬角。曰如何是念。師曰四五二十也不識。問一大藏教是个切腳未審切个什麼字。師曰切个不字。曰只如不字又切个什麼字。師曰莫錯舉似人。曰謝師指示。師曰石羊頭子向東看。問佛祖因緣卽不問君臣慶會事如何。師曰。瑞艸生嘉運。靈華結早春。曰如何是君。師曰莫觸龍顏。曰如何是臣。師曰量材補職。曰如何是臣向君。師曰赤心片片。曰如何是君視臣。師曰如月入水。曰如何是君臣道合。師曰俱。問萬丈寒潭徹底冰時如何。師曰陽气發來無硬地。問晷運推移日南長至阿那个是常住法。師曰冬不寒臘後看。曰教學人如何履踐。師曰獨木橋子。問。西天以蠟人爲驗。未審此間以何爲驗。師曰驗什麼碗。曰和尙豈無方便。師曰鷂子過新羅。問。一年將盡夜萬里未歸人。還許歸去也無。師曰十里長亭五里短亭。曰與麼則不歸去也。師曰直須歸去。曰作麼生是到家一句。師曰天寒日短兩人共一碗。問。觀山玩水訪道尋師。離此二途請師指示。師曰亂走作麼。曰和尙恐某甲不實。師曰艸賊大敗。曰。漢地不收秦不管。夜來明月上髙峯。師曰引不著。曰四月十五日結爲什麼人結。師曰癩馬系枯樁。曰七月十五日解又爲什麼人解。師曰達摩來也。曰還有不在里許者麼。師曰漫天网子百千重。曰本來無掛礙隨處任方圓。師曰放過一著。問。日從東上月向西沒。作麼生是不遷義。師曰柳絮隨風自西自東。曰年年是好年日日是好日。師曰瞎老婆吹火。問。護明大士未降王宮。釋迦老子在什麼處。師曰眨上眉毛。曰謝師答話。師曰恰值拄杖不在。問盡大地是个佛身向什麼處安居禁足。師曰錦上鋪華又一重。曰。竹密不妨流水過。山髙豈礙白雲飛。師曰隨語生解。問如何是先照後用。師曰。劈開太華連天色。放出黃河到海聲。曰如何是先用後照。師曰。劍爲不平離寶匣。藥因救病出金瓶。曰如何是照用同時。師曰。定光金地遙招手。智者江陵暗點頭。曰如何是照用不同時。師曰。三月懶遊華下路。一家愁閉雨中門。僧禮拜。師曰更問一轉豈不好。問大悲菩薩用許多手眼作什麼。師曰春風不裹頭。問如何是在窟師子。師曰頭頂天。曰如何是出窟師子。師曰腳踏地。曰如何是哮吼師子。師曰還聞麼。曰卽今聞也作麼生。師曰伏惟尙饗。師一日出門迎接次。僧問。開門待知識。知識不來過。不來過者是什麼知識。師便不審。曰和尙見个什麼。師曰好心不得好報。修佛殿次。師問掌事僧者殿是什麼年中蓋造。僧摑露柱曰何不祇對和尙。師曰克繇叵耐。倒來者裏捋虎須。三十棒一棒也不恕。僧曰容某甲申說。便禮拜。師曰且放過一著。師一日芟艸次。僧問有根艸任和尙芟。無根艸作麼生芟。師鋤地一下。僧便放身倒。師曰。諸方火葬我者裏活埋。僧起走。師呵呵大笑。師在鳳山。一日入省次。髙右丞問。禪分五派教列三乘。教則不問。如何是禪。師曰正值歲朝公燕。丞曰。達摩西來。不立文字直指人心見性成佛。佛在什麼處。師曰。管弦雜沓。朱紫熒煌。丞曰莫便是和尙見處麼。師曰不敢。丞曰容在別日說話。師諾諾。一日座主參。師問講甚麼經。主曰法華。師曰經中道是眞精進是名眞法供養如來是否。曰是。師曰。供養卽不無。如何是眞法。曰具在藥王品。師曰。將謂是金毛師子。元來是野犴眷屬。主卻問如何是眞法。師曰汝豈不從天臺來。主曰是。師曰。天臺山髙一萬八千丈。頂上著得幾人。主無語。師曰喫茶去。師一日入園問園頭瓜熟也未。頭曰熟來久矣。師曰甜瓜摘一顆來。頭取瓜呈曰大刀三十口。師曰飽叢林。上堂。未離兜率已降皇宮。未出母胎度人已畢。三世諸佛。歷代祖師。天下老和尙。說心說性舉古舉今。總是無風匝匝之波。實情好與二十拄杖。新福臻今日不是盡法。無民打頭不遇作家。到底翻成骨董。若相委悉。拈卻炙脂帽子。脫卻鶻臭布衫。其或未然。明朝後日大有事在。上堂。巖頭道須是一一從自己胸中流出與我蓋天蓋地去。恁麼道被他掘窖深埋了也。茫茫宇宙人無數。那个男兒是丈夫。男兒丈夫相去多少。待你出窖來卻向你道。上堂。彌勒眞彌勒。分身千百億。時時示時人。時人自不識。拈拄杖。衝開碧落松千尺。截斷紅塵水一溪。上堂。米裏有虫。麥裏有面。廚庫僧堂山門佛殿。盞子撲落地。楪子成七片。上堂。若論生佛未具以前一段大事。只在諸人腳跟下。動便踏著。只是不知起處。你道從甚麼處起。掀翻四大海。踢倒五須彌。正覓起處不得。豈不見東山演祖曰。山僧昨日入城。見一棚傀儡。不免近前看。或見端嚴奇特。或見醜陋不堪。動轉行坐靑黃赤白一一見了。仔細看來。元來靑布幕裏有人。山僧忍俊不禁乃問長史髙姓。他道老和尙看便了。問什麼姓。師曰。誰家別館池塘裏。一對鴛鴦畫不成。上堂。眉毛𨿽長不礙眼。鼻孔𨿽髙不礙面。諸佛𨿽悟無二心。眾生𨿽迷無二見。見不見。倒騎牛兮入佛殿。上堂。兔角不用無。牛角不用有。兩兩不成雙。三三亦非九。夜來空手把鋤頭。天明面南看北斗。上堂。大樹大皮裹。小樹小皮纏。若不同牀睡。焉知被底穿。上堂。驢事未去。馬事到來。貓兒上露柱。鐵鋸舞三臺。大唐天子呵呵笑。移取眉毛眼上栽。上堂。舉祖師道在胎名身處世名人。在眼曰見在耳曰聞。在鼻齅香在舌談論。在手執捉在足運奔。徧現俱該法界。收攝在一微塵。識者知是佛性。不識喚作精魂。師曰。書頭教娘勤作息。書尾教娘莫瞌睡。還識娘面﹝此／束﹞麼。玉容寂寞淚闌干。黎華一枝春帶雨。喝一喝。上堂。一道圓光阿誰無分。貓兒若無分爲甚麼捉老鼠。若有分爲什麼做貓兒。千年田。八百主。浴佛上堂。淸淨法身簸土揚塵。圓滿報身倚富欺貧。千百億化身弄假像眞。三身中浴那一身。謝三娘秤銀上堂。頭上是天。腳下是地。靑山是靑山。白雲是白雲。你會也。有馬騎馬。無馬步行。你若不會。夜行莫踏白。不是水便是石。上堂。無手人行拳。無舌人解語。忽若無手人打無舌人。無舌人連忙道个不必。復曰只个不必。天下衲僧跳不出。上堂。个个抱荊山之璧。人人懷滄海之珠。幹旋佛祖樞機。提掇衲僧巴鼻。盡謂頂門眼正。咸言肘後符靈。殊不知靈龜負圖自取喪身之兆。出格一句作麼生。朝霞不出市。暮霞行千里。上堂。黃檗手中棒。剜肉作瘡。大愚肋下拳。喫鹽救渴。速則易攺。久則難追。選佛若無如是眼。假饒千載亦奚爲。喝一喝。上堂。拈卻﹝友／皿﹞盂匙箸喫飯不得。屏卻咽喉唇吻出气不得。色身安法身不可不安。法身色身是一是二。華須連夜發。莫待曉風吹。上堂。俱胝豎一个指頭。雪峯輥三个木球。石鞏張弓架箭。華亭短棹孤舟。鳳山無法可說。不妨坐斷杭州。就中卻有个好處。好在什麼處。四五百條華柳巷。二三千所管弦樓。上堂。大事未明如喪考妣。大事已明如喪考妣。你道有成褫無成褫。常因送客處。憶得別家時。上堂。聞聲悟道塞卻你耳根。見色明心換卻你眼睛。蒲團上端坐。鍼眼裏穿綫。西風一陣來。落葉兩三片。師自至正甲申遷禾之本覺。丁亥帝師錫號佛日普照慧辯禪師。適符昔日神僧之言。會光孝虛席。眾復勉師就焉。尋退歸天寧。上堂曰。一毫吞卻山河大地則易。山河大地吞卻一毫則難。也不難也不易。鋪个破席日裏睡。料想上方兜率宮。也無如此日炙背。築西齋爲終老計。自號西齋老人。洪武元年秋九月詔江南大浮屠十餘人於蔣山建大法會。命師升座說法。上大悅。二年春復用元年故事召師說法。賜齋文樓下。親承顧問。曁行。出內府白金以賜。三年秋上以鬼神情狀幽微難測。意遺經當有明文。召僧中博通三藏者問焉。於是師與夢堂噩行中仁等應詔至京。館於大天界寺。上命禮部勞之。又命膳部頒賜薪米。旋命以所問。條晣入告。師援據經論成書將進。忽示微疾。越四日趣左右。具浴更衣。索筆書偈曰。眞性圓明本無生滅。木馬夜鳴西方日出。書畢謂夢堂曰我去矣。堂曰何處去。師曰西方去。堂曰西方有佛東方無佛耶。師乃震聲一喝而逝。時辛亥七月二十六日也。上聞嗟悼久之。時禁火葬。以師故特從闍維例。火余齒舌數珠不壞。舍利五色紛綴遺骼。弟子文晟奉骼及諸不壞者歸西齋塔焉。師世壽七十五僧臘六十三。行中仁公狀其行。文憲宋公濂爲之銘。所著有六會語淨土詩慈氏上生偈北遊集鳳山集西齋集和三聖詩永明山居詩陶潛詩林逋詩。總若干捲。並行於世。

杭州徑山愚庵以中智及禪師

蘇之吳縣顧氏子。父茂卿。母周氏。自幼出家穹窿海云院祝發受具。聽賢首法師講法界觀。未終篇輒笑曰。一眞法界圓同太虛。但涉言詞卽成剩法。縱獲天雨寶華。於我奚益哉。遂謁笑隱於建業。隱文章道徳傾動一世。師微露文彩。一時交相延譽。有同袍嶼公見師訶曰。子才若此。不思擔荷正法。乃甘作騷壇奴隸乎。無盡燈偈所謂黃葉飄飄者不知作何見解。師舌噤不能答。旋歸海云。胸襟礙塞目不交睫者踰月。一日忽見秋葉墜庭豁然有省。走雙徑謁寂照呈所證。照可之命居侍司。未幾遷主藏室。至正壬午江南行宣政院舉師出世昌國之隆教。尋領普慈。戊戌遷淨慈。江浙行省丞相達識帖穆兒復請住持徑山。僧問不與萬法爲侶者是什麼人。師曰十字街頭石敢當。僧擬再問。師曰更要第二杓惡水在。問馬祖升堂百丈捲席意旨如何。師曰不是苦心人不知。曰。龍袖拂開全體現。象王行處絕狐蹤。還得相應也未。師曰萬里望崖州。問如何是賓中賓。師曰君向瀟湘我向秦。曰如何是賓中主。師曰常在途中不離家捨。曰如何是主中賓。師曰常在家捨不離途中。曰如何是主中主。師曰。橫按鏌鋣全正令。太平寰宇斬癡頑。曰。賓主已蒙師指示。向上宗乘事若何。師曰三年一閏九月重陽。問。眾生爲解礙。菩薩未離覺。和尙作麼生。師曰。天寒日短。兩人共一碗。問如何是淸淨法身。師曰。月色和云白。松聲帶雨寒。問。釋迦已滅彌勒未生。正當今日佛法委付何人。師曰老僧打退鼓。曰前無釋迦後無彌勒還有參學分也無。師曰風不來樹不動。問佛法禪道相去多少。師舉手曰展則成掌握則成拳。僧禮拜。師曰狂狗趂塊。問。竺土大仙心東西密相付。如何是密付底心。師曰九秋黃葉亂飄金。曰和尙莫將境示人。師曰老僧罪過。問。擬心卽差動念卽乖。不擬不動還有過也無。師曰有。曰畢竟如何則是。師曰莫認自己淸淨法身。問如何是毗盧師。師曰斷跟艸鞋。曰如何是法身主。師曰尖檐席帽。曰學人不會。師曰現成行貨有什麼不會。僧擬議。師便喝。問。至道無難惟嫌揀擇。不揀擇時如何。師曰遇飯卽飯遇茶卽茶。僧禮拜。師曰放汝三十棒。問蓮華未出水時如何。師曰寒則普天普地寒。曰出水後如何。師曰熱則普天普地熱。曰如何是佛法大意。師曰門前一湖水。問。淨法界身本無出沒。因甚釋迦老子今日降生。師曰知而故犯。曰。遵布衲浴佛次。藥山問你只浴得者个還浴得那个麼。遵曰把將那个來。如何是那个。師曰擔枷過狀。問。心佛及眾生是三無差別。還端的也無。師曰的。曰不是心不是佛不是物是个甚麼。師曰不識。問。佛身無爲不墮諸數。因甚有千百億化身。師豎拂子曰你道者个是第幾身。僧擬進語。師便喝。問。元正啟祚萬物咸新。如何是新年頭佛法。師曰日日香華夜夜燈。曰。蒲團靜倚無餘事。永日寥寥謝太平。師曰知恩方解報恩。問如何是本身盧捨那。師曰不離闍黎所問。曰如何保任。師曰彼自無瘡勿傷之也。問不起一念時如何。師曰道者合如是。曰與麼則依而行之。師曰虛生浪死漢。問。臨濟大師道。一句中具三玄。一玄中具三要。如何是一句中具三玄。師曰萬仞峯頭駕鐵船。曰如何是一玄中具三要。師曰眼裏瞳人吹木叫。曰如何是和尙家風。師曰吹折門前一株松。曰學人不問者个風。師曰汝問什麼風。曰家風。師曰我者裏大功不豎賞。問牛頭未見四祖時如何。師曰深山藏毒虎。曰見後如何。師曰淺艸露羣蛇。曰見與未見時如何。師曰日出東方夜落西。問。三世諸佛不知有。貍奴白牯卻知有。未審知有个什麼。師曰師姑元是女人做。問。聲聞見性如夜見月。菩薩見性如晝見日。和尙見性時如何。師曰黃河九曲水出昆侖。曰。直指人心見性成佛。還端的也無。師曰問取達摩大師。僧擬議。師曰鷂子過新羅。問達摩未來時如何。師曰眼在鼻上。曰來後如何。師曰腳在肚下。問如何是學人自己。師曰腳板大如手掌。曰如何是衲僧行腳事。師曰緊捎艸鞋。問如何是先照後用。師曰。拈起少林無孔笛。等閒吹出萬年歡。曰如何是先用後照。師曰。雕弓已掛。狼煙息。萬里歌謠賀太平。曰如何是照用同時。師曰。泥牛吼處天關轉。木馬嘶時地軸搖。曰如何是照用不同時。師曰。猶握金鞭問歸客。夜深誰共禦街行。一日觀海次。師問魚以水爲命。因甚死在海中﹝師自代曰。怕爛卻那﹞。又曰性海無風金波自湧。忽遇旋嵐偃嶽時如何﹝師自代曰湛湛地﹞。一日供羅漢。達識帖穆兒丞相到。問師曰。今日供羅漢。五百尊者俱來應供也無。師曰活佛降臨羅漢安得不到。相曰施主設齋得何果報。師曰種谷不生豆。相曰恁麼則功不浪施也。師曰賴遇丞相證明。相曰三輪空寂畢竟如何。師曰空。相曰功歸何所。師不答。相曰何不答話。師曰且請方丈喫茶。到方丈。相問。淨名丈室容受三萬二千師子座。淨慈丈室容多少。師曰一塵不立。相曰得與麼覿體相違。師揭起簾曰請丞相鑑。相呵呵大笑曰作家宗師。師便揖茶。上堂。冬至月頭賣被買牛。冬至月尾賣牛買被。一年三十六旬有六日。以閏月定。四時成歲。移易一絲毫不得。東頭買貴西頭賣賤。三十年後破艸鞋向甚處著。上堂。時維三月。節屆淸明。不寒不暖。半陰半晴。落華啼鳥一聲聲。驀拈拄杖。穿卻解空鼻孔。﹝翟﹡支﹞瞎達摩眼睛。踏破艸鞋赤腳走。好山猶在最髙層。佛成道日上堂。舉趙州問南泉如何是道。泉曰平常心是道。州曰還假趨向否。泉曰擬向卽乖。州曰不擬爭知是道。泉曰道不屬知不屬不知。知是妄覺不知是無記。若眞達不疑之地廓如太虛。豈可彊是非耶。師曰。王老師過犯彌天。將釋迦世尊六年雪山千苦萬辛所得無上大道。等閒華劈殆盡。合與二十拄杖。當時趙州眼光爍破四天下。面被熱瞞則且置。今日眾中莫有爲世尊拔本底麼。如無。隆教不是爲他閒事長無明。霟爲遺教遠孫。未免出只手去也。拽拄杖下座。一時打散。上堂拈拄杖。十地驚心。二乘罔測。卓拄杖。子承父業。賺殺多少人。靠拄杖下座。上堂。趙州道个洗缽去。其僧豁爾知歸。鳥窠吹起布毛。侍者當下領旨。阿呵呵。囉囉哩。達摩老臊胡。打落當門齒。上堂。世尊三昧迦葉不知。迦葉三昧阿難不知。阿難三昧商那和修不知。普慈三昧諸人不知。諸人三昧各各不知。所以道譬如河中水。川流競奔逝。各各不相知。諸法亦如是。又如大火聚。猛焰同時發。各各不相知。諸法亦如是。喝一喝。將謂合有。與麼說話。上堂。舉徳山和尙因雪峯問從上諸聖以何法示人。山曰我宗無語句亦無一法與人。雪峯從此有省。後有僧問雪峯。和尙見徳山得个甚麼便休去。峯曰我當時空手去空手回。東山演祖拈曰。白雲今日說向透未過者。有兩个人從東京來問他甚處來。他卻道蘇州來。問伊蘇州事如何。他道一切尋常。𨿽然如是。瞞白雲不過。何故。只爲語音不同。畢竟如何。蘇州菱邵白藕。師曰。老東山可謂長於譬諭。詞不迫切。𨿽然如是。要且只說得徳山雪峯影子邊事。若是齊眉共﹝跳﹣兆﹢屬﹞並駕齊驅。未敢相許。何故。閩蜀同風。肚裏有虫。佛涅盤上堂。湖光瀲灩晴偏好。山色空蒙雨亦奇。淨法界身無出沒。不須惆悵怨芳時。上堂。舉東山演祖曰。祖師說不著。諸佛看不見。四面老婆心。爲君通一綫。師曰。若教頻下淚。滄海也須乾。上堂。今朝又是八月一。萬壑千巖儼秋色。牛帶寒鴉過別村。善財何處尋彌勒。師住後有亡賴男子瞿範者。日餮盤餐。執事者譏之致忿。誣師以暗昧之事詣部。使者不滿意。文致其罪。師竟不與之辯亦毫無慍色。踰年省憲白師冤。復札請再住徑山。師入院拈札曰。前佛性命。後佛紀綱。總在者裏。凜然如朽索之馭六馬。危乎猶一發之引千鈞。若非大丞相赤手提持全肩擔荷。何處更有今日。諸人還委悉麼。車不橫推。理無曲斷。升座酬唱畢復曰。去日應須償宿債。回時宿債本來空。山上鯉魚打﹝跳﹣兆﹢孛﹞跳。一國之師展笑容。帝師錫號明辧正宗廣慧禪師。洪武癸丑詔有道浮屠十人集大天界寺。師居首。以病不及。召對賜。還穹窿。戊午九月索筆書偈而逝。茶毗火焰五色。香气襲人。齒牙數珠皆不壞。遺骨紺澤如靑璢璃。舍利交綴。塔於所居之陰。復分爪發歸徑山。葬於無等才公之塔右。世壽六十八僧臘五十一。

杭州靈隱朴隱天鏡元淨禪師

越之會稽人。姓倪氏。生而狀貌魁偉。性度坦夷。世間機阱不識爲何物。初從弘教大師立公祝發。於昭慶濡律師受具戒。嶷然有遠志。又從天岸濟法師習臺衡止觀。臺宗諸老競以書聘。師奮志參方。謁無見於華頂。復遊玉几叩石室。室令參元叟。師遂見叟於不動軒。甫入門叟厲聲一喝聲若雷霆。師黏縛盡脫。遽稽首作禮。遂命居侍司尋掌記室。追隨久之。至正十六年出世裏之長慶。升天衣。洪武元年詔天下名桑門建會鍾阜。師應召入內。從容問道。賜食而退。九年會靈隱虛席。諸山交致堅請。師不得已應焉。上堂。聲不是聲。觀音三昧。色不是色。文殊法門。聲色無礙。普賢境界。拈拄杖畫一畫。大鵬展翅蓋十洲。籬邊燕雀空啾啾。上堂。卽心卽佛。嘉州牛喫禾。非心非佛。益州馬腹脹。不是心不是佛。天下覓醫人灸豬左膊上。良久曰。啼得血流無用處。不如緘口過殘春。未浹旬左右請理崇徳莊田。舉都寺徳現掌職寺僧。有聞者以私忿列現過失詣縣。嚴行訊鞫。以師爲寺長。失於檢舉。法當緣坐。或謂此三年前事。師實不知且素不識。聞何不自辯。師笑曰此定業也其可逃乎。逮師至部。大小司宼覽狀大驚。咸謂師當今名徳。不宜有是。洎審師初無異詞。遂謫隸陜西。聞大悔泣告。師曰初意若此𨿽萬死不爲也。師弗顧行至寶應。謂從者曰。吾報身頗異常時。殆將盡乎。夜宿寧國寺。其住持總虛了公與師有舊。相見甚歡。師曰我骨有所托矣。是夜聚談飲食如常。翌旦忽合爪端坐泊然而逝。時洪武十一年正月十九日也。法孫梵譯攜骨以還。骨間舍利叢布如珠。於浴佛日結竁於祖隴之側瘞焉。

蘇州萬壽行中至仁禪師

自號澹居子。又號熙怡叟。族姓吳。番陽人。父仲華爲江州廣文師。生五歲俾從州之報恩寺眞牧純公受業。七歲得度。自幼識見超穎迥異常兒。西土指空赴英宗召。憩報恩。見師異之。授以毗尼。屬令參元叟。叟視師軒渠一笑。師罔措。遂失展尼師壇。叟叱曰參堂去。一日叟見師問何處人。師曰番陽。叟曰番陽湖闊多少。師展手作量勢。叟曰不是不是。師曰合取臭口。遂命侍香。尋掌記室。叟嘗謂眾曰仁書記虎而翼者也。後出世蘄之徳章。遷越之云頂崇報吳之萬壽。師嘗室中拈木枕子問僧曰者个是什麼。僧曰也知和尙老婆心切。師擲枕於地。僧擬議。師便喝出。示眾。幻軀將逼從心年。松下經行石上眠。珍重北山龍象眾。普通年話幾時圓。上堂。疊疊遠山靑。迢迢江水綠。盡日小吳軒。倚闌看不足。驀喚侍者收取拂子。便下座。上堂。禪性無生離生禪想。禪性無住離住禪寂。五臺山上云烝飯。佛殿階前狗尿天。剎竿頭上煎﹝饑﹣幾﹢追﹞子。三个猢猻夜簸錢。洪武初。上以鬼神之事召師。師以佛旨撰書而對。上大悅。癸丑蒲圻魏公觀爲蘇郡守。見萬壽廢址戚然有意興復。聞師寓虎丘。遣使致書幣。凡三往返而應。晚歲養閒於松林蘭若。儕輩不敢名。咸稱松林和尙云。十五年三月望示疾。十九日同參如愚仲訊候曰。師行矣。諸子在旁。盍賜一言爲末後訓乎。師曰。十方薄伽梵。一路涅盤門。曰。與師締交五十秋矣。此別直詣淨土相見。師厲聲曰。盡大千界是个淨土。何處不相見。良久。索筆書偈。泊然而逝。世壽七十四僧臘六十七。

明州瑞龍夢堂曇噩禪師

慈溪王氏子。祖父皆名宦。母周氏。師自幼有遠志。稍長博通經史。藻思浚發。年二十三白母出家。往從雪庭於長蘆遂剃髮受。具戒於昭慶。教相諸宗靡不研究。久之雪庭遷住靈隱。師復往依。侍踰年雪庭示寂。寂照端禪師來補其處。一見吻契卽命掌內記。後出世慶元之保聖。遷慈溪之開壽天臺之國淸。最後住象山之瑞龍。上堂。豎拂子。只者个在臨濟則大機大用捲舒擒縱殺活自由。在雲門則孤危聳峻格外提持言前定奪。在曹洞則家風綿密金鍼玉綫明投暗合。在潙仰則父慈子孝用劍刃事施陷虎機。在法眼則箭鋒相拄心空法了情盡見除。五家提唱𨿽則金聲玉振邁古超今。然而總是門庭施設。直截一句不曾道著。且道作麼生是直截一句。髙聲曰看腳下。上堂。一二三四五六七。七六五四三二一。黃河九曲出昆侖。摩訶般若波羅蜜。師每誡諸徒曰。研究空宗。當外形骸忘寢食。以消累劫宿習。然後心地光明耳。自是日惟一食。終夜凝坐達旦。一日忽戒浴易衣。出器物分遺交友。集眾說偈曰。吾有一物無背無面。要得分明涅盤後看。言畢危坐而逝。世壽八十有九。門人智巖等茶毗之。塔於國淸。

杭州徑山復原福報禪師

臺之寧海人。族姓方。母張氏。出家杭之梁渚崇福。時石湖美公主淨慈。師往見。湖器之。遂爲祝發受具戒。參徑山元叟。叟問近離甚處。師曰淨慈。叟曰來作什麼。師曰久慕道風特來禮拜。叟曰趙州見南泉作麼生。師曰頭頂天腳踏地。叟曰見後如何。師曰饑來喫飯困來打眠。叟曰何處學得者虛頭來。師曰今日親見和尙。叟頷之。出世慈溪蘆山。次遷東山。再遷四明智門。洪武初驛召道行沙門師赴京。館天界寺。屢入內庭。應對稱旨。畱三年仍賜還智門。後兩主徑山。上堂。舉一不得舉二。放過一著落在第二。古人恁麼說話。正是抱贓叫屈。東山卽不然。舉二不得舉一。放過一著落在第七。到者裏更須知有向上一路始得。如何是向上一路。良久曰。莫戀寒巖異艸靑。坐卻白雲宗不妙。上堂。一葉落。天下秋。一塵起。大地收。誰謂北郁單越不是南贍部洲。剛自騎牛更覓牛。上堂。語是謗。默是誑。還有二俱不涉者麼。拍禪牀。洎合停囚長智。上堂。一語一默一作一止。何似水銀落地。僧問趙州曰乞師指示。州曰喫粥也未。僧曰喫粥了也。州曰洗缽盂去。上堂。終日著衣未嘗掛一縷絲。終日喫飯未嘗齩一粒米。似地擎山不知山之孤峻。如石含玉不知玉之無瑕。不著佛求不著法求不著僧求。拈拄杖。有時乘好月。特地過滄洲。一日得疾甚。革侍者請偈。師叱曰吾世壽尙有三年。已而果然。及化之日忽拍手曰。阿呵呵。大眾。是什麼。看取竟。寂世壽八十四僧夏六十四。門人奉全身﹝療﹣﹝日／小﹞﹢土﹞寂照之右岡。

杭州靈隱竹泉了幻法林禪師

族姓黃。臺之寧海人。依法安太虛禪師出家。因看睦州語有省。白虛曰從生至死只是者个不繇別人也。往參元叟於中竺。叟問何處來。師曰天臺。叟曰曾見寒山拾得麼。師叉手向前曰今日親見和尙。叟曰。脫空謾語漢。參堂去。尋俾侍香復掌藏鑰。一日看經次。叟曰看經那。師曰是。叟曰將甚麼看。師曰將眼看。叟豎起拳曰何不道將者个看。師曰放下拳頭將什麼看。叟微笑。東嶼住淨慈招師分座。時竺原居浮山。得師提唱語稱譽不置。尋美以偈。有五百眾中居上首。妙解堪作人天師之句。師居淨慈蒙堂。不出戶者九年。行省左丞相脫歡公請主萬壽。遷中竺。至佛殿曰。撥塵見佛。誰知佛亦是塵。罕逢穿耳客。多見刻舟人。上堂。法是常法道是常道。拶破面門。點卽不到。雪峯一千七百人善知識。朝夕只輥三个木球。趙州七百甲子老禪和。見人只道喫茶去。中峯居常見。兄弟相訪只是敍通寒溫燒香叉手。若是金毛師子子。三千里外定誵訛。至元四年遷靈隱。上堂。舉僧問趙州萬法歸一一歸何處。州曰我在靑州做一領布衫重七斤。師曰。趙州𨿽則善用太阿截斷者僧舌頭。未免自揚家醜。靈隱則不然。忽有僧問萬法歸一一歸何處。只向他道今日熱如昨日。上堂。古杭管內靈隱名山。肇建於東晉咸和年間。慧理法師爲第一祖。今日上元令節諸處放燈。知事直歲各各照管風燭。便下座。爲亡僧森監寺火。森羅及萬象。一法之所印。卽今爲汝拈卻金剛圈。栗棘蓬了也。喚什麼作一法。二由一有。一亦莫守。火裏烏龜作師子吼。大龍翔虛席。星吉大夫遣幣聘師。辭不赴。使者三往返。師避於會稽山中。行院知不可彊。具疏請師仍領靈隱。又三年退處了幻庵。至正十五年春感微疾。二月二日集眾敍平生行腳本末。且誡之曰。佛法下衰無甚於今。宜各努力。吾世緣止於斯矣。索筆書偈曰。七十二年虛空釘橛。末後一句不說不說。遂奄然而化。畱龕十日顏色不變。葬全身於松源塔西。其時塔前古桂當春吐華。淸香滿路。見者嘆異。學士晉卿黃公銘其塔。

杭州徑山古鼎祖銘禪師

四明奉化應氏子。受業金峨。元叟住靈隱。師往參謁。一日入室叩黃龍見慈明因緣。叟詰曰。只如趙州道臺山婆子被我勘破。慈明笑曰是罵耶。你道二老漢用處是同是別。師曰一對無孔鐵錘。叟曰黃龍直下悟去又如何。師曰也是病眼見空華。叟曰不是不是。師擬進語。叟便喝。師當下廓然。命居記室。師愈自謙抑。年五十四始出世主隆教。次寶陀。次中天竺。至正七年遷徑山。元帝錫號慧性文敏宏覺普濟禪師。僧問祖意教意是同是別。師曰破畚箕生苕帚。僧禮拜曰謝師指示。師曰。昨夜三更失卻牛。天明起來失卻火。問如何是佛。師曰秤錘蘸酢。曰如何是向上事。師曰仰面不見天。曰。記得僧問雲門如何是佛。門曰乾屎橛。又作麼生。師曰雲門不是好心。僧曰乾屎橛與秤錘蘸酢相去多少。師曰鑊湯無冷處。僧擬進語。師便喝。上堂。將十方世界安向諸人眼睫上。絲毫不動。把四大海水傾向諸人腳跟底。涓滴不流。會醫還少病。知分不多愁。上堂。舉大愚芝和尙示眾曰。大家相聚喫莖齏。若喚作一莖齏入地獄如箭射。師曰。宗師爲人如蠱毒之家。置毒於飲食之中與人。未嘗不欲斷其命根。𨿽然是。冤對者能有幾人。丞相康裏公每詣師叩宗門玄旨。一日看經次問師何不看經。師曰尋行數墨爲看經耶。相無語。師翻經曰老僧看經去也。相以手掩經曰請師爲說破。師曰伊尹周公是阿誰做。至正戊戌將遷寂。遺書囑丞相外護。復書偈曰。生死純眞。太虛純滿。七十九年搖籃繩斷。擲筆而逝。茶毗舌根數珠皆不壞。舍利無算。於徑山隆教寶陀分而塔焉。世壽七十九僧臘五十五。有四會語錄曁外集行世。

明州天寧歸庵仲猷祖闡禪師

族陳氏。鄞人也。從佛智匡禪師剃染。參寂照於徑山得旨。出世蘆山。遷香山。升郡之天寧。上堂。若論第一句。三世諸佛道不得。六代祖師道不得。天下老和尙道不得。山僧道不得。大眾道不得。拈拄杖。拄杖子道得麼。道得也是第二句。上堂。卽心卽佛。非心非佛。不是心不是佛。五臺山上云烝飯。佛殿階前狗尿天。剎竿頭上煎錘子。三个猢猻夜簸錢。元宵上堂。十五日已前腳頭腳尾黃金蓮。十五日已後白牯貍奴成隊走。正當十五日。樓臺上下火照火。車馬往來人看人。好大眾。且道好在什麼處。眾眼難謾。便下座。

蘇州開元愚仲善如禪師

吳江人。上堂。佛身充滿於法界。普現一切羣生前。爲甚麼滬瀆居民黃老之流迎之。而風濤駭吐像卽沈沒。吳縣朱膺東靈帛尼請之。而靈相峨峨雙泛。試就提捧忽爾升舟。今山中所奉維衛迦葉二石相是也。豈非隨緣赴感靡不周而恆處此菩提座。然𨿽如是。若作恁麼會大虫看水磨。不作恁麼會眞州望長蘆。恁麼不恁麼總拈卻。又作麼生。淸平世界不用訛言。師言不妄發。或求偈語。信筆而書。示艸庵僧偈曰。國師萬代善知識。雁宕艸庵天下聞。得在其中居住者。生難遭想報深恩。度牒親從天上降。得來何翅萬黃金。時中若不修僧行。孤負皇王一片心。師晚年因法門從子瓛瑩中住萬壽。辟一室延之養老。及相本空繼席。待之尢至。故得優遊以樂其道。嘗居葑門直指庵。人因稱之曰直指和尙。將終呼諸子訣別。泊然而逝。

杭州上竺我庵本無法師

黃巖人。從淨慈方山落髮。依寂照於中竺掌綱維。有舅氏教庠老成挽之更宗。於是見湛堂於演福。研精教部。寂照惜其去。作偈寄之曰。從教入禪今古有。從禪入教古今無。一心三觀門𨿽別。水滿千江月自孤。後出世旣爲湛堂嗣。仍爇一香報寂照。不以迹異而二其心。寂照示寂。時師住四明延慶。遺書囑其力弘教乘宗趣。余無他言。師於祭筵拈香曰。妙喜五傳最光焰。寂照一代甘露門。等閒觸著肝腦裂。冰霜忽作陽春溫。我思打失鼻孔日。是何气息今猶存。天風北來歲雲暮。掣電討甚空中痕。臨終無疾坐蛻。

蘇州萬壽佛初智淳禪師

送忠侍者偈曰。鳥窠吹起布毛。侍者當下悟去。一對無孔鐵錘。賣弄鬼家活計。若是靈利阿師。別有天然气宇。恢張本地風光。顯出衲僧巴鼻。以大千攝入毫端。將須彌納向芥子。直踏毗盧頂上行。千手大悲攔不住。

江心萬禪師法嗣

報恩無方智普禪師

桂陽人。族姓龍。住後上堂。六月行人口吐煙。區區只爲利名牽。爭如林下無心客。一覺和衣到曉眠。拍禪牀。乾明不惜口業爲你說破。臘月三十日閻老子要問你索飯錢在。上堂。春色濃。春日融。園林暖。野桃紅。昔日靈云一見透脫色空。而今諸人總見。因甚不悟。若也不悟。眼被色籠。擊拂子。錯教人恨五更風。

南康府云居小隱師大禪師

嘗有示信禪人偈曰。信是道元功徳母。藥如有驗不消多。上人直下承當得。佛祖安能柰爾何。

徑山熙禪師法嗣

金陵集慶笑隱大欣禪師

九江義門陳氏子。從郡之水陸院芟染。自幼開爽絕倫。初見一山萬。旣而遣詣百丈參晦機。機一見器重命掌記室。一日問曰。黃龍旣得旨於泐潭。領徒遊方。及見慈明气索汗下。過在什麼處。師抗聲曰。千年桃核裏。覓甚舊時仁。又一日室中侍立次。機舉百丈野狐話詰曰。不落因果便墮野狐身。不昧因果便脫野狐身。且道利害在什麼處。師擬答。機遽震威一喝。師當下渙然冰釋。因同參苦問。師答頌曰。百丈野狐。野狐百丈。埋作一坑。伏惟尙享。後出世湖之烏回。遷杭之報國中竺。天歷元年文宗以潛邸爲大龍翔集慶寺。妙簡名徳開山。師首膺其選。賜號廣智全悟大禪師。復驛召赴闕。見上奎章閣。賜坐咨問法要。及順帝禦極。待遇益隆。後以老病求退。優詔不許。勅外臺護視使安居終老。上堂。安養國中水鳥樹林悉皆念佛。知足天上樹相撐觸演說苦空。豎拂子。山僧拂子穿卻汝諸人鼻孔。諸人向甚處出气。入新寺升座。第一義諦明如杲日寬若太虛。萬匯森然纖塵不立。明今舉古無非節外生枝。立主立賓何異虛空釘橛。然聖旨建寺諸官臨筵。不可只恁麼休去。還有共相激揚底麼。問答不錄。乃曰釋迦世尊捨金輪而登佛位。今上皇帝從佛位而禦金輪。收攝三千剎海於一印中。具足八萬法門於一毫上。如華嚴會上菩薩得無盡福徳藏解脫門。於一器中出生種種美味飲食。又於眾會仰觀空中而雨種種珍寶。隨眾生心悉令滿足。然後得其寶者盡證法門。食其味者鹹成妙道。無一塵而不具足佛事。無一法而不圓滿正宗。卽今崇建寶坊闡揚法施。諸天音樂不鼓自鳴。梵唄詠歌自然敷奏。十方菩薩咸集道場。八部天龍同伸慶贊。還有不歷化城徑登寶所者麼。擊拂子。四海已歸皇化裏。時淸休唱太平歌。上堂。孤峯頂上目視雲霄。無乃埋沒己靈。十字街頭和泥合水。且貴流通正眼。拈拄杖。釋迦已滅彌勒未生。正當今日。千聖命脈列祖鉗錘總在新報國手裏。拈起也七穿八穴。頭頭現無邊妙身。放下也鑑地輝天。處處彰寶王剎海。說甚麼溪山各異雲月是同。至化無爲功不宰。蕩然一片古皇風。復舉志公令人傳語思大和尙曰。何不下山教化眾生去。一向目視云漢作什麼。思大曰。三世諸佛被我一口吞盡。何處更有眾生可度。師曰。思大和尙被志公一拶。直得倒退三千。進退兩序上堂。心空及第。選佛何必。選官荷負叢林。爲眾一似爲己。報國爲法擇人。量材授職。如樂奏九成左右進退無不合度。只如一喝分賓主。照用一時行。諸人作麼生甄別。喝一喝。九萬里鵬才奮迅。三千年鶴便翺翔。上堂。言發非聲色前不物。著甚來由。聲色裏睡眠。聲色裏坐臥。卻較些子。所以道卽此見聞非見聞。無餘聲色可呈君。个中若了全無事。體用何妨分不分。驀拈拄杖。水流黃葉來何處。牛帶寒鴉過別村。卓拄杖。上堂。舉黃龍南禪師室中垂語曰。我手何似佛手。我腳何似驢腳。人人有个生緣。那个是上座生緣。師曰。黃龍三關如商君立法。法𨿽立而廢先王之道。故當時出其門者甚多。得其傳者益寡。使其恪守慈明家法。子孫未致斷絕。僧侍立次。師展兩手曰八字打開了也。爲什麼不肯承當。僧曰休來鈍置。師曰許多時沒一點气息。便打。一日謂眾曰。靑州布衫重七斤。古人已道過了也。畢竟萬法歸一一歸何處。一僧出曰東廊頭西廊下。師曰什麼處見趙州。僧擬議。師曰棒上不成龍。僧參。師曰。豎拂拈槌古人榜樣。擎叉舞劍列祖條章。衲僧門下合作麼生。僧珍重便行。師曰不消一札。師一日問僧甚處來。僧曰遊山來。師曰笠子下拶破洛浦徧參底作麼生。僧曰未入門時已呈似和尙了也。師曰卽今爲什麼不拈出。僧擬議。師便打。至正四年甲申五月示微疾。作手書別交遊。囑其徒以兩朝所賜金幣作萬佛閣上報國恩。二十二日書偈趺坐而寂。其年秋八月十有六日葬於石頭城塔院之後岡。壽六十一臘四十六。黃文獻公溍撰碑銘。虞文靖公集著行道紀。洪武甲寅遷葬於撥雲山與康僧會古塔相鄰。所著有禪林淸規及四會語錄蒲室集行世。

嘉興府祥符梅屋念常禪師

俗姓黃。華亭人。父文佑。母楊氏乞嗣大悲像。一夕夢老僧托宿因而有娠。至元壬午三月十二日誕生。是夜神光燭室異香襲人。師幼喜孤坐。年十二依平江圓明院體志出家。十四剃髮受具。至大戊申佛智晦機自江西百丈遷杭之淨慈。師往參承。值佛智上堂舉太原孚上座聞角聲悟道因緣頌曰。琴生入滄海。太史遊名山。從此楊州城外路。令嚴不許早開關。師於言下豁然有省。投丈室呈所解。佛智頷之俾掌記室。迨智遷徑山。師職後版表率一眾。丙辰奉朝廷遴選出世祥符。所著有佛祖通載二十二卷。

明州雪竇石室祖瑛禪師

吳江陳氏子。髫年出家於普向寺。年十五祝發受具戒卽策杖遊方。初從虛谷陵於仰山。聞徑山晦機道望。亟往投之。一見契合遂畱掌記。後出世明之隆教。遷杭之萬壽明之雪竇育王。有謝天童平石砥問疾偈曰。是身無我病根深。慚愧文殊遠訪臨。自有巖華談不二。靑燈相對笑吟吟。法身徧在一切處。噇飯噇空得自由。太白鄮峯煙雨裏。筍與來往亦風流。晚年得痿痺疾。造一龕曰木裰。日坐其中不涉世事。至正癸未三月見一衰衣婦人扣頭請師應身爲國王。師曰吾不願生天王家。逾十七日趺坐而化。臨終偈曰。五十三年弄巧成拙。踏破虛空赤腳行。萬象森羅笑不輟。

杭州中竺一關正逵禪師

番陽人。族方氏。參晦機於淨慈。機問甚處人。師曰番陽。機曰番陽湖水深多少。師曰瞪目不見底。機曰恁麼則浸爛衲僧鼻孔也。師曰終不借和尙鼻孔出气。機曰畢竟借誰鼻孔出气。師曰恭惟和尙萬福。機肯之命充侍者。逾二年參中峯於天目。復謁徑山元叟命掌記。笑隱主中竺俾師分座。出世金陵崇因。帝師授以佛日普照之號。遷鳳山資福。升主報國。再遷中竺。示眾曰。心不是佛。智不是道。一念涉思惟。全身入荒艸。所以道目前無法。意在目前。不是目前法。非耳目之所到。古今天地。古今日月。古今山河。古今人倫。頭頭顯露物物全彰。不從千聖借。不向萬機求。內外絕承當。古今無處所。恁麼解會猶是錯認驢鞍轎作阿爺下頷。𨿽然。旣是泗洲大聖。因甚在揚州出現。良久曰。參。後示寂。世壽五十七僧臘四十四。

明州佛巖仲方天倫禪師

象山張氏子。幼而岐嶷。投廣徳天寧竺源剃落。源曰。汝志宏遠堪任大法。無爲我滯。遂往見虎丘東州永。偶過旃檀林同一僧看傳燈錄。謂師曰千七百則公案渾如生鐵鎖子一般。只要鎖匙入手。師言下點首默契。乃參晦機於淨慈。才人門。機曰。湖山靄靄。湖水漾漾。浸爛你鼻孔。塞破你眼睛。因甚不知。師曰通身無影像步步絕形蹤。機曰未在更道。師拂袖便出。機俾居侍司復掌藏鑰。師憚其繁嘆曰。世降道衰人根浮薄。宿師碩徳具大知見。猶不爲學者信服。無他。蓋表裏不純故也。自是必欲鏟蹤削迹。聞吳興桃華塢僻邃乃往縛茆。一日灌園次。忽四山云暝驟雨疾風摧折林木霹靂一聲。胸中疑礙頓釋。乃曰大奇大奇也大奇。掇轉虛空顚倒騎。蟭螟吞卻五須彌。曩於南屏室中屢叩。老和尙終不肯爲我說。使當時說破安有今日耶。泰定丁卯出主廣徳東泉。遷明之佛巖。笑隱居龍翔招師分座說法。南臺治書吐魯公數來問道。與師泛論契合。舉師主保寧。僧參。師曰好个師僧恁麼行腳。僧曰撥艸瞻風豈圖別事。師曰喫得棒也未。僧擬議。師便喝。問如何是和尙家風。師曰誰人看不見。問如何是一相三昧。師曰靑黃赤白。問如何是鳳臺境。師曰鳳臺有什麼境。上堂。初三十一。中九下七。七九六十三。九九八十一。朝往西天暮歸唐土。一馬生三寅。石牛欄古路。臘八上堂。昨夜睹明星悟道。後園風打籬笆倒。曉來無迹可追尋。雪山依舊生靑艸。上堂。言無展事。語不投機。承言者喪。滯句者迷。與麼也不得。不與麼也不得。與麼不與麼總不得。你有拄杖子我與你拄杖子。你無拄杖子我奪卻你拄杖子。上堂。舉雲門因僧問久雨不晴時如何。門曰札。師曰。雲門一札。猿啼巴峽。熊耳峯髙。石頭路滑。師晚年卜築於鳳臺之西曰新庵。將終謂淨覺曇曰。欲以後事相浼。今日何日。覺曰二十九日。師曰。月窮日不宜去。明日五月一吾行矣。至期召門人付囑。舉手作別。端坐而逝。壽六十六臘五十一。

越州天衣業海子淸禪師

上堂。三歲孩兒抱華鼓。八十翁翁輥繡球。嬌羞老醜都呈露。直得諸人笑不休。山僧昔在南屏山下糞掃堆頭拾得一領破襕衫子。抖擻將呈天目不爲顧采。又過崇徳撞著惡辣漢。被渠撦破七孔八穿。收拾歸南屏深藏四十餘年。不將輕與外人。無端今日來天衣。比看破舊相似顏色一般。著來嫌袖大。起舞覺天寬。直得十峯齊起舞。雙澗共鳴湍。盡看當場。鮑老不知。笑倒傍觀。遂大笑拈拄杖畫一畫。更把一枝無孔笛。等閒吹出萬年歡。復舉三聖逢人則出話。師曰。二大老竊得臨濟些子家私。各自賣弄。檢點將來。好與一坑埋卻。同參至上堂。颯颯涼風景。同人訪寂寥。煮茶山下水。燒鼎洞中樵。慈祖將常住物作自己人情。天衣則不然。供佛懶拈華。延賓不煮茶。莫嫌無禮數。冷淡是僧家。﹝師之出世天衣。年已八十六矣。有季潭泐公疏曰。大鵬舉翮便髙。蟠桃開華何晚。又曰。宜兜率見素翁而下拜。如西伯得呂望而載歸。大抵不苟時名。亦神鼎諲公之流亞也﹞

徑山髙禪師法嗣

杭州中竺一溪自如禪師

閩人。元兵下南江。師年少遭遊卒挾至臨安遺之而去。富民胡氏收養之令伴子讀。師隅立默識無所失。胡氏因子之旣長俾師隸裏中無相寺爲僧。參雲峯於徑山得旨。初住萬壽。天歷初中竺笑隱欣奉詔開山龍翔。因舉代住者三人。禦筆點師名。宣政院具疏請師居焉。有大家黃氏者重師道行嘗供伊蒲塞饌。一日請歸其家進供愈勤乃開私帑所藏金玉示師。師怫然歸。語徒眾曰。彼黃氏以帑中寶示我。將欲誘我死。去爲其子耶。出家兒視金玉當如瓦礫。古來墮此轍者頗多。非但爲其子。爲其牛馬者有之。遂與黃氏絕。後遷化茶毗靈異頗多。

江州東林古智喆禪師

都昌人。族巢氏。初住興國興聖。遷東林。上堂。過去諸佛已說。未來諸佛當說。現在諸佛今說。且道畢竟說个甚麼。卓拄杖下座。上堂。明來暗謝。智起惑亡。黑牛臥死水。癩馬系枯樁。何似東村黑王老黃昏伸腳睡。一覺到天光。山僧與麼道。切忌錯承當。上堂。盡令提綱聖凡罔測。放開綫道普請同參。燻風自南來。殿閣生微涼。上堂。諸禪徳。祖師道圓同太虛無欠無餘。三條椽下七尺單前。切忌依他作解。莫有向天外出頭底麼。乃曰。巡堂喫茶。禮暹道者塔偈曰。髑髏元自有靈光。雪竇何曾抖尿腸。截斷婆婆三寸舌。至今雙劍倚天長。送萬禪人參徑山虛谷和尙偈曰。萬轍千途同一車。參方眼正不曾差。一千七百人中主。元是仰山小釋迦。

明州天童怪石奇禪師

普說。其略曰。參禪本無難易。只要具大信根有決烈志。萬機休罷千聖不攜。坐斷諸緣不存一法。如太虛空了無朕迹。如須彌盧屹然不動。無上眞乘方可希冀。又曰。此事如人饑渴相似。說飲說食豈能救療。直須自飲水自喫飯方有實效處。又曰。因舉從上先徳痛切爲人語要開示。倘能向者裏虛卻心。不卽法相不離法相。一聞頓悟。便是涅盤會上廣額屠兒放下屠刀立地成佛底時節。是卽是。不得恁麼會。言多去道轉遠。且截斷葛藤。喝一喝下座。

杭州徑山本源善達禪師

仙居柴氏子。早年同及庵信行腳誓不歷職。初見雪巖於仰山。尋還浙西參徑山雲峯入室有省。峯印可之。適慧云虛席命師補處。後遷保寧淨慈徑山皆有成績可紀。師居常不設臥榻。夜則焚香然燭端坐達旦。率以爲常。又體所稟與人異。遇嚴寒則衣絺綌。大熱則衣繒絮。嘗以缽資建大圓院於東路半山接待云侶。一日自知時至。會眾敍平生行腳事畢。須臾端坐而寂。

龍巖眞首座

諸方屢聘。髙臥不起。嘗作樂閒歌曰。卽心是佛。無心是道。萬事但隨緣。自覺身心好。院子從來不要住。便是佛也不要做。律亦不曾持。戒亦不曾破。放行把住總由人。執法修行驢拽磨。要行便行要坐便坐。也不精進也不懶惰。一卷三字經。逐日爲工課。有時深深海底行。有時髙髙山頂臥。幾生修得做閒人。肯爲虛名被羈鎖。我不輕汝等。從他當面唾。百年能得幾光陰。何必彊分人與我。貧也不須憂。富也休莊大。閻王相請無親疎。盡付一堆紅焰火。自家作得主宰。終不隨風倒柁。補破遮寒暖卽休。淡飯粗茶隨分過。我作樂閒歌。自歌還自和。不是閒人不肯閒。世上閒人能幾个。

何山明禪師法嗣

明州恭都寺者

廉介自持。日誦法華。因聆鐵鏡上堂語遂得心要。嘗夜坐有偈曰。點盡山窗一盞油。地鑪無火冷啾啾。話頭畱向明朝舉。道者敲鐘又上樓。鐵鏡因升堂特稱賞之。臨終無疾更衣坐逝。闍維舌根不壞。

天童鑑禪師法嗣

明州雪竇竺田汝霖禪師

昌國王氏子。從梅澗福公祝發受具。聞天童止泓道化往參。命爲侍者。一日室中舉趙州狗子無佛性話。師豁然有省。已而見悅堂誾於靈隱。堂器之命典記室。會其受業師祖方巖會禪師赴隆興上藍。師侍行。因遊百丈謁晦機。遂命分座。出世明之雪竇。晚主萬壽僅一載。示微疾更衣書偈訣眾而逝。時至元五年五月廿五日也。茶毗設利五色如菽粟者不可勝數。壽六十六臘五十。

湖州道場玉溪思瑉禪師

象山張氏子。首參雲峯於徑山。次謁止泓於天童。泓問近自何來。師曰徑山。泓曰未離徑山一句作麼生道。師曰平如鏡面險似懸崖。泓曰昨夜山前因甚虎齩大虫。師擬進語。泓卽掌之。師忽有省。一日侍次泓舉世尊因外道問。不問有言不問無言。世尊良久。意旨如何。師叉手進前。泓曰。外道贊嘆曰。世尊大慈。開我迷雲令我得入。又作麼生。師曰君子愛財取之有道。泓喜其類己。令典藏。大徳四年出世郡之吉祥。遷金文大梅保福。帝師賜佛心明妙之號。至順三年廣教府聘主雙林。元統二年行省選住道場。示眾。此事如鐵壁銀山如大火聚。湊泊不得。回避不得。你輩合作麼生。直饒腳不點地。別有通霄活路。也是不快漆桶。上堂。依經解義三世佛冤。離經一字卽同魔說。拈拄杖卓一下。六月不熱五穀不結。至元三年四月示微疾。至二十八日書偈而逝。

靈隱誾禪師法嗣

杭州徑山月江宗淨禪師

金華倪氏子。自幼聰慧絕倫。年十七從正覺院文譯受業。因誦楞嚴如人以手指月是人因指應當見月。豁然開悟。遂謁悅堂問黃檗打臨濟你作麼生會。師曰按牛頭喫艸。堂奇之命維那職。後出世徑山。玄風遠播。晚歲退居東堂。示眾曰。坐斷陵霄已十年。匡宗論道只隨緣。於今休去便休去。嘯月吟風樂自然。元統壬戌十月三日示微疾。當午集眾說偈曰。祖師門下客。開口論無生。老我百不會。日午打三更。語畢端坐而逝。壽六十七。全身塔於圓照庵。

江州東林無外宗廓禪師

南昌人。魏姓。久依悅堂。一日室中舉溪聲盡是廣長舌因緣。機契遂授記莂。出世云居。晚遷東林。送僧之東吳偈曰。佛是西天老比丘。何緣臥倒在蘇州。憑君此去輕扶起。問取二千年話頭。臨終集眾說偈曰。吾年七十一世緣今已畢。挨倒五須彌。夜半日頭出。語畢而逝。

中竺有禪師法嗣

嘉興府石門眞覺元翁信禪師

眞覺開山上堂。向上一機。末後一訣。佛祖不傳。千聖結舌。莫有轉身吐气者麼。出來通个消息看。僧問。鈯斧開山從古有。師今新啟石門關。借路經過。不妨一問。師曰公驗快將來。僧曰如何是關中主。師曰。鏌鋣橫在手。未肯斬癡頑。僧擬議。師便喝。僧禮拜。師曰癡頑漢。乃曰。滿目溪山絕點埃。無邊剎海自周圍。毗盧樓閣重重現。誰睹門門有善財。卓拄杖。石門關啟。眞覺場開。一任南來與北來。小參。建法幢。立宗旨。明明佛勅曹溪是。大眾。建法幢則固然。如何是立宗旨。莫是三轉五轉豎拳下喝麼。莫是默然據座拂袖便行麼。莫是語言文字確古論今麼。莫是灰頭土面長坐不臥麼。切須仔細。若是正眼不明盡墮偏邪執滯。所以道醍醐上味爲世所珍。遇斯等人翻成毒藥。據我祖師門下。盡十方世界是个無縫鐵壁。達摩不識。盡十方世界是个無孔鐵錘。迦葉不知。無汝擬議處。無汝承當處。旋天轉地換斗移星。雙放雙收透頂透底。還會麼。龍袖拂開全體現。象王行處絕狐蹤。

風旛中禪師法嗣

呂鐵船居士

母秦國夫人。夢公安二聖住持福巖佑禪師至捨而生。弱冠時參空山。一日山問曰曾見趙州麼。士厲聲曰無。山休去。每稱於人曰再來人也。士嘗任江淮都總。管於蘇之嘉定。建永壽寺以延雲水。賡和永明壽禪師山居詩及他偈言。皆超倫邁俗。達摩忌拈香曰。西來不稱梁王旨。西去空攜一隻履。若言妙用與神通。眞正衲僧誰數你。九年面壁尋出場。接得一人又無臂。衣盂連累到盧能。從此葛藤生不已。罪過有彌天。源流無滴水。今朝七百八十六年逢忌辰。那个兒孫不痛徹骨髓。一鑪香篆一甌茶。報恩卻是孤恩底。欲把拳頭舉似伊。憐渠已沒當門齒。

華藏見禪師法嗣

蘇州陽山金芝嶺鐵﹝此／束﹞念庵主

示眾。靈山付囑。天下葛藤樁。少室單傳。諸方是非窟。安心懺罪。破漆桶又要重光。付法傳衣。滯行貨徒勞索價。臨濟棒頭開正眼。拳下示生涯。曹洞錦帳繡鴛鴦。行人難得見。雲門三句可辧。一鏃遼空。法眼大地山河俱爲妙用。潙仰團圞無縫罅。壁立絕中邊。看來世界淸平。何用彊生節目。金芝今日爲諸人斷者公案去也。看看。以拄杖畫一畫。四海浪平龍睡穩。九天云淨鶴飛髙。復舉三聖道我逢人則出出則不爲人。興化道我逢人則不出出則便爲人。頌曰。誰謂家風分兩邊。一條拄杖兩人牽。休觀千嶂陵云勢。好看銀河落九天。頌舍利弗入城月上女出城話曰。出城入郭兩相逢。來去誰雲路不同。回首涅盤臺上望。九州四海一家風。

皖山凝禪師法嗣

松江府澱山蒙山徳異禪師

髙安盧氏子。初參承天孤蟾命看趙州無字話。一日蟾問亡僧遷化向甚處去。師罔措。悱發參究。因首座入堂墜香盒作聲。豁然有省。述偈曰。沒興路途窮。踏翻波是水。超羣老趙州。面目只如此。尋謁雪巖退耕虛舟諸大老。舟問不是心不是佛不是物是什麼。師曰所供並是詣實。又問南泉斬貓意旨如何。師曰剖腹傾心。舟曰趙州戴艸鞋出去又作麼生。師曰手腳俱露。一日室中舟問雪覆千山爲甚麼孤峯不白。師曰別是一干坤。舟大稱賞。勸謁皖山。山問。光明寂照徧河沙。豈不是張拙秀才語。師擬答。山震威一喝。師當下釋然。一日山舉臥云深處不朝天因甚到者裏。師曰邦有道則見。山深肯之。承天覺庵處以第一座。後隱居蓮湖橋休休庵。出世澱山。僧問保壽開堂三聖推出一僧意旨如何。師曰兩彩一賽。曰保壽便打又作麼生。師曰爲人須爲徹。曰。三聖道恁麼爲人非但瞎卻者僧眼。瞎卻鎭州一城人眼去在。是肯他不肯他。師曰。兜率陀天一晝夜。人間四百年。上堂。昨日十四。今日十五。靈利衲僧吞卻佛祖。從教謝三郎月下自搖櫓。阿呵呵。莫莽鹵。甜瓜徹蒂甜。苦瓠連根苦。示眾。蘇州有。常州有。八角磨盤空裏走。日面佛。月面佛。覿面和盤都托出。便與麼掀倒禪牀拂袖散去。法門幸甚。或有猶豫之者。只得把手牽汝歸家。聞聲悟道。見色明心。豎拂子曰。見麼。見底是色。那个是心。喝一喝曰。聞麼。聞底是聲。那个是道。直下正眼豁開方得入門。猶是脫白沙彌。要與衲僧齊驅並駕。更進竿頭一步。

金牛眞禪師法嗣

舒州太湖普明無用寬禪師

結夏上堂。諸方結制有甚巴鼻。太湖梁山冷冰冰地。二百个鐵額銅頭無用分作兩處。提起放下吞聲飲气。擬議之間頂門著地。卓拄杖下座。佛成道日上堂。六年雪山錯。忽見明星錯。走下山來錯錯錯。假使九州之鐵。也難鑄此一錯。卓拄杖。大地含靈同成正覺。中峯和尙至上堂。明明百艸頭。明明祖師意。天目山古佛輝天並鑑地。虎齩大虫。蛇吞鱉鼻。擲拄杖曰。直下來也急著眼覷。大眾。懷香拜請幻住大和尙慈悲開示。便下座。

眞翁圓禪師法嗣

無爲州天寧無能教禪師

於門首懸一牌云謹防惡犬。竺源盛參。才跨門便曰。老和尙爲我趕狗。師便入去。智首座出迎同坐。須臾師從面前過。智起白曰此上人得得來見和尙。師曰已相見了也。已而師訶蒙山不合引兄弟禮懺施食。源曰。實際理地不受一塵。佛事門中不捨一法。師曰。不然我宗門中合提何事。如何是佛。麻三斤。如何是佛。乾屎橛。當提此事始得。源曰蒙山和尙嘗問學者曰。栽松道者不具二緣而生。達摩大師葬熊耳後隻履西歸。爲復是神通妙用是法爾如然。師曰爲是他不會。我道莫作禪會得麼。源當下如夢忽醒。

慶壽璋禪師法嗣

北京大慶壽海云印簡禪師

寧遠宋氏子。生而神悟。七歲父授以孝經開宗明義章。師曰開者何宗明者何義。父驚異。於是俾從中觀沼禪師受業。年十一納具戒。十二沼聽參問。一日侍沼行。沼曰法燈禪師道。看他家事忙且道承誰力。汝作麼生會。師將沼手一掣。沼曰者野狐精。師喏喏。沼曰更須別參始得。年十八元兵破寧遠四眾逃散。師侍沼如故。沼曰吾迫桑楡。汝方富有春秋。何當玉石俱焚。宜自遠遁。師泣曰因果無差死生有命。安可離師苟免乎。沼察其誠。囑曰子向去朔漠有大因緣。吾將與子北渡。後遇元帥史天澤載於黃犢車。經年至赤城。庚辰五月沼將遷寂。書偈曰。七十三年如掣電。臨行爲君通一綫。泥牛飛過海東來。天上人間尋不見。無疾而逝。闍維收頂骨舍利供養。師爲乞食造塔。一夕聞空中呼師名。師瞥然有省。復聞人告曰。大事將成毋滯於此。黎明遂策杖之燕。過松鋪值雨宿崖下。因擊火大悟曰。今日始知眉橫鼻直。信道天下老和尙不寐語。明日至景州見本無玄。玄問從何所來。師曰云收幽谷。玄曰何處去。師曰月照長松。玄曰孟八郎漢便恁麼去也。師諾諾趨出。初沼臨終。師問某甲當依何人了此大事。沼曰賀八十去。迨入燕至大慶壽寺。乃省前讖。於是謁璋。璋先一夕夢異僧策杖徑趨方丈踞座。天明璋謂知客曰。今日但有旦過。當令來見老僧。及晚師至。璋笑曰此夜來所夢者。師問不來而來作麼生相見。璋曰參須實參悟須實悟。莫打野榸。師曰某甲因擊火迸散乃知眉橫鼻直。璋曰吾此處別。師曰如何表信。璋曰。牙是一口骨。耳是兩片皮。師曰將謂別有。璋曰錯。師喝曰艸賊大敗。璋休去。次日璋舉臨濟兩堂首座齊下喝。僧問還有賓主也無。濟曰賓主歷然。汝作麼生會。師曰。打破秦時鏡。磨尖上古錐。龍飛霄漢外。何勞更下槌。璋曰途路之樂終未到家。師曰。精靈千載野狐魅。看破如今不值錢。璋曰如是如是。師拂袖便出。遂命掌記。一日璋謂師曰。汝今已到大安樂田地。宜善護持。吾有如來正法眼藏涅盤妙心密付於汝。毋令湮沒。師掩耳而出。師住後。孔子之後元措者渡河謁師請復曲阜廟祀。師爲言於忽都護曰。孔子以大中至正之道。三綱五常之禮。正心誠意之本教人。自孔子至今襲封五十一代。繼承祀事未嘗有缺。忽都護遂奏命復襲封爵。師兩主慶壽。年五十六忽患風痺。丁巳閏四月一日集眾說偈畢遂泊然而逝。茶毗獲舍利無算。謚佛日圓明大師。

續燈存稿卷第五

續燈存稿卷第六

明嗣祖沙門東吳通問編定

笠澤居士華亭施沛匯集

臨濟宗

大鑑下第二十二世

仰山欽禪師法嗣

杭州西天目山髙峯原妙禪師

吳江人。族徐氏。母夢僧乘舟投宿而孕。嘉熙戊戌三月二十三日申時生。才離𦇤褓卽喜趺坐。遇僧入門輒愛戀欲從之。年十五懇請父母投嘉禾密印寺法住爲師。十六剃髮。十七受具。十八習天臺教。二十更衣入淨慈。立三年死限。二十二請益斷橋。倫令參生從何來死從何去話。於是脇不至席口體俱忘。雪巖寓北磵。師懷香往謁。方問訊卽被打出閉卻門。一再往。始得親近。令看趙州無字。自此參叩無虛日。巖忽問阿誰與你拖个死屍來。聲未絕便打。如是者不知其幾。後值巖赴南明。師上雙徑參堂方半月。偶夢中忽憶斷橋室中所舉萬法歸一一歸何處話。疑情頓發。三晝夜日不交睫。值少林忌。隨眾詣三塔諷經次。擡頭忽睹正祖和尙眞贊曰。百年三萬六千朝。返覆元來是者漢。驀然打破拖死屍之疑。時年二十四矣。解夏詣南明。巖一見便問阿誰與你拖个死屍到者裏。師便喝。巖拈棒。師把住曰今日打某甲不得。巖曰爲甚打不得。師拂袖便出。翌日巖問萬法歸一一歸何處。師曰狗舐熱油鐺。巖曰你那里學者虛頭來。師曰正要和尙疑著。巖休去。自是機鋒不讓。次年江心度夏。過雪竇見希叟曇。寓旦過曇問那里來。師拋下蒲團。曇曰狗子無佛性上座作麼生。師曰拋出大家看。曇乃自送歸堂。曁巖掛牌於道場。開法於天寧。師皆隨侍。一日巖問日間浩浩時還作得主麼。師曰作得主。又問睡夢中作得主麼。師曰作得主。復問正睡著時無夢無想無見無聞主在甚麼處。師無語。巖囑曰。從今日去。也不要你學佛學法。也不要你窮古窮今。但只饑來喫飯困來打眠。才眠覺來卻抖擻精神。我者一覺主人公畢竟在甚麼處安身立命。師遂奮志入龍鬢。自誓曰。拌一生做个癡呆漢。決要者一著子明白。越五載。因同宿道友推枕墮地作聲。廓然大徹。自謂如泗州見大聖。遠客還故鄕。元來只是舊時人。不攺舊時行履處。住龍須九年。縛柴爲龕。風穿日炙。冬夏一衲不扇不鑪。日搗松和糜。延息而已。咸淳甲戌遷武康雙髻。徳佑丙子春大兵至。師掩關危坐自若。事定戶履紛至。師腰包宵遁。直入西天目之師子巖。巖拔地千仞。崖石林立。師卽洞營小室丈許。榜曰死關。悉屏給侍服用。破甕爲鐺。並日一食。洞梯山以升。𨿽弟子亦罕得見。共築師子院請師開堂。適雪巖於大仰寄師竹篦拂子。至元丁亥懷中瓣香遂爲拈出。開堂。僧問。十方同聚會。个个學無爲。此是選佛場。心空及第歸。龐居士恁麼道。還有爲人處也無。師曰有。曰畢竟在那一句。師曰從頭問將來。曰如何是十方同聚會。師曰龍蛇混雜凡聖交參。曰如何是个个學無爲。師曰口吞佛祖眼蓋乾坤。曰如何是選佛場。師曰東西十萬南北八千。曰如何是心空及第歸。師曰動容揚古路不墮悄然機。曰恁麼則言言見諦句句朝宗。師曰你甚處見得。僧喝。師曰也是掉棒打月。曰。此事且止。只如西峯今日十方聚會。選佛場開。畢竟有何祥瑞。師曰。山河大地萬象森羅。情與無情悉皆成佛。曰旣皆成佛因甚學人不成佛。師曰你若成佛爭教大地成佛。曰畢竟學人過在甚麼處。師曰湘之南潭之北。曰還許學人懺悔也無。師曰禮拜著。僧禮拜。師曰師子齩人韓盧逐塊。示眾。百千諸佛歷代祖師。乃至天下老和尙。以拂子擊禪牀一下。總向者裏墮坑落塹。還有跳得出底麼。又擊一下。三生六十劫。上堂。無邊剎境自他不隔於毫端。十世古今始終不離於當念。只如山僧每日在張公洞裏橫眠豎眠或歌或詠。諸人還知麼。諸人每日在選佛場中東行西行或瞋或喜。山僧還知麼。若也彼此知得。不免分身碓搗拔舌犂耕。若也彼此不知。管取釋迦拱手彌勒歸依。因甚如此。不見道知之一字眾禍之門。上堂。萬法歸一一歸何處。乃顧視左右下座。上堂。盡十方世界是个缽盂。汝等諸人喫粥喫飯也在里許。屙屎放尿也在里許。行住坐臥乃至一動一靜總在里許。若也識得。達摩大師只與你做得个洗腳奴子。若也不識。二時粥飯將甚麼喫。參。結制上堂。大限九旬。小限七日。粗中有細細中有密。密密無間纖塵不立。正恁麼時。銀山鐵壁。進則無門退之則失。如墮萬丈深坑。四面懸崖荊棘。切須猛烈英雄直下翻身跳出。若還一念遲疑。佛亦救你不得。此是最上玄門。普請大家著力。山僧𨿽則不管閒非。越例與諸人通个消息。﹝○﹫﹝│﹡│﹡│﹞﹝○﹫﹝─／─／─﹞﹝○﹫﹝﹑／﹝﹑﹡﹑﹞雪巖和尙忌拈香。昔年瞎卻我眼。今朝穿卻你鼻。冤冤相報無休。莫若克己復禮。遂插香。以袖掩面作哭聲。復以坐具搭左肩上作女人拜曰。非惟和光同塵。免得遞相鈍置。師嘗室中垂語曰。大徹底人本脫生死。因甚命根不斷。佛祖公案只是一个道理。因甚有明與不明。大修行人當遵佛行。因甚不守毗尼。杲日當空無所不照。因甚被片雲遮卻。人人有个影子寸步不離。因甚踏不著。盡大地是火坑。得何三昧不被燒卻。倘下語不契。閉門弗接。自非具透關眼者。鮮不望崖而退。辛卯鶴沙瞿提舉到山瞻禮。施巨莊贍眾。師固辭不受。瞿請於官。乃於蓮華峯別營禪剎曰大覺。議以歲入給常住。請嗣法祖雍領寺事。師患胃疾久。適雍來省。師囑以後事。於十二月初一日黎明升座。辭眾曰。西峯三十年妄談般若。罪犯彌天。末後有一句子。不敢累及諸人。自領去也。眾中還有知落處者麼。良久曰。毫釐有差天地懸隔。辰巳間復說偈曰。來不入死關。去不出死關。鐵蛇鉆入海。撞倒須彌山。泊然而寂。遺命塔全身於死關。壽五十八臘四十三。

衡州靈云鐵牛持定禪師

太和磻溪王氏子。故宋尙書贄九世孫也。自幼淸苦剛介。有塵外志。年三十謁西峯肯庵剪髮。得聞別傳之旨。尋往依雪巖居槽廠服杜多行。一日巖示眾曰。兄弟家做工夫。若也七晝夜一念無間。無个入處。斫取老僧頭做臽屎杓。師默領。勵精奮發。因患痢藥石漿飲皆禁絕。單持正念目不交睫者七日。至夜半忽覺山河大地徧界如雪。堂堂一身乾坤包不得。有頃聞擊木聲豁然開悟。徧體汗流其疾亦愈。旦詣方丈舉似。巖反覆詰之。遂命爲僧。一日巖上堂舉亡僧死了燒了向甚麼處去。自代曰。山河及大地全露法王身。師於言下疑情蕩盡。卽出眾作禮曰。適來和尙舉揚般若。驚得法堂前石獅子笑舞不已。巖曰試道看。師曰劫外春回萬物枯。山河大地一塵無。法身超出如何舉。笑倒西天碧眼胡。巖敲卓子曰。山河大地一塵無。者个是什麼。師作掀倒勢。巖笑曰一彩兩賽。一日入室次。巖曰親切處道將一句來。師曰不道。巖曰爲什麼不道。師拈起香盒曰者个不值半文錢。巖曰多口漢。巖巡堂次。師以楮被裹身而臥。巖召至方丈勵聲曰。我巡堂汝打睡。若道得卽放過。道不得卽趂下山。師隨口答曰。鐵牛無力懶耕田。帶索和犂就雪眠。大地白銀都蓋覆。徳山無處下金鞭。巖曰好个鐵牛也。因以爲號。一時行輩靡不推服。至元廿五年至酃縣桃源山。愛其幽深乃有棲遁意。未幾縣尹陳公及僚屬等入山問道。相率執弟子禮。遂大唱雪巖之宗。大徳七年正月十五日示寂。壽六十四臘二十六。全身塔於寺北三十里沙潭。﹝其徒別流。涇走浙江謁虞文靖公集求師塔銘。虞問先有鐵耶先有牛耶。涇曰先師親見仰山來。虞點首笑曰吾試爲汝模畫之。天如和尙頌曰。鐵牛誰後復誰先。口未開時欠一拳。好本弄成模畫去。牽犂拽耙錯流傳﹞

杭州徑山西白虛谷希陵禪師

婺之義烏人。何姓。年十九剃髮於東陽資壽院。受具戒卽謁虛舟遠於雙林。又依東叟穎於淨慈掌內記。石林補處師職侍者。一日往叩雪巖於北磵。巖舉黃龍見慈明因緣問之。稱師穎利。及巖遷大仰。遣書招師居第一座。一日巖問曰。臨濟在黃檗三度喫六十拄杖。因甚向大愚肋下築拳。師曰鈍置殺人。巖便打。師拂袖而出。至元丙戌巖將示寂。撫師肩曰吾以此擔累汝。師曰終不向者裏活埋卻。未幾巖化去。眾遂請師繼席。嘗垂三語以驗來學。曰三乘十二分教拈向一遊蝦蟇口裏。道將一句來。狗子聞哇聲因甚齩破庫堂前露柱。獺徑橋吞卻集雲峯是第幾機。答者罕契。一坐三十夏。規範森嚴毫不假借。鐵關樞行腳時嘗叩師。值冬至小參。師舉雲門糊餅因緣。關呈四偈以進。師問你是誰。關曰樞上座。師曰從那里來。關曰雲門。師曰你是顚是狂。關曰和尙眼在甚麼處。師便喝。關亦喝。師揮一拳。關進前迎住曰。打卽且置。雲門糊餅意作麼生。師奮手掠去關帽。關曰錯。師連揮數拳。關曰拳頭無眼。向後遭人簡點在。師不顧。去關七條踏翻在地攔腰九棒曰教你知我手段。關曰此手段勝似臨濟徳山底。師喚直庸鎖關手送庫司。至夜不釋。次日上堂師令侍者謂關曰。今日和尙上堂。對人天眾前勘辧你。關曰。侍者與我傳語和尙。少間人天眾前將古人公眾一一問將來。我當一一答去。須臾鼓響。關伺久而侍者不至。歲饑。師每食必與眾共。一日與客語過夜半。饑不自勝。侍者請取勺粟爲飲。師曰不可。常住豈住持人得私。延佑丙辰行省稟旨迎師主徑山。僧問。過去心不可得。現在心不可得。未來心不可得。此意如何。師曰親不相贈。師早年嘗夢遊淨慈羅漢堂。至東南隅忽見一尊者指楣梁間。有詩曰。一室寥寥絕頂開。數峯如畫碧於苔。等閒翻罷貝多葉。百衲袈裟自剪裁。師初不解。及自仰山遷雙徑。始驗仰山有貝多葉經。徑山有楊岐衣。師之出處已前定之矣。世祖召對說法稱旨。賜號佛鑑禪師。大徳中加賜大圓。迨主徑山。仁宗加號慧照大辯。至治壬戌四月十二日手書囑外護。戒飭弟子。說偈訣眾。示寂於不動軒。全身﹝療﹣﹝日／小﹞﹢土﹞菖蒲田。世壽七十六僧臘五十七。有瀑巖集及語錄若干捲。

袁州慈化鐵山瓊禪師

十八歲出家。首參雪巖於大仰。一日室中舉那吒太子析骨還父析肉還母因緣。有省。述偈曰。一莖艸上現瓊樓。識破古今閒話頭。拈起集雲峯頂月。人前拋作百華球。值巖示寂。尋謁東巖。東問。心不是佛智不是道。上座作麼生會。師曰抱贓叫屈。東曰。不是心不是佛不是物。是甚麼。師曰眉間迸出遼天鶻。復謁蒙山。山請分座。上堂。冬在月頭賣被買牛。冬在月尾賣牛買被。卓拄杖。者裏無尾無頭。中道齊休。行也休休坐也休休。住也休休臥也休休。睡眼豁開五云現瑞。光風齊月無處不周。梅綻枯枝古渡頭。風前時復暗香浮。𨿽然到此。向上一路萬里崖州。何以見得。靠拄杖。休休。後示寂。塔於觀音閣後。

建昌府能仁天隱牧潛圓至禪師

髙安人。姚姓。父兄皆名進士。師志慕空宗。年十九投仰山慧朗禪師芟染。服勤數載。元貞間出世能仁。與髙峯同秉欽祖。所著牧潛集有送妙智上人入浙序。其略曰。昔龍安悅公旣首眾於洞山。猶以己道爲未至。更匿其名潛出。求之於食飲笑談之間。聞素公一言之異。則虛己自降。踽踽爲咨詢禮。不以貶名爲嫌。卒能於立談之頃獲其終身之所欲。豈獨云庵之道恃以不墜。使素公不賴悅以見於世。世亦不識其爲何類人矣。蓋名者道之表也。古之人有其表則求其實以應之。而今之士反以表害實。一居其名則崇髙之勢傲然不可復屈。𨿽內揆其不慊。亦安肯降心以求其所未至耶。噫。此古今所以異。道之所以衰歟。云云。大徳三年戊戌示寂於廬山。世壽四十有二。

淨慈倫禪師法嗣

竹屋簡禪師

舉孚上座聖箭因緣。頌曰。靑絲雙勒玉驄嘶。淡白春衫綠帶圍。夜半歸來華底月。金鞭敲落亂紅飛。又曰。九重城裏本非遙。射折重重箭倍饒。忽遇三軍圍繞處。分明有路直通霄。舉臨濟訪平田公案。頌曰。目前條路平如砥。何不堂堂掉臂行。撩撥老婆牛性發。赤身挨棒可憐生。

絕象鑑禪師

示眾。舉洞山不安。令沙彌到云居處傳語。乃囑曰。他或問和尙安樂否。汝但道雲巖路相次絕也。汝下此語須遠避立。恐他打汝。沙彌領旨去。傳語聲未絕。早被云居打一棒。頌曰。洞山有路透雲巖。絕處教通到者難。拄杖頭邊開活眼。方知不隔一毫端。示眾。舉投子和尙問僧。連日好雨且道雨從何處來。僧無對。後閱華嚴經有省。頌曰。陌路遊人競采芳。不知眼底度春光。夜來一陣落花雨。一百十城流水香。

臺州瑞巖方山寶禪師

一日爲眾掛牌入室。垂語曰。南泉斬卻貓兒時如何。眾下語皆不契。適有一僕在旁曰老鼠做大。師笑曰。好一轉語。只是不合從你口裏出。有鍼工丁生者。久依座下冀明本分。一日剔琉璃有省。述偈呈師曰。提起提起。放下放下。者點光明。照天照地。師喜其行業淳素。乃印許之。示無見偈曰。道人得得出山來。盡把胸襟對我開。坦坦平平如鏡面。澄澄湛湛絕纖埃。忽然得个轉身句。衲捲寒云便歸去。萬八千丈華頂峯。一笑裂開鐵面具。家山到後絕思惟。抝析枯藤拄竹扉。糞火埋中消息好。芋香便是道香時。

永中本禪師

上堂。舉夾山參船子和尙公案。頌曰。笑中棄卻竹林寺。將謂華亭有許多。窮性命於橈下喪。看來成敗自蕭何。

無學元禪師法嗣

金陵蔣山月庭忠禪師

舉僧問白雲。舊歲已去新歲到來。如何是不遷義。云曰眉毛在眼上。頌曰。罷釣歸來不系船。江村月落正堪眠。縱饒一夜風吹去。只在蘆華淺水邊。落葉已隨流水去。春風未放百華開。靑山面目依然在。盡日橫陳對落暉。又舉文殊三處度夏。迦葉白椎欲擯文殊。見百千萬億文殊。世尊曰汝擯那个文殊。頌曰。錦衣公子遊春慣。白首佳人懊恨多。彼富尙嫌千口少。自貧無柰一身何。舉慈明冬日揭榜示眾。頌曰。畫上畫下。畫短畫長。明明揭露。浩浩商量。何似京師出大黃。

育王珙禪師法嗣

蘇州昆山薦嚴竺元妙道禪師

寧海陳氏子。幼患右目。母攜以禱於觀音像。師仰見像之右目有小蛛窠。乃爲揭去。目患遂愈。父母以爲於佛有緣。俾投杭之六和正嚴得度。嚴令學百法論。師曰一法不學學百法乎。遂謁育王橫川珙禪師。一日聞舉乾屎橛話豁然大悟。卽說偈曰。雲門乾屎橛。光明照十方。鄮峯才發足。五日到錢塘。琪驚異。顧謂眾曰。此子再來人也。至元乙丑出主邑之慈源。遷昆山。薦嚴一。晚與眾會茶。舉東坡居士訪蔣山泉禪師。山問大儒髙姓。士曰姓秤。山曰是甚麼秤。士曰稱天下長老舌頭底秤。泉便喝一喝曰且道者一喝重多少。士無語。師命眾代語。時別源源遽起剪燭。了堂一咳嗽一聲。師笑曰。源藏主剪燭。一侍者咳嗽。一僧請師自代。師曰洎不過此。又一晚新古帆上方丈。請益趙州無字話。師厲聲曰夜深下去。古帆歸堂惡發曰。不與我說便休。何用見瞋。或以告師。師曰他向後自悟去在。古帆聞之當下廓然。仁宗詔升黃巖鴻福。賜號定慧圓明。延佑丙辰淨慈靈隱兩剎爭欲致之。俱不就。年逾七十。懷紫籜之幽絕。乃往終焉。

金陵保寧古林淸茂禪師

年十三爲大僧。聆老宿舉髙庵和尙勵僧語。不覺洟淚交下。乃知有出生死超聖凡一著子。淬志參訪徧歷門庭。橫川居育王。師往叩。錘拂之。子始知觸淨。出世吳之開元。遷鄱陽永福。後主金陵保寧。上堂。僧問。毛吞巨海芥納須彌。是衲僧分上事不是衲僧分上事。師曰拈卻門前大案山。曰鯨吞海水盡露出珊瑚枝。師曰金剛腦後鐵蒺藜。曰。只如教中道我得無諍三昧人中最爲第一。如何是無諍三昧。師曰放你三十棒。僧曰。仁義盡從貧處斷。世情偏向有錢家。師曰知恩者少負恩者多。問記得昔日舉上座到。瑯琊問近離甚處舉。曰兩浙。琊曰船來陸來。舉曰船來。琊曰船在甚處。舉曰埠下。意旨如何。師曰開口見膽。曰瑯琊云不涉程途一句作麼生道。如何是不涉程途底句。師曰前不構村後不疊店。曰只如舉上座以坐具摵云。杜撰長老如麻似粟。又作麼生。師曰焦磚打著連底凍。曰後來瑯琊問侍者此是什麼人。者曰舉上座。瑯琊遂親下旦過問曰。莫是舉師叔麼。莫怪適來相觸忤。作麼生是觸忤處。師曰爛泥裏有刺。曰舉喝云。長老何年到汾陽。我在浙中早聞你名。見解如此何得名喧宇宙。瑯琊遂作禮曰某甲罪過。那里是他罪過處。師曰若不登樓望焉知滄海深。曰後來大慧禪師道。二大老相見如日月麗天龍象蹴踏。未審還端的也無。師曰土上加泥又一重。曰瑯琊後遇慈明和尙舉此話。明曰舉見處才能自了。而汝負墮如何爲人。爲復肯伊不肯伊。師曰一點水墨兩處成龍。曰。可謂龍得水時添意气。虎逢山勢長威獰。師曰無人處斫額望汝。僧禮拜。問如何是佛。師曰釘釘膠黏。曰如何是祖師西來意。師曰蟻子不食鐵。曰如何是偏中正。師曰苔封古殿。曰如何是正中偏。師曰艸滿法堂。曰如何是偏中至。師曰日上月下。曰如何是兼中到。師曰截水停輪。曰如何是正中來。師曰獼猴帶席帽。曰。五位君臣蒙指示。夜明簾外事如何。師曰。趂曉不歸家。黃昏候日出。上堂。若說佛法供養大眾。未免須眉墮落。若說世法供養大眾。入地獄如箭射。去此二途畢竟說个什麼。三寸舌頭無用處。一雙空手不成拳。小參。舉僧問靈云如何是佛法大意。靈曰臨鴆砧井底種林檎。僧曰學人不會。靈曰今年桃李貴。一顆值千金。大慧和尙曰。者个公案從古至今無人拈出。山僧不惜口業更爲諸人注破。臨鴆砧。臨鴆砧。井底種林檎。今年桃李貴。一顆值千金。師曰。大眾。靈云答者僧話。且道與臨濟在黃檗問佛法的的大意。三度喫六十拄杖。是同是別。若道是同。法無同相。若道是別。佛法豈有兩般。常愛大慧和尙道。我者裏說蚌蛤子禪。開著口便見心肝五臟。只者便是。𨿽然也是大都城裏撮馬糞漢。小參。古人道九旬禁足魚遊网。三月安居鳥入籠。生殺盡時蠶作繭。如何透得者三重。卓拄杖。將成九仞之山。不進一簣之土。開元入寺小參。舉雪峯和尙問徳山。從上諸聖以何法示人。山曰我宗無語句。亦無一法爲人。後有僧問雪峯。和尙見徳山得个甚麼便休去。峯曰我當時空手去空手歸。五祖和尙拈曰。如今說向透未過者。有兩人從東京來。問伊近離何處。卻曰蘇州。便問蘇州事如何。伊曰一切尋常。𨿽然。謾山僧不過。何故。只爲語音不同。畢竟如何。蘇州菱邵伯藕。師曰。從門入者不是家珍。自己流來還同瓦礫。老東山依模脫墼。殊不知二大老正是食飽傷心。𨿽然。旣是東京來。因甚卻說蘇州話。上堂。舉洞山冬夜喫果子次。問泰首座曰。有一物上拄天。下拄地。黑似漆。常在動用中。動用中收不得。過在什麼處。泰曰過在動用中。山遂喚侍者掇退果桌。師曰者个說話在。今諸方每至冬夜。未嘗不拈出注解一上。然於正文未曾道著一句。有底道洞山只見錐頭利不見鑿頭方。抑屈人作麼。有底道泰首座不得果子喫。要且盡大地人皆不得喫。成人者少敗人者多。殊不知洞山有偏正回互不犯底手腳。直饒泰首座道不在動用中。也不得他果子喫在。良久。水流黃葉來何處。牛帶寒鴉過別村。除夕小參。今夜年盡月盡日盡。世事悠悠何時是盡。明朝年新月新日新。千變萬化又見重新。所以道窮則變變則通。垂鉤四海只釣獰龍。三千威儀八萬細行。諸人固是不知。若得聲和響順各守祖父田園。知道飯是米做。免向瞎驢邊滅卻吾宗。卓拄杖。從前汗馬無人識。只要重論蓋代功。永福入寺小參。紅塵鬧市十字街頭。百艸頭邊孤峯頂上。若作佛法商量。入地獄如箭射。直得萬機休罷。千聖不攜。聲前非聲色後非色。簡點將來正是髑髏前妄想。借使打破髑髏。揭卻腦蓋踢倒須彌踏翻大海。腳跟下推勘得出。也是落七落八。通方上士出格髙人除非自作生涯終不守他窠窟。現前大眾冀善參詳。山僧二千里水陸間關來此聚頭。不爲別事。冬至重建寢堂小參。豁開戶牖重新舊日規模。當軒者誰。坐斷聖凡途轍。碧眼胡僧罔措。釋迦彌勒猶是他奴。燈籠露柱掀眉。文殊普賢權作走使。描不成畫不就。撲落非他物。華簇簇錦簇簇。縱橫不是塵逴得便去。山河並大地踏著便瞋。全露法王身。自古自今說玄說妙。緇素不分者如稻麻。竹葦就理就事變通。逸格者能有幾人。伶俐漢沒窠臼。知是般事便休。且道知底是甚麼事。寒來暑往陰極陽生。庭前玉樹華開早。也勝東山水上行。卓拄杖喝一喝。上堂。舉育王夜參曰。少室無門戶如何便得通。夜深寧耐立聽我話西東。師召大眾。也有權也有實。也有照也有用。只是不得恁麼會。珍重。除夕小參。一年三百六十日。今夜方始到頭。是汝諸人於自己分上事。亦須知有到頭時節。若未得到頭直須向前決擇。豈不見大隨和尙參七十餘員善知識。具大眼目者只有一二。且如何是具大眼目者。五祖老人海上參尋數十員尊宿。洎至浮山圜鑑會中直是開口不得。後到白雲齩破一个鐵酸餡方得百味具足。遂雲華發雞冠媚早秋。誰人解染紫絲頭。有時風動頻相倚。似向階前斗不休。喝一喝。修心未到無心地。萬種千般逐水流。保寧入院小參。當軒大坐百匝千重。一句全提該天括地。佛眼覷不見。海口難宣。今古不同途。凡聖罔測。直得麒麟現瑞鳳凰來儀。山色呈祥人煙雜沓。其柰梁寶公蹉過達摩。𨿽曰觀音大士傳佛心印。畢竟不識者个消息。是汝諸人還猛省麼。卓拄杖。若不同牀睡。焉知被底穿。小參。舉死心和尙示眾曰。行腳髙人解開缽囊。卸卻包笠。去卻藥忌。一人所在也須到。半人所在也須到。無人所在也須親到。師曰。者般說話如黑石蜜中邊皆甜。𨿽然。不因夜來雁。爭見海門秋。除夕小參。今宵歲盡何曾盡。明日年來實不來。三十六旬如轉轂。幾番潮去又潮回。機輪轉處掣電猶迷。大用現前誰當辧的。廓情塵於未兆。忘至理於言詮。人人鼻孔撩天。个个安家樂業。文殊普賢起佛見法見。貶向二鐵圍山。燈籠露柱突出金剛眼睛。呵呵大笑。麻三斤乾屎橛。諸人若作佛法商量。入地獄如箭射。到者裏言思道斷心行處滅。一種平懷泯然自盡。正與麼時如何。東風昨夜消殘雪。枯樹枝頭又著華。結制小參。明日結夏來臨。只管悠悠過日。及乎打鼓陛堂。直是思量不出。諸人簇簇上來。未免將南作北。七佛以前初無者个消息。七佛以後𨿽有者个消息。終是不能圓悟如來無上菩提。不能證入圓覺伽藍。身心安居平等性智。以致諸人九十日內惟務口體不務修持。背覺合塵虛延歲月。五祖和尙曰。達摩大師信腳來。信口道。後代兒孫翻成計較。計較得成天淸地寧。雲門扇子﹝跳﹣兆﹢孛﹞跳上三十三天。築著帝釋鼻孔。東海鯉魚打一棒。雨似盆傾。楚雞不是丹山鳳。愛向梧桐樹上鳴。師嘗垂示。向上更有事在。露出獅子爪牙。其間別有商量。未免當門按劍。只者靈鋒阿誰敢擬。辭鋒峻拔手眼卓越。應庵而後師殆第一人矣。嘗續宗門統要。後示寂於保寧。

越州天衣斷江覺恩禪師

形儀修瘠淸操剛立。族慈溪顧氏。幼依雲門廣孝祝發。從明之延慶聞法師習四教儀。七日通之。聞驚訝嘆異。往參育王橫川室中。機契掌內記。徳業日彰。一時賢士大夫皆樂與之遊。出世蘇之天平。後遷開元及明之保福越之天衣。一日室中眾侍立次。忽扶杖而言曰。老僧嵌空倚杖藜。分明畫出須菩提。顧左右曰會麼。良久擲下拄杖。倚蒲團而逝。﹝月江印禪師題師肖像。八十禪翁。四海眼空。面帶匡廬古色。身同卓筆奇峯。聞其提唱。浮佛應爲點首。觀其出處。大梅夫豈同風。雁過長空影沈寒水。繼乃祖烹金鑪韝之綱宗。秋天之月霜夜之鐘。吾將見此庵之道光明盛大。綿亙於無窮者也﹞

淨慈鞏禪師法嗣

杭州靈隱東嶼徳海禪師

臺州臨海陳氏子。年十四從蜀僧安石出家。參石林鞏於承天。林問如何是汝自己。師擬議。林便推出。師卽懷疑。一日入室次。林問盡大地是金剛正體何處著上座。師擬對。林便打。從此徹證。林遷淨慈命居侍司。一日室中舉國師三喚侍者話。師曰不是失卻貓兒。定是失卻狗子。林曰是孤負是不孤負。師曰瞞人自瞞。林以竹篦擊之曰亢吾宗者海子也。至元二十七年出世天臺寒巖。大徳乙巳遷姑蘇寒山。至大己酉再遷昆山東禪。辛亥敕賜金襕法衣。皇慶二年復遷中竺。延佑二年詔主淨慈。至山門曰。淸淨慈門一湖秋水。入得入不得。虎齩大虫。蛇吞鱉鼻。眾盈萬指。室中垂語曰。手握利刃劍因甚胡猻子不死。嚙破鐵酸餡因甚路上有饑人。波期去帽蔗齩甜頭。魚以水爲命因甚死在水中。眾答皆不契。泰定二年復遷靈隱。四年丁卯九月示微疾。召弟子付囑訖跏趺而化。世壽七十二僧臘五十七。賜號明宗慧忍禪師。有六會語錄。塔於育王后山之麓。

嘉興府天寧竺云景曇禪師

浦江嚴氏子。久依石林。後住婺之治平蘇之北禪禾之天寧。上堂。金烏東上玉兔西沈。伶俐衲子東討西尋。忽然撞破虛空。曠劫只在如今。卓拄杖下座。僧問。三賢未達十聖難知。如何是此宗。師曰無孔笛氈拍板。

蘇州虎丘東州壽永禪師

送僧偈曰。動靜何曾涉蓋纏。何須更透未生前。故園千里今歸去。陸有徵途水有船。舉約齋居士張鎡入道話。頌曰。一棒鐘聲到耳根。三千剎海一時昏。賊從赤肉團邊去。明日依然不離門。

徑山度禪師法嗣

杭州徑山虎巖淨伏禪師

淮安人。至元間嘗召見。有偈進上。其略曰。過去諸如來。安住祕密藏。現在十方佛。成道轉法輪。未來諸世尊。一切眾生是。由妄想執著。結煩惱蓋纏。迷成六道身。枉受三塗苦。惟念過現佛。不敬未來尊。與佛結冤讎。或烹宰殺害。不了眾生相。全是法性身。昔有常不輕。禮拜於一切。言我不輕汝。汝等當作佛。若能念自他。同是未來佛。現世增福壽。生生生佛國。上覽畢大悅。問從上帝皇有戒殺者否。師曰。昔宋仁宗一日語羣臣曰。朕夜來饑甚。思欲燒羊。因慮後來遂爲常例。寧耐一時之饑。不忍啟無窮之殺。羣臣皆呼萬歲。上嘉納。卽受帝師戒。

明州天童竺西坦禪師

僧參。師問從何方來。曰金鵝。師曰金鵝山髙多少。僧曰不見頂。師呵斥之。一日升座舉世尊拈華公案。其僧言下有省。﹝月江印禪師題師像贊。河目海口。錦心繡腸。汪汪吞大湖之器量。煌煌粲太白之光芒。怒罵時海涵春育。慈悲處烈日秋霜。舉玄沙未徹語。如眞淨驗寂音黃金百煉之色。拈洞山三頓棒。類慈明發積翠丹沙九轉之香。橫機莫莫有陣堂堂。夫是之謂中峯五世大樹之蔭涼者也﹞

徑山愚禪師法嗣

越州定水寶葉源禪師

舉世尊五通仙人因緣。頌曰。那一通。你問我。口是禍門。招因帶果。慚愧慈悲大法王。丙丁離壬不屬火。上堂。舉張拙秀才參石霜。霜問秀才髙姓。曰弟子姓張名拙。霜曰。者裏覓巧了不可得。拙自何來。拙言下大悟。頌曰。進前峭壁三千丈。退後懸崖十萬重。珍重大唐張拙老。鐵錘無縫舞春風。

蘇州虎丘閒極云禪師

久依虛堂。於徑山居第一座。一日寶葉源請益虛堂。徳山末後句若謂之有。徳山焉得不會。若謂之無。巖頭又道徳山未會。乞和尙慈悲指示。堂曰我不會汝去問首座。源詣師。值師遊山歸索水濯足。源亟進水復委身爲師摩捋。因仰面舉前話叩之。師乃掇水澆潑曰有甚麼末後句。源不契。復上見堂。堂曰首座如何向汝道。源舉似前話。堂曰那那我向你道他會得。源於是釋然領旨。舉興化和尙與唐莊宗酬價因緣。頌曰。君王寶自難酬價。興化何曾敢借看。天地旣無私蓋載。至今畱得鎭中原。舉陸亙大夫問南泉。弟子家中一片石。也曾坐也曾臥。擬鐫作佛得麼。泉曰得。大夫曰莫不得麼。泉曰不得。頌曰。坐臥曾經幾度春。半封苔蘚半籠云。無稜無縫難提掇。空把肝腸說向人。

徑山月禪師法嗣

南叟茂禪師

舉巖頭和尙於鄂渚湖邊作渡子。兩岸各掛一板。有人過渡打板一下。巖問誰或曰要過那邊。巖便舞棹迎之。一日有婆子抱一孩兒來。乃曰呈橈舞棹卽不問。且道婆手中兒甚處得來。巖便打。婆曰。婆生七子。六个不遇知音。只者一个也不消得。便拋向水中。頌曰。鄂渚渡邊窮鬼子。全機錯在扣舷時。何如別下一轉語。救取婆婆第七兒。舉夾山參船子和尙話。頌曰。無相無瑕便倒戈。只因輕信智頭陀。若還不到華亭上。鐵鑄船橈柰汝何。舉龐居士賣摝籬。下橋喫撲。靈照見亦去爺邊倒。士曰作甚麼。女曰見爺倒地某甲相扶。士曰賴是無人見。頌曰。孝順藏忤逆。人前醜莫遮。今生親骨肉。宿世惡冤家。

育王彌禪師法嗣

明州育王東生徳明禪師

甬東劉氏子。年十六依仗錫月潭澄公祝發受具戒。首謁希叟曇於雪竇。復參頑極彌。彌舉文殊是七佛之師。因甚出女子定不得。罔明因甚出得。師曰。春色無髙下。華枝自短長。彌器之命掌藏鑰。出世育王。錫號佛日普光。師頌船子覆舟公案曰。淸世悠悠據要津。一橈活計童千鈞。朱涇路上行人少。滄海難同方寸深。後示寂。瘞洞云塔。壽八十四臘六十七。翰林學士袁桷撰銘。

徑山及禪師法嗣

杭州靈隱空叟忻悟禪師

蘇之吳縣鈕氏子。九歲入郡城龍興寺依白雲閒祝發。至正戊戌參愚庵於淨慈。庵詰曰如何是永明旨。師曰某甲新到只見一湖水。庵可之遂容入室。壬寅命居第二座。癸卯中竺懶庵請分座說法。帝師錫圓慈正濟號。洪武庚戌住浙江崇寧。閱八年遷中竺。會靈隱虛席僧錄以師名預。中選。一時學者咸裹糧相從。居無何。以前住持舊事逮至京。病卒於途。臨終書偈曰。我年五十五。踏斷死生關。夜半日卓午。門人道淨等依法茶毗。舌根數珠不壞。奉骨歸瘞靈隱東岡。復分余骼葬於西溪九曲之原。時洪武二十四年辛未五月三日也。有三會語錄。

少師姚廣孝

長洲人。自號逃虛子。年十四出家於妙智庵。法名道衍。字斯道。元季兵亂。遨遊江湖深自韜晦。參徑山愚庵及咨叩禪要盡得心髓。掌內記三年。出世普慶。遷天龍。嘗自題肖像曰。看破芭蕉拄杖子。等閒徹骨露風流。有時搖動龜毛拂。直得虛空笑點頭。洪武中以髙僧應選侍文皇於燕邸。永樂中以佐命功上欲官之。不可。一日召見。上潛令人以冠服被體進爵太子少師。亟命宣謝。不得已拜命。終不蓄髮。賜妻妾弗受也。有閒居詩曰。春燕雛成辭舊壘。午雞啼罷啄陰階。庶可以見少師矣。後病篤。上幸其第問後事。對曰出家人復何所戀彊之。終無言。泊然而化。世壽八十有五。贈榮國公。謚恭靖。所著有道余錄一卷。

萬壽仁禪師法嗣

杭州徑山南石文琇禪師

昆山李氏子。出家於紹隆庵禮智興爲師。行中仁住云頂。師往從之。鍼芥相契。初住蘇州普門。次遷靈巖。三主萬壽。永樂初詔天下儒釋道流之精通文義者纂修永樂大典。師應詔。書成陛辭南還。值徑山虛席。僧錄舉師補處。普門上堂。僧問。法筵已啟。法鼓已鳴。四眾云臨。請師祝聖。師曰。日月爲天眼。須彌作壽山。曰。世尊出世天雨四華。和尙世出有何祥瑞。師曰一牛飲水五馬不嘶。曰。恁麼則熙怡的旨傳千古。寂照宗風播四方。師曰好事不如無。乃曰如來出世是擔屎漢。祖師西來是賣卜人。自余徳山臨濟雲門潙山雪峯玄沙南泉趙州各逞機鋒互分照用。盡是販私鹽賊。新普門者裏一時與他掃蕩。何故。幸逢堯舜世。自合樂無爲。復舉楊岐和尙因僧問如何是佛。岐曰三腳驢子弄蹄行。僧曰莫只者便是麼。岐曰湖南長老。師曰。大小楊岐被者僧一問。未免手腳俱露。上堂。十方無異路。爲甚麼南尋天臺北尋五臺。目前無異艸。爲甚麼桃華紅李華白。良久。打破祖師關。都是自家底。靈巖上堂。盡大地是自己。森羅萬象從何而有。會不得底三十拄杖。會得底亦與三十拄杖。諸方盡是粥罷上堂。靈巖寺裏參退喫茶。上堂。今朝七月初一。門前金風淅淅。特地打鼓升堂。一字也道不出。露柱禮拜釋迦。燈籠問訊智積。獨有無事衲僧。依然眼橫鼻直。敢問大眾那个是無事衲僧。良久曰。長三尺。萬壽謝頭首兼祈雨上堂。伶俐衲僧轉轆轆地。對賓客側身而立。結眾緣化炭化糧。聽闌雞鼓翅而鳴。看茶瓢從地﹝跳﹣兆﹢孛﹞跳。卓拄杖。夜來江上雨。分作萬家流。解夏上堂。圓覺能出一切法。一切法未嘗離圓覺。螻蟻知雨而封穴。石﹝虫﹡去﹞應節而揚葩。粘手粘腳底有甚數。十字縱橫底有甚數。解制上堂。舉翠巖參禪師夏末示眾曰。一夏已來爲眾兄弟東語西話。看翠巖眉毛在也無。師曰。和麩糶面。上堂。舉古徳曰日出心光耀。天陰性地昏。不知天地者。剛道有乾坤。與麼說話。古今徹悟者如稻麻竹葦。錯會者如稻麻竹葦。以拂子畫一畫。阿耨達池深四十丈闊四十丈。除夜小參。龍猛滿盛缽水。迦提擲下繡鍼。徳山隔江招手。髙亭橫趨而去。朝鳴鐘暮擊鼓。風動塵起鵲噪鴉鳴。無一處不是者个時節。今當臘月三十夜。敢問諸人還會得麼。有際天之雲濤方可容吞舟之魚。有九萬里風乃可負垂天之翼。佛涅盤上堂。釋迦老子從兜率天托生大術。胎中早是染卻生死重病。及乎降生便乃一手指天一手指地。可見是攢簇不得底。迨見明星出現豁然悟道。正是病眼見空華。四十九年三百餘會廣說略說直說曲說顯說密說。豈非熟睡饒譫語。至於臨末稍頭摩胸告眾曰汝等善觀吾紫磨金色之身。瞻仰取足毋令後悔。若謂吾滅度非吾弟子。若謂吾不滅度亦非吾弟子。病入膏肓莫能療治。非但世醫拱手。便是耆婆神醫只得倒退三捨。北山遠孫今日卻要爲他療治。若療治不得。後代兒孫永失恃怗。若療治得。便見紫磨金色之身。巍巍堂堂煒煒煌煌。觸處顯現。擊拂子。柳色黃金嫩。棃華白雪香。上堂。但參活句莫參死句。頭頭上顯物物上明是死句。舉步踏著南辰轉身觸翻北斗是死句。作麼生是活句。蘇州街雨過著繡鞋。眾擬議。擲拂子下座。徑山上堂。森羅及萬象。一法之所。印前面是缽盂峯。後面是陵霄峯。中間是佛殿。喚甚麼作一法。良久曰。國一祖師元是昆山人。上堂。馬大師道。自從胡亂後三十年不少鹽醬。此地無金二兩。俗人沽酒三升。上堂。目前無法。意在目前。不是目前法。非耳目之所到。洗硯池頭云冉冉。埋雞冢上艸離離。師嘗室中垂語曰。道源不遠在甚麼處祖。師西來爲甚麼事。菩提無樹誰爲立名。僧問如何是賓中賓。師曰扶杖傍人門。曰如何是賓中主。師曰堂前倚露柱。曰如何是主中賓。師曰性命屬他人。曰如何是主中主。師曰手握金剛杵。居士問如何是衲僧門下事。師曰你俗人如何曉得衲僧門下事。又問如何是宗門下事。師曰今日忙無暇與汝說宗門下事。士擬議。師喝出。一日見僧庭中過。師厲聲曰屋檐坍下來也。僧仰望。師曰鷂子過新羅。師才見僧入門便曰。你者踏州縣漢。腳跟下好與三十棒。僧曰某甲話也未問便蒙賜棒。師曰待你開口堪作甚麼。僧擬議。師便喝出。僧參展坐具。師曰我者裏無殘羹餿飯不用使破炊巾。僧曰和尙慈悲。師曰笑倒門前靑石幢。凡四坐道場。皆有成績可觀。晚年引退卜地寂照塔左結廬以居。壽七十餘示寂。

徑山銘禪師法嗣

嘉興府天寧西白力金禪師

蘇之姚氏子。幼依寶積院出家。見古鼎銘舉徳山見龍潭因緣示師。久而有契。至正丁酉出世瑞光。值天寧災。師復爲起廢。帝師授圓通普濟號。師幼孤。老母無依。築室城東奉養焉。洪武初遷淨慈。四年春詔住天界。五年冬敕建無遮大會。命師升座闡揚第一義諦。車駕幸臨。自公侯以下聽者萬眾。人人得其歡心。一日忽謂侍僧曰。我有宿因未了當償之。遂示微疾委順而逝。塔於嘉興城西。

杭州徑山象源仁淑禪師

臺州人。一日趨入門大叫曰。殺來了。殺來了。作麼生回避。遂坐脫。

龍翔欣禪師法嗣

金陵天界覺原慧曇禪師

天臺人。族楊氏。母夢明月墮懷取而吞之遂有娠。生而狀貌嶷如。稍長不與羣兒狎。依越之法果大均出家。年十六爲大僧受具戒。聞笑隱主中竺。師往參叩。備陳求道之切。隱斥曰。從門入者卽非家珍。道在自己奚向人求耶。師退而有省。一日聞舉百丈野狐話豁然大悟曰。佛法落吾手矣。只爲分明極。翻令所得遲。隱曰汝見何道理。師展兩手曰不值半文錢。隱頷之。一日師入門隱問何處來。師曰遊山來。隱曰笠子下拶破洛浦。徧參底作麼生。師曰未入門時呈似和尙了也。隱曰卽今因甚不拈出。師擬議。隱便喝。師從此脫然。又一日隱展兩手示師曰八字打開了也因甚不肯承當。師曰休來鈍置。隱曰近前來爲汝說。師掩耳而出。後隱主龍翔俾師分座。至順二十年出世牛首祖堂三年。遷淸涼廣慧。上堂。一句子墨漆黑。無把柄有準則。良久曰。會麼。碓搗東南。磨推西北。上堂。經有經師。論有論師。龍河今日放一綫道。分科列段去也。拈拄杖卓一下。且道是何章句。上堂。者个現成公案。眾中領解者極多。錯會者亦不少。所以金鍮不辧玉石不分。龍河者裏直下分辧去也。張上座李上座。一个手臂長一个眼睛大。總似今日達摩一宗。教甚麼人擔荷。良久。噓一聲下座。示眾。春風浩浩。春日遲遲。黃鶯啼在百華枝。个中無限意。消息許誰知。語未竟遽有僧問曰。心意識遏捺不住時如何。師厲聲喝曰是誰遏捺。室中謂僧曰。二六時中無你啄啖分。無你趣向分。會麼。僧罔措。師曰未明三八九。難免自沈吟。帝師授淨覺妙辧禪師號。十五年遷保寧。十六年王師定建業。師謁於轅門。上一見嘆曰眞福徳僧也。命主蔣山。踰年攺龍翔爲大天界寺詔師主之。設廣薦法會。命師升座說法。車駕幸臨。恩數優洽。禦書天下第一禪林。洪武元年賜紫衣及金襕方袍。禦制誥命授演梵善世利國崇教大禪師。住持大天界寺。統諸山釋教事。當是時遴選有序詮衡至公。宗社有志之流。山林抱道之士。聯鑣而起。三年夏六月廷議西域未臣伏。上以彼國惇尙佛乘特詔師往。師承命卽日登途。自閩之洋。凡歷國邑莫不聞風來歸。四年秋七月至合剌國布宣天子威徳。館於佛山寺。其王待以師禮。寅夜參承。闔國士民悉皆瞻仰。九月師示微疾。王臣咸來相慰。須臾沐浴更衣謂左右曰。某幻緣已盡。不能復命矣。跏趺端坐。夜參半。師問曰日將出否。曰未也。已而復問。至再四曰日出矣。怡然而逝。世壽六十八僧臘五十三。踰五日顏色如生。王大敬嘆。斫香爲龕築壇而茶毗之。王與百僚親送壇下。薪火滅盡舍利無算。舌根齒牙不壞。收舍利靈骨及不壞者祔葬其國世尊舍利塔中。七年九月同行還朝。奏陳其事。上嗟悼之。敕天界蔣山二寺住持宗泐等以師之遺衣藏於雨華臺之左。有五會法語。

金陵天界善世全室宗泐禪師

臺之臨海周氏子。延佑戊午七月十七日生。八歲從中竺笑隱受業。經典寓目成誦。十四剃髮。二十具戒。一日竺問國師三喚侍者侍者三應汝意如何。師曰何得剜肉作瘡。竺曰將謂汝奇特元來無所得。師喝一喝。竺擬拈棒。師拂袖便出。尋復出遊諸方徧參尊宿。元叟居徑山畱掌記室。後出世宣之水西。洪武元年遷中竺。四月十五日入寺上堂。金剛王劍橫揮千妖屏迹。爍迦羅眼洞照萬物潛形。到者裏捲舒在我殺活臨時。直得千歲巖中天﹝跳﹣兆﹢孛﹞跳。錢塘水東海逆流。諸人還知有也無。舉拂子。庭前石筍抽條也。會見髙枝宿鳳凰。復舉南泉初入院大眾送進方丈。僧問端居丈室將何指示於人。泉曰昨夜三更失卻牛天明起來失卻火。師曰。大小南泉不惟瞞人亦且自瞞。新天竺用處也要大家知。忽有人問端居丈室將何指示於人。劈脊便棒。且道與古人是同是別。卓拄杖下座。四年辛亥遷雙徑。是年冬詔徵江南有道浮屠十人詣京就太平興國寺建廣薦法會。列師居首。上齋戒。禦制章疏車駕親臨。服皮弁服搢玉珪北面禮佛。羣臣各衣法服以從。先是上命師撰獻佛樂曲進呈。禦署曲凡八章。曰善世昭信延慈法喜禪悅徧應妙濟善成。敕太常歌舞以節奏之。復命師升座說法。窮理盡性徹果該因。顯密淺深無機不被。上大悅。未幾總持西白金公以母老告退。舉師自代。上命師遂主天界。嘗欲命師蓄須髮以官之。師再懇得免。後以胡黨坐罪。著至鳳陽槎峯建寺三年。召還。上賜詩有泐翁去此問誰禪。朝夕常思在目前之句。髙皇后薨。臨葬忽風雨雷電暴作。帝不樂。召師至曰。今太后將就壙。爲朕宣偈送之。師應聲曰。雨落天垂淚。雷鳴地舉哀。西天諸佛子。同送馬如來。上意稍解。賜白金百兩。上以天界混雜民居不戒於火欲另選幽勝。師啟奏今地。凡營度規制悉出師意指畫。仍命師領寺事。後以老求退。賜歸槎峯。渡江示寂於江浦石佛寺。謂左右曰。人之生滅如水一漚。漚生漚滅復歸於水。何處非寂滅之地耶。言訖復顧侍者曰者个聻。者茫然。師曰苦。遂寂。時洪武二十三年九月十四日也。春秋七十四。闍維舍利無算。塔於笑隱欣窣堵波之右。﹝文皇帝禦制像贊曰。皇明啟運。多士如雲。戡亂以武。制治以文。矧知方外亦有偉人。傳衣蒲室。輔教鐔津。談經金馬。獻賦紫宸。帝心簡在。榮邁等倫。兩爲善世。宗工鼎臣。以翼王度。以淑吾民。載賡云漢。爰刻翠岷。不驚寵辱。乃離根塵。淮水湯湯。槎峯嶙嶙。我作贊辭。孰爲寫眞﹞

杭州中竺用彰懶翁廷俊禪師

久依笑隱。出世明之龍峯。次遷瑞巖。後主中竺。據室拈拄杖。室中若無棒頭取證底。我拄杖子誓不喚作拄杖子。有麼。敕點飛龍馬。跛鱉出頭來。佛涅盤日上堂。古徳道涅盤後有大人相。釋迦老子涅盤了也。大人相在什麼處。以拂子打圓相曰。還見麼。容顏甚奇妙。光明照十方。我適曾供養。今復還親覲。上堂。近來眾中兄弟聰敏者多徹到者亦不少。莫不自謂得之於心應之於手。臨機見境踢將出來。活鱍鱍地。不費纖毫气力。到龍峯門下。正好從頭按過。拈拄杖卓一下。譬如油蠟作燈燭。不以火點終不明。上堂。眞淨和尙道。天心得自在。盛夏復淸涼。衲僧如薦得。珍重法中王。卽今孟秋攺旦。盛夏已退淸涼復生。且問諸人天心還得自在也未。直饒自在。更須識取法中王始得。其或未然。吽吽前頭大有熱在。謝首座知客侍者直歲上堂。索犀牛扇子。無風起浪問。眉間掛劍。平地干戈。二俱莫涉。別有條章。撲碎玻璃盞子。拈起無柄鐝頭。淺鋤明月。深種白雲。時時歌堯舜之風。日日樂羲皇之化。且知恩報恩一句作麼生道。九萬里鵬才展翼。十千年鶴便翺翔。上堂。函蓋乾坤。天光回照。截斷眾流。伏惟尙饗。隨波逐浪。放汝一綫道。如此著語還契得雲門大師意麼。拈拄杖。一卽三。三卽一。火向水中焚。石從空裏立。以拄杖卓一下。喝一喝。上堂。釋迦世尊未離兜率已自七錯八錯。何況達摩航海東來其錯猶甚。俊上座旣是他家兒孫。只得將錯就錯。拈拄杖。提向上機。指其中事。只要諸人明自本心。證自本法。驀忽一个半个心法雙忘。解道穿山渡口虎齩大虫。剪月亭前蛇吞鱉鼻。如是則三世諸佛歷代祖師總在新瑞巖拄杖頭上乞命。𨿽然。祇如廣額屠兒放下屠刀道我是千佛一數。且道是從本心中發現耶。從本法中發現耶。以拄杖畫一畫。天上有星皆拱北。人間無水不朝東。臘八上堂。晝見日。夜見星。大地眾生阿誰不曉。釋迦老子捏目生華。剛道於中有个悟處。二十一日杜口不言幸自可憐生。四十九載脫空謾語著甚死急。噓一聲下座。上堂。拈拄杖卓一下。大眾會麼。良久。欲得不招無間業。莫謗如來正法輪。便下座。上堂。春山疊亂靑。春水漾虛碧。寥寥天地間。獨立望何極。好諸禪徳。不經一事不長一智。結夏小參。結卻布袋口。三世諸佛六代祖師天下老和尙眼不得妄視。耳不得妄聽。口不得妄言。足不得妄舉。一禁禁住無絲毫走作謂之圓覺伽藍。九旬禁制酢甕中虫子有什麼出頭分。殊不知此道如淨日輪升太虛空無幽不燭。如塗毒鼓輕輕一撾聞者皆喪。𨿽然。只如道居有破有。居空破空。二幻旣空。中亦不立。畢竟喚什麼作塗毒鼓。喚什麼作淨日輪。喝一喝。大丈夫兒。合自由信腳。踏翻知見窟。解夏小參。秋江淸淺時。白露和煙裊。本無迷悟人。只要今日了。旣是本無迷悟。又要了个什麼。好諸禪徳。頂門正眼照古照今。腦後神光無內無外。𨿽則人人本具。各各現成。其柰妄想執著。不能了此。玆值聖制將圓。僧欲自恣便從今日了將去。不妨七穿八穴十字縱橫。若了不去。三十年後換手搥胸。莫言不道。除夕小參。一年將盡夜。萬里未歸人。咄。寐語作麼。卽今簇簇上來。兀兀立地。面面相看眼眼相對。阿那个是未歸人。樓上已吹新歲角。聽不出聲底分明聽取。窗前猶點舊年燈。見不超色底端的見來。是个皮下有血。誰家竈裏無煙。說什麼到與未到。歸與未歸。𨿽然否極泰來。結交頭一句子也要諸人其委。拈拄杖卓一下。梅萼香傳春谷暖。松風聲度夜堂寒。舉五通仙人問佛公案。拈曰。那一通旣不識者。五通敢保未徹。不見道射人先射馬擒賊須擒王。舉外道問佛不問有言不問無言話。拈曰。外道饑。求王膳。世尊和盤托出。阿難索短不構深泉。卻向鞭影裏著倒。舉傅大士講經公案。拈曰。大士講經揮尺一下。百千三昧無量妙義已自昭彰。志公道講經竟。言多去道轉遠。舉盤山作街坊公案。拈曰。歌聲哭聲在在有之。因甚盤山聽得便解悟去。開池不待月。池成月自來。舉洞山喫果子話。頌曰。尋常款客禮宜恭。況是分冬又不同。果桌掇來還掇退。洞山大欠主人翁。洪武建元寓鍾山。端坐而逝。茶毗舍利無數。塔於杭之南屏。

杭州靈隱介庵用眞輔良禪師

蘇之吳縣人。範文正公十葉孫也。自幼聰穎。經書若素習。年十五從迎福院壽彌剃髮受具戒。慨然參方。天平白雲杓公指見笑隱。師遂詣龍翔。問答之頃情解頓喪。石室英主育王。師掌藏鑰。極推譽之。至正壬午出世嘉禾資聖。歷十有三載。遷明之天童。尋移杭之中竺。最後補靈隱。嘗示眾曰。達摩一宗陵夷殆盡。汝等努力如救頭然。百千法門無量妙義於一毫端可以周知。如知之。變大地爲黃金。受之當無所讓。否則素餐之愧咎將誰歸。歲月流電。向上事請各急著眼。洪武四年正月十五日親理後事。謂左右曰翌日巳時吾逝矣。及期澡浴端坐書偈而寂。世壽五十五僧臘四十。闍維齒牙舌根不壞。設利無算。瘞歸云塔中。

廬山圓通約之崇裕禪師

毗陵陳氏子。參笑隱舉無位眞人話詰之。師不覺釋然下拜。隱曰汝何所見而作禮。師曰更無第二人。隱曰從門入者不是家珍。師曰和尙愼毋壓良爲賤。後住南禪。次遷圓通育王。洪武五年秋召髙僧建大會於鍾山。師應詔至便殿。上問佛法大意。師以偈酬之。上大悅賜食上前。師或假寐鼻息作聲。鄰坐引裾覺之。上笑曰。此老人無機心。眞善知識也。後示寂。塔於石耳峯。

雪竇霖禪師法嗣

杭州淨慈孤峯明徳禪師

族朱氏。家世明之昌國。母夢僧玠托宿覺而有娠。幼不好嬉戲。每跏趺端坐。諸父明上座奇之。挾至金鵝俾侍灑掃。年十七得度爲大僧。杖錫遊方首謁竺西坦。聆上堂語有省。復造淨慈見晦機。機問什麼物恁麼來。師曰胡張三黑李四。機拈棒。師拂袖徑出。復抵雙林見明極俊。會日本遣使迎俊。師送至海濱。適晤竺田於明州。由挽師歸雪竇處以第一座。一日田上堂舉隱山泥牛入海公案。音聲如雷。師不覺羣疑頓釋。述偈呈田。田嘆曰人天眼目儼然猶在。自是提唱宗乘稱性而說。嘗與仲方倫公結庵桃華塢相與激揚。足不踰戶者五年。名稱日聞。行宣政院請住松江東禪。再遷集慶保寧湖之道場杭之淨慈。帝師授圓明定慧之號。洪武五年退居道場竹林庵。一日示微疾。戒飭其徒曰。汝等一眞圓性與如來等。世相起滅無異石火電光。晝夜勤行毋生退轉。吾沒後當遵佛制依法茶毗。勿令衣麻而哭也。言畢書偈泊然而逝。世壽七十九僧臘六十二。茶毗頂骨不壞舍利叢布灰燼中。建塔瘞於東岡。

天池信禪師法嗣

福州天寶鐵關法樞禪師

溫之平陽林氏子。年十七往常州華藏寺禮竺西坦和尙受業。十九得度。二十受具。初參中峯。次謁及庵。皆不契。聞元翁主秀之石門。造而諮叩。翁示以南泉三不是話。經三年。一日大悟。述頌曰。不是心佛物。拶出虛空骨。金毛獅子兒。豈戀野狐窟。喝一喝。咄咄咄。卽詣方丈。翁問作甚麼。師曰南泉被我捉敗了也。翁曰不是心不是佛不是物是个什麼。師曰。牙齒一具骨。耳朵兩片皮。翁曰不是不是別道將來。師曰鶯啼燕語鵲噪鴉鳴。翁曰錯。師亦曰錯。翁曰南泉卽今在什麼處。師便喝。翁曰離卻者一喝南泉畢竟在什麼處。師拂袖便出。繇是徧謁諸方。見虛谷陵於大仰。復謁海印如於饒之蔗福。才上方丈。印問誰。師曰暫到相看。印曰什麼處來。師曰江西。印曰江西近日有甚麼事。師曰集雲峯下藤條被人拗折了也。印曰莫亂統。師曰不因亂統爭得到者裏。印曰且道者裏事作麼生。師叉手進前曰卽日恭惟堂頭和尙尊候起居萬福。印曰不涉泥水一句作麼生。師喝一喝曰。風從虎雲從龍。印曰一喝不作一喝用是如何。師曰。兩个泥牛斗入海。直至如今無消息。印曰錯。師亦曰錯。印喚侍者點茶來。師曰不受者供養。印曰不受者供養受那个供養。師曰謝和尙供養。印曰曾見甚麼人來。師曰不曾見人。印曰旣不曾見人那里得者个消息來。師曰若見人卽無者个消息。於是服勤爲淨頭。印嘗謂眾曰永嘉樞侍者是煆了底金。復遊東林參澤山咸。值咸開室爲眾舉竹篦因緣。聲未絕師奪卻竹篦過左邊立曰。喚作甚麼卽得。咸曰略虛漢。師以竹篦打一下拗折而出。次日咸復開室。舉泗洲大聖因甚在揚州出現曰。南山起雲北山下雨。師又捉住竹篦曰。南山起雲北山下雨意旨如何。咸喝一喝。師曰者是鬼窟裏活計畢竟意旨如何。咸曰略虛漢。師以竹篦一送曰見說洛陽華似錦。拂袖而出。後復歸石門。翁才見便曰南泉向什麼處去也。師曰說甚南泉釋迦老子來也。翁曰不是心不是佛不是物是什麼。師曰劍去久矣。翁曰趙州無聻。師曰龍生金鳳子衝破碧璢璃。翁曰古人與麼道道道。師喝一喝。翁曰錯。師又喝。翁曰錯錯。師遂禮拜。翁曰放汝三十棒。乃囑曰善自護持。師又潛眾十五年。延佑戊午出世閩之天寶。帝師錫寺額加號妙覺眞空大師。復遷松溪。上堂。當陽一句截斷根源。把住放行全機歷落。坐斷千聖頂﹝寧﹡頁﹞。鑿開衲僧眼睛。疾焰過風奔流度刃。直得妙峯﹝跳﹣兆﹢孛﹞跳慧海波騰。正當恁麼時。且道開堂祝贊一句作麼生道。擊拂子。龍袖拂開全體現。象王行處絕狐蹤。小參。金剛正印率土咸歸。佛祖鉗錘人天罔措。階梯不立知解不存。徳山棒通上徹下。臨濟喝絕後光前。一明一切明。一用一切用。大丈夫秉吹毛劍懸肘後符。雙放雙收全殺全活。拈拄杖。鶴有九臯才翥翼。馬無千里謾追風。佛誕上堂。毗藍園降生。八十種隨好。行作象王行。吼作獅子吼。拈拄杖。雲門大師來也。復卓一卓。阿爺阿爺。上堂。舉三聖問雪峯透网金鱗以何爲食。峯曰待汝出网來卽向汝道。聖曰千五百人善知識話頭也不識。峯曰老僧住持事繁。師曰。三聖大似毒龍攪海白浪滔天。若不是雪峯慣入洪波。爭得驪珠在握。擊拂子。謝殿主上堂。如何是佛殿裏底。悉哩蘇盧蘇盧悉哩。江國春風吹不起。鷓鴣啼在深華裏。擊拂子。上堂。舉香嚴上樹話。虎頭上座出問。上樹卽不問。未上樹時請和尙道。嚴呵呵大笑。師曰。上樹未上樹。鐵蛇橫古路。覿面笑呵呵。苦瓠連根苦。上堂。舉臨濟大師示眾曰。赤肉團上有一無位眞人。常在汝諸人面門出入。未證據者看看。時有僧出曰如何是無位眞人。濟下繩牀扭住曰速道速道。僧擬議。濟托開曰無位眞人是什麼乾屎橛。師曰。無位眞人乾屎橛。臨濟未是白拈賊。千古長如白練飛。一條界破靑山色。上堂。舉牛過窗欞。頭角四蹄都過了。因甚尾巴過不得。頌曰。浪靜風恬意轉殊。滿天星斗月輪孤。時人休戀一泓水。來上扁舟泛五湖。居三載謝歸天寶。以嗣法善儔主寺事。至元六年八月示微疾。作手書邀諸所與遊者入山。期而畢。至求法施者隨其所欲了無倦色。正午沐浴端坐書偈曰。本無來去。一句全提。紅霞穿碧落。白日繞須彌。擲筆而逝。壽六十三臘四十五。全身塔於瑞云院。

蒙山異禪師法嗣

孤舟濟禪師

月庭忠公居蔣山。師爲第一座。時竺源參月庭至首座寮。師問源曰。蒙山嘗言栽松道者不具二緣而生。達摩葬熊耳後只屢西歸。爲復是神通妙用是法爾如然。源曰形神俱妙。師叱之曰。不然。子他日當自知之。源後參無能。舉師語。能曰爲汝不解故也。源釋然大悟。

太湖寬禪師法嗣

常州宜興龍池一源永寧禪師

別號虛幻子。族姓朱。淮東通州人。世爲宦族。六七歲時聞佛號遽注耳聳聽。九歲懇求離俗。父母弗許。師輒不食。乃師淵模上人於廣慧寺。寺故淮海肇禪師說法處。前一夕寺眾夢迎肇。次日師至。識者異之。十二歲河南王屬僧錄給牒剃髮。尋受具戒。徧歷諸方。參中峯海於蘇之萬壽。復入穹窿謁克翁紹。紹察師志不凡俾掌藏。時年十九。一旦欲歸省覲。至毗陵復約明極昹於焦子山習定五年。極曰。藏主見解且如此。宜亟往見人。無滯於此。師點首應之。遂至淮西太湖謁無用寬。用門庭嚴峻。師方入門厲聲叱之。師作禮於門外。久之乃許入見。問曰何處人。師曰通州。曰淮海近日盈虛若何。師曰沃日滔天不存涓滴。用便喝出。師退徹夜不寐。一日聞用舉雲門須彌山話。聲未絕而有省。急趨前。用便打曰趙州無字作麼生。師遽曰趙州狗子無佛性。萬象森羅齊乞命。無底藍兒盛死蛇。多添少減無虛剩。用諭然。繇是執侍左右者三年。用始以斷崖義所贊己像親署書授師曰。汝緣在南。逢龍卽住。遇池便居。師遂受命南還。時虛谷陵元叟端瀨翁慶幻住本諸尊宿。各據名山大展化機。師皆叩擊無不吻合。元佑庚申住廣慧大洞。洞左有實相寺。馬祖弟子澄公道場。師爲起廢。時有宿衲無一全者。遁迹石溪。溪與洞相望。人謂廣徳二甘露門云。至治癸亥宜興龍池疏請。師以名符懸記欣然赴之。命曰禹門。先是山巓有池其深叵測。龍出每大水。居民苦之。師授龍三歸戒遂不復出。居久復至絕巘築室。壁立如削斫木爲棧。棲板空中足不越限者三年。帝師稔師道行。降號弘教普濟禪師。泰定乙丑遷九里寺。至順庚午再遷李山。元統甲戌浙西江東道總管疏主常之天寧。萬壽州守惇請師。方倔起八年錫號本覺妙明眞淨。至正壬午復歸龍池。尋召入京。宣命龍光殿升座說法。上大悅。賜金襕法衣加號佛心了悟。庚子出領善權。癸卯廣徳亢旱。師至大雨如注。眾懇住麻蕻山慈慧庵。洪武己酉夏六月示微疾。囑弟子裁紙制內外衣。且曰吾將逝矣。命移龕至絕巘。索筆書偈曰。七十八年守拙。明明一場敗闕。泥牛海底翻身。六月炎天飛雪。書畢吉祥而逝。先一月池水忽竭。及師順寂噴湧異常。時齋白戀慕至。有然頂灼臂以供養者。茶毗現五色光。齒牙舌輪皆不壞。設利無算。門人分余骨與不壞者就龍池太平齊山紫雲麻蕻五所建塔藏焉。世壽七十八僧臘六十五。有四會語錄行世。

無能教禪師法嗣

杭州妙果竺源水盛禪師

別號無住翁。饒之樂平人。範姓。十七歲依羅山常公出家。尋謁月庭於蔣山。時孤舟居第一座。諄諄誨師不置。師每自奮且發願曰。吾此生不作佛。當入無間獄。過匡廬止東林。一日夜半。不覺如出荊棘林。洎歸羅山。方得全體脫落如冰消瓦解。默舉公案如鏡照鏡。師自以爲開悟。及掌藏鑰於東林。偶閱妙喜語明心見性非桑門事。又復致疑不能自釋。或譏之曰。法離唇吻道絕言詮。子何太滯也。師終不敢自是。越五載重會孤舟於蔣山﹝語具孤舟章﹞。後謁無能。盡脫玄妙知解。歷觀從前所悟宛如一夢。能撫師背曰子後當大弘吾宗也。辭能東遊至薦福。請師分座。久之隱居南巢。天歷己巳出世西湖之妙果。嘗示眾曰。凡學道人當洞明諸佛心宗。行解相應歲久月深。具大無畏。如透水月華。萬浪千波觸之不散。方始不被生死陰魔所惑。師槌拂之下懸崖壁立。務期實證實悟而後已。未幾復還南巢。至正丁亥戒飭徒眾且曰。世尊有言我今背痛將入涅盤。吾其時矣。侍僧捧紙求偈。師揮叱曰何以偈爲。端坐而逝。世壽七十三僧臘五十三。

續燈存稿卷第六

續燈存稿卷第七

明嗣祖沙門東吳通問編定

笠澤居士華亭施沛匯集

臨濟宗

大鑑下第二十三世

天目妙禪師法嗣

杭州天目中峯明本禪師

本郡錢塘孫氏子。母夢無門開道者持燈籠至家。覺而生。師神儀挺異具大人相。才離𦇤褓便跏趺坐。能言卽歌贊梵唄。凡嬉戲必爲佛事。九歲喪母。年十五決志出家。甫冠閱傳燈錄。至庵摩羅女問曼殊。明知生是不生之理。爲甚麼卻被生死之所流轉。有疑。已而往參髙峯。峯孤峻嚴冷不假人辭色。一見師歡然許爲祝發。一日誦金剛經至荷擔如來處。恍然開悟。時年二十有四。實至元丙戌歲也。明年從髙峯剃染。又明年受具戒。未幾觀流泉有省詣峯求證。峯爲打趂出。旣而民間訛傳選童男女。師因問峯曰忽有人來問和尙討童男女時如何。峯曰我但度竹篦子與他。師於言下洞然徹法源底。峯嘗書眞贊示師曰。我相不思議。佛祖莫能識。獨許不肖兒。得見半邊鼻。或問髙峯諸弟子優劣。峯曰若初院主等一知半解不道全無。如義首座固是莖老竹其如七曲八曲。惟本維那卻是竿上林新篁。他日成材未易量也。迨峯遷化。師領院事。王臣問道無虛日。因謝事遨遊江湖。或船或庵居無定處。咸榜曰幻住。僧俗爭相瞻禮手額曰江南古佛。仁宗聘召不至。賜金襕袈裟並佛慈圓照廣慧禪師號。復敕師子禪院爲師子正宗禪寺。時宣政院虛靈隱徑山待師。師不就。先是駙馬太尉沈王王璋嘗遣人從師問法。以爲未足。復請旨親賫禦香入山參謁。師爲升座普說。至治中特旨降香賜金襕伽黎。師每斥學者但尙言通不求實悟。嘗示眾曰。今之參禪不靈驗者。第一無古人眞實志气。第二不把生死無常當做一件大事。第三拌捨積劫以來所習所重不下。又不具久遠不退轉身心。畢竟病在於何。其實不識生死根本故也。凡見學者輒問曰汝喚甚麼作生死。或者茫然無對。或者謂生不知來處死不知去處是生死。師曰直饒知得亦生死所知亦生死。又或指一念忽起是生一念忽滅是死。師曰。離一念起滅亦生死也。是說皆枝葉耳非根本也。夫根本者性眞圓明本。無生滅去來之相。良由不覺瞥起妄心。迷失本源虛受輪轉。以故道迷之則生死。始悟之則輪回息。蓋根乎迷而本乎妄也。當知山河大地明暗色空五陰四大。至於動不動法皆是生死根本。若不曾向眞實法中脫然超悟。更於悟外別立生涯不存窠臼。豈堪向生死岸畔札腳。或纖毫不盡。未免復爲勝妙境緣惑在那邊起諸異想。𨿽曰曉了其實未然。惟有痛以生死大事爲己重任者。死盡偸心方堪湊泊。直下儻存毫髮許善惡取捨愛憎斷續之見。則枝葉生矣。可不愼乎。示眾。瞻在前忽在後。竹雞晝啼。華鯨夜吼。未了聽一言。如今誰動口。嗟夫學人將此一等言句作个相似底道理商量。把自家一片潔白田地添者般野狐涎沫點污了也。卻不思古人開口處如大火聚如大風輪。無你湊泊處。又如吹毛利劍等閒拈出。直要斷人命根。此豈可以心意識卜度而爲得哉。若然則阿難不假再修。二祖不勞斷臂。何則。彼阿難二祖聰慧過人。意識明了。如汝所解者彼豈未聞耶。蓋是心不妙悟則見地不脫。若見地不脫則動是情意識輥作一團。在處依艸附木承虛接響。致使上味醍醐薀在伊不淨器中變成毒藥。一切時中如个不解脫鬼相似。見人說心說性便乃扶籬摸壁湊泊將去。才見人舉起沒巴鼻捩轉面皮突出牙爪處。未免意識不行。便乃渾侖吞棗。如此等輩日用一心中常有二主互相起滅。有時緣般若則忘世諦。或緣世諦則忘般若。自不知是腳跟下蹉過。卻謂我工夫未熟履踐未純而然。便乃精修白業作有漏因以爲資助。又有一等顢頇佛性儱侗眞如者。日用遇一切境界只作一个道理硬自排遣。乃至破律儀犯禁戒皆無忌憚。及乎弄到差別境中排遣不行處。自不知是當面著謾。卻謂我力量未充聞見不廣而然。便乃參求古教該博見聞。又或忘形死心停機息念以資狂慧。如上二種學者蓋爲自無正念。況是打頭不曾遇著个齩豬狗手腳底宗師與之滌蕩。坐在病中不自覺知。終日肆口而談縱舌而辯。總是隔靴抓癢。如此參學要於生死岸頭一念相應。如吹网欲滿。非愚卽狂也。近世爲人師者往往不能窮其源底。只欲學人速得知解暖熱門庭。多將个瑞巖主人公。臨濟無位眞人。卽心是佛。他是阿誰等語與人打交輥。亦不顧他立腳未穩。恐他不能領解。又向他道參底是誰。學底是誰。要見本性底是誰。只欲他便向者裏認个光影。使其擎拳豎指進前退後。不離當處便是西來本意。矧乎學人不識好惡墮他窠臼。如油入面不得出頭。誠可哀憫。良由不知眾生心中圓淨湛然元無污染。只爲情生智隔想變體殊。一妄瞥興萬緣各立。外則妄見山河大地明暗色空。內則妄見四大五蘊見聞知覺。乃至八萬四千塵勞及與菩提眞如涅盤佛性等相。皆不出此一妄而有。然此妄念若欲去除。直須是工夫純熟脫落根蒂。坐斷聖凡劃然開悟。不然。直饒你見超二祖慧過阿難。正坐在第八識中。以識去識以妄遣妄。如避身影於日中滅眼華於空裏。徒自勞神轉成差別。所以從上諸老宿不柰伊何。拈出一把折柄刀子刺在伊命根上。待伊捱到轉身不得處。奮命一挨卒地斷爆地折。妄消想滅見謝執忘。便見森羅萬象廓爾平沈。聞見覺知當處解脫。並百千世界融歸一心。自然法法全眞頭頭顯露。然𨿽如是。若要向衲僧面前開口吐气。更須朝打三千暮打八百。待伊死髑髏上活眼重開。方有語話分。大都是無量劫中生死根本。今日要與一期和盤翻轉豈易事哉。如其不爾。你但以妄想心生妄想見。忽忽艸艸認个目前鑑覺昭昭靈靈。喫飯著衣開口動舌底喚作自己。又妄認山河大地鵲噪鴉鳴風動塵起處喚作法身。卻不思命根未斷見地不脫。坐在六塵緣影裏不肯知非。有時被人說个不是便乃牽引古人譚玄說理處從頭印過。只與麼麻纏紙裹依稀彷佛輥過一生。逗到臘月三十日四山交逼眞境現前。換卻眼睛從前認底總皆不是了也。到者裏甘聽處分噬臍何及。然後招妄譚般若欺罔聖賢之報。百劫千生受諸苦楚。如此等事從古至今賺人多矣。豈不見古人有偈曰。學道之人不識眞。只爲從前認識神。無量劫來生死本。癡人喚作本來人。本上座到者裏事不獲已。更爲伊與古人翻款去也。學道之人不識眞。用識作麼。只爲從前認識神。也不較多。生死本卽不問。如何是本來人。喝一喝。切忌錯下注腳。與大覺長老書曰。初六日分袂不及拜送。懸情依依未能暫忘。昨者坐語未及他論。而首以住院承嗣叩之者。惟恐足下苟徇世諦故也。某與足下納交一十六年。彼此心懷洞然明白。豈意足下不諒愚情反欲相及。何臨事翻覆若此耶。古人於法嗣嫡傳所以深明宗系者。大法源委不可誣也。世漓俗薄奉金請拂以院易嗣者有之。某嘗痛心於此。夫大覺𨿽先師開山。然十方叢林盡有尊宿。捨彼不取而必欲某尸之。何識量之不廣也。某非畏住持。實畏嗣法於開山也。故退避力辭而舉足下爲之主政。以足下自師一山禪師。豈可苟徇世俗而易其所師哉。由此言之。某猶不欲以先師座下人疊屍大覺。而況牽枝引蔓欲爲某之嗣乎。聞命駭然。專浼逆流。塔主預此拜聞。望以玉峽之音直與拈出。或欲徇俗易嗣則某斷然不敢與足下一日相聚也。至扣至扣。至治癸亥八月十五說偈辭眾曰。我有一句。分付大眾。更問如何。無本可據。置筆安坐而逝。世壽六十一僧臘三十七。奉全身塔於本山之西岡。天歷二年敕謚智覺。塔曰法云。復命虞文靖公集爲之銘。元統二年賜廣錄三十卷入藏。號普應國師﹝大覺泰定叟也。皇慶間瞿運使霆發屢請師住大覺。師力辭。舉定叟應命。叟嘗歷職於開先一山萬和尙會中。後復參師。及出世欲攺嗣師。師以是書卻之。令嗣一山﹞。

杭州天目斷崖了義禪師

湖之徳淸湯氏子。年十七聞禪者誦髙峯上堂語曰欲窮千里目更上一層樓。師曰有大善知識必能爲人拔釘去楔。遂往參謁。侍峯於死關。峯令看萬法歸一一歸何處話。因名從一。他日峯爲眾舉牛過窗欞話。師聞而有疑。日夕體究。偶過缽盂塘見松枝雪墜有省。詣峯呈頌曰。不問南北與東西。大地山河一片雪。聲未絕峯痛棒打出。不覺隕身崖下。崖懸壁立人意其必死。同學捫蘿接磴以救之。師無所苦。乃自誓七日取證。未至期豁然大悟。復馳至死關大呼曰。老和尙今日謾我不得也。復說偈曰。大地山河一片雪。太陽一照便無蹤。自此不疑諸佛祖。更無南北與西東。峯乃上堂曰。山僧二十餘年布縵天网子打鳳羅龍。不曾遇得一蝦一蟹。今日有个蟭螟虫撞入网中。固是不堪上眼。三十年後向孤峯絕頂揚聲大叫。且道叫个甚麼。舉拂子曰。大地山河一片雪。師謂同學曰。盡大地有一人發眞歸元從一皆知之。峯嘆其俊快。尋回省親乃奉母入武康上柏結茅以居。人見其混俗。罔測其意。後還山見峯。峯曰大有人見你拖泥帶水。師曰兩眼對兩眼。遂爲剃落。攺名了義。峯旣示寂。師益韜晦。頹然居下版。四眾累請勉住師子正宗禪寺一載。示眾。若要超凡入聖永脫塵勞。直須去皮換骨絕後再蘇。如寒灰發焰枯木重榮。豈可作容易想。我在老和尙處多年。每被大棒打徹骨髓。不曾有一念遠離心。直至如今才觸著痛處不覺淚流。豈似你等歡喜踴躍。齩著些子苦味便乃掉頭不顧。殊不知苦味能除百病。大凡工夫若到省力時。如順水流舟。只要梢公牢牢把舵。才有絲毫異念生。管取喪身失命。若到純一處不可起一念精進心。不可起一念懈怠心。不可起一念求悟心。不可起一念得失心。才有念生卽有一切邪魔入你心腑。使你顚狂胡說亂道。永作魔家眷屬。佛也難救你。戒之戒之。元統元年歲除日謂侍者曰。有一件事天來大。你還委悉麼。良久曰。明日是季朝。正月六日詣法云塔西。指空地曰更好立个無縫塔。其晚與禪者譚笑如平時。至夜分乃曰老僧明日天臺去也。者曰某甲隨師去。師曰你走馬也趂我不及。翌旦跏趺而化。世壽七十二僧臘四十九。藏全身於云深庵。化之日雷砰雨射白晝晦瞑。及葬。雪華繽紛林木縞素。送葬者數千人。悲慟哀戀聲憾山谷。初中峯示寂會葬齋次。師謂眾曰。後十二年更爲老僧一會。眾未深信。至是始驗。至順二年七月朝廷欽師道行敕謚佛慧圓明正覺普度大師。

大覺布衲祖雍禪師

明州寧海人。侍髙峯最久。躬事舂爨貌甚黑瘠。戇而少文。初爲院主後首眾。提唱超卓。髙峯遷化。眾請中峯居大覺。中峯力辭推師主之。惜乎住世不久。嘗見其山居偈曰。就樹縛茅成屋住。拾荊編戶傍溪開。是他懶瓚無靈驗。惹得天書三度來。髙風遠韻槪可想見云。後於中竺桂子堂書偈坐逝。﹝中峯和尙題師像贊曰。浙東山。浙西水。面目儼存。眞機不倚。蓮華峯突兀半天。桂子堂腥臊萬里。玻璃誰道匪家珍。沈沈法海深無底﹞

按禪燈世譜。髙峯嗣下列有空中假。五燈續略集有處州白雲空中假禪師得法髙峯。棲白雲山。四方禪衲聞風來赴。屨滿戶外。至元丙子夏。一日援筆書偈曰。地水火風先佛記。掘地深埋第一義。一免檀那幾片柴。二免人言無舍利。書畢趺坐而化。愚謂髙峯老祖生平踞斷死關。且罕接見。何況許可。當時如布衲雍公從初至終傳銘中班班可考。尙未聞其紹祖嗣法。其餘或參叩開悟。未必絕無其人。而一知半見。但存以志不泯。未敢擅列法嗣下也。今濟宗僅老祖一脈。𨿽於後學無關。亦足爲今時影響附會者作鍼砭。

靈云定禪師法嗣

般若絕學世誠禪師

示眾。有志之士趂眾中柴乾水便。僧堂溫暖。發願三年不出門。決定有大受用。有等才作工夫。覺得胸次輕安目前淸淨便一時放下。作偈作頌口快舌便。將謂是大了當。悞了一生。可惜前來許多心機。中途而廢。三寸气斷將何保任。眾兄弟。若欲出離生死。參須實參悟須實悟始得。

徑山陵禪師法嗣

杭州徑山竺遠正源禪師

歐陽文忠公之裔。世居南康。年二十七棄家剃染。受具參方。首謁虛谷。谷舉龍潭吹滅紙燭話。師曰焦石可破層冰。谷曰破後如何。師曰探索乃知。谷曰所知者何事。師擬對。谷劈脊便棒。師悚然諭旨。後出世觀音興聖。次補道場靈隱。後遷徑山。賜號佛慧慈照普應禪師。後示寂。全身塔於徑山。弟子分爪發舍利藏於道場。世壽七十二僧臘四十五。

婺州寶林桐江紹大禪師

嚴州吳氏子。世居桐江。因以爲號。幼入裏之鳳山寺出家剃染。受具戒參虛谷於徑山。佩服心印。徧遊江湖。凡名匠所在咸往步歷。一日慨然嘆曰。吾今而後乃知法之無異味也。遂罷參。手翻大藏凡三過。內外學咸通其旨。東嶼居淨慈請典藏鑰。至順壬申出世郡之烏龍。後遷云黃寶林。一時法會號稱極盛。一日示微疾。鳴鼓集眾敍謝。眾請偈。師接筆擲地曰。縱書到彌勒下生寧復離此。翛然而化。世壽七十四僧臘五十八。闍維舍利如紺珠。齒牙不壞。所著有三會語錄。

鐵山瓊禪師法嗣

汝州香嚴無聞思聰禪師

香山人。初參獨峯令看不是心不是佛不是物話。同雲峯月山等六人立盟互相究竟。次見淮西無能教示無字話。一日晤同參敬上座。敬問你六七年來有甚見處。師曰每日只是目前無一物。敬曰你者一絡索從甚處來。師罔然問曰畢竟明此大事應作麼生。敬曰不見道要知端的意北斗面南看。說了便去。師被一拶。直得行不知行坐不知坐。五七日間不提無字。倒只看要知端的意北斗面南看。偶到淨頭寮與眾同坐。疑情不解。有飯食頃。頓覺胸次輕淸情想破裂。目前人物一切不見。省來通身汗流。遂見敬。敬舉扇曰速道速道。師遽曰舉起分明也妙哉。淸風匝匝透人懷。个中消息無多子。直得通身歡喜來。自此下語作頌都無滯礙。及至向上一路又不得灑落。乃入香嚴山過夏單提無字。一日不覺身心如一座屋倒卻四壁一般。無一法可當情。復謁無方普。普問萬法歸一一歸何處。師曰鼻豎眼橫。普曰者是學得底。師曰雞寒上樹鴨寒下水。普曰不問者个如何是你父母未生前面目。師豎起拳曰看。普曰好與三十拄杖。師拂袖便出。適值鐵山和尙從髙麗回至石霜。師往見。山問仙府何處。師曰汝州。山曰風穴祖師面目如何。師將二十年工夫通說一徧。山把定咽喉問如何是無字。師曰近從潭州來不得湖北信。山曰未在更道。師曰和尙幾時離髙麗。山曰未在更道。師喝一喝拂袖便出。山曰者兄弟都好。只一件大病。道我發明了。師聞而感激。因求決擇。復入光州山中前後十七年方得穎脫。嘗示眾曰。法無定相遇緣卽宗。秉金剛劍吞栗棘蓬。截斷衲僧舌頭。坐卻毗盧頂﹝寧﹡頁﹞。豎一莖艸作丈六金身。將丈六金身作一莖艸。直教寸絲不掛。月冷秋空。寒灰發焰。到者裏喚作佛法入地獄如箭射。不喚作佛法亦入地獄如箭射。諸仁者畢竟作麼生會。不見船子和尙道。藏身處沒蹤迹。沒蹤迹處莫藏身。𨿽然恁麼。正眼觀來盡是閒家具。衲僧分上料掉沒交涉。

道場信禪師法嗣

湖州福源石屋淸珙禪師

蘇之常熟人。俗姓溫。生於宋咸淳初。幼依興教崇福寺剃染受具戒。首參髙峯示萬法歸一一歸何處話。服勤三年無所發明。辭峯。峯曰。溫有瞎驢。淮有及庵。宜往見之。因至建陽參及庵。庵問何來。師曰天目。庵曰有何指示。師曰萬法歸一一歸何處。庵曰汝作麼生會。師無語。庵曰此是死句。什麼害熱病底教汝與麼。師拜求指的。庵曰有佛處不得住無佛處急走過意旨如何。師不契。庵曰者也是死句。師不覺悚栗汗下。一日入室。庵再理前話。師曰上馬見路。庵呵曰汝在此幾多時猶作者个見解。師發憤而去。中途忽舉首見風亭豁然有省。遂返語庵曰某甲今日會得活句也。庵曰汝作麼生會。師曰淸明時節雨初晴。黃鶯枝上分明語。庵頷之。因復親炙數載辭去。庵門送之曰。他日與汝同龕。未幾庵遷道場師復依之典藏鑰。悅堂誾主靈隱請師居第二座。罷參後卓庵湖之霞霧山。凡樵蔬之役皆躬爲之。喜吟味。有山居諸偈流播叢林。廣教府馳檄請住當湖福源。師堅臥不起。往返至再師勉就入院。上堂。把住也鋒鋩不露。放行也十字縱橫。水雲深處相逢卻在千峯頂上。千峯頂上相逢卻在水雲深處。今朝福源寺裏開堂演法。昨日天湖庵畔墾土耕煙。所以道法無定相遇緣卽宗。可傳眞寂之風。仰助無爲之化。正與麼時如何。拈拄杖卓一下。九萬里鵬才展翼。十千年鶴便翺翔。謝專使並三塔和尙首座都寺上堂。睦州唆臨濟喫棒不是好心。楊岐逼慈明晚參不是好心。趙州訪道吾不是好心。福源專使逼人住院。且道是好心不是好心。珊瑚枕上兩行淚。半是思君半恨君。謝殿主淨頭上堂。一身淸淨則多身淸淨。一世界淸淨則多世界淸淨。東司頭臭气。佛殿裏蓬塵。且道從什麼處得來。以手掩鼻曰。又是一點也。中秋謝藏主上堂。天上月正圓。人間月方半。諸人恐未知。打鼓普請看。道是如來藏裏摩尼珠。又似賓頭盧尊者手中璢璃碗。比也不可比。辯也不可辯。天風吹露濕桂華。香浸云邊廣寒殿。上堂。我有一句子欲與諸人說破。又恐諸人罵。我不與諸人說破。又恐諸人疑我。且道如今說卽是不說卽是。撫膝曰。知我罪我吾無辭焉。上堂。黃梅俾老盧踏碓。石頭譏藥山不爲。有一丈篷可以使八面風。無三尺鞭難以控千里馬。伊蘭園裏不生旃檀。黃檗樹頭討甚蜜果。上堂。動若行雲止猶谷神。水中醎味色裏膠靑。細雨濕衣看不見。閒華落地聽無聲。上堂。所聞不可聞。所見不可見。昨夜五更風。吹落桃華片。蒼苔面上生紅霞。百鳥不來春爛熳。上堂。喫飯要止饑。飲水要止渴。著衣要免寒。歸鄕要到家。學道要到三世諸佛開口不得處。參禪要到歷代祖師插腳不入處。若不如此。倚他門戶傍他墻壁。聽人指揮喫人洟唾。總不丈夫。福源與麼說話。良藥苦口忠言逆耳。上堂。是聖是凡入門便見。波斯鼻孔開眼便見。蚌蛤心肝開口便見。諸人兩莖眉毛橫在眼上因甚看他不見。明眼人前三尺暗。上堂。臘月一。水生骨。虛明自照不勞心力。白鷗寒雁蘆華無處尋他蹤迹。待得日暖冰融水面寬。依舊飛來照破湖光碧。平山和尙至上堂。卽心卽佛也不是。非心非佛也不是。不是心不是佛不是物也不是。恁麼也不是。不恁麼也不是。恁麼不恁麼總不是。子細看來直教你無用心處正好用心。卓拄杖。藕穿平地爲荷葉。筍過東家作竹林。一住七年。後以老引退。復歸天湖。至正間朝廷降香幣。皇后賜金襕法衣。聞天湖之風者莫不心爽神慕。以爲眞得古先徳遺型。一日示微疾。遂集眾訣。眾請後事。師索筆書偈曰。靑山不著臭屍駭。死了何須掘土埋。顧我也無三昧火。光前絕後一堆柴。書畢擲筆而逝。闍維舍利五色。塔於天湖之原。以及庵之塔配之。示不忘同龕意也。壽八十一臘五十四。髙麗國師太古愚公嘗侍師得旨。王聞欽渴。表達朝廷。敕謚佛慈慧照禪師。仍乞移文江浙。請師舍利歸國供養。師山居語頗多。其略曰。有人問我何年住。坐久才方省得來。門外碧桃親手種。春光二十度華開。厭煩勞役愛安閒。个樣如何住得山。百丈已前巖穴士。生涯全在鐝頭邊。種了冬瓜便種茄。勞形苦骨作生涯。眾人若要廚堂好。須是園頭常在家。茅屋低低三兩間。團團環繞盡靑山。竹牀不許閒雲宿。日未斜時便掩關。明明見了非他見。了了常知無別知。記得去年煙雨裏。猿來偸去一雙棃。移家深入亂峯西。煙樹重重隔遠溪。年老心閒貪睡穩。厭聞鐘響與雞啼。鐝頭添鐵屋頭懸。健卽鋤云倦卽眠。紅日正中黃獨熟。甘香不在火鑪邊。又示眾曰。念未生時猶妄覺。瞥興一念便傷他。工夫到此切須記。枯木巖前蹉路多。深言密語眞得自在三昧云。

杭州淨慈平山處林禪師

本郡仁和王氏子。生時有異徵。年十二父母命投邑之廣嚴寺出家。十七受具戒。卽告其母參方。母爲治裝使行。越數日復還。母壁語曰。大凡學道當持不退轉心。何趦趄乃爾耶。師遂痛自警策。遡濤江謁及庵於金華。庵一見器之畱居侍司。一夕庵撚紙沁膏以代燭。舉示師曰龍潭吹滅汝作麼生。師方擬答。庵遽以手掩其口。從此悟入。庵遷道場命典藏鑰。未幾秉拂升座。機如缾瀉眾咸懾伏。洎庵示寂往依虛谷陵於仰山。一日僧持茶瓢請頌。谷見之驚嘆宗門有人。以第二座處之。後出世大慈定慧。瓣香所歸爲及庵嗣。復開山當湖福源。再遷中竺。行宣政院使請主淨慈。一住十有八年。殿堂鐘鼓爲之一新。丞相達識鐵睦爾請移靈隱。正謀起廢值張吳自蘇入杭。兵燹疊至殿材悉毀。師謂眾曰吾緣盡矣。乃還淨慈更衣沐浴集眾說偈而化。世壽八十三僧臘六十六。敕謚普慧性悟禪師。

婺州羅山正覺石門至剛禪師

世居山麓。得法於及庵。遊歷罷歸裏。裏中善信卽其地營建寶坊。文其楣曰正覺。歲除日謝道徳首座順侍者看病上堂。歲事除。年華畢。尊莫尊乎道。貴莫貴乎徳。覺卽般若因。順卽菩提佛。當知種豆不生麻。因果自然明歷歷。然𨿽如是。且道如何見得。八福田中看病第一。小參。踏翻生死海涓滴不畱。推倒涅盤城纖塵不立。且是不勞餘力。如壯士揮戈鋒鋩不犯。如人善射毫髮無差。自然處處逢源頭頭合轍。不假修證本自圓成。盡大地是勝妙覺場。徧法界是眞如實地。悟取人人有分。了知个个無虧。一念不生入三摩地。一塵不動轉大法輪。自利利他俱登彼岸。全身放下總得自繇。到者裏說甚涅盤生死眞如佛性。了無一法當情。直得十方坐斷。今日舉揚般若。端爲追薦上峯最庵主。不動腳跟髙超樂土。不勞舉念卽識無生。擊拂子。見徹本來無隱蔽。紛紛桂子散天香。臨終訣眾偈曰。七十六年了然寬廓。拶破虛空須彌倒卓。

匡廬源禪師法嗣

杭州海門天眞惟則禪師

別號冰檗老人。吳興費氏子。母夢異僧分衛到門。覺而有娠。及誕異香襲人。髫年禮杭之佑福髙林壽公爲師。年十六受具戒。二十三遊方。謁楚石千巖無見無聞等一十八員尊宿。因緣不契。後之匡廬遇無極禪師親炙之。極終日不語無所啟發。一日值極如廁。師急趨前問曰如何是祖師西來意。極擒住曰道道。師豁然頓悟。於是遨遊江湖。平山居靈隱招致典藏。後因受業老病遂歸省侍。四方學者麇至。固請開法。開堂日僧問作麼生是佛祖爲人處。師曰狗舐熱油鐺。曰和尙今日開堂還有爲人處麼。師曰猛虎當途坐。曰豈無方便。師震威一喝。問如何是日面佛。師曰今日云生。曰如何是月面佛。師曰夜來再看。上堂。十五日已前提水放火。十五日已後鵲噪鴉鳴。正當十五日風恬浪靜國泰民安。有一句到你啞卻我口。無一句到你瞎卻你眼。三文錢娶个黑老婆。頭不梳面不洗。知他是凡是聖。師曰應庵老漢大似倚富欺貧。賣弄不少。海門卽不然。十五日已前明不離暗。十五日已後暗不離明。正當十五日明暗頓忘古今絕待。你諸人向甚麼處體究。擊拂子。閒中不契林泉樂。坐久但聞風雨聲。臘八上堂。威音王以前未曉一法一字時早是超佛越祖了也。黃面老子因甚臘月八夜方始成道。者噇酒糟漢惑亂世間何有了期。海門今日點破了也。汝諸人卽今成道也未。卓拄杖。將謂胡須赤。更有赤須胡。上堂。顧視左右曰。看來也著甚死急。然𨿽如是。到者裏也不得放過。喝一喝下座。上堂。道火被火燒。說水被水溺。會禪被禪縛。以手指左邊曰卻被者僧勘破。臘八上堂。晝見日。夜見星。登舟疑岸動。捏目便華生。老瞿曇昔年到而不點。則上座今日點而不到。諸人要見明星麼。以拂子打圓相喝一喝。上堂。我若向上舉揚。如下弋箭相似。佛來祖來俱中。汝等向何處逃避。若能具此眼目。堪爲人天之師。若或不然。自救不了。倘有人問我西來祖意。只向他道今日輸了一轉語也。還有人免得此箭麼。卓拄杖。上堂。我坐汝立。誰得誰失。總然佛祖到來亦難辧的。以拂子打圓相。咄。天下衲僧跳不出。上堂。蟋蟀鳴曉庭。芙蓉照秋水。遙望海天晴。鷗鷺多如雨。若也別解參。隔越三千里。往往事從叮囑起。洪武初詔徵天下髙僧赴京天界住持。西白金公首以師名薦。俄以足疾請歸。癸酉仲春示微疾。一日侵晨告眾遂瞑目而逝。茶毗獲舍利無數。頂骨牙齒舌根不壞。閱世七十有一坐夏五十有八。弟子智旻等建塔於本山。永樂甲午更名天眞。宣徳乙卯敕賜海門禪寺。

瑞巖寶禪師法嗣

臺州華頂無見先睹禪師

本郡仙居葉氏子。從古田垕禪師剃染。初參藏室珍於天封。次謁方山寶於瑞巖。築室華頂乾乾朝夕。一日作務次渙然冰釋。趨白方山。山說偈印之。復歸華頂一坐四十夏。華頂髙寒莫能久處。師足不越戶限。辟娑羅軒以導來學。示眾。風泠泠。日杲杲。薝卜華開滿路香。池塘一夜生春艸。堪悲堪笑老瞿曇。四十九年說不到。阿呵呵。拍禪牀下座。示眾。若論此事。一大藏教詮注不及。天下老和尙拈提不起。直饒有傾湫之辯倒嶽之機。到者裏一點也用不著。諸仁者。饑則喫飯困則打眠。熱則乘涼寒則向火。一一天眞一一明妙。何得踏步向前論禪論道。將魚目爲珠。認橘皮作火。不見道大機須透徹。大用須直截。不識東家孔丘翁。卻向他邦尋禮樂。卓拄杖。元統甲戌五月望日遺書謝道侶。說偈跏趺而逝。闍維白乳如注。舍利凝結成五色彩。瘞於所居之西。錫號眞覺塔曰寂光。

明州松巖秋江元湛禪師

久從龍象遊。後參方山得旨。偶遊明之松巖。愛其淸勝不忍去。遂趺坐石上。俄有二虎踞坐其側若護衛狀。師命之伏。枕其背熟睡。山民異之。卽其處創精藍以居之。師不涉世事。法施之外澹如也。將化別眾就龕說偈曰。洗浴著衣生祭了。跏趺晏坐入龕藏。華開鐵樹泥牛吼。一月長輝天地光。復謂眾曰。十五年後寺當火。啟龕則火可止。至期果然。眾亟開龕。師神色如生爪發俱長。﹝恕中和尙禮塔偈曰。活葬松巖二十年。眼睛鼻孔尙依然。我來欲起那伽定。石火光中話別傳﹞

杭州鳳山一源靈禪師

寧海人。從徑山雲峯芟染。參方山於瑞巖充堂司。一日入室請益趙州勘婆話。山曰維那你試下一語看。師曰盡大地人無柰者婆子何。山曰山僧則不然。盡大地人無柰趙州何。師當下如病得汗。後住鳳山上堂。舉世尊升座文殊白椎公案。師曰世尊已是錯說。文殊已是錯傳。新鳳山今日已是錯舉。會麼。字經三寫烏焉成馬。一日見僧擲選佛圖。師示偈曰。百千諸佛及眾生。休向圖中彊較量。心印當陽輕擲出。堂堂安坐寂光場。復曰。古人無剪爪之工。汝輩後生忍唐喪光陰。且擲圖選佛。到極合煞時擲得一个印出。便歡喜道我成佛了。殊不知一切時一切處皆是汝成佛處。汝卻不知。

東巖日禪師法嗣

明州天童平石砥禪師

送慍藏主省徑山元叟和尙偈曰。山頭老漢八十一。如此東南大法城。雙鬢又添新歲白。片言能使古風淸。爲人不用擊虎術。養子寧忘舐犢情。明月堂前坐深夜。餘光分得到長庚。

髙峯日禪師法嗣

日本國夢窗智曤國師

姓源氏。本國勢州人。宇多天王九世孫也。九歲出家。十八爲大僧。每夢遊中國乃決志參方。初見一山寧。備陳求法之誠。山曰我宗無語句亦無一法與人。師曰豈無方便乎。山曰本來廓然是大方便。師疑悶不輟。復謁髙峯。峯曰一山有何指示。師述前語。峯厲聲喝曰何不道和尙漏逗不少。師於言下有省。益自奮勵。一夕坐久忽倚壁身踣。豁然大悟。作偈有等閒擊破虛空骨之句。呈似峯。峯爲印可。乃出無學元公淵源以界之。後於本國大弘宗教。賜號普濟國師。

薦嚴道禪師法嗣

臺州瑞巖空室恕中無慍禪師

本郡臨海陳氏子。從徑山寂照剃落。參方首謁靈石於淨慈。後參一元靈逾年。歸覲照命居擇木寮。復遊四明見太白砥典藏。一日偕木庵聰大宗興往臺州紫籜山謁竺元道。才擬開口問無字話。被元一喝。師豁然大悟。直得通身汗下。遂呈頌曰。狗子佛性無。春色滿皇都。趙州東院裏。壁上掛葫蘆。元笑曰恁麼會又爭得。師拂袖便出。繇玆感激。間語同參曰。此事如人飲水冷暖自知。決不在言語文字上。我輩若不遇者老和尙。幾被知解埋沒一生。他日設有把茅蓋頭。當不忘所自。後古鼎銘主徑山招師歸。蒙堂日涉玄奧且爲學者矜式。無何以避兵還四明。不喜出。僅兩住山皆甫及三載而退。初主象山之靈巖。復主黃巖之瑞巖。時夢堂噩居瑞龍。覬師爲寂照嗣。師曰素志有在不可奪也。開堂日拈香曰。古人出世拈香酬法乳也。今人出世拈香酬世恩也。慍上座總不然。昔年行腳到紫籜山中參个老布衲。彼亦無法可授。我亦無法可受。只向無授受中拈出。供養前住昆山薦嚴禪寺竺元道和尙。不圖報徳酬恩。只要大家知委。僧問。用則波騰海沸全眞體以運行。體則鏡淨水沈舉隨緣而會寂。者个是用不離體。體不離用。作麼生是體用雙忘一句。師曰胡猻喫毛虫。曰。窮諸玄辯若一毫置於太虛。竭世樞機似一滴投於巨壑。者是久客還家暫忘岐路。作麼生是天然受用一句。師曰騎馬踏凳不如步行。曰。豁開戶牖無邊剎境自他不隔於毫端。瞥轉一機十世古今始終不離於當念。者个是捏定死蛇頭。徹底無轉智。作麼生是蓋天蓋地一句。師曰。虛空無向背。日月自循環。僧曰。莫言少室兒孫少。自有甘心斷臂人。師曰。家無白﹝狂﹣王﹢睪﹞之圖。亦無如是妖怪。僧曰。畢竟水須朝海去。到頭云定覓山歸。師曰七棒對十三。僧禮拜問如何是瑞巖境。師曰風吹不入。曰如何是境中人。師曰水灑不著。曰。人境已蒙師指示。向上宗乘事若何。師曰眞不掩僞。曰諸法寂滅相因甚舟行岸移云駛月運。師曰好个消息只恐錯會。曰兩重公案。師曰海水不生冰。問如何是函蓋乾坤句。師曰猛虎口裏活雀兒。曰如何是截斷眾流句。師曰金剛手中八楞棒。曰如何是隨波逐浪句。師曰李白捉月張騫乘槎。問。維摩丈室不以日月爲明。和尙丈室以何爲明。師曰物見主眼卓豎。曰摩竭掩室毗耶杜詞相去多少。師曰一坑埋卻。曰。徳山入門便棒。臨濟入門便喝。畢竟明什麼邊事。師曰塞北千人帳。江南萬斛船。小參。靈巖峭絕到者應難。已到者享用安然。未到者伶俜孤露。孤露底正好踏步向前。享用底直須退步就己。所以道事無一向。有時拈頭作尾。有時拈尾作頭。收放縱橫寧存軌轍。摩竭掩室毗耶杜詞。𨿽曰正令全提。要且未臻其極。山僧今夜入門之始聚首之初。與汝諸人約法三章。第一不得起佛見。第二不得起法見。第三不得道不起佛見法見。若也依而行之。管取眉毛廝結。驀拈拄杖。明眼漢沒窠臼。髙髙處觀之不足。低低處平之有餘。卓拄杖。鐵牛不喫欄邊艸。直向須彌頂上眠。謝專使上堂。達摩大師十萬里西來。要作个馳書達信漢。及乎面對梁王。盡力只道得个不識。拈拄杖。有賓有主有禮有樂。手面分開白月團。頂門撼動黃金鐸。上堂。明月照髙巖。懸水響前嶺。耳目一何淸。冥然了心境。咄哉。觀世音擔雪來塡井。下座。上堂。祖師意無別法。下地走穿卻鞋。上牀眠脫卻襪。只恁麼太誵訛。不恁麼無合煞。潙山水牛百丈野鴨。帶水拖泥不足觀。腦後圓光最輝赫。喝一喝。上堂。風不來樹不動。心不生境不到。僧問雲門如何是佛。門曰乾屎橛。僧問楊岐如何是佛。岐曰三腳驢子弄蹄行。好大眾。向道是龍剛不信。果然奪得錦標回。上堂。禪和家道我無有不知無有不會。忽有人問如何是行腳事。便口如匾擔。病在於何。病在多知多解。恁麼參學不如三家村裏種田漢。忽有人問今歲稼穡如何。一一道出如瓶瀉水。蓋其無知解故無揀擇故。秋气向寒各自歸堂。珍重。上堂。辭親割愛剃髮染衣。入此門來合爲何事。若也知漸識傀是眞出家。一出塵俗恩愛家。二出三界火宅家。三出粗惑煩惱家。四出細惑無明家。出得四家始稱衲僧家。且道如何是衲僧家。撞著冤家惡口小家。上堂。心如工伎兒。意如和伎者。五識爲伴侶。妄想觀眾伎。大眾。還識得心也未。若識得心便識得意。識得意便識得諸識。識得諸識便識得妄想。妄想滅則諸識滅。諸識滅則意滅。意滅則心滅。心滅則一切滅。所以道心生種種法生。心滅種種法滅。喝一喝。山河大地日月星辰有什麼過。下座。上堂。惟一堅密身一切塵中現。拈拄杖。釋迦老子來也。三百六十骨節八萬四千毫竅。一一放大光明照徹恆沙國土。於其中間若聖若凡有情無情。被其光者無不證大涅盤獲大安樂得大受用。靠拄杖。此時若不究根源。直待當來問彌勒。示眾。巖寺春深艸樹肥。幾回特地啟柴扉。行人只在靑山外。杜宇聲聲喚不歸。上堂。赤肉團上有一物。昭昭靈靈恍恍惚惚。隨事變通了無拘束。要知來處分明。不離舉足下足。今時叢林中聞與麼道。便道說老婆禪。殊不知云無心而出岫。水盈科而或流。遇髙山而必止。至大海而方休。拍禪牀。瑞巖上堂諸佛出世是第二頭。祖師西來是第三首。饒你向威音那畔別立生涯。百艸頭邊全明殺活。布袋裏老鴉未知有出身一路在。且道作麼生是出身一路。是日無人問話師乃曰。今日無人問話。不是冷落門庭。正是光顯門庭。何也。若論此事實不在語言上。若在語言上。釋迦老子四十九年說一大藏之乎者也豈是無言耶。因甚末後向靈山百萬眾前單單拈起一枝華。惟迦葉一人點頭知尾驀地破顏微笑。旣是物值貨當。便道吾有正法眼藏分付摩訶迦葉。由此遞代相傳直至於今。當時豈有攢華簇錦辯口利辭。問一句來答一句去。湊得團圞合得恰好。然後始相付囑乎。諸禪徳。若要紹續此个門風。不用廣求文義。不用息念歸空。但向世尊未拈華處。迦葉未微笑時。一領領取。如白衣拜相。如平地登仙。不涉階梯掀翻途轍。巍巍自在穩坐家堂。五欲八風窺覷無門。四生九有籠罩不住。便見無恩不報無徳不酬。亦見山僧遠離四明波波挈挈而至於此。踞曲錄牀拋沙撒土不爲分外。拈拄杖。祝融峯頂上。露滴萬年松。開山忌拈香。未見巖頭口似磉盤。旣見巖頭眼如木突。本然理拄地撐天何勞置問。主人翁呼來喚去猶欠惺惺。插香。相逢不下馬。各自奔前程。散忌上堂。法不孤起仗境方生。今日是開山空照祖師入般涅盤之晨。山僧將不可說不可說恆河沙世界作一筵席。百億須彌盧山作一碗飯。百億香水海作一碗羹。聊陳供養。正恁麼時且道將此筵席向什麼處鋪設。若向世界上鋪設。世相已成筵席。若向虛空鋪設。虛空又如何鋪設。不得顢頇儱侗只與麼休去。眾中莫有出手措置者麼。如無。山僧自出手去也。豎拂子。恆河沙世界。百億須彌山。百億香水海。華簇簇錦簇簇。總在拂子頭上。不寬不隘無欠無餘。大眾且道空照祖師還來受此供養也無。受與不受且置。你道他卽今在什麼處安身立命。擊拂子。家家門前赫日月。太平不用將軍威。結夏小參。圓覺伽藍人人具足。在天同天在地同地。自是諸人探頭太過不能構得。故勞釋迦調禦。曲開方便之門。立期立限如逼生蛇化龍。要汝親證親悟。龐居士道。十方同聚會。个个學無爲。此是選佛場。心空及第歸。好大眾。箭不虛發發必中的。語不虛發發必全眞。鍼眼魚吞卻嘉州大象卽不問。且道可大師三拜得髓還端的也無。拍禪牀。一年春又過。臺榭綠陰多。上堂。相逢不拈出。舉意便知有。打失雙眼睛。畱得一張口。孤峯頂上呵佛罵祖。竅鑿頂門。十字街頭掣風掣顚。符懸肘後。長沙虎。子湖狗。拈起粗辣藜。好與臂脊摟。請侍者上堂。趙州與文遠斗劣不鬥勝。老大不識羞。相席還打令。致使明眼人無由辯邪正。邪正旣不辯。展轉成毛病。瑞巖百不能。愛用無星秤。稱起太虛空。錙銖無欠剩。以此爲瑞爲祥。以此爲坑爲阱。斷衲僧之咽喉。續佛祖之慧命。上堂。坐深井者不知太虛之寬廣。忘偏見者方明至理之圓融。與麼說話譬如以大地作射垛。挽弓所向無不中的。眾中忽有人出來道。如斯舉唱今古罕聞。山僧喚侍者點一碗茶供養他。更有出來道如斯舉唱未獲全提。亦喚侍者點一碗茶供養他。且道還有爲人處也無。雪壓難摧澗底松。風吹不動天邊月。師嘗室中垂語曰。穩坐家堂。主人翁因甚不識。掀翻大海摑碎須彌。平地上因甚擡腳不起。眼光爍破四天下。自家眉毛落盡因甚不見。前後下語多不契。其機鋒峻拔。學者莫能擬議。一日謝事入松巖。巖爲秋江湛公隱處。萬山之巓人迹罕至。師悉遣徒禦嶄然獨處。眾涕泣哀請。堅拒不出。洪武七年夏日本國遣使入貢。向師道風奏請師化其國。以水晶數珠峨山石硯爲贄。上召至闕。師以老病辭。上憫而不遣。畱處天界。全室泐公延致丈室。時宋公景濂方在翰林。詣師劇談道妙。一時朝士靡不敬慕。是年冬奉詔東還。十七年弟子居頂住鄞之翠山迎師就養。四方叩謁者無虛日。金齒大理僧至京。特入翠山。五十餘人拜牀下各求偈語而去。一日示微疾。諄諄勉眾以祖道自重。索筆書偈曰。七十八年無法可說。末後一句露柱饒舌。咄。書畢端坐而逝。時洪武十九年丙寅七月十日也。壽七十有八臘五十有九。遺命闍維煆骨散水竹間。居頂不敢遵乃於唐嶴之原奉骨瘞焉。師天性純粹。待衲子如慈母。遇法門有叛教背義者必面折之不少貸。奉師惟謹。嘗侍寂照立至三鼓。不命不敢退。所著有二會語。重拈雪竇拈古一百則。續頌大慧竹庵頌古一百一十則。山庵雜錄。淨土詩。四明烏斯道撰行業碑。

明州天童了堂一禪師

至正二年住臺之紫籜。次遷天寧天童。上堂。僧問昔。日保壽開堂三聖橫身相爲。臨濟住院普化盡力扶持。畢竟明甚麼邊事。師曰。兩頭俱坐斷。一劍倚天寒。曰。與麼則五位君臣齊列下。三玄戈甲一時收。師曰錯下名言。僧喝。師曰亂統禪和如麻似粟。乃曰。拈一莖艸作丈六金身。將丈六金身作一莖艸。好大眾。不是苦心人不知。便下座。上堂。最初一句末後一機。直下構得。燈籠露柱動地放光。其或未然。竹山今日失利。示眾。樵歌來疊嶂。帆影落汀洲。胡猻戴席帽。直上樹梢頭。七星劍。五雲樓。球打人兮人打球。萬事難把玩。魚吞水面漚。上堂。長﹝此／束﹞鳥芳樹不棲。摩斯迦滄溟不入。龍泉與鈯斧同鐵。利鈍懸殊。良驥與駑駘同途。遲速有異。以拂子畫一畫。華須連夜發。莫待曉風吹。小參。靈光不昧萬古徽猷。智鑑洞明十虛普應。時臨亞歲節屆。書云擊。動法鼓。大眾雲集。一一天眞一一明妙。更說个甚麼。若說有法又被有礙。若說無法又被無礙。若說不有不無法又被不有不無礙。若說不不有不不無法又被不不有不不無礙。雲從龍。風從虎。聖人作而萬物睹。日可冷月可熱。眾魔不能壞眞說。以拂子畫一畫。黃檗樹頭懸蜜果。無言童子唱巴歌。問。文殊與普賢。萬法悉同源。如何是同源底法。師曰胡張三黑李四。曰一毛吞巨海於中更何言。師曰不勞懸古鏡天曉自雞鳴。曰是非不到處還有句也無。師曰情知你亂會。問名假法假人空法空請師直指。師曰曾問幾人來。曰無根樹子向甚麼處栽。師曰更深猶自可午後更愁人。曰只在目前爲甚麼再三不睹。師曰千年常住一朝僧。

徑山大宗興禪師

臺州人。嘗與恕中木庵三人結伴參方。罷遊紫籜。累歷名剎。後遷徑山。臨終忽嘆曰。夫三十。婦六齡。畢竟偶不成。遂坐脫去。

保寧茂禪師法嗣

蘇州靈巖南堂了庵淸欲禪師

族朱氏。臺之臨海人。得法於古林。初出世中山之開福。繼遷本覺。三主靈巖。開堂日。僧問。丹山鸞鳳九苞文。地位淸髙隔五云。四海具瞻時一見。願聞眞唱答明君。師曰。千峯朝華嶽。萬派肅滄溟。曰萬方有道歸明主一句無私利有情。師曰黃河九曲水出昆侖。曰。祝贊已蒙師指示。向上宗乘事若何。師曰眼不見鼻孔。問。曹溪流。非止水。一滴忽來千波競起時如何。師曰退後退後。曰平生不解藏人善到處逢人說項斯。師曰莫謗山僧好。問。天不言四時行地不言萬物生。學人有疑願聞開示。師曰。萬人遐仰處。紅日到天心。曰。野老不知堯舜力。冬冬打鼓祭江神。師曰眼見如盲口說如啞。曰。千古華山山腳下。又添潘閬倒騎驢。師便喝。問。仲冬嚴寒年年事。晷運推移事若何。師曰。昨夜日輪飄桂華。今朝月窟生芝艸。曰仰山近前叉手意旨如何。師曰奴見婢殷勤。曰香嚴叉手近前又作麼生。師曰大家廝淈﹝泳﹣永﹢盾﹞。曰去此二途請師別道。師曰無人處斫額望汝。問。單傳直指已涉離微。坐斷千差請師答話。師曰。破鏡不重照。落華難上枝。曰便恁麼去時如何。師曰烏龜鉆敗壁。曰卽色明心附物顯理時如何。師曰癩馬系枯樁。曰。三九二十七。牛頭南馬頭北。如何是接手句。師曰百華深處鷓鴣啼。問一不做二不休時如何。師曰水底撈明月。曰退一步又作麼生。師曰。相逢盡道休官去。林下何曾見一人。問如何是佛。師曰面前案山子。曰法卽不問如何是僧。師曰三頭兩面得人憎。僧禮拜。師卻問曰如何是法。僧曰。明年更有新條在。惱亂春風卒未休。師曰洎不問過。問。陰極陽生則不問。祖師門下事如何。師曰石筍抽條長丈二。曰牛頭未見四祖時如何。師曰華陰山前百尺井。曰見後如何。師曰祝融峯頂萬年松。曰去此二途願聞法要。師曰休將閒學解埋沒祖師心。問。舉一不得舉二。放過一著落在第二時如何。師曰。懷州牛喫禾。益州馬腹脹。曰。雲門扇子﹝跳﹣兆﹢孛﹞跳上三十三天築著帝釋鼻孔。東海鯉魚打一棒雨似盆傾。又作麼生。師曰西川斬畫像陜府人頭落。問牛頭未見四祖時如何。師曰處處綠楊堪系馬。曰見後如何。師曰家家門首透長安。曰見與未見時如何。師曰。鮎魚上竹竿。俊鶻趂不及。問。說法不應機總是非時語。作麼生得應機去。師曰。夜半起來失卻牛。天明起來失卻火。問如何是通宗通途。師曰東去西去。曰如何是葉帶葉路。師曰南來北來。問蟭螟虫吞卻虎時如何。師曰賞你大膽。曰恁麼則退身三步。師曰漳泉福建頭匾如扇。僧擬議。師便打曰一任舉似諸方。問如何是徳山棒。師曰義出丰年。曰如何是臨濟喝。師曰儉生不孝。問佛未出世時如何。師曰釋迦自釋迦。曰出世後如何。師曰彌勒自彌勒。曰。承師有言釋迦不受然燈記。畢竟受什麼人記。師曰自家肚皮自家畫。問。臘人冰鐵彈子卽且置。如何是金剛圈栗棘蓬。師曰我早知你吞透不下。曰豈無方便。師喝曰棒上不成龍。問。以字不成八字不是。是什麼字。師曰一大藏教裏尋取。曰恁麼則輝天鑑地去也。師曰爍破闍黎面門。問雲門放洞山三頓棒意旨如何。師曰沙裏無油。曰鳥窠吹起布毛又作麼生。師曰石中有髓。問離四句絕百非請師直指西來意。師曰拈燈籠來佛殿裏。將山門安燈籠上。曰還有爲人處也無。師曰。若無舉鼎拔山力。千里烏騅不易騎。上堂。夜來州中琴堂上般雜劇。也有端嚴奇特。也有醜陋不堪。鬼面神頭亦自好笑。且道笑个什麼。我觀世間人。是个大雜劇。所謂文武醫卜士農工商。各逞己能互相欺誑。逗到臘月盡頭。不覺一場敗闕。具眼旁觀掩口不暇。喝一喝。元正啟祚萬物咸新。岸柳搖金梅破玉。萬邦一气轉洪鈞。下座巡堂喫茶。上堂。絕羅籠。脫羈鎖。𨿽是善因而招惡果。咄。老松源與麼說話。於唱教門中足可觀光。要作臨濟兒孫未得在。開福莫有長處麼。擊拂子。星河秋一雁。砧杵夜千家。上堂。舉松源和尙示眾。古者道拈起也天回地轉。放下也艸偃風行。冶父則不然。拈起也乾坤黯黑。放下也瓦礫生光。忽有一个半个驀然﹝翟﹡支﹞瞎頂門。達摩一宗未至寂寥在。老松源只見錐頭利不見鑿頭方。壽山卽不然。拈起也南山起雲。放下也北山下雨。不拈不放時如何。三級浪髙魚化龍。癡人猶戽夜塘水。上堂。南泉斬貓趙州戴艸鞋而出。興化法戰克賓設饡飯便行。是皆發揮本有靈光。要且不借別人鼻孔出气。所以前日首座說法髙聳人天。今朝道伴相過光揚宗眼。且道山僧鼓兩片皮成得什麼邊事。拍禪牀。從前汗馬無人識。只要重論蓋代功。淸明上堂。冬至寒食一百五。今朝正是三月六。山又綠水又綠。一聲款乃漁家曲。山僧昨日偶爾郊行作得一偈。舉似大眾。華冠不整捨那衣。禿帚還隨破畚箕。五个老婆三个醜。一佛紅杏換消棃。下座。上堂。舉五祖演和尙曰。諸莊旱澇不以爲憂。一堂兄弟不會狗子無佛性話深爲可憂。師曰。重處偏墜。松源和尙曰。久聚兄弟正路行者有。只是不能用黑豆法。難以荷負正宗。雙法到此平沈。苦屈苦屈。師曰。同坑無異土。克由叵耐二大老。把他諸人埋向萬仞坑裏。若據山僧見處。黑豆法有甚難用。僧問洞山如何是佛。山曰麻三斤。豈不是黑豆法。僧問雲門。殺父殺母佛前懺悔。殺佛殺祖向什麼處懺悔。門曰露。豈不是黑豆法。乾峯示眾曰。舉一不得舉二。放過一著落在第二。雲門出眾曰昨日有人從徑山來卻往天臺去。峯曰典座明日不得普請。豈不是黑豆法。者裏悟去。山僧性命在諸人手裏。若也蹉過。諸人性命卻在山僧手裏。卓拄杖。路遙知馬力。歲久見人心。上堂。藥山久不上堂。院主椎鐘擊鼓。分明盡底掀翻。猶道一詞不措。本覺據令提綱。不作者般調度。今朝月旦拈香。撥開向上一路。誰言射虎不眞枉發千鈞之弩。元宵上堂。釋迦老子道。一人發眞歸元。十方虛空悉皆消殞。五祖和尙道。一人發眞歸元。十方虛空築著磕著。若向築著磕著處會得。只會得祖師禪不會如來禪。若向悉皆消殞處會得。只會得如來禪要且未會祖師禪。山僧道。一人發眞歸元。十方虛空性相平等。且道是如來禪是祖師禪。喝一喝。一釋迦二元和三佛陀。自余是什麼。碗脫丘滿散靑苗。上堂。佛以一音演說法眾生隨類各得解。靈山會上退席五千。逝多林中半聾半啞。眼空四海必有商量。心洞十方孰辧眞假。卓拄杖。綠楊陰裏戴嵩牛。芳艸渡頭韓幹馬。喝一喝下座。上堂。春日晴。黃鶯鳴。大藏小藏鼻孔眼睛。木馬嘶。泥牛舞。壽山不打者破鼓。便下座。上堂。一大藏教束之髙閣。長期短期無繩自縛。莫更紛紛紜紜。直須灑灑落落。楊岐一頭驢只有三隻腳。潘閬倒騎歸顚殺黃番綽。五味拈來饡秤錘。別有香風滿寥廓。喝。上堂。八月秋何處熱。達摩老臊胡。有語非干舌。嚙鏃破關。斬釘截鐵。父子𨿽親不傳。未是神仙妙訣。喝。上堂。九九九。釋迦老子不知有。翻轉面皮伸出毛手。握金剛椎碎窠臼。突出無位眞人。一一面南看北斗。應庵老人一時逞俊。未免以己方人。本覺則不然。九九九。貍奴白牯卻知有。展開驢腳伸出佛手。把住黃絹幼婦。放行外甥齏臼。鐵鞭擊碎珊瑚枝。驚起土星犯牛斗。喝一喝。上堂。正覺山前明星現時。釋迦世尊與大地眾生一時成佛。祖師門下蹉口道著佛字﹝口﹡敕﹞口三日。前行不到末後太過。各與二十拄杖。忽有一个不顧危亡底漢出來道。本覺與麼判斷也合喫二十拄杖。山僧卻須分付明窗下安排。何故。佛滅二千歲。比丘少慚愧。上堂。如來不出世。亦無有涅盤。以本大願力。示現自在法。拈拄杖。不是大願力。卓拄杖。不是自在法。舉起也千身彌勒。放下也隨處釋迦。只爲諸人眨上眉毛。卻入娑羅雙樹間去也。靠拄杖。見之不取千載難忘。師得壽七十。至正二十八年八月二十五日示寂於秀之南堂。

蘇州定慧大方禪師

至正十六年春出世定慧。時方兵興占住佛屋。緇徒戚戚。師曰何不休去歇去。語嘿跌宕不可測識。一日忽謝院事。僑居靈巖華首座寮。盛稱總管周侯義卿之賢。且曰我將火化須侯作證。明十八年九月八日。侯以郡事登靈巖。時蘇錄判善長賈典史天瑞從侯至山。師聞欣然出迎。陪侯夜話曰某將此月十四日卽此山火化。侯其爲我證明。兼吾教下衰。侯念世尊付囑國王大臣爲法外護。愼無忘此言。至十三日復以偈寄侯曰。昨日巖前拾得薪。今朝幻質化爲塵。殷懃寄語賢侯道。碧落云收月一痕。侯未深信。師復以偈別眾。是夜請於華乞以燥薪疊髙棚。仍借一龕坐去。華謂薪當從命。龕則無有。師指其牀曰此亦足矣。翌晨登殿與眾僧別。卽升柴棚。兩袖皆析。燥薪得火卽烈焰熾然。於大火聚中祝香曰。靈苗不屬陰陽種。根本元從劫外來。不是休居親說破。如何移向火中栽。於烈熾中度數珠與華曰。聊當記憶。於是四眾始驚信拜禮。煙焰所至多得舍利。且聞異香。薪盡火滅不壞者二舌根齒牙。侯聞驚怛不已爲悼章二。復爲建塔於靈巖。別眾偈曰。前身元是石橋僧。故向人間供愛憎。憎愛盡時全體現。鐵蛇火裏嚼寒冰。鄭明徳爲之銘。

明州瑞云淸涼實庵松隱茂禪師

族鄭氏。奉化人。自幼喜習禪。趺坐輒達旦。年十八投杭之傳法寺希顏出家。旣剃落稟戒於昭慶惠律師。奮志參方。見南澗泉公於云居。一夕松下經行。聞巖泉聲微有所觸。泉命往永福謁古林。林問來作什麼。師曰生死事大特求出離。林曰。明知四大五蘊是生死根本。何緣入此革囊。師擬對。林便打。師豁然悟入。林器之命居第一座。逾年回浙。中月江印主道場。延師分座說法。至正壬午行宣政院請主明之瑞雲山淸涼寺。一日有僧問答未竟。以手拍地而笑。師曰滯貨何煩拈出。僧噓一聲。師厲聲便喝。一住十五年。後退隱東堂。影不出山。元明良公師之猶子也。迎歸天童之此軒。一日示微疾。集眾訣別。眾請偈。師舉手自指曰。此中廓然何偈之爲。端坐憑幾。握右手爲拳枕額而逝。火葬有天華之祥。舍利無數。塔於瑞云西岡。世壽八十五僧臘七十。謚佛光普照大師。

溫州仙巖仲謀猷禪師

謝藏主侍者上堂。一默相酬雷轟電激。三呼領旨玉轉珠回。七十三八十四。築著磕著。礙塞煞人。拈拄杖。昨夜西風枕簟秋。無數蟬聲噪髙樹。

越州龍華會翁海禪師

臺之臨海人。年三十棄家投徑山虎巖祝發。初詣旃檀林掛搭。或見其舉止山野譏誚之。師發憤卽住天目參中峯求開示。於是寢食皆廢。久之無所入。時東州居虎丘。古林居開元。東嶼居寒山。師出入三老之門有年。後住龍華。法嗣古林。年九十三往育王守橫川祖塔。偶損左足艱於步履。日牀坐。每至淸夜朗吟古人偈語。其徒文渙曰。和尙一生參學。至此不能受用。托吟詠自遣。師笑而言曰。不見大慧和尙因病呻吟。左右曰生平呵佛罵祖今乃爾。大慧曰癡子呻吟便不是耶。渙便禮拜。旣寂火化異香襲人。

靈隱海禪師法嗣

明州育王大千慧照禪師

永嘉麻氏子。年十五出家於邑之瑞光寺。禮了定落髮受具戒。初謁晦機於淨慈。一日閱眞淨語。頭陀石被莓苔裹。擲筆峯遭薜荔纏。默識懸解。遂謁東嶼於薦嚴。嶼問東奔西走將欲何爲。師曰特來參禮。嶼曰天無四壁地絕八荒汝向什麼處措足。師拍案而退。嶼復召至返覆勘辧。遂畱執侍。天歷間出世樂淸之明慶。嘗示眾曰。佛法欲得現前。莫存知解。縛禪看教皆爲障礙。何如一法不立而起居自在乎。徳山棒臨濟喝亦有大不得已爾。至正間遷寶陀。未幾宣政院署師名命主育王。室中垂三關語以驗來學。山中猛虎以肉爲命何故不食其子。虛空無背向何緣有東西南北。飲乳等四大海水積骨如毗富羅山何者是汝最初父母。一時罕有契其機者。居九年退居妙喜。泉上築室曰夢庵。掩關獨處凝塵滿案泊如也。洪武六年沐浴更衣索紙書偈恬然坐逝。世壽八十五僧臘七十。茶毗牙齒目睛不壞。設利五色。塔於夢庵之後。

杭州徑山悅堂顏禪師

出家於婺之寶林。得法東嶼。初住昆山之東禪。次遷萬壽升淨慈。後主徑山。璽書錫金襕法衣。

明州育王雪窗悟光禪師

字公實。姓楊氏。蜀之新都人。初出世白馬。繼遷開元育王。復領天童。虞文靖公集嘗贊師謂爲佛果一枝鳳毛麟角。宋文憲公濂有四會語錄序。

杭州徑山月林鏡禪師

本郡人。受業於無傳。久依東嶼。因參本來人有省。述偈曰。本來人。本來人。無腦無頭作麼尋。驀然揪著个鼻孔。試勘元來是白丁。時有老宿睨視曰可是。師與一摑。由是名振叢林。後主徑山。至正己卯示寂。壽八十六。塔陵霄東崖。

建寧府斗峯大圭正璋禪師

福州福淸人。禮湖南絕聽祝發。參東嶼。聞嶼頌俱胝豎指話。言下頓悟。遂上方丈呈所得。嶼曰作麼。師曰古今現成事何必涉思惟。嶼曰旣不涉思惟汝來者裏作麼。師曰請和尙證明。嶼曰證明个什麼。師便喝。嶼俾頌狗子無佛性話。師遽曰。狗子佛性無。覷著眼睛枯。瞥爾翻身轉。唵悉哩蘇嚧。嶼撫而印之。後結茅斗峯漸成叢席。上堂。顧視左右。良久曰。黃金𨿽貴入眼成塵。便下座。上堂。玉宇霜淸。瓊林葉落。一句全提萬機寢削。作者好求無病藥。上堂。舉靑州布衫話。頌曰。昨夜三更裏。雨打虛空濕。貍奴知不知。倒上樹梢立。元旦上堂。元正啟祚萬物咸亨。喚作新年頭佛法。瞎卻你眼。不喚作新年頭佛法。折卻我舌。畢竟作麼生。便下座。臨終偈曰。生本不生。滅亦無滅。幻化去來。何用分別。大眾珍重。不在言說。合掌而逝。

椔塘明因天淵湛禪師

得法於東嶼。嘗依鳳山一源分座說法。一日呈秉拂語曰。翔鳳山前行。看白雲乍舒乍捲。禺泉亭畔坐。聽流水或抑或揚。眼處作耳處佛事。耳處作眼處佛事。便見非惟觀世音。我亦從中證。鳳山指便見兩字曰。有此二字便是別人說話。師不覺解顏點首。禮謝而退。出語人曰。還丹一粒。點鐵成金堂。頭老漢之謂也。

天寧曇禪師法嗣

三空道人

自幼具丈夫志。不爲富貴所奪。見竺云曇禪師示趙州無字話。閱數年。一日復見云。問曰生死到來時如何。云曰生是誰耶死是誰耶。空乃低頭問訊。云覺其異於常時。再以前話徵之。空又低頭問訊。云呵之曰切忌死在者裏。空拈起槵子曰。數珠一百八。不數日示微疾。說偈而化。火後得舍利無算。

天童坦禪師法嗣

金陵天界孚中懷信禪師

明之奉化人。姓姜氏。年十五出家祝發爲大僧。竺西坦由華藏遷天童。師往質疑。一日室中舉興化打克賓因緣。師曰俊哉獅子兒。西頷之俾掌維那職。後出世明之觀音。遷補陀。詔賜廣慧妙悟智寶弘教禪師。至正間升中竺。繼住天童。禦史臺奉疏命主大龍翔集慶寺。大明兵下金陵。僧徒竄散。師宴坐一室。髙皇帝親幸嘉之。敕龍翔爲大天界寺。一日晨興沐浴更衣趺坐。謂左右曰。吾歸去矣。遂瞑目。侍僧撼之請說偈。師瞋目叱之。遂握筆書曰。平生爲人列挈。七十八年漏泄。今朝撒手便行。萬里晴空片雪。書畢復瞑。丁酉八月二十四日也。時帝統兵江陰。夢師謁見。問師來何爲。對曰將西歸告別耳。帝還。聞師遷化。與夢符異之。詔出內府帛幣助喪。且命卜藏龕之地於伏牛。舉龕之日帝親致奠。送出都門之外。茶毗舍利如菽。貯以寶瓶。光發瓶外。世壽七十八僧臘六十九。宋文憲公濂爲之銘。

天寧舜田明牧禪師

臺之黃巖人。出家仙居三學寺。聞天童竺西道望。往見之。西問達摩不來東土二祖不往西天意旨如何。師曰金不博金水不洗水。西異之。謂左右曰此法門爪牙也。復徧參名宿古林茂竺元道東州永元叟端東嶼海。咸器重之。時日溪泳居天寧。師相與激揚。泰定初出世天臺淨慧。次遷仙居廣度處州連山。尋隱居雁山。丞相列怯裏不華彊起主天寧。錫號佛智普慧禪師並賜金襕法衣。師气肅如秋。嘗卽中峯辟室以居。蓄一鶴自號鶴松主人。一日鶴忽死。師以詩悼之。踰年師亦示寂。

玉山珍禪師法嗣

金陵蔣山曇芳忠禪師

南康人。寺菑翌日梁王登山謂師曰興復若何。師曰賴有大檀越在。王曰寺旣毀矣佛依何住。師曰古佛過去今佛再來。王大喜。復笑而言曰衲子所謂蔣薄粥者何也。師曰將謂殿下忘卻。賜號廣慧圓悟大師。

徑山伏禪師法嗣

明州育王月江正印禪師

郡之慈水劉氏子。年十三禮月溪受業。後參虎巖伏。機緣相契蒙印可。初住苕之道場。繼遷育王。僧問如何是千尺捨那之身。師曰肥不露肉瘦不露骨。曰如何是丈六紫磨金色之身。師曰切忌認奴作郎。曰和尙且莫壓良爲賤。師曰山僧從來柳下惠。問有句無句如藤倚樹此意如何。師曰無齒大虫當路坐。曰。疎山曰忽若樹倒藤枯句歸何處。潙山呵呵大笑。又作麼生。師曰曹娥讀夜碑。曰後來明昭爲他點破還端的也無。師曰。臨崖看滸眼。特地一場愁。曰。今日學人問和尙樹倒藤枯句歸何處。未審如何指示。師喝一喝。僧禮拜。問朝離東土暮往西天是甚麼人。師曰十字街頭石敢當。曰昨日有人從天臺來因甚向南嶽去。師曰鮎魚上竹竿。曰。有一人常在途中不離家捨。有一人離家捨不在途中。且道孰優孰劣。師曰兔馬有角牛羊無角。曰恁麼則庭前一葉落天下盡知秋。師曰知時別宜堪作闍黎。問達摩面壁意旨如何。師曰餿飯泥茶鑪。曰六祖踏碓又作麼生。師曰兔子喫牛奶。曰。一人道不識。一人道不會。意在甚麼處。師曰鳳林叱之。問師唱誰家曲宗風嗣阿誰師。曰風吹石臼念摩訶。曰。恁麼則已得眞人好消息。人間天上更無疑。師曰水底捉麒麟。曰如何是奪人不奪境。師曰西天人不會唐言。曰如何是奪境不奪人。師曰有馬騎馬無馬步行。曰如何是人境兩俱奪。師曰新羅打鼓大唐齋。曰如何是人境俱不奪。師曰鬧市裏拋碌磚。曰。人境已蒙師指示。向上宗乘事若何。師曰。有水皆含月。無山不帶云。曰只如楊岐祖師道。踏著秤錘硬以鐵。啞子得夢向誰說。須彌頂上浪滔天。大洋海底遭火熱。明甚麼邊事。師曰如驢覷井如井覷驢。問如何是金佛不度鑪。師曰蘇嚧蘇嚧。曰如何是木佛不度火。師曰悉利悉利。曰如何是泥佛不度水。師曰趙州東院西。曰如何是眞佛內裏坐。師曰嵩山破竈墮。問如何是一生二。師曰元首明股肱良。曰如何是二生三。師曰黃河三千年一度淸。曰如何是三生萬物。師曰山河無隔礙光明處處通。曰只如新年頭佛法還有者个消息也無。師曰樊噲踏鴻門。都寺辦齋上堂。雲門喫糊餅齩著帝釋鼻孔。雲峯喫餺飥齩著憍梵缽提舌頭。諸人二時上堂。喫粥喫飯合作麼生。忽然齩破一个鐵酸餡。方知帝釋鼻孔卽是憍梵缽提舌頭。憍梵缽提舌頭卽是帝釋鼻孔不見道一切智智淸淨無二無二分無別無斷故。喝一喝。請頭首上堂。善哉。三下板知識盡來參。旣善知時節。吾今不再三。古人與麼道大似按牛頭喫艸。雲峯則不然。善哉三下板。收足上蒲團。脊梁生鐵鑄。透過祖師關。一气轉一大藏教。背手拈卻須彌山。七處徵心無心可覓。八還辧見無見可還。夢入天宮猶未醒。金雞啼上玉闌干。行化歸上堂。有佛處不得住。無佛處急走過。三千里外逢人不得錯舉。趙州老人大似抱橋柱澡洗把纜放船。山僧一出四十餘日。有佛處與他錐破卦文。無佛處也曾勘過。歷了三州五縣。逢人也曾錯舉來。只是土曠人稀知音者少。摘楊華。摘楊華。靑山忽憶便歸去。塵世要看還下來。上堂。性覺妙明本覺明妙。截斷衲僧命根。撥開向上一竅。牛皮鞔露柱。露柱啾啾叫。凡耳聽不聞。諸聖呵呵笑。虛空﹝跳﹣兆﹢孛﹞跳舞三臺。熨斗煎茶不同銚。上堂。麻三斤。乾屎橛。蠟人冰鵝護雪。貓有歃血之功。虎有起尸之徳。趙州親見老南泉。臨濟未是白拈賊。靑苗會上堂。常啼菩薩賣卻心肝學般若則易。破一微塵出大經卷則難。破一微塵出大經卷則易。攝大千經卷入一微塵則難。一掬之水可以漲滔天之浪。一簣之土可以成九仞之山。也不易。也不難。靑山長伴白雲閒。赴育王上堂。拖犂拽耙幾經年。鼻孔撩天不受穿。業債依然逃不得。又吹鐵笛過鄞州。臘八上堂。我觀大地眾生具有如來智慧徳相。但以妄想執著而不能證得。釋迦老子與麼道。大似蟭螟虫向蚊子眼睫上作窠。向十字街頭揚聲大叫道。曠土人稀相逢者少。簡點將來也是噇酒糟漢。上堂。舉僧問五祖一大藏教是个切腳。未審切甚麼字。祖曰缽囉娘。應庵和尙問密庵如何是正法眼。密曰破沙盆。師曰。閩蜀同風。肚裏有虫。上堂。不著佛求。不著法求。不著僧求。燈籠發笑。露柱點頭。雲門拈出胡餅。投子道个油油。腰纏十萬貫。騎鶴上揚州。上堂。燻風自南來。殿閣生微涼。老妙喜錯認驢鞍轎作阿爺下頷。帶累多少人向者裏卜度。還知諸佛出身處麼。黃河三千年一度淸。卓拄杖下座。上堂。朝匆匆。暮匆匆。缽盂開口只要噇空。南泉打破鍋子。甘贄禮拜烝籠。擊拂子。萬里八九月。一身西北風。結夏小參。瑯琊點出五病。西院商量兩錯。井蛙不足以語東海。夏虫不可以語冰霜。若是捎空俊鶻便合乘時。止濼困魚徒勞激浪。是故從上若佛若祖天下老和尙。莫不向刀山劍樹上鑊湯鑪炭中成等正覺。拔濟有情。若約山僧看來。也是秤錘蘸酢。喝一喝。解夏上堂。秋初夏末。兄弟家東去西去。如壯士展臂不假他力。師子遊行不求伴侶。蓋爲人人腳跟下有條通天活路。三世諸佛六代祖師天下老和尙與你把手共行。豈不見雲門大師問洞山近離甚麼。查渡。夏在甚處。湖南。報慈幾時離彼。八月二十五。門曰放你三頓棒。洞山次日上方丈問。昨蒙和尙放三頓棒。不知過在甚麼處。門曰飯袋子。江西湖南便恁麼去。山於言下大悟。雲門提出倚天長劍凜凜神鋒不易。洞山敢將赤身衝他白刃。正與麼時如何。金烏啄破璢璃殼。玉兔挨開碧海門。昔汾陽有辧驗學人十條。古林和尙擬十偈。師從古林和之。其辧正邪曰。上門上戶數如麻。來者須教驗正邪。石火光中擒虎兕。電光影裏辧龍蛇。恐顢頇曰。煩惱眞如休儱侗。無明佛性恐顢頇。巨靈擡手無多子。分破千重太華山。巧辧不眞曰。八還辧見元非妄。七處徵心錯認眞。惠我豈無三昧力。阿難謾自說天倫。得用全曰。西河師子坐當門。擬議教伊喪膽魂。一陌紙錢並酒肉。閒神野鬼競頭奔。擬將來曰。荊山所得非良玉。赤水求來不是珠。索性一槌俱擊碎。西天胡子沒髭須。辧作家曰。疾雷震地難回避。赫日當空照大千。劍客相逢無別事。磨礱三尺古龍泉。識機鋒曰。徳山棒下全生殺。臨濟喝中分主賓。擬議白雲千萬里。藍田疑殺李將軍。句內明眞曰。當陽突出囫圇句。按下雲頭仔細參。無足仙人劈胸踢。無言童子口喃喃。顯宗用曰。宗說俱通體用全。拋來栗棘與金圈。看他吞透不得底。空作楊岐直下孫。贊師機曰。白拈手段少人知。板齒生毛老古錐。臂膊幾曾從外曲。倒拈禿帚畫蛾眉。總頌曰。衲僧須透祖師機。大道堂堂達九衢。十聖三賢明此旨。森羅萬象轉靈樞。奪將石像手中。笏抉取驪龍頷下珠。捉敗汾陽與浮佛。禹門三級化龍魚。至正間奉旨金山建水陸大會。命師升座說法。特降禦香彩段。晚年庵居榜曰松月。自號松月翁。

杭州徑山南楚悅禪師

隆興人。上堂。聞聲悟道。見色明心。驀拈拄杖。者个是色。卓一下。者个是聲。諸人總見總聞。且道那个是明底心。那个是悟底道。喝一喝。貪他一粒米。失卻半年糧。敕謚佛慈法喜禪師。

雙林誾禪師法嗣

杭州徑山月江宗淨禪師

蘭溪倪氏子。誦楞嚴至如標月指。豁然有省。參雙林正庵。庵問黃檗打臨濟你作麼生會。師曰按牛頭喫艸。後出世徑山。臨示寂書偈曰。祖師門下客。開口論無生。老我百不會。日午打三更。泊然而逝。

西白金禪師法嗣

金陵保寧敏機覺慧禪師

吳興人。得法西白金公。出世嘉禾之祥符。復分座於天界。尋主保寧。宋文憲公濂嘗爲師作衝默齋記。

時庵敷禪師法嗣

杭州淨慈佛鑑簡庵希古師頤禪師

嘉禾李氏子。年十七依萬壽天宇淨公受業。後宇住臨江西華。師侍行。室中因緣不契。憤然走靈隱謁時庵。庵問那里來。師曰江西。庵曰曾見馬大師頂相否。師曰千年桃核裏覓甚舊時仁。庵頷之。命居擇木寮。後因狗子無佛性話有疑。請益庵。庵曰待冷泉逆流卽向汝道。忽一日有省。詣方丈曰冷泉逆流也。庵曰見什麼來。師曰千峯勢倒嶽邊止。萬派聲歸海上消。庵喝曰。脫空謾語漢。三十年後落節去在。師拂袖便出。後住杭之崇福。徙萬壽。永樂中徵修大典。師應詔。事竣敕主淨慈。宣徳壬子忽語眾曰。吾行矣。命浴更衣。書偈曰。須彌一拳。大海一口。海竭山崩。烏飛兔走。危坐而寂。

天界曇禪師法嗣

金陵靈谷定巖淨戒禪師

吳興人。參覺原於天界。原舉桶篐爆因緣問之。師擬議。原厲聲曰早遲八刻了也。師言下大悟。洪武初詔住靈谷。示眾。舉長慶道總似今日老胡有望。保福道總似今日老胡絕望。師頌曰。平展機籌不用誇。抑揚元屬當行家。曹溪波浪如相似。那得兒孫若稻麻。有續刻聯珠頌古行於叢林。﹝少師姚廣孝題師像贊曰。以此見定巖。指槐爲柳。不以此見定巖。認辰作斗。若然則何以見定巖也。廓太虛而爲量。湛秋水以爲神。其於說也無說而說。其於聞也無聞而聞。行猶霜潔。貌若春溫。榮領非常之巨剎。欽承莫大之鴻恩。名無遠而弗屆。徳不孤而有鄰。吁。是誠可謂先龍翔欣大中之嫡孫也耶﹞。

天界泐禪師法嗣

明州天童佛朗湛然自性禪師

云陽韓氏子。出家於溧陽泓溪慧照庵。禮慧海智公爲師。一日海問父母未生前那个是你本來面目。自此懷疑蘊襟七年。時與旌川艸庵一幻生福友善切磨激發。二公之力居多。庵一日舉有句無句如藤倚樹話問師。師擬議。庵擘脊便打。師憤然徹夜不睡。天明忽聞敲火筯作聲。豁然洞徹。乃謂庵曰夜來公案今日要與汝決斷。庵握拄杖問句歸何處。語未絕師劈手奪卻拗作兩橛攛向窗外曰。別處燒。徑入堂去。臥幻聞特來問曰。且喜性兄大事了畢也。師喝曰賊不打貧兒家。一日問庵祖意教意是同是別。庵曰秋樹飄黃葉寒天掘地鑪。師曰我且不問他。後謁天界全室。室中舉似曰某昔年曾問一師友祖意教意是同是別。他道秋樹飄黃葉寒天掘地鑪。今日請和尙決斷。室曰病翁年來腕無力。拄杖牀頭且靠壁。師曰。有人不肯。和尙與麼道。室拈拄杖打曰待他露柱眼自開。鐵蒺藜槌當面擲。師便禮拜。後出世裏之普光。洪武十五年遷常州永慶。公選住撫州疎山。復被旨住持天童。僧問牛過窗欞頭角四蹄都過了因甚尾巴過不得。師曰碗脫丘。曰恁麼則昔時大慧今朝佛朗也。師曰莫認六龍城作舅家。曰。的旨師分付。回程事若何。師曰急須吐卻。上堂。一卽三。三卽一。是聖是凡分不出。木人著錦衣。石女風流急。慣操沒弦琴。能吹無孔笛。深深海底行。髙髙峯頂立。露柱來稽首。虛空齊應拍。萬象側耳聽。大家笑一擲。且道笑个什麼。笑飯籮裏餓死人。不肯自家開口喫。饒你到三十三天。本來饑苦爭消得。卓拄杖曰。吽吽。便下座。上堂。今朝十月旦。衲子修冬辦。撥開鑪焰火。更莫問柴炭。渴飲銅汁羹。饑餐鐵釘飯。大眾還知囊無系蟻之絲。廚乏聚蠅之糝麼。到與麼地不可躲懶。卓拄杖下座。謝頭首上堂。布毛才吹。化現無邊華藏世界。金槌在握。縱擒一切諸佛如來。撲碎茶甌徧地金聲玉振。挈漏燈盞觸處耀古騰今。兔角杖挑大千日月。龜毛拂轉塵劫法輪。還見佛國山﹝跳﹣兆﹢孛﹞跳撞破汝諸人鼻孔﹝翟﹡支﹞瞎汝諸人眼睛麼。喝一喝。春風夏雨應時來。李白桃紅次第開。上堂。去年今日居楞伽山。彼四眾喜此處少一人。今年此日居佛國山。此四眾喜彼處少一人。擊拂子。一身爲無量身。無量身爲一身。行則普天普地行。坐則一切坐。說甚麼東西南北他方此界。檢點將來猶在化城。且道寶所一句作麼生。便下座。上堂。貪瞋癡戒定慧。戒定慧貪瞋癡。無明解脫知見。解脫知見無明。一切眾生諸佛。諸佛一切眾生。月落山無影。風來樹有聲。大千無對待。露柱鬧縱橫。喝一喝。下座。上堂。今朝十月初一。衲子備炭開鑪。汝善知時識節。吾不者也之乎。生佛已前茅艸令。淸風自在滿皇都。一日有一峯寧和尙會下數僧到。師問汝等是一峯和尙弟子否。僧曰是。師曰借問汝家事得麼。曰得。師曰錯。復問。峽富山前三艸二木晝夜作師子吼。是一峯語否。曰是。師復曰錯。僧無語。師曰汝等何得五戒也不持。晚年退歸普光。

淨慈徳禪師法嗣

杭州靈隱無文本褧禪師

四明定海人。姓謝氏。年十四出家於郡之五臺寺剃染受具。嚴習毗尼。聞孤峯旺化保寧往叩。一日峯問曰。聞汝和梁山十牛頌。試舉看。師擬對。峯遽掩其口曰牛在甚麼處。師曰已犯和尙苗稼了也。峯曰未在更道。師掩耳而出。峯異之命爲侍者。時仲芳倫公退居寺右新庵。師往來決擇。至正二十六年開法姑蘇覺嚴。一瓣爲孤峯嗣。洪武中宜興靜樂院請師易講爲禪。未幾詔徙蔣山禪寺於孝陵之東。賜額靈谷。敕物外仲羲禪師。住持命師居第一座。爲眾表率。洪武二十八年補靈隱。居五載。一日示微疾。蒙室範堂洪候問。值師气喘。洪曰。趙州道諸人被十二時辰使。老僧使得十二時辰。和尙作麼生。師竦身曰喚甚麼作十二時辰。洪曰爭柰气急乎。師震聲一喝。問左右今朝是幾。曰二月二十七日。乃索筆書偈曰。吾年七十有五。涅盤生死不墮。虛空背上翻身。靠倒飛來小朵。擲筆泊然而化。闍維頂骨不壞舍利無算。門人宗衍等斂諸不壞塔於雙桂庵。分爪發瘞於靜樂。

止嚴成禪師法嗣

衢州烏石傑峯世愚禪師

郡之西安余氏子。自幼好禮佛塔。弱冠棄家投蘭溪顯教寺剃染受具足戒。謁古崖石門斷崖中峯諸大老。佩受法訓。棲止南屏。三年不踰戶限。時止巖成倡道大慈。師復往謁。巖舉南泉不是心不是佛不是物是甚麼。師茫然。於是仍返南屏。一夕聞鄰僧誦證道歌。至不除妄想不求眞。豁然如釋重負。乃曰。佛法元在目前。人自遠之耳。卽述偈曰。時時覿面不相逢。喫盡娘生气力窮。夜半忽然忘月指。虛空迸出日輪紅。走見止巖。巖才見便喝曰何處見神見鬼來。師曰今日捉了賊也。巖曰贓在何處。師便喝。巖曰。開口合口都不是。向上道將一句來。師曰徧界明明不覆藏。巖拈竹篦。師便掀倒禪牀。巖曰敢來者裏捋虎須。連打三下。因命爲侍者。後出世裏之烏石。遷廣徳石溪。開堂日僧問。遠離烏石嶺。來赴石溪山。開示人天路。如何透祖關。師曰。龍生金鳳子。衝破碧璢璃。曰與麼則覿面不相識千里可同風。師曰重疊關山路。曰。達摩西來不立文字直指人心見性成佛。旣然不立文字。何得流傳至今。師曰。官不容鍼。私通車馬。曰直指人心指那个心。師曰開口不在舌頭上。曰。見性成佛。性在甚麼處。師曰。太湖三萬六千頃。夜夜波心月色明。曰。記得傅大士道。空手把鋤頭步行騎水牛人從橘上過橋流水不流。此意如何。師曰切忌當面蹉過。曰。與麼則有意气時添意气。不風流處也風流。師曰毫釐有差天地懸隔。曰。此事且止。記得經中道。大富長者卽是如來。爲復是累劫中來。爲復是今生契證。師曰。澗深華落遠。山髙樹影長。曰。今日直心居士捐捨家貲。營建石溪道場。請和尙居住。是同耶是別耶。師曰。師子吼時艸紅綠。象王行處百華紅。曰旣然如是得何果報。師曰。生生歸佛地。世世樂人天。上堂。大道無形離名絕相。不勞修證豈涉言詮。一千七百祖師關。仔細看來只者是。依他作解障自悟門。若欲掃去葛藤截斷露布。直須向黃面老子方欲拈華之際。金色頭陀未曾微笑之時。便與掀倒禪牀喝散大眾。免使後代兒孫行棒行喝豎指擎拳。現出萬種形儀千般伎倆。山僧今日更不指東畫西。直截與諸人通个消息。良久曰。天髙羣象正。海闊百川朝。洪武三年十二月示微疾。書偈曰。生本不生。滅本不滅。撒手便行。一天明月。擲筆而逝。

天寶樞禪師法嗣

杭州淨慈逆川智順禪師

溫之瑞安陳氏子。母奉智者大師像甚謹。一夕夢僧項有圓光。遡江流而上。曰。我當爲汝子。寤而有娠。師生而美質宿成。翛然有塵外志。年七歲從仲父沙門慧光於崇興精舍。及長受具。徧歷義海。忽棄去。入閩參天寶鐵關求依住。關叱曰。丈夫漢不於大叢林相頡頏。乃思局此耶。抽身便入。師下。旦過悲泣。關聞乃命參堂。師由是壁立萬仞晝夜不辧。踰月因如廁睹中園匏瓜觸發。頓覺大地平沈。見關求證。關曰。此才入門耳。向上一著則千里萬里。又踰半載。一日忽厲聲告關曰南泉敗闕今已見矣。關曰不是心不是佛不是物是甚麼。師曰地上磚鋪屋上瓦覆。關曰南泉卽今在甚麼處。師曰鷂子過新羅。關曰錯。師亦曰錯。關曰錯錯。師禮拜而退。俾典藏鑰。尋命分座說法。關趨寂。師繼領院事。未幾棄去。過杉關抵百丈。上迦葉峯。渡江入淮禮諸祖塔。由建業回浙。旋返永嘉開報恩於瑞安。遷主江心。復開歸原於平陽。朝廷賜院額及金襕袈裟。號佛性圓辧禪師。平章燕只不花鎭閩請住東禪雪峯。洪武初詔徵有道髙僧十人於鍾山建會。師應詔。命升座說法。上幸臨。慰勞備至。南還升主淨慈。六年復召入京。俄示微疾。沐浴說偈坐逝。

縉雲眞禪師法嗣

五臺山壁峯寶金禪師

乾州永壽人。族姓石。爲邑名冑。父母崇善。有桑門授以觀音像。未幾生師。誕時白光盈室父母異之。甫六歲卽命出家。剃染後徧歷講肆。忽嘆曰三藏之學皆標月指耳。遂更衣謁如海眞公於縉雲。晝夜精勤。偶攜筐擷蔬忽凝坐不動歷三時方寤。眞曰入定耶。師曰然。眞曰何所見。師曰有所悟。眞曰悟處如何。師舉筐示之。眞曰不是。師置筐於地拱手而立。眞又曰不是。師便喝。眞攔胸擒住曰道道。師捏拳便築。眞曰未在。此塵勞暫息耳。必使心路絕祖關透然後大法可明。師由是脇不沾席者三年。一日聞伐木聲汗下如雨。乃曰古人道大悟一十八徧小悟無數豈欺我哉。未生前事今日方知。亟見眞求證。眞不諾。師掀倒禪牀而出。翌日復見眞。眞於地上畫一圓相。師以袖拂去。眞復畫一圓相。師於圓相中畫一畫又拂去。眞再畫一圓相。師於圓相中畫十字又拂去。眞復畫如前。師於十字隅作卍字又拂去。眞總畫三十圓相。師一一具答。眞大笑曰。參學悟者世豈無之。能明大機用。寧復幾人。遂授記莂。命往朔方道當大行。先是師嘗於定中見一山秀麗。重樓傑閣金碧絢爛。諸菩薩行道其中。有招師者曰此祕魔巖也。爾修道其中何遽忘之。後師遊臺山。道逢蓬首女子身被五彩斃衣赤足徐行一黑獒隨後。師問何之。答曰入山。師曰入山何爲。答曰一切不爲。言訖而沒。叩同行者皆不見。或謂文殊化身云。師因就山建靈鷲庵以待方來。僧俗聞風千里趨赴常至萬指。至正間召入內廷。值大雪夜有紅光自師室中直透霄漢。上驚嘆賜金襕伽黎。明年禱雨輒應。敕賜寂照圓明大禪師號。詔住海印寺。洪武初髙皇帝卽位。明年燕都平詔師至京住大天界寺。問法稱旨。辛亥設普濟會於鍾山。命師蒞其事。賜伊蒲饌。上親幸臨。禦翰賜詩寵賚優渥。壬子六月沐浴更衣集眾言別。弟子請偈。師曰三藏十二部尙爲故紙吾言何爲。端坐遂瞑目。世壽六十五僧臘五十。茶毗舍利成五色。齒舌皆不壞。

續燈存稿卷第七

續燈存稿卷第八

明嗣祖沙門東吳通問編定

笠澤居士華亭施沛匯集

臨濟宗

大鑑下第二十四世

天目本禪師法嗣

婺州烏傷伏龍無明千巖元長禪師

越之蕭山人。族姓董。年七歲從諸父比丘曇芳於富陽法門院。十九剃髮受具戒學律於靈芝。會行丞相府飯僧。師隨眾入。中峯和尙適在座。遙見師呼而問曰汝日用如何。師曰念佛。峯曰佛今何在。師擬議。峯厲聲叱之。師作禮求示法要。峯以狗子無佛性話授之。縛茅靈隱脇不沾席者三年。一日往望亭聞雀聲有省。亟往見峯具陳悟由。峯復叱之。師憤然歸。夜寂忽鼠翻食貓器墮地作聲。恍然開悟。復往質峯。峯曰趙州何故云無。師曰鼠餐貓飯。峯曰未也。師曰飯器破矣。峯曰破後如何。師曰築碎方甓。峯乃微笑囑曰。善自護持。時節若至其理自彰。師受囑隱天龍之東庵。笑隱主中竺力薦起之。江浙行省丞相脫歡公領宣政院事。亦遣使迫師出世。師皆不諾。居亡何。諸山爭相勸請。師度不爲時所容。遂杖錫踰濤江而東至。烏傷之伏龍山如靑蓮華乃卓錫巖際誓曰。山有水吾將止焉。俄山泉溢出作白乳色。師遂依大樹以居。時泰定丁卯十月也。初山有禪寺名聖壽。荒廢已久。當師入山鄕民咸夢異僧來遂相率披蒙茸以訪。見師晏坐不動各持食飲之物獻之。大姓樓君如浚樓君一得共爲伐木媾精廬。尋因舊號成大伽藍。朝廷三遣重臣降香錫號佛慧圓鑑普濟大禪師並賜金襕法衣。僧問如何是祖師西來意。師曰野馬入牛欄。問達摩未來時如何。師曰在西天。曰來後如何。師曰在東土。問如何是佛。師曰今日好雨。曰如何是道。師曰此去義烏不遠。問如何是賓中賓。師曰當胸叉手問他人。曰如何是賓中主。師曰堂上坐來日正午。曰如何是主中賓。師曰有時歡喜有時瞋。曰如何是主中主。師曰橫按鏌鋣無佛祖。問如何是露地白牛。師曰艸裏臥。曰甚麼人騎得。師曰無髭須胡子。曰三身中那身說法。師曰賣油婆子水梳頭。曰徳山棒臨濟喝意旨如何。師曰惡人先做大。問如何是和尙家風。師曰無力豎拳頭。問達摩面壁意旨如何。師曰有口開不得。曰。人天交接兩得相見。如何是相見底事。師曰煙燻黑漆桶。問浩浩塵中如何辧主。師舉拳示之。曰辧後如何。師曰你主在甚麼處。師因官人見貓兒。問貓兒喫肉否。師曰不喫肉只喫老鼠。曰善知識如何容得他。師曰教官人莫來不得。僧問釋迦彌勒猶是他奴未審他是阿誰。師曰糞掃堆頭生苕帚。曰學人不會。師曰問取淨頭。上堂。僧問如何是第一句。師曰有口如啞。曰如何是第二句。師曰有眼如盲。曰如何是第三句。師曰棒折也。未放你在。乃擲下拂子曰。此是老僧第二句如何是第一句。便下座。上堂。僧問如何是奪人不奪境。師曰日照山河影動搖。曰如何是奪境不奪人。師曰背水陣圓增勇健。曰如何是人境俱奪。師曰。任是鋒刀常坦坦。假饒毒藥也閒閒。曰如何是人境俱不奪。師曰。野老不知堯舜力。冬冬打鼓祭江神。僧禮拜。師曰有麝自然香何用當風立。上堂。轉山河國土歸自己則易。轉自己歸山河國土則難。拈了也。父母未生前道將一句來。示眾。今朝初一上殿已畢。喝囉怛那。西方日出。示眾。舉徳山拓缽因緣拈曰。末後句子徳山巖頭雪峯總跳不出。乃喝一喝。大丈夫當爲眞王。何以假爲示眾。良久曰。大眾會麼。會則事同一家。不會則萬別千差。臨濟和尙道我在黃檗喫六十痛棒如蒿枝拂相似。如今更思量一頓喫。不知誰爲下手。時有僧出曰某甲下手。濟度杖與僧。僧擬接。濟便打。看他的的顯示者些子。無你諸人近傍處。豈常情之所能測。老僧尋常痛口罵你痛棒打你。你不作無明會便作佛法會。又何曾夢見我先祖門風。所以古人云臨濟之道將墜於地。痛哉。正與麼時。合作麼生。超羣須是英靈漢。敵勝還他師子兒。示眾。舉傅大士曰。夜夜抱佛眠。朝朝還共起。起坐鎭相隨。語默同居止。分毫不相離。如形影相似。欲識佛去處。只者語聲是。玄沙曰。大小傅大士祇認得个昭昭靈靈。洞山聰曰。且道衲僧家日裏還曾睡也無。保寧勇曰。要眠時卽眠。要起時卽起。水洗面皮光。啜茶濕卻﹝此／束﹞。大海紅塵生。平地波濤起。呵呵阿呵呵。哩哩哩囉哩。師曰。三尊宿大似徐六擔板。傅大士又俗气不除。若論向上宗乘總欠悟在。且道無明具甚麼眼目。不見道直須揮劍。若不揮劍。漁父棲巢。示眾。今朝臘月二十五。雲門一曲曾無譜。爭似無明調轉髙。等閒唱出千山舞。大地爲琴虛空爲鼓。拍拍相隨聲聲相助。汝諸人須聽取。白雪陽春何足數。个中端的孰知音。寥寥永夜松風度。示眾。舉瑯琊覺禪師曰。有句無句如藤倚樹。樹倒藤枯好一堆爛柴。大慧和尙拈曰。作賊人心虛。𨿽然如是恩太難酬。師曰。一人作佛法商量。一人作世諦流布。簡點將來總欠悟在。無明見處也要諸人共知。有句無句如藤倚樹。樹倒藤枯響。示眾。舉文殊普賢起佛見法見。世尊威神貶向二鐵圍山。師曰。大眾不起佛見法見。還免得貶向二鐵圍山麼。世尊也是憐兒不覺醜。示眾。江月照。松風吹。面面靑山展笑眉。經有經師論有論師。莫怪老僧無法說。勞汝諸人立片時。示眾。一喝分賓主。照用一時行。要會个中意。日午打三更。諸禪徳。臨濟大師四稜塌地了也。乃喝一喝。且道那个是賓那个是主。那个是照那个是用。又喝。只者是賓只者是主。只者是照只者是用。又喝。且不是賓且不是主。且不是照且不是用。是个甚麼。又喝。進前求解會。特地斬精靈。示眾。龍門水急。一句截流。茅屋風髙。千山起浪。三世諸佛望風結舌。六代祖師斫額有分。天下老和尙仰羨仰羨。是汝諸人旣到者裏。作麼生與無明相見。驀拈拄杖。與麼與麼人境俱奪。不與麼不與麼照用同時。卓一下。龍生金鳳子。衝破碧璢璃。喝一喝。示眾。舉調達謗佛生身陷入地獄。佛令阿難傳旨。汝在獄中安否。達曰我𨿽在獄中如受三禪天樂。阿難曰汝還求出否。達曰我待世尊來便出。阿難曰世尊是三界大師豈有入地獄分。達曰我豈有出地獄分。師曰。臨危不悚眞大丈夫。示眾。世尊拈華眼裏撒沙。迦葉微笑全身落艸。達摩面壁皇天苦屈。二祖安心老鼠居金。徳山行棒莽莽蕩蕩。臨濟下喝喫鹽止渴。潙山水牯泥裏洗土。仰山插鍬性命難逃。俱胝豎指是何道理。雪峯輥球老不知羞。石鞏張弓誑呼盲聾。趙州勘婆大有誵訛。玄沙未徹話作兩橛。者一隊不喞﹝口﹡畱﹞老凍儂。生前鹵莽死後顢頇。罪犯彌天髑髏徧野。無明忍俊不禁與渠一坑埋卻。拈拄杖卓一下。直得十方世界風凜凜地。法堂前何止艸深一丈。汝諸人且道向甚麼處出气。良久曰。擬心湊泊二鐵圍山。放之自然七穿八穴。復卓一下。客至上堂。披衣登法座。道者是髙僧。將謂多奇特。元來百不能。西風吹細雨。落葉滿空庭。有客來相訪。靑山自送迎。日本國請法衣上堂。舉石門聰曰。西天二十八祖盡得傳衣付法。東土六祖之後得道者多。只傳其法不傳其衣。無明則不然。衣以表法故謂之法衣。人能弘道故謂之法身。無處不徧無處不明故謂之法眼。髙峯老祖法衣一頂。今春對眾請與髙麗國金剛山供養去也。幻住先師法衣一頂我得來三十年矣。如今大拙首座又要請歸供養。𨿽然如是。從上諸祖各各有三十棒分。無明亦有三十棒分。眾中莫有下得者般毒手者麼。有則出來下手看。如無。他時後日不得向背地裏叫苦叫屈。擊拂子下座。至正丁酉六月十四日示微疾。沐浴更衣集眾說偈曰。平生饒舌今日敗闕。一句轟天正法眼滅。投筆而逝。世壽七十四僧臘五十六。弟子用陶龕奉全身瘞於靑松庵。

蘇州師子林天如惟則禪師

吉安府廬陵人。族譚氏。受業禾山。得法中峯。僧問佛佛授手祖祖相傳畢竟傳个甚麼。師曰腳未跨門與你三十棒了也。問達摩不來東土二祖不往西天還有爲人處也無。師曰有。曰如何是和尙爲人處。師曰浴院裏燈籠笑破半邊口。曰莫便是學人轉身處麼。師曰上天無路入地無門。曰今日多幸得聞師子吼也。師便喝。僧禮拜。師曰。拜則任你拜。者一喝不曾倒地在。問。如來一音說法眾生隨類各解。未審和尙如何爲人。師曰。蝦蟆﹝跳﹣兆﹢孛﹞跳上天。蚯蚓驀過東海。曰。恁麼則超佛越祖去也。師曰你向那里見得。曰今古應無墜分明在目前。師曰杜撰禪和。華嚴會僧問。無邊剎境自他不隔於毫端。旣有自他如何不隔。師曰懷州牛喫禾益州馬腹脹。曰。十世古今始終不離於當念。旣有始終如何不離。師曰天下覓醫人灸豬左膊上。曰。此會翻宣教典毋勞說禪。且望和尙直譚教文。師曰山僧無兩个舌頭。曰一眞法界十種玄門還有自他終始也無。師喝曰那得許多骨董來。曰。旣無許多骨董。畢竟華嚴所說何義。師曰說華嚴。曰離卻法界玄門華嚴經在甚處。師曰在你諸人手裏。曰與麼則信受奉行去也。師曰贈你三文買艸鞋。問。徳山小參不答話。問話者三十棒。意作麼生。師曰。我者裏不打。有問卽答。曰無法可說是名說法又作麼生。師拈棒。僧便走。師曰作賊人心虛。問禪門一派分爲五宗其間還有優劣也無。師曰五五二十五。曰。臨濟一宗兒孫徧地。他有何長處。師曰。細魚齩斷鸕鶿腳。白鷺驚飛上樹梢。曰。涅盤心易曉差別智難明。五宗異同請師開示。師曰退身三步。示眾。趙州道个無字。開口見心肝。因甚諸人自生障礙。有僧請益曰。蠢動含靈皆有佛性。爲甚狗子獨無。師曰。莫說狗子。直饒你問他釋迦彌勒還有佛性也無。他也道無。僧曰。趙州禪在口唇邊。因甚只會道个無字。師曰趙州見處只到者裏。僧曰和尙不肯趙州那。師曰是。僧曰趙州古佛和尙因甚不肯他。師曰趙州在那里。隨後便喝。示眾。諸方有海蠡禪海蚌禪鐵剗禪。老僧者裏卻是水上葫蘆禪。觸著便動。捺著便轉。活鱍鱍地。無你柰何處。昨日一陽來復。見說生根了也。諸人爲我提起看。示眾。有時伸出佛手。有時放出驢腳。錯。有時拍禪牀。有時擊香桌。錯。有時舌生毛唇生醭。拄杖長年靠壁角。臨濟徳山鼻孔一時穿卻。錯。諸禪徳。向者三个錯處認得。老僧請你喫無面餺飥。示眾。佛祖行不到處行取一步。佛祖說不到處說取一句。召眾曰。一鋪是九里。三鋪廿七里。者个是佛祖行不到處。老僧行到。今日初三明日初四後日初五。者个是佛祖說不到處。老僧說到。喝一喝。寧與有智人廝罵。莫與無智人說話。示眾。臨濟大師道我者裏是活。祖師西來意一切臨時要用便用。師拈拂子搖曳曰。我者裏也是活底。要用便用一切臨時。且道與臨濟底是同是別。擊一擊擲下曰。臨濟大師猶欠者一著在。示眾。舉譬如牛過窗欞頭角四蹄都過了惟有尾巴過不得。師曰者个是東山演祖不了事處。老漢參方三十年也有兩件不了底事。是甚麼兩件事。饑來要喫飯。困來要打眠。示眾。跛者命在杖。濟者命在舟。有來由沒來由。一身還有一身愁。衲僧門下奪食驅牛。擬著眼看便與閉卻戶牖。擬開口道便與塞卻咽喉。夜廊無月不點火。露柱從教撞破頭。示眾。慈悲不是佛。忿怒不是魔。明州布袋橫拖豎拖。人人自屎不覺臭。淨潔地上正好放屙。金窠艸窠相去幾何。歲寒落葉無人掃。一任門前堆積多。示眾。天如老漢一个呆僧。爭柰諸人認他不著。道他卓卓巍巍。他卻藞藞磋磋。道他藞藞磋磋。他又卓卓巍巍。或時做善知識模樣談玄說妙。或時現三頭六臂發瞋發惡。如是等處一一認他不著。殊不知老漢不在諸人眼睛裏卻在諸人鼻孔裏。諸人不信伸手摸看。總饒摸他不著也摸著自家鼻孔。示眾。舉臨濟大師道我在黃檗先師處喫六十痛棒如蒿枝拂相似。師曰。好个頑皮癩骨不知痛癢底粗漢。何似近代兒孫个个皮下有血動著。他絲毫不得也。奇哉。示眾。舉百丈野狐因緣。師曰。前云不落。後云不昧。引得野狐隨羣逐隊。喝。當時若下得者一喝。前後五百生一時粉碎。示眾。釋迦老子推不開。達摩大師趕不出。引得一畝之田三蛇九鼠。盡道呼蛇易遣蛇難。拍膝曰。有甚麼難。家有白﹝狂﹣王﹢睪﹞之圖。必無如是妖怪。示眾。女子臨出嫁時。治家作活之法一一請教父母。惟有生子養子不待教而自能。所以俗書曰未有學養子而後嫁者也。誠哉。近代宗門衲子則不然。先學說法然後學做佛。寧可不做得佛。不可不會說法。怪哉。師不住山居恆隨機開導。行省平章咸稽顙執弟子禮。屢起江浙諸名山。堅卻不赴。遁迹吳淞間。弟子就吳中構地結屋如叢林規制名師子林。居十有三年。道價日振。至正十四年帝師錫以佛心普濟文慧大辯禪師號兼賜金襕法衣。示寂後塔於水西原。

日本國建長古先印原禪師

本國相州人。姓藤氏。藤爲國中貴族。師生有異徵。年十三父母頓捨出家剃染受具戒。慨然航海南詢。初謁無見於天臺。見指往天目參中峯。峯命給侍。師屢呈見解。峯呵之曰根塵不斷如纏縛何。師退而悲泣食寢俱廢。峯憐其誠因語之曰。此心包羅萬象。迷則生死悟則涅盤。生死之迷固是未易驅斥。涅盤之悟猶是入眼金塵。當知般若如大火聚。近之則焦首爛額。惟存不退轉一念。生與同生死與同死。自然與道相符。脫使未悟之際。千釋迦萬慈氏傾出。四大海水入汝耳根。總是虛妄塵勞。皆非究竟。師聞不覺悚然汗下。一日有省趨告峯曰。印原撞入銀山鐵壁去也。峯曰。旣入銀山鐵壁。來此何爲。師釋然領解。峯因囑曰善自護持。復參虛谷陵古林茂東嶼海月江印諸老。咸以師子兒稱之。會淸拙澄公歸國。載師同返。遐邇欽敬。初出主甲州之慧林。歷遷八剎。後住相州之建長。一日示疾謂侍者曰。時至矣可持觚翰來。乃曰吾塔已成未書額耳。大書心印二字端坐而逝。初門人欲畫師像預索贊語。師作一圓相題其上曰。妙相圓明。如如不動。觸處相逢。是何面孔。世壽八十僧臘六十七。

般若誠禪師法嗣

建寧府髙仰山古梅正友禪師

貴溪丁氏子。依末山本公受業。後參絕學發明宗旨。流寓江淮垂三十年。思得佳山水結茅歸隱。慕武夷幽勝遂入閩。初主南浦之天心。泰定元年建陽簿蔣徳懋洎長者陳益宗捨園作庵迎師開山。勅額大覺妙智。室中每舉狗子無佛性話。鉗錘勘驗。不少假借。結制上堂。仰山結制尋常活計。眼裏放光鼻孔斢气。遇饑而餐遇困卽睡。諸方撒土揚沙。髙仰心空及第。上堂。九旬禁足又過一半。心地未明如牽火鉆。光陰莫虛度。了卻閒公案。平地無端捉得賊。老僧出來爲汝斷。解夏上堂。九旬禁足特地成錯。三月安居無繩自縛。布袋解開乾坤寥廓。放去若龜毛。收來懸兔角。試將兩眼掛虛空。一陣涼風生殿角。小參。月落山頭慘。雲橫谷口陰。欲明生死事。直見本來人。還有會得本來人底麼。良久曰。夜靜不勞重借月。玉蟾常掛太虛中。師生於至元乙酉。寂於至正壬辰。說法二十九夏。住世六十八秋。全身塔於本山。

智者義禪師法嗣

杭州淨慈徳隱普仁禪師

婺之蘭溪趙氏子。年十歲依寶石演法院秋潭受業。十四祝發。二十參方。時了然義禪師弘大辧之道於智者寺。師往叩。機鋒觸發。旋命侍香。東陽主道場招師掌記。復見南楚於雙徑。分座說法。至正乙未出世西峯淨土。戊戌髙帝親帥六師至婺州幸智者寺。詔師主之。甲寅遷淨慈。一日示微疾。屈指計曰。今夏五月矣。左右曰然。師曰八月八日最良。吾將逝矣。至期整衣端坐而逝。世壽六十有四僧臘五十。有三會語錄。

淨慈林禪師法嗣

杭州止庵徳祥禪師

本郡人。與同庵俱爲平山嗣。徳業風雅爲時賢所重。一日將涅盤。眾請說偈。師忽倚座曰。者一隊噇酒糟漢。我爭如你何。竟趨寂。﹝徑山莊公有師半身像贊曰。一提鈯斧。六坐道場。道傳正續。名動諸方。駕慈航暫遊笠澤。懸慧日久駐錢塘。龍淵之龍奮迅。鳳臺之鳳翺翔。旣攄誠而闡大教。益垂手以整頹綱。全身𨿽不露。徧界莫能藏。百千三昧毫端現。四海叢林話轉長﹞

金陵天界同庵易道夷簡禪師

洪武十一年主南屏淨慈。兵燹之餘殿堂鐘鼓爲之一新。父子繼席傳爲盛事。二十五年奉旨升主大天界寺。

海門則禪師法嗣

湖州弁山白蓮南極懶云智安禪師

嘉興沈氏子。住海昌淨妙寺。謁天眞發明別傳之旨。韜光晦迹交聘不赴。晚居弁山之白蓮。示眾。萬法歸一。無孔鐵錘當面擲。一歸何處。抹過西天並此土。靑州布衫重七斤。寒巖古木璚華春。仁者殷勤問端的。娘生鼻孔從來直。倘然言下解知歸。九九方明八十一。後退歸淨妙。示寂塔於弁山之南阡。所著有南極語要。

華頂睹禪師法嗣

處州福林白雲智度禪師

郡之麗水人。族吳氏。年十五從禪智寺空中假剃髮。越數夏出遊七閩。徧歷諸方無可其意者。旋還裏之白雲。因澄禪師故基築室以居名曰福林。後詣浙西參靈石芝於淨慈。復謁斷崖義於西峯。俱不契。聞無見說法華頂往叩之曰。西來密意未審何如。見曰待娑羅峯點頭卻與汝道。師擬進語。見便喝。師曰娑羅峯頂白浪滔天。華開芒種後。葉落立秋前。見曰我者裏無殘羹餿飯。師曰此非殘羹餿飯而何。見頷之。遂服勤數載辭去。見囑曰。昔南嶽受大鑑記莂後。得馬祖授以心法。鍼芥相契不在多言。勿掉三寸舌誑人。須眞正見解著於行履方爲報佛深恩耳。師佩服。久之復往長沙見無方普。云居謁小隱大。至正甲午還福林。尋主龍泉普慈。遷武峯。國朝洪武己酉詔徵天下髙僧建法會於蔣山。師應詔會事。戒嚴還至杭。杭人奉居虎跑。秋趨華頂。明年春示微疾仍回福林。沐浴更衣索筆書偈曰。無世可辭。有眾可別。大虛空中何必釘橛。擲筆而逝。壽六十七臘五十三。闍維舍利五色。齒牙數珠皆不壞。建塔瘞於院西。

天童一禪師法嗣

杭州徑山呆庵敬中普莊禪師

臺之仙居袁氏子。依天童左庵芟染。久之不契。出遊參了堂於天寧。堂問何來。師曰天童。堂曰冒雨衝寒著甚死急。師曰正爲生死事急。堂曰如何是生死事。師以坐具作摵勢。堂曰敢來者裏捋虎須。參堂去。一日室中舉庭前柏樹子話。師擬開口。堂劈口便掌。從此悟入。初出世撫州北禪。後遷云居。洪武二十六年詔徵天下髙行沙門。師應詔。對揚稱旨。是年秋銜命祀廬山。禮成詔主徑山。僧問如何是云居境。師曰路轉溪回空院靜。曰如何是境中人。師曰太平時代自由身。曰。人境已蒙師指示。願聞一句接初機。師曰無毛鷂子貼天飛。問路逢達道人不將語默對時如何。師曰達道者方知。僧曰和尙何得干戈相待。師曰捉賊不如嚇賊。僧曰明眼人瞞他一點不得。師曰情知你不是好心。師嘗勘僧曰。近奉公文務要打點。上座。僧曰某甲不是姦細。師曰也須勘過始得。僧曰和尙莫倚勢欺人。師展手曰把將公驗來。僧擬議。師便掌。一僧曰久聞和尙有此機要。師曰山僧失利。一僧問承聞和尙有打點之機是否。師熟視曰汝來自首那。僧曰學人掀倒禪牀去也。師曰汝是甚處人。僧曰髙著眼。師曰者依艸附木底精靈。師一日問新到曰。我者裏虎狼塞路荊棘參天。上人到來有何忙事。僧曰特來禮拜和尙。師曰入門一句則不問。腳跟下艸鞋甚處得來。僧擬議。師便喝。又問昨離何處。僧曰廬山。師曰不勞再勘。師鏟艸次。僧問者片田地幾時剗得漧淨。師舉起鋤頭曰未審上座喚作甚麼。僧無語。師拋下鋤頭曰者片田地幾時剗得漧淨。問騎虎頭收虎尾中間事作麼生。師曰渠儂得自由。僧曰只如古人道我也弄不出意旨如何。師曰入水見長人。問。九重天上承恩澤。五髻峯頭據祖關。四海禪流齊側耳。願聞一曲萬年歡。學人上來請師舉唱。師曰須彌頂上擊金鐘。曰。與麼則過量人明過量事。太平時唱太平歌。師曰毫釐有差天地懸隔。曰。和尙遠辭京國近到徑山。如何是不動尊。師曰待缽盂峯﹝跳﹣兆﹢孛﹞跳卽向汝道。曰。適聞疏中道千年枯木逢春。一代曇華現瑞。可謂誠實之言。師曰汝用許多心識計較作麼。曰龍象筵開當此日等閒掣取錦標歸。師曰不是龍門客切忌遭點額。僧請益。師曰汝自己分上少个甚麼。卻來請益。僧擬對。師曰只知貪程不覺蹉路。問如何是祖師西來意。師曰缽盂口向天。曰此是古人底。師曰老僧用得恰好。曰如何是奇特事。師曰千年田八百主。曰學人不會。師曰至今將不去畱與老農耕。問如何是道。師曰木落崖石出。曰。只如先徳云。山上有鯉魚井底有蓬塵。意作麼生。師曰見之不取思之千里。上堂。舉雲門大師曰。平地上死人無數。出得荊棘林是好手。時有僧曰。恁麼則堂中上座有長處。門曰蘇嚧蘇嚧。師曰。雲門與麼道。云居則不然。平地上活人無數。入得荊棘林是好手。忽有人出來說長說短。拈拄杖劈脊便打。何故。水流濕。火就燥。禍福無門惟人自召。示眾。夫爲宗師者不得已垂示一言半句。無非爲學者抽釘拔楔解粘去縛。譬如善舞太阿自然不傷其手。近代據師位訓學徒。記持文字崇飾語言。誇耀後來增長惡習。不知有自己出身之路。如衣壞絮。行棘林中不能自由。少林直指之宗於此墜地。良可痛傷。汝輩行腳各須帶眼。莫教墮他网中出頭不得。只如古人道入此門來莫存知解。若約山僧見處。直饒知解頓忘猶是門外漢。到者裏須辧緇素始得。珍重。上堂。觸目不會道。運足安知路。古人與麼道。大似勞而無功。山僧見處也要諸人共知。驀拈拄杖卓一下。但得雪消去。自然春到來。下座。浴佛上堂。眞佛無形浴个甚麼。毗藍園裏妄見空華。雲門令行不到今日。驀拈拄杖召大眾曰。今日事作麼生。昆明池裏失卻劍。曲江江上撈得鋸。卓拄杖。上堂。老僧開荒時於法堂基上掘得一个鈯斧子。久聚兄弟若有用得著者兩手分付。若是荷負不去。老僧收得來。著甚死急。不如揚向擸﹝打﹣丁﹢﹝天／韭﹞堆頭。從他日炙風吹去也。驀拈拄杖卓一下。鞭起鐵牛耕大地。誰能井底種林檎。上堂。舉盤山和尙曰。心月孤圓光吞萬象。光非照境境亦非存。光境俱忘復是何物。洞山曰。光境未忘復是何物。師曰。二尊宿弄物不知名。各與二十拄杖。不見道。見義不爲何勇之有。冬至上堂。舉洞山冬夜與泰首座喫果子次問曰。有一物明如日。黑如漆。常在動用中。動用中收不得。過在甚麼處。座曰過在動用中。洞山令侍者掇退果桌。師曰。當斷不斷反招其亂。若是徑山見他道過在甚麼處。便與掀翻果卓。亦使洞山知有宗門向上爪牙。今日兒孫不致寂寥。𨿽然。也須腳踏實地始得。拈拄杖。不向藍田射石虎。何人知是李將軍。卓拄杖下座。上堂。一迷一切迷。一悟一切悟。一暗一切暗。一明一切明。所以道具足凡夫法凡夫不知。具足聖人法聖人不會。聖人若會卽同凡夫。凡夫若知卽同聖人。到者裏塵勞煩惱菩提解脫縛作一塊。且道非非想天卽今有幾人修因證果。拈拄杖。一年三百六十日。一日日從今日始。拄杖子亦從今日始。卓拄杖。擊碎三玄三要門。普天匝地淸風起。上堂。舉玄沙因鼓山至畫一圓相。山曰人人出者个不得。沙曰情知你向驢胎馬腹裏作活計。山曰和尙又作麼生。沙曰人人出者个不得。山曰和尙爲甚恁麼道得。某甲恁麼道不得。沙曰我得你不得。師曰。玄沙與鼓山。難兄亦難弟。若要出得者个。總欠悟在。雪竇曰。只知貪觀白浪。不知失卻手橈。緇素眼何在。驀拈拄杖畫一畫。一把柳絲收不得。和煙搭在玉闌干。浴佛上堂。舉藥山因遵布衲作殿主。浴佛次乃問曰。汝只浴得者个。還浴得那个麼。遵曰把將那个來。山休去。師曰。藥山能縱不能奪。布衲能奪不能縱。總未具超宗眼在。黃龍南禪師曰。二尊宿一出一入未見輸贏。三十年後不得錯舉。早是錯下名言。徑山見處也要諸人共知。今日殿中普請浴佛。者个那个不得動著。杓柄到手更莫顢頇。擊拂子。將此深心奉塵剎。是則名爲報佛恩。永樂元年十月二十三日示寂於不動軒。世壽五十八僧臘四十五。闍維煙焰所至舍利如貫珠。塔於淩霄之陽。

壽昌源禪師法嗣

明州天童元明原良禪師

寧海周氏子。初住瑞巖。後遷天童。有侑宏聖禪師辭曰。嗚呼。山不讓塵故能成其髙。海不讓流故能成其深。師非宿備六度萬行之願輪。則曷由樹斯大法之功於古今。聖人出興作百世師。千載一時惟師得之。巍巍窣堵鎭玆東谷。洞上一宗眞規復復。昭告菲訶深勒崖谷。願師再來爲法作則。

天界信禪師法嗣

溫州江心覺初慧恩禪師

久依孚中信。中居護龍河上。師嘗分座說法。後中示寂。師出世建業之聖泉。次遷永嘉雅山。未幾江心虛席。牧守疏請師主之。所著有三會語錄。

徑山悅禪師法嗣

越州悲溪定水見心來復禪師

南昌丰城人。姓王氏。生而穎異。自幼有脫塵志。至正二年於邑之西方寺祝發。走雙徑謁南楚。久之乃得證入。命掌內記。無何避兵會稽。遂主慈溪定水。煥然起廢。以干戈間阻不能省母。作室於澗東名蒲庵。取陳尊宿義。遷鄞之天寧杭之靈隱。示眾。舉城東老姥不欲見佛因緣。頌曰。佛身光現紫磨金。大地羣靈悉共欽。兩眼生來不願見。老婆眞有丈夫心。舉文殊維摩各說不二法門。頌曰。妙喜天中問疾過。機先勘破老維摩。剎塵常說虛空聽。一默相酬早是多。舉文殊令善財采藥。頌曰。是藥拈來會得麼。神方不必問耆婆。若言殺活全工巧。大地羣生病轉多。舉馬祖遣人送圓相上徑山。頌曰。緘回特地謝殷勤。海月山云見處親。莫怪南陽太饒舌。乾坤誰是不疑人。舉僧問馬祖離四句絕百非。頌曰。一幅冰綃五色新。玉梭巧織鳳池春。鴛鴦繡出從君看。不把金鍼度與人。舉百丈侍馬祖遊山野鴨子飛過。頌曰。野鴨羣飛過去忙。馬師見處只尋常。直饒扭得鼻頭破。也是喪車後藥囊。舉石鞏張弓接三平。頌曰。石鞏何曾解挽弓。還他有力獲全功。蒿枝不用施金鏃。射透須彌百萬重。一弓兩箭了平生。未發機先毒已萌。殺活要須親破的。扣弦三下是虛聲。舉靈云見桃華玄沙未徹。頌曰。盡向長安踏早春。紫驑隨處逐芳塵。年年歌管東風裏。解識桃華有幾人。洪武元年以髙僧徵召至京。賜食內庭慰勞優渥。適建鍾山大會。勅師升座說法。復命蜀王椿從師問道。師答蜀王問參禪法要。曰禪宗正脈以心傳心。單提徑示直接上根。不涉言詮不存知解。如擊石火似閃電光。見卽便見。了卽便了。得卽永得。一聞千悟獲大總持。用而無盡體不可窮。若乃展轉思量取捨分別。悉屬邪禪邪道。非菩提智。生死到來總用不著。是則參須實參悟須實悟。良由自證匪假他求。所以達摩西來不立文字直指人心見性成佛。謂之教外別傳。其接二祖可大師祇是點示心體使之自悟。及徵所得乃曰了了常知言不可及。達摩方與印證曰。卽此是自性淸淨心。更勿疑也。當時二祖所言知字。正是親證心體。蓋心是名。以知爲體。此知乃靈知之知。具含眾妙。性自神解。不藉緣生不因境起。不是作意運想思慮而知。直是眞淨明妙虛徹靈通徧應無窮了然常知。眾生由迷此知卽起我相。若了此知剎那成佛。大抵亙古亙今通凡徹聖別無異法。惟是一心。此心卽法法外無心。此法卽心心外無法。豈不見文殊師利告妙徳菩薩言。三界之中以心爲主。能觀心者究竟解脫。不能觀者究竟沈淪。首楞嚴經亦曰。眾生迷悶背覺合塵。故發塵勞有世間相。我以妙明不生不滅合如來藏。而如來藏惟妙覺明圓照法界。是故於中一爲無量無量爲一。小中現大大中現小。不動道場徧十方界。身含十方無盡虛空。於一毫端現寶王。剎坐微塵裏轉大法輪。是知欲證菩提卽心而已。離心無佛離佛無心。了了識心惺惺見佛。此實妙明眞覺圓照無礙。非智可測惟證乃知。大凡參學日用心體不明爲境所轉。妄生顚倒。心體若明如晝見色。分明無惑。故先徳曰若心馳散卽當攝來令住正念。其正念者當知。惟心無外境界。卽復此心亦無自相。念念不可得故。又曰迷時人逐法。悟了法由人。蓋迷時是執心爲境。被境所奪。法有千差。悟時是了境卽心。塵塵合道。法法全眞。出沒捲舒一切由我。爲是從上已來禪門相傳單提直指。總無許多言解。但了卽心是佛。頓紹祖位。便坐覺場。如迦陵鳥在﹝谷﹣禾﹢卵﹞而聲壓羣禽。似好堅樹出地而髙升眾木。且如大乘頓教頓修之人。一念不生卽名爲佛。豈論積功累徳劫號次第而後爲證果哉。蓋一切眾生心本是佛。以妄念起故乃爲眾生。若一念妄心不生。何爲不得佛。又如華嚴經云。佛子。無一眾生不具如來智慧。但以妄想執著而不證得。若離妄想則一切智。自然智。無礙智卽得現前。此吾祖所謂圓解圓修一超直入而功髙累劫者。豈誑語耶。但今時人多信不及見不親行不到。若信得及見得親行得到。晝夜心無間斷寤寐一如。返照靈源眞性顯現。無法不達無理不融。自然應用普周縱橫任運。到者田地不愁佛不解語。𨿽在生死常入涅盤。𨿽處塵勞常居淨剎。念念釋迦出世。步步彌勒下生。菩提不修而自成。煩惱不斷而自除。境智雙泯情謂俱忘。當體卽眞一心不動。今殿下宿具正信佛法緣熟。識詣見超心體已明。有大力量。不用堆堆兀兀竟日窮年。但只圓解圓修。於出入起居語默動靜乃至應事接物發號施令。一切處一切時。念起卽覺常覺不昧。澄慮忘情。久而自契。此三祖所謂虛明自照不勞心力。又曰。不離當處常湛然。覓卽知君不可見。於此直下薦得徹去。則是無爲而爲無修而修。無得之得無功之功無証之證。最爲切當最爲省要。昔閩王請羅山閒禪師開堂演法。山升座。方收斂僧伽黎乃曰珍重便下座。閩王近前執山手曰靈山一會何異今日。看他羅山作家不假言說。而閩王天鑑自出常情。後來洞山聰曰。羅山忍俊不能禁。大展家風吼一音。紙墨如山書莫盡。衲僧休向義中尋。此古人直捷指示處。宗眼明白與眾不同。正所謂相逢不拈出。舉意便知有。豈在揚眉瞬目鼓唇動舌耶。貧僧恁麼忉怛。早是畫蛇添足冒瀆睿聽。然蒙賜問不容緘默。冀國政之暇大圓照中少加垂覽。亦見靈山宿願不忘祖道。不勝至幸也。復答晉王問禪要曰。二月二十日敬奉令旨示諭佛法自心所得者。敢不披露愚衷僭陳萬一。殿下以菩薩應身乘願再來。弘護佛法善世利生。於統理國務之暇常切究竟佛祖一大事因緣。此實不忘本願故也。但於日用放捨諸緣休息萬念。念起卽覺常覺不昧。行住坐臥飲食起居應事接物看得力不得力。勿隨事物轉涉他機境。蓋世間萬事萬理皆出於心。心若了時無法不了。所以曰心生則種種法生。心滅則種種法滅。故知心無自性緣起卽空。不用多工最爲省要。法華經曰治世語言資生業等皆與實相不相違背。華嚴經曰不壞世間相而成出世間法。先徳曰一切善惡都莫思量自然得入淸淨心體。此乃佛祖直指示人處。若日用工夫目前事物。莫管他是善是惡是逆是順是淨是穢。譬如寶鑑當臺洞照妍醜。物來卽應物去不畱。不要起一念分別揀擇心。亦不要問他靜時鬧時苦時樂時。盡與盡力眞實做去。若到無理會處卻是好消息。便與一時放下。忽然知解兩忘人法雙泯。卽是大休歇大自在大安樂時節也。昔有國王問波羅提尊者曰何者是佛。尊者曰見性是佛。王曰師見性否。尊者曰我見佛性。王曰性在何所。尊者曰性在作用。王曰若當用時幾處出現。尊者曰若出現時當有其八。王曰其八出現當爲我說。尊者卽曰。在胎曰身。處世名人。在眼曰見。在耳曰聞。在鼻齅香。在舌談論。在手執捉。在足運奔。徧現俱該沙界。收攝在一微塵。識者知是佛性。不識喚作精魂。此便是究明自性底榜樣。殿下宿具般若種智。必能照了奚俟鄙言。惟大圓鏡中以心印心。羣生幸甚佛法幸甚。後坐胡黨被逮。受極刑時年七十餘矣。物論哀其無辜。嗚呼。其定業若是耶。所著有蒲庵集及蒲庵外集。

靈隱明禪師法嗣

杭州淨慈休庵無旨可授禪師

臺之臨海李氏子。年十二從季父沙門仲智於石門寺。十九得度爲大僧。參普覺於靈隱。問答之頃疑情頓釋。至元六年出世臺州安聖。閱五年遷隆恩。又二年補眞如。明年行宣政院選主龍華。一坐十三夏。洪武六年杭之中竺以府侯之命請師主之。至則淨慈諸勤舊相與力爭。屢卻不聽。不得已彊居二載撾鼓告退。一日示疾。召左右曰吾逝矣。左右進觚翰。師麾去曰吾宗本無言說。泊然而寂。世壽六十九僧臘五十。火浴齒牙貫珠不壞。設利光瑩色如金晶。其徒斂諸不壞並遺骼歸龍華塔而藏焉。

祖芳聯禪師法嗣

杭州普明立中成禪師

郡之錢塘人。姓孫氏。年十三投慈光若山出家。首謁祖芳。一日室中舉臘月火燒山話。師呈頌曰。白雲迷卻舊行蹤。臘月燒山火正紅。忽地慈風來扇發。冷冰冰處暖烘烘。聯器之。後於北郭建普明寺以接方來。未幾請歸慈光。正統辛未六月十三日上堂說偈曰。今年八十一。老病隨緣且遣日。今年記著後年事。後年記著今朝日。至癸酉如期坐化。壽八十三。茶毗捨剎無算。建塔於普明。

杭州淨慈照庵宗靜禪師

號恬軒叟。郡之髙氏子。自幼剃落本山。適祖芳聯領院事。師依之。久乃得旨。旋典藏鑰。永樂辛卯應選出主護國。尋遷雪竇無何。僧錄以淨慈虛席舉師補之。丁卯朝廷頒賜大藏。師詣闕謝恩。止於彌陀寺。示微疾謂左右曰。吾緣止矣。沐浴更衣危坐而寂。世壽七十六僧臘六十。塔於藕華之祖丘。有三會語錄。

烏石愚禪師法嗣

溫州瑞安護龍太初啟原禪師

日本國人。姓源氏。父官方宰。九歲送入建長寺出家。十八請旨南詢。歷三年抵福州。時吳元之丙午二月進京貢上表物。受齋嚫畢。勅見季潭泐公指令徧參。後謁烏石傑峯。一日峯上堂曰雪覆千山因甚麼孤峯不白。師出眾曰雷聲隱隱雨點全無。峯曰。艸庵上蓋璢璃瓦。石室中藏瑪瑙瓶。師曰大虫騎卻南山虎。峯曰虎生七子阿那个無尾巴。師曰第七个。峯曰且放汝三十棒。由是許師入室。後辭出山結茅廬阜。復移石龍。出世廣度。遷羅陽三峯。再遷護龍。嘗垂三關語。舜若多神因甚麼向平地上拖泥帶水。金翅鳥王劈海取龍吞因甚麼被泥鰍吞卻。三世諸佛說不得因甚麼貍奴白牯念摩訶。一日集眾說偈曰。生也鐵面皮。死也鐵面皮。一擊百雜碎。白日繞鐵圍。擲筆坐逝。

金陵靈谷非幻無涯永禪師

衢之西安人。年十二投烏石山傑峯和尙出家。峯問何處來。師應聲曰虛空無向背。峯指鐘示師。師信口成頌曰。百煉鑪中滚出來。虛空元不惹塵埃。如今掛在人頭上。觸著洪音徧九垓。峯大奇之旋爲祝發。居下版服勤積久疑滯盡釋得無礙辯。峯爲印可。永樂間擢爲僧錄右闡教敕住靈谷。會朝廷建大齋會。禮官董事甚嚴。師若不經意者。左右怪問之。師曰自家有一大事甚緊。無暇他及。沐浴更衣趺坐書偈曰。生死悠悠絕世緣。蒙恩永樂太平年。者回撒手歸空去。雪霽云消月正圓。投筆而逝。上聞遣中官致祭。茶毗舍利徧布。

續燈存稿卷第八

續燈存稿卷第九

明嗣祖沙門東吳通問編定

笠澤居士華亭施沛匯集

臨濟宗

大鑑下第二十五世

伏龍長禪師法嗣

蘇州鄧尉萬峯時蔚禪師

溫州樂淸金氏子。𦇤褓中見僧輒微笑合掌。年十三從演慶升法師受業。十六得度。十九至杭受具戒。參虎跑止巖示不是心不是佛不是物話。遂往明州達蓬山佛趾寺側卓庵晝夜力參。一日聞寺主舉潙山踢倒淨瓶公案。驀地觸發說偈曰。顚顚倒倒老南泉。累我工夫卻半年。當下若還親薦得。如何不進劈胸拳。遂往謁無見於華頂。見囑師住山。仍返達蓬。後聞千巖提唱。直造伏龍叩見。巖曰將甚麼來與老僧相見。師豎起拳曰者裏與和尙相見。巖曰死了燒了向何處安身立命。師曰。漚生漚滅水還在。風息波平月印潭。巖曰莫要請益受戒麼。師掩耳而出。明日普請砍松次。師拈圓石作獻珠狀曰請和尙酬價。巖曰不值半文錢。師曰瞎。巖曰我也瞎你也瞎。師曰瞎瞎。卽呈偈曰。龍宮女子將珠獻。價值三千與大千。卻被傍觀人決破。誰知不值半文錢。巖謂左右曰。蔚山主頗有衲僧气息。遂命居第一座。一日巖升座。舉無風荷葉動決定有魚行。師出眾震聲一喝拂袖便出。卓庵於蘭溪之嵩山凡九載。巖嘗寄偈曰。鬱鬱黃華滿目秋。白雲端坐碧峯頭。無賓主句輕拈出。一喝千江水逆流。三爲手書招之。愛重彌至。旋畀以法衣頂相。僧問如何是嵩山境。師曰。四面好山擎日月。一湖秋水浸靑天。曰如何是境中人。師曰三仙描不就終不與君傳。問如何是目前事。師曰眉毛眼上橫。曰莫是他安身立命處也無。師曰錯認定盤星。二僧參。師問那里來。僧曰隴西。師曰我聞隴西有鸚鵡是否。僧曰是。師曰還會吟詩作賦麼。僧曰會。師曰會吟甚麼詩試道看。僧無對。師便打曰。妄語漢。汝不從隴西來。復問第二位道看。僧作舞勢。師曰。是卽是。爭柰口口不同。自代曰上大人丘乙巳。開堂。拈香畢乃曰。千聖難明不了因。遞代相傳古到今。今日嵩山重舉似。鐵樹華開別是春。向無影樹下打眠。宏開飯店。於虛空背上經行。大闡宗乘。塵塵剎剎全彰。物物頭頭合轍。擊碎魔王窠臼。斷送衲子命根。不作奇特商量。不作玄妙解會。直得淨名杜口。共贊升平。巖頭密啟咸宣至化。正與麼時。祝聖報恩一句作麼生道。一片定光輝宇宙。直教萬國奉君恩。上堂。舒兩手曰。大開方便門。便從者裏入。復握拳曰。閉卻牢關說家裏話。且道不開不閉一句又作麼生。良久。斂僧伽黎下座。上堂。三世諸佛如是說。歷代祖師如是說。天下老和尙如是說。嵩山亦如是說。若有不如是說者與他三十棒。若有如是說者亦與他三十棒。何故。卓拄杖。嵩山門下令不虛行。上堂。月頭是初一。光明漸漸出。月尾是三十。光明何處覓。假饒老釋迦也道拈不出。拈得出萬事畢。有人道得。出來道看。如無。嵩山與諸人露个消息。展兩手曰。我見燈明佛。本光瑞如此。後遊姑蘇鄧尉。喜其山水盤結遂駐錫焉。未幾四眾咸集成大伽藍。名曰聖恩。洪武十四年正月二十九日忽集眾曰。老僧時節至矣。卽說偈曰。七十九年一味杜田。懸崖撒手杲日當天。語畢泊然而寂。奉全身瘞於院西。塔曰永光。

杭州天龍水庵無用守貴禪師

婺之甄氏子。十八歲往投裏之康侯山芟染。泰定間遊浙西。適值千巖居龍華。師叩之默有所契。龍華去天龍密邇。大道平公力圖起廢。挽師與巖主之。會巖去烏傷師與俱焉。至正丙戌復謁中峯和尙。羣疑頓釋。旋退居嘉禾。一夕夢大道曰我已棄人間世。師驚疑。拏舟訪之。由是復主天龍。一日忽索筆書偈曰。一蝸臭殼。內外穢惡。撒手便行。虛空振鐸。天龍一指今猶昨。擲筆而逝。行省丞相達識鐵木爾爲主後事。築慈濟塔院於天龍西岡。奉全身﹝療﹣﹝日／小﹞﹢土﹞焉。師生平不畜長物。寒暑一衲律身甚嚴。嘗墮一齒。弟子函櫝中。生舍利五色。世壽七十有二。

松江府華亭松隱惟庵徳然禪師

裏之張氏子。幼從無用貴公祝發。徧叩諸方未有所契。後於千巖會中聞上堂語豁然悟入。嘗見石屋珙。謂師曰子緣當在華亭。因書松隱二字授之。師遵懸記歸裏築室於郭匯之陽。遂名松隱。足不踰閫者三載。嘗刺血書華嚴。有天華滿庭之異感。居民爲建寶坊。洎千巖遷化。眾請師繼席。開堂日。僧問。遠離松水來據龍峯。海眾臨筵請師祝聖。師曰萬年松在祝融峯。曰。祝聖已蒙師指示。列祖家風事若何。師曰冬到寒食一百五。曰莫便是和尙爲人處也無。師曰斧頭是鐵作。曰恁麼則龍門無宿客也。師曰早已點額。曰若不登樓望焉知滄海深。師曰你道老僧眉毛有幾莖。曰一堂風冷澹千古意分明。師曰蹉過不少。曰。承師有言。向上一路千聖不傳。還端的也無。師曰那里得者消息來。曰賣金須遇買金人。師便喝。曰金屑𨿽貴落眼成翳又作麼生。師曰。好向繡湖湖上看。月明夜夜散金波。曰三十年後此話大行。師曰杜撰禪和如麻似粟。僧曰大眾證明。學人禮拜。師乃曰。第一義諦已被東白和尙一槌擊碎了也。未免向第二義門露个消息。山僧數年搓得一條龜毛索子。今日拈來將三世諸佛西天四七東土二三天下老和尙鼻孔一串穿卻了也。且道山河大地艸木叢林森羅萬象有情無情甚處得來。良久。莫將閒學解埋沒祖師心。復舉三聖道我逢人則不出出則便爲人。興化道我逢人則出出則不爲人。師曰。者兩个老漢。同門出入宿世冤家。一人向孤峯頂上臥月眠云。一人向十字街頭揚塵簸土。點檢將來二俱漏逗。各與三十拄杖。且道新龍峯與麼提持是賞渠是罰渠。驀拈拄杖卓一卓。天上有星皆拱北。人間無水不朝東。上堂。日可冷。月可熱。眾魔不能壞眞說。有來由。無途轍。六月炎炎撒冰雪。文殊無處著渾身。普賢特地呈醜拙。是眞說。非眞說。若無閒事掛心頭。便是人間好時節。喝一喝。卓拄杖。謝藏主維那上堂。天無門。地無戶。俊快衲僧一任來去。藏裏摩尼照徹十方。洞裏桃華千葩競吐。假劫外之春風。應今時之律呂。海神夜半看鮫珠。眼光掛在扶桑樹。喝一喝。結制上堂。暖气相接正在斯時。深深冷灰裏撥著星兒之火。向死柴頭上發機燎起亙天烈焰。燒卻舜若多神面皮。敢問諸人作麼生回避。擲拄杖下座。上堂。今朝是初一。龍象如稻麻。有事與無事。歸堂去喫茶。上堂。達摩西來不立文字。直指人心見性成佛。大眾作麼生說个見性成佛底道理。良久。幸是無瘡勿傷之也。結制上堂。蠟人爲驗始於今日。九十日中推功辧的。黃面老瞿曇結住布袋頭。百萬人天咸皆受屈。松隱結制總不恁麼。以手作搖櫓勢曰。山僧卽今駕無底鐵船。普請大眾同入大圓覺海遊戲去也。喝一喝。看取定南鍼。歲旦上堂。元正啟祚萬物咸亨。驀拈拄杖曰。拄杖子昨夜抽條今朝吐蕊。華開五葉香徧大千。且道還當得新年頭佛法也無。卓拄杖一下。喝一喝。臘八上堂。明星一見出山來。剛道娘生兩眼開。不是髑髏乾得盡。爭知春色上桃腮。上堂。徳山棒。臨濟喝。拈放一邊。諸人腳跟下道將一句來。以拄杖畫一畫。毗婆屍佛早畱心。直至如今不得妙。示人。佛是眾生界中了事漢。眾生是佛界中不了事人。若欲決了此事。但向十二時中四威儀內折旋俯仰與人酬錯處看是什麼道理。忽爾妄想滅知見忘。突出自家一段光明。洞徹十虛無絲毫隔礙。始知佛與眾生本性平等。一身淸淨多身淸淨。一世界淸淨多世界淸淨。無一塵不是眞如境界。無一剎不是解脫道場。所以永嘉大師曰。一月普現一切水。一切水月一月攝。諸佛法身入我性。我性同共如來合。斯言豈欺我哉。示醫士。話頭一則耆婆藥。大藏諸經和劑方。抹過二途開口笑。不勞鍼砭起膏肓。化燈油。劫初一點光明種。猛烈工夫拶出來。瀉入碧璢璃裏去。三千諸佛笑顏開。坐禪銘。參禪的的非細事。貴在當人發眞志。眞志不發願不堅。決定茫茫墮生死。古徳垂慈何太切。教人參玄要直截。話頭一則重千鈞。盡力提持須猛烈。進前退後知幾回。恰似冰鑪煉生鐵。冰鑪煉鐵眞个難。竭盡精神豈容歇。驀然一拶火星飛。面門簉破通身熱。鉗錘妙密始見眞。手兮眼兮用處親。就中煉出吹毛利。幹將鏌鋣爭比倫。耿耿寒光耀空碧。在在處處興家國。外道天魔盡喪魂。鐵額銅頭俱失色。古今庫藏無此珍。天上人間何處覓。殷勤爲報參玄人。趂此後生須努力。

婺州淸隱蘭室徳馨禪師

義烏方氏子。年二十四投伏龍祝發。執侍數載。復力抵諸方。久之歸覲。會千巖遷化。乃結茅城西榜曰淸隱。後聖壽虛席四眾請師主之。蘇平仲嘗過訪師。寒溫之外不措一辭。蘇曰。千巖老師見客口如懸河娓娓不倦。師今默然何也。師曰道無隱顯焉有語默。昔吾先師未嘗不言。然而未嘗言。今吾未嘗言。然而未嘗不言也。蘇乃擊節稱賞。洪武壬子十一月十四日示微疾。集眾訣別。端坐而逝。畱龕七日顏色如生。茶毗五色舍利無數。世壽七十僧臘四十有六。

婺州華山明叟昌庵主

本郡浦江人。縛茅於裏之華山。往謁千巖禪師示以入道旨要。旋歸晝夜孳孳不怠。一日忽辭眾說偈曰。生本無生滅亦無滅。撒手便行虛空片月。語畢端坐而逝。時洪武丙辰十月三日也。

古梅友禪師法嗣

潤州金山慈舟濟禪師

西竺作禮曰某甲拏得賊來請和尙決斷。師曰贓在甚麼處。竺拍案一下。師往復徵詰。復曰。諸佛不說。列祖不傳。除卻搖唇鼓舌瞬目揚眉。還我到家一句來。竺默然。師曰。去聖時遙。尙有此子。善自護持。

一峯寧禪師

西竺呈見解。師爲勘驗。示偈曰。靑山疊疊雨蒙蒙。師子金毛撥不通。我也自知時未至。十回放箭九回空。

弁山安禪師法嗣

杭州正傳院祖庭空谷景隆禪師

姑蘇洞庭黿山陳氏子。初見懶雲開示法要。後於虎丘禮石庵祝發。會庵遷靈隱。師相隨七載。因往天目禮髙峯祖塔。憩錫歲餘。忽有省入。徑造懶云求證。云爲助喜。後住碧巖。僧問如何是佛法的的大意。師曰此問最親切。曰覿露堂堂時如何。師曰途路未爲眞。曰南人如問雪我道是楊華。師曰喚鐘作甕又爭得。晚年於西湖修吉山卜地爲生壙。築室以居名曰正傳塔院。復自制塔銘。其略曰。嗚呼。死生一夢。骨塔奚爲。蓋表佛法流芳。靈蹤不斷。卽幻明眞。以致佛祖命脈源遠流長矣。幻身𨿽滅佛性不遷。後之來者見窣堵崚嶒峯巒蒼翠。鳥鳴喬木泉瀉幽巖。不馳外境不執內心。盡忘愛惡陶然泰和。始知法界爲身。虛空爲口。萬象爲舌。晝夜說法未嘗間歇。於此見得明透得徹。如醉忽醒。廓然領悟便見佛祖不曾涅盤。老僧不曾圓寂。大圓鏡中覿面相見。西來祖意兩手分付。如古師嗣雲門。靑師嗣大陽。無前後無去來。大千沙界自他不隔於毫端。十世古今始終不離於當念。懶云和尙是景隆受業師之受業師。景隆心法受印可於懶云。卽南極安禪師也。得臨濟正傳二十世。上溯天眞則無極源雪巖欽前後嗣法亦無定規。前嗣後者阿難嗣迦葉。後嗣前者興化嗣臨濟。理貫古今詣實爲至。銘曰。廓周法界。空蕩無涯。羣靈升墜恆無已時。佛祖垂應爲導爲師。宿膺微幸值斯化儀。不善弘道隨力所宜。卒於武林。骨窆山崖窣堵奠安。山同壽期。以幻歸幻。有爲無爲。成住壞空。斯道坦夷。正統九年春景隆五十二歲。著所著有空谷集尙直尙理編。

福林度禪師法嗣

金陵天界古拙俊禪師

姑蘇之松陵人。年十三往越州日鑄寺出家。十五歲祝發受具戒。首謁石屋珙。次見三衢懶牧得禪定工夫。復往叩古梅於髙仰。禮拜起卽依實供通。梅打趂出。如是三度被打。遂結伴歸裏。立限壁觀九年。每三年燃一指。歷燃三指。一日忽然瞥地。乃往參福林。法戰相契遂畱首眾。時年二十八矣。眾推出世。師遁迹出山畱偈曰。半載相依唱祖機。幾番談道奉嚴威。出山便說歸時路。又是重添眼上眉。韜光巖壑三十餘年。有平生最愛隈巖谷。三十年來懶送迎之句。洪武間奉旨剃度千僧。至繁昌眾請東廬山開堂。普說示眾。禪之一字亦是彊名。云何曰參。在信而已。擬議卽乖。開口卽錯。若是發心不眞。志不猛利。者邊經冬那邊過夏。今日進前明日退後。久久摸索不著。便道佛法無靈驗。卻向外邊記一肚抄一部。如臭糟甕相似是。者般野狐精直饒到彌勒下生有甚交涉。眞正道流若要脫生死。須透祖師關。祖關透生死脫。不是說了便休。要將從上諸祖做个樣子。趙州老人四十餘年不雜用心爲甚麼事。長慶稜公坐破蒲團七个爲甚麼事。香林老師四十年方成一片爲甚麼事。乃至歷代眞實履踐克苦勵志爲甚麼事。山僧今日口喃喃地引古驗今爲甚麼事。諸禪徳。旣有從上不惜身命積功累徳妙悟親證底樣子。何不發大勇猛起大精進。對三寶前深發重願。若生死不明祖關不透誓不下山。如是發願之後。截斷千差路頭。不與萬法爲侶。向長連牀上七尺單前髙掛缽囊。壁立千仞。寬立限期。急下手腳。盡此一生做教徹去。若辦此心決不相賺。我今爲汝保任此事終不虛也。永樂丁亥復奉旨於天界終老焉。

大鑑下第二十六世

萬峯蔚禪師法嗣

蘇州鄧尉寶藏普持禪師

繼席聖恩爲第二代。萬峯付偈曰。大愚肋下痛還拳。三要三玄絕正偏。臨濟窟中師子子。燈燈續焰古今傳。後示寂塔於萬峯之側。

瑞州九峯無念勝學禪師

隨州應山人。族姓陳。年九歲從寶林無極受業。初謁無聞示萬法歸一一歸何處話。遂入嵩山苦心研究。一日有省述偈。有萬象全彰一鏡中之句。乃奮志徧參。後抵姑蘇見萬峯於喝下領旨。峯付偈曰。五派傳來臨濟宗。入門一喝露全鋒。老婆心切能容易。試看泥蛇化作龍。後住九峯。洪武十五年孝慈皇后賓天。楚王聘諸山名衲集於洪山。見師驚異。特畱邸館請問法要。髙皇帝聞之召見。便殿賜坐。應對稱旨。禮遇優渥。欲畱主京剎。師力辭。命中官送還九峯。二十九年禦制懷僧無念詩文一軸並松實松華復命中官賫送。諭慰彌至。敕曰前者僧無念。戒行精於皎月。定慧穩若巍山。暫來一見。此去常懷。懷之不已。遣人就見。特以松實松華供之。兼以詩文勞之。師亦以偈進曰。萬機之暇究眞玄。百艸頭邊佛祖禪。毛孔徧含塵剎土。毫端現出性中天。定回坐看雲橫谷。行樂閒觀石湧泉。林下衲僧何以報。祝延聖壽萬斯年。中官回奏。上大悅。永樂三年一日集眾說偈曰。世尊七十九。無念八十年。踏翻華藏海。依舊水連天。泊然而逝。奉全身塔於師子巖。

海舟慈禪師

居士沈貫問。修多羅教如標月指。若復見月。了知所標畢竟非月。此理如何。師舉手曰。指耶月耶。士罔措。師拍案一下。士釋然有省。

果林首座

僧參次。師擲下蒲團曰汝試道看。僧曰。只此消息。本無言說。破蒲團上地迸天裂。師曰且道裂个甚麼。僧擬議。師便打。

金山濟禪師法嗣

杉關福田西竺本來禪師

崇仁裴氏子。七歲出家於觀音寺。年十三遂參一峯。執侍七載忽有省。復見慈舟於金山。禮拜起便問。某甲拏得賊來請和尙斷。舟曰贓在何處。師拍案一下。舟便喝。復舉香嚴上樹話反覆徵詰。遂承印可。初住劍江。壽聖寧藩致書聘師。三往返不赴。僅答問道書。授慧光普照頓悟圓通之號。永樂四年眾請開法壽昌。上堂。拈香畢乃曰。天日髙明暑漸隆。橊華噴火耀庭中。衲僧眼裏眞機露。無位眞人覿面逢。直下知端的。擬議隔千重。要達己躬事。黃龍最上峯。便下座。後往閩之杉關重開福田。一日忽索筆書偈曰。者个老乞兒。教化何時了。顚顚倒倒任隨流。是聖是凡人莫曉。咄。來來來。去去去。海湛空澄。風淸月皎。書畢趺坐而逝。世壽六十八僧臘五十五。奉全身於法堂供養。

天界俊禪師法嗣

東普無際明悟禪師

蜀之安嶽通賢鎭莫氏子。年二十棄家。初未遇人。習坐禪入定工夫。後往樓山訪淸菩薩。淸舉趙州無字話。師當下有省。自此靠个無字如一座須彌山相似。行住坐臥常在定中。一日坐次忽然光明洞照無一毫可得。占偈有虛空包不住大地載不起之句。西江悟首座指見無念。會念謝世遂參古拙。禮拜次拙謂侍者曰。者僧有福徳相。拈拄杖靠椅坐。命師供說行腳。師爲直敍。拙曰你且去我不知你者樣工夫。一日復上方丈。拙震聲一喝。拈拄杖作打勢。師呈身就棒。拙曰我棒頭有眼不打者般死漢。拽拄杖便出。師拱立不動。拙復還坐。驀札問曰大地平沈你在甚麼處。師曰全露法王身。拙曰。萬法歸一一歸何處。速道速道。師曰不道。拙曰因甚不道。師曰亙古亙今。拙曰。亙古亙今卽且置。你在西川什麼物恁麼來。師不語良久。拙曰啞子得夢向誰說。一日拙爲更號無際。師曰恁麼則無際亦未在。天下老和尙盡向者裏成道。歷代祖師盡向者裏成佛。卽今有說佛說祖底出來。盡教遣出門去。不如某甲者裏齁齁打睡。拙笑曰者漢此後不受人瞞去也。師嘗有走馬燈偈曰。團團馳走不停畱。無个明人指路頭。滅卻心中些子火。刀槍人馬一齊休。後有法嗣七人。有付法偈曰。我無法可付。汝無心可受。無付無受心。何人不成就。

杭州虎跑性天如皎禪師

四明周氏子。從正庵中芟染。往謁古拙。一夕推簾見月有省。乃曰元來恁麼。翌旦趨見拙便震聲一喝。拙曰如貧得寶邪。師曰寶卽不得得卽非寶。拙曰憑何如是。師趨前問訊叉手而立。拙曰還我向上一句來。師便掩耳而出。復呈偈曰。午夜推簾月一灣。輕輕踏破上頭關。不須向外從他覓。只麼怡怡展笑顏。拙爲助喜。後住武林虎跑。臨終示眾曰。文章佛法空中色。名相身心柳上煙。惟有死生眞大事。殷勤了辦莫遷延。大眾且道如何了辦。良久曰。吾今無暇爲君說。聽取松風澗水聲。語畢而逝。

何密庵居士法嗣

揚州素庵田大士

僧問補陀路向什麼門出。士曰上座卽今從什麼門入。僧曰抑勒人作麼。士曰看腳下。僧擡頭進前三步。士曰錯。僧便退後三步。士曰且道是你錯是我錯。僧曰未舉已前早知錯了也。士曰正好喫棒。僧無語。士曰若到諸方分明舉似。示眾曰。近來篤志參禪者少。才提个話頭便被昏散二魔纏縛。殊不知昏散與疑情正相對治。信心重則疑情必重。疑情重則昏散自無。

大鑑下第二十七世

鄧尉持禪師法嗣

杭州東明虛白慧旵禪師

族王氏。祖貫湖廣。父爲丹陽稅課司。遂家焉。幼穎悟不類常兒。年十四往從妙覺湛然受業。一日作務次。然問汝在此作什麼。師曰切蘿卜。然曰你只會切蘿卜。師曰也會殺人。然引頸。師曰降將不斬。然異之。會然遷撫之疎山。師聞惟庵唱道松隱將往見。至一小庵自誓曰此行若不徹證決不復回。一定六日。忽舉首睹松豁然有省。遂返晝夜危坐端如鐵幢。諸方因號旵鐵脊。後抵姑蘇鄧尉謁果林。指令參寶藏。具述悟由。藏曰。佛法如大海相似。轉入轉深。那里泊在者裏。一日室中侍立次。藏問心不是佛智不是道汝云何會。師向前問訊叉手而立。藏呵曰汝在此許多時猶作者般見解。師遂發憤寢食俱廢。至第二夜驀然徹證。述偈曰。一拳打破太虛空。百億須彌不露蹤。借問个中誰是主。扶桑湧出一輪紅。藏笑曰。然𨿽如是。也須善自護持。時節若至其理自彰。師受囑辭去。於天目之平山堂結侶坐千日長期。後遊安溪古道山。峯巒秀拔遂有終焉之志。一住三十載。影不出山。道風遠播。宿衲爭趨座下。拓基營繕成大精藍。宣徳乙卯敕額東明禪寺。復命度僧以奉香火。檀施委積師復損余貲重修淨慈大殿。辛酉六月一日忽集眾敍謝訣別。眾請偈。師曰。一大藏教無人看著。爭用得者幾句閒言語。跏趺而逝。茶毗舍利無算。塔於東塢。世壽七十僧臘五十有五。國子祭酒胡公濴爲之銘。

福田來禪師法嗣

建寧府天界雪骨會中禪師

大闡參次。師問從何處來。闡曰逼塞虛空都無來去。師曰旣無來去阿誰拖皮袋到者裏。闡曰內外俱空皮袋何有。師曰如何是祖師西來意。曰西來豈有意邪。師曰臘月三十日到來向何處安身立命。曰信腳踏翻乾坤獨露。師乃示以偈曰。的是金毛親出窟。法輪掉轉入廛來。一聲驀地遙空吼。野犴聞之腦裂開。

東普悟禪師法嗣

舒州投子楚山幻叟荊璧紹琦禪師

蜀之唐安雷氏子。年九歲從玄極通受業。首參無際。一日聞板聲有省。復徧叩月溪海舟諸老。咸稱賞之。正統六年再參無際。際問數年以來在什麼處住。師曰廓然無定。際曰有何所得。師曰本自無失何得之有。際曰者是學得來底。師曰一法不有學自何來。際曰莫落空耶。師曰我尙非我誰落誰空。際曰畢竟事作麼生。師曰水落石出雨霽雲收。際曰。莫亂道。只如佛祖來也不許。縱爾橫吞藏海現百千神通。到者裏更是不許。師曰。和尙𨿽則把住要津。其柰勞神不少。際拍膝一下。師便喝。際曰。克家須是破家兒。恁麼幹蠱也省力。師掩耳而出。至晚復召師詰曰。汝將平昔次第發明處說來看。師從實具對。際曰還我無字義來。師呈偈曰。者僧問處偏多事。趙老何曾涉所思。信口一言都吐露。翻成特地使人疑。際曰如何是汝不疑處。師曰。靑山綠水燕語鶯啼。歷歷分明更疑何事。際曰未在更道。師曰頭頂虛空腳踏實地。際乃鳴鐘集眾畀以袈裟拂子。後出世天柱。僧問如何是天柱境。師曰。澗闊雲歸晚。山髙日出遲。曰如何是境中人。師曰。額下眉遮眼。腮邊耳搭肩。曰如何是天柱家風。師曰。云甑炊松粉。冰鐺煮月團。曰如何是祖師西來意。師曰海神撒出夜明珠。曰學人不會。師曰文殊失卻玻璃盞。問如何是佛。師曰生鐵秤錘。曰如何是法。師曰石頭土塊。曰如何是僧。師曰黑漆拄杖。景泰五年遷投子。上堂。僧問。遠離皖山來據投子。海眾臨筵請師祝聖。師曰鼎內長生篆峯頭不老松。曰。祝聖已蒙師的旨。投子家風事若何。師曰提瓶穿市過不是賣油翁。曰只如祖師道不許夜行投明須到還端的也無。師曰𨿽然眼裏有筋爭柰舌頭無骨。曰趙州道。我早猴白。渠更猴黑。意作麼生。師曰。不因弓矢盡。未肯豎降旗。問和尙今日升座說法未審有何祥瑞。師曰。麒麟步驟丹靑外。優缽華開烈焰中。曰如何是祖師西來意。師曰。雪消山頂露。風過樹頭搖。問寶劍未出匣時如何。師曰神號鬼哭。曰出匣後如何。師曰佛祖吞聲。曰出與未出時如何。師曰無須鎖子兩頭搖。僧提起坐具。師便喝。僧擬議。師便打。乃曰毒蛇頭上揩癢。猛虎口裏橫身。也須是恁般人始得。適來者僧大似一員戰將。敢來者裏奪鼓攙旗。惜乎龍頭蛇尾死在棒下。若解轉身活路。自然不犯鋒鋩。所以道弄蛇須是弄蛇手。不會弄蛇蛇齩殺。復舉法燈示眾。山僧本欲深藏巖穴隱遁過時。蓋爲淸涼老人有未了公案。不免出來爲渠了卻。時有僧問未審淸涼老人有甚不了公案。燈拈拄杖便打曰祖禰不了殃及兒孫。僧曰過在甚麼處。燈曰過在我殃及你。師曰。大凡宗師出世先要拈出己見。然後方可定斷古今。看他法燈如此作略。美則美矣了則未了。幻叟今日亦爲蠶骨老人有未了公案。出來爲渠了卻。若有問蠶骨老人有甚不了公案。應聲便喝。眼目定動連棒打出。大眾。山僧恁麼提持。且道與法燈用處還有優劣也無。若緇素得出。許他是个同參。上堂。拈拄杖。只者些子誵訛。多少師僧到者裏開口不得思量不及舉揚不出。卽今落在山僧手裏。橫也由我豎也由我。提起放下卷舒殺活總由我。以拄杖空中點一點曰。正當恁麼時從上佛祖天下老和尙到者裏只得乞命有分。眾中莫有爲佛祖出气者麼。良久。卓拄杖一下。﹝翟﹡支﹞瞎金剛正眼。靠倒空王寶座。汝等諸人討什麼碗。便下座。上堂。眾集師斂衣就座。良久曰。大眾。分明記取。便下座。示眾。選佛場開定祖機。辧明邪正在鉗錘。禹門浪暖風雷動。正是魚龍變化時。眾中莫有衝波激浪者麼。良久以拂子打圓相。機先一著覿面全提。擊禪牀一下。句外一言和聲揭露。不許停思顧佇。那容擬議分疎。眨得眼來劍去久矣。縱饒佛祖到來也只攢眉有分。何故。蓋爲非言路可通。非心識可測。若是英俊衲僧向未舉以前便當點首一笑。猶較些子。近世人心不古。學者不務眞參實悟。惟是接響承虛。以學識依通爲悟。明穿鑿機緣爲參究。破壞律儀爲解脫。夤緣據位爲出世。以致祖風雕斃魔說熾然。塞佛祖之坦途。瞽人天之正眼。使吾祖教外別傳之道於斯委地。大覺世尊於二千年外早已識得眾生心病。預設多方曲乖規則。故曰末世眾生希望成道無令求悟。惟益多聞增長我見。又曰眾生未悟作何方便普令開悟。所以結制安居克期取證。過三期日隨往無礙。故知解結之有時也。諸大徳。於九十日中還曾證悟也無。已悟者且置勿論。如或未悟則此一期又是虛喪了也。若是眞正道流。以十方法界爲圓覺期場。無論百日千日結制解制。但以舉起話頭爲始。一年不悟參一年。十年不悟參十年。乃至二十年三十年盡平生不悟決定不移此志。直要見个徹頭徹尾眞實究竟處方是放參之日。所謂一念萬年豈虛語哉。豎起拂子。諸大徳還知落處麼。幻叟今日不辭饒舌更爲諸人下个注腳。猛火鑄成金彈子。當機捏碎又渾圇。等閒得失俱拈卻。風送潮音出海門。師到菜園見冬瓜。問園頭者个無口因甚長得如許大。頭曰某甲不曾怠惰一時。師曰主人公還替你出些力气也無。頭曰全承渠力。師曰請來與老僧相見。頭便禮拜。師曰者猶是奴兒婢子在。頭轉身拈篾縛架。師乃呵呵大笑。回顧侍者曰菜園裏有虫。性空首座請益蒙山三關語曰。蟭螟虫吸漧滄海。魚龍蝦蟹向何處安身立命。師曰長安路上金毛臥。曰水母飛上色究竟天入摩酰眼裏作舞因甚不見。師曰五鳳樓前鐵馬嘶。曰蓮湖橋爲一切人直指明眼人因甚落井。師曰明月照見夜行人。曰請師頌出。師曰好與痛棒。曰棒則甘領頌則乞師不吝。師乃大笑頌曰。當機把斷聖凡津。擬議知渠屈未伸。欲識蒙山端的旨。垂鉤意在釣金鱗。天順攺元由匡廬歸蜀。韓都侯於方山建雲峯寺迎師住持。成化九年三月望示微疾。眾請末後句。師展兩手曰會麼。復曰今年今日推車撞壁。撞破虛空靑天霹靂。阿呵呵。泥牛吞卻老龍珠。澄澄性海漚華息。泊然而逝。世壽七十僧臘六十一。

雲南府古庭善堅禪師

本郡昆明人。首參無際示萬法歸一一歸何處話。苦心窮究十載方得透脫。後於隆恩求際印證。際曰子見處如何與老僧不同。師展兩手曰者个非別。際頷之。一日辭際。際曰甚處去。師曰十字街頭訶佛罵祖去。際曰子還來否。師曰不違和尙尊顏。禮拜便行。初遊金臺止大容山。復南還住金陵天界。遷皖桐浮山。示眾。舉汾陽無業禪師曰。古徳道人得意後。茅茨石室向折腳鐺煮飯。喫過二三十年。名利不幹懷。財寶不爲念。大忘人世。隱迹巖叢。君王召而不來。諸侯請而不赴。豈同吾輩貪利愛名汩沒世途。如短販人有少希求而忘大果。師曰。誠哉是言。我等惟掠虛頭妄自尊大。無明三毒潛結於心。逆惡境緣知無解脫。據實而論。且莫管你是知識非知識。除卻一切施爲動靜語默文字。生死到來畢竟作麼生脫去。不得認著个死搭搭向良久處妄想。不得執著个轉轆轆向活脫處狂蕩。但有絲毫差別見覺。直饒脊梁生鐵鑄就。機辯懸河瀉水。未免閻老子打入阿波波阿吒吒。八寒八熱。萬死萬生。灼然灼然。擊拂子。昨夜蟭螟吞六合。虛空撲碎落巖前。復召大眾珍重。後歸昆明古庭示寂。古庭與盤龍南北並峙。至今二大士肉身存焉。

素庵田大士法嗣

佛迹頤庵眞禪師

示眾。靑山疊疊。綠水滔滔。於斯會得。獨步髙超。𨿽然。也是尋常茶飯。古人道欲窮千里目更上一層樓。機不離位墮在毒海。語不驚羣陷於流俗。若向擊石火裏辧緇素。掣電光中明殺活。可以坐斷千差壁立萬仞。諸兄弟。還知有恁麼時節也無。今時諸方說禪浩浩。盡謂腳跟點地鼻孔撩天。究竟具正眼者落落罕聞。所以偏正不一。各立異端。堅執己解。弗通實理。所謂正法難扶邪說競興。古人道信有十分則疑有十分。疑有十分則悟有十分。可將盡平生眼裏所見耳裏所聞惡知惡解奇言妙句禪道佛法貢髙我慢等心徹底傾瀉。莫存毫末。只就未明未了公案上距定腳跟豎起脊梁。無分晝夜無參處參無疑處疑。直得東西不辧南北不分。呆樁樁地卻如个有气底死人相似。心隨境化觸著還知。打破髑髏不從他得。豈不慶快平生者哉。

大鑑下第二十八世

東明旵禪師法嗣

金陵東山翼善海舟永慈禪師

成都余氏子。生於洪武二十七年。幼孤。見僧輒喜。一日聞生死事大發心出家。奮志訪尋知識。首見太初。問父母未生前那个是汝本來面目。師卽從東過西叉手而立。初曰不是不是。師曰兩眼對兩眼。宣徳二年出峽遊燕京。南還至武林謁東明。問無相福田衣何人合得披。明便掌。師曰作麼。明又掌。師曰一掌不作一掌用又如何。明復掌。師曰老和尙名不虛傳。大展具三拜。未幾復遊金陵。正統二年太監袁誠欽師道徳請師開法翼善。五年五月二十九日東明專僧送衣拂至。有偈曰。分付慈海舟。訪我我無酬。明年之明日。西風笑點頭。明年東明如期示寂。

水心月江覺淨禪師

姑蘇沈氏子。十五歲往從古拙芟染。永樂壬寅參峴山宗。後見東明。親依最久。一日問明如何是祖師西來意。明曰你那里去來。師進前曲躬曰那里去來。明便喝。師亦喝。明便打。後庵居天目天順間。遷裏之水心。成化己亥正月十九日戒飭徒眾說偈而逝。壽七十九臘五十一。

天界中禪師法嗣

邵武府君峯大闡慧通禪師

建寧邵氏子。從斗峯祝發。往參雪骨中。一夕有省卽說偈曰。手把淸風斧。毗盧頂豁開。三千諸佛祖。一串穿將來。旦詣丈室見中。中曰還我話頭來。師復說偈曰。坐斷恆沙界。全心一物無。浮雲都散盡。獨耀一輪孤。中印可之。後住君峯。弘治十四年二月十七日集眾說偈曰。人生七十古來稀。更添一歲也希奇。若問老僧何處去。虛空獨露笑嘻嘻。沐浴更衣趺坐而逝。

投子琦禪師法嗣

金陵髙座古溪覺澄禪師

蔚州人。從雲中天暉昶芟染。閱大藏歷五寒暑。於大慧錄中無字話染指。乃叩月溪。復往投子見楚山。親炙久之得盡其旨。隱於固始之南山有年。天順間住金陵髙座。結制小參。三條椽下坐堆堆。把定身心若死灰。撥出鑪中些子火。驚天動地一聲雷。還有不惜眉毛者麼。良久乃曰。有時三世諸佛與火鑪說法。覓火和煙得。有時火鑪說法三世諸佛諦聽。擔泉帶月歸。於斯會得。芥子納須彌也得。須彌納芥子也得。正眼觀來。兩个火鑪三世諸佛結住於靑州布衫。一粒芥子百億須彌收歸於雲門胡餅。兩堂雲水穿又穿不得齩又齩不得。大眾。正當恁麼時畢竟作麼生。還會麼。眉間拶出金剛焰。露柱燈籠盡放光。成化癸巳八月九日沐浴更衣集眾訣別端坐而逝。少頃眾泣。師復開目曰不須如是。復瞑目。

襄陽府大云興禪師

久侍楚山。一日山出郡歸。眾途迎。山曰。我不曾下山。亦未嘗出郡。且道甚處去來。師曰大眾久立請和尙回寺。山曰那里是寺。師曰鐘聲響得好。山呵呵大笑。師便禮拜。後山付偈曰。躬自西州定宗旨。親從投子付袈裟。他年出世提綱要。不立孤危是作家。

涿州金山寶禪師

參楚山。楚問曰面南看北斗且道明甚麼邊事。師曰和尙合取口好。楚曰未在。師曰瞞別人卽得。楚曰如何是透關眼。師振聲一喝。楚曰向上一機又作麼生。師曰靑天日卓午。楚曰未夢見在。師曰木童拈玉綫石女度金鍼。楚曰轉身一句速道速道。師曰雨添山色秀風來竹影移。楚拈拄杖。師便喝拂袖而出。楚曰放汝三十棒。師轉身作禮曰謝和尙慈悲。楚曰。子𨿽有滔天之浪。且無湛水之波。師俛首默然。楚深肯之。

唐安湛淵奫禪師

參楚山親依最久。一日入室次。山問如何是至理一言。師曰有口說不得。山曰松風流水爲什麼卻說得。師曰爲渠無口。山曰你道他說些什麼。師曰和尙適來問甚麼。山曰祇如絕音響處還有說也無。師曰有則灼然有只是聞不及。山曰聞卽且置你道他說个甚麼。師乃豎起拳頭。山曰還有聞得及者麼。師以手指香鑪曰是渠卻聞得。山曰因甚渠卻聞得。師曰爲渠有耳。山曰汝亦有兩耳爲甚聞不得。師曰𨿽然聞不得瞞他一點不得。山曰放汝三十棒。師便禮拜。

石經海珠祖意禪師

掩關次。一日楚山到關前擊門一下曰請關中主相見。師斂手鞠躬而立。山曰趙州無字作麼生。師曰。只爲婆心切。肝膽向人傾。山曰不涉有無時如何。師曰某甲到者裏卻不會。山曰待汝出關與汝一頓。師曰某甲卽今亦不在關內。山指關問曰爭柰者个何。師便喝。山曰天气炎烝善加保護。師便禮拜。

長松大心眞源禪師

三池張氏子。謁楚山。問曰從上佛祖言不及處行不到處請師直指。山拈拄杖曰聻。師便喝。山便打。師又喝。山又打。師便禮拜。一日室中侍立次。山曰向父母未生前道一句來。師曰道不得。山曰因甚道不得。師曰他沒口。山曰又道沒口。師曰謝師答話。

松藩大悲崇善一天智中國師

彭縣人。體貌奇異。年十二從月光受業。後居松藩。一日楚山過其廬。師述悟由。山曰如何是無字意。師曰出匣吹毛劍寒光射鬥牛。山曰趙州因甚道無。師曰波斯嚼冰雪不覺齒牙寒。山曰拈過有無如何湊泊。師曰夜深誰把手同共禦街遊。山曰向上奇特一句作麼生。師曰。秋夜家家月。春來處處華。一雙淸白眼。何用撒泥沙。山印可之。

石經豁堂祖裕禪師

成都巨氏子。久從楚山遊。一日山閱經次。師詣前曰和尙看底是什麼。山便喝曰你道是什麼聻。師亦喝。山舉起經曰。百千三昧無量妙義皆從者一卷經流出。且道者一卷經從甚處得來。師彈指一下。山便休去。

三池月光常慧禪師

簡州李氏子。參楚山。山曰久聞上座嘗覽大藏是否。師曰和尙莫謗某甲好。山曰。白底是紙黑底是墨。畢竟如何是經。師曰和尙莫要不本分。山曰作麼生是不本分底道理。師曰經聻。山曰。似卽似。是卽未是。師便禮拜。

中溪隱山昌云禪師

參楚山。山問汝名甚麼。師曰昌云。山曰號聻。師曰隱山。山曰云在山中隱如何又出山。師曰只因夜來鶴帶過嶺頭關。山曰或爲霖雨時如何。師曰徧潤寰區。山曰忽被猛風吹散時如何。師曰依舊靑天白日。山呵呵大笑。

珪庵祖玠侍者

一日病次。楚山往視。值心上座來山顧師。問曰如何是心。師曰開口不容情。山曰未在。師返顧。心曰何不禮拜和尙。心便就禮一拜。山休去。後病革有痛苦聲。山曰平日得力句到者時節還用得著麼。師點首。山曰旣用得著又叫喚作麼。師曰痛則叫癢則笑。山曰只如三寸气斷向何處安身立命。師曰雨過天晴靑山依舊。山曰從今別後再得相見否。師曰曠劫不違今何有間。山曰恁麼則子不曾病耶。師曰病與不病總不相干。山復執其手曰者是甚麼。師便合掌曰某當行矣。振身端坐而逝。

翠微悟空禪師

關西人久依楚山。一日入室次。山問踏翻大地無寸土徹底窮源事若何。師曰有星皆拱北無水不朝東。山曰還假履踐功用也無。師曰履踐則不無功用卽不可得。山曰只个不可得處亦不可得子又作麼。師擬進語。山震威一喝。師曰恩大難酬便禮拜。

雲南堅禪師法嗣

五臺山顯通大巍淨倫禪師

雲南康氏子。生於宣徳丁未。正統間從無極泰芟染。古庭居浮山。師往叩。室中機契。後住顯通。上堂。無孔鐵錘當面擲。黑漆昆侖攔路坐。莫有挨拶得入拈弄得出底。出來道看。僧問如何是臺山境。師曰不是天晴便是下雨。曰如何是境中人。師曰金剛窟裏萬菩薩。曰未審尋常所說何法。師曰淸風吹幽松近聽聲愈好。問如何是佛法的的大意。師曰今年調雨水農家好春麥。問如何是祖師西來意。師曰待飯仙山轉身卽向汝道。乃曰。拈砒霜作醍醐亦曾有也。撒珍珠如瓦礫誰个不然。開眼上樹特地喪全身。夢升兜率也是揚家醜。未動情思轉魔女盡成菩提寶器。不勞腕力指娑婆便爲妙喜淨邦。長水浚嶽積而來。瑯琊覺冰消而去。信腳踏翻璢璃阱。等閒擊碎珊瑚枝。上堂。三聖震威一喝。正法眼裏撒沙。南泉白刃髙揮。古佛家風掃土。何必不必。探竿豈在人手。湘南潭北。塔樣脫體持來。不萌枝上放春回。烈焰堆中飛片雪。有斯作略可謂其人。誰家井底無天。到處波心有月。上堂。體相用三大齊彰。塵塵攝入。因果智五周頓證。法法圓融。百城煙水不出一毫。十世古今匪移當念。紅澫華開水香觸著蟭螟虫半邊鼻。靑山低處天闊展開瘦蚊子一莖眉。百川競注而水體不流。萬竅共號而風本自寂。金師子不勞踞地。水牯牛隨分納些。動容滿目。家山依舊靑天白日。冬至示眾。五頂瓊瑤堆千松珠玉枝。盡臺山泉石煙雲飛樓湧殿。總是文殊一隻智眼眞光。是汝諸人常在於其中經行及坐臥。還知從不曾動著渠一莖眉毛麼。若也與麼見得。便爾攝大千於毫端。廣塵沙於法界。其或未然。切忌東卜西卜。老僧爲汝諸人眞實告報。今朝冬至一陽生。珍重。示眾。山髙海闊月朗風淸。松蒼石白夏暑冬寒。如是歷歷分明一一成現。且道衲僧分上成得个甚麼邊事。莫有道得者麼。不妨出來道看。若無。老僧自道去也。拈拄杖便下座。示眾。演祖道有則奇特因緣舉似諸人。欲說又被說礙。不說又被不說礙。大小演祖大似靈龜曳尾。一言旣落人耳如何諱得。老僧也有一則奇特因緣。索性舉似大方。令他倚門傍戶者一个个壁立千仞。便下座。示眾。老僧者裏也不說東村李大郎太儉。也不說西社王二姊太奢。也不會安角呼兔。也不會添足畫蛇。早起一盂白粥。午後一碗淸茶。誰管他陳年爛葛藤冷地開華。展兩手曰。汝等諸人來者裏討甚麼乾木查。師有山居吟。無事山房門不開。土階春雨綠生苔。此心將謂無人委。幽鳥一聲何處來。後示寂於本山。

大岡澄禪師法嗣

杭州天眞毒峯本善禪師

祖貫鳳陽吳氏。父宦遊廣東雷陽而生。年十七出家。初遇源明和尙示無字話。師當下便能領解。舉似明。明曰。我二十年看个無字如蚊子上鐵牛。子才學做工夫便有許多知見。復曰觀子根器有異於人。切莫途中被人哄去作長老悞汝大事。師蒙誨卽發願一味拍盲做工夫。自誓此生以悟爲期。慕無際道風入川參叩。會際蒙召赴京。遂掩關。不設臥具惟置小凳。昏重並去凳。一日聞鐘聲有省。說偈曰。沈沈寂寂絕施爲。觸著無端吼似雷。動地一聲消息盡。髑髏粉碎夢初回。再往謁際。適際遷化。遂求證於月溪。溪曰。佛法不是鮮魚。怕爛卻那。日惟東敲西擊暗垂勘驗。一日侍溪園中坐次。溪曰你向來無甚麼話頭。師曰無字。溪曰如何是無字。師曰如今看來恰似口金剛王寶劍。溪曰如何是金剛王寶劍。師曰寒光焰焰耀古騰今。溪曰還我劍來。師曰擬動則犯他鋒鋩。溪曰橫按當軒時如何。師曰佛來也殺祖來也殺。溪曰老僧來聻。師曰亦不相饒。溪曰殺後如何。師曰且喜天下太平。溪曰畢竟如何是無字意。師曰贓賊分明。溪曰賊卽且置還我贓來。師曰六六三十六。溪曰未在更道。師曰夜短睡不足日長饑有餘。溪曰牛過窗欞頭角四蹄都過了因甚尾巴過不得。師曰。了無一法當情。瞥爾通身露地。溪曰你卽今向甚麼處安身立命。師曰何處不稱尊。後辭溪遊浙中。掩關於天目之萬峯庵。月溪亦蒙旨欽賜歸金陵大岡。遣書召師付囑。師適因事他出。溪臨委息命送衣拂畀之。師住山凡四十餘載。天順間建西湖之三塔。洎天目之招明吳山之寶蓮南山之甘露。成化初掩關石屋。後住天眞。僧問如何是和尙家風。師曰。前江潮急魚行澀。後嶺峯髙鳥泊難。僧請益髙峯和尙示眾曰。海底泥牛銜月走。巖前石虎抱兒眠。鐵蛇鉆入金剛眼。昆侖騎象鷺鷥牽。此四句內有一句能殺能活能縱能奪。若人檢點得出一生參學事畢。未審是那一句。師曰待汝悟卽向汝道。僧曰不會。師曰。不見道你有拄杖子我與你拄杖子。你無拄杖子我奪卻你拄杖子。普說略曰。寶劍全提日用中。髙揮大抹肯從容。捲兮魂膽迎風喪。舒也髑髏徧地橫。萬死萬生渾不顧。一槍一騎便收功。趙州性命分明也。血刃參天不露鋒。以拂子拂一拂。虛空廓徹無消息。萬里無雲天漢碧。拶得須彌入澫絲。彌勒釋迦齊叫屈。倒騎鐵馬逐西風。驚得泥牛從海出。諸仁者。若作奇特會孤負己靈。不作奇特會抱贓叫屈。且作麼生會。解藏天下於天下。始見林梢掛角羊。壬寅示寂於天眞。塔建本山。

五臺山普濟孤月淨澄禪師

西河張氏子。首參月溪令看趙州無字話。三日有省。溪異之。復入蜀謁廣福。福問大死底人卻活時如何。師曰眉毛眼上橫鼻孔大頭垂。曰如何是無字意。師曰風行艸偃水到渠成。曰大地平沈虛空粉碎汝向何處安身立命。師曰云消山嶽露日出海天淸。天順攺元還淸涼。代王延詣內掖問道。尊禮之。令旨建寺於華嚴谷。額曰普濟。命師住持。師嘗有山居偈曰。寰中獨許五臺髙。無位眞人伴寂寥。一任諸方風浩浩。常空兩眼視雲霄。甘貧林下思悠悠。竹榻髙眠石枕頭。格外生涯隨分足。都緣胸次略無求。自住丹崖綠水傍。了無榮辱與閒忙。老僧不會還源旨。一任靑山靑又黃。深隱巖阿不記年。名韁利鎖莫能牽。七斤衫子重聯補。日炙風吹愈轉鮮。颯颯春風和鳥哀。淸音直到耳邊來。鑪燒柏子端然坐。對月殘經又展開。後坐脫於本山。

夷峯寧禪師

付法偈曰。祖祖無法付。人人本自有。汝證無授法。無前亦無後。

廣善潭禪師法嗣

鳳陽府槎山護國無用文全禪師

濟南商河劉氏子。年十九投靈巖祝發。初見月天蒙示法要。次參別傳有省入。傳問虛空粉碎大地平沈汝在甚麼處安身立命。師曰昨夜泥牛吞浩月今朝木馬吐淸風。傳曰一歸何處聻。師曰一自白牛歸雪嶺直至如今不見蹤。傳頷之。復往金山謁無極。囑師見寶月。月問有艸鞋錢麼。師曰靑山不露頂。月曰如何是應物現形。師曰孤光明月普天輝萬象森羅全體現。一日月入堂坐次。叫曰寒寒。師便搬火鑪向前。月曰如何是火鑪邊事。師敲火鑪三下。月微笑而出。入室次。月拈拄杖曰者是拄杖子。且道主在甚麼處。師奪拄杖擲地叉手而立。月曰看者漢撞卻拄杖子了也。師拂袖便出。後蒙印可。出世槎山。上堂。法不孤起仗境方生。道本無言因言顯道。今來龍象交參。諸山共處。此非小緣。感皇上之洪恩。賢士大夫之佑護。檀那喜捨。僧眾淸修。安立禪期助斯聖化。命山僧光揚宗眼。令末運得種福田。然𨿽如是。猶未是衲衣下事在。且道作麼生是衲衣下事。僧問三乘卽不問直指事如何。師曰。雙峯頂上鶴棲樹。九龍山下鳥啼華。曰。西來祖意蒙師指。東土相傳事若何。師曰。嶺上有風千古秀。澗邊流水萬年淸。問如何是白水境。師曰。一片荒田堆四野。三間茅屋壯諸山。曰如何是境中人。師曰。白虎頭邊天子廟。黑龍潭上帝王基。曰人境兩忘時如何。師曰。蘇武不知靑羝意。七郎常恨白鴉歸。僧禮拜。師拍案一下。下座。

崇福大慧覺華禪師

維揚劉氏子。初見海舟有省。復參寶月於繁昌。遂蒙印證。住後上堂。舉拂子。威音那畔只是者个。如今目前也只是者个。若喚作拂子瞎卻人天眼目。不喚作拂子瞎卻人天眼目。大眾。畢竟喚作甚麼。若也直下見得。便知迦葉微笑二祖覓心了不可得。紹如來傳燈。續祖宗正脈。良久曰。千聖不能識。以拂子擊香案一下。

頤庵眞禪師法嗣

處州白雲無量滄禪師

示眾。二六時中隨話頭而行。隨話頭而住。隨話頭而坐。隨話頭而臥。心如栗棘蓬相似。不被一切人我無明五欲三毒之所吞啖。施爲動靜通身是个疑團。疑來疑去終日呆椿椿地聞聲見色。管取﹝囗﹫力﹞地一聲去在。

和庵忠禪師法嗣

明州用剛宗軟禪師

示眾。大凡做工夫只要起大疑情不失正念。千疑萬疑祇是一疑。才有間斷卽落空也。見汝等做工夫未曾半月一月打成一片。焉得不走作。果若眞疑現前撼搖不動。自然不怕惑亂。又不得起一念歡喜心。才有絲毫異念卽打作兩橛。只管勇猛忿將去。終日如个死漢子相似。到者般時節。那怕甕中走卻鱉。

大鑑下第二十九世

金陵慈禪師法嗣

金陵髙峯寶峯智瑄禪師

天琦參。師問甚處來。琦曰北京。師曰只在北京爲復別有去處。琦曰隨方瀟灑。師曰曾到四川麼。琦曰曾到。師曰四川境界與此間如何。琦曰江山𨿽異雲月一般。師舉起拳曰四川還有者个麼。琦曰無。師曰因甚卻無。琦曰非我境界。師曰如何是汝境界。琦曰諸佛不能識誰敢彊安名。師曰汝豈不是著空。琦曰終不向鬼窟裏作活計。師曰西天九十六種外道汝是第一。琦拂袖便出。師以偈付曰。濟山棒喝如輕觸。殺活從玆手眼親。聖解凡情俱坐斷。曇華猶放一枝新。

廬山雲溪碧峯智英禪師

少壯苦不識字。晚年信口成章。時多稱之。囑門人智素偈曰。見徹娘生親面目。從今保守者天眞。爪牙養就崢﹝山﹡寧﹞日。哮吼一聲百獸驚。

夷峯寧禪師法嗣

杭州天目寶芳進禪師

付法偈曰。眞性本無性。眞法本無法。了知無法性。何處不通達。

續燈存稿卷第九

續燈存稿卷第十

明嗣祖沙門東吳通問編定

笠澤居士華亭施沛匯集

臨濟宗

大鑑下第三十世

寶峯瑄禪師法嗣

竟陵荊門天琦本瑞禪師

南昌鍾陵人。父江堂。母徐氏。年二十忽念色身無常棄家遠遊。投荊門無說能剃髮。能示萬法歸一一歸何處話。後遇髙郵全首座。同往襄陽途中偶聞婦人呼豬聲。全曰。阿娘墻裏喚哪哪。途路師僧會也麼。拶破者些關棙子。娘娘依舊是婆婆。師矍然汗下。一日染病甚劇。有暉禪者勉師曰病中工夫切不可放過。昔大慧和尙在徑山患背瘡。晝夜叫喚。或問和尙還有不痛底麼。慧曰有。曰作麼生是不痛底。慧曰痛殺人痛殺人。師於言下豁然透得娘娘依舊是婆婆意旨。又一日聞山鹿叫喚。會得日用之中無不是底道理。復往蜀中謁楚山。問曰。某甲間時看來了然明白。及至臨機因何茫然。山曰毫釐有差天地懸隔。後遊金陵。途中忽然如從夢覺。從前所得一場懡﹝怡﹣臺﹢羅﹞。遂參寶峯瑄和尙於髙峯。鍼芥相契遂蒙印證﹝語具寶峯章﹞。師嘗示眾曰。祖師西來。不立文字直指人心見性成佛。更無別法。若向者裏知个落處。定也有分慧也有分。宗也有分教也有分。佛法世法無可不可。腰纏十萬貫騎鶴上揚州。其或不然。定也不是慧也不是。宗也不是教也不是。蓋爲不識本心名爲狂妄。經云虛妄浮心多諸巧見。不能成就圓覺方便。諸佛諸祖惟傳一心不傳別法。汝等不達本心便向外求。於妄心中起妄功用。所謂如邀空華欲結空果。縱經塵劫只名有爲。須知見性成佛。性乃不是見他人之性。佛乃不是成他人之佛。決定是汝諸人本有之性。與十方法界秋毫不昧。人人本具个个不無。但向二六時中一一之處回光返照。看是阿誰。不得執定祇在一處。須是於一切處大起疑情。將髙就下。將錯就錯。一絲一毫毋令放過。行時便看者行底是誰。住時便看者住底是誰。坐時便看者坐底是誰。臥時便看者臥底是誰。見色時便看者見底是誰。聞聲時便看者聞底是誰。覺一觸時便看者覺底是誰。知一法時便看者知底是誰。乃至語默動靜回頭轉腦。屙屎放尿著衣喫飯。迎賓待客周旋往返。一一返看。晝夜無疲。倘若一念忘了。便看者忘了底是誰。妄想起時便看者妄想底是誰。你道不會。只者不會底又是阿誰。現今疑慮。你看者疑慮底又是阿誰。如是看來看去。不妨頭頭獨露法法全彰。萬境不能侵。諸緣不能入。得失是非都無縫罅。明暗色空了無彼此。山河大地日月星辰盡聖盡凡都盧祇是一个誰字。更無別念。上下無路進退無門。山盡水窮情消見絕。豁然爆地一聲。方知非假他求。不是一番寒徹骨。爭得梅華撲鼻香。又曰。世間無法。出世間無法。透得者兩个無法。歸家穩坐。師行腳時嘗遇隆首座者謂師曰。靑靑翠竹盡是眞如。鬱鬱黃華無非般若。師指庭前柏曰時人見此一株柏。如夢相似。

雲溪瑛禪師法嗣

匡山天池林隱淨庵智素禪師

東萊趙氏子。生於正徳甲戌八月十八日。早年父母俱喪。年十五從五臺天成寺大用祝發。謁雲溪瑛得旨。後住天池。上堂。體露金風光皎潔。一色明明無間歇。羚羊掛角覓無蹤。海底蟾蜍吞卻月。荊藩請住東山。上堂。在天天髙。在地地厚。一毫端上應時納佑。此猶是者邊事。且道那邊事作麼生。拊幾曰。釋迦睡重。彌勒起遲。下座。

寶芳進禪師法嗣

嘉興府東塔野翁曉禪師

無趣空參。每呈見解師皆不諾。一日謂趣曰。我有一言要與汝說。趣聳耳而聽。師但笑而不諾。趣再四懇請。師復笑。趣始具威儀作禮跽而哀懇。師乃曰。祖師西來直指人心見性成佛。貴在直下體究。子若果信得及。可放下萬緣參个一歸何處。趣從此死心看話頭。經三載。一日聞雞鳴有省詣師求證。師反覆徵詰。後付衣拂。復示偈曰。非法非非法。非性非非性。非心非非心。付汝心法竟。

吉庵祚禪師法嗣

嘉興府天寧法舟道濟禪師

郡之思賢裏張氏子。年十八猛省出家。父母難之。至二十一歲投天寧爲行者。時默堂受寶月法印歸自繁昌。師往謁。服勤久之。復詣東禪從昂公祝發。參吉庵祚庵。門庭孤峻。師朝夕咨叩。一日聞磬聲豁然洞徹。庵印可之。未幾長安覺王寺請居第一座。室中秉拂機用莫能湊泊。嘉靖初住金陵安隱。僧問如何是安隱境。師曰。三山半落靑天外。二水中分白鷺洲。曰如何是安隱家風。師曰石虎山前斗泥牛水底眠。僧曰不會。師曰用會作麼。精嚴寺晚參。精嚴寺裏撞鐘。府譙樓上擂鼓。同時顯大神通。穿透千門萬戶。大眾還聞麼。若道不聞。爭柰鐘鼓分明人人有耳。若道聞。將甚麼聞。卽今鼓絕鐘消。聞底事作麼生。試道看。卓拄杖。黃金自有黃金價。終不和沙賣與人。陸五臺居士問畫前元有易不。師曰若無伏羲將甚麼畫。臺曰畫後如何。師曰元無一畫。臺曰現有六十四卦何得言無。師曰莫著文字。臺曰請和尙離文字發一爻看。師召居士。臺應諾。師曰者一爻從何處起。又問至人無夢何也。師曰。常人於現前虛幻分別境界。不知全體是夢。認爲實有。而以昏昧想心系念。神識紛飛。境界爲夢。所謂寤寐俱夢。夢中復作夢也。至人於自心境界如實而知。故於現前虛幻境界妙用泠然通徹無礙。而睡夢亦自明明而知。歷歷而覺。所謂寤寐一如者也。故至人無夢之說。非有無之無。乃是無夢無非夢。夢與非夢一而已矣。又問夢裏須臾何以歷涉萬里。師彈指一下曰千里萬里只在者裏。問聖人有妄念不。師曰無。曰旣無妄念何用兢兢業業。師曰兢兢業業故無妄也。問爲政何如得無倦。師曰。榮辱得喪毀譽是非一切不管。但虛其心行其所無事。則無倦矣。問終日喫飯何故不曾齩著一粒米。師曰喫飯底人居士還曾見不。問四方上下有窮盡不。師曰居士試返觀自己心量有窮盡不。士良久曰實無窮盡。師曰世界亦然。又問地獄實有不。師曰人作了惡歷歷自知。𨿽經久遠憶持不忘。便是業鏡。自心明知自惡不能自釋。便是法王。心地不空。地獄實有。心若空了。地獄隨空。示人偈曰。工夫不間四威儀。聽板聞鐘好下疑。打破未生時面目。好來鑪畔受鉗錘。道本無爲豈屬修。有修頭上更安頭。虛空若使重加柄。野艸閒華正好愁。將謂衣中有寶珠。衣穿方信寶珠無。前年尙有無珠說。今日無珠說也無。內不尋思外不求。大千沙界一毫收。塵塵剎剎蓮華藏。認著依然是外頭。人人心上古彌陀。末法人中不信多。念念他方求佛去。不知念念是彌陀。後遷弁山。晚年復退歸天寧。庚申秋示疾。或請說偈。師舉手搖曳而逝。世壽七十四僧臘五十二。茶毗塔於禪悅堂。

天通顯禪師法嗣

湖州天池月泉玉芝法聚禪師

嘉禾富氏子。母馮。生於弘治壬子十一月二十九日。兒時每藉地趺坐折艸念佛。母曰此兒他日必爲佛弟子。稍長淹通經史。年十四從資聖堅法師受業芟染受具。矢志參學夙夜匪懈。一日閱壇經有省。往謁吉庵祚不契。復見法舟濟多所啟發。偶會陽明王公於多士中。王拈袖中鎖匙問師見麼。師曰見。王復納入袖中曰見麼。師曰見。王曰未在。師疑不決。一日聞僧舉僧問大顚和尙如何是見性。顚曰見卽是性。不覺釋然一笑。述偈曰。湖光倚杖三千頃。山色開門五六峯。觸目本來成現事。蒲團今不煉頑空。未幾結制於漏澤之雲峯。忽憶雪巖和尙問髙峯正睡著時無夢無想無見無聞主人公在甚麼處。便見得生死一致寤寐一如。一日聞友人誦天通夢居禪師碧峯寺裏有如來之句。遂詣碧峯。才見便問碧峯寺裏有如來莫便是和尙不。峯曰上座還見麼。師曰總見也是金屑落眼。峯曰。者漢死去多少時。汝來爲他乞命。便歸方丈。次日峯上堂舉古徳曰打破大唐國覓个不會佛法底也無。又曰向南方走了一轉拄杖頭不曾撥著一个會佛法底。此二語甚有誵訛試爲酬一語看。師曰前不構村後不疊店。峯曰未在更道。師曰不遇知音者徒勞話歲寒。峯曰有甚得力句試舉看。師遂呈二偈。峯曰未免落人圈繢。師曰如何得不落人圈繢。峯便掌。曰是落不落。師豁然大悟。平昔所蘊皆冰釋。已而侍峯過杭。遊南屏至宗鏡堂。峯登座曰此處正好說法。師曰說法已竟。峯便下座顧師問曰何者是我所說底法。師曰劍去久矣。峯頷之。遂蒙印可。後歸隱天池。衲子日臻遂成叢席。示眾。至道無爲。非有爲無以造其深。絕學無學。非力學無以臻其極。譬猶玉之在璞。珠之在淵。非剖鑿探求終無以獲。故雪山苦行六年。少林壁觀九載。以至斷臂求法。腰石負舂。趙州三十年不雜用心。香林四十年方成一片。孜孜矻矻廢寢忘餐。惟欲究明大事者。皆參禪學道之榜樣也。柰玆禪林秋暮。法道荒涼。逐妄隨邪無復自振。惟知粥飯現成。不愧虛消信施。或遊心異學肆志辯聰。或穿鑿機緣馳求義解。是皆唐喪光陰徒增業識。如捨父窮子飄轉無據。可勝嘆哉。若是英靈漢直須於生死岸頭猛著精彩。一念純眞纖塵不立。如遇怨敵單刀直入不顧危亡。如墮深井念念無他但求出路。若能具如是深心。管取到家有日在。上堂。舉趙州勘二庵主公案。頌曰。鋪席經過只一般。爭知死貨活人拈。東行賣貴西行賤。看破方知不值錢。上堂。釋迦世尊降誕於毗藍園中。一手指天一手指地。周行七步目顧四方曰。天上天下惟我獨尊。已是漏逗不少。末後拈華示眾曰。吾有正法眼藏涅盤妙心分付摩訶迦葉。露布重彰。末法兒孫不啻狂狗趂塊。便恁麼休去猶較些子。使再揚家醜以聾瞽後昆。豈予之所願哉。只如眾兄弟久參練達者。舉著便知。寧堪矢上加尖。若是初機晚進。不免曲垂方便。還有問話者麼。僧問。金軀初降九龍吐水。聖誕重逢未審有何祥瑞。師曰。金鳳銜華呈瑞彩。錦鶯翻調奏新篁。曰。周行指顧示眞機。今日如何露消息。師拈拄杖曰。拄杖子上透三十三天築著帝釋鼻孔。下透十八重地獄擊破閻羅王頂門。俯應羣機萬象森羅咸稽首。宣揚般若大地山河側耳聽。僧曰恁麼則昔時靈鷲今日天池。師曰。一道禪光輝宇宙。莫將今古較疎親。便下座。陵五臺居士問東土一千七百善知識卽今總在什麼處。師指庭樹鳴蟬曰者裏也有一个。士曰聲響便是麼。師曰喚作聲響卽蹉過也。士又指石問曰無情說法只如者个作麼說得。師曰居士喚者个作什麼。士曰石頭。師曰又道說不得。師於嘉靖癸丑五月十九日示寂。世壽七十二僧臘五十八。有語錄二卷行世。

壽堂松禪師法嗣

建寧府雙峯古音淨琴禪師

本郡建陽蔡氏子。自幼卓犖不羈。每嘆曰世間有求皆苦。不如蚤覓个出身處。年二十五從東峯祝發。初見大闡無所啟發。次謁性空關主得遇宿衲靜晃鄰席。一日見晃閱古梅語錄。中有僧上方丈曰某有个入處。梅便打出。僧又進方丈。梅復打出。晃笑曰。者僧實有悟處。只是大法未明耳。師聆晃語便起身設禮求示入道旨要。晃曰佛性𨿽人人本有。若不以智慧攻化只名凡夫。今欲成辦此事。直須盡掃葛藤枝蔓。只將一句無義味話頭自疑自問自逼自拶。不肯求人說破。不肯依義穿鑿。決要命根頓斷親證親悟。如此晝三夜三迫勒將去。年深月久忽然心華發明如雲開見日。古人公案一一洞了。始知無禪可參無佛可做。頭頭上了物物上通。如人到家不問路也。師蒙示誨卽死心研究看萬法歸一一歸何處話。復過滇南參壽堂。抵雞鳴灘忽然大悟。洎見壽堂鍼芥相投卽承記莂。歸隱雙峯。正徳壬申遷瑞巖。示眾。學道人當截斷諸緣屏息雜念。單提本參話頭。於行住坐臥苦樂逆順一切時中不得忘失。凡靜中所見善惡境緣皆繇不正思惟。但只瞑目靜坐心不精采。意順境流半夢半醒。或貪靜境致見種種境界。若是正因衲子做工夫。當睡便睡一覺便醒。起來抖擻精神摩娑兩眼齩定牙關捏緊拳頭。專心正念切切偲偲疑來疑去。到水窮山盡時節。忽然疑團迸散。頓見自己一段本地風光非從外得。到者个時節才名入門得地。更要求明眼宗匠決擇。不可便休。一法不明直須辧明。一理不通直須通透。假使悟後不能通達化門。古人謂之坐在百尺竿頭。不能至於一切智海。懸崖撒手自肯承當。絕後再蘇欺君不得。珍重。

金臺覺禪師法嗣

杭州徑山萬松慧林禪師

郡之仁和沈氏子。從天目平舒獲聞心要。後遊金陵。聞僧誦丹霞禪師上堂語遂大徹。時伏牛空幻寓廣徳。師往謁呈所見。卽蒙印可。後住徑山。一日辭眾書偈曰。七十六年萍蹤何倚。本無去來應緣而已。書畢而逝。

大鑑下第三十一世

天琦瑞禪師法嗣

隨州關子嶺龍泉無聞絕學正聰禪師

邵武人。族姓奚。母吳氏。髫年出家。二十受具。習止觀惟識論。一日有宿衲詰師曰。大通智勝佛。十劫坐道場。佛法不現前。不得成佛道。其意云何。師依文答之。宿譏訶而去。師從此激勵疑情頓發。坐臥不安經六載。一日聞馬嘶大悟。遂往見天琦。乃蒙印可。住後上堂。舉僧問雲門如何是一代時教。門曰對一說。龍泉則不然。若有問山僧如何是一代時教。劈脊便打曰合取狗口。僧問如何是本來面目。師曰石香亭。曰便恁麼去時如何。師曰喪卻了也。問今朝四月八日天下叢林皆慶如來聖誕。未審如來何處降生。師於幾畫圓相示之。笑巖寶參。一日圍鑪次。師曰。人人有个本來父母。子之父母今在何處。巖曰一火焚之。師曰恁麼則子無父母耶。巖曰有則有佛眼覷不見。師曰子還見不。巖曰不見。師曰子何不見。巖曰若見卽非眞父母。師曰善哉。巖復呈偈曰。本來眞父母。歷劫不曾離。起坐承他力。寒溫亦共知。相逢不相見。相見不相識。爲問今何在。分明呈似師。師卽付以偈曰。汝心卽吾心。吾心本無心。無心同佛心。佛心非吾心。復囑曰。汝當護持。緣熟智愚皆度。師於壬申七月初一示微疾。訣眾說偈趺坐而逝。全身塔於寺右。

沔州古巖禪師

中年雙目失明。笑巖參。師問何所來。巖曰親從關子嶺來。師曰無聞老兄好麼。巖曰好。師曰如何見得好。巖曰老來康健。師曰爭見得康健。巖曰著衣喫飯坐臥經行。師曰與麼則不出常情。巖曰要且常情莫測。師仰面大笑。翌日巖入室。師曰。嶺頭老兄。先師嘗許他悟處見骨。只是太朴無博學。巖曰和尙博學乎。師曰老僧亦非博學。巖曰恁麼則一同也。師曰亦有不同處。巖曰如何是不同處。師曰他有眼我無眼。巖曰和尙若無眼爭見得渠無博學。師又大笑囑曰。子器非凡。宜深根固蒂。廣作利益非汝而誰。惜吾衰老不及見矣。巖拜謝而去。

伏牛濟庵大休實禪師

新鄭李氏子。幼嬰疾苦。甫數歲父母慮其不育命投寶珠受業。年二十訪老宿古心示萬法歸一一歸何處話。尋入火場打三有省。述偈曰。法身本無相。法相本來空。會得者消息。處處顯家風。後往謁天奇和尙。途中遇天眞月印二禪客同至關子嶺。奇問你三人一路麼。師曰𨿽然一路來處不同。奇曰如何是你本來面目。師便珍重。奇曰未在更道。師便喝。奇曰父母未生前喝个甚麼。師無語而出。自後數呈伎倆奇皆不諾。一日侍奇於承天。奇問曰藏身處沒蹤迹沒蹤迹處莫藏身你作麼生會。師曰當堂不正坐那赴兩頭機。奇爲助喜。住後升座。須彌作舞海水騰波。龍象交參人天共聚。大地山河同宣妙句。三賢十聖共證菩提。眉藏寶劍起寒光。袖隱金錘行正令。明殺活。顯全機。舉拂子。還有明眼衲僧不顧危亡向前一肩擔荷得麼。便下座。笑巖參。問如何是祖師西來意。師豎起拂子。巖曰此外更有指示也無。師擲下拂子。巖便禮拜。復敍問參關子嶺話。師曰怪道親見作家來。巖便喝。少頃師又問曰我那老兄別來四十年未知近日鼻孔如何。巖曰與和尙鼻孔一般。師曰上座還見老僧鼻孔麼。巖曰見。師曰向甚麼處見。巖曰兩眼下口門上。師曰有祕密句曾向上座道麼。巖曰曾道。師曰試舉看。巖曰合取臭口。師拈拂子。巖便喝。拂袖而出。

天池素禪師法嗣

襄陽府大覺圓禪師

漢川人。儀貌丰碩。聲如洪鐘。參叩淨庵默契。庵付偈曰。一枝正法眼。列祖遞傳來。付汝待時至。馨香徧九垓。師受囑後隱居襄西。笑巖爽庵參謁求依侍。師曰。上座錯了也。老拙平生溫飽自適別無所長。爽曰某等生死事大。語未竟。師約而笑曰老拙亦有生死何獨爾有。爽曰。某恨晚進多無恆志。和尙豈拒人哉。師曰出家兒本自無事。爾何無事生事。少間曰粥飯自辦始得。師方便莫測。最惡時機不淳誠。一日室中舉外道問佛。不問有言不問無言。世尊良久。外道大悟。師曰。問旣不涉有無。良久亦是閒名。正恁麼時外道悟个什麼。巖擬進語。師遽以手掩其口曰猶掛唇齒在。巖乃釋然曰可謂東土衲僧不及西天外道。占偈曰。自笑當年畫模則。幾番紅了幾番黑。如今謝主老還鄕。那管平生得未得。師稱賞之。後無疾而化。世壽七十三僧臘五十三。

野翁曉禪師法嗣

嘉興府無趣如空禪師

本郡秀水施氏子。生於弘治辛亥十月十八日。幼慕宗乘畱心體究。同法舟濟參訪數載。後見野翁徹法源底。啟關示眾。自結玄關自活埋。自吾閉也自吾開。一拳打破玄關竅。放出從前者漢來。元宵示眾。畫角聲中薦得。觀音未是作家。彩燈影裏知歸。室利謾誇好手。恁麼告報與諸人。也須笑破虛空口。若也未瞥然。再看鰲山顚倒走。參小參。眾立定。師喝一喝曰禍出私門。便歸方丈。示眾。舉修多羅教曰。以思惟心測度如來圓覺境界。如將螢火燒須彌山。師曰我且問你諸人。如來境界旣是測度不得底。畢竟如何合煞。喝一喝。還見教意麼。便下座。示眾。言前薦得已天涯。句下承當路轉賒。一擊鐵圍如粉碎。海天空闊雁行斜。除夕小參。時窮何似日窮好。月若窮來歲亦然。三十六旬窮過了。東村王老夜燒錢。老漢並無一物。應个時節因緣。拈拄杖。只有者个無窮無盡歷劫經年。今夜隨時送去。免教涉蔓相牽。擲下拄杖。歷劫得來今斷送。拍雙空手接新年。示眾。佛是眾生屋裏了事人。眾生是佛屋裏不了事漢。若要一樣。但佛與眾生一時放卻。則無了無不了。卓拄杖。但於事上通無事。見色聞聲不用聾。端陽示眾。佳節端陽何曾訂約。五月五日年年撞著。風搖蒲劍碧楞楞。日照橊華紅灼灼。道在時節因緣。豈論正法末法。向來著意馳求通身是艸。今日信手拈來無不是藥。豎拂子。大眾且道。此藥治甚麼病。擊拂子。不但老維摩。藥王藥上也喫一帖。示眾。豁開頂門眼。照徹大千界。旣作法中王。於法得自在。師一夕湖邊步月適遇一僧。師曰。明月與淸風。水天同一色。人人在个中。只是出不得。僧曰打艸驚蛇作麼。師曰上座又作麼生。僧曰看腳下。師大笑曰將謂胡須赤更有赤須胡。萬曆己卯仲冬師謂門人性衝曰。來歲中秋五六之間吾行矣。子宜知。庚辰八月十六日衝以前期而至。師示微疾。集眾說偈曰。生來死去空華。死去生來一夢。皮囊付與丙丁公。白骨斷橋隨眾。阿呵呵。明月淸風吟弄。語畢端坐而逝。世壽九十。

無盡海禪師法嗣

大休宗隆禪師

僧問如何是祖師西來意。師曰黃瓜茄子。

天寧濟禪師法嗣

嘉興府胥山雲谷法會禪師

本郡嘉善懷氏子。芟染於大云寺。時法舟掩室於天寧。師往參叩。示以念佛是誰話。一日齋次。食器墜地豁然有省。僧問如何是祖師西來意。師曰有水皆含月無山不帶云。僧曰莫更有奇特處麼。師曰切忌喚龜作鱉。問如何某甲直捷用心處。師曰。舉不顧卽差悞。擬思量何劫悟。師居常不設臥具。晝夜危坐。四十餘年如同一日。萬曆三年正月五日示寂。壽七十臘五十六。

嘉興府精嚴東溪方澤禪師

郡之嘉善人。族姓任。首謁法舟於天寧。一日室中舉龍潭見天皇公案。至何處不指示心要。言下有省。後蒙印可。解制秉拂。佛法𨿽徧一切世間而未嘗有絲毫透漏。作麼生結。𨿽未嘗有絲毫透漏。亦未嘗有絲毫囊藏。又作麼生解。故知百丈大師曲引初機。爲此方便誑諕之辭。其實莫能結莫能解也。設使有个孟八郎漢出來道。我能向百丈大師結不得處一結結斷。直使天下衲僧忘前失後求出無門。亦能向百丈大師解不得處一解解開。直使天下衲僧七狼八藉竄身無地。卻甚奇特。諸上座。彼旣丈夫。我能不爾。良久。擊拂子一下曰吽。

天池聚禪師法嗣

浮峯普恩上座

山陰金氏子。年十歲往從延福鑑湖受業。至十九忽念生死事大奮志尋師。初至大慈叩無際。首座示以心生則種種法生之語。師當下有所契入。有偈曰。返本還源便到家。亦無玄妙可稱誇。湛然一片眞如性。迷失皆因一念差。復見法舟於天寧。呈所見。舟可之。又謁萬松休於烏石峯。松問何來。師曰天寧。松曰有何言句。師舉前話。松曰不是不是。師曰。天寧道是。和尙如何道不是。松曰。天寧則是。我則不是。師疑不決。後參玉芝。復舉前話。芝曰。是與不是未出常情。二俱喫棒有分。師曰如何是出常情句。芝與一掌。師當下豁然。平昔礙膺一時融釋。芝曰。汝旣如是當善護持。復以偈囑曰。莫學支流辧濁淸。是非盡處出常情。鐵鞭擊碎珊瑚月。會看東山水上行。

雙峯琴禪師法嗣

建寧府斗峯天眞道覺禪師

本郡建安張氏子。看萬法歸一一歸何處話久而有省。占偈曰。一手拍兮一手鼓。無位眞人出格舞。口中唱出無腔歌。三千諸佛同一母。往見古音求證。音稱賞之。

大鑑下第三十二世

關嶺聰禪師法嗣

北京善果月心笑巖徳寶禪師

金臺之世族。父吳門。母丁氏。生於正徳壬申臘月望日。早失恃怙。年弱冠偶詣講席聽講華嚴大疏。至十地品不覺身心廓然。嘆曰千古同一幻夢耳。遂決志出家。逾年往從廣惠大寂能祝發。明年受具。朝參夕叩。𨿽深信知有。不肯自休務期親證。徧謁大用月舟古春古拙諸老。後至關子嶺參無聞和尙。問十聖三賢已全聖智。如何道不明斯旨。聞乃厲聲曰。十聖三賢汝已知。如何是斯旨。速道速道。師連下數語皆不契。遂發憤寢食俱廢。一日攜籃到澗邊洗菜。一莖菜葉墮水旋轉捉不住。忽有省。提籃喜躍而歸。聞立檐下問是甚麼。師曰一籃菜。聞曰何不別道。師曰請和尙別問來。至晚入室聞舉玄沙敢保老兄未徹話。師曰賊入空室。聞曰者則公案不得艸艸。師喝一喝拂袖便出。未幾復往見濟庵古巖大覺諸尊宿。皆器重之。後再參無聞。乃授記莂。復親炙年餘。辭去回翔湘漢間。後抵金陵寓淨海牛首髙座等處。數載復還金臺。初居圓通。次遷南寺鹿苑慈光善果諸剎。端陽上堂。舉大慧和尙上堂曰。今朝又是五月五。大鬼拍手小鬼舞。驀然撞著桃符神。兩手槌胸叫冤苦。師曰。大慧老漢大似少个禁。方向靑天白日見神見鬼。笑巖則不然。今朝正是五月五。雲從龍兮風從虎。山僧要與現前諸大聖凡賭个賭。信手拈來百艸頭。甜者甜兮苦者苦。拈拄杖。驀然突出者一條。穿過從上諸佛祖。是你現前諸人百樣具有。爲甚麼只少者一个。忽有个見義勇爲底憤憤地向前道。和尙且莫壓良爲賤。若論者一个。敢道人人不欠分毫。放下拄杖曰。汝宛不知。何妨矢上更加尖。堆上重添土。上堂。男兒固奮衝天志。莫若從頭放下來。直把髑髑枯死盡。仍教死眼豁然開。上堂。舉南嶽讓和尙一日問眾曰。道一爲人說法也未。曰已爲眾說法了也。尙曰總未見人過个消息來。乃密遣一僧去探囑曰。待渠上堂時便出問作麼生。看渠有何言句。可記將來。僧往一如所教。馬祖曰。自從胡亂後。三十年不少鹽醬。僧回舉似。尙深肯之。師曰。馬大師三十年不少鹽醬。方可聚徒說法。山僧者裏三十年不曾見个鹽醬。汝等在者裏討什麼碗。以拄杖一時趂散。上堂。當門一隻箭。來者看方便。擬進問如何。穿過髑髏面。僧參問。從上千七百老凍儂。某甲今日一串穿來獻與和尙。伏請判斷。時門外忽聞犬吠。師遽顧侍者看是什麼客來。侍者出。問話僧罔措。師曰上座適才問什麼。僧擬重舉。師與連棒打出。一日有二尼參禮拜起。各立左右。師曰。女子如來前入定。有錢不解使。臺山婆子驀直去。解使卻無錢。你道者兩个老婆禪如何得恰好去。二尼左邊走過右邊右邊走過左邊。合掌相向各噓一聲。師曰與麼非但解老婆禪更會鼓粥飯气。尼曰和尙惜取眉毛好。師曰山僧眉毛且置。我試問你周金剛買油餈點心食到口邊。被婆子奪卻。劉鐵磨請潙山往臺山大會齋。潙山不赴。等是者个時節。你道爲什麼取捨不同。二尼作禮曰。某等若不來禮拜。和尙爭得見古人神通大用。師曰好各與三十棒。恰值拄杖不在。且歸茶堂喫茶。僧問如何是文殊普見三昧。師曰死人眼。曰如何是觀音普聞三昧。師曰死人耳。曰如何是一言道盡底句。師曰死人口。一僧請益金剛經爲人輕賤話。師曰汝有疑否。僧曰有疑。師曰。有疑則爲人輕賤。無疑則應墮惡道。僧沈吟。師曰會麼。僧曰不會。師曰把出你不會底來看。僧曰不會教某甲把出个什麼。師曰汝之罪業劃然消矣。僧歡喜禮謝而去。問。玄沙不出嶺。保壽不渡河。落第幾機。師曰總落第二機。曰如何是第一機。師曰玄沙不出嶺保壽不渡河。曰畢竟得个什麼。師曰灼然畢竟得个什麼。問如何是奪人不奪境。師曰一文錢一个大燒餅。曰如何是奪境不奪人。師曰喫在肚裏了當下飽欣欣。曰如何是人境兩俱奪。師曰你無一文錢也只甘受餓。曰如何是人境俱不奪。師曰。雲門胡餅金牛飯。空腹而來滿腹歸。僧問祖意教意是同是別。師曰。柳影橫塘魚上樹。槐陰罩地馬登枝。僧曰與麼則形影兩分曲直自顯去也。師曰。未曾飽食廬陵米。徒把蒲團認作天。僧參問承聞諸佛出世爲一大事因緣。請問和尙如何是大事因緣。師曰著衣喫飯屙屎放尿。僧不肯。不禮拜而出。師喚回示以偈曰。諸佛出於世。惟爲大因緣。屙屎並放尿。饑餐困打眠。目前緊急事。人只欲上天。談玄共說妙。遭罪復輸錢。僧慚惶作禮而去。一日有兩官人遊山。入門哦曰茂松修竹。回顧見師便問如何是道人家風。師曰茂松修竹。曰有何旨趣。師曰自家觀不足畱與客來看。有士人閱師淨土偈乃問。佛說是經則有六方諸佛出廣長舌相作證。今吾師說偈有何殊證。師曰居士舌頭亦不短。又問何爲不思議功徳。師曰前街人喚犬後巷罵貓兒。又問老師今年髙壽了。師曰論年不見个葷腥。作麼不槁瘦了。僧問。處處入法界念念見遮那。如何是遮那。師曰淨地不須屙。舉趙州和尙問投子大死底人卻活時如何。投子曰不許夜行投明須到。師頌曰。三十六物都灰燼。只遺一雙枯眼睛。置向九衢深夜後。無光明處作光明。舉世尊拈華公案。頌曰。師資妙契芥投鍼。似海如山無處尋。石火光中曾著眼。始知佛祖不傳心。舉經題﹝﹖北﹞字。頌曰。黑白未分已墮偏。那堪擬議費鉆研。西乾此土諸賢聖。鼻孔撩天總被穿。示座主偈曰。荷鉏到處賣工夫。三兩文錢足可圖。鉏得他家田地淨。自家田地盡荒蕪。示僧。法中幽趣眼中醫。向上玄機境上塵。黑漆桶邊篐子斷。太平國內自由人。靜坐寒巖此病難。男兒爭肯自相瞞。轉身一步無多子。始信塵含法界寬。師嘗室中垂語曰。佛未出世祖未西來。元無佛法世法之名。迥出黑山鬼窟一句作麼生道。又曰。佛旣出世。祖已西來。佛法世法相爲建立。不犯化門。道將一句來。又曰。佛生凡聖對待之門。世法佛法名言彊立。總拈過一邊。衲僧本分一句試道將來。又曰。尋常間語言問答。甚平易甚不思議。剛被人問个如何是汝本有底佛性。爲甚麼卻反眼豎口啞。又曰。旣爲佛子志階佛地。因甚一个佛字最不喜聞。師晚年退居京城柳巷。於萬曆辛巳正月十六日示寂。奉全身塔於小西門外。世壽七十僧臘四十有八。

大川洪禪師法嗣

五臺山龍樹庵寶應禪師

一日晨興睹明星有省。述偈曰。日出東山。月沈西嶂昨。日今朝曾無兩樣。

五臺山楚峯和尙

居祕魔崖十餘載。木食澗飲。人不堪其憂。師恬如也。一日聞火爆聲豁然大悟。占偈曰。眼睛突出死柴頭。赫赫神光照四洲。觸處現成人不委。幾回春去又逢秋。

玉堂和尙

僧問如何是道。師曰看腳下。曰如何行履。師曰驀直去。

無趣空禪師法嗣

蘇州車溪無幻古湛性衝禪師

秀水張氏子。初以俗士見無趣。遂有所契。尋棄家從趣芟染。趣一日問師曰。徑山頌三玄三要曰。徹骨徹髓道一句。三玄三要絕遮護。此二句中山僧欲取一句爲法。你道取那一句好。師曰和尙適才問那一句。趣瞋目叱曰得恁無記性。師曰祇爲和尙徹骨徹髓。趣曰。不然。爲汝一人卽得。爭柰大眾何。師曰。取卽不辭孤負先聖。喪我後人。趣曰如是如是。師往徑山結茅。集無趣語錄。一日歸覲。趣曰一向作得些什麼事。師曰某甲買得一段田。收得原本契。書請和尙僉押。卽將集本呈上。趣接得展看曰者是我底你底聻。師曰和尙不得攙行奪市。趣便將集本擲下。師便趨出。少頃呈偈。趣曰者是你作底麼。師曰某甲鼓粥飯气。若謂有所作。孤負和尙不少。趣點首。住後示眾。大道無向背。至理絕言詮。迥出三乘。髙超十地。萬法不到處特地光輝。生佛未分時靈源獨耀。不落見聞不隨聲色。直下無一絲毫頭。徧界全彰奇特事。直饒棒頭取證喝下承當。猶是曲爲。今時更或光境俱忘契心平等。究竟亦非的旨。所以道向上一路千聖不傳。學者勞形如猿捉影。到者裏絕行絕解絕照絕用絕理絕事。若倚天長劍凜凜神威。如鐵牛之機羅籠不住。今日明眼人前不敢囊藏被蓋。八字打開去也。拈拂子曰。諸上座還委悉麼。耀古騰今只者是。大千沙界一閒身。示眾。孤峯頂上闊步大千。十字街頭知音少遇。不禮維摩詰。不尊傳大士。良久。出頭天外看。誰是个般人。示眾。三界惟心萬法惟識。卓拄杖。昨宵時雨滴空階。一片綠苔俱打濕。示眾。大道體寬長空絕迹。按下雲頭別通消息。同生同死風行艸偃。且道把住爲人好。放行爲人好。乾坤一合地胡餅。日月兩輪天气球。示眾。明明百艸頭。明明祖師意。笑殺老龐公。至今猶瞌睡。魯祖見人便面壁。不解寒溫。祕魔走到便擎叉。全無禮義。南山鱉鼻不若死鰍。西院鑷刀渾如鈍鋸。且道大悲如何爲人。輪王總未拋三寸。徧界先聞刀斧聲。浴佛上堂。毗籃園裏曾呈醜。古佛堂前又露形。不是日光三昧力。如何洗得你身淸。大眾。釋迦老子今日誕生。未審此時還曾落地也未。一僧出曰落地了也。師曰你見甚麼人說。僧無語。師曰杓卜聽虛聲。僧問淸虛之理畢竟無身時如何。師曰道者合如是。曰向上更有事也無。師曰。雪隱鷺鷥飛始見。柳藏鸚鵡語方知。問和尙百年後向甚麼處去。師曰千株松下百艸頭邊。師燒火次。僧問如何是自性天眞佛。師曰與我般一束柴來。僧肩柴至又問。師曰者奴子好惡也不識。便打。問如何是最上一乘。師曰藤穿篾縛。曰意旨如何。師曰三十年後。僧參。師問何處來。曰廬山。師曰。古人道不向廬山尋落處。象王鼻孔漫撩天。如何是廬山落處。曰請和尙尊重。師便低頭休去。示念佛偈。發心念佛。循公道念念無私佛卽靈。念到公私俱不現。惟心惟佛更何論。念佛休論閒與忙。時時無間始相當。一聲喚醒慈悲主。剎剎塵塵是淨邦。眞心念佛錦添華。功徳難量等海沙。六處顯然全體現。同名同號更無差。火炮偈。團圞無縫罅。綿密不通風。一點無明發。分身剎土中。示人。動口全拋一片心。擬思量處不知音。百千年外看家話。倒腹傾腸說與君。起念求心心卽念。頓然無念念無心。九重之內常爲主。徹古該今不動尊。盡心竭力作工夫。內外推尋實總無。正恁麼時無計可。忽聞村內一聲歌。卽心卽佛隔皮言。非佛非心亦是權。端的要知眞實處。直須吐盡野狐涎。師庵居二十餘載。萬曆庚戌受徑山請。不數月疾作仍返車溪。辛亥冬示寂。茶毗塔於徑山。世壽七十二僧臘三十。

大鑑下第三十三世

笑巖寶禪師法嗣

常州宜興龍池一心幻有正傳禪師

溧陽李氏子。年二十二往荊溪投靜樂院樂庵芟染。蒙庵示誨。師遂矢志曰若不見性明心決不將身倒睡。一夕聞璢璃燈華熚爆聲有省。舉似庵。庵頷之。未幾庵遷化。師直造燕都謁笑巖和尙於觀音庵。巖問上座何來。師曰南方。巖曰來此擬需何事。師曰但乞和尙印證心地工夫。巖曰若果識得心地那更有工夫印證耶。師曰。𨿽然。不得不舉似過。巖曰參堂去。師珍重便出。至晚入室。方具述所以。巖驀踢出只履曰向者裏道一句看。遂把話頭一時打斷。懡﹝怡﹣臺﹢羅﹞而出。通夕不寐。翌旦巖出方丈見師猶佇立檐下。驀喚上座。師回顧。巖翹一足作修羅障日月勢。師豁然悟旨。後禮辭。巖乃書曹溪正派源流付之。復贈一笠曰覆之毋露圭角。師受囑徑往臺山縛茅於祕魔巖。居十有三載。會鶴徵唐公問道。懇師南還。住荊溪之龍池居六載。復遊燕都寓普照。後歸龍池。上堂。無上法王有大陀羅尼門名爲圓覺。驀豎拂子曰會麼。鷂子已飛天外去。呆郎猶向月邊尋。上堂。一切法不有。一切法不無。若能如是會。水上按葫蘆。佛誕上堂。今晨四月八日是我釋迦如來示生降誕之時。山僧忽然思量起來。二千五百餘年已來不知有多少路見不平之輩。務要別尋一个人來與我釋迦老子比勝負較優劣殊。不知我釋迦如來是何等一个面孔。汝諸人還知得我釋迦如來腳跟立地處麼。還曾夢見我釋迦如來頂相麼。良久曰。舉手扳南斗。回身倚北辰。出頭天外看。誰是个般人。驀豎拂子曰。雲門大師來也。擲拂子便下座。上堂。老僧者裏不問你久參晚進。貴要正知見。知見若正了生死如反掌。大抵不落斷常有無二乘偏見。更有甚麼商量。若有僧問作麼生是正知見。但向他道老僧在你腳下。良久。喝一喝下座。僧問如何是祖師西來意。師曰屋北鹿獨宿。僧曰不會。師曰溪西雞齊啼。問如何是奇特事。師曰蝦蟆捕大虫。僧曰恁麼則不奇特也。師曰貓兒捉老鼠。僧禮拜。師便喝。僧曰老和尙爲甚麼放某甲不過。師厲聲曰老僧有事你且去。有士人訪次。舉僧問雲門如何是諸佛出身處。門曰東山水上行。問師意作麼生。師曰無孔笛幾人解吹。士曰弟子試問和尙得否。師曰得。士曰如何是諸佛出身處。師曰西河火裏坐。士大夫從師遊。師每舉門前冷落車馬稀。老大嫁作商人婦二語。罕有契者。有山居偈曰。五峯云頂古文殊。盡日跏趺總笑余。半點苦寒禁不得。躊躇未了又躊躇。師風度簡易。神觀凝肅。以法道爲己任而機用妙密迥出常情。於萬曆甲寅二月十二日示寂。先一日有僧自臺山來。師與劇談宿昔。抵暮索浴。眾察師意。懇請遺訓。師舉所著帽者三。眾無語。師撫膝奄然而逝。世壽六十六僧臘四十四。茶毗靈骨塔於本山之右。

金陵靈谷曇芝禪師

參笑巖問曰。古人道打破鏡來相見。旣打破鏡向什麼處相見。巖曰慚惶殺人。師於言下釋然領旨。遂忘卻禮拜舞蹈而出。服勤數載。巖付偈曰。微笑拈華第一機。相傳八八未知非。今將從上非非法。分付英賢力荷歸。

五臺瑞峯三際廣通禪師

久侍笑巖。室中機契。付以偈曰。一念不生諸數滅。萬機休罷十方空。界空數滅漚澄海。諸佛眾生影現中。後居臺山。壽昌經參問曰某於古徳機緣尙有疑處乞師指示。師曰試舉看。昌曰臨濟大師道佛法無多子畢竟是个什麼。師曰向道無多子又是个什麼。昌曰玄沙謂靈云未徹那里是他未徹處。師曰大似玄沙未徹。昌曰。趙州道臺山婆子我爲汝勘破了也。未審勘破在什麼處。師曰卻是婆子勘破趙州。昌又擬進問。師曰知是般事便休。昌禮謝而退。

嘉興府天寧幻也佛慧禪師

會稽史氏子。母夢僧托宿而娠。幼志出家。年十四禮天臺松谷受業。一日晨課至白毫宛轉五須彌忽然身心脫落。前後際斷。舉示谷。谷令參訪。遂往燕都謁笑巖和尙。親炙久之蒙印可。後住燕山天寧。上堂。簫吹鳳至。琴奏鶴來。缽展龍降。杖攜虎伏。因緣會遇鍼芥相投。諸仁者。卽今是醒邪夢邪悟邪迷邪。莫有道得底麼。良久曰。鐘聲徹曉夢魂多。雞唱黃昏沈醉客。若欲了生脫死也不消得。唵穆栗臨娑訶。便下座。示眾。西來大意乾屎橛。多少禪人齩嚼不徹。當時我悔來遲。不然攔胸推他一跌。管教他屙又屙不出。免使兒孫橫說豎說。咦。曉送千峯日。春回大地華。柳煙門外綠。遊子未歸家。參。居四載。遷優曇多寶。晚年南還寓嘉禾天寧。僧參。師曰甚處神祇何方靈聖。僧曰金粟。師曰在彼作甚麼。曰充園頭。師曰蔬菜臨割時還叫痛麼。僧作負痛勢。師曰老僧刀也未下叫喚作麼。僧曰今日親見和尙。師曰如盲摸象各說異端。師於利濟之事靡不從事。處身節儉未嘗干謁。將示寂。命侍僧取歷日視之。曰二日可。吾去矣。侍僧驚問何往。師曰吾將有所適。僧跪泣願爲眾少畱。師笑曰更後三日亦可。至期沐浴跏趺而逝。時崇禎戊辰八月五日也。壽九十有一。塔全身於城北之懶石庵。師有懶石語行世。

車溪衝禪師法嗣

嘉興府南明慧廣禪師

鹽官韓氏子。出家於興善寺。謁無幻衝示趙州無字話。一日遊徑山就地拈得片紙。有觀方知彼去去者不至方之句。釋然有省。往見無幻舉似之。遂蒙印可。後首眾於徑山。示眾。前年年鼻孔無半邊。去年年兩眼不完全。今年年精骨獻靑天。顧左右曰。廣上座禪已說了。汝等作麼生會。良久曰。參。泰昌攺元仲冬二十七日囑後事畢。奄然而逝。

大鑑下第三十四世

禹門傳禪師法嗣

明州天童密雲圓悟禪師

宜興蔣氏。父曦。母潘。兒時喜兀坐。若有所憶持者。及長睹壇經深信宗門下事。一日采薪見堆柴突露面前有省。二十九棄家投龍池幻有和尙。三十三祝發時中看得心境兩立。請益於幻。幻曰若到者田地便放身倒臥。師益昏惑。幻惟罵詈。偶過銅棺山忽覺情與無情煥然等現。覓纖毫過患不可得。正所謂大地平沈底境界。時幻居燕都普照。師往省覲。幻曰汝離我三載有新會處麼。師曰一人有慶萬民樂業。幻曰汝又作麼生。師曰特來省覲和尙。幻曰念子遠來放汝三十棒。師拂袖便出。一日侍立次。幻曰忽有人問汝如何抵對。師向前豎起拳。幻亦舉拳曰老僧不曉得者个是什麼意思。師曰。莫道和尙不曉得。三世諸佛也不曉得。一日幻召師至前。拈起拂子曰諸方還有者个麼。師震聲一喝。幻曰好喝。師又連喝兩喝歸位立。幻曰更喝一喝看。師便出法堂。次日幻上堂。以衣拂付之。一日召師入室曰。老僧昨夜起來走一轉。把柄都在手裏了。汝等爲我扶持佛法。師曰。若據某甲扶持佛法。任他○○○○○都來。總與三十棒。莫道分明爲賞罰。僧問如何是五眼圓明。師曰老僧祇有兩隻。問如何是奪人不奪境。師曰百萬軍中斬顏良。曰如何是奪境不奪人。師曰取了荊州放魯肅。曰如何是人境兩俱奪。師曰殺卻陳友諒並吞數十州。曰如何是人境俱不奪。師曰當今天下太平國王萬歲。曰。料簡已蒙師指示。全提向上事如何。師以拄杖﹝翟﹡支﹞曰速退速退。問某甲到此一月不見堂頭時如何。師曰者老漢甚處去也。僧擬議。師便打。上堂。一葉落天下秋。一塵起大地收。今朝七月六日。無論一葉落不落而天下秋。眾兄弟已備知矣。舉拂子。一塵起也。作麼生是大地收底道理。擲下拂子。若知撲落非他物。始信縱橫不是塵。下座。普請上堂。據眾兄弟擔了飯米來伴悟上座。各各計明。己躬下事不合動靜。眾兄弟。然而諺有之曰。有例不可滅。無例不可興。百丈和尙創叢林立規矩有普請例。及諸尊宿亦有普請說。所謂作則均其勞。飯則同其食。自今觀之似乎不然。作者應當作。閒者應當閒。致令古風雕喪法門澹薄。無他。蓋主法者不舉之過也。要且者般事無處得藏竄。所以謂之大道。謂之公案。擔荷者般事須是者般漢。若是畏刀避箭躲懶偸安。不足爲伴。𨿽然。卻有个驗處。且道以何爲驗。良久曰。打鼓普請看。上堂。我覺洪師弟募萬人緣。要往臺山齋僧。今日先從家裏齋起。悟上座無以報答。驀拈拄杖曰。不但洪師弟。設使釋迦老子文殊普賢諸大菩薩。乃至獅象狐狼泥豬疥狗。法界有情總到者裏。悟上座別無供養。總與他一頓。從教怨入骨髓永劫不忘。擲下拄杖。將此深心奉塵剎。是則名爲報佛恩。下座。上堂。六月日頭眞个熱。赤肉團邊如火逼。試問現前諸兄弟。無位眞人徹未徹。若也徹。向無陰陽地上豎去橫來。若也未徹。未免明日熱如今日。下座。上堂。開方便門示眞實相。拈拄杖擊香幾一下。方便門開也。豎起拄杖。眞實相示也。諸人還委悉麼。若也見得徹去。便可以拈拄杖作丈六金身用。將丈六金身作拄杖子用。然後拄杖子﹝跳﹣兆﹢孛﹞跳上三十三天築著帝釋鼻孔。東海鯉魚打一棒雨似盆傾。汝等諸人切莫向古廟裏去躲。一棒打折你驢腰。莫言不道。下座。解制上堂。八月一。結制畢。腰間包。頭上笠。通玄寺裏放門開。行腳衲僧攙先出。被人拶著要翻身。切莫隨人穿卻鼻。復舉洞山曰。秋初夏末將謂忘卻。東去西去亂走作麼。直須向萬里無寸艸處去。坐斷路頭。石霜曰。出門便是艸。奴見婢殷勤。大陽曰。直饒不出門亦是艸漫漫地。同坑無異土。者隊老漢總被山僧折倒了也。諸人還知出身處也無。若也知得。日銷萬兩黃金不爲分外。其或未然。萬古碧潭空界月。再三撈摝始應知。喝一喝下座。上堂。今朝五月五日。知事頭首要老僧升座應个時節。老僧再三思量無可計較。何也。雄黃燒酒固是不宜。要且無个銅錢買糯谷。思量到計窮力極。忽然得个富不有餘貧無不足底平等法門。正好與世移風易俗。乃擎起兩拳曰。只將者兩个大粽子供養大眾。一任橫齩豎齩。忽然齩著自家底。管取人人飽足。免得窮廝煎餓廝炒。上堂。僧問如何是過去佛。師曰釋迦老子。曰如何是現在佛。師曰大地眾生。曰如何是未來佛。師曰莫妄想。乃曰諸人盡道解制。殊不知天童之制結解不結解總不必論。只如老僧終日趂著大眾。不挑磚便搬瓦。不運土便擡石。見你們稍遲縮。不是喊便是罵。汝諸人作麼生會。還知老漢爲人處麼。良久曰。三生六十劫。師於萬曆丁巳繼席龍池。次遷臺之通玄禾之金粟閩之黃檗明之育王天童。凡六坐道場三十餘年。宗風大振。座下踰三萬指。海內宿衲久已領徒住山者。向師之風願就弟子之列親炙座下。師於去就纖毫不苟。每嘆應庵老祖著艸鞋住院。其於天童𨿽以無功用行變化荊棘林於笑談之頃。然數出山每爲護法挽畱。室中示門弟子。每舉懶殘和尙偈及寒涕垂膺話。且曰貞觀向道欲瞻風彩。上表遜謝往返三四。引頸就刃神色儼然。我敬四祖道信大師。茅茨石室累煩聖主。且請前行。吾從別道。澡身淨發跏趺而逝。吾敬汾州無業和尙。休心息念斷絕扳援。賜紫及號力陳昔誓。收付有司恬然受刑。吾敬芙蓉道楷禪師。崇禎辛巳國戚康宇田公爲皇貴妃賫紫衣入山請師升座說法。復得兪旨住持金陵報恩。師以衰老遜謝。明年春拽杖歸通玄。七月三日示微疾。五日手書復護法祁侍禦。六日有僧自都中來問。喝作喝會棒作棒會。入地獄如箭射。畢竟作麼生會。師便打。僧禮拜。師曰千句萬句皆從自了。自己不了喫棒不了。七日晨興巡閱匠工如平日。及午歸丈室。語侍僧倦甚。登寢榻。少頃方起坐。跏趺未竟泊然而逝。世壽七十有七僧臘四十有六。全身迎還天童。塔於幻智庵右隴。

常州磬山天隱圓修禪師

荊溪閔氏子。自幼失怙。鬻蔬奉母。聖賢懿行聞輙能行。祖以義讓居旃陀羅肆。師湣而不樂。恆持觀世音菩薩名號。弱冠聽講楞嚴。一切眾生皆由不知常住眞心性淨明體用諸妄想。此想不眞故有輪轉。惕然知有生死大事。遂往投龍池幻有和尙。二十四得度。參父母未生前本來面目。久未有入。一日隨幻出窯。同事謂聞四大名山菩薩出現神通廣大。幻曰者裏也不少。師進曰如何是者裏神通。幻曰快度磚來。師於言下有得。時中逾覺精采。偶展楞嚴至佛咄阿難此非汝心。驀然打失本參。會幻北行。師掩關龍池。閱古人公案。復於雲門扇子話去不得。力究兩載。聞驢鳴大悟。乃曰。忽聞驢子叫。驚起當人笑。萬別與千差。非聲非色鬧。解關與同參密雲公趨京都覲幻於普照寺。幻曰別來三載各呈似看。師進曰。人說北地寒。我說南方暖。寒暖不知人。窮人知寒暖。幻頷之。次日入室。問歷歷孤明時如何。幻曰待汝到此與你道。師便喝。幻曰汝還起緣心麼。師拂袖便出。又事幻著衣次。幻指椅曰汝上坐待我拜你爲師。師笑呈偈曰。木人提唱笑呵呵。更著衣衫誰識他。昨日﹝間﹡見﹞來是男子。今朝還作老婆婆。幻笑曰此甚愜老僧意。復與同參遊歷教海。徧謁諸尊宿。事幻掌記室。南北往來盡得心髓。萬曆庚申誅茅石磬。次遷法濟。後住報恩。上堂曰。禪非解會。道絕功勛。妙體湛然。眞機獨露。不可以心思。不可以意想。不可以言宣。不可以默照。不可以色見。不可以聲求。一念回光便同本有。恁麼則釋迦老子睹明星時見个甚麼來。者裏透得頓越三祇。坐斷報化佛頭。隨時著衣喫飯。還有向上一路在。驀豎拄杖曰。釋迦老子在諸人眼睫毛上放光動地。祇是不得動著。動著則三十拄杖。何故。不見道丈夫自有衝天志。不向如來行處行。上堂。一塵不立猶在半途。截斷眾流尙居門外。且道誰是到家者。顧左右云。觀音菩薩將錢買糊餅。放下手時原來是饅頭。到者裏直得如天普蓋似地普擎。耳裏藏得須彌山。眼裏著得四大海。方有語話分。且道此人渾身在甚麼處。委悉麼。數聲淸磬是非外。一个閒人天地間。上堂。拈拄杖曰。老僧有時拈拄杖子不作拄杖子用。有時拈拄杖子作拄杖子用。有時以拄杖子行徧四天下。擲向壁角落裏。有時拋下拄杖子獨自打頓去。諸人者裏見得。便會得我臨濟大師的賓中主主中賓賓中賓主中主。𨿽然。切不得動著。動著則打你頭破腦裂。莫言不道。卓拄杖。示眾。今朝正是臘月半。大事分明須了辦。莫待臨時有屈伸。解脫門開成大患。堂中个个老成人。著著拈來要方便。言言見諦剔祖燈。自古傳持吹毛劍。吹毛劍。有何驗。當陽拈出與人薦。驀擲拄杖曰。洎合停囚長智。示眾。靈源湛寂智體自如。觸處洞然隨方應用。目前無法拈來物物全彰。个裏無私舉起頭頭成現。須是恁麼人行得恁麼事。且道那个是恁麼人。禾山打鼓。雪峯輥球。趙州喫茶。雲門糊餅。到者裏總用不著。且道有甚長處。卓拄杖曰。偶然獨立千峯頂。閒看湖帆自往來。示眾。舉雲門曰。盡十方世界乾坤大地天下老和尙。以拄杖畫一畫曰。百雜碎。雪竇曰。者老漢是卽是。要且無出身之路。如今拄杖在雪竇手裏。復橫按曰。東西南北甚處得來。師曰。雲門解放不解收。雪竇解收不解放。山僧今日拄杖子在手。卓一下曰。盡十方世界乃至天下老和尙總在者裏。要東便東要西便西要南便南要北便北。到者裏還有全放全收者麼。喝一喝曰。豈容淺見衲僧會。惟許通方作者知。示眾。今時禪門大變。總是个弄虛頭漢教壞人家男女。不肯指點人做實地工夫。剛剛學些魔嘴說話。不顧本分中黑漆漆地。老僧者裏不比諸方。容人打口令謂之參禪。若要在此住。須將從前學來的盡情吐卻。淨淨地本分參究一回。討个分曉始得。若不如斯。唐喪光陰有何利益。一日琇書記攜二貓上方丈問師那个好。師指曰者个好。琇便擲下而去。復入見貓在地便與一踏。師拈拄杖打趂。琇轉身曰和尙也爭命。師打曰你不知鼠的害。只欲行祖師門下事。琇髙聲曰說甚祖師不祖師。師曰與麼爲甚踏殺貓。琇曰和尙作者个說話入地獄如箭射。師乃低頭歸方丈。至晚小參舉前話曰。老僧到者裏性命幾合不存。眾中有人代得一轉語相救老僧麼。篛庵曰。大眾。和尙今日普請。拂袖便出。師曰過去了也。琇曰。箭去西天十萬里。猶在大明國裏擬議。亦出。師卓拄杖曰。𨿽然如是。不因漁父引。爭得見波濤。僧問如何是第一句中薦得堪與佛祖爲師。師曰。覿面春風和气。眉分八字縱橫。如何是第二句中薦得堪與人天爲師。師曰。揭開雲裏月。休向暗中行。如何是第三句中薦得自救不了。師曰。言中有響知歸。不免借他家路。問如何是法身邊事。師曰黑漆桶。如何是法身。師曰爛東瓜。如何是法身向上事。師曰三家村裏酒簾子。問如何是句到意不到。師曰言言見諦步步迷蹤。如何是意到句不到。師曰。只在舌頭尖。盡力吐不出。如何是意句俱到。師曰。有時獨倚庭欄上。閒看梅開三五枝。如何是意句俱不到。師曰。落花流水去。空負浪遊人。問山嶽傾頺爲甚煙霞不散。師曰捨大戀小。曰獨臨玉鏡爲甚眉目不睹。師曰打破鏡來相見。問。日裏卽有睡中卽無。如何得寤寐一如去。師曰誰與你道的有無。曰不會。師曰不會最親切。問。最初一步卽不問。未審踏著个甚麼。師曰半夜裏偸瓜。曰偸後如何。師曰未到你在。問世尊睹明星意旨如何。師曰黑裏白。僧曰。三乘等觀性空而得道。如何是性空。師拈拂示曰者个三十七文買的。問學人未到磬山先喫棒了也。師曰空頭禪和。曰再求賜棒。師曰老僧無者閒气力。師風儀磊落。賦性恬退。親炙龍池凡一十八載。累命分座說法皆辭遜。初入磬谷值雪深五十餘日。炊煙幾絕。師於饑禽野獸中安之晏如。獨念法門衰。晚師道陵夷。力恢濟上綱宗。大闡別傳旨趣。痛呵穿鑿。嚴辯正邪。四方向道之士承風踵接。競喧宇內磬山。崇禎乙亥九月二十三日示寂。世壽六十有一僧臘三十有七。奉全身塔於報恩。順治己亥門人崇遺命遷塔歸荊溪海會寺之左。

紹興府雲門雪嶠圓信禪師

鄞縣朱氏子。年九歲聞誦彌陀經水鳥樹林皆悉念佛念法念僧。遂知信向佛乘。至二十九歲棄家。後訪秦望禎公。禎舉他心問僧何處來。僧曰天竺。心曰我聞有三天竺你從那一竺來速道速道。其僧茫然無對。師聞舉疑情頓發。次日拽杖登石髙聲提曰。從那一竺來速道速道。忽然前後際斷如空中出迸日輪相似。乃說偈曰。石貼背脊骨。翻身脇肋骨。仔細看將來。動也動不得。復喝曰。張三殺人李四償命。欲往天臺訪尋知識印證。忽擡頭見古雲門三字。豁然大悟。復說偈曰。一上天臺云更深。腳跟踏斷艸鞋繩。比丘五百無蹤影。若見他時打斷筋。遂返縛茅只髻峯。復謁雲棲蓮池大師呈偈曰。不解西方不學禪。偶來塵世只隨緣。三間茅屋傍溪住。兩扇竹窗關月眠。破盡衲衣那有結。養長頭髮欲成顚。自從會得西來意。白雪飄飄六月天。次參龍池。室中機契。萬曆四十三年遷徑山千指庵。後住廬山開先。癸未遷嘉禾東塔。晚住越之雲門。僧問如何是雙髻家風。師曰一堆土竈萬个峯頭。僧曰大師法嗣何人。師曰遠山終日看雲裏鐵牛嘶。曰如何是祖師西來意。師曰破二作三。曰意旨如何。師曰常言俗語。問月生雲際時如何。師曰甚麼時節。曰樹雕葉落時如何。師曰鳥不宿。問四大分散時向甚麼處去。師曰棺材裏。曰意旨如何。師曰埋在土裏。僧禮拜。師便喝出。上堂。四十年來恁麼行。斬開碧落血腥腥。其中果有希奇事。師子遊行不問程。稽首燈王如來。普願微塵國土眾生同入般若波羅蜜門。大眾且道。般若波羅蜜門作麼生入。舉拂子曰。鑑。升座。見身無實是佛身。了心如幻是佛幻。了得身心本性空。斯人與佛何殊別。某上座則不然。鮎魚水底聚。鷂子貼天飛。會得个中意。成佛更無疑。崇禎八年開府余大成司理黃端伯等眾護法訪師。請於徑山大殿上堂。咄咄咄。徑山乃唐宋已來之徑山。擊拂子。八十一人在此經過。非今日之徑山。非一日之徑山也。千年常住一朝僧。今日祖令當行。十方坐斷。且道還有祥瑞也無。鐘樓生耳朵。佛殿又懷胎。黃公問如何是鐘樓生耳朵。師拈起香曰會取者个。黃曰如何是佛殿又懷胎。師曰產下也。黃禮拜曰須是和尙始得。師乃曰。今承眾檀越命老僧登於此座。理荒殘之祖席。扶陳爛之頹綱。者个喚作狗尾續貂。那管家家門前火把子。釣魚船上謝三郎卽不問。媳婦騎驢阿家牽。道將一句來。還有人道得麼。一拂擊開金殿月。萬家無个不光明。卽日眾居士延師齋於寒翠樓。師曰老僧今年六十六。復輪指曰。丙丁戊己庚。良久。怪道把人牽來拽去。元來水牯牛入命宮。拖泥帶水。東觸西觸。𨿽然。且喜水足艸足。一日示微疾。書訣眾偈曰。小兒曹。生死路上須逍遙。皎月冰霜曉。喫杯茶。坐脫去了。書畢擲筆而逝。時丁亥八月二十六日也。世壽七十七僧臘四十八。全身塔於雲門右麓。

湖州淨名抱朴大蓮禪師

臨安駱氏子。年十五投妙嚴祝發。二十二往雲棲受具。初遊講席。一日自念數年以來於教相旨趣𨿽有理會處。生死岸頭全用不著。遂更衣入徑山。禪期三七日中廓然洞徹。述偈曰。自幼失親娘。徧覓於他鄕。驀然一相見。更不再思量。解制卽往荊溪叩龍池幻有和尙。問曰自遠趣風乞師指示。池曰老僧牙齒疎缺。師曰親切處更乞一言。池據座。師喚侍者點茶來。池曰上座不妨伶俐。師曰某甲耳聾。池休去。一日辭去。池曰老僧猶有語言未盡在。師曰和尙言𨿽未盡其意某甲巳知。池曰且道老僧意作麼生。師便喝。池曰再喝一喝看。師轉身便出。池以源流拂子付之。住後僧問佛是何義。師曰覺義。僧曰佛還迷否。師曰迷。僧曰旣覺云何復迷。師曰不迷又問作麼。僧曰也須問過。師拈棒打出。問如何是奪人不奪境。師曰蛺蝶穿華彰。曰如何是奪境不奪人。師曰掀眉掃白雲。曰如何是人境兩俱奪。師曰彼此無消息。曰如何是人境俱不奪。師曰推窗看月明。魚山熊居士問萬法歸一一歸何處。師舉茶杯曰請茶。熊曰我在靑州作一領布衫重七斤作麼生。師曰脫殼烏龜飛上天。問如何是麻三斤。師曰斤兩分明。師於崇禎二年八月示寂。

興善廣禪師法嗣

嘉興府普明鴛湖妙用禪師

海寧鄭氏子。從興善南明廣公受業。嘗謁無幻衝指示法要。後度夏徑山。偶閱思益經有省。述偈呈廣。廣呵之。執侍數載。一日檢傳燈至演祖下載淸風公案。膺礙釋然。同雪嶠大師夜話次。雪忽舉手指月曰者半个那里去了。師乃良久。雪曰也只得半个。師曰者半个那里去了。雪亦良久。師曰也只得半个。一日示寂。索筆書偈曰。生也錯死也錯。鐵牛掣斷黃金索。擲下筆曰。咄。遂泊然而寂。時崇禎十五年十月十一日也。

續燈存稿卷第十

續燈存稿補遺

黃龍忠禪師法嗣﹝大鑑下第十七世﹞

袁州慈化普庵印肅禪師

本郡宜春餘氏子。母黃。生於政和乙未十一月廿七日。誕時有異徵。年十五往從壽隆賢公受業。賢以法華授師。師曰。諸佛玄旨貴悟自心。數墨循行何益於道。賢大異之。俾服勤左右。閱七載始獲剃染受具戒。遂參牧庵於潙山。禮拜起便問萬法歸一一歸何處。庵舉拂示之。師當下契旨。尋還受業踰十年。至紹興癸酉始受慈化請。住後緇素翕然向風。諸緣畢集。不數載梵宇金碧如從天降。雄壯妙麗甲於湖南。師𨿽乘願而出。濟物利生猶自以所詣爲未足。乾乾朝夕脇不沾席者十有二年。一日閱華嚴合論至達木情忘知心體合。豁然大悟。述偈曰。捏不成團撥不開。何須南嶽又天臺。六根門首無人用。惹得胡僧特地來。後於乾道己丑七月廿一日忽索筆書偈於丈室西壁。沐浴更衣跏趺而逝。世壽五十五僧臘二十八。奉全身塔於本山。有語錄四卷行世。

月幻禪師法嗣﹝大鑑下第二十七世﹞

伏牛物外無念圓信禪師

金臺髙氏子。生於宣徳己酉。九歲出家。受具後首見無際於隆恩有省入。天順己卯歸牛山結茅。辛巳復詣繁昌參月幻。幻問何處來。師曰牛山。幻曰人在者裏牛聻。師曰覿面不相識全體露堂堂。幻曰𨿽然如是頭角不全在。師曰某甲今日山行困。幻復拈起竹篦曰。喚作竹篦則觸不喚作竹篦則背。上座作麼生。師曰有勞神用。幻曰未在更道。師便進前奪竹篦擲於地。幻軒渠大笑。師曰某甲罪過。便作禮。幻乃撫而印之。師庵居三十載。開法伏牛。僧問。龐居士道一種沒弦琴惟師彈得妙。某甲今日請和尙彈看。師欬嗽一聲。僧曰不會。師曰鐘作鐘鳴鼓作鼓響。僧曰意旨如何。師曰馬祖去世久矣。問如何是卽心卽佛。師曰富兒易驕。曰非心非佛又作麼生。師曰窮坑難滿。曰某甲不會。師曰。若道卽心卽佛大似好肉剜瘡。若言非心非佛何異灸瘡加艾。直饒道不是心不是佛不是物也是平地喫交。且道畢竟如何。坐來拭幾添香火。粥罷呼童洗缽盂。

潔空通禪師法嗣﹝大鑑下第二十八世﹞

黔中正法雪光禪師

族趙氏。徧歷諸方。至靈峯度夏聞舉嚴陽尊者問趙州公案有省。舉似寂照。照曰。無功用處正好用功。莫認些子光影有悞生平。復結冬於景徳。一日定中聞巖瀑聲觸發。默舉從上佛祖機緣一一透得。遂往參潔空。從頭舉似之。空曰。不見道莫謂無心云是道。無心猶隔一重關。道了便入寢室。師自是茫無意緒懷疑不決。一日見寒山詩吾心似秋月之句。凝滯頓釋。後庵居古山。臨終書偈而逝。

雪峯瑞禪師法嗣﹝大鑑下第二十八世﹞

性空和尙

嘗作顯宗歌曰。達此宗。無今古。拶破虛空還自補。聲色堆頭妙覺場。放去收來無間阻。體中妙。夜半木人臨鏡照。波斯南岸嚼寒冰。塞北胡兒街市鬧。用中玄。石女吹笙碧樹巓。趙州葫蘆掛東壁。村中王老夜燒錢。玄中玄。妙中妙。寶絲网裏斗明珠。須向暗中通一竅。海潮音。熾然說。師子筋琴彈白雪。兩岸靑山笑點頭。百年狐兔形摧滅。

大闡通禪師法嗣﹝大鑑下第二十九世﹞

君峯淸祥上座

久依大闡。一日忽有省。呈偈曰。法性空無礙。平等觀自在。截斷兩頭機。是名超三界。

性空和尙法嗣﹝大鑑下第二十九世﹞

荊州圓通夢庵懶牧湛覺禪師

長安曲江張氏子。幼慕禪悅。從藍田秀芟染。矢志究明生死大事。朝夕孜孜至於寢食俱廢。一日有省。往見性空求爲決擇。遂蒙印證。成化丙戌開法圓通。上堂。選佛場艸深三尺。空王殿浪卷千尋。圓通有一句子。囫圇吐不出。吐出不囫圇。若有人檢點得出。許他具一隻眼。

續燈存稿卷第十一

明嗣祖沙門東吳通問編定

笠澤居士華亭施沛匯集

曹洞宗

大鑑下第十六世

淨慈暉禪師法嗣

常州華藏明極慧祚禪師

舉洞山冬夜喫果子公案。頌曰。洞山果子誰無分。掇退臺盤妙轉機。今夜爲君輕點破。牡丹華下睡貓兒。

雪竇宗禪師法嗣

泰州廣福微庵道勤禪師

郡之兪氏子。上堂。舉僧問同安如何是和尙家風。安曰金雞抱子歸霄漢。玉兔懷胎入紫微。曰忽遇客來將何祇待。安曰金果早朝猿摘去。玉華晚後鳳銜來。師曰。廣福則不然。有問如何是和尙家風。只向他道。翠竹叢邊歌欵乃。碧巖深處臥煙蘿。忽遇客來將何祇待。沒底籃兒盛皓月。無心碗子貯淸風。

善權智禪師法嗣

越州超化藻禪師

開鑪上堂。雪滿寒窗燒盡丹霞木佛。冰膠野渡凍殺陜府鐵牛。直得寒灰發焰。片雪不畱。任運縱橫現成受用。諸禪徳還會麼。衲帔蒙頭坐。冷暖了無知。

天童玨禪師法嗣

明州雪竇足庵智鑑禪師

滁州吳氏子。兒時母與洗手瘍。因問曰是甚麼。師曰我手何似佛手。早失恃怙。依眞歇於長蘆。時大休居第一座。深器之。後隱象山。深夜開悟求證於延壽。復見大休。住後上堂。世尊有密語。迦葉不覆藏。一夜落華雨。滿溪流水香。

大鑑下第十七世

華藏祚禪師法嗣

東谷光禪師

上堂。藏身處沒蹤迹。無影樹頭靈鳥宅。沒蹤迹處莫藏身。不萌枝上春華坼。有來繇。誰辧的。天曉西風拂拂吹。松釵一徑爭拋擲。

雪竇鑑禪師法嗣

明州天童長翁如淨禪師

生而岐嶷不類常童。長學出世法。參足庵於雪竇。看庭前柏樹子話有省。呈頌曰。西來祖意庭前柏。鼻孔寥寥對眼睛。落地枯枝才﹝跳﹣兆﹢孛﹞跳。松蘿亮格笑掀騰。庵頷之。出世閱數剎。後遷淨慈。復奉敕升天童。捧敕黃示眾曰。雲開九天呈起。日看彩鳳銜出。且道如何委悉。急急如律令。敕開鑪上堂。召眾打圓相曰。个是天童火鑪。近前則燒殺。退後則凍殺。忽有个漢出來道合作麼生。﹝囗﹫力﹞火鑪動也。上堂。霜風號肅殺。霜葉墮蕭騷。舉拂子曰。看。惟有玲瓏崖嵬望轉髙。所謂天童滯貨今朝短販一遭。莫有酬價底麼。下座。巡寮上堂。外不放入。內不放出。痛下一槌。萬事了畢。且道如何。太白峯前令斬新。內外紀綱俱委悉。進退兩序上堂。開無間地獄。現閻羅大王。聚夜叉一部。列牛頭兩行。與其進者劍樹上猛火進用。與其退者刀山裏寒冰退藏。且道理會甚事。叵耐飯飽弄筯。判斷屎急尿牀。其或未然。華柳春風入戲場。上堂。天童鐵臭老拳頭。打殺江湖水牯牛。夜深忽然生个卵。天明推出大日頭。且道如何曬﹝日﹡良﹞諸人焏濕處。免教行步滑如油。謝造橋上堂。去那邊去。來者裏來。中間絕壑斷崖。且道如何相接。以拂子作彎橋勢曰。看。依稀金磴闊。彷佛彩虹彎。人從橋上過。又作麼生。松蘿影裏開天巧。翰墨光中入畫看。上堂。靈云見處桃華開。天童見處桃華落。桃華開春風催。桃華落春風惡。靈云且置。莫有與天童相見底麼。春風惡桃華。躍浪生頭角。新起妙嚴慶懺升座。推倒多年老鼠窠。掃空平地笑呵呵。從空架起生頭角。蓋覆驢牛不厭多。今朝成就。大緣千古。發揮大事。且道如何。斫額任他門外客。到家還我个中人。復舉文殊問無著近離甚處。著曰南方。殊曰南方佛法如何住持。著曰末法比丘少奉戒律。殊曰多少眾。著曰或三百或五百。師曰春風勾引鷓鴣啼。著問文殊此間佛法如何住持。殊曰龍蛇混雜凡聖交參。著曰多少眾。殊曰前三三後三三。師曰。平地波瀾鉤鐵船。者兩轉語要與諸方眉毛廝結。更有兩轉語要與諸方點眼。或三百或五百。銅錢鐵錢省數足百。前三三後三三。蘿卜芋奶淺貯滿擔。諸方忽然眼開。決定拍手大笑。笑个什麼。不笑巴叉便笑杜撰。𨿽然笑者還稀。忽有人問天童多少眾。便向他道。新起妙嚴誇第一。一齊都在畫圖中。師六坐道場。未稟師承。眾有是請。師曰我待涅盤堂裏拈出。果臨終拈香曰。如淨行腳四十餘年。首到乳峯失腳墮於陷阱。此香今日不免拈出。鈍置我住雪竇足庵大和尙。並書辭世偈曰。六十六年罪犯彌天。打个﹝跳﹣兆﹢孛﹞跳活陷黃泉。咦。從來生死不相干。書畢泊然而逝。塔全身於本山。

大鑑下第十八世

天童淨禪師法嗣

雪庵從瑾禪師

因僧請益倩女離魂話。師示以頌曰。南枝向暖北枝寒。何事春風有兩般。憑仗髙樓莫吹笛。大家畱取倚欄看。﹝按師嗣心聞賁。系濟宗。誤入此﹞

襄州鹿門覺禪師

參長翁。值翁上堂曰。一个烏梅似本形。蜘蛛結网打蜻蜓。蜻蜓落了兩片翼。堪笑烏梅齩鐵釘。師在眾中不覺失笑曰。早知燈是火。飯熟幾多時。後承印可。出住鹿門。示眾曰。盡大地是學人一卷經。盡乾坤是學人一隻眼。以者个眼。讀如是經。千萬億劫常無間斷﹝報恩秀曰。看讀不易﹞。師嘗作五位頌曰。正中偏。月黑雲籠午夜天。佛祖無蹤凡聖盡。个中誰辧往來源。偏中正。金井玉盤秋水冷。海天紅日已生東。餘輝不照毗盧頂。正中來。戴角披毛知幾回。應物轉身全得妙。云收終不露崔嵬。偏中至。覿面誰能容擬議。手提妙印不當風。大用繁興豈凝滯。兼中到。無舌兒童方會道。撥塵何處得逢源。撒手回途還得妙。

大鑑下第十九世

直翁舉禪師法嗣

明州天童云外岫禪師

世居昌國。生而身材眇小。精悍有餘。往從直翁和尙受業。究明曹洞宗旨徹法源底。出世慈溪石門。歷象山智門。遷郡之天寧。升住天童。師機用奔軼絕塵。𨿽鶻眼龍睛亦無窺瞰分。能巧譬傍引務欲俯就學者而曲成之。洞宗之傳獨賴焉。上堂。鬧市紅塵裏有鬧市紅塵裏佛法。深山巖崖中有深山巖崖中佛法。山僧昨日出城。鬧市紅塵裏佛法一時忘卻了也。行到二十里松云。便見深山巖崖中佛法。大眾且道。如何是深山巖崖中佛法。良久曰。白雲澹佇出沒太虛之中。靑蘿夤緣直上寒松之頂。謝首座書記藏主上堂。以拂子打圓相曰。摩訶衍法離四句絕百非。又打一圓相曰。禮之用和爲貴先王之道斯爲美。又打一圓相曰。摩尼珠人不識如來藏裏親收得。諸人還見麼。所見不同互有得失。天童者裏毋固毋必。師後示寂。無餘貲。禪者率錢津送後事。建塔葬於本山。

鹿門覺禪師法嗣

靑州普照一辧禪師

精究教相旨趣。後棄去往參鹿門。得言外旨。出世中都萬壽。室中嘗設百問勘驗諸方。一曰聲前薦得落在今時。句後承當迷頭認影。作麼生是空劫已前自己。又曰二邊純莫立。中道不須安。且道什麼處相見得个端的。又曰回途轉位直須戴角披毛。喚作畜生得麼。又曰念念釋迦出世。步步彌勒下生。爲什麼擬心卽錯動念卽乖。又曰有口贊不舉。無言心自明。是則裂破虛空。不是則鬼家活計。上人端的處道將一句來。如是憧憧籌室。契其機者鮮焉。師嘗作四賓主頌。賓中賓。天涯奔走幾經春。負學論功日轉貧。行海淵深須徧涉。義天空闊不容塵。賓中主。衣穿瘦骨露無餘。獨鎭寰區暉太初。三尺匣中誅佞劍。百篇囊裏薦賢書。主中賓。丹墀鞭靜九宮開。萬里江山絕點埃。脫卻襕衫戴席帽。聲聲只道那邊來。主中主。重巖幽邃鎖煙岑。古洞龍吟霧气深。石女唱歸紅焰裏。木人運步覓知音。又頌浮山示投子十六題。一識自宗。問答休將句偈酬。到頭佛祖一齊收。九年面壁已多事。立雪神光亦彊求。二死中活。今時及盡更何親。云鎖幽巖凍鎖津。堪羨嶺頭增意气。雪中獨綻一枝春。三活中死。合頭相似喜人情。水月空華鏡像榮。荒徑客迷芳艸渡。擬將石火當天明。四不落死活。到頭采汲不虛施。運水搬柴自合時。燕語未歸簾幕靜。曉鶯啼處綠楊垂。五背捨。三峯華嶽總平治。雪壓寒林折凍枝。一念不生全體現。纖毫才動落階墀。六不背捨。路闊巖髙碧澗流。山華開徧接雲樓。雨餘何處鶯聲囀。不顧殘春語未休。七活人劍。耳聽無如眼聽親。南山下雨北山云。動容舉止方圓異。大賞將軍不語勛。八殺人刀。凜凜霜風刮地生。千山冰雪路難行。未萌已落威音際。才擬玄微墮阱坑。九平常。春來幽谷水泠泠。策杖優遊傍釣汀。好个太平無事客。汨羅未必獨惺惺。十利道拔生。少室靈山事宛然。不曾談教不安禪。回光一句超今古。大丈夫兒誰後先。十一言無過失。默時似說說時無。迷悟剛令與道疎。莫謂人根有利鈍。粗言細語不關渠。十二透脫。雪後風和曉霽天。鶯啼華笑柳含煙。鳳樓不宿桃源客。半夜穿靴入市廛。十三透脫不透脫。劈箭機鋒著眼看。當陽趂妙哂傍觀。雲橫谷口迷巢鳥。雪擁柴門去路難。十四稱揚。寒潭不與月爲期。萬古松聲韻不移。眼聽耳觀如會得。方知佛祖密傳持。十五降句。當臺明鏡影難藏。露柱燈籠自舉揚。千聖不曾畱半偈。少林已是不相當。十六方入圓。攜琴玉女夜歸時。鳳轉丹霄入紫微。香霧噴華煙靄重。汀洲漁棹月依稀。又五位頌曰。正中偏。斗柄初橫半夜前。密室不燃龍鳳燭。廣寒宮殿月當天。偏中正。木女手提無字印。失曉昆侖暗皺眉。自然羞睹秦時鏡。正中來。劍樹刀山也自摧。玉馬嘶聲離月殿。九重依舊鎖蒼苔。偏中至。大用縱橫無巧智。漁歌樵唱謁金門。太平不是將軍致。兼中到。頭角完全無異號。脫珍著斃入廛來。縱橫踏破今時道。

大鑑下第二十世

天童岫禪師法嗣

明州雪竇無印大證禪師

族番陽史氏。生於大徳丁酉正月二十四日。自幼穎異。從昌國寺智節芟染受具。山遊初謁荊石琬於圓通不契。時云外唱道天童師往依之。一日入室次。鍼芥相投遂命典藏。復見中峯於天目。雅相器重。至正間詔天下名衲善書者書金字藏經。師應詔。事竣上賜織金屈眴之衣。泰定初南還。丞相脫歡公領行宣政院事起師出世衢之南禪爲云外嗣。云外嗣直翁舉。直翁嗣東谷光。東谷嗣明極祚。明極嗣自得暉。蓋隰州古佛之六世孫也。繼領光孝。遷信之祥符。至正七年移越之定水。閱九年遷雪竇。上堂。千說萬說不若覿面一見。昨日二十九。今朝七月一。報汝參玄人。光陰如箭疾。娘生兩隻眼。个个黑如漆。急急急。回頭看取天眞佛。良久曰。是何面目。下座巡寮喫茶。上堂。妙不妙。衲僧鼻孔多無竅。玄不玄。剎竿頭上無靑天。志士寧容袖手。良馬豈待加鞭。全超棒喝。不落蹄筌。百鳥不來春又過。巖房贏得日髙眠。居四年退歸定水之圓明庵。明年辛丑九月二十一日示寂。世壽六十有五。闍維牙齒數珠不壞。舍利明瑩。建塔庵後。

普照辧禪師法嗣

磁州大明寶禪師

嘗作五位頌曰。正中偏。月鎖深宮午夜前。燭殘人靜丹墀冷。一片虛明照碧天。偏中正。曉天不掛秦臺鏡。金烏才擬出扶桑。依稀還被輕煙映。正中來。深夜寒梅雪裏開。馥馥幽香無間斷。頭頭觸處絕纖埃。偏中至。大用全彰無忌諱。攜手相將賀太平。熙熙風物從來異。兼中到。妙盡功忘非善巧。枯木龍吟大地春。靈根秀出寒巖艸。

慈云覺禪師

普照室中垂問曰。聲前薦得落在今時。句後承當迷頭認影。作麼生是空劫已前自己。師曰。半夜石人無影像。縱橫誰辧往來源。問。不見一法始是半提。作麼生是全提底道理。師曰石馬驟千山。問。喫飯忘其饑。力充忘其飽。作麼是力充底人。師曰。巨靈擡手無多子。分破華山千萬重。問。直得不恁麼來者猶是兒孫邊事。如何是向上人。師曰半夜烏雞雪裏啼。問。行玄體妙落在今時。究理窮源關山萬里。只如未知有底人如何趨向。師曰牀窄先臥。問。迷時千卷少。悟後一言多。且道悟了底人如何履踐。師曰出不由戶坐不當堂。問。岸如欲止先停棹。車若不行須打牛。如今打牛也。車行也未。師曰下載淸風付與誰。

大鑑下第二十一世

大明寶禪師法嗣

太原府王山體禪師

侍大明室中十年。未嘗露圭角。一旦辭去。或問大明侍者何往。明曰禪和家諸方來諸方去。何介意哉。又問參學何似。明曰。若道有參學。栽他頭角。若道無參學。減他威光。於是一眾方疑。後蒙印許。久隱西山。府運兩衙請住王山。師嘗謂眾曰。師子有三種。第一超宗異目。第二齊眉共躅。第三影響不眞。若超宗異目者。見過於師堪爲種艸。若齊眉共躅者。減師半徳落在今時。若影響不眞者。狐犴猥勢羊質虎皮。又曰旣有尊貴之位。須明尊貴底人。須知尊貴底人不處尊貴之位。方明尊貴不落階級。五位頌曰。正中偏。夜深古殿鎖輕煙。寂寂苔封塵不立。密密光輝未兆前。偏中正。玉人不睹臨臺鏡。子夜星河霧气濃。依舊靑山不露頂。正中來。木人攜杖火中回。趂起泥牛耕練色。放教石馬步蒼苔。偏中至。轉側相逢全意气。交輝終不犯鋒鋩。大用縱橫無變異。兼中到。明暗盡時光不照。石女有智妙難窮。解栽絕頂無根艸。

仁山恆禪師

久侍大明遂臻堂奧。明付以衣拂。師曰某甲不是恁麼人。明曰不是恁麼人自不殃及渠。師以法乳恩深僶勉而受。明復囑曰。汝旣如是。第一不得容易爲人。若輕脫躁進。必有坎坷。

大鑑下第二十二世

王山體禪師法嗣

磁州大明雪巖滿禪師

初見普照寶。照曰兄弟年俊正須參叩。老僧當年念念常以佛法爲事。師乃避席曰和尙卽今作麼生。照曰如生冤家相似。師曰若不得和尙此語幾乎枉行千里。照便下禪牀握師手曰作家那﹝報恩秀曰。死灰裏一顆荳爆﹞。復參王山得受記莂。繼踵住持。上堂。舉洞山示眾曰。秋初夏末兄弟東去西去。直須向萬里無寸艸處去。良久曰。只如萬里無寸艸處作麼生去。石霜曰。出門便是艸。大陽曰。直饒不出門亦自艸漫漫地。師曰。三个老漢𨿽然異口同音。未免撞頭磕額。何也。一人大開口了合不得。一人髙擡腳了放不下。一人緊閉門了出不去。王山卽不然。徧十方界非外。全在一微塵。在一微塵非內。徧十方界。只者一微塵許也須及盡不可得。向那里安門。甚處入艸。還會麼。休侵洞嶺初秋艸。請看疎山臘月蓮。僧問髙郵定和尙透网金鱗以何爲食。定曰乾屎橛。師聞之曰謝供養。五位頌曰。正中偏。邃洞沈沈鎖翠煙。午夜碧空淸似鏡。一輪明月上層巓。偏中正。欲曉云濃封野景。雪屋靈明夢未醒。冥然又若寒宵永。正中來。木人攜錫下崔嵬。縱橫不履今時地。石徑祥蓮襯足開。偏中至。懶提妙印無眞僞。碧莎叢裏恣情眠。一任巖前華雨墜。兼中到。突兀三光曾未照。夢手敲空聽者稀。迥然不墮宮商調。

勝默光禪師

舉九峯不肯首座公案。頌曰。元座徒亡一炷煙。九峯豈是抑髙賢。若將一色爲承紹。孤負先師不借緣。示眾。舉麻谷振錫話曰。是無可是。非無可非。是非無主。萬善同歸。梟雞晝夜徒自支離。我無三寸。鱉得喚龜。迦葉不肯。一任攢眉。

大鑑下第二十三世

雪巖滿禪師法嗣

燕京報恩萬松行秀禪師

河內解人也。族姓蔡。往從邢州淨土寺贇公芟染受具戒。首參勝默。令看長沙轉自己歸山河大地話。經半載無所入。默曰我只願汝遲會。一日忽有省。復舉玄沙未徹話有疑。遂往叩雪巖於大明。未逾月不覺伎倆頓盡。因命掌記。後承付囑。尋還淨土。辟萬松軒以自適。耆舊惇請住持。次遷中都萬壽承安。丁巳詔住大都棲隱禪寺。晚居報恩。小參。舉昔有跨驢人路遇眾僧。問何往。僧曰道場去。人曰何處不是道場。僧以拳毆之曰。者漢沒道理。向道場裏跨驢不下。其人無語。師曰。人人盡道者漢有頭無尾。能作不能當。殊不知卻是者僧前言不副後語。汝旣知舉足下足皆是道場。何不悟騎驢跨馬無非佛事。萬松要斷者不平公案。不免更與華判一上。喫拳沒興漢。茅廣杜禪和。早是不克己。那堪錯怪他。道場惟有一。佛法本無多。畱與闍黎道。唵護薩哩嚩。金章宗詔師於內庭升座說法。躬自迎禮。聞所未聞。契悟感慨。賜錦綺大僧伽衣。上堂。蓮宮特作梵宮修。勝境還須聖駕遊。雨過水澄禽泛子。霞明山靜錦蒙頭。成湯亦展恢天綱。呂望希垂浸月鉤。試問風光甚時節。黃金世界桂華秋。閏四月旦上堂。所謂道人者。不知月之大小歲之餘閏。山僧卽不然。今年三百八十四日。前月大盡此月小盡。卽今閏四月一日辰末巳初。忽有个出來道。通疏伶俐知時按節。要且無道人气息。山僧不免以手掩鼻道退後退後。作什麼聻。道人气息。珍重。示眾。機輪轉處智眼猶迷。寶鏡開時纖塵不立。開拳不落地。應物善知時。兩刃相逢時如何回互。示眾。去卽畱住。住卽遣去。不去不住。渠無國土。甚處逢渠。在在處處。且道是甚麼物。得恁麼奇特。示眾。動則埋身千丈。不動則當地生苗。直饒兩頭撒開中間放下。更買艸鞋行腳始得。示眾。踏翻滄海大地塵飛。喝散白雲虛空粉碎。嚴從立令猶是半提。大用全彰如何施設。示眾。向上一機鶴衝霄漢。當陽一路鷂過新羅。𨿽然眼似流星。未免口如匾擔。且道是何宗旨。師室中問僧。洞山和尙道龍吟枯木異響難聞。如何是異響。僧曰不會。師曰子善解龍吟。僧問。明與無明其性無二。如何是無二之性。師曰天曉不露。問諸佛不出世爲甚麼卻向王宮生。師曰靑山常舉足。曰亦無有涅盤爲甚麼卻向雙林滅。師曰白日不移輪。問撒手那邊底人爲甚麼不居正位。師曰大功不宰。曰回頭者畔底人爲甚麼不墮偏方。師曰至化無爲。問向道莫去歸來背父如何得不背父去。師曰切忌回頭。問。心心放下難。如何是放下底人。師曰擔取去。問。是處是慈氏。無門無善財。爲什麼道璢璃殿上無知識。師曰拆卻殿了相見。師於百家之學無不該通。三閱大藏。恆課華嚴。入室弟子百二十人。晚年退居從容庵。示寂壽八十一。

大鑑下第二十四世

報恩秀禪師法嗣

西京少室雪庭福裕禪師

太原文水張氏子。生時有異徵。八九歲一目十行。鄕裏有聖小兒之稱。遭亂父兄離散。煢然無依。遇一老比丘諭師學僧曰。汝能誦一卷法華則一生事畢矣。師曰佛法止於此乎。比丘驚異。遂偕往仙巖謁休林古佛曰。此兒龍象種也。得侍巾瓶。他日必成大器。林納之乃爲祝發受具戒。與雙溪同服勤七載。時萬松住報恩。師輒腰包獨往。室中機契遂蒙印可。復親炙數載。後住少室。世祖潛邸命師設大資戒會。戊申詔住和林興國。世祖卽祚因論辧僞經。師馳驛以聞。火其書。賜光宗正辧之號。命卽故里建精舍。敕額曰報恩。仍給田以飯眾。時萬壽虛席。眾復請師主之。僧問如何是祖師西來意。師曰待乳峯點頭卽向汝道。問如何是尊貴一路。師曰。漁歌驚起沙汀鷺。飛出蘆華不見蹤。師問僧道源不遠性海非遙且道在什麼處。僧擬議。師便喝。晚年退居嵩陽。乙亥七月二十日示微疾。集眾書偈而逝。世壽七十三僧臘五十二。塔於所居之西隅。

大鑑下第二十五世

少室裕禪師法嗣

西京少室靈隱文泰禪師

自幼穎悟過人。從雪庭遊遂默契玄旨。後繼領住持。上堂。塵劫來事只在於今。河沙妙徳總在心源。試教渠覿面相呈。便不解當風拈出。且道過在什麼處。卓拄杖曰。只爲分明極。翻令所得遲。

太原府報恩中林智泰禪師

汾陽之魚城人。族姓溫。鏟﹝髟／采﹞於華嚴。一日喟然嘆曰。大丈夫當究明生死大事。焉能區區於此耶。遂往叩雪庭於萬壽。服勤數載室中機契。後奉敕住報恩。一日示疾。集眾曰。吾緣止於此矣。汝等善自護持。當惜寸陰勿令虛度。復書偈曰。修起忠師無縫塔。推倒自家無相身。無相身。無相身。無相身中絕點塵。書畢怡然而逝。

泰安州靈巖足庵淨肅禪師

永平張氏子。從香山壽聖受業。參方二十餘年。見知識數輩。皆不契。後參雪庭於萬壽。親炙久之蒙印證。初住萬壽。次遷少室靈巖。後退居香山。一日集眾訣別。右脇而逝。﹝中林禪師爲之銘曰。遼天鼻孔點地腳跟。心明眼正行古顏溫。其事愈大其志愈惇。諸方老宿徧叩其門。爲雪庭嗣爲萬松孫。機輪迅速電掣雷奔。髙標覺樹密固靈根。慧燈朗照銷鑠羣昏。全機大用搖乾蕩坤。掀翻渤澥踢倒昆侖。三世諸佛一口渾吞。二邊不滯中道寧論。三居大剎四眾咸尊。去來絕朕動靜無痕。虛空爛壞斯道常存﹞

大鑑下第二十六世

少室泰禪師法嗣

西京寶應還源福遇禪師

霍州靈石王氏子。依邑之兜率芟染。徧遊講席。號稱義虎。棄去謁靈隱。投誠入室。一日聞隱上堂舉切忌從他覓迢迢與我疎。師遂穎脫。卽蒙印可。後住天慶。遷寶應。僧問如何是祖師西來的的大意。師曰。風送泉聲來枕畔。月移華影到窗前。皇慶癸酉十月示寂。世壽六十九僧臘四十九。

濟南府靈巖秋江潔禪師

雪軒參。師問何來。曰靑州。師曰帶得靑州布衫來麼。曰已呈似和尙了也。師領之。俾參堂。久之一日忽然大悟。遂詣丈室。不及啟口師遽曰金鎖玄關打開了也。軒曰千年桃核裏覓甚舊時仁。師乃囑曰。是汝本有之事。善自護持。他日能弘吾道非汝而誰。

靈巖肅禪師法嗣

西京寶應月巖永達禪師

汾州劉氏子。受業於裏之天寧。每以生死爲激勵。往見靈巖。巖深器之。親炙數載遂入閫奧。乃曰。發證由師。行之在己。乃往泰安掩關。四眾請住寶應。不得已而起。後示微疾端坐而逝。

封龍古巖普就禪師

滹陽人。族姓劉。年十五出家於禪慶。首參靈巖。巖以本分鉗錘示之。未幾開悟。大徳六年月庵海退席。諸山具疏請師補處。敕賜妙嚴弘法大禪師號。次遷封龍。後退居靈棲。示寂世壽七十有七。

大鑑下第二十七世

寶應遇禪師法嗣

鄧州香嚴淳拙文才禪師

平陽府臨汾姚氏子。生有異質。見僧則合掌作禮。稍長往從福嚴普公受業。嘗讀證道歌。至幻化空身卽法身欣然契悟。遂謁還源呈所解。源印可之。復閱大藏於龍門歷三載。泰定甲子主少室。尋移香嚴。僧問如何是理法界。師曰。虛空撲落地。粉碎不成文。曰如何是事法界。師曰。到來家蕩盡。免作屋中愚。曰如何是理事無礙法界。師曰。三冬枯木秀。九夏雪華飛。曰如何是事事無礙法界。師曰。淸風伴明月。野老笑相親。至正壬辰五月十七日沐浴更衣集眾申誡飭。翌旦吉祥而逝。葬全身於雪庭塔右。世壽八十。

靈巖潔禪師法嗣

金陵天界雪軒道成禪師

云州趙大王之遠孫也。父徙保定遂家焉。年十五從郡之興國寺剃落。師廣顙平頂雄偉气象。少有遠志。甫受具戒卽結侶密究單傳之旨。後聞秋江法席之盛遂往參叩﹝語具靈巖潔章﹞。旋還靑社。緇素請住普照。洪武十五年詔立僧司。師應選。三十年秋八月敕師住持天界。師奏不會佛法。上禦制詩賜之曰。不答來辭許默然。西歸只履舊單傳。鼓鐘朔望空王殿。示座從前數歲年。上堂。白雲萬頃捲舒露劫外眞機。紅葉千峯燦爛顯个中妙旨。亙古今而不昧。經塵劫以長存。鳥道虛通運步玄關綿密。獅弦錯落按指古韻鏗鏘。直得石女點頭木人拍手。拈起金鍼玉綫穿過機先。截來兔角龜毛發明向上。正偏獨露隱顯全該。所以物物頭頭塵塵剎剎未有絲毫欠少。大眾還會麼。夜來木馬雲中過。驚起南辰北斗藏。上堂。陰極陽回化日長。梅華處處噴淸香。个中消息無多子。徧界何曾有覆藏。如是明明兼帶。百艸頭邊相逢。密密宣揚。萬象光中獨露。利名場上薦取無位眞人。人我山中顯示本來面目。影含宗鑑。心生則種種法生。身是道場。心滅則種種法滅。石女髙提寶印。文彩全彰。木人暗度金梭。絲毫不昧。牽動劫外機輪。烜赫寰中日月。潛通遐邇。直得枯木生華。該括古今。解使寒冰發焰。云籠古路依依野色還迷。月滿寒巖皎皎神光徧照。六門機息。何須宛轉旁參。一色功圓。切忌當頭印破。白牛運步已蒙建化之緣。玉馬嘶風總是利生邊事。且道如何是向上事。咄。兔角杖挑潭底月。龜毛拂掛嶺頭云。上堂。三陽交泰萬物咸新。顯一眞之妙用。總造化之淵源。塵塵合道處處通津。法筵大啟覺苑弘開。國運與佛運齊興。皇風共宗風並扇。只如道舊歲已去新歲到來。未審去從何去來自何來。如斯評論轉見誵訛。敢問大眾。衲衣下一著子還有增減去來也無。良久。臘盡陽和無影樹。春回華發不萌枝。上堂。五月橊華照眼明。燻風啼鳥徧巖扃。機先一著無玄妙。切忌當人認色聲。記得夾山會禪師示眾曰。目前無法。意在目前。不是目前法。非耳目之所到。天童覺曰。夾山老子解開布袋。將差珍異寶撒向諸人面前了也。正當恁麼時。又作麼生。路不拾遺君子稱美。師曰。二老師見處一一檢點將來總成漏逗。鳳山則不然。若是色見聲求卽非家珍。了知目前無一法。頭頭物物總相應。其或未然。更聽末後一句。道泰不傳天子令。時淸休唱太平歌。太宗踐祚。師奉旨使日本宣諭。聖化二年與同使官僚還。備奏。上大悅。恩寵之隆有加。六年敕就鍾山建普度大齋會。命師升座說法。聽者數萬人。十一年入覲。復奉敕於大慶壽建齋會。賜賚尢加。宣徳三年師以老表辭還山。上憫之遣內臣護送南還天界西庵養老。七年臘月八日示微疾。訣眾說偈趺坐而逝。上聞遣中官致祭。有文。世壽八十一僧臘七十五。茶毗煙焰五色。仙鶴翔空。異香縹緲。官貴四眾萬人咸嘆希有。舍利圓紅者無算。敕賜建塔於鷲峯禪寺。

封龍就禪師法嗣

西京天慶息庵義讓禪師

眞定府李氏子。丱歲剃落。受具徧叩諸方。末後詣封龍參古巖。巖一見輒稱賞之。後出世天慶。次遷熊耳之空相泰山之靈巖洛之嵩少。庚辰夏遘疾。乃謂門人曰。斯疾不起矣。須營塔。至五月十二日塔工畢。師囑後事。遂書偈曰。來時本淨。去亦圓周。虛空作舞。任意優遊。右脇而逝。

大鑑下第二十八世

少室才禪師法嗣

南陽府萬安松庭子嚴禪師

河南緱氏縣人。族姓樊。幼多疾苦。父母慮其不育。俾從少林霽云受業。十八受具。師天資奇逸。通內外典。首謁江月照。次見息庵讓。後參淳拙才。拙示寶鏡三昧反覆詰辧。師大豁疑礙。拙曰荷擔大法盡在子躬。付偈有五乳峯頭獅子子。光前耀後自超羣之句。時萬安虛席。四眾請師主之。洪武二年己酉遷少室。力田給眾。有偈曰。亂後歸來自耨耘。生涯辛苦與誰論。晝拈塊石驅山鳥。夜宿巢庵逐野豚。腸斷秋風頻擊柝。目窺夜月以銷魂。年來始識農夫苦。一飯仍思施主恩。十三年冬周王殿下爲國母慈孝皇后資修冥福。命師升座說法。賜僧伽黎以旌之。後以老閒居云。

天慶讓禪師法嗣

熊耳嵩溪子定禪師

偃師馬氏子。七歲從古巖祝發。迨巖遷化往參息庵命典藏。一日室中白事次。言下豁然大悟。住後蒞眾嚴峻凜若秋霜。一日示微疾。謂眾曰。吾世緣已畢時節至矣。汝輩勿以情識眷戀。末後一句聽吾分付。良久。就枕泊然而逝。

大鑑下第二十九世

萬安嚴禪師法嗣

嵩山少室凝然了攺禪師

嵩陽金店之茂族也。自齠齔系念空宗。遂依止少林。年二十始納僧服。初見月印於香山。聞松庭唱道於天慶師遂往參。一日松上堂曰一言迥脫獨拔當時。師言下釋然。尋歸隱二祖庵。洪武二十三年會祖庭虛席。合山惇請。師力辭不獲已而起。上堂。莫向言中取則。直須句外明宗。若能如是。徹古該今。自繇自在。知麼。永樂十九年忽集眾訣別。復說偈曰。吾年八十七。出夕復入夕。撒手威音外。綿綿與密密。泊然而逝。

大鑑下第三十世

少室攺禪師法嗣

嵩山少室俱空契斌禪師

平陽府垣曲人。參凝然求示心要。朝夕咨叩。一日睹秦封槐豁然開悟。徑投丈室。然一見遽曰契斌參得禪也。洞上一宗密在爾躬。景泰四年接踵住持。僧問如何是空劫已前事。師曰烏龜向火。

大鑑下第三十一世

少室斌禪師法嗣

西京定國無方可從禪師

洛陽許氏子。禮福先芘峯剃落。初參超化宗。入室請益有省入。後詣少室叩俱空示以綿密閫奧。師罔措。一日偶檢傳燈。見天衣以行者五人俱召實上座因緣。遂默契五位奧旨。卽蒙印可。住郟鄏定國。後於成化十年六月示寂。世壽六十四僧臘四十。塔於少室祖墳。

大鑑下第三十二世

定國從禪師法嗣

嵩山少室虛白月舟文載禪師

通州人。世系蔚州廣寧王氏。祖諱才。從太宗靖內難。官至武徳將軍。遂家通州。母夢僧投宿覺面生。師從萬安白庵空公芟染。往武林納具。還卽掩關。因閱萬松拈提古宿機緣。若面墻者久之忽有省曰。曹洞宗風大播天下。有織錦回文之工。非鍼綫綿密盤旋回互不觸當頭者。莫能與也。遂出關參無方親。依久之乃承印記。正徳攺元住少室。上堂。達摩西來。以一乘法直指單傳令人見性成佛。至我少室。如九鼎系於單絲。汝等諸人趂色力彊健。打辦个事切須努力。莫等閒過日。嘉靖三年甲申師年七十。退居三十六峯之中。

大鑑下第三十三世

少室載禪師法嗣

北京宗鏡小山大章宗書禪師

順徳南和李氏子。自幼異於常兒。每嬉戲必作佛事。年十餘歲淹通經史。一日忽掩卷嘆曰。此非出世法也。遂告辭父母往投裏之開元祝發。聞月舟法席之盛往謁。因親炙八載。方蒙印可。嘉靖三十六年少室疏請。師嘆曰先師化後三十餘年。曹洞一宗殆將湮沒。前輩有言。禪林下衰弘法者多。假我偸安不急撐拄之。其崩潰跬可須也。𨿽慚付囑。其柰付囑乎。遂主之。時方亢旱。河井漧涸。師至泉源復漲。丙寅遷宗鏡。隆慶攺元遊西山三學洞。喜其幽深遂居焉。至冬忽示微疾。臘月十六日索筆書偈曰。宗鏡宗鏡。心法成行。卽日圓覺。鏡破宗正。書畢危坐而逝。世壽六十八僧臘五十六。茶毗骨分爲三。於宗鏡順徳少室建塔焉。

大鑑下第三十四世

宗鏡書禪師法嗣

西京少室大千幻休常潤禪師

南昌進賢黃氏子。幼時觀演雜劇有感。遂往伏牛山從坦然平祝發。居三載茫無所措。質疑不決。南謁萬松於徑山。投誠咨叩。松曰疑是何人措者何物。師益加疑悶。乃往聽講楞嚴。至圓明了知不因心念。忽有省。遂叩大方蓮。問曰忽現鏡中像時如何。方曰直須打破。師不契。復參小山舉前話。山曰何必打破。師曰爭柰鏡像何。山曰卽今鏡像安在試拈出我看。師當下釋然。益自奮發。一日室中。山舉洞山我今不是渠話問師曰。旣不是渠畢竟是阿誰。師領旨呈偈曰。若要識此人。有个眞消息。無相滿虛空。有形沒蹤迹。曾爲佛祖師。常作人天則。龜毛拂子淸風生。兔角杖頭明月出。山曰。子毋剿說。更須自入悟門。師曰。尙不借緣。從何門入。山曰。旣不借緣。汝何爲至此。師曰因不借緣所以至此。山曰就不借緣一語其意云何。師曰。彩鳳翻飛身自在。鐵牛奔吼意常閒。山曰善哉。翌日辭行。山付偈有定作人天主當思少室秋之句。師曰某是何人敢當此言。山復囑曰。吾道不振久矣。焉能袖手耶。師唯唯。逮山遷化。僉議住持非師不可。師遜謝再三。眾乃舉山付囑語以激之。師遽墮淚不復言。遂領院事。時萬曆二年甲戌秋也。師體貌丰碩。聲若洪鐘。襟度坦夷。荷負大法。朝夕乾乾無少怠。入室弟子二百七十人。萬曆十三年四月二十七日訣眾書偈而逝。

建昌府廩山蘊空常忠禪師

壽昌請問法要。師曰。汝能精進。不肯自欺。便是徹首徹尾工夫。一日聞禪者論金剛經。師訶之曰宗眼不明豈爲究竟。昌聞茫然自失。便請問如何是宗眼。師拂衣而起。昌復請益。師曰我實不知汝自看取。昌後於大好山得悟。詣丈室呈所得。師曰悟則不無。卻須受用得著始得。恐只是藥汞銀禪也。

大鑑下第三十五世

小室潤禪師法嗣

北京大覺淸涼慈舟方念禪師

唐縣楊氏子。年十歲從金臺廣徳大慈義公芟染。受具遊講席。探性相宗旨。一旦棄去。遂往少林參幻休。休問甚處來。師曰北方。休曰北方法道與此間如何。師曰水分千派流出一源。休見其言異。命充維那。一日遊初祖面壁處。忽然契悟。乃曰。五乳峯前好个消息。大小石頭塊塊著地。詣丈室呈似。休印可之。囑曰。從上佛佛祖祖。以自己所證遞相承襲。欲令一切眾生知有。余得之小山先師。今以授汝。宜體佛祖之心爲心。以續慧命。然𨿽如是。須晦迹林泉待時而出。付以偈曰。無上涅盤心。佛祖相傳付。吾今授受時。云淨峯頭露。時年二十八矣。遂往五臺掩關。日惟一食不設臥具。後赴東臺請。偶雙目失明。師曰幻身非有病從何來。習定七日雙目復明。南遊補陀還。次越之大善寺。眾請止風塗說法。湛然澄參。師問止風塗向靑山近。越王城畔滄海遙時如何。然曰。月穿滄海破。波斯不展眉。師復問洞上宗旨。然呈偈曰。五位君臣切要知。个中何必待思惟。石女慣弄無鍼綫。木偶能提化外機。井底紅塵騰靄靄。山頭白浪湧飛飛。誕生本是無功用。不覺天然得帝基。師曰。語句綿密不落終始。眞當家種艸也。汝後截斷天下人舌頭有分在。乃付以偈曰。曹溪一滴水。佛祖相分付。至今授受時。大地爲甘露。咄。五乳峯頭無鏃箭。射得南方半个兒。壬辰嘉興緇素請住東塔。尋赴云居之請。萬曆二十二年甲午秋五臺古淸涼專使請師開法。緇素懇畱。未幾示寂。門人湛然迎遺骨。塔於顯聖之南山。

嵩山少室無言正道禪師

豫章胡氏子。投上藍芟染。年十五遇老宿。知休開示法要。遂從休遊憩南嶽淨缾巖。一日休謂師曰。欲究明此事。須將宗教葛藤穿過始得。乃命往見遜庵。庵語休曰。無言足稱法器。切不可以一知半見障渠胸臆。第令南詢自參自悟。休拈張拙頌驗師。師曰。眞如尙不可爲。何頌之有。休見其穎利。復命參少室幻休。一日幻上堂。師出問如何是洞上家風。幻曰。月下三華樹。峯前雙桂枝。師曰和尙還別有否。幻曰惟此一事實無二亦無三。師言下大悟卽呈偈曰。云攢絕頂。月鎖幽巖。石人撫掌。木女舒顏。幻卽印以偈曰。無言的旨不離言。玄唱玄提妙絕傳。今日單傳親印授。他年雙桂利人天。萬曆十八年庚寅師主少室。僧問。不問有言不問無言。世尊良久。意旨如何。師曰。動容揚古路。不墮悄然機。問如何是新年頭佛法。師豎拂子曰會麼。曰不會。師曰。來年更有新條在。不假重重爲指陳。一老宿問如何是無言。師曰四時行焉。他日又一老宿問如何是無言。師曰百物生焉。師機用敏捷。襟懷平實。後示寂塔於祖塋。

廩山忠禪師法嗣

建昌府壽昌無明慧經禪師

撫州崇仁裴氏子。生而穎異。澹然無所嗜好。九歲入鄕墩便問浩然之气是个什麼。墩師異之。及長誦金剛經若獲故物。往依廩山。常疑四句偈。一日見傅大士頌曰。若論四句偈。應當不離身。不覺釋然。述偈曰。金剛四句偈。無影亦無形。本來無一字。徧界放光明。時年二十四矣。偶閱大藏。一覽至宗眼品始知有教外別傳之旨。遂辭廩山結茅於峨峯絕頂。作偈曰。踏上雲頭第一峯。眼中寬博小虛空。當時欲見無由見。今日相逢處處同。又一日檢傳燈。見僧問興善如何是道。善曰大好山。師疑不決。晝夜提撕寢食俱廢。因搬石次堅不可舉。極力推之豁然大悟。述偈曰。欲參無上菩提道。急急疏通大好山。知道始知山不好。翻身跳出祖師關。往呈廩山。山印爲法器。至是始剃髮受具。影不出山者又二十四載。至萬曆甲午年五十一始出住寶方。有禪者問師曾見何人便住此山。師曰總未行腳。禪者曰豈以一隅而小天下乎。師善其言。遂過杭訪蓮池大師。復北遊謁無言達觀瑞峯諸老。皆器異之。返錫住壽昌。上堂。拈香示眾曰。會麼。此是三世諸佛用不盡底。一齊撒向娑婆世界。釋迦牟尼佛猶用不盡。西天東土歷代祖師亦用不盡。山僧今日信手拈來與大眾商量。還是教外別傳經中玄旨不。函蓋乾坤隨波逐浪不。截斷眾流擡薦商量不。大用現前探竿影艸不。當陽撒出金剛寶劍不。據實而論。窮劫不盡。要且具眼者揀辧得出白是白黑是黑。卽不囫圇打作一塊。始可定叢林之是非。驗學者之邪正。然後應聖應凡自然不被詐明頭之所欺。舉措應緣無不合轍。然此道離微疎之久矣。眾中有大智者當拌身命盡力匡扶。以悟爲期。自他兼利。一生不足再拌一生。盡其三生自然合得。古人云。不入生死大海。難得無價寶珠。此猶是鈍機。伶俐漢一聞便知妙。然𨿽如是。不得春風華不開。且謾道及至華開又吹落。上堂。諸佛時常說法。不須擬議猜詳。是什麼法。天地玄黃宇宙洪荒。不論通宗透教。只貴直下承當。承當个什麼。云騰致雨露結爲霜。蛟龍不宿死水。猛虎豈行路傍。透得者些關棙。何須願往西方。不問先佛後祖。鼻孔一樣放光。作麼生放光。化被艸木賴及萬方。釋迦不肯泄破。達摩九年覆藏。峨峯不惜口業。一下爲眾宣揚。且道作麼生宣揚。揮尺一下曰。罔談彼短靡恃己長。上堂。臘八逢辰叢林設粥。所爲何緣。無非順俗。衲僧門下不必如斯。豈不聞三世諸佛不知有。貍奴白牯卻知有。若恁麼則三世諸佛已立下風。況迦文佛乎。且道貍奴白牯有甚長於諸佛。首座曰。爲他金烹大冶玉出藍田。師曰。然𨿽如是。寶坊不免連貍奴白牯一齊趂出三門外。何也。秉綱立紀振叢林。海晏河淸正令行。好漢盡收歸寶所。化城推倒不畱人。首座曰。和尙道化城推倒不畱人。在和尙分上卽得。某甲則不然。師曰汝又作麼生。座曰。閒挑布袋渾無事。笑等街頭一个人。師曰也是閒弦子。下座。上堂。長空無路禪者偏行。白浪滔天智人能攫。萬丈玄門過去。猶落那邊。千尺井中出來。終居此岸。伏藏純金不顧。補囊破缽何畱。行平地。驚心步。險崖放膽。本色分上智眼鑑諸。只如不涉此因緣。又是什麼去就。首座曰。翻翻﹝打﹣丁﹢就﹞﹝打﹣丁﹢就﹞眞奇怪。直勝三千夜不收。師曰珍重。觀音聖誕上堂。五分眞香預已然。光明雲起徧三千。普燻三世眞如際。以祝當今萬萬年。更冀滿朝宰輔合國軍民共樂堯天。觀音大士且喜來也。某甲有句話請問。大士實是今日聖誕耶。只如天無蓋地無底。一切世界有情無情從何而起。道得卽共大士七十三八十四。道不得未免拄杖道道。良久曰。先已告過。當仁不讓。念大士記正法明王。且放三十棒。上堂。揮尺一下曰。宗乘中事難以措辭。大道門庭爭容擬議。等閒垂一機。如太阿鋒離匣。逢之者死不移時。似塗毒鼓受槌。聞之者喪不旋踵。所謂妙峯峻仞野獸難藏。寶樹晶光靈禽莫泊。其用也單趂金毛歸野窟。直追鐵額入深山。掃天下之攙搶。拂世間之孽屑。提墮坑落塹之類。揭迷封滯殼之流。其功也使法界世界虛空界一體同觀。俾佛道人道地獄道萬法融會。𨿽然如是。猶未爲向上事。且道出格限量外一句作麼生道。咦。正令不行先斬首。大機一發聖賢悲。久立珍重。師中興寶坊峨峯壽昌三剎。別建庵院二十餘所。不扳外援不發化主。嘗曰萬般存此道。一味信前緣。晚年益勤。迨七旬尙混勞侶耕鑿不息。丈室蕭然惟作具而已。益王向師道徳。深加褒美。每嘆曰去聖時遙。幸遺此老。萬曆丁巳臘月七日師自田中歸。謂眾曰老僧自此不復砌石矣。眾皆愕然。除夕上堂曰。今年只有玆時在。試問諸人知也無。那事未曾親磕著。切須綿密做工夫。復曰。此是老僧最後分付一著。大眾切宜珍重。新正十三日示微疾。遂不食。曰。老僧非病。會當行矣。十四日手書辭道舊。十七晨興集眾索筆大書曰。今日分明指示。擲筆端坐而逝。茶毗火光五色。頂骨諸牙不壞。建塔於方丈。世壽七十一僧臘四十四。

大鑑下第三十六世

大覺念禪師法嗣

紹興府雲門顯聖湛然圓澄禪師

本郡夏氏子。母顧。夢僧入室而娠。親沒窶甚充郵卒。因悞投公牒。懼辱走投隱峯。峯示念佛底是誰。三晝夜輒有省。時年二十。乃往從天荒山妙峯芟染。偶聞禪客論傅大士法身偈。師默契。便能記持經書。解一切義理。尋詣雲棲受具。返卽掩關寶林。因憶乾峯舉一不得舉二話。豁然大悟。述頌曰。舉一舉二別端倪。个裏元無是與非。雪曲調髙人會少。獨許韶陽和得齊。二老何曾動舌。諸方浪自攢眉。擬議鷂過新羅。刻舟求劍元迷。再詣雲棲。棲舉髙峯海底泥牛話。師乃推出傍僧曰大眾證明。又一日火浴僧回。棲曰亡僧遷化向什麼處去。師曰謝和尙掛念。棲休去。慈舟念禪師自北京來。寓止風塗。師往謁求證。遂定師資之禮﹝語具慈舟章﹞。萬曆甲寅開法雲門廣孝。次遷徑山東塔顯聖。上堂。雲門扇子﹝跳﹣兆﹢孛﹞跳。今日拈來好笑。云何露柱懷胎。生个兒子髙叫。大眾且道是何音響。還有人知得消息麼。若無人知。山僧代通去也。作哇哇聲曰。諸人若還解笑。一切不曾欠少。若也更問如何。驢年去也未了。眾中莫有問話底麼。有則出來。只要打艸驚蛇。一僧才出。師曰眞是一場業地。拽拄杖便下座。上堂。朔風凜凜正隆冬。葉落園林露本容。雕盡繁柯眞實在。何必殷勤問主翁。物理循復枯必然榮。目下𨿽然窮徹骨。來年依舊笑春風。上堂。師才就座。忽聞雞鳴乃曰。呀赤頭上座已爲諸人轉第一義諦根本法輪了也。更要討甚麼消息。若也不會。重新再舉。擊拂子曰。者个是聲有耳皆聞定非聾漢。舉拂子曰。者个是色。有眼皆見定非瞎漢。更無絲毫瞞昧。不見道頻呼小玉元無事。只要檀郎認得聲。上堂。老儂不識元字腳。彊出人前要說法。錯讀曾參作魯三。合堂大眾皆笑殺。者一笑中有妙。若還悟得其中意。點破當頭者一竅。良久曰。動容揚古路。不墮悄然機。乙卯住徑山。上堂。香已拈了。佛法則不敢舉揚。何也。汝諸人一段光明亙古不昧。不可平地撒屎。𨿽然如是。旣爲眾兄弟所邀。不可杜口。略舉題目以爲影響。且道如何是題目。今日豈不爲結制上堂耶。然諸方結制皆四月十五爲定規。新徑山者裏以五月十一爲準的。𨿽然遲早不同。且要得旨爲準。譬如行船。早發遲發不同。到岸同也。大眾要知到岸消息麼。不見經云。一念普觀無量劫。非去非來亦非住。如是了知三世事。超諸方便成十力。若向者裏會得。以大圓覺爲伽藍。身心安居平等性智。十方微塵剎土總是一个道場。過去無量劫不曾結。未來無量劫不曾解。生死也在里許。涅盤也在里許。乃至是非得失邪正聖凡解脫不解脫輪回不輪回總在里許。於中還有你用心處麼。還有你計較處麼。咄。眾中忽有个漢出來道。新長老今日請你舉揚宗乘。緣何引經據論廣布葛藤。是何心行耶。山僧到者裏無言可對。只得聊借古人行徑以圖塞口。只如先徑山舉竹篦子曰。者个不得喚作竹篦子。不得不喚作竹篦子。喚作竹篦則觸。不喚作竹篦則背。山僧不免效顰。舉拂子曰。者个不得喚作拂子。不得不喚作拂子。喚作拂子則觸。不喚作拂子則背。不得有言不得無言。不得轉機不得著語。中間有一句是山僧底。有一句是諸人底。有一句山僧底卽是諸人底。有一句諸人底卽是山僧底。也有主也有賓。也有照也有用。眾中還有緇素得出底麼。一僧拂袖而出。師曰適來自起而今自倒。便下座。小參。煙雨盜將山色去。溪風送得水聲來。本來法法皆如是。莫教心識彊安排。眾中若作境會。許你具一隻眼。若作佛法會。打破你頭。何故。我王庫內無如是刀。示眾。天得一以淸。地得一以寧。君王得一天下平。只是衲僧分上用不著。何也。不見道萬法歸一一歸何處。初師到北京寓嘉熙寺。一日同達大師月川法師陶石簣黃愼軒兩太史玩月次。愼軒臥次問馬祖玩月因緣。師曰你睡我立不得爲汝說法。愼軒亟起謝過。月川曰內翰蹉過了也。達大師曰吾下語不及此老。師過杭。聞谷慧聞等數員知識洎眾護法。各具柬迎師。慧聞柬內曰。今日大眾要與和尙作家相見。和尙若來已墮情識。和尙不來猶缺慈悲。師閱畢卽將柬撦破曰。者客作漢到老僧面前納敗闕。師至卽升堂南面而立。慧聞曰。和尙莫要般門弄斧。師便與一掌曰速道速道。聞面赤無語。師曰死漢。聞谷卽率眾禮拜。師同無念禪師司成陶石簣圍鑪次。陶曰。無念師在此。阿師得力句乞爲舉似。師曰向火背猶寒。巡漕蘇云浦問。鴛鴦繡出從君看。不把金鍼度與人。如何是金鍼。師曰。山僧京都走一轉。不曾遇著一个人。蘇擬進語。師曰古佛過去久矣。師訪無念禪師問曰。古人道如紅鑪上飛片雪相似。且道古人還具透關眼也未。念曰我不見有什麼古人。師遽指曰背後底聻。念便休去。師生平脫略。遇人無貴賤。一味本色。五坐道場。凡利濟有情無不從事。天啟六年臘月於顯聖作付囑語。四日過天華上堂。其徒明智白往九華。師曰汝去老僧卽今起程。復與眾語。至夜分右脇而逝。奉全身塔於缽盂山之陰。世壽六十六僧臘三十八。

少室道禪師法嗣

嵩山少室心悅慧喜禪師

保定滿城劉氏子。出家於普濟。偶閱傳燈。至僧問玄沙如何是無縫塔。沙曰者一縫大小。豁然有省。往見無言。久而徹證。言付偈曰。密法無法付。當傳何以傳。無傳無付處。明暗妙同參。後無言遷化。師接踵住持。

壽昌經禪師法嗣

廣信府博山無異元來禪師

舒城沙氏。生有白衣重包。葷酒自絕。年十六遊金陵聽講。遂不事文句。往五臺從靜庵通公芟染。初參壽昌於峨峯不契。乃去復謁於寶方。昌問。蟻子解尋腥處走。蒼蠅偏向臭邊飛。是君邊事臣邊事。師曰臣邊事。昌呵之曰大有人笑你在。師曰。先所論皆是。到者裏因甚不是。昌曰。此一不是。彼一切都不是。師乃發憤。因見伽藍像倒地有省。別居宗乘堂二載。一日如廁見人上樹。豁然大悟。趨見昌。昌曰婆子具什麼眼目便燒卻庵。師曰黃金增色。昌復舉玄則禪師龍吟霧起虎嘯風生公案。師立呈頌曰。殺活爭雄各有奇。模糊肉眼曷能知。吐光不遂時流意。依舊春風逐馬啼。昌首肯之。住博山上堂。諸佛出世爲一大事因緣。幾幅素縑描不就。博山出世亦爲一大事因緣。一條白練驀頭穿破。顏老漢曾相委。多少人天被熱瞞。博山今日信手拈來分明舉似。要使人人鼻孔撩天。个个腳跟點地。如赤珠寶鏡照萬象以無遺。若玉鑰金匙啟千門而洞達。諸昆仲。此事不從功行得。不從修證得。不從思議得。不從學問得。不從禪定得。有等將自己身心煉得如枯木寒灰百年在定。終是一个死人。於本分事全無交涉。所以玄沙道。直饒得似澄潭月影靜夜鐘聲。隨扣擊以無虧。觸波瀾而不散。猶是生死岸頭事。道人行處如火銷冰。箭旣離弦無返回勢。諸昆仲。須就明中取則。莫於暗裏偸光。向華柳街頭逴得九衢春色。於芙蓉岸畔帶來八面秋光。應用無虧。隨緣自在。諸昆仲且道作麼生是博山行履處。良久曰。自有一雙窮相手。不輕祇揖等閒人。僧問銀碗盛雪明月藏鷺意旨如何。師曰。露骨瘦山環紫霧。塞流小澗長靑苔。問如何是功。師曰三人同一春。曰如何是共功。師曰力士舁杖鼓。曰如何是功功。師曰胡猻上露柱。曰不得敲唱雙舉請示正中妙葉。師曰髙低云繞樹。曰謝師答話去也。師曰遠近鳥銜華。上堂。博山今日不說有法。不說無法。不說亦有亦無法。不說非有非無法。離四句絕百非。石人點頭靑山皺眉。深寒博得三春暖。破霧披云入翠微。上堂。如何是佛。十方世界最靈物。如何是法。古路迢迢苔蘚滑。仍將佛法問根源。雲散長空鶴唳天。纖塵不立淸如洗。三个猢猻夜簸錢。諸昆仲。宗門中事豈同容易。一言一句。一大藏教注不破。歷代祖師機深智廣。潛興密運須彌倒。卓拄杖橫趨。繪彩色於空中。擲大千於方外。且道向甚麼處捫摸。所以云。羅籠不肯住。呼喚不回頭。古聖不安排。至今無處所。玄沙大師恁麼老婆心切。也只要諸人知个落處始得。諸昆仲。靑黯黯處。樵子不借路以還家。綿密密時。機婦罷金鍼而夜織。香銷錦帳。露浥芙蓉。發淸嘯於深閨。吐微言於連枕。情濃意洽。試問諸昆仲還知得也無。良久曰。分明一段風流事。不與諸人較短長。僧問如何是不斷聲色墮。師曰斷橋分野水。曰如何是類墮。師曰孤棹舉平原。曰如何是尊貴墮。師曰。裂破幾重淸世界。倒騎玉象趂麒麟。師初住博山。遷閩之董巖大仰鼓山洎金陵之天界。仍還博山。於崇禎三年秋示寂。首座問和尙尊體如何。師曰盡有些子受用。座曰還有不病者也無。師曰熱大作麼。座曰來去自由請道一句。師爲書歷歷分明四字。投筆坐化。塔全身於本山。壽五十六。

東苑湛靈元鏡禪師

建陽馮氏子。父天載。母吳。生於萬曆丁丑。幼從虎嘯巖一心受業。後參無明。一日偶閱維摩經。至此室何以空無侍者。維摩詰言諸佛國土亦復皆空。豁然悟入。述偈曰。識破不值半文錢。可憐摸索許多年。宗流盡是欺心漢。說甚西來別有傳。投丈室呈似明。明曰趙州勘破婆子你道那里是勘破處。師厲聲曰老和尙休作怪。明爲助喜。後開法一枝庵。上堂。佛法本無多。南辰貫北河。都來三七字。降盡鬼神魔。尋歸隱武夷。示寂世壽五十四僧臘三十六。

建昌府壽昌闃然元謐禪師

南昌王氏子。參無明於峨峯示以父母未生前面目話。一日推磨失手撞磨盤有省。占偈有本來面目不須尋一點靈明亙古今之句。後聞蛙鳴徹證。一日告無明曰。某根器下劣。幸遇和尙得離苦海。猶恐宿習難以屏除。昨對護法神前祝願。某此生福薄智短不敢妄生節目。使我終身居學地。生生不離善知識。福慧具足報佛祖恩。是所願也。無明曰。欲興利濟。非兩足莫能爲也。子深知源委矣。

福州鼓山永覺元賢禪師

建陽人。族蔡氏。弱冠補郡庠。讀書山捨聞僧誦經。至我爾時爲現淸淨光明身。得个歡喜處。後見壽昌呈所解。昌勉看乾屎橛話。年四十棄家。昌爲祝發。一日昌自田間歸。師逆而問曰。如何是淸淨光明身。昌振衣而立。師曰只此別更有麼。昌拂衣便行。師隨入丈室。不及啟口昌拈拄杖連打三下曰。向後不得艸艸。明年昌遷化。師還閩舟。次延津。聞僧誦諸佛謦欬俱共彈指。乃徹見壽昌用處。有偈曰。金雞啄破碧璢璃。萬歇千休只自知。穩臥片帆天正朗。前山無復雨鳩啼。上堂。今年五月又過五。鳴起法鐘敲法鼓。不用如何。若何拈今舉古。展兩手曰。佛法當堂兩手交。露柱燈籠齊作舞。諸仁者。還承當得麼。拈拄杖。晴乾不肯走。直待雨淋頭。卓一卓下座。

續燈存稿卷第十一

續燈存稿卷第十二

明嗣祖沙門東吳通問編定

笠澤居士華亭施沛匯集

未詳法嗣

靑州佛覺禪師﹝系雲門宗﹞

頌仰山師子曰。一色無過指示人。白銀世界裏嚬呻。超然推倒還扶起。爭似東風照日新。

圓通善國師﹝系雲門宗嗣佛覺﹞

佛日自江右至燕寓大聖。安一夕與佛覺晦堂夜話次。時師年方十二。座右侍立。日曰山僧自南方來。拄杖頭不曾撥著一个會佛法者。師叉手進前曰自是和尙拄杖短。日大驚曰可乞此子續吾臨濟一宗。師曰雲門臨濟豈有二邪。日稱賞不已。金世宗幸聖安瑞像殿。問師曰禮卽是不禮卽是。師曰。禮則相敬相重。不禮則各自稱尊。帝大悅。後住延聖。示眾。舉洞山曰。秋初夏末兄弟或東去西去。直須向萬里無寸艸處去。又曰。只如萬里無寸艸作麼生去。石霜曰。出門便是艸。大陽曰。直饒不出門亦是艸漫漫地。師曰。且道諸人卽今腳跟下一句作麼生道。若道萬里無寸艸。許你參見洞山。若道出門便是艸。許你參見石霜。若道不出門亦是艸漫漫地。許你參見大陽。若總道不得。許你參見延聖。何故。惟有好風來席上。更無閒話落人間。示眾。舉雲門大師觀音糊餅話。師曰。韶陽老人可謂唱彌髙和彌寡。如今卻向延聖拂子頭上入方网三昧。東方入定西方起。乃至男身入定女身起。還會麼。野色更無山隔斷。月光直與水相連。

燕京慶壽玄悟玉禪師﹝系雲門宗嗣圓通﹞

金顯宗遣中使持紙一張。書心佛二字。問師者是甚麼字。師曰不是心不是佛。稱旨。次日賜長短句曰。但能了淨。萬法因緣何足問。日用無爲。十二時中更勿疑。常須自在。識取從來無掛礙。佛佛心心。心若依佛也是塵。師答曰。無爲無作。認作無爲還是縛。照用同時。電捲星流已是遲。非心非佛。喚作非心猶是物。人境俱空。萬象森羅一鏡中。

黃山趙文孺居士﹝系雲門宗嗣圓通﹞

嘗有偈曰。妄想元來本自眞。除時又起一重塵。言思動靜承誰力。仔細看來無二人。

髙郵州定禪師﹝系雲門宗嗣玄悟﹞

初參玄悟。室中舉僧問玄沙如何是淸淨法身。沙曰膿滴滴地。師於是有省。僧問透网金鱗以何爲食。師曰乾屎橛。

杭州徑山云庵慶禪師

建陽人。舉僧問楊岐如何是佛。岐曰三腳驢子弄蹄行。曰莫只者便是麼。岐曰湖南長老。頌曰。楊岐一頭驢。眼光如電爍。踏殺天下人。說甚三隻腳。

竹林巨川海禪師

頌風鈴曰。銅唇鐵舌太尖新。樓角懸來不記春。言外百千三昧法。因風說與个中人。

燕京大慶壽寺虛明教亨禪師

濟州任城王氏子。先有汴京慈濟寺僧福安山居有年。一日於芒山村倚樹而化。是夕母夢此僧求宿。覺而生師。七歲出家。十五遊方。聞鄭州普照寶公法席之盛遂往謁。朝夕參叩未有所入。他日以事往睢陽。忽於馬上憶擊板因緣。當下動相不生。將抵河津同行者警曰。師兄此河津也。師下馬。悲喜交集至於隕涕。歸以語寶。寶曰此僵僕人似欲轉動。示以日面佛月面佛公案。後聞板聲豁然親證。呈頌曰。日面月面。星流掣電。若更遲疑。面門著箭。咄。寶曰今而後吾瞞汝不得也。後住濟州普照。復奉章廟旨遷慶壽。興定己卯秋七月十日索筆書偈。其末句曰。咦。一二三四五六七。危坐而逝。

鎭州嘉山來禪師

僧問鐵牛和尙塔何在。師以手指之。忽然省發。乃示頌曰。鐵牛鐵牛。更莫別求。有人問我。豎起指頭。

玉溪通玄庵圓通禪師

嘗著百問激勵學徒。一曰沒底船子爲甚麼無漏堅固。豎起拂子曰。爲你說禪了也。作麼生會。又拈起拄杖曰。還有向拄杖頭上下得一轉語底麼。又畫一圓相曰。三世諸佛六代祖師總在里許。作麼生會。復以手空中點一點曰。且道者一點明甚麼邊事。又豎起一指曰。俱胝和尙向者裏放大光明轉大法輪。諸人還見麼。又曰。折腳鐺兒爲活計。穿心碗子作生涯。通玄庵內安然坐。不管山前事似麻。且道安然坐底是甚麼人。

五臺鐵勒院子範慧洪大師

因閱楞嚴。至一人發眞歸元十方虛空悉皆消殞。忽大悟。遂造河朔見汶禪師陳所見。汶印可之。臨終說偈曰。六十春光又八年。浮雲收盡露靑天。臨行踢倒須彌去。後夜山頭月正圓。更衣坐脫。

建寧府蔣山慧空元模禪師

古田蘇氏子。大徳庚子定中遊蔣山玄獎禪師道場。有老人迎謁曰。吾爲師守此山五百年矣。言畢化黑龍而去。旣寤乃曰吾當還此山也。遂往卓庵。一日謂眾曰。吾昔於佛所。號慧空菩薩。今化緣旣畢。卽當入滅。因爲眾說四諦法。復說偈曰。四十餘年寄俗塵。如今卻顯个中尊。巖頭一夜東風起。吹得華開滿樹春。鐵船無柁亦無蓬。撐入金蓮性海中。末後一機今說破。白雲元不離長空。大地山河覓無迹。虛空撞破見端的。縱使鐵輪頂上旋。本性圓明常不失。復曰。西天第三代商那和修尊者隱象白山。現龍奮迅三昧。說法調伏諸外道。然後化火自焚。吾今象鼻巖前亦當如是。言畢雲霧四起。雷雨大作。化火自焚。塔於庵之西。

鄭州普照寺佛先道悟禪師

臨洮蘭州冠氏子。偶宿灣子店。聞馬嘶豁然大悟。歸告母曰某於途中拾得一物。母曰何物。師曰無始來不見了底。母掌曰何喜之有。遂辭母參方。母曰將何之。師曰水流須到海。鶴出白雲頭。遂往參白雲海禪師。乃承印記。泰定二十四年出主普照。身著白衫跨黃犢吹短笛遊於洛中。嘗曰道我凡耶曾向聖位中來。道我聖耶又向凡位中去。道我非凡非聖耶卻向毗盧頂上別有行處。泰和五年入滅。

杭州靈隱普覺淳朋禪師

嘉佑五年奉旨斷還九里松集慶占路。上堂。山前一片閒田地。曠大劫來無界至。今朝恢復又歸來。坐斷腳頭並腳尾。東也是。西也是。南北縱橫無不是。畢竟酬恩作麼生。十里荷華九里松。直指堂前香一炷。

明州雪竇常藏主

橫山之髙弟也。不諳文字。專習禪定。儕輩呼爲常達摩云。所作偈頌。事理圓融。音律調暢。其頌鐵牛曰。百煉鑪中輥出來。頭角崢嶸體絕埃。打又不行牽不動。者回端不入胞胎。海門偈曰。業風吹起浪如山。多少漁翁著腳難。拌命捨身挨得入。方知玉戶不曾關。苦筍偈曰。紫衣脫盡白如銀。百沸鍋中轉得身。自是苦心人不信。等閒嚼著味全眞。息庵偈曰。百尺竿頭罷問津。孤峯絕頂養閒身。𨿽然破屋無遮蓋。難把家私說向人。

臺州黃巖濠頭丁安人

諱覺眞。號竺心。初見絕田耕於委羽山有省入。遂棄家築室自居。復參湧泉古愚。泉曰良家子女東奔西走作麼。安曰特來禮拜和尙。泉曰者裏容你不得。安乃拍手一下曰。三十年用底今朝捉敗。泉便休去。又往雁山春雨庵謁無際。才入門便曰春雨如膏行人惡其泥濘。際曰不是不是。安擬進語。被際喝出。晚年就邑中明因寺側開接待。一僧提包笠直入臥內。安問是什麼僧。曰行腳僧。安遽指其足曰艸鞋﹝糸﹡﹝傘﹣﹝企﹣止﹢十﹞﹢大﹞斷爲甚不知。僧無語。安便將包笠擲出曰者裏無汝措足處。一日明因奎禪師相看。安曰聞說長老夜來生得兒子是否。明曰且道是男是女。安曰雞銜燈盞走。鱉齩釣魚竿。

明州育王勉侍者

空室之族侄也。少年有志。不幸短命而死。嘗有送同事僧遊臺雁偈曰。鳥窠吹布毛。侍者便悟去。𨿽不涉言詮。早已成露布。天臺嶺上云。雁宕山中樹。此去好商量。莫觸當頭諱。臨終偈曰。生本不生。死亦非死。祕魔擎杈。俱胝豎指。

鑷工張生

諱徳。鄞之下水人。世爲大慈供堂。隨眾聽法有省。一日大雪。沙彌團雪作佛像。眾皆述偈詠之。生亦隨後占偈曰。一華擎出一如來。六出團團笑臉開。識得髑髏元是水。摩耶宮裏不投胎。

永福靈江浩首座

依古林於饒州永福居第一座。結夏秉拂。僧問進一步時如何。座曰撞墻撞壁。曰退一步時如何。座曰墮坑落塹。曰不進不退時如何。座曰立地死漢。﹝按師嗣保寧茂﹞

老素首座

生平一關深隱。罕有識之者。天歷間有僧得其山居述懷三偈手迹。詣紫籜求竺元和尙著語。竺元曰。諸方皆以其不出世不說法爲恨。今讀此三偈如金鐘大鏞一擊。眾響俱廢。謂之不說法可乎。偈曰。傳燈讀罷鬢先華。功業猶爭幾洛叉。午睡起來塵滿案。半檐斜日落庭華。尖頭屋子不教低。上有長林下有池。夜久驚猋掠黃葉。卻如蓬底雨來時。浮世光陰自不多。題詩聊復答年華。今朝我在長松下。背立西風數亂鴉。

雁山羅漢寺證首座

目瞽。見道明白。晨朝躬自汛掃。或問者片田地掃得漧淨也未。座豎起苕帚示之。又問眞淨界中本無一塵掃个甚麼。座亦豎起苕帚示之。嘗題九牛山偈曰。四五成羣知幾年。春來秋去飽風煙。淸溪有水何曾飲。綠野不耕長自眠。个个腳跟皆點地。頭頭鼻孔盡撩天。尋常只在千峯頂。大地人來作麼牽。

淨慈元庵會藏主

臨安人。參晦機於淨慈。居蒙堂。因修涅盤堂有偈曰。涅盤一路盡掀翻。觸處工夫見不難。洗面驀然摸著鼻。繡鍼眼裏好藏山。晦機稱賞之。

杭州天目一山魁庵主

蘇州人也。天資敏捷。通內外典。與平石砥友善。棲遲巖谷不與世接。僅有山麓洪氏子弟往來送供。一夕洪氏婦夢主乘肩輿至其捨。覺而產一子。翌旦登山候之。果化去矣。因名應魁。字士元。幼讀書。補邑庠。娶妻生子。年三十。一旦忽自猛省。遂棄家縛茅於東峯絕頂。晝夜精勤行道。一日空室和尙因避宼自徑山過其廬。見其舉止閒雅。應對從容。叩其所以。乃知其爲一山後身也。因謂之曰。公前身與平石翁爲莫逆交。翁今年垂九十。尙耳目聰明。何不通个信息。亦見一夢兩覺而夢覺一如乎。主欣然揮毫作偈寄之曰。寄語天童老平石。一念非今亦非昔。欲聽寒山夜半鐘。吳江依舊連天碧。

溫州壽昌絕照輝禪師

嘗坐夏於淨慈。東圊寮壁間有水墨大士像。師朝夕禮拜懇禱甚切。一日忽見淨瓶水從壁湧出。通身慶快。從此智鑑日明。嘗有偈曰。工夫未到方圓地。幾度憑闌獨自愁。今日是三明日四。雪霜容易上人頭。有志者聞之莫不興起。蓋其致誠感人如此。

溫州靈云省庵思禪師

性方介。臺之寧海人。兄弟四人師居長。同時發心出家。祖父遺業悉散與宗親。徧叩諸方。後出世靈云。次遷靈巖。結夏上堂。以大圓覺牛角馬角爲我伽藍瓜籃菜籃。上堂。舉趙州狗子無佛性話。頌曰。狗子佛性無。狗子佛性有。猴愁摟搜頭。狗走抖擻口。晚年退居靈云之前山。至正甲申空室偕數衲往謁。時師年踰九十矣。龐眉皓發。頎然淸聳拽履而出。且行且問曰何處來。空室曰江心。師曰深幾百丈。室曰謾老和尙不得。師曰且坐喫茶。徐觀其壁間題有詈僧詩。格調頗肖寒山。其辭曰。五瘟不打頭自髡。黃布遮身便是僧。佛法世法都不會。噇豬噇狗十分能。空室須臾拜辭。不敢再犯其鋒。

文獻黃溍居士

字晉卿。﹝婺﹣矛﹢牙﹞之義烏人。天歷初詔天下僧儒善書者會集杭州淨慈。泥金書大藏尊經。士亦預焉。每食必與眾僧共處。若別爲治具則不樂。甚至詬罵不食而去。嘗題懸崖墨蘭曰。裊裊春風一樣吹。托身髙處擬何爲。從他自作顚倒想。要見懸崖撒手時。又題東坡像贊曰。五祖禪師世外人。娑婆久已斷生因。誰將描邈虛空手。去覓他年身外身。題山谷像曰。笑殺當年老晦堂。相逢剛道桂華香。披圖面目渾依舊。鼻孔何曾有短長。士以文章名世。蔚爲一代儒宗。以其造詣入微。不覺冥符聖意。況與吾輩雜處不肯自異。亦可尙矣。

明州育王虛庵實首座

寄臥云庵主偈曰。黃金園裏馬交馳。徑寸多成按劍疑。月曬梅華千樹雪。臥云一枕夢回時。

明州天童幻庵住首座

禮應庵祖塔偈曰。耽耽睡虎管窺斑。便把中峯作靠山。不得破沙盆一个。兒孫乞活也應難。

明州天童默中惟西堂

詠蠶偈曰。桑空拓盡始心休。綿密工夫一繭收。鑪炭鑊湯拌得入。爲人只在一絲頭。

佛隴宜興��可上座

聽雨偈曰。檐頭滴瀝甚分明。迷己眾生喚作聲。我亦年來多逐物。春宵一枕夢難成。

瑞州九峯壽首座

臨終偈曰。七十二年者邊那邊。喫十方飯。參達摩禪。今朝一擲翻身去。笑破傍觀﹝此／束﹞半邊。

天臺山上雲峯無盡祖燈禪師

四明王氏子。初見日溪詠於天寧。復參方山洎諸大老。尋卓錫上雲峯。影不出山者五十載。洪武二年二月八日示微疾。夜將半顧左右曰天向明乎。曰未也。或曰和尙正當此際何如。師破顏笑曰。昔徳山坐疾。僧問還有不病者麼。徳曰有。僧曰如何是不病者。徳曰阿﹝口﹡耶﹞阿﹝口﹡耶﹞恁麼喚作病得麼。眾無語。師曰。色身無常早求證悟。時至吾去矣。侍者執紙乞偈。師曰。終不無偈。便未可死耶。侍者請益堅。乃書曰。生滅與去來。本是如來藏。拶倒五須彌。廓然無背向。投筆端坐而逝。

杭州仙林寺雪庭禪師

仁和桂氏子。毀齒喪父。患痘風雙目短視。數求出家。謁休休於仙林。一見契合。因閱楞嚴。至於一毫端現寶王剎有疑。後詣江陰漧明寺睹萬佛閣金碧崢嶸。於眉宇間忽有省。弘治攺元除夕聞鐘聲。數年行履不覺瓦解。述偈曰。圓響心非聞。大千同一照。抹過上頭關。更不存玄妙。乙卯休休應淨慈請。師復依侍。乃蒙印可。師自號幻寄。嘗曰。夫幻卽寄之蹤。寄乃幻之迹。幻起寄亡。全寄是幻。幻逐寄生。全幻是寄。翳日生華山河大地。華翳不生眞空實際。幻之寄之。誠哉兒戲。﹝休休嗣雪峯。峯嗣無際﹞

金陵永寧古淵淸禪師

聞雞鳴有省。占偈曰。喔喔金雞報曉時。不因渠響詎能知。三千世界渾如雪。井底泥蛇舞柘枝。

伏牛無礙明理禪師

汾州和氏子。參松竹大方和尙。隨眾打七。有一聲虛空碎獨露法中王之句。後同月庵大圓入終南。一日庵舉髙峯銀山鐵壁話。師頓悟述偈。一覺心空疑便消。拈來放去自逍遙。過方求證。方曰。伏牛打七卽不問。終南靜室意如何。師曰。伏牛打七泥團土塊。終南靜室放大光明。方喝曰卽今光明何在。師向前一掌。方大笑曰如是如是。﹝方臨濟二十六代孫﹞

嘉興聖壽宜翁可觀禪師

出家於南屏。從車溪得省。建炎初主聖壽。遷當湖徳藏。退隱竹庵。每自怡曰。松風山月我無盡衣缽也。乾道七年丞相魏杞請主吳之北禪。入院適重九。指座曰。胸中一寸灰已冷。頭上千莖雪未消。老步只宜平步去。不知何事又登髙。

吉州武功山白雲明星禪師

閩之長汀張氏子。投龍歸通公落髮受具。專修止觀。忽嘆曰。大丈夫道業未就如生死何。遂徧叩名宿。機緣或契。師不自少肯。見盤龍陽禪師頓釋凝滯。陽以衣拂付之。隱瀟峯二十餘年。太守汪公勉師出世。師復移茅深入。學侶向至漸成精藍。一日辭眾曰吾去矣。眾問何往。師示偈曰。明月落波心。白雲橫嶺上。欲識本來機。鐵牛吞大象。語畢端坐而逝。全身塔於本山。世壽八十有四。

佛妙禪師

昆明人也。出家於天華寺。洪武十六年赴京。賜衣缽錫杖。遊兩浙。宣徳四年十二月沐浴更衣書偈曰。去年七十九。今年滿八十。萬里爲參尋。世緣今已畢。擲筆端坐而化。

嘉興府資聖克新仲銘禪師

番易盧里人。族姓余。宋始興襄公九世孫也。久依笑隱於大龍翔掌內記。至正間住嘉禾資聖。時了庵和尙退居南堂。與師雅相契合。洎庵示寂。師爲文祭之。略曰。哲人云亡。宗教陵替。予來醉李惟師宿契。或往或來於今五歲。論核道眞窮根極底。又曰。矧彼妄庸傲然髙位利粥豪爭。善類喪气。老成復萎。弛焉何恃。師嘗卻宣讓王之命。有偈曰。數椽茅屋萬株松。蒲榻髙眠海日紅。不是賢王招不起。山人只合住山中。所著有雪廬稿。

待詔沈士榮居士

建安人。洪武中爲翰林院待詔。嘗著續原教論辯解一十四篇。其論略曰。人之爲類不同。故聖人之教不一。此教之迹所以異也。然爲善不同。同歸於治。窮其至妙。不出一心。此教之理所以同也。此心也此理也。天下未嘗有異也。迹之𨿽異。若推而極之。必當致其同也。又曰。若得本忘末。不爲迹之所惑。研窮心性之原。直趨至善之地。則殊途同歸。無有彼此之間矣。又曰。是心也。變而不動。死而不滅。斯理之明昭如皎日。且安得而自蔽歟。若人識此心。悟此理。在儒爲眞儒。在僧爲聖僧矣。心昏理迷莫知所往。本之旣失。諍論復何益哉。又曰。儒者志在排佛。故作人死斷滅之說。以破生死輪回之論。不知反違周孔聖人之意。甚則撥無因果。廢滅天理。以造物歸於無知。善惡皆無果報。至仁夭暴壽。敬愼蒙禍。淫佚獲福。小人儌幸。君子無辜。不明前因曲爲之說。理則不通。障正知見惑亦甚焉。又曰。自漢以來。經書疊至。究其指歸。誠所謂窮心性之原。入至善之地者也。又非但文字而已。至如日月雲霞飛潛動植色聲香味而咸臻妙理。此教之體也。得失違順生死苦樂事物遷流而常住眞性。此教之相也。文音語默食作動息威儀典章而隨機普應。此教之用也。具是三者其道大行矣。孰能排而毀之拒而絕之乎。智者體吾佛之理。觀孔聖之道。性理之學益加詳焉。而勸善戒惡之文尢爲緊切。大有功於名教。豈可自生違背。蔽吾心之良知也哉。其觀心解略曰。心該萬法。法徹心源。至理難知。觀心斯得。故世尊初成正覺嘆曰。奇哉。我今普見一切眾生具有如來智慧徳相。但以妄想執著而不能證得。蓋人由迷此心體不知反求。外爲六塵所惑。內生沈掉二病。是以局促無知偏僻異見。惟佛如來返觀此心。頓悟本性成等正覺。故於世間無量百千法門出世間無量百千法門莫不洞明無礙。廓徹無違。故號三界大師。十方慈父。今儒者尙不自識本心。豈能以心觀物哉。又曰。蓋不識自心。則其本已失。安能觀物明理哉。又曰。虞書曰人心惟危道心惟微惟精惟一允執厥中者。此心學之源也。人心妄想也。由執著顚倒故危。道心天理也。非思議之所能及。故微精者不昧。一者不雜由無思故。不昧無爲故不雜。乃能盡其至誠。固守此中道也。中者卽中庸之中。在心而不在物。在內而不在外。子思所謂喜怒哀樂未發者是也。子思但以情識未動卽是中義。與吾佛一念無生之理相近。止欠悟耳。儒者釋中曰不偏不倚無過不及。乃已發中節之和也。便違子思之意矣。蓋喜怒哀樂未發之時。無有形相可見。豈有偏倚過與不及之事乎。又曰。彼旣不知觀心之妙。徒欲以偏計之妄心觀物以窮理。譬如塵鏡未磨水漩未止。擬求鑑物未之有也。自不知此理在內惟務外求。故學解益多去道愈遠矣。又曰。一日觀心證理。則天下萬物萬事之理皆貫通焉。夫子亦曰。一日克己復禮天下歸仁焉。則亦求其在內者矣。其內教外教辯略曰。教有內外不同。故造理有淺深之異。求之於內。心性是也。求之於外。學解是也。故心通則萬法俱融。著相則目前自昧。嗚呼。外求之失斯爲甚矣。今儒學之斃。浮華者固以辭章爲事。純實者亦不過以文義爲宗。其視心學則皆罔然也。宋之大儒深知其病。又知吾心上工夫爲有本。是當惇本抑末以斥其言語文字之非可也。何自爲矛盾歟。又曰。昔者聖人皆以內學爲本。而推其用於外。後世文儒務外。遂不知有心學之源。乃以學解爲事。惟宋河南之學始言性理。而有實踐之迹。然但知心之用而不究心之體。遂不知養未發之中。又昧太極之理在兩儀未判之先。或以物理爲性理。故本末體用於是乎不明。而堯舜周孔之道微矣。又曰。悟則謂之內。解則謂之外。此內教外教所以不同也。儒者專用力於外。凡知解所不能及者不復窮究。故不知允執厥中之道。天理流行之處。皆在思慮不起物欲淨盡之時。履踐𨿽專。終不入聖人之域矣。其作用是性解略曰。人覺無思乃徧知於法界。識情有著徒妄起於塵勞。佛與眾生本同一體。但因迷悟見有殊途。佛性只在眼耳鼻舌之間。妙用不離見聞覺知之際。直是一塵不受一法不捨。名爲直至道場頓見本來面目。又曰。經云如我按指海印發光。汝暫舉心塵勞先起。若無心體會。則森羅萬象一鑑昭。然此按指發光。所謂一念不生全體現也。若說是性。卽是認著影子。使毫釐系念瞥爾情生。業相宛然仍前迷倒。此舉心塵起。所謂六根才動被雲遮也。到此著力不得。又曰。三代而上未有佛可名。惟聖帝繼天立極。推本於天。言人得此明覺之理於天。故曰天命之謂性。性者言人皆以此明覺爲體也。率依此覺性而常不昧。謂之道修者。卽養其喜怒哀樂未發之中也。中者私欲未起之時。純乎天理者也。私欲未起則無思無爲寂然不動。寂者誠也。至誠無息。故曰道不可須臾離也。繼之以戒謹恐懼。不睹不聞之際不使隱微之。或動皆是養此。未發之中常覺不昧。故發爲中節之和。則仁義禮智不待思而中矣。斯所以爲教。後章言誠者寂也。明者覺也。寂而覺曰天之道。覺而寂曰人之道。皆修道之義也。又曰。聖人得此理乃立世間治教之法。吾佛得此理乃立世間出世間解脫之法。儒門但明天人之道。吾佛則明四聖六凡之道。若盡天人之道。則可以趨佛道矣。其於性理不明。則天人之理有所不明。又安能究佛氏之理乎。士識遠材全。深達法相。議論縱橫放肆。剖發幽翳。直明心宗而辭旨猶善巧精妙。其曰續原教。亦可謂克纘鐔津之緒者哉。

杭州雲棲蓮池袾宏大師

郡之仁和沈氏子。年十七補邑庠。每書生死事大四字於案頭。一日失手碎茶甌有省。作七筆勾見志。投西山性天祝發。北遊參徧融。復謁笑巖於柳巷求開示。巖曰。阿你三千里外求開示我。我有甚麼開示你。師恍然辭歸。過東昌道中聞樵樓鼓聲忽大悟。述偈曰。三十年前事可疑。三千里外遇何奇。焚香擲戟渾閒事。魔佛空爭是與非。後住雲棲。侍郎王公宗沐問。夜來老鼠喞喞。說盡一部華嚴經。師曰貓兒突出時如何。王無語。師自代曰走卻法師畱下講案。遂頌曰。老鼠喞喞。華嚴歷歷。奇哉王侍郎。卻被畜生惑。貓兒突出畫堂前。牀頭說法無消息。無消息。大方廣佛華嚴經。世主妙嚴品第一。時因饑荒疫癘盛行。餓莩載道。當道發儲賑濟。命醫救療。舉師董其事。銓部虞公淳熙問慧日點五百病僧因緣。師曰。慧日自甘窮子。捨己從人。西院屈陷。平民將生就死。可惜五百僧只解點著便行。曾無一个髙臥不起。致令慧日顯異惑眾禍及兒孫。郡主深切民瘼。我山僧急趨時難。倉卒中失帶了竹杖子。不免奮空拳向居士癰腫上劈地一下。敢保沈屙潰散毒血淋漓。萬脈流通百骸舒暢。𨿽然如是。云何一人能令眾起。不見道。陽回片葉。春滿千林。者事且止。只如終日把竹杖子東指西揮。不如一直在木頭上朝持暮守。守來守去忽然枯木重華。便是死人再活。說甚麼竹木管取。盡大地艸木叢林悉皆成佛去也。何以故。靑靑物外虛空體。卽是如來堅實心。問參禪念佛可融通否。師曰若然是兩物用得融通著。問。世尊默然良久。外道謂開我迷雲。空生宴坐不言。帝釋曰善說般若。意旨如何。師曰。良久處欲望開迷。陰霾萬里。宴坐邊擬聞般若。說竟多時。𨿽然如是。鞭頭得旨空裏飛華。者畢竟見个甚麼。示采蕨者曰。心訣教我如何譚。蹉過山前好時節。蕨蕨豎起拳頭向君說。新春日示眾。今日賀新春。歲時重換卻。昨日作麼生。十二月廿八。嘗自贊曰。十畫九不像。惱殺丹靑匠。庶幾此近之。權畱作供養。若道者便是。依然成兩樣。不兩樣。三十棒。臨終時預於半月前別眾曰。吾將他往矣。人皆莫測。至期示微疾。面西端坐而逝。

紫柏達觀眞可大師

句曲沈氏子。性忼慨激烈。弱不好弄。不喜見婦人。年十七剃髮遊方。聞誦張拙偈。斷除妄想重增病。趨向眞如亦是邪。大疑之。一日齋次忽大悟。乃曰。使我在臨濟徳山座下。一掌便醒。安用如何若何。北遊京師。參徧融。萬曆癸卯秋忽妖書發。師罹難。先是神宗手書般若經。偶汗下漬紙。疑當易函。遣近侍質於師。師以偈進曰。禦汗一滴萬世津梁。無窮法藏從此放光。上大悅。由是注意焉。適見章奏。意甚憐之。在法不能免。因逮及。旨下著審而已。拷訊時師神色自若。持議甚正。以衰老殘軀備嘗笞楚。抵死不屈。十二月五日入獄。法司定罪欲死師。師說偈曰。一笑繇來別有因。那知大塊不容塵。從玆收拾娘生足。鐵橛華開不待春。又曰。世法若此久住何爲。乃索浴罷。囑侍者曰吾去矣。幸謝江南諸護法。復說偈曰。事來方見英雄骨。達老吳生豈宿緣。我自西歸君自北。多生晤語更泠然。語畢端坐而逝。﹝所著有紫柏集﹞

瑞州黃檗無念深有禪師

黃州麻城熊氏子。偶遊蕩山。有宿衲謂師曰。十方一粒米。重如須彌山。若還不了道。披毛戴角還。師悚然。又聞僧舉僧問大休。如何是西來意。休曰黃瓜茄子。師大疑。遂往五臺伏牛徧叩知識。一夕聞哭笑二聲相觸有省。又一日失手。櫃蓋打頭。渾身汗流。撫掌笑曰。徧大地是个無念。何疑之有。往龍湖同卓吾居士到駟馬山。會有講主至。士問主曰。淸淨本然云何忽生山河大地。主依文講罷。士顧謂師曰你試說看。師擬開口。士將師膝上一推曰者个聻。師忽大悟。有偈曰。四十餘年不住功。窮來窮去轉無蹤。而今窮到無依倚。始悔從前錯用功。住後僧問道果有耶果無耶。師曰說有說無二俱成謗。曰如何卽得。師曰無求卽得。曰如何是道之體。師曰滿口道不著。曰四大離散時如何。師豎起拳曰者个不屬四大。問。古人迸卻咽喉唇吻道將一句來。者一句如何道。師曰。我不迸卻咽喉唇吻。你且道一句看。僧無對。師曰你被音聲塞卻口。問見性成佛是否。師曰是。曰性是無形底如何得見。師曰。性是有形底。只你不見。曰請和尙指出我看。師曰我說汝不見。問如何出離生死。師召僧。僧應諾。師曰從者裏出。曰和尙說底話某甲不曉得。師曰等你曉得堪作甚麼。復友人書曰。山中兀坐不聞動息。學道要趂初心猛利。就要討个分曉。日用對境逢緣才得出脫。不然日久月深漸忘精進。依舊流於世情耳。近時學道人只圖口舌利便見識聰明。忘卻本命元辰。直待病臨身手腳忙亂時。一些也用不著。又不恨自己念頭不切立志差錯。反說先聖佛祖也只如此。便是毀謗如來正法輪。自夢未醒且莫錯會。古聖一言半句。如吹毛劍。鐵釘飯。木札羹。塗毒鼓。無你側耳處。無你下口處。無你著意處。無你近傍處。狹路相逢眨眼蹉過。到者裏。情枯想絕。思盡神窮。寒暑兩忘寢食俱廢。於無可捉摸處驀地猛省。馳求心一時頓息。慶快平生。更不隨逐聲色。知見全消。是非泯迹。到此田地。但是聰明解會能所神通脫手讓與他人。終日如癡似訥。虛腹間心。世人莫能識。鬼神覷不見。閻老子何處著眼。才是眞自在也。信而不修狂增我見。說時似悟對境還迷。苦修不信轉增癡福。悟修兼備狂消言息。陋巷簞瓢有何得失。

夔州白馬寺儀峯方彖禪師

達州羅氏子。參金佛山云庵和尙令看如何是鬼神覷不破之機。三年有省。出峽徧謁知識。結茅雙溪。一日午炊。聞甑中作聲忽大悟。作頌有白雲靑峯齊點頭之句。嘗嘗浙中庵居。杭之淸平眞寂印公蚤年嘗依之。一日師舉靑峯丙丁童子來求火話詰之曰。靑峯恁麼道。法眼亦恁麼道。爲甚麼有悟不悟。印曰。初以識心湊泊所以不悟。後乃直下承當故能大悟。師遽舉拳揮案一下厲聲曰恁麼則汝今大悟耶。印擬議。師便痛罵趂出。印直得汗流浹背。繇玆憤志力參。萬曆壬辰師歸白馬。僧問如何是西來意。師曰兩頭燒火一頭煙。師手中常執一鞀。鼓一面書矗字。一面書犇字。凡應機多舉而搖之。示寂塔於龍神山。

廣信府鵝湖養庵心禪師

郡之上饒朱氏子。偶過戚屬會道者談四生之義。師於言下洞了物我平等大意。往洛之太平落髮。南還焦山度臘。聞江中推船聲有省。述偈曰。夜靜江空闊。推船﹝囗﹫力﹞﹝囗﹫力﹞聲。不知何所往。擔子半邊輕。謁華山。聞山拈一段生涯六不收話有疑。猛提七日身心脫然。尋歸裏。住靈山。嘗畫大圓相於壁間曰。內寫莫教塗黑。外寫勿使傷白。有人向圈裏圈外下得注腳者。許汝學道無疑。不然總是懡﹝怡﹣臺﹢羅﹞。後遷鵝湖。十年不立座。元無異來參。以趙州無字話相契。請居厥職。贈以偈曰。鵝湖十載虛元位。一旦緣何立少年。兩道眉毛八个繓。須知佛祖不容前。又嘗置無門鎖室中以驗方來。偈曰。上古畱傳鎖。憑君智鑰開。若無開鎖法。相見不須來。萬曆丁卯二月晦日上堂說法。置齋作別。復示偈曰。八十餘年幻夢中。鐵牛耕破太虛空。臨行一句相分付。半夜金烏帶日紅。端坐而逝。

韶州曹溪憨山徳淸大師

全椒蔡氏子。幼習儒業。年十二禮報恩林公爲師。十九芟染。受具與妙峯爲友。偶閱肇論。至梵志出家白首而歸。鄰人見之曰昔人猶在耶。梵志曰吾猶昔人非昔人也。忽有省曰。今日始知鼻孔向下。妙峯曰何所得耶。師曰夜來兩个泥牛斗入水中去。至今絕消息。峯笑曰且喜有住山本錢。尋往燕都參笑巖和尙。巖問何處來。師曰南方。巖曰記得來時路麼。師曰一過便休。巖曰子卻來處分明。師便禮拜。後爲黃冠所誣。坐以私創寺院。遣戌雷州。至韶陽禮祖。偈曰。曹溪滴水自靈源。流入滄溟浪拍天。多少魚龍爭變化。源頭一脈尙泠然。越十有一年免戌畱曹溪。又九年始還僧服。乃歸匡廬。結庵五乳峯作逸老計。數載復請還曹溪。未幾忽告眾曰。緣與時違。化將焉托。一期事畢。吾將歸矣。索浴更衣端坐而化。壽七十有八。臘五十有九。塔全身於天子岡。師嘗過徳山。禮祖塔偈曰。堂前閒拓缽。獅子漫調兒。覿面難回處。低頭不語時。未明末後句。翻使至今疑。爲問三年事。因何得早知。山居。生平蹤迹任東西。投老那能擇木棲。縱使脊梁剛似鐵。柰何脛骨軟如泥。閒從絕壑看雲起。坐對孤峯聽鳥啼。不必更拈言外句。現前聲色是全提。

續燈存稿卷第十二﹝終﹞

