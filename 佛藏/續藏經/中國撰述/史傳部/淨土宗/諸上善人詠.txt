續藏經諸上善人詠

明道衍撰

諸上善人詠目次

文殊師利菩薩﹝一﹞

普賢菩薩﹝二﹞

普慧菩薩﹝三﹞

天親菩薩﹝四﹞

馬鳴菩薩﹝五﹞

龍樹菩薩﹝六﹞

五通菩薩﹝七﹞

廬山慧遠法師﹝八﹞

慧持法師﹝九﹞

道珍法師﹝十﹞

曇鸞法師﹝十一﹞

南嶽思大禪師﹝十二﹞

慧命禪師﹝十三﹞

靜靄禪師﹝十四﹞

僧厓禪師﹝十五﹞

天臺智者大師﹝十六﹞

道諭禪師﹝十七﹞

洪法師﹝十八﹞

登法師﹝十九﹞

道綽禪師﹝二十﹞

善導和尙﹝二十一﹞

法照禪師﹝二十二﹞

少康法師﹝二十三﹞

慈恩窺基法師﹝二十四﹞

懷玉禪師﹝二十五﹞

英法師﹝二十六﹞

衍法師﹝二十七﹞

僧惟岸﹝二十八﹞

僧惟恭﹝二十九﹞

懷感法師﹝三十﹞

智廉上人﹝三十一﹞

藏禪師﹝三十二﹞

僧曇鑑﹝三十三﹞

大行禪師﹝三十四﹞

道昂法師﹝三十五﹞

集維那﹝三十六﹞

憲章法師﹝三十七﹞

僧志通﹝三十八﹞

僧法智﹝三十九﹞

僧雄俊﹝四十﹞

僧自覺﹝四十一﹞

永明智覺禪師﹝四十二﹞

四明法智法師﹝四十三﹞

慈云遵式法師﹝四十四﹞

昭慶省常法師﹝四十五﹞

靈芝元照律師﹝四十六﹞

龍井元淨法師﹝四十七﹞

孤山智圓法師﹝四十八﹞

天衣義懷禪師﹝四十九﹞

圓照宗本禪師﹝五十﹞

黃龍悟新禪師﹝五十一﹞

大通善本禪師﹝五十二﹞

長蘆宗賾禪師﹝五十三﹞

眞歇淸了禪師﹝五十四﹞

慈受懷深禪師﹝五十五﹞

白蓮咸教主﹝五十六﹞

晦庵慧明法師﹝五十七﹞

楂庵有嚴法師﹝五十八﹞

桐江擇瑛法師﹝五十九﹞

諭彌陀﹝六十﹞

石芝宗曉法師﹝六十一﹞

慈照宗主﹝六十二﹞

憂曇宗主﹝六十三﹞

寂堂師元禪師﹝六十四﹞

天目中峯和尙﹝六十五﹞

玉岡蒙潤法師﹝六十六﹞

云屋善住和尙﹝六十七﹞

天如惟則禪師﹝六十八﹞

旨觀主﹝六十九﹞

西齋梵琦禪師﹝七十﹞

二沙彌﹝七十一﹞

尼大明﹝七十二﹞

尼淨眞﹝七十三﹞

尼悟性﹝七十四﹞

烏場國王﹝七十五﹞

宋世子﹝七十六﹞

劉遺民﹝七十七﹞

張杭學士﹝七十八﹞

庾詵居士﹝七十九﹞

宋滿﹝八十﹞

黃打鐵﹝八十一﹞

汾陽老人﹝八十二﹞

張馗﹝八十三﹞

韋文晉觀察使﹝八十四﹞

元子平﹝八十五﹞

房翥﹝八十六﹞

張善和﹝八十七﹞

柳宗元刺史﹝八十八﹞

白居易少傳﹝八十九﹞

文潞公﹝九十﹞

蘇文忠公﹝九十一﹞

楊傑提荊﹝九十二﹞

王古侍郎﹝九十三﹞

馬玕侍郎﹝九十四﹞

江公望司諫﹝九十五﹞

馮揖給事﹝九十六﹞

王以寧待制﹝九十七﹞

王日休上捨﹝九十八﹞

晁悗之待制﹝九十九﹞

陳瓘待制百

鐘離少師﹝百一﹞

王仲回司士﹝百二﹞

胡闉宣義﹝百三﹞

王闐﹝百四﹞

孫如珪﹝百五﹞

季秉禦藥﹝百六﹞

金﹝奭﹣人﹢大﹞﹝百七﹞

張綸總管﹝百八﹞

閻邦榮承務﹝百九﹞

王哀朝散﹝百十﹞

吳子章﹝百十一﹞

何曇迹﹝百十二﹞

韋提希夫人﹝百十三﹞

隨皇后﹝百十四﹞

上黨姚婆﹝百十五﹞

荊王夫人﹝百十六﹞

姚行婆﹝百十七﹞

廣平夫人﹝百十八﹞

朱氏如一﹝百十九﹞

黃長史女﹝百二十﹞

李氏十四娘﹝百二十一﹞

陶氏十六娘﹝百二十二﹞

諸上善人詠

吳郡沙門道衍

文殊師利菩薩﹝第一﹞

智徳巍巍七佛師

金猊爲座六銖衣

因中曾受迦文記

報盡還從淨土歸

梵語文殊師利。此云妙徳。乃過去七佛之師。釋迦會中示菩薩形。助揚聖化。居眾菩薩之首。又稱法王子。觀佛三昧經佛記文殊當生極樂世界。文殊發願經偈云。願我命終時。滅除諸障礙。面見彌陀佛。往生安樂剎。生彼佛國已。成滿諸大願。阿彌陀如來。現前授我記。文殊爲過去七佛之師。本來是佛。然其發廣大願求生極樂者。龍樹論云。八十翁之舞。爲教兒孫故也。

普賢菩薩﹝第二﹞

同體悲興出世間

願深如海行如山

一毛孔裏經塵剎

猶往西方見聖顏

普賢亦云徧吉。在華嚴逝多林末會發十大願。普爲法界眾生臨命終時同生極樂。偈曰。願我臨欲命終時。盡除一切諸障礙。面見彼佛阿彌陀。卽得往生安樂剎。我旣往生彼國已。現前成就此大願。一切圓滿盡無餘。利樂一切眾生界。大心菩薩𨿽妙悟本明。頓同諸聖。然猶力用未充。未及如來出現普利眾生。故依極樂世界親近彌陀。蒙彼授記。方能化身無數普利一切眾生界也。

普慧菩薩﹝第三﹞

善哉徧吉是伊兄

塵劫之前覺道成

悲願度生無有盡

葦江會裏亦彰名

普慧。普賢弟也。其行願有同於兄。長蘆賾禪師集萬人念佛。建蓮花勝會。親感二大菩薩預會證明。此說具載禪師傳云。

天親菩薩﹝第四﹞

三昧圓成道外降

論明惟識世無雙

不惟白日升兜率

又欲超生向樂邦

天親菩薩。北天竺人也。多造論。有惟識。金剛般若等。𨿽升兜率內院親近彌勒。然著無量壽論。有求生淨土偈及五門修法。若人依此力行。超往極樂有何疑乎。

馬鳴菩薩﹝第五﹞

通宗造論貴全成

系念彌陀甚發明

五濁眾生能起信

定超樂國證無生

馬鳴菩薩。西天第十二祖也。嘗著起信論。發明系念西方。最爲切要。菩薩三賢位滿。已入初地。如佛記龍樹住於初地生淨土等也。

龍樹菩薩﹝第六﹞

妙用無方顯大中

論成能破有無宗

釋尊昔日曾懸記

極樂眞歸始奏功

龍樹菩薩。第十四祖也。南天竺人。受具後於九旬中誦通三藏。深入法忍。造中觀論。智度論。十住毗婆沙等。多贊西方。勸人念佛。有偈云。若人願作佛。心念阿彌陀。卽得爲現身。故我歸命禮。若人欲疾得。不退轉地者。應以恭敬心。執持稱名號。若人種善根。疑則華不開。信心淸淨者。花開卽見佛。大乘菩薩尙欲求生。故世尊懸記。具縛凡夫何所恃而不信哉。

五通菩薩﹝第七﹞

度生無盡積功多

遙往西方請佛陀

五十大心隨聖像

丹靑從此徧娑婆

五通菩薩。天竺雞頭摩寺僧也。往安樂世界請阿彌陀佛陳雲。娑婆眾生。願生淨土。無佛形儀。請垂降許。佛言。汝且前去。尋當現彼。及五通還。聖儀已至。一佛五十菩薩各坐蓮華。在樹葉下。五通取葉所在。圖寫流布。後以丹靑摸徧於娑婆界也。載在南山律師歷代三寶感通錄。

廬山慧遠法師﹝第八﹞

不出廬山種白蓮

開壇立社集羣賢

聖容三睹金池上

知與彌陀大有緣

東晉慧遠法師。俗賈氏。雁門人。學通儒老。年二十餘見道安法師。因聽講般若。豁然開悟曰。九流異儀皆糠秕耳。後入廬山。刺史桓伊創東林居焉。影不出山者三十年。每送客以虎溪爲界。時劉遺民。雷次宗等一十八人依遠遊止。拉一百二十三人爲蓮社。遠於淨土六時禮誦。精進不退。十年三睹彌陀聖相於金池上。後十九年七月晦夕於般若臺定起。見彌陀佛身滿虛空。圓光之中有諸化佛。觀音。勢至左右侍立。又見水流光明。分十四支流注上下。演說苦空。佛告遠曰。我以本願力。故來安慰汝。汝後七日當生我國。又見佛陀耶捨。慧持。曇順在佛之側。前揖遠曰。師志在吾先。何來之遲。旣而與其徒曰。吾始居此。幸於淨土三睹聖相。今復再見。吾往生決矣。七日後果令終。弟子舉葬西嶺。謝靈運作銘。張野作序。大宋追謚圓悟大師。有雜文十卷號廬山集。行於世。師爲蓮社之始祖云。

慧持法師﹝第九﹞

愛繩掣斷志西方

度量衝深道果香

遠老是兄同結社

塤篪疊奏韻悠揚

慧持法師。遠公之弟也。度量衝深。風神俊爽。與兄集一百二十三人結蓮社。一日辭兄入蜀。遠畱之不可。嘆曰。人生愛聚。汝獨樂離也。持曰。若滯情愛聚。本不應出家。今旣割愛求道。正以西方爲期耳。於是悵然而別。先兄往生矣。

道珍法師﹝第十﹞

匡廬遷化遠塵埃

崖谷明如列炬開

五苦才離終見佛

來迎奚必用金臺

梁道珍法師。天監中憩錫廬山。聞昔遠公結社淨修之。地心甚慕之。然其初心猶預。異時忽夢海上數十人櫓舟前邁。珍問何之。對曰將適彌陀國也。珍曰願隨往得否。曰。以子之意孰敢相拒。但於此一日之修。功超永劫。彌陀一經子未之誦。如何求往也。珍覺後嘆媿。若於聖法有差焉。遂專誦此經。後二年。俄堂虛戶扃有捧銀臺而至者曰。法師報盡當升此臺。又曰。師之功行當乘金臺。柰何初心猶預。故一此耳。珍謝曰。果能超三界出五苦。則珍也見佛之基有漸。奚必金臺耶。珍亡之夕。崖谷光明洞然。若千炬交輝。鄕民驚異。及旦卽山問之。乃知珍亡往生之驗﹝矣﹞。

曇鸞法師﹝十一﹞

棄卻仙書受觀經

長生何似學無生

齊聲念佛看遷化

白日空中奏樂迎

後魏曇鸞法師。雁門人。少遊五臺。因感靈異遂求出俗。三乘教典俱能涉覽。性嗜方術。聞江南陶隱居有長生法。千里就之。陶卽授以仙經十卷。鸞喜以謂神仙可必致也。後還洛下。遇三藏菩提流支。問曰。佛道有長生乎。支嘆曰。長生不死。吾佛道也。道家何有焉。遂以十六觀經授之曰。汝可誦此。依而行之。則捨穢土取淨邦。壽命無量。獲一切勝妙功徳也。鸞深信其言。遂焚仙經而專觀經。𨿽寒暑疾病不懈。一日正持誦次。忽一梵僧入室曰。吾龍樹也。所居淨土以汝有淨土之心。故來見汝。鸞曰何以教我。樹曰。已去不可及。未來未可追。現在今何在。白駒難與回。言訖而失。鸞以所見勝異。死期至﹝矣﹞。卽集眾教誡。令髙聲唱阿彌陀佛。鸞乃西向瞑目而終。一眾同聞管弦絲竹之聲自西而來。良久乃已。

南嶽思大禪師﹝十二﹞

禪坐衡山迹尙存

彌陀形夢道彌尊

休言不化眾生去

三世如來一口吞

後周慧思禪師。武津人也。姓李氏。頂有肉髻。一夕夢梵僧勸出俗。思乃辭親入道。及受具戒。日習坐一食。誦法華等經至滿千徧。聞北齊慧文禪師有徒數百。其道盛行。乃往求法經。三七日獲宿智通。得法華三昧。時居南嶽行方等懺法。發願往生。夢中感彌陀說法。於是陳主屢致慰勞。因爲大禪師。將欲順世。謂門人曰。汝當不惜身命。常修法華般若念佛三昧方等懺法。無常迅速。宜各勉之。師泊然而逝。異香滿室。顏色如生。思存日。或勸之曰。何不下山化度眾生去。師曰。三世諸佛被我一口吞卻。何處更有眾生可化。師之機用如此。其稟法弟子甚眾。惟天臺智者大師弘闡教觀大其家光云。

慧命禪師﹝十三﹞

南嶽齊心禮佛龕

願於淨土作同參

一朝合掌如蟬蛻

誰道俱年八十三

慧命禪師。深通教法。長習禪觀。與南嶽思禪師俱行方等懺法。悉願往生。當命終時。跏趺面西。唱佛來也。合掌而蛻。俱年八十三。時人見天神幢旛。唱言善哉來迎而去。

靜靄禪師﹝十四﹞

抽腸拔肺願無邊

爲法之心鐵石堅

捨此穢形生淨土

一花開向覺王前

靜靄禪師。性剛果。惟習禪理。因武帝滅佛。靄恨無力護法。告弟子曰。吾無益於世。當捨此身。自割手足布於石上。掛腸胃於樹枝。割心捧之而卒。仍述偈以示眾曰。捨此穢形。願生淨土。一念花開。彌陀佛所。

僧厓禪師﹝十五﹞

訪道多年悟大乘

燒燃五指豈難能

臨終天雨花無數

西上聯翩六百僧

僧厓禪師。住益州多寶寺。其道大行。嘗於城西燒上下五指供養淨土三聖。道俗十萬餘人擁之。人問痛否。答曰心旣無痛指何痛也。乃謂弟子曰。我滅度後。汝當善事病人及醜陋者。凡斯徒輩。多是大心菩薩權化。自非悟平等理何能一切恭敬。厓往生時。或見天花如雨。身被斑衲。攜錫杖。與六百僧乘空西沒。

天臺智者大師﹝十六﹞

一心三觀妙難思

淨土猶能論十疑

坐臥面西終不易

香臺寶樹有歸期

陳朝智者大師者。諱智顗。荊州華容人。俗陳氏。生時靈瑞不一。幼有奇相。膚不受垢。七歲入果願寺。聞僧誦法華普門品。卽隨誦之。忽自憶記七卷之文。宛如宿習。十五禮佛像誓志出家。十八於果願依僧緒剃落。二十進具。天嘉元年謁光州大蘇山慧思禪師。思一見謂曰。昔靈鷲同聽法華。今復來﹝矣﹞。卽示以普賢道場。說四安樂行。師入觀三七日。宿通潛發。惟自明了。以所悟白思。思曰。汝所證非吾莫識。此法華三昧旋陀羅尼。縱令義學之師千萬。不能窮汝之辯。汝可傳燈。莫作最後斷佛種人。大建元年辭思往金陵闡化。凡說法不立文字。以妙辯才無有礙盡。七年遣徒眾之天臺佛瀧峯。陳宣帝創修禪居之。割租充眾費。至隋煬帝請師授菩薩戒。賜號智者。師常披一壞衲往來天臺二十餘年。以五時八教判釋如來一代所說。及示一心三觀圓頓之旨。建寺造像寫經度僧不可勝數。篤志西方。勸人進修。著十疑論。歷代諸師於淨土述作𨿽多。究其要妙無越此書。師臨終時焚香命筆作觀心偈。令弟子唱十六觀名。誡眾曰。四十八願莊嚴淨土。香臺寶樹易到無人。火車相現一念攺悔者尙得往生。行道力終不唐捐。梵音聲終不誑人。言已趺坐而化。壽六十。異迹甚多。廣如本傳。

道諭禪師﹝十七﹞

栴檀三寸造如來

徧滿虛空亦異哉

要是佛隨心所現

棘林中有覺花開

隋道諭禪師出家於開覺寺。深信淨土。念阿彌陀佛。造栴檀像長三寸。後忽死。經七日而蘇曰。我往西方見阿彌陀佛言曰。汝造我像。因何太小。諭白言。心大卽大。心小卽小。言訖其像徧滿虛空告言。汝且還本國。香湯沐浴。明星出時。我來迎汝。至期果感化佛來迎。光明照室。卽便命終。開皇八年也。

洪法師﹝十八﹞

毗尼法相已堅持

況是西方念日馳

內院不生生淨土

此心能有幾人知

洪法師者。並州人。一生淨業。手不執錢寶。臨命終時。見兜率陀天童男童女來迎。洪曰。我期西方。不生天上。令徒眾念佛。口云西方佛來迎也。言訖而逝。當仁壽四年。

登法師﹝十九﹞

髙據猊牀講涅盤

聽徒圍繞盡生歡

勸稱佛號生安養

徧界香雲信可觀

登法師者。深明教典。於並州興國寺講涅盤經。道俗來聽。若長若幼皆令口念阿彌陀佛名號。勸共往生。至開皇十二年將䢐之夕。異香迎接。及殯之時。光明香雲徧諸聚洛。

道綽禪師﹝二十﹞

觀經講罷坐匡牀

善導相資行益彰

豫感佛言臨滅度

白毫三道照東方

道綽禪師居西河時。日講觀經燻修三昧。自穿槵珠勸人念佛。嘗令善導入定。觀得生安養否。佛言其道綽亡日當放白毫遠照東方。此光現時來生我國。果綽亡日。三道白毫照於房內。梵音聲終不誑人也。明矣。

善導和尙﹝二十一﹞

念佛長安化盛行

一聲出口一光明

寫經畫壁難思議

無盡資糧助往生

唐善導。不知何許人。貞觀中見西河綽禪師九品道場講說觀經。導大喜曰。此眞入佛之要津。修余行業迂僻難成。惟此觀門速超生死。於是常勤精進。每入佛室念佛。胡跪合掌非力竭不休。𨿽苦寒日又須流汗。續至京師普化四眾三十餘年。念佛者不計其數。諸有布施用寫彌陀經十萬餘卷。畫淨土變相三百餘壁。和尙嘗自念佛一聲。則有一道光明從其口出。十至於百光亦如此。後謂人曰。此身可厭。諸苦變易。乃登髙柳向西祝曰。願佛接我。菩薩助我。令我不失正念。不生退墮。言已投身自絕。世傳少康卽和尙後身。

法照禪師﹝二十二﹞

五會緣興感五云

佛聲遙使帝宮聞

當年不受文殊教

歷劫何由獲妙燻

法照禪師。大歷四年於衡州胡東寺啟五會念佛道場。感五色祥雲覆其寺。雲中有樓閣。睹阿彌陀佛及二菩薩。其身髙大滿虛空中。後往五臺。見竹林寺。照入寺之講堂。見文殊在西普賢在東。爲眾說法。照遂作禮曰。末代凡夫知識淺陋。佛性心地無由顯現。未審何等法門最爲其要。文殊曰。汝所請問。今正是時。諸修行門。無如念佛。我於過去因念佛故。得一切種智。照又問云。當云何念。文殊曰。此世界西有阿彌陀佛。願力難思。汝當系念。毋令間斷。命終時決定往生。說已爲照摩頂而退。遂來並州廣勸人念佛。徳宗於宮中常聞東北方有念佛之聲。遣使尋覓。至於大康。見照勸化之盛。回奏。勑迎入內教宮人念佛又及五會。

少康法師﹝二十三﹞

自是彌陀大導師

一錢一念誘羣兒

化行新定如杳益

多少迷流上寶池

少康法師。縉雲仙都人。貞元初至洛下白馬寺。見殿內文字屢放光明。探取之乃善導和尙西方化導文。康曰。若於淨土有緣。當使此文再放光明。言未已光復閃爍。康曰。劫石可磨。我願無易。遂至長安善導影堂。禮薦之餘倐見遺像升於空中謂曰。汝依吾事。利樂有情。藉汝之功。同生安養。又路逢一僧云。汝欲化人。當往新定。卽今嚴州也。康至。彼人無識者。乃以錢誘小兒曰。阿彌陀佛是汝本師。若念一聲與汝一錢。後經月餘。俟錢者多。康曰。可念十聲與一錢。如是一年無少長貴賤。念佛之人盈於道路。於烏龍山建淨土道場。築壇三級。集眾午夜行道。康髙聲唱佛。眾共和之。師一唱佛聲。眾見一佛出口。若貫珠焉。康曰。汝見佛者。決定往生。又有竟不見者。康臨終時放光數道奄然而化。

慈恩窺基法師﹝二十四﹞

宗闡慈恩道不偏

三車隨後是虛傳

彌陀通贊垂方便

報滿終期托九蓮

窺基法師。姓尉遲。代郡人敬徳之猶子也。少頴異倜儻。經書疏記過目成誦。三藏法師玄奘丐其出家。遂爲僧入道。從奘受瑜伽惟識宗旨。著論凡百部。號百本論師。嘗有彌陀通贊。示西方要義。勸人念佛修淨土。有謂基性豪侈。以酒肉婦女三車常隨其後。目之曰三車法師。贊寧僧統修僧史。極非此說。慈恩一宗至今有焉。

懷玉禪師﹝二十五﹞

湧泉眞境屬天臺

長坐松龕絕往來

課誦聖經三十萬

迎歸直得紫金臺

懷玉法師。臺州人也。執持律法。名節峭然。布��食。長坐不臥。日念彌陀佛名五萬聲。通誦彌陀經三十萬卷。一日忽見西方聖眾數如恆沙。內有一人擎一銀臺從窗而入。玉曰。我欲得金臺往生。於是而隱。玉倍復精進。後聞空中有聲云。師頭上有光暈。請跏趺結印。時佛滿室。遂說偈含笑而終。

英法師﹝二十六﹞

卷帙隨身不暫拋

尋文證義只徒勞

當來欲得無生忍

不若回心系念髙

英法師居東都講華嚴經四十徧。因入綽禪師道場。深入三昧。乃嘆曰。自恨多年空尋文疏。勞身心耳。盍期念佛不可思議。遂竭力淨業。終歸安養。

衍法師﹝二十七﹞

道綽垂慈講觀經

等閒心月忽開明

五年專念彌陀佛

卽得黃金地上行

衍法師。遇西河綽禪師講觀經。始知觀心念佛法門。遂捐文字。建立道場。日禮千拜。專念阿彌陀佛名號。五年功成。報歸淨土。

僧惟岸﹝二十八﹞

目瞻二聖果然殊

復記慈容寫作圖

童子願隨歸淨土

像前香沐卽跏趺

惟岸。並州人也。專修妙觀。出定。觀音。勢至二菩薩現於空中久而不滅。岸頂禮嘆泣曰。幸由肉眼得見聖容。所恨後生無傳焉。忽有二人自稱畫工。未展臂間聖相克就。而已二人不見。岸曰。吾之西行乃其時也。吾徒有從我者。當明言之。有小童子云。願隨師往。岸曰必能從我。可歸告父母。父母聞而笑罵之。遂歸寺香浴。於彌陀像前跏趺而去。岸卽焚香像前。索筆書偈亦逝﹝矣﹞。

僧惟恭﹝二十九﹞

酒徒博侶日相交

行擬靈巋眾盡嘲

不入泥梨非自力

只緣大覺願王髙

惟恭。山家荊州法性寺。慢上吞下。親狎非類。或時暫暇則講誦經文。期生安養。然而酒徒博侶日盈其室。寺僧靈巋其行肖之。荊人戲而嘲曰。靈巋作盡業。惟恭躡其迹。地獄千萬重。莫厭排頭入。恭聞之曰。我旣造業。焉能諱也。然賴西方教主。湣我愆尢。拔我塗炭。乾寧二年恭病死。人未知。巋出寺百步。路逢年少子弟六七人。衣彩執樂。若龜玆部。問其何來。年少曰來自西爾。惟恭上人所居何處。巋卽指之。少年於懷中出一金瓶。瓶中取一蓮華。其合如拳。漸漸開敷。其大如盂葉。葉之下疊出光明。望寺而馳。巋乃大驚。不得回顧。次日巋還寺。聞鐘聲。又見寺僧咸集門下。則曰惟恭夕且死﹝矣﹞。死之夕。寺僧有夢蓮華光相以臨其室。久而去。巋因感悟。遂守名節。亦成髙邁云。

懷感法師﹝三十﹞

已知善導是良師

淨土求生信不疑

欲啟後人還造論

臨終合掌向西馳

懷感法師。居長安千福寺。因善導和尙所勸。若能專念阿彌陀佛。當自有證。遂建三七日道場。未有其應。自恨罪深。欲絕食畢命。善導止而不許。三年專至。乃得見佛金相玉毫。始證三昧。造往生決疑論七卷。普化四眾修此法門。臨終佛迎。合掌而逝。

智廉上人﹝三十一﹞

身心廉潔道爲依

有口何曾論是非

無滅無生端的別

蓮華國裏是眞歸

上人諱智廉。性純確。是非不掛唇吻。徧參尊宿。於道汲汲。然一意西方淨土。年八十二歲。無病書偈曰。雁過長空。影沈寒水。無滅無生。蓮華國裏。次日黎明告眾曰。我已見阿彌陀佛。身長八尺。金相玉毫。海眾圍繞而說法言。諸上善人者。當起大信心。修諸善法。來生我國。說已卽隱。我旣見佛。往生必矣。言訖回身向西右脇而逝。

藏禪師﹝三十二﹞

六念精勤道已成

果然末後睹光明

諸天奏樂皆虛往

化佛來迎卽啟行

藏禪師。汾州人。早歲出遊四方。徧禮塔廟。至老不受道俗禮拜。心誠行苦。不忘淨土。命終之日。諸天奏樂次第來迎。請皆不赴。及西方化佛來迎。辭眾而去。

僧曇鑑﹝三十三﹞

定裏彌陀爲洗心

缾中蓮現感誠深

勵聲稱號巡廓去

應上香臺聽法音

曇鑑。江陵人也。常願身升極樂。面見阿彌陀佛。𨿽修一毫之善。亦回向莊嚴淨土。一日定中。佛以水灑其面曰。滌汝塵垢。淸汝心念。又於瓶中出一蓮華與之。出定與寺僧敍別。夜深巡廓。勵聲念佛。及旦依常問訊。趺坐而寂。

大行禪師﹝三十四﹞

松食荷衣不外求

法華三昧更精修

璢璃地現開心眼

三世如來笑點頭

大行禪師。齊州人。入泰山艸衣木食。修法華三昧。感普賢現身教師念佛。經三七日。夜將半。忽見璢璃地。心眼開明。睹十方佛。遂右脇而終。異香數日不散。

道昂法師﹝三十五﹞

法花講罷道圓成

音樂從空直下迎

天趣有生還有死

何如淨土證無生

道昂法師。於相州講法華經。聞眾樂音從空而來報云。此兜率宮故下相迎。昂曰。天道生死根本。從來不願。所期西方。若音樂旋轉自西來迎。吾當往﹝矣﹞。言訖香鑪墜手。於髙座上端坐而去。

集維那﹝三十六﹞

梁上傳言豈熱謾

求生淨土本無難

臨終念佛隨超生

點鐵成金一粒丹

集維那者。蘇人。於萬壽禪寺綱維多眾。染患垂革。以衣盂之資二次請眾念佛。命終後。居眾寮放參時至。聞梁上云。集維那生淨土﹝矣﹞。堂眾驚骸。疑集無淨業何以得生。斯須梁上復云。臨終兩度請大眾念佛。故得往生。觀集維那事。世人臨終請人念佛。實爲要道也。出寶珠集。

憲章法師﹝三十七﹞

教觀該通徳業優

人稱虎子更無儔

法堂設坐跏趺去

不取金臺誓不休

憲章法師。諱仲憫。三衢人。少年卽通大小部。教苑中以虎子稱之。後主浮石。嘗大其言曰。吾座無五百眾則不講大部。不能如其言。故一生惟講小部。洎章之終。急歸本業寺。集大眾於法堂。登師子座。方跏趺忽見西方銀臺自空至。乃唱曰。吾平生解第一義。誓取金臺往生。何爲不然。瞑目而終。

僧志通﹝三十八﹞

淨土精修仰昔賢

事儀如法教遵圓

蓮華開合靈禽集

卽是西方境現前

志通。鳳翔人。見智者大師淨土儀式。深自慶幸。於是不敢西唾。不背西坐。如法修進。後見白鶴孔雀成行西下。又見蓮花光明開合於前。通曰。淨土現﹝矣﹞。乃起禮佛而終。荼毗時。五色祥雲覆其棺上。

僧法智﹝三十九﹞

不拘細律徇凡情

一念回心卽往生

金色祥光中夜發

雞鳴人起訝天明

法智。居天臺山中。念佛爲業。性多率略。不拘律儀。於國淸寺兜率臺晝夜念佛。時人多不信。忽一日徧辭道俗。我欲往生。令親識設齋。終時金光照野。野雞驚鳴。江上舟人謂言天曉。

僧雄俊﹝四十﹞

戒徳全虧念不迷

閻王曾判入泥犁

須知佛力難思議

大火坑成白藕池

雄俊。城都人。善講說。無戒行。所得施利用之非法。又曾還俗入軍營中。後逃難再復僧相。大歷年間忽死。見閻羅王判入地獄。俊髙聲曰。雄俊若入地獄。三世諸佛卽成妄語。觀經云。下品下生者造五逆罪。臨終十念尙得往生。俊𨿽造罪不作五逆。況平日念佛罔知其數。言已再蘇。俄頃跏趺乘華臺西往。

僧自覺﹝四十一﹞

淨土慈尊坐寶蓮

大悲引見豈無緣

幸舒金手來摩頂

決定西昂願弗悛

自覺。眞州人。發願往生。一日似夢之間。大悲觀音接見阿彌陀佛。遂舉念化錢鑄造大悲聖像。髙四十九尺。造寺居之。一夕忽有金色祥光二道。阿彌陀佛自光中乘雲而至。垂金手按摩覺首曰。汝守願弗悛。利物爲先。寶池生處。孰不如然。後十年七月望日。一人在雲間現半身。若毗沙門天王。謂覺曰。安養之期。於斯至﹝矣﹞。乃於大悲像前端坐而去。

永明智覺禪師﹝四十二﹞

化旺南屏孰與倫

誦經萬善妙嚴身

徑登上品蓮臺去

直得閻王敬禮勤

宋智覺禪師。諱延壽。丹陽人。姓王氏。後遷余杭。總角之歲誦法華經。五行俱下。嘗爲北郭稅務專知官。見魚蝦輙買放生。侵盜官錢。並爲放生。事發坐死。俾赴市曹。錢王使人視之。若悲懼卽殺之。否則捨之。而彼澹然無異色。乃捨之。投翠巖寺出家。參韶國師。發明心要。初往天臺智者巖。九旬習定。有鳥如尺鴳。巢於衣裓中。嘗於國淸行法華懺。夜見神人持戟而入。師呵之。對曰。久積淨業。方到此中。又中夜旋繞次。見普賢前供養蓮花忽然在手。因思夙有二願。一願終身常誦法華。二願畢生廣利羣品。憶此二願。復樂禪寂。進退遲疑。莫能自決。遂上智者禪院作二鬮。一曰一心禪定。一曰誦經萬善莊嚴淨土。冥心自期曰。於此二途。有一切行。必成者。須七返拈著爲證。遂精禱佛祖。信手拈之。七度並得誦經萬善莊嚴淨土鬮。由此一意專修。每日晝夜行一百八件佛事。初住雪竇。晚詔住永明寺。徒眾二千。學者參問。指心爲宗。以悟爲決。有宗鏡錄一百卷行世。有四偈勸禪人兼修淨土。及撰神棲安養賦。開寶八年二月二十六日。晨起焚香告眾。跏趺而逝。後杭州一僧死入冥界。見閻羅王殿供養一畫﹝巾﹡﹝ㄇ﹫人﹞／登﹞。王晨昏頂禮。僧問主吏曰。此何人也。王日奉之。曰此杭州永明壽禪師也。世人未有不經王按而得生者。此禪師徑往西方至上品上生。王故敬奉。其僧再蘇。遂往杭州永明尋禮遺像。乃具言之。塔建於大慈山。

四明法智法師﹝四十三﹞

三昧燻修豈有涯

妙宗演出自名家

要期畢命生安養

不是焚身學外邪

法智法師。諱知禮。字約言。金姓。四明人。從寶云通師傳天臺教觀。出世承天。繼住延慶。道化熾行。學徒如林。力行法華。般舟三昧。期生安養。嘗與十僧結社。約懺修三載。自焚其身。決取淨土。楊文公億以書勸請住世。傳法度人。師答以書。極談法要。必欲如願。公再四勸畱。始攺其轍。天臺一宗。萬世之下以師爲準的。著指要。妙宗二鈔。金光諸記。講座談塵曾無虛日。後於歲旦結光明懺七日爲往生之期。至五日趺座而去。實天聖六年也。趙淸獻公抃銘其塔。

慈云遵式法師﹝四十四﹞

燃指陳詞徧吉前

力行三昧自長年

臨終請像爲明證

直占西方上品蓮

慈云法師。名遵式。字知白。臺州人。葉姓。二十受具。學律於守初。繼入國淸。於普賢像前燼一指。誓傳天臺教觀。雍熙初謁寶云通師。北面受業。未幾智解秀出。智者大師諱日燃頂終朝。誓力行四修三昧。淳化初眾請居寶云。講說無間。靈異之迹具於本傳。師惟以淨土勸人。制大小本彌陀懺法。晨朝十念法。往生坐禪觀法。念佛方法。十六觀頌。念佛三昧詩。其他著述不復綴焉。壽六十九。明道元年十月十八日。令徒弟請彌陀像以證其終。葬於月桂峯下。

昭慶省常法師﹝四十五﹞

心比西湖水更淸

造修慕遠悟無生

縉紳賢士同成社

千古猶存淨行名

省常法師者。住錢唐南昭慶院。克志淨業。乃自刺指血和墨書花嚴淨行品。每書一字三拜三圍繞三稱佛名。刊板印成千卷。分施千人。又以栴檀香雕毗盧捨那佛。像成跪地合掌發願云。我與一千大眾結淨行社。始從今日發菩提心。窮未來際行菩薩行。願盡此報身。生安養國。王文正公且爲社首。翰林承旨宋白撰碑。翰林學士蘇易簡作淨行品序。狀元孫何題社客於碑陰。社友八十。比丘一千。同修念佛三昧。廬山蓮社同其髙風焉。

靈芝元照律師﹝四十六﹞

洞徹毗尼更立言

廣慈得法領芝園

故鄕淸泰思歸切

妙觀才成卽返轅

元照律師。字湛然。余杭人。少依祥符東藏惠鑑師學毗尼。及見神悟謙公講天臺教觀。博究羣宗。以律爲本。常披布伽梨杖錫持缽乞食於市。四主羣席。晚居靈芝三十年。眾常數百。著十六觀經及彌陀經疏外。有芝園等集。自號安忍子。臨命終時。諷普賢行願品趺坐而去。

龍井元淨法師﹝四十七﹞

天竺山中解外魔

晚居龍井友東坡

淨修七日無他障

卽往蓮邦禮佛陀

元淨法師。字元象。杭人。姓徐氏。十二出家。就學於慈云。傳天臺教觀。住上天竺。廣聚學徒。教庠之盛冠兩浙。元丰間有利山門施資之厚者。倚權而奪之。眾亦隨散。逾年。其人以散聞。朝廷復令師住。眾又集焉。三年謝去。居南山之龍井。在朝名士如趙淸獻公抃。蘇文忠公軾及其弟轍。未莃泰觀等咸爲方外友。將終之時。入方園奄宴坐。謝賓客。招參寥子告之曰。吾淨業將成。若七日無障。吾願遂已。七日出偈告眾。右脇而化。號辧才法師。

孤山智圓法師﹝四十八﹞

以文鳴道是僧豪

獨坐孤山行更髙

但得眾生開慧目

聖經箋疏肯辭勞

智圓法師。自號中庸子。從奉先源淸師傳天臺氏學。居西湖孤山。與林和靖爲鄰友。箋注文字。𨿽病不癈。於彌陀教法尢克意焉。遂造彌陀經疏並西資鈔。以勸發將來。及亡。以陶器二合而﹝療﹣﹝日／小﹞﹢土﹞之。立石志名字年月。不用謁有位求銘。以虛美我。此師預戒門人也。葬後十五年。積雨山頹。開視陶器。肉身不壞。爪發俱長。乃更襲新衣。屑眾香散其上。復﹝療﹣﹝日／小﹞﹢土﹞之。崇寧二年賜謚法慧大師。

天衣義懷禪師﹝四十九﹞

五遷名剎萃英賢

淨土兼修不礙禪

豎起拳頭推枕化

寶花池上綻靑蓮

義懷禪師。溫州樂淸人也。父以漁爲業。懷稚時坐船尾隨。父漁得魚卽付懷。懷不忍串之。私投江中。父怒捶罵。樂而無悔。遂辭親出家。依景徳寺僧。天聖中試經得度。稟法於翠峯顯禪師。凡五住道場。晚居池州棲山庵。化人念佛。有勸修淨土說。示寂之夕。其徒智才問。卵塔已畢。如何是畢竟事。懷豎拳示之。推枕而逝。

圓照宗本禪師﹝五十﹞

延和殿裏闡宗乘

人主稱爲福慧僧

報盡西歸登上品

非惟名字續傳燈

禪師諱宗本。常州人。性質直。少緣飾。貌禮磧。言無枝葉。蚤服勤苦。參懷禪師。言下契悟。初住蘇之瑞光。杭州太守陳公襄以淨慈懇請之曰。借師三年。爲此邦植福。不敢久占。本遂赴之。未幾禪宗辟相國寺六十有四院。詔本住慧林。召對延和殿。旣退。上自送之。謂左右曰。眞福慧僧也。老居靈巖。閉戶密修淨業。曦律師嘗神遊淨土。見一蓮座。問彼土之人曰。此何人之座。曰大宋國僧宗本之座。元符二年十二月甲子。沐浴告眾右脇若熟睡然。撼之已去。門弟子塔全身於靈嵓。

黃龍悟新禪師﹝五十一﹞

三關已透繼黃龍

系念西方復用功

可謂有禪兼淨土

於兔戴角更威雄

悟新禪師。少以气節蓋眾。好面折人。初謁棲賢秀鐵面不契。次參黃龍宗覺禪師。大悟玄旨。自號死心叟。榜其居曰死心室。繼住黃龍。叢席大振。猶專意淨業。有勸念佛文。其說明簡切要。讀之令人發哀起信。固知其爲深得淨土之旨者也。

大通善本禪師﹝五十二﹞

儼臨於眾屼如山

道譽揚揚藹世間

不是虛承圓照後

須知接武向西遷

善本禪師。姓董氏。漢仲舒之後。其先家大康仲舒村。後遷於頴。遂爲頴人。博通內外書。操履淸修。參圓照本公坐定公。特顧之本。默契其旨。一時輩流俱列其下。後住淨慈。繼圓照之席。眾輳如雲。時號大小本。神。孝聞其名。詔住上都法云寺。賜號大通禪師。所至凡見佛菩薩立像不敢坐。齊饌以魚胾名者不食。其防心離過。專志淨業。蓋有所從來。示寂之際。光明甚熾。

長蘆宗賾禪師﹝五十三﹞

宗說俱通世共聞

蓮華勝會策全勛

後人欲報劬勞徳

修行須遵勸孝文

宗賾禪師者。號慈覺。住眞州長蘆寺。禪理洞悟。願力彌深。然篤勤化物。乃遵廬阜之規。建蓮華勝會。勸修念佛三昧。其法日念阿彌陀佛或百聲千聲萬聲。回向往生淨土。各於日下以十字記之。有蓮華勝會錄。賾一夕夢一男子烏巾白衣。年甚少。風貌淸美。揖告賾曰。欲入公彌陀會。乞書一名。賾乃取錄。秉筆問曰公何名。白衣者曰名普惠。賾書已。又曰家兄亦曾上名。賾曰令兄何名。曰家兄名普賢。白衣者遂隱。賾覺而詢諸耆宿。皆雲華嚴經離世間品有二大菩薩名。賾以爲佛子行佛事。必有聖賢幽贊。故錄以二大菩薩爲首。有葦江集。內有勸孝文一百二十篇。多教人勸父母修淨土爲出世間之孝。靈芝照公稱爲近代大乘師。信然。

眞歇淸了禪師﹝五十四﹞

洞下諸師務密修

往生端的是良籌

稱揚淨土重重說

莽蕩狂徒見合羞

眞歇禪師。諱淸了。左綿雍氏。嗣丹霞淳公。博究羣典。行解相應。洞下一宗至師大振。歷主名剎。因慕南海補怛洛伽山孤絕之處。遂卓庵隱焉。名曰孤絕。繼住寶陀寺。革律爲禪。務於密修。有淨土說以勸四眾。極爲切要。大皇后韋氏建宋先顯孝禪寺於杭之髙亭山。詔師開山。未幾示寂。塔於山中。

慈受懷深禪師﹝五十五﹞

落落禪林第一流

如何淨土又精修

只緣深會無生旨

東去西來總自由

懷深禪師。得法於長蘆信公。學究三乘。毗尼尢謹。日以淨土爲懷。宣和初住惠林。每苦口語人曰。修行捷徑莫越淨方。常建西方道場。集眾念佛。郡民翕然從化。眞末世之良導也。

白蓮咸教主﹝五十六﹞

東掖山中闡化權

洞明三觀行應圓

衣盂散盡還安養

動地香風起白蓮

咸教主。住臺州東掖山白蓮寺。傳天臺教觀。常修法華三昧。系心極樂。元佑七年七月十一日召大眾。出衣盂以散之曰。吾二十三日當還淨土。至日於方丈門外坐脫。楊次公贊其眞。有云。遺書封了跏趺坐。不住白蓮生白蓮。

晦庵惠明法師﹝五十七﹞

惠光輪下悟臺宗

晚托菁山友葉公

日誦法華期往化

寶池金地樂無窮

晦庵法師。杭之鹽官人。於上竺慧光僧錄輪下聽講。二十年間洞達一家教觀之旨。有聲於教庠。晚年引退。投菁山常照。與葉公爲友。共話無生。爲淨土之計。日課法華諸大乘經。彌陀聖號日計萬數。一日示疾召徒屬曰。吾平生學大乘。求淨土。今幸至此。必遂我願。泊然而去。常照大眾畢集。聞天樂沸空。自西來迎。盤桓頂上。道俗莫不驚異。荼毗獲五色舍利不算。豈非平生淨法燻煉所致耶。

楂庵有嚴法師﹝五十八﹞

行若冰霜系念專

金池奏樂忽來前

迷人不信生安養

看取臨行自餞篇

有嚴法師。號楂庵。戒檢如冰霜。善文好辧。專志淨業。一夕見在金池上。執樂者數人舉音以迓其來。乃作自餞一篇。不數日而化也。

桐江擇瑛法師﹝五十九﹞

傑出桐江暢本懷

日加淨業復淸齊

現前十願能成就

卽是當來不退階

擇瑛法師。富春人。傳天臺教觀。行業過人。化道大熾。專注西方。有往生淨土十願及橫豎二出辧。具載樂邦文類。

諭彌陀﹝六十﹞

親睹慈容慧眼開

筆端三昧果奇哉

光明相好重重現

贏得嘉名徧九垓

諭彌陀。諱思淨。錢唐人。捨妻孥爲如來徒。自號淨土子。早侍瑛法師講法華。及授淨土教法。常念彌陀。及﹝門﹫免﹞觀經。暇則畫聖像。極爲精妙。凡畫聖像。先於淨室中澄寂其心。想念西方。必得彌陀光明現前。方敢下筆。多畫丈六大像。奇妙入品。俗姓諭。於是世稱爲諭彌陀云。建立妙行伽藍於杭之北門廷。攝雲水飯僧三百萬。建十蓮華藏。紹興丁巳端坐室中。目想西方。一七日燃香供佛。奄然而化。

石芝宗曉法師﹝六十一﹞

刻意臺衡講日新

樂邦歸志勸多人

有能橫截娑婆去

方得名爲報佛恩

宗曉法師。嗣月堂惠詢法師。洞徹教部。一以彌陀行法化人。嘗集大藏經論諸宗祖師方外士大夫所著文頌。凡發揮淨土之旨者編成巨帙。名曰樂邦文類。現行於世。又曰樂邦歸志。觀法師之用心。其生淨土尙何言哉。

慈照宗主﹝六十二﹞

聽得鴉鳴萬事休

何期夙障遣江州

導師順逆皆方便

只要眾生信解修

慈照宗主。諱子元。自號萬事休。平江昆山茅氏子。投延祥寺志通出家。習誦法華。修止觀。一日正定中。聞鴉聲悟道。乃慕廬山遠公之風。勸人念佛。編白蓮懺儀。後往臨澱山湖上創白蓮懺堂。與四眾同修淨業。四十六歲障臨江州。於逆順境未嘗動念。隨方勸化。有西行集。乾道二年宋孝宗詔至徳壽殿演說淨土法門。特賜白蓮導師慈照宗主。後於鐸城倪普建家告諸徒曰。吾化緣已畢。時將行﹝矣﹞。言訖合掌而寂。塔舍利於松江之力反市。

優曇宗主﹝六十三﹞

蓮社宗風力挽回

匡廬山勢更崔嵬

誰知五濁眾生界

又見優曇一朵開

元優曇宗主。諱普度。江州廬山東林寺白蓮宗善法堂主也。著蓮宗寶鑑十卷。元之至大間。奉太子令旨板行天下。於是中興蓮教。其行業始終自有紀錄。玆不復述也。

寂堂師元禪師﹝六十四﹞

密庵會裏得單傳

佛制毗尼守愈堅

自向十州行化徧

好看陸地出紅蓮

師元禪師。姓祝氏。華亭人。嘗學禪於密庵傑公。戒律甚嚴。篤行念佛三昧。感金甲神自天而降。夢紅蓮華從地而出。由是十州行化。大闡蓮宗。普勸一切人念佛往生。感驗者不可算數。創白蓮寺於湖之弁山。又創延聖院於蘇之陳湖磧沙。遂終磧沙焉。

天目中峯和尙﹝六十五﹞

天目山中獨坐時

王臣膜拜道巍巍

禪心不離蓮華國

淨土詩成闡化機

中峯和尙。錢唐人。諱明本。得法於天目山髙峯和尙。其道徳巍巍。如泰山北斗。王臣歸命。龍象交參。朝廷屢遣使者降賜金帛。勑號普應國師。和尙惠辧無礙。應接來機之暇。復密修淨業。有懷淨土詩百篇。春秋六十二。示寂之日。光明異發。塔全身於天目山中。

玉岡蒙潤法師﹝六十六﹞

妙入臺宗解行圓

化儀四教演無邊

限修亡倦成三昧

不上靑蓮定白蓮

蒙潤法師。字玉岡。得法於古源永淸法師。解行俱圓。道徳兼重。行道於杭之天竺山中。晚居風篁嶺之白蓮庵。杜門謝客。精修念佛三昧。臨寂之時。化佛來迎。異香滿室。

云屋善住和尙﹝六十七﹞

行門淸淨玉壺冰

的是蘇臺福慧僧

天上人間俱不願

華開見佛是眞乘

云屋和尙。諱善住。蘇人也。受業於郡之善慶院。習賢首學於臥佛和尙。性稟髙潔。不近聲剎。學通華梵。能文善書。方外大夫士無不崇敬。掩關不出。晝夜六時稱念阿彌陀佛萬聲。讀誦大乘。禮拜懺悔。坐臥向西。𨿽病久不易。吳中之修淨土者。惟和尙爲最。故緇白多取則焉。有安養傳及谷響集行世。臨終異香滿室。倐然而去。

天如惟則禪師﹝六十八﹞

獅子嵓前得指南

臥云立雪驗來參

老禪末上生蓮界

念佛休言落二三

天如惟則禪師。廬陵人。得法於中峯和尙。妙悟玄辧。居於人上。建師子林菩提正宗寺於蘇城。有臥云立雪二室。禪師日坐其間。宰官長者淸淨四眾參學之人接武而集。禪師以單提獨弄之外。復著淨土或問。勸人念佛。發明西方教法。最爲切著。春秋六十九。臨終靈瑞甚異。塔全身於水西之原。

旨觀主﹝六十九﹞

戒檢如霜自立期

法華三昧暫無虧

觀成識托蓮胎去

看取芝云行業碑

旨觀主者。杭人也。字別宗。戒徳甚嚴。自幼至艾不離天臺行法。創觀室於龍山之陽。歲集同志克期修證。杭民翕從。多發菩提之心。修行念佛三昧。旨於行法。𨿽避兵竄逐亦不暫廢。臨終無疾。沐浴端坐而化。芝云仁法師行業記備詳。

西齋梵琦禪師﹝七十﹞

默坐西齋觀佛境

緣師實證面無慚

聲香味觸常三昧

多少禪流只解談

西齋禪師。諱梵琦。字楚石。自幼知有西方教。淸晨十念求生淨土。未嘗一日暫廢。說法海鹽天寧。脫退築室西偏。設小牀於室中。日修觀佛三昧。嘗撰三十二相頌。八十種好頌。四十八願偈。十六觀贊。化生贊。折善導和尙觀念偈及懷淨土詩七言長律一百十。標名者一百八。韻者一。復以娑婆苦西方樂爲題。擬漁家。傲三十二。總爲一帙。名曰西齋淨土集。師臨終。書偈曰。眞性圓明。無生無滅。木馬夜鳴。西方日出。

二沙彌﹝七十一﹞

同心念佛固爲嘉

慧眼開時路不差

菩薩來迎齊往化

地搖六種雨天花

沙彌二人。並州開元寺居。失其名氏。同志念佛。經五六年。當捨壽之時。俄然心眼開明。同見菩薩來接。地卽震動。天花雨空。俱坐脫去。

尼大明﹝七十二﹞

淨服嚴身飾外儀

口含沈水念阿彌

閻浮報盡超蓮土

香气來迎也太奇

大明。居西河。遇綽禪師。講無量壽經。明卽發願往生。凡念佛時。先著淨衣。口含沈水。及終之時。大眾見光明滿室。有沈水香气。眾甚奇之。念佛果因。昭灼若此。可不信歟。

尼淨眞﹝七十三﹞

顓修淨業自無嗔

十萬金剛誦亦勤

兩見蓮華童子戲

定知上品去棲身

淨眞。長安人。積善寺。衲衣乞食一生無嗔。誦金剛般若十萬卷。莊嚴淨土。顯慶五年染疾。告弟子曰。吾於五日內十度見阿彌陀佛。兩度見極樂世界。蓮華上童子嬉戲。吾得上品。故無疑﹝矣﹞。言已而終。

尼悟性﹝七十四﹞

自入廬山不染塵

精修願往卽歸眞

巡看池內蓮華上

多是同盟念佛人

悟性。洛陽人。於衡州遇照闍黎。教以發願念佛。大歷六年入廬山。忽染疾。聞空中樂音。謂人曰。我得中品上生。何以知然。疇昔神遊極樂。見同會念佛人盡有蓮華也。遂合掌而逝。身皆金色。時年二十四。

烏場國王﹝七十五﹞

萬機之暇念如來

奏樂齋僧日幾回

因悟無常終不免

願將龍椅摶蓮臺

烏場國王。好佛法。萬機之暇。謂侍臣曰。朕爲國主。𨿽享福樂。不免無常。聞西方淨土可以棲神。朕當發願。求生彼土也。於是六時念佛行道。每日奏樂供佛飯僧。王與夫人躬行其膳三十餘年。臨崩。神色怡和。親感化佛菩薩來迎。祥瑞不一。載在往生傳。

宋世子﹝七十六﹞

父子三人喜共修

蓮華已出寶池頭

兒歸報母須生信

他日同乘般若舟

宋魏世子。父子三人俱修西方。惟妻不修。女年十四死。後七日更生。啟母曰。兒見西方。父兄三人已有蓮華。後當化生。惟母獨無。兒今暫歸相報。言訖而化。母依兒言。日念西方。亦生安養。

劉遺民﹝七十七﹞

濁世簪纓不受拘

相依遠老住匡廬

六時三昧行無間

一品蓮臺看卽除

東晉劉遺民者。諱程之。字仲思。彭城人。才藻絕羣。不委气於時俗。𨿽威福當前。其意泊如也。丞相桓玄。大尉劉裕等咸嘉其賢。欲薦於朝。縻以爵祿。程之辭。乃入匡阜。謁遠法師。遠曰。官祿巍巍。何以不爲。程之曰。君臣相疑。疣贅相虧。晉室無盤石之固。物情有累卵之危。吾何爲哉。遠然其言。時程之與雷次宗等同依於遠。遠曰。諸君之來。豈宜忘淨土之遊乎。於是謝靈運爲遠鑿池種蓮。拉一百二十三人共結蓮社。行念佛三昧。遠俾程之爲蓮社誓文。程之居十五年。精修淨業。嘗於定中見佛光明。地皆金色。將往生之年。又見阿彌陀佛。身紫金色。毫光發照。垂手下接。以臨其室。程之悲泣自陳曰。安得如來爲我摩頂。以衣覆我。佛乃爲摩其頂。引袈裟以覆之。又一日。想念佛時。見自身入七寶大池。蓮華靑白相間。其水湛湛。照人眉目。佛指水曰。八功徳水。汝可飲之。程之掬食。甘美盈口。異香發於毛孔。是日對佛祝香罷。與眾話別。面西端坐而去。年五十九。桓玄等髙之。議以遺民爲號云。

張杭學士﹝七十八﹞

風流儒雅豈庸常

巨筆如椽孰可當

咒誦大悲成十萬

臨終隨願往西方

張杭。平生信佛。誓課大悲神咒十萬徧。願生西方。年六十。忽寢疾。惟念阿彌陀佛。謂家人曰。西方淨土元只在堂屋西間。阿彌陀佛坐蓮華上。翁兒在蓮華池金沙池上禮佛嬉戲。言已良久奄然而化。翁兒其孫。方三歲而﹝殤﹣歹﹢孑﹞。

庚詵居士﹝七十九﹞

林谷閒居樂暮年

六時禮誦豫栽蓮

人傳上行先生去

畱得淸名照簡編

梁庚詵。字彥寶。新野人。幼聰警。該通經史。性嗜林泉。有十畝之宅。山池居半。蔬食布衣。不治生業。武帝起兵署爲平西府記室。至普通間詔爲黃門侍郎。皆不就。晚年遵釋教。宅內建道場。六時禮誦。忽於後夜見一道人。自稱願公。容止甚美。呼詵爲上行先生。授香而去。後四年。願公復來云。不可久住。言終而亡。年七十八。舉室咸聞空中唱。上行先生已生阿彌陀佛國已。武帝敬之。謚貞節處士。見南史。

宋滿﹝八十﹞

淨邦曾未了惟心

念佛精勤願亦深

計數豆滿三十石

臨終三聖果親臨

常州宋滿。歸誠西方。以豆爲數。念佛滿三十石。慶贊之際。散與齋人。彌陀。觀音。勢至化爲三人。形容憔悴。自云乞食。答曰弟子願生西方。更無可疑。師來乞食。深副本心。齋後命終。惟聞天花異香乘空而去。當隋開皇八年九月也。

黃打鐵﹝八十一﹞

念佛時時不絕聲

靑蓮華已載芳名

須知一塊邠州鐵

不用工夫煉不成

黃打鐵。潭州人。本軍匠也。打鐵爲業。常念阿彌陀佛。一日無疾托鄰人寫頌云。日夜丁丁當當。久煉成鋼。大平將近。我往西方。卽化去。自是湖南人多念佛者。

汾陽老人﹝八十二﹞

老來事佛慮應消

法忍山中守寂寥

一念便能超往去

不愁十萬路迢迢

汾陽老人。貞觀五年於法忍山借一空房止宿。常念阿彌陀佛。臨命終時。大光徧照。面西而終。人見其乘蓮臺而去。

張馗﹝八十三﹞

販雞爲業匪良徒

形影相隨報豈無

不得臨終稱佛號

寶池那有覺花敷

張馗。同州人。販雞爲業。永徽九年。臨終時。見屋南羣雞集。忽一人著緋皂衣驅雞。唱言啄啄。其雞四交上啄。兩眼出血。叫嗥痛苦在牀。至酉時。值善光寺僧來。令鋪聖像。念阿彌陀佛。少頃忽聞異香。奄然而去。

韋文晉觀察使﹝八十四﹞

志詣西方建道場

觀心念念暫無忘

忽然合掌跏趺去

滿室氛氳感異香

韋文晉。立行孤潔。常建西方道場念佛三昧。佛前發願。志詣西方。行菩薩道。守護佛法。轉正法輪。廣度含識。至六月內。面西跏趺。合掌念阿彌陀佛六十聲。忽然而化。異香滿室。內外皆聞。

元子平﹝八十五﹞

三月持經性地開

往生一事絕疑猜

異香滿室催西邁

粗樂迎兼細樂來

元子平者。大歷九年於潤州觀音寺發心讀誦阿彌陀經。三月忽染患。夜聞空中香气樂音。有人告曰。粗樂已過。細樂續來。君當行﹝矣﹞。良久。念佛命終。室中異香。數日不散。

房翥﹝八十六﹞

勸念彌陀發善荄

幽冥感格信奇哉

往生淨土爲眞樂

差勝持經禮五臺

房翥者。一日暴死至陰府見閻羅王。王曰。據案簿。汝曾勸一老人念佛。已生淨土。汝承此福。又令生淨土。故召來相見。翥曰。吾嘗誦金剛經萬卷。巡禮五臺。未欲往生。王曰。誦經巡禮固爲好事。不如早生淨土。翥再懇言。王遂釋還。不久念佛而終。

張善和﹝八十七﹞

世業屠牛報豈輕

臨終十念爲傾誠

慈尊應現諸冤釋

不涉冥途卽往生

張善和者。殺牛爲業。命終時見牛數頭。作人言曰。汝殺我。善和怕怖。告其妻曰。急請僧來救我。僧至。爲言十六觀經云。若人臨終地獄相現。十稱南無阿彌陀佛。卽得往生淨土。善和云。便入地獄也。不暇取香鑪。以手擎香。向西念佛。未滿十聲。乃云。我見阿彌陀佛從西來迎。言訖而去。

柳宗元刺史﹝八十八﹞

才髙不獨冠儒宗

海若雄文掃斷空

一念卽超安養國

潮陽遷客迥難同

柳宗元。字子厚。柳州刺史。極工於文章。與韓愈並名於時。性嗜佛道。通天臺教觀。嘗撰嶽州無姓和尙碑。有云。佛道逾遠。異端競起。惟天臺大師爲得其說。爲永州時龍興寺修淨土院。宗元爲之周延四阿。環以廓廡。繢二大士像。繒蓋幢幡以成就之。並造記以垂不朽。著東海若一篇。其詞痛掃沈空滯寂不假修証之徒。其意一遵西方教法。自非宿昔與佛有大因緣何能信仰如此。其生淨土蓋無疑矣。

白居易少傅﹝八十九﹞

暮年開合放婪姬

歸命彌陀宜暫離

不獨姓名垂百世

已將神識托蓮池

白居易。字樂天。能文詞。風流蘊籍。冠於一時。官至太子少傅。暮年侍妾盡遣。居於香山。命工畫西方淨土﹝巾﹡﹝ㄇ﹫人﹞／登﹞。日對修念佛三昧。發願往生。嘗有偈曰。余年七十二。不復事吟哦。看經費眼力。作福畏奔波。何以度心眼。一聲阿彌陀。行也阿彌陀。坐也阿彌陀。縱饒忙似鉆。不廢阿彌陀。日暮而邇遠。吾生已蹉跎。旦暮淸淨心。但念阿彌陀。達人應笑我。多卻阿彌陀。達人又作麼生。不達又如何。普勸法界眾。同念阿彌陀。自號香山居士。

文潞公﹝九十﹞

匡君治國戔經綸

勝會同修十萬人

大願不違生淨土

後來揚馬繼芳塵

宋文彥博。太子大保。封潞國公。嘗於京師與淨嚴法師集道俗十萬人爲淨土會。臨終安然念佛而薨。

蘇文忠公﹝九十一﹞

天下東坡第一名

喜從吾道樂餘生

要知當日南遷去

惟有彌陀作伴行

蘇文忠公。字子瞻。號東坡居士。深信佛乘。歸依西方。與辧才參寥諸師爲方外友。母夫人程氏死。以簪珥遺物命匠胡錫畫阿彌陀佛像。施與錢唐元照律師。令其普勸道俗歸誠淨土。追薦冥福。復以偈贊曰。佛以大圓覺。充滿十方界。我以顚倒想。出沒生死中。云何以一念。得往生淨土。我造無始業。一念便有餘。旣從一念生。還從一念滅。生滅滅盡處。則我與佛同。如投水海中。如風中鼓橐。𨿽有大聖智。亦不能分別。願我先父母。及一切眾生。在處爲西方。所遇皆極樂。人人無量壽。無去亦無來。其室王氏死於京師。亦使其子邁等爲阿彌陀佛像。奉安於金陵之淸涼寺。亦有贊詞。公南行日。篋中有一軸。人問曰此何畫也。公曰吾西方公據耳。展而觀之。乃阿彌陀佛像。嘗弔海月大師。有詩云。生死猶如臂屈伸。情鍾我輩一酸辛。樂天不是蓬萊客。憑仗西方作主人。觀公念念不忘西方。其往生決﹝矣﹞。

楊傑提刑﹝九十二﹞

少林禪味已參嘗

淨土玄門復贊揚

不越閻浮生極樂

佛前蓮蕊吐香光

楊傑提刑。字次公。無爲人。號無爲子。官至尙書主客郎。提點兩浙刑獄事。尊崇佛法。明悟禪宗。宣揚彌陀教觀。接誘方來。公作天臺大師十疑論序。王古直指淨土決疑集序。法寶僧監彌陀寶閣記。安樂國贊三十章。備陳西方要津。實爲萬世往生之龜鏡也。晚年守郡。畫丈六彌陀像。隨行觀念。壽終化佛來迎。辭世頌曰。生亦無可戀。死亦無可捨。太虛空中。之乎者也。惟將錯就錯。西方極樂。宣和中。荊王夫人神遊淨土。見公坐蓮華上。

王古侍郎﹝九十三﹞

次公同志覺無爲

惟有西方日念馳

淨土立言曾直指

至今畱決後人疑

王古侍郎。字敏仲。與楊次公同志歸命西方。嘗著直指淨土決疑集。次公爲序。極伸贊美。朝士大夫有淨土之志頗多。然其弘贊淨方入正定聚者。惟古與次公而已。詎非大菩薩現宰官身而爲說法者歟。

馬玕侍郎﹝九十四﹞

淨業傳家道大亨

兒郎女婢亦修行

房櫳气出如靑蓋

應有家人夢往生

馬玕侍郎。其先祖少師忠肅公。守杭州日。慈云懺主以安養佛事授之。自是舉族遵奉。侍郎乃其孫也。字東王。元丰中有僧廣益。授以天臺智者十疑論。公大喜曰。吾得所依﹝矣﹞。以慈云十念法行之二十五年。崇寧中感疾經夏。盥櫛易衣。念佛端坐而逝。有气如靑蓋。出戶騰空而上。家人長幼貴賤皆夢公往生上品。八月中有婢臥疾。亦念佛而終。荊王夫人神遊極樂。見公與楊傑衣冠濟濟坐蓮華上。夫人傳記甚詳。

江公望司諫﹝九十五﹞

直言極諫顯當時

晚向彌陀信不疑

方便文成還刻石

池蓮準擬占髙枝

江公望司諫。釣臺人。智識髙朗。崇寧中爲諫官。直言爲諱。名著一時。酷嗜宗門。參善知識。晚年專修淨業。悟入念佛三昧。選念佛方便文刻石流布。指導往生。宣和末。知廣濟軍。一日不疾而終。知其爲淨土歸﹝矣﹞。

馮揖給事﹝九十六﹞

通儒解道復參禪

歸命彌陀意更專

淸泰故鄕思不已

追吟陶令賦歸篇

馮揖。蜀中遂寧府人。字濟川。號不動居士。好佛法。場屋中文字多用圓覺經語。明悟理性。欽伏士論。徧參禪林知識。洞達五家宗旨。然篤行彌陀教法。作西方禮文三卷。彌陀懺一集。在鄕郡建淨土會。嘗感香鑪中舍利應現。光明照室。捨俸資造大藏經。其功徳回向莊嚴淨土。揖於老年懷歸西方甚切。追和陶溝潛歸去詞一篇。見樂邦文類。

王以寧待制﹝九十七﹞

曾參雪嶠了師禪

始向宗乘見不徧

系念彌陀生心信

華池先已綻靑蓮

王以寧。官至翰林待制。深慕佛法。僧勸其讀起信論。竊有疑焉。是書爲大乘人說破有蕩空一法不畱之書。而末章以系念彌陀求生淨土爲言。其旨何也。因過雪峯以此疑質於淸了禪師。了曰。實際理地不受一塵。萬行門中不捨一法。子欲壞世間相。棄有著空。然後證菩提耶。以寧曰。誠有是也。了曰。如是則淨土之修於道何損。遂釋其疑。修念佛法門。自稱阿彌陀佛弟子。號正信庵主。

王日休上捨﹝九十八﹞

講道龍舒海內聞

精修安養建殊勛

靑衣俄引西歸後

人世惟畱淨土文

王日休。字虛中。國學進士。龍舒人。號龍舒子。篤行念佛法門。編淨土文十卷。孜孜勉人進修。一日講書罷。如常禮念。至三鼓。忽勵聲稱阿彌陀佛數聲。唱言佛來接我。屹然立化。有人夢二靑衣引公西行。信非妄﹝矣﹞。丞相益國公周必大。睹日休奇迹。制詞以贊。載於本傳。

晁悗之待制﹝九十九﹞

洧上從容老法華

洞明三觀入山家

果然神識遷安養

壽量光明豈有涯

晁悗之。官至待制。畱心內典。事理洞徹。號老法華。亦曰天臺教僧。初從明智法師而生信。晚年專修淨土。與靈芝照律師最友善。至於答趙子和問西方淨土書。是爲眞語實語呼。其可不信矣乎。

陳瓘待制﹝百﹞

蚤從明智論臺宗

一念三千絕異同

瞻部報終歸淨土

四華池上禮金容

陳瓘。字瑩中。號了翁。深得天臺宗旨。與明智法師論臺宗三千法。其開示淨土之義深切著明。又撰四明延慶寺淨土院記。備陳西方淨土。固知瓘於念佛三昧必能專注。其於往生尙何說焉。

鐘離少師﹝百一﹞

淨業工夫已服勤

三年廬墓不忘親

峨冠整服跏趺去

應作靑蓮座上人

鐘離少師。諱瑾。字公瑜。會稽人。咸平三年陳堯啟榜登第。歷官至龍圖合待制。累贈少師。忠績顯著。喜佑名臣傳載之詳﹝矣﹞。瑾至孝。母夫人任氏卒亡。遂廬顯墓。燻修不輟。服除遊宦。日課利益二十事。罔有缺失。尋遷浙西路提刑。被旨修杭州北山下竺爲慈云懺主道場。一見慈云究論西方指要。淸修彌篤。未幾詔知開封府。出則盡瘁國事。入則不寐念佛。忽夜未央。促家人起。乃告以趨朝尙早。瑾曰。昨日母夫人報安養期已至。索燻湯沐盥。振衣峨冠。趺坐而逝。舉家見瑾乘靑蓮花座。仙樂海眾迎引西去﹝矣﹞。

王仲回司士﹝百二﹞

性地開明感次公

系心淨域日無空

臨終識托蓮胎去

極樂閻浮信不同

王仲回。無爲郡人。官至光州司士參軍。天衣懷禪師住鐵佛道場。仲回嘗請問佛法。鄕裏以善人稱之。楊次公乞守丹陽待次錦繡溪上。仲回數往適問曰。經典多教念彌陀生淨土。祖師則曰。心卽是淨土。不用更求生西方。其不同何也。答曰。實際理地。無佛亦無眾生。無樂苦壽夭。有何淨穢之分。以生不生爲心耶。然或未出眾生之境。樂苦壽夭淨穢相形。安可不信教典。念彌陀求生淨土哉。此則無念中起念。無生中求生也。維摩經云。𨿽知諸佛國及與眾生空。而常修淨土。教化於眾生。正謂是也。又曰。如何得念不間斷。曰。一信之後。更不再疑。卽是不間斷也。仲回忻躍。轉加精進。豫知死期。與鄕舊告別而終。次公曾夢仲回過謝曰。向蒙指示淨土。今已得生。特來禮謝。次公翌日召丹徒令陳安止語其夢。安止從此又信淨土也。次公傳記備詳。

胡闉宣義﹝百三﹞

自恨平生被理迷

彌陀淨土不思惟

無邊罪滅有超往

只在臨終念少時

胡闉宣義。字達夫。平生𨿽信佛乘。以理障故。不曾修行。至命終時。其子告淸照律師曰。大人感疾。請師垂訪。師往見之曰。惠亭平日與達夫相善。未曾語及末後一著大事。快須念佛生淨土。若不求生淨土。陰境現前未知何往。達夫曰。心淨則佛土淨也。師曰。宣義時中曾有雜念染污否。旣處世間寧免雜念。師曰。若如是。又安能心淨土淨也。一稱洪名。滅八十億劫生死重罪。猶如赤日銷霜露耳。當知阿彌陀佛發願度生。光明神力不可思議。達夫大省。遂念佛名。亦請僧助念。俄頃安然而殂。年八十四。所謂一念回光。立卽翻爲正因。此人也。

王闐﹝百四﹞

一心西土顯金身

最是無功認得親

此說非惟能自信

錄成猶足勸他人

王闐。自號無功叟。深信佛乘。博究藏典。極諳淨土修証之道。嘗著淨土自信錄。最爲明白切要。錄成發願。若人或見或聞或依或賴。不動娑婆卽歸樂國。以闐之用心若此。其不往生耶。

孫如珪﹝百五﹞

蚤辭塵鞅老龍門

淨念西方共子孫

三十餘人來結社

未應廬阜獨名存

孫如珪。富春人。子應辰。猶子應祥。俱習儒業。觀父之志。兼修淨業。遂率同輩三十餘人結社。名龍門社。常有言勸人曰。三界無安。猶如火宅。九蓮超往。自有法門。又曰。莫待老來方學道。要知忙裏好偸閒。東陽吳克己有龍門蓮社詩。載於樂邦文類。

李秉禦藥﹝百六﹞

志在幽閒慕釋宗

終朝系念與兒同

臨行手結彌陀印

贏得金蓮滿室中

李秉禦藥。性好閒靜。志在於佛。壯年參自得禪師有省。後得淨土教法。其子元美乘父之志。偕林師文師數十賢士效廬山遺則。結淨業會於傳法寺。禦藥忽染疾不起。夢中感阿彌陀佛現相。又見金華滿室。淩晨二子掖起趺坐。書偈置筆結印而去。

金﹝奭﹣人﹢大﹞﹝百七﹞

棄綱投竿不茹葷

精勤念佛徹宵分

臨終三聖親迎引

天樂鳴空遠近聞

金﹝奭﹣人﹢大﹞。會稽人。以漁爲業。一日猛省。遂攺業持戒。日課阿彌陀佛萬聲。無有間斷。後無疾苦。語家人云。我見西方三聖在門前。我今歸淨土也。索香鑪安坐而化。鄕村遠近聞天樂妙音。時政和六年。

張綸總管﹝百八﹞

妻子同修不暫閒

大興蓮社擬廬山

幸逢聖主親揮翰

從此芳名播世間

張綸。髙宗時爲均州防禦使。充兩浙西路副都總管。性好佛乘。晚年辟宅東偏爲道場。鑿池種蓮。效惠遠結社之遺意。日率妻子課佛萬聲。禮誦罔懈春秋年月。就精舍建會。信道者雲集。唱佛之聲如潮汐之騰江也。髙宗寵之。大書蓮社二字爲賜。有記文存焉。

閻邦榮承務﹝百九﹞

誦咒功成僅廿年

等閒拂袖卽歸元

靑衣笑揖彌陀引

始信慈尊不食言

閻邦榮承務。池州人。偶一僧勸修西方教。持往生咒。邦榮一聞卽信受。每旦向西誦一千徧。如此者二十年。臨終之夕。家人夢二靑衣笑揖侍立其側。阿彌陀佛放大光明接引。及旦邦榮向西瞑目跏趺。至於日西矍然起曰。我去也。便拂袖行數步。舒手結印微笑而立。妻驚扶之。已去﹝矣﹞。

王哀朝散﹝百十﹞

白蓮社結擬匡廬

不問尊卑與智愚

自利利人功莫大

寶池爭看一華敷

王哀。嘉禾人。居錢唐西湖。嘗結蓮社。不問賢愚尊卑貴賤僧俗。但發心願西歸者。普請入社。有勸修文一篇。自利利佗行願無盡。後果不疾面西化。哀官至左朝散大夫。

吳子章﹝百十一﹞

醫中積徳豈能論

云屋親傳念佛門

珍重難兄復難弟

靑蓮雙綻本同根

元吳子章者。蘇人也。世業醫。以利生之心爲務。與兄子才同參云屋和尙。授念佛法門。精進系念。寒暑不廢。至於舉家持戒。依法修行。子章臨終無疾。倐然念佛而化。時至正間也。

何曇迹﹝百十二﹞

昔年持戒已專精

淨業工夫一旦成

瞻部報終親見佛

幡華繚繞滿空迎

何曇迹。年十八持菩薩戒。事含禪師修淨土。一夜四鼓卽起念誦。師驚問。答曰。見佛金黃色相。幡華滿空。自西而來。倐然逝﹝矣﹞。

韋提希夫人﹝百十三﹞

峨峨愛業豈能平

哀懇如來意已誠

二八觀門親得授

侍姬五百共西行

韋提希夫人。釋迦如來在世之日。夫人白言。世尊教我觀於淸淨業處。爾時世尊放眉間光。其光金色。徧照十方無量世界。一切國土皆於中現。韋提希白佛言。世尊。我今樂生極樂世界阿彌陀佛所。惟願世尊教我思惟。教我正受。世尊爲說十六觀門。當時夫人與五百侍女聞佛所說。皆發阿耨多羅三藐三菩提心。佛咸記一時往生極樂。

隋皇后﹝百十四﹞

淨土求生誓在懷

𨿽居帝室厭裙釵

異香一夕從空至

卽證西方不退階

隋文帝後。𨿽居王宮。深厭女質。常念阿彌陀佛求生西方。至臨終時。異香滿室。從空而至。文帝怪之。問闍提斯那是何祥瑞。答曰。西方有佛。號阿彌陀。皇后業髙神求生彼國。故有斯瑞。於戲。世間樂莫越王宮。而後厭之求生西方。艸野窮民鄙夫賤婦眾苦熾然。交煎而不思回光返省者。其愚之甚﹝矣﹞。

上黨姚婆﹝百十五﹞

發願修行歲月多

空中接引睹彌陀

暫畱云馭無他戀

此去應當別範婆

姚婆。上黨人。貞觀間因範婆勸念阿彌陀佛。臨終見佛來迎。乃告曰。未與範婆別。請佛暫駐。佛處虛空俟範婆至。手執香鑪而逝。

荊王夫人﹝百十六﹞

越國恩封世念灰

不貪五欲事如來

神遊極樂元非妄

池上蓮華已﹝癸﹣天﹢虫﹞開

荊王夫人。恩封越國。姓王氏。厭五欲而傾心淨土。躬率內外富貴之人同修三昧。夫人精吝端素。至於給侍嬖使之人無有異念。惟一庶媵懈怠。夫人訓之曰。我盡室皆勤。惟爾懈怠不從人言。幻惑在會。恐失道心。不可在吾左右也。其媵悚悟。精進思惟。淨念相繼。一日謂同事曰。吾其行﹝矣﹞。異香滿室。無疾而終。明日同事之妾告夫人言。夜夢化去妾。托致起居。夫人訓責我勤修西方。令獲往生。夫人曰。使我又夢乃可信爾。是夜夫人果夢其妾來謝。夫人曰。西方可至乎。妾曰第從其行。夫人隨之。見二池塘。白蓮大小間錯。榮瘁不同。夫人問曰。何以如此。曰。此世間人發念修西方者卽成一華。惟其勤怠。故華有榮瘁也。因見楊傑。馬玕俱在華上。夫人曰。我當生何許。妾導夫人前邁。將數里。妾請夫人延望。惟見一壇金碧光明。妾曰。此夫人往化之地。乃上品上生也。旣覺。訪楊傑。馬玕。傑已死而玕無恙。夫人始生之日。秉鑪然香望。觀音閣而立。子孫左右促夫人受獻壽之儀。則已立化﹝矣﹞。荊王。哲宗叔也。

姚行婆﹝百十七﹞

行婆心只在西方

觀想澄凝不暫忘

已感彌陀親攝受

日輪中現紫金光

姚行婆者。錢唐人。老年惟念阿彌陀佛。無頃刻忘。一日日落西嶺。行婆面坐想念。俄日輪中現佛像。妙相畢具。臨終之時。化佛來迎而往。

廣平夫人﹝百十八﹞

不傳鉛華卽靘妝

起居食息盡西方

志剛力果逾男子

直上金臺禮覺皇

廣平夫人。姓馮氏。名法信政。和門司贈少師諱珣之女。適鎭洮軍承宣使陳思恭。夫人多病。體力尪孱。及歸陳氏。病日以劇。數呼醫而藥不能療。時玆受深禪師爲王城法施主。夫人徑造其室。求己病之方。玆受憐之。教以持齋念佛。夫人諦信不疑。卽屏葷血。卻膏粉。專念西方。起居食息皆西方也。病遂愈。十年後。未疾語侍人曰。吾已神遊淨土。面禮三聖。海眾佛子稽首慶我來生。其國境界勝妙。惟證方知。難語汝曹也。明日右脇吉祥而逝。室中聞妙香。數日不散。其念佛者不獨往生。現世病苦亦拔。佛之神力可思議耶。

朱氏如一﹝百十九﹞

繡佛書經不憚劬

勸人念佛復爲圖

臨終西面倐然去

好是人間列丈夫

朱氏如一。歸於薛氏之門。年二十餘。卽告其夫。淸淨自居。道裝素服。蕭然林下。明窗淨幾。繡妙法華經七軸。一句一字凡唱禮者三。及繡彌陀三聖像。極爲奇妙。諸大乘經誦若建﹝令﹡並﹞。嘗鋟木爲圖。勸人念佛。所化之數盈二十萬。年三十七示微疾。醫進丹砂。如一曰。吾往生決﹝矣﹞。丹砂何爲。遂不服。右脇而終。橘州曇禪師作如一傳。

黃長史女﹝百二十﹞

心腸鐵石行冰霜

口念洪名遂立亡

道果旣成應有驗

灰盆蓮蕊吐紅光

黃長史女。四明人。蚤嫁樂氏。喪其夫。誓不再適。居夫捨。修安養之業。臨終時手結彌陀印。口稱名號。履地而行。屼然立化。火後徇俗篩灰於地以驗生處。及開盆。灰中生蓮華一朵。觀者如堵。僧皓鱗目擊。乃爲作贊。至今存焉。

李氏十四娘﹝百二十一﹞

孀居念佛已多年

身死何妨大火然

舍利光明那有數

齒牙如雪舌如蓮

李氏十四娘。上虞縣永禮鄕西潛村人。適胡氏。人稱長婆。性剛烈。紹興初夫死。不再嫁。惟念阿彌陀佛及經。見僧則禮。餘人不接。臨終七日前。見僧戴緋傘來告曰。汝今月十五夜子時死。問曰師何人。曰我是汝念者。至期光明滿屋。奄然而盡。火化後牙如雪。舌如紅蓮花。其明驗如此。

陶氏十六娘﹝百二十二﹞

貞守閨門徳可嘉

白衣人送白蓮華

誦經念佛方三稔

靈瑞昭然道豈賒

陶氏十六娘。常熟徐村人。年二十六。寡居無子。願生淨土。再不事人。常念觀音普門品。忽夢一白衣人椀中盛水。養白蓮華一朵。與食之。覺後頗異。一日又夢僧。令裝小閣朝西誦彌陀經。念彌陀佛。如僧言甫及三年。見佛光明。經函上有火團如彈子大。初恐燒其經。以手撲之。乃得舍利一顆。其現生感應若此。臨終化佛來迎。有何疑乎。

諸上善人詠﹝終﹞

獨庵禪師淨業之暇。取佛世至於今。天竺。震旦修行念佛三昧獲往生而有徵驗者。悉紀其盛績而贊詠之。凡一百二十一首。欲以古聖賢之風。廣被於無窮也。華嚴末會。普賢大士說十大願王。統攝一切行願。一切菩薩靡不由之而趣佛果。然依之而修學者。法爾皆生極樂世界。見彌陀世尊。得受記莂。徧十方界廣度眾生。然則淨土者。圓頓行人之都會者歟。百丈建立叢林。爲天下後世法。凡禪僧送終。無問其道之明昧。皆修十念之法。以助往生。然則淨土者又天下禪僧之淵藪也。吾徒之學佛法。了生死。明心復本者。其有捨此而得道者乎。宜乎諸佛共贊而諸教共談也。是詩之作。會諸上善人於一處。古今聖賢之道如指諸掌。俾一切人見賢思齊。悉登不退轉地。比世之嘲風詠月勞神苦思取媚於一時者。艸木榮華之飄風。鳥獸好音之過耳。奚足尙哉。辛酉歲七月初吉法空道人大佑敬白。

玆睹獨庵禪師所編淨土簡要錄﹝並﹞賦諸上善人詠。披誦再四。不忍釋手。觀禪師之用心。直欲使十方恆河沙數世界一切眾生同趣極樂國土。厥功厥徳難思難議。詎言說所能贊美者哉。故募緣鏤板印施流通。伏願在在處處善男信女若見若聞依是修學。此報命終生於淨土。蓋無疑矣。

洪武十六年龍集癸亥二月八日前燕山聖安禪寺住持比丘性深謹識

念佛願文

宋楊次公篤志淨業不輟念佛。嘗作文勸人云。大願聖人從淨土來。來實無來。深心凡夫從淨土去。去實無去。彼不來此。此不往彼。而其聖凡會遇。兩得交際。彌陀光明如大圓月。徧照法界念佛眾生。攝取不捨。諸佛心內眾生。塵塵極樂。眾生心中淨土。念念彌陀。若能發心念彼佛號。卽得往生。河沙諸佛有同舌之贊。十方菩薩有同往之心。佛言不信。何言可信。不生淨土。何土可生。自棄己靈誰之咎。公臨終時見金臺從空而至。卽說偈而逝。

偈曰。生亦無可戀。死亦無可捨。太虛空中。之乎者也。將錯就錯。西方極樂。

