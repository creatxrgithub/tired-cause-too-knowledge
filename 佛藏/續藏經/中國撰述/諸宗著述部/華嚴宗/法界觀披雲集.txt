續藏經法界觀披雲集

宋道通述

法界觀披雲集

河朔平原道通述

夫三重法界從下升上漸次深廣智眼門中觀照妙境因解起行遺智忘言自悟眞體然後起用舉一塵毛攝入無礙有十玄門重重無盡情與無情普皆平等難思妙境於時現矣。一眞空觀前二句八門各有十字標三字徵二十字釋先結釋後結標若攺色字爲十法界字則法法卽眞。一會色歸空

一實色不卽斷空

二色相不卽眞空

三雙揀斷空實色

四幻色卽眞空

二明空卽色

一斷空不卽實色

二眞空不卽色相

三雙揀實色斷空

四眞空卽幻色

三盡空之色與盡色之空互不相礙看色見空觀空見色。

四泯絕無寄心境不可得無念而知是爲證行。

二理事無礙門理事互望不相離性爲宗不可分不壞相爲因如波與水有十諭明法。初二門合辧大小一異六量。

一理望事全徧一塵而非小宗性不可分故因如海在一波。

二事望理全匝而非大宗不壞相故因如小波匝大海。

三理望事同時全徧諸波宗性非異故因如大海徧諸波。

四事望理俱時各匝眞理宗相非一故因如諸波匝大海。

五理望事全徧一事亦徧諸事宗不可分故因如水濕性。

六事望理一事全匝諸事亦匝宗相不壞因如波波全匝。

問理旣全匝一塵何故非小亦徧諸塵何故非大答以非一異理望事有四比量事望理有四比量。

問塵外有理則非全徧塵外無理分理不徧答以性融故令多事無礙內外俱全理望事四量事望理四量。

三依理成事門不變之隨緣量云理望於事有法定依理成宗從緣無性故因如依水成波。

四事能顯理門成事之體空量云事望理有法定能顯理宗事虛無體故因如波虛令水現。

五理能奪事門隨緣之不變量云理望於事有法定能奪事宗離理無事因如水奪波。

六事能隱理門體空之成事量云事望理有法定能隱理宗相用差別因如波顯隱水。

七理卽事門不變卽隨緣量云理望事有法定非事外宗是法無我理因如水卽波。

八事卽理門成事卽體空量云事望理有法舉體卽眞宗緣成無自性因如波卽水。

九眞理非事門隨緣卽不變不變非成事量云理望事有法眞理非妄事宗所依非能依因如卽波之水非波。

十事法非理門體虛之成事成事非不變量云事望理有法全理之事非理宗性相異故因如動相非濕性。

三周徧含融觀

一理如事門有五一如事顯二如事差別三如事大小四如事變易五如事無量量云眞理望事俱時顯現宗體隨相異因如金爲六道。

二事如理門有五一普徧二廣大三徧三世四常住五本然云一塵有法正徧華藏含攝華嚴宗惟心所現故因如太虛空。

三事含理事門存本一事而能廣容非一故不壞小相非異故方爲能含有其四句或一中含一或一切含一切或一中含一切或一切中含一量云一塵不容無邊與理非一異故如太虛空。

四通局無礙門一塵與理非一卽非異不起菩提樹全徧十方界非異卽非一𨿽徧一切塵內不動本位。

五廣狹無礙門非一卽非異不壞一塵而容剎海非異卽非一廣容剎海塵相不大卽見世間大小相卽。

六徧容門一塵望一切塵有用能入是普徧義有相是廣容義量云一塵望一切塵普徧卽是廣容惟心故如一鏡徧九鏡攝九鏡在一中若廣容卽徧一塵徧自內一切惟心現故一鏡容九卽是徧九內。

七攝入門一切望一入卽是攝法無定性如九鏡入一鏡卽攝一鏡在九鏡內若一望一切攝卽是入法無定性九鏡攝一卽是入一。八交涉門攝一入一卽是攝多入多通有四句。

一一攝一切一入一切緣起相由故如九鏡爲所攝卽爲所入。

二一切攝一一切入一緣起相由故如九鏡攝一鏡卽是入一鏡。

三一攝一一入一宗緣起相由如東鏡攝西鏡入東鏡中。

四一切攝一切卽是入一切十鏡圓滿同時頓具。

九相在門我攝余法在他法中他法亦攝余法在我法中。

一一切攝一入一宗如八鏡攝南鏡帶入西鏡。

二一攝一切入一宗如東鏡攝八鏡帶入西鏡。

三一切攝一入一切宗如九鏡攝東鏡入九鏡。

四一攝一切入一切宗如鏡鏡之中有多多燈。

十溥融門具八九二門兩重四句一是容多之一多是容一之多二門交絡配屬卽有八句重重無盡主伴互融將此十門入於一切法義方成十玄之義。

法界觀披雲集﹝終﹞

刑部主事宜興吳正志施貲刻此大方廣佛華嚴經吞海集下卷法界觀披雲集一卷嘉禾釋道梅對長洲徐普書吳縣仇鵬刻。

萬曆辛卯冬淸涼山妙徳庵識

