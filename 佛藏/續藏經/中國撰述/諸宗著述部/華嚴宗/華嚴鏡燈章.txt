續藏經華嚴鏡燈章

淸續法集

華嚴鏡燈章

淸浙水慈雲沙門續法集

門人如朗較

昔藏和尙。爲不了事事無礙法界旨者。設巧方便。於一暗室。中供五佛。像前各然一燈照之。取十圓鏡。安置十方。面面相對。影影交涉。學者因此。悟入剎海涉入重重無盡之旨。今亦就此一諭。以演賢宗百門。

初辧時。東方第一佛前。平旦然燈破暗。先照時華嚴會也。一近東第二佛。傍午然燈破暗。初轉阿含會。當中第三佛。餉午然燈破暗。中轉深密會。近西第四佛。過午然燈破暗。後轉妙智會。皆名轉照時也。﹝二﹞西方第五佛前。將晚然燈破暗。還照時法華會也﹝三﹞。

一剎那中。頓然五燈。卽破一室千年之暗。現起十方鏡中佛像。名爲惟約一念。﹝四﹞不惟剎那如此。在於一日皆然。名爲盡該一化。﹝五﹞現今旣爾。過未亦然。名徧三際。﹝六﹞今午現影。與昨午明午一同。名爲攝同類劫。﹝七﹞昨晚今早現影。與明早作午同。名爲收異類劫。﹝八﹞日日三照。不異一念。則今一念。卽攝多日。名爲以念攝劫。﹝九﹞日中有念。念旣攝日。念中有日。日復多念。念念旣不盡。日日亦無窮。名爲劫念重收。﹝十﹞一室日念旣爾。多室日念亦然。名爲異類界劫。﹝十一﹞此一日念。彼多日念。相攝相入。名爲彼此攝入。﹝十二﹞本非時念。依鏡燈故。成時成念。鏡燈常徧。時念常徧。名爲以本收末。﹝十三﹞以上諭通別三時也。

次敍儀。東一鏡燈爲本。余方鏡燈爲末。本影末影。始終俱齊。名本末門。﹝十四﹞分東鏡燈。然至西燈。名起末門。﹝十五﹞攝西光影。還於東處。名歸本門。﹝十六﹞本燈末燈。相成無礙。名無礙門。﹝十七﹞或見一燈。或見多燈。各隨機便。名不定門。﹝十八﹞或見此燈。不見彼燈。或同見彼。或不相見。名顯密門。﹝十九﹞本末一多鏡燈光影。一時頓現。名頓演門。﹝二十﹞一多光影本來虛寂。名寂寞門。﹝二十一﹞盡前後際鏡燈亦爾。名該通門。﹝二十二﹞時時交涉。處處徧周。名無盡門﹝二十三﹞。

三約教。鏡燈佛像。從因緣生。小教也。﹝二十四﹞建立法相。惟識所作。名立相。法相因緣。徹底惟空。名破相。皆始教也。﹝二十五﹞𨿽是徹底惟空。不礙藏心緣起。終教也。﹝二十六﹞𨿽復幻有宛然。不礙眞性寂滅。頓教也。﹝二十七﹞燈光鏡像。同時圓徧。重重攝入。盡成事事無礙法界。圓教也﹝二十八﹞。

四顯宗。隨光影相。起有無執。名法執宗。﹝二十九﹞鏡影燈光佛像。一一宛然具足。名法相宗。﹝三十﹞佛佛互現金像。各各皆無自性。名無相宗。﹝三十一﹞卽此燈光。空而常有。名緣起宗。﹝三十二﹞卽彼鏡影。有而常空。名寂滅宗。﹝三十三﹞五盞燈光。參而不雜。五尊佛像。卽而不離。鏡現佛燈。徧容無盡。名圓融宗﹝三十四﹞。

五明觀。先所依體事。佛鏡燈光。照徹地下穴暗。如地獄瞋法界也。﹝三十五﹞地中泥暗。如餓鬼貪法界也。﹝三十六﹞地面磚暗。如畜生癡法界也。﹝三十七﹞地上瓶盆。如修羅慢法界也。﹝三十八﹞室中幾筵。如人戒善法界也。﹝三十九﹞室中門屏。如天禪定法界也。﹝四十﹞室中柱暗。如聲聞諦法界也。﹝四十一﹞屋上梁暗。如支佛緣法界也。﹝四十二﹞屋上椽板。如菩薩度法界也。﹝四十三﹞屋頂瓦窗。如諸佛覺法界也﹝四十四﹞。

鏡燈光影。是教。有無卽離。是義。教義對也。﹝四十五﹞相本幻妄。名事。性本眞實。名理。理事對也。﹝四十六﹞歷緣所對。名境。發起能觀。名智。境智對也。﹝四十七﹞念念生滅。名行。前非中後。名位。行位對也。﹝四十八﹞初加然照爲因。後發光影爲果。因果對也。﹝四十九﹞安處爲依。鏡佛爲正。依正對也。﹝五十﹞火銅金爲體。然照容爲用。體用對也。﹝五十一﹞能現鏡燈。爲人。所現光影。爲法。人法對也。﹝五十二﹞明顯美好。爲順。暗隱醜惡。爲逆。逆順對也。﹝五十三﹞物境來對。爲感。隨順現影。爲應。感應對也﹝五十四﹞。

次能依觀法。光影本虛。是名眞空絕相觀。

影像性非斷空。名爲色非斷空門。﹝五十五﹞影像相非眞空。名爲色非眞空門。﹝五十六﹞影相斷空。皆非眞空。名爲色空非空門。﹝五十七﹞影相斷空。皆卽眞空。名爲色卽是空門﹝五十八﹞此上四門。皆會影像相分。歸於眞空理性。總名會色歸空。初句也。斷空非影像性。名爲空非幻色門。﹝五十九﹞眞空非影像相。名爲空非實色門。﹝六十﹞眞空非是斷空影相。名爲空非空色門。﹝六十一﹞眞空卽是斷空影相。名爲空卽是色門。﹝六十二﹞此上四門。皆明眞空理性。卽是光影相分。總名明空卽色。次句也。光影像相。舉體不異眞空無性。眞空無性。舉體不異光影像相。名爲空色無礙門。三句也。﹝六十三﹞此眞空性。色空卽離。迥絕無迹。名爲泯絕無寄門。四句也﹝六十四﹞。

彼光影像用相。與火銅金體性。鎔融無礙。是名理事無礙觀。

金該佛。鏡全影。燈徹光。名爲理徧於事門。﹝六十五﹞佛該金。影全鏡。光徹燈。名爲事徧於理門。﹝六十六﹞依金鏡燈。成佛影光。名爲依理成事門。﹝六十七﹞由佛影光。顯金鏡燈。名爲事能顯理門。﹝六十八﹞見金鏡時。無像可得。名爲以理奪事門。﹝六十九﹞見光影時。亦無燈鏡。名爲事能隱理門。﹝七十﹞其實金鏡卽像。名爲眞理卽事門。﹝七十一﹞而像光卽金燈。名爲事法卽理門。﹝七十二﹞金鏡燈體。非光影相。名爲眞理非事門。﹝七十三﹞先影像相。非燈鏡體。名爲事法非理門﹝七十四﹞。

火銅金旣容徧。光影像亦容徧。是名周徧含容觀。

火銅金。如光影像大小一多顯現差別。名爲理如事法門。﹝七十五﹞光影像。如火銅金普徧廣大徹於三世。名爲事如眞理門。﹝七十六﹞一燈光。一鏡影。廣容無量燈光無量鏡影。名爲事含理事門。﹝七十七﹞鏡影燈光。不離一處。全徧十方。名爲通局無礙門。﹝七十八﹞鏡燈佛像。不壞一狹小相。能容廣大光影。名爲廣狹無礙門。﹝七十九﹞一光一影。徧餘多光影時。還能容餘多光多影。名爲徧容無礙門。﹝八十﹞餘多光影。攝此一光影時。卽還入此一光一影。名爲攝入無礙門。﹝八十一﹞一光一影。與多光多影。不惟能入多一光影。亦且能攝多一光影。名爲交涉無礙門。﹝八十二﹞多光多影。與一光一影。不惟所攝一多光影。亦且所入一多光影。名爲相在無礙門。﹝八十三﹞一光影與多光影相卽。能攝入與所攝入雙融。名爲普融無礙門﹝八十四﹞。

一多光影。同時頓具。名爲同時具足相應門。﹝八十五﹞徧容無邊光影。而不壞本一位。名爲廣狹自在無礙門。﹝八十六﹞一光影中。攝多光影。多光影中。攝一光影。名爲一多相容不同門。﹝八十七﹞此光影容彼光影。彼便卽此。此光影徧彼光影。此便卽彼。名爲諸法相卽自在門。﹝八十八﹞見東鏡燈光影。東顯西隱。見西鏡燈光影。西顯東隱。余方例知。名爲祕密隱顯俱成門。﹝八十九﹞一鏡影中。容多光影佛像。名爲微細相容安立門。﹝九十﹞東鏡攝餘八鏡光影。帶入西鏡。西鏡現於諸鏡光影。東西鏡爾。余鏡例然。鏡影旣爾。燈光佛像重現亦然。名爲因陀羅网境界門。﹝九十一﹞見一鏡影。卽是見於無盡鏡影見一佛光。卽是見於無盡佛光。名爲托事顯法生解門。﹝九十二﹞一念現爾。日月現然。歲現若爾。劫現亦然。年月劫現。還同今念。名爲十世隔法異成門。﹝九十三﹞一鏡一燈一佛爲主。餘多鏡燈佛像爲伴。名爲主伴圓明具徳門﹝九十四﹞。

鏡影燈光佛像是總相。﹝九十五﹞一多彼此攝入是別相。﹝九十六﹞同一緣起是同相。﹝九十七﹞彼此不濫是異相。﹝九十八﹞一多合會始成鏡影是成相。﹝九十九﹞鏡燈佛像各歸本位是壞相﹝一百﹞。

此等百門法諭。若能諦審觀察。則餘十十無盡法門。無不豁然而貫通矣。

