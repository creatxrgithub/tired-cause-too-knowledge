續藏經賢首五教儀開蒙

淸續法集五教儀開蒙敍

丙午出教儀六卷。欲誦之而未能也。己酉略成一卷。練習之以爲日課。久久漸得其奧妙。初集錄也。知教觀之創於華嚴諸祖。次閱藏也。知教觀之本於經論。後精純也。知教觀之從於自心流出。不從遮那佛口所宣。從玆於如來一代時教。或判或釋。無有不當者矣。乙卯秋。講全本教儀一徧。聽眾茫然。辛酉再講。落堂考之。眾亦不知教觀義之終始。此皆不熟究之故也。遂於篋中。出是略本。普令錄之。晝夜研誦。然後各各慶其不月而工成。教觀義果。燦發於心花。入室禮謝時。問之。果然豁通而無礙焉。因請梓流傳。予曰。詳而又略。不亦贅乎。眾曰。詳之略之。各有其益。非略本不能開蒙童。便記誦。非詳本不能訓久學。施化導。苟能利於生物。幸無祕惜也。壬戌春募資刻之。蓋大千之人。莫不有法界心。具法界心者。莫不以教觀昭廓。俾現前知見而成普賢甚深知見。則此略本。非僅應蒙童之求耳。實爲行遠登髙之要訣也。學佛法者。顧可負諸。

灌頂行者續法識於慈云丈室

賢首五教儀開蒙

淸浙水慈雲沙門續法集

門人證詢較

賢首大師。判釋一代佛教。不出三時。十儀。五教。六宗。三觀。

言三時者。有別有通。

別三時者。第一日出先照時。爲圓頓大根眾生。轉無上根本法輪。名爲直顯教。令彼同教一乘人等。轉同成別。所謂或日初分時入。初善是也。故華嚴云。譬如日出。先照須彌山等諸大髙山。如來亦復如是。成就無邊法界智輪。常放無礙智慧光明。先照菩薩諸大山王。法華方便品云。我始坐道場。時卽自思惟。若但贊佛乘。眾生沒在苦。不能信是法。破法不信故。信解品云。爾時長者。處師子座。眷屬圍繞。諸人侍衛。出內財產。注記劵疏。窮子見父。馳走而去。卽勑使者。追捉將來。窮子驚喚。迷悶躄地。其經卽是華嚴梵网等也。

第二日升轉照時。先總後別。

總者。此轉照時。爲下中上三類眾生。轉依本起末法輪。名爲方便教。令彼三類人等。轉三成一。所謂或日中分時入。中善是也。故華嚴云。但以山地有髙下。故照有先後。楞伽云。日出光等照。下中上眾生。如來照世間。爲分部諸法。法華方便品云。復作如是念。我出濁惡世。如諸佛所說。我亦隨順行。以方便力故。爲五比丘說。爲諸眾生類。分別說三乘。𨿽復說三乘。但爲教菩薩。

別者。於日中分。照有三轉。謂初轉。中轉。後轉時也。

初轉時者。謂佛初於鹿苑。爲鈍根下類眾生。轉小乘法輪。名爲隱實教。令彼凡夫外道。轉凡成聖。華嚴云。次照黑山。如來智輪。次照聲聞緣覺。法華云。長者知子。愚癡狹劣。卽以方便。更遣餘人。眇目矬陋。無威徳者。汝可語之。云當相雇。除諸糞穢。倍與汝價。窮子聞之。歡喜隨來。爲除糞穢。淨諸房舍。其經卽是提胃阿含等也。

中轉時者。謂佛次於中時。爲中根一類眾生。轉三乘法輪。名爲引攝教。令彼二乘人等。轉小成大。華嚴云。次照髙原。如來智輪。次照決定善根眾生。隨其心器。示廣大智。法華云。長者有智。漸令入出。經二十年。執作家事。其經卽是深密方廣等也。

後轉時者。謂佛次於後時。爲利根上類眾生。轉大乘法輪。名爲融通教。令彼權教三乘。轉權成實。華嚴云。然後普照一切大地。如來智輪。然後普照一切眾生。乃至邪定。亦皆普及。爲作未來利益因緣。令成熟故。法華云。爾時長者。自知不久。示其金銀。眞珠玻璃。諸物出入。皆使令知。其經卽是妙智般若等也。

第三日沒還照時。爲上上根眾生。轉攝末歸本法輪。名爲開會教。令彼偏教五乘人等。轉偏成圓。所謂或日後分時入。後善是也。故古徳義取出現文意說云。如日沒時。還照髙山。如來智輪。最後還照菩薩諸大山王。十定品云。譬如日天子。周行照曜。晝夜不住。日出名晝。日沒名夜。菩薩亦復如是。法界品云。譬如日輪。無有晝夜。但出時名晝。沒時名夜。菩薩智輪。亦復如是。無有分別。但隨心現。教化眾生。法華方便品云。我見佛子等。志求佛道者。我卽作是念。如來所以出。爲說佛慧故。今正是其時。正直捨方便。但說無上道。教化諸菩薩。無聲聞弟子。信解品云。父知子心。漸已曠大。卽聚親族。說是我子。凡我所有。捨宅人民。悉以付之。恣其所用。子念昔貧。今於父所。大獲珍寶。甚大歡喜。其經卽是法華涅盤等也。

通三時者。第一惟約一念時。謂於一剎那中。卽徧法界無盡之處。頓說無量諸法門海。

第二盡該一化時。謂從我佛初成道時第二七日。乃至如來般涅盤夜。於此一代時化之中。普徧重重法界之處。常說種種無盡經法。

第三徧周三際時。謂盡前後際各無邊劫。常恆周徧。演說諸經。初無暫息。

第四攝同類劫時。謂彼三際無邊劫中。一一劫內。各攝無量同類劫海。如長劫惟攝長劫。短劫惟攝短劫。然時與劫。各有多相。華嚴明時有八。謂長。短。染。淨。廣。狹。多少。劫有十二。謂長。短。一。無數。有量。無量。有盡。無盡。一念。不可說。一切。非劫。於彼無量同類劫中。恆說一切權實教門。

第五收異類劫時。謂彼無邊一一劫中。各攝無量異類劫海。如長劫攝短劫。短劫攝長劫等。於彼一切異類劫內。恆說諸法。

第六以念攝劫時。謂於一念之中。卽攝前後無量無邊同異類劫。一念旣爾。餘一切念一一念中。皆各普攝盡前後際一切劫海。如是時劫說無盡教。

第七劫念重收時。謂一念中所攝劫內。復有諸念。而彼諸念。復攝諸劫。一念旣爾。餘一切念劫內諸念。攝劫亦然。是則念念旣不盡。劫劫亦無窮。如因陀羅网。重重無盡。於彼諸劫說諸經海。

第八異類界劫時。謂前之七重。且約同類。如今娑婆一類界等。今辧樹形江河形等無量無邊異類界剎。剎旣同處。而有時劫不同。亦有時劫相同。而有長短各別分齊。然世界形相。略開二十種。華藏品云。須彌山形。江河形。回轉形。旋流形。輪輞形。壇墠形。樹林形。樓閣形。山幢形。普方形。胎藏形。蓮華形。佉勒迦形。眾生身形。云形。諸佛相好形。圓滿光明形。種種珠网形。一切門闥形。諸莊嚴具形。如是等有世界海微塵數。又收彼界。總成八類。謂穢世界。淨世界。小世界。大世界。粗世界。妙世界。狹世界。廣世界。並盡彼界時劫。常說一切諸法。

第九彼此攝入時。卽彼異類界中所有時劫。亦復各別相收。或同異類界時。互相攝入。若念若劫。重重無盡。同前四五六七。悉於彼時。恆說諸門。

第十以本收末時。謂以非劫爲劫故。如華藏界中。以非劫爲劫。劫卽非劫。念等亦爾。以時無長短。離分限故。以染時分。說彼劫故。以時無別體。依法上立。法旣融通。時亦隨爾故。於此無量不可說劫。常說諸教。初無休息。

言十儀者。第一本末差別門。謂本末同時。始終一類。各無異說。然有三位。一。若小乘中。則初度陳如。後度須跋。中間亦惟說小益小。如四阿含五部律等。二。若約三乘。則始終說三。通益三機。中亦說三益三。如密迹等。三。若約一乘。則始終惟爲圓機。說於圓極。其中不通小乘三乘。復攝九世。該於前後。更無異說。如華嚴等。然此三類。依於此世根性定者。常開如上一類之法。故佛所演。各通如終。更無前後。

第二依本起末門。此有五類。謂初爲菩薩說大。二爲緣覺。三爲聲聞。四爲善根眾生。五爲邪定。如出現品。日照髙山。及三千初成諭中。廣辧其相。皆明先大後小。約法名從本起末。以於一佛乘。分別說三故。十八本二。皆大乘出故。約機各是一類之機。非約一機前大後小。

第三攝末歸本門。依無量義經。初時說小。次說中乘。後時說大。法華亦云。昔於波羅柰。轉四諦法輪。今復轉最妙。無上大法輪。深密妙智說。皆先小後大。然此門中。有二類人。一者。一人備歷小大。如四大聲聞等。二者。先稟小人。未必後時稟大。以小性定故。而聞後時說大。故異前始終俱小。後稟大人。未必要從小來。以有頓悟機故。而知先來說小。故非前始終俱大。

第四本末無礙門。謂初舉照山王之極說。明非本無以垂末。後顯歸大海之異流。明非末無以歸本。故本末交映。與奪相資。方爲攝生之善巧矣。是故通諭。總有五位。一根本一乘。如華嚴。二密意小乘。三密意大乘。四顯了三乘。皆如深密。五破異一乘。如法華。

第五隨機不定門。謂上之四門。初門明三類機。始終常定。次門明五類機。異時常定。三門明一類機。自淺之深。四門明二類機。初機聞頓。後機從淺至深。更有一類不定之機。或從小乘。次入三乘。後入一乘。亦有從小。直入一乘。或多類機。隨聞一句。異解不同。

第六顯密同時門。謂同聽異聞。若互相知者。是顯不定。若互不相知者。卽是祕密。顯密同時。亦無前後。

第七一時頓演門。謂上來諸門。一時頓演。華嚴經云。如來於一語言中。演說無邊契經海。

第八寂寞無言門。謂從初得道。乃至涅盤。不說一句。般若云。我從成道已來。不說一字。汝亦不聞。

第九該通三際門。謂此上諸門。盡通三際。經云。一法門中無量門。無量千劫如是說。

第十重重無盡門。謂前之九門。隨時隨處。重重無盡。皆無前後。經云。毗盧遮那佛。願力周法界。一切國土中。恆轉無上輪。

言五教者。初。小乘教。亦名愚法二乘教。異大乘故。逐機設故。隨他語故。以明法數。一向差別。所謂揀邪正。辧聖凡。分欣厭。析因果也。

二。大乘始教。亦名分教。但明諸法皆空。未盡大乘法理。故名爲始。但明一切法相。有成佛不成佛。故名爲分。

三。終教。亦名實教。由明緣起無性。一切皆如。定性二乘。無性闡提。悉當成佛。方盡大乘至極之說。故名爲終。以稱實理。故名爲實。

上之二教。並依地位漸次修成。故總名漸。

四。一乘頓教。但一念不生。卽名爲佛。不依地位漸次說故。思益云。得諸法正性者。不從一地至於一地。楞伽云。初地卽爲八。無所有何次。不同於前漸次修行。不同於後圓融具徳。故立名頓。問。此若是教。更何是理。答。頓詮此理。故名頓教。別爲一類離念機故。亦爲對治空有俱存三種著相人故。卽順禪宗。

五。圓教。統該前四。圓滿具足。一位卽一切位。一切位卽一位。是故十信滿心。卽攝五位成正覺等。依普賢法界。性相圓融。主伴無盡。身剎塵毛。交徧互入。故名圓教。華嚴云。顯現自在力。爲說圓滿經。無量諸眾生。悉受菩提記。

若約所詮法相者。初小教中。說有七十五法。惟明人空。不明法空。縱說法空。少不明顯。但依六識三毒。建立染淨根本。故阿含云。貪恚愚癡。是世間根本。未盡法源。故多諍論。

總相如是。別舉十門。

說惟六識。分爲心意識。除佛一人有菩提性。余諸眾生無佛種性。資加見修證中。忍位得不退轉。聲聞下根極疾三生得果。最遲經六十劫。獨覺中根。極疾四生。遲經百劫。如來上根。定滿三祇。

但分段身。至究竟位。斷煩惱障。證我空理。旣趣寂後。皆無回心。

佛果相好。惟是無常。娑婆閻浮。爲佛報土。三千百億。卽攝化境。此釋迦身。報非法化。或立爲二卽有生身化身佛別。

二始教中。廣談法相。少及法性。其所云性。亦是相數。說有百法。決擇分明。故少諍論。

但說諸法一切皆空。不說不空中道妙理。

總相𨿽爾。別開二門。先對他教辧異。

初。相義有十。說有八識。惟是生滅。依生滅識。建立生死及涅盤因。

法爾種子。有無永別。是故三乘五性。決定不同。

旣所立識。惟業惑生。故所立眞如。常恆不變。不許隨緣。

依他起性。似有不無。非卽無性眞空圓成。經說空義。但約所執。

旣言三五乘性不同。故說一分眾生。決不成佛。名生界不減。

眞俗二諦。迢然不同。非斷非常。果生因滅。同時四相。滅表後無。根本後得。緣境斷惑。義說雙觀。決定別照。以有爲智。證無爲理。義說不異。而實非一。

旣出世智。依生滅識種。故四智心品。爲相所遷。佛果報身。有爲無漏。

次。空義有五。說一切法。皆無自性。卽是眞如。能了此者。卽名眞智。所詮法義。不出二諦。法相名俗。無爲爲眞。有謂依計。空謂圓成。𨿽說佛身。五求不得。得卽虛妄。無得乃眞。離一切相。名佛功徳。

次約當教詳明。亦有十門。

說賴耶識。爲諸法依。從業種生。惟是生滅。

就有爲中。立五種性。由法爾故。無始時來。一切有情。有無永別。

資等五位。干等十地。修至加行性地位中。得不退墮。

成菩提道。定滿三祇。

亦是分段。至究竟果。

聲聞緣覺。斷煩惱種。分斷所知。菩薩俱斷。但於二障。分別起者。地前伏現。見道斷種。俱生起者。於十地中。漸次斷滅。金剛定盡。

決定性者。趣寂不回。不定性者。並回向大。

三十二相。是化身好。八萬四千。是報身徳。但此修生。及佛法身。俱常無常。

以釋迦身。隨他受用。實報淨土。在首羅天。化身充滿百億閻浮。如來法身。惟眞境界。釋迦佛身。化非法報。或分生法二身。或開三佛四佛。三終教中。多談法性。少及法相。其所云相。亦會歸性。盡大乘說。故無諍論。

由明不空。眞如中道。不但說空以爲至極。

總相𨿽爾。別亦二門。先對他教辧異。

初。對相亦十。所說八識。通如來藏。隨緣成立。生滅與不生滅。和合而成。非一非異。一切眾生。平等一性。皆同一乘。同一解脫。

但是眞如隨緣成立。依他無性。卽是圓成。一理齊平。故說生界佛界。不增不減。

第一義空。該通眞妄。眞非俗外。卽俗而眞故。𨿽空不斷。𨿽有不常。

四相同時。體性卽滅。緣境斷惑。不二而二。有能所斷。二而不二。說爲內證。照惑無本。卽是智體。照體無自。卽是證如。非智外如爲智所證。非如外智能證於如。旣世出世智。依如來藏。始本不二。則有爲無爲。非一非異。故佛化身。卽常卽法。不墮諸數。況於報體。卽體之智。非相所遷。

次。對空亦五。但明自性常住眞心。方爲實理。此眞如體。惟是一心。一心眞實。本自能知。通於理智。徹於染淨。所詮法義。具足三諦。色等卽空。是爲眞諦。空卽色等。乃爲俗諦。一眞心性。非色非空。能空能色。名爲中道第一義諦。

徧計執性。情有理無。依他起性。相有性無。圓成實性。理有情無。性有相無。一切諸佛。自體皆具常樂我淨眞實功徳。身智通光。一一無盡。性自本有。不待機緣。

次約當教詳明。亦有十門。

說棃耶識。乃是眞如隨緣合成。是故八識。通如來藏非惟生滅。就眞如中。立種性故。徧諸眾生。皆有佛性。信等五十二位之中。修至初住。卽得不退。行成佛果。不定三祇。亦無百劫修相好業。地前畱惑。受分段身。初地斷種。受變易身。於二障中。正使習气。三賢伏現。見道除種。地上侵習。佛位究淨。一切二乘。無不回心。

報身相好。八萬四千。修生法身。亦常無常。所住依果。在三界外。數世界種無量恆沙。爲一佛界所攝化境。如來法身。惟以妙智。或以境智。釋迦佛身。亦法報化。或立二身三身。或建四佛五佛。

四頓教中。總不說法相。惟辧眞性。一切所有。惟是妄想。一切法界。惟是絕言。五法與三自性俱空。八識及二無我盡遣。訶教勸離。毀相泯心。生心卽妄。不生卽佛。亦無佛無不佛。無生無不生。如淨名默住顯不二等。是其意也。

總相如是別亦十門。

說一切法。惟一眞如。離言說相。名爲種性。一念不生。卽名爲佛。有何行位漸次差別。旣惟一念。無時可說。所依身分。亦不可說。一切煩惱。本來自離。二乘聲聞。非回不回。

一切佛身。惟一法身。相盡離念。平等平等。不可說有功徳差別。亦不可說常與無常。依眞而住。非有國土。如來法身。非境非智。釋迦佛身。法非報化。是故惟立一實性佛。

五圓教中。所說惟是無盡法界。性海圓融。緣起無礙。相卽相入。如因陀羅网。重重無際。微細相容。主伴無盡。十十法門。各攝法界。

總相如是。別亦十門。

說一法界性起爲心。或開十心以顯無盡。菩薩種性。卽因卽果。盡三世間一切諸法。甚深廣大。與法界等。攝前諸教所明行位。始從十信。乃至佛地。六位不同。隨得一位。得一切位。一切時分。悉皆不定。念劫圓融。自在無礙。但分段身。至於十地。斷除惑障。一卽一切。一切二乘。並已回竟。悉無所回。

佛實相好。有十蓮華。藏世界海微塵數相。彼一一相。皆徧法界。業用亦爾。然徳用體。通常無常。靈山淨土。華藏世界。無量雜類諸國土海。皆是十佛攝化境界。如來法身。境智存泯。或具或絕。釋迦佛身。非但三身。亦卽十身。故立十佛以顯無盡。

若出斷證分齊者。初小教中。先聲聞位。有五。一。資糧位。修五停心。總別相念。三種觀行。二加行位。觀四眞諦。漸能伏除煩惱分別。三。通達位。卽須陀洹。斷三界八十八使分別見惑。見眞諦故。又名見道。四。修習位。謂於欲界九品俱生思煩惱中。斷前六品。名斯陀含。斷後三品。名阿那含。五。無學位。斷上八地七十二品俱生思煩惱盡。名羅漢果。子縛已斷。果縛猶存。名有餘涅盤。若灰身泯智。名無餘涅盤。

次辟支。有二。一。緣覺。值佛出世。稟因緣教。觀生滅門。覺眞諦理故。二。獨覺。出無佛世。獨宿孤峯。觀物變易。自覺無生故。𨿽名不同。行位無別。然斷三界分別俱生。與聲聞同。更侵習气。故居其上。

後明佛。從本因地初發心時。緣四諦境。發四弘願。於三僧祇。修六度行。初祇從古釋迦至於屍棄。值七萬五千佛。若望聲聞。卽資糧位。二祇從屍棄至於然燈。值七萬六千佛。齊暖位。三祇從然燈至毗婆屍。值七萬七千佛。齊頂位。修行六度各各滿後。更住百劫種相好因。是下忍位。次入補處。生兜率。托胎出胎。出家降魔。安坐不動。爲中忍位。次一剎那。入上忍位。後一剎那。人第一位。發眞無漏。三十四心。頓斷分別俱生煩惱習气。在於染變化土。成劣應身佛。坐生艸座。說小乘諦緣之法。令彼一類下下凡夫外道。轉凡成聖也。

二始教中。信等四位。伏除二障分別現行。與小教總相念齊。卽資糧。乾慧地也暖等四加。伏除二障分別種現。與小教四善根齊。卽加行。性地也。初地斷二障分別種。與小教初果齊。卽通達。見地也。三五七地。斷二障俱生現種三五七分。與小教二三四果齊。卽薄欲。離欲。已辧地也。八地斷八分。與小教辟支齊。卽辟支地也。九地斷九分。與小教佛果齊。等覺斷十一分。卽菩薩地。修習位也。妙覺十二分盡。卽佛地。究竟位。在於淨變化土。成勝應身佛。坐天衣座。說大乘空相之法。分彼小乘。及下根凡夫外道。轉小成大也。

三終教中。七信伏二障分別俱生現行粗分。與始十向齊。十信伏二障分別俱生現行細分。與始第一齊。初住除煩惱分別俱生現行。與始初地齊。七住除所知分別俱生現行。與始七地齊。二行伏二障分別俱生種子粗分。與始妙覺齊。十行伏二障分別俱生種子細分。初向除二障分別俱生種子粗分。十向除二障分別俱生種子細分。四加伏二障習气。初地至妙覺。斷習气十二分。在於受用土中。成受用身佛。坐金剛座。說大乘藏心之法。令彼權教菩薩。及二乘人。並一類中根凡夫外道。轉權成實也。

四頓教中。初信伏二障分別俱生現行。與終十信齊。七信除煩惱分別俱生現行。與終初住齊。初住除所知分別俱生現行。與終七住齊。七住伏二障分別俱生種子。與終二行齊。十行除二障分別俱生種子。與終十向齊。初向除習气一分。與終初地齊。二地除習气十二分。與終妙覺齊。妙覺除習气二十二分盡。在於法性土中。成法性身佛。坐虛空座。說一乘眞性之法。令彼漸教菩薩。及二乘人。並一類上根凡夫外道。轉漸成頓也。

五圓教中。初信除煩惱分別俱生現行。與頓七信齊。七信除所知分別俱生現行。與頓初住齊。九信伏二障分別俱生種子。與頓七住齊。十住除二障分別俱生種子。與頓十行齊。初行除習气一分。與頓初向齊。初向除習气十一分。與頓初地齊。二地除習气二十二分。與頓妙覺齊。妙覺除習气三十二分盡。在於無障礙法界土中。成無障礙法界身佛。坐普融無盡師子座。說一乘緣起法界之法。令彼偏教菩薩。及一切回心佛果二乘。並一類上上根凡夫外道。轉偏成圓也。

言六宗者。一。隨相法執宗。謂一切我法中。起有無執故。卽小乘諸師。依阿含緣生等經。造婆沙俱捨諸部論等。

於中又六。一。我法俱有宗。此中有二一。人天乘。二。小乘。謂犢子。法上。賢冑。正量。密林山部等。彼立三聚法。一。有爲聚法。二。無爲聚法。三。非二聚法。初二是法。後一是我。又立五法藏。一。過去。二。現在。三。未來。四。無爲。五。不可說藏。此卽是我。以不可說是有爲無爲故。然此一部。諸部論師。共推不受。呼爲附佛法外道。以諸外道所計𨿽殊。皆立我故。

二。法有我無宗。謂薩婆多。上座。多聞等。彼說諸法。二種所攝。一名。二色。或四種所攝。謂三世及無爲。或五種所攝。謂一心。二心所。三色。四不相應。五無爲。故一切法。皆悉實有。於諸法中。並不立我。以無我故。異外道計。又於有爲之中。立正因緣。以破外道邪因無因。然外道見。𨿽有九十五種。或計二十五諦從冥生等。或計六句和合生等。或謂自在梵天等生。或謂微塵宿作等生。或執時方虛空等。而爲世間及涅盤本。統收所計。不出四見。謂數論計一。勝論計異。勒沙婆計亦一亦異。若提子計非一非異。若計一者。則謂因中有果。若計異者。則謂因中無果。三則因中亦有無果。四則因中非有無果。余諸異計。皆不出此。𨿽多不同。就其結過。不出二種。從虛空生。卽是無因。餘皆邪因。然無因邪因。乃成大過。謂自然虛空等生。應常生故。以不知三界。由乎我心。從癡有愛。流轉無極。迷正因緣故。異計紛然。安知因緣性空。眞如妙有耶。廣明異計。如瑜伽。顯揚。婆沙。中。百。金七十論等。

三。法無去來宗。謂大眾。說轉。雞胤。制多。西山。北山。法藏。飲光部等。惟說現在諸有爲法。及無爲法耳。以過未之法。體用俱無故。

四。現通假實宗。謂說假部。就前現在有爲法中。在五蘊爲實。在界處爲假。隨應諸法。假實不定。其成實論末經部師。卽是此類。

五。俗妄眞實宗。卽說出世部等。謂世俗法皆假。以虛妄故。出世法皆實。非虛妄故。

六。諸法但名宗。卽一說部等。謂一切我法。但有假名。無實體故。

二。惟識法相宗。謂一切諸法。皆惟識現故。卽無著天親。依方廣深密等經。造瑜伽惟識論等。

三。眞空無相宗。謂一切諸法。皆空無相故。卽提婆淸辧。依般若妙智等經。造中百門掌珍論等。

四。藏心緣起宗。謂一切諸法。惟是眞如隨緣。具恆沙性徳故。卽堅慧馬鳴。依勝鬘涅盤等經。造寶性起信論等。

五。眞性寂滅宗。謂相想俱絕。直顯性體故。卽馬鳴龍樹。依楞伽般若等經。造眞如三昧智度論等。

六。法界圓融宗。謂無盡法界。如因陀羅网。主伴重重圓融無礙故。卽龍樹天親。依華嚴等經。造不思議十地論等。

言三觀者。先所依體事。總爲十對。

一。教義。卽小始終頓圓。爲教。七十五法。五位百法。八十一科。二門三大。一百八句。二智十如。六相十玄。爲義。

二。理事人空。二空。依言離言。法界。眞如。爲理。亦漏無漏。有爲無漏。無爲無漏。非漏無漏。普融無盡身土。爲事。

三。境智。四諦。二諦。三諦。第一義諦。無盡諦理。爲境。無漏淨慧。根本後得。權實無礙。內證自覺。十十無盡。爲智。

四。行位。觀四眞諦。六度萬行。四信五行。遣二無我。一攝一切。爲行。資加等五。信住等六。爲位。

五。因果。七方便等。等覺已下。爲因。須陀洹等。妙覺。爲果。

六。依正。淨化。劣。勝受用。法性。法界。身土爲依爲正。

七。體用。五分法身丈六報身。離一切相凝然法身功徳滿足四智報身。體大法身相大報身。絕待離言一實之性不分三異淸淨法報。眞應相融一多無礙圓滿十身。爲體。隨形六道。三類分身。眞如用大爲他報化。智隨物現。法界緣起無盡身云。爲用。

八。人法。人天。小乘。菩薩及佛。爲人。四諦因緣。三空八識。三覺九相。四十一門。十無盡句。爲法。

九。逆順。六羣比丘。尼犍。達多。廣額。世論。無厭。勝熱。爲逆。十大聲聞。彌勒。文殊。大慧。普賢。五十三員諸善知識。爲順。

十。感應。六道二乘。五性三乘。權教聖凡。漸教賢聖。偏教種類最上利根圓器。爲感。化身佛及菩薩。眞佛悲願起報化等。如來大定智悲願力現他受用。三種無作意成身。諸善知識及十身佛。爲應。

此十對法。諸佛菩薩辟支聲聞四聖法界。乃至地獄餓鬼畜生天人修羅六凡法界。性中無有不起具也。經云。若人欲了知。三世一切佛。應觀法界性。一切惟心造。

次能依觀法。門有三重。

第一眞空絕相觀。於中自有四句十門。

第一句會色歸空觀。又開四門。

一。色非斷空門。幻色不卽是斷空故。二。色非眞空門。實色不卽是眞空故。三。色空非空門。實色斷空。非眞空故。四。色卽是空門。色空無性。卽眞空故。

第二句明空卽色觀。亦有四門。

一。空非幻色門。斷空不卽是幻色故。二。空非實色門。眞空不卽是實色故。三。空非空色門。眞空非斷空實色故。四。空卽是色門。空無我理。卽空色故。

第三句空色無礙觀。謂色卽空而色不盡。空卽色而空不隱。無障無礙。爲一味法。

第四句泯絕無寄觀。謂此所觀眞空。不可言卽色不卽色。卽空不卽空。迥絕無寄。言解不及。

如色空旣爾。一切法亦然。經云。法性本空絕。無取亦無見。性空卽是佛。不可得思量。

第二理事無礙觀。亦有十門。

一。理徧於事門。謂無分限之理。全徧有限事故。

二。事徧於理門。謂有分限之事。全同無分理故。

三。依理成事門。事攬理成故。

四。事能顯理門。理因事顯故。

五。以理奪事門。理外無事可得故。

六。事能隱理門。事外無理可得故。

七。眞理卽事門。理非事外有故。

八。事法卽理門。事非理外有故。

九。眞理非事門。謂卽事之理而非事故。

十。事法非理門。謂全理之事而非理故。

如理事旣爾。餘九對亦然。經云如金與金色。其性無差別。法非法亦然。體性無有異。

第三周徧含容觀。亦有十門。

一。理如事法門。謂全理爲事。理亦如事無有盡故。

二。事如眞理門。謂事不異理。事亦隨理而圓徧故。

三。事含理事門。不惟理含事理。亦且事含理事故。

四。通局無礙門。不惟全徧十方。而又不動本位故。

五。廣狹無礙門。不惟廣容剎海。而能不壞一塵故。

六。徧容無礙門。以一望多。則一法徧一切時。還復容彼一切。蓋由普徧卽是廣容故。

七。攝入無礙門。以多望一。則一切攝一法時。還復入彼一法。蓋由攝他卽是入他故。

八。交涉無礙門。一多俱爲能入攝故。而有四句。初。一攝一一入一。次。一攝一切一入一切。三。一切攝一一切入一。四。一切攝一切一切入一切。一能攝入與多能攝入。交涉無礙。

九。相在無礙門。多一俱爲所攝入故。亦有四句。初攝一入一。次。攝一切入一切。三。攝一入一切。四。攝一切入一。多所攝入在於一所攝入。互相無礙。

十。普融無礙門。一多徧容。能所攝入。普皆同時。圓融無盡故。若望前八九門。具有兩重四句。初重四句者。一法攝一入一。一法攝一切入一切。一法攝一入一切。一法攝一切入一。二重四句者。一切攝一入一。一切攝一切入一切。一切攝一入一切。一切攝一切入一。如是一能攝入。融於多所攝入。普無障礙。

古徳準此十義。重開爲十玄門。

一。同時具足相應門。以是總故。冠於九門之初。

二。廣狹自在無礙門。別中先辧此者。此是別門之由。由前初二門事理相徧故。生餘八門。且約事如理徧。故廣。不壞事相。故狹。故爲事事無礙之始。

三。一多相容不同門。由廣狹無礙。所徧有多。以己一望彼多。故有一多相容。相容則二體俱存。但力用交徹耳。

四。諸法相卽自在門。由此容彼。彼便卽此。由此徧彼。此便卽彼等。故相卽也。

五。祕密隱顯俱成門。由互相攝。則互有隱顯。故有此門。謂攝他。他可見。故有相容門。攝他。他無體。故有相卽門。攝他。他𨿽存而不可見。故有隱顯門。此三皆由相攝而有。爲門別故。相容。則如二鏡互照。相卽。則如波水相收。隱顯。則如片月相映。

六。微細相容安立門。由此攝他。一切齊攝。彼攝亦然。故有微細相容。

七。因陀羅网境界門。由互攝重重。猶如帝网無盡故八。托事顯法生解門。由旣如帝网已。隨一卽是一切無盡故。

九。十世隔法異成門。由上八門。皆是所依。所依之法旣融。次辧能依。能依之時亦爾故有十世異成。

十。主伴圓明具徳門。由法法皆然。故隨舉其一。則便爲主。連帶緣起。便有伴生。故有主伴門。

事如理徧旣爾。餘九具玄亦然。

若以諭之。炳然齊現。猶彼芥缾。具足同時。方之海滴。一多相入。等虛室之千光。隱顯俱成。似秋空之片月。重重交映。若帝网之垂珠。念念圓融。類夕夢之經世。法門層疊。如雲起於長空。主伴徧周。例星團於北極。彼此相卽。像百般之具。體依一金。廣狹融通。比徑尺之鏡。影現千里。

將前能起十觀門中。各具十玄。則爲百門。而此十觀又各互具。皆含十玄。卽成千門。千中取一。亦具一千。餘皆例爾。卽爲百萬。前二觀事。準此知之。

一卽具多名總相。多卽非一名別相。彼此不違名同相。互不相濫名異相。共相成辦名成相。各居自位名壞相。

令此諸法。得有如是混融無礙者。惟心所現故。法無定性故。緣起相由故。法性融通故。如幻夢事故。如影像現故。因無限量故。佛果證窮故。深定大用故。神通解脫故。

於此圓明顯了。則常入重重法界之境。經云。一法解無量。無量中解一。了彼互生起。當成無所畏。

以上五門。散在諸部。今爲開蒙。略錄如此。

賢首五教儀開蒙﹝終﹞

