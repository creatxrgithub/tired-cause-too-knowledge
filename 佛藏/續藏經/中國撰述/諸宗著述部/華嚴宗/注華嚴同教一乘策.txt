續藏經注華嚴同教一乘策

宋師會述希迪注

注華嚴同教一乘策一卷﹝並序﹞

武林沙門希迪注

同教策者法眞大師天縱機先才懸世表。旣堅綜其指。乃虛洞於玄。非爲私於己焉。實欲公於萬世以救其獘也。由是深存遠慮。以﹝矢﹞其謀。使華嚴宗大成者哉。﹝希迪﹞不敏。學而習之。略折幽微。叨申短注。𨿽無益於教。然其用心亦已至矣。冀毋罪焉。

時嘉泰攺元之明年正月一日

希迪謹序

華嚴同教一乘策

住善住法眞大師師會述

問。華嚴大宗。惟同別二教。﹝太﹞曰。一乘義者。分別有二。一者正乘。二者方便乘等。釋曰。斯則乘爲兩種。教立二門。故云惟同別也﹞別義講解多同。﹝同謂惟一別教﹞但易簡特異。而多不從。﹝獨易簡說能弘義門教門三種之別。而多不從者。楊子云。不合乎先王之法者。君子不法也﹞若同教一義。或曰三種。﹝此卽易簡。言三種者。一融會同。二和合同。三義相同﹞或曰四門。﹝此指會解。言四門者。一三一和合同。二同泯二乘同。三義類相似同。四同成一教同﹞言小異。大義不差。﹝頤庵謂。善住自指。若然者。同彼會三。故云小異旨意是一。故曰不差﹞而學者二三不知孰是。請諸少俊。博采祖文。示其所歸。當公論是非。不可私其所黨。至祝至祝。

其一言通目。﹝內章具云。又言同者。眾多別義。一言﹝通﹞位中所含。卽通成解行等﹞隨別取一義。﹝內章又曰。會義不同。多種法門。隨別取一義。余無別相。故言同耳。釋曰。地論云。信地菩薩。乃至與不思議佛法。爲一緣起﹞並同別中。各說同別等義。﹝各說同別者。具云別教之中亦有同別。由多卽一。是其同也。爲一中多。卽是別也。同教之中亦有同別。一乘三乘同一善巧。是其同也。各爲據機別。卽是別也﹞非諸方所諍。不必辧也。

章初一別教。二同教。易簡釋曰。後同教門。直就法界本末融會。故下章云。此同教說諸乘等會融無二。同一法界。

評曰。此中引文不盡。﹝次云有其二門等﹞復錯亂宗因。﹝以宗爲因。故云錯亂。如焚薪說﹞自言此是能弘門。非被機之教也﹝華藏若了一同一別。必不出此言也。書曰。若网在綱。有條而弗紊﹞。

迎福釋曰。此乃三一合說。則三乘一乘和合不異。又注曰。此約三一具。故名同。又揀非海具百川等。﹝云云會解注云。以初義具三一乘故。少異全收。以全收必約海具百川。故說少異。具三一。故。以法華爲同教也﹞至相釋曰。經云。會三歸一。故同也。﹝問復入二章曰。會三歸一。乃教相也。豈將作同字之訓義哉。今云。至相釋曰。何耶。答。此約釋義。彼約釋文。不相違也﹞多義如彼。﹝妙趣章﹞又曰。今以理求通之。與同別趣也。今從至相﹝孟子曰。所願則學孔子也。又曰。予未得爲孔子徒也。予私淑諸人也﹞。

評曰。易簡將彼別教。此對同之別。﹝易簡曰。妙趣章云。別於三乘。故名別教﹞今取彼同。示此對別之同。義無舛也。﹝大師親謂。義丰﹝勒﹞成。例釋甚當﹞迎福亦曰。別義皆同。則亦與矣﹝會解第八云。別教名義。諸祖皆同。與者許也。語云吾與汝弗如也﹞。

淸涼總相會通中。或分爲四中云。三同教一乘。如法華等﹝大經疏二云。中間三教。存三泯二別。故開之爲四。一別教小乘。如四阿含等。二同教三乘。如深密等。三同教一乘。如法華等。四別教一乘。如華嚴等﹞。

易簡釋教章攝益中同教一乘雲。此卽三乘一乘和合。屬同教攝。前別教一乘卽是圓教。權教三乘卽是始教。同教一乘卽當終頓。故淸涼玄文云。三同教一乘如法華。演義釋曰。卽合終頓二教也﹝同教惟一。勢多變態。諒乎攝益。於五教中。前四當三乘教。後一當別教。三一和合當同教。今配分四。幾許誤哉﹞。

評曰。此師又指。此乃別教所不揀者也。﹝易簡曰。終頓二教亦是一乘。非此所揀﹞又曰。終頓二教。文𨿽不揀。常自迥異。﹝次曰。以華嚴中惟圓融具徳故。至下教義攝益中。分爲三類。一別教一乘。二權教三乘。三同教一乘。斯與終頓自別﹞故此指云。卽當終頓。非圓教也。決擇其意中。亦曰終頓非後教也。余義不錄﹝卽當等者教門與義相爲二也﹞。

迎福會解曰。要終頓二教同泯二故。名同教一乘也。注曰。此約終頓二教。泯二是同。非卽合終頓爲同也。正約終頓同無二乘。故云同教一乘也。又次義中注。若終頓自相同者。漸頓有異。安得是同。又曰。不是合終頓爲同。但約同泯二。故名同也。又曰。近人皆云。終頓二教合爲同教。漸頓自殊。將何可合耶﹝會解第八﹞。

評曰。此亦非圓中之同。又非合終頓。是離之之存泯也。又將泯二是同。作同教得名所以。﹝已上按定其非﹞余義可知也。如講時所辧。

淸涼釋曰。始教存三故。別爲一教。終頓泯二是同故。合爲一教。下列四中云。三同教一乘。卽合終頓二教也﹝演義抄第六﹞。

評曰。此乃泯二是同。出合爲一教之所以。﹝文義煥然。宗因允當。淸涼曰。仲尼傾蓋。伯牙輟弦。亦藉形聲矣。不面而傳。得旨系表。意猶吾心。未知有也﹞非同教得名之因由也。﹝張家兒豈作李家子。然涉獵之譏。不可逃也﹞是故存三爲一教。泯二爲一教。與小圓爲四。亦明曰同教一乘卽合終頓。與迎福有異。自注云。然亦各自建立不必見疑﹝淸涼與迎福。有異建立也﹞。

又曰。約圓融不融。分成二種。卽實教頓教並皆不融。爲同教一乘。﹝貞元一之上﹞善住自注云。此約理事無礙。對事事無礙揀也。問。若一向不融。何異頓實。答曰。若入圓收。理事無礙。必有事之無礙。何以故。由彰其無礙等四門皆別教故﹝玄文曰。今顯別教一乘。略顯四門。一所依體事。二攝歸眞實。三彰其無礙。四周徧含融。釋曰。上之四門。初卽法相。二卽無相。三卽同教。四卽別教。若下同諸乘。通四無礙。皆別教分齊。法界三觀。其義一揆。詳之可見。若爾何謂非余經法界釋。體勢縱橫。不可定準。故祖曰。此經所宗。諸經通體等﹞。

評曰。旣曰不融爲同。非泯二名同。不亦顯然乎。又此同教一乘。是合終頓。義亦明矣﹝已上躡﹝疏﹞印定﹞。

又曰。若自他相絕。則與眾生心。同一體故。無心外也。不壞能所。故能知也。自解曰。此通終頓二教。但同一體是頓教。兼不壞能所知義。卽是終教。若總取雙絕雙存亦圓﹝教中﹞同教義也﹝地經云皆如實知。疏五十八云。審於事實。見理實故。亦非心外見法。亦非無境可知。若自他相絕。則與眾生心同一體故。無心外也。不壞能所。故能知也。又他心是總。餘皆是別。六相圓融。一乘之實知也。抄四十一云。皆如實下。總釋如實知義。有五教意。初通小乘初教。理實通人法二空故。二亦非心外下。通始終二教。惟識之義通二教故。三若自他相絕下。通於終頓兩教。相同一體。卽是頓教。兼取不壞。能所知義。卽是終教。又總取雙絕雙存亦圓中同教義故。四又他心是總下。六相圓融。惟屬﹝同﹞教一乘之別教義。釋曰。約教分別。故云有五教意等。若約融通。皆別教也﹞。

評曰。旣稱總取。合二教也。亦圓教中。�同非離之終頓。乃海具之江水。安得不醎。正同此間之同教一乘也﹝問。引文可爾。且四中同教。探玄果於共教分出。豈亦圓中同邪。答。太一曰。爲成普﹝法﹞所成。法性論中三處入法界。法華等教。非圓中同。而何故圭山云。若約頓開。但悟至此。便入圓教也﹞。

密祖釋能所證義曰。能所無二。大乘終教也。能所俱泯。大乘頓教中證道也﹝願抄二後﹞。

觀祖曰。以能所歷然。證事法界。能所一相。證理法界。及事理無礙相卽之門。能所俱泯。證事理無礙形奪無寄門。存亡無礙。全證事理無障礙門。與一全收。證事事無礙門﹝貞元一之下﹞。

評曰。能所存亡無礙。得非總取雙絕雙存圓中同教義乎。是乃同前密祖之終頓也。舉一全收。證事事無礙別教也。此前更不立圓中同。又於終頓之後。別有此門。義可見矣﹝作此評者。判存亡無礙。是猶入海江水也﹞。

密祖釋理事無礙中。至存泯同時。則曰邐迆有此三重。事理無礙之義方足。智者一一審之﹝揚雄吾子篇云。升東嶽而知眾山之邐迆也。況介丘乎。注云。邐迆猶﹝白﹣日﹢田﹞／廾﹞眇﹞。

評曰。卽前觀祖能所一相。所證事理無礙相卽之門。一重也。﹝願鈔二釋俱存。現前故云卽前等也﹞能所俱泯。證理事無礙形奪無寄門。二重也。﹝事理雙奪﹞存亡無礙。全證事理無障礙門。三重也。﹝爲一事理無礙法界﹞如次前二祖取之。第三重。乃圓中之同。如日月矣。非合終頓乎。﹝二祖卽淸涼。第一重終教。第二重頓教。第三重。乃圓中同也﹞。

觀祖釋事理無礙曰。會法性者。以是同教一乘義理分齊故﹝演義第七云。又十對中。惟會法性。以是同教一乘義分齊故﹞。

評曰。此蓋後三教。並揀於權。總是一乘。開之爲同別。﹝貞元曰。實教大乘亦名一乘。卽後三教合名爲實。就實教中。約圓融不融。分成二種。卽實教頓教。並皆不融。爲同教一乘。惟第五教圓融具徳。名別教一乘﹞此事理無礙。是同教一乘之義理分齊故。﹝圭山云。已當大乘同教之趣致﹞故一一會前終頓能揀權三之義也。﹝淸涼云。三乘一乘別。今但會一乘等﹞以同教一乘是該取頓實故也﹝太一曰。此中所明如來藏佛性。𨿽約諸義。差別不同。皆是同教一乘義也。何以故。爲成普法故。普法所成故﹞。

密祖又曰。具此十門。方名理事無礙。又曰。當同教大乘之極致。後觀別教等﹝觀注﹞。

評曰。卽前淸涼存亡無礙全証之事理無礙門。此大乘亦名一乘。故理義正齊。不必疑也。後觀別教。此觀同教。何疑之有。次前卽言。是同教一乘之義理分齊。可爲良證﹝貞元一之上曰。實教大乘。亦名一乘﹞。

觀祖又曰。實教大乘。亦名一乘。謂會三歸一。惟有一乘法故。卽後三教合爲一實。卽今性相二宗。有多差別。略列十條。此能揀十義。亦卽此經中同教之義。密祖亦曰。卽華嚴同教義﹝演義六曰。此經同經者。三摩娑釋。依主得名。補盧沙聲。屬聲受稱。此經之同教也。大抄四云。卽華嚴中同教之義﹞。

評曰。此亦後三合爲一實。開二卽同別。開三卽圓終頓也。是以爲四。卽但有同別。是合取頓實。卽圓中之同也。以一乘三乘小乘三宗不同。一乘有二故﹝配五教者。後三一乘宗。始教三乘宗。愚法小乘宗。如貞元等說﹞。

此上釋合後三也。合爲一乘。後段釋開後三也。則惟後一中。自有同別。不取終頓。以一乘惟有同別。無餘乘故。故成三一也﹝此上白書。乃善住新加入。問。淸涼義分齊中。合後三。開同別邪。答。仰觀文意。直以後一。該取終頓作同。故云圓教攝。卽太一謂。一乘卽一乘也。若約影前二者。卽攝前四教。爲一方便。故太一謂。卽有二義。通說一乘等。全同教章行位中也﹞。

或五則終頓圓。若後一自開同別。則離之之終頓。非合之之終頓。亦以一乘三乘小乘不同。﹝此中圓教爲一乘。宗始終頓爲三乘宗。愚法爲小乘宗。如教章等說。終頓二教。進退𨿽殊。然皆不違梁攝論也﹞終頓各詮雙存俱泯。偏而非圓。若取終頓。全同四中。﹝白書順明。此中反顯﹞此理顯然。宜深思之。若將四教作五教通。開合不分。偏圓難辧。﹝如會解釋分四曰。非卽合終頓﹞但見理事無礙之言。便名終教。如法華等。理事無礙一宗所收。大乘一發。判爲偏淺。﹝多謂華藏。余親問頤庵云。亦兼前人。若爾如符眞曰。今理事無礙。是同教一乘。卽終教無性眞如。楞伽思益法華涅盤等一百餘部實教大乘所詮極理。未敢評定﹞若謂圭山之言而不通者。﹝略抄曰。漸宗所依之經者。是法華涅盤等第四五時中所說法性實理。是結會始教之終極。故名終教。釋曰。且約一期漸教說也﹞豈不礙他漸中之圓。﹝演義五云。華嚴之圓。是頓中之圓。法華之圓。是漸中之圓。漸頓之義。二經則異。圓教化法。二經不殊等﹞宗意別意。在於一乘等語乎。﹝要問上云。法華經宗義。是一乘經也。教章云。法華別意。正在一乘﹞況吾宗未嘗局判一教而作一教。以深爲淺。吾祖誡。之甚明。可深體之。可深思之﹝淸涼云。一經容有多教等﹞。

淸涼曰。一同教一乘。同頓同實故﹝此下皆義理分齊疏抄﹞。

易簡釋曰。淸涼玄文義理分齊中。同頓同實。及圓融具徳。乃教下曲分義門。與以教攝乘。義意亦別。指總相會通同別。並乘教開合同別。乃曰皆明教門。非是義相﹝以教攝乘中記文﹞。

評曰。此兄常曰。但是義相。非爲機教門。以一圓教。豈有二種修證。故此揀云。乃教下義門。是義相也。不同二處。皆明教門矣﹝二處者。總相會通。與乘教開合﹞。

迎福釋曰。三此中同教。要圓教與終頓二教。義類相似。故云同也。

評曰。迎福老人。聰明博達。當今諸方。放出一頭地者也。﹝歐陽集曰。讀軾書。不覺汗出。快哉快哉。老父當避路。放他出一頭地也。可喜可喜﹞此論似涉無稽。何邪﹝尙書云。無稽之言勿聽。弗詢之謀勿庸。注稽考。庸用也﹞。

淸涼釋曰。言同教者。謂終頓二教。𨿽說一性一相。無二無三﹝演義五云。言無二亦無三者。古有多說。大乘法師云。二卽第二。三卽第三。以菩薩乘勝故。爲第一等﹞。

評曰。此正同教自相也。理應更曰。言思斯絕。以影在下文不言耳。無二無三。非泯二乎。問曰。彼頓實。安知合彼爲同教邪。答。祖曰下同同教。釋此言也。如次引云﹝下引演義四十四﹞。

又曰。不辧圓融具徳事事無礙。故非別教。

評曰。揀非別教也。旣非別卽同明矣。不亦卽終頓非別乎。

又曰。而別教中有一性一相事理無礙。言思斯絕。同彼二教﹝以約揀權。且收頓實。卽法華等了義大乘。並名同教一乘﹞。

評曰。此示能同。卽別教中彰其無礙也。非別有同教同彼也。今能所同義。不同昔人。可深體之。良以同彼。故取之也。義如下引。﹝昔謂同教同彼。今乃合彼爲同。故有異也﹞問。信滿成佛。行布十地。同前諸教。能同名同。豈非同教同彼耶。答。彼約一乘同三乘方便。引彼令捨權入實。不待該而是圓﹝章曰。以此經中安立諸位。有二善巧。一約相就門。分位前後。寄同三乘。引彼方便。是同教也。二約禮就法。前後相入。圓融自在。異彼三乘。是別教也。釋曰。探玄云。前約同教。攝彼中根。今顯別教。彼斯上達。此之謂也﹞今約所詮事理無礙。是一該取二教所詮。入圓成此。彰其無礙。如浩然气。﹝孟子公孫章曰。我知言。我善養吾浩然之气﹞同雌雄風。﹝文選風賦。此所謂大王之雄風。庶人之雌風也﹞總斯二風。以爲一气。浩然之外。無別雌雄。雌雄之外。寧有浩然。事理無礙。﹝能同也。合浩然气﹞同存絕卽泯。﹝終頓也。合雌雄風﹞總斯存泯。爲事理無得。﹝同教大乘之極致也。合總斯二風以爲一气﹞道理亦爾。豈二事理無礙。分能所耶。﹝合浩然之外已下﹞章家約引權機。此文該取偏法。機教相須。宛然函蓋。然皆別教一乘。同前教耳。第二義中。廣引祖據。可卻觀之。

又通難曰。以別該同。皆圓教攝。﹝以別教一乘。該取終頓。爲圓中同。故云圓攝﹞抄曰。猶彼江水入海亦醎﹝具云。謂有難言。旣同頓同實。何異頓實。故此通云。卽此同中。必有別義。如事理無礙。必有事事無礙等﹞。

評曰。旣俟別該。卽偏教之終頓。非能同別教也。又言。江水入海。非自海水。卽終頓爲此之事理無礙明矣。指圓教攝。卽總取雙絕雙存圓教中同教也。當知該之之終頓。非離之之終頓。入海之江水。非未入之水矣。開爲終頓。則各得存絕卽泯之一門。該而合之。則具得存絕卽泯同時全入之事理無礙門也。﹝弼師曰。謂此同教。但於別教法體之內。約於一分。似頓實義。立爲同教。體不離別。非別教外。直以終頓。便名同教等。則與今天壤也。況更承襲﹞卽所謂同教一乘之義理分齊。同教之極致也。豈別有事理無礙。同彼事理無礙乎。若本與同之圓。豈可復言圓教攝也﹝該取偏法。有理有文。以圓攝圓。文理俱絕﹞。

又曰。圓教有二。一同教。二別教。別卽不共。不共頓實。同教者。同頓同實。若下同同教一乘等﹝注疏六十一云。上之十門。初一小教。次三涉權。次三就實。後三約圓中不共。若下同諸乘。通十無礙。一部大宗。不獨此品。﹝卽十地品﹞演義四十四云。上之十門下。約教教分別。卽具五教。涉權是始教。就實通二。一卽終教。終教亦名實教故。其攝相歸性。亦通頓教。以後三教皆同一乘。並揀於權。頓亦名實。後三圓融。卽是圓教。而言不共者。圓教有二。一同教。二別教。別卽不共。不共頓實故。二同教者。同頓同實故。今顯是別。故云不共。若下同諸乘下。約融通說。若下同同教一乘。卽收次三。就實。若同於三乘。亦收前四。以其圓教如海包含無不具故。釋曰。下同諸乘。通十無礙。仰觀疏意。卽是全收別教該攝門也。今答卷約同教釋者。且取非卽圓通。然法眞大師圭山前身也﹞。

評曰。旣言下同同教一乘。則收次三門惟識。則同教一乘是。終頓何不得稱此名邪。旣曰收之。是海具之江。水不同長江也。然海中江乃收長江同味耳。別教同彼。言下同也。

又曰。若同三乘。亦收前四。自注云。乃前四門惟識。非四教也。

評曰。別教一乘。下同諸乘。﹝自下至不待該例顯﹞旣不所同。是三。能同亦三。﹝能例﹞當知。別教下同終頓。不應便非是圓。卻俟該而入圓也。﹝所例﹞以本非江水。故不待入。本非不融。故不待該。﹝約宗因以釋成能同。一性一相。是有法。不待該爲宗。因云。本非不融故。同踰如自海水。自海水是有法。不待入爲宗。因云。本非江﹝水﹞蓋後三教並揀於權。合爲一實。皆是一乘。開卽爲二。謂同別也。有開之之終頓。非圓中之同。﹝爲次義本﹞今將合之入圓。故說該耳。﹝以別該同皆圓教攝﹞而抄又曰。如海包含。無不具故。則總收諸教。會三歸一。得非廣乎﹝彈會解也。問。人謂會三惟是法華。如何。答。非獨法華也。何者。祖云。若引機以會同。同同具十。豈亦法華爲能會。若爾。探玄何謂。華嚴無權可會。涅盤會前諸權。答。彼約化儀。非此之比。豈不乖﹝害。﹞猶南行者至於郢。北面不見冥山者。去之遠也。若銼法眞此語。得不異於江淹夢筆也。問。心識中設以法華爲能攝。何失。答。則違淸涼華嚴疏。初列屬所攝也。若爾。稱性極談一乘要軌。可謂會三歸一不。答。賢首𨿽云引彼三乘。淸涼雲開權﹝實。﹞如。約相就門。皆別教也。問。已知能會非獨法華。且羣修多羅得名同教一乘。爲因華嚴該耶。爲因法華會耶。答。若因法華者。則有宗因通局過。以諸宗皆說法華會三歸一故。若謂此約會歸華嚴。異諸宗者。則有自因爲力過。以假華嚴故。問。畢竟如何。答。凡名同教一乘者。必因圓該。故云爲彼所目。從彼所流一乘。攝方便同頓同實等。其間𨿽通說別說不同。然皆別教該耳。問。章初同教。豈亦圓該釋。是亦方便中分。方便中融。成機欲性。入法界中。是知法華等經。要依圓該。方名同教。若非圓該。就彼自宗。非圓教攝。應立量云。諸經是有法。名同教一乘爲宗。因云。圓該故。同諭。如百川。百川是有法。亦名鹹味。爲宗。因云。海具﹝故﹞名醎味。圓該故名一乘。此上言該者。以別該同之該。非該攝門之該也。諸賢到此。幸冀畱神。懷前識以標玄。存所存之必當。則吾未如之何也。已矣﹞總會諸權。以入一實。得非爲人之教門乎。﹝彈易簡﹞同頓同實。又同三乘。前後互出。﹝前該頓實。此同三乘。故云互出﹞前明揀權。未收溝洫。﹝包氏注論語曰。方裏爲井。井間有溝。溝深四尺。十里爲城。城間有洫。洫廣深八尺之也﹞且同頓實。況復影在前文全收中耶。﹝前云。語其橫收。全收五教﹞此文揀收具明。﹝別卽不共。不共頓實故。同教者。同頓同實故﹞但揀頓實。異於前文。﹝今云。別卽不共。不共頓實。前云別教一乘。惟圓融具徳﹞而前文又曰。尙非三四。前後相仍。全同教章分相中也。又知不共。非惟不共二乘。乃權實三乘皆不共也。﹝探玄云。如力士經。大般若等諸大乘中。於中𨿽有權實不同。皆具三乘﹞揀則三一不同。同則三一和合。亦斯義也。

全收諸教宗。迎福曰。四此中全揀前四。不攝於圓。約別教說。若此中全收。圓必攝四。約同教義說。故行願抄作此指也。此約圓教收前四教。同成一教。故云同也。故下抄亦云。若同於三乘。亦收前四。以同教如海包含。無不具故。然上四義收攝同教。體勢略盡。有同此類。以義收之。則無所濫涉矣。又餘三義。諸祖共有同頓同實。淸涼新加。惟約一乘深義說也。又泯二是同。乃目法華等。餘三皆華嚴也。

評曰。迎福老以海具百川。說全收之義。與章初少異。﹝會解云。以初義具三一乘故。少異全收﹞不知將章初海印一乘。並所詮中一乘爲百川邪。不百川非海而何。﹝莊子疏云。凡百川谷﹞又曰。共三一以法華爲同教。又不揀泯二是同之一乘。目法華義。﹝差當曰。所以不揀第二義者。但由第一與第四但少異。故須當揀。而四教中泯二爲同。於共教中分出。但泯始教二乘。歸法華終頓之同。與第一義具三一﹝義﹞天隔。故章中三是諸教。一是圓教。第二義所泯。是始教中二泯爲一。是終頓之一。𨿽同是法華。義勢天遠﹞又曰。餘三皆華嚴。華嚴非海乎。或似自語前卻。﹝注云。共三一以法華爲同教。結云泯二是同目法華等。餘三皆華嚴。故云前卻﹞又曰。然上四義收攝同教。體勢略盡。若曰旨意是一曰盡。此四豈非是一。若云祖文出處略盡。莫未盡否。又惟將全收。作同教釋。﹝差當云。圭峯決以全收門。只作同教意﹞又曰。收前四教同成一教。故云同也。此作得名所以。不知自何而來也﹝旣無自來奮私知也﹞。

圭峯曰。全收諸教宗同教緣起義。亦指大疏玄談全收之義﹝行願抄具云。然此華嚴圓宗。具別教一乘同教一乘二義。上性起門。卽別教義。迥異諸教故。上緣起門。卽同教義。普攝諸教故。大疏玄談。全揀全收。全揀諸宗。卽別教性起義。全收諸宗。卽同教緣起義。釋曰。約教分別也。故雲華嚴圓宗具別教一乘同教一乘二義等。答。捲作釋。卽以所收爲同教一乘。故云卽是方便前之四教謂之諸教等。會解到此。便謂同成一教。從此得名。別立一門。若非法眞降迹出現。演說教門。而我何由得至此地。所感之恩。彌深彌厚也﹞。

評曰。此作同教釋。則是方便故。﹝章曰。若約同教卽攝前諸教。是此方便故﹞賢首圓教或五也。﹝章曰。於圓內或具五教。以攝方便故﹞且取非卽圓通義也。﹝內章曰。若橫依方便進趣法門。卽有二義。通說一乘釋曰標也。一﹝由﹞究竟一乘教成。何以故。從一乘流故。又爲一乘教所目故。二與彼圓一乘。爲方便故。釋曰列也。故說一乘非卽圓通自在義也。釋曰結也﹞旣曰全收諸教。卽前之四教。謂之諸教。淸涼曰。圓必攝四。若爾卽教章所詮差別。攝前之同教。亦卽教章之初同教。以此同教。始自一乘。終至多乘。無不包故。﹝問。此之分齊。與諸文不同如何。答。𨿽知同教皆由圓該教章之初。兼用宗義。是故分二。已去文中。一乘皆是圓教。太一曰。依法華經。三乘一乘約界分體相。方便究竟不同故。又曰。依攝論。一乘三乘小乘。於教門中。成機欲性。顯法本末不同故﹞亦卽賢首總收十門。惟心之同。﹝探玄十三云。上來十門惟識道理。於中初三門。約初教說。次四門。約終頓教說。後三門。約圓教中別教說。總具十門。約同教說。問。復古記云。前五總融爲同教如何。答。第五圓教。猶金剛齊。余方悉轉。此地不動。今作此說。則孰爲別教。若爾。豈異笑庵同成一教。易簡普收諸教。則亦濫有奴無主過也。細思﹞淸涼曰。如海包含。無不具故。則同頓同實之義。亦是此義。下文亦說三乘故。章中前曰華嚴一乘。後曰圓之同教。﹝如行位差別﹞非海而何。﹝會解謂初義具三一少異全收。非也﹞至相亦曰。會三歸一。故如同也。三卽諸教故。如初義已辧。﹝所攝之乘。旣惟一勝方便。能攝之教。豈合有多門。故上云亦卽等也﹞彥和可常共取至相。此義釋章初二門。但不用同。與今有異。﹝華﹝嚴﹞笑庵。不以孔目與章初是同。遂與法眞碩異﹞義苑亦指此同章初之義。此有深理。昔可尙也。安更有詞。﹝義苑曰。若會三歸一屬於同。若稱性融通。法本如是。一屬於別。此與孔目同等﹞此義祖語稍多。然又易見。不多雲也。

淸涼全曰。大海必攝百川。同一醎味。圓必攝四。圓以貫之。亦圓教攝。尙非三四等。有其所通。無其所病。圭山大抄。指全收爲一。是別教。﹝大疏云。初總爲一。謂圓教攝於前四。一一同圓。注云。海中百川無非海等。大抄五云。言一一同圓者。謂應難云。旣攝前四。何殊小乘。及法相等。故今釋云。圓教攝四之時。一一同圓。尙非終頓。何況初二。故注中舉諭意云。如海中百川。滴滴皆具十徳。及百川之味。不同江河。𨿽千萬里。終無海中之一徳﹞又曰。統收不異曰一。運載含容曰乘。﹝願抄第六﹞章門探玄等亦爾圓教或一。余相盡故。一切三乘。本來悉是一乘法等故。則全收是別。義亦可見。﹝莊子曰。日月出矣。而爝火不息。其於光也。亦不難乎﹞不能廣辧。過吾門者。熟聞之矣。況孔目問答。此之同別。文義如雲。﹝選西都賦曰。冠蓋如雲。注云。如雲言多也﹞然二師旣但此之三四。且亦逢場作戲耳﹝淸涼曰。若有過不說。是非渾和。豈惟掩傳者之明。實乃壅學人之路。是以法眞具錄諸祖微言。秉眞立破。義苑才吐。便自成溪。然亦不獲已而爲之。豈好辧也﹞。

此後二章當時失入捲內。遂不達寶塔之手。因復入之。

祖曰。一乘教義分齊。云何一乘教。有二種。一共教。二不共教。圓教一乘所明諸義。文文句句皆具一切。此是不共教。二共教者。則小乘三乘教。名字𨿽同。意皆別異﹝要問上一乘分齊義﹞。

評曰。祖言別卽不共。﹝地經抄四十四。前已具引﹞又曰。迥異余宗。﹝圓覺略抄第八﹞又曰。不共二乘。﹝疏九十五曰。普賢智境。卽是舉勝不共二乘。名爲揀劣﹞又曰。不共三乘小乘同。﹝孔目四十明章﹞又曰。別於三乘。﹝章初﹞此皆敻絕迥異不共。以解別也。然其所自。蓋出智論。太一首由。諸祖靡有不從。其惟圓融具徳。乃目普法之自體。非釋別名之訓義也。又祖曰。余經是共教。一乘三乘小乘共依故。﹝要問二十六﹞又曰。二乘共有名數共同。﹝要問二十一﹞又指成不成等四句。則曰。是一乘共教。非別教也。﹝要問二眾生作佛義﹞皆以共釋同。蓋共者教也。又曰。三一和合。﹝教章﹞同一善巧。﹝妙趣章﹞故名同教。此乃以合釋同。同者合也。則三乘爲教。一乘爲義。和合不離。攝成益也。又同者輩也。齊也。此言流輩相齊也。祖曰。同教門者。則與三乘義同。但由智回向故。入一乘﹝孔目二眞如章﹞又曰。依一乘教分。與終教相同。﹝要問十修道總別義﹞又曰。同教者同頓同實。下同諸乘。又曰。文𨿽是同。意皆別異。﹝上句孔目十地章。下句要問一乘義﹞皆言三一宗差。法門同也。又說法華漸同華嚴。﹝教章﹞此以流輩相齊。以釋同也。此中法華。卽圓中同爾。又曰。今以理求通。與同義無別趣。蓋以同猶通也。故有通教一乘。﹝妙趣曰。前徳已述通別二教。而未見釋相﹞亦言是一法門。通彼三一。達乎二宗。如曰上件法門。攝下諸教。頓屬其上。分本教義。漸從其末。義通一乘三乘小乘。何以故。爲彼圓教所目故。﹝孔目一﹞又曰。此義在三乘。亦通一乘說。﹝孔目三緣起章﹞又曰。此文在三乘。亦通一乘用。﹝要問三十五三性三無性﹞又曰。此又在一乘。通彼三乘用。﹝要問四十四悔過法義﹞此以通釋同也。然其濫觴。﹝家語﹞皆智論之共教。共卽同故。太一用之。諸祖同遵。豈有異致。故知諸文同教之名。釋訓不出三一共通和合。流輩相齊。故名同也。釋訓旣爾。諸文互成。今欲示義。且作此耳。其會三歸一。乃教相也。由彼教中詮顯此理。知其是同。可釋回三入一教之名義也。豈有將會三歸一。作同字之。

一乘宗。是則一乘還有同別。亦順三宗。故一乘中。無二同教對一別也。是則頓實。屬三則權。屬一則實。離偏而合圓也。蓋以教海之中接引物機。有多方便。句數不同。前代諸徳各述一門。﹝如古今立教﹞五祖籠絡。結成教网。故有開合。縱成多教。皆初圓中漸次開也。苟爾。亦圓之始小邪。答。實爾。總之別也。又何離偏而合圓邪。機有普別。智有三一。得向異故。是故捲舒。不曰一端。舒而常捲。捲又卽舒舒。捲自在。爲華嚴教网之大宗也﹝捲舒者。地論二云。舒則徧至阿僧祇世界。捲則還入常光﹞。

注華嚴同教一乘策捲﹝終﹞

