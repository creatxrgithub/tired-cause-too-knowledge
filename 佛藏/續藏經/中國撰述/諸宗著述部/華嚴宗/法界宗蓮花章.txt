續藏經法界宗蓮花章

淸續法集

法界宗蓮花章

淸浙水慈雲沙門續法集

門人法賢較

森羅萬象。至空而極。百川眾派。至海而極。一切聖賢。至佛而極。一切教法。至圓而極。如來說經。華嚴而極。古徳判釋。賢首而極。故今依彼教觀。開合五門百法。若非大經蓮花。無由取諭開悟。

初辧時。日出。花初開。影臨髙水。色香始布。人蜂畢集。先照時也。一日升。隨風開合不定。若食時。﹝辰也﹞色略淡。香漸微。影近低水。名爲初轉。若亭午。遠望白。近看紅。影落深水。名爲中轉。若晡時。﹝申也﹞色稍濃。香少重。影近髙水。名爲後轉。總成轉照時也二日沒。花將合。影還髙水。色香如初。人蜂復集。還照時也三。

別時如此。通時云何。於一念間。色香光影。無不具足。與余無異。名惟一念。一香气色光。於三時中。一一徧周。隨心應量。名盡一化。二今日三時開合旣爾。前﹝昨也﹞日後﹝明也﹞日三時亦然。名徧三際。﹝三﹞前日先照還照香光。與今日後日先照還照同。名攝同劫。﹝四﹞後日中轉香影光色。與前日今日初轉後轉同。名收異劫。﹝五﹞一念花果。不異前後日月歲時。前後日月歲時花果。不異今念。名念攝劫。﹝六﹞一念所攝前後時中。復有多念。彼多念中。復攝多時。名復重收。﹝七﹞此池旣爾。彼池亦然。東土旣爾。西域亦然。名異界時。﹝八﹞彼此東西所有劫念。互相攝入。重重無盡。名彼此攝。﹝九﹞卽念卽劫。非念非劫。以時無體。依花上立。花旣融通。時亦無礙。名本收末﹝十﹞。

次敍儀。原種花爲本。分移花爲末。名色體同。上中下別。名本末差別。一從一本種。生開多花。名依本起末。﹝二﹞𨿽多支派。不離原種。名攝末歸本。﹝三﹞非本種。無以有眷屬隨生。非眷屬。無以顯根本原種。名本末無礙。﹝四﹞蓮開九品。色分四種。循業發現。寧有方所。名隨機不定。﹝五﹞互相見聞者名顯。不相見聞者名密。同一花上而成顯密。名顯密同時。﹝六﹞瓣須房實。同時具足。名一時頓演。﹝七﹞柔滋靜養。利益人蜂。名寂寞無言。﹝八﹞蓮成熟已。墮泥復生。如是展轉。三世不絕。名該通三際。﹝九﹞從一蓮花。轉生無量蓮花。從一池花。分開無數池花。名重重無盡﹝十﹞。

三約教。謂花從枝莖水土緣生。作生滅觀者。名小教。﹝一﹞識蓮花從藕生。作無性觀者。名始教。﹝二﹞知花從蓮實生。作緣起觀者。名終教。﹝三﹞了花從蓮肉中卷荷心生。作理實觀者。名頓教。﹝四﹞悟蓮花生長。則蓮實根莖。水土因緣。莫不備具。作圓融觀者。名圓教。﹝五﹞若約所詮法相諭者。初小教中諦緣。皮諭界內苦。肉諭界內集。泥諭界外集。水諭界外苦。芽鉆皮破。諭界內滅。芽鉆肉破。諭界內道。芽出泥上。諭界外道。芽出水面。諭界外滅。一皮肉泥艸。重覆於上。諭無明緣。有能生力。諭行緣。內含捲荷。花果畢備。諭識名色入觸受。含潤。諭愛取有。團圓盤屈。不能得出。諭生老死。芽鋒萌動。鉆皮肉破。諭無明滅。不復還在皮肉內生。諭行滅。根莖花果。出皮泥外。諭識名色入觸受滅。潤澤雨露。諭愛取有滅。出在水面。開合自如。諭生老死滅。﹝三﹞次始教。相宗。執蓮花爲實有。徧計性也。了達依他假有。依他性也。蓮實未隨緣已前。及花落蓮墮已後。本無花果生滅諸相。圓成性也。﹝三﹞空宗。葉隨風雨飄灑。花隨蜂蝶翔集。我空也。藕莖房子。皆空無實。法空也。中空外實。離有離無。眞空也。﹝四﹞三終教。蓮子。本覺也。﹝五﹞下泥池。出泥水。位當十信。名名字覺。處空欲敷。十住。須臺可識。十行。向日開回。十向。名相似覺。敷舒成就。荷負蜂蝶。十地。須葉將落。蓮房當獨。等覺。名隨分覺。皆始覺也。﹝六﹞花瓣謝盡。臺子獨在。究竟覺也。﹝七﹞四頓教。蓮子內有緣生性。自覺智也。蓮子內有不變性。自覺境也。﹝八﹞五圓教。蓮房根莖。事法界也。﹝九﹞中間孔空。理法界也。﹝二﹞內空外有。一如無礙。理事無礙法界也。﹝三﹞藕葉子須。同時容徧。事事無礙法界也。﹝四﹞根子華葉。利益人蜂。施度也。﹝一﹞香气徧布。無諸染污。戒度也。﹝二﹞生泥池不爲辱。忍度也。﹝三﹞惟增長而無退。進度也。﹝四﹞靜住無爲。養成柔順。禪度也。﹝五﹞日出華開。日暮華合。慧度也。﹝六﹞隨風水緣。東昂西倒。南湧北沒。便度也。﹝七﹞爲蓮故花。枝擎葉蓋。須繞房圍。願度也。﹝八﹞若藕若子。皆有能生作用。力度也。﹝九﹞無量色光。彼此相映輝赫。智度也﹝十﹞。

四顯宗。我有無數種色蓮花。名我法俱有。﹝一﹞無數蓮花。非我獨有。名法有我無。﹝二﹞惟現在見。過未不知。名法無去來。﹝三﹞體相是眞。名影是妄。名現通假實。﹝四﹞花體相假。子體相眞。名俗妄眞實。﹝五﹞花果皆屬有名無體。名諸法但名。﹝六﹞以上六門。皆諭小乘隨相法執宗也。若花若果。皆從藕生。此相不無。名爲惟識法相。﹝七﹞此根此莖。𨿽有外相。實無內體。名爲眞空無相。﹝八﹞藕花依他蓮實法生。蓮實隨諸緣起無礙。名爲藏心緣起。﹝九﹞蓮實從內捲荷心生。捲荷生性。本無生滅。名爲眞性寂滅。﹝十﹞捲荷心性。本惟一眞。離生離滅。理實法界也。捲荷心相。根莖花果。一一備具。緣起法界也。性亦容徧。相亦容徧。卽今所生根葉花果。亦皆容徧。主伴重重。名爲圓融法界也﹝十一﹞。

五明觀。花果未生前。已滅後。絕無其相。卽現在時。念念遷謝。空無自性。名爲眞空絕相。﹝一﹞𨿽無其性。不妨有相。非空非有。而空而有。名爲理事無礙。﹝二﹞根葉花果皆稱法界。法界攝入。重重無盡。根等亦皆攝入無盡。名爲周徧含容。﹝三﹞蓮子在泥池發芽鉆肉。名地獄法界。瞋知見如黛蓮。﹝一﹞出皮。名餓鬼法界。貪知見如綠蓮。﹝二﹞鉆泥。名畜生法界。癡知見如碧蓮。﹝三﹞齊泥。名修羅法界。慢知見如黃蓮。﹝四﹞出泥在水。名人法界。戒知見如白蓮。﹝五﹞處水增長。名天法界。定知見如紅蓮。﹝六﹞齊水面。名聲聞法界。諦知見如紫蓮。﹝七﹞出水面。名辟支法界。緣知見如赤蓮。﹝八﹞處在空中。名菩薩法界。度知見如靑蓮。﹝九﹞才出池初半分。始也。終至池面。終也。倏透池頂。頓也。直出池上。圓滿將敷。圓也。向日開回。名佛法界。覺知見如金蓮。﹝十﹞花蕊初開。小教。花泛蓮現。圓教。下風則合。空教。上風則開。相教。日沒華合。頓教。﹝宗通故﹞日出花開。終教。﹝說通故﹞望天日上開。人天歡樂。一乘義也。對池水下開。魚鰕被蔭。二乘義也。不上不下。迎風而開。禽鳥往來。蜂蝶采戲。三乘義也。以上名教義對。﹝一﹞藕莖花須房實。事也。花須則外空。房實則內空。理也。通名理事對。﹝二﹞蓮實性無生滅。境也。捲荷心隨緣轉。智也。是境智對。﹝三﹞芽根枝葉花果。皆有生力。行也。植種。發生。增長。成熟。脫落。五等階降。位也。是行位對。﹝四﹞蓮花。因也。蓮實。果也。卽因果對。﹝五﹞蓮房。依也。蓮子。正也。蓮皮。依也。蓮肉。正也。蓮池。依也。蓮花。正也。卽依正對。﹝六﹞皆以四微八法爲質。體也。而有生長開泛幹能。用也。卽體用對。﹝七﹞能隨日開合。能隨風俯仰。能擎雨翻珠。能覆池現影。皆人也。所具白藕靑枝。紅花緣葉。黃須紫瓣。粉肉烏皮。皆法也。卽人法對。﹝八﹞好華影。好珠。好蓮實。好藕。皆順也。不好花影。不好珠。不好蓮實。不好藕。皆逆也。名逆順對。﹝九﹞好不好花葉藕實珠影。應也。好不好風日雨水泥池。感也。如萎花隨烈日。影臨濁水。黃葉隨狂風。珠灑暴雨。沙藕移瘠池。細子墮粗泥。逆應感也。鮮花隨皓日。影臨淨水。綠葉隨和風。珠灑甘雨。粉藕移肥池。大子墮美泥。順應感也。名感應對。﹝十﹞花須因。蓮臺果。同時具足。名同時具足相應門。﹝一﹞蕊狹花廣。花廣果狹。瓣廣須狹。房廣子狹。無礙自在。名廣狹自在無礙門。﹝二﹞蓮臺一。須瓣多。華瓣一。蓮須多。蓮房一。子實多。名一多相容不同門。﹝三﹞臺在內。須居中。瓣繞外。若云蓮花。臺須卽瓣。若云蓮房。須瓣卽臺。名諸法相卽自在門。﹝四﹞蕊時隱。花時顯。葉瓣顯。須臺隱。蓮房顯。蓮子隱。開時顯。合時隱。綻時顯。謝時隱。名祕密隱顯俱成門。﹝五﹞一子帶多子入一房。子子皆然。一臺帶多子入多須。一須帶一房多須入一葉。須須皆然。一葉帶多須葉入一蓮臺。葉葉皆然。一房帶多須瓣入多子等。房房皆然。如是相望。重重無盡。名因陀羅网境界門。﹝六﹞花內含須臺。臺內藏多子。子內具諸根莖花果。名微細相容安立門。﹝七﹞見一葉一須一子。卽是見於多葉多須多子。見一花。卽是見須臺。見房空。卽是見子空。名托事顯法生解門。﹝八﹞自結蕊至果熟。晝夜增長。日月積累。𨿽多時節。不離當念。名十世隔法異成門。﹝九﹞荷花因。蓮實果。成三句。一因主因伴。隨一花葉爲主。餘多須葉爲伴。二果主果伴。隨一子實爲主。餘多臺子爲伴。三果主因伴。一蓮房爲主。餘多花瓣爲伴。彼此相望。主伴重重。名主伴圓明具徳門。﹝十﹞蓮花具含葉須臺實。名總相。一葉須臺實。非卽是花。名別相。﹝二﹞臺瓣須等。同成一花。名同相。﹝三﹞蓮臺非須瓣等。名異相。﹝四﹞一花攬諸須瓣臺等緣成。名成相。﹝五﹞須瓣臺等。各居自位。名壞相。﹝六﹞一花十玄六相旣爾。若望多花。及余根莖葉等。十玄六相亦然。

蓮花諭爾。余諭例知。法法時儀。塵塵教觀。可謂敷宗乘於六根之前。布聲光於萬化之域。後之覽者。宜三復焉。

﹝十時。十儀。十界。十對。十玄。十度。共六十。四法界。六相。成七十。三時。三覺。三觀。十一宗。共九十。五教各開爲五。四諦因緣。三性。三空。二自覺。總合爲五。卽成百法門也。若以三覺中始覺三位。及諦緣性空覺五門。並悉開之。便成一百二十重法諭也﹞。

