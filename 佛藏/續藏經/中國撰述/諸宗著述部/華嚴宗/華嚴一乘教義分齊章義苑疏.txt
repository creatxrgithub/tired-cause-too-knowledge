續藏經華嚴一乘教義分齊章義苑疏

宋道亭述華嚴一乘分齊章義苑疏敍

朝散郎尙書主客員外郎輕車

都尉賜紫金魚袋楊桀撰

塵中本無華嚴世尊割出華嚴教義上實無分齊賢首述爲分齊章一乘法輪運古今之通轍十蓮華藏莊性徳之妙因佛智潛入眾生心眾生心中具正覺道場不動徧九會於同時海水湛然含萬形而齊印大中小法豈有殊塗過現未來全歸一念珠陀羅网主伴交參芥琉璃瓶洪纖炳耀但緣封執誤入沈淪若生佛家自獲帝寶三車出宅駕露地而功全三鳥出籠入太空而迹泯不逢哲匠曷測淵源大唐長安薦福國師符彌陀因地之名蓮生當處贊毗盧稱性之典日照髙山以此章釋無盡章以此義解無量義判五教而歸圓教辧十宗而顯頓宗大開三昧之門不入二乘之手夫大經有賢首品如來有賢首號菩薩有賢首稱達哉斯人宜其旌徳是書三卷行世累年演暢旨歸必資奧學因觀義苑乃述序云。

華嚴一乘分齊章義苑疏卷第一﹝並序﹞

霅溪普靜沙門道亭述

果海迢思杳絕名言之象因門緣起始彰徳用之宗是以如來於蓮華藏界海印發揮現無盡之身云塵塵互入說難思之教海念念圓融克收上達之機一乘頓證普被聞燻之器八難齊超曁於化沾忍土漸布慈云三乘初唱於鹿苑一性後譚於鶴樹化緣旣畢白虹繚繞以飛空大願弘深具牒森羅而布剎邇後時移處異聖少凡多大義或乖微詞致爽人天亂轍二玄參雜於妙宗權小殊途五性相傷於緣起故我大師賢首孕神光於榮國攬智鏡於香山博綜羣詮愜張了義權衡五教權實於是乎星分木鐸十宗競執皆從於矩方髙驤圓極類華嶽之峨峨掩映余詮若丘山之弭弭遂著靈篇三軸妙義十章𨿽淸涼廣辟於雜華定慧潛通於了義考其箋釋古今未聞道亭學慚大識智恥雄才輒事操觚用伸解釋冀流通於無極見先祖之深衷矣題稱義苑疏者芬披眾義若華囿之敷榮布置羣言撮題綱要之謂也﹝其次題目本文開章﹞。

華嚴一乘教義分齊章卷上

釋曰初出體二辧相三釋名四作對初者性海衝深智行融會義門廣辟勢變多端論其體性不出海印三昧所以爾者良由此心具足實徳不動一處能現萬境然而所現境不異心能現心不異境境智不分譬如大海𨿽入眾流同一鹹味𨿽能現影亦不變異此明其總也若更別而伸之則所依體事攝歸眞實彰其無礙周徧含容此四融通爲一乘之正體二辧相者圓融國土差別世界海等種種境界以爲其相故以國土世界不有心外依正交參一多涉入十蓮華藏如因陀羅网互現影故三釋名者華嚴從法得名以五色大蓮華莊嚴故名華嚴常有光明金剛蕊幢以貫其華以此莊嚴法界故名華嚴若從諭者華諭功徳萬行嚴謂飾法成人一乘者一謂無他義掩映獨秀故乘者運載義因果交接故教能轉物流演無窮義乃隨宜舉體成動分齊者海印炳現無分齊之分齊亦本末具彰故稱分齊章者明宗定義落落區分四作對者章爲能詮上皆所詮卽能詮所詮對華嚴是能詮經名一乘等是所詮義理卽名義對一乘是其體教義分齊是其用卽體用對。

京大薦福寺沙門法藏述

釋曰京等所處沙門下能依人京者大也則有唐西京古之長安今之永興是一境之都名大薦福者精籃之別目寺嗣也治事者相嗣續於其間如國家九寺今旣統釋眾所居則練行治惑業者相嗣續於其間故亦云嗣也沙門西竺語此云勤息然有四種一壞道沙門二說道沙門三治道沙門四勝道沙門今國師退非壞道之凡進非勝道之聖駕說開宗法喜禪悅中間之二沙門攝也法藏者教主之名字之與號俱稱賢首生有唐爲金輪皇帝之師原其道遠承龍猛天親近稟終南至相所以探玄肇啟則晉典流輝義疏中興則唐墳發曜開宗分教髙鎭羣夫大業靈蹤屈伏邪黨教傳至道諸聖同途先覺後賢一門遊趣故稱曰述演義云傳古非作又云作者曰聖述者曰明明聖者述作之謂此乃謙之謂歟。

今將開釋迦至義理分齊第十。

釋曰總別標章也如來者具有五義一就理顯謂法性名如出障名來二惟就行瑜伽云言無虛妄故名如來涅盤三十二亦同此說三理智合說轉法輪論云第一義諦名如正學名來正覺第一義諦故名如來此與成實大同四離相說般若云如來者無所從來亦無所去故名如來五融攝說謂一如無二如若理若智若開若合無不皆如故名爲如如外無法來大海波澄連天一色萬象色空大海斯卽如來定心識浪波澄心境一際依正萬物炳然齊現如海印文故雲海印三昧翻爲正受亦云正思一乘教義以現釋題略作十門者良以此法稱性無窮非筆墨所盡故海云比丘以大海量墨須彌聚筆尙不能盡一字法門今就緣起因門束其義理以爲十門啟迪玄奧故云今將開釋略作十門然十門割刺聖言聯彰有緒且夫性海沖融眇然寥廓色含無外徳用齊彰將欲逐機漸施末教先於海印頓演此經顯一乘中正之道故受之以建立一乘第一教因機顯權實更資教義互彰或廢或立據宗定義則義象炳然若以實奪權權但名相推因舉益殊途同歸頴悟一乘窮因究果該羅眾行義備諸宗故受之以教義攝益第二然則聖代言從機發受道無差大小偏圓稱機獲益曁於能仁晦寂眾聖韜光識昧情生認權爲實教宗欲墜眞界黯然是以竺天華夏歷代宗師各逞其能用光法施開宗分教使聖說無差故受之以古今立教第三諸師判教共猶各說身因大義宏宗尙虧端的致使雜華至教昧略猶多妙理超言疑滯義象圓根上器抑作偏人具徳圓宗判爲隔歷故我大師賢首示生唐國髙振圓宗廟雜華之玄樞判法義之幽致義分五教理判十宗教盡機圓廣大悉備故受之以分教開宗第四旣分其教且教之所明不出諸乘教則論其階漸斷証之殊乘乃運載有情遠近之異以乘階教優劣自殊以教就乘機心不忒若乃鎔融本末散入諸乘或豎或橫或三或五乘教交涉本末更收成就機緣無不周盡故受之以乘教開合第五開合𨿽知起盡難辧是以窮初究末具彰本教逐機本教則初成頓說稱性極談具徳圓宗主伴無盡隨宜漸教末代流通海印定中同時頓演逐機之教三乘共演空有疊彰邐迆深玄時移處異甄分前後三七殊流法就機分教非一準故受之以教起前後第六教起前後大略𨿽知洞明意趣割折猶難蓋由機宜行定不定殊或有眾生始見如來成道終至泥洹惟說小乘未嘗言大斯乃小乘根性終始不移或有眾生初聞小教後睹大乘漸頓互陳空有間錯其有三乘並說終至鶴林一味上乘始終一貫入同入別根欲性殊故受之以決擇其意第七旣知其意起盡由機未審教門儀式異相如何初成頓演唱九會於剎那不同三乘逐機前後處異蓮華藏眾寶莊嚴帝网重重塵塵互入不同三乘處娑婆界木樹艸座等十身更作染淨混融剎土眾生三世皆說不同三乘化身受用經初列眾普賢文殊佛境界中異生等眾不同三乘或列二乘大小等類教依徳本海印定流不同三乘後得智出十方皆說主伴並譚不同三乘一方一說隨功涉徒位六位圓融不同三乘上下階降燻修妙行行布圓融不同三乘各有分齊法門流類十十無窮不同三乘局數增減一多事相卽法界之法門不同三乘卽空卽有等一乘三乘有玆十異故受之以施設異相第八然儀式旣殊詮顯必異故分相十門所詮區別星羅五教月滿一乘故受之以所詮差別第九分相所詮旣伸必也的陳義理之旨謂通明三性權實混融妄徹眞源體無不寂眞該妄末無不稱眞緣起之宗力用更作一多無礙諸義交參六相圓融十玄炳現因門果海克體相收故受之以義理分齊第十。

初明建立至二同教。

釋曰矧玆建立謂晉魏已來譯經尙意傳教宗心了義上乘煥若明鏡爰及貞觀名相繁興𨿽分半滿權實混和縱認同歸猶乖全揀一乘旣立權實已明同別雙彰法義克備首建一乘斯之謂矣。

初中亦二至自境界也。

釋曰果海離念而心傳故不可說理圓言偏故不與相應十佛者成正覺佛願佛業報佛住持佛涅盤佛法界佛心佛三昧佛本性佛隨樂佛等究竟自證不對機緣卓然獨得自境界歟。

故地論云至不可說者是也。

釋曰有三義故一約果海可以總標令人知有名爲可說不可指片示人名不可說二約證處旣此所證離相離名還此法不可說聞以此遣言之言當彼法故名爲可說有言斯遣名不可說三約本智謂以遮詮易解故名可說直詮不遠故不可說又果海離緣故不可說所證就緣是則可說證智爲果分方便寄法等並爲因分若究竟佛果對普賢因說則證智宜同果海爲果分地智之因同普賢因便爲因分。

二是緣起至境界也。

釋曰𨿽正證離相故不可說後得帶相是則可說故曰緣起因分約人指法云普賢境界普賢五義具如別明。

此二無二至思之可見。

釋曰此上果分不可說皆不異於可說以實徳普徧故因分可說亦不異於不可說以緣修無性故故云全體旣云全體何言一分𨿽說一分義亦不少故論云如實滿足攝取故意在於此也。

就普賢門至二該攝門。

釋曰就緣起因分列斯二者謂分相則諸乘迥異該攝則法界融通故𨿽異而常同也。

分相門者至別於三乘。

釋曰全揀諸教宗也三乘有二一法華之前以三乘權隱於一實此謂覆相之三二正當法華會上破三顯一會三顯一𨿽談一性一相旣有形對一亦名三故賢首判終頓爲三乘者意在於此今旣立別教一乘何以廣引法華對三之一耶然法華之一意兼兩勢若乃會三歸一一屬於同稱性融通法本如是故屬於別故演義云法華攝諸經歸華嚴以別該同皆圓教攝此之建立乃是賢首一家宗教以義定詮原佛本意攝末歸本故作斯說若據天臺教相三觀伸明一經旨趣但齊今終已詮修證尙未指陳同別之談斯義寧顯下文建立大略如斯但爲排法相宗權實混和故對昔三較量一實切不可以此一乘要異三乘便同終實之一何以故若此惟終更於何處指明別教一乘耶昔建一乘應同虛設故。

如法華中至一乘教也。

釋曰虛指三車而羣子競馳大難旣夷乃無有二故云虛指三車誘引諸子然後但與大車寶物莊嚴安穩第一然長者無虛妄之咎如來亦復如是無有虛妄初說二乘引導眾生然後但與大乘而度脫之何以故如來有無量智慧力無畏等諸法之藏能與一切眾生大乘之法故云是一乘教也。

然此一乘至略有十說。

釋曰標定乘教蓋由相宗但立對小顯大通相之意未於大中顯有權實故此依教揩定使聖意昭彰耳。

一權實差別至示眞實相。

釋曰佛以方便力示以三乘教眾生處處著引之令得出已是開權故云是故臨門三車俱是開方便門又云舍利弗當知諸佛語無異於佛所說法當生大信力世尊法久後要當說眞實卽是顯實故云別授大白牛車方爲示眞實相四衢卽四諦也。

若彼三中至復更索耶。

釋曰質權濫實也謂言臨門三車是實同露地者便合出門上車不當更索後旣有索是知虛指若約法說昔三乘三界門外二乘出界無有實果菩薩出界豈有實證俱無實證名不上車明知三乘皆是權設。

亦不可說至惟二乘故。

釋曰質他外救恐彼救雲門外索車但是二乘非是菩薩便質云以經不說得彼牛車故又救云父先所許惟是二車故質云又不說彼先許車惟是二車故何以故三車同索故。

是故經中至所標趣故。

釋曰諸子皆索明皆無體不見羊鹿故索羊鹿今索牛車明無牛可見旣索牛車明同無體故牒索耳索車是諭約法云何古有多釋略要有二一者機索二者口索言機索者三乘之人以佛教門出三界苦謂已究竟不解索乘已被淘練一乘機發宜機叩聖義言索耳佛知機熟靈山集會爲說法華一極之旨卽是各賜諸子等一大車二口索者已集靈山三乘三根皆悉啟言求法求記卽是索車爲說與記令其修證卽是等賜菩薩聞是法疑网皆已除千二百羅漢悉亦當作佛皆是賜義三乘所求果說一權果二實果權則一乘誘引得出三界實則三乘方便相盡終歸一極文云後得大車非本所望言以是元意所標趣者如來標三乘令趣一實故也。

問二乘各得至更索耶。

釋曰聲聞四果四向緣覺一果一向菩薩五位究竟故云各得。

若依小乘至皆無得也。

釋曰謂聲名本影教也諦緣諸度行也有餘功圓四智云三乘此之設化就阿含門隨宜引導故云昔日但有言教等以彼三乘之人約大乘終教已去並不名究竟出世何以故以人執煩惱未永斷故但能折伏而已故彌勒所問經論云一切聲聞辟支佛人不能如實修四無量不能究竟斷諸煩惱但能折伏一切煩惱故云今言俱不得者以望一乘故是故以實映權等者則破三顯一開方便門示眞實相實現權亡故皆無得。

爲欲回彼至進入別教一乘。

釋曰爲欲下標示會權歸實若不下返質揀濫若非下按定權乘以至下會同入別所以爾者蓋爲三車虛設諸子奔馳羊鹿二乘旣廢牛車權教寧存是故大乘亦說回也厥或執彼牛車權乘爲實確乎不可廢者且退非凡夫二乘進非露地一實進退共準權義決然故云更是何色人也彰權隱實令彼奔超權位功成終歸一實故云後皆進入別教一乘旣云後皆入別應知初入於同也亦可隨機不定耳。

問臨門爲實不實耶。

釋曰此實非權實之實乃是有三乘引攝之實事故也。

答實不實至惟一相也。

釋曰非不實者言是實也非是實者謂權設故此之三乘在本乘則爲實在實教則爲權𨿽涉兩宗克體是一故云此二無二惟一相也。

二教義差別至俱是教故。

釋曰但有其名者明皆無體𨿽無生智是二乘車體大六識智是牛車體二乘是智尙非眞實大六識智豈有實耶故云以望一乘俱是教故。

是故經云至俱不得故也。

釋曰以佛教門明無實體但是三乘聲教引攝虛譚令離三界系縛逼迫兼亡故云出三界苦爲彼權宗云出界外但是二乘非於菩薩故質云以經不揀故經旣不揀定是三乘又彼權乘依言求果畢竟無成與彼二乘宛然無異故云亦同二乘但不得故。

三所期差別至非本所望。

釋曰昔日隱實彰權故云以彼一乘非是界內先許三車曁乎靈山顯本舒懷方談一實三乘不知大事得之邂逅故云非本所望。

是故經云至非本所望也。

釋曰良以如來知彼機緣未熟未能盡受大乘法故於一佛分別說三明三皆虛指也由皆虛指卽無體故後得大車並非本望若昔大是實今得牛車何非望耶故云非本所望本非希冀亦不可說等者返質救權類前可解聖言無失者因經不揀通相論三昔大爲權故無有失。

四徳量差別至卽體具徳也。

釋曰界外牛車大乘權法縱談無漏亦屬有餘隱閉一乘故云不言余徳若乃露地七寶大車譬彼界外了義一乘眾寶莊嚴類夫恆沙性淨功徳云體具徳也。

又彼但云至以明異耳。

釋曰不迅疾無以爲大牛不超過無以爲大士所以潛興密應冠聖該凡故云用殊勝也言諭則僕從寶車執衛多力約法乃萬行齊修同遊寶所云行眷屬𨿽談徳行主伴猶虧同教一乘煥然一致上云法華意兼兩勢斯現一也。

又彼三中至非適一也。

釋曰權教大乘教理行果燻染識心爲趣寶之先容故云以彼宗明一相方便若乃具徳圓宗因果交徹依正互容染淨融明徳用齊致故云此則不爾主伴具足經云下指諭合法也。

此顯一乘至以明異耳。

釋曰此顯一乘無盡等者則是所依體事理事教義十對二十事周徧含容重重無盡也此義廣如華嚴略如法華者且法華是隨宜漸教之終華嚴是稱性圓融之始經宗旣異安得同年而語哉然則然矣據古佛之道吾祖之教未嘗不異而未嘗不同也何則語如來初成正覺頓演華嚴無盡義海此爲別教最後開權方說法華一實之旨此爲終教曰未嘗不異若乃於一佛乘分別說三從本而流末會三乘歸一乘攝末而歸本此本無別故曰未嘗不同也若約法華羅列義相三諦圓明但當理事無礙故屬於終也華嚴海印炳現徳相無涯全彰事事無礙故屬於別此是吾祖之教未嘗不異也洎乎法華理事旣圓融同性海其百川浩蕩同歸於海海無異味故屬於別演義云卽此同中必有別義故曰未嘗不同也此之同異賢首宗乘約義斯顯若天臺時部獨美法華不知法華終歸本教此約別教一乘以明異者上云法華意兼兩勢斯現二也。

五約寄位至寄一乘法。

釋曰約位以寄乘也謂初地明施復顯人王卽是人乘二地十善十善生天是欲天乘三地八定是色無色乘故以初三爲人天乘寄在於世間四地初斷俱生身見觀於道品同須陀洹五地四諦理終寄阿羅漢六地觀緣寄於緣覺七地一切菩提分法方便涉有故寄三乘之中大乘菩薩寄出世間八地已上旣是一乘合不云寄但可云出出世間今云寄者亦可別位以故所以爾者謂賢位始終已圓融自在登地已去則甚深甚深言所不至是故若不寄位何以顯深不包三乘何以顯廣。

若大乘卽是至已上一乘法也。

釋曰約上經論寄乘之法配屬法華指定臨門大乘牛車決如是權是以前旣非六地小乘緣生後又不同八地一乘淨土妙行故云則三乘俱是出世自位究竟也言究竟者小乘則以三昧力止息化城菩薩則四智功圓報居色頂。

問若爾何故至作是說耶。

釋曰因攝論合聲聞緣覺爲一大乘菩薩爲一是二乘故此二具三同名出世八地已上名出出世間故三乘之言隱而不說賓家不曉二乘合三之旨故成斯問。

答旣四五至具如下說。

釋曰約前後揩定質彼七地是權教大乘故云是何色人也旣是三乘方便引攝名善出世具如下說者以文乘教開合中也。

六付屬差別至爲報佛之恩。

釋曰如來現在根熟已調一稟尊言無不懸契大師滅後若有眾生信樂佛慧我諸弟子菩薩大士如佛在世演一乘法故云當爲演說此法華經等或彼根緣未熟不堪盡受甚深法者亦如佛世隱實施權淘練根性故云當於如來余深法中示教利喜謂示義教行得義利具解行故成於喜此之付囑類同法華第三云我滅度後復有弟子不聞是經不知不覺菩薩所行自於所得功徳生滅度想當入涅盤我於余國作佛更有異名是人𨿽生滅之想入於涅盤而於彼土求佛智慧得聞是經惟以佛乘而得滅度等此則佛世根未熟故菩薩與記方便令發心後事是同但眾生與聲聞耳。

解云余深法至作此付囑也。

釋曰特解余深以余揀一以深揀小恐彼權宗濫一故權實不分濫小故大小不辧有乖聖意封執後隨故作斯解。

七根緣受者至假名菩薩。

釋曰性起唐經譯爲出現品者唐云修習種種菩提分法未聞等者謂若未聞此如來不思議大威徳法門或時聞也不信不解不順不入不得名爲眞實菩薩以不能生如來家故故曰假名大疏云積行菩薩曝腮鱗於龍門則權教次第修行者是也。

解云此明三乘至不同彼也。

釋曰此明三乘菩薩等者謂不可惟局釋迦所化乃往古劫於余佛所發心修行迄至遮那會中根猶滯權未稟玄要故云未熟等當知是前法華經內余深法中等者且華嚴是初成頓演法華是最後方談一重隔歷余深文是如來滅後未來世中不信受者與夫華嚴兩重相隔何以卻言不信不聞此一乘經是余深中人耶答前不云乎不可惟局釋迦所化於余佛所發心迄至遮那根猶未熟故不相違亦可三乘漸教𨿽有間斷華嚴至教通方之說前後際而無違獨據遮那一佛所說亦有理在華嚴是別教者不共般若迥異余乘故也。

八難信易信至是法甚爲難。

釋曰從凡至小從小至大展轉較量方見斯法髙深玄要淺智莫窺難信難解也。

解云以此品中至對比決之。

釋曰賢首品談徳業該收所以十信道圓一念該於佛地故云卽攝一切位六相圓融就此而該。

九約機顯理至無盡佛法。

釋曰此之三乘行相良以十地之內以法相爲觀門故四地道品成無生之慧光五地諸諦窮眞俗以化物故云示以聲聞道令出於眾苦六地般若要觀緣生研窮性相般若現前故云樂於因緣法爲說辟支佛七地窮一切菩提分法權實雙行故云饒益諸眾生爲說菩薩道此是當位菩薩二利雙修非是懸指昔三乘中所見也。

解云此明至文之差別也。

釋曰不同三乘一相一寂等者謂未了心絕諸相令悟相盡惟心故談一相一寂旣云一相何以論三乘免形對故屬於三作大法師等者謂由八地中七勸該羅方見無功之道九地居法師之位藥病須知不將四十辧才何以廣能化物故云明說法儀軌利及有情不出一乘三乘故此地開示也。

十本末開合至智藏大海。

釋曰教逐機興乘分大小隨功涉位果滿僧祇故云菩薩法諸佛法原其逐機之法因中則有至果全無縱立佛乘也是阿含假說故此文中皆悉流入智藏大海。

此文約此至差別理耳。

釋曰從本流末故有四乘之法攝末歸本但顯一乘。

此上十證至煥然溢目矣。

釋曰法諭義括也謂如上十門經之與論證成三乘外別有一乘如觀指掌類彼蓍龜辧其吉凶明鏡鑑其妍醜略如下辧者第九所詮差別行位分齊中釋之耳。

二該攝門者至不異不一也。

釋曰海印定中炳然齊現一切偏圓妙嚴品說菩提場地演一代隨宜之教是故此云一切三乘本來悉是彼一乘法有二門故者謂不壞相故不一體含容故不異是以上之一乘三乘克就別教而說。

初不異中至卽三故不異。

釋曰體相旣融故左右皆悉不異而得相卽。

問若據初門至而得進修。

釋曰若據下牒其難本末知下開兩關若存下牒而難之。

答有四句至更無餘也。

釋曰卽者是也三旣是一何須更泯故不待壞三若是一不妨三相宛然故不礙存其猶洪波卽水不礙波存是以三乘之徒得有依附由三是一故無可存如波卽水但見泓澄如練殊無流動漂淫繇是三乘得契一實𨿽則存亡有異大率本是一乘故言惟有一乘更無餘也。

二以一乘至下同教中辧。

釋曰隱顯四句反上思之者應須例前問答方見其義問若據次門一卽三者未知彼一爲顯爲隱若顯如何惟三若隱彼一乘機更依何法而得進修答有四句一由卽三故不待隱二由卽三故不礙顯三由卽三故無不隱四由卽三故無可顯由初二義一乘機得有所依由後二義一乘機得入三乘由四句俱卽三故是故惟有三乘更無餘也是故文云惟有三乘更無一也此如下同教中辧者謂權起必一向賴於實是故攬實實不失實現未必一向藉於權故泯權權不立是故三乘卽一𨿽具存壞竟必有盡一乘卽三𨿽具隱顯竟恆無。

二不一者至而明不異。

釋曰義門異故不一法徧通故不異此二雙融法本如是。

又此中不一至此該攝門也。

釋曰如此跨節配者良以二門義門𨿽異體本該收故作此解思之。

二同教者至於中有七。

釋曰標章科列全收諸教宗也同教有二一三乘同謂三乘同歸一佛乘則終頓二教𨿽說一性一相不辧徳用該收二一乘同謂別教中有一性一相事理無礙言思斯絕同彼終頓之二故下之七義六重不出斯二故同教之幽包含無外初分諸乘謂一乘之深無量乘之廣後融本末此之深廣同一法界耳。

初約法相至一乘故也。

釋曰初法相下示交參相而義理皆別下料揀是則下出意因陀羅此云能天帝則是帝釋殿网及微細者如淨名毛吞巨海芥納須彌法華常在靈山等而主伴不具常知此約一乘同教說而不說十等者謂一乘以十十無盡爲宗三乘限無盡爲過而義理皆別者謂三乘𨿽有五眼六通而歷別不融一乘則十十無窮一多無礙且夫一乘三乘優劣天隔何以彼此相參耶爲欲方便顯此一乘令易信受故作斯說所以一乘垂三乘則令彼欣趣三乘參一乘則勝進有期故曰兩宗交接等成根欲性者上兩宗交接是其豎成根欲性是其橫根者一向發起聖道之根欲者樂欲性者種性三義各別故雲橫也是十力中三種力所知之境初卽諸根勝劣力次卽種種解智力後卽種種界智力界卽性也。

二約攝方便至大事故等也。

釋曰會取昔三歸今之一以廢昔三立今一故故約會取昔小尙取況昔大取以其理不可分行是佛因故若約廢昔則昔大亦廢況於小耶以其約教虛設界亦虛指故並皆廢也然開廢等言約教則廢三立一三教虛設故約理則開三顯一言有三理覆於一極開無三理一極自彰故約行則會三爲一三乘之行皆佛因故約果則會三歸一三乘之因同一果故故云諸有所作皆爲一大事因故也謂非三非五曰一廣博包含曰大以此化物曰事上云攝卽是會也。

三約所流辧至卽大乘也。

釋曰此中先明從本起末經云於一佛乘分別說三故云悉從一乘流故後明攝末歸本會昔之行欲明三卽是一之義故云汝等所行是菩薩道毗尼此云調伏會二歸一故卽是大乘則會三會二亦以備矣。

四約就勝至融大同一故。

釋曰謂昔執三疑一執小疑大故爲開方便門顯眞實相其實三皆歸一今特就勝而言故惟指大乘爲一乘耳良以方便適化體非本然故以望別教權實宛異同是菩薩所乘故者睿公云至如般若諸經深無不極故道者以之而歸大無不包乘者以之而運然其大略皆以適化爲本應勸之門不得不以善權爲用權之爲化悟物𨿽知於實體不足皆屬法華固其宜矣方便虛設旣廢所以經云惟此一事實餘二則非眞十方佛土中惟有一乘法無二亦無三除佛方便說又云止息故說二等者爲昔小乘厭三界苦希求出離根性旣劣奔趨小徑故以化城令彼止息若望上別教等者謂至如般若諸經昔日之實不兼主伴亦屬權乘故指餘二者則大小二乘開一異三故也若望同教卽聲聞等爲二者以彼菩薩所行不乖一實融大同一故。

五約教事至在靈山等。

釋曰法華論主釋爲報身菩提也何以故以法華中亦顯一乘故其處隨教卽染歸淨故說法華處卽爲實也漸同華嚴不離其處故是同教未說十蓮華藏及因陀羅故非別教也。

六約八義至如問答中辧。

釋曰依攝論者論云以何意趣佛說一乘此中有二頌爲引攝一類及任持所餘由不定種性諸佛說一乘法無我解脫等故性不同得二意樂化究竟說一乘世親釋曰前偈以顯了說一乘後偈以密義說一乘無性論云一爲引攝一類者了知不定種姓聲聞趣彼解脫方便引攝令依大乘而般涅盤故說一乘二及任持所餘者爲欲任持其餘不定種性菩薩恐於大乘精進退壞故說一乘三法等故者謂眞如諸聲聞等乘𨿽差別同趣眞如無有差別故說一乘四無我等故者補特伽羅無我同故此是聲聞此是菩薩旣無實異故說一乘五解脫等故者謂彼三乘於煩惱障解脫無異由此意趣故說一乘六性不同故者謂諸聲聞不定種性有差別故謂回向菩提聲聞身中具有聲種性及佛種性由此道理故說一乘七得二意樂故者一者諸佛於一切有情得同自體意樂說彼我無殊故二者世尊法華會上諸聲聞舍利子等受佛記別得如意樂與佛無二由此道理故說一乘八究竟故者依究竟故說一乘非無歸別由過此外無別勝乘惟此一乘最爲勝故佛說一乘上皆論文但義加一二等言使顯然故也。

七約十義方便如孔目中說。

釋曰方便乘者分別有十一對三寶分別佛寶是一乘法僧是三乘何以故佛同無盡故法僧卽不定二對四諦分別滅諦是一乘三諦是三乘何以故滅同無盡故三諦卽不定三對二諦分別第一義諦是一乘世諦是三乘何以故第一義諦同無盡故世諦卽不定四對過分別無恐怖者卽是三乘何以故如來藏等依卽無過卽同無盡故六識及心法智此之七法剎那不住不種眾苦不得厭苦樂求涅盤由是俗諦故依緣不自在故五對人及智分別有三種人成三種智者一若善男子善女人成就甚深法智以爲一人二若有善男子善女人成就隨順法爲第二人三若善男子善女人於諸深法不自了知仰推世尊非我境界惟佛所知是第三人前之一人是一乘智後之兩人是三乘智何以故前第一智是證智同無盡故後之二智未證實法是不定故此依勝鬘經六對所解了法虛妄契實分別隨文解義是三乘法知虛妄契無分別是一乘何以故契無分別同無盡故隨文取者卽不定此依楞伽經義說七對一乘三乘小乘分別一乘是一乘三乘等是三乘何以故一乘卽無盡故三乘等卽不定八對大乘中乘小乘分別大乘卽是一乘何以故大乘尊上卽無盡故中乘小乘義卽不定如經會三歸一故九對世間出世間出出世間分別出出世間卽是一乘余卽三乘何以故出出世間勝同無盡故餘二卽不定如法華經界外露地別索車者卽是十對譬諭分別如王髻中明珠及大王等卽是一乘寶珠系汝衣裏及窮子等卽是三乘何以故髻珠王祕甚深故余卽不定此依法華經說上來所辧於眷屬經中欲顯圓通無盡法藏一乘教義故於方便之處示一乘名令進入者易得解故作如是說。

依上諸義至同非別也。

釋曰結揀同別也此猶屬於通相應更於同中料揀方見聖意該收且一乘垂於三乘俾三乘同趣一實乃三乘同也三乘參於一乘法兼具徳一乘同也余準此而知不可妄生異說耳。

二明二乘至愚法及回心。

釋曰初一乘三乘者三一分故顯實開權顯實故四衢所授大車開權故臨門三車外別無愚法小乘故云合愚法同回心二大乘小乘爲二乘者大小分故權實混和故合一同三多符法相別開愚法半字無乖三聲聞緣覺爲二乘者惟局小乘利鈍分故無殊鹿苑愚法回心二因旣兼故云此通等。

又初約一乘至準可知之。

釋曰初約一乘者旣開權顯實則十方佛土中惟有一乘法次約三乘者旣符法相權實混和顯了三乘以爲了義後約小乘者謂鹿苑初譚利鈍𨿽分未堪聞大耳。

三明三乘至故有三也。

釋曰設小施權會歸實所以設小故下開愚法施權故中有三乘會權故上開一乘明此三乘隨宜漸教亦以備矣。

以經中愚法至別有一乘。

釋曰但約法約諭展轉揩定小乘三乘一乘之義耳。

問何以得知至所引中耶。

釋曰謂彼權教小乘據其本宗皆所作已辧更無進求何爲所引故有斯問。

答以彼愚法至能折伏而已。

釋曰良以終教之人須知眞本有達妄本空無斷而斷方爲斷證若彼愚法之尙不了法空焉知惑體由是但修折色明空折伏煩惱止息化城故云並不名究竟出三界故。

故彌勒所問至義在大乘中。

釋曰不能如實者謂無廣大心則希心怯劣遂不知惑體元無但著相修諸菩提分法抑銼現行故云不能究竟等大患莫若於有身故滅身以歸無勞勤莫先於有智故絕智以淪虛斯乃滯寂沈空故曰非眞滅度若不信此法者謂不信自心眞如返增忻厭縱獲果證墮無爲坑故云無有是處病根欲盡般若方談淘汰根機方窮果證故云欲得阿羅漢果等。

是故大乘必具三也。

釋曰躡前起後也謂般若通彼三乘雙明權實故玆必具。

普超三昧至是其事也。

釋曰約人名藏也謂詮聲聞教理行果爲聲聞藏詮緣覺教理行果名緣覺藏詮菩薩教理行果名菩薩藏此乃約教行別故備開若約理果同故但有二藏謂聲聞藏菩薩藏也惟大乘者權教大乘三乘顯了故餘二乘中則無此者愚法二乘不兼菩薩故入大乘論亦同此說者貫下諸文不異普超三昧經耳教行位果等如下所詮差別中當辧。

是故當知至分齊別也。

釋曰指定分齊起後共不共教分其本末之異。

章由此義故至故云共也。

釋曰梵語般若此云智若云那若此云慧波羅密此云到彼岸體具權實權故三乘共聞名共般若實故一乘頓悟名不共般若故指如不思議經謂超越圖度迥出言象矣不與聲聞共者深不可窺上徳聲聞杜視聽於嘉會千門潛注徳用該收迥異諸宗謂之惟說別教一乘不同佗宗一因迥出一果不融隔歷之別耳如四阿含名不共者則別教小乘居然易別故通說三乘法者三乘同觀性空而得道則各隨所證得云具獲耳。

此中通大至卽其事也。

釋曰通大之小等者謂遊心顯了分解法空故非愚法通小之大等者謂引攝小乘法非究竟故非一乘梁攝下引證可知但以如來成立正法有三種故旣彼論亦云第三最勝居三乘後則三乘非了一乘方實故名善成立。

若言說大品至理不疑也。

釋曰牒計返質也竊謂權教之宗執彼大乘以爲了義故認大品等經惟說大法但以一音異解故有小乘之二通爲三乘者便質云說華嚴時何不一音異解權證小果不假余宣阿含等教耶又說阿含時何不一音異解便登菩薩位次不假更說般若等經耶二旣不然故決定斷雲是故當知三宗各別隨其根品爲說諸經不可雷同執其圓音教本耳。

二者大乘至異於二乘故也。

釋曰此中云三乘者則是菩薩緣覺聲聞也融一乘同大乘者良以約開顯故菩薩所行不乖一實故得融耳合愚法同小乘者方便門開皆同所引故合三乘言教理可知者據開顯說約教則廢三立一三教虛設故約理則開三顯一言有三理覆於一極開無三理一極自彰故故結云此約一乘辧二則大乘中自有三乘者如上權教大乘三乘爲顯了故三者小乘自有聲聞緣覺者愚法三乘此中佛法但慈悲等者謂三阿僧祇劫修有漏四波羅密以無常狼伏貪愛羊令煩惱脂消功徳身肥直至菩提成眞佛故故異二乘。

四者或爲至準上可知。

釋曰初則臨門三乘並露地一乘爲四則合聲聞歸回心耳二則上至一乘下該凡小則如來初成道時爲提謂長者等談人天乘次方說小故此總開矣三則將彼人天對其深密漸深顯了三乘故亦爲四。

五者或爲至準釋可知。

釋曰初則實與權小謂法華深密並其鹿苑爲五二則眾聖凡愚謂深密與提謂等爲五三則老比丘佛與愚法聲聞緣覺欲天及梵世爲五以權乘說無色界天無體故此乃初實二權三小並談五乘故也。

六者或無量乘謂一切法門也。

釋曰華香雲樹卽法界法門剎土眾生本十身之正體若睹斯法悉悟心喜故爲無量。

故此經云至上來分乘竟。

釋曰引文結證驗知前來所說非無稽據然上諸乘從一資多遞互映帶窮本究末義備諸宗方彰緣起之奧以成同教該攝之旨歟。

二融鎔本末至三乘教等也。

釋曰一乘爲本三乘爲末諸乘者從一至於無量會融無二者謂彼此該收同一緣起無障礙法界耳二門者初則開權顯實二則隱實施權𨿽成二門而體融會次文示之。

初則不壞權至體無二也。

釋曰義相異故能三能一理貫通故三一互卽故云一三融攝體無二也。

問若爾二門至有權實耶。

釋曰由相卽故乃成一致權實焉分故成斯問。

答義門異故至終恆無盡。

釋曰義門異故者定其義宗不乖權實理徧通故者出其由致無違融攝何者下徵而釋之終歸一實本法皎然矣。

由此融鎔至準思可解。

釋曰初句直顯迥異諸宗故第二施權覆於一實故第三權實混融該攝差別故第四義極因圓果超言念故實乃法本圓通觸事皆道故云隨於一門等。

余釋乘名體至建立一乘竟。

釋曰指余結示釋乘明體見於上文疏中耳。

華嚴一乘分齊章義苑疏卷第一

華嚴一乘分齊章義苑疏卷第二

霅溪普靜沙門道亭述

第二教義攝益至先示相後開合。

釋曰牒章分科機教雙彰也謂教義爲能被之法攝益爲所被之機所以爾者向明一乘是此能被且法不浪施爲機斯闡故此攝益合而辧之然示相開合無殊分相該收耳。

初中有三義至當別教一乘。

釋曰海印定中演無盡音聲爲教一多具徳爲義七寶大車其數無量非適一也故曰此當別教一乘。

二者如臨門至及瑜伽等說。

釋曰教義者謂三車虛設爲教謂子競馳隨宜獲益爲義仍教義無分者若望一乘無實果證義不異教方便引攝故屬於三乘權漸如余等者深密般若諸經惟識顯揚諸論。

三者以臨門至如法華經說。

釋曰攝末歸本也所以約教則廢三立一三教虛設旣爲虛設則實義全無但爲一乘之先容故云以臨門三車爲開方便教然後於界外四衢道中別授大白牛車七寶莊嚴具眾徳量顯一乘中正之道斯爲實義破會諸乘故當同教。

二開合者有二至爲彼所目故也。

釋曰界內通示爲教同出爲義三乘自宗作如是說若仍三乘假設一實方眞縱義亦教故云惟教非義直明一實方便無無非惟無義教亦不成故曰俱非教義𨿽非教義不壞假名故爲彼所目也。

一乘三句者至無盡教義故。

釋曰以別教中教之與義不分能所之殊但十十法門主伴無盡故一字法門海墨書而不盡此惟自別教或惟義非教者良以別教望同教亦成義蓋不談海印炳現故不盡知教體故或俱非教義隱實彰權約三乘教如文自釋。

後總者或教義至差別說矣。

釋曰或教義俱教者以彼三乘引攝出界無有實體但爲一乘方便之教故義亦成教或教義俱義者以其一乘之教稱實所流究竟攝益故望三乘此亦成義應合更云或俱非教義約三乘望別教一乘說今所闕者竊恐脫故若不爾者何以次文牒云或具三句約同教說應難云上旣言別教何以今具卻成同教耶答上是以三乘望別教非是直顯別教耳或可便將同教當其一句足上成三亦有理在。

明攝益分應者至如瑜伽等辧。

釋曰或惟攝界內機等者謂於三界內談顯了三乘通被三根同出三界各隨所得爲眞涅盤則止息化城權居受用據彼自宗卽以爲究竟矣。

二或攝界至如法華經說。

釋曰令得出出世益者且三乘權教令斷三界結縛是一出世今此實教令除微細結使云出出世斯乃先以三乘化後令入眞實則會三乘歸一乘故屬同教攝此是三乘同教故次云亦名回三入一教也。

若先於一乘至如小相品說。

釋曰若界內稟一乘不思議法發圓解起圓行圓斷諸障卽云出世由出世故卽一證一切證故屬別教如小相品者彼正談一切證等事也。

三或通攝至如法華經說。

釋曰通攝二機者謂界內界外之機也若乃三乘先攝同遊解脫之門後趣一乘齊證圓融之境者則三資一實一導三乘故云三一和合故屬同教此是一乘同教體參具徳故若不爾者何異前說故學者應思。

若界內至如華嚴經說。

釋曰此謂直顯一乘之機故約三生而說所以於具縛身中見聞大威徳法門成金剛種此是界內見聞生依種發解依解成行卽離縛縛此乃出世得法是解行生依行證入出彼情解是出出世證入生或界內見聞解行者此謂解行一生通界內外何以故圓解圓行見聞並具故余義同前一生不克三生必圓不落階漸故屬別教一乘耳然上二章談乘教機緣同別兩教廣大同備有如是者何須下文復更分教開宗耶若謂此中但論乘機未明教相者何得同別之教章章而言乎答此據通相下就別相所以通相則克佛本意緣起因門海印炳現本末齊彰一乘多乘若同若別機宜攝益悉已圓臻故上二章作如是說若爾同別之談豈是本現耶益殊不聞如來爲善伏太子說圓滿修多羅故知同別正是通方根本法故若判不判圓融無盡矣。

第三敍古今至以爲龜鏡。

釋曰夫教海衝深法云彌漫智光無際妙辧叵窮以無言之言詮絕言之理然則理𨿽一味詮有淺深故須分之使知權實莊嚴聖教令深廣故故今諸師各伸己解安立教宗今此敍之意夫後人不掩前詰今其宗承不混得失者矣。

一依菩提流支至一圓音教。

釋曰菩提流支此云法意西竺人也立一音教謂如來一音同時報萬大小並陳故許隨機領解各別則順圓音一音中具百千音之一義斯爲教本正屬不分耳。

故經云佛至得解等是也。

釋曰所憑之經旣云一音故但是教本說爾隨機爲教一音之義以自相乖焉足爲判。

二依護法師至華嚴是也。

釋曰依楞伽經等者等取涅盤半滿之說良以彼經談於四漸四頓謂漸者如庵摩勒果漸熟非頓類夫先習小乘後趣大乘頓者如鏡中像頓現非漸譬彼直往菩薩大不由小亦大小俱陳者謂涅盤重扶小律再演眞常故稱俱也。

遠法師等至多同此說。

釋曰澤州隋朝小遠法師亦立漸頓二教謂約漸悟機大由小起所設具有三乘故名爲漸若約頓悟機直往於大不由於小名之爲頓此𨿽約機說有漸頓而所說法不出半滿其半滿二教則西秦曇牟識三藏依涅盤經立則聲聞藏爲半字教菩薩藏爲滿字教故云後代諸徳多同由多同故所以附出此之判教但順通相之意未知佛之深旨半滿之言顯在小大密意有以權爲半以實爲滿卽大乘中有半滿矣亦猶緣覺聲聞開之有異則成三乘合之有同總稱爲小權實亦爾開之有異權可稱半合之大同故並稱滿是則實教惟滿小教惟半權大乘者亦半亦滿也此半滿順違卽是漸頓順違也頓卽此滿漸具半滿以具有三乘二乘是半大乘是滿故但一處會順違耳。

三依光統至謂漸頓圓。

釋曰此師生後魏承習佛陀三藏此云覺賢。

光師釋意至卽此經是也。

釋曰顯立義也於中漸約不具頓約具說不同前遠公大小相望成漸頓也言漸說者如雲欲盡病根方談般若等言具說者卽如涅盤說空者所謂生死不空者所謂大般涅盤等又云若空不空若常無常等皆令廣問卽是頓也三圓教者卽是華嚴此亦約化儀說有前後耳所以頓中化法無異漸中也別說空不空卽名爲漸同時說空不空卽名爲頓故是化儀其第三亦約化法揀異前二從多分說故云此亦約化儀其上達言義兼地前分階佛境卽謂地上如此分者爲通判定難也﹝云云﹞。

後光統門下至大同此說。

釋曰華嚴傳說判華嚴爲圓教始於光統故海東有立爲祖承更推佛陀以無髙祖故云諸徳宗承耳。

四依大衍至法界眞理等。

釋曰此師生隋朝立四宗教各從所立得名四中各有二句皆上句立義下句揩教則初名立性二名破性三名破相四名顯實前三從所破後一就所顯初二小乘後二大乘各初淺後深此亦有理但收義不盡以十八部中但判二故則惟明有部及經部故除本二部故云十八部中。

五依護身至無礙法門等。

釋曰護身卽寺名自軌乃名也其第四立名亦同前師但義別故前以涅盤華嚴通爲眞實宗此師分涅盤爲眞實宗則一切眾生皆有佛性眞實妙理體本常然也故華嚴爲法界宗則交徹容攝緣起重重因界該收一多無礙三宗旣同前師違亦例彼耳。

六依耆闍至法門等是也。

釋曰耆闍卽寺名曰凜師此師立六宗教據名則前四宗同前衍師今但云初二同者謂初二名義皆同第三已下名同義異故將彼第三一宗分成二宗謂不眞惟明諸法如幻眞宗方明眞空理等又於第四眞實宗分出華嚴爲第六圓宗明法界無礙等若第五同諸師同歸時第六同護身法師法界宗教又眞宗說眞空理常宗說眞理恆沙性徳常恆旣是眞理非常宗者應同無常耶又三四二宗但法諭之別故未盡善。

七依南嶽至東流一代聖教。

釋曰南嶽天臺皆山名舉處辧人僧名智顗而言智者者帝爲立號美其徳也依南嶽者故韋虛舟侍郎云自佛教東流祕密斯闡思大師之所證智者大師之所弘故思大師一見便云昔日靈山同聽法華宿緣所追今復來矣又入道場呈心云非汝不證非我不識師資傳芳故此並敍耳。

一名三藏至華嚴等經是也。

釋曰一三藏教者此教明因緣生滅四眞諦理正教小乘傍化菩薩而以三藏爲名者謂大小乘論同立此名大乘智論小乘成實今所引法華智論者以羅什譯經多依智論小乘三藏爲欲成文二言雙舉小乘之過不在三藏但責其小心耳故訶小乘不責所詮三藏故今取三藏不違法華至教耳二名通教者通同也三乘同稟故此教明因緣卽空無生四眞諦理是摩訶衍之初門正爲菩薩雙明二空故傍通一乘蓋以空門遣蕩小乘執心令漸通泰故通益三乘人等故大品云欲得聲聞乘當學般若波羅密欲得緣覺乘當學般若波羅密欲得菩薩乘當學般若波羅密乾慧十地者未有理水故二性地相似得法性水伏見思惑故三八人地四見地五薄地六離欲地七已辧地八辟支佛地此上同小乘伏斷九菩薩地正使斷盡故十佛地頓斷殘習應身成佛爲三乘機轉無生四諦法輪故云十地通大小乘也三名別教別卽不共不共二乘人說故此教正明因緣假名無量四眞諦理謂苦有無量非諸聲聞緣覺所知集滅道各有無量相等明界外獨菩薩法的化菩薩不涉二乘故聲聞在座如聾如盲不同通教三乘通修今一道出離迥超二乘則涅盤云四諦因緣有無量相非聲聞緣覺所知諸大乘瓔珞光明等廣明菩薩歷劫修行行位次第互不相攝並此別教之相故云諸大乘經中所明道理等四名圓教圓以不偏爲義此教正明不思議因緣二諦中道事理具足不偏不別融攝無礙故云具足一切無盡等卽華嚴經者經云顯現自在力爲說圓滿經無量諸眾生悉受菩提記等然𨿽宗華嚴無盡翻成三諦圓融則依其文而不得其義也但化最上利根之人故若約中道偈四句初卽因緣所生法二卽我說卽是空三卽亦名爲假名四卽亦是中道義又此四教由三觀起從假入空折體異故有初二教從空入假從假入中有別教起三觀一心中得有圓教起又此四教不局定一部一部之中容有多故又更以四種化儀收之謂頓漸不定祕密頓漸同南中諸師後二謂一音異解若互相知名爲不定互不相知卽名祕密此師立義理致圓備但三藏教名義似小濫以餘三教亦有三藏故而但判華嚴兼正圓別以就登地已上約寄位行布爲別義若與之者名異義同亦無大過若奪之者則失華嚴本意謂是迷其行布爲別教但取圓融以爲圓教離成二教各失一邊合而融通方成了義順華嚴宗行布圓融二互相攝故此義學人善知得失竊況此師位登五品尙失經宗自後諦觀不親大識朋黨太多特錄乖宗以悞晚學非失。

八依江南湣至華嚴是也。

釋曰淸涼云唐初印師今云湣師者旣是師資則湣公初判印師風行故互舉耳又此二教略有四異一主異謂釋迦化身與盧捨那十身異故二處異謂娑婆界木樹艸座與藏界中寶座等異故三眾異謂爲聲聞及菩薩說與惟菩薩及極位同說異故四說異謂局處之說與說通十方之說異故此約化儀誠如所判但於局曲之內未顯法之權實便今多法渾同無別不能令人善識權實淺深之異故。

九依梁朝至余義同上辧。

釋曰大白牛車方爲第四者謂一乘俱不得故者羊鹿是虛指出門不上車牛車若是實出門卽合上牛車亦不上明三皆虛指約法說者昔指三乘三界門外三乘出界無有實果菩薩出界豈有實證俱無實證名不上車明知三乘皆是權設卽是權教三界四衢等賜卽是實教大乘無乖教理然者惟說法華爲實則抑諸般若及諸大乘了義之經皆成權故是知昔大亦有權實法率但會昔權故說三皆虛指昔實不滯方便故不會之抑又法華三乘重舉昔權已皆開顯惟明一實不同昔日隱閉權乘若以此分權小者故未爲允當耳。

信行禪師至直進等是也。

釋曰前教體同光宅但開合之異次教與前稍異是以光宅但同歸一實此乃具徳圓融故明普解普行華嚴法門也然此判教旣宗法華四乘前教違同光宅次教一乘乃是隨機調諫權漸終歸翻指華嚴及直進者豈非頓漸始終之相隔耶。

十依大唐至不空理等。

釋曰此師宗承西竺戒賢論師立三種教以法相大乘而爲了義初所憑經論二正顯所立一轉法輪者謂三轉四諦法輪說諸有爲法皆從緣生以破外道自性因等又緣生無我翻外有我然猶未說法無我理卽四阿含等是二名照法輪者以空照有故第二時中𨿽依徧計所執而說諸法自性皆空翻彼小乘然於依他圓成猶未說有卽諸部般若等經三名持法輪雙持空有故第三時中就大乘正理具說三性三無性等方爲盡理卽解深密等經是則於彼三時初隨有邊約依地說有故次隨空邊約徧計空故俱非了義後時具說徧計空餘依圓是有契會中道方爲了義此依深密所判一時定謂初時等故二法定謂有空等故三經定謂指阿含等故。

此三法輪至華嚴法門也。

釋曰此約時定以出違若約法定則空有隔歷若約經定則義不相通三定旣立不可以相從而救也然上諸師判教但依列不更出違惟大唐三藏列義兼違者蓋由此師親遊五印特稟三時五性繁興一乘掩曜竊慮後人傳襲顚墜大宗故於此中言於一失例余諸師皆未允當故下開宗分教方爲盡理上文疏中一一出違者密符賢首例意顯用淸涼法言須知教相旨趣深徹不可率情輙分彼此厥或雷同不語又乃昧於佛心豈成傳演之人乎。

然上十家至其宜各契耳。

釋曰顯迹通疑美其前詰同贊眞乘卻彼邪宗扶持正法若武侯之勁敵故云法將迹參登位者信位五品將登初住位故豈夫好異者言其不攻異端覿斯異軫者各隨己解發軫不同索隱羣詮同明聖旨疑情冰釋滯解朗然聖教偏圓大小殊致隨根獲益不混宗乘故云其宜各契耳。

第四分教開宗至宗乃有十。

釋曰分判五教開顯十宗就法者教法也謂於一代教法之上約其大小乘權實漸頓偏圓流類別故分成其五若爾賢首約義開宗以判五教何得卻云教法耶答𨿽義爲能分教爲所分此中旣云就法決知是其教法故下結指云此約法以分教耳若就法義如下別辧負教之人善察辭義切忌無以名教濫其法義豈不觀此中但約教詮立其教名耶以理開宗者理謂理趣則趣尙曰宗𨿽趣尙多端以理趣相從但成其十耳。

初門者聖教至五圓教。

釋曰具云愚法小乘謂愚於法空故此是大乘貶斥爲名故解深密經云阿陀那識甚微細習气種子成瀑流我於凡愚不開演恐彼分別執爲我謂凡則此教中人天乘愚則正是小乘之流旣不開演則不達惟心法空故攝論云是故不爲諸聲聞等開示此識彼不求微細一切智智故見法定實故云愚法故智論三十一云小乘弟子鈍根故爲說眾生空故愚法小乘之名依此經論而立則愚揀三乘小異菩薩故無所濫矣二大乘始教大則揀異小乘始者初也謂衍門初教亦名分教由合深密第二第三時教皆未盡理而成此教言未盡理者第二時中但明於空空是初門第三時中定有三乘隱於一極故初教名並從深密二時以得云何空門爲初法鼓經中以空門爲始若爾彼第三時旣不明空何得名初以未顯一極故以是二時同許定性二乘俱不成佛特由此義加分教名三終教亦名實教定性二乘無性闡提悉當成佛方盡大乘至極之說故立爲終以稱實理故名爲實則雙對前二以立斯名非惟說空復說中道妙有故稱實理旣非分成故亦名實依是義故法鼓經中以不空門爲終也四頓教但一念不生卽名爲佛不依地位漸次而說故立爲頓不同前漸次位修行不同於後圓融具徳故立名頓頓詮此理故名頓教故楞伽云頓者如鏡中像頓現非漸寶積中說頓教修多羅如以絕言則淨名默住等五圓教依普賢法界帝网重重主伴具足故名圓教故此圓教語廣名無量乘語深惟顯一乘一乘有二一同教一乘同頓同實故二別教一乘惟圓融具徳故以別說同皆圓教攝故經云爲善伏太子所說名圓滿修多羅故立此名也故五教之名皆有所憑不可增減傳演之士勿攻異說彊立訛名展轉澆漓難復渟正竊況先祖立言規矩聖道豈容晚進復有更張者歟然則苑師異說攻擊太髙淸涼正辭排斥彌甚豈待於今卻容邪說於其間哉勉之同歸於道也。

初一卽愚法至立此名也。

釋曰先明初後者謂此二教優劣特異不隨開合故有別教小乘居然易別故別教一乘迥異諸宗故善伏太子所被之機經說在囚難中圓滿修多羅能被之教則除難護證等。

中間三者至如上所引說。

釋曰言中間者謂前有小乘後有圓教則始終頓之三也謂一三乘教也者言同而義別也言同故帶三乘名義別故始教實有三乘方便引攝究竟不破故終教該收權小破會三乘同歸一實故頓教三乘融攝一性本顯靈明知寂故後之二教𨿽展轉深妙皆談一性良由未免形對故屬三乘如上所引說者般若深密法華涅盤等。

二或分爲二至通名爲漸。

釋曰始終二教𨿽信解行位伏斷升降不同並依地位漸次修成故總名爲漸。

故楞伽云至卽是佛等。

釋曰言說頓絕等者謂不同天臺四教絕言並令亡筌會旨今欲頓詮言絕之理別爲一類離念之機不有此門追機不足則順禪宗故達摩以心傳心正是斯說旣云言絕何言頓教若不指一言以直說卽心是佛心要何由可傳故寄無言之言直詮言絕之理教亦明矣解行頓成者思益云得諸法正性者不從一地至於一地楞伽云初地則爲八乃至無所有何次等一念不生等者則心本是佛妄起故爲眾生一念妄心不生何謂不得名佛故達摩碑云心有曠劫而滯凡夫心無也剎那而登正覺。

故楞伽云至故此立名。

釋曰重明頓旨也以一切法等者謂相本自盡性本自顯所以離名字相故不待言說離心緣相故不待觀智淨名以默顯不二者謂彼經說文殊師利問維摩詰言我等所解各自說已仁者當說何等是入不二門時維摩詰默然無言文殊師利嘆曰善哉善哉乃至無有文字語言是眞入不二法門又寶積經者經文旣廣略標總目以證教名耳。

三或開爲三至後二是也。

釋曰謂其漸教中有權實故離成終始並其頓教故總爲三三法輪中後二者謂照法輪中時當諸部般若是此始教持法輪謂後時於大乘中顯了說三性及眞如不空理等是此終教後時𨿽同則性相二宗用意各別也。

依是義故至乃至廣說。

釋曰依是下據義立名故彼下引經證成復次下設諭諸佛下舉法摩訶衍此云大乘多說空者諸部般若所說八十餘科法門悉皆淸淨一切空經是有餘者以空覆於中道妙理余此法故波斯匿此云和悅爲大施主設四種人則可畏無財勤息淨志幽顯粗濟貴賤皆沾譬彼如來無私普化故次云諸佛世尊亦復如是常住妙典者詮常住法故以文從義故有斯名。

解云此則至名爲終教。

釋曰依經定教也謂𨿽諸法皆空空猶覆於一實如散長空約此以爲始教若常住之理性徳齊彰中道權現若孤蟾朗曜據此以爲終教。

又起信論至空二眞如也。

釋曰絕言等者謂離言眞如觀智境言思皆絕故約頓教依言等者則依言眞如生信境明漸次解行故約此分始終之二者謂空如來藏空無妄染爲始不空如來藏具足恆沙性淨功徳爲終。

此約法至如下別辧。

釋曰結指也結上就法且是約教指其法義之判如所詮差別中故彼文云由此甚深緣起一心具五義門是故聖者隨以一門攝化眾生一攝義從名門如小乘教說二攝理從事門如始教說三理事無礙門如終教說四事盡理顯門如頓教說五性海具徳門如圓教說是卽不動本而常末不壞末而恆本故五義相融惟一心轉是則五義皆義一心屬法此是約法義通收若約機明得法分齊者或有得名而不得義如小乘教或有得名得一分義如始教或有得名得具分義如終教或有得義而不存名如頓教或不名義俱無盡如圓教故將此五義爲能分一代教法爲所分方見不拘時部傑出古今又乃旁說眾典以立教名名義相資同一緣起故云甚深緣起具五義門五義相融惟一心轉是則重重法界事理無邊故五教之義出自華嚴本於此也故總題雲華嚴一乘教義有云調柝乎起信是五教生焉者觀其立言之理曾未曉斯文義若曉此旨決無彼辭設爾曉而固違未免背叛祖宗無稽異說職於傳教其如之何厥或封執起信不顧斯文且起信𨿽宗百洛叉經談五重生起一心源乃至六粗原其分齊但限終頓所以賢首判正終兼頓圭山將此五重度量諸經宗教亦云終頓通詮本末曾無圓教之文旣言度量顯是格量教道何得錯解圭山之辭謬爲賢首約論判教縱此度量便爲判教卻屬圭山判於前四何言賢首五教出於起信轉更參差遂使慕道者猶豫於兩端歸依者惆悵於岐路特違聖教輙悞後昆其爲不可也。

二以理開宗至二小乘。

釋曰分部之初不出四眾一龍象眾二邊鄙眾三多聞眾四大徳眾龍象卽是大天之流斗諍之首稟凶頑爲惡滋甚聖眾制而不止故名龍象﹝怡﹣臺﹢龍﹞悷難詞也邊鄙眾卽大天之門徒也心行理外目之爲邊無徳可稱名之爲鄙旣非諍首所以列名但名邊鄙隨順援黨大天之徒大天門人也多聞眾者謂凡夫學者隨順聖人妙達幽微廣閒三藏助菩提燻稱曰多卽是持戒廣學凡夫黨援聖眾者也大徳眾者契聖通神戒精學博道髙無上名爲大徳此之四眾一惡眾二善眾惡眾之中有首有從大天等是首門人等是從初二眾是也善眾之內亦有首從聖者是首隨順凡夫是從末後二眾是也𨿽內有大徳聖者爲二十部分宗之列故今總敍耳亦可謂二眾不稟聖道可屬人天乘也。

小乘中犢子至有爲無爲也。

釋曰犢子者律主姓也上古有仙居山靜處貪欲起已不知所云近有母牛因染生子自後仙種皆言犢子卽婆羅門姓也此後門徒相傳不絕至此分部從遠襲爲名言犢子部此部從說一切有部中流出從此犢子部流出四部一法上部二賢冑部三正量部四密林山部並上總五部謂法上者律主名也有法可上名爲法上或有法出在眾人之上名爲法上賢冑賢者部主之名冑者苗裔之義是賢羅漢之苗裔故言賢冑從所襲部主爲名也正量者權衡刊定名之爲量量無邪謬故言正也此部所立甚深之義刊定無邪自稱正量從所立法以彰部名密林山者近山林木翁郁繁密部主在此名密林從所居爲名此等四部釋舍利弗阿毗達摩義有少者以義足之後合各造論本義旣乖遂卽分部泰法師云更等取經部中根本經部不等末經部以本經部亦執有勝義我非卽非離卽計菩薩出離生死故名勝義此上五部半共計我之與法二皆有故故立宗云我法俱有。

二法有我無至悉實有也。

釋曰此宗有三全計一小分計薩婆多此云一切有是說一切有部二上座部轉名雪山部三多聞部謂一切有者有二一有爲二無爲有爲三世無爲離世其體皆有名一切有從所立法爲名稱其部也上座轉名者謂上座弟子本弘經教說因時遂大彊上座於斯乃弘說因標舊住處上座移入雪山從所住處爲名稱雪山部若從所襲卽名上座多聞部從大眾出謂廣閒三藏深悟佛言從徳爲名名多聞部當時律主具多聞徳也言一小分者化地部末計彼計過去未來並皆實有亦有中有一切法所知識故名有法無我此部之主本是國王王所統攝國界化地上之人庶故言化地捨國出家弘宣佛法從本爲名名化地部一名二色者名謂四蘊細故曰名色謂一蘊粗顯故曰色一心謂六識心二心所謂四十五三色謂十一種四不相應謂十四五無爲謂三種此等皆有故云法有我無。

三法無去來至體用無故。

釋曰謂大眾部等者先標說有現在下釋而云等者等取七全一少分都八全一少分同有此計一大眾部二說轉部三雞胤部四制多部五西山住部六北山住部七法藏部八飲光部宗輪論敍制多西山北山云余義多同大眾敍法藏亦然飲光云余義多同法藏故上八部類有此計言一少分者取根本化地部彼云去來世無現在無爲是有敍說轉余義多同說一切有部亦無去來也爰自大天乖諍昔時界外年少之僧一人苗裔共爲一朋名大眾部取昔爲名也言說轉者本名經量亦名說轉此師說有種子惟一種子現世相續轉至後世故言說轉雞胤者上古有仙貪欲所逼遂染一雞後所生族因名雞胤婆羅門中仙種姓故以爲名制多者此云靈廟卽安置聖靈之廟處也此山多有制多故因以立名大天所住名制多山因以立名制多山西稱曰西山住旣與大天不和因此別住北山亦爾則制多山北之一山也此三部從所住立名法藏者部主名也密之與藏義意大同法藏法密二義皆得此師含容正法如藏之密故亦名法密從人以立論名飲光者婆羅門姓也卽迦葉波姓是上古有仙身有光明至側皆不復現飲蔽餘光故言飲光此部教主是彼苗族故言飲光又此部主身有金光能飲餘光故言飲光化地部主已如上解。

四現通假至亦卽此類。

釋曰謂說假等者先標彼說下釋而云等者等一少分則一全計一少分一全卽說假部一少分卽末經部謂以根本經部是第一宗攝故其成實論先是數論弟子以所造爲能造後出家入佛法時經部攝故三藏雲經部細實而粗假實義同故現通假實攝此說假與一說說出世別非一向假故不同一說部非出世法一切皆實故不同說出世部旣世出世法皆有假實故從所立以標名此謂假名說實皆有假實蘊門明義是實者實積聚故界處門義是假者假積聚故此部以所立法標名也下二例此立部。

五俗妄眞實至實非妄故。

釋曰先標宗謂說出下釋義謂世間煩惱從顚倒起顚倒不實故世間法但有假名無有實體出世之法非顚倒起道及道果皆是實有惟此是實世間皆假從所立爲名此則一宗一部小似中論一年向前故亦跨大乘也。

六諸法但名至之始準知。

釋曰先標宗謂一說下釋義卽顯出世亦假名耳故云一切我法亦如中論亦名爲假名若有世間卽有出世間旣無世間何有出世間等是故皆假名名卽是說名一說部從所立爲名。

七一切法至如般若等。

釋曰初標宗謂大下依教釋義一切諸法者謂八十餘科世出世法無不淸淨法旣淸淨則蕩除情執故無分別此乃無相大乘之一宗也。

八眞徳不空至具性徳故。

釋曰諸經者謂實教了義大乘說一切法等者則一切法從本以來離言說相離心緣相故云惟是眞如卽不變也如來藏者在纏之名則是隨緣二義旣彰性徳恆沙本來具足亦一宗一教也。

九相應俱絕至默顯等準知。

釋曰默相泯心故云相想俱絕理本絕言假一言而直示故云顯如淨名者則杜口於毗耶如上釋之是離念之機所宗尙故。

十圓明具徳至法門是也。

釋曰法界圓彰實徳本爾一多緣起主伴重重相用難思云無盡自在此宗之興教體義無別但所尙者曰宗造修者曰教故立二名耳此上十宗後後深於前前則前四惟小五六通大小立在小乘義通大乘故云通小後四惟大乘又五六義通法相宗七卽無相宗後三卽法性宗又七卽始教八卽終教九卽頓教十卽圓教此與淸涼少異彼云七三性空有宗八眞宗絕相宗九空有無礙宗若欲會之但此中五六義通法相宗隱故所以彼顯立第七三性空有爲相宗彼第八正同此中第九兼同此中第七故彼約教八卽頓教約宗八卽無相宗彼第九與此中第八名異義同如此會者豈是相違學者請詳然此十宗五教互有寬狹教則一經容有多教宗卽一宗容有多經隨何經中皆此宗故若局判一經以爲一教則抑諸大乘又夫立教必須斷證階位等殊立宗但明所尙差別前之六宗執法有異故分六宗斷證次位不離八輩含爲一教余可準知。

華嚴一乘分齊章義苑疏卷第二

華嚴一乘分齊章義苑疏卷第三

霅溪普靜沙門道亭述

第五乘教開合至三諸教相收。

釋曰以乘附教優劣自殊以教攝乘機心不惑是以合之爲一本末鎔融開之爲二爲三淺深展轉開合徧收理無不盡依此亦可總判言教故知如來聖教意趣無邊不可局執故以此門通會乘教耳。

初約教者至有其五義。

釋曰示意總標也謂本末更收漸次融會從一至五亦會取諸說。

一或總爲一至謂如上說。

釋曰或總爲一等者謂根本枝末法輪惟是如來一大善巧攝生方便一音所演則菩提流支立一音教者不共道理或開爲二者諸別教一乘直顯本法一向不共眾典之洪源故二末教謂前之四教小乘名同始教存三乘也終頓二二教明一乘由是對三顯故同前始教亦入屈曲之數則前四教皆屈曲收別教一乘方是平道此同印公平道屈曲又名究竟者一乘也普解普行故及方便者三乘也別解別行故則信行禪師以四乘爲二教亦與此相順或開爲三者謂一乘則是露地大白牛車三乘是臨門三車小乘是臨門所引故此正順四乘則光宅判四乘教亦有理在又梁論云如來成立正法有三種一立小乘二立三乘三立一乘第三最勝亦同此說但彼一在後此一在初耳或分爲四者謂小乘同愚法約歷位無位開漸及頓故分爲四總合二三以爲漸教餘皆如名或散爲五者如上約義正判此上會取諸師之教多順淸涼有不同者文勢別故故轉義而會方見今宗從微至著曲盡幽玄統收諸說也。

二以教攝乘至此約始教﹝云云﹞。

釋曰別教一乘者十十法門迥異諸宗故同教一乘者同頓同實該收諸教故以別該同皆圓教攝絕想一乘如楞伽者是彼明五法空寂之義何者謂迷如以成名相妄想是生悟名相之本如妄便稱智則無名相妄想故云絕想惟如智矣智因如立智體亦空如假智明本來常寂故曰一乘約佛性平等爲一乘者涅盤云佛性者名第一義空則是佛性中道統收眞妄謂之平等一乘耳密義意一乘如八意者義見上文一乘中也。

二明三乘至菩薩道等故﹝云云﹞。

釋曰小乘中三乘者如小乘論說自有聲聞法緣覺法及佛法此中佛法但慈悲愛行等異於二乘故云始別又如律中說佛度五人已卽云通佛有六然羅漢出世間又同坐等故曰終同以俱羅漢故始教中三乘者始則諦緣六度各修終則同觀性空而各證道果故云始終俱別有入寂故者定性聲聞定性緣覺也終教中三始終俱同者謂定性二乘無性闡提悉當成佛故頓教中三始終俱離者三乘本絕一性幽靈故圓教中三始終俱同者謂會三歸一開方便門示眞實相同教之圓若論別教杳絕三乘故非此所說然玆一乘三乘勝劣五義皆約教而相顯故上云以乘附教優劣自殊。

三諸教相收至皆準上知之。

釋曰或惟一圓教以余相皆盡者謂別教一乘圓融具徳無別異相故具五教以攝方便者同教一乘該收諸教何以故前四教爲此教之方便旣圓趨一實故此攝之頓教中惟一頓教者惟是絕言故毀相泯心故云以余相盡或具四教以攝方便者良以依言漸次爲離言之先容故亦云攝熟教中或一或三者大乘之終調練旣久故名熟權小同歸回三入一故初教中或一惟一本教或二引攝愚法故小乘中惟一無可攝具但是本乘故。

二以末歸本至皆準上知之。

釋曰小乘內或五等者謂冠五教之初諸乘之首一道豎論邐迆涉入故云於後四教皆有爲方便後之三教約自宗並開涉方便等義準此思之。

是諸教下至準此思之。

釋曰所明義理交絡分齊者且如一緣起之法小乘說之萬法虛僞緣會而生始教說之生法本無一切惟識終教說之識如幻夢但是一心頓教說之心寂而知圓教說之徳用無邊上文以本收末以末歸本本末相濟例此而解故云準此思之。

是則諸教至無不周盡。

釋曰諸教本末句數者應成六句謂一小乘惟相二頓教惟性三法相宗相多性少四終教相少性多五空宗中非性非相六圓教中全相全性是以性相相參六句交織故云結成教网以此攝化不墜含靈故云無不周盡。

是故此經至岸此之謂也。

釋曰證上善巧法諭則大聖張大教於生死中化導人天置於涅盤譬彼魚翁張大网於海中漉取鯤魚安置岸畔故此經中法諭並舉耳。

第六教起前後至明逐機末教。

釋曰初成正覺稱性極談爲眾典之洪源故云本教迹後化沾忍土漸被三根善巧隨機故稱末教。

初者謂別教至並同時顯現。

釋曰第二七日謂覺樹道成一七日中自受法樂思惟因緣行等故第二七日頓說此經表所說如其所證故不起樹王羅七處於法界故論云此示法勝故在初時及勝處說也猶如日出等者出現品云譬如日出先照須彌山等諸大髙山如來應正等覺亦復如是成就無邊法界智輪常放無礙大智光明先照菩薩摩訶薩等諸大山王而彼如來大智日光不作是念我當先照菩薩大行等海印定中等者釋名如上故經云如海普現眾生身以此說名爲大海菩提普印諸心行是故正覺名無量非惟智現物心亦依此智頓現萬像故賢首品云眾生形相各不同行業音聲亦無量如是一切皆能現海印三昧威神力故云同時演說等於十十法中力用更資便成主伴時因法立法必涉時法旣圓通時亦無盡所以十世古今始終不離於當念故云該於九世十世九則每一世有三世十則不離一念則前九爲別一念爲總故名十世盡因陀羅者以無盡之時窮無盡之處則塵含剎土彼一一微塵旣各攝無邊剎海卽此剎等復有微塵彼諸塵內復有剎是則塵塵不盡剎剎無窮如帝网珠重重互入故云微細境界因果理事則十對中二對前後法門則隨宜漸次也流通舍利入般涅盤耳此等諸法旣延促無礙前後際而無違故於海印定中炳然齊現故云並同時顯現若以十玄說者同時演說等同時具足相應門主伴具足主伴圓明具徳門也九世十世十世隔法異成門因陀羅則因陀羅网境界門此四文具餘六義含以意取說若配八相則文具成道轉法輪入涅盤之三相據其微細每一相中皆具八相是故八相亦以備矣下文當引。

何以故捲舒至無二相故。

釋曰徵釋無礙所以也同一緣起者法界大緣圓通無礙無二相矣。

經本云至廣如經說。

釋曰於一塵中者華藏品雲華藏世界所有塵一一塵中見法界寶光現佛如雲集此是如來剎自在又云如於此會見佛坐一切塵中亦復然又離世間品云佛子菩薩摩訶薩有十種甚微細何等爲十所謂在母胎中示現初發菩提心乃至灌頂地在母胎中示現住兜率天在母胎中示現處王宮在母胎中示現出家在母胎中示現苦行在母胎中示現詣道場成等正覺在母胎中示現轉法輪在母胎中示現般涅盤在神力無量差別門佛子是爲菩薩摩訶薩在母胎中十種微細母胎一相八相皆具萬徳斯圓故云於一念中。

是故依此至準以思之。

釋曰通方之說故曰普聞一時後者圓融不礙行布下句返此準以思之者約諭思法也。

二逐機末教者至一三乘二小乘。

釋曰同時者皆二七日故異處者仙苑覺場故異時者三七等別異處與上解同初義是同教故者三乘之教同彼初時表本末相濟故三乘之教會經兩處示非別教故此約化儀表示同別非論化法耳後義本末相分故者謂時處俱異隔歷不同則本末差別門也此二各有下分其權小。

初者如密迹至一時成佛。

釋曰密迹力士者此經卽大寶積密迹力士會第三卷

當第八爲竺法護所譯七日思惟已謂法樂旣畢卽於鹿園正當第二七日時同處異言載斯經加以眾寶莊嚴法座揀非隔歷三乘安庠艸座同教化儀言必有中也得大小等果者三乘各證不同法華同歸一實若約化法而判當於始教耳大品經卽般若八部中一數轉四諦法輪者謂有三轉則示相勸修作證四諦則苦集滅道生滅四諦觀此經中旣被三乘四諦之談不可一準思之餘文可解。

解云以此教至同時說也。

釋曰結引教文指定儀式也。

小乘者彌沙至同時說也。

釋曰初成道竟入三昧者則大定智悲受諸法樂當初七日乃於鹿苑顯是二七日故云亦與一乘同時。

又普曜經至同時說也。

釋曰佛與授記等者經云汝於來世當得作佛皆同一時名曰齊成𨿽通三乘亦攝人天等者提謂經說如來成道七日無人知佛得阿耨多羅三藐三菩提惟提謂波利此二居士明究陰陽攢龜易卜知佛成道名爲樹神提謂獻麨四天王捧缽如來受已始爲提謂說世間因果此約小乘相不妨爲大謂彼經文云五百賈人得受五戒先自懺悔五逆十惡謗法等罪得四大本淨五蘊本淨六塵本淨五根本淨提謂長者得不起法忍三百賈人得柔順忍二百賈人得須陀洹果四天王得柔順忍三百龍王得不起法忍自余天等無量眾生發無上菩提心此則世間因果與得受五戒等是人天法須陀洹與諸忍無上菩提心是三乘法也。

問說時旣同何故說處別耶。

釋曰時處相乖故成斯問意在答示顯出化儀。

答爲約時處至須同異也。

釋曰約時表同教本末無礙故約處示別教迥異法門故。

故地論云至顯非本也。

釋曰示時處之相也或曰同時異處如來之身還有去來耶無去來耶若有去來焉得同時若無去來何經兩處答曰性普智周不動而徧時處無違也其猶澄江朗月三舟共觀南者見月千里隨南北者見月千里隨北停舟之者見月不離中流。

第二時處至時處俱別也。

釋曰時移處異漸逐機興本末差別故。

或三七日至一年同也。

釋曰或三七日後說等者法華云我始坐道場觀樹亦經行於三七日中思惟如是事乃至如諸佛所說我亦隨順行思惟是事已卽趣波羅柰以方便力故爲五比丘說自後六七等時異者但隨眾生見聞故也。

以此等教至余可準知。

釋曰結成前後差別隨機也。

第七決擇其意至分別其意。

釋曰此之十門正明如來化儀前後與其大疏四門屬辭引例皆同但其間開合前後之異試辧之曰前四門者一本末同時門二依本起末門三攝末歸本門四本末無礙門初門攝四彼文云始終一類各無異說然有三位一若小乘中則初度陳如後度須跋中間亦惟說小益小如四阿含經及五部律同此初門二若約三乘則始終說三通益三機如密迹經等同此第六門三若約一乘則始終惟爲圓機說於圓極如華嚴等其中不通小乘復說九世該於前後更無異說同此第九第十兩門皆是華嚴但因果分二門故然此三類依於此世根性定者常聞如上一類之法故佛所演各通始終更無前後三攝末歸本門者依無量義初時說小次說中乘後時說大故法華亦云初轉四諦深密妙智𨿽後二時三一不同皆先小後大攝此第二第三兩門爲三時指二經故四本末無礙門者謂初舉照山王之極說明非本無以垂末後顯歸大海之異流明非末無以歸本故本末交映與奪相資方爲攝生之善巧矣是故通論總有五位一根本一乘如華嚴經二密意小乘三密意大乘四顯了三乘上三如深密五破異一乘如法華正攝此中第七第八兩門𨿽入同參別之異皆法華故兼收二三以指上三如深密故亦收後二指華嚴故也其第二依本起末門此有五類謂初爲菩薩說大二爲緣覺三爲聲聞四爲善根眾生五爲邪定如出現品日照髙山及三千初成諭中廣辧其相皆明先大後小約法名從本起末以於一佛乘分別說三故十八本二皆大乘出故約機各是一類之機非約一機前後大小此卻攝前第六教起前後中稱法本教與逐機末教故上文疏中約此義說矣此上四門是賢首立但攝此中八門辧教起前後中二門亦成於十其有四五二門彼不攝者故淸涼於四門之後傍收異義以顯玄奧更足六門五隨機不定門六顯密同時門七一時頓演門八寂寞無言門九該通三際門十重重無盡門總成於十故彼第八寂寞無言門雲從初得道乃至涅盤不說一句卻收此中第四第五二門何以故指經義相悉皆同故皆云彼攝者爲克體相收故此義細詳方見吾祖判教化法化儀廣大周悉矣。

一或有眾至大乘者是。

釋曰從初得道迄至涅盤同此類教則初度陳如後度須跋中間亦惟說小益小如四阿含經及五部律言於此世中者揀濫也恐有執言小乘始終定者豈非定性聲聞故今云於此世中非約一人耳世間聞一類之法以容轉根器故故非定性亦非通收不定性人但要約一世一類定者耳。

二或有眾生至等說者是。

釋曰此上二門皆從小入大前門同妙智經次門同深密經故大疏云深密妙智𨿽復二時三一不同皆先小後大法華亦云昔於波羅柰轉四轉法輪分別說諸法五眾之生滅今復轉最妙無上法輪是則二門通有三位一密意小乘二密意大乘三顯了三乘前門具二後門具三皆攝末歸本也。

四或有眾生至爲究竟者是。

釋曰謂諸菩薩以無二遣二則是以言顯法似有不二可說便是對二明不二非絕待也文殊以言遣言明無不二可說令亡言會旨並墮言詮故屬於漸未爲究竟維摩詰以無言顯理謂本自無言不須更遣方是於頓故爲究竟。

五或有眾生至具足多聞等。

釋曰機性旣異化儀亦殊如楞伽經說者第三經云大慧白佛言如世尊所說我從某夜得最正覺乃至某夜入般涅盤於其中間不說一字涅盤等者等大般若彼經四百二十五云我從成道已來不說一字汝亦不聞思益第三云如佛所說汝等集會當行二事若聖說法若聖默然何謂說法何謂默然答言善男子因四念處而有所說名聖說法於一切法無所憶念名聖默然斯正說時心契法理則不說也時非緘口名不說耳此上二門𨿽從漸入頓與頓悟之殊皆宗頓旨離言故屬第八寂寞無言門。

六或有眾生至經說者是。

釋曰始終說三通益三機如密迹力士經者經說佛初成道竟七日思惟已卽於鹿苑中以眾寶等莊嚴法座廣集三乘眾爲轉法輪廣益三乘眾得大小等果及大品經者經云佛初在鹿野轉四諦法輪無量眾生發聲聞心無量眾生發獨覺心無量眾生發菩提心等始終一類更無異說此亦本末同時門也。

七或有眾生至同時說者等。

釋曰本末無礙門也卽是至阿含施設謂初舉山王之極說明非本無以垂末也是故至如會三歸一等謂後顯歸大海之異流明非末無以歸本故本末交映與奪相資方爲攝生之善巧矣又如上所引等者亦是從本流末但闕攝末歸本故別成一義耳阿含此云教也。

八或有眾生至如作會三歸一等。

釋曰文云堪可進入別教一乘後卻結云如法同教說者豈不前後相違耶答曰此乃由三乘根調諫旣久故法華會三歸一故結云如法華同教以同參別以別該同故云堪可進入別教一乘此門躡前第七而來七但入同此方參別是故亦屬本末無礙門收然上二門通論總有五位一根本一乘如華嚴經二密意小乘三密意大乘四顯了三乘上三如深密五破異一乘如法華爲彼所目者教義全虧故。

九或有眾生至及解行處說。

釋曰亦本來同時門中第三位若約一乘則始終惟爲圓機說於圓極如華嚴等其中不通小乘故云本來不見說三乘小乘等復說九世該於前後故云自在演說無盡等此約普賢教分者謂緣起因門普賢融通境界也見聞及解行者解行生與見聞生余義前文累釋。

十或有眾生至余可準知。

釋曰此亦本末同時門中第三一乘位也但前門約見聞解行二生此約證入則觀果海難思因果圓融炳然齊現並爲別教一乘耳性海隨緣者謂性起一多之緣更無異事者並爲徳用故是故諸教等者就此門中緣起亦成性起故難思而不可說也此上十門起亦有緒初小乘定性次回小入大大屬於權回權入實實通於漸回漸入頓頓由帶漸然後頓悟幽靈未免形對三乘故列三乘定性次之遂乃會三歸同以同參別別因具足別果圓彰起意旣然未審以此十門化儀對於化法五教通局如何答曰或一門而具多教則門通而教局或一教而具多門則教通而門局是以化儀約通相從始旣終或無異說化法約別相指法逗機隨根悟入若約諭者化儀如醫方化法如良藥準以思之。

第八施設異相至何者十異。

釋曰標章總徵也然相依法現法旣融通相非一準故曰繁多總其機要爲此十門十十圓收故顯無盡便揀三乘事儀定相耳。

一者時異至及聖處說也。

釋曰若據心冥至道混一古今法界無生本亡時分今以無時之時以顯一乘三乘之時異也猶如日出諭初時先照髙山諭被上機等者更等餘文謂次照黑山平原等卻屬三乘之諭故此不引此示法勝者一乘殊特髙妙法故在初時卽第二七日及勝處說者不離覺樹稱所證而極說也。

若爾何故至一切劫等也。

釋曰若爾下躡上論文在初時勝說也思惟因緣行者據受法樂觀機而答釋也又此卽是時因陀羅网等者亦通伏難恐彼難云況大經無涯之說念劫圓融何局第二七日耶故此通云耳欲明時因陀羅网之相具有十時初惟一念二盡七日三徧三際四攝同類劫五收異類劫六以念攝劫七劫念重收八異類界時九彼此相入十以本收末於此十時恆演此經又此十種隨一圓收重重無盡故云時因陀羅网等卽攝一切時若前若後三乘等不爾者時劫不融故時不定故者或三七日或六七日或一年等隨見聞故。

二者處異至一切處等。

釋曰夫智窮眞際能所兩亡假說依眞而非國土況眞非事外不壞所依以上無時之時徧非處之處故論處異要在蓮華藏界則華能含實故雲藏類依中含正耳眾寶莊嚴菩提樹下者謂菩提樹摩尼爲榦寶葉扶疎等則攝七處八會者謂此閻浮七處八會而周法界故攝人間三處天上四處故七晉經但有八會若約唐經則菩提場一處爲能攝餘八會爲所攝不動道樹徧升六天等者六欲天也謂此捨那法界身云無障礙故常在此處卽他處故遠在他方恆住此故身不分異亦非一故同時異處一身圓滿皆全現故又此華藏世界通因陀羅等者應具十處初此閻浮二周百億三盡十方四徧塵道五通異界六該別塵七歸華藏八重攝剎九猶帝网十餘佛同此上十處共爲緣起舉一全收方見重重涉入如帝网之交光故須具十方明其相矣周側諸塵同第四徧塵道也三乘等在娑婆界者謂染淨不融故或曰華藏旣能重重涉入豈容娑婆在外而不融通耶答感華藏者對娑婆而現華藏感娑婆者對華藏而現娑婆𨿽法本融通機性優劣故也。

問若爾何故至淨土中說耶。

釋曰躡上融通而難受用也。

答彼經但至余義準知。

釋曰彼經至受用土中分染淨也此三乘下約教相也若此華嚴下明染淨融通故不分內外之異十八種圓滿者謂如是顯示淸淨佛土顯色圓滿形色圓滿分量圓滿方所圓滿因圓果滿圓滿主圓滿輔翼圓滿春屬圓滿任持圓滿事業圓滿攝益圓滿無畏圓滿住處圓滿路圓滿乘圓滿門圓滿依持圓滿。

三者主異至余義準知。

釋曰盧捨那此雲光明徧照身智二光徧照法界故亦云廣大生息十身佛者融三世間以爲十身及無盡三世間謂智證覺眾生器世間此三圓融故云無盡剎說者盧捨那品云諸寶羅网相加摩演佛音聲常不絕眾生說者彼品云以一切眾生言音入佛音聲法門教化一切說者以一切法中皆出聲說法故。

四者眾異至大小二眾等。

釋曰眾異者嚴會眾也普賢等是同生眾有一諸神王眾是異生眾有三十九一一眾類各過世界微塵數等並是道力隨緣殊形異現俯同世間現隨類生身卽是生世間之身莊嚴盧捨那佛大眾法會故云及佛境界中也不同三等眾此約引攝以大引小故列二眾也。

問若爾何故至聲聞眾耶。

釋曰躡前嚴會眾惟同異二眾並絕聲聞故異三乘及乎第九逝多林重閣會中卻有聲聞豈不前後相違耶故有斯問。

答彼中初列聲聞至故作是說也。

釋曰列此聲聞但是菩薩示現有其二意一寄對顯法如聾盲者彰其絕分警餘眾故二會外所攝六千比丘者知可回心故亦通當機但是回心羅漢與菩薩無殊未乖列眾耳。

五者所依異至後得智出。

釋曰謂此定體包含無外徳用齊彰故一乘經依此而說三乘後得智出者謂依勝流眞如出根本智從根本智出後得智從後得智流出三乘十二分教或更流出大悲心於大悲心中方流聲教。

六者說異至該通等也。

釋曰此方說等者如說性起品竟十方一一各有八十不可說百千億那由他佛剎微塵數菩薩同名普賢各從本國來此作證皆云我等佛所亦說此法與此不殊性起旣爾余會余品例然故云多文多句亦皆徧等三乘等教無結通之文者蓋隨宜所談非通方之說也。

七者位異至餘如下說。

釋曰聖人之大寶曰位若無此位行無成故此有二種一行布門立位差別故云上下二圓融門一位卽攝一切位故云皆齊仍一一位中攝一切位然有二門一諸位相是門則一切位是一位故十信滿處卽便成佛二諸位相資門則一位中具一切位如十信中有十住乃至十地又十地云在於一地普攝一切諸地功徳餘如下者行位分齊中明之。

八者行異至餘如下說。

釋曰謂隨下約位明行如東下依處顯修又一下圓融無礙三乘下漸次修證六位者前開十信後開等覺定散者入定出定之殊謂定散二善也𨿽狀其名非同三乘之隔歷故並一時修如東方常入定者東方入正定也西方常供養佛者西方從定起也隱顯俱成故云亦不分身一時皆徧滿矣更無優劣者良以此宗修證一時故地前地上不分淺深之異又一行卽一切行等者謂若起一普賢行時卽徧一切行位一切徳一切法一切處一切時一切因一切果窮盡法界具足一切涉入重重故通因陀羅网三乘地上各有分齊者前地不知後地功徳何以故分破分顯故況地前者以深而況淺以斷而況伏也。

九者法門異至廣如經說。

釋曰此上所列十門法者蓋以增減者爲三乘之權圓彰者爲一乘之實何以故謂三乘宗中以無窮爲過故局增減一乘宗中宗尙無盡故談十十以顯無窮其於名相慮繁不載也。

十者事異至余準知﹝第八門竟後有所詮義理矣二門成中下二卷畢十門﹞。

釋曰隨有捨林等者謂華香雲樹卽法界之法門剎土眾生本十身之體所以逝多林重閣忽然廣博三種莊嚴園林重閣虛空也以此三種之現相答彼海會之疑問豈非法門耶故云皆是或是行位者令彼海會頓證法界故或教義等普賢文殊依此開發故而不壞其事者壞相而作非不思議故仍一一塵中皆具足法界者經雲華藏世界所有塵一一塵中見法界卽斯義也隨一事起皆悉如是者例餘一切也則法法皆彼此該收塵塵悉包偏互入者矣三乘但可說卽空者幻有也則眞如等妙有也幻有爲三乘之權妙有爲三乘之實並非一乘故不同此也又若以神通等者此顯示三乘果門業用故云神通暫現此如楞嚴塵含寶剎淨名芥納須彌是也非是彼法自恆如是者揀非徳相法爾如然也言後有所詮義理二門成中下二卷者觀此之文則所詮差別在前應爲中卷義理分齊屬後合爲下卷淸涼亦雲約所詮辧異然賢首義分齊內第二卷

中廣明由是徑山寫本海東印章皆以所詮差別居第九爲中卷義理分齊居第十作下卷與夫淸涼指文同於一揆若究賢首之意旣以華嚴一乘標題故以一乘之義理貫其初後今之偏文從於古也近見題卷不根祖訓輙有遷移紊亂列章義門失緒得不謹歟。

華嚴一乘分齊章義苑疏卷第三

華嚴一乘分齊章義苑疏卷第四

霅溪普靜沙門道亭述

第九明諸教所詮至十佛身開合。

釋曰初示來意二明起盡謂上八章𨿽廣陳教迹大小偏圓猶未於教下的示造修等事故此明之益顯識彰顯現之本將示行門先明根本故受之以所依心識第一總相𨿽知要假依之重習使其習以成性性以資修故受之以明佛種性第二依種起修功成階漸若不分位行無由成故受之以行位分齊第三旣安心妙境造解成行解行著而前後甄分寧乖時劫故受之以修行時分第四經時涉位身相疊遷或實或權量非一準故受之以修行依身第五居身練行體或除疑粗細雙明性相並顯故受之以斷惑分齊第六自分旣圓須知引攝使其權小歸心有地抑銼先心故受之以二乘回心第七因位旣成洞彰果徳令其勝進齊趣菩提故受之以佛果義相第八果現道成務於開濟故隨機設化通局該羅故受之以攝化分齊第九矧玆攝化或攬境爲身或境智爲體雙融咸寂或一或多並屬化儀利生法則故受之以佛身開合第十此之十門一道之意大略如斯於中前三正修四是修中之時五是修中依身六是修之所治修中別義皆不離修也七卽利他引攝並屬因門後三明其果相又此十門皆通五教豎中之橫也一代所詮不出於此。

第一心識差別至增一經說。

釋曰心識差別者五教不同但有六識者謂此教但依六識三毒建立染淨根本是故三毒爲能燻現在色心爲所燻卽染根本無三毒爲能燻心爲所燻卽淨根本義分心意識者過去爲意意卽是根現在名識了別前境未來名心生起法故𨿽三世之殊惟一意識故云義分不同大乘心意識三各有體性耳於阿賴耶識但有其名者爲此教不談惟心但假說故故無其義也。

若依始教至悉皆卽空。

釋曰若依下示半頭惟識以於下明所以故就下彰建立方便下顯密談言但得一分者謂未明具分惟識也何以故出所以云於眞理未能融通旣未融通惟論不變故云但說凝然等理旣不變何能現法故就緣起言從業等種者善惡二業也若云不動亦善業中收此之二業種子成辧事之體性是故因通善惡業果招無記爲現法之所依也卽善惡業果位貫通十地故說燻等悉皆卽空者能燻前七識所燻第八識能所八義無定實故皆空遂密符眞性耳。

如解深密至亦同此說。

釋曰引玆經論證上漸引歸眞之義故皆云不見言於內於外者根塵之中也不見藏住者八識也不見燻習者七識也阿賴耶此云執藏能攝藏諸法種子故又諸有情取爲我故卽愛執藏位但至八地阿陀那此云執持持諸根等令不壞故卽相續執持位通其果位此之二位各有二句皆上句談現行下句明種子亦上句明用下句明體意明種現體用悉皆兼亡方順空寂密意善巧也。

解云旣齊至會歸眞也。

釋曰指其聖意用遣執情。

若依終教至融通二分義。

釋曰此談具分惟識故單眞不立獨妄難成眞妄和合方有所爲故云得理事融通也。

故論但云不生至阿梨耶識。

釋曰不生不滅者是如來藏自性淸淨心動作生滅不相離故故云和合非謂別有生滅來與眞合此是不生滅心與生滅合以是隨緣門故眞如全體動故心與生滅非異而恆不變眞性故與生滅非一。

以許眞如至業等種生。

釋曰以許下結此隨緣具分惟識不同下揀彼權乘業惑建立半頭之義也。

故楞伽云至無明七識俱。

釋曰如來藏者眞也無始惡習所燻者根本無明也爲被也謂眞如旣被無始無明所燻故隨燻動轉名阿梨耶識或云阿賴耶者但梵音楚夏耳梁朝眞諦三藏就名翻爲無沒識大唐奘法師就義翻爲藏識卽是攝藏義無沒是不失義義一名異也言如來藏受苦樂與因俱者謂眞隨妄轉因果相稱是以因善則果樂因惡則果苦其如來藏未嘗捨離故云俱也隱顯不恆故云若生若滅言而與無明七識俱者依彼經以七識染法爲生滅以如來藏淨法爲不生滅此二和合爲阿梨耶故如來藏與俱也。

又起信云至爲凝然常。

釋曰以常與無常左右相難故先以常難無常次以無常難常也。

答旣言眞如至之凝然也。

釋曰旣言下牒眞拂計何者下徵釋不二故就隨緣法上顯其不變豈思議之所及哉非謂下揀權乘也。

故勝鬘中至眞諦復立。

釋曰初義故俗諦得成等者謂眞如有二義一不變義二隨緣義無明亦二義一無體卽空義二有用成事此眞妄中各由初義成染而不染眞諦復立各由後義成不染而染俗諦得成也。

如是眞俗至離諸情執。

釋曰指上二諦也謂不變體空是眞義隨緣成事是俗義𨿽成二義一心統諸故無二體是故相融超情離見也。

是故論云至此之謂也。

釋曰智障極盲暗者謂無法空妙慧遂分事理之別墮於識情之中耳。

此眞如二義至義記中說。

釋曰此眞如二義同者示義無殊前始教下約詮有異義記中說者謂彼據展轉開合廣明其本末故也。

又十地經至二門別也。

釋曰廣顯上一心義同約詮之異也是故十地三界惟心之文攝論約權釋爲賴耶則三界惟心萬法惟識地論約實釋云三界惟一心者第一義諦心旣云第一義諦則佛性中道也又如達摩經頌者具云無始時來界一切法等依由此有諸趣及涅盤證得此之一頌攝論約權釋界爲因因成種子寶性據實釋界爲性性爲藏性此釋前半也其後半依此有諸趣等引勝鬘而類釋亦據終教也依如來藏有生死者迷之則生死無窮依如來藏有涅盤者解之則廓爾乃大悟乃至廣說者指勝鬘之餘句是故下總結二教之殊也。

若依頓教至不可說也。

釋曰此教惟顯絕待靈明故不明緣起識相故眞如同云一切法從本已來離言說相離心緣相畢竟平等無有變易故名眞如。

如維摩經至是此門也。

釋曰三十二菩薩所說是終教者謂菩薩談不二者以無二形對相馳故屬染淨融通終教之旨淨名所顯是此門者謂儼然默住獨顯幽靈頓之謂歟。

以其一切至爲不二也。

釋曰以其下出淨名離言之旨旣不見一法何假言詮彊會是故朗然若照而無念是眞不二也。

若依圓經至主伴圓融。

釋曰卽約性海下總明法體法界緣起下彰義用於義用中法界緣起帶因以明宗是大緣起故大疏云理隨事變一多緣起之無邊事得理融千差涉入而無礙亦隨心回轉善成門也一卽一切下略明二玄顯其相卽諸法相卽自在門主伴圓融具徳門也。

故說十心至據別教言。

釋曰示義引經彰其徳用也十心如離世間品者謂長養一切功徳平等心一切語言法於一切眾生於一切眾生業報入一切法於一切淨穢佛剎於一切眾生性若好若醜於一切行無所選擇入一切如來力無所畏入一切如來智慧平等心佛子是爲菩薩摩訶薩十種平等心具足皆如初後有平等心言旣言一切平等故顯無盡也及第九地者與此相類言亦具十徳如性起品者彼文說性起正法不可思議以十種無量無數百千阿僧祗因緣成等正覺出興於世何等爲十一者發無量菩提之心不捨一切眾生二者過去無數劫修行諸善根正直深心三者無量慈悲救護眾生四者行無量行不退大願五者積無量功徳心無厭足六者恭敬供養無量諸佛教化眾生七者出生無量方便智慧八者成就無量諸功徳藏九者具足無量莊嚴智慧十者分別演說無量諸法實義故曰一法界性起具徳。

若約同教至余可準之。

釋曰初明該攝上何以故下徵釋所以是此方便者攝末歸本從此而流故者從本起末本末旣以無礙故此攝屬以顯難思。

問云何一心至差別義耶。

釋曰旣言其一不當有差若許有差一義焉在故成斯問。

答此有二義至攝化眾生。

釋曰由此下明法具五下明義言甚深緣起一心者謂稱性大緣心融萬有故五義以齊彰逐機宜而別化遂分彼教相之果也約義判教根蒂是此。

一攝義從名至如圓教說。

釋曰攝義從名者謂隱攝二義之體從假說一心之名判小乘教二攝理從事者亦隱攝實理從識緣起事判於始教有門若遣蕩此事卽是空門故玆一教但明攝理從事三理事無礙者謂不變性而緣起不捨緣而卽眞是故染淨森然性恆不二依此之義判於終教四事盡理顯者相本自盡性本自顯據此之旨判於頓教五性海具徳者謂大緣起宗徳用斯備故海印圓詮憑玆以判是以五門爲能判一代時教爲所判故一經容有多教一教容有多經但是義象相應便爲的判上不同諸師多從時部也。

是故不動本至一心轉也。

釋曰法義相收本末交映使其言教不離自心體解成觀卽趣菩提方見大聖設教不徒然也。

二約機明至無盡如圓教。

釋曰教因機顯離機無言故此示之令知分齊得一分義如始者謂此教機但知眞如不變不許隨緣故未解俱善或曰上云攝理從事何以此中得一分理耶答曰𨿽知一分但是不變亦不異前文隱攝理性從事緣起也或有得義而不存名者良以此教談眞非安立故或有名義俱無盡者性起融通重重涉入故。

第二明種至舍利弗等。

釋曰言種者標總章也謂諸菩薩等任持一切佛性種子各成性故若依下就教別明故有頌云阿羅漢有六種謂退至不動且第一退法者因遇違緣退失所得之法故二思法者常自思所惟得之法恐有退失故三護法者常自防護所得法恐退失故四安住法者常自安住所得之法此羅漢無勝退緣自不防護亦不退失故五堪達法者其性有勝堪能常好練根堪達法故卽升進也六不動法者不被煩惱之所退動故言不動性中有三品者謂𨿽依一種隨根勝進趣求別故也。

𨿽於此中至起大用等故。

釋曰此教狹劣故獨許一人有佛種性此性非大菩提者謂不能發悲智願三心故知於進修但經四時而成覺道也。

是故當知至如小論說。

釋曰五性一成太不及故良田燻種不明致玆狹劣耳。

若依三乘至略有三說。

釋曰漸頓𨿽分優劣若對圓融具徳之宗並屬三乘故作此判。

一約始教至無性眾生。

釋曰謂此教就生滅緣起識種法爾燻習以分種性致處不拘故有有性無性五種之殊耳。

故顯揚論至乃至廣說。

釋曰云何下徵釋五性之殊乃至下明無性眾生言現在世非般涅盤者謂無有種性但在世間不能證入圓寂旣不能證非順菩提故不應理也。

是故當知至無有斷盡。

釋曰結指上論文五性之殊也出其第五無性之理是以約已則無有入寂之期對佛則成佛利他之徳何以故長守眾生界故。

其有種性者至法爾所得。

釋曰本性者標謂上諸下釋言六處殊勝者第六意處能攝賴耶名言燻習之種故曰殊勝有此殊勝故無始傳習耳。

習所成者至爲性種性。

釋曰習所成下牒釋言此中本性卽內六處者揀非外六塵處也得殊勝者爲攝八識故本覺解性謂本來佛種表義名言以此爲成佛種性故也。

故梁攝論至聖人以此爲因。

釋曰聞燻習者新燻也與阿賴耶解性者腳下也新燻本有具足爲佛性故曰一切聖人以此爲因。

然瑜伽旣至說爲習種。

釋曰旣云下克彼瑜伽性習相資方爲種性言具種性者指上本性住方能發心者指習所成卽知下攬二成一種性是故下言其相須斥其偏失前後之過也但可下約位分性習之二相言堪任者賢位之前也謂成就菩薩功徳任持一切佛法種子故。

然有二義至故得知也。

釋曰結義引論但成種性之一因耳。

問此二種性至何差別耶。

釋曰由前二性相資同成緣起不分前後之殊故成斯問也言六種者三道種性四聖種性五等覺性六妙覺性。

答彼經大都至不名種姓。

釋曰約三賢位次而分前後故不同瑜伽也。

瑜伽中久習至非初非中後。

釋曰觀其論意則依種起修修以成性爲一種因並皆無始故前云意處殊勝等若乃據位則性先習後也。

是故經說至義方備足。

釋曰此顯經論及覆相成始彰緣起之備具耳。

又經論說至義意融通。

釋曰此文約依起與功能以會經論談其種性在於位前並登賢之異也要由下出其相須之旨亦是下明其彰略也。

問又以何義至堪任位說耶。

釋曰此問因前瑜伽明其種性具二後至堪任位中卻分性習之二未見所以故此徵之。

答以論說至是第二住故。

釋曰言論說種性必具性習者明種性雙含然後展轉必至登賢何者謂依性起習習久成修修成涉位故至堪任若不下約凡賢楷定種性位故文雲中間修此串習行者更何位修也言何位者是其種性位修也言第二住者勝解行住也。

是故當知至以爲種性。

釋曰結成種性定至堪任以酬前問也。

問若要待習至論不說故。

釋曰躡前堪任串習方成故有斯問故就愚位開有無兩關而難也。

答此二旣至此亦不然。

釋曰約緣起相須雙拂前問故無習下拂前有關先無下拂前無關故云此亦不然。

以習成處至本有彼性。

釋曰依性起習已性成故云習成處定先有性愚位下斥愚者無習卽無性故後起下明有習卽有性故不成愚便顯諸乘之性若爾前就愚位之問於斯墮也。

問若爾是則至種性差別耶。

釋曰因前隨於諸乘串習成性故玆問也。

答卽由此義安立五性。

釋曰卽他成己諸性極成故次辧云。

何者謂修至菩薩種性。

釋曰權乘六度修至堪任其性方成故性離粗垢不能現起上煩惱纏就此成性也。

若習小乘至成聲聞性。

釋曰行著功成位登種性地也。

故智論云至有涅盤法。

釋曰引證種性位惟俱捨說位不同彼順解脫分者卻在資糧位中謂隨涅盤解脫故也與夫智論善戒之殊者但約初習修成之別亦不相違也。

獨覺準知至三乘種性。

釋曰獨覺者梵語辟支伽羅此云緣覺亦云獨覺有麟諭部行之異今旣例聲聞卽是部行稟教之類也由此下總結。

若於三行至不定種性。

釋曰三行者諦緣諸度也未至本位者堪任善根旣未臻行位則進退未云故屬不定性耳。

若於三行至無有種性。

釋曰旣無行解乃悠悠之徒斷善根之類也。

由此當知至皆就習說。

釋曰以上無性之無習驗彼有性之有習也。

問若愚位至何得爲有。

釋曰性習相從決不可以一有而一無也。

答有習非是至分位差別故。

釋曰答有下明性習有無謂有則齊有無則雙無以分位差別故者出其有無之相也。

云涅盤經至斷善根故。

釋曰斷善根者爲無行性旣無行性縱逢善友亦不發心。

一闡提輩至闡提性也。

釋曰三心旣發卽非闡提驗知闡提定無心也。

善男子以何至乃至廣說。

釋曰雙徵上二皆由行性有無使之然矣。

當知此中至不相由也。

釋曰當知下據位結三乘有無兼之五性言不相由者斥前愚位前後相由之難也。

二約終教至皆悉有性。

釋曰此教就眞如立種性者良以眞如不守自性隨緣動轉之處便爲物性故經云眞如一法界一泯未嘗存能隨染淨緣遂分十法界。

故智論云至自眞性故。

釋曰引證也於中白石下是能諭物之別性一切眾生下是所諭法眾生之本性也言黃白石者金銀之礦也一切妄識者本識之生滅也。

如經說言至皆有佛性。

釋曰如經者大涅盤也言悉皆有心者良以眾生包性徳而爲體攬智海以爲源是以凡有心者必當作佛故云定當得成阿耨多羅三藐三菩提以是義故我常宣說一切眾生皆有佛性。

問如有難至亦非當得。

釋曰有心相涉難也若諸下將眾生有心當得難佛有心亦然若言下將佛有心非得難眾生有心亦然。

答經中已至不同佛也。

釋曰此之料揀意謂佛心成道更不再成但論眾生有心使其修成焉得混佛而伸難歟。

問若並有至無性者耶。

釋曰躡前一心眾生皆有佛性而難五性之殊也。

答論自有釋至淸淨佛性故。

釋曰向說下難無性爲欲下答無性此明下徵所以爲欲下釋成正意以彼實有淸淨佛性者結答上文未乖有性也。

又佛性論至般涅盤耶。

釋曰此問但是躡前實有淸淨佛性而起若爾者牒前云何下難前可知。

答云若憎至離有離無故。

釋曰若曾下示謗法之過乃貶斥之談也禦物之意若依下顯了之說稱實同歸言離有離無者謂佛性中道體離過非相非生滅耳。

解云又此論至乃至廣說。

釋曰言三者失同外道等者謂彼外道計屬斷常有無之二若汝確執闡提無性卽同外道斷見之無若執餘眾生定有性卽同外道常見之有故次云此等過失由汝邪執無性義生也。

問前始教中至云何會通。

釋曰權實有無極相違故成斯問也。

答亦論自至故不相違。

釋曰何故下尙同前問一了下方是答辭言復有經說者深密等經備分五性第五決無佛性也有乖涅盤皆有故云二經自相違究其答意了則稱性故皆有心不了則燻成種性故或有或無。

解云若小乘至不了說也。

釋曰解論中不了之所以故形對小乘明其益物漸次言一人有性則屬於小許多人有性則當於權權故不了了則齊成豈有二經之相違耶。

問若依終教至亦有終盡。

釋曰躡前皆成佛道以疑生界盡期。

若如是者至卽無所化。

釋曰躡前問中終盡之辭便疑後佛無機故云卽無所化也。

所化無故至不應道理。

釋曰躡無所化疑之悲門旣乏大悲豈成佛道縱爾言成亦非其理也何以故佛心者大慈悲故。

又令諸佛至有斷盡故。

釋曰大聖因於眾生而起大悲因於大悲而成菩提今旣無生故利他之徳有其斷盡。

如其一切至永不成佛故。

釋曰牒前盡成結屬相違是故若言眾生畢竟無盡者則違一切眾生盡成之語若但眾生界無終盡者又永不成佛故。

又如一佛度至不應理故。

釋曰諸佛度生損與不損非理難也又如下總標度生若有下開有無兩關而難初難有損非理若無下難無損滅度非理。

依如是等至此義云何。

釋曰依如是等道理者指上六重難端是以論主欲遣斯過故立一無性有情長守生界未知此義還契教宗否故云此義云何。

答若謂眾生至非是正見。

釋曰答前初難生界有盡也良以眾生成佛性離有無若乃情生增減非爲正難故結云非正見也故圓覺云以輪回心而辧圓覺彼圓覺性卽同輪轉故非正見。

是故不增至乃至廣說。

釋曰證成非是正見何以增減卻屬大邪見耶良由此解不異斷常故云大邪見也。

設避此見至爲不增減者。

釋曰此下三科皆答損與不損非理難設避下縱寶性論立無性有情以離增減之見旣無增減卽遣有損無損非理之難。

彼終不能離至眾生界故。

釋曰彼終下奪破寶性據實返答何以故者徵其寶性權立之因以彼下釋成過失以彼不了眾生界故者正出稱實返答之義乃了則離見也。

是故經云至眾生界減。

釋曰引證返答準知。

文殊般若經至亦不增減。

釋曰答前後佛無化難也初舉一佛經時復有下例余佛經時說法下明諸佛以法度生然𨿽動經時劫說法度生令諸眾生皆入涅盤而眾生界未嘗增減何以故了眾生相卽寂滅相故也。

乃至十方至亦不增減。

釋曰上是舉一佛例多佛此是舉多佛例一切義不異前也。

何以故眾生至說眾生界。

釋曰此下三科答自語相違難也旣言眾生無有定實之相則盡與無盡體無有二何相違之有乎。

猶如虛空至令其得際。

釋曰約諭以明也虛空諭眾生勝神通者諭諸佛飛空空不可盡諭度盡眾生而眾生界莫減非以下遣離二相也。

當知此中至無不通也。

釋曰法合可知也。

又爲成諸佛至無性眾生者。

釋曰此下答前佛徳有盡難先縱寶性離過後奪返答云。

是卽令彼至利他功徳。

釋曰是卽者指上寶性立無性有情承受佛化資成佛徳𨿽權化之徳未圓眞實之徳耳故次顯云。

亦卽斷彼至證諸地故。

釋曰言以無菩薩證諸地故者出其無實徳之義也。

又化他中至二乘無漏故。

釋曰非謂獨無實徳抑亦據彼變化利他之徳尙不極成故云斷滅彼細何以故以無一人得小乘果故。

又今已後至同體大悲也。

釋曰若立無性有情要離增減者卽無證聖之機無機叩聖聖卽無譚同體大悲自玆而廢或曰上但問無生界則佛徳有盡今旣答斯難何以但廣破佛性權立無性有情耶答若無性有情才破實義方彰便見生界之無盡成彼佛徳之無窮也思之。

又若定意謂至定無性者。

釋曰又若下且按定權立無性後奪破云。

然彼後佛至有情得聖果故。

釋曰然彼下彈權立無功何者原其利他之爲他也令其造詣終趣菩提以此功燻莊嚴化主今旣生無勝進故利他之行全虧也。

但佛菩薩至得成佛耶。

釋曰𨿽雙修二行況悲行爲先豈有無益物究竟之心而成己之道果是爲不可也。

又本皆發至不應理故。

釋曰又本下約本願總標是故下約度生不盡而順釋若不下返質非理言弘願者四願之一耳。

是故𨿽欲至究竟了義也。

釋曰避失成非也謂𨿽防六失無性功翻落權乘卻爲不了故云還墮此宗然此問答旣返覆答亦盤回有不次者蓋隨義便故也。

問夫論種性至爲種性耶。

釋曰若云種性必藉燻修克彼眞如畢竟離相步焉得此宗以離相之眞爲種性之有。

答以眞如隨緣至得爲有種性。

釋曰良以眞如具有隨緣不變二義不變故體離起滅隨緣故內燻眾生爲還源之本故爲佛種。

梁攝論說至諸法爲體故。

釋曰攝論解性起信本覺與如來藏寶性眞如六根聚經畢竟法者皆是眞燻佛種之義故此教中就眞如譚於種性也或曰攝論解性前始教中亦攬此爲成聖之因豈不權實相混耶答前據無始種子此論本覺眞燻文同而義異也。

解云以眞如至以爲種性也。

釋曰處通十二情與非情今論種性故局有情揀退色境之處也其內六處以眞理爲體故雲約六處眾生數中取彼畢竟耳。

此與瑜伽所說至此之謂也。

釋曰此與下指濫爲彼瑜伽亦明六處殊勝等但彼下據教義揀可準知也。

寶性論中至名爲智慧。

釋曰寶性下定教以事下顯義佛性下證成言自性淸淨心名爲道諦者正是以眞如爲佛種性也何以故道是出世因故此是無作四諦之道也涅盤亦然爲第一義空是中道理名爲智慧是成佛種性何以故智慧有修發之相故卽同佛境界智也。

此等並就至說爲性種。

釋曰總結上義故理爲性種其義極成矣。

其習種亦從眞如所成。

釋曰明習種亦眞也良以非眞流之行無以證眞無有飾眞行不從眞起故此習種攬彼眞成。

故攝論云至法界所流等。

釋曰多聞燻習者具足三慧謂聞思修也此三慧由眞燻有力方發慈行故云淸淨法界所流等首楞嚴雲從聞慧修入三摩地依而證入也。

又起信論至一眞如也。

釋曰眞如體相二大爲內燻因者謂如來藏無漏性徳眾生本具故得內燻眞如用大爲外燻緣者謂諸佛菩薩善知識等師教之緣亦不離眞故得外燻也此之三大旣燻染識心故云以與無明染法合故言無明盡時謂覺心初起心無初相已遠離微細念故心卽常住名究竟覺故云冥合不二惟一眞如也亦始覺合本覺無復始本之異惟一究竟覺也以習種性義寬通故作此釋無謂初心卽成究竟。

三約頓教至由無二相故。

釋曰此教惟明絕待幽靈眾生諸佛同一本際本是離言寧分性習之別也一切下出所以。

是故諸法至約三乘說竟。

釋曰云何下徵文殊師利下答準前可解上來下通結始終與頓教並屬三乘耳。

第三約一乘至攝方便故。

釋曰前之四教阿含施設𨿽異若究終歸畢竟融通性海故云攝前諸教並皆具足主伴言具主伴者謂一乘同教也若是三乘之同猶未明主伴。

二據別教至已成就訖。

釋曰二據下略標難思因果下廣示其相言因果無二者謂因門攝法與果門攝法無餘具有四句通依及正下明三乘世間融通言收下彰緣起十對此等法門法爾圓具故云本來滿足已成就說也。

故大經云至等此之謂也。

釋曰證成種性與法界而融同指虛空而顯相也。

若隨門顯現至余可準知。

釋曰若隨門顯現者明大緣起因果圓融行布無礙行布故五位不亂圓融故位位內修六決定所言六者一約行體決定堅固二望所證決定須證三定能斷惑四決能信不疑五決能度生六定成佛果此六行相前五自分後一勝進五中前四自利後一利他四中前三明行體周圓後一行徳具備二中初一明行自體後一顯行離過是故自體離過攝徳爲因二利行圓成就佛果故云亦卽此法名爲果相。

問云何種性至差別不同耶。

釋曰意謂成佛須同何故有玆別異。

答此亦有至得法分齊。

釋曰標章總答法隨機異也。

初義者由此至義不相違。

釋曰義依法現機藉義成故此五門稱根差別此中緣起亦法界大緣耳。

何者爲五至如圓教說。

釋曰徵而釋之也言隨執非有者謂隨小乘之部執佛性皆無如小乘說者指教下四皆然隨事虧盈者三無二有故隨理徧情者齊成佛道故也。

義𨿽有五至隱顯齊致也。

釋曰義𨿽有五者分相也然種性圓通者該攝也是以分相則前四爲方便後一爲眞實該攝則法本融通本末交徹耳。

二明得法至余可準知。

釋曰法𨿽平等得之由人故分分齊也五教皆上句明得法下句指教言一切皆有惟除艸木者謂此教中明五性眾生悉皆成佛故上云一切眾生有涅盤性旣論燻修種性故揀去無情若云色性卽智性故說無情成佛者斯乃以緣就性融卽之譚非此所要覺者須知勿亂分齊也。

華嚴一乘分齊章義苑疏卷第四

華嚴一乘分齊章義苑疏卷第五

霅溪普靜沙門道亭述

第三行位差別至三明行相。

釋曰聖人之大寶曰位若無此位行無由成故此次前種性修習之後也言差別者約總則五教差別約別則當教差別以諸位不同故於諸下開章總示。

初者依小乘至廣如小乘說。

釋曰言初者牒位相也有四下列位方便有七種謂總想念別想念五停心並暖頂忍世第一亦分遠近之異見則須陀洹道修謂二果向已去及究竟乃羅漢功圓十二住者卽合四果等共成十二住十二住者一聲聞自種性住二入正未越次取證方便住三越次取證住四得不壞淨味聖戒轉上漏盡住五依增上戒增上意學出生住六七八得眞諦智增上慧學住九觀察生無相三昧住十究竟無相住十一解脫學相住十二一切種阿羅漢住十一地者一五趣雜居地此卽欲界二初禪生喜樂地三二禪定生喜樂地四三禪離喜妙樂地五四禪捨念淨地上四卽色界六空處地七識處地八無所有處地九非非想處地此卽無色界更加未至定地與滅受想地也廣如下指說處則毗曇等論也。

二不退者至彼諸論說。

釋曰謂諦緣伏斷或定或慧種種現相等。

問何故小乘至不待說也。

釋曰原其分教蓋爲混濫故指陳聖意且小乘異大居然不同更何分訓故此略明。

若依初教至故不在後也。

釋曰言施設回心教者謂轉彼小心令希大果故明位相多分影同令其欣趣有不同者貴圖勝進故也於中亦但下影同又亦說下勝進又彼下出勝進所以干慧等十地義見古今立教中言又彼佛果不在十地外者釋其乾慧等十佛地之意所以其佛不超地中蓋爲引小故云以引彼故方便同彼何以故以二乘人下釋是故二乘證聖旣卽現身故佛果不超地外方爲引攝耳。

又此位相至彼毗曇等耶。

釋曰瑜伽等據三乘而說毗曇約愚法而明未窮此理故此而問。

答不同相至聲聞乘也。

釋曰有二義意下示義正答初一隨根後一引攝故此旣下進退揩定且退非愚法聲聞進非大心之士定屬權乘分位故云卽知等也。

二爲直進人至前四方便故。

釋曰不涉小乘而來故云直進言十地差別者謂歡喜地等又以十地通前以爲十二住義者瑜伽云一種性住謂彼菩薩性自仁賢性自成就菩薩功徳任持一切佛法種子二勝解行住謂從初發心乃至未得淸淨意樂所有一切菩薩行是三極喜住四增上戒五增上心六七八三名增上慧分成三種謂六覺分相應增上慧住七諸諦相應增上慧住八緣起流轉止息相應增上慧住九無相有功用十無相無功用十一無礙解十二最上菩薩住十三最上如來住言十二住就菩薩說加後如來爲十三住第二卽是三賢第三已去如次十地也何以故者徵其十二住之由爲影似小乘故者釋良以小乘亦有十二住故此旣引攝故影似彼又彼地前下總將資加二位影同方便四位。

是故梁攝至見等同前。

釋曰如須陀洹下以菩薩四十心影彼道前四方便證成前義又亦下通將大乘五位影彼小乘五位何以故欲回彼心故作如是說。

問何故此教至小乘等耶。

釋曰名數相影有不同者故云多分謂總同而別異也。

答爲隨方便至彼不名引故。

釋曰爲隨下總答若全下出同異之相引攝之意也。

問若引二乘至假似彼小耶。

釋曰印小疑大義極相違蓋由相混大小寧殊。

答有二意至此爲始教也。

釋曰一以下義含與奪與故機淺似彼奪故而義理仍別所以別者謂造修伏斷顯理皆殊也。

卽如何義至得般涅盤。

釋曰瑜伽此云相應心境解行因果悉相應故補特伽羅此云數取趣數數取於余趣故言云何已成就者問其進修之人也謂諸下約三品成就以答言下品者是七方便人故有猶往惡趣之說未能證入等中品者初登見道加行不退卽能證入猶未究竟故不般涅盤上品者修道已上終至無學非惟證果亦般涅盤耳涅盤此云圓寂。

如說聲聞至三種成就。

釋曰影似正立言亦者對彼之辭也。

故彼論云至上品成就。

釋曰言勝解行地名下品者卽是三賢十二住中當第二勝解行住此教所譚賢位有退故次云猶往惡趣住淨勝意樂地名中品者卽從初見道至於遠行地終住墮決定究竟地名上品成就者八地至畢竟位也其行不退故云決定也。

若菩薩住至可準而知。

釋曰賢位加行但能伏惑未登見道猶有退期此盡下約三無數劫以配三品成就如是下例余分品故云上意也。

二不退者至三乘人也。

釋曰聲聞至苦忍者謂見道位中苦諦之下忍智起時卽證生空更不退轉緣覺至世第一法者爲根稍利故方便終心卽便不退菩薩至十回向者謂加行智智起勇猛趣求卽無有退也當知下通妨謂有妨云二乘菩薩歷然不同何以皆就一處而論不退耶此通云當知等也。

亦可菩薩至劫如是等也。

釋曰前據佛性上賢不退此約瑜伽三賢皆退何以爾者謂前約勝行此論見眞故各成不退之義耳。

三明位中至名勝解行住。

釋曰勝解行住菩薩者正明三賢造修之行相也言轉者從種性轉入此中也何行何相者問或時下示相總名順決擇分善具足聰慧於其諸法能受能持者謂四尋思觀尋思名義自性差別假有實無也於其義理堪能悟入者謂如實徧知名等四離識及識非有名如實智故也或於下順解脫分善也故惟識云所修勝行其相云何略有二種謂福及智又云且依六種波羅蜜多通相皆二大乘法師解云並名爲福皆名爲智與智俱行助成智業皆名爲智與福俱行助成福業並名爲福此依助伴通相出體旣以六波羅蜜而爲其體故此中亦不出六度之相也或於一時不能如是非定也或於一時具足憶念而定也或於一時成於妄類下非施也如實引發下而施也或時虛棄下非智而智也或於一時於大下精進非精進也由內意樂下智慧也或於一時聞說下忍辱非忍辱也亦是五怖畏故如是等類者通結菩薩六波羅蜜之相皆有進退之相者惟識云此位未證惟識眞如依勝解力修諸勝行止觀力微故也。

解云此是至皆如彼說。

釋曰指中間而例初後也如上行相望前則勝望後則劣何以故比證不同故。

若依終教至見修等名說。

釋曰此教熟故不影似小乘但直明菩薩十地之差故不分便見修之異耳。

又於地前至未得不退故。

釋曰又於下分行位之別三賢名位鄰極亞聖故十信名行不入位者有四義故一進退不定故二雜修十心無定階降故三未隨法界修行廣大行故四未得法身顯佛種性故問始教劣十信尙得名位此教漸勝翻名行耶答前教權影彼小故得稱位此教稱實要分行位之殊故但屬行也。

本業經云至廣如彼說。

釋曰未上下先定其非位何以故但十心雜修故也又云下正明信相言始從凡夫地者悠悠中也值佛菩薩發菩提心者方名十信觀行菩薩是人下示其行相言信想者謂希欲觀想言未有其所證故次云亦名假名等也謂信進等者更等取念心慧心定心施心戒心護心願心回向心是爲菩薩能少分化眾生已超過二乘一切善地一切諸佛菩薩長養十心爲聖胎此之十心是習種性中爲十住因開因異果故加此十耳。

又仁王經至及凡地耶。

釋曰仁王云習忍者彼經說從習忍至金剛頂皆爲十三法師依持建立經文牒釋繁廣此忍之相卽發無上菩提心常修三界一切念念皆不淨故得不淨忍觀門住在佛家修六和敬故無有退今此忍前行十善者正當十信未獲所證故有退謂值勝緣則進值劣緣則退故諭隨風東西耳在此下定其未入僧祗入十住位下克不退位同初習忍準知。

設本業經至得不退也。

釋曰設本下縱難釋通也謂有難云本業經中第六正心住猶有退轉何以上云故十住初卽不退墮此是據經縱難起信下約論釋通云爲慢緩者策勵其心故故示現退也若乃克實則初住卽便不退。

其行相者至廣如彼說。

釋曰此是解行發心之行相也於初位中破無明分證法性故云少分得見法身能於十方八相成道顯其化用由體而興又以願力受身者謂三心大願顯現勝身故不同凡愚隨業系縛受種種身又位三昧亦得少分見於報身佛者言其未得自在也是故定善則睹勝相散心祇見應軀故不同地上長居受用每覿報身耳其所修下順性行檀可知。

又梁攝論至倍前準知。

釋曰十解名聖人菩薩者謂十住以解爲體聖者正也冥同正理故又無漏正法得之於心故名聖也由是證知此位菩薩分有所證驗彼十信名凡定當觀行耳。

是故當知至差別顯矣。

釋曰將此中教之地前校初教之地前優劣天隔也。

問此教豈至不假似彼也。

釋曰初問二答答中所引二乘亦是純熟等者謂定性二乘無性闡提悉皆成佛旣皆成佛故不分品位各令證也故不似彼。

若依頓教至卽是顚倒故。

釋曰若依下約教遣拂以離相故者出所以一念下示證入若見下斥情見決不可以立位也。

若寄言顯至如是等也。

釋曰若寄言顯者謂寄托無次第之言顯彼離相絕階差之教故引楞伽云初地卽八地此語略而未周故彼經第四長行雲大慧於第一義無次第相續說無所有妄想寂滅法頌中有七偈後二偈明不立地云十地則爲初初則爲八地第九則爲七七亦復爲八第二爲第三第四爲第五第五爲第六無所有何次解云初之七句約義配同最後一句據理都泯十地則爲初者同證如矣初則爲八地者初地不爲煩惱所動同不動矣第九爲第七者第九同第七無生忍矣七亦復爲八者純無相觀與八同矣第二爲第三者同信忍矣第四爲第五者同順忍矣第五爲第六者第五地中獲三慧光第六地中得勝般若同慧義矣無所有何次者頌上經文於第一義無次第相續等今此文中上句略舉約義同中一句之要下句則據理都泯莫見寄言便認有位思益文顯易了。

若依圓教至此方便故。

釋曰初依教開義一攝下列而釋之謂前之四教所明行位或大或小或漸或頓並是隨機阿含施設皆爲此教之前相故此中同時該攝耳。

二據別教至故圓融故。

釋曰初約教標位謂始下正名行布圓融行布故六位不同言六位者若前開十信後合等覺若後開等覺前合十信皆六位也圓融故隨得一位得一切位何以故者徵圓融之相申以下就義釋通每一故字卽爲一義初六相義二主伴是十玄義三相卽約體四相入約用五圓融約法界總以融通故諸位歷歷而相收也。

經云在於至是此義也。

釋曰據經示義初據經是故下示義又以下明因果交徹於一一位上者彰其融通自在是故以因取則皆因故卽是菩薩以果取則皆果故卽是佛純雜無礙隱顯齊成耳。

二約報明位至性起品說。

釋曰對昔因而顯現事故雲約報明位相但有下別列而釋相謂無盡法門約法成金剛種舉諭如性起品說者彼云如人食少金剛終竟不銷不與肉身同住要穿肉身至金剛際如來圓滿無盡法門亦復如是若有見聞不與煩惱同住要穿妄法至無爲際等此卽見聞位也。

二成解行位至亦是此義也。

釋曰成解行位者由昔因種勝故今生造解成行也謂兜率下指人以示相從惡道出者謂此天子當時聞法由戒緩故墮阿鼻獄因乘急故從惡道出生兜率天天鼓發聲卽便懺悔頓超十地故云卽得離垢三昧等此卽地中之正受耳小相品說者同唐經隨好說也又如善財始從十信等者卽寄位修行相也一生一身下謂因位窮終最後之善友故淸涼云入普賢之玄門曾無別體。

三證果海位至說當見我也。

釋曰證入生也謂如下約人示相則是善財攝徳成因之友旣攝前差則之徳以成一因便表果居後位故云我當來成正覺耳當知下約義以釋準前可知𨿽後位屬其果海爲對因位以明故並皆報位攝也。

三約行明位至世界海等。

釋曰正明勝相顯其智用也謂自分則據其當位勝進則趣後髙深此門下指人位其身等者謂依正並顯言依報則世界性上顯相彌多論正報則位顯輪王福分不少皆表其勝也得普見者彰其智用窮於無盡耳。

若三乘肉眼至皆亦如是。

釋曰舉劣顯勝也若三乘下舉劣又彼下顯勝言肉眼惟見三千世界內事者謂三乘宗中所論肉眼但見障內色故故古徳云肉眼礙非通若見下返質言又彼能於一念中等者謂示智用難思攝機成大益故故皆至離垢定前耳一念旣然余念皆爾故云念念斯乃益物無窮方見普賢之行。

其福分至因門示故。

釋曰前智皆福二足齊彰是以定爲福體故眾徳咸成言感一錠光玻璃者謂此菩薩福智旣備故一卽具多若彼玻璃明鑑遠近齊照故還源中有錠光玻璃顯現等事也當知下克位以約因門示故者揀彼果海位是不可說示耳。

若約信滿至乃至廣說。

釋曰若約信滿得位已去者謂行成入位也所起行用皆徧法界者謂顯一證一切證故行用無方如經下示福分又云下明體用謂不離是其體能現等是其用又於下現微細八相等事已見上文並可思之。

是故當知至如是說也。

釋曰畢竟而揀也言是故當知者指上一乘行位與彼三乘者對權揀顯也何以故者徵其不同以三乘下釋成迥異則隨機攝化安立教相有此差別若乃究其實證惟在一乘圓融具徳故淸涼云前四教因中則有至果全無此義學人不可不思。

問前終教至與此何別。

釋曰用同一位而起故躡終以難圓請試陳之。

答彼於此位至該六位故。

釋曰答其位同而用別是故終教𨿽不退位中以三昧定冥同眞際依證起用八相示成由分顯故於後諸位未得自在言以未得故者謂與之則當位當教分用奪之則阿含施設故云未得但是暫化耳此則不爾下明其圓教一證一切證故同時起皆以得故者言其實證初心正覺是實行歟一捨多徳該六位焉。

問義旣不同至起此用耶。

釋曰躡上終圓之異還疑信成就發心位中同時用起。

答爲欲方便至先作此說。

釋曰良以一乘之道髙不可仰深不可窺故寄彼乘同位發用令其信伏后趣上乘故作是說。

問旣一位至後諸位耶。

釋曰牒上圓融疑後行布故云何須更說。

答說後諸位至初後亦爾。

釋曰行布是教相施設圓融是理性徳用謂行布不礙圓融故上一位中有一切位圓融不礙行布故說後諸位卽是初中之一切也如初下以初例後也意謂初旣具後後亦具初前後相收方顯融通位相矣。

問若初卽具後至不得初耶。

釋曰若初下印初具後亦可下難後具初旣不下例難初後得則初後皆得不得則後初皆不得何以故初後不相離故。

答實爾但以至而不得初也。

釋曰初印許問辭故雲實爾但以下答初具後是故下答後具初也。

問若爾云何至階降次第。

釋曰由上前後互具則降次難分故有斯問。

答以此經至不相違也。

釋曰初總標一約下別列但以下雙融無礙言安立諸位者據其因門緣起說故不同諸教權設安立耳一約相就門者謂約其差別義相就彼教門不乖諸說故云寄同三乘等二約體就法者謂約其實體就於本法實徳圓彰故云前後相入是別教也此猶分相但以下顯其該攝融通準知。

問若爾是初至滿心等耶。

釋曰躡前具後難初信心意謂若初具後應是初心何故第十滿心方論具後。

答若自別教至但是行故。

釋曰約本乘寄位以答是以本乘則初心正覺念念皆成寄位則十信道圓行成入位𨿽寄彼位成乃頓成故云一時得此一切諸位旣同彼位故約滿心方得位名。

問若爾應言至何名信滿。

釋曰躡前得入位處名佛之義。

答由信成至余義準之。

釋曰𨿽登初位功由行成故約功能但名信滿。

第四修行時分至三僧祇劫。

釋曰上來功成歷位且位必涉時故此次之若依下約教辧三根中下有遲速上根惟三祇言謂於一生種解脫分者小乘資糧時也解脫卽涅盤分卽是其因此時種因故也隨順決擇分者加行之時也決擇卽見道之智分亦因也此時加功用行隨順趣入故也第三漏盡得果者謂無學究竟之時也此是其疾若有遲延者經六十小劫中根獨覺根利時迪故涉四生百劫上根之佛劫滿僧祇方顯殊勝耳。

此中劫數至三阿僧祇也。

釋曰示上劫之數量言此中劫數取水火等一劫爲一數者謂轆轤小劫八十增減壞劫之中前十九劫壞有情後一劫壞器界故劫章云十九從多壞有情二十一劫惟論器爾時大地並炎耀三千世界猛火聚此中本數則是八十增減之終有水火災然後十十倍增至千六十爲一僧祇餘二例此故云依此以數三阿僧祇。

問何故下根至乃多時耶。

釋曰下局三生上經無量此極相違故成此門。

答能於多時至是故多也。

釋曰根勝時延方顯難行之行耳。

又依婆沙至餘如彼說。

釋曰先標二釋釋中謂戒定慧等者更等解脫知見卽見五分法身欲證此身須經時劫故列四時阿僧祇此云無量劫波云時分言有漏四波羅蜜者謂漏是失漏也不足之義四波羅蜜卽六度前四也顯此教劣故不能六度齊修二於百劫修相好業者此教偏修福分也三出家苦修禪定者六度後一亦智分偏修余可準知。

若依始教至經三僧祇。

釋曰明時定𨿽三祇同小而數量乃延促不同故示之云。

但此劫數至三阿僧祇。

釋曰初揀二徵此取下示相言此取水火等大劫者更等於風三災重復而論故言大也故劫章云先生後捨故應知日月歲年小劫收增減二四六中攝方名大劫將爲量水火風災漸次行七火災後一水災七水災後一風災初二靜慮風飄訖風火能壞第三禪第四靜慮無能壞水火風災以爲數數不能及僧祇量卽此大劫三無數菩薩將登正覺時以百千水火劫爲本數展轉倍倍增起至於無數文中顯然可知矣。

仍此教中就至阿耨菩提心。

釋曰約佛明劫以顯遇聖進修之時不局水火之數也。

又依本業經至一劫卽成佛也。

釋曰百劫修相好業者云同小乘福智偏修故故云但是變化又以一偈者偈雲天地此界多聞室梵宮天處十方無丈夫牛王大沙門尋地山林偏無等精勤說此一偈故超慈氏九劫以先成。

問三無數劫至就化身說耶。

釋曰身違實行得不疑乎故伸玆問。

答由此始教至作是說也。

釋曰三祇練行乃就化身者有四所以每一故字是一所以。

若依終教至不約化說。

釋曰標儀指實感報湛然不同權宗約化相說。

故法華云至阿僧祇劫。

釋曰證成實義故時劫難量義含不定耳。

又經云我於至分別故也。

釋曰顯權方便故托授記今此不然故上云經於無量劫耳。

又亦無百劫至仍是化也。

釋曰揀其權小也初揀二徵三釋釋中以小下明小乘行偏始教下引攝影似示化可知。

此終教中至無別修也。

釋曰定爲福體觀爲慧基依體發用定觀雙行因成果滿兩足齊圓故不假更修相好耳。

二不定修至不可計數。

釋曰不定僧祇有二義者初義謂界類不同時劫亦別故不止於三也二據佛徳無邊時亦無限若言三祇蓋應權該化者也。

解云此中至定不定耶。

釋曰躡權難實窮不定所以也。

答前教生至故作此說也。

釋曰前教機生故限三祇而安心趣向此教根熟故示不定而勝進一乘是知聖人巧便也如此。

若依頓教至余可準思。

釋曰時無別體依法而立此教法旣離相故無別時分初正明一念者下釋相。

若依圓教至余準而思之。

釋曰初標二徵三釋謂諸劫相入等者卽大劫與小劫相入長劫與短劫相卽體用無礙念念圓融重重涉入如帝网珠以此之時徧彼之處故云該通耳仍各下示其行布歷歷之相也。

第五修行所依身者。

釋曰標章也然則上文𨿽論行位履踐時宜究其所依豈離身器故此次之。

若依小乘至是實非化。

釋曰分段者謂分限形段未能兼亡此教從因至於果滿皆此身故縱其化主亦是此身何以故依煩惱種而現故。

若依始教至是化非實也。

釋曰此教聲聞𨿽希心廓落畱意大乘但以煩惱未除故受身粗顯故亦說分段如來隨機影似同受此身而非實報。

若依直進至上有變易。

釋曰不經小聖徑發大心故云直進言寄位等者謂七地已前皆屬有爲功用修習據此爲粗故言分段八地已去無爲法爾功用沈蹤據此爲細故言變易因移果易故言變易亦變粗爲細易短爲長故。

二就實報至者是此義也。

釋曰初據惑正立二旣有下約惑質定三故十下引經證成旣言中陰豈非分段之身乎。

問八地已去至分段之身耶。

釋曰前實報論其分段通貫十地故約八地以上菩薩永伏煩惱現行與羅漢而無殊應當變易焉得更受分段之軀。

答若是凡夫至用以受生。

釋曰種子現行揀異凡聖受身故無違伏惑耳。

故雜集論至畱彼種子。

釋曰皆以隨眠力故者種子也經生相續者分段生死也又梁攝下雙揀凡小可知。

解云聖人至身通諸位也。

釋曰解云下約其雙揀凡小定其受身若言下牒難返質畱惑爲何彼旣下挾彼順此卻成正義若約下縱其回心受身變易自屬所知亦非煩惱種子。

問若爾何故至受變易身。

釋曰躡上八地已上亦依煩惱種子受分段身此與仁王聖教八地已上義極相違故玆問也。

答此等爲欲至略辧十門。

釋曰總答標章也。

一說羅漢至約小乘教說。

釋曰一說下明因果同成位無差別何以故此教所談於佛現老比丘相故如律下示出處度五人者謂始於鹿苑先度陳如等﹝云云﹞卽云通別者六者皆比丘故又同坐等者同踞解脫牀故當知下結教。

二亦於佛地至分大小也。

釋曰初分大小如對下引文釋成此中下約惑引攝言得菩提時頓斷煩惱及所知者謂從初畱惑終至果滿其所知障最障菩提大智故於地地中分分而斷直至菩提方究竟盡故比云頓也惑滅果成故云頓成羅漢及如來故或曰二障雙斷應獨成佛何言羅漢此中下約惑示引攝之意云。

三第十地至回二乘教說。

釋曰初分大小如涅盤下指所說卽四依品也此寄下示其所以令其因位生不及之心欣趣大果故也兼取上門皆屬引攝。

四七地已還至及變易身。

釋曰初分大小如仁王下引經示相初示小相八地下示大相言遠行菩薩者卽第七地從初地住心遠行至此功用邊際故伏三界習者謂煩惱習漏現行永滅因亡果喪約此以同羅漢地權教大乘悲增者畱惑祇至此地故分段身但齊於此便亡因果耳此寄下約位功用無功用而斷大小也此約下依教顯寄對據二障論二身也。

五初二三地至出一乘法故。

釋曰該羅眾行顯位階差初三地寄同人天四五地寄同聲聞六地寄同緣覺七地已去寄同三乘菩薩旣云已去該後諸地蓋就彼權乘通相寄對說故爾也此知下指經料揀。

六世間二乘至分相而說。

釋曰此章寄對大同前又但於八地已去約無功用道寄同一乘顯前七地皆屬有爲功用未得自在例皆三乘也如梁攝下指文示相。

七於初地至比證分齊說。

釋曰約其證入超凡越小謂初地之人眞俗雙證故不同世間修禪伏惑亦不同二乘三昧偏折故如地論下指文揀顯旣言比證定知惟地上有證二乘之徒皆比觀也。

八地前三賢至退不退說。

釋曰實教三賢圓斷惑染不同二乘偏眞趣寂故云已過如起信論者指彼文明三賢之相也又仁王下卻屬十信之人故彼文云善男子初發信想恆河沙眾生修行伏忍於三寶中生習種性十心謂信心精進心念心等是爲菩薩能少分化眾生已超過二乘一切善地淸涼釋云此之十心是習種性中爲十住因開因異果故加此十知直達妄故過二乘此約終教退不退說者謂起信約不退超二乘仁王據退超過也。

九信滿心至約一乘說。

釋曰謂圓教十信功成頓該佛地迥異三乘故云卽過一切等如賢首品者謂談徳業該收因果交徹故結云此約一乘說耳。

十初在凡夫至及三乘說。

釋曰初發大菩提心遂卽悲智雙運已超小聖如智論說下指說處卽是沙彌與羅漢同道而行沙彌忽發大心羅漢知其殊勝遂推讓在前此通一乘及三乘者此二皆越小聖故也。

由有如是至準此而知。

釋曰結上十門例餘一切故云諸說等也此等寄對𨿽答受身之問其間亦有位超小聖而依止身同如本業七地受分段身等準知。

若依終教至下斷惑中說。

釋曰地前畱惑受身者謂其賢位願智劣故假惑受生資其智願若至初地大悲攝化自在無方不假更畱惑種卽受變易亦不分彼分別俱生者謂妄惑無體焉可指陳粗細品類故起信束六染爲二礙等若爾何故次云於所知障中又斷一分等斯乃以通規而格其無斷而斷也此之粗品正便卽是無明耳故深密以無明爲粗重故。

問若於地上至同事攝生。

釋曰菩薩受生益物蓋由煩惱惑種資持旣言初地永斷故今難云云何大悲同事攝生則全乖四攝也。

答若於地前至自在同生。

釋曰菩薩修因務於兼濟若或教權位下願智未充要資惑種今此希奇無方設化不復更存耳。

問如說八地至此義云何。

釋曰權教菩薩初地已去悲智不同悲者畱惑潤生受分段身智者伏斷進求受變易身若至八地悲智無殊故今但云如說八地已還也彼旣偏增與今何異故云此義云何。

答如此所說至何名增上。

釋曰約實彈偏故曰良恐未然何者下徵釋偏失先釋悲增之失失於愛見縱悲下先縱悲智雙運次奪云尙不名增上何況劣慧所資乎若智增下釋智增之失失於沈空合有縱奪之破文略例前故也。

以諸菩薩至有增減耶。

釋曰以諸下明無住大行如車下約諭顯雙修言菩薩從初等者謂始自發菩提心卽悲智雙運由是有悲故異小乘之滯寂有智故異凡夫之漂流不同斯二故行成無住耳。

當知由此至互增上也。

釋曰約教定二死言始終粗細異故有二生死者謂但約煩惱之粗受其分段所知之細受其變易非於悲智之互增矣若爾非惟實教雙修抑亦權宗亦不可偏上也。

若言彼智至無差別也。

釋曰牒救縱奪謂此救云向彈不可論其悲智增上且智增菩薩有小乘習怖畏舊習以智永伏故說增上有何過耶若於下約地前此觀劣行以縱之初地已上下約證智勝行以奪之與夫彈偏義成一揆皆地上故故起信下惟證實教可知。

又此教中至亦如下指。

釋曰言亦如下指者寄惑顯位第八門中明也故彼文云以四障習寄顯地上四位四定四徳四報等﹝云云﹞。

若依頓教至室利分說。

釋曰位旣不立身又不存意惟靈寂耳。

若依圓教至於因位故也。

釋曰此教所談不分變易分段身相者謂博地圓機頓除障染圓造難思惑無漸破之殊身無粗細之異故善財一生窮因究果也。

問何故此中至余準而知之。

釋曰初問二答答中指世界性等微細身相類同變易何故惟論分段但以下克教示迷悟迷則一迷一切迷故總就過患以爲一際悟則一悟一切悟故信滿頓翻彼際。

華嚴一乘分齊章義苑疏卷第五

華嚴一乘分齊章義苑疏卷第六

霅溪普靜沙門道亭述

第六斷惑分齊至寄惑顯位相。

釋曰所論斷惑分齊者謂依覺故迷依迷雲悟旣惑分粗細故智有優微隨教之異也若依下分章初是約人實斷二卽別位淺深。

初義者若依至煩惱所知。

釋曰良由此教談其顯了三乘故具足三乘惑相回心直進之殊也障下指惑體𨿽品品斷除要卽惟二也。

先辧二乘斷至十戒禁取。

釋曰初中者指其名數分別俱生者分其粗細通有十種言一貪者三界愛爲體生眾苦爲業生眾苦者謂愛力五取蘊生故二瞋者於諸有情苦及苦具心憎恚爲體不安隱住惡行所依爲業不安隱住者謂心懷憎恚多住苦故三無明者謂三界無智爲體於諸法中邪決定疑雜染生起所依爲業謂由愚癡起諸煩惱四慢者依止薩迦耶見心髙舉爲體不敬苦生所依爲業不敬者謂於師長及徳所而生慢傲苦生者謂生後有故五疑者於諸諦理猶豫爲體善品不生者止爲業於諦理猶豫者亦攝於寶善品不生者謂由不決不造修故六身見者於五取蘊等隨觀執我及我所諸忍欲覺觀見爲體一切見趣所依爲業七邊見者於五取蘊等隨觀執若常若斷諸忍欲覺觀見爲體障處中行出離爲業處中行者謂離斷常緣起正智八邪見者謗因謗果謗作用或懷實事或邪分別諸忍欲覺觀見爲體斷善根爲業及不善根堅固所依爲業九見取者謂於諸見及見所依五取蘊等隨觀執爲最爲勝爲上爲妙諸忍欲覺觀見爲體執不正見所依爲業十戒禁取者於諸戒禁及戒禁所依五取蘊等隨觀執爲淸淨爲解脫爲出離諸忍欲覺觀見爲體勞而無果所依爲業戒禁者謂惡見爲先勞而無果者由此不能得出離故。

於中四種至六通二種。

釋曰分別粗而顯現俱生細以難知是故與身俱生與心同事於十使中此四惟粗惟局分別餘六粗細兩兼故通二種。

五識得起至分別起也。

釋曰此下揀諸識具惑使之分齊言初三者貪瞋無明也此三是不善性故五識有之由下出分別之所以邪師等三因者更等邪師邪教邪思惟旣因三引故屬分別。

意識具十種四分別六通二。

釋曰意識起過彌廣仍資余識故玆通具。

末那惟四至是故惟四。

釋曰初句正明次句揀除以瞋下出所以末那者此云貪污意卽第七識此識旣但有覆故無於瞋又以下出除邊見之所以言一類相續緣第八識者應有難云旣有我見執緣賴耶須有我所之邊見故今通云剎那剎那執我無暇邊邪故無邊見也又以後三下揀餘四使藉三因生者定屬分別此識無彼者惟是俱生故不起分別也又有難云旣屬俱生前五識亦有俱生與此何別故今揀云又由恆相續緣故非第六所引等。

其第八識至無記性故。

釋曰八識白淨無垢無有惑使故總不起惟是異熟者但惟總報之主耳。

此分別俱生至百二十八也。

釋曰約界地定其品數以通迷四諦故異小乘初明分別次明俱生通前下總合品數並可知。

問何故前愚法至通一切境也。

釋曰通局之問初問二答問中由小乘俱捨頌云苦下具一切集滅除三見道除於二見上界不行恚故今難云十使不通迷四諦也此卽以局而難通也答中二義初約惑廣二據惟心境由心變故通迷也意揀小乘心外有境也。

第二斷惑至得不還果。

釋曰斷惑得果者謂除惑品之多少獲證入之階差先斷分別入眞見道三類不同第一類者於初果向後一剎那間頓斷三界迷諦分別一百十二品卽證初果第二倍離欲者此從外道中來於外道中曾以六行事觀伏欲界修惑九品中前六品然後回心歸佛發生空慧入眞見道斷除分別並斷先伏六品修惑卽證二果故云兼斷倍離欲得一來果言倍離下釋相更明則兩事雙除故曰倍也第三已離欲者此類亦從人天外道中來但是於彼道中曾以六行事觀齊伏欲界修惑九品然後回心歸佛修我空觀入眞見道斷除分別並斷所伏九品修惑卽證三果故曰不還由不還故云已離欲也。

如瑜伽說至證三果故。

釋曰上文三類小乘入證本出瑜伽故引此三爲證也。

次斷俱生至阿羅漢果。

釋曰其七識俱生最後地方斷故今云第六識俱生九地九品謂三界九地每地九品共有八十一品又進修道人者將此帖前見道第一類人說之則前見此修正當漸出離者餘如常說。

二頓出離者至更無餘果。

釋曰不備歷階漸故云頓也謂此一類人由根勝故將三界八十一品修惑束成三九才斷欲界一品將色界一品無色界一品一時齊斷故云頓斷三界然後卻斷第二品第三品等故云漸除九品此之二三等亦三界同斷但於初果身中修此斷證直造無學不更經二三故云更無餘果。

何者以彼至云漸除也。

釋曰徵釋頓漸也言豎論者不乖次第九品之除。

若爾何故至經等如彼說。

釋曰若爾下問以於下答故對法下證成言若爾者牒前頓出離難其漸除以於三界法不能頓緣者正答所問意顯根劣固守漸次旣不頓緣焉能頓斷對法文顯言依止未至定者謂欲界未至色界根本故也。

其末那煩惱至而斷故也。

釋曰七識恆行故煩惱細從其頓出離人智行殊勝亦不能頓緣故於第九地中與其修惑一處齊斷故瑜伽下證成非如下揀顯準知。

問何故前愚至此中有耶。

釋曰愚法聲聞但分界別斷無此頓超故躡而難之。

答爲顯前劣至斷煩惱障。

釋曰初勝智引攝轉彼小心二例況末那顯教狹劣此謂下結分齊。

其所知障至非擇滅也。

釋曰此所知障但能障定故入無餘時須斷又滅其智獨顯無餘故惟非擇滅也。

其餘一切至如瑜伽說。

釋曰先雙標慧解脫下列二類此乘所知旣獨障定不障智慧故慧解脫人不斷也言俱解脫者謂定慧雙修定旣被障不得解脫故須分斷謂八下示所斷障與能斷智也。

又諸解脫至心得解脫故。

釋曰初句指八定次句離障顯由聲聞下約人體障明其深入耳。

當知此始教至斷種子故。

釋曰此中結意料揀有其二義一以所知料揀謂小乘但斷煩惱此則兼斷所知二小乘惟斷煩惱此則兼斷種子何以故謂彼小乘旣不談八識含藏故無種子設爾經部所談卽屬大乘故也。

直進菩薩至二障俱斷。

釋曰此教菩薩𨿽五位伏斷之殊皆二障故不同聲聞更分界地也。

又煩惱障至約界分品。

釋曰菩薩之人觀智勝前不假委細分其品數惟一伏斷也。

但於二障至頓斷彼種。

釋曰地前伏障者謂資糧位中伏二障現行加行位中伏二障隨眠皆用加行智爲能伏才登初地見道入心二障分別種子剎那頓斷。

其俱生中至大菩提故。

釋曰初明畱惑何以下徵釋所以潤生攝化則資其智願不墮二乘則護其沈空其所知障旣障大智菩提造菩提者分分而斷。

是故攝論至證佛果也。

釋曰卽由畱煩惱障起勝行者謂資成大悲殊勝之行悲智相導得至無漏佛果。

又梁攝論至金剛位。

釋曰據論定畱惑窮因何以故論云畱惑至惑盡證佛一切智故。

其所知障至方得總盡。

釋曰正障菩薩道者謂與大菩提而歒體相違故地地斷終至佛地方究竟。

由此卽說至俱至佛地。

釋曰由此者指前所知若然者則煩惱修惑故畱所知修惑故斷以是義故俱至佛地也。

故對法論至及如來故。

釋曰證成二障俱至佛地也修道位中惟修所知對治道者良以此障障其菩提是故修其法空之智而對治之其煩惱障不障菩提仍資大願故不斷之但至盡得果一時俱亡頓成羅漢及如來者謂約煩惱盡邊成羅漢所知盡邊成如來斯乃寄對引攝之義也。

其末那俱生至佛地盡也。

釋曰七識俱生偏障佛地故至彼盡。

問其二障至現行有何同異。

釋曰二障修惑旣通諸地於六七二識之中或起現前時還同耶異耶。

答其煩惱至不起過患。

釋曰合盡而故畱焉成患害加以智控用成大悲。

猶如毒蛇至而成余用。

釋曰舉諭也毒蛇諭惑咒力譬智禦余諭助成願行下合法云。

菩薩善巧至皆得自在。

釋曰初引證是故下結意言或現者助勝行故或種者斷而不斷故由是皆得自在也。

其第七識至觀智爲間故。

釋曰受生三界非七識煩惱能爲故非潤生旣不潤生攝化故不更畱行相細故者謂四惑俱生也惑旣微細觀智才虧卽便現起故云七地已還有時暫現由觀智爲間斷故。

其所知障至地地分斷故。

釋曰二識所知最障菩提欲證後地入心須於前地出心而斷故云皆後地惑於前地起等。

問若爾何故至有漏心等耶。

釋曰若爾者躡上地地分斷以問也意謂若分分斷應無漏失何故下正難相違。

答若約第六至卽似有漏。

釋曰六識煩惱畱故起似無乖所斷。

若約所知至此二通十地。

釋曰二識所知貫其十地若起有漏正當所斷復何問哉。

若末那煩惱至余義準知。

釋曰七識煩惱旣非所畱卽實有漏於七地有無七識煩惱恆行無明從初入𨿽二智雙緣決定別照照眞則寂然不動照俗乃識妄差殊蓋不定者但在觀智之斷續耳。

又此教中至對法論說。

釋曰惑滅智起初法二諭如秤兩頭低昂時等故對法云又此中有於所生處如秤兩頭低昂道理有本云如昂卽押押卽昂等或云築卽押押卽築等恐傳寫之訛也以違論故。

又此障法至是其障義。

釋曰且法相大乘見有實惑可斷惑滅智起故如秤兩頭低昂時等今以點示意順性宗故說障旣依識本自無性無性卽空妄說爲障義也若更深而究之所依之識亦無有性故圭山云識如幻夢此中依識無性之言亦含斯義思之。

如維摩經至準彼知之。

釋曰了苦之無苦故曰洞達空無是苦義今此障義亦準彼知者則彼而曉此達惑障之本空耳。

若依終教至能斷所知障。

釋曰此教所斷須達惑體之本空知眞性之本有方諸二乘惟存忻厭三昧屆懷未曉妄源故但能忻伏斯乃以實奪權作如是說。

故彌勒所問經至亦如上說。

釋曰原其迷眞執妄二相普周若彼二乘希心旣寡焉斷妄情何以故能所不相應故淸涼云迷眞妄念生悟眞妄卽止旣不如斯但能折伏而矣。

問此說何故至愚法故不同也。

釋曰初問二答問中初教二乘有斷此教但伏伏斷不同故須成問答中初權二實權中言以上就下者謂寄對引攝故說煩惱障與二乘同佛地而斷也又以下同上者謂令具勝進許悟大途故說所知分有所斷也今此就實等者究彼造心未能契實旣不悟心焉能盡妄故但折伏又亦下從容之說亦自不同。

其菩薩人至究竟淸淨。

釋曰此教行人知眞達妄無斷而斷無斷故惑性卽智性而斷故不礙迷眞體惑旣然故不分俱生及與分別之粗細也何以故不同法相見有實惑可分割故但有下克示惑相惟有此二正使者二障現行兼所依無明習气者惟無明故地前伏使現者伏卽是斷謂畱伏煩惱除斷所知若但有伏何名爲聖初地斷使種者自在攝化不復更畱是故地上但除微細無明習气至於佛地違離微細念故得心性心卽常住名究竟覺如此除斷亦不同他宗歷破四十二品之殊也。

然彼地前三賢至所知障等故。

釋曰此三賢菩薩一者超權二者越小若乃三觀澄明眞俗不二卽是超權故畱惑種偏斷所知卽越小聖故曰不墮等文中但有越小義含超權何以故達法之異故。

是故梁攝論至皆此義也。

釋曰引玆一經二論𨿽皆證地前亦有增勝且攝論證異小仁王證畱惑起信明證入增勝經論𨿽爾其實舉一兼余也。

以此菩薩至正使俱盡。

釋曰以此菩薩惟怖智障者此障障其菩提是彼菩薩所求之果是故畏之修惟識眞如等觀者能治之智也所言惟識者謂觀名義自性差別等相眞如觀者當知惟心無外境界以斯二觀治彼所知則惑散空明惟一眞際然於下故畱資行初地下雙除二障不分見修者地上已去但除習气故無可分也。

故彌勒所問至此文爲證。

釋曰初引小例大問以不同二答以證眞觀機益物由是煩惱障眞有違同體大悲利益眾生故見道中一切俱斷。

其末那煩惱至後除殘習。

釋曰初地斷粗者使種也後除殘習者地上已去但斷餘殘習气也。

故無性攝論至更不云斷也。

釋曰意顯初現觀時已斷七識使種自後但除殘習故有轉言也。

若云此是入至何名轉淨。

釋曰牒難返質斷義極成也。

若依始教容如彼說。

釋曰約權縱難何以故權教七識佛地方斷故。

是故當知至但除習气。

釋曰約實奪破不容初地更說暫伏決知是斷後除殘習耳。

故寶性論至習气障故。

釋曰論明三類皆先標過次約人指惑第主一類證成上文地上習气也。

解云論釋至無間生習气。

釋曰位彌髙惑彌薄故云地上名摩訶薩故知但有習气障也言習气者謂無明燻習气分也。

問云何地上至彼失此中無也。

釋曰初問二答問約惑盡類小答據二障雙除如始下舉小聖之頓超況薩埵之殊勝言猶尙不得彼一來果者謂直登無學故不證一來也。

又此教中至十地論說。

釋曰知起惑滅非初非中後者謂無斷故相緣性而本融而斷故惑迷眞而要除云何下徵諭惑空如太虛之本淨也。

又此教中至宜應知之。

釋曰迷眞妄念生則眞隨妄轉是故煩惱等法皆是眞如隨緣如起信說者彼文盛談燻習隨緣之義也又經云一切法卽如如等者卽光明淨名等經故光明云惟如如獨存淨名云凡夫如艸本如至於彌勒亦如也法旣皆如煩惱亦爾故煩惱卽菩提結業卽解脫是故下結揀權實以語學者。

第二明寄惑至一十八門。

釋曰此章大意但是寄惑之粗細顯位之淺深偏收經論差別之談與前約人實斷之全異也學者須知不可彊執翻成矛盾此義他宗未之有也。

一寄二障至論亦同此說。

釋曰初標章謂分下顯義故梁攝論下據文此門之意但寄斷煩惱障顯地前爲比觀所知障顯地上證觀言惑智二障者卽煩惱所知也據文可解。

二寄皮等至斷心煩惱。

釋曰初標法諭二引文釋成謂寄法諭三惑以顯三祇三位之淺深謂初僧祇從三賢至初地粗故如皮二僧祇從二地至八地細故如肉三僧祇從八地至地盡至細故如心皆言煩惱者約通相喧動故也。

三以此三惑至出心除心等。

釋曰每地三心難見優劣故寄此三煩惱以顯之如梁攝下據文言三十三僧祇者後開等覺共十一地每地三心故成三十三也。

四以二障至地上及佛地。

釋曰標章據文示位可知。

五以染心至是賴耶識。

釋曰初標義二據文三解釋言染心粗細者六七八識之別寄於三位者地前地上金剛後心以顯三身者化報法之三身謂地前約事識第六識盡得現化身三類之異地上約末那七識盡得現報身今言應者卽是報故應字平呼故眞諦名報身爲應身與法身相應故或但去呼以應十地故地盡約賴耶八識盡得現法身以遠離微細念故餘如文解。

六寄於三障至能顯法身。

釋曰煩惱障菩提故淸淨而顯應身結業障解脫故淸淨而顯化身智障隱法身故淸淨而能顯現。

七以迷三性至眞如修令淨故。

釋曰初標義二據經三解釋於據經中一切凡夫下指迷何者下徵列如是下示悟一返二順言三者成就相者則是圓成實謂圓滿成就故餘如文解。

八寄四障至金輪王報。

釋曰以約使現四障寄顯十信三賢四位四行四因四報之異皆滅障顯位依位成行依行爲因依因感報謂障之與位歒體相翻行之與因因之與徳至順善成惟四報輪王寄顯攝化之優劣耳。

又翻前四障至故名佛子也。

釋曰初標翻初障下釋成四義有法有諭言種子如父者傳體相續故般若母者交構資成故初地已上諸佛家故者紹隆佛種是其眞子非同小外之子也。

又此四種至四義應知。

釋曰又此四種和合者謂四行之相應故悲智雙運能轉生死而至菩提故云如車輪能運能轉至解脫處如處如聖王輪下將車之四事以配四行可以意會亦共成運動之義也思之。

第二以四障至常徳無有生死。

釋曰此終教地上除習以顯四位等殊謂初之三地滅闡提習寄同世間正受法性性淨成徳報滅因緣仍受變易二四五六地滅外道不正之智寄同二乘定爲徳本徳現無方驅和利樂報除方使生死三七八九地滅二乘怖畏之習寄同大乘至順護偏以爲三昧定成顯徳八苦不拘報除死生細中之細故云有有四十地至佛地已還滅獨覺捨大悲習果滿因圓一切究竟堅固以爲正定定成顯徳寂然不動報無餘惑故云無有生死。

四徳圓故至攝論等說。

釋曰初解第四生死此上下指所據經論也。

又此四中至亦誠證也。

釋曰料揀惑次正使下通揀八位仍證上文約人實斷中終教二惑之義也。

九於十地中至是出世故。

釋曰此中寄正使習气世間出世間以顯十地之別此且約凡夫之一分也。

是故十地經至先已除斷。

釋曰三界正使此地齊除證成初義皆言微薄者更有微習證成次義初義者前三地次義者四地已去。

地論釋曰至故云同也。

釋曰初是世親釋前地經解云下大師卻釋論義分其二障種習也。

是故當知至約終教說。

釋曰近結此門遠結前九言多分者有通始教故。

十又於十地至心習煩惱。

釋曰言又於十地別相中者牒前分地於出世間分其大小之二位也所寄惑相本文次釋云。

解云以三地至以顯彼位也。

釋曰七地已還猶同煩惱正使八地已上方論習气無明。

十一於此菩薩至二習無明故。

釋曰於此菩薩位中者牒前出世間中第二位也於此位中又分二位七地已還寄滅色心正使顯有功用未自在位八地已上寄滅微細習气顯無功用於色自在也。

故本業經至無明滅盡。

釋曰七地已還二習果報滅無遺餘者謂與無漏相應超出世間故無果執八地色習無明盡者無現相也九地心習無明除者無轉相也十地二習無明者無業相也。

十二依三無性至故言不見。

釋曰初立義二據文於立義中寄滅分別性以顯見道寄滅依他起性以顯修道次據文中見道言不得者故惟識云若時於所緣智都無所得爾時住惟識離二取相故則分別亡而無得也修道言不見者惟識云無得不思議是出世間智捨二粗重故使證得轉依由證轉依二無上果故言不見。

十三依雜集至二位差別。

釋曰以分別煩惱寄顯見道以俱生煩惱寄顯修道旣皆以煩惱粗細以顯二位故次問云。

何以得知至非實斷者。

釋曰旣屢言惑種兼對位次何故非斷故玆問也。

如分別我見至非入見道耶。

釋曰初顯邪見謂三緣分別如佛下明正教之凡初希佛道此人下約無邪非證以返質意成寄惑顯非是約人實斷也若是實斷此旣無邪何不證入。

若言𨿽無至非入見者。

釋曰彼又計云此中無邪之人不入見道爲有邪種故故此牒之。

旣無現行至返以顯之。

釋曰旣無現行者縱計卽應入資糧加行者約位以質義旣下翻成寄顯也。

又以任運至通二位斷之。

釋曰俱生細而難除故寄修道顯其差殊如實義下經而示之如末那下顯七識惑細故通見修二位以斷除。

如無相論至故得知也。

釋曰第二執識等者謂末那執第八故故言執識此識惑細故至羅漢方得斷盡亦可通六識俱生對其分別故言第二執識言若見識肉煩惱等者謂見道緣眞得出世道十六心時者八忍八智此時斷盡但是分別正使餘殘未盡但是思惟者卽是俱生末那故云是第二識無性下指同說也。

十四於分別至回心二乘說。

釋曰將分別三緣寄顯三賢謂十解等除邪師等如次應知者更等十行除邪教十回向除邪思惟此約直進說者結上三賢菩薩又以下約引攝二乘回心教說故地前約伏也。

十五於俱生至故作此說。

釋曰俱生六七約現行寄顯七地已還觀心有間俱生永伏寄顯八地已上無爲相續此上二門都從十三中分別俱生來而更開此寄顯也。

十六又以至作此說也。

釋曰初約惑寄顯此亦下示凡小大乘可知。

十七爲顯至返寄顯之。

釋曰每地斷一障終至佛地故成十一正當深密十一種粗重也。

十八爲顯至知寄顯也。

釋曰前門顯諸地之差故寄粗重此門顯眞俗之異故寄諸愚如深密下引經雙證二門或曰法相大乘以此粗重正爲斷證何以此中卻爲寄顯答據彼云斷今此帶實指權但是安立何以故有教無人故阿含施設故。

此諸義廣如至準思可見。

釋曰初約教門正結何以下徵釋所以意顯入証之甚深識情難造若不顯之將爲絕分故玆寄顯意有三焉一護十地二離慢心三令生信。

若依頓教至及與不斷。

釋曰此教惑本空而性本顯更不可擬議斷與不斷縱說一念卽無念也。

如法界體性至文証之準知。

釋曰初佛問發心文殊下以義頓酬故見卽是道歇卽眞趣故佛頂云歇卽菩提不從人得。

若依圓教至一切斷也。

釋曰初明惑性本融故不可說其體性等以所障下彰不如是知義分能所𨿽分能所眞妄亦以議徹故云彼能障惑亦如是也是故下據本融以頓證頓斷也。

故普賢品至是此義也。

釋曰引文雙證圓障圓除也。

又此斷惑至廣如經說。

釋曰四義料揀前三𨿽一斷一切斷猶約寄乘第四約本教故說法如此也此義請思。

又前三乘至此約別教言。

釋曰全揀教宗也由全揀故緣起卽成性起故卽入此教若乃不壞行布卽是三乘等也。

若約攝方便至斷惑門竟。

釋曰全收諸教宗也由全收故方使同歸以是下明本末融會例余通結。

華嚴一乘分齊章義苑疏卷第六

華嚴一乘分齊章義苑疏卷第七

霅溪普靜沙門道亭述

第七二乘回心者有六種說。

釋曰標章列數也。

一或一切至小乘中說。

釋曰我生已盡梵行已立所作已辦不受後有故皆無回心此據本乘以說。

二或一切至此約終教說。

釋曰初約大乘以標以悉下約因緣以釋根本下示回心之本小乘下彈方便須回言以悉有佛性者謂定性二乘悉當成佛故則體大爲因用大爲緣合會燻彼無明故起心而向大也。

問如瑜伽至不應理故。

釋曰初引諸論爲難端旣本下正難因亡言入無餘者謂灰斷沈空諸識粗亡故言不就也旣本下縱奪非理。

答彼論依始教至不復起也。

釋曰示論指權有二義故初約本識惟妄故說有滅二順小沈空故言不起權有斯理故說不回。

今約終教至得生心也。

釋曰初約實故明具分惟識二指二乘迷其斷證不可言滅又由下牒彼無證定成方便旣成方便以何回心故指四因爲生心之本也四因者謂佛性大悲無明與不究竟也。

問如生心至分齊如何。

釋曰旣許生心應歷時分故玆問也。

答由根不等故去有遲疾。

釋曰二乘四果根行不同故經時有謂下之八六四萬是也。

遲者經劫至但總相說。

釋曰此文初法二諭三合四解言味著三昧樂等者由修三昧定折伏煩惱得出三界安住無餘猶暫止息然𨿽暫止不復退凡由滯著故經歷時劫譬如下舉諭耽三昧酒醉寂滅瓶合法可知但總相者未分諸果之別時也。

若差別說至菩提心位。

釋曰縱爾根機不等歷時短長要且皆登無上大菩提位心冥果海也。

如涅盤經至菩提之心。

釋曰引經明四果與獨覺經劫得果次解受生發心云。

解云此明至便能發心。

釋曰須陀洹人受七生等者謂未斷修惑名爲預流生極七返卽登無學言七返者謂九品修惑能潤七生且上上品能潤兩生上中上下中上各潤一生中中中下合潤一生下三品惑共潤一生如七步蛇步盡命終此是七返聖人若家家者頌云斷欲三四品三二生家家斷至五二向斷六一來果釋曰斷上三品四生已損名受三生更斷中上一品復損一生故斷四品總損五生但受二生故云三二生家家也故無斷一二品惑名家家者以得初果起大加行必無斷二等亦無斷五生家家者由斷第六卽證一來無一品惑能障於果故言家家者家不一故家家有二一天家家或於欲天受三二生二人家家卽於人中受三二生後證圓寂此是家家聖人已釋上半下半明其向果旣斷六品得於一來故斷五品名趣果向此人在於定中經八萬劫生心歸佛受正教化其第二果但斷二生者謂一生天上一來人間卽便入滅在於寂定經六萬劫方乃發心受佛教化其第三不還果者論云斷第七八品一生名一間此卽第三向斷九不還果故釋曰若斷七八餘第九在亦有一生而爲間隔故名一間有一品惑不證不還有一生在不證圓寂皆名一間卽此一間是不還向九品全斷更不還來生於欲界成不還果羅漢向果斷上二果七十二品可知經劫回心亦準知此是漸證聖人此上三類皆就修道而明也若是見道更斷八十八品分別粗惑如常所明上斷惑疏中不記愚法小乘惑者義見於此學者知之。

此五人發心至經爾許劫也。

釋曰旣能回心向大不知入何位次故此定其入十信位何以故今彼知具達妄發菩提心修菩薩道故又有義下說經時與前別也前約在涅盤中此說在回心中前義爲正兼取後義。

如直往人至上來明遲者。

釋曰始從悠悠入信修行歷一萬劫成就發心登初住位獨覺根𨿽大小不同明利相似故時劫同也。

若極疾者至並約終教說。

釋曰此顯根未熟教不遇如來但於出世方便淨中受化聞經而證佛果天臺依此經文立方便淨此宗身土次下當明。

三或一切至引二乘說。

釋曰權乘三無二有引攝小乘作如此說可知。

四或非回至約頓教說。

釋曰此教離相佛尙不存焉明回向旣無有回亦無不回何以故雙亡對待故。

五或合具至攝方便說。

釋曰總收諸教前四旣附於教故此合具也。

六或俱絕至一乘別教說。

釋曰初義深不可窺故無所回何以故見所不及故引文例知次義本來成佛故皆以究竟不假更回所引經例解此並下約教以結。

問如一乘攝至如別處說。

釋曰初問二答問約三一得法答據漸入頓証之殊於二教中皆有示位顯法初中亦位約信法約大心悲智等行六度緣眞次中道間頓悟法證難思故十十法門以顯無盡言因陀羅慧比丘者卽六千之首是舍利弗之門徒由文殊大士象王回觀卽道成言下義當解行身徧於五位法者謂三生圓證以定位一得一切得故五位齊成也。

第八佛果至但有修徳也。

釋曰前中者常無常中也但以此教得名而不得義故無性徳之常隨彼所修修成敗壞是故惟是無常故遺教云動不動法皆是敗壞不安相引論可知。

若三乘始教至相續起故。

釋曰約三常以明三身法身是凝然常故云以自性故亦無常以離不離故者謂隱顯不定隱故言離顯故言不離有斯不定故說無常修生功徳是無常者此通報化二身何以故轉識修成故故釋義云以從因緣生故等一得是常者標次釋義云以無間斷故相續起故無間卽不斷常釋報身相續常卽釋化身故知三常明三身也次引證云。

莊嚴論云至俱常住等。

釋曰但以三常證三身俱常不證無常也。

若依終教至還歸眞體。

釋曰約有爲無爲以定常與無常有爲之智修生功徳故屬無常若知合本眞無爲一際故屬常住何以下徵而釋之本從眞流故者謂非眞流之智無以證眞無明已盡等者謂始覺覺妄盡故同一本覺無復始本之異也。

故梁攝論至如彼應知。

釋曰證上本末同眞緣修卽性故也。

又智論云至非生滅故。

釋曰眞妄非一故不與世合獨顯眞常也。

解云薩婆若至起用惟是眞作。

釋曰初約諭顯圓智周徧是故下揀顯眞常法身下明隨緣不變何以徵釋所以用攬眞成也。

故起信論至乃至廣說等。

釋曰上引攝論說法身眞常寂而能用此引起信明報化卽眞用而能寂又論下示相卽無礙之相故云法身影現等謂法身屬體影現當用思之。

二總說者至隨義應知。

釋曰由此法身下明體不礙相由不變故下明相不礙體全相不變二義鎔融者體相雙融同時無礙此是明徳相之法約此以明佛身故云是故佛果卽常卽無常言具足四句一常惟眞故二無常惟相故三兩示體相同時四雙非以相奪故或非四句者不變湛然故故曰隨義應知。

問若爾何故至非異耶。

釋曰此問由或非四句而起四句旣非法非一異故。

答若始教中至故非一也。

釋曰此教談法不卽故約智證眞以明非異然𨿽非異且智屬有爲眞屬無爲故非一也則是以有爲智證無爲理如日合空定成二相也。

若終教中至無自體故。

釋曰緣起則成事故功徳不虛無性則體空故離而無體。

此中初義與至思之可見。

釋曰事有成事體空理有隨緣不變若乃二義相順便成非異初門是也舉體全收故二義相違卽成非一次門是也以義差別下明非隔別也。

若依頓教以至常與無常。

釋曰此教絕待超言惟無住故云惟一實性身平等平等斯絕亦絕故重言平等不可說有下佛相也本來爾故。

若寄言顯者至如是準之。

釋曰卽相見眞猶屬寄言況識情分別者焉造斯旨思之。

若依圓教至有常等四句。

釋曰初總標一約下別列一約用佛果旣通三世間等者謂智正覺眾生器世間融此三法以成十身是故具有常等四句者謂三世旣融是常有力無力等故無常體用交徹故兩亦互隱互奪故雙非。

二約徳佛果至思之可見。

釋曰約徳四義修生就緣起本有約實徳兩亦則相資圓融則雙拂故亦成四句上二下結勸。

三約體通四句至際故俱非。

釋曰以不說爲顯故是常者謂法本如是故與阿含相應故是無常者言生理囊故二義無礙故俱有者因果交徹故隨緣起際故俱非者不限上二故。

此上三義至無礙思之。

釋曰融攝上三成大緣起舉一兼余重重無盡故也。

二明相好至是實法也。

釋曰大相三十二隨形八十種列名如別所明仍不能卽色見空故是實也。

若三乘中至終教等說。

釋曰示相指教二義不同初約權引攝小乘分次約實直往勝進故。

問何故智論至各出因耶。

釋曰由上談三十二相卽是空義故引論中出因等實義以難之。

答爲引二乘至得出因也。

釋曰初正答所問小乘下約教明因言爲引二乘因下而說現業果不亡者謂小乘怖苦因苦以斷集此中引彼故現不亡故有難云業旣不亡焉能成道故答云聖道斷惑非滅報故如羅漢下指相示報小乘等者約教說報問其相好下出相好因初義隱報彰化爲彼難見報相故次義卽化是報故卽就此化中便出因故。

問何故攝論至功徳攝耶。

釋曰由前示相者爲引小故卽乖此文故引爲問。

答此亦有二義至此約終教說。

釋曰答中二義初義爲回小故說相爲眞令其觀對生信樂故次義功徳爲法身非眞理故旣非眞理攝相爲法亦未失通途終教可知又三十二相下卽相見性正屬法身終教所談無煩疑惑。

若依一乘至相海品說。

釋曰一乘佛相將十蓮華藏世界抹作微塵一微塵是一相此相皆是實徳故皆徧法界若通機見卽屬業用故云業用亦爾。

又觀佛三昧至已廣分別。

釋曰言同人相故說三十二相者轉輪聖王有三十二相故同也勝諸天故說八十種好者帝釋諸天有相而無好故此勝之。

解云此中至余義可知。

釋曰分其三段卽爲三教初爲小乘但三十二次三乘八萬相好終爲一乘十蓮華相等。

第九明攝化至化境分齊也。

釋曰攝化分齊者依諸教明化境之寬狹也小乘惟娑婆者謂不信界外別有土故此猶約化之邊量若克佛之所依惟處四洲之一故云於中此閻浮是報佛所依百億下狀化境之量也。

若三乘中至今此不說。

釋曰此二今此不說者謂旣明攝化乃是對機此旣佛之證用故不說也其身土之爲義也諸教不同諸宗各說今試辧之略分爲七初列名二開合三顯相四出因五辧體六方便七問答。

初列名者一法性土二自受用土三他受用土四變化土五圓融無礙土。

二開合者然佛土之義𨿽有多種不出其三一法性土二受用土三變化土若開受用有自他則成四土統爲二種謂淨及穢或性及相融而爲一有異余宗。

三顯相者然說三者依三身故報有自他故爲四身四身還依四土惟識云自性身依法性土𨿽此身土體無差別而屬佛法性相異故此佛身土俱非盡攝𨿽不可說形量大小能隨事相其量無邊譬如虛空徧一切處自受用身還依自土謂大圓鏡智相應淨識由昔所修自利無漏純淨佛土因緣成就從初成佛盡未來際相續變爲純淨佛土周圓無際眾寶莊嚴自受用身常依而住如淨土量身量亦爾諸根相好一一無邊無限善根所引生故功徳智慧旣非色法𨿽不可說數量大小而依所證及所依身亦可說言徧一切處釋曰謂功徳隨所依身智慧隨所證如他受用身亦依自土謂平等智大慈悲力由昔所修利他無偏純淨佛土因緣成就隨住十地菩薩所宜變爲淨佛土或小或大或劣或勝前後攺轉他受用身依之而住能依量亦無定限若變化身依變化土謂成事智大慈悲力由昔所修利他無偏淨穢佛土因緣成就隨未登地有情所宜化爲佛土或淨或穢或小或大前後攺轉佛變化身依之而住能依身量亦無定限上皆論文統惟二種謂淨與穢或性與相者攝四爲二也諸經論中皆有於此二種之二先攝上四爲淨穢者乃有多義一前三皆淨四中有淨有穢則三類半爲淨半類爲穢二前三爲淨以他受用斷分別障已證眞如故得名淨變化皆穢設有七珍穢眾生住故亦非淨三後二皆穢仁王經云三賢十聖住果報惟佛一人居淨土故生�說有形皆穢無形爲淨則惟法性爲淨若爾自受用土豈稱穢耶此以冥同眞性不可說其量大小則同淨攝二攝前四爲性相者略有二門一法性爲性餘三皆相二自受用土冥同眞性亦可名性餘二惟相融而爲一有異余宗者則淨穢性相三土四土無不圓融卽華嚴意故云有異余宗由玆有異故一質不成淨穢虧盈異質不成一理齊平有質不成﹝打﹣丁﹢﹝容﹣口﹢又﹞源則冥無質不成緣起萬形故與奪圓融無有障礙是以淨穢域絕不可言一理惟一味不可言異冥同性空不可言有隨緣成立不可言無又此四句一向遮過實則卽異卽同卽有卽無若互相形奪則一異兩亡有無雙寂若圓融無礙則卽一卽多卽無卽有有是無有無是有無多是卽一之多一是卽多之一有無卽理事無礙一多卽事事無礙由此重重故華藏剎一一塵中皆見法界廣如玄文四句六句示之。

四出因者有通有別通者謂淨穢一切淨穢等土皆是如來通慧力成此通三土惟除法性也爲物而取擬將普應除余自受用皆爲物故別明者若自受用土因大圓鏡智之所成故若變化土因謂眾生菩薩共攝一緣各隨行業來生其國凡聖同居所以爾者若菩薩自修直心眾生謟曲何由得生故勸物同修直心故菩薩以直心之因取直心土以應直心眾生爲同一緣來生其國萬行皆然故云隨其行業言凡聖同居者卽變化土若他受用惟聖所居變化之土凡聖同居聖居有二一就機化故二於凡身中初證聖果亦當居之若他受用土因謂平等智大慈悲力由昔所修利他純淨行故此就佛說今通菩薩謂佛因中修此二因成他受用卽是佛因若住此菩薩修此二因得他受用約菩薩因也其法性土爲諸土之體窮其因者有正有助謂法爾爲其正因以一切智及總以諸因而爲緣因故若融他四卽是我宗非別有一其圓融之因亦如土說若別明者謂正覺時其心充滿十方世界微塵剎土念劫圓融一時成立由二種因一善根所流語因中也此無邊剎皆遮那數淨則嚴華藏猶是分明理實而言願周法界卽圓融修行自他二利無障礙行故得爾也二成道勢力明果用也此一受用變化相融也卽如經初摩竭陀地堅固等後一無問成與不成常能融攝。

五辧體者諸教不同釋有二意一則別配八微是小乘惟心是始教法性是終頓二教一切法是圓教二則通明圓教其四義頓教惟法性小乘惟八微始終二教通於前三若三名別卽是始教三若無礙性相相融卽是終教故法相宗出體云別說一法性土以眞如爲體二實報土力無畏等一切功徳無徧五蘊以爲體若攝相歸性亦眞如爲體三色相土攝境從心自利後得智爲體故佛地論云最極自在淨識爲相相卽體相若約別相卽四塵爲體四他受用土攝境從心利他後得智爲體攝相歸性亦以眞如爲體若約別相亦是四塵五變化土同前他受用體是知始教具用三法圓教則以性融相融性相無礙故通一切法則事事無礙而爲其體。

六方便者惟約淨也若隨宜攝物佛應統之則淨穢皆稱佛土若就行致惟淨非穢故生公淨名經云行致淨土非造於土者眾生類矣十四科中釋致義之問云何致非得耶答夫稱致者體爲物假𨿽獲非己所以因他而得故名爲致謂佛修萬行直趣眞極不取色相他受用等因他眾生遂以大悲爲物取土故云行致旣因萬行而致於土必招淨也然淨有二種一世間淨離欲穢故以六行爲方便以色無邊界爲淨土二出世間淨此復二種一者出世所謂二乘以緣諦爲方便權教說之無別淨土約實言者出三界外別有淨土二乘所居智論有文法華亦爾二出世間上上淨此謂菩薩卽以萬行而爲方便以實報七珍無量莊嚴而爲其土今此正明菩薩兼顯二乘然出世上上淨中復有二種一者眞極佛自受用相累兼亡而爲方便二者未極等覺已還故仁王云三賢十聖住果報惟佛一人居淨土未極之中復有二種一八地已上一向淸淨以永絕色累照體獨立神無方所故其淨土色相難名目也二七地已還未出三界無徧觀智有間斷故非一向淨若依瑜伽入初地去方爲淨土三賢所居皆稱非淨此分受用變化別故若約華嚴十信菩薩卽有淨故始自近友終成佛力皆淨方便故上來四對皆約方便爲因淸淨爲果。

七問答料揀者問上之方便淸淨與諸土同耶異耶若同如何別說若異應成九土答亦同亦異同故不離諸土異故因果兩殊是以上諸身土約果佛統之皆名佛土佛隨異類取土攝生或淨或穢三界朽宅屬於一人娑婆雜惡居華藏內是我佛土然就佛言之故無國而不淨也今之方便約其因人行業所致故上上皆以方便爲因淸淨爲果也問此之方便與夫天臺方便有餘可配屬耶答通局不等明混有殊則此通而彼局此明而彼混何以故此中通者始自界內六行凡夫終至出世上上眞極受用彼之局者但限界外一淨方便居回心羅漢故此中明者備彰諸行故彼宗混者惟言淨土故若爾法相大乘何不立之答彼宗不許滯寂二乘有回心故是故不立問此之變化可對同居否答縱對亦不全同何則且彼同居屬於界內方便屬於界外此中變化雙通內外內故上上凡聖同居外故約實言者出三界外別有淨土二乘所居旣進非他用故屬變化故變化身居變化土被三賢菩薩及二乘故但法性同寂光余諸身土開合融通迥異別故學者知之問法性是一身土何分答與諸身土爲體故義分爲二無乖一性耳問第五身土不雲華藏而云圓融無礙者何耶答若雲華藏猶帶平偏若云圓融無礙一則極融諸土二乃塵剎相含通因陀羅綱世界便有十種無礙如別所明恐繁不敍也。

其釋迦佛至此約始教說。

釋曰此居色界之頂約攝報說引攝二乘故次徵釋云。

何以故爲至亦順彼說也。

釋曰徵意云以其他受用土應超界外何以卻居色頂耶爲二乘下有三義故偏居彼天初翻化立報二觀對生信三順小分齊良以此教大乘初門多分影似故有同不同也。

或有說釋迦至此約終教說。

釋曰終教超權故土居界外次出意云。

以不隨下至亦非實報。

釋曰旣超界外故不隨下二乘說故卽顯界內娑婆但惟是化權教引攝報土亦卽是化故云是故當知亦非實報此乃以實奪權也。

或說化境至故非一乘也。

釋曰揀寬廣之相初據三千等倍增之數以揀權小故二又惟下約同類世界以揀非一乘之異類界也言同類者同有須彌日月等異類者樹形江河形等。

或說釋迦至一乘同教說。

釋曰界內卽報染淨雙如將會融通故有斯說。

何以故以法華至故非別教也。

釋曰華嚴覺樹道成卽蓮華鷲峯開顯處卽淨方蓋由法演一乘有玆相類言漸同此故是同教者謂法旣同歸儀式亦爾也然未下料揀處局故非別教。

或有說此釋至約同教說。

釋曰土旣隨教殊勝故身亦稱土希奇卽化爲報教義深細良在玆焉二十一種如彼所列恐繁不引。

何以故此釋迦至爲同教攝也。

釋曰初徵二釋徵云旣一佛身何以或化或報或十身耶此釋迦下約諸教以釋今此方便下明佛地經談功徳之所以且指化爲報人難信受故彼經中論佛功徳旣顯功徳報相決然卽方便顯說華嚴一乘法等者謂設爾於方便教中若顯說一乘十十法門此身卽方便身云無盡此乃身隨法異故也。

或有說此釋迦至相盡離念故。

釋曰此是涅盤所說故彼經云下證成此約下明教心相下釋成應脫情解故。

若別教一乘至以顯無盡。

釋曰別教所談此釋迦身是十身之一十身融通故顯無盡也。

然彼十佛境界至第二會初說。

釋曰言圓融自在當不可說者融果海故若寄法顯示如第二會初說者普光明會中表法以示。

二世界海有至十佛等境界。

釋曰蓮華藏界布列二十重狀如倒卓浮圖並及盤回世界涉入重重故云具足主伴通因陀羅等此等境界是佛所依。

二於三千界至輪王境界。

釋曰先列十重此等下寄攝顯勝。

三無量雜類至互不相礙。

釋曰異類世界皆徧法界故彼此相入乃至諸塵亦各周徧。

此上三位至全別不同也。

釋曰結世界海屬佛攝化彰其分齊也仍此三位本末圓融者有二本末一以華藏爲本餘二爲末二世界爲本塵道爲末故次徵云何以故釋云隨一世界卽約粗細故當知下結揀也。

第十佛身開合至先義後數。

釋曰義論法智開合數約一身多身依義明身故分先後也。

義中先約至此約始教說。

釋曰或惟眞境界爲法身者此教所談眞始出障爲法身故仍不具徳如佛地下證成但要淸淨法界攝法身四智攝余身因帶而來若云攝者大圓鏡智攝自受用平等性智攝他受用成所作智攝化身妙觀察智徧諸身土此謂轉八識成四智菩提也。

或惟妙智至二句終教說。

釋曰初標智爲法身以本覺下釋相此教所談卽寂而照卽照而寂故以本覺智故照也修智同本覺故寂也寂照無礙故以智爲法身如攝論下引文證成可知或境智合爲法身者標以境智相如者釋謂二法雙現體用並融故合境智爲法身也引論證相如準知此上二句者約義以結教。

或境智俱泯至此約頓教說。

釋曰此教之宗毀相泯心相想俱絕獨顯幽靈故以雙泯彊爲法身引經可知。

或合具前至此約一乘辧。

釋曰或具合前四句以具徳故者謂總收諸說或境或智或雙存或俱泯就此門中融成性徳此猶約同教一乘說或俱絕前五以圓融無礙故者謂行起解絕星羅法身正當別教一乘之法身也此二句如性起品說者彼中談如來出現之身故也。

次別約釋迦至是十佛故也。

釋曰惟約本師以明五教之身言或是報非法化如同教一乘及小乘說等者謂一乘以丈六卽奇特如說法華之身隨教之勝故小乘以丈六執爲實報故云俱淺深之異也或是法非報化者如上吾今此身卽是法身也或亦法亦報化總如三乘等說者通前四教或非報化者融通爲十迥異諸宗故如別教。

數開合者至此約頓教。

釋曰此教一佛亦屬寄言若據離言卽非安立。

或立二佛至此約教說。

釋曰言生身化身約小乘說者謂王宮降生修行成道不易此身故曰生身隨類變現故曰化身始教二身開合可見但以他用與化身帶識所論故云生身自用附眞故云法身自性應化舉體云動皆名法身也。

或立三身佛至此約終教說。

釋曰言二於三身外別立自性身爲明法身是恆沙功徳法者此乃開合之殊若合則法身卽收功徳開則據功徳法爲法性但爲依若始教法身無此開合何以故不具徳故三亦於報身內福智分二故有四者謂福爲功徳佛智卽智慧佛也。

或立十佛至圓教說也。

釋曰十佛之名如上已列言十身者自有二義一約融三世間爲十者一眾生身二國土身三業報身四聲聞身五緣覺身六菩薩身七如來身八智身九法身十虛空身二就佛上自有十身一菩提身二願身三化身四力持身五相好莊嚴身六威勢身七意生身八福徳身九法身十智身廣顯其相如第八地等。

華嚴一乘分齊章義苑疏卷第七

華嚴一乘分齊章義苑疏卷第八

霅溪普靜沙門道亭述

第十義理分齊至六相圓融義四。

釋曰然此教海宏深包含無外通明三性離過絕非染淨交參雙融無礙遂成緣起力用相資徳用所因略以備矣然後一多無礙炳現十玄總別圓融洞明六相已上四門宗因若是並爲圓教具徳一乘分齊旨趣耳。

三性同異義第一至先直說後決擇。

釋曰一通就當性說二約當性二義三對三無性說初就徧計一謂由是妄執無法可生可滅也二情有卽是理無故不生也理無卽情有故不滅也不滅不生爲一法也三求徧計相不可得故不生能顯無相性故不滅不滅卽不生亦一法也二就緣起性一謂法無自體攬緣而起卽生無生旣本不生故無可滅也二緣起無性故不生無性緣起故不滅是故不生卽不滅不滅卽不生爲一法也三推緣無起故不生能顯無生性故不滅三約圓成性一謂非是有爲故無彼生滅相也二非妄心境故不生卽相無義聖智所證故不滅卽性有義而非妄心境故遠離我法所執便能顯得勝義無自性性卽第三無性義也又體非遷變故不生隨緣令法起故不滅不滅卽不生爲一法也此卽法性宗中二義也四通就三性混融於一法上就徧計故不生就圓成故不滅就依他故亦不生亦不滅就三無性故非不生非不滅則合三性爲三句三無性爲一句以成四句如一念心剎那瞥起卽具六義謂一念之心是緣起法是依他起情計有實卽徧計執體本空寂卽是圓成三性備矣旣卽依三性說三無性故六義具矣惟識云初卽相無性次無自然性後由遠離前所執我法性五然此四門合爲一聚圓融無礙以一念心上一微塵上卽有六義故總融合頓思可見此義法相宗無須智權實不得此門難見融通故玆預說方曉下文。

前中三性各有二義至一情有義二理無義。

釋曰眞卽圓成性由眞故不變如故隨緣依他者依攬眾緣無性緣起故依有緣無自性故無性所執者徧計執性謂計度依他故情有妄執無法故理無此乃離成六義下合成二門。

由眞中不變至不壞末而常本也。

釋曰眞有不變隨緣妄有體空成事此中無性理無卽是妄中體空由體空故與不變而無殊故三性而一際不捨緣而卽眞故不壞末而常本也。

經云眾生卽涅盤不復更滅也。

釋曰淨名經也妄攬眞成眾生相現妄空無體卓爾眞常故不復滅。

又約眞如至不動本而常末也。

釋曰似有情有卽妄中成事與眞中隨緣畢竟無二故亦無異不變性而緣起故不動本常末也。

經云法身至名曰眾生也。

釋曰法身經也則眞如隨緣成諸染法眾生現而法身不顯事能隱理如水成波動顯靜隱。

卽由此三義至通融無障無礙。

釋曰結上合成二門謂眞該妄末結此隨緣妄徹眞源結前不變性相通融結成一際無障無礙通理事與事事無礙準前四五二門思之。

問依他似有至是情有耶。

釋曰似有爲假所執爲實假實相違故成問也。

答由二義故無異至所執無隨緣故。

釋曰一以彼所執下依緣故執惟識云由彼彼徧計徧計種種物二若離下由執故緣惟識云依他起自性分別緣所生眞中隨緣等者謂由心故現境由境故起心起信云一切諸法惟依妄念而有差別若離心念則無一切境界之相。

問如何三性至不相違耶。

釋曰有無性相不變隨緣義象旣殊寧不相背故玆問起。

答以此二義至隨緣成染淨也。

釋曰但有二義而無二體由體同故因不變而方隨緣因隨緣而顯不變也。

猶如明鏡至顯鏡之明淨。

釋曰諭明也鏡諭不變染淨諭隨緣由明現像不變現於隨緣因像驗明隨緣顯於不變二義相成體恆無二故云惟是一性𨿽現下約離過以重明耳。

當知眞如至方成染淨。

釋曰合法也非直不動下謂不但不變成隨緣亦由隨緣顯不變非直不壞下謂不但隨緣彰不變抑又不變作隨緣二義相資豈成違返。

是故二義至豈相違耶。

釋曰結成上義是以二義若非一性則不相成一性若非二義則無相徧思之令見其法。

依他中𨿽復至皆無自性故。

釋曰似有者相假也必無自性者性空也以諸下出空所以。

若非無性至似有是故無性。

釋曰依他二義以相推初若非下返推似有若成下順推無性假緣從緣者必無性矣。

故智論云至卽顯無性也。

釋曰從緣卽似有義無性卽性無義正同中論因緣所生法我說卽是空畢竟空者是名般若則實相現前此則下結指上文緣生故空也。

中論云至明緣生也。

釋曰似有空義等者謂諸法若不空則無道無果何以故法定實故故不能成緣以今成緣返知空耳此則下結指上文無性故緣生也。

涅盤經云至不二法門故也。

釋曰智論緣生故無性中論無性故緣生各舉一義尙未同時故引涅盤空有雙陳結爲不二法門方窮其旨也。

非直二義至畢竟無二也。

釋曰全體雙收者謂空故緣生相收於性也緣生故空性收於相也性相雙融成畢竟無二也。

所執性中至橫計有故。

釋曰𨿽復當情者謂依他現前故執之爲有離緣無性故道理無以於下出所以。

如於木杌至惟一性也。

釋曰如於下諭情有然鬼下諭理無此是標定二義如於其木下返顯今旣橫計下順明是故下二義相資惟一周徧計度故云一性也。

當知所執道理亦爾。

釋曰指法同諭也。

上來直明竟至第三顯示其義。

釋曰性本超情故不可以情而取所以云般若如火聚四邊不可取設固取之便墮斷常之過此乃取則被焚然後四謗全祛百非斯絕眞義現前舉措皆入方云般若如淸涼四邊皆得入卽顯示其義矣。

初門護執者至行處故餘句準之。

釋曰此中決擇問同答別曲盡執性初問有無等約隨緣不變二義單答二問有無約二義相卽復答於復中言餘二句可知者應問云亦有亦無耶答不也無二性故問非有非無耶答不也具徳故三問有無離計以答離所謂者謂則計也下三句例然者皆言離所謂故則離四種計也四問有無等約離四謗以答初言空眞如者𨿽是空如來藏義同離增益謗次言不空眞如𨿽具恆沙性徳義同離損減謗則離四謗備矣五問有無約超情造修以答所以離妄則超情智行則造詣餘句準之者應問云亦有亦無耶答不也性無二故問非有非無耶答不也性徳圓彰故問此之決擇眞如與夫起信廣釋眞如同耶異耶答遣四句𨿽同爲門則異彼局眞如門此通眞如生滅二門何以故顯隨緣不變故問執情無量何止於此耶答然執取𨿽多總攝不過此四所以四謗喪而百非斯遣矣。

依他性者至境故餘句準之。

釋曰亦問同而答別也初問有無等約緣起無性二義單答無二性者全體相收故有多義門者謂迷悟染淨等皆緣起故二問有無等約二義相資復答餘二句可知者例前三四二句也三又以緣起離於四句者謂藉緣而起故離有緣起似有故離無緣起無性無二故離亦有亦無緣起具眾義故離非有非無又以無性故亦離四句者謂無性故離有無性成緣起故離無無性緣起相收故離亦有亦無無性具緣故離故離非有非無四問依他有無等前二句約遣妄顯眞答後二句約離二謗答言約觀遣故者謂除染分依他也能現無生故者依他無性卽顯圓成也五又問有無等者約異眞妄境智以答異圓成者非眞有也又約徧計分者理無也又離所謂者離有計也異徧計者相有也以圓成分故者性同眞也又智境者眞淨爲智所緣故餘句準之者應問云亦有亦無耶答不也性相不二故問非有非無耶答不也依之發智故。

徧計所執者至曀眞故餘句準之。

釋曰初問有無等約二義以互答二問有無等惟約理無以答是以答有答無皆言無道理者言同而意別也故初無道理克就無也次無道理翻顯情有也餘句準之者應問亦有亦無耶答不也無道理故無二也問非有非無耶答不也無道理故恆順性也三問有無等惟約情有以答第四句云執成故者謂執性卽圓成也四問有無等約亡情觀境以答餘句準之者應問云亦有亦無耶不也境智不二故非有非無耶不也洞明眾徳故五問有無等約體空障理以答餘句準之者應問云亦有亦無耶不也成事體空無二故非有非無耶不也事能顯理故。

第二示執過至有二過失。

釋曰前章護執是法本超情此章示過是礭執乖眞便成過患故圓覺云以輪回心而觀圓覺彼圓覺性卽同輪回。

一常過謂至卽墮常過。

釋曰若執眞如是有一向定實者遂不能從緣而轉故對染之時卓然獨立染中旣無眞常何容智慧覺了則決定是常故云卽墮常過也。

問諸聖教至豈是過耶。

釋曰因上執眞爲有被結屬常過故引聖教量漫以難之凝然者不變之性也。

答聖說眞如不思議常。

釋曰卽不異無常之常者謂常與無常畢竟同故則眞隨妄轉妄顯眞常不可作一端而擬議故云名不思議常也。

非謂不作至故名眞實。

釋曰非謂下返斥情計以彼下順顯眞常問若云凝然常是情計者且法相宗中廣談眞如凝然堅如玉石不受燻變豈皆情計耶答若與之者對小施權得眞如一分亦是常也若奪之者執權爲了二諦不融豈非情計與故智論云智障極盲暗謂眞俗別執。

是故經云不染至時不失常也。

釋曰勝鬘經也上句不變卽隨緣下句隨緣卽不變二義雙融故不失常也。

問教中旣就至爲無常耶。

釋曰稽夫眞性難彼無常方盡隨緣之旨。

答教中亦說至成染心等。

釋曰教中亦說者成上之問也經云下引楞伽明隨緣成無常之相如來藏受苦樂者眞隨妄轉果藉因成是以因善果樂因惡則果苦𨿽因果如斯藏性未嘗捨離故云俱也若生滅者狀於漂沈也論云下引起信明眞如不守自性隨燻動作耳故彼又云單眞不立獨妄難成眞妄和合方有所爲。

以此教理至是非有也。

釋曰以此教理者結前經論之理道成上常作無常旨故妄顯眞隱亦非有也。

問眞如是至之常義耶。

釋曰問眞如下騰上圓成常無常義述作難端亦可下正以依他例而難之。

答亦得有也至成無常也。

釋曰以諸緣起者相有卽無自性者性無由斯二義方成依他起性此乃依眞而起故云不異常性而得無常經云不生不滅是無常義者謂不生不滅是所依生滅妄法是能依攬不生不滅之眞成生滅無常之妄故曰是無常義故次結云此則不異於常成無常也。

又以諸緣起至不復更滅等。

釋曰緣起爲妄無性爲眞不壞緣而卽眞故無常爲常也經云下般若淨名文顯可知。

此中二義至此之謂也。

釋曰二義相配者以緣起隨緣無性配不變則不離眞俗二諦所以眞妄融而二諦卽中道挺然智論下返證智障極盲暗者無法空中道之妙慧也。

是故若執至賴眞立故。

釋曰由上問答眞如常與無常左右釋成竊慮學者執情彌固故此結過兼顯無眞有俗俗亦墮常以染淨下出常過所以也。

二斷過者至亦是斷也。

釋曰如情下約眞明斷又若下約眞明俗斷初則情有非眞有者謂情生則理喪故非眞常之有也次則情有不能隨緣俗無體性獨妄難成故染淨諸法幾乎絕矣矧玆有計二諦皆斷寧不愼乎。

第二執無至亦卽常也。

釋曰謂眞如爲迷悟所依故無眞則生死無依無依有法法成定實不可攺轉故卽是常智依眞發無眞則智何所因無因成智是亦常情也。

又無所依至無亦卽斷也。

釋曰斷過也無依下約無眞俗斷又執下明無眞眞斷亦一計而二諦雙斷無過斯甚矣。

第三執亦有至故是斷也。

釋曰眞理體絕有無思情雙計與眞相乖故失彼眞旣失於眞無法可詣故墮於斷也。

若謂如彼至是卽常也。

釋曰若謂如彼所計者指彼雙計有無也以雙計旣失其眞執爲眞者正墮常有之過耳。

第四非有至卽是斷也。

釋曰情懷兒戲於眞遠矣豈非斷歟。

戲論非眞至故是常也。

釋曰謂雙非戲屬於妄情故云非眞而翻認爲眞者此乃彊執情有故墮常過。

第二依他至卽是斷也。

釋曰一常下明常過又由下明斷過且夫依他起法本是攬緣無有自體今執有者旣不藉緣法成定性故墮常過又假緣者方有其法無緣有法無所從宛成斷過。

問若說依他至以爲有耶。

釋曰依他爲有過屬斷常殊乖經論故此問之。

答聖說依他至名依他有。

釋曰初標有卽於空故云不異何以下徵而釋之言無作者故者謂無定自性也由無自性方成緣起似有故結云是故卽非有之有名依他有此卽假有之有不同情計之實有耳。

是則聖者至斷依他也。

釋曰是則下指聖立法若謂下墮常是故下成斷不動眞際等者依眞成有也亦暗用淨名彼文云依無住本立一切法若謂依他如言有等者則計執依他有其實性才成實性遂不藉緣無緣有法卽墮於常故結云良由執有此之執有以防斷空故云恐墮空斷勵力立有不知執有翻墮斷空故云不達緣所起法便墮空無故結云斷依他故也。

二若執無者至卽是斷也。

釋曰且依他是其假有假有旣執之爲無則緣何所起起法不成便墮斷過雙標二過常過畱在結文非謂偏括耳。

問若說緣生至畢竟空耶。

釋曰以情空濫於眞空故有斯問。

答聖說緣至名緣生空。

釋曰答聖說下標卽俗之眞何以下徵而釋之是故下結成正義言若不爾者謂若非緣生之有而顯眞空者於何法上而說其空故云無緣生因以何所以等此是返徵是故下方順結耳。

此聖者至惡趣空也。

釋曰此卽下指聖洞緣若謂下執空成斷是故下防有墮空不動緣生等者卽俗而明眞是故生滅去來本如來藏若謂緣生如言空者則言生理喪情執之空也故次云卽無空理旣失眞空故不能達法遂防有見督志於空不知此空卻成斷滅故云情中惡趣空也。

問若由依他至互相破耶。

釋曰由幻有眞空二義故一極相順謂冥合一相舉體全攝二極相違謂各互相害全奪永盡是故下屬初門何故下屬次門所以爾者謂諸緣起法未嘗有體未曾損徳無體無壞無二無礙爲緣起法是故前代論師龍樹等𨿽說盡有之空而不滅有有旣不損則是不違有之空則離有離空之眞空也無著等𨿽說盡空之有而不損空空旣不損卽是不違空之有是故亦離空離有之幻有也當知二說全體相與際限無遺𨿽各述一義而舉體圓具故無違也是故舉體全空之有無著等說舉體全有之空龍樹等談非直二說互不相違亦乃二義相由全攝故無二也若爾何故淸辯護法後代論師亦約緣起法卻互相破耶下約極相違全奪答云。

答此乃相成非相破也。

釋曰若不空有相奪永盡無以舉體全收故極破方極成也。

何者爲末代至如謂之有也。

釋曰謂器鈍情生聞說依他幻有執爲定有故云不達等如謂者計執也。

是故淸辯至破於有也。

釋曰破依他有者情執定有令成緣起幻有故云方乃得彼依他之有也。

又彼有情至如謂之空。

釋曰又彼者指上末代鈍根眾生謂彼聞說緣生性空者謂爲斷無故云不達如謂之空者情計之斷空矣。

是故護法至破於空也。

釋曰破彼謂空等者破其計執空無以存幻有者卽眞之有此有方成無性眞空故云若有滅非眞空故是故下結爲成空故眞也破於空也斷耳。

以色卽是空至舉體全攝。

釋曰以色卽是空幻色卽眞空則淸辯奪有盡而成空空卽是色眞空卽幻色則護法害空盡而成有空有相參故極違而方極順故云舉體全攝。

若無後代至反相成也。

釋曰龍樹無著等就極順門故不相破淸辯護法據極違門故須相破違順無礙方是緣起是故前後皆不相違余準上思之故諸法無不會耳。

是故如情至卽墮常也。

釋曰雙結二過如情執無無不卽法故屬於斷若以無法便爲依他卽不藉緣不藉緣故法局定常耳。

第三亦有至可以準之。

釋曰兩亦之過亦墮斷常故云具上諸失。

問若據上來至具上失耶。

釋曰有無偏取此應不可者謂單取於有墮其常過局取於空遂成惡趣此是偏局之失返驗雙取空有應當與理契合亦何失乎。

答依他起性至具上失也。

釋曰𨿽具下護與之然全下約空有相卽奪之而如下據情出過所以有無𨿽同情非情異也且依他緣起非定有無若執有無雙定卽失其不定緣起故是斷也若謂如彼雙計以爲緣起者以無緣有法是卽常也。

第四非有至亦非理也。

釋曰且緣起之性空有無二若計雙非寧同正趣故亦非理。

何者以其執至爲道理也。

釋曰此計從兩亦中來謂雙計有無旣屬斷常遂執雙非應契正理不知此計宛又成非故下結失云。

此旣非理至思以準之。

釋曰戲論於緣是計情故失於緣起卽是斷也又戲論非緣而計爲緣起無緣有法故是常也。

第三徧計至有二過失。

釋曰旣云徧計所執何故計執者翻成斷常耶答謂此性中情有理無全體相卽故若偏執之則不了融卽故屬斷常。

謂若所執至故是斷也。

釋曰謂妄執無體故以智照之則淸淨本然今旣執爲實有縱智照之亦應不空豈非常過歟又徧計之性道理是無今彊執理有翻失情有情有失故過屬於斷。

二若執徧計至亦是斷也。

釋曰徧計情中是有今計執無則無殊聖者故云凡夫迷倒不異於聖旣不異聖則情不可除故卽是常凡夫與聖無殊卽無凡迷故卽墮斷且悟因迷有旣無凡迷亦無聖悟聖凡撥喪故云亦是斷也。

三亦有無至具上失也。

釋曰性旣無二者情有理無全相卽故而謂有無者計執兩亦故有無情隔故卽相違且有無不二方善玆性旣兩亦雙計失彼相融故是斷也若執雙計便爲性者失二義而有性卽墮於常故云且上失也。

四非有非無至準以知之。

釋曰謂兩亦旣失遂計雙非不知雙非情同戲論旣成戲論失彼性融故屬於斷又戲論非性而計爲性故是常也故云亦具上失。

第二執成至顯示其義者。

釋曰標示也前示執離過故於此中明顯出情之義使人造詣大疏云四句之火莫焚萬法之門皆入。

眞如是有義至準上知之。

釋曰超情故所以四句翻成四門眞如下標以迷下三句皆然以迷悟所依者謂迷之則生死無窮解之則廓爾大悟又不空義者具足河沙性功徳故不可壞者性恆不變故又眞如是空義者空無窮妄染故故云離相隨緣故者以有空義故一切法得成對染故者體無妄染方能現染故以具徳故者謂統眾徳而空有雙含違順自在故者不二而二則違各成性故二而不二則順全相卽故鎔融故者以消事事與理而融和此皆具有無故眞如兩亦耳以二不二故者謂眞俗雙泯故是雙非定取不得故者約互奪故亦屬雙非互存故成兩亦也。

二依他是有至不得故準前。

釋曰皆言準前者前示執中也何以示義卻準執失之文耶答良以前文皆以正義斥彼過非故今準前能斥之正義耳有無等四門皆以緣起義無性義順而明之隨取一不得故者旣不可偏取顯是雙非餘皆可知。

三徧計是有至準前思之。

釋曰徧計執性體是橫執依他起性故兩亦雙非之二門皆言由是所執故前二各據一義明之可知。

上來別明三性竟。

釋曰通結也然上三性𨿽合作二門克論眞妄乃是離成六義開合無方然後三性備陳黜逐情計巳情義現皆屬別明故此通結。

第二總說者至融性無障礙。

釋曰三性旣融究竟無異故云一際一實貫三是故舉一全收矣。

如攝論婆羅至羅至一分成涅盤。

釋曰依何義下問於依他下答何以故下徵釋無差言不見生死涅盤者了二相之平等故云不見淨志未達此旨故以問之於依他中分別性者染分同妄也及眞實性者淨分同眞也染淨不二故生死爲涅盤故曰無差別何以故下徵云以何義故依他二分成生死涅盤耶故釋云此依他性等此約依他二分說也若約三性說者謂於依他起自性中依偏計所執自性及圓成實自性遂成生死涅盤何以故下亦是徵其無差別應答云卽此依他起自性由徧計所執分成生死由圓成實分成涅盤故若如此則三性交徹備矣此據無性論釋之。

釋曰依他至婆羅門如此。

釋曰此之釋論乃是天親所造依他性非生死者約眞妄相卽義釋上無差義何以故非生死耶遂釋曰由此性因眞實成涅盤故此性非涅盤者標依他非定眞也何以故下徵此性由分別下依他亦能卽妄也眞妄旣能相卽故不可定說一分言若見一分余分性不異者二分旣相卽故言不異由不異故生死與涅盤平等無二故云是故不見生死亦不見涅盤義記云生死涅盤夷齊同貫由此下結如來以二相平等答其問矣。

又云阿毗至義說三分。

釋曰世尊說法下標三種法依何義下徵於依他下釋約依他二分並想相依他以爲三分若如此有一性具於三分則眞妄交徹顯矣若約三性說者則於依他起自性中偏計所執自性是染污分圓成實自性是淸淨分卽依他起性是彼二分耳。

釋曰阿毗至作此說也。

釋曰分別性下所依體也故說法下能依法也阿毗達摩此云對法修多羅此云經也。

此上論文至思之可見。

釋曰結上攝論兩節之文初中依他分別爲生死則眞該妄末也依他眞實爲涅盤則妄徹眞源也二無差別則交徹雙融耳次中三分不離依他也準可知矣。

華嚴一乘分齊章義苑疏卷第八

華嚴一乘分齊章義苑疏卷第九

霅溪普靜沙門道亭述

第二緣起因門至六約教。

釋曰此六因義法相盛談以大師約法緣起點示歸性據義具徳融通入圓故引攝論偈言剎那滅俱有恆隨轉應知決定待眾緣惟能引自果此明種子六種差別剎那滅者生已無間卽滅故無有常住得成種子𨿽剎那滅然非已滅何者俱有已滅生果不應理故是故應許種子與果俱時而住以此與果不相違故𨿽復有然非一二三剎那住猶如電光何者應知此恆隨轉剎那轉轉經於多時恆隨轉故若恆隨轉何因緣故不從一切俱生爲避此難故說決定𨿽恆隨轉以諸種子功能定故不從一切一切俱生𨿽爾何故不一切時常能生果爲避此失言待眾緣非一時會遇眾緣故無過失今此種子是誰種子答此問言惟能引自果所言惟者若於此時能生自果卽於爾時說名種子如此六種是因果生義此憑無性所釋以出六因之相下文空有有力待緣等皆附此六義說之若不曉斯義難會下文學者至此庶幾屆壞。

第一門中至故云不待緣也。

釋曰剎那滅義者標何以故徵由剎那滅下釋則法無定性故空故楞伽云一切法無生我說剎那義由此空故方引果法故中論云諸法若不空則無道無果故空之有力也然此謝滅非由緣力者謂大乘法滅不待緣故何以故且如霜雹凋林但爲黃葉之緣不爲靑葉之緣故法滅而自滅又如四緣生心故心滅而不藉於緣是以不同小乘生滅皆藉於緣故云不待緣也。

二者是俱有至孤是待緣也。

釋曰是俱有義者標何以故徵由俱有故下釋則因與果俱因俱有法則彰法本是空𨿽空要由俱而成有故是有力也旣言俱則非孤單之法故云是待緣也。

三者是待眾至故是待緣也。

釋曰法不自生待緣方生故云是待眾緣義何以故徵也由無自性者旣藉眾緣方生顯知自無性也故屬其空然𨿽待緣且一法不能獨生故云因不生緣不生由不獨生正是無力由此無力故云卽由此義須待因緣備具方生故云是待緣也有本云因不生緣生故亦有理在。

四者決定至不待緣義也。

釋曰初標二徵可知由自類不攺故者謂眾生諸佛之因不可移易是其有義由此有故能招自果是力義然此不攺功能定故不假他緣之力故云是不待緣義也。

五者引自果至是待緣義也。

釋曰由引現自果者謂因種之功能引生現行自果如聲聞因引生聲聞果等故是有義此此果生時𨿽待眾緣但生因家之果不生緣家之果故云然不生緣果則顯生之有力因𨿽有力要須仗緣方生其果故云是待緣義也。

六者是恆隨轉至是待緣也。

釋曰因隨果轉不可暫停故云恆隨轉由此隨轉故是有義故云故不可無緣會則生不能違拒他緣旣不拒緣顯是無力由此無力待緣方生故云是待緣也。

是故攝論至惟能引自果。

釋曰上文六義全憑此偈但要成空有相類故用之不次其於解釋備如牒章中辧。

第二建立至不增減也。

釋曰初問二答答中一因有力不待緣等者謂正因旣有力用故舉體自能生法不假他緣二因有力待緣等者謂因𨿽有力假遞互相資方能顯發生果三因無力待緣等者謂因旣無力用舉體不能作法旣不作法翻被緣之所收此明正因三義然後合作二門謂因之無性是空門因之成事是有門每門各具正因三義故共成六義定無增減耳。

問何故不立第四至思之可見。

釋曰初問二答答中言以彼非是因義者謂旣無力用又不待緣焉能生法得成其因故不立之。

問待緣者至更互相待耳。

釋曰三緣者謂增上緣所緣緣等無間緣並上因事是因緣則必具四緣爲生果之因耳不取自六義等者揀異六因義展轉相待之緣也。

問因望緣至因望他亦爾。

釋曰因緣相例而問彼答中增上緣望自增上果者如四諦爲聲聞增上緣故聲聞果得增上亦得有六義何以故此緣還是四諦親行親因攝故若望他果者望緣覺等便成疎緣緣旣疎故因不能攝故六因不具若將親因望他疎緣亦六因不具故云亦爾。

問果中有六至惟在因中。

釋曰因果相例而問答中有二初果中惟有下約二義正答若約互爲下翻覆約答卽此一法者因之一法也爲他因時者爲他果作因時具上六義與他作果時者成果滿時但有無體性空義與酬因成有義是以果中但有二義故六義惟在因中。

問若爾現行至隨勝緣不具。

釋曰躡上六義惟在因中而問也故將爲種之因以難現行之因還有六義不答中約隨他殊勝之緣不必具六耳。

加論說種子至思之可見。

釋曰如論等者攝論所明六義皆就種子說之旣云種子則未顯眞燻故判云此約初教若緣起祕密義者謂藏性隨燻不思議變故云祕密隨功立義故云皆具也眞妄因成故判云終教以此教下明眞妄和合爲因之相可知。

第三句數料揀至二約用。

釋曰有克體六義彰用謂開合不恆故論句數。

初約體有無至待眾緣無二是也。

釋曰決定功能定故配有句剎那滅生滅無間故配無句引自果是有俱有是無此二無二故配兩亦句恆隨轉是有待眾緣是無是二不二相非故配雙非句。

就用四句者至現緣起勝徳。

釋曰初句合二義是待緣故云是不自生也二句合二義是不待緣故云不他生也三句合二義是有力故云不共生也四句總其六義方爲正因故云非無因生也是則下明以性就緣緣無定性故云因緣全奪理現情亡故云緣起勝徳。

故地論云至隨緣有故。

釋曰此論與下集論有二意一皆明四性推撿顯法無生之義不共生言無知者謂無共知了作用故作時不住故者謂不涉自他故二顯緣起義因不生者因全無力緣生故者緣全有力下句例知今正用此意證成上義。

又集論云自種至故非無因生。

釋曰然玆與奪意顯無生故中論云諸法不自生亦不從他生不共生無因是故知無生。

問此六義至有斯左右耳。

釋曰八不六義事不相類何以關涉而爲問耶答建義𨿽別顯理猶同故玆問答文義可知。

第四開合者至無二體故。

釋曰𨿽有六義皆一因故故合之爲一次展轉開云。

或約義分至緣起現前故。

釋曰謂空有者標二義以無自性故釋空緣起現前故釋有也。

或約用分三至惟有三句也。

釋曰約用者力用也初列三句二初卽下標三用是故下結。

或分爲六至也如前辧。

釋曰二門者空有二門空有各三故成其六如前辧者釋相中也。

或分爲九至三故有九也。

釋曰謂於上三義者指用中三句義也隨一皆具彼三者每一義中具三義故何以故者徵一具三之所以若非下約力用相資而釋也。

或分十二至故有十二也。

釋曰若據上文空有但各具三今以相卽故各具六共成十二耳。

或分十八至成十八也。

釋曰或分下標數謂於下釋體則空有力則力用緣則三緣六義中各各具三故結云三六成十八也。

或分爲三十六至余門思而準之。

釋曰或分下標數謂於下釋約互相資故各具六何以故者徵具之所以以若下釋闕一非眞因一因旣爾余之五因皆然故云余門思而準之然上從一至多遞互資發意顯無盡緣起耳思之。

第五融攝者至融攝取之。

釋曰以體從義彰性徳之無涯以義融體顯因起之徧周故玆融攝。

謂融六義自位義是壞相。

釋曰六相融通義如下辧。

問六相六義至遂成差別。

釋曰六義據體所依體事也六相據義周徧含容也以法體入義門則參而不離故曰差別。

如以六義入至入法方便也。

釋曰法隨義異遂分權實之殊是以顯是則爲門去非則離謗未彰無盡故順三乘若未交參六相實徳以之融明故順一乘是以四門六相並爲入果法之先容也。

第六約教辧者至緣起方究竟也。

釋曰小乘由法執所障不能達法惟心尙無燻種豈有緣起之六義乎是故名義俱無也若三乘下通始終二教若單說賴耶種子六義是始教若賴耶具如來藏性緣起六義是終教而主伴未具者結權若一乘下明實故方究竟。

又由空有義至思之可解耳。

釋曰此門明因次十玄論宗故將此空有等三義對下相卽之體相入之用等說之請對次文思之方見一道豎窮之旨故圓宗義理豈徒然哉。

三十玄緣起至普賢境界也。

釋曰此之一門有因有宗謂十玄明宗緣起該因故下文先明緣起相由異體同體等爲徳用所因次方說十玄之旨顯無盡之宗則與夫大疏明宗說因左右之別亦廣略之殊言法界緣起者揀於內外染淨一切事緣也如外水土人功節爲緣卽有芽起內無明行等爲緣有識等起今則不然總收法界爲一緣起故又卽一緣起具多義門全同法界卽大緣起不同三乘但明因緣生法無性而已自在無窮者欲多卽多欲一皆一一多攝入無礙容持如梵网該羅帝珠交涉圓融自在無盡難思故緣起重重耳餘如前辧。

初義者圓融至等者卽其事也。

釋曰初義者究竟果證義也是以法融卽故無礙難思役同果海惟亡言遣照故不可說其狀相大疏云果海離念而心傳。

不論因陀羅至卽其事也。

釋曰法界宗中有法有義法屬果分義當因分此旣明法縱因陀羅之玄義此亦不論何以故者徵其所以不與教相應者答出果門也地論之義見於上文。

問義若如是至議品等果耶。

釋曰躡果離言以難經家談果義極相違故云何故不思議等品者五品經文廣明妙覺豈非言乎。

答此果義是約至故知形對耳。

釋曰是約緣形對等者謂緣起門中因果相形由因引果以果酬因故妙嚴品云往修勝行無有邊今獲神通亦無量旣未亡對待縱果亦因蓋爲成因故說此果非彼下揀異十佛果海所以然者仍上之辭則仍前對因之果果屬於因故云爲與因位同會而說言因位者解之終也同會者皆第七會也。

第二義者有二至後卽異體。

釋曰初示諭此中列章所以下顯相應圓顯無盡故者十十以顯無盡故緣起法中要具此十義緣方起故闕則不成一異體者諸緣各異義謂大緣起中諸緣相望要須體用各別不相雜亂方成緣起若雜亂者失本緣法緣起不成此則諸緣各各守自一位故光明覺品云多中無一性一亦無有多二同體者互徧相資義謂此諸緣要互相徧應方成緣起如一緣徧應多緣各與彼多全爲一故此一則一多个一也若此一緣不具多一則資應不徧不成緣起此則一一各具一切偈贊品云知以一故眾知以眾故一謂自具徳故如因中不待緣等是者顯宗由因致也所以因中有力致顯宗中具徳次相由義反此可知。

就異體中至故得相入。

釋曰初列門所以下示相由初下結成謂由因中空有之體故宗中明緣起相卽由因中有力無力之用故宗中明緣起相入之用。

初中由自至思之可見。

釋曰初立理略明二以二下反顯前理三有無下結成正義四若不下反質成非言由自若有等者謂諸緣相望全體形奪有有體無體義緣起方成故自有體時他必無體奪他盡故他便卽自也何以故者徵他卽自之所以由他無性等者謂自有體爲能起能成他無體爲所起所成旣無體還卽於自也二由自若空自無體也他必是有者他有體也故無體之自廢已而同他故自卽他也何以故徵同他之所以由自無性等者釋出無體由他所成以二有二空各不俱者反顯前理也何以故由一有體不得與多有體俱多無體必不得與一無體俱二旣不俱是故無彼不相卽則反顯有無不俱時則一有一無成緣起法故云有無無有無二故常相卽也若不爾者反質也謂若不如此有無不二卻存二者同時二無同時者墮定性斷滅之過非緣起法故云緣起不成有自性等過。

二明力用中至惟是相卽。

釋曰初立理總明二又由下反顯前理三有力下結成正義四又以下體用雙融謂諸門力用遞相依持互形奪故各全有力全無力義緣起方成是故一能持多一是有力能持於多故云自有全力故所以能攝他依於一多是無力潛入一內故云他無力故所以能入自他有力自無力反上可知者應云他有全力故所以能攝自自全無力故所以能入他是故多能持一多是有力能持於一故云他有全力故所以能攝自一依於多一是無力潛入多內故云自全無力故所以能入他不據等者料揀體用之別又由二有等者反顯旣二有二無不俱時則無彼不相入之過有力無力無力有力無二者結成正義則由一有力必不與多有力俱是故無有一而不攝多也由多無力必不與一無力俱是故無有多而不入一也故云是故常相入又以下體用雙融義謂諸緣法要力用交涉全體融合方成緣起是故圓通亦有六句一以體無不用故舉體全用則惟有相入無相卽義二以用無不體故舉用全體則惟有相卽無相入也三歸體之用不礙用全用之體不失體是則無礙雙存亦入亦卽自在俱現四全用之體體泯全體之用用亡非卽非入圓融一味五合前四句同一緣起無礙俱存六泯前五句絕待離言冥同性海。

此依因六義內準之。

釋曰對因而明宗義現斯文故云準之。

於中先明至準例可知。

釋曰向上數者從一至十也一是本數者如十錢爲緣一錢當體自是本一應二之時乃名初一以爲二一應三爲三一乃至應十爲十一故有多一故云乃至十者一中十何以故者徵云何故十須藉一耶故答云若無一十卽不成等仍十非一矣者謂要須體用各別不相雜亂方成緣起此則諸緣各各守自一位也餘九門亦如是者例余也謂一旣有十二三四等亦各有十如十錢爲諭旣爾其法界差別無盡法中各各徧應故隨一一各具法界差別法也。

向下數亦十門至非十矣余例然。

釋曰向下數者謂十之已還也十卽攝一者能攝有力所攝無力也緣成故者是緣起一多非定性一多也仍一非十矣者不壞相故余例然者例餘九也謂十旣有十九八七等亦各有十耳。

如是本末至相望說耳。

釋曰如是本末者一是本門數之始也十是末門數之終也餘一一錢中者本末中間之八錢是上之所例也此約異門相望者諸緣各異義結也。

問旣言一者至一中有十耶。

釋曰單稱一法次不容他多法旣參一義寧在。

答大緣起至名緣起一耳。

釋曰初約法總答二此義下徵釋三若不下反釋一四乃至下順釋多五若不下反釋多六是故下總結言大緣起者一法界緣起總持實徳故曰陀羅尼法言非自性一緣成故者謂於無盡大緣起中諸緣相望力用交徹參而不雜故言隨去一緣卽一切不成者約事則如無一卽無二無三等亦如無柱卽無梁無椽等以闕一事餘皆不成捨等緣故今法界中隨去一事一切法界不成緣起也。

問若去一緣至得成一多緣起。

釋曰初句躡前此則下正難闕緣無性無性焉成緣起。

答祗由無性至無障礙故。

釋曰初正答何以故下徵釋所以言祗由無性者顯法無定性是故一非定一故能是一切多非定多故能是一故云得成一多緣起是法界家實徳者法性融通故普賢境界等者因無限故。

華嚴云菩薩至余門亦如是。

釋曰據義結示也一中十十中一者狀其緣起無礙之相參而不雜故云相容仍不相是一門中下例顯無盡可知。

問一門中至準之可解耳。

釋曰一中十故盡者謂一爲能含十爲所含故盡也十中一故不盡者謂十爲能含一爲所含故所含之一但攝所含之九不能攝得能含之十故不盡也四句護過等者空有等四句離四謗除百非情亡理現故玆顯徳耳。

別別諸門中至第一門竟。

釋曰上𨿽如是緣起彰明猶據一法爲頭望多法耳未明多法故玆準例。

初異體門中至二者向下來。

釋曰異體卽義者謂諸緣相望全體形奪多緣無性爲一所成是故多卽一由一有體能攝多由多無性潛同一又一無性爲多所成是故一卽多由多有體能攝一由一無性廢己同他一者向上者從一增至於十二者向下者十之已還也。

初門中有至準可知耳。

釋曰初明一緣二如是下例餘言一者一者是本數欲應於多須憑本一故次釋云緣成故由一有體餘皆空故者謂一有體不得與多有體俱多無體必不得與一無體俱是故無有不多之一無有不一之多方成緣起。

言向下者亦至準前可知耳。

釋曰此中向下但反上一有體卻爲一無體多無體卻爲多有體更無別義。

以此義故至是多錢耳。

釋曰約諭結成一多故云一一錢卽是多錢能卽無體所卽有體亦不可二有同時矣。

問若一不卽至思之可知。

釋曰初問二答答中初定過何以故下徵非今旣下顯是二者下亦有徵非顯是又若下結過謂自性等者若二有俱時成自性常過二空俱時成斷滅過。

下同體門中至準可知耳。

釋曰下文同體不卽義結過略而不明故言準此。

問若一卽十者至應如是準知。

釋曰初相卽雙非問二相卽緣起答三準例斥情但攺一字作十字十字爲一字讀之可見。

問上一多義門至皆得如此。

釋曰具足逆順等者謂相奪故逆相卽入故順俱同故同體不礙前後故不違徳相業用耳。

問如上所說至卽其事也。

釋曰初問二答答中約智順明廢智反顯言去來義者卽前向上向下等義自位不動而恆去來者謂一多之法各守一一自位而不礙緣起故去來也何以故下徵釋不動去來之旨。

問若由智者至法舊來成故。

釋曰初智乖本法難二法智相成答何以故下徵不成下釋謂不成故舊來如此卽以成故約智顯卽離始終故者法智無二故智及與法舊來成故者因果不二法智融通也。

問爲由智耶至異體門訖。

釋曰初法智雙開問二法智雙融答何以故徵同時下雙融之相余義準之者諸緣起法不過斯二也。

第二同體門者至二者多中一。

釋曰雙標卽入也一者下標同體相入義二者下標同體相卽義。

初一中多者至具有十个一耳。

釋曰諸緣互應也謂眾緣之中以於一緣應多緣故各與彼多全爲一是故此一具多个一然此多一惟由本一應多緣故有此多一然與本一體無差別是故名爲同體門也若依持容入者謂此本一有力能持彼多个一故本一中容彼多一多一無力依本一故多一入本一中。

仍一非十也至準例可知耳。

釋曰仍一非十等者揀體用之別也初一錢旣爾下例多一有力本一無力也以由我多一方詺本一爲本一故多一有力便攝本一本一便入多一也。

二者多中亦有至卽十中一也。

釋曰多一望本一亦全有力故能常含本一在多一中故云十中一何以故下徵釋可知。

仍十非一矣至準例思之。

釋曰例前可解如要顯者將九字替十字讀之卽見。

問此與前異體至亦準思之。

釋曰初一望後九者諸緣各異故今此同體一中自具十者互徧相資故。

二者一卽十至亦有二門。

釋曰同體相卽義謂一緣所具多一亦有有體無體之義故亦相卽。

一者一卽十至準之可知。

釋曰以多一無體由本一成多卽一也由本一有體能作多一令一攝多如一有多空旣爾多有一空亦然故餘九準之。

二者十卽一至九門準例知之。

釋曰多望於一也謂上本一有有體無體故能攝多一同己廢本一同他同時無礙今多一望本一亦有有體無體能攝本一同己廢多一同他同時無礙也。

問此同體中至爲攝無盡耶。

釋曰數圓無盡問也。

答此並隨知至十如前釋。

釋曰法智融通故欲圓卽圓欲無盡卽無盡心境重重卽斯意也。

言無盡者至攝在初門中也。

釋曰但明展轉相攝成無盡之相也。

問爲但攝自至異門無盡耶。

釋曰純雜相關問也。

答或俱攝或至無不攝盡耳。

釋曰同異俱融故重重攝入何以故下徵釋同異交參之相十無盡者圓數之極耳思之。

或但自攝至一不差失也。

釋曰約形奪相逆義故餘如虛空隱顯故不相知雜不礙純故自具足更無可攝也亦同時具足故此但下指屬因門以智卽法也。

如此一門至誠宜如是準知。

釋曰同異圓滿也謂以前諸門總合爲一大緣起合多種義門同時具足也由住一徧應故有純雜門新云廣狹自在門由就體就用故有相卽相入門由異體相容具微細門異體相卽具隱顯門又就用相入爲顯令就體相卽爲隱卽顯入隱亦然又由異門卽入爲顯令同體卽入爲隱同顯異隱亦然又由異體相入帶同體相入具帝网門由此大緣起卽無礙法界故有托事顯法門顯於時中故有十世門緣起具徳故有惟心回轉門若約相關互攝故新云有主伴門或曰大疏問圓義具故對十玄今此四章何明立義答列門𨿽異妙旨無殊故演義云上來九門但有卽入同異四義用斯四義以成十玄今此文中旣明四義故亦對之爲下十玄之所因耳勿厭繁述。

此且約現今事至去情如理思之。

釋曰結諭顯法諭則有限法乃無窮若不超情難階妙旨故須思之。

第二約法廣辧至二者解釋門。

釋曰立義者所依體事十對統收二解釋者周徧含容十玄無盡。

初立義者至體用自在等。

釋曰十對皆先標名卽攝下示相文中但備釋初對之相他皆指而不明故云餘下準之二理事者理卽生空所顯二空所顯無性眞如並總融諸理具其五教之理也事卽色身方等事三解行者謂普賢行海及辧菩薩五位相收又相顯爲行契窮後際爲解四因果者辧菩薩生了等因及顯如來智斷等果亦是普賢圓因捨那滿果五人法者謂佛菩薩師弟子等人顯說法界諸法門海六分齊境位者謂所視眞俗妙境及辧能視普賢大智亦通五教境智參而不雜各住分位也七師弟法智者卽是上人法中別義亦開發爲師相成卽弟子也八主伴依正者謂蓮華藏界並樹形等無邊異類諸世界海及顯諸佛菩薩法界身云無礙依持九隨其根欲示現者謂眾生根欲器感多端聖應示現亦復無邊新但云應感十逆順體用者逆則婆須無厭王等順則觀音正趣等體則法報內眞用則應化外現新開二對又此十對初一爲總後後漸略若辧次第如別所明就其正意總相該收以爲十玄所依體事若以義取隨一事上卽有十對同時相應成一緣起耳。

此十門爲首至成無盡也。

釋曰皆各總攝等者謂如初一門中具十十中取一此一亦須具十具百具千以不相離故如一旣爾十門各十亦然遞互成無盡也又無盡者一事之中有多事故一境之中亦有多境一智之中復有多智等更相涉入亦無盡也。

二言解釋者至以顯無盡。

釋曰上之立義旣是大緣起法該攝無窮今此玄門但於本法之上洞明玄妙展轉難思故言解釋。

問何以得知至顯無盡義。

釋曰準經立數十十無窮故法無窮而知無盡也。

一者同時具足至同時顯現成矣。

釋曰則具教等十對同時相應具足圓滿故曰無有前後此約當門中具也具足一切下明具余門此亦釋成總義若惟具當門不成總故然九門具教等𨿽同於義各別謂相容門卽十皆相容謂教相容義相容義理相容事相容等若相卽門卽十皆相卽下例然故曰參而不雜此依海印等者彰緣起實徳之本也妙嚴品云一切法門無盡海同會一法道場中。

二者一多相容至重重無盡故也。

釋曰初法二諭三例余謂此門中約用明相入義故舒己一法徧入一切法中卽攝一切令入己內舒攝同時無有障礙是故鎔融應成六句一或惟入以一入一切故二或惟攝以一攝一切故三卽入卽攝同時無礙故四非入非攝以入卽攝故非入攝卽入故非攝五或具前四以是解境故六或絕前五以是行境故行起解絕故如彼下諭明可知一事旣然餘事皆爾故云餘一一門中等。

故此經偈云至功徳故能爾。

釋曰此是晉經引證一多相容不同之義初句一入多次句多入一是相容義後二句明不同義仍示徳相若唐經則云以一剎種入一切一切入一亦無餘體相如本無差別無等無量悉周徧。

然此一多至思之可解。

釋曰結顯也初結相容仍體下結不同所由下出因故同體則互徧相資異體則諸緣各異攬此之因故得一多相容不同也。

三者諸法相卽至自在無礙成耳。

釋曰此上諸義等者指十對法廢己同他舉體全是彼一切法而恆攝他同己令彼一切卽是己體一多相卽混無障礙是相卽義以上相入則此彼互存如兩鏡相照但約力用交徹明耳今此約有體無體故言廢己廢己則己無體也同他則他有體也解行境別六句同前一者一卽多二者多卽一三者亦一卽多亦多卽一合上二故此之三句皆是一多多相卽四非一卽多非多卽一亦由一多相卽互相奪故成俱泯句五或具前四以是解境並照明故六義絕前五以是行境言亡慮絕故下諸門句數準之。

若約同體門至悉在初門中也。

釋曰克因顯示也卽自具足攝一切者謂前一緣所具多一亦有有體無體之義故亦相卽以多一無體由本一成多卽一也本一有體能作多一令一攝多如一有多空旣爾多有一空亦然然此自下明同體入義謂一緣有力能持多一多一無力依彼一緣是故一能攝多多便入一一入多攝反上故相入重重也在初門者總中也。

華嚴一乘分齊章義苑疏卷第九

華嚴一乘分齊章義苑疏卷第十

霅溪普靜沙門道亭述

故此經云至盡義者是也。

釋曰解前發心功徳稱性徳而無涯一證一切證故云一切一切如彼下指諭何況下以多法例多諭意顯法無邊而略如其諭也。

所以爾者至窮終方原始。

釋曰此顯位上下相卽也由是下以法顯人故皆始終一齊耳。

如上同時至佛者卽其事也。

釋曰初例總顯別又云下引地經與十住偈文皆明相卽十信下以人顯法是以賢首品談徳業該收故十信道圓一念該於佛地斯之謂歟。

問如同體至屬因陀羅攝。

釋曰矧玆同體法旣交參義非一準是故炳然齊現猶比芥瓶交映重重若帝珠之互入此是具別門之義也。

余義卽同至門中亦準思之。

釋曰此辧本門相卽之義仍隨下亦具余門法本如然非同應化故云舊來如此也。

問若一門中至攝一切無盡故。

釋曰此問躡前答辭而起答約隱顯相奪而酬。

問此同體中至中一切耶。

釋曰自他之義顯然有異豈有斷自復容於他耶。

答旣攝自至窮其法相也。

釋曰自他皆攝者窮其緣起方盡難思耳。

何以故圓融至不可說其邊量。

釋曰初句徵餘皆釋釋中並用所因圓融法界者法性融通故無盡緣起者緣起相由故此但論法界等者惟心回轉故末句結答問宗。

故此經偈云至俱齊無前後別。

釋曰初偈約時顯法前三句言時劫不可盡乍可盡第四句正況緣起之法決不可盡也次二偈約依正顯法謂正報眾生心行差別是最難知今亦可知碎利爲塵塵不可數此亦可數虛空無邊一毛無間乍以無間之毛端度量無邊之虛空若是菩薩發心功徳不可測量良由下出其所以則一證一切證因果該徹故也。

故地論云至此事不疑。

釋曰因果不二爲大緣起仍以六相融通故自他相卽明知下亦因果圓融歷歷齊現故云互爲主伴深須下勸誡也。

又此經云至廣如經文。

釋曰初發心菩薩與諸如來依正等說法等身量等智慧等度生等又云下略明初心正覺之相也。

問此等嘆因至故非因也。

釋曰此之問意由前廣嘆初發心之功徳故以果徳例而難之答中以一乘緣起因果同源故因是果家之因得初卽得其後也若不得者非果之因非緣起之因也。

問上言果分至得果法耶。

釋曰亦由上文因卽果故便引果海難思而辧果也。

答令言作佛至不可說也。

釋曰此中答意約其三生於第三生因圓果滿猶帶言詮故上廣辧作佛才臻位極則沒同果海惟證乃知故不可言議此之三生在於一念故淸涼云一生不克三生必圓。

此如龍女至應準思之。

釋曰示圓機證果也𨿽女人五障此女乃道成轉身如法華中辧餘皆當經詳矣。

問上言一念至與彼何別。

釋曰介爾成佛權實皆宗故成此問。

答三乘望理至具足一切耳。

釋曰三乘望理爲一念者謂理則頓悟乘悟並消事非頓除因次第盡今此一乘等者謂緣起一念一多混融是故此成卽是彼成故與眾生同時作佛言十同時者無盡之時同趣一念故也後皆新新斷惑者舊佛新成促不礙延也亦不住學地而成正覺等者因該果海逆順等者以玄門而狀證相十信終心具諸位者果徹因源也應用六相通之。

然此一念至自在門訖。

釋曰一念同劫者延促無礙由法融通故時無盡也直須思之者示勸修忌落其識情耳。

第四因陀羅至互現重重無盡。

釋曰此上諸義體相自在等者謂以一事稱性故能攝一切余法亦皆稱性何有一法而不攝卽是故重重互相涉入如天帝殿珠网覆上一明珠內萬像俱現珠珠皆爾此珠明徹互相現影復現影而無窮盡梵云因陀羅此云能天帝十門惟此從諭受名若就法立應名重珠現無盡門。

故此經云至卽三世間也。

釋曰初偈塵中現諸佛智正覺世間也次偈塵中現佛土器世間也後偈塵中現三道六趣眾生世間也。

又云一切至無量廣如經辧。

釋曰初偈主伴同會普法圓彰次偈依正容持分圓無礙末後舉一例余。

此等並是至如量境也。

釋曰結示本法由法智圓明皆悉無盡也。

其餘變化至去情思之。

釋曰其餘變化等者揀三乘應現也何以故下徵釋本法離本法離見超情耳。

問上一塵至宜準思之。

釋曰問中約一塵一剎平徧而難答中據塵剎相含重重互徧而說也。

問若據此文至因陀羅成也。

釋曰問責瀚漫焉辧始終答藉智成𨿽重重交涉不礙歷歷齊彰故論主伴耳如上教義等者示法法皆有主伴也及前等者指前二互若乃隱映互現展轉無窮皆此門攝故云皆悉如是等。

五者微細相容至無不明了。

釋曰炳然同時齊現等者炳明也如璢璃瓶盛多芥子隔瓶頓見然微細者總有三義一所含微細猶如芥瓶如毛孔能受彼諸剎諸剎不能徧毛孔故以毛據稱性卻如璢璃之瓶剎約存相故如芥子在內二約能含微細以一毛一塵卽能含故如下引經證三約難知微細微塵不大而剎不小而能廣容卽難知義一能含多卽曰相容又法法皆爾故云相容一多不壞故云安立。

猶如束箭至可如理思之。

釋曰菩薩於一念中從兜率天等者卽如十微細中八相之中一一各具余之七相之義又云下依正相含炳然之相故皆言安住也。

問是義與上至宜細思之。

釋曰此之答意但以諸法同時相容顯現與展轉攝入重重故分二玄之別更無別義也。

六者祕密隱顯至俱時成就也。

釋曰此上諸義隱覆顯了者謂一事能攝彼多則一顯多隱一切攝一事則一隱多顯二隱不俱二顯不並隱顯顯隱同時無礙故曰俱成。

故此經云至祕密授記等。

釋曰於此方入正受爲顯他方三昧起爲隱以此但入定不見起故眼根入正受卽是顯色塵三昧起卽是隱下之隱顯例可知矣然玆隱顯皆就二法形對言之應成多對一此彼方隅對二根塵能所對三男女左右對四塵毛依正對五往返度生對六現滅流通對七顯授冥記對此上多對皆顯密同時無有前後耳。

如上第一至此準思之。

釋曰一中多顯故一錢中十錢爲顯了多中十隱故第二錢望第一錢中十卽爲祕密何以故下徵釋隱顯則見此不見彼彼名隱此名顯亦如一人身上六親所望𨿽各不同然各全得亦不雜亂由此隱顯體無前後不相妨礙名祕密俱成問此隱顯門與前相入相卽何別耶答若攝他他現是相入門若攝他他不現卽相卽門若攝他他不盡不現卽隱顯門故如八夜月晦明相並隱顯同時矣。

第七諸藏純雜至故名爲雜。

釋曰初標名次釋義若以人下釋純又卽下明雜斯二同時故云具徳。

又如菩薩至俱時成就也。

釋曰此約古立如一施行一切皆施名純施中具於諸行名雜卽事事無礙新云廣狹以大師意云萬行純雜有通事理無礙及單約事說故廢之可謂同一法界故純不壞事相故雜此卽事理無礙也一行長行故純不妨余行故雜此但約事也故昔廢之而立廣狹若欲會取卽事同理而徧故純不壞一多故雜卽亦有事事無礙義耳如上人門取者是也妙嚴品說諸眾生海各各惟得解脫門純也普賢菩薩得不思議解脫門雜也又如善財所求諸善知識各言我惟知此法門純也皆推進云如諸菩薩種種知見種種修行種種證得者此雜門也自言知一推他有多自他𨿽異然屬一身此亦純雜無礙門也。

如是繁興至宜準思之。

釋曰緣起無涯普周法界純一無二各不壞本位故曰無不具足者矣。

八者十世隔法至不相離故。

釋曰三世區分名爲隔法而互相在卽是異成此上諸雜義徧十世中者以時無別體依法以立法旣無礙時亦如之同時者一念之總別異者九世之別以時下出十世融通所以如見華開知是芳春茂成結果知是朱夏凋落爲秋收藏爲冬皆因於物知四時也今時相入知法之融通故不相離。

言十世者至得卽入也。

釋曰各有過去等者取意以立卽離世間品意文云菩薩有十種說三世何等爲十所謂過去說過去過去說現在過去說未來現在說過去現在說平等現在說未來未來說過去未來說現在未來說無盡爲九世又三世說一念卽是總句言無盡卽未來未來欲彰無窮故云無盡現在平等卽現在現在謂現在可以目睹例同過未故云平等不言一念亦名九世攝歸一念故云十世總別相資互爲緣起。

故此經云至渾融成矣。

釋曰念劫圓融延促無礙故經偈云無量無數劫解之卽一念知念亦無念如是見世間又十地品第十地云菩薩知種種入劫智所謂一劫入多劫多劫入一劫乃至雲長劫入短劫短劫入長劫等此亦以時而顯智也思之。

又此經云至廣如經文。

釋曰引此諸經意顯時處無礙初塵現時剎二塵現時眾三塵現時化事四塵中轉無盡法輪。

此普攝上至宜可思之。

釋曰結前十對之法與十世而融通者矣。

九者惟心回轉至故異三乘耳。

釋曰言惟是一如來藏淸淨心轉者謂心能變境境須似心心旣無礙境亦無礙況眞心所現揀異妄心故言淸淨眞法具徳故能卽入重重無礙故云但性起具徳異三乘耳然此一門𨿽異三乘蓋宗因亦舉猶有帶理之言故大師新攺爲主伴圓明具徳門移此回心爲立門之所以。

然一心亦具足至等者卽其事也。

釋曰十心之義如心識中辧。

所以說十者至無窮種種徳耳。

釋曰結徳彰圓重重無盡也。

此上諸義門至宜思釋之。

釋曰指法惟心出宗所以不可率情故宜思擇。

十者托事顯法至一切法門。

釋曰謂見一事卽是見於無盡法界非是托此別有所表故金色世界卽是本性彌勒樓閣卽是法門勝熱婆羅門火聚刀山卽是般若無分別智等故曰別顯別法者也。

如此經中至如經思之。

釋曰云標十種表法乃三𨿽上諸義卽是等盡法界但隨一義以名目之如顯可重圓明卽名爲寶稱性自在卽稱爲王無心沾潤卽名云等齗齶者謂云之騰貌爲沾潤之根。

問三乘以有至宜可如理思之。

釋曰初問二答答中三乘托異事相表顯異理等者謂三乘中衣表忍辱室表慈悲等今此一乘所托之事等者謂今明一事卽法卽人卽依卽正具無盡徳從無盡因之所生故。

此上十門等至大見聞心中。

釋曰融成一致成大緣起也言十門與本文十義皆悉同時者謂每一門旣帶同時等十門具此十門皆各具教義等十義一門旣爾門門皆然重重取之乃至無盡故成緣起普眼境界言諦觀察等者約智修入則無心體極無間常行一生不克三生必圓斯之謂矣。

然此十門至緣起義耳。

釋曰初諸門相攝二六相圓融三結歸一乘言隨一門卽攝余門者此𨿽相攝不俱次緒乃依至相也以大師新立有次第故一同時具足相應門以是總故冠於九門之初二廣狹門別中先辧此者是別門之由由上事理無礙中事理相徧故生下諸門且約事如理徧故廣不壞事相故狹故爲事事無礙之始三由廣狹無礙所徧有多以己望多故有一多相容相容則二體俱存但力用交徹耳四此容彼彼便卽此由此徧彼此便卽彼等故有相卽門五由互相攝卽互有隱顯謂攝他他可見故有相入門攝他他無體有相卽門攝他他𨿽存而不可見故有隱顯門以爲門別故此三門皆由攝而有相入則如二鏡互照相卽則如波水相收隱顯則如日月相映六由此攝他一切齊攝彼攝亦然故有微細相容七由互攝重重故有帝网無盡八由旣如帝网隨一卽是一切無盡故有托事顯法九由上八皆是所依所依之法旣融次辧能依能依之時亦爾故有十世門十由法法皆然故隨舉其一則便爲主連帶緣起便有主伴門此據新立故攺門而次緒有異於古也非謂古失蓋欲學者展轉精明耳。

又於其中至境界準思之。

釋曰揀﹝冰﹣水﹢臨﹞﹣品﹢口﹞／皿﹞指文護一乘故也言與彼三乘或同或異者謂法相有通一乘有局三乘略如一乘中辦所設等者且三乘名教但爲一乘之先客廣如經論疏鈔者以大師凡著義疏數本皆明權實不能備舉孔目及問答通至相述作亦三一甄分故次云全別不同宜可廣依等者勸示修學令不混通規耳。

問此上道理至對比決之。

釋曰初引經正答良由下出聖意也。

又偈云至佛法一乘也。

釋曰據經定義參以四乘權實顯矣次下原佛本意云。

由此一乘至三身等佛。

釋曰良以法門髙妙權小難窺故隱實施權未稱本懷權現身相此明偈中三乘之義也。

今爲如是至無盡佛法也。

釋曰圓根叩擊利見大人故現無盡身云演難思之法義此明偈中一乘之義故結云名現佛身說無盡也。

三乘但隨機至爲實徳耳。

釋曰三乘但隨機者逐機末教也未顯諸佛十身等者非稱性本教也然此三乘旣不稱性縱爾終談亦是設化隨機未亡形對故云非窮盡說也何以故者徵徵云焉知三乘不談無盡耶故釋云三乘以此無窮爲過失故返顯一乘宗無盡徳也故知他宗爾爾三千猶存限量亦屬三乘。

又此經云至驚怪者矣。

釋曰此通疑難也惑者云旣言一乘以無窮爲實徳何以經中有談二三等諸乘耶故此釋云此據本末分齊說耳何故如斯且非本無以垂末非末無以顯本本末齊彰方窮無盡是故海印炳現斯之謂歟題稱一乘教義分齊卻備談一代教迹三藏微言者正是斯意學者知趣莫驚怪應以虛心體玆宗極耳。

第四六相圓融至三問答解釋。

釋曰六相之義本出地經世親菩薩以論開辟故論云一切所說十句中皆有六種差別相門淸涼釋云此乃標舉顯通謂法之體狀目之爲相義別爲門又由此通入證智中故論又云此言說解釋應知除事者淸涼云此顯立意謂此六相爲顯緣起圓融之法勿以陰界入等事相執取意不令人隨事執取非除界不具六相也故云六相緣起大師立意亦然但文小異耳。

初列名者至不移動故。

釋曰列名略釋先須總識其相列名是論文爲論中釋義隨經義門難見是故大師約通義略釋言別依止總滿彼總故者謂依一開九無總別不立故云依止由別方成總故云滿彼淸涼云總則攬別而成別分總爲別同則別別帶總異則別別互乖成則雙攬同異方成若無同異總相不成故如捨椽梁總皆相似終不成捨壞則惟別各住自性故又壞者猶如世界多緣共成其中事物一一推徵何者是界名壞。

第二教興意者至陀羅無窮理事等。

釋曰教興意者約教道解釋故此教下彰其徳用由六相之圓融耳。

此義現前至便成正覺。

釋曰此義現前者謂六相緣起法智融通則不見一法當情故一斷一切斷法混時融故得九世十世或滅或亡智顯智與理而齊彰故初心正覺攝多劫於剎那十信道圓一念該於佛地。

良由如是至華嚴經說。

釋曰良由者出前道成之相束爲因果二門故曰因卽普賢果卽十佛等。

第三問答至就緣成捨辧。

釋曰以諭總釋也一切處通者但有形量法皆具六相或曰旣言一切法皆具六相此緣成捨豈非法耶何以諭釋答據捨是法亦緣起故今言諭者仗此曉余故屬其諭耳下多不釋準此知之厥或義難見所由請撿前因緣起。

問何者見總至卽得捨矣。

釋曰言爲椽全自獨能作捨者卽互偏相資義謂此椽等諸緣要互相偏應方成緣起如一椽偏應多緣各與彼多緣全爲椽故此則一椽具多椽也若此一椽不具多緣則資應不徧不成緣起。

問若椽全自獨至不名爲椽。

釋曰躡前爲難難以孤單答以因緣何乖椽捨。

問若椽等至少力並全成也。

釋曰此重問答據力用義以顯之謂須一全有力余緣無力若余有力一緣定無力方成捨耳故不可各出少力是故少力成過也言故知非少力並全成也者結少力之非顯一椽全有力之是也。

問無一椽時豈非至余椽例然。

釋曰言答總並是椽者謂攬別成總舉一椽之總故力貫諸緣也若去於椽卽捨便壞瓦等亦壞故此諸緣皆卽是椽捨方善成一緣旣爾余亦然。

是故一切至一切處準知。

釋曰是故下結成緣起謂此大緣不起則止而不論若起則圓融離識耳。

第二別相者至以此方便會一乘。

釋曰此頌分句前六句每句一相第七句揀非識情最後一句依修而證良由攬別成總故云一卽具多分總爲別故多卽非一諸緣各別而成力義齊故多類自同諸緣隨自形類功能各別故各體別異由此異故方顯前同也同異雙資義理出於思識方成總捨故云一多緣起理妙成也𨿽成一總且不失諸緣故各住自法然此六相爲顯緣起圓融之法大智造之無涯故云惟智境界勿以陰界入等事相執取故曰非事識依此緣起因修證於果海故云以此方便會一乘問此之義理分齊與夫大疏義理分齊同耶異耶答旨趣𨿽同建立有異故彼所依體事同此立義門攝歸眞實同此二義相收一性無二等彰其無礙同於三性交參周徧含容全同解釋建立異者爰大疏宗終南三觀故止於斯此章乃該羅眾義本末齊彰故三性攝余宗六因收權淺若爾一乘之旨豈殊途耶答彼克一經此就判教是故克經則三觀澄明判教則旁該余義然後融歸圓實未來通規一代教興海印斯現耳。

偈辭述意回向。

一乘妙法難承受

曠劫難逢今幸偈

大師法義綺成章

數百年餘孰分剖

我今輙以凡心智

啟迪無邊無上義

回玆功徳沾含靈

同趣菩提實際地

華嚴一乘分齊章義苑疏卷第十﹝畢﹞義苑後序

教章義苑疏者廓具徳之宗剖法義之判是以宗之爲徳爲實趣之爲本爲融注之而十宗備矣若夫未明空有之朕本絕理事之蹤十佛自知法本然爾雜華果分不可說者法也曁於因門緣起分齊具彰攝義從名五門等異判之爲五教分之爲大小推之爲權實定之爲頓漸融之爲同別一代聖言三藏正典區矣別矣雜華因分可說者斯之義歟尋斯宗旨卻覽余乘起信守宗者自可知耳是則三卷之書十章之義會經故不同乎經辧律故不同乎律扸論故不名乎論飄飄然但總相彰明遂云章也上云以此章釋無盡章者此也旣不牒文箋釋故不云疏及其義苑之解搜義會教會宗搜文故例如孔目之與攝論宗輪之與毗曇搜義故略如一乘之與化儀六因之與三性引而伸之足而補之精義見矣然後會諸師之得失定的判之名立決擇部異之宗使相從於有則對明二祖宗義出意會之無違克義箋文得旨繄表濫觴釋決擇流通稱之曰疏余竊恐淺學不曉分齊云章義苑曰疏故復書之於卷末。

元佑五年五月五日無爲楊傑於姑蘇行舟序

朝請郎差充淮南路安撫司主管機宜文學差浙西買軍需錢仲﹝席﹣廿﹢禺﹞捨錢壹佰貫文刊華嚴經義苑疏第十卷

功徳上薦先考參政大資太師文惠溫國公先妣秦國太夫人季氏伴薦亡室安人陳氏亡次男通仕郎錢紹修超升天界

時嘉定二年上元日鳥鎭普靜寺僧淨覺募緣重開

