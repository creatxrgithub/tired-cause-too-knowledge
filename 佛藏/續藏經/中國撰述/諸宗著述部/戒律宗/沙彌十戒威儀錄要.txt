續藏經沙彌十戒威儀錄要

明智旭重輯

沙彌十戒威儀錄要

古吳藕益沙門智旭依律重輯

出家受十戒者名爲沙彌此翻息慈謂息世染之情以慈濟羣生也又云初入佛法多存俗情故須息惡行慈也唐三藏雲室利摩那路迦此翻勤策男寄歸傳云授十戒已名室羅末尼譯爲求寂沙彌二字古訛略也今但約所翻三義釋之初息慈者息見思惡修生緣慈藏教沙彌息見思惡修法緣慈通教沙彌次第息三惑修三慈別教沙彌一心圓息三惑圓修三慈圓教沙彌次勤策者精勤策勵出分段生死藏通沙彌精勤策勵出變易生死別圓沙彌三求寂者求偏眞涅盤藏通沙彌求大般涅盤別圓沙彌又盧捨那翻淨滿惡無不息故淨慈無不行故滿是沙彌戒卽盧捨那眞因也又涅盤以不放逸爲食勤策卽不放逸義是沙彌戒卽大涅盤法食也又寂卽本覺之理求卽始覺之智始本合一名究竟覺是沙彌戒卽究竟覺之通衢也又惡本性空慈本性具心性本無懈廢本惟空寂理卽沙彌達理受戒名字沙彌圓伏五住觀行沙彌六根淸淨相似沙彌惑破理顯分證沙彌盧捨那名淨滿大般涅盤永離放逸始覺本覺冥合不二究竟沙彌如大通佛時十六王子卽是沙彌眞實標榜故沙彌威儀雲沙彌五徳一者發心離俗懷佩道故二者毀其形好應法服故三者永割親愛無適莫故四者委棄身形遵崇道故五者志求大乘爲度人故緇門警訓云此之五徳出家大要五眾齊奉不惟小眾終身行之不惟初受由此觀之沙彌戒法統括性修該徹因果豈可視作小乘法耶受此戒者大須著眼大須努力不應自輕而退屈不應捨此而別求也藏中十戒法並威儀失譯人名文多繁複錯誤大比丘三千威儀亦失譯名南山行護威儀多屬大比丘事近世沙彌成範杜撰違律不可依從百丈淸規元朝世諦住持穿鑿尢爲可恥獨雲棲大師律儀要略頗有斟酌堪逗時機而開遮輕重懺悔之法尙未申明今不得已重爲輯錄仍分十戒威儀兩門至於授戒之法事屬大僧玆不重出。

初十戒門

一不殺生

凡有命者不得故殺若自殺教他殺方便殺咒殺墮胎破卵與他毒藥令命斷者並得殺罪若殺生身父母羅漢聖人犯逆罪墮阿鼻獄若殺人犯重罪失沙彌戒不通懺悔若殺天龍鬼神犯中罪猶許懺悔滅犯戒罪而性罪不滅終須償報若殺畜生虫蟻蚊虱等犯下罪亦許懺悔滅犯戒罪而性罪仍須償報若殺人不死犯中方便可悔罪殺天神畜虫等不死皆犯下方便可悔罪助他令殺皆得本罪﹝人重天等中畜生等下也﹞見殺歡喜得方便罪若見他殺有力應救設不能救應起慈心念佛持咒祝令解免釋結永斷惡緣。

二不偸盜

凡有主物不得盜心故取若自取教他取方便取咒取因寄取迷惑取誑取抵債不還偸稅冒渡等令前人失物並名爲盜所取直五錢﹝卽八分銀﹞犯重罪失沙彌戒不通懺悔四錢以下犯中罪二錢一錢犯下罪猶許懺悔滅犯戒罪而性罪不滅須加利償若不償者後生轉重終無可賴之理若盜而未得犯方便罪須殷重懺悔免致墮落。

三不淫欲

一切世間若男若女若人若鬼若畜生等並不得染心交遘亦不得與他人淫但有干犯皆犯重罪失沙彌戒不通懺悔若欲淫未和合而卽止犯中方便罪須殷重懺悔若起淫心卽應痛自訶責。

四不妄語

若未證四果妄言已證未得四禪妄言已得未悟道妄言已悟及妄言天來龍來鬼神來等虛而不實誑惑世人名大妄語犯重罪失沙彌戒不通懺悔若功夫稍稍得力不知法相謂證果等名增上慢本無欺誑之心故不失戒然須請問師長先達決擇是非殷勤悔過捨其有所得心精求眞正出要方免沈墜耳若本欲妄語或說不了了前人未領或中止不說並犯方便中可悔罪急須懺除又口過有四一妄言二綺語三兩舌四惡口一妄言者見言不見不見言見聞覺知等亦復如是又實有而言無實無而言有欺誑他人並名妄言此是性罪犯者急須懺悔誓不更造若不攺者現世爲人所賤死墮三塗二綺語者無義無利世俗浮辭增長放逸忘失正念亦須急懺誓不更造若不攺者現世爲人所輕死墮惡道三兩舌者向此說彼向彼說此構起是非乖離親友亦是性罪急須懺悔誓不更造若有犯者現世爲人所怨死墮地獄四惡口者罵詈咒咀令他不堪此亦性罪急須悔斷若有犯者現世爲人所怒死墮三塗○律攝云佛之弟子言常說實不應爲盟自雪表他不信故設被誣謗亦不應作誓。

五不飲酒

不論是何等酒但令飲之能醉人者一滴不可入口飲卽犯戒急須懺悔若不攺者現世爲人所恥死墮惡道若病非酒不能引藥白師友等方服。

六不著香華鬘不香塗身

結華爲鬘莊嚴身首佩服香袋脂粉飾容並是士女妖冶之態非出家人所宜。

七不歌舞倡伎不往觀聽

唱曲吟詩名之爲歌掉臂躑足名之爲舞吹簫彈琴雙陸圍棋擲骰賻錢醫卜星相投壺射箭馳馬試劍等並名倡伎非出家人所應爲也○供佛宜使人作樂不宜自作○贊佛宜梵唄不宜用歌曲音聲○有眞實見地方可作偈拈頌不得習學詩畫類彼山人淸客○學字但令端楷不得爲好故妨廢出世正業。

八不坐髙廣大牀

牀足但髙一尺六寸坐時腳不掛空過此量者卽名爲髙但可容身轉側過此卽名爲廣旣髙且廣卽名爲大非出家人所宜坐臥也況漆彩雕刻紗絹帳褥等耶隨眾臥長連牀不犯說法登師子座不犯白衣捨中無卑小牀座暫時坐臥不犯。

九不非時食

從明相出至日正午名之爲時從日稍側乃至次日明相未出名爲非時非時而食名爲破齋咽咽結罪若非時漿含消藥終身藥並皆無犯○非時漿者果漿蜜漿等淸無查滓含消藥者蜜糖餳糖酥油亦無查滓終身藥者姜桂椒梅及一切丸藥一切湯藥一切散末其味酸澀苦辣不任爲食者有病因緣盡壽聽服。

十不捉持生像金銀寶物

生金銀寶物是不由人工作用所成像金銀寶物是由人工作用所成形像器具也皆長貪心有違髙尙之致故捉持者悉皆犯罪除爲三寶暫捉或爲師長父母掌舉自不貪畜非犯。

已上十戒前四若犯名破根本亦名邊罪非作法懺之所能治若欲進比丘戒及菩薩戒須是結壇取相讖耳第九若犯名爲破齋餘五若犯名破威儀皆須殷重悔過方不障道愼之愼之。

次威儀門

敬大沙門第一﹝大沙門卽比丘眾也﹞

不得呼大比丘名字﹝一切比丘應稱某師﹞不得盜聽大比丘說戒﹝半月誦比丘戒平日講比丘戒或作如法僧事先遣未受具戒者出一切不得盜聽盜聽卽成盜法重難亦不得先自閱律及閱比丘戒﹞不得求大比丘長短不得轉行說大比丘過失不得屏處罵大比丘不得輕易大比丘於前戲笑效其語言形相行步不得坐見大比丘過不起除讀經時飯時作眾事時剃髮時病時行時逢大比丘當下道正住讓之四分律雲沙彌應以生年爲次第若生年等者應以出家年爲次第方廣大莊嚴經云佛法如海容納百川四流歸之皆同一味據戒前後不在貴賤四大合故假名爲身於中空寂本無吾我當思聖法勿生憍慢。

﹝比丘體是僧寶故論戒臘沙彌未預僧數故論生年縱使百歲沙彌應敬初戒比丘也﹞。

事師第二

當早起欲入戶當先三彈指具楊枝澡水授衣履襞被拂拭牀席掃地益澡水師出未還不得捨房中去若有過和尙阿闍梨教誡之不得還逆語視二師當如視佛若使出不淨器不得唾不得恚怒暮當按摩師師受食不應作禮師坐禪不應作禮師經行不應作禮師盥漱未畢及未洗淨著褻衣時皆不應作禮師眠息不應作禮師閉戶不應戶外作禮欲入戶作禮應三彈指師不應應去持師飲食當兩手髙捧食畢斂器當徐徐授師新果當先作淨或火淨或刀淨或指爪剝淨若果不堪爲生種者不須作淨授師非時漿須以水點淨侍師不得對面立不得髙處立不得太遠立當令師小語得聞聲不費尊力請問佛法當整衣禮拜合掌諦聽思惟深入問家常事不須禮拜但端立師側據實申白師若身心倦教去應去不得心情不喜見於顏色凡有犯戒等事不得覆藏速速詣師哀乞懺悔師許則盡情發露精誠悔攺還得淸淨﹝若犯四根本戒依師決疑方可行取相懺﹞師語未了不得語不得戲坐師座及臥師牀著師衣帽等爲師馳達書信不得私自拆看亦不得與人看到彼有問宜答則實對不宜答則善辭卻之彼畱不得便住當思速歸或路遠逼暮風雨難緣等隨時制宜師對賓或立常處或於師側或於師後必使耳目相接候師所須師疾病始終調治房室被褥藥餌粥食等一一用心料理凡侍師不命之坐不敢坐不問不敢對除自有事欲問凡侍立不得倚壁靠桌宜端身齊足側立欲禮拜若師止之宜須師命勿拜﹝西土止一禮無三拜法﹞師有所使令宜及時作辦不得違慢凡睡眠不得先師除有病白師乃先睡人問師名當云上某下某問師號卽云某甲不得離師自住若師命終若師遠行不得隨去應問當依止何人隨師語卽依止住一切還如事師法或師不指示便命終遠行須更擇明師依止而住若師返俗若師破戒若師被僧擯亦應更擇明師依止而住不得縱情自用年滿二十諳出家事應求師方便進比丘戒或年不滿二十或𨿽滿二十眾緣未湊不能進比丘戒皆當發菩提心先求受菩薩戒作菩薩沙彌學大乘法俟年滿緣湊更進具戒卽成菩薩比丘根本雜事云若人依托師主於佛法中剃除須髮而被法服以淨信心出家修行彼人於師乃至盡壽四事供養未能報恩。

隨師出行第三

不得過歷人家不得止住道邊共人語不得左右顧視當平目直視隨師後到檀越家當住一面師教坐乃坐到他寺院師禮佛或自禮不得擅自鳴磬若山行當持坐具相隨若遠行不得相離太遠若過渡當持杖徐試淺深若偶分行約於某處會不得後時師受齋當立出生齋畢復當侍立收嚫。

入眾第四

不得爭坐處不得於座上遙相呼語笑眾中有失儀當隱惡揚善不得伐勞顯己之功睡不在人前起不在人後不得與大比丘同座坐除大法會不得與白衣同座坐除大法會凡洗面不得多用水嚼楊枝吐水須低頭引水下不得噴水濺人不得髙聲涕唾不得於殿塔及淨室淨地淨水中涕唾當於僻處喫茶湯時不得只手揖人不得向塔洗齒及向二師大比丘等不得多言多笑若大笑及呵欠當以衣袖掩口不得急行不得將佛燈私就己用然燈當以罩密覆勿令飛虫投入供佛花取開圓者不得先嗅除萎者方供新者萎者不得棄地踐踏宜著屏處應爲大僧給楊枝澡水等隨力能爲卽當爲之不得偸安聞呼卽念佛應之不得云有云是凡拾遺物卽當白主事僧不得與年少人共相結友不得妄著割截三衣濫同大比丘僧應著縵條袈裟﹝縵條謂無縫也袈裟謂壞色也﹞根本律云求寂之徒縵條是服輒披五條深爲罪濫神州久扇斯風此成非法不得多作衣服若有餘當捨不得辦精致絳拂玩器等妝點江湖徒爲識者所笑不得著色服及類俗人衣飾等不得用絲紬絹帛傷慈犯制不得不淨手搭衣不得坐視大眾勞務避懶偸安不得私取常住竹木花果蔬菜一切飲食一切器物等或自用或作人情不得談說朝廷公府政事得失及白衣家好惡長短凡自稱當舉二字法名不得云我云小僧云某甲不得因小事爭執若大事難忍者亦須心平气和以理論辯不可則辭而去若動气出粗卽非法器若違僧制聞白椎不得抗拒不服。

隨眾食第五

聞犍椎聲卽當整衣服臨食咒願皆當恭敬凡出生安左掌中默念偈云汝等鬼神眾我今施汝供此食徧十方一切鬼神共凡欲食先作五觀一計功多少量彼來處二忖己徳行全缺應供三防心離過貪等爲宗四正事良藥爲療形枯五爲成道故方受此食無呵食好惡不得以食私所與若摘與狗來益食不得言不用若已飽當以手讓卻之不得搔頭使風屑落此座碗缽中不得含食語不得笑談雜話不得嚼食有聲不得噏粥羹等作聲欲挑牙先以袖掩口食中或有虫蟻宜密藏棄之莫令比座見生疑心當一坐食不得食訖離座更坐食除有正務不得食訖以手指刮碗缽食凡食不得太速不得太遲行食未至不得生煩惱或有所需默然指授不得髙聲大喚不得碗缽作聲不得食畢先起須俟結齋同起除有正務飯中有谷或去皮食之或聚一處出時持施禽鳥見美味不得貪心恣口食不得偏眾食若體弱不能持非時食戒寧退作近住男勿掛虛名日日招破齋罪。

禮拜第六

朝嚼齒木盥漱淸淨方行禮敬禮拜不得占殿中央是住持位有人禮佛不得向彼頭前徑過凡合掌不得十指參差不得中虛不得將指插鼻須平胸髙低得所不得非時禮拜如欲非時禮須待人靜時師禮佛不得與師並禮當隨後禮師拜人不得與師同拜在師前不得與同類相禮手持經像不得爲人作禮不應著褻衣禮他亦不得褻衣受禮。

聽法第七

整理衣服平視直進坐必端嚴不得亂語不得大咳唾凡聽法須諦聞審思如實修習不得專記名言以資談柄不得未會稱會入耳出口少年戒力未固宜隨師苦行操履不得早赴講筵。

習學經典第八

先學沙彌戒一一能行次學大乘經律不得竊看比丘律藏以成盜法重難凡學經須先白師經完更白別學某經不得口吹經上塵不得經案上包藏茶末雜物不得以帽置經卷上不得以小乘經律放大乘經律上不得以外書放內典上經典損壞速宜修補不得不淨手執持經卷對經卷如對佛不得戲笑不得案上卷帙縱橫失次不得以穢褻不淨器物放經案上借人經看須加愛重勿令損壞若借看不還所直五錢卽犯根本重戒不可不愼人閱經時不得近彼案前經行不得髙聲動眾沙彌本業未成不得習學外書子史治世典章詩詞歌賦等智力有餘爲降伏外人故習學外書不得隨書生見解不得揀應赴道場經卷先習學。

入寺院第九

入寺門不得行中央須緣左右邊行緣左先左足緣右先右足不得無故登大殿遊行不得無故登塔入殿塔當自南而西而北而東右繞不得左轉繞塔或三匝七匝乃至十匝百匝須知徧數不得以笠杖等倚殿壁不得著木屐等入殿塔中不得手捉木屐等入殿塔中。

入堂隨眾第十

單上不得抖衣被作聲扇風使鄰單動念下牀默念偈雲從朝寅旦直至暮一切眾生自回護若於足下喪身形願汝卽時生淨土不得髙語大聲輕手揭簾須垂後手不得拖鞋作聲不得大咳嗽作聲不得鄰單交頭接耳講說世事或親友相看不得在堂中久話相邀林下水邊乃可傾心談論上單下單俱當細行勿令鄰單動念不得單上寫文字除眾看經教時若看經須端身澄心默玩不得出聲二板鳴卽宜早進堂歸位不得單上相聚擺茶雜話不得單上縫補衣被不得眠臥共鄰單說話動眾。

執作第十一

當惜眾僧物當隨知事者教令不得違戾凡洗菜當三易水凡汲水先淨手凡用水須諦視有虫無虫若有虫以密羅濾過方用若嚴冬不得早濾水須待日出凡燒竈不得然腐薪凡作食不得帶爪甲垢凡棄惡水不得當道不得髙手揚潑當離地四五寸徐徐棄之凡掃地不得迎風掃不得聚灰土安門扇後洗內衣先須捨去蟣虱夏月用水盆了須覆令乾若仰卽虫生不得熱湯潑地上。

入浴第十二

先以湯洗面從上至下徐徐洗之不得粗躁以湯水濺他人不得浴堂小遺不得共人語笑人天寶鑑云一沙彌入浴戲笑遂感沸湯地獄之報凡有瘡癬宜在後浴或有可畏瘡尢宜回避不得恣意久洗妨礙後人脫衣著衣安詳自在湯冷熱依例擊梆不得大喚﹝或其處無梆亦和婉說之﹞。

入廁第十三

欲大小便卽行莫待內逼倉卒竹竿上掛直裰折令齊整以手巾或腰絳系之一作記認二防墮地須脫換鞋履不得淨鞋入廁至當彈指或謦咳使其中人非人知不得迫促先在廁人使出已上復當彈指作聲令廁中非人知不得低頭視下不得持艸畫地不得努气作聲不得隔壁共人語不得唾壁便畢當洗淨次洗手未洗手不得持物未洗淨洗手逢人不得作禮宜側身避之不得沿路行系衣帶小解時亦要收起衣袖小解畢卽淨洗手未洗手不得持物不得作禮。

眠臥第十四

臥須右脇名吉祥臥不得仰臥偃臥及左脇臥不得與大比丘同室過三宿或同室各有遮障過三宿非犯不得與大比丘同榻宿或有難緣得至二宿至第三宿應輪次起坐除看重病或自有重病不得與同事沙彌共榻設無異榻不得共被設無異被須各著襯身衣不得兩身相觸凡掛鞋襪小衣等不得過人頭面不得聖像及法堂前攜溺器過不得睡牀上笑語髙聲善見律云臨欲睡時應先念佛念法念僧念戒念天念無常於六念中隨一一念。

圍鑪第十五

不得交頭接耳說話不得彈垢膩火中不得烘焙鞋襪不得向火太久妨後人稍暖便宜歸位。

在房中住第十六

更相問訊須知大小欲持燈火入預告房內知云火入欲滅燈火預問同房人更用燈否不得口吹燈火應徐卻炷令熄滅燈後不得髙聲念誦若有病人當慈心始終看之有人睡不得打物作響及髙聲語笑不得無故入他房院。

到尼寺第十七

無二人不得單進有異座方坐無異座不得坐不得爲非時之說若還不得說其好醜不得書疏往來及假借裁割洗浣等不得手爲淨發不得令尼淨發不得屏處共坐不得彼此送禮不得囑托尼僧入豪貴家化緣及求念經懺等不得與尼結拜父母師徒姊妹。

至人家第十八

有異座當坐不得雜坐不得左右顧視不得雜語不得多笑人問經當知時愼勿爲非時之說若與女人說法不得低聲密語不得多語不得誑說佛法亂答他問自賣多聞求彼恭敬不得詐現威儀假妝禪相求彼恭敬主人設食𨿽非法會亦勿失儀軌不得雜坐酒席不得空室內或屏處與女人共坐共語不得書疏往來及假借等不得送盒禮效白衣往還不得結拜白衣人作父母姊妹兄弟不得管人家務不得說僧中過若詣俗省親當先入堂中禮佛或家堂聖像前端莊問訊次父母眷屬等一一問訊不得向父母說師法嚴出家難寂寥淡泊艱辛苦屈等事宜爲說佛法令生信增福不得與親族小兒等久坐久立雜話戲笑不得問族中是非好惡無犯夜行若天晚作宿當獨處一榻多坐少臥一心念佛事訖卽還不得畱連。

乞食第十九

當與老成人俱若無人俱當知所可行處到人門戶宜審舉措不得失威儀家無男子不可入門若欲坐先當瞻視座席有刀兵不宜坐有寶物不宜坐有婦人衣被莊嚴等不宜坐欲說經當知所應說時不應說時不得說與我食令爾得福不得哀求苦索不得廣談因果望彼多施不得專向熟情施主家及熟情庵院處索食。

入聚落第二十

有三寶事及看病等切緣方入無切緣不得入不得馳行不得搖臂行不得傍視人物行宜端身平目直視而行不得共少年談笑行不得與女人前後互行不得與尼僧前後互行不得與醉人狂人前後互行不得故視女人不得眼角傍看女人或逢尊宿親識俱立下傍先意問訊或逢戲幻奇怪等事俱不宜看或遇官府不論大小俱宜回避或遇斗諍者亦遠避之不得住看凡遇水坑水缺不得跳越有路當繞行無路眾皆跳越則得非病緣及急事不得乘驢馬等設有事緣暫乘不得戲心鞭策馳驟不得回寺誇張所見奇事。

市物第二十一

勿爭貴賤勿坐女肆若爲人所犯方便避之勿從求直已許甲物𨿽復更賤勿捨彼取此令主有恨愼勿保任致愆負。

凡所施行不得自用第二十二

出入行來當先白師作新法衣當先白師著新法衣當先白師剃頭當先白師疾病服藥當先白師作眾僧事當先白師欲有私具紙筆之類當先白師若諷經起當先白師若人以物惠己當先白師師許受方受己欲以物惠人當先白師師聽方送人從己借物當先白師師聽方與己欲借人物當先白師師聽方借白師聽不聽皆當作禮不聽不得有恨意。

參方第二十三

欲決擇心地須白師問可參處師或未知須博問先知求眞實善知識乃可往參古人云具眼參方旣未具眼又無先達指示徒自行腳﹝祝／土﹞得叢林粥飯習气於事何益愼之愼之遠行要假良朋不得觀玩山水惟圖遊歷廣覽誇示於人所到之處歇放行李不得徑入殿堂一人看行李一人先進問訊取常住進止方可安頓行李入內。

受具遮難第二十四

十三重難

一壞內外道﹝謂受具戒後復入外道中今更來求受戒﹞

二破他梵行﹝謂他人受佛七眾戒法者最初令其破根本戒﹞

三賊心入道﹝謂未受具戒盜聽比丘說戒及盜看比丘律藏﹞

四黃門﹝謂五種不男﹞

五二根﹝謂一身有男女二根﹞

六畜生﹝謂龍猴等變爲人形求受具戒﹞

七非人﹝謂諸天修羅鬼神變人形求受具戒﹞

八犯邊罪﹝謂曾受五戒八戒十戒具戒之後於殺人盜五錢邪淫大妄語隨犯一種﹞

九弒父

十弒母

十一弒阿羅漢

十二破和合僧

十三出佛身血

已上隨有一難則未受戒者不得受已受戒者應滅擯。

十六輕遮

一不得度奴﹝家主與姓則得﹞

二不得度賊﹝千里之外攺行從善則得﹞

三不得度負債人﹝或償畢或親友代償或債主捨竟皆得﹞

四不得授年未滿二十者具足戒﹝待滿二十則得﹞

五至九不得度癩白癩癰疽乾痟顚狂五種病人﹝病愈則得﹞

十父母不聽不得度令出家﹝求聽則得﹞

十一不得度官人﹝食祿盡則得王聽亦得﹞

十二不得無衣缽受具亦不得借衣缽受具﹝或借者許彼辯竟方還不卽索者則得﹞

十三不自稱名

十四不肯稱和尙名

十五教乞戒而不乞

十六著白衣衣外道衣莊嚴具等

又年六十不得受具戒惟聽爲沙彌。

請和尙法第二十五

無和尙不得受具二和尙乃至多和尙亦不得受具欲受具時若本授十戒和尙在不須更請若本師已不在前應更擇明師請之偏袒胡跪合掌作如是語我某甲今請大徳爲和尙願大徳爲我作和尙我依大徳故得受具足戒如是三說。

比丘六物名相第二十六

一安陀會

此雲中宿衣亦云雜作衣或五條一長一短或縵條或七條九條等已舊降作安陀會受持皆得各隨身量豎三肘橫五肘爲度可減不可增不得如今時之豎三橫六下二衣並同。

二郁多羅僧

此云上著衣亦云入眾衣正應七條兩長一短應割截貧者帖條亦得或九條等稍舊降作郁多羅僧亦得。

三僧伽梨

此云重衣亦云雜碎衣應九條二長一短僧祇律許至十五條不得過四分律許至十九條不得過根本律許至二十五條不得過應割截貧者若有割截郁多羅僧則帖條僧伽梨亦得。

四尼師壇

此云坐具應兩層作長佛二搩手半﹝周尺五尺﹞廣二搩手﹝周尺四尺﹞臥時敷臥具上襯身坐時敷地襯衣。

五缽多羅

此云應量器或瓦或鐵爲之大不過三升小不過升半乞食用之。

六漉水囊

以細熟密絹爲之不得無漉囊行二十里此是護生要用濟物行慈之具斷不可缺。

搭衣偈咒等律文不載似不必用律中最重一切時中專修四念處觀不可不急講求。

○附錄

大乘大集地藏十輪經有依行品云癡慢號大乘彼無有智力尙迷二乘法況能解大乘譬如闕壞眼不能見眾色如是闕壞信不能解大乘無力飲池河詎能吞大海不習二乘法何能學大乘先信二乘法方能信大乘無信誦大乘空言無所益內懷眞斷見妄自號大乘不護三業罪壞亂我正法彼人命終後定墮無間獄善男子有諸眾生於聲聞乘獨覺乘法未作劬勞正勤修學如是眾生根機未熟根機下劣精進微少若有爲說微妙甚深大乘正法說聽二人俱獲大罪亦爲違逆一切諸佛所以者何如是眾生實是愚癡自謂聰睿陷斷滅邊墜顚狂想執無因論於諸業果生斷滅想撥無一切善作惡作妄說大乘壞亂我法非法說法法說非法實非沙門說是沙門實是沙門說非沙門實非毗柰耶說是毗柰耶實是毗柰耶說非毗柰耶愚癡顚倒憍慢嫉妬朋黨之心於大乘法稱贊擁護令廣流布於聲聞乘獨覺乘法謗毀障蔽不令流布不能如實依於三乘捨俗出家受具足戒成苾芻性亦不如實修集一切善法因緣如是撥無一切因果斷滅論者𨿽在人中實是羅剎於當來世無數大劫難得人身命終定生無間地獄於諸苦趣輪轉往來受諸苦惱難可救濟如是過失皆由未學二乘之法先入大乘問十輪經中佛誡森嚴必令先習二乘法乃可聞學大乘正法不爾則說聽二人俱獲大罪亦爲違逆一切諸佛後又云眾多過失皆由未學二乘之法先入大乘今時多有出家男女未受沙彌具足等戒而徑受大乘菩薩戒者亦有出家𨿽久五戒尙未受者今皆聽聞無上妙法此義云何特求請決然二乘法通三藏今在律中故約戒問答諸佛說法對病不同隨機有異然究其要歸則一而已如十輪經專爲一類執大謗小者說具如所問矣若法王等經復爲一類執小謗大者則云定無三乘設有分別三乘根性是人舌根卽當墮地卽爲誹謗諸佛正說故白香山拈此兩義以爲難也然苟明法華宗旨兩義冷然爲鈍根者須以小乘權接爲執小者須以一乘開顯權是實家之權權尙不知何能知實所謂無力飲河詎能吞海此十輪經之所訶也實是權家之實苟不悟實權亦何爲所謂不信此法是上慢人此法王經之所斥也今若發大乘心以爲其本然後隨力漸學權實佛法旣不違法王經所斥亦不違十輪經所訶所以西域諸國具有菩薩優婆塞優婆夷等七眾七眾無非大乘大乘不廢小檢如法華經十六王子菩薩沙彌卽是誠證彼𨿽受菩薩戒仍禮聲聞比丘之足何當執大謗小若必不許沙彌受菩薩戒尢不應許優婆塞等受菩薩戒則應菩薩但有比丘比丘尼二眾決定無七眾矣梵网所云一切有心者皆應受佛戒如何可通豈近住沙彌一一皆木石耶至於聽聞無上妙法結一乘緣一切不遮乃獨疑於出家未受五戒之人又豈出家未受五戒反更不如在家未受三歸者耶摩訶止觀云今末代癡人聞庵羅果甘甜可口卽碎其核嘗之甚苦果種甘味一切皆失無智慧故刻核太過亦復如是聞非調伏非不調伏亦不礙調伏亦不礙不調伏以不礙故名無礙道以無礙故灼然淫泆公行非法無片羞恥與諸禽獸無相異也此是啖鹽太過咸渴成病經云貪著無礙法是人去佛遠譬如天與地大經云言我修無相則非修無相是住不調非不住也乃至污辱戒律陵穢三寶周家傾蕩佛法皆由此來是名大礙何關無礙。

根本尼陀那云汝等若以信心投我出家情求涅盤修淨行者所著衣服直一億金錢所住房舍直金錢五百所啖飲食具足百味如是等事我皆聽受汝並堪銷若破重戒者於僧住處乃至不銷一口之食僧伽藍地不容一足善見律云一切作諸惡法無人不知初作者護身神見次知他心天神知如此之人天神俱見是故大叫喚展轉相承傳至梵天置無色界餘者悉聞僧祇律佛訶覆藏雲犯戒尙不慚羞悔過何以慚羞卽說偈言覆蓋者則漏開者則不漏是故諸覆者當開令不漏毗尼母經云寧吞鐵丸而死不以無戒食人信施佛藏經云破戒之人不應於彈指頃住聖人相在袈裟中。

地持經云三十二相無差別因皆是持戒何以故若犯戒者不得下賤人身況大人相菩薩善戒經云三十二相𨿽復各各說其因緣眞因緣者持戒精進何以故若不持戒能修精進尙不得人身況得三十二相聲聞禁戒一切善法悉是阿耨多羅三藐三菩提因。

沙彌十戒威儀錄要﹝終﹞

