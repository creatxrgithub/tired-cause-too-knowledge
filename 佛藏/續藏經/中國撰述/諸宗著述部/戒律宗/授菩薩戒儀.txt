續藏經授菩薩戒儀

唐湛然述

授菩薩戒儀

天臺沙門湛然述

依古徳及梵网瓔珞地持並髙昌等文授菩薩戒行事之儀略爲十二門𨿽不專依一家並不違聖教。

第一開導

第二三歸

第三請師

第四懺悔

第五發心

第六問遮

第七授戒

第八證明

第九現相

第十說相

第十一廣願

第十二勸持

第一開導者

應先問言欲受何戒佛法大海深廣無涯惟信能入由有信故三學可成菩提可至故三學中以戒爲首菩提廣路戒爲資糧生死大海戒爲船筏三途重病戒爲良藥戒有多種五八十具菩薩律儀五戒報人八十報天出家大戒感小解脫三明六通無餘永寂菩薩律儀八萬細行報得佛果三身四徳相好不共一切功徳今旣不求人天小果惟欲專求無上菩提須具六法方得戒一者能授人謂能授戒者須預知頒類及以人數於中幾許中國邊方余道雜類𨿽得人身無有安樂八苦交逼四蛇競煎四大危脆念念不住六賊爭驅新新生滅設𨿽受余戒報人天不免沈沒二乘小果永住涅盤故須虔誠誓求極果二者所依處先須諮白無內外障安置壇場莊嚴淸淨皆令地鋪使受者安穩三者髙座秉法四者專求大道五者生希有心如貧如饑如病如怖得寶得食得醫得安不生一念散亂之心若無懇誠徒勞彼此六者專爲利他求戒以菩薩發心利物爲本發大勇猛不惜身命誓與眾生同入眞如法界大海。

第二三歸者

應教而言弟子﹝某甲﹞願從今身盡未來際歸依佛兩足尊歸依法離欲尊歸依僧眾中尊﹝三說﹞弟子﹝某甲﹞等從今身盡未來際歸依佛竟歸依法竟歸依僧竟﹝三說﹞從今已往歸佛爲師更不歸余邪魔外道惟願三寶慈悲攝受慈湣故﹝應須廣明一體三寶爲所依境復知此境有別相住持等用之也﹞。

第三請師者

惟令自陳恐汝不解我今教汝我﹝某甲﹞等今從大徳求受菩薩戒大徳於我不憚勞苦慈湣故此但是請傳教之師次請眾聖爲授戒師先請和上詞云弟子﹝某甲﹞等奉請釋迦如來應正等覺爲我和上我依和上故得受菩薩戒慈湣故﹝禮一拜﹞文殊菩薩爲羯磨阿闍梨彌勒菩薩爲教授阿闍梨一切如來爲尊證師一切菩薩爲同學等侶﹝詞句具如和上﹞當知聖師神通道眼皆悉見聞如對目前是故行者請得師已𨿽對凡師恆如睹聖準髙昌本自此已後無有懺悔但加乞戒亦先教其從傳教師乞云族姓大徳今正是時願施我菩薩戒法次戒師應起爲白聖師言﹝獨詞三徧﹞下禮盤而起獨可唱敬白十方盡虛空界一切諸佛諸大菩薩此﹝某甲﹞等求我白諸佛菩薩欲從諸佛菩薩乞受菩薩戒此﹝某甲﹞等已發大願已有深信能捨一切不惜身命惟願諸佛菩薩憐湣故施與﹝某甲﹞等菩薩淨戒﹝三說﹞。

第四懺悔者

無始已來誰能無罪或有重罪障戒不發故曇無讖三年始獲故有上根上行之人宜應靜處別置道場事理合行精誠懇到上品相現戒品自成今此通方彼時行事利根之士逐語想成宿種現加式辧前事故今略出濟世生善利物之儀於中爲三先明懺意次明運心三正說罪爲懺方法初云意者夫言戒者是白淨法法器淸淨方堪進受如淨潔縶易受染色是故先教懺悔洗浣亦如浣故衣先以灰汁後用淸水然佛滅後向二千年正法沈淪邪風競扇眾生薄佑生在此時縱有聽聞頗生信受猶如畫水不得久住空中造立難可成就良由惑障深厚見執鏗然若不起於殷重之心罪無由滅罪若不滅戒品難期是故不可輙爾而受然懺悔法有其三種上品懺者舉身投地如大山崩毛孔流血中品懺者自露所犯悲犯泣流淚下品懺者通陳過咎隨師口言今𨿽下品猶請諸佛諸大菩薩爲作證明諸佛菩薩有大慈悲常欲令於法界眾生如我無異𨿽觀眾生猶如赤子然須行者自發精誠如請大王先須淨捨亦如濁水日輪不現三世諸佛皆因此戒得成菩提﹝云云﹞次運心者𨿽從戒師說罪名種然須先運逆順十心重罪方滅故天臺大師於大止觀懺淨文中具立此方成四三昧彼具解釋今略列名以爲行者作滅罪良緣先言順流者謂無始來隨順生死自微至著不逾斯十一者妄計我人二外加惡友三不隨喜他善四縱恣三業五惡心徧布六盡夜相續七覆語過失八不畏惡道九無慚無愧十撥無因果﹝亦須教依名運念令罪消滅﹞次明逆流者所言逆者謂逆生死依前順流次第逆上如欲破賊先須知賊根源窟穴故知必須從後向前如人倒地還從地起一正信因果二自愧克責三怖畏惡道四發露瑕玼五斷相續心六發菩提心七修功補過八守護正法九念十方佛十觀罪性空﹝須一一釋對破以故知無始障不可率除如伐樹得根灸病得穴故須逆順觀其罪由其罪性空方爲永謝﹞運此十心已作如是言仰啟十方盡虛空界一切三寶釋迦牟尼當來彌勒十二部經眞如藏海諸大菩薩緣覺聲聞證明我等披陳懺悔從無始來至於今日於其中間皆由妄計我人爲貪嗔癡無量煩惱惱亂身心縱恣三業具造十惡五逆四重作一闡提撥無因果﹝具列十惡五逆四重無因果相﹞壞僧伽藍焚燒經藏身四威儀損殤含識盜三寶物及余趣財顚倒邪淫污染梵行污父污母污比丘比丘尼人男人女畜生鬼神等一切男女誑惑三寶謗三乘法言非佛說障礙畱難或飲酒食肉無慈悲心或食五辛燻穢三寶或於一切出家人所有戒無戒持戒破戒打罵訶責乃至於一切有情無情作不饒益如是等罪不可數知自作教他見聞隨喜對三寶前披陳懺悔齊佛所知不敢覆藏一懺已後永斷相續更不敢作願罪消滅惟願三寶慈悲證明三徧已語欲入佛海以信爲本生在佛家以戒爲本故有三歸乃至菩薩戒然受五八十戒人如秉燭夜行所見不遠受小乘戒如月下游𨿽未大明猶勝燈燭若受大乘戒如在日中無不曉了能摧八難能免八苦遠離生死具足二嚴四徳圓滿降伏四魔﹝云云﹞。

第五發心者

先當繼念十方諸佛爲所期果是故經云若能念佛得見佛心佛心復以慈悲爲本慈悲乃以弘誓居先是故弘誓爲菩提因﹝具足爲說發四弘心﹞發弘誓已復加四心及成四弘誓一者觀於一切眾生如佛無異二如國王三如父母四如大家何以故佛爲法王是所求故心佛眾生三無別故王居國尊親在家尊大家復爲下類中尊生因中於果上想故若不爾者何能度人爲度眾生立餘三誓又復發四種心一者所作功徳與共二者願一切眾生過於煩惱生死大海三願共眾生通達一切諸經了義四共眾生至於菩提此亦四弘之別名而以利生爲本故並俱於眾生起想以四弘誓利生爲本旣發心已三業淸淨猶如明鏡內外淸徹堪受淨戒以此戒品具足三聚三聚徧收一切法故。

第六問遮者

旣能發心建立行相行相不出自行化他自行故上求利他故下化汝等旣知發心之相堪能成就滿足四弘此但現在身心發趣若有遮難戒品不發梵网經云若有七遮不應爲受我今問汝當如實答若不實答徒苦自他無所克獲虛稱菩薩則爲欺誑一切眾生負心誑佛枉受利養汝不曾出佛身血不﹝應答云無﹞不殺父不不殺母不不殺和上不不殺阿闍梨不不破羯磨僧不不殺聖人不若無七遮堪得受戒應起專注心發殷重心今此方欲汝等授戒發戒品心若能專志如仰完器則有所克一念差違猶如覆器必無所成然此戒者無有形色而能流注汝等身心盡未來際成就大果而於爾時無所覺知尙若有形入汝身時常作天崩地裂之聲故須系念不得余覺及餘思惟﹝須具爲說緣境爲發戒緣也﹞。

第七正授戒者

先略示三相次正授戒言三相者所謂攝律儀戒攝善法戒饒益有情戒應須廣辧三聚廣狡偏圓之相以作行者期心之本若不爾者秉法不成小乘亦有三聚名故次正秉法者應語言汝等諦聽汝等今於我所求受一切菩薩淨戒求受一切菩薩學處所謂攝律儀戒攝善法戒饒益有情戒此諸淨戒此諸學處過去一切諸菩薩已受已學已解已行已成未來一切諸菩薩當受當學當行當成現在一切諸菩薩今受今學今解今行當來作佛汝等從今身盡未來際於其中間不得犯能持不﹝三問三答﹞第一徧時應語言十方法界一切境上微妙戒法悉皆動轉不久應當入汝身中第二徧凡次卽語云此妙戒法卽從法界諸法上起徧虛空中集汝頂上微妙可愛如光明雲臺第三徧初復應示言若更一徧此妙戒法入汝身中淸淨圓滿正在此時納受戒法不得余覺餘思令戒不漏第三徧已語言卽是菩薩名眞佛子故大經云發心畢竟二不別如是二心先心難。

第八證明者

戒師應爲受者作白言獨弟子﹝某甲﹞仰啟十方盡虛空界一切諸佛於此世界一四天下南瞻部州人主地大唐國﹝某州某縣﹞僧伽藍中佛像前有數多弟子來於我所求受菩薩戒竟我已爲證明惟願諸佛爲亦作證明﹝三說﹞請諸菩薩亦如向說﹝三說﹞。

第九現相者受者

旣有三品之心相現亦有三品不同所謂涼風異香聲光明種種異相於十法界此相現時彼諸菩薩各問彼佛何因緣故有此相現彼佛答彼菩薩言此相現﹝某方某界某國某處﹞有眾多佛子於師處三說求受菩薩戒竟今請我等而作證明我爲作證故有此相彼諸菩薩各各歡喜咸相語言於如是等極惡處具足如是猛利煩惱惡業眾生能發如是極勝之心甚爲希有深生憐湣乃於汝等起於堅固梵行之心十方菩薩尙發是心是故汝等宜應至心守護禁戒不惜身命勿令毀犯上品相者上風上香光明等中下準此惟佛能了余無能知。

第十說相者

謂略陳持犯猶如聲聞略說四夷故大乘略陳十種以從易持難識者說應先爲說此十總名波羅夷者此是梵音此土往翻名他勝處善法益已名之爲自惡法損己名之爲他若惡法增損害善法名爲佗勝處然論持犯乃至有命一鍼一艸等皆名持犯今從易識妨損處深故隨說之﹝云云﹞。

若諸菩薩已於戒師所三說求受菩薩戒竟。

﹝第一﹞若自殺若教人殺若作坑阱與人非人藥施設方便非眞菩薩假名菩薩無慚無愧犯波羅夷汝從今身盡未來際於其中間不得犯能持不﹝答言能持﹞。

﹝第二﹞若自盜若教人盜盜人五錢若過五錢﹝第三﹞若燒若埋若壞色如是五大五塵若淫人男女諸天鬼神畜生男女作不淨行﹝第四﹞若非眞實非己有自言得禪得解脫得定得九大禪得初信乃至等覺妙覺天龍鬼神來供養我﹝云云﹞﹝第五﹞若酤諸酒乃至﹝第六﹞若說出家在家菩薩言犯十波羅夷中隨犯一波羅夷﹝第七﹞若自贊己眞實所得並毀出家在家菩薩言犯十重中一重罪四十八輕中一一輕罪﹝第八﹞若慳法慳財有來求者法不爲說一句一偈財不施與一鍼一艸反生罵辱﹝第九﹞若瞋一切出家在家菩薩若非菩薩諸天鬼畜懺謝﹝第十﹞若謗三寶若增若減若相違若戲論下至一句﹝一一文若初若後皆初至戒竟後從非眞並同初句﹞。

第十一廣願者

上來受戒但是起行菩薩之儀利他爲本是故更須以願加之師應教言弟子﹝某甲﹞等願以懺悔受戒發心所生功徳回施法界一切眾生願法界眾生未離苦者願令離苦未得樂者願令得樂未發菩提心者願令發菩提心未斷惡修善者願斷惡修善未集佛法者願集佛法樂利生者願早利生未成佛者願速成佛又以功徳願共法界諸眾生等捨此身已生極樂界彌陀佛前聽聞正法悟無生忍具大神通遊歷十方供養諸佛常聞無上大乘正法福智資糧自行化他生十方佛前一切佛法速得圓滿又以此功徳願共眾生從今已往於自行門未得無生忍前永離三惡道身永離下賤身永離女人身永離拘系身常於佛法中淸淨修諸行於利他門分身十方國土常爲眾生大知識示其正道令生實果願眾生聞我名者發菩提心見我身者斷惡修善聽我說者得大智慧知我心者卽成正覺發願已禮三寶。

第十二教令持戒者

旣得戒已如服良藥須知禁忌及以補養自行斷惡爲禁忌利他修善如補養是故應須具足二持徧修諸善徧斷諸惡懃行慈救恭敬三寶﹝云云﹞於一一行悉須以願而加護之常思滿足四弘之願六度四等不離剎那以妙觀門融通萬境事理具足正助合修圓頓十乘超逾十境。

授菩薩戒儀﹝終﹞

