續藏經釋門歸敬儀通眞記

宋了然述日本慧光合夾注釋門歸敬儀序

釋門歸敬儀者眞俗歸敬之洪範事理觀行之繩墨也所以歷代重之以爲龜鑑也然今時不熾行之何也想其文義髙奇而消解尢難也似蚊咬鐵牛終無所得故淺識庸流不甚潤如矣在昔蕭山然律師制科文並通眞記三卷探頤顯隱然而其書也傳寫誤夥文理紛焉慕學之徒莫不憾焉玆有洛北朝日山比丘慧門光公者是律苑之翹楚也每見古典尊唱往哲補垂磨滅者非一二荷法志願蔽乎盡際適得通眞記善本躍然而薌拜讎閱而糾謬玩味往復附記本文下標科厥上錄爲三卷傍施和訓以便後學殺靑旣竟屬余爲序余𨿽恐效顰之謗不可不隨喜焉見善而不揚吾佛之所制也儒門之君子亦誡焉繇旃率贅鄙辭云爾。

時元祿己巳覺皇成道日

於洛西密嚴道場不肖比丘妙辧雅謹識

新刻夾注釋門歸敬儀序

釋門歸敬儀者吾祖南山徵照大師之所制也其爲書也文髙而理淵言簡而義博匪是所以淺學膚受之士可追精究者也有永嘉起律師著護法記二卷以辟其幽隱惜乎學者欲睹其完書未之得也寔爲缺典矣不空然尊者所撰之通眞記三卷並科文舊𨿽刊行文句參差寫誤絡繹讀者病諸予嘗搜索數本讎校同異其脫者補之餘者芟之訛者正之疑者詳之槪歸至當而後閱之數過掩卷熟思隋珠趙璧爲天下之至寶苟韞櫝而藏諸則人孰得而共之聿觀誦之暇自彊系科本文之上會記厥下逐章排布萃作一書析爲三卷顏曰夾注釋門歸敬儀鳩工鏤版式布遐方一日有客謂余曰了然律師撰述斯文光顯祖教其弘宗扶教之意至矣盡矣惟臻辧繞佛繞塔之方軌稟承眞悟之義攘斥靈芝之說尢其甚矣然今公之汲汲焉弘揚斯文詎不擊其大節乎余曰吁子之言實其爾𨿽然通眞之爲作也其推徵解釋莫不提耳而告之指掌而示之若夫才觀一件之粗譚總擲三軸之全書則焉異乎惡一莖之﹝禾﹡﹝截﹣隹﹢韭﹞莠棄萬把之稻﹝禾﹡糞﹞哉矧又舉小疵而害大醇君子之所誡也子豈不聞夏后氏之璜不能無考明月之珠不能無類然而天下寶之者何也其小惡不足妨大美也後之覽斯書者不可不思書以爲序。

時元祿二祀龍輯己巳僧自恣日

芝苑後裔比丘慧門光燻盥題於朝日之華嚴丈室

釋門歸敬儀通眞記卷上﹝並序﹞

大宋蕭山沙門釋了然述

夫二諦同根三寶一性羣有昧玆而逐妄大雄由是以興慈開八正之妙門示一直之平道莫不靜諸見本顯自心源故前聖後賢咸宗斯軌

釋門歸敬儀者吾祖澄照律師之作也師窮三學之妙弘一性之宗審歸敬爲至道之良津眞俗乃觀行之樞要於是括三藏而廣陳敬法彰二空而圓顯淨心事理該明文義俱備了然忝沾慈潤獲奉遺言審慮竭愚輒申科釋文成三卷題曰通眞庶乎通二諦之門顯一眞之理後之作者無誚斐然云。

【科】釋門歸敬儀

題中五字通別簡辧凡有兩重一道俗對簡敬儀乃通釋門則別以禮敬儀軌俗所常行不標釋門則濫通無準然歸之一字俗禮未聞二局就釋教對簡余文則釋門是通歸敬爲別以淨廚誥等亦標釋門今題歸敬知下十篇非余法也儀之一字通則可知釋者略梵語也具云釋迦此云能仁門者限其內外舉物以諭宗也歸謂歸依敬卽恭敬回轉等意如下自明儀者法也謂下十篇引教立儀楷模有則然此敬法通乎事理義在下文此宜先曉。

【科】沙門釋道宣大唐龍朔元年於京師西明寺述。

述號中若據元本別有序題次安述號序文已後方是本題今爲蠧損缺於序分故直顯本題以冠於首仍移述號以次安之沙門釋如常所聞道宣大師之法諱也行業功勛備如僧傳大唐者河東晉陽是唐虞舊封至李氏髙祖神堯初受周封爲唐國公至隋進爵爲唐王入隋受恭帝禪位始號唐國臣庶尊之乃加大字龍朔卽第三帝髙宗之年號也京師者卽長安是大唐所都之地公羊傳云京師者何卽天子之居也京大也師眾也天子之居必以大眾之詞言之西明寺者長安兩街有八寺其一曰西明顯慶元年髙宗爲皇太子建也二年敕授西明寺上座大師懇辭不受敕遣鴻臚卿劉審躬往終南禮拜迎請送上此寺述作記處故此標之寺者嗣也謂治事者相嗣續於其內也國家有九寺焉因漢明帝永平十年佛法初到有摩騰法蘭二尊者以白馬馱經像屆於洛陽敕於鴻臚寺延禮之至十一年敕於雍門外別建寺以白馬爲名卽漢土佛寺之始自此伽藍因彰寺號述者劉勰云作者曰聖述者曰明大師示謙故不言作也。

【科】敬本教興一﹝謂佛化厥初禮儀莫識聖法乘時行斯謁敬所以廣引誡教爲信首之初宗庶有不惑於教諭﹞。

列篇目中前後注文不同者以前顯一篇大意後釋隨篇別目或可義同但詞有廣略爾初注中初四句通明敬本教興所下三句別顯今文引用之意乘猶登也機感相應故曰乘時謁者請也。

濟時護法二﹝謂季俗根鈍非敬不弘故濟時機綜習惟遠遂使相從奔競上下相遵旣不亂倫二寶由盛﹞。

次二注中初四句明濟時下四句顯護法綜習惟遠者相承無替也。

因機立儀三﹝謂時涉澆淳情分利鈍致立教者開抑殊途或彼佛徳髙滅罪稱最或此方本淨二業能明等﹞。

次三注中初二句明機致下二句立教或下四句總顯因機立教所以澆淳乃時節之變利鈍乃機器之殊鈍者教以權方且修事業曰抑利者令行理觀直趣上乘曰開抑塞也二業卽眞俗也。

乘心行事四﹝謂事在未亡因心行用約緣課業條流須識由心通三性事染六塵因福起罪莫知道業﹞。

次四注中初四句總顯乘心行事由下四句別示罪福之相言事在者煩惱現行也因心行用者具縛凡夫未開智解隨所造業必假行成也。

寄緣眞俗五﹝謂法被權道情投業理心形兩位指月雙筌或以鄙俗淺度不識分量罔冒人眞實爲沈俗﹞。

次五注中初二句總明機教以顯事理法者能被之教情者所被之機機分利鈍故教開權道權以事攝道以理濟心下二句躡顯正行形心屬能行事理是所行身行事行猶於指也心通理觀猶於月也身心事理眞俗並馳故曰雙筌或下誡斥妄情約篇有三一惟著身事非於理解則失在執局二惟著心理廢於身事則失在罔冒三事理兩分眞俗二路則失在隔別備見本篇。

引教徵迹六﹝謂末法根鈍多封性習須引聖言以爲教量今以四依檢行四印徵明無涉浮言飾詐斯絕﹞。

次六注中初四句明鈍根難信須引誠教以表非虛今下四句正顯篇中引教徵事之理。

約時科節七﹝謂心行等級勤惰不恆故立法撿心分時策行是知克念修聖斯言有歸不爾流溺還同無始﹞。

次七注中初四句示其篇意正顯約時後四句引俗勸修意存無間。

威儀有序八﹝謂敬相顯心虔誠有被今須引誠教具列容儀則容止若思言詞安定不以法繩則手足無所措矣﹞。

次八注中初四句示威儀次二句明有序後二句結顯容止孝經云容止可觀若下六字出曲禮彼云儼若思安定詞。

功用感通九﹝謂業假行成功由心起心懷染淨業亦眞虛此由想見未淸善惡交集不示緣報迷滯難明﹞。

次九注中初並功用後二句示感通。

程器陳迹十﹝謂聽言觀行時俗罕依故立條例以淸心路﹞。

第十注中聽言觀行文出論語借以顯意謂聽其言而觀其行則少有如說而行者故不獲已托事興言豈直自貽將濟來學也。

【科】敬本教興篇第一﹝謂興立敬本非正信而不弘無信必不興敬有敬必先懷言篇明信本敬隨後生故也﹞。

釋敬本教興篇篇名中敬卽禮儀必由心起本字正詮於信信卽是心由信爲歸敬之本故云敬本教者賢聖被下之言興者發起因由之謂教興之意通別有殊備載本篇此不委示篇者戒疏云章品之佳名分段之別目流類均等義齊一也第者居也一者始也此旣居先故稱第一﹝篇字已下復可例釋﹞注中初二句總明敬本教興次二句反覆推釋後二句結示篇意以敬非信而不成信非教而不立若然則信必因教而起教實爲信而興注云興立敬本則教興之意可見也。

【科】序曰自法王之利見也必以靜見爲先故論云何處何時誰起此見一切諸見悉斷故文良證也。

本文初段中序者敍也敍述敬本之宗要及教興之因由曰者辭也將明教本必假言通也﹝下去例同此解﹞初二句正敍上句指人下句示意法王是佛簡異世主故稱法王法華經云我爲法王於法自在乘機出世故云利見周易乾卦二五兩爻皆云利見大人彼以聖君登寶必合時心此以能仁降靈宜應機感故待時而興適機而應羣生利見不亦宜乎故借儒經以明垂應言靜見者靜屬教主之心見乃眾生之病然見病𨿽多我見爲本由凡夫無始依眞起妄﹝無明﹞由妄計我﹝人我法我﹞由我起見﹝謂我見等五利使惑及斷常等六十二見﹞由見發毒﹝謂貪慢等五鈍使惑﹞由毒造業隨業受報輪轉無休是以世尊爲靜此見故於最淸淨法界流出正體智從正體智起後得智從後得智起大悲心從大悲心現應化身從應化身流出諸教謂三歸五戒諦緣度等種種法門𨿽事理偏圓任機而設原其本意皆爲靜見同成佛道由未出世先建此心及後立言咸酬素願拔他病本暢我己懷故云必以靜見爲先也故下次引證文出中論彼偈具云一切法空故世間常等見何處於何時誰起此諸見此偈顯諸見本空也又云瞿曇大聖主憐湣說是法悉斷一切見我今稽首禮此偈世尊設教令人靜見也。

【科】然則習燻日久取會無由事須立敬設儀開其信首之法附情約相顯於成化之功。

教興初科中初二句敍機迷習之一字卽是無明無明力故起念燻習於本識藏成見慢種子無始至今經流長劫故云日久未遇良師不反性覺故曰取會無由事下四句明設教此卽下文所立之法立敬者如本起初生並三歸等法成立歸敬之本也設儀者如佛見瓶沙王經等示禮敬之正儀也由此敬儀始開物信故曰開信首也附情約相者如智論中位列敬相附彼凡聖道俗之情以教道初行事須立法用成化導之功也是知佛慈宏博法乳恩深憐其著我之徒開玆靜見之法母胎初降卽顯化儀道果始成便立歸法今回邪見使住正流初乃求他佛之冥加終則歸自心之本淨由斯引導畢至佛乘故知歸敬一法爲入道之根本趣涅盤之極致也歸敬興意大略如斯。

【科】然後肝膽塗地形骸摧折知宇宙之極尊則敬逾天屬﹝以父母生身也報施在於一生佛起法身也酬遠終於累劫或功髙難賞徳深不謝慧深益厚非酬所及也﹞曉教義之遠大則道越常途﹝以七略被時立身立國之政淪歷於三有也八藏所宗亡空絕有之法畢超於九居也﹞。

次科初二句顯能敬誠殷肝膽塗地表情之切也形骸摧折節身之至也知下四句示所歸道大初二句見佛起敬次二句聞法悟道初中十方三世惟佛特尊故曰宇宙極尊天屬是父以父比佛佛徳更髙旣知境尊敬宜倍父故云敬逾天屬言宇宙者郭象雲天地四方曰宇往古來今由宙注中前二句明父母徳淺生我色身功止一世𨿽云恩重而實可酬故云報施等佛下二句顯聖主徳髙起我法身功超累劫其恩罔極其徳難酬故云酬遠等或下四句示佛徳深之相三祇積行謂之功萬行所成謂之徳慧深照理妙盡覺源故益厚利物度生無極故不賞語出漢書蒯通說韓信云足下挾不賞之功等次下曉謂開悟教是能詮義卽所詮文義所詮意存出有故曰遠大因聞開悟道證無生故云道越常途道卽三乘所証之道也注中初三句示世法常途後三句明佛教遠大初言七略者輯略﹝輯音集卽諸書總要﹞兵書略六藝略﹝禮樂射禦書數﹞諸子略詩賦略術數略方技略斯並立身立國之異謀然非出有之至道故曰淪歷三有次言八藏者三藏加雜大小各四也亡空有者顯中道故超九居者出三界故九居卽三界分九地也問所敬三寶何不言僧答聞法開悟誰曰非僧。

【科】觀斯以言則識形心兩途事理雙軌。

總陳教意舉總要中初科初句躡上生起觀者詳覽之謂能觀在於大師斯者指法之辭所觀屬乎聖教此指前科見佛聞法身心行事開悟正理卽本此教以述今文故舉大綱令知宗要則下正舉初舉形心示能敬也次舉事理明所行也能行色心依正二位𨿽曰兩途所行事理眞俗並運故曰雙軌雙二合也軌車迹也此四者實一部之大宗卽惟識之正觀也然事理兩行通能及所若約所行禮佛誦經等名事福也觀法無我等名理觀也若就能敬色心二報一往配屬身事心理此乃常俗所談至理而求實乖圓觀略見下科委如第五。

【科】形則縛於俗習苦陰常纏故當折挫以歸依剖析剖析觀其慢惑也。

圓配中初科初二句示過患形卽是身本惟識有業惑所牽故縛於俗習報屬苦果故苦陰常纏報此爲實計有我人卽徧計性故下次出對治初以事治折挫謂息於慢情歸依謂尊他勝境故下文云謂此形儀本惟識有迷於本習妄見我人故須徵研令行敬養令見我身俯仰上下惟塵生滅來往屈伸此隨俗也剖下次以理治剖析二字卽是觀法觀行修捨故重言之觀慢惑者以智破障知身無我卽翻徧計成無相性下文云重觀此身但塵非我妄謂我所能有行敬據此一理名通眞也。

【科】心則封於迷倒倒在生常故須鏡生滅以懲之追想追想知其妄著也。

次心中初二句示過心卽妄識體本眞理違眞起念謂之迷逐念攀緣謂之倒迷倒所纏習俗難攺故曰生常亦徧計性故下次出對治初以事治鏡取照義照察此心性本無念念起成妄妄故生滅欲止生滅無如息念故曰懲之懲卽止也故下文云眞本非心今隨心起名隨俗也追下次以理治追想二字卽是觀法追卽隨也想卽念也念起卽知隨念隨覺隨捨以至無念故重言之知妄著者以智破惑惑亡念靜卽翻徧計成無相性故下文云知眞非心名通眞也起信論云推求五陰色之與心六塵境界畢竟無念以心無相十方求之終不可得等問形心各有境智眞俗兩分豈曰並觀同成惟識答行布四門圓融一觀善須思之問折色求空觀法無我教屬小乘豈通圓觀答如後正觀委明問慢惑妄著同異如何答惑體是同無非集諦但慢相髙倨故就身論究其集因實皆心惑。

【科】深惟四山恆逼非念念而莫知切於身也八倒纏綿非新新而不曉節於心也。

徵推中初科初三句警身八下三句警心並以初句示過患次句勸對治後句結囑四山卽生老病死涅盤經云我昔告波斯匿王云大王有親信人從四方來各作是言有四大山從四方來欲害人民王若聞者當設何計乃至我說卽是生老病死常來切人等八倒卽凡夫二乘各具四倒二四合言故曰八也以凡夫外道於心計常於受計樂於法計我於身計淨是謂無常計常等爲四倒也故佛以四念處觀治之謂觀心無常觀受是苦觀法無我觀身不淨二乘之人執此爲極佛於最後了義教中顯以四徳令成佛道則知法身不滅是爲眞常涅盤寂靜是爲眞樂身心不二是爲眞我本性無垢是爲眞淨方顯二乘常計無常猶屬四倒非字義當爲不念念新新並目觀行切謂激切節謂誡勵。

【科】所以剖析靜於慢惑非愛斷者所欣追想厭於妄著是異生者所背。

次中初二句重示身觀顯非外道所行後二句重示心觀顯非凡愚所樂愛斷乃外道之計異生卽凡夫之性外道計於我宰多起憍慢今旣靜慢故非所忻凡夫封於情見多生妄著今旣厭著故是所背又可凡夫外道映互其人非忻是背左右其言。

【科】固當撫攬誠教以法糾徵則生身不徒委於下塵無識不徒生於上趣矣。

示勸攬教中攬誠教者發正解故以法徵者起正行故糾督責也徵證明也則下示功益初句有智修敬則不虛喪人身次句無智不修則不空生上界下塵惡道也諭出涅盤文如下引無識謂無出道之智識也。

【科】敢序斯致引文証之。

【科】小乘論云敬者以慚爲體也由我徳薄前境尊髙故行敬也今反無慚不恥深可笑也大乘論云由信及智故敬於彼信故非邪智故興敬。

引文明敬本初科初小論通標義該諸部初句標定由下示意然諸小論未見明出敬體之文惟心所法中慚之一法意云於有徳其心謙下崇重賢善爲性卽是此中前境尊髙之義推敬由慚慚卽敬體今下反責大乘論者亦是通指不具引文準百法等論善十一中有信一法別境之五中則有勝解勝解卽智二皆心所彼疏釋云何者爲信謂於實徳深忍樂欲心淨爲性信有三種一種實有謂於諸法實事理中深信忍故二信有徳謂於三寶眞淨徳中深信樂故三信有能謂於一切世出世善深信有力能得成就又云忍謂勝解此卽信因信下反釋如涅盤中信智相資文如下引證。

【科】故引誠教信智及慚敬之本矣。

【科】本起經曰佛初誕降周行十方舉手指天地曰天上天下惟我獨尊﹝以時俗所重九十六部號爲大聖人天師也爲絕邪歸正故示此相惟佛獨尊餘皆邪道旣曰尊嚴歸依弘護非信敬之不成﹞三界皆苦無可樂者﹝三界眾生三苦交集無思厭背貪附更深故立此言令興厭離有厭苦身令思苦本觀達業惑深是苦因不沒諸見便得解脫余則以苦捨苦長淪苦中﹞。

教興初段信首宗本中初科初經中文有兩段義如注顯初段注中初示邪師九十六部者多論云六師各有十五弟子師資合論有九十六爲下示正寶旣下結顯次段注中文有四節初示眾生著苦三界眾生總該六趣三苦謂苦苦﹝五陰有漏﹞行苦﹝四相遷流﹞壞苦﹝樂盡苦至﹞故下二明佛示言教卽三界皆苦之語有下三明因教開悟苦身卽是苦諦苦本惑業卽是集諦厭思觀達卽修道諦便得解脫卽證滅諦是則世尊爲信而興教眾生由信而致敬信敬旣成諸見則息靜見之旨於玆顯矣餘下四示邪法增生如諸外道炙身臥棘苦行節修𨿽受勤勞終無出離法華經云深入諸邪見以苦欲捨苦乃墜於三惡道等。

【科】此之一經成歸敬之本也定信守之宗也理須依憑托附以登髙原之趣也。

次科初正結由佛初生示此勝相故爲敬本決邪歸正故爲信宗有本作守非次理下勸信髙遠之趣卽三乘聖道也。

【科】故論雲歸依者回轉之語也由昔背正從邪流蕩生趣今佛出世興言極尊遂卽回彼邪心轉從正道故也。

三中初科因上絕邪歸正故引多論以示歸意初舉論文由下示意初示隨流義棄捨三寶曰背正隨順魔外曰從邪由此沈迷還淪苦海故曰流蕩生趣也今下明回轉義反上可知興言極尊者指上經中之語也。

【科】於是乃立歸法有五等之差始於背俗之初終於入道之極皆歸三寶以爲心師之迹也所歸極矣所爲大矣﹝謂初以身從終除心惑故也﹞。

次立法中言五等者準母論云翻邪三歸五戒三歸八戒三歸十戒三歸具戒三歸文舉前後意含中間由八年已前三歸言下卽發具戒故得通言皆歸三寶心師薩婆多雲我教謂心師也他教謂師心也所師極者佛最尊故所爲大者除心惑故然經明勝相乃初降誕之法儀論示正歸卽始成道之鴻範無非本始皆定信宗。

【科】安得傲然情無懾憚況復加以謗訕流言通俗自沈苦海出濟無期重使身心惡習念念逾增亦使威儀失節時時結業覆器之諭塵露於目前捕鼠之誣頻繁於胸臆可不誡歟可不誡歟。

三科中爲三初四句過通三業初句身業次句心業懾﹝之涉反心伏也﹞後二句口業對其道俗自出過患污彼淨心自下次六句重資三道初二句報道次二句增長惡習卽煩惱道後二句破壞威儀卽是業道覆下三引諭伸誡初諭智論第十五云佛子羅云其年幼稚未知愼口人來問之世尊在否詭言不在若不在時詭言佛在有人白佛佛語羅云澡盤取水與吾洗足洗已語言覆此澡盤如勅卽覆佛言以水注之注已問言水入中否答言不入佛語羅云無慚愧人妄語覆心道法不入亦復如是次諭佛藏經云佛告舍利弗譬如蝙蝠欲捕鳥時則入穴爲鼠欲捕鼠時則飛空爲鳥而實無有鳥鼠之用其身臭穢但樂暗暝破戒比丘亦復如是論以覆器諭不納法合今憍慢不敬過由不聞法故經以鳥鼠諭破戒合今三業失儀義同破戒塵露謂過狀顯也頻繁謂此徒多也目前胸臆皆言可見。

【科】又依佛見瓶沙王經曰如來於伽耶山成道度迦葉已念瓶沙王昔有先請將諸徒眾往赴彼國王及士眾並沙門﹝或云桑門沙門那者並是天竺道士之佳號俗中之常目亦是彼國修淨行者此云淨志以義目之﹞初聞佛至皆悉遠迎未知禮敬或有禮足而坐者或舉手問訊而坐者或稱姓名或叉手合掌或默然而坐者皆疑迦葉是宿舊師今從佛來未知誰爲所依者迦葉知已欲決眾疑升空而下禮敬佛足以手摩捫以口嗚之自云佛是我師我爲佛之弟子又持扇在佛後搖之。

敬儀萌兆中初經示正儀文有六節初成道度人二念下念赴王請三王下王眾遠迎四未下各伸禮敬五皆下睹相生疑六迦下決疑示敬伽耶亦云耆闍崛此云靈嶽迦葉此云飲光卽郁﹝鞥﹣合﹢﹝白﹣日﹢田﹞羅等三迦葉也瓶沙卽頻婆娑羅此云最堅由此國王先有期約今旣成佛故思往赴注中沙門目於外道未知所依者以迦葉兄弟佛未出時爲眾師傅今從佛來師資未決故眾懷疑。

【科】此第二經明禮敬正儀之萌兆也。

結示中言萌兆者謂此敬儀最初立故。

【科】文中不足有者言之手摩口嗚者愛重之極不能已已也遠敬在於所卑故始於足自余稱名顯相使疑者決之非正敬也。

點解中言不足者正儀極多非止手摩口嗚而已且據此經有者言之爾稱名卽自言佛是我師顯相卽搖扇等此但決疑義非正敬則顯禮足等相是正儀也。

【科】智度論云外道是他法故來則自坐白衣如客法故命之令坐一切出家五眾身心屬佛故立不坐若得道羅漢如舍利弗等皆坐聽法三果已下並不聽坐以所作未辦結賊未破故。

位列敬相中初引論文其相有五初是外道二是白衣三卽出家凡夫五眾四是無學五是學人坐立之相在文易了言外道者俱捨云學乖諦理隨自妄情不反內覺故稱外道所作未辦者諦理未精故結賊未破者細惑猶在故。

【科】此第三文明位列敬相也。

【科】今有安坐像前情無敬讓可謂無事受罪枉壞身心如上三果尙立況下凡乎像立而坐彌是不敬比今君父可以例諸故知繞旋行立爲敬故行安得長傲禮懺獲罪。

誡勸初科爲四初正伸誡約二如下以聖況凡三比下以俗例道四故下顯正抑非行字音杭。

【科】此言易矣臨機難哉常志在心努力制抑方可攺革不爾𨿽讀不救常習思之惟之。

勸行中初二句言易行難常下二句正勸不下有言無行空說無益。

【科】故增一阿含經云無恭敬心於佛者當生龍蛇中以過去從中來今猶無敬多睡癡等斯爲良證。

引證中初將因驗果合墮龍蛇以下以果推因猶承故習。

【科】大悲經云佛過去時行菩薩道見三寶舍利塔像師僧父母耆年善友外道諸仙沙門婆羅門無不傾側謙下敬讓由是報故成佛已來山林人畜無不傾側禮敬於佛。

致敬因本中初科初示因行過去時則該攝三祇菩薩道則統收萬行見下局就敬論是今本意所敬之境無論道俗不簡冤親如常不輕其事可證由下次示果徳報卽酬因義也傾側謂傾動側讓也。

【科】此第四文明致敬之因本也。

【科】如俗禮云無不敬儼若思安定詞傲不可長欲不可縱志不可滿是也。

類顯中文出禮記初句正合今文余並因引儼若思謂心有所主安定詞謂口不妄言傲不可長則誡其憍倨欲不可縱則抑其耽荒志不可滿則懲其自伐。

【科】依經律論明立敬儀。

因明相敬中初科經論未詳何文律卽四分存亡敬相並如下引。

【科】佛告比丘汝等共相恭敬迎逆問訊從何爲始比丘白佛各言其志或云大姓貴族者或云神智髙達者或云佛所宗親者或云道登聖果者以事舉之佛言汝等所言皆是長慢無可觀者應隨順法訓流布於世於我法律更相恭敬佛法可得流布。

別示中初律示初科中四分房舍犍度云佛從王捨城與諸比丘人間遊行詣毗捨離而六羣先往取房舍與和尙親厚等時舍利弗大目連後至不得房臥埵上因集眾訶誡已汝謂誰當受第一房第一水第一食弟子白佛各言其志如文所云大姓貴族者恃豪勢故神智髙達者矜智能故佛所宗親者倚親厚故佛下總責所答乖理應下佛示慈誨令遵法則禮讓不虧則三寶可久。

【科】敬儀有四道不禮俗一也僧不禮尼二也守戒者不禮犯戒者三也前受戒者不禮後受戒者四也自餘五眾存亡乃殊皆約年夏次第而設敬也。

示敬儀中文列四種其相可知自余等者上通道俗今據出家故言五眾存則各相恭敬亡則設禮塔像具有法儀並如律鈔。

【科】因引古事昔有鵽鳥獼猴大象同在一林以爲朋友乃相謂曰先生宿舊禮應供養如何同住不識禮敬象云我見此樹生齊吾腹猴言我曾蹲地手挽樹頭鳥言我於遠林食此樹子墮出而生我應最長卽時大象背負獼猴鳥在猴上周徧而行仍說偈云有敬長老者是人能護法現世得名譽將來生善道於是人皆效之悉行禮敬諸有智人以諭取解。

三科亦出四分智論亦同初示三畜共林表同義聚乃下評章禮儀合識尊卑象下各述元由使知前後諸下結告。

【科】經云恭敬於塔廟謙下諸比丘遠離自髙心常思惟智慧又云若有智慧則無貪著今貪慢而著隨則其愚不可及也。

二中初引二經皆遣慢著初是法華初句奉佛塔廟次句同輩相遵三句以恭去慢四句以智遣著次卽遺教今下伸誡旣有我慢則貪著隨之愚不可及文出論語借責愚人不用彼意謂愚而貪慢誨不可及也。

【科】濟時護法篇第二﹝謂護持濟物非三寶而不隆﹞。

釋濟時護法篇篇名中濟謂濟慧時謂時機以三寶爲能濟時機爲所濟故曰濟時又以時機爲能敬三寶爲所敬能所相濟上下遵行則法流長劫故曰護法注中上句示篇名下句顯篇意。

【科】序曰夫以立像表眞恆俗﹝巨﹣匚﹞﹫一﹞／粉／大﹞訓寄指筌月出道常規。

本文初科此篇廣明四種三寶理體冥寂非相莫顯故於篇首略敍大猷上二句約儒教明如國家宗廟設像奉先事載儒經故云恆俗﹝巨﹣匚﹞﹫一﹞／粉／大﹞訓﹝巨﹣匚﹞﹫一﹞／粉／大﹞常也下二句約釋教明圓覺經云修多羅教如標月指諭出內典故曰出道常規。

【科】但以妄想倒情相沿固習無思悛革隨業漂淪是以經言爲善若登淸升若爪之土爲惡若崩沈滯如下之地此言在斯誠爲極誡。

發起元由中初科初四句將立後法先敍迷情欲顯三寶爲玆而設妄想是惑倒情是見卽是下文見愛煩惱妄想綿續謂之相沿我見鏗然謂之固習無思悛革者不能反流故隨業漂淪者甘受輪回故又初句起妄本次句潤妄業三句執妄情四句受妄果是下次引經伸誡然爲善若登之語本出書傳加漢書張紘與子書雲從善若登從惡若崩今與經諭合而用之諭文出涅盤彼云爾時世尊取地少土置之爪上告迦葉言是土多耶十方世界土地多乎迦葉菩薩白佛言世尊爪上土者不比十方所有土也善男子有人捨身還得人身捨三惡身得受人身諸根完具生於中國具足正信修習正道已得解脫得解脫已能得涅盤如爪上土舍人身已得三惡身乃至不得解脫常樂涅盤如十方世界所有土也此下伸誡。

【科】何以知耶但以慢山上聳俯視於人物我室四蒙包藏於見愛慢無納法之實經明覆器之賓我有懷著之功論顯納煙之義器仰無思不服有服必拔慢根室壞便歸太虛見愛安形無地理例然也背此非凡所行情事得也乖斯是聖遊履適化然也。

次中初句徵謂何以得知妄習難攺耶但下釋文有三節初八句執妄致迷器下五句翻迷顯悟背下四句總約迷悟以格凡情初中初四句示過本卽我慢二惑慢有三種我慢邪慢增長慢卽五鈍之一使也由慢自大故上聳如山陵懱於他故俯視人物我有二種人我法我主宰爲義卽五利之總相也能藏見愛諭之於室迷執不通諭若四蒙見謂見惑八十八使見所斷故愛卽修惑八十一品修所斷故是則我室爲能藏見愛爲所藏故事鈔云三毒所起我心爲本是也後四句顯過失慢有自髙之失故不受道法諭覆器也我有懷著之失能藏見愛諭納煙也文言論顯未詳所出﹝舊記引智論云牧牛人問佛幾法成就能令牛羣番息佛言有十一法乃至第五云知作煙者除諸蚊虻牛遙見煙則來趣向屋舍比丘亦爾如所聞而說除諸結使蚊虻以說法煙引眾生入無我實相空捨恐不合文意﹞又解我有懷著懷著有二若著惡法能成妄業還資我本此著有過意如前解若著善法引生理觀觀成遣著反能害我此著有功分堪資道若作此釋卽此二句亦是顯悟卻引智論燒煙之諭方順文意次中上二句翻慢山過謂器仰有納水之功合顯慢傾能受教法下二句翻我室過謂室壞有散煙之用合顯我空則見愛不存理下一句結云理謂道理文以諭顯故曰例然三中背與乖字皆目能治之觀卽是器仰室壞也此與斯字並指所治之惑卽是我室慢山以我慢順迷觀智順悟以悟反迷故曰背此乖斯非凡所行是聖遊履文綺交映翻對可知情事得者情卽凡夫之心事謂所修之行言此理觀𨿽非凡行今以凡心對事起修冥符正觀有所悟入故曰得也適化然者受教法故。

【科】然則封迷長劫佛世有退席之人不識分量季俗丰輕生之士此並不思之徒也。

三中然字印可上文義當如是則字評量後事意謂未然故引不思之徒以彰難化之理初示久迷法華經云汝旣三請豈得不說汝今諦聽當爲汝說說是語時會中五千人等禮佛而退此輩罪根深重等豈非執著我慢長劫難淸佛世尙然況今末濁不下示輕信大師云冒染大度罪福本空等此並不思之徒也。

【科】當知我身屬於他緣冥冥不知來處我神屬於惑業忽忽莫測何心經云命如風中燈不知滅時節今日復明日不覺死時至冥冥隨業緣不知生何道此至言也乾豆莫乾其慮吁可悲哉。

四中初四句牒二報以示妄令息妄以從理當知二字卽警誡之辭身是色陰四大緣假故屬他緣不了集因故不知來處圓覺經云我今此身四大和合乃至四緣假合妄有六根等神卽是識識含種子由種起毒卽煩惱道由惑起業卽是業道忽卽是念念通善惡三性難均故曰莫測何心經下次引文證出坐禪三昧經具云今日營此業明日造彼事樂著不觀苦不覺死賊至又云誰能知死時所趣從何道譬如風中燈不知滅時節文究往因云不知來經推來報云不知去此下三句指經伸誡乾豆是諭事出涅盤彼云譬如豌豆乾時錐刺終不可著煩惱堅硬亦復如是莫於其慮是法說於猶涉也慮卽是心謂煩惱堅固道化不入於心合上干豆錐刺不入。

【科】且自等智有三我同牛羊之智出道惟一牛羊異我非倫人道道緣不行還同畜獸獸道報重頑厚非其所聞。

五中初科初二句總示等智有三者涅盤經云一切眾生於三法中皆有等智謂淫欲飲食恐怖次二句別示人中有出道智異於牛羊故曰非倫人下責勸初示人道是修道緣今若不修自同畜獸獸下次示畜生無出道智受形鄙穢故云報重煩惱濁鈍故云頑厚頑卽癡也癡因偏重多墮畜生。

【科】今旣形有輕淸識心機舉厭勞生於往劫欣解网於將來固當立像表儀傾塵聚而頂禮寄緣引領蕩煩累於新心是則情異牛羊乘明智而弘道身如木石假雕琢而成器可不然乎可不然乎鼠入角而至窮更知何趣名引言而顯實理極於斯況復五滓交橫四山常逼而能安忍於時事還是昏昏之所媚乎。

次中初約報策修形輕淸者異報重故心機舉者異頑厚故機謂圓轉舉謂超越慨昔輪回故須厭往期後樂報故須修來固下示其修法立像謂陳其所敬寄緣謂托其修法傾塵謂折挫報形蕩累謂淸澄心惑是下結益鼠下伸誡勸有三初約諭勸事出諺語事淺意深故引爲誡名下舉文勸引文用意志在遵行名引寫倒合作引名況下舉時勸五滓卽五濁也四山如上所引而下二句反責安忍時事順故業也昏卽迷時媚猶惑也。

【科】所以大聖知時通化陶誘立正三寶導濁識之所歸開明四印示迷生之不昧固得住法萬載功由歸敬之勛神升四天諒藉傳揚之力廣如慈經所出豈虛構哉。

立寶彰益中初科初六句示佛立教法大聖是佛通合作適謂順機也陶謂陶甄誘卽接誘正三寶者簡邪師故導濁識者引初機故四印卽十誦四墨印彼第五十八云佛何故說四墨印答欲說眞實法故來世比丘當了了知是佛說非佛說等廣文如彼墨卽文句印謂證明由教印心不生謬解故云不昧固下次示功益初則住法益神下得報益歸敬傳揚文𨿽單舉義實兼收慈經卽彌勒上生經文如後引。

【科】今此之述本被後進之初心曲授稱功體非前良之早慮固須叮嚀指掌鋪覼相狀識三寶有數種之權謀解七眾無貳師之希向言惟質露意在修行想有識者知無繁於翰墨故佛言吾言不在綺飾令人受解爲要敢附斯轍筆記序云。

述作中初科欲立四種三寶恐謂繁廣故先示之旣被初心故須委曲前良立教多被利根文體簡約故非所比早猶先也慮卽是心覼﹝落戈反覼縷也﹞數種如下所示四種之相權謀謂權巧謀略言七眾者通收道俗同崇正寶故無異向而言解者開導之謂言下示文體故下引文證敢下依法陳情取信於後。

今於此篇顯三寶相相隨見起隨機四位初謂一體二謂緣理三謂化相四謂住持各有名相。

三寶相狀中初科初四句總敍初下別列言隨見者見卽機見機分大小迷悟之殊見亦隱顯有無之異故此三寶隨見而興約其性具迷悟本然故說一體簡迷存悟獨顯法身故有理體眾生有見佛因佛卽隨緣出現故有化相濁機障重不及化源薄有餘資堪承遺像故立住持約時爲言一體理體三時同有化相惟局佛世住持義通初後就人爲言一體凡聖同具理體惟在聖人化相住持凡聖同見據教爲言一體惟局大乘餘三義通大小隨其經教所說異故隨機之義於焉著矣。

【科】初言一體三寶者。

【科】一是非二之名體謂本識之謂。

一體釋名中一體之名文𨿽自釋及解非二古說多差今釋此文略存三義一簡相釋體𨿽是一約相分三恐謂隨相亦有三體故此簡之云非二也戒本疏云今了法本理實無三﹝云云﹞二遣數釋隨俗談數一是數始從一至二以及百千今此一體孤然獨立本無對待彊借一名以詮自性恐聞此一謂同諸數於一體外有二可對故此遣之云非二也故古徳云借一遣二卽其意也三顯實釋一是心眞諸法中實一實之外余則非眞故云非二二旣是非卽顯一實故大師云諸法本無實惟有識﹝云云﹞言本識者梵語阿棃耶或云阿賴耶此翻爲藏或翻無沒謂能藏種子任持不失故而言本者本卽體義染淨因果依之生故問心體本識同異如何答心體就性而彰名本識從相而立稱一理一事其異可知若爾戒疏體是心體此文體是本識旣曰妄眞文何偏舉答名假言詮言不並立名詮自性表顯不同識旣從相以得名故須從相以解義統論正理則眞俗圓收言本識則妄徹眞源舉心體則眞該妄末由玆圓具故得互標況下釋文明言心體好思正理切勿迷名。

【科】但以無始心體性淨如空妄想客塵封迷隨染致使相從至於今日經生歷死無由厭曉。

示體中初科初二句示心體心卽八識體是眞如卽相之體自性淸淨故曰性淨不同余空治之令淨佛性論云淸淨有二一者因中無染淸淨二者果上無垢淸淨一體在因卽無染淸淨虛空是諭以具周徧不動等義故此比焉然空但頑虛性有神解故非諭所及卽戒疏云本來無染業疏云要識心本是大乘理其體淸淨妙用虛通正觀文云觀察自心自性淸淨非空非有非染非淨等是知心體本識體相圓融多見有人才聞惟識便云事觀輒隨己見排斥祖乘引悞後昆輕毀先徳勉咨來哲熟覽斯文則知上以本識標名下以淨心釋體性相圓具眞俗無乖良由雄文奧義理須極思研精妙觀圓門旨在深遊善解諛聞寡學焉足言哉妄下六句明識相卽眞如隨緣之義初二句妄起元因妄想卽是無明其性不住諭之如客染污眞性名之曰塵封迷謂妄起覆眞隨染謂眞隨妄動致下二句隨緣流轉卽性之相同一生滅故曰相從經下二句著妄不反問心體旣淨何容妄染答凡夫性體眞妄同源染淨未分致容妄起故無明起時全眞成妄非謂眞外別有妄法來染淨心水波金像可以爲諭淨心誡觀云生死煩惱從眞性起諭如大水本淨湛然爲因風故遂生波動後因大寒乃結成冰眾生佛性本淨如水由覺觀風波浪生死貪愛堅固成煩惱冰起信論云依如來藏故有生滅所謂不生不滅與生滅和合非一非異名阿棃耶識等問妄起遣眞妄自生滅眞源不變何說隨迷答隨緣義故眞逐妄流問眞旣成迷何云本淨答不變義故性自天眞問眞如凝然法身生滅教宗天別性相岐分今此儀文爲當何義答性宗教義文旨煥然問相宗生法則八識種子性宗起妄則眞性隨緣今一體示名但言本識豈同法性妄起由眞答前已廣明可自思取。

【科】故經云諸法本來性相空寂眾生妄計彼此得失輪回生死不得解脫經云一切眾生並有佛性卽我本識出障嘉名迷故曰凡悟便名聖所以貧女寶藏力士額珠性常淸淨有而無用爲惑所覆無由光顯如經深叢覆寶移流雜味然其本性光淳無玷。

次引證初文出膽察經初證性淨如空眾生下證從眞起妄又經卽涅盤如來性品初二句正舉經文卽下釋示經意經中佛性卽我本識佛翻爲覺卽果徳之嘉名識屬妄心乃凡夫之因號今居凡位卽顯覺名則知煩惱心中佛性未嘗不覺迷凡悟聖但名移爾寶藏額珠並以諭顯事出涅盤彼云一切眾生悉有佛性常爲無量煩惱所覆是故眾生不能得見如貧女捨多有眞金之藏家人大小無有知者而有異人善知方便卽於其家掘出金藏善男子我今普示一切眾生所有佛性爲諸煩惱之所覆蔽如彼貧女有眞金藏不能得見等力士額珠者涅盤經譬如王家有大力士其人眉間有金剛珠與餘力士捔力相撲而彼力士以頭低觸其額上珠尋沒膚中都不自知是珠所在其處有瘡卽命良醫欲自療治及至醬時執鏡以照珠在鏡中明了顯現等性下二句釋上二諭以宅寶額珠性常不變土肉障之故無用也爲下二句合上二諭惑則雙合土肉光顯別合珠藏深叢覆寶等者亦出涅盤檢經惟有藥諭彼云善男子譬如雪山有一味藥過去往世有轉輪王於此雪山爲此藥故在在處處造作木筒以接是藥是藥熟時從地流出集木筒中其味眞正王旣沒已其後是藥或酸或醎或苦或辛或甜或淡如是一味隨其流處有種種味是藥眞味畱停在山猶如滿月凡人薄福𨿽以鐝﹝居縛反鋤也﹞劉加功囷苦而不能得復有聖王出現於世以福因緣卽得是藥眞正之味善男子如來祕藏其味亦爾爲諸煩惱叢林所覆無明眾生不能得見一味藥者諭如佛性以煩惱故出種種味所謂地獄餓鬼畜生﹝云云﹞。

【科】所以前修聞此勵力勤觀日故劫新遂證斯徳及成妙覺轉依法身身非始生寄緣修顯。

反妄勸修中初科初示因修顯證初句聞法次句起行三句歷時四句顯證斯徳卽本性光淳之徳及下反顯初顯修必依性妙覺極果聖人也三祇行滿障盡覺圓故言成也法身自性本具也言轉依者卽轉雜染分依淸淨分故攝論云對治起時離本識﹝八識﹞雜染不淨品﹝七識﹞與淨品相應﹝眞識﹞故云轉依身下次顯性假緣成身𨿽本具非緣不顯故憑三學以顯妙心。

【科】後進聞此興大志求彼去已還我云何住遵途進徳還登位極。

次中初二句躡彼前修示其後進大志卽菩提心彼下經諭總顯前後二修發志所以涅盤經云譬如二人俱聞他方有七寶山山有淸泉其味甘美有能到者永斷貧窮服其水者增壽萬歲惟路懸遠崄阻多難時彼二人俱欲共往一人莊嚴種種行具一則空手無所賫持相與前進路值一人多賫寶貨七珍具足二人便前問言仁者彼土實有七寶山耶其人答言實有不虛我已獲寶飲服甘泉惟患路崄多有盜賊沙鹵棘刺乏於水艸往者千萬達者甚少聞是語已一人卽悔尋作是言路旣懸遠艱難非一往者無量達者無幾而我云何當能到彼一人復言有人能過我亦能過若得果達則得如願采取珍寶飲服其水如其不達以死爲期是時二人一則悔還一則前進到彼山所多獲珍寶如願服水多賫所有還其所止奉養父母供給宗親是悔還者見是事已心復生熱彼去已還我何爲住卽便莊嚴涉道而去遵下二句合顯上句法諭雙顯下句惟就法說文中不具引經但密用經意耳。

【科】自昔已來此乘無權皆成正覺迥出樊籠俯應羣心興悲赴感我之與佛無始實同彼以先覺故先出有我獨不悟盤桓下凡一思此事悔熱何及今若不修後生何據。

三中初六句示往佛因修已證初四句明法身自昔兩字通指往佛此乘卽是一體如大白牛運載無盡諭之如乘純圓獨妙不落諸數名曰一乘一乘自性是眞實道故曰無權此卽自性法身性旣本眞凡修必證故曰皆成正覺此卽自受用身前明證徳此論斷障永超二死永斷二障則三界系縛無所拘畱故曰迥出樊籠樊籠囚眾生之具也木作曰樊竹作曰籠俯下二句明應身羣心有感佛身心應故曰俯應等此通報及變化身我下十句正約今機激發進行初二句顯性同次四句明位別盤桓謂怠而不進後四句感悟起修一猶忽也我凡佛聖佛覺我迷事現動心寧不憤發。

【科】所以承遵梵网以网魚龍﹝經諭內毒如龍難觸欲貪如鯨吞海﹞揖佩三身憑依三學。

示修法中初科初令依教承遵謂依稟也梵网卽是聖教网可捕於魚龍教能羅於惑業故以爲諭注中以龍諭瞋以鯨諭貪癡毒不顯理亦須具內宜作瞋鯨是海族崔豹古今注云鯨大者長千里小者數丈鼓浪成雷噴沫成雨飲水如傾等揖下次教起行揖謂恭敬推讓佩謂感服存誠三身卽法應化也三學卽戒定慧也三身是果三學是因以果推因果由因克故提綱領以示行宗。

【科】爰初投足先奉戒宗戒本有三三身之本一律儀戒謂斷諸惡卽法身之因也﹝由法身本淨惡覆不顯今修離惡功成徳現故﹞二攝善法戒謂修諸善卽報身之因也﹝報以眾善所成成善無髙止作今修止作二善用成報佛之緣﹞三攝眾生戒卽慈濟有心功成化佛之因也﹝以化佛無心隨感便應今大慈普濟意用則齊﹞。

顯戒因中初科初明七眾以戒爲因戒下次明三身以戒爲因初總示一下別配言律儀者篇聚重輕開遮持犯楷模不亂也戒以警訓如戒疏明言斷惡者如善戒梵网大小律儀篇聚所制淫盜等戒起對治行作意防護卽止持行是斷徳因將成法佛注中初明性徳故云法身本淨今下示修顯故云離惡攝善法者謂六度萬行事理諸善無所不修卽作持行以此眾善成就大智是智徳因將成報佛注中報以善成顯果徳也今修止作示因行也若據止善屬上律儀由止成善還歸次聚不妨前聚自具作持三聚圓修無乖前後思之文中示本故曰身因注示能成故言緣也攝眾生者前二自利今此利他卽用二善徧攝眾生普運慈悲拔苦與樂卽利他行是恩徳因將成化佛注中初二句明果徳化佛無心者謂無彼此愛憎之心離於取著不見可度故隨感便應者大悲湣物不捨眾生故今下明因行因修慈行與果用同故云意用齊也。

【科】約佛有三隨義三別境非心外百慮咸歸理實如此不可余見。

次中初科因前三聚別配三身懸恐後人實生三異故約一心融通三法初二句指上別分次二句約心融會境非心外是惟識義卽戒所防塵沙等境皆惟識變故非心外故業疏云不妄緣境但惟一識等百慮周易系詞雲天下同歸而殊途一致而百慮今借用之後二句勸解正理。

【科】或迷此及試重廣之然則功徳之本非戒不弘道初俗歸必先敬受隨境起心無非三戒如約一生心不懷惡攝律儀也有慈起善攝善法也將濟離苦護眾生也內緣旣爾三佛皆然。

一戒圓具中初二句示重廣之意然下正明初明一戒三聚又二初示受體隨下示隨行初總明境卽萬境通情非情故大師云動念有境境必戒護如下別配約一生者舉戒境也不懷惡者示戒相也故業疏云如殺一戒具兼三位息諸煞緣攝律儀也行其惠命攝善法也護前命故攝眾生也此一旣爾餘者例然與此大同內下次示一體三身內卽是心緣卽心用戒旣三聚一心佛亦三身一體攝體歸心無非惟識。

【科】離合待時不定三一故經云吾今此身卽是法身斯本從迹也又云色聲見我名行邪道此迹異本也。

離合教意中初科初二句總舉故下引示初經明合文出涅盤吾卽釋迦自指釋迦當體便是法身故曰卽是斯下示意若以事分本屬眞身迹是化身今以理求眞化不二故曰本從迹也又下次經顯離文見金剛般若此下示意眞體無相故非色聲則顯化身有相非實是則眞化隔別本迹岐分故曰迹異本也。

【科】故摩羯道成髙山先照祇園開政下乘後席眾說備之可用通鏡。

次科初四句正明初示頓教摩竭此云善勝卽佛初成道先在此國首唱華嚴圓頓一乘如日初照也所被上機聞法開悟如髙山也祇下次示漸教此由二乘不堪大法故寢大施小示現受生雪嶺行成金臺果滿始從鹿苑終至鶴林四十九年三百餘會隨機開導廣演羣乘然後但以一乘而爲度脫中間所說不無圓隔其實一法隨機故開是知機鈍則教淺故空有不均或不談一體或三學別蹤或三聚不具或三身別立機勝則教圓故眞俗不二顯談一體圓修三學圓具三聚圓顯三身離合待時於玆可見比今文義圓別可知異前摩竭故標祇園具云祇樹給孤獨園祇卽祇馱此云戰勝事如常引卽釋迦最初施漸教處被機設化故雲開政對彼上器故標下乘對彼華嚴故云後席席猶會也後二句結顯總引諸教無非待時故云眾說備之等。

【科】故先顯由緣後明性相欲明性體因言致理不是飾非終歸顯實將使通明性體解若心燈後被以文筌登岸捨筏可也。

顯文意中初二句躡前生起欲下正示文意初敍在迷理須言顯如前所敍意在明心恐謂飾詞故此遮謗將下次明悟後方可遣言故云後被文筌等通明是悟解卽悟相心燈是諭疑是世傳無盡燈也周圍以鏡十界圜繞中安一燈表乎一心故號心燈鏡光交徹燈像互映比夫悟性體用昭然登岸捨筏法諭可曉兩言性體皆目心源問性相之旨可得聞乎答性相名通古多異說今詳文旨前後兩科皆明性相約前科明無染心體謂之性隨緣成識謂之相故文云無始心體性淨如空﹝性也﹞妄想客塵封迷隨染﹝相也﹞據下科明心性本淨謂之性義分三用謂之相故下三寶皆言性淨是也論性則前後皆同﹝同心體故﹞語相則假實分異﹝惟識假相隨緣似有三寶徳相如實不空﹞文指後明正存次解問性相旣明識性義別今論三寶爲約性具爲約識具答識相眞性體用不二眞俗圓具何得偏言。

【科】言一體三寶者。

釋三寶標中一體之名兩番標者前明一體但顯由緣未分三相今明性相正示三寶故得重標義如上釋。

【科】行者旣知心性本淨悟解無邪名爲正覺覺卽佛也性淨無染法也性淨無壅僧也今覺於本名始覺也本實體淨名先覺也。

釋中初科初正明三相今下重示覺義初中三皆言性性卽心體一體義故知覺二字是性家之徳爲佛寶之用覺爲能照性爲所照覺性不二故名佛寶般若徳也卽體之用性自神解﹝若準相宗說眞如無知無覺宗旨可知也﹞戒本疏云故照理邊卽爲覺義住法圖贊云照無不周照周等覺謂之佛寶性淨無染者不變義故𨿽曰隨緣性常淸淨具斯徳故名爲法寶法身徳也戒本疏云體離名言卽是法義住法圖贊云體無非法謂之法寶性淨無壅者壅卽礙義以此淨心本具河沙功徳由迷致染相似乖眞而此至徳與性常和不爲煩惱之所壅礙故名僧寶解脫徳也戒本疏云至理無滯和合僧義住法圖贊云至徳常和謂之僧寶是則於一性中分別三相性相之義顯矣相𨿽分三性常自一性𨿽是一相常自三三無別三卽一爲三一非自一卽三爲一三一不二性相圓融舉一卽三全三是一學者臨文宜知此意次中初了本性故名始覺卽釋上文知覺解悟性本自覺故名先覺卽釋上文心性本淨先覺卽本覺也若但從迷一體性具惟有本覺今約修顯解心初發卽名始覺也始覺卽本廣如起信問一體在迷今明悟者答悟有二義一者解悟二者證悟解悟卽從迷忽覺頓知己性卽是法身證悟則從凡至聖證眞斷惑必假漸修圭峯覺鈔廣明此義須者看之今一體言悟卽是解悟欲顯理體還依漸修故下文云如是斂念會必精勤積燻不已自然淸淨卽其證也。

【科】如此安心如此練身俯仰周循無念不克俗云惟狂克念作聖惟聖罔念作狂沈彼俗士尙此放言豈惟出道翻無此致都不可也。

次科初正勸如此二字指上法也安心謂冥會性理練身謂不廢事修周循謂不斷絕也無念不克者謂若無正念不能克證觀玆嚴誡志在勸思次引俗書以彰攝念文出尙書彼下以俗勵釋放言謂放猥之言也。

【科】問曰卿發斯言欲何標據念念總是識心言言都非智略如何依準得一舉而騰九萬耶。

問答中初問因前一體但說識心不談理智教似不圓心性本淨卽名爲佛教似太頓不圓之教欲冀頓超恐無是理故問顯之初二句誥其所出念下二句責其理乖識心卽是一體非智略者謂不說聖智方略也如下言其難信一舉九萬事出莊子比其頓超。

【科】答曰夫以聖道遠而難希淨心近而易惑爲山基於一簣爲佛起於初念故萬里之克離初步而不登三劫之功非始心而罔就是知行人發足常步此心開示不由外來悟入誠因內起迷時謂禮外境悟已還禮自心故經云心想佛時是心是佛。

答中初科亦二意初據始心宜觀答初二句正答初句言佛法太髙初心非分次句謂心法至近晚學宜觀心性本淨卽是淨心終日共行寧非至近瞥爾起妄卽墮凡夫剎那不生便成正覺文言易惑且據隨迷義準接凡意彰易悟故令發足常步此心爲下六句諭顯文分兩對初二句爲一對上句假事立例文出論語下句合法顯理爲山比佛智一簣比識心後四句爲一對上二句以遠途而推發足下二句舉大劫而究始心萬里比於大劫初步比於始心是下二句結顯旣近且易發足宜修開下次引二經開示圓理初約法華開佛智見由法華已前諸三乘輩迷佛非心故於佛道自甘絕分執心生滅故息心趣寂自求涅盤是故此經開方便門示眞實相則三乘五性同入佛乘現前一心卽是如來無量知見如付宅寶如示衣珠故曰不由外來等次用觀經觀心卽佛上二句義立故下正引彼十六行皆明事觀多被鈍機然上士圓觀本無彼此不開圓解恐隔自他故以圓音演玆妙觀彼經具云諸佛如來是法界身入一切眾生心想中是故汝等心想佛時是心是佛等以此文證則知剎那想念是佛無疑豈待髙談理智而獨稱圓妙乎問心想是佛何佛何心耶若是眞心彼言心想若是己佛彼觀彌陀若順想心現他法體則自他宛然安引彼文以證圓義。

【科】如是斂念會必精勤積燻不已自然淸淨忘此外求甫當行道徒役身心終爲世福故身子不思經劫而居退忘難陀整慮終朝而拔其神。

次科初四句勸修初句修定慧次句起精進三句歷長時四句證聖果忘下四句誡斥妄情忘猶捨也甫謂我也意謂捨此心觀別求行相自言我當行道旣乖正行故徒役身心事理不融故歸世福故下引事重誡身子卽舍利弗言不思者智論云舍利弗六十劫修菩薩行欲度布施河而有乞人求乞其眼舍利弗言此無所任何以索之若須我身及財物者當以相與答言不須汝身及以財物惟欲得眼若汝實行檀者以眼見與舍利弗出一眼與之乞者得眼於含利弗前﹝口﹡﹝自／死﹞之嫌臭唾而投地便以腳踏舍利弗思惟言如此獘人難可度也眼實無用而彊索之旣得腳踏可惡之甚如此人輩不可度也不如自度早脫生死思惟是已於菩薩道退向小乘難陀整慮者賢愚經云佛在捨衛有女名難陀乞丐自活見諸國王人民供養佛僧心自思惟我之宿罪生處貧賤𨿽遇福田無有種子便行乞丐以作微供惟得一錢持詣油家具語所懷油主憐湣增倍與油得以歡喜足作一燈奉上世尊自立誓願我今貧窮用是小燈供養於佛以此功徳令我來世得智慧燈除滅一切眾生垢暗作是語已禮佛而去乃至竟夜諸燈盡滅惟此獨然爾時目連次當直日欲取滅之卽舉手扇復以衣扇燈明不損佛語目連今此燈者非汝聲聞之所傾動正使四大海水以用灌之毗嵐風吹之亦不能滅此是發大心人之所布施佛說是已難陀復來頭面作禮佛卽授記於未來世過二阿僧祇劫當得作佛號曰燈光是知身子失在於不思難陀得在於專慮也。

【科】上明一體三寶也。

【科】二明緣理三寶者。

二理體標云緣理者緣屬修門必依三學以爲能顯理是性門正約一心以爲所顯義通染淨染如血乳屬前一體今依三學稱緣修顯垢盡心淨諭若醍醐修性雙標故云緣理卽此文云今以三學克剪纏結惑業旣傾心性光顯等可爲良證問戒疏四種理體居先今此儀文一體冠首者答疏求加護理體功彊故在初一體在迷不彰勝用故居後今約修顯從凡至聖故一體居初以障盡覺圓便歸理體從體起用故有化相化相滅度故有住持生起相因故玆行布問泛言理有大小之殊身分事理之別今如何分答法身性具曰理五分修成曰事若據小教惟說修成不妨當教自稱理寶﹝戒資別脫定慧觀若緣修生滅斷見思爲解脫無生等智爲知見空無我理爲法身佛性論云小乘無性徳佛性惟有修徳等﹞若約大乘修性雙具﹝戒稟三聚定慧圓修但觀一識斷二障爲解脫一切智爲智見顯本性爲法身﹞若爾儀文戒疏大小如何答戒疏據教局小約義則通﹝義有分通祖意自別故疏談理體亦說心源也﹞此文直約大乘顯談心本。

【科】理謂至理天眞常住還是心體且從染說無始有終但爲惑网不能出障今以三學克剪纏結惑業旣傾心性光顯始終性淨無始無終。

釋中明佛寶體相初科初約性具以釋理字又二初三句明理體本淨初句標簡次句釋義下句決顯若約字書理字訓正訓治今從釋教克體以論仍簡偏眞故云至理至卽是極諸法源底故理卽心體天眞常住故不垢不淨謂之天眞不生不滅謂之常住復遮偏執謂一體外別有理體以爲法身故卽決云還是心體且下次四句示因妄致迷從染說者眞妄和合如血乳故然眞妄二法本同一源起無端由皆云無始問從眞可爾今雲從染無明爲初安云無始答準起信疏云更無染法始於無明故云無始此是染法最初生相惟佛能知余安究始用觀治妄妄法可盡故曰有終今下次明修顯以釋緣字又二初二句正示三學卽能顯之緣纏結乃所治之障惑下四句顯徳始終性淨者準義卽是二種法身約自性身因中無染卽是始淨果上無垢卽是終淨約五分身障盡始覺卽是始淨悟後無迷卽是終淨若從五分則有始無終今約自性故無始無終起信論云染法從無始以來燻習不斷乃至得佛後則有斷淨法燻習則無有斷盡於未來此義云何以眞如法常燻習故妄心卽滅法身顯現起用燻習則無有斷。

【科】由法成立隨境分相卽號此相爲五分法身謂戒定慧解脫解脫知見也前之三學從因受名由戒護助果成法身故云戒身定慧準此可以類知後二從果次第受名解脫身者由慧克惑惑無之處名解脫身解脫知見以乃出纏破障反照觀心故云知見身也。

示相中初科初句躡前法卽法身謂理體也言成立者緣成垢盡性徳圓滿也故攝論云能成立者謂眞如有十種功徳所成立者謂十種新生正行廣如彼論是則性徳假緣故云成立隨下正顯又二初總示境卽所度之機謂三乘六道也相卽能應之佛謂應化二身也法身旣立隨類現形故云隨境分相等問應化二身正屬化相何名理體答理是無爲非相不顯欲彰四八金容是五分修成法身之相故云卽號此相爲五分等不妨二身自屬化相若離此相別顯法身則眞俗兩分正乖宗教法華經云微妙淨法身具相三十二卽爲良證前下次分顯文出佛地論三因二果在文易見戒卽是因法身是果果從因號故名戒身智見屬智智是能照心字屬理理是所顯今取能照名智見身卽知所顯屬自性身也。

【科】惟佛法中三乘聖者具此五分能爲六道作大歸依。

次科初三句簡異外道三乘同具理兼大小名同證異準上可知能下次二句顯用。

【科】故論雲歸依於佛者謂一切智五分法身也歸依於法者謂滅諦涅盤也歸依於僧者謂諸賢聖學無學功徳自身他身盡處也卽自他惑滅所無之處故云盡處也故經云一切聖人皆以無爲法得名無爲卽無漏之別目也。

引論示中初正引文出多論一切智者卽無分別智慈恩云一切智者自能開智如睡夢覺智觀於空智理智眞智無分別智如所有也問一切智與五分法身還有異不答一切智卽五分中解脫智見也今重標者顯師資故﹝由三乘人皆具五分今歸佛寶卽一切智者之五分也自餘三乘𨿽具五分非一切智卽業疏中無師大智大意同也﹞滅諦者謂滅大患度四流妄因妄果永盡無餘審知所斷決定如實故名諦也涅盤此云圓寂因滅苦故卽證此徳也賢聖名通大小據論惟局聲聞學無學者果位別故功徳卽所証之理自他盡處者理無彼此皆可依故故下引證卽金剛般若文見魏譯理相差別如後正觀無爲下點釋問就文談理旣當大乘示相引文何依小論答圓教門中無施不可小文大用如海納流問法身所證卽大涅盤自他盡處亦卽滅諦三法相混若爲分之答理本是一約相分三故業疏云𨿽有一義相有差別是也多論云以法而言無師無學法爲佛寶﹝簡異弟子是有師故﹞非學非無學法爲法寶﹝顯是所證理故﹞聲聞學無學法爲僧寶﹝簡異教主故標聲聞佛惟無學此通學人﹞以義而推佛與僧屬能證人法是所證理又能證中師資兩異別就資中果位不同準上論文理體三寶還約化相以分三異則知理體法身之相亦指化相明矣。

【科】由此三寶常住於世不爲世法之所陵慢故稱寶也如世珍寶爲生所重今此三寶爲諸羣生三乘七眾之所歸仰故名正歸。

示可歸中初科初五句顯尊特此字正指理寶由出障故不爲世慢如下顯諭上二句舉諭下五句合法。

【科】若無專信雜事邪神𨿽受歸戒不得聖法故經雲歸依於佛者眞名淸信士終不妄歸依其餘諸天神斯何故耶以眞三寶性相常住堪爲物依自余天帝身心苦惱有爲有漏無力無能自救無暇何能救物惟出世寶有力能持。

專信成歸中初四句正明一則專信二乃簡邪故下次引經雙證簡邪專信之理文出涅盤斯下徵顯經意初句徵以下釋初三句釋正境可歸自下六句釋僞境無力惟下二句結歸正理。

【科】言歸依者如憑王力得無侵害今憑正寶威福無涯故使神龍免金翅之誅信士超夜叉之難五種三歸皆歸此寶。

別解歸意中初句牒定如下例釋憑王力者多論云以三寶爲所歸所歸以救護爲義如人獲罪於王投向他國以求救護彼王勅言汝求無畏以投我也莫出我境莫違我教必當救護眾生亦爾系屬於魔有生死過歸向三寶魔無如之何神龍事見涅盤金翅鳥能啖龍惟不食受三歸者信士事出消災經彼云主人問於客我所事神畏子而走何耶客曰我犯酒戒爲親所逐尙餘四戒故爲天神所見營護於是邪神不敢當也主人求戒於客問佛所在遂往捨衛見佛經歷一亭中有一女端正是啖人鬼婦也托宿於此女人報言愼勿畱此宜急前去男子問言用何等故將有意乎女人報言吾以語卿何用問爲男子自念前捨衛國人完佛四戒我神尙畏我已受三自歸五戒何畏懼乎遂自畱宿啖人鬼見護戒神徘徊其傍去亭四十里一宿不歸明日男子進路鬼見啖人骨狼藉衣毛爲起等夜叉此云捷疾五下結示始自翻邪終乎具戒故云五種。

【科】或卽名之同相三寶由理通三世義盡十方常住二寶此爲至極。

釋異名中初句標起由下推釋三世約豎深十方據橫廣常下顯勝上句標舉一理三寶由同眞理皆常住故下句別顯理寶以純淨故故云至極問外宗以一體爲同相今以理體爲同相者答他宗不明理體但以一體爲同相爾今約迷悟用別聖凡在凡則眞性本同在聖則法身無別是則一體理體皆同相也若爾何故住法圖贊指此理體爲區別之門。

【科】經云若人得聞常住二字是人生生不墮惡趣斯何故耶以知法佛本性常故一時聞解燻本識心業種旣成淨信無失況能立願歸依奉爲師範固當累劫淸勝義無陷沒如經有人受三歸依彌勒初會解脫生死此乃出苦海之良津入佛法之階位。

顯功益中有四初經示聞燻二況下歸依得報三如下上生反證四此下結益有歸初中初四句引經文出涅盤斯下七句示意法佛常住如上所明解卽是慧由聞經中本性常住解此正理以爲能燻識心二字是所燻識卽八識心字屬信卽本識中本有信種今假聞燻則本識中信種成就故云業種淨信無失次中淸勝則超乎六道無沒則出乎惡趣三中上生緣如下引四中此字正指理體眾生苦海假玆得度如得良津三乘入道必先歸戒故云階位階位猶漸次也。

【科】但以罪多惡重輕而慢者𨿽曾受歸隨緣還失是故智人初受歸時專心緣此得名歸依故感善神隨逐護助。

誡輕慢中初四句示慢機𨿽受還失是故下六句示信機一能成業二感勝用。

【科】上明佛竟。

【科】後之二寶緣此而生如前廣敍以開靈府。

略法僧中緣此而生者由佛所證方顯此理則法由佛生僧隨修學得證滅諦則僧因佛有靈府卽心性也。

【科】此理三寶能生化相弘道利生罪福通感故調達出血業成劫罪耆域出血業成梵福以化佛無心猶如光焰儀像非情體惟無記所感罪福還約法身由顯相狀法身依故以法本非形無漏無色不以相顯羣有何依故立像表眞厥趣斯矣是知化佛供毀一自法身無有興亡獨稱常住言極繁矣意在通之。

生化相中初科有四初八句從眞起用弘道感通二以化下八句攝用歸眞推功有本三以法下六句推從眞起用所以四是下六句顯推功由本所以初中初二句明起用次二句化相功能後四句敬毀報應卽罪福感通之相調達卽提婆達多此雲天熱生時諸天心熱知其出世必破法故是佛堂弟具三十相出家之後專學神通廣誦法聚欲攝從眾爲佛所呵而生忿恨遂結闍王教行二逆自欲害佛以要名利故舉大山飛空壓佛隨侍金剛杵擬山碎迸石飛來出佛指血故墮阿鼻一劫受罪斯由惡心出血感罪也耆域或云耆婆此云能活初生之時手持藥囊及以鍼筒善能醫治乃闍王之臣曾爲世尊鍼足出血由此果報一劫生天斯由善心出血獲福也次中初二句化相非眞儀下二句住持無記所下二句推用歸體功由法身由下二句反釋三中初二句示法身之體初曰非形無分段故次曰無漏超諸有故後曰無色非質礙故不下示法身之相以法身冥寂𨿽無形色而能示現三十二相八十種好色相炳然故知化身卽法身之相也卽依此相導利羣生出假化他其旨在此故云厥趣斯矣厥卽其也趣卽旨也此言立像卽通化相四中初二句推本無下顯用若約小教則有生滅今約大教故無興亡如法華經良醫之諭劫火焚世靈山儼然並指化身卽稱常住言下結囑。

【科】但以澆淳在數倚伏赴機故列三法限於萬載所以金河西竭玉關東騖代出八九年逾六百三遭殄除終還興顯有何致斯歷數未也萬載已後澆風不追固無傳授天祿終也由慈氏運開緣生道會淳源將發交謝應期不虛設也。

次科前言化佛本無興亡今約赴機以示生滅初二句總約住劫千佛以明以劫初則淳劫盡則澆故佛隨機出於減劫度人多少住壽短長莫不隨機故有出沒故曰倚伏倚隨也伏潛也故下卽彰今佛立法有數正兼像末故云三法正像各千末法一萬今舉大數爾所下躡顯廢興以彰數定又三初八句謂歷數有在𨿽廢不亡萬下次四句謂天祿永終慈光掩耀三由下五句仍引後佛以顯不亡初中初句教隱中天金河梵語跋提世尊涅盤在此河側故云西竭次句法流東夏玉關卽夷夏接境之關名所謂玉門關也佛法東漸迹由斯入騖﹝音務﹞馳也代下四句經時遭難大法彌堅代出八九者自漢明丁卯迦竺初來迄於唐朝九遷時代計其甲子六百餘齡三遭殄除者住法圖贊云初夏赫連勃勃得三秦地殊不信佛繪像爲衣披之令人禮佛卽爲禮我後爲天震而死及葬又震出之其子曰冒襲位破長安滅佛法逢僧斬戮有沙門曇始被刃不傷因爾攺心次元魏大武重道士寇謙之爲立道壇司徒崔皓讒於佛法帝然之太平眞君七年遂滅佛法逢僧梟斬至十一年曇始又諫帝被厲疾遂誅崔氏其子文成重立佛法光顯紹續又次周武帝納道士張賓及前僧衛元嵩讒遂毀二教安法師著二教論以抗之帝聞之存廢理乖遂雙除屏建徳三年除蕩關內六年除蕩關東自謂得志於天下也未及一年身喪國亡有下推不滅之理三中旣釋迦緣謝則慈氏運開運開宜興緣謝宜隱一隱一顯莫不順機據本尋源實惟一佛故法華云然燈佛等皆是我身出沒隨時實無生滅緣生謂機熟也道會契機說法易可化也。

【科】此明理寶是歸依所宗故覆詳之令心有寄故出耀云道之在心不問老少惟在剛烈乃名道耳信心以存何往不克文良證也可不鏡哉。

結中應先問云此明理體何得廣談化相將文答之欲顯理體是三種之宗以末顯本令心有寄也故下引經策勸文有二意一曰剛烈意在勸修二曰信心意在勸信。

【科】三明化相三寶者。

三標言化相者應機而現有形狀故如佛與僧皆證滅理心住無相而示此相故云化相。

【科】謂釋迦如來爲佛寶也所說滅諦爲法寶也先智苦盡爲僧寶也此化相三寶或名別相。

釋中辧名體初科釋迦乃一佛之別號如來是諸佛之通名今標釋迦蓋彰別相通別名義如常所聞滅諦同前但前約所証之理今據所說之教先智苦盡者總收小乘賢聖五位先智卽是七方便人僧祇律云先法智後比智謂慧解脫人﹝云云如彼﹞苦盡卽四果人證眞斷苦不入惡道賢聖𨿽殊皆有所證苦取所證屬前理體今取能證故云化相問若取儀相有濫住持答凡聖分之問凡通佛世聖及未來答佛後之聖非化相佛世之凡是住持此下會釋異名問外宗亦談別相同異如何答彼以佛有法報化三身不同法有教理行果四種之別僧有大小八輩五位之異此則總約三身事理以論別相若華嚴宗別約捨那別說圓頓別爲上機猶如王者異於羣庶今言別者局就化相言之則佛佛化身不同如釋迦彌陀等身量大小壽命依正說法被機各各差別故云別相名同義異如上可分問若將三身配今四寶其理如何答三身約教離分不同約理究本實惟一佛從本垂迹故有二身﹝眞應﹞隨機大小則有三身﹝法報化﹞分別理智總有四身﹝凡聖同具曰自性法身理也三祗修顯曰自受用身圓鏡智也從體起用別應上機曰他受用身平等智也應三乘機說半滿教曰變化身成事智也﹞今以自性因位法身配屬一體自受用身果上自性配於理體他報化身並屬化相﹝由各對機有所說故﹞住持假立非此可配且據事分終歸理一。

【科】體是無常四相所遷滅過千載但可追遠用增翹敬。

體狀中初正示且據佛寶四相卽生老病死如佛有示生人滅之相等他宗謂之有爲無漏色滅下勸敬奉追遠文出論語謂世尊入滅不睹慈容但可追慕遐想聖恩起敬心爾。

【科】以賢劫中三佛已往無我第四羣生何依長淪苦海解脫無路是以能仁膺期出世說法度人。

顯功益中初科初指前佛已往顯須出意言賢劫者謂此劫中有千聖現故號爲賢三佛已往者一拘樓孫二拘那含三名迦葉三聖旣滅則正化潛光四佛不興則羣生無怙是下顯今應運光紹聖蹤。

【科】開八正之妙門示一直之平道近出人天之欲泥遠登賢聖之津筏將趣斯道階漸有由說理三寶令物歸向豈非眞理常住乘權禦實疎解形心稱爲佛子受道之賓證澄無之本淨筌蹄之諭顯性空之玄理事義光矣神用明矣羣生依資生滅盡矣。

次中初正示次受道下結益初中初二句總示所說法門八正卽見思語業命進念定此八總之卽是三學前二屬慧中三屬戒後三屬定正以簡邪門以入道三乘聖者由此入故一直平道卽是一乘近下二句示設教之意若約五乘拔三途苦與人天樂卽此人天亦是出處今約本意人天𨿽勝猶陷欲泥故設三乘令超三界故曰近出遠登然上言八正卽所乘之筏今云賢聖卽能乘之人八正則三乘共修賢聖則大小別位一直平道菩薩獨遊究竟所歸是佛本意將下四句躡示化儀次第斯道卽理體三寶捨名就理卽是一乘此乘深妙入須漸次故設八正三乘以爲階漸後說一乘顯理三寶眾生聞解得證一乘皆由所說眞如理故豈下四句美其聖意設化有儀理體是實化相是權理體無形非權莫示故乘化相之權以禦理體之實故曰乘權禦實眾生形心縛於俗習如枷鎖也佛施妙教而解脫之如疎解也言佛子者法華經云眞是佛子從佛口生從法化生得佛法分次中初明得益上二句機有所證謂本淨也下二句教有所顯謂性空也妄想本寂謂之澄無法性天眞謂之本淨性本淨故謂之性空事下次結嘆初二句嘆教以教顯理故曰事義以智鑑機故曰神用光謂光顯明謂無隱後二句嘆機依資卽師奉也師教奉修皆證理體故云生滅盡矣。

【科】旣而能事已隆告以數終之運非色現色表法身之不亡無形畱骨示化迹之無泯所以碎身以生物信全眼以導神功斯道莫思恩徳非謝。

生起住持中初科初明化相示滅能事隆者釋尊一代化事盛也然而盛必有衰生必有滅所作旣辦須入涅盤故云告以數終也非下正明生起初以化顯眞表其不滅言旣入滅復本法身法身圓寂故云非色仍出金棺重示相好故云現色旣滅復現可驗不亡無下次用住持以顯化相化相已滅故云無形舍利猶存故云畱骨碎身者王勃云碎金剛之聖身爲舍利之遺骨全眼者釋迦方誌云那伽羅城卽古華氏城城東南三十餘里有佛髑髏狀如荷葉其色黃白有佛眼睛大如柰許靑白映徹等斯下結顯化相功能以上表眞佛自能利生復生住持此恩此徳罔極難酬故云非謝。

【科】故當敬養塔像興起信根先備此心方知由委。

次中欲立住持故先勸信此心卽信心也。

【科】四明住持三寶者。

四中標言住持者住謂安住世間持謂任持不絕。

【科】人能弘道萬載之所流慈道假人弘三法於斯開位遂使代代興樹處處傳弘匪假僧揚佛法潛沒至如漢武崇盛初聞佛名旣絕僧傳開緒斯竭及顯宗開法遠訪華胥致有迦竺來儀演布聲教開俗成務發信歸心實假敷說之勞誠資相狀之力名僧寶也。

釋中正推僧寶中有三初八句立理推功至下十句約事反顯實下三句結判初中前四句明人法相對上二句約人弘法下二句以法推人三法卽三寶也後四句正顯傳法住持之功代代約時節處處據方所興樹傳揚義同流布次中初二句非僧不弘漢武卽前漢武帝元狩中北伐凶奴王獲金人以爲大神列於甘泉宮而禮事之後鑿昆明池得黑灰問東方朔朔曰此非臣所知可問西域胡道人準此胡道人卽指佛也及下六句由僧開法顯宗卽後漢第二主明帝也謚曰顯宗卽光武第四子以永平三年夜夢金人傅毅奏曰臣聞西方有聖人一千年後教流此土陛下所夢其必是乎至七年甲子遣蔡愔等將命求之至大月氏國遇摩騰法蘭白馬馱經﹝疊﹡毛﹞繪聖像自西而來至十年丁卯同還漢地此卽神州三寶之始由二尊者首揚慈訓悅服邪徒現希有之通開未萠之信自此徳化艸偃風行人到於今咸受其賜。

【科】所說名句表理爲先理非文言無由取悟故約名教說聽之緣名法寶也。

次法中初正示不出聲名句文大小教文以之爲體名卽名字能詮自性句謂句逗能詮差別此二同是非色非心必假聲傳故云所說上並能詮理是所詮故云表理故下結示。

【科】此理幽奧非聖不知聖𨿽云亡影像斯立名佛寶也。

佛寶中初二句以法推人下三句正顯佛寶。

【科】但以羣生福淺不及化源薄有餘資猶逢遺法。

欣遇中上二句自責不值化相斯由障重下二句自慶得逢遺像良謝宿因。

【科】此之三寶體是有爲具足漏染不足陳敬然是理寶之所依持有能遵重相從出有。

約體推敬中初科初四句示體佛是土木法乃紙素皆是有爲上指騰蘭以爲僧寶豈稱有漏今據末代多是凡夫故有漏染理非可敬然下推功須奉一能顯理二能導物。

【科】如俗王使巡歷方隅不以形徵故敬齊一經云如世有銀金爲上寶無銀有鍮亦稱無價故末三寶敬亦齊眞。

【科】今不加敬更無尊重之方投心何所起歸何寄故當形敬靈儀心存眞理導緣設化義極於斯。

責過勸行中初四句示不敬之過故下二句立敬法形心屬能敬靈儀屬所敬以形敬像以心緣理若緣所敬卽是理體若解惟識卽是淨心眞俗圓修義如下說後二句結美化儀。

【科】經云造像如麥獲福無窮以是法身之器也論云金木土石體是非情以造像故敬毀之人自獲罪福莫不表顯法身致令功用無極。

四中初則無上依經舉極小以況其大次卽大智度論舉非情以推其理經文如後具引罪福同上所明。

【科】故使有心行者對此靈儀莫不涕泣橫流不覺加敬但以眞形已謝惟見遺蹤如臨淸廟自然悲肅舉目摧感如在不疑今我亦爾慈尊久謝惟畱影像導我慢幢是須傾屈接足而行禮敬如對眞儀爲我說法今不見聞心由無信何以知耶但心用所擬三界尙成豈此一堂頑癡不動大論云諸佛常放光說法眾生無始罪故對面不見。

示敬法中初事中初科有二初示敬情如對下責過初中初四句正示敬情但下推發敬所以由不見化佛但見住持以斯感激故興悲仰如下四句舉俗例顯淸廟卽國家宗廟圖寫祖考容儀使子孫祀而敬之以彊祖先之徳故云淸廟今則比乎是也今下四句合法是下二句以事推情理須加敬次中又三初四句躡事正責以佛無私應志誠感神感而未通由我無信心由合作由心何下次五句徵顯敬慢初舉事況心用卽是意思心造善惡報分六道業有定散故分三界豈下以敬比量謂一念妄心尙成三界豈可誠心堅信不能感格一堂聖像使放光現瑞以彰靈感乎頑癡上文云儀像非情體惟無記大下三引論反證不信之失。

【科】是須一像旣爾余像例然樹石山林隨相標立導我心路無越聖儀。

次科有二初則不專一像故曰余像例然次則不專靈像故通萬境以境顯心心通境徧故樹石等皆表聖儀。

【科】又作是念見𨿽是色了色心生心外無塵名爲眞觀言從心起實惟識有名爲俗觀。

理中初科卽惟識妙觀也問此明三寶何言惟識答理合然也初說一體卽是惟識一是非二遮無境故體是本識表理實故修成理體則轉識以成智也次依理體現於化相此從體以顯用也後依化相生起住持此從用以畱迹也𨿽迷悟體用之異莫不皆是惟識所流然今住持三寶佛法非情僧具漏染還是一體眞妄同源不以觀融無堪反淨故今躡事以理融之則身對靈儀心存眞理眞理者卽惟識之本性是諸佛之法身故使修敬行人對住持之儀相達惟識之妙觀悟一體之眞性證理體之法身是知吾祖約此禮敬一法廣顯眞俗意在正明惟識眞觀也又此且約所敬勝境以明眞俗若能敬身心所行事理並委眞俗篇明之就文爲二初三句躡事總顯次五句正示眞俗初中因事明理故云又作此念念是思慧能觀智也色卽靈像所敬境也約情妄見謂有實體故云見𨿽是色徧計性也今入正觀妙智圓解卽是自心妄現境界故曰了色心生依他性也問心通眞妄此言心生爲眞爲妄答若約從眞起妄惟一眞心今約返妄漸修必須次第準下俗觀應含二心初曰言從心起卽是六心意言分別故有名相次曰實惟識有卽是八心妄現境界故有影像總包二義故曰心生次中上二句明眞觀下三句顯俗觀初中心外無塵者由前了色旣從心生則能分遣外塵邪執翻徧計性證無相性故名眞觀行事鈔云諸法外塵本無攝論云知塵無所有通達眞﹝云云﹞俗觀中卽前眞觀會色歸心色相旣空心相須顯心有二相言從心起卽是意言若但惟意言則濫而非實𨿽空徧計但遣妄塵不了依他終成偏計故復遣濫的示心源故雲實惟識有二皆心相故名俗觀須知前明眞觀離俗無眞後明俗觀離眞無俗諦了並觀莫疑前後問此何位人能住此觀答行位不同不可一槪約行而言初心凡夫便修此觀卽名此人爲大菩薩卽說此行爲佛果證行故文云惟識四位凡聖通學起信疏云十信之初發心之時卽觀本識自性緣起因果之體得成正信據位而言約文準論願樂行人能證此理﹝卽四十心並四加行﹞問諸家於此通收四位今特異之請言其致答不識觀相故有濫通此觀惟遣外塵意言猶在何得於此妄通髙位故攝論云若至登地故似惟識意言分別亦不得立今觀意言豈通髙位文中明判名願樂地修道人也問旣言修道何得言非答此言獨指願樂地中修行道行之人非修道位文自釋云道爲人修人能修道等何得不曉。

【科】漸次增明念念無絕時功旣積燻習逾增觀道修明不迷緣假名願樂位修道人焉道爲人修人能修道故稱行者名爲道人。

因修顯位中初六句歷觀起修名下二句顯其行位道下四句返釋觀道修明住眞觀也不迷緣假住於俗觀不昧事儀也又可觀道卽能觀智緣假卽所觀境緣謂緣生諸法徧計性也假謂假有識相依他性也緣生本無卽眞諦境惟識假有卽俗諦境觀智明白眞俗歷然故曰不迷等願樂地者資糧加行同前所明修道人者文中自釋不同古人是修道位。

【科】今則聞告懷嫌誠當實錄日損之謂於斯自明可不誡哉。

結誡中意謂有人聞此所告或起嫌疑但當以眞言實錄以自驚悟庶令煩惱日損觀道日新矣。

釋門歸敬儀通眞記卷上

釋門歸敬儀通眞記卷中

大宋蕭山沙門釋了然述

【科】隨機立教篇第三﹝謂智有昏明敬存理事﹞。

釋隨機立教篇篇名中機乃所被教爲能被隨立兩字屬乎教主若推藏教遠在世尊若約今文正由吾祖注中上句顯機差下句示教別。

【科】序曰禮者履也敬而已矣經云恭敬塔廟謙下比丘者是也。

本文初科初正明上句釋訓下句示意文出孝經經下引證文出法華儒釋𨿽殊敬義無別。

【科】然則性涉昏明推步通局多沿名相少懷經遠所以隨文綜習道聽途傳曾不討論妄行章句俗中尙云學而不思則罔思而不學則殆況佛法玄奧理事兼該聞卽依行沈淪非一。

次明機教初機中初科初二句總明利鈍多下別責鈍根初中性卽根器根有利鈍故涉昏明推步通局者學習不同也性利智敏該博故通性鈍識昏專門故局次中又二初正責二俗下引況初中上二句識見偏局多沿名相學之陋也少懷經遠見之局也所下四句講傳紕謬道聽途傳文出論語彼云途說次中初正引文出論語惟學不思義則罔然惟思不學功業不辧況下比誡初句言其理深次句謂其門廣聞下二句出其見狹以淺狹之見求深廣之門旣無大觀反成異執不惟自陷悞人亦多故曰沈淪非一。

【科】至如經明淨土佛徳無涯尋聲不敢移心愛重不忘心口乍聞穢土諸佛情無一欣便言無徳可歸有罪未能消蕩何憎愛之若此誠不足以詳之又聞論說多寶別時引惰自謂精進果決便卽禮念絕緣濁下愚凡行斯膠固。

次科初執兩土而起愛憎初四句著淨經卽彌陀觀經等乍下四句貶穢乍猶忽也五濁惡世眾苦不淨故曰穢土何下責妄次又下執不了義以爲極教文出攝論彼論說經有四種意平等意別時意別義意眾生樂欲意今言別時卽第二意彼云譬如經說若人誦持多寶佛名決定於無上菩提不更退墮此但引其怠惰成在別時不解如來隨宜說故便執此行能趣極果濁下總責。

【科】性習𨿽久終須漸移如不更新凡無成聖綜執前迷負愧彌重以玆紹嗣誠非遺寄。

勸誡中初示可轉位居中人性可上下聞法攺過終須更始如下反責執迷不悟徒沾釋種遺教傳持無堪寄托。

【科】是知教門善巧隨機淺深深者行十使而無瑕淺者示五燒而有淨。

次示教正示初科初二句美其立教深下二句正示兩門深行十使觀通理故淺示五燒事引心故言十使者謂貪瞋癡慢疑身見邊見邪見見取見戒禁取見而言行者策修之謂三乘同斷皆須理觀觀成使淨故曰無瑕若依攝論菩薩得無分別智具行教等十惡自無染過此約深位以彰化用十使恐非十惡宜更詳之言五燒者支謙譯阿彌陀經云我今於此世間作佛爲於五惡五痛五燒之中爲最極苦教語人民令捨五惡令去五痛令去五燒降伏其心令持五善然彼五燒等義其文極廣今摘要義以示未聞第一惡者以彊伏弱殺害眾生更相食啖第二惡者君臣失政父子不和鄕黨相陵親姻鬥訟第三惡者淫犯外色不道取財興兵相攻抄劫切盜第四惡者兩舌惡口謗欺良賢不敬尊親輕﹝仁﹣二﹢易﹞師長第五惡者父不念子子不念父飲酒嗜味憍慢自髙不念父母師長恩徳常懷惡念欲殺父母羅漢比丘如是五種名爲五惡此五惡集能招苦果生遭王法死入惡道名爲五痛苦痛切已如火焚身故云五燒若息五惡卽名五善惡因旣息苦果不受故去五痛五燒自滅受持經戒淨行現前卽生淨國故曰有淨。

淨方不一隨意欲而受生佛智莫窮任時緣而冥會。

次科初二句明淨土不一以遮情執佛下二句示佛智不二以顯均融淨方有二一者理淨名常寂光徧在剎那及一切法二者事淨諸佛本願各現不同今言生淨且指西方卽是事淨恐謂此淨卽同寂光不均西方而生通見仍謂事淨惟局在西余方所無而生局見通局雙遮故云不一則知諸佛皆有事淨隨機接誘簡在聖心故云佛智莫窮等。

其猶朗月在空流光小大之器震雷雲裏飛聲顯晦之間聞在前緣不可一其情道器惟積習誠難等其利鈍。

次科初舉二諭惟就能應聞下合法惟約機論初二句合雷諭雷聲諭於圓音顯晦諭於異解情道卽利鈍兩機利者聞理而通道鈍者聞事而任情故不可一也後二句合月諭月體諭於佛身器影諭其見異利者見於法佛常住寂光鈍士睹於化身隨方各異身有大小之量土分淨穢之殊原其妙體圓音本無差別經云佛以一音演說法眾生隨類各得解行事鈔云鹿苑初唱本爲聲聞八萬諸天發大道意雙林告滅終顯佛性而有聽眾果成羅漢斯卽悟解在人不由教旨問教但一音聞者自異旣非對病豈曰隨機。

【科】從此而觀方知螺鬢身子染淨各封其心忍土安樂穢潔互陳其略故文云我淨土不毀而眾見燒盡卽其證也寧不知彌陀雜穢復示此而通引乎。

三科爲二初正明二故下引示初中初明二機見異螺鬢事見維摩詰彼因寶積問佛淨土佛言寶積眾生之類是菩薩淨土乃至云若菩薩欲得淨土當淨其心隨其心淨則佛土淨爾時舍利弗承佛威神作是念若菩薩心淨則佛土淨我世尊本爲菩薩時意豈不淨而是佛土不淨若此爾時螺鬢梵王語舍利弗勿作是意謂此佛土以爲不淨所以者何我見釋迦牟尼佛土淸淨譬如自在天宮舍利弗言我見此土丘陵坈坎等忍下示兩土本融忍土卽是娑婆安樂卽是西土釋迦隱淨而彰穢爲折伏故彌陀寢穢而現淨爲攝受故此折彼攝方便若是次中初示釋迦淨土文出法華寧下示彌陀穢土如鼓音王經云阿彌陀佛婆羅門種母名殊勝妙顏亦有惡逆弟子名曰調達是知二佛淨穢理均隱顯隨機乍分彼此統論理淨但是自心智士圓觀莫乖惟識。

【科】豈不知六種震動發蒙心之晝昏三輪示現統羣情之夜朗不虛設也經云吾從成佛已來種種因緣種種譬諭廣演言教無數方便引導眾生令離諸著。

三中初科約事有三初示六動次示三輪三引法華三周示化三輪六動屬能化蒙心羣情是所化發之與統並警悟之意眾生心性本明因迷忽暗諭若晝昏今以三輪六動警發開悟則從迷忽覺諭如夜朗然則晝昏必兼夜朗六動不出三輪文綺互陳相翻可了言六動者般若經云動極動等極動踴極踴等極踴乃至震擊吼爆作相如上三輪謂身輪現通口輪說法意輪鑑機三中文出法華方便品因緣譬諭說法名曰三周莫不被機皆令離著經家廣有科釋須者閱之。

【科】著是病本隨言卽封聞淨著淨聞染著染論云如蠅無處不著惟不著火焰眾生亦爾善不善法中皆著惟不著性空。

次科初正示著卽我愛諸見煩惱相因而生故云病本論下次引證文出智論蠅諭愛著火諭性空善惡是事性空是理凡夫著事不能通理故云不著。

【科】故佛說四依依智不依識若肉眼見聞如牛羊無異正教如此何得致迷固當杜五過於未然祖四依而作則斯言極矣復欲何哉。

勸依中爲三初示教意四依卽法四依依法不依人依義不依語依智不依識依了義經不依不了義經今言依智四中之一智是慧解照教合理能知邪正故是可依識屬妄情牛羊無異故不可依固下次勸遵行言五過者成論云迷名生法癡隨文增五失一不正信二退勇猛三誑人四謗法五輕聖法此卽依語之過也未然猶不是也祖本也則法也斯下三結誡。

【科】恐好事者須稟教量故出一二用弘其道。

述事理初科好事卽樂法之人稟教爲量有所本故一二卽事理也。

【科】道貴淸通義非壅結仍須識分以自揣摩無容冒罔自謂超挺生報茫然孰識夷險必有斯人則自溺苦海誰能濟拔。

次中初二句誡其執有道之爲言三乘所履也淸通無壅古配三徳恐非文意文明立教意存遣著淸謂息其執情離妄著故通謂開其慧解達正見故正見旣通我人不執故無壅結仍下誡其著空如業疏云深須識量是何位人然後自髙可得度世不然縱毒知何不經與此大同必下結責。

【科】今約兩緣立儀表行入道多門不過理事理謂道理通聖心之遠懷事謂事局約凡情之延度。

正明中初科初標示入道多門者通彰萬行也不過事理者總示要門也理謂下釋顯然理兼大小﹝二空理惟識理﹞道通三乘文宗極教正談惟識聖心是佛具縛在凡𨿽觀俗識以凡望聖心期極果故曰遠懷言事局者事通人天及以事淨下文所示且舉西方約相故事隨方故局愚俗鈍機未通理解故權以事約彼凡情然事非道行要必趣理故云延度延度亦遠懷也。

【科】聖非自聖終假導而漸明凡非定凡亦因開而達解是知愚智深淺賢聖位階由解行之遠近致利鈍之乖異故論云無分別智卽是菩薩菩薩卽是無分別智菩薩約位且列五十餘階故知無分之智念念利鈍此言有旨。

次科爲三初正明教意聖昔爲凡實因事而達理今凡擬聖亦假俗而通眞開導事也明解理也旣能相濟故須立之二是下結顯愚智通乎凡聖賢聖別指果人據下引證惟明菩薩是知以愚智之機對事理之教起淺深之行證賢聖之果前事後理深淺有階三故下引證文出攝論彼云菩薩以無分別智爲體無分別智與菩薩不異無分別智自性卽菩薩自性乃至無分別智卽是菩薩菩薩卽是無分別智五十餘階者信住行向地合爲五十外兼等妙二覺故知下結美論意念念利鈍未尋所出約義顯之如願樂地用加行求見道初見修道分證無學全眞但據一乘淺深如是其餘三乘人天凡聖事理可知。

【科】然使鈍士依事引方土之歡娛且以安身身安而後道也利人行理克正念而濯性靈用以淸心心淸而出有也。

引教對機中初示鈍機歷行旣微履道猶晦故以事淨令彼寄心示極樂之歡娛使息肩之有地故曰且以安身且謂暫居明非極果幸無苦逼故獲身安然而身安則道隆善燻則智敏進之以道不亦易乎次示利機亦由積行故雅性生知密指妙傳冥扶玄契故克正念以濯性靈正念是智性靈是理卽惟識性智明垢盡理顯心淸則永脫九居頓超二死故云出有。

【科】然利鈍千差昏明等級薄知綱領標控神解故歷諸篇通斯一致則披者不昧於由徑行者無滯於發足矣。

結示中教有所示謂之標心有所禦謂之控諸篇一致不出隨機披者不昧開正解故行者無滯得正行故。

【科】乘心行事篇第四﹝謂識心迷倒三毒常纏﹞。

釋乘心行事篇篇名中乘謂運用心卽意思對境起修乃名行事因行起染反福成罪故此注云迷倒三毒也。

【科】序曰上已顯其機緣心行備矣識眞俗之交務鑑現事之相由文明祖習之經義曉疎通之理至於附相行事故習難傾。

本文總敍初科初六句印可前法至下生起今篇初中初二句總指機卽是人緣卽法行如上三篇所立敬法通被兩機則心行俱備識下四句別彰通解以應前教上二句曉正行然眞俗事理大旨𨿽同約法對機深淺自異以眞俗乃圓修惟識獨對利機事理則別被兩方通收利鈍如護法篇末陳理觀眞俗並修故言交務第三篇

中鈍士依事𨿽指西方利人行理通歸惟識故云事理相由下二句領教理經卽能詮義是所詮如上二教各有所本次中故習卽習气。

【科】三賢猶染其塵四果尙迷斯旨是以迦葉起舞舍利作瞋難陀悅於練色陵伽興於慢相斯並正使𨿽盡余習未亡猶增惱於六塵自网獘於三受況乃下凡煩惑無始習燻今生道種正論倫而不忍以斯昏濁徒生徒死甚可惜哉。

次科初總標三賢屬大乘四果是小乘極聖是下別引但示小聖迦葉四種此卽摩訶迦葉華言大飲光如智論云甄陀羅王與八萬四千眾來到佛所彈琴歌舞以供養佛爾時須彌山王及諸山樹木人民畜獸一切皆舞佛邊大眾乃至大迦葉皆於座上不能自安爾時天鬘菩薩問大迦葉耆年行阿練若法第一何以在座身不自安大迦葉言三界五欲不能動我是菩薩神通果報力故令我如是非我有心不能自安﹝尊者因中曾爲樂人余習所致聞樂卽舞﹞舍利作瞋者智論云佛禪定起經行羅睺從佛佛問羅睺何故羸瘦羅睺說偈答佛若人食油則得力若食酥者得好色食麻﹝泳﹣永﹢寄﹞菜無色力大徳世尊自當知佛問羅睺眾中誰爲上座羅睺答言和尙舍利弗佛言舍利弗食不淨食舍利傳聞是語卽時吐食自作誓言從今日不復受人請爾時波斯匿王長者須達多等來詣舍利弗所語舍利弗佛不以無事而受人請大徳舍利弗復不受請我等白衣云何當得大信淸淨舍利弗言我大師佛言不淨食不應食今不得受人請於是波斯匿王等至佛所白佛言佛不常受請舍利弗復不受請我等云何必得大信願佛勅舍利弗還受人請佛言此人心堅不可移轉爾時引本生因緣昔有國王爲蛇所嚙王時欲死呼諸良醫令治蛇毒時諸醫言還令蛇嗽毒气乃盡爾時諸醫各設咒術所嚙王蛇卽來王所諸醫然火勅蛇還嗽汝毒若不爾者當入此火毒蛇思惟我旣吐毒云何還嗽此寧劇死思惟心定卽時入火爾時毒蛇舍利弗是世世心堅不可動也難陀此云喜賢悅練色者智論云難陀淫欲習故𨿽得阿羅漢道於男女大眾中坐先視女眾而與言語說法等練色卽鮮白之色也陵伽事者智論雲長老畢陵伽婆蹉常患眼痛是人乞食常度恆水到恆水邊彈指言小婢住莫流水卽兩斷得過乞食是恆水神到佛所白佛言佛弟子畢陵伽婆蹉常罵我言小婢莫流佛言陵伽懺謝恆神陵伽爾時合掌語恆神言小婢莫瞋今懺謝汝而眾笑之云何懺謝而復罵耶佛言恆神汝見陵伽合掌懺謝否懺謝無慢而有此言當知非惡此人五百世來生婆羅門家常自憍貴輕賤餘人本來所習口言而已心無慢也斯下示意正使卽見思二惑三賢四聖皆悉已斷無明習气猶在不亡六塵三受比對可知如迦葉惱於聲塵綱於樂受也況下比誡煩惑卽是結使習燻卽習气也道種卽出家之人正論是法倫猶等也意謂身𨿽出家心隨妄習諭以聖言一等不忍忍卽受也以斯下結責。

良以界稱忍土經云彊識念力義當以正信而鞭後以正解而導前解則見理朗然求邪倒而難獲﹝俗云夫志士有所之當口興心誓行人所不能行謂仁義也割人所不能割謂情欲也忍人所不能忍謂苦樂也彼沈俗士心無法澄尙有斯致況出道者正教滿目不能行之臨終方悔自取沈溺﹞信則識眞仰止知窳惰之易亡。

誡勸中初科初正明初句舉依報以明忍梵語娑婆此云堪忍土之與界並方域之佳名爾釋迦方誌云謂此土人彊識念力能忍苦樂堪任道器故名堪忍寶積悲華文釋甚廣避繁不引須者看之經下一句舉正報以彰勝智論引經云閻浮提人有三事故勝於諸天北洲不及一能斷淫欲二彊識念力三精進勇猛等上云堪忍舉三千之總名經曰閻浮示一洲之別目以通顯局其勝可知義下二句正勸信智二法入道之門故初篇中指爲敬本涅盤妙門非信不入智度大海非智莫窮故云信爲道源功徳母智爲出世解脫因解而無信則生邪見信而無解則失正歸故以解先而信後也涅盤經云若人有信心無有智慧是人則能增長無明若有智慧無有信心是人則能增長邪見解下次覆釋解能見理則邪正可分信能識眞則身心有寄毛詩云髙山仰止北山云手足窳惰窳﹝以主反怠而不進貌﹞注文出淨住子初二句立信志行下六句立解行彼下八句約俗誡道。

【科】如此棲神可謂乘心行事如此整慮可謂無蟥稻粱。

次科如此二字指上信解棲神整慮義同寄心此約善心以明行事不虛信施故曰無蝗稻粱蝗食稻虫也劉子云不能毗贊明時空蝗粱黍是也。

【科】焉有他食在腹而業系無知他衣覆形而行增愚惑誠不可也。

三中上二句以事推因下二句以今顯後他食在腹不耕而食也他衣覆身不蠶而衣也業是過去集因行卽見行煩惱無知愚惑並是癡心須知果必該因衣必兼食文偏義具讀者善思。

【科】若夫心塵使性知誰不無識則無邪常須節約若任而縱者無解脫期故經譬覺賊論示禦心制之一處無事不辦豈虛累哉。

廣明約心中初科初二句正示心卽六識總收王數塵是色法總攝根境使卽結使通於利鈍性謂三性善惡無記凡夫皆有故曰不無識下勸防若下顯過故下引證經論諭多未可彈舉且引遺教一文明之文云諸煩惱賊常伺殺人又云五根賊禍殃及累世又云心之可畏甚於毒蛇惡獸冤賊等而言覺者出對治也如雲安可睡眠不可不愼當急挫之等覺有二義大師云覺察義者四住如賊惟聖獨知覺悟義者無明如睡惟聖獨悟今言覺賊卽覺察義論如馬鳴正通遺教彼五根賊以不動念治之煩惱賊以淨心戒禪定相應心治之心賊以無二念三昧治之制下二句正出遺教卽是治法初句彼論云卽無二念三昧相次句卽起多功徳三昧相豈下美前經意囑累不虛。

【科】下凡煩惱微細難知粗而易覺勿過三毒自毒毒他深可厭患貪瞋一發業構三塗癡慢爲本故增垢結。

次科初總明二障微細難知屬所知障此是無明至佛方斷三毒卽煩惱障此屬正使凡俗現行其相顯然故曰粗而易覺自下別示毒相或起之以亂性則曰自毒或吐之以陵物則曰毒他爲害旣深故須厭患貪瞋二毒決業力勝故能牽生癡毒無明最爲慢本隨境愚暗則發貪瞋故云增垢結也三途解脫經云地獄火途餓鬼刀途畜生血途。

【科】是故行人隨有作業先須執禦預知輕重。

三科中作業通乎眾行必先執禦使知輕重如五停心對治五障重者先治也。

【科】今約禮敬之儀備條過狀如有失念卽知攺革且自識過尋悔返淨可期昏昏任性徒沾釋種。

對敬明中初科失念卽攺治現行也識過尋悔謝往業也過淨心淸卽是反淨昏下反責。

【科】所以仰對尊容貪拜廣嘆求諸佛之護念畏惡業之率挽等羝羊之前卻同難陀之欣奉𨿽爲善興終歸雜毒是名因福起罪一也。

配毒中初科其相有四一曰貪拜著色相也二曰廣嘆愛文句故三曰求佛護念希現樂故四曰畏惡牽挽苟免罪故並乖淨心觸事生著如斯行敬猶羝羊之相觸將前而卻後難陀爲欲持戒其事如是例今行敬法諭則齊問初心修行心期滅罪求佛護念其理合然今非此行如何用意答但遣執情何妨行願儻興愛染雜毒可知故此文云𨿽爲善興終歸雜毒是下結示。

【科】或矜髙自舉忌他名望勤苦身心恨恚陵物外𨿽從稅內實騰驤或依時位列相從禮謁目睞同徒妄生嫌怪見有接聲承拜者言其如碓上下見有威容細行者言其造事詐作見有在地蹣跚者言其大無筋骨見有音聲濁鈍者言其大不生善如斯眾也通悉結收業网所拘報增鬼錄。

瞋毒中初六句總約餘事以明瞋心內無實徳人不推奉彊於人前自矜自伐故曰矜髙自舉也見有勝已便懷嫉妒故曰忌他名望勤苦下欲顯己徳勝於他人𨿽勉彊勤勞而心存陵物如今世人心懷彊勝身示苦節儉食枯瘦獘衣襤褸不洗不臥詐寒詐暑屏息少語狀似道人瞋恚自封不可觸犯少有違惱毒火熾然嫌恨朋儔如同冤賊或禮一佛或誦一經憍倨執情計爲己勝忽他有徳一等言非惟恐傍人名位過我是謂勤苦身心恨恚陵物也外𨿽從稅者相似柔順也內實騰驤者心多瞋忿也稅順也驤音襄馬騰躍貌或下別就禮敬以顯瞋相初四句總示斜眼惡視謂之目睞見下別顯其相有四初則鄙其虛行次則以實爲僞三則嫌其大恭四則以聲廢徳然此四行隨事皆是憤心旣結醜狀易成故貽斯誚耳如下結示報增鬼錄者若據瞋因合生修羅然靈廟嶽神惡鬼羅剎亦由瞋使故得通言。

【科】或髙履長裙剔削光潔揚雕彩之華麗曜龍鳳之文綺或磨刮骨肉鎣飾面門上髙殿而揚聲處靜眾而長噫山字在肩有竦淩雲之狀匡肘廣脇志逾鵬趐之形稜層長慢抵築朋流忽突增癡處處呈拙如此胥徒名癡毒也。

癡中初四句就服飾明或磨下二句就身相顯磨刮骨肉者謂揩牙樣爪刮舌抹唇等瑩飾面門者如耳佩寶環面塗膏粉等上下十句就四儀顯噫﹝烏介反嘆息也﹞山肩鵬肘以諭顯形忽突稜層約相顯慢如下結示胥徒卽賤吏也胥字平呼。

【科】故論云三三合九種﹝謂身口意此三能起業也自作教他見作隨喜此三能成業也現報生報後報此三名業果也﹞從三煩惱起﹝從三毒起受三惡道也從三善起受人天也廣如彼解之﹞以此文證故知起業必由毒生常須觀度方識毒相。

因果初科論卽婆沙三三九種如注所明注中三段不分自別初三能起色心體故次三能成心境合故業成感果故有後三然此九種起必有由故推三毒爲業因本因有染淨故果有善惡故此注分人天惡道以下結勸度字入聲。

【科】故使行福而雜罪者還承惡因惡道雜受。

雜報示意中上一句示因雜行敬是福起毒雜罪下二句明報雜事同下引。

【科】故大丈夫論云修行大布施急性多瞋怒不惟正憶念後作大力龍修施陵懱人後生金翅鳥施本捨慳故感財報瞋心行事還興毒害故龍受形見觸傷等三種害物並由瞋生。

引證中初正引彼明行施多瞋故受龍報勝心陵物故受鳥形不著我人但存濟物故名正念今旣不思故生瞋恚施下釋顯論意有財因施龍報由瞋文釋龍報義實兼鳥由施感報則力用自然陵懱爲因則報居畜類龍有三害鳥能食龍推果由因故歸瞋毒。

【科】況今行敬本爲除慢更增慢墮已是業科復起貪瞋明招苦報。

例顯中初二句示敬意更下四句示雜毒以施比敬因果不殊上諭惟瞋此通三毒仍增三道故有業報。

【科】又如受形短陋由嫌塔髙聲駐軍馬由興鈴供罪福雜受其相紛綸略引數條知非妄作。

次科事出賢愚經彼云佛在世時波斯匿王與諸兵眾祇園邊過聞一比丘唄聲雅好軍眾立聽無有厭足象馬豎耳立不肯行王與兵眾卽入祇桓見唄比丘形貌﹝矬﹣﹝人﹡人﹞﹢﹝口﹡人﹞短醜陋極盛王不忍看卽問世尊今此比丘宿作何業得斯果報佛告王言乃往過去有佛出世號曰迦葉入涅盤後機裏毗王收舍利起塔有四龍王化作人形問起塔事爲用寶作爲用土作耶王卽答言欲令塔大無多寶物今欲土作令方五里髙二十五里龍王曰我是龍王故來相問若用寶作我當佐助王聞歡喜龍復語王四城門外有四泉水東門泉水取用作塹變成琉璃南門泉水取用作塹變成黃金乃至西變白銀北成白玉王聞歡喜卽立四監各典一廂其三監者功作欲成一監懈怠功獨不就王見呵責其人懷怨而白王言此塔太髙當何時成王勅作人晝夜勤作一時俱訖塔極髙峻眾寶莊嚴其監見已歡喜踴躍懺謝前過持一金鈴著塔幢頭卽發願言令我所生音聲極好一切眾生莫不樂聞將來有佛號釋迦牟尼使我得見度脫生死緣於往昔嫌塔大髙生極醜陋由施金鈴懸塔幢頭及願見佛從是已來五百世中極好音聲今復值佛出家修道得脫生死罪下示意指略紛紜言其多也數條卽龍鳥形聲等諭。

【科】昔元魏時勒那三藏見此敬養勤惰不倫便出七種禮佛法文極繁委廣如後明。

七禮中元魏卽後魏元氏本姓柘跋太祖道武帝名珪有天下卽號魏國至第六帝髙祖下詔以北人謂土爲拓後爲跋魏之先出於皇帝以土徳王故爲拓跋氏夫土者黃中之色萬物之元也宜攺姓元氏勒那本西竺人未詳所譯。

【科】然凡所作業三性爲宗一俯一仰非心不就心必依緣緣通內外不起則已起必性收善惡兩性作業感生無記之緣多歸癡種種𨿽無記亦有善惡夢業受生如論具引是知捨受昏蒙難爲醒決故當臨事籌理必不陷溺淸心。

三性中初二句標示前明三毒卽是起業之本今明三性乃定業之宗一下引業歸性初則推業由心究其因也次則以心依緣示其境也三則業成歸性定其報也緣通內外者內謂行心外通萬境善下約性定報初二句總明善惡二性感報可知無下別明無記初正明緣卽是業此業屬癡癡有自種種𨿽無記隨癡成業不無善惡隨業定報亦可明矣夢業受生事見成論報成蛐蟻是下策勸捨受卽是無記旣非明了故曰昏蒙臨事起修故宜醒決。

【科】寄緣眞俗篇第五﹝謂身心所行功存眞俗前𨿽明於事理亦是眞俗所收但被據於初心此則正存終行﹞。

釋寄緣眞俗篇篇名中眞俗二諦惟識要門名局當篇義該一部其門極廣其義甚深故委釋篇題庶易尋文旨寄者托也緣通能所義束爲三一者能敬形心﹝初篇總舉此篇成觀法諭所誡並約形心﹞二者所敬勝境﹝前篇三寶及此篇雲莊嚴道場位置尊像等﹞三者所行禮法﹝前後諸篇盛明敬相及此篇云三身方土十佛光化等﹞三事緣成六時業就業兼善惡妙假觀融觀有偏圓終歸惟識惟識一觀眞俗圓收若隨相定名則眞空俗有名通諸教﹝小乘等論亦說二諦故﹞隨名分觀則理專事局觀屬相宗﹝以法相宗眞俗別觀故﹞文約並觀宗歸法性圓修深旨備見本篇今試隨名求體且約三性用分眞俗謂分別性﹝此性妄有卽是俗諦依彼六識執有我法﹞依他性﹝此性假有亦是俗諦依被八識似塵顯現爲自體故也﹞圓成性﹝此性眞有卽第一義諦體是眞如卽眞俗通相故﹞若約圓修則三性三諦一念全收圓證亦爾今約進斷番彼三性成三無性則眞俗深淺約位不同此行布門莫疑隔別且約地前依依他性遣分別性卽番分別爲無相性分別空故名爲眞諦依他顯故名爲俗諦其圓成性體通眞俗名隨有無若以分別望無相則俗淺眞深若以無相望依他則俗深眞淺若約登地正依圓成遣依他性求無性性番彼依他爲無生性卽說此性一分無生名爲眞諦一分假有名爲俗諦由了無生知識空故卽顯圓成據理圓成眞空絕待旣非所執本不須番然旣隨迷對假顯實故立此名今約無生空智現時隨顯圓成一分眞理妄旣無生眞復何立卽雙遣有空復本無性故番圓成名無性性若以無生望依他則眞深俗淺若以圓成通望前二則眞俗皆淺圓成獨深由第一義通爲眞俗所依體故從凡至聖始終通觀圓修因果無差別故後是妙覺所證果故若準慈恩二諦深淺各有四重俗諦四者一假名無實諦謂軍瓶林等二隨事差別諦謂蘊界處等三方便安立諦謂苦等四諦卽二乘所證人無我理四依門顯實諦謂菩薩所修二空觀門眞諦四者一體用顯現諦第二俗是過初俗故二因果差別諦第三俗是三證得勝義諦第四俗是四勝義勝義諦謂一眞法界據法惟有五重約義開爲八諦通大小乘攝一百法初一惟俗非眞後一惟眞非俗中間相望亦俗亦眞以後望前後眞前俗故廣如彼說若依義顯相卽是三諦﹝分別依他是俗諦無相無生是眞諦圓成卽是第一義諦﹞若照後正觀不出二空﹝依徧計性而生二執今番無性卽是二空﹞若此以分名體頗顯故吾祖大師本玆圓旨立此一篇欲使行人托禮敬行事之緣運空有並觀之智緣眞俗不二之境成事理圓融之觀顯眞如法界之理故曰寄緣眞俗也須知此篇該前攝後凡出行相眞俗主之問篇名眞俗則二諦可知今通三諦寧非妄作答一境三諦經論廣明無以執文便乖義實須知入道並以二諦爲門若二諦條然則屬粗淺﹝權教相宗﹞今明眞俗並觀則空有不二不二之境卽是中道第一義諦淨心誡觀云𨿽知三諦空知諦義窮微常依二諦說與理不相違祖訓坦然誠非臆說注中上二句正釋篇名卽寄緣眞俗之義身心屬能敬所行屬禮法此釋緣字功卽行業行業屬事引事歸理不出惟識故存眞俗前下四句比會諸篇上二句顯義同下二句彰意別如第三篇

所明事理事卽是俗理卽是眞故言事理眞俗所收然前分事理別對兩方則鈍士慕西惟修事福故曰彼據初心此篇眞俗通彼上機則圓收事理同歸惟識故曰此存終行。

【科】序曰眞俗二諦由來尙矣不由功用任運現前故論云諸佛說法常依二諦。

本文總敍中初科初二句標舉由來則究其元始尙矣則示其所宗以佛祖傳持皆依此二不下二句顯意由一切法動眞成俗故此俗法舉體全眞旣非造作故不由功用舉一全具故任運現前卽知此道天性然也故下引證卽顯揚聖教論謂佛所設教莫非順理無不適機隨發一言不乖眞俗。

【科】今時行敬亦準聖言不虛設也然須達解兩諦所由。

準教行敬中初科初敍章然下生起。

【科】故論云知塵無所有通達眞知惟有識通達俗若不達俗無以通眞若不通眞無以遣俗以俗無別體故也正論成觀令人受行。

次科初正引卽攝大乘論眞諦三藏梁朝翻者是今所用理須委明故具引彼文隨文開釋庶令初學無昧正修彼願樂地世第一後續云菩薩如此得入初地已得見道得通達入惟識天親釋云若菩薩於願樂地中具修諸方便得入初地由得見道故見道卽無分別智所以得無分別智由通達眞如及俗諦故知塵無所有是通達眞知惟有識是通達俗復知此識無有生性是通達眞知此識是假有是通達俗若不通達俗無以能得見眞以離俗無眞故若不通達眞無以遣俗以俗無別體故﹝已上論文﹞論中知塵已下文有一十四句初八句分示觀門後六句圓顯觀意初段中上四句觀俗識以遣外塵下四句觀眞理以遣俗識上四句中初二句眞觀後二句俗觀則以知字爲能觀智塵識二字爲所觀境塵卽色等諸法皆阿棃耶似塵顯現後依意言分別而有名相凡夫無知執爲實有卽分別性以理觀照塵卽是識卽依他性塵旣是識塵卽無體故無所有卽番分別成無相性名通達眞顯有依他名通達俗然前塵後識在言𨿽異前眞後俗觀必同時非謂識外有塵可空但知塵無體卽顯惟識﹝如蛇無體因藤現故﹞旣知識有卽顯塵無﹝如了是藤則遣蛇執﹞二諦一境眞俗並觀義見此也後四句中前二句分見眞理以明眞觀﹝證無生性﹞後二句隨遣識相以顯俗觀﹝遣依他性﹞識無生性者論云一切法由因緣生故不由自能生自他並不成就故名無生性又不從有生不從無生不卽有無生不離有無生離四謗絕百非本性如是故曰無生知識假有者識是依他自無體性依彼眞妄和合而有故云假有今達此理則卽假顯眞一分見性卽是通眞一分遣識卽是達俗顯觀意中此顯前段兩重眞俗並觀之理初三句卽俗顯眞如了依他是有卽知分別是空復知依他是假卽了無生是眞非謂俗外有眞可得故曰離俗無眞後三句卽眞明俗如了無相之眞則遣分別之俗復知無生之眞則遣依他之俗亦非眞外有俗可遣故曰俗無別體須知三性卽是三觀初了分別無體此卽空觀屬眞諦也次了惟識所現此卽假觀屬俗諦也後了圓成是眞此卽中觀屬第一義諦也三性一法分別有三三諦一境圓融無二舉一卽三全三是一一念全收深思可見如此相卽方契圓修如或條然非今宗意正下結指論意詳此觀門深通眞理約文準論登地方知篇目注云此存終行義見於此然求祖意旨在圓修故下文云惟識四位凡聖通學也。

【科】良以眞俗修復空有交津迷想見則生途日增悟形心則髙軌潛起。

立理勸修中初科初示正意眞俗空有語異意同但上句牒所修下句顯修意進修不住故言修復復卽重也空有雙運故曰交津津潤也迷下分迷悟迷想見者順凡俗心乖眞俗也悟形心者順正觀心融事理也由迷順妄所以生途日增由悟背凡所以髙軌潛起生途六凡也髙軌四聖也。

【科】豈不以形纏桎梏報果不可頓銷謂隨俗也心可名談披析莫知其趣謂通眞也在言易淨眞理可用心求據行難明無始習燻故爾。

責勸中初科初牒其所執迷有三意一執心爲理說身爲事形心隔別事理不融二執廢於身事惟談心理三執昧於慧觀但營事福如此三途無非想見此科所明義當前二上三句執身惟事俗而非眞形縛苦果如被桎桔﹝上音只下音谷卽杻械也﹞系屬三界故不可頓消若知惟識苦節起修卽是達俗若了徧計知無我人卽是通眞今執形纏便云隨俗任緣放逸怠而弗修豈非迷想下三句執心惟理眞而非俗心無形段惟可名談動慮起思無常生滅不了影緣動成妄念卽是隨俗研窮妄習契悟無生方曰通眞今執披析無形便稱達理順情取著自謂淸升如此任情豈非迷想在下次反責上二句約言顯易縱彼憑虛下二句據行顯難責其無實由上說心卽是眞理一則易淨二則易解今以修行責則有二難一則難淨心惑深故等覺未窮二則難解心理妙故妙覺方證則顯迷執但信虛言至理而求終須實行。

【科】是知心惑綿遠𨿽觀而集起紛紛身相事顯屈折而便傾髙慢慢爲恆俗所恥卑退有識同遵旣爲道俗通嫌故當行觀厭折挫摧拉加功剝削方核情根。

次科初翻對前迷應有二悟一悟心惑集起紛紛卽是隨俗豈云無相便謂通眞二悟身相曲折便可傾慢卽是眞諦豈云報果未融但謂隨俗卽須以身起行念念緣眞以心達觀新新鑑俗身行成而慢遣故卽身以顯眞心惑亡而性明故卽心而達俗如此相濟方曰正修下文具明無勞妄解慢下躡過勸發折挫摧拉策其身也加功剝削淨於心也摧拉乃傾屈之謂剝削乃刪略之詞情卽六識對上心也根卽六根對上身也。

【科】所以大聖垂訓法諭所歸止在誡約身心無沿逸欲或比行廁畫瓶或擬危城杯器故有將崩朽宅三火恆然逃隱空聚五刀恆逐井河引諭逼形器於剎那屠肆牛羊切性命於漏刻。

引諭中初四句推佛意或下正引其諭有九初出光明是身不淨猶若行廁等次諭出大丈夫論彼云畫瓶滿糞穢外飾若汝憎此身臭穢滿云何汝不厭此二惟諭於身三四二諭並出涅盤彼云是身如城血肉筋骨皮裹其上乎足以爲卻敵樓櫓目爲孔竅頭爲殿堂心王處中如是身城諸佛世尊之所棄捨凡夫愚人之所味著貪欲瞋恚愚癡羅剎止住其中此總諭身心也又云譬如壞瓶不耐風雨一切眾生心亦如是不耐寒熱饑渴風雨等柸合作坯此惟諭心也第五諭出法華火宅諭品三火卽三毒之火第六亦出涅盤彼云菩薩摩訶薩常自思惟往昔無量劫來爲是身心造種種惡以是因緣流轉生死乃至云譬如有王以四毒蛇﹝四大﹞盛之一篋﹝身也﹞令人贍養餵飼臥起摩洗其身若令一蛇生瞋恚者我當準法戮之都市爾時其人聞王切令心生惶怖捨篋逃走﹝修八正道欲脫生死﹞時王復遣五旃陀羅拔刀隨逐﹝五陰﹞其人回顧見後五人遂疾捨去爾時五人以惡方便藏所持刀蜜遣一人詐爲親善﹝貪愛﹞而語之言汝可還來其人不信投一聚落﹝六入﹞欲自隱匿旣入聚中窺看諸捨都不見人執捉﹝土﹡瓦﹞器﹝土﹡瓦﹞土江反長項﹝爿﹡瓦﹞也﹞悉空無物求物不得卽便坐地﹝此諭二乘怖畏生死取證人空欲求自息﹞聞空中聲咄哉男子此聚空曠無有居民今夜當有六大賊來﹝六塵﹞汝若遇者命將不全汝當云何而得免之爾時其人恐怖遂增復捨而去﹝棄聲聞果回心求大﹞路值一河其水漂急﹝無明﹞無有船筏﹝未入大乘眞實觀行﹞以怖畏故卽取種種艸木爲筏後復思惟我設住此當爲毒蛇五旃陀羅一詐親者及六大賊之所危害若度此河筏不可依當沒水死寧沒水死不復爲彼蛇賊所害卽推艸筏置之水中身倚其上手抱腳踏截流而去﹝勤修六度得越生死﹞旣達彼岸安隱無患等第七諭出大集經文云昔有一人避二醉象﹝生死﹞緣藤﹝命根﹞入井﹝無常﹞有黑白二鼠﹝日月﹞嚙藤將斷有四蛇欲螫﹝四大﹞下有三龍吐火張牙拒之﹝三毒﹞其人仰望二象已臨井上憂惱無托忽有蜜蜂遺蜜滴口﹝五欲﹞是人唼蜜全忘憂懼第八河諭亦出涅盤彼云譬如河岸臨崄大樹若遇暴風必當顚墜善男子人亦如是臨老崄岸死風忽至勢不可住第九諭出華嚴彼云譬如旃陀羅牽牛入屠所步步入死門無常亦如是已上皆總諭身心。

【科】義當領斯監舉力勵專徵割略科程課時賦業合掌翅跪凜若臨深欽重仰止悚猶乘薄諦惟形聚但見塵叢舉目澄睛無非靈像理須鳴咽涕呬慨我沈淪聖容久謝惟承余迹過由我生何不悲悼猶有微善宅報在人又矚遺塵親尊影塔脫生余道對目莫知猶如我今不見眞佛由此悲慶交懷無容怠惰所以專志顒仰夕死如生故數數重述意存常制。

勸修中有四初勸加功二合下示行相三理下懷感嘆四故下示文意初中初一句領誨諭次句奉教行三四兩句行之軌度割斷決略科約程限克日分時敷布正業也二中上四句身心恭敬臨深仰止並約儒典以示嚴肅下四句運想事理觀形惟塵知無我理明眞觀也觀境見像不迷緣假起事修也三中初六句自責而生悲鳴噎卽哀嘆也泗卽是淚如古徳云世尊出時我沈淪今得人身佛滅度懊惱此身多業障不見如來金色身猶下八句自慶而生喜初則慶生人道又下慶奉住持脫下慶離惡道余道義通三惡若約對面不見惟據畜生畜𨿽有眼不見住持如人有目不見理體以劣比勝故曰猶如由下四句結勸夕死出論語朝聞道夕死可矣。

【科】今明眞俗行敬事理相由。

明修總標中眞俗二觀卽是惟識同詮一理事理二行義兼深淺通被兩方今篇正意圓收事理同歸惟識故曰相由略見篇題廣如後釋問前科合掌翹勤卽是事敬何得此科方曰正修答前但示教勸修今此正明行法。

【科】良以凡習寄緣憑心舟濟形假澡沐心便淸遠是須莊嚴道場位置尊像斯卽開神明之正路亦乃通聖道之明津。

別顯事中初科初四句示相須初句托緣緣通能所見上篇題次句顯因心卽因也因緣相濟事理得成如濟得舟下二句以事例顯身浴神淸猶事成於理也是下次四句正明儀範道場乃助道之勝緣尊像乃所敬之勝境然道場立法諸宗備有今惟略示理在隨時斯下示須立所以神明聖道理也道場尊像事也事能引理故曰開通事理相成則涅盤可到猶行者得路渡者得津故以爲諭神明乃眾生之識性聖道卽諸佛之法身。

【科】初舉三身之方土﹝普賢觀云法身毗盧遮那徧一切處其佛住處名常寂光余應化身以類標列也﹞次顯十佛之光化﹝如龍樹十住論中具列善徳等相狀﹞稱揚相量各有戒儀懺悔勸請甄別位置﹝亦如彼論解其除罪方法大明廣如彼說﹞。

正修中初舉三身方土者普禮三世依正也言三身者梵語毗盧遮那此云徧寂周徧寂靜法身佛也梵語盧捨那此雲光明徧照身智二光內外俱照報身佛也梵語釋迦此云能仁化身佛也若約身配土則法身寂光如注所顯﹝成惟識云自性身居法性上佛地論云惟以淸淨法界而爲法身亦以法性而爲其土性𨿽一味隨身土相而分二別淸涼大師釋云佛有覺義名爲佛土無覺義但持自性名爲法亦如智論在有情名佛性在無情名法性也他宗有非此說者各其志也﹞乃云應化以類標列者準大師內典錄云應身假相托質形於藏海此則報身實報土也﹝準惟識中名受用土此分二類一自受用身依自受用土彼云謂圓鏡智相應淨識由昔所修自利無漏純淨佛土因緣成熟從初成佛盡未來際相續變爲純淨佛土周圓無際眾寶莊嚴自受用身常依而住等二他受用身亦依自土謂平等智大慈悲力由昔所修利他無漏純淨佛土因緣成熟隨住十地菩薩所宜變爲淨土或小或大或劣或勝前後攺變他受用身依之而住準知內典但約他受用以明身土若自受用身理智冥合義歸法身﹞又云化佛乘機而現者則變化身同居土也﹝惟識論云若變化身依變化土謂成事智大慈悲力由昔所修利他無漏淨穢佛土因緣成熟隨未登地所宜化爲佛土或淨穢大小前後攺變佛變化身依之而住能依之身亦無定限等﹞準義合說方便有餘然方便一土本居界外正爲成熟定性二乘然則法相所無﹝彼以定性二乘不成佛故﹞賢首不立﹝彼宗華嚴無三可會故﹞惟天臺智者大師準法華經﹝經云我滅度後聲聞弟子於自所得功徳生滅度想我於余國作佛等﹞大智度論﹝論曰阿羅漢先世因緣所受用身必應當滅住於何處成就佛身答有淨佛土出三界外乃無煩惱之名於是國土佛所聞法具足佛道﹞立方便土詳今大師疏鈔等文約法華涅盤圓旨統會有心皆成佛道準義約宗合明四土但文中含畜曾不顯談今試論之或存理當文云以類標列內典錄雲乘機而現是知機分二類土亦隨分若應一類純雜之機則化身同居土也若應一類定性之機則居界外方便土也後賢更爲詳之言常寂光者常卽常住體不動故寂謂寂靜事常理故光謂明照寂而通故次言十佛光化者別禮十方化身佛也注指住論彼中廣明十佛依正功徳避繁不引若準事鈔仍指佛名方等並是聖量也稱下略示偈贊五悔等法相謂相好量卽身量懺悔等法並委論中所以不廣顯者蓋吾祖六時禮法懺悔位次並準經論布置楷模行者欲修當準彼文事儀自足。

【科】斯並性絕色心形非識有故經云色聲見求名行邪道。

觀行中初科初二句正示上句雙遣色心卽明惟識下句仍遣識相以顯性理斯字指前所敍並字總上眾緣謂能敬身心所敬尊像所立事法並是歸敬正緣不出色心二法色心無性性卽眞理凡夫不了執爲外物卽徧計性徧計無體故絕色心卽眞觀也徧計旣空卽顯惟識據此合云形非識有卽是俗觀今言非識卽顯眞理則知初句明眞蜜詮惟識次句遣識蜜顯無生文略義包旨趣幽奧故下引證文如前釋。

【科】但以無始倒凡隨情妄執約相猶迷邪正何能頓遣見聞所以大聖觀機未得垂道權說福業用接愚心故舉淨方之勝相發動迷心之背向且攝邪心令從正法漸漬旣久心性轉明方示非眞令行理觀據此修捨實是知機。

別明事觀中比前事敬教旨不同先須簡定一本教異前出佛名方等普賢觀經十住等論此出彌陀稱贊十六觀經二被機異前接利士此被鈍機三方土異前是此方教行此是西土行門四觀行異前是卽事顯理惟明理觀如普賢觀廣懺六根深思實相故此文云性絕色心卽本斯意此則專修事福惟明事觀如觀經中落日水冰寶池玉樹等五趣果異前則終期斷惑直趣佛乘此則求生事淨得相似報問機教旣殊何勞並示答欲彰兩土同歸惟識故先牒示後明惟識圓收統會則知事通兩土𨿽據初心理會一門正存終行故上文云眞俗行敬事理相由旨在於此文中初科初四句示機欲所下八句明教意初明對說意由此機緣厭於人天怯於理觀故佛方便別明事想令彼寄心別指淨方令其暫止非佛本懷故是權說非是理觀故屬福業正被鈍機故接愚心淨方勝相者如觀經中寶座妙華佛身相海依正莊嚴等迷心向背者捨穢求淨也漸下示引會意漸漬久者習行深故心性轉明者惠解通故示非眞者決事儀故令行理觀者顯惟心故漸字平聲義亦漬也據下結美聖意。

【科】若彼下愚未聞眞道卽爲化說色聲非眞心路蒼茫莫知投寄福業不行道心無涉遂卽雙廢長處罪流由此方便引令出有故示西方極樂世界令心翹注不得轉移。

次科初十句機劣教勝施之無益由下次五句重示方便正爲接機初中下愚有二一者著相凡夫二是初心菩薩凡夫著相於理未聞初心乍聞心猶怯弱並須事行引彼蒙心第六篇

云謂此凡愚少厭欲苦令修淨觀多生退沒故以方便說福爲道起信論云眾生初學是法﹝惟識﹞欲求正信其心怯弱以住於此娑婆世界自畏不能常值諸佛親承供養懼謂信心難可成就意欲退者當知如來有勝方便攝護信心謂以專意念佛因緣隨願得生他方佛土常見諸佛永離惡道如修多羅說若人專念西方極樂世界阿彌陀佛所修善根回向願求生彼世界卽得往生常見佛故終無有退心蒼茫者無所曉故莫投寄者無所向故旣厭欲苦福業不行怯於理觀故道心無涉次中卽十六觀等曲爲此機故云方便故下正出觀經第一日觀示西方者有所向故心翹注者不散亂故不轉移者終期歸故。

【科】但此下愚貪滯難拔縱任想象何時通悟故行事福漸行理觀。

惟識中初科初四句責於滯事或下二句引事歸理貪滯謂起於愛情任想謂專於事境專執不捨故云難拔事福卽十六觀等能接初心堪資理觀故須前行理觀卽是惟識眞俗並觀是一理故能通聖道可會事儀故須後設問十六觀門若皆事者切詳經旨事理難明據機則提希聞道卽證無生據教則心想佛時是心是佛況智者大師判屬頓教以一心三觀一體三身釋觀佛二字彼云觀𨿽十六言佛便周舉一例諸無非三觀然據今文判爲事觀後賢接迹詳議不無在今一家請陳與奪答理假言詮言必有本仰惟二祖皆是四依立義判文各有其旨𨿽云兩是理必一長今略指陳庶遮後執夫淨土一教利鈍俱被事理兼明𨿽曰雙收不無偏對故二家所判各本一文以爲主意卽上所引是心是佛之文卽爲智者所本彼鈔釋云一心修者乃十六觀之總相一經妙旨文出此中義徧初後及提希聞經逮無生忍彼疏指爲是大菩薩今詳佛意正爲凡夫業障深重理觀難成者故示西方求佛護念𨿽明觀行事想易成故經云佛告提希汝是凡夫未得天眼斯一證也縱使提希是大菩薩隱聖示凡正爲未來濁惡凡夫發起申請故云若佛滅後諸眾生等濁惡不善五苦所逼云何當見極樂世界等斯二證也阿彌陀佛身量無邊非是凡夫心力所及令觀丈六意欲接機斯三證也下品下生十惡五逆臨終十念上品生輩但發三心祇修三福並得往生斯四證也然心佛之言惟第八觀前略有此語及正明觀法及前後諸觀皆顯事相略無理解心境旣現觀想易成凡夫欲修卽堪造入﹝如日觀等﹞故吾祖大師準此文義判爲事觀然法身相海其量難窮寶座妙華其相叵測凡夫�想此觀何修須知此教事理該明行相旣寬攝機亦廣今詳二祖所判𨿽各有主意而無不攝機故頓其教者有攝鈍之文則落日水冰豈礙凡夫之想念事其觀者有引理之議則妙身心佛何妨上士之圓觀天臺疏云下品三輩卽今攸攸凡夫是則智者未嘗捨鈍卽此文云心性轉明令行理觀是則南山豈外上機問漸行理觀爲約卽世爲在後生答統括前後文旨不同第三篇

云方土歡娛且以安身身安後道第六篇

云觀想念佛得生善趣事淨佛土後因前業重更修明此準經文別被鈍根故待後生方開理解卽此文云故行事福漸行理觀又云心性轉明方行理觀此是今家圓修正意旣存終行顯是利機則觀彼彌陀無非本性想其極樂卽是惟心是則事理圓修是不拘方土眞俗並運何簡自他妙旨在斯不宜不曉是心是佛可通鑑焉。

【科】身本頑癡不可繩持心是道因從緣便悟。

正明中初科前明理觀性絕色心形非識有卽是惟識今明眞俗仍示身心統究觀門不出此四教興所謂形心兩途事理雙軌通前貫後四法該收初二句形質難融次二句心因易悟是則形托於心心依於緣緣卽歸敬因緣旣濟身心自融並歸眞俗二門盡成惟識一觀。

謂此形儀本惟識有迷於本習妄見我人故須徵研令行敬養令見我身俯仰上下惟塵生滅來往屈申此隨俗也重觀此身但塵非我妄謂我所能有行敬據此一理名通眞也。

次科初形中爲三初二句示色本是心形卽色陰識卽棃耶二迷下二句示迷心戒色本習卽是眞如隨緣妄動背此妙明名迷本習因迷成識致有色身妄執五蘊各有體性則生法執妄執蘊內別有神我則生人執卽此二執是徧計性三故下歷觀起修又二初明俗觀重下次明眞觀初中初二句撿過起修令下五句正明觀相俯仰生滅來往屈伸卽是上文事敬之相今見此相能所未亡故名隨俗切詳前後所立觀相色心二法同一眞俗遣色存心眞前俗後今此形心各具眞俗及論身觀則以敬相名隨俗以無我名通眞異於常途俗先眞後然求祖意對前迷執以身屬事以心屬理且約敬相𨿽云隨俗今以理觀卽照此俗不見我法卽是通眞意在就身顯於眞觀卽此眞觀便是前篇心外無塵復準此文形惟識有卽是達俗卽知此俗同後心觀是則色心圓收還同二諦前眞後俗不異常途隨俗達俗迷悟兩分思之眞觀中對事顯理故曰重觀言𨿽曰重修無前後但塵非我則遣人執妄謂我所則遣法執我法旣空卽番徧計成無相性故曰通眞卽攝論云知塵無所有通達眞也。

眞本非心今隨心起名隨俗也知眞非心名道眞也。

次心中初明俗觀心通六八體是眞如眞本無念故曰非心由念動故成於業識業識緣起事識隨生故使眞如亦同生起故云今隨心起等準此隨心應含兩重初則迷眞成於本識是依他性故云隨心此八識也次迷本識起於妄念執有我法屬徧計性故云隨心此六心也知下次明眞觀對俗顯眞亦含二觀初觀妄念本無我法則空徧計證無相性故曰知眞非心此則依依他性遣分別性故曰通眞次觀本識性本眞理眞理旣明識相隨遣故曰非心此則分空依他入無生性故曰通眞卽攝論云知此識無有生性通達眞也道眞合作通眞。

如是念念以後奪前漸漸增明久而明利若隨故習忽此不修還同無始生死輪轉是以力勵隨念克思一一科程令其升進。

三科爲三初四句躡示漸修用顯功益次若下四句明不修之失隨故習者順無明故問本習故習同異如何答前迷本習乃從眞起妄則知本習是眞性也今隨故習乃逐妄漂淪則知故習是無明也三是下四句反覆勸修隨念克思攝心成觀也一一科程策身進行也科謂決判程謂期限。

【科】然則聖凡之道自古相傳凡非定凡故有逆流返本之迹聖非自聖終因漸悟觀達之功故凡可爲聖以佛性爲宗元聖不爲凡以悟解爲歸敬。

四科中初二句總評凡下八句分示爲二初四初示意後四句反顯初中文同三篇義如上釋次中上二句反顯前段上二句意由性具故凡必爲聖下二句反顯前段下二句意以出障故聖不爲凡圓覺經云金無重礦悟解逆流卽回轉義故爲歸敬。

【科】是知理事行務且隔形心至於動用眞俗並觀所以隨其發足畢約兩緣知無顯眞知識是俗種從緣起方可有階若身心兩分眞俗二路三倒常行革凡何日。

總結圓修中初四句總結兩土以顯圓修以鈍士依事且以安身利人行理圓顯心性又上明眞俗身心別陳恐有執文實生別見故約正理會別從圓則知事理兩門隨機乍別眞俗二觀約教須分故云且隔今修圓觀事理同歸眞俗雙融身心不二故曰並觀所以下四句牒前圓觀正被初心隨發足者卽初心也知塵無有故曰知無知惟有識故云知識眞空俗有遮照同時種從緣起者性假修成也因修有證方可論地位之差殊定聖賢之階漸耳準知初學只合圓修斷證位階非己智分也種從緣起文出法華種卽本習緣卽三學階卽地位若下四句責其妄分卽前迷執三意之一執別觀者見此可爲一悟三倒涅盤云相顚倒心顚倒見顚倒。

【科】有人心路慞惶情投莫準聞余此及勃爾興言撫掌大笑曰言何容易一何虛誕嗟乎不學浪有涉言吾聞眞俗並觀登住方修如何下凡僭他上聖理義不可急須攺之。

問答中因上發足並觀故有此難總有二意初約宗以相難性﹝法相宗初心別觀登地方合如慈恩云五地已前眞俗別觀至第五地方能合故準今問意正同相宗見解也﹞後則答成性宗﹝法性宗發足並觀眞俗不二以顯中道第一義諦準今答意正同性宗見解也﹞二約論以證難修﹝以諸論中說第五地名極難勝由眞俗二諦更互相違至此地中方能合故﹞後則答成修證兩異﹝論中據實證爲言故第五地方能並運大師正意理在約修故云在凡不學焉有克聖之期等﹞就初問中爲二初九句非其所立不合教門吾下次六句立理正難抑其攺證初中上五句前人不服慞惶謂心不自安莫準謂情無所詣聞予此及者謂聞發足並觀之言勃爾猶忽然也下四句正責初句謂語不三思次句謂言多誑妄誕猶欺也後二句發言無歸過由不學次中初二句陳其自意登住卽是登地﹝如上慈恩所云﹞後四句片非勸攺下凡卽是初心﹝準法相宗自合別觀﹞上聖卽是登地今居凡位苟使並觀卽是下凡濫同上聖旣違彼見故勸攺之。

【科】余曰不可攺也發心畢竟初後心齊惟識四位凡聖通學今則在凡不學何有克聖之期故須髮足並修修明自然位聖。

初答中初科初句反拒發下正通爲三初四句立意二今下二句反片三故下二句奪歸正理初中上二句示圓意發心因也畢竟果也在果則眞俗雙遊在因則空有並運因果不異故曰初後心齊其或因地別觀安得果中雙運是則因果不等非圓教意是以圓教行人圓發圓修圓斷圓證修一行卽攝諸行證一位卽攝諸位念念圓融非前非後故賢首云依圓教者隨得一位得一切位乃至因果無二始終圓融等華嚴經云初發心時便成正覺準此圓修卽大菩薩佛果證行有人不曉妄片南山判位太髙或謂多約相宗抑爲事觀訛風相扇延及後昆寄此略陳早宜攺轍下二句顯圓修若準諸論皆明五位今明四位正依梁攝一願樂位﹝資糧加行﹞二見道位﹝初地﹞三修道位﹝二地至七地﹞四無學位﹝八地至佛果﹞論開四位約證淺深今𨿽在凡理須通學以此證知凡夫初心圓修四位豈惟登地方說並觀三中發足並修因也修明位聖果也因修果行故須眞俗並觀果滿因心自然事理雙運是則發心畢竟因果義齊。

【科】是知修道行人常觀正理不可執文便乖義實故四依撿失念念準承當須依智不依於識識俗所習智是道筌聖立正儀無容輒濫。

勸誡中初立理正勸聖下約教伸誡初中又二初勸依義不依語觀正理者發足並觀也能如理行卽是依義言執文者登住方修也偏從此語卽是執文故下次勸依智不依識初二句總舉四依當下正明依智識下躡釋所以。

【科】文明上地止據階緣核其雙遊終歸妙覺故經云常在三昧見諸佛土不以二相斯文可依。

次答中爲二初二句點文正答﹝卽諸論中至第五地眞俗並觀﹞次核下舉果類顯初中文字通指諸論上地卽第五地此正答問中登住方修之言也言階緣者卽地位也階謂階漸位有次第故緣卽行法所證有異故如初地得自利功徳二地離犯戒垢三地依大法光明四地由助菩提法能燒諸障五地眞俗合觀乃至十地知一切法一切陀羅尼等並據當地所證位次爲階所得法門爲緣各隨所證以彰其勝以此言之在修則圓觀諸行在證則別示位階豈將所証之階緣以難所修之圓行次中初正明妙覺卽法身極果得無功用眞俗雙遊反驗五地猶如功用若以上地比於妙覺正猶凡夫類於上地以果類因並觀義立故下引證出維摩詰嚴淨梵王問阿那律天眼所見幾何答曰吾見三千大千世界如觀掌中庵摩勒果摩詰問言汝天眼見爲作相耶假使作相則與外道五通等若不作相卽是無爲不應有見乃至梵王問言孰有眞天眼者維摩詰言有佛世尊得眞天眼常在三昧﹝眞諦﹞見諸佛土﹝俗諦﹞不以二相﹝眞俗雙遊﹞斯下結示。

【科】如執未開更爲廣引經論明地行位殊途初地施淨二地戒淨豈可經一僧祇方行施戒此亦示地位之淺深開行相之階漸令諸修趣之士踐迹可期若爲說萬行齊修方衢同進則心路茫然不知蹤緒故有教迹殊異如能一以貫之則大觀於日月矣。

引類中初二句生起經下正引經論通指惟據大乘行約所修位據所證行隨證別故曰殊途初施二戒顯正行也豈下反質意謂若見經論初地施淨便謂初地方行布施從初發心經一大劫方登初地卻顯地前一劫全無施戒耶故華嚴經云初地行施余非不修以此徵之十波羅蜜對地約證各各不同不妨地地具修十法比今初學豈礙並觀此下示意初示開列之益由有階漸可接機故若下次示不開之失萬行不出六度方衢卽是大道齊修同進皆是並觀此謂但說齊修不分行位則令修進心路忙然故須方便示有教迹反驗惟執階漸不契圓修者得在執文失於圓旨如下總括兩門以通一貫今家圓旨妙在斯焉並觀圓融門也階位行布門也行布非圓失在隔別圓非行布失在籠通故須行布不礙圓融歷位齊修萬行一貫之旨釋然大觀其猶日月麗天無不明矣。

【科】引教徵事篇第六﹝教謂聖教事卽禮敬故引四依以證三善﹞。

釋引教徵事篇篇名如注其理自明注中三善卽三業所行無漏因也。

【科】序曰有人言上列機緣文理備矣深知信爲道元功徳母智是出世解脫因但以根鈍時澆信堅難具行淺徳劣智正易迷如何不知大聖立事理之教乎乃欲統羣機之大小迷於五乘之化遺隨宜之方便悟於一道之致蒙又惑焉未諭斯理。

文中初科欲顯上篇立法有據故假設疑情以生此篇引用之意須知此篇所引卽是上篇所本之文就分爲四初四句領前諸篇以彰明解二但下四句自陳辭遜生起問端三如下五句立理正難又二上一句總舉正教詰其不知下四句別舉所立責其迷教又二上三句牒所迷下一句示所立上三句中初句迷理理通三乘性空無我是二乘理此二屬小相空惟識是菩薩理此二屬大下二句迷事事通人天及以事淨三歸十善人天之教乃接俗之方極樂事淨西方之教乃隨宜之道今統會一乘同修惟識則二乘偏小觀相不分故混於大小人天戒善行果不顯則迷於五乘𨿽彰事淨言非實果則失於方便四蒙下二句請問之詞欲知所立本何教意旣懷疑結故請決之。

【科】答曰經教引心意存懷遠取其大致未可專文故經云𨿽誦千章不義何益是知深有所以熙何未悉其致致爲指也得月而指自忘俗流常詠得意忘言豈意道門猶行封滯。

答釋中略陳大意初科初總示大意經教二字通乎權實如人天事淨𨿽是權教究其深旨皆爲引心終期一乘故云懷遠取大致者體化意也未專文者誡執局也經下引證文見出曜是下結美經意熙字句絕責笑之詞致以指訓能標月故法以諭顯達理忘詮得意忘言語出莊子故曰俗流常詠豈下將俗例道何得自愚。

【科】然則四堅果信成行起於下凡在凡不行聖信無由而克義實如此卽須念念徵責步步推繩猶自迷妄叢生豈類全無思擇如不思擇非行道人故經云𨿽誦千義不行何益文良證矣。

次中初敍聖由凡起必假修成四堅信者內凡已去具有根力其信堅固亦名四不壞信謂信佛法僧戒也義下一句印可前言卽下躡理勸修徵責謂策其進功推繩謂合其法則如斯策行猶自墮迷何況不思豈能通悟如下反責引証之經同前出曜。

【科】今立正儀行敬須本教宗教有權實不同行亦昏明殊則先須通其立本然後附本興懷可也。

引教區分中初科初二句總標教下躡釋教卽聖教宗謂宗致教則隨機所演權實不同宗則隨人所崇性相有異如賢首宗約教有五約宗有十等準今文旨但有權實二教卽下所引了不了經問上標宗教今釋教行卽行與宗爲同爲異答宗依見解行約觀慧行起依宗宗還本教故宗與行義別旨同問教有權實宗分性相觀隨宗異圓別不同今文何本答了義實教法性圓宗是今所本眞俗並觀圓修惟識是今正行先下勸令先識初勸生解則教有所承故曰通其立本次勸起行則宗有所趣故曰附本興懷。

【科】經說四依區分三位足爲末代之龜鏡信是眾行之宗師大聖致詞終不徒設準教行事畢正無邪。

廣顯四依總明中標言經者據下所引正出涅盤亦卽今家本所承用四依三位皆出彼文三位卽人法行也此三四依能分邪正猶鏡之鑑妍醜如龜之決吉凶大小教門取之爲則故曰眾行宗師大下勸依佛語。

【科】初人四依。

【科】謂從初賢至於極聖人資無漏法體性空據此依承理無邪倒。

別開三位釋人依中初賢等者住法圖贊引涅盤云有人出世具煩惱縛是名第一卽是內外二凡守戒定者須斯二果是名第二阿那含人是名第三阿羅漢人是名第四此則大小二乘合明行位故經云第四依者所謂如來﹝已上彼文﹞若大乘中住行向人屬三賢位名須陀洹屬第一依初地見道名斯陀含屬第二依二地至七是修道位名阿那含屬第三依八地至佛名阿羅漢屬第四依人約能證法據所證無漏性空卽法依體據下結示舍人就理理實無邪問旣云大小合位何得但體性空答性空正理大小同觀肇論云三乘等觀性空而得道也又可性空名通大小不妨教理自殊委如後說。

但以無相好佛尙惑魔形況有識凡夫能無受亂故立法依顯成楷定。

法四依中初科初示人不可依無相好佛卽是鞠多付法藏傳云第五鞠多度人旣廣時號無相好佛﹝行化如佛但無相好﹞語魔王波旬言我不見如來色身汝昔曾睹宜爲我現魔言仁者我現佛身勿爲我禮魔卽現佛三十二相八十種好四眾圍繞鞠多見已觀佛心至不覺爲禮魔言仁者何故如此答言我知如來久已滅度見此容貌若似睹佛歡喜內發故爲禮爾以此知之彼無學人尙遭此惑況凡夫位焉足可依故下次生起法依楷定謂軌範也。

【科】初明依法不依人者。

顯相初依標中依卽依準。

【科】人惟情有法乃軌模性空正理體離非妄卽用此法爲正法依涅盤極教盛明斯轍。

次釋中初科初二句總顯人法人隨妄識故云情有法是教理故曰軌模軌則無邪事同車迹模則從正諭等陶師性下二句正出法體上句示體下句顯徳言性空者名通大小小乘性有二種一者執性謂五蘊內有我爲主卽人我也二者體性謂執五蘊實有體性卽法我也若空執性名曰人空若空五蘊名曰法空人法雙遣總曰性空此約妄性盡處名空大乘性者卽圓成實性從本已來自性淸淨名之曰空異於權小遣妄之空由性本空故離非妄前文所謂性絕色心後正觀云心體本來自性淸淨皆性空也究竟言之惟識極理無越此也內典錄云大乘義本性空極於教宗華嚴經云性空卽是佛肇論云性空者謂諸法實相也卽下結示涅下示所出彼云依法者卽是法性不依人者卽是聲聞法者卽是如來聲聞者卽是有爲等此經是終窮至極之教故云極教彼明法是法性今云法是性空義見後解。

【科】今行事者隨情妄依多棄法依人起則致乖遺寄陷溺身心。

次中初三句示情執起下示過失起猶動也。

【科】若能反彼俗心憑準聖量隱心行務知非性空乘持此心以爲道路一分知非明順空理一分觀厭明違有事如此安心分名修趣法性眞道。

三中初正明反俗心者捨依人也憑聖量者令依法也專慮起修謂之隱心行務此事行也若著所行未免能所旣生我執卽是非性若了非性性卽眞理則知所行不見行相能所旣亡我執自遣故曰知非性空此理觀也知字屬能破之智非性是所破之執空字屬所顯之理也乘取運用持卽軌持此心卽上不著事行不廢正修之心三乘道人並由斯迹故乘此心以爲道路一分等者釋前事理顯並修故然則知非卽是觀厭違有卽是順空但上據達空屬於眞諦下約背俗攝在俗門言𨿽不同觀無前後眞俗並運理又明矣如下次結示法前觀智故曰如此安心行在初心未能全證故云分趣法性法性卽惟識之正理也起信論云眞體普徧之義通與一切法爲性卽顯眞如徧於染淨通情非情等涅盤所示與此是同此性絕非故名眞道問上言性空今言法性皆是法體同異如何答性空名通大小如上所明今言法性卽大乘之性空也肇論云性空故故曰法性是也若爾小乘性空爲可依否答人𨿽不同理本無異二皆無倒並是可依請考涅盤及後了義方能一貫問泛言依法必指能詮之文今示正依多約所証之理能所相濫孰是正依答法有四種教理行果文𨿽談理必爲教詮卽知教理皆是正依。

【科】二明依義不依語者。

語是言說止是張筌義爲達理化物之道證解已後絕慮杜言法尙應捨何況非法故經有捨筏之諭人懷目擊之談豈不以言詮意表得意息言月諭妙指無宜不曉。

二依義不依語釋中初科有三初語不可依義下義是可依依義發解故云達理物乃俗事物爲理化而至於道故云化物之道化猶變也證下引證約文有三初約證理非復假言故引金剛捨筏之諭次引道教目擊道存不在言議故引莊子息言之談莊子云目擊而道存亦不容聲矣豈下亦用莊子外篇之意彼云世之所責道者書也書不過語語有責也語之所責者意也意有所隨者不可以言傳也﹝圭峯云所貴常在言意之表也﹞三引圓覺修多羅藏如標月指並證依義不可依語。

【科】今謂得義乃是言眞行道者常觀常破常觀依語常破隨義謂言隨義還是誦言。

次中初正示雙遣謂得義忘言仍須遣義義若不遣還是執言故須常觀依語卽依義以遣言也常破依義此依遣以遣義也遣之又遣方合正修謂下反顯謂宜作捨問若言遣義依義焉存答不廢正依但令遣執。

【科】但無始妄習執見鏗然靜退詳研方知此過不爾奔飛追聲不及又可思惟。

三中恐迷不悟故又策之初示俗習難攺靜下明決擇方知不下謂捨理順情徒勞無益。

【科】三言依智不依識者。

【科】識謂現行隨塵分見眼色耳聲耽迷不覺與牛羊而等度同邪凡而共行。

三依智示法體初科初正示貪瞋癡等攀緣亂起故曰現行根境相合於中發生故曰隨塵六識各緣云分見眼色耳聲卽隨塵分見之義牛下示過患牛羊等度義見初篇邪卽外道凡卽凡夫凡外所執皆依此識故曰共行。

【科】大聖示教境是自心下愚冰執塵爲識外所以化導無由捨之是知滯歸凡識倒遣聖心愚迷履歷常淪三倒勇勵特達念動卽知知倒難淸名爲依識知流須返名隨分智如是加功漸增明大後見塵境知非外來境非心外是自心相安有愚迷生憎生愛思擇不已解異牛羊。

次科初識智比量次勇下修識成智初中又三初二句明智體大聖是佛教卽是法自心卽惟識也如楞伽中三界惟心萬法惟識等卽是佛說了義教也次四句示識相邪凡所執故心境兩分三是下四句總約迷悟校量謂識智同體無他法也但封滯妄情則歸凡識遣其我倒卽是聖心聖心卽識體也凡夫迷此故淪三倒卽滯歸凡識之謂也次中初明修法初句勇猛精進次句隨念觀察知下四句發起正解卒爾起心名之爲念念動卽知知有二相知念馳逸縱而不攝仍隨妄倒倒則難淸此屬妄情故名依識知念能攝抑流返源此屬聖解故名依智初修未證但見影像屬加行智故名隨分如下明悟相初句加功次句增智後下四句正明悟相昔以識見境是外物今以智見境卽自心安下誡妄思下顯徳。

【科】有人問云卿立此論明智異愚如何達觀猶稱凡識。

次問答中初問與前不立理智問似同而別彼問但說識心不明理智今問正明依智猶言惟識。

【科】答聖智無涯積空顯徳豈惟一述卽謂淸升此但得語隨言還執深知此執無始習燻三祇無間方能傾盡雜血之乳不可偏言起伏之相於是乎在。

答中初科初敍聖智髙妙非易言彰此下反責空言無益深下重示聖智難言此執卽是虛談橫計之情識也由識生執卽煩惱障無始習燻卽所知障至佛方盡要歷三祇雜下重責在凡未容偏說雜血乳者事出涅盤乳譬眞性血諭煩惱比同凡夫眞妄交雜從智卽聖從識卽凡故不可偏言須知眞俗並觀識智雙運將使識相漸伏智相漸起智相起故可以通眞識相伏故可以遣俗今立惟識且欲接凡仍使並觀不妨圓行是則不滯凡識漸合聖心不偏之旨於焉著矣起伏之相又煥然矣。

【科】如經初地行施余隨分修髙軌立儀令人修學何言一解剩能窮智必智可窮未曰髙勝。

次中初二句略舉經意如前所述髙下約經伸誡髙軌是佛立儀屬法卽華嚴中所明地位彼是圓頓上乘及論修證行布若是豈得下凡妄自矜舉一言解理便謂窮源必下反顯謂若聖智一見便窮翻顯佛道未爲髙勝剩猶過分也。

【科】今人口誦其空心未忘有騰空不起入火逾難俱是心相封迷故爾後得通達心隨轉用豈不如鳥之遊空自當如布之火浣不足怪也。

責迷顯悟中初科初四句示迷情梵网經云口便說空行在有中俱下正責神通障礙莫非心相但聖悟則通凡迷故塞卽前文云滯歸凡識倒遣聖心是也後下五句顯悟初句實證故云通達反上誦空次句用通故云轉用反上心有三四兩句神用自在則騰空得起入火不難反上可知如布火浣者山海經云扶南萬里有耆婆國東去復千里許有火山國其山𨿽霖雨其火常然山中有鼠時出在邊捕之以毛作布名火浣布布或垢膩用火燔之其垢卽淨布體不損。

【科】所以修道正士念念分心捨前詳後新新轉妙一俯一仰恭敬尊重並足合掌收攝怠惰分分增明仍猶過習如何冰執一觀便休此乃凡懷遵承倒我我我因循何由見覺。

次科中初十句策行進修猶隨過習如下次六句躡前修捨正誡執迷初中初明行法又三初四句示心觀次四句示身敬後二句約行顯過次中初二句片前問者後四句躡誡迷情如問所執乃是凡懷苟不攺迷寧非我倒因循謂以妄燻妄循環不斷。

【科】故當籌此分有出期還執出見猶承愛種載思載削气味淳深重徵此味還由自起知惟識有何日消亡在凡道行域心齊此。

遣執示勝道中初科相躡有五初二句因修得悟次二句因悟生執三載下二句因執載思又得深悟四重下四句恐因此悟轉執無窮故復徵求使合正理如是展轉以後遣前遣之又遣以至無遣則轉識妄念以成聖智今居凡地𨿽知此理薄解惟心無始執情卒難除遣故云何日消亡五在下二句結人從法未階聖位總稱曰凡非罪福業故曰道行。

更有勝道非復在言言旣莫存焉資翰墨此一途也重惟翰墨實是心相如前開責無非道緣並委登機臨陣交決﹝如論中欲是初軍憂愁第二瞋恚第三廣如常途所引﹞。

次科爲二初五句深道難言重下次六句還依言顯初段上四句正遣言相對前立法故云更有勝道道本絕言思議匪及況乎文墨可得通乎下一句奪歸以總持非文字文字顯總持儻執非言亦一途之局見也次中謂道𨿽亡言離言非道若棄言求道則心有揀擇去道轉遠故須卽文顯道當相求心文字性離心相平等是則文字翰墨皆自心相文句無體是我心現莫不皆是實相眞道豈得去言絕議方曰眞空故佛菩薩所證理智𨿽曰不可思議然猶可以如己所證表顯文句開導於人人復依言還同聖證是知文字語言皆眞道也此乃大師顯示自己所證法門成諸篇行相爲聖道行作增上緣說付當機令加勝進注文出大論具云欲是汝初軍憂愁軍第二饑渴軍第三愛軍爲第四第五睡眠軍怖畏軍第六疑爲第七軍含毒軍第八第九利養軍著虛妄名聞第十軍自髙輕慢於他人汝軍等如是一切世間人及諸一切天無能破之者我以智慧箭修定智慧力摧破汝魔軍等。

【科】但出聖道無始未經今欲革凡理變恆習自揣形服都非俗流如何想觀全乖道望誠可笑也。

第五中初勸攺習以出世聖道背塵合覺凡夫妄倒背覺合塵故於此道未經染習今求聖智理須攺之恆習卽迷執也自下次勸自量且偏競執情凡愚所習今居道位何得自愚或尙己情誠乖道望。

【科】四依了義經不依不了義經者。

四依了義標中了不了義交雜難分今準涅盤大小分之故彼經云了義者名爲菩薩眞實智慧隨其自心無礙大智猶如大人無所不知是名了義不了義者謂聲聞乘聞佛如來深密藏處悉生疑怪不知此藏出大智海猶如嬰兒無所別知是則名爲不了義也若依慈恩義林四種分別初以內外分之外道典籍並非了義二以大小分之諸小乘教並不了義三就大乘隱顯分別隱密言教並不了義四亦大乘廣略分別文義略者並不了義若準淸涼大師云不了義經謂小乘教了義經謂大乘經﹝此同涅盤﹞大乘教中復有了不了義謂有大乘𨿽六度悲智兼修而定說三乘不一亦非了義﹝相宗﹞若有會歸一極以玄鑪陶於羣像智海總乎萬流無二無三無不成佛中道理觀不共二乘方爲了義﹝性宗﹞又佛性論說闡提有性成佛卽是了義無性不成卽不了義詳今文旨前引楞伽顯談惟識以爲了義後舉散善說爲成佛爲不了義而不分大小偏圓之別然楞伽惟識觀理極深散善人天教理至淺況說不了因果有差今舉兩極以攝中間則事理偏圓可同諸教切詳祖意正用極深攝於至淺𨿽第五篇

正立此意教理未明故於今篇首張問發開決之義至此方明則知小理偏眞俱通惟識人天事淨同會一乘主意在斯不宜不曉問業疏圓體皆明惟識何以彼用法華涅盤此依楞伽阿跋答意用不同彼用二經意彰開顯後明惟識還指楞伽今說惟心𨿽宗阿跋及論開會還準二經由此四依正出涅盤了義極教以深會淺順佛本懷宜在大觀無拘名相。

【科】此之兩經並聖言量凡入道者率先曉之則無壅不通有疑皆決但爲羣生性識深淺利鈍不同致令大聖隨情別說。

釋中初科初勸先解並聖言者皆佛說故但下次推說意。

【科】然據至道但是自心故經云三界上下法我說惟是心此就世界依報以明心也又云如如與眞際涅盤及法界種種意生身佛說惟心量此據出世法體以明心也。

別示中實教初科初二句示意至道則是了義極教自心卽是惟識故下正引卽楞伽阿跋摩羅寶經彼說三界惟心萬法惟識究竟顯談諸法體性故云了義文有二段卽依正二報並以也字分之初言三界卽欲色無色惟言上下義該八方法卽依報色非色法我字屬佛假名流布故云我說惟遮外境顯眞諦故心是本識顯俗諦故二諦一境如前所明然諸教談心淺深異轍若說此心但惟八識眞如凝然不能卽理此是權教非今所宗今準此經深談眞識眞妄和合名阿棃耶卽如來藏證知此心𨿽是八識以性相雙包卽如來藏由無始妄習所燻成阿棃耶轉成煩惱隨境造業隨業受報報分六道六道正報必有所依故有三界器世間也是知三界本非他法亦無自性全是一心之所顯現故云惟是心也此下結顯次正報中言如如者一者眞如卽一心眞體二者俗如卽隨緣萬法不變之性二如不二故曰如如此則直就眞如本性以明心也﹝此準佛性論說﹞言眞際者眞是萬法之體萬法是一眞之相窮萬法以見眞理乃爲際畔故名眞際經作空際者以眞理無相故此約窮事見眞諦理以明心也涅盤梵語此云圓寂諸佛證此名大法身此就果徳以明心也言法界者準法界觀具明四種今此且約十界差別凡聖同體以明心也種種意生身者彼經大慧菩薩問佛意生身者何因緣故佛言譬如意去速疾無礙故云意生準百法論疏鈔廣明卽是菩薩出假化他變易之身屬定果色其名有四一名變易生死身變謂攺變易謂轉易謂諸菩薩由悲願力資其故業故業被資重感異熟種子攺粗身爲細質易知壽爲長年二名不思議身由無漏定願之力所資感得其體微細妙用難測非二乘等所知故三名意生身由隨菩薩大悲願意而成此身如楞伽等經三種意生身一得三昧樂三摩缽提意生身言三昧者此云等至此卽是因初地已上菩薩得殊勝定爲因而起此身從因得名二如實覺知諸法相意生身諸法相者依他等三性法也菩薩於無漏觀中了徧計無體依他如幻圓成實有故名覺法相意卽由此意不捨大悲起身教化眾生所起果身從能起因爲名卽六地已上三種類俱生無作意生身種類有多般相似義一時而起名俱生任運化生名無作菩薩於定位能化出萬億種類之身而無加行故從彼爲名卽九十二地﹝云云﹞四名變化身粗淺分段被無漏定願資感之後攺轉異本如變化故此約出假化他定果之色以明心也佛下總前諸相結示一體量卽名數此下結示經意上是依報惟世間法此屬正報通世出世正報心體卽是眞如隨流不變能爲諸法所依之體故云出世法體問如如眞際涅盤法界皆是窮理盡性究竟之談今總會一心孰爲至極答眞如是一法佛說種種名隨其說處卽爲至極如圓覺經云無上法王有大圓覺流出一切淸淨眞如菩提涅盤及波羅蜜若準彼經則眞如涅盤出於圓覺卽以圓覺爲至極也準知今經卽以一心究竟至極眞如等法皆心相爾。

【科】終窮至實畢到斯源隨流赴感還宗了義。

次中初二句結前了義的示所歸下二句統會余經令知宗本若約隨機人天事淨教誘凡愚四諦因緣意存小道今約佛意開其權淺同達化源會彼五乘同歸實道故曰終窮至實畢到斯源等故業疏云今識前緣終歸大乘第五篇

中圓張妙觀旨在於此。

【科】故佛以法約定權機。

不了義標中約定權機者卽是隨流赴感所演之教故大師云斯道被俗開誘實繁非佛本懷乘機權設是也。

【科】何以知然且如欲有亂善﹝禮佛誦經觀想念佛等並是世善不能出有﹞體封下界經中有說爲不動業及以成佛並非了義以此凡愚少厭欲苦令修淨觀多生退沒故隨意樂說爲道業。

徵釋中初科初句徵且下釋爲三初二句明決因果亂善是因下界是果因果相等教理分明下界卽欲有也次經下三句示不了義初說亂善爲不動界繁不了也不動卽四禪已上不爲三災所動次說世善爲成佛理事不了也經字文通未可偏指如彌陀經聞經受持及聞佛名皆得不退阿耨菩提等並此意也三以下六句示教意初明機欲故下正示欲苦卽欲界苦果謂此機緣於欲界苦少分厭離心𨿽慕道而怯於苦行苟令修觀藥病不登故於菩提多生退沒佛善誘人教開遠意故以世善而進其行以佛果而動其心所趣旣髙所行且易彼則忻樂勤而行之說福爲道良在玆矣。

【科】然其此業因亂果定核其修證成相似報得生善趣事淨國土終非事業克於佛果後因前業重更修明靜智澄淸方遂前願故論云若有誦持多寶佛名得生淨土者別時遠意。

決示中初示因果決前不了初二句總推因果此業卽禮佛等業約相起修故云因亂說爲成佛故云果定核下惟約果論如生上界𨿽是善趣未免輪轉相似淸外或生西方但是事淨未卽斷惑相似出界旣云相似明非實果故云終非事業等次後下躡示遠因決前說意初句推遠因重下示後行或約卽世或在後生或卽此方或居西土隨其利鈍前後不同無非會理靜智澄淸卽是定慧曩說成佛意在此時昔願求眞今方得果故云方遂前願以此決通不了事福終會一乘何況偏眞而不成佛果乎故下引證文出攝論事同前述前云不退菩提從正報說此云得生淨土從依報明準此淨土卽是理淨若是事淨容卽生故。

【科】且就一權自分粗細福道交加純雜備有恐新聞者有致煩昏故且筆削餘如凡聖行法次第廣解。

結意指略中初句就權乘自分純雜且以淨土觀門分之約教則彌陀稱贊等經所詮行相但示五燒惟明念誦此屬散善名曰雜修可配文中粗福雜字十六觀經立觀想念此屬道分名曰純修可配文中細道純字約機則有九品三輩純雜可知而言交加備有者則一一經中容有多教且如觀經三種福業是福分十六行相是道分又十六行相皆是事修是心是佛等又屬理解又乃一人具行眾行或行福而助道或觀相而加念如斯之類其相無窮不可具書故且存略餘下次總約權實二教以分純雜凡聖行法隨朝道整禪師所作總分時教以爲六行一凡罪行二凡福行三小乘行四小菩薩行五大菩薩行六佛果證行初則凡聖一分前二是凡後四是聖就凡行中罪福爲二初罪二福就聖道中初分大小前一是小後三是大又大乘中權實分二前一是權後二是實就後實教因果一分菩薩是因佛卽是果凡罪行者所修善行本爲福生惡習所資反成罪累如上文中因福起罪等凡福行者但求世報不思出有卽藏乘中人天等教及三乘人散心所修卽上文中禮佛誦經觀想念佛等並福分攝小乘行者惟觀五陰證空無我旣不利他但求小果小菩薩者惟了境空不知心造𨿽修二利事理未圓大菩薩者了境是心眞俗雙運三祇未克位尙在因佛果行者二障永盡三徳俱圓究竟住持淸淨圓覺如斯分位深淺有階權實偏圓不分自別故云次第也。

【科】此之一篇分定邪正不解不行則非所述。

結篇意中問法依四種俱是教相如何取別答依經是教依義是理依法約前人以簡境依智約自見以簡心更有異論避繁不述。

【科】行四依者。

【科】律中自明三乘行者通所資用所謂納衣乞食樹下塵藥各有開制如常共傳。

行四依中指同律者彼受戒後示爲行本律旣廣明故此存略三乘通用者釋迦一化無菩薩僧形服旣同理須齊奉納衣開長乞食開請樹下開房塵藥對病開酥密等故云各有開制也。

【科】余有四種墨印四種廣說如別顯之故不備載矣。

結略中十誦墨印四分廣說皆類四依能分邪正如常所問。

【科】約時科節篇第七﹝謂六時禮敬三業加勤﹞。

釋約時科節篇篇名如注所顯。

【科】序曰夫爲務學之士無時不行固得念念策心新新習起豈可前念背惡遂克苦而靜塵後念陵善便縱意而揚怠所以論美四修﹝謂長時無間恭敬無餘也﹞經嘆一慮﹝謂行住食息常爾一心也﹞然後方能正想革絕凡懷。

文中初段初四句示正意務學有二謂解與行無時不行示不廢也念念新新明行相也豈下四句責其不常上二句示乍修下二句明卽廢陵善反上背惡所下總引二文以成前意論卽淨土論彼云一者恭敬修謂恭敬彼佛必命爲期二者無餘修謂專念彼佛乃至專贊不雜餘業三者無間修謂禮敬稱贊乃至心心相續不以餘業間斷四者長時修謂菩薩已免生死所作善法回向佛果乃至盡未來際等經嘆一慮者如後引遣教晝則勤心又云制之一處等並斯意也然下結非從正。

【科】但爲倒想沸騰難爲執捉教稱野鹿又等圓珠不可徵治無由待對事須商量分次以法籌之是以論云菩薩晝三夜三禮念諸佛。

次科論意初段初敍因迷立法是下次約論正示初中上六句迷情難治倒想卽是妄心追逐緣境故曰沸騰野鹿類其奔馳圓珠方其走弄教諭極多不可定指亦如經中猿猴惡馬其諭略同又寧僧統物類相感志曰有圓珠置之平地終日不停言其轉走不止也文中所用卽其事爾不可徵治由奔馳故無由對待以走弄故下二句出對治分次卽六時也次中卽十住婆沙論切詳前篇約事起修多依此論則知今篇所立事法卽是前篇所明事行也。

【科】致使宗文之士崇遵此教遂分六時以淨三業餘時捨縱且習由來此則福淺罪深無由拔本又理都不然情亦不可。

次科初敍法執宗文之士卽執語之徒不悟論中接俗之意專執六時以爲定式余時捨棄妄習世緣此下次伸誡責善心薄故福淺業障重故罪深我執旣堅何由濟拔若以教照理實不然人情推之亦不可也。

【科】何以知乎夫以六時之候接俗恆儀類彼八齋同於五戒言𨿽有數事義無窮準此以論故知擇日分時可以例準。

三科中初句徵起夫下推釋初二句躡示分意類下例顯圓修又三初二句約數以類六時次二句約義以比常修後三句結顯八齋五戒如律所明五外加三故云八戒﹝不著華鬘不坐髙牀及作伎樂不非時食﹞約相有數推理無窮以戒法類通有境皆護。

【科】經云汝等晝則勤心修習善法無令失時初夜後夜亦莫有廢﹝此謂晝夜一心常行道觀撿據身心無人無法故也﹞中夜誦經以自消息﹝此謂日夜克心惑致昏昧故以言誦經用散情意﹞以此文證通日連夜安有閒時。

四科中初正舉經文卽遺教經初段注中一心卽上一慮常行道觀卽釋經中修習善法約注所示卽人法二空引觀對經須知大小次注惑宜作或昏昧卽睡眠也前明道觀則治其散情此曰誦經則警其昏睡文多言字以下以經符論義合常行。

【科】然自末代下凡煩惱濁重約令恆作退住俗流或竊服疑陽因循歲月寄心無地投形無所連日通夜一敬不行任業流溺知何不起故設六時以接愚惑微得漸集猶勝沈昏。

祖意中初科初示初心障重無任急制制之太急則反縱愚懷故生多失懼制休心退道歸俗一失也切食偸形因急成詐二失也教急機慢道業無成疑謗反生謂法無驗三失也厭急逃閒日夕俱廢四失也旣不修新翻種苦業互失也疑陽以諭顯法陽卽日輪盲者不睹然不自咎疑日有私諭顯愚流謗法無驗因循﹝有作因修字悞﹞故下次示因迷起教如能漸進猶勝不行漸字上聲集卽就也。

【科】後漸明閒連時接運猶謂爲好好故須除。

次中初示正行心意曠達故曰明閒二六時中勤行無替故曰連時接運猶下次遣執情因前分次故得常行因行起著故曰爲好好是執情卽須隨遣。

【科】凡夫起行各有異倫曾習便欣未行便捨致有去取眾務紛然。

起行差殊中初科異倫猶不等也如好坐禪隨情忻習於彼禮誦曾未行之合意卽行違情卽捨取捨無法故曰紛然。

【科】竊聞泥洹法域入有多門萬行𨿽殊宗歸舍著但以罪業違理一向不行福業順生觀時修捨出世道業由來未經故須專志不容寧捨經𨿽廣說不出此三約理求文斯皆統攝。

次科中初舉宗要言多門者總彰萬行也歸舍著者的示宗要也然萬行𨿽多三行攝盡謂罪福道也罪卽凡罪行罪性垢濁起必污心故曰違理此屬全捨故曰不行福卽凡福行功非出界故曰順生然則下根修之以遮罪路上根慕道著則非宜故曰觀時修捨道卽聖道行三乘聖賢假玆而出故曰出世道業卽六行法後四行也此道由來不曾修學特須專慮以自策勤豈容自寧捨而不學經下次結示。

【科】然今隨習各有生心或樂禪靜則以禮拜爲粗疎樂禮拜者又以禪思爲坐睡讀誦講解偏誚默念之徒苦節獨住特忿淸談之叟是則相從奔競莫委其情朋騰任情不可比擬。

三中卽示前科起行不倫之相文中交映作句示之。

宗黨相尙故曰相從奔競封迷想見故曰莫委其情朋謂朋黨相從騰謂騰躍自大恣其愚見故曰任情觸事生癡無堪比擬。

【科】夫以大聖立教卓出恆倫序其指歸終爲離著至於隨境流觀陶甄性靈廣張聲教都惟可學學在三位以攝教源。

會同三學中初科爲二初四句示立教之意功存破惑故曰離著至下次明教本又二初廣顯教門不出三藏隨境流觀者且舉戒學境卽所防如淫盜等觀爲能防如對淫修不淨觀等或可境卽五乘之機觀卽三學之法隨機授法故云流觀淘甄性靈者光顯淨心也如是隨機開導廣布羣詮數量塵沙意存修學學下的示教源。

【科】祖而修奉不越斯位乃至分時督課前修舊行日夕三時禮悔相續可謂儀形有據不墜彜倫外攝羣小開俗信於未然內斂恆情增天龍之護助若此行之不徒設也。

明修奉中初科初二句總示乃下別明三時禮悔𨿽據歸敬前修舊行義通萬行可下結美行人合教正修以彰功益。

【科】且禮念之法自有威儀三學言歸俗多分異。

別就敬明初科初標敬法次標三學。

【科】元立三學同傾一惑爲宗以三徵之不可分爲三別如論所云戒如捉賊定如縛賊慧如殺賊明諭卽目何用深思尋諭乃三約賊惟一事分三義宗成一滅故重張之意存通領。

正配初科初顯正意如下引文證出成實論明下結示尋下重顯諭三謂捉縛殺也賊一卽劫使煩惱也事三卽戒定慧也一滅卽涅盤盡諦也。

【科】且如禮敬一法用息慢髙如不屈躬斯名犯戒常念在心斯學定也常知無我斯名慧也一敬如此余行同然是則萬行殊途三學攝盡。

約敬配中初科初約敬正配一下例通眾行。

【科】今學教者皆三別蹤又執自計以破他部擬前諭說理不容非固須一事沿修隨公三學。

次中初出妄情不能圓修故分三別執自計者尙己宗故破他部者生異執故擬下次顯正意指義如前卽諭三賊一也。

【科】更爲重顯如佛立戒無境不修名作持惰名止犯犯從止起畏犯修持持名隨戒戒名警策是爲戒學安心此學非定不行名定學也深思此學爲滅倒情縱而不學還順生死爲絕苦本非學不明力勵徵責名慧學也。

約戒配中初句示重沓之意如下顯相初明戒學安下配定學深下示慧學。

【科】如此漸境漸境托心凡倒漸輕聖解漸厚積功不已無往不成千里一步如前具述時序可惜無容自欺。

五段中初勸依教漸修凡下因修獲益執亡障遣則凡倒漸輕理顯智明則聖解漸厚行之不已聖果可成千下躡事伸誡事同上述寸陰可惜時不待人努力勤修勿自欺怠。

釋門歸敬儀通眞記卷中

釋門歸敬儀通眞記卷下

大宋蕭山沙門釋了然述

【科】威容有儀篇第八﹝謂斂束形儀敬道順俗內長信心外生物善故﹞。

釋威容有儀篇篇名中容止可觀謂之威容軌度格物謂之有儀戒本疏云威謂容儀可觀儀謂軌度格物注中上二句釋篇名下二句示篇意。

【科】序曰聖者立儀同法齊觀道宗乃異形敬畢通備列羣經無宜不用如有乖軌亂倫自招殃咎故違明誥罪深難宥。

本文立教勸行初科初六句示意勸依初聖者是佛立儀是法同法屬僧法通三藏僧別三乘各據宗門觀緣入道故曰道宗乃異至於策修歸敬斂束儀容統會羣詮其相無別故曰形敬畢通如下四句明不遵之失上二句乖儀招報如初篇無敬於佛生龍蛇中下二句違教結罪如律所制僧像等戒難宥猶言難恕。

【科】今生居叔世代稱滓濁煩惑日增何時傾蕩如不篤課於何成濟所以寄此形駭澄練性識屈折柔軟慢我將摧必若縱緩憍髙彌增故習此語繁矣無柰患深徒便攻擊膏肓難及如不信此言可試讀此文撿此心行鏗然不動可謂上智下愚中流之人義有向背。

加勸中初科爲三初六句約報加勸次所下六句立理策修三此下十二句以教撿行初中上四句對時示過初示劫濁煩下明障重如下責勸篤課謂勤修進業次中上二句總示托身修敬用顯心理下四句反覆推撿又二上二句明功下二句顯過三中初四句責其不行患深諭其惑重攻擊比其教多膏肓﹝音荒﹞左傳曰晉景公有疾求醫於秦秦伯使醫緩爲之未至景公夢疾爲二豎子曰彼良醫也懼傷我焉逃之其一曰居盲之上膏之下若我何醫至曰不可爲也如下七句以教自驗上智從善不爲惡惑下愚習惡難以善訓中流之士心隨善惡故言向背鏗堅也。

【科】故經云今以若干苦切之言乃可入律此眞用行供養佛人經云隨順我語名供養佛書云聞諫如流斯言可錄狠戾不信惡馬難調命盡計窮會思此告撫膺多愧常以自箴庶有同倫致序心曲。

次中初示釋經以彰受教經卽維摩詰彼云此土眾生剛彊難化故佛爲說剛彊之語而調伏之乃至云一切苦切之言乃可入律﹝律謂法也﹞此下示經意經下引律轉釋供養之語文出四分而言經者從教得名亦訓法也書下次引儒典以顯納諫卽漢書述髙祖之徳證上順語其理無乖狠下反責狠戾謂頑訔也策之不進諭同惡馬臨終方悔恐弗及也常下生起後文旣不依行時以自驚故曰常以自箴箴規也同倫卽樂行敬者心曲卽儀文也。

【科】今明諸經所敍威儀相狀中邊時俗各有異儀隨國行之以敬爲本此乃初心非學不解故須委歷用曉未聞久行碩徳固非所望。

方土異儀中初段文舉諸經義通大小中卽五天邊收八表據下所示別指此方爲邊此下示今文意推徳云謙碩大也固實也。

【科】然中天虔敬震旦不同彼則拜少而繞多此則不繞而饒拜彼則肉袒露足而爲恭此則巾屨備整而稱敬誠道俗之殊容乃方土之異等。

次科初二句總舉震旦梵語此曰神州戒本疏云昆侖東南方五千里號曰神州亦名赤縣彼下示不同之相屨履也誠下結顯不同一據道俗二約方土。

【科】且自統詳儀節事有機緣容預朝覲則三業殷勤時序忽切則四支削略斯並行藏在要智出不思足使加敬盡衷彼我通意可也。

三中初四句教適時緩則殷勤急宜簡略斯下四句美其通變足下示意廣略𨿽殊心敬宜切衷卽心也。

【科】故出曜經曰有信士威儀有出家威儀大道人威儀由是善行趣道之基故生善處以此文證明知歸信威儀入道之始不可隱略故敍以命之。

明道俗中初科初引經示相有三初卽在家簡異外道故云信士次卽沙彌簡異在俗故云出家三卽比丘簡異沙彌故云大道人也各有法則故曰威儀善行是因善處是果近生人天遠通聖域以下示意不下生起後文命卽教也引文用意以教人故。

【科】俗中周禮有九品之拜出自太祝之官斯非內教然禮貴從俗故也。

據位明初俗中初科周公所制故曰周禮太祝卽掌祭之官此是外書故非內教然則禮貴從俗故先示之。

【科】一曰稽首拜謂臣拜君之拜也稽訓爲稽﹝計奚反﹞卽久稽畱停頭至地少久也二曰頓首拜謂平敵者如諸候相拜也卽以頭叩地虛搖而不至地也三曰空首拜此君答臣下之一拜卽以頭至手所謂拜手者四曰振動拜謂敬重之戰栗動變之拜也五曰吉拜者謂拜而後稽顙謂齊衰不杖以下也言吉者此殷之凶拜也周以其與吉拜頓首相近故謂之吉拜卽先作稽首拜後作稽顙顙是額也以額觸地無容儀也六曰凶拜者稽顙而後頓首拜謂三年服者拜也七曰奇拜者謂先屈一膝卽今時所謂雅拜也一說奇拜但一拜以答臣下之拜也八曰褒拜者褒讀爲報報拜者再拜是也又云褒拜今時持節之拜也卽再拜於神與屍也九曰肅拜者但俯下手今時揖者是也亦指婦人拜。

示相中九品之相大師隨文約注並自委釋故但隨難點示齊音咨衰音崔禮記云喪父斬衰喪母齊衰言不杖者語云執親之喪水漿不入其口者三日杖而後起﹝喪父竹杖喪母桐杖﹞今言不杖以下非父母之喪也吉凶二拜隨朝不同故特點示。

【科】又肅或至三也空首奇拜惟一餘則再拜之。

【科】上並俗禮正文鄭康成依位釋之如此。

結指中鄭康成卽鄭玄之字也。

【科】今據內教以禮敬爲初大略爲二卽身心也。

次內教能敬約義示中初科初標顯宗本大下總示要門俗法修身故名外典佛教治心故云內教。

【科】佛法以心爲其本身爲其末故須菩提靜觀室內如來嘆爲禮見法身華色初至寶階如來毀爲拜於化佛故知靜處思微念念趣道觀形鑑貌新新在俗能所未免想見齊生我倒現前卽爲障道故佛約此而分身心敬也。

次科爲三初二句總示故下次引事顯相又二初正引事出智論彼第十二云佛在三十三天夏安居受歲已還下閻浮提四部眾集人天相見龍天大眾眾會莊嚴先未曾有須菩提在石室中自思惟至佛所耶不至佛所耶今此大會𨿽復殊特勢不久停磨滅之法皆歸無常觀之悉知諸法空無有實作是觀時卽得證道爾時眾人皆欲求先見佛禮敬供養有華色尼欲除女名之惡便化爲轉輪聖王七寶千子眾人見之皆避座起去到寶階已還復本身最先禮佛佛言汝非先禮不如須菩提觀諸法空是爲見佛法身得眞供養非敬生身爲供養也故下躡事褒貶初二句美其達理如空生石室觀法空故卽見法身故言趣道次觀下六句貶其著事如華色寶階親承色相但見化身故云在俗能所未免心境別故想卽是心見卽是執依心起我由我生見見有顚倒故障聖道故下三結判。

【科】如能卽色緣空觀境心造紛紛集起不無染淨知識妄念未可淸澄想倒空時緣念斯絕今居凡地力極制禦止得如斯念念自然漸能淸淨常起兩觀不得單行謂知無境是漸向眞謂知惟識是漸背俗如此策修長時不已分分增明三祇方就前已明訖數數須知。

三中初二句總示觀門次紛下一十七句別明行相三如下六句結示初中雙遮二執不滯有空雙照二門圓觀眞俗卽是今家惟識妙觀也華尼以情想見謂佛爲色執爲外境不達法空故貪著俗諦空生以空智見謂佛爲空但知無境未達惟識故滯於眞諦今云卽色緣空則外塵本無卽是眞觀觀境心造則實惟識有卽是俗觀是則均空有於一諦融眞化於一心方契大乘至極之理故大鈔云鈍見空時不分別色智知惟識不分別空是也次中初六句躡前正觀校量分齊又三初二句示識相如論所說集起名心卽是八識由八識中集染淨種子起現行故故曰染淨紛紛次二句初觀解悟故但識妄歷行旣淺故未可淸澄猶屬下凡影像粗觀後二句觀深見理故想倒自空意言不生故緣念斯絕此屬上聖證眞惟識今下五句且依凡位加功進修常下六句重提圓觀以資凡行知無境者卽色緣空故知惟識者觀境心造故境緣空故眞理漸明故曰向眞識相遣故煩惱漸淨故曰背俗。

【科】經中明敬有眾位之差故先目錄後依具解﹝謂初識敬事之儀然後依之而隨接﹞。

南無稽首敷坐具脫革屣褊袒五輪著地頭面禮足右膝著地胡跪一心合掌右繞曲身膽仰。

顯相初經中初科諸經所顯儀相不同今總示之故言眾位。

【科】初言南無者經中云那謨婆南等傳梵訛僻正音盤淡唐言我禮也。

列釋中初示南無翻名易了。

【科】或雲歸禮歸亦我之本情禮是敬之宗致也或雲歸命者此義立代於南無也理事符同表情得盡。

會異中名𨿽不同心敬惟一故曰理同。

俗有重南無而輕敬禮者不委唐梵之交譯也況復加以和南諸佛迷生彌復大笑言和南者謂度我也今流溺生死河念依拯濟而得出也準此以言豈非和南先在尊師義通上聖念救拔也。

三中初斥迷名況下別示南無俗謂和南但可敬人故聞卽大笑由不解名義也言下翻顯今下示意準下會釋尊師上聖人佛𨿽殊約敬盡情和南不別。

故經中來至佛所雲南無無所著至眞等正覺等是名口業稱贊如來徳也且夫貴賤不同尊敬致異天竺設敬先以身禮後以頌嘆如無量義經八萬菩薩來詣佛所頭面禮足繞百千匝散華燒香以衣寶瓔珞並缽器百味充滿盈溢色香具足又設幢幡軒蓋眾妙妓樂處處安置鼓作眾器而供養佛卽前互跪合掌一心俱共同聲說頌贊曰大哉大悟大聖主無垢無染無所著天人像馬調禦師道風徳香燻一切如是等頌有三十餘章例諸大經並有贊頌。

四中初科初文出阿含南無二字正標所出無所著者妄念空故言至眞者證理盡故三世道齊故言等覺是下結歸卽知南無屬口業也且下將引次文禮有前後故先敍之貴賤言通且約方土以分貴對五天彼稱中故賤對此土屬邊方故故上文雲中天虔敬震旦不同此以拜贊前後故云致異如下次文引證前禮後贊其相可知如下結略例下指廣。

【科】如唐境俗中天子以下美惇盛徳其流極廣或以聲嘆或以文頌時俗敬尙其風彌遠。

次中上至天子下至庶民各陳偈贊歌詠佛徳四海之內洋洋乎盈耳哉此蓋大師生處昌時特彰盛事。

所以香口比丘報由嘆佛正業所感爲人所名。

三中事出智論阿輸伽王一日作八萬佛圖𨿽未見道於佛法中少有信樂日日請諸比丘入宮供養日日次第畱法師說法有一三藏年少法師聰明端正次應說法在王邊坐口有異香王甚疑怪謂爲不端欲以香气燻王宮人語比丘言口中何等開口看之卽爲開口了無所有與水令漱香气如故王問大徳新有此香舊有之耶比丘答言如此久有非適今也又問有此久如比丘以偈答王迦葉佛時習此香法如此久久若常新出王言大徳略說未解爲我廣說答言王當一心善聽我說我昔於迦葉佛法中作說法比丘在大眾中歡喜演說迦葉世尊無量功徳乃至從是已來常有妙香從口中出爲人所名號香口也。

據其行事應在拜後因此稱揚遂及嘆耳。

二明稽首者古文爲﹝〦／日﹞﹡﹝巢﹣果﹢﹝一／自﹞今則爲稽俗所常行不必從古白虎通云稽者至也首者頭也言下拜於前頭至地卽說文云謂下首者爲稽也三蒼云稽首頓首也謂以頭頓於地也。

釋稽首中初科白虎通書名也漢會羣儒於白虎殿通諸經義故以名焉說文乃字書也許愼所作三蒼亦古字書蒼頡一篇﹝七章李斯造﹞埤蒼三卷﹝張揖造﹞廣蒼三卷﹝樊恭造﹞彼明稽首與頓首不別。

【科】然今行事頓首爲輕謂長立頓首於空也故晉時釋慧遠與俗士書但云頓首而不揖也謂非是曲身而但立也故長揖司空不必身曲。

次中初約時評量輕重故下引證晉朝慧遠法師與秦主並盧循書皆言頓首可驗是輕今時爲重故僧與俗書不可一槪謂下出古頓首之相故下引事轉顯卽後漢趙元叔漢陽人曾爲窮鳥賦見司空袁逢但長揖而已。

【科】然頓首頓顙俗中恆度首頭之總名顙額之別目然古儀有稽首稽首頓顙頓顙上敬天子殷重之謂故重言之準此頓顙以額至地而拜也。

三中總會異名準義成重然稽首之禮道俗通有相亦無別今據內教故重出之如戒經序云稽首禮諸佛等。

【科】二明敷坐具四明脫革屣者中梵極敬合示三四初科中梵極敬者躡釋第四如上文云彼則肉袒露足而爲恭。

【科】此土羣臣朝謁之儀皆在殿庭故履屣不脫有時上殿則劍履皆捨此古法也。

次科此方朝儀古今不定在殿不脫此約今制劍履俱捨此屬古法。

【科】天竺國中地多濕熱以革爲屣制令服之如見上尊卽令脫卻自餘寒國隨有履之。

次中重顯天竺脫著所以初明須用由地濕故如下明須脫重尊長故自下明方土有無。

【科】行事之時旣脫足已可踐土地應在坐具尋討經律無敷坐具之文但云脫屣禮足。

顯第三中初科初約事須敷尋下撿文無據。

【科】今據事用理須坐具故制坐具緣云爲身爲衣爲僧臥具旣爲身衣明知前設。

次中義約制緣爲身衣故準此禮拜理須敷展故云前設。

【科】又坐具之目本是坐時之具所以禮拜之中無文敷者故如來將坐如常自敷準此比丘自敷而坐不合餘人爲敷。

三中引名從實卽坐時之具由佛隨坐常自敷故準下伸誡。

【科】今見梵僧來至佛前禮者必先褰裙以膝拄地合掌長跪口贊於佛然後頂禮此乃遺風猶在可準用之無坐具明矣。

四中重引現量證前禮拜無具可明。

【科】比有行敬在佛僧前仍令侍者爲敷坐具此乃行憍未是致敬又有要待設席方始禮者亦不可也如見尊長卽須下拜安待覓席耶以事詳準隨時設禮不可待席有則從席無則從地可也如在淸廟闕庭公衙之所何有設席以此準例則敬慢兩分。

五中初誡慢如下例顯先引尊長次引俗事淸廟卽宗廟闕庭卽朝廷庭合作廷公衙卽官府以下雙結。

【科】五明褊袒右肩或云褊露右肩或褊露一膊者所言袒者謂肉袒也示從依學有執作之務俗中短右袂便於事是也。

褊袒中初科初句標或下會釋異名所下示意俗下例顯事出論語。

【科】今諸沙門通著衫襦少袒三衣者遂割破襦子以爲兩片號爲襦袒此則名義俱失不可尋之故行事時但出一肩仍有衫襦非袒露法。

次料襦﹝人朱反短衣也﹞少袒三衣者袒字恐悞合作但字謂今時少有但三衣者旣有衫襦肉猶不露遂卽割破以表其儀比今襦衫當背割開𨿽分兩片肩還不出是狼得褊袒之名則名失也肉旣不露又是義失故下顯正儀但字亦悞卻宜作袒仍下重示非法。

【科】故大莊嚴論雲沙門釋子者右肩黑是也外道通黑沙門露右故有不同律中但有三衣通肩被服如見長老乃褊袒之安以衣遮名爲褊袒一何可嘆也故知肉袒肩露乃是立敬之極也。

三科中初引論示有肩黑者由袒露故衝冒風日皮膚﹝參﹡皮﹞黑外道裸形故兩肩俱黑律下次引律明初正示安下反責準此衣襦俱袒方合正儀。

【科】六明五輪著地者亦云五體投地者地持亦云當五輪著地而作禮也阿含云二肘二膝並頂名爲五輪輪爲圓相五處皆圓今有梵僧禮拜者多褰衣露膝先下至地然後以肘按地兩掌承空示有接足之相。

五輪著地中初科或云五體等者會異名也文引阿含顯五輪義輪下覆釋今下引事顯相。

【科】今時行禮觀時進退若佛像尊師卻坐垂足方可如上五輪接足如其加坐則隨時而已亦見有人聞有頂足之相遂致就坐拔他足出云我欲頂戴一何觸惱又是呈拙故知折旋俯仰意在設敬如是例知。

次中初教知時亦下正責故下顯正。

【科】七明頭面禮足者正是拜首之正儀也。

禮足中初科對前諸相此屬正儀故特標示。

【科】經律文中多雲頭面禮足或云頂禮佛足者我所髙者頂也彼所卑者足也以我所尊敬彼所卑者禮之極也。

釋中初科初引文我下示義智論問云何以頭面禮足答曰人身中第一貴者頭五情所著而最在上故第一賤者足不淨處最在下故以所貴禮所賤敬之極也。

【科】如俗中重尊友者不斥其名字相名爲足下者義類同也又如天子太子有所稱謂不敢及形或稱乘輿車駕或云陛下殿下皆敬儀一也。

引俗事中斥猶指也言不敢正指其名故但言足下等又下類上可知。

【科】然中邊行敬其家不同此土設敬遠拜爲重天竺設敬近形接足拜乃爲至極。

【科】故經中陳如久不見佛來禮佛已以面掩佛足上斯則頭面禮足之相具也。

雜示中次科經卽阿含取證中天以近爲敬。

【科】善見云辭佛法繞佛三匝已四方作禮而去合十指爪掌叉手頂上卻行絕不見佛更作禮回前而去。

辭退法中四方作禮敬之切也合十指掌表攝心也卻行更禮慕戀之極不能已矣。

【科】智度論其禮有三初謂口禮二屈膝頭不至地三頭至地是而上禮。

智論中初科三禮不出身口後禮最重故稱爲上。

【科】若聞諸佛功徳心敬尊重恭敬贊嘆知一切眾生中徳無過上故言尊也敬畏之心過於父母師長君主利益重故故云重也謙遜畏難故云恭也推其至徳故云敬也美其功徳爲贊贊之不足又稱揚之爲嘆隨以一事至佛其功不可盡也。

次中六名亦出智論初三句總舉知下隨明卽文爲六並以也字分之初以徳髙二以恩重餘四可知隨以一事者六中之一也至佛不盡者謂以一敬直至成佛論其功徳不可盡也。

【科】八明右膝著地者經中多明胡跪互跪長跪斯並天竺敬儀屈膝拄地之相也如經中明俗多左道所行皆左故佛右手按地以降天魔令諸弟子右膝著地。

右膝著地初科中言互跪者天竺敬相也如下引經分示左右以邊夷時俗多尙左道此方儒典亦且惡之故禮記執左道以亂政等道旣反俗故特異之右手案地者如無垢菩薩禮佛經云世尊坐金剛座右手指地震動現瑞證大菩提。

【科】言互跪者左右兩膝交互跪地此謂有所啟請悔過授受之儀也佛法順右卽以右膝拄地右﹝骨﹡委﹞﹝退罪反﹞在空右指拄地又左膝上戴左指拄地使三處翹翹曲身前就故得心有專志請悔方極此謂心隨其身行慢失矣。

別顯明互跪中初科初示相可知此下以相顯心慢則易失故曰行慢失矣。

【科】今行事者都無思審徑至佛前加趺坐地者右﹝骨﹡委﹞著地者兩膝並坐者經中名爲駱駝坐也此並身旣慢惰心亦從之來欲請福反收慢罪旣乖禮意又增慢習一成苦業獸中報受可不思哉。

次中初示非相加趺卽是大坐腿著地者謂以兩足交踏而跪坐也兩膝並坐者謂豎兩膝以尻蹲坐經中斥爲駱駝坐也此下責慢情來下示業報。

【科】故律中請悔或蹲或跪文自解云跪者謂尻﹝苦髙反﹞不至地斯量也。

三科中引律重示正相此出聖言故云正量。

【科】僧是丈夫剛幹事立故制互跪尼是女弱翹苦易勞故令長跪兩膝據地兩脛翹空兩足指指地挺身而立者是也。

四科初三句制僧互跪剛幹事立者志力勇銳故尼下開尼長跪以報弱故。

【科】經中以行事經久苦獘集身左右兩膝交互而跪經中比丘亦有兩膝至地白佛者。

五中初示開意本惟一足蹺跪表勤勞苦旣生故開互跪經下示不同據理無開必有事緣義須通用。

【科】言胡跪者胡人敬相此方所無存其本緣故云胡也或作胡跽者撿諸字書跽卽天竺國屈膝之相也俗禮云授立不﹝起﹣巳﹢﹝危﹣﹝夗﹣夕﹞﹢巳﹞﹝起﹣巳﹢﹝危﹣﹝夗﹣夕﹞﹢巳﹞謂屈膝俗所諱之凡有所授膝須起立。

明胡跪中胡者大師云雜戎之地也跪相出於彼國此方旣無不可示相且依本緣名胡跪也問禮本中天胡非梵國今明跪相安用胡言或下解字跽﹝勤幾反﹞授立不﹝起﹣巳﹢﹝危﹣﹝夗﹣夕﹞﹢巳﹞﹝渠委反﹞文出曲禮彼注云恐煩尊長俛仰受之俗所諱者由是受刑之狀故。

【科】九明一心合掌律文或合十指爪掌供養釋師子者或云叉手白佛者皆謂隨前緣而行事也莫不斂束其心不令馳散然心使難防故制掌合而心一也。

一心合掌初顯相中其相易了莫不以手束心使心不散也。

【科】今行事者掌合不得以事校量心堅硬而散亂也將欲反源更始須加功用當開指而合掌修善行不得合指而開掌從惡習也。

斥時中以掌校心掌開心散將下顯正不下誡非。

【科】又兩足據地多乖儀節敬俗不立況行道乎亦須準前十倍努力當斂指而開跟如敬俗流不得斂跟而開指作八字立令無識者笑也。

示立法中初示非法兩腳據地者八字開足作奔騰之勢旣非法軌故曰乖儀敬俗不立立猶成也亦下明正行斂指開跟表心一故如下舉例敬俗不立其相由此令無字寫倒或可除去無字。

【科】斯言苦楚斯事現行萬失不覺不狂濫也有心行者旣睹斯文撫臆論心一何縱誕固當如上準酌漸漸依行心性調柔方可論道道在淸通無系無我如何存著反立慢根用此日生深非生寄門門指掌庶或可觀。

三中初立理斯言苦楚謂文旨殷勤斯事現行謂禮節常用行之非法故有失心不緣事故不覺如斯行事豈非狂濫於誠誡耶也宜作耶有下正勸初勸以教照心與教違故多縱誕固下勸以事調道下勸以理遣初正明文同三篇彼云義無壅結此曰無系無我語異意同莫非遣著如下反責存著立慢誠乖於道用此以爲日生之計辜負己靈虛生何托門下示重沓之意。

【科】十明右繞恭敬者經律之中制令右繞故左行繞塔爲神所訶左繞麥﹝廿／積﹞爲俗所責其徒眾矣且述知之。

右繞恭敬中初科言右繞者由敬佛在左肩欲卑己而尊像故故人惑左右習俗穿分故大師於壇經惑通傳等文委明左右今此更明庶懲迷謬初句標名經下顯相言經律者示所出也制右繞者出佛意也故下引事伸誡左行繞塔事見本律眾學篇左繞麥﹝廿／積﹞如雜寶藏經第六卷

摩訶羅事如常所引。

【科】今行事者順於天時面西而北轉右肩袒侍而爲敬也。

分左右中初科初句舉人卽大師之世常途所行執左爲右者次四句出所執順天時者年有四序二十四气皆天之時候如春時屬木起於東方則正月建寅夏時屬火歷於南方則四月建巳秋金次西則七月建申冬水歸北則十月建亥此約時節運造順天之道皆是左行古人順此以爲右轉故自南向西從西向北順於四時東南西北而回轉也有將此科爲正義者執舊迷而自惑也。

【科】比見有僧非於此法便面東而北轉爲右繞也。

次科所顯正與壇經傳鈔等處儀法大同有將此科反爲謬執卻引壇經東回左繞之文證成自義殊不知左繞之說蓋順當時惑者所稱卽是說左爲右又是天常故言左繞若合人常順今正義本名右繞也豈不見眞懿律師答大師云此不敢怪吾見大徳恭禪師若行道時並東回北轉此爲右繞以此驗知大師以東回左繞而告意眞懿以東回右繞而順答何固執而不悟乎初二句斥非言有僧者托前人以彰自意也非此法者破昔迷也下二句顯正便東回者立正儀也爲右繞者結名從實使無濫也。

【科】天竺梵僧塡聚京邑經行旋繞目閱其蹤並從西回而名右轉以順天道如日月焉。

三科中欲彰西竺亦同此方雷同取惑故引異儀以絕後議天竺卽五印度眞聖所都故名爲梵皇唐禦歷盛昌佛化故西天三藏輻輳神京故云塡聚京邑從西回者自南向西而回北也言天道者卽是天時同前明也如日月者日月有二若約纏度西出東沒本是右行﹝今人反爲左也﹞若從風轉人間所見東出西沒卽是左行﹝今人反爲右也﹞今言如日月者且約風轉從西沒者廣如感通傳天人答大師中說問梵僧行相天竺正儀旣並西回可爲現量苟斥爲非則失於宗奉或以西回還同東轉則文義交差取捨兩端請垂一決問天時天道天輪天常同異如何后賢更須詳辯。

【科】然撿經中匝數無定或云一匝三匝七匝百匝千匝無數匝者斯何故耶皆謂隨務緩急致有不同。

匝數中初科初準經示數斯下徵釋並由隨事緩急故致少多不同。

【科】莫不身曲掌合徘徊瞻仰不能已已周旋敬重申己信重之心也故內外淸信來至佛前禮而後繞繞已復禮加敬重沓無得恆準總而言之以敬爲本。

推本中初科初正推以事顯心心爲敬本貴在精誠不貴多也故下引事總下結示。

【科】故語曰禮與其奢也寧儉故知禮與其敬寧重重則隨心顯晦萬途其致一矣故孔門贊素王曰仰之彌髙鉆之彌堅瞻之在前忽焉在後是也。

次中語卽論語初句舉彼正文禮謂儀節意存乎敬行之過儀名之爲奢失其本意則奢而非禮行之簡略名之爲儉得其本意則儉而爲敬君子務本故奢不如儉奢侈也儉簡也故下約義切比俗𨿽推敬義在節身道則推心意存通理故云禮與其敬也寧重重則隨心貴通理也如須菩提靜室觀空爲佛所贊豈以身敬而爲禮耶顯晦萬途此言身敬如上奢儉故曰萬途其致一者謂通理也如下正觀注云萬行𨿽殊據理爲一故下引證卽顏淵贊孔子之詞初句贊其徳重次句推其行堅三四二句尊其道大道無形狀不可言傳故曰忽焉等淵孔上賢言幾於理故引爲證大哉吾道直指心源豈以忽焉能詮至理素王卽孔子也言其有王者之徳而無王者之位故以名之。

【科】已前約相且列十條余有曲身低頭注目瞻仰隨心機用何可備之然一以貫之多陷前列。

結束中初總餘下指略然下約義收束。

【科】至於律制頗亦殊倫故下座之禮先備五法一褊袒二脫屣三禮足四互跪五合掌也上座於下座前悔則有四法除其禮足是知餘四通於尊卑禮足一法不行下位此謂懺罪故立四儀自余常時四法都削﹝下座互跪亦據請悔之儀常途修承理不行也﹞。

次律明中初二句總示故下引明初明下禮上法其相有五次示上敬下法其相惟四此下評量。

【科】上總明禮相策撿心行文事備矣方便成矣禮儀旣具引至像前身不妄起起必加敬目不妄視視必瞻顏口不妄語語必嘆徳如前所顯甚易可知若至臨陣多負重責故論云佛世尊前無異言也可不思哉可不思哉。

起行中初科上列十條並有法則披文撿行意在正修故初四句結方便也儀軌旣具事合遵行故次禮下顯正修也正修從相三業須陳敬本在心具兼身口故身不下顯敬相也三業翹敬功用必成脫墜慢情終歸妄業故若至下伸誡責也責妄之意簡在聖心故引論文證無謬也。

【科】今此之目目彼初心素未經懷無由鏡曉勿怪覼縷事義須之諺云教兒嬰孩教婦初來言𨿽淺俗其諭深遠故阿難白首而迦葉呼爲少年非謂歲積而爲老也以不善教誨而非老也理固隱審觀行如何。

次中因前諸相恐謂繁多故先釋疑令知本意諺云者出顏氏家訓第三篇

阿難事出四分律彼云阿難白首迦葉號爲年少訶云汝眾欲失汝年少都不善閉諸根貪不知足等非下示律意理下結告勸行意謂附文顯理固以審詳觀其所行未知何若觀字平呼行字去呼又可理惟智解隱密難知但觀事行方知何若。

【科】然三寶爲敬謁之尊是以明其相狀。

所敬境中初科上明十條卽能敬之儀軌此明三寶乃所敬之勝緣故次列之彰其勝徳初總示可了。

【科】古徳遺告云行者云何至心歸命常住法身所謂如來成就十力四無所畏五眼六通十八不共法大慈大悲三念處等一切種智無上調禦功徳智慧微妙淸淨廣大如法界究竟如虛空安慰世間普覆一切無障無礙無所分別不可以智知不可以識識而能示現三十二相八十種好常舉右手安接眾生放大光明除無明暗百福莊嚴萬徳圓滿雨甘露雨轉正法輪濟益眾生出生死海是故號佛眾聖中尊無上法王我今歸命。

別顯三相中初科初示所出古徳未詳何人此指下文所列之相是彼古徳所作也行下正明初二句能敬身心奉上故雲歸命卽南無也次常下明所敬又三初示理體常住法身如前已示如來卽十號之一如來名義諸教不同今準賢首藏師約圓教釋本覺故如始覺故來本始不二故曰如來言十力者一知是處非處謂總知一切諸法因緣果報則降伏無因惡因知人可度不可度二知過現未等三種業報知所度有障無障三知諸禪解脫三昧垢淨及知依此所得諸果四知信等五根上中下五知種種欲樂令捨不淨增淨六知一三五乘貪瞋癡等種種性欲知卽時異時誰可度不可度七至處道力八宿命力九天眼力十漏盡力此十通名力者能摧怨敵故不可屈伏故四無畏者一智無畏二漏盡無畏三說障道無畏四說盡苦道無畏言無畏者由障盡徳圓如己所證爲大眾說無所畏故五眼者謂肉眼天眼慧眼法眼佛眼佛總具之故云五眼菩薩已降次第減之六通者一天眼二天耳三他心四宿命五如意六漏盡總言通者瓔珞經云神名天心通名慧性天然之慧徹照無礙故名神通十八不共法者一二三身口意無失四無畏想五無不定心六無不知已捨七欲八精進九念十慧十一解脫十二解脫知見上六皆云無減十三四五一切身語意業隨智慧行十六七八以智慧知過未現在通達無礙此十八法二乘無分故言不共大慈者卽無緣慈能與樂故大悲者卽同體大悲能拔苦故三念處等者一不一心聽法不以爲憂二一心聽不以爲喜三常行舍心﹝不見可度﹞一切種智卽後得智能覺他故無上調禦十號之二世出世間無過上故故名無上適機施化故名調禦萬行所成曰功徳能照惑障曰智慧等覺未窮曰微妙淸淨廣大如法界者依正一如稱體周徧故究竟如虛空者無邊無相常不動故安慰等者正是眾生所依處故無明垢盡故云無障妙智圓明故云無礙得一切智故無分別如此妙理三乘淺智尙不可知何容識識而下二明化相從眞起用故云示現三十二相八十種好委如別文名相易曉避繁不錄余文可了我下三示正禮。

次又歸命十二部經上中下善義味淸淨自然具足開現梵行最上第一度於彼岸甚深實相平等大慧自性淸淨心行處滅言語道斷而此正法境界無礙爲眾生說不違實義由是無上出世良藥破滅眾生無始煩惱故我今日至心頂禮。

次法寶中初句能敬十下所敬又四初二句能詮教十二部經者謂契經重頌授記諷誦無問自說因緣譬諭本事本生方廣論議未曾有也上中下善卽大小乘度緣諦也義下次明所詮之理義味屬理本來無染故云淸淨自然具足開現梵行者一切功徳由性本具一切淨業從此開發故超出諸數無可對待故曰最上第一依此法故能越苦海故度彼岸甚深實相性之體也平等大慧智之用也性本天眞故曰自性淸淨心滅言斷不可思議也而下三明稱理而說初二句結前正理爲下正示所說卽音聲所宣名句文等不違實義者眞俗二門不相違故能滅惑病諭之如藥故下四示正禮。

次又歸命三乘淨僧所行三慧是菩薩道披弘誓鎧策精進馬執忍辱弓放智慧箭殺煩惱賊直心深心決定正趣無上第一平等正道不離念佛念法念僧受行諸佛一切言教常以六度度諸眾生常以四攝攝諸含識爲尊爲導爲依爲救定置眾生佛菩提道是故號僧明善友常以方便利益世間是良福田眞供養者故我頂禮淸淨僧海。

三僧寶中初句能敬三下示所禮初句標名三乘僧者總大小故所下示體又四初明所證功徳卽是理體言三慧者謂聞思修若對三乘各有觀慧然求總相不出此三三乘𨿽殊終歸佛道故云是菩薩道法華經云汝等所行是菩薩道是也披下二明所行正行初卽自利四弘誓願堅密如鎧精進不息諭之策馬忍辱無諍柔順如弓智慧明利破惑如箭離邪曲故曰直心求大法故曰深心決定正趣等者發心畢竟求無上道故不離三寶念依止故受行言教弘正法故常下三明度脫眾生卽利他行言六度者卽施戒忍進禪慧能越苦海故名爲度布施愛語利行同事故名四攝徳行重故爲人之尊利用博故爲人之導是下四結名示禮。

【科】今所撰集爲始行人若不標顯起心無寄若語令念佛則落漠煩拏故曲示相起心標意如此專注永絕遲疑心性醒悟作業淸白不爾順舊癡鈍無明𨿽加箴艾病深不覺。

約行校量中初科初示文意旣被初心故須委曲恐疑繁廣又重言之心神無托故云落漠手足忙亂故曰煩拏故下顯委示之益不下明不遵之過癡鈍無明卽結使煩惱。

【科】有人聞余此告掉笑輕之餘云不要必捉探收束聞名卽禮作意策禦方可及耳現見俗人禮佛拜拜不虧道人在道趂拜希有其人聞此猶故不信及禮五十三佛情露慢散都不聞之事竟乃悟方始慚恥余又告曰止得自叩努力裁割酷當柰何當復柰何如怪此言對陣方委。

次科初二句出謗詞掉卽振動跳躍之狀謂見此文掉躍而輕笑也餘下遮約不字上聲句絕要下勸以法自量則謹身節意方及此誨現下舉事校量道不及俗五十三佛如藥王藥上經中明之餘下再伸勉勵割猶斷也酷猶甚也勉勵之極故重言之。

【科】勒那三藏見此下凡悲心內充爲出七種禮法文極周委鈔略出之。

引古禮中初科準華嚴篡靈記云三藏本是天竺人也旣至此土華音又通講華嚴經道俗雲集﹝云云﹞準知三藏弘於華嚴見此下示述禮之意由人分勤墯故禮有慢恭七禮之興良由於此今所引示意用不殊然後之四禮皆是理觀行相幽奧交雜難分今詳三藏旣宗華嚴則知觀法符彼經旨故圭峯禪師圓覺疏鈔相承傳用今家𨿽引鈔略不全若但用今宗釋彼觀相則深淺不分若惟據彼宗通於教理則圓別非會今先以大師所本隋朝道整禪師凡聖六種行法總配七禮義束爲三初一凡罪行二三凡福行後四聖道行中是大菩薩佛果證行若準覺鈔第四正屬始教空宗似通小菩薩行以觀中深了惟心小菩薩惟知境空未及此行學者以意詳之但觀相惟準大乘不明小乘行爾次準圭峯禪師圓覺疏鈔以三觀五教配明後四仍用彼文交參釋之彼云第四空觀禮眞諦佛入法之性無能所相故正屬始教空宗中禮第五假觀禮俗諦佛從體起用故屬終教中從體起用禮第六中觀禮第一義諦佛不計色空直見本覺眞性故屬終教中顯實宗禮第七三觀一心禮三諦一境佛不取眞棄假泯絕無寄故卽頓教禮也問若用今宗惟識對三觀四禮同異如何答若據勒那宗於華嚴圭峯依宗準用大師爲分勤惰故因引之況禮分四門惟識一觀約宗對教理實不同若約性宗圓修惟識對三觀四禮其理頗同故事鈔云諸法外塵本無等名通達眞卽是空觀又雲實惟有識等名通達俗卽是假觀又云此理深妙卽是中觀又下文云觀察自心非空非有止觀雙遊眞俗並運等卽是三諦一境三觀一心以此推之惟識眞觀卽是一心三觀用此配禮四義無別但四禮隨相別觀惟識圓融一觀攝別歸總不出惟識妙觀也。

【科】初名我慢禮者。

初禮中標言我慢禮者我故尊己慢故陵他約相似恭故名禮也。

【科】謂依次位心無恭敬髙尊自徳無師仰意恥世下問諮受無所心無法據如碓上下一形所作無境住心輕生薄道徒勞無益外睹似禮內增慢惑猶如木人情不殷重手不至地五輪不具。

釋中依次位者身隨集也無恭敬者心輕﹝仁﹣二﹢易﹞也髙下四句我慢心也行實鄙俚無徳可稱自伐其能人不推伏故曰髙尊自徳由自徳故無師仰意由慢他故諮受無所心無法據者愚暗自封故如碓上下者作業無記故不貴人報故曰輕生不重法儀故云薄道外下示禮相內下明我慢猶下示慢相。

【科】此是慢業名我慢禮。

三結中正同上篇因福起罪三毒所收故云慢業。

【科】二唱和禮者。

唱和禮中初科唱卽舉唱和卽相隨圓覺鈔云髙聲喧雜詞句混亂也起伏相順故名爲禮。

【科】𨿽非慢髙心無淨想粗正威儀身心虔敬起伏相順。

釋中初句簡前法心下示今禮。

【科】片有相扶其福薄少非眞供養。

結中片猶分也扶卽助也或可作符合也心不淨故福薄是世報故非眞若依覺鈔此屬罪分今據身心虔敬福分所收。

【科】三身心恭敬禮者。

三禮中標云身心恭敬禮者圓覺疏云敬從心起運於身口五輪著地鈔釋云情發於中而形於言贊詠之不足故懇到而禮拜之也。

【科】聞唱佛名便念佛身如在目前相好具足莊嚴晃曜心相成就實對三身申手摩頂除我罪業是以形心恭敬無有異念供養恭敬情無厭足。

次釋中初示行相念卽是心心念𨿽專欲見未見但存假想故云如在語云祭神如神在護法篇云舉目摧撼如在不疑是也心下四句明感通心卽是念相卽佛身念心旣至佛隨心現前但假想今方實見故云心想成就異前如在故雲實對三身等此謂因緣契會感應道交故睹勝相梵网經云佛來摩頂見華見光便得滅罪等問有相可見卽是化佛何言三身者答一佛三身莫生別見然是取相未入無生故非理觀爾﹝古云非外事理不分﹞是以下四句明發敬所以因感前相彌加精篤故情無厭。

【科】是名境界禮佛心眼現前專注無昧此人導利人天爲上爲最功徳𨿽大未是智心後多退沒。

三結中初三句結觀智異後理觀此有勝相故云境界心存目見故云心眼現前等﹝古云入佛境界恐濫後禮﹞此下結功益未通正理報但人天由心純一福中爲勝故稱上最旣非理智但事業收故多退沒據此可同凡福行也準覺鈔中此上三禮則通人天二乘菩薩散心修也。

【科】四發智淸淨解達佛境界禮佛者。

第四禮標中前之六字屬能觀佛境界是所觀禮佛二字能所合示智發於心心本無念念靜則智明故云發智淸淨智淨如鏡佛身影現由智解了心境寂然故云解達佛境界也能觀智淸淨故所觀境淸淨智境俱淨則能所兩亡泯相絕心深入法性若準覺疏名無相禮深入法性離能所相故引彼照此淸淨卽無相也無相卽所顯理也此理卽佛境界也故智論釋般若云淸淨卽空義也言禮者翹勤三業具足五輪接足投誠盡於敬奉也問觀名無相深入法性今釋禮義仍約事者答顯事理故若但從理釋失於事義則入道者迷於因果故覺鈔釋云自此已下皆述身口恭敬禮時作此觀智非謂身口都不禮敬但將無相等以當禮佛善須思之準此下三皆同此釋。

【科】行者慧心明利深知法界本無有礙由我無始順於凡俗非有有想非礙礙想今達自心虛通無礙。

釋中初科初句示智智是心用故曰慧心如理通達故云明利深下明解達佛境爲三初二句正明深知卽解達也言法界者有體有用本字正詮心性卽法界之體法界差別卽心性之用若就事分相則六凡四聖各有依正以智達理則本無差別故云無礙卽此法界無礙之理是佛境界由下次示昔迷從眞起妄故曰順凡法性本空今作有想法界無礙今作礙想今下三明今悟旣達自心則了法界無差別相反前妄有故曰虛通反前情礙故曰無礙虛通無礙卽淸淨相也。

【科】故行禮佛隨心現量禮於一佛卽一切佛一切佛卽一佛以佛法身通同無礙故禮一佛徧通一切。

次科佛寶體徧中初二句總明約事明禮則心境能所以智顯理則佛卽自心故曰隨心現量量卽心相謂佛菩薩等各有名義自性差別皆是自心相分之識故攝論云名義互爲客菩薩應尋思於二亦當推惟量及惟假等問若云佛隨心現與後起用何別答心體是同智用有異以智冥理則心淨境空以智起用則熾然緣起冥理則正屬今禮能所兩亡起用則次禮所收眞俗雙運禮下正示初示妙境以下反釋法身旣同故一多無礙據此所明則禮法身理體眞佛同前覺鈔眞諦佛也。

【科】如是種種香華供養例同於此。

次科所敬之佛隨心旣徧所奉之供隨佛亦徧古徳香華偈云願此香華云徧滿十方界等。

【科】法僧加敬義亦同之以三寶同性理無異故三乘名異解脫牀同故知一禮則一切禮一切禮則一禮。

顯法僧中初二句例顯以下示意又三初示三寶性同住法圖贊云何謂爲佛自覺覺彼無師大智五分法身也何謂爲法能軌能正滅諦涅盤淸淨無相也何謂爲僧能和合眾無學功徳自他滅處也此則三寶區別之門﹝古人以此爲同性者非﹞若論極教理惟一統照無不周照周等覺謂之佛寶體無非法謂之法寶至徳常和謂之僧寶此乃體一義三同體三寶﹝已上正文﹞三下次示三乘理同智度論云三乘同坐一解脫牀涅盤經云一切三乘同一佛性所以者何同盡漏故故下三顯能敬禮同上云禮一佛卽一切佛則局就佛明今云一禮則一切禮則總該三寶三乘同一禮敬。

【科】如是三寶旣能通達一切三界六道四生同作佛想。

三中初二句結上觀智以四聖爲境一下四句以六凡爲境以凡望聖約位實殊以智達理性本不二故以六凡同作佛想。

【科】供養禮拜自淨身心蕩蕩無障念佛境界心相轉明一拜一起爲尊爲勝。

結中初科初三句結智淸淨次四句結佛境界由智淨故身心淸淨身心淨故佛境淸淨俱淸淨故蕩蕩無障故覺鈔云蕩蕩無障是離能所合法性之相也。

【科】是名眞實果報殊大由心無限故使淨業無窮。

次科由心淸淨理非虛僞故得眞實果報殊大由下反釋。

【科】五明徧入法界禮敬供養者。

第五標云徧入法界禮者一心眞性乃法界之體體本圓滿名之爲徧十法差別是法界之用彼此交徹猶如鏡像名之爲入卽同覺鈔起用禮也。

【科】行者想觀自己身心法從本已來不在法界佛法身外亦知諸佛身心法不在我身外發解冠達自身一切身徧滿法界是名法界不增不減淸淨法門。

釋中初科爲三初六句示觀法發下三句顯智用是下二句結顯初中初立理卽徧入之義上四句明我身心入佛法界自己身心屬能入法界法身屬所入謂我身心從無始來本性平等則與法界諸佛法身分毫無差今𨿽在凡亦與法界諸佛法身重重交徹故云不在外也下二句示佛法界入我身心反前可了諸佛字下合有法界二字次中由心解教發於明智故云發解智光內照圓悟無方故云冠達初了自身徧入法界次一切身亦徧法界則知十界交羅互入猶如帝网三中我身入法界而法界不增法界入我身而法界不減皆由法界性平等故常不動故隨緣起用無障礙故故名不增不減淸淨法門。

【科】如是解了故知我今禮於一佛一佛之身徧於法界法界之中所有三界位地無漏法身皆有佛身佛身旣徧一切我身隨佛亦徧一切所以禮敬供養一切身中具足莊嚴。

次科中初二句躡前觀智印可正修禮下正示有四初明禮一佛身圓徧法界次法下一一法界皆有佛身言三界者舉依報以攝六凡地位者舉行位以收三乘無漏法身別示佛界三佛下示所禮佛身旣徧法界能禮身心隨佛亦徧四所下明所設供具隨我亦徧如是則禮供一佛一佛身內具足一一佛身一一法界我身供具乃至一一法界一一佛身彼彼互融重重交入我身供具理亦如之同時交參徧入無礙故云一切身中具足莊嚴。

【科】然此法界性常寂然隨緣徧滿乃至行住坐臥因緣果報不離法界身隨於心故解無礙法界緣起一切事成。

體用中初科初三句正示從體起用之相則與覺鈔允符玄旨問第四禮中亦云法界與此何別答體同用別如前已明前但冥理故云無礙此明起用故曰隨緣性字屬法界之體此體不變名之曰常其性不生名之曰寂不生不變故曰然也言隨緣者法界之用也由法界眞理不守自性隨染淨緣起於凡聖染淨之果從染說者無明爲緣起於三細三界六道從此而生從淨說者師教爲緣起於三學三乘十聖因玆而立聖凡𨿽異事理本同故於一身圓收百界故云隨緣徧滿乃下三句攝用歸體眞如法界因也無明師教緣也六凡四聖果也所感苦樂報也然則隨緣之用皆從體起攝用歸體故曰不離法界今約禮敬而論緣起者準圓覺疏觀身與佛皆從緣起如佛以大悲大願爲因眾生善根爲緣起應化身徧滿法界我身以淨信爲因諸佛勝相爲緣起修敬心運心普徧諸佛法界也身下二句潛通伏難謂心理冥通可云無礙身是色法何得融通將文答之則知事隨理徧依正互融圓覺經云覺性徧滿淸淨不動圓無際故當知六根徧滿法界又覺疏序云心通法徧是也法下二句雙結法界是體緣起是用體用無礙故曰一切事成。

【科】如一室中懸百千鏡有人獨見鏡鏡之中皆有像現佛身淸淨明逾彼鏡一切法界悉現身中故我供養一切凡聖凡聖之身皆同供養有目者見盲者不睹。

諭顯中初五句舉諭佛下合法諭有二相一鏡二人法有三相一佛身二法界三我身佛合鏡諭我合有人界諭不顯又我供中初謂我供於彼凡下彼我互供有下簡示迷悟。

【科】如此行學法界法門大有利益終至此解不學不知是故行人常須緣觀所得功徳不可校量。

結益中初科初三句正結行謂修持學卽解理解行雙顯故云行學終下勸修終至此解聖所證故不學不知凡須學故是下正勸所下示益。

【科】旣知我身在佛身內如何顚倒妄造業耶。

【科】六明正觀禮自身佛不外緣境他佛他身。

第六禮中初科初二句標示名義不下遮簡初中自身佛者謂自己色身之中有本覺之心名爲佛性性具神解故名爲覺卽性之解寂而能照解從性起還照於性遮無外境故名正觀禮自身佛卽覺疏云第一義諦佛也次中不緣外境正簡前禮由前起用自他俱成今但照心故不緣外境圓覺疏云不計色空直見本覺眞性故。

【科】何以故一切眾生自有佛性平等滿足隨順法界緣起熾然但爲迷解有外可觀所以妄倒常淪生死若能返照解脫有期若向他境謂有可觀邪人邪行經教不許。

徵顯中初科初句徵起一下釋顯爲二初五句明性具一切眾生卽十界凡聖於自分中具有本覺寂知之心故云自有佛性然此佛性卽是中道第一義諦無上涅盤故涅盤經云佛性卽第一義空第一義空名爲中道中道者卽名爲佛佛者名爲涅盤是也常此佛性在自分時一時圓徧一切分中彼我具足未嘗增減故云平等滿足隨順緣起義同前示但前體用兩成心境交入今直明自性隨順緣起所起之用全是自心故緣境時卽緣自心不作境解故有異也若爾復與第四何殊答第四俱泯今此存心舉要言之第四自他俱空第五自他俱有第六存自簡他故有異也但下示本迷由如來藏心不守自性舉體隨緣成諸染法眾生不了報爲外境造業受報故有彼此生死輪回若下顯今悟初二句示正觀言返照者照卽是覺覺有二義性本寂知卽本覺義解心初發卽始覺義性是心體覺卽心用用從性起還照自性故云返照卽此兩字是正觀之妙旨也如是通達則解脫可期若下遮謬解境實心有妄從外求中道旣乖故名邪行故般若有色見聲求之責涅盤彰不觀佛法之徵故云經教不許。

【科】故云不觀佛不觀法不觀僧以見自己正法性故又云色聲見我名行邪道。

次科初卽涅盤彼云不觀佛法僧者以不取相能見眞實性故遮無外境故曰不觀顯有自心故云見性次文卽金剛般若如常所解。

【科】是故行人常行禮拜但見身心有禮有敬未能通解常厭常行後一通達知心無外方識自心淸淨本性此卽自性住佛性也隨力修明引出佛性也三祇果圓十地位極至得果佛性也。

起正行中爲三初五句示凡行但見身心𨿽知無外有禮有敬猶屬事修旣於正理未有所悟故曰未能通解常下次五句示聖解初句明正修道觀𨿽行須防取著故須常厭不取是理須防癈事故須常行後下四句顯悟準攝論中如理通達卽是見道論云菩薩如此得入初地已得見道得通達入惟識等準此已前屬尋思觀今得通達實知無外卽如實觀淸淨本性卽眞實性準此見道已去入修道位見眞實性故云方識自心淸淨本性故論云若至登地故似惟識意言分別亦不得立又云菩薩得無分別智得證眞如法界乃至得入眞實性等此下後七句躡前觀智以示差別文出攝論彼云信實有者謂實有自性住佛性也信可得者謂引出佛性也信有無窮功徳者至得果佛性也佛性論等文同廣引文中三性並以也字分之初是見道名自性住次卽修道故云引出後屬無學故云得果覺疏內觀卽指自性。

【科】此解微妙惟聖達之位在下凡不宜不解不修習也。

結判行位中初明聖位方通如上所明見道已去皆是聖人同見性故位下明下凡須學如前文云在凡不學焉有克聖之期。

【科】七明實相三寶自他平等禮者。

第七禮標中言實相者卽是自心眞實之相也與夫法性法界佛性法身本無差別然旣隨教所說名字不同隨名定行不妨觀相亦有深淺如第四禮深入法性則窮事見理第五徧入法界則心境雙存第六禮自己佛則遮無外境莫不性起有相則相俗性眞會俗歸眞則相空性顯今言實相則性相不分眞俗一體卽前所明法界三寶自他凡聖能所之相當相寂然不假會境歸心亦非取眞棄假事事無礙法法皆如故卽諸法以明實相非泯相而見性也自他平等非會境以歸心也涅盤經云無相之相名爲實相一切法無自相他相及自他相乃至廣說一切諸法皆是處假隨其滅處是名爲實是名實相是名法界名畢竟智名第一義諦名第一義空等法華經云諸法從本來常自寂滅相肇法師雲實相本無等。

【科】大意同前前猶有禮有觀自他兩異今此無自無他佛凡一如古今無別見佛可禮大邪見人。

釋中初科初句示同前正觀禮所顯中道卽是實相故曰意同又可前之三禮約相𨿽異莫不皆顯法界法性故曰意同前下顯異初示前禮或從理起事或攝事歸理故有禮觀或起用則自他宛然正觀則簡他存自故有自他兩異今下示今觀初三句明正義以實相平等故無自他佛凡古今之相見下遮謬解圓覺鈔云見佛可禮者雙遮外境及自身內佛也若爾此禮以何爲行相耶答無別行相全用前三以成今觀初入法性以空諦爲境次明起用以俗諦爲境三顯自心以第一義諦爲境今此並觀三諦惟一實相眞俗俱遣境智一如是今行相問前云無相亦泯自他若爲取別答約覺鈔意無相之言通此四門不妨隨門權實自異第四無相正屬空宗以無相爲所顯之理不得無所觀故今云無相卽是實相實相本無無所觀故問四云深入法性卽是顯性何得言空答教宗有異不可混然彼談法性亦皆空故如般若中一切智智皆淸淨故又以無性爲眞如故若爾實相本無亦皆空義何得有異答前了諸法泯相見性故名爲空今明諸法之相全是自心實相實相平等離言說相離心緣相離名字相畢竟平等故曰本無非作故元本性無故不同空宗推之使無且舉大槪非學不知儻有餘力別求詳決問旣云無禮無觀而云平等禮者答此義同前第四中說又下文云禮不禮等問前云正觀禮自身佛不緣外境豈有自他答旣云禮自未免遮他禮觀有無何得非異。

【科】經云觀身實相觀佛亦然以實相離念不可以心取不可以相求不可以禮敬不可不禮敬禮不禮等供不供等安心寂滅名平等禮故文殊十禮云不生不滅故敬禮無所觀。

引證中初文卽仁王般若彼云爾時世尊告波斯匿王汝以何相而觀如來王言觀身實相觀佛亦然無前際無後際無中際不住三際不離三際不住五蘊不離五蘊不住四大不離四大乃至非覺非知心行處滅言語道斷同眞際等法性我以此相而觀如來以下七句覆釋前經以成觀意以實相妙理自性淸淨非妄所染故云離念起信論云心體離念離念相者等虛空界無所不徧法界一相卽是如來平等法身等不可等者有心則念起有相則非實有禮則能所紛然不禮則因果迷昧今達實相則心相一如禮否不二安下結示攝心圓照妄念不動謂之安心寂滅寂滅卽實相也次文卽入佛境界經彼有十偈故云十禮不生不滅卽實相體有念則境生心滅則法滅若見生滅而行禮敬則有所觀今達實相卽相常住故無生滅𨿽行禮敬故無所觀自餘九偈文廣不引。

【科】此後二禮寂而能通福而行道故使止觀雙遊眞俗並運心乃虛蕩身實累緣在凡行學其相齊此過此不行下愚妄習不足問也。

示後二中初科爲二初五句正示二心下七句明分齊初中初句標指寂下示意又二上二句牒觀理下二句明觀行止寂是定觀通屬惠並是能觀福是俗諦道屬眞諦並是所觀能觀定慧一念圓收則止觀雙遊所以寂而能通也所觀眞俗一法圓具則眞俗並運所以福而行道也二中上四句正示如上結云此解微妙惟聖達之位在下凡不宜不學故約聖解通被下凡示其分齊以凡夫始行事理未融心𨿽解理身屬緣礙意在捨身進修道業過下三句斥非捨此正觀向外別求謂之過此困於發足怠而弗修謂之不行如此下愚不足問道也。

【科】然以隨相者多止得自解故文云凡夫淺識深著五欲計我見者莫說此經以聞不解重增謗毀不如不聞行凡事福。

次中初句遮妄世多著相不悟正修次句索機意欲後人覽玆嚴誡感激發志努力進修也故下引證文出法華說法應機不可妄授以下牒意伸誡聞而增謗不若不聞且修事福以遮罪路。

【科】功用顯迹篇第九﹝勤惰𨿽殊無非功用勤則聖美惰則凡非﹞。

釋功用顯迹篇。

篇名中三業勤修謂之功用隨業感通謂之顯迹注中初二句明功用下二句示顯迹。

【科】上備明其勤惰其相備矣下濁迷凡多懷曲見未能行用先出謗疑故列羣經用杜冰執庶有心行者知予意之在斯焉。

本文中初科初二句指第八篇

下濁下生起此篇多曲見者逐情想故出謗疑者非正行故故列下正顯篇意廣引聖言明顯感通用杜凡愚隨惰之執庶下勸解正意廣顯所由。

【科】是知初心後進必須憑師善友今依止三寶常樂親近。

示所依中初科初示意今下顯所依師友之言卽是三寶問前立觀門正存終行豈當卷末反爲初心答約觀求人實存終行約文用意偏被初心旣令初心學他聖觀故須委示引入圓門凡聖同修如前所示。

【科】故大智度論云若菩薩未入法位遠離諸佛壞諸善根沒在煩惱自不能度安能度人是故不應遠離諸佛譬如嬰兒不離其母行道不離糧食熱時不離涼風寒時不欲離火度水不離好船病苦不離良醫是故菩薩常不離佛何以故父母親友人天王等不能益我度諸苦海惟佛世尊令我出苦是故常念不離諸佛。

次中初明下凡修行不依三寶有多過失一壞善根失法利故二沒煩惱增有漏故三自無力失利人故法位卽十回向觀諸法空得無生忍今言未人驗是初心譬下引諭是下合法何下徵釋所以初以父等益微不能度我惟下次顯諸佛徳深堪爲依止。

【科】今欲親覲諸佛聞出世法作何方便修行正行以凡無始約相修福故還約相行遠離法論云未位大淸淨已來終無住故所以先置道場安設尊像旛蓋華香隨力供養有十種相見佛善根一者禮拜二者贊嘆三者發願回向四者觀佛相好五者專念修慈六者三歸十善七者發菩提心八者讀誦經戒九者供養舍利造佛形像十者修行正觀﹝萬行𨿽殊據理惟一﹞。

廣顯中初科初敍意有下分章初中初則尋求方便以下立法順機凡下合有夫字論下引示須修大淸淨者卽佛位也今言未位則十地已還並未全淨仍須無住以趣上階無住猶言不住也所下莊嚴像設次中正觀下注會事歸理也。

【科】今以釋尊遺法所修行者並付慈佛令悟聖果文相旣廣理固難違或願生淨土例亦無壅以正覺義齊拯濟情一解脫便止何有乖離且以慈氏標宗余則十方準例。

次科中將修正行必約所歸故先示教主令心有寄釋尊法付慈佛者以龍華三會先度釋迦弟子故梵音彌勒此云慈氏因修慈行故得是名或下示任機所宜問上言生淨乃屬權方今有願生又言無壅者答上文顯實故指淨土爲權方今接初心故任機而無壅問護法篇中令歸理體今明依止何歸化佛答上篇示本故依法身今接初心故須約相卽末顯本還依理體卽此文云正覺義齊﹝法身同故﹞極濟情一﹝化相均故﹞但求解脫無勞彊分故云解脫便止等。

【科】初明禮拜得見佛者。

【科】行者以至誠心質直心專注心敬重心深心信心如敬父母禮拜彌勒等十方佛者能除重障生彼佛前。

依章別釋次釋中初段初教運心至誠心者離虛妄故質直心者離邪曲故專注心者不散亂故敬重心者不輕浮故深心者求法無厭故信心者崇重賢善故如下明正行能下結益卽感通義一能除障二能見佛。

【科】故上生經云若有敬禮彌勒佛者除卻百億劫生死之罪乃至來世龍華樹下亦得見佛又云我滅度後四眾八部聞名禮拜命終往生兜率天中若有男女犯諸禁戒造眾惡業聞是菩薩大悲名字五體投地誠心懺悔一切惡業速得淸淨若有歸依彌勒菩薩當知是人得不退轉彌勒成佛見佛光明卽時授記。

次引證上生文有多益並是感通顯迹之相初得滅罪乃下得見佛又下捨報生天我卽釋迦自指四眾卽僧尼士女八部卽天龍等如常所知兜率翻爲知足卽四天內院彌勒所居若下離犯戒罪若歸依下獲果得記。

【科】增一云禮佛有五功徳一者端正﹝以見相好生尊上故﹞二得好聲﹝以見佛時三自稱曰南無如來眞等正覺故﹞三多饒財﹝以其花香燈明隨力供養故﹞四生處髙貴﹝以見佛時心無染著又能右膝著地長跪叉手禮故﹞五生天上﹝以念佛功徳法爾故﹞。

【科】二明贊嘆佛徳者。

【科】以淸淨心口業加嘆如成佛經梵王贊曰。

正徧知者二足尊

天人世間無與等

十力世尊甚希有

無上最勝良福田

其供養者生天上

稽首無比大精進

又如文殊問經贊佛曰。

我禮一切佛

調禦無等雙

丈六眞法身

亦禮於佛塔

生處得道處

法輪涅盤處

行住坐臥處

一切皆悉禮

諸佛不思議

妙法亦如是

能信及果報

亦不可思議

能以此祇夜

贊嘆如來者

於千萬億劫

不墮於惡趣

贊嘆佛徳釋中初科初明能贊不出二業淸淨心者無貪著故如下正引初文二足尊者福惠具故勝良由者超三乘故次文殊偈中初二偈禮佛道超十地故無等位極三身故無雙丈六法身此通二釋丈六是化法身屬眞丈六非法身體用別故三乘隔別教也丈六卽法身本迹同故一乘圓融教也今存後義是所宗故佛塔卽是住持生處等者先聖遺迹也諸下一偈通贊法僧初句躡前佛徳次句以法化量三句能信是僧四句總彰勝徳能下一偈總結功益。

【科】如菩薩本行經曰正使無數億計人成辟支佛有人百歲四事供養功徳甚多不如有人以歡喜心一四句偈贊嘆如來功徳無量又如善生經云以四天下寶供養於佛又以重心贊嘆如來是二福徳等無差別大悲經云一稱佛名南無佛者以是善根入涅盤界不可盡也。

【科】三明發願回回者。

三發願回向中初標言發願者業由心起曰發克志懇祈曰願回謂回己所作向謂向佛菩提。

【科】行者善根力劣以願扶持如行無目平地顚僕故須願行相須如輪涉遠應作是言願我先世及以今身所修善根施諸眾生皆共回向無上佛道生彌勒前聞淸淨法悟無生忍願命終時心無障惱隨善根力自在往生一切佛前。

釋中初科初敍相須髮願如目正行如足亦如輪翅相須無缺無遠弗屆也應下正明行相初明回向文言過現義兼未來善根𨿽多不出福道二行施眾生者回己向他也回向佛道者回迷向悟回妄入眞也生下次明發願初願生彌勒前無生忍者十向已去知法無生也次願命終無惱三願隨樂往生。

【科】故智度論云有人修少福業聞有樂處常願往生及至命終各生其中又莊嚴佛國事大獨行功徳不能成就要須願力如牛𨿽力挽車要須禦者能有所至淨佛國土由願引成以願力故福徳增長不失不壞常見佛故。

引證中初少福有願隨卽生又下有行無願不能至果如下諭顯淨下合法牛力合行禦者合願。

【科】四明修念佛相好者。

【科】行者專心閒室端坐正念如來身相閉目開目了了分明罪業重者多時乃見以此想觀知惡重輕。

四念佛相好釋中初科初示能念如下示所念閉下能所合明功行成就方能明見問此言見佛爲見自佛爲見他佛答此教初心又非理觀但順想心見他佛也。

【科】俱是妄想而善惡天別不可思議生死切人不容自怠若素不作意後遭重病周慞困悶寄心無地一切惡業自從心生無善種子如何排業若素懷善常念佛故隨其心相須見卽見。

舉善勸修中初三句躡前心想以示善惡俱妄想者見光影故以心緣塵積因成妄故是惡也以心念佛息念成智故是善也善惡業理惟佛窮源故曰不可思議也生下立理加勸業從心生心卽八識種卽思種或通想念皆有種故問思等本有自種那云無者答本種無記未成善惡新種未燻故云無也今旣懷善卽燻善種故見相好還隨心現。

【科】故觀佛三昧經云我滅度後佛諸弟子捨惡去鬧少語省事晝夜六時乃至須臾念佛白毫了了不亂注意不息若見殊相或不見者是人除卻九十六億那由他恆河沙微塵劫數生死之罪設復有人但聞白毫心不驚疑歡喜信受此人亦除八十億劫生死之罪佛言如來相好八萬四千不及白毫少分功徳是故我今爲來世人說白毫相大慧光明消惡觀法若有惡人聞此毫觀生瞋恨者白毫相光亦覆護之除三劫罪後生佛前。

示功益中上言相好總該八萬今經所示單顯白毫相好𨿽同功有優劣初明方便念下示正想若見下顯功益初是修觀故除深罪那由他者千億之數也設下聞名滅罪猶劣佛下重顯勝功大惠光明者惠從心起心淨惠明法華經云智慧光明如日之照言白毫者智者觀經疏云如來眉間有白毫相猶如珂雪長一丈五尺毫有八楞周圍五寸其毫中空右旋宛轉如琉璃筒從此發光照無量國以此言之白毫相光能照十方眾生蒙光離苦得樂其功最博故超眾相若下惡人瞋恨亦獲除罪斯由大悲平等故爾。

【科】五明專念佛徳修習慈悲名眞供養者。

第五標云念佛徳者思報恩故修慈悲者濟眾生故上求下化功行最深故此標云眞供養也。

【科】行者以淸淨深心於一切時念佛大恩令出生死如念父母此但生身一世之養佛恩深重爲諸眾生入三有獄殷勤教誡令修正行得出生死無數劫苦故我今日常念佛恩況念佛故生善種子功徳果報不可窮盡。

別釋念徳中初科初能念推恩淸淨深心同前所示令出生死者推佛恩也佛有是恩故須念之又可念佛恩故使我得出生死也如下二恩比校初示父母恩淺佛下示諸佛恩深入三有獄者法華經云能於三界獄勉出苦眾生殷懃教誡亦法華中殷懃方便也故下結示況下獲益善種是因果報是果。

【科】故金光明經云於佛起業果報無邊。

引證中前科正意專念佛恩今引諸文皆證得益並感通義文皆易曉隨難釋之。

【科】又如觀佛三昧經云佛人中寶佑利處多聞名禮拜供養者尙獲重報何況系念思佛正相。

【科】又上生經曰佛滅度後若有精勤修諸功徳威儀不缺掃塔塗地華香供養行諸三昧讀誦經典如是等人𨿽不斷結如得六通應當系念念佛形像稱彌勒名若一念頃受八戒齋修諸淨業命終之時卽往生於兜率天上蓮華臺中應時見佛白毫相光超越九十億劫生死之罪隨其宿緣爲說妙法令得不退。

上生經中念佛形像正順今意掃塔塗地受八齋等並是助修。

【科】大悲經云若志誡心念佛功徳乃至一華散於空中於未來世諸天梵王其福不盡以其不盡終至涅盤。

【科】增一云眾生三業造惡臨終憶如來功徳者必離惡趣得生天上正使極惡之人以念佛故亦得生天。

【科】又華嚴云若能須臾念佛者智慧光明滅癡暗也。

【科】又智論云菩薩常愛念佛故捨身受身恆值諸佛。

【科】大悲經云假使三千世界滿中聲聞辟支佛有人於一劫中一切樂具供養乃至滅後起塔盡形供養功徳𨿽多不如有人於如來所起一淨信思惟信解諸佛智慧不可思議以此善根勝前無比何以故如來功徳大慈大悲五分法身無量無礙由是境界不可思議若有敬養亦不可思議是故果報亦不可思議。

後段大悲經中舉二聖校量優劣初供養二乘不下思量佛惠以下舉功正校何下徵示法身智慧卽是境界不可思議今能信解供養獲果不可思議也。

【科】次又依教修習慈悲四無量心。

次修慈標中四無量者慈悲喜捨徧眾生界也此四以慈爲首故特言之如後更述。

【科】何故如是以諸佛心所謂大慈今不修習行不同佛無由得見故念佛時行修慈觀。

正明中初科初句徵以下釋佛心卽大慈者佛無諸心惟大慈悲以爲心爾華嚴經云慈悲心者卽是佛心今下反顯勸修。

【科】行者初心欲修慈時閒處端坐系念十方一切眾生皆如己親無恚礙想以上妙具四事供給或一念頃一時一日能生功徳隨心分量不可限故。

明修法生緣中初科初明方便系下教運心己親最切故舉爲況以冤如親故無恚礙卽悲能拔苦也四事供給慈與樂也此則以眾生爲緣與世間之樂名生緣慈一念一時舉近況遠顯功益也隨下顯無量義。

【科】大集經云若修慈者當捨命時見十方佛手摩其頂蒙手觸故心安快樂尋得往生淸淨佛土。

感報初科中文顯四益初臨終見佛手下次蒙佛摩頂蒙下三心安快樂尋下四得生淨土。

【科】余見世間性行柔軟臨終安隱如意自在本性粗疎臨終荒忽眼光先落失音不語𨿽有善教不相領解卽事以求行慈爲極今忽不行止是惡業無慈悲心須投惡道故經云如是修慈見無量佛。

次科初示慈順善終本下示粗疎惡死荒忽猶忙亂也卽下躡事勸行今下示不修之失故下引文重證修慈見佛反驗不修自沈惡道也。

【科】若修法緣無緣慈者具四無量獲得佛道。

次明二慈者觀心論疏云見六道生死苦悲拔慈與卽空涅盤之樂名法緣慈見二邊分別苦悲拔慈與如來中道法身之樂名無緣慈是則次第拔苦與樂𨿽緣如來非同體無緣故是思議今觀九界卽是佛界觀如來界不失九界榮枯雙照卽大涅盤眞寶之聚準此法緣但得小果今從究竟畢至佛道故云得佛。

【科】六明受三自歸拜十善戒者。

【科】以諸道俗有識之徒皆須歸依三寶請求加護所得功徳無有限量七眾約戒前已受歸不妨重受重感無作善惡旣爾戒亦通之若未受戒止得但受翻邪三歸日別六時隨時便受顯歸三寶自誓不回。

三歸十善別釋三歸中初科初四句明須受諸道俗者收七眾也言有識者傍攝四生以五趣中皆容得法所下二句示功益七眾下示重受義約文據義則含多相如下文云日別六時隨時便受者此約時時別受以明重也卽此文云七眾約戒前已受歸不妨重受重感無作此約歸戒次第重受重發以明重也又壇經云戒有九品下爲上因此約增下劣爲上勝以明重也然此之法廣在聖言有人欲廢述祖訓也善下引例作善感業重作重生作惡招報重作重受例今無作其理昭然若下顯任機六時隨受重義彌顯立志克期故云自誓。

【科】其受法云我某甲盡形壽歸依佛歸依法歸依僧﹝心生口言一心向佛如上三說名得歸法﹞我某甲盡形壽歸依佛竟歸依法竟歸依僧竟﹝如此三說自誓受訖﹞。

【科】如善生經云若人受三自歸所得果報不可窮盡如四大寶藏舉國人民七年之中運出不盡受三歸者其福過彼不可稱計。

【科】又校量功徳經云四有州中滿二乘果有人盡形供養乃至起塔不如男子女人作如是言我某甲歸依佛法僧所得功徳不可思議以諸福中惟三寶勝故若起謗毀獲罪無邊以善惡例同故耆域調達同出佛血以心有善惡致使劫壽獲於苦樂。

引證中次文初舉諭四有洲卽四天下不下合法以顯勝用若下善惡類明耆域等事見護法篇。

【科】又雜含經云與須達交者令受三歸終生天上有懷妊者爲其胎子受三自歸生已復受後有知見復教三歸設有奴婢客人懷妊生子亦如是教若買奴婢受三歸及以五戒然後買之不能不買乃至乞貸舉息要受三歸然後與之若有施三寶物者從世尊聞稱名咒願乃得生天佛言善哉如來有無上知見審知方便皆得生天。

雜含中須達梵語此云給孤獨亦名善施由此長者內懷淨信外護三寶凡與交遊親知借貸奴婢孕女悉教受歸若有下此亦須達勸人之語佛下明佛記長者所言不謬。

【科】故處胎經云佛告彌勒偈曰汝所三會人是吾先所化九十六億人受我五戒者次是三歸人九十二億者一稱南無佛余廣如正念經受歸果報生天樂相。

【科】次明受十善法者謂身三口四意三善行此之十業戒善之宗。

十善標中大聖輪王有所制約無過三毒及與七支大小二乘禁戒所制亦不出此故云戒善之宗。

【科】今多依相罕有受者比有愚夫不肯受之云不作惡卽名爲善今謂不然先須願祈不造眾惡依願起行有可承準若不預作輙然起善內無軌轄後遇罪緣便造不止由先無願故造眾惡大聖知機故令受善若謂我不作惡使是善者汝不作善亦應是惡如是牛馬驢騾亦不殺生豈是善耶此乃心在無記無罪福業故須起念專至深重方成業道。

正明中初科初斥不受仍示彼見今謂下顯須受初示意大下顯出聖心知非臆說若下反責愚迷卽端栱止持也將惡例善兩各不成如下引畜例明此下不受無報故下奪歸須受。

【科】故未曾有經云下品十善謂一念頃中品十善謂一食頃上品十善謂旦至午於此時中心念十善止於十惡故野干心念十善七日不食生兜率天又上生經云我滅度後四眾八部欲生第四天當於一日至第七日系念彼天持佛禁戒思念十善行十善道以此功徳回向願生彌勒佛前隨念往生言七日者且從近說尙感彼天何況一生而不克獲。

引問顯功中初未曾有善分三品文相可知野幹應作豻經音義云其形如狗七日念善亦得生天問畜獸愚癡安能念善言下點釋經中七日之語。

【科】問曰天上勝報不可思議如何七日便感大福答善因𨿽微獲果甚大如小火所起能燒大山一善乃微能破大惡又一念邪見誹謗大乘時𨿽極短長劫受苦因果道理業不思議不可以凡情臆度。

問答中將因質果其問可知以惡例善其答可曉。

【科】次明受法有師從受無師自誓如上三歸三自歸已口自發言我某甲盡形壽於一切眾生起慈仁意不起殺心如後九善例此而不復繁文。

受法中先示歸結者出受體也口下示相惟舉不殺餘九準知。

【科】七明發菩提心者。

【科】菩提云覺自覺覺他故名佛也。

第七釋中初科初句翻名自下釋義覺有三義今文惟二佛之一字卽覺滿也。

【科】行者旣在佛法卽佛種子須髮覺求作意觀度此乃趣佛果之津梁成萬行之根本如空之含萬像若海之納百川若不先建此心起行則便迷沒。

敍意顯徳中初敍意佛種子者紹聖裔故旣爲佛種須髮佛心佛卽覺也此下顯徳能度彼岸故如津梁能生萬行故爲根本廣大含攝諭之空海苦下示不發之失建卽立也。

【科】是菩提者其相如何今欲發心有理有行在緣乃二於義則通不爾眞俗兩乖非正法義。

正明行相中初科初二句推核今下釋顯其相有二卽理行也在下會通以理則契心行須對事以心融事事必由心心事圓融方符正軌如乖眞俗不合圓修。

【科】言理髮者卽是自心五陰諸法本性無我深知此要名菩提心。

別明初理中初科初句牒定卽下正明心卽本識五陰諸法緣生假有是識相分卽依他性眾生迷倒計此爲實而生我見﹝人我法我﹞卽徧計性本性屬理卽圓成性今知諸法本來無我卽依徧計入無相性復了諸法卽是自心實無緣生卽依依他入無生性復了諸法本性天眞非染非淨卽依圓成入無性性深下結示此三無性是眞實理能知此要故名菩提。

【科】故淨名云寂滅是菩提離諸相故假名是菩提名字空故又如問菩提經云菩提相者出三界過俗法言語斷滅諸發無發是名發菩提心如是眾經例遣相心故名發心。

引證中初引淨名彼維摩詰語彌勒言無以此法誘諸天子實無發阿耨多羅三藐三菩提心者所以者何菩提者不可以身得不可以心得寂滅卽是菩提滅諸相故不觀是菩提離諸緣故乃至假名是菩提名字空故彼文極廣取要引之又下次文具云文殊問菩提經出三界者離系縛故過俗法者非有相故言語斷者名字空故依境發心故云諸發不著發相故云無發如下總結。

【科】謂此心體本淸淨究達此理作業令淨故曰發心卽名行也。

三中躡前理體生起行門初句總標理體心卽八識體卽眞理本性淸淨通三無性同上所明究下生起行發所依之理性旣本淨所作之業相亦淸淨故下雙結行依理起理假行成攝行從理故云理卽行也。

【科】行者如上安止心已生大欲心我入佛道廣度眾生所修善根皆悉回向無上正覺。

次行中初科初二句本於正理生下發起正行大欲心者卽菩提心本涅盤經云三十七品根本是欲乃至善欲卽是初發道心阿耨菩提之根本也是故我說欲爲根本我入佛道卽自利行廣度眾生卽利他行所下總回二利向於菩提據此行發以理爲本也。

【科】故智論云若人發心言我定當作佛已過諸世間應受勝供養。

【科】又十住論云若人發心求佛不休不息有人以指舉大千世界在空劫住不足爲難若發願言我當作佛是人希有何以故世人心劣無大志故。

【科】發菩提心論云有十大正願常志修行。

因明願戒顯大願中初科論有二卷彼明十願皆爲發菩提心也。

【科】一願我先世及以今身所種善根施與眾生回向佛道令我此願念念增長生生所生終不忘失爲陀羅尼之所守護。

別明第一願中初明所修二利回向菩提令下正出願言陀羅尼此云總持。

二願以此善根生處值佛常得供養不生無佛國中。

第二願生佛國。

三願我親近諸佛隨侍左右如影隨形旣得親近爲我說法成就五通。

第三願得近佛聞法通悟﹝論示發心屬乾惠地但證五通﹞。

四願通達世諦假名流布解第一義得正法智。

第四依世俗諦流布眞諦眞俗雙流獲其正智。

五願以無厭心爲眾生說示教利喜皆令開解。

第五說法無厭令人開解。

六願以佛神力徧至十方一切世界供養諸佛聽受正法廣攝眾生。

第六憑諸佛力供養諸佛聞法攝生。

七願我隨順淸淨法輪一切眾生聽我法者聞我名者卽得捨離一切煩惱。

第七上順諸佛淸淨法輪下化眾生令脫煩惱。

八願隨逐眾生將護與樂捨身命財荷負正法除無利益。

第八出假化他拔苦與樂。

九願我𨿽行正法心無所行亦無不行爲化眾生不捨正願。

第九以法利生不求果報。

十願我此十大願徧眾生界攝受一切恆沙諸願若眾生界有盡我願乃盡然眾生界不可盡故我此大願亦不可盡。

第十圓發十願徧眾生界以此十願爲願中王含攝無窮一切願故若下示無盡切詳第十行相不明撿論對文不無少異論以近佛聞法開爲三四今文合之爲三依論開之行相自顯。

【科】行者如是發正願已次受菩薩三聚淨戒其文易了故不備之須見者如正行儀下卷。

明受戒中其文亦指菩提心論正行儀卽大師所述具云釋門正行懺悔儀惜乎此文今已亡矣受戒大要寂爾無聞哀哉。

【科】八明讀誦佛正經典者。

第八標言正經者簡外典故。

【科】以此大乘了義經教宣說甚深淸淨空法由從如來法身所流。

釋中初科先示所誦正經大乘簡異小乘了義簡於不了淸淨空法卽是大乘第一義諦一乘妙理法身所流者推寄有本顯能說故。

【科】行者以淸淨心愛重大乘受持讀誦書寫供養乃至余乘所有經典皆是大乘之所流故我亦受持無相違背是故功徳得見諸佛。

次能誦中初則惟誦大乘乃下總弘諸教大乘所流者爲實施權也受持無背者解權卽實故。

【科】如大品說若有受持般若文字親近讀誦憶念書持種種供養不墮惡趣常見諸佛從一佛國至一佛國亦以供養諸佛。

引文中初大品卽摩訶般若彼明功益約文有六一持名字文合作名二近誦者三誦正文四憶義理五書寫六供養不下結益。

【科】涅盤云若爲恐怖故利養及福徳書是經一偈則生不動國若爲希福利一日讀誦經或自身財寶施於說法者若能聽書寫受持及讀誦諸佛之祕藏則生不動國。

涅盤經中爲怖爲利爲福持經乃至一偈生不動國余文易了。

【科】又金剛三昧經云若有暫聞佛勝智慧深心隨喜不起誹謗者於百千劫不墮惡道生處值佛乃至念佛法身功徳無邊。

【科】九明供養舍利造佛形像者。

第九標言舍利者此云靈骨。

【科】如大品云佛見是利故入金剛三昧碎身如芥子若有得佛舍利隨力供養者是人天上人中受樂乃至苦盡福猶不盡。

釋中初科初示佛本願若下示行相是下結益。

【科】又無上依經云假使娑婆世界碎爲微塵皆是四果辟支佛等有人盡形供養乃至起塔其福𨿽多不如男子女人取佛舍利如芥子造塔如阿摩勒大戴剎如鍼大露盤如棗葉大造像如麥大此之功徳勝前無量不可思議若不回向無上道者以此功徳聚盡娑婆世界微塵數作六欲天王轉輪聖王不可說盡。

次科無上依經文有二卷阿摩勒西天小果名以小況大顯功益也。

【科】又涅盤云若於佛法僧供養一香燈乃至獻一華則生不動國善守佛僧物塗掃佛僧地像塔如母指常生歡喜心亦生不動國。

【科】此卽淨土常嚴不爲三災所動。

三中次科因惟世福報免三災𨿽曰常嚴實惟事淨。

【科】十明修習正觀者。

第十標云修正觀者相對簡辧凡有三義一簡事行前九皆事此惟屬理事但助修理惟正行故云正觀總標注云萬行𨿽殊據理惟一二簡邪解如外道等亦修邪定實非正想故下文云惟佛道有餘道則無三簡偏權𨿽佛法中三乘同修至於祖意正顯心本故下文云觀察自心自性淸淨乃至今達本性不見人法此是實觀余名虛解等間七種禮中亦有正觀同異如何答彼觀自心惟宗圓教此空二執通被三乘問大鈔指惟識爲佛果證行業疏顯空識爲大乘極處況今正明眞俗用顯一乘那指二空以爲眞極耶答此觀名通三行理貫一乘破執功彊攝機義勝故立此法以備眾緣問理通一乘何異惟識答能所分之如下自顯問空識齊深孰爲眞極答惟識理深二空功大以至大之功顯極深之理理旣無盡功亦何窮引至心源卽理智二身也若此以明卽與七禮正觀無異如下具釋。

【科】至理眞極不越人法二空惟佛道有餘道則無由人法二空則二執斯斷一切煩惱無因得生。

釋義總舉中爲三初二句總示二惟下二句簡顯三由下四句明功初中上句顯理深下句明觀妙言至理眞極者準下三乘皆須二觀若在自乘皆稱至理無非眞極今據圓修正用二空顯惟識性故直言至理卽圓成實性是諸佛之本源乃眾生之性體窮理盡性故云至理理本無妄名之曰眞三乘所歸名之曰極理𨿽眞極妄覆不顯妄卽人法欲遣二執功由二空二空成時卽顯至理是知惟識非二空而不顯二空非惟識而不圓捨此行門無足過者故云不越二空準此卽是二種無我也次中凡夫外道背此二空常執身心實有人法故於空理無得而聞縱修世禪但逐邪想三中初二句能破二執下二句能斷二障。

【科】故金剛般若云一切聖人皆以無爲得名此謂三乘聖賢深淺有異至於入證惟在二空。

正明中初科初引經文出魏譯此下示意機分大小證有階差所以三乘深淺異也行位𨿽殊皆空人法所以入證惟二空也問泛言小乘不達法空今何通者答若約化儀實如來問由佛初開政先對小乘但說人空不說法空故人空一觀是其當教今準行事鈔云鹿苑唱本爲聲聞八萬諸天便發大道是則圓音普被利鈍等聞故得小乘通明二觀然小乘部分二十計有六宗﹝六宗如別﹞惟犢子道人亦說有我﹝卽我法俱有宗﹞其餘諸宗皆說無我由佛未出世有諸外道各計有我或卽五陰或離五陰或大或小或白或黃主寄此身名爲神我佛旣成道爲破此計對小乘人說四諦法言一切法無我故諸小宗觀於苦諦惟見五陰和合成形何有神我能爲主宰但是自心貪瞋癡等妄想緣气虛妄構劃積妄爲因故受苦果今了集因妄息自息橫計之我畢竟無主知人無我名曰人空然各於法所執不同或三世皆有或過未是無或粗細皆實或粗細皆假或粗假細實或粗實細假所執旣異觀相亦乖今且據此方假實二解以顯不同薩婆多部卽實法宗說三科法三世皆有粗細皆實名法有我無宗彼觀法空但空粗相色心微細觀慧力劣故又執之爲勝義諦由能破此粗實法故亦名法空然名色旣在伺爲空法不妨彼計自爲眞極曇無徳部號假名宗﹝卽諸法但名宗或曰見通假實宗﹞計三科法在陰名實﹝一色四心各有體性故﹞界處名假﹝攬陰成形自無體性故﹞其立觀也準成論云滅三種心名爲滅諦謂假名心﹝假名有二一者假人二者假法人卽神我法謂界處人是虛計法假陰成二皆無體總曰假名執此名故曰假名心﹞實法心﹝卽五陰自體色是極微心是剎那能爲諸法所依之體故名實法執此無實故名實法心﹞空心﹝謂以空智滅實法心法心𨿽滅空智猶在﹞問云何滅此三心答假名心或以多聞因緣智滅或以思惟因緣智滅法心在暖等法中以空智滅空心入滅盡定時滅苦入無餘涅盤斷相續時滅以此文證行者初心雙修二觀以生空智於五陰中諦求假人不見神我惟有塵大六根假法﹝故業疏云對我觀析惟見是塵﹞以法空智觀此塵大攬陰成形自無體性但有假名假法旣空假名何有卽能分破法執粗相此從初心至別相念卽解此理由能滅此假名心故得入暖等加行位中於此位中猶執五陰名色細法爲眞實有﹝故業疏云對陰求之但惟名色﹞準此法空加行位中正以名色爲所觀境卽用空心爲能觀智乃至聖位色心俱空惟以空智緣二空理法執細相究竟滅盡法心卽滅法心滅故我心不生我執細相亦究竟滅是知前資糧位𨿽得二空亦未究竟至此二執究竟滅處方曰二空至理眞極﹝故業疏云求人求法了不可得是爲空也﹞故論云先以生空於五陰中不見神我後以法空於五陰中不見色性乃至不見識性又云有二種觀空觀無我觀空觀者不見假名眾生如人見瓶中無水故空若不見法是名無我又云以法空故見色體滅乃至識體滅是名空無我智又云諸陰相在則我心不必竟斷以因緣不空故若滅五陰爾時乃名空相具足乃至譬如有樹剪伐焚燒灰炭都盡樹想乃滅已上二宗假實𨿽異至於入證惟在二空﹝上是聲聞乘其緣覺乘因緣𨿽異究其所證不出二空也﹞問疏鈔小乘性空無我今云二空爲同爲異答性空無我卽二空也然性有二一者執性﹝卽是神我﹞二者體性﹝卽是五陰名色二法﹞若空執性卽是人空若空體性卽是法空故事鈔云諸法﹝所觀境也﹞性﹝執性體性所破執也﹞空﹝人空﹞無我﹝法空﹞廣如上論無足致疑二小菩薩明二空者人空同前法空觀者直觀諸法本相是空惟情妄見故有幻相知幻無體空色自融不待宰割然後空也三大菩薩明二空者略同前示謂深觀自性本無人法二執斯亡三身圓證如後更廣問前二偏小皆說二空本何經教答小乘諸論同宗阿含大師內典錄云經部所攝必祖四含是也小菩薩者理須詳究然法空之語徧見大乘諸經但空有偏圓理分深淺今引諸宗以定其教準此行人位居偏小則知諸部般若等經中別被大乘初心淺破諸法因緣之相畢竟空寂卽是此宗所本經也圭峯云滿淨覺者現相人中先說生滅因緣令悟苦集滅道旣除我執未達法空欲盡病源方談般若慈恩云佛說四諦令知我空惟有其法憍陳那等最初得道彼聞法有便執諸法究竟是有執著小果不求大位佛爲方便復說法空破除有執故次時中說般若等言一切法本相皆空須菩提等回心向大便撥諸法性相都無等天臺四教云鈍根菩薩但見偏空不見不空乃至云般若方等部內共般若等卽此教也﹝原人論雲龍樹菩薩立二種般若一共二不共共者二乘同聞信解破二乘法執故不共者惟菩薩解密顯佛性等﹞準此諸文合宗般若謂此行人但解法空未窮心本劣於後大故謂小名道觀雙流慈悲廣運勝前二乘故稱菩薩問有云四分空宗卽小菩薩教其義如何答四分約義約宗人𨿽通大約時約教限局小乘小菩薩者全屬大乘疏鈔明文兩乘天別經論觀行二理歧分請究祖文無勞妄判又有人雲約教𨿽小約人是大此曇無徳旣解法空復厭無學運心向大志慕佛乘況鈔文明判此宗大乘心觀旣通寧非菩薩是又不然旣慕佛乘終期一實卽大菩薩佛果證行那將小位以抑大心亦有總指四十心人亦有獨指十信云云不少未暇論之若爾小菩薩位其相如何答大品經中始從乾慧終至佛果位通三乘九十二位卽小菩靡所證果位廣如大智度論瑜伽論聲聞決擇論明之宗鏡錄云諸聖所以垂言教者普爲生盲凡夫令不著生死﹝人天﹞眇目二乘令不住涅盤﹝三藏﹞夜視小菩薩令捨於權乘﹝通教﹞羅縠別菩薩令不執教道﹝別教﹞但於人法二執俱亡一道常光自現﹝圓教﹞。

【科】行者修學當依地持論云修行法者托虛寂靜身不遊行口默少言少睡多覺常一坐食不雜種食思量如來所說諸法知非有無以其所知徧通諸法令得善解。

示正修中初科上但約經分示大小行相旣通欲成今文所立正意故引聖論以示正修足知二空正顯惟識初二句標顯所宗論下引文示觀爲二初明方便思下示正觀又二初三句依教生解思量是智準義卽是聞思二慧所說是教卽大乘了義十二部經諸法是境卽經中所說世出世間有漏無漏依正等法體通三性知非有無者正是經中所詮觀相由聞故思因思故知非有無義具如下釋以下三句依解起行上二句引智對境以成正行下一句以智照教令離邪執徧謂並觀三性通謂解達有無問諸法是境境通三性如何用觀知非有無答初觀諸法妄計我人是徧計性﹝卽人法粗相也﹞此性實無故曰非有﹝卽二空初相﹞次觀諸法惟識所變卽依他性﹝卽二執細相﹞此性假有故曰非無後觀諸法自性淸淨卽圓成性此性眞有故雙非有無﹝卽二空正觀所顯眞如﹞初是眞觀次卽俗觀後卽第一義觀若別觀前二不觀後一則但屬事觀未契圓修若惟觀後一不觀前二則單屬理觀對名判位恐隔初心今觀一法三性卽俗卽眞一境三諦非前非後是則上通極聖下接初心如前已明善宜取解故中觀論云諸法不有不無者第一眞諦也涅盤經云諸佛菩薩顯示中道𨿽說諸法非有非無而不決定乃至從緣生故名之爲有無自性故名之爲無佛性論云二諦不可說有不可說無非有非無故眞諦不可說有不可說無者無人法執故不可說有顯二空故不可說無俗諦亦爾分別性故不可說有依他性故不可說無﹝云云﹞。

【科】以此文證行者須知觀察自心從本已來自性淸淨非空非有非染非淨離諸分別但爲妄想致有是非得失罪福因之增長今達本性可謂還源常作此觀不見人法卽是達空空本無形如何起妄如是一切作業動身運想不得失念如上已明此是實觀余名虛解。

約義立中切詳本論但觀諸法今觀自心似與論異然大師欲顯事理圓融恐謂論云諸法但成事觀故直指眞心以爲觀境卽顯論中觀諸法時卽觀自性今觀自性不離諸法眞俗互舉性相全收文中初二句約教警人觀下正明行相又五初六句立觀又二上一句示觀境下五句明觀相觀察二字屬能觀智自心二字屬所觀性卽圓成實性此性隨緣成諸法時﹝人法二執﹞天眞不變不受妄染故曰自性淸淨問自心之性淸淨可知欲談諸法自性淸淨其可得乎答諸法無性性卽自心自心之性全體成相性旣淸淨相安有染卽知人法全相之性染淨不二本來眞寂卽說諸法自性淸淨是知諸法自性卽心自性切宜善解莫乖眞俗問前釋論文總約三性明非有無其義已顯今直明自性非二之義願聞其旨答將成觀行須善教詮今以義求略存二釋圓成實性眞常具徳故曰非空﹝不空如來藏也﹞性自天眞本無妄法故曰非有﹝空如來藏也﹞由非有故卽顯非空正由非空卽知非有又解前云非有非有是空徧計實無故圓成自性是天眞淸淨之空非徧計無體之空故曰非空前云非空非空是有依他似有故圓成自性是常住眞實之有非依他假相之有故曰非有由遮空有故顯有空眞俗並觀圓融交貫善須思之又隨緣成妄其相似染此心不染故云非染用觀治妄妄盡見空是名爲淨此性本淨不假修治故曰非淨如是則知一切諸法離言說相離名字相離心緣相畢竟平等離諸名相種種分別作此觀時則知人法本空心性本淨人法空故能顯觀圓心性淨故所顯理極前云至理眞極義見於此有抑大師立事觀者見此好自求悔故攝論云云何應知眞實性由說四種淸淨法應知此性一此法本來自性淸淨謂如如由空實際無相眞實法界釋曰由是自性本來淸淨乃至一切眾生平等有故說一切法名如來藏乃至四種云云如論又業疏云要識心本是大乘理從本以來自性淸淨佛性論云分別性體恆無所有依他性體有而不實眞實性體有無皆眞如如之體非有非無又云佛性者卽是人法二空所顯眞如又云世間所知惟有二種一人二法若能通達此二空者則爲永得應如實際乃至自性淸淨心名爲道諦惑本無生淨心不執名爲滅諦﹝云云﹞已上諸論皆是大乘究竟極談並用二空顯眞如理有執二空與惟識別者見此好爲一悟次但下四句由妄致迷故生二執此中卽是依計二性卽依此性顯自心故三今下五句修迷成悟以遣二執本性是源從眞起妄卽是隨流今旣逆流返源復本淸淨故曰還源此觀卽是正觀正觀旣成二執斯斷故曰不見人法觀成執盡眞理顯現故曰達空空卽第一義空淸淨心體卽爲所顯之至理四空下五句顯徳誡妄由了自心本來眞淨故曰無形眞旣無形妄何由起是則眞心本無妄執是故行人於一切時一切處一瞻一禮一華一香動身運想常作此觀故云不得失念五如下三句結示上字卽指至理眞極不越二空之文問若用二空破執顯理何須復明眞俗二觀答眞俗二觀不越二空觀法相須不可相捨眞俗所觀境也人法所破執也二空能顯智也惟識眞理所顯理也是知用二空智觀二諦境破人法執顯一眞理並惟識觀中所用道理也故上篇中觀身無我觀心無著並以二空圓顯惟識妙在解通非筆可述。

【科】華嚴經云觀察諸法及眾生國土世間悉寂滅心無所依無妄想是名正念佛菩提又云若欲得佛智當離諸妄想有無俱通達疾作天人師。

三中華嚴二偈並證二空初偈初二句總示第三句顯理第四句結成次偈初句發心求道次句勸離二執三句圓顯正觀四句圓證極果人天師者卽是佛也。

【科】行者修行此觀一時一念功徳無邊。

【科】故迦葉經云大千眾生所有福徳如彌尼王不如有人修遠離法淨心相應解諸法空無來無去如是少忍功徳非譬諭所能及之。

示功益引文中初科彌尼王者未詳何事不下合法。

【科】又普賢觀經云若有晝夜六時禮十方佛誦大乘經思第一義甚深空法一彈指頃除百萬億那由他恆河沙劫生死之罪行此法者眞是佛子從諸佛生十方諸佛及諸菩薩爲其和尙是名具足菩薩戒者不須羯磨自然成就應受一切人天供養。

普賢觀中禮佛誦經因引其事思下正證今文第一義者卽是至理此理幽奧故曰甚深性本天眞故云空法一下結嘆功益問上云發正願已次受菩薩三聚淨戒今言不須羯磨自然成者答上據法儀約教須受今明正觀會理須通如有髙明別俟箴誨。

【科】程器陳迹篇第十﹝謂表心因觀形沐道內省自疾托事興詞﹞。

釋程器陳迹篇。

篇名中程示也器謂懷抱欲顯諸篇所述行相莫非示我懷抱陳述教迹貽及未來同弘佛道故戒疏云敢程器於將今等又程謂期限也器謂報形也陳謂敍述也迹謂教相也以大師年侵晚景方作此文故立此篇以記時序章服亦云記其程器時序意謂天數將終報緣有限故曰。程器曲順來情仍陳教迹故云陳迹也注中初二句撿策形心卽程器義下二句托事立言卽陳迹義。

【科】餘年侵蒲柳旦夕待盡非業莊嚴何假傍及。

本文初段初二句報形有限卽期限義蒲柳艸木之弱者秋至先凋諭其非久次二句惑業未淨意在策修自行未圓何暇陳述故業疏云余老矣恐徒移日晷妄損正功耽滯無益之詞以送有涯之命誠不可也。

【科】又述撰行相其徒寔繁隨時救急總撮亦備。

陳迹中初科初明所述卽律部疏鈔及諸傳錄等隨下明功益。

【科】今有觀方誌道相從問津季代常徒禮敬爲切領余撰錄擬用箴銘不堪苦及遂復陳敍。

次科初明伸請初二句能請人季下示所請法卽是敬儀領下弟子受教志願流通領猶受也箴卽誡也銘卽藏也不下允彼所乞故作此文。

【科】凡此十篇止存三業上弘佛道下攝自他詞甚丁寧義存遣著庶其覽者知其意焉如或有虧請俟箴誨。

總結中此卽第三流通分也存三業者示正行也上弘佛道卽自利行下攝自他卽利他行詞丁寧者示文體也存遣著者示修意也庶下勸信如下示謙。

釋門歸敬儀通眞記卷下﹝終﹞

吾祖南山聖師所制歸敬儀其來久矣誠觀行之宗歸顯事理之臻極古來𨿽有解釋於觀理未明。

不空然律師撰記以辟之文義煥然理味深遠今門人欲鋟板以廣其傳命予校勘因紀其歲月敍之云耳。

時巨宋開禧三年歲在大火五月望日

紹興府管內都依止昭慶戒壇院住持傳南山教觀木庵﹝如皎﹞識

