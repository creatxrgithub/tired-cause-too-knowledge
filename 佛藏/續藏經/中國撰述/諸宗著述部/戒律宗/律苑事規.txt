續藏經律苑事規

元省悟編述嗣良參訂

律苑事規要語序

翰林侍講學士奉政大夫知

制誥同修國史袁桷

撰

余居鄰開元寺其戒壇精嚴肅靜過者莫不悚息間遇度僧必一往閱之見其結跏藉艸持悕畏想口誦加護不絕天神炳靈至有登壇僕絕不能終事者繇是錐獰夫忞子率罔敢廢懈噫使嘗持是心安有所謂地獄也耶悟心源律師定上壇結界等儀式願廣施諸方使人人如初受具足戒時淸淨法海與大雄氏告眾無異不然破律犯戒罪劫可勝道哉。

泰定元年中元日淸容居士袁捔書

杭州路明慶大興國寺

律藏事規備用要語皆宗門之柱石垣藩也四明悟公心源宗師篤於前明慶虎巖宗主一囑苦心二十年圓成二書釐爲十卷凡十餘萬言繼志述事固有其人柰工木之費頗夥必藉諸大賢明在家出家菩薩喜開施鑰同成勝事。

佛三寶有僧有法猶禮樂制度皆是良心律一宗作矩作規故行住坐臥無非大道柰慈苑之廣莫致芳派之芒洋百丈掇拾顧而之它二祖鈔疏有不能用今則挈爾要領會其旨歸旣閒花野艸各自春風動搖俾殢雨癡雲不礙山色淸淨十萬餘字多多益辧千二百眾井井有條運象長者才肯點頭雕龍工夫方敢下手法旣周徧福不唐捐。

泰定二年三月日疏

幹緣智觀文郁

勸緣明慶住持宗主

都勸緣南山澄祖師菩薩

百丈大智禪師采取律制以爲禪林淸規舉世盛行而吾家律學者及不及焉然南山靈芝二祖撰鈔疏記文積有年矣至宋咸淳間前明慶寂堂思律師奏準入藏徧行天下實有大功於吾宗也惜乎行事儀式曾未著述每承前住大明慶虎巖宗主累書諄諄囑令徧集近至武林散般若關法會新住明慶晣湖宗師大耆舊子永文郁智觀又請器筆其志甚專是皆律苑龍象也於是再披鈔疏及諮詢律海﹝孝﹣子﹢﹝局﹣屍﹞造並參禪林軌式編成律苑事規並備用要語計十萬餘字今並入梓庶可以爲後人法則但省悟學識淺陋尙慮缺遺倘木髙見宿學攺而正之及補諸未足此省悟之所深望也。

泰定乙丑中元前五日四明演忠住山省悟書

律苑事規目錄

卷之一

天結界儀

卷之二

地落髮儀

玄受具戒策發儀

黃受五戒儀

宇受十戒儀

宙上壇儀﹝附加衣說淨﹞

卷之三

洪布薩儀

卷之四

荒安居儀

日自恣儀﹝附缽位圖﹞

卷之五

月聖節啟建滿散﹝並牌式﹞

盈聖節宦請開講

昃千秋節開講

辰聖節祝香

宿聖節放生

列日月蝕祝香伏願

張請雨祈晴祝香伏願

寒大殿藏殿旦望祝聖

來朝廷祈禱

暑如來降誕

往如來涅盤成道

秋盂蘭盆供

收南山靈芝祖忌

冬開山祖忌

藏諸祖忌

閏嗣法師忌

餘九祖頌

成送法衣

卷之六

歲專使請住持

律西堂頭首住持

呂頭首受嗣法

調煎點住持當代

陽煎點西堂頭首新命

雲山門官待新命當代專使

騰西堂頭首受命官待

致辭眾上座茶湯

雨見職頭首辭眾

露入院古法

結入院新法

爲庫司諸新住持齋

霜開堂祝聖

金新命巡寮

生僧堂持爲茶湯

麗檀越諷經

水官待專使

玉畱請兩班

出參訪出入

昆交割什物

崗方丈小座湯

卷之七

劍煎點住持

號兩班寢堂煎點

巨諸山寢堂煎點

闕尊宿相訪

珠諸山相訪

稱官員相訪

夜施主齋僧

光請名徳都講

果兩班進退

珍掛缽請知事

李侍者進退

柰方丈特爲新舊兩班湯

菜官待新舊兩班

重住持垂訪點茶

芥方丈特爲新首座茶

姜諸莊監收

海頭首寮交割什物

卷之八

咸住持

河前堂

淡後堂

鱗都監寺

潛懺首

羽維那

翔知客

龍知浴

師知殿

火侍者﹝燒香書狀請客衣缽直日﹞

帝列項職員﹝副寺典座直歲莊主化主水頭炭頭磨頭園頭樹頭淨頭﹞

鳥百繩大規繩

官日用淸規

人十威儀頌

卷之九

皇當代住持涅盤

始遺囑遺書

制龕入

文主喪

字請佛事

乃移龕

服掛眞舉哀致祭奠茶湯

衣祭次

裳對靈策發奠茶湯

推出喪掛眞奠茶湯

位秉炬掛眞

遜入塔

國全身入塔

有唱衣

虞官待

陶孝服

唐兩班悼住持

弔上祭資次

民念誦諸式﹝宿夜起龕化檀公身入塔法嗣小師入塔誦經﹞

伐遺囑式

罪佛事資次

周估唱衣單等式

發下遺書

商嗣法師遺書至並遺書式

湯住持後事

坐病僧圓寂

朝浴亡

問諷經

道分剽

垂請佛事抄札

拱鎖龕諷經致寮

平出喪

章荼毗

愛唱衣

育入塔

棃亡僧後事

首念誦式﹝保病病重初夜起龕荼毗唱衣﹞

臣口詞

仗衣單式

戎表經錢榜式

差三等板帳

卷之十

遐相看

邇西堂首座掛塔

壹諸法名勝掛塔

體法眷辧事掛塔

率新來掛塔﹝門狀式﹞

賓方丈回禮

歸謝掛塔茶

王參堂遷齋狀式

鳴請益禮師

鳳開講

在參講

樹晨朝禮

白施主

駒普回向

食四節土地堂回向

場楞嚴普回向

化日用偈章

被歲旦元宵祈禱

艸靑苗祈禱

木秉白梵音聲圖

賴行堂諸儀

及警眾法器﹝付月分須知﹞

律苑事規卷第一

四明演忠律寺住持嗣祖比丘省悟編述

杭州大明慶寺住持嗣祖比丘嗣良參訂

天結界儀﹝並序﹞

結界一事僧眾大綱像季佛法藉以匡持眾同羯磨托爲根本蓋因秉禦者鮮以致諳練者稀宋咸淳間四明沙門鈍翁文英律師集結界履歷今取其式外撰普說白席祝香結坐語共二十章如備用要語中擬爲後學規則不敢以呈達者幸毋誚焉。

結界唱相人卒難曉今以寺外土墻門閾石標內外稜正四隅方向以寺前左角爲始唱之故爲二圖。

初結三界儀

○第一日辰時先諷誦祈禱

未創結之前鳴鐘集眾於大佛殿啟白祈禱誦大悲咒三七徧先咒沙水繞殿散花灑水撒沙次誦楞嚴咒一徧回向天龍三界州縣所屬地界業主前亡後化土境神明等訖僧眾且散。

○午後諷誦祈禱

鳴鐘再集眾仍從大殿舉大悲咒散花沙水周徧寺內及繞寺外循大界標相卻回土地堂前立定回向伽藍眾聖訖且散﹝此是尙翁宗師如此行之不出律制﹞。

○初受創次第﹝律令日結眾集可悉故今多夜結遊行僧少故﹞

初夜打起眾集法堂主法師升髙座祝香﹝云云﹞訖坐本寺兩班問訊次諸眾結界出班問訊維那作梵﹝云云﹞訖主法師普說﹝云云﹞﹝如備用要語中﹞畢下座少歇。

○中夜創結三界﹝僧衣食也集眾行事傳香備如布薩儀中﹞

大打起集眾就僧堂前立定鼓絕維那舉聞鐘偈曰。

降伏魔力怨

除結盡無餘

露地擊犍稚

比丘聞當集

諸欲聞法人

度流生死海

聞此妙響音

盡當雲集此

次第眾集法堂依位立定大展三拜跪誦入外偈曰。

持戒淸淨如滿月

身口皎潔無瑕穢

大眾和合無違諍

爾乃可得同結界

眾各收具而坐行事三人起散花水誦偈云。

散花莊嚴淨光明

莊嚴寶花以爲帳

散眾寶花徧十方

供養一切諸如來

維那作梵行事一人袖香合持坐具出眾至大香鑪前設禮跪鑪傳三撚香就拜待梵音絕卻擡身胡跪誦偈曰。

戒香定香解脫香

光明雲臺徧法界

供艱一切無量佛

見聞普燻證寂滅

○創結大界

主法師白席﹝如要語中﹞﹝了云﹞今請﹝某﹞人唱大界相其人答所成法﹝某﹞謹白。

大徳僧聽結大界不許傳欲﹝云云﹞問集問和遣未具﹝主法云某甲﹞比丘起爲僧唱四方大界相。

次唱相師出眾行禮立定唱云。

大徳僧聽我比丘爲僧唱四方大界相﹝云云﹞﹝如要語中﹞三唱了唱師復坐﹝主法云﹞僧今和合何所作爲﹝答云﹞結大界羯磨﹝師云﹞結大界羯磨仰憑尊眾合掌同心證明成否。

大徳僧聽﹝云云﹞﹝白及羯磨結詞並在羯磨經了云﹞作法旣成結界圓滿﹝白及羯磨與結詞皆問答成否下皆例之﹞。

次創結攝衣界師白席﹝如用語中了云﹞今請﹝某﹞人答所成法﹝某﹞謹白。

大徳僧聽問集問和遣未具索欲﹝問云﹞僧今和合何所作爲﹝答曰﹞結攝衣界羯磨大眾同心證明作法。

大徳僧聽﹝云云﹞﹝白及羯磨結詞並在羯磨經﹞。

後創結攝食界師白席﹝了云﹞今請某人唱淨地相﹝某﹞人答所成法﹝某﹞謹白。

大徳僧聽問集問和遣未具索欲﹝師云﹞某甲比丘爲僧唱淨地相唱相師出眾具禮唱云大徳僧聽我比丘爲僧唱淨地處所﹝云云﹞﹝如羯磨經中﹞三唱訖唱相師復坐﹝師云﹞僧今和合何所作爲﹝答云﹞結淨地羯磨﹝師云﹞結淨地羯磨仰憑大眾合掌同心證明作法。

大徳僧聽此住處﹝云云﹞﹝白及羯磨結詞如羯磨經中﹞。

已上創結僧衣食三種大界竟維那舉處世界梵訖眾念自慶偈云。

諸佛出世第一快

聞法奉行安穩快

大眾和合寂滅快

眾生離苦安樂快

眾僧起立淨地師執手鑪云上來恭依律範行結界法事所萃洪因端爲祝延皇帝聖壽萬安皇太后皇齊年皇太子睿算千秋文武官僚同增祿算國泰民安時和歲稔不盡良因祝獻護法諸天報答四恩三有伽藍眞宰護教安僧法界眾生同成種智爲是緣念﹝淸淨法身毗盧遮那佛十佛號加南山大智二祖師號至波羅蜜﹞訖眾僧大展三拜行事人打槌唱三歸依﹝如說戒儀中攺布薩爲結界﹞了眾收具復回僧堂前和南而散。

○第二日解三界創結

初夜解三界次第

黃昏打起集眾於僧堂前誦入堂偈﹝如前﹞收具就坐行事三人起散花水誦偈﹝如前﹞維那作梵行事一人出眾禮三拜執鑪梵訖傳三撚香眾誦偈﹝如前﹞次解淨地及衣僧二界白席羯磨次第而作也。

初解淨地師白席﹝了云﹞今請﹝某﹞人答所成法﹝某﹞謹白問和索欲等﹝並如前﹞但答云解淨地羯磨﹝詞云﹞。

大徳僧聽此住處共住共布薩﹝白及羯磨結詞如羯摩經中﹞。

次解攝衣界師白席﹝了云﹞今請﹝某﹞人答所成法﹝某﹞謹白問和索欲﹝並如前﹞但答云解不失衣界羯磨﹝詞云﹞大徳僧聽此住處同一住處同一說戒﹝白及羯磨結詞如羯磨經中﹞。

後解大界師白席﹝了云﹞今請﹝某﹞人答所成法﹝某﹞謹白問和索欲﹝並同前但﹞答云解大界羯磨﹝詞云﹞。

大徳僧聽此住處比丘﹝云云﹞﹝白及羯磨結詞如羯磨經中﹞維那作處世界梵訖眾誦自慶偈﹝如前﹞起立解界師執手鑪﹝云云﹞上來恭依律範行解界法事所萃洪因端爲祝延聖壽萬安﹝云云﹞﹝如前﹞爲是緣念﹝十佛號加二祖師如常﹞畢眾展三拜行事人打椎唱三歸依訖收具仍回僧堂前﹝和南而散﹞。

○正結三界儀

中夜正結衣食三界

打起集眾於僧堂前誦聞鐘偈﹝如前﹞入法堂設禮誦偈坐定散花水梵音傳香誦偈﹝並如創結中﹞。

初正結大界師白席﹝了云﹞今請﹝某﹞人唱大界相﹝某﹞人答所成法﹝某﹞謹白問和索欲差唱相人﹝並如前三徧唱訖﹞問何爲﹝答云﹞結大界羯磨﹝結界詞語法式前如創結中﹞。

次正結攝衣界師白席﹝了云﹞今請﹝某﹞人答所成法﹝某﹞謹白問和索欲差唱相人羯磨問答﹝並如創結中﹞正結三界俱了主法人略敍謝結座﹝云云﹞﹝如要語中﹞了維那作處世界梵訖眾念自慶偈起立主法執鑪祝聖念佛號﹝並如創經中﹞然後白佛乞聖加被俾界域堅牢等語合眾大展三拜行事人打槌唱三歸依仍回僧堂前和南而散。

○第三日廣誦戒本﹝法式備於布薩儀中今多行此法故附此﹞

○廣誦一人秉白一人作梵一人行事四人

已上結界次第若作法者多可以各分結解白席如只一主法者能餘皆未諳不免從簡於是述白席四章﹝如要語中﹞以擬後用各章羯磨歷別作之所有淨地唱相前隨舊出今例攝衣不唱相故此略之其法式次第今亦列之於後。

創結攝衣攝食二界總白席﹝了云﹞今請﹝某﹞人答所成法﹝某﹞謹白問和索欲﹝如前﹞總答云結攝衣界羯磨攝食界羯磨先秉結衣界羯磨次秉結攝食界羯磨。

共解攝食攝衣二界總白席﹝了云﹞今請﹝某﹞人答所成法﹝某﹞謹白問和索欲﹝如前﹞但總答云解攝食界羯磨解攝衣界羯磨先秉解攝食界羯磨次秉解攝衣界羯磨。

正結攝衣攝食二界總白席﹝了云﹞今請﹝某﹞人答所成法﹝某﹞謹白問和索欲﹝如前﹞總答云結攝衣界羯磨結攝食界羯磨先秉結攝衣界羯磨次秉結攝食界羯磨。

共解食衣僧三界總白席﹝了云﹞今請﹝某﹞人答所成法﹝某﹞謹白問和索欲﹝如前﹞總答云解淨地羯磨解攝衣界羯磨解大界羯磨先秉解淨地羯磨次秉解攝衣界羯磨後秉解大界羯磨。

○結解戒場儀

創結戒場白席﹝了云﹞今請﹝某﹞人唱戒場相﹝某﹞人答所成法﹝某﹞謹白問和索欲唱相師出眾行禮﹝與結大界同唱相羯磨詞語如要語中﹞。

次解戒場白席﹝了云﹞今請某人答所成法某謹白問和索欲﹝如前﹞但答云解戒場羯磨。

正結戒場白席﹝了云﹞今請某人唱戒場相某人答所成法某謹白索欲問和唱相師出眾﹝並如創結中﹞但答云結戒場羯磨﹝羯磨詞並如羯磨經中﹞。

○結界資次榜式

結大界所﹝且以五人僧資次排定如人多寡隨宜區處﹞。第一日午前

集眾行道祈禱

某寺律師回向

齋

午後

集眾繞寺行道祈禱

某寺師回向

點心

初夜

甲寺律師祝香普說

中夜

乙寺律師創結大界

丁寺律師唱相

丙寺律師答法

丙寺律師創結衣界

戊寺律師答法

丁寺律師創結淨地

戊寺律師唱相

乙寺律師答法

點心第二日初夜

戊寺律師解淨地

乙寺律師答法

﹝藥食飯﹞

乙寺律師解攝衣界

丁寺律師答法

丙寺律師唱大界

戊寺律師答法

點心

中夜

甲寺律師正結大界

丙寺律師唱相

乙寺律師答法

丁寺律師正結衣界

丙寺律師答法

戊寺律師正結食界

乙寺律師唱相

丁寺律師答法

﹝藥食湯餅﹞

右伏以毗尼藏是佛法延壽命之教經論力微羯磨地之苾芻秉眾法之區自然休弱眷此精藍𨿽美其何勝法未加欲免宿煮離別之愆結攝僧衣食之界天人戴師神龍護持端肅身心宜唱三篇之祕誥專懃咒願堅牢萬載之封疆全始全終毋怠毋匆闡南山宗旨祝北闕睿齡

今

月日

榜

律苑事規卷第二

四明演忠律寺住持嗣祖比丘省悟編述

地落髮儀

欲出家者律中作單白和僧使大眾知和合者善不爾者循房房語令知作已應與剃髮先請和尙次請阿闍梨應具儀至和尙所三拜互跪合掌請之侍者先念夫頭云。

夫以儒惇事父惟重於成身釋制依師務存於學道故使四儀軌範藉此以琢磨五分法身因玆而成立理須竭誠事奉故當克志陳詞恐汝未能我今教汝﹝請詞云﹞。

大徳一心念我﹝某甲﹞今請大徳爲落髮和尙願大徳爲我落髮和尙我依大徳故得剃髮出家慈湣故﹝三請﹞。

和尙答云汝旣陳請我當爲汝作剃髮和尙﹝次引至闍梨所禮拜互跪侍者云﹞。

夫厭處凡流忻參寶位將欲剪除於俗態理宜警策於蒙心矧在當仁必由名匠今爲汝請﹝某人﹞爲落髮阿闍梨而況此師誨人無倦接物有方故須專秉一心恭陳三請﹝詞云﹞。

大徳一心念我﹝某甲﹞今請大徳爲落髮阿闍梨願大徳爲我作落髮阿闍梨我依大徳故得剃髮出家慈湣故﹝三請﹞。

闍梨答云汝旣陳請我當爲汝作落髮阿闍梨。

南山聖祖云應以諸部會明立出家儀式在於露地香水灑之周匝七尺四角懸幡中安一座擬出家者復設二勝座擬二師座欲出家者著本俗服拜辭父母尊者訖說偈云。

流轉三界中

恩愛不能脫

棄恩入無爲

眞實報恩者

乃脫俗服﹝出淸信士度人經﹞善見云以香湯洗浴除白衣气仍著出家衣﹝今褊衫也﹞來至和尙前互跪應爲說發毛爪齒皮何此故有人曾觀此五今爲落髮卽發先業便得悟道如羅睺羅落髮未竟便得羅漢如熟癰待刺蓮華待日爲說法已而向阿闍梨前坐﹝出善見論﹞以湯灌頂贊云。

善哉大丈夫

能了世無常

捨俗趣泥洹

希有難思議

敬禮十方佛已行者說偈云。

歸依大世尊

能度三有苦

亦願諸眾生

普入無爲樂

阿闍梨乃爲剃髮旁人爲誦出家唄云。

毀形守志節

割愛無所親

棄家弘聖道

願度一切人﹝出度人經﹞

與剃髮時當頂畱三五周羅發﹝周羅者小發也五三者趣舉耳﹞來至和尙前互跪和尙問云。

今爲汝去頂發可否﹝答云﹞爾﹝或有作文白之方與其落髮具如別袋﹞。

準知落髮本是和尙恐其煩久故令闍梨爲除餘者但畱少許和尙親落今時先自剃作小發非本教意除已和尙授與袈裟便頂戴受受已還與和尙如是三反和尙爲著之﹝出善見論﹞說偈曰。

大哉解脫服

無相福田衣

披奉如戒行

廣度諸眾生

禮佛訖行繞三匝說自慶偈。

遇哉值佛者

何人誰不喜

福願與時會

我今獲法利

禮大眾及二師已在下座受六親拜賀出家離欲心懷遠大父母等皆爲禮作悅其道意也中前剃髮﹝出度人經﹞毗尼母云剃髮著袈裟已然後授三歸五戒。

玄受具戒策發儀

初淨人打鼓於法堂集沙彌兩人侍者到策發師安下處問訊一執手鑪一鳴引磬策蒙師至法堂燒香升座畢沙彌行道燒香匝眾沙彌同禮三拜侍者教沙彌坐鳴槌一下梵音師作梵訖大眾同聲誦傳香偈﹝如結界儀中﹞偈了椎一下侍者念請師夫頭云夫刻雕完眾相皆憑良匠之功教育成全材須假明師之力若不虔請安能允從今爲汝等一心恭請某人爲策發阿闍梨而況此師誨人無倦接物有方故須專秉一心恭陳三請。

鳴尺一下髙聲唱戒子隨念云。

大徳一心念我﹝某甲﹞今大徳爲策發阿闍梨願大徳爲我作策發阿闍梨我依大徳故得受具足戒慈湣故﹝三請各尺一下侍者下座策發師答云﹞汝旣陳請我當爲汝作策發阿闍梨所有教示汝須諦聽。

策發師說法﹝如要語中﹞說法竟﹝尺一下起立云﹞。

上來恭依律範行策發法事所萃洪因端爲祝延皇帝聖躬萬歲﹝云云﹞﹝如結界儀中﹞下座作處世界梵訖而散。

黃受五戒儀

一作梵

二請師

三請聖

四啟白

五策導

六遮難

七懺罪

八秉法

九說相

十發願

○第一作梵

初淨人打鼓於法堂集沙彌已兩人侍者到十師堂問訊一執手鑪一鳴引磬迎五戒師前至法堂燒香登座沙彌行道燒香匝侍者鳴引眾沙彌同禮三拜侍者教沙彌坐鳴槌一下梵音師作梵訖大眾同聲念傳香偈云﹝如結界中﹞偈了槌一下侍者鳴尺一下念請師夫頭云。

○第二請師

夫元受三歸爲翻往昔之邪境卽授五戒先登初級之重樓不得明師難傳勝法今爲汝等一心恭請﹝某甲﹞堂上﹝某人﹞和尙爲五戒阿闍梨而況此師誨人無倦接物有方故須專秉一心恭陳三唱請﹝尺一下髙唱云﹞。

大徳一心念我﹝某甲﹞今請大徳爲五戒阿暗梨願大徳爲我作五戒阿闍梨我依大徳故得受優婆塞戒慈湣故﹝三請各尺一下女受云優婆夷五戒師答云﹞汝旣陳請我當爲汝作五戒阿闍梨所有教示汝須諦聽﹝侍者下座﹞。

○第三請聖

﹝戒師云﹞凡欲傳授戒法先須迎請常住三寶護法諸天降臨道場證明加被三寶威重不可坐邀須當起立隨我言詞至誠處請﹝尺一下齊聲和云﹞。

我﹝某甲﹞稽首歸命一心恭請十方法界常住三寶淸淨法身毗盧遮那佛圓滿報身盧捨那佛千百億化身釋迦牟尼佛當來下生彌勒尊佛極樂世界無量壽佛十方三世一切諸佛大小兩乘毗尼戒藏一切法寶文殊師利菩薩普賢菩薩觀世音菩薩大勢至菩薩十方三世諸大菩薩南山聖師菩薩大智律師菩薩西天此土傳法祖師聲聞緣覺得道眞僧惟願三寶聞今奉請同降道場證明受戒﹝尺一下念﹞。

南無十方常住佛﹝法僧同各三聲各尺一下﹞

我﹝某甲﹞一心虔請護持正教列席諸天三界萬靈十方聖眾今年歲分賞罰神祇大元土境諸舊善神府城香火州縣聰明現前眾等本命星天此一住處護伽藍神惟願聞今奉請光降道場證明受戒﹝尺一下﹞。

南無護法諸天菩薩﹝三聲各尺一下畢坐﹞

○第四啟白

上來恭請三寶必賜降臨願展祥光俯垂鑑念現前一眾今欲進受五戒爲出家入道之基本切慮人根淺薄魔障忽生故先歸命佛天願求加被庶使現前一眾正當傳授之時一心不亂萬境條然能所相冥授受無昧仰冀威靈決彰感應﹝念﹞。

南無十方常住佛﹝法僧各三聲﹞

南無護法諸天菩薩﹝三聲各尺一下畢坐﹞

○第五策導

戒師說緣境發心﹝如要語中﹞。

○第六遮難

上來爲汝說緣境發心已更須身器淸淨若有遮難障戒不發我今問汝汝當實答先問重難。

一邊罪

二污尼

三賊住

四外道

五黃門

六殺父

七殺母

八殺阿羅漢

九破僧

十佛血

十一非人

十二龍畜

十三二形

更問輕遮﹝不問年歲衣缽止十三遮耳﹞。

問云汝今名誰五戒和尙名誰父母聽許不負人債非下使人名祿官人汝是丈夫丈夫五病。

○第七懺罪

上來問汝遮難旣無更須罪根淸淨方堪傳受隨我言詞行懺悔法。

我﹝某甲﹞至心懺悔往昔所造諸惡業﹝云云如別紙三說各尺一下﹞。

○第八秉法

罪根旣淨戒體可發欲發此體必假三歸是故歸依理體三寶幸勿異緣﹝尺一下戒子一拜隨聲念云﹞我﹝某甲﹞歸依佛﹝法僧以下並如羯磨經中三授各尺一下﹞。

又三結﹝尺一下云﹞我﹝某甲﹞歸依佛竟﹝法僧三結各尺一下﹞。

○第九說相

善男子旣已納戒今當示汝戒相受已依相奉持善男子盡形壽不殺生﹝云云﹞不盜不邪淫不妄語不飲酒。

○第十發願

行相旣明大願主汝當至誠同聲發願我﹝某甲﹞至心發願﹝云云﹞﹝如要語中﹞﹝尺一下﹞。

回向云﹝如結界創結中﹞至波羅蜜﹝下坐﹞梵音師作處世界梵訖而散。

宇受十戒儀

一作梵

二請師

三請聖

四啟白

五策導

六遮難

七秉法

八說相

九徳數

十回向

○第一作梵

初淨人打鼓集沙彌已兩人侍者到十師堂問訊一執手鑪一鳴引磬十戒和尙闍梨二師前至法堂齊燒香闍梨登髙座和尙於座下坐已沙彌行道燒香匝侍者鳴引眾沙彌同禮三拜侍者教沙彌坐鳴槌一下梵音師作梵訖大眾同聲誦傳香偈﹝如結界中﹞﹝偈了又推一下﹞。

○第二諸師

侍者二人上首鳴尺一下念誦總夫頭云。

夫煉金鑄物而像生元因範正爲人行已而有禮皆爲師嚴若不令起殷重心安能感發增上戒必須用匝以決愚情今爲汝等一心恭請﹝某寺某人﹞爲十戒和尙﹝某寺某人﹞爲十戒阿闍梨然此二師解行兼濟宗說俱通故須同秉一心各陳三請﹝尺一下髙聲唱戒子隨念云﹞。

大徳一心念我﹝某甲﹞今請大徳爲十戒和尙願大徳爲我作十戒和尙我依大徳故得受沙彌戒慈湣故﹝三請各尺一下﹞。

和尙答云汝旣陳請我當爲汝作十戒和尙﹝下首侍者尺一下云﹞。

大徳一心念我﹝某甲﹞今請大徳爲十戒阿闍梨願大徳爲我作十戒阿闍梨我依大徳故得受沙彌戒慈湣故﹝三請各尺一下﹞。

闍梨答云汝旣陳請我當爲汝作十戒阿闍梨所有教示汝須諦聽﹝侍者下座﹞。

○第三請聖

﹝闍梨云﹞凡欲傳授戒法先須迎請常住三寶護法諸天臨降道場證明加被三寶威重不可坐邀須當起立隨我言詞至誠虔請﹝尺一下沙彌齊聲和云﹞。

我﹝某甲﹞稽首歸命一心虔請十方法界常住三寶﹝請詞如五戒中﹞。

○第四啟白

上來恭請三寶必賜降臨願展祥光俯垂鑑念現前一眾今欲進受沙彌十戒爲出家入道之基本切慮人根淺薄魔障忽生故先歸命佛天願求加被庶使現前一眾正當傳授之時一心不亂萬境條然能所相冥授受無味仰冀威靈決彰威應﹝念﹞。

南無十方常住佛﹝法僧﹞護法諸天菩薩﹝各三聲尺一下坐﹞

○第五策導

云云﹝如要語中﹞。

○第六問難

然此戒法必須身器淸淨方堪進受切恐汝等身帶遮難以爲戒障我今逐一問汝汝須如實而答﹝第一問﹞。

﹝問﹞善男子汝不犯邊罪否﹝答﹞無﹝此十三難及下十三遮如羯磨經中﹞。

二污尼

三賊住

四外道

五黃門

六殺父

七殺母

八殺羅漢

九破僧

十佛血

十一非人

十二龍畜

十三二形

重難旣無更問輕遮還須實答﹝不問年歲衣缽三遮但問十三遮耳﹞。

善男子汝今名誰﹝答某甲﹞十戒和尙名誰﹝答某甲﹞闍棃爲和尙父母聽負人債奴婢宦人丈夫五病。

上來問汝前無重難後無輕遮戒可得受。

○第七秉法

﹝戒師說緣境發心如要語中了云﹞。

當隨我言歸依三寶﹝尺一下一拜隨聲念云﹞。

我﹝某甲﹞歸依佛﹝云云﹞﹝如羯磨經中﹞三說﹝各尺一下﹞。

○第八說相

﹝釋相之文如要語中﹞。

一不殺

二不偸盜

三不淫

四不妄語

五不飲酒

六不著香油塗身

七不歌舞作倡伎樂

八不得坐髙廣大牀

九不得非時食

十不得捉生像金銀錢寶

此是沙彌十戒盡形壽不得犯何故止列十戒者爲喜犯故然此十戒無作之體是爲無漏解脫功徳汝當護持無得毀犯。

○第九五徳十數

﹝如要語中﹞。

五徳者

一發心出家懷佩道故

二毀其形好應法﹝月﹡艮﹞故

三委棄身命遵崇道故

四永割親愛無適莫故

五志大乘爲度人故

此之五徳出家大要也。

十數者

一者一切眾生皆依仰食

二者名色

三者痛癢想

四者四諦

五者五陰

六者六入

七者七覺支

八者八正道

九者九眾生故

十者十一切入

已上十數一一對破外道要令汝等專心思擇辧別邪正故也﹝此之十數各有名義廣在律文玆不繁引尺一下起立﹞。

○第十回

向

上來恭依律範行十戒法事所萃洪因端爲祝延聖壽萬安﹝回向等文如結界中﹞。

下座維那作處世界梵訖而散是夜請壇師擘引標如上壇儀之中明之。

宙受具戒上壇儀﹝加衣說淨附﹞

先於頭夜受十戒已十師並備員俱集十師當淨人鳴鼓集沙彌次侍者二人到堂問訊一執手鑪一鳴引磬並挑燈迎諸師至法堂座下一行列坐諸沙彌行道燒香畢同禮三拜互跪次侍者分擘沙彌引標與十師了鳴引二下念夫頭云。

夫明鏡當臺遇形則鑑洪鐘在架有扣則鳴圓成三寶須假於三師撿舉七非全憑於七證而況諸師解行兼濟宗說俱通故須專秉一心各陳三請﹝先請得戒師次羯磨師又次教授師後尊證師﹞令諸沙彌各偏袒右肩右膝著地教如是請云。

大徳一心念我﹝某甲﹞今請大徳爲得戒和尙願大徳爲我作得戒和尙我依大徳故得受具足戒慈湣故﹝三請﹞。

大徳一心念我﹝某甲﹞今請大徳爲羯磨﹝教後尊證﹞阿闍梨願大徳爲我作羯磨﹝教授尊證﹞阿闍棃我依大徳故得受具足戒慈湣故。

各三請已十師應語發彼喜心齊聲答云。

可爾教授汝淸淨莫放逸﹝沙彌答云﹞頂載持侍者復引十師歸十師堂至沈日空心就食堂中隨宜課佛了眾僧粥罷應先請一僧作加衣師次集沙彌持衣缽就某處加衣侍者教沙彌禮三拜坐聽師說法。

加衣師說法﹝云云﹞﹝如要語中訖﹞令沙彌互跪執衣教如是言。

加五條﹝正有三品割截揲葉褶葉也下有縵衣從有二十一品隨用攺之﹞

大徳一心念我﹝某甲﹞此安陀會五條衣受一長一短割截持﹝三說﹞。

加七條﹝正有二品割截揲葉也下至縵衣從有二十二品隨攺﹞

大徳一心念我﹝某甲﹞此郁多羅僧七條衣受兩長一短割截衣持﹝三說﹞。

加大衣﹝正有十八品割截揲葉各九也下至縵衣從有大品隨攺﹞

大徳一心念我﹝某甲﹞此僧伽棃﹝若干﹞條衣受﹝若干﹞長一短割截衣持﹝三說﹞。

加缽﹝梵語缽多羅此云應器﹞

大徳一心念我﹝某甲﹞此缽多羅應量受常用故﹝三說﹞。

加坐具﹝梵語尼師壇此翻隨坐衣﹞

大徳一心念我﹝某甲﹞此尼師壇應量作今受持﹝三說戒壇且作南向﹞已上加衣法若無對首並許心念作之﹝衣缽加畢﹞淨人鳴鼓侍者二人至堂仍前鳴引執鑪挑燈迎引十師自堂而出舉南無本師釋迦牟尼佛行至壇所從東繞壇至西階上第二級投東朝壇一行立禮三拜壇長啟白祝聖畢收具復念本師號又東繞第二級壇至西階上壇上禮三拜次禮建壇四聖三拜並燒香念本師號從西向北入佛後出南依位立定侍者鳴引二下齊問訊俱坐壇下鳴槌一下有聲音者作梵訖眾誦傳香偈散花偈﹝如結界儀中﹞壇長鳴尺一下白壇﹝今時多是不祝聖不禮拜不梵音不白壇徑直舉差﹞。

壇長白壇﹝云云﹞﹝如要語中﹞訖次壇長拈沙彌引標著其名字端正念後差竭磨師教授師壇長云。

第一引沙彌﹝某甲某甲某甲﹞將升寶壇從僧求受具戒今請﹝某寺﹞和尙爲羯磨師﹝卽第二位﹞某寺和尙爲教授師﹝卽第三位﹞﹝某寺﹞和尙答所成法﹝卽第四位﹞差了次羯磨作白差教授師應先問云﹝有將此問在問和後問之﹞誰能與彼沙彌作教授師﹝教授師答云某甲﹞能﹝告云﹞長老旣能聽作法差。

﹝問﹞大徳僧聽僧集不﹝答﹞僧已集﹝問﹞和合不﹝答﹞和合﹝問﹞僧今和合何所作爲﹝答﹞受戒羯磨﹝此是通答已後不須再和僧差別答云﹞差別教授師出眾問難單白羯磨﹝後法須和僧﹞。

已上一節每日初上壇並依此式壇長不白檀直舉差也﹝羯磨師云﹞差教授師出眾問難單白羯磨。

大徳僧聽﹝云云﹞﹝如羯磨經中﹞問成不了﹝羯磨師云﹞作法旣成教授師出眾問難某教授師卽從座起整衣持具從北入佛後向西出至佛前復朝東向僧問訊轉身從南面西階而下階下侍者鳴引引至教授所敷具而坐侍者鳴引教沙彌禮三拜了互跪侍者次第度衣缽袱與師師與沙彌三人各擎之先安慰言。

善男子我受壇上眾僧作法差我下來問汝等遮難汝莫恐懼須臾持汝著髙勝處汝等三人將升寶壇求受戒法然恐汝等身帶遮難障戒不發問難之前先當示汝衣缽名義各有名體色量四種也。

教授師說示衣相遮難等﹝備如要語中今略提云﹞。

善男子汝袱中所有三衣一缽名體色量乃恆沙諸佛之標幟賢聖沙門之軌儀比丘受戒之正緣爲僧終身之道具祖師道若不已有定不得戒此衣此缽是汝三人已有不﹝答云﹞已有衣缽𨿽是已有要須身器淸淨方堪進受若有遮難定不得戒我今問汝汝須實答﹝遮難釋相如羯磨經疏中﹞。

問邊罪污尼賊住外道黃門殺父母殺阿羅漢破僧出佛血非人龍畜二形更問輕遮汝各和尙名年滿衣缽父母負人債下使人官人丈夫五病

汝三人旣前無重難後無輕遮可納戒法﹝大略如此餘如要語中﹞少刻壇上亦當如是答之汝等今於壇下立我往僧中作法和尙問眾僧眾僧默可我舉手召汝汝可卽來。

其教授師令戒子起立爲正著七條著履揲具衣缽袱置手中語今於壇下立我當召汝教授師卽從座起入壇南面東階上第二級面西行回身從西階上至壇上朝東向僧舒手相及處敷具正立合掌白雲。

召沙彌入眾單白羯磨。

大徳僧聽﹝云云﹞﹝如上﹞教授師只一拜收具問訊仍前西入復位坐之其第二引和尙﹝卽上第一引羯磨師也﹞拈標差僧云。

彼第二引﹝沙彌某甲某甲某甲﹞將升寶壇從僧乞戒受具戒今請某寺闍棃爲羯磨師﹝只第一引教授師也﹞某寺闍棃爲教授師﹝只第一引答法師也﹞某寺闍梨答所成法﹝只第一引第五師也下皆例此周而﹝始﹞。

第二引羯磨師差教授師單白詞語前後問答並同前其第二引教授師如前出眾從壇上東階而下侍者引去教授師其第一引教授師亦從座起於佛後出壇西階上立舉手喚前已教授沙彌云﹝某甲某甲某甲﹞來戒子上壇佛前一行立爲接衣缽袱次第安佛前小几案上爲戒子燒香並四聖處香了令問訊禮三拜卻引戒子從右邊北入繞佛後轉至和尙前爲所衣缽袱安羯磨師前小機案上令敷具禮三拜已皆互跪合掌告云。

汝當懇惻至誠仰憑淸眾求哀乞戒恐汝未能我今教汝。

大徳僧聽我﹝某甲﹞從和尙﹝某甲﹞求受具足戒我﹝某甲﹞今從僧乞受具足戒﹝某甲﹞爲和尙願僧慈湣故拔濟我﹝三乞了﹞令戒子復座教授師歸位坐定次羯磨師對眾問難卽白雲。

對眾問難單白羯磨。

大徳僧聽﹝如羯磨經中﹞問成否了﹝羯磨師說衣缽名義遮難等文如要語中若受戒人多不宜廣說﹞羯磨師作單白已再問衣缽有無及十三重難十六輕遮並同前教授師出眾問之一般然後說緣境發心﹝備如要語中﹞說了。

秉受具足戒白四羯磨﹝如羯磨經中﹞三番無差得戒圓滿作法旣了令戒子三人朝外座待第二引教授師上壇作白召羯磨了又待教授師入眾生訖聽第三引羯磨師差教授師了方令戒子起三拜侍者在壇下鳴引引下壇往望壇處燒香問訊仍引至祖師堂燒香三拜了引入護壇侍者付小六念與之。

次說隨相及授四依法。

先說四波羅夷法次說四依法﹝其文備如羯磨經中﹞。

次請師作衣藥缽展轉淨主。

是夜淨人打鼓集新僧於壇上侍者至說淨師所問訊鳴引引說淨師至壇上坐訖參頭燒香畢眾禮三拜令坐侍者鳴引一下念請師夫頭云。

夫因畜長財致使袈裟而離體能行說淨免教鐵葉以纏身不得明師安知深旨今爲汝等一心恭請﹝某人﹞爲衣藥缽展轉淨施主而況此師誨人無倦接物有方故須專秉一心恭陳三請﹝引一下眾請云﹞。

大徳一心念我﹝某甲﹞今請大徳爲衣藥缽展轉淨施主願大徳爲我作衣藥缽展轉淨施主慈湣故﹝三請各引一下淨主答曰﹞汝旣陳請我當爲汝作衣藥缽展轉淨施主所有教示汝須諦聽。

淨施主說法﹝如要語中﹞說淨師說法了侍者一人先去請誦經師鳴引從壇東階而上說淨師從西階而下誦經師就座趺坐訖戒子參頭炷香一片同眾三拜皆坐次誦經師誦遺教經訖下壇而去眾戒子繞壇念楞嚴咒參頭回向此乃一壇受事辧若來日又受戒更如前行。

律苑事規卷第二

律苑事規卷第三

四明演忠律寺住持嗣祖比丘省悟編述

洪布薩儀

若新受戒人廣誦者須預請住持作羯磨並答法人又須和會行事等七人及證戒本一人若夏中常說者維那須於每月﹝初八二十三﹞日出差說戒人牌掛僧堂右頰此差不問已來歷職事須肩次輪流如有私假公出病緣及不能秉說之人並須自行和會人代之毋得臨時失事本律說戒犍度初明先廣後略次第八段於相易曉後明先略後廣三五說戒皆爲八難余緣來有緩急致有要心五階不同前四階略第五階廣說者不可云略然而同是難緣某來猶遠要心廣說故廣說之不同無難而廣說也今時說戒前後中間廣略不定一夏足經一卷𨿽鈔主義立寒熱二緣略說而非一席之間有中廣三十前略十三後略九十等例此略不出律制其獘久矣久則難變且依舊出說戒秉白上差下梵音亦上差下行事四人下差上今時多是和會。﹝白黑﹞月說戒﹝開寫﹞

﹝某甲﹞律師

梵音

﹝某甲﹞律師秉白

﹝某甲﹞律師

今

月日

堂司比丘﹝某甲﹞咨稟

一﹝四月﹞黑月廣四重﹝余略﹞

二﹝五月﹞白月廣十三二不定﹝余略﹞

三﹝五月﹞黑月廣三十﹝余略﹞

四﹝六月﹞白月廣九十提捨﹝余略﹞

五﹝六月﹞黑月廣眾學﹝余略﹞

六﹝七月﹞白月不說戒

閏白月廣四重至三十﹝余略﹞

閏黑月廣九十至眾學﹝余略﹞說戒行事﹝開寫﹞

﹝某甲﹞律師

﹝某甲﹞律師

﹝某甲﹞律師

﹝某甲﹞律師

今

月日

堂司比丘﹝某甲﹞咨稟

住持亦須預和會首座或老成人答法至說戒前一日晚維那令堂司行者請說戒七人獻湯﹝如常戒﹞至參前維那令直殿人灑掃法堂仍令行僕兩邊挑燈暑月不宜湫隘及排住持位於佛左置槌於佛右參罷維那令堂司行者於大香鑪前排手鑪花柈籌匣水盂湯盂手巾並架如常鋪說仍置一蒲團於香鑪前中間先一日晚喝頭火後維那令堂司行者繞廊疎疎打引報云習行事法堂點燭眾集坐定堂司行者擎湯茶柈柈中點燭燒香行僕行盞行湯湯罷卻習行事加行事人或音聲未諳進止有乖維那與老成人須再三依式教之莫待臨時有失觀瞻先習者爲此也習了維那囑堂司行者收拾物件至來日早粥直日人僧堂鳴槌一下白雲。

大徳僧聽今﹝白黑﹞月﹝巳﹞日眾僧和合﹝辰申﹞時就講堂說戒﹝次如常法回向﹞粥了少歇維那親到法堂點視香花籌水等件件鋪設如儀又令堂司行者往說戒人處取香鑪花瓶燭臺及燭排法座上又令門子掛說戒牌於山門外東首﹝今多掛法堂上﹞又令直殿人上諸殿堂香燈卻令堂司行者覆頭首住持打起繞廊打小板次打大鐘﹝疏疏打之﹞大眾繞諸殿堂燒香集僧堂前依戒次一一問訊叉手而立威儀整肅毋得語笑頭首亦依戒次而立秉白人及行事四人在沙彌下肩立惟直日人面對首座叉手而立候住持至殺鐘卽打鼓鼓絕直日人打引二下維那舉集僧聞鐘偈﹝云云﹞﹝如結界中﹞大眾皆合掌誦之直日人﹝打引二下﹞略問訊於住持前行﹝疎疎打引﹞僧眾雁行至講堂香鑪前住持問訊大眾次第各問訊﹝此初入堂表所敬也﹞住持歸位立大眾一一就位東西兩行而立待齊﹝打引二下﹞眾齊問訊展具三拜﹝隨拜打引﹞眾各互跪直日人未可拜維那拳入堂偈﹝云云﹞﹝如結界中但攺結界爲布薩﹞眾誦偈了﹝打引二下﹞齊收具而立﹝引二下﹞眾齊問訊攝衣置具而坐直日人方展具三拜問訊坐定秉白人及行事四人便起身整肅威儀齊問訊秉白人先行行事四人亦庠序而行至香鑪前秉白人在中間立行事第一人在秉白右立第二人左立第三人又右立第四人又左立如是相間作一行問訊叉手而立秉白自問訊回身東繞至水盂前立略問訊互跪誦水偈云。

八功徳水淨諸塵

盥掌去垢心無染

執持禁戒無缺犯

一切眾生亦如是

﹝盥手拭巾下皆例此﹞偈了起身問訊向西行至湯盂前行事第一人亦同問訊回身至水盂前﹝二人須瞻顧緊緩相待﹞一同略問訊互跪秉白誦湯偈云。

香湯燻沐澡諸垢

法身具足五分充

般若圓照解脫滿

羣生同會法界融

﹝盥拭手巾下皆例之﹞偈了第一人誦水偈﹝如上﹞。

偈了一齊起身第二人亦同問訊秉白歸元立處第一人亦隨行至湯盂前第二人亦繞至水盂前三人一齊問訊如是次第相顧問訊說偈盥掌各要齊整至第四人才歸位便一齊問訊三步進前略問訊互跪取籌及執湯水盂手巾角秉白人舉浴籌偈於左右以湯水浴籌云。

羅漢聖僧眾

凡夫眾和合

香湯浴淨籌

布薩度眾生

大眾皆合掌誦之偈了五人各執籌木湯巾一齊起身略手朝三步倒退立定亦齊手朝執湯人先回身行至槌所揭槌袱浴槌執巾人亦隨至以巾拂槌二人繞槌回至元立處秉白人卽往槌所立擎水人亦先回身至住持前半跪以水灑手住持誦水偈﹝如前﹞執巾人亦往半跪授巾拭手擎湯人與執巾人至禮亦﹝如上﹞住持誦湯偈﹝如前﹞其擎水擎湯並二執巾人次第至第一座前灑手授巾循行而去眾各誦水湯二偈盥手拭巾旣了四人仍回香鑪前立定手朝三步進前略手朝半跪置巾於元處令其整齊二盂亦置元處一齊起身略問訊三步退問訊第四人先行次第各歸元位問訊而坐秉白人鳴槌一下云。

大徳僧聽眾中誰小小者收護行事第四人聞白誰小小者便起身問訊至秉白人後問訊離四五尺許叉手而立秉白人再鳴槌一下云。

大徳僧聽﹝外有﹞淸淨大沙門入若有客比丘皆集此處﹝再鳴椎一下云﹞大徳僧聽此眾小者已收護外淸淨大沙門已入內外寂靜無諸難事堪可行籌廣作布薩我﹝某甲﹞比丘爲僧行籌作布薩事僧當一心念作布薩願上中下座各次第如法受籌白了便離槌所向南行舉云並受囑授人籌收護人而徐徐行秉白人至住持前互跪授籌一條與住持住持雙手受之誦受籌偈云。

金剛無礙解脫籌

難得難遇如今果

我今頂戴歡喜受

一切眾生亦如是

收護人亦至住持前胡跪雙手接籌住持誦還籌偈云。

具足淸淨受此籌

具足淸淨還此籌

堅固喜捨無缺犯

一切眾生亦如是

秉白人先至第一座前次第循行分籌而去若受欲人須受二籌大眾各各受籌誦受籌偈﹝如上﹞收籌人亦至第一座前次第一一收籌眾各一一還籌及誦還籌偈﹝如上﹞秉白人最後分直日人籌了至西南角向西立收籌人亦收了對秉白人向東立齊手朝互跪秉白人以右手擎籌一條誦受籌偈﹝如上﹞又誦還籌偈﹝如上﹞遞籌與收籌人秉白人又授一籌與之收籌人亦手擎籌並誦受還二偈起身手朝秉白人回至槌所收籌人亦同回元立處便急數籌數而點記之﹝初收籌時亦當先記數庶得無差若沙彌收籌而後亦再如上行之﹞秉白鳴椎一下云次行沙彌籌白了便徐行雲。

沙彌籌﹝若有沙彌亦次第分籌還﹝籌﹞並誦偈無則不須也﹞收籌人便行過秉白人前至住持前互跪白雲大僧幾人﹝若有沙彌則云﹞沙彌幾人﹝無沙彌則云﹞大僧幾人沙彌無籌與住持了起身略問訊便達法座歸位而坐秉白人至住持前互跪住持告云此一住處一布薩大僧幾人﹝有沙彌則云﹞沙彌幾人﹝無沙彌則云﹞大僧幾人沙彌無住持付籌與了起身問訊回身至香鑪前立略手朝三步進前手朝互跪安籌於匣內起身略問訊三步退後問訊回至槌所鳴椎一下合掌白雲。

大徳僧聽此一住處一布薩大僧幾人﹝若有沙彌則云﹞沙彌幾人都合幾人﹝無沙彌不須此二句﹞各於佛法中淸淨。

出家和合布薩上順佛教中報四恩下爲含識白了至元坐處取坐具置臂上徐行舉云。

各誦律中淸淨妙偈﹝眾皆合掌誦云﹞。

淸淨如滿月

淸淨得布薩

身口業淸淨

爾乃應布薩

秉白人從容至住持前問訊展具偈恰了互跪合掌白雲。

大徳慈悲爲眾說戒﹝住持答云﹞此說戒事任當﹝某甲﹞但以﹝年老識性﹞昏昧誦文不通恐惱於僧眾中有﹝某甲﹞律師能誦往彼告云僧差說戒便收具問訊從座後至說戒人前﹝須預如說戒人坐處﹞問訊叉手告云。

僧差說戒說戒人亦合掌坐而受之秉白人還至椎所鳴槌一下白雲。

大徳僧聽僧差﹝某甲﹞﹝說戒人名﹞律師爲眾說戒梵音﹝某甲梵音人名﹞律師升髙座說戒人聞僧差二字卽起身臂坐具袖香合問訊至香鑪前燒三撚香略問訊轉身又問訊展具三拜須候秉白緩急白聲才絕起身互跪云。

小比丘﹝某甲﹞稽首和南敬白眾僧僧差說戒恐有錯誤願同誦者指授起身一拜收具問訊至住持前問訊次至法座前略問訊登座於座上鑪前問訊燒香三撚放香合又問訊置坐具於坐處轉身問訊跏趺而坐行事第二第三第四人同起身問訊第二人至鑪前中立第三至右立第四至左立一齊問訊三步進前略問訊互跪第二人取花柈左右二人執湯盂水盂起身略手朝三步退後叉手朝且以寺門向南爲例擎水人便先東行二人皆隨行灑水散花灑湯秉白人舉云。

散花說偈﹝云云﹞﹝如結界中大眾皆合掌誦之﹞秉白人鳴椎一下眾皆合掌梵音云。

稽首禮諸佛

及法比丘僧

今演毗尼法

令正法久住

優波離爲首

及余身證者

令說戒要義

諸賢咸共聽

散花三人繞法座滿堂散之﹝如目恣儀中﹞回至東南角三人旋繞晣立互跪散花人須向南擎湯人略傾湯於水盂中擎水人置水盂於花柈上一齊起身散花人便乃卻行灑水散花塡於中間擎湯水二人同至香鑪前一齊問訊三步進前略問訊互跪置湯盂於元處起身略問訊三步退後問訊第四人先行共歸位問訊而坐塡花人至東南角轉身以花柈向北朝之回至香鑪前手朝三步進前略朝互跪置花柈水盂於元處起身略問訊三步退後問訊歸位而坐行事第一人候梵音作諸賢二字便起身持坐具袖香合問訊至香鑪前又問訊﹝不用大鑪燒香﹞展具三拜須候梵音恰了方舉身互跪執手鑪﹝坐上說戒人亦執手鑪﹞秉白舉云。

傳香說偈﹝偈如結界儀中﹞大眾皆合掌誦之然香人於頭句偈燒三撚香執手鑪拜下偈了放手鑪起身一拜收具問訊歸位而坐秉白打槌一下亦歸位問訊而坐說戒人執手鑪誦云。

四分戒本﹝序了﹞放手鑪住持叉手揖眾眾皆叉手受揖住持﹝問云﹞大徳僧聽僧集否問和遣未具索欲﹝如有受欲人卽展具互跪合掌白雲﹞。

大徳僧聽﹝某甲﹞比丘我受彼欲淸淨彼如法僧事與欲淸淨﹝一說收具歸位﹞問教誡問何爲﹝答云﹞說戒羯磨。

請證明作單白羯磨﹝並如四分戒本中﹞。

問成否了云作法旣成髙座說戒﹝說戒人合掌﹞平聲說戒或有歌聲誦者此是五分廢教誦至七佛略戒大眾齊合掌鳴僧堂前鐘二下召沙彌誦戒人執手鑪至後序了起身收具袖香合問訊下座作梵人秉云。

神仙五通神造設於咒術爲彼慚愧者攝諸不慚愧如來立禁戒半月半月說已說戒利益稽首禮諸佛處世界如虛空如蓮花不著水心淸淨超於彼稽首禮無上尊說戒人至香鑪前秉白與直日人亦起身三人一齊問訊展具三拜秉白先收具至槌所立直日人亦收具於元位立惟說戒人候梵音緩急梵才了起身互跪白雲。

小比丘﹝某甲﹞致敬眾僧足下敬謝眾僧僧差說戒三業不勤多有忘失願僧慈悲施以歡喜起身一拜袖香合收坐具問訊歸元位直日人﹝引二下﹞大眾皆起身袖香合臂坐具立得齊﹝打引二下﹞眾皆問訊展具而立秉白人舉自慶偈﹝云云﹞﹝如結界儀中﹞眾合掌誦偈了秉白鳴槌一下合掌舉云。

一切恭敬

自歸依佛﹝打引眾拜﹞

當願眾生

體解大道

發無上心﹝引一下眾起立槌一下云﹞

自歸依法﹝打引眾拜﹞

當願眾生

深入經藏

智惠如海﹝打引眾立槌一下云﹞

自歸依僧﹝打引眾拜﹞

當願眾生

統理大眾

上來布薩

無限勝因

散沾法界

和南聖眾﹝引二下﹞

眾皆收具立﹝引二下﹞眾皆問訊信直日人﹝疏疏打引﹞大眾自小先行眾至僧堂前於元集處一行而立直日仍在元處立﹝疏疏打引﹞候住持人至﹝引二下﹞眾皆問訊而散維那預令堂司行者就請說戒等七人獻湯﹝如常式﹞仍令堂司行者收拾物件歸寮須一一點視藏之毋使墜失也。

律園事規卷第三

律苑事規卷第四

四明演忠律寺住持嗣祖比丘省悟編述

荒安居儀﹝或有律剎先三日前咒沙水畱大殿至安居日繞廊撒灑﹞

四月初八日維那出安居詞句牌﹝掛僧堂前右邊﹞。

出十五日說戒牌﹝掛僧堂前左邊﹞。

安居詞句﹝如說戒牌開寫﹞

大徳一心念我比丘﹝某甲﹞今依某寺大界內前三月夏安居房舍破修治故﹝三說﹞﹝對首告云﹞知莫放逸﹝答云﹞受持﹝問云﹞依誰持律者﹝答云﹞依某甲律師﹝當稱方丈諱﹞囑云有疑當往問。

今月日

堂司比丘﹝某甲﹞咨稟

○維那又出方丈臨講文牌﹝掛僧堂前左邊須預至方丈請問所講部文卷目書於牌上﹞。

維那又於安居前量度僧數預排戒臘資次圖﹝掛堂司﹞。

禮懺圖﹝掛懺殿右柱或分作諷誦禮懺二圖各掛其處﹞減日圖﹝掛懺殿左柱﹞缽位圖﹝今相承寫標貼牀上﹞皆於十五日晚掛之更須審量九十日內直日者一夏幾人一人幾日先定的數到方丈稟過仍令堂司庫子依數請合直日人獻湯湯罷維那叉手揖眾稟白資次輪流之意及或當次之人有緣告假須各自和會人代之毋得他詞致有喧諍﹝凡爲悅眾必須委曲悅可眾心不然則人情不和矣﹞十五日晚堂司備湯令行者請作梵﹝等人﹞獻湯﹝先須和會定﹞及起初直日人陽﹝恐未知規矩當教之﹞至十六日早鐘鳴時至懺殿將卓子一隻於中安禮懺圖圖上以燭照之其禮懺蒲團亦有十五日對圖排定不可臨時失事粥罷維那令直殿人並堂司行僕一同掃灑大殿於佛前鋪設蒲團行數多少悉令橫安以右爲長又用小機案一隻置住持蒲團前備花柈安機機案上﹝拂子靜尺手鑪方丈荼頭付至﹞置靜槌於佛右邊設南山大智二師位於佛前兩傍柱前各香花鑪燭供養﹝或法堂內亦可﹞候兩廊敷設已備至齋罷維那令直殿人上諸殿堂香燭令堂司行者先覆首座次覆方丈云覆和尙打起凡系小板次第打之次鳴僧堂前鐘眾僧各備坐具香合披衣庠序齊集大殿如諷誦式排立次打大鐘鐘絕鳴大鼓候轉通住持登殿上大香鑪燒香退依位而立鼓絕﹝打引二下﹞維那舉消災經念咒繞佛東出直日人先至殿外下邊立候住持行至門首佛前轉身問訊﹝引二下﹞又轉身出殿門限直日問訊在住持下肩前行﹝疏疏打引或有以侍者二人撒灑沙水於前﹞次第繞廊右轉至諸殿堂諸房前燒香最後至土地堂燒香行道一二匝大眾立定維那磬聲了經經了念摩訶號百聲維那至土地前燒香回向合有四六之句﹝白一眾安居依賴之意或有律剎先作詞句次繞廊行道諷咒﹞大眾和佛如常維那入位舉南無本師釋迦牟尼佛﹝引二下﹞大眾同聲念之直日打引引至大殿其頭首於殿外偏立各依戒次入殿從中至大香鑪及天前燒香右繞而轉住持從第一行蒲團入至西頭第一位立眾皆立定直日﹝引二下﹞眾問訊展坐具息佛聲禮三拜堂司行者隨拜打磬一時趺坐直日至槌所向外立之候眾坐定打槌一下眾合掌作梵人舉稽首禮諸佛﹝云云﹞﹝如布薩中﹞梵絕住持執手鑪三撚香舉傳香偈﹝如結界儀中﹞放手鑪執花柈舉散花偈﹝如結界儀中﹞偈罷打槌一下直日歸位坐住持鳴尺二下取拂子叉手揖眾白席﹝或四六或散文任人作之宣告安居策修之意了結云﹞住山﹝某甲﹞謹白眾皆轉身兩兩相對更互作安居對首法﹝各三說﹞各問各答﹝皆上首人先作之惟住持對首人並不問答﹞眾作法了轉身起立整肅直日至槌所立﹝擬念佛打槌﹞。

住持執手鑪回向云上來恭依律範行安居法事所萃洪因端爲祝延今上皇帝聖壽萬安﹝回向如結界儀中﹞至波羅蜜再打槌一下梵音人作處世界唄﹝如布薩儀中若說恣二法作唄後用三歸依惟安居一法不用﹞維那舉南無本師釋迦牟尼佛住持收具上大香鑪問訊燒三撚香退就住展具維那舉容顏甚奇妙﹝云云﹞三拜立次舉南無南山祖師號及代有覺人偈﹝云云﹞又次舉大智號及端嚴具足偈﹝云云﹞﹝已上偈如禮文中﹞各上香各三拜﹝如上﹞又舉諸大祖師菩薩眾皆三拜﹝不燒香﹞堂同行者﹝隨拜打磬﹞眾收坐具候齊整﹝打引三下﹞眾齊問訊住持先行眾隨後右繞至佛前逐一問訊而出直日仍先在殿外﹝如上打引﹞引至法堂右繞團轉而立住持當有數語白九旬同聚之意就此大展三拜白訖眾皆一展三拜了﹝打引二下﹞問訊而散。

住持升轎堂司行者髙聲喝云請兩班耆舊大眾各賫香卽刻詣方丈人事﹝維那預辧燭二條先安方丈香鑪所座司亦然﹞眾皆候集於方丈前維那令堂司行者入覆侍者侍者引至住持前云覆和尙兩班大眾禮拜住持出降階接首座知事頭首進前﹝請云﹞諸趺坐住持辭各炷香通寒喧訖送下階西堂進耆舊進﹝接送如上﹞大眾不侯接眾須升階上座爲參頭﹝身上無人名上座﹞近前﹝請云﹞請和尙趺坐容某等禮拜維那立右爲首令眾三人爲引出眾燒香三拜自東西排立次第皆然並有告誡之語或住持謙光不受此禮則混眾燒香謝講訓而止住持送下階大眾詣諸司人事知事頭首互爲參頭各備香偈﹝若是老成西堂爲首座則可受香若以次人入此位亦不可受若謙光一切不受也﹞然後大眾私行人事﹝或請益師或平交道﹝誼﹞或法眷並自隨宜﹞眾歸房歇息候堂頭巡寮﹝若職事人自有寮捨可接仍須讓主位若兩廊須拉三五房相近就一處設一位擬接見盛禮﹞住持先遣行者至首座知事頭首寮捨報云方丈和尙回禮若兩廊諸房就設位處報之推臘長者爲參頭﹝請云﹞請趺坐住持辭云已見盛禮次第敍寒喧之語知事頭首亦須準作一次報諸寮之禮堂司行者報云兩班巡寮拜謝若職事人私受禮數亦用別報之叢林盛禮不可簡傲也十七日粥堂打槌一下云。

白大眾安居旣過一日余有﹝八十九﹞日在當勤精進謹愼莫放逸﹝如是逐日前增後減凡過小盡則虛添在巳過日數內白之至七月十五日方訖七月十六日惟白自恣無日可減矣﹞。

侍者須於十六日晚稟住持云明日和尙特爲首座大眾茶湯住持曰惟侍者具威儀詣首座寮問訊云方丈和尙明日粥罷特爲首座煎茶伏望慈悲俯賜光降首座答云何勤謙徳特爲寵招謹當赴明日粥時方丈請客行者至粥堂巡堂請兩班大眾云方丈和尙請就法堂獻茶至下堂鐘絕便鳴茶板以三下爲節住持先到主位立侍者在東南角面西立候首座大眾至法堂侍者近前問訊引至階次住持降階接上與首座通寒暄訖次與大眾問訊住持揖首座歸分手位大眾依次立一齊問訊而坐侍者從東南角面北立候眾坐定離位過香鑪前問訊又至住持前問訊﹝以表請香也須預安香合置機案上﹞過首座前問訊﹝謂之揖坐﹞便轉身出鑪前略問訊上香一撚仍從東上堂至首座前問訊﹝謂之揖香﹞轉身仍出鑪前退身問訊叉手而立﹝中間亦有再燒香一炷此非禮也﹞備二行者各擎茶於住持首座邊側立伺候住持舉手揖眾便鳴茶板二下過茶與之次行大眾茶待徧侍者卻來中間略問訊復從東進首座前問訊﹝謂之揖茶﹞復歸中間問訊燒香一炷﹝名光伴香﹞鳴板一下收盞再板二下﹝禪規旦望茶先鳴長板至侍者揖香了喫茶時鳴板二下收盞時鳴板一下退座時鳴板一下通前共板五下也若特爲茶先鳴鼓一通退座時鳴鼓三下﹞住持送首座至香鑪前﹝大眾皆歸西於首座後立﹞首座問訊以敍謝茶之意住持問訊相送侍者近前又問訊相送而散至齋罷侍者仍去首座寮請湯仍令請客行者請大眾湯﹝湯禮如茶一同﹞此事皆須侍者提督方丈行僕備辧湯瓶盞托茶﹝穴／先﹞條柈齊整或報諸寮備辧就法堂排設座席香鑪花瓶燭臺使有可觀十八日首座都寺茶湯各當一次﹝或有是常住三日茶湯﹞十九日堂賓二司亦各當一次並須侵早木魚未動時﹝或隔夜請﹞親詣方丈覆侍者伺候住持請云﹝某甲﹞明日粥罷特爲和尙煎茶伏望慈悲俯垂光降住持云過沐盛禮見招當謹趨赴亦令堂司行者巡堂請大眾行禮﹝同上﹞但首座西上至住持前問訊又從西出爲異耳若都寺以下茶湯各須親到住持首座處請之蓋首座乃大眾之師席故特尊之行禮皆如前﹝凡兩班受戒事茶湯並同此法﹞更須安居之初三日祈禱諷誦禮懺祈九旬進道無魔具一文疏第三日晚宣懺二十日啟講筵策勤來學維那當晚請應科日座首獻湯先備紙一張具列三科一覆述科二引讀科三策文科湯了維那白預科之意卻令行者將卓子一隻置筆硯墨子於其上各隨所學三科之中僉與名字只此以爲習讀之張本旣畢維那將自子呈方丈僉押庶免進退習讀之舉卻須維那預取方丈慈旨行與不行叢林法席悉在住持之責也其習讀之文須是方丈講文若用以次人所講者非獨滅絕住持抑亦招人輕議所拈鬮子須存公界俾預科日者不致墯慢每日晚講了或誦咒了打僧堂前鐘三下方丈或冗則當暫歇維那不可輙行不識規矩者多有妄作致有喧諍以敗叢林之淸望也禮塔人事今時多於安居後行之有違禁足之制理宜先行可也若禪規結制後有三日特爲茶第一日方丈特爲首座大眾茶第二日庫司特爲首座大眾茶第三日首座特爲後堂大眾茶並就僧堂行禮皆有茶榜貼僧堂前。

安居白席萬象森羅一眞境界夜夜靑天明月朝朝綠樹啼鶯全彰圓覺伽藍揭示淸淨戒體九旬禁足深防世俗之譏三月安居常護眾生之命不可心思口議寧容色見聲求若性若遮不持不犯圓陀陀光爍爍耀古騰今淨裸裸赤灑灑撐天拄地說甚鄰鵝護雷從他驗蠟人冰這里總用不著今則仰遵聖制式稟﹝雪﹣雨﹞／粉／大﹞章共安居各陳對首住山某謹白。

結制土地堂回向三月安居式稟如來之嚴制一方住止全憑神聖之洪休仰冀靈聰俯垂明鑑玆裒眾侶旋繞梵居諷誦消災威徳咒經稱念摩訶佛母聖號集玆功徳回向當山土地﹝列位﹞合堂眞宰匝寺聖賢專冀諸魔殄息一眾平安六根三業冰淸七聚五篇雪淨行住坐臥願四事以無虧火盜公私冀一毫而不擾如斯祈禱悉望感彰。

日自恣儀

七月初八日維那出自恣詞句牌掛僧堂前上頰出差行事人牌掛下頰﹝與說戒一同但攺說戒二字作自恣﹞。

○自恣詞句

大徳一心念眾僧今日自恣我比丘﹝某甲﹞亦自恣若見聞疑罪大徳長老哀怋故語我我若見罪當如法懺悔。

今月日

堂司比丘﹝某甲﹞咨稟

住持於二三日前和會上首知法者三人一人答法二人爲五徳或有營待隨宜舉行十五日晚維那請行事六人獻湯至暮亦習行事十六日粥堂無日可減鳴槌一下白雲。

大徳僧聽今黑月一日眾僧和合辰時就某處自恣粥罷維那令堂司行者人僕到自恣處灑掃令淨按僧數排蒲團﹝如說戒坐位﹞仍具兩蒲團安眾僧前中間擬二五徳作法處仍具香花籌水香鑪燭瓶等﹝如說戒式﹞預備靑白艸梅束約二三十莖長二尺許隨僧數多少辧之用二箱袱置小卓子上安中間兩柱前又置小機案於住持蒲團側安手鑪拂子靜尺﹝或有云又安一蒲團在住持上肩擬聖僧位鈔中無文不可立也﹞已上並須維那檢點悉令齊肅時至令直殿人上諸殿堂香燈及令覆首座住持打起鳴鐘撾鼓眾集僧堂前誦聞鐘偈三拜趺坐五人起行事及秉白詞句﹝並同布薩儀中但秉唱時攺說戒二字爲自恣耳﹞秉白至唱籌數竟下爲含識聲絕時便云。

各誦律中淸淨妙偈﹝如布薩中﹞眾念了秉白人且立槌所行事三人亦起散花如上滿堂散之﹝若據鈔記中謂散花供養三寶況偈中云供養一切諸如來旣爲供佛事須右繞中間左繞恐準入堂行事須之文或有律剎三人右繞滿堂散之於理甚當﹞秉白人舉散花偈﹝如結界儀中﹞偈了秉白槌一下梵人作梵﹝如上﹞畢更不用舉傳香訖偈但只住持執手鑪三撚香﹝舉云﹞戒香定香﹝云云﹞﹝如結界儀中﹞偈了秉白槌一下歸位而坐住持鳴尺二下執拂子叉手揖眾白席﹝云云﹞﹝如後宣告自恣之意﹞至說差人中如雲西堂﹝某甲﹞律師爲第一五徳座元﹝某甲﹞律師爲第二五徳﹝某甲﹞律師答所成法住山﹝某﹞謹白鳴尺一下揖答法人其答法人及眾亦當相應交揖然後問和索欲其欲法云。

大徳僧聽比丘﹝某甲﹞我受彼欲自恣彼如法僧事與欲自恣。

準鈔記不須問尼止有通答別答之異若通答者但云自恣羯磨後二五徳正秉自恣單白不須問和便作法若別答者乃云差受自恣人白二羯磨後二五徳再須問和也住持云差受自恣人白二羯磨大眾同心證明作法﹝詞語如羯磨經中﹞白竟問云作白成不﹝答云﹞成﹝羯磨已問云﹞羯磨成不﹝答云﹞成﹝結詞了問云﹞結詞成否﹝答云﹞結詞成﹝住持云﹞作法旣成二五徳出眾行事二五徳便收具香合問訊離位庠序而出到中間二蒲團所立定一齊問訊分兩邊行上香鑪前各三撚香放香合於機案上退身兩傍出蒲團位問訊展具三拜起對坐少定二人叉手揖之前若通答而第一人云自恣單白羯磨大眾同心證明作法﹝詞語如羯磨經中問云﹞作法成否﹝答云﹞作法成。

少憩維那點指行事四人出眾前排立一齊問訊每邊二人分東西而上各至艸所一人擎箱一人分艸住持前當跪授之次者低身授之不可平身拋擲僧各手受卽舒開置坐具前地上擬一身所跪之闊﹝二五徳者其艸鄰位先與敷之庶免臨時匆遽二箱行事兩頭行來中間結絕﹞。

行艸旣了放箱元處出香鑪前一齊問訊歸位﹝行事出入使有可觀﹞二五徳卻轉身面佛互跪合掌第二人唱云一切僧就艸座偏袒右肩胡跪合掌﹝就艸座者爲懺罪人不敢在髙座非成道坐艸也﹞二五徳起身收具兩傍而出第一五徳至住持前展具互跪合掌住持進前至艸上互跪三陳詞句﹝如圖中﹞第二人徐徐至住持下肩對一二人略問訊敷具互跪唱雲從是以下再說自恣一二人再說訖第一人至次位敷具對三人互跪合掌云。

從是以下一說自恣此二法相傳唱告不出部文所以略者律爲難事轉近開再說一說若天熱處狹僧多並開略說無此略則不成二五徳更互作對首亦對三人展具各陳詞句二五徳亦入元位展具跪艸互爲對首大眾自恣竟二五徳仍至中間蒲團位問訊如前燒香袖香合而退歸位展具齊禮一拜互跪第一人唱云僧一心自恣竟收具問訊復本位展具了大眾起立秉白至槌所住持執手鑪回向云。

上來恭依律範行自恣法事﹝余祝延回向等文並如創結界儀中至﹞波羅蜜梵人作處世界梵了秉白人舉自慶偈﹝如結界中了云﹞一切恭敬﹝三歸依如布薩儀中亦須隨拜打槌打引﹞三歸了若處狹僧多眾收具右繞至佛前排立問訊展具立定舉釋迦佛號若自恣時一面已立了不須收具維那徑舉釋迦佛號住持上大香鑪燒香維那舉贊及禮拜並祖師二位﹝並如安居中﹞收具直日人打引維那舉楞嚴咒住持右繞而出至土地堂聖者堂燒香咒罷念摩訶號百聲維那近前回向﹝亦有四六句謝安居護持之意如後﹞訖引至法堂團拜而散人事茶湯之禮﹝並如安居儀中﹞。

○自恣白席九旬修道要當精練身心三月護生貴在銷鎔罪垢人迷不自見過惡著安可飾非乞眾垂慈恣他舉罪內彰無私陰外顯有瑕疵五徳昭明持毀之情易睹三根顯露治舉之法難容欲祈二犯冰淸徒使五篇雪淨各應離座如次陳詞。

○土地堂回向安居三月遵佛祖之﹝雪﹣雨﹞／粉／大﹞章制滿一期藉神祗之麻庇恭裒大眾肅詣靈祠﹝諷誦楞嚴祕章稱念佛母聖號﹞專伸奉祝當山土地﹝列位﹞合堂眞宰謝已往之洪恩錫將來之吉福山門寧靜僧侶平安惡去善存稗除苗長公私火盜時時永乞蠲除黍稷稻粱歲歲常期盈積。

律苑事規卷第四

律苑事規卷第五

四明演忠律寺住持嗣祖比丘省悟編述

月聖節啟建

啟建滿散佛祖誕忌日用諸儀律中無文今借澤山師兄禪林備用爲式編之然上堂入室告香備香問訊兩展觸禮之類皆除去之原其坐具之制爲護身護衣故觸禮之法頭若至地身衣有污非所宜也如白佛回向右語等文謹嚴切當有可用者依而行之中間有用禪宗公案卻以律苑事相攺而補之以備乎行事云爾﹝列之於後﹞。

啟建行香鈸及跪鑪多有律院亦如是行香今取之除去揖香出班問訊獨此一項行香鈸外皆不用。

禪規二展三禮今律規並作大展三拜詞語先寒暄次敍事一並稱之住持不答拜但低身立受若免拜則問訊直陳其事。

禪規觸禮之法有污身衣盡除去之。

大展九拜詞語先敍事次寒暄並同禪規。

交代職事更立爲主律院不曾行故去之。

特爲茶湯而揖坐揖香揖湯鳴板鳴鼓並同禪規新受職人送歸缽位等禮並去之。

啟建屆期禮加嚴肅僧員給假不許容情堂司預書黃榜輪僧簿及上殿經目預辧啟建大牌及啟建疏須用黃紙貼簽如法楷書嚴肅﹝禪規先五日維那委書記制右﹝語﹞先呈方丈卻染疏﹞隔宿備拌袱鑪燭香合維那具威儀帶堂司行者人僕拓拌詣方丈僉疏堂司行者通覆住持出卽燒香稟云來白啟建﹝某﹞節拜請和尙僉疏呈疏僉了問訊而退﹝此禮甚重理當依行﹞大殿嚴設香花燈燭湯茶供儀手鑪鐃鈸畢備來曰早懺前鳴大鐘眾列殿點茶湯侍者下畢鳴行香鈸住持上香侍者捧香合﹝禪規又有維那揖香東西兩班對出上香問訊之禮﹞香畢大眾同展三拜此拜佛爲告祝天壽也住持不收具就跪鑪非法也維那白佛宣疏至右伏以住持再燒香展拜跪鑪知客跪進手鑪侍者跪進香合宣疏畢知客跪接鑪住持收具或住持受州縣關請不在而前堂首座偏位跪鑪堂司行者跪進手鑪復跪接鑪座司茶頭跪進香合維那舉楞嚴回向啟建堂司行者隔日將輪僧簿請住持頭首眾僧僉書上下字名具寫差單輪排經目於上揭掛殿內至日住持同眾上殿看經各務嚴肅鳴大鐘上殿各炷香三拜歸位看經維那當詣殿燒香一炷大展三拜知客躬當點茶湯庫司嚴設香燭點心湯荼堂司行者供送恐有缺典維那時常照拂至晚鳴大鐘下殿每日僧員依戒輪定堂司庫子直殿行者時時守坊官員到來拈香鳴鐘集眾諷經方丈庫子迎送凡遇聖節啟散暫到客司給由隨身照證﹝今時不行﹞住持領眾看經知事營供表嚫務在虔誠當報水土之恩也滿散節目並同堂司制疏具列經文例畱交割準備刷具凡住持公出歸日不問近遠鳴鐘集眾門迎詣方丈人事眾散住持更不用巡寮報禮也。自佛偈﹝玉毫騰輝金色炳曜具大人相號正徧知瞻之仰之福滿沙界﹞又偈﹝大圓滿覺應迹西干心包大虛量周沙界﹞回向﹝上來諷誦洪因端爲祝延聖壽萬安金剛無量壽佛仁王菩薩云云至波羅蜜﹞伏願﹝皇風永扇帝道遐昌佛日增輝法輪常轉﹞跪由﹝暫到一僧﹝某甲﹞上座今月巳日恭遇天節已於本寺啟散訖憑此爲照者﹞﹝年月

日﹝某甲寺﹞知客某押給﹞

右語﹝啟建﹞伏以紅日升時四海賴照臨之慶紫雲深處常年念伸祝頌之誠以不可思議之功勛倍無有算數之壽量皇帝陛下恭願淵獻珠山獻玉令夷夏之歸仁車同軌書同文盡山川之一統但﹝臣﹞僧﹝某甲﹞下情無任瞻天望聖激切屏營之至謹疏。

﹝滿散﹞伏以天開閶闔慶流虹繞雷於斯辰人效華封悉望日瞻云於此際爰畢三旬之華藏聿嚴萬歲之山呼恭願歷數在躬文明至治九五福曰富曰壽無彊惟休八千歲爲春爲秋自今而始。

右語前敍意與後啟建牌恭惟前敍意一同今不重筆也。

○啟建牌式純用黃紙楷書

大元國﹝某道某﹞路﹝某﹞寺

月

日恭遇

天壽聖節本寺預於今月

日恭就

金剛無量壽道場一月日逐日輪僧上殿披

閱

經文宣持

密號所萃

洪因端爲祝延

今上皇帝聖壽萬安者

右恭

惟

佛日洞明

天龍昭格

年月

日都監寺﹝臣﹞僧﹝某甲﹞住持﹝臣﹞僧﹝某甲﹞謹言

盈聖節官請開講

今時多於鄕下差請而來先用參官禮見上等以順世情合用禮儀於後轎番四人排燈二人行者打鼓﹝備鼓槌﹞侍者一人涼轎﹝並席﹞油燭法被香合拂子大香一片﹝宜避諱字﹞。

鼓轉通﹝禮宜官員一人執手鑪至方丈請說法重祝贊也﹞侍者問訊住持坐轎香花鼓鈸迎至法堂前側首出轎眾官前問訊﹝眾去頭袖﹞住持卻轉身至中間手朝東西普同和南登座侍者隨往上座以合蓋盛大香鼓絕捧呈住持﹝祝香雲﹞此香不假裁培之力天生自然密爲燻染之祥神化莫測價重三千之界鼻資八百之功今月

日恭遇天壽聖節奉爲﹝某﹞道﹝某﹞路合屬文武官班熱向鑪中端爲祝延今上皇帝聖躬萬歲萬歲萬萬歲陛下恭願閻浮提統是封疆殑伽沙俱爲壽量侍者接香以左手插鑪中右手拈從香一炷蓋合插香宜子細不可墜下住持上腳踏問訊欽衣趺坐﹝中間有著鞋而坐者以便於後起身也﹞侍者下座問訊畢至東首側立次諸山出班問訊﹝叉手出班合掌歸位﹞住持宜起身受禮不起亦得而無彼此相敬之儀畢侍者揖眾官坐卻登座開合左手上香一炷蓋合轉身提坐具問訊住持謂之請法也側立過拂子與住持住持舉提綱云。

今觀釋迦如來昔爲護明菩薩未離都率已誕王宮未轉法輪已度諸有豈在無憂樹下出乎大術胎中九水共沐一身八方各行七步指天指地三界稱尊食麥食麻六載成道四十九年三百餘會經通五人共說律爲金口親宣所以道戒徳難思冠超眾象爲五乘之軌導寔三寶之舟航依教建修定慧之功莫等住持佛法羣籍於玆息唱更能揭開戒网拶透玄關明持犯離持犯相萬籟吟風窮眞妄源千江印月超凡入聖豈假他求見性明心還須自覓水朝東海浩浩乎蕩蕩乎民無能名焉星拱北辰昭昭然歷歷然吾無隱乎爾說禪講律共趣佛乘率土普天咸歸王化﹝良久云﹞。

九天閭闔開宮殿萬國衣冠拜冕旒﹝了卻以拂子安牀東以便後取﹞住持合掌回向云﹝某﹞道﹝某﹞路總官府﹝或州或縣或司隨宜添攺﹞月

日恭遇天壽聖節預於月

日恭就﹝某﹞寺大佛寶殿啟建金剛無量壽道場一月日逐日輪官上殿拜首拈香僧眾披閱經文揄揚佛號此時命﹝某﹞寺住持﹝臣﹞僧﹝某甲﹞升於此座講演毗尼妙儀一席所萃洪因端爲祝延聖壽萬安者次敍謝﹝以手揖眾云某甲﹞樗櫪不才濫叨律剎今月日恭遇﹝旣曰祝贊不應敍謝可於回向後便結座今且隨時出之﹞。

天壽聖節伏﹝某﹞州﹝某﹞司帖請﹝某甲﹞於今月日開請祝贊不敢固辭今對人天眾前甚愧疎陋開講之次伏承﹝某﹞道宣慰司都元帥府諸位相公﹝某﹞道路合屬文武官班諸位相公﹝或行省官或朝廷差來官當先入之﹞教禪律三宗諸山師徳江湖名勝髙人俯臨座席爲法作證祗對之間不勝戰汗祝聖人壽不敢一一敍徳裝贊卽容下座詣前申謝伏惟慈察侍者於座東取拂子與住持了結座云。

記得律中道境旣無量戒亦非一略則八萬四千廣則無量無邊且道界境戒量與當今皇帝聖躬壽量是同是別﹝良久云﹞天上有星皆拱北人間無水不朝東下座云久立眾慈伏惟珍重座下卽謝眾官及諸山師徳爲法作證也。

昃千秋節開講

祝香提綱結座﹝規式並與聖節同﹞祝香雲此香產靈於淸淨覺地育秀於光明寶林一統俱沐其恩連城豈酬其價恭願配徳乾坤合明日月紹赫赫炎炎之祚成巍巍蕩蕩之功克享天心永作人主提綱。

文殊師利是法王子輔釋迦如來吉祥觀音稱安樂人佐無量壽佛雙絲成綫二掌浪鳴觀我如來淨法界身本無出沒大悲願力示有去來暫離兜率陀天下降迦毗羅國住胎出胎示八相而成道密說顯說以五時而度人經律論三藏鼎分教禪律三宗派別機緣不等提誘多方軌導聖階戒徳獨超於眾象住持佛法毗尼實冠於羣宗立教𨿽有萬門到家初無二道法華開聲聞而佛月落不離天涅盤扶小律以談常水流元在海超出四重樓閣決開五義分通翠竹黃華盡是眞如般若溪聲山色無非長舌淨身將此最上乘以永無疆祚似玉藏右虹气隱於山川如雲升天龍澤沛乎宇宙慈風伏皇風而扇令旨體聖旨而行歲祝千秋日享五福然𨿽如是未審祝壽底句如何舉似﹝良久云﹞曰壽曰富而多男願效華封之祝宜民宜人而受祿再賡周雅之章結座古人有言大徳必得其位必得其祿必得其名必得其壽因成四句。

瑤光貫月赤光髙

仙侶排空奏玉簫

梵壽如來添祿算

九天王母進幡桃

辰聖節祝香

待眾宮立班喝拜了舉云僧祝贊時卻懷香出眾對牌座前立定執香雲。

威音王如來前栽倍種子三都田地獨露先春長生天气力裏茂長根苗萬國封疆普大蔭﹝某﹞道﹝某﹞路月

日恭遇天壽聖節預於月

日恭就﹝某﹞寺大佛寶殿啟建金剛無量壽道場一月日。

﹝若啟建直云此時無爲若習儀卻云今當滿散此時習儀行禮無奉爲若滿散卻云此時恭就某處滿散﹞。

奉爲本﹝路﹞合屬文武官班將此寶香爇向鑪中端爲祝延今上皇帝聖躬﹝云云﹞皇帝陛下恭願。

一人有慶遙瞻北關之尊萬壽無疆願效南山之祝﹝了歸元位立之﹞。

宿聖節放生

眾官拜了僧道祝贊畢不用懷香至放生處但朝北念放生文云。

聖誕今朝瑞气多

歡呼萬歲滿山河

大恩大徳充天地

鳶自翔云魚躍波

念訖而散。

列日月蝕祝香伏願

此香根盤一統葉覆大千孕日月之華精鍾天地之秀气﹝某﹞年﹝某﹞月﹝日日夜月﹞有食之﹝某﹞路﹝某﹞洲﹝某﹞司官與合屬官班﹝僧道士﹝遮﹞人﹞等﹝隨有無添減﹞恭就﹝某﹞處用伸救護此時將此寶香熱向鑪中專用祝延今上皇帝聖壽萬安次伸奉獻﹝日月﹞宮天子以助威神所冀妖﹝魔蟇﹞退舍﹝陽徳素魄﹞還光究兩目於上天照羣生於下土﹝念訖誦咒回向﹞。

張祈雨請晴祝香伏願﹝並祈雪﹞

此香天地孕靈古今挺秀栴檀林更非別本兜樓波獨羨佳名香﹝云心﹞一縷才﹝飄甘澤通天色﹞十分﹝大沛開朗﹞。

○佛天願雨

佛慈有感聖徳無私動下九天卽解龜疇之拆霖爲三日足沾魚夢之祥。

○觀音願雨

救苦導師觀音慈父將寶瓶之淨水徧灑楊枝沾大地之焦枯頓蘇禾稼一雨三日惠澤滂沱萬廩千倉歡聲浹洽。

○諸龍願雨

上祈天造攸扣龍君早興慈意之云大注悲心之雨五禾日秀百谷時登民慶常丰年書大有。

○祈晴

釋迦世尊觀音慈父施無畏力用大悲心掃淨碧天莫使癡云作孽撥開皎日陡教大地生輝五禾無淹溺之憂六種有收成之望如斯祈懇卽賜感彰。

○祈雪

一冬得雪則年可格於屢丰三白呈祥則天妙施於大巧裒集邇遐僧堂道昭告上下神祇天道𨿽遙人心可感釋迦調禦觀音導師以父母心副眾生願溥三輪功用煎四大海水點點成華現十力神通徧一統封疆皚皚積玉。

寒大殿藏殿祝聖

凡旦望之日早懺之前眾誦大悲咒一徧住持燒香咒訖維那舉南無無量壽佛號眾念三聲維那回白雲白佛喝﹝如﹝前﹞某﹞路﹝某﹞州﹝某﹞寺住持﹝臣﹞僧﹝某甲﹞玆值月﹝旦望﹞今辰謹集僧眾恭趨寶殿諷誦祕章揄揚佛號所萃洪因端祝延﹝亦有住持自回向﹞今上皇帝聖壽萬安皇太后皇后齊年皇太子睿算千秋遙望聖躬祝陪天算金剛無量壽佛延壽王菩薩摩訶般若波羅蜜了不誦小經便乃禮懺懺畢過堂早粥粥了鳴僧堂前鐘集眾鳴鼓轉藏行者打鈸﹝鼓鈸無所免之﹞維那舉消災經繞藏行道三匝以表法輪三轉期帝道遐昌也立定結經維那舉南無無量壽佛﹝回向云﹞。

大圓照中有華藏海功超造化道絕名言三光電捲而實相閒六合雷奔而湛然寂不思議法難盡贊揚諷誦消災威徳咒經運轉天宮法寶輪藏稱揚佛號所集洪因端爲祝延﹝云云如前﹞。

又云三轉法輪於大千其輪本然常淸淨天人得道斯爲證三寶從玆現世間﹝今時初八二十三齋日亦行轉藏﹞諷說。

來朝廷祈禱

凡遇焚修祈禱須虔誠齋沐如法鋪陳花果新鮮香燭殊勝殿宇時時灑掃僧眾整肅威儀官員拈香加禮迎送住持知事無涉他緣耆舊齋捨常切嚴淨期必致效功有攸歸山門祈禱庫司先覆住持意旨預呈維那堂司行者報寮掛牌二時集眾諷誦啟散嚴設供養克期功效各冀專誠。

暑如來降誕

將屆誕期堂司行者率眾財具數送庫司營供養此古法也在住持講行維那命作者制右語﹝旣有霅溪法師禮文不制亦得﹞僉疏並與聖節同庫司預令行者嚴設毗藍園內安太子銅像煎香湯安二小杓於盆內大佛前敷陳供養至日辰時大眾各具威儀同詣大殿如諷誦而立住持燒香歸位立定維那舉浴佛偈﹝文如後有處多是首座舉經舉佛可隨方也﹞。

右旋浴佛宜備銅錢各歸蒲團位眾展具住持上香復位同眾三拜不收具進前獻湯進食侍者下竟復位眾三拜上香下嚫點茶眾三拜﹝禪規鳴鼓三下講特爲鱧﹞眾跪住持執鑪維那舉香華二偈﹝如結界儀中﹞了住持舉禮文總白頭至三請已眾起身住持舉白雲佛偈﹝天上天下無如佛如禮文中﹞了維那進前宣疏了舉變食咒歸位眾三拜做禮﹝如禮文中以下皆維那舉唱﹞做禮畢眾收具舉遺教經或安樂行品了﹝或回向或只念願滅三障諸煩惱偈亦得云云﹞後結云﹝十方三世云云至波羅蜜﹞右旋而散﹝回向云﹞上來諷經功徳回向眞如實際莊嚴無上佛果菩提四恩普報三有齊資法界眾生同圓種智十方三世一切諸佛諸尊菩薩摩訶薩摩訶般若波羅蜜﹝云云﹞。

○白佛偈

一月在天影涵眾水

一佛出世各坐一花

白毫舒而三界明

甘露灑而四生潤

○浴佛偈

我今灌沐諸如來

淨智莊嚴功徳聚

五濁眾生令離垢

同證如來淨法身

右語﹝某﹞道﹝某﹞路﹝某﹞縣﹝某﹞寺稟如來遺教住持比丘﹝某甲﹞與眾比丘等今月初八日伏值本師釋迦如來大和尙慶誕之辰聊營庶羞以伸供養者。

右伏以兜率天宮不起於座而常說是法毗藍園內乘大願力而示現受生顧上下與四維稱獨尊於三界芳流像教屬此日之誕彌瑞湧龍淵效當年之灌沐本師釋迦如來大和尙伏願運甚深之智海回旣倒之狂瀾盛世光明上延聖主無疆壽微塵含識同證如來淨法身

謹疏。

往如來涅盤成道

佛忌禮文霅溪法師出之成道之禮亦不可缺而禪林有古語錄之於後預日制疏率眾財營供養集眾上香三拜獻湯進食三拜上香下嚫進茶三拜﹝禪規鳴鼓三下講特爲禮﹞眾跪舉香華二偈﹝如結界儀中﹞住持執鑪舉禮文總頭白佛宣疏變食做禮﹝依嶽法師禮贊﹞禮畢眾收具舉遺教經回向右旋而散﹝並與佛誕禮同﹞。

○白佛偈

淨法界身本無出沒

大悲願力示有去來

○又成道

正覺山前睹明星而悟道大千界內駕慧日以流輝。

右語﹝涅盤疏語大智律師出之如芝園集第十三卷

中今不再出﹞。

疏節敍情與佛誕同但攺慶誕爲涅盤爲異耳。

﹝成道﹞雪覆千山大地春回寒谷星明午夜覺天雲散長空示六年苦行之因證歷劫進修之果﹝某甲﹞等叨承末運忝嗣宗猷深懷麻麥之餐玆焉有愧處奉蘋蘩之供理亦難忘本師釋迦如來大和尙伏願光照臨開發蒙昧大千國土永延聖主福壽康寧一切眾生咸證如來智慧徳相。

秋蘭盆獻供

七月十五日蘭盆供堂司行者預率眾財具數送庫司營供養以報父母恩徳也染疏僉疏﹝與聖節同﹞至日於大佛前敷陳供養大眾各具儀到殿﹝與南山忌同﹞住持上香眾三拜不收具進前獻湯進食侍者下竟復位眾三拜上香下嚫點茶眾三拜跪不收具﹝禪規鳴鼓二下講特爲茶禮﹞住持執鑪維那奉香華二偈﹝有處乃是首座舉唱﹞了住持舉禮文總白頭至請佛已眾起立嘆三寶咒願了維那宣疏變食歸位眾三拜做禮﹝如靈芝禮文中﹞畢眾收具舉蘭盆經了眾回向云以此修行修善根報答父母劬勞徳存者福樂壽無窮亡者離苦生安養四恩三有諸含識三塗八難苦眾生俱蒙晦過洗瘕疵盡出輪回生淨土十方三世﹝云云﹞右旋而散。

右語﹝蘭盆疏語大智律師出之如芝園集第十三卷

中﹞。

收南山靈芝祖忌

南山禮文﹝孤山出霅溪出堪律師出﹞靈芝禮文﹝安律師出﹞將屆忌辰堂司預命染疏與聖節同﹝右語齋路如後﹞住持專誠山門執事備辧東浙律苑維那做南山忌知客做靈芝忌一切齋供所需皆出當忌者職事費錢以爲出世根腳若此孰肯畱心於祖文者哉悲夫當忌者先委請執事人借辧器皿分頭管之時提點法堂敷陳玩具晝參頭差行者排辧守直法堂掛眞嚴設祭筵鑪瓶香幾一一如儀上間卽設禪椅拂子衣架掛法衣下間設椅子經案鑪瓶香燭部文而已設牀折者非也堂司行者覆方丈諸寮當晚諷經並覆來日半齋各具威儀散忌諷經參前鳴僧堂前鐘集眾鳴鼓獻特爲湯住持上香三拜不收具進前上湯侍者下竟復位三拜進前揖湯問訊三拜收具直日人鳴引子維那舉遺教經回向畢眾散昏鐘鳴集眾諷經住持上香維那舉經畢回向次行堂參頭領眾排前喝參禮拜諷經作寮排列聲喏參拜諷經次日早粥罷住持如常上香上湯維那舉經回向半齋鳴僧堂前鐘集眾如常諷誦排立俟住持燒香歸位立定維那舉南無﹝南山祖師大智律師﹞菩薩右旋從眞前各歸蒲團位展具三拜不收具點湯進食侍者下竟復位眾三拜燒香下嚫點茶眾三拜不收具鳴鼓三下講特爲茶禮眾跪住持執鑪維那舉然香偈散華偈了住持舉禮文總白頭至三請已眾起身住持白眞云﹝代有覺人云云端嚴具足云云﹞眾隨念了維那進前宣疏畢舉變食咒歸位眾三拜做禮﹝如禮文中以下皆維那舉唱﹞禮畢眾收具舉遺教經了云﹝願滅三障偈了﹞十方三世﹝云云﹞了大眾右旋而散山門設供無嚫有品食。

初夜回向悲願深重道大難名忝借潤於餘波致有光於末裔仰冀眞慈俯垂照鑑今月﹝初三初一﹞日伏值﹝南山靈芝﹞大師示寂之辰營備香羞預伸供養諷誦經文稱揚聖號所集殊勛上酬慈蔭伏願羣機有賴報揚﹝太一芝苑﹞之家風妙智無窮成就圓宗之根器十方三世﹝云云﹞又回向云上來諷經功徳奉爲﹝南山靈芝﹞大師莊嚴無上佛果菩提十方三世﹝云云如前願滅三障偈亦得﹞。

右語﹝南山齋忌疏語大智律師出靈芝疏希顏法師出並在芝園集中﹞。

冬開山祖忌

當遵舊典不忘厥祖可力行之若檀越建寺就請開山例當修忌或立事功於山門者勿拘也須當於法堂中間鋪設集眾諷經展拜與南山忌同回向云寶明空海湛生死漩澓之波大寂定門融今古去來之相仰冀眞慈俯垂照鑑今月

日伏值開山﹝某人﹞和尙示寂之辰常住營備齋羞以伸供養比丘眾諷誦經文稱揚聖號所集殊勛奉爲眞慈增崇品位伏願曇華出現重開覺苑之春慧日長明永燭昏衢之夜十方三世﹝云云﹞。

藏諸祖忌

道行崇重功宰山門隔日法堂鋪設不可越例若例祖忌如常粥罷諷經當請牌座法堂敷設供養依法上香住持兩班展拜侍者班尾拜或大眾拜有處只就祖堂下食一分諷經甚非禮也回向仰冀眞慈俯垂照鑑今月日山門伏值前住當山第巳代﹝某人﹞和尙示寂之辰營備香羞以伸供養諷誦經文稱揚聖號所集殊勛奉爲眞慈增崇品位十方三世﹝云云﹞。

閏嗣法師忌

先徳惟以弘闡宗乘發明自己誨示方來知有授受以報徳也禪宗近代大川做浙翁和尙忌橫川做天目和尙忌方丈設位置食一分燒香一炷大展九拜不許諷經二大老深有意焉然尊師重道禮不可虧忌辰須設供衣合中預計錢物歸常住置祭設供法堂鋪陳法座掛眞與南山忌同但不做禮須請時爲湯請名徳西堂光伴到坐其右無則己之住持行禮鳴鼓三下退座堂司行者覆參前諷經掛牌報諸寮並報來日半齋各具威儀散忌諷經昏鐘鳴集眾諷經侍者令方丈客頭預請兩班耆舊伴眞湯果於法堂上間設位行者計位鋪排如法眷屬尊長同門兄弟皆當請之小師師孫不可同食僧眾諷經散侍者揖請兩班耆舊住持引入座坐定住持離位進前上香上湯復位侍者燒香下湯行湯果次早粥罷上香上湯住持展拜僧眾諷經回向鄕人法眷隨卽舉經半齋鳴僧堂前鐘集眾與南山忌同住持上香展具三拜不收具上湯進食侍者下竟三拜燒香下嚫點茶大眾同展三拜蓋在座下皆曰參學故也鳴鼓三下講特爲禮退座收具舉經回向而散凡諷經時住持卽在眞左有法眷同列齋時入堂住持燒香一炷大展三拜入位侍者行嚫多見法堂諷經表嚫甚非所宜。

餘九祖頌

法正爲初二法時

三聰四覆五光隨

六云洪七八智首

九祖南山皆聖師

九祖聖師豈可稱其單諱爲此頌者乃便於後人記持耳非慢也今列之於後。

初祖法正尊者

二法時律師

三法聰律師

四道覆律師

五慧光律師

六道云律師

七道洪律師

八智首律師

九南山律師

成送法衣

專使首到客司人事知客同專使上侍司煩通報方丈或卽相接或在來早侍者令客頭報請兩班專使插香先通客禮起鑪前謝茶畢再插香三拜免則止之柈袱托呈法衣信物入座光伴獻茶罷轉特爲位獻湯兩班同送安下處侍者引巡寮別日致祭拈衣有佛事禮與下遺書同。

律苑事規卷第五

律苑事規卷第六

四明演忠律寺住持嗣祖比丘省悟編述

歲專使請住持

凡住持補處公帖已定文命下寺庫司會兩班耆舊茶卜日通先書命制山門疏茶湯榜擇才徳人用絹素制榜修廣如法庫司送紙諸寮作書差能事行者老郎通書請人充專使或上首知事耆舊後堂維那等和會已定若耆舊頭首充專使知事一人同去掌財議事具寫本寺該管田產什物須知迎接從儀一切畢備管待專使一行人至超程日詣諸寮人事帶行僕從聲喏大眾門送山門講茶湯禮上首知事去下首知事行禮頭首去上首知事行禮揖坐了燒香揖香了歸位點茶再起燒香揖香點湯收盞了便上轎行山門下釘掛面裏設位請兩班耆舊光伴專使到彼寺先見知客同到庫司接送安下備門狀見頭首艸寮無門狀詣侍司詳稟來歷侍者令客頭寢堂鋪設卓袱安疏帖侍者入方丈呈門狀住持出專使問訊請趺坐住持廟立專使插香大片展具三拜進前云﹝某蒙山門使令攀屈尊嚴得奉尊顏下情不勝感激之至﹞又三拜詞云﹝卽日孟夏謹時恭惟新命堂頭大和尙尊候起居多福﹞復三拜收具住持低身祗受﹝禪規各答一拜今不行者爲觸禮妨衣也﹞詞云﹝叨膺請命有玷宗風且廑遠來不勝多感﹞專使呈疏帖住持領已侍者揖坐喫茶了送客位堂司行者鳴鐘首座領眾詣方丈申賀庫司送香首座知事各插香一片詞云﹝卽日孟夏謹時恭惟某處堂上大和尙尊侯起居多福法門多幸伏喜榮選歡動叢林下情不勝感激之至﹞住持答云﹝自揆疏謬誤膺此選禮意過勤不勝多感﹞眾散知客領專使巡寮畢次第呈納本寺須知從儀什物如住持未允所請再三勸請允命行禮﹝同前﹞當晚特爲湯罷藥石夜湯果皆請兩班耆舊光伴庫司排辧受請已次第煎點專使點對簿書交割什物卜日起程﹝禪規受請了次日升座委曲上下提誨學者致謝專使也﹞。

律西堂頭首住持

專使到寺先見知客同到侍者引見方丈插香展拜相看禮同喫茶送客位次詣諸寮人事了稟侍香同詣方丈咨稟﹝某﹞寺今請﹝某﹞人住持稟訖侍者同詣受請人寮中相見插香行禮﹝同前﹞如不允卽詣方丈咨扣同伸勸請受請了方丈請新命及兩班耆舊茶新命送客位次第受賀巡寮人事當晚方丈請新命專使特爲湯藥石湯果兩班光伴﹝禪規受請了專使拜請方丈和尙來日爲新命和尙引座蓋在勸請舉揚令法久住故也﹞。

呂頭首受請法嗣

若頭首是嗣法弟子先誦侍司通稟住持請求法衣至日詣寢堂伺住持出問訊付法衣有法語新人受衣亦有語抽衣了卻披法衣住持趺坐大展三拜已詞云﹝一生取辧仰愧先賢來請旣勤難逃上命下情無任惶懼之至﹞又三拜詞云﹝卽日

謹時恭惟堂上本師大和尙尊候起居多福﹞又三拜收具進前問訊住持云﹝囊錐已露花雨難逃幸是當人伏惟歡慶﹞次拈疏帖各有語若例禪規住持引座座左設前住持位右排列疏帖下座了新命出住持前問訊付法衣有語受衣亦有語拈疏帖舉話有無不拘然亦在人行之。

調煎點住持當代

專使先當與住持議定齋嚫輕重合禮兩班耆舊鄕人法眷辧事貽嚫齋料費用專使親送納庫司置齋至日專使詣方丈插香三拜請初展詞云﹝今辰午刻就云堂特爲伏望慈悲降重下情不勝感激之至﹞﹝禪規二展三禮今大展三拜也﹞兩班單寮方丈客頭同專使行者一一詣寮稟請掛牌僧堂鋪設主席知客板頭排專使位至齋時專使僧堂前伺住持入堂問訊接送歸位揖坐歸中問訊揖眾坐中鑪上下間外堂燒香了往住持前問訊次堂內先上間次下間外堂先下間次上間問訊了中央問訊食徧燒香一炷下嚫了出外堂歸位齋了折水出鳴鼓專使入堂燒香中鑪上下間堂外已往住持前問訊上下間外堂了行茶徧如前問訊了收住持盞專使行禮三拜云﹝卽日云云了此日水飯伏蒙和尙降重下情不勝感激之至﹞送住持出再歸堂燒香一炷大展三拜巡堂一匝並堂外歸中問訊收盞鳴鼓三下退座專使詣庫司謝辧齋次請住持至晚藥石夜湯果皆當請兩班﹝耆舊光伴﹞。

陽煎點西堂頭首新命

專使詣新命前議定方丈嚫施堂嚫貼嚫至日粥罷專使詣方丈插香稟請云﹝今辰午刻就云堂備水飯特爲新命和尙伏望慈悲俯垂降重﹞答云﹝謹遵來命﹞復詣新命前稟請同前禮方丈客頭同專使行者請諸寮齋時覆新命赴堂堂前俟住持同入堂問訊隨入先揖住持歸位次揖新命歸住持分手位燒香行禮並同前下食行嚫茶畢先收新命盞專使至前行禮並同前﹝卽日云云了此日水飯特蒙和尙慈悲降重下情不勝感激之至﹞﹝禪規二展三禮﹞送新命出後門專使入住持前行禮﹝如上﹞展具三拜送住持出前門歸堂炷香展三拜巡堂一匝並外堂中間問訊收盞鳴鼓三下退座晚湯果藥石光伴﹝同前﹞。

雲山門管待新命當代專使

眾知事會議管待嚫禮食品如儀上首知事隔日詣新命前插香拜請次詣客位稟請專使令庫司客頭請兩班耆舊光伴詞語行禮並特爲同釘掛寢堂鋪設住持廟位專使住持上首兩班住持左右耆舊對面侍者接知事下位遠接僕從面飯當支犒勞。

騰西堂頭首受命管待

亦就寢堂敷設住持主位新命對面位專使新命分手位兩班耆舊光伴左右位詞語行禮並同前。

致辭眾上座茶湯

當代住持起離日上座﹝有退院法語﹞致謝兩班耆舊大眾下座鳴鼓三下面法座立普與大眾問訊﹝禪規觸禮三拜﹞鳴樓鐘等法器送出僧眾門送兩班由近及遠行僕外排立候送山門首預當釘掛設廟位面裏坐西堂大耆舊分手光伴首座居主東西班兩邊朝坐首座行禮揖坐揖香歸位點茶收盞再起燒香揖香點湯湯罷便上轎兩班耆舊備轎遠送住持當力免之專使一行人先詣諸寮辭別鳴樓鐘俟住持轎隔遠方可止之。

雨見職首座辭眾

須令專使詣方丈稟備法座上堂﹝有法語﹞辭眾座不敷設下座先辭住持次面座立普辭大眾問訊﹝禪規皆觸禮三拜﹞山門首設位講特爲茶湯兩班耆舊光伴上首知事行禮鳴樓鐘送山門若西堂次頭首辭眾臨行先同專使上方丈插香稟辭﹝禪觸禮三拜﹞次巡方寮辭則山門首講茶湯兩班光伴行禮鳴大鐘送並同前禮。

露入院古法

挑包頂笠而至如遇迎接下笠問訊或值官貴放包祗揖到山門首下包笠炷香﹝有法語﹞至僧堂前歇包後架濯足回僧堂前取衣披搭入堂有參隨人同進聖僧前大展三拜巡堂一匝參隨人先出維那送歸缽位問訊﹝禪觸禮三拜﹞掛搭已到佛殿有語禮拜次土地堂祖堂有語知事請入方丈據室次開堂祝壽禪宗近代大川和尙赴淨慈笑翁和尙入育王后無所聞也。

結入院新法

新命到來當看安泊處近遠近則眾往祇迎遠則兩班耆舊而已專使預當計稟批免勞眾兩班耆舊炷香人事罷光伴陽果至日入院庫司當一一排辧堂司行者隔宿掛牌至時鳴大鐘等器大眾門迎行僕列外新命到門炷香舉語至佛殿燒香法語大展三拜斂鐘歸僧堂掛搭眾入堂已新命入堂炷香大展三拜參隨人同展三拜維那引巡堂一匝﹝參隨先出﹞送歸缽位掛搭﹝禪觸禮三拜﹞或有兩班送歸缽位次土地堂祖堂炷香皆有法語入方丈據室侍者燒香一炷問訊了垂語知事先具狀備卓袱問訊行者呈寺記印新命看封付知事開封視篆訖就狀先僉押書日子打印過付衣缽侍者收知事全班列前上首知事插香三拜云﹝卽日云云玆蒙和尙光據法筵下情不勝感激之至答云叨據名藍下情愧悚﹞﹝禪規二展三禮﹞諸山各插香艸賀﹝卻當免香﹞首座領眾插香展賀耆舊各插香鄕人道舊法眷隨賀於後客頭揖請諸山兩班耆舊就座獻湯次請官客諸山舛座前點心若前代別遷未赴或退作東堂據室之前講交代禮受賀了鳴僧堂前鐘新命躬送前代歸寮炷香人事次首座領大眾人事行僕眾皆三拜。

呈寺記狀式當寺庫司比丘﹝某甲﹞寺印一顆右謹申納新命堂頭大和尙伏候慈旨

年月

日當寺庫司比丘﹝某甲﹞狀

爲庫司請新住持齋

據室人事了知事預具狀備拌袱鑪燭詣方丈插香請齋三拜云﹝卽日云云午刻就云堂備水飯祗迎伏望尊慈特垂降重下情不勝感激之至﹞﹝禪規二展三拜﹞呈狀方丈客頭收庫司客頭鋪設僧堂住持位﹝管待禮同﹞。

狀式

當寺庫司比丘﹝某甲﹞右﹝某甲﹞啟取今辰午刻就云堂聊備水飯祗迎伏望尊慈特垂降重謹狀

年月

日當寺庫司比丘﹝某﹞等狀

伏請新命堂頭和尙大宗主﹝尊座前﹞

具位﹝某等﹞謹封

霜開堂祝聖

古者輦下列剎朝廷差官馳命惇請就﹝某﹞寺開堂官給錢料設齋近來開堂座下設位至時侍者分付客頭鋪設法座報寮掛牌﹝雨／復﹞陛座了巡寮具寫官員諸山名位預呈方丈專使分付座左鋪卓袱排疏帖和會宣讀人先送看過公文例系維那宣山門疏首座宣余疏次頭首宣庫司備香送上方丈預請諸山白槌座前對面排官員位次裝香秉燭覆侍者次覆方丈鳴鼓集眾禮與常法同侍者同專使入請住持行者鳴鈸花幡挑燈從引至法堂位前如受請時未拈衣當舉語披法衣次專使插香行禮三拜云﹝卽日云云此日伏蒙和尙光據法筵下情不勝感激之至﹞﹝禪規二展三拜﹞先呈公文有法語付維那宣白行者拈疏次山門諸山江湖疏一一呈拈舉話宣讀若見任官疏請開堂官員須先親自呈疏次山門疏住持指座有語升座拈香祝聖次拈府縣官寮香若建寺捨田大檀越當拈香﹝侍者逐一度香﹞惟法嗣香懷中拈出拈了自插鑪中據坐侍者燒香下座兩班出班問訊畢侍者登座燒香問訊禮與常同座右白槌云﹝法筵龍象眾當觀第一義﹞提綱敍謝官員諸山云﹝開堂祝一人壽不敢贊徳﹞專使兩班耆舊大眾略提過謝之結座白搥云﹝諦觀法王法法王法如是﹞下座諸山及官客略送一兩步知事接送客位管伴客頭行者卽進鑪燭一字排前先專使人事堂司行者喝云諸山人事次西堂人事﹝當免香禮﹞知事一班人事﹝三拜禪規二展三拜﹞次首座耆舊諸寮大眾各插香人事﹝三拜﹞次莊庫庵塔法眷鄕人暫到先同眾行禮通用詞云﹝伏蒙和尙光據法筵下情不勝感激之至﹞﹝禪規觸禮三拜﹞答云﹝叨據名藍不勝愧悚﹞進掛罳掎子據坐侍者插香大展九拜小師插香大展九拜皆無詞語次諸山行者方丈行者親隨人六局次參頭領眾插香禮三拜轎番直斤莊甲作頭諸寮供過老郎寮主領頭參拜住持卽往客位致謝官員諸山﹝以盡禮也﹞。

金新命巡寮

諸寮捨敷陳香幾位次鑪燭香各具威儀次第俟巡寮方丈客頭先行通覆住持至諸寮頭首先於門前下手立迎入請趺坐插香住持答香略敍寒溫致謝送出聽叫收香次第巡寮畢歸方丈照拂官客諸山。

生僧堂特爲茶湯

住持若要省事預批免茶湯榜庫司寫請狀備拌袱鑪燭詣方丈插香行禮﹝禪規二展三拜﹞請云﹝齋退就云堂點茶特爲伏望慈悲降重﹞請已呈狀令客頭請兩班耆舊光伴掛牌報寮僧堂鋪設住持位齋﹝日﹡之﹞聞長板鳴炷香展拜巡堂請茶齋退鳴鼓集眾上首知事揖住持入堂歸位揖坐燒香一炷住持前揖香中問訊立行茶畢瓶出往住持前揖茶退身龕右出炷香展三拜出堂引全班至住持前行禮謝茶詞語﹝卽日云云如常﹞送出復歸堂炷香上下間問訊收盞退座若有榜當先安下處呈新命入院日掛僧堂前上下間茶湯只炷香稟請繼覆云請和尙湯罷就座藥石﹝此僧堂特爲茶湯律院少曾講行於理甚當行在人否則亦當知其禮也﹞。

狀式

當寺庫司比丘﹝某甲﹞右﹝某甲﹞啟取今辰齋退就云堂點茶用伸陳賀之儀伏望尊慈特垂降重謹狀

年月

日當寺庫司比丘﹝某甲﹞狀

湯狀只攺湯字余並同﹝可漏﹞端狀拜請新命堂頭大和尙﹝尊座前﹞

當寺庫司比丘﹝某甲﹞謹封

麗檀越諷經

建寺捨田大檀越庫司差人嚴設祠堂備供養粥了集眾詣僧堂知事先到燒香點茶湯上供養住持至炷香歸位維那舉經回向。

水管待專使

知事預稟住持專使厚嚫宣疏帖人嚫衣缽合備貼嚫重輕合節至日寢堂釘掛鋪設位次請兩班耆舊光伴中設專使特爲位請客侍者躬請專使餘人則方丈客頭稟請禮與特爲同。

玉畱請兩班

兩班俟管待專使畢午後俱詣方丈咨稟告退﹝首座報集西序都寺報集東序﹞方丈垂情委曲送出侍者令客頭備柈袱鑪燭湯具住持同侍者一一詣寮點湯勉畱客頭先報寮出門外右邊迎住持入門居主位分坐侍者燒香行湯收盞住持詳盡勸勉已送出門諸寮庫司同若職滿俟久亦當詣諸寮點湯勉畱盡主禮也候住持齋後閒時再上稟辭次第進退。

出參放出入

入院之先未參府縣官屬卽當具門狀參見次謁檀越寄居官貴諸山亦用門狀合訪及處在知事逐一稟覆住持出門令行者傳語首座維那諸頭首知事當詣方丈候送庫司當探計住持歸斯令堂司掛牌報眾候入山鳴僧堂前鐘集眾門迎住持出轎問訊云﹝勿勞大眾﹞卽往佛殿土地堂燒香首座領眾至方丈接已眾退客頭揖請兩班耆舊獻湯略敍話而退方丈行者插香禮拜次參頭領眾禮拜住持須巡寮報禮城郭近便朝暮出入無﹝日﹡乏﹞不必講行凡公出遠歸首座領眾迎接住持傳語免詣方丈或密歸缽位伴眾食掛缽了方丈客頭喝云﹝方丈和尙巡堂人事﹞眾下地住持燒香一炷巡堂一匝出堂喝云﹝堂頭和尙傳語不煩訪及﹞繼上方丈或密回方丈兩班耆舊皆當詣方丈問起居當炷香獻茶欵曲敍話而散。

昆交割什物

方丈請兩班大耆舊茶詳說家務次至謝庫司茶眼同撿視禦書寶器砧基物件先呈方丈次呈頭首耆舊逐一點對交割計算財谷簿書分明見管若干具呈方丈參照須知諸莊佃戶換契住持備榜諸莊曉示諸方多於住持交換之際執事作獘苛取錢物後患非輕可不審諸庫司此日備點心。

崗方丈小座湯

律院亦此行之不無少異禪規云前輩四節行禮惟結夏一次兄弟恃彊位爭髙下因而止之叢林蔑聞良可嘆也按式有三座第一座分二出東堂西堂首座光伴第二座四出兩班耆舊頭首一出頭首二出知事三出西班耆舊四出東班耆舊第三座分六出本山辧事諸方辧事首座光伴隨職髙下分座職同者次之侍者預備艸圖呈方丈議定略有差池各須容忍至日依名書照牌午後備卓袱作一二三座陳列寢堂下間東西堂前堂都寺請客侍者各詣寮請云﹝堂頭和尙請今晚就寢堂特爲獻湯﹞余頭首諸寮方丈客頭行者請之寢堂釘掛排位秉燭裝香竟客頭行者覆侍者次覆方丈鳴鼓第一座客集侍者迎揖住持接敍寒溫入位立定侍者特爲人前巡揖坐問訊坐已歸中燒香一炷往特爲人前揖香問訊歸中立鳴板二下行湯復進特爲人前揖湯問訊歸中燒香伴香鳴板一下收盞鳴鼓三下退座第二座客至迎入位立兩侍者上下相望巡問訊揖坐燒香一炷分位頭巡揖香揖湯燒光伴香收盞鳴鼓三下退座展具謝湯免則止之第三座客集迎接行禮並同前此座位多分座頭巡問訊須要倫序庶雅。

﹝禮法禪規四月十五日結制十四日參前請小座湯行禮﹞。

律苑事規卷第六

律苑事規卷第七

四明演忠律寺住持嗣祖比丘省悟編述

劍煎點住持

若法嗣到寺前點令帶行知事到庫司會議造食計算錢物送納隔宿先到侍司咨稟命通覆住持具威儀詣方丈插香展拜請云﹝來辰就云堂聊具菲供伏望慈悲特垂降重下情不勝感激之至﹞稟侍者令容頭請兩班單寮掛牌報請大眾至日鋪設住持缽位卓袱分手煎點人位火板鳴大眾赴堂煎點人隨住持入堂揖坐中燒香一炷住持前問訊轉龕後出住持引手揖煎點人座堂司行者唱云﹝請大眾下缽﹞食徧煎點人燒香下嚫問訊住持揖復位命人行嚫食畢袱缽了退住持卓煎點人燒香一炷住持前問訊龕後出鑪前問訊鳴鐘行茶徧往住持前勸茶復龕後出進住持前行禮三拜云﹝卽日云云此自薄禮屑瀆重辱降重下情不勝感激之至禪規二展三拜﹞住持出堂送出煎點人復歸堂燒香一炷上下間問訊以謝光伴復中問訊鳴鐘收盞次詣方丈謝降重住持隨到客位致謝若諸山煎點齋辧同住持赴堂揖住持坐當免行禮揖煎點人歸位坐定起燒香一炷到住持前問訊下嚫表眾人嚫燒光伴香一炷歸位行食茶禮則不講也茶罷同上方丈住持須先到客位致謝。

號兩班寢堂煎點

至日煎點首座知事耆舊詣方丈插香拜請住持已次請侍者小師住持廟位兩班耆舊如常坐小師內坐至時首座請住持出揖坐行禮若免禮從鑪右出燒香一炷進前問訊卽下嚫首座同前三人問訊歸位坐食畢首座起身燒香免禮就座獻茶。

巨諸山寢堂煎點

分手設位如常式煎點人詣方丈插香請住持已次令客頭請兩班耆舊侍者小師光伴至時請出寢堂鑪前略敍寒溫住持免禮則不揖坐也入位了燒香一炷下嚫住持起身揖煎點人坐食畢獻茶了鑪前致謝降重住持送兩班幾步卽詣安下致謝辧若事法眷小師煎點隔日詣方丈拜請及兩班耆舊辧事法眷鄕人小師寢堂鋪設廟位餘人位次準常小師內坐請坐茶禮並與僧堂煎點禮同若法眷長上煎點余禮並免但燒香下嚫而已。

闕尊宿相訪

山門探知到寺預報維那掛牌迎接到時先通門狀至方丈卽鳴大鐘大眾門迎若免接禮潛入寺方通門狀寢堂裝香秉燭若法眷尊長卽斂僧堂前鐘隨至方丈人事插香住持免之大眾未至先請坐侍者禮拜燒香喫茶若眾已至首座知事插香人事了侍者方插香禮拜客頭揖請兩班耆舊光伴喫茶茶罷帶行行者炷香禮拜次直斤轎從參拜方丈行者禮拜參頭領眾禮拜直斤轎番參拜了侍者燒香獻湯送客位主居右送入插香客辭免略敍寒溫而出兩班各插香人事參隨別送安下了客頭令備轎住持同引巡寮侍者隨行客頭預報諸寮巡已住持同入方丈敍話如鄕人道舊人事歸安下相接請客侍者具狀請特爲湯詣客位插香拜請云﹝方丈拜請和尙今晚就寢堂特爲獻湯伏望慈悲降重﹞呈狀了客頭覆云﹝請和尙湯罷就座藥石﹞寢堂釘掛排照牌設特爲光伴位催客行禮湯罷藥石送出並前特爲禮同客頭詣客位請云﹝方丈請和尙今晚湯果﹞請兩班光伴次早請湯侍者燒香行者問訊僕從聲喏請粥了茶半齋點心請客侍者具狀請特爲管待山門造食備嚫衣缽合備貼嚫燒香侍者行禮湯禮同兩班光伴若弟侄法孫泛常以下禮勿過勤貽笑作者。

湯狀

當寺住持比丘﹝某甲﹞右﹝某﹞輙以今晚就寢堂點茶特爲伏望尊慈特垂心降重謹狀

年月

日當寺住持比丘﹝某甲﹞狀

管待狀

當寺住持比丘﹝某甲﹞右﹝某﹞輙以來日就寢堂聊備水飯伏望尊慈俯垂

降重謹狀

年月

同前﹝可漏﹞狀請﹝某﹞處堂頭和尙大宗師

當寺住持比丘﹝某甲﹞謹封

珠諸山相訪

若探知掛牌相接相見人事禮同前比近鄰封見訪止宿方講湯禮省事者徑到方丈免動眾迎接此古法也若法眷尊長垂訪請據廟位立定插香禮拜還法眷禮次講諸山相見禮方丈內坐當讓主位迎接如尊宿獻湯躬行禮力辭侍者行禮若嗣法辧事法侄相訪當躬至方丈住持卽令鳴僧堂前鐘集眾人事先請住持廟坐行法眷禮次講諸山禮接僧堂前但特爲湯管待不具狀請客侍者炷香陳請又看年臘髙低臨﹝日﹡之﹞通變。

稱官員相訪

山門掛牌報眾探候迎接將及門鳴樓鐘眾接入大殿拈香方丈獻茶湯了送歸客位請點心罷陪從遊覽庫司備湯果祗待敍話中多談出塵之語山門稍有急切之事方便善巧言之別詣懇及或畱宿或卽別鳴僧堂前鐘大眾送山門。

夜施主齋僧

施主到門知客接見引上方丈獻茶湯送安下若官貴大施主當鳴鐘集眾接之同上方丈炷香稟請須與知事議定齋料用費維那實具僧行數目嚫資隨心均表若逼抑令彼退心彼我無益矣僧堂內設施主位於住持分手齋畢住持知事同到客位致謝或寄錢齋僧住持須責付知事盡數辧供表嚫勿移別用當思因果歷然豈無憂懼昔湖南云蓋山智禪師夜坐方丈見一僧項帶鐵拁身纏猛火倚門限告曰守顒前住此山時因將施主齋僧錢移蓋僧堂受此苦報望和尙慈悲爲﹝某甲﹞齋僧塡還庶免此罪遂從其請後果得釋揚岐祖師全身塔於玆山。

光請名徳都講﹝禪宗請立僧首座其禮最重其次名徳首座﹞

大方西堂名徳首座人天師範言行相應一眾投情某事嚴重委曲控陳如蒙允許方丈客頭先於安下處陳設香機住持兩班詣安下處住持插香同眾板請詞云﹝大眾傾心久思示誨伏望慈悲特垂開允﹞答云﹝旣蒙堅請不敢固辭﹞請已次日粥了於方丈會眾行茶禮大眾惇請畢鳴鼓一通方丈預令客頭備柈袱鑪燭湯茶到寮大眾同送歸寮通寒暄訖就座住持居左侍者燒香獻湯再燒香獻茶兩班光伴如常法茶畢鑪前謝湯茶了送住持出次大眾人事次﹝卽詣方丈炷香致謝了次﹞至庫司諸寮人事方丈備艸飯請特爲湯藥石至晚湯果兩班光伴至日早方丈請就法堂特爲茶請客侍者具茶榜﹝式如後﹞詣寮插香拜請與特爲新首座茶同別日方丈管待兩班光伴。

果兩班進退

或解制或年夜爲期隨處常式頭首人材當於夏中審知所學量才鋪職知事戶門事務莊庫歲計並須細審至職滿日預上方丈稟退擇人旣定欲來日進退侍者密報兩班昏鐘鳴知事一班詣方丈插香普同拜退﹝禪規觸一拜﹞就中或再畱者挑燈住持送歸庫司侍者燒香點湯五更鐘鳴頭炷一班上方插香拜退﹝禪規觸一拜﹞或再畱者先一日晚住持詣寮侍者燒香點湯勉畱請選頭首從眾名勝老成。

前兩班告退不可缺拜請某人充頭首等侍者呈目子住持白請知事一班訖俱至鑪前受請如未允請眾耆舊力當勉之﹝禪規住持頭首對觸一拜﹞而頭首一班進前行禮云﹝卽日云云某等自愧匪器過蒙甄錄下情不勝愧悚禪規二展三拜﹞於理亦當俱展三拜在人行之住持當低身立受蓋還觸禮不宜也次知事一班行禮訖住持復位分座喫湯新東西兩班住持對面耆舊上下間列坐侍者燒香﹝下湯不宜揖坐揖香揖湯此禮乃在當晚特爲講行﹞湯罷斂僧堂前鐘大眾集堂司行者喝云大眾送新前堂首座歸寮﹝禪規送歸缽位了方歸寮﹞前堂在門外右邊立住持送入作賀了送住持出次後堂領眾至接入問訊賀了送出次知事一班致賀已喝云大眾送新知事歸庫司住持送入賀了送出餘同前又喝云請首座大眾送舊首座都寺歸房又喝云請兩班大眾送新後堂懺首維那知客歸寮又喝云請兩班大眾送舊頭首知事歸房皆是住持送入賀了各送住持出了居主位接侍者作賀送出接兩班大眾賀了送出賀畢新舊兩班卽詣方丈拜謝新舊首座都寺各插香系庫司備送新舊兩序同巡了半齋點心齋時單飯並就方丈西堂耆舊光伴莊庫職務不在覆贊先審詳已就便請人浴主殿主等項雜職待請兩班了別日詣庫司告退擇人人交替方丈問訊隨例﹝點心管待﹞。

珍掛缽請知事

若請知事先不和會者粥罷堂司行者喝云﹝請大眾小立﹞維那聖僧前燒香一炷巡堂一匝往住持前問訊側右立接目子當面問訊龕後轉槌邊白槌一下云﹝適奉堂頭和尙慈旨﹝請﹞某人充某職﹞逐一白訖客頭揖受請人至住持前受職與前禮同次會頭首耆舊茶勸勉請訖相禮並同前。

李侍者進退

頭首退已侍者一班具威儀咨稟住持預當擇人請兩班已侍者一班詣方丈插香同展三拜稟退住持批下當司卽令行者請受職人到堂司喫茶人至揖入炷香獻茶已再起身燒香一炷復位立白雲﹝適奉堂頭和尙慈旨令某甲律師充某職﹞逐一白請已受請人進前問訊轉位獻湯維那行禮揖座揖香揖湯請知客光伴湯罷同上方丈接已侍者一班列立定燒香侍者插香同展三拜了維那送侍者歸寮作賀送維那出方丈行者插香禮拜轎番直斤參拜若名徳之士住持初接免行禮躬送入寮維那人事而已堂司行者引新舊侍者巡寮當日批下堂司請舊侍者茶送歸齋維那上首問訊對轉問訊送維那出門次與諸房人事。

柰方丈特爲新舊兩班湯

請客侍者令客頭備柈袱鑪燭詣新舊前堂首座前炷香首座還香﹝禪規觸一拜﹞稟云﹝堂頭和尙請參前就寢堂特爲獻湯﹞次新舊都寺前炷香﹝詞語同前﹞次兩班新舊職事人並耆舊光伴客頭請釘掛寢堂鋪設位頭西堂首座光伴新頭首一班一出新知事二出舊頭首三出舊知事四出耆舊西班五出耆舊東班六出人多分接坐之燒香侍者預行排定照牌至時鳴鼓客集兩侍者行禮圖位與小座湯第三座六出禮同至晚湯果來早僧堂請茶新舊隨所請之無光伴如常式庫司請茶不及禮免之方丈茶罷同到庫司致謝半齋點心﹝禪規次日﹞庫司點心庫司送舊首座都寺粥飯五味三日椀楪動用什物客頭照例分送﹝禪規堂司亦有新舊依者特爲湯茶之禮又有庫司特爲新舊兩班湯藥石之禮並在﹝艸﹞飯罷各司行之律院少曾講此﹞。

菜管待新舊兩班

庫司預覆方丈制造食品請客侍者令客頭行者備柈袱鑪燭香合詣新舊首座都寺處炷香陳請云﹝方丈和尙午刻請就寢堂管待﹞當還香次兩班新舊職人事並耆舊光伴並客頭請寢堂釘掛設位排照牌系燒香侍者提點未齋先催客齊集住持接問訊次光伴接人各入座依照牌立定兩侍者行禮巡揖坐燒香須分出頭揖香了下湯分出頭揖湯進卓侍者一班列住持前問訊入位下飯燒香侍者離位燒香一炷下嚫重輕照常式食了鳴鼓講茶禮侍者燒香兩侍者分出頭揖香揖茶與特爲湯禮同無揖坐一巡也茶罷鑪前致謝住持送出次送光伴入。

重住持垂訪點茶

山門茶湯禮畢住持齋罷垂訪諸寮點茶位在溫存照覷寮捨不便處什物缺典責付庫司措弁前堂寮茶頭人力禪規例面普請維那寮知客寮人力結夏免普請諸寮人力不請不及公界須當詳審通客多因瑣屑致傷和气客僧到來不以時限齋過須當打飯延接庫廚執事不可篾裂茶湯五味隨宜均送紙筆實之屬衣缽侍者時當照拂住持事繁在左右賢賢可也。

芥方丈特爲新首座茶

方丈管待了次早燒香侍者覆住持客頭備伴袱鑪燭香請客侍者寫茶榜詣首座寮炷香﹝首座還香﹞稟請云﹝方丈齋退就法堂特爲點茶伏望降重﹞客頭請寮掛牌請知事光伴﹝禪規就僧堂行禮﹞住持對面中間設特爲位分手光伴位其餘位次如常式行禮並如前﹝禪規又有新首座特爲後堂大眾茶之禮無後堂次頭首代之﹞。

茶榜式當頭和尙今辰齋退就法堂點茶一中特爲新命首座聊表陳賀之禮仍請諸知事光伴

今月日

侍司﹝某甲﹞﹝請客侍者名﹞敬白

姜諸莊監收

監收之職眾人命脈貴在擇人當請公心大小耆舊無任小師鄕人苟用非某人不識因果隱瞞常住苛取佃甲無所不至非特歲計不足抑且累及山門凡有國有家者未嘗不本此也諸莊成熟時至審細和會廉能久歷大小耆舊或十方兄弟定已至日請兩班大耆舊茶勸率寢堂一一請位轉已獻湯了送婦客位兩班領眾作賀次第巡寮艸飯特爲湯庫司特爲湯藥石﹝與進退兩班庫司特爲禮仝﹞惟天童諸莊監收利無入位已如禮惇請特爲了至下莊日山門首釘掛講茶湯禮鳴樓鐘集眾門送上轎自古至今遺風在焉。

海頭香寮捨交割什物

庫司通置總簿一面具寫諸寮交割什物庫記印縫知事僉過呈方丈僉諸寮各置小簿兩相對同凡頭首交替庫司令上下庫或客頭對號交什物動使損者須交元物失者決要本寮供過塡陪鐵之物遇亡僧時打入當庫司措辧公界眼對卽抵號上簿或增添庶免漏失每見多處進退之際什物缺典具單需索庫司付之不采住持又不提點非任賢之意爲頭首者又當相體旣居寮捨亦須整葺將更替時件件點對或者自畱物件添號並畱五味之屬便益後人此住院之根本後人之模範如其掃蕩一空貼誚有識得不愧心者哉方丈庫司僧堂皆各有簿交割僧堂物件維那時當提督須以眾人究心以成叢林也。

律苑事規卷第八

四明演忠律寺住持嗣祖比丘省悟編述

咸住持

毗尼戒藏佛法壽命諸祖傳持延洪教觀軌範三界拯拔四生明出世事轉大法輪解行兼濟名實相當如說而行師承有據開發上根提誘中上成就勝緣權衡縱奪致若行道說法之暇勾稽錢谷簿書丰儉隨宜供眾修造𨿽曰世間餘事古今亦號難濟苟能兼濟斯謂全才不及此者竭力運謀修造盡心供眾安僧列財住賢庶毋曠役斯謂三等住持良非細事焚修祈禱貴在專誠臨眾閒居無幔易叢林之設先病爲先照拂矜憐猶須介念方來髙士加禮送迎率身以先無事不辧如禪宗密庵尙且披衣夜臥代先師持戒克振家聲此乃千故典刑佛法重任也。

河前堂

表率叢林人天眼目分座說法開鑿後昆喫粥飯赴茶湯顧後瞻前訓兄弟行典刑中規合矩開講提誨悉有條章粥飯精粗分付執事亡僧後事撿察主行赴眾稍違傳語同室習讀有失委曲開示繩繩百世豈細事哉任斯職者可不嚴謹也耶。

淡後堂

位居後板輔贊宗風講說軌儀晚生標格行叢林事訓責弟兄屬在前堂如闕前堂住持別日講後說及卻轉前板會眾茶禮送歸前堂寮旣揖前堂開講訓徒餘事一體﹝或有律寺課佛誦經是首座舉唱宜詳緩合節可也﹞。

鱗都監寺﹝今都寺也﹞

山門重貴在得人幹辧公私責在都寺朝夕勤於香火歲計考於簿書參辭官員賀謝檀越出納收支準備供眾齋粥常運勝心待物不可輕易行僕有犯量過行移罪無重科誠告聽恕莊庫職務擇舉公心尊賢容眾和气靄然供眾缺乏竭力運謀修造事務盡心成美同事才徳推揚行止涉私密諭或有大過累及山門密﹝雨／復﹞住持毋聞淸眾方便處置萬不失一世二時撥忙赴堂他營語及大事公私纖粟分別種種愛護常住異日遇緣卽眾人天模範盛大光明未可量也。

潛懺首

鈔云結成罪種理須懺除則形淸心淨應同僧法故薩婆多雲無有一法疾於心者不可以暫惡便永棄之故須懺悔今欲定其綱位格其心境使是非鏡其耳目得失明其能所者何患妄業不除妄心無托矣須知事理二懺通道含俗罪相難明懺首之責其任非輕若也務在馳名所職何事也耶。

羽維那

梵語維那唐言悅眾叢林典則一一舉行職列西班講通小部送往迎來禮須勤重病僧將息令得其宜兄弟粗心委曲調護掛搭歸堂撿示度牒僧堂上簾打扇閉戶糊窗當計寒暖亡僧衣物務要公明習讀拈鬮莫循私曲白佛舉經詳緩合節參假行事茶禮莫缺請益說文當勉來學或有他緣戒臈簿假簿當送過客司細大事務列諸條章凡眾僧關系之事一一提點使眾爲懷可也。

翔知客

官貴檀越尊宿諸山門子報及預當門迎次報方丈庫司知客卽同引見接禮輕重臨時通變送安下已相引人事遊山披覽不得妄談鄙事接迎方來兄弟茶湯管顧如儀施主入山須預引接一宗祖又切須畱意禮誦舉唱使有可觀言須涉典莫悞來學維那假出而叢林事一體行之或自有他緣須白維那侍者事同一也僧堂前撿點行益客人粥飯整齋遇亡僧同侍者把帳暫到死主其喪事夏間習讀茶湯之禮卻與維那一同區處。

龍知浴

凡遇開浴齋前掛牌寒月五日一浴暑月每日淋汗粥了發火鋪設浴室掛手巾出面盆整挹鞋鋪腳布參頭差行者直浴半晚浴頭﹝雨／復﹞首座方丈維那鳴鼓三下浴聖桶內皆著湯次第巡廊鳴板三下鳴開浴一通僧眾二通頭首三通知事行者四通人力監作彈壓浴次刊揭門首古來住持例在三鼓入浴用屏風者遮行者也今來住持二鼓前後入浴室禮小牌白字一湯二水三滿看有設浴施主課經回向蓋妙觸宣明成佛子住前念是凡後念是聖則功不浪施矣。

師知殿

嚴淨几案常滿燈油聖像時時拂塵供養隨宜修設施主香錢油錢無移互用責兩行僕勤奉香燈或遇風起須滅鑪火結起幡腳勿近琉璃朔望節假開設殿門士庶往來隨心瞻仰抄覓油錢令生厭心返招惡果也。

火侍者

燒香之職近侍左右聽教朝昏期法道集大成舉賢能合輿論相看通覆委曲周旋尊宿諸山送迎合禮每事博問先知不致貼笑上下方丈如子侍父余時不可預坐方丈行僕失事時時誡之住持事繁是事關抱維那知客他出回向舉喝事同一也亡僧輪把帳目諸山訪相在兩班後人事插香展拜官員到來拱聽答對住持恐有失忘處當代言之白席因緣開講口議隨卽呈錄祖文難處不住請益若慶喜之侍瞿曇其可忽諸。

○書狀之職英機特立黼黻宗門官員書尺往還山門制疏作榜方丈命下具單稟呈乃輔贊住持也。

○請客之職出類拔萃輔贊叢林官貴尊宿諸山相訪須當具禮欵延節臘茶湯特爲管待先當具請狀書自己名燒香侍者他故回向舉唱把帳一同上位到門或住持未知首先迎接早晚咨參克成道業異日領袖叢林自玆發軔矣。

○衣缽之職諳歷叢林老成之士乃住厥責諸方通用晚輩徳悞事非輕進納賢良忠諫過失應緣接物不可違時方丈一應禮節究心提點頭首寮捨缺典一一以時而照拂之兩序進退須預咨謀貴在得人庶符輿論。

○直日之職乃是眾中年臈少者維那輪差多是未諳規矩維那及請益師須委曲教示使有可觀受戒布薩安居自恣鳴引儀法已亦於前出堂入戶須於住持前下手鳴引常離六尺恐踏師影故也僧堂。

二時打槌候堂前鐘鳴離位入堂左手上香一炷退兩步半問訊合掌而入槌邊立先看逐日回向神示鐘絕打槌一下合掌回向當日神明至念淸淨法身處左手作蓋勢側按槌墩右手打槌髙不過五寸聲絕方下槌急緩合度行食時朝龕轉身退立板頭食徧進前打槌一下誦下畢合掌出堂至門限裏轉身面聖僧問訊合掌歸缽位其餘軌儀皆當詳緩合節可也。

帝列項職員

副寺之職職小任重眾人命脈所系米麵當須細潔粥飯貴得精丰醬黃豆豉合辧及時鹽醋姜油滿足供眾缺乏預謀上首克落常愼下流無徇私情勿圖己計推情保惜如護眼睛先徳分司列任本爲眾人今昧其源深加刻削粗飯薄粥臭醋淡韲任責者之無知實在住持之有過。

○典座之職無眞心供養者不宜徇情妄請當與前堂首座謀議從眾擢用萬不一失也當廣種菜蔬力除艸穢四時合種雜物勤看老圃須知園丁當以私惠優其寒暑調和羹菜五味須全油醬姜料常住有限須出己囊及化施主以助堂供一人辧心諸天打供多見所在假名職圖監收卻將園地半占栽麻種薴以爲園丁補洗遞代相承習以成獘廚中不許棄賤諸物執役選用苦行老成若設大齋品食須與上首知事商議過多減除皆不可也行者不律誨而至再不受訓者責之罰之同利均表粥飯上桶焚香望僧堂設拜常把眾人頂在頭上自獲福利不汝欺也。

○直歲之職日生事務無爽其時護惜山林以庇風水牧養火佃成褫常住掃灑廊廡疏決溝渠措辧柴薪巡警火盜灰記漏迹待晴整捉凡大修造各有司存勤苦向前以盡厥職古人一日不作一日不食思之。

○莊主之職提督農務不可失時撿察田段牧養客佃頑暴者懲戒之貧病者優補之單丁者以時差役之旱澇災氛課誦禳保勿縱淫祀恣害物命諸佃重過具申山門暫到經過溫存食宿若塗田守莊者時時提點塘塍修補堅牢搜尋漏洞不住築塞春則積水早理秧苗秋防風潮黑夜尢急冬耕夏種無失其時不虞之具常備於莊其塘內有淡水閘無容潮水暗入忽遇天旱若發咸气則稻死矣毋尙刻剝竭力運謀使火佃有追思之心常住有羹余之益方爲善美﹝矣﹞。

○街坊之職緣化施主添助常住隨彼施心毫釐無易緣事若多不可重扣初檀令生厭賤世尊乞食不越七家如阿難之歷街坊貧女寄破氈奉佛生難遭之想則可也。

○水頭之職每朝燒湯眾人洗面手巾漧淨冬月焙烘常備燈燭牙藥更點未出鋪排面盆候洗面畢盆覆元處揭起手巾妨污染也盆畱一二集舊巾一條以待後來者預積柴薪善緣爲念。

○炭頭之職暑月做造炭團辧積白炭或化施主或出庫司預當究心備準足用冬月齋捨均而送之以道爲懷可也。

○磨頭之職淸眾喉襟麥用淘洗乾溫令均羅廚細蜜面分頭次舂米潔白篩簸糠碎依時出來或歸庫司或表同利務在公明爲眾辧事外修持道業可也。

○園頭之職勤苦率先灌漑地段栽布蔬苗存撫園丁朝夕無怠收種下子及節依時火種刀耕以古爲念可也。

○樹頭之職山門松徑陰攁竹木護惜山林以備修造常切巡視栽補及時因果歷然功不浪施人少松枯再來良未晚也。

○淨頭之職果自因生每朝掃地裝香及時剔燈點燭換籌洗廁出桶拖鞋手巾漧淨湯水寬容灰土常滿或時狼藉打並宜勤討柴洗籌俯卹人力觸邊明淨道業圓淨豈小補哉。

鳥百丈規繩

按百丈大智禪師以禪宗自少室至曹溪而來多居律寺𨿽曰別院然於說法住持未合軌度別立規繩五條禪宗盛行然此五條𨿽則非律明制示應知其法云。

堂中及寮內失去衣物等須供衣物色數時節處所聞白主事驗認有無虛實如情重者白堂司集眾搜堂及寮犯者公行妄者棄眾。

○聖眾內或有盜竊酒色及斗諍污眾喧亂不律等事皆集眾棄逐出院不從卽聞公。

或有假號竊形混於淸眾並別致喧撓之事堂司撿舉抽下掛搭擯令出院以安眾也。

或有重犯玷辱僧倫並院門卽須集眾以杖杖之焚燒道具逐出偏門者示恥辱也。

堂內淸眾如不充主首掌握山門但隨眾齋粥參請外當各自省己守分積徳隆道用光嚴席不可己外於管院務擅自更張生事走扇是非有撓淸眾無令安靜違者卽遵院令。

南山聖師有云一方行化立法須通處眾斷量必憑律教若法出恆情言無所據科罰同於鄙俗教网惟事重粗能施已是於非所被固多喧亂如是能令眾法速滅不值佛世生地獄如箭射如今叢林若有知法者須行律中七九治罰方符佛制。

謂訶責擯出依止遮不至白衣家並不見舉不懺舉惡見不捨舉及惡馬治默擯﹝共九法也﹞須者尋之﹝出僧綱篇﹞。

官日用淸規

夫律乃戒也禪乃定也非戒則不生定非律制則不成禪規其實皆一也無量壽禪師宋嘉定間分座信之龜峯而筆日用淸規多符律範余令取其相同者以備日用庶完吾宗行事中間或有新學得个入處而三千威儀八萬細行自然而然矣。

兄弟初來須知入眾之法睡不在人前起不在人後五更鐘未鳴輕身先起莫驚同房抖搜精神端坐於牀思其日所誦文或制作未完或看讀未到祖師云靜處思微道之正軌次第轉身下牀取手巾搭左手想念偈云﹝朝從寅旦直至暮一切眾生﹝令﹞回護若於足下悞傷形願汝卽時生淨土唵逸帝律儀娑婆訶﹞輕輕開門去後架不得﹝掐﹣臼﹢也﹞鞋咳嗽作聲輕手取盆洗麵湯不宜多嗽口須低頭吐水以手引下直腰吐水恐濺鄰桷不得洗頭有四件自他不利﹝一污桶二膩巾三枯發四損眼﹞不得鼻內作聲不得噴水撲面不得髙嘔吐不得涕唾污桶古云﹝五更沸面本爲修行嘔吐拖盆喧堂聒眾﹞燒香禮拜須披袈裟先合掌頂戴念云﹝善哉解脫服無相福田衣我今頂戴受世世常得披唵悉陀那娑婆訶﹞。

折袈裟須齊整置衣架上問訊而去若先去殿堂禮拜不得占中央﹝尊住持也﹞不得出聲念佛不得行於禮人頭邊過次第板鳴眾人歸殿禮懺須各至誠懺畢過當歸缽位左肩順轉上牀不得背人入堂門時從南頰入不得中央及北頰入﹝尊住持也﹞歸缽位低躬問訊上中下座若己先坐而上中下座來亦須合掌古云﹝不敬上中下座婆羅門聚會無殊﹞登牀偈云﹝登此天得解脫牀平等智慧淸淨光﹞聞長板鳴下缽擡身起須正立然後轉身﹝亦從左肩﹞合掌念偈云﹝執持應器當﹝傾﹞眾生成就法器受人天供﹞取缽以左手托缽右手解鉤轉身令正蹲身放缽免將腰背撞人不得頓身坐不得粗暴上牀不得以手左右搖曳取缽安面前聞槌聲合掌想念云﹝佛生迦毗羅成道摩竭陀說法波羅柰入滅俱絺羅﹞展缽之法先合掌想偈云﹝如來應量器我今得敷展願共諸眾生等三輪空寂﹞然後解袱展淨巾覆膝上其袱折轉三角莫令垂下次展缽單仰手取缽安卓上以兩手頭指並定取塤子從小次第展開不得敲磕作聲護第四五爲觸指折缽拭橫身前匙筯放上橫袋放缽拭下出則先匙入則先筯把處爲淨頭不可向上肩缽刷安第三塤縫中出半寸許以盛生飯匙筯頭不可出生飯不過七粒太少爲慳食頭首舉唱大眾念佛合掌不得參差須髙低當胸得中不得以手托口邊古云﹝參差合掌不當胸十指交加插鼻中拖履指簾無細行嘔聲泄气逞英雄﹞兩手捧缽受食想念偈云﹝若受食時當願眾生禪悅爲食法喜充滿﹞若見滿缽念偈云﹝若見滿缽當願眾生具足飽滿一切善根﹞若食與多起手止之念偈云﹝此食色香味云云如後﹞聞徧食槌看上下肩以面相朝揖食不得正面以手搖兩邊也﹝作五觀法小食飯食時偈及出生偈並如後﹞。

喫食之法不得將口就食不得將食就口盛食不許呼索取缽放缽拈匙放筯不得有聲不得咳嗽不得畜鼻涕若發噴嚏當以衣袖揜之不得抓頭恐風屑落鄰缽中不得挑牙不得嚼飯啜羹作聲不得挑缽中央食不得大摶飯食不得張口待飯食不得遺落飯食不得手把散飯食如有菜滓可安屏處若使扇莫扇鄰肩若自己怕風白維那堂外坐不得手肘枕膝上隨量受食不得請折律云量腹而食也頭缽不許盛濕食不得將羹汁頭缽內淘飯食不得挑菜頭缽內和飯食食時須看上下肩不得太緩不得太速未再請不得先刷缽不得吮缽刷作聲食未至不得生嗔逼討古云﹝呆呆四顧起貪嗔念食吞津咳嗽頻摝粥啜羹包滿口開單展缽響諸鄰﹞洗缽之法頭缽盛水不許在內洗匙筯次第洗塤子不得灌漱不得吐水缽中不得先盛熟水洗缽未折水不得先收蓋膝巾不得將膝中拭汗不得瀝水地上折水偈云﹝我此洗缽水如天甘露味施汝諸鬼神悉令得飽滿唵摩休羅細娑婆訶﹞收缽以指按定次第而入袱了合掌念﹝飯食已訖偈如後其飯食已訖色力充偈乃教家所誦﹞食畢不許先起鳴槌了住持下地次第掛缽不得腳踏牀緣下地出堂上殿諷誦了各歸房課經禮佛或誦文者至請益師處上文或看讀或覆述各自著鞭不得輕負大眾若赴茶湯不得垂衣坐不得聚頭語笑不得雙手揖人若看經不得長展經紙不得垂下經帶不得把經行誦不得髙聲不得背靠板頭古云﹝出聲持誦吵噪稠人背靠板頭輕欺大眾﹞若後架時律制比丘須披五條令以手巾搭左手或無巾解絳系笐上折衣與裰令整齊絆定仍各懸尺許以爲記認不得在外催逼不可共人語笑右手提水入廁換鞋不得參差安淨桶當前鳴指三下驚啖糞鬼蹲身須正不得努气作聲不可隔壁共人語古云﹝戶扃須合輕彈指人擁那堪亂作聲入﹝處﹞用籌分觸淨出時須水忌縱橫﹞不得以水澆兩邊洗淨護大指二指不得多用籌子古云﹝浴湯少使籌子休拈﹞乾手將內衣入袴口出門﹝左手﹞提桶換鞋濕手不得拏門扇並門頰淨桶仍安舊處右手挑灰後挑土濕手不可拏灰土不得吐﹝涅﹣日﹢乖﹞和泥洗手須用皂角洗至肘前出廁入廁須逐一念眞言。

入廁﹝唵恨魯陀耶娑訶﹞洗淨﹝唵賀曩蜜律帝娑訶﹞。

淨手﹝唵主迦囉耶娑訶﹞。

淨身﹝唵室利﹝曳娑﹞酰娑訶﹞。

去穢﹝唵拔枳羅腦迦吒娑訶﹞。

若小遺亦用水洗手若著艸履遊山不許經行佛殿古云﹝衩祖登混艸履遊山莫踐法堂回互耆舊﹞廊行須讓耆宿徐步下肩赤肩腳不許著僧鞋不得把手行談世諦是非古云﹝別了雙親棄本師訪尋知識擬何爲不曾說著宗門事白首無成過在誰﹞不得殿前倚靠欄幹不得猖狂急走古云﹝行須緩步習馬勝之威儀語要低聲學波離之軌範﹞殿塔內不許閒行古云﹝無事不須登佛殿等閒休向搭中行不因換水添香火縱有河沙福也傾﹞齋了洗衣不許衩祖不得傾用湯瓶竹竿使了仍歸元處新來兄弟規矩生疏善言誘諭勿起嫌心不得衩祖廊下行不得手弄數珠而同戲物放參後不許出山門不得入小寮如開浴以右手攜浴具律制須披五條下門入浴門內問訊目視空處歸位須揖上下肩笐上先搭中次搭五條展浴袱取浴具放一邊解上衣脫下裳以腳布圍身系浴裙卻將褌袴折袱內次掛直裰與五條一處系淨衣裳入袱包內拖鞋入浴古云﹝三通浴鼓入堂時觸淨須分上下衣笑語髙聲皆不可莫將粗行破威儀﹞不可亦腳入浴室須下間空處待次而浴上間讓頭首耆宿也勿令湯水濺人及己拭浴人身上不得桶內泡腳及洗僻處不得將腳閣桶上不得槽上揩腳不得室內小遺不得語笑不得﹝屍﹫斗﹞水不得掇桶澆身須當遮護渾身不得露醜腳布不可離身若有腳病不可入桶或洗灸瘡或用疥藥並宜在後入浴不可多用湯水不得將公界手巾拭面出浴須揖上下肩而坐次第著上衣先以直裰遮蓋其身方著下裳解去裙衫而腳布安裙衫內免濕袱角不得將濕腳布搭手上仍揖左右出堂若有設浴施主隨意課經回向黃昏鐘鳴合掌念偈云﹝聞鐘聲煩惱輕菩提長智慧生離地獄出火坑願成佛度眾生﹞尋常出處直裰宜露袴口袴裏不宜著小袖夜睡披五條眠右脇爲尊左肩衣也仰爲屍臥覆爲淫睡故多惡夢辧道兄弟行住坐臥不越規矩晝三夜三正好用工禮儀疎怠有動眾念赴眾法律各有條章舉措看他上流愼勿隨於庸鄙叢林所貴在乎整肅一日何止三省吾身今編日用則乃舉其大略耳若欲免其頭頭敗缺直須一一遵行然後敢言依教建修破惑顯理超越生死得至涅盤上求佛道下化羣萠也耶。

人十威儀頌

十威儀頌乃禪宗笑翁和尙力行古道而作也中有洗面展缽登廁入浴四偈全用其言余之六章脫胎換骨述以足之云爾。

日亦然兮夜亦然

睡時宜後起宜先

殿堂禮誦候開靜

動止回施向左肩﹝一﹞

晨朝洗面莫猖狂

盥漱低頭少使湯

頭若癢時須待浴

手巾漧淨不相妨﹝二﹞

寫字吟詩遣睡魔

不須將此當嘍囉

南山教觀多玄旨

好把工夫去琢磨﹝三﹞

寂靜身心展缽時

出宜先筯入先匙

食巾收折須臨後

左右和南禮莫虧﹝四﹞

粥了和南齋了茶

說文習讀莫喧嘩

出堂入戶淸規合

要見叢林有作家﹝五﹞

說恣差僧行事時

從規自合具威儀

近來一輩無羞恥

直裰中間小袖兒﹝六﹞

誦文鬮出不尋常

莫教無聲靜法堂

賞物𨿽無猶自可

僧前罰拜最難當﹝七﹞

脫著衣衫貴整齊

掩門須緩放籌低

密持咒語輕彈指

淨讀常將右手提﹝八﹞

入浴披衫貴靖恭

需湯擊板合從容

不應腳布安槽上

雙腳如何著桶中﹝九﹞

負笈尋師號學人

業精名遂在乎勤

秋堂雨後涼生夜

誰解明燈照祖父﹝十﹞

律苑事規卷第八

律苑事規卷第九

四明演忠律寺住持嗣祖比丘省悟編述

皇當代住持涅盤

夫世尊示寂諸祖涅盤棺殮有經禮儀有序養生送死儒釋皆宗只如雙林殮以金棺十弟子哭泣憂悔波羅柰釋梵天龍哀號躄踴淚如膏軸迦葉還自外國所恨不睹眞像世尊槨示雙趺前後以大自在三昧致金棺於大虛繞拘尸羅城三匝卻及闍維八國興兵爭分舍利各歸建塔豈非禮乎然而百丈繩制凡亡僧衣物盡行支破管喪具奏以聞敕入藏爲定式世尊住世時有古佛號烏波難陀示迹入滅世尊敕集眾將衣缽對眾估唱使四眾觀察啟悟此身無常證二果者不勝數蓋對治他緣當修己行先輩遷化紙袋封畱法衣一頂備請住持非他事也以表世尊付衣待彌勒應世說法後之來者審所自也。

始遺囑遺書

尊宿示疾遷化可期預請兩班耆舊封定行李僅畱浴殮隨身衣服若衣缽不多遺戒小師不許披麻慟哭請首座主喪一切佛事並免首座同眾舉無常偈眾念首云圓寂堂頭﹝某人﹞和尙卽今舉龕將赴茶毗仰憑大眾念﹝諸行無常是生滅法生滅滅已寂滅爲樂﹞三徧卽起龕茶毗了了明明以驗生平若衣缽丰儲王臣贈葬須盡禮講行衣缽只畱方丈庫司差公心僕隸看守估唱了則己愼勿將無作有空費常住外護檀越諸山道舊遺囑遺書皆先畢事。

制入龕

凡示疾書偈入滅不拘早晚侍者卽令客頭行者報兩班諸寮大眾云堂頭和尙傳語大眾風火相逼不及面違堂司行者鳴僧堂前鐘眾集上方丈弔慰﹝未可舉哀﹞首座同兩班耆舊商量請人主喪須擇鄰封先成或法眷尊長或只請首座如有遺命卽當遵行孝子侍者親隨人安排洗浴著衣淨發入龕遺偈貼龕左維那孝子就方丈炷香請首座做入龕佛事安排寢堂置龕鑪燭幾筵供養至時鳴僧堂前鐘集眾舉入龕佛事已維那舉彌陀經回向云﹝切以﹝美﹞權普示分化迹於人天妙體獨存起玄機於﹝於﹞佛祖恭惟堂頭和尙孤圓智月俄﹝冰﹣水﹢〡﹞﹡又﹞萬水之波廣大悲心卻應十方之感瞻顏無地披志有歸是集眞徒專誠諷誦佛說阿彌陀經一卷稱念四聖洪號所集功徳奉爲堂頭和尙無生報地妙極莊嚴十方三世云云﹞再舉經回向云﹝上來諷經功徳奉爲堂頭和尙崇本位十方三世云云﹞當夜集眾諷經回向二時上粥飯三時上茶湯大眾諷經見職維那回向。

文主喪

夫主喪者非老成宿徳詎可當其請如主喪人至鳴大鐘大眾門迎至龕前炷香了兩班大眾人事眾散兩班耆舊送客位兩班插香人事當辭免主喪主位首座分手首座起身燒香一炷伏位獻茶孝子卽排前問訊插香大展三拜次方丈行者禮拜次參頭領眾插香禮三拜次方丈僕從參拜了獻湯送兩班出半齋庫司備點心兩班光伴次第巡寮。

字諸佛事

巡寮已兩班耆舊孝子隨到客位呈衣缽簿遺墨等物主喪就衣茶議請佛事式列後及請喪司一行人先議孝服無布折量分表如主喪路遠三日未至請次頭首移龕佛事主喪至須與首座私計衣缽多少作三分一分表眾人經錢齋錢謝喪司一行人一分佛事孝服喪司日逐支遣一分做齋出喪諷經須與首座同主其事主喪者只可舉哀對靈二佛事帶行僧行不可干預執職並佛事若衣盂丰甚議請鄰封老成本寺耆舊西堂首座每日俸嚫諷經奠茶湯不拘兩班大耆舊各請一人掌財庶絕浮議接容喪儀亦請耆喪司書記維那知客從眾議公請侍者把帳喪司公差庫司客頭茶頭一行人管事仍請見職維那同議請佛事見職知客門接外客喪司合干人僕排單揭示移龕舉哀。

乃移龕

入龕後三日揜龕庫司措辧事儀法堂上間顏色幃幕嚴設牀榻架列受用衣物左右砂羅器具案上列筆硯部文鑪瓶供養湯瓶火鑪茶湯皿具執從行者看守中間廣設祭筵生絹幃幙鋪設法座掛眞以備上備上祭下間置龕牀布幃幙座安位牌前列機案素花供養二時下湯茶粥飯諷經香燭不絕排列挑燈鐃鈸花幡鳴鐘集眾做佛事已移龕下法堂﹝禪規請鎖龕佛事﹞。

服掛眞舉哀致祭奠茶湯

移龕已卽法堂掛眞佛事了侍者捧遺書呈首座主喪大眾云﹝堂頭和尙臨終遺言呈山首座大眾書﹞主喪接書呈首座首座以書鑪上燻卽授維那讀畢喪司行者貼法堂中間上手幙上主喪白雲﹝堂頭和尙歸寂理合舉哀﹞佛事已舉哀三聲大眾發哭孝子列幕下哀泣主喪炷香請奠茶佛事喪主致祭知客宣祭文已請奠茶佛事孝子列眞前禮拜已歸幕下主喪再炷香禮眞孝子皆答拜主喪入幕下弔慰孝子隨禮三拜次慰兩班大眾詞云﹝法門不幸堂頭和尙徧戢化權敢冀大眾玉成後事﹞首座詞云﹝倚賴和尙玉成後事﹞兩班大眾慰孝子詞云﹝山門不幸和尙歸眞望節哀以盡大事﹞。

衣祭次

掛眞已喪司具目子列排祭次貼法堂下間幕上﹝式見後﹞每日次或三次上祭諷誦經諸山檀越致祭不在此限也若法眷嗣子上祭備孝服到門內知客接已卽報喪司送孝服而後上祭助葬儀物用了餘者當歸常住蓋諸山轎從皆擾常住也喪司集兩班耆舊抄札衣缽見數從公議畱遺囑外喪司點計新舊短長價貫多少庶臨時成現。

裳宿夜對靈策發奠茶湯﹝禪規名對靈少參念誦﹞

掛眞已維那同孝子詣客位拜請主喪迨夜﹝迨夜者則宿夜﹞法堂面眞設座對靈策發﹝說淨土因緣﹞昏鐘鳴鳴鼓集眾兩班出班如常式無親隨人和會侍者燒香說法了孝子羅拜致祭首座卽領龕前上香山門維那舉﹝彌陀經﹞回向﹝式在後﹞兩班奠茶湯致祭別靈次孝子致祭諷經眾散參頭領眾喝參禮拜諷經作下寮參拜聲喏諷經方丈行者參頭大眾參隨人力守夜。

推出喪掛眞奠茶湯

喪儀津送之禮應須合節計衣缽之多寡審天气之炎涼十日半月取於事辧也知事喪司提調喪儀香亭眞亭幢幡唄樂裝習十大弟子列龕哀哭龕前傘椅書籠湯鑪排燈拂子香合法衣孝子隨龕鳴樓鐘木魚鼓板送喪龕至山門首彩亭掛眞有佛事奠茶湯有佛事兩班大眾門列俟龕出已山門維那面裏傘下合掌而立舉念往生咒或四聖號主喪領眾了了排行送喪左右分雪柳紫枝毋得挨肩交語各懷悲感喪司維那都寺押喪知客侍者表行喪標頭。

位秉矩掛眞

喪至涅盤臺喪司維那俟都寺炷香了進前燒香請秉矩佛事佛事已念誦喪司知客平舉楞嚴咒回向﹝式見後﹞次鄕人舉經回向大眾須同念了首座領眾歸寺齋鄕人法眷孝子伴燒龕收骨齋了首集眾備從儀迎骨回寢堂掛眞供養諷經二時上粥飯三時上茶湯或十日半月眾到諷經骨入塔則止之。

遜入塔

至日備從儀集眾請起骨佛事送骨至塔所入塔有佛事諷經了迎眞回寢堂掛眞供養主喪燒香禮眞次諸山兩班大眾孝子禮眞畢孝子插香大展三拜謝主喪次兩班大眾謝主喪詞云﹝山門不幸先堂頭和尙示寂仰荷主盟後事﹞主喪云﹝仰荷匡扶得逃曠敗﹞主喪同喪司一行人巡寮致謝次孝子巡寮拜謝維那送見職守喪侍者歸房每日山門三時上茶湯集眾諷經牌位祖堂則止之或待新住持方入祖堂。

國全身入塔

喪儀如前只分雪柳入塔念誦﹝式見後﹞咒塔諷經回向﹝式具後﹞迎眞回寢堂供養。

有分衣

衣缽新舊價直髙下點已估上單見數於法堂間敷設座位下外橫安長﹝片﹡非﹞筆硯大磬鳴僧堂前鐘集眾主喪首座分手兩班垂手坐大眾次第分坐喪司維那知客面主喪位念誦﹝式見後﹞先開籠出衣缽依號排席上請提衣佛事語絕維那卽白雲夫唱衣之法蓋稟常規髙則不過七分八分低則不過一唱二唱且道不作貴不作賤有又作麼生商量提衣云一唱五伯若不請佛事卽提衣云如來正法眼金襕僧伽梨展開也通變大千斂聚也絲毫不隔蓋千尺之軀不長覆丈六之身不短𨿽然藏在雞足山中爭柰今日猶在這里示寂﹝某人﹞和尙化緣已畢撒手便行信手拈來對眾估唱提衣云一唱伍伯。

若法衣多總畱遺囑次第呈衣維那接唱喪司合干人貴在公心主行維那眼親手辧定價打磬庫司目示上下唱定名字上單侍者依單發剽唱衣單結定鈔數主喪命單交鈔取衣不得順情退減主喪力主其事近時諸法不行唱法止是鬮拈先定衣價以天地等號於現前眾各分一鬮而鬮兩邊書號剪開各將一半撚之成圓歸於總柈各畱照證又一人提起一衣呈示眾知卻令一小行者於總柈內混亂其鬮信手拈一句與一人唱雲天字幾號而現前眾將所畱一半邊天機號之鬮付出合之喪司卽依其名發剽鬮投水盆﹝矣﹞若三唱無人應者卽將天幾號之鬮亦投於水盆而再拈一鬮﹝矣﹞乃次第拈去並無私情也若亡僧衣缽丰厚不假衣錢津送竟將衣缽分表與現前僧眾如前鬮法庶無私情正符律制。

虞管待

預在抄札時作三分料定下遺書入祖堂管待喪司一應執事人嚫利均平息紛爭也次山門管待主喪一行人有嚫兩班耆舊光伴如常管待禮同。

陶孝服

侍者小師﹝麻布直裰﹞兩班頭首﹝薴布直裰﹞主喪並法眷親密尊長﹝生絹直裰﹞次法眷師孫辧事鄕人諸山﹝生絹腰帛﹞檀越﹝生絹頭巾腰帛﹞方丈行者﹝麻巾道服﹞方丈僕從﹝麻布服巾﹞眾行者﹝薴布頭巾﹞甲幹火佃﹝麻巾頭巾﹞作頭﹝麻布服巾﹞。

唐兩班悼住持

迹化皇唐福慧資於幽顯神迂內院悲哀動於林泉𨿽法應無有去來在輔粥合伸薦悼伏願眉間毫相舒剎剎之光明舌上風雷說塵塵之記莂。

弔上祭資次

知事頭首主喪西堂耆舊諸寮舊侍者鄕人法眷莊頭庵塔小師師孫方丈方者六局行堂待詔方丈直斤方丈轎番老郎莊甲火佃修造﹝諸色作頭有祭﹞

民念誦諸式

宿夜回向

奉爲堂頭和尙入般涅盤玆裒大眾肅詣龕幃諷誦經文稱揚聖號所集功徳回向示寂堂頭和尙增崇品位伏不忘願力再現曇花棹慈航於生死逝波接羣迷於菩提彼岸再勞大眾念﹝十方三世云云﹞。

○起龕

金棺自舉繞拘尸之大城幢旆搖空赴茶毗之盛禮﹝葬則云難提﹞仰憑大眾稱念洪名用表攀違上資覺路念﹝淸淨法身十佛了便起行﹞。

○化壇

堂頭和尙化緣已畢遽返眞常靈棺徧繞於拘屍性火自焚於此日仰憑大眾資助覺靈南無西方極樂世界大慈大悲﹝眾和﹞阿彌陀佛﹝十聲了云﹞上來稱揚聖號恭贊化儀體格先宗機峻不容於佛祖用開後學悲心仍攝於人天收幻化之百骸入火光之三昧茶傾三奠香爇一鑪奉送雲程和南聖眾。

○全身入塔

切以足示輪相紹靈鷲之遺規塔放戒光表芝園之垂化全機隱顯盛法始終仰憑大眾資助覺靈南無西方極樂世界﹝如前十唱﹞惟願惠鏡分輝慈云廣布四生界內開示不生不滅之因六趣道中談說無我無人之法茶頎三奠﹝云云如前﹞。

○法嗣

切以恩逾鞠育義越遺金鬻心未就於鳳樓鼯鼠遽飛於鶴樹理畢竟於生滅孝當悼於莊嚴薄具薦修聊伸板慕伏願定力矗地摩云之聳其祚增髙法海滔天沃日之波其淵愈廣再勞大眾念﹝十方三世云云﹞。

○小師

粉骨碎身略未酬於攝受殞星徹電忽奄入於死門追趨庭之訓何懸念封樹之嚴愈遠仰瞻覺苑無任悲哀伏願悲心有感流智水以潤枯林窮子無歸朗慧日而開迷路再勞大眾念﹝十方三世云云﹞。

○入塔諷經回向

上來諷經功徳加持寶塔有大功勛劫石可銷威稜益振祥光普燭幽暗頓明盡令況滯之徒俱登菩提之岸﹝十方三世云云﹞。

伐遺囑式

﹝某﹞寺住持﹝某﹞年幾歲世緣報謝風燭不停所有隨身衣缽檀信施利非常住物煩兩班抄札端請﹝某人﹞主行喪事余表眾僧者經行喪毋致繁多侵用常住幸察此意伏希悉及。

年月

日住山﹝某人﹞押﹝大意若此不拘﹞

罪佛事資次

入龕移龕﹝禪規有鎖龕﹞法堂掛眞舉哀奠茶湯對靈策發山門首彩亭掛眞奠茶奠湯秉炬安骨提衣起骨入塔入祖堂全身入塔撒土﹝衣缽丰每日奠茶湯一次﹞

周估唱衣單等式

堂頭和尙歸寂謹具衣物估唱鈔貫收支見於後。

一天字一號一天字二號一天字三號

右具如前公支外見管﹝若干﹞齋七追崇看經表眾外余無剩伏希眾悉。

今月

日堂司庫子﹝某甲﹞具

○繳納度牒狀式

﹝某﹞寺知事僧﹝某甲﹞

右﹝某甲﹞本寺住持﹝某﹞宗師於今年﹝某﹞月﹝某﹞日因病順寂遂於幾日依法荼毗﹝或安厝﹞平日所得施利置到衣缽對眾估喝津送後事所有本名度牒一道謹具狀繳曰。

﹝某﹞處官司伏乞照驗謹狀

年月

日﹝某﹞寺知事僧﹝某甲﹞狀

○訃狀式

﹝某﹞寺喪司比丘﹝某甲﹞

右﹝某甲﹞山門不幸堂頭和尙今月幾日遽爾歸眞謹具訃告聞謹狀

年月

日喪司比丘﹝某甲﹞狀

○封皮

訃告

﹝某﹞處堂頭和尙大宗師﹝某﹞寺喪司比丘﹝某甲﹞謹封

發下遺書

喪事畢主喪請侍者辧事人充專使分路馳送諸山同參檀越官貴惟尊宿書相見詞語擇能事人克專使諸方專使首到客司人事知客引上侍司事預備拌袱盛書物侍者詣方丈通覆住持當卽相接令請兩班專使進前問訊云﹝請和尙趺坐﹞插香且通客禮展具住持免之事入座喫茶起鑪前謝茶了插大香一片三拜云﹝卽日云云某此際獲奉尊顏下情不勝榮幸之至﹞行禮畢云﹝某處和尙幾月幾日寂遺書遺物令某馳納﹞卽呈書物住持云﹝法門衰落不勝哀感﹞方丈行者接收之兩班集問訊首座分手就座專使住持對面退一位坐喫茶起身住持白雲﹝法門不幸某處和尙歸寂不勝哀感﹞行者備書剪托書物呈住持侍者取書住持接書鑪上燻付侍者送與維那行者過剪開緘宣讀已侍者揖專使上住持對面位點湯如常禮送專使歸安下處先住持人事次侍者兩班人事了知客引巡寮先到庫司次頭首寮單寮蓋各致祭故也當晚侍者稟請特爲湯湯了藥石至晚湯果大方遺書至兩班光伴次者兩班頭維那光伴侍者請能文者面議來歷作祭文方丈祭文多住持自述湖江法眷辧事皆當具祭備香侍者一一提點次早方丈請湯喫粥了請茶法堂下間釘掛排祭行者覆方丈打起眾集法堂住持詣祭前炷香點湯上祭點茶住持兩班展拜專使坐右還拜維那宣祭文住持復展拜專使答拜舉經回向與諸祖忌同兩班江湖辧事鄕人皆致祭畢舉經回向法眷小師辧事以下專使不答拜專出靈前展三拜謝住持次巡寮致謝山門卽管待專使兩班光伴山門大小法眷髙低禮須合節以次諸山江湖無祭。

商嗣法師遺書至

方丈開書兩班先當慰住持法堂中間設祭祭前拈香有語舉哀三聲諷經首座領眾行道回向畢上祭三拜上湯三拜進食了鳴鼓講特爲茶三拜收具有品食三拜者兩班江湖鄕人法眷小師皆致祭畢首座領眾住持前弔慰禮並與前同。

○遺書式

幾處住山無補宗教微疾弗起有負叢林偶風火以交煎望雲山而增慈面違弗及珍重是祈。

○法眷

叨濫住山有媿同門之友因循老病將爲畢世之人敬奉手書聊伸面別覬親聞之嫡嗣當力荷於先師匇匇遂行伏惟珍重。

○鄰封

住山無補每依鄰壁之有光夢境元空幸謝世緣之幻莫諧面別但切心馳祈佛日以增輝使宗風而益振匇匇不謹伏惟珍重。

○尊宿

早忝遊從柰合離之有數中遭推挽遂黽勉於微緣電露俄空雲山益眇敢祈保護以壽斯文拜禱不備。

○封皮

端書拜覆﹝某﹞寺堂頭大和尙﹝某﹞寺住持比丘﹝某甲﹞謹封

湯住持後事

補處住持兩班集大眾會議須擇學識兼備徳邵年髙行止潔白堪服眾望者眾狀保申須合諸山江湖公選方爲輿論知事耆舊毋擅私情叢林得人令法久住若倚財勢營生結好冒名進銳斯道喪﹝矣﹞名位烏可輕任。

坐病僧圓寂

病勢困重同齊直病人率鄕社道舊於病處排列香燭佛像須扣佛天精加祈禱如病革卽白維那請封行李堂司庫司覆首座知事侍者同到病人前抄寫口詞直病人同公界人收拾衣籠什物成處封鎖畱裝亡衣服或說不及維那首座亦須主行直裰衣數珠香合腳絣坐具鞋襪淨發巾收骨袱綿子合用之物並作一包同齋食病人收掌無行李者亦盡叢林禮津送在住持首座力主之封行李畢鎖匙封僉納首座處衣缽諸寮人力擡歸堂司若單寮只畱本房須差人守看亡僧無親書不可擅自遺囑衣物必爲諍端﹝矣﹞。

朝浴亡

病僧气絕同齋報維那令堂司行者報燒湯覆首座知客侍者庫司差人擡龕浴舡安排浴亡維那探湯冷熱浴畢拭浴衣被表浴亡人淨發手巾付待詔維那提督著衣入龕置彌陀殿下間﹝或本房或浴室﹞中設椅卓位牌香燈供養隨現前僧眾諷經回向夜點長明燈堂司行者造雪柳大剎有龕局先已做下需者扛來中小寺院何暇及此直病者看其勢危預辧材木合之莫使臨時悞事有失外觀也。

位牌云新圓寂﹝某甲﹞律師覺靈﹝或西堂云﹞前住﹝某﹞寺﹝某﹞西堂大和尙覺靈﹝若辧事者隨職稱名﹞。

問諷經

每日直靈行者上粥飯知事三時上茶湯拈香早粥罷直日人鳴引磬首座領眾到龕前知事先上茶拈香住持拈香維那舉彌陀經回向次鄕人舉經鄕長燒香一炷每日三時同至出喪三日諷經而止。

回向云﹝上來諷經功徳奉爲新圓寂﹝某甲﹞律師莊嚴報地十方三世云云﹞除公界只稱一字名。

道分剽

置龕了維那知客侍者帶堂司侍者諸首座寮造剽印押見數封畱首座處或早或午知客侍者就缽位眼同表剽眾僧暫到共若干覆維那首座知數余剽毀之衣缽丰表剽諷行喪。

垂請佛事抄札

當司檢前單依次第請佛事備拌袱鑪燭香合維那帶行者詣方丈請秉矩插香稟云﹝某甲﹞﹝律師圓寂幾日荼毗拜請和尙秉炬﹞諸寮請禮同及報兩班就堂司抄札大亡僧須請耆舊眾集呈籠封出衣物排席上堂司侍者逐件呈過公界人眼同計所直知客上單排天地玄黃字號侍者發貼衣上號半新曰舊半舊曰破密估價直毋聞眾人書籍佛像經卷玩具結緣鬮拈動使什物公界寮捨缺用者打歸上簿交割直病人小師或人力有心力者當勞之﹝有抄札點心﹞。

拱諷經致祭

來送出喪今晚堂司行者報方丈首座掛牌報諸寮預報庫司造祭食庫司差人釘掛祭筵鄕人法眷到庫司納錢回祭作祭文各備小香一片若西堂大耆舊方丈兩班致祭系維那宣祭文至晚鳴僧堂前鐘集眾龕前諷經知事先上食茶湯了住持燒香了﹝禪規維那出班燒香一炷請鎖龕人出班位燒香一炷側右問訊往住持前問訊次知事巡至班末次西班至班末與大眾普問訊從西序班末入龕右立堂司行者拌托鎖子做佛事已行者鎖龕卽歸元位若見職只自班位入做佛事維那舉經回向了﹞住持立知事上首上祭人右出炷香問訊從西班末入龕右上湯茶行者下竟出鑪前插香退進問訊展拜龕右宣祭文畢舉經回向次參頭領眾諷經作寮諷經鄕人伴靈諷經。

平出喪

預令監作辧柴化亡並行喪柴枝差人力扛龕執旛幢香案鼓樂喪儀齊備預夜覆方丈兩班掛牌報諸寮送亡﹝禪規粥堂白槌云粥罷聞鐘聲普請送亡除守寮外普皆齊起謹白﹞早粥罷喪儀整備堂司行者覆打起鳴僧堂前鐘集眾到龕前維那念誦﹝式見後﹞請起龕佛事已鳴鈸擡龕出山門首若奠湯茶點龕面裏歇首座領眾兩行排立維那面裏傘下立合掌舉往生咒或西方四聖號首座領眾念咒隨龕行者排立合掌低頭待揖僧眾行盡隨後送亡都寺侍者插喪維那隨龕。

章荼毗

喪至涅盤臺住持上香知事上湯茶維那上香請住持秉炬住持燒香和南大眾進前立人力把傘直歲問訊度火把秉炬畢維那做山頭佛事上首知事上茶上香知客舉楞嚴咒回向鄕人舉經道舊鄕人伴化亡維那往來撿視堂司行者送化亡人飯收骨迎回本齋供養諷經三日。

愛唱衣

叢林古法骨歸寺次日方唱衣近來卽日唱衣化亡收骨其誰目之宜審之可也如齋退唱衣堂司行者粥罷覆方丈兩班侍者掛唱衣牌報諸寮鋪排僧堂前卓發繩牀住持首座分手兩班對坐門裏橫安長﹝片﹡兆﹞列筆硯算子席鋪地上差諸寮人力扛衣籠列席上堂司行者覆方丈兩班維那侍者鳴僧堂前鐘集眾維那知客侍者眾後同入堂問訊入位坐行者一字列問訊扛籠兩班前巡呈封看過出鎖匙開籠堂司行者取衣物出依號排席上空籠開倒地維那鳴磬念誦﹝式見後﹞了白雲﹝夫唱衣之法蓋稟常規新舊短長自宜照顧錢須通用無以昏損相兼磬聲斷後不許翻悔謹白﹞拈度牒云﹝亡僧度牒一道對眾剪破繳納歸官﹞於書名處橫剪三刀以指穿破處呈眾一遭鳴磬一下云﹝剪破訖﹞次第依號呈衣唱維那提衣云﹝天字一號缽盂一副唱五佰文﹞堂司行者隨接唱云五佰至貫唱貫至十貫爲則次第唱價到打磬行者唱定名字報知客上單侍者對單發衣剽該寫鈔數貼堂庫司子送剽與唱衣人衣入籠交鈔取衣不許退減唱畢回向眾散結唱衣悵首座僉過維那收鈔付衣侍者收衣剽限三日取足不到者申舉催取足造帳表眾經錢依後三等板帳爲定式若耆舊田土金穀悉歸常住遠年債負量情句銷新債徵本常住抽分百貫抽十貫百貫不滿無抽兩班諸寮具單表送經錢暫到半分不送亡者不系做版帳眾人經錢二百文佛事錢一貫方丈佛事錢對倍堂司行者抽分錢只於眾僧經錢貫數三分爲準不許妄立修造等項名色打錢引惹紛爭首座住持力主其事。

育入塔

造版帳畢堂司行者呈方丈兩班僉了或粥罷齋了鋪單帳僧堂前備筆硯算子令眾看過差誤者攺正之單定堂司行者覆方丈兩班掛牌報眾送灰備香燈從儀鳴僧堂前鐘眾集安骨處知事燒香住持炷香維那請起骨佛事與出喪同預報塔所裝香掃灑骨至塔知事上香茶住持燒香維那請入塔佛事舉經回向鄕人舉經回向﹝舉咒無在﹞。

黎亡僧後事

夫有身天地間誰能免乎死衣缽丰儉津送合規佛事一應舉行儉者結緣成美版帳三等永爲定規凡亡僧口詞衣單並畱堂司交割修七或五七預出諸寮經單制疏或設位或就槌頭宣懺用嚴亡者陰報感驗非輕公界不宜懱裂禪宗百丈建立叢林爲老病者﹝貝﹡少﹞視之當如何哉。

首念誦式

○保病

佛身充滿於法界﹝四句偈了云﹞贊嘆三寶恭請證明今辰則有在病比丘﹝某甲﹞欲釋多生之冤對懺除累劫之愆尢特運丹情裒淸眾﹝或修懺或誦經﹞集玆功徳祝獻﹝神明﹞伏願﹝某人﹞一心淸淨四大輕安壽命與慧命延長色身與法身堅固再勞大眾念﹝十方三世云云﹞。

○病重

伏願諸緣未盡早遂輕安大命難逃徑生安養再勞大徳念﹝十方三世云云﹞。

○初夜

切以生死交謝寒暑疊遷其來也電激長空其去也波澄大海是日則有新圓寂﹝某人﹞律師生緣已盡大命俄遷了諸行之無常及寂滅而爲樂恭裒大眾肅詣龕幃誦諸聖之洪名薦淸魂於淨土仰憑大眾念﹝淸淨法身十佛號了﹞舉經﹝了云﹞上來念誦諷經功徳奉爲新圓寂﹝某甲﹞律師伏願神超淨域業謝塵勞蓮開上品之花佛授一生之記再勞大眾念﹝十方云云﹞。

○起龕

欲舉靈龕赴荼毗之盛禮仰憑尊眾誦諸聖之洪名用表攀違上資覺路念﹝淸淨法身十號便起行﹞。

○荼毗

是日則有新圓寂﹝某甲﹞律師旣隨緣而順寂乃依法以荼毗焚百年弘道之身入一路涅盤之徑仰憑尊眾資助覺靈南無極樂西方世界大慈大悲﹝眾和﹞阿彌陀佛﹝念十徧了﹞上來稱揚聖號資助往生惟願慧鏡分輝眞風散彩菩提園裏開敷覺意之花法性海中蕩滌塵心之垢茶頎三奠香爇一鑪奉送雲程和南聖眾了舉經﹝了云﹞上念誦諷經功徳奉爲新圓寂﹝某甲﹞律師荼毗之次莊嚴報地﹝十方云云﹞。

○唱衣

浮雲散而影不畱殘燭盡而光自滅今玆做唱用表無常仰憑大眾念﹝淸淨法身十聖號了﹞唱衣了念上來唱衣念誦功徳奉爲﹝某甲﹞律師莊嚴報地﹝十方云云﹞。

臣口詞

﹝某﹞寺抱病僧﹝某甲﹞

右﹝某甲﹞本貫﹝某﹞州人氏族姓﹝某﹞年幾歲於﹝某﹞年到﹝某﹞處度牒爲僧何時到寺掛搭今來忽然﹝某﹞疾作楚恐風燭不期所有隨身行李合行對眾抄札身死後依叢林法津送後事。

年月

日抱病僧﹝某甲﹞押口詞

伏衣單式

口詞連粘在前天字一號天字二號

右具如前

年月

日喪司行者﹝某甲﹞具

侍者﹝某甲﹞押

知客﹝某甲﹞押

維那﹝某甲﹞押

主喪﹝某甲﹞押

○做唱衣缽錢收支單式

今具做唱﹝某甲﹞律師隨身衣缽鈔貫收支於後。

一收鈔若干一支鈔若干除支外見管若干

表眾諷經右具如前伏事眾悉

年月

日喪司行者﹝某甲﹞具

把帳侍者﹝某甲﹞押

知客﹝某甲﹞押

維那﹝某甲﹞押

知事列名僉頭首列名僉住持押

戎表經錢榜式

亡僧﹝某甲﹞律師做唱衣物鈔貫共計﹝若干﹞除版帳常住照例抽分諷經外僧眾﹝幾員﹞每人各表經資﹝若干﹞通計﹝若干﹞伏幸眾悉

年月

日堂司﹝某甲﹞敬白

○奠狀式

﹝某﹞寺住持比丘﹝某甲﹞謹以香燭湯茶祭食﹝一字排寫﹞。

右謹專致奠於新示寂﹝某﹞處堂頭大和尙伏惟。

覺靈俯垂歆納謹狀。

年月

日

具位

﹝某甲﹞狀

○典喪

比丘﹝某甲﹞奠儀如目

右伏蒙尊慈爲堂頭和尙歸寂特沐遣奠謹

祗領對靈焚白外存沒俱感謹修狀上謝謹狀

年月

日

具位﹝某甲﹞狀

羌三等板帳

大版帳千貫二千貫爲式耆舊田土金穀歸常住唱衣錢不抽分依式做版帳外均表僧眾經錢佛事錢表嚫諷經頭首正嚫二十貫爲則若三千五千貫已上量增議助龕局典座設供其餘不可妄用抽分百貫抽十貫貼佛事錢二貫貼一貫中版帳四百貫五百貫抽分表眾佛事並準前式小版帳二百貫一百貫乃至十二十貫者除回龕扛龕雜支外一切結緣住持首座力主之庫司備辧之大眾湣念之須盡禮津送其誰無死。○大版帳○中版帳○小板帳二十兩回龕一十兩五兩一十兩納度牒一十兩二十兩秉炬五兩二十兩﹝西堂首座奠茶湯﹞一十兩五十兩﹝起龕起骨安骨入骨禪規鎖龕﹞二十五兩三十兩﹝侍者知客維那把帳﹞一十五兩一十五兩抄札點心五兩三兩三兩主喪一兩五匁五匁三兩押喪一兩五匁五匁三兩山頭佛事一兩五匁五匁二兩舉經一兩三匁一兩燈油五匁二匁五兩設粥二兩一兩一十兩方丈貼佛事四十兩八人貼佛事一十兩貼奠茶湯佛事一兩打鈸五兩行堂諷經二兩一兩四兩作寮諷經一兩五匁一兩五匁﹝庫司客頭報造食﹞三匁一匁五匁堂司庫子唱衣三匁一匁五匁﹝庫司貼茶上茶湯﹞二匁一匁五匁遞唱衣榜頭二匁一匁五匁貼堂司提衣三匁一匁五匁貼供頭呈衣三匁一匁二兩侍者收衣匁一兩五匁一兩浴亡五匁三匁五匁燒湯浴亡二匁一匁一兩設浴五匁二匁一兩淨發五匁三匁二兩﹝首坐職首維那知客侍者五處茶湯﹞一兩五匁一兩﹝堂司庫子報堂諷經﹞五匁三匁五匁堂司人力報廊板三匁一匁一十兩舁龕五兩三兩一兩直歲度火把五匁三匁五匁參頭差撥二匁一匁五匁出給造祭二匁一匁三兩﹝香亭駝旛挑行﹞二兩一兩二兩方丈轎番直斤一兩五匁五匁聽叫捧香合二匁一匁一兩﹝諸寮人力扛發唱衣﹞五匁一匁二兩﹝買雪柳紙靈前幡紙﹞一兩五匁二兩催亡僧匁五兩人力表柴枝雪柳三匁一匁一兩釘掛祭筵五匁三匁五匁直靈上粥飯三匁一匁一兩管計出椀楪五匁二匁五兩﹝買造單帳剽頭紙筆墨﹞三兩二兩三兩主磬唱衣一兩五匁五匁監作叫衣三匁一匁一兩揖亡下洗浴五匁三匁五十兩﹝表眾諷經行表人若干﹞陸百兩表眾僧經匁二佰兩

右具如前永爲定式不許花支巧破若曰助龕局設堂供須通眾公議眾曰可方丈舉行𨿽是隨方毗尼當準此爲通例。

律苑事規卷第九

律苑事規卷第十

四明演忠律寺住持嗣祖比丘省悟編述

遮相看

名勝相看方丈當粥罷參前預到侍司侍者接入分坐獻茶湯略敍來歷而起鑪前謝茶卽稟云﹝某等時來禮拜和尙輙煩髙侍通覆﹞者云少坐詳詢來歷曾與方丈道舊或法眷鄕人辧事者﹝欵坐少時容某通報﹞卽覆住持或官客或迫冗稍緩卽須相接侍者令裝香秉燭辧茶報新到住持出寢堂侍者引接住持進鑪前新到云﹝請和尙趺坐﹞免則插香展具又免則通寒溫﹝云云﹞入座坐侍者燒香點茶敍話起鑪前謝茶卽送客位還香回禮蓋全賓主之禮也亦須展具俾遞相恭敬規示後學卽到侍司到謝云﹝適煩神用特此拜謝﹞者云﹝適間禮合何廑降重﹞卽回安下客頭請半齋點心參前持爲湯湯罷藥石來辰粥了請獻茶別日置管待古法受香禮管待不可違近來諸方辧事兄弟經行遊覽隨處歇泊住持亦當俯臨報盡主禮也。

邇西堂首座掛搭

大方西堂名徳首座欲作住計語次露意住持當勉畱次日請茶了稟云﹝某教觀未明特來依棲和尙伏望慈悲收錄﹞住持答云﹝如蒙不棄得獲同守﹞別日或卽會兩班茶住持躬起燒香一炷卽復元位立白雲﹝某處西堂首座不棄來此同守寂寥煩兩班﹞相送歸房受送人卽進前云﹝某甲特來依棲重荷甄錄﹞住持兩班送歸齋捨住持居主位詞云﹝卽日恭惟堂頭和尙起居多福宿生慶幸仰荷收錄﹞住持詞云﹝山門多幸同守寂寥﹞送住持出受送人居主揖侍者入作賀送出揖兩班入作賀送出卽懷香詣方丈謝牀位堂司庫子引詣庫司諸頭首耆舊寮人事且望茶並同孝舊例。

壹諸方名勝掛搭

相看人事欲求掛搭赴茶罷稟云﹝某寺心第久塞理觀未明特來依附和尙伏望收錄﹞住持云﹝特荷不棄同收寂寥﹞卽請首座都寺維那喫茶住持躬起燒香一炷敍白送意如前受送人進云﹝某等重蒙和尙收錄卽當隨眾以聽警策﹞答云﹝山門禮當延送﹞卽送歸齋捨住持居主講禮送出門接侍者作賀送出兩班人事了受送人卽懷香詣方丈謝牀位堂司行者引至庫司諸寮舍人事而已。

體法眷辧事掛搭

到不抱時先訪侍者詳說來歷令覆住持相看插香行禮若弟侄已下法眷辧事曾執侍者皆當受禮揖香獻茶送客位回禮或送齋捨禮興前同。

率新來掛搭

律院少有且過新來兄弟首到客司推熟叢林者爲參頭領眾具威儀列門右白雲﹝暫到相看﹞知客卽接入詞云﹝卽日恭惟知賓尊長律師尊侯起居多福久欽道譽獲奉瞻仰下情不勝感激之至﹞答云﹝山門多幸特荷遠來﹞揖坐燒香喫茶詢來歷卽起謝茶如無安下處卽就客司圍鑪等處安歇知客就送回禮參頭接入普問訊知客云﹝移刻恭惟諸位鄕長律師尊候起居多福適承降重特此拜謝下情不勝感激之至﹞答云﹝禮合拜看何勤降重﹞參頭自送出門次詣侍司相看行禮如前立稟云﹝某等特來禮拜和尙敢煩侍者通覆﹞侍者詢來歷覆住持如允報相看或卽時或粥了寢堂相接參頭進前請趺坐轉身在手插香退身同眾行禮三拜就座侍者燒香喫茶謝茶與前相看禮仝詞少異住持送出參頭云﹝和尙尊重﹞隨至侍司致謝云﹝有勞神用特此拜謝﹞歸安下處門外下手排立候住持回禮同問訊接入詞云﹝移刻恭惟堂頭和尙尊候起居多福適來禮拜不專返辱降重下情不勝感激之至﹞住持云﹝安下不便幸望寬懷﹞眾送出參頭轉上手揖侍者入同眾問訊云﹝移刻恭惟髙侍律師起居多福禮合詣寮拜看返辱降重下情多感﹞者云﹝山門多幸特荷遠臨報謝在遲不勝多愧﹞半齋點心當晚特爲湯了就座藥石行者燒藥石香一炷或頭首光伴食了住持送出次日粥了請茶喫茶謝茶等禮並如常茶罷新來詣侍司屈侍者稟住持言新來欲歸堂之意如允許了侍者發榜頭下堂司隨卽請茶維那接人燒香喫茶了稟云﹝某等蒙和尙令依左右伏望甄錄﹞答云﹝山門多幸同聚寂寥﹞取度牒付維那上戒臘簿了維那付度牒還參頭各收訖維那同到新來安下處問訊客云﹝玆來多幸重辱溫存下情不勝感激之至﹞答云﹝房舍不便幸乞寬處﹞參頭送維那出問訊而散次堂司行者寫榜頭率香錢付侍者回香侍者回大香或一片或各片與行者付參頭次稟掛搭日子名書門狀次日寢堂嚴設香幾鑪燭參頭領眾列立三人一引每引一人爲小參頭詳記詞語進退儀卽預須一處習儀庶臨時成現至時侍者同參頭入請住持出廟位立參頭歸位眾同問訊後進前云﹝請和尙趺坐﹞從鑪裏轉復位同眾問訊﹝再同﹞進鑪前﹝於各﹞懷取香左手插香復位本引三人一同問訊展具三拜了參頭進前云﹝卽日云云某等宿生慶幸獲奉依棲下情不勝榮幸之至﹞一齊問訊過右邊直待班尾三三趲上禮語仝前俟各行禮畢普同問訊而退﹝次到侍司首座庫司諸寮巡廊人事畢歸齊候回禮﹞。

○榜頭式

﹝奉方丈慈旨掛搭二僧﹝某甲﹞侍者﹝某甲﹞律師今月巳日侍司﹝某甲﹞報﹞。

○率香小榜

﹝掛搭首座名率錢○百文買香堂司行者﹝某甲﹞取覆﹞

○方丈門狀式

﹝某路某州某寺小比丘某甲﹞

﹝右某甲謹詣﹞

﹝函丈﹝袖﹣由﹢丘﹞候﹞

﹝禮

拜﹞

﹝某寺堂上和尙大宗主伏候﹞

﹝慈旨﹞

年月

日某路某寺某小比丘某甲狀

賓方丈回禮

至日掛搭了方丈回禮新掛搭人參頭領眾就一處房外下手排立候接住持入齋問訊云﹝移刻恭惟堂頭和尙尊候起居多福理合禮拜反沐降重下情不勝感激之至﹞眾送住持出隨入齋轉上手立參頭接侍者入詞云﹝某等獲依左右玆沐降重下情不勝感激之至﹞答云﹝拜謝不專下情不勝感激之至﹞參頭送出接兩班入詞語同前畢眾掛搭人轉下手副參爲首謝參頭問訊而散。

歸謝掛搭茶

侍者照戒臘具掛搭者雙字名﹝某甲律師﹞令方丈客頭詣各訪請云﹝今辰齋退方丈和尙請就寢堂特爲點茶﹞如西堂首座亦依戒次寫入次令客頭排立請首座光伴如名徳西堂首座與住持對面位參頭次須當相遜無至喧聒失禮齋了鳴鼓集眾燒香侍者揖入住持接敍寒暄次接光伴人問訊詞語尋常茶同各依照牌入位照牌預稟住持看定二侍者行禮與結制小座湯禮同﹝禪規寫茶狀各僉名依命﹞若例禪規次日庫司點掛搭茶於庫司設位首座光伴齊了鳴庫堂前板上首知事與同班行禮同前又次日堂司點掛搭茶上首知事光伴鳴寮前板一班行禮或四人六人列位頭問訊若知客行禮揖香了座同茶三日講行此古法也方丈茶鳴鼓知事頭首茶鳴板互爲主伴方丈茶眾起謝知事頭首茶只參頭離位謝此禮亦當行之。

王參堂

新掛搭欲參堂先一日晚詣堂司屈維那至方丈稟請住持云﹝新掛搭兄弟來早欲參堂伏望和尙慈悲尊降﹞請訖歸堂兄弟在來日早粥皆於外堂展缽少少盛粥畱於禪牀預推一人爲參頭侯內堂粥徧行者出堂參頭領眾前門入堂先舉左足聖僧前排立參頭燒香歸位同眾大展三拜收具問訊參頭先至住持前列一行立普同問訊低首合掌巡堂一匝自上堂至下堂出外堂先下間次上間再入堂內中間列立問訊出堂歸缽位喫而已。

○遷齋狀式

講下小比丘﹝某甲﹞

右﹝某甲﹞今欲遷﹝某﹞齋在下脫著未敢自便謹狀上呈本講依止和尙大宗主伏乞慈判付﹝某﹞照證謹狀

年月

日講下小比丘﹝某甲﹞狀

堂司比丘﹝某甲﹞備用﹝方丈﹞題初三日押﹝方丈押﹞

﹝如來有齋名卻云欲遷齋捨在下脫著未蒙慈旨﹞

鳴請益禮師

投情請益先詣侍司詳稟侍者咨覆住持云﹝某甲﹞律師來早欲詣方丈請益如允所請早粥了詣侍司俟候﹝某﹞侍者隨住持坐處令秉燭裝香引入問訊插香一片大展九拜收具進前問訊云﹝某甲心第久塞義路未開伏望和尙慈悲方便提示﹞肅躬側立下手諦聽法誨垂問來歷從實稟答了進前問訊而退次詣侍司致謝或就廊下頭首西堂請益行禮一仝。

鳳開講

開講訓徒以成叢林當然之事講者訓誨無倦聽者專心至志何患事業不成耶遇開講日堂司行者於僧堂早粥再講了覆住持開講云﹝今日和尙打講﹞卻於下堂鐘絕後略歇打靜鐘三下﹝首座開講在齋後打靜鐘同上﹞繼於法堂﹝東西﹞柱掛開講牌維那合堂司行者整齋講筵至半齋前覆方丈打起如方丈有他緣打放講鐘二下﹝或迎送或普講或送亡則放講﹞如開講先巡廊打小板次打僧堂前鐘眾集法堂燒香鑪前隨意設拜不拘次第堂鐘絕打法鼓先擂三通上磉轉通之時直日人鳴引二下維那舉七佛略教經至應當學再鳴引二下直日起賫坐具至﹝東西﹞廊法堂頭候開講人來鳴引二下問訊眾人聞引鳴皆提具起立疎疎鳴引至法堂鑪前西首立講人燒香三拜未拜前直日鳴引二下歸位講人揖眾眾皆應揖拜起收具問訊從﹝東西﹞首升座座上燒香鳴引二下講人與眾齊揖放具而坐講人鳴尺三下舉稽首禮諸佛﹝云云﹞至莊嚴種智乞聖冥加畢開講人舉南無本師釋迦牟尼佛﹝南山大智各三聲﹞各尺一下開卷講說延促隨意講了掩卷講人鳴尺一下云上來說聽功徳祝獻護法諸天報答四恩三有伽藍眞宰護教安僧法界眾生同圓種智十方三世﹝云云佛菩薩號中名尺一下﹞眾起立講人下座至鑪前直日鳴引二下講人與眾不同問訊而散﹝住持行東道首座行西道﹞。

在參講

住持開講座下未聞者理當參之或諸山來亦行參禮若首座講住持亦參之重法故也凡外來參講者待鐘鳴至法堂座邊不次而坐待眾念大智律師號時起身至鑪前立定參頭燒香退步同問訊展具三拜若四人以上則不應同拜蓋眾不禮別也若言師禮拜則不拘若論謙光俱不受拜如參講人位尊先於座下西首設位開講人當起立令侍者傳語免禮請坐講人於掩卷後作詞敍謝﹝或四六或散文隨意言之﹞講人下座至鑪前略謝參講次詣下處賫香致謝其茶湯藥石煎點之禮如前已明。

樹晨朝禮

每晨寺眾長版才鳴出諸殿堂燒香至殿內隨意禮拜如人至多則不可拜住持待木魚響出諸殿堂燒香頭首當在殿外同住持燒香將徧頭首入殿淨人打過堂板住持上殿鳴大磬三下維那舉經住持燒香繞殿而轉歸中間蒲團位堂司行者預將舉禮牌置於當做禮人前經畢舉禮人念一切恭敬﹝云云如晨朝禮儀中﹞三歸依了收具住持舉彌陀贊念佛百聲菩薩各三聲﹝餘如常法﹞至十方三世﹝云云﹞了維那舉消災咒住持領眾赴堂。

白施主

南無十方佛﹝法僧三稱了念﹞神咒加持淨飲食普施河沙眾鬼神願皆飽滿捨慳心卽脫幽冥生善道歸依三寶學菩提究竟得成無上覺功徳無邊盡未來一切眾生同法食咒。

曩謨薩縛怛多孽跢縛路枳帝唵三跋羅三跋羅吽

﹝念七徧以淨水灑食次念甘露水眞言﹞。

南無素嚕皤耶怛他揭多耶怛你佗唵素嚕素嚕缽囉素嚕缽囉素嚕莎訶

﹝三徧次念四如來號﹞。

南無多寶如來南無妙色身如來南無廣博身如來南無離怖畏如來

﹝三稱次念受食願文﹞。

此食色香味上供十方佛中奉諸賢聖下及六道品等施無差別隨感皆飽滿令諸施主得無量波羅蜜

﹝次出﹞生偈。

汝等鬼神眾我今施汝供此食徧十方一切鬼神共願以此功徳﹝云云至十方三世云云﹞。

駒普回向

﹝諷經持咒﹞功徳祝獻護法諸天報答四恩三有伽藍眞宰護教安僧法界眾生同圓種智十方三世﹝云云﹞。

○眾回向

以此諷經念佛功徳祝獻護法諸天報答四恩三有利樂法界眾生我等比丘懺悔罪根莊嚴淨土願此身報盡臨捨壽時承此善根決定得生極樂世界見佛聞法速證菩提廣度羣生大作佛事。

食四節土地堂回向

結解冬歲宜於土地堂嚴設供養諷經回向云。

○結夏

切以燻風扇野炎帝司力當法王禁足之辰是釋子護生之日乞所加護以遂安居恭裒大眾詣靈祠持誦﹝消災威徳咒經萬行楞嚴祕章﹞稱念摩訶佛母聖號集玆功徳化煉馬財專伸奉貢當地山土地﹝列位﹞合堂眞宰所冀神光葉贊發輝有利之勛律苑起隆永錫無私之度十方三世﹝云云﹞。

○解夏

切以金風扇野白帝司方當覺皇解制之辰是法歲周圓之日九旬無難一眾咸安是用祕章以酬洪徳。

○至節

切呂時臨亞歲節屆書云當一陽來復之辰乃萬匯發生之始。

○除夕

切以化功密運歲歷云周咸忻四序之安將啟三湯之慶。

場楞嚴普回向

乃禪宗眞歇和尙自制古法放參後打起眾集大殿諷誦偈云。

上來現前比丘眾

諷誦楞嚴祕密咒

回向護法眾龍天

土地伽藍諸聖造

三塗八難俱離苦

四恩三有盡沾恩

國界安寧兵革消

風調雨順民康樂

一眾燻修希精進

十地頓超無難事

山門鎭靜絕非虞

檀信歸依增福慧

又回向云。

妙湛總持不動尊

首楞嚴王世希有

銷我億劫顚倒想

不歷僧祇獲法身

仰冀洪慈俯垂昭鑑﹝敍情回向神位了云﹞

先願皇風永扇帝道遐昌佛日增輝法輪常轉。

次冀山門鎭靜中外咸安火盜公私諸緣吉慶現前僧眾修行有序進道無魔般若智以現前菩提心而不退四恩普報三有齊資法界有情同圓種智十方三世﹝云云已上回向乃禪宗楞嚴會行之人誦者多故附於此﹞。

化日用偈章

凡曰出家心形異俗雞鳴而起謀利圖名顯行旣無密功奚有然而十二時中所爲之事佛經俱有遺誡可不依而行之謹錄於後。

○睡時

若就睡時

當願眾生

一切安穩

得大自在

○起時

睡眠始寤

當願眾生

一切智覺

周顧十方

○登混

大小便利

當願眾生

棄貪嗔癡

蠲除罪垢

○洗手

事訖就水

當願眾生

出世法中

速疾而往

○洗面

以水洗面

當願眾生

得淨法門

永無垢染

○登殿

若見佛時

當願眾生

得無礙眼

見十方佛

○登閣

上升樓閣

當願眾生

升正法樓

徹見一切

○瞻塔

見佛塔時

當願眾生

尊重如塔

受人天供

○禮塔

頂禮於塔

當願眾生

一切天人

無能見頂

○濯足

若濯足時

當願眾生

具足神力

諸行無礙

○洗浴

洗浴身體

當願眾生

身心無垢

內外光潔

○受食

若受食時

當願眾生

具足成滿

一切菩提

○食齋粥

若﹝小飯﹞食時

當願眾生

禪悅爲食

法喜充滿

○食訖

﹝小飯﹞食已訖

當願眾生

所作皆辧

具諸佛法

○受味

若受味時

當願眾生

得佛上味

甘露滿足

○施粥

粥有十利

饒益行人

果報無邊

究竟常樂

○又偈

持戒淸淨人所奉

恭敬隨時以粥施

十利饒益於行者

色力壽樂詞淸辧

宿食風除餓渴消

是名爲藥佛所說

欲得人天長壽樂

應當以粥施眾僧

○施齋

三徳六味

施佛及僧

法界有情

普同供養

﹝三徳者一輕軟二淨潔三如法六味者一甘二苦三辛四酸五鹹六淡﹞。

○又食訖偈

飯食已訖色力充

威振十方三世雄

回因轉果不在念

一切眾生獲神通

○五觀

一計功多少量彼來處

二忖己徳行全缺應供

三防心離過貪等爲宗

四正事良藥爲療形枯

五爲成道業故應受此食

○禮佛

能禮所禮性空寂

感應道交難思議

我此道場如帝珠

諸佛菩薩影現中

我身影現﹝諸佛菩薩﹞前

頭面接足歸命禮

○禮釋迦贊

容顏甚奇妙

光明照十方

我昔曾供養

今復還親覲

聖主天中王

迦陵頻伽聲

哀湣眾生者

我等今﹝敬禮贊嘆﹞

○贊彌陀

阿彌陀佛眞金色

相好端嚴無等倫

白毫宛轉五須彌

紺目澄淸四大海

光中化佛無數億

化菩薩眾億無邊

四十八願度眾生

九品咸令登彼岸

○又偈

稽首阿彌陀

救世大慈父

甚深眞法藏

三乘賢聖僧

我以誠實心

求生佛淨土

願諸本弘誓

普運無緣慈

應念赴機緣

猶如水中月

○又彌陀贊﹝大智律師作﹞

八萬四千之妙相得非本性彌陀十方億剎之遐方的是惟心淨土淨穢𨿽隔豈越自心生佛乃殊寧乖己性心體虛曠不礙往來性本包容何妨取捨是以舉念卽登於寶界還歸地產之家鄕彈指仰對於慈容實會天眞之父子幾生負徳枉受沈淪今日投誠必蒙拯濟三心圓發一志西馳盡來際以依承歷塵劫而稱贊。

○贊菩薩偈

菩薩淸涼月

遊於畢竟空

眾生心水淨

菩提影現中

○贊觀音

紫金化身千百億

白衣妙相三十二

稽首圓通自在尊

沙界咸稱大悲智

○開經偈

無上甚深微妙法

百千萬劫難遭遇

我今見聞得受持

願解如來眞實義

○還經偈

瑯函歸寶所

了義實難思

願共諸眾生

同入薩波海

○訖經

三塗永息長時苦

六趣休隨汩沒因

無邊含識悟眞如

一切有情登彼岸

○三歸依

我﹝某甲﹞從於今身直至佛身於其中間歸依十方常住佛﹝法僧﹞。

○化教六念

念佛救世大慈父

念法出離解脫門

念僧諸有良福田

念戒無上菩提本

念施具足波羅蜜

念天護法離羣生

○四弘願

眾生無邊誓願度

煩惱無數誓願斷

法門無量誓願學

佛道無上誓願成

○懺悔偈

我昔所造諸惡業

皆由無始貪嗔癡

從身語意之所生

一切我今皆懺悔

○往生偈

願我臨欲命終時

盡除一切諸障礙

面見彼佛阿彌陀

卽得往生安樂剎

○又偈

我旣往生彼國已

現前成就此大願

一切圓滿盡無餘

利樂一切眾生界

彼佛眾會咸淸淨

我時於勝蓮華生

親觀如來無量光

現前授我菩提記

蒙彼如來授記已

化身無數百俱胝

智力廣大徧十方

普利一切眾生界

乃至虛空世界盡

眾生及業煩惱盡

如是一切無盡時

我願究竟恆無盡

○普曜經偈

是日已過

命則隨減

如小水魚

斯亦何樂

當勤精進

如救頭然

但念無常

愼莫放逸

板歲旦元宵

正旦元宵各寺祈禱規式不同或修光明觀音等懺或誦經文或秖課咒無非懺洗已往之過祈集將來之福也隨方毗尼難爲定式。

艸靑苗祈禱

萬年常住全藉田租秋谷不熟何以安僧理當精加祈禱以求陰助各處規式不一或只就寺營供佛天看經諷咒或到莊所繞田行道並宜隨方上年已行不可越例爲住持知事者可不究心也耶。

伏願五樂欲茂須求雨澤應時萬法告成全藉神明陰佑謹仍舊貫預設良緣就寺集僧繞田行道諷誦經咒化煉馬財奉獻﹝云云﹞專冀畝畝丰登田田秀實螟螣蟊賊永無耗損之憂黍稷稻粱大有盈餘之慶。

木秉白梵音聲圖

賴行堂諸儀

○行堂點茶

結解節臈眾僧茶罷方丈侍者同客頭至行堂點茶客頭預報參頭掛牌報眾燒湯出盞請典座光伴方丈預送茶侍者至庫司典座接入參頭堂主領眾門迎侍者居主位代住持也典座右位侍者出鑪前燒香一炷復位以手揖眾坐行茶畢典座送出參頭堂主門送卽詣方丈謝茶。

○方丈點茶

罷知事詣行堂點茶知事居主位典座光伴與方丈茶禮仝送出門喝云﹝參頭大眾詣庫司謝茶﹞報云﹝知事傳悟免謝茶﹞。

○頭首點行堂茶

令堂司行者報參頭掛牌報眾燒湯出盞請典座光伴頭首居右爲禮與前同喝謝茶復喝免。

○訓童行

初一月半當訓童行﹝若禪規五參上堂罷當訓童行﹞。

參頭行者令歇食行者報各局務行者行堂前掛牌報眾昏鐘鳴行堂前鳴板三下集眾行者上寢堂立定參頭入方丈請住持出就座參頭進前插香歇參同問訊九拜進前屏息拱聽規誨已又同眾三拜珍重而退預令寢堂裝香秉燭系侍者提調。

○行堂普說

參頭預詣侍司插香禮拜稟侍者咨覆住持若允所請參頭卽鳴板集眾排立寢堂參頭隨侍者入請住持出據座參頭同眾問訊進前插香歇食行者喝云﹝不審﹞同眾禮九拜問訊參頭進云﹝某等久思和尙示誨伏望慈悲開示因緣﹞退身問訊而散次日行堂掛普說牌報眾面裏設座香機燭臺參頭報請兩班立班副參頭眾門迎兩序入堂參頭堂主詣侍司同請住持下行同堂眾接迎入堂據座侍者一班問訊側立兩班如常出班問訊畢侍者燒香一炷問訊住持請法亦如常參頭領眾雁列插香喝參三拜退分東西班後雁立諦聽法誨開示已參頭領眾如前排立三拜卽出門外右立揖送住持兩班隨至寢堂插大香一片九拜而退次詣侍司插香三拜參頭副參同往兩班人前一一拜謝當免香禮。

及警眾法器﹝附月分﹝頭﹞知﹞

夫鐘魚鼓板乃集僧號領之法器也增一阿含云阿難升講堂擊犍稚者此是如來信鼓也﹝鼓者謂擊動發聲也經論中多名揵槌聲論翻犍巨寒反稚音地此名鐘磬﹞鈔云僧者以和爲義若不齊集相有乖離禦法則無成決之功被事必據入非之位四分文云當敷座打犍稚盡共集一處五分云諸比丘布薩時不時集妨行道佛言當唱時至若打犍稚若打鼓吹螺使舊住沙彌淨人打不得多應打三通吹螺亦爾除漆毒樹餘木銅鐵凡鳴者聽作若無沙彌比丘亦得打鈔又雲約僧多少就事緩急量時用之然打鐘法鈔記中引三千威儀經﹝並﹞軌度圖經﹝祖師所撰﹞及諸經論言三通者卽是三下圖經雲集三乘也擊數不等若眾法講說宜準四十下爲式頗得其中圖經云執杵定心虛揩十下尼鈔云不得大打驚動眾心漸稀漸大乃至聲盡方打三下名爲三通其長打之法初四十下如前增兩四十共百二十第二四十下作兩節前十八下生起同前中間十九至二十二共四下聲盡方打此救四惡趣苦﹝獄鬼畜修﹞二十三已去後十八下漸漸密小矣第三四十下生起亦同前至後有少異從三十六去打三下名三通末後二下名息槌圖經云念三寶存五眾眾各八輩﹝四果四向﹞故以四十爲差三通乘之﹝謂三乘也﹞則百二十爲節若比今時所作三下則同三通則異矣鈔又云若有惡趣受苦眾生令得停息故付法藏傳云罽膩吒王以大殺害故死入千頭魚中劍輪繞身而轉隨斫隨生若聞鐘聲劍輪在空如是因緣遣身向令長打使我苦息卽增一阿含云若打鐘時一切惡道諸苦並得停止今列式於後。

○若結說安恣諸羯磨事及上殿下殿送官員尊宿諸山檀越到寺昏曉齋粥各鳴樓鐘擊數多少量時緩急如上已明其曉鐘者破長夜警睡眠昏鐘者學昏衢蘇蒙昧六道三塗停酸息苦也。

○僧堂前鐘者不以時限維那主之堂司行者覆維那鳴之若開講打靜三下放講二下齋粥應鼓八下若三千威儀經後七法中縣官大火大水賊盜此四隨時會沙彌三下會優婆塞二下呼私兒一下。

○若鼓之號令各有其所法堂鼓結說安恣諸羯磨事開講說法鼓擂三通上磉再轉三通小座湯特爲茶各長擊一通退座三下若借座借鼓鳴法堂下間鼓齋粥二時鳴鼓三槌九擂上磉復三槌九擂若轉藏鳴藏鼓若開浴有浴鼓茶湯茶鼓發更更鼓務令知時也。

○眾法講說集眾及開小靜先鳴廊下板三通開浴三下。

○大普請及齋粥打大木魚廚司普請小木魚。

○開大靜及齋粥鳴大板三通﹝大板者長板也﹞若請茶湯須緩擊照應行禮請茶三下方丈請茶湯鳴寢堂板庫司茶湯鳴庫堂前板報眾鳴諸寮前廊下板。

○大殿有大磬住持上香及禮懺課佛時鳴之。

○殿堂行香各處有鐘不許亂倫乖違法令玆筆其略乖於無窮所謂鐘鳴鼎食三代禮樂者於斯可見也。

○月分須知

正月旦

上元節諸寺殿堂多修懺法或供佛天宜各專誠祈一年之福也官員檀越致賀門狀式兩序進退山門禮節輕重合宜不可違例隨方毗尼毋易毋局。

二月望

佛涅盤當修例堂司行者率眾錢送庫司營供養住持首座宜開春講訓誨弟兄不暖不寒正是著鞭時節豈可虛望喪光陰整理莊田提督農務。

三月分

寒食節祖堂祠堂鋪陳供養照例諷經掃灑祖堂禁采茶筍蔭﹝禾﹡養﹞山林。

四月分

如來誕庫司嚴設毗藍園浴佛營供養諷經方丈叫喚江湖點心維那差說戒安居行事人牌及出禮誦等圖十五日晚請小座湯﹝禪規有十四日﹞十六日結夏或有律院安居前三日先咒沙水畱大殿於安居日撒灑制後三日茶湯看經祈禱了住持啟講。

五月分

建靑苗會或出經單或集眾看經或營供養或到田所行道並宜隨方首座開晚講至暮習讀策勤來學諸庵塔中有老成者亦當溫存。

六月分

酷熱做中夏面講筵開歇在人行之九旬修道克期取證住持首座宜加鞭策此非細事宜合醬做醋面豆豉事計等物。

七月分

修父母懺誦梵网經設蘭盆供而解夏等禮具如自恣儀中請監收須擇人。

八月分

兄弟出入參訪知識裝寒覲省勿失規矩燈火可親自宜勉之。

九月初一日

做律師忌或開秋講或說文字提調諸莊翻﹝耒﹡飛﹞田土。

十月初三日

做南山祖忌宜整塘砌堰修造役工做蔬菜年計等物。

十一月分

冬至節做供養可隨方火鑪頭邊正好校量祖典。

十二月分

佛成道營供養住持計算錢谷簿書搬量米麥五味之屬或兩序進退每事修例可也掃灑殿宇習修歲懺預辧賀年儀物。

律苑事規卷第十﹝終﹞習讀儀

古人云業精於勤荒於嬉今之人少有自勤非策而勤之則不能精於業也古來學肆春秋長講令止於夏中以了故事制後三日祈禱畢四日齋前住持啟講又三日首座宜啟晚講五日初去便乃習讀掛習講牌於法堂每至參前上殿後住持令行者打靜鐘三下至昏黃時學子提燈至法堂而與科目者各宜努刀西堂耆舊亦當與席作成叢林也直日侍者送引子與維那唱二火後住持至法堂就座維那鳴引二下使眾寂然無聲﹝有處堂賓二司每夜輪行湯茶﹞喝三後維那鳴引二下直日侍者至維那前問訊取覆講盛鬮合子安住持機上住持問訊了開鬮合住持信手混括一鬮付與直日展開呈住持了髙聲喝云﹝某甲侍者覆講﹞卻將拈出之鬮以示覆人了仍入鬮合中還置維那前﹝有處並將引科策文二鬮一道拈定對眾白之次第而出﹞而堂司行者將燭二條置覆講人前卓上覆人卻覆本日住持所講之文不可覆以次人講預宜研精覃思說驚人語使眾悚聽而荒怠者寧不知愧覆畢維那鳴引二下直日再至維那前取引科鬮合至住持前。

拈了唱云﹝某甲律師引科言文﹞還鬮合置明燈如上引科畢取合再拈策文人鬮或一人或二三人命出住持行禮如上維那鳴引二下策文人將所讀冊子置維那前指其起誦處卻於中間大香鑪前叉手朝裏立以誦所讀之文須言詞了了詳緩合節起止可觀如誦多文長維那鳴引二下策文人住聲止誦再進維那前問訊取所誦冊子回元坐處其次拈出策文人亦如上誦之俱位畢住持首座比校策文人善誦者賞之以紙筆墨扇等不善誦者亦當罰之以警諸怠習讀畢住持回方丈維那鳴引二下策文人出聲誦文引子回與直日頭首各回司三科之人各宜進業夜夜如斯若住持他出前堂首座攝行其事中夏后觀時涼執一或講或歇在住持行之然而欲成人才令在策勵尺璧非寶豈可虛喪光陰也耶。

新來兄弟酋先熟讀律宗會元及諸序文請益師處說通義路方可引科引科者乃引住持來日所講之文學思俱到左右逢原方與覆述之科若也文師口講在紙中安能見於斯義也。

