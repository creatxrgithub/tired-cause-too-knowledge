續藏經衣缽名義章

宋允堪述

衣缽名義章﹝並序﹞

沙門釋允堪述

浮圖氏之標幟者教有二焉曰壞衣也曰應器也壞衣所以無領者標解脫之服也應器所以無底者表難量之度也畜斯二者上同諸佛下濟羣有使夫見者知出世之迹焉比見初機入道多昧名義人或詢之結舌無對實爲寒心矣一日有喜事者請爲伸之遂於常所著用引教注釋庶乎華梵分而名義詳受捨甄而邪正辧貽諸新學得無益乎。

袈裟

眞諦云是外國三衣之都名也增一阿含云如來所著名曰袈裟律鈔云袈裟秦言染也此乃從色得名謂染作袈裟色味有袈裟味也又四分翻爲臥具謂同衾被之類也十誦以爲敷具謂同氈席之形也又云壞色衣四分當以靑黑木蘭三種隨用一壞成如法色章服儀云袈裟通稱法服亦名調伏衣律云結使已調伏乃應披袈裟大集名離染服賢愚號出世服又眞諦云或名離塵服由斷六塵故或名消瘦服由割損煩惱故或名蓮華服服者離著故或名間色服以三如法色間成故業疏云世稱福田衣以法畦畔之相世田用畦盛水長嘉苗養形命也法衣之田彌弘四利之益增三善之心養法身之慧命也教誡儀云折袈裟不得口﹝銜﹣金﹢缶﹞至三寶前當須偏袒經云比丘對佛及上座通肩披袈裟死入鐵甲地獄僧祇除病當敬三衣如塔想十誦護三衣如自皮大悲經云但使性是沙門污沙門行形是沙門披著袈裟者於彌勒佛乃至樓至佛所得入涅盤悲華經云如來於寶藏佛所發願成佛時我袈裟有五功徳一入我法中或犯重邪見等四眾於一念中敬心尊重必於三乘受記二者天龍人鬼若能恭敬此人袈裟少分得三乘不退三者若有鬼神諸人得袈裟乃至四寸飲食充足四者若眾生共相違反念袈裟力尋生悲心五者若在兵陣持少分恭敬尊重常得勝他若我袈裟無此五力則欺十方諸佛僧祇云僧尼有戒徳俗人索破袈裟段欲禳災者得與小者等僧祇龍著袈裟免金翅鳥難必不順教則所被無力矣已上通名下解別名。

縵衣

律鈔云若就通相三衣俱聽縵作此謂得衣財少不容割截及揲葉故開縵也謂不立條相但緣四邊及揲鉤紐處可也業疏云若從人正則沙彌服也又云下眾縵條卽此衣也今時新落髮爲沙彌便著五條者非法南山云律崩法壞也必無縵衣準業疏云惟加縵法理須反披加受法時五眾自對互跪執衣其辭準十誦云大徳一心念我比丘某甲是縵僧伽梨受持三說餘二衣準攺若無本眾相對作心念受但除上大徳一心念余辭同若沙彌自相對時攺大徳爲長老。

安陀會

梵語也慧上菩薩經云五條名中著衣謂在祇支上七條下故又名下衣謂在三衣中最下故從用翻院內道行雜作衣若就條數便云五條四分五條得褶葉作不通割截恐作時塵土入中故五條十隔謂一長一短作也又五七九條等皆取只而非偶者業疏云以沙門行慈仁育爲本同世陽化故數非偶也受辭云大徳一心念我比丘某甲此衣安陀會五條衣受一長一短屈褶衣持或揲葉等隨攺。

郁多羅僧

準慧上經義翻上衣謂在五條上故又名中價衣謂價直在上下二衣之中故從用號入眾衣入法食眾中當被著故四分七條要割截作凡沙門衣有三種賤一刀賤謂割壞故二色賤謂不正色也三體賤謂糞掃世棄者所以須割截者四分不爲怨賊所剝十誦爲異外道故此用兩長一短作受辭同上但攺衣名及云兩長一短爲異。

僧伽棃

此云雜碎衣以條數多故從用名入王宮聚落說法衣業疏云是髙勝衣或云伏眾衣以僧伽翻眾棃翻爲伏梵語倒故今回文取順曰伏眾衣此衣凡有九品謂下下卽九條下中卽十一條下上卽十三條此三準婆論兩長一短作次中下卽十五條中中卽十七條中上卽十九條此三用三長一短作又次上下卽二十一條上中卽二十三條上上卽二十五條此三用四長一短作今時下下大衣繆用中品橫堤中品用上品者此一生無法衣被體也四分大衣要割截作所以極至二十五條者業疏中欲爲二十五有作福田故又增長而不增短者亦以法服敬田爲利諸有表聖增而凡減也受辭亦同上但隨品攺長短爲異若捨故受新準僧祇捨云大徳一心念我某甲比丘此僧伽棃是我三衣數先受持今捨餘二衣同也。

從衣

謂三衣互闕聽將有長法衣爲從如闕大衣今七條中有長者將一當大衣受持則免闕衣之咎也餘二衣有闕亦爾律鈔中且約闕安陀會者將大衣爲從受辭云大徳一心念我比丘某甲此安陀會二十五條衣受四長一短割截衣持余衣爲從準攺。

尼師壇

業疏云本梵音也律翻坐具僧祇名隨坐衣四分爲護三衣並眾僧臥具故制畜戒壇經云良以五分由戒而成若無坐具以坐汝身則五分定慧無所從生故坐具如塔之基也又感通傳云元制坐具之意用表塔基之相僧服袈裟在上以諭法身之塔若約初量則長四尺廣三尺爲迦畱陀夷身大坐之不容又於長廣二邊各增半磔手則通長五尺廣四尺也南山云如法者準初量已截斷施緣若坐時膝在地上者依增量一頭一邊接裨之後天人示南山於四邊裨之則四面各增五才亦不違半磔之文矣五分佛一磔手長二尺準姬周尺也十誦新者二重故者四重不得受單尼師壇鼻柰耶云新尼師壇故者緣四邊以亂其色戒本中作新坐具取故者一磔手揲新者上爲壞色故五分須揲四角今時有半坐具單作者或用一幅布作者噫塔基旣不加法其塔定知繆矣作已當對一比丘加法受持南山義加受辭云大徳一心念我比丘某甲此尼師壇應量作今受持三說若破壞須換易者當捨之文同受法但攺下云今捨也。

褊衫

西土本有左邊十誦云是衣厥修羅長四肘廣二肘半南山云準似祇支國語不同或翻上狹下廣衣四分云應系祇支入聚落若安帶若縫之得上狹下廣衣當用作若章服儀中云裿支之服相亦畟方今又設右邊者蓋此土元魏宮人見僧袒膊不善遂施右邊綴左邊祇支上通爲兩袖號曰褊衫所以今開背縫截領而作者存本衣相故若連縫合者同俗衫耳學者勉之準十誦加受應言是僧祇支波利迦羅衣我受用故波利迦羅晉言助身衣尼在五衣數加法準十誦云大姊一心念我比丘尼某甲是衣厥修羅受長四肘廣二肘半是厥修羅衣持三說南山云今則攺張衣相不同本法但云如法作不言肘量應成。

覆肩

僧祇律云當作衣覆肩名覆肩衣教誡儀云當收攝橫帔卽此衣也後堂記亦號覆膊爲手帔住法圖贊云阿難性絕塗惱無諸染濁故隨佛往有龍女天女事等浮雲情無顧涉釋門立敬時袒右肩行往士女咸興愛著乃至因悅淨色心醉神昏系子頸而沈殺者由此曲制令著今則僥幸而服之矣四分尼將此衣在五衣數加法云是衣覆肩衣長四肘廣二肘半是覆肩衣持三說。

涅盤僧

戒疏曰此云內衣卽裙也僧祇云佛於僧前自著內衣教諸比丘等十誦中佛觀三世佛淨居天報皆齊整著衣然後制戒三千威儀云泥洹著法一不持下著上二使四邊等三襞頭近左面四結帶於右面五當三繞不垂兩頭南山云不得太髙太低常須齊整可齊腳踝多論十誦聽至踝上一磔手故僧傳納衣半脛誠有依矣母論踝上三指今言裙者順此方言也劉熙釋名云裙羣也連接羣幅也加法準十誦云是泥洹波利迦羅衣我受用故。

缽多羅

略云缽乃梵語耳中阿含云缽或名應器卽應法之器也有三義一色應四分云燻作黑色赤黑僧祗燻作孔雀咽色鴿色者如法二體應律云大要有二泥及鐵也泥者今之瓦缽也善見云三乘聖人皆執瓦缽乞食資生今時畜漆木缽者是非法也五分律云畜木缽犯偸蘭僧祇云是外道標故業疏云石缽惟佛不可濫也三量應四分大缽受三斗下者斗半此用姬周斗準唐斗上缽受一斗下者五升五百問云一日都不用缽食犯墮重病者開僧祇云缽是出家人器非俗人所宜十誦云缽是恆沙諸佛標誌不得惡用五分護缽如護眼睛食畢用澡豆等淨洗取令去膩或作囊盛函盛之五百問應巾裹懸著壁上加法準十誦云大徳一心念我比丘某甲此缽多羅應量受常用故三說善見云若無人時得獨受持缽文準上也問沙彌得受缽不答準十誦沙彌有受持缽法業疏則未許彼云體是下位供奉爲務僧器受用自足形有準此可用鍵﹝金﹡咨﹞小器爾出要律儀鍵﹝金﹡咨﹞爲助食器鼻柰耶鍵﹝金﹡咨﹞者淺鐵缽也。

衣缽名義章﹝終﹞

