續藏經蓬折直辧

宋妙蓮撰

蓬折直辧﹝彼旣曲拆故當直辧﹞

淳佑初余於滄洲方丈忽得終南家業一見名題不勝欣仰豈謂宗中有此寧馨及至展捲臨文披讀首章元是壞家之子破題便謂吾祖弘律以觀妙爲本蓋準律中觀念對治常爾一心念除諸蓋等但猶屬小觀故引惟識妙觀而融導之爲弘律本未審吾祖爲弘律耶爲弘觀耶若謂弘律律何無本若謂弘觀何云弘律我謂雙弘在人據行無可旣言弘律正是約教教有司在何庸借本料彼爲心欲題吾宗非事相之學謂能深究超拔古賢豈知翻爲不識心境且文中所論衣食四儀諸戒對治用心之處日用時須曲盡規猷正明戒行彼謂妙觀乃是迷名若其然者不知令於何處持戒而論心境卽事而眞深位方能至此地位亦何怠戒祖教專弘所被之人本爲新學深明慧解的不境緣是約圓宗而成受體善惡事法止作奉持識對五塵不容徵蹤要令博地發趣知歸大小𨿽殊律儀不異會同三聚圓契一乘所以疏鈔兩文開大乘解緣法界境發上品心納善種體起菩薩行趣涅盤果盡用圓實大教受聲聞小戒不分而分卽權取實始終一貫令成究竟業疏圓宗戒體章敍述次第無不明題故云智知境緣本是心作不妄緣境但惟一識隨緣轉變有彼有此﹝文﹞此是先示境緣令開大解又云欲了妄情須知妄業故作法受還重妄心﹝文﹞此是依解緣境發心受戒又云於本藏識成善種子此戒體也﹝文﹞此是正示圓宗所發戒體已上疏文同鈔我今發心受戒一句更司文同未受以前思徧法界今欲進受翻前惡教並起善心故戒發所因還徧法界又云猶有本種燻心故力有常乃至下文成化身佛等﹝文﹞此明隨行持犯囑令常思遠期大乘因果同鈔爲成三聚戒故趣三解脫求泥洹果等又以此法引導眾生等兩文相照如合符節但於三聚有後受前思之異自非濟緣問答誰識圓宗遠致﹝卽問教有分齊等文﹞此之二部所明大乘因果皆是三誓而納具戒所發無作業體中具今依修行今文決題故濟緣云今此直以大乘圓義以決前體故羯磨經引薩婆多論爲正教量論云凡欲受戒先興說法開導令於一切境上起慈湣心便得增上戒業疏云此之戒法出家本務素非懷大定難容納深有由矣﹝文﹞律本家業其實在此若便外求去道轉遠濟緣因釋教源公云教卽律藏律由戒生故律爲戒本﹝文﹞三種理觀隨律之經祖教觀宜用之有處戒觀兩門須分心境戒以防禁爲心罪惡爲境觀以契會爲心寂理爲境𨿽有觀事生滅之句此是事境如智論因緣所生法也非謂諦境若約兩重能所對於諦觀乃屬所破諦觀相冥如器諸淳朴方名妙觀又復須知修觀之法的指一境不容異念如記主觀經新疏通將三法從寬至狹約心約佛的揀所觀克日成功豈宜通漫便是十六觀門𨿽本一經亦非交在觀觀之後皆結邪正天臺大師約四三昧判攝一代經教所詮明從行觀三大部中止觀屬行其餘二部皆是開解𨿽亦用觀乃托事所法也及止觀中前之六章猶屬妙解於正明境的指事中一念爲所觀境專以三千而作指南依經建立方便正修立定日限破妄顯眞猶慮境觀鉆研所發疑誤須明十境以別邪正修觀大約鄭重如此又復三藏分宗經證定學專明三昧律詮戒學惟論持犯論詮慧學開二智明不無交在皆明隨說戒學到家究竟三聚定學到家究竟惟識﹝且約今宗﹞皆能至果同成佛慧戒無慧解但是利便觀無慧解乃屬事禪戒是能防業是所防觀是能修定屬所修由智度故若成業若觀若禪無有一法不至果位今部文中戒明解慧及示理境成就圓宗受隨妙戒是以疏鈔戒約聖位淺深戒約根性利鈍三乘三學相決總屬開解爲出家本務期成聖道出家之言須約人約行始終論之非約位約戒局初心卽行故受篇及沙彌篇言聖道行無始未曾今是人道初步須知趣向要令進學若懺篇中列三種理觀令任智觀緣化制雙行爲除業文復滅乃已成罪當須融導成無生懺不同戒行粗未起非恆須防禁不可忘情戒觀兩分當如此知吾祖設教令開大乘解慧專依小乘受隨無不盡善四儀動用嚴切護持明知於惟識理上縱妄成業欲返妄源作法受具所破旣深嚴禁愈切是戒勝行何言妙觀故業疏云成善種子此戒體也以凡夫妄念執著妄境若非戒解無由得脫故律序云縛著由此解圓妙理觀佛地未忘今令初心爲本持戒如何操趣了妄全眞不可不知也無始未曾誠哉是言若便鐵翁曾於戒觀畱心誠探終不有此無稽妄誕下文至多臨時指示會元列門諸文觀法題下注字急宜去之恐恆新學以致忌戒正文誦習甚益初機私立標科及諸子注多徇己見未可全依餘年老灰懶無心納續加我數年可爲紏正推功觀行埋沒律宗祖道全速直是志本吾祖著撰自有準繩然歸敬儀淨心觀等解慧通被行業圓修化制雙弘眞俗並運𨿽許凡學通攝觀機比屬化門無混制教別部流布祖意可知摘彼過濫何可勝言一則律學無本二乃化制不分三三學失次四便後昆越學五攝機不盡六不識所宗七玷辱祖師八全迷戒相九暗托觀門十矯異常途略提此十其失更多因比忤心餘十不忍看歲晚赴壇忽聞祖教特癈善戒受大之說旣乖所學甚不入耳下壇歸寺偶得受戒重闕讀至揭倒四重樓閣豁開五義圓門之句不勝傷嘆毀滅大乘謗言祖教若謂今依法華開顯白四頓大善戒漸次故爲揭倒旣開五義圓門何獨不至四重樓閣不知開顯正爲於此敢問法華開顯惟開聲聞菩薩否聲聞多種開何種聲聞而得作佛開顯當機如何破顯開顯之旨功在於何吾祖命家如何建立開顯之後有聲聞法可修學否如上諸事彼皆冥然邪風一鼓滿座生疑善戒正無人敢道減法謗祖盲瞽來蒙是可忍也孰不可忍便當力破以救祖乘妨彼訓蒙聊作一書具禮設諫問答率略照彼所爲故不介意後每相見略無擊節自謂聞義能徙宗中之幸復聞有折蓬之作廣予流行偶得一本初讀之甚令人疑次讀之不令人笑再讀之極令人憂據彼折說何足爲破竊慮傳布後昆致成重害未免饒舌聊述所知示將來欲明此意先當定本須知今是依四分律受具足戒但能深用圓實教旨遠取如來本懷緣境契惟識宗乘發心起大慈勝行開明心境融通教門要誓無遺期向遠大所發無作義具三聚所成業體同大乘體故鈔云我今發心受戒爲成三聚戒故趣三解脫門正求泥洹果業疏云是故行人常思此行卽是三聚良以解心旣妙教限莫拘願行相扶域心有處論其名位是聲聞人有大乘聲聞气分亦可謂新發意菩薩正如普明菩薩經云如剎利王縱與賤通所懷者貴卽名王子無上教法縱與眾生賤夫人合生菩提心名眞佛子經文眾生之言必談九界所謂人天小善邪見嚴王惡逆調達等咸開作佛今是無上教法與聲聞賤夫人令所發業種成佛有分由圓理含容包攝無外卽此小戒當處究竟乃至果成名體不轉若將此體爲菩薩體返見聲聞無此圓體所以記主正恐迷此於諸文中節節發問此與菩薩戒體爲同爲異如有同異當自尋之或謂體同緣異但言其同已是二體況云緣異古徳有云所言體同乃據體性若約體相亦所不同圓理具法法法全同法法無濫若混爲一何謂具法經云七寶大車其數無量又問旣得此體還用受菩薩戒否若不須受約大判持犯耶若云須受無作業重發否若如蓬說旣得此體後不須受何不約大準梵网等經依行相奉持卻自甘心而犯諸戒蓬云曾釋還看經否若據蓬折妄解祖文無可不可無作量否正愚汝迷瞥爾起心決墮無間具緣受大豈無無作旣本圓極約義已具爲稟大先容其義在此如投水海中若風中鼓槖𨿽有大聖智亦不能分別至納大時無別三聚自非記主具擇法眼深窮化制誰能曉此折蓬愚執正如經有田舍子見貴人以鹽著食中問云何以故爾貴人答云此鹽能令食美彼卽自謂尙美他物自味必多遂滿口食爲咸所苦返責貴人貴人曰癡人調和可也如何純食彼亦如是一味貪圓樂勝不知所以圓勝吾祖聖智若依當分小乘而受隨者猶在半途未爲究竟或令初步直造大方依大乘經受菩薩戒時長行遠力量未充大行難行終成退墮所以深鑑機宜用大乘心受聲聞戒非令數寶實便成功進大有由不致中輟漸漸修學成佛有期若非究我祖乘須信投心無地窮理盡性惟在世尊始自鹿野苑中歷於方等般若大機旣發開顯是時斷送聲聞入大乘境界卻云卽此便是更不須受然則旣發大心期向深遠旣納小戒戒行易成大小相資終成佛道非獨終南聖師亦出法正部主權實二智本起佛心巧設教門曲被我等不窮佛祖妄鑿愚情如此狂迷何稱善解折蓬破題乃至一非文意﹝依律立法之意﹞二失圓旨旣虧斯二言何所濫又云古今傳習之妄謂善戒而受輙以四樓巧資唇舌甚乖本趣且善戒四燻樓閣乃屬經藏自出佛心通明受戒進趣等級誰謂祖師依彼立法而受具戒誰謂進趣不由斯道下文節云他依經立法受具吾祖所宗自是分準律立法受具足戒何涉彼經云非文意縱傳說者能引彼文證今所受四戒次第有何不可今所受四戒次第一家所行先五次十方堪進具與彼何別若謂今依法華開顯白四頓大何須依文先受三戒豈非次第或言始從五戒終至白四無非圓受第四進大圓受何妨豈非佛意何失圓旨善戒四重伏自往古諸佛至今釋迦世尊惟除華嚴通頓旣且鹿苑施小而來終至法華皆漸受次則四戒皆次圓則四戒皆圓通爲一乘而作弄引若圓若次皆不可逃四重進趣又復須知圓不礙次次不礙圓若據佛意始終在圓但以機緣未了故以三戒疊爲方便令歸大乘所以今家建立最初便令發大慈心其意在此故疏云向不緣慈如何容大意在後也此是佛意經亦如之進趣當然豈容別議法華開顯正緣定性聲聞及退大者保任旣重卒難入大如來方便調停到此有可開義故說三周開權顯實總使三乘同入一乘豈惟法華是今所依善戒爲今所癈記主自云善戒四重卽法華部從漸受也﹝文﹞蓬謂今家癈善戒者癈在何文若據濟緣梵网斥二乘爲邪見善戒指小法爲方便等句自是引據今家立圓宗之意故將二部對校頓漸善戒漸機受之皆次圓機受之皆圓但不同法華涅盤純圓獨妙大小圓融故引二經爲今圓宗用大受小而爲所據豈癈彼邪正不出只一乘妙戒濟緣乃云是知如來惟有一乘圓極妙戒華嚴直興鹿苑曲亦三世十方莫不爾若據法華開顯正是開顯正是開此漸機諸大聲聞從鹿苑來非漸而何但由法華以前未曾顯說聲聞作佛有乖圓宗點小卽大之義故揀善戒非今所據豈是特癈臺宗自謂法華非漸非頓亦不曾云不用受大便爲菩薩經中𨿽汝等所行是菩薩道乃點化保證引進之意經云舍利弗汝於未來世過無量無邊不思議劫奉持正法具足菩薩所行之道當得作佛記家前明法體云於菩薩戒中摘取小分以爲五八十具後旣開顯盡用付之付之言爲在何時又云殺盜已制不復重明重明之說爲指何處後結文其意自見若如蓬說惟是白四得受大戒今梵网亦不可用無稽妄說如何可依﹝梵网斥二乘爲邪見亦是要令入大之意﹞。

蓬云五六百年教門抑塞乃至又缺溫尋何能釋然且大智律師中興教觀正是間生誰不克伏一出圓宗五義教旨坦然明白代不乏賢至今無昧如竹溪拙庵諸宗匠說妙談玄異宗稱美蓬何輕誚謂缺溫尋蓬云未審曾看羯磨經否彼經依律建立受法爲成何事首引多論起慈發心爲成何法疏釋此文乃云此之戒法指何戒耶定難容納何時納耶此之四端皆爲受具誰不知之料彼曲見卽此小受使爲納大自謂得意彊設難疑所以下文白四受大無稽橫議混亂教門勝鬘經中三乘初業不愚於法非彼所知平生好學及至而今不究教門不分化制不明受隨不識因果不知圓是理體大是教門卻云白四納大大大小混亂記釋鈔中發心受戒謂卽今所受比丘戒也又釋記中常思此行謂白四所受聲聞戒也深體教門何曾言大圓實理體化制難分不識義具便爲三聚濟緣記中自釋微縱瞥爾制業分之則無有濫資持又問今此所受卽爲三聚爲非三聚若云卽者後須更受菩薩戒否又復大小混亂如何分別若云非者戒從心發旣發此心那非此戒大見錯解便自求之彼不自求故致錯解何不詳究若云卽者以下諸句卻執若云非者下之句而成迷誤受是願體隨卽行用大乘因果自行化他要誓深遠業體圓具當於隨行常思修顯遠期進受受大乘三聚趣三解脫自行化他同歸究竟受隨交混直成妄執大乘因者諸法實相大乘果者諸法實相受大行大方是眞因是以法華授聲聞記令於無量無數不思議劫行菩薩行當得作佛白四言下三聚究竟彼說因果輕易若此因不識此四種之法是故始終顚倒無歸出家本務慕果修因自行化城心有處要在初步因誓發心一時圓具業成無作爲善種子如是立誓猶屬妄念故事鈔如此發心尙是邪見想引智論云始學凡夫邪心中語解心旣妙能契實理理包容無法不具濟緣得意故會三誓三戒三行三脫三佛三徳在乎一念隨舉一法卽具一切言有前後理無各別如是心受卽發圓體如是心持卽成圓行圓頓之義豈過於此華嚴無上菩提本淨名能如是者是名奉持涅盤欲見佛性等皆此意也下文又云故正受持徧緣法界勇發三誓翻昔三障由心業力結成種子自爲戒體濟緣恐執此圓義不分大小故乃問云教有分齊何須此示答云爲成本宗分通義故乃至扶通深之部意爲稟大之先容鈔敍發心爲成三聚此明隨行次對三身願行相扶彼此交映彼卽期心後受此乃卽行前修方見圓宗深有來致蓬云引余已決之文而生詰難未審此蓬爲如何決又云爲見講學蓬心曲見埋沒祖乘蓬心埋沒正在於汝何推講學蓬之所說都是曲巧妄生穿鑿記云卽行前修蓬謂白四納大旣已納大如何論卽疏曰意在後也若非後受望誰爲前是則無聚可成無身可對若謂望果又且無因或云點小卽大復自無小可點無小無大如何論卽然如此卽正是鼠卽但開卽名不識卽義常思此行乃是小行此卽有小卽是三聚乃是大行此卽有大在小思大妙行圓融與大相應然後大正是祖意豈容妄說記云卽行前修期言在此下文云當知卽是發菩提心修大慈行求無上果此名實道此卽大乘﹝當知卽是大乘及諸此字畢竟指誰﹞漸誘百千方便無量法門種種施設莫不由此。

又問三世如來十方諸佛示生唱滅頓開云三聚三身爲同爲別答語異義一三身卽是三聚三誓心佛無差因果不二能如是者始名圓戒是波羅蜜卽究竟本叉是知行人若發此心若獲此體卽是三佛之種如上記文若因若果自行化他皆是願體具上諸法如地具桃李𨿽未出土枝葉婆娑﹝仍分修性﹞善種子者卽是此義期乃直顯心業圓具之相如何將爲已成三聚若便卽是究竟三聚亦須卽是究竟三佛無量法門皆悉現前是則天然彌勒自然釋迦何故祖師下文修題名法身佛豈以所發戒體爲已成因果是以疏家恐忘此體約具明卽囑令常思記主云此行卽白四所發聲聞戒也由契圓理立誓稟受故此願體能具諸法前發戒緣中云此之戒法出家本務素非懷大定難容納深有由矣又云向不緣慈如何容大意在後也結指云今識前緣終歸大乘城心於處故知祖師一部疏文始終在此約受約隨建立圓宗成就此行正爲受大先容欲成三聚妙戒全不能體佛法大意區區只欲白四受大癈善戒四重。

蓬云白四竟時思願滿足暢遂所期三聚究竟豈非上品受大成就之處敢問正白四時用緣慈否若不用緣無作業體從何而發若用緣者祖師疏中何言爲向若在此時正爲納大祖師何云意在後也今論受戒所立之誓不獨斷惡所發之戒不但律儀所行之行不專爲也所成之果不住無學成此圓機故堪受大鈔云爲成三聚其意在此豈不須受卽便是耶如昔光師全以四分爲大乘故資持破云四分是大將何爲小卽應梵网體行全同菩薩聲聞二戒無別定知不爾是以祖師語意從容義當分通深扶教旨又同上品心者爲全是大爲分通耶答扶成本宗分通義也今蓬乃云上品受大𨿽本分通終爲教局立圓決教成於分通上品受具何云受大上品教心正是圓義何云𨿽本分通更立圓決須知上品圓受正是要顯本宗分通是則圓宗上品卽是分通若大乘三聚本來自圓亦何須立只緣此大在小故曰分通若便決得成大則亦不用別立故濟緣云旣顯分通何須別立答義𨿽通大教終局小不可濫通故須別立今詳蓬說有三不可一別上品圓受受小非大二乃上品卽圓不可分二三正決義通何云決教記云教終局小可不明乎故知上品圓受舒之則包大小捲之則惟四分鈔云我今受戒爲戒三聚戒故三聚戒者是何法相出瓔珞經云菩薩三聚攝行期盡攝律儀者律儀斷惡結業煩惱究竟斷故攝善法者世出世間大小修證究竟修故攝眾生者一切含識究竟度故若但因誓發心不曾依經稟納但是虛發解誓不成大戒持犯經令千里求師豈容率易今是凡夫果證未有戒行亦虧𨿽在一心要須歷進古人所謂解容圓發行局漸修。

問旣須漸修恐妨圓義答終日漸修終日圓進若不分者初住圓人尙有四十一品無明未破還須漸斷豈非圓耶佛祖正教坦然明白邪人說之翻爲邪法如上記文正意𨿽顯彼用蓬心曲巧穿鑿恐或後昆未紏正更引疏鈔重加釋顯羯磨經中首引多論凡欲受戒於一切境上起慈悲心得增上戒。

問所引多論乃屬有宗起慈納戒卽分通義答記云諸部時有此意但不如四分五義灼然今興助題此是佛意非教意也吾佛世尊不覺漏泄。

問今旣約圓發上品心須具三誓爲成三戒但雲起慈上是度生答濟緣云然𨿽三戒彼此互具至於修奉恆用攝生則能任運含攝一切豈止余聚耶論云凡欲受戒旣云凡欲必不揀大小非止四分一爲三乘初業二乃出家本務疏家得意在下釋文又云此之戒法出家本務素非懷大定難容納深有由矣素非懷大定難容納深有由者釋上之戒法依論起慈乃三乘初業不愚於法又云向不緣慈始何容大意在後也釋上出家本務期向遠大得意在此如折蓬將方便教通不得已而釋此法反責余曰得意何淺疏云如善戒經菩薩戒本卽七眾所受者向不緣慈如何容大意在後也。

蓬云疏家卽是引証之語何待蓬說但非引證妄說已記主自云準此經意凡爲比丘必受菩薩大戒今受小戒向前緣慈爲受大戒故云意在後也蓬凡見引便爲人他依經立法受具足戒妄雲起慈納大有所承據起慈納小何爲納大正緣起慈納小爲後納大先容是故疏記妄曲釋顯全不曾者若經中無一本字亦可如蓬穿鑿穿若七眾戒卽菩薩戒何用立本只消便云菩薩戒七眾所受者是今欲但受七眾戒不受菩薩戒者但有受能之本而無所受之法。

蓬云七眾旣許受菩薩戒比丘受具納大具納大何疑除蓬一人誰曾不許七眾受菩薩戒比丘受具納大出自何文此善由不識大是教門圓乃理體理慧旣圓所髮小體同大乘體記中每云此體此之一字爲指於何鈔云我今發心受戒爲成三聚戒故趣三解脫門正求泥洹果又以此法引導眾生令至涅盤令法久住發心受戒卽發大心爲成三聚趣三解脫卽行大行求泥洹果卽成大果又以此法引導眾生卽起大教令至涅盤卽歸大處﹝與天臺五略暗合﹞此皆是三誓中遠期因果﹝眞如愚人作教發心誓注釋﹞全不曾看資持記中節文解釋自作三行分之云發心受者卽今正受比丘戒也爲成三聚趣三解脫門遠期大乘三學卽因行也求大涅盤卽圓果也﹝以上皆爲自行﹞又以下化他行令法下護法行。

蓬云除此三句引証之文余無一言關涉善戒想不曾看疏中前明頓漸通局云如善戒經欲求菩薩戒者先當淨心受七眾戒趣菩薩道欲知大戒惟是漸受﹝文﹞且不曾言白四頓大也又濟緣云如前云如前善戒受五習十等餘無一言豈非欺誑圓宗癈大文在何處若執不得受大之句而云癈大圓宗者是不曉下文委示。

敢問上伸受緣猶涉權小者若言所依之教所立之法正是權小何云猶涉若據能發之緣能領之心自屬圓大何謂權小經及疏鈔兩處立緣並引多論起慈爲正教量聖師發明盡約大乘圓義記主顯釋更有何圓在此之外蓬不曾看卻道是我上品之言論中更推說但論心之濃薄不明其相祖師契圓實理教約義而立作圓宗本何云出論蓬說圓宗只知出體之文不了始終一貫文出業疏義說諸文資持約體分教通判一代能詮故云且依業疏說三宗以示一家處判乃示所出文業疏若爲然者空有兩宗亦惟出此故濟緣引疏鈔兩文對明受隨三聚三身豈是圓宗惟出業疏。

蓬又云前是依宗出法後卽立圓決通依宗出法正爲受豈有受已始論次通而前後是何言歟不知前圓約受後得示圓余所謂吾祖得意者得用圓受小是三乘初業出家本務期向遠大之意蓬尙不曉我言出能了此祖意重斗亂道掩耳惡聞來此提撕可見無恥須知三聚大義鈔在發心處說疏於隨行中期明畢竟二部受隨相貫要識大意不可遂文。

蓬又引祖文大小兩乘理無分隔鹿苑雙林大小至益不審蓬意知是何教唱小教大顯大成小豈於大小規矩之外別有教耶緣不識此是大機合從小入小機合從大入此乃果佛三密起機臺宗據此立不定祕密兩教惟佛能說如何將此說法悟道證今約緣發戒此文可破蓬之妄執定須修觀方能破惑顯理余所謂圓教章中決前受者自謂前旣約圓納體故後說爲善種子至此明示故云決顯下疊難意破余所決決大決小決體決儀今家旣非依經行受盡是野決非實議論吾祖所立圓宗正爲扶成本宗分通義故爲成三聚何但上決空有決空有者顯圓融之用濟緣所云捨此二經余無此義者正示圓宗所據乃明用大受小非謂用小受大大小圓融惟出二經法華開聲聞作佛涅盤扶小律談常蓋由戒禁業非業起心毒四方𨿽禁未窮其本故準二經圓融之意別立一宗開廣戒學窮理盡性進受三聚究竟到家非是依經受戒白四頓大也圓宗分通義如前說緣蓬不識妄分兩意由不識故堅執爲大言圓不局於大言大未必皆圓是故記主正恐迷此特伸問答蓬更曲消轉增欺誑記中自云白四所受聲聞戒也何偸兩字迷惑於人點小卽大蓬不識卽故將此小卽彼大戒不知此小由理圓故全體同大方是卽義記云若獲此體此之一字乃對破大戒蓬因不識反執爲據若便白四受得大戒正合文意何須問決上品受具正是圓義所言決者顯說上品圓受之義。

蓬云未圓待決方圓若依發心納體已竟至後隨行方爲圓戒何有此理若謂後圓決前立法故成圓受祖師排布次第有儀緣境發心依心受戒然後示體始終一貫說有前後理無隔絕豈是至後明體章中方立圓決是何議論況答意中所引善戒三爲方便假宗通深自能不住立圓扶成爲大先容不識文理妄折記文最爲可惡自初至後故前三戒並名方便先敍善戒次受之相假宗知權之下四句之文顯今圓受正答問意故文曰假宗知權不住方便符通深之部意爲稟大之先容蓬云假宗知權卽於小法便成究竟文中何不直云不用方便而言不住不住正謂在小慕大豈非先容記中四句文理相貫答釋甚明又云稟大先容者立圓爲稟具納三聚也據蓬立義立圓在後決前所受受居圓前先容何在況今答意正在隨行取圓受圓隨爲稟大先容豈爲稟具先容耶又云有何一句爲後大先容者濟緣明謂鈔敍發心爲成三聚此明隨行次對三身乃受隨相應無非爲大若如蓬說何故資持釋爲成三聚爲遠期大乘戒學遠期豈在今受大乘三學何非後大又云期心後受謂在受具迷倒尢甚此亦是答前用圓之意進釋鈔文爲成三聚所以用圓若指受具豈是於後又云前修乃望果爲前大智律師太欺我哉誰便不知修行在前證果在後特勞指示如此釋義直如兒戲卽行前修者已於具戒能立三誓所發無作義具三聚前修乃由漸之行汝於大乘不知等分一味輕睹諸祖大小雙弘如來權實二智無非化導令從小進大全於此義未曾經懷又云受緣大乘且據分通後立圓宗乃論圓受者是以書中所謂初約圓受受後圓者正難此妄卻云我醉立緣何爲若便興後圓宗不同受在何時蓬見疏中立圓宗處在後明體章中前所立緣爲受戒否若用受戒又且未圓若不用受卻成虛設所謂大乘正是言今圓宗受隨大乘多種誰便不知蓬所揀者殊非通論凡言大乘有不同義但在能詮乃有隔歷圓融之異所詮何別故云一切大乘莫不皆以妙理爲體此體之外復有何理爲大乘耶蓬引祖文所用不同皆屬前事大乘何別今立圓宗正取一實豈於圓受而分兩樣欲彰深究反成穿鑿疏中作法受者正是述前圓受之相若乃至此方是圓宗所謂受戒謂此圓受與前不同。

敢問疏中依論起慈鈔敍上品發心無非皆是用大受小大小相卽正是圓義但遂文相不思大意濟緣云𨿽三聚至具至於修奉恆用攝生任用含攝一切豈三聚含攝一切是圓義否起慈納戒非攝生耶疏鈔兩文一宗論受𨿽包權實祖意在圓若分兩意卻見兩部次第排布皆非了義又云疏中提起小法以圓決顯之處與鈔疏平常引用之文大別此又見蓬曲心穿鑿而無遠致此是祖師用圓之處圓何嘗別提與不提但觀文中大小無間卽是用圓緣境起慈皆爲受具善戒七眾爲菩薩本鈔中受小爲成三聚法華開顯涅盤重扶無非此意蓬因不見提起決顯便謂天別。

蓬破余曰不見排布受儀便謂圓無受文蓬若不解何出此言料蓬曲見將圓宗出體之文方明圓受不知前論發心惟取上品今明戒體意在圓宗始終相應受隨一貫故至此文究竟敍述前將二部次第融通如合符節其理照然則知蓬欲顯己能指圓宗受文故假外問謗讟古人設有此問亦何須答外學何知蓬欲顯異又是不曉一宗大意故此穿鑿何不自嗟先輩歷陳著撰賺人處多屬令我者欲辧是非付之來哲余云分通屬機教者蓬何能識如來照照有此機設此教由其在小不住於小慕大未歸於大是故設教小中露大大中容小部主知此故立一宗道證無學卽是小理終歸實道卽是大理記云深有兼淺之能教蘊分通之義豈非此意蓬引事鈔發三種心收三種教詮三種理三種心非機耶三種教非教耶性相二空俱是推折達相不同皆屬機也眞空何異只一權理縱是大乘十八空十空等皆從境立空亦無別受具習大佛祖明文卻敢斥何言歟若謂破我不曉何不破蓬妄執余云受與不受自屬機者言時人也今或有人𨿽知大爲究竟自識分量不可棄小且守己納未欲進大豈不由他何推妙觀折蓬始末皆是不解文義所以曲巧妄破不思綆短翻恨汲深。

蓬謂濟緣所問菩薩戒同異等文不得詳而自顯爭柰折蓬尙不能何由自顯記主明云必有同異蓬何得言思疑有異佛祖記主皆令後受蓬何斥爲不了之師驗蓬出言全無準則余云太圓欠圓是則未是皆是破蓬蓬都不曉卻推教法白四受大豈非太也但能圓小不能圓大豈非欠也將圓爲大是則未是本謂良馬故不注腳今如此釋駕駱亦曉法華開顯祖師立圓記主三義誰云未是有何欠剩餘書云只緣將此大戒推與他家乃至只一待字難消故特將爲癈大正爲點蓬愚迷卻將莊做佛祖蓬凡見書中說他短經處推祖教祖師自謂我今發心受戒爲成三聚戒故何曾不受推與他家若云卽此便是成今納大資持何雲遠期大乘三學遠期之言豈卽此耶蓬若不肯受大豈得因蓬不受三聚絕滅他家盛行豈非推與彼。

蓬破余曰必謂不秉三聚羯磨爲推與他淺局之見也余曰深也非淺局矣只緣蓬素不識事理圓是理體受是事用聖人有悟中之事理凡夫有迷中之事理迷悟𨿽殊事理不二理則法法圓融事則一一不濫理不離事事非理外事理一如方稱圓融極臺宗乃明事理二造性具緣生究竟爲一。

蓬云白四言下尙發三聚是誰亂道引來況釋若使大中跌事則令小內虧圓由蓬殘毀祖乘故斥包羅不盡記云前並小教此是大乘以大決小不待受卽圓頓義也此之一字乃指圓體以大決小卽小是大故三決也由理圓故故不待受正彰頓義若容不受合言不用受大預先具大故云不待受大後若無待圓頓何成不識字義安妄云分曉莫污祖文庶免苦報癈大甚明言無畏忌特興謗妄可謂無事造罪。

蓬引書云立圓旣極大小雙弘乃至可令人笑此一段文半是迷半是欺圓法華開權顯實涅盤扶律談常終窮至極純圓獨妙吾祖依此建立圓宗是圓極否用此圓乘是弘大否專權戒律非弘小耶善戒七眾所受爲菩薩本事鈔我今受戒爲成三聚此等雙弘何爲隔歷經云但念空無相無作於菩薩法心不喜樂初圓佛法遇便信受思惟取證是辧得小十方佛土中惟有一乘法無二亦無三是辧得大般若我待說所因成就阿耨菩提必以大乘而得度脫汝等所行是菩薩道請開顯也𨿽是戲汝甚有義焉不肯依經受菩薩戒是不辧大直以白四便發三聚是不辧小中間橫識皆是綺語何堪推究。

折蓬云吾祖弘律以妙觀爲本事相之學聞斯必驚不足怪也非獨余聞而生驚怪記主見說寧無驚乎若吾祖得知豈不怪也諸大祖師一切世尊亦必怪。

蓬言無公當聖師自云煩惑難消要由方便致設三學用爲治元律云爲調三毒令盡故制增戒學是知三學爲佛法中公器豈得並爲一路獨推觀功經中亦云戒爲無上菩提本部主乃云三世諸如來皆共尊敬戒律序云如是諸佛子修行禁戒本終不同邪流沒溺生死海戒疏云舉宗以明持犯爲正記主云三藏分宗所詮乃異據行𨿽通粗墮在教各有司在如上所引皆不見以觀爲律本便是諸文對破戒論但有勝劣非全無與戒毗尼者乃其義也。

蓬云十方諸佛成目證果本豈越斯且佛以五分爲身何獨本於一觀又云三乘賢聖上求下化功惟在此且三乘聖行曾受戒否能施戒乎道非觀而不別淺深且論中何云道品樓觀以戒爲柱行之事理昭然可知何假觀分福慧乘戒化制大小盡是通途法相何總歸觀止觀雙遊眞俗並運吾祖觀學妙盡於此雙弘可也何爲律本又云今宗教觀並準開會皆一乘者且教旣一乘何須本觀終南妙觀本卽一乘何待開會方稱爲妙便是戒學亦卽如來本有一乘圓極妙戒法華但是開顯而已戒體章中記主深達實異常途拆蓬建意𨿽欲反常不能合道凡爲修觀有法有體有行有相豈將妙觀以爲律本也途云弘律以戒爲本以持犯爲正。

蓬云彼以乳兒通知之語以戒聾瞽使其易信余曰𨿽是乳兒通知之語爭柰鐵翁不知祖文自云律宗其惟持犯持犯之相實深非夫積學洞微窮幽盡理者則斯義難見也蓬謂易知故多妄解妙觀之義誰不知要用不得處翻成誑妄。

折蓬云吾每見吾宗學者以祖師諸文示觀各有別意乃至五例解中曾辧此一段文正所謂全迷戒相暗托觀門欲明此意先須定境是約圓宗而論受隨須以法界爲量仍知事理不同不分而分修觀據理受戒緣事不出只是十界依正𨿽事理相卽而用與不同不可一槪等故事鈔云未受以前惡徧法界今欲進受翻前惡境並起善心故戒發所因還徧法界又復須知圓宗戒限通禁十業意地瞥起盡屬所防總歸制限未涉觀門此是通論大教限量若約戒觀的示用心所依無過衣食四儀語默動靜然而此境自不能成善惡業行但由戒觀依此而行戒學言之森然萬境何事非持日用時頃不出在此是故祖文備立羣篇廣引三藏欲令謹守無犯所以深切著明決同大小律儀遠期三聚妙戒推窮過本起自三毒欲絕妄源更深防護故約化制兩門所明觀念對治淫觀不淨殺起慈悲盜懷知足妄思眞實上根利智衣則著著則口口房則步常以五觀在心無使臨機異念故律云常爾一心念除諸蓋中下根器通作一觀望上而學漸資後習離犯成持更有業重障深妄情難遣須作假想淫作蛇口火聚食作糞屎虫窠缽作血塗穢皮熱鐵葉等飲作膿血等想無非爲遣妄者著圓成淸淨戒行是故疏中囑令常思使城心有處一宗戒學功歸在此所謂假想者大師云卽𨿽未爾想力若成佛怖畏心起能大助道開發正慧豈非持奉之助戒行也末學者皆知惟蓬不聞若彼連引諸文細推盡歸戒學所收妄謂祖師將爲妙觀豈得持戒全不用心臥地止持何成持犯又引判教屬憶念輪正當戒學何歸觀行又云常爾一心念除諸蓋是用觀破惑蓋由不識三毒諸蓋通於業惑說戒成觀今旣結犯正屬戒宗業疏恆憶恆持乃無作功用一切戒行皆無作所重此諸恆字要人當持微縱結犯未審制誰所謂觀境者亦是戒學所防之處此爲事境文云觀事生滅者是然於此境若不用觀何成聖行不論大小須明諦觀所以文云知是無我人善惡性相觀事是心知之一字能觀觀智無之一字所觀諦境惟識觀中觀是能觀心是所觀皆以理觀契於理境方成妙觀故資持云前二性相以空爲理後一以心爲理我人善惡等事皆屬諦觀所破之法四明法師云須分兩重能所如器諸淳朴若使不以理爲境者能觀之觀契合於何我人善惡豈能忘泯但逐事境何曾會理須知祖文明觀之處莫不皆具兩重能所但逐名言不能推究所以論云說智及智處皆名爲般若以如如智契如如理又復事理兩觀創心修之皆觀事中一念若觀此心卽事之理各爲理觀卽理之事名爲事觀故荊溪云隨緣不變謂之性不變隨緣謂之心生佛依正等境皆可如是論之今宗惟識若總若別亦當依此之二義而論略分戒觀大約如此折蓬矯異不落規繩戒不成戒觀不成觀迷屬於蓬破他何在鐵翁宗師生平自任輕視同途特撰家業爲名自欲發揚己見意謂盡理期廣流傳不知罔冒太深翳昏祖教余以長盡公心諫諭似是知非猶負抑鬱何以知之書中所說一依祖教於理照然若不知非何用攺他語言埋沒正義廣揚著撰構架折蓬文飾邪非重爲﹝示﹡呈﹞器故於祖文曲巧贊研柰何正理難移轉增私忿邪見大慢一時並發於此文中分明可見故彼文云若不用觀行屬有爲戒成凡福遂引祖文若執戒爲眞道道則戒結所收乃至道在邇求諸遠宜反思之﹝彼文﹞然吾祖教觀何所不說之體正是意惟歸四分良由部主博考三機殷鑑兩曲包絡權實統收名理結集玆藏通被時負記曰深有兼淺之能故傍收有部教有分通之義故終會圓乘聖師得意準法華涅盤建立圓宗扶通之部意爲稟大之先容依此受隨咸歸實道所以制作敷之則包羅法界捲之則惟在一律如星拱北似水朝東若也依蓬奪其弘律本歸乎妙觀之宗正如容似主人國人難辧卻使一家教典所弘三藏大小戒觀化制兩門觀念對治及諸祖誠言發明解慧皆無所歸咸失主伴至如三種理觀隨律之經旣僭爲本隨律何在料得鐵翁但濫遂妙觀虛名曾不畱心實學彼所弘戒旣虧解慧全缺莊嚴豈非任戒集業執則障道耶自佛法東漸諸宗諸祖隨所闡揚建立門庭各在其本何曾交互如此顯異欲自主張妄謂深究祖懷實是埋沒聖教來學易瞞慮成遠害又引四句義凡論四句欲取雙美蓬旣劣於戒尊於觀豈兩得乎余云戒行觀行皆能發於定慧者因戒生定因定發慧三藏諸祖莫不常談蓬因能知但由不了戒有勝劣行有粗妙一槪相得定須本觀若欲推於觀生定慧甕裏知見但遂文言曾不思修何能解曉須知創心修觀皆以第六云王數爲發觀之始豈得便是定慧智論云始學凡夫邪心中語受戒發心亦屬妄想故事鈔云如是發心尙是邪想戒行成功業非不起方發定慧初心修觀定慧未曾梵語三昧翻調直須以三昧調停進行散則止之昏則照之觀漸熟定慧旋明止觀二法卽定慧者此約法體修成言之便是觀成進入後位亦須因觀重發定慧次第進入所謂禪定乃有多途諸天所修世間味禪佛弟子修世間淨禪不出皆是四禪四空諸天修者用六行觀厭下苦粗障攀上勝妙出地居修之發未到定生夜摩等能居於空至於他化發得初禪脫於欲籠得生色界次第進修至非非想皆是六行觀中修發名世間味禪若佛弟子用無漏心修八勝行名世間淨禪若出世間及世間上上十種大禪皆用無漏觀智次第修發故攝論云惟識通四位修所謂慧者歸敬儀云無分別智念念利鈍五十餘階豈非用觀次第修發觀行能發禪定智慧是信不誣矣。

折蓬謂余所弘祖師圓宗一節至於若據諸文戒但止業此文敍戒而云返妄彼之不曉便謂成佛功惟在戒我若不說祖乘何顯今略敍之莫謂顯異當知圓宗言戒卽一佛乘一乘妙戒全體離染全體澄凝全體照用三一互融體絕思議乃至考彼前後之文妄意若此﹝彼文﹞余竊觀彼一節之文猶如醉醒又若顚狂祖師記主皆約圓宗一乘妙戒始終詮辧蓬乃每云若不用觀行屬有爲戒成凡福忽於此中言圓宗戒有許多雲妙若非醉醒畢竟是何誑妄自稱我若不說祖乘惟在戒但爲見蓬但爲不有律宗獨推觀行凡見祖乘所立法門盡用修觀方成道業不知入道通於余行故曰修觀以戒爲緣菩提以戒爲本見佛性證涅盤深心持戒如來之身以受戒爲本勝鬘智論卽大學皆是祖師引證圓戒謂我不識惟蓬知之但執成佛菩提惟在修觀更無餘法此實見取反謗於我謂惟在戒若能識彼無入心之論欲莊人之失此七自墮任運無歸。

蓬破余曰吾祖三觀用之有處﹝所以如前﹞只緣蓬迷不識解行盡將解慧而爲觀行故謂不局通乎諸文鈔受戒篇三品發心記對三觀蓋是祖乘所論戒觀文義主對解行相當各有三種豈是令修三觀爲三品發心記云初祖護命不令得脫卽二乘心據小乘中品所修以法開解自他兩利度非究竟卽小菩薩𨿽期佛果行處中間上品引導令至涅盤同歸佛道卽大菩薩上釋受戒下乃準顯準沙彌篇三位配之恰然符何顯此詐驚張非狂何耶。

敢問鐵翁此圓宗妙戒爲是吾祖所弘爲非吾祖所弘若謂吾祖所弘吾祖弘律自以妙觀爲本若不用觀行屬有爲戒成凡福正屬諸文上業之戒豈是返妄圓宗一乘若也非是吾祖所於今此圓宗是誰建立令誰弘闡若云卽此便是律本妙觀文中自云於本藏識成善種子此戒體也何曾言觀或謂當體卽是觀者旣言當體也能具澄凝照用之徳何推妙觀若言惟在業疏明體章中有此妙戒卻見疏鈔余文祖師記主說圓融處盡屬閒話皆是長語是蓬深迷卻云說顯所言諸文皆上業戒何故圓宗文中亦云欲了妄情須知妄業餘文止業圓宗返妄又見吾祖戒分兩樣當今行受令受何耶任戒集業執則成障但在機情若據佛祖無非爲道誰言成佛獨推戒功誰言戒徳非成佛本誰便不知如來出世所設化用三學齊功余何嘗言成佛菩提功合學者至此宜須明辧行果分齊學者至此宜須明乃屬發心受戒期向行果淺深要知遠大豈令修觀安居篇中令修觀者九旬之內通明所行無過事理記因釋鈔靜處思微故曰微之一字兼含事理事則憶本受體卽戒學也理則達妄冥眞卽定慧也卽沙彌篇三觀二空卽空爲理惟識卽識爲理此釋思微一夏用心無宜偏局思微是道旣兼事理戒亦見有分乃是安居修觀豈是用觀安居稻粱餘味才士常談取諭祖乘何求所出但恐牧童不曉何疑學子未聞所謂通宵路者資持因釋上品納戒云攬無邊戒法歸無盡識藏成善種子作聖道基翻無始惡緣但爲戒善變有漏苦報卽成佛身我等云何不自珍敬佛恩深重粉骨難酬苦海導師朽宅慈父得出火宅得離苦海何止通宵可諭其路圓宗言戒旣制心毒此貪瞋癡在惑卽是見思無明在業則有前七後三故云譬如伐樹始必利枝豈惟種果無依柳便根株漸朽戒禁業非三毒旣輕進侵惑累須知圓教三惑一體皆貪嗔癡而爲其本惑業分位煩惱重輕只忘由智親疎故便或落前後今圓宗戒會同律儀爲稟大先容故纓絡經云律儀禁惡結業煩惱究竟斷故況復三聚任運互具成佛有餘稱美之謂蓬之局執凡見祖文稍涉理慧便作觀解封彼信讟正是折蓬且淨心戒觀序云諸部則以教開斯文乃以觀示終若蓬偏見必言諸部是開解斯文只是示修佛祖教門當求大意片言隻字豈宜妄執觀之不已爲觀行之不已爲行觀行二字豈易承當記主知難故有斯讓余雲沙彌篇大小此決蓋蓬不知沙彌建位入道初心出家學本始終期向律觀各立佛祖正宗律觀相須蓬不知處待至下文更與納辧余云懺篇所用亦有意焉乃引祖文顯相須之意。

蓬云乳兒之見意焉乃引祖文謂髙了若其然者聖師記主皆乳兒耶資持有人問曰題云懺六聚法那出事理懺乎是故答云不曉化行二教罪懺相須若惟依化懺則制不志若專據制科則業道全在故當化行齊用則業制俱除故鈔云五眾犯罪事理兩緣事則順教無違惟識理則達妄外塵本無又云篇聚依教自滅業道任自靜思此明五眾犯懺不可事理偏用以事懺制以理懺化但緣折蓬不曉無違惟識一句便將此爲理觀非獨論懺凡見部文才涉理慧便自差排以觀受戒及一切法門須用修觀妄源在此事則順教無違惟識鈔中旣判事卽是依教自滅正屬行懺專據制科下云理則達妄外塵本無卽屬業道靜思方是犯懺惟識妙觀若也事懺便用妙觀下立理懺又復何爲豈名化行相須不成事理雙用今之懺法旣云化行相須其實事理無混方見聖師觀不濫下引攝論證上事理論云惟識義不失不無能取所取上句證上化理下句證下制事所以記主廣斥愚迷彼則妄著邪空以致撥因撥果蓬乃疆執玄妙翻成無別無分須知理則法法圓融事須一一分齊旣殊趣向豈合同途是蓬貪深非余學淺旣知觀是卽事之理何不曉戒爲卽理之事在戒則戒正觀傍在觀則戒傍觀正隨經之律隨律之經斯之謂也須知今宗論戒定慧齊肩各自當家不曾借本祖師記主句句從容鐵翁間生言言局執想因書諭忽醒驚張仍是太圓不分戒觀信知玄妙不易可談。

余云凡論修觀須其境乘﹝有十境十乘﹞又云所引之文皆是理境及以解慧未見疏記而作觀消鐵翁太笑余則悲嗟只此斥文連攺三字一書之內攺轍甚多境乘攺作境觀理境攺作理觀疏記攺作余記然大丈夫凡有破斥須論實事豈應攺他字義且欲成我笑端若便知而故攺卽是小兒知見不知誤寫無有長書在蓬几案旣將開版何不細看以義定之如此艸卒知蓬所問亦可見也余云今家所立三觀齊用祖文自云任智疆弱隨事淺深非齊用耶佛祖設化理當如此惟在一乘推佛本懷祖師弘闡故須盡善三種意語蓬但學言不知正是佛祖所用若據吾祖深鑑當機正在隨他意語故淨心戒觀云於汝見行諸部過患教修對治四十二地空宗眞理惟可知聞影像粗相力所未及今惟便汝淨除業障客塵曀等推此文意急於戒學專權律範聖意可知余云三諦三觀非祖所立豈妄將傅持鐵翁意言妄自差排諸祖立觀各有所宗豈將一字半句便爲今所準承凡蓬立法輕狂若此吾祖三觀諸篇取用眞俗並觀卽以自行而爲化他。

蓬問惟識空假中耶余卽答云惟識觀也乃是隨問依名而答豈是傍若無人蓬將修觀能所始終返難問者眞傍若無人也余所書中列蓬所立蓬謂理爲戒體乃出祖文蓋爲不識法界有事理故謂余戒觀各有四意戒中四意是蓬謗言或爲迷文觀中四意其理當然請諸學者子細辧明須知祖乘有旨趣有關節所謂旨趣者能詮只是聲聞律儀所詮無非比丘戒行敷之則包含一佛大化收之則惟歸四分假宗所以疏鈔兩文皆引多論凡欲受戒必先請師開導緣慈爲正教量是故疏釋發心趣向心趣向云此之戒法出家本務素非懷大定難容納如善戒經菩薩戒本七眾所受者是向不緣慈如何容大意在後也中間示體文云時知境緣本是心作欲了妄情須知妄業故作法受還燻妄心於本藏識成善種子此戒體也後明隨行雲常思此行卽是三聚大小俱心律儀不異事鈔明受云我今發心受戒爲成三聚乃至今至涅盤前論戒體云以此要期之心與彼妙法相應於彼法上有緣起義領納在心名爲戒體後示行相云知自身心懷佩聖法下爲六道福田上則三乘因種濟緣約六種三法一一互具明白圓體圓體行引華嚴涅盤勝鬘智論證成圓戒資持問分通之義出自何人答如來立教彼此機緣部主深知還符佛意別立成宗是以前後律序法正所安多伸此意豈不明乎又以三種理觀總一切經教所詮三品發心攝三乘行果分齊三宗戒體便兩部受隨持犯此等皆是祖乘旨趣折蓬𨿽不知大途宗旨亦能提起小法以圓決顯之處與平常引用天別所謂關節者亦不離於旨趣以三體三品三觀文義主對解行相當決判大小化制受隨因果戒觀解行持犯重輕等相合無差互非不昭然故濟緣云前明實宗無一心字次述假宗無一種字始見聖師深體權實自余凡愚未足擬議此明三宗戒體不濫資持云學者至此宜須明辧三心所期行果分齊但由鐵翁乃以旨趣混於關節故有白四納大小不曉教門觀爲律本不分化制善種卽三聚不明受隨義具爲究竟不識因果上品非圓受分通卽大乘立緣異作法上業非返妄圓宗決教妙觀無別於此文中一一隨破更有於微縱討重緣吉羅制業皆大乘所犯盡屬此失宜自細思。

余景迫桑楡惟恨師友凋喪及見後昆爲學易盈實自灰心豈期涉世但以造物顚倒不容自閒鐵翁弘闡誰解抑揚爲見大義有妨良難緘默𨿽欲紏正非本所懷念息復興經乎數載今二三同志頻促吾成所謂不直則不見引正義始且直之以塞其命寶佑甲寅元宵後十日於芝苑絕筆云爾。

蓬折直辧﹝終﹞

