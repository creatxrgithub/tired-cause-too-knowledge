續藏經芝園集

宋元照作

芝園集目錄

上卷凡十四條

杭州南屏山神悟法師塔銘

杭州祥符寺通義大師塔銘

秀州華亭超果照法師塔銘

唐蘄州靑著法師行業記

湖州東林禪慧大師行業錄

杭州祥符寺久闍棃傳

秀州超果惟湛法師行業記

杭州雷峯廣慈法師行業記

杭州祥符寺瑛法師塔銘

越州余姚異闍棃塔銘

越州漁浦淨慧大師塔銘

溫州褒法師行業錄序

湖州八聖寺鑑寺主傳

溫州都僧正持正大師行業記

下卷凡十八條

秀州呂氏靈骨贊

考妣墓志銘

臺州左氏墓銘

新市姚君墓銘

秀州沈君墓銘

崇徳呂君墓銘

廣陳馬氏禮經錄

四明孫氏禮佛錄

論增戒書

論慈湣三藏集書

送衣缽書

讒議

博奕解

四子要言序

髙麗李相公樂道集序

送聞伯龍歸大學序

長蘆賾禪師文集序

釋門登科記序

芝園集目錄﹝終﹞

芝園集上

杭州南屏山神悟法師塔銘

天臺教始盛於陳隋間教主歿至於唐南北性相之宗大行於世異端斯起微言殆絕荊溪禪師辭而辟之遂復興振荊溪旣滅逮於我宋又數百年學者鮮得其要是非相攻訛駁滋甚有大導師號神悟者出焉師永嘉人名處謙字終倩少厭俗禮常寧寺尙能爲師能卽天臺十三世之祖師自剔染稟戒四出遊學投足於錢唐天竺慈云之門敏銳超倫美聲外溢先達晚進懾然敬服其次歷扣諸方道不我合卒詣天臺東掖山遇神照法師服勤北面遂嗣其居焉自是磨礱所業優柔至理夙植旣深豁有所發乃擲去浮末研幾根底統宗會異一其指歸五時之教權衡於法華一家祖乘梗槪於止觀故其所韞不可測其所學不可究其辯論不可窮每一臨座發言有詣舉事炳煥聽者莫不驚耳動目揚聲稱善搢紳先生博雅論士求之講道終夜竟日莫知所詣師虛以待物慈以容眾靑靑子衿憧憧而奔踵門扣道若大旱之望云霓嬰兒之慕母乳未足爲諭晚年出山闡化於錢唐而東吳禪講頗盛或馳騁文字之學或放蕩身口之事浸以成俗非朝夕矣師獨能奮然整其頹綱摘其餘焰其徒往往捨末務本革謬從正者多矣故有厭棄榮寵者謝絕退藏者禮誦專業者衣盂外飾者齋戒自持者講論兼濟者禪寂內怡者殆不可勝數由是先聖之遺化復存於季運者實斯人之力焉累遷望寺終止南屏報盡緣息示疾奄逝壽六十五臘五十四卽熙寧八年四月五日也門人﹝療﹣﹝日／小﹞﹢土﹞全身於山之右立塔以識之銘曰。

天臺東掖

奮於聲迹

克志圓乘

妙契皇極

後世有聞

斯人之力

靈山天竺

方朋云逐

來者虛心

往者實腹

瘠地枯根

靡不沾沃

西湖南屏

石室籌盈

孤蟾奄墜

大野重冥

惟遺淸風

布於寰瀛

祥符寺通義大師塔銘

元佑三年十一月十日大師以疾終於所居十九日火葬得靑碧舍利數百粒弟子輩以明年正月二十六日葬余骨於靈隱之西麓預狀平生事業從予請銘以表其塔辭不獲免故爲敍曰大師姓阮世爲錢唐人少小頴悟不樂塵俗從祥符寺有章脫素遇天禧普恩落髮具戒諱子寧字師靜號全眞子初依祖師遇因百法學慈恩經論次從長水子璇法師學賢首教觀尋歸閉戶焚枯折松輪環講貫若楞嚴若法華若圓覺若金剛等無慮五十餘過行有餘力旁涉周孔老莊百氏之書皆通講解善屬文辭頗工筆紮嘗撰金剛心經科記略慈恩彌陀疏鈔並各一卷出宋髙僧傳音義三卷刪續本寺圖經一卷新修廣韻字錄一卷書疏雜文六卷古律詩總五百餘首其歷學義解如此中年謝去人事閱大藏凡四周四大部一周東京普安長興慶善云濟數處大藏皆師對校手寫法華等經五十餘軸看華嚴二十部法華楞嚴維摩圓覺各五百部金剛彌陀並五萬卷密言聖號晨夕課念不可悉數其焚修精至如此未終前數日忽謂其徒曰吾報齡非久矣吾沒後舉哀變服挽喪夜會汝輩必不爲之然有假手作臨終頌辭世遺書多爲識者所誚汝無徇俗貽吾恥也俄而臥疾不起克時整慮瞑目屈指泊然化去俗齒八十一僧夏六十九度弟子梵倫梵僎梵仁法孫思振思授思拱思總其享壽令終如此昔百法以徳業擅名言行動靜爲人軌則大師稟奉教言孜孜循踐力勤講課不墜其風又百法平居手植石嵓木於其庭下以爲悅目之玩一時名賢皆畱篇什大師晚年敞軒裁花繼其所好且欲終身不忘遺訓其尊道重義如此大師天資沈毅動無輕率深居宴晦怡然自得𨿽衣冠貴族出入其門而未嘗枉尺屈道趨附權豪苟其聲利其養志秉節如此大師學問該博徳業充富才辯辭翰出於時流然未嘗矜能伐善恃己陵物不議人之所短不掩人之所長謙虛退己愼言寡過其深識遠度如此於戲人有卒身不爲學者有學而不務修者有修而不存義者有義而不守節者有節而不負識者有備此數徳而不得其終者有以見大師爲人爲道有始有卒豈特擅美於一時亦將垂裕於後世也銘曰。

百法五教

性相支離

旁求兼講

通幽洞微

克嗣遺蹤

聿修厥徳

操守有終

動止無忒

空花起滅

水月去來

惟此遺骸

復於浮埃

靈山之西

祖塔之右

壘石勒銘

用昭厥後

華亭超果照法師塔銘

法師諱靈照字了然號希夷子父盧氏本東陽蘭溪建鄴里人法師生而有異不與羣童戲劇旣失恃怙志願脫俗累啟於兄兄欲止之遂取三藤極粗者示之曰使吾擊汝藤碎可從汝意法師欣然躍入山林間拾藤如束薪負至兄前曰兄果容入道直以束藤擊之俱碎亦無恨矣兄卽感涕乃知其志不可奪遂令禮本縣寶慧寺紹賢爲師一入僧門誓去枕席香燈禮誦晝夜不息未﹝其／日﹞月誦通法華光明二經年過弱冠抱經投試卽預科選長吏嘉其敏銳別榜以獎之洎落﹝髟／采﹞稟具奉持甚嚴竊自思曰人而不學沒齒無聞君子恥之矧爲佛徒惟道是務飽食虛度不知其可乎遂浮杯度江詣錢唐香嚴蘭若依湛法師學天臺教服勤數載更欲旁求師訓之曰汝無他往方今淨覺法師闡化吳興實吾宗間世之匠宜就而正焉法師受教負笈而往師資道契鍼芥相投切問近思夙夜匪懈又數年間一家教觀無不通達淨覺欲觀其器度歷試重任法師隨事裁置皆得眾心洎淨覺歸寂吳興道俗請住吳山解空院次遷景徳戒壇院熙寧中香嚴法師居雲間超果力構教肆才及完備無何報盡將啟手足囑其眾曰吾竭力盡心建此道場常願得一眞傳教人以繼吾後非靈照其他不可道俗依言同謀懇請法師乃率眾而至遐邇向風徒侶奔湊禪誦精苦講誨無倦矧乃崇淨土之教慕東林之風自元丰已來結四眾爲社專慕彌陀誓期西往每至春首啟淨土法會七晝夜躬事懺摩愈加精至如是二三年間士女預社者二萬餘人獲益感驗不可勝數嘗於寢夢見彌陀觀音勢至聖相殊特法師前禮跪而問曰靈照一生誦大乘經學大乘法修大乘行期生安養爲果願否觀音指曰淨土不遠有願則生勿復疑矣又嘗誦經至於深夜因而倚臥忽夢普賢身相喜而驚寤遂發心造普賢像誓誦法華萬部以嚴淨報余時讀誦不可具紀元丰五年仲冬月忽臥疾不起謂侍者曰吾於病中見有異事安養之期吾已決矣十六日昧爽間北首西面累足而逝肢體溫暖者三日其徒依西竺法闍維之是日天慘云愁風悲泉咽衰素盈於四衢號慟震於大野眾以香木積而化之開棺發焰或聞異香煙散身灰盡睹奇瑞舌根不壞柔潤如生舍利迸流赤白相間平居功業於玆見矣世報五十五僧夏三十四登門受道千有餘人親度弟子曰靜仁曰覺圓曰靜智明年仲冬十八日以骨舌﹝療﹣﹝日／小﹞﹢土﹞於院之東南隅立塔以識之其靜仁者累以行狀從予丐文予與法師有舊辭不得已彊銘系曰。

竺風扇於震旦臺教盛於東吳克荷斯道寔蕃有徒偉歟法師出爲世模拯於弱喪炳於昏衢乘戒兩急言行齊驅集結蓮社兮希風廬阜克勤禪誦兮接武大蘇道因時而或晦形隨物而云殂舍利騰煙兮粲如珠顆舌根在焰兮赫如紅蕖摧教門之梁棟失後學之津途機山西湖丈室東隅睹此靈墳孰不爲之嗚呼。

唐蘄州靑著法師行業記

法師名慧普本郡蘄水宋氏之子稟賦疏朗器識超邁旣具戒品操守頗嚴元和初嘗過廣濟邑北望數里峯岫峭卓郁如屏障遂有終焉之志乘興曳策趨而登之得一巨巖結廬其下誓誦大涅盤經以爲常業歷年滋久一部通徹凡四十二卷或疑其誕妄趣舉品題以試之師應聲連續了無澀滯聞者莫不嘆伏而師初不介意躬力耕種用備辰羞卉服布裘以度伏臘居常誦經朝夕匪懈梵音淸朗響應空谷山深路僻人迹罕到惟樵叟往還每見一靑衣隨侍坐起自是絕粒更無他營議者以爲必有幽靈奉供或有扣問師終不言鄕俗稱異乃以靑著名其山焉至十年有徒道進糾率檀信開基構廈創爲伽藍卽以山名揭其院額大中十二年十月二十七日怡然無疾澡浴更衣集眾告別加趺收視奄爾長逝弟子輩以香泥纏飾建塔於院之東峯皇朝初第三世孫徳明患其居處崄絕艱於登降乃遷院基於山下徙塔當其前峯熙寧末七世孫智華智潭又慮院塔相遼事奉有間復徙塔於院之西北隅傍溪增築用接廊廡逮今八世幾二百年香火不絕予嘗覽三代髙僧傳其間誦經一科多敍臨終異事豈非博聞多學未若專業一經寓目妙乘不參世論遊心聖境頓息妄緣是以生則徳動神明死乃全身不壞振一時之淸望垂千載之令模豈與夫恃爝火之明衒鼯鼠之伎者同日而語哉其孫擇言嘗慨先祖之遺美𨿽傳錄所載而脫略舛誤未足取信於世遠遊江表累造吾廬撿錄事條首命纂緝將謀勒石以永其傳予喜其爲人敏銳好學復能念祖尙徳故爲筆削以塞其請云。

東林禪慧大師行業錄

大師湖州歸安縣東林吳氏之子智印諱也復之字也少厭塵网志慕超拔父母奇之乃聽出家年甫弱冠禮祇園寺宗盛爲師未幾經業通利比試得度旣而登壇稟戒便欲裹糧負笈四出遊學無何師老且死遂嗣其居弗果先志每以爲恨然凡遇知法有道之士欽羨敬服避席請教一有所聞則忻然頂受拳拳不敢忘於是經律論藏戒定慧學皆薄知其梗槪中年聞淨土教觀決能超絕諸有至無退轉自是專勤禮誦凝神系想日無虛度師天資質直不喜巧言諂容迎合人意歷掌眾事而公白廉愼上下悅伏身無妄爲語不輕發道俗往還止以因果死生之理以相警勵由是閭裏向風率從善誘元符攺號暮秋月得疾乃摒去人事不接賓侶扶羸牽彊不臥枕席獨於常課愈加精至一日語其徒曰吾此疾不復起也吾平居誓生安養時其至矣宜集寺僧以佛事相助十月二十一日辰時寺眾云擁聲磬諷阿彌陀經殆至卷末師乃加趺瞑目泊然長逝經夕神色如生鄕俗聞之持香奔赴稽首稱嘆不可遽數壽六十九臘四十五弟子曰善欽曰有邦曰思尙皆他適獨思坦者侍疾至終越明年二月十一日依天竺法火葬於近郊收舍利葬於本居之後園立塔以識之予元佑中以結界之命嘗至此寺寓大師房數宵因語及淨業師頗以爲然自此相別十餘年蹤迹南北殆不知師之在否比坦者至具道先師平生本末袖出行狀請文爲記予追感不已故爲編緝且欲以始終見證警諸同道庶幾篤志西想無復自疑自障致虧於發足耳。

杭州祥符寺久闍棃傳

釋可久字佚老錢唐錢氏子少厭俗遇天聖覃恩得度嘗從霅溪法師學天臺教喜爲古律詩大抵造於平淡淸苦比夫然徹淸塞之流未相上下左丞蒲公集錢唐古今詩從師求槁師曰隨得隨去未始畱也人亦頗髙之晚年杜門絕迹送客指門閾爲界內翰蘇公摳密林公一時名賢傾蓋相訪亦未始屈也予初聞之作詩嘲曰拗折牀頭舊杖藜任教桃李自成蹊如何昔日廬山遠卻爲陶潛一過溪師笑而不答居室荒陋人不堪憂庭下惟紅蕉數本翠竹數百竿自號蕭蕭堂師居堂上經行宴坐裕如也旣病將卒輒語人曰吾死蕉竹亦死擇瑛公亦死是時瑛公尙無恙後皆果其言人亦莫能測臨行口占頌曰生老病死樂在其中已矣乎傳語風花雪月言訖長往壽八十其徒葬骨於北山禪宗蘭若予平時常敬事之每過舊居愴然有所感因提數事以示來者。

秀州超果惟湛法師行業記

法師本東陽義烏宋氏之子惟湛名也子照字也未生之日有神異僧謂其父曰汝當生子六人其第五者愼勿畱之宜令出家必弘大教祥符中母陳氏始生法師齠年便懷出俗父母難之因而致疾其父方悟疇昔異僧之言乃從其志遂禮雙林寺慧勤爲師寺卽梁朝大士所居處也眞宗天禧中普度天下僧尼法師乃獲剃染明年卽具戒品嚴奉﹝雪﹣雨﹞／粉／大﹞範深樂圓乘聞天臺之教大振於江左遂投天臺東掖山神照法師而求學焉晝探妙義夕奉懺摩三業翹勤寸陰不廢故同學輩以道人稱之復詣四明廣智之門旁求異聞博究精義一坐十載大有所成乃曰大師所得我亦得之遂升堂請益爲眾激揚四方向風羣學畏服復自思曰大師所授吾不復疑矣若夫圓頓絕待之旨非深造自得吾竊不敢自許乃優而柔之積而思之忽於智者祖師言下廓然自悟渙如冰釋乃與同學先達輩相與講論或稽首伏從者或攘臂拒斥者法師喟然嘆曰吾佛之道得之者謂之無諍三昧尙非言思所到寧容戲論乎遂捲衣還鄕棲止舊隱焚栢進月遠繼大蘇之風菜食水齋髙慕赤城之節宴晦林野禪誦自適旣而思曰吾祖有訓弘法是務莫作最後斷佛種人吾今專門獨善豈其孫謀耶於是負錫來吳辟絳紗於錢唐香嚴蘭若次遷東越後居雲間卽超果道場也法師才至士庶風偃學眾雲集有時啟貝文揮犀柄圓音落落駭於羣聽或升其堂或入其室一雲所雨莫不沾益講習之餘志在興建導誘豪族力營福事雕彌陀聖像敞淨土懺室講堂函丈周遭捨宇所須供事一皆新之自是天臺之道淨土之教流於中吳者由師始也山家教觀大小部帙輪環講授不可具錄熙寧六年三月八日建光明懺會與眾同修期滿七日臨將解散召集徒屬遽然告曰吾報緣齊此欲與汝輩訣別宜聽吾言卽舉涅盤遺教等文殷勤囑累其詞哀切舉眾垂淚言訖加趺儼然而逝異日火化得舍利數百粒粲然如珠火鍛鐵擊鏗然不壞非戒定慧力曷至於是其徒以余骨建塔於縣西余山之慧日院春秋六十五僧臘五十三親度弟子曰贄通曰宗永曰宗式曰宗古登門受法者不可勝計海慧圓師實得法之髙弟一日狀其行業從予丐文辭不得已因爲編敍庶有補於僧史云。

杭州雷峯廣慈法師行業記

師名慧才字曇遠永嘉樂淸王氏之子少有奇操樂道厭俗五歲投本邑白鶴寺怡芳爲師遇祥符覃恩得剃度十三進具戒聞四明法智大師傳天臺宗教法席頗盛遂往聽習而稟賦昏魯罔無所措乃曰吾聞觀音大士弘誓利物有求必應吾將持觀音名課大悲咒庶幾心智明發學通祖教一夕恍若睡夢見一梵僧長數丈輙呼師名因脫所著袈裟與師披掛囑云盡生記吾吾當助汝翌日一臨講會廓然開悟目矚耳聽有如夙習前後所聞無不洞曉朋儔驚異摩肩疊足諮詢扣擊應酬無滯法智乃命爲眾點讀凡請益答義學眾環繞法智每於眾前稱其所得從此名流四方前輩推伏后詣錢唐天竺慈云法師座下服勤北面益有異聞旣而解行老成學者蟻慕遂於寶山廣嚴院領徒講授三年遷孤山竹閣又三年遷南山佛慧寺二十餘年度支毛公請住衢州浮石院治平初知府沈公請歸住法慧寶閣太尉盧公奏廣慈之號年老求退杭人惜其去建庵於南山之雷峯壽八十六臘七十三講過經論爲眾授戒不可勝數感應事迹避誕不書師平生以大悲咒爲憑伎少時嘗翹跪一晝後誦之無倦色自後每一跪以百八爲期又欲誓生安養翹跪一晝夜課彌陀名其至誠皆類此將終得異夢乃曰吾生淨土決矣遂更衣起坐書偈贊佛偈畢泊然而化實元丰六年五月二十一日也是年閏六月十日其徒奉全身葬於庵之右立塔以識之師性恬貌古少語寡欲舉止沈厚與人慈和天臺教門諸家異論師資相戾喧動江浙而師盡己所知循循講訓善否短長未嘗形齒髙而不介和而不流往來錢唐四十餘年不與俗接所在領眾供事充給公卿仕人望風師敬養髙任世凡百不謀而至非福慧兼備曷至於此哉平居大小二食朝晚講誨𨿽病未嘗違眾辭老入庵終身不出𨿽威權豪勢竟不能屈眞一代之髙僧也登門授道不計數親度弟子凡十人而法宗者一日條目其事以記文見囑予嘗從師稟戒知師頗詳因爲編敍以備後世作傳者云。

杭州祥符寺瑛法師骨塔銘

師名擇瑛字韞之桐江兪氏子母王氏嘗夢二日相趂而至並貫於懷因而有娠且疑必孕二子焉逮月滿止誕一男次年復妊娠又產一男始應二日之夢父母異之俱令出家各以經業得剃度然皆明敏好學有志節長子名子欽字希固受業於錢唐淨住院晚出遊學卒於天臺山次子卽法師也師幼失所恃隨父來杭始脫素於南山之瑞峯後禮壽寧院處邦爲師旣具戒品首學戒律俊邁之聲已出流輩師以始學頗亦自負熙寧中東掖山神悟法師來止寶覺師往見之一聞講唱懾然媿伏乃曰不意叔世復有斯人此眞吾師幾不遇也於是虛心潔己北面師事摳衣請教朝夕匪懈神悟亦頗器之師𨿽博涉經論獨於法華尢爲得意因看不二門金剛錍不寐者數月遂以所得白師師曰法華妙旨歸乎自己宜善護持勿自輕也但恐摩尼至寶投於獘囊非所宜耳自是學行著聞方朋向慕如鏡去垢則有像斯分如鐘中虛則隨叩而應其爲道也不羈於相不蕩於空其爲人也不附於時不滯於物言無委曲行無便佞播遷南北爲法忘勞行止隨緣去畱在我或領眾住持或寓居講演蘇杭湖秀歷二十餘處中年多病遂居祥符古剎一揮塵柄緇儒雲集洪音迅辯聽者莫不耳聳目貽嘆其頴脫元符二年春得疾藥不可療臨行自省曰吾二十年專弘上乘啟悟羣庶豈謂嬰玆疾苦力不能制將非所傳未契聖意乎遂以平生著撰對眾火之奮身而起面西憑機命眾誦彌陀經才及流通奄然息絕實三月二十九日也壽五十五臘三十二後五日闍維於下湖之野是日素幡滿路香木成﹝廿／積﹞道俗追送數里間車馬不容火滅得遺骸散於湖中或謂法師有益於世一旦歸寂而遺風余懿泯然無聞殆非我曹所忍遂使人漉之止得半許立塔葬於靈芝懺室後蓮池之西請予爲銘予與師童稚時已相往還以至同試經同學教知師頗詳故不敢辭銘曰。

至聖降靈

惟爲一實

鷲嶺開權

鶴林扶律

天臺妙悟

章安祖述

不有法師

孰造淵密

區其善否

糾其得失

住有沈空

虎皮羊質

若夫冥乎眞者

無動無出

系乎數者

有始有卒

收種憑機

加趺掩室

香燼有身

塔藏遺骨

荷花開謝

湖光出沒

畱示諸徒

仰止奚畢

越州余姚異闍棃塔銘

釋單異字隱之越州余姚杜氏子丱角時已有超拔之志脫素於龍泉寺禮淸序爲師遇皇佑普恩得剃度旣具戒品負笈挈囊學天臺教於四明贇法師自後徧歷諸方知新溫故天竺明智雷峯廣慈皆登門入室孜孜扣擊餘二十年所業旣成遂還舊隱道俗或以住持彊之皆確然不就柰何耆舊篤迫事不能已遂於本寺講演圓乘聽眾悅服晚年謝去人事掩關不出嚴治一室專修淨業禮佛誦經不捨晝夜崇寧攺元夏制將解忽染微恙至十九日召集徒屬焚香告曰吾生淨土時已到矣當乘金剛臺隨佛西邁願勉力進修可得相見言訖索湯沐浴手結佛印泊然坐滅是月二十五日火化於西郭而灰骨間舌根數珠儼然如故得非誦持之效歟其徒以某年某月葬於當山之西峯壽七十六臘五十二平居誦普賢觀經萬卷法華經五千部彌陀經萬卷佛號不計數一子曰徳懋二弟曰覃逸曰覃悅悅見爲僧首嘗從予學律一日具錄其事求銘以識其塔銘曰。

惟師爲學

有而若無

惟師爲行

實而若虛

形器化矣

珠舌儼如

白業斯著

靑史宜書

越州漁浦淨慧大師塔銘

大師蕭然漁浦章氏子少孤與兄同事母年甫弱冠知兄力能幹家遂白母求脫俗禮淨慧院子蘭爲師嘉佑四年得剃度明年具戒諱淸沼字澄之自少有膽气善營眾事好賓客胸中豁如也於是眾推主事凡三十餘年其先院宇卑陋師乃戮力興建除大殿外廊廡堂捨皆鼎新之元丰三年建轉輪藏始則募眾計用不足乃盡輸囊長至於冬無衾襦夏無絺綌而未始有倦色元佑中余過蓀溪次命余結大界講彌陀經受菩薩律儀自是專持齋戒食後𨿽湯茶不進晚年謝絕人事於院之西北隅構堂曰忘緣別開懺室看華嚴十六觀經系念彌陀早晚佛事不輟紹聖二年春得疾聞余赴四明築壇舟次西陵遣弟子道淵召余且欲敍別遂往見之𨿽已在膏肓而精爽不亂一日呼左右擊磬厲聲稱佛逾於平時其徒乃集眾諷經師自稱普賢懺悔發願回向三偈已泊然息絕是年十月葬全身於院側楓林下俗壽六十三僧臘三十七度弟子六人法孫希深具狀老師平生事業從予丐銘以表其塔銘曰。

師之存兮漁江之人翕然如歸

師之亡兮漁江之人寂然無依

嗚呼大師之爲人也玆焉可知

溫州褒法師行業錄序

法師名契褒字天錫永嘉橫陽徐氏子幼歲厭俗投興業寺壽聖院出家剃髮二十進具戒遂遊學四方至越州天衣山見曇翼禪師生平事業慨然有景慕之志誓發心終身誦經爲業俗年七十八至和攺元十二月二十七日澡浴易衣已念佛而終其諸大乘經咒佛名或目覽口誦或刺血書寫或逐字敬禮並具錄如右當時文士有過其塔率多畱詠略錄其三章則師之功行可見矣。

飛霜飛露寒空寒

夜夜夜半冰欄幹

紫皇天眾合指掌

聽誦字字到日上

永嘉周侃。

金猊煙噴空閒堂

經聲松韻和淸商

西風月落寒夜長

白芙蓉滿心地香

天臺長吉。

應向鷲峯親得記

醍醐香味滿心田

人間劫石終須壞

難壞吾�舌上蓮

不記姓名。

湖州八聖寺鑑寺主傳

師名惟鑑字公照徳淸嘉育沈氏之子少厭塵俗依寺僧有章脫素年十六試經業剃度旣具戒品從長水子璇縉雲仲希學賢首經論又從安吉羅漢長老參問禪理晚歸本居眾推以董寺事師口不沾葷囊無餘積所獲施利畢歸營福言行繩準舉措公正其徒莫不敬服建觀音院啟長堂鑄鐘結界皆戮力爲之募萬餘人爲社同崇淨業以旃檀木刻西方三聖早暮懺念中宵施食終身不輟閱大藏一周誦法華千部光明萬部如是凡三十餘年孜孜不懈而世鮮有知者噫非僧傳所謂髙而不名者歟元佑五年十二月二十四日微恙不起越三日午時澡浴易衣集眾持諷加趺瞑目屈指爲印泊然化去數日方殮體貌儼如俗齒七十九僧夏六十三弟子輩以明年三月十三日闍維之仍錄平生事業請文於余故爲編次庶有補於同道云。

溫州都僧正持正大師行業記

大觀元年九月十五日午未間永嘉都僧正持正律師歸寂於城西之壽聖院前三日命眾僧諷十六觀彌陀等經師亦合掌虔恭隨聲而和將終乃指西向云此吾所歸處也良久奄然息絕至十月二十三日茶毗於西郊發棺投炬膚體如生唇頰如紅蓮火滅得舍利不勝數至明年某月某日葬遺骨於西岑駐旌亭之南郊立塔以識之親度上首曰知孟具狀先師平生行業求文爲記予尊僧正實爲先達僧正視予不以晚輩抑與師有舊故不敢辭師諱靈玩字占叔本郡宋氏子童年厭世禮開元寺妙明僧正曇可爲師二十三試經業得剃度當年納具戒卽有志於學聞天臺眞悟律師辟絳紗於錢唐遂與同友仲卿而就學焉敏銳克勤寸陰不癈儒老百氏餘力旁求當時卿玩之名藉藉稱於教肆旣而還鄕卿乃導誘親族重建戒壇壇成未幾不幸早世其先壇上不立佛像師欲立之而眾議紛挐是否未決師於眾中袖出戒壇經証之眾遂默伏自是壇場制度一稟於師仍立南山祖堂於壇院之左旣而學業內充名聞外溢於是眾命住本寺教院法明忠老當代之名匠一日過門正當講次因而就聽講罷執師手曰吾鄕善講惟師一人而已自後凡有登門指令從師先學戒律然後可習經論次住永安常寧律院又遷東安教院復遷杭州普寧寺尋歸本寂禪院後居大云律省師以不倦誨人來學輻湊捨宇爲之不容眾信傾財鼎新蓋造不數載而成因命演法處爲毗尼講堂塑律宗祖像列祀於閣置律乘教藏緘於丈室自此人皆號爲毗尼師焉郡倅唐公﹝谷﹞舉師爲僧判次遷副僧正郡守張公﹝濟﹞性嚴少交遊待師獨厚又遷都僧正給帖令揭額爲十方律院郡守楊公﹝蟠﹞知師公正凡僧門事盡委處斷仍爲親書額字贈毗尼講堂詩見於永嘉百詠大夫吳公﹝君平﹞贊師畫像盛稱其美自僧判至都正掌握教門二十餘年略無遺缺數以病辭後方獲免師昔嘗臨壇度戒位在第三知郡石公﹝景立﹞以爲度戒事重宜選徳人餘皆黜退獨畱師一人仍推爲壇長萬口皆謂綱紀壇場得其人矣師少居學地不憚勞苦至於祖師三大部本講十記諸餘卷帙皆親手書之逮本寺遭爇悉爲煨燼復出錢唐傳寫以備撿閱師講學外於西方淨業信願甚篤嘗命工繪彌陀觀音勢至三聖像隨身奉事至老愈勤凡有少善悉嚴淨域故隨處坐臥面不背西日誦彌陀經四十八徧酷愛飛山往生傳鏤板印施爲眾銷釋講行事鈔十五過羯磨疏七過戒本疏八過諸小部帙不可悉數自余法華光明十六觀普賢行願諸小經咒日別看誦以爲常業凡所施物隨得隨散衣盂之外惟教乘數百軸耳登門受道前後往來二千餘人散布諸方分燈傳化俗壽七十六僧臘五十三評曰棄俗爲道其要在三一曰行己二曰利他三曰護法竊惟僧正自入道至終稟律奉戒不虧其節不辱其身禮誦焚修日無虛度則其行己不爲不勤矣嘗患鄕閭律學不振遠涉江山尋師受業晨夕講演訓誘來蒙故使南山宗部遐邇獲聞流演無窮由師爲始則其利它不爲不博矣四十餘年弘闡律藏播遷南北一志流通魁鎭教門肅淸海眾主持壇席糾正軌儀荷法輕生死而後已則其護法不爲不篤矣晚年謝事退養幽居建志存誠專期西邁臨終正念奄爾遷神逮至荼毗道俗奔赴眾睹異相追慕哀號斯可謂始卒兩全美善俱盡非存誠荷法孰能至於此哉於戲人有片善猶足可絕況備斯眾徳而無述乎故直筆編其始末以俟異日作傳者云。

芝園集上

芝園集下

秀州呂氏靈骨贊

秀州海鹽廣陳鎭普照院釋智圓母喪以遺骨盛於小匣日誦毗盧灌頂咒加持淨土覆於骨上殆至盈尺一日頂骨忽湧於土面初不以爲然仍舊覆之翌日復爾眾皆驚駭適會武夷公權鎭作記以廣其事靑山安忍子復作贊曰。

噫彼遺形兀如無情旣積土而余尺何自底而還升爲毗盧之本誓爲濯頂之勝能爲慈母之積徳爲孝子之克誠考眾緣而罔知所自詰至理而寂爾無名不見所宰孰示斯徵無師上智未足測懸河妙辯無以評惟其莫測莫評兮所以爲靈。

吾佛初成正覺卽結上乘戒首曰孝順至道之法次命其徒曰我初出家與父母誓若得佛道當先度之逮還本國父王展禮卽踴身虛空七多羅樹若有所不敢當也尋升忉利天爲母一夏說法由是二親皆獲果證父喪旣殮率難陀阿難羅云共舁棺就葬顧謂眾曰吾恐當來凶暴不知報恩故也其苦勉深誡徧見於大小乘經律論學者共知不復備舉然有晚輩不從師範肆意狂走棄親遠遊殊不念倚門延頸拊膺飲淚積思而成病者往往有之矧復知病而不歸省聞訃而不奔喪臨喪而不展哀履時而不致祭乃引洞山拽殺母玄沙不救父以爲方外達人不在是也吁汝謂吾佛方外耶方內耶達耶不達耶何拳拳奉親不違生事死葬之禮乎哀彼二師但肆一時之特異不顧後世之冒濫害傷名教不爲不甚且夫辭親割愛者蓋所以平親疎彼我之見息愛惡取捨之情然後生佛等觀怨親無外四生六道孰非吾親服勤侍養未害爲達是以睦州供母手自編蒲道紀報親肩常負擔安有辜恩悖徳而爲達乎若乃尋師訪道夕惕朝勤不棄分陰猶不免過而況任性嬉遊爛眠飽食則無間極苦未足爲報嘗覽呂氏靈骨記愛其所謂報恩求法兩存而並行有以見武夷簿公不獨知圓師之所存是亦深契吾佛垂訓之意有足警寤於吾曹也因題贊末以廣其致云。

考妣墓志銘

考君唐姓諱佑世居錢唐祖父皆爲公吏遂承其業君仁慈寬厚出於天性公勤廉愼上位多任之凡典廂鎭里巷鬥訟止以善言和解至有置酒勉其去嘗歉歲差散米濟饑民而公倉出給必有費耗他皆削其升合君乃別糴陰以益之由是在處皆目爲佛子君𨿽吏人坐必儼如行必緩步口不談非議足不履非所公筵餞迓紛華滿眼君獨俛首未嘗窺顧輕薄輩以爲取笑少孤事兄亮亮性嚴小有忤意輒加驅叱君怡然遜謝沒齒無怨訴凡家貲不入私室盡以付兄聽其裁置或勉與兄析居君曰吾無他親獨一老兄而已骨血離異非吾所忍爲也有日族人彊之且使艸狀君執筆墮淚不忍書遂擲筆而罷於是兄弟聚首終老晚年休退日惟課念元佑四年秋染疾至十月十一日稱佛捏印而終享壽七十五娶郡人竺氏生男四曰簡曰齊曰照從釋氏曰式早世五女皆出適後月十二日葬於北山靑枝塢。

先妣竺氏自處室已能篤信佛理洎歸先君執勞敬難如婢事主女工婦事凶喜禮度鄕鄰取之爲法主家嚴毅慨然有丈夫志與人柔順凡姻戚無表裏無豪賤皆包容矜卹至於婢僕羣小低顏軟語若恐有所失奩無餘畜隨有卽散於投借貸無不周給造像供僧尢無所惜中年棄生事絕首飾齋戒蔬素專慕淨業辰夕禮誦言音淸朗過門者往往駐足傾耳遲遲不去鍼縷澣濯至老不許人兼紹聖二年春得疾六月十日卒於臥寢移時身暖神色不變指結佛印堅不可解壽七十七明年正月十八日拊於先君之塋吁父母生我其恩已爲罔極而況遣我脫塵拔俗學佛知道則其恩尙可報耶銘曰。

於戲考妣

積行可紀

後世弗聞

人子所恥

顧玆鞠育

實惟怙恃

厥徳罔窮

厥心曷已

孰有爲弟

事兄猶父

孰有爲婦

事夫猶主

生則偕老

死兮同土

勒銘幽泉

用昭終古

臺州左君墓銘

君諱伸字君儀世爲臨海人謙恭端直平易安靜行無疾趨語不輕發治家營生不以非義克人毫髮之利爲人所犯未嘗形色聞人之過未嘗形齒知人有善敬慕如不及性喜佛理見其徒不問賢不肖皆盡誠致禮年未壯從東掖山神照法師求菩薩戒法師對眾稱賞摩頂與記自是嚴奉淨禁凡臨齋日中食之外有形湯藥不復進口適有親族宴會請君預焉𨿽苦言篤迫終不曲從乃曰吾豈徇人意而欺佛制乎如是四十年至死不易刻西方三聖像不與匠者較其直誦法華三千四百餘過金剛二萬餘過起橋甃路賑給孤寒略無所惜娶大田黃氏柔淑有賢行亦頗向佛生男六曰太微業儒場屋有聲曰良王孝友泛愛不幸早世曰太怡曰完曰較一爲釋氏曰淨圓女三皆出適黃氏旣逝不復再娶獨居東山之別業禮誦之餘疊足憑機宴居終日申申如也有謂君曰所居無乃寂寥乎君曰按有佛書堂有佛像何寂寥之有一日當經桉處有燕欲巢其上君曰爾巢於此恐穢吾經少頃燕徙他所其感物如此紹聖二年秋臥疾不起預命僧朝晚懺念君彊起厲聲誦佛不已將啟手足命淨圓發法華首題增菩薩大戒尋夢三偉人顏采瑩潔立於江臯召君登舟瞥然西邁君以爲三聖導引之先容自是盡出所愛物分遺長幼急召僧諷彌陀經未徹乃曰吾已有證生淨土必矣侍人曰何所證耶曰我已得佛光矣遂沐浴更衣叱退左右嚴誡勿泣恐亂吾意稱佛捏印泊然而終實其年九月十二日也享壽七十二諸孤卜明年某月某日葬於江南之子方隩禮也予元佑中嘗寓臺城日與左氏子弟遊淨圓以予知君之詳遂登涉溪山不遠千里而至且欲請銘以表其墓辭不獲免直筆編次若夫考姓氏之所出事文辭之華麗則吾不如老儒矣銘曰。

於戲君儀

資性天成

居敬行簡

閒邪存誠

視其所養

旣壽且寧

觀其所終

厥證乃明

夫謀生者

不得其死

而達死者

獨全其生

君其全矣

吾敢不銘

新市姚君墓銘

姚氏之子喪其父已三年一日泣告於予曰先君以元佑元年十月十七夜終於所居享年七十有五娶梅林沈氏有二子卽明與弟時也六孫漸衝澄源浹淵卜今年三月二十三日依西方法火葬二十五日﹝療﹣﹝日／小﹞﹢土﹞余骨於祖母之塋皆先君之志也竊惟父母有善子不能稱之於禮所謂不孝且先君平生爲善惟師知之願銘其墓俾無墜焉予哀其有喪又愛其父之爲人故爲敍曰君諱映世居湖州徳淸縣新市鎭其先家微而能竭力以事父母謹身節用展大其業以至爲豪族父喪奉遺言化之洎母喪哀慕不已乃窆於近捨之園林間構亭宇終身居之歲時追福以酬罔極凡語及父母輒涕淚不止其純孝如此中年以家事付其子燕居養志閱佛書持佛名六齋五戒至老以爲常業崇塔像葺寺宇供聖飯僧不可勝計嚴冬歉歲賑給孤寒以至輿梁義井凡有惠於人者皆率先爲之而輸其貲帛若無所惜其樂施如此沈氏旣喪誓不復娶而鰥居獨處怡然自得𨿽親族篤勉之終不能回其志曰吾豈恣己所私而貽子孫之患耶其淸愼如此早暮臨食必三復拳跽媿謝於天又令舉家皆仿之君𨿽富有常若不給每謂人曰吾家起於微今𨿽財食苟完然且不敢忘其始晚年宗族旣盛而居室尙卑其子乃選材拓其第宇而君終不樂曰於吾甚非分矣其守己如此君爲鄕中父老然未嘗恃己陵物至於寒賤皆溫顏與語若無髙下故居則𨿽婢僕皆愛之出則𨿽彊很皆畏之鄰里或有所爭殆不可已者必求於君君往與一言無不平息其服物如此君未終預數月忽多置槁薦或問其故則曰吾不久逝矣必命浮圖者禮誦用以藉之貴其精潔耳又囑其子曰吾歿後宜修崇以資吾報其他無益事𨿽古今所尙愼勿爲之人初或未信至期果如其言其令終如此夫純孝仁也樂施義也淸愼禮也守己智也服物信也所以令終者此也且人有一善猶足稱之矧備此數者而述耶銘曰。

至哉五常

天性本爾

蒸民倥侗

訓諸名理

有一於是

適爲君子

矧夫若人

克備斯美

惟形有亡

惟徳不死

永錫孫謀

百世可軌

秀州沈君墓銘

君諱延祿世爲嘉興人本家於白薴鄕晚徙居郡城未幾別卜他捨施舊第爲本覺廨宇君爲人長厚少小克嗣家業有如成人其事親以孝其治家以禮其守己無所渝其與人無所競故爲鄕人之善者所稱每事必投誠於佛而法華一經尢所駐意命僧讀誦歲時不輟自持大悲消災密言以爲常業供聖飯僧不可計數元丰四年十月二十六日得疾終於所居壽七十九始娶周氏先逝晚娶丁氏長男曰文雅次曰文益二女並歸他族孫男曰宗道曰宗且曰宗敏者從釋氏孫女三人尙處室六年三月二十二日將從火葬予以法會因過秀城諸孤具錄其事從之乞銘予哀其有喪辭不獲免銘曰。

以義而富

以仁而壽

厥始有聞

厥終益茂

積善於今

餘慶於後

崇徳呂府君墓銘

忠亶君之諱也子厚字也世居義禾錢氏有國時遠祖皆爲仕洎納土歸田無復繼者行琛曾祖也仁悰祖也文滉父也君幼孤能治家逮成人而家業大成先娶陳氏生二男曰宗古早世曰宗顏克嗣父業一女適邑人蔣芳孫男五曰京曰亢曰永曰亨其一從釋氏曰慧滋曾孫十有四玄孫一舉家五十餘凡五世而君皆見之晚娶劉氏先逝君稟賦沈厚姿貌落落望之若可畏然與人溫恭而無競中年爲疾所苦耳目昏塞遂求悔於浮圖敬持密語未幾輒愈自是謝絕人事杜門不出者僅三十年子孫皆孝敬侍養有常君家𨿽富豪而謙卑節儉常若不足每臨衣食必擎拳慚謝然後乃進嘗訓子孫曰吾家財谷苟足汝宜知幸勿自驕傲而奉養過度此又見君之爲人也元佑攺元歲首忽自感曰吾宜去矣遂絕葷血而課佛至三月且神色不亂屈指爲印奄然謝世享年九十三越明年二月初吉葬於邑之西南隅予嘗過是邑而諸孤狀其事號泣叩首求爲之銘銘曰。

噫彼君子

聞於鄕裏

以直而生

以壽而死

有初有終

盡善盡美

貽厥孫謀

庶乎不已

廣陳馬氏禮經錄

淸信女馬氏世居秀州海鹽縣廣陳鎭父諱喜生而柔順長歸鎭人陳世華躬勤婦事協和親族夙植所資篤奉佛教樂善卹物節用好施至有僧道過門孤寒投謁皆能輟己給人所欲年甫三十忽若自悟輒慨女報極爲鄙濁深厭勞生無足可樂乃曰年光易去薄命難保苟爲耽湎世樂不自策修一旦長往前途何恃全玉𨿽貴不足延齡骨肉至親豈能相代由是削去塵事掃治淨室誓禮佛經以爲常課香燈繼日孜孜弗暇逮於垂暮役奉愈勤所遇經懺無問丰約皆一字一禮歷年滋多遂盈卷帙以字校禮殆不勝數又常奉六齋終身不缺累受五八戒守持頗嚴元丰五年仲夏間微疾不起忽見一沙門合掌而至俄頃失之翌日將午顧謂侍人曰日當午耶又見沙門迎前相命乃整容趺坐屈指爲印奄然而化是月十七日也享壽六十六生三男曰惟照次曰惟恭早亡又次曰惟正三女皆已出適明年正月二十一日葬於本邑之華亭鄕諸子號泣以謂慈母積善有足聞者而不能稱之非孝道也遂狀其實從予丐文以識之予曰吾佛之教廣大宏遠無往不利其教之所被無士女無豪賤無老幼無賢愚至有篤信者焉躬行者焉然後於無所得中而無不得由來不爲不多矣若馬氏之事佛𨿽莫知其膚奧考其世善令終亦可謂有得矣儒謂女子小人是爲難養吾以爲人不可以類取在其志而已且人有倥侗不可教者𨿽可教而能不自守者於親不能盡其養於君不能盡其忠吝財荒色酣酒嗜音醺醺終日空空卒世彼𨿽丈夫非丈夫也此𨿽婦人非婦人也後世覽此尙不能一思齊耶嗚呼。

四明孫氏禮佛錄

四明慈溪淸信女孫氏自中年寡居厭塵習去女飾惟篤信佛法蔬素齋戒課念禮誦餘三十年至老不懈常手制衣衾襪履施僧前後不知數凡羞齋設會必親執事以盡其敬遣子從釋氏曰如昪住支山定慧蘭若適因本居起造喧闠乃往昪所寓居幾半載凡僧物至於茶水未始輒啖是時昪方期三年長懺以賽願而親臨撿舉不容縱怠昪頗憚之忽頻夢佛僧愈加精至一日微恙見異人立臥牀前囑曰宜勤持誦不可慢也次夢八僧旋繞懺室自見身掛縵袈裟隨僧行道少頃又見當中有一木龕漆飾明瑩旣覺乃知將逝之相遂命僧懺念曰吾當歸淨土矣叱退親屬勿相擾亂索香湯澡浴著淨衣專誦彌陀經於大眾前加趺結印執念珠幡腳誦至一心不亂語昪曰助我誦之气將盡矣言訖奄然而逝異香天樂近遠皆聞停七日鄕人聚香木化之遺骨葬於某山年七十八平居禮誦經佛皆自紀其數今刻石畱於後世使觀者知佛法不可不信旣信不可不修旣修必有善相隨之則知吉凶禍福因果報應如影響如符節無毫髮之差聞者見者得不自勉哉。

論增戒書

某月日釋元照謹燻滌裁書獻於權府運使門下貧道自齠齓出家冠年比試獲中洎落髮稟戒潛心於佛乘十有六載自度庸昧區區於捲策間𨿽不能深造聖人之淵蘊然亦粗領萬分之一二今不避狂斐輙敢言於左右夫佛之教大率指萬化而歸一心卽一心而見自性且性之爲體湛寂虛曠朗徹無礙其髙不可踰其廣不可際無生佛焉無依正焉無死生焉無去來焉無愚智焉無物我焉平等一相一相無相是謂法界焉常住焉眞如焉實相焉如來藏焉首楞嚴焉般若焉涅盤焉種種異號其實一也聖人覺之謂之菩提眾生昧之謂之煩惱聖人將以其所覺而覺其所昧於是無像而像現百億之容儀無說而說出大千之經卷機分異類說有殊途要其所歸無越三藏所謂經律論也示其所修則有三學所謂戒定慧也戒也者所以軌範於身口也定慧也者所以融冶於性情也然陟遠者未始不自於邇入室者未始不由於戶是故三藏三學必推戒律爲首焉伊昔南山律師專以此學爲己任操觚著撰大倡其要一家部帙計三百餘軸貧道𨿽不敏嘗從事於此宗矣且知夫戒者截苦海之舟航發萬善之端緒三乘聖賢之所尊敬歷代祖師之所傳通但受之者心有明昧學有精粗而不能一揆故有初受者焉重增者焉故律明發心則有三品一者惟期脫苦專求自利名爲下品此二乘心也二者爲物解疑自他兼濟名爲中品此小菩薩心也三者忘己利生福智雙運了達本性求佛菩提名爲上品此大菩薩心也審知初受但發中下佛開重增轉爲上品此所謂增戒也桉梁髙僧傳宋元嘉十一年有梵僧名僧伽跋摩爲祇桓寺慧義等五十許人度蔡州岸駕船江中重增戒法又準戒壇圖經唐乾封二年南山律師於京兆府爲諸嶽瀆沙門春夏二時再行重受以至四分律成實論師資傳等並明重增之法實佛教之常儀僧徒之本事耳然彼諸師不知所以相與鼓惑斗構紛紜者蓋亦有說焉貧道熙寧間自溫臺遊方還本受業院在祥符寺之東南隅閉戶專業謝去人事乘閒揮麈贊述戒律無何謬爲人所知遂有遠方之朋負笈日至而就學焉每患正法下衰人情鄙薄僧綱解紐非一日矣輙不自料頗有意於扶持故夫來者必博之以禪智約之以法律持盂丐食以充其口腹疎布裁衣以蔽其形苦日加朔引夕增勵修出處語默率遵於佛制如是數年間罔敢自怠然將行古道必反常情往往同儔輩以爲矯異駭眾而窺伺短失者有矣竊自解曰孔子云事君盡禮人以爲諂也予事佛盡誠人以爲詐不亦宜乎且孔子聖人也言無口過行無怨惡然猶不免世俗之憎嫉故嘗疑於桓魋辱於陽虎畏於匡人困於陳蔡況一末下庸僧學古背俗而不爲人之所惡者其可得乎以致彼徒率因行事有所不同夙懷忿慍乃乘是增戒之勢以致鬥訟其意無他直欲以無辜之人陷於縲紲之中耳自念與時寡合一無勢援獨力不能加眾厥或枉遭刑戮固無惜於一身但恐遏絕律風使無聞於後世耳恭惟權府運使負伊周之才佐唐虞之主文聲治術卓出於羣英仁政徳風下臨於庶物願垂明鑑少賜哀矜苟得戒法流通三寶住世則涅盤所謂我滅度後以正法付囑國王大臣斯言殆有所寄也荷法事重繄叩情深冒瀆尊嚴豈勝戰汗不宣。

論慈湣三藏集書

某月日釋元照謹齋沐裁書獻於權府朝奉明公貧道嘗聞律佛所制也教佛所說也禪佛所示也是三者皆出於佛曰三學曰六度故爲佛者不可滯於一端威儀軌度持犯開遮皆見於律非學無以自明權實偏圓觀行因果皆見於教非學無以自辧識心達本忘筌離相皆見於禪非學無以自悟經曰歸源性無二方便有多門是則律與教與禪同出而異名殊途而一貫所謂同出者出於一心也一貫者會於一性也心性也者一切眾生見前覺知之體也其量虛寂其用亙廣潛於萬化之際見於動用之中四相流而不遷三惑覆而常照柰何漚生覺海云點大淸岸逐舟移花因眚發熾然妄動瞢然昏塞紛然馳散非一朝一夕矣吾佛哀之將使復其本也於是制其妄動故謂之律辟其昏塞故謂之教攝其馳散故謂之禪以是觀之律亦心也教亦心也禪亦心也三者皆我自心豈容是非彼此於其間哉不然則心外有法未契佛祖上乘之旨也是以自古知識節行超邁未始不稟於律博涉經論未始不知於教希夷淡泊未始不通於禪歷觀三代髙僧傳至有木食艸衣孤節苦行卓然風霜不攺其操鏗然憂喜未達其心故得振淸望於當時垂令模於史籍近世慧林孝本法云大秀皆釋門之豪傑舉揚宗風激勵修奉天下緇儒云奔艸偃率從其化自是其徒稍知頓悟漸修之門藉教悟宗之理但古今學者自有黨宗蔽曲之淨謂了心見性何假修行認放蕩爲通方嗤持守爲執相殘毀正教翳罔來蒙故慈湣三藏文集於是乎作也斯實救一時之訛獘護佛法之紀綱耳而況一破一立或抑或揚乃釋門述作之通規義學討論之常事也西天諸論大小相攻或空有爭馳或性相勍敵二部五部十八五百異執支離於今不絕此方傳教華嚴賢首天臺慈恩互相斥奪章疏競行亦猶儒家魯史春秋學開五傳國風雅頌分爲四詩孟氏辭辟於楊墨子云無取於老莊鄭玄王肅師資形矛盾之談劉向劉歆父子有異同之論至如宗門自達摩西來衣缽相傳迨於五祖而下則南北分宗其後各建門庭而五家派別雲門臨濟當世盛行然各據師承互相嗤笑又如古今語錄謂佛身爲屎橛指大藏爲故紙薄講學爲入海算沙貶聽習爲分別名相徧在禪策不復具舉卽應講學之師執爲謗己而興於諍訟耶蓋不知古賢爲物情深方便苦口使求魚觀月不滯於筌指耳貧道少小辭親冠年從道尋師務學負笈橫經於玆三十一臘矣不料寡薄謬爲師首在處養徒晨夕講訓上酬佛祖開悟之恩次報王臣存護之徳頃以前任太守王公修撰持遣公符邀命至此俾於南寺重建戒壇方欲糾募豪族發首興工無何諸師見忌異論鋒起以謂慈湣集乃貧道自撰假彼名字排我宗門曾不知此文得於古藏編於舊錄不省寡聞輙懷私忿以至訟於公府幹長吏直欲投諸深阱加以大石恐愶督迫幾不能免竊惟古人有言出乎爾者反乎爾者我旣無心於物物豈能加於我故惟緘默坐視未始一辭辧之然恐官司未委情實謹賫元得古本文集並敍始末三於左右是否枉直惟明公裁之不宣。

送衣缽書

某月日比丘元照謹裁書獻於淨慈圓照禪師元照早嘗學律知佛制比丘必備三衣一缽坐具漉囊是爲六物上中下根制令遵奉故從其門者不可輙違違之則抵逆上訓非所謂師資之道也三衣者何一曰僧伽棃謂之大衣入聚應供登座說法則著之二曰郁多羅僧謂之中衣隨眾禮誦入堂受食則著之三曰安陀會謂之下衣道路往來寺中作務則著之是三種衣必以粗疎麻薴爲其體靑黑木蘭染其色三肘五肘爲其量裂碎還縫所以息貪情也條葉分明所以示福田也言其相則三乘聖賢而同式論其名則九十六道所未聞敍其功則人得免凶危之憂龍被逃金翅之難備存諸大藏未可以卒舉也一缽者具云缽多羅此云應器鐵瓦二物體如法也煙燻靑翠色如法也三斗斗半量如法也蓋是諸佛之標幟而非廊廟之器用矣昔者迦葉如來授我釋迦本師智論所謂十三條粗布僧伽梨是也洎至垂滅遣飲光尊者持之於雞足山以待彌勒有以見佛佛之所尊也祖師西至六代相付表嗣法之有自此又祖祖之所尙也今有講下僧在原奉持制物有年數矣近以病卒將啟手足囑令以衣缽坐具奉於禪師實以賴其慈蔭資其冥路故也恭惟禪師道邁前修徳歸庶物黑白蟻慕遐邇云奔天下叢林莫如斯盛竊謂事因時舉道假人弘果蒙暫屈髙明俯從下意許容納受特爲奉持如是則大聖之嚴制可行諸祖之遺風未墜謹遣僧賫衣缽共五事修書以道其意可否間惟禪師裁之不宣。

讒議

曰讒與謗同耶異耶曰讒必假謗而成蓋有謗而不讒者未見讒而不謗者也夫讒之生也其始因於憎嫉而終成於輕信爲之者諂佞小人也古之人有輸忠以輔君者盡孝以事親者抱義以結友者𨿽君臣之相得父子之相愛朋友之相親一日爲人所讒則反目攘臂擯逐離間至於相視如寇讎𨿽在古聖賢所不能免也然有初不能辯久而後明者有生不能辯死而後明者有至死不能辯終古不能明者不可勝數矣子遊曰事君數斯辱矣朋友數斯疏矣此所以誡人遠讒也嗚呼讒與謗不可不察也且經史載之不爲不明學者覽之莫不知其非往往身自陷於讒口噎郁至死不能自明者是必怒受讒者不察爲讒者之謟佞也至有羣小至其前復讒於他人則又聽之以爲然是可謂聰明乎蓋善爲讒者巧便斗構迎合蒙蔽使其瞢然如爲鬼所魅至有終身不能察者孔子曰浸潤之譖膚受之塑言其浸潤之來不使人預覺𨿽曾參至孝母必疑其殺人市非林藪人必疑其有虎間有不行焉者則謂之明遠君子矣予以愚拙疎懶不喜諂附妄悅於人遂多爲人所讒謗予聞之竊自省曰彼言果是歟吾當攺過彼則我師也彼言果非歟彼亦徒爲耳焉能浼我哉於是耳𨿽聞之而口未嘗辯士君子察不察在彼才識明不明耳吾孰能申其枉直求知於人哉然且不知久而後明耶後世而後明耶終古不明耶文中子曰何以息謗曰無辯吾常事斯語矣。

博奕解

論語云飽食終日無所用心難矣哉不有博奕者乎爲之猶賢乎已解曰此孔子勉人之爲學非所以使人博奕也凡人所以異於艸木土石者以其有識故也所以異於禽畜者以其最靈故也所以異於眾人者以其爲學故也所以異於輩流者以其自彊不息故也是故爲人不可不爲學爲學不可不自勉豈宜飽食嬉遊而不知爲學一混於眾人縱學而無所成業未殊於輩流乎自古聖賢急於爲學孜孜矻矻無暇於其他尙恐虛擲其時陰而有所不至而彼罔然無所用心悠悠以終老者不知何以自處而度其永日耶此聖人所以感嘆故曰難矣哉也不有博奕者爲之猶賢乎已者此舉市井鄙事以較之將使知恥而思爲學故也且夫羣聚博戲爭先鬥勝殆非賢者所宜爲然且有所用心𨿽不肖猶足以爲賢以見飽食虛度不務學者尙不逮於博戲小人況君子乎此蓋激勵之深切非所謂稱美博奕使人爲之也安有聖人之教誘人於不義哉儒者說曰爲其無所據樂善生淫欲故且使之博奕耳此不惟毀滅聖人垂訓之旨陷人於不義之中抑其言復何鄙俚之甚乎每讀至此未嘗不爲之慨嘆也何平叔猶以爲諸家之善者黃侃邢炳之徒又不能考其善否相沿舊說無所辧正致使古今儒冠釋服競習博奕以爲己能往往廢棄所業忽慢人事竟日徹旦失食忘寢精神耗眊色力疲頓以至成疾猶不知止而卒無成益且仁人君子言行動止必審其損益而後行之何爲無益世伎所役獨不思之乎予嘗極言以勉之彼拒之曰孔子尙稱爲賢子何昧而見罪耶予乃退思先儒之謬妄有誤於來者不爲不甚故特爲之別解冀負識君子或有取焉。

四子要言序

天道體剛而用柔地道體柔而用剛人生天地間稟天地二气而爲體固當法天地而爲行古先聖王能盡天地之理法天之柔所以教人行仁也法地之剛所以教人爲義也是故仁主於慈愛義主於果斷此人倫之大本儒教之宗極也孔子祖述堯舜憲章文武豈有他哉故曰吾道一以貫之忠恕而已忠豈非義耶恕豈非仁耶則知孔子言行動靜𨿽用捨萬異而未始出於仁義矣予嘗閱諸子書獨愛荀孟楊王能宗孔子之道知儒教之本故孟子對梁惠王曰何必曰利亦有仁義而已文中子曰仁義其教之本乎荀子曰惟仁之爲守惟義之爲行楊子曰太玄爲仁義而作所以四子之書不混於異端者此也孟子文中皆門人所錄荀子楊子乃秉筆所撰其文富其事繁非博綜於儒業者不可備覽故於其間采摭簡當精要之言有足訓世者總爲一集題曰四子要言然在言𨿽簡而爲學爲道爲人爲政君臣父子百行五常之義亦已盡矣學而思之得無補於心術哉。

髙麗李相公樂道集序

予昔見海東使臣經從吾鄕名山勝槪率多題詠觀其格致則與夫大國文軌頗同後見僧統所畱篇什語句平易思味幽遠復知僧統又知詩之深者比以朝辭回杭艤舟府亨忽持李相國詩集爲示髮卷一覽愛其學贍而識遠辭直而理詣大率稽於釋典宗於理性皆超拔物外之論非所謂世俗文筆也處富貴而慕眞寂故以樂道命其題居塵染而守淸節故以婆塞標其號以夫道無不在故其言觸事而發隨物而應存乎梗槪且錄百篇足以弘贊佛乘啟迪來裔豈與夫雕虫刻篆嘲風詠月者同日而語哉然彼國文士能詩者甚眾而僧統獨愛此集將命鏤板流通於世向所謂僧統知詩之深爲不誣矣觀是詩者當體斯意。

送聞伯龍歸太學序

余學佛外嘗閱先儒書觀古聖人立言垂法大率使人修己治性立身行道且與夫眾人異焉柰何后世學者資性有淳薄所習有髙下𨿽皆讀書爲儒而有修者焉有不修者焉則君子小人見矣孔子謂子夏曰汝爲君子儒無爲小人儒今之業儒者誦其書不爲不多與之議論落落可聽發爲文章鬱鬱可觀然以才俊自負輕浮貢傲嬉遊縱誕無所而不至是故求其爲君子儒者或寡矣余素未識聞君已見長者稱其性行時輩服其才業及一見之聽其言觀其行果如余所聞每謂人曰此所謂君子儒也宜乎貴矣適聞促裝將復於大學故直書以勉之庶有所補焉。

長蘆賾禪師文集序

佛教所謂大乘師者蓋有上根利智勇厲丈夫頓了自心旁達諸法緣生無性一切皆如無性緣生廣大悉備安住實際得大總持摩尼寶珠出生無盡大圓鏡智應現無差秉智慧刀被弘誓鎧入生死海遊濁惡世徧微塵剎歷恆沙劫善巧方便化導羣生六度四弘三聚四攝如夢如幻無捨無著終日說法無法可說終日度生無生可度眾生無盡悲智願行寧有盡乎業惑無窮身土壽量寧有窮乎發此心者卽菩提心行此行者卽菩薩行傳此法者號大乘師也然則功髙而業廣任重而道遠自非識洞天人之際道超區宇之表孰能荷三寶之重寄爲四生之良導乎是以在昔髙僧學優才贍節髙行苦至有食不耕鋤衣無繒纊忍人之所不忍行人之所不行扶顚持危辟邪禦侮其濟物也視形骸如朽木其護法也輕性命若鴻毛與夫獨善偸安厭誼求寂者日劫相倍未足校其優劣矣賾老禪師河北洛水人少業儒文晚從釋氏志節超邁學問宏博徧歷叢林飽參宗匠天機旣泄學眾雲從三處住持六時精苦門墻壁峻規矩霜嚴著述盈編播流寰海傳聞有日尙或持疑比得斯文喟然驚嘆不意後世復有大乘師耶觀乎發菩提心要則知修行發足不踐於小道也觀乎自警銘則知篤志在道無暇於世論也觀乎百二十問則知晨夕自檢不容於妄慮也觀乎誡洗面文則知節儉淸苦不以口腹費於僧物也觀乎在家行儀以至公門十勸則知憫物情深不擇於髙下也觀乎枯骨頌則知達妄窮眞不爲世相所動也觀乎蓮華勝會序勸念佛頌則知決了死生靈神有所歸也觀乎坐禪儀則知志尙修習不徒於言句也噫正道難聞知音罕遇方圖欵扣以盡所懷俄聞暮秋奄歸眞寂沈吟感槪長﹝口﹡幹﹞永日惜乎得非吾道衰替不使眞善知識久住世耶古人有言百年影殂千載心在覽斯集者則禪師之心可鑑矣。

釋門登科記序﹝越州余姚縣龍泉寺﹞

三代僧史十科取人讀誦一門功業尢重皇朝著令帝王誕辰天下度僧用延聖祚尊崇吾教宣布眞風自古皆然於玆尢盛方今州縣淨侍寔繁每歲選人必量經業開場考試合格精通公榜星羅獎平生之勤苦綸恩露墜許畢世以安閒外被田衣內懷戒寶爲法王子作人天師不事耕桑端受信施棲心物外旅泊寰中釋子之榮豈復過此近世出俗多無正因反欲他營不崇本業惟圖進納濫預法流或倚恃宗親或督迫師長至有巡街打化袖疏干求送惠追陪彊顏趨謁頻遭毀辱備歷艱辛爲者百千成無數十豈有榮身良策安樂法門斯由當本昧出家心抑亦爲人無丈夫志況蓮華妙典鷲嶺極談大事因緣開佛知見是諸佛降靈本致實羣生悟入津途無量國中不知名字幸而聞見那不誦持豈獨辜恩誠爲忘本奉勉未度者宜加精至早冀變通已達者莫廢溫尋終爲道業百金供施實亦能消四輩瞻依諒無慚徳幻軀有盡實行不亡故有舌相粲若紅渠身骨碎如珠顆具書傳錄識者備聞況般若有經耳之緣法華校隨喜之福幸依聖訓勿棄時陰近期於削髮爲僧遠冀於破魔成佛若能如此夫復何言所患爲僧不應於十科事佛徒消於百載古賢深誡寧不動心哉。

芝園集下﹝終﹞

