續藏經希叟紹曇禪師廣錄

﹝侍者﹞法澄。了舜。普和。希革。惠洇。彌紹。道亨。宗壽編

希叟和尙廣錄卷第一

希叟和尙廣錄目次

卷第一

佛隴��禪寺語錄法華禪寺語錄

卷第二

雪竇資聖禪寺語錄開善崇慶禪寺語錄

卷第三

開善崇慶禪寺語錄

卷第四

小參

法語﹝卍已下二目系新插﹞

序說

卷第五

拈古﹝並﹞頌

卷第六

題

跋

頌

卷第七

題詩

贊

小佛事

希叟和尙廣錄目次﹝終﹞

希叟和尙廣錄卷第一

希叟和尙佛隴��禪寺語錄

侍者法澄編

師於淳佑九年。正月初八日。入院。

山門。大解脫門。無入作處。掣斷玄關。頭頭活路。﹝遂驟步入云﹞信腳何妨行數步佛殿。徳山軟頑。雲門放憨。救不得也。瞿曇瞿曇。﹝遂插香雲﹞我也無端入鬧籃方丈。震旦心宗。竺乾正眼。覿面當機。是非俱剗。不落思惟透險崖。﹝喝云﹞階下漢勑黃。衲僧家。尋常鼻孔遼天。因甚被這个穿卻。豈不見道。至化難逃。

江湖疏。臨崕擠人。惡語傷人。冤深潮海。嚼齒吞齦。﹝啞﹞說著無非是惡心。

法衣。未入雞足山。不踏黃梅路。惡業苦無多。平白披毛去。明眼人前。一場笑具。

法空座。現成个。見得到。行得到。說得到。須彌燈王。狼籍不少。

索語。陷虎機。屠龍技。大用現前無小試。莫有奮不顧身底麼。出來相見。

佛問。隴頭瑞气盤空闊。古佛今朝又放光。答云。病眼見空花。進云。野梅的皪寒包玉。引得淸風度暗香。學人上來。請師祝聖。答云。太白峯前松萬本。歲寒難比聖人心。進云。開堂祝聖蒙師指。六代傳衣事若何。答云。賊無種相鼓籠。進云。如何是第一祖。答云。觸誤梁王諱。恓恓暗渡江。進云。如何是第二祖。答云。白折一隻臂。進云。如何是第三祖。答云。通身紅爛不堪覷。進云。如何是第四祖。答云。空拳誑小兒。進云。如何是第五祖。答云。再來不直半分錢。進云。如何是第六祖。答云。石頭墜折瞎驢腰。進云。六祖已蒙師指示。向上宗乘又若何。答云。檐頭滴滴。分明瀝瀝。進云。昔日定上座參臨濟問。如何是祖師西來意。還端的也無。答。太平休整閒戈甲。進云。際下禪牀擒住云。道道。未審有指示無指示。答云。利劍斬虛空。萬象鳴剝剝。進云。定擬議。是會不會。答云。閉目食蝸牛。一場酸澀苦。進云。只如傍僧云。定上座何不禮拜。還有成褫意也無。答云。與賊過梯。進云。因甚其僧禮拜。便悟去。答。萬里崖州未爲遠。進云。作家宗師。天然猶在。遂禮拜。答云。賊贓不受。

提綱。向上一路滑。壁立萬仞崄。石火電光猶是鈍。徳山臨濟。用險崖機構不徹。南泉趙州。具透關眼覷不見。構得徹覷得見。萬里崖州未爲遠。更說甚卽心卽佛。畫地爲牢。非心非佛。刻舟求劍。畢竟如何。﹝拂子擊禪牀云﹞聲前句後新羅箭舉保壽開堂。三聖推出一僧。保壽便打。三聖云。恁麼爲人。非惟瞎這僧眼。瞎鎭州一城人眼去在。保壽擲主丈歸方丈。拈云。保壽是則是。惜乎小膽。待三聖恁麼道。拽主丈和聲打出。庶見宗通眼活。當時旣已放過。卽今底聻。﹝遂橫按主丈。顧視左右云﹞誰敢當夜小參。西子湖邊泛渺茫。一堤寒綠看垂楊。誰知業債難逃避。開眼堂堂入鑊湯。到這里如何卽得。擬欲爛煨黃獨。不顧紫泥。未免陷古人腳迹。擬欲關空鎖夢。塞路斷橋。又恐坐在葛藤窠裏。不如隨分納些些。俯順時宜去也。﹝遂拈主丈云﹞豎窮三際。﹝橫按云﹞橫亙十方。﹝卓一下云﹞碧眼黃頭會不得。﹝靠主丈云﹞野梅風定暗浮香。

復舉。南泉山下。有一庵主。僧過云。近日南泉出世。何不上山禮拜。主云。非但南泉出世。直饒千佛出世。亦不出禮拜。南泉聞得。令趙州往勘。州到便禮拜。主不顧。從東過西。從西過東。主亦不顧。州云。艸賊大敗。拽下簾子便行。歸舉似南泉。泉云。我從來疑著這漢。

頌云。奴顏婢膝走人間。羞見羊裘七里灘。文叔𨿽爲天子貴。子陵只作故人看。

爲齊王上堂。山雨釀春寒。曉濕梅花重。結實較遲遲。且聽香浮動。化工有意待重來。永爲鼎鼐調羹用。且道重來底人是誰。﹝乃起身曲躬云﹞齊王萬福元宵。謝新舊兩班上堂。人家競賞元宵。佛隴百無一有。管宴𨿽愧空疎。賓主不分新舊。隴頭月助放光明。谷口風編排節奏。春風舞袖樂升平。不知身在然燈後。﹝乃拍手云﹞好大哥正月十七。百丈禪師忌拈香。一喝三日聾。盡把家私喪。深掘陷人坑。難免無根謗。千古叢林作禍基。幾人含笑幾人悲。

因事上堂。舉趙州參投子。中路值投子提瓶下山。州云。久向投子。元來只是賣油翁。子云。汝只識賣油翁。且不識投子。州云。如何是投子。子提起瓶云。油油。

拈云。盡道投子老兒。尋常涓滴無滲漏。因甚被趙州點撿。直饒錮鏴得成。未免粘手綴腳。

二月一上堂。三兄五弟。嘯月眠云。看山玩水。拈得口兮失卻鼻。眾中驀有个漢。出來道。如來禪祖師意。只這是。佛隴不惜低眉。向前深深打个問訊云。低聲低聲。墻壁有耳。

謝新舊知事。﹝應亨浩﹞妙應羣機。亨衢得路。浩浩塵中。如何辧主。辧得主。進退隨宜。不妨去住。倒跨楊岐三腳驢。南北東西誇獨步。

佛涅盤上堂。拘尸羅城。娑羅雙樹。死欵難翻。賊身全露。引得波旬。叢然笑舞。後代兒孫口似椎。有屈誰伸訴。山花點滴啼紅雨。

上堂。春日晴。燒痕靑。錦云片片。花霧冥冥。﹝舉拂子云﹞無位眞人。面門出入。﹝喝云﹞賊精賊精上堂。一不做。二不休。得人一馬。還人一牛。豈不見臨際三遭白棒。大愚肋下。三拳痛﹝祝／土﹞。不共戴天讎。山悠悠水悠悠。怨結春風百艸頭。拍膝云休休。說著令人滿面羞。

祈晴上堂。衲僧主丈頭。一升三合米。今年春雨多。一飽應難擬。覺海山仙。聞如是語。怒髮衝冠。驅神駕鬼。誅云師掃煙翠。﹝以拂子。打一圓相﹞放出金烏出海門。且聽歌舞樂丰年。只圖一个不知恩。

淸明上堂。寒食淸明節。人家拜掃時。紙灰粘蝶翅。啼血染花枝。追親思遠。寫恨含悲。不論富貴。大小由之。惟有林泉衲子。無思無念。無欲無爲。圓蒲靜倚。瘦策閒戲。燕子自長春寂寂。長歌一曲囉囉哩。﹝拍膝云﹞不是知音說向誰。

上堂。從上爪牙。千差萬別。截鶴續鳧。傷龜恕鱉。﹝拈主丈云﹞主丈子。不入這保社。瞞瞞頇頇。跛跛挈挈。有眼如盲。有舌如結。﹝靠主丈﹞靜倚松根。憨眠不徹。佛法從教爛似泥。﹝搖手云﹞不說不說上堂。山捨春深。生涯日貧。桃花爛熳。不見靈云。何故。家無白澤圖。

上堂。薄福住山。渾無暇日。忙時直是閒。緩處非常急。驅園夫奴子。鋤菜地。掃松行。指莫監楊團。拆東籬。補西壁。眼前事亂如麻。腳跟下黑如漆。驀有个漢。出來道。長老何太區區。只向道。任是七佛祖師。亦無這个消息。

入京歸上堂。赤腳走紅塵。全身入荒艸。費了幾精神。不若居山好。一塢閒雲。千峯啼鳥。聲色純眞。是非不到。堪悲堪笑。寒山子。十年歸不得。忘卻來時道。

上堂。﹝拈主丈云﹞活鱍鱍硬紏紏。明眼人覷不透。剛被春山杜宇知。點血啼淸晝。﹝擲下主丈云﹞臨風﹝跳﹣兆﹢孛﹞跳撼坤維。﹝喝云﹞驢前馬后上堂。向上機。頂門眼。碗脫丘。漏燈盞。從上諸祖。已錯拈提。佛壠今朝分明剖判。會麼。夜後打眠。齋時喫飯。

摘茶筍上堂。撼茶樹。偸筍去。角虎出林。鐵蛇橫路。毒气炎炎如火聚。眨上眉毛見得親。靈迹不在猿啼處。

上堂。松粉飄香。麥須弄黃。今朝春告別。無處覓行藏。燕子知不遷義。深談實相。對語雕梁。見汝諸人不會。銜泥營故壘。飛過莫家塘。

因事上堂。舉五祖頌云。山前一片閒田地。叉手丁寧問祖翁。幾度賣來還自買。爲憐松竹引淸風。

拈云。東山老人。忒無主宰。些小田地。買來賣去。有甚了期。佛壠卽不然。祖翁田地絕邊垠。契券分明孰敢侵。削盡春風閒艸木。松濤翻月竹篩金。

浴佛上堂。棒打不死。水浸不死。兩手揶揄。一身染污。假饒佛壠藥頭靈。到底如何洗得淸。

結夏上堂。四月十五。諸方結夏。畫地爲牢。重重杻械。獨有陽堂。石磬峯云自髙飛。去畱無礙。何故。登東山而小魯。登泰山而小天下。﹝拍膝云﹞不知誰是同參者上堂。古人道。參十个善知識。不知參一个首座。參十个首座。不如參一个同行。參十个同行。不如參一个自己。佛壠卽不然。太平休整閒戈甲。一枕松風醉黑甜。

上堂。肥馬碌碌。瘦馬碌碌。醫得眼前瘡。剜卻心頭肉。朝不足莫不足。六六依然三十六。會麼。雲門見睦州。良遂參麻谷。

上堂。萬機休罷住雲間。門掩靑蘿竟日閒。時聽嗚咿歌一曲。倒騎黃犢出松關。若作佛法會。錦包特石。若作世諦會。鐵裹泥團。惆悵無人知此意。﹝拍繩牀云﹞臨風拍碎石闌干。

徑山遺書拈香。父不仁。子惡毒。熱血相噴。痛拳相﹝祝／土﹞。不共戴天讎。推入阿鼻獄。此冤此恨與誰論。海月山云亦斷魂。

端午上堂。有服藥。甚功效。不收肘後方書。不入神農本艸。善財采處不識眞。文殊用之不得妙。﹝拈丈云﹞佛壠信手拈來。﹝卓下云﹞百病根源俱掃。諸人還覺脫體淸涼麼。﹝良久云﹞旣已淸涼。﹝擲下云﹞何須這个上堂。煙晴竹樹啼姑惡。月冷松梢哭子規。莫謂一聲聲破夢。未歸須憶到家時。

臺州夔一翁。同少野相訪。上堂。人從天臺來。遺我一卷易。報道同人於野。先號咷而後笑。終吉。佛壠田舍兒。素不知書。三沐三燻。玩之無懌。何故。誰將華屋富。換卻艸廬貧。

上堂。三日晴。五日雨。無象太平。滿田禾黍。不作佛法商量。亦非世諦流布。碧眼黃頭總不知。﹝拈杖云﹞問訊輪皴主丈子。﹝卓下云﹞牢記取道舊至上堂。﹝橫按主丈云﹞徳山令行。曲直難辯。﹝喝一喝﹞臨際用底。眞僞不分。佛壠小長老。無力蹈古人腳迹。隨分東拏西撮。以當門風。﹝擲下主丈云﹞主丈從教化活龍。𨿽然如是。取笑傍觀。

上堂。﹝拈主丈﹞平如鏡面。險似懸崖。不容擬議。豈屬安排。﹝卓下云﹞閃電光中行活路。大悲院裏赴村齋上堂。三伏炎炎。汗流如雨。佛壠把扇扇。風手尙無力。何暇拈槌豎拂。與諸人說黃道黑。𨿽然如是。錯會者多。

謝監收上堂。﹝舉拂子﹞這一粒。甚處生。陰陽未判。芽孽先萌。開花也。一川雪霽。結實也。萬頃雲橫。收拾歸來香滿缽。飯餘鼓腹唱歌行。且道承誰恩力。﹝顧視左右云﹞聻上堂。六月買淸風。人間恐無價。佛壠拔貧作富。盡情收拾。與諸人祛除熱惱去也。﹝將拂子。作搖扇勢云﹞暢殺我儂。快殺我儂。

上堂。顯大機。明大用。六月黃河連底凍。千聖不攜。己靈不重。帶角披毛異類行。拍膝云漆桶漆桶。

上堂。是是。荊棘叢林。黃金田地。非非。伊蘭旃卜。甘露蒺藜。是不是非不非。鶴健將雛去。猨閒抱子歸。

上堂。有亦不管。無亦不管。飯來開口。睡來合眼。且道。什麼人境界。﹝良久云﹞我亦不知上堂。﹝拂子畫一畫云﹞包羲一畫。朴散淳離。達摩九年。情忘義斷。已後搬泥拽石。擔板輥球。邪法難扶。浸成淩滅。到這里。如何卽得。﹝喝一喝﹞幸然明似鏡。何用曲如鉤。

謝侍者維那相訪。並謝監收上堂。小玉聲中桶箍聲。爆處。密用潛行。危分險布。佛壠且無許多般事。乘時刈卻禾。香飯炊云子。閒唱山居歌。散步松門路。𨿽然。點撿將來。也是趙婆酤醋。

上堂。山僧未到此間時。西湖之岸。南山之陰。客寄云檐。夢見石磬峯前。紅光亙天。時與諸人。舉手加額。同聲贊美。旣到此後。飽和羅飯。松風一枕。鼻息如雷。欲求前日夢中境界。了不可得。何故。賊不入愼家之門。

上堂。細入微塵。大包無外。擬欲承當。失錢遭罪。

解制小參。秋初夏末。東去西去。明眼衲僧。撞著露柱。直得貍奴白牯。動地放光。碧眼黃頭。隱身無路。𨿽然如是。猶涉程途在。須知更有到家句。到家句。三千里外。逢人錯舉。

舉南泉鉏田次。有僧來參。泉云。汝去庵中做飯喫。與我送一分。上山來。﹝左槎芒繩縛鬼子﹞僧到庵。做飯喫了。將家生一時打破。就南泉牀展腳眠。﹝六月黃河連底凍﹞南泉見時過飯不至。遂歸。見僧打破家生。在牀下眠。泉亦就半壁眠。﹝玻璃萬頃含秋月。折筯如何攪得渾﹞其僧拂袖便出。﹝海枯終見底。人死不知心﹞泉後云。三十年前。有个伶俐道者。至今不知落著。﹝珊瑚枕上兩行淚。半是思君半恨君﹞拈云。南泉老漢。有定亂之謀。無定亂之劍。致得這僧無禮。當時見僧在牀上眠。便縱火燒卻庵。直饒這僧。出身路活。未免髑髏著地。

解夏上堂。出佛身血。破和合僧。驢腮馬頷。逞技矜能。堪笑靈山兒戲劇。聚頭爭看蠟人冰。﹝拍膝云﹞驢年驢年。

謝新舊維那首座監寺上堂。雲巖洞裏桃花。黃蘗樹頭蜜果。春陽煦嫗爭妍。霜雪憑淩不到。乘時收秔兩全眞。信手拈來俱是妙。彷彷佛佛。渾渾圇圇。一似楊岐栗棘蓬。擘不破。吞得過。家私盡底掀翻了。諸人還知麼。﹝良久。拍牀云﹞狼籍不少故舊至上堂。丹桂飄庭際。寒蛩語砌陰。聲聲調雅奏。點點簇黃金。盡情拈出。宴樂嘉賓。佛壠𨿽貧未是貧。𨿽然如是。喚作聲得麼。喚作色得麼。

上堂。有一物。無人識。或在東南。或居西北。破艸鞋跟踏著。價重千金。折主丈頭挑來。分文不直。識不識。吳地冬瓜。鎭州蘿卜。

中秋上堂。一月行空。千門賞玩。自己光明。幾人著眼。馬師父子。盡力揩磨。不得一半。諸人要見眞月麼。﹝拂子打圓相云﹞何似破漆碗上堂。正令全提。無在不在。簸箕有唇。洞庭無蓋。若作奇特商量。入地獄如箭射。不作奇特商量。入地獄如箭射。

謝副寺。寮首座。修造。監收。上堂。守洞山活業。須賣生薑。續佛日光明。豈無火種。佛壠𨿽則移梁作柱。拆東補西。收拾將來。莫不稱職。美則美矣。只如古徳道。刈禾鎌子疾如風。又且如何定當。待山僧計較得成。卽向諸人道。

九月一上堂。地僻云深。秋髙境寂。堂戶淒涼。無人面壁。𨿽然淨地上。誰肯狼籍。

上堂。秋葉飄零。秋虫夜鳴。色不是色。聲亦非聲。不勞眼見。只許心聽。達摩九年會不得。急攜只履問歸程。

重九上堂。甘菊舒黃。茱萸噴香。淵明錯會。耽賞重陽。采菊東籬下。南山見未忘。﹝拍膝云﹞剛道花枝有短長。

海莊歸上堂。繭足尋莊到海門。天衣往事與誰論。長空雁影沈寒水。瘦立西風幾斷魂。

上堂。撞煙樓。不知羞。辟蟭螟眼。輥百花球。四七二三阿轆轆。不思萬里有崖州。

上堂。頭上漫漫。腳下漫漫。拈掇不起。地闊天寬。何故。老僧住持事繁。

達摩祖師忌燒香。鼠竊竺乾。身逃震旦。合火分贓。兒孫無眼。死欵諸方不言。今朝佛壠分明斷。以何爲據。﹝插香雲﹞看上堂。豎抹橫該。馬腹驢胎。聖凡情盡。古路封苔。不用閉門防客。愛閒能有幾人來。

上堂。﹝拈主丈﹞主丈子。半生倔彊。不受人瞞。等閒拋擲。靑山不敢靑。白雲不敢白。逗到今日。無繩自縛。一點气用不著。未免隨氀﹝叟﹡毛﹞。秋行枯葉徑。春步落花村。且恁麼過。𨿽然如是。土曠人稀。

上堂。山木陰陰。寒花淺深。巢云鶴怨。掛月猿吟。妙手王維畫不得。﹝拍膝云﹞神光徒自覓安心上堂。﹝拈主丈﹞無量劫來。七顚八倒。﹝卓下云﹞打破虛空。﹝擲下主丈﹞全身入艸上堂。謝愛云西堂相訪。舉福巖置和尙頌云。福巖山上云。舒捲任朝昏。忽爾落平地。客來難討門。拈云。福巖𨿽則緘封甚密。爭柰沒蹤迹處有蹤迹。佛壠卽不然。佛壠山上云。一片三四片。忽遇客推門。零亂舒還捲。有蹤由卻沒蹤由。通身是眼。尋難見尋得見。木落千林。光浮碧巘。

開鑪上堂。佛壠開鑪。寒灰死火。撥著星兒。彌天罪過。笑倒嵩山破竈墮。

舉應庵冬夜示眾云。一十三州七十僧。驢腮馬頷得人憎。諸方若具撈籠手。今日無緣到淨因。

徑山先師。佛鑑和尙。拈云。應庵太師祖。道也煞道。惜乎舌頭太長。徑山卽不然。五百餘僧八十州。襤襂破衲面皺搜。諸方有道不肯學。甘共山僧拽木頭。

拈云。徑山先師。道則也煞道。惜乎舌頭太短。佛壠𨿽則舌頭無骨。狗尾續貂。試下一轉語看。三十餘僧眼似眉。白雲深處聚頭嬉。燒枯柴火煨山芋。拽木撈籠總不知。

上堂。冬至日舒長。﹝舉拂子云﹞這个長多少。虛空爲尺不能量。蟭螟眼中盛恰好。盛恰好。衒惑神光。迷逢達摩。

上堂。謝首座秉拂。知事做齋。人天眼目。堂中首座。一句截流。千差失照。何似栗棘蓬鐵酸饀。格外安排。目前包裹。只要諸人。塞斷耳根。並卻咽喉。聽得眞咬得破。咬破後如何。三十烏藤。莫言不道。

上堂。我也無端到住山。忙忙業識不曾閒。白雲拂盡到枯葉。恐礙采樵人往還。寒松瑟瑟。幽鳥關關。家私花擘盡。誰道語音蠻。

上堂。生平說大脫空。今受活地獄報。一片無骨舌頭。數日和根爛了。眾中莫有善能救藥底麼﹝乃吐舌云﹞阿爺爺。

上堂。古檜吟風。寒鴉布陣。不落見聞。幾人錯認。不錯認。道士擎拳。闍梨問訊。

聖節上堂。祝融峯。萬年松。翠陰籠鶴。瑞气蟠龍。用獻聖明天子壽。枝枝葉葉自春風。

臘八上堂。六年雪凍不死。見明星便說悟。貿易皮衣走出山。覷人鐵裹面皮頑。且道還可救藥也無。﹝乃搖頭云﹞難難因事上堂。炊無米飯。向無煙火。斷義忘恩。違因背果。三世諸佛也恁麼。歷代祖師也恁麼。天下老凍膿也恁麼。佛壠一眾也恁麼。且道。其中還有優劣也無。﹝良久云﹞時難且與同牀竈。歲晚須知各戶門上堂。一塢耕樵。門扃綠蘿。富驕時少。貧樂時多。婦搖機軋軋。兒弄口﹝口﹡過﹞﹝口﹡過﹞。澗水松聲交節奏。﹝拍牀云﹞何似東山瓦鼓歌。

鋪新席上堂。入荒田不揀。信手拈來艸。緯地與經天。頭頭俱是妙。打成一片見全功。碧眼黃頭俱靠倒。豈不見。長慶稜道者。坐破蒲團。一个兩个。三个四五六七个。﹝拍膝云﹞家風狼籍知多少謝南麓雪崖庵主上堂。山鬟風急墜松釵。冷竈凝煙午未齋。黃獨煨香不能熟。老僧忍凍拾枯柴。見成活業。出格安排。懶瓚窮未徹。糞火一生埋。

立春日上堂。﹝拈主丈﹞春日打春牛。一擊百雜碎。黃梅石女暗驚胎。生下無名物一塊。問四聖。四聖不知。問六凡。六凡不會。﹝擲下主丈﹞風前散作萬家春。賤似黃金貴似塵。

歲旦上堂。惟一堅密身。一切塵中現。老婆腰系紫紗裙。嬌兒手把紅羅扇。南奧東村。張坊李店。拜賀新年。春風滿面。歡悰。不覺語聲髙。驚落梅花。一片兩片三四片。

散聖節上堂。大道無方。至尊無位。睿哲文明。垂衣而治。堯風舜日萬斯年。舉世無思不戴天。

謝新舊副寺監寺。並謝應都寺歲齋上堂。髙價賣生薑。雪眞珠滿牀。淸貧𨿽徹骨。富敢斗君王。灼然如是。膾身爲食。漬血爲漿。盡情供養。猶未相當。若也未是。和煙耕綠野。枯笛送斜陽。

元宵上堂。﹝舉拂子﹞這一燈。處甚起。沒蹤由。難擬議。三賢十聖。眼見如盲。芥狗泥豬。放光動地。﹝吹拂子云﹞大家吹滅暗中行。然燈佛在你腳底。

百丈和尙忌拈香。浪蕩貪觀野鴨兒。犯叢林合講淸規。鼻頭捏破知慚愧。燒炷楓香供養伊。

上堂。增金以黃。謗沈無香。達摩不會。歷魏遊梁。更有不識好惡底。齊腰立雪。寄食窮鄕。﹝拍膝云﹞巫峽聞猨空斷腸。

上堂。花禁冷葉紅。艸敵虛嵐翠。費盡幾丹靑。欲描描不類。和煙和雨濕闌干。諸禪徳。吾無隱乎爾。

上堂。一徑直。二周遮。眉毛眼睫。地角天涯。雲門胡餅趙州茶。惠崇蘆雁趙昌花。會則星河秋一雁。不會則砧杵夜千家。

因雪上堂。枯木糝瑤花。虛庭封玉砌。少室謾安心。神光空折臂。不墮功勛一色邊。﹝拍膝云﹞闌干誰共倚佛涅盤上堂。四十九年。欺胡謾漢。疾入涅盤。救得一半。諦觀紫磨金色身。﹝拍膝云﹞涴卻娘生眼上堂。我有一機。極盡玄微。饑來喫飯。寒來著衣。我有一句。包羅今古。犬吠枯樁。貓捉老鼠。且道是佛法耶。世諦耶。﹝良久云﹞問取門前石塔子上堂。祕魔擎叉。俱胝豎指。邪法難扶。如何得是。山僧冷地思量。只得吞聲飲气。何故。攻乎異端。斯害也矣。

上堂。眾人問訊了也。侍者燒香了也。﹝拈丈云﹞次當主丈子。宣說法要。﹝畫一畫云﹞太文采生。﹝卓一卓云﹞太多口生。﹝靠云﹞掛壁從教白醭生上堂。﹝拈丈云﹞覿面當機。東湧西沒。平地上險崖。惺惺中淈﹝泳﹣永﹢盾﹞。不是心。不是佛。不是物。﹝擲下云﹞貶向無生國。

淸明上堂。花錦蝶翻紅。柳煙鶯織曉。曾不動機絲。奪盡春工巧。玄中玄。妙中妙。三世諸佛覷不破。歷代祖師窮不到。窮得到。寒食淸明。家家拜掃。

法華語錄

侍者了舜編

師於景定庚申。六月初九日。入院。

三門。路透淸波。山橫翠壁。樓閣門開。﹝彈指云﹞從這里入。

佛殿。三十二相。八十種好。馬頷驢腮。彌天羅過。新法華。因甚刺腦入膠盆。﹝插香雲﹞過在你。殃及我土地。正直聰明。風流儒雅。堅護法城。策勛千載。李將軍。有佳聲在﹝李觀察爲土地﹞祖堂。靈鷲峯前。熱血相噴。覺城東際。陷坑無底。失腳休論後與先。癡翁何似我風顚﹝癡絕開山﹞據室。﹝拈丈云﹞智與理冥。神與境會。碎維摩牀。斷毗盧鬢。碧眼黃頭著眼覷﹝卓主丈云﹞百雜碎法座。頂﹝寧﹡頁﹞機。法空座。不涉思而知。不動步而到﹝喝云﹞無端入荒艸。

府帖。借家傳帝网絲。下公子仙鰲釣。捩轉衲僧鼻頭。撩撥諸方一笑。鵾化鵬飛總未知。推蓬對月平分破。卻請維那。揚帆鼓棹。

府疏。韓柳肺腸。蘇黃骨髓。點著禪衣。香風匝地。七十二峯增秀气。

江湖疏。共飯江湖。何須唆斗。含血噴人。先污其口。結成不共戴天冤。句句無非是罵門。

山門疏。三百斤鐵枷。數載無人荷。揚在壁根頭。只得冤讎到。口欵分明不可翻。老肩無力也須擔。

祝觀相香。柱石皇家。遠布伊周之徳。金湯佛法。永推裴李之心。壽介松椿。福深河海。

提綱。一物不爲。鳳縈金网。萬機寢削。龍怖碧潭。便恁麼去。少室門風。離離荒艸。放開綫道。俯順時宜。借東山鼓。樂趂呵場。熱發諸人。一笑去也。﹝拈主丈橫按。作打長鼓勢云﹞堋八刺札。還聞麼。新翻曲調。逸格鄕談。意隨流水遠。聲遏莫云寒。豆子山前人不會。﹝靠丈云﹞月移花影上闌干。

舉裴相國。捧佛請黃檗安名。公案。﹝拈云﹞裴相國。容儀挺特。百福嚴身。脫體現成。不知污染。老黃檗。彊將五采。黼黻太虛。明眼人前。不滿一笑。何故。它家自有黃金骨。不假旃檀入細雕。

爲太師周國正惠公。周國夫人。上堂。尊貴中來。報土無差。瓊琚庭院。錦繡樓臺。何似靈山聽法華。聯﹝車﹡麃﹞穩駕白牛車。

十五日。謝兩班上堂。老倒住山。全無伎倆。揖客低腰逢僧合掌。𨿽然俯順時宜。不礙當機收放。何故。鯤化鵬飛羽翼齊。搏扶一舉靑霄上。

爲行者立參。盧老無端揚下柴。碓頭舂出古菱花。惡聲千載成狼籍。養子誰人解克家。

入城歸上堂。三伏走人間。炎蒸汗如雨。非無休歇時。亦無棲泊處。﹝拈主丈﹞拄杖子。脊梁生鐵鑄。浩浩塵中能辧主。歸來息影翠微深。抹月披云。﹝卓主丈一下云﹞截斷千差路。

上堂。解夏五日了也。水牯牛作麼生。溪東溪西。山南山北。白蘋香細。翠艸陰濃。收放無羈。去畱自適。爭柰鼻繩在山僧手裏。要知穩步到家。藏身無迹處麼。數聲羌笛煙村暝。猿掛寒梢月正明。𨿽然猶隔洞庭七十二峯在。

八月秋。何處熱。出門行處。荒艸離披。面壁坐時。寒蛩淒切。衲僧眼裏著得須彌山。耳中著得四大海。聲色純眞。只得一橛。且道如何是蓋色騎聲句。﹝良久云﹞人倚畫樓江月冷。玉簫三弄碧雲秋。

重九因事上堂。籬菊鋪黃。茱萸噴香。淵明錯會。耽賞重陽。何似林間衲子。無榮無辱。無可思量。飽噇香積飯。髙臥古禪牀。是佛是魔俱掃迹。獻花無路鳥空忙。

十月初五。達摩忌拈香。教外別傳。全無巴鼻。接二祖錯指本來心。破六宗。打落當門齒。罪犯彌天。容身無地。法華小比丘。旣不能斬艸除根。因甚燒香作禮。不見道。禮之用和爲貴。

謝三峯西堂蔭首座上堂。湖山蒼蒼。湖水茫茫。丹楓飄錦。金橘鋪黃。明眼衲僧。隨境轉聖凡。無處覓行藏。𨿽然。瞞法華一人卽得。若遇屋裏人。不勞拈出。且那个是屋裏人。﹝顧視云﹞聻天童別山和尙遺書至。上堂。太白峯前施小伎。淵嘿雷霆人自畏。瓦礫翻成釋梵宮。古佛門風重振起。不墮功勛。等閒遊戲。金毛獅子忽翻身。艸木昆虫俱﹝打﹣丁﹢﹝攺﹣己﹞淚。﹝打﹣丁﹢﹝攺﹣己﹞淚卽不無。且甚處見天童師兄。﹝良久云﹞杲日麗天。盲人摸地。

上堂。覺城東際。小小叢林。旃檀圍繞。獅子嚬呻。蘿月四窗雲萬壑。見成一片祖師心。﹝喝云﹞眼裏無筋一世貧。

上堂。落寞山家。忙如火急。趂晴刈茆。帶霜收橘。山僧冷地思量。盡把家私狼籍。日日日東上。日日日西沒。

上堂。有一物。黑如漆。常在面門出入。騎聲蓋色。妙密中崄崕。倒用逆施。崄崕中妙密。三世諸佛。遠之愈親。白牯貍奴。得之轉失。法華不惜眉毛。﹝拈主丈﹞爲汝當陽拈出。夭夭矯矯。﹝粼﹡ㄑ﹞﹝粼﹡ㄑ﹞皴皴。將謂南山鱉鼻蛇。卻是天臺楖栗。﹝擲下主丈云﹞分文不直病中上堂。久病腳力衰。嬰兒學移步。喪盡目前機。辯得塵中主。鼻直眼橫。皮穿骨露。驢不成兮馬不成。﹝撫膝一下云﹞且無描摸處。﹝良久云﹞賺殺僧繇吳道子病起。並謝新舊職事上堂。﹝拈主丈﹞曹山攢簇不得底病。盧醫難以施其巧。山僧自出母胎。四百四病。悉皆嘗徧。世醫亦爲之拱手。驀於絕思慮息機緣。裂萬差破諸有處。見一無位眞人。面前深深問訊云。且喜邇來大小職事。進退合宜。聞如是語。如獲肘後方書。通靈妙藥。以至佛祖身心。饑飽勞疫。風寒暑濕。一切諸病。﹝卓主丈一下云﹞不消一服。脫體淸涼去也。諸人莫要同到安樂之地麼。﹝靠主丈﹞彼自無瘡。莫傷之也啟建天基節上堂。﹝拈主丈﹞拄杖子。化作直符使者。徧巡天臺南嶽五臺峨眉檀特羅浮竺乾震旦。次第報云。黃河三千年一度淸。聖人五百世一間出。今正是時。旣告報已。急歸覺城山下。普集人天。撾鼓升堂。三呼萬歲。法華旣其懃至。乃慰之曰。甚勞神觀。彼聞此語。還復本形。﹝靠主丈﹞嚲入禪牀角頭。休歇身心。涵泳聖化去也。何故。堯舜垂衣天下治。何須木鐸警華戎。

佛成道上堂。棄金輪王位。尊貴不尊貴。凍餓深雪中。爭甚麼閒气。見明星沒巴鼻。更言大地一切眾生成正覺。吽吽。棒折也未。

謝應藏主至。﹝綿州人﹞上堂。大康山楊浮山。撞頭搕額。共打鄕談。其中切腳無人會。一大藏教。華梵重翻。且道是甚麼字。切不得道缽囉娘。且聽蒲許村中人熱忙。

刈茆劃柴上堂。﹝舉拂子﹞百艸頭通玄路。靠倒葛藤椿。拶透險崕句。爛柴�輕重不分。刈茆鎌。鋒鋩不露。更識活弄祖師頭。盧老依然不識字。﹝擊拂子﹞瞥轉一機。放開捏聚。賴有天臺拾得知。﹝以拂子。吹一吹云﹞撒火飛星。無你棲泊處。無你蹲坐處。

上堂。西風簇浪花。太湖連底凍。冷照玉奩淸。一片無瑕縫。面目分明。眼睛定動。不墯虛凝裂萬差。﹝拍膝云﹞漆桶漆桶。

因雪上堂。鰲山店頭。少林庭下。臂血濺天。睡魔退舍。心如墻壁。癩馬系珠椿。流出胸襟。一漚生巨海。﹝拈主丈﹞拄杖子。忍俊不禁。﹝卓主丈一下﹞補劓息黥。零敲碎打。徐徐向伊道。闍梨前頭。大有雪在。

歲旦上堂。梅開的皪花。徑糝模糊雪。裝點早春容。慶賀新年節。少室家風。全機漏泄。堪笑神光不識瞥。白把一枝臂折。有屈難伸說。無端拄杖重饒舌。﹝卓主丈一下﹞阿剌阿剌滿散天基節上堂。﹝拈主丈﹞生諸馮。禦飛龍。升平寰宇。舜日堯風。林下野人思報徳。﹝擲下主丈﹞只憑拄杖爲流通。云臥難逃至化中。

謝首座監寺樹頭上堂。楊岐栗棘蓬。臨際淸涼樹。鐝頭無柄。正好栽培。版齒生毛。不妨吞吐。一抽三二添四。跛腳雲門。乾坤獨步。瞎人天眼分緇素。

元宵上堂。人間萬斛金蓮。競賞元宵佳節。法華徹骨貧窮。鬥勝不如斗劣。室內一盞燈。燦燦心花發。不夜光明照古今。見得分明。眼裏重添屑。

正月十七。百丈忌拈香。腳跨馬師門。便有彌天過。喝得耳朵聾。﹝捅﹣用﹢醜﹞得鼻頭破。縱大雄老虎。略露爪牙。脫百丈野狐。不昧因果。說條念貫。監本無端。不獨瞞人亦自瞞。

上堂。凍折枯梅。三兩枝亞。香度野橋。影橫茆捨。道人鼻觀相忘。有眼如盲。不被這些畱礙。可憐鬼窟藏身。喚起來。雪團打雪團打。

入城歸上堂。﹝拈主丈﹞拽杖出煙霞。紅塵去路賒。淡金垂柳綫。寒玉點梅花。觸目分羣象。當機裂萬差。豈不見。太原孚上座。樓頭吹畫角。喪盡潑生涯。﹝卓主丈一下﹞活與深深掘窖埋謝坤都文。並客西堂。雷捲風旋。搖乾蕩坤。一伸怒臂。相助扶顚。聽古洞生薑。倍增髙價。與楊岐破屋。重整頹磚。法華贏得日髙眠。蘿窗淸夢覺。引客步松門。春晝永鳥聲喧。﹝拍禪牀一下﹞我行荒艸裏。汝又入深村。

涅盤上堂。並謝客相訪。槨示雙趺。諦觀紫磨。滿面埃塵。通身羈鎖。法華不解埋藏。冷被賓朋怪笑。盡情訐露。幽谷回春。山鳥聲冤花泣淚。重重花擘涅盤心。

上堂。﹝拈主丈。左邊卓一下﹞天左旋。﹝右邊卓一下﹞地右轉。﹝中間卓云﹞千聖元樞。玲瓏八面。衲僧家。尋常口裏水漉漉地。遇一機一境。擺撥不下時。口裏膠生。肚裏熱悶。法華向灸瘡盤上。﹝卓一下﹞痛加鍼砭。待汝蘇息起來。徐徐向伊道。家在岷峨。歸程稍遠。

上堂。若論此事。譬如乘敗漏之船。經涉太湖。遇黑風飄鼓。洪波衮雪。白浪滔天。櫓棹失蹤。帆檣倒影。到此之際。命在須臾。從前學得底。記得底。說得底。千機萬變。一點使不著。只得向前各求活路。大事爲你不得。小事爲你不得。你這一隊漢。見這般境色。尢不省覺。卻來這里。瞠眉努目。討甚麼碗。﹝拽主丈下座。大眾一時趕散。復喚侍者云﹞侍者收取拄杖上堂。百鳥啼春風。村村自花柳。揭示目前機。大地人知有。隨聲逐色。活陷重圍。蓋色騎聲。翻成窠臼。﹝卓下云﹞牢關擊碎。海嶽平沈。山鳥自啼花自笑。到頭一點不關心。

謝道舊至上堂。家住云坳。蓋頭把茆。蓬門無鑰。誰解推敲。萬籟聲沈。鳥啼幽谷。千林色靜。月掛寒梢。風檐索寞人投宿。睡到平明手腳交。更問其中端的。牀頭木枕子。葛坦半中凹。

蓋僧堂上堂。妙斫鼻頭墁。巧運風斤手。千聖頭邊蓋覆來。密密綿綿無滲漏。不辭合土和灰。成就牛欄馬廐。只圖一个不知恩。噇飯噇眠。易宵爲晝。翻笑脇尊者稜道者不喞﹝口﹡畱﹞。脇不至席。坐破蒲團。驢前馬后。至今湖海揚家醜。

佛鑑和尙忌拈香。毒窠蜂。惡相從。棒不至心死。喝不到耳聾。撥玄樞於機輪轉處。喪家私於小玉聲中。怨無窮恨無窮。有口不能分雪得。一年一度。且聽落花啼鳥訴春風。

上堂。拽轉十二時。不與諸塵對。飽和羅飯。瘦策閒嬉。三个成團。四个作隊。向云坳磵曲。采蕨蕈煎茶。縷筍芹爲膾。彌勒不知。釋迦不會。剛被春風透密機。髙林破曉鶯吟碎。眼裏聞聲。且居門外。

謝道場三侍者至。上堂。玩犀牛。呼小玉。一種風標。十分塵俗。勤巴子病入膏肓。老鹽官笑含鴆毒。花簇簇錦簇簇。雲峯老人曾刮目。我從山水窟中來。自謂一生看不足。看不足。眨得眼來。雲歸幽谷。

上堂。髙不髙膚寸。低不低太華。深不深蹄涔。淺不淺溟渤。法華髙低淺深。瞞諸人一點不得。諸人髙低淺深。瞞法華一點不得。﹝拈主丈。畫一畫﹞盡情畫斷。更莫論量。綴缽飯抄云子白。晴甌茶泛雪花香。

上堂。路隔重湖。一塵不到。片段白雲。綿蠻幽鳥。靜倚石闌聽。穩拂苔衣臥。此樂只應林下有。人間少。衲僧家。眼裏著得須彌山。耳裏著得四大海。聲色堆頭。閒行閒坐。﹝拍禪牀﹞全身入荒艸浴佛上堂。水洗硬石頭。浪打枯楊樹。淨智裝嚴功徳聚。𨿽然脫體無塵。未是透法身句。如何是透法身句。只有湖水無行路。下座詣大佛殿。杓頭薦取。

謝首座秉拂。監寺幹如意袋。維那斡楞嚴會香燭。上堂。觸翻茶瓢。眉毛掛劍。殺活不分。邪正難辧。古今同轍不同途。妙悟玄機轆轆轉。𨿽然。且道首座甚年出家。甚年行道。待化佛放光。如意入手。分明與諸人道。

上堂。燕語雕梁。綠陰覆墻。繰車聲軋軋。風遞繭絲香。釋迦老子。三百六十骨節。盡情撒向諸人面前了也。添一絲毫不得。減一絲毫不得。切不得動著。動著則打破蔡州。因甚如此。﹝良久云﹞參畫屋上堂。有祖以來。家徒四壁。本自空牢牢地。無端遞代相承。將無作有。拆東籬補西壁。開張戶牗。夾截太虛。甚至刻桷丹楹。雕文喪徳。如何得返朴還淳去。山僧恁麼道。也是鸕鶿語鶴。

端午上堂。山僧昨夜三更。夢入不思議境。逢無位眞人。授肘後靈符。心法泯亡。字義炳著。畫非古篆。體越梵書。不可以聖智知。不可以凡情測。今遇天中節。拈出與諸人。佩服去也。﹝以拂子。空中點三點。畫一畫云﹞不須懸白澤。何用食菖蒲。千妖百怪盡消除。張道士李師巫。望風驚蛻骨。﹝掛拂子云﹞遺下藥葫蘆爲行者立參。云嶺栽松。破鐝頭活埋佛祖。月坊舂碓。非臺鏡不染塵埃。齷齪漢。布地徧惡蹤。監本呆。蹈前車覆轍。良馬窺鞭。一撥便轉。韓盧逐塊。三搭不回。無明艸。須要利器械底剗除。折柴衝。豈無大力量人擔荷。且未說黃梅半夜。正傳衣缽。先要知法華近年。重整規繩。坐臥經行。十二時堤防六賊。頑愚孛惡。三十棒趂出三門。如斯告報。取笑傍觀。且道笑个甚麼。少年曾決龍蛇陣。老大還同稚子歌。

復示頌云。不擬寒山落韻詩。未傳盧老潑禪衣。腳頭活取通霄路。來透庭前剗艸機。

上堂。枕石安眠。山云四屯。救不得也。浣盆浣盆。更說甚徳山臨際。棒如雨點。喝似雷奔。﹝拍膝云﹞艸迷人去路。月掛客愁村。

兜率茆屋西堂至。上堂。茆屋賦新詩。內院尋知識。身從勝境中來。句自活法中得。非身非句。絕毫絕釐。慈氏少陵安得知。法華不敢輕饒舌。只恐山禽語帶微。

因事上堂。指臨際參黃蘗。接雲門嗣雪峯。賊無種相鼓弄。說黃龍。碎澄散聖冬瓜之印。荷慈明骨董之箱。賊無種相鼓。法華門下。還有這般作略底麼。﹝自云﹞有。三十棒趕出門外。何故。當甚王小波艸鞋。

因事上堂。鴆鳥毛。蠱毒水。毒不傷人。何妨服餌。﹝以拂子。打一圓相云﹞只有這些兒。含毒噴人。深入骨髓。三世諸佛。畏之如兔見蒼鷹。歷代祖師。遠之如龍怖金翅。惟有活衲僧。嗜之如鼎味。粉骨碎身猶未已。貪他底著他底。﹝以拂子。擊禪牀一下云﹞佛也如何救得你。

爲聖僧開光明。打頭不遇作家。謾說俱輪先度。饒伊諸漏頓超。到底終成染污。不染污。﹝以筆點眼云﹞活眼點開。光吞寰宇。

歸僧堂上堂。六用門頭。力戰爭奪。槍殺賊陣雲橫。羣魔竄入藕絲孔。竟挽天河洗甲兵。淩煙閣就。汗血功成。髙枕圓蒲塵夢破。隔窗幽鳥話升平。灼然如是。千聖同盟。諸禪徳。若也腳跟浮逼逼。畫堂立變鐵圍城。

祈晴上堂。久雨不晴。髙低水平。浸爛釋迦鼻孔。淹鱉迦葉眼睛。﹝拈丈云﹞主杖子。天造艸昧。宜建侯而不寧。正恁麼時。向甚處曬﹝日﹡良﹞皮艸。﹝卓一下﹞豁開正眼明如日。掃蕩重昏天宇淸。

上堂。住院恰周年。日夜荒忙殺。園荒手自鉏。屋老身驚壓。費盡心神。百醜千拙。翻思三條椽下。噇飯噇眠。凡聖情空。心行處滅。赤條條地生涯別。生涯別。羊頭車子推明月。

斷橋遺書至。上堂。南宕湖邊。天臺山上。踏斷石橋。絕人來往。難透無過者。一關望崖。多少空惆悵。握不成拳。伸不成掌。活語翻成死欵招。謾說藕絲牽玉象。

上堂。諸莊旱澇不爲憂。只恐難調水牯牛。拽脫鼻繩憨睡穩。數聲羌笛野田秋。絕無形影。誰放誰收。通身白了通身黑。遊戲風煙百艸頭。

上堂。三伏炎蒸。汗流如雨。老倒白雲。說迷說悟。一莖艸上建瓊樓。﹝喝云﹞熟睡饒譫語上堂。覿體全彰。曾無覆藏。蟬聲集古寺。鳥影度寒塘。眼裏無筋。偸觀卽瞎。耳中有竅。絕聽何傷。堪笑勤川孟八郎。不知諸佛出身處。錯摶量。燻凰自南來。殿閣生微涼。引得傍人鬥熱荒。﹝拍膝云﹞鵲石何曾解放光。

上堂。不可以智知。金剛手把八楞錘。不可以識識。鎭州出个大蘿卜。不可以語言造。山禽聚集啼淸曉。不可以寂默通。八角龜烏吞大虫。只這四重關。古今多少人透不得。法華與汝。八字打開了也。還有掉臂過關者麼。﹝自云﹞有。﹝乃展兩手云﹞還我出身公驗來解制上堂。不守蠟人冰。不憐鵝護雪。互用六根門。大地一團鐵。﹝擊拂子一下云﹞百雜碎了也。妙盡依亡。肱枕綠蘿形影絕。獻花百鳥自空忙。

謝新舊職事上堂。墅裏山前。一棚傀儡。个東个西。或進或退。打東山鼓樂。斷送及時。著楊岐戲衫。編排合制。𨿽由行主綫牽抽。妙舞三臺誰不會。誰不會。喝彩一聲。鴉飛鵲喙。

謝連監寺上堂。司南車。轆轆轉。務與冥行指迷。肯被傍人指點。三腳驢卻步不前。老楊歧。惡殽難掩。𨿽然。靜爲養道之源。退乃修身之本。著腳休循覆轍行。白牛露地橫眠穩。

上堂。四十餘年。白雲髙臥。無端刺腦膠盆。日夜烹煎家火。莊田淹沒。與死爲鄰。屋舍傾頹。安身難保。山僧冷地思量。不覺呵呵大笑。笑什麼。定業難逃。何妨笑破。賴有東村王老知。繞笆籬唱哩哩囉。﹝拍禪牀云﹞何似大石調。

中秋謝都場監收。並知客維那。上堂。明月可中庭。雁影沈寒水。烹金鑪冷歲華深。九鼎遺言猶在耳。﹝拈主丈云﹞深深撥著。宿火通紅。不假一槌成大器。刈禾鎌子疾如風。

退院上堂。秋晚臺星照命宮。不亨通事亦亨通。持還趙國連城璧。換我蘿窗一枕風。

希叟和尙廣錄卷第一

希叟和尙廣錄卷第二

慶元府應夢名山雪竇資聖禪寺語錄

侍者普和希革了舜惠洇編

師於景定五年。四月初八日。入院。

三門千聖靈樞。妙在轉處。爍盡玄微。更進一步。﹝喝一喝云﹞莫來攔我球門路佛殿殿成不必拆。佛生何用打。﹝插香雲﹞燒炷兜樓香。共說家私話。何故。以力假人者霸。

據室鴆鳥毛。烏喙藥。毒無醫。休動著。輕動著。盡大地人。皮膚脫落。

省札震旦心宗。竺乾正眼。盡在大丞相國公筆頭點出。烜赫光明。輝天鑑地。卻煩維那。分明揭示。

山門疏大覺無心。九峯饒舌。較短量長。家私漏泄。引惹平人入禍門。金剛腦後抽生鐵。

法座丈夫膝下有黃金。爭肯與他人作禮。﹝驟步云﹞須彌燈王。腳頭腳底。

提綱略露險崖機。千丈雪飛寒瀑。全提活人句。奩一錦簇春花。眼無筋。聽之則聾。耳無竅。覷之瞎。隱潭龍不善吞吐。穩臥碧淵深。明覺老爭解品題。虛名瀑布集。見聞俱泯。聲色純眞。兔角杖力探。探之不窮。須彌筆彊描。描之不就。幽遠入聖人之夢。分明示古佛之心。松風蘿月。助發玄機。谷鳥山云。互分體用。𨿽然如是。猶是半提。只如開堂祝聖。全提一句。又作麼生道。﹝擊拂云﹞四海五湖龍世界。九洲三島鶴乾坤舉本山明覺祖師。示眾云。莫有鬧市出頭底麼。﹝良久云﹞不如策杖歸山去。長嘯一聲煙霧深。﹝拈云﹞明覺老人。文經武緯。韜略雙全。有八方受敵之謀。千里折衝之策。因甚歸華山馬。放桃林牛。只圖獨善其身。不能兼善天下。新乳峯。𨿽能褒貶。爭柰蹈入腳迹。要知麼。武陵溪路非秦境。貪看桃花入洞天。

小參。相逢不拈出。舉意便知有。早是斫額望鄕關。白雲千萬里。山僧四十年前。在此六藏眾底。語不動唇。行不動塵。佛眼覷不見。四十年後。濫屍此席。通身泥水。滿面塵埃。無著慚惶處。事不獲已。隨分將牛溲馬渤。狼毒砒霜。阿魏水銀。燈芯皂角。開个小小雜貨鋪子去也。恐有舉意知有。當場買賣底。出來相見。不作貴不作賤。作麼生商量。﹝擊拂云﹞無星秤子輕拈出。輕若鴻毛重若山。

舉徳山小參。不答話。頌云。萬戟森嚴細柳營。信威獨許漢將軍。誰知袖隱屠龍手。卻把蒿枝箭策勛。

謝權管專使。東臯畱兩班。洎同聚兄弟。並天童監寺。相送入院上堂。妙攝化權。使不辱命。鶴唳東臯。雲歸乳嶺。﹝拈丈云﹞主丈子黑﹝粼﹡ㄑ﹞皴。困臥壁根。﹝卓一下云﹞聲前喚醒。﹝以主丈搖曳云﹞舞蹈淸風兩腋生。﹝靠主丈云﹞安閒又入蘿窗定。因甚如此。賓主歷然。頭正尾正。

結夏上堂。謝蹈山管茶兄弟。禁足護生。克期取證。掘窖深埋。不由情願。乳峯自小不意秦法森嚴。仁義道中。別通一綫。飯餘石鼎奏松風。山後山前。踏斷黃雲。一片兩片。三片四五六七片。也教知道。艸裏有人。麥中有面。

謝都寺幹齋。首座藏主秉拂。並謝燦首座仁庵主。上堂。南山燦燦。白石爛爛。覿當面機。瞎人天眼。﹝拈主丈﹞主丈子聞如是語。從定而起。向香積世界。乳竇峯前。﹝卓一下﹞轉法輪。﹝卓一下﹞摶香飯。聽之雙耳聾。嗅之舌頭爛。何似楊岐栗棘蓬。秦時﹝車﹡度﹞轢鉆。﹝啞﹞仁義盡從貧處斷。

上堂。雕梁燕語。喬木鶯吟。秋田水足。麥嶺雲深。聲色純眞渾聲色。無端花擘祖師心。耳無輪眼無筋。優遊千聖外。﹝拍膝云﹞閬蕩拾花鍼端午上堂。大地藥除眾生病去。文殊善財。不須多事。大家相聚喫盞菖蒲茶。幾枚茭粽子。向水邊林下。目視雲霄。嫌佛不肯做。𨿽然如是。不堪共語。乳峯與麼道。﹝拈主丈云﹞也是灸瘡瘢上。重著艾炷卓一下上堂。宿雨初晴。嵐光翠滴。瀑瀉懸崖。云籠怪石。無位眞人。面門出入。﹝喝一喝云﹞淨地上不許狼籍明覺祖師忌拈香。乳竇翠峯。何分彼此。遂府糖霜。口甜心苦。滅卻雲門一字宗。斷崖飛瀑冤難訴。

上堂。雪峯輥球。睦州擔板。展轉神通。構得一半。那一半。良久戴嵩牛臥綠楊陰。韓幹馬嘶芳艸岸。

病中入城歸上堂。醭醭紅塵。炎炎火聚。著腳無蹤。翻身有路。去時山色慘愁容。歸來幽鳥啼芳樹。不涉去來。如何吐露。碧眼黃頭總不知。拈主丈問訊﹝粼﹡ㄑ﹞皴主丈子。﹝卓一下云﹞逢人不得錯舉祈雨上堂。杲日流金。旱苗渴雨。投壑可期。扣天無路。衲僧家爲法忘軀。諸莊皆旱。我總不憂。佛性有無。須明狗子。隱潭龍王。聞如是語。身湧碧潭。拏雲擭霧。三日爲霖徧九垓。大田勃爾興禾黍。飯抄云子應無慮。𨿽然放筯忘恩。恆河沙數。

解制上堂。山僧一夏。與兄弟說黃道黑。謗大般若。今朝自恣。勘驗蠟人。五根完全。一根爛壞。且道還可救也無。﹝乃吐舌云﹞阿爺阿爺謝新舊兩班上堂。山無煙雲。幽景不能發越。樹無枝葉。春風豈識敷榮。乳竇乖崖飛雪。枯木糝花。向背捲舒。燦然奪目。美則美矣。要識山中景則易。要見境中人則難。如何是景中人。﹝以手擘開面﹞驢不成馬不是。

八月旦上堂。八月秋何處熱。盡大地一團鐵。衲僧家向南北東西。艸鞋跟踏得裂。主杖頭挑得折。驀札相逢。徳山棒臨濟喝。百怪千妖。如何計結。﹝拍膝云﹞惡。邪法難扶。﹝搖手云﹞莫說莫說上堂。秋气肅金。秋暘鏖戰。林間秋葉。片片凋零。砌下秋虫。聲聲淒怨。滿眼聽不聞。滿耳覷不見。聽得聞覷得見。﹝以拂擊牀云﹞聲前句後新羅箭中秋謝坤監寺上堂。積癈未蘇。連遭荒旱。鐵作心腸。也須寸斷。山僧自小。不喜煎熬。幸遇中秋。何妨賞玩。﹝以拂子打圓相﹞皓月流輝。﹝畫一畫云﹞覺天雲散。倒跨楊岐三腳驢。深村荒艸閒行看。﹝揚下拂子﹞光境俱忘。瞎乾坤眼。

九月一上堂。水牯牛偏捩拗。酷暑雲林。恣情﹝跳﹣兆﹢孛﹞跳。山前祖父田園。忍見離離荒艸。秋風正要及時耕。脫落鞭繩無鼻竅。去住自如。收放在我。牧笛聲聲送暮霞。故家深入千峯杳。嗚咿嗚咿。拍禪牀莫教忘卻來時道。

重陽上堂。並謝殿主古西堂。東籬菊染黃。秋浦茱凝翠。古佛放光明。助發實相義。淵明有眼無筋。錯認白衣人至。金風剪剪。玉露團團。故人知此意。﹝拍禪牀﹞笑拍玉闌干。

爲天童相訪。上堂。﹝拈主丈﹞隰州佛放光。遠射千峯頂。錦鏡冷交輝。瀑花寒斗影。非虛非實。非色非空。舉世無人描邈得。﹝擲下主丈﹞只憑這个爲流通十月半上堂。花禁冷葉紅。艸滴虛嵐翠。淸淨盧捨那。全身荊棘裏。總饒伊眼裏著得須彌山。耳裏盛得四海水。裂斷千差。到休歇地。乳峯俯順人情。向耳邊低聲道。玄沙道底。

上堂。謝翠山相訪。舉拂子翳眼藥。文武火。﹝點一點﹞用得親。﹝撥云﹞煨得過。翠巖落盡眉毛眼愈明。乳竇爛卻皮膚骨將槁。家醜分明說向誰。握手松根忘汝我。冷地思量。誾誾而笑。笑甚麼。曾陷迷魂八陣圖。夢中驚入夔門道。

上堂。大眾問訊。侍者燒香。曲錄棚上。說黑道黃。七世冤憎同劫會。泥犂拔舌自檐當。何故。麟鳳出時山總秀。芝蘭生處艸俱芳。

十一月旦上堂。小春才過。冬至相催。光陰駒過隙。須鬢雪成堆。松根石上。槁木寒灰。凍膝擁深霜樹葉。禪心淸點野橋梅。喚起來打。更莫遲回。蟄龍須奮躍。何待禹門雷。

上堂。﹝拈主丈﹞乾非上。坤非下。﹝畫一畫﹞一畫先天。包含八卦。推窮爻象。凶吉不分。說盡系辭。疑難未解。﹝卓一下﹞吉凶分。﹝卓一下﹞疑難解。﹝靠主丈﹞阿魏無眞。水銀無假。

大行追嚴上堂。統禦金輪四十年。拱垂衣化育黎元。萬機休罷升遐去。四海無思不斷魂。林間衲子。感戴深恩。﹝以手合掌云﹞合掌迎歸兜率院。當來成佛補慈尊。

拈香。六龍鞭禦。促歸釋梵之宮。四海遏音。哀慕唐虞之化。

上堂。三度拂蒿枝。秦時﹝車﹡度﹞轢鉆。拶得火星飛。結得弓弦斷。用盡自己心。瞎卻他人眼。千里玄樞錯踏翻。神駒十影無羈絆。業風吹上乳竇峯前。點一柸茶。向伊道。且緩緩。

上堂。勸兄弟。莫弄筆頭。簇錦攢花。光騰萬丈。鏤冰琢雪筆掃千軍。生死岸頭。一點用不著。豈不見。辛州賣柴个老盧。眼不識橫畫。米不別精粗。倩人書偈言。無物。卻受它家一缽盂。﹝拍膝云﹞衲僧門下。天地懸殊上堂。天巧剪瑤花。六出繽紛落。二祖立腰酸。楊岐嗟項縮。爭似火鑪頭。柮榾髙燒。紙衾包卻。暖烘烘。憨睡著。不墮凝寒一色邊。﹝拍膝云﹞錯錯冬夜。堂前揭榜。

。

冬至上堂。復見天地心。舉世皆知有。山意衝寒欲放梅。岸容待臈將舒柳。﹝拈主丈﹞惟有主丈子。黑﹝粼﹡ㄑ﹞皴元依舊。受霜凍不枯。遇陽和不秀。壁角落頭。塊然拙守。終日談玄口不開。﹝卓一下﹞噴嚏也成獅子吼上堂。謝兩首座秉拂。都寺幹齋。並施主王判院。毛孔聞香。眉間掛劍。香積人歸。梵天血濺。美則美矣。格外一機。更須撥轉。轉卽不無。眾中驀有个耳不聽聲。舌不嘗味底。又且如何擺撥。﹝良久云﹞不願萬戶侯。願識荊州面。

上堂。謝大慈和尙相訪。大慈苕帚生。倒拈風颯颯。掃盡大地塵。趙州驚吐舌。驀札相逢玉乳峯。殷勤爲掃寒巖雪。﹝拈主丈﹞主丈子。愛客情深。﹝卓一下﹞把火助熱。卓破苔錢。﹝畫一畫﹞畫斷雲。放出寒梅。南枝北枝。一花兩花三四花。疎影橫溪。暗香浮月。無端盡把春容泄。淸不徹。惱碎心廣平似鐵。

上堂。道至無難。惟嫌揀擇。混俗通眞。騎聲蓋色。近在口皮邊。遠過河沙國。慈明揭示。借鬼畫桃符。雪竇標題。去猊懸白澤。一見便見。迅雷陶壁奮飛梭。擬議尋思。逆浪禹門遭點額。

佛成道上堂。小小星邊。深深雪裏。骨凍將枯。眼花難洗。喫盡饑寒走出山。滿面慚惶。誰使你誑言。大地一切眾生正覺成。﹝吽吽﹞棒折也未上堂。謝樵屋梨洲二西堂相訪。樵屋云深。梨洲花褪。仙實累累。白茅剪剪。鶴馭初閒趂負暄。羲皇世上人希見。好風吹上玉乳峯頭。握手長歌。春和滿面。𨿽然世諦相見卽得。佛法向上。千聖玄樞。如何撥轉。﹝拈主丈﹞沒機關。﹝卓一下﹞通一綫。﹝擲下云﹞聲前句後新羅箭。

上堂。發得一機活。出得一言當。萬里無片雲。靑天合喫棒。不待春風著意吹。暗香元在梅花上。

永明壽禪師忌。拈香。野客吟殘。中巖月落。坐斷白雲。死不再活。只將宗鏡鑑惟心。法眼重重添翳膜。醫無藥光爍爍。要識永明妙旨。﹝插香雲﹞更添香著上堂。謝林閣主。畫成道說法二相。﹝閬州人﹞道無可成。法無可說。黃面瞿曇。重重敗缺。家醜豈容外泄。剛被兒孫告訐。圖形畫影與人看。乳竇門風添暖熱。彷彷佛佛。一似閬州城南錦屏山。子細看來。卻是鹿苑銜花。竺峯積雪。添得時人眼中屑。

上堂。﹝拈主丈。作彎弓勢﹞柳條弓蒿枝箭。﹝卓一下﹞射中虛空成兩片。貍奴白牯。雷厲風行。碧眼黃頭。星飛電捲。擬構珠林嚙鏃機。﹝卓一下﹞險正旦上堂。咸淳更號。立見升平。兩朝聖化。四海歡聲。乳竇家貧開宴。用度非輕。錦雲山瀑帽。珠雪瀑懸纓。步步寒花翠結。關關幽鳥琴淸。排當不知因底事。﹝起身鞠躬云﹞大眾萬福。慶賀元正元宵上堂。並謝藏主副寺塔主淨頭知庫。寂寞萬峯頭。佳節成虛度。貧無一盞燈。好有多般事。洞山姜索價太穹。無縫塔入門辧主。廁籌子動地放光。利市官招財滿庫。不作佛法商量。亦非世諦流布。且道。一大藏教。還該著也無。﹝拂子打圓相云﹞我見燈明佛。本光瑞如此。

楓橋枯山訃音上堂。半夜客船鍾。漁火愁眠省。不見老寒山。淚濕吳云冷。幽鳥啼霜月影斜。野橋楓葉翻紅錦。喚作聲得麼。喚作色得麼。﹝拂子擊牀云﹞擊碎重關。枯山未泯。

百丈忌拈香。一喝三日聾。大寂門風喪。深掘陷人坑。密布漫天网。笑一上哭一上。做盡死模活樣。乳峯子細思量。﹝插香雲﹞沈本無香。何須起謗上堂。謝育王知客。延慶座主。春山靑春水綠。鳥弄笙簧。梅飄香玉。具足淸白梵行之相。聲色純眞。豈容攢簇。聽不足觀不足。一會靈山儼未分。斷弦須是鸞膠續。𨿽然。爭柰育王通師公。未肯點頭在。何在。鸚鵡喚人喫煎茶。

二月旦上堂。並謝元白雲藏主。坐斷白雲。萬機寢息。黃葉止啼。總不消得。閒倚危闌看瀑花。縱乾伸眼淸無極。淸無極。自謂太平僧。﹝拍膝云﹞豈知堯舜力上堂。謝理兄舊住。座主鄰竹外。湖頭知庫。達摩眼睛。天臺骨髓。鉤鎖連環。提掇不起。提得起。湖頭春水綠成紋。竹外淸風來未已。東土阿師卽不問。且道。西天慧理三藏。﹝卓一下﹞還識這个麼。擬議尋思。﹝擲下﹞劍去久矣。

上堂。謝同山講師。張制屬。王判院。天髙地厚。水闊山遙。古今常理。何用忉忉。衲僧家。腳跟下一段光明。十日並照。明察秋毫。不揀候門射策。何須華頂降魔。孤迥迥冷蕭蕭。﹝拍牀云﹞無端翻黑月。魑魅哭連宵佛涅盤上堂。二月十五。瞿曇滅度。足示雙趺。胸摩卍字。山愁慘莫云。花淚啼紅雨。去年一次。今年一次。明年一次。輙莫明年更明年。百千年。年年一次。狼籍涅盤心。此恨憑誰訴。﹝拈主丈﹞賴有﹝粼﹡ㄑ﹞皴主丈子。﹝卓一下﹞牢記取。

上堂。天地不仁。以萬物爲芻狗。聖人不仁。以百姓爲芻狗。﹝拈主丈﹞拄丈子不仁。以三世諸佛。歷代祖師。四聖六凡爲芻狗。化育春陽煦嫗前。摧殘霜雪憑陵後。截鶴續鳧。折衡剖斗。﹝靠主丈﹞力盡神疲困壁根。﹝啞﹞笑破他人口。

三月旦上堂。春日晴春雨足。玉龍怒噴懸崖瀑。花簇簇錦簇簇。滿山桃李嫌粗俗。休捏目。直饒伊向聲色堆頭。密透重塵。坐臥經行。了無拘束。﹝拍牀云﹞砒霜未是毒。

啟建壽崇節上堂。關睢頌徳。樛木垂陰。八荒開壽域。萬國奉君心。亙古今爲諸佛母。曇花時現覺園春。

祝香。世世與佛同生。壽崇髙嶽。時時體堯爲善。徳化坤維。

乾會節上堂。黃河淸。聖人生。體天行健。浚哲文明。率土更新堯舜化。八荒無地著歡聲。

祝香。大千沙界。扇咸淳至化之風。億萬斯年。慶乾會誕彌之節。

三月半上堂。並謝道舊。錦鏡濃妝十樣花。練拖寒瀑掛蒼崖。無賓主句全機露。見得分明眼著砂。依亡妙盡。猶隔天涯。奪取黃梅無底缽。且教盧老去擔柴。

佛鑑禪師忌拈香。父豩頑子惡毒。熱血相噴。嗔拳相﹝祝／土﹞。如風吹水自成紋。醫得耳聾成瞎禿。冷地思量。笑不成哭。乳峯將底報深冤。﹝良久插香﹞捩鼻木上堂。活馬驑。百十个。乳竇峯前。追風跳竈。楊岐三腳驢。盡力跂步不前。江西千里駒。奮鬣追蹤不到。更饒伊象頭檀特。九十六種。見鞭影而行。蹶蹄不少。未奏沙場汗血功。便思嚼嚙天閒艸。好則甚好。明覺老人。笑須絕倒。

三月廿五上堂。綠暗紅稀。人家翠微。杜鵑啼月。紫燕﹝口﹡﹝銜﹣金﹢缶﹞泥。莫春者。浴乎沂。風乎舞雩。詠而歸。本是儒家閒戲劇。剛言漏泄祖師機。是不是非不非。老倒乳峯那得知。﹝拈主丈﹞松根憨睡足。閒把瘦藤戲。﹝策杖下座﹞侍者無事相隨。

四月初一上堂。謝耆舊栽松。萬本靑松。後人標榜。臨濟兒孫。當機不讓。千古淸涼樹蔭人。法門梁棟眞堪賞。初莫學黃梅道者。貪傳破缽盂。連累周家女。無地著渾身空惆悵。﹝拍牀云﹞叢林難免無根謗滿散壽崇節上堂。仙苑蟠桃不老春。三千年實薦芳新。錫開王母瑤池宴。滿簇金盤壽聖人。𨿽云絕品。未足爲珍。﹝拂子打圓相云﹞幸有菩提眞妙果。年年同獻佛生辰。

祝香。徳配堯仁。布母儀於天下。心同舜善。開壽域於坤維。

佛生日上堂。無憂樹下風如箭。九龍吐出水含毒。涓滴沾身痛入心。霎時吹面刀剜肉。不知悉達爲何因。才出母胎罹此酷。後代兒孫忍見渠。一年一度香湯浴。浴卽不無。且道。佛身無爲。不墮諸數。向甚處下手。﹝以手作澆湯勢。唱云﹞我今灌沐諸如來。淨智莊嚴功徳聚。﹝拍禪牀云﹞只恐不是玉滿散乾會節上堂。聞道金輪出母胎。盡河沙界掃氛埃。想應新整乾坤手。多帶堯風舜日來。普天率土。壽域宏開。﹝拈主丈﹞林下野人何祝獻。﹝卓云﹞一莖艸上玉樓臺。

祝香。以大椿八千歲。仰祝堯齡。窮華藏十三重。恢張禹甸。

結夏上堂。百二十日夏。今朝始發頭。飯杪云子白。羹煮菜香浮。未問寒山子。先看水牯牛。山前千頃地。信腳踏翻休。

上堂。謝楊居士。一口吸西江。赤土塗牛奶。蕩盡聖凡情。﹝卓一下﹞猶欠這一解。丹霞馬祖。眼見如盲。靈照龐婆。口說如啞。驀札相逢露一機。驚翻巖瀑蒼龍掛。𨿽然斫額望鄕關。前頭大有路在。

煎筍上堂。玉版阿師。錦繃稚子。頴脫叢林。頭角呈露。參透油煎石磉盤。飽經鰲煉翻身去。塞斷咽喉。更須吞吐。﹝擊牀云﹞毗耶未識香來處端午上堂。籜包角黍。茶點菖蒲。香浮毛孔。淸透肌膚。肱枕梨牀心醉月。驅邪何用掛神符。﹝啞﹞汨羅人去遠。還有獨醒無。

上堂。云收麥壠。水足秋田。繭繰白雪。鶯弄朱弦。無象太平還有象。蕢桴土鼓樂堯年。誰知聲色裏。心印是渠傳。

上堂。謝郡主汪令人。同宅眷。入山施財。蓋佛殿建眾寮。大哉力量人。生極富貴家。不被富貴惑。廣修一切善。智惠心爲父。慈悲性爲母。忠孝爲兄弟。貞良爲姊妹。正信爲師友。和柔爲眷屬。降神釋梵宮。秀气鍾玉葉。非女示汝身。助揚佛正化。香湯沐金軀。莊嚴功徳聚。法華誓流通。俾令出火宅。賜與制﹝來﹡攵﹞綾。三車無少異。凡可著力處。悉皆善用心。竭來玉乳峯。萬選靑銅施。茂我旃檀林。覆我覺王殿。永除諸滲漏。不嗅其餘香。佛天展歡顏。湖海蒙光賁。舉手加額贊。連聲道難消。祝之以世壽。盤石固難比。祝之以世福。滄海淺非肩。世世願爲諸佛母。四生九有盡承恩。

上堂。﹝拈主丈﹞捉象者全其力。捉兔亦全其力。用力旣均。厥功可奏。山僧四十餘年。周行大澤。密透棘林。架弩張弓。只能自射。今朝踞萬峯頂。靈禽異獸。雜陳乎前。試放一箭看。﹝擲下主丈﹞看看。﹝良久拍膝云﹞比擬張麟。兔亦不遇。

掛帳上堂。活衲僧生鐵鑄。吐出鐵心肝。掛起鐵面具。蚊子上鐵牛。無你啖啄處。素紈搖月。碧帳含煙。或放或收皆在我。長伸兩腳放憨眠。灼然如是。天地相懸。開眼不知天大曉。閻家催索水漿錢﹝拍牀一下﹞閏月一日上堂。能與諸魔外道戰鬥惟靜。能令四大地眾生歸仰惟退。能通三大藏人天講說惟默。能與三世諸佛。歷代祖師。把手共行。惟正。過此四重關。別有一條通天活路。是汝諸人。因甚望崖卻步。﹝拈主丈﹞忍俊不禁。﹝卓一下﹞八字打開。令个个到大休歇之地。𨿽然如是。﹝靠主丈﹞誰知云外千峯秀。更有靈蹤在上方。

上堂。﹝因暴風率雨﹞舉興化和尙云。昨日赴个村齋。遇暴風卒雨。向古廟裏嚲得過。﹝拈云﹞興化老兒。人貧智短。馬瘦毛長。恁麼說話。敢稱臨濟兒孫。乳峯遇暴風卒雨。亦不能嚲避得。整襟危坐。瘦策閒嬉。靜倚危闌看雪瀑。懸空千丈玉龍飛。﹝拍牀一下云﹞不知誰薦截流機。

大慈環峯和尙訃音上堂。一湖橫陳。七峯環繞。妙轉玄樞。死生關破。去何有偈。流水渡百灘。來本無言。疾風號萬竅。更問如何與若何。珍重便行。髑髏前失照。斷猨哭月千林曉﹝辭世頌。來本無言。去何有偈。更問如何。珍重珍重﹞七月初一。祈晴上堂。薄福住山。百無所取。何以表勤。惟誠爲主。祈晴便得晴。祈雨便得雨。忽有个漢。出來道。長老如虫禦木。偶爾成文。又何必趙婆酤醋。只向他道。蒿枝箭解射紅心。發機豈藉千鈞弩。

因事上堂。乳竇相從幾弟兄。忘形骸外又忘情。炊香好甑和蘿飯。鼠糞無端污卻羹。鄰僧扣齒。訴不平聲。折筯何妨挑剔去。壁根不到礙人行。

開山通禪師忌拈香。虛空包不包。大地壞不壞。行腳不遇人。出語無賴聊。謾言密室不通風。濕紙如何裹大虫。

上堂。謝慧知客。﹝巴州人﹞巴南巴西。水流巴字。古篆分明。心畫顯著。游泳江湖四十年。與世同波無彼此。朅來千丈巖前路。截流機透險崖句。辧龍蛇眼明今古。𨿽然。何侶老趙州﹝彳﹡京﹞彴橋頭。滴水丈波喫茶去。

上堂。社燕催歸。賓鴻欲返。雪點白蘋洲。錦鋪紅蓼岸。蝦蟆入汝鼻孔裏。毒蛇穿你眼睛中。卽不問。且道。占波國與新羅國斗額。是第幾機。﹝喝云﹞切忌妄通消息。

中秋上堂。靈山話月。曹溪指月。玉乳峯前。相呼看月。縱饒光透十虛。未免成第二月。諸人要見眞月麼。﹝以拂。打圓相云﹞非暗非明。非圓非缺。無物堪比倫。教我如何說。

上堂。並謝劉省元。瑞巖仙巖和尙。並諸道舊。目前機。眞實相。張都料。輪材底輪材。李作頭。﹝祝／土﹞磉底﹝祝／土﹞磉。動靜奚分兩處看。太平基業初無象。迥出常情。與誰共賞。佳客歡呼自往來。瑞巖拍掌仙巖唱。潦倒龐公。精神疊宕。

上堂。從上若佛若祖。峻機雄辯。狹路通衢。列派分宗。圖王霸業。殊不知。三傳作春秋廢。九師興而易道亡。乳峯這里。憨憨癡癡。百醜千拙。饑來喫飯。困來打眠。不知寒暑之往來。不知生死之交謝。但見皇風成一片。不知何處是封疆。

上堂。共住孤峯頂。霜牙咬菜根。一身塵不染。千古道長存。石竹閒眠鹿。巖松冷掛猨。﹝拍牀一下﹞我行荒艸裏。汝又入荒村。

上堂。謝監收。一二千碩谷。四五百籮粟。﹝禾﹡罷﹞稏熟天風。髙低布雲麓。辛勤收拾歸來。碓搗明璣。缽盛香玉。無位眞人手捫腹。口唱無生曲。花簇簇。聽不足。﹝拂子擊牀云﹞欵乃一聲山水綠開鑪上堂。﹝拈拂子﹞死柴頭無煙火。﹝吹一吹﹞信口一吹。面門爍破。可憐龍門遠知客禮首座。火鑪頭熱血相噴。分爭你我叨叨。林鳥啼評跋了。﹝良久云﹞笑倒嵩山破竈墮。

上堂。乳竇家私。寸無可取。分明徹骨貧。剛道燻天富。綱宗委地。力要匡扶。大廈傾頹。直須撐拄。不學老楊岐。破屋雪眞珠。縮項暗嗟吁。不學大愚芝。脫粟淡黃﹝泳﹣永﹢﹝齏﹣廿﹞。不喫從君去。千聖頭邊露一機。﹝拂子擊牀云﹞靈蹤不在猨啼處。

上堂。﹝謝兄弟傳瓦。蓋印心堂﹞合水和泥。打成一片。脫卻胚腪。重加煆煉。滲漏全無蓋覆人。平地升髙乘快便。若非眾手出力扶持。心印蒙塵。光難發現。美則美矣。只如古人道。明堂瓦插檐。又且如何擬議。﹝良久云﹞切忌鉆龜打瓦。

上堂。趂晴蓋卻屋。捉空種了麥。安身立命旣無憂。只須體究庭前柏。堅守歲寒。靑無變色。喚作西來直指宗。瞎。

出城歸上堂。月下扣朱門。不會推敲句。滿面是埃塵。低頭陪笑語。不重己靈。諸聖不慕。拍盲入艸尋人去。歸來羞對白雲。倦倚寒巖枯樹。﹝拈主丈﹞笑倒﹝粼﹡ㄑ﹞皴主杖子。主杖子笑甚麼。﹝卓一下﹞逢人但恁麼舉理宗皇帝小祥升座。鳳輦升遐恰一周。思君心切淚交流。攀龍無路空摧哽。凝望蒼梧幾許愁。莫有知恩報恩底麼。出來吐露﹝問答不錄﹞提綱。萬機休罷。龍睡碧潭。百念凝寒。鳳棲金闕。是以千聖受手。瞥轉玄樞。虛徹融通。靈明炳煥。惟精惟一。允執厥中。妙入化機。深窮聖域。不可以言語造。不可寂默通。近在眼皮邊。遠過河沙國。釋迦老子。棄金輪位。逾城出家。正覺山前。發明此事。度生已畢。拘尸羅城。金棺七繞。放大寂光。九有四生。咸躋妙覺。應眞不借。隨類分身。象駕崢嶸。降生巨宋。爲我。

理宗烈文仁武安孝皇帝。四十餘年。行堯舜道。八荒開壽域。萬國奉君心。子育黎元。砥平天下。功回位轉。妙盡依亡。生死情空。聖凡路斷。正恁麼時。且道。

先帝卽今。向甚處作佛。帝网重重華藏界。剎塵何處不稱尊。

舉僧問齊安國師。如何是本身盧捨那。國師云。與我過淨瓶來。僧過淨瓶。國師云。卻安舊處著。僧安舊處。再問。國師云。古佛過去久矣。﹝拈云﹞這僧掣開金殿鎖。國師撞動玉樓鍾。𨿽然覿面全提。要且當機蹉過。諸人要見本身盧捨那麼。﹝提起拂子云﹞切忌捏目。敬呈一頌。統禦金輪四十春。篤行舜徳與堯仁。莫言過去無蹤蹤。盧捨時時現本身。

楓橋中庵和尙訃音上堂。吳江風急浪翻空。聲擊楓林半夜鐘。驚起客船塵夢破。踏翻大地去無蹤。寒山撫掌。龐老槌胸。少室門庭空寂寂。凝寒古路綠苔封。

至節上堂。史筆書云。繡閨添綫。愛日舒長。丰年取驗。衲僧不被四時遷。妙應圓機轆轆轉。﹝喝一喝﹞喝散嶺上白雲。﹝畫一畫﹞掣斷腳跟紅綫。陰極陽生總不知。曝背晴檐。手摘寒梅。一點兩點三四點。拈花微笑今重見。

上堂。如來禪。祖師意。落葉錦翻空。亂山云積翠。見得分明隔萬層。道得完全失千里。非不非是不是。達摩大師。無當門齒。

上堂。鐵團欒。無縫罅。上下三指。彼此七馬。徳山臨濟。眼見如盲。雲門趙州。口說如啞。﹝拈主丈﹞主丈子。忍俊不禁。﹝卓一下﹞等閒捉敗。休休。盡法恐無民。且放天寒赦。

上堂。庾嶺春歸。溪梅早知。雪破寒英。一點半點。月橫疎影。三枝兩枝。未放髙樓吹笛。且聽茆捨吟詩。十分瀟灑。一段淸奇。將謂黃梅消息絕。﹝拍牀云﹞暗香猶有好風吹。

上堂。謝天童月靈江。靈江月中巖月。交影松蘿。斷猿啼切。聲色純眞見一邊。騎聲蓋色天然別。別別。明覺掀眉。長庚吐舌。

智覺祖師忌拈香。迅瀑千尋。懸崖萬仞。說法聲髙。驗人機峻。要扶法眼門風。花衲元非古錦。堪笑髙麗四九僧。面門搭了冬瓜印。﹝插香雲﹞乳竇謗沈無香。﹝吽吽﹞是可忍。孰不可忍。

雪上堂。圖畫天開。春風剪裁。爛銀庭院。白玉樓臺。將謂乳峯貧徹骨。敵君王富自何來﹝拍禪牀一下﹞丙寅正旦上堂。松頂雪簪花。山頭云裹帽。呼喚賀元正。粲發溪聲笑。一不成單。二無兩个。漏泄元元化母機。春風未必能包裹。

上堂。陌上語聲喧。賀歲人來去。秋千擘曉煙。綠蓋翻春霧。佛法無多。兩手分付。更問如何與若何。咸淳丙寅正月五。

上堂。昨夜蝍蟟吞跛鱉。天明屙出一團鐵。平地翻身觸險崖。擘破昆侖成八橛。撚土爲香供養伊。細問因由不肯說。不肯說。太饒舌。莫管他人屋上霜。自家掃取門前雪。

元宵上堂。道教灰飛。佛燈花燦。大地歡悰。笙歌賞玩。﹝拈主丈﹞主丈子。按下雲頭。得失是非。渾然不管。一點光明耀十虛。古今閱幾平人眼。因甚如此。﹝靠主丈﹞司空見慣。

百丈祖師忌拈香。未有淸規。人能弘道。才涉典章。翻成機巧。華屋春風錦繡圍。艸廬不見人髙臥。﹝插香﹞啞。刻糞爲香。是誰之過。

上堂。謝龍首座相訪。天童來。飄蓬四十餘年。夢繞晶然山路。才見廣安軍人。便憶破庵師祖。摵破碎沙盆。打動蝦蟇鼓。驚落蛟龍虎兕威。知音不在頻頻舉。

病起上堂。謝殿主藏主。都寺副寺。修造知庫侍者。光明幢。如來藏。八面玲瓏。十方通暢。拭佛祖大病之瘡疣。見鬼神幽愁之情狀。擡你爺擡你娘。擡上方丈。﹝拍禪牀云﹞洞山寧免無根謗。𨿽然。我王庫內。無如是刀。何似楊岐破屋。盡底掀翻。鼎新攺創。金雞飛上玉欄幹。乃作雞聲云。﹝口﹡注﹝口﹡注﹝口﹡注。低聲低聲。莫說會禪。連侍者惡模樣。

佛涅盤上堂。瞿曇醜惡。臨死猶多。足下輪輻顯露。胸前卍字揩磨。抱橋澡洗。寄帽投河。舉世無人援手得。竟隨殘夢入無何。

上堂。庭院春深。和風翠陰。桃花簇錦。柳綫搖金。無眼靈云徒說悟。一生埋沒祖師心。

上堂。威音前。咸淳後。﹝拈主丈﹞一个黑﹝粼﹡ㄑ﹞皴。﹝卓一下﹞機發牢關透。全身遊戲生死園林。信腳踏翻聖凡窠臼。笑釋迦客夢未醒。恥彌勒藩籬未剖。﹝左卓一下云﹞客夢醒。﹝右卓一下云﹞藩籬剖。﹝擲主丈﹞貶入無何有乾會節上堂。焚香書寫佛名經。窗外幽禽報喜聲。次補數中添一位。太唐國裏聖人生。

因事上堂鑿透耳聾。板夾背傴。只要醫行。不管人苦。﹝拈主丈﹞主丈子。不別時宜。﹝卓一下﹞彊行直路。大地羊腸繞棘林。﹝喝一聲﹞何處去三月半上堂。萬物一體。天地同根。﹝喝一喝﹞淸平世界。切忌訛言。﹝拈主丈﹞主丈子。不是萬物。喚什麼作一體。天不能蓋。地不能載。與什麼同根。優遊千聖外。妙密洞無痕。﹝靠丈云﹞三月懶行花下路。一家閒閉雨中門。

無準和尙忌拈香。玉几山前。淩霄峯下。熱喝嗔拳。做人話杷。犀牛扇揚向他方。捋虎須攔胸便行。一炷兜樓怨結成。﹝插香雲﹞貴買賤賣上堂。浴乎沂舞雩歸。天眞自性。不涉離微。語底默底不是。非語非默更非。明眼衲僧會不得。﹝拍膝云﹞落花深院靜。愁聽子規啼。

上堂。謝量田種樹。落賴門風。大家撐拄。量田底量田。種樹底種樹。帶雨扶犂綠野耕。和云荷鐝千峯去。有甚心情。管得南泉貓兒。趙州狗子。勘證平田婆。連累周家女。棘林中有通天路。飽飯狂歌。閒行幾步。腳頭山色無重數。

上堂。謝摘茶看筍。寂子撼茶。人貧智短。老婆偸筍。馬瘦毛長。乳峯瞥轉一機。不露槍旗。睡魔退舍。深藏頭角。玉版書勛。舌頭無骨人。始解知眞味。𨿽然如是。原潙山夢。贈趙州掌。是體是用。﹝舉起手﹞者篾籃子。是十五錢買得。

上堂。桑疇雨過羅紈膩。麥壠風來餅餌香。揭示西來端的意。好商量處錯商量。鶯啼綠樹。燕語雕梁。費盡分疎人不會。急隨蝴蝶過蕭墻。

浴佛上堂。金輪王宅。惡業無多。不知何事。生此妖魔。打與狗噇頑不殺。好將惡水劈頭澆。

壽崇節上堂。布關睢化襲宮闈。萬國人趨奉母儀。壽結蟠桃千載實。年年天仗宴瑤池。

乾會節上堂。九曲黃河徹底淸。六龍乾會聖人生。周行七步稱尊處。山嶽齊呼萬歲聲。

上堂。謝首座秉拂。都寺幹齋。遂府糖霜。黃蓮未是苦。天臺風樂。烏喙不多爭。覷之眼睛枯。嗅之腦門裂。無端更加栗棘蓬。吞不得吐不得。百味完全。如何咀嚼。乳峯有个肘後靈方。普使諸人飫嘗妙味。﹝舉拂子﹞看看。﹝打圓相。中間著品字三點。畫一畫云﹞會神。麼農元不識。喚作梵天書。

上堂。共住不知名。千聖亦不識。無端平地生荊棘。兄呼弟應。與世同波。笑獨醒人死汨羅。恁麼也好。不恁麼也好。﹝拍牀云﹞手拍闌榦唱竹枝。哩哩囉天涯望遠無人到。

上堂。舉潙山臥次。﹝長蛇偃月勢難分﹞仰山上問訊。﹝赤腳上刀梯﹞潙山轉面向後。﹝綿﹝果／衣﹞蒺藜﹞仰云。某甲是和尙弟子。何用形迹。﹝撩鉤搭索﹞潙山作起勢。﹝利動君子﹞仰便出。﹝黃蘗作驢秋﹞潙喚回云。我適來得一夢。你試爲我原看。﹝滿口嚼冰霜﹞仰將一盆水。一手巾度與。﹝毒蛇須是乞兒捉﹞潙便洗面。﹝刺腦入膠盆﹞香嚴至。﹝更添一个牙郎當﹞潙云。我適來與寂子。做一上神通。不同小小。﹝滿川龍虎輿。猶自說平基﹞嚴云。我在下面。一一知得分明。﹝不獨瞞人亦自瞞﹞潙云。試道看。﹝捉賊須見贓﹞香嚴點一杯與之。﹝幽州猶自可。最苦是新羅﹞潙云。二子神通。過於鶖子。﹝誣人之罪。以罪加之﹞拈云。細影密鋪金瑣碎。淸聲微動玉玲瓏。則不無潙仰父子。點撿將來。總是開眼做夢。𨿽然。洛陽花下路。迷卻幾多人。聊呈一頌。撮藥場中驗作家。一枝手髂兩條蛇。劉寄奴艸𨿽靈驗。已是遭它毒口來。

上堂。舉藥山久不上堂。﹝古墓深深埋暗箭﹞院主白雲。大眾久思示誨。﹝休將游艇子。撩撥洞庭湖﹞藥山云。打鍾著。﹝皂旗閃閃陣雲橫﹞院主打鍾。﹝火牛鞭起奪齊城﹞眾才集。藥山便歸方丈。﹝倒攜無柄帚。六合掃胡塵﹞主云。旣許示誨。因甚一言不措。﹝甲不開倉﹞山云。經有經師。論有論師。爭怪得老僧。﹝百花帽子布纏腰﹞拈云。眾中盡道。藥山閉門屋裏坐。禍從天上來。殊不知。院主𨿽得一場榮。刖卻一雙足。聊呈一頌。九曲明珠久蘊藏。走盤時見發寒光。當陽拈出還收拾。瞎眼波斯自著忙。

上堂。旱地奔雷。靑天撒雨。六戶不扃。龍無龍句。田地穩密底。死汗迸流。妙用縱橫底。寒毛卓豎。萬別千差透密機。﹝拈主丈﹞撼動憨眠主丈子。主丈子喏。老老大大。百念灰寒。因甚被人唆使。只向他道。四皓出商山。漢業歸明主。功成依舊深藏去﹝靠主丈﹞上堂。鑑在機先。妙在轉處。碧眼胡兒。全無肯路。行一步是一步。信腳錯踏翻。大地無寸土。業風吹上乳竇山。來點一杯茶。徐徐向伊道。提鞋去。

中夏上堂。蒿籬關猛虎。筆管養蒼龍。穩帖帖藏牙伏爪。黑漫漫怪雨顚風。臨濟小﹝病﹣丙﹢斯﹞兒。驚心欲折。丰幹老凍膿。睡思方濃。山蒙蒙水溶溶。乾坤無碧落。收放絕行蹤。

上堂。幕掛春煙。簟鋪秋水。髙枕橫眠。鼻雷聒耳。爍石流金總不知。何須殿閣燻風至。又誰管九十日。種粟燒畬。說甚麼十三番。悟明自己。灼然是个無煩惱。閻家倒退三千里。其或未然。﹝拍牀云﹞莫道甕中常有米。

明覺祖師忌拈香。洞庭七十二峯。飛雪一千餘丈。晨昏說法瑯瑯。誰謂盧公已往。元不往。﹝插香雲﹞在者裏。優曇火裏開。嗅著無香气。

上堂。三伏炎蒸。汗流如雨。一莖艸上建瓊樓。徹骨貧窮敵國富。乳峯者裏。乾嚗曝地。滴水也無。有甚汗臭气。𨿽然。菩薩龍王行雨潤。遮身直上九重云。

上堂。三界炎炎如火聚。攪擾勞生困蒸煮。邪見稠林蔽祖庭。孰爲臨濟陰涼樹。﹝拈主丈﹞主丈子。回避無門。全身荷負。﹝東邊卓一下﹞特立獨行。﹝西邊卓一下﹞危分險布。﹝畫一畫﹞掃除枝葉不畱蹤。普覆大地人。徹骨淸涼去。𨿽然如是。趙婆酤醋﹝靠主丈﹞謝監收。並祈雨上堂。一雨潤枯焦。大地承恩澤。黃鋪畎畝云。靑鎖郊原色。刈禾鎌子疾如風。收放全歸掌握中。且道。金雞一粒粟。又且如何拈掇。切不得道。供養十方羅漢僧。何故。噎殺人。

開山通禪師忌拈香。未見岑大虫。狐膽先驚破。密室不通風。家私狼籍了。更說新開乳竇山。﹝插香雲﹞無端刻糞作旃檀。

解夏上堂。正因二字得聞。鼠糞污一釜羹。乳峯初無个事。飽噇飯了閒行。松門雨霽。苔徑雲橫。堤防平地上。著腳是深坑。

上堂。謝新舊知事頭首。並元東山。玉乳巖花。一花五葉。新舊聯芳。色香奇絕。蹙紅皺碧奪天機。琢雪鏤冰布林樾。簇簇羣英。臨風選折。剛被東山野老知。瘦策幽尋。衝開碧嶂云。踏破靑蘿月。

因事上堂。寺踞千峯。十方同聚。家賊難防。令人驚怖。正法明王。怒髮衝冠。作如是言。休驚怖。﹝拈主丈﹞儂家自有降魔杵。﹝卓一下﹞粉碎髑髏。﹝畫一畫﹞裂開腸肚。熱鐵洋銅滿滿盛。鼻繩牽入泥犂去。佛子將謂出家行菩提路。誰知反不如狼虎。累及七代先靈。生身父母。號天血洎啼紅雨。﹝拍牀云﹞啞。怨恨憑誰訴上堂。有一物。全機用。塵勞之儔。如來之種。輕若鴻毛輕。重若丘山重。﹝拈主丈﹞乳峯信手拈來。﹝卓一下﹞點破勞生塵夢。剛被秋虫落葉知。淸聲戛玉寒。翠色黃金弄。𨿽然不直分文。﹝擲下主丈﹞擲地金聲。令人驚悚八月旦上堂。一宿覺。三擔土。腳未跨門。丰骨已露。等閒舉一步。危徑結寒花。信采示一機。斷崖飛瀑布。𨿽然。要跨乳峯門卽易。要入乳峯室卽難。何故。鴻飛冥冥。戈人何慕。

上堂。舉馬祖百丈。南泉西堂。玩月次。祖云。正恁麼時如何。﹝藕絲絲牽。動五須彌﹞堂云。正好供養。﹝過山尋蟻迹﹞丈云。正好修行。﹝渡水覓魚迹﹞泉拂袖便行。﹝蝦跳不出斗﹞祖云。經入藏。禪歸海。惟有普願。獨超物外。﹝渾家送上渡頭舟﹞拈云。馬師父子。一等弄光影。就中南泉較險。何故。拂迹成痕。復成一頌。百戲場中賽錦標。蜜脾古馬舞兒多。頭籌暗被奪將去。行主喃喃彊說呵。

上堂。謝後堂�寮元監寺。並踏山。地上翻瓢。眉間掛劍。古道𨿽微。惡聲難掩。窮則通通則變。倒跨楊岐三腳驢。踏破山前祖父田園。一片兩片。四五六七片。

丙寅九月初一。退雪竇。千丈懸崖弄險巇。艸鞋修整已多時。秋風償盡皮毛債。散步閒雲快活戲。

希叟和尙廣錄卷第二

希叟和尙廣錄卷第三

慶元府瑞巖山開善崇慶禪寺語錄

侍者彌紹道亨宗壽編

威淳五年。三月初三日。入院。

指三門云。池開古鏡奩。山聳靑螺髻。急著眼來看。不得作境會。覿體全彰解脫門。﹝驟步入云﹞一踏牢關百雜碎。

佛殿。你面黃。我面黑。是馬是驢。各隨業力。驀札相牽入艸窠。﹝插香雲﹞鼻頭香臭不爭多土地堂。﹝舉香雲﹞者一通。還會麼。護法護人。頭頭撞著。曾在靈山授記來。切不得忘卻。

祖堂。十二瑞峯前一火白拈賊。佛面夜叉心。是何等相識。﹝燒香﹞燒香供養。使自知非。剪月初無陷虎機方丈。﹝拈丈云﹞瘦藤枝烏律卒。﹝卓云﹞入艸尋人。﹝空中畫云﹞揣空出骨。不是心不是佛不是物。﹝揚下云﹞貶向無生國。

法座。入微塵。含法界。頂﹝寧﹡頁﹞機。﹝驟步云﹞看腳下。須彌燈王。冰消瓦解。

府帖。虯龍一滴涎。鳳凰五色髓。撲撲噴淸香。穿卻衲僧鼻。通身是徧身是。回互無門。一場矩气。送與堂司明揭示。

府疏。摛錦繡文。判虛空筆。騰萬丈光。入三分石。矜誇自己雄才。訐露它人惡迹。座元路見不平。對眾分明剖析。

山門疏。杓柄短長。鍋兒大小。家醜無端花擘了。狼籍不小。慚惶不少。藏主師兄。平跋則个。

江湖疏。逼人上樹拔卻梯。推人入井覆卻桶。江湖用此惡心腸。誰云契義金蘭重。怪語顚言。開眼說夢。

索語。蛇頭揩癢。虎口拔牙。﹝拚﹣ㄙ﹢ㄊ﹞得性命。始是作家。有麼。﹝問答不錄﹞提綱。入門欵。無攺換。芝峯一一從公斷。事涉春緣。何妨花判。不分照用。春山蕨豎庵主粗拳。打破疑團。古洞桃瞎靈云正眼。江燕歸時蒿自發。矛盾相攻。鷓鴣啼處百花香。離微不犯。出水蓮花。已遲八刻。合喫幾藤條。輥球柳絮。略露一機。當甚破漆碗。不得犯苗稼。戴嵩牛臥綠楊陰。且喜息戰爭。韓幹馬嘶芳艸岸。自余巖花似錦。磵水如藍。點污法身。罪難逃逭。斷則斷了也。且道責情三十棒。教誰下手。﹝良久拍牀云﹞盡法無民。且行一半舉韓文公。問大顚。弟子公務事繁。佛法省要處。乞師一言。大顚良久云會麼。公云不會。三平侍者云。相公先以定動。後以智拔。公有省。乃云。和尙門風髙峻。弟子。於侍者得入路。拈云。韓文公。儒林丹鳳。學海蒼龍。飛必衝天。行必澤物。因甚出大顚网羅不得。向侍者得入路。可謂不遊三級浪。爭見禹門髙。更聽一頌。讀盡燈窗萬卷書。經論勛業付洪儒。古今鼎鼐調羹手。幼學誰人不順朱。

爲郡王上堂。國有世臣。伊周是則。神政冰淸。忠謨鯁直。存方寸地子孫耕黍稷非馨深種徳。美則美矣。﹝舉主丈﹞這爭如何。﹝卓一下﹞巨辟十三華藏界。藏身無迹海騰波。

月半上堂。畱兩班。並謝專使副寺浴主寮元。萬疊靑山。一溪寒水。花禁冷葉紅。艸滴虛嵐翠。無位眞人祇者是。不離當處當湛然。左右逢原無二體。覷之瞎雙眸。卽之云萬里。祇如堅持漢節。賤賣生薑。妙悟水因。重光佛日。還有者个時節麼。待芝峯點頭。卽向汝道。

上堂。特爲大卿侍郎。萬壑喬松。九枝靈艸。瑞气久鍾。淸聲遠播。才大今爲宗廟梁。國香世產芝房寶。別露風規。尋僧論道。十二峯髙勢莫齊。到頂方知天下小。

上堂。回諸山禮歸。並謝新舊直歲。入院恰一月。業識忙忙走。踏斷碧溪云。覽徧羣峯透。拈得鼻孔失卻口。歷歷醒醒。翻成不喞﹝口﹡畱﹞。杜鵑聲切苦催歸。盡把家私剖。且道露柱懷胎。畢竟是男是女。﹝以拂子。擊禪牀一下﹞瞥轉玄樞活路行。驢前馬后壽崇節滿散上堂。樛木垂陰。關雎詠徳。萱樹北堂。星昭南極。春陽姁嘔育黎元。大地誰人不感恩。

乾會節上堂。再世唐堯。更生虞舜。統禦金輪。永膺天命。林泉何以報生成。一縷檀煙萬佛名。

佛生日上堂。淨飯王宮積惡多。從天降謫个妖魔。指天指地胡揮揎。無柰通身穢污何。﹝以手作澆湯勢﹞瑞巖無柄杓。惡水劈頭澆。特石須頑也合消。

上堂。謝首座秉拂都寺幹齋。新舊殿主。並雪崖滅禪相訪。跛腳阿師。弄蹄驢子。一字關徒費分疎。栗棘蓬恣情吞吐。淩滅祖師禪。函蓋乾坤句。孤危不立自孤危。萬仞雪崖丰骨露。十二峯前。斫額望汝。何故。洞山佛無光。無你捫摸處。無你棲泊處。

上堂。結夏已十日了。寒山子作麼生。村詩吟落韻。竹管貯殘羹。結夏已十日了。水牯牛作麼生。愛從荒艸去。不向坦途行。精神﹝陡﹣土﹢止﹞頓。頭角崢嶸。﹝卓主丈﹞好把一坑埋﹝療﹣﹝日／小﹞﹢土﹞卻。千峯云靜月華明。

端午上堂。並謝靈叟。苦澀菖蒲茶。膠粘靑蒻粽。嗅著鼻頭辛。咬得牙關腫。佛病祖病蠲除。妖星怪星驚悚。善才采藥。揚在壁根。天師書符。抗藏衣籠。和盤掇出宴佳賓。山鳥山花欣然。錦繡鋪陳。笙簧品弄。﹝以手搖拽云﹞囉囉招囉囉送。莫怪空疎。伏惟珍重上堂。半晴半雨。釀成梅溽。無位眞人。口生白醭。玄談發淵默之雷。妙應答傳聲之谷。花簇簇錦簇簇。聽不足玩不足。﹝拍膝一下云﹞啞。六六依前三十六上堂。一二三四五六七。數目分明誰委悉。李淳風與袁天綱。推盡先天算不出。算得出。昨日五月盡。今朝六月一。

請監收上堂。諸莊收斂。幾樣心腸。憂風憂雨。憂旱憂荒。﹝舉起拂子﹞刈禾鎌𨿽云快利。要用處不犯鋒鋩。策勛汗血。別甑炊香。飯裏有沙如咬著。方知禾熟不臨場。

上堂。天地不仁。人心招感。田稼如雲。一風消散。農家血淚流肝腸斷。惟有林間衲子。有亦不知。無亦不管。圓蒲擁雪衾。綴缽盛香飯。放憨一飽萬緣空。冷笑傍人忙似鉆。灼然如是。萬兩黃金也合消。其或未然。﹝拍禪牀一下﹞切莫怪閻家打算周國夫人忌升座。拶倒涅盤城。月上女藏身無影迹。掀翻生死海。安提遮斫額望鄕關。自余臺山路驀直去。平田路甚處去。當時摩竭令。幾喪目前機。是定非正定。出得出不得。總是好肉剜瘡。鬼門貼卦。於本參事中。了無交涉。殊不知。臥雪庭前。輪王位下。有一烈女丈夫。不離五障。立證法身。遊戲萬緣。卽登覺海。靈光不昧。萬古徽猷。心佛眾生。三輪普現。正恁麼時。且道承誰恩力。﹝以拂擊禪牀云﹞妙處欲言言不及。月移花影上闌干。﹝頌﹞善護菩提樹有年。金枝玉葉蔭兒孫。大功難紀人間世。千佛名書補處尊。

上堂。謝新舊首座。都寺藏主。副寺典座維那。﹝拈主丈云﹞祖師提持。﹝翟﹡支﹞瞎人天眼目。栗蓬吞吐。塞斷佛祖咽喉。大藏教流出自己胸襟。桶箍聲破蕩鬼家活計。今日喫什麼菜。髙價賣生薑。義出丰年。古今一致。紫芝巖下。用捨行藏。二俱得妙。且道眾力扶持。畢竟建立誰家宗旨。﹝卓丈云﹞三要玄門百雜碎。飽和蘿飯樂升平。

八月旦上堂。衲僧家無本據。暑退涼生。任情去住。折主丈。挑撥紅塵堆里人。破艸鞋。踏斷枯木巖前路。無佛處急赴過。有佛處不得住。捏聚大千無寸土。業風吹上十二峯。來徐徐向伊道。提鞋去。

謝監寺副寺。木禪西堂圭藏主上堂。截流機。分涇渭。淸濁淺深。窮源倒底。三腳驢子弄蹄行。踏過何曾沼著水。芝峯家醜外揚。也是碓坊洿米。低聲低聲。墻壁有耳。何故。座滿江南客。何須唱鷓鴣。

上堂。﹝拈丈﹞主丈子。四十八年。撥艸瞻風。參尋知識。有一句子。緊緊囊藏。不務速說。三世諸佛說不到。一大藏教該不著。今日遇太白友。舉似諸人去也。﹝卓一下﹞太白松行二十里。瑞巖山作十二峯。逢人不得錯舉。

石窗和尙忌拈香。形名未兆見全身。﹝遲八刻﹞孤迥寥寥徹骨貧。﹝誰信道﹞借伴有時隨類去。﹝看腳下﹞可憐伎倆不如人。﹝知卽得﹞者四重欵案。已被芝峯結斷了也。只如渡水。寧不濕腳。還疑著也無。﹝插香雲﹞優曇火裏開。嗅著無香气。

九月一上堂。寒空書雁。破壁吟螿。井梧翻葉。巖桂飄香。無位眞人。橫拖倒拽。無地埋藏。舉世生盲人不識。分拏摸象恣猖狂。﹝拍膝去﹞徒勞香至子。歷魏與遊梁。啞。鵲石何曾解放光。

重九上堂。並謝修塘監收修廚屋諸庫。掌財札得腳跟。牢不怕風濤險。大田多稼如雲。只要及時收斂。歸來香積國經行。喜見飛檐翔唇吻。議賞元勛。髙低有分。﹝舉拂子﹞且道。者一分是誰合得。我王庫內難承領。暫寄東籬賞菊人。

退耕遺書至上堂。鳳宿龍巢。宸車苔輾。前不構村。後不疊店。疑殺天下人。自疑猶未免。瞥轉一機。星馳電捲。飛來峯刮地風寒。冷泉水滔天浪衮。死句翻成活句傳。大冶精金經百煉。﹝良久云﹞啞。退耕師兄。能事云周。一死何憾。

月半上堂。﹝拈主丈﹞主丈子黑﹝粼﹡ㄑ﹞皴。韜藏頭角。枯槁身心。剛被業風飄鼓。忙忙入艸尋人。奔馳鳥道。﹝卓一下﹞簸弄驢唇。湖海聽聞齊掩耳。只宜藏拙古巖陰。

上堂。萬疊靑山。一溪流水。幽鳥綿蠻。煙蘿鎖翠。瑞巖活計無多。徒掛傍人唇齒。徹骨貧窮。燻天富貴。一陣西風丹桂香。﹝良久云﹞二三子。吾無隱乎爾上堂。開鑪並謝莊主。莊上喫油餈。鬼精魂罷休拈弄。雁影沈寒水。窮伎倆何用施呈。𨿽云博飯栽田。何似歸堂向火。靜悄悄暖烘烘。不勞共話無賓主。衲被蒙頭萬境空。喝死水何曾有活龍。

上堂。滄溟深未必深。須彌險未必險。衲僧家。險崖機不可挨。深密心不可察。﹝拈丈﹞主丈子忍俊不禁。﹝以丈作探水勢﹞試與探惻看。深無半寸。﹝作登陟勢﹞平如鏡面。浩大雷聲。全無雨點。﹝靠主丈﹞只好深云龜六藏。佛眼迷蹤尋不見。尋得見。瑞巖點一杯茶。徐徐向伊道。日暮窮途。家鄕尙遠。

上堂。﹝拈丈﹞沒弦琴。﹝卓一下﹞有遺音。調髙流水。聲振緇林。碧眼黃頭爭品弄。無端花擘祖師心。瑞巖素非妙手。效顰彈一曲看。﹝橫按丈。作撫勢﹞叮當叮當。絕聽子期迷節奏。﹝靠丈﹞和云髙掛古松陰上堂。四十年打成一片。癩馬系枯樁。老僧使得十二時。病牛耕爛葑。直趨堂奧。坐致太平。堯舜之君。猶有化在。﹝拈丈﹞主丈子爛遊湖海。綿歷間關。到者裏。一點气蘇不得。你這一隊。皮下無血漢。來此挨肩並足。討什麼碗﹝拽主丈下坐。以大眾一時趕散﹞上堂。荊棘林大火聚。峭壁深坑。無棲泊處。直饒伊瞥轉一機。轉得身通得步。瑞巖未敢輕相許。何故。鳳棲不在梧桐樹。

上堂。書載五云。繡添一綫。剝盡羣陰。天心復見。﹝拈拂子﹞惟有龜毛拂。今古無遷變。松根石上笑談空。﹝擊牀﹞切忌隨他語脈轉。

禮都寺水陸升座。大智洞明。十方虛徹。玄樞妙轉。千聖迷蹤。直饒透箐眼明。截流機峻。須知更有向上一路在。﹝拂擊牀﹞這里見得徹去。方知東山五祖老凍膿。與元禮首座。我不會。你自會得好。我不如你。眼眼相照。如鏡對鏡。了無痕瑕。到這里。無心可修。無願可酬。無難可禳。無恩可報。但見皇風成一片。不知何處是封疆。𨿽然衲僧門下。十萬八千。何故。老僧笑指猿啼處。更有靈蹤在上方。﹝頌﹞太阿久瘞丰城劍。才過張華便發光。積世冤讎都掃卻。蟄龍銀匣襲珍藏。

上堂。謝首座看拂。都寺齋。扭碎東山鼻孔。牽斷佛眼耳輪。一等施呈毒手。腕頭力重千鈞。飫饕法味。飽聽圓音。漢室威儀重復見。紫芝香散碧巖春。

郡王忌。大道虛曠。迥絕言詮。一性混融。不分凡聖。仁者見之謂之仁。智者見之爲之智。百姓日用而不知。故君子之道鮮矣。所以勞佗癡聖人。擔雪共塡井。或棄金輪位。或見宰官身。繼千佛之芳猷。布百王之聖化。千差合轍。萬派朝宗。正恁麼時。且道。我故奉化郡王謚淸敏。受靈山記。穹護法城。致君澤民。建升平業。功圓果滿。轉位回機。卽今向什麼處成佛。不生兜率陀天上。定在蓮花世界中。﹝頌﹞忠淸千古燦奎文。蓋世功名富貴生。旌佩擁云何處去。毗蘆樓閣欵經行。

上堂。謝元翁首座相訪。簸弄乾坤。靈蛇在掌。露刃含霜。阿誰近傍。殲厥渠魁未得時。蟄龍護匣牢收抗。還他道地。劍州與太阿無兩樣。攜來剪月亭前。共聚五湖禪流。拭目縱觀。連聲稱賞。

佛成道上堂。半夜逾城。六年棲雪。餓得腸枯。凍得骨折。那更見明星。兩眼添重屑。後代兒孫苦證羊。一年一度爭饒舌。﹝拍膝一下﹞正法眼藏。宜乎向這瞎驢邊滅。

上堂。天巧剪瑤花。漏泄眞消息。﹝拈主丈﹞撩撥木上座。勇發千鈞方。戲伸老臂。扶插氵之危層。活弄圓機。幻上方之香積。不勞斂念。立奏全功。﹝卓一下﹞擊碎玄門談不二。﹝又卓﹞喚回殘夢聽疎鐘元正上堂。正月一。是新年。家家慶賀。處處喧闐。﹝拈丈﹞惟有主丈子。不隨時變。松根穩坐。石上安眠。驀地放憨歌一曲。﹝卓一下﹞囉囉哩囉囉哩囉。且道與東山瓦鼓歌。是同是別。木人聽不足。﹝靠主丈﹞瘦立綠蘿煙正月半上堂。謝﹝直歲侍者浴主寮元﹞一點心燈。寒光燦爛。今古長明。幾人著眼。諸方老凍膿。燒畬種粟。三呼三應。妙悟水因。眉間掛劍。𨿽然列焰分輝。當暗中有明。當明中有暗。﹝舉拂子﹞而今拈出普請看。﹝打圓相﹞見麼。出格元宵。何妨賞玩。

百丈和尙忌拈香。獨坐大雄峯。臨機多弄險。遭虎口殺活不分。脫狐身眞假難辧。那堪創立淸規。平地深深坑塹。結成不共戴天讎。﹝插香﹞燒炷楓香解釋休上堂。謝惠知客恭侍者。﹝自雪峯雪點來﹞人從雪峯來。接得乳峯信。報道古磵寒泉。湧出千丈飛雪。推倒妙髙臺。掀翻烏石嶺。松山土主。冷地翻身。隱潭龍王。夢中驚醒。郎忙抖擻精神。念一道離怖畏眞言。南無三滿多。沒馱喃。唵部齡。唵齒齡。吽吽。急急如律令。三世諸佛立地聽。梵語華言難攺正。

二月初五上堂。謝範都監相訪。家在蓬萊。霓裾粲霞。步虛聲有節。觀徼念無差。護劍蒼虯鳴寶匣。聽琴瘦鶴倚庭花。丹成九轉。符掃羣邪。不負東林蓮社約。乘軺來訪竺仙家。虎溪分未得。欵喫趙州茶。

上堂。謝修渤塗莊。垹監寺開藏主傳維那。祖父田園。積年荒廢。農不務耕。漁專討利。徹底掀翻自有人。去盡殘蘆並敗葦。雁過長空。影沈寒水。字字聲聲說大義。且道一大藏教。還該著麼。待桶箍爆時。卻向汝道。

上堂。九十日春今欲過。人生能見幾韶光。秦源方被桃花誤。隋岸還看柳絮狂。﹝拈丈﹞主丈子。知不遷義。緘封不密。﹝卓一下﹞滿口嚼冰霜。千言萬語無人會。﹝擲下﹞又逐流鶯過短墻。

四月一上堂。﹝拈拂子﹞長須翁久不見。壁角深藏。心灰百煉。將期休影息陰。豈謂明明弄險。﹝拂點云﹞點出夜叉心。﹝畫一畫﹞擘開菩薩面。醜惡旣乖張。佛手難遮掩。贏得春山哭杜鵑。鮮血染花枝聲聲怨。

上堂。赤日燒空。旱苗槁死。車水農夫。汗血如雨。深思三條椽下。七尺單前。飽飯憨眠。嫌佛不做。灼然如是。消萬兩黃金如糞土。其或未然。黃蘗作驢秋。後頭純是苦。

解夏上堂。﹝兼謝監收﹞秋暘肆酷。秋暑炎蒸。不容鵝護雪。難保蠟人冰。一夏噇眠虛過了。秋風拈弄刈禾鎌。有權有用。無黨無偏。幾个祖師頭割了。立教凶歲變丰年。

上堂。﹝謝董居士相訪﹞秋陽肆酷。劃地奔雷。洗滌袢襟。喜而不寐。懿徳山王。贈之以偈。大旱逢甘雨。他鄕遇故知。顚崖泉漱玉。嘗稻雪翻匙。咿嗚咿。誰知艱棘際。復見太平時。﹝拈丈﹞主丈子。暗中聞得。手之舞之。足之蹈之。暑退涼生前路活。﹝擲下﹞化龍一躍出天池。贏得龐公笑展眉。

開鑪上堂。﹝謝諸莊監收歸。並客至﹞僧缽一粒飯。農家一滴血。戰爭收拾歸。知費幾牙頰。明璣杵白。別甑炊香。伴客地鑪燒榾柮。無賓主話商量。𨿽然。切忌增金以黃。

閏十月旦上堂。謝客至。雨後溪聲寒弄玉。風前木葉碎飄金。見聞互用非聲色。花劈威音古佛心。見成家樂。管宴佳賓。莫謂瑞巖岑寂甚。一回拈出一回新。

穹窿劍門和尙訃音至上堂。﹝辭世頌。珍重元無世可辭。臨行書偈自塗糊。木人歌罷石人舞。擊碎驪龍頷下珠﹞打破劍門關。未死先辭世。書偈自塗糊。白把驪珠碎。口欵細供通。自首原其罪。木人歌舞石人悲。聲遏行雲。雁序分影。落千峯外。

上堂。﹝謝雙嶼王居士弘藏主﹞一口吸盡西江水。猶在半途。一气轉得一大藏教。尙存法執。瑞巖口門窄。除二時齋粥外。容一窖不得。若吞三世佛。恐作礙膺。若畱元字腳。恐成疣贅。今日大開。普示諸人去也。﹝乃開口﹞見麼見麼。臭气燻人爭掩鼻。此時肝膽向誰傾。﹝顧視云﹞聻上堂。舉外道問佛。不問有言。不問無言。﹝黃金包裹爛泥團﹞世尊良久。﹝誰知冷灰裏。九轉透瓶香﹞外道云。世尊大慈大悲。開我迷雲。令我得入。﹝束手墮懸崖﹞阿難問世尊云。外道有何所見。便言得入。﹝削玉求瑕﹞世尊云。如世良馬。鞭影而行。﹝直饒描得似。費了幾丹靑﹞拈云。截鶴續鳧。移嶽盈壑。黃面老人。不免掛人唇吻。只如不加藥餌。不用鍼刀。活必死於膏肓。又且如何明辧。若也辧得。良馬窺鞭。已遲八刻。若也未辧。東土阿師。不如西天外道頌。

萬里澄江練淨時。水天一色冷含輝。漁翁認得煙村路。柳綫穿魚帶月歸。

上堂。謝﹝後堂首座。藏主秉拂。都管冬齋﹞兜率天宮初說夢。修多羅藏又談空。一人人飽純陀味。不與尋常至節同。娟娟蘿月。瑟瑟松風。四壁生涯貧徹骨。敵君王富樂無窮。

上堂。舉大耳三藏。得他心通。朝見唐肅宗。宗令國師驗之。藏見國師便拜。側立於前。國師云。聞三藏得他心通。是否。藏雲不敢。國師云。且道老師。卽今在什麼處。藏雲。一國之師。在西川看競渡。第二又問。且道老僧。卽今在什麼處。藏雲。在天津橋上。看弄胡孫。第三度又問。三藏無語。國師叱云。者野狐精。他心通在什麼處。

拈云。大耳三藏。不道謂無他心通。可惜龍頭蛇尾。若是通身是眼。第三度問老僧在什麼處。只向他道。一國之師。在鬼窟裏作活計。若著得此語。直饒國師不髙豎降旗。未免舉手加額頌。

萬金包裹爛泥團。不惜當場撮弄看。敗闕遭人窺覷了。末梢依舊被渠瞞。

上堂。舉曹溪六祖大師。到廣州法性寺。聞二僧論風幡。拈云。新州賣柴漢。黃梅席上。竊得衣盂。夜半三更。郎忙驚走。洎見風幡。便言心動。也是作賊人心虛。𨿽然如是。風幡未動。何處求心。白雲盡處見靑山。行人更在靑山外﹝頌﹞煙雨蒙蒙望眼迷。蘭舟小泊畫橋西。兒童不識春流漲。卻怪橋還柳樹低。

上堂。蔓艸系羅裙。山云籠席帽。鼓舞賀元正。石女呵呵笑。喚作新年頭佛法。賺度人不少。不喚作新年頭佛法。賺度人不少。

元宵上堂。一點心燈。靈明炳煥。去古來今。淸光無間。不同萬斛金蓮。惑亂癡人賞玩。今朝上元節。拈出普請看。﹝拂子打圓相﹞見麼。擬議尋思。空華翳眼上堂。舉馬大師。馳書到徑山。國一開書。見一圓相。遂於圓相中。著一點。封回。國師聞云。欽師猶被馬師惑。拈云。大小國師。三緘不密。錯斷諸方名言。瑞巖要問。欽師被惑則固是。且道馬大師。還被惑麼。待渠擬議。只向道。惑了也。教者老漢知道。螳螂方怒臂。黃雀已爭擒﹝頌﹞﹝病﹣丙﹢斯﹞撲場中作斷交。拳來趯去不相饒。誰知用盡平生力。卻傍被人奪錦標。

上堂。謝客相訪。舉南泉歸宗麻谷三人。同去參禮國師。至中路。南泉畫一圓相。歸宗於圓相中坐。麻谷作女人拜。泉云。恁麼則不去也。於是相喚而回。

拈云。家貧猶自可。路貧愁殺人。﹝頌﹞上林春色正繁華。公子聯鑣去賞花。貪弄玉杯泥樣醉。笙歌叢裏簇歸家。

上堂。﹝謝雪竇義都寺。加定寧藏主。並客﹞舉慈明和尙。一日故人至上堂云。颯颯涼風景。同人訪寂寥。煮茶山下水。鼎燒洞中樵。慈明和尙。可謂大開東合。宴樂佳賓。芝峯茆捨掛珠簾。勉彊效顰。管顧諸人去也。

云外客幽奇。尋盟到紫芝。看花思錦鏡。對月話峨眉。道味濃於醴。鄕情熟似糜。倚松陪一笑。貧樂浩無涯。

上堂。謝都管殿主。年老住山。有些巴鼻。楊歧破屋。得老手扶持。投子油瓶。賴作家提起。三世諸佛。踢出芒艸鞋尖。五蘊魔軍。竄入藕絲竅裏。樂以忘憂。喜而不寐。直饒忍餓去挑箍。諸禪徳。東鄰殺牛。不如西鄰之礿祭。

上堂。不滯平常心。不畏險崖句。飽飯恣酣眠。嫌佛不肯做。業風吹到十二峯前。背卻法堂。著艸鞋去。且喚回來。與一杯茶。徐徐向伊道。善爲道路。

上堂。舉無著往五臺。禮文殊。路逢一老人。無著云。莫便是文殊麼。老人云。豈有二文殊。無著禮拜起。老人不見。拈云。可笑無著。賊在面前。不能捉得。空自閉門叫屈。有甚共語處。當時待他道。豈有二文殊。劈面便唾。老人𨿽有衝天之謀。管取入地三尺頌。

遠望蓬萊去學仙。途中忽遇李先生。還丹一粒吞還吐。回首空山獨自行。

舉麻谷問臨濟。大悲千手眼。那个是正眼。濟云。大悲千手眼。作麼生是正眼。速道速道。谷拽濟下禪牀。便坐。濟云不審。谷擬議。濟便喝。拽谷下禪牀。卻坐。谷休去。

拈云。臨濟麻谷。如屯百萬大軍。對壘相似。皂旗閃爍。雪刃縱橫。凜然有不可犯之勢。洎乎兩將挑戰。卻以瓦礫相攻。子細看來。當甚小兒戲劇頌。

大悲正眼露堂堂。百步當搖閃電光。被掣風顚醫瞎了。暗中拖拽下禪牀。

佛誕辰上堂。嶺上云磨松偃蹇。巖前瀑漱石琮琤。瞿曇面目全彰露。誰道今朝始誕生。跛雲門棒。休放拍盲。一杓香湯三拜著。聽渠千古惡名行。

結夏上堂。一春連雨。民心憂懼。妻子號饑。米無糴處。珍重活衲僧福徳聚。衲被蒙頭。無思無慮。九旬禁足。鈍鳥棲蘆。三月安居。蟄虫壞戶。翻轉鐵面皮。嫌佛不肯做。酌然如此。消萬兩金如寸土。其或未然。黃蘗作驢秋。後頭純是苦。

上堂。謝首座藏主。前宵剪月亭邊。曲奏髙山流水。𨿽云獅子筋弦。品弄必資妙指。不落宮商人聳耳。嘉州大像增百倍精神。荊溪老龍。添十分活意。正音將謂絕無聞。誰料鄭聲亂雅中。有此淸彈爾。﹝乃合掌云﹞慚愧慚愧。

無文和尙訃音至上堂。雷轟薦福碑。天祕無文印。字義旣難明。心傳誰得正。東湖瀉恨浪滔天。驚﹝怡﹣臺﹢﹝確﹣石﹞瑞巖殘夢醒。﹝拍禪牀﹞猛拍闌干。叫天不應。哭不成兮笑不成。野花淚淚濕千峯影。

上堂。舉大集會上。勑天下獰惡鬼神。付囑護持正法。﹝不知禍起蕭墻內。虛等防胡萬里城﹞若有一人不到。令四天門下。飛熱鐵輪追之。﹝抑逼人作麼﹞中有一魔王云。待一切眾生成佛竟。我方發菩提心﹝只恐不是王。寬裁席帽別處戴﹞拈云。黃面老子。布漫天鐵网。貴圖打鳳羅龍。只者魔王也不易得。旣解裂网而出。惜乎羽力不全。重遭縛殺。當時若道。寧可永劫沈淪。不從諸聖求解脫。非惟象頭檀特。枯木重榮。亦使什迦老人。退身三步捨。

九月旦上堂。三月休徵。修文偃武。治格太平。生靈鼓舞。無端塞馬嘶風。又欲揚塵簸土。密運機籌。肅行師旅。塞北安南一戰收。生死冤魔都掃去。重賞元勛。凱歌聲撼芝峯路。𨿽然。不知誰是傍觀孫武子。

上堂。謝育王藏主。九月授衣天。芝峯無可授。破衲擁寒云。對客慵開口。一大藏教。頓漸偏圓。如何分剖。雁字書空義炳然。見得分明。金屑重重翳眼睛。

上堂。謝太白南山元翁二座元至。舉古詩云。山逢好處行已倦。﹝一云。書當快意讀易盡﹞客有可人呼不來。世事相違每如此。好懷能得幾回開。芝峯則不然。成癖襟懷爲愛山。不逢佳處不開顏。錦屏劍閣重相見。疑在岷峨翠靄間。

上堂。謝育王寂窗和尙相訪。一二三四五。六七八九十。﹝閩音﹞梵語華言譯不成。玉几重新添注解。字義炳然。無人領解。賴有同風知。點頭道奇怪。彷彷佛佛。一似東山瓦鼓歌。腔調宛同。聲無髙下。諸人要知格外鄕談麼。﹝作長鼓勢云﹞彭八刺拶。未在未在﹝閩音﹞上堂。謝秉拂造齋。書雲開管宴。法輪食輪轉。覷之雙眼盲。味之唾三咽。雲門胡餅。謾自誇張。楊岐栗蓬。急須收卷。且道收卷後如何。露柱燈籠。春風滿面。

上堂。謝道士。興首座相訪。道徳五千言。深明玄妙句。雲門一字關。截斷橫陳路。十二峯前。危分險布。喚醒惺惺石上瞌睡主人公。握手評論。掀眉笑語。驚放寒梅一兩花。漏泄先春。奔馳驛使。﹝拍牀云﹞啞。尋香逐臭人無數。

郡王忌。提綱。向上機。頂門眼。察秋毫處暗昏昏。透險崕中平坦坦。三世諸佛。正視無門。白牯貍奴。活埋何限。﹝以拂子擊牀云﹞這里見得徹去。便見從上諸聖。脫珍禦服。衣獘垢衣。撈摝羣生。入泥入水。故我奉化郡王。述而不作。了如幻三昧。隱菩薩相。現宰官身。致君澤民。封王建節。奮醫國手。穹護法城。凡聖情空。死生夢破。塵勞境寂。智慧花開。九有四生。皆承恩力。且道。行何行願。獲此殊勝。﹝掛拂子云﹞妙處欲言言不及。月移花影上闌干。

結座。親隨彌勒下長汀。一字王書奉化名。輔國功成歸內院。子孫恩被錦衣榮。

上元上堂。謝知客。無辧古今眼。有辧古今舌。說得十分眞。何如見得徹。見得徹。耿耿心燈奪夜寒。年年宴賞元宵節。

上堂。謝道士至。茅舍春深。韶華可人。山花裛翠。煙艸如茵。況有尋幽客至。錦囊探句。藜杖挑琴。握手松根同一笑。髙風曾不護東林。

上堂。雪竇方庵遺書至。廣漢馬駒子。十方羅漢僧。不喫金雞粟。專銜血戰冤。古龍淵吸漧到底。淸涼樹靠倒無根。五處移場弄巇險。化機曾不涉春緣。休徵藏密。地陷天崩。棠棣花殘雁沈影。椎胸未免哭蒼天。

四月旦上堂。三月靑春彈指過。九旬朱夏又從頭。茶抽雀舌郎忙摘。麥弄蝦須逐旋收。熾然說法。聲撼林丘。﹝拈丈﹞南陽忠國師來也。見汝諸人不識。﹝擲下云﹞倒騎佛殿。徑入蟭螟眼裏去也。

上堂。謝秉拂造齋。天廚禁臠。熊掌與魚。二難兼得。我此一眾。久受枯寂。食法二輪。同時撥轉。飽嘗眞味。無著歡喜處。可謂無上法喜。純陀之供。𨿽然。且道。與天廚禁臠。相去幾何。﹝拍牀云﹞五陵玉筋耽肥軟。何似春山筍蕨肥。

五月旦上堂。結夏已半月了也。水牯牛作麼生。愛從荒艸去。不向坦途行。鬧中牽索。靜處加鞭。月白風淸眠露地。聲聲牧笛響煙村。

端午上堂。小供天中節。家貧樂有餘。蒻包粳米粽。茶點石菖蒲。不用童尋藥。何須鬼畫符。千妖俱掃迹。長夏得安居。𨿽然。衲僧門下。天地懸殊。

上堂。放下著。莫妄想。無孔鐵錘。半斤八兩。面門拋擲。土曠人稀。無業趙州元不會。鳳林徒自說吒之。

六月旦上堂。六月苦炎熱。蠟人何似生。火雲烹得解。解後卻完全。堪笑雲門老。杲掣風顚。通身臭汗。微涼生殿閣。打失鬼精魂。要會諸佛出身處。﹝良久拍膝﹞驢年驢年。

上堂。眼裏著得須彌山。耳裏著得四大海。子細思量。身如椰子大。著許多﹝土﹡盍﹞﹝土﹡盍﹞圾圾作麼。瑞巖眼裏著聲不得。耳裏著色不得。年近八十。救死不贍。何暇向聲前色後。鼓弄人家男女。今朝旦喜。祖父田園。旱苗得雨。髙下丰熟。一飽可期。鼓腹謳歌。快活快活。你這一隊漢。略不知恩。更來者裏。挨肩並足。討恁麼椀。﹝拽主丈下座。大眾一時走散。復云﹞侍者收取拄杖上堂。請監收。雨足龍閒。年丰民樂。袖出刈禾鎌。大地全收卻。歸來十二峯前。別甑炊香。明璣滿缽。餵飽活衲僧。曲肱酣睡。著。佛法身心爛似泥。﹝拍膝﹞啞。醫無藥。

上堂。截鶴續鳧。夷壑盈嶽。肇法師。折許多气力。作什麼。古今天地。古今日月。山是山水是水。僧是僧俗是俗。切不得動著。何故。彼自無瘡。勿傷之也。

上堂。謝新舊兩班。十二峯前傀儡棚。盡由行主綫抽牽。編排科段無新舊。歌舞秋風樂管筵。

上堂。謝江西巽藏主。雪峯來。人從福州來。接得江西信。報道雪峯木球。輥入育王鰻井。怒浪翻空。魚龍乞命。秋風吹落惺惺石上。驚觸主人翁酣睡醒。﹝良久﹞掀眉一笑千峯靜。

中秋上堂。八月十五中秋節。人皆競賞天邊月。心月孤圓自不知。不涉圓虧光影滅。馬師父子錯商量。拂袖便行猶未徹。諸人還見心月麼﹝以拂。打○相﹞急著眼看。重重金屑。

打板上堂。巖桂飄香。井梧凋葉。活祖師機。重重漏泄。見得分明眼似眉。道得完全舌如結。諸人要知親切句麼。蒲團三月冷如冰。今朝穩坐。靜聽渠分說。

重九上堂。九月九。重陽節。不向東籬賞菊花。只點茱萸茶一啜。苦澀難嘗舌如絕。更吞栗棘蓬肝腸裂。且道陶淵明。還曾知此味麼。﹝乃搖頭云﹞莫說莫說上堂。九月授衣天。山林無可授。破衲擁殘云。癡坐蒲團透。長慶稜捲簾悟道。病眼見空花。香林遠紙襖大書。破袖爭出手。鳧短鶴長。驢前馬后。﹝拍膝云﹞不知笑破他人口。

上堂。謝道士遊山歸。會萬物爲自己。其惟聖人乎。﹝拈主丈﹞主丈子。嫌佛不肯做。不居凡聖位。自己生冤家。更有何物可會。朝遊檀特。莫宿羅浮。雁宕天臺。隨緣放曠。健行靑艸徑。困臥白雲根。優哉遊哉。快活活快。且道誰是同行者。﹝靠丈。顧視云﹞聻上堂。繡合新添一綫長。金鍼鬥巧制鴛鴦。﹝豎拂云﹞不知這个長多少。莫把龜毛亂較量。

上堂。爲勤監寄庫水陸。如意珠在何許。盡情收拾堅牢庫。輕如毫末重如山。賤似黃金貴如土。輪錘擊不開。毗嵐散還聚。隋珠照乘何足云。趙璧連城難較此。豈不見。郁山主。騎驢過斷橋。顚殺知落處。凜凜寒光照千古。又不見。个寂子。通身有口難吞吐。傾出栲栳珠。殷勤奉東寺二老。家珍誰堪分付。勤監寺喏。牢記取﹝頌﹞要見心珠發耿光。只消一念破慳囊。昆虫艸木承恩力。世世叢林建法幢。

上堂。謝秉拂幹齋。並修墻。十方義聚。和气如春。非魔非佛。無主無賓。食法二輪能妙轉。不虛剪月過書云。𨿽然。聞韶不知味。門戶喜重新。

上堂。謝遠首座。並說規矩。結繩爲政。畫地爲牢。堯舜之君。猶有化在。拈丈主丈子。罪犯彌天。剛彊難化。非結繩可以取其信。非畫地可以格其非。商令至嚴。惡心轉熾。瑞巖老朽。旣司其職。當言不避截舌。﹝卓丈﹞輕輕點著。返朴還淳。何故。不過虎溪橋。誰識東林遠。

佛成道上堂。當年不合棄金輪。忍凍吞饑度六春。又被毛頭星換眼。至今苦屈未能伸。瑞巖不孝。尙有慈心。燒塊木頭修薄供。且圖溫飽過。切忌賺他人。

正旦云晴上堂。兆應丰年。單明一色。玉作樓臺。銀連巷陌。新晴人喜賀元正。不識春山頭並白。

上堂。謝新舊知客掌財維那。茶迎過客無新舊。秤定須彌有重輕。活弄手頭𨿽得妙。何如聞爆桶箍聲。

涅盤上堂。今朝二月十五。黃面瞿曇滅度。諸方撾鼓聲冤。盡是閒言長語。一點涅盤心。無人知落處。﹝拍膝云﹞山花淚滴如紅雨上堂。久雨新晴。物情顯煥。蝶弄海棠陰。鶯啼楊柳岸。聲色純眞。不得一半。堪笑靈云活眼睛。卻被桃花換。﹝拍牀云﹞啞。瞎漢瞎漢上堂。謝都寺殿主。並冊子。廣福和尙相訪。楊岐栗棘蓬。趙州殿裏底。一句當機裂萬差。盡大地人扶不起。且道。達摩西來。所傳冊子上。還該著麼。如辧端倪。三腳驢踏破坤維。然燈佛在你腳底。

上堂。謝天童環溪和尙相訪。四十年同參。廿餘年相別。不唱菩薩蠻。何暇說佛法。驀札相逢十二峯。我患生盲你患聾。是聖是凡都莫問。且分苔石憩松風。

上堂。謝智首座龍維那相訪。客路奔馳歲月深。朝遊東魯暮西秦。子規苦勸人歸去。血濺巖花幾見春。只如象骨巖法戰不勝。大隋庵劫火洞然。還有這个消息麼。待須彌崩倒。卻向汝道。且道須彌。幾時崩倒。﹝喝﹞看。

壽崇節滿散上堂。示大家身。爲帝王母。與佛同生。福兼寰宇。萬國歡悰慶誕彌。蟠桃何止宴瑤池。

祝香雲。一徳覆坤維。永輔明君之化。八荒開壽域。長居聖母之尊。

浴佛上堂。棒打不死。水浸不死。指地指天。周行七步。做出許多裝夯子。瑞巖不欲證父攘羊。訐人短處。勉彊辦一盆湯。爲洗通身染污。教渠知有淨智莊嚴功徳聚。𨿽然。笑倒門前老松樹。

乾會節滿散上堂。九曲河淸產聖人。行堯舜道覺斯民。萬邦翹仰垂衣化。鼓舞春風賀太平。

祝香雲。色禽峻宇。常懷五子之歌。富壽多男。式副封人之祝。

結制上堂。九旬禁足。困魚止濼。三月安居。鈍鳥棲蘆。圓覺伽藍俱掃迹。釋迦彌勒是他奴。且道他他是誰。﹝喝云﹞切忌安名立字禮都寺供佛寄庫。提綱。元禮首座。與老僧見處一般。﹝苦瓠連根苦﹞楊岐監寺。跨瞎驢踏人無數。﹝甜瓜徹蒂甜﹞似這般底。束作一束。投寄堅牢庫藏。亙百世無一毫增損。光吞宇宙。聲振古今。以此供千佛。合掌道難消。以此利羣生。銘心思報徳。何患袈裟下堅固。誰云法臘不增髙。先身後身。一夢兩覺。且道承何善力。得恁麼殊勝。﹝以拂擊禪牀﹞欲窮千里目。更上一層樓上堂。謝閩浙蜀中兄弟相訪。筀筍剪龍須。山茶烹雀舌。欵客話家私。各打鄕談說。閩蜀同風。浙音迥別。老倒芝峯耳重聽。﹝拍牀云﹞子規聲訴三更月端午上堂。道士書符。引鬼入師巫捨。童子采藥。抱病投良醫門。自身無瘡。徒勞鍼艾。瑞巖素無活人藥。亦無奪命符。俯順時宜。﹝以拂畫一畫﹞百怪千妖俱掃迹。飽占米飯唱山歌。知音者少觸脾多。

上堂。煎筍並謝前白雲和尙相訪。傾倒投子油瓶。拗折龍孫頭角。大鑪﹝糒﹣米﹢金﹞裏烹煎。香透千巖萬壑。殷勤奉供。昔年髙臥白雲僧。與無舌人。從頭咬嚼。咬得著。鼓舞升平。唱村田樂。

上堂。謝靈峯權管。跨弄蹄驢。住疎壁院。千古遺風今再見。吞吐何須栗棘蓬。煆煉已成丹九轉。傾出瓶壺。寒光閃電。扶危妙在通權變。

立秋上堂。一葉落天下秋。一塵起大地收。三世諸佛。歷代祖師。天下老和尙。古往今來。未曾起一毫情念。因甚十方虛空。悉皆消殞。知麼。但得龍王致霖雨。大田多稼自丰年。

解夏上堂。﹝閏六月﹞九旬禁足已嫌多。那更重加一月遙。不解六根門互用。蠟人鐵做也應消。

上堂。八月秋何處熱。塞雁來賓。井梧凋葉。﹝拈丈﹞衲僧主丈知時節。﹝畫一畫﹞千里萬里一條鐵。﹝卓一卓﹞阿剌剌。

中秋上堂。謝祖印西堂太白客。祖印髙提。虛明炳煥。譬如中秋夜月。髙低普照。幽晦俱明。若論靈山指曹溪指。好修行好供養。總是光不透脫。諸人要見光境俱亡。十方通暢處麼。問取玲瓏巖下。具透關者。

九月旦上堂。謝新舊兩序。監本祖庭花。東西爭擢秀。一等放淸香。不分新與舊。枝枝葉葉。﹝陡﹣土﹢止﹞頓精神。妝點芝園劫外春。

重九上堂。秋菊鋪黃。茱萸裛翠。彭澤淵明。淸吟濁醉。一年一度賞東籬。蹉過重陽總不知。因甚如此。逐物意移。

上堂。謝監收。天童兄弟相訪。﹝禾﹡罷﹞稏黃雲。精神玉粒。熟知稼穡。人著意勤。收拾已收拾。舂石墜腰。炊香滿室。客來唱曲賀丰年。撫髀淸歡。莫嫌貧極。

開鑪上堂。監寺莊主知庫。楊岐驢弄蹄。天衣雁沈影。兩个老無知語。不分邪正。何似火鑪頭話。無主無賓。是非審定。不違法印。𨿽然我王庫內。豈有是刀哉。古今多少人。以橘皮爲火。紛然錯認。﹝拍膝云﹞啞。死灰煨殺誰深省。

達摩忌拈香。航海而來。面壁而坐。未明直指單傳。先被梁王勘破。當門齒露風。只履歸何早。熊耳峯前。累累荒艸。至今惹得行人笑。

元正上堂。昨宵送舊。今日迎新。迎新送舊。費盡精神。新舊兩頭忘記了。始知今日是元正。不用借婆衫子拜。今年人是去年人。

元宵上堂。並謝知客監寺。綿州憩藏主。貧苦芝峯。賞元宵節。宴樂佳賓。將何鋪設。明挑海底燈。細剪亭前月。打拍東山瓦鼓歌。﹝作打丈鼓勢云﹞掤八刺札。樂有餘淸不徹。趣味森嚴。恰似趙州。曾到未到。喫杯杯茶。洞山生薑不攺辣。﹝拍膝云﹞啞。不是知心向誰說涅盤上堂。二月十五。瞿曇滅度。山鳥悲春。山花泣雨。盡大地人。有屈無伸處。﹝拈丈﹞獨有瑞巖主丈子。鐵作心腸渾不顧。唱太平歌。﹝卓一下﹞歡聲滿路。因甚如此。﹝靠丈云﹞殲厥渠魁。澄淸寰宇三月旦上堂。浴乎沂舞雩歸。道存目擊。樂以忘機。嗟嘆奔馳途路客。拋家失業有誰知。﹝拍牀云﹞杜鵑啼出血。勸得幾人歸。

上堂。薄福值荒年。日餐三頓粥。兩眼掛靑山。眞味塡枵腹。貧有餘樂不足。誰管古人見延壽。不見延壽山前麥熟與未熟。無事巖泉洗耳聽。幽禽巧奏陽春曲。好大哥。快活快活。

佛鑑和尙忌拈香。五髻峯頭。怨憎會苦。熱血相噴。重重染污。个樣老妖魔。慚愧今朝死。粗茶一甌。粗香一炷。﹝插香雲﹞供養阿儂。﹝作女人拜云﹞願百劫千生。驀札相逢。好眼看承。好心攀顧。切莫重行巇險路。何故。背後恐遭人指注。

四月旦上堂。大地全荒總不憂。奪饑人食縛耕牛。衲僧舉止合如是。百煉精金肯博鍮。

佛誕辰上堂。撈摝羣迷。示生五濁。臭穢通身。如何洗卻。百衮洋銅。﹝以手作澆湯勢﹞澆一杓。﹝阿爺爺。﹝葉言﹞徹骨淸涼。快活快活。

徳佑元年。二月十六日。退院上堂。

六年償債芝峯寺。費盡衣盂用盡心。今日杖藜行活路。笑看花木媚淸陰。

希叟和尙廣錄卷第三

希叟和尙廣錄卷第四

小參

結夏小參。﹝拈主丈云﹞二千年前。摩竭提國。﹝卓下云﹞親行此令。車不橫推。理無曲斷。二千年後。靜深堂上。﹝卓云﹞小店新開。阿魏無眞。水銀無假。當場辧的。應用無虧。垂一機。坐斷天下人舌頭。使一星。毒入天下人骨髓。以此禁足。朝遊檀特。暮宿羅浮。以此護生。地絕昆虫。水無鱗介。然𨿽如是。﹝靠丈云﹞且靠一邊。何故。善賈之家。不停死貨。

舉徳山示眾云。今夜小參不答話。問話者三十棒。﹝當門懸白澤﹞時有僧出禮拜。山便打。﹝賞不避仇讎﹞僧云。話也未問。因甚便打某甲。﹝淚出痛腸﹞山云。汝是甚處人。﹝入泥入水﹞僧云新羅人。﹝不勞再勘﹞山云。未跨船舷。好與二十棒。﹝貪行荒艸裏。不覺露沾衣﹞拈云。徳山前頭較些子。後頭笑殺人。子細看來。可謂少年曾決龍蛇陣。老大還同稚子歌。

法華小參。鈯斧埋藏歲月深。巖居日與白雲鄰。業風無柰重飄鼓。又作擔柴賣筊人。事到於斯。難爲回避。只得艸鞋緊峭。楖栗橫擔。踏翻玲瓏二十里之松濤。來看洞庭七二峯之蘿月。嗚咿樵唱。欵乃漁歌。鼓舞升平。樂無爲化。且道承誰恩力。﹝掛拂子云﹞切忌妄通消息。

舉教中道。森羅及萬像。一法之所印。﹝師拈云﹞黃面瞿曇。一乘席上。三百六十骨節。八萬四千毛竅。盡情撒向諸人面前。直至而今。收拾不上。新法華。𨿽無較長短淺深之手。要斷二千餘年。未了公案。﹝以拂子。空中撥云﹞森羅萬像。甚處得來。﹝擊禪牀一下云﹞一法向甚處著。﹝擲下拂子云﹞道泰不傳天子令。時淸休唱太平歌。

冬夜小參。無陰陽地。長惡根株。枝梃不萠。花開無影。結團團果。非靑黃赤白形其色。非甜酸苦澀充其滋。春陽昫嫗。不足以育生。霜雪憑陵。豈賴其成熟。原其用。非楊岐栗蓬之可擬。雜其眞。非黃蘗蜜果之可儔。圓陁陁。獨露於萬像之中。赤灑灑。孤標於八紘之表。輕如毫末重如山。賤似黃金貴如土。法華包藏旣久。今遇書云令節。打破慳囊。和盤托出。供養諸人去也。﹝以拂子。打一圓相云﹞還見麼。覷之眼睛枯。嗅之腦門裂。味之咽喉結。食之髑髏乾。若是舌頭無骨底。信手拈來。不妨吞吐。忽有个漢出來道。長老甚好供養。太粗惡生。只向他道。蟠桃只解供王母。霜橘從教占洞庭。

舉洞山與泰首座。喫果子公案。﹝師拈云﹞這則公案。古今多少人咬嚼。多是渾圇吞。少見百雜碎。法華於眾口分餐處。試咬一个看。掇退果卓。不無洞山。未免倚勢欺人。不顧傍觀者哂。法華當時。若見他道。有一物黑似漆。卽以手掩其口云。低聲低聲。非惟塞斷洞山咽喉。亦免後人粘牙綴齒。具眼者辧取。

歲夜小參。千聖樞機。羣情杻械。盡底掀翻。未爲脫灑。﹝拈主丈﹞主杖子四十餘年。撥艸瞻風。參尋知識。究明此事。逗到臘月三十日。依舊黑﹝粼﹡ㄑ﹞皴地。引得馬當廟大王。忍俊不禁。向碧玉盤中。靑螺影裏。布扶疎梅月。奏蕭瑟松風。泛漁浦雪航。鳴樵家玉斧。將家私盡情花擘了也。拄杖子。﹝喏﹞還會麼。惺惺著。囪前𨿽點舊年燈。樓上已吹新歲角。﹝卓下云﹞錯舉東山空和尙。與夢石分歲云。歲暮人人有所分。翁今分歲亦隨羣。餅翻溪上團團月。膾縷檐間細細云。漱壑醴泉珠萬斛。堆盤珠柳雪千斤。兩翁一飽風顚在。倦僕饑童總未聞。﹝師拈云﹞雪峯大開東合。宴樂佳賓。則固是。超羣逸格。點檢將來。未免將常住物。當自己人情。法華家貧難辦素食。勉彊效顰。與諸人分歲去也。艸舍開張小小筵。炊無米飯爨無煙。通身飽暖憨憨睡。夢到滄洲白鳥邊。

結制小參。布袋結。包括乾坤無漏泄。禁网開。靈禽異獸撞頭來。釋迦老子。不善用心。以大圓覺爲伽籃。平地擠人。墮坑落塹。法華不欲助桀爲虐。向脫落無羈處。辟通天活路。與諸人開粥共夏。﹝拄杖畫一畫云﹞萬緣畫斷。一物不爲。東廊西廡。飽飯閒嬉。聽殷都料斫木形瓦棺之用。任馬泥水磨磚泄南嶽之機。是亦不管。非亦不知。佛法身心爛似泥。﹝卓下云﹞任運獨超千里外。松蘿不與月輪齊。

舉達摩見武帝。帝問云。如何是聖諦第一義。﹝八角蒺藜當面擲﹞祖云。廓然無聖。﹝鐵网漫空﹞帝云。對朕者誰。﹝砒霜本是毒﹞祖云。不識﹝截耳臥階﹞帝不契。﹝買石得云饒﹞祖遂渡江。﹝善爲道路﹞復拈云。老胡殫千金之產。學屠龍之伎。伎成無以施其巧。𨿽然。誰知冷灰裏。九轉透瓶香。聊呈一頌。宮花壓鬢墜烏雲。傾國風流宛勝秦。玉笛插藏人不見。夜深吹起鳳樓春﹝眾中莫有遞相品弄者麼。自顧視左右云﹞有。﹝拍膝云﹞邪法難扶解制小參。布袋頭開。東去西去。滿目荒榛。一身塵土。破艸鞋等閒踢出。後彌勒前釋迦。折拄杖信手挑來。胡張三黑李四。瞎頂門眼。辯龍蛇。透險崕機。擒虎兕。朝遊南嶽。暮宿天臺。晝往西天。夜歸東土。此猶是衲僧尋常行履處。爭柰法華橫點頭。未敢輕許。何故。鴻飛冥冥。弋人何慕。

舉洞山示眾云。秋初夏末。東西去去。直須向萬里無寸艸處去。劉陽庵主道。出門便是艸。﹝拈云﹞一人平地上險崖。一人險崖中平地。點撿將來。總欠一著。聊呈一頌。

萬里無寸艸。出門便是艸。支筇寂寞中。望斷無人到。

結夏小參。緊結布袋頭。森羅萬象一時收。髙掛主丈子。火冷云深無覓處。契此翁用盡神通。拖不行把不去。未免飲气吞聲。向大寂光中。禁足護生。怗然而住住大住地變荒榛。晴天飛雹雨。徳山臨濟。回避無門。雲門趙州。隱身無路。又說甚平等性智。金裹爛泥團。身心安居。水浸黃楊樹。開粥共夏。餿飯祭閒神。圓覺伽藍。蒿籬關猛虎。有來由無本據。總是熟睡饒譫語。契此翁諾兜率內院卽得。乳竇峯前。斫額望汝。﹝拍牀云﹞牢記取舉藥山示眾云。我有一句。待特牛兒生。卽向汝道。﹝鐵索鎖長江。豈知魚變化﹞有僧出云。特牛生兒了也。自是和尙不道。﹝倒用司農印﹞藥山喚侍者點燈來。﹝閉目食蝸牛。一場酸澀苦﹞其僧抽身歸眾。﹝虎斑終不似人斑﹞拈云。藥山老兒。向千聖頂﹝寧﹡頁﹞。輥出百花球。直是不形文采。爭柰這僧。機如掣電。眼似流星。等閒一擊百雜碎。待點得燈來。片帆已過東海。

爲行者立參。貪傳無底缽。栽松道者。七歲重來。愛吟落韻詩。寒山﹝病﹣丙﹢斯﹞兒。半生淸苦。甘贄手親行襯。累南泉打破粥鍋。老盧眼不識書。摵黃梅非臺鏡。窮伎倆一時拈弄。惡聲響千古流傳。人苟存尊堯鄙桀之心。豈無希顏慕藺之作。務在克遵師訓。更須痛念己躬。鹽車馬。展驥可期。陶壁梭。化龍有日。切宜謹守。無致故違。三十竹篦。莫言不道復頌云。

槽廠安身不記年。一心希慕嶺南能。肩頭揚下潑柴擔。要汝來傳佛祖燈。

晚參。旃檀叢林。旃檀圍繞。破驢脊上足蒼蠅。獅子窟宅。獅子嚬呻。窮伎倆不勞拈出。我此一眾。身無所倚。心無所緣。眞實具存。了無枝葉。等閒開口。聲振梵天。信手拈來。香浮宇宙。文殊師不能控禦。束手墮懸崖。南堂老豈解提持。謾獻遼束豕。屏息狐貍之形。掃除荊棘之林。威震祖庭。光揚法席。於斯告報。趙婆沽醋。取笑諸方。眾中莫有純一無雜。不受塗糊底麼。如無。﹝拈主丈﹞拄杖子。未免引諸人。全身入艸去也。﹝卓一下﹞欲窮圓澤意。須到葛洪川。

解夏小參。小小靑山。叢叢翠竹。野景無多。怡然縱目。明覺老人。向獨脫無依處。閒坐解疎慵。爲靜勝所縛。﹝拈丈﹞主丈子。同轍不同途。見山不是山。居竹不見竹。業識忙忙卒未休。﹝卓一下﹞忙中解唱陽春曲。花簇簇錦簇簇。聽不足玩不足。﹝卓一下﹞欵乃一聲山水綠。只如聲色純眞。動靜一致。於衲僧分上。還有小分相應也無。﹝靠主丈。良久﹞還我九十日飯錢來爲新歸堂兄弟晚參。畫地爲牢。已是傷風敗教。結繩爲政。明知散朴離淳旣云拂迹成痕。因甚鑿空安柄。老臊胡。左搓芒繩縛鬼子。越禁者多。後掘地窖陷平人。突圍不少。積年塵鏡假揩磨。始見光明。蹊田特牛去鞭繩。豈能耕稼。切忌知而故犯。務在遵而力行。𨿽無罪貫三千條。只要罰油十六兩。聊陳管見。以曉後來。塞卻耳根。分明聽取。﹝說規矩。不錄﹞頌一莖艸外隱全形。翳盡叢林活眼睛。破綻莫教輕捉著。堂前髙掛贖金名。

冬至小參。一拳拳倒黃鶴樓。一剔剔翻鸚鵡洲。發許多無明多麼。萬機休罷無餘事。肱枕蘿囪臥白雲。踏破籬門。捉起來打。總恁麼。祖師門下。苔封古徑。荒艸離離。有甚麼共語處。﹝拈主丈﹞主丈子。忍俊不禁。向陰陽未判。動靜未分已前。辟開綫路。與諸人。應時納佑去也。﹝卓一下﹞羣陰剝。水退石稜生。山空霜木落。﹝卓一下﹞一陽生。冰河新發焰。石筍暗抽莖。﹝畫一畫﹞陰陽削迹。﹝又畫一﹞動靜無痕。皓老布褌。拈來赫歷赤。洞山果子。咬破渾侖吞。熙熙焉陶陶焉。云外不知堯舜化。飯餘曝背傍晴檐。𨿽然如是。﹝擲丈﹞不直分文除夜小參。聖諦廓然無。一葦橫江闊。少林立雪。凍折牛腰。庾嶺爭衣。行甚驢腳。活馬駒於金雞粟下。養虎危身。死臨濟於黃蘗棒頭。助桀爲虐。古路斷碑皺剝。水上紅旗閃爍。開畬鍬子。鈍鐵無鋒。安心石頭。珷玞難琢。這一絡索。盡情拋卻。年窮歲盡。各有生涯。又誰把他人。潑笊籬。漏木杓。髙燒柮榾禦春寒。飽和羅飯村田樂。衲衣下事休拈著。輕拈著。﹝拍膝云﹞樓上已吹新歲角。

眾寮晚參。說規矩。妙斫去漫。巧運風斤之手。專工修月。細無玉斧之痕。木之就規矩。在梓匠輪輿。金可作瓶盤。假洪鑪烹煉。學道謹鞭羊之戒。希賢思畫虎之羞。蠅附驥千里可期。葛倚松九霄有望。馬勝熱威儀攝眾忍不步趨。婆羅門聚會無殊。速須敬遠。堤防六賊守心城。莫使穿窬。掃蕩羣邪行正路。須教透徹。百丈頹綱。要人提掇。楊岐破屋。要汝支撐。灼然皮下有血人。終不隨他語脈轉。倘能深信。彼此無辜。其或未然。﹝拍膝一下﹞啼得血流無用處。不如緘口過殘春頌千丈巖頭太險生。無端更掘陷人坑。深深疊石防頹岸。要汝臨崖撒手行。

結夏小參。﹝拈主丈﹞隔墻見角知是牛。隔林見煙知是火。衲僧門下。挈水提瓶。不可放過。﹝卓一下﹞擊碎神駒白玉鞭。﹝畫一畫﹞掣開古殿黃金鎖。偃三玄戈甲。掃蕩祲氛。去五位君臣。肅雍淸廟。止原夢二子。休逞神通。叱跛腳阿師。不須話墮。百法明門關閉了。四壁蕭然無一窖。又教誰九旬禁足。癩馬系枯樁。三月安居。瞎驢牽石磨。月娟娟山悄悄。笑拍闌榦唱竹枝。哩哩囉囉無人和。﹝卓一下﹞遏云聲斷千峯曉晚參普說。慈明骨董箱。荷斯文重寄。眼中金屑萬重。楊岐三腳驢。躐先聖靈蹤。腳下泥深三尺。原其攛身軍伍。喫苦吞辛。縮項嗟噓。忍寒受餓。故有展戈矛吞栗棘。前不構村。後不疊店。貽千古法門之誚。後世劈琴煮鶴。漫紫削方。漢楚割鴻溝。爭圖王霸。棄骨董。

箱。如爛繒獘屣。視三腳驢。如疥狗泥豬。圾垃成堆。誰肯正眼覷著。致令象頭檀特。九十六種。不了妙覺。未入正修。窮空不歸。還入輪轉底。乘閒而入。覆巢破卵。剝牀及膚。殆無所容膝。眾中若有个漢。牙如劍樹。口似血盆。欲不報平奮不顧身。怒臂援溺。煙塵不動。殲厥渠魁。逐大軍於藕絲孔中。策元勛於淩煙閣上。如關羽斬顏良。目無萬軍之敵。臥龍擒孟獲。面施七縱之機。盤珠阪丸。了無畱影。疾風淩雨。豈待褰裳。俊哉俊哉。快活快活。諸禪徳。決欲擔荷此事。若非渾鋼打就。生鐵鑄成。翻轉面皮。爺也不識。腳尖踢倒三世佛。鼻息衝破五須彌。力負萬鈞。眼生三角。少室門墻。鮮覷崖涘。前所謂慈明攛身軍伍。一見汾陽。便有奪槍殺賊之意。千鈞弩發。乃云。自到師席。每見垂示。皆世俗鄙事。佛法二字。略無所聞。﹝滿川龍虎舉。猶自說平基﹞汾陽知是个漢。不肯放過。略施鼠伎。怒罵云。是何禿子。敢裨販老僧耶。﹝折許多气力作麼。誅龍之器。惜用揮蛇﹞慈明驚走聲救。﹝將謂有多少奇特﹞汾陽掩其口曰。喚作罵耶。明大悟。﹝消得龍王多少風。買錢得金。一場富貴﹞又被胡僧覷破。六人成大器。﹝豆﹞娘顏本醜。那更飾黃金﹞明就辭歸裏。﹝照顧溪邊老婆子。善爲道路﹞幸自可憐生。無端汾陽矢上加尖。念一道五天神咒。梵語不成。唐言不是。天無頭。﹝劈面便唾。年衰鬼弄﹞人吉州城畔展戈矛。﹝著甚死急。頂戴燒鐘十萬斤﹞將軍疋馬林下過。﹝艸賊大敗。士元貪展驥。不顧髑髏乾﹞袁州城裏鬧啾啾。﹝一家有事百家忙﹞後住南泉。以楊岐充監寺。﹝臭肉來蠅。不是冤家不聚頭﹞窮煎餓炒。透金圈吞栗棘。日求升合度朝昏。﹝鬼家活業。餿飯祭閒神。不勞拈出﹞一日際晚。慈明出遊。﹝龍得水時添意气。虎逢山色更威獰腳跟不點地﹞岐乃撾鼓。請歸立參。﹝折逼人作麼。毒蛇須是乞兒捉﹞明乃示悔。﹝鴉臭當風立。掩耳而退﹞叢林因有晚參之名。

山僧比來。謬玷師席。居萬峯頂。白雲往來。野鳥啁哳。無﹝泳﹣永﹢復﹞故時敗人意中事。得與五湖四海。學般若龍象。開粥共夏。晝看飛瀑。夜倚團蒲。坐臥經行。不知身在圓覺枷藍。現成受用。若起一毫分別之想。便墮聖凡閫域。若墮聖凡閫域。便分生死路歧。若分生死路岐。便入邪魔羣隊。如蠶作繭。自縈自纏。障閉出身之路。回視骨董箱。輕若鴻毛輕。盡力舉之不動。三腳驢。俊若神駒俊。盡力鞭之不行。病在伊何。病在偸心未死。所以道。臨際兒孫。不受鑑覺。若受鑑覺。自救不了。豈有宗門奇特事耶。到者裏。直須盡情放下。將從前學得底。參得底。悟得底。聖凡閫域。生死路岐。邪魔羣隊。束作一束。揚在大洋海外。更海外。空勞勞地。別立生涯。將一莖艸。作丈六金身。將丈六金身。作一莖艸。隨緣放曠。任運騰騰。凡亦不知。聖亦不會。三間茆屋分云住。十里松門伴月遊。其或未然。中峯𨿽在猨啼處。不問樵家路轉迷。

告香。萬法是心光。諸緣惟性曉。本無迷悟人。只要今日了。釋迦老子。達摩大師。天下老和尙。逾城棲雪。向壁觀心。擔板輥球。擎杈豎指。潛行密用。險布危分。列派分宗。千差萬別。逗到臈月三十日。結角羅紋處。是了耶。不了耶。幸自可憐生。無端龜毛拂子。老無定力。刺腦膠盆。剛要從公定當。﹝豎起拂子云﹞這个不是萬法。喚甚麼作心光。﹝擊牀云﹞者个不是諸緣。作麼生惟性曉。悟是誰悟。迷是誰迷。﹝畫一畫﹞悟迷無影迹。佛祖絕離微。松風瑟瑟。蘿月依依。對客髙堂淸話歇。﹝掛主丈云﹞冷和云影掛松枝。了不了兮誰得知﹝散說不錄﹞解夏小參。百二十日夏。今宵已足期。蠟人輕檢點。不見兩莖眉。致令明覺老人。誾誾含笑。水邊林下。瘦策閒戲。將乳峯白石。偃蓋蒼松。錦鏡淸光。珠林翠色。揍成瀑布一聯詩。那斯祁。力﹝囗﹫力﹞希。新翻音律。逸格風規。梵語華言該不著。賡酬惟有夜虫知﹝拍牀云﹞不遇寒山舉向誰。

冬節小參。捏聚大千。指甲上塵塵法界。踢出古佛。腳尖頭步步寒花。臨際兒孫。不受鑑覺。玲瓏八面自回合。峭峻一方誰敢窺。盤珠阪丸。了無畱影。說甚陰極陽生。道消道長。赫赤布褌。隨時換替。豈容皓老書名。團欒果子。信手拏撮。未許洞山知味。剗斷去路。截斷葛藤。飯餘散步出松門。遠看靑山近飛瀑。𨿽然如是。不是一番寒徹骨。爭得梅花撲鼻香。

除夜小參。屋中有主從君住。尺箠當猛虎。奮呼而操擊。無主外來俱得路。徒手遇蜥蜴。變色而卻步。﹝拈丈﹞主丈子。爛遊湖海。四十餘年。硬葛怛。黑﹝粼﹡ㄑ﹞皴。翻轉鐵面皮。親爺也不識。塞破臨際血盆口。孰教伊旱地轟雷。搥折徳山粗﹝米﹡萬﹞梨。免致得孤峯結艸。自余斷碑橫古路。水上立紅旗。撼茶原夢。弄鬼精魂。說識論心。隨邪倒見。擎杈豎指。臭霧漫天。擔板輥球。祲氛塞路。﹝卓一下﹞不消一札。瓦解冰消。眾中驀有个漢。出來道。主丈子。峻機妙用則不無。只如臘月三十日。一點气使不著。又且如何擺撥。﹝又卓一下﹞來年尙有新條在。惱亂春風卒未休。

爲行者立參。負石舂粇。盧行者十成鈍置。吟詩捉飯。寒山子一世顚狂。這不喞﹝口﹡畱﹞漢。鈍置叢林。惟大闡提人。別行活路。安排鍬鐝。旋栽冬嶺之松。淬礪鋒鋩。快剗春庭之艸。澡心淸潔。潑凡夫成佛不爲難。苦口叮嚀。老和尙憐兒不覺醜。急須悔過。莫返爲冤。冀汝淨行人。速下菩提種。

晚參。利劍斬虛空。萬象鳴嚗嚗。蒿籬關猛虎。大地暗昏昏。衲僧行履。如火燒冰。如蛇噀毒。無你近傍處。無你啖啄處。气吞牛斗三千丈。俊哉俊哉。頭戴燒鍾十萬斤。快活快活。耕破山前地。穴鼻牛拽斷繩頭。踏斷天下人。良馬駒過由鞭影。呼臨濟提瓶挈水。呵徳山捧硯脫靴。上門上戶眼如鈴。有麼有麼。機如電。嫌佛不肯做。自己生冤家。膝下有黃金。肯受人籠絡。灼然如是。衲僧門下。本色大闡提人。其或未然。前路驀然逢著虎。莫謂翁翁不道來。

結夏小參。握靈蛇簸弄乾坤。韓信臨朝底。抱金匱深藏巖谷。諸葛困茅廬。﹝拈主丈﹞主丈子。忍俊不禁。從公定當。﹝卓一下﹞貶向二鐵圍山了也。盡法無民。放開綫路。向飛雪巖前。現前淸眾。遵行古制。創立新規。以大圓覺。喫蒙汗藥。爲我伽藍。馬廐牛欄。身心安居。系縛盲驢。平等性智。鴨雞無气。黃面老子。積世家私。一時潑撒了也。且道九十日內。諸人將何受用。﹝靠主丈﹞萬壑深云千峯月。枕肱無事放憨眠。莫道無事好。

中夏晚參普說。金雞一粒粟。馬駒踏殺天下人。莫嚇我堂堂行九逵。嚼嚙金勒。便有天閒十二气象。黃蘗三頓棒。臨濟未是白拈賊。灼然灼然。跳籬驀墻。脫間漏架。重關巨辟。劫盡家財。說甚靑氈吾家舊物。慈明易身軍伍。遭汾陽怒罵。連聲求救。﹝消得龍王多少風﹞骨董箱荷斯文重寄。一縷系千鈞。厥後黃龍。奮卓犖不羣之志。築滿一肚皮。閒言長語。到處領眾行腳。﹝前不構村。後不疊店﹞將謂秦無人。擲枕子打雲峯。汞銀入煆卽流。眞不掩僞。曲不藏直。向聞棒聲合喫處。不消一札。久佩泐潭冬瓜印子。一時百雜碎。﹝遲八刻﹞醜人醜舉止。佛手驢腳。欲隱彌露。引得展大旗。拖條布裙。屎臭气無眼山翁。拳分背觸。塵飛翳天難掃去。貓捕鼠巧盡拙生。選佛得甲科。從緣入無失。酰酸蚋聚。肉臭蠅攢。邪法難扶。如何得是。楊岐聽喃喃幽鳥。深村荒艸。把手共行。﹝赤眼撞著火柴頭﹞住單丁破院。布雪珠滿牀。縮項嗟吁。凍餓不死。弄蹄驢子。踏躐白雲。絕後再蘇。聞驅儺笑。略伸怒臂。一拳拳倒黃鶴樓。一踢踢翻鸚鵡洲。直得通身汗下。向一莖艸上。現瓊樓玉殿。﹝鬼家活計。不勞拈出﹞有般漢。出得醬甕。不解澡身。鼓喙呀唇。咬人火急。摵摩尼珠百雜碎。﹝將謂天雄附子。元來艸木烏頭﹞貧無四壁。彊書白契。賤賣田園。松竹淸風。盡情狼籍。﹝有甚共語處﹞頻呼小玉。識得家私。子湖看狗舌如鉗。撥火窮神歸破墮。﹝家貧生出﹝豆﹞娘兒﹞似者一火。不喞﹝口﹡畱﹞底。衲僧門下。掘窖深埋。有甚麼罪過。盡法無民。畱取一个半个。縱饒驕陽七載。洪水九年。盡大地寸艸不生。別甑炊香。不到得無飯喫。緣他一副英靈骨。未出母胎。已是渾金鑄就。璞玉鐫成。輕若鴻毛輕。重若丘山重。看渠等閒。垂一機示一境。如萬丈洪崖。轉圓石相似。饒你通身手眼。亦無窺覷處。亦無近傍處。不枉爲達摩兒孫。諸禪徳。一等擘破黃面皮。拋離父母。瞻風撥艸。訪友尋師。何不學如是作略。眞實究取己躬一段光明。令腳跟如十日並照。斫額望鄕關。大涉程途在。所以雲門大師道。直得盡乾坤大地。無絲毫過患。猶是轉句。不見一法。始是半提。須知更有全提底時節。且道如何是全提底時節。莫是半夜逾城。六年棲雪。正覺山前。明星換眼麼。且喜沒交涉。莫是九年面壁。斷臂安心。半夜傳衣。非風幡動麼。且喜沒交涉。莫是打牛打車。磨磚作鏡。野鴨飛過。驀鼻牽回麼。且喜沒交涉。莫是棒如雨點。喝似雷奔。輥球斫牌。擎叉豎指麼。且喜沒交涉。古人見你奔馳。不能休歇去。不得已。掉出一柄鉛刀子。與汝一刀兩段。令汝灑灑落落去。爭柰以病爲藥。三个成團。四个作塊。聚頭浩浩摶量。者个公案。又如何。那个公案。又如彼。轉增業火。日夜烹煎。欲往西秦。卻之東魯。譬如州縣捉劫賊相似。圖形畫影。多立賞金。看者百千。及乎賊在面前。卻又不識。若要眞正全提。須向生佛未具。父母未生。機境未形。心行未到。豁開正路。掉臂便行。方有自由分。則不墮佛法卑種類。所謂佛法卑種類。盜名竊服。寄活吾門。名利戰鏖。恣情裨販者。不預焉。指其稍有鎡基。稍蘊志識。可爲上。而反趨下也。或因微識理路。流浪半途。不肯進前。便謂萬法掃空。而忽無因果。或於古人方策上。諸方口皮邊。逴得一言半句。攢花簇錦。四六文章。築在肚皮中。貼在額頭上。到處輕忽上流。造無間業。或顯己長談彼短。或重久習薄初機。或尊偏見斥圓聞。或喪衝機矜俊辯。不如取笑識者。其病伊何。只緣不立大志。發大願。全無眞實。惟務浮虛。如插春枝於浮壤。一時非不發榮。不久則枯矣。此利根之病。不可不知。

若鈍根者。於無事角。力守頑空。全無孔竅。執爲木偶。不知非木偶。執爲墻壁。不知非墻壁。見神見鬼。忽笑忽啼。一魔著心。萬藥難解。

若是利根底。背法堂著艸鞋而去。隔江見招扇而趨。鈍根底。坐破七个蒲團。捲簾見天下。方許具衲僧些子气息。若到乳峯門下。主丈不在。苕帚柄各與三十。且道賞伊罰伊。向下文長。付在來日。珍重。

解夏小參。乳峯絕頂。法歲云周。禁足護生。裂開禁网。燒畬種粟。揚下鋤頭。折主丈。壁根頭憨眠�覺。破艸鞋。笆籬上干曬重修。只待金風肅野。玉露漙秋。雁過長空。影沈寒水。鷗盟古渡。雪點蘋洲。東入天臺。南尋衡嶽。朝遊檀特。暮宿羅浮。灑灑落落。優優悠悠。驗蠟人冰誰管得。憐鵝護雪罷休休。休休。今古山河元一統。何須漢楚割鴻溝﹝拍禪牀﹞瑞巖小參。綠蘿深處臥雲煙。觸戰蠻徵事悄然。臨老無端重出醜。借婆裙子拜婆年。似恁麼。有甚共語處。若恁麼。有些提掇處。用則行舍則藏。無適無莫。遇緣則宗。祖翁門戶綠苔封。盡大地人難插腳。﹝拈丈。畫一畫云﹞裂破了也。從這里入。石馬石人齊鼓舞。澗聲淸奏太平歌。稍涉遲疑。仰謝十二峯。分照月如剪。

爲行者立參。侵鬢霜寒。荷鐝剩栽無影樹。墜腰石冷。和糠舂出古菱花。累周家女。泣淚太多。想黃梅僧。短气不少。有爲者必若是。彼人也何畏哉。入芝蘭室。久久齅無香。行霧露中。時時衣有潤。勤謹溫良。何妨共飯。頑嚚悖逆。斷請抽單。靑燈繼晷。寒山子務學必求師。黃葉止啼。瑞巖老人憐兒不覺醜。切宜遵守。愼勿犯違。庶曹溪絕潢潦之流。俾良田純粳稻之種。生苕帚。專要掃腳迹。黑竹篦。且不順人情。出廐良駒。見鞭影卽行千里。摩云俊翼。假風力直上九天。冀汝淸淨人。同埴菩提果頌。

拋捨箕裘要出家。學盧行者去擔柴。脊梁不具黃金骨。碓米坊中被活埋。

結夏小參。萬法是心光。諸緣惟性曉。本無迷悟人。祇要今日了。懿徳山王。聞如是語。誾誾而笑。卽而問曰。旣無迷悟。了个甚麼。瑞巖被渠一問。有口如槌。有舌如結。直得山河大地。明暗色空。艸木昆虫。洪纖長短。無限威光。一時囊括了也。向九十日。截斷離微。掃除玄妙。潛鞭密練。晦徳窒聰。不敢移易一絲毫。𨿽然鳳縈金网。龍悕碧潭。瞥轉玄樞。別尋活路。三三兩兩。松根石上。唱紫芝歌。宴樂升平。快活快活。正恁麼時。且道承誰恩力。﹝以拂子。擊牀云﹞握手欲言言不及。月移花影上闌干。

趙侍郎請爲眾開室普說。提綱。拶透險崖機。瑞芝峯冷無香色。揭示截流句。剪月池怒漲波濤。鼻無竅。嗅之髑髏乾。眼無筋。覷之魂魄喪。具足凡夫法。凡夫不知。具足聖人法。聖人不會。知不知會不會。璞玉渾金。泥團土塊。到者裏。三世諸佛。歷代祖師。天下老和尙。放一頭低。俯順時宜去也。何故。坐中盡是江南客。何必樽前唱鷓鴣。

冬夜小參。羣陰剝。小人道消。千林木落。一陽生。君子道長。石筍抽芽。﹝拈丈﹞主丈子。出陰陽之表。居消長之前。行一步。﹝卓一下﹞大地揭翻無寸土。示一機。﹝卓一下﹞虛空消殞絕離微。不學魯史。靑黃點畫。不將宮綫。長短鍼錐。無思無慮。無事無爲。向晴窗曝暖看野梅花放疎影橫枝。淸絕境。太平時。﹝靠丈﹞靜倚松根眠。覺醒閒歌一曲囉囉哩。不是知音說向誰。

除夜小參。臘月三十日。臘月二十九。等是歲華終。無事窮相守。舉行糊餅。團團海月圓。細縷凍雲。絲絲冰玉瘦。衲衣下事。簇火商量。今古誵訛。盡情分剖。香林臘月火燒山。用盡精神不知有。若知有。臈月扇子。匝地風生。臘月蓮花。普天香透。分付正法眼。老臊胡活陷平人。還我犀牛兒。一國師外揚家醜。﹝以拂畫一畫云﹞一畫畫斷。別有機籌。紛紛不解靈蛇毒。王不畱莖艸爛秋。

結夏小參。大地踏翻無寸土。昆虫介甲絕行蹤。護生禁足元勛在。圓覺伽藍一掃空。个是諸方。普請邊事。瑞巖老不以筋力爲能。隨分與現前三兄五弟。飽和羅飯。唱太平歌。要坐便坐。苔石擁云深。要行便行。筇枝敲月冷。佛法身心爛似泥。蠻觸戰塵無半點。驀有个漢出來道。瑞巖恁麼。與九十日內。克期取證。還有些少相應也無。﹝喝一喝﹞莫將黃屋富。換我艸廬貧解夏小參。瑞巖頻喚主人翁。徹底惺惺不若聾。裂盡見聞行活路。鄕關猶隔海千重。若是性燥漢。翻轉鐵面皮。爺來也不識。掣開禁网。擊碎伽藍。主杖頭不撥一塵。南嶽天臺交點過。艸鞋尖踢出个佛。驢腮馬頷得人憎。放行也得。把住也得。如十八歲男兒。作狀元相似。俊哉俊哉。快活快活。𨿽然。酷暑逢秋𨿽爽意。金風肅殺又愁人。

歲夜小參。瑞巖徹骨窮。最苦冤憎會。廚無糝聚蠅。將何物分歲。擬烹露地牛。催納筋角反爲憂。擬取鳳凰髓。傷賀太平祥瑞气。擬吞栗棘蓬。塞斷咽喉气不通。擬包鐵酸饀。欠紫絲頭難措辦。不如據見定。隨家丰儉。泉﹝奭﹡斗﹞聖井。盤簇靈芝。繪縷綠云。餅翻剪月。飯後更煎茶一盞。且無冤債與他償。驀有个漢出來道。長老深明因果。滴水冰生。因甚將常住物。作自己人情。只向他道。舉世人貧食周粟。相逢難話首陽薇。

行堂小參。石嶺雲深。荷鐝剩栽無影樹。碓坊月冷。和糠舂出古菱花。齷齪漢。鈍置先世門風。伶俐底。不墮從來窠臼。穩跨聖僧項。透丹霞剗艸之機。直入圓通門。悟大士尋聲之旨。冥心激勵。潑凡夫立地成佛不爲難。苦口叮嚀。老和尙嚼飯不覺醜。自宜警策。勿犯規繩頌。

不業農商不業儒。緇田弗下寸根株。驢年斫倒菩提樹。羞見新州个老盧。

晚參。十二時不雜用心。﹝黑牛臥死水﹞四十年打成一片。﹝癩馬系枯樁﹞坐頑石。喚醒主人翁。﹝黃丹塗鬼面﹞荷破箱。滿盛閒骨董。﹝苕帚畫蛾眉﹞前不構村。後不疊店。隔海望扶桑。大欠風帆在。若是黃金肌骨。生鐵肝腸。未出母胎。已作獅子吼。潛行密用。險布危分。爛嚼虛空吐出滓。揭翻大地無寸土。驅耕奪食。塞路斷橋。控石霜角虎。眼光搖百步之威。未完牙爪。跨陜府鐵牛。腳力負萬鈞之重。猶帶鞭繩。糞坑頭。倒卓諸祖師。艸鞋尖。踢出三世佛。如斯作略。衲僧門下。少分相應。自余不眞履踐。惟事浮華。肚裏黑漫漫。腳跟浮逼逼。猖狂失守。頑鈍無知。有甚共語處。我此一眾。𨿽無枝葉。尙帶玄微。離心意識參。出聖凡路學。常提殺活劍。不稟釋迦文。豎淑世光明幢。當忍死以俟。美則美矣。且不涉途程。到家一句。又作麼生。﹝拍牀云﹞剛被子規知此意。臨風啼血染花梢。

結夏小參。圓覺伽藍。十方通暢。凡聖同居。任情往來。無端老臊胡。現小家相。札定牢關。剛要九十日內。護生禁足。驗蠟人冰。乃呵呵大笑云。殊不知。坑灰未冷山東亂。劉項元來不讀書。瑞巖忝良弓之子。必學爲箕。家法森嚴。豈容踰越。未免別通綫路。與諸人。開粥共夏去也。﹝以拂子搖拽云﹞松下掃除靑艸徑。﹝畫一畫云﹞磵邊開辟綠陰亭。飯餘握手閒行坐。﹝擊一下﹞唱曲山歌賀太平。遏云古調。流水新聲。眼裏無筋聽不足。﹝又擊云﹞臨風擊碎聖凡情解夏小參。萬般施設不如常。文不驚人又久長。如常恰似秋風至。無意涼人人自涼。﹝拈主丈云﹞主丈子也如常。九十日內。深藏壁角。穩貼貼地。且無一點撐觸處。無端把不定。見湖海參玄上士。縈纏禁网。困守蠟人。﹝以丈畫云﹞八面裂開。﹝卓一下﹞從頭擊碎。使一身無系著。六用絕瘢痕。作个灑灑落落人去也。如斯施設。且道是如常不如常。﹝靠丈云﹞莫把是非來辧我。浮生穿鑿不相關。

至節小參。萬法本閒。而人自鬧。﹝拈主丈﹞主丈子。退藏於密。懶行芳艸徑。髙臥白雲根。千眼覓他蹤迹不得。無端失腳鬧藍。光陰飄忽。三見書云。無片時間暇。幸無柏庭友於。同此貧樂。爛煨黃獨。熟煮靑藜。看早梅鏤月。瘦影橫斜。聽枯葉舞風。淸聲陸續。隨時消遣。不墮斷常。且道與洞山道。有一物。常在動用中。動用中收不得。相去幾何。﹝喝云﹞莫將華屋富。換我艸廬貧。𨿽然如是。﹝擲丈云﹞不直分文結制小參。三代結繩爲政。已是朴散淳離。九旬畫地爲牢。轉見情亡義斷。瑞巖素來。不喜助桀爲虐。今夏隨分。與三兄五弟。向白雲深處。古木陰中。信步閒行。艸鞋尖。不曾踢出个佛。曲肱髙臥。木枕子。未嘗推出示人。喫和蘿飯飽卽休。唱村田樂倦卽止。若說平等性智。鴉鳴鵲噪。半點不相瞞。圓覺伽藍。水淥山靑。絲毫無隔礙。外無所倚。內無所緣。優哉悠哉。快活快活。到這里。直饒盡大地。艸木叢林。一一變作閻家老子。要索飯錢。無開口處。何故。中書堂裏經綸事。問著樵蘇怎得知。

解制小參。十方同聚會。﹝臭肉泊蒼蠅﹞个个學無爲。﹝困龍臥死水﹞此是選佛場。﹝誤賺人不少﹞心空及第歸。﹝謝三娘秤金﹞恁麼告報。眾中莫有橫點頭底麼。若有九十日夏。克期取證。功不浪施。如無。夏末秋初。東去西去。拄杖頭。撥著一个半个。挈水提瓶。艸鞋尖。踢出一人兩人。喚來洗腳。如斯舉止。未免芝峯橫點頭在。何故。﹝良久。擊拂云﹞長江流不盡。秋露滴無窮冬夜小參。揭榜僧堂。鬼面貼卦。掇退果卓。倚勢欺人。驢腮馬頷得人憎。諸方不具羅籠手。鸕鶿語鶴。小人道消。君子道長。管他閒事作麼。這四塊捩鼻木。古今多少人。被渠礙塞。有气出不得。芝峯今夜不惜鉛刀。盡情花擘了也。眾中莫有知香別臭底麼。若有。野梅知得先春信。不待凝寒已放花。如無。喫果子時。切忌渾侖吞卻棗。

除夜小參。住院二十餘年。年年做个分歲。邇來赤骨律。窮到此如何理會。擬烹露地牛。恐遭官禁罪。擬炊無飯米。欠納秋苗稅。事不獲已。未免將常住物。作自己人情去也。剪月爲殽。擘芝爲膾。一飽忘百饑。遊戲諸塵外。如斯管宴。且道還契諸人意也無。﹝拍膝云﹞惡。官局旣無銷食藥。何妨鼓腹樂淸貧頌。

東村王老夜燒錢。拈引山雲海月魂。貧極瑞巖輕助薦。盡教無佛處稱尊。

結制小參。瑞巖喚醒主人翁。把手經行禁网中。踏斷綱宗開活眼。笑聽山鳥話家風。莫是半夜逾城。六年棲雪麼。﹝人貧智短﹞莫是少林面壁。分髓分皮麼。﹝馬瘦毛長﹞莫是打牛打車。行棒行喝麼。﹝黃丹塗鬼面﹞莫是暗抽橫骨。密度金鍼麼。﹝苕帚畫蛾眉﹞自余插鍬叉手。惟識惟心。險布危分。潛行密用。總是熟睡饒譫語。於本參中。隔海望鄕關。大涉波濤在。不若盡情揚下。穩帖帖地。同此安居。饑來喫飯困來眠。遠看靑山近流水。﹝喝云﹞莫道無事好除夜小參。五十三年行腳。走徧天涯海角。早知唐喪光陰。悔不閉門獨活。古松下苔石憨眠。野溪邊筇枝倒卓。幽鳥啼春水奏流。湊成一曲村田樂。樂則不無。且道臘月三十日事。如何擺撥。﹝乃搖手云﹞休話著。﹝以丈畫云﹞都拈卻。作者好求無病藥。﹝卓丈云﹞鐵牛掣斷黃金索。

法語﹝卍姑入此目﹞

示曄庵主再住庵法語

臥松蘿下。塊石枕頭。喚起來打。爛煨黃獨。不顧紫泥。養拙未尊。其餘鼓破鐝活埋佛祖。豎粗拳勘驗龍蛇。總是無風匝匝之波。萬里望鄕關。日莫途遠。若是衲活僧。千聖頭邊。別行一路。爭肯臥松蘿埋身鬼窟。煨黃獨。把定死蛇。鼓破鐝弄鬼精魂。豎粗拳呈醜伎倆。柴門掩月。茆捨鋪云。磵水鳴琴。松風度曲。萬機休罷。一物不爲。花鳥迷蹤。聖凡絕迹。何天書可到。何佛眼可覷。任方來用盡神機。向甚處嗅佗气息。

燁上人久諳此味。知有千聖向上不傳一路。盡情揚下。別立生涯。朅來法華。開粥共夏。正玆商略古人不恰好處。痛加鍼砭。故疾發作。犯禁抽單。炷香覓語。爲庵中道伴。信筆示之。倘能深究東山出醬甕入齏甕。還丹點鐵之語。摵南泉摩尼珠。百雜碎。白雲無文之印。奪歸掌握。回視從上住庵諸老。透關眼嚙鏃機。當甚馬﹝序﹣予﹢气﹞孛。𨿽然。再從覺城山下過。棒折也未放你在。若只數松窠揖彊幹。辜負己靈。甘爲流俗。非獨望古人於九霄之外。枯樹生耳。不免少一番不得。上人其勉之。

重慶元東山。造經歸蜀。求語

錦官經論場。𨿽西竺聖師。奪外道赤幡。瀉懸河辯。未易彷佛。因是周金剛。奮不平之气。肩擔疏鈔。誓掃南方魔子。未跨龍潭。過現未來心。一點百雜碎。吹滅紙燭。止啼之金。變爲灰燼。老東山窮自知之理。發蓬蒿箭。鎖斷岷峨吳楚老宿喉襟。會聖庵前。聞如來密語。生平礙膺。掃無蹤迹。摵碎南泉摩尼珠。貫花之文。削無形影。蜀罹犬戎之厄。一大藏教。片文隻字。悉祕龍宮。使後進決志流通者。漠漠長河。捨舟亥濟。元公恍然興嘆。萬里南來。一肩擔荷。庶復見漢官威儀。踐立芳塵。殊途同歸。初無東西異轍之分矣。中流一壺。遇若千金。於教門豈小補哉。更能窮自知之要。飲水防咽。則古今東山。一夢兩覺。朅來玉乳峯前。夜雨靑燈。細論委曲。其志可嘉。需語爲途中道伴。予旣跋羣英餞行軸。玆不重贅。攄山偈以贈。五千黃葉止兒啼。不異渝江碧落碑。古篆分明無贗本。具看經眼不難窺。

示希革侍者。歸江陵省親

在昔東山多英傑。圓通訥卻萬乘之詔。以大覺行。其尊法有體。卍庵顏脫身戈甲。嬰妙喜鋒。珊瑚枕上兩行淚。一轉語報佛祖恩足矣。要知斯文重寄。非眼生三角。力負萬鈞。鮮能荷擔。所以道。離心意識參。出聖凡路學。已是畫影圖形。搜尋六賊。欲覓眞贓。卒難入手。須向威音王已前。生佛未具。一捏百雜碎。方有入作分。若慕臨際﹝病﹣丙﹢斯﹞兒。脫間漏架。跳籬驀墻。肋下﹝祝／土﹞拳。攔腮贈掌。斫額望鄕關。白雲千萬里。

革侍者髫齓出家。尋師訪道。奮志效圓通卍庵之作。每恨不逢樵子徑。未識葛洪家。朅來玉乳峯前。背法堂著艸鞋。上門上戶眼如鈴。有麼有麼。機如電。不消山僧輕輕噴嚏。寒毛卓豎。緊捉烏藤。革轍二門。必期打透。頻呼小玉。認卽非聲。扯破犀牛。見卽非色。稍知蹊徑。痛欲加鞭。秋風裝衣。遽有江陵省親之舉。臨行需語。爲途中道伴。因謂學道如初。成佛有餘。驊驑墮地。抱千里之志。不可半塗而息。大鵬展翅。乘九萬之風。豈戀槍楡之樂。當思圓通卍庵。一等喫花瑞菜。春陽姁嫗。霜雪憑陵。信口吐出。如優曇旃卜。撲鼻馨香。原其所自。無非離心意出聖凡。項上生鐵三百斤。打硬做成。任是古佛。也合低頭。甘聽處分。到者裏。森羅萬象。介甲昆虫。總是生身父母。春水滿澤。夏云奇峯。秋月揚輝。冬松孤秀。時時順色。日日承顏。冷面相看。少曾間隔。豈不思。大義渡頭。放暮頋一著子。日月星辰。爲之撲落。放一綫道。緊系艸鞋。若到江陵。有問千丈巖前。切不得道。奉化到山四十里。興盡早回。革轍向上有事在。要汝東鍼西札。予忍死而俟。

題圓正法。不屈韃寇。就座與寺俱焚。並與小師正受法語﹝丁酉燒成都府時﹞

達人大觀。視生死。如遊戲園林。入佛入魔。盤珠阪丸。了無畱影。豈威武可屈。諸塵可受耶。無相禪師。踞正法閫奧。善用此機。當羯胡虐焰亙天。志烈秋霜。義不受辱。談笑危坐。同須彌燈王。入無聲三昧。五熱炙身。懸若符契。古謂大冶精金無變色。信不誣矣。受禪人親承箴訓。終不向語脈轉卻。須知聲色堆頭。別有通天活路。信腳錯踏翻。和光明藏解脫門。盡情掃卻。受與不受。總非他物。爭肯閉目藏睛。耽小家活計。葬精靈鬼窟。𨿽然如是。且道乃師一期戲劇。向火焰上。轉大法輪。三世諸佛立地聽。是受耶。不受耶。咄淸平世界。切忌訛言。

示日本平將軍法語

士大夫。處身富貴。不被富貴所籠罩。又能擘破娘生鐵面皮。銘心此道。非夙具般若種智。何以臻此。所患不能﹝拚﹣ㄙ﹢ㄊ﹞死做眞實工夫。多見思量計較。將心待悟。擬心休歇。喜人密證。欲人稱贊。才起此念。便是生死根本。況此事。一超直入如來地。不歷地位階差。豈以輕心慢心。螢火之見。可擬議哉。須是撞个無面目漢。痛與打並。使胸次無元字腳。道佛一字。嗽口三年。方有少分相應。若打祖師門下過。喫痛棒有分。豈不見。李都尉參石門得道。乃云。參禪須是鐵漢。著手心頭便判。直趣無上菩提。一切是非莫管。此是士大夫。參禪樣子。往往以思量計較。爲窟它。聞恁麼說話。便道莫落空否。譬如過海。波濤怒作。舟未翻先自驚懼。忙跳下水去。此深可憐湣。合下灼然欲究明此段大事。直須將從前思量計較。求證悟待休歇底心。盡情揚下。百不知百不會。致君澤民。遊刃兒戲。驀地喚醒。如睡夢覺。如蓮花開。掀髯一笑。豈不快哉。然後以斯道覺斯民。引大地人。下成佛種。庶不負靈山付囑。亦不枉東南閻浮提。打一遭。佛法東流入海。因承大願力。隱菩薩相。示宰官身。爲內外護。至祝至祝。山野生於西蜀。失腳南方。五十餘載。參見四十餘員。具大眼目。眞實履踐。大名宗匠。恨未能究徹向上巴鼻。以此疾心。久聞鈞譽。穹護法城。時爲舞蹈。遠隔滄溟。無由瞻見。惟切斗山之仰。

昨承建長鄕老禪師賜書。爲合下需語。三思前輩大老。與士大夫。交遊未深。不知造蘊。不敢輕易通信。恐悞於人。況小僧耶。溫英二兄。裝軸懇言甚切。不獲已。老艸奉呈。萬丐目至。

示小師居簡住三大士廟庵

收書得知。與三大士共香火。始爲之笑。又爲之喜。

笑者衲僧家。千聖頂﹝寧﹡頁﹞。瞥轉玄樞。气食萬牛。嫌佛不肯做。一旦緘封不密。被鬼神覷見。乃云。修行無力。大隋南泉。一狀領過。肯向精靈鬼窟。倚靑蝦蟆定吉凶。惑亂人家男女。玩祭鬼神。殘羹餿飯。辜負己靈。造無間業。

喜者古廟香鑪。鬼家活計。灼然提點得。到死火寒灰。臭煙蓬勃。乾坤聚墨。日月韜光。赴村齋避暴風卒雨。與老興化。把手共行。早是郎當不小。枕撈波。夜宿紙錢堆裏。踢出神前酒臺盤。將蜆子老乞兒。倒卓屎坑頭。未爲獨脫漢。終日拈香擇火。不知身是道場。鬼面神頭。千變萬化。到這里。卻須盡底掀翻。向生佛未具。朕兆未分已前。別立生涯。不行千聖閫域。方有自由分。若只循途守轍。未免依前。被三大士驅役。丈夫自有衝天志。寧不思之。

序說﹝卍姑入此目﹞

坦講師求子直序

在昔老臊胡。踰海越漠。以直指人心之說。惑亂大唐人家男女。殊不知。未發足竺乾時。早已迂曲了也。立雪斷臂。平地活埋。打牛打車。騰蛇繞足。支分五派。置之勿論。天臺智者。入思大室。橫飛捷出。志烈秋霜。於眞精進。法供養中。克證旋陀羅三昧。窮直指之妙。一乘席上。宗通說通。心言直故。始終地位。無委曲相。繩繩數百年。履坦途由直徑。冒其氏者。不可以一二數。豈敬直內義方外。彷佛而語。坦上人以子直爲字。切有慕焉。大象截流。由基神箭。發無不中。行無不到。稍涉遲回。鷂子已過新羅國。

左上人逢源說

般若眞源。純淸絕代。濫觴西竺。滴水冰生。達摩大師。揚其波流入震旦。少室峯前。淵涵靈照。雪冷霜凝。飲者死心。攪之斷臂。已是無風匝匝之波。曹溪決其正。肆其瀾。派列支分。盈塞湖海。欲究其源。無非自得。

左上人。以逢源爲字。深有慕焉。求予剩語。因謂曰。參禪學道。須得其源。若得其源。則語默動靜。折旋俯仰。苦樂逆順。得失是非。等印妙心。處處逢渠。如影隨形。無毫髮間。始信孟軻氏。居安資深。左右逢源之言。不妄矣。如不逢源。撓撓勞生。坐化異類。吾無取諸。上人其審之。

三峯彪侍者求仲文說

霧豹澤毛。七日不下食。蓋變其文也。若是石霜角虎。糙暴生獰。文采未彰時。怒視耽耽。威。墮地千里。腥嘯生風萬木折。奚俟鞟文炳蔚。然後能噬物哉。

彪侍者妙年英發。負食牛之气。以仲文爲字。深有取焉。插翅出林。反目睨母。肆叢林無窮之害。文不在玆也。如其肉醉藍田。堅石沒羽。匪同日而語。上人其勉之。當刮目以待。

是上人求竹房語

淸陰十畝。碧玉萬竿。瀟灑門庭。天然幽致。道人飽和羅飯。藜牀瓦枕。夢繞華胥。山鳥綿蠻。臨風喚醒。云疏鏤月。檐角蒙煙。靜報平安。淸無俗語。縷柏香燃古篆。約枯梅老檜。講歲寒之盟。橫琴膝上。三嘆遺音。桂影半江。誦唐人僧在翠微之句。怡然神與境會。心與道融。視整整錦繃。森森玉節。鳳巢密葉。雪壓寒梢。揭示眞如。辟開戶牖。𨿽香嚴一擊忘所知。多福三莖四莖曲。蕩盡家私。無以加此。

是上人取竹房爲號。乞語於予。不覺醜露。倘姁嫗憑淩一其操。榮枯長短虛其心。闃爾六窗。空然一室。則坐臥經行。惟汝之適。如或摘葉尋枝。扶籬摸壁。未免此君有屈無雪處。

境上人太虛說

六合之外。聖人存而不論。三間茆屋隨緣住。十里松門獨自遊。六合之內。聖人論而不議。四五百條花柳巷。二三千座管弦樓。是皆桎身。蛙井未睹鯤溟。衲僧家。沒意智一著子。踞千聖頂。握萬化機。寂寥非內。寬廓非外。如太虛空。迥無邊表。森羅萬象。一印頓圓。心佛眾生。三輪普現。摩竭提國。法空爲座。癩馬系枯樁。嵩山少室。並息諸緣。黑牛臥死水。周金剛無心無事。虛而靈空而妙。黼黻太過。王老師。眞達不疑。廓然寥豁。豈彊是非度量不少。擲劍揮空。空輪無迹。捏目生花。太靑受點。含生不來。望空啟告。眞不思議境。非出頭天外。孰能睥睨哉。

境上人揭太虛爲號。深有取焉。灼然。於一切境。如石女兒。心行處滅。虛徹靈明。金塵密透。則野色更無山隔斷。天光直與水相通。苟涉錙銖。六合云生。笑破虛空口。

西寺恭論師房寒泓序

灌溪漚麻池水。得臨際一杓。揚波鼓浪。彌滿江湖。劈箭機先。孰探深淺。雪峯古磵寒泉。非趙州一疏。壅脈塞源。停含穢惡。瞪目見底。難辧濁淸。世皆謂二老。得一十八灘。濫觴之正。愚竊觀之。一人力鼓狂瀾。一人生淹死水。大寂源流。略覷涯涘。曾未知玉淵瑩徹。光透十虛。鏡水凝寒。影融萬象。攪無痕迹。放含沙毒。射人。湛不搖中。噀蒼龍气。吞海。截流機。無以施其伎。犯牛斗。難以尋其源。烹雪乳者結咽喉。驟冰稜者竦毛骨。𨿽臨際趙州。有逆水之波。逗河之手。主丈生獰。靠壁有分。又應能濡其涓滴哉。

恭上人禪房虛僻。鑿方池於風檐之側。雅扁寒泓。淸志乎澡心。淵意乎浴徳。無事開窗捲箔。鑑止凝神。梅印月以影橫斜。竹弄風而陰瑣碎。崖洗秋而玉瘦。泉濺沫以珠跳。吟入鏤冰。觀空擲礫。塵無濯纓之染。名無洗耳之慚。洞見從上諸老肺腸。如﹝餤﹣火﹞倉公上池之水。無絲毫間。洋洋焉自樂乎天眞。信鮫龍雲雨。非池中物也。求予剩語。因書以勉。如曰供宴逸之玩。𨿽東風解凍。於牣魚躍。同靈沼與民之樂。吾無取焉。上人其擇之。

涓禪人碧磵序

湛如藍揭示法身。凝不流生淹死水。放開綫道。便見滔滔聒聒。漱石穿崖。色後聲前。鼓弄人家男女。雪峯瞪目不見底。坐在澄澄湛湛。至今未有出身之路。南堂靈光逐處精。認得昭昭靈靈。到底不知截流之機。𨿽云正脈流通。望曹溪一滴。猶隔云泥在。餘波末流。窮其源。冒其氏者。不可以一二數。

涓禪人雅號碧磵。意有慕焉。求予剩語。不覺醜露。灼能聲不是聲。色不是色。眼耳互爲佛事。則東西絕岸。花紅深淺。鳥語綿蠻。總是自家行履處。若夫透淸波路。過獨木橋。切忌腳跟浮逼逼。

欽西堂號實泉求語

實際理地。不受一塵。綫路放開。和泥合水。來源有自。豈可掠虛。在昔新州賣柴漢。眼不識橫畫。用質直心。折匾擔頭。撥開正脈。濫觴湖海。變化魚龍。浩浩湯湯。莫知紀極。若是蕩而忘返。力鼓狂瀾。執而不通。生淹死水。欲與同波。玄沙道底。

欽禪老以實泉爲號。意在澡心浴徳。一洗澆浮。劈箭機先。不容作僞。秋涵古磵。月印淸溪。腳踏實地人。便請截流去。

拗牛說。示普和侍者

祖父田園。荒廢日久。此職耕者。罪不勝誅。及詢所因。非農之過。乃牛不任用也。稟性悖拗。蹊田亂羣。大棒打不回。粗繩拽不轉。不喫欄邊艸。剛要犯人苗。踏裂嶺上白雲。一片兩片三四片。觸倒溪邊牧豎。十人廿人千百人。𨿽懶安用盡神機。南泉搜窮智略。春風百艸頭。不能收放得��業風吹上玉乳峯來。眼光掣電。角力摧山。意在一口吸盡。飛雪亭前。斷崕瀑布水不消。半寸捩鼻木。調伏粗惡心。涓滴蒙汗湯。斷除邪僻性。力盡神疲。穩帖帖地。安眠石上。遊戲松根。耕以其時。行不由徑。顚騎亦得。倒騎亦得。淳乎又淳。良可愛矣。烏﹝木﹡鹽﹞角韻。羌笛聲幽。無象太平。人牛俱樂。風淸萬壑。月朗千峯。影迹雙忘。乾坤晏肅。和侍者號拗牛。需予剩語。因事以遺之。

希叟和尙廣錄卷第四

希叟和尙廣錄卷第五

拈古並頌

舉潙山臥次。﹝長蛇偃月勢難分﹞仰山上問訊。﹝赤腳上刀梯﹞潙山轉面覷後。﹝綿﹝果／衣﹞蒺藜﹞仰云。某甲是和尙弟子。何用形迹。﹝撩鉤搭索﹞潙山作起勢。﹝利動君子。半是眞情半脫空﹞仰山便出。﹝黃蘗作驢鍬﹞潙喚回云。我適來得一夢。汝試爲原看。﹝滿口嚼冰霜﹞仰山將一盆水。一手巾度與。﹝賊須賊捉﹞潙山遂洗面。﹝將錯就錯﹞香嚴至。潙云。我適來與寂子。做一上神通。不同小小。﹝不獨謾人亦自謾﹞嚴云。我在下面。一一知得分明。﹝賊口難憑﹞潙云試道看。﹝重重納敗﹞嚴點一碗茶與之。﹝前箭猶輕後箭深﹞潙云。二子神通。智過鶖子﹝誣人之罪。以罪加之﹞。

拈云。細影密鋪金鎖碎。淸聲微動玉玲瓏。不無潙山父子。點檢將來。總是開眼做夢。𨿽然。洛陽花下路。迷卻幾多人。

頌。

古洞桃花發嫩枝

施朱施粉兩相宜

要渠成結千年實

多謝春風著意吹

舉明招上堂。眾集定。招云。這里風頭稍硬。且歸暖處商量。﹝作賊人心虛﹞眾隨至方丈。﹝逼狗上墻﹞招云。才到暖處。便見瞌睡。以主丈。一時趕散﹝滿川龍虎舉。猶自說平基﹞。

拈云。明招獨眼龍。可謂秦無人。當時若是个漢。待他道。這里風頭稍硬。且歸暖處商量。便撫掌呵呵大笑。非惟增光一眾。使這老漢。有身無著處。

拈。明招𨿽則嫌客罵婦。點檢將來。未免如貓捕鼠。

頌。

田厙翁翁兩鬢霜

苦貪濁酒弄觥觴

兒孫步步相隨逐

扶得歸家又發狂

舉臺山婆子。僧問。臺山路向什麼處去。﹝刺腦入膠盆﹞婆云驀直去。﹝荊棘參天﹞僧才行。﹝腳下泥深三尺﹞婆云。好个師僧。便恁麼去。﹝貪杯惜醉人﹞趙州聞云。須勘過這老婆始得。﹝只聞人作鬼。不見隺成仙。﹞及見便問。臺山路向什麼處去。﹝劍甲未施。賊身已露﹞婆云。驀直去。﹝鐵鑄巖崖﹞州云。勘破了也﹝兩手扶犂﹞。

拈云。臺山一路。平如鏡面。險似懸崖。千人萬人。只解貪程。不知蹉過。要見婆子麼。去路一身輕似葉。要見趙州麼。佳名千古重如山。

頌。

收拾成都賣卜家

君平術肆獨宏開

鬧中人獻支機石

掀倒卦盤歸去來

舉馬祖西藏百丈南泉。玩月次。祖云。正恁麼時如何。﹝藕絲牽動五須彌﹞藏雲。正好供養。﹝過山尋蟻迹﹞又云。正好修行。﹝度水覓魚蹤﹞南泉拂袖便行。﹝蝦跳不出斗﹞祖云。經歸藏禪歸海。惟有普願。獨超物外﹝渾家送上渡頭船﹞。

拈。寶峯山頂。皓月流輝。幸自可憐生。無端一陣黑風。吹數片雲。翳卻淸光了也。致令千古之下。捏目生花。眾中莫有忍俊不禁底麼。如無。山僧不惜眉毛。爲伊點破。﹝以拂子。空中畫云﹞風休云淨。﹝打一圓相云﹞皓月流輝。﹝擲拂子云﹞直饒光影滅。何似未生時。

頌。

百戲場中賽錦標

蠻牌竹馬舞兒多

頭籌暗地奪將去

行主喃喃彊說呵

拈。一種弄光影。就中南泉較險。何故。拂迹成痕

舉。趙州問南泉。如何是道。﹝太平休整閒戈甲﹞泉云。平常心是道。﹝黃金包﹝果／衣﹞爛泥團﹞州云。還可趣向也無。﹝金剛腦後抽生鐵﹞泉云。擬向卽乖。﹝截斷腳跟﹞州云。不擬爭知是道。﹝錮鏴著生鐵﹞泉云。道不屬知。不屬不知。知是妄覺。不知是無記。若眞達不疑之道。譬如太虛。廓然寥豁。豈可彊是非耶。﹝舌頭拖地﹞州禮拜﹝李陵𨿽好手。未免陷番身﹞。

拈。南泉父子。激揚錚鏗。如驪龍玩珠。吞吐自如。若是眞正衲僧。寧免嘔噦。

頌。

一塊郴州鐵

渾侖擘不開

輪槌輕擊著

雪刃暗飛來

舉僧問馬祖。離四句絕百非。請師直指西來意。﹝含元殿裏覓長安﹞祖云。我今日勞倦。不能爲汝說。問取智藏。﹝利刃﹝�﹞蜜﹞僧問智藏。云我今日頭痛。不能爲汝說。問取海兄。﹝綿﹝果／衣﹞蒺藜﹞海云。我到這里。卻不會。﹝幽州猶自可。最苦是新羅﹞僧舉似馬祖。雲藏頭白海頭黑﹝苕帚畫蛾眉﹞。

拈云。眾中皆謂。這僧死而不弔。殊不知。馬師父子。被他一狀領過。

頌。

出匣神鋒瑩﹝辟﹡鳥﹞鵜

將軍珍襲已多時

相承不是誅龍手

只作三文補履錐

舉南泉鋤田次。有僧來參。泉云。汝去庵中做飯喫。與老僧。送一分上山來。﹝左搓芒繩縛鬼子﹞僧歸。做飯喫了。將家生一時打破。就南泉牀上展腳睡。﹝六月黃河連底凍﹞泉歸見。亦就半壁眠。﹝玻璃萬頃含秋月。折筯如何攪得渾﹞僧拂袖便行。﹝海枯終見底。人死不知心﹞泉後云。三十年前。有个伶利道者。至今不知落處﹝淚出痛腸﹞。

拈。南泉老漢。有定亂之謀。無定亂之劍。致令這僧無禮。當時見在牀上眠。便縱火燒卻庵。直饒這僧全機。未免髑髏著地。

頌。

勢罷奴欺主

年衰鬼弄人

南泉招致得

冷淚濕衣巾

舉世尊初生。一手指天。一手指地。雲天上天下。惟吾獨尊。﹝借人面具舞三臺。鴉臭當風立﹞雲門云。我當時若見。一棒打殺。與狗子喫。貴圖天下太平﹝李陵𨿽好手。未免陷番身﹞。

拈。淸平世界。管弦沸月。花錦妍春。無端一陣妖氛。大地山河。皆成墨聚。雲門憤气不平。握生苕帚。痛與掃除。𨿽則千兵易得。一將難求。其柰貪程太過。墮在萬丈深坑。至今出頭不得。﹝遂左右顧視云﹞眾中莫有爲雲門雪屈底麼。如無。山僧不惜眉毛。﹝驀拈主丈。橫按云﹞吽吽。須知海嶽歸明主。未信乾坤陷吉人﹝卓一下﹞又。雲門𨿽則把手共行無間路。點檢將來。趂得老鼠。打破油缸。

頌。

落賴兒郎自小愚

爲貪花酒廢詩書

當時早得嚴師訓

破壞箕裘未到渠

舉。世尊拈花。﹝淸平世界鼓煙塵﹞迦葉微笑。﹝助桀爲虐﹞世尊云。吾有正法眼藏。涅盤妙心。分付摩訶迦葉﹝餿飯祭閒神﹞。

拈。諸方老宿或云。迦葉失卻一隻眼。或云。被特石驀口一塞。至今有屈無雪處。點檢將來。只解扶彊。不能扶弱。殊不知。釋迦老子。展盡神通。不滿迦葉一笑。何故。春風得意馬蹄疾。一日看盡長安花。

頌。

塞北安南幾戰爭

老來卜築傍煙村

卻將舊斬樓蘭劍

換得黃牛教子孫

舉。文殊是七佛之師。因甚出女子定不得。﹝鐵牛不食欄邊艸。誅龍之劍不揮蛇﹞罔明下界菩薩。因甚出得﹝癩馬空嘶柳下風。太阿補履不如錐﹞。

拈。文殊買鐵得金。罔明如虫禦木。向使女子。把得定千聖頂﹝寧﹡頁﹞。瞥轉一機。看這一隊漢。面皮厚多少。

頌。

仙苑名花取次妝

冬冬羯鼓謾催芳

春風不費纖毫力

拂掠枝頭便有香

舉。文殊普賢。起佛見法見。﹝貧兒思舊債。家衰窮相現﹞世尊。以神力。攝向二鐵圍山﹝毒蛇須是乞兒捉。樂則同歡。賞不避仇讎﹞。

拈。文殊普賢。佛見法見。璞玉渾金。磚頭瓦片。盡情掃卻不畱蹤。萬里神光腦後箭。諸人還知黃面老子。敗缺處麼。﹝良久云﹞若不同牀處。焉知被底穿又。黃面瞿曇。只顧他非。不知己過。當時盡令而行。也是鐵圍山裏漢。何故。若不同牀睡。焉知被底穿。且道。誵訛在甚麼處。

頌。

美如西子離金闕

嬌似楊妃倚玉樓

猶把琵琶半遮面

不令人見轉風流

又。

拂苔髙臥白雲根

夢繞春風錦繡園

驀聽采樵歌一曲

醒來月掛客愁村

舉。舍利弗問須菩提。夢中說法。與覺時。是同是別。﹝醉人說話不堪聽。莫寐語你又醉也﹞須菩提云。此義甚深。吾不能說。此會有彌勒大士。汝可往問。﹝慣作搕﹝打﹣丁﹢﹝天／韭﹞污人門﹞舍利弗往問彌勒。﹝避得風雷遭雨雹。出得醬甕。又入齏甕﹞彌勒云。誰名彌勒。誰是彌勒者﹝屎無兩般臭。傳屍勞病怕沾身﹞。

拈。須菩提一生。虛空作活計。被人問著。不說便休無事。駕禍與別人作麼。若非補處大士。深辧端倪。寧免寐熟饒譫語。

頌。

風前不見花中葉

雨後難尋葉底花

蜂蝶紛紛過墻去

只疑春色在鄰家

舉。達摩見武帝。帝問。如何是聖諦我一義。﹝八角蒺藜當面擲﹞磨云。廓然無聖。﹝鐵网漫空﹞帝云。對朕者誰。﹝砒霜未是毒﹞磨云不識。﹝截斷腳跟﹞帝不契。﹝買金須是賣金人﹞磨遂渡江﹝善爲道路﹞。

拈。老胡殫千金之產。學屠龍之技。技成無以施其巧。𨿽然。誰知冷灰裏。九轉透瓶香。

頌。

宮花壓鬢墜烏雲

傾國風流宛勝秦

玉笛插藏人不見

夜深吹起鳳樓春

﹝乃顧左右云﹞還有第相品弄者麼。自云有。﹝拍膝云﹞邪法難扶

舉。世尊一日與阿難行次。見一塔。世尊便禮拜。﹝奴見婢殷勤﹞難云。此是誰人之塔。﹝言中設网羅﹞世尊云。過去諸佛塔。﹝牛死空欄﹞難云。過去諸佛。是誰弟子。﹝捉賊求贓﹞世尊云。是吾弟子﹝河水從源濁﹞。

拈。過去諸佛。是世尊弟子。則故是。且道。世尊是誰弟子。若也知得。楊柳春風行樂處。若也不知。芭蕉夜雨斷腸時。

頌。

碧綠靑紅百樣花

盡從春色巧安排

不知春色端倪處

平地危分萬仞崖

舉。外問者佛。不問有言。不問無言。﹝黃金鑄就鐵昆侖﹞世尊良久。﹝殺人刀活人劍。誰知冷灰裏。九轉透瓶香﹞外道云。世尊大慈大悲。開我迷雲。令我得入。﹝削玉求瑕﹞世尊云。如世良馬。見鞭影而行﹝茅戶掛珠簾。直饒描得似。未免費丹靑﹞。

拈。騎賊馬趕賊。奪賊槍殺賊。則不無黃面老兒。反被阿難輕輕拶著。便見將南作北。𨿽然如是。玉印不離天子手。金箱豈可庶人知。

又。息黥補劓。拂迹成痕。黃面老人。寧免諸方唇吻。只如不動鋒鋩。不施藥綫。活必死於膏肓。還有人辧得底麼。若也辧得。良馬窺鞭。已遲八刻。若也未辧。東土阿師。不如西天外道。

頌。

萬里澄江雪霽時

玉壺一色冷涵輝

漁翁認得煙村路

柳綫穿魚帶月歸

舉。月上女入城。舍利弗出城。相值。弗問云。聖女何處去。女云。如舍利弗恁麼去。弗云。我方出城。汝方入城。何云如某甲恁麼去。女云。諸佛弟子。依何而住。弗云。依大涅盤而住。女云。若依大涅盤而住。則我如舍利弗恁麼去。

拈。月上女。前頭較些子。後頭笑殺人。若是个丈夫漢。向千聖頂﹝寧﹡頁﹞。別行一路。直饒古今佛祖。競出頭來。亦仰望不及。爭肯受人平地活埋。𨿽然如是。誰知冷灰裏。九轉透瓶香。

頌。

黃金肌骨鐵心腸

曉出重城眩巧妝

賺入涅盤門路去

連天荒艸看人忙

舉。二僧見風吹剎旛。一人云風動。一云幡動。爭論未已。六祖云。非風幡動。仁者心動。

拈。擔柴漢。黃梅席上。竊得衣盂。半夜三更。驚忙奔走。及見風幡。便言心動。也是作賊人心虛。𨿽然如是。只如風幡未動。何處求心。還知麼。白雲盡處見明月。黃葉落時聞搗衣。

頌。

煙雨溟蒙望眼迷

蘭舟小泊畫橋西

兒童不識春流漲

卻怪湖邊柳樹低

舉。馬祖送書與國一。開見書中圓相。國一於中著一點。封回。國師聞云。欽師猶被馬師惑。

拈。大小國師。三緘不密。錯斷諸方名言。山僧要問。欽師被惑則固是。且道。馬師還曾被惑麼。待渠擬議。便云惑了也。教這老漢。知道螗螂貪怒臂。黃雀已爭擒。

頌。

﹝病﹣丙﹢斯﹞撲場中作斷交

拳來腳去不相饒

誰知用盡平生力

卻被閒人奪錦標

舉。鳥窠因侍者相辭。師云甚處去。侍云。某甲爲法出家。和尙不垂慈誨。今往諸方。學佛法去。師云。若是佛法。我這里亦有少許。侍云。如何是和尙。此間佛法。師拈布毛。吹一吹。侍者因此有省。

拈。鳥窠吹布毛。幸自可憐生。無端侍者。因而悟去。冷眼看來。也是鈍鳥不離窠。

頌。

擬學鵬搏九萬風

誰知折翅鳥窠中

至今秦望山前雨

血淚千林花淚紅

舉。破竈墮。山前有一廟。中惟一竈。別無神像。終日祭祀不歇。師一日入廟云。汝本泥土所成。靈從何來。聖從何起。日受宰殺。遂以杖擊之云。破也墮也。竈卽隨手而壞。是夜竇神。拜謝而去。

拈。靈從何來。聖從何起。潑土頹磚。有何奇異。輕輕拈出瘦藤枝。擊碎元來無一伎。𨿽然。世諦流布卽得。衲僧門下。也是餿飯祭閒神。

頌。

苦戀京華不肯歸

行裝須待送窮時

茆舡寂寞煙汀月

別後何人更有詩

舉。國師三喚侍者。侍者三應。師云。將謂吾辜負汝。誰知汝辜負吾。

拈。國師年老心孤。憐兒不覺醜。侍者孝當竭力。無日不承顏。因甚卻道。汝辜負吾。會麼。黃金滿眼書盈屋。只恐承家得力遲。

頌。

仙翁還旆武陵家

仙女歡迎步彩霞

貪弄玉簫頻勸酒

不知凋盡碧桃花

舉。丹霞訪國師。問逢侍者問。國師在否﹝云云﹞。不謬爲南陽國師。

拈。侍者有抱關擊柝之意。無堤防暴客之心。致遭他人毒手。當時若解愼初護末。待他道。龍生龍子。鳳產鳳兒。卽向道。老賊。我識得你。非惟截斷丹霞腳跟。亦免渾家窮煎餓炒。

頌。

南陽家法是人知

剛被丹霞教壞伊

致使親生龍鳳子

一時翻作鼠黏兒

舉。馬祖同百丈遊山次。見野鴨子。祖遂扭丈鼻頭。忍痛失聲。遂大悟。後歸寮。或哭或笑。

拈。川僧素無頭腦。步步引人入艸。忽驚野鴨羣飛。便把鼻頭捏破。哭不成聲。笑還絕倒。只因家富小兒嬌。七世門風都壞了。且道。還可扶持也無。遂扭侍者鼻云。更添一个。

頌。

送目羣飛野鴨邊

不勝情事與誰論

輕輕扭定娘生鼻

海月山云亦斷魂

舉。龐居士問馬祖。不與萬法爲侶。是什麼人。祖云。待汝一口。吸盡西江水。卽向汝道。

拈。大小龐翁。向鬼窟裏作活計。更得傍人。燒錢酹酒。助發狂魂。至今出陰界不得。山僧𨿽無肘後靈符。也要與渠剿絕。﹝拈主丈云﹞敕敕吉吉攝攝又。避得風雷。重遭雨雹。

頌。

脫體無依是病由

直須大死一回休

西江吸盡無涓滴

便解人前不識羞

舉。百丈再參馬祖。

拈。舉拂子掛拂子。大用全提。曾無肯路。當機一喝三日聾。大冶精金如糞土。諸人要知二老相見處麼。火雲飛碧漢。冰片滿長街。

頌。

閃電光中奪信旗

怒雷一擊喪全機

從玆獨據雄峯頂

佛祖低頭聽指揮

舉。僧問百丈。如何是奇特。丈云。獨坐大雄峯。

拈。無人處。斫額望汝。

又。將謂奇特。元來在艸窠裏輥。

頌。

鼻孔親遭扭捏來

乞兒得食向人誇

雄峯獨坐稱奇特

斷綆何曾是活蛇

舉。百丈問潙山云。並卻咽喉唇吻。道將一句來。潙山云。卻請和尙道。道吾云。和尙也須並卻。雲巖云。和尙有也未。

拈。丁公七箭鎖喉法。善用者不露鋒鋩。百丈老人。𨿽解發。不能中的。返被羣驍攢箭射殺。𨿽然如是。李將軍有佳聲在。不得封侯亦是閒。

頌。

破鏡生兒惜似金

晨昏不敢離煙林

羽毛長就飛求食

聚口粉爭喫母心

舉。麻谷參章敬。繞禪牀一匝。振錫一下。卓然而立。敬云。是是。又到南泉。亦繞禪牀一匝。振錫一下。卓然而立。泉云。不是不是。谷云。章敬道是。和尙未審道不是。泉云。章敬卽是。是汝不是。此是風力所轉。終成敗壞。

拈。麻谷用盡自己心。笑破他人口。章敬南泉。一等天行病。陰陽證不同。

頌。

學得陶米小術些

當場撮弄數般花

𨿽然過得常人眼

到底難瞞是作家

舉。丹霞訪居士。門逢靈照女。便問。居士在否。照放下菜籃。斂手而立。又問。居士在否。女提籃便行。丹霞遂回。女歸舉似龐翁。翁云。丹霞在否。女云已去。翁云。赤土塗牛你。

拈。丹霞阿魏無眞。遇物便噬。靈照水銀無假。入煆卽流。只如道赤土塗牛你。未審落在賓家。落在主家。具透關眼者。必能甄別。

頌。

雲鬢慵梳劣性多

逢人專要逞慺﹝怡﹣臺﹢羅﹞

門前落節歸誇俊

不柰爺爺咬齒何

舉。南泉示眾云。喚作如如。早變了也。今時師僧。須向異類中行始得。趙州云。出異卽不問。如何是類。南泉以手托地。州一踏踏倒。急歸延壽。叫云悔悔。泉令侍者問。悔个甚麼。州云。悔不更與兩踏。

拈。異類中行。不無南泉。爭柰鼻繩。在趙州手裏。趙州𨿽得便宜。未免出南泉圈繢不得。

頌。

飛騎將軍入虜庭

兵機煉得十分精

誰知敗績緣欺敵

致使淩煙易姓名

舉。南泉與歸宗麻谷。同謁國師。至中路。泉畫一圓相。歸宗便於中坐。麻谷作女人拜。泉云。恁麼則不去也。遂相喚而回。

拈。家貧猶自可。路貧愁殺人。

頌。

上林春色正繁華

公子聯轆去賞花

貪弄玉杯泥樣醉

笙歌中路逆歸家

舉。臨濟參黃蘗。三度問佛法大意。三度被打。遂往見大愚。乃問有過無過。愚云。黃蘗恁麼老婆心切。猶問有過無過。濟大悟。遂於大愚肋下。築三拳。愚托云。汝師黃蘗。非關我事。

拈。黃蘗棒頭無活眼。大愚舌上有龍泉。直饒臨濟得路翻身。鷂子已過新羅國。

頌。

南國江山入戰圖

生靈何處問漁樵

憑君休說封侯事

一將功成萬骨枯

舉。盤山云。三界無法。何處求心。

拈。劍閣路𨿽險。夜行人更多。

頌。

柳掛金絲鶯織曉

花鋪翠錦蝶眠春

見成一幅新圖畫

不待王維手眼親

舉。天皇住時。龍潭開餅鋪。日將十餅奉皇。每畱一餅還潭。潭乃問。皇云。是汝持來。還復於汝。渾遂出家名信。後得法。

拈。本是善因。而招惡果。

頌。

胡餅朝朝供一僧

知他結了幾生冤

甜瓜換得胡盧種

才出頭來便滅門

舉。世尊升座。文殊白槌云。諦觀法王法。法王法如是。

拈。皓玉無瑕。雕文喪徳。

頌。

雪徑輕寒蝶未知

暗香誰遣好風吹

野橋漏泄春光處

正爲橫斜一兩枝

舉。南泉云。王老師賣身去也。﹝云云﹞不作貴不作賤。

拈。諸方酬價。或云。來年與和尙。作一領布衫。或云。和尙屬我也。山僧拔貧作富。勉彊酬一句看。和尙年尊。恐難使喚。又云。切莫嫌粗難惡。

頌。

赤窮王老賣渾身

賤似黃金貴似塵

不費分文收買得

一程送與采樵人

舉。十二時中。不依倚一物。

拈。死水不藏龍。

頌。

太平時節歲丰登

旅不賫糧戶不扃

官路無人夜無月

唱歌歸去月三更

舉。雲門問僧。甚處來。僧云江西來。門云。江西一隊老漢。寐語住也未。僧無對。

拈。鸕鶿語鶴。

頌。

村落誰家醜女兒

愛將苕帚畫蛾眉

逢人掩鼻嫌腥穢

鴉臭當風自不知

舉。麻谷問臨濟。大悲千手眼。那个是正眼。濟云。大悲千手眼。作麼生是正眼。速道速道。谷拽濟下禪牀便坐。濟云不審。谷擬議。濟便喝。拽谷下禪牀卻坐。谷便休去。

拈。臨濟麻谷。如屯百萬軍對壘相似。皂旗閃爍。雪刃縱橫。凜然有不可犯之勢。及至兩將挑戰。卻只以瓦礫相攻。正眼看來。當甚小兒戲劇。

頌。

大悲正眼露堂堂

百步常搖閃電光

被掣風顚醫瞎了

暗中拖拽下禪牀

舉。僧問投子。如何是十身調禦。投子下繩牀立。

拈。畫虎成貍。

頌。

白髮宮娃不解愁

滿頭猶自插花枝

曾緣玉兒君王寵

準擬人看似舊時

舉。供養百千諸佛。不如供養一个無心道人。

拈。召大眾云。百千諸佛有何過。無心道人有何徳。會麼。仙壇無客到。鬼市足人行。

頌。

霜拂金鞍玉墜腰

雞聲催入紫宸朝

何如雲壑飽淸夢

殘月半囪松影搖

舉。南泉山下。有一庵主。僧過云。近日南泉出世。何不上山禮拜。主云。莫道南泉出世。任是千佛出世。亦不去禮拜。南泉聞得。令趙州去勘。州到便禮拜。主不顧。州從西過東。從東過西。主並不顧。州云。艸賊大敗。遂拽下簾子便行。歸舉似泉。泉云。我從來疑著這漢。

拈。南泉父子。平地喫交。至今無人扶得起。庵主𨿽則牢關把定。千聖窺覷無門。點檢將來。未免燒錢惹鬼。

頌。

奴顏婢膝走人間

羞見羊裘七里灘

文叔𨿽爲天子貴

子陵只作故人看

舉。淸淨行者。不入涅盤。破戒比丘。不入地獄。

拈。功徳天黑暗女。有智人前。二俱不受。

頌。

濁酒松醪喫兩鍾

醉拖長袖舞春風

天崩地裂誰能管

幾見落花堆亂紅

舉。居一切時。不起妄念。於諸妄心。亦不息滅。住妄想境。不加了知。於無了知。不辧眞實。

拈。無孔鐵錘。

頌。

喫粥喫飯過

聽風聽雨眠

風光俱買盡

不費一文錢

舉。藥山坐次。石頭問云。作甚麼。山云。一物不爲。頭云。恁麼則閒坐也。山云。閒坐則爲也。頭云。千聖亦不識。

拈。古井須防有毒蛇。

頌。

一塊松根石

頑然自古來

更無人覷著

歲歲長莓苔

舉。僧問如何是淸淨法身。雲門云。花藥闌。僧云。便恁麼去時如何。門云。金毛獅子。雪竇拈云。大無端。

拈。進人若將加諸膝。退人若將墜諸淵。雲門放去較憨。雪竇收來較險。諸人還有恁麼時節麼。若有。切不得坐在這里。

頌。

玉闌花藥斗春工

雨濕胭脂臉暈紅

絲管紛紛來賞玩

可憐吹落五更風

舉。大耳三藏。得他心通。朝見肅宗。帝命國師驗之。藏見師便拜。侍立於右。師云。汝得他心通。是否。藏雲不敢。師云。汝道老僧。卽今在什麼處。藏雲。和尙是一國之師。何得在西川看競渡。師再問。藏雲。和尙是一國之師。何得在天津橋上。看弄胡孫。第三次問。老僧只今在什麼處。藏罔知去處。國師叱云。這野狐精。他心通在什麼處。

拈。大耳三藏。不道他不得他心通。只是龍頭蛇尾。致被國師呵叱。若是通身具眼。第三次待問。老僧只今在什麼處。只向道。和尙是一國之師。因甚在鬼窟裏作活計。倘能如是。直饒國師不髙豎降旗。未免舉手加額。

頌。

黃金包裹爛泥團

不惜當場撮弄看

破綻遭人窺戲了

末梢依舊被渠瞞

舉。波斯匿王問。勝義諦中。還有世俗諦也無。若言其有。﹝云雲戽水潑鴛鴦﹞佛云。我今無說。汝亦無聞。無說無聞。是名一義二義﹝酷嫌蠆尾長搖毒。終使花頭不損香﹞。

拈。波斯匿王。如戰澶淵發幢子努。擬山山摧。擬海海竭。爭柰世尊不動鋒芒。折衝千里。諸人還知二老落處麼。幾般云色出峯頂。一樣泉聲落檻前。

頌。

十字街頭鋪席開

牛溲馬渤盡收來

等閒落在名醫手

貴賤無非是藥材

舉。無著往五臺。禮文殊。路逢老人。著問莫便是文殊麼。老人云。豈有二文殊。著禮拜起。老人不見。

拈。可笑無著。賊在面前。不能捉得。空自掩門叫屈。有甚共語處。當時待他道。豈有二文殊。劈面便唾。直饒老人。有衝天之計。管使入地三尺。

頌。

遠望蓬萊去學仙

途中遇著呂先生

還丹一粒吞還吐

回首空山獨自行

舉。肅宗問國師云。和尙百年後。所須何物。師云。爲我造个無縫塔子。帝展手云。塔樣。國師良久云。會麼。帝云不會。師云。吾有得法耽源。可詔而問之。後詔問源。源云。湘之南潭之北。中有黃金充一國。無影樹下合同船。琉璃殿上無知識。

拈。國師無縫塔。不勞斤斧。本自圓成。及乎被人請樣。便是七穿八穴。耽源任是巧奪工輸。未免方木逗圓竅。

頌。

八面玲瓏逗月寒

要尋形影十分難

無端平地生層級

湘北潭南作樣看

舉。馬大師示眾云。汝等諸人。各信自心是佛。

拈。馬大師壓良爲賤。當時一眾。皮下還有血麼。若使稍知衲僧巴鼻。八十四人。灼然別有生涯。不致阿轆轆地。何故。俊鷹不瞬愁胡眼。爭打籬根死雀兒。

頌。

讀破燈窗萬卷書

經綸勛業付洪儒

古今多少麒麟畫

幼學誰人不順朱

舉。稅闍梨問曹山。淸稅孤貧。乞師拯濟。﹝八角蒺藜當面擲﹞山喚云。稅闍梨。﹝藕絲牽動五須彌﹞稅應諾。﹝砒霜未是毒﹞山云。淸原白家三盞酒。喫了猶道未沾唇﹝淚出痛腸﹞。

拈云。稅闍梨。寸鐵在手。撥亂乾坤。若不是曹山。洎合牽羊納璧。𨿽然。畢竟那里是他喫酒處。

頌。

紅錦纏頭舞醉身

笙歌聲沸鳳樓春

百花叢裏扶歸去

誰道郎兒徹骨貧

舉。徳山示眾云。今夜小參不答話。問話者三十棒。﹝當門懸白澤﹞有僧出禮拜。山便打。﹝賞不避仇讎﹞僧云。某甲話也未問。因甚打某甲。﹝淚出痛腸﹞山云。汝是什麼處人。﹝入泥入水﹞僧云。新羅人。﹝不勞再勘﹞山云。未跨舡舷。好與三十棒﹝貪行荒艸裏。不覺露沾衣﹞。

拈云。諸人還會麼。徳山可謂。少年曾決龍蛇陣。老大還同稚子歌。

頌。

萬戰森嚴細柳營

信威獨許漢將軍

誰知袖隱屠龍劍

卻把蒿枝箭策勛

舉。雪峯普請。搬柴次。路逢一僧。峯揚一束藤於地。﹝千鈞弩發﹞僧擬取。﹝把髻投衙﹞峯遂踏倒。﹝爲人須用殺人心﹞歸遂舉似長生云。我適來踏著這僧。﹝乞兒見小利﹞生云。和尙代這僧。入涅盤堂始得。﹝賊過後張弓﹞峯休去﹝軟如綿硬似鐵﹞。

拈云。這僧貪觀天上月。失卻手中橈。致令雪峯無禮。當時見他揚下藤束。便云。淨地上不得狼籍。擬議劈胸便摟。何故。國霸有謀臣。

頌。

揚下山藤設意深

嗅烏喙藥禍沾身

腳跟未斷紅絲綫

智鑑難逃明眼人

舉。香嚴侍立潙山次。潙問云。聞子在先師會下。問一答十。問十答百。是否。﹝折筯攪滄溟﹞嚴云不敢。﹝全身陷鐵圍﹞潙云。我不問汝問一答十。問十答百。父母未生以前。道將一句來。﹝要窮圓澤意。須到葛洪川﹞香嚴返復搜尋。無啟口處。﹝消得龍王多少風﹞乃云。望和尙慈悲。爲某甲說。﹝蒼天中更加怨苦﹞潙云。我若爲汝說。他日悟去。決定罵我。﹝煉銅爲膽鐵爲心。小心人難得﹞嚴云。今生更不參禪。做个長行粥飯僧去。﹝只恐不是玉。卻較些子﹞遂卜南陽遺趾居焉。﹝不到烏江不肯休﹞一日掃地擲瓦。擊竹作聲。忽然大悟。﹝莫將鶴唳。悞作鶯啼﹞乃云。一擊忘所知。﹝笑破他人口﹞更不假修持。﹝腳下泥深三尺﹞動容揚古路。﹝何曾夢見﹞不墮峭然機。﹝正好喫棒﹞處處無蹤迹。﹝堆山積嶽﹞聲色外威儀。﹝重重。圭角﹞諸方達道者。﹝癩兒牽伴﹞咸言上上機。﹝誰恁麼道﹞乃望潙山。炷香作禮云。和尙當時。若爲某甲說。何得有今日。﹝乞兒拾得席。消得龍王多少風﹞潙山聞得。乃令仰山去勘。﹝賊須賊捉﹞仰到問云。聞師弟。擊竹有省。試爲我說看。﹝相牽入火坑﹞嚴云。去年貧未是貧。今年貧始是貧。去年貧尙有卓錐之地。今年貧錐也無。﹝巧盡拙出﹞仰云。師弟會得如來禪。祖師禪未夢見在。﹝低聲低聲﹞嚴云。我有一機。瞬目示伊。若也不會。卻喚沙彌。﹝萬里崖州﹞仰云。且喜師弟。會祖師禪﹝便喝掩面而出﹞。

拈。盡底掃除窮活計。要渠赤手立生涯。不無潙仰父子。點檢將來。也是憐兒不覺醜。香嚴悟去。閉目食蝸牛。

頌。

爝火初經一綫開

寶盤終日自縈回

也知物理關人事

歷盡崎嶇心始灰

舉。眞園頭問良山。家賊難防時如何。﹝殷勤送別瀟湘岸﹞山云。識破後不爲冤。﹝金剛杵打鐵山摧﹞眞云。識破後如何。﹝樂則同歡﹞山云。貶向無生國裏。﹝擘開太華手。須是巨靈神。天堂未就。地獄先成﹞眞云。莫便是他安身立命處也無。﹝頭上著枷。腳下著杻。賺卻一船人﹞山云。死水不藏龍。﹝盡力扶不起﹞眞云。如何是活水裏龍。﹝舉拂子。看看﹞山云。興波不作浪。﹝何曾夢見。莫嚇我﹞眞云。或遇傾湫倒嶽來時如何。﹝且緩緩。只聞人作鬼。不見鶴成仙﹞山下禪牀扭住云。闍梨莫教濕卻老僧袈裟角﹝盡力跳不出。棺木裏瞠眼﹞。

拈。作家相見。一拶一挨。平如鏡面。險似懸崖。頭頭具生殺之機。著著有出身之路。明眼人前。未免如虫禦木。

頌。

荒廢人家命蹇迍

行年在坎鬼臨身

燒錢遠送他方去

轉禍來爲五福神

舉。雪峯一日謂玄沙云。備頭陀。何不徧參去。﹝掘窖深埋﹞沙云。達摩不來東土。二祖不往西天。﹝蝦跳不出斗﹞雪峯肯之﹝面皮厚多少﹞。

拈。眾中總道。玄沙如龍馬駒。奔軼絕塵。不受控制。殊不知。被雪峯芒繩縛定。至今無出身之路。

頌。

幼小勤書懶出門

春風花柳自村村

芳心不被笙歌引

時把唐虞子細論

舉。定上座參臨濟。問如何是祖師西來意。﹝太平休整閒戈甲﹞濟下禪牀擒住云。道道。﹝利劍斬虛空。萬象鳴剝剝﹞定擬議。﹝閉目食蝸牛﹞傍僧云。定上座。何不禮拜。﹝與賊過梯。捧上不成龍﹞定禮拜。忽然大悟﹝朝打三千。暮打八百﹞。

拈。臨濟如排百萬迷魂之陣。只要褰旗斬將。若不得傍僧。幾成虛設。𨿽然如是。衲僧門下。豈止笑三十年。

頌。

剪酥蹙錦上林花

曉怯春寒不放開

驀聽一聲撾羯鼓

檀心遠送異香來

舉。晏國師赴鼓山。雪峯云。一隻聖箭子。射入九重城裏去也。﹝誤將魚目作明珠。憐兒不覺醜﹞孚上座云。渠未在。﹝疑殺天下人﹞峯云。渠是徹底人。﹝錮鏴著生鐵﹞孚云。待某與伊勘過。﹝腳上刀梯﹞國師云。九重城裏去。﹝開眼堂堂入鑊湯﹞孚云。忽遇三軍圍繞時如何。﹝知君不是金牙作。爭敢彎弓射尉遲﹞國師云。他家自有通霄路。﹝腳下泥深三尺﹞孚云。恁麼則離宮失殿去也。﹝千聖覓無蹤﹞國師云。何處不稱尊。﹝頭上著枷。腳下著杻﹞孚歸謂雪峯云。聖箭子折也。﹝桀犬吠堯﹞峯云。渠語在。﹝盡力扶不起﹞孚云。這老凍膿。終是有鄕情﹝伎窮也伎窮也﹞。

拈。孚上座不戰屈人兵。煞人不眨眼。因甚向雪峯面前。倒戈卸甲。會麼。﹝良久云﹞攻乎異端。斯害也已。

頌。

白髮將軍坐碧油

教嬰兒打百花球

被人馳馬拏將去

猶把兵書說未休

舉。定山與夾山同行次。定云。生死中無佛。則無生死。﹝黑牛臥死水﹞夾山云。生死中有佛。則不迷生死。﹝癩馬系枯樁﹞二人不肯。同上大梅。人事了。夾山便問。未審二人見處。那个較親。﹝截耳臥街﹞梅云。且去明日來。﹝心急馬行遲﹞山明日上問。﹝記劍刻舟﹞梅云。一親一疎。﹝別寶撞著瞎波斯﹞山云。那个親那个疎。﹝低聲低聲。墻壁有耳﹞梅云。親者不問。問者不親。﹝金剛杵打鐵山摧﹞夾山住後云。我當時在大梅處。失卻一隻眼。﹝只堪忍笑不堪陳﹞雪竇拈云。夾山殊不知。在大梅處。換得一隻眼﹝爲蛇畫足不成龍﹞。

拈。有佛無佛。一親一疎。﹝以拂子畫云﹞山僧爲汝。盡情裂破了也。且道。還出得生死也無。﹝喝云﹞淸平世界。切忌訛言。

又拈。大梅老漢。得處瞞盰。用處儱侗。引得許多葛藤。當時若解主丈用事。將這兩个漢。倒卓屎坑頭。使知衲僧門下。道佛一字。嗽口三年。有甚有無生死可辯。具眼者薦取。

頌。

飛騎將軍入虜庭

槍旗未動死生分

戰酣馳入中軍寨

且聽元戎議賞勛

舉。石頭因藥山問。三乘十二分教。某甲粗知。常聞南方直指人心。見性成佛。實未明了。望和尙慈悲指示。﹝掘地覓靑天。棄卻甜桃樹。沿山摘醋梨﹞頭云。恁麼也不得。不恁麼也不得。恁麼不恁麼總不得。汝作麼生會。﹝八角蒺藜當面擲迷魂陣奪元戎﹞山佇思。﹝髑髏著地﹞頭云。子因緣不在此。江西見馬大師去。﹝推過又爭得。平地擠人落險崖﹞山至祖處。復如前問。﹝幽州猶自可。最苦是新羅﹞祖云。我有時教伊揚眉瞬目是。有時教伊揚眉瞬目不是。﹝上林花萬朵。輕付﹝豆﹞娘兒﹞山有省。便禮拜。﹝頭上著枷。腳下著杻﹞祖云。子見个什麼道理。﹝將蝦釣鱉﹞山云。某甲在石頭時。如蚊子上鐵牛。﹝甚處得這消息來。秤錘有什麼汁﹞祖云。汝旣如是。宜善護持。﹝蒼天蒼天。面皮厚多少﹞法云秀云。石頭好个無孔鐵錘。太似分付不著人。﹝說什麼無孔鐵錘。直是金聲玉振﹞大潙智云。說什麼石頭時。如蚊子上鐵牛。只今又何曾吐得出。﹝直饒吐得。堪作何用﹞潙山果云。前箭猶自可。後箭射人深。藥山直饒悟去。已落第二月。﹝好箭只是無芒。射中艸人。有甚麼用處。折也折也﹞五祖東山道。只見波濤湧。不見海龍宮。可謂盡美矣。點檢將來。只解扶彊。不能扶弱。法華狗尾續貂。試下一轉語看。藥山當時。若是个漢。但只喫果子。莫管樹曲錄。著然別有生涯。

拈。石頭馬祖。向洪波浩渺處。金鉤拋月。鐵网鋪云。要打衝浪錦鱗。惜乎藥山。這里翻身。那邊點額。當時待他恁麼道。但云。大好直指。拂袖便行。非惟坐斷二老舌頭。亦免掛後人唇吻。具眼者辧取。

頌。

籠養翎毛不記名

春來巧弄百般聲

臨風放出丹山鳳

多謝簫韶奏九成

舉。藥山久不上堂。﹝古墓深深埋暗箭﹞院主白雲。大眾久思示誨。﹝爛泥有刺﹞山云。打鐘著。﹝皂旗閃閃陣云排﹞主打鐘。﹝火牛鞭起奪齊城﹞眾才集。藥山便歸方丈。﹝倒攜無柄帚。六合掃胡塵﹞主隨云。旣許示誨。因甚一言不措。﹝甲不開倉﹞山云。經有經師。論有論師。爭怪得老僧﹝笑殺人。龍頭蛇尾。百花帽子布纏腰。賴有推托處﹞。

拈。雪竇道。可惜藥山老漢。平地喫撲。盡大地人扶不起。而今還有爲藥山。出手底麼。若有。也須救取雪竇。又眾中道。藥山閉門屋裏坐。禍從天上來。殊不知。院主。𨿽得一場榮。刖卻一雙足。

又。藥山𨿽解隨機應變。爭柰通身泥水。笑倒傍觀。當時若知主丈用事。非惟令行院主。直須一眾萬里崖州。

頌。

九曲明珠素蘊藏

走盤時見發寒光

當陽拈出還收拾

瞎眼波斯自著忙

舉。藥山示眾云。我有一句。待特牛生兒。只向汝道。﹝鐵索鎖長江。豈知魚變化﹞時有僧出云。特牛生兒。只是和尙不道。﹝倒用司農印﹞山喚侍者點燈來。﹝閉目食蝸牛﹞僧便抽身入眾。﹝虎斑終不是人斑﹞。

拈。藥山老漢。向千聖頂﹝寧﹡頁﹞。輥出百花球。直是不形文彩。爭柰這僧。機如掣電。眼似流星。等閒一擊百雜碎。待點得火來。片帆已過東海。

頌。

鉤餌深拋五十牛

鯨鰲吞海悞吞鉤

急須身逐洪波去

暗織滄溟一片愁

舉。僧問藥山。平田淺艸。塵鹿成羣。如何射得主中主。﹝不勞弓矢力。徧界髑髏乾﹞山云看箭。﹝費力不少﹞僧便作倒勢。﹝綿﹝果／衣﹞蒺藜﹞山云。拖出這死屍。﹝相隨來也﹞僧﹝跳﹣兆﹢孛﹞跳便出。﹝新扌泥彈子。便作走盤珠﹞山云。捏泥團漢。有什麼限﹝鬼去掛桃符﹞。

拈。藥山平地喫顚。盡大地人扶不起。致令瑯邪道。賊出關門。家中叫屈。當時待他問。平田淺艸。塵鹿成羣。如何射得主中主。拈主丈和聲便打。豈不爲天下宗匠。何故。雕鶚在秋天。大地狐蹤滅。

舉。僧問藥山。學人有疑。請師決。﹝折筯攪滄溟。把髻投衙﹞山云。晚間來。與汝決。﹝暗藏機陷虎。難免自傷身﹞至晚上堂。眾集定。山云。今日要決疑僧在麼。﹝計較成也。發過砒霜不殺人﹞其僧便出。﹝不到烏江不肯休﹞山下牀把住云。大眾這僧有疑。與一推。便歸方丈﹝艸繩弄活不成蛇。用盡自己心。笑破他人口﹞。

拈。藥山決疑。大似嚼飯餵嬰孩。不顧傍觀者醜。這僧若是个漢。待他道晚間來與汝決。便撫掌大笑而出。非惟把斷要津。亦免藥山傷鋒犯手。

舉。遵布衲作殿主。浴佛次。藥山云。汝只浴得這个。還浴得那个麼。﹝含元殿裏覓長安﹞遵云。把將那个來。﹝樊噲踏鴻門。危亡全不顧。又云儉﹞山休去﹝殺人可恕。無禮難當﹞。

拈。二尊宿。各出一隻手。沐浴金軀。正眼看來。只成惡水相潑。若是那个。何曾動著。何故。云在嶺頭閒不徹。水流磵下太忙生﹝又云隔﹞。

舉。世尊一日。見文殊在門外立。乃云。文殊文殊。何不入門來。﹝平地推人落險崖。是何心存﹞殊云。我不見一法在門外。何以教我入﹝頭上漫漫。腳下漫漫﹞。

拈。七佛之師。將謂有多少奇特。元來在鬼窟作活計。當時若是个漢。待世尊道。何不入門來。遂撫掌呵呵大笑。管使這老漢。開口了合不得。

舉。文殊三處度夏。﹝入水見長人。三盞酒妝公子面﹞迦葉欲擯出。﹝知心能幾人。一枝花插美人頭﹞才近椎。見百千文殊。﹝年衰鬼弄人﹞盡其神力。椎不能舉。﹝買石得云饒﹞世尊問云。汝欲擯那个文殊。﹝醉後添杯﹞迦葉默然﹝袖藏花塢月。恐泄玉樓春﹞。

拈。諸方盡道。迦葉當斷不斷。返招其亂。殊不知。世尊文殊鼻孔。總在這老漢手裏。何故。齊之以禮。又云。盡法無民。

舉。大集會上。勑天下獰惡鬼神。吾滅後。護擁正法。﹝不知禍起蕭墻內。虛築防胡萬里城﹞若有一人不到。令四天門王。飛熱鐵輪追之。﹝抑逼人作麼﹞有一魔王。謂世尊云。瞿曇瞿曇。我待一切成佛竟。我然後發菩提心。

拈。釋迦老子。市漫天鐵网。只圖打鳳羅龍。只這魔王。也不易得。旣解裂网而出。惜乎羽力不全。又遭纏殺。當時卽向道。乍可永劫沈淪。不求諸聖解脫。非惟象頭檀特。枯木重榮。亦使黃面瞿曇。退身三捨。

又舉。天衣道。何者是佛。何者是魔。還有辧得底麼。舉了呵呵大笑云。有甚麼難辧處。有甚麼奇特處。若是咬人師子。豈露爪牙。惜乎大集會上。更無一人。具天然气槪。平白贏他一著。當時若有个挺特漢。他道。瞿曇瞿曇。我待一切眾生成佛竟。我然後發菩提心。只向道。只聞人作鬼。不見鶴成仙。﹝或云。將謂將謂。元來元來﹞非惟教伊隱身無路。亦使天下鬼神。唾面而散。何故。邯鄲學唐步。

舉。達摩云。我本來玆土。﹝作任麼﹞說法救迷情。﹝笑破他人口﹞一花開五葉。﹝司空見慣﹞結果自然成﹝可知道﹞。

拈。缺齒老胡。可謂秦無人。一年一度。洪纖長短。誰不開花。誰不結果。須要節上生枝作麼。遂顧左右云。這里還有祖師麼。拽主丈下座。

舉。臨濟云。我在先師處。三度喫六十主丈。如蒿枝拂相似。而今更思一頓。誰爲下手。﹝鐵网漫空。貧兒思舊債﹞有僧出云。某甲下手。﹝赤身挨白刃。探驪龍頷扶明珠﹞濟拈主丈度與。﹝鴆鳥落毛﹞僧才接。濟便打﹝犯著商君令。分身兩處看﹞。

拈。臨濟施陷虎之機。惜乎這僧。只知逞俊。不解番身。遂致落他深阱。當時若是个漢。待他道。而今更思一頓。誰爲下手。只向道。活棒不打死漢。直饒臨濟全機。未免退身無路。

舉。世尊拈花。迦葉微笑。

霜風括地掃枯荄。誰覺東君令已回。惟有嶺梅曾漏泄。一枝先向雪中開。

舉。殃崛救產。我自賢聖劫來。未曾殺生。

綠蘿窗底枕肱時。夢繞華胥客路迷。聽得煙村一聲笛。醒來元是住居西。

舉。那吒太子。折肉還父。折骨還母。

九十芳春日。遊蜂競采花。花歸蜜房盡。殘葉落誰家。

舉。大士講經。

道冠儒履佛袈裟。弄鬼精魂卻有些。多謝寶公勤照拂。雙檮枯盡再生花。

拍板門槌伎倆窮。人前徧要辱宗風。驢鳴狗吠成狼籍。瞞得梁王屈寶公。

舉。吾不見時。何不見吾不見之見。

十年不作抓稜夢。一旦來從帝苑遊。召對金鸞酬一問。布衣脫下便封侯。

舉。居一切時。不起妄念。

春有百花秋有月。夏有涼風冬有雪。莫將閒事掛心頭。便是人間好時節。

舉。少林面壁。

竺乾逴得屠龍技。袖隱神鋒入海南。弄巧不消人一笑。九年面壁好羞慚。

舉。二祖安心。

平白將身入艸窠。折娘生臂凍驢腰。一年一度嵩山雪。雪有消時恨不消。

舉。三祖懺罪。

通身紅爛業非輕。血染千山艸木腥。一陣西風捲黃葉。月華如水滿空庭。

舉。韓文公見大顚。問佛法省要。

幽賞春華到畫橋。金絲拖柳錦翻桃。臨風不識東皇意。卻聽流鶯舌弄嬌。

舉。五祖再來。

身後身前不丈夫。鐝頭邊事想含糊。不知費幾蒼松機。換得渠儂破缽盂。

舉。六祖傳衣。

不依本分去擔柴。負石黃梅驗作家。半夜三更設分曉。和糠舂出古菱花。

舉。文殊令善財采藥。

拈。善財信手拈來。文殊當面﹝恪﹣口﹢﹝彰﹣章﹞合。色香美味。非不完全。遇明眼人。快須收抗。何故。陳橘皮。﹝或云﹞萬病丸。

舉。阿育王。問賓頭盧尊者。親見佛來。亦預一數。

拈。實謂古今罕聞又云。不易不易。

舉。十七祖問童子。風鈴鳴耶。子云。非風鈴鳴。我心鳴耳。祖遂印可。

拈。大小祖師。用心不臧。何故。見人落井。將桶子蓋頭。

舉。罽賓國王。斬師子尊者。

拈。尊者好一顆九曲明珠。惜乎只作豌豆糶卻。罽賓𨿽乘快便。爭柰白折一隻臂。

舉。文殊問疾。論不二法門。維摩默然。

拈。大士默然。直得山河大地。艸木叢林。情與無情。共轉根本法輪。非惟文殊。贊嘆不及。任是古今佛祖。競出頭來。亦無啟口處。美則美矣。點檢將來。也是持缽不得。

舉。障蔽魔王。一千年。不見金剛齊菩薩。

拈。金剛齊。瞞障蔽魔王卽得。衲僧門下。喫棒趂出有分。何故。兩手扶犁水過膝。

舉。七賢女遊屍陀林。

拈。聖女作麼作麼。認驢鞍橋。作阿爺下頷。引得諸姊。束手墮懸崖。帝釋旣知善說般若。因甚三件物。會麼。自從掣得金鰲後。更不晴江理釣絲。

舉。城東老母。與佛同生。不願見佛。

拈。城東老母。太煞老婆。旣不柰何。與渠同生。何用苦苦作麼要好。日日香花夜夜燈。教渠自知慚愧去。何故。見怪不怪。其怪自壞。

釋迦老子。可謂貴買賤賣。他旣不要便休。何苦亞渠作麼。遂顧左右。召大眾云。還見釋迦老子麼。自云。在這里。乃云。無事提瓶挈水去。

舉。鹽官問座主。華嚴有幾重法界。主云。略有四重。廣則重重無盡。官提起拂子云。這个是第幾重。主良久。官云。思而知慮而解。鬼家活計。日下孤燈。果然失照。

拈。舉諸方拈提了。乃云。諸方老宿。只解扶彊。不能扶弱。殊不知。這僧良久。華嚴法界。如帝网交羅。重重攝入。說甚麼第幾重。會麼。但見皇風成一片。不知何處是封疆。

舉。達摩謂門人曰。時將至矣。汝自各言所得。

拈云。三千弟子鴛行立。一一呼來教順朱。

達摩大師。如弄棚頭傀儡。𨿽則語言進退。雍容可觀。殊不知。用盡自己心。笑破他人口。

舉。僧問曹山。抱璞投師。乞師雕琢。曹云不雕琢。僧云。因甚不雕琢。曹云。須信曹山好手。

拈。黃閣簾垂。難傳信息。紫羅帳合。暗撒眞珠。曹洞家風。可謂綿密。子細看來。猶欠大人相在。山僧卽不然。忽有問抱璞投師。乞師雕琢。卽向道。侍者寮喫茶去。忽然瞥地。鷂子已過新羅國。

舉。雲門問僧。甚處來。僧云。嶽山來也。門云。老僧不曾與人葛藤。僧珍重便出。門喚云。近前來。僧近前。門云。去。徑山拈云。葛藤不少。

拈。得也得也。

舉。雪峯示眾云。雪峯門下。不得咳嗽。時有僧。咳嗽一聲。峯云作恁麼。僧云傷風。峯云傷風卽得。

拈。雷聲浩大。雨點全無。

舉。洞山示眾。秋初夏末。東去西去。直須向萬里無寸艸處去。石霜道。出門便是艸。

拈。一人平地上險崕。一人險崕中平地。點檢將來。總欠一著。萬里無寸艸。出門便是艸。支筇寂寞中。望斷無人到。

舉。李殿撰問雪竇云。三教中。那个最尊。竇起身側立。撰云。有口何不道。竇云。對夫子以難言。

拈。三教誰尊。側身而立。當門不用栽荊棘。對夫子以難言。賊賊。

舉。忠國師。問紫璘供奉。佛是什麼義。奉云。是覺義。師云。佛曾迷否。云不曾迷。師云。用覺什麼。奉無對。

拈。不因樵子徑。爭到葛洪家又。家無小使。

舉。忠國師云。語漸也返常合道。語頓也不畱眹迹。大慧喝一喝云。寐語作什麼。遂舉拂子。復彈指云。徑山卽今舉拂彈指。若向這里覓眹迹。入地獄如箭射。

拈。寐語不少。

舉。歸宗因僧問。如何是佛。宗云。我與汝道。恐汝不信。僧云。和尙誠言。焉敢不信。宗云。只汝是。僧云。如何保任。宗云。一翳在眼。空花徧界。僧於此有省。

拈。歸宗爲人。𨿽無迂曲。點檢將來。大似嚼飯餵孩兒。當是个漢。待他道。只你是。便掩耳而出。教這老漢。開口了合不得。

舉。淸原令石頭。與大慧通書。乃云。回來與汝鈯斧子。住山去。

拈。大小石頭。虛張意气。旣不求諸聖。不重己靈。因甚卻求鈯斧子。會麼。折得荷花渾忘卻。空將荷葉蓋頭歸。

舉。盤山將順世云。莫有邈得吾眞否。或呈頂相。皆不契。普化云。某甲邈得和尙眞。山云。何不呈似老僧。化打筋斗而出。山云。這漢向後。掣風顚去在。

拈。將謂普化邈眞。元來只呈死伎。何故。手腳俱露。

舉。水潦自從一喫馬師踏。直到而今笑不休。

拈。我當時若見。便與攔胸扭住云。笑則不問。喚什麼作一毫頭。待渠擬議。更與一踏。

舉。香嚴示眾云。若論此事。如人在百尺懸崖。口咬樹枝。手不攀枝。腳不踏枝。下有問西來意。若不答他。又辜他問。若答又恐喪身失命。正恁麼時。如何。時有虎頭上座云。樹上問卽易。未上樹時。道得一句來。嚴休去。

拈。香嚴用盡平生伎倆。如邊底小將。排得个陣。依稀偃月。彷佛長蛇。將謂折衝千里。殊不知。被虎頭上座。不動煙塵。等閒一擊。星羅雲散。坐致太平。𨿽然如是。諸人畢竟。知得香嚴落處麼。﹝良久云﹞簾幙垂垂花影轉。一壺春色滿樓臺。

舉。黃蘗上堂。眾集定。以主丈。一時打下。卻招大眾。眾回首。蘗云。月似彎弓。少雨多風。

拈。著死急。

舉。趙州洗缽。

拈。趙州覿面無私。就地撮將黃葉去。這僧當機得路。入山推出白雲來。只如東山謂無爲泰云。你只知路上事。且不知路上滋味。諸人又作麼生會。莫守寒巖異艸靑。坐卻白雲宗不妙。

舉。南泉云。不是心。不是佛。不是佛。

拈。過得龍門。風濤更惡。

舉。趙州路逢婆子。趙州問云。甚處去。婆云。偸趙州筍去。州云。忽遇趙州時如何。婆與一掌。趙州便休。後東山拈云。婆子可謂。去路一身輕似葉。

拈。東山𨿽爲出气。猶涉人情在。說甚麼一身輕似葉。殊不知。這婆子。被趙州艸繩縛定。至今求生不得生。求死不得死。具眼者辧取。

舉。外道問佛。昨日說甚法。﹝云云﹞昨日定。今日不定。

拈。不是任公子。徒勞話釣竿。

舉。僧問睦州。靈山還有蛇否。州云者丘引。雲門代山。白骨連山。

拈。睦州斗劣。雲門鬥勝。山僧志微力弱。不能恁麼得。待有問靈山還有蛇否。﹝將主丈攛下。舉手作怕云﹞阿爺阿爺。

舉。國師因僧請益。國師云。直下應難會。尋言轉更賒。若言佛與祖。特地隔天涯。其僧不會。遂問侍者。者云。和尙恁麼道。猶隔天涯在。國師聞得。乃喚侍者問云。你爲這僧。恁麼道那。侍者云是。國師遂打出院。

拈。國師父子。激揚錚鏗。一期可觀。爭柰蚌鷸相持。俱落漁人之手。

希叟和尙廣錄卷第五

希叟和尙廣錄卷第六

題

題樗寮書金剛經板

善現一生。向虛空裏作活計。引惹瞿曇。拏空撮空。妄生穿鑿。樗寮居士。覷見敗缺。展虛空紙。大書欵案。連累平人。板行末運。俾泥眞空者。去其靜勝。守頑空者。脫其桎梏。如鳥飛空。不畱眹迹。若知端的。空不生花。倘涉意思。又從序分。說大脫空去也。

題手軸羅漢

這一火落。極難描邈。類虎欠斑。似龍無角。從前惡迹是人知。活戾天臺與南嶽。神通遊戲。野馬追風。習定觀空。困魚止爍。叢林規矩一星無。丘壑襟懷休舉著。石爛松枯。略無知覺。謾說親曾見佛來。悔不愼打頭一著。錯錯。

題燈首座送行軸後﹝天童堂司。梅僑首座。石鼓受業﹞

無傳首座。爛遊湖海。秋賦式微。羣公乘間。得肆其謗。或謂太白峯前。法戰不勝。罰錢出院。淩辱宗風。或謂惠云堂上。機思遲鈍。觸瓢墮地。方解轉身。巧語無根。煞人可恕。謗則謗了也。但責情三十棒。至竟無人動著。待石鼓一撾。惡聲遠播。叢林必有動心駭目者。爲之賞音。

志侍者送行軸﹝用天童西湖三十景。爲題﹞

衲僧家。折主丈頭。盡乾坤大地。不消一札。瓦解冰消。何止西湖風月。太白煙雲。酰雞甕天。分甘桎梏。今觀此軸。𨿽善辟宏智古佛眼。返孤山處士魂。欲覓行蹤白雲萬里。

題初上人。老融牛軸

善畫無規。眞牧無迹。放開綫路。柳煙披拂。汀艸蒙茸。本地風光。一何欠少。若作境會。當仁徒費精神。具正眼看。老融無下手處。

題瑩淨頭賀頌。並和軸後

衲僧家。千聖頭邊。胡屙亂撒。玉山不能痛與掃除。隨後狼籍。求予助臂。垃圾轉多。使識者見之。寧免掩鼻而過。

題月巖頌軸後

平如鏡面。險似懸崖。拶透重關。猶存光影。機先有路。鶻眼迷蹤。若是步步登髙底人。終不向明白裏討。

題玉上人諸祖眞迹

先哲書問往來。字字句句。無非根道。縱涉世諦。細味之。如庖人趨市。於海岸漁家。巨口細麟。皆吾膾炙中物。然與實相。不相違背。故歷代寶之。以爲大訓。豈似今時恣祝鮀佞。欺誑百端。習成魔業。玉上人。珍藏數帖。皆禪門負大名宗匠。筆力遒勁。辭語幽深。正眼觀之。起必死疾。計優波離室。必無晉人斥。兒輩賤雞爲誚焉。秀峯其寶之。

爲毒庵楊居土。題彭侍郎眞迹﹝諱大雅﹞

﹝彭云。湛寂明妙。獨立不變。與太虛爲體者。謂之性。混沌開先。造化後出。與太極爲蒂者。謂之命。動靜闔辟。循環錯綜。與天地爲機者。謂之心。見於四時。形於萬端。與性命爲用者。謂之情﹞。

性命心情。體蒂機用。待制彭公。爲八面敵。故能綸巾羽扇。坐碧油幢。折千里遐衝。立萬世勛業。今觀妙畫。英气逼人。死諸葛走生仲達。可以並案。非艸書愈頭風。子彰髑髏血模糊。祛瘧鬼者。同日而語。毒庵其寶之。

題盧石屏。住護國送行軸後

羣賢妙唱。字字句句。有活人眼。非石屏卒難承當。𨿽然碧桃洞口。春色烘人。大有人迷路在。遇指津時。寒拾風顚。堤防冷笑。

題王逸老艸書心經

般若眞空。語言道斷。心行處滅。不容擬議於其間。因甚有許多絡索。直饒四無礙辧。窮盡玄微。切莫艸書謾我。

爲石壁長老。題應庵諸祖眞迹後

鍋子大小。杓柄短長。諸老家私。盡情吐露。就中些子誵訛。渾動不著。若點檢得出。諸方知這一絡索。總是嚼飯餵兒。隔屏罵婦。不直一笑。其或未然。時難且與同香火。歲晚須知各戶門。

徑山悟侍者。求跋了庵頌軸

一句子。超百億。腳未跨門。參天荊棘。若更待菜葉隨流。泥牛入海。豎拳勘證。低頭而入。總成未了公案。要知不涉機思。直造大休歇地麼。悟侍者諾。到家了也。緊閉柴門。打一覺睡。

題大覺眞迹

大覺赴紫泥之詔。對使者焚龍腦缽。法道愈尊。策勛僧史。眞萬世鼎﹝雪﹣雨﹞／粉／大﹞也。滿謂气食萬牛。凜然有不可犯之態。今觀此帖。字畫端誠。語辭卑遜。略無一毫尊崇气味。視今炙手權門。歃血盟裏胥者。以位自驕。令人嘔穢。

爲記行人。跋書圓覺經後

大光明藏。墨聚萬重。圓覺妙場。泥深三尺。老瞿曇。出身無路。諸菩薩。沒腳重淵。口欵旣招。欲隱彌露。記行人。從頭寫過。鋟板流通。俾不了義人。了此一段義。若於紙上推尋。連累行人。負鞍﹝口﹡﹝銜﹣金﹢缶﹞鐵。離此別求。同黃面老兒。入犂泥獄。

題袁平叔畫鬼百戲圖﹝墨魁﹞

瘦蹇不嘶。熊癡綬步。百樣喬﹝米﹡壯﹞。千般社舞。獵獵旌旗蔽野雲。呦呦鼓笛塡村路。不減朱陳嫁娶圖。中有些兒奇怪處。不是小道人。亦非假胡女。副墨子曲盡形容。中陰身終難共語。髑髏識盡喜猶存。陰風歷歷鳴神樹。敗缺了也。窮鬼子窮鬼子。

題李伯時。畫淨梵王抱太子。謁大自在廟天王。王見卽禮拜圖

小﹝病﹣丙﹢斯﹞兒眞捏怪。人見憎鬼見怕。累老爺懷抱不知。斷慈母恩情忒煞。﹝生七日。母死﹞竺國威獰獨大天。名自在何嘗自在。縱饒伊具三頭六臂。展盡神通。驀札相逢。終不免五體翹勤。深深下拜。

題鬼踢弄圖

駕險淩危。曳弓放彈。弄鬼精魂。打喬雜絆。笛吹夢蕻竹喧轟。鼓打蝦蟇皮緊幔。虛空踢出腳尖頭。妙處不知誰解看。說與渠魁。請髙著眼。

爲昌州月上人。題艸虫圖

艸木精靈。羽毛羣族。非翻身異類。會無情說法者。難邈其眞。𨿽然。且道龍眠想入馬腹中。莊周夢爲蝴蝶。是眞耶非眞耶。問褚先生管城子。

舜侍者請題蘭亭帖

唐臨蘭亭禊事帖。世取妙刻爲貴。於死生亦大矣。少有味之者。故眞贗所不分。嗚呼崇山峻嶺。茂林修竹。心畫燦然。多作境會。使右軍更生。寧免一字三嘆。

淸虛和尙語錄序

石田去後。其道方行。蓋其平日。以气自負。縱霹靂火。鎔烹金鑪。妙密鉗錘。非繞指柔。不入煆煉。灰飛煙滅。癡絕校其書。拊幾長嘆曰。噫世無碧眼胡。𨿽天衣不能施其巧。淸虛善學柳下惠。剔錮疏泥。鈍鐵。脫胎換骨。火明文武。橐鼓風雷。淸徹虛凝。色含百煉。頑銅鈍鐵。悉爲攺容。湖海咸知。不待錄其術。方鳴也。惜乎畢工太速。不克終其志。遺竈猶存。當有寒灰發焰。躍冶不祥者。以觀其續。止啼黃葉。予無取焉。

俊侍者。將別山四會語錄。歸日本板行。求予序引

圓照老人。佩臨濟正傳之印。五據要津。印破天下衲僧面門。如春雷啟蟄。飛龍升天。驚蛇竄艸。各適所安。別山深入閫奧。搭無文印。古篆分明。六合云奔。千林气肅。辧龍蛇眼。隱不容絲。唾結砒霜。語含鴆毒。天王爲之竦骨。獅子聽之落威。寶公因之死心。長庚拱之失色。惡聲貫耳。充塞大唐。俊侍者。不能防身遠害。更將惡蘗。航海東歸。予恐日本國中。流殃肆毒。累及無辜。酖味喪軀。貽無窮恨。故作序引。以冠其首云。

跋

跋天童別山和尙語錄

別山四會語。如斷鰲立極。無一毫傾側處。貴令大地人。安家樂業。若知端的。坐致升平。苟涉遲疑。未免被毗藍轉卻。

跋石橋寫圓悟心要

妙圓悟以之。毛錐頴悟石橋以之。熊掌與魚。二者兼得。上人宜以天廚禁臠。十襲珍藏。必有舐鼎知味。三咽三嘆。爲之沃心。

跋鈍庵密庵帖

老宿言。鈍庵與云臥。歃血論盟。誓不應世。晚念法門衰替。戲伸怒臂。振頹綱於雲海亭前。鐵网漫空。麟鳳龜龍。皆歸籠絡。密庵以破沙盆。換正法眼。淸廟之器。爲之攺色。大張佛日應庵之道。若揭日月。豈小補哉。諦觀二帖。丁寧不倦槌拂。善裁閫外威權。如臥龍劃苦肉計。使公瑾奏赤壁功。若合符契。徳璉監寺。需予著語。明鏡繪像。染污淸明。亟捲而還之。庶無誚焉。

跋大慧帖

大慧以天縱之資。燻風南來。空華翳目。錯認諸佛出身處。後於海湧峯前。閱華嚴第七地。發明殃掘摩羅救產難因緣。峻機電捲。雄辯潮奔。世無嬰其鋒者。今觀妙帖。舉方山待時而鳴。激礪後人。勿求速效。如帝网交羅。重重攝入。眞護法城。壁立萬仞。非不動步。徧遊十三華藏界。百億香水海者。所能睥睨。夜光可市。求此實難。了沂其寶之。

跋禪會圖

禪旣彊名。會亦妄立。一火無知。打棚雜劇。百樣喬﹝米﹡壯﹞誑世人。千般怪語瞞天日。若是本色行家。不打這般鼓笛。畫影圖形轉弗堪。叢林千古成狼籍。不狼籍。畱與仁禪遮破壁。

跋枯山語錄後

每憶侍先師。與卽庵於玉几涵秋。獲聽語秀巖時事。如金翅擘海。直取龍吞。不知滄溟之深淺。篆銘心腑。幾四十年。今觀枯山六會拈提。眞克世其家。碧落碑無贗本。惜江湖掩明晦徳。惟以中興漢業稱之。痛哉。死諸葛走生仲達。世豈無執董狐筆者。奮爲直書。年月日跋。

跋天童淨和尙墨迹。諸老跋後

太白死句中有活句。諸老活句中有死句。死活向上有事在。擬議尋思。吳元濟不待夜入蔡州城。已被擒捉了也。具透關眼者。切忌掃雪求迹。年月日。

跋破庵和尙墨迹﹝無準和尙跋後﹞

鳳山攘羊。龍淵証之。已是笑破他人口。更添乳竇竈倉。耳語鼎鼎。是什麼人家。年月日跋。

跋送元東山。造藏經。歸蜀頌軸

一生看經不識字。總十二部爲一句。猶帶元字腳在。蜀罹羯胡肆酷。一大藏教。片紙不存。欲求元字腳。了不可得。東山未離文字相。赬肩萬里。一力擔回。意使蜀人。復見古道顏色。不減經歸白馬。僧到赤烏。羣英著語。以旌其行。可謂助桀爲虐。前途忽遇臭老婆點破。切不得向窮諸玄辯處。倒戈卸甲。

跋新眾寮頌軸

山僧入院後。見眾寮頺圮。難以安龍象。乙丑丁旱。鳩四山余材。架數椽以庇風雨。初無奇特。羣賢作偈褒美。何異與醜婦濃塗朱粉。帚畫蛾眉。非使效顰。反令成鬼。急捲還之。免貽識者之誚。

跋北磵和尙自贊靈照頌﹝南康璋禪人請﹞

丹霞龐老總妖人。不減獰爭蠱毒神。靈照專行禁邪法。相逢便捋鬼頭巾。

跋永明惟心訣﹝何山注﹞

心已彊名。訣從何來。永明剜肉作瘡。何山隔壁猜謎。急急將來付丙丁。大丈夫兒休擬議。如擬議。三級浪髙魚化龍。癡人猶戽夜塘水。

舜首座書語錄。求跋

鴉臭當風立。目之者掩鼻而過。舜首座蓄之何爲。急丙丁。無貽我醜。

跋正宗贊

庚戌歲。予首眾冷泉。有客攜唐畫十六應眞。請上方癡絕老人長贊。師命分作。因爲效顰。蒙師褒美。以是柏庭友於。求贊祖像八九。後數年藏六靈鷲放山室。力疾續爲之。如蟻撼樹。是不量其力也。一時消遣。豈謂江湖傳錄。顏汗沃襟。無著慚惶處。欲毀不能得。文質侍者。乳竇相從。詩吟小艷。扇破犀牛。頗禁磨琢。水流雲散。各天一涯。朅來巘云深處。出示求跋。野狐涎唾。視之惡心。急令屏棄。若於紙筆未形時。贊毀不及處。照見古人肝膽。方知此錄。鸚鵡喫煎茶。

跋張魏公親書心經

紫巖先生。以經天緯地之材。羽扇綸巾。策勛帷幄。調鼎餘暇。侍母秦國太夫人。趨圓悟室。潛鞭密煉。眞金繞指。汗血奏功。致使燻風南來。涼生殿閣。揭示諸佛出身處。拈花慧命。一縷系千鈞。斷而復續。大功不宰。豈小補哉。慨想典﹝雪﹣雨﹞／粉／大﹞。斗山仰止。今觀親書心經。妙畫龍翔鳳翥。英气逼人。三沐三燻。不忍去手。倘非妙悟眞空。洞萬物表。豈能照破空生敗闕。夜光可市。求此實難。上人其寶之。

跋禪會圖

吾祖之道。得人卽興。失人卽亡。自昔聖賢。爲內外護。譬如琵琶琴瑟。必資好手。乃發至音。鳳凰麒麟。出以其時。方爲上瑞。今觀此軸。主法者皆僧中龍。問道者皆人中傑。至若翁嫗幼艾。提籃拄鐝。茅舍團欒。說無生話。視死生爲遊戲。非眞實履踐。安能及此。慨望風規。令人顙泚。亦不知其爲畫也。豈雛道人。趨炎裨販。懸羊賣狗。戕賊法門者。同日而語。因各爲之贊。敬題其上。如將五采。黼黻太虛。叢林豈無具獲麟筆削重爲。

跋天宮可都正重刊辧正邪經

鏡重磨淨發光。金百煉柔繞指。黃面老人。無大人相。反累他人。傷鋒犯手。何不明窗下安排。何故。見怪不怪。其怪自壞。

淸侍者。求跋密庵與寧侍者法語

千聖頂﹝寧﹡頁﹞。父母未生。嚙鏃靈機。燭天光彩。若非智眼洞明。卒難透見。密庵當陽揭示。譬如禹門霹靂。桃花浪暖。變化魚龍。皆承燒尾之力。於中開遮縱奪。作活破家。邪法難扶。鬼門貼卦。淸侍者莫惜淬倚天長劍。一洗妖氛。爲寧侍者雪屈。善學柳下惠。叔世中流一壺。當刮目以俟。

頌

漩翁

和泥合水幾經春。只貴隨流轉得身。白浪堆頭深掘窖。老來偏解活埋人。

黑山

佛祖仰望不及處。暗昏昏地悄巍巍。放開閃電光中路。拶著全身陷鐵圍。

雙溪

朝宗正派競分支。那个源頭肯放低。堪笑截流人不薦。從東過了又從西。

雲溪

一從鎖斷淸波路。密影重重布畫橋。著腳不知深淺處。定應顚折瞎驢腰。

兀庵

身同枯木倚寒巖。鑠盡玄微沒許般。只麼守些呆怛怛。從教壁倒與籬坍。

謙翁

具通方眼放﹝彊﹣弓﹢目﹞盲。爭肯先人一步行。窮四部洲求遜讓。看來不出老先生。

龍淵

未施爪距擭風雲。玉鑑光寒不染塵。昨夜寒濤輕蘸月。賺他無限抉珠人。

古岸

乾坤未剖立雄基。雪衮寒濤日打圍。腳下盡教浮逼逼。直通一路與人歸。

無見

色塵銷盡眼頭空。著得須彌山萬重。不似靈云存鑑覺。被桃花換主人翁。

滸眼

萬派奔流觸斷崕。渦漩一竅絕安排。淵深徹見靈源底。里許如何著得沙。

大用

二三四七惡機關。互逞辭鋒斗熱瞞。不必山僧一彈指。盡情貶向鐵圍山。

無盡

老胡移種覺園花。五葉聯芳次第來。惱亂春風沒休日。一枝開了一枝開。

樵隱

斫得塊柴擔不起。和云揚下枕頭邊。夢魂不涉人間世。肯把黃梅破缽傳。

石壁

一方峭峻絕安排。立處還同萬仞崖。盧老倩人書不得。春日濈濈長莓苔。

假庵

穿鑿虛空幻架或。從來共住不知名。笑他借位明功底。錯認檐頭雨滴聲。

瓢泉

當陽剖破劫壺來。見徹根源眼有沙。臨際爺爺得一杓。葛藤浸爛又萠芽。

棲巖

拗折瘦藤枝。靠倒險崖句。佛祖謾尋蹤。無你湊泊處。

休徵

擊碎軒轅鏡。焚燒黃石書。瘦筇春力健。帶月訪樵漁。

雪崖﹝二﹞

壁立千尋度玉風。絕捫摩處有行蹤。艸鞋踏出毗盧印。見得分明隔萬重。

空花翳眼沒根莖。平白誰知太險生。窮一色邊須撒手。且無玄路與人行。

西窗

格樣親傳鼻祖家。短檐時見夕陽斜。𨿽然巨辟通方眼。牛過依前露尾巴。

愚翁

聰明點盡若盲聾。沒變通時有變通。漏得黃梅無底缽。笑開老眼醉春風。

鏡堂

非明非暗亦非臺。萬像從教影現來。剛被老胡書破壁。沒塵埃卻有塵埃。

虛叟

千聖機塵一洗淸。心淵絕滓自靈明。白頭謾說無功用。種得空花結果成。

元叟

構得先天那一機。胸中字腳沒星兒。直從千聖頭邊坐。不許兒孫取次知。

平山

一鏡面鋪非剗削。且無髙下與人爭。擬從頂﹝寧﹡頁﹞尋玄路。著腳須防有賺坑。

滸眼

一生逐浪與隨流。未見根源未肯休。孔竅不知深幾許。臨崖看著使人愁。

疎山塔﹝二﹞

衲僧毛病沒星星。剛被傍人授記成。萬壑松濤撼明月。隔溪誤認倒屙聲。

活被人埋汝水濆。新丰一曲杳無聞。可憐嬌舞曹家女。不嫁春風嫁白雲。

惺惺石

主人翁已彊安名。何待區區喚一聲。坐得石頭穿透底。依然打个不惺惺。

古桃

仙苑春風幾奏名。三千年實結初成。曾將一點枝頭血。換卻靈云兩眼睛。

煨芋

糞火香凝午夢初。爛煨黃獨替春蔬。山童急把柴門掩。只恐閒雲引詔書。

送雪竇圓兄歸疎山

錦鏡濃妝蜀樣花。沒塵埃處惹塵埃。好歸說與曹家女。已是當堂打破來。

送椿兄之蔣山﹝徑山法語。有賣虛空之說﹞

老倒淩霄徹骨窮。彊書白契賣虛空。要將刀尺分長短。須向鍾山問寶公。

送如兄見枯椿

枯椿一語錯流傳。礙塞平人萬萬千。百雜碎時須跳出。莫教坐在法身邊。

送明兄之天童﹝徑山火後﹞

古蠻絲裹塊焦桐。色帶淩霄劫火紅。送與天童彈一操。風前月下滴丁東。

送淸兄見天童。並扣石溪

前寶公兮後寶公。分身說法在玲瓏。訪尋不用論賓主。十二面門元一同。

送傑兄歸子云墨池﹝徑山有東坡墨池﹞

淩風倒握瘦藤枝。來探坡仙浣墨池。染污一身難洗雪。到家莫使子云知。

送悅兄歸篆江省母

萬疊穠陰襯落花。一江流水篆紋斜。娘生面目無遮護。見得分明始到家。

石溪自雁宕避難。回天童巢云

蒼鷹俊翼倦摩霄。巖下深云穩寄巢。且放愁狐雙眼閉。恐驚羣鷺宿寒梢。

雁峯削玉鎖層陰。彷佛梅陽瘴面春。回首揭天撾毒鼓。聲冤何止十三人﹝回﹞。

賀阡辧山。退雙林赴金山

雙檮定起月三更。倒跨金鰲戲八紘。袖裹門槌惡剌剌。徳云不敢占先行。

賀天童心首座

懶織蒲鞋罷養親。入蟭螟眼鼓煙塵。只將打發雲門手。更與玲瓏接一人。

送東川本之太白﹝本鄕有低頭佛﹞

萬松關險路縈紆。門掩深云窄有餘。佛過低頭不妨得。且圖人見額邊珠。

送人住云臥接待庵

云臥遺風仰正傳。接人全在鐝頭邊。臨機不用閒忉怛。自有春山蕨豎拳。

送俊兄歸桃源省母

故國胡塵蔽不開。拏舟深入武陵家。野桃花映娘生面。莫學靈云眼著沙。

疎山送道州如矮歸湘西﹝善寫眞﹞

筆頭俊逸眼頭親。邈得疎山矮子眞。落雁圖邊輕展看。誰云不是道州人。

疎山送日兄歸玄沙

疎山覓得曹家女。嬌舞西風不解羞。歸與謝郎稱萬福。免教紅爛在漁舟。

悼時愚庵主

詔書揚在破牀頭。髙枕松根睡覺休。啼盡山禽驚不醒。蘿囪空鎖暮云愁。

送鏡兄之虎丘

虎巖老虎太威獰。平地拏人死復生。背卻西風行一轉。髭須倒捋兩三莖。

采蕨

撥云尋蕨到層峯。荊棘林中有路通。拈起一拳全殺活。漏籃無底貯春風。

燒筍

稚子相呼脫錦衣。餉春不減首山蕨。翻身跳入鑪中浴。透得山僧嚙鏃機。

刈茆

百艸頭邊活路通。崄崖機透幾千重。長長短短刪除了。收放全歸掌握中。

劃柴

紛紛枝葉亂如麻。不惜從頭與一劃。驚起鐵蛇忙竄艸。樵歌聲徹老盧家。

寄紫籜茶。與虎丘石溪

籜龍﹝口﹡﹝銜﹣金﹢缶﹞味噀春英。香入蘿囪午夢淸。笑汲新泉煩陸羽。責圖尊宿眼增明。

寄賀天童滅翁和尙﹝二﹞

老饕八十再生牙。爛嚼虛空吐出滓。點檢玲瓏巖下艸。枝枝葉葉是曇花。

接人籌室肯雷同。用活兵機不犯鋒。把定牢關輕放過。一人標記一株松。

寫華嚴求偈

衲僧用處得能乖。肯向龍宮鼻嗅來。黑墨濃磨塗白紙。重重無盡雜花開。

古樵

七佛已前曾賣弄。分明一塊爛枯柴。老盧不解擔當得。火種只今無地埋。

無聞

缺齒胡僧戲劇多。打虛空鼓唱巴歌。山河大地連聲笑。不柰聾人耳朵何。

天童送鑑少瞻之江心

東谷生涯徹骨貧。煩君說與了師兄。一從鳳宿龍巢後。寶殿無人步月明。

天童送深兄歸湖州

采樵深入萬松關。踏破煙雲幾朵山。擔折驀知柴束重。掉頭歸唱月彎彎。

送佑兄之仰山

仰山活業苦無多。畬片荒田種粟籮。去與一鋤翻到底。聽渠叉手道如何。

淨慈送拱侍者。之天童。參天目

無孔鐵錘三五百。﹝大川語﹞烹金鑪裏鑄成來。就將一个輕拋擲。擊得玲瓏竅子開。

明月谷血書華嚴。蒙恩宣入內庭

一回﹝祝／土﹞破娘生指。血染春風開雜花。香噴龍王宮殿滿。胡僧嗅得鼻頭喎。

平溪

一片寒光湛不流。古今誰解覓源頭。東西𨿽有地如掌。未許南泉閒牧牛。

古柏

不識威音劫外春。錯將西祖意瞞人。紛紛多是尋枝葉。誰向枯椿透法身。

湧溪

平地忽翻千尺浪。吞空沃日勢滔滔。截流機峻無人薦。謾說荼陵踏斷橋。

泉山

接得靈源正脈親。險崖機裏解翻身。莫教倒嶽傾湫去。浸殺茫茫大地人。

巨源

元無一滴鼓波瀾。發得頭來海樣寬。舉棹迷蹤知幾許。桃花誤作武陵看。

竹房

三莖曲與兩莖斜。徑直門風八字開。擬向翠微尋路入。知他賺卻幾人來。

舜兄南山爲僧。後歸東林

新生白額眼光搖。肯向南山戀舊巢。背踏西風行一轉。人驚不過虎溪橋。

緣兄求住不得。乞語

磬峯小小陷人坑。始道平夷又險生。不是不容輕插腳。要伊別討路頭行。

送老聞歸安公

樓至一雙粗腳蹤。分明弄假卻成眞。去將鍬子從跟剗。免踏春泥惑亂人。

送悟侍者。歸天臺葬父

不學那吒拆肉還。小沙彌有惡機關。一拳﹝祝／土﹞殺深埋了。倒卓天臺作壽山﹝髙沙彌同寺﹞。

現上人字空甫求語

二十玄門盡掃除。太虛寥豁月輪孤。翻身直透威音外。著得狂花翳眼無。

蓬維那號鰲山。求語

掣斷任公子釣輪。波騰嶽立幾千尋。曾郎夢覺方驚險。撒手懸崖死卻心。

安兄號不動。求語

萬牛挽不回。輪槌擊不破。者樣頑石頭。世間無兩个。

破衲

通身百雜碎。誰解成褫得。雞足緊收藏。當來問彌勒。

太虛

廓然寥豁絕邊垠。一點云生翳眼塵。眞達不疑融萬象。更須知有路翻身。

送僧歸嶽麓印傳燈

袖舞秋風尾瘦藤。南歸嶽麓看傳燈。先尋古殿經行處。喚醒當年喫顚僧。

古衲

半肩寒擁片殘云。七佛相傳直至今。破碎不堪提掇得。朝陽正好下金鍼。

月翁

午夜光浮玉兔胎。行空無迹鏡奩開。老僧不在明白裏。向未生前相見來。

化冬果

黃蘗樹頭生蜜果。趂書云節要拈提。舌頭具眼百雜碎。抹過龐翁向上機。

懶翁

口生白醭怕開言。幾度擡身又困眠。佛法從教陳爛卻。權衡不在老夫邊。

老農

畬田擊壤樂年丰。不與兒曹戲劇同。問著羲皇已前事。鐝頭倒把舞春風。

行者智猷求偈。之天童

太白峯前古鏡臺。沒塵埃卻惹塵埃。擔頭揚下爛柴橛。快與當堂打破來。

葛坡

滋蔓年來愈更深。一刀截斷了無因。不知大道陵遲處。絆倒幾多忙走人。

訥翁

縱懸河辯誑癡愚。理盡辭窮口囁嚅。卒急未能談吐得。相看摩捋白髭須。

送辯兄歸松江

聽淸猿罷啼煙霞。聲色純眞未到家。一曲吳歌歸棹穩。松江雪點白蘋花。

玄峯

極盡幽微裂萬差。天然鳥道絕安排。欲窮頂﹝寧﹡頁﹞翻身句。妙密中防有險崖。

題披云亭

大地黑漫漫。日月久韜�。山藤聊一揮。神與境相會。八紘淨無塵。萬象鏡中翳。天外出頭看。笑擘闌干碎。

繼淨頭歸天衣故里

歸訪荊溪舊釣蓑。看長空雁影沈波。臨風一掃無蹤迹。淨地豈容人放屙。

一翁

獨立坤維老作家。心無二用裂千差。自從行道威音外。見著枯椿幾度花。

節夫﹝忠論師求詩﹞

一生堅守居延操。歷盡間關見老成。菊噀晚香松傲雪。短筇扶瘦日尋盟。

延慶化禪觀地平

屏息諸緣入定時。腳跟下事爛如泥。睦州片板輕擔出。禪病蠲除不用醫。

山叟

不識紅塵有利名。閒聽幽鳥靜看云。羲皇世上無窮樂。曝背茅檐策幾勛。

危峯

石頭機路難棲泊。險布還同萬仞崖。到頂方知天下小。艸鞋跟斷更須挨。

鐵釘

惡鉗錘下翻身去。个个當陽要出尖。釘得虛空無縫罅。有完全有不完全。

石灰

鑪韝親從鍛煉來。十分﹝石﹡肴﹞硬亦心灰。蓋空王殿承渠力。合水和泥做一回。

磉石

錘鑿工夫見十全。潤時知雨玉餘溫。看渠負載檠天柱。个个無非硬腳跟。

板黃

良工采得木千章。如析旃檀片片香。黃面瞿曇承蓋覆。拋磚打瓦又何妨。

瓦

腳尖踢出爛泥團。妙在陶輪轉處看。蓋覆虛空無滲漏。從教頭上黑漫漫。

定庵

云盡風休萬籟沈。柴門深鎖綠蘿春。石牀晝靜跏趺穩。百鳥﹝口﹡﹝銜﹣金﹢缶﹞花不見人。

筠溪

虛心中有箭鋒機。妙密誰云立處危。大道陵遲全勁節。香嚴一擊未忘知。

月巖

平如鏡面險如崖。光境俱忘裂萬差。這里無伊蹲坐處。空生徒自惹天花。

愛山

酷將嗜好片閒心。散作千巖萬壑春。﹝拚﹣ㄙ﹢ㄊ﹞得一生看不足。險崖句裏要翻身。

見湖心老僧。暑夜發書。因成口占

八十山翁夜發書。援毫气蹙汗流珠。自憐一把淸閒骨。家火無端煉得枯。

朴庵

確實行藏與古儔。略無半點詐明頭。豎粗拳驗方來眼。未跨門時見便休。

因事書座右

促膝寒囪淡話時。告休說是與論非。須知世路風波惡。百匝千重設禍機。

雪牛

墮在虛凝一色邊。完全頭角不完全。溪東西岸難收放。純白何妨露地眠。

卽翁﹝心上人﹞

萬象森羅等印心。了無一物可親疎。大梅坐此成窠窟。到老何曾解轉身。

石井

打硬工夫構得深。方知水底有紅塵。放開一綫路頭滑。落賺幾多明眼人。

照知客求無礙

捉得蓬蒿箭一枝。等閒射透五須彌。千重百匝機先路。破的初無抵滯時。

江西寶兄乞東際

當陽一路沒途程。剖破藩籬卽覺成。震旦心宗淩滅盡。到家猶自隔重溟。

隱山

觸戰蠻徵一掃空。和云占斷最髙峯。單提破鐝頭邊事。佛祖當機不見蹤。

契庵

語言道斷轉玄樞。千聖機關盡密符。接向上人通一路。拳頭豎起莫嫌粗。

維石

一路機先滑似苔。葛藤窠裏出頭來。等閒擊著火星迸。霍得大唐人眼開。

寄華嚴賾講師

半生不睹徳云翁。懸想經行在別峯。破一微塵相見了。揭翻華藏十三重。

送勉華嚴見本師

秦望山前撞老爺。一拳打得鼻頭喎。衲僧气息都忘了。無復尋香嗅雜華。

一水鵲。獨立沙上縮頭。邊有煙艸

衰艸汀煙寂寞秋。忍寒孤立懶盟鷗。江湖風味駸駸惡。得縮頭時且縮頭。

拗云

出頭天外便縱橫。誰信無心个樣生。捩調不從龍駕禦。要渠西去卻東行。

爲月上人頌秋潭

白蘋香細桂華淸。徹底無痕漾水晶。剛被寒山心點污。至今照影欠分明。

丈亭道者幹緣。求頌

破鐝頭邊用得親。入廛不撥萬機塵。牢關札斷三江口。要被隨波逐浪人。

南橋

渡驢渡馬已多時。踏斷何妨入水泥。瞻部洲人爭弄險。要渠知有截流機。

古巖

揭示先天那一機。孤危不立自孤危。懸崖撒手人無數。石爛松枯總不知。

璞庵

含藏一片玉連城。三度親曾獻楚庭。未跨門時琢雕了。春風深鎖綠蘿扃。

哭柵石壁

心鏡交光十四年。誰知失照髑髏前。春風夢繞福城路。忍聽亂啼花塢鵑。

湧泉閣

肆無礙辯若懸河。尺水能興萬丈波。平地無端立層級。登髙人少逐流多。

送載上人往天童更依

教眼年深似拍盲。金篦刮了膜重生。說天童有翳睛藥。妙手輕輕點卽明。

天童徳大師。火後妝五百羅漢畫。五十三參。建淨發庫。砌松行。求紀其實。二偈贈之

南詢五十三知識。輥入天臺五百牛。總被東山塗污了。驢腮馬頷得人羞。

剃得頭光快活生。萬松影裏唱歌行。腳頭腳底通霄路。平處孤危險處平。

冢間

湖山倒影水吞空。鷗鷺忘機萬境融。不用深深埋暗箭。活人全在死人中。

古源

七佛相承壽脈深。只圖入水見長人。截流機有靑波路。天下滔滔誰問津。

夢庵

肱枕蘿囪飽黑甜。華胥遊徧鶴蹁躚。不思議境全機路。何待逢人豎起拳。

自得

寶山有寶費搜尋。何似形山寶最親。左右逢原好收取。絲毫全不假他人。

無庵

銷鑠玄微萬境空。﹝口﹡﹝銜﹣金﹢缶﹞花百鳥謾尋蹤。莫教頑坐精靈窟。門鎖亂雲千萬重。

北山

占斷幽都立孤危。周遭密布險崖機。翻身斗裏深藏穩。斫額人多到頂稀。

竹囪

密葉篩金點碧沙。月和梅影冷移來。香嚴瓦礫徒拋擲。門鎖重陰擊不開。

返照軒

靈根豁達絕纖塵。只貴回光見得親。日斜半囪梅弄影。客程猶有未歸人。

石庵﹝永上人﹞

﹝石﹡肴﹞硬工夫做十全。牢關深鎖綠蘿煙。崄崖機峻無人透。幾見春山蕨豎拳。

送舜侍者見萬壽退耕和尙

湖山深處侍巾瓶。錯認頻呼小玉聲。急掩耳待尋活路。司南車在闔閭城。

放山室。送芳上人。見淨慈偃溪和尙

南山鱉鼻𨿽無毒。觸著依前解喪身。不信當頭揩癢看。渾鋼底也沒全人。

淨妙室。爲竹院可都正說

一塵不立所依亡。脫體靈明自放光。巨辟三玄三要語。接人無力下禪牀。

賢首燈侍者。求無盡

燦發心燈耿夜臺。一花開了一花開。普光明殿重重見。端的傳從七佛來。

松上人求古林

秀擢威音劫外春。靈根盤結幾何深。挺生臨濟淸涼樹。盡大地人來息陰。

松州

一道陰涼自古來。依稀臨濟手親栽。枝枝葉葉垂淸露。點得一城人眼開。

別源﹝賢首傳上人﹞

不續曹溪正脈。支分一派朝宗。弘滿淸涼窟宅。春雷變化魚龍。

月磵

卽虛明處發靈源。坐在沈沈湛湛邊。勇退截流機路活。揭翻光影未生前。

昌侍者求斯道

一念平常裂萬差。覺斯民處貴無邪。古今錯透長安路。狼藉春風一徑花。

空華嚴號明海

一片虛凝鑑古今。持蠡難測幾何深。十三華藏重重現。照徹微塵古佛心。

蓬州如行圖僧。求偈

懶受神仙不死方。棄蓬萊入野僧房。莫教錯下風幡語。頭被傍人剃得光。

贈淨書狀

不學寒山落韻詩。翻身來透祖師機。碓頭舂出非臺鏡。錯受黃梅半夜衣。

禪房十事

蒲龕

百匝千重包裹。未免黑山裏坐。古今多少生盲。引得全身入艸。

紙被

通身不掛寸絲。單明一色邊事。要知結角羅紋。徑問牀分枕子。

禪板

要成片段工夫。須是全身倚靠。𨿽然只見一邊。未許睦州擔荷。

蒲團

百艸頭邊薦得。何妨打塊成團。直下千差坐斷。無心猶隔重關。

拄杖

格外叢林選出。生緣不在天臺。𨿽然烏律卒地。力扶多少人來。

拂子

才得柄霸入手。便要呵佛罵祖。還他本色眞棕。不比尋常談麈。

缽盂

做處全無滲漏。用時開口向天。盡大地人飫飽。只圖个不知恩。

戒刀

惡鉗錘下番身。未必鋒芒發露。不惟斬得貓兒。也解煞佛煞祖。

香印

要識分明古篆。一槌打得完全。燒炷旃檀牛糞。衲僧鼻孔﹝木﹡﹖﹞穿。

癢和子

旣就良工雕琢。何妨出手扶持。抓著衲僧癢處。賞伊一枚荔枝。

橫江﹝回向徹上人﹞

素練翻花浪拍堤。聲前聲後截流機。靑波路險無人透。蘆葦風生白鳥飛。

南山﹝平江南知客﹞

壽嶽名標自古今。萬年松矮翠成陰。東籬采菊悠然見。珍重淵明眼有筋。

賀洪錦溪出世雁山能仁

諸方口裏水漉漉。一滴何如龍鼻頭。漲起春溪新濯錦。觸崖翻瀑浪花浮。

冷泉二月雷驚蟄。燒尾金鱗化作龍。拖去鼻頭涓滴水。洗淸雁宕幾千峯。

團垸兪大夫

結鳳團花巧施設。黑漫漫地轉希奇。做教底板堅牢著。自有傍人彩畫伊。

王鞔鼓

鼓兩片皮謾自己。一回拈出一回新。揭天聲響疑塗毒。自有臨風側耳人。

矮道者

身如椰子口宏開。看盡諸方鬼戲來。放一頭低人不識。疎山師叔是同胎。

鄰峯艮上人

四十餘年別故鄕。夢魂時復到藏王。春風九曲溪頭寺。花翻霞柳弄黃。

短筇扶瘦扣煙蘿。欵問東山瓦鼓歌。老倦不能謳唱得。隔窗幽鳥語尢多。

璉監寺

烹金鑪裏脫胚腪。妙斫初無斧鑿痕。汝質自成瑚璉器。我儂甘作破沙盆。

曾把楊岐破屋撐。閒騎驢子弄蹄行。犯寒踏月慈溪上。冷笑梅兄太瘦生。

日本澄上人

掃盡機緣萬法空。澄潭不許臥蒼龍。翻身踏斷來時路。家在海山云外峯。

日本然上人

橫擔楖栗走諸方。佛祖玄關路轉長。放下身心歸故隱。金烏依舊出扶桑。

奔趨客路困塵泥。蟻夢方酣蝶夢飛。賴有啼鵑知此意。一聲聲勸不如歸。

化城山主化田

古柳堤邊展化機。要人一飽便忘饑。誰將奪食驅耕手。﹝拚﹣ㄙ﹢ㄊ﹞卻良田種蒺藜。

人我擔

骨露皮穿未肯休。冥機蠻觸戰蝸牛。一肩人我都擔了。徧界從教是髑髏。

慧禪人

翠織岷峨錦繡春。堪嗟撲撲蔽胡塵。金雞﹝口﹡﹝銜﹣金﹢缶﹞粟餘殃在。誰繼神駒踏殺人。

從禪人

臨濟陰涼樹已枯。片無霜葉擁禪趺。兒孫不解澆培得。玩作山門境致圖。

寧藏主省師兄。求語﹝橘州石橋親鄕人﹞

橘州文學石橋書。妙畫雄才舉世無。宗說俱通心眼活。奇哉老蚌出雙珠。百年凜有遺風烈。行處同途不同轍。癡翁眞得虎頭癡。月峯淸照峨嵋月。分飛雁影各東西。幾對秋風嘆離別。去去吳天淨如洗。淡墨聯書形字義。且教人道渠儂。好對難兄與難弟。

緣侍者之淛右

一本潼川花瑞菜。全蜀知名誰不愛。夜雨叢凝色染藍。春風花噀香如麝。不知何處得靈根。栽徧牛頭山後前。古佛低頭看不厭。聲聞鼻孔被渠穿。上人攜種遊江淛。味與首陽薇不別。伏虎巖前淸客嘗。老饕嚼斷娘生舌。餘香分餉老芝峯。彷佛家園小摘同。此去零星休賣弄。珍藏大作蘇陀供。

觀知客歸葬親。求語

道人觀方知彼去。入門要驗賓中主。喫一杯茶卽轉身。誰能掉舌論今古。危機俊逸旱雷轟。蒼鷹折翅獵狗烹。老明覺舉手加額。韓大伯敢攙先行。秋深撥艸天臺路。靈骨要尋親父母。破鐝頭邊掘窖埋。斷猿哭月風號樹。

律宗玉維那三人。禮石佛求語

老倒南山犯眞律。三生鑿破寒巖石。不立名中彊立名。弗狼籍處成狼籍。兒孫膝下有黃金。撥艸瞻風遠訪尋。三拜起來發一嘆。方知老子錯畱心。天眞自性佛不管。頑石頭邊討甚椀。費盡鉗錘多破綻。烏藤緊捉從頭看。

妙恩侍者求語

一奩春錦斗鮮明。較古菱花越樣淸。照影不應呼小玉。至今湖海客關情。

又省師

逴得諸方惡毒些。歸尋刻骨舊冤家。深深掘窖都埋了。翻鐵面皮誰識爺。

鄱陽恭上人求語

番陽風鼓浪千尋。徹底探窮不顧身。塔主連聲呼莫莫。截流機峻恐驚人。

靈叟小師。悟垓侍者。求語

碧落一碑無贗本。非艸非眞非隸篆。鏡樣渝江徹底淸。字義炳然人少見。靈叟珍藏歲月深。南來吳越人爭尋。﹝療﹣﹝日／小﹞﹢土﹞鶴銘辭匪同調。寒山詩句非知音。紛紛問字誰親切。勾不成勾丿不丿。爭得盧公賽子云。一肩擔荷柴衝折。臨行密付阿誰邊。妙處休云子不傳。索性掃除元字腳。義天云淨月孤玄。

簡州性上人求語

春山杜鵑啼。苦勸人歸去。聲碎竹林風。血染花梢雨。我老無家可得歸。蘿窗睡飽云黏衣。山童推枕破殘夢。報道有僧開竹扉。何方聖者來尋討。解包揚下靑龍鈔。便欲庭前縱火焚。淨地豈容狼藉了。問渠何日離飛來。兩月奔馳未到家。好勸急歸休歇去。春風落盡武林花。

周上人求語﹝簡州﹞

憶昔周當仁。手握金剛杵。憤气向南方。誓滅諸魔子。老婆驀札點三心。走入龍潭恨轉深。掃蕩家私無一窖。胡揮白棒到平人。牧閒冷坐思髙躅。斷弦爭得鸞膠續。扣門聽得簡州人。倒屐相迎幾折足。略寒溫外問來端。叉手丁寧覓指南。未舉紙燈明說了。隔窗春鳥語綿蠻。

西山淨土庵。奉寄具足孤松老師

聞道虛空曾解講。信疑往決西山亮。煙雨溟蒙蘚石溫。六藏影迹難尋訪。小徑披榛扣竹扉。道人一見笑掀眉。布衲橫肩瘦如削。口持密語沒停時。云櫩掃榻延居夏。白蓮香散東林社。澗水松風說苦空。不資中有生淸泰。殷勤寄問老孤松。具足門中有正宗。灼然嫌佛不肯做。鳳棲不在梧桐樹。

戊辰四月初五。辭東臯。

希叟和尙廣錄卷第六

希叟和尙廣錄卷第七

題

爲叔向題坐禪蝦蟇﹝下有白蓮﹞

一從識得性分明。懶作春池鼓吹聲。閒把六根門鎖斷。白蓮香散水風淸。

題直夫牛圖

三三五五戲平蕪。踏裂春風百艸枯。莫寫潙山僧某甲。恐人誤作祖師圖。

題老融猿﹝枝上坐。舉手捫果﹞

危坐禪枝冷。機含毒果深。直饒捫摸著。未必死偸心。

題圓澤圖

月下騎寒犢。三生事細論。已遭人點檢。休弄鬼精魂。

題拗韁牛

壠樹冥冥日向西。苦貪芳艸不知歸。牧童盡力拽得轉。在在暝煙深翠微。

坦老求題眞歇宏智竹庵。同遊雁山酬唱。眞迹軸後

天生三个老冤魔。狹路相逢沒柰何。�把肚腸摟抉看。曲於四十九盤多。

題放山堂

一擊牢關八字開。石頭機路滑如苔。危分險布知多少。排闥從渠輥入來。

杜甫騎驢遊春�

客路如天遠。吟身太瘦生。無家歸未得。策蹇傍春行。

李白醉騎驢圖

酒渴思鯨飲。金鸞早退朝。醉身扶不起。壓折老驢腰。

題秋堂四蘭

風

指玉彈曉。喙檀噀春。倐爾生妬。陰飆不仁。

晴

湘英整佩。楚衣告紉。羲黃薦馥。采采疑眞。

雨

紛披佩玉。僕委苔痕。檐花寫恨。難拈楚魂。

雪

幽石封白。深林掩芳。隱徳不耀。何矜色香。

題蘭蕙

色淡而淸。節香而貞。隱徳不耀。咀華含英。君子同其芳潔。寫眞不墮丹靑。宜乎孕瀟湘幽楚之靈。

一莖四花。挺然拔萃。其臭如蘭。其標如芷。檀喙簇煙而不繁。勁節疾風而不倚。是以昂山。有山林軒昂之志。

題四蘭

風

深藏巖谷裏。初不要人知。苦是香難掩。春風得意吹。

晴

喜晴彈玉指。林下見幽人。楚楚湘靈樣。肌膚不染塵。

雨

佩玉半零亂。繄誰弔楚英。醉香魂未返。愁聽打蓬聲。

雪

一再荒林雪。全身掩薜蘿。直饒埋沒得。爭柰鼻頭何。

題秋堂四蘭

風

靈均侈山林之樂。薄籠綃袴。幽放檀心。嬌舞春風身醉香。力難扶也。

晴

久居深林幽寂中。𨿽隱徳不耀。遇春陽姁嫗。笑彈玉指。十倍精神。所慮楚俗尙芳。紉而爲佩。使不克終。其天矣。

雨

娥英弔舜於九疑。泣淚如雨。佩玉零亂。半委塵泥。愚恐離騷九歌。曲盡其哀。香魂冷而卒難拈也。

雪

大雪申威。萬木摧拉。獨能擢芳於凝沍中。𨿽百折不委。非素有所養。寧不爲外侮憑淩者歟。

爲丘桂巖司門。題和靖雪後看梅圖

破曉湖山入畫時。短篷搖雪傍疎籬。一心只在梅花上。凍損吟身也不知。

元暉山水圖

簇簇煙林掛酒簾。山藏古寺寂無僧。瘦筇便欲幽尋去。隔岸小舟呼不應。

爲張良臣知府。題梅圖

一篷春雪泛西湖。不覺和身入畫圖。千古暗香疎影在。誰云骨冷不容呼。

山水圖

招提依約在煙蘿。酒旆風微拂釣蓑。欲稅雲林歸卜隱。山靈應笑賺人多。

爲友於題水禽﹝一水鵲獨立沙上。俯。頭邊有艸﹞

衰艸汀煙寂寞秋。忍寒獨立懶盟鷗。江湖風味駸駸惡。得縮頭時且縮頭。

一雪姑。立敗荷上

浙浙西風肅殺時。枯荷余得折殘枝。疾風淩雨多翻覆。只處姑姑立處危。

拱秀閣

萬疊遙岑綠打圍。曉寒空翠潑禪衣。幽禽喚起蘿窗定。閒看春雲帶雨歸。

爲圓雪崖。題待月﹝邊有芭蕉﹞

終日忙忙繼月明。要看杜撰八陽經。直饒讀到流通分。未必芭蕉著耳聽。

爲行可維那。題子陵釣臺

七里灘頭古木陰。眼空寰海老垂綸。無端釣得劉文叔。卻把羊裘污俗塵。

題許由棄瓢圖

視堯天下一瓢輕。厭聽風梢歷歷聲。揚下不須頻顧戀。始終存取隱淪名。

禮大梅塔

卽心卽佛已隨邪。況與龐翁亂撒沙。茅舍從玆混塵迹。老梅羞放雪中花。

題荷衣沼

綠荷親制蔽窮身。池面香風噀古今。百萬軍藏藕絲孔。豈知綿密度金鍼。

爲元首座紙燈船

輕輕點著發光寒。這里停橈舞棹難。明暗路岐都照破。放行初不犯波瀾。

題佛迹巖

一度﹝拚﹣ㄙ﹢ㄊ﹞身透險崖。石頭機路滑如苔。腳跟點地不點地。立處何曾踏實來。

禮香山湯禪師﹝祖師眼。時開合﹞

寂寞空山宴坐時。千鈞重寄一絲危。直饒雙眼頻開合。著處由來不自知。

送綿襖。與東岡

羅紋結角見蹤由。翻著從教刺眼休。綫路放開綿密密。瞿曇踢出腳尖頭。

寄賀錢﹝山﹡賁﹞薦福東林和尙

烹金鑪去杳無蹤。沈影愁看雁過空。出手與渠重結了。未應碧眼是頑銅。

錢王活業付東林。古墓埋藏暗箭深。機正發時誰中的。空山落日幾驚心。

法身邊事會多時。端的枯樁弗用疑。無柄鐵錘輕擊碎。心花粲發不萠枝。

悼雲泉老師

奪得犀牛便跺跟。蘋洲玩月角生紋。翻身入海無消息。驚散沙鷗白鷺羣。

賀友山。新建東臯接待

分袂南湖十數春。近聞華構策奇勛。缽從金粟摶香飯。僧自東臯接水雲。柔玉新拳春塢蕨。懶黃新縷曉溪芹。定應容我分陳榻。曝背晴檐醉夕曛。

禮雲門千歲塔

越山淸絕無塵翳。不到胡僧取次埋。輙莫更加千歲壽。也須和骨洗將來。

梅窗

溢目湖山看不足。引淸吟有此云房。檐牙掛月橫疎影。隙眼通風度暗香。夜掩只疑和靖宅。曉開爭看壽陽﹝米﹡壯﹞。蘭兄礬弟休相憐。斗室難爲納眾芳。

隱秀

觸戰蠻徵總不知。樂羲皇世遁嘉肥。馨香靜掩芝蘭室。文采深藏錦繡機。伴野僧眠嵩少石。汲蒙泉煮首陽薇。簞瓢飫味氵貧趣。爭得紅塵染著衣。

竹雲

春錦千繃玉萬竿。嵐光翠裛渭川寒。油然已作從龍勢。只恐仙陂化蟄難。

王庵和劉府教

鹿眠芳艸印春庭。月掛蘿窗曉半扃。白髮老僧偏愛客。忍寒同看換鵝經。

遊九峯

攀石捫蘿入杳冥。淩虛潛覺膽魂驚。陰崖顚瀑瑤花碎。枯葉翻霜錦樹榮。汲水僧歸龍洞去。采薇人踏虎蹤行。風流二老遺音在。度曲松濤萬壑淸﹝九峯橘州﹞雙磵奔流戰玉龍。浮屠云鎖翠千重。只將一疏傳天下。大覺驢年識九峯。

淸涼禮先師遺像

白雲迷谷雪鋪階。老倒淸涼眼著沙。若問普通年遠事。三千里外摘楊花。

興化寺

門照雙池鏡樣明。東西廊喝寂無聲。紫羅帳裏機玄密。𨿽有珍珠撒未成。

焙經

老胡監本誑人天。開口無非吐黑煙。五熱炙身甘自受。要翻元欵待驢年。

爲惟翁題。非畫圖

誤入蓬壺影裏遊。論盟白鳥下滄洲。吞波島嶼鰲身黑。映日樓臺蜃气浮。門逆潮開喧海市。网沿堤曬簇漁舟。晦明晴雨時時別。難把王維腕力收。

登金峨峯頂

撥開空翠上危顚。路繞羊腸石齒尖。到頂方知天下小。攀髙似取世人嫌。碧連蓬島云千疊。冷照東溟鏡一奩。歸去松窗伴禪老。此山佳致話無厭。

爲聖兪頌橘巖

洞庭秋晚半靑黃。須待霜林熟自香。不向懸崖親撒手。認皮作火錯承當。

聞竺寺迎號服。因成口號

絲管紛紛鼓亂撾。兩山迎接賜衣來。白雲恐污山翁耳。重鎖柴門不放開。

祖庭秋晚日增悲。見得芙蓉便展眉。不與狂花爭瑣細。淄川緣有拒霜枝。

六言山居

野菜花飛胡蝶。古藤枝掛淸猿。閒倚柴門看倦。枕肱髙臥云根。

積雪封無過路。亂雲堆滿空庭。我也誰能掃得。掩關且讀殘經。

盤石新封翠蘚。破龕重繞靑蘿。喚起驚回殘夢。月篩林影婆娑。

粉芋頭煨軟火。懶黃菁煮沙瓶。飯後烏藤用事。小奚忙啟巖扃。

石磵霜凝松粉。竹籬雪點梅膚。春到山家日遠。愧貧管領全無。

曉徑旋除榛翳。午廚要欵鄰僧。童子掃雲歸晚。忍饑趂扌嬌藤。

香霧曉垂簾幕。幽禽春弄笙簧。誰料貧無一物。邇來富敵君王。

兩耳鑪焚栢子。一拳不養菖蒲。客至莫談塵事。略寒溫外跏趺。

得失心無半點。聖凡機裂千差。終日山禽聚集。且無个去﹝口﹡﹝銜﹣金﹢缶﹞花。

香醉人尋梅塢。馬嘶聲度云坳。急把柴門深掩。從教小外推敲。

悼芳洲懺首

不忍螢窗賺一生。翻身義虎頂頭行。金篦刮盡空花膜。喜得天臺教眼明。

煙渚春融岸碧綃。采蘭人競唱離騷。曲終翻作無生調。聽著愁魂似雪消。

送剡源講師。住華亭延慶

三周講得墜天花。法眼無瑕卻有瑕。切莫朱涇訪船子。一橈摵碎潑生涯。

依愚谷韻。悼無已

中金蠶毒好埋冤。家醜難將歲月論。冷地思量喫虧處。咬牙不覺把齦吞。

雪眞珠布滿階庭。急把楊岐破屋撐。死伎窮時機路活。倒騎驢子弄蹄行。

末後蘇州作斷�。手頭活弄死蛇條。暗遭一口通身爛。累合城人哭幾朝。

定侍者奔乃師喪。諸公以偈。乃求題其後

五逆從前恨阿爺。幾思吞並老屍骸。無端更被人攛掇。憤憤扶鍬去活埋。

送徑山圓兄亂後歸鄕

故國煙塵慘甲兵。勞生終日望升平。軍持帶得龍淵水。歸去何妨一洗淸。

和曹泰寓省元。瀟湘八景﹝卜算子﹞

瀟湘夜雨

秋气肅蒼梧。暝色昏南斗。蘆岸漁燈隱映明。人醉松醪酒。

忽聽打蓬聲。夢入無何有。曉看娥英竹淚痕。愁結腸回九。

洞庭秋月

一曲翠奩開。西子﹝米﹡壯﹞淸腕。簾捲西風倚嶽陽。送目湘江遠。

靜夜宴嬋娟。大白浮金碗。皓影淩靈玉佩寒。零亂瑤田滿。

煙寺晚鐘

冪冪掛晴絲。薄暮分多景。僧聽疎撞晝定回。翠濕禪衣冷。

樓隱碧雲深。鯨吼修林靜。立徧危�句未成。月鏤靑蘿影。

漁村落照

遠浦釣帆歸。鷗狎爭飛逐。江勢吞空燦暮霞。飽玩心無足。

濁酒醉兒孫。共唱滄浪曲。簇簇茅檐暝色昏。移棹蘆灣宿。

平沙落雁

綠褪水痕枯。淘見金星殞。一片平鋪塞樣寒。縱目無窮盡。撲摝起蘆叢。小泊程難準。古字書空淡墨橫。翼倦遲還緊。

遠浦帆歸

身似白鷗閒。湖海尋盟去。津樹冥蒙水印空。彷佛瀛洲路。

十幅飽西風。隱見舟行處。家在蘆花古岸外。檣泊江天暮。

山市晴嵐

一塢�耕桑。酒旆風斜亞。宿雨初收翠靄浮。買斷春無價。

門巷麯塵迷。黃鳥啼岡柘。大小誰家舊隱居。古壁蝸涎涴。

江天莫雪

江气結層陰。凍損砂禽翼。天巧繽紛六出花。一�瓊瑤色。

著水旋銷鎔。入夜還堆積。好是孤舟獨釣翁。新把漁蓑飾。

挽顏伯涯制斡﹝約上雪豆。喜種桐愛菊。疾不及賞。坐化﹞

握手論盟二十年。瘦筇曾約上危巓。雪崖未遂同觀瀑。玉沼何期促孕蓮。桐葉成陰愁引月。菊花無酒冷含煙。細看新補東林傳。十八賢中又一賢。

送節操翁住閻寺﹝庵中�﹞

早年教海已馳名。破衲靑燈究一經。不借虛空開口說。肯教頑石點頭聽。宸奎錫命旌梅塢。丹桂飄香供柏庭。指日白雲禪坐穩。獻花無地著山靈。

南楊判鎭。以詩問安。次韻

拙養自林泉。鏖戰驚蠻觸。心灰百念寒。虐焰肯停蓄。猗歟子云翁。惜我如龜玉。無復獻楚庭。終期毀於櫝。

寄梅墟陳提幹

齒履登臨乏欵延。燻風報謁郁藍天。拂塵未下云檐榻。采寶新歸海國船。乘興��迷柳下。搜吟�夢到梅邊。何時握手東林社。重結三生未盡緣。

懷樗寮

半生魚佩解黃金。泉石郊垌得趣深。幽興發時閒副墨。俗塵捐處靜觀心。聖賢鑪冶鎔聲色。妙密工夫鏗古今。遐想蓮居馳夢遠。未應輕易到瑤林。

挽王知縣﹝號覺非居士。坐右銘云。廉勤蒞官。淸貧守節﹞

東晉風流繼令名。家傳眞本換鵝經。廉勤自得官中趣。貧節親書座右銘。民感庥仁忘赴壑。子明詩禮爲趨庭。疾風誰料摧梁木。猿鶴悲鳴不忍聽。

聽叫居親求語

幼把儒冠揚壁根。朅來巾侍乳峯僧。吟詩淸苦規寒子。舂碓辛勤慕老能。錦鏡閒看花瑣碎。瀑崖戲擊玉稜層。惜分陰語宜鞭策。望汝來挑暗室燈。

仁座主。自西山來。求語

燈窗苦讀覺身臒。暫握筇枝訪野夫。愛竹勁思持玉節。看梅閒共數銀須。西山月冷歸招隱。南嶽風淸欲步趨。靈利莫教人指去。且教船子老江湖。

賦梅

雪邊春信到衡茅。誰遣梅兄慰寂寥。秀气一枝抽嫩玉。寒英五葉剪生綃。月移疎影窗前掛。風遞淸香竹外飄。幾許吟魂招不返。急催蘭弟讀離騷。

靈叟小師。

贊

布袋﹝握杖﹞

握藤枝駝布袋。轉腦回頭。使些奉化。逢人謾說覓文錢。乞兒乞兒。敗缺了也。

達摩

遠離竺國見梁王。五鬼臨身討苦噇。面面相看言不識。秋風一葦急橫江。

靈照女﹝把笊籬。邊有錢﹞

幾對丹霞斗活機。惡心腸有老爺知。笊籬舀得春風滿。不直分文賣與誰。

漁籃婦

短裳褰起露珠珍。雲鬢慵梳惑亂人。弄得籃中魚再活。禹門未必解翻身。

大慧禪師

燻風南來。涼生殿閣。諸佛出身。開口卽錯。錯錯。贏得衡梅十七年。驢前馬后無歸著。

慈林講師頂相

气宇兮春溫。風標兮凜然。律虎出林兮。裂破開遮持犯。經龍攪海兮。探窮頓漸偏圓。句法淸新兮。吟徹山莊梅竹。胸襟妙蘊兮。包羅丘壑風煙。友縉紳兮。非權門炙手。荷佛法兮。思重負﹝身﹡赤﹞肩。煨芋香兮。無心收涕。臥云深兮。豈意朝天。邈眞容兮。明鏡繪像。付箕裘兮。神珠藏淵。夫是之謂慈林克家之子。眞鸞膠而續弦者也。

達摩﹝折蘆渡江﹞

殫千金產學屠龍。袖隱吹毛不露鋒。洎見眞龍元不識。郎忙航葦去無蹤。

布袋﹝肩丈拖袋。回頭看小兒捉衣﹞

楖栗橫肩拖布袋。回頭轉腦小兒嬉。休言兜率宮中事。已被渠儂捉敗伊。

別山和尙眞﹝爲瑞淨頭贊﹞

嚴冷面皮。軟頑腸肚。對同參唱菩薩蠻。與行家說無義語。縱蒼鷹搏物機。辟獅子翻身路。醫衲僧病。下天王補心圓。移睹史宮。換長庚大火聚。𨿽潛行密用處。鶻眼迷蹤。點檢將來。也是果州飯布。

布袋﹝爲吳省元﹞

內院不肯安居。長汀分甘落泊。主丈不解拈提。布袋徒然倚托。肚中計較百般。要睡何曾睡著。睡得著。鐵奉化人須軟腳。

天臺三隱﹝寒山執捲笑。拾得腰掛門鉤。一手帚。一手豎指。作講說勢。丰幹立後。作扣齒勢﹞

門鉤弗解開扃。笤帚不能掃地。解說杜撰文書。背後有人切齒。將謂寒山聽信他。不知笑裏暗藏刀。

佛鑑禪師頂相

姦豩頑蠻。更加白拗。文武火煨石要香。麻皮頭纏人必倒。五處開場弄活機。是龍升天蛇竄艸。千不合萬不合。鳳口山前。乞指路頭。被老破庵淩辱不少。至今忘卻來時道。

大慈環峯和尙﹝福州人﹞

肚腸深用白粘賊。翳睛藥定。滄海舶指南鍼。出智門蓮花。換人鼻孔。握大慈苕帚。掃世煙塵。忘忌諱。絕疎親。病在膏肓加蠱毒。直教石佛汗通身。

觀音﹝杏葉光相。踏蓮華﹞

百八摩尼杏葉光。圓通門戶日開張。度生莫恃蓮舟穩。惡浪狂風自著忙。

丰幹

加紗掛頭何規矩。眼要看經不識字。差般差樣掣風顚。硬作斑貓騎作虎。道是彌陀。有何本據。閭丘太守。似蘇州子。

大川和尙

面皮刮得霜。脊梁生鐵鑄。活弄惡機關。眞本奉化子。據南山白額落卻威。鎖冷泉淸波無透路。最無端是不近人情。把斷貫索。倒懸佛祖。四海禪流惡見渠。任妙手僧繇畫得全眞。且無安著處。

達摩

一葦橫江。九年面壁。直指單傳。人信不及。面對梁王言不識。﹝咦﹞泥團亂拋擲。

布袋

靠布袋坐。聽巖瀑笑。手把輪珠。數个什麼。內院拋離歲月深。﹝啞﹞忘卻來時道。

對月了殘經

是甚經。欠翻譯。用盡心看不出。看得出。月掛松梢。煙籠蘚石。

朝陽穿破衲

死鐵鍼。無鼻竅。眼昏花穿不過。穿得過。云擁禪衣。風生木杪。

達摩

遠泛鯨波入大唐。廓然無聖觸梁王。九年冷坐精靈窟。怕見嵩山下雪霜。

石室和尙﹝萬壽應巖請﹞

面孔得人憎。腦中秋月皎。做處沒瘢痕。用時成要妙。見明極透出夜明簾。依圓照爛煨文武火。幾處移場弄險機。電捲風旋人絕倒。夫是之謂石室道人。前身後身。一夢兩覺。

艸衣文殊﹝手持經卷﹞

被髮袒肩。全身入艸。是眞文殊。何須恁麼。手裏底拈不出。覷不破。七佛之師。敗缺不少。

觀音﹝小兒坐蓮葉中。恩侍者請﹞

隨類分身萬百千。眞圓通境落誰邊。小兒戲劇無人會。萬頃滄波一葉蓮。

世尊﹝乞食歸。主丈安地。兩手拄頤坐眠。弘藏主請﹞

雪嶺曾經苦。勤行七佛儀。持缽不得食。詐道不聞饑。六環錫重。無力扶持。揚下拄頤眠一覺。夢中消息許誰知。

寒山拾得﹝一題詩。一磨墨﹞

國淸竊得殘羹飯。也學人前弄竹篙。欲寫斷崖無活句。心如秋月待如何。

面皮頑惡發蓬松。磨墨元來也不中。冷看他人書淡字。不知污得布裙濃。

達摩

竺乾竊得屠龍伎。袖隱神鋒入南海。曁見眞龍元不識。九年面壁好羞慚。

布袋

破布囊。無一窖。靠著便酣眠。全不知天曉。若言彌勒分身。你且莫來呼我。

朝陽穿破衲

斷綫無蹊。折鍼缺鼻。提得完全。金烏西墜。

對月了殘經

五教三乘。之繞葛藤。一言道盡。玉兔東升。

小師寫眞請贊

眉似帚粗。面如漆墨。人道慈悲。誰知惡毒。蒿籬關猛虎。寬處有威。筆管養蒼龍。直中藏曲。喜臧倉沮。不遇魯侯。忍伯夷饑。不食周粟。

布袋

駝布袋。握藤枝。一肚皮惡毒。好使你門知。轉腦回頭望阿誰。髯公知此意。冷笑賊風吹。

贊延慶謙山主壽像﹝庵居孔聖坊﹞

謙徳有光。慈心攝物。等冤親不與較量。混塵俗初無間隔。熙熙然气融冰谷之春。汪汪乎胸吞云夢之澤。樂羲皇世。含飴弄孫。下陳蕃榻。倒屐迎客。眼睛頭燁燁光明幢。腳跟下塵塵淸泰國。卜鄰陋巷。慕孔聖人獲麟作傳之風規。摵碎明珠。有郁山主騎驢過橋之標格。誠所謂入廛垂手。我自調心。繼百世凜然。見古道之顏色。

贊禪會圖﹝八段﹞

丹霞見龐居士。靈照斂手而立

放下菜籃。深深斂袂。瞞得丹霞。難瞞自己。惡機關被老爺知。赤土塗牛你賞伊。

居士問馬祖。不與萬法爲侶﹝邊有芭蕉﹞

萬法本空。與誰爲侶。道得十成。難爲共語。饒伊一口吸西江。也是芭蕉深夜雨。

團欒說無上話﹝邊話竹石﹞

夙世冤憎。聚頭合腦。面面相看。說个甚麼。低聲切莫使人知。竹石無情須笑倒。

居士看日。靈照先化去

這豆娘兒。短頭折腳。弄鬼精魂。攙先一著。看日龐公監本呆。深深好與一坑埋。

龐婆報兒。兒卽倚鋤立化

小姝先行。老爺踵去。無意奔喪。急尋死路。哭煞孤孀這老娘。鐝頭邊事難分付。

李翺見藥山

天本藏雲。瓶元貯水。不會看經。那堪指示。寄語唐朝李相公。只須著眼聽松風。

裴相國參黃蘗

大小癡禪。對談甚底。背後人聽。不能奪耳。切莫求安古佛名。當頭便觸賢侯諱。

呂洞賓見黃龍

鐺煮乾坤。粟藏世界。縱得長生。終成敗壞。不是黃龍蓋覆伊。太阿補履豈如錐。

爲昌州月上人。贊布袋﹝作嚏勢﹞

主杖不能倚靠。穩跨布袋打坐。莫怪噴嚏不成。鼻孔元來無竅。

爲元西堂。贊船子。﹝手把釣車﹞謝三郎戴笠﹝披蓑。半身赤肉﹞

千鈞重寄一絲輪。三寸離鉤抑逼人。莫道踏翻船便了。夾山未必是金鱗。

雨笠煙蓑體露風。只傳漁業當心宗。當時過得飛猿嶺。不到通身是爛膿。

嚴陽南泉泉大道船子

未透趙州關。看牛事轉繁。死蛇弄不活。只好踏船翻。

趙州問牛迹圓澤扣角政黃牛平田婆

這畜從來惡迹多。角尖頭也解狂歌。橋邊白鷺驚拳聽。急殺耕田臭老婆。

代贊羅漢﹝劉知府。以武洞請十六羅漢。獻孟少保生日。見癡絕求贊。方丈令分贊此﹞

﹝檜一。數峯羅漢一手持經。看題目。一手執經帶。下有一奴子。炷香鳴磬﹞。

古檜含煙。靑山展畫。題目分明。何須管帶。待你炷得香來。鳴磬一下。蹉過了也。

﹝葛藤一樹。羅漢執拂。坐山窟中。前有香花。下有一童子。執輪碾物。一人執缾看內﹞。

靠葛藤椿。握龜毛拂。絕學無爲。黑山鬼窟。直饒瞥轉機輪。眼裏聞香。耳中觀色。我且問。瓶內底是何物。

散聖

豬頭和尙

手把豬頭不自噇。面前背後鬼分贓。重重敗闕無人識。贏得塗糊老定光。

蜆子和尙

除了撈波一窖無。逢人謾說走江湖。鰕鍼取你性撈摝。不到得拏龍頷珠。

郁山主

落魄茶陵少見聞。進竿頭步與誰言。明珠打得驢腰折。不信闍梨个樣村。

政黃牛

一生孤苦竊詩名。沈醉風煙兩眼靑。黃犢不曾知稼穡。引渠吟得瘦伶俜。

普化

大悲院裏趂村齋。卒死無人出地埋。捏怪淩空搖木鐸。春風處處露屍骸。

端師子

爪牙𨿽弄未全眞。駁綠斑釐著一身。彩好不曾哮吼得。聽聞將謂嚇村人。

言法華

心迷幾被法華轉。狂發羅齋走帝宮。對聖十三呼不正。無端咄咄彊書空。

泉大道

赤身跳入毒龍潭。血戰知他死幾番。諍撰出來噇缽酒。郴州六月火雲寒。

船子

心含惡毒气炎炎。倒捉粗橈管甚天。打得夾山攛入水。趂無入見急翻舡。

丰幹﹝坐樹下。舉指作說話勢。閭丘相對而笑。虎在邊。睡﹞寒拾﹝握苕帚。指月笑語﹞

冷坐松陰指顧誰。說無義語放憨癡。多方引得閭丘笑。彩好斑斑睡不知。

笑裏藏刀語詐淳。握生苕帚鼓煙塵。謾將心污秋潭月。未必渠儂肯比倫。

出山相

六年雪凍不死。見明星便說悟。走出山來一窖無。被人喚作赤須胡。

半夜逾城。六年棲雪。餓得眼花。凍得骨折。死伎窮時走出山。兒孫開眼被渠瞞。

肩袋過水布袋

這漢一生弄險。愛向風波裏輥。肩个布袋截流。腳下不知深淺。劈箭機先。路通一綫。

靠布袋。看髑髏。不開口笑

笑不露唇。見不透脫。布袋靠得𨿽牢。髑髏枯眼再活。若要活奉化。肚腸盡情拈卻。

靠袋睡

自與塵勞交輥。肚裏千機萬變。𨿽然靠布被頭。疑你睡得未穩。

弄盡千般死伎。布袋全身靠倚。尋思總是虛花。不如打覺瞌睡。

靠布袋。常思惟

赤骨律窮。單靠布袋。子細思量。大有事在。平地要升兜率天。你這漢是顚是呆。

布袋

駝布袋。放癡憨。回頭一笑。捏怪千般。走徧長汀人不識。誑言彌勒示人間。

駝布袋笑誾誾。智無一兩。肉重千斤。轉腦回頭等个人。率陀歸路遠。滿面是埃塵。

臭布囊。無一窖。靠著便憨眠。全不知天曉。若言彌勒分身。你且莫來呼我。

杖挑布袋。冷笑誾誾。肚皮無窖。眼裏無筋。走長汀等个人。敗闕了也。賊精賊精。

橫挑布袋壓烏藤。笑裏藏刀極可憎。鐵奉化人渾是鐵。如何容得這般僧。

布袋肩駝冷笑時。肚腸惡毒是人知。重重敗缺難遮掩。猶自回頭望阿誰。

朝陽

破襕衫。閒抖擻。穴鼻鍼。穿不透。穿得透。日出扶桑。朝朝如舊。無絲綫拽不斷。盡力提撕。日勢稍晚。驢年成片段。

拶得當陽綫路通。大千捏聚一鍼鋒。不堪提掇堪提掇。破綻全無始見功。

待月

破故紙堆鉆不透。可憐業識日茫茫。末梢一段無分曉。猶待蝦蟇口放光。

末後句。如何舉。眨得眼來。月圓當戶。何曾知落處。

末後句。忒分曉。眼無筋覷不破。覷得破。心月孤圓。千差一照。

寒拾磨墨題巖

國淸竊了殘羹飯。也學人前弄竹篙。欲寫險崖無活句。心如秋月待如何。可憐拾得。側望徒勞。墨有消時恨不消。

天臺三聖圖﹝寒山兩手執捲。拾得一手握幕。一手指點。相顧作商量勢。丰幹倚杖。立其傍﹞

滿地埃塵弗掃除。無端商校潑文書。灼然主丈能行令。不到丰幹放過渠。

四睡

人無害虎心。虎無傷人意。彼此不關防。何妨打覺睡。

曹溪六祖大師

辛州揚下兩肩樵。又被黃梅石墜腰。𨿽得栽松衣缽在。暗思追逐幾魂銷。

達摩渡江

聖諦義中猶不識。透淸波路想應難。九年鬼窟深藏拙。卻被神光冷眼看。

觀音大士

足下靑蓮花半敷。倚巖危坐手輪珠。普門眞境難描邈。剛被人傳入畫圖。

魚婦觀音

不歸小白花巖住。越樣梳﹝米﹡壯﹞誑世人。無底籃𨿽提得活。禹門未必解翻身。

布袋

臭布囊。有甚底。才倚靠。便瞌睡。不知何日下生。屈數尙餘一指。浣盆浣盆。我識得你。

緊捉布袋頭。片時放不下。用盡惡機關。難瞞鐵奉化。重重敗缺幾曾知。猶自回頭望阿誰。

赤腳走紅塵。道是眞彌勒。買弄臭皮囊。大地無人識。無人識。急急回頭。已遲八刻。

布袋浴江圖

柳煙冪冪浪﹝粼﹡ㄑ﹞﹝粼﹡ㄑ﹞。脫體無依尙染塵。輥得通身是泥水。小兒戲劇誑誰人。

無端平地鼓波瀾。揭露娘生赤肉團。瞞得嬌癡兒女子。溪頭楊柳樹難瞞。

爲周上人。贊觀音

小白山頭花弄影。潮音洞口浪翻空。圓通門啟無人入。閒把輪珠立曉風。

爲緣知客求贊

不假聞思修。巨辟圓通路。更擬問如何。數珠木槵子。

贊出山相

六年凍得瘦伶俜。走出山來眼未醒。白折金輪翻不轉。謾言半夜見明星。

贊癡絕像

醇乎醇。沒機心。撮莖艸作翳眼藥。煆黃丹成繞指金。發汾陽怒罵。傷人語惡。中曹源蠱毒。刻骨冤深。掃狐兔露蒼鷹牙爪。咬豬狗添老虎精神。是師眞非師眞。僧繇描不得。閣筆幾沈吟。

資教請贊遁山堯講師眞

冷面刮霜。碧瞳點漆。依鳳巖。便有一受卽了之資。見恍庵。妙入三諦圓融之崖。啟玄關。洞奧義。得心應手。如輪扁斫輪。去科目。掃難疑。絕意亡言。似少林面壁。說金錍。轉圓石千仞之崖。符郡帖。起蒼龍九淵之蟄。五會播揚大教。胸襟流出波瀾。一心治格太平。瓦礫化成金碧。般門得百尺圍樹。正期作廣廈之梁。北溟鼓九萬里風。豈料折垂天之翼。典籍筆耕﹝烈﹣列﹢夥﹞矣。遺與後昆。齒珠火浴完然。驗在今日。夫是之謂柏庭克世其家。凜凜風標。瞻之意銷。仰之魂失。

贊華長老眞﹝姓陸。早聽天臺。後參思老。住淨土。晚歸歸隱庵圓寂﹞

華冑兮天隨故家。淸名兮應庵再來。窮教兮佛隴精華。逃禪兮蘇州思呆。愛梅兮冰雪襟懷。結茅兮泉石亭臺。搜吟兮西湖巧裁。好客兮東合大開。樂歸隱兮百鳥銜花。屍淨土兮九蓮奪胎。瞻遺像兮瑤林瓊樹之葩。挺孫枝兮雕梁畫棟之材。作是贊兮無乃繪太虛之五采。點明鏡之紛埃。

贊國淸靈叟和尙眞入北�祖師會

貌古神淸。气融性漫。用無準麻皮頭。瞎臨濟正法眼。瘞焦山鶴。不假蓬塵。縛丰幹虎。只消錢貫。八怪七喬。十馬九亂。趂入羣牛隊裏行。一年一度教人看。

小佛事

爲呂縣尉孺人。陳氏下火

雨歇梅梢翠靄濃。湖山簇簇水溶溶。娘生面目無遮障。見得分明隔萬重。

共惟。歿故厶人。閨門玉潔。林下風淸。讀陳子昂郁藍天上之書。克從父訓。誦呂蒙正鐵馬營中之句。不厭夫貧。專精事酷愛捐金。勤險齊家絕無嗜味。一女贅乘龍之婿。屏開孔雀褥隱芙蓉。二男育翔鳳之孫。棲穩髙梧立殘玉石。處宗族咸稱仁美。和气襲人。守孤孀惟慕潔貞。秋霜凜節。滿謂樹北堂忘憂之艸。豈期孕西方極品之蓮。玉簫聲斷。乘鶴馭之翩翩。寶鏡塵蒙。悵鸞臺之寂寂。七十二年死生夢斷。千百億化男女相忘。𨿽云去路分明。須要當機指示。﹝以火炬。打一○相﹞這里見得徹去。方知道。靜極光通達。寂照含虛空。卻來觀世間。猶如夢中事。月上女依涅盤而住。同轍不同途。城東母隨諸佛而生。同途不同轍。正恁麼時。且道。孺人陳氏。末後一段光明。畢竟從何發焰。還相委悉麼。二十四番風信急。立看紅焰簇冰花。

爲行者居聰下火

聰明黜盡若盲聾。沒變通時有變通。脇下黃梅無底缽。憨憨終日醉春風。家私蕩盡。徹底貧窮。生死岸頭髙著眼。南山燒火北山紅。

嶽林貫翁和尙下火

妙悟眞空。安居內院。道從慈氏親傳。名到長汀愈顯。一拳分背觸。本色住山翁。三處斬癡頑。眞正吹毛劍。八十餘年展化機。千聖玄樞轆轆轉。翻身得路。生死情空。百煉精金柔繞指。更須入火奏全功﹝悟空受業﹞。

爲回副寺下火

力扶古洞家風。出了幾回冷汗。𨿽然貴賣生薑。不落時人功幹。厥功旣奏。一死何妨。眞金柔繞指。入火轉增黃。

爲淳副寺下火

淳乎淳。沒疎親。髙懸因果鑑。本色賣姜人。生涯蕩盡。死欵供申。急把刈禾鎌揚下。電光石火笑翻身。

爲居果法公下火

五十八年。知因識果。香積廚。嗞味徧嘗。瑞巖山。名次做了。不得黃梅破缽傳。冷看塞雁長空過。瞥轉生機。掀翻死貨。八月風髙野火紅。戴角鐵蛇驚鉆艸。

爲淨飯頭下火

親從上方來。綴缽盛香飯。分餉毗耶離。毛孔香雲滿。掃除百病。瑩淨一新。生死去來無朕迹。如火與火金博金。

爲宏監寺秉炬

楊岐破屋欠支撐。三腳驢兒亦懶行。賴有山翁伸老臂。宏開門戶憩勞生。大功未紀。死欵先成。百煉精金柔繞指。更須入火與重烹。

爲份掌財秉炬﹝曾充直歲﹞

渤塗直歲。寺基掌財。网市利不求龍斷。開荒田先務燒畬。無星秤較錙銖。絲毫不忒。破鐝頭埋佛祖。深淺無差。掀翻死貨。別立生涯。石火電光機路活。涅盤生死等空花。

和直歲下火

拈起破鐝頭。開田說大義。擬議掘坑埋。誰管傷和气。生涯蕩盡。死眼豁開。鐵蛇頭戴雪。竄入火中來。

樞闍梨秉炬

妙轉玄樞。精持密語。𨿽契聖凡情。尙迷生死路。直饒金鐸響淩空。未是闍梨到家句。到家句急薦取。﹝以炬打一○相云﹞疾焰過風。無你棲泊處。無你措足處。

爲行者居玉下火

出家十餘年。槽廠身閒逸。玉石未區分。風幡難辧的。番身得路。生死情空。蓮開火焰裏。拂拂散香風。

爲胡頭巾下火﹝每月集眾念佛﹞

羞唱胡笳曲亂人。巧穿玉綫度金鍼。能裁魯直傲云頂。善打林宗折角巾。儼峨冠聳人瞻視。翻新樣出自胸襟。更有一般奇特處。月勤念佛聚鄕鄰。一生能事。九品收因。點發性空三昧火。紫金臺上自焚身。

爲劉郎下火

昔年同坑入天臺。遊徧神仙洞府來。半路抽身歸淨域。歡迎人捧紫金臺。弟兄思戀。子女悲哀。不忍丘山埋玉樹。攢殯瞥過五年華。今逢涓吉做好安排。拭目烹金鑪上看。秋風吹綻寶蓮花。

桂典座下火

八十有餘年。爛遊香積國。檢點桂花包。咬破黃梅核。調羹煮木札。驗衲僧舌頭。肩鋤入菜園。見古道顏色。掃除死伎。撥轉生機。疾焰過風人不薦。火蛇頭帶雪花飛。

起骨

有漏笊籬。無漏木杓。信手拈來用得著。枯骨壓出汁。滋味完全。髑髏解放光。眼睛圓活。活活。一陣春風生桂枝。艸鞋斷乾坤闊。

爲﹝冰﹣水﹢能﹞朝奉陳安人入壙

雪霽千峯綴爛銀。廣寒宮闕樣翻新。玉簫聲斷乘鸞去。疑是仙遊返旆人。恭惟某人。處心愷悌。賦性慈仁。霓貫胸襟。浩養軒昂气宇。風生林下。靚妝散朗精神。武緯文經。擢海上名公之秀。冰淸玉潔。得閨門列女之貞。慕孔聖人。趨庭教子。效陶侃母。截髮延賓。發萬斛舟。異寶盡歸於湯网。構千間廈。寒儒大芘於堯民。幼歲加鞭。研窮書史。凶年發帑。賑濟孤貧。女歸寧。端的來儀之鳳。兒幹蠱。無非抱送之齡。琴瑟諧和於家室。隅官小�於鄕鄰。並駕金臺淨國。敷九蓮之曉。雙埋玉樹佳城。融萬壑之春。生平了事。今日收因。更得瑞巖重指示。無陰陽地好藏身。﹝某人﹞要知無陰陽地麼。﹝撫棺云﹞虎踞龍蟠遺蔭遠。兒孫壽祿等松椿。

爲石宅掩壙﹝樞都寺乃母﹞

天生石女最精靈。不負關雎窈窕名。七十八年殘夢破。野梅揮淚濕春庭。﹝某人﹞閨房鍾秀。婦節冰淸。截髮效侃母延賓之志。斷機推軻親教子之情。監本女流。惟貞惟潔。度僧榜樣。難弟難兄。壻乘龍。將見門闌喜色。兒幹蠱。克諧宗黨歡聲。幼歲得治家之體。晚年勤念佛之誠。五福具享閻浮報滿。九蓮開修淨土功成。莫謂藏身無影迹。龍蟠虎踞衛佳城。盡終盡始。暢快生平。旣然如是。且道安厝後福庇兒孫一句。又作麼生。﹝撫棺云﹞石崇敵國非爲富。玉佩金襕始是榮。

爲時典座起骨

未出母胎時。爛遊香積界。喪盡目前機﹝�云﹞這个依前在。入火不焚。溺水不壞。走盤珠影無畱礙。

爲日本覺兄起龕﹝覺上座﹞

腳頭未跨船舷。參徧大唐諸祖。明知覺所覺空。未解同生同死。﹝附龕云﹞這里見得親。別有翻身路。海山點碧無重數。

爲元街坊下火﹝失度牒﹞

赤腳走紅塵。全身入荒艸。本命元辰都失了。掀翻海嶽覓無蹤。﹝以火炬。打○相云﹞只這星兒是甚麼。﹝元街坊諾﹞不得喚作火。

爲印西堂鎖龕﹝號松庵。塗毒小師﹞

親聞塗毒聲。不掛毗盧印。入艸尋人事已休。一庵髙臥松蘿影。死生夢斷。凡聖情空。﹝以鎖作勢云﹞金鎖玄關又一重。

爲妙兄入骨

妙盡依亡。不存鑑覺。合土和灰。髑髏眼活。便恁麼去。掘窖深埋。狼籍秋香一院花。

爲璋上坐鎖龕

鐵蒺藜兒。面門拋擲。碎死生關無朕迹。賤似圭璋貴似塵。渾侖擘破成狼籍。不狼籍。鉤鎖連環。刀挑不出。

爲顯上人下火

涅盤心。生死義。顯晦無殊。聖凡一致。見得分明用得親。火燒荊棘三千里。

爲宗上人鎖龕﹝暫到﹞

宗眼明。偸心死。未跨靈山門。已會翻身句。瞥轉一機。機機頓赴。關空鎖夢無回互。

古航入骨

大梅山中畱不住。小朵峯前推不去。而今去住兩無依。直下死中明活句。穿過髑髏。掃除玄路。靈蹤不在猿啼處。

皎浴主起骨

翠巘云收。碧潭月皎。脫體無塵。浴个什麼。平便恁麼。平地上死人。不恁麼。髑髏前失照。機先有路直如弦。﹝皎浴主還知麼﹞出門便是艸。

爲云淨人入骨﹝天臺周氏子﹞

白雲萬里。靑松幾樹。笑詠寒山詩。借宿周家女。死伎窮丰骨露。﹝智云智云﹞大有著你處。

爲麟西堂起龕

死住山心。活通方眼。得路便行。了無羈絆。千聖玄關錯踏翻。五色祥麟步天岸。

爲達兄起骨歸葬

息心達本源。迥超生死岸。石火喪全機。髑髏開活眼。便恁麼去。不離途中。藏身無影迹。家在海門東。

爲靈鷲莊懺首鎖龕

妙得天臺旨。盤珠影不畱。死生聊一戲。定慧絕雙修。到這里。說甚莊周夢蝶。蝶夢莊周。牢關俱鎖斷。雲散一天秋。

爲雪航庵主講師。轉骨歸葬

罷講雨花筵。糞火煨山芋。蕩盡聖凡情。巉然丰骨露。瞥轉一機。揚塵簸土。靈蹤不在猿啼處。雪航雪航。更須進步。

與靈鷲猿下火

紅樹棲雲。古藤掛月。捷影一飛。淸吟三疊。直下息攀緣。死生心路絕。無復經行異類中。﹝擲炬云﹞火聚何妨參勝熱。

爲淸涼日東山入骨

臨濟淸涼樹。東山瓦鼓歌。就陰休歇小。接響聽聞多。死生根斷。棚八聲消。和骨和腔更換了。何妨輥入葛藤窠。

爲燈上坐入骨

燦發心燈。輝騰今古。觸著髑髏乾。點卽偸心死。死中活。頭枕衡山。腳踏北嶽。

爲燈首座入塔

點發心燈。瞎人天眼。當暗中有明。當明中有暗。揭翻明暗路岐。猶是弄光影漢。畢竟如何。爍破髑髏無朕迹。背陰山子向陽多。

淨上人起龕

淨潔無根。更加磨煉。直須照破娘生面。﹝拊龕﹞打破鏡來。與汝相見。鑑覺雙亡死眼開。腳根拽斷紅絲綫。

資壽瑩大師下火﹝三十歲。鐵牛坐下﹞

某人。辛勤三十年。煉行將晶瑩。力透鐵牛機。未跨末山頂。翻身得路。徹底惺惺。生死牢關百雜碎。倒騎玉象火中行。

爲因講師。親書天臺口義入塔

佛壠眼睛。天臺骨髓。流出胸襟。蓋天蓋地。不是刮膜金篦。亦非拭瘡故紙。三千一念細平章。掘窖深埋亦放光。

爲達老入塔﹝無限﹞

眞達不疑。太虛寥廓。凡聖性空。死生夢覺。直下髑髏雙眼活。無棲泊處堪棲泊。

爲湘南叟下火

百城煙水罷南詢。歸織蒲鞋養老親。活業掃空呈死伎。瀟湘夜雨正愁人。揭翻玄路。密透金塵。不須參勝熱。﹝揚炬云﹞化火自焚身。

爲行者居奇下火

老奇年登七十八。悟得庖廚眞妙訣。袖藏露刃冷含霜。細切淸風。薄﹝利﹣禾﹢﹝白﹣日﹢田﹞／廾﹞明月。善煮東山木札羹。酸饀無皮渾是鐵。咬破方知百味全。驗盡衲僧三寸舌。昨朝揚下破鉛刀。撒手便行心路絕。心路絕。火裏烏龜頭戴雪。

爲彬典坐下火

某人。質野文史。非關汝事。煮木札羹。傷鹽費醋。昨朝死伎窮。直下尋歸路。尋歸路。驀直去。家家門前火把子。

爲定侍者下火

扯破犀牛扇。參方伎倆窮。那伽常在定。死水不藏龍。揭翻活路。千聖迷蹤。百煉眞金柔繞指。更須入火奏全功。

爲逢知客下火

古今眼正辧龍蛇。驀札相逢便喫茶。活業用窮呈死伎。火官頭上轉風車。

爲成道相。開光明

正覺山前錯見星。至今盲視不分明。無端累瞎傍人眼。﹝以筆。作點勢﹞玉乳何妨爲點睛。

爲說法相。開光明

說五俱輪入艸行。豈知口裏黑煙生。爲人眼目且如此。﹝以筆。作點勢﹞點一盲教引眾盲。

妝金剛。開光明

墮在佛數。金裹爛泥團。卓立門風。腦後抽生鐵。總彰文采全彰。已是眼中著屑。去卻屑。﹝以筆。作點勢云﹞一段光明。毫端點發。

希叟和尙廣錄卷第七﹝終﹞

