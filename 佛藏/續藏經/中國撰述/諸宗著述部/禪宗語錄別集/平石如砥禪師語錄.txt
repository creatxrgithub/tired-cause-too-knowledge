續藏經平石如砥禪師語錄

﹝嗣法門人﹞文才。子昶。了因。彌安。元勗。師楷。文斌。汝均。處林。云岑等編

天童平石和尙語錄序

至正十七年。臨濟第十八代孫。天童平石禪師砥公。示般涅盤於東堂。又九年。其徒大用等。集其三會所說法。刻梓以傳。以余逮見禪師。俾爲序。竊惟。臨濟乃達摩十世。以大機大用。弘教外別傳之旨。度人不可紀極。歷傳至徑山無準範公。其宗益盛。無準傳天童西巖惠公。西巖傳東巖日公。皆所謂得其道而能大其家者也。爲西巖的孫東巖上足。而位望隆然以相繼者禪師焉。又能以其道大振於東南。天下學者莫不宗仰。嘗觀其提唱之際。徵辯之時。擒縱與奪。雷奔電激。悚神駴目。莫可擬測。而使學者渙然而疑釋。超然以有得。苟非善臨濟之機用。曷能若是。所謂本固而末茂。源遠而流益淸者歟。宋南渡初。禪學大獘。學者罔識臨濟機用。往往淪於默照邪禪。吾祖妙喜力排之。而後禪學以正。禪師行介而和。言簡而要。平居著述。恆以斥邪說爲務。抑亦妙喜之意歟。嗚呼禪師已矣。不可復見矣。欲求其道之彷佛。捨是錄。其焉從。俄有詰予者曰。達摩不立文字。禪師乃存是錄。得無相矛盾耶。予應之曰。達摩不立者。所以祛文字之蔽。禪師存是者。所以明別傳之旨。苟祛其蔽。而得其旨。不亦善乎。淨名曰。依於義不依語。又曰。言說文字皆解脫相。有味哉。有味哉。詰者嘿然。遂書以爲平石禪師語錄序。前住紹興崇報禪寺鄱陽釋至仁書。

平石和尙語錄

目次

序

慶元路保聖禪寺語錄

定水禪寺語錄

天童禪寺語錄

眞贊

偈頌

跋

平石和尙初住慶元路保聖禪寺語錄

臺州眞如禪寺嗣法比丘文棲等編

師於大徳三年三月十五日入寺。佛殿燒香雲。佛身無爲。不墮諸數。乾屎橛。麻三斤。聻。遂禮拜。

祖堂。顢顢頇頇。百醜千拙。扶桑人種陜西田。一二三四五六七。

據室。拈主丈。徳山棒。臨濟喝。石裂崖崩。雷轟電掣。卓主丈。君子可八。

升座拈香雲。此香。恭爲祝延今上皇帝聖躬萬歲萬歲萬萬歲。次拈香雲。奉爲見住太白名山天童景徳禪寺東巖大和尙。一鑪爇卻。不是報徳酬恩。只要辱他則个。遂就座。延慶和尙白椎云。法筵龍象眾。當觀第一義。師云。若是第一義。直是無下口處。卽今莫有問話者麼。山僧向第二義門。與汝相見。僧出云。一統乾坤境象優。騰騰瑞气藹林丘。提來殺活金剛劍。凜凜神光射鬥牛。爲國開堂。願聞法要。師云。祝融峯頂上。露滴萬年松。進云。恁麼則四海盡歸王化裏。吾家曲子萬年歡。師云。滿口道著。進云。只如馬大師道卽心卽佛非心非佛。意旨如何。師云。千年常住一朝僧。進云。萬機休罷千聖不攜又作麼生。師云。眼不見爲淨。進云。萬古碧潭空界月。再三撈摝始應知。師云。亂統禪和。如麻似粟。僧禮拜。師云。果然。乃云。門外湖光湛湛。屋頭翠竹靑靑。車馬駢闐。人煙雜沓。智莫能知。識莫能識。所謂佛佛授手爲授此事。祖祖相傳爲傳此宗。驀拈主丈。天左旋。地右轉。日東上。月西落。一道虛凝。湛然光彩。便與麼隔大千。不與麼口皮邊。皇元一統封疆闊。願祝吾君億萬年。卓主丈。

復舉達摩大師偈云。吾本來玆土。傳法救迷情。一花開五葉。結果自然成。師云。恁麼道。大似傍若無人。擊拂子云。今年桃李貴。一顆直千金。下座。

上堂。一二三四五六七。鶻眼龍睛構不及。七六五四三二一。鐵額銅頭跳不出。熾如猛焰。利若吹毛。近之則燎卻面門。擬之則傷鋒犯手。去此二途如何趣向。眾中忽有个漢出來。掀倒禪牀。喝散大眾。保聖也怪他不得。便下座。

上堂。魯祖面壁。雪峯輥球。動弦別曲。葉落知秋。便與麼會時如何。銅砂羅裏滿盛油。

上堂。同牀各夢。異姓同居。千變萬化。少實多虛。渠今不是我。我今不是渠。休將白額虎。喚作黑煙菟。

冬至小參。衲僧門下。有一片無陰陽田地。坦然平正。卓爾孤危。近在方寸之間。遠隔大千之外。幾度風吹日炙。多年艸蔓苔荒。是汝諸人尋常不曾將眼覷著。覷得著。萬象森羅光爍爍。覷不著。萬象森羅光爍爍。總不與麼時如何。焦磚打著連底凍。一枝紅焰發冰河。

上堂云。心外無法。法外無心。山河大地甚處得來。便下座。

上堂。舉三角和尙因僧問。如何是三寶。答云。禾麥荳。師云。三角與麼道。大似將常住物。作自己受用。其柰傍觀者哂。忽有人問保聖如何是三寶。只向他道。佛法僧。何故。千虛不如一實。

除夜小參。最初機。末後句。大地載不起。佛手攔不住。衲僧家見如不見。聞如不聞。行但行。坐但坐。饑喫飯。寒向火。管甚斗換星移寒來暑往。門外朔風凜凜。誰爲途路之人。櫩前凍日熙熙。盡是到家之客。保聖今夜未免烹露地白牛。與諸人分歲去也。驀拈主丈卓一下。明年更有新條在。惱亂春風卒未休。

復舉。僧問古徳。年窮歲盡時如何。古徳云。家家看盡野狐兒。頌云。家家看盡野狐兒。正是年窮歲盡時。何似東村廖胡子。倒拈鐵笛逆風吹。

元宵上堂。衲僧門下。別有新條。得路塞路。過橋斷橋。須知正月半。決定是元宵。以拂子擲下云。我見燈明佛。本光瑞如此。

佛忌上堂。舉世尊將般涅盤。以手摩胸告眾云。汝等善觀吾紫磨金色之軀。瞻仰取足。毋令後悔。今日則有。明日則無。若謂吾滅度。非吾弟子。謂吾不滅度。亦非吾弟子。時百萬億眾。悉皆契悟。頌云。將謂無人識得渠。臨行賣弄紫金軀。當時一眾無人會。獨許波旬是丈夫。

上堂。三世諸佛說夢。六代祖師說夢。天下老和尙說夢。莫有各牀同夢底麼。出來說看。良久云。人貧智短。馬瘦毛長。

結夏小參。圓覺伽藍。廓周沙界。平等性智。普現色身。行住坐臥。常在其中。見聞覺知。莫過於此。是眾生之業識。乃諸佛之本源。卽諸佛之本源。是眾生之業識。所以道。迷諸佛之所悟者。是名眾生。悟眾生之所迷者。是名諸佛。眾中忽有个漢出來道。者裏是什麼所在。說迷說悟。我也知你向鬼窟裏作活計。良久。主丈且將畱靠壁。艸鞋乾曬待秋風。

上堂。舉肇法師云。萬法無異者。豈曰續鳧截鶴。夷嶽盈壑。然後爲無異者哉。師云。肇法師弘經造論。可謂宗說俱通。若約衲僧門下。水也未與他喫。保聖敢道。若要萬法無異者。直須續鳧截鶴夷嶽盈壑始得。𨿽然。笑我者多。哂我者少。

開鑪上堂。少室單傳旨。年深冷似灰。一鑪文武火。今日爲君開。擊拂子下座。

達摩忌拈香。是大妖孽。剛道初祖。甜瓜徹蒂甜。苦瓠連根苦。殃及後代兒孫。个个釘樁搖櫓。木人無舌笑春風。燈籠吞卻露明柱。

四月八日。赴定水請辭眾上堂。世尊出世。保聖退步。彼此大丈夫。各自行一路。拈主丈卓一下。靈蹤更在猿啼處。

平石和尙定水禪寺語錄

門人子昶了因等編

師於皇慶二年四月十二日入寺。指山門云。百千法門。門門有路。蝦蟆跳上梵天。蚯蚓抹過東海。

指座。向上一路。千聖不傳。天平地平。日面月面。遂升座。拈香祝聖罷就座。僧出云。世尊拈花。迦葉微笑。未審此意如何。師云。休將鶴唳悞作鶯啼。進云。世尊道。吾有正法眼藏。分付摩訶大迦葉。又作麼生。師云。一犬吠虛。千獒啀實。進云。靈山拈花。分付正法眼藏。雙峯今日開堂。畢竟有何垂示。師云。杲日當空。淸風匝地。進云。有意气時添意气。不風流處也風流。師云。切忌亂鍼錐。僧禮拜。師乃云。大機普應。大用現前。一句定剛宗。橫身當宇宙。豈不見。保壽開堂。三聖推出一僧。保壽便打。斬丁截鐵。三聖云。與麼爲人。非但瞎卻者僧眼。瞎卻鎭州一城人眼去在。殺人刀。保壽擲下主丈。便歸方丈。活人劍。好大眾。如上將軍七事隨身。沙場慣戰。非惟電捲星馳。直是超今邁古。只如山僧今日開堂。畢竟明个什麼。良久。三邊不用安戈甲。萬里歌謠賀太平。

結夏上堂。舉東山和尙示眾云。結夏無可供養大眾。作一家燕。管顧諸人。遂擡手云。囉囉招。囉囉搖。囉囉送。莫怪空疏。伏惟珍重。師云。東山和尙與麼施設。也是禮過成謟。定水則不然。驀拈主丈。靠左邊下座。

上堂。古人道。我有一句子。待特牛生兒。卻向汝道。且道是什麼一句子。雙峯不惜眉毛。與汝諸人說破。若喚作一句子。入地獄如箭射。

上堂。異種靈苗。春生夏長。信手拈來。無不是藥。驀拈主丈。召大眾云。者个是主丈子。還喚作藥得麼。擲下主丈云。眼裏有筋須辧取。文殊曾被善財瞞。

上堂。四月十五日結。左搓芒繩縛鬼子。七月十五日解。倒拈折筯攪滄溟。衲僧家。不慕諸聖。不重己靈。脫略上古風規。破壞今時窠臼。拈主丈。一束生芻拈未暇。六環金錫響遙空。

上堂。有一人。長在家捨。不離途中。有一人。長在途中。不離家捨。拈主丈。兩个漢鼻孔。總被雙峯穿卻了也。卓主丈。不經一事。不長一智。

上堂。孟夏已過半月。普天匝地漸熱。衲僧鼻直眼橫。那个皮下無血。九旬禁足安居。剛道憐鵝護雪。更說克期取證。大似虛空釘橛。煮砂未必成飯。陽焰如何止渴。雙峯無可論量。一句爲君直截。但能無事於心。自然應時應節。擊拂子下座。

上堂。六月雨無價寶。髙田低田水盈盈。早禾晚禾云緲緲。農夫聚首話年丰。斗米三錢端可保。衲僧家沒頭腦。飽飯噇眠。知恩者少。

解夏小參。布袋頭撚聚放開。吞卻山河大地。主丈子橫來豎去。挑幹日月星辰。如理如事。全主全賓。風流直是風流。奇特不妨奇特。拍禪牀。行到水窮處。坐看雲起時。

復舉。教中道。八十誦律。一夏之功。不階四果。必證三禪。師云。把本修行。如驢拽磨。衲僧家合作麼生。良久。有口只堪閒掛壁。

上堂。提起數珠云。百八摩尼一串穿。今年又數到明年。明年又是從頭起。百八摩尼一串穿。大眾且道。前不停五。後不至七。畢竟如何。嘉州大像喫鹽多。陜府鐵牛添得渴。

上堂。動若行雲。止猶谷神。休將北斗喚作南辰。只如山僧。一月以來。半出半入。或東或西。畢竟成得什麼邊事。回首紅塵沒馬深。行人更在靑山外。

上堂。舉雲門拈主丈示眾云。主丈子化爲龍。吞卻乾坤了也。山河大地甚處得來。先師東巖和尙拈云。天童亦有主丈子。𨿽不曾變化。直是易見難識。擲下主丈云。向道是龍剛不信。待爲霖雨始應知。師拈主丈召大眾云。物見主眼卓豎。卓主丈。只知開口易。不覺舌頭長。

上堂。寒山子詩云。白鶴﹝口﹡﹝銜﹣金﹢缶﹞苦花。千里作一息。欲往蓬萊山。將此充糧食。好諸禪徳。向者裏瞥地者多。錯會者亦不少。所以道。我詩也是詩。有人喚作偈。詩偈總一般。讀時須仔細。

九日上堂。今朝九月九。相喚不出手。若是个中人。舉意便知有。拍禪牀云。金雞飛上玉闌干。一聲啼破千峯曉。

上堂。舉馬祖玩月次。智藏百丈南泉侍立。祖曰。正與麼時如何。藏雲。正好修行。丈云。正好供養。南泉拂袖便去。祖云。經歸藏。禪歸海。惟有普願。獨超物外。師云。馬大師一家父子。只解貪觀天上月。不知失卻手中橈。雙峯則不然。正與麼時如何。靑天也須喫棒。

都道場看經歸上堂。一大藏教。是个切腳。且道切甚麼字。諸仁者。出一叢林。入一保社。一七日內。朝看暮閱。還有覷得透底麼。若覷得透。非惟仰報聖恩。抑亦慶快自己。若覷不透。被黑荳子換卻眼睛了也。驀拈主丈。雙峯不惜眉毛。曲施方便。向第二義門。與諸人相見。卓主丈。鬧市拶出憍屍迦。驚起憨憨梵王睡。

上堂。衲僧家。只解步步登髙。不解從空放下。且道。誵訛在什麼處。良久云。下座巡堂喫茶。

上堂。舉芭蕉示眾云。你有主丈子。我與你主丈子。你無主丈子。我奪卻你主丈子。後來眞淨和尙拈云。你有主丈子。我奪卻你主丈子。你無主丈子。我與你主丈子。師云。二大老。向有無與奪中作活計。檢點將來。合喫主丈。雙峯不欲盡法無民。放過一著。靠主丈下座。

上堂。雲門有一曲。臘月二十五。直下會得。未敢相許。何故。射虎不眞。徒勞沒羽。

除夜小參。過去已過去。生鐵秤錘被虫蛀。未來猶未來。燈籠沿壁上天臺。卽今臘月三十日。也見在底作麼生。一法若有。毗盧墮在凡夫。萬法若無。普賢失其境界。豎拂子。東弗於逮。西瞿耶尼。南瞻部洲。北郁單越。卽今在山僧拂子頭上。轉大法輪。汝等諸人。還見麼。擊拂子。城上已吹新歲角。窗前猶點舊年燈。

復舉。香林因僧問。萬頃荒田誰是主。林云。看看臘月盡。師云。香林與麼答話。幾被打破蔡州。忽有人問定水萬頃荒田誰是主。只向他道。三年一閏。五年再閏。

元旦上堂。舉法昌遇和尙因僧問。孟春猶寒卽不問。新年頭還有佛法也無。法昌云。東山西嶺靑。頌云。新年佛法聊相問。解道東山西嶺靑。昨夜陽和回地底。十分春色滿江城。

上堂。準擬看元宵。恰值終朝雨。燈燭照笙歌。遊人不出戶。一段好風光。特地成孤負。雪峯輥球。禾山打鼓。笑倒燈籠並露柱。

佛涅盤上堂。教中道。涅而不生。盤而不滅。不生不滅。故曰涅盤。豎拂子。釋迦老子來也。還見麼。一翳在眼。空花亂墜。

上堂。舉雲門云。久雨不晴。衲僧家。向甚處曬﹝日﹡良﹞皮艸。師云。本自無瘡。勿傷之也。

結夏上堂。舉天平訪西院。被連下兩錯。更畱開粥過夏。共相商量。師云。盡謂西院。炊香別甑。禮意殷勤。殊不知。利刃之蜜。蠱毒之水。雙峯者裏。粗茶淡飯。任意加餐。𨿽然。九十日內。十二時中。也要大家知慚識愧。

道場渭都管施傳燈上堂。人從霅川來。接得西天信。報道。眞燈發焰。爍破大虛。雙峯歡喜不徹。合掌贊云。三腳驢子弄蹄行。踢倒須彌無寸土。

上堂。孟夏漸熱年年事。三世如來總不知。昨夜燈籠開口笑。堂前露柱皺雙眉。

端午上堂。今朝五月五。此話憑誰舉。擎起祕魔叉。打動禾山鼓。直得。南山起雲。北山下雨。喝一喝。赤口白舌盡消除。不用當門懸艾虎。

上堂。舉雲門示眾云。結夏已過二十日。寒山子作麼生。自代云。和尙問寒山。學人對拾得。親言出親口。平地成狼藉。會麼。雙峯與麼道。也是普州人送賊。

上堂。日出心光耀。天陰性地昏。不知天地者。剛道有乾坤。喝一喝。我行荒艸裏。汝又入深村。

解夏小參。教流像季。去聖時遙。土曠人稀。言多道遠。欲得摧邪顯正。故須托境依人。人境旣以一如。道業自然成辦。山僧九十日已前。與汝諸人同一安居。九十日已後。與汝諸人同一自恣。行住坐臥。語默動靜。與諸人初無絲毫間隔。若是宗乘邊事。未嘗蹉口道著。何故。雙峯不曾引人落艸。

復舉翠巖參和尙示眾云。一夏與兄弟。東語西話。看翠巖眉毛在麼。頌云。翠巖眉毛在不在。山未爲髙海未深。一曲無弦千古意。相逢誰是好知音。

解夏上堂。鵝護雪。臘人冰。此地無金二兩。俗人沽酒三升。拍禪牀。堪笑暮雲歸未合。遠山無數碧層層。

上堂。舉雪竇和尙偈云。三分光陰二早過。靈臺一點不揩磨。貪生逐日區區去。喚不回頭爭柰何。師云。膏肓之疾。固不足以發藥。然雙峯用處。也要諸人共知。便下座。

中秋上堂。吾心似秋月。碧潭淸皎潔。無物堪比倫。教我如何說。師云。寒山子與麼道。大似抱贓叫屈。便下座。

爲雲山劉氏孺人對靈小參。若論此事。譬如秋潭月影。靜夜鐘聲。隨扣擊以無虧。觸波瀾而不散。諸佛悟之而成佛。眾生迷之而受生。迷諸佛之所悟者。是名眾生。悟眾生之所迷者。故曰諸佛。心佛及眾生。是三無差別。者个道裏。如人飲水冷暖自知。說似人不得。呈似人不得。離男女相。離生死相。諸相旣無。一靈不昧。豈不見。昔日範縣君。參圓悟祖師教伊看不是心不是佛不是物。不得下語。不得開口。看來看去。便覺恓惶。卻問別有何方便。得个入處。圓悟云。有个方便。不是心不是佛不是物。縣君從此悟入。大眾。看他是个婦人。宛有大丈夫之作。直得。渾鋼打就。生鐵鑄成。煩惱恩愛。籠罩他不得。生老病死。系縛他不得。要行便行。要住便住。直饒恁麼。猶在半途。且道卽今劉氏孺人。出生入死。超然獨脫底一句。又作麼生。豎起拂子。稽首摩耶千佛母。天花影裏現全身。

開鑪上堂。兼謝雪窗書記。雙峯火鑪頭。有一則無賓主話。只是易見難識。良久。夫子不識字。達摩不會禪。

除夜小參。少室九年面壁。掘地覓天。黃梅半夜傳衣。敲冰取火。事久情變。法立獘生。一犬吠虛。千獒啀實。不是向上巴鼻。亦非教外別傳。人漸老水長流。一年又是結交頭。出門撞著畱幽求。大帽壓耳手提油。

正旦上堂。舉眞淨和尙歲朝示眾云。去年貧未是貧。今年貧始是貧。去年貧猶有卓錐之地。今年貧錐也無。香嚴與麼提持。奇特甚奇特。要且只知其貧。不知其富。洞山則不然。去年富未是富。今年富始是富。去年富只有一領黑黲布褊衫。今年富添得一頂百衲山水袈裟。歲朝抖擻呈禪眾。實謂風流出當家。師云。貧賊驕人乎。富貴驕人乎。吾於二老見之矣。雙峯旣不言貧。亦不道富。新年頭別有一句子。也要大家知有。豎拂子。云淨日月正。雪晴天地春。

上堂。有物先天地。無形本寂寥。能爲萬象主。不逐四時凋。春耕夏種。秋收冬藏。作麼生說不凋之義。山南山北無非祖父田園。溪東溪西總是國王水艸。汝等諸人若也知得落處。便見進退動靜之間。了無新舊去來之相。坐籌帷幄。安帖家邦。正與麼時如何。三腳驢子弄蹄行。踏破虛空成兩片。

平石和尙天童禪寺語錄

參學比丘彌安元勗等編

師於天歷二年十二月初一日入寺。指山門云。樓閣門開。日照天臨。俊馬不移蹄。快鶻趂不及。喝一喝。

佛殿。燒香雲。自覺覺他。名之曰佛。金剛與泥人揩背。咄咄咄。

據室。我此一室。綿綿密密。眨得眼來。靑天霹靂。

升座拈香雲。此香。陰陽未剖已前。掀天富貴。世界旣形之後。特地芬芳。爇向鑪中。端爲祝延今上皇帝聖躬萬歲萬歲萬萬歲。陛下。恭願。明逾日月。徳重乾坤。萬年端拱於無爲。四海咸皈於至化。次拈香雲。村艸步頭匙挑不上。玲瓏巖畔信手拈來。今當第三回

。供養前住當山先師東巖圓應大和尙。用酬法乳之恩。斂衣就座。育王和尙白槌畢。師云。盡大地撮來。如粟粒大。拋向面前。漆桶不會。打鼓普請看。眾中莫有不甘者麼。出來道看。時有僧問云。三通鼓罷。大眾咸臻。學人上來。願聞祝贊。師云。須彌頂上擊金鐘。進云。祝聖已蒙師指示。向上宗乘事若何。師云。黃檗打臨濟六十主丈。進云。記得三聖道。逢人則出。出則不爲人。時如何。師云。有甚巴鼻。進云。興化道。逢人則不出。出則便爲人。又且如何。師云。卻較些子。進云。古今無異路。達者共同途。師便喝。僧禮拜。師云。不快漆桶。乃云。萬仞峯前輥繡球。三千剎海一毫收。展開佛手伸驢腳。出窟金毛笑點頭。所以道。宗乘一唱。三藏絕詮。正令當行。十方坐斷。是故。靈山會上。少室峯前。赤手持來。橫身荷負。徳山棒頭欺胡瞞漢。臨濟喝下少實多虛。擘泰華逗黃河。直得星移斗換。捎金雞拂玉兔。自然八面玲瓏。是皈馬休牛之日。當樵歌漁唱之時。摩酰正眼洞明。肘後靈符光彩。正與麼時如何。天髙羣象正。海闊百川朝。

小參。從上來事。只在如今。拈起也天回地轉。放下也滴水冰生。不在句後聲前。自然頭頭顯露。九峯聳翠。雙沼波澄。乃宏智中興之所。誠祖父唱道之場。繼玆芳躅。撫膺有媿。所以。緣生於象。象亦非眞。緣象兩忘。觸途成滯。拈主丈。主丈橫。山河大地一時橫。主丈豎。山河大地一時豎。主丈不橫不豎。山河大地自山河大地。燈籠自燈籠。露柱自露柱。然𨿽如是。只如雲門大師道。拈燈籠向佛殿裏。將山門來燈籠上。又作麼生話會。卓主丈。一言截斷千江口。萬仞峯頭始得玄。復舉。當山第一代啟禪師。因僧問。學人卓卓上來。請師的的。啟云。我者裏一屙便了。有甚麼卓卓的的。僧云。和尙恁麼答話。更買艸鞋行腳始得。啟喚僧近前。僧乃近前。啟云。老僧恁麼道。過在什麼處。其僧擬議。啟便打。師云。千鈞之弩不爲鼷鼠發機。者僧旣不善機宜。啟和尙亦成不了。拈主丈。喝一喝。下座。

上堂。卽心卽佛。非心非佛。不是心。不是佛。不是物。馬大師舌頭無骨。與麼也得。不與麼也得。與麼不與麼總得。老石頭眼裏無筋。驀拈主丈卓一下。云自帝鄕去。水從江漢流。

除夜小參。臘月三十日。二年同一春。祖師門下客。總是舊時人。大眾。人旣仍舊。法無不然。是故。天地覆載。日月運行。河嶽流峙。寒暑推遷。無一法從內而出。無一法從外而入。拈主丈。無言童子唱巴歌。露柱燈籠齋起舞。卓主丈。

元旦上堂。拈拂子。作書空勢。召大眾云。看看。新年把筆。萬事大吉。且道。書底是什麼。孔門弟子無人識。碧眼胡僧笑點頭。

上堂。舉趙州問南泉云。如何是道。泉云。平常心是道。大眾。苦樂逆順。膏火相煎。剎那之間。有萬生滅。作麼生得平常去。到者裏。也須明白去始得。

涅盤上堂。正法眼藏。涅盤妙心。東土乾籮卜。西天爛葛藤。野火年年燒不盡。春風吹著又重生。

上堂。舉天衣懷禪師示眾云。靑蘿夤緣。直上寒松之頂。白雲淡濘。出沒太虛之中。南山起雲。北山下雨。會麼。甜瓜徹蒂甜。苦瓠連根苦。應庵和尙拈云。天童也下一著。靑蘿夤緣。直上寒松之頂。白雲淡濘。出沒太虛之中。狗子尾巴書梵字。野狐窟宅梵王宮。師云。山僧有條舉條。無條攀例。今日也下一著。靑蘿夤緣。直上寒松之頂。白雲淡濘。出沒太虛之中。奇怪石頭形似虎。火燒松樹勢如龍。

延慶我庵和尙至上堂。靑玉軒前。玲瓏巖畔。歷歷明明。現成公案。靠倒直指單傳。抹過一心三觀。且道。四明尊者。隰州古佛。相見說个什麼。良久。止止不須說。我法妙難思。擊拂子下座。

純監寺火。純淸絕點。坐在無魂必死之鄕。若要去住自由。別資一路始得。擲下火。三腳驢子弄蹄行。火裏毒蛇吞鱉鼻。

浴佛上堂。十方世界香水海。萬象森羅淨法身。須信鑊湯無冷處。杓頭拋下辧疏親。

結夏上堂。一年是一年。一月是一月。一日是一日。一時是一時。聖制九旬。各自努力。其間更有一事。說與諸人不得。良久。切忌向胡餅裏覓汁。

上堂云。藏主不識字。侍者參得禪。首座有長處。各自見一邊。掀翻洞山五位。擘開臨濟三玄。須彌峯頂浪滔天。

上堂。拈主丈云。佛法徧天下。談玄口不開。相攜木上座。吟上髙髙臺。且道。太白峯與玲瓏巖斗額。畢竟論量何事。卓主丈。湖南城裏好養民。米賤柴多足四鄰。

端午上堂。五月五。天中節。神仙妙藥。百艸頭邊。等閒嗅著。腦門迸裂。喝一喝。下座。

上堂。諸禪徳還知麼。今朝又是六月十五日了也。寒暑相催。生死漸近。身上鶻臭布衫。還脫得下也未。脫得脫不得則且置。你道。南山起雲。北山下雨。畢竟又如何話會。喝一喝。

上堂。舉東山演和尙頌云。山前一片閒田地。叉手叮嚀問祖翁。幾度賣來還自買。爲憐松竹引淸風。師云。東山與麼道。如持左券以取故物。自謂。手親眼辦。不受人瞞。檢點將來。費了多少鹽醬。諸人還會麼。玉本無瑕。琱文喪徳。

東巖和尙忌辰拈香。香嚴哭潙山主丈。貧兒思舊債。投子受大陽革履。冒姓佃官租。總是死門。俱非活路。插香雲。先師東巖和尙來也。龍袖拂開全體露。象王行處絕狐蹤。

解夏小參。九旬禁足。三月安居。據菩薩乘。修寂滅行。正是無風匝匝之波。致令影響之流。彼此互揚家醜。便道。鵝護雪臘人冰。鋤得一片畬。種得一籮粟。自謂修心煉行。功不浪施。檢點將來。自救不了。天童則不然。一个个如獅子兒。吒沙地哮吼一聲。直得天魔膽裂。有甚近傍處。是則固是。還端的也無。擊拂子。西風陣陣涼。秋雨番番急。

舉翠巖參和尙示眾云。一夏與兄弟。東語西話。看翠巖眉毛在麼。保福云。作賊人心虛。長慶雲。生也。雲門云。關。大眾。翠巖老老大大。賣弄風流。引得一地人揚塵簸土。百世之下。喚作翠巖眉毛話。山僧今夜忍俊不禁。與伊剿絕去也。眾中忽有个漢出來道。和尙也須照顧眉毛始得。我也知你向鬼窟裏作活計。

解夏上堂。教中道。自宣己過。恣僧舉罪。名曰自恣。若約衲僧門下。天地懸殊。直須毀於佛謗於法。無慚愧心。乃可名爲自恣。拈主丈云。當門不用栽荊棘。後代兒孫惹著衣。

上堂。山僧夜來得一夢。甚是奇特。天明起來。擬欲舉似諸人。及乎仔佃尋思。又成忘卻。便下座。

隨都寺火。心隨萬境轉。轉處實能幽。涅盤路上。生死岸頭。撲滅漏燈盞。撥火覓浮漚。

上堂。炎炎老火向西流。一雨翻然報早秋。暑往寒來今古事。幾多白盡少年頭。

上堂。十五日已前。半明半暗。十五日已後。全暗全明。正當十五日。明暗兩途。二俱不涉。拍禪牀。三面貍奴腳踏月。兩頭水牯手拏煙。

重陽上堂。茱萸滿泛一甌茶。冷淡家風亦自佳。不用登臨追往事。眼前隨分有黃花。

達摩忌日拈香。西天殿後。東土先鋒。不識第一義。剛言破六宗。老蕭硬寨打不入。渾身乾沒熊耳峯。不有宋云知敗缺。擬於何處覓行蹤。

兼侍者火。雙弘定慧。兼善毗尼。生死岸頭。了無交涉。擲下火。犀牛扇子足淸風。火裏蝍蟟吞大虫。

上堂。淸霜鋪大野。白月滿空山。目前明歷歷。一點不相瞞。擊拂子下座。

宏智和尙忌日拈香。夢幻空花。六十七年。白鳥煙沒。秋水天連。渾侖無縫罅。竇八布衫穿。丹霞室內。太白峯前。正偏俱不涉。生死不相干。夜行只管貪明月。不覺和衣渡水寒。

冬至小參。佛法二字。也是不著便。衲僧家從朝至暮。著衣喫飯。痾屎送尿。何嘗有虛棄底時節。豈不見龐居士頌云。日用事無別。惟吾自偶諧。頭頭非取捨。處處沒張乖。朱紫誰爲號。丘山絕點埃。神通並妙用。運水及搬柴。諸仁者。看他是个俗流。宛有衲僧气息。若向者裏。著得一隻眼。觀風雲別气候。觸目遇緣。隨機應變。灼然無虛曇底時節。苟或未然。且向陰陽消長處。一任東卜西卜。

復舉洞山冬夜與泰首座喫果子次。問云。有一物黑似漆。常在動用中。動用中收不得。過在什麼處。泰首座云。過在動用中。洞山令侍者掇退果卓。師云。泰首座恁麼答話。本分不得果子喫。𨿽然。洞山也不得無過。卽今若有人。下一轉語。坐斷古人舌頭。天童向明窗下安排。

上堂。舉僧問古徳。如何是冬來事。古徳云。京師出大黃。師云。與麼答話。大似徐六擔板。驀拈主丈卓一下。三生六十劫。

上堂。山寺逢冬仲。蕭條迫暮年。官租猶未納。私債苦相煎。私猶可緩。官急如弦。無人知此意。令我憶南泉。

上堂。舉洞山不安。有僧問云。和尙病。還有不病者麼。山云。有。僧云。不病者還看和尙否。山云。我看他有分。僧云。和尙看他時如何。山云。則不見有病。輙成一偈。舉似諸人。病時還有不病者。他不看吾吾看他。一陣香風來枕上。庭梅開徧臘前花。

關山和尙忌日拈香。木有本。水有源。佛佛授手。祖祖相傳。理固如是。事無不然。插香雲。涅盤後有大人相。剔起眉毛仔細看。

除夜小參。去也去也。爆竹送殘年。來也來也。椒柈獻新歲。一來一去。全放全收。不作佛法商量。不作世諦流布。目前無法。意在目前。貍奴白牯共樂升平。露柱燈籠咸沾化育。直得。冰河發焰。黍谷回陽。道泰時淸。民康物阜。拍禪牀云。品字柴頭煨正暖。不知風雪到梅花。

上堂。舉法昌結夏示眾云。年年四月十五。諸方盡皆禁足。法昌山裏如何。但見山靑水綠。師云。法昌老漢坐在無事甲裏。有甚共語處。喝一喝。

上堂。舉雪竇偈云。霏霏梅雨灑危層。五月山房冷似冰。莫謂乾坤乖大信。未明心地是炎蒸。好諸禪徳。眞語者。實語者。如語者。不異語者。便下座。

上堂。舉眞淨和尙云。今朝六月旦。萬事隨時變。地肥茄子多。雨足甜瓜賤。紅桃大似拳。綠李圓如彈。誰識歸宗大道心。拈來一一人難辧。古人和盤托出。只堪止渴。不可充饑。天童者裏無三般兩樣。只作一味商量。小間僧堂裏索面。一任諸人飽喫。便下座。

解夏小參。明明百艸頭。明明祖師意。所以道。道遠乎哉。觸事而眞。聖遠乎哉。體之則神。現前一眾。同此安居。今已告圓。只如雲門大師問僧云。秋初夏末。不落平常。道將一句來。僧無對。自代云。初三十一。中九下七。師拈主丈卓一下云。西天斬頭截臂。我者裏自領出去。

復舉洞山示眾云。秋初夏末。兄弟東去西去。直須向萬里無寸艸處去。石霜聞云。出門便是艸。頌云。萬里無寸艸。出門便是艸。昨夜問龜哥。報道今朝好。步步踏著長安道。

上堂。西風陣陣涼。秋雨番番急。時節不相饒。一夏今朝畢。解開布袋結頭。淈淈﹝泳﹣永﹢盾﹞﹝泳﹣永﹢盾﹞。何似生遼天鶻。萬里云只一突。

上堂。三年一閏。九日重陽。理由事顯。事逐理彰。僧問雲門。如何是諸佛出身處。門云。東山水上行。且道。明理耶明事耶。者裏道得脫體分明。許你入阿字法門。

冬至小參。山中無歷日。從教晷運推移。眼裏有瞳人。要見陰陽消長。時節旣至。事理全彰。二三四七。只言自知。十萬八千。徒勞他覓。洞山果子賣弄風流。皓老布褌價增十倍。香嚴叉手。少實多虛。慈明揭榜揚聲止響。驀拈主丈。掃蕩多年滯貨。坐斷諸方舌頭。卓主丈。冬不寒臘後看。

上堂。僧問香林。如何是衲衣下事。林云。臘月火燒山。師云。臘月火燒山。眉毛眼上安。叮嚀辦柴炭。必定有春寒。

上堂。懶拈凍筆紀風雲。陰極陽生理事眞。一炷淸香林下客。太平時節太平人。

謝徑山行中仁書記上堂。一口吸盡西江水。馬駒踏殺天下人。這个說話。譬如暗中書字。字𨿽不成。文彩已彰。擊拂子。敲出鳳凰五色髓。擊碎驪龍明月珠。

謝兩序上堂。新舊相資。進退合節。左右逢原。尊卑異位。開鑿人天正眼。恢張佛祖門庭。頭頭垂應物之機。著著有出身之路。如斯話會。猶落今時。且如何是不落今時底句。玲瓏八面自回合。峭峻一方誰敢窺。

上堂。舉密庵和尙示眾云。十五日已前。開池不待月。十五日已後。池成月自來。正當十五日。吹無孔笛。唱太平歌。佛及眾生。齊聲唱和。且超羣拔萃一句作麼生道。四海浪平龍睡穩。九天云淨鶴飛髙。師云。山僧今日因行不妨掉臂。十五日已前。長在途中不離家捨。十五日已後。長在家捨不離途中。正當十五日。兩頭俱坐斷。一劍倚天寒。且超羣拔萃一句作麼生道。擊拂子。一把柳絲收不得。和煙搭在玉欄幹。

退院上堂。老向山中償宿債。拖犁拽耙十三年。如今筋骨條條露。鼻孔頑然不受穿。村艸步舊田園。桃花如錦柳如煙。放教臥月眠云去。饑有靑芻渴有泉。拍禪牀下座。

眞贊

門人師楷文斌汝均等編

觀音

枯木巖前坐片時。輪珠數盡復思惟。南詢童子無消息。月在波心說向誰。

魚籃觀音

籃裏魚。衣內珠。左提右挈。腥風滿途。茫茫宇宙人無數。那个男兒是丈夫。

達摩

聖諦廓然。忠言逆耳。折蘆渡江。事不獲已。腳下無風匝匝波。滔天沃日從玆始。

寒山

天臺山中。國淸寺裏。掃帚隨身。塵埃滿地。只知指點笑他人。對面有人還笑你。

拾得

爾名拾得。拾得者誰。不識一字。卻要題詩。禿筆未曾輕點著。芭蕉葉上墨淋漓。

維摩

嘆大褒圓。彈偏擊小。通身是病。自救不了。引得文殊問疾來。狼籍一場非小小。

朝陽穿破衲

穴鼻鍼。無絲綫。蹙斷雙眉。討頭未見。日炙風吹破衲衣。補得完全是幾時。

對月了殘經

看未了。歇不得。向下文長。付在來日。咄者腌黑荳老僧。何曾解轉如是經。

船子

天無四壁地無門。舞棹呈橈誑後昆。索性和船都覆卻。免教空記刻舟痕。

永明壽禪師

道大徳尊。宗通眼活。萬象森羅。熾然而說。遊戲性海而一波不驚。披露覺天而十日並出。實天臺韶國師命世之寧馨。作兩浙錢大王福田之利益。至於秉五色筆。發佛祖潛光。鼓無弦琴。起衲僧痼疾。髙風遠度。丰功偉迹。豈片言隻字贊嘆之所能及。咦。面目分明不覆藏。西湖水映中巖月。

延慶秋墟入法師

秋水兮澄神。金沙兮粲彩。百界分身。面目儼在。辟一乘唱導之妙門。泯三觀互融之性海。其應物也。淸而有容。其行己也。廉而匪介。豹澤霧以自文。鵬搏風而何快。不卽不離。無對無待。入死出生。脫袍著鎧。聿昭法智中興之行業。克振大蓬單傳之家世。我作贊語擬鍼投芥。豈特是播徳音於一時。庶幾乎發潛光於千載。

元叟和尙眞。瑞巖安長老請

淩霄峯頂。寂照光中。百年大夢。四海一翁。眼裏無筋。眇郢人斫堊之妙。腕頭者力。陋女媧煉石之功。指麾談笑而衲僧乞命之不暇。暗嗚吒吒而魔外卻走以何從。前無佛祖。下絕己躬。黃蘗運攙坐南泉缽位。顏卍庵淩滅妙喜門風。父不慈子不孝。上不敬下不恭。一點水墨。兩處成龍。安知末後全提句。瑞雪天香滿浙東。

我庵法師眞。嗣子中絕照請

賢哉人也。神凝而气完。言溫而行粹。允執厥中。絕照非外。白璧兮無瑕。明珠兮絕颣。據牀座於兩浙大家。紹箕裘於靈山一會。瀾翻舌本。浚教海之淵源。富贍筆端。作宗門之洙泗。處人情於毀譽得失之間。達法性於談笑死生之際。堂堂我庵面目。儼爾慈光徳色。徧叢林下載。淸風殊未已。

龍翔曇芳和尙

巍巍堂堂。煒煒煌煌。僧中之寶。法中之王。玉應金舂。續破砂盆六傳之逸響。霜饕雪虐。燦優缽羅五葉之奇芳。言法華曾升禦榻。光佛照五宿觀堂。視名聞利養。如垢衣糞土。以慈悲喜捨。爲河筏津梁。气吞萬衲。眼蓋諸方。贊嘆莫能及。描貌不相當。父子不傳眞妙訣。淩霄峯頂發天香。

太平古鏡和尙

古鏡髙懸。寒光湛湛。佛祖潛蹤。天魔落膽。龜毛拂擊木無聲。苕帚柄敲空作響。發雙徑不傳之傳。歌太平無象之象。突出宣州花木瓜。抹過東山鐵酸饀。

護聖靑山和尙

白璧無瑕。明珠絕颣。坐斷諸方舌頭。提持向上巴鼻。編蒲養母。凜陳尊宿之髙風。茅舍深居。續常禪師之遠志。閱世等行雲無心。嗜閒如啖蔗有味。須彌爲筆。不足以美盛徳之形容。江河爲口。庶幾乎發斯文之源委。

徒弟大用都寺請

倒拈栗棘與金圈。坐斷威音大劫前。賤似黃金貴如土。好兒終不使爺錢。

福唐文斌侍者請

村艸步頭。產此芽孽。毒气流行。閩蜀江淅。覷著則眼睛枯。嗅著則腦門裂。死卻衲子偸心。納盡諸方敗闕。殃害叢林卒未休。父子不傳眞妙訣。

山行壽像

浮世能得幾時閒。老我靑松白石間。霜竹一尋聊作伴。近聽流水遠看山。

偈頌

門人處林云岑等編

送岑侍者參方

衲僧行履處。徧界沒蹤迹。撥艸與瞻風。先聖儼遺則。塵勞八萬門。門門皆可入。應須辧主賓。愼勿落階級。揚眉瞬目間。機鋒巧相直。國師喚侍者。靑天轟霹靂。侍者酬國師。天岸一團日。男兒四方誌。所向隨所適。吳疆會有終。楚甸來無極。腳瘦艸鞋寬。辛苦竟何益。學道如學射。久久自中的。直教心手兩俱忘。拶透銀山並鐵壁。

贈中竺淵藏主

衲僧家。沒巴鼻。主丈一枝藤。艸鞋六个耳。南北東西無定止。大事未明。如喪考妣。有甚閒心情。遊山並玩水。拾得如來藏裏珠。認著依然還不是。揚向圾垃堆頭。一任匙挑不起。待他時節因緣。自然放光動地。寶掌巖前歸去來。擡頭撞著自家底。

謝炬藏主寄七佛石刻付法偈

向上一句子。不在威音前。字義炳日月。翰墨動人天。意想不可到。況復以言宣。若云有所付。是法成妄傳。匡廬古崖石。摩勒亦有年。上人事幽討。掇贈非偶然。豈特起衰墮。直使空蓋纏。揭之素壁間。七佛常現前。

送禮維那之兩府

興化爲人徹底漢。覿面全提如閃電。克賓不入者保社。罰錢喫棒趂出院。天童年老少機關。衲僧自合知方便。茫茫淮甸接天長。金碧樓臺倚云漢。六朝風物足觀光。莫教失卻空王殿。

送龜山運上人

衲僧門下有一句。當機覿面無主賓。春風一夜掃殘雪。天岸忽睹五色麟。無心碗裏空王飯。直教一飽忘饑嗔。瞻風撥艸豈細事。下情不精安得眞。上人自是七閩秀。虛心善應谷有神。叢林寥落愜老眼。行行莫負靑春身。

示勗侍者

鳥窠吹布毛。侍者便悟去。拶透崄崖機。截斷聖凡路。不是玄中玄。亦非句中句。玉兔挨開碧海門。金烏飛上珊瑚樹。

送空維那

興化打克賓。無事閒相惱。諸方受熱瞞。商量鬧浩浩。若是活衲僧。不向那邊討。秋初夏末時。南北東西道。之子行行好善爲。萬里長空淨如掃。

送藪首座遊金陵兼柬蔣山正宗和尙

此軒今年七十九。拈得鼻孔失卻口。一尋霜木掛寒松。閒看白雲變蒼狗。有客有客來何從。靈鷲峯前天竺後。兜率宮中說法回。玉雪精神驚老醜。檢點衣單一物無。鋪張手面千般有。蟭螟眼裏蹴秋千。虛空背上翻筋斗。匇匇取別大無端。利生求法尋初友。珍重梁園寶志公。多年拋卻軒中叟。

江西源上人歸廬阜

衡嶽峯頭云。鄱陽湖裏水。雲水兩無心。相思隔千里。主丈七尺長。艸鞋六个耳。去去宜善爲。總是自家底。

寄南湖我庵法師

奕世臺衡一大家。軒橫靑玉映金沙。兒郎羯末毋多讓。閥閱崔盧未足誇。蓮沼重重涵止水。猊臺日日雨新花。雪山香艸煩休戀。羣稚盈門待賜車。

送慍藏主歸省徑山元叟和尙

山頭老漢八十一。如此東南大法城。雙鬢又添新歲白。片言能使古風淸。爲人不用擊虎術。養子寧忘舐犢情。明月堂前坐深夜。餘光分得到長庚。

贈照堂楊居士進修

茫茫只向外邊求。自己靈光本自優。直下了無諸法相。從來不掛一絲頭。休令白璧生微玷。任使明珠混濁流。爲語照堂楊處士。神仙何必更封侯。

贈雪峯鏡侍者

當軒寶鑑鎭長開。湛湛寒光徹夜臺。萬象森羅歸一照。十方世界絕纖埃。直饒南嶽磨成得。爭似東平打破來。笑看菱花生碓觜。春風謾殺老黃梅。

建新僧堂

大家看取好僧堂。一柱依然拄一梁。太白名山天下勝。隰州古佛法中王。三條椽下乾坤闊。七尺單前日月長。坐臥經行如是住。自然身放白豪光。

次月江和尙韻。送何山句侍者

何山山裏鄮峯前。一句臨機未易宣。養羽靈禽宜擇木。追風良馬不須鞭。花開少室人歸國。月滿華亭客上船。老去逢君無限意。相看話到普通年。

瑩上人還鄕

七閩山水秀天南。欲去無因老未甘。羨子端如新乳犢。嗟吾已作欲眠蠶。鄕緣美惡宜深省。世味醇醨要飽諳。珍重祖師門下客。蒼龍不許臥澄潭。

送育王邂維那禮祖

須信壺中別有天。行藏直到古皇前。一鑪芋火輕五鼎。滿屋松風直萬錢。禪榻未應嫌敗簀。祖庭毋惜掃頹磚。鄮峯送子寧無意。臂曲何曾向外邊。

次韻贈上竺禮闍梨兼柬靈石禪師

信之一字道之元。色見聲求也大難。六用門頭如是住。無生路上作何觀。禪林風月渾披露。教海波瀾盡揭翻。寄語老禪無恙不。嘉禾春水綠當軒。

次無言和尙韻送京維那

十聲椎下禿卻舌。百尺竿頭轉得身。散宅破家應此子。守株緣木更何人。松枝凍徹巖前雪。桃萼香浮洞裏春。好向龍門重蛻骨。誰云獨角有祥麟。

用前人韻送正上人

此事本來無欠缺。有心用處卒難周。紛紛黑白徒名貌。往往朱黃錯校讎。撥艸瞻風休特地。逢場作戲且隨流。別峯他日如相見。與子重圓舊話頭。

悼楚藏主﹝春雨庵無際和尙徒弟﹞

古人三十爲一世。非天而亡義所安。信是有形從物化。可能無念到才難。長庚影裏言猶在。春雨聲中夢未寒。回首重重華藏海。擬於何地著悲酸。

隆知客禮祖

卓錐無地亦無錐。獨露堂堂信不疑。全主全賓皆在我。入魔入佛更由誰。機先能縱復能奪。句下絕毫還絕釐。滿地落花春已老。祖翁密意幾人知。

送慍藏主參紫籜竺元和尙

我此軒中如斗大。與誰攜手話門風。曹溪有路無人到。少室無人有路通。何暇閒情供想象。只畱老眼送歸鴻。此行莫怪無多囑。東海於今一暮翁。

次北隱和尙韻。送惠侍者歸潮陽

少室春光過眼非。風前獨立思依依。江煙岸柳絲千尺。澗水山花錦一機。莫向目前明得喪。好於言下洞玄微。潮陽舊路如天遠。此日何妨擺手歸。

贈寫眞厲月泉

空裏浮埃鏡裏塵。一彈指頃百年身。了知本體元無相。謾說毫端別有神。鶴髮雞皮誰似我。虎頭燕頷彼何人。相逢底用閒描貌。明月秋泉自逼眞。

藏室

出頭無好手。退步足安身。佛眼覷不著。凡情見得親。寰中千世界。量外一微塵。堪笑毗耶老。重開不二門。

牧庵大師回龍翔

後生端可畏。克念事參尋。佛法自南北。江山無古今。澤毛憐霧豹。養羽惜庭禽。去去重回首。百城煙水深。

題眴藏主藏春閣

道人行履處。密室不通風。百念寒灰後。一身和气中。餘生未有限。此道樂無窮。竟日冥心坐。瓶花糝桉紅。

謨上人參方

佛法徧天下。談玄口不開。萬機俱寢削。一物不將來。是處是慈氏。無門無善財。龜毛並兔角。移向眼中栽。

蔣山勝維那回江西

法戰場中得勝歸。鷹巢飛出鳳凰兒。升堂打鼓普請看。笑倒江西馬簸箕。

贈東林忍侍者﹝日本人﹞

虎溪截斷雁門關。一句臨機下口難。夜半扶桑日頭出。金雞飛上玉闌干。

寄靈石和尙

南山老虎齒無齦。撲面腥風不可聞。射石虛聲徒沒羽。只應羞殺李將軍。

堅上人禮補陀

誰家屋裏沒觀音。底事區區向外尋。迢遞海山行一轉。落花芳艸又春深。

示泉南湛上人

湛然不動是眞常。少室門中未﹝病﹣丙﹢斯﹞當。大地撮來如粟粒。木球無口笑曾郎。

送棲維那參淨慈靈石和尙

南山萬疊錦云屏。宗鏡堂髙不易登。熱喝嗔拳須照顧。從來老子沒鄕情。

送雪竇亨藏主

胸次不畱元字腳。一大藏教眼中塵。春歸錦鏡花如海。莫謗如來正法輪。

便舟

不施櫓棹不張帆。萬里鯨波指頋間。滿載驪珠三百斛。打頭不怕浪如山。

示均侍者

莫怪天童口門窄。從來無法可商量。犀牛扇子破了也。嬴得淸風滿大唐。

圓上人江西禮祖

叵耐江西馬簸箕。和麩糶面討便宜。承虛接響八十四。此去從頭捉敗伊。

題無無居士集注全剛經

諸法皆從此經出。借問從何出此經。離卻此經詮注得。那時居士筆方靈。

富上人歸龍華省師

是何魔魅教行腳。是何魔魅教出家。老我不能窮詰汝。就煩歸去問龍華。

示磻上人

瑞巖長喚主人翁。業識茫茫未得空。今日天童重指出。又揚家醜向渠儂。

成淨人參方

菩提無樹鏡非臺。兔角龜毛眼裏栽。拖个娘生臭皮袋。朝遊南嶽暮天臺。

聞鍾

鐘聲歷歷報朝昏。下徹幽泉上徹云。塞卻耳根須聽取。勞生誰復反聞聞。

淨發張生求

佛病祖病眾生病。何似衲僧毛病多。識得病根無起處。吹毛用了急須磨。

送長蘆然維那入閩禮祖

淮山法戰偶不勝。竿木隨身入瘴鄕。百艸頭邊輕撥著。休言佛法在南方。

道者普圓之天臺

誰言道者少機關。慣向人前放軟頑。一對眼睛烏律律。天臺勘破老寒山。

南上人禮補陀遊天臺

南能北秀各分宗。墮在是非區宇中。踏斷石橋心路絕。腳頭何處不圓通。

悼無異和尙

千丈巖前陷虎機。當陽拈出有誰知。髑髏乾盡眼睛活。正是虛空落地時。

贈澄院主

丹霞投宿值天寒。木佛燒來滿屋煙。院主眉須都落盡。諸方多是錯流傳。

壽侍者歸閩省師

執侍巾瓶志已酬。臨風南望賦歸休。玄沙不出飛鳶嶺。築破娘生腳指頭。

次月江和尙韻。送顯上人遊補陀天臺

石橋南畔海門東。大士聲聞不易逢。未跨船舷相見了。縵天网子百千重。

贈術士陳景猷

我與虛空同壽量。虛空亦與我同年。先生算得虛空定。我與虛空出命錢。

言侍者回閩

天童送子有一句。蠱毒之家水莫嘗。卽栗迸開天地眼。耽源無口罵南陽。

寶藏主禮祖參方

天然一寶祕形山。不在乾坤宇宙間。未展炊巾如構得。老胡雙耳帶金環。

寧侍者省師於閩

吐卻諸方五味禪。哥羅管你米疆年。到家不用呈圓相。密意明明在汝邊。

嵩上人歸泉南

泉南佛國露堂堂。千古靈蹤有耿光。九到三登徒費力。不妨歸去問曾郎。

示表上人

杜鵑聲裏三更月。楊柳枝頭二月春。打失眼睛拈得鼻。從教落賴在風塵。

住知送還吳

家住吳淞煙水鄕。迢迢古路接天長。相逢底用論賓主。一句分明沒覆藏。

密海

千重百匝不通風。誰解窮源到劫空。會得一漚曾未發。滔滔江漢盡朝宗。

送志維那遊金陵

克賓不入者保社。興化徒施陷虎機。明日石頭城畔去。空山老我望東歸。

存上人禮峨眉五臺遊天臺回江西

金色界中銀色界。腳頭一步不曾移。天臺若見寒山子。應問江西馬簸箕。

竺芳

達摩不來東土。二祖不往西天。會得花開五葉。休言教外別傳。

日本巨藏主省師

唐土澄淸拙。扶桑一國師。少林無孔笛。一任逆風吹。

四威儀

山中行。烏藤七尺長。回首松關外。前村已夕陽。

山中住。家醜休呈露。糲飯淡黃齏。無鹽又無醋。

山中坐。善因招惡果。達摩老臊胡。無端成話墮。

山中臥。老鼠牀頭過。仰面視屋梁。知心無一个。

十二時歌

雞鳴醜。拈得鼻孔失卻口。門頭戶底鬧啾啾。李四張三競頭走。

平旦寅。世間宜假不宜眞。自家肚皮自擘劃。不用低頭更問人。

日出卯。摘艸拈花爭鬥巧。莫教撞著當行家。狼藉一場非小小。

食時辰。砂鍋五合煮黃陳。粗餐𨿽然易得飽。不如細嚼味方眞。

禺中巳。從生至老只如此。達摩無端彊出頭。被人打落當門齒。

日南午。苦中之樂樂中苦。無位眞人笑漏腮。燈籠吞卻露明柱。

日昳未。鬼面神頭誰識你。當機若更問如何。一時撒向長江裏。

晡時申。眼底寥寥絕四鄰。客來莫怪無茶點。蒿湯一盞當殷勤。

日入酉。剩得一雙窮相手。樓閣門開彈指間。善財童子逢初友。

黃昏戌。自己工夫欠綿密。斂衣獨坐審思量。今日六兮明日七。

人定亥。只麼惺惺要長在。淺艸平田差路多。莫教失腳無明海。

半夜子。自倒依然還自起。重尋殘夢了無蹤。不覺天明透窗紙。

平石和尙語錄﹝終﹞

天童平石禪師。初見。

老圓應於乳峯。如登東山而小魯。再參於玲瓏巖。如登泰山而小天下。三十年後。踵父翁之故武。大其家世操縱。予奪倒行逆施。如餓煙菟。反睨其父。摵碎破沙盆。撲滅文武火。拗折蓬蒿箭。裂破鐵絲网。師之道。至是而光明盛大。猶眾星之中孤月也。先輩有言。楊岐不得白雲保寧。晦堂不得死心靈源。其餘碌碌難爲接足。余於平石翁。亦云後。至元二年丙子春。住阿育王山松月比丘正印拜題。

