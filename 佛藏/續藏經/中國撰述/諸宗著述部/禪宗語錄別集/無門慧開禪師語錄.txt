續藏經無門慧開禪師語錄

﹝侍者﹞普敬。普通。了心。普禮。法孜。普巖。普覺。光祖。一見錄

無門老子早修杜多行。繼參臨濟禪。一十五處道場隨緣赴感。八萬四千偈頌信口入玄。籠罩古今。犇趨緇白。雄辯徹

九重之聽。神機感三日之霖。𨿽禪衲半涉於信疑。然朝紳競爲之稱替。爭知這老漢一似太虛空。兩忘是非。何有慍喜。遊戲如幻三昧。撈摝有緣眾生。參徒口傳。侍者筆授。未待涅盤時至。已同結集功成。不慕伊化金地於竹林園。不重伊掛艸鞋於龍牀角。不賞伊學牛頭融入定於石室。不羨伊似法華言見禮於槐庭。叵耐四面闊無門。會使八風吹不動。滄洲居士久向聲價。阻接笑談有來函書。貽我方冊。須知道信手拈來的。爲得人解黏釋縛麼。十字街頭竿木隨身。且與逢場作戲。三十年後珠玉同價。會須有个知音。淳佑己酉季春中澣眉山程公許序

無門開和尙語錄卷上

無門開和尙住湖州報因禪寺語錄﹝月林和尙開山師爲第二代﹞

侍者普敬錄

師於嘉定十一年五月初九日入院。指三門云。父子不傳。百無一有。狹路相逢。推門落臼。

佛殿。禮拜卽是。不禮卽是。黃面瞿曇在我腳底。

底帖。山圍仙壠。水繞佳城。言中有響。句下分明。

法座。一著髙一著。一步闊一步。撥轉上頭關。乾坤全體露。遂升座。拈香祝聖罷。次拈香雲。此香覷著則眼睛枯。嗅著則腦門裂。分明拈出。爇向鑪中。奉爲兩住平江萬壽。後住烏回先師月林和尙。非圖報徳酬恩。且要遞相鈍置。遂趺座﹝問答不錄﹞。乃云。昔年曾向山中去。千手大悲攔不住。今朝又向山中來。優曇華向半天開。一來一去歷歷分明。今日昔年頭頭合轍。所以道。只解舊時人。不解舊時行履處。正與麼時。且道不涉去來一句如何話會。盤陀石上坐深夜。一炷淸香散月林。復云。茅庵艸舍住山深。無柰檀那錯訪尋。了卻先師未了底。惡聲從此滿叢林。

上堂。舉僧問雲門樹凋葉落時如何。門云體露金風。師云。者僧開口見膽。雲門露出心肝。山僧亦有一偈舉似諸人。樹凋葉落。體露金風。更問如何。眼瞎耳聾。

上堂。靜中消息鬧中觀。鬧中消息靜中看。靜鬧掀翻行正令。倚天長劍逼人寒。

上堂。舉五祖演和尙示眾云。秋雲秋水兩依依。塞雁聲聲度翠微。多向洞庭靑艸岸。楚天空闊不知歸。師云。大眾。演師祖恁麼說話意在於何。且道今日報因與水雲相會。聲聲相應一句又作麼生。畢竟水須朝海去。到頭云定覓山歸。

隆興府天寧禪寺語錄

侍者普通錄

三門。鬧市門頭。有一句子。擺手出漳江。全身在里許。

佛殿。稽首老瞿曇。擔頭入鬧藍。炷香三拜了。天上與人間。

土地。靈從何來。聖從何起。五通六通。不是不是。今日天寧如何指示。燒香雲。齊之以禮。

方丈。拈拄杖云。鬧市紅塵。入廛垂手。才涉思惟。劈脊便摟。

拈帖。夫子眼睛。瞿曇巴鼻。不是四六文章。亦非仁義禮智。普請大家齊側耳。

法座。平沈大地。髙出虛空。釋迦彌勒。齊立下風。遂升座。祝聖罷﹝問答不錄﹞。乃云。十字街頭。三家村裏。鬧中求靜。忙裏偸閒。列岫亭前翠竹引淸風。滕王閣下長江浸明月。恁麼會得。佛法世法盡在目前。其或未然。堪笑當年亮座主。西山一去杳無聞。復舉侍郎吳狀元見示頌云。手中拍板袖中槌。贏得逢場弄一回。寄語無門開道者。挑包便好出山來。山僧僭和一首。眼如鼻孔口如槌。業識忙忙喚不回。南浦西山耕未徧。披毛戴角又重來。

上堂。舉臨濟示眾云。四大色身不解說法聽法。脾胃肝膽不解說法聽法。虛空不解說法聽法。師云。臨濟和尙恁麼說話。大似嚼飯餵嬰兒。然𨿽如是。且道是誰解說法聽法。於斯薦得。參學事畢。其或未然。直待當來問彌勒。

中秋上堂。靈山話月。曹溪指月。寒山比月。從上佛祖納盡敗闕。天寧卽不然。有个頌子舉似大眾。地黑天昏見得親。肯隨光影弄精魂。老僧拳下死中活。佛與眾生一口吞。

受黃龍請辭眾上堂。休分廛市與山間。靜鬧閒忙著眼看。靜鬧二途俱泯絕。如珠轆轆走金盤。

隆興府黃龍崇恩禪寺語錄

侍者普通錄

三門。一鏃破三關。坐斷江西路。佛祖到頭俱罔措。至竟全憑這一步。

佛殿。殿裏底是什麼。千百化身無處討。禮拜燒香。不勘自破。

拈帖。狀元筆下鼓風雷。未放遊鱗久曝腮。激起硯池些子水。洗光幕阜翠崔嵬。

升座。祝聖罷﹝問答不錄﹞乃云。遇緣卽宗雲從龍。隨處作主風從虎。大地撮來無寸土。倒嶽傾湫興雲致雨。直得三艸二木同沾一雨。正與麼時。且道功歸何所。一气不言含有象。萬靈何處謝無私。復舉志公和尙令人傳語南嶽思大和尙何不下山教化眾生公案。師云。思大被志公一問。直得分疏不下。今日忽有人問山僧何不下山教化眾生。山僧拈拄杖劈脊便摟。且道與古人是同是別。

謝兩班上堂。有个不施寸刃殺人徧野底大將軍。向黃龍山下札个硬寨。前頭把斷三關。後面重開陷阱。差臨濟爲先鋒。徳山爲殿後。祕魔爲左軍。石鞏爲右將。旣是前後左右得人。說甚長蛇偃月。休誇三略六韜。談笑間狂賊煙飛。彈指頃魔軍殄滅。然𨿽如是。且坐致太平一句又作麼生。不煩弓矢力。斜漢月初生。

上堂。釋迦頂﹝寧﹡頁﹞一機達摩單傳一著崇恩不惜眉毛只作一句道卻。

上堂。今朝十月念五。黃龍有一轉語。分明更不囊藏。直截當陽爲舉。﹝囗﹫力﹞。甜瓜徹蒂甜。苦瓠連根苦。

上堂。若人識得心。大地無寸土。古人恁麼道。黃龍卽不然。若人識得心。大地盡是土。

建壽塔歸寺上堂。舉唐肅宗問忠國師。百年後所需何物。國師良久云會麼。肅宗云不會。國師云。吾有付法弟子耽源卻諳此事。可召問之。國師遷化後。肅宗召問耽源。源云。湘之南。潭之北。中有黃金充一國。無影樹下合同船。琉璃殿上無知識。師云。肅宗不忘付囑。國師付囑不忘。耽源起模畫樣。漏逗不少。山僧效顰輙成一頌。湘南潭北影團團。面面檐楹風雨寒。突出虛空無縫罅。從教千古與人看。

建聖節上堂。金佛不度鑪。木佛不度火。泥佛不度水。眞佛屋裏坐。趙州和尙恁麼說話。當頭道著美則美矣。要且未有末後句。今日黃龍建聖節。且道末後一句又作麼生。大千沙界歸皇化。億萬斯年祝聖躬。

上堂。舉佛性泰和尙道。五日一番。赴个程限。無道可談。無法可演。寧可碎身如微塵。莫教瞎卻眾生眼。師云。泰和尙恁麼說話。大似作賊人心虛。黃龍又且不然。五日一番。赴个程限。有道可談。有法可演。不顧碎身如微塵。只要瞎卻眾生眼。

上堂。舉乳源和尙示眾云。西來的的意。也不易舉唱。時有僧出云如何是西來的的意。源便打云如今是什麼時節你出頭來。師云。乳源和尙老婆心切。只知重賞之下必有勇夫。殊不知將明珠作荳糶卻。若是黃龍。蒿枝也不到他喫。何故。千鈞之弩不爲鼷鼠而發機。

上堂。日月循環成底事。衲僧切忌眼麻迷。直饒透徹威音外。也落儂家第二機。急薦取。莫遲疑。坐看東君行正令。大鵬一舉到天池。

上藍五湖長老到上堂。獨弄單提向上機。機前薦得早遲疑。相逢覿面憑誰委。父子𨿽親各不知。卓拄杖云。父子旣親。爲什麼不知。又卓一下云。鳳林吒枝。

謝上藍長老煎點上堂。格外一機萬靈莫測。向上一著千眼難窺。靑山白雲父。白雲靑山兒。春風二三月。桃李自成蹊。笑殺靈云道不疑。

上堂。舉嵩山安國師因僧問。如何是祖師西來意。國師云何不問取自己意。僧曰如何是自己意。國師云當觀密作用。僧曰如何是密作用。國師以目開合示之。其僧有省。師拈云。大小國師引人落艸。其僧有省未夢見在。今日忽有人問黃龍。如何是祖師西來意。劈脊便棒。說甚自己。說甚作用。

上堂。掀翻大地。打破虛空。口吞佛祖。淩蔑宗風。莫笑黃龍無伎倆。熨斗煎茶銚不同。

上堂。參禪莫滯靜工夫。鬧處相逢在半途。靜鬧兩關俱不涉。趙州東壁掛葫蘆。

上堂。叮嚀損君徳。無言眞有功。任從滄海變。終不爲君通。古人恁麼道。大似掩耳偸鈴。黃龍不惜眉毛。重爲諸人下个注腳。便下座。

謝兜率和尙上堂。舉舍利弗問須菩提。夢中說六波羅蜜。與覺時是同是別。須菩提云。此義幽深吾不能說。上方兜率宮有彌勒大士卻諳此義。汝往彼問。師云。大眾。今朝大士親從兜率而來。黃龍遂舉前話問之。大士答曰。三世諸佛說夢。六代祖師說夢。天下老和尙說夢。乃至塵沙諸佛四聖六凡盡在夢中說夢。又說偈言。修習空華梵行。宴坐水月道場。降伏鏡裏魔軍。成就夢中佛事。然𨿽如是。黃龍卻有一味白石茶。三世諸佛若得沾唇。三世諸佛眼開。六代祖師若得沾唇。六代祖師眼開。乃至天下老和尙塵沙諸佛四聖六凡若得沾唇。悉皆眼開。非但眼開。迸卻你髑髏。爛卻你肚腸。突出你眼睛。豈不慶快。

上堂。目前無法。意在目前。目前薦得。正好喫拳。

結制上堂。天下法窟叢林。四月初一結制。無門逐惡隨邪。要效死心舊例。普請諸人腦門著地。

佛生日上堂。兜率未離塵滿面。王宮才降垢通身。兒孫縱有滄浪水。洗到驢年也不淸。

月林和尙忌拈香。儂家沒興眼無筋。錯中南方蠱毒深。一掬肝腸俱裂破。年年此日痛傷心。

謝新舊兩班上堂。欲建大廈須假眾材。欲駕巨舟必資眾手。眾材旣辧大廈可成。眾手能爲巨舟必濟。山野濫屍祖席。曲荷諸人相成。老慧超法令如存。南禪師願力猶在。到這里。其進也獰龍得水。其退也猛虎靠山。何親何疏。無新無舊。萬事頭頭合轍。一門和气藹然。前三後三。日面月面。然𨿽如是。且道不動干戈坐致太平一句又作麼生。一朝權在手。看取令行時。

因事上堂。是非長短耳邊風。切莫於中覓異同。要得八風吹不動。放教心地等虛空。慈受老人只解順水張帆。不能逆風把柂。黃龍又且不然。是非都去了。是非裏薦取。何故聻。幾度黑風翻大浪。未曾聞道釣舟傾。

上堂。舉雲門示眾云。十五日已前卽不問。十五日已後道將一句來。自代云。日日是好日。師云。這跛腳阿師。始者與麼告報。將謂將謂。及乎末後露出尾巴。元來元來。黃龍卽不然。十五日已前卽不問。十五日已後道將一句來。以拂子擊繩牀云。劍去久矣。

莊所行道上堂。黃龍有一所莊。曾到者未舉先知落處。未曾到者今朝說个樣子也要大家委悉。東至東弗於逮。西至西瞿耶尼。南至南瞻部洲。北至北郁單越。於其中間有無價珠山堆嶽積。春耕夏種秋收冬藏。盡大地收拾歸來。八字打開如法布施。諸人各各滿足無令欠少。然𨿽如是。千粒萬粒萬萬粒。皆從這一粒出。若知這一粒出處。不妨慶快平生。其或未然。也須親到地頭始得。

重背藏經上堂。瞿曇遺下葛藤窠。翻覆看來脫處多。不是兒孫重檢點。古今爭得絕誵訛。

上堂。參禪要眞實。直造無疑地。聞非未必非。說是未必是。黃龍設三關。曹洞列五位。坐斷主人公。且不落第二。

上堂。循規守短無繩自縛。縱橫無礙外道魔軍。存心澄寂默照邪禪。恣意忘緣解脫深坑。惺惺不昧帶鎖擔枷。思善思惡地獄天堂。佛見法見二鐵圍山。念起卽覺弄精魂漢。兀然習定鬼家活計。進則迷理退則乖宗。不進不退有气死人。且道畢竟如何履踐。努力今生須了卻。莫教永劫受沈淪。

平江府靈巖顯親崇報禪寺語錄

侍者了心錄

方丈。烈焰亙天。洪濤輥底。貶上眉毛。劍去久矣。

升座。祝聖罷﹝問答不錄﹞乃云。諸佛出世。見成公案。祖師西來。無風起浪。四七二三。說黃道黑。轉見沒交涉。開上座今日試與盡情掃除看。良久云。任大也須從地起。更髙爭柰有天何。復舉法燈禪師示眾有先師未了公案。師云。眼觀東南。意在西北。卽不無法燈。者僧爛泥有棘。恩返成冤。未免二俱不了。今日忽有人問靈巖。先師有未了公案作麼生了。只向他道無者閒工夫。

上堂。舉嵩山極禪師因僧問如何是大修行底人。擔枷帶鎖。如何是大作業底人。修禪入定。師云。極禪師如是誇好手。不覺陷重圍。這僧白日飛升不妨慶快。今日忽有人問靈巖。如何是大修行底人。只向他道成人不自在。如何是大作業底人。自在不成人。忽問去此二途如何話會。只向他道蘇嚧蘇嚧。

上堂。舉僧問白兆如何是萬行。兆云今年桃核也無說甚爛杏。又問如何是妙覺。兆云若是妙藥見示一服。僧云不問這个。兆云你問什麼。僧云妙覺。兆云若是皂角分付浴頭。師云且道白兆意在什麼處。

上堂。春山疊亂靑。春水漾虛碧。春光漏泄盡。誰識春消息。多年枯木再抽枝。撼動春風生八極。卓杖一下。

上堂。三分光陰二早過。懷州牛喫禾。靈臺一點不揩磨。益州馬腹脹。貪生逐日區區去。天下覓醫人。喚不回頭爭柰何。灸豬左膊上。於斯薦得。參學事畢。其或未然。拈拄杖云。請木上座與汝諸人說破。卓拄杖一下。

隆興府翠巖廣化禪寺語錄

侍者普禮錄

三門。撥轉玄關。一彈指頃。看看平地起風雲。門近洪崖千尺井。

齊安王廟燒香雲。死心室內。移身移步。日日香燈。朝朝話墮。稽首齊安王。鐵蛇橫大道。

升座。祝聖罷﹝問答不錄﹞乃云。心不是佛。智不是道。突兀西山。渺彌南浦。與麼與麼。翠巖已是不惜眉毛。不與麼不與麼。莫來攔我球門路。拈拄。杖看看亮座主。只今在拄杖頭上說大法要。卓一下云。汝諸人還聞麼。其或未然。卓一下。楖栗橫擔不顧人。直入千峯萬峯去。復舉大相國無盡居士張公一日到山。問機道者云。如何是翠巖境。機雲門近洪崖千尺井。石橋分水繞松杉。無盡居士遂成頌云。野僧迎客下煙巒。借問如何是翠巖。門近洪崖千尺井。石橋分水繞松杉。師云。機道者將境示人。張相國作境話會。千古之下二俱不了。今日忽有人問開道者。如何是翠巖境。只向他道門近洪崖千尺井。石橋分水繞松杉。具眼者辧取。

上堂。座斷千差。勾賊破家。壁立萬仞。老婆心切。山僧淈﹝泳﹣永﹢盾﹞時太煞淈﹝泳﹣永﹢盾﹞。分曉處極是分曉。大眾。且道淈﹝泳﹣永﹢盾﹞底是分曉底是。心不負人。面無慚色。

上堂。三分光陰二早過。春水滿四澤。靈臺一點不揩磨。夏云多奇峯。貪生逐日區區去。秋月揚明輝。喚不回頭爭柰何。冬嶺秀孤松。大眾。雪竇和尙三百六十骨節今日被翠巖一時抖出了也。於斯明得。山僧手中棒未到你喫在。何故。啼得血流無用處。不如緘口過殘春。

涅盤上堂。諸行無常。是生滅法。生滅滅已。寂滅爲樂。黃面老子四十九年三百餘會末後供出死欵。後代兒孫隨邪逐惡無一个與他出气。今日翠巖遠孫番欵去也。卓拄杖一下。吽吽。

謝九溪和尙上堂。春山疊亂靑。春水漾虛碧。不知天地間。更有誰相識。師云。大眾。大小雪竇祖師孤陋寡聞。只知有己。翠巖又且不然。春山疊亂靑。春水漾虛碧。寥寥天地間。滿眼皆相識。且道知心是什麼人。堪笑九溪畱不住。卻來洪井湧波濤。

謝秉拂上堂。一切佛世尊。皆說一乘道。今此一眾皆應除疑惑。釋迦老子二千年前全機獨露。可惜無人。以至五千退席。後代兒孫𨿽則不眾。多是當面蹉過。所以道要明恁麼事。須是恁麼人。大眾。要明恁麼事。麼問取堂中第一座。

淸明上堂。三月淸明節禁煙。桃華帶雨倍鮮妍。皆言當日靈云悟。笑破禪和口半邊。眾中莫有爲靈云作主底麼。我且問你。那里是他不疑處。

上堂。今朝三月初十。擊鼓禪徒畢集。欲知時節因緣。雨落階頭便濕。會卽各自歸堂。不會何勞久立。

上堂。舉僧問風穴和尙。語默涉離微如何通不犯。穴云。常憶江南三月裏。鷓鴣啼處百華香。師云。大眾。風穴和尙只知開口。不覺話墮。今日忽有人問翠巖。語默涉離微如何通不犯。卓拄杖一下。

上堂。百丈有三訣。喫茶珍重歇。翠巖不學百丈畫蛇添足。擊拂子。

上堂。舉資福示眾云。隔江望見剎竿便回去。腳跟下好與三十棒。何況過江來。才有僧出眾。福云不堪共語。便歸方丈。師云。資福放處較危。收來太速。若是翠巖又且不然。望見剎竿便回去。有棒不打這般鈍漢。縱然過江來者。棒亦不打這般鈍漢。眾中忽有人道。望見剎竿便回去則且從。過江來爲甚麼也不打。這般鈍漢。但向他道卻許你具一隻眼。

赴黃龍辭眾上堂。舉大愚和尙示眾云。翠巖路崄巇。舉步涉階梯。更有洪源水。滔滔在嶺西。師云。大眾。大小祖師坐在這里。無門卽不然。翠巖絕崄巇。元不涉階梯。去來無窒礙。彼此更何疑。珍重洪源湖海眾。个中不隔一毫釐。

再住黃龍禪寺語錄

侍者法孜錄

三門。無門爲法門。三關何用立。熟處旣難忘。又從這里入。

佛殿。靈山一會。泥團土塊。問訊燒香。和贓捉敗。

方丈。熱喝粗拳。佛來也打。臨濟徳山。一時擒下。

拈帖。不是護身符。亦非斷貫索。直饒鼻孔遼天。也被這个穿卻。無門老漢還免得麼。卻請維那下个注腳。

拈疏。贊嘆無門。也是這个。罵詈無門。也是這个。文彩未彰誰辧。得卻煩首座通消息。

法座。不動腳頭。靑雲獨步。个是尋常行履處。須知更有通霄路。遂升座。拈香祝聖罷﹝問答不錄﹞乃云。八字打開。十方坐斷。去時無蹤。來時無迹。所以道法輪三轉於大千。其輪本來常淸淨。豎拂云。看看。黃龍今日再轉法輪了也。有般漢不識好惡。便道再來不直半文錢。黃龍卻許他具一隻眼。何故。萬古碧潭空界月。再三撈摝始應知。復云。掣斷繩頭欲自由。那知定業未容休。再償拽杷拖犁債。鼓得西江水逆流。

謝兩班上堂。八兩還他是半斤。陳年桃核舊時仁。大家出手共提掇。行看叢林气象新。

預結夏上堂。黃龍結制沒規繩。超過諸方半月程。莫怪七顚並八倒。大家日午打三更。且道以何爲驗。揭翻釋迦腦蓋。擉瞎達摩眼睛。

上堂。燻風自南來。殿閣生微涼。百年渾似醉。三萬六千場。休擬議。莫思量。錦鱗一躍化龍去。無限癡人戽夜塘。

上堂。歸來一月餘日。內外人事已畢。恣意飽飯噇眠。說甚金圈栗棘。分明告報諸禪。直下便須委悉。更若擬議躊躇。照顧腦門霹靂。

中夏上堂。六月炎炎如火聚。寂然不動於中住。炎炎火聚卻淸涼。淸涼卻是炎炎處。等閒坐斷兩頭關。撞墻撞壁通霄路。

上堂。舉僧問曹山淸稅孤貧乞師賑濟。山云稅闍梨。僧應諾。山云。靑原白家三盞酒。喫了尢道未沾唇。師云。稅闍梨兵行詭道。賴遇曹山具透關眼深辧來機。要知稅闍梨落處麼。向道莫行山下路。果然猿叫斷腸聲。

祈雨上堂。石跟常有千年潤。海眼曾無一日乾。天下蒼生待霖雨。不知龍向此間蟠。卓拄杖一下。霹靂一聲頭角露。傾湫倒嶽鼓波瀾。

謝雨上堂。舉馬祖問僧甚處來。僧云湖南來。祖云東湖水滿也未。僧云未滿。祖云許多時雨水尙未滿在。後來道吾云滿也。雲巖云湛湛地。洞山云什麼劫中曾欠少。師拈云。馬祖好好借問。這僧詣實供通。可憐道吾雲巖洞山三大老納盡敗闕。未免性命落在他人手裏。今日忽有人問黃龍。東湖水滿也未。只向他道聊施一滴湫池水。漲起江西十八灘。

鎭江府焦山普濟禪寺語錄

侍者普巖錄

三門。圖列千山開畫嶂。帶圍一水繞蓬瀛。腳頭未舉已先入。不用門前彈指聲。

升座。祝聖罷﹝問答不錄﹞乃云。釋迦不前。彌勒不後。正當此日。佛法委在山僧手裏。放行則十聖三賢遞相慶賀。把住則二三四七仰望無門。八面玲瓏了無回互。遇緣卽宗。隨處作主。然𨿽如是。只如不放行不把住又作麼生。四海五湖龍世界。十洲三島鶴乾坤。復舉南泉示眾云王老師自小牧一頭水牯牛公案。師云。王老師恁麼說話不是好心。千古之下遭人檢點。若是無門水牯牛。向溪東放也得。向溪西放也得。何故。流水下山非有意。白雲出岫本無心。

上堂。毫釐系念。三塗業因。瞥爾情生。萬劫羈鎖。恁麼說話。事因叮囑起。

端午上堂。舉文殊令善財采藥因緣。師云。善財能采。文殊解用。𨿽然眼辧手親。檢點將來漏逗不少。焦山今日終不效他先聖。只是各人喫一杯菖蒲茶。任是貪病嗔病癡病身病心病佛病祖病。一時頓愈。𨿽然如是。知恩者少。負恩者多。

謝般若和尙上堂。舉僧問智門如何是般若體。門云蚌含明月。又問如何是般若用。門云兔子懷胎。師云。大眾。智門美則美矣。善則未善。今日忽有人問焦山如何是般若體。只向他道烈焰亙天。又問如何是般若用。向他道一味蠱毒。近之者燎卻面門。嘗之者喪卻性命。大眾各自照顧。

上堂。舉趙州和尙示眾云。南來者與他下載。北來者與他上載。大似世情看冷暖。人義逐髙低。又慈受和尙云。南來者與他一面笑。北來者與他一面笑。大似歡喜廝算笑裏有刀。若是焦山又且不然。南來者以平常待之。北來者以平常待之。也不嗔也不笑。也無下也無髙。何故。淸平世界。不用干戈。

上堂。人情濃厚道情微。道用人情世豈知。空有人情無道用。人情能得幾多時。龍牙和尙恁麼告報。太煞老婆心切。𨿽然如是。人情卽不問。如何是道用。山僧口門窄。煩木上座爲諸人說破。卓拄杖一下。

平江府開元禪寺語錄

侍者普覺錄

升座。祝聖罷﹝問答不錄﹞乃云。大道只在目前。要且目前難睹。欲識大道眞體。不離聲色言語。拂子擊禪牀云。這个是聲。豎拂子云。這个是色。喚什麼作大道。長將日月爲天眼。指出須彌作壽山。復舉三聖道逢人則出出則不爲人。興化道逢人則不出出則便爲人。師云。且道開元爲人卽是不爲人卽是。大事管你不得。小事各自擔當。

上堂。動弦別曲。葉落知秋。禾山打鼓。雪峯輥球。睦州擔板。投子提油。趙州狗子。潙山牯牛。靑原垂足。俱胝指頭。一隊破落戶。各自逞風流。若到開元門下。打教棒折未休。何故。豈不見道重賞之下必有勇夫。

解夏上堂。布袋頭開今日始。滿目江山秋色裏。驀然踏斷艸鞋跟。元來卻是自家底。

上堂。信腳行去絕埃塵。信手拈來用得親。信口道出驚天地。信心悟入獨超羣。直饒恁麼。正好來山僧處喫痛棒。何故。要識眞金火裏看。

冬至上堂。陰極陽生。日添一綫。拈拄杖。獨有山僧拄杖子。不屬陰陽遷變。卓杖一下。

上堂。舉僧問香林如何是衲衣下事。林云臘月火燒山。今日忽有人問開元如何是衲衣下事。只向他道但得雪消去。自然春到來。

元正上堂。昨日去年去。今朝今歲來。去年去不去。今歲來不來。且道不涉去來一句又作麼生。樓上已吹新歲角。堂前猶點舊年燈。

觀音生日上堂。現種種形。說種種法。形法皆非。假名菩薩。更於諸相覓圓通。當人正眼俱戳瞎。

四月八上堂。咄這乾屎橛。生來太妖孽。堪笑老雲門。一棒打不殺。開元𨿽是賊過後張弓。要將惡水驀頭潑。

上堂。衲僧今日路頭通。拄杖生云興已濃。要探江湖深與淺。前途更有妙髙峯。

謝靈巖和尙上堂。開鑪半月。火種全無。冷灰豆爆。驚動江湖。且道以何爲驗。銅像大士低頭問訊。智積菩薩稽首擎拳。

燕國夫人忌上堂。燕國當年植福田。身如水月印三千。渠無生死歸何處。春早梅華放曉煙。

建康府保寧禪寺語錄

侍者光祖錄

方丈。是聖是凡。過這邊立。擬議不來。靑天霹靂。

拈帖。摧邪顯正。一印印定。盡大地人。諦聽諦聽。

府疏。獨角之麟步驟。九包之鳳翺翔。未舉已前會得。十分文彩全彰。

山門疏。遇家里人。說家裏事。一句無私。龍翔鳳翥。

諸山疏。諸方浩浩。舉古明今。送人上樹。不是好心。

升座。祝聖罷﹝問答不錄﹞乃云。逢人不出。鳳凰不是凡間物。出便爲人。不得梧桐誓不棲。所以法隨法行。法幢隨處建立。直得森羅萬象交相慶贊共樂升平。正恁麼時。且道是何宗旨。慣從五鳳樓前過。手握金鞭賀太平。復舉僧問巖頭和尙浩浩塵中如何辧主。巖云銅沙鑼裏滿盛油。師云。若向這里薦得。不妨慶快平生。其或未然。更聽一偈。銅沙鑼裏滿盛油。故國山河在眼頭。試向鳳凰臺上望。長江無日不東流。

小參。﹝問答不錄﹞乃云。老來無日不思閒。深隱西湖第一山。無柰退庵賢制置。遠移公帖入松關。不免倒攜席帽翻著襕衫。向金陵鬧市大開鋪席賣興買底。卓拄杖云。這里薦得。對九重至尊說第一義諦。也只是這个。一十八處住山拈槌豎拂說有道無。也只是者个。而今撒向諸人懷裏。伶俐漢一提提得。一生受用不盡。其或未然。黃金自有黃金價。終不和沙賣與人。

復舉昔日保寧勇禪師頌云。煉得通紅打一錘。周遭無限火星飛。十成好个金剛鉆。攤向門前賣與誰。山僧今日不惜眉毛。與諸人下个注腳。煉得通紅打一錘。費力不少。周遭無限火星飛。切忌眼華。十成好个金剛鉆。喚鐘作甕。攤向門前賣與誰。分文不直。

上堂。天陰性地昏。日出心光耀。拄杖笑呵呵。禪牀也﹝跳﹣兆﹢孛﹞跳。管甚歲餘閏。一任月大小。淈﹝泳﹣永﹢盾﹞幾春秋。用處非常峭。大眾。且道拄杖笑个什麼。可憐五十三知識。未曾夢見頂門竅。

謝癡絕和尙上堂。靈山大法王。末運希所遇。聲名徧天下。乾坤恣獨步。艸鞋掛龍牀。三宣渾不顧。淩滅曹源生。訓徒參活句。宗門个樣師。熟不生戀慕。天庭重降勅黃來。淩霄峯頂施甘露。

孟少保請上堂。威鎭戎夷。掃淸魔孽。羣靈歸敬。忠心如鐵。破蔡滅金。守黃剿賊。雪百年二帝難雪之恥。成中興四將未成之業。直得天回地轉。海水騰波。艸木昆虫悉沾恩惠。正恁麼時如何。雕弓已掛狼煙息。萬國歌謠賀太平。

上堂。三教聖人。同歸一理。理長則行。理短則止。虛空無心。墻壁有耳。不涉言詮。單提直指。卓拄杖云。口縫才開。不是不是。

上堂。舉僧問古徳如何是西來意。古徳雲山前麥正黃。師雲山前麥熟已如雲。覿面當機爲指陳。驀地一番梅雨過。靑山洗出畫圖新。

開山護國仁王禪寺語錄

侍者一見錄

上堂。集芳園後。開大鑪韝。建大法幢。轉大法輪。擊大法鼓。煆堅鎔凡。烹佛煉祖。然𨿽如是。自從達摩傳皮髓。靈洞山前別是春。

上堂。舉潙山一日問仰山云。仲冬嚴寒年年事。晷運推移事若何。仰山近前叉手立。潙云情知你答這話不得。卻問香嚴你又作麼生。嚴云某甲偏答得這話。潙云。仲冬嚴寒年年事。晷運推移事若何。嚴近前叉手立。潙云賴遇寂子不會。古徳云。不得不會。泥團土塊。一串穿卻。元無向背。師拈云。大眾還知潙仰父子相見處麼。大悲不拈出。通身是眼睛。

雪下上堂。舉靈隱聳禪師因僧問如何是摩訶般若。聳云雪落茫茫。僧無語。聳云會麼。僧云不會。聳隨口頌曰。摩訶般若非取非捨。若人不會風寒雪下。若是護國又且不然。江上晚來堪畫處。漁人披得一蓑歸。

元正上堂。舉僧問鏡淸新年頭還有佛法也無。淸云有。僧云如何是新年頭佛法。淸云元正啟祚萬物咸新。師云。元正啟祚萬物咸新。衲僧拄杖黑﹝甐﹣瓦﹢皮﹞皴。不屬陰陽別是春。

師於淳佑七年五月十一日門司太尉張允顯恭奉聖旨宣引入內起居奉旨先於緝熙殿祈雨道場觀音前祝香。次奉聖旨索祈雨偈。次奉聖旨宣入選徳殿對禦。升座祝香雲。虛空包不住。大地載不起。爇向鑪中。恭爲祝延今上皇帝聖躬萬歲萬歲萬萬歲。皇帝陛下。恭願壽同天帝釋。福等大梵王。金輪統禦三千界。玉曆延洪億萬春。九重天眷。伏願壽同南髙峯北髙峯。時時添翠。福若東海水西湖水。日日增波。提綱以一統萬。居髙聽卑。顯大機用。具大總持。如日之照。如斗之垂。如雷之震。如風之吹。大千沙界舉無一遺。且護國臣僧共樂升平一句又作麼生。髙提祖印歸皇化。紹續眞燈助聖明。復舉僧問乾峯曰。十方薄伽梵一路涅盤門。未審路頭在甚麼處。乾峯拈拄杖劃一劃云在這里。其僧持此語又。去問偃禪師。十方薄伽梵一路涅盤門。未審路頭在甚麼處。偃禪師曰山僧扇子﹝跳﹣兆﹢孛﹞跳上三十三天。﹝祝／土﹞著帝釋鼻孔。東海鯉魚打一棒。雨似盆傾。師云。乾峯坐在這里寸步不移。偃禪師腳不點地全無定力。今日佛法委付在臣僧之手。把住則眞金失色。放行則瓦礫生光。且道不把住不放行一句又作麼生。一雨普沾沙界潤。萬姓謳歌喜气回。久坐聖躬。伏惟珍重。

師自十一日申時辭禁中歸寺。入後山靈洞默禱。十四日早承直殿陳叔達傳旨來問幾時雨通。等候回奏。師卽答曰。寂然不動感而遂通。回奏畢。當時有雨。十六日伏承樞密吳相公惠頌曰。黑山心歷歷。金殿口巴巴。不因漁父引。怎得見波查。師卽以偈答曰。出洞昂頭角。回山露尾巴。恩承饒舌力。累我受波查。

上堂。舉潙山與仰山摘茶次。潙云終日祇聞子聲不見子形。仰山撼茶樹。潙山云子只得其用不得其體。仰山云。某甲祇如是。和尙作麼生。潙山據坐。仰山云和尙祇得其體不得其用。潙山云放子三十棒。師頌云。鍼芥相投。體用俱全。衲僧門下。十萬八千。

聖節上堂。獅子叢林獅子圍繞。旃檀叢林旃檀圍繞。古人恁麼說話。見處偏枯。靈洞又且不然。畢竟如何。只向他道天髙羣象正。海闊百川朝。

基宗二長老煎點上堂。掀翻大地基方隱。起家還是破家兒。殺佛殺祖滅吾宗。个是瞎驢施妙用。壁蟧食母。慈鴉返哺。一放一收。同歸異路。老僧隨處設个鉆龜打瓦底鋪子。三十年後管取有人卜度。

滿散聖節上堂。舉大宗皇帝幸開寶寺塔院。見僧問曰卿是何人。僧曰塔主。帝曰寡人之塔卿何作主。僧無語。後雪竇代云闔國咸知。山僧敬成一頌舉似諸人。名髙不用鐫頑石。路上行人口是碑。大宋正傳天子令。直教諸國豎降旗。

普賢生日上堂。普賢行願等三千。正是淸明首夏天。要見大人眞境界。月明常照禦樓前。

浴佛上堂。悉達太子初生下時。周行七步目顧四方。一手指天一手指地。天上天下惟吾獨尊。山僧聞知甚是不甘。後聞雲門大師道。我當時若見。一棒打殺與狗子喫。貴圖天下太平。山僧甚是快意。又得波旬逼令涅盤。頗合公論。可憐四聖六凡皆被瞿曇誑惑。獨有山僧不隨他轉。且道山僧有甚長處。龍蛇易辧。衲子難瞞。

開鑪上堂。爛柴頭。火一團。急著眼。莫瞞盰。卓拄杖。星在秤兮不在盤。

無門開和尙語錄卷上

無門開和尙語錄卷下

告香普說

靈山密付。黃葉止啼。少室親傳。望梅止渴。乃至徳山棒。臨濟喝。雪峯輥球。道吾舞笏。祕魔擎叉。禾山打鼓。淸原垂足。天龍豎指。盡是弄猢猻底閒家具。到者裏總用不著。𨿽然如是。事無一向。不免隨例開个皂角生薑鋪子。兄弟上門要買人參附子甘艸大黃決定是無。砒霜巴豆燈心發燭隨宜應副。更有一鑪熱鐵丸。恐有心粗膽大底。與他一丸。教他通身腐爛。求生不得求死不得。諸方與人解粘去縛抽釘拔楔。開上座只爲人添釘著楔。用个筏篰盛卻送你在大洋海裏。教你自討條活路。出得身方堪爲種艸。這里不與人過公案教壞人家男女。若是平常相見。四海皆兄弟。若來入室。便把你輩作刺客冤家防備。我若不先下手腳。便被汝害卻我性命。只如僧問趙州狗子還有佛性也無。州云無。諸方拈者甚多。提撕者不少。這一个無子單提獨弄。參這一个無字。成佛底如雨點。信不及者虛度時光。參禪別無華巧。祇是通身要起个疑團。晝三夜三切莫間斷。久久純熟。自然內外打成一片。便與虛空打成一片。便與山河大地打成一片。便與四維上下打成一片。豈不見道盡大地是學人自己。盡大地是个解脫門。盡大地是沙門一隻眼。盡大地撮來如粟米粒。心包太虛量周沙界。空生大覺中。如海一漚發。東弗於逮。西瞿耶尼。南瞻部洲。北郁單越。上至非非想天。下至風輪水際。不消一个咳嗽。周匝有餘。若向个裏見得。無三界可出。無涅盤可證。情與無情同成正覺。地獄天堂皆爲淨土。智慧愚癡通爲般若。諸戒定慧及淫怒癡俱是梵行。靜鬧閒忙頭頭合轍。從來喫飯未曾咬著一粒米。從來著衣不曾掛著一縷絲。從來說話不曾開口。終日行未嘗擡腳。而今兄弟不要效近代長老。看他百丈黃檗臨濟徳山自是英气逼人。豈不見臨濟和尙在黃檗會下。前堂首座陳尊宿勉他請益方丈。三問佛法的的大意三遭痛棒。遂辭黃檗。因緣不在此間望和尙指見什麼人。檗遂指去見大愚。愚才見便問甚處來。濟云黃檗來。愚云黃檗有何言語。濟遂舉前話。不知某甲過在甚處。愚云黃檗老婆心切。爲汝得徹困。濟云元來黃檗佛法無多子。愚扭住云。這尿牀鬼子。適來問有過無過。如今卻道無多子。畢竟有多少。濟便於大愚肋下築三拳。愚云。汝師黃檗。非干我事。濟便回黃檗。檗云。來來去去。有甚了期。濟云只爲老婆心切。檗云大愚饒舌。待他來後與他一頓。濟云卽今不可放過。遂打檗一拳。檗云。這風顚漢。敢來這里捋虎須。檗吟吟而笑。喚侍者引這風顚漢參堂去。大眾。黃檗因何只教他去見大愚。何也。蓋緣大愚在歸宗會下多年。一日辭歸宗。宗云汝何處去。愚云諸方學五味禪去。宗云我這里祇有一味禪。愚云如何是和尙一味禪。宗便打。愚擬開口。宗又打。愚於此有省。後來黃檗云。馬祖會下出八十四員善知識。問著个个屙漉漉地。獨有歸宗較些子。大眾。黃檗指臨濟見大愚。意旨如何。不見道要知山下路。須問去來人。緣大愚在歸宗棒下打發。而今兄弟家多作是非會。我臨濟兒孫以棒喝爲佛事。以無明三毒當慈悲。把你兄弟到空中如生冤家相似。不問是佛是祖是凡是聖。須與你捩轉面皮換卻你眼睛。寧可以熱鐵纏身烊銅灌口。終不以佛法當人情。豈不見古人道。任從滄海變。終不爲君通。巖頭云。卻物爲上。逐物爲下。个中無肯路。豈可妄許人。昔荼陵郁山主常參百尺竿頭如何進步話。一日騎驢過橋。正舉話間驢子失腳。郁遂有省作頌曰。我有明珠一顆。久被塵勞關鎖。今朝塵盡光生。照破山河朵朵。遂遣徒弟端和尙你可去參楊岐會和尙果是有禪否。果是有悟門否。端遂往見楊岐。人事畢。會問何處來。荼陵來。令師阿誰。云郁山主。楊岐云。我聞你師有悟道頌是否。端便舉前頌。岐大笑歸方丈。端莫曉其意。次日又去請問。昨日蒙和尙問某甲師長入道因緣。是有悟由無悟由。望和尙慈悲說破。某實疑之。岐云。你曾見作百戲底麼。端應云見。岐云。他只要人笑。你怕人笑。端於此大悟。你看他尊宿有殺有活手段。一笑可以起他疑情。一句可以破他疑情。若無个般殺活手段。執拂柄將何爲人。見人在髙髙山頂立。便與推向萬丈懸崖下去。見人在萬丈懸崖中。可與他提向髙髙山頂上。方有爲人處。只如開善謙和尙同竹原庵主在大慧和尙會下。只參个無字。四十日打發。大慧請爲藏主。他看話頭時被雨濯在欄幹邊他亦不知。人向他道原兄原兄雨打濕了身上。拖他過來他亦不管。兄弟家須是恁麼做將去。無有不應者。謙和尙隨大慧十四五年全無入處。一日賫香請益藏主。某甲全無入頭處。望藏主慈悲指示做處。藏主云書記書記你來探水作麼。眞心參禪。謙云某甲實爲生死事大豈可戲論。主云書記若要做工夫。可把從前著述文字如喫了巴豆相似盡底瀉出。教肚裏空索索地。且來相伴坐禪。待你業識暫歇。卻與你說話。遂同坐半月有餘。心地安樂。忽一日大慧令請書記賫書去見張丞相。謙甚煩惱。方有些子好處。又被差使。主云。你但承受。我伴你去。途中事我都替你。只有五件事替你不得。記云那五件事。主云待同去路中說。路間書記復問。藏主說五件事替不得。望開示。云。著衣。喫飯。屙屎。送尿。記云四件那。更有一件是何事。主云。你馳个死屍路上走。我替你不得。謙書記從此打發。主云你如今自去下書。藏主遂回。謙書記見丞相便相投。相云。書記你這回相見說話與舊時不同。復歸大慧一見便云。且喜書記大事了畢。未審大慧具何眼目便言大事了畢。謙書記悟處還諦當也未。得底人一見便見。瞞他不得。豈不見道。識得自己能驗他人。無用和尙未爲僧時。請益大慧和尙。令看起滅處。未經兩月。於行廊下聽奴子喝云看火燭。忽然有省。可謂築著南邊動北邊也。山僧昔日在先師會中只看一个無字。六年下語不得。自發志克責。我若不明此話。更去睡眠時爛卻我身。才困時。或廊下行道。將頭去露柱上磕。一日在法座邊立。忽聞齋鼓聲。便理會得這話。次日入室欲通所得處。先師一見便言。見神見鬼了也。先師震威一喝。山僧亦喝。先師又喝。山僧又喝。自此機鋒不讓。先師圓寂後。陳提刑諱貴謙作喪主。臨時令爲先師掛眞。不容辭避。山僧捧起眞云。老賊一喝虛空迸裂。儂家當下如桶底脫。連伸三拜。納盡敗缺。這些怨恨怎生消滅。而今髙掛祖堂。千古號令不絕。這些子豈在記持學解。如擊石火閃電光。擬議不來。白雲萬里。而今个裏一堂兄弟。盡是江湖四海飽參龍象。諸方呼喚不回頭。牢籠不肯住底。其間有一个半个。如燒未過底炭頭相似。被些子無明煙焰惱人。古有賣油餈婆子見三个秀才赴試遂買點心。一人恬靜。二人爭文章。婆云。先輩向甚處去。二人應云赴科舉去。婆云。這二人秀才試未過。那一人定試過。二人遂罵詈而去。及赴試回。果應婆語。此二人再來扣問婆子。你當時因何得知我二人試不過。那一人過得。有甚相法。婆云。我不會相法。只因煎油餈便會驗得人。才云何故。婆云。我煎得透底沈靜無聲。煎未透者只管作聲。大眾。村婆子尙乃會驗人。況我衲僧家旣識得自己分曉。人來一見便見。謂之目擊道存。你諸人若眞个要理會此事。山僧不免更舉一段因緣。昔日有僧問雲門。光明寂照徧河沙。語聲未絕。門卻奪云。豈不是張拙秀才語。僧道是。門云話墮也。且道那里是者僧話墮處。遇掛牌時卻來吐露。

參禪須透祖師關。妙悟要窮心路絕。祖關不透心路不絕。盡是依艸附木精靈。所以山僧尋常教兄弟將三百六十骨節八萬四千毫竅通身起个疑團。參个公案。蓋要諸人透祖師關窮心路絕。只如僧問趙州狗子還有佛性也無。州云無。且道古人意作麼生。便好向者裏起个疑團參个無字。不得向舉起處承當。不得向意根下卜度。不得作有無之無。不得作無無之無。但恁麼舉。舉來舉去。如咬生鐵橛相似。但覺心頭熱悶不得放捨。求生不得。求死不得。眠不得。坐不得。咬來咬去驀然齒折鐵碎。開口不在舌頭上。便見祖關不透而自透。心路不絕而自絕。便乃與古佛同一方便。共一舌頭。如獅子奮迅。誰敢當其威。猛似太阿在握。孰敢犯其鋒鋩。我爲法王於法自在。盡大地是解脫門。盡大地是自己。盡大地撮來如粟米粒。盡大地是沙門一隻眼。無三界可出。無涅盤可證。上無攀仰。下絕己躬。亦無人亦無佛。大千沙界海中漚。一切聖賢如電拂。

參禪一著。要敵生死。不是說了便休。參禪一著。單明大道。朝聞夕死可矣。參禪一著。推門落臼。切忌向外馳求。參禪一著。要起疑情。大疑必有大悟。參禪一著。英靈衲子舉起便知落處。參禪一著。本來面目。經文語錄難載。參禪一著。直指人心貴要自肯承當。參禪一著。如敵萬人。怯戰喪身失命。參禪一著。如貓捕鼠。不許移睛動眼。參禪一著。大丈夫事。非將相所能爲。慧劍單提日用中。天然元不犯磨礱。神號鬼哭喪魔膽。徧野橫屍不露鋒。直下領略得去。平欺釋迦。下視彌勒。徳山臨濟倒退三千。歷代祖師寒毛卓豎。發一言出一令。如崖崩石裂。傍人祇得貶眼。我爲法王於法自在。殺活自由。乾坤獨步。獅王哮吼出窟來。百獸千邪皆恐怖。

小參

百尺竿頭坐底人。𨿽然得入未爲眞。百尺竿頭須進步。十方世界現全身。大眾。須知古人說處便是今人行處。山僧不是隨人差排。其柰理長則就。若論正令當行。豈拘小節。吹毛在握殺活自由。這邊那邊向上向下。明頭暗頭佛界魔界。一時截斷。方具丈夫气槪。卽今莫有共相證明者麼。良久云。竿頭絲綫從君弄。不犯淸波意自殊。復舉玄沙示眾云。若論此事譬如一片田地。四至界分結契賣與人了也。惟有中心樹子猶屬老僧在。師拈云。大小玄沙似放不下。旣結契賣與人了便休。更顧什麼中心樹子。何故。不見道幾度買來還自賣。爲憐松竹引淸風。

除夜。四序循環不暫已。倐爾年窮新歲至。衲僧鼻孔大頭垂。地覆天翻無變異。與麼與麼。三世諸佛。不與麼不與麼。六代祖師。與麼不與麼。天下老和尙。不與麼中卻與麼。總屬老僧。從上佛祖同一受用。同轉法輪。送舊迎新橫說豎說。燈籠露柱互換交參。現前大眾回避不及。𨿽然如是。莫有不甘底麼。來年更有新條在。惱亂春風卒未休。復舉北禪賢和尙除夜示眾云。烹一頭露地白牛。唱村田樂。燒搰拙火。與諸人分歲。免得倚他門戶傍他墻壁。有僧出眾云。和尙門前有公人。賢云作什麼。僧云追和尙納皮角。賢擲下頭袖。僧拾得便行。賢云捉賊。僧回首云。今夜天寒。且還和尙帽子。北禪如虫禦木偶爾成文。這僧放屁合成大石調。若是黃龍又且不然也。不烹露地白牛。也不向搰拙火。也不唱村田樂。忽有个漢出來道。和尙畢竟將什麼與諸人分歲。只向他道。各人與一个熱鐵丸。更問除鐵丸之外別有什麼。向他道猶嫌少在。

結夏。十方同聚會。一盲引眾盲。个个學無爲。相牽入火坑。此是選佛場。阿鼻大地獄。心空及第歸。永劫失人身。於斯薦得。平欺釋迦。下視彌勒。處處普光明殿。頭頭圓覺伽藍。時時無虛棄之功。著著有超羣之舉。要行便行要住便住。饑來喫飯困來打睡。說甚九旬禁足三月安居。憐鵝護雪臘人如冰。正眼觀來。恰似無繩自縛。如蠶作繭。然𨿽如是。且道獨脫一句又作麼生。鑊湯鑪炭橫身入。劍樹刀山闊步行。復云。黃龍結制不尋常。只用閻羅斷命方。生鐵一團紅咽下。死中再活獲淸涼。

冬至。欲識佛性義。當觀時節因緣。時節若至。其理自彰。且道卽今是什麼時節。莫是陰極陽生時節麼。莫是鐘鳴鼓響時節麼。莫是燈燭交光時節麼。莫是叢林喫冬果時節麼。若恁麼理論。入地獄如箭射。不恁麼理論。亦入地獄如箭射。畢竟如何。不是一番寒徹骨。爭得梅華撲鼻香。

欲把生蛇化活龍。先將毒藥灌喉嚨。常教滿腹如鍼刺。拋向洪波大浪中。敢問諸人。喚什麼作毒藥。二六時中你肚裏常如鍼刺麼。恁麼恁麼。徳山臨濟齊立下風。不恁麼不恁麼。釋迦彌勒眼瞎耳聾。恁麼不恁麼。掀翻大地粉碎虛空。不恁麼卻恁麼。昨夜南山虎咬大虫。恁麼總不恁麼。指南爲北喚西作東。不恁麼中總恁麼。阿呵呵。熨斗煎茶銚不同。復舉歷代宗師頌狗子佛性話。師云。老拙亦有一偈舉似諸人。不取說道理。若也信得及。舉得熟。於生死岸頭得大自在。無無無無無。無無無無無。無無無無無。無無無無無。

師退黃龍到虎丘。眾請。突出機先一著。迅雷不及掩耳。徳山臨濟茫然。鈍根如何插觜。便知蒼龍隱海眠方穩。老虎隈巖睡未醒。藏牙伏爪如癡鈍。動著依然怕殺人。所以雲從龍風從虎。龍虎交參佛魔驚怖。直得天回地轉海竭山摧。羣魔膽碎鬼哭神號。然𨿽如是。於我衲僧分上了無交涉。且道衲僧有甚長處。豎拂子云。倚天長劍逼人寒。

贊佛祖

無量壽佛

乾屎橛兮麻三斤。當陽拈出少知音。時人不識自家佛。卻向丹靑畫處尋。

佛頭圓相

生怕雲門打殺伊。韜光晦迹許多時。而今再出頭來也。天上人間更有誰。

圓通大士

足蹈雙蓮灑楊柳。面目端嚴世希有。梵音妙音海潮音。祇這而今誰動口。

持二十五輪頂彌陀蹈蓮葉

機輪才轉。作者猶迷。頂﹝寧﹡頁﹞一著。獨弄單提。自從蹈得這些子。便向風波險處施。

三十二應

現種種形。說種種法。形法皆非。假名菩薩。更於諸相覓圓通。當人正眼俱擉瞎。

持珠坐石

手輪摩尼珠。身坐盤陀石。普請大地人。念彼觀音力。

達摩莖蘆

腳下莖蘆。到岸也未。隨流入流。浮逼逼地。

達摩大師

賊身未露罪全彰。攪得西乾沸似湯。項上鐵枷無計脫。卻來東土彊攤髒。

大祖禪師

三拜起來依位立。普天匝地黑漫漫。可憐只臂空輸卻。千古令人作笑端。

鏡智禪師

彌天罪犯無門懺。紅爛通身世莫醫。已是四稜俱塌地。盡教後代亂鍼錐。

大醫禪師

堅辭鳳闕柴泥詔。玷辱宗風个古錐。坐斷雙峯無寸艸。愛松畱得礙人枝。

大滿禪師

再出頭來滿面塵。那堪鼓舌與搖唇。松枯石爛憑誰委。累及癡呆蹈碓人。

大鑑禪師

菩提無樹鏡非臺。臭口分明鬼擘開。幸是賣柴無事獠。剛然惹得一身災。

思大禪師

一生討頭不見。二生骨露皮穿。三生造成地獄。全身活陷黃泉。七十二峯俱坐斷。口吞佛祖在機先。

騎虎丰幹

忙忙業識老丰幹。鼓舌搖唇總自瞞。縱踞虎頭收虎尾。衲僧門下管窺斑。

志公和尙

杖頭絡索閒家具。應讖三朝經幾秋。生向鷹窠來處異。面皮擘破十三頭。﹝囗﹫力﹞。因渠達摩枝條布。惱亂春風卒未休。

白雲法師﹝南行勅葬﹞

偉哉大法師。逢難轉堅牢。不因登絕頂。爭見白雲髙。

天臺四睡

旣是伏爪藏牙。不用三頭六臂。只圖夢裏惺惺。任疑大虫瞌睡。

政黃牛

資福從來不識羞。橘皮熟炙逞風流。倚筇懶赴賢侯命。又卻騎牛更覓牛。

郁山主

百尺竿頭話最親。一交橋斷絕纖塵。死中得活珠離蚌。甘作驢前馬後人。

朝陽穿破衲

冷時急用之物。趂暖著些鍼綫。忽然臘月到來。免致腳忙手亂。

對月了殘經

始見些兒光影。要了末後一段。若是無門拳頭。不打這般鈍漢。

傅大士

對禦講經。無本可據。案上一揮。誰知落處。知落處。拍板與門槌。總是閒家具。

維摩居士

毗耶病虎寔難親。觸著渠儂便喪身。非但文殊遭毒口。吞盡靈山一會人。

龐居士

平欺馬祖。下視諸方。生涯蕩卻。今古無雙。不與萬法爲侶。一口吸盡西江。

執劍呂洞賓

露刃單提。行殺活令。斬貪嗔癡。羣魔乞命。夫是之謂。純陽眞人。激濁揚淸。摧邪顯正。

佛母周氏

室女生兒眞禍胎。叢林孰不起疑猜。轉身術子能靈驗。再出頭來滿面埃。

偈頌

謝佛眼師號

皇恩頒自九重城。雨露才沾艸木榮。佛祖門庭增瑞气。四海歡呼萬歲聲。忠心護國成勛業。君父開臣佛眼睛。壽山福海恩難報。永日寥寥賀太平。

謝宣賜金襕

不是雞足流傳。亦非黃梅分付。九重天上降來。千載臣僧一遇。中興佛祖宗風。羣魔悉皆驚怖。祝延聖壽無疆。志願皇圖永固。

題壁間水波觀音

曹源正派喜流傳。涓滴渾無浪拍天。任是大悲千手眼。探渠深淺待驢年。

賀吳丞相生日

大地春回是誕辰。松篁難攺四時靑。壽星不老福無盡。常在中天伴月明。

趙資政號節齋

著鞭占得地頭寬。髙節心空立處端。多向渭川煙外望。這邊風月少人看。

吳尙書尊堂死以偈問師用韻以復

身分水月徧三千。月落何曾離得天。此是夫人行履處。摩耶相對共談禪。

退步

未曾移定時。前腳讓後腳。只這一步子。誰人蹈得著。

題黃龍中途眠松

當途偃蹇臥霜枝。彷佛黃龍出洞時。不是渠儂誇勁節。看他來者放頭低。

請行新橋

云根架就笑談中。凡聖如今一路通。个个腳跟親蹈著。人人足下起淸風。不似天臺滑石半巇半崄。勝如趙州略彴度馬度驢。𨿽然欲行千里。要知一步爲初。從玆不用頻題柱。來往都乘駟馬車。

吳履齋以腳蹈日影索偈

圓陀陀。光爍爍。明眼人。蹈不著。蹈得著。更買艸鞋去行腳。

師在南髙峯石室中出定作

靜處乾坤窄。閒居日月忙。虛空卽妙體。獨露法中王。

師六年舉無字一日聞齋鼓有省

靑天白日一聲雷。大地羣生眼豁開。萬象森羅齊稽首。須彌﹝跳﹣兆﹢孛﹞跳舞三臺。

總軸羅漢

洞寇都盧十八頭。千妖百怪逞風流。人間天上稱尊漢。總被無門一握收。

圓覺會

十二呆郎欲決疑。瞿曇嚼飯餵嬰兒。若教知有衲僧事。終不人前鼓口皮。

石牛

須彌爲骨露纖軀。頭角崢嶸塞太虛。大地耕翻無寸土。牧童鞭索豈能拘。

懶牛

不經南陌與西阡。犁杷年來怕上肩。棄卻欄中肥嫩艸。綠楊堤畔飽風煙。

無際

祖翁田地沒憑據。爭許時人取次量。但見寥寥成一片。不知何處是封疆。

鐵壁

巍然一座黑金城。縫罅全無及戶扃。堪笑英雄難進步。聖凡到此絕途程。

鍼筒

函蓋乾坤气量周。銅睛鐵眼一齊收。幾多利腦尖鋒者。到此如何敢出頭。

裁縫

剪斷萬絲頭。工夫已成片。鍼札不入處。爲渠通一綫。

淨發

鋒鋩未露鬼神號。能剗羣牛頂﹝寧﹡頁﹞毛。四海聱頭俱按下。豈容存著一纖毫。

頭袖

四海英靈俱奪下。銅頭鐵額總兜來。莫怪無門施毒手。揭翻腦蓋頂門開。

帳子

才得當陽一綫通。全彰大用顯家風。直饒鼻孔遼天漢。未免從頭被罩籠。

薦席

亂艸窠中。打成一片。坐臥寂然。眞機頓現。

枕頭

輪回根本。莫著相好。鐵脊梁漢。因他放倒。

捨鞋

驗盡腳跟長與短。个中寬窄已先知。自從蹈著這些子。左右逢原顯大機。

牙藥

點著些兒。妙不可述。才開臭口。驗得骨出。

醫眼

開黑暗門。通向上竅。內外障除。神光獨耀。

施湯

不是甘艸大黃。亦非苦參半夏。莫教一滴沾唇。直得通身汗下。

接待

洋銅汁羹。熱鐵丸飯。滴粒才沾。通身腐爛。

餛鈍

寬著肚皮急叉手。鑊湯裏面翻筋斗。渾身糜爛轉馨香。那个禪和不開口。

眞贊

孟少保戎裝相

英雄蓋世上將軍。洞寇聞風喪膽魂。寸刃不施機莫測。看渠談笑定乾坤。

又道裝相

靈山付囑人。示現威稜身。在欲而無欲。居塵不染塵。等閒伸出擎天手。撥轉如來正法輪。

孟無庵與師同軸請

居士身。比丘相。蹺蹺踦踦。牢牢壤壤。驀然覿面相逢。直是無門可向。一拳一喝。雙收雙放。無庵居士眼無筋。識得這般村和尙。

履齋樞相鈞容

湘水之淸。昆玉之潔。和气如春。忠心如鐵。儲風月之精。稟松篁之節。眞廊廟楷模。行佛祖途轍。裴李蘇黃總不如。柱石明堂渠迥別。

月泉趙寺丞壽像

身爲皇族。名著南宮。孔孟屋裏做模打樣。釋老室內談玄說空。似个般伎倆半錢不直。又說甚道理。三教俱通。從前學解掀翻。盡卻於無處立宗風。天龍更爲重饒。舌熨斗煎茶銚不同。

孟少保繒師握拳缺指相請

爲人手段十分粗。拳下搜尋一个無。咄這村僧難湊泊。釋迦彌勒是他奴。

牧庵簡庵師三人共軸

謾說降龍仗虎。徒誇對禦談禪。莫怪無門擔板。佛來也喫粗拳。

法孫天龍長老思賢請

咄這村僧。百拙千醜。用處顢頇。舉止磔斗。秉惡毒鉗錘。碎情塵窠臼。佛祖飲气吞聲。魔外望風拱手。有時漢語胡言。總當談玄說妙。有時把拍板門槌。唱雲門曲。合胡笳調。有時指圓覺場作牛攔。有時喚普光殿爲馬廐。如斯孟浪爲人。鈍置月林之後。

日本覺心長老請

用迷子訣。飛紅鑪雪。一喝當鋒。崖崩石裂。化生蛇作活龍。點黃金爲生鐵。去縛解粘。抽釘拔楔。更將佛祖不傳機。此界他方俱漏泄。

南劍州伏虎巖請師開山

个樣村僧。也甚奇怪。身如椰子。膽似天大。蟒蛇窟裏安禪。猛虎穴中札寨。無端於微塵國裏轉大法輪。擊大法鼓。卻向刀山劍樹上成等正覺。弄者一解。﹝囗﹫力﹞。

徒弟普顯請

形如枯木倚巖隈。不擬天庭降蟄雷。忽遇東君行正令。曇華獨顯一枝開。

護國嗣源長老請

龍牀角畔。建古招提。一滴渾無。嗣曹源正派。寸絲不掛。付夜半伽棃。成家喜見破家兒。

徒弟普山請

頭髮鬔松。耳輪卓朔。踞坐當軒。權衡在握。任你徳山臨濟棒喝交馳。到他面前一點用不著。

護國嗣本長老請

法身無相徒更形容。本來面目逼塞虛空。浩蕩十方能變化。行看九萬自搏風。

無門開和尙語錄卷下﹝終﹞

參學比丘慧廣化到寶鈔伍兩。

參學弟子程普覺丁堅

顧覺通女弟子朱氏妙慧共捨寶鈔伍兩。

小師嗣源嗣本募緣重新刊行庶廣流通至元己卯中秋日謹識。

師於庚申年三月二十八日辭履齋丞相及諸府第朝士。履齋問師何日去。師答云佛生日前去也。四月一日師命工砌塔。至初六日晚問匠畢工也未。匠答云已畢工來。早請禪師看塔。師於初七日早看塔。回方丈索紙寫遺書。自撰起龕語云。地水火風。夢幻泡影。七十八年。一彈指頃。孝子順孫休戀慕。八臂那吒攔不住。寶所在近。休戀化城。起入塔語曰。東西十萬。南北八千。到處去來。不如在此。此之描不成兮畫不就。贊不及兮休生受。本來面目露堂堂。外面風頭稍硬。歸來暖處商量。法身徧界不曾藏。毒惡聲名播大唐。辭世偈云。虛空不生。虛空不滅。證得虛空。虛空不別。書偈畢。跏趺而逝。都知王太尉隨卽敷奏。恭奉理宗皇帝聖旨降。賜錢三千貫宣葬於護國靈洞山。

碧巖集之後。評唱公案甚多。而不墮解路發明宗旨者。獨無門開公乎。予曾閱無門關四十八則。知其然矣。今又得此諸會語錄。遮我睡餘之眼。則眸子爲之活動。巖電爲之閃爍。蓋以其痛快破寂。如雷驚蟄也。而無味之談。如砒霜。如狼毒。是故無人能下舌頭。宜乎此錄久絕流行。或云今也宗風日起。不乏其人。若下疏決手試令翻刻。不但開公法身之設利羅重。放不朽之大光明。抑亦有知毒用者。必能瘳瞑眩疾。其久絕流行者。原泉之盈科也。旣盈而後進。今正其時也。予聞緒言而喜。乃乾竹絞汁。瀝這些一滴。擲一擲授印生。以一任落乎江湖。放乎四海。若有人道千里烏騅追不得。則幸也。時

元祿五年壬申春日

寶陀峯白卍山撰

