續藏經樵隱悟逸禪師語錄

﹝侍者﹞正定編

樵隱和尙語錄目錄

卷上

再住雪峯崇聖禪寺語錄

卷下

法語

題跋

偈頌

佛事等

樵隱和尙語錄卷上

再住雪峯崇聖禪寺語錄

侍者正定編

師於延佑元年閏三月初一日進寺。捧聖旨云。鳳闕春濃。鰲山雪霽。無所希求。自天而至。流出胸襟蓋天地。

江湖疏。總萬象森羅。爲一舌頭。且道。是毀是譽。度疏﹝云﹞。總在里許。

指法座。盡大地撮來。爲一寶花王座。盡天下人瞻仰有分。雪峯今日步步升髙去也。倘涉遲回。座地爲汝攝取。

拈祝聖聖香。此一瓣香。雪窖中埋藏不得。香透九重。老枯樵上。芽孽重生。芳騰上國。臣僧悟逸。今晨欽授聖恩。仍舊住持福州路雪峯崇聖禪寺。開堂之次。遙瞻金闕。上爇寶鑪。端爲祝延今上皇帝聖躬。萬歲萬歲萬萬歲。皇帝陛下。恭願。八千歲舂。八千歲秋。椿樹散堯天之影。三千年花。三千年實。蟠桃吹禦苑之香。

此香。奉爲中書省宣政院諸位宰相國公。資陪祿算。伏願。元樞上相。正百官皇理陰陽。佛法中興。歷萬年永堅柱石。

此一瓣香。奉爲福建道元帥府廉訪司萬戶府總管府。洎令屬司官。資陪祿算。伏願。分司布職。眾賢星列。皆周召英材。宣化承流。八郡春融。有成康至治。

此一瓣香。本爲深藏巖竇。不競桃李繁華。豈料漏池天風。依舊捏香難栳。一期拈出。爇向鑪中。供養。

前住當山。後住淨慈先師佛心大和尙。用酬法乳無極之恩﹝問答不錄﹞提綱。似則不住。住則不似。空澄北漢。丹鳳翺翔。山不爲人。出便爲人。風雨南陽臥龍奮迅。賢徳禈而下眾。喙斯喑傒。霓望而來。重淵莫蟄。﹝拈拄杖﹞看看。君主大寶。從天而降。雲開鰲頂月。法主大寶。遇晦斯彰。花綻澗泉春。廣陵散斷弦。再續浪淘沙。舊曲新翻。以此宣流正教。以此傳佛心宗。天開地辟。風從雲從。車書一而文軌同。

舉法燈和尙云。本欲依巖傍谷。隱遁過時。柰緣淸涼先人。有未了公案。今日出來。爲伊了卻。

師拈云。法燈老人。只知有持盈守成之心。且無宏大箕裘之志。山僧亦欲依巖傍谷隱遁過時。只爲先師佛心老人。昨住此山。有未了公案。今日未免出來。重爲伊了商。見義不爲。無勇也。

謝新舊兩班。上堂。舉臨濟和尙示眾云。我欲建立黃檗宗旨。汝等諸人。切須成褫我。時有克符普化二僧。出禮拜。師便打。師云。臨濟一言之下。善其機者。才一二。魯國男子。何其少哉。雪峯者裏。總東弗於逮。西瞿耶尼。鱗龍頭角。一時歡合。各住本位。各務本業。進退以禮。水乳一源。是則是。建立成褫則不無。必竟是何宗旨。咄。花開世界起。

上堂。舉僧問雪峯。如何是第一句。峯良久。後。僧舉似長生。生云。者个是第二句。便問如何是第一句。生云。蒼天蒼天。師云。雪峯。髙髙峯頂立。長生。深深海底行。二大老。𨿽則與麼。要且未知第一句。有問山僧如何是第一句。天晴普請拽木。

四月旦城歸。上堂。道非物外。意在目前。十字街頭。騎牛入鬧市。孤峯頂上。仰面數屋椽。拊它背覓文錢。從教人笑掣風顚。

四月八浴佛上堂。兜率王宮。無明窠窟。劫住劫空。頭出頭沒。年年此日一盆湯。至竟洗塵難洗骨。啞。佛佛。

結夏小參。拈主丈。道在稊稗。法𨿽法見。融目皆眞。道在瓦礫。腳底腳頭。放光動地。進一步。踢碎釋迦老子天靈蓋。退一步。踏著從上諸祖鬼眼睛。如是禁足。望州亭畔月。如是安居。烏石嶺頭云。靈靈自照。光境俱忘。淡淡無心。捲舒無礙。便與麼去。山僧主丈子。要且未放過在。﹝卓主丈﹞臨濟三玄。浮山九帶結夏上堂。從天平來我者裏過夏。無暇爲汝商量。從瑯琊來我者裏過夏。無暇爲汝點化。合土和沙。乎眞乎假。安排意在明窗下。

五月旦上堂。謝施主並方來兄弟。盡大地是个解脫門。踵接肩摩。鐵樞無眼。盡大地皆吾檀越。云川委�。側布金流。野艸巖花。炎涼易換。松風澗水。聲色熾然。泰象亨時。五百載適逢佳會。來龍歇處。三千口舊讖猶新。土主松山。一新風月。難提印塔。重換煙霞。密室泥深。玄闕設阱。長街水滿火流空。﹝卓主丈﹞正與麼日時。眞覺大師。從定安詳而起。與孚稜展備鵝湖鏡淸之徒。只今向山僧主丈頭。與汝諸人。說成住壞空四相。﹝豎主丈﹞與麼會去。諸相非法。﹝橫按主丈﹞不與麼會去。諸法非相。總不與麼時如何。﹝卓主丈﹞望州亭畔重攜手。總是開平舊會人。

結座說偈。雪鰲倚空碧落開。中有古佛號眞覺。舀來一杓龍象奔。輥動三球喧海嶽。從緣非緣了無得。住相非相徒名貌。誓將一滴寒泉波。�洗昏衢塵劫濁。木人起舞木馬嘶。歲歲重來情不薄。徧參有志如善財。靑山不患無樓閣。

眞覺大師忌日拈香。徳山棒頭增減不得。巖頭句下斤兩不移。劫火洞然者个不壞。蓋天蓋地愈出愈奇香疑卵塔。瑞藹難提。蔭涼全在刺桐枝。

臺州寶藏巖成山和尙至。上堂。﹝時就東禪寺印補藏經﹞畢缽巖公案重圓。三乘絕唱。寶藏巖新功蓋代。九仞成山。白馬嘶寒。徵途不遠。金雞聲曉。客夢驚殘。雪峯與麼道。意在於何。﹝卓主丈﹞杯酒陽關開元業鏡講主。遣僧送寺徧至。上堂。客從遠方來。遺我住寸璧。中有四个字。字字無識。若也識得。許汝人。拽紫芝峯。與象骨峯斗額。其或未識。﹝拈主丈﹞主丈子重爲汝揩書一上。﹝卓主丈﹞龍眠鳳闕。虎躍天衢解夏小參。佛法二千年。春寒秋熱。山中九十日。夜暗晝明。義學玄學彷彷佛佛。等覺妙覺昭昭靈靈。木船浮也須彌浪湧。鐵舡浮也大地波傾。修無修而所作已辦。證無證而所業已成。一機不動。萬化消沈。﹝卓主丈云﹞誰家砧杵送秋聲舉巴陵和尙問僧云。遊山來。爲佛法來。僧云。淸平世界。說甚麼佛法。陵云。好个無事禪客。僧云。早是多事了也。陵云。上座去年曾在此過夏來。僧云。不曾。陵云。先來不相識。下去。拈云。巴陵乃雪峯一世孫。其對師論勘辧。尙有乃祖風烈。只是不合將佛法當人情。者僧上門戶。𨿽則言貌可觀。終是禮數乖謬。只如巴上陵和尙。末後道。先來不相識下去。意在於何。三杯延客酒。一曲向頭吟。

八月旦上堂。謝徑山會提點江心知客。年提半提。點卽不到。全賓全主。到卽不點。中川夜月明。雙徑秋云斂。雪峯與麼說話。還知落處麼。咄。僧堂前與汝相見。

中秋上堂。舉南泉趙州玩月處。泉云。幾時得似者个。趙州拂袖便行。師頌云。兩兩宮娃醉管弦。含情多在九霄邊。桂香影裏輕移步。偏與嫦娥斗少年。

九月旦。謝新前堂首座。兼西禪藍田首座。上堂。我首座行腳也。重霄奮丹鳳。我首座來也。一釣連六鰲。機隨用顯。境逐人髙。泉翻澗水夜添波。

宣政院所委。爲鼓山寺入城歸。上堂。宣流善政。燕北閩南。石門關低含夜月。通霄路暗鎖晴嵐。行棒行喝。彼此何堪。雪峯嬴得放癡憨。

冬至小參。諸佛不出世。君子道長。達摩不西來。小人道消。續焰聯芳。敲冰取火。單提獨唱。剪水成花。洞山掇退果棹。家貧難辦素食。慈明堂前揭榜。事忙不及艸書。雪峯者裏。埋頭土木。何曾知有許事。東廊頭李都科。疊枅底疊枅。疊拱底疊拱。西廊下陳博士。做柱底做柱。做梁底做梁。機機頓赴。物物全彰。寒梅澗底自吹香。

舉眞覺和尙。每於廊下見僧。遂握一拳。示之云。森羅萬象。艸木叢林。若男若女。若僧若俗。山河大地。都總在者一握內。師拈云。眞覺老人。向孤峯頂上。只手持竿東海。意圖盡得魚龍。殊不知。浪闊云深。上鉤者少。雪峯今夜試下者一看。﹝以主丈垂釣勢﹞歷細歷細上堂。﹝敍﹞謝兩班。葉二暫到。﹝能畫龍虎﹞建法幢。立宗旨。同道相求。同心相濟。何故。畫龍看頭。畫虎看尾。

佛成道上堂。霽雪漫山。明星燦夜。窮急討生。分疎不下。釋迦老子。當時倘能向修徳煉行處。別道得一語。熒惑何止從三捨。

上堂。雲巖在藥山二十年。單明此事。驢揀濕處溺。趙州除粥飯二時。不雜用心。狗舐熱油鐺。雪峯者裏。早眠晏起。倦座閒行。不妨日午打三更。

上堂。因謝道場知客。雪峯一見僧。遂問云。甚處來。者僧云。淛中來。師云。船來陸來。僧云。二途俱不涉。師云。爭得到者裏。僧云。絲毫元不隔。師便棒趂出。師拈云。者僧。自淛中來。入門欵子。一一詣實。雪峯因甚效徳山用事。曾爲浪子偏憐客。

除夜小參。洞山小參不點燈。暗裏抽橫骨。徳山小參不答話。明中坐舌頭。腋下剜襟。移長就短。鍼頭削錢。較寸爭分。常住現成燈燭。山僧隨分應酬。輥雪峯球。天旋地轉。打禾山鼓。嶽震山搖。燒榾柮火。騰今耀古。唱村田樂。白雪陽春。貍奴白牯笑掀眉。減卻一年添一歲。﹝豎拂子﹞莫有不受歲底麼。﹝擊拂子﹞梅添春雪白。柳帶曉煙靑。

應庵和尙。舉僧問香林。如何是衲衣下事。林云。臈月火燒山。香林與麼道。大似老鼠入來角。有問歸宗如何是衲衣下事。只向它道。來年更有新條在。惱亂春風卒未休。師拈云。二大老與麼說話。一人道得著底道不著道不著底道得著。撿點將來。總欠一著。有問雪峯如何是衲衣下事。只向它道。今歲今宵盡。明年明日來。

元旦上堂。春行上國。澤下九天。正元開泰日。喜事已先傳。何故。上旬壬子是丰年。﹝元旦壬子﹞燈夕上堂。明歷歷。黑漫漫。眞燈耀世。融目光寒。莫和煙雨看鰲山。

上堂。﹝敍謝雲門彬長老。兼潮州廣通嗣書﹞信亦通。書亦通。南海鱷魚頭帶角。南山鱉鼻口吞空。者个猶是啐啄同時句。只如書中間說底。是什麼事。來山見船子。雲門嗣雪峯。

上堂。念念不停。新新不住。迷悟兩岐。全機頓趣。靈云去後誰與論。桃花枝上翻紅雨。

啟建上堂。龍樓云暖。鳳闕春濃。大千一統。車書混同。必竟雪峯如何祝頌。﹝卓主丈﹞日出扶桑東佛涅盤上堂。拘屍城業窟平。熙連河愛水傾。無憂芳樹老。覺苑落花深。閒愁一掬冷關情。流鶯歌徹斷腸聲。

佛心先師忌日拈香。一人泉淺。古澗泉深。點水無涉。恩深愁深。今日爲甚供陳蘋藻。香爇水沈。啞。破鏡終懷五逆心。

月朔架佛殿上堂。幻普光明殿於一彈指中。大功不宰。現丈六金身於一莖艸上。法令全彰。象骨雲開。寒泉春漲。﹝卓主丈﹞蓋天蓋地看新樣浴佛上堂。水拍金盆。肌勻玉藕。淨智圓明。靈光獨耀。金輪浴出扶桑曉。

上堂。敍謝首座秉拂。卽此用離此用。全主全賓。有擒有縱。龜毛拂子千鈞重。

白雲平麓和尙至。上堂。舉白雲志和尙見玄沙。沙問云。汝來作麼。志云。特來見和尙。沙云。相見後如何。志云。待展家風。師拈云。云登玄沙之門。一相見頃。便白能大展家風。如禮陳玉樂陳鐘鼓。三代之盛書在帛是矣。今日雪峯與白雲和尙相見。其柰臂長袖短。𨿽欲大展家風。卒著手腳不辧。𨿽然。家貧願鄰富。

五月二日祖忌上堂。雪嶺初登。如酇傒入關。先收圖籍。龍來歇處。類孟嘗門下。食客三千。輥動三球。蠻煙瘴雨。杓頭提起。烏喙砒霜。發徳山棒頭之用。亞夫金鼓。續龍潭紙燈之焰。田單火牛。法眼分宗。新羅箭過。雲門列派。吳越令行。印塔春融。香凝燕寢。松山瑞靄。華構方新。泥牛吼月萬山寒。木馬嘶風千嶂曉。與麼說話。且從汝諸人句下丹靑。只如祖師道。望州亭與汝相見了也。烏石嶺與汝相見了也。僧堂前與汝相見了也。必竟意在於何。﹝連卓主丈三下﹞莫怪坐來頻勸酒。自從別後見君稀。

祖忌拈香。印塔春融。松山月皎。大雅岸流。蠅鳴蚓竅。廣陵一曲千峯曉。

端午上堂。肘後靈方。不傳妙訣。殺人活人。有誰辧別。澗底菖蒲生九節。

上堂。﹝拈主丈﹞大圭不錄。至理忘言。臨濟爲甚三度問佛法。雪峯爲甚九度上洞山。﹝卓主丈一下﹞麟遊兔徑。虎食雕殘。

中夏上堂。諸佛祕訣。列祖玄綱。聲前句後。無可商量。山深六月涼。

六月望。建深苗上堂。﹝時大風雨﹞臨濟入門便喝。抱甕灌畦徳山入門便棒。揠苗助長。山僧不墮平常。獨超今古一句。試爲諸人舉看。秋色釀。風打雨。泉添澗霖。水激湍聲。

解夏小參。去則印住。雲橫烏石。萬樹鳴秋。住則印破。月冷寒泉。千波分影。不去不住。癩馬守空襪。是印非印。獼猴佩古鏡。一夏商量。兩鑄錢九州。一夏開粥。錯相伴漑腸夢甑。雪峯者裏。九十日內。只如拖柴拽木。晏起早眠。有甚工夫論修論證。何故。眼不見爲淨。

中秋上堂。指月話月。弄巧成拙。廣寒洞無扃。憑誰賞淸絕。換立嫦娥雙鬢雪。

九月旦上堂。祈晴。祕魔擎叉。魯祖面壁。暴風無崇朝。驟雨無終月。霧掃長空。秋明八極。駕海曦輪碾虛碧。

重陽上堂。單提獨唱。撒土拋沙。黃花非般若。般若非黃花。多情風雨秋家。

十月旦開鑪時城歸。接香開藏經。動靜一致。賓主歷然。蓼岸蘆汀僧歸。夜舡月團。滿曲九柴。擁地鑪煙。天香騰瑞。梵策重宣。小春歲歲梅花天。

達摩忌日拈香。流沙浪急。淹溺不得。熊耳云深。埋沒不得。卽假卽空非聲色。風撼松濤山月白。

歸新僧堂上堂。坐破蒲團心下事。奔馳驢馬。拈來木杓舀不上。千五象龍。漢官威儀。不圖復見。白我作古。不宰其功。髙堂千古畱香風。

上堂。兼新維那。時看藏經。三乘要義。一句全該。後架桶篐爆綻。堂前漆桶相揩。咄。新羅人艸鞋。

上堂。爲吳國公捨藏經立碑。兼鑄鐘。一模鑄就。大冶﹝跳﹣兆﹢崔﹞精金。三藏絕詮。古碑鉆白字。覺淨塵消。返聞絕見。玉音撼動金殿。

至節小參。鷲嶺拈花。伏羲初畫。少林面壁。文王重爻。大塊未形。萬機潛寂。一元旣剖。萬化升沈。那更向管灰中。覷其消長。一綫上。較其短長。殊不志。雲橫烏石。雪消春自到。寒泉浪湧。水暖澗融冰。境隨人勝。道逐時亨。梅放南枝雪放晴。

舉僧問睦州。一言道盡時如何。州云。老僧在汝缽囊裏。僧又問趙州。一言道盡時如何。裂破。師拈云。二老。舌頭相似。肝膽不同。要得一言道盡未在。今夜有問雪峯一言道盡時如何。冬至前後。砂飛石走。

至日上堂。西來意。冬來意。枯木花從雪裏開。瑞雪先呈三白喜。何故。乾道變化萬物玆。

上堂。謝平山首座秉拂。風月平分。一天霽雪。理事互融。如何如說。山到平中見孤絕。

上堂。謝兩班。明鏡當臺。玄機在掌。徳懋懋官。功懋懋賞。雪峯者裏。無重輕心。無取捨相。﹝以拂子作秤勢﹞總在無星秤子上。

臘八上堂。昔年此日。雪山雪深。今年此日。雪山雪晴。雪山人。午夜憨眠一覺。雪山人。午夜悟明一星。道有所證。道無所成。畱得雙眉蓋眼睛。

除夜小參。雪店更殘。徵客夢驚寒旅枕。云牀晝永。守孤定空費蒲團。剗削盡時。胸中有物。豁空見地。簾外無天。歷古窮今。難消冷恨。天荒地老。舊話誰論。說妙談玄。陳年曆日。分賓立主。釘過桃符。殊不知。臘月三十日。元是歲除夜。五更鐘動。依舊是新年。象骨一峯髙插天。

舉稅闍梨問曹山。淸稅孤貧。乞師賑濟。曹山云。靑原白家三錢酒。喫了猶道未沾唇。師拈云。二大老。一人口頭太長。一人手頭較短。若是者些殘杯餘瀝。不消拈出。𨿽消。今夜有問雪峯某甲孤貧乞師賑濟。山僧臂長袖短。要且不負來機。遂抖衣袖云。見者有分。

元旦上堂。龍樓薦瑞。鳳歷須新。九州四海。咸沐堯仁。雪山髙並南山靑。

上堂。從文殊門入者。墻壁瓦礫。爲汝發機。從觀音門入者。蝦蟆蚯蚓。爲汝發機。從普賢門入者。不動步而到。雪峯者裏。無許多限量。無許多分別。行也行到。說也說到。地靈步步雪山艸。

上堂。有世界。以音聲爲佛事。有世界。以莊嚴爲佛事。有世界。以光明爲佛事。雪峯者裏。三輪俱轉。全放全收。杯酒誰家獨上樓。

閏月上堂。時大赦。然燈前。然燈後。一年兩度慶元宵。萬解金蓮徹昏曉。彩鳳搏空。金雞唱曉。九天一札頒新詔。

涅盤上堂。金棺自舉。業風不停。化火自焚。星焰不息。年年此時。年年此日。何堪桃李春狼藉。

潮陽廣法會堂長老至。上堂。春靄鰲山。潮平鱷渚。啐啄同時。正偏回互。煙水南來。合明何事。﹝卓主丈云﹞百丈再參馬祖。

浴佛上堂。王宮有意。兜率無心。貪著世相。萬劫漂沈。韶陽一棒。打之不殺。九龍吐水。洗之不淸。雪峯這里。眼不見爲淨。

結夏小參。是鈴鳴。是心鳴。那吒擎鐵柱。是風動。是幡動。波斯念八還。明鏡當臺。十虛洞照。玄珠在堂。大千普觀。雪峯輥球雪轟早地。雲門念七鋏鑄重關。與麼會去。九十日長期。晝明夜暗。二千年佛法。夏熱春寒。正法眼爛泥團。迦葉無端錯破顏。

舉僧問法眼和尙云。如何是曹源一滴水。法眼云。是曹源一滴水。其僧惘然。時韶國師在座下。聞此忽然大悟。師拈云。這僧向隨波逐浪處。致者一問。可惜。法眼當時無截流之手。致使國師。向死水裏淹殺。今夜有問雪峯如何是寒泉一滴水。卻向它道。是寒泉一滴水。眾中莫有頓悟底麼。急洗耳。

結夏上堂。一切法不生。一切法不滅。昔日摩竭陀國。親行此令。一切法亦滅。一切法亦生。今日象骨峯前。親行此令。無敢違者。無敢犯者。何故。﹝卓主丈云﹞印印一定。

祖忌拈香雲。生緣不在刺桐城。行腳何曾見徳嶠。五月長銜冰片寒。嶺上木人開口笑。且道。笑个什麼。﹝插香雲﹞只爲者些狼藉不少端午上堂。肘後方祕傳訣。不同艸木瞞人。靈驗者些自別。﹝卓主丈云﹞澗底菖蒲生九節上堂。謝新首座。碧幢風冷。玉壘夜寒。論功薦賞。定謀以安。令肅而嚴。公弼之勇。恢宏而恕。子儀之寬。山僧主丈子。有一字暗號。今日明爲諸人說破。﹝卓主丈云﹞關。

七月朔旦上堂。朝碌碌。暮悠悠。常在家捨。不離途中。天共白雲曉。常在途中。不離家捨。水和明月流。色前不物。聲外何求。金井梧桐葉葉秋。

解夏小參。一法若有。色空明暗。轇轕目前。萬法若無。愛水情河。沈昏識內。攢刺無路。鼠入禾倉。伎倆盡時。狐貍渡水。雪峯這里。球門洞辟。大用全彰。九十日內。與汝諸人。打淨潔球子。透得過底。西天此土。透不過底。此土西天。東邊鐘樓。插空千尺。西邊鼓樓。拔地千尋。盧陵米價。不妨貴賤賣買。趙州石橋。一任度馬度驢。與麼說話。猶是時人公幹邊事。只如不墮有爲。不墮無爲一句。又且如何話會。梧桐葉底秋聲早。促織吟邊夜較長。

舉東山示眾云。百煉黃金鑄鐵牛。十分髙價與人酬。臺前不有花含笑。應是東山一夏休。師拈云。東山和尙。住山於紹興年間。其寺門累徵官賦。窘迫之際。而其索遼天價。誇大門戶。可謂富而無敵。山僧。今夜斗貧不鬥富。未免續貂有作。自家田地自鞭牛。任性逍遙自唱酬。水艸不關王化事。和云和月飽還休。

解夏上堂。盡大地撮來。如粟米粒大。百億微塵數諸佛。百億微塵數眾生。九十日內。向一粒米中。禁足安居。今則井梧露冷。玉宇云寒。所作以辦。所業以成。各依舊位。各務本事。山僧。未免末後爲伊摩須授記一上。﹝卓主丈云﹞是牛拽擺。是馬負鞍中秋上堂。敍謝江心首座藏主侍者。首座已行腳。老兔夜寒忙搗藥。侍者參得禪。三腳蝦蟆飛上天。照用同時。一機不露。三乘科列。一理兼收。𨿽然。家住東州。

上堂。舉南嶽讓和尙。一日見馬祖。坐次。乃問云。若學坐禪。若學坐佛。若是坐禪。禪非坐臥。若是坐佛。佛非定相。旣非定相。不應取捨。師云。讓和尙誨馬祖。諄諄之言。如王良造父駕禦權寄。使毋奔馳衝突之患。若是禪佛。果有所學。南嶽七十二峯俱笑倒。

上堂。舉達觀頴禪師示眾云。山僧平生。意好與人相撲。祇是無人搭對。今日。且與首座搭對。遂捲袈裟下座。索首座相撲。首座才出。師云。平地上喫交。便歸方丈。師云。達觀和尙與麼說話。未免展干戈於談笑之間。雪峯者裏。終不妄自生風起艸。何故。老不以筋力爲能。

開鑪上堂。時翰林承旨程雪樓。書寺額至。兼謝幽巖首座。火鑪頭得一句。不是韶陽一字關。亦非巴陵三轉語。總不與麼。合談何事。翰苑林敷薝卜香。大雄額扁黃金字。

上堂。謝右田秀峯恆叟和尙。古澗鳴泉。披峯削玉。疊奏篔篪。雅音正續。𨿽然。廣陵一曲。何似涼州一曲。

上堂。時看藏經。舉僧問睦州和尙。如何是一代時教。州云。上大人丘乙己。師云。睦州和尙。平生擔板。因甚向這僧面前。傾腸露膽。撿點將來。未免傍觀者醜。有問雪峯如何是一代時教。池淸明蘸月。泉眼暗通潮。

上堂。舉僧問古徳。達摩九年面壁事作麼生。師云。天寒無被蓋。雪峯則不然。達摩九年面壁事作麼生。在家必達。在邦必達。

冬至小參。諸佛不出世。周襄無暮年。達摩旣西來。秦末無燠歲。旁提正按。滴水冰生。續焰聯芳。灰寒木槁。縱使洞陰陽於黑荳未芽之先。識機變於菅灰未動之際。龍吟枯木。古律新翻。鸐宿松梢。驚殘曉夢。與麼會去。猶落盈虛消長邊事。總不與麼。如何話會。梅橫陰磵雪。松偃南山靑舉雲門問首座。大地山河與自己。是同是別。首座云。同。雲門云。一切物命。飛蛾蟻子與自己。是同是別。首座云。同。雲門云。好好借問。何得干戈相待。師云。雲門。布長戈於其前。首座。揭大戟於其後。殆類灞上棘門兒戲邊事。雪峯有口。終不與麼問。何故。袈裟同看。

上堂。舉僧問雲峯悅和尙。佛不化本國。和尙爲什麼歸鄕院。峯云。放過一著。師云。這僧盡力致者一問注。殆欲箝雲峯之口。殊不志。正座在分別之區。雪峯當時若見它與麼問。只向道。莫將太平曲。吹倚戍邊樓。

祖忌拈香。此香。投子洞山。三登九到。艱難中收捨。荒村陋店。三更半夜。平易處剗除。火種者些。累人不少。蓋天蓋地。燻烈如初。慨古傷今。不卽不離。涅柈後相。非有非無。松山煙雨開畫圖﹝時火後﹞上堂。舉眞州定山方和尙。參廣照瑯琊覺禪師。每看栢子話。凡遇入室。欲呈所見。才擬開口。常彼喝出。一日忽大悟。直造方丈云。我會也。師云。汝會个甚麼。方云。夜來牀席暖。一覺到天明。師可之。師云。瑯琊。素善其點病之方。爭柰不能起者僧沈昏之疾。不見道。一覺到天明。

結夏小參。善財。七日尋覓無方。驟良駒於馬楸落日。趙州。五年分疎不下。界穴蟻於尺地寸天。路絕奔馳。百城煙冷。語無滲漏。一字關玄。無可商量。山中九十日。了無巴鼻。佛法二千年。誰修誰證。誰後誰先。月明夜夜浸寒泉。

五月二日謝方來並施主。上堂。播揚大教。千尋枯木。風撼九天。流出胸襟。一滴寒泉。波分四海。寂寂靈源。苔封印塔。如如大定。瑞藹難提。住世無心。寶月晦中天之影。再來有讖。杉松偃拂地之枝。四百餘年。宛如今日。七州管內。思之以時。廊東廊西。綺羅風軟。山前山後。弦管晝遲。以此資明時之至治。以此槇檀信之福基。只如祖師道。三到道場。是吾眷屬。必竟有何所據。﹝卓主丈﹞象骨峯頭無字碑佛心和尙忌拈香。說法一十三會。道不侯時。住世八十六年。愚不及古。下泥犁種家丘壑。何曾諳曉農桑。提破沙盆振家聲。絕響雷鳴瓦釜。無羅龍打鳳之機籌。有積雪嚴霜之面具。是致冷落門庭。說著熱人腸肚。柳影湖光。消磨幾許煙梢。濕梨花雨。

浴佛上堂。破鏡生兒離毒樹。墮地能行便能語。五天無光日色苦。九龍攫春吐腥霧。雪峯用處拙於古。木杓拈來作佛事。和泥和水輥風雨。亂紅翻波澗聲怒。

結制小參。爲食來。爲法來。十方聚會。徒困風塵。起佛見。起法見。百億錢圍。無閒日月。金塵未透。識网縵空。力道無根。劣波易下。今則制嚴三月。山僧約法三章。眼毋妄見云行鳥飛。耳毋妄聞山鳴谷應。口毋妄談呵風罵雨。全收全放。全主全賓。一理才明。大用融徹。然後。居之安資深。左右逢其原。其或未忘鑑覺妄之起奔馳。咄。投子道底。

舉投子和尙。一日因見榮禪客來參。師云。老僧平常。無一言半句。落在諸方。上座來此間作麼。僧云。若不禮三拜。要且不甘。師云。衲僧家得與麼沒碑記。僧便禮拜師拈云。投子和尙。只有閉門作活之計。且無開路延賢之心。雪峯當時若見它道若不來禮三拜要且不甘。遂喚維那。移下掛搭。何故。老來提鞋挈履。也少一个半个不得。

祖會上堂。三登投子。陽關三疊。閒送客愁長。九上洞山。九曲羊腸。難禁風雨夕。棒頭打脫。鱉鼻磨牙。句下承當。大虫插翼。道鳴南國。百億世界。聲撼雷霆。燈焰兩宗。百億乾坤。光流杲日。龜銘自著。爛金石於翠琰玄圭。塔戶宏開。安累卵於大山盤石。消融不盡。冰滿長街。鉆仰無門。泥深密室。蓋天蓋地。不易絲毫。亙古亙今。絲毫不易。視昔猶今。視今猶昔。松關一徑花狼藉。

祖忌拈香。徳山戶限。何曾踏著。鰲山客牀。何曾睡著。與麼見人。與麼行腳。﹝提起香雲﹞只者些兒。何曾嗅著。且道。是甚麼。彷佛刺桐根。依稀破木杓。

謝首座秉拂。上堂。﹝拈主丈﹞雙行敲唱。理事一如。山從平處除。海向滴邊拈。只如韶陽單提一字。作麼生透。﹝掉主丈﹞俱上堂。珠投濁水。濁水俱淸。禪攝亂心。亂心乃定。與麼會去。正落今時學者之病。總不與麼時如何。罔念則狂。克念則聖。

解夏小參。兼謝新舊首座藏主。離緣而照。秋澄玉宇。月蘸方池。融事而眞。露冷銀牀。泉通海眼。畱香簾捲屋檐外。尺五無天。烏石雲橫箭鋒頭。轉身有路。天宮說法。未離教來。一字上碑。重添古篆。者裏見得。總塵毛剎海。無非圓覺伽藍。迥絕沈空之相。融十世古今。無非自恣時節。了無新舊之殊。一念全超。萬機寢削。靈虛廓徹。洞照無痕。便與麼其時如何。老鼠趂猢猻。

舉石霜有二僧到仰山。一日。乃嘆云。此間無一人會禪。一日普請擔柴次。仰山故下柴云。道甚麼。二僧無語。仰云。又道此間無一人會禪。仰山歸。謂是潙山云。二僧被某甲勘。潙山云。子作麼生勘破它。仰山舉前話。潙山云。寂子。又被吾勘破師拈云。二僧。狂言似戇。羝羊觸藩。仰山。冷地著忙。家狗護竇。潙山。末後與麼道。也是愛忘其醜。

佛成道上堂。執著者星子。餓寒業莫逃。不知黃屋貴。偏樂雪山髙。何故。色窮歸皂。

除夜小參。眞機密運。天何言而四時行。大化潛施。地何言而萬物生。日月星辰。無新無舊。山河大地。無變無更。衲僧家。被位上。蒲團頭。計較不得。挨拶不行。捱到臈月三十日。眼睛鼻孔。依舊只麼生。難滿是窮坑。

上堂。謝新知客並蔣山藏主。動靜一致。賓主互融。玻璃盞。香翻寒澗雪。華藏海。紅揚落花風。猿驚鶴怨。月明山空。暮雪多是憶江東。

端午上堂。兼謝法眷。髙釘桃符。低懸艾虎。百怪千妖。掃蹤無路。弟兄相見不揚眉。一句渾侖洞。賓主舊話誰圓。善財歸去。山山寒掩黃梅雨。

除夜小參。舊歲欲去未去。六馬難將朽索禦。新歲欲來未來。羊頭車子和月推。挨拶不行。腳根紅綫。抖擻不下。頭上靑灰。殊不知道絕古今。雲橫烏石。法萬法見。水肅陰崖。衲僧家。極歲窮年。殆類彌猴捉影。拶到年窮歲盡。不離鼠窟生涯。﹝卓主丈﹞泠灰豆爆。大地春回。牀頭主丈放花開。

舉僧問白雲端和尙云。年窮歲盡是如何。答云。眉在眼上師拈云。對機酬酢。如理如事則不無。白雲師翁。撿點將來。猶欠一著。有問雪峯年窮歲盡是如何。只向它道。山中無鼓角。曉鐘是元正。

臈八上堂。蘆膝黃金冷爆芽。定寒午夜燦星華。六年不了修行事。白日虛消一麥麻。雪峯與麼道。是贊佗。是毀他。咄。眼裏不著沙。

上堂。風髙塞雁。露冷庭螿。老胡特地歷魏遊梁。秋杵閒添搗夜長。

上堂。曉露明殘葉。晴雲擁翠杉。徧參人不會。秋老百城南。

上堂。舉僧問古徳。如何是祖師西來意。東籬黃菊。學人不會。九日重陽師頌云。野店疎籬護竹煙。新芻初熟菊花天。主人惜別偏畱客。賤價饒沽不論錢。

入佛五臟。黃面老子。於無量劫中。頭出頭沒。燻修無明業因。成就無明業果。乃至。菩薩聲聞。天人釋梵。同一眼見。同一耳聞。彼彼作業。彼彼相似。逗到二千年後。雪嶺山前。黃金殿上。心肝五臟。一一呈露。盡大地人。只眨得眼。山僧今日向諸人。無插手處。奮一隻臂。從頭爲伊收捨一上。看看。﹝度五臟﹞釋迦還釋迦。文殊普賢還文殊普賢。迦葉阿難還迦葉阿難。釋梵天王還釋梵天王。非長非短。無欠無餘。亙古亙今。無異無別。貴使宅心以寧。安神以定。如空藏空。如鏡照鏡。與麼說話。爲或是壯佛威光耶。振佛恩徳耶。一彩兩賽。重建天下。雪峯坊上牌額。玄關巨辟。樹法幢於委地之時。祖運重興。棟大法於擎天之日。何莫由斯。道無今古。際其時也。覺有後先。一徑通玄。千五象龍蹴踏。層檐插漢。百億日月旋環。澗水松風。熾然宣說。鸞翔鳳舞。雪漢昭回。以此洗光佛日。以此永壯。

皇基。以此揭衲僧正眼。以此大佛祖門庭。只今當陽髙揭。諸人還委悉麼。天下雪峯。天下仰止。

臘八開佛光明。雪山昔日。午夜見星。一點毛頭現。雪峯今日。白晝見日。雙眉眼上橫。金色光中。金毛踞地。銀色界內。玉象騰身。慶喜多聞。未分泥水。飲光微笑。突出眼睛。奇哉奇哉。大地眾生。俱有如來智慧徳相。是誰妄想。妄自起滅。是誰執著。徒自丹靑。今則曲奏松風。琴鳴澗水。祥雲凝曉。瑞雪舒晴。山僧試向一毫頭上。助發實相義去也。﹝呈起筆云﹞見麼。今佛放光明。

重入列代祖堂立牌。﹝兼自預入﹞者裏是從上列祖安排已定底分杓。增一絲毫不得。妄自奔馳。減一絲毫不得。徒勞鉆鑿。須是有衝樓跨竈之英材。方可展托祖恢宗之妙略。將謂灰寒火冷。谷變陵遷。雲散水流。塡溝塞壑。﹝指牌﹞爲有者些閒名。到底終難剗削。一新華構。星繞檐楹。玉立祖庭。祥開樓閣。﹝度牌﹞無板齒底過者邊著。﹝又度牌云﹞無鼻孔底過那邊著。不分楚越。玉戶無樞。把定封疆。鐵關有鑰。﹝又度牌云﹞攙先容老僧一腳。

施主張深澗。入祠堂。﹝架祖殿並﹞松山閣

離重城。香風一葉隨波輕。登雪嶠。炎雲散盡千峯曉。一靈眞性。隱顯全諧。三際頓超。去來得妙。慨然一諾。揮囊金以助建興。煥爾新規。開樓閣於云縹緲。住山顯刀斧之無痕。叱吒掃寒灰於劫燒。烏石嶺橫空萬仞。字磨崖莫旣雕鉆。赤松子遠曳長裾。躐英風不離談笑。深澗源分古澗流。心月輝涵松月皎。銘公之施昭昭乎前。祠公以堂燈燈永紹。山僧與麼說話。總是彩繪深澗影子邊事。只如不歷化城直登寶所一句。是如何。虛榻迓公久矣。

黃雲巖宣教掩土

緣聚爲生散爲死。白日長繩系不住。蓬萊水淺人世非。虛幻轉頭皆夢事。去家不遠奢山春。山中住城最住處。傳家契券明有據。靑石丹書黃姓字。左爲龍右爲虎。天爲門地爲戶。以此澤屋廬。以此福孫子。棣萼芳聯枝葉昌。蘭玉森羅茁庭宇。神衛山林。永安永固。千古萬古一坯土。

肅翁和尙入塔﹝七處住山。嗣偃溪﹞

示向上機。提末後句。三山孤月煙秋光。五里煙雲迷古路。建善住最初法幢。居天王莊嚴住處。掃任仙丹竈。靈光耀玉黍之珠。登謝郎釣舟。竿影拂珊瑚之樹。雪峯頂上。直教澗水逆流。直指門頭。恢復普通年事。出遊歸隱。城市山林。生死去來。霜花曉露。翠峯壽塔已先開。葉落歸根無剩語。便與麼去時如何。竺國夜三更。閻浮日車午﹝卓船﹞。

樵隱和尙語錄卷上

樵隱和尙語錄卷下

法語

送燈藏主

神光竊老胡單傳一星火。種於淸冷嚴凝之中。只臂擎寒。不能撲滅。三傳而至鬻薪蠻獠。四傳而至龍潭徳山。𨿽欲息其虐焰。始終不能吹滅。鰲山夜半。合火分贓。千五百人。挑灰撥火。燈燈續明。分光四海。假使傾華藏之海。倒玉峽之流。應難濕其慧焰也。燈藏主。來自開先月磵老師席下。雪寺相從。每見其涵養端厚。道韻超拔。信知。如廬阜顚崖怪石濱。無凡艸木矣。戊申冬。煩歸藏司。解職後。忽懷舊隱。慰問猿鶴。出紙需語。爲途中淸伴。遂應之曰。方今祖庭秋暮。覺苑春寒。戰磨昏酣。名風利雨。誓當捏虛空爲一燈盞。瀝九江爲一燈畑。撚五老峯爲一燈炷。使少林龍潭雪嶠。三燈炯炯無盡。余當﹝奭﹡斗﹞寒泉之波。以洗老眼。見其光明盛大。行矣勉之。

示徳秀侍者歸鄕省母

太湖三萬餘頃之煙波。蘇州有。洞庭七十二峯之紫翠。天下無。烏啼月落。鐘動寒山。客程尙遠。池空劍光。霜冷轆轤。古恨難消。吳苑春濃。芳心未歇。越溪水急。煙棹難尋。若作境話會。未具行腳眼在。不作境話會。並未具行腳眼在。不見雪峯道。盡大地撮來。如粟粒米大。者裏無你動轉處。無你揀擇處。掃其機境。剖其藩封。須是秀拔俊爽之流始得。徳秀侍者。生緣吳中。隸業翠峯。遠來雪寺相依。每見沈默端謹。孜孜爲道。煩歸從香寮一年。公字日進所學。解職後。便欲以藏鑰累之。且言。母老在堂。丁時荒歉。未下安居。侍母之日短。侍師之日長也。就乞一語。爲途中警策。昔那吒太子抵肉以還。儉生不孝。睦州編蒲以奉。義出丰年。倘能向句捉敗二佛祖用心處。則吳山楚水。不離目前。子母恩情。日疎日近。方知山頭老漢。太煞老婆心切。

示義奉侍者

向上一路。千聖不傳。向上一路。千聖不然。言前道斷。滴水冰生。綫路放開。重關壁立。今時學者。於一切言句上有疑。是爲大病。一切言句上無疑。亦爲大病。溟鵬展翅。天馬追風。師子咬人。韓驢逐塊。眨得眼來。蹉過又蹉過。四明義奉侍者。遠來相依。煩歸侍寮。每見其孜孜爲道。沈默自守。替職後炷香。求語爲警策。因謂之曰。畱香堂裏。揖座燒香。是有語耶。是無語耶。三球堂上。迎客送客。是有句耶。是無句耶。者裏。見得國師未曾三喚。侍者不曾三應。是汝負吾。是吾負汝。彼彼肝腸生鐵鑄。

出山相

境風飄蕩昏腥埃。愛冰錯注黃金胎。逾城噬臍已不及。凍餓𨿽死心難回。出山出山了何事。認著星兒被星誤。禪河教海掃不乾。回首邯鄲多謬路。

逾城午夜鐵心肝。箭脫空弦力挽難。有道可成山可出。雪霜猶欠六年寒。

觀音

願輪默運眞機冥。六入互用俱通靈。八統虛曠色非色。萬象喧摵聲非紅蓮泛香霜月苦。悲心曲爲時人傾。柳瓶一雨利海平。昏波不敢閒吹腥。

返聞淨觀具大悲。在在化境圓通機。金蓮香浮艸色碧。靈禽翔集天云低。盤陀石冷潮拍拍。玉瓶柳軟春枝枝。以聲求我空中影。以色見我眼中眉。百城童子歸何時。苦心遠逐洪濤飛。

超證圓通。頓忘光境。黃金艸色寒。碧天春晝永。定眼不搖瓶柳靜。

定久盤陀夜浪回。錦心繡口向人開。一鍼孔裏三千界。綫路無門笑善財﹝葺繡﹞金沙難掩玉魂飛。碧藕香殘夢覺遲。應以比丘身得度。髑髏且待眼開時﹝金沙。化一老僧挑髑髏﹞。

彌勒﹝坐睡﹞

貪著塵寰。不居尊貴。堆堆坐地等何人。舉世有誰是同類。缺減界中。風波日委。閉眼依前不成睡。

拋離兜率天。垂手閻浮界。拈得主丈在肩。未免打失布袋。行貨沒些。貴買賤賣。長汀山色靑如黛。

囊中有貨不須忙。水繞汀流曲曲長。誰信松根欠伸頃。率陀宮掩幾昏黃﹝松下欠伸﹞。

達摩渡蘆

流沙無關天無扃。老竊挾詐窺王庭。禁嚴玉陛守九虎。赭面羞映紅袍輕。長安長安雨雪聲。蘆風葉葉搖心旌。絕憐楊子江頭水。一波不洗塵腥臊。

瑞靄臺城王气新。胡塵難滓玉樓春。西來十萬無根腳。全肯承當沒半人。

逆鱗一語。駟不及舌。逆流一葦。逝波不回。洛陽徵夢酣風雪。鳳臺倚天空崔嵬。

寶公

顯異鍾靈。雲蹤鳥道。一十二面。僧繇畫不成。三十六化。梁王覷不破。宮妃執侍翠鬟低。天神拱衛金申鎖。鷹巢兮月冷。鶴塔兮風髙。九百餘年事宛然。山深云暖蒼松老。

魚籃觀音

衣珠露明。籃魚風腥。衒賣女色。以僞亂眞。信知倚市無傾城。

鬢亂釵橫。丰姿英雅。斂手無言。弄眞像假。魚籃放下時如何。捨落地價﹝放籃在地﹞。

定光

蒙頂兮袖雲英英。曳策兮道服輕淸。觸時暴虐兮。蠅生片玉。勸惡從善兮。身爲法城。寂定光明兮。中天月皎。願海無邊兮。百川潮平。隨機而感。曰雨曰晴。此特師願力中之一塵。太虛寥廓兮。徒加丹靑。

寒山

手攜破竹筒。是甚閒舉止。零零星星。捨得﹝廿／些﹞菜查。喜喜歡歡。相逢誇鼎味。香透普賢毛孔裏。

閣筆靜沈吟。意中無活句。淸骨瘦如柴。多爲吟詩苦。芭蕉葉上無愁雨﹝芭蕉題詩﹞。

拾得

施於在苕帚。一味弄奇怪。紛紛飛飛竟日掃不休。瑟瑟瀟瀟松頂風鳴籟。狼藉文殊金世界。

錯腳到寒巖。夢逐塵寰轉。倚仗默思惟。客情多繾綣。峨嵋歸路如天遠。

初祖

轢暑躪寒。逾沙越漠。鳳臺春霧深。鷺渚寒潮落。梁宮家不受糊塗。寶志公妄生描摸。神光只手終難扶。嵩少至今寒色惡。

二祖

求道艱難。修行無力。腰深積恨深。雪白通心白。斷只臂於心何安。禮三拜受胡迷惑。逴得春從袖裏歸。少林花果無顏色。

三祖

宿業燻肌。通身是病。覓罪了無根。難醫眞病證。脫居士俗气不除。接司馬宏張暗阱。三傳花葉轉芬披。狼藉何堪春滿徑。

四祖

巖定孤禪。脇席不印。解脫了無門。開眼入邪定。名大醫起死無方。賺頭陀逆條老命。紫雲散盡花鳥殘。風撼牛頭山雨淨。

五祖

日暮窮途。投胎蹉路。污卻濁港波。遡流溺不死。題壁偈惑亂參徒。攤賊贓掗人暗渡。叢林從此帶寒酸。淮山愁聽黃梅雨。

六祖

傳法無心。擔柴有力。潛身破碓坊。偈楞伽壁。竊衣污盂。與獵爲羣。辯風幡賊身欠密。惡名千古辱宗風。八十生爲善知識。

政黃牛

吟肩聳宕窖。定眼湛湖水。黃牛角指天。八腳垂過鼻。句外須明者个意。

郁山主

回首看靑天。渾不顧腳下。跌倒眼眩花。山河光照夜。蹇驢頭上角生也。

蜆子和尙

以蝦爲目向人開。摝盡江波心未灰。僧戒不持爭怪得。爲他廟裏出身來。

豬頭和尙

風流徹骨恣癡呆。覿面全提死眼開。口裏不曾知由味。豬頭飽喫素持齋。

宗道者

祖意何曾悟得玄。桐城客路渺風煙。袈裟無相鞋無繰。破綻終難裹得全。

泉大道

古策橫肩韻絕塵。目前大道體全眞。瓢中拍拍春如海。一滴渾無醉得人。

平田婆

客路相逢要實論。何消姐語又婆言。一犂春雨翻新綠。難洗牛兒背上痕。

巖頭婆

一棹雪轟未易酬。親兒拋下恨難收。恩波拍岸無行路。月滿洞庭湖上秋。

趙州﹝把數珠﹞

見燕趙無慠尊大。不下禪牀契南泉。擬向卽乖。礙膺有物。空過甲子七百餘。一串數珠。不出無徳。有年數趙州古佛。

投子﹝提油瓶﹞

參翠微問西來意。勾賊破家對趙州。覿面全提。引鬼入弔。從來見處總瞞盰。用處何曾有巴鼻。不見道投子道底。

栽松

萠心放不下。白髮老頭陀。一寸未入土。礙人枝已多。

買薪

來處語何堪。村蠻出嶺南。一字也不識。手中柴一徧擔。

五祖顧圓悟﹝雞飛上闌干圖﹞

水冷橋橫。山深云暖。指東話西。情想變亂。雞聲驚起故鄕情。劍閣無梯歸夢斷。

百丈侍馬祖﹝山行見野鴨圖﹞

沙禽影翩翩。翔集適其類。行客鼻頭酸。痛處憑誰委。樓臺倒影山容開。孤云不飛天在水。

平田圖

客路相逢。婆言姐語。牛背痛加鞭。多爲不平處。一犂春雨髙原深。至今荒卻平田路。

扣角圖

天竺秋陰。飛來月夜。一等弄精魂。死生難放捨。牛背聲中扣角歌。餘音遠寄長松下。

百丈

一喝耳聾。山摧海傾。如行而說。炳猶日星。以身爲舌。正今時之誤。以己爲律。曠百世而彌新。滔滔末流。烏蟻戰爭。瞻睹遺像。昏懜當明。故國喬木兮猶有典刑。

開山眞覺祖師

棒頭打脫。早遭徳嶠熱瞞。跳下客牀。暗被巖頭鈍置。一十二人。最初投契。不是棟梁材。千五百眾。舀自扚頭。亦非瑚璉器。衲僧向上全提。要且了無巴鼻。不謬喚作七家村土地。

碑本遠法師

雁門無關曉山霽。虎溪激湍磨石齒。東林社冷寒漏長。白藕花開香霧細。風流消歇晉衣冠。大雅聲沈酣瓦耳。虛空爲碑天爲紙。影堂舊事應難紀。

巖頭

笠重蓑輕。令嚴法獘。停橈佇思時。趂舡人未至。淒淒恨逐蘋風起。

船子

三寸離鉤。一懸絲命。憐悧人不來。道吾杳無信。朱涯潮落寒紅靜。

靈照女

賣盡貧女相。多因怨阿爺。箍籬錢足陌。饒現不饒賒。

馬郎婦

一掬藕香浮。牽人以欲鉤。金沙痕玉冷。難掩馬郎羞。

魚籃﹝丹霞提主丈﹞

悲心一點海天長。半斂珠衣冷射光。賣弄這些貧賤相。籃魚鮏染玉蓮香。

衣寒衲冷。貌古風髙。篤龐老瘦肩道伴。對靈照覿面干戈。居士在麼。居士在麼。三尺杖子攪黃河。

朝陽

破綻通身不覆藏。謾從刀尺上搏量。工夫綿密急著手。寒日初無一綫長。

對月

閒淹果荳爲誰忙。雪覆雙眉眼闞霜。經卷難窮義難了。云根幾度月昏黃。

三笑

東林社暖。白藕吹香。持戒破戒。執相未忘。溪聲何似笑聲長。

四睡

人虎爲羣。是何火伴。心面不同。夢想變亂。風撼松門春色晚。

題跋

跋癡絕和尙書心經﹝諸老題後﹞

靈山向經中所談。般若心法未空。太白向紙上所傳。般若手法未盡。諸老向言中所贊。般若句法未到。雪峯與麼道。未免獲謗般若罪。

題禪會圖

佛法。自漢至唐。猶大明揭於中天。一時主聖俟賢。師禮優渥。濡目禪河。染指法味。班班於竹帛矣。甚以龐老一門。坐立笑談。遊戲生死。足以激勵頹俗。吁。山川寂寥。年代消歇。崖枯水落。爪伏鱗潛。不獨愧見今時。亦復愧見此圖矣。

題過水羅漢圖

散爲器者。乃道之漓。適於變者。乃法之獘。睶玆十六開士。乘空如雲。履水如地。龍騰虎伏。獅奮象旋。鶴唳猿啼。鹿花猴果。想其當時。一期躐大乘之地不遠。而樂爲神通。兒戲鄙事。吁。道之漓。法之獘。斯其可觀矣。

題佛心和尙墨迹與淵藏主

昔子房。得石公所授素書。房能用其一二糟粕。足以亡秦興漢。玆余以先師佛心所書普說。授侄徳淵藏主。倘能用其所說。而天下望剎。皆吾父翁箕裘之業累。曰能世其家。豈獨希於子房者哉。

癡絕和尙和白雲和尙山居詩卷後

白雲山中之云。閒中有淡。玉山庵中之云。淡中有閒。爲雨從龍。出遊歸隱。先後不同。閒淡之趣一也。吁。世事浮華。頹波日靡。白雲蒼狗。倐忽變更。何當縛茅掛長松眼。吟翁之詩。繼翁之韻。以遂素志。偶閱此卷。實獲我心。

玄峯通書記房扁七家村民捲後

澧陽鰲山。天下旅邸也。自七家村土地。家殘戶破。藉沒貲財之後。歷四百餘載。願受一廛。而爲氓者幾希。玄峯山人。力於筆耕。分債半堵。以遂其丘園之志。雞鳴狗吠。四境相聞。爭先慶賀。仍欲鄙野一語其後。遂謂之曰。家貧願鄰富。

題三生圖

濯錦春晴。篷窗夜雨。茅檐一笑時。竺天在何許。三生愛別離。一種冤憎遇。拍波煙棹畫圖開。馬牛風遠瞿塘怒。

龍藏主請跋大慧書後

肅觀妙喜老人與性庵主手帕。首云。以竹篦用事。無須臾閒。爲道憂也。二處得人。百姓幸甚。爲國喜也。豈後世訾浮屠氏。謂無君親之道。其可得乎。龍藏主寶諸。庶可以崇吾道。而鎭浮薄也。

題趙庸齋鰲山閣眞迹

庸齋先生。大書鰲山閣三字。爲中際接待扁。便方來之士。知有覆車之戒。寧無意於後世者哉。潮陽鏡上人。出其眞染。諸方老宿。爭先題跋。欲得一語其後。因謂之曰。方今太平旅邸耳。禪錫倦遊。誰復作鰲山夢。此卷。宜束之髙閣。

題司馬溫公帖

余兒時。讀公書。其匡君澤民。升降黜陟。董狐史鰍。不能過焉。公母。溫國太夫聶氏。余忝同姓。不意後公人。二百五十餘年。猶能睹公親染。中間語言端謹。筆力酋勁。芒寒色正。凜不可犯。恍如見孔子於鄕黨篇中。

文維那請題先師佛心石田行

西湖西。北山北。懸崖峭壁間。有一片田地。眞是無人正眼覷著。陳老師。將三寸禿筆。盡底掀。赤手傳。其翻素業。自後深耕淺種。炊無米飯。飽餵方來。文維那。出其陳年左券。欲余明白作保。遂捲而還之曰。文不在玆爾。

源藏主請題宿桑卷首

仙宗源藏主。辟其禪房。以宿桑自扁。請余證其義。因謂之曰。方今名風利雨。戰磨昏酣。愛网情河。貪溺沈浚。譬如迷人冥行曠野。不﹝打﹣丁﹢﹝與／手﹞地而宿。求其脫世機梏。未易得也。吾佛。有浮屠氏桑下不三宿之戒。世或譏之。謂。無人倫之義。而取斷滅自種也。殊不知。眞行無迹。眞空無依。眞照無所。眞夢無寤。乾坤籧廬。三界逆旅。昆虫艸木。皆吾眷屬。何地不可歸宿哉。倘或念念不停。新新不住。則舉足下足。何許非桑下也。

跋通書記南路火帳後﹝有十偈拜祖﹞

子玄子。袖出南路火帳。摩挲老眼。爲之點勘一上。中間手條十事。一一明白。只是不合將常住久年物色。侵爲己用取之。未免傷廉。本欲並同行木上座。以蒿枝拂用事。適負暄無暇。姑且一筆照過。俟後向無字碑上。別行鏤榜曉示。以爲後來遊山侵用者戒。

跋輔藏主悼頌﹝號岸西乃小師﹞

窗梅橫雪。檐竹明霜。萬籟消沈。正音寥落。余方坐忘之頓。適鐵船藏主。踵門出巨軸。乃山中名勝些。其侄輔藏主。助哀之語。不覺老懷淒動。遂拂拭苔石。向無弦徽外。重爲按指去也。岸云慘暮。西日埋陰。必竟是何曲調。夫子哭顏。

妙喜和尙與妙空大師書

前輩徳行充實。腥香四馳。百世之下。𨿽缺殘編簡。得之者。不啻夜光卞璧。風頹俗薄。去實就華。道不及古。縱盈溢幅。花燦錦爛。不過目頃。委棄墻壁。甚以土苴之不若。今視妙喜老人。趣太守之招。與妙空之帖。假其屠蘇。暫以稅駕隨行。柴薪屑屑關介。惟恐動念。其淸徳細行。殆畏人知。不知。當時肆罵天之口。以觸時忌。從何得耶。吁。在則人亡則書。偶閱此帖。益重余髙山景行之思。

用上人大機軸後

拈花微笑。斷臂安心。早是佛法中微了也。那更行棒行喝。架箭擎杈。自謂。得其大機大用。殊不志。彊弩之末。不能穿魯縞矣。用上人。以大機自號。羣公各出語以發之。其大機大用之旨。盡在是矣。鄙野不敢剩加一語於其後。不見道雪峯底。

權上人號用衡

物之重輕。非衡石莫能平。法之重輕。非至人莫能負。玆權上人。以用衡自稱。是欲秉其不平之志。羣公爭先較定。不差毫釐。猶欲山僧一語。訂正其尾。未免向無星處。重爲點山。一二三四。四三二一。

華嚴指掌圖

華嚴法界。包括十虛。迷其宗者。背覺合塵。失其旨者。南轅北越。往往不無揚朱泣岐之嘆。竹院老人。總而括之。宿桑子書而刊之。貴使一切人。一舉首。七處九會。不離目前。一斂念。百城風月。如指諸掌。倘或執相而求。圖上春風綠未休。

悼幽巖中山和尙頌後

延佑丙辰春。余舉中山。延佑戊午秋。余哭中山。一喜一慟。無端無端。迦葉空懷喚阿難。

悼子玄通書記捲後﹝西禪書記雪峯住靈石苑﹞

儀鳳丹穴。書典六韜。村民七家。義兵養銳。掃除魔畢。放鶴亭空。死守玄關。萬夫莫拔。死諸葛走生仲達。

悼萬山鎰首座軸後

火燒世界空。虛空不燒空。﹝此兩句。辭戈頌﹞寂滅叟。正欲燎其生前口業。呵吒佛祖之垢。殊不知。身後之謗。虐焰愈熾。雪峯見義勇爲。未免重爲懺悔一上。咄。跳出火坑刀山萬仞。

笑翁霍山雲泉書

嘉定端平間。笑翁霍山雲泉三大老。挾雷霆聲價。喧撼聾瞶。二以道鳴。一以詩鳴。百世之下。𨿽殘編斷簡。得之者。不啻夜光卞璧鳴。偶閱三帖。起餘三嘆。

石湖首座四題軸後

石湖。少奮英銳不羣之志。遙遙北徵。躪躒寒暑。輿圖之廣。足將半焉。山川發靈奧之區。佛祖顯垂化之迹。眼中見。豈獨此四事耶。余意。所謂酇傒人關。先收圖籍矣。

琛上人血書楞嚴

七處徵心。八還辧見。提獎嬌兒。窮盡口業。老瞿曇曲於愛弟之情也。嘉定琛上人。瀝其指血。從而筆之。然續佛慧命。血脈不斷。盡在是矣。後之賢者。毋墮安公破句之轍。

斷雲軸後

悠悠捲舒。爛爛古錦。零分碎剪。或斷或連。於栢庭云興偈中見矣。只是一處。猶欠完全。雪山試爲補看。釘釘著。懸掛著。

偈頌

寶公塔

殺气鷹揚振木梢。秦淮照影水痕交。漫天鐵网煩巾下。完耶偏尋舊覆巢。

法眼塔﹝在﹞建康無相寺菜園裏

去來無相萬機冥。早是泥加家上深。未了當年行腳話。繞籬內外菜抽心。

保寧塔﹝在﹞建康南門鐵索寺後

金剛鉆子話何堪。價索遼天死未甘。大法乘繩鐵索朽。一原秋色鎖城南。

應庵塔﹝在天童﹞

一經虎穴差含沙。抵死難防毒爪牙。痛恨至今埋不得。春風吹血上桃花。

密庵塔

大徹何曾有悟門。末梢句子果何遵。當時曬穀無遺粒。不到窮煎累子孫。

破庵塔﹝在徑山﹞

庵破人亡艸自春。家私無一可區分。浮屠三尺髙天下。礙塞淩霄峯頂云。

石田塔

三繞蘿龕訴苦情。荒田不到少人耕。春風契劵重抄藉。家住梨花村姓彭。

五臺方石

力宏大智辟玄關。毫湧金光石暈寒。座局萬機無一轉。隨方卽易人圓難。

香山紅土

刻骨寧忘振父恩。眼佑愛水地天昏。苦心碾盡飛塵土。千手難收墜血痕。

白馬經臺

道虛冥漠貴冥心。眞僞寧容一發侵。污血不隨焦土盡。葛藤無影翳黃金。

少林影石

隻影孤棲雪窖漫。九年無地著羞顏。生平缺相終呈醜。斷蘚𨿽遮石齒寒。

送長蘆鈞藏主

天荒地老熟超宗。落日孤云眼眼空。教外別傳無剩法。長江吹冷一蘆風。

鐵庵

拳頭豎起純鋼鑄。打硬承當見幾人。不到潑天鑪韝冷。繡花蝕盡壁痕春。

太原聞梅

老孚夢裏錯尋芳。聲色叢中見未忘。二十四橋風信遠。枝枝吹恨不吹香。

大惠謫梅

萬卉叢中獨擅芳。騷人閣筆費平章。不因疏放蠻煙外。誰信枝頭別有香。

悼仰山雪巖和尙

雙樹纏悲事可嗟。說無所說太周遮。業風寒攪雪巖雪。一夜生埋小釋迦。

庚寅秋。先師絕岸和尙。示寂於杭之岑山。聞訃有作

岑山雲散月垂秋。澗水哀鳴日夜流。孝順似兒應問見。哭師淚上額尖頭。

密室

單提一句鐵昆侖。據座方方白晝昏。暗地何堪明付授。黃梅放賊自開門。

光首座出世住崇福

首座已出世了也。崇山瑞色擁晴空。自知結得冤憎甚。無怪逢罵雪峯人。

遊古寺三題

風低瑤艸暗潮泉。地辟天開見混元。不識此基元已有。三登九上別人門。

文殊臺

寒聳云邊一發靑。髙髙有路界飛塵。長虹貫日山含影。曲爲黃金一臂伸。

應潮泉

來往如期信不移。石泓澄碧自淸漪。山花褪雨浮紅膩。香透尾閭春不知。

友人夜話

涼飆獵獵逗窗紗。枯坐淸談隙月斜。一語爭機失回互。隔牀飛唾濕燈花。

詮上人歸建鄴

家住鳥衣夕照濱。客因語別憶閒情。六朝往事鳴今古。偏寄長幹塔上鈴。

東林復上人

一尋寒木鐵橫肩。眼冷南荒瘴雨天。未入門時先識破。衲衣香染晉池蓮。

棠溪

靈根一種異春風。曲曲寒流水印空。誰信枝頭香韻少。品題不到浣花翁。

芝庭

地靈薦瑞紫英柔。玉砌亭亭爛不收。秀色可餐名可傲。商山尺土富瓊樓。

竺鄕

西乾正派許誰分。一法應難舉似君。白日空來知己少。手肩寒重五天云。

月屋

玉斧修成不記秋。廣寒宮殿冷光浮。潑天門戶無遮﹝打﹣丁﹢老﹞。普與人間作蓋頭。

雪村

漫漫大地絕中邊。凍鎖茅檐尺五天。憶得七家鰲店裏。夜寒旅枕不成眠。

示崇智道者

智莫能知識亦難。絲毫才涉隔重關。山花如錦球門路。知爲何人一破顏。

越州巴上人血書法華經求偈

依經解義蝸沿壁。七諭三周血聚蠅。吹去萎花雨新好。亂紅零落剡溪藤。

和上人五月之江西

江流西去雪濤飛。冷恨胸中只自知。和核和皮親咽卻。荔枝樹下定回時。

秦上人回越

秦望峯髙雪霽時。古今難換目前機。右軍祠下山如洗。飛筆無鋒冷硯池。

雪心

枯木春痕糝玉英。乾坤凍合幾消凝。祖庭寒色誰關慮。寸寸肝腸寸寸水。

髙上人回鄕

冷淡相依一夏殘。花根無艷虎無班。臨行特地相撩撥。主丈今朝恰未閒。

特上人江西禮祖

黃落山山樹色曛。炊巾未易染閒雲。西江法窟名天下。不是牛羣是馬羣。

祖維那遊淛之天童

春融澗底玉鳴沙。東望巖層海日斜。路入堆云寒翠裏。碧桃看實莫看花。

釰潭

鐵冷無花古意多。影寒誰共照澄波。難淹千尺千霄气。秋水一痕霜不磨。

田維那回東林省師

子無板齒父重牙。照影龍媒產淈涯。千古晉風猶未歇。白蓮香綻一池花。

壁禪人回錢塘

祖道何堪語寂寥。未甘恨逐陣云消。風前嚙鏃誰明旨。箭是錢王射過潮。

建上末山長老。收月林和尙法衣。求偈

丹山隨處著禪房。底事人傳有許長。林月一枝誰寄重。袈梨猶帶桂花香。

怤上人歸太平

雨過山山暝色開。層鰲一見掉頭回。角聲曾攪禪僧夢。家近誰樓莫聽梅。

藍田首座遊建

田田藍玉照丹山。劍气難淹射斗寒。今古溪山今古恨。夕陽橋影莫憑欄。

悼薦福月磵和尙

薦福碑轟姓字畱。楚天空闊句誰收。長竿影冷磯痕雪。磵水無聲月自秋。

康上人之浙西

康莊有路任飄飄。秋入空林葉半凋。一點吳云添客恨。塔鈴長短送江潮。

悼蔣山月庭和尙

得處何曾負佛心。退耕田地恨難平。從玆荒卻鐘山路。秋色淒涼月一庭。

定書記遊浙

紙襖抄來語欠靈。客途緘恨苦連心。雪山姜杳𨿽無味。爛得人腸毒最深。

士農工商

奮臂名場占榜初。飛騰多是起犂鋤。而今於祿多奇藝。貴賣花窠賤賣書。

文武醫卜

奎星久矣晦寒芒。學劍無成鬢已蒼。四海瘡痍斂無藥。多從龜殼決興亡。

漁樵耕牧

絲輪放罷水浮空。閒撥殘云拾墜松。擊壤歌喧酣老耳。桃林聲暖捲桐風。

琴碁書畫

弦奏南燻萬物敷。更新局面見賢愚。山川天下一部史。駿索權奇多按門。

小師汝霖遊方

淩晨炷別雪山前。恰值秋霖雨霽天。湖北湖南與麼去。遊方第一莫參禪。

耕隱

荒荒荊棘刺人眸。遁姓逃名恐未休。祖父田園閒契券。一犁風雨回天秋。

荊石

紛紛眞僞的難論。玄質憑誰剖化根。老卻卞和雙眼碧。白添云影抱春痕。

揩上人之徑山。兼簡虛谷和尙

風雨昏酣苦湊奔。控人一代有龍門。禪牀一見便掀倒。劍是黃巢過後痕。

常寂道者求偈

寂然常照照還非。參究須明向上機。一自靈山微笑後。嫩紅不上落花枝。

題呂洞賓

半幅烏紗襯道妝。匣中鬥气冷涵光。蓬萊日月閒難守。樹老城南酒正香。

明上人歸古田資福﹝善侍者道場﹞

慈明見後便歸鄕。煩子傳言侍者傍。耽著座山無好味。出鑪胡餅飯吹香。

釣臺開上人之浙

半肩毳衲下龍臺。剩著閒錢買艸鞋。有問南閩消息子。萹枝花向雪中開。

益上人回建康半山

茶邊語別意偏勤。客土終難兩地分。鄴上宋家丞相宅。樓鐘時撼半山云。

文大師號錦溪

灘流繞岸浸明霞。眼底誰分是漚麻。濯濯一機收萬像。莫言剪水不成花。

淮上大禪人之天臺

西望淮濠隔杳冥。天涯隻影伴孤藤。明朝飛錫亭前路。看瀑穿雲剩一僧。

傳上人遊方

訊別臨分引話長。具參方眼碧含霜。閩中土豹少行腳。不出飛鳶是謝郎。

供堂淨發陳待詔求

精藝家傳壓當行。幾蜚寸刃冷含光。山僧毫髮難瞞汝。舍利𨿽無卻有霜。

贈制僧履待詔

十分時樣帶湖山。綫路終難略放寬。一著髙人有妙處。云根背手蹙飛鸞。

謝南山無言和尙建畱香堂

南山鱉鼻毒橫飛。夢裏無言啟化機。曲爲遮頭千載討。牯牛圈著鐵巴籬。

李白

六合風塵未掃淸。酒腸如海破愁城。月沈采石潮痕落。還似吟魂醉未醒。

杜甫

憂國憂民客異州。塞笳聲裏戍樓秋。浣花寒漲溪流膩。難洗風塵一掬愁。

東坡

人間得喪果何憑。空裏浮花日裏水。瓊海不知身是客。生前慣作水雲僧。

山谷

涪江秋晚日荒荒。逐客閒吟意味長。身後身前一炊夢。鮓魚鮏冷桂吹香。

題蒲萄

斜曛弄金柔。剪剪寒棚秋。渴漿魂欲醉。夢繞西涼州。

翠濕珠露香。影瀉瑤月白。水晶帷幄寒。憑誰喚仙客。

畫蠏

沙降潮落渚。郭索戲蹣跚。酒興誰牽夢。蘆風葉戰寒。

努眼資旁行。側翻波底天。人間湯火沸。不到敗荷邊。

畫鷹

鐵觜怒嚙金縷柔。英英俊气思離輯。霜眸一舉剿狐兔。平蕪血冷關河秋。

蓮社圖

圖荒煙老晉封疆。投社人歸歲月忘。利祿難牽香火夢。芙蕖影裏漏聲長。

桃源圖

圖畫溪山足四鄰。晴雲難﹝打﹣丁﹢老﹞洞門春。不因漁棹吹腥网。老卻桃花獨厭秦。

寄香城升長老

憶得相從古澗旁。更深夜靜與商量。燻天炙地者些子。花藹重城帶雪香。

小師禮周侍者。書語錄辧。求偈

語言陳腐欠生機。累子編刊數月期。待到糊窗縵﹝午／止﹞處。方才此錄話行時。

佛事

璹都寺火

漏燈盞一期摵碎。璹器不是家珍。聖箭子破的橫飛。斷鏃難尋去路。瞥轉生死一機。直下急須領悟。倘或遲回。﹝擲下火﹞濕紙包火。

悟首座火

了了常知。機機頓悟。四十餘年。冷守雪山。二六時中。單明此事。只如睦州唆臨濟。問佛法大意事作麼生。﹝擲火雲﹞潑油救火。

傳知客火

雨夜讀傳燈。傳博極淵源。錯認白是紙。死句終難詮。要會活句麼。﹝擲火雲﹞山靑花欲燃。

琳都寺火

一有多種。二無兩般。球琳瑯玕。鑑下卽易。金圈栗棘。吞透卽難。重關﹝列／手﹞破。死海蹈翻。﹝擲火﹞依前被熱瞞。

瑉都寺火

石中有瑉。絕瑕絕類。埋藏九十五年中。抵死一槌俱擊碎。擊碎後如何。﹝豎火雲﹞跳出楊岐金圈。﹝擲火﹞再入火光三昧。

小師成副寺火

親以義重。法以情親。呵吒怒罵。玉汝於成。彭修殤短。一定手數。離卻愛纏。勿懷懼怖。師資義斷。亦在此舉。骨肉情忘。亦在此舉。﹝擲火﹞火裏木人淚如雨。

法眷孚首座火

言孚而信。行確而端。形諸外見之則易。虛其中識之則難。香煙起處。坐脫立亡則不無。先師意。作麼生會啞。寧可吞炭。

宸藏主火。來自開先

未離靑玉峽。袖裏摩尼光絕類。曁發烏石嶺。袖裏摩尼親擊碎。擊碎後如何。﹝擲火﹞紅鑪飛雪。陽焰翻波。

小師曇侍者火

三年執侍玉無瑕。十八春殘一夢賒。夢破塵消恩義斷。優曇火裏別開花。

法副寺火。能闍梨

佛事門中。不捨一法。千思萬算。計較得來。抵死謾生。有甚麼限。般若無舟。菩提有岸。今日且修火觀。

鎰首座火

唆臨濟參黃蘗。萬山崄絕色如墨。接雲門嗣雪峯。一徑落花春色濃。寂滅相盡。生死途窮。木人把火燒虛空。

璘淨人火

璘璘非玉。碌碌非石。黃梅死貨活賣時。夜半三更人不識。卽今玉石俱焚時如何。火裏烏龜雙眼赤。

嚴都寺入塔

進道嚴身。去名就實。石窗燈盞揚下時。幻泡空花復何物。﹝撫骨﹞蛻骨龍眠香霧窟。

傳副寺火

直指單傳。陳年斷貫索。橫拈倒用。貼秤麻三斤。﹝豎火﹞這里豁開死眼。火急翻身。﹝擲下火﹞白灰輥出紅麒麟。

東都寺火

東海潮平。西巖月皎。漚花滅盡光境忘。三際空來一昏曉。是則是。只如楊岐逼慈明。晚參事作麼生。﹝擲火﹞近火先燋。

傑維那火

江上靑山。屋頭春色。一語傑出叢林。千古翻成芽孽。傑維那。葉落歸根見得親。火裏花開色如鐵。

荊溪玻都文火

石澗冰生。荊溪月白。楊岐鬼眼豁開時。玉石依前難辧別。只今玉石俱焚時如何。﹝擲火﹞散作玻璃成五色。

仁都寺火

打圓﹝相﹞。喚者个。作金剛圈得麼。仁者見爲之仁。打圓﹝相﹞。喚者个。作栗棘蓬得麼。智者見爲之智。全死全生。無是不是。﹝擲火﹞火裏蝍蟟吞鱉鼻。

瓊堂主火

瓊樹花殘。虛堂漏靜。風火無常。掃除幻境。﹝擲火﹞眼不見爲淨。

瑤法公火

老不傳衣。守死善道。瑤池月冷轉身時。活句依前猶欠悟。打圓﹝相﹞。便向者裏悟去時如何。﹝擲火﹞乾茅引火。

夢都寺火

楊岐的旨。了無要妙。大夢忽醒時。古今一昏曉。掀翻圓覺伽藍時如何﹝擲火﹞順風縱燎。

證寮無火

意絕攀緣。道無修證。認影迷頭。通身是病。某人。薝卜花開。鐵樹春香。艷不隨風火盡。

怪石珍首座火

片板橫檐。絕世髙古。虛空撒手便行時。大地山河無寸土。一物長靈。不墮生死。﹝擲火﹞火雲影裏怪石露。

樞局主火

密運樞機。未忘局量。千思萬算。計較得來。生死無明。轉增妄想。只如不落心思意想一句。又作麼生。﹝擲火﹞火曰炎上。

睿上人火

知幾其神。惟睿作聖。喚作及第心空。未是克期取證。掀翻圓覺伽藍時如何。﹝擲火﹞火出木盡。

隆上座火

大地隆平。虛空凹凹。踏翻死海浪翻空。驚起泥牛雙角折。別別。﹝擲下火﹞日裏藏水。火中釣鱉。

良監糧火

善性良心。明因識果。捱到吹糠著米時。一覺黃粱酣夢破。便與麼去時如何。﹝擲火﹞烏龜向火。

因監糧火

數米量柴。將勤補過。死盡偸心。急須頓悟。何故。因風吹火。

小師太上座火

大初冥冥。至理淵深。會則目前包裹。不會則生死漂沈。師資義絕。玄路難尋。且從火裏別眞金。

西翁梵西堂火

梵音何來。眞空何像。散席參方。究竟得明。生死無明。轉增虛妄。何故。火無西旺。

璋首座火﹝曾住院號錦溪﹞

我首座已出世。錦濯溪流波已逝。我首座已行腳。珪璋也要重磨琢。道絕功勛。情忘鑑覺。﹝擲火﹞焰冷紅鑪雪花落。

了首座火﹝曾住翠林淸溪﹞

提爲人句。翠林倒影環淸溪。拶崄崖機。水激寒泉喧古澗。塵境空寂了無常。地水火風眞卽幻。只如睦州接雲門嗣雪峯。又作麼生。﹝擲火﹞雪中送炭。

日法公火

黃梅昔日。傳依不傳法。雪峯今日。傳法不傳衣。是法非法。了無異見。死句活句。惟己自知。﹝擲火﹞何須秉火情人題。

同都管火﹝浴中死﹞

同聲相應。飛聖箭密露全鋒。同道方知。逼晚參暗中藏毒。無生國裏。一笑翻身。生死海中。未離垢濁。﹝擲火﹞水浴何如火浴。

落髮

殿前艸。無明艸。剗削盡時。色窮歸皂。珊瑚樹林月杲杲。寸刃拈來。寒光燁燁。盡淨剗除。纖毫不立。雪裏一花開五葉。

付衣﹝同附六人﹞

雞足底。黃梅底。暗合明投。無是不是。全身任重時如何。六人成大器。

一絲系重。不傳而傳。要求密意。密在汝邊。付袈裟云袈裟搭在肩。

自贊

潮州廣法文長老請贊

法不可傳。文不加點。嗣永元學拙於愚。據雪山道無兼善。聲震海陽。一新聞見。潭裏鱷魚眼如電。

三峯定長老請贊

金襕擁座。玉塵談空。定其宗如雲門之有文遠。唱其道如慈明之有黃龍。住山有前輩之古執。應世無今時之變通。秉權衡於量外。欠繩尺於胸中。似此絕標致。誰能躡其蹤。云外三峯聳碧穹。

雲門彬長老請贊

道絕古今。機全殺活。笑曾郎舀來千五眾。木杓欠長。鄙洋嶼打發十三人。竹篦太短。非色非聲。滿耳滿眼。雲門一曲江風暖。

視音明長老請贊

機兮默默。用兮冥冥。攪螺江慣將折筋。釘虛空不口寸丁。卽眞卽假。非色非聲。明月半窗梅影橫。

小阿應天貴長老請贊

嚴冷難親。溫良易見。歷浙訪道。尋師歸閩。授。

宣住院。恢大中之道。洞徹玄微。續雪嶠之燈。光明發現。無師之智。孰盡其善。克家有子。貴宜得賢。一滴寒泉浪拍天。

興福煜長老請贊

气宇閒澹。面目巉巖。出林白額。腥風莫掩。磨牙鱉鼻。毒气正酣。描寫不得。靑出於藍。煜煜星光輝斗南。

俶藏主繪像請贊

智無師授。學有專愚。放出南山鱉鼻。生擒南海鱷魚。似這模樣。其誰與俱。何堪赤手捧天書。

小師正心藏主請贊

口毒心慈。气嚴貌古。嗣永元不識佛心。膺宣命對揚﹝廿／曳﹞子。有胸中全屋之規模。無蓋世驚人之名字。何消描摸向人前。殆似攘羊證其父。

外甥正韶都寺請贊

遠之而冷。卽之而溫。續廣陵道。散音諧韶。護滅中峯。滅碎沙盆。渭陽正派。其來有源。一滴寒泉四海分。

梅石宋宣教眞贊

雁塔無心。雞窗有意。百稔猶幻兮。傲時秕糠。三教精研兮。洞明一理。肝腸鐵石。至老難移。平生心事梅花知。

平村李郡馬眞贊

巾籠犀頂。秀挺芝眉。卜重城之隱。易書貿屋。賦盤谷之歸。疏泉鑿池。炊夢忽醒。人世已非。桃源花靄春枝枝。

橫秀陳宣教眞贊

山云臒而秀橫。池月淸而鏡明。詩禮傳家兮。禮席春暖。湖海延士兮。陳樓晝晴。後學模範。尙有老成。故家喬木干云靑。

東禪方巖和尙像請贊

巖巖偉瞻。隆隆顯擢。笑談融度外之町畦。英特絕今時之作略。閒居山之云。影自捲舒。麗覺城之月。輝流海嶽。句下丹靑。機先描摸。重重煙水昏樓閣。

送乾維那遊方

乾坤今古日月明。山川不逐郵傳更。肩磨踵接煙塵腥。沙空漢冷鸞鳳冥。洞桃未到春葉零。野艸幾見霜叢靑。壁根主丈�跳鳴。芒鞋背蹙鴛鴦繩。了無一語堪將行。晴雲倒影翻玄泓。

送劍上人歸嚴州

一錫朝離澗泉曲。涼空一雨收殘溽。雪峯法道今何如。但言粥足飯亦足。衲僧無營亦無欲。自家水牯自家牧。釣名釣祿兩茫茫。月浸嚴灘半釣玉。

寧上人回泉州

雪鰲去天無一握。南來北來難湊泊。南山鱉鼻老磨牙。南山白額頭帶角。上人一見便面頭。甘艸何曾輕動著。烏藤抝折到家時。洛陽月冷潮痕落。

壽上人歸杭州

上人久別西湖秋。一筇來作南州遊。靑山在在棲棘鬧。樓閣處處昏鴉投。寒泉收聲鐵虯蟄。枯木春老苔花收。參須自參急著手。大法誰爲正宗壽。心花忽爾發現時。桂子香瓢月如晝。

明藏主回潮陽省師

向來別我鰲山巓。今復見子逾十年。孤筇冷挾北山雨。毳衲香染西湖蓮。倦遊懶作吳楚興。歸夢飛逐炎云邊。參方貴展極則事。圓相不用呈師前。老餘淸興不可到。瘴霧不礙雙眸懸。韓公書堂燈火靜。唐栢黛色應參﹝廿／曳﹞。

送先藏主重建那羅延窟

南方法窟那羅延。法師無表名始傳。慈云不遂野雲散。雜花濃染巖花鮮。木櫚亟鎖竺梵古。鯨杵時撼蒼龍眠。巖房掩寂曉色瞑。朴握暖附寒孤禪。銅瓶和月汲潭淥。瓦甑敲火燒松煙。千村萬落信腳到。杖頭三合休論錢。巖中勝絕神蜚越。何當一策登窮巓。經臺分我一笑暇。老興引手摩靑天。

恭侍者求遊方

癡云蔽天苦冥漠。覺苑花殘寒色惡。百城煙水空微茫。善財處處失樓閣。朝來有客來潮陽。鱷海波中見頭角。誰家齏甕應最深。覓我徧參語一則。欲書無語堪描摸。四檐淒冷檐花落。

到方山寺

方方屹立山如屏。野色浮膩泉石淸。捨桐蛻子朝露冷。艸荳綻莢秋香零。蛇村鼠落俯腳底。迥隔凡俗煙塵腥。我來似與小有約。呼應萬象天風鳴。可人景物雙眼明。半窗日色山云靑。

仰山彥書記之徑山

昔年曾飲姜杏杯。香浮雪谷翻輕雷。城南鍾瑞見英秀。百艸不敢爭春魁。潮平三山瞑宿霧。雨閉樓閣昏腥埃。適途﹝土﹡焦﹞斧聲方閒。明窗有意何當開。滿襟吳楚賫舊恨。秋興入夢無遲回。龍門一代爭仰止。招隗正築黃金臺。

中原寶首座之淨慈

行行笑踏吳楚云。一夏兩錯應休論。袖中自有中原價。溫粹孰剖玄無根。靑山不斷行客路。樓閣深閉誰家門。金波寒湧葑痕合。梅香柳影空黃昏。

楠藏主回浙

澗泉鳴秋聲歷歷。烏石摩云色如紩。枯木凝春夜定回。方池蘸月涵虛碧。宏開藏海花重重。眞機演出還演入。司其鑰者喜得人。不獨有權應有實。梗楠杞梓法棟梁。火棗交梨意荊棘。功成解印湖山秋。柳影梅香舊知識。老我炎云澗雪濱。吳楚相望興何極。臨風重索餞行篇。一語欲書還住筆。玉泓翻水浪如激。檐松吹香翠欲滴。

蓬萊淸水遠庵主

老禪淸水庵中來。气挾淸水無飛埃。一從識得庵中主。花片不染庵前苔。胸中妙應有活法。粒米不蓄兼蓙柴。老來了卻行腳債。幾辧布襪隨靑鞋。球門無關鐵限古。印塔瑞靄祥煙開。漲波梅雨激泉澗。倚天金碧飛樓臺。好山抵事不少駐。歸棹苦逐安溪回。炎云引首一笑活。人間何處非蓬萊。

寄潮州東齋先生

古今宗教師昌黎。首以文學鳴海湄。古瀛禮樂盛化地。瘴雨不洗眉山碑。地靈薦瑞天不靳。爛爛照海奎星垂。齋名以東慕東魯。學古心古時難移。會堂克家侍鰲頂。極口公道談公詩。老余深樵髮如雪。何當一見掀雙眉。雲橫烏石鐵壁立。怒漲古澗春泉肥。臨風奮筆徒依依。寸心遠逐炎雲飛。

無藏主遊浙

當時錯聽小艷詩。藏海揭翻難洗耳。聲塵消盡義路忘。今古互融冥一理。吳雲楚水淸興長。寓目溪山休寓意。平田淺艸須堤防。不到大虫老無齒。江空歲晚玆何時。力道勇決無遲遲。臨風一語難上紙。四檐擁雪梅花飛。

小師奉維那遊浙

淩晨炷別澗泉曲。切齒臨風無別囑。衝云有志合奮飛。屋頭春色休馳逐。溪藤書偈推晴窗。檐竹飄寒散騰六。諸方五味正炊香。老僧一味拈不出。罷參畢事卻歸來。地鑪待子煨蘿卜。

贈畫士

有客有客來城隅。袖裏祕﹝打﹣丁﹢來﹞丹靑書。胚奪造化胎元樞。妹陋一發窮緇銖。愧余深樵雪滿顱。毳衲寒染山云曜。筠檐閣雨松煙疏。生綃半幅毋勞舒。渠今非我我非渠。太虛無影澄冰壺。山林鍾晣分已殊。大手畱寫淩煙圖。

竹房開首座回建之大中

竺﹝王﹡函﹞芳披花雨紅。天風剪水春光融。上碑字可師前哲。崄崖句拶機全鋒。峯頭數載閒相從。極口每見髙誼隆。亭亭玉立竹房竹。靄靄香挹松山松。朝來語別情衝衝。碧水遠激寒流淙。難兄難弟無所擇。迎門一笑歡相逢。爲余久疏多致恭。尺箋不敢幹飛鴻。期將此道恢大中。澗水喜躍龍潭龍。

樵隱和尙語錄卷下﹝終﹞

