續藏經死心悟新禪師語錄﹝黃龍四家錄第三﹞

黃龍死心新禪師語錄

初住雲巖開堂升座僧問。覺花未開。卽不問。覺花開處事如何師豎起拂子云。看進云。恁麼則一陽交令節。迸出一枝榮師云。有眼如盲僧提起坐具云。爭柰這个何師云。自領出去。

師乃云。問答縱橫。理歸一貫。問者雷奔電捲。答者玉轉珠回。言言見諦。句句咸宗。也只是口傳心授底葛藤。祖師門下。總用不著。何故。祖師門下。圓同大虛。無欠無餘。良由取捨。所以不如。是以眞如無動。動用三界之中。至理絕名。名流四天之下。亙古亙今。未嘗間隔。世出世間。念念不絕。念旣不絕。如大日輪。徧照天下。日升之時。明徧天下。虛空不曾明。日沒之時。暗徧天下。虛空不曾暗。見今日。前不住。晝夜捲舒。明來暗去。暗去明來。又作麼生說个不明不暗底道理。直饒向這里說得。倜儻分明。猶是半提。未是全提時節。且道作麼生是全提時節。海底火然連碧岫。任佗午夜大陽輝。

請首座上堂。羣木森森。將掄杞梓。眾石落落。貴琢瓊瑤。得瓊瑤爲至寶。獲杞梓爲良材。琢之掄之。豈憚勤勞。必須入手始可慰心。微公首座。禪林秀幹。柰苑奇姿。眾議樂推請充首座。向曾拜請。切見謙辭。今日咨求。幸希重諾。大眾會麼。妙機透徹玄關者。舒捲隨時號變通。

上堂。抝折拄杖。將什麼登山渡水。拈卻缽盂匙筯。將什麼喫粥喫飯。不如向十字街頭。東卜西卜。忽然卜著。是你諸人有彩。若卜不著。也怪雲巖不得。

上堂。舉陸亙大夫與南泉話次。大夫云。肇法師道。天地與我同根。萬物與我一體。也甚奇怪。南泉指庭前花。召大夫云。時人見此一株花。如夢相似。師云。舉卽易見還難。同根天地又顢頇。南泉指出光如夢。對此憑君子細看。

上堂。舉僧問靈樹。如何是和尙家風。靈樹云。千年田八百主。僧云。如何是千年田八百主。靈樹云。郎當屋舍沒人修。師云。靈樹家破人亡。父南子北。如今有人問雲巖如何是和尙家風。向伊道。張公喫酒李公醉。復云。張公喫酒李公醉意旨如何。任從滄海變。終不爲君通。

上堂。舉鵝湖示眾云。未了底人。長時浮逼逼地。設使了得底人。明得知有去處。尙乃浮逼逼地。雲門問首座云。適來和尙道。未了底人浮逼逼地。了得底人浮逼逼地。意作麼生。首座云。浮逼逼地。雲門云。首座在此頭白齒黃。作這个語話。首座云。上座作麼生。雲門云。要道卽得。見卽便見。若不見。莫亂道。首座云。只如堂頭道浮逼逼地。又作麼生。雲門云。頭上著枷。腳下著杻。首座云。恁麼則無佛法也。雲門云。此是文殊普賢大人境界。師云。雲門以錐栽樹。首座用刀剜空。直饒齊用錐刀。未免頭上著枷。腳下著杻。

上堂。舉張拙秀才看佛名經。問岑和尙。百千諸佛但見其名。未審居何國土。岑云。黃鶴樓崔灝題後。秀才還曾題也未。拙云。未曾題。岑云。無事也好題取一篇。師云。黃鶴樓前法戰時。百千諸佛豎降旗。渠無國土居何處。畱得多才一首詩。

上堂。舉仰山一日有異僧。乘空而來。作禮侍立。問近離什麼處。僧云。早晨離西天。山云。何大遲生。僧云。遊山玩水。山云。神通妙用。不無闍梨。佛法須還老僧。僧云。特來東土禮文殊。卻遇小釋迦。遂將出西天貝多葉梵書。與仰山。仍作禮乘空而去。師云。大小仰山。被這僧熱瞞。更出貝多梵書。塗糊一上。如今忽有異僧。乘空而來。合作麼生。喚來與山僧洗腳。

因藏經回上堂。舉僧問投子。一大藏教中。還有奇特事也無。投子云有。僧云。如何是奇特事。投子云。演出大藏教。師云。投子只知其一。不知其二。若人問雲巖大藏教中還有奇特事也無。向伊道有。如何是奇特事。演入大藏教。

元正日上堂。雲山僧住持六年。承諸人以道相照。旣以道相照。虛空可盡。此道不可盡。虛空可量。此道不可量。虛空可知。此道不可知。虛空可測。此道不可測。旣不可測。作麼生理論。不見僧問趙州。如何是趙州。趙州云。東門南門西門北門。師云。趙州老有一訣。四門開路通徹。入門來明皎潔。出門去莫漏泄。通一綫爲君說。元正日大年節。

住翠巖廣化法語

上堂。云。空谷傳響。時時聞於未聞。色裏膠靑。日日見而無見。見旣無見。聞所未聞。喚作無盡藏三昧門。無盡藏神通門。無盡藏智慧門。無盡藏解脫門。若能如是知見。如是信解。如是修證。如是悟入。我說是人達佛心宗。入佛知見。旣是入佛知見。爲是能見見。爲是所見見。若是所見見。且以何爲能。若是能見見。且以何爲所。若作能所二見。俱非佛乘。作麼生是佛乘。是以如來非智巧。智者必以如來爲宗。祖師非妙得。妙者必以祖師爲旨。宗旨旣分。淸濁自明。旣明淸濁。體用雙全。旣全體用。得大自在。旣得自在。靈鋒寶劍常露現前。亦能殺人。亦能活人。擬欲進前。喪身失命。擬欲退後。辜負當人。且道。不進不退一句作麼生。良久云。澗松千載鶴來聚。月中丹桂鳳凰棲。

王正言入寺。上堂。云無是無非。正空妙理。忘彼忘此。入不二門。吞蒲早涉思惟。飲水自知冷暖。將知風幡非動。徒勞魚兔上求。顧影便行。宜曉未行之步。拈花微笑。須知未笑之初。欲逢碧眼胡僧。必悟紅鑪消雪。所以指天指地。上下無礙。亙古亙今。往來不殊。旣無揀擇心。亦無生滅法。冰輪印於天上。寶剎現於毛端。明明捲席峻機。默默喫茶妙旨。了無間隔。自在縱橫。法王轉於腳跟。金剛現於言下。儻加分別。未免輪回。不見昔日朱轉運。問大陽和尙。甲子多少。大陽云。威音王前。忘卻甲子。直至而今不記年。朱公云。世壽多少。大陽云。六十四。朱云。得恁麼不覺。大陽云。靑山淥水。師云。大陽貪觀天上月。忘卻掌中珠。𨿽然如是。不因樵子徑。爭到葛洪家。

謝藏主上堂。舉古有一僧。在經堂內。經又不看。禪又不參。書亦不學。每日堆堆地打坐。藏主云。何不看經。僧云。不識字。藏主云。何不問人。僧近前低頭問訊。未審是什麼字。藏主便休。師云。這僧閉門家裏坐。禍從天上來。若不是藏主。洎被打破蔡州。

浴佛上堂。豎起拂子云。看看。拂子變作釋迦老子。示現受生。向諸人眉毛眼睫上。放大光明。諸人還見麼。若見。則眼翚。若不見。眼在什麼處。見與不見。二頭三首。畢竟作麼生定奪。良久云。九龍親吐水。沐浴一全身。

上堂。云達摩心宗。傳至今日。涓滴不漏。絲髮不移。旣絲髮不移。作麼生傳。寶印當風妙。重重錦縫開。

上堂。舉趙州問大慈。般若以何爲體。慈云。般若以何爲體。州呵呵大笑出去。慈明日見州掃地次。乃問。般若以何爲體。州置掃帚撫掌呵呵大笑。慈便歸方丈。師云。趙州金鍮不辧。玉石不分。直饒玉石分去。也未夢見大慈在。

上堂。舉僧問大梅。如何是祖師西來意。梅云。西來無意。僧到鹽官舉前話。官云。一个棺材。兩个死漢。玄沙聞舉云。鹽官是作家。雪竇云。三个也得。師云。雪竇道。三个也得。爲復是死漢。是活漢。是不死不活漢。具眼者試請甄別。

上堂。舉僧問夾山。如何是相似句。山云。荷葉團團團似鏡。菱角尖尖尖似錐。復云會麼。僧云不會。山云。風吹柳絮毛球走。雨打梨花蛺蝶飛。師云。夾山檐前棒月。未是髙明。狹路分岐。寧同大轍。要會相似句麼。白鷺沙汀立。蘆花相對開。

上堂。上無片瓦遮頭。下無寸土立足。此人有家無家。若有家。因什麼卻無片瓦遮頭。若無家。十二時中。向什麼處安身立命。妙體本來無處所。通身那更有蹤由。

上堂。云要識翠巖身。身同大地。要識翠巖心。心同虛空。要識翠巖見。見無所見。要識翠巖聞。聞所未聞。旣有見聞。爲什麼卻道未聞。若將耳聽終難會。眼界聞聲方始知。

上堂。云凡夫非是聖人。聖人非是凡夫。凡夫卽是聖人。聖人卽是凡夫。非凡夫而無聖人。非聖人而無凡夫。直得凡聖情盡。須知有轉身一路。若能轉得。入水不溺。入火不燒。若轉不得。有寒暑兮促君壽。有鬼神兮妬君福。

謝二化士上堂。雲水中燒火。恃地人疑。山上使帆。會者應稀。二理雙忘。頓入幽微。一瓶一缽。章江興歸。是也還是。非也還非。白雲綻處。明月光輝。雙放雙收人不會。滿山松竹泄天機。

上堂。云參玄上士。須參活句。莫參死句。何也。若向活句下明得。死卻天下衲僧。若向死句下明得。活卻天下衲僧。且道不落二塗一句作麼生道。太湖三萬六千頃。月在波心說向誰。

再住雲巖語錄

入院上堂。久經陣歒。慣戰作家。疋馬單鏘。便請相見。僧便問。桃源洞裏別。修江江上逢。不涉二途。請師速道師云。三日到此進云。與麼則露滴寒松添意气。月明中夜老猿吟師云。且喜沒交涉問遠離佑聖近屇雲巖。如何是不動尊師云。始隨芳艸去。又逐落花回進云。恁麼則得住且住。可行則行師云。你又亂走作麼進云。爭柰始隨芳艸喏師云。尋言轉更賒師乃云。隱顯宗風孰辧眞。去來猶似涉前因。須知白首歸家者。非是今人與昔人。旣非今人。又非昔人。且道是什麼人。良久云。陋巷不騎金色馬。回來卻著破襕衫。

上堂。云若論此事。如人家養三个兒相似。第一兒。聰明智慧。孝養父母。接待往來。主張家業。第二兒。凶頑狡猾。貪淫嗜酒。倒街臥巷。破壞家業。第三兒。盲聾喑瘂。菽麥不分。事事無能。只會喫飯。三兒中。雲巖要選一人用。且道選那个。爲復選聰明智慧底。選凶頑狡猾底。選盲聾喑瘂底。於此選得。始入雲巖門。未見雲巖在。要見雲巖麼。春雨無髙下。花枝自短長。

上堂云。若言其是。天下衲僧非不得。若言其非。天下衲僧是不得。何故。點鐵化爲金卽易。觀人除卻是非難。

上堂。雲地水火風。四緣和合。假名爲身。四緣壞散。地還地。水還水。火還火。風還風。四大各還。身在什麼處。良久云。山花開似錦。澗水湛如藍。

上堂。舉僧問雲門。樹凋葉落時如何。門云。體露金風。師云。大小雲門。境上縛殺。雲巖卽不然。樹凋落葉時如何。珊瑚枝枝若月。

上堂。舉僧問投子。牛頭未見四祖時如何。子云。與人爲師。僧云。見後如何。子云。不與人爲師。師云。投子只解閉門作活。未能垂手利人。雲巖則不然。牛頭未見四祖時如何。紫气氤氳。見後如何。與天下人作榜樣。

上堂。舉僧問長沙岑和尙。如何是沙門眼。岑云。長長出不得。又云。成佛成祖出不得。六道輪回出不得。僧云。未審出个什麼不得。岑云。晝見日夜見星。僧云。不會。岑云。妙髙山色靑又靑。師云。這僧將蚊子足。擬窮滄溟底。用蜘蛛絲。欲系妙髙山。六道轉回出不得。卽且置。成佛成祖。爲什麼出不得。靑山只解磨今古。流水何曾洗是非。

上堂。舉李軍容訪潙山。山泥壁次。軍容遂於背後端簡而立。山轉頭以泥盤作取泥勢。軍容以簡作進泥勢。山放下泥盤。便歸方丈。巖頭聞云。噫佛法淡薄。大小潙山。泥壁也不了。師云。巖頭恁麼錯判名言。殊不知。潙山軍容弄巧成拙。

遷住黃龍語錄

入院上堂。僧問。別雲巖法席。坐黃龍道場。如何是不動尊師云。十里行松色。千峯聽雨聲僧云。這个猶是動底。如何是不動底師云。只解瞻前。不能顧後僧云。若然者。龍向洞中銜雨出。鳳從花裏帶香歸師云。何不早恁麼道僧云。洞深云出晚。澗曲水來遲師云。不妨解說道理。

師乃云。龍峯絕頂也須親到。及乎親到。頂上無人。旣是無人。阿誰親到。畢缽巖前休話會。曹溪路上好商量。

上堂。云。知有底人。如石含玉。不知有底人。似一塊頑石。知有不知有底人。玉石不分。此語具三玄三要。四句料揀。五位君臣。乃至百千妙義。無量法門。總不出此語。且道。此語從什麼處出。良久云。珠沈赤水光仍在。玉蘊荊山價轉髙。

上堂。舉仰山凡遇參須入堂不審聖僧。一日有僧把住云。和尙見了不審。不見了不審。山云。我到這里也疑著師云。仰山自疾不能救。焉能救他疾。正當恁麼時。還有不疑著者麼。

解夏上堂。僧問。承師有言。老僧今夏向黃龍潭內。下三百六十个釣筒。未曾遇著个錦鱗紅尾。爲復是鉤頭不妙。爲復是香餌難尋師雲。雨過竹風淸。雲開山嶽露僧云。與麼則已得眞人好消息。人間天上更無疑師云。是鉤頭不妙。是香餌難尋僧云。出身猶可易。脫體道應難師云。亂統禪和。如麻似粟僧云。老和尙慣得其便。便禮拜師乃微笑。

師乃豎起拂子云。看看。拂子結。盡乾坤大地有情無情一時結。拂子解。盡大地乾坤有情無情一時解。直得如是。更須向萬里無寸艸處去。且道作麼生是萬里無寸艸處。良久云。靑山忽憶便歸去。浮世要看還下來。

上堂。舉僧問石霜。如何是和尙深深處。石霜云。無須鎖子兩頭搖。師云。石霜老禿不識好惡。鎖旣無須。卽無兩頭。旣無兩頭。搖个什麼。良久云。靑山無適莫。白雲任捲舒。

上堂。舉新羅僧問云居。是什麼得恁麼難道。云居云。有什麼難道。僧云。便請和尙道。云居云。新羅新羅。師云。云居要見新羅僧。猶隔海在。

上堂。鷺倚雪巢。同中有異。鳥投白牯。異中有同。異中有同。穿過諸人髑髏。同中有異。換卻諸人眼睛。且道不落同異一句作麼生道。良久云。易分雪裏粉。難辧墨中煤。

上堂。豎起拂子云。看看。扶起推倒。總由這里。扶起也。森羅萬象。色相宛然。推倒也。葉落歸根。云籠碧嶂。且道扶起是。推倒是。想君不是金牙作。爭解彎弓射蔚遲。

上堂。參玄上士。須參活句。直得萬仞崖前。騰身撲不碎。始是活句。若不如是。盡是意根下紐捏將來。他時異日。涅盤堂內手腳忙亂。莫言不道。便下座。

小參。僧問。如何是奪人不奪境師云。死中有活僧云。如何是奪境不奪人師云。活中有死僧云。如何是人境兩俱奪師云。死中恆死僧云。如何是人境俱不奪師云。活中恆活。

師云。夫小參者。謂之家教。何謂家教。譬如人家。有三个五个兒子。大底今日幹甚事。小底今日幹甚事。是與不是。晚間歸來。父母一一處斷。叢林中亦復如是。院門中。今日有甚事。是與不是。住持人當一一處斷。觀今之時節。叢林淡泊。人根狹劣。不可說也。有一般破落戶長老。馳書達信。這邊討院住。那邊討院住。才討得个院子。便揀日入院。又道我是長老。方丈裏自在受快活。這般底。喚作地獄滓。如今叢林中。若論參禪。固是難得其人。我看你這一隊漢。在這里。心憤憤。口悱悱。道我會禪會道。入方丈裏。趂口懌撐一兩轉語便行。不是這个道理。又有一般漢。影影響響。認得个頑空。便道只是這个事。又有一般道。見虛空裏光影。又有一般道。無有不是者錯了也。救不得了也。這般底。只宜色身安樂。莫教一頓病。打在延壽堂內。如落湯螃蠏。手忙腳亂。見神見鬼。這邊討巫師。那邊討醫博。卜凶卜吉。問好問惡。你不見。我佛如來。爲三界醫王。四生慈父。醫一切眾生心病。只爲你不信自心。向外馳求。被邪魔魍魎。入你心裏。做得許多見解。要識你自心麼。如太陽當晝。天下皆明。那里更有暗處。若到這般田地。亦無吉凶��象。亦無是非好惡。便能向是非頭上坐。是非頭上臥乃至淫妨酒肆。虎穴魔宮。盡是當人安身立命之處。只爲你無量劫來業識濃厚。心中趫趫欹欹。繘繘繂繂。信之不及。便被世間情愛纏縛。便得七顚八倒。江南人護江南人。廣南人護廣南人。淮南人護淮南人。向北人護向北人。湖南人護湖南人。福建人護福建人。川僧護川僧。浙僧護浙僧。道我鄕人住院。我去贊佐他。一朝有个不周全。翻作是非。到處說苦哉苦哉。恁麼行腳。掩彩殺人。鈍致殺人。若是个漢。一劃劃斷。多少自由自在。若也劃不斷。處處被愛之所縛。愛色被色縛。愛院被院縛。愛名被名縛。愛利被利縛。愛身被身縛。你何不退步思量。你這臭皮袋子。有什麼好處。當時只爲你有一念愛心。便入母胎中。受父精母血交構。成一塊膿團。母喫熱時。便受鑊湯地獄。母喫冷時。便受寒冰地獄。乃至撞從母胎裏出來。受寒受熱。受饑受飽。受病受苦。煎煎逼逼。直至今日。只爲你不能返觀。便有許多是非生滅。我生你死。我死你生。生生死死。死死生生。隨業受報。無有休息。近來又有一般奴狗。受雇得錢。買得度牒。剃下狗頭。披佛袈裟。奴郎不辧。菽麥不分。入吾法中。破壞吾法。一向裝裹个渾身。捼腰捺跨。胡揮亂興。要做大漢。大漢不恁麼做。要做大漢麼。須是退步。莫面前背後。奴唇婢舌。嫌好道惡。說這里飲食濃厚。那里寮捨穩便。不消得如此。諸上座。人身難得。佛法難聞。此身不向今生度。更向何生度此身。你諸人要參禪麼。須是放下著。放下个什麼。放下个四大五蘊。放下無量劫來許多業識。向自己腳根下推窮看。是什麼道理。推來推去。忽然心華發明。照十方剎。可謂得之於心。應之於手。便能變大地作黃金。攪長河爲酥酪。豈不暢快平生。莫只管策子上。念言念語。討禪討道。禪道不在策子上。縱饒念得一大藏教。諸子百家。也只是閒言語。臨死之時。總用不著。古人悟了。方求明師。澤擇去其砂石。純一眞實。秤斤定兩。恰似人開雜貨鋪相似。無種不有。來買甘艸。便將甘艸與他。來買黃連。便將黃連與他。不可買黃連卻將甘艸與他。又似你有一塊金。將入紅鑪裏鍛煉。煉來煉去。煉得熟也。方上鉗錘。打作瓶盤釵釧。瓶重幾兩。盤重幾兩。一一分明。然後卻將此瓶盤釵釧。鎔成一金。喚作一味平等法門。若不如此。盡是儱侗眞如。顢頇佛性。你還會麼。你還信麼。山僧適來。答者僧四轉語。死中有活。活中有死。死中恆死。活中恆活。將此四轉語。驗了天下衲僧。且道天下衲僧。將什麼驗黃龍。良久云。大體還他肌骨好。不搽紅粉也風流。

小參。僧問。如何是黃龍源師云。深深無底僧云。莫只這深深無底。便是也無師云。白浪滔天僧云。忽遇拏云艧浪底來。又作麼生師云。老僧只管看問如何是黃龍接人句師云。開口愛罵人僧云。罵底是接人句。驗人一句作麼生師云。但識取罵人問如何是黃龍頷下珠師云。耀古騰今。問滴水滴凍卽不問。如何是紅鑪上一點雪師云。上座悟也未僧云。學人未悟師云。艸賊大敗僧便禮拜。

師乃云。深深無底。渺漭無涯。白浪滔天。如何辧其水脈。識得水脈。卽識其源。未識其源。且與諸人。語个無義語。只這無義語。諸人作麼生會。莫是長老愛罵人。是無義語麼。莫是說世間是非長短。是無義語麼。不是這个道理。我看著你這一隊漢。也好愁人。等閒地趯起來。十个有九个莽鹵。只是念得些子閒言長語來。相鬥拶著。又去不得。如今有一般長老。愛把言語教人。恰似三家村裏傳口令相似。錯了也。喚作謗大般若。誠難懺悔。你何不摸索你肚皮裏看。忽然病在牀上。臨死之時。喉嚨裏气。接上接下。四大又動不得。口裏又說不得。平生學得底言語。到這里總用不著。我看你這一隊漢。沒一个將做事。初到時个个道。我爲生死事大。及乎出卻方丈門。到處裏只是打﹝空／﹝空﹡空﹞﹝空／﹝空﹡空﹞。个什麼癡漢。有个死在頭上。作麼生免得。閻老子又不是你爺。你何不自家救取。不見古人道。衣裳得恁易破。道不能成。喚作忘身爲法。你何不看取他。我這里亦無禪道與你。只要你自家直下悟去。你若未悟。且默默他參取个露柱。你若參得露柱徹。便見新長老。參得貓兒狗子徹。亦見親長老。更若不會。新長老不惜口業。與你說个諭。諭似什麼。諭似个月初生時。只有些子。初二初三。漸漸光明。到十五夜。圓明瑩淨。無處不照。又至十六十七。漸漸消殞。至二十九三十夜。消得盡也。卻到初一。依前月又生。如你諸人有个迷。須得个悟。旣得悟了。須識悟中迷。迷中悟。迷悟雙忘。卻從無悟處。建立一切法。明辧一切法。一是一。二是二。三是三。四是四。是靑是黃。是赤是白。喚作具擇法眼。方能入世間法。出世間法。世出世間。便能混同眾生。眾生與佛。本來是一。一爲無量。無量爲一。一聲變一切聲。一切聲歸一聲。一聲寂處。撒手便行。可謂大丈夫漢。到這里。三世諸佛。是什麼乾屎橛。一大藏教。是什麼拭不淨故紙。諸大祖師。天下老和尙。是什麼尿牀鬼子。只爲你眾生業來時又怕來。去時又怕去。夢裏見財見色便愛。黑地裏突出个人便疑。病在什麼處。只爲你打揲根塵不淨。所以動著便疑。直須教他成一片去。方有少分相應。你若未能如是。且去僧堂裏。打辧精神。坐十年二十年。若不會禪。將刀來斫取新長老頭去。𨿽然如是。你若更坐二十年。新長老死了也。新長老旣死。又向什麼處斫。若斫不若。是你根性遲鈍。且向人天路上。修取五戒十善。三生五生。莫教失卻人身。才出頭來。便較省力。癡漢一百年。只在一剎那間。剎那悟去。作个無事道人。不見五通仙人問世尊。佛有六通。我有五通。如何是那一通。世尊召云。五通仙人。仙人應喏。世尊云。那一通你問我。師云。世尊具一切智。那一通。不覺遭他毒手。珍重。

小參示眾云。東邊蠟燭。得恁麼明。西邊蠟燭。得恁麼暗。莫有不涉明暗者麼。試出來道看。有麼有麼。如無。黃龍長老。七顚八倒去也。寒食一年春。禪人竟不聞。桃花千萬樹。那樹見靈云。要見靈云麼。莫向枝頭尋。莫向花上覓。但頓悟本心。自然成現。如今參禪人。多爲不識本心。只以聰明彊慧。便當己能。忽然被人推出做長老。便向曲木牀上。胡言漢語。問禪答禪。問道答道。問佛答佛。問祖答祖。逐句地解將去。這个是向上。那个是向下。這个是道眼。那个是透聲色。今日會一則。明日會一則。築向皮袋裏。有什麼休時。有底又道。見山但喚作山。見水但喚作水。一切處平實去。凡有問答。但據實祗對。苦哉苦哉。恁麼說話。總是野狐見解。非惟埋沒自己。抑亦辜負先聖。只如達摩西來。不立文字。直指人心。見性成佛。又豈是傳你言說。覓你聰明。只要你達自本心。見自本性。永脫死生。歸家穩坐。若得到家。須知家裏事。旣知家裏事。於一切處煉教成熟。似一頭露地白牛去。然後觸著便發。方有自由自在分。不見教中道。有一商人。入海采寶。遇一船師。引至一銀所。商人欲采。船師云。此未爲至寶。又至金所。商人欲采。船師云。此未爲至寶。又至璢璃眾寶所。商人欲采。船師云。此未爲至寶。又至摩尼寶所。乃見龍蛇擁護。措手無門。到這里。可謂佛眼不能窺。鬼神莫能測。𨿽然如是。更須知有轉身一路始得。若也轉得。於一切處。自然迥迥地。不用安排。不著計較。信手拈來。一一中的。便能隨處出生。隨處滅盡。在天同天。在人同人。在畜生同畜生。在餓鬼同餓鬼。所以一處通。千處萬處悉皆同。譬如一滴雨。天下皆雨。一花開天下皆春。如今禪和家。多只是認得飯是米做。忽然拈卻飯。把一片糖糕來。亦只喚作飯。是故執之失度。必入邪路。若是大丈夫漢。直教徹去。莫只半靑半黃地。他時異日。也道見新長老來。我且問你。新長老是什麼面孔。莫是齒缺面黑底便是麼。你若恁麼。驢年也未夢見新長老腳跟在。諸人直須努力。於一切時中。教伊無蹤迹去。然後卻隨緣放曠。任性逍遙。見色見空。靈通自在。不見南禪師道。心王不妄動。六國一時通。罷拈三尺釰。休弄一張弓。只如三尺釰。作麼生說个罷拈底道理。會麼。各各歸堂歇去。

偈頌

送禪人作丐

一二三四五。五四三二一。千門萬戶開。勘破維摩詰。

退翠巖﹝二首﹞

欲識本來道。勸君不用討。金烏海上生。玉兔沈荒艸。沈荒艸休懊惱。困來一覺和衣倒。

漳水淸虛得自由。滄溟深處倒騎牛。龍王忽怒波濤動。無限漁人到此休。

頌魯祖

魯祖垂慈不用功。逢僧面壁顯家風。若遇上垂同道者﹝請續此句﹞。

死心室

死心心死死全心。死得全心一室深。密把鴛鴦閒繡出。從他人競覓金鍼。

送禪人持缽

融融春景絕纖埃。五葉騰芳七葉開。子內子生枝上果。一花一葉一如來。

送靈源

此別無別。無別此別。靈源靈源。虛空狹劣。龍峯頂上。休更饒舌。

和靈源瞌睡歌

大道本來無向背。罵佛罵人無忌諱。涅盤城裏現威獰。名利場中且瞌睡。且瞌睡絕見知。大唐國內沒禪師。莫怪相逢不相識。本是金毛師子兒。鏘刀叢裏藏身處。虎穴魔宮入定時。入定時良有以。吾曹本是何宗旨。南北東西自本心。本心已死從何起。假饒互換現千差。也是從來自家底。自家底不曾失。亙古亙今休更詰。任他百怪出頭來。寂然一照明如日。識此靈源瞌睡歌。混入塵中體堅密。

快活歌

心無心而物物明。物有心而心不堪。不堪心中污心田。心田皎皎沒人參。沒人參東作南。靑靑妙色出於藍。見卽便見見取好。不見莫怨老瞿曇。

寄靈源

逆耳忠言世莫瞋。順流淸峻卻迷津。年來慵懶長緘口。不似當時愛罵人。

禪人寫眞求贊﹝二首﹞

齒缺面黑。廣南正賊。空腹髙心。不識文墨。

面黑不是番僧。齒缺亦非達摩。性急只愛罵人。看你自招口過。

與空室道人

空空室室空不空。不空空處徹眞空。混同塵世非塵世。只在塵中塵不同。

師任雲巖日通判段公以頌呈師

一切法不生。如何有心死。乞巧不拈鍼。猶似較些子。

師以偈答

只爲法不生。是故心長死。徹底絕絲毫。卽是眞夫子。

因先上人南還

旅館雲遊經幾霜。此心歸日愛南陽。無端卻度庾峯嶺。入到曹溪是故鄕。

和衡典座無一庵

一庵茆艸結。萬象入吾庵。劫壞終無壞。松風演妙談。

師臨順寂以偈寄師川大夫

心心心道道道。明斯旨端坐到。到不到多計較。非計較合本道。

禪人以出定僧相請師贊

七百年定。誑惑眾生。一念超越。天下橫行。

和方侍者頌曹山雪中因緣

滿山風雪色凝然。鳥道立玄沒二邊。鳳翅斂時全葉正。龍珠耀處卻還偏。通途辧的誰云妙。雙鎖金鍼理未玄。若謂孤峯曾不墮。依前流落未生前。

與方侍者﹝二首﹞

念念向本家。本家卽心也。念念行吾道。吾道卽性也。吾心性無二。佛祖更無也。

吾今六十七歲。汝侍吾十四夏。旣能徹自心源。一味更無眞假。他年人問如何。將此語傳天下。

啟明軒

發明至道。眼裏生花。以悟無悟。是法王家。

回光軒

東西不顧。南北何依。水天相照。萬象涵輝。

贊六祖

六祖當年不丈夫。倩人書壁自塗糊。明明有偈言無物。卻愛他家一缽盂。

師臨歸寂小參示眾

說時七顚八倒。默時落二落三。爲報五湖髙士。心王自在休參。

黃龍死心新禪師語錄﹝終﹞

