續藏經率庵梵琮禪師語錄

﹝小師﹞了見。﹝侍者﹞文郁。本空編

云居率庵和尙語錄

目次

慶元府仗錫山延勝禪院語錄

南康軍云居山眞如禪院語錄

東湖巷居語

頌古

佛祖贊

歌偈

慶元府仗錫山延勝禪院率庵和尙語錄

小師了見編

嘉定十二年四月十三日入院。

指山門

直進直出。直行直用。瞥轉玄關。百發百中。

佛殿

指地指天。艸賊大敗。入艸求人。聊展三拜。

方丈

據此丈室。無可不可。要行卽行。要坐便坐。漆桶相挨。一時打破。三腳蝦蟆透九垓。笑倒嵩山破竈墮。

法座

一兩三四五。六七八九十。坐斷頂﹝寧﹡頁﹞頭。千聖望不及。

上堂。湖上一片雲。明月爲知己。卻被淸風吹。吹入深山裏。所以遇物卽宗。隨緣作主。直得萬象交參。七峯稽首。巖花獻笑。溪水潺潺。分明漏泄眞機。切忌艸中著腳。等閒一躍。抹過太虛。垂絲萬丈潭中。獨聳千峯頂上。猶是衲僧尋常用處。且道。不動干戈到家一句。又作麼生。太平有象乾坤靜。皇道無私日月明。

當晚小參。打破虛空無縫。衲僧隨處受用。卻因聖制入山。云北雲南做夢。所以三世諸佛。歷代祖師。天下老和尙。山河大地。日月星辰。艸木昆虫。各各做夢。新長老。近離名山。來遊巖谷。倒拈拄杖。返著芒鞋。透過二十里云。笑看洞天明月。未免開眼做夢。晝思夜夢境。夜夢晝思緣。塵劫與今日。曾無有門然。且道。諸法是夢耶。云何是諸法。諸法非夢耶。云何在夢中。譬如諸人影像在鏡中現。離卻鏡何者是像。直下頓超影像。了了知歸。又是泥中洗土。太白禪師忽聞知。不覺呵呵大笑道。我夢已覺。汝夢方做。一覺一做。有唱有和。午夜金雞啼一聲。覺紛紛俱裂破。

結夏上堂。今朝結制。事事超詣。問訊燒香。衲僧巴鼻。人事上下。巡堂次弟。無位眞人。驀忽噴嚏。爲何如此。布袋頭結。吉無不利。

上堂。太白禪師。全無伎倆。一錫飛來。占斷千嶂。以中心樹。建立聖像。合水和泥。根生土長。不用換骨脫胎。不須起模打樣。一段眞實身心。腦後圓光萬丈。

索面上堂。記得僧參老觀。觀引面示之。遂成山偈。老觀當場闡大機。逢人赤手爲提持。若能直下知端的。佛海波瀾無盡時。

上堂。舉僧問雲門。如何是諸佛出身處。雲門云。東山水上行。頌曰。東山水上行。乾元利貞亨。誵訛一个字。才子競頭爭。

上堂。舉僧問百丈。如何是奇特事。百丈云。獨坐大雄峯。拈云。百丈被這僧一問。不覺手穿腳露。今日忽有人問仗錫如何是奇特事。只對他道。祖師畱得泥團在。喫者從教飽則休。

端午上堂。今朝正當端午節。衲僧倒用眞妙訣。轉聖作凡。點金成鐵。卻把山茶。以替竹葉。角黍滿盤。菖蒲細切。𨿽然。俗气未除。也要大家暖熱。正與麼時。百艸頭邊。艾人歡悅。千峯影裏笑不休。野猿時把藤蘿拽。

中夏上堂。禁足不定足。居中不住中。去來無掛礙。踢踏活虛空。射殺南山虎。翻身控角弓。上無攀仰。下絕己躬。孤迥迥一塵不立。淸寥寥目斷千峯。白雲片片。流水重重。驀忽和盤掇轉。卻要喚西作東。生鐵團上。迸開罅縫。枯河道裏。露出魚蹤。不是妙用。亦非神通。大家無別事。平等主人翁。咄。老來雙耳聾。

上堂。趙州南石橋北。觀音院裏有彌勒。祖師遺下一隻履。直至而今覓不得。趙州老子。信手栽荊棘。當門種蒺藜。四方人不到。徒自暗攢眉。大眾。要過趙州關麼。等閒回首處。

六月廿五日上堂。世尊拈花。迦葉破顏。只因學步。失卻邯鄲。爭似七峯今日。斫卻庭前樹。放出云外山。行人才眨眼。身在畫圖間。鳥飛不到處。今古絕躋攀。正與麼時。洞天人去後。誰解倚欄幹。

七月初五日上堂。打鼓槌鑼競上竿。幾人平地足心酸。七峯有个安身法。袖手無言冷處看。看卽易上卽難。搭索上橫身。剎竿上斗走。驀忽轉身打个筋斗。正與麼時。佛祖當場。各出標手微笑。因拈華一時成漏逗。洞山麻三斤。雲門乾屎橛。徳山入門棒。臨濟入門喝。陽焰何曾止得渴。衲僧別有條章。今日對眾分雪。珠稱夜光。劍號巨闕。

解夏上堂。索語仙居多異艸。聖地絕凡蹤。秋風動鱗甲。生蛇化活龍。還有興雲吐霧者麼﹝問答不錄﹞安居九十日。閒中滋味長。幸好一盤飯。何用糝椒姜。升堂重舉話。雪上更加霜。若是知味者。縱遇天廚禁臠。豈肯咽津。若是未知味者。望見屠門。須當大嚼。七峯杓柄有手。添也得減也得。有時淸寥寥。絲糝不畱。有時濃滴滴。五味俱全。今日打作一團。向無底缽中。普同供養。

冬至小參。分冬時節。一物不違。大家出手。各各提持。白餈片片打硬。山果大小隨宜。衲僧家。牙如劍樹。口似龍池。入齒下咬著。吞吐唾霧霏霏。驀忽撞著栗棘。直得暗裏攢眉。揚在糞掃堆上。千聖從來不知。洞山掇轉處。喪卻目前機。正當與麼時。應時納佑。作麼生道。午夜羣陰消爍盡。一陽花發向南枝。復頌洞山話。彊言一物揚家醜。引得傍觀入座來。笑裏和盤輕掇轉。七峯岌嶪舞三臺。

次日上堂。晴明冬至吉無不利。坐臥經行焚香掃地。祖師眼睛。衲僧巴鼻。八節四時。各安本位。﹝豎拂子云。﹞拂子點頭。歡歡喜喜。洞天優遊。欣逢節序。君子道長。小人回避。時添一綫長。光陰不虛棄。把定乾坤。據何道理。磉下藏黃金。丰城埋劍气。

佛成道日上堂。因睹明星悟道。未免全身入艸。帶累後代兒孫。卻把白衣染貌。七峯當日見他。劈面一拳打倒。爲何如此。𨿽是善因。而招惡果。

歲除上堂。七峯無可分歲。抖擻多年活計。拂子擺尾搖頭。解作獅子遊戲。等閒咾吼一聲。直得驚天動地。東村老徹夜燒錢。地鑪神不敢瞌睡。爆竹聲中聊說一偈。歲除無物可相延。四壁深圍滿屋煙。幾度撥開還自問。柴頭盡處是新年。

元日上堂。元正啟祚。萬物咸新。不勞擬議。覿體全眞。到此更須進步。卻來拂子頭上翻身。且道。應時納佑一句。作麼生道。鑪內寒灰重發焰。山中枯木盡生春。

正月五日上堂。月不過五。今日親到。知時識節。隨宜愛道。不說向上宗乘。不拋東山暗號。露柱與燈籠。撞著呵呵笑。且道。笑个甚麼。韓信放鐵鷂。頌百丈野狐話。百丈野狐。石女無夫。一回淚下。滄海漧枯。

謝信監寺歸庫司。恢監寺入寺設供。拈七條上堂。三通鼓罷。長老升堂。兩班問信。侍者燒香。未曾啟口。各各舉揚。道從信入。信能主張。以長就短。以短從長。有客云外至。設供飽枯腸。恢恢有餘刃。別有好商量。且道。商量个甚麼。暗中信手才拈得。贏得呵呵笑一場。拈雲門問僧。聞鐘聲因甚披起袈裟。頌曰。鐘聲披起郁多羅。信手拈來不在多。堪笑當年明上座。狼忙馳逐太奔波。

拈得袈裟。次日上堂謝。袈裟拈得喜輕便。一片閒雲擁半肩。莫怪逢人頻抖擻。借婆裙子拜婆年。若向這里見得。酬恩報徳。一切已周。其或未然。盤陀石上難提掇。笑倒當年踏碓人。

雪中上堂。上方一夜開香積。天曉堂中喫雪團。信手拈來當面擲。不知誰識爲人寒。

上堂。春雪消春水足。春風吹起洞天云。落梅點破蒼苔綠。言發非聲。色前不物。百艸頭露眼睛。虛空裏揣出骨。林間衲子樂無爲。曉來唱个太平曲。如何是太平曲。新歲相逢。伏惟萬福。

太白庵堅塔主。爲本師才監寺百日請升座。今朝二月二十五。等閒觸發千鈞弩。一箭中紅心。大地無寸土。四圍上下絕遮欄。露出太白庵中主。去歲因喪本師歸。未免聲聲叫冤苦。苦中樂樂中苦。喝退慈明舊日婆。移凶就吉攺墳墓。正與麼時。且道。才監寺在甚處。南溪流水靑如螺。深居落花紅似雨。先師面目儼然存。分付老堅堅收取。

結座大眾。才公監寺。卽今是生邪是死邪。更聽一頌。了知生死本來同。無數深紅間淺紅。堪笑衲僧無用處。盡將衣缽付春風。

四月八日上堂。勞生正昏睡。侵曉已先行。到家一著子。日出事還生。當時若撞著个天然气槪者。趕散九龍。踢翻香水。免得遞相鈍置。今日隨邪逐惡。向大殿裏。三杓殷懃當頭澆潑。

上堂。今朝四月初十。衲僧獨行特立。等閒瞥轉玄關。捏碎虛空出汁。電光裏﹝跳﹣兆﹢孛﹞跳。微塵裏出沒。崄峻崖前百步﹝石﹡皆﹞。一級自然髙一級。腳頭腳尾不爭多。千里烏騅追不及。

結制上堂。﹝抽拈歡喜袋﹞聖制已臨。七峯札寨。以六根爲門戶。以一念爲主將。內不放出。外不放入。下板頭著身。蒲團上廝厓。陣勞旣圓。不通過界。縱饒徳山棒如雨點。臨濟喝似雷奔。到此見怪不怪。其怪自壞。坐籌帷幄。決勝有賴。歡喜袋笑裏打開。衣中寶拈得慶快。不用繞徧長廊。不須巡寮買賣。蒿湯聊備禮儀。大家觸禮三拜。

上堂。夜來無一事。天曉報上堂。幸好一盤飯。何用糝桝姜。𨿽然如是。粗餐易飽。細嚼難饑。

上堂。三世諸佛不知有。顚狂普化翻筋斗。貍奴白牯卻知有。寒拾相逢開笑口。野幹鳴師子吼。八兩半斤。十舛一斗。不從他覓。須還自有。如何是自有底消息。犬不擇家貧。子不嫌母丑。頌栢樹子話。趙州庭栢。說向禪客。物是實價。錢須足陌。

上堂。舉僧問馬祖。如何是佛。祖云。卽心是佛。如何是道。無心是道。佛與道相去多少。佛如展手。道似握拳。馬大師。盡情撒向諸人面前了也。其或未然。更聽一頌。佛如展手。道似握拳。全提正令。無黨無偏。蟭螟眼裏放夜市。大虫舌上打秋千。

解夏上堂。十五日已前是結。十五日已後是解。結也著。解也著。開眼合眼。伸腳縮腳。佛祖老婆。應病與藥。而今正體全安。藥病一時掃卻。赤條條空索索。月下風前嘯一聲。驚起松梢千歲鶴。鶴錯。風吹殿角搖鈴鐸。

謝一首座上堂。一切卽一。一卽一切。者也之乎。雞豚狗彘。驀忽擘破面皮。喝退徳山臨濟。黃檗施財。甘贄密契。財法二施。等無差別。指鹿爲馬。喚龜作鱉。說時點點時說。要作破家兒孫。宜把祖燈吹滅。𨿽然如是。且道。上下三指。彼此七馬。如何分雪。休分雪。檐�細雨何曾歇。

上堂。今朝當八月旦。衲僧眼親手辧。放出金剛箭。射落天邊雁。蒸不熟。煮不爛。捏不聚。撥不散。解空不解深藏。惹得空中贊嘆。休贊嘆。換卻天下眼睛。只消一个木槵。

解夏小參。﹝時作大風水﹞求道如求雨。漧枯日夜愁。忽然風雨至。萬壑盡爭流。直得天下萬物沾潤。三井龍王出頭。雲南如劈箭。云北似傾湫。激石怒雷吼。翻空雪浪浮。忽然風雨息。平地一時休。衲僧家。騎个水牯牛。多快活百無憂。健卽行困卽歇。布袋頭親解結。釘打釘。鐵打鐵。寒道寒。熱道熱。此是諸佛心宗。亦名單提妙訣。七峯峯頂滑如苔。寒山拾得相拖拽。

瑞慶節上堂。普天迎瑞气。徧界慶生辰。水有朝宗意。葵傾向日心。衲僧隨日轉。林下仰天庭。正與麼時。祝聖一句。如何吐露。竟拈無孔笛。吹起萬年歡。

出去歸來。上堂。白雲無定。明月有期。欲出未出。似歸不歸。秋山呈錦繡。紅葉滿林飛。瞥不瞥知不知。鏡裏無塵閒處照。柴頭有火暗中吹。

十月朝接待開田歸。上堂。九月盡十月初。山下開田。山上開鑪。開田要博飯喫。開鑪暖熱身軀。才飽暖气力粗。無事上山行一轉。試問。時人會也無。會不會。山裏石頭如土塊。

南康軍云居山眞如禪院卒庵和尙語錄

侍者文郁編

紹定元年五月初三日受請。

拈帖

片紙展信旗。舒捲通消息。其中一个字。今古無人識。且道。什麼字。卻煩維那。對眾分剖。

州疏

炳然字義。文彩希奇。夫子不識。達摩不知。同風千里。笑展雙眉。八十翁翁入場屋。眞个不是小兒婚。

縣疏

滅門刺史。破家縣令。一句全提。頭正尾正。塞卻耳根。諦聽諦聽。

提綱。赤手爲提綱。豁開善法堂。燈籠開口笑。露柱放毫光。﹝豎拂子云﹞去卽印住。住卽印破。不去不住。玄關金鎖。放開一綫。無可不可。五老暗點頭。東湖輕抹過。唱个月彎彎。調古無人和。且道。洗腳上船一句。如何話會。倒拈七尺過眉杖。不管廬山萬仞髙。

入院指山門

當門有路。衝開碧落。轉少移身。將錯就錯。一槌打碎趙州關。空裏磨盤生八角。

方丈

方丈門中。了無罅縫。維摩文殊。相逢鼓籠。昨夜三更。打失鼻孔。普請諸人。各摸索著。

法座

據此座者。說無味話。上下三指。彼此七馬。

祝聖

伏願聖明逾日月。睿算等乾坤。雨須風調。民康物泰。

州府香

判府提權郎中。合郡文武官僚。伏願。開密嚴國。涵育蒼生。散無礙云。蔭覆天下。

爲佛照和尙拈香

根從江西來。還向江西爇。一笑掀天只自知。天上拈來成漏泄﹝佛照禪師。有卒庵頌曰。个中消息憑誰委。一笑掀天只自知﹞。

索話

舊店重開。全無買賣。擬欲近前。知君納敗。還在納敗底麼﹝問答不錄﹞。

提綱。入眞如門。見眞如理。升眞如座。說眞如法。如何是眞如法。趙州南石橋北。觀音院裏有彌勒。祖師遺下一隻履。直至而今覓不得。如斯舉唱。便合散去救得一半。其或未然。未免全身人艸。放開明月。湖光含萬象。撥開天上云。捲舒自在。直得五老頭出頭沒。九江逆流須流。漁翁舞棹。野老觀呼。唱太平歌。樂無爲化。瑞鹿銜花引路。衲僧得坐披衣。且道。到家受用一句。如何話會。等閒提起袈裟角。拂下一天星斗來。

結座。記得當山洪覺膺禪師。僧問羚羊掛角時如何。答云。六六三十六。僧又問。羚羊未持角時如何。答云。六六三十六。僧又問趙州。羚羊掛角時如何。答云。九九八十一。又問。羚羊未掛角時如何。答云。九九八十一。這僧以無星秤子。向二大老門下秤提。一人酬他半斤。一人答他八兩。撿點將來。未免二俱狼籍。忽有人問新云居羚羊未掛角時如何。答云。不必何必不必。全無消息。若人會得。許汝解空。

小參。不離家捨。常在途中。途中家捨。觸處相逢。人從明州來。卻入廬山去。雲間逢五老。因問途中事。答他道。難難。狂風吹入拆船灣。易易。洋瀾左蠡平如砥。也不難。也不易。仰面看天。低頭取气。堂中羅漢點胸道。這里是甚麼所在。說難說易。老僧被他一問。直得無言可對。無理可伸。卻將己歸意。說向欲行人。安樂靈公聞知。不覺呵呵大笑。且道。笑个什麼。石牛欄古路。一馬生三寅。

結座。記得當山第二代簡禪師。僧問孤峯獨宿時如何。答云。七間僧堂不宿。誰教你孤峯獨宿。又問。路逢猛虎時如何。答云。千人萬人不逢。如何卻是你逢。此二則因緣。妙喜禪師。收歸正法眼藏中。古今未見批判。輙以鄙見謾成二頌。豁開萬仞崖。劈面通消息。一條白練飛。界破靑山色。不搽紅粉色。不掛緣羅衣。一般閒態度。淡黑盡蛾眉。

謝諸山。上堂。忻逢四老。頭白如新。喙長百尺。鼻重千斤。眼隨靑嶂合。眉帶野花顰。迎來送去。以表殷懃。爲何如此。遠親不如近鄰。

解夏小參。學道先須有指歸。聞聲見色不思議。九旬黑白分明處。如似盤中一片碁。縱橫十字。一著當機。有眼則活。無眼則輸。爛柯山上。空自躊躇。正好和盤翻卻。直教脫盡規模。解不可得。結亦無拘。髑髏識盡。江海漧枯。憍梵波提吐舌。西天胡子無須。色裏膠靑只些子。王維妙手亦難圖。且道。制圓自恣一句。如何話會。平湖水滿涵明月。老樹鱗生隱臥龍。

復舉須徳和尙問僧。近離甚麼。僧云三峯。夏在甚處。五峯。徳公放汝三十棒。僧云。過在甚處。徳云。爲汝出一叢林。入一叢林。頌曰。出叢林與入叢林。一句當機絕古今。不涉流淸到底。九江江水未爲深。

解夏上堂。布袋頭開。事事無礙。拄杖頭邊。去畱自踢倒須彌。掀翻滄海。﹝豎拂子云﹞拂子﹝跳﹣兆﹢孛﹞跳。大叫一聲。希有希有。叵耐叵耐。顧我堂中。湖海衲子禁足。卻被南嶽雲遊。以隱身術。來此同居。及至制圓。卓錫迸泉。騰空而去。賊是小人。智過君子。當時若遇忍俊不禁底漢。爲他拽轉鼻孔。打折雙骹。令他腳踏實地。免致滯寂沈空。且道。衲僧據何道理。喝一喝。下座。

上堂。舉新羅僧。問當山膺禪師。是什麼得與麼難道。師云。有甚難道。僧云。請師道。師云。新羅新羅。頌曰。新羅僧問答新羅。飛騎將軍意气多。奪賊槍來騎賊馬。不勞余刃罷干戈。

上堂。舉趙州訪當山膺禪師。膺云。老老大大。何不覓个住處。州云。教某甲向甚處住。膺云。山前有片个寺基。趙雲。和尙何不自住。頌曰。突出山前古寺基。趙州聞得便攢眉。寥寥今古無人共。一片斷雲天外飛。

重九上堂。今朝九日九。物物盡知有。黃花散金錢。茱萸開口笑。五老絮帽落風前。陶公醉石翻筋斗。衲僧家。隨所守一盞山茶。轉時條堪笑。采菊東籬下。悠然見南山。坐在艸窠中。翻成不喞﹝口﹡畱﹞。須知有轉身一著始得。西出陽關無故人。勸君更盡一杯酒。

月半上堂。云居九月半。月向掌中圓。覓之亡影像。用之亡正偏。驀忽翻手爲云。覆手爲雨。且道。月在甚處。若向這里見得。十五日已前也與麼。十五日已後也與麼。正當十五日。日途中行。夜夜家裏坐。日日與夜夜。自然成日課。咄。一丳數珠數不過。

開鑪上堂。開鑪無可做。大家團團坐。坐久卻成勞。撥動鑪中火。火星忽迸散。內外俱照破。一聲寒雁叫長空。雲中道人正髙臥。驀忽翻身吐气來。且喫胡餅十數个。食飽多傷心。切忌向淨地上屙。老僧屙了也。諸人還覺气息麼。咄。

上堂。今朝十月半。批判舊公案。達摩不會單傳。夫子不會一貫。老聃不會無爲。洞賓不會煆煉。長老不會說禪。衲僧不會穿綫。萬象光中容易度。一毫頭上最難逢。只這不會。有殺有活。活也半夜玉兔懷胎。天明金雞生卵。養得鳳凰兒。百鳥不敢看。踏折梧桐枝。飛去天崖畔。招手喚歸來。雲中得相伴。飲啄皆自然。一切總成見。鳳凰兒鳳凰兒。被閻老子索飯錢。如何支遣。但對他點頭三下。依實供欵。

冬至上堂。君子道長。出生萬象。小人道消。近火先焦。晷運推移。漏泄天機。日南長至。吉無不利。添一綫長。別有商量。但見皇風成一片。不知何處有封疆。

聖節上堂。經行坐臥逢明主。禮拜燒香奉至尊。四大卻鼻孔。不進不退火鑪邊。忍凍者多死柴頭。忽然﹝跳﹣兆﹢孛﹞跳。攪動東海。透入龍宮。脫卻皮毛。換得麟角。搖頭擺尾。向烈焰光中。興雲吐霧。轉大法輪。說火鑪頭話。東村王老夜燒錢。鼻孔�垂沒半邊。脫卻艸鞋顚倒走。醉狂贏得樂丰年。從此神頭鬼面。社舞村歌。鼓笛喧天。旗鑼動地。好个西來消息。分明笑殺傍觀。且道。年窮歲盡。結交頭一句。如何話會。響傳爆竹兒童憙。暗度春風艸木知。

歲旦上堂。合眼是舊歲。開眼是新年。新舊交參處。分明在目前。梅花香噴雪。楊柳冷含煙。年頭佛法無多子。一句單提妙不傳。紅日照開銀世界。春風織出錦山川。

滿散上堂。千峯頂上披衣坐。百艸頭邊是道場。喝散白雲無一點。赤心片片報君王。且道。因成果滿一句。如何話會。太平歌裏千年調。古篆鑪中萬國香。

上堂。新年已十日。十日在家鄕。到家一句子。啞子喫生薑。眉毛上﹝跳﹣兆﹢孛﹞跳。鼻孔裏論量。鍼小眼大。尺短寸長。雲霞飛片片。流水自茫茫。剪斷五色綫。補作春衣裳。知有者全身披搭。不知有者。且莫輕狂。莫莫莫莫。老僧與汝安心方。雪消春自至。事過心淸涼。

元宵上堂。山中上元節。天上野雲收。豁開廣寒殿。淸光射鬥牛。姮娥與燈正。耿耿相應酬。一點難瞞處。燈球掛樹頭。籠中看走馬。林下恣閒遊。也須知衲僧家有轉處始得。如何是衲僧轉處。吹滅舊紙撚。潑翻投子油。暗中有路明如日。露柱相逢笑不休。撿點將來。明月合喫三十棒。且道。過有甚處。旣能明似鏡。何用曲如鉤。

祖母忌辰上堂。塵起一毫。漚生全潮。如海之深。似天之髙。明明了了。歷歷昭昭。風颯颯。雨蕭蕭。光路宕。赤條條。無生國路不遙。豁開功徳藏。提起般若刀。百寶光中垂雨露。五須彌頂鼓波濤。正與麼時。還源無別旨。今日與明朝。且道。今日作麼生。雲間孫子開鑪熬。林下一聲婆餅焦。

上堂。卽心卽佛。狗咬枯骨。非心非佛。牛溲馬浡。不是心不是佛不是物。伏惟萬福。趙州道。年老心孤。徳山托缽。泥裏鰍活。南泉斬卻貓。單單折折。交頭戴艸鞋。掘地深埋。入門便棒。重重鐵网。入門便喝。陽焰止渴。橫趨面過。點頭咽唾。筍裏有虫。從頭蛀破。老僧今日爲諸人注破了也。各請咬嚼。其或未然。未免重說偈言。千說萬說。只是一說。春寒秋熱。千句萬句。只是一句。小出大遇。兩段不同。收歸上科。

上堂。正月已過二月來。百艸頭邊次第開。昨夜東君行正令。無言桃李舞三臺。正與麼時。靈云突出眼睛。玄沙打失鼻孔。撿點將來。好與一坑埋卻。諸人有條活路。諸人共知。老僧有條活路。老僧自知。藏身處沒蹤迹。沒蹤迹處正好藏身。明修棧道。暗度陳倉。喫茶已了。不用巡堂。

卒庵和尙東湖庵居語

侍者本空編

上堂。夜來思量。一場好笑。第一笑。笑百丈禪師。畫地爲牢。巡堂點茶。打了多少之繞。第二笑。笑庵主參禪。不識東山暗號。第三笑。笑庵主住个庵兒。也學雞啼狗叫。請虛空爲首座。善解譚空。長松爲監寺。能守歲寒。靑杉爲副寺。直節可憙。翠竹爲書記。淸气有餘。木槵爲藏主。中心活絡。夜合爲維那。能和上下。楊柳爲知客。能接往來。五味子爲典座。能調眾口。栗木爲浴主。不憚水泥。檀木爲直歲。能驅斷以下。石頭爲侍者。穩鎭上方。葛藤爲禪客。牽拽不斷。兩班已定。侍者出云。請庵主說禪。庵主以手搖曳云。去去。兩班不動。主云。你輩無情之物。識甚好惡。便歸方丈。石侍者。不覺點頭三下。

上堂。一日二僧相訪。一僧云。我能作詩。一僧云。我能說禪。說禪僧。笑作詩僧云。你但做得尖新語句。不知祖師向上巴鼻。作詩僧。笑說禪僧云。你但識得向上巴鼻。不知詩中眼目。二人爭之不已。庵主和會曰。詩中有禪。東湖湖上浪滔天。一葉扁舟破曉煙。禪中有詩。手把烏藤出門去。落花流水不相知。禪與詩何所爲斷。送二翁出門去。得閒唱个哩囉﹝口﹡離﹞。

上堂。法座上道卽易。火鑪頭道卽難。未悟時道卽易。悟了後道卽難。也不難。也不易。神農本艸。馬海百忌。

上堂。夜來聞得窗外梅花罵桃花云。我獨占上春。騷人多詠。暗吐檀心。通身澄潔。你不知有人間冰雪。桃花罵梅花云。我搖蕩春光。花開爛熳。了無一語。下自成蹊。你但知潔白無瑕。爭似我紅如杲日。疑冬花忽來。相勸云。紅者自紅。白者自白。紅紅白白。不須九百。庵主聞知。不可放過。桃紅梅白。耳在一邊。叵耐疑冬花無端出來。彊勸有三十拄杖打他。且道。過在甚處。東風昨夜暗抽條。兩片葉如驢耳朵。

上堂。也大奇也大奇。住个庵兒最好嬉。兩个兒童忽相打。中間一顚少人知。如何是知底消息。卻愁騎馬滑。故作泛舟歸。

上堂。因參佛照師。問我本來面。日日要下語。夜夜思量徧。伎倆做得盡。恰好一年半。至今三十年。又何曾夢見。

上堂。古人道。三十餘年住紫胡。二時粥飯气力粗。無事上山行一轉。借問時人會也無。古人只解閉門造車。不能出門合轍。三十餘年住卒庵。庵中無物可相參。有時南北東西去。白話閒嘈恣放憨。

上堂。住个庵兒最孤絕。鑪中火種渾如滅。謾遣兒童采燥柴。信手拈來得一橛。打一吹光皎潔。通身暖滿屋熱。炎炎奔馳無門歇。夜深狼藉燒人衣。等閒拈出安火訣。以手指柴頭云。鉤在不疑之地。

上堂。入山住庵時。全身在荒艸。狐貍交尾巴。屋頭逐魂叫。聞者皆寒心。見者生煩惱。我有安心方。韓信放鐵鷂。

上堂。我有个火頭。作事多伶俐。飽飯攜鉏頭。庵前去鉏地。寸艸不畱蹤。善惡無忌諱。且道。丘蚓爲兩段。兩頭俱動。佛性在那頭。蘇嚧悉哩。

上堂。蹉女自慚多醜拙。看頭上雪成堆。春來思得一回嫁。卻請東君爲作媒。以虛空爲帳幔。以大地爲行裝。以雪爲髻。以月爲梳。以山爲簪。以水爲帶。以柳爲眉。以桃爲臉。十分蕭灑。脫體風流。且道。出門一句。如何話會。曉來一陣淸風起。梅點蒼苔貽面花。

上堂。屋角巖花爛熳。林間春色溫和。處處兒童采蕨。紛紛幽鳥營窠。祖意西來沒消息。樹頭百舌語猶多。

上堂。煨火芋頭四五塊。傍林茅屋兩三間。道人若欲來相訪。定是忙忙趕出山。

上堂。除夜無可分歲。鑪中燒些木﹝打﹣丁﹢費﹞。臭煙衝著鼻孔。面熱忽然噴嚏。殘年鈍悶。到此消除。新歲佛法。從此吉利。且道。結交頭一句。如何話會。響傳爆竹兒童喜。暗度春風艸木知。

上堂。今朝正月一。萬事從頭吉。和气暖如春。世味甜如蜜。日月往復來。光陰不相失。不涉萬緣一句。如何話會。一年三百六十日。

上堂。春來不覺做得一夢。夢見占波國與新羅國斗額。嘉州大像。回頭一看。拶倒須彌山。直得乾坤大地。有情無情。一時震動。夢中覺來。元是枕子落地。打破溺器。且道。仰山推出枕子。潙山云。用劍刃上事。已是傷鋒犯手。今日枕子落地。未免笑倒傍觀。

上堂。今朝正月半。萬物盡更新。衲僧無一物。何物當殷懃。銀燭髙輝天上月。燈花開徧洞中春。正與麼時。東街宕子與西街宕子相打。須彌燈正如來。出來相勸。被他一拳。直得入地三尺。燈籠與露柱。暗裏忽聞之。不覺笑嬉嬉。且道。笑个甚麼。早知燈是火。飯熟也多時。

上堂。衲僧家達己靈。有通變解逢迎。世人旣已濁。不可自言淸。世人旣已醉。不可自言醒。和光同塵去。頭頭總見成。豈不見。昔年黨太尉。無分無曉最分明。

落梅上堂。把定風光末上開。紛紛如雪點蒼苔。淸香飄處多眞實。眞實中藏調鼎才。才生﹝木﹡豕﹞子。便見裏頭仁。以何爲驗。靑時咬著眉頭皺。熟後黃梅半夜傳。

頌古

狗子無佛性

謾將淡墨畫垂楊。裊裊腰枝百尺長。寄語行人不須看。一回看著斷人腸。

侍者報趙州大王來

舊鞋綫斷口頭開。牀下埋藏滿面埃。信手拈來著得著。人前拖去又拖來。

虛空消殞

一日髙名及第歸。野花啼鳥盡迎隨。娘生面目渾如舊。祇有靑禎異昔時。

離四句絕百非

淡紅濃綠暗紛紛。是處人家開竹門。堪嘆往來遊玩者。不知身已過花村。

祕魔擎杈

急水灘頭把釣竿。洪波洶湧暮江寒。錦鱗也解隨鉤上。一吸滄溟徹底乾。

不與萬法爲侶

臨風索笑傲冰霜。吐露春光漏泄香。兩岸斷橋人不渡。一川疏影橫斜陽。

大死底人卻活時如何。不許夜行。投明須到

一回見面不相瞞。便把當臺古鏡看。暗裏照君還照我。淸光一片逼人寒。

馬祖三十年不少鹽醬

乞兒無縷又無﹝袖﹣由﹢藍﹞。餿飯殘羹勿處檐。拈起多年破席袋。人前更不懼羞慚。

仰山推出枕子

水牯牛兒也可誇。鼻繩拽斷臥煙霞。驀然癢處輕抓著。便向人前露尾巴。

不昧本來人。請師髙著眼。直下覷

怪雨狂風勢欲傾。陰垂六合見云騰。一條瀑布巖前落。界破靑山千萬層。

在上喫油餈

臭口才開露賊身。看看平地惹埃塵。傍觀不解深藏舌。也作黏牙綴齒人。

道吾云。生也不道。死也不道

撒出驪珠光炯炯。劈開美玉洞無痕。幾回賤賣無人買。堪笑乞兒孤此恩。

鳥窠吹布毛

艸裏傷人血濺流。等閒解著毒蛇頭。炎炎惡風衝天上。赫日光中結蜃樓。

首山竹篦話

傾山紅鑪鐵彈圓。輕輕撥著骨毛寒。紅光直透靑霄外。塞壑塡溝無處安。

雪峯南山鱉鼻蛇

躍出南山鱉鼻蛇。引他閒漢競隨邪。萬人叢裏咬肩過。惟是親兒識得爺。

北斗裏藏身

鬧裏輕輕揚碌磚。衲僧鼻孔一時穿。掀天笑罷歸來矣。打著南邊動北邊。

南泉斬貓

家常茶飯不多般。遇客延畱禮數寬。若是上方曾飽者。和盤呈獻不能餐。

趙州頭戴艸鞋

少年宕子愛雕靑。文彩肌膚相映明。鬧裏祇圖遮俗眼。彊將赤體以爲榮。

庭前栢樹子

一片油絲水面浮。隨波搖動遂波流。等閒拋在江湖裏。綰著金鱗未肯休。

三聖逢人卽出。興化逢人不出

拏得大家些子本。門前鋪席恣開張。到頭滯貨同行市。價數髙低兩不爭。

僧問六祖。黃梅意旨甚人得。祖云。會法人得。僧云。和尙還得不。祖云。我不會佛法

舉目寥寥絕點新。老來無處可安身。曾經幾度雪霜苦。話著楊花愁殺人。

睦州云。見成公案。放你三十棒

逆水張帆過海門。漫天煙霧暗昏昏。舉頭便見扶桑國。休把南鍼定曉分。

紫璘供奉注經。國師以水一盞米七粒筯一雙示之

柳色重重翠作堆。豁開三徑不紆回。門前祇是舊時底。付與淵明歸去來。

定上座。見臨際擒住與一掌。定禮拜忽然有省

柴頭火種欻然紅。荒艸堆中遇疾風。眼底蟭螟勿棲泊。撒開猛焰恣燒空。

勘婆子語

婆子孤窮要嫁人。趙州聞得便相親。歸來只說恩情話。堪笑無端惹客塵。

魯祖見僧面壁

髑髏徧野難遮掩。礙寒行人轉見垂。從此一面看驗後。也須拙地爲深埋。

靈云見桃花。玄沙云未徹

靈云一見更無疑。未徹明明說向誰。榼﹝木﹡﹝天／韭﹞堆頭添糞﹝土﹡帝﹞。順風吹了逆風吹。

與麼也得。不與麼也得

桃花開了杏花開。陳陳香風撲鼻來。零落盡隨流水去。更無一片點蒼苔。

托缽話

燒紙無端引崇來。看看家鬼返爲災。靑天白日弄門戶。背手掩來順手開。

洗缽話

荒村無物當風流。不解梳妝不識羞。艸裏有花隨手折。等閒插在野人頭。

趙州訪二庵主

天雄附子出綿州。價數髙低一等酬。治病殺人隨所用。到頭難覓个蹤由。

因學者生死到來如何抵當。師卽答以四偈

生死到來何抵當。石人頭上忽生瘡。這些癢處才撓著。便向人前孟八郎。

生死到來何抵當。乞兒相見便傾囊。寥寥四顧渾無有。堪笑一身沒處藏。

生死到來何抵當。蕭然歸去路堂堂。到家句子聊相寄。寫入碧天鴻雁行。

生死到來何抵當。月明靜夜共商量。荷華荷葉通消息。一陣風來一陣香。

佛祖贊

出山相

眼冷含霜耳帶環。和頭和面艸斕班。一回春至一回綠。老子何曾解出山。

上無片瓦下無錐。一个窮身只自知。從此入流隨所住。手中攜个活魚兒。

維摩

手提拂子坐胡牀。眼似流星鬢似霜。開不二門長示疾。卻將好肉剜成瘡。

達摩

因販私鹽。無端過界。撞著梁王。不勘自敗。狼藉官場。遭人笑怪。匾檐脫卻兩頭。至今全無買賣。

龐居士

得便宜是落便宜。傾盡家珍賣笊籬。男女聚頭無結果。這般翁子大無知。

祖圖

點污人間閒紙墨。紙因五葉一花開。看他次第傳芳去。總是邯鄲學步來。

寒山拾得

寒拾相逢便拍肩。雙收雙放芙掀天。古今一片閒田地。露出尋常茗帚邊。

三教圖

六耳不同謀。相看已漏泄。都來只三人。證龜卻成鱉。者也之乎。無爲寂滅。養家一般。道路各別。別不別。掉棒打落天邊月。

觀流水觀音

一片寒泉劈面來。斷崖崄處滑如苔。舉頭只麼隨流水。大士何曾眼豁開。

巖頭禪師甘贄居士

安居俗捨太無稽。黑白分明類不齊。謾向人前露鍼綫。賺他女子與夫妻。

布袋

眼冷千江月。眉橫萬疊山。杖頭挑布袋。信腳到人間。

蝦子

斗裏跳出。手中捏定。不入水泥。喪卻性命。

歌偈

卒庵歌

三間茅屋堪投老。艸艸生涯隨分好。月池當戶鏡光寒。竹徑繞櫩通大道。風吹葉葉自成堆。信手拈來一莖艸。賤如泥貴似寶。要用便用不須討。遼天鼻孔被渠穿。來往行人俱絆倒。阿呵呵會也麼。問取前村張四哥。

闡提歌

無住著老禪魔。歡喜少惡性多。三毒花中結苦果。蒺藜園裏養蜂窠。說調普賢賣白象。呼喚兒童塡黃河。戲弄南山老虎。踏翻北海滄波。洗盡佛祖冤。法戰罷干戈。五千文字拭抹布。一會靈山糞掃籮。謾將無義語。唱起闡提歌。調古不堪聽。聲極透巖阿。能妙轉絕捫摩。六用機中抽綫。電光影裏攛梭。織成無縫襖。繡出沒底靴。三臺舞罷呵呵笑。笑倒多年黑老婆。

艸鞋歌

村里人有意知。就手織成最容易。長短大小在目前。密用工夫多快利。艸窠裏面跳出來。結卻繩頭有巴鼻。牢束跟緊在耳。擲地作金聲。舉步離泥水。著入千山與萬山。把定腳頭並腳尾。趙州盡力戴不起。玄沙喫絆趯著指。拖來拖去底頭穿。輕輕揚在糞裏。

拄杖歌

拄杖子最超絕。到頭到尾黑鱗皸。凜凜風生堅似鐵。同我行共我歇。恣縱橫任拖拽。攪動碧潭龍。打落天邊月。有時拄到千峯頂。千峯萬峯俱迸裂。有時攛人荒艸中。潛藏影迹難分別。芭蕉有屈無人雪。大隨提起重漏泄。而今老大懶扶持。信手拗來成兩橛。

明宗

古徑苔生路已差。無根樹上發空花。一番花落成空果。信手拈來是苦瓜。

羅漢菜

根塵脫落超諸有。豈與尋常種艸同。塞斷衲僧三寸舌。橫身缽裏展神通。

迎善財歸南樓

古寺閒房共掩扉。相逢彼此罷參歸。時難只得同杳火。莫信閒人說是非。

常禪師荷衣沼

遇物合人仰祖風。獘衣遺在一池中。秋風吹破春風補。不犯淸波一綫功。

禮佛照禪師塔

憶得尋流日。重來走一遭。跨門相見處。全不犯波濤。

訪育王東堂空叟和尙夜話

病餘相對兩枯樁。霜發毿毿映暖窗。縱有丹靑描不得。到頭六六不成雙。

因說多年破艸鞋。祖翁插腳彊安排。從玆狼藉渾無底。次第提持轉見乖。

禮蜜庵禪師塔

綿裏裹刀難近傍。飯中有藥出閩鄕。至今怕飲山中水。我昔曾遭蠱毒傷。

送米上佛照禪師

撚不成團撥不開。一槌直下絕纖埃。從玆幾度經節後。盡向箕前跳出來。

訪香山松源和尙

卒庵自笑風流。甚醉後何須若戀杯。十字路頭荒艸店。引他來往兩三回。

謝無用和尙惠鞋

信手裁成任短長。密通一綫透中央。看來只是舊時底。著了何妨到處行。

送浙翁禪師住徑山

古路滑如苔。衲僧忘故步。人從天臺來。卻住徑山去。家醜向外揚。生鐵被虫蠧。一陳落華風。吹作送行句。

寄滅翁禪師

老去隱如虎。難瞞在一班。入林最容易。上樹極艱難。舌底千溪水。眉間萬疊山。年深拽不動。艸種轉癡頑。

寄臺州瑞巖髙原禪師住靈隱

水出在髙原。源深到冷泉。飲者禿卻舌。嗅者鼻孔穿。口鼻兩俱喪。妙用絕正偏。側耳與招手。聽猿同呼猿。藤蘿影裏石磊磊。雙澗合流波漣漣。南來北來腳下過。欲知冷暖待驢年。

庵中夏

艸中得路便藏身。不入他家水牯羣。彈指一聲爲號令。低頭問訊當殷懃。

耐重

坐斷孤危未肯休。荷擔傑閣與層樓。柦翁活計丘山重。得力全歸頂﹝寧﹡頁﹞頭。

山居

老來歸隱故山深。獨抱無弦絕賞音。靜對涼風彈一曲。亂蟬聲合奏靑林。

居山活計隨時用。觸事都從舊路行。只把手頭些子力。撥開火種自燒鐺。

朝陽穿破衲

笑看體上衣。斷雲欲飛走。朝陽忽相逢。鍼眼已通透。

對月了殘經

待月了殘經。文義何曾有。分付與癡兒。黃葉捲在手。

云居卒庵和尙語錄捲﹝終﹞

﹝更有外集二卷。板畱東湖錢堰髙路分宅﹞。

