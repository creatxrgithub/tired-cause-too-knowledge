續藏經石溪心月禪師雜錄

傳衣石溪佛海禪師雜錄

和張防禦

我有一方田。於中息萬緣。生涯𨿽寂爾。日用不徒然。知足長年樂。無求在處禪。西鄰知此意。松竹銷寒煙。

送超禪人歸省親

參玄曾未造玄微。肯學新丰十不歸。歸舉淸涼答佛話。教娘知有祖師機。

歸云

拖雲從龍去又回。無心卻似有心來。只因怕失老僧約。永日巖房撥不開。

臭庵

自家汗气不曾覺。口未曾開人已知。燻出蘇州二石佛。一人掩鼻一攢眉。

中山

英標拔俗一千丈。壁立孤危不可攀。南北東西徒斫額。誰知步步在其間。

省行堂主。往霅川化油

火冷灰寒老病身。一燈深夜伴孤貧。忍將滴滴思鄕淚。說與溪頭問疾人。

異手相士

天地同根歸一指。先生三四已爲多。等閒豎起拳頭處。數量如何數得他。

送保慧大師

生在如來家。須學如來行。諸念入正念。有諍歸無諍。少林佛國不再見。臺山大會堪憑�。波何人哉我何人。眨起眉毛宜猛省。

送林藏主省親

有十不歸今且歸。不願再見今再見。古今大道常坦然。各自當門通一綫。

送珙上人之廬山

不到廬山不是僧。斯言斯語亦何曾。珙今興盡還歸去。五老依前倚碧層。

送艮侍者。隨本師歸瀘南

依師參扣到無參。只麼呼三應亦三。話到不相辜負處。瀘南元是舊瀘南。

孟府送猿有頌。次韻謝之

居從巖洞友熊羆。養在候門送石溪。要識將軍成物意。往來莫作聽猿啼。

延壽化帳

捲起何如放下時。微風輕撼碧雲垂。夜深動地蚊雷吼。病枕安然總不知。

沈兼簽記夢

一微塵裏三千界。半剎那間八萬春。如是往來如是住。不知誰主又誰賓。

送慧大師

剃除紺髮搭伽梨。經卷輪珠常自隨。欲扣玄關參自己。好看實際訪俱胝。

昌大師﹝號曰桂巖﹞住廣福。說偈勉之

桂巖桂子久飄香。時節催開選佛場。莫作末山施半杓。使人特地喚娘娘。

聰大師號無聞。送廣福住院

來日臺山大會齋。隔身句子絕安排。如今已落無聞手。雙放雙收機莫偕。

示本上座

勿遊魚魯刁刀市。莫逐千幹十卜人。他日有緣重會面。金毛獅子要嚬呻。

送李道士

細探道徳五千字。字字君家說底書。要識玄之又玄旨。淡然淸對了無餘。

送圭維那

年來个事帶誵訛。十卜千幹不較多。狹路相逢略擡手。看伊眼腦是如何。

送光典座

辣辣辛辛一味禪。慣常豈在杓頭邊。一千五百善知識。未出門時話已圓。

送眞大師

戴起還同放下時。好觀實際訪俱胝。至今五百年來下。一段風光付與誰。

送心淨頭

處塵勞界住深禪。幾度悲心碎復圓。得失是非都放下。頭頭皆我舊山川。

行者智江。歸廬山。乞頌

庭前荒艸正萋萋。卻憶丹霞剗去時。蓮社峯髙相見了。回來卻把聖僧騎。

小佛事﹝法事次第。依屏巖淸規﹞

第一移龕

第二鎖龕。仙上坐

大仙心。擬分付。萬徳不將來。千手拓不去。仙上座。放下著。猛提取。此時入得此門來。還須鎖斷奔馳路。

第三掛眞。石田和尙

南山片雲。西湖滴水。面目全彰。何處回避。謂是石田老人。千里對面。謂非石田老人。對面千里。是耶非耶。﹝乃展眞云﹞總在者裏。休論漚滅漚生。愛取淸風匝地。

第四舉哀。無準和尙

空索索而來。逼塞虛空撥不開。赤條條而去。積嶽堆山無著處。便恁麼。猶是最初機。未是末後句。且如何最末後句。﹝顧視大眾﹞蒼天蒼天。冤苦冤苦。

第五奠茶。鐵塔長老

五更睡眼正迷麻。歸夢悠悠未到家。探盡方書窮祕訣。只消苦澀一甌茶。正覺長老。於此證得命脈去。昔年正覺堂上。逢而不逢。今日涅盤臺前。別而不別。𨿽然如是。殷懃傾盡此杯去。烈焰堆中急轉身。

第六奠湯﹝欠﹞

第七對靈小參。爲淨慈無極和尙

我宗無語句。亦無一法與人。所以徳山入門便棒。臨濟入門便喝。如撾塗毒鼓。如按金剛王。聞之者喪。擬之則亡。一向恁麼去。道絕人荒。𨿽然官不容鍼。不免別開綫路。向二千年前。十萬里外。親面相見去也。阿呵呵。人從江西來。報道仰山集雲峯。與廬山蓮社峯比肩。同往中印土拘屍那城。恰值二月十五日。黃面老子入般涅盤。臥金棺露雙足。說偈曰。諸行無常。是生滅法。生滅滅已。寂滅爲樂。遂化三昧火。焚金色身。見火中金剛舍利非我等事。回謁達摩大師於熊耳峯下。低頭問訊。舉目一觀。大師已在蔥嶺。手攜只履。翩翩獨行。乃進前問曰。行色何匆如是耶。幸聞一語。曰。五口相共行。九十無彼我。乃以手指云。烏那曹溪大師。治裝歸新州。宜往送之。大師聞其語。舉手搖拽云。葉落歸根。來時無口。引得南山無極老人。忍俊不住。索筆書偈曰。六十四年。生憎佛祖。一笑翻身。虛空獨露。乃倒騎慧日閣。出三門。逾西湖。蕭然長往。﹝喝一喝﹞集雲峯歸仰山。蓮社峯歸廬山。﹝拈拄杖云﹞惟我拄杖子。𨿽不入他保社。仁義道中。也要助哀。﹝卓拄杖一下﹞復舉。南院僧問。從上諸聖。向什麼處去。院云。不上天堂卽入地獄。僧云。和尙作麼生。院云。還知寶應老落處麼。僧擬議。院以拂子驀口打。復喚僧近前云。令合是汝行。又打一拂子。雪竇云。令旣自行。且拂子不知來處。雪竇道个瞎。且要雪上加霜。師云。是則全機作用。非則倚勢欺人。若知淨慈堂頭落處。便知從上諸聖落處。且卽今在什麼處。﹝良久云﹞佛祖位中畱不住。人間天上絕安排。

第八起龕。震侍者

震靑天雷。擊塗毒鼓。伶俐衲僧。點頭自許。以靈山爲師。以徑山爲父。同門出入相辜負。旣知移步不移身。何似移身又移步。

第九門首掛眞﹝欠﹞

第十門首茶﹝欠﹞

第十一門首湯﹝欠﹞

第十二下火。鑑知客

趙州喫茶。韶陽抽顧。石田徹底鄕情。只手一齊分付。便把南山換北山。時將東土移西土。鑑知客猛省提撕。更進一步。腳未跨刀山。投身大火聚。

淨慈無極和尙。第二把火﹝有頌﹞

舉火炬云。此火把子。上竺講師。已爲說破了也。靈隱不免頭上安頭去。六十四年。過犯彌天。生憎佛祖。結盡冤苦。一笑翻身。趯倒畫瓶。虛空獨露。又恁麼去。此是無極禪師。末後親手分付。未是他家末後全提句。石肝腸鐵面具。未上刀山。先投火聚。解使陜府鐵牛。吞卻南山石虎。亦未是他家出沒捲舒遊戲玩具。無極老人。有些眞實好處。語言所不及。又如何商量。﹝擲火炬云﹞向者裏著取。

第十三淸涼無相長老。提衣

盡大地是淸涼正體。無一絲非無相妙衣。此衣不可覆藏。天寧如何提掇。﹝舉衣云﹞雞足峯下。多子塔前。闊狹短長。應量恰好。於此承當得去。豈止價重娑婆。苟或躊躇。一唱五百。

第十四告副莊。舉骨

合磵橋邊。二寺門外。一片閒田。水雲聚會。告禪旣有靈骨。也好瞎驢趂隊。要見麼。面具現在。

湛堂主。入骨

當處常湛然。覓之不可見。要見麼。﹝舉骨云﹞个是湛堂主。向飛星撒火處。收拾得底。落在山僧手裏。畢竟如何分付。湛堂主。日月不及處。要你急翻身。

第十五源監寺。入塔

源從劍門來。久在南湖寺。謂與南湖同。不與南湖比。倒跨楊岐三腳驢。幾度州中糶黃米。佛口蛇心。雞頭鳳尾。一時收入此門來。塔戶風光都屬你。源監寺宜相委。冷地不得打睡。

第十六癡絕和尙。入祖堂

未登鍾阜阿蘭若。已踞淩霄窣堵波。莫謂老人無定止。只緣貧恨一身多。如是如是。放下分身兩處看。不然不然。日午依然虧一半。此是住當山第三十五代癡絕和尙。卽今向什麼處安著。莫言無位次。何處不稱尊﹝已上當代住持。入滅法事。次第如是﹞。

月庭和尙。第二把火

前丹丘報恩月庭和尙。還記得麼。最初一步。天臺智者不覺點頭。末後一機。妙峯老人至今斫額。與麼與麼。一片孤光合自知。不與麼不與麼。兩處分輝負淸墮。於斯生死去來。今日一時放過。﹝舉火雲﹞月庭和尙。只者个。不得喚作性火眞空。又不得喚作性空眞火。直下承當休懡﹝怡﹣臺﹢羅﹞。側聽白雲重點破。

爲坦都莊下火

昔年曾作莊中主。祖父田園已徧知。夜半人牛俱不見。此時正值月明時。﹝某人﹞末後句莫追隨。七十五年無影樹。且看火裏倒抽枝。

樞典座﹝下火﹞

羹以箍籬。飯以木杓。二年同一春。如法修事著。山中眾口六十丈。老樞只憑者一著。者一著是什麼。﹝某人﹞還會麼。大洋海底火星飛。何似嵩山破竈墮。

寄首座﹝下火﹞

孤然絕攀。翛然無寄。四十四年。邡潭鱉鼻。天宮第二座說法。睡眼未開。徑山分座提綱宗。言猶在耳。﹝某人﹞諸事且置。而今風乍休雨乍霽。出門無事相餞行。領取山僧火把子。

昱西堂﹝下火﹞

環瑯山中恁麼來。天聖屋頭恁麼住。淩霄峯頂恁麼去。﹝某人﹞天寒。且來者裏向火。

虔庵主固知庫﹝下火﹞徳立直歲。入塔

世事炎炎如火聚。老虔一一盡知之。而今換步移身去。正是蓮開見佛時。

深固幽遠。到者知幾。惟固知庫。全身在是。靑山白雲中。紫煙紅焰裏。撒火飛星皆在你。

有徳可立。無道可修。問田中事。叉手拽鍬。風骨旣露。醜惡難收。﹝某人﹞背陰山兮向陽處。多子相逢笑未休。

喜西堂﹝下火﹞

祥符長老悅翁西堂。還記得麼。三十年前生鐵面具。思蒙江上轉腳來。踏斷思蒙江上路。不倚周孔垣墻。不入老莊門戶。住祥符而不作祥符主人。依淩霄而不作淩霄伴侶。漚漚和和中﹝匡／六﹞﹝匡／六﹞﹝└﹫吉﹞／大﹞﹝└﹫吉﹞／大﹞。歡歡喜喜處莽莽鹵鹵。而今雲散水流。又向什麼處去。﹝某人﹞未上刀山。先登火聚。

艮院主﹝有頌﹞珍修造﹝下火﹞

六十四年。密密綿綿。隨方逐圓。失卻半邊。雲收雨散。鐵船到岸。月落靑天。面目依前。江國春風二三月。錦官花木正爭妍。艮院主。打圓相云。忽然者个用事時如何。揚火炬云。只管看。

劍關珍禪者。成就大功用。用處鴻毛輕。功成山嶽重。如是三十年。助佛鑑建生伽藍。而於佛鑑而不共。我此大覺寮。工役公所量。豈期時節到來。遽然而長往。珍修造。久雨欲晴未晴。在你惜求火種。

升山主入骨

徳臘崇髙。識見明達。少年篤學而竭力奉師。晚歲住山而隨機應變。爲嚴金佛靈蹤。幻出瓊樓玉殿。一日功圓果滿。瑯瑯付囑而歸。尙畱火後莖茅。卻要徑山判斷。﹝舉骨云﹞升山主。擁不聚撥不散。從教狼藉空巖畔。

康書記﹝下火﹞

從西過東。從東過西。步步全是。步步還非。惺惺憶得到家時。從前三百篇。到此徒爾爲。從空放下。更莫思惟。嶺上石人歌一曲。度鑪金佛也掀眉。

法臻淨頭﹝下火﹞

雙徑室中眞子。豈同門外遊人。步步是家山。念念皆正定。有時捨淨入穢。有時去穢持淨。在兩邊不住兩邊。是戲論終非戲論。法臻淨頭。丙丁童子相邀。要你說些禪病。

郁都管安塔主珍藏主﹝下火﹞

郁都管。溪東溪西。田頭田尾。放去收來。了無虛棄。如是扶持。如是標格。本利見成。休貪足陌。郁都管。冷看而今是甚火色。

塔中主塔中主。山僧也下一轉語。何似生。在窟金毛。藏林猛虎。威風凜凜然。爪牙曾不露。如是八十年。覓之了無處。覓無處卽其住。安塔主。今向烈焰堆中。猛著精神。宜自薦取。

師資會遇。三喚三應。﹝舉火雲﹞只憑者个。一大藏教。演出演入。﹝舉火雲﹞亦只憑者个。三世諸佛。在火焰上。轉大法輪。卻憑什麼。珍藏主。猛著精神。莫教蹉過。

超浴主紹都寺﹝石田小師﹞初水頭﹝下火﹞

旣不洗塵。又不洗體。妙觸宣明。成佛子住。只知得中間安然底。且未會鑊湯無冷處。超浴主。還會麼。火焰裏薦取。

﹝某人﹞要識老爺門戶麼。紹之甚易。承當最難。承當猶自易。守護卻爲難。難難。屋壁俱﹝狦﹣﹝狂﹣王﹞﹢土﹞。易易。淸風掃地。紹都寺。知也未。家家門前火把子。

雨零零風颼颼。藤枯樹倒。便賦歸休。旣解敲冰藏火種。何妨撥火覓浮漚。

珦副寺﹝下火﹞珦﹝許亮切。玉也﹞

昔本不生。今亦無滅。要行便行。何太奇絕。兩處賣洞山生薑。一生用少林祕訣。珦副寺。末後如是殷懃。若得山僧把火助熱。

義殿主淸維那﹝下火﹞

古殿無佛。日日香煙夜夜燈。梵音何來。須是少林眞種艸。可謂作有義事。是醒悟心。是何言歟。作無義事。是散亂心。是何言歟。義殿主。有亦不拘。無亦不拘。蕩蕩身心只自如。卻來火裏現芙蕖。

淸虛之理。體自如如。有之則虧其徳。無之則傳其軀。何來何往。孰親孰疏。﹝某人﹞寬廓寂寥都放下。炎天飛雪擁紅鑪。

圓覺講主﹝起靈﹞

從無住本。示有相身。寄人間六十九年。了夢中百千三昧。惟心淨土。示有去來而不墮去來。自性彌陀。具足圓覺而住持圓覺。曰戒曰定曰慧。以嚴自身。非空非假非中。以導後學。經行坐臥。常在其中。𨿽曰授金臺。了知萬法不受。能事旣畢。捲衣便行。移身換步一句作麼生道。去此不遠。涅盤臺前。有一善知識。名勝熱婆羅門。宜往彼問。

同庵講師掩土

萬法同中有不同。混然都在一庵中。而今同異俱拈卻。踏斷飛來最上峯伏惟。新圓寂。同庵都錄大講師。乘悲願而來。來無所來。依悲願而住。住無所住。是故從無住本。示有爲功。以戒定慧嚴自身。指空假中惠後學。教門是賴。主席屢遷。𨿽云有道可傳。猶錦鱗之滯水。而實無法可說。似彩鳳之翔云。六十九年一彈指頃。談笑自若。捲衣而行。云外天香遽寂寥。座間花雨俄狼籍。盡謂到江吳地盡。那知隔岸越山多。於斯見同庵老人則未可在。要見同庵老人麼。佛壠龕中尋不見。白雲影裏卻相逢。

髙麗講師開龕

沒須鎖子鎖靑空。鎖斷奔馳路不通。珍重無爲無事客。不知全體在其中。故我慧因正主。賢首的傳。髙麗堂上不庵講師。七十三年。本無來去。百千三昧。常自現前。進退步趨。總是中道大人境界。語默動靜。無非眞空妙理法門。處處象王回旋。頭頭師子奮迅。如是如是。休論月午當臺。不然不然。且任須彌墮地。正當此時。且道。不庵講師。常在其中。不滯其中一句。又作麼生。金鎖玄關部掣斷。大千經卷出微塵。

施主煆發﹝下火﹞

才有一毫頭。便是一毫頭。翳卻頂門眼。剗去勿存畱。只个一毫頭。不是一毫頭。堆山積嶽。塞壑塡溝。此一一毫頭是不是一一毫頭亦復爾。會看烈焰雪花飛。不必撥炎求舍利。

淸淨燈首座。撒骨

石城頂﹝寧﹡頁﹞望鄕園。目力窮時卻宛然。江國春風忽吹散。不知消息落誰邊。﹝舉骨云﹞个是淸淨鑪韝裏。千煆萬煉底。燈首座一把靈骨。堅如金石。瑩若冰霜。放去則包括十虛。收來則總在者裏。平生道義。末後夤緣。落在天寧手中。且道如何安著。區中日月不及處。方外乾坤自捲舒。

行者道寶﹝下火﹞

道中至寶。何處尋討。內外討之無蹤。日用用之恰好。三十三年。爲陳氏之子。不紹家世箕裘。四五六歲。在天寧出家。不剗殿前之艸。無拘生死去來。不管菩提煩惱。然𨿽如是。更須知有末後一句。舉火雲。透者一關。只手分付。

爲智舉五戒﹝下火﹞

天臺臨海舉五戒。靈隱堂中幾歲華。掃地添鑪新活業。拾薪供水舊生涯。不憂衣缽不入手。且喜身心已出家。﹝舉五戒﹞劫火洞然無退轉。卻來領取一袈裟。

知覺飯頭﹝下火﹞

辧出家事。眞出家兒。淘米去沙底不是。淘沙去米底亦非。﹝舉火雲﹞爲伊點發者些兒。從教徧界火星飛。

淨道淨人﹝下火﹞

出家勤苦貴精修。衣食隨分勿外求。墜石腰間貪踏碓。不知明月過滄洲。旣爲靈隱堂中客。當把盧公作標格。明心見性如未曾。不免死生苦煎迫。今年隨我過虎丘。一疾纏綿只麼休。休則休已。畢竟向什麼處去。便取山僧火把子。明來明去任優遊。

蘇州道人﹝撒骨﹞

入得焦山潑天門戶。未是頑賴。禁得焦山亙天鑪韝。未是頑賴。﹝舉骨云﹞直得歷歷落落。玲玲瓏瓏。如今放去也。鳥風振海。白浪翻空。不貪香餌碧潭寵。

持淨來園頭﹝下火﹞

靈隱堂中客。事園持淨來。鐝頭輕揚下。底事絕疑猜。解把菩提樹。徧於火裏栽。來園頭。鑪中灰燼莫添柴。鐵樹無花也著開。

爲朱老郎﹝下火﹞

浙東四明山。浙西西湖水。欲識朱老郎。面目只者是。平生妙用與神通。運米搬柴第一功。歷徧諸難六十六。事主之心元不同。人言已死豈是死。我道出彼還沒此。渾侖一句相贈行。家家門前火把子。

爲張府夫人余氏。起棺。並掩土

無相身中有相身。黃金宮闕幾番新。百年回首渾如夢。誰是惺惺做夢人。歿故夫人余氏。四十九年。從無相中出生。有相中入滅。中間一動靜一語默。往來於黃金殿上。白玉樓前。富貴榮華。無非佛事。須知夢中有不夢者。昔人云。色身敗壞。如何是堅固法身。曰山花開似錦。澗水湛如藍。若向者裏領略得去。不妨與七賢女。把手共行。苟或躊躇。則聽一偈。浩浩塵中七寶聚。於中未是安身處。靑山影裏白雲飛。緩步移身亟歸去。

世界未成。早有此片田地。胞胎旣具。便屬夫人余氏。而今地辟天開。風光溢目。山圍水繞。春意滿前。正當窀穸之辰。遽忍別離之恨。舍人撫別。令子拜違。親屬悲摧。挽畱莫及。正恁麼時。只知夫人埋玉於斯。而不知佛子住此地。卽是佛受用。佛子復是阿誰。又喚什麼作此地。於斯受用去。經行坐臥。總在其中。佛國天堂不居心外。末後一句。又作麼生。一微塵土都遮護。富貴榮華付後人。

郭公。起靈。掩土

生從無相中受生。滅向有相中變滅。於中心識本來空。一點靈光常照徹。歿故郭四公。與麼見得去。昔本不來。虎踞龍蟠面面開。今亦無去。吳水秦淮如是住。湛然不昧去來機。一段風光付與誰。好个轉身時節子。靑山云外待多時。

是中一所黃金藏。雪擁云埋知幾年。溢目風光無限好。如今端的落誰邊。落在郭公邊了也。還見麼。淮山橫立。大江來朝。松蘿周遭。煙雲舒捲。賢父兄。六十年面目再睹。孰後孰先。好兒孫。五百載旺气所鍾。曰富曰貴。可謂家世棲遲之所。九原安樂之窩。葉落歸根忘懷得旨。末後一句如何舉揚。開眼閉眼是西方。舉足下足皆極樂。

爲上海蔡府屬。起靈。並秉炬

一葉乘潮泛淺深。問津上海訪三林。水雲影裏逢迎地。萬里平疇一片心。故我蔡公府屬。昔日來於斯。一生居於斯。治生立業於斯。仰事俯育於斯。乃至剖破藩籬。廣布仁惠。勤修檀度。徧歷諸山。亦不出於斯。是以田園望望鴉飛不度。子孫森森雁序滿前。亦不離於斯。奇哉奇哉。希有希有。能事甫畢。方八十有一春。拂衣西歸。已二百六十日。底事潮聲帶慘。風韻含悲。將臨火化之場水面飄香。正是蓮開之際死生無憾矣。轉身一著。又作麼生。雙檜庵頭曾有約。佇看火裏現優曇。

﹝豎火炬云﹞還見麼。三世諸佛向者裏。成正覺坐道場。放大光明。破諸幽暗。歷代祖師。向者裏。傳佛心宗。開大鑪韝。煆聖鎔凡。得道諸師。向者裏。辧正邪焚外書。流通正法。大檀越蔡君宜義。有條攀條。無條隨例也入一分。今日向者裏。捨死生分段之身。得金則堅密之體。且雙林樹下。金棺自焚。今日雙檜庵頭。香薪自燼。𨿽然如是。末後一句。徑山老僧。與檀越蔡君。宿有夤緣。不妨今日說破。﹝舉火炬云﹞蔡府屬惺惺著。猛著精神。向這里薦卻。

爲劉都鈐。掩壙

仙姑一片閒田地。今日誰來作主人。無限風光都占了。那堪花木四時春。大眾。此一穴地。混沌未分之前。已屬劉公都鈐了也。混沌旣分之後。天地祕之。生靈守之。俟今日今時。和四至界畔。一時付與都鈐大尉。永爲棲遲之所。佛土天宮。盡在於是。此所謂佛子住此地。卽是佛受用。常在於其中。經行及坐臥。﹝某人﹞靈輀在此。且道一靈眞性在什麼處。若也薦得。面目現在。其忽未然。好水好山環繞處。森森松竹引淸風。

掛海湧一峯額

古者道。千隴萬隴。不若一湧。我此山名從海湧。寺曰雲巖。塔戶鎖晴空。鐘金敲碧落。天下第一勝地。人間最上福田。故云。此峯特標海湧。收斂雲山旺气。壯觀水陸雄觀。萬歲千秋。祝皇家壽考。千秋萬歲。宏祖域風規。莫怪山僧重說偈句。髙懸海湧一峯牌。瑞气祥光徧九垓。近水遠山無限意。一時收入此中來。

楓林掛勸忠旌孝寺額

楓林勝槪。古今植福之場。門扁新題。忠孝旌褒之地。喜誦唐人詩句。尙聞夜半鐘聲。一段風光千手莫掩。八字飛舞千眼頓開。信手拈來當陽顯示。廣野朝格下之澤。元樞奉如在之靈。綿香火於無窮。俾山林之有托。正恁麼時如何。﹝指額云﹞更宜髙著眼。題目甚分明。

墨梅一題序

叢林以偈頌。爲禪悅餘味者。蓋黃梅有曰。此偈亦未見性。法眼有曰。此頌可續吾宗。此皆因語而識人也。往往禪宴之暇。一歌一詠。以淘汰業識。疏通性源。亦未敢彷佛單明之旨。否則錯礱言句。滋培道根。其損益又從而可知。學者不可不審。頃在四明。同淸涼範長老遊大梅。或索和花光師墨梅十題。題曰懸崖放下。曰絕後再蘇。曰平地春回。曰淡中有味。曰一枝橫出。曰五葉聯芳。曰髙下隨宜。曰正偏自在。曰幻花滅盡。曰實相常圓。首尾托物顯理。借位明功。以形容禪家流工夫。從入道應世。至於得旨歸根邊事。無準於實相常圓。著語云。黃底自黃靑底靑。枝頭一一見天眞。如今酸澀都忘了。核子如何說向人。予愧短乏。哦詠非素習。不得已。亦勉彊思量。到思量不及處。果幻花滅盡耶。墨梅無下口處耶。懡﹝怡﹣臺﹢羅﹞中不覺失笑。噫。絕後再蘇耶。平地回春耶。於湊泊不及處湊泊。成二百八十字。字韻句意不揀重復。但不失題意而已。掉在無事甲中。十見靑黃。一日與畏友艮巖。火鑪頭夜話之。艮巖亦忻然成十章。並錄之放筆一笑。是淘汰業識耶。是錯礱言句耶。必有爲我剗去者。

題無染頌軸後

純公座元號無染。乃鍾山第一座崇公稱之。復作序。序之意。以有無染淨。是二邊語。存一遣一。共過患等。雙遣雙存過患。亦匪存匪遣。茫茫莫究。其辭宛轉。其意深妙。光明藏中。快說禪病。莫過於此也。末後又云。余著語是無染上一重染污。今諸公從而頌之。是一重更一重。無染安在哉。不向一重復一重處求之可乎。石溪野人直言之曰。要識吾無染。純公座元是。

凹巖說﹝采三字隱語作﹞

金仙子隱曰偉子蒙。沂子良。寂子照。癸巳仲春月望。會月子友於石溪之北。日永風淸。漱石枕流。相爲賞樂。適福都子隆子至。奉細綰盈鋪之供。子友緩帶摩腹。指空作凹巖字遺曰。貧無以贈一之三三名號洋洋乎言說不虛。子隆子俯而思。名號虛聲也。言說亦無實義。卽虛聲而承言說可乎。捨言說而求實義可乎。復嘿而言。虛聲卽實義耶。實義卽言說耶。久不自決。三子隱知其心語。乃伸右手。各持一凹巖。兀兀然巍巍然。或嵌嵌確確。空空洞洞。或東西相向。似有還虧。頭角崢嶸。若平而險。白雲變態。素月分輝。流泉風松。幽禽和唱。各各巖前。一一陳露。子隆子不起於座。如是而觀八十小劫。心目不搖。子友說偈。寤之曰。欲寫凹巖字未成。雲開頭角見崢嶸。中間一缺隱身地。換盡面前人眼睛。子隆子不覺唯唯點頭。捲之而去﹝自兀兀然。至幽禽唱。皆三子隱頌中之語﹞。

太虛說

竺乾古皇先生有句語。如漫天网子相似。非同太虛。非異太虛。而含裹太虛。如是不離本處。卽一切處。升法空座。演此句義。四十九年。莫能究其萬分之一。最後會百萬眾於一靑蓮華上。獨擎拳髙士忻然微笑。先生目之。只得兩手分付。綿綿至今無空缺處。同流異學。密證顯符。莫知幾何。有柱下隱君子之徒。知淸淨身。如太虛之無邊。故背之而坐。鉤在不疑之地也。悟平常心。如太虛之豁然。故從西過東。無乃攙行奪市乎。後五百載從寂寞沖虛中。蹉腳南來失手摸著。四面八方。回避不及。披襟當之。號太虛者。吾眉山揚若衝道士也。歲莫抱焦桐。訪城西蘭若。須臾言辭。故囑之曰。異日平步家山。遇賞音試彈此曲。使大音希聲充乎太虛。則不枉南來徒費艸鞋錢也。太虛太虛勉旃。

跋無傳頌

鍾山正知客。忽起故山之思。往別北磵於常熟慧日。磵喜其爲正傳室中眞子。乃以無傳號之。山中勝集。皆有出山句。橫推豎推。無非以祖祖相傳。傳而無傳。不是無傳。而曰無傳。蓋無傳卽正傳。正傳卽正無傳也。噓。無傳之旨。果如是耶。若言以心傳心。卻喚什麼作心。卽世諦則僞求之可乎。離世諦則僞求之可乎。或曰。到處見成親受用。不從蔥嶺帶將來。皆非吾所能知也。要識無傳之旨。當從正無傳問之。

跋覺如居士手書心經

覺如居士。公務餘暇。手書法華楞嚴圓覺金剛等經。仍集古今諸家解說。布於章句之下。末後收功於心經。其微意不言可知。余展卷一觀。見諸家所注。一言是一言一句。居士所書。一畫是一畫。一字是一字。不免合掌贊嘆。奇哉心經也。若離此別求可乎。淳佑己酉。端午後五日。靈隱住山某跋。

跋遊參政所書心經

龜堂大資相公。燕居霅上。日書心經。惠諸來學。余遊太白。方一聞之。心已起敬。及抵冷泉。始獲一見。奇哉第一希有之書也。古今王公大人。於此道。或傾心贊之。或肆口毀之。𨿽贊毀不同。同一心也。楞嚴曰。順逆皆方便。矧龜堂所書二百七十六字。旣以心名。孰不具有。先覺後覺。同入此門。如是宣說。如是書寫。信解受持。依如是住。噫。此時非菩薩行深般若波羅蜜多時耶。具頂目者。乃能默契。

添藏經施主。水陸。升座說偈

大悲心上流出底。呼爲切腳若爲評。不知切腳什麼字。寫不成兮呼不成。依依俙俙如半月。彷彷佛佛若三星。分付老昭諸善士。生生世世壽康寧。

容大師。水陸。升座說偈

末山一境不露頂。直下全超五障身。佛國無邊皆自己。臺山大會付何人。苾芻艸碧枝枝秀。菡萏花紅葉葉新。外祖深恩只者是。一庵和气暖於春。

如行新戒。落髮升座

患累資生無有涯。選官選佛學丹霞。須知發剗殿前艸。不礙萱開堂北花。萬法從心心是正。一心逐物物皆邪。夜窗寂寂靑松下。究徹根源始到家。

勸請首座掛牌上堂

三春去向那邊去。九夏來從屋力來。一喝兩頭俱坐斷。人天眼目與誰開。烏飛兔走。地轉天回。時有淸風匝九垓。寒山子滿頭灰。引得丰漧笑滿腮。且道笑个什麼。問取首座。

上堂。善惡不思。名爲頂句。內外絕依。名爲得住。時時寂寂惺惺。時時退步薦取。如是三十年。覓之總無處。覓無處。贏得雙眉時陡聚。

上堂。外息諸緣。內心無喘。心如墻壁。可以入道。此非少林初祖畫出底模子耶。了了常知。言不可及。此非二祖從模子裏脫出底耶。而今心憤憤口悱悱。一个半个板齒爲鐵橛。將者模子。一嚼百雜碎。非知恩報恩者耶。山僧斫額以待。

上堂。舉馬大師因僧問。如何是佛。馬云。卽心是佛。後南嶽讓和尙聞云。馬子未在。更五年。馬云。非心非佛。讓云。馬子未在。更復五年。馬云。不是心。不是佛。讓云。馬子徹也。後有僧舉似大梅。梅云。者老漢。教壞人家男女。未有了日。你但非心非佛。我只卽心卽佛。師云。馬大師。非特教壞人家男女。亦乃錯誤後代兒孫。那里是他錯誤處。鯨吞海水盡。露出珊瑚枝。

上堂。舉臨濟無位眞人話。師云。日永風淸。雷奔電捲。無位眞人。略通一綫。急須著眼看仙人。莫看仙人手中扇。

施主請水陸升座

舉僧問福嚴。某甲百年後。以何爲津梁。嚴指心云。以此爲津梁。僧亦指心云。如何是此。嚴云但行好事。莫問前程。師頌曰。百年將底作津梁。直指心田是道場。八萬四千安樂法。﹝指胸云﹞只於此處可承當。

舉臨濟半夏上黃蘗。卻回終夏古則。師拈云。黃蘗養子之緣。臨濟事父之禮。一時淸規。千載榜樣。因甚到中途。疑此事而回。須信甜瓜徹蒂甜。

舉。臨濟無位眞人乾屎橛古則。師頌曰。沒便宜處討便宜。無位眞人小廝兒。如是去來如是住。無時不是在家時。

贊

出山相

棄卻金輪尊貴人。要來平地討艱辛。如斯面目塵埃甚。更說優曇別是春。

艸衣文殊

披艸衣。執具書。面不洗。頭不梳。是文殊。非文殊。擬議臺山路轉迂。

馬郎婦

願海散香風。花披菡萏紅。錦鱗方上釣。金鎖已騰空。

自在觀音

日髙花影重。風暖鳥聲碎。在在圓通門。門門觀自在。﹝王﹡﹝卸﹣ㄗ﹞陀峯頂較些些。片月分輝照滄海。

泛蓮觀音

一葉蓮舟泛渺彌。誦觀音也戴阿彌。希奇妙相毫端上。五濁眾生知未知。

藕絲觀音

頂戴阿彌。不假花冠之累累。肩披藕絲。不必瓔珞之垂垂。孤然不倚。儼然若思。我於一十九類三十二應身中。次第觀之。而無如是抱膝安閒大自在之風規。

布袋

矬而肥。肥而癡。肩駝背負。或徐或馳。回頭處微笑時。此意明明說向誰。

達摩祖師

跨水行人語不符。絕江足踏一莖蘆。此時獨自棲棲去。今日人將入畫圖。

小師正知。畫師頂相請贊

髙厚同源。萬殊一體。卓爾何來。湛然非止。覽蜀天云。挹龍淵水。際會如斯。孰窮所以。正知知之。不出乎是。

師寄蔣山癡絕和尙。﹝並﹞沂艮巖

急水上旗翻五色。飛流中球輥百花。相逢相笑勿相嘆。無限行人未到家。

沒弦琴三弄五弄。無孔笛一聲兩聲。明月浮空天似水。長安歸夢恰三更。﹝○﹫─﹞

癡絕和尙﹝和答﹞沂首座

盤陀石上無根樹。畢竟空中有蒂花。樹已成林花結果。行人到此合忘家。﹝○﹫﹝﹖／─﹞

生鐵團上重重縫。電光影裏撮雷聲。果然點眼知人意。便把三更作五更。

女子少年雙鬢雪。婆婆八十滿頭花。芝蘭庭畔相攜手。明月淸風共一家。○

芻狗吠成師子吼。木雞啼作鳳凰聲。貪觀秋水連天碧。不覺桑田幾變更。○

傳衣石溪佛海禪師雜錄﹝終﹞

