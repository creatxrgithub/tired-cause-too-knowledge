續藏經石田法燻禪師語錄

﹝門人﹞了覺。師坦等編

石田和尙。入破庵室。乳水相投。認取祖翁遺下一片荒田。隨水牯牛。牽犁拽杷。是菑是獲。普爲一切。傾出所儲。作大受用。五處法會。雲集展缽。隨其福力。各使屬厭。至若談笑起癈支傾。莫非遊戲如幻三昧。世緣欲辧。退藏於密。不知三月十五之最後垂誨。但得本莫愁末一句子公案。已是合殺了也。諸仁者。於此薦得。方知這老漢。淵默雷聲。元有不死者在。淳佑六年九月廿日。滄洲子程公許。敬書於玉堂直廬。

髙峯小寺。石田最初說法所也。有單丁晝乞村落之風。開鑪日。欲聚泥人聽法。泥人亦不可得。時髙源無淮。卽庵中巖照。與余偕至。石田上堂。笑視云。些子死柴頭上火。大家著力試吹看。其孤寂中。詞气若此。未久遷楓林。拈古。有黃龍易看頭面。難見心肝等語。雲巢稱之。癡絕筆之。淛翁亦曰。老僧只得避路。及入圓悟關則曰。𨿽是舊時車子。山僧也要橫推。後二十年南北兩山凡提唱。或平實崄絕處。左轉右轉。皆生機活路。未易殫舉。姑以親所聞見者書之。若謂余鄕情未忘。請看是錄。淳佑丁未結制日。心月敬書。

石田和尙語錄目次

序卷第一

平江府髙峯禪院語錄

平江府楓橋普明禪寺語錄

建康府蔣山太平興國禪寺語錄

卷第二

臨安府淨慈報恩光孝禪寺語錄

臨安府景徳靈隱禪寺語錄

請因緣普說

拈古

卷第三

小參

法語

卷第四

贊佛祖

偈頌

小佛事

行狀

祭文

跋

石田和尙語錄卷第一

石田和尙初住平江府髙峯禪院語錄

住隆興府龍泉資福禪寺門人師坦等編

師。於嘉定七年閏玖月二十二日。入院。

指三門云。此大解脫門。窮劫已來。與諸人同出同入。今日因甚麼。翻成特他。良久云。只恐諸人忘卻。

佛殿。燒香雲。雲門一棒。髙峯三拜。一家不知一家。各自保守疆界。

踞方丈云。髙峯方丈。內外皆空。垂鉤四海。只鉤獰龍。

拈帖云。衲僧公驗。突出難辧。手眼通身。只得一半。且道。更有一半。在什麼處。卻請維那注破。

入院上堂云。諸佛未出世。人人鼻孔遼天。出世後。香無消息。燻上座。今日打破面皮。人這門戶。別也旡他。只要盡大地人。个个知得。鼻孔元在面皮上。恁麼告報。諸人還甘麼。若也甘去。未必善因而招惡果。若也不甘。爭柰車不橫推。理無曲斷。眾中。莫有道得接手句底麼。若無。新長老失利。﹝謝詞不錄﹞復舉。大慈寰中和尙示眾云。老僧不解答話。只是識病。時有僧出。大慈便歸方丈。

師拈云。用向上爪牙。應向上時節。則不無大慈。點撿將來。只解答話。未識病在。且道。誵訛在什麼處。喝一喝。下座。

上堂。舉魯祖見僧來。便面壁。

師拈云。魯祖一旦垂慈。不知筋骨太露。髙峯見僧來和南問訊。寒則言寒。熱則言熱。終不敢錯誤他一絲毫。何故。彼此出家兒。

散聖節上堂。有大聖人。出現世間。不言而化。無爲而治。節逢瑞慶。萬國歡聲。金輪永禦三千界。玉葉長敷億萬春。

冬節上堂。晷運推移。日南長至。佛法世法。因行掉臂。髙峯更囑諸人。第一莫眠冷地。

住平江府楓橋普明禪寺語錄

嗣法門人師坦等編

師。於嘉定八年正月二十一日入院。上堂云。瞿曇拈花。達摩面壁。暗中書字。文彩已彰。迦葉破顏微笑。神光斷臂安心。作業相似。來生我家。自此遞代相承。虛空釘橛。天下叢林浩浩地。皆言。我繼紹黃頭碧眼。各逞己能。亂呈懵袋。殊不知。雕砂無鏤玉之談。結艸乖道人之意。燻上座。𨿽則伎倆全無。終不作這般見解。旣不作這般見解。畢竟如何施設。卓拄杖一下云。慣從五鳳樓前過。手握金鞭賀太平﹝敍謝不錄﹞復華僧問百丈。如何是奇特事。丈云。獨坐大雄峯。僧禮拜。丈便打。

師拈云。一問一答。拈向一邊。若不是百丈老漢。幾乎腦門著地。今日若有問新楓橋如何是奇特事。只向他道。春日晴。黃鶯鳴。

佛涅盤上堂。仲春月望。瞿曇涅盤。波旬雙手舞。迦葉兩眉攢。冷地看來。總是閒月華。夜夜照長安。喝一喝。

上堂。金佛不度鑪。木佛不度火。泥佛不度水。且道。眞佛畢竟在什麼處。只知事逐眼前過。不覺老從頭上來。

上堂。一徑直。二周遮。衲僧會得。萬別千差。庭前閒放目。春盡尙餘花。老胡不合過流沙。

浴佛上堂。昔日。藥山與遵布衲。在殿上浴佛。藥山問遵云。汝只浴得這个。且不浴得那个。遵云。把將那个來。藥山休去。大眾。藥山與遵布衲。一往一來。大似勞而無功。然𨿽恁麼。藥山休去。多少人作休去會。且不作休去會。畢竟如何會。下座。同到殿上。爲諸人說破。

端午上堂。文殊令善財采藥云。是藥者采將來。善財徧采。無不是藥者。卻來白雲。無不是藥者。文殊云。是藥采將來。善財乃拈一莖艸。度與文殊。文殊拈起示眾云。此藥。亦能殺人。亦能活人。

師拈云。善財采。文殊用。殺人活人。臨機變弄。直須親看海龍宮。莫看目前波浪湧。

上堂。舉僧問智門。蓮花未出水時如何。門云。蓮花。出水後如何。門云。荷葉。

師拈云。蓮花荷葉。意在言前。神仙妙訣。父子不傳。

上堂。大道體寬。無易無難。相頭買帽。此土西天。

上堂。舉昔日有一秀才。著無鬼論。一日鬼現身云。你道無我。聻。秀才無語。後來五祖道。當時只舉手作鵓鳩觜云。谷呱故。

師頌云。五祖鵓鳩啼。當機直下提。隔山尋蟻迹。能有幾人知。

中秋上堂。八月秋何處熱。杜衲僧猶未瞥。三更半夜眼聞。天上如何揀月。

上堂。教中道。如是知。如是見。如是信解。負心人不放債。楓橋這里。見成買賣。價若相當。未在未在。

開鑪上堂。舉丹霞過一院。凝寒。遂於殿中。取木佛燒火向。院主偶見。呵責曰。何得燒我木佛。霞以杖子撥火雲。吾燒取舍利。主云。木佛何得有舍利。霞云。若無舍利。更請兩尊燒之。院主。自後眉須墮落。

師拈云。丹霞燒木佛。人貧智短。院主眉須落。彩奔齪家。更有末後著。畱與諸人。火鑪頭卜度。

上堂。舉佛眼和尙道。一日日。一時時。龍門老。心自知。

師拈云。大小龍門。未出陰界。楓橋道。一日日。一時時。口如鼻。眼似眉。左搓芒繩縛鬼子。倒將蒿箭射須彌。咄。

元正上堂。新年佛法。一切成現。明去暗來。三頭兩面。靈利衲僧。猶隔一綫。更問如何。腦後拔箭。

浴佛上堂。指天指地。小兒子戲。無可殷懃。澆杓惡水。

結夏上堂。九夏安居。眉毛﹝病﹣丙﹢斯﹞結。一人發眞歸源。十方虛空迸裂。且道。迸裂後如何。老鼠﹝口﹡﹝銜﹣金﹢缶﹞鐵。

上堂。舉僧問趙州。如何是趙州。州云。東門南門西門北門。

師拈云。諸人還會麼。物是定價。錢是足陌。

上堂。佛祖眞機。曾無準的。鉤鎖連環。刀挑不出。石田有个道處。未必諸人委悉。摩訶般若波羅蜜。甚深般若波羅蜜。

上堂。舉祖師道。心隨萬境轉。轉處實能幽。隨流認得性。無喜亦無憂。

師拈云。祖師恁麼道。成一切人。壞一切人。且道。利害在什麼處。具眼者辧取。

上堂。東弗於逮。西瞿耶尼。淸淸之水。遊魚自迷。

上堂。舉五祖頌云。庭開金菊宿根生。來雁新聞一兩聲。昨夜七峯牽老興。千思萬想到天明。

師拈云。五祖語路分明。知心者少。楓橋則不然。庭開金菊宿根生。來雁新聞一兩聲。猶握金鞭問歸客。夜深誰共禦街行。

上堂。窮﹝病﹣丙﹢斯﹞煎。餓﹝病﹣丙﹢斯﹞吵。驢事未去。馬事到來。正當恁麼時。且道。還有祖意也無。古澗靑松下。千年長茯苓。

上堂。東去亦是上座。西去亦是上座。提水放火。看風使柂。七出八沒。儒雅風流。幾度黑風翻大海。何曾覆卻釣魚舟。

上堂。舉僧問慈明云。行腳不逢人時如何。明云。釣絲絞水。

師頌云。老倒慈明爲指迷。釣絲絞水出羣機。時人貪看蘆花白。不見沙鷗隔岸飛。

臈八上堂。釋迦老子。忽睹明星。眼光打失。敗軍之將。不勞拈出。汝等諸人。一雙眸子。晝見日夜見星。莫行山下路。猿叫斷腸聲。

上堂。棒喝齊施。雷奔電掣。本參事中。總沒交涉。沒交涉有來由。昨夜三更失卻牛。喝一喝。

上堂。舉乳源示眾云。西來的的意。不妨難道。莫有人道得麼。出來道看。時有僧出。源云。如今是什時節。你出頭來。

師拈云。乳源言中藏劍戟。這僧姦裏放癡憨。西來的的意。斫額望扶桑。

上堂。去卻一。拈得七。通天大路。萬重鐵壁。楓橋心肝五臟一時剖出。臭骨頭信彩擲。百千萬種神通。只消道个不必。

上堂。雲月是同。溪山各異。拽新羅。與占波斗額。跛腳阿師。猶落第二。東西南北。甚處得來。好是明明說。從教鴨聽雷。

上堂。識得心。山嶽沈。握金成土。握土成金。腳後腳前。見成行貨。少室峯前。交點不過。

冬至上堂。解語非干舌。能言不是聲。斬新提活句。冬後一陽生。

上堂。一言道盡。卻成兩橛。擊鼓升堂。子承父業。

上堂。出一叢林。入一叢林。不具參方眼。難透祖師心。地絕八荒。天無四壁。記得南泉昔年住庵日。有个靈利道者。直至而今絕消息。

上堂。秋風髙。秋葉脫。亂走衲僧。天涯海角。拈拄杖卓一下云。然𨿽如是。不出這个。復靠拄杖云。放過一著。

上堂。觸目不會道。運足焉知步。倒腹傾腸。翻成露布。石田頂戴諸人。爭敢絲毫錯悞。卻憶王老師。不打這破鼓。

靈隱長老至。上堂。舉羅山訪坦長老。坦至中路。煎茶迎之。親自過茶。羅山接盞。坦便問。此茶如何。山啜茶噴之。坦呵呵大笑。

師拈云。坦老勾賊破家。羅山就窠打劫。勘證將來。未免髑髏敲磕。且道。今日靈隱與楓橋相見。作麼生。彼此識羞。

上堂。達摩不會禪。夫子不識字。第一莫將來。將來不相似。諸人要會麼。卓拄杖一下云。出頭便死。

上堂。舉盤山和尙道。似地擎山。不知山之孤峻。如石含玉。不知玉之無瑕。卓拄杖一下云。可惜盤山老。剃髮著袈裟。

冬節上堂。不是世間法。亦非西祖意。晷運推移。日南長至。幽州江口石人。不道光陰虛棄。

上堂。一不成一。二不成二。喝水成水。敲骨出髓。眼有瞳人。色斯舉矣。

上堂。無心亦無法。非法亦非心。大勛不豎賞。柴扉艸自深。

中秋上堂。通身無覓處。徧界不曾藏。閉目中秋坐。卻笑月無光。

上堂。昨夜彎弓。射破虛空。七零八落。收拾不上。眾中莫有收拾得上底麼。直饒收拾得上。也免石田痛棒不得。何故。殺人可恕。無禮難容。

上堂。有祖以來。人皆錯會。錯則錯了也。石田。今日且作死馬醫看。遂拈拄杖。卓一下云。錯向甚麼處去。良久云。龍門客少。鬧市人多。

上堂。隔江招手。診侯臨時。橫趨而過。必死之疾。楓林門前是路。元不隔江。衲子一任往來。未曾招手。何故。袈裟同肩。

臈八上堂。大地人人具眼。明星夜夜流輝。瞿曇不著便。失卻一雙眉。後代兒孫那得知。一年一度亂鍼錐。

謝執事上堂。院無大小。眾無多寡。有个折腳鐺兒。要人提上挈下。不墮功勛。不觸風化。千里追風看良馬。

建康府太平興國禪寺語錄

嗣法門人了覺師坦等編

師。於嘉定十六年四月二日入院。

指三門云。透過牢關。縱橫獨步。腳頭到處生涯。誰道此山無路。

據方丈云。密庵應庵圓悟鑪韝。於此曾開。𨿽是舊時車子。山僧。卻要橫推。莫有不甘底麼。喝一喝。

上堂。拈香雲。此一辧香。恭爲。

北闕之至尊。仰祝南山之聖壽。遂斂衣就座。僧問云。佛佛授手。祖祖相傳。只如佛祖未興時。如何通信答云。不勞懸石鏡。天曉自分明。僧云。恁麼則正法眼藏流通去也。答云。也是杓卜聽虛聲。僧云。法輪才轉。凡聖交參。正恁麼時。如何祝聖答云。萬象齊呼萬歲聲。僧云。祝聖已蒙師指示。向上宗乘事若何。答云。六耳不同謀。僧云。謝師答話。便禮拜。

師乃云。佛佛授手。祖祖相傳。正法眼藏。千古流通。涓滴不漏。毫髮不移。今日委在新蔣山手裏。一向恁麼去。盡大地是个荒岑。一向恁麼來。無限人掠虛空過。去此二途。莫有知得新蔣山落處底麼。良久云。不是僧繇手。徒說繪丹靑。﹝敍謝不錄﹞復舉寶公。令人傳語思大和尙云。何不下山教化眾生去。一向目視云漢作麼。思大云。三世諸佛。被我一口吞盡。何處有眾生可度。

師拈云。大小思大把不定。輕輕被寶公一拶。便乃和身掇轉。石田辭楓林上蔣山。不見有諸佛可吞。不見有眾生可度。且道。畢竟如何爲人。良久云。橫按鏌鋣全正令。太平寰宇斬癡頑。

上堂。鍾山乍住。百事隨宜。無可不可。左之右之。些子不通方處。料想諸人未知。且道。那里是鍾山不通方處。後五日看。

請首座掛牌上堂。舉古舉今。和泥合水。說心說性。畫虎成貍。所以道。千人排門。不如一人拔關。一人拔關。千人萬人。得到無疑安樂之地。且道。誰是拔關者。下座。同知事頭首大眾。勸請淸眞和尙。

上堂。石中有玉。沙裏無油。徳山臨濟。未出常流。卻憶寒山子。時臨古渡頭。

謝首座上堂。舉雲門大師示眾云。平地上死人無數。透過荊棘林者是好手。時有僧出云。恁麼則堂中第一座。有長處也。雲門云。蘇嚕蘇嚕。

師拈云。雲門眼空四海。气宇如王。卻被這僧輕輕一捏。便見隱身無路。若是蔣山。待他道恁麼則堂中第一座有長處也。只向他道。龍蛇易辧。衲子難瞞。

上堂。恁麼恁麼。義出丰年。不恁麼不恁麼。儉生不孝。明眼漢。沒窠臼。喝水成冰。將無作有。玉殿瓊樓一莖艸。惡。蔣山今日。無端平地爲人作保。

上堂。法爾不爾。如何指南。古佛露柱。晝夜交參。蔣山𨿽恁麼道。西天有人不甘。

結制上堂。四月十五結。虛空遭火爇。此土與西天。同途不同轍。旣是同途。爲什麼卻不同轍。鎭州蘿卜並州鐵。

端午上堂。今朝五月五。石田無剩語。打破鬼門關。三更日卓午。明眼衲僧迷卻路。

上堂。見成公案。打疊不辧。千載聞名。不若一回親見。且道。親見後如何。有口只堪喫飯。

上堂。深山巖崖中。迥絕無人處。个事分明。十成顯露。擬著便乖張。不擬成差互。趙州親見南泉。百丈曾參馬祖。

上堂。舉僧問洞山。寒暑到來如何回避。山云。向無寒暑處回避。僧云。如何是無寒暑處。山云。寒時寒殺闍梨。熱時熱殺闍梨。

師拈云。田地穩密。關竅玲瓏。識得無寒暑處。任他寒暑相攻。个裏同途轍不同。

中秋上堂。舉長沙岑禪師。一夕與仰山玩月次。仰山云。人人盡有這个事。只是用不得。長沙云。恰是倩汝用去。仰云。你作麼生用。長沙乃一踏踏倒仰山。仰山起來云。你直似个大虫。

師拈云。長沙。見處𨿽親用處粗。仰山。口裏相呼肚裏狡。灼然好个大虫。可惜已傷牙爪。

上堂。舉顯英上座到慈明。明問。近離甚處。云金鑾。夏在甚處。金鑾。去夏在甚處。云金鑾。前夏在甚處。云金鑾。先前夏在甚處。云何不領話。明云。我也不能勘得你。教庫下奴子勘你。且點一盞茶。與你濕觜。

師拈云。焦磚打著連底凍。赤眼撞著火柴頭。將軍但得嘉聲在。何必榮封萬戶侯。

上堂。見聞覺知。行住坐臥。眨上眉毛。早已蹉過。赤腳唱山歌。路上無人和。

上堂。從上若佛若祖。天下老和尙。卓拄杖一下云。盡向這里乞命。又卓一下云。大赦咸放。

上堂。直下是。直下是。鈍鳥不離窠。良駒千萬里。徳山老漢。三十年不曾打著獨脫底。蔣山門下。還有獨脫底麼。也要擎茶掃地。

上堂。身心一如。身外無餘。長安𨿽樂。不是久居。

元宵上堂。我見燈明佛。一翳在眼。本光瑞如此。空花亂墜。山是山。水是水。衲僧家眼見耳聞。有甚碑記。咦。玄沙道底。玄沙道底。

上堂。禪非意想。道絕功勛。靑天白日。有迷路人。莫有不迷者麼。收得安南。又憂塞北。

上堂。靈云見桃花悟道。蛇鉆鼠穴。潙山道。從緣入者。永無退失。憂人之憂。如己之憂。玄沙道。敢保老兄未徹在。樂人之樂。如己之樂。若是廣寒攀桂人。連枝帶葉和根拔。

上堂。兩日晴。三日雨。衲僧皮艸無﹝日﹡煞﹞﹝日﹡良﹞處。蔣山打艸。只要驚蛇。白玉無瑕卻有瑕。

上堂。田地穩密底。鍼札不入。神通遊戲底。縱橫自在。若到蔣山這里。未兔一時列下。黃金終不和沙賣。

謝後堂書記上堂。言詮不及處。文彩未生時。電光石火。猶尙遲遲。直下橫身擔荷得。藕絲牽動五須彌。

上堂。把定重關。諸人性命。在山僧手裏。放開一綫。山僧性命。在諸人手裏。而今也不把定。也不放開。山僧卽是諸人。諸人卽是山僧。三十年後。莫道蔣山和泥合水。

結制上堂。以大圓覺。無繩自縛。爲我伽藍。凡聖交參。身心安居。換水養魚。平等性智。落在第二。莫教辜負兩莖眉。九十日從今日始。

上堂。明如日。黑如漆。一犬吠虛。千猱啀寶。山僧有口。多時掛壁。卻煩拄杖子。與諸人通个消息。卓拄杖一下云。東土衲子心粗。西天蠟人淚滴。

端午上堂。今朝端午節。鍾山彊饒舌。家無白澤之圖。妖怪自然消滅。滅滅。夜行一任貪明月。

上堂。有祖以來。無人柰何。徳山臨濟。特地干戈。拍膝一下雲。水到滄溟不是波。

上堂。未過蔣山關。須過蔣山關。過得蔣山關。呼喚不回。牢籠不住。平地鼓洪波。靑天撒白雨。石田笑嘻嘻。未敢輕相許。何故。射虎不眞。徒勞沒羽。

上堂。平如鏡。爛如泥。迷則迷於悟。悟則悟於迷。禹力不到處。河聲流向西。

上堂。舉僧問巴陵。祖意教意。是同是別。陵云。雞寒上樹。鴨寒入水。

師拈云。巴陵𨿽則不負來機。要且二頭三首。或有人問蔣山祖意教意是同是別。只向他道。江南成橘。江北成枳。且道。還有優劣也無。具眼者辧取。

上堂。拈拄杖示眾云。敲空作響。擊木無聲。更若不會。蔣山拄杖子。卽今入淨妙國土。重說解脫法門。遂卓一下。下座。

上堂。撥塵見佛。佛亦是塵。諸人若向這里歇得去。上無攀仰。下絕己躬。十二時中。復有何事。𨿽然如是。照顧撞著杜順和尙。

上堂。道非物外。物外非道。蔣山。每日方丈裏接客。僧堂裏坐禪。且道。是道是物。諸人若辧得出。與你一腰褌。

臨安府淨慈報恩光孝禪寺語錄

嗣法門人了覺師坦等編

入三門。示眾云。慧日峯髙。門庭壁立。放一綫開。從這里入。

據方丈云。一徑直。二周遮。擒虎兕。辧龍蛇。白玉無瑕卻有瑕。

拈勑黃雲。九重降旨。闔國咸知。一句當頭。諸人未委。只如新長老。還委麼。良久云。寧可截舌。不犯國諱。

登座示眾云。向上一路。千聖不然。目前無異艸。腳下有靑天。遂驟步登座。拈香雲。恭爲祝延今上皇帝聖壽。萬歲萬歲萬萬歲。恭願。百千諸佛。保聖壽於無疆。億萬斯年。等金剛而不壞。

此一瓣香。恭爲皇太后。祝延聖壽。伏願大安大榮。永對無窮之問。時萬時億。獨觀有道之長。

此一瓣香。奉爲少傅樞使大丞相國公。大參相公。同知樞密相公。簽書樞密相公。判府安撫侍郎。都運寶文都承。合朝文武采僚。資陪祿算。伏願。乃武乃文。盡忠盡孝。永作天朝柱石。長爲聖主股肱。

此一瓣香。奉爲前住安吉州鳳山資福破庵大和尙。不圖報徳酬恩。索性一番鈍置。

遂欽衣就座。時有僧出。問云。南屏山下。慧日峯前。選佛場開。請師祝聖。答云。天髙羣象正。海闊百川朝。僧云。祝聖已蒙師指示。只如選佛場中。還有心空及第底麼。答云。人人常光現前。个个壁立萬仞。僧云。可中忽有个不入這保社。和尙還肯他也無。答云。三十拄杖。且行別時。僧云。何不當面分付。答云。不識痛癢漢。僧便禮拜。

師乃云。見聞覺知是法。法離見聞覺知。未入南屏門。湖天蕩漾。魚鳥忘機。旣入南屏門。樓閣崢嶸。金碧奪目。坐底見立底。立底見坐底。妙圓通悟。正在玆時。堪報不報之恩。共助無爲之化。其或未然。新長老重重失利。

﹝謝詞不錄﹞復舉太宗皇帝。因僧朝見。乃問。卿近離甚處。僧云。廬山臥云庵。太宗云。臥云深處不朝天。因甚到此。僧無語。雪竇代云。難逃至化。

師拈云。太宗大人具大見。這僧大智得大用。雪竇𨿽則不負來機。未免鰕跳不出。若是新長老。當時只對云。今日小出大遇。且道。還契得聖意也無。良久云。慣從五鳳樓前過。手握金鞭賀太平。

謝執事上堂。眾流成海。眾毛成球。一棚俊鶻。儒雅風流。石田無一事。坐地看楊州。

上堂。石田乍到。人事紛紛。拈得鼻孔。失卻眼睛。佛法二字。不怕爛卻。且聽諸方行棒喝。

浙翁遺書至。上堂。千五百人善知識。不念吾宗正岑寂。五峯趯倒浪翻空。大地山河俱失色。金風體露。葉落歸根。只堪惆悵不堪陳。

上堂。不結毗盧印。那弘古佛心。明月照幽谷。寒濤助夜砧。

師云。法華山裏舉師叔。空擔片板。直至而今。不是石田提掇。幾乎只麼平沈。幾个聞弦解賞音。

滿散寧宗小祥上堂。至人變化。體妙難名。去來不以象。動靜不以形。通途自寥邈。何處不稱尊。更無一法可當情。直踏毗盧頂上行。

蔣山長老至。上堂。獨能崗上。慧日峯前。雲月是同。溪山各異。正法眼破沙盆。勸君更盡一杯酒。西出陽關無故人。

上堂。風蕭蕭。雨蕭蕭。絲毫不動。平步丹霄。便恁麼去。南山門下土亦難消。

上堂。赤肉團上。壁立萬仞。臨濟徳山。因邪打正。羅紋結角。百匝千重。等閒拋一釣。驚起碧潭龍。

上堂。寸絲不掛。赤肉猶存。黃頭碧眼。叫屈無門。我行荒艸裏。汝又入深村。

上堂。萬古長空。一朝風月。有祖以來。話作兩橛。石田好是明明說。八十翁翁嚼生鐵。

元正上堂。古今日月。依舊山河。新年佛法。特地干戈。卓拄杖一下雲。水到滄溟不是波。

上堂。盡大地不是自己。參天荊棘。盡大地總是自己。滿目塵埃。橫三豎四。捏聚放開。要與南山相見。還我第一籌來。

謝諸山上堂。明如日。黑如漆。通天大路。萬重鐵壁。南山口似血盆。爭敢妄通消息。何故。明眼人前。

上堂。至道無難。惟嫌揀擇。山河大地。日月星辰。艸木叢林。鳥獸人畜。什麼處是揀擇。良久云。不是龍門客。切忌遭點額。

佛涅盤上堂。一生空拽露布。末後又把不住。滅度不滅度。總非吾弟子。破布囊盡底翻出。蒼天中更添冤苦。可惜黃金成糞土。

上堂。不著佛求。不著法求。不著僧求。春花爛熳。春事綢繆。若將春意會。特地惹春愁。

浴佛上堂。悉達今朝出母胎。無端滿目是塵埃。山僧傾倒西湖水。索性從頭洗一回。旣不洗塵。亦不洗體。畢竟洗个什麼。下座。同詣殿上。與諸人說破。

結制上堂。四月十五同結。此土西天不別。殺盡安居。只得一橛。楊花不是天邊雪。

上堂。是句亦剗。非句亦剗。公案見成。打疊不辧。瞎驢趂隊過新羅。臨濟徳山空眨眼。

上堂。眼似流星。機如掣電。過得南山門。未見南山面。莫有要見南山底麼。天气稍熱。別時相見。

滿散壽慶節上堂。摩耶佛母。現女主身。退藏於密。得一以寧。貴無敵。富無倫。節逢壽慶。四海歡聲。願將西祖眞消息。仰祝皇齡萬萬春。

上堂。一不成。二不是。建立乖宗。掃除失旨。忽有个衲僧出來道。總不恁麼。南山棒折。也未放你。三十年後。忽然瞥地。

上堂。佛法不離日用。日用百發百中。衲僧家動弦別曲。葉落知秋。因什麼十个有五雙。問著口似匾檐。人貧智短。馬瘦毛長。

解夏上堂。僧問。風穴九夏賞勞。請師言薦。穴云。一把香芻拈未暇。六環金錫響搖空。

師拈云。血脈相連。箭鋒相拄。則不無風穴老人。點撿將來。未免小慈妨大慈。南山則不然。忽有人問九夏賞勞請師言薦。拈棒便打。何故。南山從來不敢辜負衲僧。

中秋上堂。舉盤山道。心月孤圓。光吞萬象。光非照境。境亦非存。光境俱亡。復是何物。

師拈云。大小盤山。坐在黑山下。南山則不然。光境俱亡。一任將南作北。

上堂。佛法二字。不怕爛卻。俊快衲僧。隔墻見角。臨濟徳山。蹉過一著。

上堂。巧盡拙出。水到渠成。舉足下足。十字縱橫。三千里外。已被南山換卻眼睛。若也不信。試摸索看。

上堂。雪峯輥球。禾山打鼓。要覓旨歸。月不破五。

上堂。取不得。捨不得。狀不得。西天碧眼胡。盡力道不識。識不識。臨際徳山。太平姦賊。

上堂。息慮迷源。明機自昧。祖師知有處。諸人不知。諸人知有處。祖師不會。知不知。會不會。國有憲章。三千條罪。

上堂。有祖以來。遞相欺誑。兩兩三三。隔靴抓癢。山僧有口未曾開。早已龜毛長數丈。

上堂。舉僧問雲門。如何是雲門一曲。門云。臘月二十五。

師云。見得徹。用得親。陽春不同調。入水見長人。可惜黃金如糞土。撒向閻浮人不顧。

謝維那上堂。飽叢林。沒量漢。法戰當先。淸機歷掌。假饒千佛出頭。也下一槌定當。何故。南山門下。令行一半。

上堂。深聞淺悟。淺聞深悟。只知貪程。不覺蹉路。莫有不蹉路者麼。識取最初一步。

上堂。盡大地爍石流金。諸人總道熱。惟有南山主丈子。三百六十骨節。八萬四千毛竅。冷颼颼地。諸人還信得及麼。若信不及。三十年後。暗裏點頭。莫道山僧多口。

上堂。天無門。地無戶。文殊維摩。撒手歸去。衲僧向這里插得觜。南山分半院與你住。

上堂。深固幽遠。無人能到。山前一片閒田。松竹淸風浩浩。缺齒老胡不得妙。

上堂。九年坐兀兀。胡僧無妙訣。長安路坦然。夜行人不絕。

結夏上堂。布袋頭結。聖凡路絕。蠟人冰。鵝護雪。西天恁麼。此土還別。且道。那里是別處。今日南山咬著舌。

上堂。舉徳山示眾云。問卽有過。不問又乖。時有僧出禮拜。山便打。僧云。某甲話也未問。因甚打某甲。山云。待你開口。堪作什麼。

師拈云。大小徳山。龍頭蛇尾。當時這僧道。某甲話也未問因甚打某甲。便與脫下衲衣。痛打一頓。他若是个漢。也須別有生涯。

上堂。竿頭絲綫。不犯波瀾。量外機關。豈循途轍。只如徳山棒臨濟喝。且道。是竿頭絲綫。是量外機關。若不得流水。還應過別山。

上堂。直下是。直下是。沒量大人。擡腳不起。可憐伎死杜禪和。猶是曉曉掛唇齒。南山。只向他耳邊低聲道。玄沙道底。

上堂。前佛紀綱。後佛性命。衲僧腰間古歷日。定是三年逢一閏。𨿽然恁麼。不知東平打破鏡。何似靈云打破鏡。良久云。參。

上堂。金將石試。玉將火試。且道。衲僧將什麼試。良久云。敗也敗也。

上堂。欲得見前。莫存順逆。祖師恁麼道。猶費牙頰在。南山則不然。順自順。逆自逆。日炙風吹。一片頑石。

上堂。溪東溪西水牯。四海五湖皇化。俱胝指頭禪。一生受用不盡。趙州無揀擇。五年分疎不下。南山忍俊不禁。卓拄杖一下云。今日輕酬重價。

上堂。舉僧問古徳。萬境來侵時如何。徳云。莫管他。師拈云。大小古徳。早已著忙。若有人問南山萬境來侵時如何。只向他道。喚什麼作萬境。𨿽然如是。若無舉鼎拔山力。千里烏騅不易騎。

上堂。僧問雲門。如何是超佛越祖之談。門云。糊餅。師云。諸人還識雲門麼。肥儱俑無腹孔。不識字有錢用。

解夏上堂。假使心通無量時。歷劫何曾異今日。且道。今日事作麼生。西天蠟人冰樣冷。東土師僧未點頭。

上堂。祖師道。不用求眞。惟須息見。若也息去。諸佛淨妙國土。在汝諸人眉毛眼睫裏。若也不息。一任撞墻撞壁。

上堂。舉資福示眾云。隔江望見資福剎竽便回去。腳跟下好與三十。何況更過江來。有僧才出。資福便喝云。不堪共語。

師拈云。資福老漢。𨿽則盡力提持。爭柰無途轍中。翻成途轍。南山見處。又作麼生。缽盂口向天。

上堂。眞空不礙有。眞空不異色。拈起拂子云。且道。是有不是有。是色不是色。若是伶俐衲僧。便好乘時變豹。儻若躊躇。卻被拂子穿卻鼻孔。

上堂。一夏過半。久參事慢。伶俐衲僧。一咬便斷。且道。斷後如何。有口只堪喫飯。

上堂。僧問六祖。黃梅佛法。是什麼人得。祖云。會佛法人得。僧云。和尙還得麼。祖云。我不得。僧云。爲甚不得。祖云。我不會佛法。

師拈云。殺人可恕。無禮難容。

上堂。佛法二字。平地波翻。洗腳上舡。已傷物義。卓柱杖一下云。切忌停囚長智。

上堂。舉長慶升堂。大眾集定。長慶拽出一僧云。大眾禮拜這僧。又云。且道。這僧有甚長處。卻教大眾禮拜。眾無對。

師拈云。明明向道。尙自不會。何況蓋覆將來。長慶勞而無功。未免傍觀者哂。

謝梅山西堂。上堂。舉長慶和尙道。撞著道伴交肩過。一生參學事畢。

師拈云。長慶恁麼道。鈍置道伴不少。只如道伴來交肩。還有參學事也無。不是知心者。徒勞話歲寒。

上堂。不坐空王殿。不掛本來衣。何須便恁麼。切忌未生時。諸人還見古人麼。渾家送上渡頭舡。

上堂。舉法眼云。三通鼓罷。簇簇上來。佛法人事。一時周畢。

師拈云。大小法眼。泥裏洗土。南山道。三通鼓罷。簇簇上來。諸人減卻多少威光。南山入地三尺。

上堂。當頭一句。無過直與。南山有口。不敢錯舉。何故。笑破露柱。

上堂。祖師門下。尺水丈波。若也覷得破。輪王髻中珠。分文不直。若覷不破。迦葉糞掃衣。價重娑婆。千个萬个伎死禪和。臨濟徳山將柰何。

結制上堂。禁足護生。西天此土。盡是死門。終非活路。忽有一个聽事不眞底衲僧。出來道。某甲足也不禁。生也不護。黃連和根煮。也未是苦。

上堂。從上佛祖。逆風揚塵。後代兒孫。日中迷路。卻憶禾山老古錐。逢人偏道解打鼓。

上堂。髙亭見徳山。隔江招手。髙亭橫趨而過。師召大眾云。髙亭𨿽則一期逞俊。爭柰與徳山。猶隔江在。錢塘江上。衲子往來如織。山僧不曾招手。莫有橫趨而過底麼。良久云。誰信你。

上堂。東頭貴買。西頭賤賣。田地穩密衲僧。不妨遊戲自在。若到南山門下。別有一竅。勘過了打。

上堂。開口道不著。偶爾成文。開口道得著。猶隔海在。挑囊負缽。兩兩三三。漿水錢且置。艸鞋錢教誰還。

上堂。直截一句。無人能舉。四七二三。天下老和尙。總是望云上樹。到這里。南山合作麼生。仲冬嚴寒。各自且歸暖處。

上堂。和尙子莫妄想。懷州牛喫禾。益州馬腹脹。南山饒你七穿八穴。也未免手中痛棒。何故。透得龍門。風波更險。

上堂。雲門到乾峯云。請和尙答話。峯云。到老僧也未。門云。恁麼那。恁麼那。峯云。將謂猴白。更有猴黑。

師拈云。相見不須瞋。君窮我亦貧。謂言侵早起。更有夜行人。

上堂。南斗七。北斗八。風來樹動。魚行水濁。諸人三十年後眼開。莫道南山有口無舌。

解夏上堂。九十日安居。徧地無行路。意不停玄。眼不掛戶。布袋頭開。乾坤獨露。萬里寸艸無。踏著不相似。

別浦和尙至。上堂。全提向上。猶涉程途。橫按拄杖云。大用現前。不存軌則。南山。今日大用去也。諸人各自照顧眼睛鼻孔著。靠拄杖云。休休。明眼人前。

上堂。推不進前。約不退後。臨濟白拈。未是好手。南山不惜兩莖眉。玉筯空將撐虎口。

上堂。吾常於此切。密意在汝邊。麟龍不爲瑞。鶴龜自成仙。

上堂。佛祖行不到處。行一步。佛祖說不到處。說一句。且道。徳山何以卓牌於鬧市。殷人以栢。周人以栗。

上堂。東西南北。﹝祝／土﹞著磕著。四維上下。天平地平。佛法大有在。只是無人證明。咄。我行荒艸裏。你又入深村。

上堂。驀拈拄杖。召大眾云。百千法門。無量妙義。拄杖子只作一句。爲諸人說破。遂卓一下云。若更腳後腳前。山僧沒量罪過。

上堂。長者長法身。短者短法身。袖頭打領。腋下剜襟。卽不問。你諸人。紫湖門下立个牌。且道。明什麼邊事。

上堂。棒喝交馳如雷掣。顚言倒語三寸舌。南州打到北州頭。甕裏何曾失卻鱉。

破庵忌日燒香。養子不及父。家門一世衰。過山尋蟻迹。能有幾人知。遂燒香雲。老和尙。你知我知。莫教漏泄天機。

上堂。目前法目前包裹。壁觀婆羅門。九年覷不破。覷得破。海壇馬子似驢大。

上堂。知有底道不得。道不得底卻知有。一處不通。兩處失功。驀拈拄杖云。南山。今日且作死馬醫。卓一下云。救得一半。

上堂。萬古長空。一朝風月。阿逸多。一向魚行酒肆中賣峭。無神通菩薩。因什麼蹤迹難尋。良久云。二人同心。其誼斷金。

上堂。無爲無事人。猶是金鎖難。汝等諸人。每日十二時中。行住坐臥。如何免得此過。良久云。嵩山有个破竈墮。

上堂。舉雪峯道。盡大地是解脫門。把手拽伊不肯入。

師拈云。雪峯老漢。著甚死急。南山住个院子。百事煎熬。有什麼工夫。拽你入解脫門。然𨿽如是。知恩者少。負恩者多。

上堂。舉僧問巖頭。起滅不停時如何。頭云。是誰起滅。

師拈云。冷水點沸鍋。舌頭不出口。可惜老巖頭。慈悲成過咎。

上堂。舉僧問石霜。如何是教外別傳底句。霜云。非句。雲門云。非句始是句。

師拈云。一个棺材。兩个死漢。

上堂。舉僧問巖頭。路逢猛虎時如何。頭云拶。

師拈云。大小巖頭。嚇得忘前失後。

冬節上堂。古人道。欲識常住不凋性。向萬物遷變處識取。只如羣陰剝盡。一陽來復。正是萬物遷變時。畢竟常住不凋性。在什麼處。一冬二冬。叉手當胸。

上堂。舉僧問保福。雪峯平生有何言句。便得如羚羊掛角時。福云。我不可做雪峯弟子不得。雪竇拈云。一千五百个布衲。保福較些子。

師拈云。大小雪竇。如人喫李子。只向赤邊咬。南山卽不然。養子不及父。家門一世衰。

上堂。舉南泉示眾云。昨夜文殊普賢。起佛見法見。貶向二鐵圍山。

師拈云。盡令而行。也怪南泉不得。南山這里。若有人起佛見法見。請他喫一椀茶。且道。南山因甚違他古人。相逢不下馬。各自奔前程。

上堂。臨際三玄三要。洞山五位君臣。汾陽十智同眞。黃龍三關。東西十萬。南北八千。到處去來。不如在此。南山。今日借水獻花。諸人切忌喚鍾作甕。

上堂。巴陵和尙。生平有三轉語。報答雲門。一生不做忌齋。南山昨朝老和尙忌日。略做些子薄供。亦有一轉語。諸人還記得麼。若也記得。老胡有望。若記不得。驀拈拄杖云。拄杖子。爲諸人扶頭接尾看。卓一下云。天髙誰側耳。地闊少知音。

上堂。秋風凋敗葉。遊子未歸家。直饒歸得後。無處立生涯。白蘋紅蓼對蘆花。令人長憶老玄沙。

上堂。舉僧問玄沙。盡大地是一顆明珠。學人因甚不會。玄沙云。用會作麼。

師拈云。大小玄沙。卻向這僧手裏供死欵。若是南山。待他問盡大地是一顆明珠。學人因甚不會。只向他道。去誰信你。教他一場懡﹝怡﹣臺﹢羅﹞。上堂。有句無句。如藤倚樹。樹倒藤枯。切忌向這里垛根。陣雲橫海上。拔劍攪龍門。

新大乘受請。上堂。舉興化道。我逢人卽出。出則不爲人。三聖道。我逢人則不出。出則便爲人。

師拈云。二大老。相逢不下馬。各自奔前程。新大乘。終不踏古人腳迹。必然自有出身一路。下座。同知事頭首勸請。

浴佛上堂。指天指地。討甚巴鼻。釘釘膠粘。刀刮水洗。兒孫一杓香湯。大似恭而無禮。

結夏上堂。敲打虛空鳴嚗嚗。石人木人齊應諾。六月降雪落紛紛。此是如來大圓覺。

師云。古人一期恁麼道。白玉無瑕卻有瑕。路途之樂。終不到家。且道。如何是到家一句。待九十日了卻。與諸人舉。

上堂。釋迦已往。彌勒未生。正當無佛世界。大地共樂升平。卓拄杖一下云。不圖打艸。只要蛇驚。

解制上堂。舉僧問風穴。夏終此日。師意如何。穴云。一把香芻拈未暇。六環金錫響搖空。

師拈云。大小風穴。浮逼逼地。忽有人問南山夏終此日師意如何。只向他道。九十日飯錢且置。漿水錢教誰還。若是眼生三角。衲僧便解乘時豹變。

上堂。妙旨迅速。言說來遲。龍門上客。未舉先知。且道。知底事作麼生。月裏姮娥不畫眉。

解夏上堂。九夏安居畢。布袋結頭開。衲僧無定度。南嶽與天臺。中路﹝祝／土﹞著腳指頭。方知南山一夏。不辜負你。

靈隱妙峯和尙遺書至。上堂。通天大路。鐵壁萬重。全機拶透。笑破虛空。羚羊掛角不畱蹤。

上堂。尋常顚說倒說。何曾開口動舌。不妨雪上加霜。更與諸人一決。豎起拂子云。且道。作麼生。

石田和尙語錄卷第一

石田和尙語錄卷第二

臨安府景徳靈隱禪寺語錄

嗣法門人了覺師坦等編

入寺。指三門云。無門之門。七通八達。入之一字。也不消得。喝一喝。便行。

拈勑黃。黃紙黑字。眾眼難瞞。其中一字誵訛。諸人眼力不到。且道。是那一字。山僧未欲指出。卻請維那說破。

指法座云。有路可行。更髙也上。須彌燈王。退身合掌。遂驟步登座。拈香祝聖罷。斂衣就座。示眾云。法法本來法。無法無非法。飛來峯髙眼亦髙。冷泉水碧眼亦碧。杉松竹栢。水鳥樹林。各住自位。非人得其便。惟我能自知。恁麼會去。皇恩佛恩。一時報畢。其或未然。等閒莫過呼猿洞。聽得猿聲恐斷腸﹝謝詞不錄﹞復舉保壽開堂。三聖推出一僧。壽便打。聖云。恁麼爲人。非但瞎卻這僧眼。瞎卻鎭州一城人眼去在。壽便歸方丈。

師拈云。保壽三聖。二俱作家。二俱失利。這僧𨿽是被人推出。買鐵得金。一場富貴。新靈隱。今日開堂。也無人推出僧。只是隨宜布置。相逢自有知音知。何必淸風動天地。

當晚小參。說心說性。淺艸易爲長蘆。舉古舉今。苦瓜那堪待客。賓中辧主。土曠人稀。主中辧主。萬中無一。喝一喝云。賓主歷然。諸人還信得及麼。若信得及。行則與諸人同行。坐則與諸人共坐。若信不及。同舟共濟。自相胡越。如何道得不傷物義句。良久云。衝開碧落松千尺。截斷紅塵水一溪。

復舉玄沙示眾云。三乘十二分教。達摩西來。放過則不可。若不放過。不消一喝。

師拈云。玄沙只知踏步向前。未免傍觀者哂。新靈隱則不然。三乘十二分教。達摩西來。放過一著。何故。怕爛卻那。

上堂。十八十九。癡人夜走。十九二十。人信不及。信得及。觀音院裏有彌勒。

謝監收上堂。舉僧問香林。如何是衲衣下事。林云。臘月火燒山。

師拈云。臘月燒山。火勢炎炎。目前包裹。借手行拳。若是衲衣下事。猶較十萬八千。何故。禦樓看射獵。不是刈茆田。

元日上堂。大雪滿長安。春來特地寒。新年頭佛法。一點不相瞞。且道。黃梅石女年多少。速道速道。

謝執事上堂。折腳鐺子。大家知有。左提右挈。勞煩眾手。山僧贏得百無憂。一向面南看北斗。

上堂。舉乾峯示眾云。舉一不得舉二。放過一著。落在第二。雲門出眾云。今日有人從天臺來。卻往徑山去。峯云。典座來日不得普請。

師拈云。乾峯錦包特石。雲門鐵裹泥團。築著磕著。言端語端。不是任公子。徒勞話釣竿。

上堂。不問有言。不問無言。靈山拄杖。斜靠壁邊。風光都占盡。不費一文錢。

結夏上堂。四月十五結。此土西天。同途共轍。就中獨有靈山別別別。日裏藏冰。火中釣鱉。

上堂。古人一指頭禪。一生受用不盡。得恁麼明白。得恁麼簡徑。靈山這里不較多。三尺杖子攪黃河。

上堂。日遷月化。又見中夏。衲僧那事。如何問著。人人口啞。有誵訛不借借。六月賣松風。人間恐無價。

上堂。祖師門下。討甚巴鼻。滿耳春風浩浩地。艸木叢林。燈籠露柱。心空及第。汝等諸人。因甚卻來這里瞌睡。

破庵忌日拈香。巴陵三轉語。鈍置老僧門。靈山無半句。報盡破庵恩。旣無半句。且道。將什麼報。無目不畫眉。此意少人知。

上堂。祕魔老兒。擎个叉子。不肯放下。靈山這里。淨裸裸赤灑灑。沒可把。忽有个衲僧出來道。勘破了也。靈山別甑炊香供養伊。何故。猛虎口裏活雀兒。

上堂。舉瑯琊一日上堂。有僧出。打一圓相。瑯琊拈拄杖打云。道道。僧云。不道不道。瑯琊云。因甚不道。僧云。三世諸佛。不出於此。琊又打趂出去。乃示眾云。律中以手指比丘。犯波逸提。山僧今日入地獄如箭射。

師拈云。不是瑯琊。洎被這僧惑亂。若非這僧。瑯琊令不虛行。末後棒頭賣峭。更向露柱藏身。笑殺毗耶杜口人。

解夏上堂。翠巖夏末示眾云。一夏爲兄弟。東語西話。看翠巖眉毛在麼。保福云。作賊人心虛。長慶雲。生也雲門云。關。

師拈雲。水流濕。火就燥。臨安紙貴。一狀領過。

謝新舊知事頭首。上堂。舉雪峯一日升座。召大眾云。看看東邊底。看看西邊底。你若要會。拈拄杖擲下云。向這里會取。

師拈云。雪峯𨿽則截鐵斬釘。畢竟傷鋒犯手。靈山。今日未免效顰。看看東邊底。看看西邊底。山僧也無工夫。拈拄杖擲下。但直下。會取好。

上堂。五湖衲子。南來北來。還曾逢著海上明公秀麼。逢之不逢。逢必有事。且道。有什麼事。下得一轉語。明窗下安排。

上堂。舉僧問馬大師。如何是祖師西來意。師云。近前來。僧近前。師打一掌云。六耳不同謀。黃龍南拈云。古人尙道。六耳不同謀。何況而今三百五百聚頭商量。禍事禍事。

師拈云。易分雪裏粉。難辧墨中煤。要見馬大師則易。見黃龍南則難。今日忽有人問靈隱如何是祖師西來意。向道。近前來。待他近前。卻向道。去。何故。白雲乍可離靑嶂。明月難教下碧空。

開鑪上堂。舉雪峯和尙道。世界闊一丈。古鏡闊一丈。玄沙云。火鑪闊多少。雪峯云。如古鏡闊。

師拈云。雪峯玄沙。父子激揚。大似泥裏洗土。若望臨際門下。遠之遠矣。且道。臨濟門下如何。良久云。看火色。

上堂。拈拄杖卓一下云。子承父業。依而行之。影響之流。三千里外。還有獨脫底麼。退後退後。久雨不晴。妨我曬眼皮革。

上堂。舉光侍者向玄沙道。師叔若參得禪。某甲打鐵舡泛海去。後玄沙住院。令人傳語光侍者。還曾打就鐵舡也未。

師拈云。猛虎不食伏肉。可惜玄沙撞在光侍者网裏。

冬節上堂。節令不相饒。陽生第一爻。諸佛道長。眾生道消。拈拄杖云。拄杖子獨孤標。且道。隨節令不隨節令。良久云。交。

上堂。祖師西來。持聾作啞。天下老和尙。逆風揚塵。靈山𨿽則空手捏雙拳。未免被飛來峯覷破。何故。太湖跨三州。

天基節上堂。世尊拈花。迦葉微笑。正法眼藏。永永流通。古佛今佛。心同道同。風從虎。雲從龍。節啟天基伸祝頌。壽齊南北兩髙峯。

上堂。一法不通。萬緣方透。拈拄杖云。這个是萬緣。那个是一法。卓一下云。不曾與諸人錯下注腳。

謝職事上堂。舉古徳云。但將飯向無心椀。自有人扶折腳鐺。大似癡人種空花。望結團欒果。靈山則不然。我若坐時汝須立。同坐同立成瞎漢。非瞎漢。把手大家行那畔。

上堂。海上明公秀。趙州東院西。不移毫髮許。平步上云梯。山僧恁麼道。已是一品二品。諸人恁麼會。未免七錯八錯。一等賊贓。不是無物。

上堂。舉雪峯示眾云。盡大地撮來。如粟粒大。拋向面前。漆桶不會。打鼓普請看。

師拈云。雪峯老漢。粘牙帶齒。累及後人。靈山則不然。盡大地撮來。如粟粒大。拋向面前。漆桶不會。普請歸堂。何故。怕爛那。

上堂。絕學無爲。虛消信施。奔南走北。辜負己靈。一見飛來便回。腳下泥深三尺。且道。山僧意在什麼處。深沙努眼睛。

上堂。舉趙州問僧云。曾到麼。僧云曾到。州云。喫茶去。又見一僧問云。曾到麼。僧云。不曾到。州云。喫茶去。院主云。曾到。也道喫茶去。不曾到。因什麼也道喫茶去。州喚院主。主應諾。州云喫茶去。

師拈云。趙州老漢。心如蘗口如蜜。一埦粗茶。多虛少實。院主兩眼瞇﹝目﹡麻﹞。畢竟何曾得喫。莫有得喫底麼。急須吐出。

上堂。諸人開口道得底。老僧如喑如啞。老僧開口道得底。諸人如醉如昏。何故。胡言易會。漢語難明。

上堂。拈拄杖召大眾云。不在內。不在外。不在中間。卓拄杖一下云。朝看云冉冉。暮聽水潺潺。

上堂。舉僧問趙州。如何是祖師西來意。州云。庭前栢樹子。僧云。和尙何得將境示人。州云。老僧不曾將境示人。僧云。如何是祖師西來意。州云。庭前栢樹子。

師拈云。直如弦。曲如鉤。易見難識。老倒趙州。世事但將公道斷。人心難似水長流。

上堂。釋迦慳。彌勒富。甘艸甜。黃連苦。法法小相干。人人各自度。咄。莫來攔我球門路。

上堂。舉五祖和尙云。如何是祖師西來意。庭前栢樹子。恁麼會。便不是了。如何是祖師西來意。庭前栢樹子。恁麼會去。方始是。

師拈云。要見五祖和尙麼。暗裏抽橫骨。明中坐舌頭。

上堂。自從胡亂後三十年。不少鹽醬。馬大師滿地狼藉。靈山卽不然。自從胡亂後。三十年不少。良久云。衲子難瞞。

上堂。拈拄杖云。盲禪暗證。日中迷路。深聞淺悟。未入正流。莫有全機獨脫底麼。卓拄杖一下云。不到烏江不肯休。

上堂云。大眾。登天不假梯。徧地無行路。可憐杜衲僧邯鄲學唐步。且道。如何免得此過。雪峯輥球。雲門抽顧。

上堂云。動容揚古路。不墮悄然機。承言者喪。滯句者迷。不承言不滯句。蝦蟆跳上梵天。燈籠吞卻露柱。

上堂。上士聽法以神聽。中士聽法以心聽。下士聽法以耳聽。且道。拄杖子。將什麼聽。卓拄杖一下云。不睹雲中鷹。焉知沙塞寒。

上堂。百尺竿頭行闊步。紫羅帳裏撒眞珠。山僧贏得呵呵笑。未審諸人會也無。恁麼說話。且道。是褒句。是貶句。若也定當得出。山僧與諸人。共缽盂喫飯。若也定當不出。三十年後。有人說破。

上堂。飛來峯頂。寂寂無人。合澗橋邊。成羣作隊。金剛圈栗棘蓬。則不問。汝腳踏實地處。道將一句來。良久云。問他全句。只道半句。

上堂。一句子寸釘入木。一句子目前包裹。一句不作一句用。卓拄杖一下云。不是張華眼。徒窺射斗光。

謝虎丘雙杉上堂。東山正脈。不絕如綫。睡虎去無蹤。一斑今復見。見則見矣。且道。劍池那畔一句。如何通信。昆侖著鐵袴。一棒行一步。

上堂。動是法王苗。靜是法王根。喚什麼作法王。毒蛇吞鱉鼻。孝子諱爺名。

上堂。若論此事。何必多言。不在內。不在外。不在中間。良久云。離婁行處浪滔天。

上堂。瞿曇元沒神通。老胡何曾知有。靈隱門下。千了百當底衲僧。且道。如何祗待。三十拄杖。且與斫粗。

上堂。識得一。萬事畢。祕魔擎叉。魯祖面壁。乃至。臨際三玄三要。洞山五位君臣。雲門念七。諸人且道。是一不是一。昨夜新州老盧。失卻腰間特石。

上堂。不參禪。不論義。拖个破席日裏睡。賺他伎死禪和。至今坐在冷地。靈山不然。因行掉臂。買石得云饒。移花兼蝶至。

上堂。喝如雷。棒如雨。大地絕纖塵。回頭無覓處。無覓處。昨日有人從天臺來。卻往徑山去。

佛涅盤上堂。七十九年間。大地遭欺誑。且喜葛藤根。今朝嚗地斷。且道。斷後如何。後代兒孫。三馬九亂。

上堂。佛來也打。祖來也打。徳山老人。甚生風彩。靈山這里。佛來也著。祖來也著。手中拄杖。權且架閣。何故。擎茶掃地。也要一个半个。

上堂。神光不昧。萬古徽猷。入此門來。不存知解。乾峯主丈劃一劃。雲門扇子。﹝跳﹣兆﹢孛﹞跳上三十三天。因甚十个有五雙。眼瞪瞪地。幸無偏照處。剛有不明時。

上堂。兔馬有角。牛羊無角。不知不會。事同一家。多見多聞。千差萬別。畢竟天無第二月。

立春日上堂。拈主丈召大眾云。春日打春牛。春色滿林丘。打卽不無。且道。向什麼處下手。卓拄杖云。三十年後。莫道狼藉不少。

上堂。舉龍牙和尙云。日出連山。月圓當戶。不是無身。不欲全露。

拈云。大小龍牙。舌在口外。靈山則不然。天無門。地無戶。處處逢渠。全身獨露。忽有个衲僧出來道。我會也。我會也。只向他道。杜。諸人且道。是那个杜字。

上堂。掩關杜口。已涉繁辭。天下老和尙。各呈懵袋。未免小慈妨大慈。畢竟如何。水晶甕裏浸波斯。

上堂。昨宵困倒牀上。直至五鼓方蘇。今日升堂。言句都無。且望大眾。智不責愚。

上堂。頭陀石被莓苔裹。擲筆峯遭薜荔纏。添一絲毫不得。減一絲毫不得。羅漢院裏。一年度三个行者。歸宗寺裏。參退喫茶。潦倒歸宗。面赤不如語直。諸人還會麼。午後打齋鍾。金剛曾失色。

上堂。徳山先鋒。臨濟殿後。且道。中間底是什麼人。卓拄杖云。眼睛定動。東魯西秦。

上堂。舉白雲五祖和尙示眾云。白雲不會說禪。三門開向兩邊。有時動著。關棙兩片。東扇西扇。師云。靈山不會禪。空手捏雙拳。渾家送上路。請諸人續末後一句。

上堂。网細魚稠。藥多病甚。棒喝交馳。一品二品。山僧恁麼逞驢唇。癡客徒勞勸主人。

上堂。一切聲是佛聲。一切色是佛色。物是定價。錢是足陌。這个從汝諸人商量。倒轉舌頭一句。作麼生辧白。良久云。屬羊人本命。屬虎人相衝。

上堂。春光冉冉。春日遲遲。春風包裹。上下四維。黃鶯聲在柳陰西。此意明明說向誰。

上堂。欲得見前。莫存順逆。築著磕著。無處尋覓。數百年前。云居道个何必。興化道个不必。靈山。莫也有道處麼。夜行莫踏白。不是水。定是石。

上堂。鐵壁鐵壁復鐵壁。那邊那邊更那邊。事到極頭須倒斷。瞎驢﹝跳﹣兆﹢孛﹞跳過西天。

上堂。舉花藥英和尙示眾云。十七十八。證龜成鱉。十九二十。人信不及。更待枯木生花。胡餅出汁。

師云。靈隱𨿽則無能。要與花藥相見。十七十八。證龜成鱉。十九二十。半夜潑墨。直須枯木生花。胡餅出汁。

上堂。海上明公秀。衲僧不知有。冷地忽相逢。尋常無處討。無處討。莫艸艸。龍王宮殿。有誰親到。

上堂。赤肉團上。壁立萬仞。無位眞人。入三眼國土。說解脫法。山僧一向懶懶散散。且恁麼過時。諸人莫錯怪。同道者方知。

謝首座都寺上堂。臨際頂中髓。楊岐眼裏筋。欲明這个事。須還這个人。風前有路。秤尾無星。大家贏得失忻忻。且道。笑个什麼。笑道秤尾無星。

上堂。刀不自割。水不自洗。拈拄杖云。山僧拄杖化爲龍。吞卻乾坤大地。汝等諸人。向甚處出气。卓一下云。各依舊位。

上堂。春花爛漫。春光欲暮。杜宇聲聲。送春歸去。諸人何不向這里眼明心悟。山僧恁麼道。眾中忽有个衲僧。喚一聲道。石田良久云。山僧倒退三千。

上堂。明如鏡。黑如漆。四七二三。多虛少實。靈山拄杖。且拈靠壁。何故。免被傍人冷眼看。

上堂。非不非。是不是。建立則乖張。掃除則失旨。徳山臨際出來。換卻髑髏裏底。

上堂。舉盤山道。向上一路滑。睦州道。壁立千仞險。臨濟道。石火電光鈍。

師云。三大老眼睛鼻孔不同。心肝五臟相似。靈山𨿽則無能。拄杖子爲眾竭力。卻有些子。卓拄杖一下。下座。

中夏上堂。九十日已過半。那事畢竟如何。直饒窮到底。終是涉風波。忽有个衲僧出來道。某甲百不知。百不管。飯來開口。睡來合眼。只向他道。去。誰信你這齪漢。

謝書記藏主上堂。舉藏主問僧何不看經。僧云。不識字。主云。何不問人。僧叉手進前云。這个是什麼字。主無語。

師云。不識字卻識字。合識字卻不識字。石田恁麼判斷。且道。意在於何。萬人爭仰處。一箭落雙雕。

上堂。一葉落天下秋。一塵起大地收。便恁麼去。恰作得个脫白沙彌。有一人未肯在。何故。洞庭無蓋。

上堂。靑山不舉步。日下不挑燈。黃頭碧眼。臭肉生蠅。諸人。三十年後悟去。不得錯怪老僧。

上堂。舉僧問鏡淸。佛法如水中月。是否。淸云。淸波無透路。僧云。和尙從何而得。淸云。再問復何來。僧云。正恁麼時如何。淸云。重疊關山路。

師云。黃面浙子。費許多口頰。作什麼。當時待這僧問佛法如水中月是否。只向他道。重疊關山路。非惟截斷這僧腳跟。亦乃與後人點眼。

上堂。枯桑知天風。海水知天寒。且道。衲僧知个什麼。知道飯是米做。直饒恁麼。閻羅老子索飯錢有日在。

上堂。天寒日短。滴水冰生。黃梅石女。冷地暗嗟吁。無邊身菩薩。凍破一雙耳。汝等諸人還覺麼。若也覺去。事同一家。若也不覺。有處著你在。

上堂。摩竭提國。水泄不通。少室峯前。三三兩兩。到這里不開口不動舌。還吐露得出麼。拍禪牀一下云。洎合收拾不上。

上堂。徳山雨點棒。臨際雷奔喝。收拾將來。七零八落。靈山。咬定牙關。盡力也難提掇。何故。睦州拶折雲門腳。

上堂。時時九夏。日日三秋。鬧市裏百艸頭。夾山老子賣峭。重價未有輕酬。山僧。今日爲他輕輕酬个價數看。卓拄杖一下。喚一聲云。夾山老子。畢竟千錢賒。不如一錢見。

上堂。目前無法。意在目前。從上若佛若祖。天下老和尙。罪過彌天。天天。昨夜山僧鍼綫囊中。打失一文古老錢。

上堂。風不來。樹不動。東家點燈。西家暗坐。龍﹝口﹡﹝禦﹣ㄗ﹢亍﹞海寶。魚遊不顧。且道。是佛法。是世諦。諸人若揀辧得出。石田與你一緉艸鞋。

上堂。西來無意。直指無旨。引得癡兒。盡臥冷地。卓拄杖一下云。起。山僧有一服惺惺湯與你。有般漢便道。如何是惺惺湯。徳山道底。

上堂。多言復多語。由來返相悞。拈拄杖云。靈山拄杖子不相悞。諸人還信得及麼。卓主丈一下云。多少人日中迷路。

上堂。月旦升堂。無可垂示。便恁麼散去。諸人未必靈利。且向秤錘上。捏出些子汁。貴圖有个滋味。良久云。見之不取。思之千里。

上堂。曲曲彎彎。平平坦坦。七穿八穴。十字縱橫。是汝諸人。不妨東行西行。第一莫教撞著跛腳老雲門。

上堂。擒虎兕辧龍蛇。茄子瓠子爛冬瓜。山僧直得無下手處。良久云。門外金剛汗如雨。

上堂。意到句到。宗通說通。一品二品。百匝千重。推倒面前案山子。長衫大袖舞春風。窮鬼子莫莫莫。更須知有朱頂王菩薩。

解夏上堂。靈隱門下。不犯之令。九十日中。頭正尾正。衲僧路活。腳下生煙。老僧終不學雲門索飯錢。

上堂。舉僧問古徳。十二時中。如何用心。古徳云。胡孫喫毛虫。

師拈云。恰恰用心時。恰恰無心用。胡孫喫毛虫。若續得這一句。便是參學事畢。

上堂。舉香嚴和尙道。我有一機。瞬目視伊。若也不會。別喚沙彌。

師拈云。大小大香嚴。尾巴拖地。靈隱一機。全無所示。若也不會。投子道底。

上堂。魯祖和尙。見僧來便面壁。俱胝凡有所問。只豎一指。諸人且道。者二老漢。還有佛法道理也無。良久云。意在蒼龍不在魚。

上堂。入室升堂。門庭施設。無途轍中。翻成途轍。百丈老常得一橛。解道喫茶珍重歇。

上堂。拈拄杖云。放下覓無蹤。盡力提不起。寸鐵未施。刀鏘滿地。明眼衲僧失巴鼻。

上堂。徳山棒頭短。臨濟喝聲低。不傷物義句。趙州東院西。

上堂。全提半提。向上向下。冷泉直是口啞。何故。眞人面前。不得說假。

上堂。舉雲門示眾云。佛法太煞有。只是舌頭短。良久云。長也。

師拈云。說短說長。自起自倒。跛腳老雲門。慈悲成過咎。長安一路坦然平。往來曾不禁人行。

上堂。舉趙州示眾云。夫爲宗師。須以本分事接人。

師拈云。行棒行喝。不是本分事。大機大用。不是本分事。一機一境。不是本分事。畢竟如何是本分事。無智人前莫說。打你頭破額裂。

請石溪和尙掛牌。上堂。鑪韝之所。鈍鐵尢多。良醫之門。病者愈甚。若要鈍者利。病者起。須還作者拈出本分惡鉗錘。卻笑徳山三十年。不曾打著个獨脫底。

上堂。秋聲滿林壑。秋雨滴梧桐。門外未歸客。飄泊在途中。歸也歸也。通身白汗。下載淸風。

上堂。舉僧問趙州。如何是道。州云。墻外底。僧云。某甲不問這个道。州云。你問什麼道。僧云大道。州云。大道透長安。

師拈云。趙州禪。口皮邊。墻外底。透長安。﹝祝／土﹞著磕著。言端語端。不是釣鰲手。徒勞把釣竿。

上堂。古人云。但得本。莫愁末。喚什麼作本。喚什麼作末。松栢千年靑。不入時人意。牡丹一日紅。滿城公子醉。山僧恁麼道。還有人不肯麼。有人不肯。是我同參。

請因緣普說

保寧勇和尙有頌云。祖師門下絕人行。深崄過於萬仞坑。垂手不能空費力。任教堂上綠苔生。看他恁麼說話。還有開口分麼。才涉唇吻。便落意思。只如瞿曇。在摩竭陀國。掩室而坐。說什麼來。維摩在毗耶離城。三十二菩薩。爲說不二法門。皆被維摩詰難。及乎文殊問維摩。何者爲不二法門。維摩默然。說什麼來。臨濟見黃蘗。問佛法的的大意。三度被打。黃蘗說什麼來。以至徳山見僧入門便棒。臨濟見僧入門便喝。說什麼來。𨿽然如是。不可總啞卻口也。道火何曾燒卻口。山僧。今朝只得放一綫開。爲諸人東語西話。五祖和尙道。古人畱下一言半句。未透得時。如銀山鐵壁。及乎透得了。元來鐵壁銀山便是我。敢問諸人。透得也未。若要透得。第一須是退步就己。不得向外馳求。第二須是令暖气相接。第三不可令雜毒入心。且如燒香禮拜。看經寫字。看文字。一切雜事。總是向外馳求。今日做工夫一上。明日又放慢。半信半疑。半進半退。便是暖气不相接。乃至。策子上念將來。模子裏脫將去。咂啖古人涎唾。便是雜毒入心。要得無這許多般病痛。須是全身放下。與之﹝病﹣丙﹢斯﹞崖。崖來崖去。忽然命根子斷。便是到家。有向當底時節。古人道。未得个人頭。須得个入頭。旣得个人頭。不得辜負老僧。又有古人道。未得个人頭。須得个入頭。旣得个入頭。直須揚下个入頭處。山僧道。未得个入頭。須得个入頭。旣得个入頭。正好買艸鞋行腳。何故。參禪須是悟。悟了須是遇人。若不遇人。無師承。只成杜撰阿師。動便傷鋒犯手尾巴露。如弄胡孫漢子。逗到臘月三十日。鼓也打破。胡孫子走。濟得甚事。若悟了遇人。開口吐气。自然如水入水。豈不見。投子靑參浮山。有見處。浮山指令見棲賢秀。卽是秀圓通也。那時住棲賢。靑到彼中。一向堂中打睡。有人去與秀言。堂中有一个靑上座。喫粥喫飯了。只是打睡。秀云。待老僧親去勘過。便拽拄杖下堂中。見靑。果然打睡。秀將拄杖敲板頭云。上座。我這里。無閒飯與你喫。教你打睡。靑雲。不知教某甲作什麼。秀云。何不參禪。靑雲。美食不中飽人喫。秀云。爭柰大有人不肯你在。靑雲。教他肯堪作什麼。秀云。你見什麼人來。靑雲浮山。秀云。怪得恁麼頑賴。遂相喚握手。歸方丈。信知。彼此明眼人相見。迥然別也。曾聞破庵老和尙言。今時兄弟。做工夫不索性。所以不見效驗。我行腳時。密庵住衢州烏巨山。我在彼中充知客。解職了。往見水庵。雙林兩廊長。我每夜不睡。從東廊行到西廊提起話頭。做工夫。行兩三匝了。歸堂中打一。看上下間兄弟。一似爛冬瓜相似。我覷了自思量道。我若不著便。也似這一堂爛冬瓜。討什麼椀子。我在那時。做得些工夫。室中也開得口。只是命根未斷。心下畢竟不穩。遂起單。至平江萬壽。僧堂前歇。那時是燈。止庵住萬壽。是無鼻孔長老。粥罷打鼓入室。我心裏欺他。不去入室。有同行去入室了。卻來問我道。你去入室也未。我謾同行雲。我去入室了。又卻自思量道。他是我同行。我謾他。心下未穩當。漸要歸川去。卻是如何。如此思量。心中躁悶。遂行入僧堂後去。忽然舉頭。見照堂二字。從前疑情頓釋。迆邐上蔣山。再見密庵。室中無不投合。遂辭歸川。密庵親送至半山。我不曾問他討頌。老和尙自袖中出一頌。相送云。萬里南來川藞苴。奔流度刃扣玄關。頂門﹝翟﹡欠﹞瞎摩酰眼。去住還同珠走盤。接得頌了。便相別歸川。後住兩三个院。了住夔府臥龍。因有一道士南遊。遂作書與老和尙通嗣法。是時密庵住太白。老和尙歡喜。謂育王佛照云。元來川僧有道義。佛照云。待你知得遲了。蓋密庵平生。怕川僧鬧。不肯多掛川僧。而佛照喜川僧。堂中多是川僧故也。破庵老和尙。蜀中住數院。又再南來。山僧出來行腳。𨿽去禮拜他。只是不曾依棲他。住後。來在平江穹窿。方在他會裏住。以至相隨。到鳳山楊寺。被他送歸藏主寮。見其室中機用。及尋常提唱。迥爲諸方不同。令人心死。所以今日出來承嗣他。老和尙云。禪和子。室中下語。總是知見解會。如何了得。須是向言句外。臨時別有意智。去離泥水方得。我舊時行腳歸去。與一同行。在合州釣魚掛搭。彼中亦是一員前輩尊宿。我去入室再三。免我不肯舉話。及至我同行去入室。尊宿卻不免他。但拊膝一下云。你向這里下一轉語看。同行無語。番番入室。只是如此問他。同行雲。叵耐這漢番番只如此問我。我無可應對他。你爲我代一轉語。我這回去下著。老和尙云。你待今番又如是問你。你但將兩指夾鼻。﹝聲﹣耳﹢空﹞他一﹝聲﹣耳﹢空﹞便出。同行果去入室。依老和尙所教。尊宿云。有人教壞你了。信知。此事得底人。如兩鏡相似。自然彼此不相瞞。奉勸兄弟。做工夫。須是省要處做。令到這般田地。方堪爲種艸。昔有一僧見晦堂。堂云。從什麼處來。僧云。南雄州。堂云。來作什麼。僧云。來見尊宿。堂云。何不回鄕中去。僧云。某甲出來參禪。和尙如何卻令某甲回去。堂云。我鄕中。三錢買一片魚鮓。如手掌大。且道。晦堂意。在什麼處。鑑咦庵云。乍可永劫受沈淪。終不瞎卻眾生眼。咦庵恁麼說話。大似方木逗圓孔。諸人恐別有長處。後次米室中吐露。

端午普說。參禪要透祖師關。妙悟要須心路絕。心路不絕。祖關難透。要得心路絕麼。須是內不放出。外不放入。空蕩蕩地。或若妄念起時。將一个話頭。提起與之﹝病﹣丙﹢斯﹞崖。如提一柄金剛王寶劍相似。誰敢當鋒。崖來崖去。久久之間。觸境遇緣。自然啐地斷嚗地折。那時不著。問人便有入頭處。便不疑天下老和尙舌頭。喚作有根腳。自會作活計。靈山這里。也不摩捋你兄弟。也不捩轉你兄弟。見得一寸。與你說一寸。見得一尺。與你說一尺。見得一丈。與你說一丈。亦不向你道工夫難做誑嚇你。亦不向你道工夫易做欺謾你。待你透頂透底。自知好惡。佛眼和尙說。兄弟做工夫。有兩般毛病。第一騎驢覓驢。第二騎卻驢不肯下。騎驢覓驢。將自己更求自己。騎卻驢不肯下。被佛祖玄妙奇特纏縛。擺脫不得。到這里。要騎便騎。要下便下。方有自由分。今時禪和子。蓋爲信自己不及。但不信長老。不信他人。卻不妨。須是信得自己腳跟下。有這蓋天蓋天一段光明。始得个个空。只鼻孔遼天。問著十个有五雙。不知著落。所以老東山端午日示眾云。老僧收得一道神符。頗有靈驗。一願今上皇帝聖躬萬歲。二願文武百官常居祿位。三願萬民樂業風調雨順。令鬼使往四天下。一一告報。鬼使回來云。已去四天下。一一告報了。無不順從。只有禪和子。鼻孔遼天。不柰他何。東山云。莫說你不柰他何。我也不柰他何。𨿽然如是。澤廣藏山。理能伏豹。畢竟如何。一抽三。二添四。黃牛角向天。八腳垂過鼻。急急。只如東山恁麼道。諸人還知落處麼。且不是唐言。亦非梵語。作麼生理會。若理會得。便向東山頂上放屙。不爲分外。恰似泗洲人見大聖相似。是什麼匹似閒。若理會不得。不可粗心。也須向單位上。東咬西嚼。看是什麼道理始得。方冊中參禪。透頂透底。大徹大悟。莫如眞淨文。眞淨初行腳時。自言。我見處。如吳道子畫相似。十分畫得逼眞。但只是畫底。所以不肯小了。徧扣諸方。一日聞人舉僧問雲門。佛法如水中月。是否。門云。淸波無透路。有領解處。往見黃龍。機尙未契。蓋其小小有悟解。未得透頂透底。所以不契。今普燈卻載。淨於淸波無透路處。有省悟。往見黃龍。載得差錯了。殊不知。淨見黃龍不契。卻云。我有好處。這老漢不識我。遂往見香城順。於順言下大悟。回見黃龍。方得機契。受虛中做昔燈。蓋其只會編類事迹。畢竟眼不正。所以差錯了。淨往見老順和尙。順問云。甚處來。淨云。黃龍來。順云。黃龍近日有何言句。淨云。黃龍近日州府委請黃蘗長老。黃龍垂一轉語云。鍾樓上念贊。牀腳下種菜。有人下得語契。便請住。黃蘗勝上座。下語云。猛虎當路坐。黃龍遂令去住黃蘗。順不覺云。勝首座。只下得一轉語。便得黃蘗住。佛法未夢見在。淨於順言下。打失鼻孔。方知黃龍用處。遂回見黃龍。龍問。甚處來。淨云。特來禮拜和尙。龍云。恰值老僧不在。淨云。向什麼處去。龍云。天臺普請。南嶽遊山。淨云。恁麼則某甲得自在去也。龍云。你腳下鞋。甚處買來。淨云。廬山七百錢買。龍云。何嘗得自在。淨云。何嘗不自在。自然轉轆轆地。如水上葫蘆。遏捺不得。信知得底人。與得底人說話。自然別也。又死心爲僧了。便發志行腳。初見晦堂。堂問。喚作拳頭則觸。不喚作拳頭則背。死心罔措。惟尙彊辯。堂遂抑之。一日又彊辯不已。堂云。住住。說食終不飽。死心云。某甲到此。弓折箭盡。願和尙慈悲。與安樂法門。堂云。一塵飛而翳天。一芥墜而覆地。汝政坐在知解多。若要安樂法門。直須死卻全心。方可心默領旨。一日宴坐。忽聞庫下知事捶行者雷忽震。遂大悟。趨出見晦堂。忘納其屨。才見晦堂。自點胸云。和尙。天下人是參得底禪。某甲是悟得底禪。堂云。選佛得甲科。何可當也。這个可謂前輩參禪樣子。兄弟要參禪。須以此爲標榜始得。莫學今時長老。蓋今時長老。一知半見。爭及得古人。你若學今時長老。便小了事體。不濟得事。且如燻上座住靈隱。亦是不柰何。被人東挨西拶。拶到禪牀角頭。回避不及。只得爲祖師有个門戶。擘破面皮出來。喚作此地無朱砂。赤土以爲上。𨿽然。看卻今時。漸漸赤土也無了。米盡到糠。糠也無了。漸漸食泥食土。說著眞个令人寒心。更在後來兄弟。發大勇猛。出來爲佛祖雪屈。第一須去省徑處作工夫。莫只管多知多解。蹉過截徑一路了。且如趙州洗缽盂話。最是徑截。兄弟多作無事會了。如睦州示眾云。見成公案。放你三十棒。多少省徑。兄弟亦蹉過了。如雪峯示眾云。飯籮裏坐。有餓死漢。河水沒頭浸。有渴死漢。雲門云。通身是飯。通身是水。唱愈髙和愈寡。省力多少。兄弟卻不向這里著眼。盡蹉過了。今日端午。且更舉一个公案散去。文殊令善財采藥。善財云。徧觀大地。無不是藥者。殊云。是藥采將來。善財乃拈一莖艸。度與文殊。殊拈起示眾云。此藥亦能殺人。亦能活人。

師拈云。采藥與用藥。相逢一會家。殺人活人不眨眼。白玉無瑕卻有瑕。因甚如此。諸人做得工夫到。便知著落。

拈古

舉馬大師云。卽心卽佛。非心非佛。不是心不是佛不是物。

拈云。卽心卽佛。甜瓜甜徹蒂。非心非佛。苦瓠苦連根。不是心不是佛不是物。斫卻月中桂。淸光迸海門。个裏若能開正眼。一毫頭上定乾坤。

舉僧問趙州。學人乍入叢林。乞師指示。州云。喫粥了也未。僧云。喫粥了也。州云。洗缽盂去。其僧有省。

拈云。趙州因風吹火。用力不多。這僧𨿽然悟去。也只做得个長行粥飯僧。何故。更須知有向上一關。

舉雲門示眾云。聞聲悟道。見色明心。觀世音菩薩。將錢買胡餅。放下手卻是饅頭。

拈云。雲門於無義路中。卻開義路。蔣山卽不然。聞聲悟道。見色明心。林鴆砧。井底種林擒。今年桃李責。一顆直千金。

舉外道問世尊。昨日說什麼法。尊云。說定法。又問今日說什麼法。尊云。不定法。道云。爲什麼昨日定。今日不定。尊云。昨日定。今日不定。

拈云。昨日定今日不定。大小瞿曇。因邪打正。更問如何缽盂安柄。

舉僧問雲門和尙。如何是諸佛出身處。門云。東山水上行。後來圓悟別云。燻風自南來。殿閣生微涼。

拈云。見得徹。用得親。不無雲門圓悟。若是諸佛出身處。三生六十劫。

舉僧問南泉。師居丈室。將何指南。泉云。昨夜三更失卻牛。天明起來失卻火。

拈云。大小南泉。被這僧輕輕一拶。直得手腳俱露。忽有人問南山師居丈室將何指南。拽拄杖打。何故。黃金終不和沙賣。

舉鏡淸問僧。門外什麼聲。僧雲。雨滴聲。云云。

拈云。鏡淸以己妨人。壓良爲賤。不覺通身泥水。南山問僧門外什麼聲。待他道雨滴聲。卻許他具一隻眼。

舉潙山問仰山。天寒人寒。仰山云。大家在這里。

拈云。大家在這里。廓徹無依倚。有口難分疏。凍破一雙耳。

舉徳山會下有一僧。近前作相撲勢。山云。這無禮漢。合喫山僧手中棒。

拈云。這僧嬌兒失禮。徳山小慈妨大慈。當時白棒向甚處去。南山門下。忽有僧近前作相撲勢。山僧。只得退身三步。何故。老不以筋力爲能。

舉雲門問僧。盡大地。是什麼人會佛法。僧云露柱。門喝云。這死蝦蟆。

拈云。這僧已是露出眼睛。雲門更與揭卻腦蓋。若是佛法。未夢見在。

舉同安察和尙問僧。輙不得向人道。我有一則因緣。舉似你。僧作聽勢。安與一掌。僧云。因甚打某甲。安云。我要話行。

拈云。潦倒同安。前頭較些子。後面笑殺人。撞著別个師僧。豈免返遭毒手。若是南山。待這僧道因甚打某甲。更與一掌。便見頭正尾正。

舉潙山問仰山。卽今事且止。自古事作麼生。仰山叉手進前。潙云。猶是卽今事。自古事作麼生。仰山叉手退後。潙云。汝屈我。我屈汝。

拈云。父子水乳和同。無如潙仰。點撿將來。前不構村。後不構店。若遇臨際徳山。更下一槌定當。

舉盤山和尙示眾云。向上一路。千聖不傳。學者勞形。如猿捉影。瑯琊覺拈云。上來講贊。無限良因。

拈云。具向上眼目。則不無瑯琊。要見盤山未可在。何故。大力量人。語脈裏轉。

舉保福云。總似今日。老胡有望。長慶雲。總似今日。老胡絕望。

拈云。一个有望。一个絕望。徐六擔板。各見一邊。山僧卻不然。總似今日。多少省力。三十年後。莫道南山拗曲作直。

舉僧問大悲。除上去下。請師道。悲云。我開口卽錯。僧云。恁麼則正是某甲師也。悲云。今日落在弟子手中死。

拈云。來風可辧。駟馬難追。若無後語。討甚大悲。

舉崔禪一日升座云。出來打。出來打。時有僧出云。崔禪聻。崔禪擲下拄杖。便歸方丈。

拈云。崔禪大驚小怪。欺壓平人。卻被這僧頂門一錐。直得七零八落。且道。那里是他七零八落處。喝一喝。

舉五祖和尙住太平時。示眾云。太平不會禪。一向外邊走。臈月三十日。羸得一張口。且如何是太平口。自云。兩片皮。也不識。

拈云。太平老漢。自起自倒。南山𨿽則不肖。未免效顰。南山不會禪。一向外邊走。臈月三十日。舌頭不出口。因甚如此。見成公案。

舉馬祖會下有一僧。以手畫四畫。問祖云。上一畫長。下三畫短。不得道一畫長三畫短。離四句絕百非。請師答。祖以手畫一畫云。不得道一畫長三畫短。答汝了也。

拈云。氈拍板。無孔笛。狹路相逢。五音六律。流落叢林知幾年。至今誰敢通消息。

舉雲山有僧來參。山起身。僧便出去。山云。得恁麼靈利。僧喝云。作這个眼目。法嗣臨際。也大屈哉。山云。且望闍梨善傳。僧回首。山便喝云。作這眼目。錯判諸方名言。便打。

拈云。雲山與這僧。拳來踢去。力敵勢均。雲山令𨿽行。棒頭何曾有眼。這僧棒𨿽喫。心中要且不甘。有人辧得出。南山請他喫一頓無面餺飩。

舉前有一尊宿道。若有一絲頭。卽是一絲頭。後有一尊宿道。若有一絲頭。不是一絲頭。

拈云。一條拄杖。兩人共扶。有什麼快活處。靈山卽不然。一絲頭是不是。林下野人髙。錦衣公子貴。

舉智門問僧。諸方向平地上打筋斗。你還曾見向虛空裏打筋斗麼。僧無語。雲門代云。休﹝跳﹣兆﹢孛﹞跳。

拈云。雲門恁麼道。塞他智門口未得在。若是靈隱。見他恁麼道。只向他道。今日小出大遇。這老漢。錐有劈箭之機。已是埋身千丈。

舉明招見勝光。才跨門。光垂下一足。招云。伎倆已盡。拂袖便行。

拈云。見機而作。不無明招。要見勝光。則未可在。何故。魚龍穴下盤根闊。日月輪邊气象髙。

舉僧問洞山。如何是佛。山云麻三斤。

拈云。諸人要見洞山麼。有眼無耳朵。六月火邊坐。

舉鏡淸於僧堂前。自擊鍾子云。玄沙道底。玄沙道底。時有僧出云。玄沙道什麼。淸作一圓相。僧云。若不久參。爭知恁麼。淸云。還我艸鞋錢來。

拈云。鏡淸搖頭。這僧擺尾。𨿽則一期可觀。爭柰玄沙道底。

舉僧問馬大師。離四句絕百非。請師直指西來意。馬師云。我今日勞倦。不能爲汝說得。問取智藏。僧問智藏。藏雲。我今日頭痛。問取海兄。僧問海。海云。我到這里卻不會。僧卻問馬師。師云。藏頭白。海頭黑。

拈云。馬師智藏。病痛一般。海兄不會。當面熱瞞。頭白頭黑。言端語端。衲僧不用空啖啄。秤在星兮不在盤。

舉雪竇頌爲道日損。三分光陰二已過。靈臺一點不揩磨。貪生逐日區區去。喚不回頭爭柰何。

拈云。雪豆等閒舉手。握土成金。諸人若解橫身。便乃白衣拜相。其或未然。且向情識裏。頭出頭沒。

舉明招示眾云。這里風頭稍硬。且歸暖處商量。便下座歸方丈。眾隨至。云及到暖處。便見瞌睡。以拄杖一時打散。

拈云。明招。兩度入泥入水。也不相辜負。可惜當時會下。無一个衲僧。靈山終不學他明昭老漢。蓋覆將來。好是明明說。從教鴨聽雷。

舉云居諲和尙問雪峯。門外雪消也未。峯云。一片也無。消个什麼。師自云。消也。保福云。要且無雪上加霜。

拈云。云居打艸驚蛇。雪峯開口見膽。保福獨上髙臺。要且眾眼難瞞。門外雪消也未。請諸人。試下一轉語。

舉趙州在南泉。井樓上。見泉過。乃抱定柱懸一腳云。相救相救。泉遂於踏梯上。打一二三四五。州遂具威儀。上方丈云。適來謝和尙相救。

拈云。父子至親。心眼無二。築著磕著。透頂透底。傍觀只把當兒戲。蒼龍攪動澄潭水。

舉鼓山示眾云。鼓山門下。不得咳嗽。時有僧便咳嗽一聲。山云。作什麼。僧云傷寒。山云。傷寒卽得。

拈云。鼓山老漢。前頭赫殺人。後頭笑殺人。靈隱門下。不得咳嗽。或有人咳嗽一聲。亦云。作什麼。待他道傷寒。劈脊便棒。何故。若藥不瞑眩。厥疾弗瘳。

舉雪峯扣老觀門。觀開門。雪峯扭住云。是凡是聖。觀唾云。野狐精。遂拓開。閉卻門。峯云。也要識老兄。

拈云。雪峯識則識。老觀。爭柰不得入門。

舉睦州道。見成公案。放汝三十棒。

拈云。這老漢手頭短。靈隱卽不然。見成公案。與汝三十棒。何故。棒頭有眼。龍蛇易辧。

舉許郎中到上藍。問首座。年多少。座云。六十八。許云。幾夏。座云。四十夏。許云。聖僧幾夏。座云。與虛空同受戒。許云。下官喫飯。不似首座喫鹽多。

拈云。大小上藍首座。卻被个俗漢勘破。靈隱當時若做首座。待他問聖僧幾夏。只向他道。你這俗漢。前後惑亂多少人來。若下得這一轉語。許郎中。便是煆了精金。也須失色。

舉僧問石霜。如何是祖師西來意。石霜咬齒示之。其僧不會。後石霜遷化。僧問九峯。先師咬齒。意旨如何。峯云。寧可截舌。不犯國諱。又問云蓋。蓋云。我與先師。有甚冤讎。

拈云。九峯云蓋。不謬爲石霜弟子。𨿽然如是。只會保守家業。且無施設門庭。或有人問靈隱石霜咬齒。畢竟如何。曾經霜雪苦。楊花落也驚。

舉百丈示眾云。你爲我開田。我爲你說大義。眾開田畢。請和尙說大義。百丈展開兩手。

拈云。開田甚難。難中卻易。展手甚易。易中卻難。說難說易。轉見顢頇。自己若無仙骨。謾言九轉還丹。

舉僧問古徳。如何是三寶。徳云。麻麥豆。

拈云。諸人還知古徳麼。慣使不由家富貴。三柸兩盞背爺娘。

舉僧問趙州。道人相見時如何。州云。呈漆器。

頌云。道人相見問如何。舉手寒溫事已多。潦倒趙州呈漆器。嶽陽船子洞庭波。

舉僧問百丈。如何是奇特事。丈云。獨坐大雄峯。

頌云。百丈機先疾似風。巍巍獨坐大雄峯。要知奇特中奇特。明月難教下碧空。

舉僧問古徳。年窮歲盡時如何。古徳云。東村王老夜燒錢。

頌云。東村王老夜燒錢。鼻孔依稀露半邊。武帝求仙求不得。王喬端坐卻升天。

舉昔有秀才。看佛名經。問長沙。百千諸佛。但見其名。未審。居何國土。長沙云。黃鶴樓崖顥題後。秀才曾題也未。才云。未。長沙云。無事題取一篇好。

頌云。百千諸佛在何居。黃鶴樓詩錦不如。問汝秀才題也未。一篇題取莫躊躇。

舉僧問趙州。萬法歸一。一歸何處。州云。我在靑州。作一領布衫。重七斤。

頌云。萬法歸一一何歸。海口難酬這一問。不得靑州一領衫。幾乎喪卻窮性命。

舉陸亙大夫問南泉。肇法師。也大奇怪。解道。天地與我同根。萬物與我一體。泉指庭前花。召大夫。夫應諾。泉云。時人見此一株花。如夢相似。

頌云。天地根元與我同。撥波求水謾勞功。時人見此花如夢。坐斷須彌信不通。

舉僧問古徳。如何是冬來事。徳云。京師出大黃。

頌云。冬來底事要商量。向道京師出大黃。多少病貓餐死鼠。日中擡首眼無光。

舉趙州示眾云。我在南方行腳時。火鑪頭。有一則無賓主話。直至而今無人舉。

頌云。無賓主話意深深。流落叢林古到今。火冷灰寒口掛壁。衲僧凍死不知心。

舉水庵和尙頌。九夏安居不論心。胡蘆水上捺教沈。忽然湧向西邊出。驚起沙鷗亂白蘋。

頌云。安居三月不論玄。水牯朝昏痛著鞭。拽脫鼻繩無覓處。山童走得腳皮穿。

舉僧訪趙州。州云。喫茶去公案。

頌云。曾到未到俱喫茶。爲君抉出眼中花。犀因玩月紋生角。象被雷驚花入牙。

石田燻和尙語錄卷第二

石田燻和尙語錄卷第三

嗣法門人妙因至慧等編

小參

髙峯入院小參。鷲嶺眞機。曹溪密旨。三家村裏。牛動尾巴。眞正舉揚。蓋天蓋地。蹉過者如麻似粟。卻認口頭聲色。以當平生。流落他鄕。去家轉遠。諸人還識家麼。若也識去。鍋子大小。杓柄短長。一一盡知著落。旣知著落。便能主賓互換。水乳和同。憂則共戚。樂則同歡。逆順隨宜。髙低普應。恁麼說話。落二落三。獨脫無私。畢竟如何剖露。良久云。機關不是韓光作。莫把胸襟當等閒。

楓橋入院。至道無難。惟嫌揀擇。山是山。水是水。三門佛殿。廚庫僧堂。什麼處是不揀擇。是法住法位。世間相常住。什麼處是揀擇。若也倜儻分明。便知道。一切時一切處。行住坐臥。動轉施爲。築著達摩大師鼻孔。恁麼告報。早是少慚愧。將惡水潑諸人了也。還有構得底麼。構得構不得。未免喪身失命。所以道。向上一路。千聖不傳。未曾親近。已隔大千。何況說黃道黑。立主立賓。鄭州出曹門。且喜沒交涉。旣無交涉。畢竟事作麼生。不勞懸石鏡。天曉自分明。

蔣山入院。如來有密語。迦葉不覆藏。忙忙者。匝地普天。獨脫底。星中揀月。還他具透靑眼目。旋生風骨。方可入作。若是迷哩麻囉。決定打入葛藤窠裏。無出頭分。旣是屋裏人。定知屋裏事。前是三門。後是方丈。一點也瞞他不得。然𨿽恁麼。且道。臨濟一喝。賓主歷然。又卻如何話會。良久云。若無舉鼎拔山力。千里烏騅不易騎。

淨慈入院。目前無法。意在目前。不是目前法。非耳目之所到。蚊子上鐵牛。無你下觜處。新淨慈。今夜不是借拄杖子威光。與諸人做个瞥脫。拈拄杖卓一下云。法隨法行。法幢隨處建立。且道。作麼生建立。莫是舉一明三。目機銖兩麼。莫是問在答處。答在問處麼。莫是布三玄戈甲。列五位君臣麼。若恁麼。喚作癡人夜走。殊不知。霧豹澤毛。未嘗下食。庭禽養勇。終待驚人。若是眼生三角漢。逢人抓著癢處。自然徹骨徹髓。便能橫身荷負。赤手提持。然𨿽如是。亦是宗乘中事在。且如何是宗乘中事。一曲兩曲無人會。雨過夜塘秋水深。

結夏。莫行心處路。不掛本來衣。何須更恁麼。切忌未生時。四路葛藤。古人一時截斷了也。諸人何不吒吒沙沙。如生師子兒。哮吼一聲。壁立千仞。若也如是。九十日夏。布袋結頭。出息不涉萬緣。入息不居陰界。天臺普請。南嶽遊山。龜毛結网裹虛空。烈焰堆中撈白月。正當恁麼時。且道。功歸何所。猶握金鞭問歸客。夜深誰共禦街行。

結夏。我宗無語句。亦無一法與人。明明向你道。何況蓋覆將來。而今黃面禪和。擔拄杖四世界走。道我參禪學道。還覺面熱汗下麼。饒你參到無參。學到絕學臈月扇子。一點也用不著。楓橋這里。南州北縣。三兄五弟。朝看師子山雲起。暮看越來溪水流。只是禪道二字。不許說著。說著則貶向三千里外。若要參著要學。諸方自有人在。莫來負累石田。且道。石田如何得恁麼瞻小。一度被蛇傷。怕見斷井索。

結夏。黃面瞿曇。二千年前。平白畫个圈子。喚作圓覺伽藍。致令後代兒孫。年年墮在里許。西天此土。十萬迢迢。九十日夏。雲月是同。蠟人爲驗。溪山各異。若是眼裏有珠漢。向不同不異處。赤骨力地。全身跳出。牢籠不住。呼喚不回。如踞地金毛。卓朔吒沙。誰敢近傍。東湧西沒。身心安居。七凹八凸。平等性智。熱則山頭。洗耳聽松風。倦則云會堂中伸腳睡。然𨿽如是。蔣山未免勘過了打。何故。黃金自有黃金價。終不和沙賣與人。

結夏。多子塔前。淸風凜凜。孫臏門下。徒話鉆龜。盡大地撮來。如粟米粒大。百億四天下。百億日月。百億須彌。恆沙國土。恆沙諸佛。恆沙眾生。盡向粟粒內。禁足護生。說安居偈云。牀窄先臥。粥稀後坐。耳聵要聲髙。眼昏宜字大。旣是安居偈。卻如何恁麼說。若是通方上士。一舉便知落處。脫白沙彌。且疑八千年。卻待阿逸多出世。爲汝說破。

結夏。以大圓覺。爲我伽藍。望云上樹。身心安居。平等性智。熟睡寐語。咄。南山只管九十日爲一夏。不知有恁麼事。只如九十日前。九十日後。豈不安居。行住坐臥。日用尋常。豈不平等。如斯提掇。雕沙無鏤玉之談。結艸乖道人之思。更言。鵝護雪蠟人冰。西天此土。迢迢十萬。南山有不場物義句子。且待秋初夏末。分付諸人。

解夏。九十日夏。頭正尾正。寒山子。水牯牛。燈籠露柱。一一心空及第。惟有南山禪和子。頑皮賴骨。抵死謾生道。我一夏之中。全無絲毫所證所得。南山聞得。無可柰何。只向他道。願你常似今日。山僧恁麼道。諸人且道。是肯他不肯他。良久云。相逢盡道休官去。林下何曾見一人。

解夏。前際不來。後際不去。今亦不住。諸人向什麼處安居。向什麼處自恣。遼天俊鶻。舉著便知。死水蝦蟆。堪作何用。仰山鋤得一片畬。種得一籮粟。鐝頭具眼。功不浪施。潙山日中一食。夜後一寢。年老成魔。經事多矣。且道。南山還有這个消息也無。山僧粗識好惡。諸人亦合知時。

結夏。蟄戶不開。龍無龍句。時節旣至。其理自彰。且如何是自彰之理。來晨四月十五。西天此土。布袋結頭。天下衲僧。拗折拄杖。髙掛缽囊。從前會底不會底。丁丁東東。骨底骨董。揚向他方世界。身心安居。平等性智。身心安居卽且止。喚什麼作平等性智。莫是言發非聲。色前不物麼。莫是眼不掛戶。意不停玄麼。莫是不起纖毫修學心。無相光中常自在麼。若恁麼。總是金州路上客。南山有个上樹安身訣。今夜分付諸人一抽三。二添四。彈舌念其言。橫眸看梵字。諸人還承當得麼。若承當得。九十日夏也不虛度。脫或未然。前頭大有事在。

結夏。飛來峯髙攀不上。冷泉水深飲不竭。衲僧到此擬奚爲。盡力神疲好休歇。若向這里休歇得去。似寒巖枯木。大死底人。黃梅石女。老僧與你鼻孔相拄。赤肉相揩。晝三夜三。謾生抵死。待寒巖枯木開花。大死底人卻活。黃梅石女解語。也不枉度一夏。其或顚顚癡癡。千醜百拙。毒气流入八萬四千毛竅。化爲魍魎魑魅。老僧𨿽有奇方妙藥。也起諸人此病不得。恁麼告報。眾中莫有擊節底麼。良久云。貪觀天上月。失卻手中橈。

結夏。向上一路。鐵壁銀山。自古自今。佛祖卻步。舉話長老。無開口分。直饒舉得作麼生會。直饒會得作麼牛�。若也明得。大陽門下。日日三秋。明月堂前。時時九夏。然𨿽如是。還知一件事麼。東弗於逮。西瞿耶尼。南瞻部州。北郁單越。若僧若俗。總在諸人鼻孔裏。叫叫鬧鬧。諸人作麼生安居。若安居不得。九十日夏。未免勞而無功。拈拄杖。卓一下云。不是釣鰲平。穩說把長竿。

解夏。祖師巴鼻。峭若五須彌。衲僧眼光。爍破四天下。靈山門下。總不消得。我此一眾。三月安居。有飛來峯可玩。有冷泉水可濯。意不停玄。眼不掛戶。或有脫白沙彌。道禪之一字。貶向鐵圍山。大赦不放。更說文殊三處度夏。迦葉白搥擯出。多年曆日。不用推尋。只如今辰解制。九十日飯錢。漿水錢艸鞋錢。總不問汝諸人。洞山向萬里無寸艸處去。且拈向一邊。瀏陽庵主。出門便是艸。又且如何。無求是處人情好。不飲從他酒價髙。

冬夜。知不到處。切忌道著。道著卽頭角生。適半一問一答。是道著。旣是道著。卽頭角生。頭角旣生。諸人且道。是驢是馬。有般杜衲僧便道。驢不成馬不是。若恁麼。盡大地是个無孔鐵錘。堪作何用。殊不知。乾坤日月。明暗色空。情與無情。總在山僧拄杖頭上。若也放過一切。手之舞之。足之踏之。共慶一陽令節。若不放過。不消一捏。這个說話。猶是曲爲中下之機。且道。上上人來。合談何事。冬不寒臈後看。

冬夜。這一片田地。生佛未具。世界未成。四至界畔。皎然明白。天不能覆。地不能載。日月照不到。風雨灑不著。羣陰消與未消。一陽復與未復。與他總沒交涉。從上若佛若祖。只於沒交涉處。順時保愛。遇飯喫飯。遇茶喫茶。無一絲毫許。不是放身捨命處。或有一機一境。一言一句。總是向枯木上糝花。虛空中釘橛。何曾將實法系綴人。自是諸人癡狂外邊走。不肯回頭。南山今夜忍俊不禁。倩拄杖子。別開一條活路。與諸人共行。驀拈拄杖。卓一下云。莫有進得步底麼。若有。有一任十字縱橫。脫或未然。喫粥喫飯。也須照顧咬著舌頭。

冬節。天寒地凍。火冷云深。長連牀上。衲僧兀兀癡癡。今日明日。年自可憐生。無端洞山與泰首座。冬夜喫果子。遺下老葛藤根。年年時節到來。叢林浩浩地商量。多是咬嚼不破。吞吐不下。攪得肚腸。如一團麻綫相似。山僧忍俊不禁。向道癡漢。吉凶休咎。總在八八六十四卦中。何不向這里著力開眼。卓拄杖一下云。開得眼。洞山與泰首座。無地容身。山僧亦有彌天過犯。不幹諸人事。

冬夜。法法本來法。無法無非法。鉤鎖連環。刀挑不出。若無智眼。淪入邪途。決定把蘆菔根。作香象鼻孔。拈主丈卓一下云。羣陰向這里剝盡。一陽向這里復生。豈不是本來法。諸人還揀辧得出麼。若揀辧得出。南瞻部州托缽。北郁單越喫飯。文殊提鞋。普賢挈杖。若揀辧不出。前面是案山。後面是主山。拶破你眼睛鼻孔。臨際徳山。是甚閒家具。休休莫寐語。阿難依舊世尊前。良馬不知何處去。

冬節。透骨霜風入戶庭。日南長至又逢迎。衲僧不解論時節。只麼堆堆過此生。前際不來。後際不去。今亦不住。喚什麼作此生。須知黃面老漢。缺齒老胡。日夜與諸人。交頭接耳。陜府紩牛。是常不輕菩薩。諸人還信得及麼。若信得及。�籠頭卸角馱。上載下載。一時劃斷。眼不掛戶。意不停玄。直下如寒巖枯木相似。一陽未生。一陽生後。與他兩兩無交涉。饑餐渴飲。閒坐困眠。有什麼過。然𨿽恁麼。忽遇咬豬狗漢。拽轉坐盤。伸出毛手。又卻如何當抵。良久云。幾度沙場經血戰。到頭不攺舊容顏。

冬夜。老胡西來。直指人心。二祖覓心。了不可得。後人聽事不眞。取意胡卜亂卜。觸著阿轆轆地。蹉過當頭一著。不知鼻孔大頭垂。但道。黃河從源濁。休休休。莫莫莫。靈山這里。無禪與你參。無道與你學。冷湫湫乾嚗嚗。來日一陽初復。羣陰盡剝。今夜與諸人聚集少時。應个時節。終不將百煉精金。作頑石賣卻。恁麼說話。若是个漢。三千里外。掩耳便回。已遲八刻。何故。含元殿上覓長安。楊花不是天邊雪。

歲夜。金烏急玉兔速。一年三百六十日。今夜結交頭。陜府鐵牛。黃梅石女。來日各添一歲。諸人分上。合作麼生。記得石頭和尙。參同契。末後道。謹白參玄人。光陰莫虛度。若據蔣山見處。燒香禮拜。學佛學法。求玄求妙。總是虛度光陰。旣不許燒香禮拜學佛學法求玄求妙。諸人十二時中。如何用心。若也不知。未免向情識裏。頭出頭沒。所以徳山示眾云。汝若於心無事。無事於心。自然虛而靈。空而妙。趙州道。老僧除二時粥飯外。是雜用心。又道。諸人被十二時使。老僧使得十二時。二大老恁麼告報。意在於何。若是眼生三角漢。一覷覷透。便與二老。把手共行。其或未然。臈月三十日是小年夜。忽若大年夜到來。諸人如何祗對。驀拈拄杖。卓一下云。人無遠慮。必有近憂。

歲夜。烏兔東西疾。一年時序畢。竇八布衫穿。烏龜眼睛赤。肇法師。剛道物不遷。擔片板見一邊。衲僧家。誰管你天。誰管你地。喫飯救饑。開口取气。今年也如是。來年也如是。後年也如是。更後年也如是。直得阿逸多出世。也只如是。是則是。忽若閻羅老子徵飯錢。又卻如何抵擬。普化出僧堂。波斯入鬧市。

歲夜。日日日東上。日日日西沒。循環三百六十幾个。解知窠窟。雪豆恁麼道。且道。這老漢還知窠窟麼。若道知。禍事禍事。若道不知。爭解恁麼道。若也於此倜儻分明。便見舊歲不去。新歲不來。一念萬年。萬年一念。南山恁麼吐露。恰似小兒子順朱。明眼衲僧。未免取笑。且道。明眼衲僧。有什麼長處。自有一雙窮相手。未嘗祗揖等閒人。

歲夜。古今天地。古今日月。古今山河。古今人倫。不曾移易一絲毫許。便恁麼。將謂靈隱無合殺。不知隨世顚倒。送舊迎新。東村爆竹一聲。盡大地人。打失髑髏。要識舊歲麼。左邊拍禪牀一下云。向這里薦取。要識新年麼。右邊拍禪牀一下云。向這里薦取。要識新年舊歲欲交未交。結角羅紋處麼。拈拄杖中間卓一下云。向這里薦取。果然這里著得一隻眼活。不被寒暑之所移。不爲節序之所轉。脫或未然。昨夜積深三尺雪。前村凍折一枝松。

歲夜。天無門地無戶。飛金烏走玉兔。年年三百六十日。今年三百九十日。一气不言。何處問蒼天。五歲再﹝門﹫壬﹞。巧歷莫能盡。拶到臈月三十夜。新舊結交頭。東村西村。聲聲爆竹。北禪老兒。將無作有。烹露地白牛。燒骨柮火。煮野菜羹。唱村田樂。這窮鬼子。誰得似伊。靈隱住个院子。一年不如一年。今夜指空劃空。無可與諸人分歲。𨿽然如是。人情若好。喫水也肥。諸人且道。冷泉是什麼滋味。舌頭點著知端的。天上人間不可陪。

結夏。僧問云。以大圓覺。爲我伽藍時如何答云。望云上樹。僧云。身心安居平等性智。又作麼生答云。熟睡寐語。僧云。忽有个漢。大棒打不回頭。不肯入這保社時如何答云。只聞其語。未見其人。僧云。和尙何不領話。便禮拜師云。誰信你。乃云。溪東溪西。國王水艸。隨分納些些。山北山南。祖父田園。淸風來浩浩。時時九夏。處處安居。意不停玄。眼不掛戶。這个說話。喚作順水張帆。是人做得手腳。忽若狂風捲地。白浪翻空。到這里。也須是个鐵梢工始得。諸人聞淨慈恁麼道。暗裏笑忻忻。便道。我會也我會也。會則從你會。爭柰西天蠟人。未肯點頭在。何故。龍門客少。鬧市人多。

復舉僧問南院。從上諸祖。向什麼處去。院云。不上天堂。卽入地獄。僧云。和尙作麼生。院云。還知寶應落處麼。僧擬議。院以拂子劈口打。又喚僧近前來。僧近前。院云。令合是汝行。又打一拂子。雪竇云。南院令旣自行。且拂子不知來處。雪竇道个瞎。且要雪上加霜。妙喜云。權衡臨濟三玄三要。須還他南院始得。因什麼。雪竇道拂子不知來處。妙喜亦道个瞎。且圖兩得相見。

師拈云。南院𨿽則正令全提。爭柰性命落在這僧手裏。雪竇妙喜。總道个瞎。未免將身一處活埋。諸人還知淨慈落處麼。陣雲橫海上。拔劍攪龍門。

結夏。以大圓覺。爲我伽藍。頭上著枷。腳下著杻。身心安居。平等性智。困魚止瀝。病鳥棲蘆。衲僧用處。如火消冰。要行便行。要坐便坐。無足可禁。逢佛殺佛。逢祖殺祖。無生可護。翻思黃面瞿曇。不會迷逢達摩。阿呵呵是什麼。耳聵愛聲髙。眼昏宜字大。

復舉保福因僧侍立次。保福云。你得恁麼粗心。僧云。甚處是某甲粗心處。福將一塊土。度與僧云。拋向門外著。其僧拋了。卻再問。甚處是某甲粗心處。福云。我見你築著磕著。所以道你粗心。

師拈云。保福借水獻花。這僧白日迷路。南山門下。總是粗心底。只是不敢說著。何故。小慈妨大慈。

結夏。我觀如來。前際不來。後際不去。今亦不住。於中還著得結制二字麼。摩竭陀國。土曠人稀。少室峯前。風髙月冷。沒量漢橫身擔荷得去。西天有人未肯在。更說甚時時九夏。處處安居。這是三家村裏臭老婆見解。不勞拈出。向上一路。千聖不傳。軟如鐵硬如綿。盧行者。不識元字腳。陳蒲鞋。擔板見一邊。不是心不是佛不是物。午後打齊鐘。梵志翻著襪。一家有事百家忙。蛟龍豈守蝦蟆窟。眾中忽有个識休咎底衲僧。向冷地裏。咳嗽一聲。且道。南山作麼生折合。喝一喝。鬧處白拈。未是正賊。

舉茱萸和尙。眾僧侍立次。茱萸云。只恁麼平白立。無个說處。一場气悶。時有僧出擬問。茱萸便云。爲眾竭力。便入方丈。

師拈云。茱萸放去崢嶸。收來綿密。只如他道爲眾竭力。爲復是茱萸爲眾竭力。這僧爲眾竭力。若人揀辧得出。非但爲這僧雪屈。亦乃與茱萸。把手共行。若揀辧不出。一場气悶。何故。罕逢穿耳客。多是刻舟人。

結夏。鐘未鳴鼓未響。好个古佛樣子。曁乎鐘鳴鼓響。諸人簇簇上來。問答抑揚。便見七花八裂。明眼漢沒窠臼。拈得鼻孔失卻口。名不得狀不得。觀音院裏有彌勒。不是道不是禪。長鯨吞月浪滔天。住住。口如南山。九夏安居。未審以何爲驗。二時粥飯气力粗。無事湖邊行一轉。

舉洞山夜參不點燈。有僧出問話退。山令侍者點燈。遂喚適來問話僧出來。其僧近前。山令取三兩粉與這僧。其僧拂袖而退。因而有省。遂罄衣資設齋。三年後來辭洞山。山云。善爲。時雪峯侍立次。問山。只如這僧去後。幾時卻來。山云。他只知一去。不解再來。其僧歸衣單下化去。及來報。山云。𨿽然如是。猶較老僧三生在。

師拈云。洞山前施妙略。這僧暗透重關。若不得後著。前話也難圓。良久云。將軍但有嘉聲在。不得封侯也是關。

冬夜。僧問云。潙山問仰山云。仲冬嚴寒年年事。晷運推移事若何。仰山進前。叉手而立。此意如何。答云。亂呈懵袋。潙云。情知汝答這話不得。潙山意在什麼處。答云。醬裏有鹽。僧云。只如香嚴道。某甲偏答得這話。又作麼生。答云。提水放火。僧云。潙山理前話。香嚴因什麼如叉手進前而立。答云。同途不共轍。僧云。潙山道。賴遇寂子不會。那里是他不會處。答云。菩薩龍王行雨潤。遮身向上數重云。僧云。潙仰香嚴父子。唱拍相隨則不無。且道。是何曲調。答云。五天吹不起。漢地和難齊。僧云。謝師答話。便禮拜。

師乃云。佛語心爲宗。無門爲法門。無門之門。須得其門而入。諸人還曾入得麼。拈拄杖卓一下云。從這里入。若也入得。一任四方八面。若入未得。山僧不免抑下威光。與諸人畫个影子。趙州南石橋北。觀音院裏有彌勒。祖師遺下一隻履。直至而今尋不得。西天梵語。此土唐言。經律論藏。還有這个消息麼。古人恁麼說話。意在於何。直饒聞得暗地點頭。未免死在句下。須知古今山河。古今天地。古今人倫。古今日月。毫髮下移。塵劫來事。盡在而今。且而今事作麼生。良久云。九九陽生第一爻。復舉趙州會下有僧參。相推不肖作第一座。主事白州。州云。總教作第二座。事云。第一座教誰做。州云。裝香著。事裝香了白州。州云。戒香。定香。惠香。解脫香。

師拈云。趙老應機。如風吹水。第一座香煙起。驢年夢見汗臭气。

冬節。晝明夜暗。日往月來。一气不然而然。萬化無作而作。便恁麼去。平地上死人無數。衲僧用處。自有條章。斗轉星移。東湧西沒。豈不見。潙山問仰山。仲冬嚴寒年年事。晷運推移事若何。仰山近前叉手立。腳下如漆。潙山云。我情知你答這話不得。父爲子隱。香嚴云。某甲偏答得這話。家富小兒嬌。潙山遂問。仲冬嚴寒年年事。晷運推移事若何。香嚴亦近前叉手而立。果然別有長處。潙山云。賴遇寂子不會。欲隱彌露。潙山恁麼提持。二子恁麼酬對。石田恁麼指注。還當得宗乘中事麼。良久云。從前汗馬無人識。只要重論蓋代功。

舉定山。首座洗衣次。山問。作什麼。首座提起衣。山云。洗底是什麼衣。座云。福州使鐵錢。定山喚維那。移下掛搭。

師拈云。定山可謂借手行拳。一時气槪。首座𨿽則失錢遭罪。千古風流。若是石田。當時待定山道。洗底是什麼衣。以手掬水便潑。便是千个定山。未免一場懡﹝怡﹣臺﹢羅﹞。

冬節。釋迦不說說。迦葉不聞聞。利劍斬虛空。萬象鳴嚗嚗。便恁麼去。承虛接響。數若塵沙。謝家人不在漁船。錯認橘皮喚作火。所以道。宗門深奧。酌度胸襟。粗餐易飽。細嚼難饑。若是英靈上士。翻轉鐵面皮。豎亞摩酰眼。萬仞崖頭騰身撲不碎。須彌。那畔招手喚不回。等閒拈一機示一境。總在生佛未具已前。日月照臨不到處。羣陰消與未消。一陽復與未復。豈干他事。然𨿽如是。畢缽巖中猶有人。未肯點頭在。何故。趙璧本無瑕。相如誑秦王。

復舉洞山請泰首座喫果子公案。

師拈云。這个話頭。其來久矣。總道。首座語不契洞山。所以不得果子喫。殊不知。洞山性命。在泰首座手裏。莫有爲洞山作主底麼。出來出來。蔣山今夜要斷不平之事。如無。惱亂春風卒未休。

歲夜。金烏急玉兔速。明而又晦。晦而又明。運行不息。今夜已得成功。拂曉金雞一聲。舊歲新年交過。東鄰西捨。李老張哥。爭先慶賀。拜得睞頭穿。衲僧家缽盂。一日兩度濕。任運騰騰。不知月之大小。不管歲之餘閏。目視靑霄。且恁麼過。勘證將來。似則也似。是則未是。所以雲峯悅和尙。歲夜小參示眾云。你這一隊後生。經律論固是不知。也入眾參禪。禪又不會。臈月三十日。作麼生折合。諸人聞雲峯恁麼道。還覺面熱汗下麼。作麼生出得雲峯圈繢。石田𨿽則無能。敢倩木上座。爲諸人做个瞥脫。驀拈拄杖。卓一下云。到江吳地盡。隔岸越山多。

舉徳山示眾云。今夜小參不答話。問話者三十棒。時有僧出。山便打。僧云。某甲話也未問。因甚麼打某甲。山云。你是甚處人。僧云。新羅人。山云。未跨船舷。好與三十棒。

師拈云。徳山老漢。前頭嚇殺人。後頭笑殺人。這僧不入虎穴。爭得虎子。今夜小參。有問便答。無問卽休。亦不能行得棒。何故。九洲四海淸如鏡。官路堂取次行。

歲夜。佛法世法。世法佛法。一有多種。二無兩般。鉤鎖連環。刀挑不出。衲僧家襤襂破衲。包裹乾坤。楖栗頭邊挑擎日月。腰間自有多年曆日。不逐四時節令遷移。這邊那邊。透頂透底。這个說話。喚作把筆順朱。是人總會。臈月三十日。老鼠入牛角。如何是出身一路。良久云。休休。官事不可私酬。

舉僧問趙州。如何是不遷義。州以兩手作流水勢。其僧有省。

師拈云。趙州用力太過。這僧聽事不眞。若問南山如何是不遷義。和聲便打。何故。南山不曾賺悞師僧。

歲夜。天地造化。有陰有陰。日月星辰。有明有晦。雨露風霜。有生有殺。四時代謝。有新有故。總是兩頭事。衲僧家。赤肉團上。壁立千仞。一日十二時。時時相似。一年十二月。月月一般。任運騰騰。騰騰任運。合眼開眼。今日明朝。從來鼻孔遼天。誰管多年曆日。𨿽然如是。年窮歲盡。結角羅紋。轉身一句。作麼生道。良久云。天淨不知云去處。地寒畱得雪多時。

舉玄沙問長生。我觀如來。前際不來。後際不去。今亦不住。長老作麼生。生云。放某甲過。有个道處。沙云。我放你過。作麼生道。生默然。沙云。教誰委。生云。和尙不委。沙云。我情知你向鬼窟裏作活計。

師拈云。長生在鬼窟裏。玄沙還免得也無。若是臨濟令行。便須髑髏粉碎。

歲夜。天何髙。地何厚。南北東西。烏飛兔走。明而又暗。暗而又明。臈月三十日。總喚作年窮歲盡。且道。年歲還有窮盡底時節麼。若有盡處。便有起處。且道。從什麼處起。若將虛空。取意扭捏。未免枉勞神用。殊不知。七十二候。二十四气。只在諸人鼻尖上。當恁麼時。如何道得叉手句。良久云。城上已吹新歲角。窗前猶點舊年燈。

復舉僧到鶴林敲門。林云。誰。僧云。行腳僧。林云。莫道行腳僧。佛來也不著。僧云。爲什麼不著。林云。無你棲泊處。

師拈云。大小鶴林。自納敗缺。南山有个見處。要諸人共知。旣知。是佛來爲什麼不著。相見易得好。共住難爲人。

解夏。文殊昔日三處度夏。靈山今夏一處安居。釘觜鐵舌。衲僧到這里管取。分疏不下。旣分疏不下。寧免閉目食蝸牛。一場酸澀苦。靈山。有个上樹安身法。今夜擬欲分付諸人。休休。會醫還少病。知分不多愁。

舉雲門問僧。初秋夏末。兄弟東去西去。前頭忽有人問。作麼生祗對。僧云。大眾退後。門云。還我九十日飯錢來。

師頌云。夏末秋初萬萬千。石頭路滑腳皮穿。這僧劍刃翻身疾。也被雲門索飯錢。

法語

福長老出世乞語

多子塔前。付僧伽梨。直至而今。根苗不絕。所謂上祖不了。殃及兒孫。旣入佛門喫佛飯。潑天門戶。要人扶持。亦須是个漢始得。況稱長老。名旣如此。實當如何。具向上眼目。得大機大用。可以開鑿人天。饒益後學。方不辜負出世二字。就中下機言之。亦要識因果。勒香火。早晚禪誦不懈。創新補舊。一切處。運眞實身心。方有少分相應。不可坐方丈領見成。勞者責人。逸者歸己。瞬息之間。頭白齒黃。前頭大有事在。前輩長老。時節因緣旣至。不柰何。擘破面皮。多是住院後。卻進得一步。蓋不問院之大小。眾之多寡。千人萬人叢中亦如此。單丁去處亦如此。二六時中。專以此道爲懷。長久工夫不間斷。故能打發也。福長老。南山相聚數年。出世寧國。𨿽是房院十方。然一切在人。馬祖百丈已前。無住持事。亦須要十方去處。方不喚作叢林。若是如此分別。乃是棄本逐末。不足道也。古人云。但得本莫愁末。棒喝交馳。是末。佛祖言句。是末。畢竟如何是本。得坐披衣。向後自看。

示師覺禪人

眼裏著不得沙。耳裏著不得水。何故。若有一絲頭。卽是一絲頭。眼裏著得須彌山。耳裏著得四大海。若有一絲頭。不是一絲頭。過得這兩重關了。泗州人見大聖。大凡參學。亦須是擘開頂門眼。分得泥水緇素。方堪入作。有般漢。一向杜撰捏合。籠籠統統。只作一句會。便道。一卽一切。一切卽一。入荒田不揀。信手拈來艸。似則也似。是則不是。到這里。萬仞崖頭獨足立。銅沙羅裏滿盛油。也須是个漢始得。覺相處甚久。臨歸求語。不覺忉忉。不知覺還解橫點頭否。脫或未然。開眼也著。合眼也著。

示觀書記

儒釋二家之學。各貴一門。吾人旣已毀形削髮著衲衣。自有衲衣下事。若學道有餘力。傍搜儒典。粗知其梗槪可也。往往泥而不知返。未免逐指喪月。必欲窮其底止。曷若極吾家之底止乎。縱有剞﹝利﹣禾﹢屈﹞之才。文章擅一世。可憐自古文士。盡作衙官。於我何有。古人尙謂書足記姓名而已。況吾方外之人哉。觀相聚最久。天姿好學。隆冬酷暑。書冊不去手。發爲言詞。視往年。初來南山時。頗覺長進。余勸之云。文章只如此足矣。若那工夫來。這下覷捕。心堅力到。忽然拽脫鼻孔。不是托事。渠面前𨿽唯唯。未知其胸中。以爲然否。一日來別。往鍾山見癡絕。以紙求語。余無以塞其請。曾憶古徳頌云。庭前露柱久懷胎。產下男兒頗俊哉。未解語言先作賦。一橾直取狀元來。這个說話。意在於何。非爲今時學子答策。如晁董爲狀元者。乃是吾家心空及第。一等狀元。有爲者亦若是。觀嘗試焉。乃知吾言之不妄。因成二十八字。並書遺之。吾家那事苦無多。不在頻搜故紙蘿。未解語言先作賦。卻參鍾阜問如何。

示紹文侍者

宗門淵奧。酌度胸襟。粗餐易飽。細嚼難饑。根本不明。良由自錯。參學無他。須是根本明始得。若是摘葉尋枝。錯到阿逸多世出。卒未能打得正。記得國師三喚侍者。侍者三應。國師云。將謂吾負汝。卻是汝負吾。且道。他三喚意。在什麼處。須向根本上看始得。這个公案。諸方拈掇。不知其數。各據一時見處。也有五六分。或七八分相似。老趙州下注腳云。如人空中書字。字𨿽不成。文彩已彰。趙州邈得構九分九釐。猶有一釐誵訛在。文來南山相聚。煩渠在侍者寮一年。老僧逐日見面說法。何止三喚。他亦隨分應答。何止三應。且道。還有佛法道理也無。若也會去。便知趙州一釐子誵訛。若也不會。切忌妄生穿鑿。他日眼開。方知老僧亦不相辜負也。

示得升監寺

祖翁潑天門戶。潑天生涯。要得大力量人。方堪荷負。若是小根少智。看卽有分。豈不見。巖頭見徳山便問。是凡是聖。徳山便喝。巖頭便禮拜。金博金水投水。討什麼痕縫。洞山云。若不是奯公。也大難承當。贊嘆卽得。巖頭云。洞山老漢。識甚好惡。殊不知我當時一手擡一手搦。巖頭被洞山一句子。摟出心肝五臟。具參學眼。便解覷破。今時還有恁麼作家麼。直是星中揀月也。升徧參諸方。相聚有年。忽起他山之念。特來方丈求語子。迅筆忉忉。開口不在舌頭上。升若眼裏有珠。終不向句下撈摝。

示禮長老

拈花微笑。焦磚打著連底凍。斷臂安心。赤眼撞著火柴頭。自此遞代相尋。承虛接響。便道。建法幢立宗旨。諸方浩浩地。分疆列界各自霸。﹝月﹡王﹞至分爲五家。弄來弄去到今日。只有臨際一脈子不絕。然亦命若懸絲。佛法不是。無人主張。無人提掇。不免刁刀相似。魚魯參差之病。其病緣何。後代叢林。棄本逐末。說之有餘。行之不足。入理深談則不無。確實勘證將來。何翅較他古人半月程在。老東山有言。諸方說禪。我這里行禪。便謂此也。老僧在南山十載。正是衲子憧憧往來之地。未嘗見一个不會佛法底入門來。兄弟送贈長歌短頌。動便成軸。本分事。畢竟在什麼處。禮自潮陽來此度夏。志念堅確。初抵南山。懷香請問做工夫。余不免以本分事示之。夏末又到方丈。言別求語。以爲自警。予云。長老。一夏豈不聞老僧發口業邪。渠笑云。爭柰窮坑難滿。予謂之云。若要坑滿。和老僧埋在里許。還有人下得手麼。未動鐝頭。早已兼身在內。不如文殊自文殊。解脫自解脫。各自著衣喫飯免相負累。

示隆禪人

欲把生蛇化活龍。先將毒藥灌喉嚨。從教滿肚生鍼刺。拋向洪波浩渺中。前輩大老作此頌。發揮宗門向上說話。識取鉤頭意。莫認定盤星。或若學語之流。鉆研卜度。如之若何。古人無屈得屈。向什麼處雪。須是恁麼人。方明恁麼事。所以道。得之於心。伊蘭作旃檀之樹。失之於旨。甘露乃蒺藜之園。翻手覆手之間。利害便見懸絕。冰稜上走馬。劍刃上橫身。斬釘截紩禪和。別有轉身一路。

示炬都寺

五湖衲子。一錫禪人。未見石田。不妨疑著。及乎見了。元來只是頭白齒黃。面貌稜層。一个老和尙。禪道佛法。在什麼處。這里眼裏有珠。決定乞火和煙得。擔泉帶月歸。若是遲遲疑疑。旋向意下丹靑。一隻金剛箭。透過頂門上。什麼處去也。所以陳睦州喚僧。僧回首。州云。擔板漢。又云。見成公案。放你三十棒。這老鬼。將一百二十斤擔子。頓在人肩上。只要你僚起便行。豈客腳前腳後。若要祖師西來意。西來無意與你參。須是腳跟下紅綫子斷。便是一員無事道人。若紅綫子未斷。百匝千重。紩网縵空。如何透得。饒你透得。前頭大有事在。不是苦心人不知。待你透得。方知石田不是臨危悚人。咄。寐語得也未。

示祖中禪人

瞿曇拈花。迦葉微笑。決定在五千四十八卷之外。如撫師子筋琴。眾音皆絕。今時學者。多不識血脈。只管胡卜亂卜。沿流失湶。莫知底止。深可憐憫。識機宜別休咎底。三千里外。望風倒戈。卻較些子。倘或踏步向前。未免終歸死海。勿謂家不成。成家子未生。勿謂家不破。破家子未大。惟後生有志者。堪任此佛法重擔。苟或未然。佛法不怕爛卻。

覺長老出世求語

從上若佛若祖。無法與人。只露目前些子。惟夙有靈骨。一舉便知落處。鞠其旨歸。乃是無病之藥。所以夾山見船子。被打兩橈。點頭三下。法昌遇見泉大道請益。泉乃解衣抖擻示之。信知。此事不在言語上。無指示無傳授。自家一回親到。便乃心休意歇。旣能休歇。三篾束肚。隨處住山。不揀茆茨石室。徹底放下。十年二十年。如癡如醉。果熟道香。自有同志之士。撥艸瞻風。遠來扣擊。忽然撈摝得一个半个。以爲種艸。令相續不斷。共報佛祖深恩。彼此不負出家之志。覺在眾年深。靈峯虛席。府主送諸山舉人。覺亦預保舉之數。府中差人。送公帖至。覺堅不肯出。予舉古人不擇茅茨石室之語諭之。覺不得已應命。袖紙求語爲警。予云。古人所謂師子教兒迷子訣。何必忉忉。腳頭腳尾。半合半開。直下用得去。未免東村王大伯勘破。行矣勉之。

行禪人歸鄕乞語

祖師門下。荒艸連天。擬欲尋思。白雲萬里。所以徳山招手。髙亭橫趨而過。要入這个門戶。須是舉一明三。目機銖兩。尙恐箭過新羅。何況向古人模子上脫。宗師口頭邊覓。枉用心神。驢年也未夢見在。行禪人。相聚四載。臨歸求語。書此遺之。歸到三家村裏。十字路頭。撞著作家。但恁麼舉似。忽有一个半个橫點頭。便是老僧話行時節。

示權禪人

大道絕同。各自西東。石火莫及。電光罔通。个是古人起模畫樣說話。諸人還曾覷捕咬嚼麼。眨上眉毛。蹉過了也。何況就上爲黃門栽須。料掉沒交涉。若於沒交涉處。轉得身吐得气。方知道。平蕪盡處是靑山。行人更在靑山外。權來冷泉相聚。忽起鄕念。袖紙求語。余謂之云。年來西蜀兵火縱橫。如何進步。這里不顧危亡。進得一步。萬死之中。拾得窮性命。省得親庭與慈明。昔年在兵火中。去參汾陽。爲法爲親。更無二致。僧問趙州。四山相逼時如何。州云。老僧亦在其中。僧云。還求出也無。州云。在里許卽求出。這里不動纖塵。擒下趙州老賦。方堪起我門戶。

示瑩禪人

佛祖一大事因緣。決非小小根器所能荷負。須是將從前惡知惡覺。一時放下。這里尋个死路始得。旣得个死路。又卻尋个活路。方有少分相應。其或影影響響。遲遲疑疑。未免日中迷路。所以道。龍象蹴踏。非驢所堪。鵝王擇乳。寧同鴨類。豈不然哉。吁。龍門客少。鬧市人多。

示日禪人

夏末秋初。衲子或歸故國。或遊他方。間有以紙求語者。余謂之云。此事不在言語上。瞿曇一大藏教。豈不是言語邪。何反用老胡西來。教外別傳。所以魯祖見僧來。便面壁。麻谷見良遂來。便攜鋤入園去。乃至諸大老。或將拄杖打地。或擎叉。或打鼓。或輥球。總是直截提持。只露目前些子。須是當人性根猛利。一覷便透。復有何事。若向別人口邊。覓禪覓道。臘月三十日。賺卻皮囊。悔將何及。日禪人。久在冷泉。忽來告別求語。書此葛藤。聊塞其請。日若是个漢。便向這里跳出艸窠。升騰雲漢。方表行腳本色道流。倘更擬議。箭過西秦。遠之遠矣。

示南康先藏主

道在平常日用處。不涉思惟。不落唇吻。起心動念。白雲萬里。老胡西來。初無別法與人。只云。直指人心。見性成佛。心是自家本有之心。佛是自家天眞之佛。幹他什麼事。所以二祖請安心。老胡云。將心來。與汝安。云祖云。覓心了不可得。老胡云。與汝安心竟。正是借水獻花。何曾加一點外料。其他老古錐。盡是直下顯示。要人向這里直下構取。見汝不會。畫出一个樣子。如磨磚作鏡。打車打牛。豈不是樣子。譬如擲劍揮空。不論及與不及。斯乃虛空無迹。劍刃無虧。豈不是樣子。似地擎山。不知山之孤峻。如石含玉。不知玉之無瑕。若能如是。是眞出家。豈不是樣子。以至拈一機示一境。眼觀東南。意在西北。伶利漢。三千里外。如水投水。惟是鈍根阿師。錯認砂糖喚作蜜。過在阿誰。先乃是谷源老師兄之師弟。南北兩山相聚。山僧見面。只是和南問訊。亦不曾有樣子與他。先亦非向人背後叉手者。切宜勉之。

示壬禪人

行腳髙人。當爲何事。不是緊峭艸鞋。向諸方走一遭。喚作行腳。要須遇眞正宗師。理會父母未生前一著。令頭正尾正。透頂透底將來。臘月三十日。生死岸頭。放手腳之際。果然使得著。方不辜負。而今東西奔走。經涉寒暑工夫。亦不辜負父母養育。師長訓誨恩徳。棒打石人頭。嚗嚗論實事。不是口頭說了便休。須是下鈍工夫。寬作程限。急著腳手。得一回白汗通身。方能不疑天下老和尙舌頭。到得恁麼田地。始是本色衲僧。自然不受人瞞。他人有無邪正。自家卻辧白得出。壬有省親之行。書此遺之。汝能不問在眾在家。念念不放捨。管取有到家時節。

示遠知客

心本明妙。法自圓成。如一亙萬里晴空。更無絲毫障翳。無端境風忽起。識浪遂騰。日復一日。不自知覺。若根性猛利。劃斷從前許多情識。明見本來心性。方知有心則有法。無法亦無心。淨裸裸絕承當。赤灑灑沒窠臼。便能運出自己家珍。隨意售用。何處不是本地風光。何處不是祖師巴鼻。拈一莖艸。丈六金身儼然。有甚外物而能掩蔽。不知有此。卻向頑空裏撈摸。將謂有禪可參。有道可學。茫茫盡於外邊打之繞。作實法會。豈不見。趙州云。我要覓一个不會禪底做國師。五祖演云。向虛空裏。寫祖師西來意五字。若寫不得。佛法無靈驗。恁麼告報。意在於何。快人一言。快馬一鞭。何不向二老漢句下瞥地去。更若遲疑。主丈生根。驢年也未到休歇處。南州北縣奔馳。便是鐵鞋。亦須踏破幾緉。此輩名爲可憐憫者。遠在冷泉。掛錫八年。泯嘿眾底。想亦胸中自有日月。語不出口。以未參太白老爲不足。翻然欲渡錢塘江。﹝奐﹣﹝色﹣巴﹞﹢├﹞不可遏。玲瓏那畔一句子。山僧亦不敢舉。縱舉亦不完全。汝到彼中。切須子細參究。令透徹無邊。回來舉似老僧。賞汝一頓無面餺飥。

示性禪人

趙州和尙云。未有世界。早有此性。世界壞時。此性不壞。且如何是此性。莫是言發非聲。色前不拍麼。莫是了了常知言不及麼。若恁麼。鄭州出曹門。且喜無交涉。豈不見。死心送方侍者云。念念向本家。本家卽心也。念念行吾道。吾道卽性也。吾心性無二。佛法更無也。𨿽無棒喝之機。卻是金石之語。明性上人。相聚已久。混在眾底。不識其面。嘿嘿參究。還曾明見此性麼。不是口皮邊弄些滑頭。便當得去。古人云。了了見性。如觀掌上。直須恁麼。方稱本分衲僧行腳。不枉踏破艸鞋。若也果然於此徹見分明。百億須彌盧。百億四天下。近在目前。苟或未然。斫額望鄕關。也太遠在。前途各宜努力。

示李制幹法語

佛法不離日用。日用百發百中。飲食起居。折旋俯仰。總在里許。爲眾生拋家日久。向外奔馳。以此如行暗室。撞墻撞壁。不知自己有大光明。照天照地。豈不見。龐居士有偈云。日用事無別。至運水及搬柴。至哉斯言。運水搬柴。旣是神通妙用。一切處經行坐臥。開言吐气。動轉施爲。那更別有。李君敬重佛法。出於天資。非是勉彊。一日以紙求語。欲爲修行指路之要。見其誠實。只得吐心露膽告之。但請十二時中。一切放下。端然宴坐。內不見有四大五蘊。外不見有山河大地。空蕩蕩地。轉向那邊。更那邊。看是什麼道理。一旦正眼豁開。便見本地風光。亙古亙今。不曾減一絲毫許。急轉頭來兒。子細點檢。元來尋常日用中。不出這个。更無第二人也。旣得田地穩密。直須遇明眼人。千煆萬煉。方成一片精金。更無銖兩。走作生死岸頭。全憑這个气力。工夫不到不周圓。言語不通非眷屬。

示秀監寺

大海波濤湧。於江水逆流。龍王宮殿裏。不見一人遊。龍王宮殿。非乎凡者可得而到。佛祖間域。豈狹劣者可得而詣。大凡參學。須是打頭不撞著邪師。初步穩實。無毒气入心。進得一步兩步。必然正當。縱不透頂透底。亦可與人爲龜爲鑑。這个門戶。非是抱負才學。三經五論。所能了辧。所以牛頭橫說豎說。不知有向上關棙子。普化掣風掣顚。卻識得臨際小﹝病﹣丙﹢斯﹞兒。白雪陽春。和者蓋寡。還他過量人。方明過量事。秀多年相聚。南山歸堂司。北山歸庫司。純確篤實。專以此道爲懷。必諳這般說話。以親在堂欲歸省。向求語。迅筆謾書。以塞其請。若是那一著。紙墨收攝不得。秀於語下。直下點頭。亦免山僧手中痛棒不得。

示淸庵主

禪非意想。道絕功勛。果要參學。﹝拚﹣ㄙ﹢ㄊ﹞得一生不會。口邊白醭生。內外中間。一時放下。向空蕩蕩處。急著眼看。不論期限。以悟爲則。喫粥喫飯時。管幹事件時。應對賓客時。語言動用時。念念只在里許。因緣熟工夫到。一朝如睡夢覺。如蓮花開。不待思量計較。舉著古人話頭。若破竹相似。節節更無滯礙。還曾恁麼做工夫麼。若是工夫不間斷。管取有到家時節。自然不疑佛。不疑祖。不疑天下老和尙舌頭。一切處。一切時。百匝千重。束縛不住。方知道。長安一條直路。來者自來。去者自去。元無禁制。移一步。踏著瞿曇脊梁。發一機。穿過老胡鼻孔。庵主名志淸。欲求別號。號之曰碧潭。更宜著力參究。庶不辜碧潭之號。如或不然。且向冷水裏浸殺。無有出期。

示傳侍者

向上一路。千聖不傳。學者勞形。如猿捉影。盤山老子。吐出心肝。當陽顯示。罕逢穿耳客。多是刻舟人。後來慈明道。向上一路。千聖不然。陽春轉入胡笳調。天髙地迥少知音。亦有尊宿道。向上一路險。亦有道。向上一路滑。於唱教門中。各出一隻手。別無可不可。若是向上一路。驢年也未夢見在。何故。諭如蚯蚓欲升煙雲。無有是處。閩中傳侍者。癡絕上足。雪峯徒弟。在太白坐夏。暫還鄕。因過門相訪。炷香求語。爲舉前段因緣。傳忽到途中猛省。不動纖塵。拽取太白峯。與象骨山斗額。許汝向本參事中。有个入路。其或未然。眞覺向來行腳時。三到投子。九上洞山。汝更須上太白峯一轉始得。

示師乘副寺

究明此事。有利鈍之器。故遲速不同。利底一咬便斷。自有生涯。鈍底三二十年。粘手綴腳。卒無討頭處。所以髙亭見徳山。山隔江招手。亭便橫趨而過。後來開法嗣徳山。長慶坐破七个蒲團。因捲簾大悟。豈非質有利鈍。故悟有遲速不同。蓋隔墻見角。便知是牛。隔山見煙。便知是火。一提提得去。千里萬里。方堪爲種艸。今時叢林淡薄。說不得這般話也。𨿽然如此。不可因噫廢食。乘相處甚久。臨歸求語。余謂之云。許多時相處。是有語耶。是無語耶。若是有語。何用求語。若是無語。尋常寒溫語話。是个什麼。到這里。已是命若懸絲。一刀兩段。老僧代你下手不得。更在勉旃。或撞著屋裏人。從頭舉似。若是眼裏有珠底。必然有一轉語。山僧那時未免耳熱。

示聞藏主

赤肉團上。壁立千仞。宗師用處。理出多途。只要當人眼孔開情識絕。便知著落。所以鳥窠吹布毛。麻谷見良遂來。往圍中去。其他老古錐。拈一機示一境者何限。盡在世界未具已前。略露目前些子。如將折箸攪海。令魚龍知以水爲命而已。眨得眼來。早已三千里外。須是夙有靈骨。舉一明三。方堪共語。若是一生兩生。出頭向皮袋裏者。斫額望鄕關。遠之又遠。況近時衲子。用心不純。一件件要會要知。只這要會要知底。便是業諳團子。使得七上八下。如何得到田地休歇去。所以古人道。若論此事。直須揮劍。若不揮劍。漁父棲巢。只如仰面不見天。低頭不見地。喚什麼作劍。還用得麼。若也用得。萬里絕纖塵。太平增气象。若是鉛刀子。東割西割。鈍置殺人。不勞拈出。聞徧參諸方。卓然有立。久在冷泉。他山﹝奐﹣﹝色﹣巴﹞﹢├﹞動。以紙求語。迅筆書遺。聞若有血气。向句下翻身。老僧隱身無地。設若囊藏珍惜。展似同人。亦使老僧行年在坎。不乾聞事。

示純上人

子純上人。冷泉相聚四載。一日告辭。欲求語爲自警。余云。此事。決定不在言語上。無你用心處。無你著力處。須是大死一回。方見皂白。所謂古人曾道。懸崖撒手。自肯承當。絕後再蘇。欺君不得。若是冊子上鉆妍。他人口邊。三言兩句。一期記憶。向皮袋裏。正是生死根本。臈月三十日。一場無合殺。要急切相應。但百不知百不會。三二十年。如聾如啞。方堪入作。還﹝拚﹣ㄙ﹢ㄊ﹞得恁麼工夫麼。但辧肯心。必不相賺。山僧如今攢花﹝打﹣丁﹢簇﹞錦。與你寫數句亦不難。汝他時異日眼一開。喚作惡口。決安罵我道。是艸裏漢無疑。況余平昔。不曾摩捋人。不曾狐媚人。行底便是說底。說底便是行底。純未有年。更在努力。萬一有些造入處。回來吐露。棒打石人頭。嚗嚗論實事。一句不相當。山僧年老。拈棒不起。卻恐飛來峯在傍冷笑。

示燈禪人

前輩行腳。自家先具眼目。若是小庵小院。有气息處。也須驗過。便是三百五百眾處。禪牀上老骨撾。口裏水漉漉地。掩鼻便行。寧去古廟裏寄宿。此亦無他。恐邪气入心。難爲料理。喚作打頭。不遇作家。到底終成骨董。眞正作家宗師。無許多之繞。一拍一唱。可以起人膏肓之疾。久久依附之。亦成得个灑落衲僧。不辜行腳之志。燈禪人。向在南山相聚。又來北山。不覺三載。忽起鄕念。炷香求語。余謂之云。向來有一轉語。已先分付了。還記得麼。若記得。當處卽是家鄕。若記不得。一任斫額。

示禪人法語

參禪上士。眼似流星。救得眉毛。早已失卻鼻孔。須向十字街頭攜手。孤峯頂上翻身。逢彊則弱。遇貴卽賤。拈起蓬蒿箭。射透須彌山。脫白沙彌豎點頭。鐵面衲僧髙著價。殊不知。恁麼也不得。不恁麼也不得。寰中天子敕。恁麼也得。不恁麼也得。艸否家風別。這般說話。久在眾中兄弟。不是攢眉。決是掩耳。遂寧照首座。遊涉江湖。二十餘年。相從於湖寺。煩在版首。練磨旣久。定知著落。不待老僧鼓這兩片皮也。以老娘在。懷香告別。未知相見何日。若道日日相見。落在南山窠裏。若道千里同風。西川有人不甘。柱杖頭有眼。不妨別道个接手句。令老僧口啞始得。其或未然。路邊逢著無文堠子。切忌舉首。

靈山會上。拈花微笑。胚胎千古萬古一場殃禍。不同小小。多子塔前。是第幾重敗闕。紩作心肝。也未免被它鼓弄。何況趂隊墮飯泛泛之流。腳下何翅泥深三尺。所以參學先貴眼正。我眼若正。任是三頭六臂。一切變現。終不被他撼動。豈不見。南泉出世。庵主端坐安然。趙州用盡神通。去勘他。納攺一場懡﹝怡﹣臺﹢羅﹞而回。常禪師見馬祖。得卽心卽佛之旨。遂入深山。祖令人去試驗他。以非心非佛之語。終是欏憾不動。祖便知是梅子已熟。所謂東家點燈。西家暗生。龍﹝口﹡缶﹡亍﹞海寶。遊魚不顧。豈無旨哉。紹緣侍者。早年行腳。以親在告歸。炷香求語。余信筆信意。書此示之。緣若領悟。這回一去。不用再來。或尙遲疑。三上九到。古人自有樣子。

沿流不止問如何。眞照無邊說似它。離相離名人不稟。吹毛用了急須磨。咄。這小﹝病﹣丙﹢斯﹞兒。尋常一喝。如靑天霹靂。向什麼處去。也卻來這里。平地上摝魚蝦。討什麼椀。𨿽然。能有幾人領會。若領會得。赤肉團上眞人。猶未免叫屈在。何況新婦子怕阿家相似。低聲下气。若據叢林正令而行。合把吹毛。斬爲三段。免見鈍置後來。但恐盡法無民。南山只得放過一著。石泉照維那。徧參年久。曾侍雪峯。自牧老子力材。恰似矮闍黎。亦有紫雲未過。白雲先過底作略。乖則乖矣。然無柴無水。三十年倒屙。如何免得此厄。阿呵呵。老僧戽水潑鴛鴦。前路逢人休錯舉。

參授須還猛烈漢。如大將軍上陣。與萬人敵。貶得眼來。性命已在別人手裏。豈是殃殃祥祥。小根小智。所能彷佛。近來法道衰颯。但存叢林規則而已。若論眞實。要理會此事。誠如天上揀月相似。設有一个半个要理會。亦不索性。今日明朝。半寒半熱。如隔日瘧。如何得有徹頭底時節。一代不如一代。一輩不如一輩。正是今日。從上馬祖百丈臨濟徳山輩。固不敢望你企及。但在正路上行。具正知正見。知香別臭。已是萬中無一。挈个破包。走上走下。只是耳朵頭聽別人說好道惡。自家全無驗人正眼。討甚椀子。蓋緣當初下手做工夫時差錯了。如今急要打正。千難萬難。隔江招手。橫趨而過。望資福剎竿便回。早是不喞﹝口﹡畱﹞。那堪向古徳策子上記持。別人口頭邊啞啖。意气矜髙。可謂老胡妙訣。譬如庸人妄號帝王。自取誅夷。豈不甚可嘆息。要得無從上許多病痛。須是換骨洗腸一回始得。悟緣禪人後生。正是卓卓立志。參扣之時。在南山相聚三年。忽遇便風。欲作汗峽計。將此軸求語。信筆示葛藤之緣。當把作一件事。孜孜念念。途中莫放捨。默默參究。驀然一顚顚倒。自解點頭三下。亦不爲詑事。古人云。後生晚學。心堅石穿。豈不然哉。

坦首座住南昌龍泉求法語

夫子不識字。達摩不會禪。禦樓看射獵。不是刈茅田。眞正衲僧。目機銖兩。舉一明三。終不咂啖他古人祭鬼神茶飯。十二時中。自行一條活路。東去西去。誰敢障礙。大鵬展翅。眾鳥迷巢。師子嚬呻。百獸逃匿。若是小根小智一知半見。蘊在胸襟。以爲奇特。才動步。便憑卻柱杖子。忽然被人藏卻。一步也移不得。堪作什麼。此無他。不曾撞著作家。與伊卸下舊日毛衣。所以動成窒礙。坦首座。南山北山。相從十有餘年。全無近代學者气習。出來人前。一言半句。目前包裹。卻不同模子裏脫出。江西西山龍泉虛席。諸山公舉隆興。使君點請。此亦時節因緣。不屬造化。遂勉之。今著艸鞋便行。臨時出此軸求語。以爲警策。扇子﹝跳﹣兆﹢孛﹞跳。上三十三天。築著帝釋鼻孔。主丈子化爲龍。吞卻乾坤大地。个是尋常言論。更不必舉著。記得五祖師翁。有兩言句。萬般存此道。一味信前緣。若存此道。則決定不雜用心。不壞常住。不惱眾不傷物。若信前緣。則院子不分大小。利養不圖厚薄。苦樂逆順。更無二致。果然行得者兩句。一生事辧。五祖所謂。諸方說禪。我者裏行禪。自然暗合。燈籠露柱。總是同參。大地山河。元非別有。更有一句子。老僧口門窄。不能爲你說破。得坐被衣。向後自看。

回少保孟節相法語﹝送壽像來寶﹝寺﹞

臈月五日。有一沒量大漢。從西方來。突然在山僧面前。寒溫語話。一切尋常。幸然無事。無端卻言捉得靈山大眾眞贓。令山僧點撿。山僧子細看來。只是無主贓。贓不勞再勘。末後又令山僧下轉語。有處不得道。無處不得說。太無厭生。殊不知。山僧每日著艸鞋。在無庵肚裏。過了數百遭。旣是屋裏人。豈得不知不覺。且道。前來沒量漢。向甚處安頓。送在寶壽接待院。髙髙掛起。燒香燻他鼻孔。令五湖四海衲子。到來一一勘過。看這漢面皮厚多少。咄。

示澄禪人法語

至道無難。惟嫌揀擇。但莫憎愛。洞然明白。這里休歇得去。便可罷參。復有何事。古人一言半句。如將一百二十斤擔子。送在你肩上相似。你若是个漢。撩起便行。更不回頭轉腦。忽若懵董之流。卻問道。你這擔裏。是什麼物。便是擔荷不得也。這个行戶。無你口議心思處。貶得眼來。向甚處去了。快人一言。快馬一鞭。已是忉怛。何況七十三八十四。如之若何。艸鞋驀口築。不爲分外。同生同死。來稱全提。腳後腳前。討甚椀子。澄禪人。冷泉相聚兩夏。一意辧道。不知還曾恁麼體究做工夫麼。莫只向心性上交輥。臘月三十日。不濟得事。如人喫飯。饑飽須問自己。他人那得知之。他時後日眼開。方信老僧不胡亂。錮鏴人家男女。勉旃勉旃。

示澄上人法語

大事未明。如喪考妣。大事旣明。如喪考妣。古人恁麼垂示。意在於何。須知盡乾坤大地。無一芥子許。不是當人放身捨命處。有志之士。咬定牙關。不論歲月。究教徹去。直饒到言發非聲色前不物田地。亦未是極則處。喚作路途之樂。終不到家。掣開金殿鎖。撞動玉樓鐘。也是暫時遊戲三昧。須是胸中珍惜之物。一時蕩盡。所謂玉屑金錢。大丈夫之不寶。始是一員無事道人。無病藥箭後路。思之思之。

示常州壽長老法語

諸佛心宗。心非外有。祖師密意。密在汝邊。上根利智之士。才聞舉著。撩起便行。猶恐錯認橘皮喚作火。何況擬議尋思。如之若何。黃連和根煮未是苦。鐵牛不食欄邊艸。胡蝶豈戀舊時窠。直須擺動精神。直截當機。要用便用。目前在目前死。上馬見路。借手行拳。才恁麼便不恁麼。如出窟獅子。哮吼一聲。百獸屏迹。非是彊爲。法如是故。或作金州路上客。難語此也。壽長老。新得云居之命。以此軸求一語。迅筆示之。

示詮禪人法語

參禪要透祖師關。妙悟直須心路絕。祖關不透。心路不絕。大似魂不散死人。有甚用處。豈不見。芭蕉示眾云。你有拄杖子。與你拄杖子。你無拄杖子。奪你拄杖子。杜撰衲子。多向有無與奪處。摶量卜度。驢年也未夢見在。有無與奪處。卽且置。喚什麼作拄杖子。這里眼裏有珠。不動神情。擒下芭蕉老漢。汾陽又道。識得拄杖子。一生參學事畢。且拄杖子作麼生識。曲錄木粗糲藜。有眼者見。我且問你。如何是參學事。黃頭碧眼。天下老和尙。到這里總須茫然。山僧道。解用不須雙刃劍。延齡何必九還丹。尉遲�不在家死。獅子那能食兔錢。

示總書記法語

摩騰入漢之初。惟傳經教。老胡航海之後。方有禪宗。所謂教外別傳是也。且道。傳个什麼。須知這一捏子輕如鴻毛。重如泰山。還他有力量大人。方能荷負。的的相承。綿綿不絕。所以前輩悟心之後。徹底攪不渾。通身撲不破。三蔑束肚。隨處住山。木食艸衣。刀耕火種。向鐝頭邊。覓一个半个。令這一捏子。相續不斷。非是爲自己便安之計。苟不然者。驢負麟角。羊蒙虎皮。以黃頭碧眼爲奇貨。賣弄裨販。不足污人唇齒。總書記。在眾年深。孜孜念道。不墮此數。偶臨江廚山虛席。使君移書。遠來相招。美意有在。古人不擇院之大小。眾之多寡。顧在我如何耳。先徳云。萬般存此道。一味信前緣。可見前輩履眞踐實。若果然行得這十个字。一生能事云畢。更有不涉紙墨一句子。已是狼藉。切宜勉之。

示珂書記法語

參方衲子。出一叢林。入一叢林。撥艸瞻風。不憚寒暑。喚作參禪。畢竟禪作麼生參。若傾頭側耳。向禪牀上老骨撾。七十三八十四。賺過一生。若從古尊宿策子上尋覓。食人涎唾。白雲萬里。間有發志之士。𨿽勤苦猛利。晝三夜三。然不識根源。坐在黑山下鬼窟裏。冥冥漠漠。無出頭分。古人道。時中常在。識盡功成。瞥然而起。卽是傷他。何不依他古人垂示。子細著眼看。粗餐易飽。細嚼難饑。玄沙和尙道。我與釋迦老子同參。僧便問。未審。參什麼人。沙自指云。釣魚舡上謝三郎。可謂眞鍮不博金。學者眞實要參禪。這个是第一等樣子也。何不恁麼參看。珂書記。從遊南北山。多歷年所。非獨於道介念。又嘗讀古今書。山僧前項許多葛藤。且道。五經十七史中。還曾有恁麼消息麼。若道有。那里一句是。若道無。天下終無二道。但恁麼看。忽然咬著舌頭。省親事畢。急急歸來吐露。山僧別有分付。

示祥禪人法語

無位眞人乾屎橛。大唐國裏無禪師。見成公案。不肯承當。萬里江山。徒勞經涉。靈利衲僧。一喚便回。擔板阿師。三千里外。雪峯但云是什麼。趙州一例喚喫茶若是仙陀婆。透徹本參事。須汝自肯。非我所知。

示小師珪上人法語

多子塔前。淸風匝地。曹溪路上。荒艸連天。不是苦心人不知。自家肚皮自家劃。瞎驢種艸。蹴踏自由。蚯蚓蝦蟆。食泥食土。更欲尋言逐句。生身活陷阿鼻。直饒戛玉鏗金。料掉轉沒交涉。神仙祕訣眞堪惜。父子𨿽親不可傳。

石田和尙語錄卷第三

石田和尙語錄卷第四

贊佛祖

出山相

未出山時。四方風悄悄。才出山來。平地洪波湧。个般醜舉止。邈得將何用。也好長時展起。隨分爇三錢兜樓香。燻他鼻孔。

健卽經行。倦卽打坐。思惟四十九年。做得許多口過。開眼堂堂。只成話墮。浩浩淸風樹杪來。直下知機能幾个。

觀音

入正定。作正觀。眾生受苦。我心何安。隨類現身無處覓。天風捲海夜濤寒。

聞聲聞無所聞。見色見非是見。燕坐盤陀。不定不亂。盡大地悉證圓通。我方滿度生悲願。

觀音思惟像

苦海深。悲願廣。作是思惟。云何方便。普使羣生登彼岸。

馬郎婦

聲色純眞。見聞不礙。宴坐經行。得大自在。腳頭腳底黑漫漫。又逐春風婦馬郎。

達摩

白璧暗投。遭他按劍。折得莖蘆。還衝巨浪。闔國人追亦不回。掩羞賴有閒和尙。

我東土人。一性純眞。被他明破。不直半文。皮肉骨髓。狼藉分爭。當時若藥得死。今日定見太平。

孟浪到梁朝。不契梁朝意。放過一著。走入魏地。神光謾說安心。未免失卻一臂。

初祖

航海越漠來。幾度藥不殺。壞我震旦人。至今﹝病﹣丙﹢斯﹞淈﹝泳﹣永﹢盾﹞。

二祖

覓心無處覓。當下便心安。早知冰是水。兩臂定完全。

三祖

覓罪不可得。更於何處懺。云翳豁然開。靑天孤月上。

四祖

誰縛無人縛。何更求解脫。未必右軍鵝。便是支郎鶴。

五祖

栽徧滿山松。暗地翻身轉。𨿽然得信衣。何曾識爺面。

六祖

腰石碓坊舂。不識一丁字。無樹亦無臺。猶傳缽袋子。

布袋

杖挑布袋。云生腳下。前街後巷。渾無顧籍。拊背喚得回。幾人能領話。也且只得柰。煩鐵奉化人難化。

辭兜率。混凡塵。閉眼昨夜肚裏惺惺。何如起來。提卻拄杖子。東行西行。忽然等看个人。

乞錢錢又無。等人人不見。不知兜率天。何如奉化懸。拍手呵呵。天回地轉。

丰幹寒山拾得圖

三人必有我師。臭肉元同一味。把手聚頭。蘇盧悉裏。只因一等饒舌。兩个隱身無地。可惜當初國淸寺裏。一隊蒙憧師僧。更沒些子意智。

四睡圖

一等騎虎來。兩个挨肩去。松門外聚頭。輥作一處睡。夢蝶栩栩不知。孰爲人孰爲虎。待渠眼若開時。南山有一轉語。

言法華

腳踏木履。手指虛空。法華三昧。舌本玲瓏。連書十三。如虫蝕木。引得一類邪徒。至今胡卜亂卜。

寒山拾得望月

木葉題詩。寺廚執爨。遇夜乘閒。林間舒散。一片冰壺無影像。分明照破渠肝膽。堪笑當時天臺山。中也無一个具眼。

豬頭和尙

手把豬頭。易見難識。莫教說破。分文不直。

蜆子和尙

把个裏撈波。做盡窮伎倆。推出酒臺盤。至今收不上。

楊岐和尙

不會禪。也住院。旨的全無。種田博飯。大笑接白雲瞎漢。無端帶累徧地兒孫。至今東西不分。南北不辧。

贊五祖演和尙

參錄公猶未。瞥見白雲方始徹。果有超師之作。敢道端師翁語拙。一生居淮不入淛。獨弄單提這一著。至於接三佛控南堂。以一大藏。切入囉娘夫。是之謂東山正續。毫髮不移。亙千萬世。源深流長者也。

普化和尙

走城郭。搖鈴鐸。堂前喫生菜。觸著驢性發。勘破河陽木塔。擒下臨濟小卒。賺卻鎭州一城人。鐸聲已遠靑天闊。

臨濟和尙

空拳捺定。喝聲雷震。閃電光中。要分邪正。駕大脫空。賣無主贓。似恁落賴心腸。至今卻有兒郎。

維摩

據坐胡牀。風悄悄地。四八癡人夜走。未免落他圈樻。七佛之師。也遭連累。石田當時在傍。只消打个噴嚏。

靈照女

惡種艸。生冤家。箍籬定價。分文不差。末梢猶叵耐。機先不讓爺。

破庵和尙

百無能。得人憎。火中釣鱉。日裏藏冰。養子不曾教。繩上更安繩。谷孤古東山正脈。烏戶呼眞本川僧。

贊水月觀音

現自在端嚴相。起利他悲憫心。水茫茫月沈沈。眾生無盡。我願方興。曉而復昏。泯去來今。

贊丰幹

走松門。尋寒拾。虎斑易見。人斑難識。識不識。惡聲惡迹成狼藉。

贊布袋

掣風顚。走市﹝廓﹣享﹢墨﹞。回頭顧盻。拄杖橫肩。山僧旣見。不可無言。﹝囗﹫力﹞。放下破布袋。與你一文錢。

贊三教圖

警世昏三老翁。服𨿽殊心亦同。於中議優劣。蒿箭射虛空。

贊政黃牛

不解倒騎。惟牛所之。郊原平衍。鞭索不施。山黯黯水漪漪。知我者白鷺鶿。

仙人望月濯足

夜靜山空月半彎。挽衣垂足滌潺湲。無人領此深深意。別向壺中更覓天。

贊宗道者

走下桐城赤腳歸。半風顚又半憨癡。艸鞋卻把袈裟裹。二虎雙鴉笑殺伊。

贊黃檗和尙

破布裹眞珠。古寺甘守拙。與裴國安名。對百丈吐舌。棒頭敲出小﹝病﹣丙﹢斯﹞兒。卻向大愚言下瞥。瞥不瞥。返遭一掌如何雪。

贊蓑衣道人

佯狂混迹養天和。上界其如官府多。暑了又寒寒又暑。一蓑衣外更無他。

贊朝陽穿破衲。待月了殘經

一衲三冬。千鍼萬綫。日影上三竿。眼力增一半。

日晷已殂。我經未了。掩卷立須臾。冰壺掛林抄。

福長老繪師像請贊

施不犯令。用無病藥。笑有祖已來。錯會者多。將衲僧珍財。盡底藉沒。空腹髙心。有年無徳。就中一處最堪憐。車子橫推向途轍。﹝咄﹞。

潮州禮長老請贊

面如死灰。匙挑不上。祖翁活業。盡情破蕩。無星秤子拈來。也解分斤定兩。禮長老少思算。鱷魚幸自徙化方。勾引渠歸成禍患。

自贊

處世昏昏。臨事艸艸。太近實頭。人謂古老。是非到耳。風吹石臼。只有一般。最不恰好。解騎三腳驢。來往長安道。

總長老請贊

百種無能。面冷如冰。與世落落。任運騰騰。愛將一字禪。靠倒杜衲僧。廚山長老。卻要稟承。谷孤古林鴆砧。各自有響音。又何必書。此處無金。

炬長老請贊

刀不自截。水不自洗。我眞我贊。成何道理。請之旣堅。卻之不已。有一句子。玄沙道底。

淸庵主請贊

以石爲田。舉世怪笑。一粒入土。不耘自秀。也無禪。也無道。衲僧未跨門。早已勘破了。頂門自有通天竅。﹝咄﹞。

昭長老請贊

全無孔竅。指桑罵柳。瞎衲僧正眼。破東山暗號。三點前三點後。起模畫樣已無端。一任傍人論好醜。

寒巖居士請贊

末法無知老比丘。虛空尋縫陸行舟。寒巖可謂心腸毒。寫出令人罵不休。

尼長老請贊

住山三十載。潦倒福緣微。全提一著。衲子攢眉。我無潙山之作。汝有鐵磨之機。自知水底難撈月。卻倩丹靑染污伊。

秀長老請贊

飛來峯下。龍牀角畔。用沒意志一著。師僧遭他惑亂。胡笳忽轉陽春調。也有知音來合伴。描邈將來。未得一半。直饒卽今此話大行。已是彼此兩不著便。

贊李源圓澤圖

昭昭靈靈。未脫生死。等閒狹路相逢。無柰這冤家子。天竺山前招角歌。至今餘韻在松蘿。

贊呂先生

爲儒儒不達。學仙仙非眞。黃龍門下過。秋蚊咬鐵釘。回先生回先生。嶽陽人不識。老樹卻成精。

覺城居士請贊師頂相

全無寸長。但據驢性。不行深深海底。不立髙髙峯頂。問佛法。今日困。瞎衲僧眼。識毗耶病。素與覺城無冤。何事圖形畫影。

受業師孫請贊

削髮村院裏。﹝女﹡﹝口／口﹞﹡辛﹞陋少見聞。信腳到南地。也作住山人。龍牀角畔脫空話。引得衲子如蜂屯。思歸未得。故國夢頻。殷懃藉汝將予去。且看梨花二月春﹝受業梨花村﹞。

自贊

人棄我取。人奪我與。涉世全乖。獨行無侶。超佛越祖當頭句。冷泉日夜滔滔舉。斂手忌言坐閒處。可憐也被丹靑污。

握拂子。坐繩牀。默爾無言。其聲瑯瑯。斷衲僧命脈。壞叢林紀綱。丹靑寫出。醜惡難藏。一任傍人話短長。

偈頌

道號毒果

鐵樹花開半夜間。枝頭結个子團團。古今藥殺人無數。不信教伊咬破看。

化柴

祖翁元是賣柴漢。今日無柴卻可憐。去謁檀門好收拾。歸來要接午炊煙。

送圭士庵歸蜀﹝在淨慈作首座﹞

昔日隨流今逆流。昔時今日有來由。李將軍本穿楊手。誤向南山射石頭。

化砌竈

鑊已鑄成無滲漏。竈猶未砌正經營。嵩山杖子休拈出。我要粥香聞五更。

送琮監寺住院

桐江江上一絲風。不釣盲龜只釣龍。浮定有無誰識意。夜涼如水月如弓。

上張及庵乞米

南山近日飯籬空。衲子難教口欱風。引臂上方香積界。須勞金粟展神通。

接待

滿甑熟炊無米飯。半途長接不來人。但持此語諸方去。博得知音一笑新。

題石霜雷遷塔

一念慈容元不隔。何須特地肆乖張。平髙就下婆心切。惱得雷公一夜忙。

自頌石田

石上栽田世所稀。老農聞說也攢眉。有人下得泥犁種。別甑炊香供養伊。

送韶化士幹靈云古寺基

劍客重尋眼翳生。至今孤露不堪聞。老韶直下能扶起。十口精神減八分。

送幹鐘

大鑪韝裏笑翻身。空腹髙心許十成。好聽玉樓撞動處。和聲送出太分明。

送皎中庵住廣壽

名字馨香滿道途。挽將洞水注南湖。他時把杖來輕探。莫謂從前一滴無。

送月首座住庵

結艸爲庵自昔賢。古今誰後復誰先。客來須得通方句。莫只隨邪豎起拳。

送珪上人歸鄕

南髙峯對北髙峯。兩峯矗上摩靑穹。上人閣錫在其下。咬姜呷醋期心空。心空一物無依倚。卻笑老胡成曲指。回頭重覓舊家山。莫學我行荒艸裏。

吳道夫乞語

走得波波兩履穿。擔頭書卷未能捐。待君患過維摩病。卻好重來見石田。

送巢道士

一點靈光觸處通。心空不見太虛空。五千言把爲玄妙。濕紙如何裹大虫。

送吉州云上人

語言動靜總天眞。叉手徒勞問別人。舊說靑原白家酒。子歸切忌再沾唇。

和眞歇墨迹三頌

个事全超浩劫前。借功明位不徒然。但能不觸親爺諱。一任冰輪在處圓。

摐然萬象體元眞。雨沐雲蒸到眼新。開口恐成隨類墮。相逢多是笑吟吟。

撒手懸空萬仞崖。方知佛祖絕梯階。無端諸老爭呈丑。未免將身一處埋。

尼了然幹藏乞語

三繞繩牀眼未開。起模畫樣爲安排。葛藤樁子如成就。自有龍天出手椎。

茶湯會乞頌

鋪心無下亦無髙。一等無心次第澆。便是口吞三世佛。沾他涓滴也難消。

城中出隊

人家百萬帝城中。應念南山徹骨窮。鐵壁重重挨得入。笊籬無柄舀春風。

斷臂僧復田業

古人斷臂覓安心。豈有他能我不能。好手手中誇好手。千年常住一朝僧。

送韶鐵鞭住西余

西余舊說端獅子。解弄如今有幾人。不是區區謾相屈。要看手眼一時親。

送僧

久旱吳田半不收。子今西浙往東州。且圖有展炊巾處。佛法從教爛卻休。

送圓禪人

靈山無地可容身。好泛江潮去問津。東浙叢林如海闊。但參露柱莫參人。

煎筍

錦繡乍脫玉爲肌。更著油煎供養伊。鹽醋費他多少了。舌頭換卻不曾知。

相士朱蓑衣

閱世雙眸自有神。酒澆胸次語生春。一蓑衣底乾坤大。切莫匆匆說向人。

空上人乞頌

冷泉近日飯籮空。無柰栽田歲不逢。有个休糧方子妙。衲僧競去問天童。

和戒首座韻號石潭

兩目瞠瞠視碧霄。生吞佛祖气雄豪。石潭誰得知深淺。盡日金風鼓怒濤。

送照上人歸蜀

我墮南來鬢已衰。汝今何得悔來遲。烏藤﹝跳﹣兆﹢孛﹞跳還歸那。佛祖從教不展眉。

贈雲谷先生

卦盤掇轉味天機。禍有胎兮福有基。昨夜孛星移一位。先生睡著不曾知。

送祖上人

祖祖相傳直至今。天髙地迥少知音。到家人問相傳事。但道眞鍮不博金。

一化士取血和墨寫藏經乞頌

欲書火後舊時經。剔血和煤字字眞。未舉筆前全藏了。聞弦應有賞音人。

彬監寺爭田

衲僧公驗旣分明。祖父田園盡力爭。他日水雲同一飽。幾人放筯便忘恩。

端大師

峻峺門庭老末山。淸風凜凜固難攀。古今彼此元無間。只在當人反掌間。

送小師遊方

莫辭腳力造諸方。佛法無多要久長。歷盡崎嶇到平地。歸來掀倒破禪牀。

示眾

劍刃翻身猶是鈍。屋頭問路太無端。楚雞不是丹山鳳。何必臨風刷羽翰。

送炳藏主歸鄕號南山

江海浮游歲月移。五峯曾契少林機。白拈果有超師作。和我南山載取歸。

送小然還鄕

及早遊方及早歸。參禪須是後生時。傍人不必輕相笑。臨際元呼小﹝病﹣丙﹢斯﹞兒。

贈通禪客

龍墀問法動天顏。天贈黃金一萬錢。打得衲僧公驗正。通禪依舊是通禪。

送師孫昧禪人

十五爲僧二十歸。途中莫比在家時。老僧畱浙汝回蜀。三昧從來古不知。

辭淨慈赴靈隱

湖上牢牢把一關。孤危獨立絕躋攀。老無定力隨風轉。又向南山過北山。

題參政樓公二圓相圖

皎然書平定字。攻媿寫二圓相。引得多少平人。望云上樹。且喜兩沒交涉。要知的實。卻須親見石田。

跋眞歇墨迹

眞歇老子。與慈闈書。諸方題跋。各出己見。互若不同。殊不知。書首云。再覆則是當自有別幅也。言及奉詔住山。並問親眷上下。亦母子之至情。又何嫌焉。豈必言言言出世外。然後爲得哉。學者宜於此求之。

題卍庵墨迹

卍庵空裏采花。諸人石上種藕。三點前三點後。動南星蹉北斗。山僧口似磉盤。舜若多神失笑。

何居士書華嚴經請跋

華嚴大教。諸經極談。一字含萬法。一音徧一切。口議心思。濕紙包火。何君書而施諸名山。有緣者披誦。非從五十三參長者居士中來。安能如此。若於白紙黑字外。不起一絲毫知解。則大人境界。其庶幾焉。

萬善友書法華經請跋

法有三周。諭凡七種。止止牢辭。不肯容易便說。忉忉勤請。必以開演爲期。不得已八字打開。用副彼四眾渴望。萬君善友。剡藤墨書。毛頴淘泓。俱有成佛之分。銀鉤鐵畫。當收輔教之切。是最上因緣。豈淺功徳哉。我有大經卷。量等太虛空。目前直下辧端倪。紙上方知成染污。

跋家侍郎爲信禪人刻佛偈

資陽宗信禪者在俗時。刻石肖佛像。極其精妙。一旦棄去。祝發學佛。乞語於存齋居士。說偈示之。滔滔委折。無異佛口流出。不知信能領會否。𨿽然。猶欠一著在。居士偈首云。手中千萬億佛。一一悉從心起。信可往問居士。不知某甲心從甚處起。居士決然別有轉身一路。若也不能。切忌死在居士句下。

題劉右司筆迹

朔齋居士。爲傳侍者。書龍門及白楊語。出以示予。求書數字於後。予云。二老言端語端。朔齋心正筆正。汝能篤信。﹝力行卽日﹞策勛聖處。毛頴淘泓。俱有一分功徳。況朔齋乎。

跋遊丞相爲印上人書心經

般若心經。大資相公所書。一字是一字。印上人授持。一句是一句。石田不敢措一浮辭。以謗眞實義諦。

癡絕寫師上堂心禪人以之求語

南山半夜。信腳過連云。太白無端走筆追陳迹。心禪人謹謹收藏。不知與山僧有甚死冤讎。見者不可不爲雪屈。

小佛事

爲太師史衛王起靈

三界無法。何處求心。四大本空。應無所住。故我太師衛王。乘願力而來。乘願力而去。以去來爲寂滅之場。以生死爲遊戲之具。千載一時。百世一人。位兼文武。澤被寰瀛。曾扶杲日。直掛靑冥。視伊傅周召。未肯多遜。孜韋李房杜。莫之與倫。至於相門出相。聲光赫奕。二十七考。中書汾陽。亦應避席。登耆壽。保終吉。茆土裂封。王爵世襲。此又振古所無。豈可求之方冊。今而已矣。孰不痛傷。仕宦至將相。富貴歸故鄕。昔未得歸今始歸。生死二途元不別。二途不別。十字縱橫。腳頭腳底通霄路。直踏毗盧頂上行。

爲鑑喝堂秉炬﹝二月十六日化﹞

圓悟的骨孫。拗堂破家兒。住山鈯斧子。六七處提持。歲晚力辭佛日。歸掃靈山室。重拈栗棘金圈。拶得﹝一﹞衲僧上壁。等閒時節至。撒手臥長空。髑髏山後。信息不通。瞿曇十五日便恁麼。喝堂十六日也恁麼。遊戲死生。無可不可。無可不可。八面玲瓏。楊岐驢倒跨。踏殺丙丁童。

爲燈上座入塔

室內一盞明燈。三人證龜成鱉。只因這个話頭。萬里奔南走北。如今油盡燈殘。覷見本來無物。﹝某人﹞旣是本來無物。且道。這个作麼生商量。日月不到處。特地好風光。

爲遠首座下火

鍾山後板曾分座。慧日峯前又聚頭。夢裏翻身忽知有。橫吹玉笛過滄洲。遠首座住住。南山有語重分付。且道。分付个什麼。海底火燒天。逢人莫錯舉。

爲紹宗上座下火

是何宗。作麼生紹。百尺竿頭。放開兩手。了了了無可了。打鐵不離火星。目前一任﹝跳﹣兆﹢孛﹞跳。

爲淸上座下火﹝廣州﹞

鎭海明珠。絕無瑕颣。腳跨南山。親遭擊碎。旣擊碎須領會。前路逢人索此珠。一揮石火靑天外。

爲月藏主下火

大藏小藏。半月滿月。和底盡掀翻。萬里一條鐵。便恁麼未親切。山僧口似磉盤。卻聽火把饒舌。

爲辧藏主下火

辯瀉黃河。已落第二。口掛壁上。雷聲震地。个裏綽得便行。毫髮不容擬議。腳下煙生。頭上火起。

爲林上座下火

玻璃江上方發足。飛來峯下便抽單。不涉程途一句子。烈焰堆中斫額看。

爲燈上座下火

不受燃燈記。不參閒達摩。生死牢關。一拳打破。饒你如是。也未放過。直須隔山見煙。不用鉆冰求火。

爲小師贊上人下火

一病纏身竟弗瘳。室中又減鞠多籌。須彌那畔重開眼。要見精金火裏求。

爲珍上座下火

從門入者。不是家珍。不從門入者。亦未是家珍。恁麼則埋沒先聖。不恁麼則辜負己靈。珍禪人。當鑪不避火。春來艸自靑。

爲文侍者下火

生佛未具。文彩已彰。髑髏覷破絕依倚。跳出無魔必死鄕。且道。跳出後如何。優曇開火聚。嗅著不聞香。

爲秀禪客下火

多年立戰。口觜嘮嘈。頭頭有路。步步升髙。貪程太速。顚這一交。顚則顚了也。還記得昨日話頭麼。舉火雲。𨿽然眉毛只在。爭柰鼻孔已焦。

爲太法公下火

不書壁間偈。不傳夜半衣。六十三年空守。幾莖白髮垂垂。時節旣至。忽爾知歸。推倒那邊無影樹。卻來火裏再抽枝。

卷第四﹝終﹞行狀

師名法燻。號石田。眉山彭氏。前靈隱瞎堂遠公。當淳熙間。

詔問佛法。奏對稱旨。賜號佛海禪師。其族祖也。師生而敏。三四歲時。見佛僧卽知禮敬。年十六。懇怙恃欲出家。往從丹稜石龍山法寶院智明。自知慕禪宗。二十二剃髮受具戒。曾振策而南。道湖湘。訪諸祖遺迹。初道吾。吾嗣諸禪師居石霜。相距百二十里。朔望必步往。拜吾之塔。耄猶不輟。一夕大雷雨。塔自遷就之。至今號雷遷塔。師因作禮。述偈曰。一念慈容元不隔。何須特地肆乖張。平髙就下婆心切。惱得雷公一夜忙。師名因是著。次江西疏山。栢庭文。壞衲璉。咸延畱之。未幾。至浙見無用全於天童。見秀巖瑞空叟印於鄮峯。印職師悅眾。已而聞吳門穹窿破庵禪師道望。遂往依焉。一見則爲法器。室中舉世尊拈花迦葉微笑。師云。焦磚打著連底凍。赤眼撞著火柴頭。破庵陰奇之。每於日用語默。故起其疑。師於是決志依棲。時咨詢。與無準範。日相激礪期饜心。初破庵。遷吳興鳳山資福。俾師知藏。偶聞舉鋸解秤錘。躍然開發。平昔疑滯泮然矣。破庵嘗曰。二人者。堪爲種艸。蓋指師與無準也。自是聲燁然叢林中。居無何。資福散席。師徧遊諸老門庭。見靈隱松源嶽。淨慈肯堂充。華藏遁庵演。咸謂其從作家鑪韝中出。自不同也。後之霅川道場方憩。宿覺主人無傳宗知之。卽挽以分座。一眾悅服。俄出世蘇之髙峯。辧香爲破庵拈出。髙峯蕞爾剎。勞苦戢縮。以身率之。未三年爲攺觀。次遷楓橋。眾繩繩然。有輩。行髙徳。髙原泉。無準範。卽庵覺。石溪月。五六人相伴而住。提持擎展。厥響益宏。鍾山虛席。廟堂精選擇。乃以師補處。寶慶元。有旨遷南山淨慈。端平二。復有

旨。遷北山靈隱。兩山居各十年。牧萬指如一。易腐撓爲壯麗。每念靈徑中途。水雲憧憧。迥無食息地。當嘉熙庚子之饑。銳欲創接待。遣其徒可仍相攸。西溪閒林間得塢焉。地主因以施。遂傾衣盂辧集之。請移寶壽院額。租入不令過肆伯。或以問師。師曰。吾爲防道者設耳。過則萠後人侈心。而動觀望其周防。爲遠計如此。淳佑甲辰季春望。示徒云。但得本莫愁末。喚什麼作本。喚什麼作末。松栢千年靑。不入時人意。牡丹一日紅。滿城公子醉。山僧恁麼道。若有不肯底。是我同參。又嗣法師俊。繪師像求贊。有云。末後一句分付廚山。眾頗訝之。明日忽示疾。又明日。退而歸寶壽。趣辧終焉。丞相洎京尹委諸山。勉畱至三返。因舉天童癡絕衝自代。明年孟春十一日。索浴淨發易衣。趺坐而終。龕畱半月。承癡絕徑山無準淨慈北磵。以師全身。窆於院之後山。不違師意也。壽七十五。臘五十三。嗣法三十餘人。度弟子二百五十三人。有五會錄二卷。五堂程滄洲爲序。已鋟梓行。師貌古性直。音韻朗暢。臨事有定見而能斷。護常住不啻目睛。而不容人之私。慈恕而行。故久而人思之。嗚呼。爲人師者。無它道而已矣。若夫涉世之法。固土苴緒餘耳。然忽棄不省。則吾事不立。古之人未嘗有所偏也。師握塵爲人。則機不容湊泊。興事蒞眾。則明不容欺蔽。五遷望剎。閱三十有二年。其策勵衲子。面目嚴冷。斤其外求。激其自到。當時或不懌而去。久而後。知其眞實相爲也。垂示機語。當時或不樂爲傳稱。及示寂後。惟恐其盡見也。故江湖謂。師死後道行。亦其興造實詣。有弗容磨滅而然耶。撙節而足用。審量而計功。𨿽有大興建。一毫不以干人。見它處持疏。鷺候人門。呫囁縱臾以希施予者。直鄙而笑之。而土木金碧。在處成就。南北兩山殆徧焉。北山又增置溧隔。上腴貳千餘畝。皆它人所難。而師出於遊戲。至詞章駢儷。叢林所需者。𨿽不從事乎此。或有所爲。操筆立就。敷腴調暢。非凡淺者所能到也。末葉雕零。人物眇然。長於此或短於彼。若師者。可謂兼之矣。士大夫。以此道扣擊者。未易殫舉。而少保孟無庵爲尢密。至受衣而稱得法。豈無自而然哉。玆余客北山。師之徒可述。與師之孫不眛。過余而言曰。子昔從吾師於淨慈。其出處始末知之悉矣。蓋有述焉。義不得辭。故爲直書其行事之迹。以詳告後之人。若夫掇其大者。銘以垂諸遠。則已屬左史楊公大手筆云。淳佑庚戌仲夏。四明比丘大觀謹狀。

祭文

﹝中奉大夫試禮部侍郎兼直學士院兼侍講程公許﹞

維石田老。江鄕名家。五濁海中。優曇缽花。棄儒而釋。如古丹霞。挑起缽囊。周遊天涯。邂逅破庵古道。鐵蛇赤手捕取。雷攫電拏。開堂楓橋。起廢咄嗟。永明靈隱。法鼓日撾。橫拈豎說。西抹東塗。參徒雲集。袂屬肩差。土木餘事。無絲粟差。八面受敵。人莫我加。晚營把茆。巖谷谽谺。以病得間。歸亦可嘉。某。生晚識昧。幾井中蛙。言從師遊。如升寶階。矧是生緣。同眉丹厓。忽﹝耳﹡﹞諱間。不勝慘懷。四大合離。撒土摶沙。眞見道者。何所安排。一炷水沈。一甌茗芽。無縫塔中。生耶死耶。尙享。

武翼郎特差江南東路兵馬鈴轄兼本路馬步軍副總管建康府駐札方正

夫情親則千里而肝膽。心異則交臂而楚越。此上古之至言也。師孕眉山。我生東浙。地角天涯。夢不可得。一逢笑領。如合符節。隆我以道。全我以義。幾二十年。而無少衰焉。豈非心之與情。於此見矣。師之遊歷江湖。主張法席。兩奉詔旨。鎭南北山。鍾鼓號令。功勞韙績。𨿽金石不足以紀其行業。有竹帛不足以書其功徳。至提向上機。施不傳妙。又非我之所盡知也。何期厭棄東土。遽攜只履。翩翩而西之。嗚呼。冷泉寒洗玉。眉山疏露骨。千古萬古中。我師元不滅。一甌表世情。惟靈來電矚。尙饗。

朝奉郎前宣州通判李鏐

嗟嗟石田。道尊徳偉。倒指江鄕。如師無幾。先君愛師。猶黃檗似。師重先君。逾裴公美。我亦從遊。承先君志。一往一來。山林朝市。續倅宣城。妙墨遠寄。迨歸池濱。相望千里。旋聞示疾。寶壽退止。省問莫前。累遣藥餌。日冀康復。胡爲不起。遺訃踵門。淒其罔旣。來扣巖扃。靈蹤遠矣。翻憶笑言。音猶在耳。遺像堂堂。松山巋巋。拜手難提。薦此芬菲。

迪功郎雅州推官兼教授史少南

破庵老虎。生兩煙菟。鋸牙電目。文彩相如。一蹲雙徑。一臨西湖。風行艸偃。分踞齊驅。我昔偕計。來遊上都。勇探其穴。北山之隅。朝夕明窗。夜雪擁廬。一言嚙簇。拊掌顧予。四年闊別。百里修途。忽報鶴林。已露雙趺。謂師病歟。取呵文殊。謂師死歟。取誚道吾。所嘆匪他。法苑空虛。寶壽峯前。矗矗浮圖。遠致生芻。悲與笑俱佛氏之弱。儒其昌乎。

吾父翁活業。爲石田兄。破蕩無遺。今觀前項所供。並是詣實。至切要處。不覺咬斷拇指。徑山弟師範。拜首。

