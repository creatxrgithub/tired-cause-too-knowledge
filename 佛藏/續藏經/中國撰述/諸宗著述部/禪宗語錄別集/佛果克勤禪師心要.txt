續藏經佛果克勤禪師心要

﹝嗣法﹞子文編

佛果圜悟眞覺禪師心要目次

卷上﹝始﹞

示華藏明首座

寄張宣撫相公﹝二章﹞

示圓首座

示裕書記

示隆知藏

法王衝長老

示法濟禪師

示杲書記

示報寧靜長老

示開聖隆長老

示普賢文長老

示鼎州徳山靜長老

示潭州智度覺長老

示蜀中鷲峯長老

示顯上人

示諫長老

示元禪客

示杲禪人

示蘊初監寺

示一書記

跋一書記法語

示宗覺禪人

示光禪人

示民禪人

示才禪人

示璨上人

卷上﹝終﹞

示璨上人

示寧副寺

示詳禪人

示慧禪人

示若虛庵主修道者

示良蘆頭禪人

示許奉議

示諧知浴

示印禪人

示信侍者

示祖印沙彌

示民知庫

送自聞居士出京

示湧道者

示實上人

示樞禪人

示實禪老

示瑛上人

示泉上人

祖思禪人

示傑上人

示成修造

示逾上人

示淨禪人

示堅道者

示尙禪人

示瑛上人

示升禪人

示民上人

示心道者

示照道人

示倫上人

示正上人

示性然居士

示慧空知客

示張直殿

示胡尙書悟性勸善文

示張宣機學士

示同龕居士傅申之

示黃聲叔

示曾待制

示呂學士

寄蜀守蘇仲虎

卷下﹝始﹞

示黃太尉鈐轄

送雷公達教授

巨濟了然朝奉

示張仲友宣教

示徳文居士

示興祖居士

示超然居士

示魏學士

示嘉仲賢良

示方淸老

示李宜父

示韓通判

示張國太

示張子固

示元賓

示曾少尹

示蔣待制

示寧禪人

示勝上人

示琛上人

示英上人

示照禪人

示鑑上人

示祖上人

示宴禪人

示從大師

示祖禪人

示諸上人

示楊州僧正淨慧大師

示覺禪人

示自禪人

示有禪人

卷下﹝終﹞

示月禪人

示本禪人

示達禪人

示印禪人

示妙覺大師

示仁書記

答怡然道人

答黃通判

示禪人

示詔副寺

示燈上人

示禪人

示魯叟

示禪者

示禪人

示遠猷奉議

示嚴殊二道人

示道明

示侍者法榮

示道人

示仲宣維那

示中竦知藏

示錢次道學士

示處謙首座

示悟侍者

示馮希蒙

示華嚴居士

示無住道人

示元長禪人

示丹霞佛智裕禪師

與耿龍學書批

示楊無咎居士

示成都雷公悅居士﹝二章﹞示張持滿朝奉

示吳教授

示禪人

示韓朝議

示曾待制

示宗覺大師

佛果圜悟眞覺禪師心要卷上始

嗣法子文編

示華藏明首座﹝住江寧府天寧﹞

祖師直示。豈有如許蹊徑。只貴向上人。聊聞舉著剔起便行。明眼覷來早是鈍置。古者道舉一隅不以三隅反者。吾不與也。个个須是舉一明三。目機銖兩。轉轆轆地。疏通俊快。始稱提持。豈不見良遂見麻谷。第一番見。谷便入方丈閉卻門。渠疑著。及至第二次。谷驟步去菜園裏。渠便瞥地。乃謂谷曰。和尙莫謾良遂。若不來見和尙。洎被十二本經論賺過一生。看渠恁地不妨省力。旣歸謂徒曰。諸人知處良遂總知。良遂知處諸人不知。信知渠知處有不通風。諸人卒未薦得。可謂眞師子兒。要作他家種艸。直須更出他一頭地始得。

達摩遊梁入魏。落艸尋人。向少林冷坐九年。深雪之中覓得一个。及至最後問得个什麼。卻只禮三拜依位而立。遂有得髓之言。至令守株待兔之流。競以無言禮拜依位爲得髓深致。殊不知劍去久矣爾方刻舟。豈曾夢見祖師。若是本色眞正道流。要須超情離見別有生涯。終不向死水裏作活計。方承紹得他家基業。到个裏直須知有從上來事。所謂善學柳下惠。終不師其迹。是故古人道。一句合頭語。萬劫系驢橛。誠哉。

破有法王出現世間。隨眾生欲種種說法。將知所說皆爲方便。只爲破執破疑破解路我見。並無許多惡覺惡見。佛亦不必出現。而況說種種法耶。

古人得旨之後。向深山茆茨石室折腳鐺子煮飯喫。十年二十年。大忘人世。永謝塵寰。今時不敢望如此。但只韜名晦迹守本分作个骨律錐老衲。以自所契所證。隨己力量受用。消遣舊業融通宿習。或有餘力推以及人。結般若緣煉磨自己。腳跟純熟譬如閒荒艸裏撥剔一个半个同知有。共脫生死轉益未來。以報佛祖深恩。抑不得已霜露果熟推將出世。應緣順適開拓人天。終不操心於有求。何況依倚貴勢作流俗阿師舉止。欺凡罔聖苟利圖名作無間業。縱無機緣只恁度世亦無業果。眞出塵羅漢也。

僧問天皇如何是戒定慧。皇云我這里無恁閒家具。又問徳山如何是佛。山云佛是西天老比丘。又問石頭如何是道。答云木頭。如何是禪。云碌磚。僧問雲門如何是超佛越祖之譚。答云糊餅。又問趙州如何是祖師西來意。云庭前栢樹子。又問淸平如何是有漏。答云笊籬。又問無漏。答云木杓。問三角如何是三寶。答云禾粟豆。是皆前世本分宗師腳蹋實地本分垂慈之語。若隨他語卽成辜負。若不隨他語又且如何領略。除非具金剛正眼卽知落處耳。

此門瞥脫契證。卻是素來未曾經人。壞持拍盲百不知。一旦以利根種性孟八郎。便透直下承當。要用便用要行卽行。無如許般心行純熟。頓放著所在便得休歇。安樂終日飽齁齁地。不妨眞正。最難整理是半前落後。認得瞻視光影聽聞不隨聲守寂湛之性。便爲至寶懷在胸中。終日昭昭靈靈雜知雜解。自擔負我亦有見處。曾得宗師印證。惟只增長我見。便雌黃古今印證佛祖。輕毀一切。問著卽作伎倆黏作一堆。殊不知末上便錯認定盤星子也。及至與渠作方便解黏去縛。便謂移換人捩轉人。作恁麼心行。似此有甚救處。除是驀地自解知非。卻將來須放得下。爲善知識遇著。此等須是大手腳與烹煉。救得一个半个得徹。不妨翻邪成正。卻是个沒量大人。何故。只爲病多諳藥性。

得底人。心機泯絕。照體已忘。渾無領覽。只守閒閒地。而諸天捧花無路。魔外潛覷不見。深深海底行。漏盡意解。所作平常。似三家村裏無以異。直下放懷。養到恁麼處。亦未肯住在。才有纖毫便覺如泰山似礙塞人。便卽擺撥。𨿽淳是理地。亦無可取。若取著。卽是見刺。所以道道無心合人。人無心合道。豈肯自衒我是得底人。原他深不欲人知。喚作絕學無爲。與古爲儔。眞道人也。

徳山一日齋晚。老子持缽自方丈下來。雪峯云。鐘未鳴。鼓未響。托缽向什麼處去。山低頭遂回。巖頭聞云。大小徳山未會末後句在。徳山謂汝不肯老僧那。巖頭遂密啟其意。山次日升座。與尋常迥殊。巖頭拊掌謂大眾云。且喜老漢會末後句。𨿽然如是。只得三年。此个公案。叢林解會極多。然少有的確透得者。有以謂眞有此句。有以謂父子唱和實無此句。有以謂此句須密傳授。不免只是話會增長機路。去本分甚遠。所以道醍醐上味爲世所珍。遇此等人翻成毒藥。

他參活句不參死句。活句下薦得。永劫不忘。死句下薦得。自救不了。若要與祖佛爲師。須明取活句。韶陽出一句如利刀剪卻。臨際亦云。吹毛用了急還磨。此豈陰界中事。亦非世智辯聰所及。直是深徹淵源打落從前依他作解明昧逆順。以金剛正印印定。麾金剛王寶劍。用本分手段。所以道殺人須是殺人刀。活人須是活人劍。旣殺得人。須活得人。旣活得人。須殺得人。若只孤單則偏墮也。垂手之際卻看方便。勿使傷鋒犯手。著著有出身之路。八面玲瓏。照破他方。與下刃亦須緊密始得。稍寬緩卽落七落八也。只自己等閒尙不畱毫髮許。設有亦斬作三段。何況此宗門從上牙爪。遇其中人才拈出。若投機則共用。不投機則剗卻。以是爲要。無不了底事。切在力行之。

華藏明首座自錦官夾山鍾阜從余遊十餘年。其情理勝解悉已拈去。入此門來照用機智解路靡不打摒。惟向上一著室中百煆千煉比出。佐民老以謂違去。朝夕欲得筆語。因條列數章以付之。

寄張宣撫相公

疇昔受知於此道極深且久。豈假言句可通。然格外超宗在大達大觀。所操持𨿽千變萬化不出掌握中。世法佛法曾無以異。惟日用照了鏡心像迹初不遺鑑乃大定也。是故維摩取飯香積借座燈王。摶妙喜世界如陶家輪。納須彌於芥子中。吸劫火於腹內由反覆掌。蓋中旣虛而靈寂而照。此外事物出沒轉旋不假他力。所謂證不可思議。咸卽方寸片田地。爾矧建功立業蘊徳操誠左右逢原。秉金剛寶劍。拈殺活杖子指揮之際。皆此妙也。望期之言表意外。𨿽千萬里猶目擊耳。

又。

自古聖賢以過量傑出如植大根器獨證此大因緣。以悲願力發揮。直指萬有同體至淵至奧一段事。不立階梯頓超獨得從空劫已前。湛然不動印定羣靈根腳。亙古今絕思慮。出聖凡越知見。初不動搖。淨裸裸活鱍鱍。見在一切有情無情莫不圜具。是故釋迦初生卽指天地大哮吼當頭拈出。次以明星。末後拈花。只貴具此正眼底領略。自爾四七二三密傳。不知有者以謂有多少妙用神機。只言隨波逐流初不究其根本。若鞠其至趣不消一札。昔李駙馬見石門。門謂曰此大丈夫事非將相所能爲。李卽便領。以頌自陳。學道須是鐵漢。著手心頭便拌。直趣無上菩提。一切是非莫管。蓋上智利根天機已具。惟務確實透徹。當受用時。握大機發大用。先機而動絕物而轉。巖頭云。卻物爲上。逐物爲下。若論戰也。个个力在轉處。若能於物上轉得疾。則一切立在下風並歸自掌握。擒縱捲舒悉可點化。居常自處泰然安靜。不掛纖末於方寸。動而應機自秉璇璣。回轉變通得大自在。萬匯萬緣皆迎刃而解。莫不如破竹勢從風而靡。所以立處旣眞用時有力。況總領英雄驅貔虎之士。攘巨寇撫萬姓安社稷佐中興之業。皆只仗此一著子撥轉上頭關鍵。萬世不拔之功。與古佛同見同聞同知同用。四祖云非心不問佛。徳山云佛只是个無事人。永嘉云不離當處常湛然覓卽知君不可見。無位眞人常從面門出入。皆此蘊也。

今樞密大丞相已領之於言外。透出於聲前。而山野剩語忉忉納敗缺。猥蒙鈞慈見照以此。遂忘老農老圃老馬之智而獻芹焉。

示圓首座

得道之士立處旣孤危峭絕。不與一法作對。行時不動纖塵。豈止入林不動艸入水不動波。蓋中已虛寂。外絕照功。翛然自得。徹證無心。𨿽萬機頓赴。豈能撓其神幹其慮哉。平時只守閒閒地如癡似兀。及至臨事物初不作伎倆。準擬剸割風旋電轉靡不當機。豈非素有所守也。是故古徳道。如人學射久久方中。悟則剎那。履踐功夫須資長遠。如鵓鳩兒出生下來赤骨﹝骨﹡歷﹞地。養來餵去日久時深。羽毛旣就便解髙飛遠舉。所以悟明透徹政要調伏。只如諸塵境界常流於中窒礙。到得底人分上無不虛通。全是自家大解脫門。終日作爲未嘗作爲。了無欣厭亦無倦怠。度盡一切而無能所。況生厭墮耶。苟性質偏枯。尢當增益所不能。放教圓通以謳和攝化開權俯仰應接。俾髙低遠邇略無差悞。行常不輕行。學忍辱仙人。遵先佛軌儀。成就三十七品助道法。堅固四攝行。到大用現前喧寂一致。如下水船不勞篙棹。混融含攝圓證普賢行願。乃世出世間大善知識也。古徳云。三家村裏須自个叢林。蓋無叢林處𨿽有志之士亦喜自便。到恁麼尢宜執守。惟在彊勉以不倦。終之至於喧靜亦復爾。喧處周旋應變於中虛寂。靜處能不被靜縛。則隨所至處皆我活業。惟中虛外順有根本者能然。

大凡爲善知識。當慈悲柔和善順接物。以平等無諍自處。彼以惡來及以惡聲名色加我。非理相干訕謗毀辱。但退步自照於己無歉。一切勿與較量。亦不動念嗔恨。只與直下坐斷。如初不聞不見。久久魔孽自消。爾若與之較。則惡聲相反豈有了期。又不表顯自己力量。與常流何以異。切力行之。自然無思不服。

椎拂之下開發人天俾透脫生死。豈小因緣。應恬和詞色當機接引勘對。辧其由來。驗其存坐。攻其所偏墜。奪其所執著。直截指示令見佛性。到大休大歇安樂之場。所謂抽釘拔楔解黏去縛。切不可將實法系綴人。令如是住如是執。勿受別人移倒。此毒藥也。令渠喫著一生擔板。賺悞豈有利益耶。

佛祖出興特唱此段大因緣。謂之單傳心印不立文子。語句接最上機。只貴一聞千悟。直下承當了修行。不求名聞利養。惟務透脫生死。今旣作其兒孫。須存它種艸。看他古來大有道之士。動是降龍伏虎神明授戒。攻苦食淡大忘人世永謝塵寰。三二十年折腳鐺兒煮飯喫。遁迹埋名往往坐脫立亡。於中一个半个諸聖推出建立宗風。無不秉髙行務報佛恩流通大法。始出一言半句。出於抑不得已。明知是接引入理之門敲門瓦子。其體裁力用不妨爲後昆模範。當宜師法之。轉相勉勵追復古風。切忌希名苟利。玆深祝也。

馬祖昔歸鄕。以簸箕之譏畏難行道。因再出峽緣會江西。大隋昔歸鄕。先於龍懷路口三載茶湯結眾緣。遂隱於木庵。道行於蜀。香林昔歸鄕。潛神隱照於水晶宮。成四十年一片事。撥正智門。老祚尋出雪竇大雲門正宗。或畱再出皆以緣斷。今旣萬里西歸。但存行腳本志。亦不必拘去畱也。

慈明昔辭。汾陽祝云。修造自有人。且與佛法爲主。自爾五據大剎不動一椽。惟提振臨際正宗。遂得楊岐黃龍翠巖三大士而子孫徧寰海。果不辜所付授。蓋古人擇可以荷擔之士。不輕如此。信嚴飾壯麗梵苑未足以奇佛法也。

佛道懸曠久受勤苦乃可得成。祖師門下斷臂立雪腰石舂碓擔麥推車事園作飯開田疇施湯茶般土拽磨。皆抗志絕俗自彊不息圖成功業者乃能之。所謂未有一法從懶墮懈怠中生。旣以洞達淵源至難至險人所不能達者尙能。而於涉世應酬屈節俯仰而謂不能。此不爲非不能也。當稍按下雲頭。自警自策。庶幾方便門寬曠。不亦善乎。

示裕書記﹝住杭州靈隱佛智禪師﹞

腳蹋實地到安穩處。時中無虛棄底。工夫綿綿不漏絲毫。湛寂凝然。佛祖莫知魔外無捉摸。是自住無所住大解脫。𨿽歷無窮劫亦只如如地。況復諸緣耶。安住是中。方可建立。與人拔楔抽釘。亦只令渠無住著去。此謂之大事因緣。如來有密語迦葉不覆藏。迦葉不覆藏乃如來眞密語也。當不覆藏卽密。當密卽不覆藏。此豈可與系情量立得失存窠臼作解會者舉也。要須透脫到實証之地。向出格超宗頂﹝寧﹡頁﹞上領始得。旣已領略應當將護。遇上根大器方可印授耶。

秉拂據位稱宗師。若無本分作家手段。未免賺悞方來。引他入艸窠裏打骨董去也。若具金剛正眼。須灑灑落落。惟以本分事接之。直饒見與佛齊。猶有佛地障在。是故從上來行棒行喝一機一境一言一句。意在鉤頭。只貴獨脫。切忌依艸附木。所謂驅耕夫之牛奪饑人之食。若不如是。盡是弄泥團漢。

方來衲子有夙根。作工夫驀地得入者。不遇眞正宗師。返引他作露布。墮在機境中無繩自縛。半前落後似是不是。最難整理。要須識其病脈辧其落著徵其所偏墜而發起之。俾捨執著住滯。然後示以本分正宗使無疑惑。了然得大解脫居大寶宅。自然趂亦不去。可以洪濟大法傳續祖燈。堪報不報之恩也。

黃龍老南禪師昔未見石霜。會一肚皮禪。翠巖憫之勸謁慈明。只窮究玄沙語靈云未徹處。應時瓦解冰消遂受印可。三十年只以此印拈諸方解路。瘥病不假驢駝藥。緊要處豈有許多佛法也。

大宗師爲人𨿽不立窠臼路布。久之學徒妄認亦成窠臼路布也。益以無窠臼爲窠臼無路布作路布也。應須及之令盡。無令守株待兔認指爲月。

鑑在機先。風塵艸動亦照其端倪。況應酬擾擾哉。非胸次虛靜無一法當情。安能圓應無差先機照物耶。此皆那伽在定之效也。

臨濟金剛王寶劍。徳山末後句。藥嶠一句子。祕魔杈。俱胝指。雪峯輥球。禾山打鼓。趙州喫茶。楊岐栗棘蓬金剛圈。皆一致耳。契證得直下省力。一切佛祖言教無不通達。惟在當人善自洪持耳。

示隆知藏﹝住蘇州虎丘﹞

有祖以來惟務單傳直指。不喜帶水拖泥打露布列窠窟鈍置人。蓋釋迦老子三百餘會對機設教。立世垂範大段周遮。是故最後省要接最上機。𨿽自迦葉二十八世少示機關多顯理致。至於付授之際靡不直面提持。如倒剎竿。缽水投鍼。示圓相。執赤幡。把明鑑。說如鐵橛子傳法偈。達摩六宗與外道立義。天下太平翻轉我天爾狗。皆神機迅捷。非擬議思量所測。洎到梁遊魏。尢復顯言教外別行單傳心印。六代傳衣所指顯著。逮曹溪大鑑詳示說通宗通。歷涉旣久具正眼大解脫宗匠變格通塗。俾臣滯名相不墮理性言說。放出活卓卓地。脫灑自由妙機。遂見行棒行喝。以言遣言。以機奪機。以毒攻毒。以用破用。所以流傳七百餘年。枝分派列各擅家風。浩浩轟轟莫知紀極。鞠其歸著無出直指人心。心地旣明無絲毫隔礙去。勝負彼我是非知見解會。透到大休大歇安穩之場。豈有二致哉。所謂百川異流同歸於海。要須是个向上根器具髙識遠見。有紹隆佛祖志气。然後能深入閫奧。徹底信得及。直下把得住。始可印證堪爲種艸。捨此切宜寶祕愼詞。勿容易放行也。

五祖老人平生孤峻少許可人。乾嚗嚗地壁立。只靠此一著。常自云。如倚一座須彌山。豈可落虛弄滑頭謾人。把个沒滋味鐵酸﹝跳﹣兆﹢兼﹞。劈頭拈與學者令咬嚼。須到渠桶底子脫。喪卻如許惡知惡見。胸次不掛絲毫透得淨盡。始可下手煆煉。方禁得拳踢。然後示以金剛王寶劍度。其果能履踐負荷淨然無一事。山是山水是水。更應轉向那邊千聖籠羅不住處。便契乃祖以來所證傳持正法眼藏。及至應用爲物。仍當驅耕夫之牛奪饑人之食。證驗得十成無滲漏。卽是本分道流也。

摩竭陀國親行此令。少林面壁全提正宗。而時流錯認遂向泯默以爲無縫罅無摸索壁立萬仞。殊不知本分事。恣情識摶量便爲髙見。此大病也。從上來事本無如是。巖頭云。只露目前些子。个如擊石火閃電光。若明不得。不用疑著。此是向上人行履處。除非知有。莫能知之。

趙州喫茶去。祕魔擎杈。雪峯輥球。禾山打鼓。俱胝一指。歸宗拽石。玄沙未徹。徳山棒。臨際喝。並是透頂透底直截剪斷葛藤。大機大用千差萬別會歸一源。可以與人解黏去縛。若隨語作解。卽須與本分艸料。譬如十斛驢乳只以一滴師子乳滴之悉皆迸散。要腳跟下傳持相繼綿遠。直須不徇人情勿使容易。乃端的也。

末後一句始到牢關。誠哉是言。透脫死生提持正印全是此个時節。惟是蹋著向上關捩子者便諳悉耶。

法王衝長老

從上宗乘髙超直證。師資契會斷不等閒。所以二祖立雪斷臂。黃梅負舂。自余服勤三十二十載。豈容易印可哉。蓋觀機逗教百煆千煉。才有偏執疑情盡爲決破。俾徹底放下。得平穩履踐。轉換到撲不破之地。如皮可漏子相似。禁當得然後放出接物利生。此非小小因緣。才一不周卽模子不正。脫得出來七凹八凸取笑作者。是故古徳惟務周正八面玲瓏。內於己行持潔淸如冰玉。外則圓通謳和覽羣情善回互。如陂澤立參之際。一一以本分事敲點。待其領略卽放手段與琢磨。譬如一器水傳一器。切忌滲漏。其間驅耕奪饑神鬼莫測。只憑仗一大解脫。更不生異類相中。頭角妥貼無爲。眞五戒十善出塵阿羅漢也。達摩有言。行解相應名之曰祖。

行腳超方本爲生死事大。接物利生爲大善知識。止發明大事因緣。此相須相資之理。自古以然。惟堪任荷負大法器乃能於壁立萬仞。宗師鑪韛鉗錘中煆煉成就。始末眞正。除是不出。一出必驚羣動眾定也。蓋緣承當處旣不莽鹵。付授時亦不率易。如讓師在曹溪八年。馬祖之與觀音。徳嶠之與龍潭。仰山之於大圓。臨濟之於斷際。皆不下一二十載。是故一言一句一機一境金聲玉振。後世莫能窺覷。惟超證到乎大同之地。自然必其落處。憶昔馬祖爲西堂云。子曾看教麼。藏雲教豈異耶。祖云。不然。子已後爲人若東道西說。藏雲。某病須自養。豈敢爲人。祖云子末年必大興於世。已而果然。細詳古人。豈不是大徹大悟向上一段大因緣。絕言像離分別。硬糾糾處惟己自知。獨樂安閒休歇去處。然馬師尙激勵如此。正欲圓通轉變不守一隅泥著一處。須該括古今踐履融攝混圓無際。貴利物之時八面受敵撥得艸窟裏一个半个焦尾堪作種艸。豈非方便作報佛祖恩徳事業耶。要須打辦精神垂手方便。一著著須有出身之機。免瞎人眼迷果謬因卻不利益。此最爲知識要徑也。

黃龍老南大禪師嘗有語。端居丈室以本分事接方來人。乃長老之職也。其餘細事付之知事。無不辦者。誠哉。然用人之際。必須愼擇委任。令不敗事始得。大潙眞如雲。住山無巧。只貴善用人。思之思之。

諺語云伎倆不如帳樣。只如百丈大智創立規繩。千古撲它底不破。今時但謹遵守。自己率先不違他雅範。則眾人無有不從去也。

最後折倒衲子透脫死生。須知有千聖羅籠不住截斷命根底一著始得。古徳大有道能擒縱善殺活。得大解脫知識無不用之。非知之難。見於行事當機瞥脫斷得行。方始久遠得力也。

楊岐祖師倡起金剛圈栗棘蓬。用辧龍蛇擒虎兕。若本色是他家里人。等閒拈出便坐斷衲子舌頭也。

示法濟禪師﹝住泗洲普照勝長老﹞

釋迦文多子塔前分半座已密授此印。爾後拈花第二重公案。至於付金襕雞足山中候彌勒。是多少節文也。達摩迢迢自西竺遊梁歷魏。冷坐少林深雪之中。有个斷臂老子解覷破。不免漏泄分付伊。謂之單傳密記。子細推之一場敗闕。自此便喧傳西來旨意。世間隨流將錯就錯滿地流行。分五家七宗。遞立門戶提唱。就實窮之。端的成得什麼邊事。是故從上達人不喫這般茶飯。且如何卻是諦當。將知六合外著得眼早自別也。況無邊香水海浮幢王剎表下視底乃少知落著實處。所以道此大丈夫事。撲疊掀豁步驟作略。惟同風契證始善弘荷。終不摋沙摋土。遂與釋迦金色碧眼神光共一坐具地。等閒垂手殺人活人。初無窠臼只貴緊峭。萬苦千辛至崄至毒。下得斷命手腳。然後不虛印授也。白雲師公云。神仙祕訣父子不傳。

示杲書記﹝住杭州徑山﹞

臨濟正宗自馬師黃檗闡大機發大用。脫籠羅出窠臼。虎驟龍馳星飛電激。捲舒擒縱皆據本分綿綿的的。到風穴興化唱愈髙機愈峻。西河弄師子。霜華奮金剛王。非深入閫奧親授印記莫知端倪。徒自名邈只益戲論。大抵負衝天气宇格外提持。不戰屈人兵。殺人不眨眼。尙未彷佛其趣向。況移星換斗轉天輪回地軸耶。是故示三玄三要四料簡四賓主金剛王寶劍踞地師子一喝不作一喝用。探竿影艸一喝分賓主照用一時行。許多絡索。多少學家摶量注解。殊不知我王庫中無如是刀。及弄將出來看底只是眨眼。須是他上流契證驗認正按旁提。還本分種艸豈假梯媒。只如寶壽開堂。三聖推出一僧。壽便打。聖云你與麼爲人。非但瞎卻這僧。瞎卻鎭州一城人眼去在。壽擲下拄杖便歸方丈。興化見同參來便喝。僧亦喝。化又喝。僧復喝。化云你看這瞎漢直打出法堂。侍僧問這僧有何相觸悞。化云。是他也有權有實。我將手向伊面前橫兩遭卻不會。似此瞎漢不打更待何時。看他本色宗風迥然超絕不貴作略。只羨他眼正。要扶荷正宗提持宗眼。須是透頂透底徹骨徹髓。不涉廉纖迥然獨脫。然後的的相承。可以起此大法幢。然此大法炬也。繼馬祖百丈首山楊岐不爲叨竊耳。

示報寧靜長老

靈山單傳少室密付。要卓卓絕類離倫。驗風塵艸動。眼光睒睒逐靑﹝去上﹞隔山已識起倒。吞聲削迹不畱毫末。而能鼓逆水波運截流機。上門上戶咬人火急。如俊鷹快鷂迷影捎空背摩靑霄。眨眼便過。點著便來挨著便去。不妨峭淨。所以流此正宗。標準異世也。个个須是殺人不眨眼然後入作。只如黃檗老漢生知此段。才行腳天臺見羅漢淩波絕瀑流卽欲打殺。及抵百丈聞舉馬師一喝三日耳聾乃退身吐舌。知是大機之用。豈單見淺聞所擬議。或其後接臨濟祖師。全體用此不惜眉毛。成就克家之子。覆蔭天下人。有志之士應飽諳熟練。使越格超宗。然後所以奪饑人食驅耕夫牛。紹繼先規不迷向背。細處直是涓滴照透。寬廣時千聖亦尋他不著。始是向上種艸。祖峯老師常云。釋迦彌勒猶是他奴。至竟他是阿誰。那容向此亂下鍼錐。除非知有則較些子也。大凡奮丈夫气槪要超軼上流。合下手便教羅籠不得。呼喚不回。利物應機莫非灑灑落落。不向艸窠裏輥。鬼窟裏弄情魂。將玄妙理性揚眉瞬目舉手動腳下合頭語。以實法系綴人家男女。一盲引眾盲。成何方便。旣已據位稱師。固不可容易。只自己分上滴水滴凍。孤迥危峭如師子兒遨遊。意气驚羣出沒縱擒卒難測度。驀然踞地返擲。百獸奔馳喪膽。豈非殊勝奇特耶。還是與麼人三千里外已審端倪了也。是故巖頭道。如水上按葫蘆子相似。等閒蕩蕩地拘牽惹絆不得。觸著捺著則蓋天蓋地。長養履踐得到此地始可與靈山少室分一綫路。黃蘗臨濟巖頭雪峯互爲賓主。風行艸偃。亦不虛出頭播揚三十二十年。他家自有同流共證明。通人相將護也。誰言卞璧無人鑑。我道驪珠到處晶。

示開聖隆長老

開聖堂頭隆老。政和中相從於湘西道林。膠漆相投箭鋒相直。由是深器之。旣而復相聚於鍾阜大鑪韝中禁得鉗錘。了此段因緣。日近日親。向從上來乃佛乃祖越格超宗。萬千人羅籠不住處。毛頭鍼竅間。廓徹虛通。包容百千萬億無邊香水剎海。拄杖點發列聖命脈。吹毛刃上截斷路布。據曲剝木牀與人拔楔抽釘解黏去縛。得大自在。仍來夷門分座共相扶立。久之況个一著臨濟正法眼藏綿綿到慈明楊岐。須風吹不入水灑不著底伶利漢。負殺人不眨眼气槪。髙提正印罵祖呵佛猶是餘事。直令盡大地人通頂透底絕死生窠窟。灑灑落落到無爲無事大達之場。乃爲種艸。

示普賢文長老

佛祖以心傳心。蓋彼彼頴悟透脫如兩鏡相照。非言象所拘。髙超格量箭鋒相拄初無異緣。乃受道妙嗣祖繼燈。絕意路。出思惟。脫情識。到蕩蕩然寬通自在處。逗到擇人付囑。亦要气異羽毛頭角體裁全具。然後不墜家聲。得從上爪牙。方相應副。所以數百年紹續愈久愈光顯。所謂源流深長也。今則頗失故步。多擅家風。存窠窟。作路布。自旣不出徹轉。以爲人則如老鼠入牛角。漸漸尖小。安得宏綱不委於地哉。

老漢昔初見老師吐呈所得。皆眼裏耳裏機鋒。語句上悉是佛法心性玄妙。只被此老子舉乾曝嚗兩句云。有句無句如藤倚樹。初則擺撼用伎倆。次則立諭說道理。後乃無所不至。拈出悉皆約下。遂不覺泣下。然終莫能入得。再四懇提耳乃垂示云。你但盡你見解作計較。待一時蕩盡自然省也。隨後云。我早爲你說了也。去去。向衣單下體究了無縫罅。因入室信口胡道乃責云。你胡道作麼。卽心服眞明眼人。透見我胸中事。然竟未入得。尋下山越二載回。始於頻呼小玉元無事處桶底子脫。才始覷見前時所示眞藥石也。自是迷時透不得。將知眞實諦當處。如良遂道。諸人知處良遂總知。良遂知處諸人不知。誠哉是言也。雪峯問徳山。從上宗乘中事學人還有分也無。徳山以杖擊之云你道什麼。峯云我在徳山棒下似脫卻千重萬重貼肉汗衫。臨濟被黃檗三擊之。到大愚問有過無過。愚云。黃檗與麼老婆。你更來覓過在。濟猛省。不覺云元來黃檗佛法無多子。此二老皆叢林傑出者。並於棒下發明。後來大振此宗爲世梯航。學者宜回思之。豈是粗淺邪。而近世有謂以杖接人。皆墮機境。直須究了心性談極玄妙。向時中綿綿密密有鍼有綫方可入細。只如一大藏教五教三宗。析微發隱剖露至眞實際徹佛地理性豈不爲細。何假祖師西來。將知法流旣久多生異見。不得眞傳。乃將醍醐而作毒藥。豈徳山雪峯黃檗臨濟之咎哉。諺曰索短不到深泉。

魯祖見僧只面壁。南泉云。我有時向道。直須向父母未生已前究取尙不得一个半个。他恁麼驢年去。二老並躅齊眉不是不知有。因甚卻恁麼地說話。還究到魯祖節文處麼。若究到則見南泉如水入水。若不諳此。乃分疎魯祖僻執南泉圓轉。隨他語脈路布。卒摸索不著在。

石鞏彎弓發箭。祕魔擎杈驗人。俱胝只豎一指。無業惟言莫妄想。禾山打鼓。雪峯輥球。趙州喫茶。玄沙蹉過。佛法豈有如許耶。若一一作方便下合頭語。便論劫千生也未夢見在。若眞實蹋著曹溪正路。則坐觀成敗覷見這一隊漏逗也。

子文監寺畱此軸。今數年矣。近退院稍閒。因爲出此所有蓋天蓋地絕出聖賢一著子。公久參自如。良遂知之矣。建炎三年閏八月十一日云居東堂書。

示鼎州徳山靜長老

長老道林相從。乃宿昔有大緣。撥轉上頭關。一語便契圓照無遺。從上來莫不皆以是大機大用。龍象蹴蹋非驢所堪。若不具此手段。云何與人解黏去縛抽釘拔楔。此本分事也。但只一向操持驅耕奪饑。乃活句也。一切語言機要事理明暗語默擒縱殺活皆在下文。不消一捏。惟黃檗臨濟睦州雲門潙仰雪峯玄沙尢得妙也。山僧室中不曾蹋著此關。斷定不放過。付授之際尢在牢實。切忌依稀便骨董也。寧可無人承當。有則須是个中人始得。

示潭州智度覺長老

至道簡易而淵奧。初不立階梯壁立萬仞。謂之本分艸料。是故摩竭掩室行正令。毗耶杜詞揭本宗。尙有作家漢未放過。何況涉妙窮玄說心論性。被貼肉汗衫子黏著脫拆不下則轉見郎當爾。少室曹溪風範迥殊。臨濟徳山作略剔脫。龍馳虎驟地轉天旋。不妨慶快人。了不拖泥水。從上來大達大悟才信徹極致處。卽如快鷹俊鷂迷風曜日背摩靑霄直下透脫。使二六時中無纖毫障隔。八達七通捲舒擒縱。聖位尙不居。豈肯處凡流。胸次蕩然該今括古。拈一莖艸作丈六金身。拈丈六金身作一莖艸。初無勝劣取捨。惟在當機活卓卓地。有時奪人不奪境。有時奪境不奪人。有時人境俱奪俱不奪。出格超宗十成蕭灑。豈是只貴籠罩人。蓋覆移換走作人。要當撲實頭。顯示無依倚無爲無事大解脫。各各本分事。所以古人風塵艸動便先照了。才出毫芒卽與剗斷。尙不得一半。豈可彼此艸裏輥相牽相拽。機關語句上論量揀擇。作窠臼埋沒人家男女。軒知是開眼尿牀。他明眼人終不做个般路布。大丈夫意气驚羣。須圖正紹臨際本宗。一喝一棒一機一境當陽剿絕。豈不見道。吹毛用了急還磨。

示蜀中鷲峯長老

多子塔前曾分半座。蔥嶺西畔只履獨攜。臨濟以瞎驢命惠然。夾嶠因靑山委洛浦。𨿽源分派別。要一脈出自曹溪。擇大器利根。俾掃蹤滅迹。是故從上來龍馳虎驟換斗移星。閃電中別殽訛。石火裏分皂白。不論瞢底。惟務俊流。懸肘後符廓頂門眼。立起綱宗單提正令。源不深則流不長。功不積則用不妙。是以西河弄師子要超宗越格。而楊岐吞栗棘蓬取奔流度刃。旣入个選佛場。闡向上關捩子。應須一滴水一滴凍。硬著鐵脊梁荷擔此大任。己躬下諦實。爲人處無偏。才落世緣便涉漏逗。祖峯老師橫點頭。白雲祖翁渾圞吞棗。常爲警策。如臨深履薄。便可以向百尺竿頭進千百步。懸崖上跳萬億遭。乃眞皮可漏。方驗撲不破。蓋大雄的的種艸也。愼之。

示顯上人﹝住蘇州昆山惠嚴﹞

見處通透用處明白。當旋機電捲。結角羅紋盤錯縱橫。自能回轉無凝滯。亦不立見亦不存機。滔滔地風行艸偃。蓋根腳悟入時徹淵源。修證得無回互。會尙不可得。豈況不會。二六時中只恁無系無絆。初不存能所我人。何有於佛法哉。此無心無爲無事境界。豈世間聰明利智辯慧多聞無根本人能測量耶。達摩西來豈將得此法來。他惟直指各各當人本有之性。令出徹明淨。不爲如許惡知惡覺妄想計較所染污。參須實參。得眞正道師。不引入艸窠裏。直截契證。脫卻貼肉汗衫子。令胸次虛豁無一毫凡情聖量。亦不向外馳求。湛然眞實。千聖莫能排遣。得一片淨裸裸田地。透出空劫那邊。威音王猶是兒孫。何況更從他覓。有祖以來作家漢莫不如是。且如六祖。新州一鬻薪人。目不體字。逗至於大滿相見。一面披襟著著透脫。𨿽則聖賢混迹。要以方便顯示。此段不隔賢愚皆已本有。今旣廁迹禪流。日逐冥心體究。知此大緣不從人得。只在猛利擔荷增進。日損日益如精金百煉千煆。出塵之要利生之本。尢須七穿八穴到無疑安穩得大機大用之處。此工夫正在密作用中。只日於萬緣交參紅塵擾攘順違得失摐然羅列。於中出沒不被他所轉能轉於他。活鱍鱍地水灑不著。乃是自己力量。至於靜嘿虛凝亦非兩種。乃至奇言妙句險機絕境亦只一槪平之。了無得失皆爲我用。似此磨琢久之。生死之際脫然。視世間閒名破利如風過遊塵夢幻空花耳。翛然度世豈非出塵大阿羅漢耶。

骨銼和尙一生有問只以骨銼也酬之。如鐵彈子不妨緊峭。若善體究。眞祖師門下師子兒。

忠國師問本淨禪師。汝見一切奇言妙句時如何。淨云無一念心愛。國師云是汝屋裏事。參學到此乃是淨潔乾嚗嚗地不受人瞞者。只山僧恁麼道。也合與本分卓料。

示諫長老﹝住蜀中無爲山﹞

趙州云。我在南方三十年。除粥飯二時是雜用心處。將知古徳爲此个事不將作等閒。直是鄭重。所以操修覷捕到徹底分明。於一機一境一句一言悉不落虛。是故世法佛法打成一片。今時要湊泊著。實須是猛利奮發。倒腸換肚莫取惡知惡見莫雜毒食。一味純正眞淨妙明。直下蹋著本地風光。到安穩大解脫之地。坐斷報化佛頭。凜凜孤危風吹不入水灑不著。正體現成日用有力量。聞聲見色不生取捨。著著有出身之路。豈不見僧問九峯。見說和尙親見延壽是否。峯雲山前麥熟也。未識得渠親切近處。便見衲僧巴鼻。所謂殺人刀活人劍。但請長時自著眼看。到出格時自然知落處也。

示元禪客﹝住成都府廣孝﹞

趙州道佛之一字吾不喜聞。且道他爲甚如此。莫是佛爲一切智人渠不喜聞耶。軒知不是這个道理。旣不如此。何以不喜聞之。若是明眼人聊聞便知落處。請問落在什麼處。試吐露看。魯祖見僧來便面壁。是爲人不爲人。節文在什麼處。若要與他投機。作何趣向卽得。

百丈大智每上堂說法竟。復召大眾。眾回首。丈云是什麼。藥山自云。百丈下堂句。且道用接何人。如何領覽。

示杲禪人﹝住杭州徑山﹞

杲衲子根性猛利。負笈海上徧訪宗匠。受知於舊相無盡公。深器重之。負俊邁之气。不肯碌碌小了。標誠相從。一言投機頓脫向來羈鞅。𨿽未倒底領略。要是昂藏不受人抑勒。快漢原其所自。蓋由傅公殿撰發渠本因。遂冒嚴凝暫之咸平來告行。且乞法語。予因示之。衲子當痛以死生爲事。務消知見解礙。徹證佛祖所傳付大因緣。勿好名聞。退步就實。俟行解道徳充實。愈潛遁而愈不可匿。諸聖天龍將推出人爾。況以歲月淹練琢磨。待如鐘在扣。如谷應聲。如精金出萬煆鑪冶。萬世不易。萬年一念。向上巴鼻在掌握中。艸偃風行豈不綽綽然有餘裕哉。仍持此紙似傅翁相與作證。履踐貴長久不變耶。

示蘊初監寺﹝住蘇州明因﹞

只道與你說一句子。早是著惡水潑人。何況更瞬目揚眉。敲牀豎拂是什麼。下喝行棒軒知是平地上骨堆。更有不識好惡底問佛問法問禪問道。請相爲乞相接。求向上向下佛法知見語句道理。是乃泥裏洗土土裏洗泥。幾時得脫灑去。有般底聞與麼道。便作計較云。我會也。佛法本來無事。人人無不具足。終日喫飯著衣何曾欠少來。便向無事平常界裏打住。殊不知豈有恁麼事來。故知須是本分其中人。方諳從上宗乘。本分若實有悟入處。識起倒。知進退。別休咎。離滲漏。日近日親轉更豹變。不守窟宅跳出圈圚。不疑天下老漢舌頭。一似生鐵鑄就。正好著力修行供養。然後可以然無盡燈。行無間道。捨身捨命撈摝羣生。令他各出樊籠去執縛。佛病祖病俱瘥解脫。深坑已出。作个無爲無事快活道人去。然自旣得度。須不廢行願。思度一切。忍苦捍勞向薩婆若海爲舟爲航。始有少分相應。愼勿做骨羸錐露柱燈籠。打淨潔球子自了。得濟甚事。是故古徳須勉人行个一條路。堪報不報之恩。如今諸方多有靈利衲子。要直透得徹。有底探頭太過。要易會才知些趣向便欲出頭。又是一等蹉過。有推而不出亦未圓通。知時節因緣而不失機會。乃通方之士也。

示一書記﹝住四明雪竇﹞

英靈衲子蘊卓﹝勞﹣力﹢斗﹞奇姿慷慨隳冠。視身世浮名如遊塵浮雲谷響。以宿昔大根器知有此段超生出死絕聖越凡。乃三世如來所證金剛正體。歷代祖師單傳妙心。跂步蹴蹋作香象金翅。要馳驟飛騰於億千萬類之上截流摩霄。豈肯爲鴻鵠燕雀局促於髙低勝負。較目前電光石火間被轉利害耶。是故古之大達。不記細故不圖淺近。發志便欲髙超佛祖荷擔一切。所不能承當重任。普津濟四生九類拔苦與安。破障道愚昧。折無明顚狂毒箭。拈出法眼見刺。使本地風光澄霽。空劫已前面目明顯。悉心竭力不憚寒暑刻意尙行。向三條椽下死卻心猿。殺卻意馬。直使如枯木朽株相似。驀地穿透豈從他得。發覆藏然暗室明燈。擬﹝舟﹡弟﹞航於津要。證大解脫。不起一念頓成正覺。且通个入理之門。然後升普光明場。踞無漏淸淨殊勝偉特法空之座。口海瀾翻奮無礙四辯才。立一機垂一句現一勝相。普使凡聖有情無情俱仰威光受庇庥。尙未是絕功勛處。更轉那頭千聖羅籠不住。萬靈景仰無門。諸天無路捧花。魔外那能旁覷。放卻知見。卸卻玄妙。揚卻作用。惟饑餐渴飲而已。初不知有心無心得念失念。何況更戀著從前學解。玄妙理性分劑名相桎梏知見。佛見法見動地掀天。世智辯聰自纏自縛。入海算沙有何所靠耶。等是大丈夫應務敵勝驚羣。滿自己本志願。乃爲本分大心大見大解脫無爲無事眞道人也。

跋一書記法語

予政和末抵瑯邪會一師若故舊。喜其志道不羣。因作前偈。及應詔大梁遂得遊從。日以此段咨扣益勤。數百眾中乃肯敩力。復示以後語。建炎元祀將之東南因爲重書而復系之以跋。爲他日再會之識。且以相分𨿽道人本分。相知千萬里外不隔毫末。而古者多於此時節行正令。趙州云。有佛處不得住。無佛處急走過。石室云。莫一向去。已後卻來我邊。洞山萬里無寸艸。大慈帶取老僧去。歸宗時寒途中善爲。曹山去亦不變異。悟本飛猿嶺峻好看。皆直截不覆藏。惟務百川明宗當陽領略。則南州北縣何處不逢渠。末後殷懃未免重拈一徧。且作麼生是諦當處。楖栗撗擔不顧人。直入千峯萬峯去。

示宗覺禪人

宗門接利根上智提持出生死。絕知見離言說。越聖凡道妙。豈淺識小見理道機境解路上作活計者所能擬議。要須如龍似虎殺人不眨眼漢。用瞥脫快利力量。聊聞舉著剔起便行。外棄世間縛著。內捨聖凡情量。直得孤迥迥峭巍巍不依倚絲毫。當陽薦透全身擔荷。佛來也炫惑不動。況祖師宗匠語句機鋒一刀截斷更不顧藉。自余諸雜甚譬如閒方可攀上流。少分相應也。不見永嘉才跨曹溪便師子吼。丹霞聞馬師示選佛場當下決破。逗到二師之前逆流投契。亮坐主四十二本經論言下冰消。徳山吹紙燭便燒疏鈔。臨濟六十棒後乃翻擲。並皆透脫。不知曾入室幾回請益幾次。近時學道之士。不道他不用工夫。多只是記憶公案論量古今持擇言句。打葛藤學路布。幾時得休歇。如斯只贏得一場骨董。推源窮本。蓋上梢不遇作家。自己不負大丈夫志气。曾不退步就己打辦精神。放下從前已後勝妙知見。直截獨脫領取本分大事因緣。是故半前落後不分不曉。若只恁麼。縱一生勤苦亦未夢見在。是故昔人云。菩提離言說從來無得人。徳山道。我宗無語句。亦無一法與人。趙州道佛之一字吾不喜聞。看他早是摋土塗糊人了也。若更於棒頭求玄。喝下覓妙。瞠眉努眼舉手動足展轉落野狐窠窟去也。此宗惟貴悟明。到銀山鐵壁萬仞孤峭。擊石火閃電光。擬不擬便墮坑落阱。所以從上護惜个一著子。同到同證。無你撮摸處。旣能辦心能捨緣累。修行依知識。若更不耐心向千難萬難不可湊泊處放下身心體究教徹底。誠爲可惜。只如千生百劫到今還有間斷也無。旣無間斷疑个甚生死去來。軒知屬緣於本分事了無交涉。五祖老師常說。我在此五十年。見卻千千萬萬禪和。到禪牀角頭只是覓佛做說佛法。並不曾見个本分衲子。誠哉。看卻今時只說佛法底也難得。何況更求本分人。時節澆季去聖愈遠。大唐國裏胡種看看滅也。或得一个半个有操持。不敢望似已前龍象。但只知履踐趣向頭正尾正。早是火中出蓮。切宜撥退諸緣。便能識破古來大達大悟底蘊。隨處休歇行密行。諸天無路捧花。魔外覓行蹤不見。是眞出家了徹自己。如有福報因緣。出來垂一隻手。亦不爲分外。但辦肯心必不相賺。只老僧恁麼。也是普州人送賊。

示光禪人

欲得親切。第一不用求。求而得之已落解會。況此大寶藏亙古亙今。歷歷虛明。從無始劫來爲自己根本。舉動施爲全承他力。惟是休歇到一念不生處則便透脫。不墮情塵不居意想。迥然超絕則徧界不藏。物物頭頭渾成大用。一一皆從自己胸襟流出。古人謂之運出家財一得永得受用。豈有窮極耶。但患體究處根腳不牢不能徹證。直須猛截諸緣。令無纖毫依倚。放身捨命直下承當。無第二个。縱使千聖出來亦不移易。隨時任運喫飯著衣長養聖胎不存知解。可不是省要徑截殊勝法門耶。

示民禪人

先聖一麻一麥。古徳攻苦食淡。潔志於此廢寢忘餐。體究專確要求實證。豈計所謂四事丰饒者哉。及至道不及古。便有法輪未轉食輪先轉之議。由是叢林呼長老爲粥飯頭。得非與古一倍相返耶。然隨緣變異門且行第二段。北山延接方來道人惟仰南畝。今秋適會大稔。請覺民禪客覷收刈。臨行乞言。因示以前段因緣。貴崇本及末。乃爲兼利並照。圜悟通達之人。本分事也勉行之乃善。

大凡學道探玄須以大信根。深信此事不在言語文字一切萬境之上。確實惟於自己根腳。放下從前作知作解狂妄之心。直令絲毫不掛。念向本淨無垢寂滅圓妙本性之中徹底承當。能所雙忘言思路絕。廓然明見本來面目。使一得永得堅固不動。然後換步移身出言吐气並不落陰魔境界。則一切佛法端坐現前。遂契行坐皆禪。脫去生死根本。永離一切蓋纏。成个灑灑無事道人。何須向紙上尋他死語。

百艸頭上有祖師。夾山指出令人薦。寬平田中有大義。百丈展手要人知。若能顆粒圓成。卽是單傳心印。更或彌望但然使證第一聖諦。且出艸一句作麼生道。滿船明月載將歸。

示才禪人

俱胝見僧及答問惟豎一指。蓋通上徹下契證無疑。瘥病不假驢駝藥也。後人不諳來脈。隨例豎个指頭。漫不分皂白。大似將醍醐作毒藥。良可憐湣。若是眞的見透底。始知鄭重。終不作等閒。所謂千鈞之弩不爲鼷鼠發機。是故須具頂﹝寧﹡頁﹞上眼方可入作。後來玄沙拈曰。俱胝承當處莽鹵。只認得一機一境。有般拍盲底隨語作解。便抑屈俱胝以謂實然。殊不知焦磚打著連底凍。到這里直須子細切忌顢頇。只俱胝臨化去自言。我得天龍一指頭禪。一生用不盡。豈徒然哉。曹溪大鑑微時乃新州鬻樵人也。碌碌數十年。一旦聞客誦經。發其本願。棄母出鄕遠謁黃梅。才見數語間投機。隱迹碓坊八个月。曁與秀師呈偈始露鋒鋩。黃梅尋舉衣盂授之。是時羣眾趂逐競欲奪取。而蒙山先及於庚嶺。舉之不勝。方悟非可以力爭。稽首乞發藥。大鑑示以不思善惡處本來面目。卽便知歸。以時未至。復遁於四會獵人中。久之然後出番禺。吐風幡心動之語。印宗伸師禮爲之落髮登具。卽開大法要。董二千眾。聲徹九重命貴。近降紫泥。確然不應。度龍象數十人皆大宗師。何其韙哉。𨿽聖賢應世。存亡進退舉照無遺。然步驟趣向從微至著。考之不斷世緣而示妙規。百世之下無與爲等。到今徧寰海皆其子孫。每仰洪範輙欲擬其毫末亦不可得。欲望後進有力量者勉之。聊述梗槪耳。

現定見聞覺知是法。法離見聞覺知。若著見聞覺知。卽是見聞覺知。非達法也。大凡達法之士。超出見聞覺知。受用見聞覺知。不住見聞覺知。直下透脫渾是本法。此法非有非無非語非默。而能現有現無現語現默。長時亙然不變不異。是故雲門云。不可說時便有。不說時便無去也。思量時便有。不思量時便無去也。直須妙達此法。令得大用。長時語默縱橫。悉令般若現前。何必更論。在善知識身邊爲親。在田野間作爲是疎。一往直前。自然觸處逢渠也。

乃佛乃祖仰重此一端的事。布在羣機之中。髙低貴賤未嘗向背。百種千頭作爲天眞。歷落圓陁陁地。若特地作佛法玄妙見則虧。儻能不起見。只麼淨裸裸卻全彰。所以道入林不動艸。入水不動波。山是山水是水。僧是僧俗是俗。見拄杖子只喚作拄杖子。謂之覿體。若向个裏覷得透。從朝至暮從暮至朝無絲毫透漏。全爲我用。一一非分外。渾是本分事。腳跟下未得諦當。亦不移易絲毫許。豈非端的現成機要耶。

直截省要只消个現成公案。浩浩作爲自晝及夜。縱橫十字喧靜語默。全體運用一時覷破。從頭與批判將去。不妨快哉。

此事若在言語裏。則合一句語便殺定。更不移攺也。云何千句萬句終無窮竭。將知不在言語裏。要假語句以顯發此事。靈利漢當須直體此意。超證透語句底。使活鱍鱍地。便能將一句作百千句用。將百千句作一句用也。更疑甚麼卽心卽佛非心非佛不是心不是佛亦不是物。以至心不是佛智不是道。東山水上行日午打三更。後園驢喫艸北斗裏藏身。一串穿卻。嚴陽尊者問趙州一物不將來時如何。州云放下著。進云某甲一物不將來未審教放下个什麼。州云看汝放不下。言下大悟。後來黃龍頌。一物不將來。兩肩擔不起。明眼人難謾。言下忽知非。退步墮深坑。心中無限喜。如貧得寶。毒惡旣忘懷沒交涉。蛇虎爲知己。異類等解。寥寥千百年。淸風猶未已。放下著。若以常情論之。他道一物不將來。云何卻向道放下著。將知法眼照於細微。爲他拈出大病。令他知羞慚去。他尙不覺。更復進問。再與點過。直得瓦解冰消方始倒底一時脫去。遂至伏猛虎馴毒蛇。豈非內感外應耶。龐居士渾家向火。居士驀云。難難。十石油麻樹上攤。龐婆云。易易。百艸頭上祖師意。靈照云。也不難也不易。饑來喫飯困來睡。尋常舉向人多是愛靈照道得省力。嫌龐翁龐婆說難說易。只是作隨語解。殊不本其宗猷。所以言迹之興。異途之所由生也。若能忘言體意。方見此三人各出一手共提个沒底藍兒撈蝦摝蜆。著著有殺人之機。處處有出身之路。

示璨上人

達摩西來不立文字語句。惟直指人心。若論直指。只人人本有無明殼子裏全體應現。與從上諸聖不移易絲毫許。所謂天眞自性本淨明妙。含吐十虛獨脫根塵。一片田地惟離念絕情迥超常格。大根大智以本分力量直下就自根腳下承當。如萬仞懸崖撒手放身更無顧藉。教知見解礙倒底脫去。似大死人已絕气息。到本地上大休大歇。口鼻眼耳初不相知。識見情想皆不相到。然後向死火寒灰上頭頭上明。枯木朽株間物物斯照。乃契合孤迥迥峭巍巍。更不須覓心覓佛。築著磕著元非外得。古來悟達百種千端。只這便是。是心。不必更求心。是佛。何勞更覓佛。儻於言句上作路布。境物上生解會。則墮在骨董袋中。卒撈摸不著。此忘懷絕照眞諦境界也。

荒田不揀信手拈來。明明百艸頭。明明祖師意。何況靑靑翠竹鬱鬱黃花。墻壁瓦礫以無情說法。水鳥樹林演苦空無我。是由依一實際。發無緣慈。於寂滅大寶光顯無作勝妙力。長慶雲。撞著道伴交肩過。一生參學事畢。

南塔云。我拈片木葉入城。便是移一坐仰山去也。故香嚴擊竹。靈云見桃花。資福剎竿頭。道吾神杖子。大仰插鍬。地藏種田。無非發揚个金剛正體。使當人不動步參見大解脫眞善知識。行不言化。得無礙辯。則森羅萬象百艸顚頭長時徧參。無不普攝圓融法界。坐斷報化佛頭。坐臥行藏超證徧行三昧。何必覺城東際樓閣門前。熊耳曹源升堂入室。然後爲親近傳證耶。

惠超咨和尙如何是佛法。眼云汝是惠超。超乃省悟。所謂出乎爾者反乎爾者也。

唐朝古徳英禪師微時事田。運槌擊塊次。見一大土塊。戲以槌猛擊之應時粉碎。驀地大悟。自此散誕爲不測。人頗彰神異。有老宿拈云。山河大地被這僧一擊百雜碎。獻佛不假香多。誠哉是言。

佛果圜悟眞覺禪師心要卷上始

佛果園悟眞覺禪師心要卷上終

嗣法子文編

示璨上人

依無住本。立一切法。無住之本本乎無住。若能徹證則萬法一如。求其分毫住相不可得。只今現定作爲全是無住。根本旣明如人有目。日光明照見種種色。豈非般若關捩乎。

永嘉云。不離當處常湛然。親切無過此語。覓則知君不可見。但於當處湛然。二邊坐斷使平穩。切忌作知解求覓。才求卽如捕影也。

不與萬法爲侶是什麼人。回光自照看。待汝一口吸盡西江水卽向汝道。八角磨盤空裏走。參得透。目前萬法平沈。無始妄想蕩盡。

徳山隔江招扇。使有人承當。鳥窠吹布毛。尋有人省悟。得非此段大因緣時至。根苗自生耶。抑機感相投有地耶。抑當人密運無間借師門發揮也。何峭絕如此之難。而超證如此之易。古人以輥芥投鍼爲況。良不虛矣。

信得心及。見得性徹。於日用中無絲毫透漏。全世法卽佛法。全佛法卽世法。平等一如。豈有說時便有。不說時便無。思量時便有。不思量時便無。如此卽正在妄想情解間。何曾徹證。直得心心念念照了無遺。世法佛法初不間斷。則自然純熟左右逢原矣。有問隨問便對。無問亦湛然常寂。豈非著實透脫生死要綱也。末後一句都通穿過。有言無言向上向下。權實照用捲舒與奪。不消个勘破了也。誰識趙州這巴鼻。須是吾家種艸始得。

示寧副寺

古人爲此大因緣。若師弟子相見未嘗不以是擊揚。至於食寢閒曠靡不攝念於此。是故一言一句乃杖乃喝。瞬揚舉動悉可投機。蓋誠心專一無許多惡知惡見污染。直截承當似不難。今之兄弟根性差鈍而復駁雜。𨿽參尋知識燻炙日久。尙懷猶豫。不能一往徹證。病在不純一長久。儻能不捨晝夜廢寢忘餐矻矻在道。不患不如古人矣。

示詳禪人

立志辦道之士於二六時中自照自了念玆在玆。知有自己腳跟下一段大因緣。處聖不增居凡不減。獨脫根塵迥超物表。凡所作爲不立方所寂湛凝然。惟萬變千化初不動搖。應緣而彰遇事便發靡不圓成。惟要虛靜一切超然。主本旣明無幽不燭。萬年一念一念萬年。透頂透底全機大用。譬如壯士屈伸臂頃不借他力。則生死幻翳永消。金剛正體獨露。一得永得無有間斷。古今言教機緣公案問答作用並全。明此若脫灑履踐得日久歲深。自然左右逢原打成一片。豈不見法燈道。入荒田不揀。信手拈來艸。觸目未嘗無。臨機何不道。無根兮得活。離地兮不倒。日用尙不知。更向何處討。切宜消息之。

示慧禪人

水潦參馬祖問佛法的的大意。馬祖與一蹋。遂大悟乃曰。百千法門無量妙義。只向一毫頭上識得根源。豈不快哉。卽呵呵大笑。以至平生示眾長云。自從一喫馬師蹋。直至如今笑未休。又復呵呵大笑。蓋是存誠堅確正覓入頭處未得。驀然遭蹋便徹底承當擔荷透脫無疑。尋吐出胸中所證亦不復以別事。如今參學若果諦實。宗師以一語一言一機一境投之。撥著便轉。豈有難事。但患根浮識淺飄然似風過樹頭。千回萬度提持亦未能便契。何況更被作情解者指爲無如是悟入之事。馬師水潦亦只如是一期建立。如此則直到驢年也未夢見在。是故學道惟尙諦信。慧禪人操履甚專。聊出此以示方便耳。

若論此事如擊石火似閃電光。明得明不得未免喪身失命。只如明不得喪身失命則固是。明得因什麼也喪身失命。多少人到此疑著。殊不知及得盡方到命根斷處。換卻心肝五臟與向上齊等。所以道直下似懸崖撒手。然後乃生鐵鑄就。喚作透出荊棘林。不疑天下老漢舌頭。信有眞的參學分。

示若虛庵主修道者﹝尼﹞

學道之士初有信向。厭世煩混長恐不能得个入路。旣逢師指。或因自己直下發明。從本已來元目具足妙圓眞心。觸境遇緣自知落著。便乃守住患不能出得遂作窠臼。向機境上立照立用下咄下拍努眼揚眉一場特地。更遇本色宗匠盡與拈卻如許知解。直下契證本來無爲無事無心境界。然後識羞慚知休歇一向冥然。諸聖尙覓他起處不得。況其餘耶。所以巖頭道他得底入只守閒閒地。二六時中無欲無依。可不是安樂法門。

昔灌溪往末山。山問近離甚處。溪雲路口。山云何不蓋卻。溪無語。次日致問如何是末山境。山云不露頂。如何是山中人。云非男女等相。溪云何不變去。山云不是神不是鬼變个什麼。如此豈不是腳蹋實地到壁立萬仞處。所以道末後一句始到牢關。把斷要津不通凡聖。古人旣爾今人豈少欠耶。幸有金剛王寶劍。當須遇著知音可以拈出。

示良蘆頭禪人

金色頭陀雞足峯論劫打坐。達摩少林面壁九年。曹溪四會縣看獵。大潙深山卓庵十載。大梅一住絕人迹。無業閱大藏。古聖翹足七晝夜贊底沙。常啼經月鬻心肝。長慶坐破七个蒲團。是皆爲此一段大因緣。其志可尙。終古作後昆標準。便使致身在長連牀上。亦不過冥心體究。但令心念澄靜。紛紛擾擾處正好作工夫。當作工夫時透頂透底無絲毫遺漏。全體現成更不自他處起。惟此一大機阿轆轆地。轉更說甚世諦佛法一樣平持。日久歲深自然腳跟下實確確地。只是个良上座直下契證。如水入水如金博金。平等一如湛然眞純。是解作活計。但一念不生放教玲瓏。才有是非彼我得失勿隨他去。乃是終日竟夜親參自家眞善知識。何憂此事不辦。切須自看。

示許奉議﹝庭圭﹞

此个事在利根上智之人一聞千悟不爲難。要須腳跟牢實諦當徹信把得定作得主。於一切違順境界差別因緣打成一片。如太虛空無纖毫障隔。湛湛虛明無有轉變。𨿽百劫千生始終如一方得平穩。多見聰俊明敏根浮腳淺。便向言句上認得轉變。卽以世間無可過尙。遂增長見刺逞能逞解趂語言快利。將爲佛法只如此。及至境界緣生透脫不行。因成進退良可痛惜也。故古人直是千魔萬難悉皆嘗徧。𨿽七處割截亦不動念。一往操心猶如鐵石。以至透脫生死渾不費力。豈不是大丈夫超情慷慨所存也。

在家菩薩修出家行如火中出蓮。蓋名位權實意气卒難調伏。況火宅煩擾煎熬百端千緒。除非自己直下本眞妙圓到大寂定休歇之場。尢能放下廓爾平常徹證無心。觀一切法如夢如幻空豁豁地。隨時應節消遣將去。卽與維摩詰傅大士裴相國楊內翰諸在家勝士同其正因。隨自己力量轉化未悟。同入無爲無事法性海中。則出來南閻浮提打一遭不爲折本矣。

佛法無多子。如俱胝豎一指。打地只打地。鳥窠吹布毛。無業莫妄想。中邑哆哆和和。古堤無佛性。骨銼一生只道个骨銼。只爲信得及。所以一生受用不盡。若疑著便有異見差別。有向上有向下。豈能坐得斷。所以貴久長乃難得人也。

旣趣向得入根腳洞明。當令脫灑特立孤危壁立萬仞。佛病祖病去。玄妙理性遣。等閒蕩蕩地。百不知百不會。一如三家村里人初無殊異。養來養去日久歲深朴實頭大安穩方得安樂。終不肯露出自己作聰明顯作略。衒耀知見趂口頭禪。所以道十語九中不如一嘿也。又道我見千百人只是覓作佛底。於中求一个無心道人難得。此事最要行持。而於行持不著相不居徳是名無相眞修。香象渡河截流而過。如此行持滴水滴凍尙不畱於胸中。何況特地起心作諸罪惡。旣已如是保護。亦如是轉勸未悟。便於此个上調直純信無爲無事。豈不快哉。

示諧知浴

此个大法三世諸佛同證。歷代祖師共傳。一印印定。直指人心見性成佛。不立文字語句。謂之教外別行單傳心印。若涉言詮路布立階立梯論量格外格內。則失卻本宗辜負先聖。要須最初入作便遇本分人。直截根源退步就己。以鐵石心將從前妄想見解世智辯聰彼我得失倒底一時放卻。直下如枯木死灰。情盡見除到淨裸裸赤灑灑處。豁然契證與從上諸聖不移易一絲毫許。諦信得及。明見得徹。此始爲入理之門。更須教一念萬年萬年一念。二六時中純一無雜。才有纖塵起滅則落二十五有。無出離之期。抵死謾生咬教斷。然後田地穩密。聖凡位中收攝不得。始是如鳥出籠自休自了處。得坐披衣眞金百煉。舉動施爲等閒蕩蕩地。根塵生死境智玄妙如湯沃雪。遂自知時更無分外底名爲無心道人。以此修證轉開未悟令如是履踐。豈不爲要道哉。

古人爲此一段因緣。豈止忘餐廢寢。至捨頭目髓腦斷臂負舂。動是三二十年。只如巖頭雪峯欽山𨿽同歷涉叢林。各執一務效勤九度。洞山三到投子。凡所至處未嘗放過一宵一霎。必遞相舉較互相切瑳邃契。新丰豁存領旨。徳嶠觀其跂步體裁。可謂法門龍象。後學之人可以仰其陳躅。無使虛棄光陰有忝昔賢耳。

昔天臺韶國師少負俊才遊叢林。所至投機已領師席。最後抵金陵淸涼大法眼禪師會下。已倦咨參。惟勉進隨侍之者摳衣籌室。一日隨眾僧參。有問如何是曹源一滴水。答云是曹源一滴水。師聞之。前之證解渙若冰釋。方爲得大安穩。是知學解因人所領十言一句一機一境只益多聞。到究竟至實之處須是桶底子脫始得。此事斷定不在言句中。若執著記憶以爲己見。如畫餅豈可充饑。然大達之士超證諦實。及至投機。於語句間迥出塗轍。機境筌蹄籠羅他不住。只如石頭問藥山你在此作什麼。對云一物不爲。頭云如此則閒坐也。對雲閒坐則爲也。石頭又問子道不爲不爲个什麼。對云千聖亦不識。石頭乃以頌贊云。從來共住不知名。任運相將只麼行。自古上賢猶不識。造次凡流豈可明。似此豈不是徹證底人。語話機量言句何曾拘束得他。若理地不明胸次有物。問著如氈上拽貓兒。是故祖師道。心隨萬境轉。轉處實能幽。隨流認得性。無喜亦無憂。

叢林兄弟參問最初的有正因。於善知識邊自陳生死事大己事未明。推此所言豈是泛泛爲名爲位爲我能我勝。若始終一貫常持此心。不憂己事不明。及更親近稍久。自己分上未有毫末相應處便論量如之若何彼見解長短增長我見。覓个出頭處。他時一瓣香不敢辜負和尙。殊不知失卻元初正因卻墮在魔界去。古人道設有眷屬莊嚴不來自至。旣是一等蹋破艸鞋。宜應了卻初心。期脫透生死最爲至要。時不待人各宜勉力。

示印禪人

道由悟達立志爲先。自博地具縛凡夫便欲跂步超證直入聖域。豈小因緣哉。固宜操鐵石心。截生死流。承當本來正性。不見纖塵中外有法。使胸次湯然了無掛礙。施爲作用悉從根本中出。根本旣牢實。能轉一切物。是謂金剛正體一得永得。豈假外求。是故古徳云此宗難得其妙。切須子細用心。可中頓悟正因。便是出塵階塹。

古徳隔江招扇。吹布毛便有發機處。至於驀口﹝祝／土﹞劈脊棒亦解桶底子脫。蓋緣專一久之。一旦瞥地豈外得之。皆由自證自悟耶。

大梅諮馬師受个卽心卽佛。便深入閫奧自去住山。後聞非心非佛之語。便云。這老漢鼓弄人家男女有甚了期。你但非心非佛。我只卽心卽佛也。豈不是有逆水之波覷破馬師漏逗耶。

藥山示眾云。我有一句子。待犢牛生兒卽向你道。當時若不放過。但向伊道和坐子敗缺。

示信侍者

學道之要在深根固蒂。於二六時中照了自己根腳。當大起念。百不幹懷時圓融無際脫體虛凝。一切所爲曾無疑間。謂之現成本分事。及至才起一毫頭見解。欲承當作主宰便落在陰界裏。被見聞覺知得失是非籠罩。半醉半醒打疊不辦。的實而論。但於鬧閧閧中管帶得行。如無一事相似。透頂透底直下圓成。了無形相不費工用。不妨作爲。語默起倒終不是別人。稍覺纖毫滯礙悉是妄想。直教灑灑落落如大虛空。如明鏡當臺如杲日麗天。一動一靜一去一來不從外得。放教自由自在。不被法縛不求法脫。盡始盡終打成一片。何處離佛法外別有世法。離世法外別有佛法也。是故祖師直指人心。金剛般若貴人離相。譬如壯士屈伸臂頃不借他力。如此省要好長時自退步體究。令有个落著諦實證悟之地。卽是念念徧參無邊無量大善知識也。切切諦信勉力作工夫乃善之善也。

示祖印沙彌

永嘉道不離當處常湛然。覓卽知君不可見。只於當處湛然二邊坐斷。使平穩。切忌作知解求覓。才求卽如捕影也。

馬祖云卽心卽佛。又云非心非佛。又云不是心不是佛不是物。東寺云。心不是佛。智不是道。劍去久矣爾方刻舟。若各隨語去豈有定論。若忘言契證𨿽更宣演百千億句亦不過一實。且什麼是實處。如大梅云。你但非心非佛。我則卽心卽佛也。豈不實耶。要徹底信得及。須是親證親見。自然不受人謾也。

示民知庫

民禪錦官大慈傳法昭律師之法孫。才披削卽習家業學四分毗尼。旣而搯布巾欲離法自淨。乃肩錫南遊訪西來宗旨抵夾山。因相從住道林久之。老僧領蔣山。參扣愈堅。確其於領略能自擺撥知解。要全機直透。每應緣酬唱一往直截。頗有蘊藉。爲可喜也。然以此根器更效勤息志。到極深處無深。極妙處無妙。大休歇大安穩。不動纖塵只守閒閒地。聖凡莫能測。萬徳不將來。然後可以分付缽袋子也。

巖頭云。卻物爲上。逐物爲下。萬境萬緣以至古今言教臨機應變。若自己根腳虛靜圓明寂照。凡來幹我能以金剛王寶劍當鋒斬斷。則凜然神威坐斷一切。不待卻而自退。豈不綽綽然有餘裕哉。儻立本不明稍涉遲疑。則被牽引酌然分疎不下。豈免隨他所轉。旣隨他去卒無自由分。至道簡易。惟卻與逐。善體道者宜深思之。

古人爲此一段事。直得捨全身立雪負舂賣心肝然兩臂投猛火聚七處割截飼虎救鴿捨頭施目。百種千端。蓋不艱苦則不深到。有志之士固宜以古爲儔晞顏慕藺也。

圓湛虛凝道體也。展縮殺活妙用也。善遊刃能操守。如珠走盤如盤走珠。無頃刻落虛。亦不分世法佛法。直下打成一片。所謂觸處逢渠。出沒縱橫初無外物。淨裸裸阿轆轆。以本分事印定。頭頭上明物物上了。何處更有得失是非好惡長短來。但恐自己正眼未得洞明。是致落在二邊。則沒交涉也。豈不見永嘉道。上士一決一切了。中下多聞多不信。

佛祖言教筌罤耳。藉之以爲入理之門。旣廓然明悟承當得。則正體上一切圓具。觀佛祖言教皆影響邊事。終不向頂﹝寧﹡頁﹞上戴卻。近世參學多不本宗猷。惟持擇言句論親疎辧得失。浮漚上作實解是誇。善淘汰得多少公案。解問諸方五家宗派語。一向沒溺情識迷卻正體。良可憐慜。有眞正宗師不惜眉毛勸令離卻如上惡知惡見。卻返謂之心行移換擺撼煆煉展轉入荊棘林中。所謂打底不遇作家。到老只成骨董。省要處不消一札。皮下有血知落處。苟或躊躕則失卻鼻頭也。

七佛已前便與麼。直須硬糾糾緊著頭皮。分明歷落薦取這一片田地。穩密長時乃自會退步。終不道我有見處我有妙解。何故。个中若立一絲毫能所見刺。則重過山嶽。從上來決不相許。是故釋迦文於然燈佛以無法得授記。盧老於黃梅以本來無物親付衣缽。至於生死之際才自擔荷。則如靈龜曳尾應須淨穢二邊都不依怙。有心無心有見無見似紅鑪著一點雪。二六時中透頂透底灑灑落落。遊此千聖不同途處。直下令純熟。自然成就得个絕學無爲千人萬人羅籠不住底眞實人也。

趙州和尙見僧喚云近前來。僧近前。州云去。多少省力。若薦得乃是十成。若作如之若何。則知見生也。

古人有具大慈悲。見人當面不自承當。方便撥正通个入路。如古堤見僧來便云。退後退後汝無佛性。後來只有个仰山能知渠端的。如今拈問學者。十个有五雙茫然。爲向伊句下死了。所以無瞥地分。若據活處如何吐露。切忌隨他語句好。

靈云作頌悟桃花。玄沙言渠未徹。老婆臺山指路。趙州歸來說勘破。叢林中作種種論量。只贏得鬧。殊不知古人如敲門瓦子相似。只貴得入門。旣入得門了。安可執卻瓦子作奇特事謂諦當。直截顯露落在甚處。還委悉麼。毫犛有差天地懸隔。

入荒田不揀。信手拈來艸。其柰亦能殺人亦能活人。苟或著得眼。正下得手親。則一莖艸可使作丈六金身。況其他變化乎。根本旣明。於日用中鋤田墾土春種秋收無非與夾山老子親唱酬。地藏阿師展演同一梵行。踐履純熟髙據毗盧。傳此正法豈不妙哉。

送自聞居士出京

何處蹋著來。若是移舟諳水勢。舉棹別波瀾。何消抵死叮嚀。自可一揮便了。所以風馳電閃。擬議則千里萬里去也。只接俊流。不管懵底。是故垂鉤四海只釣獰龍。格外玄機爲尋知識。旣達此宗。觀一切世出世間曾不移易。一一透頂透底。便解放身捨命。於萬別千差境界恬然不動。縱遇風刀恆坦坦。假饒毒藥也閒閒。儻不踐履長養。安能揭日月。大通大明自在出沒此地。從來無向背。直須撥轉上頭關。

示湧道者﹝尼﹞

古人爲此大法捐軀捨命。歷無邊無量辛懃。及至洞明奧旨。鄭重如至寶。保護如眼睛。造次動轉不令輕觸。才起一毫勝解知見。卽若云翳靑天塵昏鏡面。故趙州道。我在南方三十年。除粥飯二時是雜用心處。曹山指人保任此事。如經蠱毒之鄕。水也不得沾他一滴始得。以忘心絕照踐履到如如實際。無事於心於心無事。平澹無爲超然獨運。自旣腳蹋實地。方可爲人解去黏縛。度盡一切人實無人可度。直須用取最後句。物物頭頭有出身之地也。

示實上人

古人念此大事。𨿽處深山幽谷村落間未嘗斯須違背。遇境逢緣若色若聲動作施爲。無不回轉令就自己分上。與從上來透徹之士所履踐無二無別。所以根本牢彊不隨境界風轉。靜然安閒不落聖凡情量。直下大休大歇得坐披衣。今汝旣還鄕井。能如昔人覷捕使無間然。與鐘山方丈搥拂之下以至三條椽下七尺單前何以異哉。若稍違背及有間斷。打入沒交涉處。臨岐切記斯言。異時前程不可逆料矣。

示樞禪人

玄學之士見性悟理踐佛階梯是家常茶飯。須知佛祖頂﹝寧﹡頁﹞上有換骨妙致。方可越格超宗作向上人舉措。使徳山臨濟無施作用處。平時只守閒閒地。初不立伎倆。似三家村里人頑然癡兀。直得諸天捧花無路。魔外潛覷不見。漠然不露毫芒圭角。如居萬億寶貨深藏牢鎖。土面灰頭與傭保雜作。口亦不言心亦不念。一世人莫測而神意泰然。豈非有道無爲無作眞無事人耶。

解語非干舌。能言不在詞。明知古人舌頭語言不是依仗處。則古人半句一言其意惟要人直下契證本來大事因緣。所以修多羅教如標月指。祖師言句是敲門瓦子。知是般事便休。行履處綿密。受用處寬通。日久歲深不移易。拈弄收放得熟。小小境界悉皆照破割斷不畱朕迹。及至死生之際。結角羅紋不相參雜。湛然不動翛然出離。此臘月三十日涅盤堂裏禪。

示實禪老

威音已前無師自悟。一往超證千聖同途。放得行把得住作得主。渾圞成現不須煆煉而自純熟。及至威音已後。𨿽自有超卓處直下承當到無疑之地。要須依師決擇印可使成法器。不爾必有魔孽壞破正因。是故有祖以來資授師傳最貴師法。何況此个事非世智辯聰所了。非聞見覺知所拘。苟不操勇猛大丈夫志气。能擇眞正善友知識。截生死流破無明殼。孜孜參扣久之專一。時節緣稔驀地桶底子脫。廓然省悟。然後投誠決擇證據。自然如下水船不勞篙棹。乃爲鍼芥相投。旣得旨之後。綿綿相續管帶令無間斷。長養聖胎。縱逢境界惡緣。能以正知見定力融攝之使成一片。則生死大變不足動自己胸次。養得歲深成个無爲無事大解脫人。豈不是能事已辦行腳事畢耶。

示瑛上人

此事在當人快利。旣承當擔荷知有自己根腳。尢宜卓卓特立獨行。須絕情離照俾廓然空寂無一法可得。截斷諸緣令灑灑落落到大安穩之地。綿密無滲漏。所謂壁立萬仞峭巍巍地。然後卻回來涉世應物。初無我相。豈有聲色順違魔佛境界耶。最難是等閒不作意處。驀地被牽轉便漏逗也。應須相續管帶。使勿走作。久之打成一片。乃爲歇場。更須會取向上行履始得。古徳云。得坐披衣。向後自看。

示泉上人

參問要見性悟理。直下忘情絕照。胸襟蕩然如癡似兀。不較得失不爭勝劣。凡有順違悉皆截斷令不相續。悠久自然到無爲無事處。才有毫髮要無事。早是事生也。一波才動眾波隨。豈有了期。它時死生到來腳忙手亂。只爲不脫灑。但以此爲確實。自然鬧市裏亦靜如水。豈憂己事不辦耶。

才有是非紛然失心。只這一句驚動多少人作計較。若當頭坐斷透出威音王那邊。若隨此語轉。特地紛然。應自回光返照始得。

如來禪祖師禪豈有兩種。未免媕含各分皂白。特地乖張。事理機鋒一時坐斷。是打淨潔球子。還知著實諦當處麼。放下看取。

示思禪人

一切萬法皆與自己無違無背。直下透脫成一片。從無始以來只恁麼。但恐當人自相違背。彊生取捨無事生事。所以不快活。若能外絕攀緣。內忘己見。卽物是我卽我是物。物我一如洞然無際。則二六時中四威儀內。一一皆壁立萬仞。何處有如許勞攘來。每見久參凝神澄照旣多時。𨿽然有个入處。驀地便認一機一境。硬把住不受撥剔。此正大病也。要須銷融放下自得大休歇處始得。

示傑上人

行腳參請旣依附知識於大叢林陪淸髙雅眾久矣。一旦以親緣須著略歸。動是數百里遠行。要須以自力量不忘履踐。直教行處不生塵。況此段事不道在知識身邊時便有。居鄕井便無也。所謂暫時不在如同死人。正當在時亦不起模畫樣。𨿽則平常而滴水滴凍。卓然絕識成个無爲無事無心。事業表裏洞然無際。不與萬法爲侶。不與千聖同途。深根固蒂只守閒閒地。養來養去不憂不徹。但盡凡情作自己工夫。勿管外緣勿逐名利起我見競勝負。是故古徳道。任運猶如癡兀人。他家自有通人愛。傑禪人倐來告別求警策。因書此語授之。

示成修造

蔣山門下無禪可說無道可傳。𨿽聚半千衲子。惟以个金剛圈栗棘蓬。跳者著力跳。吞者用意吞。莫怪沒滋味太險峻。或若驀地體得。如晝錦還鄕。千人萬人只仰羨得。要且覓他所從來不得。所謂人人本分事也。才生心動念承當擔荷。早是不本分了也。直得萬機休罷。千聖不攜。柰猶有依倚在。快須擺撥透脫那邊去始得。所以道但有纖毫卽是塵。舉意便遭魔所撓。

成就一切總只由他。破壞一切亦只由他。奇特殊勝緣。恆沙功徳藏。無量妙莊嚴。超世希有事。皆所成就。慳貪憎妬情識執著。有爲有漏垢染雜亂。解路名相知見妄情。所破壞也惟它。能轉一切物。一切物不能轉它。𨿽無形段面目。而包括十虛捨凡育聖。若作相取。取之卽墮見刺。卒摸﹝打﹣丁﹢索﹞不著。

諸佛開示祖師直指惟此妙心。徑捷承當不起一念。透頂透底無不現成。於現成際不勞心力。任運逍遙了無取捨。乃眞密印也。佩此密印如暗藏燈。遊戲世間不懷欣怖。盡是我大解脫場。永劫窮年曾無間斷。所以道丈六金身作一莖艸用。一莖艸作丈六金身用。豈有他哉。

雪峯道是什麼。雲門道須彌山。洞山道麻三斤。趙州道喫茶去。巖頭噓。投子惡。臨濟喝。徳山棒。擎杈舉指打鼓拽磨。一一顯向上宗風。頭頭示本分艸料。大達之士一覷便透。一舉知落處。堪紹宗風。懵底數沙當面蹉卻。是故須得俊流乃作種艸。

示逾上人

有志之士欲決定信入此个大事。要須將從前智慧聰明所解所知倒底放下。令如癡兀。胸中空勞勞百不知百不解。千休萬歇萬歇千休。驀然從本地風光上倜儻透脫。前後際斷。徹證自得契金剛正體。如斬一綟絲頓然齊了。𨿽劫火洞然初無變異。信得及把得住作得主。一爲一切爲一了一切了。餉間移身換步。萬種作爲渾歸一體。更說甚世法佛法。頭頭物物觸處現成。便與佛祖無殊。亦與羣靈無異。蓋根腳旣明無幽不燭。信手拈信步行信口言。元非它。亦不從別處轉。謂之大施門開。百千妙用縱橫十字。透頂透底明證佛性。長時無間一得永得。踐履純熟豈不是省要得力處。但恁麼信入。斷定不悞人。

僧問雪峯學人乍入叢林乞師指个入處。雪峯云。乍可碎身若微塵。終不瞎个師僧眼。且古人恁麼。意在甚處。若善參詳。不妨回避不得。須有个入路。若只隨言逐義。則蹉過不少。我早是不惜眉毛了也。

僧問石頭如何是道。頭云木頭。又問如何是禪。頭云碌磚。奇怪古人忒﹝日﹡煞﹞直截略不回互。所謂親切太近。有智見足計較底如隔銀山鐵壁。不然則認口頭言語便當宗乘。則轉更周遮。是故眞實道人只務純朴。不生知見直下承當。只恁麼注解已是土上加泥數百重。不如還我石頭本分艸料來。

三祖云要急相應。惟言不二。若據山僧。只个不二。早是二了也。參。

趙州勘破婆子。叢林議論千萬多作見解。殊不知他古人自在漧淨處立。看你向泥坑子裏頭出頭沒。

馬師云待你一口吸盡西江水卽向你道。信此老蹋殺天下人。只等閒出一語便令作無限知見。若有解截這老漢葛藤。便請罷參。

示淨禪人

淨道人因入室遂請益所疑云。此一段事爲何宗師多示人這邊那邊。尋語之。據本分截斷豈有如許。然垂手方便貴圖个入路。乃彊分之。意實無二種耳。不見僧問曹山。古人提持那邊人。教學人如何趣向。山云退步就己萬不失一。其僧有省。所謂識取鉤頭意莫認定盤星。只要及盡今時。便承當得向上事。且今時作麼生及得盡。只在當人快著精彩擺撥緣塵。直令胸中脫灑不立纖毫。透頂透底洞然虛寂。切忌作勝量解會。直待與本來相應。自然自悟自證得大安穩之地也。此豈紙上所能話會耶。請自著眼看。

示堅道者

佛祖妙道徑截。惟直指人心。務見性成佛爾。但此心源本來虛靜明妙。初無纖毫隔礙。而以妄想翳障於無隔礙自生染障。背本逐末枉受輪回。若具大根器更不外求。於自腳跟脫然獨證。惡覺浮翳旣消。本來正見圓妙謂之卽心卽佛。從此一得永得。如桶底子脫。豁然契合。無一法當情。覿體純靜受用無疑。則一了一切了。及至聞說非心非佛並親臨違順好惡境界。則一印印定。何有彼我異同種種混雜知見耶。是故古徳於一機一境一語一默投誠入理。千門萬戶了無差殊。譬百千異流同歸大海。自然居之旣安用之透徹。作个無爲無事絕學道人去也。二六時中不生別心不起異見。隨時飲啖衣著。萬境萬緣無不虛凝。𨿽千萬年不移易一毫髮許。處此大定豈非不可思議大解脫耶。惟要長時無間斷。不墮內外中間有無染淨。直下休歇去。見佛眾生等無差殊。乃是十成安樂之地也。今旣已有趣向。只在長養令純熟。煆來煆去如百煉精金。方成大法器也。

示尙禪人

幸自圓成何須特地。直饒以慈悲之故信手拈來。也未免彊生枝節。卻返不如未露鋒鋩已前。只如今恁麼涉水拖泥不少。只得就裏分疏。還委悉麼。一粒之中藏世界。普天匝地應時收。

示瑛上人

道本無言。因言顯道。若眞體道之人。通之於心。明之於本。直下脫卻千重萬重貼肉汗衫。豁然契悟本來眞淨明妙。沖虛寂淡如如不動。眞實正體到一念不生前後際斷處。蹋著本地風光。更無許多惡覺知見彼我是非。生死垢心拔白露淨。信得及與他從上來人無二無別。等閒不作爲不確執。虛通自在圓融無際。隨時應節喫飯著衣契證平常。謂之無爲無事眞正道人。蓋緣根本旣明六根純靜。智理雙冥境神俱會。無深可深無妙可妙。至於行履自會融通。喚作得坐披衣向後自看。終不肯只向言句中話路古人公案間埋沒。鬼窟裏黑山下作活計。惟以悟入深證爲要。自然到至簡至易平常無事處。然亦終不肯死殺坐卻墮在無事界裏。是故從上作家古徳行棒行喝。立宗旨明與奪設照用。三要三玄五位偏正峻機電捲。言前格外旁提正按。只貴當人活卓卓地。千人萬人羅籠不住。知有向上宗乘。終不指注定殺掘坑埋人。若有如此者。定是弄泥團。非慷慨透脫眞正具眼衲子。所以不喫人殘羹餿飯。被系驢橛子綴住。不惟埋沒宗風。抑亦自己透脫生死不得。況復展轉將路布窠窟解路傳授與後學。遂成一盲引眾盲相將入火坑。豈是小禍。復令正宗只見淡薄祖佛綱紀委地。豈不痛哉。所以學道先須擇正知正見師門。然後放下復子不論歲月。用做事綿綿相續。不怕苦硬難入。參取管須徹去。不見睦州道。未得个入頭須得个入頭處。若得个入頭處不得辜負老僧。旣操誠日久。大經鉗錘洪鑪煆煉。日近日親田地穩密。只更辦悠久管帶。使如證如悟始終無間。世法佛法打成一片。物物頭頭有出身處。不墮塵機不爲物轉。鬧市裏十字街頭活浩之中正好著力也。

五祖老師平昔爲人最捷徑。每示徒多舉古徳有漏笊籬。無漏木杓。大乘井索。小乘錢貫。覿面相呈時如何。分付典座如何是玄旨。壁上掛錢財。謂學人你若使與麼會得徹底去。便可罷參。所謂惟此一事實。直得赤心片片不隔一絲髮許。若眞究得到此田地。始堪提持綱宗傳正法眼也。

示升禪人

參問之要在專一。不彊作爲只守本分。須根腳有透脫處。明見本來面目。蹋著本地風光。初不攺移尋常行履而表裏一如。任運施爲不立奇特。與泛常人無以異。喚作絕學無爲閒靜道人。而自處之際不露心迹。直得諸天捧花無路。魔外潛窺不見。始是朴實頭著實處也。養來養去日久歲深。世法佛法打成一片。混融無際力用現成。透脫死生豈爲難事。但患證入處不諦當。胸中有物則畱礙也。要急相應。當須旋有旋消。如紅鑪著雪相似。自然廓然安靜得大解脫也。但自退審。親附知識不爲不久。所以履踐處還有端的落著也未。若有落著。更疑个甚麼。直下不起一念脫體承當。一處才眞千處萬處豈更別也。祖師只要人見性。諸佛只令人悟心。心性旣眞純一無雜。則四大五蘊六根六塵一切萬有無不皆是自己放身捨命處。等閒蕩蕩地。如日普照。如虛空無邊量。豈以有限身心返自拘局令不快活耶。

古人十年二十年只要參透。一透之後便解作活計。如今豈是欠闕。但不起要情。不生執著。隨力遇緣靡不通徹。惟貴專一純靜。𨿽幹事緣亦非外物。攝歸自己卽爲妙用。八萬塵勞卽時化作八萬波羅蜜。更不須別參知識。於日用中度無量數眾生。成就無量數佛事。歷涉無量數法門。皆從自己胸中流出。豈有他哉。所謂百尺竿頭須進步。大千沙界現全身。

示民上人

學道深宜退步體究。但以死生爲念。世諦無常是身非堅久。一息不來便是異世。他生或若論入異類。轉更千生萬劫無出徹處。幸而今富有春秋正好著力。念念趣向心心不移。向根腳覷捕到一念不生前後際斷處。驀然透徹如桶底子脫有歡喜處。極奧窮深。蹋著本地風光。明見本來面目。不疑天下老和尙舌頭。坐得斷把得住。以無心無爲無事養之。二六時中更無虛過底工夫。心心不觸物。步步無處所。便是个了事衲僧也。不圖名不苟利。壁立萬仞滴水滴凍。辦自己透脫生死事。不管諸餘。不動聲色。不驚羣眾。翛然獨脫眞出塵羅漢也。切宜信而履踐。

昔蒙山惠明道人自黃梅趂遂盧老到大庾嶺。及之遂咨稟。不爲衣缽來。只爲法來。盧乃令坐於盤石冥心。因語之云。汝但善惡都莫思量。正當恁麼時。一物不思。還我明上座本來面目來。明依言斂念。尋有省發。乃復問盧。爲只這个。爲當更別有密意。盧云。我若向你道卽不密也。只如上說。汝若會卽密在汝邊矣。蒙山乃了了無疑。將知密意卽是密印。若體得老僧所示。心地豁然。密印豈在別人邊。密說顯證皆只於剎那頃。才生心動念卽沒交涉也。

示心道者

有祖以來直指此一段大因緣。政爲透脫生死須是上根利智。超言詮出情域。不以世緣彼我髙低彊弱衰榮爲意。徑於自己根腳下了悟。取本來淸淨寂照虛凝輝騰今古迥絕知見底本分事。便翛然獨立。萬象不能藏覆。千聖無以擬倫。等閒蕩蕩地一物不思一物不爲。自然無欲無依超諸三昧。更說甚建立門戶差別作爲。直下坐斷壁立千仞。凡亦不拘聖亦不管。方是了事衲僧。身心如枯木杇株寒灰死火乃眞休歇也。所以從上來只貴忘懷獨得。旣得之後不立我見不自貢髙。任運縱橫如癡似兀。始稱無爲無事道人行履。設使三五十年亦不變亦不異。至於千生萬劫亦只如如。所謂長久最難得人也。若一往恁麼信得及透得徹。不憂不能度世。跳煩惱生死坑。惟在當人諸根猛利。超毗盧越祖代亦不爲難。此眞大解脫門也。

達摩祖師初來少林。九年面壁冷坐深雪之中。得个可祖。洎勘證所得。只禮三拜依位而立。此豈涉許多言詮耶。要須直下領取。透頂透底纖芥無違。現成撲不破萬機莫能到。然後於無住本中流出一切融通無滯。百千作爲皆我妙用。處處與人抽釘拔楔令各安穩去。豈不省要哉。

玄沙一日見人﹝打﹣丁﹢舁﹞屍過。指而示眾。四个死漢﹝打﹣丁﹢舁﹞一个活漢。若隨情見卻是玄沙自相顚倒。若以向上正眼離見超情。乃知玄沙爲人極是親切。是故透脫須出他陰界。不見古徳道。白雲淡濘水注滄溟。萬法本閒而人自鬧。果是眞實諦當。聊聞舉著便知落處。可以透脫生死。不在陰界中窒礙。如鳥出籠自由自在。自餘一切機用言句。只一截便休。更不落第二見也。

示照道人﹝尼﹞

釋門奇特徑截超證。速與般若相應。無出禪宗。此乃如來最上乘淸淨禪也。自靈山拈花金色頭陀微笑。迦文付授涅盤妙心正法眼藏教外別行單傳心印。歷代四七至達摩西來直指人心見性成佛。無論凡聖久近。但根器相投一念透脫。更不假三僧祇劫。便證本來圓成淨妙。調禦是故游泳此宗。資大法器。從初立志跂步便要超卓。所謂立地成佛。暫時斂念便證無生。不立前後際。不從他得。惟是自己分上猛利操修。如斬一綟絲。一斬一切斬。性靈瞥脫。前念是凡後念是聖。擬不擬凡聖一如。含吐十虛。更無方所。永嘉道。爭似無爲實相門。一超直入如來地。

法華會上龍女獻一珠卽成正覺。豈非轉念便證妙果耶。蓋此法天地不能覆載。虛空不可包容。蘊在一切含靈根腳。爲一切依倚。長時淨裸裸無處不周。但爲情識所拘聞見所隔。妄認緣影爲心四大爲身。不能證得此正體。所以諸聖以悲願力指出示人。令一切羣生有根器者回光返照單拈獨證去。只如龍女所獻之寶。卽今在甚處。若才舉著便和坐子承當得。終不向語言中作解會。心機意想裏作窠窟。便與靈山無垢世界無二無別也。從上來惟貴最初一念。最初一句念未生聲未發。直下截斷千聖靈機。萬靈印契一時劃破。可不是脫灑自由得大自在要妙處耶。龐居士問馬大師。不與萬法爲侶是什麼人。馬師云待汝一口吸盡西江水卽向汝道。此个公案多有涉唇吻商量作機境解會。殊不稟宗猷也。要須是个生鐵鑄就底方能逆流超證。乃解翻卻二老鐵船。始到壁立萬仞處。方知無許多事。

示倫上人

一切有心。天地懸隔酌然。如今透關不得。只爲心多執重。若脫然摒當到無心之地。一切妄染情習俱盡。知見解礙都銷。更有甚事。是故南泉云平常心是道。然才起念待要平常。早乖差了也。此最爲微細難湊處。沒量大人到个裏踟躕。何況學地。直須抵死謾生咬嚼教斷。直似大死底人絕气息然後蘇醒。始知廓同太虛。方到腳蹋實地深證此事。明得徹。信得及。等閒蕩蕩地百不知百不會。才至築著便轉轆轆。更無拘制亦無方所。要用便用要行卽行。更有甚得失是非。通上徹下一時收攝。此無心境界豈是容易履踐湊泊。要須是个人始得。若未如此。當須放下身心。教冥然地無一毫許依倚。覷來覷去日久歲深。自然蓋天蓋地觸處現成。未有天生釋迦自然彌勒。阿那个在娘肚裏便會。直應快著精彩。時不待人。驀然一咬咬斷也不柰你何。大丈夫須到自得自由自在處始得。

示正上人

參請固欲利根乘機便領。初無凝滯。亦須深信純熟取效長久。向衣單下作工夫。所謂休去歇去。唇上醭生去。如古廟香鑪去。蓋此乃透脫生死超凡情越彼岸。尢宜大忘人間雜務。辯利聰明未出世間只增虛妄。祖師西來唱此一段。要人直下徹證。了卻無始無明住地令淨盡無遺。明證本地風光。明見本來面目。𨿽千聖萬聖出來不移易絲毫許。謂之直指人心見性成佛。豈可只隨言逐句作機境事路布。圖廣知見待欲勝人而取名利哉。固非此理。旣是有志之士。一等蹋破艸鞋須究个徹頭處。只如僧問雲門如何是諸佛出身處。對云東山水上行。他豈不是徹了恁麼道一葉落合知秋。更待言句上生言句。知解上作知解。爭得徹去。若體得雲門此意。古今言句一時穿過。但辦肯心與麼靠將去。甕裏豈曾走鱉。是故古徳云。靈利漢聊聞舉著剔起便行。

示性然居士

道山性與道合。喜恬靜不尙藻飾。宿蘊深信尢慕玄學。每宴寂通宵徹夕冥默。內照瑩徹如冰壺玉鑑表裏洞然。而蔬食長齋究向上宗乘。徧參知識一以誠至。探窮有年歲矣。始則循見歷語句合頭窠窟八穴七穿遊歷築底。其志愈確。驀地脫去。直徹佛祖心性淵源。深入理妙踐履。說宗二通。融攝涅盤生死。到身心一如勝淨之地。機智增明頓轡自樂。久之猶不自已。圖就諸方達道上上大機。碎佛見法見。大用明了上頭關捩。展拓烹煆鑪韝。擺撥玄妙擇摒廉纖。提持殺活綱宗。超脫聖賢閫域。正到辯邪正識休咎知進退別機宜誠實之地。恰欲整安閒之車。遊虛寂之境。徑直湊無爲無事。羅籠不住呼喚不回。超毗盧越釋迦。莊嚴淸淨自在大解脫之域。適以世緣暫時挽綴。渠處之亦翛然。有志之士以無量阿僧祇爲頃刻。當亦綽然遂本源爾。乘涼相過遇紙筆作此。

示慧空知客

諸佛出世祖師西來。鞠其旨歸斷無他事。惟以同體大悲無緣等慈揭示此段大因緣。圖利根上智越格超宗直下領略。所謂教外別行單傳心印。是故於十萬眾前拈花。只有迦葉特證不覺微笑。由是釋尊付授。而達麼遊梁歷魏尋人。在少林面壁久之。獨得二祖深信。立雪斷臂。一言之下安心遂傳衣缽。此豈小事哉。蓋從上來皆聖賢應世主勝根彊。龍象蹴蹋。源旣淵深流不短淺。自四七二三之後。間世英靈相繼傑出。如思護馬師石頭寰中獨步。徳山爇疏鈔。臨濟燒禪板。藥嶠天皇百丈黃蘗及五家宗主。各立門風如布縵天网。垂萬里鉤。莫不透頂透底。有過千萬人作略。出沒捲舒擒縱照用權實豈只守一途一轍一知一見。存窠臼立知解。死水裏浸殺。以實法系綴人。所以徧寰海列剎相望數百年綱宗不墜。的的相承源源相繼。非單見淺聞皮膚幽陋所能負擔。要是蘊卓識奇姿跂步越佛祖器量蓋天蓋地。初出窠來迥然殊絕。先了卻自己根腳。靠本色咬豬狗手段。大達宗師向順違境界透脫。辦粉骨碎身志見。圖大不圖細。圖遠不圖近。於千艱萬苦至難至崄如銀山鐵壁處放身捨命撒手那邊承當此大事因緣絕情離見歇卻狂機業識。辟大解脫門。了卻自己生死大事。酬初發心志。視六根四大五蘊十二處十八界七大性如虛空狂花亂起亂滅。惟全稟承不思議乃祖乃佛所證廓徹靈明廣大虛寂金剛正體。深根寧極。餉間舉一毛一塵一機一句。靡不從根本中發。𨿽謂之大機大用。早是胡亂名摸了也。更向甚處著心著性著玄著妙著理著事。到个裏如紅鑪上一點雪。聞禪與道削迹吞聲猶未是極致。況其餘光影色聲山河大地露柱燈籠。眼見耳聞擔枷抱鎖。豈不見徳山入門便棒。臨濟入門便喝。睦州現成公案。子細看來渠已是入泥入水老婆心切。所以道。若一向舉揚宗教。法堂上須艸深一丈。自余方便門軒知是不得已抑而爲之。是皆從上來大善知識垂慈運悲作異世標榜。使有志之士窮到撲不破處八面玲瓏。匪惟自利亦以利人。傳無盡燈。續佛惠命。自唐歷五季以至國初。負重望據祖位龍馳虎驟奔南走北。與人拔楔抽釘解黏去縛者何限近世。不道無人。求全材獨脫。奮本分鉗錘。啟作家鑪韝。誠不可多得。蓋緣師因循淺陋。資又無深根固蒂。只圖易曉便如膠漆。使祖宗無上道妙髙遠大機或幾乎絕矣。尙賴後昆有拔類離倫底。與古爲儔不顧是非。得喪彼我取捨。以鐵石心辦不可捲不可移之志。攻苦食淡不怕艱難向前體究。可以繼芳躅續往世髙風。爲人間明燭。作昏衢日月。此私心常所渴望者也。今旣憤悱圖起發。切在盡始盡終。擇海上具殺人不眨眼手段宗師。圖取徹去則豈惟酬自己超方本心。抑亦於佛法大海出一隻手。矧此門絕人我離愛憎。只貴正知正見。安在乎論誰家之子哉。等是曹溪門下。何有彼宗此派於其間也。

示張直殿

契證佛祖道妙。最宜上智利根忘懷體究。不墮機境直下拔萃超羣。虛心領略直得圜明廣照。透地通天徹生死根源。出葛藤路布。胸中灑落一念不生前後際斷。一句當陽脫去解會。諦實取證了無疑惑。如昔則老問靑林如何是佛。對云丙丁童子來求火。渠便入語言作道理。便謂丙丁是火更來求火。如我是佛更去問佛。及至法眼究窮撥正。他卽大不信。及翻然投誠。法眼亦只如前云云。渠大悟。蓋當風證驗始解回光。更不作惡知惡解。當下如暗得燈如貧獲寶。此豈小事哉。誠實諦信千萬億劫長得受用。是故道本無言因言顯道。若得此道斷不在言句上。後番才有言句。知得底裏便七縱八橫顚來倒去。腳蹋實地。乃不隨語生解。遂能自在出沒予奪。莫不窮源極本。從上大達之士無不經此場地琢磨煆煉方堪行持。但熟處放教生。生處弄令熟。悠久得大機大用。見一切萬變千化皆卽識得破。信得及。把得住。作得主。選甚放光動地。千百萬億佛來也不消个了字。巖頭云。卻物爲上。逐物爲下。若論戰也个个力在轉處。惟向上轉不落下風。便是急著眼處也。擬議不來。便喚卻眼睛也。正宜快斷割取。久之純熟。與摩詰龐老無以異。

示胡尙書悟性勸善文

人人腳跟下本有此段大光明虛徹靈通。謂之本地風光。生佛未具圓融無際。在自己方寸中。爲四大五蘊之主。初無污染本性凝寂。但爲妄想倐起翳障之。束於六根六塵爲根塵相對黏膩執著。取一切境界生一切妄念。汩沒生死塵勞不得解脫。是故諸佛祖師悟此眞源洞達根本。憫諸沈淪。起大悲心出興於世正爲此耳。達摩西來教外別行亦爲此耳。只貴大根利智回光返照。於一念不生處明悟此心。況此心能生一切世出世間法。長時印定方寸。孤迥迥活鱍鱍。才生心動念卽昧卻此本明也。如今要直截易透。但放教身心空勞勞地。虛而靈寂而照。內忘己見外絕纖塵。內外洞然惟一眞實。眼耳鼻舌身意色聲香味觸法皆依他建立。他能透脫超越得如許萬緣。而如許萬緣初無定相。惟仗此光轉變。苟信得此一片田地及。則一了一切了。一明一切明。便能隨所作爲皆是透頂透底大解脫金剛正體也。要須先悟了此心。然後修一切善。豈不見白樂天問鳥窠如何是道。窠云諸惡莫作眾善奉行。白雲三歲孩兒也道得。窠云。三歲孩兒𨿽道得。八十老翁行不得。故應探過正要修行如目足相資。若能不作諸惡精修眾善。只持五戒十善之人亦可以不淪墜。何況先悟妙明眞心堅固正體。然後隨力修行作諸善行。令一切人不迷因果。知地獄天堂之因皆自本心作成。當平持此心。無我人無愛憎無取捨無得失。漸漸長養三十二十年。逢順違境界得不退轉。到生死之際自然翛然無諸怖畏。所謂理須頓悟事要漸修。多見學佛之儔惟以世智辯聰。於佛祖言教中逴掠奇妙語句。以資譚柄逞能逞解。此非正見也。應當棄捨。冥心靜坐忘緣體究。逗到徹底玲瓏。於自家無價無盡寶藏中運出。何有不眞實者哉。卻須先悟了本來。明見卽心卽佛正體。離諸妄緣。翛然澄淨。然後奉行一切眾善。起大悲饒益有情。隨所作爲皆是平等無我無著。妙智顯發通徹本體。善行豈不妙哉。所以道。但辦肯心必不相賺。以悟爲則莫嫌遲晚。珍重。

示張宣機學士

從上大達之士單提密傳此最上獨脫一著子極爲省要。惟務利根上智機應相投直下領略。幾時有如許般次向上向下理性玄妙正偏主賓語言作用。才生解會卽被羈勒更無自由分。是故本分作家終不上人釣鉤落人圈圚。惟自洞明照了。胸次不畱毫髮。超然孤髙。不與萬法爲侶。不與千聖同廛。脫白露淨湛然虛凝。至於涉緣應機如飛劍輪。如聚猛火。安可近傍。語默有無動靜彼我一並截斷。是故道末後一句始到牢關。把斷要津不通凡聖。不得已謂之一句。謂之正位。謂之頂門。謂之金剛王。才得此意歷落通透。情塵意想見解勝智自然銷融。時中寬廣獲大自在。以此修身行己。以此定國安邦。澤及生民位望轉隆心術愈正。而能不居其功不有其徳。萬世一時萬年一念。十方猶目擊。造化握掌中。只是个轉物。回天易地納須彌於芥中。擲大千於方外。豈難爲哉。旣已深諦。更資淘煉。使轉有力量而不勞神。泰然大定豈止窮此生。盡未來際罔不資此。遇同道同證不舉而知不言而契。捨此置而勿論可也。傳曰。如來有密語。迦葉不覆藏。獨迦葉能不覆藏。乃所以爲密爾。

示同龕居士傅申之

學士大夫相見多論理性差近根本卽廣知見該涉玄妙。通天人之際。會同三教。爲通儒以之著述。欲垂名異世。頗顧踐履立節。退聽修賢業有至膚淺要涉獵以資談柄。尙口好勝用伏同列增長我見。皆非正因。𨿽賢於拍盲。不知信向。任自己單見淺聞而生毀訾。昧果迷因墮入流俗者。然比之眞實虛心潔己。刻苦退步忘懷契證腳蹋實地。透根塵絕伎倆。與古爲儔。如維摩大士給孤長者之流。克證道果超世出世。只如唐朝裴相國陸亙大夫陳操尙書王敬常侍於襄陽李習之鄭愚韋宙。莫不悉心體究。盡平生得受用我宗。尢洞明出沒窮深極奧。楊大年內翰李駙馬都尉便可與龐居士並驅。蓋具大力量。在仕路不捨宰官遊方之外。提佛祖巴鼻。鉗錘世人。操同事攝。向鴛鷺行中出。作方面與大宗師爲內外護。豈非夙昔承靈山記莂。發百劫千生煉磨願行。而闡如是機緣耶。近世佛法𨿽澆漓。而衣冠貴冑深信者極夥。殊有古風。要是前三流中相半儻。有志乎此段。須攀上上大機。勿作中下體度。則超凡出塵得大解脫爲不難。惟是專一久長。逢境界惡緣直截撥斷。所謂假使鐵輪頂上旋。定慧圓明終不失。

李渤拾遺出守九江。與拭眼歸宗相值一面投契。一日驀問。教中道芥子納須彌豈有是理耶。歸宗云。人傳公爲李萬卷是不。對曰然。宗云。觀公身不滿三尺。萬卷書甚處著。李卽領旨。此豈可與著相執情守見者論量哉。要是因指見月。忘筌罤得魚兔者根器。乃可以不守方便窠窟爾。直一舉便知落處。然後頴脫到七通八達之地。顯大受用矣。

韓文公問大顚。愈公務事繁。佛法省要處請師一言。顚只據坐。公罔然。是時三平侍立。卽撫禪牀一下云。侍郎。和尙道先以定動。後以智拔。文公大喜曰。禪師佛法峭峻。愈卻於侍者處有个入處。利根種性一撥便轉。看他師資互作方便。向不可名不可言處發揮。非韓公俊快安能領略。所謂揮斤者敏手。亦須受斤者有不動之質。然後二俱入妙。不然則成一場漏逗爾。觀此那假日日入室朝朝咨參。是故昔人隔江招扇渠便橫趨而領。今恁麼形紙墨。乃知而故犯也。

示黃聲叔

相逢不拈出。舉意便知有。子細點檢已是涉水拖泥。況其餘周遮。則通人分上宜乎峭絕。豈容紛拏。蓋此个獨許灑灑落落。𨿽電捲星馳未免蹉過。只恁麼舉覺。過犯彌天。如未相逢未舉意時。直下領略。存乎其人。不可更教形文彩作知解去也。珍重珍重。

示曾待制

僧問趙州如何是祖師西來意。州云庭前栢樹子。天下參問以爲模範。作異解者極多。惟直透不依倚不作知見便能痛領。才有毫髮見刺則黑漫漫地。豈不見法眼舉問覺鐵觜。趙州有个庭前栢樹子話是不。覺云和尙莫謗先師。先師無此語。但恁麼體究。便是古人直截處也。

嚴陽尊者問趙州。一物不將來時如何。州云放下著。者云。一物不將來。未審放下个什麼。州云看你放不下。嚴陽遂大悟。後來南禪師有頌云。一物不將來。兩肩擔不起。言下忽知非。心中無限喜。毒惡旣忘懷。蛇虎爲知己。寥寥千百年。淸風猶未已。但試自頻舉一物不將來時如何。州云放下著。驀然便省也不難。僧問雲門。不起一念還有過也無。門云須彌山。此又直截省要也。無事虛心靜慮。且下鈍工夫只管舉看。久之當自有入處。

示呂學士

初祖達麼到梁見武帝。合下只用个頂﹝寧﹡頁﹞上一著子。而武帝不薦。使人到今扼腕。後來多少人汩泥汩水去它腳迹尋卜度。作百千異解。要且不曾夢見。只是機緣上生機緣。見解上起見解。所以道劍去遠矣爾方刻舟。當時能截斷个胡漢。則不到帶累人處。所謂知恩方解報恩。且作麼生截得它斷。

寄蜀守蘇仲虎

大法本平常。在利根精敏寬通。不作聰明了之爲易入。每患知見太多。遂汩此源轉窮轉遠莫能透徹。若一切平心心亦了不可得泯然自盡。則本性圓明混成不假造作。截流深證。無過與不及處。乃造天眞機要。所謂著手心頭便判是也。日用之間常令成現。豈不泰定哉。古人悟心。悟此心也。發機。發此機也。自可萬世不移。只守閒閒地超然獨得。更無對待。若有對待則成兩立。便有彼我得失。莫能腳蹋實地更進一步一法不立。然後怗妥明見本來人。去卻胸中物。喪卻目前機。脫體安穩永離退轉。得無所畏方便。可以拯濟羣靈。政須長久相續無間乃善。

佛果圜悟眞覺禪師心要卷上終

佛果圜悟眞覺禪師心要卷下始

嗣法子文編

示黃太尉鈐轄

此道幽邃極於天地未形。生佛未分。湛然凝寂爲萬化之本。初非有無。不落塵緣。煒煒燁燁莫測涯際。無眞可眞。無妙可妙。超然居意象之表。無物可以比倫。是故至人獨證頴脫泯然淨盡。徹此淵源。以方便力直下單提。接最上機。不立階級。所以謂之宗乘教外別行。以一印印定。遂撥轉關捩。不容擬議。至於拈花微笑。投鍼舉拂。植杖抵幾。瞬目揚眉。悉出窠窟。理道語言路布。如擊石火似閃電光。瞥然迅急萬變千化曾無依倚。透頂透底截斷籠羅。只許俊流不論懵底。正要具殺人不眨眼气槪。一了一切了。一明一切明。然後特達絕死出生超凡入聖。蘊遠見髙識。居常不露鋒鋩。等閒突出則驚羣動眾。蓋深根固蒂覷破威音王已前空劫那畔。與卽今日用無異無別。旣能行持有力。堪任重致遠。得大自在。促三祇爲一念。衍七日作一劫。猶是小小作用。況擲大千於方外。納須彌於芥中。乃家常茶飯爾。昔裴相國得旨於黃檗。楊大年受印於廣慧。維摩手搏妙喜界。龐老一口吸西江。豈難事哉。惟直領此大因緣而已。旣有此道之基本。時中能不聽人處分。略操勇猛向應酬指呼之際。著眼運快機利智。轉一切萬有回自己。掌握舒捲縱擒則與上來大達抱道蘊徳踐履純熟之士豈有異耶。但使源源相續無間斷。便是長生路上快活人也。祖師云。心隨萬境轉。轉處實能幽。隨流認得性。無喜亦無憂。才於轉變處得幽深之旨。向流動時徹見本性。超出二邊不居中道。安可更存違順憂喜愛憎令掛礙自受用哉。以心傳心以性印性。如水入水似金博金。樂易平常無爲無事。遇境逢緣不消一札。徳山行棒臨濟用喝。雲門睦州風旋電轉。何遠之有。惟不徇情轉。蓋色騎聲超今越古。向百艸顚頭快行劍刃上事。所以道撥開向上一竅。千聖齊立下風。鳥窠吹布毛。俱胝一指頭。趙州三喫茶。禾山四打鼓。雲門須彌山。洞山麻三斤。鎔瓶盤釵釧爲一金。攪酥酪醍醐爲一味。不出至微至奧無上道妙矣。嚴陽尊者問趙州。一物不將來時如何。州云放下著。復徵旣一物不將來教某放下个什麼。州云看你放不下。渠卽大悟。豈不是靈利。解言下返照。直截透徹忘懷絕念。大解脫根源。蹋著本地風光。契合本來面目。以此一句證卻則千句萬句根塵俱謝。默契心宗便非他物。後來便伏毒蛇降猛虎。顯不可思議靈驗。豈不爲殊特哉。

送雷公達教授

靈山釋迦文。百萬億賢聖會集。龍象如林。皆超羣越眾大器大根。可以迎風投契。隔嶽隔海領略。豈止聞一知十。舉毛塵徹見至微至隱底蘊。宜乎未明先見不遺毫髮。及至拈花。獨金色頭陀微笑。黃面老乃開懷展手了不覆藏。便道吾有正法眼涅盤心分付之。令善護持。厥後果的傳二十八世。雅當開證初祖。到今流通眞規不墜。是時文殊普賢彌勒金剛藏觀世音悉拱默聽之。何也。嘗鞠其至趣。蓋當授受之際。豈不愼許可而然哉。𨿽以眼照眼以聖繼聖。羽翰步驟體裁莫不絕去蹊徑。惟單提獨用向上一著子。寔千聖不傳之妙。萬靈景仰之宗。出格越情絕凡脫聖。輝天焯地耀古騰今。是故歷二千年渾如目擊。只阿難詢由來。謂金襕之外別示何法。迦葉遽呼。待渠應諾卽云。倒卻門前剎竿著。此與向來拈花微笑何所異同。則綿綿聯聯初無二致。傳燈錄寶林傳所載。靡不如水入水似金博金。所以達摩唱云。直指人心教外別行。故不忝爾。潙山云。此宗難得其妙。切須子細用心。可中頓悟正因。便是出塵階塹。著破布百衲頭鬅鬙腳踉蹌。稠人中看之不直半分文。驀地打徹翻。卻無量生業識種子。向百不知百不會處信口道信手拈。不知有底如鴨聽雷只眨得眼。後來楗頭便領千羣萬眾若固有之。往往大有道宗師比比皆是。至如居貴勢作卿相。如裴相國陳操尙書白樂天王常侍本朝楊大年文公李都尉駙馬。驚羣敵聖信徹見透受用無盡。率皆稟奇謀異見不蹈襲世間而圖出世間津梁乃如此。山僧所稟寡昧。偶憤發欲攀躋先哲所造詣。殊無過人作略。但操守久之。以微有信。因不善晦出而爲人蹉跎四十餘載。每遇傑出英才。必傾倒羅列。隨所向任機緣專一。惟在个中撥轉一句一言透頂透底。明千聖頂上得大自在解脫力用而已。果能有濟度。盡六地羣靈舉而置之安樂無爲無事穩密之地。則與迦文金色下至六代祖唐宋大達將相豈有異耶。源深流長根牢蒂固。不妄許與。乃爲眞實諦當英靈豪俊解脫大士也。

巨濟了然朝奉

根腳下各具此段。惟宿植深厚之士於世諦緣輕。有力量能自擺撥。長時退步孤運獨照潔淸三業。端坐參究妙省明脫。向自己分上離見絕情壁立萬仞。放捨無始劫來深習惡覺。摧碎我山枯竭愛見。直下承當。千聖莫能移易。萬象不可覆藏。輝天焯地。乃佛乃祖直指妙嚴淸淨本有金剛正體。向百匝千重不能辧別處著得眼。八縱七橫了無分割處下得刃。機出物先言超意表。灑灑落落湛湛澄澄。轉變自由力用活脫。於從上來克證上流。同得同用無異無別。等閒地只守靜默。初不露鋒鋩似个癡兀人。隨緣放曠饑餐渴飲與常時無以異。所謂不驚羣動眾。密密顯用發大機。久之到純熟安閒穩實之地。更有甚閒東破西煩惱生死可拘束得。是故古之有道宿徳。令人旣脫根塵當弘密印。三十二十年做冷寂寂地工夫。才有纖毫知見解路隨卽掃摒。亦不畱掃摒之迹。撒手那邊全身放下。硬糾糾地得大快活。惟恐知有。如是作略知則禍事也。始是眞實踐履也。不見三老師趙州洞山投子皆贊重無心境界。實欲後學也與麼去。若呈機關語言辯慧知解。正是染污心田。卒未能可以入流。靈山拈花少林面壁。多少人穿鑿。不依本分。殊不知將口頭聲色捫摸作用。大似刺腦入膠盆。若是俊流他應不爾。已能探討必意其遠者大者。到結交頭驗諦實。所以得底人雪鼻涕亦無工夫。且道他向甚處行履。將知教外單傳。不是造次承當。望空摶邈一一透頂透底蓋天蓋地。如師子兒遊戲自在。軒豁時直是軒豁。綿密處直是綿密。𨿽只是一段腳跟。到究竟須自著精采乃爲實頭受用。

示張仲友宣教

要探賾此个大因緣。惟利根上智終較省力。然須用作一段緊要事。常時靜卻己見。使胸中脫然回光覷捕。內外虛寂。湛然凝照到一念不生處。徹透淵源。翛然自得。體若虛空莫窮邊量亙古亙今。萬象籠羅不住。凡聖拘礙不得。淨裸裸赤灑灑。謂之本來面目本地風光。一得永得。盡未來際更有甚生死可爲滯礙。至於小小得失是非榮枯寂亂。直下截斷。把得住作得主。長養將去。一心不生萬法無咎。只是切忌起見作承當。便落彼我必生愛憎。不能脫灑也。此个無心境界無念眞宗。要猛利人方能著實。祖師西來只是直指人心。令人見性成佛。旣明信入此心信得及。萬緣放下。常令胸次空勞勞地。此長養聖胎入眞正修行也。

若確實未有个諦當處。時中逢境遇緣卽紛紛擾擾。易得隨一切物轉。長墮在生死纏縛中。應須快著精彩。但念無常。以生死爲大事。向逐日日用之中。行時行時看取。坐時坐時看取。著衣時著衣時看取。喫飯時喫飯時看取。直下腳跟有个發明處。深信此大事因緣。從空劫那邊以至父母未生前。合下圓明朗照。只如卽今日用之中又何曾虧欠。一處透得。千處百處無遺。所謂處處眞。處處眞塵塵盡。是本來人眞實。說時聲不現。正體堂堂沒卻身。則一塵才舉大地全收。徧法界都盧是个自己。更向何處著眼耳鼻舌身意。軒知無二無別。如水入水如金博金。眞如如實際大解脫也。

昔於頔相公裴休相國。本朝楊億內翰李遵明大尉。皆稟利根種智。長與方外老宿辦心參究。悉有契證。不失爲賢達。蓋根性非於一世燻炙也。於公見紫玉問佛。紫玉呼。渠應喏。玉云只這是。裴公問黃蘗髙僧。蘗云更莫別求。楊大年參透廣慧老。有頌云。八角磨盤空裏走。金毛師子喚作狗。擬欲翻身北斗藏。應須合掌南辰後。李都尉見石門大悟。有頌。學道須是鐵漢。著手心頭便拌。直趣無上菩提。一切是非莫管。四心所謂豈有異耶。但發明心地直透本根。旣爾諦實。隨所作用無別道理也。

五祖老師常問。過去心不可得。見在心不可得。未來心不可得。三心旣不可得。畢竟心在什麼處。山僧常時示參眾。龐居士問馬大師不與萬法爲侶底是什麼人。馬師云待汝一口吸盡西江水卽向汝道。若體究得畢竟心落處。卽領略得一口吸盡西江水。才生異見起一念疑心。卽沒交涉也。要須放下諸緣雜知雜解。令淨盡到無計較處。驀爾得入。卽打開自己庫藏。運出自己家財也。

示徳文居士

朴實頭腳跟著地修行淨意是大便宜。所謂說得一丈不如行取一尺。然見性悟理情念俱捐。胸次廓然離一切相。融徹虛通然後透頂透底物我一如。生與死齊。佛與眾生等。至於動靜語默觸處逢原。舉一毫一塵靡不該收。然後日用之中如踞地師子誰敢當前。乃一相一行。得徧行三昧。根機旣脫一出無心。才有纖微悉皆截斷。方是向上人行履。所以古老貴參玄之士先悟妙心。行無修之修。證無証之證。不用向外馳求。只自回光便了。不見古人投機隔江招扇。倒卻剎竿。豎指吹毛。見桃花聞擊竹。皆是契證處。佛法豈有許多來。正要絕伎倆。當陽便承當。卽是安樂修証之地也。

示興祖居士

脫虛妄纏縛。破生死窠窟。第一要根器猛利軒豁。次辦長久不退之心。俾力量洪深。境界魔緣撓括不動。而以佛祖大法印定本心。此心乃眞淨明妙卓然獨存。虛空世界有成壞。此段初無攺移。直下專一操存探究。令透頂透底物我一如。徹下通上只个金剛正體。了了無毫髮遺漏。瑩徹玲瓏萬年一念。初縱未全抵死擺撥。日近日親絲來綫去養得純熟。向二六時一切境中。著著有出塵之意出身之路。持淸淨戒而無執戒之念。浩浩修行而不存功用。一往不畱蹤迹。自然與古來得道之士同儔。是故耆宿論悟入修證。得坐披衣向後自看。正要人作無間道中工夫也。況生死事大。多少人臘月三十日腳忙手亂。大率在平時安穩一往粗浮隨塵緣輥了。逗到時節到來。臨渴掘井豈做得辦也。人生一世不早回頭。百劫千生等閒蹉過。今旣知有此段。只在堅固向前。損諸知見撥棄妄緣。長教胸中灑灑落落無一塵事。或妄想起急須撥置。令翛然無住本性常明。明亦不取。凜凜如吹毛劍誰敢當鋒。一切語言道斷心行處滅。要行卽行要住卽住。聖亦不收凡亦不屬。豈不是了事凡夫耶。所以從上來人誨示訓導。惟務無心。非無眞心。但無一切淨穢依倚分別知解執著之心耳。此發心學道悟入修行方便次第也。

示超然居士﹝趙提刑﹞

曹山辭。悟本問向甚處去。云不變異處去。復徵云不變異豈有去也。答云去亦不變異。自非蹋著實處。安能透徹如此。豈以語言機思所可測量哉。蓋履踐深極到無滲漏之致。然後羅籠不住。學道之士立志外形骸一死生混古今絕去來。要須攀上流造詣至眞諦實淵奧閫域。打辦自己拔白露淨。無絲毫意想墮在塵緣。直下心如枯木朽株。如大死人無些气息。心心無知念念無住。千聖出來移換不得。乃可以向枯木上生花。發大機起大用興慈運悲。乃無功之功無作之作。豈落得失是非哉。才畱一毫毛則抵捂於生死界。自己未能度安可度人。維摩大士不住金栗位。入酒肆淫坊作大解脫佛事。

示魏學士

覿面相呈卽時分什了也。若是利根一言契證已早郎當。何況形紙墨涉言詮作路布。轉更懸遠。然此段大緣人人具足。但向己求勿從它覓。蓋自己心無相虛閒靜密鎭長。印定六根四大。光吞羣象。若心境雙寂雙忘。絕知見離解會。直下透徹卽是佛心。此外更無一法。是故祖師西來只言直指人心教外別行單傳正印。不立文字語句。要人當下休歇去。若生心動念。認物認見弄精魂著窠窟。卽沒交涉也。石霜道。休去歇去。直教唇皮上醭生去。一條白練去。一念萬年去。冷湫湫地去。古廟裏香鑪去。但信此語依而行之。放教身心如土木如石塊。到不覺不知不變動處。靠教絕气息絕籠羅一念不生。驀地歡喜如暗得燈如貧得寶。四大五蘊輕安。似去重擔。身心豁然明白。照了諸相猶如空花了不可得。此本來面目現。本地風光露。一道淸虛便是自己放身捨命安閒無爲快樂之地。千經萬論只說此。前聖後聖作用方便妙門只指此。如將鑰匙開寶藏鎖。門旣得開。觸目遇緣萬別千差。無非是自己本分合有底珍奇。信手拈來皆可受用。謂之一得永得盡未來際。於無得而得。得亦非得。乃眞得也。若不如是。便落有證有得相似般若中。卻不究竟也。旣豁然達得此根本分明。然後起力作用正好修行。二六時中孜孜履踐。不取一法不捨一法。當處圓融處處是三昧。塵塵是祖師。而不畱勝解之心。專行無人無我平等一相大道。奉戒持齋精修三業。令純淨無染滴水滴凍。乃至六度萬行一一圓通。發大機啟大用。展轉令一切人信此參此悟此。須行解相應。愼勿作撥無因果漭漭蕩蕩魔邪見解。才作此卽謗般若卻招惡報去。所以佛祖垂教謂之淸淨明誨。當須依此正因然後當證妙果。所有一生力量正要透脫死生。若一念圓證念念修行。以無修而修無作而作煉磨將去。於一切境不執不著。不被善惡業緣縛。得大解脫。到百年後翛然獨脫前程明朗。劫劫生生不迷自己。便是千了百當。此皆顯不落言詮玄妙機境之致。應當冥心體究。俾透徹塵勞。證淸淨妙果。

示嘉仲賢良

全心卽佛。全佛卽人。人佛無異始爲道矣。此諦實之言也。但心眞則人佛俱眞。是故祖師惟直指人心。俾見性成佛。然此心𨿽人人具足。從無始來淸淨無染。初不取著。寂照凝然了無能所十成圓陀陀地。只緣不守自性妄動一念。遂起無邊知見漂流諸有。根腳下恆常佩此本光未嘗曖昧。而於根塵枉受纏縛。若能蘊宿根。遇諸佛祖師。直截指示處。便倒底脫卻膩脂衲襖。赤條條淨裸裸直下承當。不從外來不從內出。當下廓然明證此性。更說甚人佛心。如紅鑪上著一點雪。何處更有如許多忉怛也。是故此宗不立文字語句。惟許最上乘根器。如飄風疾雷電激星飛脫體契證。截生死流破無明殼。了無疑惑直下頓明。二六時中轉一切事緣皆成無上妙智。豈假厭喧求靜棄彼取此。一眞一切眞。一了一切了。總萬有於心源。握權機於方外。而應物現形無法不圓。何有於我哉。要須先定自己落著。立處旣硬糾糾地。自然風行艸偃。所以王老師十八上便解作活計。香林四十年乃成一片。塵勞之儔爲如來種。只在當人善自看風使帆。念念相續心心不住。向此長生路上行履。卽與佛祖同徳同體同作同證。況百里之政並在手頭。安民利物卽是自安。萬化同此一機。千差並此一照。盡剎塵法界可以融通。何況人佛無異耶。

示方淸老

老達摩來自竺乾豈嘗持一物。及遊梁歷魏面壁少林。無人識渠。獨可祖效勤立雪斷臂。始略垂慈。由此卽心。若謂無言從何而入。如謂有言向伊道甚。將知須是个人始十分領略。乃無滲漏。所以入此門來。要是根器猛利。能疾速棄捨從前知見解路。使胸次空勞勞不畱毫髮。洞照虛凝言思路絕。直契本源泯然無際。自得本有無得妙致。方號信及見徹。猶有無量無邊難測難量大機大用在。儻畱些能所墮在緣塵。則卒急未便相應。是故古徳勸令直下休去歇去。此段譬如快鷹鷂梢云突日迷風背箐掀騰。直截不容擬議。苟或躊躇乃蹉過也。其爲教外別行。從可知矣。旣有志於是。請放下著。覿體承當。一切成現。則初祖不曾來。自己亦無得。

示李宜父

此道最徑要不出一言。而此言非佛口所宣。非諸祖所道。若謂卽心非心卽佛非佛。則刻舟守株了無交涉。若嘿識此言。豈墮唇吻。趂塊之流遂妄卜度。以爲瞬揚舉動未夢見在。殊不知從上來體裁步驟且不是作聰明立知見論權實照用境界。抑不得已遂按下雲頭棒喝交馳星飛電擊。俊底聊聞卽知落處。且畢竟是那一言。莫是栢樹子須彌山露親瞎普錯俱見知麼。莫是擔板漢勘破了喫茶去珍重敢保老兄未徹在歇去參堂去麼。並是依艸附木精魅。有底道是也。祖師以佛語心爲宗。無門爲法門。便是錯認定盤星也。直須待桶底子脫。如睡夢覺大徹大悟。然後可以承當此言也。

示韓通判

透脫要旨惟在歇心。此心知見生卽轉遠。直下歇到無心之地。虛閒寂靜。𨿽萬變千轉非外非中。了不相干。自然騰騰任運照應無方。便可以使得十二時。用得一切法。根本廓然。不形彼我愛憎得失去來。所謂任運猶如癡兀人。他家自有通人愛。

示張國太

此段大因緣乃佛乃祖特行獨唱。接上乘人利根明敏之士。要超情離見覺機。關活卓卓地透漏。未舉先諳未言先領。才有朕兆。一剪剪斷。直下不明他事。終不向意根下尋思。要須打辦精神當陽承當擔負。如太虛日輪無幽不燭。所以從上古徳到單提處不容毫髮編撥將去。使淨裸裸赤灑灑。不與萬法爲侶。不與千聖同廛。獨脫超升自由自在去。是故徳山臨濟棒喝交馳。出沒縱擒不在窠臼。至於言語機用一時坐斷。聖凡路絕得失情遣。到大休歇場。更喚什麼作生死。胸次等閒。照亦不立。遇緣卽宗。拈得出來蓋天蓋地。據慈悲方便落艸商量。正要令利根人撥去妄緣惡覺知見。徹空空處。空空亦不存。心如太虛。森羅萬象無不包含。印定頭頭處處得大解脫。乃名了事底人。亦尙未當得向上行履。若論向上行履。千聖密傳處。豈止壁立萬仞隔千里萬里。盡大地拈來未有一塵許。謂之大用現前。三十二十年長養純熟。便乃契證也。

卽心卽佛已是八字打開。非心非佛重向當陽點破。不尋其言。一直便透。方見古人赤心片片。若也踟躕。當面蹉過也。

不與萬法爲侶底是什麼人。待你一口吸盡西江水卽向你道。多少徑截省要。何不便與麼承當。更入它語言中則永不透脫。多見學者只麼卜度下語。要求合頭。此豈是透生死見解。要透生死。除非心地開通。此个公案乃是開心地鑰匙子也。只要明了言外領旨。始到無疑之地。

昔修山主要見地藏。自陳此番來見和尙。經涉許多山川極是辛苦。地藏指云。許多山川與汝也不惡。渠便桶底子脫去。似此豈假多言。道途之間也須保任始得。

示張子固

大道無方。惟是利根種性一聞千悟。不從外起不自內得。脫然如湯消冰初無得喪。蓋此生佛未分已前。廓徹明妙了無依倚卓然獨存。但以一念逐緣背此眞體。遂生如許不相應事業。熠熠地飄流無暫停息。取境旣熟心源混濁習以爲常。見聞皆不出聲色。只以迷妄自縛。及至體究大解脫。渺渺茫茫莫知涯際。識浪滔滔未嘗暫住。故無由造入。而復有宿昔燻炙片善喜樂諦信。要求其所乃是上善。逗到伏膺參叩卻黑漫漫地。無它。只是拋離。久不純熟乃爾。如今要直截承當。但辦著身心。冥然叩寂。喪卻心機。一如土木。待渠時節到來。翛然自桶底子脫。契此本光。了此湛湛澄澄不變不動淸淨無爲妙淨明性。固蒂深根到金剛堅固正體。全身擔荷得行。然後方可萬別千差悉歸一致。動與靜一如。心與境俱合。則一明一切明。一了一切了。舉个須彌山。道个庭前栢樹子。一切機境豈從他發。至於行棒下喝擎叉輥球。無不一一印定。生死涅盤猶如昨夢。自然泰定安閒得休歇處。更疑什麼。要用便用要道便道。遇飯喫飯遇茶喫茶。契平常心。不起佛見法見。佛見法見尙乃不起。何況起造業心發不善意。終不作此態度撥無因果。由是得坐披衣。調衛降伏。與無心相應。乃是究竟落著之地。永嘉道但自懷中解垢衣。巖頭道只守閒閒地。云居道處千萬人中如無一人相似。曹山道如經蠱毒之鄕水也不得沾它一滴。謂之長養聖胎。謂之染污卽不得。直須放下卻從前作解一切淨穢二邊之像。行住坐臥悉心體究。乃自著底力。非從它人所授。乃是從上古徳捷徑也。

示元賓

佛祖大因緣。非名字語言知見解路作聰明起思惟所了。要忘懷忘緣。外空諸相內脫識情。退守淸虛安閒澄徹。洞然超諸方便。直透本來妙心。亙古亙今湛然不動。萬年一念一念萬年。永無滲漏諦當之地。一得永得無有變異。乃謂之直指人心見性成佛。然此如上所說尙是理論。以言遣言以理會理。令人漸有趣向。從前爲入理蹊徑拖泥涉水廉纖之論。及至眞實提掇何有如是周遮。是故靈山拈花迦葉乃笑。是中豈可容毫髮說底道理。要須透頂透底盡大千剎海一舉便透悉知落處。方諳悉從上來所行正令。徳山棒臨濟喝豈小兒戲耶。若具本分作家手段。不須一札。所以龐老問石頭馬祖不與萬法爲侶是什麼人。石頭掩其口。而馬師道待你一口吸盡西江水卽向你道。豈二端耶。鞠其至趣。同是入泥入水安可髙下淺深之。到个裏直須知有。旣知有更須轉去始得。切忌守死語墮窠窟。才有一毫芒能所作用玄妙理性見刺刺人。卒未撥剔得下。作麼生透脫死生證安樂無爲不動境界去。古人重履踐一門。得坐披衣向後自看是也。切須管帶使得力乃善。

古賢達具大根器。能自證明又能力行之。喚做作二。夫長時只覷自己起心動念。才有毫髮卽及令淨盡。終不用作一種事業。資談柄期勝於人而伏人長知見作能作勝圖聲名。實頭只爲死生大事。百劫千生不昧不陷墜。古來大有不惜眉毛爲人指出處。雲門覿體全眞。臨際坐斷報化佛頭。徳山無事於心於心無事則虛而靈寂而照。巖頭只守閒閒地一切時中無欲無依自然超諸三昧。趙州道。我見百千个漢子只是覓作佛底。中間覓个無心道人難得。但熟味其言休心履踐。它時異日逢境遇緣乃得力也。要當愼護勿令滲漏。乃祕訣也。

裴相國見黃檗言下有契證。更爲發揮傳心祕要。再三叮嚀無限量慈悲。於迪襄陽參紫玉。一喚便回頭。重爲指黑風飄船見墮羅剎國方得渙然。自古士流肯重此事廢寢忘餐。直下見諦者不勝數。皆由當人根力智見髙明爽快。然後能訪尋決擇。今旣與古爲儔。尢宜力行不退。圖深證深入。勿只尙口頭語言。必使心心不觸物。頭頭無處所始得。

此道貴單提獨證。與祖佛向上機契合。髙出心源如擊石火閃電光不容擬議尋伺。直下便透。不落意根情想。以至說理說性於機境語句中作窠窟立解會。遞互傳持說惟心。融地水火風以虛空爲量。喚作透根塵下事。只成理論不出教家三乘五性。權立階梯返成鈍置。當須了取未有佛祖已前个片田地從甚處來。才有纖毫有所得乃是相似般若。應深辧別勿墮塵機。到臘月三十日。理地不明斷割不去。那時慞惶繆亂悔不可及也。五祖老師常示學徒。須參臨命終時禪。此非小事。設使聰明辯慧八達七通。纖洪理論絲來綫去。不出識學詮文。正是打骨董。究竟無截斷處。所以從上古徳大有道宗師與利根上智奇特之士。如陸亙大夫王敬常侍裴相國甘贄道人陳操尙書崔羣李翺杜鴻漸龐老李勃於頔。本朝楊內翰大年李附馬諸人。莫不探賾體究八面玲瓏。有腳蹋實地處。而能作人所難作行人所難行。爲內外護於大法海中津濟帳樣。不虛出南閻浮提一遭。古人旣爾。今豈只守尋常。不以自己死生大事及洪持道妙爲至要。放令諸塵緣境牽惹。纏縛名言句數籠羅。無出格之作向上眼目大解脫機爲可惜。大丈夫漢已能打破面皮參請。應須通身是眼照破幻緣。金剛寶劍截斷愛网。𨿽在士流現宰官身。筆頭上好作方便。指揮處好行祖令。使一切聞見皆知因果。俱識起倒。便是與古爲儔也。

末後一句始到牢關。把斷要津不通凡聖。咄。不可只管落艸開眼作夢。也須向頂﹝寧﹡頁﹞上施展始得。

示曾少尹

佛祖妙道惟在各人根本上。實不出本淨妙明無爲無事心矣。𨿽久存誠未能諦實。蓋無始聰利智性多作爲而汩之。但教此心令虛閒寂靜悠久。湛湛如如不變不易。必有大安隱快樂之期。所患者休歇不得而向外覓作聰明也。殊不知本有之性如金剛堅固鎭長。只在未曾斯須間斷。若消歇久。驀地如桶底子脫。自然安樂也。若求善知識廣要持論則轉遠矣。惟是猛利根性猛自割斷猛自棄捨。當有證入自知之矣。旣知之後知亦不立。始造眞淨境界。以公道契之外故彊言之。可照之區域之表也。

示蔣待制

此段事天人羣生至於佛祖皆承威力。但以羣靈𨿽蘊此而冥昧。枉受沈溺。佛祖達此而超證。迷悟𨿽殊其不思議一也。是故佛祖開示直指。莫不令一切含靈各各獨了自己本來圓具淸淨妙明眞心。更不畱如許塵勞妄想計念知見。直向五蘊身田回光返照。湛寂如如廓爾承當。明見此正性。此性卽心。此心卽性。浩浩作爲應在六根門頭千變萬化。初不搖動故號常住本源。若達此本力用。所作無不透徹。須是截流而證。若踟躕動念則沒交涉也。惟是當人根性素來純靜深沈爲最易爲力。只略返照一透便可證入。古人謂此爲無盡藏。亦名如意珠。亦號金剛寶劍。要深具信根信此不從他得。行住坐臥凝神寂照。淨裸裸地無間無斷。自然諸見不生。契此正體不生不滅非有非無無實無虛離名離相。卽是當人本地風光本來面目也。古徳所以揚眉瞬目拈槌豎拂行杖行喝微言妙句。百千億方便無不令人向此透脫。一才透得便深徹源。棄卻敲門瓦子。了無毫髮當情。三十二十年於中履踐。截斷路布葛藤。閒機破境翛然無心。乃安樂之歇場也。所以道卽今休去便休去。若覓了時無了時。

摩竭掩室。毗耶杜詞。人皆以爲極致。殊未夢見渠腳指頭在。大人大見大智大用豈拘格量哉。直是痛的的地。恨不兩手分付。那論淺深得失彼我現量紛紜和泥合水耶。且如佛未出世。祖師未來。世界未成。虛空未現。向甚處捫摸要。須喪卻機心死卻知見脫去世智辯聰放下。直如枯木朽株相似。驀地體得到絕气息處。淡然忘懷。萬年一念將養保衛。久久純熟。子細返觀。便諳得摩竭淨名來脈也。

趙州臨示寂封一柄拂子送與鎭府大王云。此是老僧一生用不盡底。原其髙識遠見。豈令人滯於相執於言縛於葛藤耶。惟直了證則活鱍鱍。有出羣作略乃能擔負。如水入水似金博金也。

襄陽郡將王常侍參潙山大圓得旨。一日有僧從潙山來。常侍問山頭老漢有何言句。僧云人問如何是祖師西來意。潙山豎起拂。常侍雲山中如何領解。僧雲山中商較卽色明心附物顯理。侍云。會便會。著甚死急。汝速回去。待有書與老師。僧馳書回。潙山拆見畫一圓相於中書个日字。潙山呵呵大笑云。誰知吾千里外有个知音。仰山云也只未在。潙山云子又作麼生。仰山於地上畫一圓相書个日字以腳抹之而去。看他得底人步驟趣向豈守窠窟。則个裏若善觀其變則能原其心。旣能原其心則有自由分。旣有自由分則不隨他去也。旣不隨他去何往而不自得哉。每接士大夫多言塵事縈絆未暇及此。待稍撥剔了然後存心體究。此𨿽誠實之言。然一往久在塵事中。口以塵勞爲務。頭出頭沒爛骨董地熟了。只喚作塵事。更待撥卻塵緣方可趣入。其所謂終日行而未嘗行。終日用而未嘗用。豈是塵勞之外別有此一段大因緣耶。殊不知大寶聚上放大寶光輝天焯地。不自省悟承當。更去外求轉益辛勤。豈爲至要。若具大根器。不必看古人言句公案。但只從朝起正卻念。靜卻心。凡所指呼作爲一番。作爲一番再更提起審詳看從何處起。是个甚物作爲得如許多。當塵緣中一透。一切諸緣靡不皆是。何時撥剔。卽此便可超宗越格。於三界火宅之中便化成淸淨無爲淸涼大道場也。法華云。佛子住此地。卽是佛受用。經行及坐臥。常在於其中。

示寧禪人

死生之變亦大矣。衲僧家坐斷報化佛頭。不立纖毫知見。直下透脫。要萬年一念一念萬年。死死生生生生死死打成一片。不見毫末起滅輪轉。所以道任是千聖出頭來。終是向渠影中現。試問渠正體作何形段。須知空劫已前由地建立。至於窮華藏浮幢王剎盡未來際亦因他成就。若是上根利智。脫卻無始劫來虛妄染污聖凡情量。向腳根下猛省直透。棄捨一切依倚聞見覺知色聲味觸。如紅鑪上著點雪灑然淨盡。無量珍寶於中運出。無邊勝相於中顯現。亦於本心初無彼我是非勝負欣厭。便與本來無二無別。更喚甚作生死。喚甚作小大。冥然岑寂得大安穩。始知從來不曾喪失亦不欠少。豈不見石頭問藥山汝在此作什麼。山云一物不爲。頭云恁麼則閒坐去也。山雲閒坐則爲也。頭云。汝道不爲。不爲个什麼。山云千聖亦不識。石頭乃有頌。從來共住不知名。任運相將只麼行。自古上賢尢不識。造次凡流豈可明。看渠師資踐履趣向如此。可不是本分事耶。旣圖參問。宜乎追慕。使古風不墜。乃自己行腳事辦也。

示勝上人

大道體寬無易無難。小見狐疑轉急轉遲。若達大道體寬。廓然同太虛空。放懷曠蕩觸處皆眞。不拘限量有何難易。信手拈來蓋天蓋地。含育十虛而不作相。若才作毫毛知見解礙則墮知見。究徹不及返生狐疑。所以此道惟務大根利器直下承當脫然惺悟便休。更不作限量。知見萬別千差。一劍截斷等閒不立勝負。惟務退藏似兀如癡。孤運獨照融通﹝淴﹣心﹢口﹞合密密綿綿。佛眼亦覷不見。況乎魔外。長養成就。自然有入心入髓之功。便於根塵違順死生亦咬得斷。終不疑著。此乃無心無爲無事大解脫境界。旣然圖欲預此勝流。當須切切孜孜放下身心體究。一句一機一境上發明悟入。無量無數作用公案一時穿透。才拈得來更不放過便與截斷。豈不快哉。

示琛上人

僧問趙州如何是祖師西來意。州云庭前栢樹子。不妨省力。如今參問之士性識昏昧。只管去語言上咬至了不柰何。下梢無合殺。遂滿肚懷疑。多作異見異解。蹉卻本分事。殊不知不在言語上。又不在事物邊。如擊石火閃電光。略露風規才擬承當早落二三也。若要直截。應須退步就己。歇卻狂心。使知見解礙都盧淨盡。時節緣熟瞥然明證亦不爲難。似恁麼話早葛藤了也。且作死馬醫。會當有趣入處。但一則公案上透頂透底信得及到無疑之地。餉間千種萬端攺頭換面長句短句多句少句有句無句一時透脫。豈有兩種也。所謂直指人心見性成佛。一得永得據自寶藏運自家財。受用豈有窮極也。不見徳山在龍潭吹紙燭豁然瞥地。便道從今日去不疑天下老和尙舌頭也。後來住山打風打雨不妨性懆。但恁麼參。但恁麼證。恁麼用。辦取肯心必不相賺。

示英上人

道妙至簡至易。誠哉是言。未達其源者以謂至淵至奧。在空劫已前。混沌未分天地未成立。杳冥恍惚不可窮不可究不可詰。惟聖人能證能知。是故誠其言不識其歸趣。安可以語此事哉。殊不知人人根腳下圓成。只日用之中淨裸裸地。被一切機徧一切處。無幽不燭無時不用。但以背馳旣久彊生枝節。不肯自信一向外覓。所以轉覓轉遠。是故達摩西來惟言直指人心而已。此心卽平常無事之心。天機自張。無拘無執靡住靡著。與天地齊徳日月合明鬼神同吉凶。無容立毫髮見刺。惟蕩然大通契合無心無爲無事。若立纖芥能所彼我卽隔礙永不通透。所謂無明實性卽佛性。幻化空身卽法身。若能無明殼子裏證得實性。餉間無明全體一時發揮。幻化空身窠窟中見法身。餉間空身全體都盧瑩徹。第恐於無明空身中作爲立見則沒交涉也。旣透此正體。無明空身無別發明。則一切萬有大地山河明暗色空四聖六凡皆非外物。眞實諦當。則二六時中大方無外。何處不爲自己放下身心處。豈不見古者道。塵勞之儔爲如來種。觀身實相觀佛亦然。然後世法佛法打成一片。等閒喫飯著衣。卽是大機大用。則行棒行喝百千作爲機境豈更疑著。若達此自腳跟下至簡至易道妙。無量法門一時開現。透脫生死成勝妙果豈有難哉。

示圓上人

古來有志之士旣圓頂相。卽超方訪道。誠不以一身使虛來閻浮提打一遭。所以刻意息心。擇眞正具頂門宗眼知識。放下復子靠取成辦。觀其跂步眞龍象也。今旣蘊趣向大因緣之志。要當盡形壽專一堅確。忘餐廢寢不憚辛勤效勞忍苦。若體究之攸久。自有信入處耳。況此一段因緣。自己分上元本圓成。未嘗欠闕。與佛祖無殊。但以起知作見彊生節目。情執虛僞不能直下實證。若宿植根性敏利。一念不生頓超二十五有。圓證自己本有如如妙性。更不生毫髮許能所彼我。廓然大達聖凡平等彼我如如。是佛更不覓佛。於心初不求心。佛心無二所至現成。二六時中更不落虛僞。便乃腳蹋實地。打開自己庫藏。運出自己家財。隨所發機悉超宗格。透得眞實活鱍鱍地。𨿽遇徳山臨濟雲門玄沙施難測難量妙機。不消一札。所謂多虛不如少實。但令最初發心猛利不移。相續到徹頭處。不憂自己道業不辦。大丈失兒須了卻向上大機大用安穩快樂。始是泊頭時。切勿小了。切宜久遠業業競競。自然得豈不解脫去。

示照禪人

石鞏三十年一張弓兩隻箭只射得半个人。爲甚不全去。蓋是中豈可容如此。何故。不見道向上一路千聖不傳。若體得不傳之意。則盡底裏直言此事。無你用心機處。無你湊泊存坐處。是故從上來惟是特唱直指。要人格外玄悟。不拖泥水不墮塵緣。所以道他上流聊聞舉著剔起便行。萬機收他不著。千聖籠羅他不住。要如是參究證入。要如是提掇舉唱。豈論懵底。个个須眼似流星殺人不眨眼始得相應。若踟躕凝佇則蹉卻千萬了也。有此一至寶之地。乃可以建立萬差。儻眞實到恁麼。終不捏怪作相畫樣起摸。只守閒閒尙不可得。至於立己透脫爲物解黏去縛。無不皆是踞地時節。臨濟道山僧見處也要諸人共知。直下坐斷報化佛頭。據此垂示。旣坐報化佛。向上更有个甚。豈是世間粗想所度。要須打摒從前妄想計較執著情塵勝劣見解。明辧性理終非本分。一刀截卻直得脫然自得。如毫末許盡十方界塵無不包攝。全作用是佛祖。全佛祖是作用。一棒一喝一句一機並無窠窟。一切以實證印之。如靈藥點鐵成金無不皆從我轉。旣久參問多作知見解路。只益多聞終非實事。須一歇一切歇。一了一切了。見此本來面目。達此本地風光。然後作爲一切成現。不假心力如風偃艸。𨿽山林城市亦無二種。喚作把得住作得主。權衡含生命脈在自手中。隨心意作何判斷。便謂之無用道。豈非至要至妙安穩大解脫哉。

示鑑上人

祖師門下本分提綱。一句截流萬機寢削。已是涉廉纖了也。何況言上生言機上生機。窮考許多一堆擔葛藤污卻心田。有甚了期。此事若在言句機境上。盡被聰明解會。浮根虛識者如學事業一般逴將去了也。豈更論發悟見性耶。釋迦佛一周出現無窮奇特勝妙。尙只道曲爲時緣。至末梢始密付此印。達摩老師少林九年冷坐。獨有可祖承當得。故謂之教外別行單傳心印。只如此印且如何傳。莫是揚眉瞬目麼。莫是舉拂敲牀麼。莫是總無言說只以行住動用麼。莫是總不與麼便承當麼。莫是向上向下面前背後別有奇特麼。莫是道理論性深入淵源麼。似此正如掉棒打月有甚交涉。將知非世間粗浮淺識所料。要須如龍象蹴蹋直拔超升大徹大證始得。一等參請須教透去。莫只守住窠窟。不惟自賺亦乃累人。所以從上來作家宗師仰重此一段。不輕分付不輕印可。不見永嘉道。粉骨碎身未足酬。一句了然超百億。

祕魔平生只持一木杈。見人便道甚魔魅教你出家。甚魔魅教你行腳。道得也杈下死。道不得也杈下死。原其一場豈是虛設。蓋入艸求人爾。若是知有底。豈有多端。才涉紛紜卽千里萬里也。跳得金剛圈。吞得栗棘蓬。自然知落處。

此宗省要惟是休意休心。直令如枯木朽株冷湫湫地。根塵不偶動靜絕對。根腳下空勞勞無安排。存坐它處脫然虛凝。所謂人無心合道。道無心合人。至於應物隨緣不生異見。只據現定一機一境悉是坐斷。更說甚麼棒喝照用權實。一擬便透。惟我能知。更無餘事。長時如此履踐。何憂本分事不辦耶。

示祖上人

如祖上人自徳山來。久以此段爲務。見蔣山佛果何曾有兩種佛法。若擔帶來是納敗闕。不擔帶來須知轉身處始得。如今時衲子到處叢林有宗匠莫不咨參。然求一實證到本分田地得大休大歇安穩之場實難。其人大丈夫兒已能是拋鄕離井。在本分尊宿身邊又能效勤戮力作種種緣皆非分外。亦足以不昧行腳。然至諦實要須知有從上來事。且從上來列祖相承。至於徳山臨濟行棒行喝作千萬種方便。至竟要人何爲。應須似香象渡河截流而過了無疑礙。尙未稱從上來事。道人家相逢不拈出。棒打石人頭。不可向卷子上指東畫西去也。只此已是漏逗了也。歸徳山舉似堂頭。看它如何爲你證據。

示宴禪人

歸宗有僧來別。宗云你但去束裝。臨行來爲汝說一上佛法。其僧如言及至再上方丈。歸宗云時寒塗中善爲。歸宗滿許渠說佛法。其僧虛心欲聞所未聞。而歸宗乃爾。須知它古徳於此事綿密無間。若喚作佛法早是中毒藥也。晏師來別。不欲蹈古人腳迹也。亦未免從頭起。

示從大師﹝住筠州黃檗山﹞

衲僧家具眼行腳。須知有本宗向上鉗錘透頂透底淨裸裸不立階梯直截超升無纖毫隔礙大解脫金剛王印。向萬機盤錯千聖交羅百億端緒撥不開處遂令受用。使著著有出身之要。頭頭脫絕塵之迹。俾通身是眼底。徧界羅籠不住底。把斷放行不漏毫髮底。龍馳虎驟電轉風旋底。摸索不著等閒蕩蕩地。似兀如癡。豈更做會禪面觜。到處釘斗機關詮注語句貼肉著骨論量向上向下有事無事埋沒宗風。所以道他得底人只守閒閒地。且道他得个甚道理。若有鍼鋒許有無得失我見我解則刺卻命根。須知如猛火聚。近之則燎卻面門。如金剛劍。擬之則喪身失命。列祖出興只提持个一段壁立萬仞。旣具大根器。不受人瞞。直下脫卻向來依倚。明暗兩岐放得下。信得及。活鱍鱍無窠臼。廓然及得淨盡。承當擔荷得從上來佛祖共證底。於脫透生死破塵破的豈爲難事。乃可謂之眞正本分衲子。旣有志於是。宜悉圖之。

示祖禪人

世尊拈花迦葉微笑。二祖禮拜達摩傳心。豈有他哉。箭鋒相拄也。當其神契理禦。非言思所測。惟知有向上宗風者証之。𨿽千萬億載猶旦莫也。是故乃佛乃祖求之初不艸艸。要是純剛打就利根上智然後提其要擊其節。如膠投漆舉一明三。阿轆轆地無窠窟絕滲漏底始可首肯。更應淘汰煉到盤錯交加。人所不能窮詰辧別處綽綽然有餘。當受用時浸淫露手段有超宗越格。不傍師旨獨出胸襟。壁立千仞驚羣敵勝方堪付授。法旣不輕。道亦尊嚴。所謂源深流長也。從上古徳動盡平生或三二十載靠个入處。期徹頭徹尾去。志旣有立。用心堅確。是以成就得來擲地金聲。大丈夫兒攀上景仰不得不然。彼旣能爾我豈不能耶。況透脫死生窮未來際一得永得。當深固根本。根本旣固枝葉不得不郁茂。但於一切時令常在勿使走作。湛湛澄澄吞爍羣象。四大六根皆家具爾。況知見語言解會耶。一時到底放下。到至實平常大安穩處。了無纖芥可得。只恁隨處輕安。眞無心道人也。保任此無心。究竟佛亦不存。喚甚作眾生。菩提亦不立。喚甚作煩惱。翛然永脫應時納佑。遇飯喫飯遇茶喫茶。縱處闤闠如山林。初無二種見。假使致之蓮華座上亦不生忻。抑之九泉之下亦不起厭。隨處建立又是贏得邊事。何有於我哉。大迦葉云。法法本來法。無法無非法。何於一法中有法有不法。

古人得旨之後多深藏不欲人知。恐生事也。抑不得已被人捉出。亦不牢讓。蓋無心矣。至於垂慈示方便。亦只隨家丰儉。如俱胝一指。打地惟打地。祕魔擎杈。無業莫妄想。降魔舞笏。初不拘格轍勝負見。務人各知歸休歇。不起見刺向鬼窟裏弄精魂。卓卓叮嚀到脫體安穩之地。乃妙旨也。

靈利漢腳跟須知點地。脊梁要硬似鐵。遊人間世。幻視萬緣。把住作主。不徇人情。截斷人我。脫去知解。直下以見性成佛直指妙心爲階梯。及至作用應緣不落窠臼。辦一片長久。守寂淡身心。於塵勞透脫去。乃善之又善者也。

示諸上人

道本無言。法本無生。以無言言顯不生法。更無第二頭。才擬追捕已蹉過也。是故祖師西來特唱此事。只貴言外體取機外薦取。自非上上機器何能驀爾便承當得。然有志於是者豈計程限。要須立處孤危。辦得一刀兩段猛利身心。放下復子靠著个似咬豬狗惡手段底。盡情將從前學解路布黏皮貼肉知見一倒打疊。卻使胸次空勞勞地。己私不露一物不爲。便能徹底契證與從上來不移易毫髮許。直得如此更知有向上超師作略始得。所以古者問佛向上。答非佛。又答方便呼爲佛。則見性成佛乃筌罤爾。是中云何指東畫西。直須密契自能將護。方得灑灑落落。更說甚證涅盤契生死皆增語也。𨿽然只小僧恁麼道也未可取爲極則。始免佛病祖病。大丈夫漢圖心要參。豈可立限劑耶。但辦卻深信。一往向前。未有不腳蹋實地者。日新日新日日新。日損日損日日損。退步到底便是也。至了是亦不立。此正是作工夫處。

示楊州僧正淨慧大師

个事惟憑作者通。不論千里自同風。聞名十載今相遇。拈起金圈栗棘蓬。維揚前僧正淨慧大師宗公得得渡江。由鍾阜迂訪標誠。爲自己大因緣專請小參。因說此偈塞其誠意。蓋淨慧生平修持甚淸潔。其宿福緣所集如佛在世時須菩提室中寶藏充溢。根性敏明。殊無系著。了得失皆儻來物耳。操心惟務究此一段。相見𨿽暫爾而堅確深至。矻矻孜孜因副所期爲發其蘊。祖師諸佛單傳顯示。不出人人腳根下本有之性。惟聖凡器界根塵正體歷劫以來曾未間斷。但以各人人妄想緣塵翳障。若發起本根大力量。勇猛操持一念不生前後際斷。直下明信此心明見此體。寬若大虛明如杲日。不分能所不作限量。透頂透底直下徹證。便透得卽心卽佛。無別有心是佛。無別有佛。淨裸裸虛妙明通全無依倚。如人打開無盡寶藏。其中所有無不皆是自己珍財。日用之中徧界不藏。並入無念無心休歇境界。所謂一句了然超百億。餉間千般萬種千句萬句豈更差別耶。如今要省力但知息卻妄緣。疑情淨盡處便是自己透生死處。只此便是金圈栗棘。應須直下領取。

示覺禪人

佛祖宗乘惟務直截。如香象渡河勢須徹底。若稍踟躕則千里萬里沒交涉。是故從上古徳行棒行喝。機境處參如擊石火閃電光。略露風規已是拖泥帶水落艸了也。豈更論量淺深得失偏圓事理。解會明知是土上加泥。所以俊流佩最上乘印。似千日並照無幽不燭。才見入門未舉目搖唇已先覷透心肝五臟。蓋本分手段初無造作。只貴快自承當剔起便行。可以籠罩古今十方坐斷。萬世千劫不移易絲毫許。儻未能如是頓超。亦須先自擺脫根塵妄緣以至淨妙殊勝理道。待空豁豁地如桶脫底。胸次蕩然疑情盡去。勝解俱忘。自然根本洞明。與從上來同得同證曾無間隔。乃是入理之門。悟中之則終不向髑髏前見神見鬼認影認光。墮在窠窟求出處不得。只如古人道卽心卽佛。又道非心非佛。又道不是心不是佛不是物。又道麻三斤。又道鋸解秤錘。萬別千差若直下領略豈有二致。所以一了一切了。一明一切明。只這明了也須斬作三段始得。方入無事無爲履踐諦當處耳。

示自禪人

初發心人性識勇猛。忘餐廢寢專誠堅碓爲可喜。況春秋鼎盛不戀鄕井溫煥。依淸髙雅眾體究此一段大因緣。是誠宿有大根器。然更宜日愼一日業業兢兢。直下脫灑滴水滴凍蹈規循矩。旣以爲道之心代眾持盂。不爲不好事業。要須居三家村裏亦如稠人廣眾。所謂自作一叢林也。袖疏投刺見人折節恭謹。於日用中當自參取。萬境萬緣皆爲自己入路。一塵中透脫。徧界皆是大寶藏。發此蘊奧八萬塵勞皆八萬波羅蜜。轉物歸己隨處了心。並爲作工夫處。是故古徳道。山僧爲汝發機卻有限。不如他山河大地一切音聲及自己心念所起。乃文殊普賢觀世音妙門。豈不見寶壽作緣化於鬧市。見二人相爭。傍人解勸你得恁無面目。渠便桶底脫去。後來出世打風打雨。但一如初心。專一不移。將來自己七通八達到無疑之地。自可超佛越祖。透脫生死乃餘事耳。

示有禪人

至道無難惟嫌揀擇。誠哉是言。才有揀擇卽生心。心旣生卽彼我愛憎順違取捨樅然而作。其趣至道不亦遠乎。至道之要惟在息心。心旣息則萬緣休罷。廓同太虛了然無寄。是眞解脫豈有難哉。是故古徳蘊利根種智者。聊聞舉著剔起便行。快自擔當更無回互。如大梅卽佛卽心。龍牙洞水逆流。鳥窠吹布毛。俱胝豎一指。皆是直截根源更無依倚。脫卻知見解礙。不拘淨穢二邊。超證無上眞宗。履踐無爲無作。今時學道旣有志性。當宜勉旃與古無儔。心期證徹到腳蹋實地處。動用全歸本際。千聖不可籠羅。解會並亡得失俱脫。乃是無欲無依眞正自在自由道人也。到此豈更論難之與易哉。則無難無易亦了不可得也。衲僧家句裏出身。蓋提持向上機。於無句中出句。於無身中現身。言語道斷心行處絕。等閒蕩蕩地放曠寬閒。才有機緣卽蓋天蓋地。所謂密密綿綿無間無隔。不是彊爲。任運如此。是以諸天捧花無路。魔外潛覷不見。直得恁麼行履。自然超諸三昧。

古人以無爲無事爲極致。蓋其心源澄淨虛融灑落。眞實踐履到此境界。然亦終不住滯於此。直得如盤走珠如珠走盤。豈是死煞頓住得底。所以道𨿽是死蛇解弄也活。

長慶道。撞著道伴交肩過。一生參學事畢。酌然若非獨脫。安能知有此段。信知須是恁麼人。知有恁麼事。僧問曹山。因地而倒因地而起。如何是倒。山云肯卽是。如何是起。山雲起也。明眼人透見更不別求。只這片田地。不妨崄峻時直崄峻。平坦時直平坦。立地也不可明得。坐地也不可明得。

古人得意之後。向深巖僻洞茅茨石室大休大歇放懷履踐。忘名棄利與世不相關涉。作自己成辦。然後隨緣不出則已。及至一出必驚羣伏眾。蓋源深流長也。今旣未能入深山窮谷。但只依本分守淡靜。如个百不知百不會底人。隨處守見成得安穩。亦乃忘機之本也。

佛果圜悟眞覺禪師心要卷下始

佛果圜悟眞覺禪師心要卷下終

嗣法子文編

示月禪人

昔曹山別。悟本問向甚處去。山云不變異處去。本云不變異處豈有去耶。山云去亦不變異。悟本領之。蓋其透得綿密無間隔。得大安穩。無所不通。是故機路灑落。千人萬人籠羅不住。至於發言直截了無凝滯。若胸次稍有解會隨處執著。則豈能句下便恁剪斷。善體此意眞不變異。𨿽千生萬劫亦只如如。頭緒紛然一一當陽皆無變異。豈非得如空際大定耶。所以道妙體本來無處所。通身那更有縱由。則去亦不變異之旨明矣。

釋迦老子道我今爲汝保任此事終不虛也。將知徹佛知見淵源無不皆實。履踐到實處。凡所舉止悉不落虛。一一透頂透底邁古超今。求其形相毫末了不可得。極其諦當則喫飯著衣四威儀中全體成現。要須保任鄭重如獲至寶。將護長養便得大力量。以之度世利物靡所不堪。方爲佛子。不辜釋迦老子苦口。謂之知恩報恩也。

示本禪人

常獨行常獨步。達者同遊涅盤路。此蓋不與萬法爲侶之大旨也。況自己本有根腳。生育聖凡含吐十虛。無一法不承他力。無一事不從他出。豈有外物爲障爲隔。但恐自信不及。便把不住去。若洞明透脫。只一心不生。何處更有如許多。所以道靈光獨耀迥脫根塵。要須直下承當從本以來自有底活卓卓妙體。然後於一切時一切處無不逢渠。無不融攝。喫飯著衣凡百作爲。世出世間皆非外得。旣達此矣。只守平常不生諸見。說什麼一口吸盡西江水。設使百千諸佛無量祖師顯現無邊怪異神變。不消一札。但恁麼信及見徹。行腳事豈不辦耶。

示達禪人

大道正體不在混沌未分。及杳冥恍惚處亦不是。故作深邃隱蔽令人不可窮不可測量。蓋至明非明。至妙非妙。直下簡易。若是宿根純靜。聊聞舉著便知落處。更不向外馳求。向根腳下千了百當全體現成。乃至觸境遇緣悉皆透頂透底。坐得斷把得住作得主。終不取他人舌頭路布。及古今言教機境公案將爲極則。是故從上作家惟只提持此段。要人自承當擔荷。豈曾更立階梯地位漸次。如之若彼來。今時兄弟不道他全不用心。要是不得省力。具大根大器大機大用一聞千悟。徹骨徹髓痛領將去。才一蹉卻毫髮便入解會理路言詮意識根塵中去。所以脫他藥网不出。未免漠漠懷疑。便更下鈍工十年五載終莫能果決。尋常每勸兄弟須奮猛利心。棄卻從前學路得失窠臼。似向萬仞懸崖撒手拌捨性命。從他气息一點也無。如大死底人。餉間蘇醒起來謾你不得也。卻爲已到腳蹋實地處。寬若太虛明如杲日。更不消造化一切自圓成。二六時中與千聖交參。俱爲殊勝奇特脫灑。信口開信腳行。更疑个甚。豈不見古宿指人道由悟達。法離見聞。若也眞的悟去。更憂甚佛不解語。切須向日用中不起異見。放教胸中灑灑落落。打辦精神自覷見。久之須有信入處。若只守閒閉眉合眼。要參露柱燈籠。也須知有佛種性底終不向死水裏折倒。但辦肯心必不相賺。

菩提離言說。從來無得人。具摩酰正眼靈利衲子。聊聞舉著卽便覷透。終不作限量墮在解脫深坑中。有般底容有路布卽謂離言說眞言說。無得人乃實証之人。當面蹉卻被葛藤纏倒。終不明得從上來事。是故此宗𨿽務冥契密付。旣作諸佛苗裔。應須紹續門風。明全提正印深機。脫生死塵勞惡作執縛。永嘉乃云。大丈夫。秉慧劍。般若鋒兮金剛焰。豈容擬議於其間哉。

生死爲大事。眞透脫去不以爲大。何故。以無怖畏諦了實證如如不動。視萬有起滅中外根株洞然明白。始末齊平初無得喪。而常執此大明普照若揭日月而行。如師子王遊戲自在。促百千劫爲一念。衍一念爲百千劫。須彌納芥子中。大千擲方外。皆我心常分。何有淨穢去來爲掛礙。生死得喪爲繄累哉。古徳云。生也猶如著衫。死也還同脫袴。不以生死爲大變可知矣。

示印禪人

參問之要。當人不論曉夕以爲事。長令念玆在玆。自覷捕。驀然絕情識忘思量。一旦桶底子脫。心上更不見心。佛上豈假作佛。得大休歇場。虛閒寂靜無相無爲無執無住。祖師言教更不明別事。所謂了得身心本性空。斯人與佛何殊別。但自體究。終有个入處。卻來證據。乃是了事人也。子細看之。

初機晚學乍爾要參。無捫摸處。先徳垂慈令看古人公案。蓋設法系住其狂思橫計。令沈識慮到專一之地。驀然發明心非外得。向來公案乃敲門瓦子矣。只如龐居士問馬大師。不與萬法爲侶底是什麼人。馬云待汝一口吸盡西江水卽向汝道。但靜默沈審然後舉看。攸久之間須知落處去。若以語言詮注。語言只益多知。無緣入得此个法門解脫境界。諦信諦信。以悟爲則勿嫌遲晚。

疾苦在身宜善攝心。不爲外境所搖。中心亦不起念。常以生死事大無常迅速爲意。不可斯須恣縱。惟嗔一法於三業爲大過患。儻有順違切勿令生。常虛己正心觀外來觸如虛舟飄瓦。則物我俱寂到不動地。爾思之諦思之。

示妙覺大師

學道先於擇師。旣得眞正具頂門眼善知識。依其決擇死生大事。須猛勇放下身心忘情體究。當資悟入發明從本以來獨脫無滯礙本分事。日損日日損履踐到無疑至實大休歇之場。此所謂具眼參學。有勝負存窠臼。𨿽一往超勝。不知有不存誠不學道不求出離者。然於此宗未得深造。猶在半塗亦爲可憫。大凡出家離俗要洪聖道度一切人而無度人得道之迹。方可超詣向上人行履處。且向上人肯自謂會佛法能證妙果越佛超祖不。酌然的無是理。蓋只覓个毫髮許能所解悟證入亦了不可得。豈況熾然生見刺耶。是故古徳道他得底人只守閒閒。王老師只要癡鈍去。豈不見渠每每垂示三世諸佛不知有。貍奴白牯卻知有。直饒得渾脫貍奴白牯去也。未合向裏存坐在。要須恁麼恁麼更恁麼撒手向那邊去始得。夾山道。任你碧潭淸似鏡。終教明月下來難。將知才及不盡並是影響。棒打石人頭曝嚗論實事去。究竟看著衣喫飯𨿽不是別人。且要脫貼肉汗衫子不得卽畱滯也。旣脫卻貼肉衫子。管取是一員無爲無事出塵得度大道之人耶。

示仁書記

雪峯爲人如金翅鳥擘海直取龍吞。豈惟雪峯。從上大有道之士蘊兼利並照老作家手段者莫不皆然。蓋不直截不盡力如銀山鐵壁峭拔則鈍置去。是故臨濟徳山行棒行喝下毒手腳。正欲大心大器大根者向上承當。應不令人只認目前光影口頭聲色也。所以道向上一路千聖不傳。若是个漢。聊聞舉著便透徹去。終不守他窠臼取他死語也。且行棒行喝落在什麼處。若不明得直取龍吞意。則又紛紛紜紜去也。大丈夫漢己靈猶不重。何況取他人路布爲自己胸襟。直須不受人瞞。昂藏特立截卻從來依倚。擺撥理性玄妙動用作略。體本分事。旣體得到本分處。只曲肱而枕亦是个大快活人。若不了泯然冥然迢然恁麼去。才回頭覷捕有纖毫疑間則沒關涉也。豈不見臨濟道元來黃蘗佛法無多子。參。

答怡然道人

宿承光賁小參。以此道爲懷。況利根上智廓然自得。以極淸淨本源而能玲瓏照了徹透鑑覺。不出戶庭已驗過諸方。而老僧淺陋乃沐知照。許令擊揚旣同風密契。因不自疏外於此事。盡底裏羅列一句一言一機一境。皆絕唱之深致也。非心性玄妙語默關涉葛藤路布。直是透頂透底蓋色騎聲。坐斷報化佛頭不落是非得失。惟徹根源淸淨正眼。𨿽思念寂滅明惠脫去籠羅。超然獨證頂﹝寧﹡頁﹞上一著。此時豈有纖毫道理。亦不立空劫已前威音已後。到个裏諸天捧花無路。外道潛覷不見。淨裸裸赤灑灑。乃本地風光本來面目。直得佛覷不見。謂之向上一路千聖不傳。除非其中人則一舉便知落處矣。

答黃通判

承別紙踐履是誠有意於實諦。不徒資談柄之浮根尙口語之淺學矣。況此段大緣。人人根本洞然融通包括羣有。不滅不生亙今亙古常在日用之中。而以無始妄習翳障彊作知解不能獨脫爾。明公今旣息心絕力體究離諸妄緣了如如性。要見諸相非相。若確然專一下些攸久工夫。定須有所契證。如佛所謂若見諸相非相卽見如來。此直諸相當體了不可得全是自心。及爲非相則於如如而來如如而去無二無別。脫體全眞契妙明眞心本來淸淨。只自己本來面目是也。固非使人撥諸相爲非相向外馳求也。然此心本來澄湛物我一如。境之與心初無兩種。要心冥境寂然後有所證入。及至證入之後。證亦非證入亦非入。翛然通透如桶底子脫始契無生無爲閒閒妙道正體。今作息念澄慮工夫乃是入道門徑。但辦此心當有深證爾。古徳道若不安禪息定到這里總須茫然去。逗至透得到徹頭處。玄亦不立佛祖亦不立。乃向上大機大用。其中人行履處又且更須知有始得。

此事不在言句中。雲門云。若在言句中。一大藏教豈是無言。何假祖師西來。將知祖師之來惟論直指人心不立文字語句。但忘懷體究令澄湛綿密到一念不生。脫卻向來知解作略機境計較道理忘心直證。然後於日用之中以此正印印定。一切諸相則非異相。則築著磕著無非眞淨明妙大解脫境界也。然旣了此卻依尋常諸佛諸祖所垂示正因正果將世間雜染害道諸不善業脫然打摒。怗怗地修行。念玆在玆三十二十年枯淡此心此身。卽成就堅固法身也。切恐撥無因果。作豁達空作無礙見解。此毒刺也。切望體究圖深證耳。

示禪人

大凡截生死流濟無爲岸。無他奇特。只貴當人根器猛利。揭自胸﹝怡﹣臺﹢禁﹞了一切有爲有漏如虛空花元無實性。以照了之心返自觀省翻覆覷捕。審諦諦審久之當有趣入之證。蓋此段並非他物。亦非他人能著力令自己省發。如人負千斤擔子。當由己有如許力量方能堪可。若气小力弱則被他壓倒去也。所以道大人具大見大智得大用。大丈夫漢打辦精彩。豈可向山鬼窟子裏作活計。有甚出徹之期。應須髮不可測不可量荷負大事超情離見卓絕頴邁之志。直下透脫擺撥無始以來妄想輪回彼我得失是非榮辱穢濁之心。令淨穢兩邊都不依怙。翛然獨脫不依倚一物。向千聖未有消息時。生佛世間出世間不曾顯露處。一念不生前後際斷。蹋著本地風光。明見本來面目。承當得直下牢固無毫髮見刺。內外融通蕩蕩然得大安穩。乃轉身吐气於這邊來。自然日用之中凡百施爲之際一一朝宗返本豈是分外事耶。𨿽喫飯著衣修世間法。無不如如無不通透無不與所證正體相應。更論甚髙低向背。才生見刺卽刺卻命根爾。祖師及古宿徳行棒行喝作用百千億種。無他志元只令人自透脫自休歇如大死人。豈只了自己度世便休。勉有餘乃不忘悲願。推此以發未悟。居人間世泛然若不系之舟。喚作無心道人。今旣未能頓了頓明。且放教若身若心空勞勞地。虛寂旣久驀地打破漆桶到桶底子脫處也不難。況自具猛利根性荷負佛事作爲殊特奇勝之緣。此豈借別人力耶。是故古者道。學道須是鐵漢。著手心頭便拌。

示詔副寺

昔雪山童子爲半偈捨全軀。可祖斷臂立雪沒胯求一句子。老盧八个月負舂。象骨飯頭擔桶杓同巖頭事園。欽山補紐而九上洞山三到投子。只爲究此段。其餘效勤戮力臥雪眠霜攻苦食淡蓋不可勝數。鞠其趣向初不爲名聞苟利養。並以死生大事爲懷。紹隆佛祖種艸作務。是故𨿽埋光雪林。聲迹不到人間。往往有終老至死脫然獨得。如鳥出籠了然明證萬世不移。至如傳記所載太山毫芒十一於百千萬特少分爾。其爲髙隱深遁流轉溝壑長往不顧豈有涯量哉。是故諸佛垂世。祖師西來大意。全機超情識越詮表逾影迹出聖量。豈細事耶。惟大有志之士宿燻種勝根力不羣。然後能堪此任。𨿽頭目髓腦不自愛惜。況小小艱勤哉。往時大達之士得旨之後深關牢藏。起順違方便故意作害現怒罵鞭叱百種千端要試驗學人。待其經苦楚不動心乃與一拶一挨垂片言纖機。如大饑困人得食。如醍醐甘露灌注。珍重忻快拳拳不失。成就大法器踐履向上人道徑。猶須爛骨董地熟始可委付。如讓祖之於曹溪八年始道得个說似一物卽不中。稜師至雪嶺十五載坐破七个蒲團。靈云三十年湧泉四十祀。徳山臨濟皆依師門歲月甚久。蓋此道乃千聖不傳之妙。豈可以輕心慢心而趣入哉。永嘉云。粉骨碎身未足酬。一句了然超百億。霜華諸道者在大潙執務。一日庫前自篩米。大圓過拾遺一粒米謂云。道者勿輕此粒。百千粒從此粒生。諸乃返徵百千粒旣從此粒生。和尙且道這一粒從甚處生。大圓拂袖而去。晚小參謂眾云。大眾。米裏有虫。趙州到桐城。路逢投子挈一油瓶。遂云久向投子只見賣油翁。投子云公且不識投子。州云如何是投子。投子提起油瓶云油油。米裏虫何似油裏虫。若參得投子卽見石霜。何故。豈不見道。眾裏有人衲僧家。第一須得具金剛眼。第二須得金剛寶劍。第三須得柱杖子。第四須得衲僧巴鼻。直饒一一透得。更須知有末後句始得。

示燈上人

要直截透脫。須先深信自己根腳下有此一段。輝騰今古迥絕知見。淨裸裸沒依倚。常在目前無毫髮相。寬同太虛明逾杲日。天地萬物有成壞此个無變無移。古人謂之不與萬法爲侶底人。亦號如來正徧知覺。但諦實承當。使一念不生。徹透本來元不動搖長時無間。若行若住百種作爲初不妨礙歷歷孤明。一機一境一句一言皆含法界稱本眞如。情想計度無起滅處。以此正印一印印定。自然隨方逐圓悉非二種。他自古明見佛性得道之士。運用作爲未嘗不在。觀塵緣境界無塵緣可得。鞠歸一眞實際。如此退步一日之功便抵一劫。是故南泉道。王老師十八上便會作活計。不是揭搦彊爲。蓋任運騰騰寬通自在。天龍鬼神覓他起心行處不得。此無心人行履直下深嚴。若能休歇知見解礙將來。便有徹証之分。亦解作活計去。要須揭志勉彊。然後無行不圓。於曹溪路上得無間力用也。

示禪人

利根種智聊聞舉著徹底透頂。直下承當了無別法。撒手便行豈復更有遲凝。正如秉利劍當門阿誰敢近。到个裏凜凜神威。佛祖莫能近傍。吞爍羣靈。豈不是得大解脫。更不立向上向下超然獨證。是故從上人立一機垂一言。謂之垂鉤四海只釣獰龍。到个裏不論如之若何。要箭鋒相拄一擊便過。才涉擬議則千里萬里去也。只如達摩面壁少林九年。惟有可祖默契。如今要立地明得也不難。但辦撥卻從前作解種種機智不立毫末。使胸中淨裸裸。聖凡不存彼我不拘。一念不生單刀直入。更覓甚佛。髙步毗盧頂不稟釋迦文。破的破機超宗出格。引頭方外看誰是我般人。始可作種艸。然後向千人萬人羅籠不住處。不辱一條綫硬糾糾地壁立千仞。等閒拈一毫芒便見畐塞十虛。拈示同風同徳而不期自會不言而知。互作主賓建宗立旨。𨿽相去遠隔河沙長如目擊。可透向上機。了生死事。報恩立法俾羣靈一一如是。方稱个大丈夫作奇特緣了殊勝事。昔裴相之與黃檗。李習之之與藥山。楊大年之與廣慧。李都尉之與慈照。無不以此投機。旣已投機復資此以履踐。外空諸見內絕心智。徹底平常騰騰任運。爲內外護流通大法。所謂要知恁麼事。須是恁麼人。若是恁麼人。始解恁麼事。

示魯叟

佛法如大海萬有包含。不可以形器數量所能測度。一一俱無邊際。若欲造入須辦个沒量大智見。窮法界等虛空盡未來不退轉。跂步超越合下如鐵石堅固。然後廓頂門正眼。愼擇眞實具本分作家手段大宗師息心依附。將死生大事托之。無透脫超證不已。第一先得不落窠窟而能直截明見本來面目。蹋著本地風光。深根固蒂信得及了得徹。虛寂靈明不動不變爲基址。情念計較俱不生。直得空豁豁地前後際斷。與諸聖不移易絲毫許。諦了自己。其次展轉退步一切不畱。而能於毛端現剎海。納須彌於芥中。拈起向上機。提持祖佛令。到此正好著力。及去今時玄妙理性妙句奇言掀天作略擺撥盡。方始體得那邊意旨。幾時更肯道我會佛法能活脫逞機用也。若履踐得攸久。分明無事安樂人矣。將知聖賢撗身爲此。臨事不爲立功能逞我見。意在令人人無疑無爲無事去。今𨿽富春秋居貴富。而以夙昔願力髙識遠見要學此道。潔淸身意不捨世緣乃修淨行初段早已眞正也。要辦長久不退之心。縱逢一切違緣處之如食餳蜜。養得純熟便是大解脫人。佛法與世諦豈有二種耶。推此直前何往不利。古人道千里同風。蓋不言而照不面而知。豈假繁詞哉。是故毗耶大士一默文殊贊善。瘥病不假驢駝藥。意在鉤頭應須領取。向獨行獨步處靠實考究。看從何而起自何而來。去縛解黏不眞何待。無業只說个莫妄想。俱胝只豎一指。天皇胡餅。趙州喫茶。雪峯輥球。禾山打鼓。渾無別事。參。

示禪者

達摩祖師觀此土有大乘根器。由是自天竺西來。傳教外旨直指人心不立文字語句。蓋文字語句乃末事。恐執泥之卽不能超證。所以破執著去玄妙離聞見出意表。如擊石火閃電光。一念不生直下透卻根塵。向各各根腳下承當領覽此一段大因緣。翛然獨脫不依倚一物。含吐十虛湛然澄寂。契悟本來妙心。此心能生一切世間及出世法。惟宿燻種性略聞提取卽知落處。更不從別處流出。全心卽佛全佛卽人。人佛無二一道淸虛。豈有得失是非違順好惡長短來。有爲有漏如幻如夢。了無一塵長久。是故蘊才智有力量底卽能發一念眞正菩提心。不爲諸緣所牽貴富所拘。動是歷歲月不退不轉。埋頭向前念玆在玆。回光返照諦了從上來威音那邊萬緣根本。才覷得透卽身心泰然。二六時中更不放捨。直候徹證乃能事畢矣。況當人合下性靜純一慈善。無如許惡覺惡知。而復相續綿綿體究豈不善哉。古人道百艸頭邊薦取。只如從朝至莫是个什麼。但念念覷捕心心無住。攸久純熟只見光輝。觀一切法空不曾有實。惟此一心亙今亙古可以透脫死生。學此道者不得其門。只爲情在解上觸途成滯。若一切盡情打疊。胸中不存纖微。自然七通八達也。但長時無間消遣將去。淨念聖解尙令不生。何況觸情而動作眾不善耶。親近善知識只貴提誘與己作增上緣。世尊記當來一牛吼地。有善知識遞相擊勸相與行持體此妙道矣。鏡淸云汝等十二時中須管帶始得。趙州云我使得十二時。佛言若能轉物卽同如來。旣已久存誠。惟務向前得不退轉。等閒要當心中不畱一物。直下似个無心底人如癡兀不生勝解。養來養去觀生死甚譬如閒。便與趙州南泉徳山臨濟同一見也。切自保任端居此無生無爲大安樂之地乃甚善耶。

示禪人

西方大聖人出迦維羅。作無邊量妙用。顯發剎塵莫數難思議。殊特正因以啟迪羣靈。其方便順逆開遮餘言遺典盈溢寶藏。及至下梢始露一消息。謂之教外別行單傳心印。金色老子已來。的的綿綿只論直指人心見性成佛。不立階梯不生知見。利根上智向無明窟子裏瞥破。煩惱根株中活脫。應時超證得大解脫。是故竺乾四七東土二三皆龍象蹴蹋師勝資彊。機境言句動用語默有上上乘根器格外領略。當下業障冰消直截承荷。於余時自能管帶打作一片。度世絕流頓契佛地。尙不肯向死水裏浸卻。唱出透玄妙越佛祖削去機緣剗斷路布。如桉太阿凜凜神威阿誰敢近。作家漢確實論量才有向上向下勝妙理性作用纖毫卽叱之不是。從來種艸直下十成煆煉得熟踐履得實始與略放過。猶恐異時落艸負累人瞎卻正法眼。嗟見一流拍盲野狐種族。自不曾夢見祖師。卻妄傳達摩以胎息傳人。謂之傳法救迷情。以至引從上最年髙宗師如安國師趙州之類皆行此气。及誇初祖只履普化空棺皆謂此術有驗。遂至渾身脫去謂之形神俱妙。而人間厚愛此者。怕臘月三十日慞惶。競傳歸眞之法。除夜望影喚主人翁。以卜日月聽樓鼓驗玉池覘眼光以爲脫生死法。眞誑諕閭閻捏僞造窠貽髙人嗤鄙。復有一種假托初祖胎息說趙州十二時別歌。龐居士轉河車頌。遞互指授密傳行持以圖長年及全身脫去或希三五百壽。殊不知此眞妄想愛見。本是善因不覺墮在荒艸。而豪傑俊頴之士髙談大辯。下視祖師者往往信之。豈知失故步畫虎成貍。遭有識大達明眼覷破。居常眾中惟默觀憫憐。豈釋迦文與列祖體裁止如是耶。曾不自回照始末則居然可知矣。海內學此者如稻麻竹葦。其髙識遠見自不因循。恐乍發意未入閫奧。揭志𨿽專跂步𨿽遠。遇增上慢導入此邪見林。末上一錯永沒回轉。其流浸廣莫之能遏。因出此顯言。庶有志願於大解脫大總持可以辧之而同入無生大薩婆若海。泛小舟濟接羣品俾正直妙道流於無窮。豈不快哉。

示遠猷奉議

從上徑截一路直拔超升。無出直指人心見性成佛。但此心淵奧脫去聖凡階級。只貴利根上智於無明具縛窠窟中不動纖毫直下頓契。廓徹靈明與有情無情有性無性同體。與大法相應。發起作用透古超今騎聲蓋色。虛而靈寂而照。無量無礙不思議大解脫一一七穿八穴了無回互。便識落著所以。乃佛乃祖謂之單傳密付。如印印空如印印泥如印印水。萬徳照然十方坐斷。獨證獨超初無依倚。若起見作相則沒交涉也。今時大有具種性之士。能始末覷破幻緣幻境。猛勇奮志向个邊來。亦有久存誠探賾者。然患缺方便力止以知見解會爲明了。殊不知全坐子但是識心。縱解到佛邊窮到修證盡頭處不出指蹤在。是故古來作家宗師不貴人作解會。惟許人捨知見。胸中不畱毫髮許。蕩然同太虛空。攸久養得成熟此卽是本地風光本來面目也。到此亙古亙今之地。脫離生死有甚難耶。如裴相國龐居士樣。直以信得及便得力受用自在。塵緣夢境豈從別處生。若腳下諦實。二六時中更轉一切物而無能相。等閒空勞勞地不生心動念。隨自天眞平懷常實。便是從宦遊幹斡悉皆照透。承阿誰恩力。旣識得渠。則如下水船相似。略左右照顧扶持將去。自然速疾於般若相應。此禪流所謂自做工夫觸處無有虛棄底時節。綿綿長久辦不退轉心。不必盡棄世間有漏有爲然後入無爲無事。當知元非兩種。若懷去取則打作兩橛也。一切時一切處惟以此爲實在。力行之當截斷眾流得大安樂矣。

示嚴殊二道人

參須實參見須實見。用須實用證須實證。若纖毫不實卽落虛也。此實地乃三世諸佛所證歷代祖師所傳。惟此一實謂之腳蹋實地。初則須大悟。若只認門頭戶底作窠窟說路布立機境照用取捨解會則不徹也。此透生死要徑。到臘月三十日。一千二百斤擔子須是自有力量荷負得行方可翛然獨脫。是故無業國師垂示。臨終之際若一毫凡聖情量未盡。纖毫思慮未忘。便乃輕重五陰去也。古人以生死事大。是以訪道尋師決擇。豈可只學語言理會。古人公案下得三五百轉好語便當得也。將知聰明黠慧皆爲障道之本。要須冥然扣寂不怕放教身心如土木瓦礫。驀然翻卻業根種子便乃知非。見學佛學法如中毒藥相似。然後透出佛法乃體得本分事也。此非小緣就分。是久參之士尢宜放下。不擔著禪道。不輕毀上流。愈透徹愈低細。愈髙明愈韜晦。作个百不知百不會無用處底人。行不動塵言不驚眾。澹然安閒常行恭敬始堪保任。於一切違順境界心不動搖志無攺易。達摩謂之一相三昧一行三昧。切宜履踐純熟。以至古今作用機緣便七達八通亦不畱在胸次。等閒蕩蕩地觸著便轉捺著便動。拘牽惹絆不得。居千人萬人之中如無一人相似。不是彊爲。任運如此。更須如末後一語始得。參。

示道明

此道至玄妙深邃。是以佛祖不容擬議。要直截承當。超出見聞色聲之表單契密領。謂之教外別行。然得之奧用之徹。脫去理障烹煆淨盡到極則之地。須遇大達善決擇之士剔撥。猛咬斷綫索。始能無佛無祖窠窟。只平白泛泛地於日用之間透頂透底擔荷。無一法當情。無一念可得。等閒作爲向一切境界之中圓融無際。亦無圓可融。亦無融可圓。始行無間道中。遊歷絕功勛處。喚作平常心不可得。似此腳蹋實地無落虛底工夫綿綿密密。便掃田掠地拈筋把匙種種作爲皆入場屋。是故地藏呵僧云。南方說禪浩浩地便道。爭如我个裏種田博飯喫。準此而推。忍苦捍勞繁興大用。𨿽粗淺中皆爲至實。惟貴心不易移一往直前履踐將去。生死亦不柰我何。何況餘事。永嘉道。上士一決一切了。信矣。

示侍者法榮

學道之人能矻矻孜孜以生死之事居懷。晝三夜三不憚勞苦事善知識求一言半語發藥。𨿽遭呵斥種種惡境而力向前。非自宿昔燻成自然種智。必且猶豫或則退悔。能於此恬然初無動搖。其志願亦頗難得。然此本有之性現定見聞知覺。父母緣不可生。境界緣不可奪。若隨向來知解卽墮業識。若猛擺撥棄著一邊。只守虛靜到一念不生之地。掀翻解路不落機緣。直下了了無毫髮疑間。便截徑承當無第二頭。則玄妙理性尙自脫去。況隨世間事物所轉耶。是故古人卽心卽佛。得大力量向上。上不立佛祖。如紅鑪猛焰處透徹。但把得住作得主便住山去。此須十年工夫一色專注便可趣向入也。趙州云你向衣單下坐十年。若不會禪。截取老僧頭去。斷定不在言句機境上。只要心休意歇便徹底安樂耶。

示道人

當人腳跟下一段事本來圓湛不曾動搖。威音王佛前直至如今廓徹靈明如如平等。只爲起見生心分別執著。便有情塵煩惱擾攘。若以利根勇猛身心。直下頓休到一念不生之處。卽是本來面目。所以古人道一念不生全體現。此體乃金剛不壞正體也。六根才動被雲遮。此動乃妄想知見也。多見聰明之人以妄心了了。放此妄心不下。逗到歇至不動處。不肯自承當本性。便喚作空豁豁地。卻擬棄有著空是大病。若有心棄一邊著一邊便是知解。不能徹底見性。此性非有不須棄。此性非空不須著。要當離卻棄著有無。直下怗怗地圓湛虛凝翛然安穩。便能自信此眞淨妙心。餉間被世緣牽拖。便能覺得不隨他去。覺卽把得住。不覺卽隨他去。直須長時虛閒自做工夫。消遣諸妄。使有个自家省悟之處始得。昔人云。不離當處常湛然。覓卽知君不可見耶。

示仲宣維那

嶺外祖師曹溪乃佛種也。發迹新城。開法番禺。如日照世。如麟鳳呈祥。海內莫不宗仰。厥後揭揚大巓三平龍象間出。拔昌黎見刺。爲世明炬。是知彼有人焉。蓋絕俗離倫眞克家種艸也。其跂步志業如天之髙。那肯碌碌遁行逐隊耶。昔興化謂克賓你不久爲唱導之師。云我不入者保社。化徵云會了不入不會了不入。賓云沒交涉。乃行令罰錢出院。多少人墮在常情。不然作奇特機關。豈知他家通霄正路。只管望風摶摸。要須是个中人方可與曹溪大巓三平興化克賓羽毛相似也。且作麼生是个中人。鳳凰直入煙霄外。誰怕林間野雀兒。

示中竦知藏

巖頭道。大凡扶宗唱教。意在未屙時一覷便透。縱然理論亦沒痕迹。良哉眞作家手段也。明眼漢才入門來已辧深淺。更待鼓兩片皮弄泥團豈有了期。雪峯問投子一槌便成時如何。云不是性懆漢。不假一槌時如何。云不快漆桶。他古人自有如是風範。要離泥水截葛藤嚙鏃破的雷捲風旋。乘機當陽劈面快與。乃稱臨濟宗風。亦不辜方來依扣。以言破言以迹剗迹。不墮死水逴得便行。驅耕牛奪饑食意在出生死越聖凡。平人我融染淨承當輝天照地大解脫。自利利他紹聖種族。不見道二祖不往西天。達摩不來東土。與人去縛解黏拔屑抽釘。正在密室中不將實法系綴人。從頭與伊槌將去。一人半个眼目定動堪作種艸。若求義路立解會治擇語句商較古今。寧可無人掃地。此乃據曲錄牀本職事也。時中勤勤垂手繼之不勌。若只管推懶則失卻本宗辜負先聖。白雲師翁云。未透時一似鐵壁。及至透得元來鐵壁便是自己。也須作得鐵壁定始得。然後著著有出身之機。始副巖頭點破綱宗體段也。九尾野狐多戀窟。金毛師子解翻身。

示錢次道學士

人人腳跟具有此一段大事。佛與眾生無異無別。但佛覺證圓融。羣靈染惑。遂相懸遠。是故諸聖出興獨唱此大法。謂之直指人心見性成佛。特接上機要利根種性覿面相呈。更不擬議逴得便行。所以靈山立卻榜樣。才拈起花迦葉便笑。若更論他如之若何。則蹉過也。器量旣等無虛授者。自爾源源到今得證契悟如恆河沙。只如俱胝見天龍得一指。鳥窠吹布毛侍者大悟。豈有許多路布言詮返惑亂其眞性。舉要而指。惟是靈利上智以透脫根塵截斷生死爲意。向日用中髙著眼。覷破萬緣。一切勝劣境界了無一實。惟有本來靈明大解脫亙古洞今。長時活鱍鱍地。一念契合得無掛礙。便放下人我知見世智辯聰喜慍得失種種執著。坦然一切平懷。初不妨日逐作用。築著磕著俱爲本地風光。應物現形不將不迎。湛然眞寂。逗到臘月三十日便了當得。所謂把得住作得主。豈不見老龐長養。臨行謂於頔相公。但願空諸所有。愼勿實諸所無。枕公膝乃行。楊侍郎透徹圓融。立節立朝下梢啟手足乃云。漚生與漚滅。二法本來齊。要識眞歸處。趙州東院西。不是向結交頭得力也。大凡存誠向慕。本不希聞見談柄。正欲確然淸身潔意。內守虛閒外廓聞見。密運慧刃剸割情欲。返照回光如靈云見桃花。香嚴聞擊竹。以至不是風動不是幡動仁者心動。非風鈴鳴我心鳴耳。

示處謙首座

先徳垂機立教初不等閒。必使萬世仰法爲標準。是故摩竭掩室。少林冷坐。毗耶杜詞。善現宴寂。蓋有爲而爲如北辰據位百川潮宗。虎視龍驟風回云合。知有者默識其趣向。不做道理便可直領深入其閫奧。卽體裁步驟自然﹝淴﹣心﹢口﹞合。當其初立似若適會。及已成形聲則不可掩。卓卓驚世漸漸日新。至於徳嶠縱白木棒。濟北振奮雷喝。俱胝只立一指頭。祕魔擎个鐵杈子。象骨輥三球。禾山四打鼓。國師水椀。潙阜牧牛。俱逗逸羣絕類作略。而西園燒浴。金牛召飯。天皇餅。趙州茶。極於細微。洞徹淵奧。不負時機超宗出格。眞麒麟頭角師子爪牙。異世仰之不可跂及。逮發一句施一機。尢不可意象名模也。有志之士未發足已蘊此作。驀地超方遇緣豈局促籠檻爲循循頻頻之黨哉。所以於不已中聊發所蘊。追配古人髙風。自不凡爾。然遇賞音卽不徒然。當使垂之竹帛亦無忝也。故予心腹而爲表出之。

示悟侍者

雲門示眾云。和尙子莫妄想。山是山水是水。僧是僧俗是俗。時有僧問。學人見山是山見水是水時如何。雲門以手面前劃一劃云佛殿爲什麼從个裏去。舊時在眾參。見說無事禪底相傳云。山是山水是水。平實更無如許事。撥去玄妙理性免得鑿空聒撓心腸。所以雲門慈悲開一綫路指示。者僧便領覽得出來問。雲門便用後面髙禪茶糊鶻突伊。遂以手劃云佛殿爲什麼從者裏去。此乃移換它也。所以大凡只說實話是正禪。才指東劃西是換你眼睛。但莫信它。但向道我識得你。苦哉苦哉。頓卻山僧在無事界裏得二年餘。然胸中終不分曉。後來驀地在白雲桶底子脫。方猛覷見這情解死殺一切人。生縛人家男女。向無事界裏胸中一似黑漆。只管長無明業識。貪名取利作地獄業。自謂我已無事了也。細原雲門意。豈只如此哉。將知醍醐上味遇此翻成毒藥。若是眞實到雲門田地。安肯如此死殺。則其提振處並將佛祖大用大機顯示。則以手劃云佛殿爲甚從者裏去。千聖應須倒退。便是具大解脫知見底也須飲气吞聲。山僧抑不得已。聊且露些只知音知耳。大凡參學須實究到絕是非離得失。去情塵脫知見。然後可以入此流矣。參。

云憑希蒙

厭三界火宅。蘊爽邁風度。潔淸緣業從方外遊。乃給孤淨名裴公老龐趣向。豈非英傑偉特驚羣敵聖者哉。然此段由威音七佛已前。下及窮未來際。萬有十虛把斷包攝悉無透漏。要一舉便明拈著便了。早是鈍置也。所以丹霞生知龐老通方。目機銖兩。勘辧諸禪。髙步叢林。平沈數萬珠金。脫卻襆頭。一味向無間道中行。寧可鬻笊籬赤日裏臥街曾無歉怍。及至逢人逆拈倒用。莫非蹋上頭關捩作略。如今旣操此志根性气度幸自不凡。惟務退損精修長久不變不轉。乃克全體受用。只如剗佛殿前艸。騎聖僧頂。燒木佛。一口吸盡西江水。不昧本來人。皆圜機活脫。出沒隱顯惟上流作家識其起倒。自余立亡坐往俱爲餘韻。眞所謂三界外人豈火宅所能羅籠也。但使銀山長壁立。不須入艸更求人。

示華嚴居士

平常心是道。才趣向卽乖。到个里正要腳蹋實地。坦蕩蕩圓陀陀。孤迥危峭。不立毫髮知見。倒底放下。澄澄絕照壁立萬仞。喚甚作心作佛作玄作妙。一往直前不起見不生心。如猛火聚不可近傍。似倚天長劍孰敢攖鋒。養得純和沖淡透徹無心境界。便可截生死流。居無爲捨。端如癡兀拍盲罔分皂白。猶較些子。所謂絕學閒閒眞道人也。了了回光深深契寂。乃絕滲漏。自然與向上人不謀而同不言而諭。若作聰明立知見懷彼我分勝負。則轉沒交涉。此惟尙猛利快割斷。懸崖撒手棄捨得性命便當下休歇。只大休處是究竟合殺處爾。

示無住道人

維摩經依無住本立一切法。金剛經應無所住而生其心。古徳云。一切無心無住著。世出世法莫不皆爾。使有住則膠固。豈復能變通耶。日月住則無晝夜。四時住則失歲功。惟其無住乃所以流於無窮。是故住於無所住。所以轉凡成聖。卽無作無爲無住妙用。於萬有中得大解脫。旣達此理見此道。惟力行不倦乃眞道人也。

示元長禪人

佛語心爲宗。達摩傳此者矣。而馬師爲蛇畫足慈悲落艸乃云。諸人欲識佛語心麼。已是漏逗了也。更言只如今語便是佛語。此語出於自心便是佛心。若舉揚正宗作如是話會。如何出得作家八十四人邪。是故從上來行正令底。視之如將惡水澆潑人。成甚模樣。應知這老子太煞屈曲事不獲已。然今學者尙看他底不破。只管落語言執解會認光影做窠窟。好不性僺也。可中有个生鐵鑄就手裏握得頑石粉碎。眼目定動擬議不來一綽便透。更說甚佛語心。如之若彼直饒千佛萬祖躬親動地放光如雲如雨行棒行喝雷奔電激。不消个熱不采。等閒凡不收聖不管。更喚甚作生死菩提涅盤煩惱。不如饑來喫飯困來打眠。此乃稍稍類他家種艸也。所以地藏道。你南方佛法浩浩地。爭如我種田博飯喫。十成是以此爲事。徹到無事如斬一綟絲一斬一切斬。把斷世界不漏絲毫。諸見不生了無滲漏。以長歲月不動不退靠之自然成辦。香林四十年方打成一片。潙山三十載牧一頭水牯。旣有此志深宜長久。乃能堪報不報之恩。是眞出家大解脫衲子也。

示丹霞佛智裕禪師

祖師宗風步驟闊遠。迥出教乘丹提正印。靈山拈瞬而飲光笑領。龍猛示圓相而提婆中的。少林覓心而二祖超證。盧老說偈而大滿付衣缽。人皆以爲密傳。鞠其端倪乃是納敗。豈造妙深極之旨止如是而已。要須如天之髙地之厚海之淵虛空之廣尙未彷佛。信過量大解脫人回天轉地吸海枯竭喝散虛空。奮大機顯大用。於無邊香水浮幢剎外斬魔外見网。摧佛祖化權。揭示不可示。拈提不可提之奧。尙未爲的。則雪峯鰲山得道。雲巖始終不知有。乃戲論爾。應須生鐵鑄就心肝。殺人不眨眼手段。乃可略露風規。貴慧命流於無窮。差可人意耳。

建炎三年閏月十一日前云居圜悟禪師克勤書。

與耿龍學書批

妙喜示來。教見矻矻於此。意況甚濃。眞不忘悲願也。而以宗正眼照破義路。情解透見肝膽。何明眼如此。正宗久寂寥。後昆習窠臼守箕裘轉相鈍致。舉世莫覺其非。大家隨語生解。祖道或幾乎息矣。不有超卓頴悟之士。何以規正哉。此皆正念乃眞外護也。時節擾擾。山居領眾亦未可保全。尙未有可乘之便爲轉身之許。爾杲佛日一夏遣參徒踏逐山後古雲門髙頂。欲誅茆隱遁。其志甚可尙。今令謙去。山叟爲書數語及疏頭。亦與輟長財成之。可取一觀也。渠欲奉鋤正在髙裁也。克勤啟上。

示楊無咎居士

佛祖出興於世。以大悲願力起無緣慈。惟務引接利智上根具大器量。堪委任大解脫上上勝妙玄機。作人所不能爲。超羣絕眾。可以彈指證無生。可以立地越果海。眼觀東西意在南北。如快鷹俊鷂戛戛騰雲迷風曜日。捎玉兔拂金雞。英靈掀豁乃拈當頭末上一著子。似電閃星飛不容擬議。待伊全體脫去籠羅。直下不費一毫指點。遂乃披襟透頂透底領略。卽兩手分付。是故體裁步驟如獰龍之得水。似猛虎之靠山。云突突風颭颭。傾人肝膽耀人心目。方可謂之本家種艸。所以維摩大士大集會。魔王現首楞嚴定。魔界行不污菩薩之儔。與夫文殊普賢金色頭陀之類皆離倫拔萃。而一旦舉花密傳豈常事哉。以至達摩西來神光瞥地。自爾多沒量大人特達精通。只向動用瞬揚語默舒捲縱擒與奪顯發底里長時已思不露。等閒兀兀地。若百不知百不會底人。及乎挨拶著。便見驚羣動眾。𨿽然鞠其至趣初無如許多事。惟直下明妙一切無心而已。苟能棄去學解執著。放教閒閒地。聖諦亦不爲。自然契合從上來綱宗。便可入此選佛場中。轉度未度轉化未化。得不是再來人間世不依倚一物無爲絕學眞正出格大道人耶。

詔使觀察楊公無咎。髙識遠見博學多能。而於祖道尢深造詣。智鑑機警未舉先知未言先透。在都下日獲參陪。玆沿帝命使宣撫司再會錦官持辱道照。臨還索葛藤。因出此納敗云。

示成都雷公悅居士

如今照了本心圓融無際。色聲諸塵那可作對。迥迥獨脫虛靜明妙。要須徹底提持勿令浮淺。直下髙而無上廣不可極。淨裸裸圓垛垛。無漏無爲。千聖依之作根本。萬有由之建立。應須斗頓回光自照。令絕形段。分明圓證萬變千化無攺無移。謂之金剛王。謂之透法身。餉間行住坐臥無不透徹。物物頭頭靡有間隔。喚作乾白露淨單明自心。不可只麼守之。守住便落窠窟。卻須猛割猛斷十分棄捨。轉捨轉明轉遠轉近。抵死打疊令斷卻命去。始是絕气息人。方解向上行履。若論向上行履。惟己自知。知亦不立。釋迦彌勒文殊普賢徳山臨濟不敢正眼覷著。豈不是奇特底事。一棒上一喝下。一句一言若細若粗若色若香一時穿透。方稱無心境界。養得如嬰兒相似。純和沖淡。𨿽在塵勞中塵勞不染。𨿽居淨妙處淨妙收它不住。隨性任緣饑餐渴飲。善尙不起念。惡豈可復爲。所以道隨緣消舊業更莫造新殃。

又示

道貴無心。禪絕名理。惟忘懷泯絕乃可趣向。回光內燭脫體通透。更不容擬議。直下桶底子脫。入此大圓寂照勝妙解脫門。一了一切了。只守閒閒地。初不分彼我勝劣。才有毫芒見刺卽痛剗之。放教八達七通自由自在。長養綿密。千聖亦覷不見。自己尙似冤家。只求得遠離不隈傍。翛然澄靜。虛而靈寂而照。猛勇斷割徹底無纖毫撓胸次。王老師謂之作活計。趙州除粥飯二時是雜用心。悠久踐履使純熟。乃令從上來無心體道密密作用。自見工夫到下梢結角頭。自然如懸崖撒手。豈不快哉。

示張持滿朝奉

克勤自出峽止訥堂。惟念玆在玆。相從者多不告倦。所爲利他乃自利也。要須根本明徹。理地精至。純一無雜。才有是非粉然失心。若踏正脈。諸天捧花無路。魔外潛覷不見。深深海底行。髙髙峯頂立。始得不驚羣動眾。謂之平常心。本源天眞自性也。𨿽居千萬人中如無一人相似。此豈粗浮識想利智聰慧所能測哉。示諭綿密無間寂照同時。歲月悠久打成一片。而根本愈牢。密密作用誠無出此。應當當處全眞。則彼我遐邇觸處皆渠。剎剎塵塵皆在自己大圓鏡中。愈綿愈密則與能轉換也。故雲門道。直得乾坤大地無纖毫過患。猶爲轉物。不見一色始是半提。直得如此。更須知有全提時節始得。所以徳山棒臨際喝皆徹證無生。透頂透底融通自在。到大用現前處方能出沒。欲人全身擔荷。外退守文殊普賢大人境界。巖頭道。他得底人只守閒閒地。二六時中無欲無依。自然超諸三昧。徳山亦云。汝但無事於心。於心無事。則虛而靈寂而照。若毫端許言之本末者。皆爲自欺。此旣已明。當須履踐。但只退步。愈退愈明。愈不會愈有力量。異念才起擬心才生。卽猛自割斷令不相續。則智照洞然步步踏實也。豈有髙低憎愛違順揀擇於其間哉。無明習气旋起旋消。悠久間自無力能擾人也。古人以牧牛爲諭。誠哉所謂要久長人爾。直截省要最是先忘我見。使虛靜恬和。任運騰騰。騰騰任運。於一切法皆無取捨。向根根塵塵應時脫然自處。孤運獨照照體獨立。物我一如直下徹底無照可立。如斬一綟絲一斬一切斬。便自會作活計去也。佛見法見尙不令起。則塵勞業識自當冰消瓦解。養得成實如癡似兀而峭措。祖佛位中收攝不得。那肯入驢胎馬腹裏也。

趙州道。我見千百億个盡是覓作佛漢子。於中覓个無心底難得。又云。我在南方三十年。除粥飯二時是雜用心處。香林四十年方成一片。湧泉四十年尙自走作。南泉十八上解作活計。信知從上古人無不皆如此密密履踐。安可計得失長短取捨是非知解也。同學之中惟龍門智海昔常熟與究明。但逢緣遇境莫不管帶。何止此生而已。窮未來際證無量聖身也未是他泊頭處。但一味退步。切莫作限量也。

示吳教授

佛祖以禪道設教。惟務明心達本。況人人具足各各圓成。但以迷妄背此本心。流轉諸趣枉受輪回。而其根本初無增減。諸佛以爲一大事因緣而出。蓋爲此也。祖師以單傳密印而來。亦以此也。若是宿昔蘊大根利智。便能於腳跟直下承當。不從他得了然自悟。廓徹靈明廣大虛寂。從無始來亦未曾間斷。淸淨無爲妙圓眞心。不爲諸塵作對。不與萬法爲侶。長如十日並照。離見超情截卻生死浮幻。如金剛王堅固不動乃謂之卽心卽佛。更不外求惟了自性。應時與佛祖契合。到無疑之地。把得住作得主。可不是徑截大解脫耶。

探究此事要透死生。豈是小緣。應當猛利誠忘信重。如救頭然始有少分相應。多見參問之士世智聰明。只圖資談柄廣聲譽以爲髙上趣向。務以勝人但增益我見。如以油投火其炎益熾。直到臘月三十日茫然繆亂。殊不得纖毫力。良由最初已無正因。所以末後勞而無功。是故古徳勸人參涅盤堂裏禪。誠有旨也。生死之際處之良不易。惟大達超証之士奮利根勇猛一往截斷則無難。然此段𨿽由自己根力。亦假方便。於常時些子境界中轉得行打得徹。不存解不立見。凜然全體現成。踐履將去養得純熟。到緣謝之時自然無怖畏。只有淸虛瑩徹。無一法當情。如懸崖撒手棄捨得無畱戀。一念萬年萬年一念。覓生了不可得豈有死也。是故古徳坐脫立亡行化倒蛻。能得勇健皆是平昔淘汰得淨潔。香林四十年得成一片。湧泉四十年尙有走作。石霜勸人休去歇去。如古廟裏香鑪去。永嘉云。體卽無生。了本無速。蓋業業競競念玆在玆。方得無礙自在。旣捨生之後得意生身。隨自意趣。後報悉以理遣不由業牽。所謂透脫生死耶。報緣未謝。於人間世上有如許參涉交牙。應須處之使綽綽然有餘裕始得。人生各隨緣分。不必厭喧求靜。但令中虛外順。𨿽在鬧市沸湯中亦恬然安穩。才有纖毫見刺則打不過也。

示禪人

末後一句都通穿過。有言無言向上向下權實照用捲舒與奪。不消个勘破了也。誰識趙州這巴鼻。須是吾家種艸始得。

示韓朝議

乃佛乃祖直指此大法。於人人跟腳下洞照。如千日並出。但趣外奔逸久不能自信有如是大威徳光明。惟務作聰明立知見。向業惑中以謂出乎等﹝雪﹣雨﹞／粉／大﹞衒耀自得。向人間世所習古今博究廣觀。謂窮極底蘊。殊不知螢火之光豈比太陽。所以古之奇傑之士頴脫之性。就近而論。如裴相國楊大年之儔。投誠放下。就宗師決擇。剗去浮塵知見。大徹大悟。始能超軼。與老禪碩徳抗行。履踐到臨合殺結角頭。自解撒手克證大解脫。豈小事哉。今旣明敏不減前輩。平時學業才力邁往於世路久之。𨿽知宗門有此段緣。謂不出我所宗尙。殊不著意。以夙昔大緣相值歐峯。經年會聚一聞舉揚卽起深信。回光返照顧人間世如夢如幻隨大化變滅乃虛妄爾。惟此千劫不壞不移易。一切聖賢根本。乃造物之淵源。印定自己。若一發明七通八達何往不自得哉。是知宿世亦曾燻炙。遇緣而彰見於行事。豈非自信耶。然能自撿點。二六時中學佛法已是雜用心。則去卻佛法乃眞淨界中行李矣。但請依此一切不雜。卽純一洞然。無愛憎離取捨。不分彼我。不作得失。一切法坦然皆我家不思議處淨妙圓明受用之物爾。須令此心長時現前。不墮沈昏不生聰慧。入平等安閒寂靜境界。那有惡作業緣識情幹撓得此本妙光明也。只恐臨境界面前都盧忘失。依前紛亂則不堪也。古人修行亦只以自所證入。時中照了截斷塵勞。教活卓卓地悠久三二十年純熟。超出生死不爲難。著力在行處。不只空髙談說之而已。古云說得一丈不如行得一尺。蓋定慧之力回轉業緣。正要惺惺地勇猛果決。千百生中當受用。其餘古人機緣語句不必盡要會之。但一著分明則著著如此。千變萬化豈移變得渠力用哉。內心旣虛外緣亦寂。著衣喫飯本自天眞不勞凋琢。若或立勝見負我能。卽禍事也。切須照管。勿作此態。由是可入無我眞實平等如如不動不變淨妙淸涼穩密田地矣。志公云。不起纖毫修學心。無相光中常自在。

示曾待制

禪非意想。道絕功勛。若以意想參禪。如鉆冰求火堀地覓天。只益勞神。若以功勛學道。如土上加泥眼裏撒沙。轉見困頓。儻歇卻意識息卻妄想。則禪河浪止定水波澄。去卻功用休卻營爲。則大道坦然七通八達。是故僧問石頭如何是禪。頭云碌磚。僧云如何是道。云木頭。此豈意想功勛所能辯哉。除非直下頓領截流便透。則禪道歷然。才擬作解則千里萬里。要是向來世智辯聰頓然放卻消遣令盡。自然於此至實之地自證自悟而不畱證悟之迹。翛然玄虛通達乃善。

馬大師嘗舉楞伽經。以佛語心爲宗無門爲法門。乃云。諸人要識佛語心麼。只你如今語便是心。心便是佛。故云佛語心乃是宗也。此宗無門乃是法門。古人大煞老婆拖泥涉水。若一舉便透猶較些子。或窮研義理卒模﹝打﹣丁﹢索﹞不著。

示宗覺大師

佛語心爲宗。宗通說亦通。旣謂之宗門。豈可支離。去本逐末隨言語機境作窠窟。要須徑截超證。透出心性玄妙勝淨境界。直徹綿密穩審向上大解脫大休大歇之場。等閒𨿽似空豁豁地。而力用圓證不拘限量。千人萬人羅籠不住。所以迦文老人久嘿斯要。三百餘會略不明破。但隨機救拔。候時節到來。乃於靈山露面皮拈出。獨有金色頭陀上他鉤鉤。謂之教外別行。若諳此旨則威音已前漏逗了也。點撿將來。𨿽隨類化身千般伎倆萬種機緣。無不皆是个一著子。此豈單見淺聞存知解墮機括者所測量。是故從上來。行棒行喝輥球擎叉喫荼打鼓插鍬牧牛。彰境智據坐掩門喚回叱咄與掌下踏。莫不皆於此。惟本色衲子自旣了悟透徹。又復遇大宗師惡手段淘汰煆煉到師子咬人不隨藥忌。直截軒豁處。方可一舉便知落處。如獅子入窟出窟踞地返擲。何人可測量哉。此門不論挹泥涉水艸裏輥打葛藤眼麻瞇。三搭不回者惟是八面受敵。未舉先知未言先契自然水乳相合得坐披衣。養得純熟待霜露果熟出頭來。便與麼用。始合祖先本因地發行一周佛事。所以道。要窮恁麼事。須是恁麼人。若是恁麼人。不愁恁麼事。

佛果圜悟眞覺禪師心要卷下終﹝畢﹞

