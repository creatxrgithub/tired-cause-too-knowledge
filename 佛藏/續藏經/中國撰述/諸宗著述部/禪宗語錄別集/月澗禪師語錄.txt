續藏經月磵禪師語錄

﹝嗣法﹞妙寅﹑﹝侍者﹞法嚴。徳圓。覺靜。永仁。宗煥等編

淨慈仁知客。袖月磵和尙語錄示余。余與翁別久。喜猶見翁。因重撫捲而曰。龍淵一滴。甚於毒藥。曼衍四海。魚龍鰕蟹。莫不喪身失命。毒流東湖。益見毒波浩渺。三十年後。支分派別。當無際涯。後之學者。切忌望洋向若。至元甲申秋住平江府雙峨比丘覺庵夢眞敬序。

月磵和尙語錄目次

卷上

序

住信州鵝湖仁壽禪寺語錄

饒州天寧禪寺語錄饒州薦福禪寺語錄

告香普說

卷下

再住薦福禪寺語錄

送行

頌

題跋

小佛事

贊

自贊

跋

月磵和尙語錄卷上

月磵和尙住信州鵝湖仁壽禪寺語錄

嗣法住饒州﹝崇福禪寺妙寅薦福禪寺��﹞編

師於宋景定五年歲次甲子三月初三日。自饒州薦福首座寮受請。

佛殿。盡乾坤大地。總不出山僧者一坐具地。釋迦老子。向甚處容身。唵蘇嚕﹝口﹡悉﹞哩。

諸山疏。東鄰西捨。隔壁深冤。眞語實語咒詛語。度疏云。分明爲我重宣。

拈法嗣香。隨師三年。咳嗽相似。山僧隨這老漢六年。相識還同不相識。𨿽然。也要天下人共知。此一瓣香。爇向鑪中。奉爲揚岐第十世前住慶元府太白名山天童景徳禪寺西巖大和尙。用酬法乳之恩。

舉法燈和尙公案。師拈云。山僧本欲深藏巖竇。隱遁過時。爲緣天童先師。有个鐵絲网子。揚在壁角。落頭無人。著眼覷著。未免拈向鵝湖深處。一网看下。良久云。小出大過。

小參。說玄說妙。鴆毒不堪待客。全���。����栽須。山僧不循古人途轍。不落今時窠臼。要道一句。起佛祖膏肓。開人天眼目。良久云。劍去久矣。

舉。潙山示眾云。仲冬嚴寒年年事。晷運推移事若何。仰山近前叉手而立。潙云。我也知你答者話不得。卻問香嚴云。你作麼生。嚴云。某甲偏答得者話。潙再如前問。嚴亦近前叉手而立。潙云。賴遇寂子不會。師拈云。潙山大似村媼弄兒孫。仰山旣成安排。香嚴又成計較。諸人會麼。誰家別館池塘裏。一對鴛鴦畫不成。

臘八上堂。一切眾生。本曾不迷。悟之一字。甚處得來。堪笑老瞿曇。鏡上又添埃。

西巖和尙忌日祝香。生鐵网布絲网。弄盡乞兒潑伎倆。天下衲僧皆乞命。至今殺气塡穹壤。我幸當時不入頭。今日思量。也好罵伊一上。休休。佗是蓬萊山里人。只消饒蓬萊香供養。

上堂。眼觀鼻。舌拄齶。縱憶事來。利刀在握。古井不潤。百川潮落。遠之則近。在眉稜鼻尖。近之則遠。在天涯海角。盡情俱放下。驀於不思量無湊泊處。識得父母未生前一著。山僧只得隨緣爲他證據。道个什麼。錯。

上堂。迷不自迷。對悟立迷。悟不自悟。因迷說悟。悟乃迷之體。迷乃悟之用。喝一喝。靑天白日。切忌說夢。

結夏小參。向上機。末後句。當機何不道。開口成脫空。觸目未嘗無。擡頭已蹉過。伶俐漢。不露爪牙。羣狐屏迹。猶猛虎踞深穴。不動波瀾。直取龍吞。猶金翅擘滄海。如斯禁足。如斯修證。山僧只向佗道。漫天鐵网百千重。未曾觸著絲頭在。

饒州天寧禪寺語錄

��編

山門。天無門。地無戶。山僧有个通霄路。諸人會麼。行雲。一步兩步。三四五步。

佛殿。八十種好。三十二相。醜惡容止。餵狗不噇。插香。正好燒香供養。

憲帖。者是提刑判府侍郎。筆頭有口。所說法要。大眾且道。必竟所說何法。度帖云。札。

提綱。卽心卽佛。狐貍戀窟。非心非佛。當機放出遼天鶻。馬大師等閒向虛空裏。拋个題目。經今五七百年。更無一人描寫得著。今幸國家大比之秋。山僧隨例。向拂子頭上。開大選佛場。以拂子點空云。以此揭示題目。普請盡大地人心空及第。眾中莫有一操直取狀元底麼。顧視左右出。笑從五鳳摟前過。手握金鞭賀太平。

舉。僧問雲峯和尙。佛不化本國。因甚歸鄕住院。峯云。放過一著。師拈云。雲峯老漢。有口可吞諸佛。及被者僧一問。直得無轉身處。今日有問山僧。因甚歸鄕住院。只向佗道。盡大地是个自己。汝作麼生分別。稍涉遲疑。主杖痛與一頓。何故。要教知道。鄕情有在。

上堂。振侍者至。記得鵝峯相聚日。嗔拳熱喝當慈悲。而今含恨重相見。只得開顏陪笑。歡喜接伊。何爲如此。爲怕粗心捋虎須。

上堂。古佛心。無背面。泥團土塊。磚頭瓦片。是汝諸人。每日於土木場中。何止行一徧兩徧。三四五徧。因甚足踏不著。眼覷不見。令人長憶謝玄暉。解道澄江淨如練。

上堂。舉。僧問玄沙。盡大地是一顆明珠。學人因甚不會。沙云。用會作麼。師拈云。者僧將一顆豌豆。換得玄沙四顆明珠。有問月磵。拈棒便打。何故。明珠自有明珠價。未肯和沙賣與人。

冬至小參。六陰剝盡。鄱陽湖盡底漧枯。一陽復生。蠙州門暗通一綫。長一綫一綫長。个事分明不覆藏。有般漢。聞與麼告報。便道一生二。二生三。三生萬物。召家云。如斯領會。笑倒街頭石敢當。

除夜小參。有物先天地。喚作一物卽不中。無形本寂寥。塡溝塞壑。能爲萬象主。卓丈一下。不逐四時凋。拈丈。依舊黑﹝粼﹡ㄑ﹞﹝皴﹣皮﹢﹝巢﹣果﹞地。大眾。雲門打佛。與狗子喫。只是這个。徳山打天下衲僧。只是這个。扶過斷橋水。伴歸無月村。亦只是這个。忽有个漢出來道。將謂主丈子有多少長處。元來技止此耳。只向佗道。來年更有新條在。惱亂春風卒未休。

上堂。見見之時。見非是見。只如靈云見桃花。畢竟是見非見。玉兔挨開碧海門。金烏啄破琉璃殿。

上堂。舉。僧問古徳。如何是三寶。徳云。麻麥豆。師拈云。請方商量。咸謂古徳被者僧一問。直得指鹿爲馬。殊不知古徳舌頭無骨。開口觸著祖翁諱。忽有問報恩如何是三寶。以主丈。卓三下。

上堂。布袋頭今日結。上三星下半月。觀著重添眼中屑。沒理會易分別。若要通身冷汗流。嚼碎通紅塊生鐵。

上堂。諸佛的旨。諸祖玄機。分明覿面爲提持。是汝諸人。因甚覷著眼如眉。易塡巨壑。難滿漏卮。

舉。僧問開先暹和尙云。年窮歲盡時如何。暹云。依舊孟春猶寒。師拈云。開先將夜光之珠。連城之璧。只作尋常瓦﹝石﹡沓﹞。拋卻了也。今夜有問報恩年窮歲盡時如何。只向佗道。依舊孟春猶寒。

元宵上堂。靈山一燈。飲光不能撲滅。遂致一燈兩燈。三四五燈。百千萬億燈。燈燈愈熾。引得天下老和尙。盡向燈影裏作活計。山僧今日。要以此燈。與釋迦老子相見。以拂子作把燈勢云。看者老漢。面皮厚多少。

上堂。舉。南泉示眾。舉趙州卽心卽佛云。王老師不恁麼。不是心。不是佛。不是物。師拈云。千巖萬壑天臺路。處處春風啼杜鵑。

解夏小參。佛祖格外機。衲僧向上著。著眼覷不是。舉步踏不著。擬之卽差。不擬尢錯。是汝諸人。九十日如鷹在韝。如魚在箔。有甚快樂。山僧今日出手。爲諸人解拈去縛去也。卓主丈一下。

上堂。舉。老宿住庵。門上但書門字。窗上但書窗字。壁上但書壁字。玄覺云。門上不要書門字。窗上不要書窗字。壁上不要書壁字。何以。此義炳然。師拈云。大眾。諸大老𨿽則各出己見。殊不知字經三字。烏焉成馬。

鵝湖天寧語。因乙亥歸附失之不全。棲賢妙果語。胥失不錄。

饒州薦福禪寺語錄

侍者法嚴徳圓覺靜編

山門。從上諸老。各立門庭。盡天下衲僧。無入頭處。新薦福。聻。顧視左右云。左婁至右靑業。

據室。橫十尺豎十尺。潦倒鞠多尊者。三千里外斫額。

提綱。天下無二道。聖人無二心。乾坤大地。同一日月。同一雨露。同一人民。書同文。車同軌。同之又同。無有不同者。𨿽然。同中有異。異中有同。諸人要會同處麼。萬年松在祝融峯。

舉。僧問投子和尙。諸佛出世。爲一大事因緣。如何是一大事因緣。子云。尹司空諸老僧開堂。師拈云。今日有問薦福如何是一大事因緣。只向佗道。干戈中立太平基。

上堂。山僧自南北兵興以來。佛法二字。揚向鄱陽湖裏。何暇著眼覷著。今幸干戈偃息。人天普集。未免東撈西摝。重爲宣揚。卓主丈三下。千言萬語無人會。又逐流鶯過短墻。

上堂。舉洞山行腳時讀忠國師語公案。師拈云。國師氈拍板。潙山沒弦琴。雲巖無孔笛。遂合成新丰一曲。直是千古罕聞。諸人只今要聞麼。若將耳聽終難會。眼裏聞聲兮始知。

解制上堂。結虛空。捏定如生紩。解聖凡。普請出陰界。大眾。西天此土。南嶽天臺。總不出師僧陳年破艸鞋。

臘八上堂。圓陀陀。明歷歷。堪笑老瞿曇。六年猶不識。驀忽服皮綻。喜歡三七日。直得東湖盡力贊嘆。也贊嘆不及。大眾。畢竟贊嘆个什麼。乞兒拾得錫。

上堂。舉。法眼因僧問。淸淨本然。云何忽生山河大地。法眼答云。淸淨本然。云何忽生山河大地。師頌云。塞云點點陣云髙。黑面將軍衣白袍。奪得賊鏘並賊馬。凱歌歸去醉春醪。

端午上堂。舉。僧問趙州。狗子還有佛性也無。州云。無。師召眾云。會麼。趙州大似五月五日。以艾虎懸門。

上堂。�慈明堂中。安一盆水。盆上橫一柄劍。劍上安一緉艸鞋。凡有僧來便指。擬議便打。師頌云。無端盡把潑眾私。攤向人前誰點癡。對面不能掀倒去。滿天風雨謾淒其。

上堂。剔起眉毛。仔細好生觀。白底李花。紅底桃花。靑底山。便恁麼會。剛被眼瞞。瞥轉一機。十分春在玉闌干。

上堂。若人生百歲。不善諸佛機。未若生一日。而得決了知。與麼說話。大似逼龜成卦兆。薦福門下。只要諸人喫粥喫飯。兀兀度時。𨿽然。月不破五。

冬至上堂。歲在子。月在子。一陽生在子。惟有衲僧家。佛不知有釋迦老子。祖不知有達摩老子。又誰管你天翻地覆陰消陽長一著子。𨿽然。也不得瞞盰儱侗。拈丈云。直須知有山僧主丈子。卓丈一下。

上堂。演祖和尙舉。僧問趙州。如何是祖師西來意。庭前栢樹子。恁麼會便不是了也。如何是祖師西來意。庭前栢樹子。恁麼會方始是。頌云。驟雨漲溪髙數尺。失卻搗衣平正石。明朝水落石依然。老夫一夜空相憶。

上堂。柳綠花紅。鶯啼燕語。是汝諸人當機。會麼。總是摟出古佛心肝。達摩骨髓。

上堂。舉。佛陀波利尊者遊五臺。至忻州。忽見老人問云。向甚處去。尊者云。五臺禮文殊去。老人云。大徳見文殊還識否。尊者無對。師拈云。當時尊者。只消彈指一聲云。休捏怪。管取老人隱身無路。

木翁赴藏山上堂。威音未生已前。有此淸涼大木。根蟠無陰陽地上。影藏叫不響山谷。枝枝葉葉。婆婆娑娑。蔭覆天下人。是汝諸人還見麼。以拂子指云。彷佛當年黃蘗會中。喫蒿枝底尊宿。

舉。六祖因僧問。黃梅意旨。什麼人得。祖云。會佛法人得。僧云。和尙還得否。祖云。不得。僧云。爲什麼不得。祖云。我不會佛法。師拈云。六祖和尙。大似飯飽弄匙箸。

都寺齋上堂。盡百千萬億恆河沙國土。爲一香積世界。盡恆河沙無量情與無情。悉爲應供賓頭盧。沾此法味。各各八萬四千毛孔。生香七日。咸證法喜禪悅無上妙味三昧。𨿽然同器而食。飯色有異。又作麼生。春色無髙下。花枝自短長。

廣行師號至上堂。定乾坤句。雷厲風飛。提佛祖令。厓崩石裂。法主大寶。自然而至。只今此寶。放大光明。照徹百億四天下。百億四大海。百億須彌盧。諸佛乘此寶光。化度一切。諸祖乘此寶光。續佛慧命。四聖六凡。乘此寶光。成無上道。大地師僧。乘此寶光。證無生法忍。且道。山僧乘此寶光。畢竟如何。萬派龍川爲法海。萬重喬嶽壽吾君。

上堂。�東林諸老。往建康參總攝。並謝後堂藏主。山僧四月五六月。天暑經過六州十縣。一一勘過。普天皆熱。無有不熱者。逗到淸涼山裏。一萬菩薩。與廬山十八髙人。浩浩地商量道。小釋迦夢中說法。直得天左旋地右轉。大眾。山僧當時聞得。不覺咬斷牙關。

上堂。九十日內。山河大地一布袋。九十日外。是聖是凡無窐礙。朝南嶽暮天臺。飯錢卽且置。還我艸鞋錢來。

謝監收上堂。東山謝監收上堂云。人之性命事。第一須是○。若欲成此○。先須防於○。若是眞○人。○○。師拈云。大眾。東山老祖。只道得八成。如何是十成。○○。

聖節上堂。大哉乾元。至哉坤元。盡百億四天下。車書同一文軌。雷霆同一號令。雨露同一沾漑。日月同一照臨。無一物不被化育。無一物不受攝持。無一物不承恩力。巍巍乎四三王。而徳有餘。蕩蕩乎六五帝。而道無極。萬國歡呼。共樂升平。正當大電繞樞之辰。當何祝贊。黃河淸徹底。南嶽翠摩天。

冬至上堂。擊鼓升堂。分明指示。冬至月尾。賣牛買被。

歲夜小參。虎兒年日頭已盡。兔兒年日頭未發。頭正當此時。欲說虎兒年佛法。大似拈出過界關子。欲說兔兒年佛法。寅年不可喫卯年糧。只今諸人。握節當胸。合作麼生。煩主丈子出來。作个處分。卓丈三下。會麼。檐聲不斷陳年雨。電影初驚新歲雷。

啟建聖節上堂。釋迦文佛。證等虛空。示等虛空。昔於靈山會上。百萬眾前。發大誓願。願二十年後乙亥之歲。示現受生於北郁單越。爲天之子。爲人之王。爲大地眾生之慈父。今正是時。不展一戈。不發一矢。直得四夷八表。異國遐荒。悉歸至化。航海梯山。奉璽稱臣。今當先月之期。畢竟如何祝贊。四海九州同雨露。壽同喬嶽鎭乾坤。

上堂。舉。梁山和尙示眾云。南來者三十棒。北來者三十棒。𨿽然如此。未當宗乘。師拈云。大眾。梁山一條白棒。胡揮亂打。未當宗乘。實語當懺悔。薦福不問南來北來。普請參堂去。何故。袈裟同肩。

上堂。舉。趙州因僧問。學人乍入叢林。乞師指示。趙州云。喫粥了也未。僧云。喫粥了。州云。洗缽盂去。其僧有省。師拈云。前輩謂。趙州禪在口皮邊。及觀答者僧所問。費盡計較。者僧果然乍入叢林。一時錯會。有問薦福。學人乍入叢林。乞師指示。拂子柄和聲便打。也教知道。山僧不負初機。

上堂。舉。法云佛照果和尙云。老僧熙寧八年。文帳在鳳翔府供申。是年華山崩倒。壓了八十餘里人家。汝輩後生知甚茄子瓠子。後來佛照和尙每上堂。長舉此話。以示學者。師召眾云。老僧寶佑四年。文帳在慶元府天童寺供申。是年東海泛漲。浸了十州五十縣。海印發光。燒了三十三天帝釋鼻孔。汝輩茄子瓠子。那里得知。

上堂。天地紅鑪郁且蒸。萬嶽淸撼寒濤聲。六月賣無價。柰此松風淸。拊闌一笑大江橫。

上堂。舉開先英和尙示眾云。有一人說得一丈。一寸也行不得。有一人行得一丈。一寸也說不得。有一人說得行得。有一人說不得行不得。要於四人中。覓一人爲師。明眼衲僧。試請揀看。師拈云。要於四人中覓一人。提鞋挈履。明眼衲僧。試請揀看。

上堂。舉。徑山大慧杲和尙問僧。一切智智淸淨。無二無二分。無別無斷故。你作麼生會。僧云。一切智智淸淨。無二無二分。無別無斷故。某甲只恁麼。師髙聲云。抱取貓兒來。僧無語。師便喝出。師拈云。諸方咸謂。造僧隨語生解。殊不知倒握太阿。直得老妙喜。命若懸繇。一種是聲無限意。有堪聽有不堪聽。

上堂。舉。教中道。於一切時。不起妄念。於諸妄想。亦不起滅。住妄想境。不加了知。於無了知。不辯眞實。師拈云。釋迦老子。爲人天師。撿點將來。業識猶在。

中秋上堂。舉。石明獻和尙因僧問。月生雲際時如何。獻云。三个孩兒抱花鼓。好大哥。莫來攔我球門路。師頌云。天邊有月生雲際。木人石人眼卓豎。瞥轉玄機那邊睹。三个孩兒抱花鼓。

上堂。是亦剗非亦剗。盡法無民。山僧今日。曲爲指陳。幽州江口石人蹲。

冬至上堂。從佗節序又迎新。衲被蒙頭總不聞。淸曉偶然臺上立。幾多人錯認觀云。

佛成道上堂。曠大劫來明歷歷。緣何此夜眼方開。六年癡坐無折合。謾誑眾生出岫來。

上堂。舉。香嚴和尙頌云。去年貧未是貧。今年貧始是貧。去年貧尙有卓錐之地。今年貧錐也無。仰山云。如來禪許師兄會。祖師禪未夢見在。香嚴再頌云。我有一機。瞬目揚眉。若也不會。別喚沙彌。仰山云。且喜師兄會祖師禪。師拈云。仰山將火試金。香嚴試金於火。不妨奇特。𨿽然。敢保仰山。亦未夢見在。

舉。僧問投子。如何是十身調禦。投子下禪牀立。又問。凡聖相去幾何。投子亦下禪牀立。頌云。美如西子離金闕。嬌似揚妃下玉樓。十二金釵顚倒插。不風流處也風流。

解夏小參。垂絲千尺。未告掣動六鰲之釣。劈口一撓。等閒閡斷千江之急。轉得身吐得气。要望東湖。猶隔弱水三萬里。一向與麼。道絕人荒。放一綫道。與諸人有个商量。只如克期取證。畢竟證个什麼。燻風自南來。殿閣生微涼。

謝秉拂及齋上堂。召眾云。夜來山僧。從定安詳而起。步自寶街。忽見二僧。厖眉雪頂。梵相偉然。相對而議。一僧云。知事所辦妙供。有八百功徳。頭首所說妙法。有千二百功徳。又一僧云。頭首所說妙法。有八百功徳。知事所辦妙供。有千二百功徳。展轉傳論。經八千反。無有窮己。山僧忍俊不禁。遂將八字。與佗折證。直得二僧點首微笑去。諸人只今。要聞折證底八字而麼。財法二施。等無差別。

上堂。有準的沒窠臼。有時覷捕全無。無時覷捕還有。取不得捨不得。畢竟作麼生措手。召眾云。鐃州城裏一分鈔買柄芑花帚。

上堂。舉。南泉云。我十八上。便解作活計。趙州云。我十八上。便解破家散宅。師拈云。諸人要見二大老麼。八十婆婆不知老。人前拈弄嫁時衣。

楊總攝至上堂。諸佛出世。如優曇花時一現耳。諸人還委悉麼。大河以西。無陰陽地上。有一種靈苗。其大根器。具大枝業。其花開敷。大若車輪。於一葉中。開百千萬億花。於一一花中。現出金色世界。銀色世界。如寶絲网。如妙莊嚴。金色頭陀。開顏微笑。解空尊者。贊言希有。其香祕芬。攝乎大國之間。盡四天下。若僧若尼。無不被其福蔭。只今出現於鄱湖之上。現前一眾。同一耳聞。同一眼見。畢竟功歸何處。此種只應天上有。萬年長祝聖明君。

上堂。舉雪峯示眾云。飯籮裏坐。有餓死底漢。河水沒頭浸。有渴死底漢。師召眾云。鐵牛不喫欄邊艸。

上堂。祟報楚雲長老至。黃蘗痛棒打臨濟不死。放風掣顚。薦福不敢一絲毫。誤賺諸人。良久。顧視云。萬疊西山云外春。

上堂。鳥鳴芳樹。蛙鬧葑池。最親最切。總爲提持。不如三更枝上一聲聲是杜鵑啼。

上堂。謝雪隱。西江十八灘聲。太白峯頭同一眼聽。東海潑天濤瀾。集雲峯頂同一耳觀。眼耳俱忘。觀聽皆滅。三十年後重新舉。舜若多神驚吐舌。

除夕小參。結座。一年將盡是今宵。自覺叢林未寂寥。莫莫堂前香藹藹。十分春色上梅稍。

西嚴和尙忌拈香。昔日玲瓏巖頂上。無端日午現妖星。黑光照耀四天下。眩惑蠢動並含靈。人人盡指爲太白。山僧親識破元卻是長庚。呈香雲。諸人只今要見麼。插香雲。此去明州十萬程。

上堂。舉。雲門示眾云。直得觸目無滯。達得名身句身。一切法空。山河大地是名。名亦不可得。喚作三昧性海俱備。猶是無風匝匝之波。直得忘知於覺。覺卽佛性矣。喚作無事人。更須知有向上一竅。師拈云。大眾。腳力盡時山更好。

上堂。雲門放洞山三頓棒。陷虎機深。黃蘗打臨濟三頓棒。並贓與賊。薦福用處聻。良久云。三千里外斫額。

結夏小參。普慧云興二百問。普賢瓶瀉二千酬。自謂箭鋒相拄。今古罕儔。殊不知窮諸玄辯。似一毫置於太虛。惟有當山古禪師。拈出兩枚鐵橛。百千諸佛。窺覷無由。一大藏教。演說不及。直是奇特。今幸過遇制之辰。山僧分明指出。呈似諸人。以手指牌云。莫莫。

結制上堂。鐵彈子蠟人冰。總是古人用過底。閒家潑具。薦福以天地爲鑪。若銅若鐵。悉化爲金。良久云。海南有果樹頭心。

上堂。水潦和尙。被馬師一踏。起來大驚小怪。喜喜歡歡笑不休。休休。尺絹搗練。杯酒上樓。

端午上堂。等閒拈起一莖艸。貴如泥土賤如金。活能死兮死能活。那个師僧病最深。

上堂。舉。五祖演和尙示眾云。但只喫果子。誰管樹曲錄。師云。大眾堂聞飲水者敬地脈。今於五祖老人見之。

上堂。舉。云居因僧問。山河大地。從何而有。居云。從妄想有。僧云。與某甲想出一錠金得麼。居便休去。僧亦不可。師拈云。有問薦福。與某甲想出一錠金得麼。拈棒痛與一頓。何故。要識眞金火裏看。

上堂。舉。潙山在方丈內。師見仰山入來。潙乃轉面向裏臥。仰云。某甲是和尙弟子。不用形迹。潙作起勢。仰便出去。潙召云寂子。仰回來。潙云。聽老僧說个夢。仰低頭作聽勢。潙云。爲我原看。仰取一盆水。一條手巾來。潙遂洗面了。才坐。香嚴入來。潙云。我適來。與寂子作一上神通。不同小小。嚴云。某甲在下面。了了得知。潙云。子試道看。嚴乃點一椀茶來。潙嘆云。二子神通。過於鶖子。師拈云。大眾度水擎茶。乃諸方普請邊事。堪笑老潙山。便作神通會。

上堂。徳山不棒。是處井中皆有水。臨濟不喝。誰家竈裏火無煙。𨿽然。不因樵子徑。爭到葛洪家。

中秋上堂。雲開萬里乾坤闊。玉漏聲沈夜未央。一片靈明輕發現。滿天滿地撒寒光。

冬節小參。京師出大黃。舌頭三寸長。或謂一期答者僧之問。或謂方使爲指速之方。浩浩地笑。諸方總錯商量。殊不知倒握露刃釰。凜君寒霜。忽有一个半个。啐地斷嚗地折。方有少分相應。吽吽。笑倒永平門外社三郎。

上堂。謝前後堂秉拂。舉。臨濟會下。兩堂首座。一日舉頭相顧。各下一喝。僧問臨濟。未審具賓主眼否。濟云。𨿽然知此賓王歷然。師云。兩堂首座。一人拈出照乘之珠。一人拈出連城之璧。臨濟尋常喝似雷奔。者裏下得一喝。何止價增十倍。

上堂。舉。當山古塔主。凡有問。止言莫。或云莫莫。師云。古禪師。大似淮陰侯背水陣。置之死地而後生。

上堂。一機不露。萬機寢削。今日當陽。提者一著。卓丈一下云。荊山之玉輕抵鵲。

上堂。如佛見佛。佛無異見。如法說法。法無異說。只如鴉鳴鵲噪。鶯啼燕語。是有異說。是無異說。

上堂。舉潙山采茶次。問仰山。終日只聞子聲。不見子形。仰撼茶樹。潙云。子只得其用。不得其體。潙云。未審和尙如何。潙山良久。仰云。和尙只得其體。不得其用。潙云。放子三十棒。師云。子得其用。父得其體。互呈醜惡。掛人唇齒。至今茶樹上。葉葉哭春雨。

上堂。舉教中道。一切智智淸淨。無二無二分。無別無斷故。師云。東澗水流西澗水。南山雲起北山云。

上堂。徳山棒臨濟喝。祕魔叉和山鼓。拈向一壁。作麼生。札斗折衡而民不爭。

上堂。世尊拈花。南泉指花。靈云桃花。智門蓮花。總是空花。添得衲僧眼中花。諸人若要發明心花。顧視左右云。直須鐵樹開花。

結夏小參。舉。五祖和尙結夏上堂云。結夏無可供養大眾。作一佳宴。管顧諸人。遂舉手云。邏囉招。邏囉搖。邏囉送。莫怪空疎。伏惟珍重。師拈云。老東山佳宴。將謂駭動人天。及乎拈出。也只尋常。𨿽然。大羹明水。至禮存焉。

都寺齋升堂。諸供養中。法供養爲最。召眾云。諸佛無法可說。諸祖無法可得。說世間法。屈抑諸人。說出世間法。厚誣諸人。說目前法。目前無法。所謂是法不可示。言辭相寂滅。未免今我當該都寺。以督軍湖具八功徳。澄湛不波之水。供養諸人。只如凡夫見水是水。天人見水如琉璃。菩薩見水如甘露。又且如何。地無差別相。山自有髙低。

上堂。施饑虛者以食。則饑虛無所不療。施冥迷者以燈。則冥迷無所不見。拍繩牀云。西風一陣來。落葉兩三片。

上堂。世尊有密語。今古無人舉。等閒舉得最分明。夜來滴滴檐頭雨。諸人睡著不曾知。付與村農自歌舞。

上堂。舉。寶公寄語。思大何不下山。教化眾生。目視雲霄作麼。思大云。三世諸佛。被我一口吞了。何處更有眾生可化。師云。寶公大似行間鄰國。要撥亂太平干戈。思大望云別陣。𨿽則復行反間。而累及大地師僧。墮在干戈林裏。無有出期。

萬杉東源和尙遺書至。上堂。廬山陽星江上。如雷聲行喝。如雨點行棒。天下衲僧難近傍。村艸步頭活計。被渠一時屏蕩。瞿曇四月八日降生。渠乃西往。東湖聞得。歡喜踴躍。隔江合掌。

中秋上堂。舉。圓覺經中云。譬如淸淨摩尼寶珠。映於五色。召眾云。五色未現時。諸人還見摩尼寶珠麼。以拂子打圓相云。海神畱不住。湧出碧波心。

上堂。舉。白雲充祖云。你若得眞正一回汗出。立一莖艸上。便現瓊樓玉殿。你若未得一回汗出。縱有瓊樓玉殿。卻被一莖艸蓋卻。薦福道。你若得眞正一回汗出。云瓊樓玉殿。賤似一莖艸。你若未得一回汗出。一莖艸貴似瓊樓玉殿。諸人不信。試眞正一回驗看。

上堂。舉。馬大師一切語言。是提婆宗。以這个爲主。雲門云。好語只是無人問我。時有僧問。如何是提婆宗。門云。西天九十六種。汝是最下種。師拈云。雲門大似覆錦於井。而挽以蹈之。𨿽然。亦不出外道見解。

上堂。舉。雪峯道。烏石嶺頭。與汝相見。三門頭與汝相見。僧堂前與汝相見。召眾云。殷懃勸盡三杯酒。誰解風前舞柘枝。

上堂。山僧夜來擬欲。今朝擊鼓升堂。劇口爲諸人舉揚佛法一上。及登此座。天气稍熱。姑待別時。便下座。

上堂。兼謝監收。文殊爲智積菩薩。說一百四十六願。謂之無濁亂淸淨行大功徳。彌勒菩薩於毗盧樓閣前。爲善財說一百二十種菩提心。大眾。譬如指出萬斯倉。粒粒皆精糧。莫有飯籮裏受饑底麼。山僧當別甑炊香。

上堂。道在屎溺。道在稊稗。道在瓦礫。召眾云。蕩蕩一條官驛路。何須特地栽荊棘。

上堂。趙州禪在口皮邊。雲門禪若九轉透瓶丹。總是欺胡瞞漢。道難卽易。道易卽難。金烏一吸滄溟乾。

上堂。舉。顯英首座見慈明。明云。近離甚處。英云。金鑾。明云。夏在甚處。英云。金鑾。明云。先前夏在甚處。英云。和尙何不領話。明云。我也不會勘得你。教庫下供過兒來勘。且點一椀茶。與你濕口。師拈云。慈明開烹金鑪。不辭再煉。英首座可謂。繞指之柔。了無變色。

上堂。舉。龍牙示眾云。天下名山到因腳。辛苦年深與襪著。而今老大不能行。手裏把柄破木杓。薦福亦有一个頌子。天下名山到因腳。六州之鐵難鑄錯。而今老大卻惺惺。倒握茶瓢當木杓。

開鑪上堂。憨彌勒。胡達摩。驀札相逢。圍鑪打坐。或說當來下生。或說開花結果。者匙火筯笑呵呵。總是認橘皮作火。

上堂。謝絕嶽和尙。舉。芙蓉訪實性大師。師上堂。右邊拈主丈。向左邊云。若不是芙蓉師兄。也大難舉當。師拈云。薦福不拈主丈。只消攪鄱陽湖爲酥酪。供養我絕嶽師兄。何故。先師正法眼藏。盡向此老手中滅卻。

冬夜小參。把定牢關。天凝地閉。放開一綫。陰剝陽生。衲僧家一个个梯。已有一本陳年曆日。按時索候。極是分明。聞山僧恁麼道。大似泗洲人見大聖。𨿽然從冬數九。前頭大有寒在。

結夏小參。難難。虛空捏聚不成團。易易。無手牧童穿穴鼻。也不難也不易。斷頭﹝舟﹡丘﹞子加篙枻。三轉語。有權有實。有照有用。謂之薦福三關。伶俐衲僧。聊聞舉著。便乃掉臂而過。當別甑炊香供養伊。其或如虎。看麼。似鴨聽雷。要望山僧主丈子。三生六十劫。

舉。雪竇和尙示眾云。大施門開無壅塞。忽有个僧出來。雪竇退身七百里。何故。臨危不悚人。師拈云。薦福大施門開無壅塞。忽有个漢出來。拂子柄痛與三十。何故。千兵易得。一將難求。

結夏上堂。諸方用處。多是鉤頭著餌。刃上著蜜。直欲置之死地而後已。薦福只要諸人順時保愛。何故。納百川而變化魚龍者海。

上堂。識得一萬事畢。畢竟一作麼生識。不用天涯海角尋。日用當機明歷歷。諸人若更遲疑。分明爲汝指出。以主丈畫一畫。

除夜小參。道無蹊徑。饒州東出永平門。法無定相。木歲又除壬午歷。冥運潛舒。玄機尙戢。過去已過去。未來猶未來。直得天凝地閉。雪老冰枯。蟄戶未開。龍無龍句。正當此時。諸人性命。落在甚處。卓主丈一下云。一聲鳴爆竹。天地悉皆春。

舉。趙州一日。向雪中臥叫云。相救相救。時有僧亦去州邊臥。州便起去。師拈云。趙州下媟求鴿。直得四稜踏地。這僧蔗咬甜頭。不覺隨佗圈繢。薦福當時若見。只消深深堀雪。一坑埋卻。

上堂。禹門三級。霹靂一聲。便見躍衝天頭角。東湖正當桃花浪﹝跳﹣兆﹢爰﹞時節。諸人因甚不覺不知。良久云。識法者懼。

上堂。行亦禪。坐亦禪。語默動靜體安然。永嘉大似挾兔園冊數順朱底。𨿽然。莫言平坦路。步步有深坑。

上堂。仁侄自淨慈歸。舉夾山。嘗遣一小師。徧遊禪肆。殊無趣向。又聞夾山道譽遠播。乃回省覲云。和尙有如許奇特事。何不早向某甲道。山云。汝蒸飯時。我爲著火。汝行益時。我爲展缽。甚處是孤負汝處。小師因而悟入。薦福待便道。何不早向某甲道。拈棒痛與一頓。何故。要教知道。果然有如許奇特事。

上堂。一切障礙。是究竟覺。釋迦老子。向荊棘林中。開條通天活路。與諸人東行西行。𨿽然。莫教輕路著。有刺隱汝腳。

結夏小參。說安居偈。束縛虛空。覓安心法。鍼頭增鐵。諸方倒以九旬爲期。薦福以不退轉音聲輪世界善騰光明蓮華開敷佛剎不可說劫。爲一彈指頃。以一彈指頃。爲不退轉音聲輪世界蓮華佛剎不可說劫。諸人於中。只麼空閒閒地過。諸佛斫額望不及。設有一人修寂滅行。罪坐木赦。

舉。晦堂問圓悟云。勤兄近日如何。悟云。起滅不停。堂云。可知博地凡夫。我二十年前。也曾恁麼來。而今會也。腳尖頭也踢出一个佛。師拈云。腳尖頭也踢出一个佛。正是博地凡夫。

上堂。謝隱靜空巖長老。臨濟見黃檗。六十痛棒。剛言猶蒿枝拂相似。姦漢著拳。隱靜見薦福。一盞篙湯備禮儀。且道與古人相去多少。牛頭南馬頭北。

上堂。舉。僧問香林。如何是衲衣下事。林云。臘月火燒山。師頌云。臘月火燒山。將軍度鐵關。陣云千里遠。獨奏凱歌還。

上堂。舉。僧問九峯。承聞和尙。親見延壽。是否。峯云。山前麥熟也未。師云。薦福看來。九峯果然親見延壽。何以見得。開口便作蘇州鄕談。

端午上堂。賤如泥土。貴如金寶。亙古亙今。至玄至妙。道是難明還易曉。起得衲僧必死之疾。開得毗耶所杜之口。是甚麼物。得與麼奇特。豎拂子云。此一莖艸。

上堂。舉。南泉和尙刈茅次。有僧問南泉。和尙路向什麼處去。泉舉起鎌子云。這个是三十錢買。僧云。某甲不問這个。泉云。汝問什麼。僧云。問路從什麼處去。泉云。我使得最快。師召眾云。大眾。當時待南泉舉起鎌子道。个是三十錢買。便好與伊奪卻鎌子。卻再問路向甚麼處去。看个老漢作麼生。

上堂。達摩大師。以狼毒砒霜。爲个蜜丸。十萬里航海西來。直欲盡毒東震旦師僧所。幸我此一眾。各各知機。掉頭不顧。𨿽然。見之不取。毋貽後悔。

上堂。蛟不識劍劍下死。虎不識阱阱中死。從上諸老。各設機關。甚於劍阱。汝等諸人。聞如不聞。見如不見。方有少分相應。

結夏小參。山僧今夏。向督軍湖畔。下个斗門閘子。千流萬派。一閘閘斷。涓滴不通。一切魚龍鰕蟹。游泳其中。咸知以水爲命。無端靑天白日。霹靂一聲。直得波騰浪湧。若魚若龍。乘雲變化。上升層霄。召眾云。只今莫有曝腮底麼。良久云。敗將不斬。

開鑪上堂。法昌對泥人說法。生公對石頭講經。禮義生於富足。薦福燒榾柮火。供養諸人。又作麼生。禮與其奢也寧儉。

上堂。謝興教院主西林藏主。欲起達摩一宗。須是大根大器始得。臨濟徳山。不堪屈指。天下老和尙。車載斗量。不堪持論。大眾還見麼。洣川川上光明現。彷佛香溪藏裏珠。

上堂。千句萬句煩主丈子。只作一句道看。卓一下。下座。

上堂。舉。芙蓉初參歸宗。問云。如何是佛。宗云。我向汝道。汝還信否。芙蓉云。和尙誠言。安敢不信。宗云。卽汝便是。問云。如何保任。宗云。一翳在眼。空花亂墜。師拈云。大小歸宗。大似騎賊馬殺賊。未爲好手。有問薦福。如何是佛。拈棒便打。

至日上堂。豎拂子云。過去佛。現在佛。未來佛。只今在東湖拂子頭上。聚首同觀。東方金色光明云。西方銀色光明云。中央黃色光明云。無端露明柱子出來。彈指一聲。呵呵大笑。且道笑个什麼。俗气不除。

佛成道日。上堂。打圓相云。這一星兒。二千二百年前。臘月八夜。輝天鑑地。放大光明。釋迦老子。與一切眾生。同一眼見。同證無上正等正覺。惟有薦福主丈子。不曾將眼覷著。何故。鄕自用鄕法。

除夜小參。一年將盡夜。萬里未歸人。師召眾云。且道誰是未歸者。三世諸佛。止宿艸庵。歷代祖師。坐在半途。天下老和尙。正買艸鞋行腳。我此現前一眾。不慕諸聖。不重己靈。饑來喫飯。困則噇眠。石爛松枯。誰管你。一年將盡不盡。似這般底。正是純鋼打就。生鐵鑄成。𨿽然。畢竟如何是到家句。只今歸去便歸去。欲覓了時無了時。

元日上堂。新年頭佛法。鏡淸道有。智門道無。行盡江南江北路。家家門首釘桃符。

元宵上堂。謝兩斑。治國者。元首明股肱良。則庶事康。薦福股肱良。法道昌萬炬。蓮開優缽香。

上堂。漁舟一个兩个。欵乃歌聲。楊柳三株四株。低垂金綫。佛祖玄機。十分成現。魯公亭上。來來往往。多少衲僧。阿誰親見。見沙禽已在浮洲岸。

上堂。治俟照乘之珠。相如獻秦之璧。爭如薦福門下。一陣桂花風。滿地皆金屑。𨿽然。諸人切忌覷著。何故。落眼成翳。

上堂。俱胝得天龍一指。水潦被馬師一踏。自謂抹過禹門。身在九霄之上。撿點將來。正是認冢爲家。若約徳山門下。猶隔弱水三萬里在。

上堂。舉。阿難一日白佛言。今日出城。見一奇特事。佛云。見何奇特事。阿難云。入城時見一攢樂人作舞。出城總見無常。佛云。我昨日入城。亦見一奇特事。阿難云。見何奇特事。佛云。我入城時。見一攢樂人作舞。出城時。亦見樂人作舞。師拈云。山僧昨日入城。亦見一奇特事。求平門內。天慶觀前。有一攢樂人。築气球眼。親手辧者。活潑潑地。構得乃稍涉遲疑。便乃隨地輥向城子外去也。諸人若不信。入城時驗取。

端午上堂。佛病祖病。正在膏肓。文殊是藥采將來。都用不著。杜順灸豬左膊上。亦錯商量。東湖水點菖蒲茶。召眾云。个是單傳海上方。

上堂。舉。香嚴問僧。甚處來。云潙山。嚴云。近者何言日句。云有問如何是西來意。潙豎起拂子。嚴云。彼中兄弟如何商量。云盡道卽色明心。附物顯理。嚴云。著甚死急。僧云。師意如何。嚴亦豎起拂子。師拈云。薦福作這僧。待香嚴豎起拂子。亦只消道个著甚死急。

上堂。有縱迹沒縫罅。善財七日尋覓不得。趙州五年分疎不下。汝等諸人。那邊經冬。者邊過夏。因甚問著如聾似啞。顧視雲。水銀無假。

淸明上堂。謝臺州梅磵藏主。天臺山萬疊。信手輕撥轉。六種皆震動。玲瓏人人面。直得五百个。聲聞從定安詳而起。托眉底托眉。點胸底點胸。贊嘆底贊嘆。召眾云。畢竟贊嘆个什麼。寒食梅花香滿磵。

浴佛上堂。周家有國聖明朝。甘蔗無端產異苗。後代兒孫非五逆。百千鴆毒一瓢澆。

聖旨看藏經上堂。一大藏教。只說者个。以拂劃一劃云。玄中之玄。妙中之妙。充塞乾坤。而不見其大。綿亙古今。而不見其長。古徳倒一說。摶量不及。趙州繞繩牀。費力不少。諸人只今要會麼。壽如嵩嶽。福如海水。共斯民樂泰平。

中秋上堂。並謝五峯雲叟。舉。馬祖與百丈南泉西堂。三人隨侍玩月。師示眾云。馬大師與二三子。大似全身坐在廣寒宮裏。卻向四天下覓月。直得五峯掩口盧胡。諸人只今要見月麼。以拂子打圓相。下座。

上堂。舉。趙州因僧告辭。州云。甚處去。僧云。諸方學佛法去。州豎起拂子云。有佛處不得住。無佛處急走過。三千里外逢人。不得錯舉。僧云。與麼則不去也。州云。摘楊花摘楊花。師拈云。趙州念出兩道。奉送眞言。直是奇特。薦福亦有一道。煩主丈子。爲諸人念看。卓三下云。三千里外逢人。不得錯舉。

上堂。謝雪洲。太白峯頂云。太湖波心月。黑夜散淸光。炎洲飛皓雪。不是古佛玄機。亦非諸祖妙訣。別別。萬像森羅驚吐舌。

上堂。眞正法要。玄極祕密。言語道斷。心行處滅。是以世尊不說說。迦葉不聞聞。因甚新羅擊鼓。西天那蘭寺裏燒香。

冬至小參。洞山掇退果卓。儉不中禮。慈明貼榜僧堂前。肝膽全露。薦福不打這般車裏油。召眾豎拂子云。看看。壁角落頭萬年籃裏。有一顆無陰陽地所產希奇之果。不是鄭州棃。靑州棗。亦非阿那律陀所指堂中庵摩羅。直是百味具足。不比泛常。今夜拈出與諸人。作个至節家宴。以拂子打圓相。良久云。貴買賤賣。

舉。雪峯因閩王。令使者送柑橘二枚。有書云。旣是顏色一般。因甚名字不同。峯開看了仍封回。王問玄沙。沙將一張紙蓋卻。師拈云。雪峯封回。玄沙蓋卻。諸方咸謂閩王被二老熱謾。殊不知二老被閩王謾卻。有問薦福。只消輕輕揚向督軍湖裏。一任疑著。

上堂。舉。臺州國淸寺拾得。一日掃地次。寺主問云。汝名拾得。因丰幹拾得汝皈。畢竟汝名什麼。拾得放下苕帚。叉手而立。寺主復問云。畢竟名个什麼。拾得拈苕帚。掃地而去。師拈云。放下苕帚。提起苕帚。吽。王廾鬼酉。

舉。僧問古徳。年窮歲盡是如何。古徳云。東村王老夜燒錢。師拈云。東村王老夜燒錢。掇轉須彌作案山。途路紛紛未歸客。擡眸錯認白雲間。

上堂。佛告普眼菩薩云。頗有人能說幻術文字中。種種幻相所住處不。答云不也。佛言普眼。幻中幻相。尙不可說。何況普賢菩薩祕密身境界。祕密語境界。祕密意境界。而入其中。能入能見。師頌云。八十樵翁無賴查。芭鞋踏破亂山霞。那知一迹不到處。別有葛洪仙處家。

上堂。大庾嶺頭。髙安灘頭。下盡手腳。結盡冤讎。个事何曾得徹頭。良久顧眾云。禍在源頭。

上堂。三千里外賣卻布單而來。望云上樹。三十年坐破七个蒲團。守株待兔。伶俐漢未舉先知。已是蹉過不少。那堪晝三夜三。東覷西覷。如貓捕鼠。不堪持論。𨿽然。長因送客處。憶得別家時。

上堂。舉。香嚴示象云。如人上樹。口﹝銜﹣金﹢缶﹞樹枝。手不攀枝。腳不踏枝。下面有問祖師西來意。答佗則喪身失命。不答則有違所問。畢竟如何卽是。師頌云。大道平平無壅塞。無端特地設深坑。衲僧若具丈夫志。解向機先掉臂行。

上堂。舉。睦州和尙見僧。便喚止座。僧回頭。州云。擔板漢。雪竇拈云。睦州只具一隻眼。喚者僧旣回頭。因甚喚作擔板漢。黃龍云。雪竇亦只具一隻眼。者僧喚旣回頭。因甚不喚作擔板漢。師拈云。薦福亦一一核實將來。三大老只好一欵並按。何故名見一邊。

李僧錄看藏經請升堂。道非言無以顯教。教非言無以明道。妙有不有。眞空不空。始從鹿野苑。終至跋提河。於是二中間。未嘗談一字。釋迦老子。大似將阿耨池水。覆向百億四天下。卻要只手一時收取。諸人於此。開得摩酰丘眼。便見龍宮海藏。天上天下。盡虛空界。無非此經。妙獨超乎諸聖之表。而不見其形。道遠邁乎萬古之先。而不見其迹。𨿽然至愚不昧。在大智或迷。阿難陀不得集而爲經。優波離不得結而爲論。諸菩薩不得衍而爲律。雙林大士不得藏而爲輪。從上諸老。或對一說倒一說。全藏半藏。演出演入。總是隔九泰華說影子邊事。確實而論。直須向眼根舌根意根未動已前。一气轉得一大藏。方與釋迦老子。同一舌類。握手於二千二百年前。極含類於三途。導羣生於十地。旣然如是。諸人只今要見麼。以手指經云。經歸寶藏功圓處。香藹長空慧日髙。

上堂。欲究此道。灼然如魯公亭前徑直一條大路。坦坦平平。從朝至暮。過了千千萬萬。總是貪程。阿那个知道。督軍湖裏。無風荷葉動。必定有魚行。

臘八上堂。正覺山中夜气淸。瞿曇特地不惺惺。卻將曠劫無明種。認作浮雲缺處星。

上堂。黃蘗山頭三頓棒。集雲峯下四藤條。行不著用得喬。堪笑大禪佛小﹝病﹣丙﹢斯﹞兒。錯將一滴認作全潮。

上堂。徳山一日。托缽上堂。時雪峯作飯頭。見便云。這老漢。鐘未鳴鼓未響。托缽向甚處去。麼徳山便歸方丈。峯舉似巖頭。頭云。大小徳山。未會末後句。山聞令侍者喚來。問汝不肯老僧那。巖頭密啟其意。山乃休去。至明日升堂。果與尋常不同。頭至僧堂前。撫掌大笑云。且喜老漢會末後句。𨿽然如是。只得三年。山果會三年而沒。師拈云。擊梧桐驚老鳳。戽九淵縛獰龍。同不同。別有靈犀一點通。

上堂。舉。智者禪師。在南嶽看法華經。至是眞精進是名眞法供養如來處。豁然大悟。便見靈山一會。儼然未散。師頌云。行盡江南數十程。曉風殘月入華淸。朝元閣上西風急。都入長橋作雨聲。

辯都寺看金剛藏請上堂。諸佛垂慈。如春在百花。月臨眾水。召眾云。只今山僧拂子頭上。化現百億無量國土。一一國土中。化現無量百億給孤獨園。一一園中。化現無量百億釋迦文佛。各具大無礙辯才。演說四生四無相四句偈。佛病祖病眾生病。一切攢簇不得底病。聞者見者。或證大安樂大自在法門三昧。莫不歡喜踴躍。嘆未曾有無礙辯。都寺旣證大安樂大自在法門三昧。爾時一千二百五十比丘。同聲贊言。壽如金剛。福如金剛。堅固寶藏亦如金剛。是沙諸人還見麼。滿空花雨散天香。

善友水陸請升座。一法若有。毗盧墮在凡夫。萬法若無。普賢失其境界。心生則種種法生。心滅卽種種法滅。若於千聖頂上。開得隻眼。則無佛無眾生。亦無有天堂地獄。其或未然。則陰陽昭於二境。善惡判乎兩途。善則超於諸聖。惡則有鐵圍百刑之苦。我佛具大慈憫故。救度一切諸眾生。召眾云。主丈子只今。化作釋迦大覺世尊。領諸徒眾無數億萬。於虛空界。身髙七多羅樹。放眉間五色毫光。照破種種地獄鐵牀。化作蓮華座。劍樹化爲百玉梯。鑊湯化爲芙蓉池。重說十二因緣。無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣生。生緣老死憂悲苦惱。說甚因緣竟。於是一以深重非業之囚。悉得超生化樂之宮。只如現前一眾。試塡受生。或薦祖禰。或寄寶藏。一一悉得。如預歡喜踴躍。嘆未曾有。諸人要會麼。好看中元佳節夜。滿城瑞气藹東湖。

上堂。自杭州歸。謝副寺維那知客。洞山提起無星秤子。雲峯呈似一快漆桶。直得諸佛放大光明。照徹一切。撿點將來。猶是門頭戶底作略。山僧近登芙蓉五嶺。一步髙一步。直至千峯頂﹝寧﹡頁﹞。召眾云。只知眼底乾坤闊。不覺雲開尺五天。

上堂。謝梁山東長老。寂歷梁峯歲月深。春風浩蕩入枯林。要開萬世無窮業。只在堅持一寸心。

上堂。舉。昔有秀才問趙州。佛不違一切眾生之願是否。州云。是。才云。乞和尙手中丈子得麼。州云。君子不奪人所好。才云。我非君子。州云。我亦非佛。師拈云。秀才向饑鷹爪下分飱。猛虎口中奪肉。趙州將欲與之。必固奪之。若是薦福。卽與之道。山僧主丈子。今日分付著人。

上堂。舉。漸源和尙。有僧來參。源在紙帳裏坐。僧撥開帳去不審。源以目視。良久云。會麼。僧云。不會。源云。七佛已前事。爲什麼不會。僧舉似石霜。霜云。如人解射。箭不虛發。師拈云。漸源等閒輕擊著陳年瓦缶。而石霜以金鏞。應之者僧。聻。沽酒樓前聽管弦。

佛成道上堂。瞿曇錯認者星兒。動地驚天誰阿誰。奉勸諸人今夜裏。只消熟睡到雞啼。

上堂。謝石霜首座並碕監寺。喚回五百比丘於霜華已死之後。首座費力不少。﹝跳﹣兆﹢孛﹞跳三腳驢子於圓通未用已前。監寺舉步超逸。千載方逢傑作。東湖試爲平章。堪笑老來無定力。隔江戽水潑鴛鴦。

上堂。舉。五祖和尙示眾云。殷勤喚汝不歸家。貪看門前弄金沙。每到年年二三月。滿城開徧牡丹花。師云。五祖老漢。用盡自己心。殊不知春至牡丹花自開。

上堂。舉。世尊拈花。迦葉微笑。頌云。雪後園林春正濃。玉容公子玉花驄。雕弓閒試黃金彈。打落天邊一个鴻。

二月望上堂。江山處處東風軟。桃李紛紛春意酣。是滅度耶不滅度。當機識取老瞿曇。

上堂。拈徳山棒。海騰嶽立。設誑癡頑。用臨濟喝。雷厲風飛。徒張气勢。薦福只向諸人道。三年一閏。今年有兩个二月半。若也不信。試將新頒授時歷。從頭撿看。

上堂。若論此事。譬如琴瑟箜篌。𨿽有妙音。若無妙指。終不能發。薦福今日。煩主丈子。爲諸人發此妙音。卓一下云。竹不如絲。絲不如肉。

上堂。普請摘茶。仰山撼樹。則川提籃。撿點將來落二三。入艸一回親見得。枝枝葉葉是瞿曇。

上堂。謝崇福良巖長老。東湖一曲。非五音六律之所能拘。非十聖三賢之所能學。祕之石函。束之髙閣。諸人只今要聞麼。卓主丈一下云。彷佛琵琶三弄。依稀鈞天廣樂。

西巖和尙忌日拈香。咄。這川僧。﹝仁﹣二﹢幻﹞無討處。彊無討處。竅無討處。衲僧分上結冤讎。直到十分極處。至今無雪屈處。𨿽然。拈香雲。只這个。諸人也要知佗出處。呈起雲。出自蓬萊深處。

上堂。舉。藥山問僧。甚處來。僧云。江西來。山以主丈子。敲禪牀三下。僧云。某甲粗知去處。山拋下主丈。僧無語。山召侍者。點茶與老僧。踏州縣﹝囗﹫米﹞。師拈云。藥山布偃月長蛇之陣。而者僧單刀直入。僅一交鋒。而便乃棄甲曳兵。若進得後語。管取奏凱而還。

佛生日上堂。惟麟之生。瑞應天地。惟鴆之生。枯及艸水。悉達出世。天人羣生。莫不以手加額而相慶。何故。爲厲之階。

佛生日上堂。昔有一尺之埵。日取其半。萬世不竭。薦福只有一勺之杓。容百千溟渤。而不見其溢。泄百千尾閭。而不見其竭。今日拈來。供養我釋迦老子。以拂子。作杓舀水澆一澆勢。下座。

結夏小參。寬著期限。七个蒲團從坐破。急著手腳。灼然如彼救頭然。雪山六年。嵩山九年。不堪持論。隔江回首。曹溪宿覺。已遲八刻。其或似癡若呆。半疑半信。山僧只得爲諸人。別立一个期限。顧視云。三生六十劫。

舉。雲門因僧問。如何是諸佛出身處。門云。東山水上行。後來圜悟云。天寧則不然。如何是諸佛出身處。只向道。燻風自南來。殿閣生微涼。師拈云。雲門向廣寒宮裏呈月。圓悟向龍王宮裏呈珠。薦福𨿽臂長袖短。亦有一个道處。良久下座。

印都寺齋諸上堂。祖師心印。狀似鐵牛之機。古徳已是向大海中釘橛。虛空外著篐。殊不知一大藏教。橫說豎說說不著。歷代祖師。直指曲指指不出。可以號令人天。指揮佛祖。降伏諸魔。以主丈畫一畫云。印文露也。諸人見麼。須知老楊岐。元是會監寺。

上堂。舉。瑯瑯和尙示眾云。諸人在者裏過夏。共你點出五般病。一不得向萬里無寸艸處去。二不得孤峯獨宿。三不得張弓架箭。四不得物外安身。五不得滯於生殺。師云。孫武令商君法。盡法無民。薦福見汝等諸人在者裏過夏。只消道順時保愛。

上堂。舉。金牛每遇齋時。自舁飯。於僧堂前。作舞大笑云。菩薩子喫飯來。師云。金牛殘羹餿飯。不勞拈出。

上堂。馬祖道。卽心卽佛。非心非佛。南泉道。不是心。不是佛。不是物。據薦福見處。總是臘月扇子。

上堂。舉。僧問趙州。狗子還有佛性也無。州云。無。師頌云。鐵面將軍騎鐵馬。噫鳴殺气暗乾坤。縱饒勇銳如韓百。千里應須破膽魂。

上堂。謝靈隱以佛簿化鐘經二樓化主。靈隱前。天竺後。一句渾侖。覷不透覷得透。一佛二佛。三四五佛。百千萬億佛。歡喜踴躍。開顏同笑。畢竟笑个什麼。鐘樓上念贊。經樓上念咒。

上堂。舉。天親菩薩。從彌勒內院下。無著菩薩問云。人間四百年。彼中爲一晝夜。彌勒菩薩。於一時中。成就五百億天子。證無生法忍。未審說个什麼法。天親云。說這个法。師拈云。倉公秦緩。信手拈來。物物皆可以伐沈痼起膏肓。𨿽然。天親用處。大似客至無茶。點蒿湯備禮儀。

上堂。舉。石梯一日。侍者托缽上堂。梯召云。侍者。應諾。梯云。甚處去。者云。上堂齋去。梯云。我豈不知汝上堂齋去。者云。除此外別道个什麼。梯云。只問汝本分事者云。若問本分事。實是上堂齋去。梯云。不謬爲吾侍者。師召眾云。會麼。疾風知勁艸。世亂識忠臣。

上堂。昨日雨今日雨。漁父謳歌。老農歡舞。堪笑蒲許林中。鄧師伯把不定。卻向豆子山前打瓦鼓。何爲如此。熟不熟。但看五月廿六。

都寺齋上堂。與麼與麼。砒霜狼毒。不與麼不與麼。狼毒砒霜。不與麼中卻與麼。掗無病與藥。與麼中。不與麼。見病不施方。薦福四轉語。具四賓主。四料揀。灼然如百千鴆毒爲一器。擬之則喪身失命。諸人不得將眼覷著。將耳聞著。將鼻嗅著。將口沾著。何故。禍不入愼家之門。

上堂。寬著程限。以悟爲則。欵兵之法。我立地待汝透去。逼龜成兆。薦福總不然。何故。縱饒穿﹝醫﹣酉﹢金﹞得。終是不天成。

上堂。舉。天仙和尙。有新羅僧來參。遂把住云。未離本國。道將一句來。僧無語。仙云。問你一句。你便道兩句。師拈云。若僧𨿽是新羅人。卻會大唐語。何處見得。應對處可驗。

上堂。誰駕燭龍。赫日當空。山河大地。通身汗出。艸木昆虫。無處潛蹤。昨夜三更。主丈子驀然﹝跳﹣兆﹢孛﹞跳。觸著帝釋鼻孔。雨似盆傾。是汝諸人半醒半困。猶在夢中。喜喜歡歡是老農。

上堂。廣額屠兒。放下屠刀道。我是千佛一數。障蔽魔王道。我待一切眾生成佛。眾生界空。無有眾生名字。我方發菩提心。師召眾云。大似龍王殿裏誇珠。餓鬼窟中賣瘦。

上堂。大疑底人。對坐盤中弓落醆。不疑底人。再坐盤中弓落醆。大小黃龍。𨿽則一期答者僧話。而累及天下衲僧。盡向弓影邊著到。有問薦福。主丈子痛與一頓。何故。大疑之下。必有大悟。

上堂。舉。僧問九峯。如何是祖師西來意。峯云。更問阿誰。僧云。恁麼則某甲全體是。峯云。須彌頂上戴須彌。師頌云。將軍矍鑠笑盈眉。鐵馬衝關舞戰旗。指點陣云千萬里。碧油幢裏醉金卮。

上堂。水盈萬壑。葉落三秋。漁板一聲飛野鴨。長空極目思悠悠。堪笑當年馬大師。無端杻著百丈鼻。直至如今痛不休。

開鑪上堂。天寒人寒。薦福以十方世界。爲一火鑪。普請從上若佛若祖。天下衲僧。大家在者裏。暖處商量。大眾。畢竟商量何事。孟冬漸寒。

上堂。舉。臨濟和尙道。學道人但不向外馳求。與佗佛祖何異。一念淨心光。是諸人屋裏法身佛。一念無分別心光。是你諸人屋裏報身佛。一念無差別心光。是你諸人化身佛。師召眾云。臨濟老漢。指出各人本地風光。可謂諦當詳切。撿點將來。正是向外馳求。

上堂。達摩西來。傳个策子。少至萬言。多無一字。賤如金璧。貴如泥土。第一句爲君舉。良久。聽著卽聾。覷著卽瞽。

曹總管請升座。師豎拂子召眾云。諸人還見麼。阿彌陀如來。出現於大江南岸鄱君國內。於一藕絲孔中。湧出三萬二千獅子寶座。一一座上。化現河沙諸如來。出廣長舌相。徧覆三千大千世界。演不生不滅。無上妙法。乃至水鳥樹林。出和雅音。演暢五根五力。十菩提分。八聖道分。一切妙法。直得四輪三界。若聖若凡。若幽若顯。同證無生法忍。曹公總管。證此法已。得超樂土。欄楯行樹。五花樓觀。四寶周匝圍繞。種種莊嚴。受諸快樂。爾時千二百五十大比丘眾。合十贊嘆不已。畢竟贊嘆何事。八功徳水無邊際。穩泛慈航一葉蓮。

杭州歸上堂。佛法徧在一切處。山僧爲諸人。一一按過。重疊吳山並楚水。主丈頭邊。艸鞋根底。踢著底是達摩大師。撥著底是釋迦老子。𨿽然。夜行莫踏白。

上堂。參得到悟得徹。自謂龍門上客。薦福有棒。亦未到伊喫。何故。行百里者半九十。

上堂。舉。興化和尙謂眾曰。我向南方行一匝。主丈頭。不曾撥著一个會佛法底。大覺聞之云。如何得一陣業風。吹入大覺門來。化後至大覺。覺請作院主。一日從法堂前過。覺召云。院主。我聞你在南方行一匝。主丈頭。不曾撥著一个會佛法底人。汝具什麼眼目。化便喝。覺拈棒。化擬議。覺便打。化又喝。覺又打。化明日又從法堂前過。覺召云。院主。直下不疑。你昨日兩喝。試爲說來。化云。存獎於三聖邊。學得賓主句。總被師兄折倒了也。乞與安樂法門。覺云。者瞎漢。卻來者裏納敗闕。脫下衲衣。痛與一頓。化於棒下。悟臨濟在黃蘗處。喫棒底道理。師拈云。興化開空馬犀之眼目。大覺施拔鯨牙之手段。只如興化。於大覺棒下。悟臨濟在黃蘗處。喫棒底道理。又作麼生。驢揀濕處溺。

上堂。僧問法眼。如何是曹溪一滴水。眼云。曹溪一滴水。其僧惘然。時韶國師在座下。聞之有省。師拈云。赤腳人逐兔。著靴人食肉。

上堂。舉。潙山云。今時人但直下會取不會底。正是你佛。正是你心。若向外求一知一解。將爲禪道。且沒交涉。名運糞入。不名運糞出。不名運糞出。污你心田。所以不是道。師拈召眾云。潙山老漢。與麼爲人天。似慈母以蜜爲丸。椏與嬰孩。送病入心。至老終難救藥。

上堂。舉。閬州古堤和尙。因仰山來參。以手撥三撥云云。汝無佛性。仰山近前三步。叉手而立。古堤云。子甚處得此三昧來。仰山云。耽源處得名。潙山處得地。古堤云。莫是潙山的子麼。仰山云。世諦卽不無。佛性卽不敢。仰山卻問古堤。和尙甚處得此三昧。古堤云。我從章敬處得來。仰山嘆云。章敬三昧不可思議。來者難爲湊泊。師拈云。二大老。大似昔人各拈出珊瑚樹枝。以相誇義。山僧當時若見。只消以手掩耳。

佛生日上堂。當年竺國此時節。淨飯王宮生悉達。老倒雲門棒頭短。作麼生。千古萬古爲妖孽。

結夏小參。一喝三日耳聾。彩奔﹝齒﹡殳﹞家。六十痛棒。如蒿枝拂。姦漢著拳。諸人百二十日長期。畢竟作麼生履踐。薦福有六條禁令。第一眼不得妄觀。第二耳不得妄聽。第三鼻不得妄嗅。第四舌不得妄味。第五身不得妄觸。第六意不得妄動。依音禁制者。可以入佛。未可以入魔。忽有个漢出來道。佛卽不問。畢竟喚甚麼作魔。只向佗道。九十六種。汝爲第一。

舉。應庵結夏示眾云。張弓架箭魚投网。物外安居鳥入籠。生殺盡時蠶作繭。如何透得這三重。師拈云。應庵太師祖。向泰平地面。崄立三重關。俾天下衲僧無入頭處。兩堂首座。來夜試展拔關之手看。

上堂。舉。僧問趙州。萬法歸一。一歸何所。州云。我在靑州。作一領布衫。重七斤。師拈云。大眾會麼。趙州大似滹沱冰合。克濟三軍。

端午上堂。總總林林。厥疾彌深。文殊旣無靈驗之藥。盧扁難下膏肓之鍼。山僧有个祕傳訣。掃除萬病是無心。

上堂。舉。金峯禪師。因僧侍次乃云。我有一則因緣。舉似汝。第一不得亂會。僧云。請和尙舉。峯豎起拂子。師拈云。大小金峯。大似空拳嚇小兒。若是薦禍。主丈痛與一頓。何故。許人一物。千金不移。

上堂。舉。僧問臨濟。如何是三眼國土。濟云。我共汝入淨妙國土中。著淸淨衣。說法身佛。又入無差別國土。著無差別衣。說報身佛。又入解脫國土中。著光明衣。說化身佛。師拈云。僧問臨濟。三眼國土。臨濟直得指東畫西。熱亂一上。有問薦福。只消一指向空中。點三點示之。

中秋自杭歸上堂。舉。古人云。蕪湖蕪湖見。當途當途見。八月十五夜。一似沒柄扇。薦福亦有个見處。東湖東湖見。西湖西湖見。八月十五夜。皎皎如鏡面。

舉。雲門問僧。甚處來。僧云。嶽山來。門云。我尋常不曾與人葛藤來。僧近前。門云。去。師拈云。雲門布徧地葛藤。不特爲者僧。直欲天下衲僧。輥在里許。無出頭處。拈主丈一劃云。今夜薦福。劃斷了也。𨿽然。諸人二六時中。東行西行。赤渙照顧始得。

上堂。舉。石霜和尙問龐居士。有个事借問。居士不得惜言句。士云。便請舉來。林云。元來惜言句。士云。者个問訊。不覺落佗便宜。林掩耳而去。士云。作家作家。師拈云。石霜設陷虎之機。而居士癡裏放憨。諸人會麼。獰龍戲滄海。彩鳳舞丹霄。

上堂。衲僧家。不著僧求。不著法求。不著佛求。作麼生無事。綠楊堤上芰荷香裏。三三兩兩數沙鷗。

上堂。舉。應庵和尙示眾云。如世良馬。見鞭影而行。佛照出眾云。見鞭影而行。非良馬也。師拈云。一人手握石火。一人握電光。爍破髑髏眼。休誇騏驥良。

解夏小參。三世諸佛不知有。乞無再面。黎奴白牯卻知有。彩布﹝齒﹡殳﹞家。行不到處道一句。乾旋坤轉。道不得處行一步。嶽立波騰。衲僧家。要行便行得。要道便道得。�得道爲稊稗亦得。指佛是佗奴亦得。因甚狗子無佛性話會不得。父母未生前面目明不得。蠟人冰守不得。寂滅行修不得。人我山倒不得。生死海渡不得。𨿽然。自是不歸歸便得。五湖煙景有誰爭。

上堂。迦葉三昧。阿難不知。阿難三昧。商那和修不知。召眾云。諸人三昧。薦福總知。薦福三昧。只今諸人要知麼。早晨喫粥。腹便不饑。

解制小參。自杭州歸。法無住相。遇緣卽宗。東湖藕絲孔裏入正定。西湖藕絲孔裏從定起。西湖藕絲孔裏入正定。東湖藕絲孔裏從定起。所謂常在家捨。不離途中。常在途中。不離家捨。忽有个僧出來道。長老與麼安居。與麼禁足。莫不得麼。只向佗道。我爲法王。於法自在。

上堂。謝秉拂齋。以主丈卓左邊一下云。者是醍醐。卓右邊一下云。者是毒藥。山僧今日。盡情拈出。供養諸人。若領略得去。則一飽可忘百饑。其或半信半疑。又爭怪得老僧。

上堂。舉。南陽韶國師道。鑊湯鑪炭裏。成等正覺。刀山劍樹上。成等正覺。棒下成等正覺。喝下成等正覺。師拈云。大眾要會麼。門門花柳巷。處處管弦樓。

上堂。智者大師因讀法華經。至藥王菩薩焚身處。云是眞精進。是名眞法供養如來。於此豁然。證得旋陀羅三昧。見靈山一會。儼然未散。師拈云。智者大師。傳天臺教法於萬世。將謂有甚長處。元來只坐在葛藤窠裏。諸人只今要證旋陀羅三昧麼。以拂子擊禪牀。下座。

上堂。舉。大珠問座主云。講什麼經。主云。三昧經。珠拈丈云。若是三昧。不是三昧。主無語。珠云。老僧事繁。不能打得你。師拈云。座主當時奪得主丈子。卻問者个是三昧不是三昧。才擬答。便與抝折主丈。看者老漢作麼生。

上堂。舉。巨榮禪客參投子。云老僧未曾有一言半句。掛著諸方耳目。汝爲什麼來見山僧。僧云。到者裏不施主拜。要且不甘。子云。出家人與麼勿碑記。僧繞禪牀一匝便云。子云。有眼無耳朵。六月火邊坐。師拈云。投子欲掛羚羊之角。爭柰臭肉來蠅。榮禪客獵犬無靈性。徒戀枯樁。

上堂。舉。潙山問仰山云。妙淨明心。汝作麼生會。仰山云。山河大地。日月星辰。潙云。汝祇得其事。仰云。和尙適來道什麼。潙云。妙淨明心。仰云。喚作事得麼。潙云。如是如是。師拈云。潙山問處。事理全無。仰山答處。全無事理。召眾云。妙淨明心。

上堂。舉。大珠問座主。蘊何經論。主云。講金剛經。珠曰。金剛經是佛說。主云。佛說。珠曰。若言如來有所說法。卽爲謗佛。若言不是佛說。卽是謗經。除此之外。與老僧說看。主無語。師云。便喝。當時若下得者一喝。敢保大珠不敢以座主相待。須向明窗下著到。𨿽然。莫道座主無語好。

中秋上堂。名不得狀不得。不可得中親構得。絕瑕翳明皎潔。大似中秋夜明月。別別。廣寒宮殿爛銀闕。

上堂。謝天地玉厓老。無文欲燼之燈。幸向爲毗嵐所滅。直得盡大地人。歡喜踴躍。贊嘆不已。無端二十年後。越水一燈白晝出現。於天地之頂。照天照地。直得月磵歡喜踴躍。贊嘆不已。何故。月庵見開福。雲門見雪峯。

至日上堂。魯倍公日南至。遂登臺觀望云物而書。薦福隨例與諸人。試著眼看。忽有个僧出來。以手指空云。那邊云色。得恁麼黃。和聲便打。何故。非我同流。

上堂。佛法無人說。𨿽慧不能了。召眾云。人人釋迦。个个彌勒。恁麼說話。大似埋設善良。𨿽然。不可一向瞞盰。煩主丈子。爲諸人說看。以丈卓一下云。了。

上元上堂。金蓮萬朵。爛熒�照徹。銀霄第幾層。無量劫來明歷歷。須知元本是心燈。

上堂。今古事茫茫。陰陽割昏曉。碧露綴小桃。綠綫垂堤柳。燕語離梁。蛙鳴芳艸。鐘聲雜報聲。大底大。小底小。山僧見了。直得培增愼惱。何故。一片涅柈心。狼藉知多少。

上堂。舉。云居舜老夫云。黃昏脫襪打睡。晨朝起來旋打行纏。夜來風吹剃倒。知事普請奴子。劈篾縛起。師拈云。古人謂。住持事繁。今以舜老夫。觀之果然。

上堂。謝天柱西尖東法藏主。隔江招手。餿飯要八重。便乃橫趨。眞鍮不博金。豎主丈子云。看看。擎天一柱。玲瓏八面。只今向蟭螟頂﹝寧﹡頁﹞上。轉大法輪。直得六合三光。雷奔電捲。見諸人各各眼睛定動。啞。又向露明柱裏去也。靠主丈。下座。

佛生日上堂。迦毗羅國。無國愛樹下。粲若芬花。皎如圓月。不是釋迦老子。諸人只今。要見三十二相麼。東湖水映西湖綠。紫芝山對角山靑。

結夏小參。我宗無語句。靴中動指。亦無一法與人。彼外藏頭。出水蓮華。未出水荷葉。大小智門。大似家居荊山深處。信手拈來。胡拋亂擲。無非是玉。爭柰千載之下。一狐疑了一狐疑。汝等諸人。不妨於魯公亭上。烈女橋邊。東覷西覷。忽然於出水未出水時。領略得去。要見智門則易。要見東湖則難。何故芰荷風。何止十里在。

舉。雲門問僧。今夏做个什麼。僧云。和尙寔問。某甲卽道。門云。仿賊人心虛。師拈云。雲門問處旣不實。者僧答處癡裏放姦。若是薦福。一棒一條痕。何故。山僧從來。不使虛頭。

結夏上堂。諸方開烹金鑪。布漫天网。盡法無民。薦福門下。饑噇飯。熱乘涼。一任諸人。何故。深水得魚渾信僉。不曾將酒祭江神。

上堂。塵塵爾。念念爾。法法爾。燕語鶯啼。驢鳴犬吠。不是不是。召眾云。鄱陽湖夜來。洪水泛漲。浸了三州六縣。多少民地。

上堂。不是而上事。亦非格外機。蚯蚓抹過東海。蝍蟟吞卻須彌。木人旗掌笑揚扇。

上堂。參禪須參活句。召眾云。天下老骨。橫說豎說。是死句。六代祖師。直指曲指。是死句。五千四十八卷。金口所宣。是死句。畢竟如何是活句。良久下座。

上堂。舉。達摩見武帝公案。師頌云。波斯手裏撚生鐵。把作希奇無價珍。識破分文元不直。寒光笑衮浪花新。

上堂。魚行水濁。鳥飛毛落。召眾云。若起一毫佛見法見。盡六州之鐵難鑄錯。

上堂。舉。石梯一日。侍者請浴。梯云。旣不洗塵。亦不洗垢。浴作什麼。侍者云。和尙先去。某甲將皂角後來。梯乃笑。師云。侍者大似恭而無禮。

上堂。凡所見色。皆是見心。心不自心。因色故有。師拈云。馬大師認奴作郎。

上堂。舉。僧問馬祖和尙。離四句絕百非。請師直指西來意。祖云。我今日無心情。問取智藏。藏雲。我今日頭痛。不能爲汝說。問取海兄。海云。我到者裏卻不會。復舉似祖。祖云。藏頭白海頭黑。師云。馬大師如王小波合成羣隊。巧同計較。這僧不躍禹門三級浪。勞勞只麼衮春風。

上堂。一大藏教。是个切腳。切謂古徳是大妄語。近因披閱。仔細撿點將來。是眞語者。試將切腳切出一字。直是親切。不同泛常。今日舉鼓。煩主丈子。普告大眾。以丈卓一下。下座。

上堂。謝一書記。的的西來意。一字不著畫。置之太虛。而不見其寬。置之鍼孔。而不見其窄。端的有誰見得親。木人眼光如電掣。

上堂。舉。僧問智門。如何是佛。門云。踏破艸鞋赤腳走。僧問。如何是佛向上事。門云。主丈頭上挑日月。師云。大小智門。答者僧所問。大似臘月冰雪中。拈出靑絹扇子。者僧若再進後語。敢保老漢。別有語在。

上堂。謝景徳王溪長老並因藏主。破砂盆無貴賤。等閒拈向昌江上。盡大地人同一見見。彷佛宣州木瓜。依稀景鎭寶變。

上堂。謝楚云首座。指臨濟見黃蘗。陷虎機深。接雲門嗣雪峯。送賦過界。薦福聻。云晴楚天春欲雨。三艸二木皆萌芽。

上堂。從向上著。明格外機。太平時代。拈弄干戈。衲僧家誰管月之大小。歲之餘閏。只知一日缽孟兩度濕。𨿽然。如何是趙州雜用心處。

上堂。上士聞道。勤而行之。好與二十棒。中士聞道。若存若亡。好與二十棒。下士聞道大笑之。好與二十棒。三種人。薦福一一按過了也。就中有優有劣。有勝有負。有人分揀得出。也與二十棒。若分揀不得。二十棒山僧自領。

上堂。明教達長老朝京江州能仁中長老至。了煩峯頭。大鵬展翅九萬。湓江深處。大鯤擊水三千。直得雷屬風飛。乾旋坤轉。靑靑亭魯公亭。聚而議曰。二子神通。過於鶖子。老僧歡喜踴躍。殷勤揩老眼。萬里看飛騰。

佛生日上堂。古今咸謂。釋迦老子。於周昭王時。四月八日。降誕於迦毗羅衛國。歡喜園中。無憂樹下。據薦福看來。是大妄語。何故。森羅萬象。川流嶽峙。堂堂淸淨法身。九龍時時灌沐。若然則悉達。無日不下生。無時不出現。諸人若不信。只今向大殿驗取。

至圓通請小參。法不孤起。仗境方生。召眾云。石耳峯髙路接天。不是境。梵音亭下月臨泉。不是境。欲識佛境界。當淨其意如虛空。諸人能淨其意。於百億四天下。百億須彌盧。百億四大海。森羅萬象。明暗色空。一一識得破。亦未是佛境界。直須向父母未生。空劫以前開得隻眼。使見無佛無眾生。亦無有涅柈。山河大地卽自己。自己卽山河大地。適來上方玉厓和尙。舉薦禍古禪師空劫日用自己公案。蓋古禪師。後雲門百餘歲。因閱語錄。而嗣法之。眞參實悟。具大眼目。覺範一言。以致學者之疑。上方已爲諸人。分明一一剖斷了也。卻向薦福面前。索起遼天髙價。某柰行槖不是以酬。只得暫假一座康廬山。還得恰好。未免借場拈出。供養諸人。只今要識空劫日用自己麼。橫看成嶺直成峯。向背髙低各不同。不識廬山眞面目。只緣身在此山中。

結座。東湖一棹過侯溪。兩兩相看眼似眉。若問陳年閒佛法。杜鵑聲在最髙枝。

上堂。西野蔡居士至。舉。睦州問秀才。治什麼經。才云。治易。州云。易中道。百姓日用而不知。不知个什麼。才云。不知其道。州云。作麼生是道。才無對。師云。秀才死在睦州句下。千古之下。無人救藥。薦福借西野鼻孤。爲佗出气。因成一頌。奪賊槍兮便殺賊。山河大地血淋漓。今朝冷地翻交轉。萬壘西風鐵馬嘶。

解夏小參。文殊三處度夏。法無定相。百丈三日耳聾。彩奔﹝齒﹡殳﹞家。山僧六月如杭。七月歸寺。足未嘗不禁。鐘作鐘鳴。鼓作鼓響。法未嘗不說。足如是禁。四聖六凡皆斫額。法如是說。燈籠露柱笑揚眉。見前一眾。不移寸步。不起一念。歷徧恆河沙界。徧參百千諸佛。行者居者。畢竟有何差別。靜中有動人知有。動中有靜少人知。

解制上堂。鳳脫千絲之网。魚離百搳之鉤。沒拘束魚悠悠。明月淸風天地秋。

冬至小參。這一片靑。那一片黃。魯臺之云。異世同色。上一畫長。下一畫短。慈明之榜。號令惟新。古今天地。古今日月。節序時時推遷。陰陽時時消長。萬物以之而代謝。惟我主丈子。都盧長七尺。硬葛怛黑﹝侖﹡皮﹞皴。能爲萬象主。只麼兀兀度時。𨿽然。薦福不欲埋沒善良。惱亂春風。明朝敢保。更有新條在。

結夏小參。盡十方世界。是沙門一隻眼。天闓地辟。土壙人稀。薦福盡十方世界。是蟭螟一隻眼。山僧普請賢劫千佛。東西諸祖。天下衲僧。至元三十一年。於此眼中。恢張世界。結如來制。東勝身洲入正定。西瞿耶尼從定起。北郁單越入正定。南瞻部洲從定起。諸人各各順時深愛。但不得道著佛法二字。何故。眾禍之門。

舉。僧問雪峯。聲聞人見性。如夜見月。菩薩人見性。如晝見日。未審和尙見性如何。雪峯打三下。其僧復問巖頭。頭打三掌。薦福云。雪峯棒下悟去。蘇嚧蘇嚧。巖頭掌下悟去。﹝口﹡悉﹞哩﹝口﹡悉﹞哩。畢竟如何。娑婆訶。

上堂。僞山呵呵大笑。香嚴呵呵大笑。千載之下。令人一回思量一回笑。且道。笑个什麼。乞兒打破漆椀。十字街頭拍手笑。

上堂。寬著程限。以悟爲期。欵兵之法。是何心行。立地教汝悟去。逼雄鷄生鵠卵。山僧邇來。足瘡少出。兄弟自由。不敢以佛法。涴汝耳根。何故。彼自無瘡。勿傷之也。

上堂。舉。龍冊怤禪師住庵日。有行者至。徐徐近繩牀。取拂子提起問。某甲定喚這个作拂子。庵主喚作什麼。主云。不可更安名立字去也。者擲下拂子云。著甚死急。師云。有問薦福。只向道拂子。其人擬議。倒轉拂子柄便打。

上堂。只把你將來底。示你个入處。古徳太殺慈悲。薦福只把你將來底盡情抑下。拈棒痛與一頓。敢保你有个入處。

上堂。舉。古人破句讀圓覺經中。此虛妄心。若無六塵則不能有。悟去。頌曰。厖眉雪頂采樵翁。誤入天臺第幾重。回首不知塵世隔。月明知樂響瑤宮。

上堂。十分簡易。十分成現。鈍根底十年廿年。利根底一見便見。召眾云。畢竟作麼生見。沙鷗一个兩个。白雲三片四片。

上堂。謝雪村和尙赴永福。堂堂再世積翠翁。中興萬古一龍峯。復立三關之險。重新萬礎之雄。奴視佛祖。鞭笞象龍。等閒換步移身。直得番陽湖白浪翻空。閣中千佛。笑展歡容。何故。說法師來是此翁。

東湖退院。與魯山長老。地釣東湖二十年。眼頭老卻幾風煙。等閒笑捲絲綸去。秋滿江山月滿天。

告香普說

若論此事。開眼覷著。開口道著。舉步踏著。十分成現。十分明白。因甚不會。只爲作尋常看了。作尋常會了。所以蹉過來多少時。夙有靈骨英俊上士。如師子王。一出母胎。便能哮吼。百獸爲之腦裂膽落。又如金翅。擘開滄海。直取﹝奄﹣大﹢立﹞吞。若是中下之機。直須從漸入頓。身心純一泰定。念玆在玆。總不放捨。發大誓願。今生斷斷。要教一回端的徹去。以畢出家志願。其或尙涉遲疑。未免將從上若佛若祖。揭翻腦盡。科出心肝。指似諸人去也。我佛世尊。向雪山成道。後於摩竭提國。三七日掩室無言。方有少分相應。無端爲五比丘。轉苦集滅道四諦法輪。爲緣覺人。說十二因緣法。爲菩薩人。說六波羅密。爲求最上乘人。說一切種智。乃至拈華示眾。迦葉破顏微笑。召眾云。葛藤芽孽自性生矣。累及西天四七。說心說性。以妄傳妄。缺齒老臊胡。欺我東土師僧。迢迢十萬里西來云。吾本來玆土。傳法救迷情。一花開五葉。結果自然成。賊無種相。鼓籠四傳而至黃梅。有嶺南狤獠。密傳宵遁。七百僧悉皆追趂。惟明上座。趂至大庾嶺頭。啞。賊過界了也。六祖見明上座來。竟勇猛卽擲衣缽於石上曰。此衣表信。可力爭耶。任君將去。爭之不足。讓之有餘。明遂舉之。如山不動。信知佛法重器。非可力取。躊躕悚栗曰。我來爲法。非爲衣也。乞食不得。詐道不饑。祖云。不思善不思惡。正與麼時。阿那个是明上座。本來面目。狼毒砒霜。一時拈出。明當下大悟。徧體汗流。中毒了也。泣淚作禮問曰。上來密言密意外。更有意旨否。窮坑難塡。漏卮難滿。祖云。我今爲汝說者。卽非密也。汝若返照自己。密卻在汝邊。海南有果樹頭心。明云。某甲𨿽在黃梅隨眾。實未省自己面目。今蒙指授入處。如人飲水。冷暖自知。今行者卽某甲師也。一欵供就。祖云。汝若如是。則吾與汝同師黃梅。善自護持。夜半分贓。阿爺大分。南嶽大慧讓禪師。初參六祖。祖曰。甚處來。洎不問過。曰嵩山來。朴實人難得。祖曰。是什麼物與麼來。探竿影艸。讓曰。說似一物卽不中。開口便見鄕談。祖曰。還可修證也無。杻上著杻。讓曰。修證卽不無。污染卽不得。早已污染了也。祖曰。卽此不污染。乃諸佛之所護念。汝旣如是。吾亦如是。冬瓜印子。江西馬大師。始匡徒日。南嶽讓和尙遣一僧去。俟升堂時。乃出問作麼生。看伊道什麼言句。記將來。直須驗過。僧去一如所教。回云。馬大師道。自從胡亂後三十年。不缺鹽醬。鈍置殺人。南嶽然之。養子不及父。家門一世衰。及南泉示眾云。江西馬祖說卽心卽佛。王老師不恁麼。不是心。不是佛。不是物。恁麼道。還有過麼。好兒終不使爺錢。時趙州云。禮拜了去。續有僧問州云。上座禮拜了去。意作麼生。疑殺天下人。州云。汝卻問取和尙。匿兔放鷹。僧遂問南泉。適來諗上座意作麼生。泉云。佗卻領得老僧意。爲賊證贓。又有尊宿。名臨濟和尙。初在黃蘗會中隨眾。因第一座陳睦州。閒管攛掇去問黃蘗。如何是佛法的的大意。赤肉挨白刃。蘗遂與三十棒。如是三次問。每蒙賜棒。爲人須爲徹。乃告辭第一座云。早承激勸。問佛法。累蒙和尙賜棒。所恨愚魯。且告諸方去。醍醐上味翻成毒藥。第一座遂與黃蘗云。義玄上座𨿽是後生。卻甚奇特。後五日爲一株大樹。蔭覆天下人去在。指伊蘭作栴檀。要起去。忽辭。和尙願垂提誨。第二回

推人入阱也。濟明日辭黃蘗。棄卻甜桃樹。蘗推往大愚處去。必汝爲說。斷送死人過界。濟至大愚。愚問什處來。引賊入屋麼。濟云黃蘗。又爭諱指。愚云。黃蘗有何言句。鉤頭有餌。濟遂舉前話。復云不知過在什麼處。擔枷過狀。愚云。與麼黃蘗老婆心切。爲你得徹困。猶覺過在。多口阿師三寸舌頭絕地長。濟於是大悟。笑破虛空口。乃云。元來佛法無多子。乞兒籮易滿。愚云。尿牀鬼子。適來道我不會。而今又道無多子。是多少來。擔住云道道。百煉眞金再入鑪。濟向大愚肋下築三拳。苦屈之詞。不妨難吐。愚托開云。汝師黃蘗。非干我事。推云離已。濟返黃蘗。再來不直半文錢。蘗問。來來去去。有甚了期。大斧斫不開。濟云。只爲老婆心切。抱贓叫屈。遂舉前話。慚惶殺人。蘗云。者大愚老漢饒舌。待見與打一頓。半是思君半恨君。濟云。說甚待見。卽今便打。遂與黃蘗一掌。家富小兒嬌。未是白拈賊。蘗吟吟而笑云。者風顚漢。來者裏捋虎須。憐兒不覺醜。濟便喝。黠兒逞俊。蘗云。侍者引者風顚漢。參堂去。不是冤家不聚頭。黃蘗大似任公子以五十搳餌。橫竿東海。堪笑臨濟上佗鉤綫。將謂蔭﹝雨／復﹞天下人。殊不知遺毒天下。師召眾云。從上尊宿家普說。須是見他明白宗通說通。口角波瀾如海。前輩如南陽徳山巖頭羅山圓悟大慧應庵。近世徑山無準師公癡絕石田。方可以開人天眼目。以厭學者之心。後來諸老多謙辭少講。自大化更張以來。多聞諸方。告香普說。每合十喜。叢林法道之盛。夏前頭首。累到方丈。謂兄弟要講行此事。因謂之曰。老僧昔於江西黃﹝奄﹣大﹢立﹞。書生剃髮。是正因出家。發志超方。是正因行腳。幸五十年前。得見前朝幾員有道尊宿。機用各各不同。棒頭長短。打著打不著。宋易槪舉。克由叵耐。蓬萊山中。有个竅竅拗拗列列挈挈。老川僧。謂之西巖幻智師。向靑海尾頭。大白峯頂。布一个漫天紩絲网。凡若魚龍鰕蟹。莫不喪身失命。我幸知機識變。等閒跳出。得以自由。逗到今日。亦只是个依本分。隨眾喫飯。多年底老禪和。米盡到糠。名曰長老。口吻遲鈍。不會鋪張展演。引古證今。開發來學。但惟自古帝王尊崇佛法。莫甚大元。官其僧。特立衙門。以司其徒。大福蔭以撫綏之。曠古所無。爲之僧者。當紹隆佛種。思所以報國恩之大。兄弟。來此相聚。須髮大勇猛。具大信根。把生死二字。貼在額頭上。朝斯夕斯。粥裏飯裏。直須以悟爲則。薦福素來。具大慈悲。不敢孤負諸人。當機有棒須打教折。有喝須教耳聾。忽有一个半个。當下知歸。山僧卽當爲汝證據曰。正好買艸鞋行腳。久立珍重。

道在目前。要且目前難睹。古徳太殺屈抑善良。殊不知塡溝塞壑。滿眼滿耳。有甚難睹處。𨿽然。便恁麼會。認驢鞍橋。作阿爺下頷。不恁麼會。蹉過不少。道不屬知。不屬不知。知是妄覺。不知是無記。釋迦老子。大開四條通天活路。與諸人行。而諸人開眼堂堂。如衣壞絮行荊棘林中。欲去被去礙。欲住被住礙。設有一个半个。伶利底。具透菁眼。驀然蹉腳一步踏得著。亦須是再見善知識。爲汝證據。方得到大安大樂之地。如夾山初住潤州京口。時道吾到。遇上堂。有僧問。如何是法身。答云。法身無相。如何是法眼。答云。法眼無瑕。純鋼打就。生鐵鑄成。道吾不覺笑失。賣寶撞著瞎波斯。夾山才見便下座。問某甲適來。祇對者僧話。必有不是。致令上座失笑。望上座不吝慈悲。理能伏豹。吾云。和尙一等是出世。未有師在。太白星好閒管。夾云。某甲甚處不是。望爲說破。擔枷過狀。吾云。某甲終不說。請和尙卻往秀州華亭船子處去。送人上樹。夾云。此人如何。不妨疑著。吾云。此人上無片瓦。下無寸。和尙若去。須易服裝束。蓋船子囑道吾。有座主爲我指个來。妄通消息。夾山乃散眾易服。直造華亭。信卜賣屋。船子才見便問。大徳住甚麼寺。九絲軟紅套索。夾云。似卽不住。住卽不似。出山欵子。師云。不似又似个甚麼。敲枷打鎖。夾山云。不是目前法。此地無金二兩。師云。甚處學得來。直須勘過。夾云。非耳目之所到。黑山下鬼窟裏。師云。一句合頭語。萬劫系驢橛。紩彈子。師又云。垂絲千尺。意在深潭。離鉤三寸。子何不道。椏贓與賊按牛喫艸。夾山擬開口。師以篙打落水中。殺人須見血。才上船又云。道道。杻上著杻。擬開口又打。爲人須爲徹。山於此有省。且喜欵案圓成。師乃云。竿頭絲綫從君弄。不犯淸波意自殊。師子教兒。夾遂問。拋綸擲釣。師意如何。太無厭生。師云。絲懸淥水。浮定有無之意。教兒作竊。夾云。語帶玄而無路。舌頭談而不談。說得道理好。師云。釣盡江波。金鱗始遇。得个鰕兒便喜歡。夾山乃掩耳。已遲八刻。師云。如是如是。冬瓜印子。遂囑云。汝向去。直須藏身處沒蹤迹。沒蹤迹處莫藏身。吾二十年在藥山。只明得斯事。汝今旣得。後不得住城隍聚落。向深山裏鐝頭邊。接取一个半个。接續無斷絕。今又奉贈一道祕密眞言。夾山乃辭。頻頻回顧。師遂喚。闍黎闍黎。夾山回首。師豎起橈云。汝將謂別有。乃覆船入水而去。師召眾云。千年萬載華亭水。浪激波翻恨不平。普說一事。古徳古叢林。無時不講行。自大慧應庵老祖後尊宿。多謙辭不講。去夏荷兄弟相知。黽勉從事。今春值老僧。適有廬阜之役。𨿽掛塔不多。皆是諸方羅籠不住。銅頭紩額老成。頭角自倒後。累到方丈。累言累辭。而意益勤確。久在眾底。不在此限。初機兄弟。莫問普說不普說。只要各各一切放下。發大志願。辦一片自肯身心。究明父母未生前。照天照地。一段光明。須知每日風雲雷電。水鳥樹林。一一無非廣說法要。爲汝發機。單明此事。何待曲錄牀上老古錐。開口動舌。方謂之普說耶。𨿽然。眞覺無覺。眞法無法。無覺無不覺。無法無不法。法法圓成。心心體寂。亦不敢孤負諸人。只得倩主丈子出來。以虛空爲口。舒廣長舌相。縱無礙辧才。如法爲諸人普說一上。諸人當起難遭之想。以主丈橫一橫云。會麼。豎一豎云。會麼。卓主丈云。會麼。靠主丈云。會麼。只此四轉語。有主有賓。有勝有負。儻若當下知歸。庶不孤負山僧主丈子。其或未然。三條椽下。不妨疑著。

普說三轉語頌出示眾

鄱陽湖。夜來徹底漧枯。魚龍鰕蟹。畢竟以何爲命。

頌。拶到途窮路絕處。灼然命若一絲危。當機燒尾奔當火。那个魚騰碧漢時。

如何是上座空劫以前自己。

頌。太華峯頭有一物。怪如猛虎踞林丘。擡眸子細認得著。充畟陳年个石頭。

薦福有一則語。舉似諸人。﹝良久云﹞會麼。

頌。等閒拈起一機看。頓覺重重海嶽昏。劃爾一聲轟霹靂。木人聞後更誰聞。

化佛殿歸上堂。羊角峯前。錦云堆裏。撞著胡張三。卽日恭惟。遇著黑李四。勸它布施。忽有个漢。不覺失笑。而問曰。老老大大。著甚死急。只得合十低聲向伊道。山僧今日小出大遇。

上堂。舉。特勢菩薩。至袈裟幢世界。窮佛音聲不得。持地菩薩。接竹至梵天。量佛丈六之身不得。目連菩薩。以神通至非非想天。要見佛頂相不得。召大眾云。三大菩薩。蹉過釋迦老子來。多少時也。諸人只今要見釋迦老子麼。豎立主丈。良久下座。

上堂。舉。華嚴經金剛幢菩薩偈云。不取眾生所言說。一切有爲虛妄事。𨿽復不依言語道。亦復不著無言說。師拈云。白雲盡處是靑山。靑山朵朵常獨露。

月磵和尙語錄卷上

月磵和尙語錄卷下

再住薦福禪寺語錄﹝己亥十二月十三日﹞

侍者永仁宗煥編

上堂。深藏巖竇。隱遁過時。事無一向。出則爲人。出則不爲人。用在當機。是什麼時節出頭來。快便難逢。牢關把定。道絕人荒。召眾云。道不可以言宣。不可以智測。昭昭乎心目之間。而不見其形。歷歷乎語默之際。而不見其迹。欲隱彌露。易見難識。山僧前住此山。退席時。將二十年說不盡底佛法。盡情揚在督軍湖裏。不曾將眼覷著。從教爛卻。只今人天普集。未免東撈西摝。重新爲現前一眾。舉揚去也。卓主丈三下云。畢竟是何。腔調萬年歡。

舉。世尊一日升座。大眾集定。文殊白槌云。諦觀法王法。法王法如是。世尊便下座。師云。世尊剛被文殊塗糊一上。薦福今日升堂。人天畢集。不可虛設。煩主丈子出來。廣說法要。各宜諦觀諦聽。卓主丈一下云。法王法如是。

上堂。謝���。覺城東際。有惡知識。河口海目霹靂舌。說心說性。說迷說悟。誤賺多少英靈衲子。逗到東湖之東。惡將惡報。濃煎湖水當洋銅。

結夏小參。小參古謂家訓。擬說第一句。早成第二。擬卓主丈。早成繁詞。擬豎拂子。早涉頋鑑。無言之言爲眞言。無見之見爲眞見。無聞之聞爲眞聞。釋迦老子。昔於靈山會上。畫地爲牢。謂之圓覺伽藍。累及天下衲僧。千載之下。轉動不得。吐气不得。山僧旣爲其直下遺教之孫。敢不遵奉先規。只得杻上著杻。枷上著枷去也。良久云。會麼。庚子年四月十五。薦福結夏。

舉。初祖達摩大師。昔自西天竺國。涉流沙十萬。遊梁歷魏。至少林面壁九年。付法後。說偈云。吾本來玆土。說法救迷情。一花開五葉。結果自然成。師云。者缺齒老胡。心毒不如口毒。

上堂。瑞巖惺惺。薦福莫莫。瞞盰佛性。束之髙閣。月磵別用的當一著。﹝良久云﹞易覷捕難執捉。不見道。無意求時卻宛然。有心月處還應錯。

上堂。舉。僧問趙州。萬法歸一。一歸何處。州云。我在靑州。做一領布衫。重七斤。師云。大眾會麼。橋斷疑無路。峯回別有村。

又頌云。彩雲影裏仙人現。手把紅羅扇遮面。急須著眼看仙人。莫看仙人手中扇。

閏八月望上堂。一輪明月。兩度中秋。不知今夜裏。誰復再登樓。雲開萬里桂香浮。

可長老滿散水陸請上堂。一切有相皆是幻。以幻爲幻幻復幻。瞿曇四十九年。縱無礙辯。演如幻法。達摩十萬里西來。直指人心。見性成佛。傳如幻法。天下老古錐。續焰聯芳。全提半提。紹如幻法。若有个漢。具決烈之志。埽佛祖窠臼。於如幻中。破如幻境界。作幻中佛事。成就如幻中幻事。方有少分相應。崇寧成翁正可長老。照了諸幻。以如幻身。據如幻剎。以如幻財。成就檀波羅蜜。種種如幻善因。饑者得食。寒者得衣。貧者得寶。以如幻施。周徧法界。復以如幻之心。設大無遮無礙如幻之供。若聖若凡。若幽若顯。普皆供養。天龍以是而應感。列宿以是而照臨。祖禰以是而超升冥漠。河沙幽滯。以是而拔濟。無不滿足。無不歡喜。無不贊嘆。仍請老僧。登如幻座。以如幻舌。代佛宣說如幻妙法。召眾云。且道。正可長老所作。如幻種種殊勝切緣。老僧所說。如是妙法。畢竟有何奇特。萬像參羅皆喜悅。福如滄海壽如山。

上堂。庭前桂綻金粟黃。滿地散淸香。魯直當年參晦堂。吾無隱乎爾。當下錯承當。累及叢林。千古更錯商量。

新鞔法鼓上堂。活剝泥牛之皮。包裹虛空以爲鼓。須彌爲架。橫亙十方。禾山老漢。盡其臂力欲打。打不著。信相菩薩。盡其神力欲夢。夢不到。薦福以無手人。用無柄枹。只今爲諸人。試一擊看。卓主丈一下。直得六種震動。天雨四花。於是百千諸佛。聚而議曰。聲到耳邊耶。耳往聲邊耶。展轉論義。經八十反。舜若多神聞得。遠自乾闥婆城而來。笑爲打證云。若將耳聽終難會。眼處聞聲方始知。

上堂。如何是佛。殿裏底。如何是道。墻外底。有千人萬人見。無一人兩人識。何謂如此。翻令所得遲。只爲分明極。

平江美巖木翁和尙訃至。上堂。人從洪州來。卻得蘇州信。報道太湖三萬六千頃。徹底漧枯。直得乾坤黯黑。萬像攢眉。靈巖巖中古佛。從定安詳而起。振威一喝。便見法濤白浪。際天渺彌。召眾云。月在波心說向誰。

跋無境法語

老無境。將從上諸老。曲錄牀上野狐涎。滿盤捧出人前。餘一再觀之。不覺爲之嘔吐。後之閱者宜審。

跋宏智語

溫州老漢。大曹洞一宗。雷霆後世。內帖數字猶隱�有駭蟄韻。隱巖其隱之。

東巖壽儀贊

以幻智燈。無幽不燭。舌頭較善。手頭較毒。中興東圓。晚據天育。盡東南界內。數來惡業。無這尊宿。

跋修背吳道子地獄圖

性佛惟眾生。本來同一心。心能惡其善。卽爲地獄。心能善其惡。卽是天堂。梅翁有克家同心。而一善裝飾此畫圖。普勸一切人。捨惡而歸善。功徳愈光明。梅芳不老春。

寶嚴寶長老請贊

不會禪不會道。據曲錄牀。一味性燥。謂佛祖坐在半途。把衲僧盡情折倒。有時指泥團土塊。直百千金。有時將玉殿瓊樓。作一莖艸。每笑徑山師云。全無準繩。誰管天童先師。公案未了。識得渠儂。拙處三分。卻許寶嚴寺裏。劍峯長老。

題丹霞燒木佛圖

丹霞燒木佛。義出丰年。院主眉須墮。彩奔齪家。法海浪平春晝求。戲將老手拔鯨牙。

跋宋諸老墨迹

余出叢林早恨生晚。見前輩尊宿。於晨星曉月之時。每懷歉慕。以今視之。與昔尢異。然此帖內諸老。皆宋導師。不能不使後人。復思後人也。

題哲古智語

只今吾匯尊宿。散於天下名山者累百。今觀古智此錄。乃羣飛中之鸞鳳也。巋像運之靈光。此頹波之砥柱。他日又當爲吾匯賀。

跋程惟叔松風稿

浮梁居士程君惟叔。儒而學佛者也。昔者累過余。余見其身心純一。篤志於道。後歸。復師吾子東山崇。崇甚器之。崇寂。余躬至竟後事。惟以偈唁予云。老牛失犢已堪悲。鍼水機緣只我知。撿出殺爺刀在手。對人猶哭我兒兒。己亥歲復過余釣雪磯。余舉三轉語勘之。末後一語云。薦福有一語。舉似諸人。良久云。會麼。惟云某甲耳重。請師再舉。余乃喝。惟有松風稿。乃其平日造大口業。謗佛謗祖之語也。余不甘故。縱筆端之。口以証之。

景玄盛居士求語

景玄居士景其玄。其玄之玄玄更玄。此玄不可求而得。此玄不可外求玄。遠之愈邇不可離。瞻之在後忽在前。離卻玄兮玄亦無。於玄旣無無亦無。白雲飛處一回首。悠然喜見古匡廬。

題龍巖廬山行捲

康廬勝處。龍巖行得到。見得到。說得到。愚極叔謂不曾到。艮巖謂親到。據老拙看來。來老總是摶量。龍巖未到。

裴相國捧佛牀黃蘗安名李翺問道藥山

無名名是爲佛名。不道道是爲眞道。費盡分疏。蘗山藥嶠。

送行

送欽禪人遊嶽

雪峯不登嶽。辛苦事參訪。虛空開笑口。猿鶴增悲悵。我昔乘天風。絕頂倚藤杖。羣山如子來。萬境供一望。至今淸夜夢。吟嘯煙雲上。道人膽气粗。一葉吞湘浪。欲識活祖師。告君語非妄。綠苔裹斷磚。便是南嶽讓。

送仁侄入淛

古來行腳有樣子。莫只遊山並﹝翟﹡元﹞水。江南兩浙多禪林。帶眼直須先帶耳。數十年來已寂寥。況復亂離生死裏。一言非理不可道。一武非地不可履。善友師教不可捨。庸鄙彊饕不可儗。彼所非者誠可監。我所長者不可恃。一切妄想生死因。參須實參明自己。佗日歸來如所囑。痛棒依前分付你。

送彥侍者

瑞陽俊彥彥侍者。貌山澤臒語灑灑。訪我東湖竹邊寺。爲言來自遠公社。殷勤載覓贈行語。有語非語筆難寫。渾侖一句持贈君。不可取兮亦非捨。歸見溪邊老煙菟。當機有掌休便打。免教臭口向人開。道汝又捋虎須也。

借雪竇韻送淳維那

吳山碧楚江碧。天地茫茫渺何極。出門無是無不是。著眼當機須辧的。諸方門戶潑天開。眞底奚眞僞奚僞。燈籠露柱盡知識。庭前栢樹西來意。春風意春風急。千里萬里誰能及。湖水蹙天波欲立。

送妙達往淛

逸汝短句意不盡。送汝長句無可寫。不長不短賦一篇。適﹝打﹣丁﹢直﹞今朝忙不暇。臨別艸艸笑與言。眞个參禪忘晝夜。一回參到無參處。猶是上宿道傍捨。吳越靑山千萬重。揀个缽囊何處掛。娘生兩眼驀然開。方信山僧眞可罵。

送印空書記

一印印空來點窄。三賢十聖那可測。匡廬萬疊云錦鄕。鄱湖萬頃水精國。篆文見得甚分明。元是一字不著畫。拍來號令人與天。頓教古道長顏色。我應隔江合十聲。嘖。

送僧

摘楊花摘楊花。唵摩尼吽﹝口﹡發﹞吒。便恁麼會已是錯。不恁麼會尢更差。一回撞著無面目老骨檛。方知元不在天涯。

送圓侍者

香林侍雲門。閱十八寒暑。剛把野狐涎。涴卻所衣楮。汝侍吾筆硯。我元無一語。乃以羊角峯。蘸竭東湖水。學本無止法。猶海深無底。斥鴳從卑飛。大鵬九萬里。

送付藏主

老我無堪涉世艱。鬢毛新糝雪霜斑。有人來自廬山中。眼如點漆音如鐘。銜袖出新捲。兩眼驚且眩。方知親自香溪哥室來。老婆心切言詼詼。三世諸佛一口吞。一大藏教徹底翻。叢林鄕社。有此俊邁之英才。我輩可老可死無餘懷。

印月

性海湛如。心月皎如。水與月融。月與水攝。水月交光。印文呈露。山河大地。萬象森羅。一印印定。虛徹洞明。廓兮炯兮。以證來觀。

送福上人

禪欲參兮道欲學。莫負娘生一雙腳。培塿不足登。蹄涔應易涸。觀水須觀百千溟渤之巨海。登山須登萬丈嵩華之喬嶽。髙髙髙無極。深深深無底。一回見得親。冥鴻千萬里。

正秀行腳

長老小師不參禪。只爲尋常見得慣。汝今別我要行腳。與汝謾說个公案。我亦黃﹝奄﹣大﹢立﹞長老兒。少年發志大猶低。一筇行徧半天下。要勘諸方老古錐。發足仍發勇猛志。莫把參禪當容易。只今諸老若晨星。半人所在亦須至。山僧年老已心孤。那堪送汝更寫偈。出門步步好爲人。九萬里程一鵬翅。

進無止

灼然大道如大海。浩無涯涘深無底。摐摐萬有資之生。生生不已由玆始。飲者大小隨所量。隨量滿足皆厭喜。有人直欲探其源。得其源矣進無止。若從涓滴識全潮。方信萬波元一水。

達此宗

若論此道若須彌。根四部洲髙無極。日月循環無晝夜。毗嵐縱作無變易。欲達此宗須造顚。徧參閩楚幾山碧。一回見得親。萬疊巍峨只捲石。

雕匠羌若正

昔有僧問佛印禪師曰。如何是佛。佛印答之曰。木頭雕不就。佛印𨿽則一期答這僧所問。其如巧匠何。君正羌大夫業雕甚精。人率孚而任之。一日訪釣雪翁求語。以自壯。因詰之曰。佛作麼生雕。笑曰。我以無臂之手。用無鐵之刀。取無根之木。雕無形之佛。若然則吾當爲汝。以虛空爲口而贊之。古汗有敏匠。能作諸佛像。有相皆是妄。無相之中有眞相。

徳詳大師禮補陀五臺

五臺峨峨五雲裏。補陀峨峨東海底。大士元不在其中。誤賺平人知幾幾。江南吳越諸導師。短偈長篇費言語。老僧有語寫不得。一再殷勤奉勸汝。若論觀音與曼殊。盡恆沙界無不是。灼然端的要見渠。不用千里與萬里。只消著眼未生前。面目堂堂卽自己。

竹隱﹝東林寧侍者﹞

香嚴去潙阜。欲南陽陽竹。片瓦太無端。等閒相擊觸。累及忘所知。嘉名受污辱。有人今效尢。千頃種寒玉。澹然冰霜中。歲晚樂幽獨。愼勿輕擊著。淸風自然足。

送善禪人

學道如牧牛。尋牛須訪迹。牛旣已純熟。牧乃便省力。靠壁舊烏藤。一朝生兩翼。天地豈不大。去當六月息。

送瑊侍者

有佛處不得住。斗門硬閘。無佛處急走過。欄江紩网。趙州立者兩重關。致使學者。欲去被去礙。欲住被住礙。無自由分。伶利衲僧。拶得透跳得出。方爲慶快。𨿽然。更須知五里單牌。十里雙堠。始得。

送僧

勇猛發心要行腳。莫把光陰空費卻。靑山綠水眼中塵。梵語唐言皆毒藥。瞥轉機先親見徹。萬里秋空飛一鶚。

淵侍者歸天童西巖和尙塔所

堂堂幻智翁。爲宋巨魔孽。我昔誤見之。痛棒打得折。冷地驀思量。有屈無處雪。淵也長庚來。言僒曾不滅。幻出窣堵波。黃金充一國。村艸步頭艸。香風春茁茁。有語遠寄將。撚鼻消一咄。

送竺源合侍者

佛道實幽遠。未易可窺測。著眼朕非先。猶鬲恆沙國。一切俱放下。百不會不知。只在鼻笑頭。元不鬲絲釐。吾道今如何。秋風落葉多。滿手握春風。吹醒冰霜柯。

送則自然書記

老來不寫送行語。送子不可無一句。幾回特地費思量。有句可寫難寫意。從上佛與祖。別無可指示。只要息心仍息念。墻壁木偶恰相似。驀然見得親。不負出家志。茫茫日月去如飛。轉得眼來老已至。當思祖道重千鈞。凜如一發孰可寄。釣雪磯頭瞠老眼。秋空萬里孤鴻遠。

送舜禪往廬山

行腳須具行腳眼。當以前輩爲標格。近來叢席說廬山。禪子競趨不吳越。汝今直往虎﹝俟﹣ㄙ﹢亡﹞溪。一香三拜依位立。棒如雨點打將來。當下知歸。方是行腳事云畢。

嚴首座法語

臨濟參黃檗。淸涼見地藏。總是打頭不遇作家。到老翻成懵董。澹翁嚴首座。學問淹博。處性衝澹。久歷叢林。養髙東湖。忽然興發。倒握過頭杖子。剛要於七閩二淛。徧地撥尋會佛法底人。忽若撞著个無面目老骨檛。棒頭無眼。脫下衲衣。痛與一頓。那時卻休學伊道。悟得臨濟在黃檗處。喫棒底道理。

宗藏主之吳越

裊裊春風軟。點點春山遠。如來禪與祖師意。滿眼滿耳無不是。短筇撥著南北峯。錢塘萬頃寒濤舂。一笑歸去來。雲中五老笑顏開。

送曇昱侄禮拜淨慈愚極老叔

汝今別我去行腳。聽我殷勤重告汝。人身難得今已得。直須著意明自己。只今叢林未寂寥。四海一翁老愚叔。惠日峯前九拜時。照頋粗拳當面築。白髮盈顚七十翁。期汝有成志超越。爲報江海幾故人。晚年富貴一磯雪。

送辧藏主

老眼正昏明。喜見哥寧馨。吐語﹝金﹡得﹞璆玕。秀發禪林英。斯道猶丈廈。頹焉欲傾阤。獨支期敏手。毋擅立壑美。大鵬一舉九萬里。

珍維那歸徑山就簡虎巖和尙

水雲相望楚與吳。三年不作問安書。英英禪子來巖邊。爲我細說巖平安。但言倒握無形棒。若佛若祖難近傍。煩寄一語休拍盲。本來無佛無眾生。不妨借取腕頭力。永爲大地人知識。

頌

禮仗錫己禪師塔﹝師平生惟食泥土﹞

吞卻七峯無寸土。灼然無地著屍骸。不知當日誰閒管。剛把虛空掘窖埋。

禮思大禪師塔﹝福嚴﹞

巋然七十二峯秀。靈骨溫溫色尙新。我若等閒開坐具。阿師無地著渾身。

禮楊岐禪師塔﹝云蓋﹞

正脈如今一綿微。不堪惆悵淚交頤。冷云深沒楚山頂。全體當年縮項時。

悼霍山﹝住雪豆徑山圓寂﹞

老倒霍山無賴吒。妙髙峯頂恣拋沙。大開死口淩霄上。又是一番重退牙。

懶瓚巖

天子親頒字十行。難徵老子起巖房。只將牛糞星兒火。煨得蹲鴟萬古香。

石屏塔﹝中竺﹞

曾分定石竺峯前。回首秋風三十年。漠漠吳天自空闊。老猿和雨哭蒼煙。

石林塔﹝淨慈﹞

云寒窣堵玉稜層。自酹西湖一勺淸。老舌熾然無慈在。錢塘潮﹝袖﹣由﹢感﹞宋王城。

禮黃龍先師塔

鈍鍬攪動蒼龍窟。浪激波騰海嶽昏。一笑不知深問訊。先師靈骨儼然存。

浙中象外諸友寄新作

肝膽重重楚越分。別來不願見諸君。那知熟血重相噴。涴卻三千里水雲。

懷徑山諸友

十年交結幾冤憎。別後誰能記姓名。遙想瞎驢成大隊。挹南嶽又望東溟。

謝無文惠書不至

一幅無文倍息全。無端流落水雲邊。秋空雁字重書出。頓首分明到不宣。

田叟

半畝春風个鐝頭。通身泥水不曾休。布成荊棘參天了。老子今年丈有秋。

斗山

四角量來四極同。乾坤大地在其中。鰕兒沒興跳得出。衝破須百萬重。

賀廬山羅漢老子

說法聲如動地雷。小南鋪席又重開。成羣引得呆尊者。遠遠也從髙麗來。

悼無文和尙

玉几深深結死冤。錯傳一印漫無文。春雷轟破轟不破。盡盡江天飛暮云。

玉厓朝京歸住天地

天上明光四度登。古今屈措幾人曾。放光近向廬山頂。莫謂文殊夜放燈。

送仁侄

惡業相從十五年。未嘗蹉口教參禪。而今年老心孤甚。三十烏藤趂上船。

南侍者往送乃師朝京

阿師北去朝金闕。欵語丁寧子一回。京洛春風無限好。我寬襟袖裹將來。

法相習兄小室在黃金山下

人間萬事不如閒。湖海歸來緊著關。自笑一生貧不盡。黃金推作屋頭山。

寄和寅知客來韻

老來懷抱轉難平。棒下全無舐犢情。尙有一分慈憫處。教人只向棘中行。

萬杉東源和尙塔

活葬東風百艸源。只因錯會祖師禪。十千古木匡廬頂。一一枝頭啼杜鵑。

送僧歸金陵白蓮庵

石頭城裏屋三椽。滿屋淸香是白蓮。皎潔一心何所似。夜深淮水月初圓。

摘茶

拚雙赤手入叢林。要覓春風一寸心。但覺爪牙歸掌握。不知煙霧濕衣襟。

蓮社題經薦孤魂

一卷百千萬億捲。普使幽冥趨淨方。越水東邊明月夜。白蓮朵朵晉時香。

贈發匠

年來頓覺發如絲。多少傍人笑老癡。妙手不須頻摘剃。幾人得到白頭時。

多寶寺

千澗碧流寒漱玉。萬山黃葉冷搖金。若言卽此見多寶。猿叫嶽雲深更深。

羅漢浮柸圖

神通妙用無些子。踏破滄溟幾處潮。个个腳跟學逼逼。老僧無暇舉藤條。

血書金剛經

娘生指上血一滴。染盡給孤園裏花。三十二枝春盎盎。不知香藹幾恆沙。

天童四威儀

行無端失腳墮深坑。轉得步。笑倒更幽亭。

住一身貧到無貧處。有誰知。狎鷗並宿鷺。

坐卻被蒲團先識破。松作聲。元是微風過。

臥太白一峯枕頭大。伸雙腳。虛空俱踏破。

仁侍者往淛

痛把山藤手自鞭。銜冤又上淛江船。東湖佛法無多子。莫打諸方肋下拳。

送會侍者見雪巖

仰山作夢夢未醒。噡語如今轉更喬。識得渠儂窮伎倆。跨門先倒用藤條。

送富侍者入京

灼然要敵王公富。捱到無錐卓地時。萬里秋空雙眼豁。不知身在禦樓西。

贈戈陽剪剃祝詠

端的洪鑪百煉銅。雙收雙放凜寒霜。這些柄杷撚得定。要截諸方短與長。

定山

諸緣外息心無喘。墮在那伽那一機。蹉口一回輕噫欠。疾雷轟破五須彌。

北海

謾將折筯探源流。直到俱盧窮盡頭。端的這回親見徹。百千溟渤一浮漚。

送琇上人

楖栗橫肩犯曉寒。倚天靑卽是廬山。上人幸有娘生腳。直到髙髙頂﹝寧﹡頁﹞間。

掬月

等閒﹝拚﹣ㄙ﹢ㄊ﹞取娘生手。萬浪中間攪一回。拶得淸波無透路。玉蟾輥入掌中來。

梅山

午夜寒香泛翠微。橫斜影裏立孤危。看他垂手爲人處。放下懸屋第一枝。

寄呈西巖和尙

玲瓏巖下憶辭師。軟語丁寧歸莫遲。昨夜春堂轟霹靂。分明一喝再參時。

湖東廟化元霄

樓臺鬲岸沸笙簫。萬斛金蓮撒碧霄。湖水東邊楊柳﹝木﹡頭﹞。也開靑眼看元霄。

送遜禪人

楚天空澗雁橫秋。揚示二千年話頭。閃電光中如不薦。滿蓬煙雨上孤舟。

贈刀鑷

如星冏冏瞭雙眸。妙處工夫少與儔。捏定這些眞柄霸。衲僧那个不低頭。

送恢侍者

覓安心法沒來由。呆立庭前雪到腰。祇好別行條活路。看廬山看淛江潮。

無相和尙塔﹝開先﹞

怒霆轟耳記曾呼。充塞乾坤恨未除。將謂阿師無實相。春風萬疊峙康廬。

天池資勝庵

萬个篔簹帶雪靑。一庵猶自揭唐各。道人心欲畱云住。寬著儼問屋數楹。

天池半云亭

腳頭步步躡雲梯。到此須知恰半之。絕頂欲觀天地闊。不妨款款策藤枝。

寄保壽心鏡

保壽當年不渡河。个般檐板誤人多。勸君剩買艸鞋好。彈雀何曾只就窠。

枯山

點點寒飆振槁枝。翠微重疊凍雲垂。春風萬斛呼不醒。別嶂一聲啼子規。

雪溪塔﹝圓通﹞

六月炎天飛片雪。山河大地冷淒淒。三年祇道消融盡。凍合侯家水一溪。

寄淨慈愚極老叔

見說翁翁老更顚。爲人單只用粗拳。近來發得無明甚。打破虛空沒半邊。

送俊侍者﹝時東君退玉几畱雪竇東林圓通欲取皈廬山﹞

爺看千丈巖前瀑。頂雪遙應瀑雪同。石虎溪邊傾石耳。要聽鐵錫響寒空。

淵侍者自幻智塔所來就見翠巖木翁

人從村艸步頭來。毒气經年不受埋。散作西山千嶂雨。毒花毒果幾根荄。

送肅庵長老歸北

倒跨金獅別五臺。哦嵋廬嶽眼中埃。袖藏小白花歸去。人道親提東海來。

建育王塔

越水新營窣堵波。與他玉几不爭多。從今客路三千里。又累奔馳劉薩訶。

新僧堂

薦福重開地獄門。要從衲子結生冤。若還將脇沾他席。熱鐵燒身又一番。

番陽大浸

本來淸淨無一物。大地山河忽渺彌。童子不須拋瓦礫。老僧定觀正斯時。

磯亭

一亭新立雪磯頭。漫向空中拋直鉤。幾度無風浮子動。老僧終是懶擡眸。

道者化栽樹

倒握仰山鍬在手。掀翻大地覓知音。縱饒濟北陰涼樹。入土也須三尺深。

送鵝湖挽侍者

笑穿無耳破芒鞋。賜得髙低百丈摧。月磵有拳當贈汝。只今忙甚別時來。

聖旨看藏經升座。釋迦老子。昔於靈山會上。百萬眾前。七處九會。舒廣長舌相。縱無礙辧。橫說豎說。塵說剎說。熾然說。謂之轉大法輪。以致龍宮海藏。天上天下。盡虛空界。無非此經。卻云。始從鹿野苑。終至跋提河。於是二中間。未嘗談一字。拂迹塵生。欲隱彌露。二千二百餘年。乘大願力。再示現於此郁單越。爲天之子。爲人之王。顯膺大寶。遠紹皇猷。萬機之暇。勑四天下苾芻眾。以一大藏教經律論。一一志心看念。直得春盈萬國。萬國歡呼。四三王而六五帝。熙熙然共樂升平。正當此時。敢伸祝頌。召眾。良久云。會麼。願將一藏經中字。一字延鴻億萬年。

結座。於一微塵出此經。萬象森羅著眼聽。殷殷春雷撼天地。同是三呼萬歲聲。

送人

靑山立玉水粘﹝廿／曳﹞。祖意明明在目前。短堠長亭何所許。處處春風啼杜鵑。

寄天童日東巖

村艸步頭艸幾深。從教埋沒祖師心。也應曾不著眼覷。覷著還應恨拍襟。

題可長老壽塔

汝今未老早安排。窣堵波從此地開。勝處笑曾舒老眼。好一矗矗送靑來。

謙侍者之天童

長庚峯頂展炊中。白日靑天海嶽昏。痛棒當機連架打。低聲道我是師孫。

送才首座

冤家別去幸相疏。不擬重來膽气粗。三十烏藤不輕恕。也知年老覺心孤。

海國山山叫子規。不知何處卸徵衣。拳頭自是娘生底。莫向諸方肋下揮。

天童化五鳳樓

太白峨峨峙碧霄。百千諸佛欠遮頭。願君施五鳳樓手。成我山中五鳳樓。

順維那歸仰山

近日傳聞小釋迦。恣施瞎棒與盲枷。再參通我一轉語。春至山山桃自花。

送住禪人歸疎山

住住住。眨眼白雲飛去。杜鵑聲在最髙處。春風花滿甜桃樹。

送親宗古住西山崇報

滿天花雨忽毿毿。定起閒將鼻觀參。卻是西山山下寺。古薇枝上綻優曇。

法道如今危未危。老眸近覺淚沾頤。期君硬著腕頭力。一發千鈞在此時。

中道者

笑問殷勤求底事。卻言近離古杭州。開口便作佛法會。老來無力舉藤條。

仙禪人

一人半人之所在。吳越從頭驗一回。三尺炊巾襟袖裏。向人只道看山气。

寂林

我國從來本晏然。蕭條活計自忘年。無端一陣微風過。萬樹蒼松競說玄。

鏡淸塔

阿師活葬此江臯。障卻錢塘幾度潮。可是髑髏乾不盡。蛙聲依舊響春宵。

東黃龍雪村

一別龍峯五十年。堪嗟塵世事茫然。門前舊日長松樹。恨殺春風啼杜鵑。

題跋

題華嚴經後

乙亥之變土寇甚。綠林之酷。破廩焚莊。眾礎鞠爲一炬。而此經於大火聚中。放五色異光。不與烈焰俱燼。佛法之在天地聞。只萬類而無對。亙萬古而獨存。非小根魔子之所能知。非水火之所能變。彼之覬心。猛甚於虎。欲奄有我境。而天定勝人。辛乃自衄。我之爲我自若也。惟信都寺持此囑語。目紀其寶。畱供莊所。以警聾俗。以詔我後。

題破庵和尙帖後

破庵老祖示眾。不是心。不是佛。語猶塤器中。具黃鍾大召音。百世之下。聞之者。亦足以興發。今之作者。猶危弦脆管。非不美好。能熱凡耳。而一聞則索然而盡矣。九拜敬讀。凜焉爲之發立。壽首座其寶之。

題楞嚴十二類後

昔龍勝菩薩。於灌頂部。出此經。流布五天。五天世主。保護祕嚴。不妄傳授。智者大師聞之。日夜西向禮拜。願早至此土。至唐神龍初方至。而智者竟不及見而沒矣。今云禪人。書此十二類。揭諸檀林。吁妄卽眾旃生眞卽如來。期諸來學。離妄卽眞。同諸如來眞三摩地。

題敬首座圓通偈

右阜以諸佛五五所證圓通。各爲析爲偈。以鍼其痛處。餘一再諦觀雨笑曰。靈山受記。未至如斯。

題無準和尙書三自省

龍門九十六顆明珠。向徑山老祖一毫頭上。放大光明。幸爲源侍者。捲而藏之。否則眩惑叢林。未有了日也。後四十九年甲申。薦福不肖孫某拜題。

爲東山跋圓覺經

圓覺總八萬四千陀羅尼法門。猶彼大海。深無九地。浩無四涯。世尊爲諸菩薩。橫說豎說。如以禪那之寂觀。奢摩佗之至靜。三摩缽提之妙行。先中後修。從漸入頓。以至平等本際者。猶撥波求水。昔圭峯感悟此經。大弘圓頓之教。今居士鄭君。刊以廣施。俾天地人。同證圓覺三昧。豈普光明殿記莂也耶。

跋石田書

石田叔祖。在冷泉日。衲子憧憧堂前。至無坐處。可覘一時禪席之盛。一言半句。流落叢林。得之者如獲南金。是亦般若靈驗之一端也。

跋北磵書

馬樁蒙大福田衣。此爲妄庸苾芻設也。不可以後生十一郎而藐之。此爲少英苾芻設也。堤岸一決。貨殖用事。大剎如囊中物。承平諸老。鼎峙之時尙若此。倘老磵生若此時。其論復何如哉。

跋癡翁書

此癡翁與明巖。首圓通之座時。書省費節用。以安其眾。一念不眾忘。隨身叢林。規矩繩墨。不行而自化。此端可行之。天下萬世不特爲明。巖徹老發也三讀感慨系之。

跋西巖和尙墨帖

此帖乃餘別師後。十閱月所書也。已知客遠訪出此。因焚香拜讀。恍若葉拱侍左。自丁自丙。倐四十年。驚歲月之易化。感世時之殊異。只令前輩掩光。叢林寒寂。睹此猶盆盎中罍洗。可不敬哉。子其寶之。

西巖和尙題種松賣柴二祖國。恨殺老頭陀。山移恨不磨。吾今檐頭重。爲汝種松多

大白老巖。以百千﹝火﹡鳥﹞爲一舌。開口出語卽毒人。只此廿字。千斤鐝頭埋不得。千斤擔子擔不得。致二老祖。憤然切齒於千載。觀者宜審。不肖子月磵某直筆以告。

跋東山崇長老語錄

東山崇長老。若硬修行。見道明白。無端將如來藏裏一顆摩尼珠。攤向東山峯頂。放大光明。寒光燭天。盡大地人。按劍而疑。不敢正眼覷著。三十年後。有人冷地著眼覷破。方知其價。何止十倍連城。年月日某書此爲驗。

題無準和尙住焦山時法語

圓照老祖。開海門口。演說妙法。片舌衮衮。大翻法海之波。盡大地人。斫額望不及。殆墨於楮。元無一字。謂無語也。厚誣我祖。謂有語耶。亦厚誣我祖。陽巖謂何。

跋無準和尙與淸涼長老法衣墨迹

圓照師翁。無端將一片爛瓜皮。信手搭在柳樹上。又奉贈一道咒詛眞言。小孫若當時在傍。只消輕輕控鼻一聲。教者老漢無地著羞。

書明月山房﹝乃壽塔小軒﹞

猗歟大塊中。有此赤肉團。曾無生與死。從渠暑復寒。熾然常說法。風動萬瑯玕。了然無一物。滿目是靑山。以幻觀吾幻。以閒樂吾閒。世態自消長。日月長循環。

跋玉田頌

祖翁這畝田。坐落荊山千丈峯頂。以四大部洲爲界至。以一大藏教爲契書。紹興經量不得。淳佑經界不得。至元抄數不得。不假耒耜﹝禾﹡憂﹞耔。秋風一來。芃芃﹝禾﹡罷﹞稏。皆璠玙珷玞。結錄懸黎。充然有萬斯倉。釣雪翁合十喜。爲田中主人賀。

小佛事

開經﹝四大部﹞

鹿野苑。跋提河。演一卻成三。春風枝蔓多。阿呵呵。爭柰何大家。輥入葛藤窠。

收經﹝般若涅盤二經﹞

般若體。涅盤心。山河大地。水鳥樹林。休將黃葉當眞金。雙放雙收。聖凡莫擬。大千攝入秋毫裏。

淵西堂起龕

驤龍珠甚奇特。直下九重淵。﹝拚﹣ㄙ﹢ㄊ﹞身親扶得。武功山頂月華明。一顆圓光色非色。撫龕云。撲碎了也。不存影迹。萬果乾坤俱黯黑。

心上人起骨

萬里南來。腳跟下好與三十。撫骨云。當機直下死偸心。猶是髑髏前見鬼。心上座土堠子笑你。

武堂主人塔

親經鍜煉來。指骨云。只餘者一捏。不離步武間。易見還難識。武堂主。離卻安樂窩。貶向無生國。

翀庵主入塔

豎起拳頭。髑髏粉碎。狼藉春風今幾載。收拾歸來主元在。召眾云。要見庵中主麼。度骨云。大鵬翀天。毒龍攪海。

正琬下火

喚正琬二聲云。昔喚卽應。今喚不語。生元非生。死元非死。識得生死分明。更有一言教汝。要到極樂國土。先見丙丁童子。

移行者塔於三塔入骨

指骨云。汝等不剗丹霞艸。不傳盧老衣。只麼虛生浪死。野冢同棲。再入洪鑪重煆煉。始知髑髏元是水。山僧爲汝別開櫓廠。大僧是依。當臺明鏡轉光輝。

元首座下火

平生解推算。預設眾生病。自家本命元辰。如何算不定。香煙起處旣脫去。畢竟有何星煞並。山僧本不善妙訣。掇轉卦盤重考訂。良久云。惠元首座。果是今朝。火星入命。

無相和尙舍利入塔

呈舍利云。者是無相和尙。三十年前。鶴鳴峯前。照天照地。一段靈光。非戒定慧所燻修。亦非能忍能辱所致。眩耀四天下衲僧。以當奇吳。山僧直是憤气不甘。今幸餘光。射到東湖。只信虛空掘窖。重與深理。以手作掘地勢云。冤將恩報。

常相公舉棺

佛身示現宰官身。撫治惟憑義與仁。厭棄塵寰便歸去。春風淸曉雨花新。某人乘大願力。具大根器。爲聖朝作大柱石。爲法門作大檀度。活合郡生民於乾坤再造之時。恩踰父母。致九重明君於堯舜之上。徳邁龔黃。一命再命。將秉鈞軸。二豎三彭。遽宅膏肓。畢竟今歸何所。拊棺云。彩雲仙仗鄱江上。穩泛西歸蓮葉舟。

浮洲月庭山主下火﹝水死﹞

千古沈沈州上寺。中興方此藉英豪。夜深不見庭前月。但覺中流鼓怒濤。某人早歲遊方。徧歷楚閩叢席。飽參諸老。抹過佛祖玄關。住院無刀斧之痕。律身有冰霜之潔。笑黃梅度六祖。倒握蘭橈。擬華亭接夾山。路翻船子。一漚生而不生。一漚滅而不滅。以火打圓相云。照破山河千萬朵。好著火裏現明珠。

聖旨焚道經

漢朝曾已築髙臺。眞僞親經驗一回。後代不能重攺轍。復畱歹語誑癡呆。聖朝如日照今古。有僞何曾容得來。以火打一圓相云。看取火光三昧裏。是眞難滅假成灰。

海船場撒骨

無邊苦海浩茫茫。滯魄幽魂聽舉揚。無量劫來生死本。未能得離實堪傷。顧爾現前諸佛子。率皆昔日之善良。或辭父母於故里。或棄妻子於佗邦。或殞於斤斧。或溺於滄浪。或因飲食饑餓而殂。或因風雪僵凍而亡。或歿於王事。或厄於旅商。無貴無賤。難以數量。爛爛兮白骨盈野。勃勃兮遺具盈岡。天陰雨濕。新鬼銜冤。舊鬼哭野。炬熒煌長夜冥冥何時。且聞者見者咸淒愴。諸善上士同一心。斂遺骸於造舟之場。轉如來祕密之妙典。爲汝等解脫之津梁。旣經烈火。今葬長江。諸佛垂慈。濟汝舟航。懺百千劫之冤愆。回一念兮卽是西方。

沙爾付衣

黃梅夜半。雞足峯前。道得接手句。袈裟搭在肩。

東山崇長老入骨

衲僧家無本據。踢倒東湖華藏海。五千四十八卷。玉轉珠回。掀翻老磵曲錄未。八萬四千毛竅。恨積冤深。便向妙峯頂上。盤結艸庵。呵佛罵祖。於一莖艸上。現寶王剎。拈出東山鐵餕饀。要塞斷天下人咽喉。放大拍盲。造無間業。直得舜若多神。憤气不平怒發。將須彌山。輕輕一摑。驚得無骨泥牛。衮入無邊生死海裏。洪波浩渺。白浪滔天。一去杳無消息。於無消息處。消息金眞。諸人只今。要見東山崇長老眞消息麼。放骨去東山下左邊底。

贊

出山相

正覺山中與麼來。慚惺滿面是塵埃。未曾空卻眾生界。添得人間一禍胎。

達摩

開口觸著梁王諱。舉步踏翻揚子江。比似者般底粗行。西天東土更無雙。

觀音

蒙卻頭入正定。定眼忽開。有何所證。楊柳枝頭春雨瞑。

抱膝坐盤陀。以耳觀無礙。一匊悲心海樣深。何時空卻眾日界。

布袋

曲江磯頭。奉化縣裏。拖潑囊落落魄魄。剛道一生歡喜。不知月在雲中笑你。

無端拋卻率陀天。奉化江頭恣掣顚。主丈奪來還痛與。我儂要結下生緣。

寒山

山河大地。猶一點埃。面前掃卻。背後成堆。呆呆。

拾得

臺云萬丈。猶一菜滓。收拾筒中。如金自誇。差差。

丰幹指虎與閭丘說

所指是何物。所說是何言。心毒不如口毒。合成生死深冤。閭丘老惜尊拳。

寒山拾得

忘卻自家心。卻指天邊月。更言無物比倫。分明話作兩橛。生苕帚何不摵。

朝陽

渾無鍼札處。爲君道綫路。夜半三足烏。飛上珊瑚樹。

對月

白白是脫空。剛言標月指。便恁麼回向。墮佗光影裏。

贊羅漢共一軸

成羣作隊。指東話西。造妖捏怪。誑惑愚癡。神通妙用有誰知。天臺月皎。南嶽雲垂。

贊丰幹寒拾虎四睡圖﹝梁山﹞

虎依人人靠虎。一物我忘亦汝。肚裏各自惺惺。且作團打覺睦。誰管人間今與古。

贊童科安醫師

惟吾一指。造大極玄。視天下人。咸若小兒。起膏肓疾。猶談笑然。貌可丹靑。玄孰傳焉。

自贊

崇寧可長老請贊

參無所參。悟無所悟。空手捏雙拳。要起破沙盆。門戶用盡拍盲。少喜多怒。也有一分長。甜瓜生苦瓠。

崇報洪長老請贊

跳出黃龍三重關。撞破天童生鐵网。量太虛空爲十尺。秤須彌山作八兩。信緣隨處住院。爲人處惟拳與掌。當機佛祖難近傍。粗行拍盲。盡直北直南數來。更無此樣。崇報切自知機。莫學渠儂个伎倆。

印甥請贊

行腳見淳佑諸老。住院歷南北兩朝。不守黃龍活業。不傳太白箕裘。爲人處慣向弓弦上結糸。橫機時每於險處斷橋。設出古老文章。解教夫子咂舌。舉示杜撰提唱。剛要達摩點頭。長處全無。拙處偏優。是爲楊岐十一世孫月磵比丘。

家兄同幀壽容

有發兮誰兄。無發兮誰弟。不說道與禪。不談仁與義。澹然相對各成翁。誰管兩朝經亂治。丹靑寫出付升彪。大似空中插標記。

景徳遂長老請贊

禪學全無拍盲。第一住山活計。竹篦三尺。怒發時鞭得虛空粉碎。編辟時拶得石人腦裂。更有一般沒思忖處。陳年破砂盆。卻要向景徳鎭裏。重新燒出。從頭至尾數來。大元國里長老。烈烈挈挈無如你。

崇都寺請贊

貌若寬閒。性尢剛急。不以佛法當人情。不以慈悲爲利益。爲人處熱喝嗔拳。雪霜中有春消息。正崇爲子卻孝順。見斧擔重重添石。

源侍者請贊

渠似我我似渠。子相似。恰相如如處。畢竟何如。甜瓜生得苦葫蘆。

崇勝東源長老請贊

蒼苔裹枯松。白雲抱幽石。面目儼然�。易見還難識。臨濟未是白拈賊。

薦福魯山長老請贊

大江以東非生緣。大江以西非受經。行腳見宋朝三十七員惡知識。末後撞入天量布絲网裏。折倒平生。視佛祖若大宼讎。視衲僧若大冤憎。五處住山。百無一能。無補宗教。不上傳燈。效尢佛照授秀巖之法席。魯山其克荷負。而道徳深愧乎五宿觀堂之老僧。誰費丹靑。點涴太淸。只好釣雪磯頭。終朝笑看遠山靑。

隱靜空巖長老請贊

受經黃龍。而不以爲家。親見天童。而不傳其道。生宋紹定。閱七十歷。有雪盈顚。住番薦福。踰二十年。無功可考。以棒喝結衲子深冤。以懶拙當人間至寶。隱靜無端。憑妙峯邈出。類焉个枯橋。似者般無禪無道無能爲底長老。盡直北直南何處討。

月磵和尙語錄卷下﹝終﹞

歲己未。自智者移仰山。月磵撰榜疏。出惡語詈餘一上。歲丁酉。哲侍者持月磵五會錄至。因自首至尾。一一閱過。而若佛若祖。咸被呵罵。老气不平。以徳報徳。亦出穢言。罵伊一上云。大徳元年結夏后五日。淨慈佛心老叔

題。

