續藏經北磵居簡禪師語錄

﹝參學﹞大觀編

北磵老師。人品甚髙。造道甚深。其爲文章。奇偉峭拔。甚似柳柳州。夫不逸於佛。固當在儒林丈人行。至若沈冥得喪之表。超脫死生之際。則文字語言。又特其遊戲三昧。彼以文訾之者固陋。以禪譽之者亦淺焉耳。非文非禪。妙不可傳而可觀。乃方掇拾糟粕。以爲巨編。得不貽定中一囅然乎。𨿽然道不可以言傳。而非言亦無以求道。是編之出。於無學者。蓋不爲無助也。余昔假守苕霅。嘗以師表聞於朝。主道場法席。天子知其名。詔遷淨慈。卒老於斯焉。其兄壞庵居照。亦西州大尊宿。與老大父淸惠公。爲方外交云。淳佑十二年春二月旣望。東北人劉﹝震孫﹞題。

一脈能分妙喜泉。燻風一轉代流傳。等閒坐斷南山頂。擊碎珊瑚也直錢。北磵禪師以載道之文。嗚於。時方壯歲。已爲善知識名。公卿友而畏之。或者捨其造詣。而聲其文。豈深知吾北磵也耶。物初攜室中語來。因題其後

秋房樓治。

拙庵以拙爲人。人所共用。惟北磵向巧拙不及處。指柳罵桑。喚龜作鱉。所謂正宗別調。直指曲說者。是此老人所供。當有與之翻欵者。淳佑戊申三月旣望。法侄孫靈隱﹝心月﹞敬書。

北磵和尙。自是甘露滅。舟峯庵。秀紫芝之流亞。見佛照師祖後。巧盡拙出。如虎插翅。﹝└﹫米﹞／大﹞﹝└﹫米﹞／大﹞﹝└﹫吉﹞／大﹞﹝└﹫吉﹞／大﹞。乖乖厓厓。人知其一。未知其二。九會葛藤。自揚醜惡。從苗辧地。餘言豈誣。眼裏無筋。此老受屈。

淳佑辛亥解制前三日住冷泉大川﹝普濟﹞

北磵和尙語錄目次

臺州般若院

臺州報恩孝寺

湖州鐵觀音寺

湖州西余大覺寺

安吉州圓覺寺

寧國彰教寺

常州顯慶寺

常州碧雲崇明寺

平江府常熟縣慧日寺

道場山護聖萬歲院

淨慈山報恩光孝寺

小參

秉拂

告香普說

法語

頌古

偈頌

贊

小佛事

北磵和尙語錄

北磵和尙初住臺州般若禪院語錄

參學大觀編

方丈

趂鼠入角。吹糠著米。直下翻身。劍去久矣。

法座

信腳行。信口道。一步登髙。全身入艸。知心若解相扶。好把禪牀靠倒。

祝香

此一瓣香。恭爲今上皇帝。祝延聖壽無疆。萬歲萬歲萬萬歲。

次拈香雲。此一瓣香。奉爲判府郎中。合郡官僚。常居祿位﹝問答提綱不錄﹞。

上堂。舉三聖興化二大士。一人逢人則出。出則不爲人。一人逢人則不出。出則便爲人。

師拈云。未出艸廬三分已定。惜乎規模大小了。般若出則出了也。且道是爲人不爲人。﹝良久云﹞臨時散瑞慶節升座。法隨法行。法幢隨處建立。空所空寂。空中現量涵容。譬如金毛嚬呻入奮迅三昧。情與無情從風而靡。諸子傍睨。各增勇健。又如迦陵頻伽在殼。气宇英利已壓眾羽。所以道。未離兜率。已生金輪萬乘之家。未誕無憂。已度塵沙無邊之眾。法如是故。豈假他求。恢恢然晃晃然。迥出思議之表也。惟佛與佛。乃知其眞。天人羣生類。皆承此恩力。畢竟承誰恩力。﹝良久云﹞一气不言含有象。萬靈何處謝無私。

上堂。面門一思。長時無間。便與麼去。討甚麼碗。得路塞路。看樓打樓。攀緣四天下。屋裏販楊州。

上堂無愧於心對聖僧。不圖人愛愛人憎。打刀不是並州鐵。誰與諸方剪葛藤。

結夏上堂。以大圓覺。爲我伽藍。身心安居。平等性智。喫官酒。臥官街。當處死。當處埋。本來無位次。何用彊安排。

爲施主升座。著腳於初步之地。如發機於千鈞之重。其至爾力也。然而不可不審。忘心於頓証之地。如破的於百步之外。其中非爾力也。然而不可不察。審而察之。則身心一如。心外無餘。至於百億法門。百億名義。涵攝密嚴。超越玄祕。在我衲僧門下。須知別有一家風月。橫拈倒用。放去收來。破二作三。課無責有。然𨿽如是。要覓他一毫頭許。了不可得。且道衲僧。有甚長處。從來汗馬無人識。只要重論蓋代功。

舉佛擊一髑髏。問耆婆云。此人生何處。婆云生天。又擊一髑髏云。此人生何處。婆云生人。又擊一髑髏云。此人生何處。婆罔措。

師云耆婆善別音響。如何第三度。不知落處。則前兩度。未免誵訛。敢問大眾。今日某父子三人。不生天人。畢竟向甚處去。聽取一頌。七寶蓮花品字開。一花一葉一樓臺。水禽啼在深花裏。花在水禽啼處開。

佛生日上堂。還債金輪種陳年甘蔗苗。九龍翻雪浪。滴水也難消。

臺州報恩光孝禪寺語錄

參學大觀編

三門

師子當門。誰敢覷著。仁義道中。放過一著。

方丈

節外生枝。劣中取勝。輟己爲人。無乃太甚。還有不甘底麼﹝喝一喝﹞。

拈帖

未離般若時。擬作一契。賣與報恩寺。且不作貴不作賤。如何商略。﹝顧大眾云﹞官有明文。人從私約。

拈衣

黃梅七百。如龍爭珠。因甚今日。劫在這里。爭之不足。讓之有餘。

法座

據此座者。三奉詔旨。五宿觀堂。此話大行。惡聲猶在。還當得宗乘中事也無。山僧今日。要爲伊雪屈去也。

祝香

此一瓣香。恭爲今上皇帝。祝延聖壽無疆。萬歲萬歲。萬萬歲。

次拈香雲。此一瓣香。奉爲判府寶謨郎中。洎合郡官僚。同資祿算。

又拈香雲。此一瓣香。不直分文。遼天索價。別無奇特。不肯雷同。得於佛照老人。依舊爲渠拈出。

提綱﹝問答不錄﹞

從來不解彊安排。擲地金聲破艸鞋。無位眞人無面目。何妨運水及搬柴。無心作佛有口噇空。隨分住山。且耕且戰。不勞鞭影。秧馬追風。掣斷索頭。泥牛吼月。趂晴蓋屋。乘時刈禾。輸納王官。更無餘事。謳歌鼓腹。共樂升平。無端業風一鼓。定業難逃。巾子峯前。無回避處。不免札个硬寨。直得鴉飛不度。要使不入眾數底衲僧。助桀爲虐。逐惡隨邪。潑除正因。淩蔑宗社。然則先帝在天之靈。又且如何崇奉。將此深心奉塵剎。是則名爲報佛恩。

舉太宗皇帝問僧。近離甚處。僧云。臥云庵帝云。臥云深處不朝天。因甚到此。僧無對。雪竇和尙代云。難逃至化。

師頌云。試問臥云深處客。不知何以答升平。蕩然至化難逃避。萬里堯天一點云。

當晚小參﹝問答不錄﹞

靈龜曳尾。拂迹迹生。霧豹澤毛。藏文文露。避喧求靜。未有其方。喧靜一如。重重關鎖。所以古人道。今朝得到無心地。猶被無心趂出山。放一頭低。入廛垂手。東倒西擂。轉位回機。然𨿽如是。畢竟無神通菩薩。足迹如何尋覓。﹝良久云﹞自是時人自遮護。先生毫髮不相瞞。

舉云居弘覺禪師。將欲謝事。寺主問云。和尙去後。何人繼席覺云堂中簡。簡密受印記。攜道具。徑歸方丈。寺主以簡爲揀。欲請第二座。簡遂下山。山神號泣云。還我和尙來。於是寺主。追至麥莊。具禮請歸。山神復云。我和尙歸也。

師拈云。衲僧家。磊磊落落。妙於天地之不知。鬼神何自而知耶。若據報恩見處。便是神憎鬼嫌。也未得一半。

謝維那上堂。犍稚未鳴已前。幸自可憐生。十聲旣終之後。諸人分上。未曾移易絲毫許。末後一槌。因甚不知落處﹝卓主丈下座﹞。

上堂南來北來。是凡是聖。逢齋喫飯。遇夜噇眠。喚作見成。翻成特地。報恩跛跛挈挈。百醜千拙。且恁麼過。﹝良久云﹞龍蛇易辯。衲子難瞞。

上堂枯木寒灰。銅崖鐵壁。春到無痕。春歸無迹。桃花紅李花白。明眼人前。一場狼藉。

上堂。初於聞中。入流忘所。圓通路絕。滿面塵埃。洞門無鎖鑰。俗客不曾來。

謝衝首座上堂。普化兩度踢倒飯牀。睦州三回教壞禪子。當時放過。至今遂成不了公案。報恩因甚又著个般漢。車必橫推。理須曲斷。

上堂。黃面瞿曇。以難信之法。一网打就。因甚法華會上。五百比丘。拂袖下靈山。報恩初無一法與人。不妨易信。使汝諸人。進亦佳退亦佳。不獨與瞿曇相爲冰炭。所謂三年無攺於父之道。可謂孝矣。

上堂。古徳道。第一句下明得。可與佛祖爲師。第二句下明得。可與人天爲師。第三句下明得。自救不了。報恩道。第一句下明得。自救不了。

上堂。學道如鉆火。逢煙未可休。直待金星現。歸家始到頭。報恩則不然。學道如鉆火。逢煙未可休。直待金星現。曹門取鄭州。

徽宗皇帝大忌上堂。鼎湖龍去不知還。遙想淸都虎豹閒。欲借剛風朝紫闕。九天閶闔正開關。

元宵上堂。威音王已前。个个稱王稱鄭。餘波末流。無所不至。有法門。名無盡燈。明者皆明。明終不盡。﹝卓主丈一下云﹞路遠夜長休把火。大家吹滅暗中行。

上堂奔流度刃。疾焰過風。報恩門下。非第一義。直饒過得此。依然落第二。二三子。以我爲隱乎。吾無隱乎爾。

上堂。雲巖二十年在藥山。只明此事。澄潭不許蒼龍蟠。趙州除二時粥飯外。不雜用心。兔子何曾離得窟。鑄成鐵硯欲磨穿。還他萬里功名骨。

冬至上堂。晷運推移。日南長至。應時納祜。看樓打樓。羣陰消剝盡。特地一場愁。

上堂。恰才冬至。過了十日。看看臈月三十日。便在眼前。報恩不是預搔待癢。且道。汝等諸人。臈月三十日。又作麼生折合。

謝莊主上堂。插鍬叉手。驢前馬后。栽田博飯。徐六擔板。開田說大義。彼此相鈍置。開得一片畬。隨手種空花。如斯作略。盡可觀光。若是移山塞海。奪食驅耕。須還我報恩門下始得。且道報恩。有甚長處﹝喝一喝﹞。

臈八上堂。舉孝宗皇帝問佛照。釋迦佛入山六年。所成何事。佛照對云。將謂陛下忘卻。

師頌云。六年勤苦竟何如。爲問君王記得無。直下𨿽知難抵諱。到頭終不受塗糊。

上堂。三到投子。含元殿裏。九上洞山更覓長安。自從夜雪擁鰲山。一度思量一度寒。

元宵上堂。二千年前。靈山會上。靑天白日。釋迦老子平白地道。我見燈明佛。本光瑞如此。啞。相似尙如此。何況眞个是。

上堂。窮廝煎。餓廝吵。古岸風髙。玉壺春曉。便恁麼去。未免偏枯。話墮了也。蘇盧蘇盧。

浴佛上堂。二千年前。朱明屆八。何物老嫗。生此寧馨。九龍翻水。九河傾洗。到驢年也只寧。

上堂。結夏已十日。水牯牛作麼生。若道一回入艸去。驀鼻拽將來。未免傷鋒犯手。不然溪東。不然溪西。但念水艸。余無所知。人牛都不見。正是月明時。

上堂。教中道。衲衣在空閒。假名阿練若。誑惑世間人。自謂行眞道。汝等諸人。總被誑惑了也。便好拽轉。痛與一頓。若無。報恩今日失利。

上堂。識得一。萬事畢。了事衲僧。一字不識。直饒恁麼。未稱全提。禹力不到處。河聲流向西。

上堂。今日中夏了也。畢竟事作麼生。當陽一機。轉身一步。左右逢原。了無回互。本等牧牛人。何曾頭角露。

謝監收上堂。千年父祖舊田疇。萬寶垂成及早收。無底缽盂開口笑。聖凡一等飽齁齁。

瑞慶節上堂。天中天。聖中聖。贊不及。述不盡。四海九州。一印印定。﹝卓主丈一下云﹞重明以麗乎正開鑪上堂。今日開鑪。報恩隨例火筯香匙。各有節制。若待豆爆冷灰。未免遞相鈍置。識火色。辧風旨。曲突徙薪。已落第二。

明因立庵至。上堂。若論此事。如兩陣對圓。旗鼓相望。來如震霆。去如迅電。若一向繩之以孫吳大似紲韓盧。而責獲。跌宕繩墨。信手方圓。度外出奇。勝中斗劣。或遇明眼人。不滿一笑。﹝良久云﹞從前汗馬無人識。何必重論蓋代功。

上堂。一大藏教。總是魔說。日可冷。月可熱。是假易除。是眞難滅。

雪中上堂。亂山裹雪玉崔嵬。萬行門庭八字開。惆悵善財歸去後。寥寥不見一人來。

臘八上堂。﹝驀拈主丈云﹞若謂如來。今日成道。則爲謗佛。若謂如來非今日成道。亦爲謗佛。二途不涉。截斷葛藤。遠山無限碧層層。

上堂。舉馬祖。與西堂百丈南泉玩月。馬祖云。正恁麼時如何。西堂云。正好供養。百丈云。正好修行。南泉拂袖便行。馬祖云。經入藏禪歸海。惟有普願獨超物外。

師云。一等是弄个冬瓜印子。馬師較些子。子細看來。猶欠悟在。報恩道。禪歸海經入藏。惟願南泉匙挑不上。

徽宗皇帝大忌上堂。正法明王。乃過去佛。𨿽久滅度。而常現前。利生如塵如沙。說法如雲如雨。絕百非。離四句。畢竟是何章句。﹝顧視大眾云﹞塞卻耳根。分明聽取。

上堂。舉雪峯示眾。盡大地是解脫門。因甚把手拽不入。

師云。雪峯恁麼道。且道誰在門外。

湖州鐵觀音禪寺語錄

參學大觀編

三門

此是觀音入理之門。華鯨吼月。虛籟沈秋。裂破玄關了。隨流復入流。

方丈

南來底下載。北來底上載。月白風淸。太湖無蓋。

提綱

未有長行而不住。恁麼也得。未有長住而不行。不恁麼也得。欲益無所益。欲爲無所爲。恁麼不恁麼總得。宜作舟航。無久住此。恁麼不恁麼總不得。我又誰管你總得與總不得。十年袖手。爭席漁樵。一日出山。山靈勒駕。直得前無新證。退失故居。作麼生折合去。﹝良久云﹞倒把一枝無孔笛。順風吹了逆風吹復舉。僧問古徳。觀音菩薩。手把數珠。念什麼佛。古徳云。念觀音菩薩。僧云某甲不會。古徳云。求人不如求己。

師拈云。大小觀音。元不識自己。

當晚小參

舉白陽順和尙。問應庵和尙。不與萬法爲侶。是什麼人。庵云。赤膊上東司。

師拈云。今夜有人恁麼問。只向它道。不與萬法爲侶者。

謝知事頭首上堂。若論此事。如同舟遇風。相應若左右手。波波挈挈。喍喍啀啀。是我冤家一樣乖。

上堂。窮廝煎。餓廝炒。東家兒啼。西家婦笑。暗寫愁腸。善說法要。良哉觀世音。郎當也不少。

元宵上堂。曲吹徹。鼓皮穿。夜深人靜。燈碗油乾。一道神光萬境閒。

上堂。伶俐衲僧。十成峭措。个裏守株。那邊待兔。昨夜文殊普賢。起佛見法見。貶向鐵圍。王老師﹝喫﹣乙﹢小﹞。自領出去。

徑山四道舊至上堂。一人宗通病在內。一人說通。病在外。一人宗說俱通。病在見聞。一人觸事不會。東倒西擂。且道誰是不會底﹝擲主丈下座﹞。

上堂。舉石林問龐居士。有个借問。居士不惜言句否。士云。便請舉來。林云。元來惜言句。士云。者个問訊。不覺落佗便宜。林掩耳而去。士云。作家作家。

師拈云才生便剗。不得一半。失之東隅。桑楡已晚。只如居士道作家作家。且道石林還甘否。

上堂。舉眞淨云。莫將無事會。無事困人心。師云。不圖打艸。大慧云。往往中無事毒者。卻以此言爲非。師云。只要蛇驚。﹝顧視大眾云﹞非不非。是不是。無事困人心。莫將無事會。

施主請升座。舉盤山送喪次。聞歌郎云。紅輪決定沈西去。未審魂靈往那方。聞孝子哭哀哀聲。當下悟去。

師頌云。薤露淒涼亦可憐。白楊丹旐去翩翩。哀哀聲裏無消息。打著南邊動北邊。

病起上堂。病來病去無聊賴。及至除根病轉多。事久多變。年老成魔。看它此去又如何。

湖州西余大覺禪寺語錄

參學大觀編

方丈

只手擡。只手搦。毫釐有差。天地懸隔。

拈疏

餘二卽非眞。惟此一事實。﹝以疏付僧云﹞密在汝邊。我說不密。

法座

个是村裏師子座。未免輸機活變。弄眞象假。卽今誰是傍觀者。

提綱

動若行雲。行雲無心。止猶谷神。谷神不死。動與止俱。止與動合。動止二相。了然不生。恁麼說話。非惟向補陁巖下。守株待兔。又未免錯認端師子漁父詞。作破陣子。旣非詞。又非曲。煙消日出不見人。欵乃一聲山水綠復舉龐居士問馬大師不與萬法爲侶者。是什麼人。大師云。一口吸盡西江水。卽向汝道。

師頌云。千山鳥迹絕。萬里人蹤滅。扁舟蓑笠翁。獨釣寒江雪。

上堂。諸方說禪。地藏種田。西余門下。又卻不然。饑來喫飯。困來打眠。不是知音者。徒勞話歲寒。

上堂。十四年四月一。流水無情。落花無迹。一句了然超百億。莫待當來問彌勒。

浴佛上堂。汲井花水。煮薔薇露。淸淨法身遭點污。﹝良久云﹞活戾世界。一年一度。

上堂。三分光陰二早過。向下文長。靈臺一點不揩磨。彼自無瘡。貪生逐日區區去。終日茫茫。喚不回頭爭柰何。那事無妨。且道如何是那事。﹝良久云﹞匙挑不上。

正旦上堂。舊歲已陳。元日初吉。今日今時。序品第一。北磵聊與諸人。向第二頭。相見去也。向下文長。付在來日。

上堂。三月十五。落花飛絮。業識茫茫。無本可據。把得定。作得主。伶俐衲僧。不恁麼去。

上堂。舉佛告普眼菩薩云。頗有人。能說幻術。文字中。種種幻相所住處否。答云不也。佛言普眼。幻中幻相。尙不可說。何況普賢菩薩祕密身境界。祕密語境界。祕密意境界。而入其中。能入能見。

師頌云。晃晃在心目。昭昭居色塵。莫將銀世界。喚作假銀城。

元宵上堂。我見燈明佛。本光瑞如此。至若山河大地。明暗色空。萬象森羅。燈籠露柱。皆發本光瑞。是汝諸人。因甚腳跟下。黑漫漫地。

芙蓉和尙至。上堂。跛跛挈挈。百醜千拙。斗諸方勝。勝諸方劣。然𨿽如是。明眼人前。直得亡鋒結舌。有理難伸。更嫌何處不分明。

上堂。舉華嚴會諸大菩薩。不見普賢。佛令想念求之。卽見。

師頌云。瞿曇幾个舌頭。眾會幾个眼睛。頭頭物物。剎剎塵塵。自瞞猶自可。最苦是瞞人。

安吉州思溪圓覺禪寺語錄

參學大觀編

佛殿

是佛亦拜。是魔亦拜。大膽小心。不妨忒煞。

方丈

目前機。摩竭令。無法商量。一印印定。

上堂。舉保福問鵝湖。望州亭烏石嶺相見。則且置。作麼生是僧堂前相見。鵝湖驟步歸方丈。保福便入僧堂。

師拈云。二尊宿。僧堂前盡有可觀者。若是控弦發機。齊發齊中。則望州亭了。更有烏石嶺在。

謝知事頭首上堂。未跨門時。已是泗州人看大聖。及乎到來。卻是大聖看泗州人。頭首在西邊。知事在東序。露柱燈籠。如法而住。畢竟與未跨門時。一般耶兩般。﹝良久云﹞眾眼難瞞。

上堂。衲僧家。不瀟灑。嫌人贊。愛人罵。無諍三昧。知音者寡。三昧卽且置。如何是無諍。客來須接。賊來須打。

上堂。諸方譚禪。地藏種田。只見一邊。趙州喫茶。禾山打鼓不堪共語。我者裏絕承當。家醜無端向外揚。

法華經會上堂。法華經藏。深固幽遠。師曠之聰不聞。離婁之明不見。南山粲。白石爛。靈山一會。嚴然未散。

上堂。舉華嚴經。菩薩以菩提心爲家。以如理修行爲家法。

師雲家則且止。如何是家法。頌云。浪宕樓頭無藉在。零丁利帝可憐生。惡叉聚是此中入。佛子住非他處成。

上堂。舉法界觀云。法身流轉五道。名曰眾生。故令眾生現時。法身不現。

師頌云。佛眞法身。抵死謾生。自沽村酒。自把磁瓶。卻著衫來作主人。

上堂。舉如有大經卷。量等三千界。在於一塵中。一切塵亦然。有一聰慧人。淨眼悉能見。破塵出經卷。廣饒益眾生。

師拈云。擬破一微塵。分明昧此經。如何破經卷。出此一微塵。

成道上堂。惡星臨照命宮時。雪重山寒眼﹝目﹡答﹞癡。我似釣魚舡上客。還將哥邏報君知。

上堂。日日雨。夜夜雨。鎖了日輪。閉了月戶。稻也壞。麥也壞。不知者个壞不壞。問取明州憨布袋。

上堂。舉修山主曰。日出心光耀。天陰性地昏。又曰。萬法是心光。諸緣惟性曉。往往諸方便謂修山主。說心說性。北磵又作麼生。﹝顧視大眾云﹞誰敢與他安名立字。

上堂。行亦禪坐亦禪。饑噇飯困噇眠。三到投子。九上洞山。無端掘地覓靑天。

寧國府彰教禪寺語錄

參學大觀編

故舊至上堂。舉博山上堂。橫按主丈云。不是年來頻勸酒。自從別後見君難。博山𨿽則土曠人稀。相逢者少。彰教門下則不然。道絕人荒。未得一半。

謙藏主開接待上堂。門對廬山。岸橫溢浦。把定要津。鴉飛不渡。把飯與人喫。且道是好心不是好心。楊子江波未是深。

宗元谷及俗兄訃至。上堂。人從黃池來報。昨日家兄死。又自平江來者報。今朝捨弟亡。古人是趂對語。彰教是實法。大小彰教。因甚作實法會。﹝指禪牀云﹞若教頻下淚。滄海也須乾。

舉哀死便埋。死便埋。本來無位次。僧趂俗安排。赤洪崖白洪崖。是我冤家一樣乖。哀哀。

至節上堂。舉潙山問仰山。仲冬嚴寒年年事。晷運推移事若何。仰山近前。叉手而立。潙山云。情知你答者話不得。香嚴云。某甲偏答得者話。潙山云。你作麼生。香嚴叉手。退後而立。

師拈云。奮擘竹機。用險崖句。則不無二子。若答者話。方木投圓孔。

上堂。舉玄沙問小塘長老。昨日一場鬧。向甚麼處去。小塘提起袈裟角。玄沙云。料掉沒交涉。

師拈云。二大老。只知今日明日。不覺前秋後秋。北磵則不然。今日靜悄悄。昨日鬧啾啾。風定花猶落。鳥啼山更幽。

上堂。懸崖撒手。自肯承當。絕後再蘇。欺君不得。所以道。我立地待汝透去。﹝擲主丈云﹞討什麼碗。

上堂那吒太子。折肉還父。折骨還母。正當與麼時。太子在什麼處。

師拈云。肉還父骨還母。日西沈。水東注。﹝良久云﹞露。

常州顯慶禪寺語錄

參學大觀編

三門

從者裏入。向那邊行。到家消息斷。日午打三更。

佛殿

不爲禮。禮必壞。千人來。萬人拜。黃面瞿曇。喫者一解。

方丈

七縱八橫。千重百匝。正令全提。是計不納﹝喝一喝﹞。

法座

此座比諸方忒小。今日不免小中現大去也。看看。本來法爾如斯。不是云居羅漢。

提綱

金猊鐵脊鐵腰頑。逐隊隨羣屈節難。要打衲僧門下過。避些炎熱耐些寒。要見避些炎熱。耐些寒底樣子麼。欓谷成陰。去作金鑾上客。靡不有初。芋煨糞火。銀鉤那識紫泥。堤防不密。莫把是非來辧我。浮生穿鑿不相干。全身坐在是非裏。剛被世人知住處。老僧明日又遷居。靈龜曳尾。古人樣子一時花擘了也。北磵樣子。誰是知音。一曲兩曲無人會。雨過夜塘秋水深。

髙原和尙訃至。上堂。二月十一。人從北山來。報髙原死也。似者般僧。只患多不患少。啞。更覓一个。如星中月。砂裏金。簸土揚塵無處尋。

上堂。據虎頭收虎尾。未見其人。第一句下明宗旨。嘗聞其語。踢起便行。白雲萬里。

二鄕僧歸鄕。上堂。未發足南方已前。早知錯了底。十有五雙。往往當面諱卻。不肯承當。若不將錯就錯。未免雪上加霜。我者裏。纂節去處。﹝擲主丈云﹞聽他煙棹上瞿塘。

元宵上堂。淨名有無盡燈法門。後世機巧。取次翻騰。一燈十鏡。十鏡一燈。交光相羅。徵詰無痕。鏡自鏡。燈自燈。大家吹滅暗中行。

佛涅盤上堂。敗闕在雙林。都無迹可尋。海枯終見底。人死不知心。

明慶和尙至。上堂。賊來須打。客來須接。明慶長老來。打卽是。接卽是。若打來。不見贓物。若接來。未問蹤由。休休。不是冤家不聚頭。

正旦上堂。元正啟祚。萬物咸新。卽日伏惟。無位眞人。飽莫喜。饑莫嗔。一日從頭五合陳。

上堂。舉圓覺經居一切時。不起妄念。於諸妄心。亦不息滅。住妄想境。不加了知。於無了知。不辧眞實。

師頌云。扁舟兩岸依林樾。蕭蕭兩鬢吹華發。萬事不理醉復醒。長占煙波弄明月。

謝新舊兩序上堂。量才補職。修徳養閒。一動一靜。妙轉機關。輝天鑑地許誰看。

四月八日上堂。虛空無相身。墮地惹埃塵。不入紅塵裏。驢年洗得淸。

常州碧雲崇明禪寺語錄

參學大觀編

三門

羅漢山當戶。朝來有聖燈。藩籬俱剖破。不揀小乘僧。

佛殿

見泥龕。拜泥龕。對塑像。亦作禮。佛滅二千年。比丘少慚愧。

方丈

一發中的。百發破的。碧雲十字路頭。又添三害之一。

拈帖

﹝拈起示眾云。﹞者个是縉紳老尊宿。常州監察王禦史萬牛挽不回底。筆下一點墨。散在碧雲。兩處成龍。別有靈犀一點通。

上堂。日可冷月可熱。眾魔不能壞眞說。且道如何是眞說。三人證龜。定不是鱉。

上堂。十方同聚會。各夢同牀。个个學無爲。彼自無瘡。此是選佛場。蠱毒之鄕。心空及第歸。歸卽不無。到家一句。可得聞乎。﹝卓主丈云﹞回首依然在半途。

上堂。舉

孝宗皇帝。問佛照禪師。釋迦入山六年。所成者何事。佛照對云。將謂陛下忘卻。

師頌云。借婆衫子拜婆年。監本匙挑不上禪。扶起玉龍轟霹靂。明星猶在九重天。

上堂。舉黃蘗向南泉位中坐。泉云。長老甚麼年行道。蘗云。威音王已前。泉云。猶是王老師兒孫在。蘗遂歸第二座。

師拈云。黃蘗下座。南泉上座。常州紙貴。一狀領過。

上堂。舉趙州訪投子話。拈云。油油。同聲相應。同气相求。金簇慣調曾百戰。鐵鞭多力恨無讎。

正旦上堂。露柱通宵守歲兜。燈籠侵早拜年兜。烏藤趂隊無碑記。跳出禪牀左畔兜。普伸祝頌隨婁搜。享千秋。天生富貴。切忌他求。﹝卓主丈云﹞好消息兜。

上堂。人棄我取。人取我與。弄業識團。無本可據。毀於佛謗於法。不入眾數。分明有眼難緇素。

上堂。三世佛法。三世不會。六代佛法。六代不會。天下老和尙佛法。天下老和尙不會。慚愧。目今諸山佛法。無所不會。無所不知。也大奇。路上行人口似碑。

上堂。舉安禪師。破句讀楞嚴經。

師頌云。未到忘筌地。攜籃等跳蝦。錯行樵子徑。卻到葛洪家。

上堂。西天以蠟人爲驗。此土如何。隨家丰儉。畢竟以何爲驗。殺人刀活人劍。

上堂。蛟不識劍劍下死。虎不識阱阱中死。魚以水爲命。因甚又向水中死。因行不妨掉臂。

上堂。魯祖見僧便面壁。平生肝膽向人傾。潦倒北磵。無背無面。終不爲君通。任從滄海變。

福聖曇師叔訃至。上堂。或問福聖大通禪師遷化。向甚處去。向他道。泥豬疥狗。不願生天。行家滅胡種。成佛待驢年。

上堂。季冬月旦。看看又是臘月三十日。謂之結交頭。亦謂之極則處。還有人向者裏。轉得身麼。若有。新羅喫飯少林齋。脫或未然。南天臺北五臺。

上堂。檐頭滴滴。分明歷歷。明眼衲僧。﹝卓主丈云。﹞切忌從者裏入。

太后升遐。上堂。長樂宮深漏箭遲。憂家丙夜細思惟。鐘鳴漏盡龍樓曉。無復雞人問寢時。

上堂。三月旦。春過半。胡孫系露柱。露柱聲聲喚。南山粲白石爛。﹝卓主丈云﹞只者一著何曾爛。

上堂。舉圓覺章云。此觀不得。復習彼觀。心不放捨。漸次求證。﹝卓主丈云﹞主丈子聞得。不覺失笑。卽說咒曰。三觀門開。普請活埋。我立地待汝透去。豈欺我哉﹝擲主丈下座﹞。

上堂。舉文殊拈玻璃盞。問無著云。南方還有者个麼。著云無。文殊云將甚麼喫茶。著無語。保寧勇和尙。代無著以手指口。

師拈云。若是北磵。便把茶喫。

上堂。獨釣海山秋。綸竿五十牛。叮嚀螺與蚌。莫傍釣鰲鉤。

移佛上堂。東邊移了復西移。不動尊還有動時。弗打並他蹲坐處。安知四十九年非。

成道上堂。透骨寒凝眼不開。陽和一點自何來。六年辛苦都休了。不悟明星是禍胎。

爲維那侍者上堂。三應三呼。不辭入艸。罰錢出院。正要話行。軟頑侍者。孟浪克賓。數聲羌笛離亭晚。君向瀟湘我向秦。

重午上堂。諸方今日。書符底書符。采藥底采藥。碧雲窮廝煎餓廝吵。只者一著。盡情拈卻。﹝良久云﹞開眼也著。合眼也著。

上堂。一人常在途中。不離家捨。一人離家捨。不在途中。且如何道得接手句。自南自北。自西自東。

平江府常熟縣惠日禪寺語錄

參學大觀編

請書記藏主上堂。姜杏杯深恨未消。竹篙只作等閒搖。一從收卷波瀾後。誰在坳堂學弄潮。所以道。不是弄潮人。莫入洪波裏。須還他神通。藏子轉轆轆地。始得。且道左轉耶右轉﹝喝一喝﹞。

開鑪上堂。舉雪峯示眾云。世界闊一赤。古鏡闊一赤。世界闊一丈。古鏡闊一丈。玄沙以手指火鑪云。未審者个闊多少。雪峯云如古鏡闊。

師拈云。雪峯千五百人善知識。以丈赤取信。天下後世。莫敢不信。若言如古鏡闊。莫敢不疑。﹝卓主丈云﹞疑則別參定首座至。上堂。先佛照道。棒頭撥著活衲僧。正法眼藏增髙價。北磵則不然。棒頭撥著活衲僧。正法眼藏。瓦解冰消。且道與先佛照。是同是別。

因事上堂。獨掌不浪鳴。單絲不成綫。此是諸方。普請邊事。若是惠日門下。卻要單絲成綫。獨掌自鳴。夜深方見把鍼人。

上堂。舉密師伯。與洞山。在餅店。密於地上。畫一圓相。謂洞山云。把將去。山云拈將來。

後來保寧勇和尙云。非但二人提不起。盡大地人。亦提不起。北磵敢道。保寧計窮力盡。

上堂。舉古人道。此心猶未了。滴水也難消。北磵則不然。此心何用了。滴水不難消。且道。與古人。是親是疎。﹝卓主丈云﹞養雞意在五更初謝新舊兩序上堂。莫袖搴旗手。同扶折腳鐺。髙碁放低著。死路活教行。

謝定首座上堂。從上超宗逸格事。若非咬豬狗手腳。如何正眼覷著。譬如琴瑟箜篌。𨿽有妙音。若無妙指。終不能發。妙指旣發。妙音密圓。萬竅無聲。墻壁有耳。何必淸風動天地。

浴佛上堂。一聲哇地便吒哩。突出如斯大闡提。此土西天起殃害。堂堂洗土不成泥。

上堂。昔有一秀才。作無鬼論。有一鬼出云。你道無鬼。我聻。秀才遂閣筆。

北磵若見他恁麼道。只向他道。將謂你是个人。元來也是鬼。

上堂。舉香嚴道。去年貧未是貧。倒食甘蔗。今年貧始是貧。漸入佳境。去年貧猶有卓錐之地。解使不由家富貴。今年貧錐也無卓。窮鬼子。快活得徹困。仰山喚作如來禪。賊賊。慧日今年。尢更狼狽。行人更在靑山外。

徑山臯雪溪西堂訃至。上堂。雪溪一漚滅。輥入龍湫裏。龍湫攪得渾。六月凍連底。喝石巖前。菖蒲田裏。癡人猶戽夜塘水。

照藏主歸鄕上堂。來恨出闕遲。歸嫌入峽遲。疑今眞个悟。悟昔不曾疑。南詢是妄。北謁還非。日暮碧雲合。亂山啼子規。

上堂。似恁麼熱。無覓个不熱處。東西十萬。南北八千。到處去來。不如在此。且道此是何境界。北磵到者裏。卻自不知。﹝卓主丈云﹞當局者迷爲亡僧上堂。舉僧問大龍。色身敗壞。如何是堅固法身。龍云。山花開似錦。澗水湛如藍。色身敗壞也。如何是宣首座堅固法身。日輪正當午。燻風來自南。

安吉州道場山護聖萬歲禪院語錄

參學大觀編

佛照忌拈香。拙拙。拙盡巧生。一場敗缺。有時證鱉成龜。驀地證龜成鱉。諸郎盡解使爺錢。磹窠不肖子。拍手笑掀天。笑他弄到帝王前。

上堂。天下本無事。庸人擾之耳。譬如轉輪王。王大千界。其諸小王不肯順伏。兵戰有功。隨功賞賜。象馬車乘。金銀琉璃。髻中明珠。亦以與之。敢問大眾。獨王頂上有此一珠。因甚亦以與之。﹝卓主丈云﹞干戈中立太平基。

雪中上堂。一法若有。毗盧墮在凡夫。萬法若無。普賢失其境界。滿眼是銀色世界。處處是普賢。且道普眼還見也未。

上堂。去年梅。今歲柳。天地有全功。物物還依舊。衲子生涯也如舊。頭上靑灰三五斗。臘雪後春風前。莫教蹉過鐝頭邊。

昭覺圭土庵碧雲空老訃至。上堂。一棹鬼門關。橫飛關外天。九華天下勝。趂得雪中看。碧雲暮合。云與僧閒。偶爾相逢到此間。且道是生耶死耶。眾眼難瞞。

上堂。舉大慧在京師作書記。圓悟常令在左右。一日對客舉筯。大慧不覺眼盵瞪。圓悟云。者漢參得个黃楊木禪。

師拈云。大小圓悟。揠苗助長。

聖節上堂。八表歸仁。一人有慶。樵唱漁歌。拍拍是令。畢竟是何曲調。﹝以手拍禪牀云﹞萬年歡。

上堂。今朝三月初五。天色半晴半雨。園林過了淸明。無限落花飛絮。釋迦慳。彌勒富。絕憐杜宇不知時。啼得血流無用處。

上堂。九十日春。至今朝五更初。都無纖毫。見管了也。且道據什麼道理。便恁麼去。﹝卓主丈云﹞主丈子道。兩个泥牛斗入海。直至如今無消息。諦當甚諦當。敢保未徹在。花木瓜甚奇怪。解道。雞嶼洋無蓋﹝靠主丈下座﹞。

保寧慧老至。上堂。舉勇和尙。與白雲師兄相別。偈云。提起葛藤拽不斷。老胡烏足論長短。五須彌山髙不髙。四大海水滿不滿。看來也好葛藤。今日從葛藤窠裏來。又卻墮在金峯窠裏。何故。雲月是同。溪山各異。

上堂。舉僧問大慧。不與萬法爲侶者。是什麼人。大慧云。是个天上天下。沒柰何底人。僧云。如何卻在徑山座下。答云。家無小使。不成君子。不肖孫則不然。或有問。不與萬法爲侶者。是什麼人。只向他道。匙挑不上。如何卻在虎巖會下。石橋北。南院西。揀盡寒枝不肯棲。

出隊歸上堂。半月出去。鼻孔不見眼睛。一日歸來。眼睛不見鼻孔。失卻惺惺。換得骨董。𨿽然只是潑骨董。貪者不與。廉者不取。﹝卓主丈云﹞打歸常住結制上堂。九旬禁足。是何三昧。合火成羣。東倒西擂。忽若箭鋒相拄時。突出眼睛。揭卻腦蓋。虎巖向他道。未在。

上堂。舉布袋和尙。在通衢立。有僧云。作什麼。布袋云。等个人。﹝休使奉化﹞僧云來。也﹝破衫袖﹞布袋取一橘子。與僧。﹝賊贓不受﹞僧才接。布袋縮手云。你不是者个人。﹝又使奉化也﹞者僧不合放過他。待他道等个人。只向道。謝三娘秤銀。

臨安府淨慈山報恩光孝禪寺語錄

參學大觀編

佛殿

此膝不屈於人久矣。今日因甚。作者模樣。覿面相呈。當仁不讓。

方丈

升九仞之上。吾必與之俱。極九淵之底。吾亦與之俱。吾不見時。何不見吾﹝喝一喝﹞。

祝香

此一瓣香。恭爲今上皇帝。祝延聖壽無疆。萬歲萬歲萬萬歲。

次拈香雲。此一瓣香。奉爲大丞相國公。洎文武百僚。同資祿算。

又拈香雲。此一瓣香。奉爲三奉詔旨。五宿觀堂。走殺天下衲僧。前住徑山。投老鄮峯。東庵先師和尙。無恩可報。無恥可雪。將此身心奉塵剎。

升座

法不孤起。伏境方生。法隨法行。法幢隨處建立。所以永嘉道。建法幢立宗旨。明明佛勑曹溪是。豈獨曹溪。三千大千世界。無有如芥子許。不是菩薩。降生出家修道。轉法輪。般涅盤處。只今欲建楊歧白雲宗旨。堅最勝幢。直得鴉飛不度。與湖海。毀佛謗法。不入眾數。大闡提人。同一手作。發吾花木瓜樹下。垃圾堆頭。明月夜光。照天照地去也。忽有个忍俊不禁。出來道。美則美矣。爭柰千兵易得。一將難求。只向他道。心不負人。面無慚色。

復舉。三聖興化公案。師拈云。二大老。出便出。斷價作什麼。北磵今日出。且道爲人不爲人﹝卓主丈下座﹞。

當晚小參

舉法云佛照杲和尙云。老僧熙寧八年丈帳。在鳳翔府。供申。是年華山崩倒。壓了八十餘里人家。你輩後生。知甚茄子瓠子。佛照每上堂。長舉此話。以示學者。

師云。談玄說妙。落在今時。瓠子落蘇那得知。

上堂。諸佛不出世。四十九年說。說个什麼。祖師不西來。少林有妙訣。也好藏拙。是假易除。是眞難滅。

上堂。塵劫前事。盡在今時。當斷不斷。千駟莫追。﹝卓主丈云﹞花須連夜發。莫待曉風吹。

上堂。智不到處。切忌道著。道著則頭角生。古人恁麼告報。淨慈則不然。智不到處。滿口道著。與你大書特書屢書於虛空中。不怕風吹日炙。﹝卓主丈云﹞有名不用鐫頑石。

祈雨上堂。大機莫酬。小枝速化。驀拈主丈云。扶過斷橋水。伴歸明月村。未稱全提。若濟巨川。用汝作舟楫。若歲大旱。用汝作霖雨。﹝卓主丈云﹞甜瓜徹蒂甜。苦瓠連根苦。

上堂。久坐大雄峯。寒灰撥不紅。一星螢火出。孤鶴已遼東。

成道上堂。誤將螢火作明星。發得些兒鬼眼睛。末代只看王勃記。何殊﹝療﹣﹝日／小﹞﹢土﹞鶴紫陽銘。

上堂。舉百丈震。問法昌遇。你見北禪。我也見北禪。你見興化。我也見興化。你因甚麼。常不肯我。法昌云。你見興化時事。我也知得。你見北禪時事。我也知得。只是你欠商確在。

師拈云。祖師門下。如帕刀露刃。商確个什麼。若是興化北禪底事。成都範道人賣墨。

請書記維那侍者。上堂。姜杏杯深恨未消。罰錢出院不同條。等閒放過丹霞後。打折烏藤也不饒。且道過在什麼處。家貧生孝子。家富小兒嬌。

開鑪上堂。法昌開鑪。對泥像說法。淨慈只有火鑪頭。無賓主話。由你諸人。橫拖倒拽。用盡气力。得不償勞。卑之毋甚髙論。切須照顧眉毛。

上堂。世事悠悠。不如山丘。避喧求靜。騎牛覓牛。黃河合眼跳。特地一場愁。

出隊歸上堂。擒虎易告人難。難難。鐵門限。鐵心肝。龐老油麻樹上攤﹝卓主丈下座﹞。

上堂。色不是色。菜花黃梨花白。聲不是聲。紫燕語黃鶯鳴。觀音菩薩。將錢買胡餅。放下手卻是饅頭。洞裏春光渾不惜。一時流入武陵溪。

浴佛上堂。佛子生來淨無垢。今年洗了明年又。頑賴容他五逆兒。劈面淋頭誇毒手。

結夏上堂。﹝以手作結布袋勢﹞南山今日。結這布袋子。汝等諸人。各各於中。身心安居。平等性智。忽有个衝開碧落。撞倒須彌。又道。這結子不密。殊不知。南山有縵天网子。百千重在。

徽宗皇帝大忌。上堂。眞人夢出大槐宮。直上鈞天廣樂中。百世木支皆玉葉。追還舜禹舊家風。

重午上堂。五月五日午時。大書特書屢書。不向空中咄咄書。是馬何曾喚作驢。

上堂。三界無法。何處求心。何處有法。何處無心。白雲爲蓋。流水作琴。誰是知音。一曲兩曲無人會。慚愧慚愧。父母所生口。終不向你道。雨過夜塘秋水深。

朝廷供羅漢。禱雨禳火祈江。結座。華封祝帝美如何。壽富如天聖嗣多。海不揚波長熨帖。雨當指日肆滂沱。火無就燥宜潛徳。虜嗜殘生必倒戈。艸木昆虫均化育。九州四海聽謳歌。

解夏上堂。舉昔有一老宿。一夏不與師僧說話。﹝徹底老婆心﹞時有僧云。我只麼空過一夏。﹝慚愧慚愧﹞莫道佛法。只聞正因二字也得。﹝又與麼去﹞老宿聞得。乃云。若是正因。一字也。無﹝舌頭拖地﹞鄰房老僧聞得。扣齒云。好一釜羹。被兩顆鼠糞污卻。﹝三顆也有﹞雪竇云。誰家鍋裏。無一兩顆﹝作賊人心虛﹞。

達摩忌上堂。老胡今日死日到。四海五天俱大平。蔥嶺又尋歸去路。看來只有業隨身。

爲眞大師上堂。舉龐居士。問馬大師。不與萬法爲侶。是什麼人。大師云。待汝一口。吸盡西江水。卽向汝道。

師云。我若見它道。只向道。師姑元是女人做。因甚舍利弗。被人轉男成女。﹝卓主丈云﹞再犯不容。

上堂。舉趙州入僧堂云。有賊有賊。見一僧便云。賊在者裏。僧云不是某甲。趙州托開云。是卽是。不肯承當。

師云。趙州收處太寬。放去太急。淨慈則不然。家賊難防。家財必喪。﹝卓主丈云﹞只可錯捉。不可錯放開鑪上堂。楓落吳江欲冷時。一堂百衲敗荷衣。憑誰撥取鑪中火。莫似潙山眼﹝目﹡答﹞癡。

出隊歸上堂。斷頭舡子傍人門。七佛威儀可斷魂。爭似國師無伎倆。天津橋看弄胡孫。

興善定勝叟訃至。上堂。海云空。海天闊。書不來。信不達。旣是解道。本來無一物。因甚不得它衣缽。君子可八。

上竺栢庭遺書至。上堂。千里駒。九肋鱉。九十三年揭日月。生旣無言死無說。萬象森羅廣長舌。

爲新顯慈上堂。舉木蛇和尙。每見會下。有人出世。則津津然有喜色。云且喜諸聖推出。或嘲之曰。木蛇道價壓諸方。蛇子蛇孫滿大唐。今日一條新變化。後頭更有數條忙。

又大慧會下。亦有人出世。慧云。諸聖推出。霜露果熟端禪客云。空中若有閒諸聖。何不來推出慧端。

北磵門下。也無蛇子蛇孫。也無空中閒諸聖。只有个無孔鐵錘。不堪提不堪掇。不可與不可奪。且非龍泉出匣。亦非干將虞缺。擲向苕溪定不沈。憍梵缽提長吐舌。

上堂。八月秋。何處熱。露冷風髙。頭頭漏泄。何必三到投子。掘地覓天。雪擁鰲山。一場敗闕。踏著秤錘硬似鐵。

道士至上堂。通玄峯頂。不是人間。心外無法。壺中有天。更於何處覓通玄。

上堂。仲夏初吉。有好消息。露柱燈籠。參學事畢。證據則任汝證據。鞭逼則任汝鞭逼。﹝以拂子擊禪牀云﹞當機覿面提。覿面當機疾。

上堂。牛頭橫說豎說。不曾動舌。魯祖見僧面壁。自納敗闕。淨慈敗缺。釘橛向空。熨斗煎茶銚不同。

上堂舉常不輕菩薩我不敢輕於汝等。汝等皆當作佛。

師云。己所不欲。勿施於人。

楞西堂至。上堂。淨慈開卻門待知識。今日西余來也。未跨門已前。先與約法三章。第一不得談玄。第二不得說妙。第三不得點檢人家。﹝良久云﹞若有付心法。天下事如麻。

上堂。舉玄沙問僧。近離甚處。僧云瑞嵓。沙云。瑞嵓有何言句。僧云。長喚主人翁。又自應曰。諾。惺惺著。他後莫受人瞞。沙云。何不在彼間住。僧云。遷化了也。沙云。只今還喚得應麼。僧無語。

師代云。偶爾成文。

小參

結夏。以大圓覺。爲我伽藍。身心安居平等性智。分明向平地上掘窖。陷沒了多少平人。過去諸如來。擡腳不起。見在諸菩薩。頭出頭沒。未來修學人。須別討一條活路。二千年前。黃面瞿曇。於光明藏中。得恁麼狼籍。𨿽則畫龍。成蛇。要且亦能興雲。亦能吐霧。亦能爲霖。亦能爲雨。今夜被報恩。花擘一場。剗地似龍無角。似蛇有足。致令六十花甲子。都打亂了。眾中若有識機宜別休咎底。出來圓此話頭。免見報恩話墮。主丈子道。和尙恁麼說話。是何心行。﹝卓主丈云﹞老僧罪過。

舉法昌遇和尙問。英勝二首座。我要向个裏。建法堂。未審作得什麼向當。英云。賊是小人。昌云。邵武子動著。便作屎臭气。英云。曾經霜雪苦。昌云。明珠自有千金價。肯向籬邊打雀兒。英云。大似持缽不得。詐道不饑。

昌問勝。你且道。作得什麼向當。勝云。本來無位次。昌云。你者驢漢。向甚處安著。勝云。一任鉆龜打瓦。昌云。你也只是杜撰巡官。英云。若是千金寶。何須打雀兒。昌云。東家人死。西家人助哀。英云。路見不平。

師拈云。三尊宿。鼎足相持。箭鋒相拄。撿點將來。猶欠一著。爭得報恩無語。要建法堂。不知向當。賊是小人。匙挑不上。本無位次。也著安排。杜撰巡官。好與活埋。明珠彈雀。爛泥有刺。路見不平。拔劍相助。

冬夜小參。一陽來復。小人道消。消剝羣陰。君子道長。大似依文解義。取笑傍觀。須知有物先天地。無形本寂寥。能爲萬象主。不逐四時凋。又誰管你。晷運推移。日南長至。孟夏漸熱。仲秋漸涼。主丈子。忍俊不禁。出來道。我則不然。寒時向火。熱卽乘涼。爲復是世諦流布。爲復是佛法商量。贏得莊周蝶夢長。

舉法昌遇和尙。冬夜與感首座喫果子。法昌拈起橘子云。黃龍滋味。何似者个。感云。且待嘗過始得。昌云。驗人端的處。下口便知音。感云。末代禪師。多虛少實。昌拈起托子云。者个又作麼生嘗。感云。須是和尙始得。昌云。一个托子。便不柰何。

師拈云。停囚長智。養病喪軀。檢點將來。誰之過歟。當時見他拈起橘子。只向他道。內不足者。急於人知。待他拈起托子。討什麼碗。

結夏小參。一法若有。毗盧墮在凡夫。萬法若無。普賢失其境界。若一向把作無。則墮空空。大空。勝義空。有爲空。無爲空。畢竟空。因有立無。執空爲有。依無立有。亦復如是。殆不知幽靈絕待。不有不無。淸淨本然。徧周法界。隨眾生心。應所知量。恁麼恁麼。此義斯墮。不恁麼不恁麼。其義亦墮。只如毗盧普賢。作麼生折合。湖州紙貴。一狀領過。

舉以大圓覺。爲我伽藍。身心安居。平等性智。

師拈云。時時具足。日日團圞。含元殿裏。更問長安。

散夏小參。鵝護雪。蠟人冰。盡是閒家潑具。一片畬。一羅粟。無非向外馳求。喫粥喫飯過。聽風聽雨眠。但念水艸。余無所知。恁麼也不得。不恁麼也不得。恁麼不恁麼總不得。﹝以主丈畫一畫云﹞散亂定。隨流禪。莫將安樂法。容易與人傳。

舉潙山令侍者喚院主。院主到。潙山云。我喚院主。你來作什麼。院主無對。

保寧代云。將謂有何處分。

北磵卽不然。只向他道。和尙且坐。待爲喚來。教這老漢。一生起不得。

除夜小參。未得黃梅山裏信。先開大庾嶺頭花。如何種栢栽松手。流入擔柴賣筊家。今夕無可分歲。豈無露地白牛。不欲踏古人腳迹。不如爲梅兄說法。所以古人道。春風不世情。委曲到山家。隨分有春色。一枝三兩花。小小生涯。隨家丰儉。或若臨風千萬點。背日兩三枝。多多益辧。未稱全提。至於爲有暗香來。遙知不是雪。依稀越國。彷佛楊州。瞥轉一機。落落寞寞路不分。夢中喚作梨花云。淸淸之水。遊魚自迷。若是玉堂金馬。茅舍疏籬。風月不到處。花在不萠枝。也大奇﹝卓主丈云﹞爛熳也。想百花猶自未知舉龐居士。問大梅。久向大梅。未審梅子熟也未。師云。到處生事。大梅云。你向什麼處下口。師云。引得春風入菜藍。居士云。百雜碎。師云。放過卽不可。大梅云。還我核子來。師云。不索何獲。居士便禮拜。師云。如何得一轉語。啞卻居士口。﹝良久云﹞自非板築手。鼎鼐少知音。

爲無得和尙。對靈小參。大地及日月。時至皆歸盡。未嘗有一物。不被無常吞。二千年前。黃面瞿曇。雙林樹下。夜半子時。豈不是歸盡底時節。正恁麼時。無常吞耶。吞無常耶。若吞無常。則怖死貪生。慈悲何在。自髙用奇。顯異惑眾。爲無常吞。則三界獨尊。四生共仰。反不若三家村裏。了事凡夫。恁麼也不得。不恁麼也不得。恁麼不恁麼總不得。到者裏。識得黃面瞿曇敗缺處。便見得。新圓寂。無得禪師。昔本不生。今本不滅。五坐道場。不曾動一絲毫許。瀾翻千偈。不曾有个元字腳。恁麼也得。不恁麼也得。恁麼不恁麼總得。𨿽然如是。要且未是。他超宗越格處。﹝豎起拂子云﹞要見無得和尙麼。﹝良久云﹞劍去久矣復舉。佛將入涅盤。文殊請佛。再轉法輪。佛謂文殊云。我四十九年。未曾說一字。汝請吾再轉法輪。是吾曾轉法輪耶。

師頌云。末上何曾轉法輪。只今再轉謾勞神。路行人不知天曉。猶把靈符執夜明。

秉拂

倒用橫拈眼似眉。憨憨穩放一頭低。全身輥入艸窠裏。東倒何妨復擂西。回機轉位。潑除自己家珍。土面灰頭。輥入者般羣隊。三世諸佛。過者邊立。六代祖師。列在下風。天下老和尙。自領出去。若是臨濟徳山兒孫。必然別有條章。懸羊賣狗。簸土揚塵處。拈卻廛中佛事。風塵艸動。鵲噪鴉鳴時。截斷圓通法門。然𨿽如是。在我靈隱門下。只好香炊別甑濃點釅茶。供養伊。教伊三條椽下。七赤單前熟歇去。可中有个眼頭生角。囊裏盛錐。忍俊不禁。出來理問道。秉拂上座。事無一向。某甲只得深深問訊。叉手而立。何故。心不負人。面無慚色。

舉大慧和尙。在云居圓悟會中。作首座。結夏秉拂次。昭覺徹庵元和尙。作禪客。出云。眉間掛劍時如何。大慧云。血濺梵天。大似二龍爭珠。長它智者威獰。圓悟把住禪客云。問也問得好。答也答得奇。只消者一問。一答。這川僧。只解將死雀就地彈。有甚共語處。秉拂上座。卽不然。待他道。眉間掛劍時如何。只對他道。匙挑不上。他若把住道。只消這一問一答。只向他道。合取兩片皮。何故。江西紙貴。

散夏秉拂。威音那畔。儼爾目前。缺減劫中。何曾異此。大唐國裏。幸自風淳俗厚。無端被他西土。平白生這一重節目。要令學者。三月安居。克期取證。擔雪塡井。於休夏日。咨決心疑。捏目生花。引得此土。無智比丘。隨邪逐惡道。畬得一片田。種得一籮粟。用盡自己心。日中一食。夜後一宿。只恐不是玉。如斯之輩。若喚作煆了底金。刁刀相似。一向喚作門外遊人。玉石俱喪。兩途不涉。如何辧明。壓低萬象無圭角。放出長松見老成。

舉巖頭才跨徳山門。便問是凡是聖。徳山便喝。巖頭便禮拜。洞山聞云。若不是奯公。也大難承當。巖頭云洞山老漢。不識好惡。我當時。只手擡只手搦。

師拈云。塗毒聲中喪命。絕後再蘇。眞金百煉百精。何曾變色。只手擡只手搦。毫釐有差。天地懸隔。

告香普說

告香乃叢林盛禮。前輩未嘗盡行。道大徳備。如慈明和尙。尙且至再至三。然後受南禪師告香。況非慈明乎。又安知。我此眾中。無南禪師者。所以道。我不敢輕於汝等。汝等皆當作佛。舜何人也。予何人也。有爲者亦若是。彼旣丈夫。我亦爾。不應自生而退屈。灼然是如此。豈可自暴自棄。自信不及。甘作凡夫。從上廣大門庭。將誰付托。便可勇往直前。以古人不到之地。爲小歇場。心憤憤口悱悱。寬作程限。急著手腳。忽然築著磕著。便是絕後再蘇底時節。尋常保任底。揚在他方世界。淨裸裸。無一物可依倚。若更遇人。何患不透頂透底去。然後土面灰頭。入廛垂手。隨力隨量。善應來機。此段因緣。不是小事。所以前輩道。須是生而知之者。始有少分相應。若是英靈底。未出母胎時。便作怪。大慧和尙。以趙州。爲生而知之者。是何言歟。我道一手指天。一手指地。自言天上天下。惟吾獨尊。已遲三刻了也。學而知之。困而學之。討什麼碗。困而不學。驀地焦谷生芽。石女生兒。未是分外。趙州見南泉。值南泉偃息次。泉問他近離甚處。州云瑞像。泉云。還見瑞像麼。州云。不見瑞像。只見臥如來。𨿽則臨機專對。要且聽事不眞。泉云。你是有主沙彌。無主沙彌。州云。有主沙彌。師云。早是不成器了也。泉云。如何是你主。州云。卽日伏惟尊候萬福。於是服勤左右。信知十八歲上。便解破家。豈虛語哉。且如南泉。十八歲上。解作活計。何似他十八歲上解破家。還緇素得出麼。者个便是。仰山見中邑謝戒時。時節子。邑在繩牀上坐。見仰山來。拍口云。和和。仰山從東邊立。又從西邊立。又從中心立。謝戒了。退身立。師云。將謂有多少奇特。更得个老把不定。問道甚處得此三昧。仰山云。曹溪脫印子。學得來。師云。善學柳下惠。便好熱喝出去。卻去問他道。曹溪用此三昧。接什麼人。仰云。接一宿覺。師云。豈特鈍置曹溪。和永嘉大師。也陷在爛泥底。引得他上門上戶道。和尙甚處。得此三昧。邑又逐惡隨邪道。馬大師處。者新戒僧子。果是難向道。便接口與一拶道。如何見性。若是別个。定手腳忙亂。賴值中邑。也不行棒。也不行喝。也不豎拳豎指。也不瞬目揚眉。只向他道。譬如一室內有六窗。各有一獼猴。東邊叫狌狌。狌狌東邊譍。西邊叫狌狌。狌狌西邊譍。如是六窗俱喚俱譍。仰山禮拜起來曰。所蒙和尙譬諭。無不了知。只如內獼猴睡。外獼猴欲相見時如何。這老漢。通身是眼。遂下繩牀。執仰山手。作舞云。狌狌與汝相見了也。譬如焦螟虫。向蚊子眼睫上作窠。向十字街頭。大叫一聲云。土曠人稀。相逢者少。

云居錫云。中邑當時若不得仰山這一句語。何處有中邑也。師召大眾云。仰山道什麼。

崇壽稠云。還有人定當得此道理麼。若定當不得。只是个弄精魂手腳。佛性義在什麼處。師云添得一个。

玄覺云。若不是仰山。爭得見中邑。什麼處是仰山見中邑處。師云。三生六十劫。

後來仰山偉。見積翠老南。直是具大信根。信得積翠及。如倚靠須彌山。直是要就他一言之下打徹。不肯小小了。卻然其爲法之切。不敢自欺。凡見僧。便禮拜云。行偉老矣。救取行偉。寮中置一榻。客至則讓榻。叉手而立。不措一語。積翠謂之太絕物。偉曰。無常迅速。何暇與人說雜話。看他前輩。甚生標致。畢竟還他關西子。打得徹頭徹尾。

且如老東山。被遠錄公水灑。挺逐而不去。眾人皆去盡。遠令侍者看。下間坐禪老川僧。面上有數黑子者在否。侍者曰。只在彼坐禪。遠喜曰。他在足矣。遂召至方丈。與語。奇之曰。我老矣。不能與汝說話。近此有一後生長老。名端。我也不識他。只見他頌臨濟三頓棒。極是淨潔。汝若信我說。必了大事。於是東山徑往見端。沈潛眾中。旦暮參求。末後遂有山前一片閒田地。叉手丁寧問祖翁。幾度賣來還自買。爲憐松竹引淸風。底時節。須信宗師家。不負人眞實。信得及。也不負自己。看他遠錄公指南。令他鍼水無疑。何曾有一點生滅。忌嫉身心來。大率古人。都無此身心。又何曾見天下豪傑。有生滅來。有忌嫉來。況佛祖乎。他又不識白雲。卻令東山見他。只是以法爲親。更無他事。南北宗盛時。二師各不相忌。其徒各不相能。自生荊棘。豈不見。內侍薛簡。來曹溪問心要。若非秀大師奏聖上。安得聖上。知有曹溪耶。秀亦豈可輕議哉。看他問降魔藏禪師曰。此間無山精木怪。汝爲魔耶。師云。何者是佛。藏雲。有佛便是魔。師云。何者是魔。秀云。汝若是魔。必住不思議解脫境界。師云。己所不欲。勿施於人。藏雲。是佛亦無。何境界之有。師云。慚愧慚愧。報恩端居方丈。八字打開。興妖底。一任興妖。捏怪底。一任捏怪。然𨿽如是。不是弄潮人。莫入洪波裏。

法語

眞正爲人。初無言說。不獲已。垂一言半句。施萬里鉤。駐千里駒。弗遇鵝王擇乳底眼腦。未有不上他鉤綫。降此已還。不言可知。看他大梅。見僧道。馬大師佛法別也。云非心非佛。大梅斥之曰。我但卽心卽佛。老龐聞此則曰。梅子熟也。可謂鵝王擇乳。若是楊歧種艸。自是驚人。初非大驚小怪。尋常淵默。忽地雷聲。擊石掣電。作第二頭。已是瞢底。只今不是土曠人稀。有語已來至今日。初非四目八臂之異。嘉定至今。贗浮圖塞路。非情卽黨。以欺金湯佛法者。聯庸援謬。布滿龍象所居。所與居者。一類狐腥貍臊。不可向邇。後生晚出。有力气者。自作規矩。若萬人敵。未知鹿死誰手。倘紛紛隨流。腥臊漸染。鮮不與厥類同陷罪。固不在學者。今尢甚也。某人異於是。故樂與語此。

啐地斷剝地折。十有五雙。坐在者裏。有甚共語處。況於諸方。曲錄牀邊。丁字著腳。堂堂開口。接他野狐涎沫。如油入面。如何出得。若是眼頭生角。三千里外。識得此類。更遠三千里。急走過。免此腥穢气沾著。卻來碧雲山前。淺淺水中。沈三日曬三日了。欵欵地向你道。若論此事。如墮千尺井。心心念念。只欲人救援。井深人遠。誰來救你。縱有見者。顰蹙喟嘆而去。蓋他分上不著。急須是自家。自有方便。出來始得。所以祖師門下。慈悲親切。在大事你自枝當。小事人不管處。非惟觀世音。我亦從中證。某人求警策。北磵爲作是說。試咬嚼看。是井中語耶。井外語。

行腳漢。切忌爲外事絆倒。且那个是外事。參禪是外事。學道是外事。諸方口角取辦。是外事之外事。不知本分者。何事也。離鄕別井。屋裏老幼。似送喪樣。哭謂。汝必是嫌佛不做。抱此志而出。汝亦必有心。先第一念。欲何所務。若是毒種。便似迦陵頻伽。在卵殼中。目足明利。其聲已壓眾鳥。看來只有个老川僧。擔一擔紙故。出來云。千劫學佛威儀。萬劫學佛相好。南方魔子。新來說。教外別傳。指心是佛。吾往欲盡樓其種類。而後已。及乎被人吹滅紙燭。直下垂涎妥尾。一籌不獲。盡其神力。燒卻紙故。只道得个窮諸玄辯。若一毫置於大虛。竭世樞機。似一滴投於巨壑。至今遂令川僧擡腳不起。每與鄕曲兄弟。舉此。求爲此老。報東門之役。土曠人稀。相逢者少。冀盡餘生。尙復見之。問古今不覺葛藤。

正因行腳漢。﹝拚﹣ㄙ﹢ㄊ﹞得一生不會。何事弗辦。若是成羣作隊。口頭趁辦。者邊咂啖些子甜。那畔咀嚼些子味。案頭聯麻頭續麻尾。打萬戶死葛藤去。諸方曲錄牀邊。吐出不才不淨。被他相牽絆葛將去。到一句不來。便喚作無後手。我且問你。前手作麼生。是故名爲可憐湣者。香嚴在大潙。自謂。古今一人而已。洎遭潙山痛處錐札道。汝在百丈先師處。問一答十。問十答百。我且問你。父母未生前。道一句來。香嚴沈吟一上。理會不得。他這一道神咒。便道。我也不能參禪。徑往忠國。師庵基。且作住庵活計。一日擲瓦礫。抵竹有聲。忽鬼劈口道。一擊忘所知。方知不在多方百計。作伎倆。閉眉合眼。捨父逃逝。外打之繞。搜求尋覓。要會禪。所以潙山泰。與大慧祖說。東山道。趙州露刃劍。一句便了。大慧云。一擊忘所知。下文皆注腳。某人請益。舉此教看。第一不得來問我。我眞个是不會底長老。

頌古

舉楞嚴經七處徵心。

卍庵頌。七處徵心款便成。推窮尋逐桉分明。都緣家賊難防備。撥亂乾坤見太平師頌云。

吹糠著米。翻成特地。不因一事。不長一智。

舉阿難大眾獲本妙心。

卍庵頌。東西南北捉虛空。海角天涯信不通。力盡神疲無處覓。萬年松在祝融峯師頌云。

適我昔所願。今者已滿足。是玉也大奇。只恐不是玉。

舉八還辧見。

卍庵頌。明暗色空不可還。不可還者絕躋攀。夾截虛空成畔岸。一重水隔一重山師頌云。

色空明暗。各不相知。行到水窮處。坐看雲起時。

舉富樓那問佛。淸淨本然。云何忽生山河大地。

卍庵頌。淸淨本然徧法界。山河大地卽皆現。性覺必明認影明。眼耳便隨聲色轉師頌云。

彌滿淸淨。終不容他。山河大地。萬象森羅。

舉六解一亡。

卍庵頌。根塵縛脫本同源。一處休復六用捐。手把一條紅斷貫。娘生鼻孔一時穿師頌云。

結解非殊。存亡無據。試問本來宗。當初誰縛汝。

舉楞嚴會上。觀世音菩薩三十二應身。十四無畏法。

卍庵頌。三十二應不思議。十四無畏如流水。男子身中入定時。女子身中從定起師頌云。

翻手爲云。覆手爲雨。業識忙忙。無本可據。

舉妙性圓明。離諸名相。本來無有世界眾生。

卍庵頌。一錢爲本萬錢利。富不足而貧有餘。換骨奪胎些子藥。輸它潘閬倒騎驢師頌云。

金盤不可動。轆轆轉難住。停待良久間。圓明湛如露。

舉阿難大眾。復白佛言。若此妙明眞淨妙心。本來徧圓。如是乃至。大地艸木。蠕動含靈。本元眞如。卽是如來成佛眞體。佛體眞實。云何復有地獄餓鬼畜生。

卍庵頌。雙劍峯前古寺基。天尊元是一牟尼。時難只得同香火。莫聽閒人說是非師頌云。

三蛇九鼠。一畝之地。幹木隨身。逢場作戲。

舉佛言。阿難。此等眾生。不識本心。受此輪回。經無量劫。不得眞淨。皆由隨順殺盜淫故。反此三種。又則出生無殺盜淫。有名鬼倫。無名天趣。有無相傾。起輪回性。

卍庵頌。七處精研一妄心。更隨三業殺盜淫。身心不是用家具。前箭猶輕後箭深師頌云。

客捨並州已十霜。歸心日夜憶咸陽。無端又渡桑乾水。卻望並州是故鄕。

舉如來自說禪魔後。告阿難云。無令心魔。自起深孽。

卍庵頌。瞿曇徹底老婆心。見明色發理難任。入鄕隨俗那伽定。佛魔到此盡平沈師頌云。

挽弓須挽彊。用槍須用長。射人先射馬。擒賊先擒王。

舉應庵示眾云。如世良馬。見鞭影而行。先佛照出眾云。見鞭影者非良馬。應庵休去師頌云。

疾焰過風第二頭。不堪惆悵只堪愁。一聲振鬣長鳴後。萬馬皆喑一戰收。

舉僧問趙州。萬法歸一。一歸何處。州云。我在靑州。做一領布衫。重七斤頌云。

當機覿面提。覿面當機疾。開眼放癡頑。鞭逼人上壁。

舉香嚴去年貧頌云。

去年貧雷在天上壯。今年貧水出山下蒙。家風不與香嚴別。熨斗煎茶銚不同。

舉丹霞訪龐居士頌云。

爺頑賴。兒還債。徹底老婆心。赤土塗牛奶。

舉丹霞訪國師頌云。

絕乳煙菟弄瓜牙。丹霞去後說丹霞。棒頭有眼明如日。須是南陽老作家。

舉徳山隔江招手。髙亭橫趨。

隔江誰薦箭鋒機。直下橫趨已是遲。惆悵曲終人不見。數峯削玉水彌彌。

舉圓覺經云。居一切時。不起妄念。於諸妄心。亦不息滅。住妄想境。不加了知。於無了知。不辧眞實。

三春不是讀書天。九春炎炎且放禪。惟有秋冬較些子。不如打睡過殘年。

舉僧問大隋。劫火洞然。大千俱壞。

才伸劫火光中問。便解隨他去復回。回到悔來坡下路。亂山依舊碧崔嵬。

舉罽賓國王。仗劍問獅子尊者云。師得蘊空否。者云。已得蘊空。離生死否。者云。已離生死。可施我頭。者云。身非我有。況於頭乎。王遂斬尊者頭。白乳髙數丈。王臂自墮。

劍下十分親。難藏獨露身。江流石不轉。獨有蘊空名。

舉本庵和尙云。諸方拈出半靑黃。總欠韋郎一夜霜。爭似藥山今夜底。滿盤托出自馨薌。

總欠韋郎一夜霜。諸方拈出半靑黃。碧雲更不上盤釘。舉似諸方笑一場。

舉僧問古徳。年窮歲盡時如何。古徳云。東村王老夜燒錢。

東村王老夜燒錢。不是年窮歲盡禪。歲盡年窮消息別。東村王老夜燒錢。

偈頌

送濟東巖歸鄕

一別巖扃歲月深。春風狼藉到如今。回頭依舊嵓前路。百鳥銜花無處尋。

送丙上人﹝曾聽請﹞

數墨循行不療饑。南來逴得者些兒。從前伎倆人知有。管取者些人不知。

送覺藏主歸華藏

遁庵胸次太湖寬。偃嶽旋嵐鼓不湍。老手慣曾諳水脈。也須觀水又觀瀾。

送明上人歸洞庭

截流過了復隨流。七十二峯橫點頭。拶到無錐無卓處。太湖空闊跨三州。

送正法悟無證﹝得華嚴閣下朝旨歸﹞

百城煙水渺無涯。一錫南來又北飛。樓閣門開當日事。只今毫髮不曾移。

示照上人

照用同時詫合盤。衲僧開眼受他謾。何如日用常三昧。萬象森羅對影寒。

示鑑上人

長笑雲門顧鑑咦。翻抽顧字土加泥。從空擲劍𨿽無迹。會見虛空有壞時。

獨庵

四顧寥寥不自欺。白雲流水自東西。同途同轍人無數。盡逐銜花百鳥迷。

放塘

截斷眾流元止止。踏翻一竅便滔滔。休論未達其源底。佛也不知來處髙。

六解一亡

六用無功信不通。一時分付與春風。篆煙一縷閒淸晝。百鳥不來花自紅。

化鬮拈千手大悲像

秋澄萬水家家月。春入千林處處花。爲問大悲千手眼。不知明月落誰家。

示僧﹝二﹞

野逸師僧語帶訛。早年成佛老成魔。從頭至踵無靈骨。柰爾瞻風撥艸何。

相逢便要求禪鈔。近日諸方僞鈔多。慧日鈔書無兩樣。只爭些子大誵訛。

漆匠求頌

漆桶天然別。休將好處修。聽他百雜碎。特地一場愁。

弁淨人奉辟支佛牙求度

錯認緣生不自知。退牙今屬弁沙彌。若還祖弁有靈骨。選得僧成莫學伊。

書圓正法語後

三禪天上火星飛。大地山河靡孑遺。壞底話頭誰領解。小畱鐵脊鎭坤維。

頑極﹝天童彌藏主﹞

計較思量未發機。風塵艸動百般疑。四稜塌地羞前事。爛了虛空也聽伊。

示如石上人

直須辦得身如石。一綫開時石不如。自解點頭須自肯。待他人肯費分疏。

方上人上蔣山兼寄癡絕頑石

辟初錯向諸方求。那堪同來打爺州。只今又入鍾阜去。從錯至錯無時瘳。待欲商評者兩錯。只有知非無肯諾。癡叟頑翁舊同夢。知我從來無鼻孔。

贊

出山相

脫屣金輪只等閒。六年癡坐碧孱顏。出山不了些兒事。何似當年莫入山。

常思惟大士﹝十二﹞

瞪目諦觀時。風絲萬緒風。一聲潮雪響。打入正思惟。

海霧斂。山容開。神珠在掌。明鏡當臺。普門無鎖鑰。俗客不曾來。

聲成文。謂之音。作如是觀。海底摸鍼。空王至今。悠悠我心。

趁隊選圓通。無端立下風。當時供死款。錯說在聞中。

輪珠一百八。數了從頭數。念玆在玆。不知其數。自謂初於聞中。驢年入流亡所。

補陀月。龍眠筆。筆有痕。月無迹。迹其迹。普門寂寂。迹旣忘。四達皇皇﹝看月象﹞。

聲亦觀。色亦觀。空劫後。空劫前。風動塵起。山深水寒。

萬竅不風。千波弗瀾。天低月髙。山深水寒。普門無路入。終始不曾關。

從聞思修。錯了路頭。將錯就錯。隨流入流。補陀山鬼窟。海月半輪秋。

從聞思修。入三摩地。動靜二相。了然不生。補陀小白花山上。弗聽流鶯啼一聲。

籃盛魚。不盛水。弗自噇。提入市。秤子無星。鉤頭有餌﹝提魚籃像﹞。

爲散亂人。現如是相。方其定時。孰爲此像。定亂一如。此像亦無。若言無像。天地懸隔。

布袋﹝六﹞

赤腳才穿市。回頭便笑人。手中果何物。弄物不知名。閉眼瞌睡。開眼業識。便恁麼去。著甚死急。

背後曾開鬼眼睛。𨿽然有眼又無筋。問他睹史宮中事。拈得乾魚舉似人。

笑破古音前。回頭盡可憐。只今無可笑。仰面笑靑天。赤腳知晴。躡屐知雨。只這一著。未敢相許。

魚漧拈起走長街。道是天宮帶得來。鐵奉化人頑似鐵。阿師咍了更誰咍。

正續無名。散聖無位。秦漢不收。慚愧慚愧。

天上無。地下無。只這無無。已自塗胡。區區更回首。轉見費分疎。

問疾維摩

賣弄瀾翻舌。文殊是阿誰。未曾談不二。已自落思惟。

須菩提

洗足已。便趺坐。突然道希有世尊。你當時見个什麼。

寒山

寒山指出。拾得執指。不曾見月。矮子看戲。

艸衣文殊

衣紉艸。發如艸。未下五臺。百怪俱兆。手中經。義不了。我且問你。前三三後三三。是多少。

馬郎婦

念得蓮經便嫁伊。空花無蒂欲誰欺。金沙灘上黃金鎖。狼藉春風到幾時。

靈照女

屋裏橫機抗老爺。門前斂袂對丹霞。爺生娘養好兒女。有得許多無賴吒。

穿破衲

鍼短綫難穿。閒拈當負暄。不須嫌破碎。提起自完全。

了殘經

從朝數黑豆。數到黃昏後。只見月如眉。不覺靈犀透。

初祖

五葉芬敷自一花。無人圖蔓剪根牙。不教著腳金陵地。猶恨蕭梁未作家。

爲癡絕和尙贊初祖達摩並馬大師畫像

穿耳耳未嘗穴。缺齒齒未嘗折。北度一葦可航。西歸只履自挈。或謂之空劫已前。中流砥柱。或謂之拈花已後。金口木舌。或曰正宗別調。又曰直指曲說。皆非吾之所謂道也。若夫求大乘器。走十萬里。俟人作興。器豈大乘。夙負先覺。禮聞來學。學而知之。旣遠且邈。負是四者。吾恐五竺之鐵。不足鑄此錯也。

金雞毒。一粒粟。未踏殺人。已先跌足。一十八灘兮障回死水。八十四人兮淹浸弗死。洪都兮泐潭。宗風兮肆淩厲。一波動兮萬波起。派兮支兮。滔滔者皆是。更無一个識玄旨。只有歸宗較些子。撿點將來。玄沙道底。

普化

風顚用盡到無餘。一个棺材八个舁。舁出鎭州城外去。聽他木鐸自分疏。

趙州

禪在口皮邊。機攙石火先。破家才十八。更不使爺錢。東南西北。門開兩邊。相見了也。十萬八千。

臨濟

白拈賊。是這廝。捋鬼頭巾。假我服色。胡蘆立地便要沈。秤錘落井不教沒。脫間漏架。天下第一。自謂建立黃蘗宗旨。不知黃蘗無處雪屈。

楊歧﹝嵓雪巢索。以三腳驢。金剛圈。栗棘蓬三物。爲犯禁云﹞

請慈明晚參。對白雪大笑。爲父不慈。爲子不孝。个般駔﹝馬﹡會﹞行藏。敢稱瞎驢種艸。爭怪人言不解禪。熨斗煎茶不同銚。

爲癡絕和尙贊三睡

贊也喜。罵也喜。醒也睡。困也睡。善男子起。法性如是。

東山

棚八囉紮。君子可八。附子同鄕一樣辣。酸饀嚼破一團鐵。饀子一句。未敢相許。弗是沒人情。个中無肯路。

永明壽禪師

客吟燈殘。猿啼月落。衲帔蒙頭。千巖萬壑。指破凡夫爲等覺妙覺。齊大小乘於錢索井索。縱大辯於談笑。寄虛懷於冥莫。所謂百軸宗鏡之文。如太山之一毫芒。巍巍堂堂。煒煒煌煌。非心亦非佛。破鏡不重光。

大慧師祖

縶空云帶。補太虛縫。祕以自傳。公與眾共。捲覆大千舌於洋嶼雲門。不與摩竭同條。袖擲大千手於梅州衡陽。不與淨名同夢。至於三藏十二部。一切修多羅。洎百家異氏之書。雜然前陳。無斷無滅。有元有統。瞥轉一機。五峯斂眉。伎倆盡也。放下竹篦。

智者大師

寶幾在前。如意在手。禹背湯肩。河目海口。南嶽山中得聖師。投鍼缽水了無疑。法華同聽眞精進。直到靈山未散時。

密庵

正法眼。曰破沙盆。曰漏燈盞。兩段不殊。一倍相反。鈍置云黃山下老禪魔。匙挑不上。罪不重科。但未知虛空消殞。畢竟如何。

拙庵﹝倚松看經象﹞

讀旁行。倚松立。義不精。字不識。海湧云興追不及。

自贊﹝二﹞

幼而不遜。長而無述。老而不死。賊賊。臨濟未是白拈。自出洞來無敵。

字不識。禪不會。數米量柴。料水打碓。不是末後全提。亦非現前三昧。待眾生成佛盡。眾生界空。任從滄海變。終不爲君通。

題慈觀長老求贊

監本倔彊。弗善勞謙。不識拙庵。他最不堪。他亦人耳。我亦人耳。空自合空。水自合水。賣弄跨門一機。至死無人發市。父有重牙。其子無齒。沒齒穿齦。如是如是。

小師求贊﹝二﹞

平常心。摩竭合。砥柱不搖。風雷不迅。拈了也。示祖敬。無法商量。一印印定。

不會道。不會禪。更求文墨。掘地覓天。別調宮商妙不傳。

小佛事

侃侍者下火﹝書經﹞

欲寫此經。不識此經。未去行腳。已悔行腳。時節旣至。回機轉位。撩起便行。不順人情。侃侍者。如救頭然。莫負平生。

賢東堂下火

賢耶愚耶。誰敢輕擬。生耶死耶。聽渠瞥地。四拈鈯斧住山。只靠者一著子。直饒死了燒了。者个依前不死。煙盡處更添柴。闍黎大似不曾齋。

鑑侍者下火

出叢林。入保社。夢裏思家。開眼作夜。有時冷地思量。卻悔死在國師句下。死眼活開。寸然不掛。三應國師則且置。國師三喚意如何。因風吹火。用力不多。

升首座下火﹝雪中﹞

鳳臺跨竈衝斷。更無兩个。湖海馳聲走舉。爭仰孤風。杓頭臽出底。如鳳如麟。板首提撕時。蓋天蓋地。不露圭角。是眞丈夫。者个猶是升首座諸方共委底。若是雪壓千山。白牛無迹底消息。未審誰人委悉。不妨火焰說無生。肯與春風話來歷。

如庵主入塔

五朝天子太平僧。不纏諸方死葛藤。潭北湘南層落落。長燃無縫塔中燈。

標監寺下火

老標監寺出格風標。比似別个。天地相遼。年也髙臘也髙。都緣常住分上。滴水滴凍。自己分上。甘受寂寥。一匱緇田了無媿。萬兩黃金也合消。若是衲僧分上。消他一滴水。也大不容易。亦非難亦非易。眾眼難瞞。金將火試。

容直歲下火

我方入山。容便出山。無生一曲。別調陽關。北磵無徳可戀。南閩有路休攀。某人。荔枝莫羨江家綠。直下翻身出火山。

明水頭下火

百艸頭。祖師意。明明道著。明明不是。鼎中湯。井中水。冷暖自知。還知也未。不是佛法商量。亦非神通遊戲。華胥夢斷曉鐘撞。喚教洗面摸著鼻。擊石火。閃電光。毋勞謙遜。便請承當。

佛事

千金璇寺主起龕

意外無言。壺中有天。非祖師禪。非如來禪。常樂空閒。離眾憒鬧。非賢首教。非天臺教。以是爲公之教。則三藏絕詮。以是爲公之禪。則傳之無傳。措諸身則出生入死。如賈胡傳捨。去畱自若。載諸行事。則得之於心。應之於手。取之左右逢其原。夢破百年。倐如蛻蟬。滔滔逝川所不爲。逝川俱東者。未嘗變遷。樂邦歸途。其直如弦。某人。成佛𨿽居靈運後。著鞭當在祖生先。

入塔

一種住持。六種成就。系心西鄕。藏身北斗。不負未生已前。肯落長生懺後。悠悠北郁之南。寂寞可堪回首。還佗一點靈明。八面玲瓏如晝。落落生平。爲君細剖。聽幢�樹說。借虛空口。萬象點頭。一塵不受。車軸花。如船耦。一坐具地。本來自有耳。如何保任。祖祖相承。佛佛授手。

太平坦老秉炬

鄕枌不足畱。三學海中游。一經不療饞。此外吾何求。瑞巖叫得惺惺。石頭裂。一段風光俱漏泄。半座承天。獅子吼窟中。狐狼野幹皆膽折。一器蚊蚋聲啾啾。座上時復鳴鵂﹝堊﹣王﹢田﹞﹡鳥﹞。蜘蛛布网牀角頭。自謂羅龍打鳳。到死不識羞。拈得把茆來許浦。正信善人皆景慕。忽然坐脫立亡去。無人不道可惜許。可惜許。不惜佗禪道鉆天。事業稽古。只惜他始終。把得定作得主。不入靑布衫隊伍。不遭沈三道點污。一著精明。十分峭措。野火自燒天。脫卻娘生袴。

興庵主秉炬

興公庵主圓寂。其徒致書來言曰。先師住世七十一年。受具三十餘夏。襟懷灑落。緇白同知。不負出家之志。化道一方。而與之爲善也。又云。𨿽不參禪。亦不學教。其所作爲。不敢自棄。是所謂玄沙不出嶺。保壽不度河。不費一文錢。風光都買盡。又曰。中年已後。裝佛飯僧。杜門卻掃。一意修行。則雪峯所謂。他非不用頻頻舉。己過還應旋旋除者也。末後又曰。電影不停。至誠念佛。淨發洗身。泊然而逝。則如經所言。七日預知。自知時至。了了之時。如入禪定。可謂了生死之際矣。此其一生。結緣於屠太保廟中。成就者如此。然𨿽如是。石霜道。古廟裏香鑪去。又且如何話會。直得三世諸佛說不得。六代祖師提不起。天下老和尙窺覷無門。而我云何能知能說。﹝拈起火把云﹞塞卻耳根。聽者个說。

宣首座秉炬

死向趙州行腳後。生從黑豆未芽時。出生入死無餘事。畢竟無生又是誰。要見無生底宣首座麼。走徧天涯。慧日投老。以柔制剛。用得恰好。有時喜。珊瑚樹林日杲杲。有時怒。托動三有大城。變淸涼爲熱惱。雨霽風收。江澄月皎。相將漏盡鍾殘。卻悔歸來不早。𨿽不早也不遲。拈將未了公案。盡情付與闍維。

演監寺入塔

演出一大藏。滴水不漏。演入一大藏。一場漏逗。覓个元字腳。子虛訪烏有。也無頭也無手。描不成畫不就。世界壞時渠不朽。某人。多子塔前。不須回首。

資上人入塔﹝育王秀嵓會中時佛照居東庵﹞

貧無長物。夙有靈骨。大鑪韝中。烹煉出來。死灰堆裏。藏他不得。髙揖釋迦。不拜彌勒。了無位次可安排。翻身直下蒼龍窟。

覺維那入塔

掌綱維。明賞罰。毀禁制。翻途轍。生鐵脊梁。入火不熱。浩浩淸風動寥沈。泥牛觸破澄潭月。

顯上人入塔

顯大人相。如惡叉聚。爆出死灰。無本可據。從頭收拾來。盡底撥撒去。擲地作金聲。掀翻無影樹。

秀浴主入塔

妙觸宣明。惡水潑人。成佛子住。好人不做。掀倒涅盤臺。翻身恁麼去。恁麼去。絕疑猜。蕭蕭黃葉落。白露點蒼苔。

荊知客秉炬

全主復全賓。當機要驗人。不拈栢對子。生怕惡聲名。且道與四面顯知容。是同是別。若道是同捕風。若道是別捉月。同則始終同。別則始終別。荊知客。踏斷江西十八灘。從教水底火燒天。

眞西堂秉炬

坐脫立亡。背翻筋斗。樓頭浪宕。刺在泥中。𨿽然兩段不同。要且一門超出。猶是我淨土。眞禪師。尋常行履處。若是轉位回機。潛行密用。不在然燈前。不落空劫後。春風亂舞堤邊柳。試聽火中師子吼。

旦過二僧秉炬﹝一人四明一人處州﹞

三江九堰家何在。古栝三嵓夢已殘。盡是舊時行履處。卻愁風雨渡江難。風寒雨寒。總不相干。石火電光機用活。大家攜手出長安。

通大師入塔

辯利寺中通大師。辭親割愛去爲尼。半千大或從頭受。未死之前盡受持。贊佛效勝鬘夫人之供。獻珠如娑竭龍女之機。人生百歲。七十者希。𨿽然死了燒了。猶有者个星兒。只這星兒。佛眼難窺。無縫塔中全體現。翻身靠倒五須彌。

無極和尙掛眞

十虛澄曠。不受塗糊。萬象森羅。難逃影質。任是十成模寫。還佗六用精明。某人。平生恁麼。豈非跨竈。亦復衝樓。一見東寺師叔於丹靑閣前。生涯都蕩盡。三應南陽國師於冷泉亭上。聾人爭得聞。自此倒行逆施。一向脫間漏架。工夫妙密。韜略精明。擬效千歲和尙住山。卻笑八十趙州行腳。天香瑞雪。小試全提。雲月溪山。只得一半。三分鼎足再世話頭。話頭卽不無。且道文殊三處度夏。與鼎分三足。是同是別。浩浩諸方。倩誰甄別。付與溪聲廣長舌。

掛眞

人心不同。有如面焉。面旣不同。心何以傳。所不可傳。則肝膽楚越。其或可傳。則古意在弦。昧者反是。必謂影可捕逐。鏡生﹝娟﹣月﹢虫﹞妍。蠡中有海。管中有天。遠之遠矣。又何啻十萬八千。殆不知此老。本來面目。豈生死所能變遷。亦非妙亦非玄。雙雙無影樹。看取未生前。

圭法公起骨

冷笑知賓無眼腦。平欺首座惹塵埃。只今死了又燒了。長嘯一聲歸去來。

安法公秉炬

安法公常坎軻。學得貧便做大。不傳黃梅信衣。故是作家。便著普化直裰。有何不可。末後句。是什麼。一手提水。一手放火。

園頭智守秉炬

鏡破卻須臺上掛。偈成不用壁間書。無禪無道無生死。卻笑衣盂付老盧。智守。再來翻火種。還你護身符。

錢承事起材

洪範所陳。箕子五福。不有善人。其何能足。一曰壽。七十者稀。君餘一紀。萬事旣足。所欠者死。二曰富。赤手起家。子孫詵詵。乃積乃倉。如岡如陵。三曰康寧。面不曾皺。睡則合眼。飯來開口。四攸好徳。以賢爲則。先進野人。如此標格。五考終命。晚而益勁。生死到來。如入禪定。有一於此。足以稱懷。五者備矣。豈不賢哉。末後句。弗安排。一念西之。花隨步開。某人。惟心眞淨土。無去亦無來。

秉炬

此是勝熱婆羅門所受度處。擬跨其門。萬行悉具。生以不生爲生。死以不死爲死。三從之戒。婦道修舉。三遷之教。母儀昭著。豈惟美播鄕閭。抑亦光昭門戶。淸涼地。大火聚。一等家風。不須卻步。且道以何爲據。﹝以火把打圓相云﹞以此爲據。

陸氏撒骨

此是於承事陸氏孺人。夙有底靈骨。先行不到。末後大過。虛幻身中。同觀起滅。眞實地上。斷不蹉跎。供養如來。徧賢劫三千剎海。檢點日用。依古人十二時歌。讀誦大乘經典。於中所得偏多。苾芻藏密。蘭玉婆娑。滔滔逝水。無可回之波。八功徳池。無不盈之科。尙餘者个。必竟如何。不如歸去好。淨土勝娑婆。

沈太君起材

去年無恙時。萬事足欠一死。今夕復何夕。何所欠復奚爲。美則美矣。更看全提。較佗淩行婆。孰先孰後。喚作兪道婆。誰是誰非。不作月上女。解恁麼去。依稀散花天。住毗耶離。身後無遺恨。生得寧馨兒。兒憶其母。如母憶兒。決定見佛。決不相疑。遺得蓮花種子。不染五濁淤泥。直向九蓮池上。占得攙先一枝。從初發心。姓名便題。一朝歸去。寸步不移。舉頭殘照外。元是住居西。

煆發

殿前剗艸。殿前燒艸。艸中鎭海明珠。火後靈光獨耀。一个不消得。何須一栲栳。明眼人前。不直一笑。

磵陰語。日本未行。予忝爲耳孫。責不歸焉耶。古巖西堂。募緣開版。語錄外集二冊。旣印行京師。予集眾讀而﹝誇﹣大﹢﹝嘹﹣口﹞﹣小﹞﹣日﹞之。吾祖如此胸次也。有似葛伯。不能祀其�。成湯送餉於民使耕田爲祀。葛伯﹝毻﹣毛﹢ㄆ﹞而食之。繇是予𨿽讀而誇之。顙泚且如��。

應安庚戌夏不�遠孫��拜手

