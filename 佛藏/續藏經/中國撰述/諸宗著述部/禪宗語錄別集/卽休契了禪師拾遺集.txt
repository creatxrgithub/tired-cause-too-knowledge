續藏經卽休契了禪師拾遺集

日本及藏主集錄

金山卽休了和尙拾遺集

釋迦像

持錫擎盂示化儀。結跏蓮坐又巍巍。何須善現更伸請。捨衛王城一轍歸。

古寺瓦礫中瓷佛現光

毫相騰騰灰燼間。匪金匪玉匪栴檀。十成好个天眞佛。莫作尋常陶瓦看。

布袋和尙

背負肩擔徒費力。時人有幾識機權。何如拋卻布囊好。歸去來兮兜率天。

踏蘆達摩

西來語不契梁王。萬頃秋江一葦航。祇道懷羞衝浪急。誰知入水見人長。

裴相國

山崇十二全黃檗。位重三公弼大唐。五季隨更炎宋換。度泥一笏話頭長。

嶽知客歸國淸

煙筇日日渡江臯。北送南迎不憚勞。何似者回休歇去。五峯靜處聽松濤。

送元寮元

別峯見後何曾別。明月淸風掛杖頭。東楚西吳從踏徧。太湖依舊跨三州。

題瑤首座瓢苗集

秦城築土杵無杷。漢祖斬蛇劍有鋒。拋向扶桑日頭裏。唐人誰解辧來蹤。

趙州七斤衫話

七斤衫子出靑州。一葉舟橫古岸頭。日暮途長人不渡。何妨載月過滄洲。

送僧歸雙林省師

海門親見海云師。江月團團印夕輝。檮樹雙雙同一照。何消圓相別呈機。

和知客

到與未到喫茶去。和盤托出見情眞。在家旣善迎賓客。徧歷何嫌少主人。

畫雞冠

秋花矮矮擁髙冠。雞頂休爭染血丹。天寶盛時無此象。不堪寫出與人看。

木石

蒼壁春生冰雪枝。夏虫不敢近根飛。石橋南畔先曾見。幾樹含秋獨鶴歸。

送廣維那

大音倡出廣長舌。楊子江濤撼甕城。巖內頭陀驚起定。吳中浮佛亦吞聲。

送珍藏主

往來是藏不相瞞。西蜀東吳豈兩般。庭栢夏炎枝鎖翠。井梧秋冷葉飄丹。

送及侍者

雞聲唱徹炎天曉。已向聲前契祖機。楊子江流東入海。臨流未可買舟歸。

出山相

霜宵逃出王宮去。凍得雙睛擘不開。誤認星兒爲正見。誑人又出雪山來。

送杲書記

海柳花時出戶迎。花曾未老又催程。何如南北渡江客。兩不相知無怨情。

送道場春知客之金陵

苕水春深碧似苔。曾將煮茗接方來。六朝豪傑多沈醉。喚醒何妨與一杯。

題龍王請羅漢齋圖

龍王宮裏飽香齋。渡水穿雲費往來。何似淩虛振金錫。朝遊南嶽暮天臺。

送澄首座

摩訶衍法何言說。試假山藤示一機。楊子攪乾無滴水。炎方散作雪花飛。

送巖上人拜祖塔

道固巖巖不可鉆。湘潭樣子亦難傳。更尋知識璢璃殿。無影樹頭從駕船。

送璞上人禮祖塔

抱璞投師貴琢磨。未能成器又如何。不妨撥艸叩諸祖。靑塔累累鎖綠蘿。

次韻送雲巖大師

權門要路長羈鎖。山水淸華豈得遊。爭似河西閒散士。五湖風月一筇秋。

摭侍者歸明州

座上笑花雙眼活。摭芳拾秀謾誇奇。翻身踏倒長汀子。放出中天靑鳳兒。

寄成元章

吳楚相分十七年。片音曾不到吟邊。想知道體無離合。月白風淸共一天。

達摩只履相

熊耳峯前示密機。何聲何迹到人窺。無端逢著嶺頭使。一種行藏誰不知。

梁王對語不投機。一葦橫江去似飛。可是九年無折合。又攜只履向西歸。

達摩忌拈香

竺乾宗破六師眾。震旦花聯五葉芳。此日風前追往事。令人又費一鑪香。

送安藏主

柴片拋下便抽頭。活似盤珠不可畱。鰲頂望窮雙眼老。海東那得共乘舟。

半身達摩

西來東土爲傳心。心作麼傳謾誑人。語觸梁王無避處。至今不敢露全身。

贊日本松嶺和尙

松嶺孤髙當海東。四方莫不仰宗風。道場三坐皆昌化。正續綿綿起少嵩。

送相士

象緯能從掌上分。星禽尢善化中論。古今窮達無逾此。獨許兼通天地根。

送基上人

道學要知弓矢學。由基不許奪機先。千鈞一髮看他日。射破虛空作兩邊。

送欽書記

髙流髙業眾難攀。文海寬如法海寬。一筆掃漧楊子水。禪林宜作翰林官。

送章藏主歸閩

眞教無文章句全。長江萬里印長天。一毛吞卻絕涓滴。漲起謝郎破釣船。

題周武王扇暍人圖

五帝三皇並列代。山河宮闕總成塵。何如周武遺芳澤。萬古蘿圖寫暍人。

漁隱圖

胸中藻繡足經綸。溪畔竿絲甘隱淪。盛代那容抱奇士。髙居獨老百年春。

贊中峯和尙

師子巖前放鐵鷂。吞卻南山白額虫。大地叢林無寸土。十方世界絕狐蹤。

次韻。送浩侍者。歸省獨孤和尙

鉗錘妙密令森嚴。非但宗通說亦兼。是父固應生是子。如何逃逝遠咨參。

跋中峯和尙法語並書﹝二﹞

劫初鈴子未嘗陳。王庫刀兒新發硎。兩物將爲一物用。若非好手謾勞形。

天目山中幻住翁。暫時隔闊想書通。況歸眞寂年深遠。怎不臨文懷徳風。

有上人禮塔

蘇州有兮常州有。知有非親用要親。八十四人艸窠裏。杖頭敲出玉麒麟。

墨梅

西湖和靖歸三島。南嶽華光去九州。疏影橫斜煙水遠。一枝畱得舊風流。

龍翔輝藏主。下遺書。呈偈。用韻答之﹝三﹞

五千餘卷總閒閒。文錦藏胸不露斑。江上忽投天外句。喚回拾得與寒山。

龍崗道樹未飛灰。五葉花從劫外開。無限香風生下載。大聲千古挾春雷。

曠劫論來豈渺茫。目前不外威音王。是曾滅度非滅度。一任諸方自抑揚。

題日觀蒲萄

龍須馬乳顆累累。總道流沙將到時。誰識竺天涼月夜。樽前分得雨中枝。

題喜鵲﹝二﹞

門有喜將至。雙聲先報及。墨翎藏雪幹。豈善翔而集。

枝枝無綠葉。花下謾偸身。喜近能先兆。寧知有弋人。

容齋號﹝並序﹞

空相之大。含容萬象。而萬象不能以窒塞。故運行四時。而得全其气。心體之大。含容萬法。而萬法不能以雜壞。故應接諸緣。而得全其音。趙實甫處士。名智。大非達斯旨。具斯智。何其取斯耶。故稱容齋。爲宜。仍訂以章句云。

囊括森羅曾不逼。縱橫妙用絕危機。髙居一室誰爲伴。喚起巢由此共歸。

歲次辛巳。年七十三。山靈預報。十月內。山門有災。九月二十八日。卽退院。圖免災。上堂白眾云。

山僧今年七十三。有難將臨十月間。老病在身難任重。何如卸卻伴雲閒。

旣而寺眾不信。至十月初四日。首座孟喆。領大眾。同到退居。再三懇畱。不容退去。因勉從請。再上方丈。至是月二十七日晚。果災不救。致墮劫灰。今越三年矣。並志示眾。

瓦礫堆中獨奮身。頭蒙白雪面蒙塵。七旬有六猶還債。笑倒江邊幾木人。

詩上丞相。代疏

大人大用絕殊封。蕩蕩山河一轍通。扶日長明俱照耀。補天不漏永帡幪。獨憐梵剎難逃劫。雙朵浮圖亦化空。安得轉鈞追舊觀。千秋萬歲頌元功。

謝囊八同知

江寺昔年遭劫火。今朝賴掃劫灰空。浮圖載要分云表。梵剎仍瞻湧浪中。插竹賢於非具智。聚沙童子豈全功。得公相力追元觀。千古流芳百福同。

次秦子晉韻

淮海文章從古傳。誰知後出得先天。功成非假三餘力。道著元由一大緣。葉落花開全妙體。鶯吟燕語總旁詮。旣明物格師東魯。麾卻南華齊物篇。

次韻。答呂朱李三解元

三公未許學三休。盛代求賢尙白頭。海闊波深鯨吼月。天髙風緊鶴衝秋。功成豈假朱衣助。句好寧隨紅葉流。難後懷歸無計遺。瓦堆艸坐誦登樓。

次韻。答古林和尙見寄

好山總道占魁場。誰解當機不墮常。打雨打風還棒辣。入泥入水見人長。大聲直與雷相挾。浚辯難將海比量。千古鳳凰臺畔寺。禪翁一旦起諸郎。

次韻。答南臺外郎

霜華筆舌吐蓮花。慚愧香傳到齪家。魚鼓敲風甘飯顆。燕泥濕雨涴袈裟。雞林競市增芝楮。鳳沼虛斑待艸麻。那得扁舟淩素浪。同邀陸羽品靈茶。

次韻。答黃雪洲提舉

蕪城邂逅古河濆。不得煎茶然竹根。玉旨﹝癸﹣天﹢虫﹞曾承少海。金章晚合拜修門。獻言要必淩臺峻。蘇瘼寧容坐席溫。昔日龔黃今日見。瑤階佇聽佩聲喧。

送及藏主歸裏﹝日東﹞

裴寺相親閱幾秋。左探右索出時流。機輪三轉輪元淨。定慧雙詮慧匪修。睡虎耽耽拋故穴。遊龍矯矯奮靈湫。好翻一滴長江水。漲起東方廣海州。

次韻臘前雪

農事多憑三白占。臘前喜見片纖纖。鶴身怯冷蒙飛絮。馬足翹寒困負鹽。云葉有聲敲竹戶。天花無蒂散茆檐。林間不識田中瑞。茶鼎深移傍嶽尖。

次韻。答成元璋

鰲寺重迎歲事移。圓顱飛絮鬢飛絲。蒲帆片片遮紅日。楓木蕭蕭減翠時。山月藏雲分曙色。江濤翻雪洗秋悲。甕城斫額蕪城阻。多謝情人重寄詩。

次韻。答靈巖欣藏主

江居舊見固多才。無若新知獨俊哉。鐵錫飛從瀛海至。金文傳自竺天來。箭涇掬月雨初霽。香徑尋春雪未開。那得投閒追勝踐。塤箎疊作古琴臺。

跋補藏經頌軸

衡陽幹將隆眞教。捐俸迎經歸覺場。玉葉半猶穿鐵棘。金章獨得固銀槳。重重云影涵江影。爛爛霞光奪日光。淨治旣嚴全法藏。羣公宜頌美林郎。

次韻。送松壑僉事入京

每望吳門眼不閒。華驄喜報入松關。六年白過好風景。一夕淸談忘歲艱。鳳沼相將瞻日角。龍章應合破天慳。來春約莫二三月。還踐盟言迎遠山。

梅隱逸士棄儒就釋

選官選佛孰尢宜。盍抖塵勞擇所依。杜老句豪非至道。董公墨妙豈眞機。花拈座上旨須究。艸剗階前志莫違。慧日峯髙籌室廣。秋深期向此中歸。

次韻。答南臺郎中

鰲峯頂上望升州。云外霜臺憶日休。歲熟豈干芻狗力。時淸那許木鵝流。潮聲撼碎一江月。樹色裝成萬壑秋。大塊气嚴才气並。靑鞋莫忘踐天遊。

桃源憶故人。題淵明圖

利名如屣都拋棄。那肯折腰塵世。三徑菊黃松翠。多少閒情意。一瓢濁酒忘天地。誰識這般風味。﹝拚﹣ㄙ﹢ㄊ﹞取百年沈醉。身外無餘事。

少年遊。次韻。送薩經歷

鶴林云冷雁橫秋。鳥府客難畱。淮岸山靑。海門浪白。蘭棹去悠悠。燕南不比江東近。詩句寄來不。一榻松風半窗蘿月。夢到驛邊樓。

贈陳漢翁方士

神眼能靈鑑。相逢渡口船。長房徒縮地。鄒衍謾談天。象緯分諸掌。牛腰載巨篇。卻言老禪衲。耳遠更饒年。

總師仁山公。分塡常潤二郡。方外羣英。祖之以什。且承不以城市山林有間。枉遣垂教。非惟識公文武才備。抑予獲攬蒙益尢多。然虛辱可乎。謾勉扶憊。綴言卷末。以致敬服之懷云。

北固毗陵連望郡。分符兼塡自英豪。尊前迅辧奪三史。幄內良籌空六韜。嶽器盍更農器用。騷壇可並將壇髙。全吳共慶無危阽。羽翼南藩有鳳毛。

造寺化疏﹝並序﹞

寺乃東晉大寧間。裴公祖師所建。至梁大寶末。及唐之會昌。故宋建炎初。已嘗三遭劫火。若今之火。眾屋不存。二塔亦毀。豈應郭璞四劫之讖乎。

伏以。長江東去。山猶砥柱屹中流。大教西來。寺化劫灰歸下土。佛不逃於定業。人那免於讖言。但得財用足而食用全。卽看匠力集而功力就。櫩牙插星斗。一新梵剎。環裹於鰲頭。輪影亂龜魚。雙朵浮圖。光分於龍角。復追南徐之風月。益壯北闕之山河。謹疏。

常州華藏寺。大後壽星殿。及經閣鐘樓。化疏

華藏含攝重重之剎海。法界全彰。太湖管領浩浩之風煙。壽宮宜辟。消得纏腰十萬貫。佇看芘日百千間。玉偈雜金文。勝壓石渠之祕典。瓊樓接銀漢。聽敲霜月之洪髙。檀度集祥。楓宸衍算。

帝師堂下五州寺起造疏

山控五州。廣納幾多風月。寺移兩度。積荒五十春秋。帝師作主務鼎新。宰相贊緣期復舊。求之與之不吝芝楮力大。解化蓮華宮。明哉良哉載歌椿算數綿。永培楓階壽。

顒長老住鶴林。諸山疏

禪宮類久著敗碁。慨無出手者。宗綱猶欲壓累卵。俟有興心人。論旣共歸。進母固讓。某人。法得北山北固。道弘西竺西吳。面皮刮得霜。盍開馬素舊閉之門戶。筆頭鉆破紙。宜翻龍華故祀之郊詞。句續半日閒。偈聯五葉秀。黃鶴黃花未老。盡堪助發般若之玄談。赤幟赤水無殊。亦可互揚罔象之勝義。諸封增色。季運延光。

沙彌十一歲。化庵疏

靑山有約。種松道者重來。白水無涯。擲釣兒郎再現。剗艸機緣旣符古昔。縛茆門戶要拓今時。萬金不吝傾囊。一默盡堪報徳。亂雲堆裏。何妨入艸求人。鬧市門頭。普請撥塵見佛。燈傳千古焰。壽祝一人尊。

孝感請正長老。諸山疏

金翅擘海。已具吞龍之威。乳虎墮胎。便有食牛之气。如是逸類。宜出爲人。某人。滄海元孫。長溪嫡嗣。語妙吐藏裏摩尼五色。眼明耿眉間寶劍孤光。法海簸狂瀾。百川佇看障回於旣倒。宗綱如朽索。諸峯共倚扶捄於將頹。太起孝感仁祠。廣辟臨濟祖域。

夾崗接待。化疏

暮雨濕行裝。忍聽數聲泥滑滑。春流鳴過櫓。厭看兩岸柳絲絲。靑煙絕處要選住場。白水窮邊庶有歸所。精糧不匱。任大地人如返故家。棟宇旣完。𨿽小庵兒盡含法界。二嚴報施。三祝輸忠。

三山龍王堂化疏

龍會三山上宇。半摧於下土。蟬聯萬戶內藏。多足於外財。求之歟與之歟。出乎爾返乎爾。天瓢大注。何殊雨玉而雨珠。水殿翻新。尢勝美輪而美奐。成功不日。報施有秋。

南報恩。化四大部經疏

南山一新巨剎。殆冠江城。西竺四大部經。足包海藏。黃金輸捨不吝。白城翻出何難。印板上脫來。字字光吞於銀漢。函櫥中盛卻。重重勢壓於石渠。永闡萬葉芳猷。普集眾檀善福。

禪慧玉長老。住天竺。乃其師開山鎭江。諸山疏

楚弓楚得。可堪墮他掌握中。趙璧趙歸。必須入家懷袖裏。況幹蠱才備。毋撝謙力辭。某人。眼照人天。胸吞藏海。頹波曾起於楊子。初步早試於黃橋。弟應兄呼。宜續吹﹝埃﹣矢﹢貝﹞吹篪翻古調。父作子述。合追肯基肯堂策新功。竺天西日佇麾戈。吳地北鄰希伐鼓。

李商主。水陸寄庫。右語

伏以。佛稱四生父。希睹有若優曇華。道爲三界尊。共蔭無異菩提樹。幸逢大教。僭展微忱。切念某人。舟居江河間。貨通市肆內。荷二儀以蓋載。感三光以照臨。得遂殖生。罔克修報。乃設伊蒲。崇水陸。廣陳兩永晝夜淨儀。仍轉法華集桑門。總宣百四十四部妙典。煉財預托於陰帑。分劵期證於陽文。庶贖現過先愆。兼植來因後果。伏願。世齡益衍。家眷咸寧。在在興販。而常通津祥風順序。生生富饒。而倍潤屋福海增瀾。謹疏。

祭元叟和尙文

佛日普照禪師。始自分座雙徑。至於起應鳳山中天之命。以及晚主五峯之席。逾四十年。說法利生。得度最多。知我最久。壽登八十有四。達世相之匪堅。乃輯化權。而以至正元年。八月四日。書偈而入寂。越九月三十日。遠示遺音。金山東庵。休居比丘某。卽於是日。就假法堂。爲位設禮。而祭於靈。烏乎山之隆隆。羣木咸植。海之淵淵。羣鱗咸集。惟道惟徳。是似是則。今焉已矣。曷附曷立。老我退藏。涕淚交作。華林飛霜。長魚竄壑。天闊江空。水雲漠漠。一奠憑風。斯文何若。烏乎尙享。

祭李檀越文

至正二年。三月十有四日。訃報故檀越李公佐之提舉。已卜是月十有四日。歸空於姑蘇北關外之新堂。鎭江金山禪寺住持釋某。感公生前。有諾鼎建釋尊之殿。雅願未酬。不得匍匐。卽追執紼者後。謹備經疏香燭。庶奠之儀。諉寺之知客僧某。代詣神主之前。昭告於靈。而盡哀悼之禮焉。

烏乎。孔釋並立。如月如日。疇不載之。同旦同夕。公博魯書。我守竺居。名𨿽有異。義固無殊。義旣不異。前盟寧替。肯基肯堂。諒累賢嗣。楊子滔滔。妙峯峨峨。丰功倘樹。曷已曷磨。伏惟尙享。

祭靖明仁善處士

烏呼。林髙羽集。淵深鱗聚。猶公靖居。厚產薄仕。尙善尙仁。眾共馳慕。嗟我遭屯。兼阻江寺。不得遇公。惟接元嗣。施粟施金。爲法檀度。非公善仁。曷及乃事。仁者宜齡。蒼胡奪數。幻質匪堅。眞體元固。情寓一辭。道存千古。伏惟尙享。

祭龍翔笑隱和尙文

大龍翔宗主。笑翁和尙。壽年六十有一。病世虛僞。乃以至正四年。五月壬子。遽委宗柄。而歸眞寂。越八月庚申。而以訃聞。金山住持某。雅服翁徹釋宗之本原。兼貫孔李之異旨。朝廷搢紳之士。所共慕。湖海包笠之眾。所共歸。意者足振斯文。而光季運。豈謂今也已矣。哀朽何堪。謹以是月壬戌。爲位設奠。而祭於靈。以盡哀焉於乎。汶陽不決。西秩何平。龍河不作。西教何弘。我托鄰並。老亦何成。一辭幸起。萬象同盟。尙享。

祭甘露無傳和尙文

甘露堂上無傳和尙。壽享八十有一。達生如寄。乃以至正丁亥。七月十又三日癸丑。示歸眞寂。越十有七日丁巳。金山封鄰比丘某。敬以香茗果蓏。庶饌之奠。率眾臨幃。而祭於靈。以盡五十年餘徳誼焉。烏乎。蘭叢昌昌。蕕可並芳。琪樹昌昌。葭可並蒼。我托鄰並。彌久彌光。今焉已矣。如琪隕霜。昔者莫復。如蘭飄香。何以解憂。遺續彰彰。法幢斯建。法綱斯張。千秋百代。山髙水長。烏乎尙享。

祭獨孤和尙

烏乎。天道與下民相縣。能察薄蝕於未形之先者。占者之良也。聖道與凡下相分。能達死生於未變之前者。師者之良也。若叔兄。昔主霅川之天寧。武林之鷲峯。至於退休峯西之雙松。是皆一以是道。而參弘之。凡下之眾徒。窒去來之相。而不知道之妙體。曾無間於生死也。譬諸民下蒙於天道者。徒見日月。有薄蝕之象。豈知天道玄常。曾無晦明之殊耶。烏乎叔兄有是。我故似是。一以表同門義。一以爲來者諭。眞靈昭昭。庶幾鑑哉。尙享。

祭別岸和尙文

吳門壽山東堂。岸翁和尙。以至正八年。六月三日。順寂於圓通之東庵。稟法上首。永福西堂。以七月二十有四日。將命而來金山。出其遺音遺儀。以下示住持法弟比丘某。追念。翁壽七十有八。少予二白。由其早倡佛慧定智先師之道。於義興之芙容。常城之天寧。郡城之是山。晚乃養髙於是庵。開利學眾。曾不倦。誠得並其而弘宗。故以兄禮而讓之。今也旣寂。老懷何堪。敬以二十有七日。扶憊爲位設奠。而祭於靈。以盡同門昆季之義焉。烏乎。弦絕朱絲。鸞膠可續。珠遺赤水。罔象可求。惟師之道。危若綴旒。我衰我獨。曷紹宗猷。殘星橫曉。殘月橫秋。餘光有幾。翁兮鑑不哀哉。尙享。

祭焦山桂提點文

焦山提點法兄月巖公。壽享七十有七。以至正九年己丑。二月九日庚午。順寂於徳善之蘭若。越十二日癸酉。金山住持法屬比丘某。敬以香燭湯茶。果蓏庶饌之奠。帥眾臨幃。諷誦拜首。而祭於靈。烏乎。昔者焦寺競席。如覆局之敗碁。公獨出手。以捄之。久焉遂匡。丘隴祠虛。如暗室之入夜。公獨續焰。以嚴之。久焉遂張。邇者寺產夙遺。如弱敵之遭彊。公獨賈眾葉力。以復之。久焉遂昌。至於庶務紛集。如凍蝟之寒芒。公獨恕己徇機。以決之。久焉遂臧。是功是徳。曷泯曷亡。我托鄰並。尢叨餘光。烏乎。狎勢要者。內顧必以權。狎市賈者。內顧必以利。利狎易衰。權狎易變。若公。外贊數代之良師。內惇羣衲之宏義。𨿽處生死之衰變。何能傾奪哉。矢詞是白。公盍我格。旣格旣白。何假銘刻。尙享。

祭曇芳和尙

大龍翔宗主。廣慈圓悟禪師。壽享七十有四。達世相之匪堅。乃以至正八年。十月二十有八日。而入寂。越明年。二月十有八日。法侄少室上主。稟命遷臨金山。出遺音遺儀。而示及法弟某。謹以是日。爲位設奠。拜首而祭於靈。烏乎。羣動之集。必宗於海。羣植之產。必宗於嶽。若師。早由新亭。而遷鍾山。由鍾山。而登雙徑。晚讓雙徑。而補龍河。四坐道場。幾五十載。湖海包笠之眾。宗之。曾無虛往者。朝野車騎之眾。宗之。曾無虛還者。師門賴張。宗門賴振。何盛如焉。今也已矣。衰獨何堪耶。烏乎。燈明旣絕。注之以膏。花焰可續。鏡明旣昏。摩之以藥。淨光可復。師靈。昭昭能憫。宗門師門。二俱牢落。不俟於他。而可復作乎。忍言及是。幸鑑之哉。尙享。

靜上人之京師序

古聖在位。必有賢者。趨集其時。而爲顯用焉。若黃帝堯舜。夏后周文。成康之聖。則有巢閣止庭。儀韶之鳳。負文之神龜。鳴岐之鸑鷟。在郊藪之麒麟。殊類而應之。故顯於時者。則有六相四嶽。八元八凱。九官二南之賢。至於更代繼聖。或有應之趨之者。不過率猶是也。欽惟

皇帝。文明英武。一統綏服。相兼羣賢。傳得帝師若聖之應。則有栴檀古佛。延光於京師。天人殊類。咸仰利。然以昔之視今。隆治何如哉。且昔之應者。殊類也。羣賢趨之。尙蒙顯用。而況今者。應之以佛。尢爲天人殊類。所共仰。苟有異業之士。以時而趨之。豈得志不速成。而道不大達也耶。

福唐默堂上人。學富而詩工。早遊方外。久寓金山。嘗掌內典。因閱優闐王。刻栴檀象。遺事。有激於中。故願趨京。致膜拜於古佛之眞儀。求妙法於帝師之堂下。及觀聖徳之光明。宮闕之崇麗。冠蓋之眾多。文物之華耀。玉帛之富饒。禮樂之備至。以發其蘊。以利其業。以成其志。以達其道。猗歟盛哉。龍騰於淵。而山川出云。虎嘯於野。而巖壑生風。行矣。適際斯時焉。羣公旣壯以詩。予辱鄕曲也。故贈以序云。

題五尊宿書卷

鳳瑞物也。昌期則現。昏代則隱。或墮一毛於林間池上。有得之者。猶爲希世之瑞。祕而珍之。況多得乎。

今觀故宋村僧。橘洲。石橋。淅翁。天目。五先徳遺語。編次爲軸。殆乎鳳毛集瑞。粲粲然。照耀八表之窗幾。瑯瑯然。省發羣學之耳目。如使時出。益加披究言外之旨歸。得不回宗教於季運。而復昌期耶。視鳳之毛。抑豈足爲世瑞哉。珍之宜矣。

跋密庵和尙嗣法書

玉蘊荊山。非卞和別之。不能以自白。珠沈赤水。非罔象得之。不能以自表。先中峯老祖。復廣福安長老嗣法書。詞嚴旨密。殆乎玉之蘊山。珠之沈水。今爲日東榮首座得之。其非具明宗之眼。探玄之手。有加於卞和罔象。何能及是耶。

跋獨孤。爲華藏別岸和尙上堂

百川學海。而至於海。古子書之語也。若華藏海。重重無盡。當從何學。而可至耶。噫先靈隱孤翁。爲華藏岸翁上堂。遺語具在。能從是學。殆庶幾焉。

南雄魏處士。集金剛經眾解跋

天地之有山海髙深者。一气融結。而致狀貌。斯分也。釋尊之受善現諸法者。一心流出。而致文教。斯立也。心無相。非文教莫能顯。气無形。非狀貌莫能彰。气不異心。心不異气。肇論云。天地與我同根。萬物與我一體者。信不欺矣。

南雄魏處士文英。夙植徳本。勤饒益行。廣采諸徳。共詮般若。文教眾說。捐財鋟梓。期永流傳。苟現世異代。同志眾士。熟覽而精究之。不外天地根。而同證金剛體。不外金剛體。而同圓天地根。則處士之本願。庶幾其酬也。如其否乎。豈處士之本願哉。勉焉。

大金東庵眞濟二老手帖跋

金時名師。東庵眞濟二老遺墨。日東無夢首座。出以示及。予得寓目焉。烏乎漢更新室。僅三十年。父老見光武軍容之異。猶嘆曰。不圖今日。復見漢官威儀。皇朝更化。車書混一。歲數倍之。彼時二老。文華之異。今日見之。得不與見漢官威儀。同一感嘆耶。

題東山長老法云送行捲後

富貴送人以金。仁者送人以言。此孔子去周。老子送之。云爾。今東山去焦山。應法云命。玄隱翁偕山之主會中眾士。各出章句。以送之。殆與孔老之謂。同義。噫水月流輝。海門增色。法云布影。少室回春。宜在斯人焉。

圓伊庵記

紫金山之耆英。章權管文叟。偕侄廣提點天岸。共出己資。佃屯地。造叢屋於艸場灣之麓。功成。不自有。回捨而及予。期爲身後卜此與同歸。以表不背生死義。感其意眞。故納之。

昔巖頭先徳。發明涅盤伊字教義。有三眼語。垂示學眾。未有能圓之者。今予他日。與二公。異域而同歸。非全生死義。卽圓∴字。三眼之義也。宜以圓伊。而名庵。嗣燈徒屬。毋墜厥始。乃得矣。至正五年。歲次乙酉。十月辛亥朔。十有四日甲子。五十四代住山釋某記。

靖明居士捨鈔。蓋殿。薦二親記

佛之垂教利世。度門有六。檀度其一也。世有信是門。捐財以植福者。何果不圓耶。姑胥城居回回氏藏吉沙。祖出西土。由其父納速刺丁中奉。早官南邦。晚參江西省政。秩滿來吳。遂就家焉。父旣沒。子藏吉沙。追念劬勞徳重。莫克修報。過金山。睹佛之殿廢。卜興。因損財若干﹝紌﹣尢﹢﹝氏／日﹞。以相成。母劉揚氏。期鈞勝果。而畢爲子之孝志。烏乎若藏吉沙。世固戴天爲心。今乃回天心。以合佛心。助財興殿。圖報罔極。期二親卽出生死之表。而承勝善福力。同超梵天之上。享世出世間妙樂。宜如佛說七福田。眞典首章之文。無疑矣。抑亦可與蓼蓼者莪之什。同韻而傳於無窮。來者加勸焉。

西資海印禪寺記

毗陵古郡也。郡有門。曰石幢者。乃舊有經幢在是。而得名亦古也。山木環屏。河流曳帶。豈膻祠腥宇。足稱之耶。天歷己巳。蘇之錄事。張承事了無公。暇日閱內典。悟應無所住之旨。遂休官。卜家於幢之淨方。以道而髙居。從郡之天寧寺主永寧。乞名。曰道實。化其母魏氏妙元。偕眷聚。各冠道冠。服道服。茄素禮念。而歸佛乘。又造一體三寶圖。及善惡諸圖等。期啟未悟之眾。五臺彌陀寺主如璘。服其作。因以進呈帝師。深加嘆焉。後至元戊寅。奉法旨。攺家曰西資海印禪庵。隨攺曰寺。及賜金襕袈裟。褒以佛心海印了義眞空普鑑禪師號。凡授法旨。有四。皆昭令徳也。至正癸未。禮紫金山之寺主契了。爲師。以下發付衣拂。以表信。度弟子二。以承業。曰正宗。曰正智。市田八十六畝有奇。及基地。通蔬圃三十一畝有奇。爲眾者居止。食缽燻炬之儲。然又慮久不繼。諸封碩徳。僉用實之願言。申寺於分治之教省。別選十方之傳持。實則不取元功也。烏乎古之諸祖。皆由甲乙。更十方。故傳之益綿歷。今實亦更甲乙。爲十方傳。以答君親之隆徳。是卽規古法也。承傳之者。苟如其願。廣延奇衲。大倡圓音。各俾契旨於言前。等共弘宗於教外。焰續法燈之不息。派疏道源之不竭。抑實之始願。庶幾其酬不徒。應以宰官居士比丘身。巧運多智。示諸法相。而開利現在未來之者矣。傳者宜加知勸焉。

實之先世。出自濟南鄒平縣。後遷益都濰州北海縣之下泊村。父永康尹。爲邑。殊有聲。母恭人。學佛已有成。其行實。具見於別錄。若實。旣全力以肇寺。全孝以奉親。則又全忠以報國。可記也。歌以系之曰雲山兮蒼蒼。河水兮湯湯何古何今兮。常演贊。萬年壽聖兮超虞唐。

大鑑禪師舍利塔銘﹝並序﹞

佛之爲道。以心爲宗。身有滅沒。心無變遷。圓裹十虛。而不逼者。心之體也。普應羣機。而不膠者。道之用也。凡生有識者。悉皆具之。豈居異域。習殊俗者。不有心之與道乎。達摩大師。自乾竺傳是道。而來震旦。以裨梁巍。卒弘五宗。羅什法師。亦自西傳是道。而來東土。以裨姚秦。卒弘三藏。大鑑禪師。今自大元。傳是道。而之日本。期弘佛宗。裨國化。豈外古耶。

師諱正澄。字淸拙。福唐連江邑劉氏子。世業儒。母孫氏夢。僧伽授以神珠。有娠。咸淳甲戌。正月十三日生。白光滿室。幼敏不羣。至元丙戌。年十三。父母知其志。送依城南之報恩。圓公月溪師。下發。旣受具。卽參方。造杭之淨慈。慧公愚極師之室。語契機。俾執侍。極入寂。寶公方山師補處。攺典法藏。職滿巡禮。至袁之仰山陵公虛谷師。嘉其造詣。延以第一座。谷遷徑山熙公晦機師嗣席。舉以雞足出世。倡極之道。立三關語。透者難之。旣謝事。復吳淞。省其同母兄印公月江師於眞淨。因畱以養髙。

泰定丙寅三月。日本慕其道。聘以法禮。舟由髙麗。遭風濤變。師惟長哦自若。以安眾心。天爲開霽。是年十一月。達相州。館於建長。正中丁卯正月。使請開法。百辟交會。羣衲交參。故者更新。廢者並舉。帥府爲施賀積莊田。而廣食缽。又給山前官地。以爲菟裘。榜曰禪居。庚午移金山之淨智。明年補瑞鹿之圓覺。皆攺前作。建武癸酉。文保聖主。復寶位。敕關東道。起師。住都城之建仁。法化尢加。建長丁丑。復敕主瑞龍之南禪。召對稱旨。前羽林徵夷武衛大將軍。與其仲氏左典廐源公。及諸僚屬。咸以師禮而共事。公又獨建開善仁祠。以報徳。

己卯正月。默世匪堅。托以衰病。引退。乃自著表章。進謝主上。及遺訣諸殿諸檀。諸山交舊。手書。兼垂誡諸徒。語尢切至。卽以是月十七日。書偈示眾。泊然而逝。

前典廐藤公。旣聞。亟馳至前。泣拜。仍張目視之。爲授戒法衣號。卽閉目如初。龕奉七日。顏色如生。稟命於禪居。舉闍維禮。公侯子男。緇白士庶。莫不哀慕追送。如失怙恃。火余設利五色。大如菽者。不以數計。塔於建長。謚曰大鑑。

烏乎師。自元國。至本國。六坐道場。包笠共諮之者。無虛往。車騎共扣之者。無虛還。慧珠應現。又若爾。得不爲嗣佛宗。降國化者之良師歟。俗壽六十有六。僧臘五十有三。依法祝發。稟戒弟子人。總若干。

予與師生同裏。傳同宗。弟子堅瑤。出師事狀。以請銘。故不讓勉。爲核其要者。序而銘之。銘曰。

猗歟覺皇

善啟覺場

炎炎三界

濯以淸涼

幽幽六趣

燭以淨光

羸羸窮子

導以寶方

繄大知識

得寶王力

旣贊

皇元

復昌

王國

宰執效忠

凶頑化徳

軍旅解嚴

安邦安域

雲山蒼蒼

雲海茫茫

木兮可折

水兮可量

惟施法雨

彌滿八荒

澤物無竭

壽君無疆

國界法界

無中無外

土廣穹髙

何載何蓋

日東月西

何明何昧

潭北湘南

同小同大

骨相斯﹝療﹣﹝日／小﹞﹢土﹞

光相何蔽

上貫三辰

下徹三際

宗嗣繩繩

燈傳世世

萬祀千靈

式呵式衛

古山歌

太始太素未兆先。山之眞體已具全。盤盤然莫窮其邊際。巍巍然莫極其層巓。飛走曾不有棲集。艸木亦不有蔥芊。光明照耀不假於日月。陰晴開合不涉於雲煙。芥子那能納。藕絲那能牽。太華髙髙不得並。蓬壺朵朵不得聯。風雨不能以摩洗。春秋不能以變遷。巨靈擡手莫分秀。﹝誇﹣大﹢﹝嘹﹣口﹞﹣小﹞﹣日﹞父盡力莫奪堅。嵩丘壁觀坐豈冷。鷲嶺說法音常圓。耳觀之者乃能解。眼聽之者乃能傳。海外好山環翠。何啻庾多數。豈若此山蒼古。出自威音前。威音面目識不識。匡廬詩什箋徒箋。它山非古。任彼眾者取。此山獨古。惟應歸仁賢。仁賢山立一方。雄跨於四嶽。千秋萬歲。合作砥柱永擎天。

獨山說

天下之山固眾。惟羣木巨根。久蟠於深雪。修幹髙拂於層雲者。匠石得以采之爲棟梁。風月得以乘之揚淸輝。羽毛得以集之托巢穴。眾山得以讓之爲獨長。然是山者。兼有若爾之外秀。猶得獨長於眾山。而眾山不得與之並。況智過千人。才超異等之俊士。眾可與之並。而不讓之爲獨長耶。

日東俊上人。齒茂春秋。气淩吳楚。問字於予。予因酌其名之宜者。易以獨山爲別稱。則又曉之曰。今也禪林落落。法嶽夷夷。苟則是山。而求諸己。益以才智之內美。眾豈捨之。得不讓之爲獨長。以回靈嶽春早之芳序。以起少林秋晚之頺風歟之哉。

龍華悟宗主。血書華嚴經

華嚴大經八十一卷。世之流傳者。多以墨本。眾少信而義少圓。今龍華會主圓悟。乃出指血。通書全部。期與來者傳誦。庶信易興。而義易圓。四恩酬而三有資。利不加博乎。敬贊以偈。

鷲峯說得血滴滴。龍會今朝又指陳。耳處能觀眼處聽。雜華開徧百城春。

化金。塑飾佛像

寺之大殿已興。擬卜塑飾佛之儀像。以瞻奉。用費不貲。由是徧叩諸大檀貴門。普化金箔。每貼統鈔六貫文。伏望各推共戴佛光之心。隨願樂施。或報父母重恩。或追悼先遠冥福。或祈福壽增延。或保疾病痊安。或懺現世愆尢。或植來生徳本。當悉如願。經云。佛滅度後。優塡王。造佛儀像。令人見之。心生歡喜。滅河沙劫。生死重罪。

又云。迦葉尊者。過去佛時。捨金妝佛。生生得紫金相。

又云。左肩擔父。右肩擔母。繞須彌山。百千億匝。不能報恩。惟於佛法中修福。是報父母深恩。

又云。爲人豪貴。大福長壽。從禮事三寶。布施持戒中來。如經所說。豈欺語耶。幸信。偈云。

釋尊寶殿已興新。眾像妝嚴出眾心。要得人人圓福果。好於佛面剩添金。

滄海長溪二和尙。同幀

廣牀接席。殆類過現二佛之同龕。塵尾橫機。何異雄峯老祖之再參。有是父有是子。靑於藍出於藍。臂力不假屈伸。遂回愚公移去之山。莖艸等閒拈起。徧現樓閣層雲之端。觀堂三宿。雷音未動而大開天顏。淨壇三啟。水陸不分而普會聖凡。輪者蹄者。過之總停驂。包者笠者。歸之得指南。龍淵派脈。倚砥柱而障頺瀾。楊岐重任。賴袒肩而力荷擔。一有多種。二無兩般。折鰲阜艸木爲籌。而數莫殫。翻楊子江水爲辯。而贊還難。從教百世後。千載間。瞻之仰之。永作叢林標格看。

龍華悟宗主空巖師壽容贊

毗陵托質。龍華傳宗。七處九會攝毫末。三乘五教貫胸中。混諸緣兮莫雜。悟諸法兮本空。摩尼顆顆念不異。彌陀佛佛體元同。子子孫孫宜仰則。千秋百代振玄風。

郭竺隱居士道容

羽扇麾三軍。豈足爲奇勛。惟玆汾陽裔。善善眾莫羣。弱歲熟韜略。壯年攻梵文。輪珠配香鼎。雪蕊同淸芳。松篁衍遐算。南極應東云。定國不煩弓矢力。法王長護聖明君。

代疏呈白塔檀主

皇元統國四海同。宗檀贊化萬法通。華文梵語貫胸次。南禪北教宜歸公。正印單提偏正辧。頑石點首森象空。圓音一唱雷音振。羣盲破暗羣聵聰。凡生旣度聖壽衍。豈假效彼三呼嵩。何當一語爲獻可。重興江島金仙宮。飛樓湧殿冠鰲頂。下壓蛟室上摩穹。煙帆來往賴安濟。水陸香火回祥風。妙峯依舊徳云住。南詢童子來城東。景純懸讖何足記。千秋禪侶歌丰功。

代疏呈宣政院三旦八院使

江海之深蛟龍藏。山嶽之髙松栢蒼。霜松可以爲棟梁。﹝雨／於﹞龍可以澤亢陽。如公厚徳兼才良。國綱賴振教賴匡。慨玆晉寺歷梁唐。復越宋元四遭殃。景純懸讖何彰彰。安得贊力興覺場。昭回佛日吞三光。永延聖主壽無疆。公應臻福猶倍常。等山不動江流長。更磨崖石勒頌章。

醴陵行。答可齊處士

醴陵君子眞可人。可人可宅湘之濱。珍禽淸響三更月。琪樹芳聯四序春。峨峨華蓋蔽穹日。一一反掌糜埃塵。種瓜逸老本同侶。紉蘭醒士宜相親。我居云頂苦蕉額。半朝接席忘舊新。何當西溯托衡宇。千秋長共齊爲鄰。

李知州。郭教授。石縣尹。作畫作字於庫院。索題

天材拔地匠不收。空埋雪壑成干休。李侯郭公識眞態。寫影肯作山堂畱。古松古檜對立碧。澗莎散發和湍流。新篁擢秀搖翠葆。石面突出夜叉頭。白日黯慘靑煙濕。鶴羣飛下孤猿愁。霜枝缺處露冰柱。蝌蚪倔彊欺蛟虯。向來虛壁木泥土。墨香一染金難酬。風月長年生六戶。大夫封樹空千秋。羨君總爲廊廟具。快我無錢得沃州。

送隆上人歸閩

閩山蒼蒼淅水寒。還閩歷淅本閒閒。機先早透石門句。句外何有趙州關。玄沙徒誇嶺不出。指頭﹝祝／土﹞破笑旁觀。寶壽更言河不渡。腳跟泥水曾未乾。普化鈴兒與撲碎。何妨揚向﹝土﹡盍﹞圾間。收拾風月杖頭掛。大千攝向一毫端。紹隆釋種看髙作。祖師心印作何顏。

陳逸士臨淸軒

華軒突兀臨淸流。銀河倒瀉長涵秋。秋光蕩摩無六月。火龍捲焰藏雲頭。長堤蟠蟠翠蛟舞。遠山點點靑螺浮。柳外漁舟釣殘雪。煙中童笛吹涼州。五城樓觀阻弱水。一天風月滿滄州。主人邀客話湖海。海上機忘來白漚。醉裏濯纓仍濯足。古今賢達徒悠悠。何時共倚朱欄曲。洗我﹝尢﹣尢﹢民﹞／日﹞濁淸雙眸。盡吸浩气發胸次。相羊物表追天遊。

擬古。送陳茂才歸松州

萬山松蒼蒼。小大淩雪霜。根本均一气。何有短與長。長者旣獲采。短者尙投荒。豈俟長而碩。終焉充棟梁。陳生產松郡。齒茂才固良。況與薛春宮。先後同一鄕。願言益培植。喬喬拔豫章。梓匠還重顧。曾構芘四方。毋逐桑楡暖。楡景宜延光。餘光能及遠。秋迫回春陽。

蒼山一首贈云菩薩

蒼山云白連姑臧。淩霄聳壑色寒芒。長河西來判涇渭。如襟如帶控朔方。髙人生彼足淸气。春秋異色皆文章。昔甘掛冠向神武。今服田服辭帝鄕。教海禪河翻舌本。直欲上濕日月光。江南江北幾煙浪。一葦杭深恣相羊。亦欲廣渡迷流眾。俱脫沈溺登康莊。丈夫浩志有若此。吾年望八那敢當。但期云不攺山蒼。千秋永壯河西疆。

和月江和尙。送哲上人拜祖韻

徳山見僧有何語。腳未跨門棒先舉。棒頭敲出玉麒麟。鳳舞鸞翔安足數。哲禪況出明極翁。莫學亂世誇英雄。合勉麾戈東海外。毋使日轂易西舂。西極陰雲障東極。直教破散如破敵。大明照徹十方空。那有諸祖與諸佛。謾將塔樣問耽源。離說名爲不二門。靈徑遺蹤在何許。休混時流念八還。

次韻。答何山月江和尙

神光謂受老胡記。大渴如何望梅止。更將皮髓盡分張。直得渾無卓錐地。滿面慚惶歸去來。剛言五葉一華開。山兄三昧誰能識。機如大地藏春雷。剨然一震空眾說。衲子疑團湯沃雪。巨壑何曾卻細流。千江有水千江月。狂瀾倒久復障回。小溪從此淸於苔。五月香浮天瑞雪。寒山拾得笑咍咍。

育上人歸雪峯

曾郎育个落賴兒。四七二三莫敢窺。百城知識門戶廣。門門有路祇獨往。徳山棒粗非惡辣。臨濟聲低休亂喝。楊子江頭風月多。何妨收拾入禪那。禪那本寂何言說。風度晴空水流月。秋髙气冷木飄丹。衲捲寒云復故山。阿師徵問有何得。拄杖拗折拋壁角。三拜起來立依位。可祖同歸尢拔萃。六花秀與五葉聯。芳傳千古看他年。

蕭世徳雕鏤眾象。擬古一首

蕭子才良奪天造。一木能成百花朵。枝枝葉葉玉玲瓏。豈少香風生四座。龍騰鳳翥尢應祥。獅象鬥角威益張。金剛座擁須彌頂。蓮華內現法中王。羣靈呵護羣魔伏。來者再拜罪還福。江聲喧殿挾芳聲。千秋百代播南北。

擬古一首。題貞節巷

松篁冬昌昌。抱節淩雪霜。桃李競春艷。未炎已飄香。惟玆胡節婦。堅貞欺松篁。一子與一女。衝幼保閨房。旣長延師教。鱣雜苜蓿長。照書眼如日。錦繡變肝腸。異時功名遂。曳紫佩金章。𨿽承母慈力。終猶父義方。鳲鳩豈配徳。希瑞等鳳凰。願言千秋算。孟母同耿光。

擬昌黎體。古風一首。代疏。上帝師堂下。兼呈丞相閣下。乞照梁大寶末。唐會昌。及故宋建炎初例。聞奏。頒降恩。塑佛。蓋殿。造塔

皇元帝師佛法主。佛法得主僧得所。僧徒得所禪誦勤。永贊丕圖傳萬古。當今聖主得佛心。等視僧民猶赤子。干戈偃息泰階平。佛剎莊嚴徧寰宇。獨嗟江島晉招提。劫火一朝化焦土。歷推此寺逾千年。先已三遭熒惑苦。皆由宰輔進嘉言。朝庭優卹復元矩。況今主法有帝師。左輔右弼賢於彼。一言獻可帝曰兪。眾作立功等彈。指巍巍金殿湧波心。朵朵浮圖撐雲裏。金山增聳培壽丘。何假磨崖鐫石鼓。

祈病安。施財。塑佛及祖師諸天

佛身淸淨同秋月。祖祖及天體何別。普現眾生心水中。處處光明常照徹。祇緣貪垢壅心源。致使病魔作妖孽。外財能捨內除貪。病自痊安垢淸絕。圓明妙相卽現前。慧命延長千萬劫。

土地開光明

惟聖惟神。威威靈靈。頂眼本正。逾日光明。良由昧者不能睹。今爲點出示諸仁。江山雙碧。風月雙淸。物物全彰儀象眞。千秋萬載。永護斯教。而安斯人。

觀音菩薩開光明

大庾嶺頭。一鋪功徳用點眼。紫金山中。一鋪功徳亦如然。今古應無墜。分明在目前。𨿽然祇如大悲千手眼。畢竟今朝。點那个眼。會麼﹝以筆作點勢云﹞大士大慈開智眼。照今照古照天人。江山風月增華彩。大地含生證法身。

涅盤堂。西方三聖。開光明

諸徳會麼。﹝以筆點三點云﹞圓伊三點涅盤義。國土三眼什麼義。一卽三。三卽一。識得一。能事畢。彌陀觀音勢至全妙色。頂門有眼明逾日。生死二途俱照徹。瞻之仰之福無極。

觀音贊﹝二﹞

大明生東。眾暗皆空。大悲應世。利物亦同。寂而非寂。艸座蒙茸。不說而說。缾柳靑蔥。善聽以眼。剎剎圓通。

猗歟妙智力。善救羣生苦。羣苦固有殊。救之無彼此。譬如月在天。光涵一切水。水𨿽有淺深。光照無今古。以是因緣故。名爲大悲主。

艸衣文殊贊

頂發垂臂。艸衣蔽身。梵書在手。辧假明眞。眞假雙泯。如日始晨。昏暗破散。森象回春。不住東際。喚起南詢。大地狐羣俱屏迹。出林師子獨嚬呻。

水陸滿散拈香

此香。西竺流芳。南陔遺韻。與彌陀聯枝而出。與釋迦並根而生。奉爲孝男蕭壽山。與家眷等。爇向寶鑪。供養十方常住佛。十方常住法。十方常住僧。﹝云云﹞。敬薦先考蕭公五四承事。先妣張氏一太君。均及蕭氏門中。內外宗親。各符孝懇者。伏願。各各頓淨於前塵。徧現玉毫之相。親親等超於上品。同圓金色之身。

﹝問答不錄﹞提綱云。第一義諦。不二法門。如天普蓋。似地普擎。如日普照。似雨普滋。諸惡由之而滅。眾善由之而生。百事由之而成。萬法由之而立。迷此者。生死始而凡聖分。悟此者。輪回息而凡聖同。是名眞如實際。亦名佛果菩提。梁皇首建齋壇。而渡越水陸羣流者。卽由此法也。英公續弘齋教。而升濟幽冥多眾者。亦由此法也。至若今晨齋主。追報罔極之恩。而施淨財。入於金山。廣修無遮齋會者。豈外此法耶。外此法。無別心。外此心。無別法。心法兩俱融。劬勞卽報畢。所以教中道。天人羣生類。皆承此恩力。是也。𨿽然更有圓滿句子。試倩天臺木上座。爲眾舉似。光揚勝會。﹝卓拄杖一下云﹞一聲振動界三千。喚起親親登九蓮。功徳無邊利無盡。現存兼得衍椿年﹝結座云﹞。

晉代招提號澤心。古今信善共傾誠。齋修兩晝功尢勝。財施千僧徳豈輕。經轉圓音翻海口。燈分眞照奪星明。親恩報畢更何及。福集兒孫代代榮。

掛新鐘

玉樓已立。金鐘已成。今朝試舉。號令更新。萬靈仰慶。眾苦酸停。若將耳聽終難解。眼處能聞始是親。諸仁者。還會麼。﹝乃擊一聲云﹞一聲頓空三界夢。江山從此播嘉聲﹝乃擊三聲﹞。

山僧四舍人起靈﹝二十歲﹞

江城夏五水天涼。淸曉蟬聲噪綠楊。好个轉身時節子。金山試爲指生方。故山僧四舍人。會麼。夭而不朽歲何少。壽而不學歲何多。詩書舊業未消磨。有意重來取甲來。合別別。雲山蒼蒼江月白。潭北湘南元不隔。覿面當機覯得親。何用當來問彌勒﹝遂撒土﹞。

冷公提舉掩土

古徳云。萬法總心生。諸緣惟性曉。本無迷悟人。祇要今日了。某人會麼。四大合成身。有身有生死。一性本虛寂。無今亦無古。如水行地中。萬古自流注。如春回物表。百花自紅紫。五十五年中。用是而興家。所以有資有產而殷富。五十五年後。用是而傳家。所以有子有孫而克嗣。秀挺金蘭。芳聯玉樹。是性無有形。能成一切義。是義如了明。卽出生死路。生死旣不迷。名住吉祥地。如是如是。千秋佳气擁佳城。萬頃江光增福聚。

範氏孺人掩土

眞際不分男女相。迷情妄見有多般。百年未半棄榮養。豈是眞歸起世間。﹝某人﹞還達眞際理地麼。深固幽遠。綿歷塵劫。而不變不遷。虛徹靈通。廣納沙界。而不中不外。春風淡淡山日明。菩提一路坦然平。春水溶溶林月白。解脫一門無壅塞。如是而造入。卽境卽眞。如是而安居。全物全神。𨿽然祇如垂蔭兒孫底句。必竟又作麼生。﹝撒土云﹞勝地不生凡艸木。葉葉聯芳總蘭玉。

祝氏孺人掩土

佛言。見身無實是佛見。了心如幻是佛了。了得是心如幻。卽契眞常。見得是身無實。卽了無常。迷之者。乃有男女之殊。悟之者。曾無聖凡之別。故孺人祝氏。會麼。是身安於堅彊。故同諸地。是身便於潤澤。故同諸水。是身宜科喝一喝而起。

潤都寺入塔

圓通門戶啟當年。春去秋來幾變遷。惟是一眞曾不變。黃金萬煆骨長堅。𨿽然。與其顯用於身前。豈若歸藏松塢邊。江水橫流波印月。山容長潤玉生煙。何假從他求塔樣。湘南潭北本如然。圓寂觀音庵開山。潤公無澤都寺。到這里。莫畱連。快把跛驢加著鞭。翻身更進毗盧顚。扶起韶陽孫獨秀。千秋彈壓老耽源。

圓副寺撒骨

圓副寺。算个自計。圓木自箴。總閒骨董。可與平沈。﹝放骨云﹞無雲生嶺上。有月落波心。

顏居士掩土

世人多背道。觸事生煩惱。擾擾無寧時。何殊蟻旋磨。惟是顏大光。不逐眾顚倒。自幼持淸齋。年髙不退墮。日日誦佛書。念念稱佛號。有子亦善傳。諸孫同所造。譬如登寶山。到者俱得寶。西方路豈遙。今日已親到。到後又如何。勝地無凡艸。粲粲黃金花。九品千萬朵﹝撒土﹞。

龍華會。月江庵主。掩土

龍華眞界無邊畔。造入之者骨須換。滿公善友丰骨殊。不待餘言能自判。如是如是。七十年來。從緣而入道。自得鼻祖之化徳。一十六年。誅茆而創業。足闡慈氏之玄風。七子八孫同正受。十方如來共圓覺。所以永嘉大師有云。一性圓通一切性。一法徧含一切法。一月普現一切水。一切水月一月攝。諸佛法身入我性我性還共如。

來合。別別。雲山蒼蒼江月白。潭北湘南元不隔。覿面當機覯得親。何用當來問彌勒﹝遂撒土﹞。

冷公提舉掩土

古徳云。萬法總心生。諸緣惟性曉。本無迷悟人。祇要今日了。﹝某﹞人會麼。四大合成身。有身有生死。一性本虛寂。無今亦無古。如水行地中。萬古自流注。如春回物表。百花自紅紫。五十五年中。用是而興家。所以有資有產而殷富。五十五年後。用是而傳家。所以有子有孫而克嗣。秀挺金蘭。芳聯玉樹。是性無有形。能成一切義。是義如了明。卽出生死路。生死旣不迷。名住吉祥地。如是如是千秋佳气擁佳城。萬頃江光增福聚。

範氏孺人掩土

眞際不分男女相。迷情妄見有多般。百年未半棄榮養。豈是歸眞超世間。某人。還達眞際理地麼。深固幽遠。綿歷塵劫。而不變不遷。虛徹靈通。廣納沙界。而不中不外。春風淡淡山日明。菩提一路坦然平。春水溶溶林月白。解脫一門無壅塞。如是而造入。卽境卽眞。如是而安居。全物全神。𨿽然。祇如垂蔭兒孫底句。必竟又作麼生。﹝撒土云﹞勝地不生凡艸木。葉葉聯芳總蘭玉。

祝氏孺人掩土

佛言。見身無實是佛見。了心如幻是佛了。了得是心如幻。卽契眞常。見得是身無實。卽了無常。迷之者。乃有男女之殊。悟之者。曾無聖凡之別。故孺人祝氏。會麼。是身安於堅彊。故同諸地。是身便於潤澤。故同諸水。是身宜於溫燠。故同諸火。是身利於動轉。故同諸風。風性動故有靜。火性炎故有息。水性潤故有竭。地性堅故有崩。地水火風。假合是身。旣歸無常。圓明眞淨。微密妙心。信元不昧。湛然而不染。廓然而無際。寂然而長照。卓然而長靈。用是而治內。故善興家之慈教。用是而接外。故得備體之淑儀。若子若女若孫。𨿽眾多。式撫式字式立。惟均一。鳲鳩配徳豈足並。天麟符瑞眞可奇。與麼與麼。七十五年前。已與七賢聖女。同證不生生之玄門。七十五年後。卽與法華龍女。同歸不死死之樂剎。不與麼不與麼。江山面面拱佳城。永福兒孫振戶庭。

佛殿上梁文

山冠吳頭。直立擎天之一柱。江銜楚尾。平欺吞海之羣鯨。眷玆絕勝覺場。寔爲吉祥福地。乃興金殿。希還寶坊。

敬惟。十方緇白諸大施主。富潤出前修。賢貴拍先輩。能聚能捨。有作有成。各具插艸大機。頓掃四劫之懸讖。兼得拈花密旨。喜瞻一會之靈山。旣全主而全賓。尢美輪而美奐。宜陳善頌。用扛修梁。

拋梁東。駕海紅輪轉妙峯。大地羣﹝尢﹣尢﹢民﹞／日﹞俱照徹。森羅萬象莫逃蹤。

拋梁西。廬阜分靑到水湄。何假種蓮續芳事。川光照戶郎花池。

拋梁南。勝友初參自此門。古往今來道何異。徳云現住妙髙山。

拋梁北。遙拱天庭瞻日角。經宣眾口香一鑪。永祝皇元贊皇覺。

拋梁上。日月星辰垂瑞象。周遮不有震淩虞。普請長瞻玉毫相。

拋梁下。羣類無依今有藉。旣承恩力仰帡幪。盍各進修隆法化。

伏願上梁之後。棟宇彌堅。風月增勝。山門檀門並振。廣納五湖四海之禪流。佛運國運同昌。永延萬歲千秋之睿算。

金山卽休了禪師拾遺集﹝終﹞

日東及藏主。相親歲久。今卜東歸。出其自侍香至典教後。錄得予之應答時機雜著。凡若干篇。目曰拾遺集。徵題卷末。以將行。噫。世所珍者。金珠也。予言豈勝之耶。倘識者見是。不以拾礫春池之謂而誚及。庶幾得之矣。

皇元至正十年庚寅春。紫金山八十有二老人。

