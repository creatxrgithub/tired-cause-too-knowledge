續藏經絕岸可湘禪師語錄

﹝嗣法門人﹞妙恩。正從。自永。守靜。慈證。宗永等編

絕岸和尙語錄

目次

嘉興府流虹興聖禪寺語錄

溫州雁山能仁禪寺語錄

越州九巖慧云禪寺語錄

天臺護國廣恩禪寺語錄

臨安府崇恩演福禪寺語錄

溫州江心龍翔興慶禪寺語錄

福州雪峯崇聖禪寺語錄

再住雪峯崇聖禪寺語錄

拈古

頌古

法語

贊

頌

小佛事

跋

絕岸和尙初住嘉興府流虹興聖禪寺語錄

住泉州開元禪寺嗣法門人妙恩等編

師於寶佑元年癸丑。十月二十八日。在上栢資聖寺受請。入院。指三門云。祖翁閫域。撲地掀天。親切一回打透。不妨垂手入﹝廓﹣享﹢墨﹞。

據室。以竹篦橫案云。摩竭陀國。親行此令。從上以來。孰敢違命。擊禪牀。便起。

升座。拈香祝聖罷。次拈香雲。文武火中。拈得貞實獨存。天星湖上。揭開臭气難掩。奉爲前住徑山佛鑑禪師無準大尙�������趺坐。﹝問答不錄﹞乃云。對百萬眾。拈����。�����年面壁。與賊過梯。所以奇特因緣。還遇奇特人激發。殊勝大事。須向殊勝處舉揚。一句當機。直得鐘聲鼓聲板聲魚聲。驚天震動。千車合轍。不論有學無學義學玄學。把手同歸。疏秀水之末流。接曹溪之餘潤。便與麼去。免得新興聖。更舉一釋迦。二元和。三佛陀。阿呵呵。團欒且唱太平歌。

上堂。文殊普賢。廣談理事。徳山臨濟。單行棒喝。諸人還知興聖用處麼。擲下主丈云。𨿽是死蛇。解弄也活。

上堂。觸目未嘗無。臨機道什麼。錢是足陌。物是定價。坐破七个蒲團。捲簾方見天下。千里追風非駿馬。

上堂。黃蘗打臨濟。義出丰年。興化趕克賓。蝦爲子屈。其功蓋代。只要重論。一火鑄成金彈子。棒頭敲出玉麒麟。

上堂。拈主丈召眾云。徳山以此。撒火飛星。趙州以此登山打狗。興聖以此。撐門拄戶。衲僧以此。渡水穿雲。若喚作主丈子。入地獄如箭射。卓主丈。下座。

上堂。淨裸裸赤灑灑。婷娉柳底花間。依約風前月下。拍牀一下云。僧繇妙筆難描畫。

二月初十遊山歸上堂。舉長沙一日遊山歸。至門前。首座問云。和尙什麼處去來。沙云。遊山來。座云。到什麼處來。沙云。始隨芳艸去。又逐落花回。座云。大似春意。沙云。也勝秋露滴芙蕖。頌云。����理機梭。徧向園林織綺羅。惟有黃鸝知此意。才方偸眼又春過。

上堂。舉潙山與仰山。摘茶次。潙云。終日只聞子聲。不見子形。仰乃撼茶樹。潙云。子只得其用。不得其體。仰云。和尙又如何。潙良久。仰云。和尙只得其體。不得其用。潙云。放汝三十棒。拈云。風不來。樹不動。潙仰父子。互呈體用。三十烏藤話已行。萬牛回首丘山重。

結夏小參。以主丈卓一下云。通身無影像。徧界絕遮攔。裂破古今。見成標致。剛被釋迦老子。曲設多門。長夏九十日中。逼得雄鷄生卵。可謂無影像重生影像。絕遮攔再立遮攔。旣曰。以圓覺爲伽藍。何處非安居之地。視塵勞皆自己。那些爲可護之生。是知淸淨本然。染因名相。縱橫無礙。泥在修持。衲僧門下。言之總不消得。旣然我輩。喫佛飯。著佛衣。不可全說佛非。遽革佛制。興聖將錯就錯。也者个話端。而今諸人行但行。莫踏古皇道。住但住。莫守異艸靑。坐但坐。莫靠黑山邊。臥但臥。莫著淨地上。何故。長安𨿽樂。不是久居。復舉。洞山夜參不點燈。有僧問話退。山令侍者點燈喚適來問話僧出來。僧近前。山令取三兩粉與之。其僧拂袖而退。因而有省。僧遂罄衣資設齋。三年後卻來辭洞山。山云善爲。時雪峯侍立次問云。只如者僧去後。幾時卻來。山云。他只知一����來。其僧歸衣單下化去。及來報山。山云。猶較老僧三生在。拈云。洞山與者僧。絲來綫去。綿密可觀。洎被雪峯一拶。鍼鋒驀露。只如衣單下化去。因什麼猶較老僧三生在。還會麼。蝦爲子屈。

靈隱前堂寮結夏秉拂﹝退興聖歸﹞提綱。靈隱前天竺後。平如鏡面險如崖。衣單下鐝頭邊。捏不成團擘不破。堪笑惠理三藏。見處誵訛。剛指面前一峯。來自靈鷲。所謂藍田射石虎。誤殺李將軍。殊不知世界未彰。峭巍巍而獨露。煙雲𨿽變。靑黯黯以常凝。三期克證。無越於斯。九夏安居。全憑者个。以拂畫一畫云。且嗅土知機一句作麼生道。風勁龍從泓底作。月髙猿出洞門吟。

夜來方丈舉瑯琊和尙示眾云。汝等諸人。來我者裏過夏。與你點出五般病公案。拈云。瑯琊老人。慈悲之甚。於四百四病中。爲人點出五般病。可謂瞑眩之藥。𨿽然如是。檢點將來。設若五病頓除。其柰藥忌未忘。去卻藥忌。道將一句來。喝一喝。師拈云。點出病源。瑯琊不妨親切。去卻藥忌。堂頭徹底老婆。爭柰良醫之門。病者愈甚。就中有可調理底。不妨進者一丸。以拂敲牀角一下云。忌口。忌口。

溫州雁山能仁禪寺語錄

嗣法門人正從妙恩等編

入三門。示眾云。未舉念。周遊華藏。未下足。超越毗盧。若道一法在門外。笑倒文殊。

佛殿。撥塵見佛。佛亦是塵。山僧腳布作炊巾。眼不見爲淨。

升座祝聖罷。﹝問答不錄﹞乃云。法無定相。擬之卽差。道不遠人。突出難辧。宛似雲開雁宕。奇巒怪石。星布基分。亦猶瀑瀉龍湫。白日靑天。雷轟雨驟。往往點而不到。謾聽口耳相傳。到而不點。尢多隻作目前境會。不作境會。卻可商量。千聖頭邊開�眼。一莖艸上現瓊樓。

謝兩班上堂。薄福住常云。生涯只任眞。燈籠懸露柱。北斗對南辰。法法皆依位。機機合見人。大家齊努力。扶起破沙盆。

上堂。悉達出頭來。賣弄醜舉止。雲門打不殺。徳山呵不起。曉間園裏聽鶯啼。昔日毗嵐今宛爾。以主丈卓一下云。於斯薦得。同證如來淨法身。其或未然。空費蕩湫一杓水。

結夏小參。生佛未分。迥絕去來之相。形名才兆。遂興解結之端。立个圓覺伽藍。破甑箄。道个平等性智。碗脫丘。盡底將來。撥撒了也。正好九十日內。二六時中。畫斷雁山云。飽玩龍湫月。然𨿽與麼。更要問你。常雲峯與載仁峯斗額。是第幾機。自代云。落七落八。

謝都寺幹結夏齋上堂。湫寺𨿽然冷落。更點且不失時。但看前日結制。事事頗合常規。眉毛長短則未問。以手握拳云。如許大饅頭。一人喫得幾枚。良久云。無人知此意。令我憶楊岐。

解夏小參。一言道盡。硬似蠟人冰。一著當機。軟如鐵彈子。渾侖無縫罅。恍惚絕名模。三賢十聖。罔達此宗。東土西天。孰明斯旨。縱使深深克證。了了常知。覿體全眞。是个什麼。以主丈卓一下云。共汝問酬都不會。相逢只解那斯祈。

復舉僧問雲門。樹雕葉落時如何。門云。體露金風。拈云。雲門老子。三句可辧。一鏃遼空。眨上眉毛。早已蹉過。能仁以的破的。諸人急著眼看。以主丈卓一下云。中。

分債上堂。三通鼓罷。簇簇上來。踏步進前。索債相似。若論索債。近日張提轄李路分。空倉竭廩了也。有甚屎窖到你邊。不必窮﹝病﹣丙﹢斯﹞煎。餓﹝病﹣丙﹢斯﹞吵。但聽主丈子。將無作有。別行標撥。卓一下云。鼠牙地谷。粒粒如珍。打尖量不盡。只要兩平分。連卓兩下。

十月半上堂。幽壑鼓寒濤。霜林木葉飄。普通年遠事。歷歷在今朝。參。

冬至小參。全提半提。空中釘橛。橫說豎說。石上栽花。豎起主丈云。卽此天柱一峯。至竟無人道著。若道得著。便見冰河發焰。鐵樹開花。脫或不然。轉作展旗峯。與大眾觀看。以主丈橫按云。還見麼。天地以此覆載。日月以此運行。佛祖以此出興。衲僧以此消長。卓一下云。札。更用剪刀峯。剪斷了也。卽今休去便休去。欲覓了時無了時。

復舉。洞山冬節夜請太首座喫果子次。乃問。有一物。上拄天。下拄地。黑似漆。常在動用中。動用中收不得。你道過在什麼處。太云。過在動用中。山便喝。令掇退果卓。拈云。黑似漆底鑞果一枚。老不識差。恣意賣弄。若使太首座。牙牀快利。何處更有洞山。

冬至上堂。初三十一。中九下七。今朝總入書云筆。以拂書空云。大書特書兼屢書。祖師兩眼黑如漆。喝一喝。

聖節上堂。臈月五無別語。握起須彌槌。打動虛空鼓。五日風十日雨。聖人作而萬物睹。

謝元藏主上堂。一大藏教。了無關鑰。奇峯峨峨。幽石落落。撥轉機輪話已行。到底不畱元字腳。

元宵上堂。謝道舊應都寺。每憐紙撚搵無油。將底光輝古蕩湫。今日元宵時節至。也還水上掛燈球。以拂擊左邊云。个裏點著。同聲相應。以拂擊右邊云。者邊領去。同气相求。一莖艸上現瓊樓。

佛涅盤上堂。胸摩卍字。弄假像眞。槨示雙趺。弄眞像假。柳垂金綫舞春風。演說涅盤猶未罷。卓主丈下座。

越州九巖惠云禪寺語錄

嗣法門人正從妙恩等編

入三門。示眾云。門外門內。一時分付。若是俊流。何必重舉。

佛殿。老瞿曇沒碑記。占慈氏機先。埋通天界至。𨿽然。也須還我坐具地。

提綱。嗚﹝口﹡耶﹞嗚﹝口﹡耶﹞。賣弄小兒窮伎倆。有麼有麼。拖條斷貫逞風流。盡情裂下。不守故常。索手出來。別成活計。主則始終主。賓則始終賓。咬定牙關。八風難撼。是以得無住本。用不停機。入佛入魔。入大入小。兔角丈頭開舜日。龜毛拂上湧曹源。卓主丈一下。喝一喝。

復舉。藥山久不上堂。院主白雲。大眾久思示誨。山云。打鐘著。大眾集定。山下座。歸方丈。院主隨後問云。和尙許爲大眾說法。因甚一言不措。﹝云云﹞拈云。院主只求黃葉。藥山硬掗黃金。一隊親到寶山。剗地空手回去。當時事且止。卽今作麼生。又莫教新惠云。重重狼藉好。

當晚小參。九仞巖前。風吹石臼。三家村裏。牛動尾巴。居常十个有五雙。似泗州人見大聖。謾道。缺齒胡深埋熊耳。黃頭老活陷雪山。殊不知。當處湛然。隨機建立。從朝至夜。對汝小參。全彰鷺嶺眞規。漏綻少林妙訣。有般漢聞得便笑。新長老弗解上山斫棒。祇來傍港撐船。是則是。不諱汝道。忽若毗嵐捲地。洪浪拍天。又向甚處搏量。以手拍禪牀云。放過一著。

復舉徳山不答話公案。拈云。者僧是新羅人。也怪伊不得。徳山威震雷霆。爭柰令行一半。者一半。卻聽新惠云。與他了卻。卓主丈。下座。

上堂。佛祖眼睛。衲僧命脈。觸境遇緣。單重交拆。卓主丈云。挑花紅李花白。

結夏上堂。拶透大圓覺。平地沈山嶽。翻笑刻舟人。無繩徒自縛。

解夏上堂。橫按主丈云。四月十五。結也如是。七月十五。解也如是。此土西天。皆同一致。召眾云。莫看漁翁把釣竿。會須識取鉤頭意。

上堂。冬節前後。砂飛石走。忽憶潙山兩鳳毛。進前退後揚家醜。畢竟九巖作麼生。面南看北斗。

臘八上堂。釋迦老子。於臘月八夜。星明月晝之時。換得黑漆漆地眼珠兩顆。從上以來。更相拈掇。莫知重輕。試聽九巖將定盤等一等看。以拂子作秤勢。見得了也。左邊擊牀云。左眼半斤。右擊云。右眼八兩。

上堂。舉僧問曹山。雪覆千山。爲什麼。孤峯不白。山云。須知有異中異。頌云。言中彼此帶幽玄。盡向言中辧正偏。孤負一條官驛路。茫茫沈在月明前。

謝玨侍者相訪上堂。舉徳山因廓侍者問諸聖公案。拈云。者个公案。切忌作得失是非論量。正是猛虎出林。引子﹝跳﹣兆﹢孛﹞跳。恁麼批判。惟證乃知。脫或未然。客路如天遠。

上堂。中秋令節。升堂指月。卓主丈云。眨得眼來。楚天空闊。

開鑪上堂。舉南泉與杉山。向火次。乃云。不用指東畫西。本分事直下道將來。杉山以火筯插向鑪內。泉云。直饒如是。猶較王老師一綫道。如前問趙州。州遂打圓相中心下一點。泉云。直饒如是。猶較王老師一綫道。拈云。挑灰撥火。不無三大老兒。若論本分事。說什麼猶較一綫道。直是未在。

結夏小參。十方同聚會。瞎驢趂大隊。个个學無爲。眉上更安眉。此是選佛場。屎窖立封疆。心空及第歸。癡鈍者還稀。龐公頂枚烏紗帽子。自謂十分气槪。驀被惠云捋下。無地掩羞。非是抑他威光。減他聲價。比論曹溪路上。烏得有此俗談。須知山河大地。是沙門自己光。盡十方世界。是沙門一隻眼。無爲作麼生學。佛又作麼生選。才涉思惟。百裂了也。說甚心空及第。九夏安居。不與麼時如何。拍禪牀云。放下便了。

上堂。徳山棒臨濟喝。喚作衲僧巴鼻。妄生芽蘗。不喚作衲僧巴鼻。臨河叫渴。去此二途。如何道得一句。與古人相見。拍牀云。仲夏極熱。

九月旦上堂。參玄衲子。應舉書生。陌路相逢。較量勛業。一人道。我於七尺單前著力。一人道。我已十年窗下加工。加工者何。乃曰選官。著力者何。乃曰選佛。閉門造車𨿽異。出門合轍一同。惠云未能詰問。應舉書生。且要勘辧參玄衲子。﹝囗﹫力﹞。達摩大師。是你主文。出甚題目。莫有祗對得底麼。喝云。早已批白。

臈八上堂。黃面老初成道。誇詫一場相鼓倒。雪嶺峨峨雪未消。星河湛湛星猶皎。諸人冷地眼開時。莫似貧兒拾得寶。

上堂。一年十二月。過了無多日。乃事竟如何。茫然黑似漆。休休休空悠悠。前許多時何處去。大寒然後索衣裘。

佛涅盤上堂。岸柳駸駸綠。巖花漸漸紅。摩胸一段義。舒捲在春風。分明點與諸人了。切忌朦朧在夢中。

上堂。古者道。說法不應機。盡是非時語。所以應下機人。宜說世間法。應中機人。宜說出世間法。應上機人。宜說世出世間上上法。其或一法互應。三法投空。爲師爲徒。俱不能了。今日且聽惠云看孔著楔。拍禪牀云。繰成白雪桑重綠。割盡黃雲稻正靑。參。

請監收上堂。道道。非常道。踏不嗔。鬧浩浩。莫管自家知不知。但看大熟秋成早。拍牀云。今日無端入荒艸。

履畝上堂。祖翁活業。無減無增。縱不挨究。亦自分明。拈主丈卓云。古田蓄水重重綠。野燒迎春漸漸靑。

上堂。如來禪與祖師心。不在靈山及少林。日轉柳陰蓮沼靜。亂蟬嗚咽眾蛙嗂。

喫抽粉上堂。幾次淘澄。半生熬煉。直教气息全無。脫體精明自現。粗細短長。突出難辧。以拂打圓相。不是心。不是佛。不是物是什麼。分曉一團銀繡綫。

天臺護國廣恩禪寺語錄

嗣法門人自永妙恩等編

據方丈。咬定牙關。全提殺活。刳文殊脛。拔維摩舌。更有一機。不說不說。

拈山門疏。多處添。少處減。家常用度。文不加點。

謝東巖知府寵訪上堂。量外機。奇特事。烜赫富陽。拈主丈卓一下云。只這便是裴相國。印妙心於黃檗。無越於斯。老松窗授顯訣於此庵。亦由是矣。如燈分照。如水傳器。東山西嶺。孕翠流芳。萬壑千巖。瞻奇仰秀。心傳有自。家法森嚴。畫戟門開見墜仙。

元宵上堂。乾紙燃漏燈盞。茫茫蹉過人何限。以拂子打圓相云。當頭點出許誰看。三世如來同个眼。

上堂。舉黃檗示眾云。汝等諸人。盡是噇酒糟漢。與麼行腳何處有今日。還知大唐國裏無禪師麼。時有一僧出云。只如諸方匡徒領眾。又作麼生。檗云。不道無禪。只是無師。拈云。黃檗老漢。眼空四海。气槪諸方。其柰鼻孔落在者僧手裏。

結夏小參。我宗無語句。亦無一法與人。屏列三峯。門開八字。可能直截。何待克期。分賓立主。劍去刻舟。簇簇上來。討甚麼椀。驀然有个漢出來。掀倒禪牀。喝散大眾。又且如何。阿呵呵殷勤獻佛。不假香多。

上堂。心不是佛。智不是道。惟此一事。如何尋討。赤水得之非珍。昆崗拾來非寶。寒山子曾了了。解道。微風吹幽松。近聽聲愈好。

解夏小參。徳山小參不答話。舌上帶幹將。洞山夜參不點燈。冢根埋暗箭。三峯門戶只據尋常。夜卽點燈。問卽答話。抽身歸眾去。三兩粉且待別時。﹝拚﹣ㄙ﹢ㄊ﹞命跨舷來。半計棒未容輕付。要津坐斷。別是乾坤。布袋頭開。斬新日月。正與麼時。畢竟如何體解。碧落競將蒿箭射。須彌誰把藕絲牽。

復舉翠巖夏末示眾云。一夏爲兄弟。東語西話。看翠巖眉毛在麼。保福云。作賊人心虛。長慶雲生也。雲門云。關。拈云。翠巖老漢。忒煞慈悲。非但落盡眉毛。亦乃和鼻孔失卻。三大老。輸息黥補劓之手。貴作全人不可復也。拍牀。便起。

佛涅盤上堂。黃面老漢至死脫空。分明病背。特故摩胸。當日無人知此意。年年花鳥訴春風。

結夏上堂。以主丈畫一畫云。諸人向者裏瞥去。只是九十日爲一夏。更無如之若何。脫或顧杼停機。寧免將布袋口一結。設使討得路見。轉得身來。終有幾場熱在。

八月旦上堂。南來北來。上載下載。趙州老兒。法久成獘。三峯建个門庭。提起主丈云。除此別無體制。任是宿覺經過。也只一樣看待。分什麼南贍部洲。北郁單越。西瞿耶尼。東弗於逮。卓主丈云。崄。

上堂。舉睦州和尙示眾云。你等諸人。未得个人頭處。須得个入頭處。若得个入頭處。不得辜負老僧。木庵和尙道。若得个入頭處。揚下个入頭處始得。三峯不然。若得个入頭處。須再去見人。召眾云。一人斫山通道。一人過水斷橋。一人矢上加尖。注腳了也。巡堂喫茶。

臨安府崇恩演福禪寺語錄

嗣法門人自永妙恩等編

據方丈。拈主丈云。古佛以慈悲爲室。山僧以怒罵爲室。且要活捉生蛇。逼教角出。卓主丈。便起。

勑黃。開天門。辟地戶。震法雷。擊法鼓。作什麼。乃云。明宣號令。

省札。札住智者頰舌。剖出達摩骨髓。呈札云。見麼。長劍倚天。寒光焰焰。

指法座。身不離座。座不離身。須彌燈王。又是何人。喝一喝。老來擡腳重千斤。

提綱。拈主丈云。列三乘。分五教。落井攀欄。離四句。絕百非。關空鎖夢。以主丈。畫一畫云。盡底列下了也。釋迦已去。彌勒未來。正當今日。大宋比丘某。向長安城畔。龍牀角頭。開拓封疆。行摩竭令。應是天臺普請。南嶽遊山。舞笏擎叉。輥球打鼓。者一隊漢。盡來伏聽處分。助揚正化。只如恩崇山嶽。福演洪源。一句如何話會。撥轉上頭關捩子。卻來把手禦街行。

復舉。裴相國入大安寺。看壁間畫髙僧像。指問僧云。眞儀可觀。髙僧何在。其僧無對。遂召黃檗理前問。檗朗聲曰裴休。公應諾。檗曰。在甚麼處。公當下開悟。拈云。展活國手。平章少室門庭。用陷虎機。揭出仲尼日月。固則一時歆艷。殊塗同歸。檢點將來。猶欠回互一著在。卓主丈云。天髙羣象正。海闊百川潮。

當晚小參。世尊拈花。落賺迦葉。達摩分髓。污染神光。諸大老𨿽異目超宗。上流下接。較之無師自悟底。天地相遼。所以向上一機。諸聖不授。擬心動念。匪隔卽差。未知迦葉神光。所明何事。便乃吟吟微笑。默默投機。於斯見徹宗猷。猶是倚門傍戶。要得南山起雲。北山下雨。須識大虫元是虎。

次日公主祠堂上堂。大圓無內。銷鑠羣昏。妙應無方。虛含萬象。出沒於寶明空海。遨遊於十二玉樓。一名無邊身。又曰密嚴國。捨生趣生。以此受用。惟佛與佛。乃能知之。知底事絕疑猜。是處是慈氏。無門無善財。

上堂。二月春將半。夭桃盛放花。靈雲歸去後。香艷落誰家。只如道直至如今更不疑。不疑个什麼。遇飯喫飯。遇茶喫茶。

三月旦。謝般若栢堂和尙至上堂。春日遲遲。春花爛爛。般若靈光。顯然無間。豎拂子云。見麼。敲牀云。捏不聚兮撥不散。

結制上堂。一徑直二周遮。不循舊制。別立生涯。藕絲竅裏翻筋斗。麥浪堆中釣得蝦。

上堂。日月如梭。光陰似箭。目前一機。萬化千變。甚處見得。以主丈卓云。西風一陣來。落葉兩三片。

靈隱退耕和尙遺書至上堂。淩霄隊裏。昔曾合火。分贓。小朵峯前。善賈不停死貨。橫身那畔。鶻眼迷蹤。歸根深得旨。落葉舞西風。

達摩忌上堂。一腳跨西天。只履駐東土。缺齒老臊胡。自來行闊步。兒孫徧地覓蹤由。長憶年年十月五。豎起主丈云。還見祖師麼。卓主丈云。嗈嗈兮塞雁鳴云。凜凜兮霜風襲戶。

歸新僧堂。謝平章國公上堂。也大差也大差。天臺華頂秀。直下是直下是。南嶽石橋髙。張佛祖之不傳。撐乾坤而獨露。拈主丈。左邊卓云。者邊會得。如日麗天。右邊卓云。个裏明來。猶水赴壑。以此剗除一切。以此成就二嚴。以此安帖三邊。以此平章百姓。分珍羞於香積。札妙喜於鍼鋒。大用現前。功歸何所。千歲鶴翹松月冷。半閒人對竹窗明。

上堂。鳴鼓了也。燒香了也。諸人合下便見。是大寒節候。又待老僧掉三寸舌。豈非雪上加霜。

謝寮元。並道舊上堂。旃檀叢林旃檀圍繞。荊棘叢林荊棘圍繞。荊棘叢林旃檀圍繞。旃檀叢林荊棘圍繞。透者四重關了。許伊作个本分衲僧。且道。甚人透得。無面目黑﹝甐﹣瓦﹢皮﹞皴。衝開華頂月。踏破石橋云。卓主丈。

謝石坡和尙相訪上堂。吳山靑越山靑。揖讓分賓主。低昂見弟兄。中間一句。風靜潮平。滿堂皆顧陸。捉筆畫難成。

新承天一如和尙至上堂。拈主丈云。灌頂云收。峨眉月晝。父翁一片肝腸。宛如生鐵鑄就。弟應兄呼。全機漏逗。旦道。漏逗个什麼。蘇州菱。邵伯藕。卓主丈。

上堂。春山疊亂靑。春水湛虛碧。豁開樓閣門。分身千百億。一念差。云冪冪。善財無路尋知識。

佛生日上堂。撞出娘胎海嶽昏。指天指地若無人。年年傾盡西湖水。難洗瞿曇滿面塵。

上堂。不是心亦非佛。玉兔東升。金烏西沒。循環不暫停。究竟知何物。那个男兒腕力彊。一槌擊碎精靈窟。卓主丈一下。

臘八上堂。雪山髙幾何。矗矗在天表。咄哉竺土仙。六年登不到。登得到。絕之繞。背手摘南辰。下視眾峯小。謝泉州承天木禪和尙。並法石上堂。拈主丈卓一下云。石說法。又卓云。不談禪。句句皆含妙。明明不在言。難將耳聽。只貴心傳。此外別求玄路入。洛陽橋上望長安。

佛誕日上堂。瞿曇出母胎。膽志大如斗。方學小兒行。便作獅子吼。水在湖杓在手。乘時蕩向無何有。也勝雲門老古錐。藥囊空掉喪車後。

結夏小參。拈主丈云。衲僧性命。宗社紀綱。把定放行。總由者裏。橫按主丈云。若論把定。靑山不敢靑。白雲不敢白。如將布袋一結。聖凡喘气無門。卓主丈云。若論放行。洞深鳴水樂。湖淨疊荷錢。是皆圓覺伽藍。盡可安居受用。只如不把定不放行。一句又作麼生。靠主丈云。惟有子規知此意。聲聲啼破月三更。

復舉黃檗問百丈。從上宗乘如何指示。丈據坐。檗云後代兒孫。如何傳授。丈云。我將謂汝是个人。便歸方丈。拈云。黃檗踏步進前。不辭落節。雄峯愛忘其醜。肯顧傍觀。𨿽然隨卽彌縫。必竟難瞞眾眼。何以見得。師子教兒迷子訣。擬前跳擲早番身。

謝知事維那開長生庫上堂。楊岐家法森嚴。人無異議。興化棒頭峻硬。禍不單行。假二老之梯階。開一乘之庫藏。卓主丈云。梅雨過竹風涼。湖光澹蕩芰荷香。咄。狼藉不少。

八月旦。謝書記殿主上堂。東去西去。南來北來。銅頭鐵額。馬面驢腮。毫端上打﹝跳﹣兆﹢孛﹞跳。燈影裏舞三臺。演福且搭个樣子。要得好。親見一回。卓主丈云。睡眼朦朧擘不開。

九月旦上堂。衲子奔相看。相看莫相負。飲水須貴脈。入門富弁主。問訊時揖茶處。總爲諸人開活路。若是謝三郎。揚眉便歸去。卓主丈。

謝法眷前仰山愚極和尙至上堂。舉仰山問雙峯云。師弟。近日見處如何公案。拈云。參師莫若參友。輸他仰山雙峯。只不合立知見分能所。今日仰山師兄。若問演福見處。直得無言可對。無理可伸。𨿽然。亦未免疑殺天下人。

元宵上堂。召大眾云。東家點燈。西家暗坐。一樣元宵。生涯各做。暗坐底。默默提撕。點燈者。明明照破。照得破。是什麼。拈主丈卓一下云。海壇馬子似驢大。

溫州江心龍翔興慶禪寺語錄

嗣法門人守靜妙恩等編

據方丈云。了了無言。驀胸一拳。蜃江水急。不許泊船。拈省札云。大化樞機。中流砥柱。歸吾掌握。當見設施。驀值狂瀾時如何。乃云。札。

提綱。法隨法行。法幢隨處建立。昨居演福。祇知山中法門。水樂喧闐。風篁疊奏。空谷答金鐘之韻。疎林度樵子之歌。今到龍翔。又見江上境界。波光蕩漾。煙棹交橫。譙樓傳畫角之聲。風順遞漁人之唱。𨿽則溪山各異。畢竟雲月是同。心佛與眾生。是三無差別。正與麼時。引得了菩薩出來道。三千年。黃河一度淸。

當晚小參。隔江招手。只可撈鰕。舞棹呈橈。不中餵狗。縱有剩懷香餌。垂萬里鉤。瞥過重溟。布漫天网。爭柰設心圖大。撞著水寒夜靜。月明滿船空載。所以山僧到此。一波未動。片甲纖鱗。聽其自若。何故。深水取魚長信命。不曾將酒祭江神。

復舉趙州晚參云。今夜答話去也。有解問者出來。時有僧出作禮。州云。此來拋磚引玉。只引得个墼子。拈云。金將石試。玉將火試。人以語試。者僧未曾開口。便道是个墼子。何耶。若不酬價。爭辧眞僞。

次日髙廟殿升座云。萬物爲己。烏有自他。四海爲家。曷分邊表。江月洞開金闕。松風常闡玉音。處處稱尊。頭頭顯妙。聖量泯除超佛國。恩波流衍福皇圖。

結座。追憶仙遊輦未還。特輸忠赤舉風幡。掣開玉殿黃金鎖。最忌當頭觸聖顏。

謝兩班上堂。江上山山上寺。門對斗城開。東西分兩序。總不得動著。何故。是法住法位。世間相常住。

端午上堂。今朝五月五。及時道一句。無山可采藥。有水堪競渡。江心如許大龍舟。聚集梢郎同駕禦。彼岸不著。此岸不居。只个中流。住無所住。機先奪得錦標歸。石女木人爭起舞。

謝報恩兜率奚翁東耕二法眷相訪上堂。巾子峯頭。雲開云合。龍翔江上。潮落潮平。師承底事。的的分明。風前不必兄呼弟。見後毋勞弟應兄。

上堂。舉正覺逸和尙道。憶得老僧年七歲時。於村校書處。得一法門。超情離見。絕妙絕玄。若欲傳持。宜當諦聽。髙厚耕種罷。牽牘負薪歸。深夜一鑪火。渾家身上衣。諸禪徳。逢人不得錯舉。師云。老僧昨日。因雪未免引古牽今。憶得自家年三歲時。亦在彊褓中。受一妙義。拆妄窮元。不空不有。要明端的。須假心聞。春雪滿空來。觸處似花開。不知園裏樹。那个是眞梅。諸上座。逢人但恁麼舉。

涅盤上堂。摩胸告。展腳示。有來由。沒巴鼻。佛滅二千年。比丘少慚愧。

愛雪峯請提綱。建法幢立宗旨。旣承師訓。合聽官差。且宗旨法幢。作麼生建立。行船同一命。方屯飛虎於江心。打鼓召三軍。又布長蛇於雪嶺。海宇頓淸猶帶甲。心王親睹始休兵。

福州雪峯崇聖禪寺語錄

嗣法門人慈證妙恩等編

指三門云。無門之門。須得門而入。無意之意。須得意而通。彈指云。會麼。一扇西兮一扇東。

佛殿。燒香雲。舉手拈香。低頭作禮。我爲法王。於法自在。

據室。拈主丈云。頑鈍以此銷鎔。偏小以此彈擊。直中曲。曲中直。老盧不會。達摩不識。

拈省札云。一札當頭。無咽喘气。大鈞播物。易地生春。佛祖都來聽處分。

提綱。落賺鰲山。贏得話行千古。單提鱉鼻。莫知傷中幾人。而今屬我權衡。且要摟伊種類。揀開眼底。拖拽數條。一條。輥動蘆花。通身紅爛。一條。震驚帝釋。滿面慚惶。一條。穿七个蒲團。橫屍當路。一條。入九重城裏。轉尾作頭。更有一條。突出難弁。再三翻覆看。元是萬年藤。卓主丈一下。

復舉裴相國見石霜。霜奪相國笏。問云。在天子手中爲圭。在官人手中爲笏。在山僧手中。喚作什麼。相國無語。乃爲畱下。拈云。爲圭爲笏。彊立名模。相國知機。未肯人前輕漏泄。石霜逞俊。得便宜是落便宜。

當晚小參。日月輪邊。挨肩插足。魚龍穴下。錯節盤根。固知屈辱宗風。正定難逃化造。輥上六花峯頂。拶開千聖妙門。論相見時。早遲八刻。不見道。望州亭與汝相見了也。烏石嶺與汝相見了也。僧堂前與汝相見了也。𨿽然。豈知新長老。未渡飛鸞。與諸人相見久矣。畢竟以何爲據。不見道。千里未是遠。

復舉三聖問眞覺祖師云。透网金鱗。以何爲食。祖師云。待汝出网來。卻向汝道。三聖云。一千五百眾善知識。話頭也不識。覺云。老僧住持事繁。拈云。微三聖聱頭。莫禁鱉蛇之口。微祖師海量。爭容透网之鱗。道个住持事繁。可煞慣得其便。

除夜小參。田園穩密。運足焉知路危。遊戲神通。掉頭不顧屋漏。逗到年窮歲盡。總皆手亂腳忙。會須明自己而了目前。還是了目前而明自己。得體得用。似車有輪。全主全賓。如鳥有翼。卓主丈云。靑霄直透無畱礙。大道橫推盡自由。

復舉藥山和尙夜參云。我有一句子。待特牛生兒。卻向你道。時有僧出云。特牛生兒也。只是和尙不道。山喚侍者點燈來。其僧便抽身入眾。拈云。藥山近夜潑墨。者僧露影藏形。檢點將來。二俱不了。何故。只有照壁月。且無吹葉風。

上堂。語是謗嘿是誑。語嘿向上一機。佛祖聞而膽喪。曾郎輥三个木球。徳山揮一條白棒。盡是弄精魂呈影像。何似腳指築著。挨門拶著。捲簾見著。堪作衲僧榜樣。擊拂云。一聲鶴唳千峯上。

元宵有雨。謝天童環溪和尙上堂。拈主丈云。太白峯頭月。寒泉水底燈。淸光分上下。千里恰同明。同明且止。畢竟燈因誰焰。月自何升。卓主丈云。一點不來翻夜雨。難謾迦葉老師兄。

謝眾寮修造。並開田上堂。拈主丈云。煙樹斫開。曉月掛檐。嘶木馬嶺雲耕罷。春風吹雨吼泥牛。聲前領會無差。共樂法喜禪悅。卓主丈。打刀須是邠州鐵。

上堂。今朝三月十五。眨眼又見春暮。尺璧難酬寸陰。白日豈宜虛度。可憐杜宇一聲聲。啼得血流無用處。佛鑑忌拈香雲。仰天灣下。喝石嶺頭。昔年落賺。覆水難收。當堂稱父子。背面是冤仇。影也不願再見。豈料界隨相逐同到福州。莫莫莫休休休。粗香彊撮土。說破不爲讎。

結夏小參。以圓覺爲伽藍。頭上著枷。腳下著杻。認虛空作正體。東西不辧。南北不分。歷百二十日之長期。融過現未來於一念。猶是困魚止濼。鈍鳥棲蘆。直饒跨得雪峯門。升得雪峯堂。入得雪峯室。見得雪峯人。向道未在。乃云。莫謂此中山勢險。前頭更有最髙峯。復舉當山眞覺祖師。道盡大地撮來。如粟粒米大。拋向面前。漆桶不會。打鼓普請看。拈云。看則不無。還知雪峯立腳處麼。如定當得出。鱉鼻口里正好安居。脫或未然。一任東卜西卜。

上堂。十方國土中。惟有一乘法。如何是一乘法。梅雨過芰荷香。燻風殿閣生微涼。會麼。下座。巡堂喫茶。

上堂。平明始立秋。冷已到山頭。談風說露兮蜩蟬嘒急。詠砌吟墻兮蟋蟀聲浮。不作佛法商量。不作時景話會。舉手云。觀世音菩薩。將錢買胡餅。放下手。卻是生鐵一塊。

上堂。九日正當期。登髙報眾知。黃花到處有。豈獨在東籬。難逢美景。采出一枝。豎拂云。見麼。觸目無人明此意。何妨自插滿頭歸。便下座。

冬夜小參。拈主丈云。烏石嶺頭。時時相見。三球堂下。歷歷播揚。格外談冬來事。吉凶卦兆。盡現己躬。多不添一絲。少不減一綫。只爲元無智眼淪入邪途。隨晷運以推移。共陰陽而消長。莫有挨開天地。捏定陰陽底麼。橫主丈云。一冬二冬。叉手當胸。

復舉定山和尙。見首座洗衣次。山問作什麼。首座提起衣。山云。洗底是什麼衣。座云。福州使鐵錢。定山喚維那。移下掛搭。拈云。雪峯從來扶弱不扶彊。偏愛斷者公案。定山機鋒少密。平地起堆。首座浣濯自如。辱而不屈。

謝兩堂秉拂上堂。洞山首座喫果子。開口落空亡。雪嶠兩堂吞栗蓬。分頭張意气。衲僧家手是秤眼是秤。輕也知重也知。半斤八兩。毫髮無虧。𨿽然。爭柰未明三八九。難辧力﹝囗﹫力﹞希。擊拂下座。

正月城歸上堂。金烏飛玉兔馳。歸來重會面。動是隔年期。鼻頭垂下元如舊。三昧依前各不知。

散經上堂。舉昔有婆子。請趙州轉藏。州繞禪牀一匝。傳語云。轉藏已竟。婆云。比來請轉全藏。如何只轉半藏。拈云。趙州轉藏。動必全眞。婆子開緘。語驚時聽。從前汗馬無人識。只要重論蓋代功。

十一月旦上堂。傍家覓佛。著相參禪。何異釣魚於山上。聽水於鑪邊。三冬今去。一眨眼過殘年。翻思少室庭前雪。惟有神光得正傳。

謝承天並法石上堂。迦葉倒剎竿。熱謾慶喜。玄沙乞主丈。鈍置雪峯。爭似我與承天法石相會。不倒剎竿。不付主丈。一見各自西東。何故如此。恐貽知己哂。盡在不言中。

西禪栢堂和尙至上堂。兩淛江頭。屢呈煙棹。大潙堂上。又展泥盤。得處深用處活。中峯直下兒孫。必竟出場自別。別底事作麼生。卓主丈云。君子可八。

謝前堂丰山首座上堂。人天眼目。佛祖淵源。如合浦夜光。水澄卽現。似丰山九耳。霜降卽鳴。若論快便難逢。由是未忘所待。莫有不因光而自現。不因鳴而自聞底麼。乃云。三生六十劫。

涅盤上堂。釋尊初出世時。將那一著。對天地指注了也。及至後來。收拾不上。卻道。始從鹿野苑。終至跋提河。於是二中間。未嘗談一字。瞞得阿誰。旣曰我寧不說法。疾入於涅盤。又乃胸摩卍字。槨示雙趺。熟睡饒譫語。此等膏肓之疾作麼生醫。若也醫得。便見桃紅李白。眞體湛然。其或拱手相看。過去久矣。

觀音生日提綱。洪鐘在簴。大扣大鳴。小扣小鳴。皓月當空。東來東照。西來西照。猶如菩薩。入三摩地。現諸色身。慈眼視眾生。福聚海無量。拈主丈。召眾云。者个是主丈子。那个是觀音。且聽雪峯因齋慶懺。卓主丈云。風暖鳥聲碎。日髙花影重。

復舉歸宗因僧問。和尙豈無方便。令學人得入。宗云。觀音妙智力。能救世間苦。僧云。如何是觀音妙智力。宗敲鼎蓋三下云。還聞麼。僧云聞。宗云。我何不聞。僧無語。宗以杖趂之。頌云。三聲鼎蓋普門開。苦海勞生喚不回。九十春光今又半。空飛花片點莓苔。

三月旦上堂。淸明前寒食後。處處掃松。家家插柳。祖意甚分明。茫然不知有。三皇冢上絕人遊。芳艸連天髑髏吼。

月望。謝仰山愚極和尙上堂。舉仰山因景通上座參。山閉目坐。客至無茶點。蒿湯備禮儀。通曰。如是如是。西天二十八祖亦如是。中華六祖亦如是。和尙亦如是。景通亦如是。隨風倒拖。語訖。向右邊翹一足而立。弄假像眞。仰山起來打四藤條。養子方知父慈。通因此自稱。集雲峯下四藤條。天下大禪佛。蝦蟆跳上秤。未住時。曾到霍山亦如是言。天下大禪佛參。霍山呼維那打鐘著。通便走。平地咬交。頌云。集云法令不徒施。趂起丹山白鳳兒。昨夜已飛霄漢去。平明空撼碧梧枝。

上堂。打牛卽是。打車卽是。一種無弦琴。彈落知音耳。委不委。曹娥讀夜碑。且較三十里。

結夏小參。心王寧六國淸。百川潮落。四海浪平。其如轇轕情塵。當遵古佛制。若也沈昏道眼。還待臈人冰。心王遼邈。孰睹其形。記得栢巖問洞山。觀察使。姓什麼。不委他姓。名什麼。不委他名。殆傳尊貴語。舉目隔神京。相畱過夏。曲徇人情。往往都來欠一程。

端午上堂。召眾云。眼若不睡。諸夢自除。心若不異。萬法一如。佛也無。魔也無。今朝五月五。何用釘桃符。

六月一上堂。拍禪牀云。直下便瞥。炎天降雪。當今蹉者一回。前面煞有酷熱。那堪鐵彈鑄未成。臘人冰不結。屈指云。且過六月七月八月。更聽松風動寥泬。

中秋上堂。世事悠悠。美景難畱。不可寢於長夜。須來共賞中秋。卓主丈云。天宇淨桂花浮。一片月生海。幾家人上樓。

重陽上堂。重陽節何可說。籬菊新開剪剪金。霜柑微露團團月。元亮攢眉回去。見境生情。閩王特地緘來。弄巧成拙。卓主丈。處處登髙看不徹。

冬夜小參。拈主丈。召大眾云。兩肩擔不起。壓倒世間人。覿體常現前。知他是什麼。縱使六陰塞戶。無欠亦無餘。假饒一气轉鈞。同明復同暗。瞿曇廣說。達摩直指。詰其端由。全沒巴鼻。驀見陽生第一爻。九九元來八十二。卓主丈。

冬節上堂。一陽生。飄瑞雪。喚轉鰲山底時節。鐵樹開瓊花。烏龜變白鱉。普賢眼裏重添屑。

上堂。空中一片雲。起滅渾無定。或要下筆書。或要用釘釘。拈主丈�云。竹杖拈來畫斷休。免得年年爲話柄。以主丈畫一畫。下座。

達摩忌拈香。我此震旦人。到底少意气。放伊過界來。波濤起平地。直指單傳。有甚巴鼻。提起香雲。神光因爲這些。著了娘生只臂。且道。是旃檀是驢屎。等閒一嗅腦門開。二十八代西天記。

再住雪峯崇聖禪寺語錄

嗣法門人宗永妙恩等編

據室。召大眾云。前時向者裏抽釘拔楔。而今卻要添釘著楔。前時向者裏解粘去縛。而今卻要添繩加索。𨿽然如是。罕遇奇人。

提綱。夢繞寒窗。方得投閒之計。日臨西崦。忽聞剝啄之聲。正與麼時如何排遣。把定固知不可。放行那免周遮。瞥下龍翔。還登象骨。所以法無定相。遇緣卽宗。大地撮來。盡是諸人命脈。三球輥動。再張舊日家風。鱉鼻上橫身。干戈中立腳。若不如此。爭見升平。然則正令當行。功歸何所。卓主丈云。天上有星皆拱北。人間無水不朝東。

舉朱行軍入南際寺齋僧。口不住云。直下是。直下是。有濟上座便問。直下是。是个什麼。行軍便喝。濟云。行軍幸是佛法中人。惡發作麼。行軍云。你作惡發會那。濟便偈。行軍云。鉤在不疑之地。拈云。朱行軍威掩萬眾。特露太阿。濟上座气蓋諸方。不頋性命。選佛若無如是眼。宗風爭得到於今。

當晚小參。挾復歸方丈。有條攀條。打鼓令三軍。無夢說夢。小參答話不答話。爭逞英雄。出則爲人不爲人。冬護疆界。從頭按下。換水養魚。冰泮斷崖。翻調雲門之曲。梅開雪嶺。再回少室之春。句外明宗。何當辧的。卓主丈云。蕩蕩一條官驛路。寅昏曾不礙人行。

舉玄沙問雪峯。大用現前時如何。雪峯以三球一齊輥動。玄沙作斫牌勢。拈云。回天關轉地軸。有是父必有是子。絕岸素非好手。也要效顰。拍禪牀云。不知誰是斫牌人。

元宵謝兩藏主上堂。拈主丈云。大藏小藏。盡從者裏流出。放去千燈萬焰。收來一月當天。只如不收不放一句作麼生判斷。卓主丈一下云。上元定是正月半。

普請摘茶上堂。潙仰兩爺兒。采茶機對機。只知呈體用。不覺露槍旗。正值風和日暖。何妨把手同歸。子規啼破已多時。

上堂。踞菩薩乘。修寂滅行者。上間掛搭。出佛身血。破和合僧者。下間鋪單。雷同過夏且從。出格安排未可。何故。蓋渠。能修不能破。能破不能修。欲窮千里目。更上一層樓。

上堂。始見桃花李花。又見橊花藕花。金色頭陀。已歸雞足。靈云老子。杳隔天涯。安得風流出當家。

結夏小參。萬法是心光。和泥脫墼。諸緣惟性曉。認奴作郎。本無迷悟人。只要今日了。迷悟本無。了个什麼。蠟人爲驗。分明待兔守株。鐵彈稱功。彷佛隔靴抓癢。舊來活計。等與平沈。但以九旬。通爲一夏。路遠夜長休把火。大家吹滅暗中行。

舉雪峯道。飯籮邊坐。餓死。海水裏浸。渴死。玄沙云。飯籮邊坐。餓死漢。海水裏浸。渴死漢。雲門云。通身是飯。通身是水。拈云。饑逢膳不餐。渴見水不飲。爲伊無下口處則且置。旣是通身是飯。通身是水。因甚。也渴死餓死。試定當看。

涅盤上堂。娑羅雙樹間。瞿曇展腳睡。一睡二千年。而今醒也未。醒了也。足觀瞻。打圓相云。山花開似錦。澗水湛如藍。

眞覺忌拈香。象骨飛冰片。鰲山喫雪團。家風嚴冷甚。覷著骨毛寒。聲價騰今耀古。馨香炙地燻天。插香雲。年年不斷一鑪煙。

上堂。見鞭影而行。已非良馬。聽板聲打坐。豈是禪流。參須自參。悟須自悟。少林孤坐接神光。更無一句閒言語。

中夏上堂。光境易消磨。看看中夏過。長連牀上客。本分事如何。以拂子擊繩牀云。本分事沒回互。石梯侍者曾有言。某甲實是上堂去。參。

上堂。藥山久不上堂。石中蘊玉。院主率先啟請。眼裏無珠。昧一己而且從。誤三軍尢可憫。大似﹝感﹡鳥﹞﹝感﹡鳥﹞鳥守空池。魚從腳下過。﹝感﹡鳥﹞﹝感﹡鳥﹞總不知。召大眾云。逢人但恁麼舉。

冬至上堂。舉潙山問仰山。仲冬嚴寒年年事。晷運推移事若何。仰山進前叉手而立。師云。腳下泥深。潙山云。我情知你答這話不得。師云。欲隱彌露。香嚴云。某甲偏答得這話。師云。節外生枝。潙山理前話。香嚴亦進前叉手。師云。慰斗煎茶不同銚。潙山云。賴遇寂子不會。師云。未必心頭似口頭。復云。還知潙山落處麼。家無小使。不成君子。

城歸上堂。嗟末法惡時世。諭之向上關。略不點頭。說及龍華會。何曾抽采。但見需撒花索苗米。惱得頭白。逼得面黃。畱香一缽飯。渾是皺眉糧。今歲上供銀。未解來年新底又催綱。拍禪牀云。歸堂快合休糧方。

除夜小參。夫爲參學。一个个得似大軍臨陣。將五陰魔六結財。一刀兩段。天平地平。其或今日明朝。進寸退尺。非特家財被擄。亦兼無處逃生。逗到年終。凍殺餓殺。大眾。臈月三十日也。閻羅王勾我也。古人與麼道。正是自傷己命。打水魚疼。然而一藥千金。且作死馬醫看。以拂擊牀云。路遠夜長休把火。大家吹滅暗中行。

上堂。舉玄沙上堂。眾集定。以主丈一時趂下。向侍者道。我今日險。入地獄如箭。侍者云。且喜和尙。再復人身。拈云。黃檗樹頭求木櫁。玄沙枉費精神。釣魚船上助歌謠。侍者堪稱良佐。只如今日眾集。雪峯又且如何。合掌云。珍重。便歸方丈。

上堂。我宗無語句。實無一法與人。旱地鞭雷。我空手去空手歸。靑天撒雨。周金剛與老曾郎。有是父兮有是子。何故。甜瓜徹蒂甜。苦瓠連根苦。

上堂。舉南泉示眾賣身公案。拈云。王老師。行畜生行。賣弄赤窮。趙州面諾布衫。又是明年方做。旣已無人酬得價。只堪分付與園頭。

結夏小參。盡大地是沙門眼。豎四橫三。徧十方皆自己光。通上徹下。克期取證。含元殿裏猶問長安。握節上來。黃檗樹頭。討甚木櫁。放下卽爲圓覺。馳求便不安居。覿面一機。急須薦取。門前有个長松樹。夜半子規來上啼。咄。

舉藥山謂雲巖云。與我喚沙彌來。巖云。和尙喚他作什麼。山云。我有折腳鐺子。要伊提上挈下。巖云。恁麼則某甲與和尙。各出一隻手。山休去。拈云。藥山索鹽。雲巖奉馬。父子一家。風流儒雅。我也有个木球。亦要輥上輥下。頋視左右云。沙彌在麼。良久云。出手不來。還成滯貨。

拈古

舉幽溪因僧問。大用現前。不存軌則時如何。溪繞禪牀三匝而立。僧擬進語。溪與一踏。僧歸位立。溪云。汝恁麼。我不恁麼。汝不恁麼。我卻恁麼。僧擬進語。溪又與一踏雲。三十年後。吾道大行。

師云。這僧撩撥蜂窠。嚲身弗及。幽溪弄場戲劇。栓索俱形。到頭不解翻交。終竟負他兩踏。

舉洞山同密師伯。訪栢巖公案。

師云。客路如天遠。非栢巖老子不能納洞山。侯門似海深。非洞山不能見栢巖老子。若論開粥過夏。因甚密師伯也得相畱。不見道。一人在朝。千人緩帶。

舉黃檗上堂。眾集定。以主丈一時打下。復召大眾。眾回首。檗云。月似彎弓。少雨多風。

師云。打將下。喚教回。黃檗可謂老婆心切。是時若得一个半个擔荷。豈不快哉。而今檢點將來。彼此翻成鈍置。

舉藥山久不上堂公案。

師云。院主可煞蒙懂。誤他三軍。始報打鐘著。豈不是正宗分。眾集便歸方丈。豈不是流通分。因甚推道。經有經師。論有論師。還知藥山落處麼。菩薩龍王行雨潤。遮身更上數重云。

舉僧問龍牙和尙。十二時中如何用力。牙云。如無手人行拳。石門云。如無舌人解唱歌始得。

師云。惠云也有个道處。如合眼跳黃河。且道。三人中那个合轍。若辧得出。免你陰界藏身。

舉趙州和尙示眾云。老僧除卻二時粥飯。是雜用心處。

師云。大眾。不知這老漢。粥飯之外。正當在那里著到。若也檢點得出。許你與趙州把手共行。脫或未然。縱便十二時中純一參究。亦是雜用心處。必竟獨脫一句如何稱提。好同霜夜月。任運落前溪。

舉達摩西來。不立文字。直指人心。見性成佛。六祖云。祖師說个不立。早是立了也。

師云。嗄。又是鈔解疏。疏解經。要扶直指宗綱。三生六十劫。畢竟如何。卓主丈。喝一喝。

舉僧問靈云。君王出陣時如何。云云。郭璞葬熊耳。僧云。意旨如何。云云。坐見白衣天。僧云。當今何在。云云。莫觸龍顏。

師云。者僧不頋危亡。挨開陣腳。靈云欣逢快便。引出駕頭。子細檢點將來。可惜遇而不遇。

舉僧問趙州。如何是不遷義。州以兩手作流水勢。其僧有省。

師云。趙州機鋒迅捷。用力太過。者僧啐啄同時。敢保未徹。或有人問演福。如何是不遷義。只向他道。放下著。知麼。免得遞相負累。

舉資福和尙。因僧問。學人乍入叢林。已經一夏。未。

蒙和尙提誨。乞師一句。福云。老僧自住持已來。未曾瞎人眼。

師云。這僧只求一句。資福便答兩句。猶道未曾瞎人眼在。瞞得阿誰。

頌古

世尊降生

右脇翻身已怪哉。那堪便解舞三臺。做模打樣無端甚。寧免傍觀臭口開。

升座說法

當堂據坐寶花牀。眞相從來本自黃。百萬參徒誰不見。何須重把紫金妝。

鷲嶺拈花

靈山結舌舉花枝。迦葉難瞞展笑眉。接響承虛到今日。兒孫棒喝競交馳。

雙林入滅

覆水難收滿竺峯。如何臨死更摩胸。說無說有成生滅。並付春風一夢中。

外道問佛

鞭影非惟示阿難。敲空作響孰知還。當時未必皆良馬。應妬淸風起赤幡。

院主問病

撥開日面與月面。彷佛前三及後三。病在膏肓重爝艾。昏兜院主可無慚。

文殊領眾問疾

望見毗耶彼上人。十中有九喪精魂。只消一个渾侖石。打破羣賢不二門。

魔王問金剛齊菩薩

千年相逐太無知。你道金剛齊是誰。如是住時休說破。從教老漢自生疑。

七處徵心

七處徵它天外天。毫光直射阿難肩。瞿曇忒煞憐兒切。逼得鮎魚上竹竿。

八還辯見

還還還後更無還。一个閒人天地間。昨夜大虫遭虎咬。皮毛落盡體元斑。

經題以字

不向經頭識本眞。紙堆討甚法王身。未開梵夾承當去。免作循行數墨人。

有句無句

有句無句藤倚樹。大似旱天開水路。正當樹倒與藤枯。看看平地波濤注。

香嚴上樹

上樹垂機值虎頭。自知覆水已難收。猶能覿面呵呵笑。轉卻三春作九秋。

臨濟三頓棒

三番痛棒打驢腰。直往髙安一欵招。急水灘頭番巨浪。信知家富小兒驕。

示眾

別傳一脈漲曹溪。萬法都來和不齊。葉落歸根至今日。江南猶有鷓鴣啼。

法語

示宗度禪者

釋迦不出世。達摩不西來。佛法徧天下。談玄口不開。古人曲盡慈悲。啟此直截之徑。操履有準。後學所宗。往往不本其由。癡狂外走。參禪學道是外走。尋言逐句是外走。從空放下。近世罕聞。老僧開堂於演福之時。間有幾人。度亦一數。辛未秋。遷江上。次冬登雪峯。甲戌夏客南山太淸。此兄屹然居於無量福海。八風難撼。較他褪花杏子。迥爾不侔。所謂霧豹澤毛。未嘗下食庭禽。養勇全待驚人。倘能終始一如。老胡有望。

示靜侍者

夫撥艸瞻風之士。究竟爲何。必慮生死輪回。要明生佛未具一著子。擬於靜處尋覓他。卻在鬧處蹲身。更從鬧邊尋他。又在靜邊立地。若欲置之無事甲裏。又是一件活鱍鱍底物。如何便構得伊。倘能動靜一源。古今一致。再三磨礪。勿以歲月爲拘。自然秋水澄渟。金波頓現。照破山河大地。萬別千差。但緣气質不同。利鈍有異。豈不見老東山答部使者栢樹子之問。頻呼小玉元無事。只要檀郎認得聲。是時圓悟爲侍者。觸著便轉。遂有投機頌云。金鴨香銷繞翠幃。笙歌叢裏醉扶歸。少年一段風流事。祇在停鍼不語時。可謂是俊快之流也。靜侍者覓語。故書大槪而酬之。若是伶俐衲僧。一臠便知鼎味。靜宜審之。

示瑩禪者

直指之道。豈涉語言。才涉語言。便成曲指。古人稱達摩西來。爲賣卜漢。掇轉卦盤。則吉凶悔吝。盡在汝躬。以此可知。心是自家本有之心。佛是自家天眞之佛。面目現在。瑩徹無瑕。罔究其源。只看畫樣。孰肯退步就己。以古爲期。豈不聞趙州有言。你﹝拚﹣ㄙ﹢ㄊ﹞十年不語。若不參得禪。截取老僧頭去作屎杓。可謂病多諳藥性。經驗始傳人。瑩禪。還信得及麼。若信得及。便請覿體承當。打破漆桶。

示眞知客

一切語言是提婆宗。開眼入他羣隊。百艸頭邊有祖師意。長時掉在空閒。可憐末世宗徒。往往相仍若是。所以少林一脈。命似懸絲。今則賢聖隱藏。孰能援臂。一眞知客。曾辦事於長庚。資質可觀。烏得皮下無血。剗借老僧鼻孔出气。而自欺自昧者哉。與其一種平懷。泯然自盡。便可去卻藥忌。盡力道取一機。不然。塞斷咽喉孟浪通一口气。卽見迦葉門前淸風浩浩。曹溪路上白浪滔滔。自然八面玲瓏。圓滿一眞法界。頭頭物物盡聽處分。撿點將來。豈爲休歇之地。何故。長安𨿽樂。不是久居。

示眞禪人號癡叟

有一衲。自巾峯奚翁席中來。名眞。號癡叟。訪余覓語以證其癡。如此則眞得其癡耶。若眞得其癡。必須眼見如盲。口說如啞。枯形垢面。與世偕忘。苟或不然。未可執予言爲實也。王老師道。如斯癡鈍。世且還稀。眞。不負余期。請於古人葛藤中。默默自照。

示際山心長老

祖師心印。狀似鐵牛之機。靈山首露鋒鋩。迦葉微笑。是此印也。少室密形圭角。神光倒戈。亦此印也。自後祖祖相傳。心心相印。或因甜而說蜜。或因蜜而說甜。謂言機似鐵牛。又安知鐵牛之機作何形也。太率參禪問道。聞說一物。須尋一物之所在。聞舉一印。須究一印之方圓。若從口角上明。影子邊邈。宛似福州發足要取長安。大故遠在。豈不見百丈再參馬祖。將謂別有奇特。別有異聞。驀被截斷腳跟。震威一喝。直得耳聾三日。印文裂開。髙踞大雄。网羅俊乂。潙山黃檗皆被羅籠。一人聞背觸以翻身。一人聞耳聾而吐舌。其餘諸子。終不若此二難。所謂見與師齊。減師半徳。見過於師。方堪傳授。倐逾一十四代。密庵出焉。四翁鍾秀於三山。吾道盛行於千古。直下一派。惟岑山正續二師。疊奏﹝埃﹣矢﹢貝﹞箎。聲猶在耳。記得古人有語。莫住城隍寺捨。須向深山裏鐝頭邊。尋取一个半个以爲種艸。柰何魔彊法弱。事與願違。偶福州際山徳心長老。千里投誠。未及關防。只腳已跨門裏。鍋兒大小。杓柄短長。一一被它覷破。心。乃前淨慈潛庵老子嫡裔。水有源流。了知印不離心。必解隨機應用。所以道。三要印開未點窄。未容擬議主賓分。要作臨濟兒孫。當如是矣。

示小師九峯長老

鑿池勿憚工夫。工夫圓而月自現。應世當觀時節。時節至其理自彰。九峯長老名福成。以月池自號。依余未久。連董兩山。咸稱時至理彰。池成月現。殊不知隨業受報而致於玆。若論克志遠期。大不侔也。諭如霧豹澤毛。未嘗下食庭禽。養勇意在驚人。以此較之。烏得無愧。𨿽然如是。古人多因住院之後。方參得禪。旣曰有條攀條。亦可將勤補拙。其不然者。何緣服眾耶。更能儉以律身。寬以待物。勤修造。辦堂廚。乃住持之常分。況今佛法凋謝。妄稱人師。境風扇搖。易爲流俗。要人宗仰。自須特立獨行。生子當如孫仲謀。小師得似保福展。垂名後世。可不勉諸。

示善藏主

迦文廣說。達摩直指。且道。說个甚麼。指个甚麼。若是上根利智。點著便知。其次克志參尋。亦可燻習。而況年來師友泯滅。佛祖蔑聞。邪正兩路不分。藥病二語不辯。茫茫蕩蕩儱侗眞如。孰知禪自禪。道自道。性自性。心自心耶。記得五十年前。在冷泉作夏。這邊打坐禪板。下竺鳴開講鐘。禪教爭衡。宗說並駕。莫擬今夏有此消息也無。從善藏主。昨依予於雪峯。嘗煩歸侍司。一向坐病。且不曾爲蛇畫足。比同還浙。各自東西。彼此渾無一言。幸自好个直指。聿來覓語。胡爲自生鈍鑕者哉。退思從上作家。如徳山入龍潭門。便言潭又不見。龍又不現。潭曰。子親到龍潭。這里正好焚鈔。待吹滅紙燭方始瞥地。已過幾个節文。臨濟扣黃檗。佛法大意。三度被打。於此正好翻交。等大愚點發回頭。早遲了八刻。後來二師。行棒行喝。便能於無佛處稱尊。殺活自由。不存師教。作千古參禪。徹佛祖巴鼻底樣子。善也雋敏。不言而可知。萬一見義勇爲。應道彼旣丈夫我亦爾。

示禪人

祖師門風廣大。非上根猛烈。莫能造詣。除卻西天四七。唐土二三。自余天下老和尙。具超師之作者。古今獨羨臨濟徳山數人而已。如黃檗云。不道無禪。只是無師之謂也。且如徳山。據一條白棒。佛來也打。祖來也打。自天皇龍潭。直下何曾有此作耶。不出自性宗通。臨濟一喝。如旱天霹靂。橫也揍它不得。豎也揍它不得。這个從百丈黃檗。直下卻有些子源流。到它分外起滔天沃日之浪。所以八傳而至東山。聲名愈震。方自三十年間。遽爾喑沒。汝今出一叢林。入一保社。莫問有禪無師。但能一切放下。以古爲期。立堅固心。奮拔山力。驀札地如水底火發。似崖石崩。接續別傳一些子气脈。使迦葉出畢缽羅巖。達摩再還東土。詎不韙歟。

宗門樞要。不在出一叢林。入一叢林。衲子紀綱。何消捨一知識。取一知識。使其隔墻見角者。了然而可知。更欲形之於語言。好似戴嵩畫牛逼眞。終非活牛也。嘗聞祖師言教。是整頓時人手腳。手腳不蹉。毋勞整頓。祖佛言教。是療狂子之方。心神不狂。毋勞治療。惟有緊切二字。當與識者言之。不明自己。無以敵死生。不了目前。那能辯邪正。邪正已辧。則由汝七縱八橫。自己旣明。任你東湧西沒。只如普賢道。不見一法是大過失。永嘉道。不見一法卽如來。差別兩關作麼生透。予昨謝事雪嶺。屏迹岑山。適樞上人扣門。講二十年之舊。我方獻它新羅附子。它便酬我舶上茴香。旣善知時。故書大槪。以塞其請。

贊

出山相

峭巍巍孤迥迥。棄王宮棲雪嶺。分明凍得眼生星。幡然踏破千峯頂。

觀音

觀以耳觀。聽以眼聽。道不虛行。穀不虛應。施無畏之力。滅煩惱之病。與諸佛同一慈心。與羣生共一悲命。若非菩薩。超越世出世間。焉能獲二殊勝。

聲色海中。隨波發現。駕一葉之優曇。開普門之方便。洛伽山慈悲岸。無十萬億國之遠。

思惟相

聲以眼聞。色以耳見。萬法融通。六根互換。作是思惟時。十方佛皆現。

達摩﹝二﹞

萬里見梁王。無風波浪起。不得一莖蘆。幾乎沈殺你。

一無聖二不識。忠言逆耳。投江北。入水見長人。梁王方失色。千古萬古空相憶。

布袋

兜率宮長汀市。逆行順行誰弗識你。有些滯貨不能藏。到處逢人亂拈起。

未下生先行腳。袋卻乾坤簸弄自若。一汀流水白漫漫。杖子何曾探得著。

破布袋甚奇特。背負肩駝不肯拋擲。只知入水去求人。爭柰腳跟浮逼逼過水。

寒山﹝二﹞

一句子少機杼。作是思惟時。吾心在何許。芭蕉葉上三更雨。

一見重巖壁立。挺然气宇爭髙。默默思量覓句。可憐走卻金毛。

拾得

生苕帚提在手。放下絕諸塵。轉掃復轉有。松門十里春如晝。

麼墨趲人下筆。肚裏難禁技癢。頻頻轉腦回頭。不知失了白象。

朝陽穿破衲

寸鐵在手。橫穿豎穿。札不入處。日輪升天。

對月了殘經

黑荳未芽。朝數暮數。開得眼來。月圓當戶。

贊眞覺像化姜布

喫徳山惡辣。耐同參逼拶。蕩除露布葛藤。直得水底火發。阿刺剌。夫是之謂眞覺菩薩。

眞覺

徳山全其顚。巖頭插其尾。逼成一个老煙菟。兩眼眈耽沒牙齒。咦。

文殊

七佛命之爲師。法王稱之爲子。五時開演。始終輔贊。世尊三昧常行。談笑發揮龍女。曾現百千妙相。迦葉椎不能舉。自言我眞文殊。其餘是甚伴侶。

維摩

諳菩薩之法式。現居士之儀形。聞如來名。跳下妙喜世界。憫眾生苦。示疾毗耶離城。萬化出於神變。一啄猶如建瓴。洎扣不二之法。何得嘿而無聲。

馬郎婦

攜魚籃呈粉面。勾動馬家郎。眼花山影轉。七軸蓮經念到頭。乞與黃金骨一串。

靈照女

拋世業蹈玄機。阿爺無藉賴。女子更頑皮。情知未若貧而樂。特故沿階賣笊籬。

玄沙

換卻頭顱脫謝家。南臺江上足生涯。爛膿滴滴無人會。笑倒白蘋紅蓼花。

船子

藥山之子石頭孫。饑過心荒浪裏奔。得个錦鱗如許大。看來當與道吾分。

圓照和尙頂相奚翁請

一筆傳來是何形狀。彷佛宸封老樹王。亭亭撐出淩霄上。無些子枝葉。有十分气量。端的叢林之榜樣。

石溪和尙頂相柏堂請

咄者老和尙。可煞慈悲相。淸影落人間。香名透天上。彈瑕颣於八方。迪精明於萬象。石骨崚嶒。溪光蕩漾一筆傳來。眾工絕唱。淩霄峯頂堆靑嶂。

佛光法師眞相致藏主請

僧中英教中傑。掛宋朝金襕。肆臺衡木舌。如天河翻。如巖石裂。萎花風掃雨新奇。電影已收雷未絕。若是五逆兒郎。見徹明徹描邈得徹。信知這老和尙。已說今說當如是說。白雲推出團團月。

自贊

我本無此相。硬畫个模樣。譬夫天臺華頂峯。陰晴顯晦幾般狀。顧陸妙丹靑。也只寫不像。寫得像。望他頂﹝寧﹡頁﹞頭。何啻四萬八千丈。

謂是絕岸。眼裏著楔。謂非絕岸。水中撈月。描不成見不徹。分明頭戴雪山雪。

衝開碧落。顚碎斷崖。个般摽致。其誰與偕。○咦。

九巖常住請

單絲作綫。獨掌打拍。攺樣畫貓兒。令一般體格。攪得蒙泉徹底渾。領邊那免千斤軛。

淨社莊長老請

似眞非眞。似假非假。遠遠描邈將來。雙眉移在眼下。誰其爲之。西山淨社。切忌認驢而作馬。

杭州普圓庵請

花插不萌枝。衣披無縫襖。百萬人前輥繡球。八十翁翁忘卻老。挨開千聖門。乾坤只把一毛吞。拶透長安道。淨穢不禁苕帚掃。當年曾蹈須彌盧。而今覺見眾山小。布丹靑打之繞。貓兒洗面自道好。

髙峯妙長老頂相。沈一居士請

去卻一。拈得七。拶破疑團。咄咄咄。跳上天目山。據卻獅子窟。返擲有餘態。江湖聲響出。且喜吾家有此郎。賽過天下大禪佛。

頌

石壁

喝不開兮鑿不開。春風幾度長莓苔。趙州主丈𨿽粗糲。未必親曾靠著來。

海南

大地山河滚浪花。丙丁童子眼瞇﹝目﹡麻﹞。回頭打得重溟透。赤腳波斯進象牙。

一山

萬機俱罷口門緘。喚作如如落二三。拶得通身歸峭壁。善財不到別峯參。

問庵

撞入柴門扣有麼。趙州用打不防家。依前只把拳頭豎。未必蒿湯當得茶。

雪巖

片片不於他處落。當陽突出崄崖機。此時築著聱禪客。卒急龐公未得歸。

空谷

者畔才呼那畔應。萬千樵子逐虛聲。探尋直是無蹤迹。只見靑山靑又靑。

獨山

兩洗風磨孤迥迥。樹凋葉落峭巍巍。惟玆一事無兼帶。澤廣如何掩得伊。

枕肱軒

全身放倒恣憨癡。肘臂分明曲向誰。更要夢中重說夢。我無木枕可來推。

漁浦接待

吳山那畔越山前。有飯充饑有榻眠。到此縱能休歇去。帝鄕猶隔一潮船。

謝送圓照和尙法衣

迦葉師兄守底衣。四邊將見逐雲飛。雪峯知是吾家物。合掌低頭捧取歸。

送珙首座歸溫州

江月松風何處無。戒珠心印彊名模。煩君歸問老眞覺。因甚闍梨气不除。

示禪客

啟咨和尙意如何。一句相酬早事多。問未絕聲猶一問。不知鷂子過新羅。

淨庵居士求

不書心字涴窗門。玉混泥沙體自分。萬慮頓忘諸穢息。碧天無滓水無痕。

送證侍者歸裏

臨老三回住雪山。無弦琴子逐時彈。夜來一曲最髙韻。瀉作西江十八灘。

送小師心印遊方

自從落腳出娘胎。一印何曾打失來。滿目春山春水綠。重重綿縫爲誰開。

忙古參政造金塔盛舍利

撒下摩尼六七顆。湧髙窣堵十三層。分明一點鈞心現。豈是黃金煉得成。

寄神光末宗和尙

萬丈神光滌世昏。莫知誰信有乾坤。三山眼底多尊宿。那个來敲老觀門。

大維那求﹝自仰山來﹞

仰山推枕玩嬌兒。等是機前展大悲。何必換頭呈素面。重堆脂粉畫娥眉。

寄秀峯烏石長老

三年魚雁杳相聞。閩浙𨿽分意不分。幾度臨風揩老眼。冷看烏石嶺頭云。

小佛事

誰翁嗣西堂塔

咄哉同契嗣誰翁。檀板曾敲秀水東。昨夜忽然翻別調。髑髏竅裏吼松風。餘音裊裊。有迹無蹤。靑山藏不得。明月恰相容。

爲國淸淸虛和尙起龕

下泥犁種。發牀弩機。釘一箭於太湖。魚龍乞命。展﹝又／又﹞趺於更好。寒拾攢眉。倒騎白額。佛眼難窺。昨夜三更過鐵圍。

璨維那火

興化打克賓。篩鹽費醋。雲峯聞桶爆。接響承虛。擊碎重關。死中得活。旣得活。正好投身參勝熱。

平侍者塔

臨濟掌黃檗。以不平報不平。鳥窠吹布毛。無計較立計較。髑髏著地。智者須知。木人把板雲中拍。石女含笙水底吹。

慧上座火

日不離眾。夜不離眾。以慧爲體。以定爲用。𨿽則是个死蛇。一生偏解活弄。定慧圓明不滯空。焦磚打著連底凍。

珂直歲火

天晴刈卻禾。雨落蓋卻屋。祖意甚分明。動弦誰別曲。朝悠悠暮碌碌。死灰無焰空馳逐。良珂良珂。照顧火燭。

石山藏主火

孤硬如石。端重如山。毗盧藏海。一踏踏翻。到者裏。何名生死。何名涅盤。要識眞金火裏看。

湛上座起骨

灰寒火冷。水湛波停。者裏泊住。賺殺師僧。何故。猶較曹溪半月程。

通藏主塔

通身是。徧身是。照古照今。徹骨徹髓。自餘一大藏教。當甚拭瘡疣紙。從教揚在深雲裏。

戒知客火

見徹賓中主。唱起還鄕曲。淸淨行者。不入涅盤。破戒比丘。不入地獄。二塗抹過。甚處爲家。披毛遊火聚。帶角輥塵沙。

新戒落髮

輪王三寸鐵。用不犯鋒鋩。毫髮無畱礙。重輝頂上光。

付衣

梅嶺一傳。只者一著。輕似鴻毛。重如山嶽。披襟當去話方行。麒麟掣斷黃金索。

演福掛寺額

教是佛語。禪是佛心。古佛示此額。顯心之苗。今佛成此額。明語之本。根苗一體。心語同源。直得云漢昭回。大地宏開壽域。鸞鳳飛舞。少林鼓躍春風。凡見聞悉皆歡榮。而證入不可思議。重重華藏海。處處總持門。原其旨歸。由元勛之願力。獲玆殊勝。感二佛之發因。只如特卜良辰。髙標此額一句。如何提唱。崇恩。恩勿極。演福。無窮。

跋

密庵授笑庵法語齊侍者求

世尊有密語。迦葉不覆藏。的的相承。甚於蠱毒。到其家者。水可飲乎。然密庵而有笑庵。猶世尊而有迦葉。笑顏一破。密語乖張。直下子孫。無計遮掩。思齊侍者。對予告訐。故據欵而結云。

血書華嚴

釋迦老子。七處九會。含血噴人。究竟將來。猶是傳言送語。本彰維那。向十指爪邊。深錐痛札。一筆書就。且非和墨徇朱。𨿽然。畢竟傳誰之言。送誰之語。華嚴四種法界。莫擬是那法界中收。彰。由此起疑。特求點出。予曰。豈不見善財童子。徧參五十三知識。人推一人。末後得彌勒指見文殊。文殊指見佛。佛所指者。是那些个。明眼阿師。切忌蹉過。

錢東巖侍郎書金剛經淵首座求

此經。堅如金剛。豈容錐札。因空生道个希有。起人二十七疑。瞿曇憫物垂慈。節節破蕩。東巖侍郎。不忘其旨。從而筆之。字義炳然。急須著眼。

諸山金塔頌軸後

昔阿育王。造八萬四千塔。奉釋尊舍利。無量爲一。今大丞相。制十三層窣堵。藏諸祖師寶珠。一爲無量。若以今之視昔。亦猶昔之視今。皆從正念流來。豈間然也。須知描不成時。金光燁燁。畫不得處。玉影團團。致君爲堯舜之君。澤民爲堯舜之民。無出此爾。

靜庵頌軸後

寂靜奢摩他。非庵內不知庵外事者。莫能證入。入則入已。忽有人云。還許專甲進步也無。只向道。去。汝正鬧在。

書癡絕和尙出山相。並達摩見梁王兩頌後

雪山凍餓不死。流毒世間。被害者甚多。恨不早遇於韶石。是可毀也。是不可毀也。逾海越漢而來。平欺東土。慈悲或鼓倒首。因蹉過於梁王。是可贊耶。是不可贊耶。

爲上禪人題送行軸之仰山鐘阜

當今法道雕零。師門淡薄。咸推集云鐘阜。爲大江獨步。上禪者一意瞻禮。仍問津於老者。故語之曰。一人向鷹窠中撒爪。一人於劍刃上橫身。近著則喪膽亡魂。擬之則頭破額裂。汝欲親近。須解抉其劍翻其窠。不妨有入作分。不然。切忌髑髏徧地。

絕岸和尙語錄﹝終﹞

