續藏經龐居士語錄

唐於頔編集

龐居士語錄卷上

節度使於頔編集

優婆塞世燈重梓

襄州居士龐蘊。字道玄。衡州衡陽縣人也。世本儒業。少悟塵勞。志求眞諦。唐貞元初。謁石頭禪師。乃問。不與萬法爲侶者是甚麼人。頭以手掩其口。豁然有省。一日。石頭問曰。子見老僧以來。日用事作麼生。士曰。若問日用事。卽無開口處。頭曰。知子恁麼方始問子。士乃呈偈曰。日用事無別。惟吾自偶諧。頭頭非取捨。處處沒張乖。朱紫誰爲號。丘山絕點埃。神通並妙用。運水與搬柴。頭然之曰。子以緇耶。素耶。士曰。願從所慕。遂不剃染。

居士後之江西參馬祖大師。問曰。不與萬法爲侶者是什麼人。祖曰。待汝一口吸盡西江水卽向汝道。士於言下頓領玄旨。遂呈偈。有心空及第之句。乃畱駐。參承二載。有偈曰。有男不婚。有女不嫁。大家團圞頭。共說無生話。士一日又問祖曰。不昧本來人。請師髙著眼。祖直下覷。士曰。一等沒弦琴。惟師彈得妙。祖直上覷。士禮拜。祖歸方丈。士隨後曰。適來弄巧成拙。士一日又問祖曰。如水無筋骨。能勝萬斛舟。此理如何。祖曰。這里無水亦無舟。說什麼筋骨。

居士到藥山禪師。山問曰。一乘中還著得這个事麼。士曰。某甲祇管日求升合。不知還著得麼。山曰。道居士不見石頭。得麼。士曰。拈一放一。未爲好手。山曰。老僧住持事繁。士珍重便出。山曰。拈一放一的是好手。士曰。好个一乘問宗。今日失卻也。山曰。是。是。居士因辭藥山。山命十禪客相送。至門首。士乃指空中雪曰。好雪片片。不落別處。有全禪客曰。落在甚處。士遂與一掌。全曰。也不得艸艸。士曰。恁麼稱禪客。閻羅老子未放你在。全曰。居士作麼生。士又掌曰。眼見如盲。口說如瘂。

居士到齊峯。才入院。峯曰。个俗人頻頻入院。討个什麼。士乃回顧兩邊曰。誰恁麼道。誰恁麼道。峯便喝。士曰。在這里。峯曰。莫是當陽道麼。士曰。背後底聻。峯回首曰。看看。士曰。艸賊大敗。艸賊大敗。峯一日與居士並行次。士乃前行一步曰。我彊如師一步。峯曰。無背向老翁。要爭先在。士曰。苦中苦。未是此一句。峯曰。怕翁不甘。士曰。老翁若不堪。齊峯堪作个什麼。峯曰。若有棒在手。打不解倦。士便行一摑。曰。不多好。峯始拈棒。被居士把住曰。這賊今日一場敗闕。峯笑曰。是我拙。是公巧。士乃撫掌曰。平交。平交。居士一日又問峯曰。此去峯頂有幾里。峯曰。是什麼處去來。士曰。可畏峻硬。不得問著。峯曰。是多少。士曰。一二三。峯曰。四五六。士曰。何不道七。峯曰。才道七。便有八。士曰。住得也。峯曰。一任添取。士喝便出。峯隨後亦喝。居士一日又問。不得堂堂道。峯曰。還我恁麼時龐公主人翁來。士曰。少神作麼。峯曰。好个問訊。問不著人。士曰。好來。好來。

丹霞天然禪師一日來訪居士。才到門首。見女子靈照攜一菜籃。霞問曰。居士在否。照放下菜籃。斂手而立。霞又問。居士在否。照提籃便行。霞遂去。須臾。居士歸。照乃舉前話。士曰。丹霞在麼。照曰。去也。士曰。赤土塗牛。奶霞隨後入見居士。士見來。不起亦不言。霞乃豎起拂子。士豎起槌子。霞曰。只恁麼。更別有。士曰。這回見師。不似於前。霞曰。不妨減人聲價。士曰。比來拆你一下。霞曰。恁麼則瘂卻天然口也。士曰。你瘂繇本分。累我亦瘂。霞便擲下拂子而去。士召曰。然闍黎。然闍黎。霞不顧。士曰。不惟患瘂。更兼患聾。丹霞一日又訪居士。至門首相見。霞乃問。居士在否。士曰。饑不擇食。霞曰。龐老在否。士曰。蒼天。蒼天。便入宅去。霞曰。蒼天。蒼天。便回。霞一日問居士。昨日相見何似今日。士曰。如法舉昨日事來。作个宗眼。霞曰。祇如宗眼還著得龐公麼。士曰。我在你眼裏。霞曰。某甲眼窄。何處安身。士曰。是眼何窄。是身何安。霞休去。士曰。更道取一句。便得此語圓。霞亦不對。士曰。就中這一句。無人道得。居士一日向丹霞前叉手立。少時卻出去。霞不顧。士卻來坐。霞卻向士前叉手立。少時便入方丈。士曰。汝入我出。未有事在。霞曰。這老翁出出入入。有甚了期。士曰。卻無些子慈悲心。霞曰。引得這漢到這田地。士曰。把什麼引。霞乃拈起士襆頭曰。卻似一个老師僧。士卻將襆頭安霞頭上曰。一似少年俗人。霞應喏三聲。士曰。猶有昔時气息在。霞乃拋下襆頭曰。大似一个烏紗巾。士乃應喏三聲。霞曰。昔時气息爭忘得。士彈指三下。曰。動天動地。丹霞一日見居士來。便作走勢。士曰。猶是拋身勢。怎生是嚬呻勢。霞便坐。士乃回前。以拄杖劃地作七字。霞於下面書个一字。士曰。因七見一。見一忘七。霞曰。這里著語。士乃哭三聲而去。居士一日與丹霞行次。見一泓水。士以手指曰。便與麼也還辦不出。霞曰。灼然是辦不出。士乃戽水潑霞二掬。霞曰。莫與麼。莫與麼。士曰。須與麼。須與麼。霞卻戽水潑士三掬。曰。正與麼時。堪作什麼。士曰。無外物。霞曰。得便宜者少。士曰。誰是落便宜者。

百靈和尙一日與居士路次相逢。靈問曰。昔日居士南嶽得力句。還曾舉向人也無。士曰。曾舉來。靈曰。舉向什麼人。士以手自指曰。龐公。靈曰。直是妙徳空生也贊嘆不及。士卻問。阿師得力句是誰得知。師戴笠子便行。士曰。善爲道路。靈更不回首。靈一日問居士。道得道不得俱未免。汝且道未免个什麼。士以目瞬之。靈曰。奇特更無此也。士曰。師錯許人。靈曰。誰不恁麼。誰不恁麼。士珍重而去。靈一日在方丈內坐。士入來。靈把住曰。今人道。古人道。居士作麼生道。士打靈一掌。靈曰。不得不道。士曰。道卽有過。靈曰。還我一掌來。士近前曰。試下手看。靈便珍重。居士一日問百靈曰。是這个眼目免得人口麼。靈曰。作麼免得。士曰。情知。情知。靈曰。棒不打無事人。士轉身曰。打。打。靈方拈棒起。士把住曰。與我免看。靈無對。

居士一日見大同普濟禪師。拈起手中笊籬曰。大同師。大同師。濟不應。士曰。石頭一宗。到師處冰消瓦解。濟曰。不得龐翁舉。灼然如此。士拋下笊籬曰。寧知不直一文錢。濟曰。𨿽不直一文錢。欠他又爭得。士作舞而去。濟提起笊籬曰。居士。士回首。濟作舞而去。士撫掌曰。歸去來。歸去來。濟一日問居士。是个言語。今古少人避得唇舌。只如翁避得麼。士應喏。濟再舉前話。士曰。什麼處去來。濟又舉前話。士曰。什麼處去來。濟曰。非但如今。古人亦有此語句。士作舞而去。濟曰。這風顚漢。自過教誰點檢。普濟一日訪居士。士曰。憶在母胎時。有一則語。舉似阿師。切不得作道理主持。濟曰。猶是隔生也。士曰。向道不得作道理。濟曰。驚人之句。爭得不怕。士曰。如師見解。可謂驚人。濟曰。不作道理。卻成作道理。士曰。不但隔一生兩生。濟曰。粥飯底僧。一任點檢。士彈指三下。居士一日去看普濟。濟見居士來。便掩卻門曰。多知老翁。莫與相見。士曰。獨坐獨語。過在阿誰。濟便開門。才出。被士把住曰。師多知。我多知。濟曰。多知且置。閉門開門。捲之與舒。相較幾許。士曰。祇此一問。气急殺人。濟嘿然。士曰。弄巧成拙。居士到長髭禪師。值上堂。大眾集定。士便出云。各請自檢好。髭便示眾。士卻於禪牀右立。時有僧問。不觸主人公。請師答話。髭云。識龐公麼。僧云。不識。士便搊住其僧云。苦哉。苦哉。僧無對。士托開。髭少間卻問士云。適來這僧還喫棒否。士云。待伊甘始得。髭云。居士只見錐頭利。不見鑿頭方。士云。恁麼說話。某甲卽得。外人聞之。要且不好。髭云。不好个甚麼。士云。阿師只見鑿頭方。不見錐頭利。

居士同松山和尙喫茶次。士舉槖子曰。人人盡有分。爲什麼道不得。山曰。祇爲人人盡有。所以道不得。士曰。阿兄爲什麼卻道得。山曰。不可無言也。士曰。灼然。灼然。山便喫茶。士曰。阿兄喫茶。爲什麼不揖客。山曰。誰。士曰。龐公。山曰。何須更揖。後丹霞聞。乃曰。若不是松山。幾被个老翁惑亂一生。士聞之。乃令人傳語霞曰。何不會取未舉槖子時。居士一日與松山看耕牛次。士指牛曰。是伊時中更安樂。只是未知有。山曰。若非龐公。又爭識伊。士曰。阿師道渠未知有个什麼。山曰。未見石頭。不妨道不得。士曰。見後作麼生。山撫掌三下。居士一日到松山。見山攜杖子。便曰。手中是个什麼。山曰。老僧年邁。闕伊一步不得。士曰。𨿽然如是。壯力猶存。山便打。士曰。放卻手中杖子。致將一問來。山拋下杖子。士曰。這老漢。前言不付後語。山便喝。士曰。蒼天中更有怨苦。居士一日與松山行次。見僧擇菜。山曰。黃葉卽去。靑葉卽畱。士曰。不落黃葉。又作麼生。山曰。道取。士曰。不爲賓主。大難。山曰。只爲彊作主宰。士曰。誰不恁麼。山曰。不是。不是。士曰。靑黃不畱處。就中難道。山曰。也解恁麼去。士珍重大眾。山曰。大眾放你落機處。士便行。一日。松山與居士話次。山驀拈起案上尺子云。還見這个麼。士曰。見。山曰。見个什麼。士曰。松山。松山。山曰。不得不道。士曰。爭得。山乃拋下尺子。士曰。有頭無尾得人憎。山曰。不是翁。今日還道不及。士曰。不及个什麼。山曰。有頭無尾。士曰。彊中得弱卽有。弱中得彊卽無。山抱住居士曰。這个老子。就中無話處。居士問本溪和尙。丹霞打侍者。意在何所。溪曰。大老翁見人長短在。士曰。爲我與師同參。方敢借問。溪曰。若恁麼。從頭舉來。共你商量。士曰。大老翁不可共你說人是非。溪曰。念翁年老。士曰。罪過。罪過。本溪一日見居士來。乃目視多時。士乃將杖子畫一圓相。溪便近前以腳踏。士曰。是什麼。是什麼。溪卻於居士前畫一圓相。士亦以腳踏。溪曰。來時有。去時無。士抱拄杖而立。溪曰。來時有。去時無。士曰。幸自圓成。徒勞目視。溪拍手曰。奇特。一無所得。士拈杖子點點而去。溪曰。看路。看路。士曰。是什麼。是什麼。

居士訪大梅禪師。才相見。便問。久向大梅。未審梅子熟也未。梅曰。熟也。你向什麼處下口。士曰。百雜碎。梅伸子曰。還我核子來。士便去。

居士到芙蓉山大﹝旒﹣方﹢每﹞禪師處。﹝旒﹣方﹢每﹞行食與居士。士擬接。毓縮手曰。生心受施。淨名早訶。去此一機。居士還甘否。士曰。當時善現。豈不作家。毓曰。非關他事。士曰。食到口邊。被他奪卻。毓乃下食。士曰。不消一句子。士又問毓曰。馬大師著實爲人處。還分付吾師否。毓曰。某甲尙未見他。作麼生知他著實處。士曰。祇此見知也無討處。毓曰。居士也不得一向言說。士曰。一向言說。師又失宗。若作兩向三向。師還開得口否。毓曰。直是開口不得。可謂實也。士撫掌而出。

居士相看則川和尙次。川曰。還記得見石頭時道理否。士曰。猶得阿師重舉在。川曰。情知久參事慢。士曰。阿師老耄不啻龐公。川曰。二彼同時。又爭幾許。士曰。龐公鮮健。且勝阿師。川曰。不是勝我。祇欠汝个襆頭。士拈下襆頭曰。恰與師相似。川大笑而已。一日。則川摘茶次。士曰。法界不容身。師還見我否。川曰。不是老僧。洎答公話。士曰。有問有答。蓋是尋常。川乃摘茶不聽。士曰。莫怪適來容易借問。川亦不顧。士喝曰。這無禮儀老漢。待我一一舉向明眼人。川乃拋卻茶籃。便歸方丈。川一日在方丈內坐。士見曰。只知端坐方丈。不覺僧到參時。川垂下一足。士便出。三兩步卻回。川卻收足。士曰。可謂自由自在。川曰。爭柰主人何。士曰。阿師只知有主。不知有客。川喚侍者點茶。士乃作舞而出。

居士到洛浦禪師。拜起。曰。仲夏毒熱。孟冬薄寒。浦曰。莫錯。士曰。龐公年老。浦曰。何不寒時道寒。熱時道熱。士曰。患聾作麼。浦曰。放汝二十棒。士曰。瘂卻我口。塞卻汝眼。

石林和尙見居士來。乃豎起拂子曰。不落丹霞機。試道一句子。士奪卻拂子。卻自豎起拳。林曰。正是丹霞機。士曰。與我不落看。林曰。丹霞患瘂。龐公患聾。士曰。恰是。林無語。士曰。向道偶爾。林一日問居士。某甲有个借問。居士莫惜言語。士曰。便請舉來。林曰。元來惜言語。士曰。這个問訊。不覺落他便宜。林乃掩耳。士曰。作家。作家。林一日自下茶與居士。士才接茶。林乃抽身退後曰。何似生。士曰。有口道不得。林曰。須是恁麼始得。士拂袖而去。曰。也太無端。林曰。識得龐翁也。士卻回。林曰。也太無端。士無語。林曰。也解無語去。

居士訪仰山禪師。問。久響仰山。到來爲甚麼卻覆。山豎起拂子。士曰。恰是。山曰。是仰是覆。士乃打露柱曰。𨿽然無人。也要露柱證明。山擲拂子曰。若到諸方。一任舉似。

居士訪谷隱道者。隱問曰。誰。士豎起杖子。隱曰。莫是上上機麼。士拋下杖子。隱無語。士曰。只知上上機。不覺上上事。隱曰。作麼生是上上事。士拈起杖子。隱曰。不得艸艸。士曰。可憐彊作主宰。隱曰。有一機人。不要拈槌豎拂。亦不用對答言辭。居士若逢。如何則是。士曰。何處逢。隱把住。士乃曰。莫這便是否。驀面便唾。隱無語。士與一頌曰。焰水無魚下底鉤。覓魚無處笑君愁。可憐谷隱孜禪伯。被唾如今見亦羞。

居士因在牀上臥看經。有僧見曰。居士看經。須具威儀。士翹起一足。僧無語。

居士一日在洪州市賣笊籬。見一僧化緣。乃將一文錢問曰。不辜負信施道理。還道得麼。道得卽捨。僧無語。士曰。汝問我。與汝道。僧便問。不辜負信施道理。作麼生。士曰。少人聽。又曰。會麼。僧曰。不會。士曰。是誰不會。

居士一日見牧童。乃問。路從什麼處去。童曰。路也不識。士曰。這看牛兒。童曰。這畜生。士曰。今日什麼時也。童曰。插田時也。士大笑。

居士嘗遊講肆。隨喜金剛經。至無我無人處。致問曰。座主旣無我無人。是誰講。誰聽。主無對。士曰。某甲𨿽是俗人。粗知信向。主曰。祇如居士。意作麼生。士以偈答曰。無我復無人。作麼有疎親。勸君休歷座。不似直求眞。金剛般若性。外絕一纖塵。我聞並信受。總是假名陳。主聞偈。欣然仰嘆。居士所至之處。老宿多往復。酬問皆隨機應響。非格量軌轍之可拘也。

居士一日在茅廬裏坐。驀忽云。難。難。難。十碩油麻樹上攤。龐婆云。易。易。易。如下眠牀腳踏地。靈照云。也不難。也不易。百艸頭上祖師意。

元和中。居士北遊襄漢。隨處而居。有女靈照。常鬻竹漉籬。以供朝夕。士有偈曰。心如境亦如。無實亦無虛。有亦不管。無亦不拘。不是賢聖。了事凡夫。易復易。卽此五蘊有眞智。十方世界一乘同。無相法身豈有二。若捨煩惱入菩提。不知何方有佛地。護生須是殺。殺盡始安居。會得个中意。紩船水上浮。

居士一日坐次。問靈照曰。古人道。明明百艸頭。明明祖師意。如何會。照曰。老老大大。作這个語話。士曰。你作麼生。照曰。明明百艸頭。明明祖師意。士乃笑。

居士因賣漉籬。下橋喫撲。靈照見。亦去爺邊倒。士曰。汝作什麼。照曰。見爺倒地。某甲相扶。

居士將入滅。謂靈照曰。視日早晚。及午以報。照遽報。日已中矣。而有蝕也。士出戶觀次。照卽登父座。合掌坐亡。士笑曰。我女鋒捷矣。於是吏延七日。州牧於頔問疾。士謂之曰。但願空諸所有。愼勿實諸所無。好住世間皆如影響。言訖。枕於公膝而化。遺命焚棄江。緇白傷悼。謂禪師龐居士卽毗耶淨名矣。有詩偈三百餘篇傳於世。

龐居士語錄卷上

龐居士詩卷中

楞伽寶山髙

四面無行路

惟有達道人

乘空到彼處

羅漢若悟空

擲錫騰空去

緣覺若悟空

醒見三生事

菩薩若悟空

十方同一處

諸佛若悟空

妙理空中住

空理眞法身

法身卽常住

佛身祇這是

迷人自不悟

一切若不空

苦厄從何度

大海闊三千

巨深五六萬

余特七尺軀

入裏飲一頓

當時枯竭盡

龍王自出現

大閱經藏門

請爲說一徧

依如說無法

龍王悟知見

賣君髻中珠

隱在如來殿

戴將軍陣頭

賊降不敢戰

世上有仁人

得永離貧賤

不貪有爲身

當見如來面

日輪漸漸短

光陰一何促

身如水上沫

命似當風燭

常須愼四蛇

持心捨三毒

相見論修道

更莫著淫欲

淫欲暫時情

長劫入地獄

縱令得出來

異形人不識

或時成四足

或是總無足

可惜好人身

變作醜頭畜

今日預報知

行行須努力

余家久住山

早已離城市

艸屋有三間

一間長丈二

一間安葛五

一間塵六四

余家自內房

終日閒無事

昨因黑月二十五

初夜飲酒醉

兩人相渾雜

種種調言气

余家不柰煩

放火燒屋﹝廿／積﹞

葛五成灰燼

塵六無一二

有物蕩淨盡

惟餘空閒地

自身赤裸裸

體上無衣被

更莫憂盜賊

逍遙安樂睡

一等被火燒

同行不同利

出家捨煩惱

煩惱還同住

癡心覓福田

呆意承救度

十二因緣管

無繇免來去

依智不依識

依義不依語

佛心一子地

蠢動皆男女

平等如虛空

善惡俱無取

旣不造天堂

誰受三塗苦

有法盡無餘

乘空能自度

神作如來身

智作如來庫

湧出波羅蜜

流通正道路

渾身總是佛

迷人自不悟

八十隨形好

相有三十二

四諦及三乘

同一無生智

名爲一合相

非是人同髏

凡夫共佛同

一體無有異

若論心與境

懸隔不相似

凡夫惟妄想

攀緣徧天地

常懷三毒心

損他將自利

佛心常慈悲

善惡無有二

蠢動諸眾生

心同一子地

六識空無生

六塵將布施

意根成妙覺

七識平等智

富兒空手行

貧兒把他物

被物牽入廛

買賣不得出

覺暮便歸舍

黃昏黑漆漆

所求不稱意

合家總啾喞

自無般若性

乏欠波羅蜜

把繩入艸裏

自系百年畢

實是可憐許

冥冥不見日

富兒𨿽空手

家中甚富溢

自有無盡藏

不假外緣物

周流用不窮

要者從理出

古時不異今

今時不異古

生事日日滅

有所不能作﹝音做﹞

世上乏錢財

守空無貨賂

理詩日日新

朽宅時時故

聞船未破漏

愛河須早渡

出過三江口

逍遙神自悟

損之又損之

俄成貝多樹

臨行途路難

無船可相渡

業老見閻公

沒你分疏處

若見優曇花

處處無疑慮

世上蠢蠢者

相見只論錢

張三五百貫

李四有幾千

趙大折卻本

王六大迍邅

口常談三業

心中欲火然

癡狼咬肚熱

貪鬼撮頭牽

有腳復有足

開眼常睡眠

羅剎同心腹

何日見靑天

靑天不可見

地獄結因緣

故宅守眞妻

不好求外色

眞妻生男女

長大同榮辱

外色有男女

長成愛作賊

有妻累我來

牽我入牢獄

我亦早識渠

誘引入吾室

內外總團圓

同餐一缽食

食飽斷虛妄

無相卽無福

若論眞寂理

同歸無所得

昔日在有時

常被有人欺

一相生分別

見聞多是非

已後入無時

又被無人欺

一向看心坐

冥冥無所知

有無俱是執

何處是無爲

有無同一體

諸相盡皆離

心同虛空故

虛空是我師

若論無相理

惟我父王知

老來無气力

房舍不能修

基頹柱根朽

椽梠脫差抽

泥塗零落盡

四壁空颼颼

舉頭看梁柱

星星見白頭

慧云降法雨

智水沃心流

家中空豁豁

屋倒亦何憂

山莊艸庵破

余歸大宅遊

生生不揀處

隨髏說無求

人有五般花

花蘭﹝一作爛﹞變成香

氤氳滿故宅

供養本爺娘

有人見不識

報道十月桑

外塵一念愛

合成五色囊

囊中起三柱

柱上有千梁

梁邊成地獄

地獄作天堂

緣个一羣賊

自作自消亡

縱令存艸命

何時還故鄕

文字說定慧

定慧是爺娘

何不依理智

逐色在他鄕

早須歸大宅

孝順見爺娘

爺娘聞子來

端坐見咍咍

我所有寶藏

分付鑰匙開

非論窮子富

舉國免三災

如意用無盡

更不受胞胎

逍遙無障礙

終日見如來

如來湣諸子

平等無髙下

諸子自愚癡

所以難教化

直心是道場

子心轉姦詐

遣子淨三業

轉愛論俗話

遣子內修眞

向外轉尋假

遣子學無相

撚他有相把

無諍最第一

論義成相罵

無貪勝布施

無癡勝坐禪

無瞋勝持戒

無念勝求緣

盡見凡夫事

夜來安樂眠

寒時向火坐

火本實無煙

不忌黑暗女

不求功徳天

任運生方便

皆同般若船

若能如是學

功徳實無邊

十方同一等

此是眞如寺

裏有無量壽

本來無名字

凡夫不入理

心緣世上事

乞錢買瓦木

蓋他虛空地

卻被六賊驅

背卻眞如智

終日受艱辛

妄想圖名利

如此學道人

累劫終不至

無有報龐大

空空無處坐

家內空空空

空空無有貨

日在空裏行

日沒空裏臥

空坐空吟詩

詩空空相和

莫怪純用空

空是諸佛座

世人不別寶

空卽是實貨

若嫌無有空

自是諸佛過

有人有所知

有事有是非

聞道無相理

心執不生疑

五歲更不長

祇作阿孩兒

將拳口裏咬

百年不肯離

假花𨿽端正

究竟不充饑

都緣癡孩子

不識是權宜

如來無相理

有作盡皆非

合瞋不須瞋

合喜不須喜

喜卽淫欲生

瞋卽毒蛇起

毒蛇起猛火

淫欲成貪鬼

猛火和貪鬼

癡狼咈心底

妄想如恆沙

煩惱無遮止

無明黑漆漆

渴來飲咸水

終日緣事走

不肯入空理

我見好畜生

知是嘍羅漢

枉法取人錢

誇道能計算

得卽渾家用

受苦沒人伴

有力任他騎

棒鞭脊上楦

觜上著櫳頭

口中銜鐵片

項領被磨穿

鼻孔芒繩絆

自種還自收

佛也不能斷

癡兒無智慧

自嫌阿爺醜

阿娘生得身

嫌娘無面首

拋卻親爺娘

外邊逐色走

六親相將作

尋常不閒口

恆遊十二月

月月飲欲酒

夜夜不曾醒

醉吐飼豬狗

如此惡男子

緣事不了手

余有一寶劍

非是世間鐵

成來更不磨

晶晶白如雪

气沖浮雲散

光照三千徹

吼作師子聲

百獸皆腦裂

外國盡歸降

眾生悉磨滅

滅已復還生

還生作金鐍﹝古穴﹞

帶將處處行

樂者卽爲說

知余轉般若

見余轉金剛

合掌恭敬了

不動見空王

亦勝身命施

亦勝坐天堂

亦勝五臺供

亦勝求西方

於住而無住

其福不可量

有爲如夢幻

無相契眞常

如來大慈悲

廣演波羅蜜

了知三界苦

殷懃勸君出

得之不肯修

實是頑皮物

他是已成佛

汝是當成佛

當成自不成

是誰之過失

已後累劫苦

莫尢過去佛

誰家郎君子

開眼造地獄

枉法取人錢

養那一羣賊

饒伊家戶大

業成出不得

除非輪回滿

換形償他力

看君騎底驢

總是如此色

無事被鞭杖

有理說不得

愚人打甕破

求人望錮護

惡法得錢財

布施擬補處

物色不相當

此事無煩做

縱然有少福

那將地獄去

罪福當頭行

何時相值遇

自本猶折卻

安得有利路

先須持五戒

方始得人身

有財將布施

身卽不窮貧

若行十善業

聞道得天人

天人生滅福

來去如車輪

有爲接梵世

不及一毫眞

更欲談玄妙

慮恐法王瞋

一皮較一皮

孫子不如兒

坐禪勝讀經

讀經勝有爲

尋文不識理

棄母養阿姨

阿姨是色身

阿娘是法體

色身是文字

法入無爲理

文字有生滅

無相宛然爾

佛教本無妄

句句須論實

克己饒益他

俗所謂陰騭

遮莫是天王

饒君宰相侄

世間有貴賤

業力還同一

語汝富貴人

貧兒莫欺屈

習重業力成

翻覆難得出

自恨己身癡

有事無人知

橫展兩腳睡

至曉不尋思

諸佛爲我爺

我是世尊兒

兒今已長大

替父爲導師

父子同宅住

寸步不相離

法身無相貌

世人那得知

此个一羣賊

生生欺主人

卽今識汝也

不共汝相親

你若不伏我

我則處處說

教人總識汝

遣汝行路絕

你若能伏我

我亦不分別

共汝同一身

永離於生滅

世人重珍寶

我則不如然

名聞卽知足

富貴心不緣

惟樂簞瓢飲

無求澡鏡銓

饑食西山稻

渴飲本源泉

寒披無相服

熱來松下眠

知身無究竟

任運了殘年

霧重日難出

云厚月朧朧

有心求覓佛

晝夜用心功

見夢言將實

聞眞耳卻聾

羣賊當路坐

道理若爲通

見性若玲瓏

多求說處通

取他凡聖語

到頭渾是空

云何爲人演

離相說如如

心鏡俱空靜

無實亦無虛

心通常嘿用

出世入無餘

梵釋咸恭敬

菩薩亦同居

語是凡夫語

理合釋迦書

若能如是學

不枉用工夫

寅朝飲稀粥

飯後兩束薪

貨得二升米

支我有餘身

身無饑火逼

安余無相神

神安佛土淨

內外絕埃塵

無間說般若

豁達啟關津

火燒家計盡

全成無事人

圓鏡朗如日

湧出無礙智

梵語波羅蜜

唐言無量義

說者說無相

離者離文字

但說無上道

利他還自利

若能入理行

不動到如地

緣事常區區

不如展腳睡

我觀三界有

有人披艸舍

蛇鼠同穴住

白日恆如夜

鳩鴿爲親情

羅剎同心話

五狗常嗥吠

思之令人怕

我觀總是幻

虛空名亦假

放牛喫艸庵

三身同一化

如來一眞智

徧滿娑婆界

殷懃說方便

有人自不解

無處不生心

有處多貪愛

心王作黑業

教他口懺悔

口懺心不攺

心口相違背

不服無心藥

病根終不差

著相求菩提

不免還他債

香山有栴檀

寶山無伊蘭

金山照毛頭

毛頭百億寬

淨心空室坐

妙徳四方安

空生知內外

相事付阿難

如能達此理

無處卽泥洹

若能相用語

教君一个訣

撚取三毒箭

一時總抝折

田地成四空

五狗牙總缺

色蘊自消亡

六賊俱磨滅

閻羅成法王

羅剎成菩薩

勿論己一身

舉國一時悅

達人知是幻

縱損心亦如

諸天不免難

況復此閻浮

須尋無上理

莫更苦踟躕

衣食才方足

不用積盈餘

少欲有涅盤

知足非凡夫

當來無地獄

現在出三塗

外若絕攀緣

歡喜常現前

本來何所得

吉祥自現形

空生稱長老

燃燈常照明

彌勒是同學

釋迦是長兄

神通次第坐

無勞問姓名

名相有差別

法身同一形

大乘一等義

本自無遮閉

凡夫著相求

心生有執滯

無心爲眞空

空寂爲本體

無問亦無說

常照勿使廢

佛子行道已

更莫愁來去

無念淸涼寺

蘊空眞五臺

對境心無垢

當情心死灰

妙理於中現

優曇空裏開

無求眞法眼

離相見如來

若能如是學

不動出三災

常聞阿閦佛

擬向東方討

今日審思惟

不動自然到

語汝守門奴

何須苦煩燥

我奏父王知

與汝攺名號

破卻有爲功

顯示無爲道

識樂眾生樂

緣繩妄走作

智樂菩薩樂

無繩亦無縛

若有發心者

直須學無作

莫道怕落空

得空亦不惡

見礦不別金

入礦方知錯

苦痛役身心

勞神覓官職

暫得色毛披

拍按作瞋色

口口打奴兵

聲聲遣拔肋

聞道送王老

曲亦變成直

縱令有理道

分疎亦不得

家長自飲酒

舉家一時醉

失火燒故宅

運水沃空地

水火當頭髮

三災一時起

空中鳩鴿舞

騾來助放屁

因中無好花

結果亦天理

學道迷路人

實是可憐許

被賊妄牽纏

惡緣取次與

有法徧娑婆

開眼看佛語

洗舌讀經典

和經弄蛇鼠

動念三界成

迷失當時路

身現凡夫事

內照自分明

三千大千界

滿中諸眾生

剎那造有業

了了總知情

納安芥子裏

稱爲無相經

常持人不識

念時無色聲

學佛作夢事

不須論地獄

天堂總越卻

六識爲僮僕

心心無所住

處處塵不著

五道絕人行

無心是極樂

空裏見優曇

眾生作橋彴

欲得速成佛

祇學無生忍

非常省心力

當時煩惱盡

七寶藏門開

智慧無窮盡

廣演波羅蜜

無心可鄙吝

祇恐著有人

愚癡自不信

世人皮上黠

心裏沒頭癡

他貪目前利

焉知已後非

謾胡欺得漢

誇道手腳遲

走向見閻老

倒拖研米槌

恐君不覺悟

今日報君知

中人樂寂靜

下士好威儀

菩薩心無礙

同凡凡不知

佛是無相體

何須有相持

但令心了事

遮莫外人疑

如人渴飲水

冷暖心自知

識若不受塵

心亦不顚狂

妙智作心師

名爲破有王

須臾證六度

動用五種香

此卽眞極樂

亦是眞西方

釋迦無量壽

同居此道場

俗務不廢作

內祕貪心學

世上假名聞

超然總莫著

息念三界空

無求出五濁

法報皆圓滿

意根成正覺

若能如此修

輪王亦不博

五蘊若實有

則合有色形

五蘊若實無

則合無形聲

祇爲假名字

所以妄來停

若了名相空

事盡總惺惺

心王無障礙

擺撥三界行

我是凡夫身

樂說眞如理

爲性不慳貪

常行平等施

凡夫事有爲

佛智超生死

作佛作凡夫

一切自繇你

耳聞無相理

眼空不受色

鼻嗅無相香

舌嘗無相食

身著無相衣

意隨無相得

心靜越諸天

神淸見彌勒

十方同一乘

無心記南北

慈悲說斯法

現疾爲眾生

純陀獻後供

妙徳亦同行

名相有差別

法身同一形

化身千萬億

方從立空名

不須執有法

圓通最大精

欲得眞成佛

無心於萬物

心如境亦如

眞智從如出

定慧等莊嚴

廣演波羅蜜

流通十方界

諸有不能疾

報汝學道人

祇麼便成佛

讀經須解義

解義始修行

若能依義學

卽入涅樂城

讀經不解義

多見不如盲

緣文廣占地

心中不肯耕

田田總是艸

稻從何處生

有人道不得

是伊心王黑

不能自了事

埋藏一羣賊

羣賊多貪癡

緣事說是非

心王被賊使

劫劫無出期

見花不識樹

果熟始應知

君家住聚落

余自居山谷

山空無有物

聚落百種有

有者喫飯食

無者空張口

口空肚亦空

還將空喫有

有盡物歸空

同體無前後

諸佛與眾生

元來同一家

不識親尊長

外面認假爺

優曇不肯摘

專采葫蘆花

葫蘆花未落

常被三五拁

如斯之等類

輪轉劫恆沙

余爲田舍翁

世上最貧窮

家中無一物

啟口說空空

舊時惡知識

總度作師僧

和合一處坐

常教聽大乘

食時與持缽

惟我一人供

平等無有二

終日同宅住

世人不了妄

心生外緣取

取得外相佛

樂卻變成苦

苦卽諸法生

大海從何渡

爲報知音者

好好看道路

故宅有寶珠

卻向田野求

這个一羣賊

賺你徒悠悠

泥上搽妝粉

壁上塗渾油

愚人見夢事

贊嘆道能修

臘月三十日

元無一物收

山中失卻心

任運騰騰語

語卽說空空

空中無蛇鼠

有心波浪起

無心是淨土

淨土生眞佛

佛還傳佛語

佛能度眾生

眾生是佛母

心王不能了

何不依眞智

一吼百獸伏

盡見無生理

無生理甚寬

無心無可看

非內外中間

非生死涅盤

諸法無住處

遨遊神自安

外求非是寶

無念自家珍

心外求佛法

總是倒行人

般若名尙假

豈可更依文

有相皆虛妄

無形實是眞

日用事無別

惟吾自偶諧

頭頭非取捨

處處勿張乖

朱紫誰爲號

靑山絕塵埃

神通並妙用

運水及搬柴

意根無自性

萬法本來虛

外塵都不有

三界自然無

五蘊今何在

盡總入無餘

河沙過去佛

並在一毛如

名相本來無

迷人意欲須

須時權爲說

迷過患須除

般若無是非

無實亦無虛

八萬四千卷

終歸同一如

人有一卷經

無相亦無名

無人能轉讀

有我不能聽

如能轉讀得

入理契無生

非論菩薩道

佛亦不勞成

阿爺當殿坐

子向前頭立

父子同宅住

小魔不敢入

時開無盡藏

貧者相供給

得之永不窮

免得生憂悒

欲得眞醍醐

三毒須去除

嗅無酥酪气

自見如意珠

劫火燒不然

泛海浪中浮

昔日彊索者

今日作他奴

報汝尋眞理

偸生佯不聞

及其身命卒

心口便紛紜

我命不能與

將錢別雇人

爲讀如來教

救護我精神

城內數萬戶

不柰我恆一

時時師子吼

禽獸俱皆卒

教作羅睺羅

無蹤持戒律

但知入理坐

日頭骨咄出

龐居士詩卷中

龐居士詩卷下

眾生多品髏

諸佛祇一般

庶人見天子

知隔幾重關

若有過人策

欲見亦不難

策中契聖理

坐取國家官

智度本來如

眾生病盡除

又度作護法

一切入無餘

過去恆沙佛

皆同此一途

如能達此理

凡夫非凡夫

四大本無情

淸虛無色聲

達人悟空理

知法本無生

諸佛常現前

妙徳亦同行

無無無障礙

心牛不肯耕

塵六門前喚

無情呼不入

二彼總空空

自然唇不濕

從此絕因緣

葛五隨緣出

惟有空寂捨

圓八同金七

入理如箭射

尋文轉相背

直道不肯行

識路成迷退

心王不了事

公臣生執礙

爲此一羣賊

生死如踏碓

覺他欲打你

著腳卽須抽

已後再相見

他羞我不羞

忍辱第一道

歷劫無冤讎

此是無生縣

不屬涅盤洲

罵他無便宜

不應卻得穩

無瞋神自安

罵他還自損

忍得有法利

罵他還折本

瞋喜同一如

遁世不悶悶

識業人稀少

迷途者眾多

苦中生樂想

無喜彊弦歌

不飲尋常醉

昏昏溺愛河

含笑造殃咎

後苦莫繇他

耳聞他罵詈

心知口莫對

惡亦不須嫌

好亦不須愛

豁達無關津

虛空無掛礙

此眞不動佛

亦名觀自在

仰手是天堂

覆手是地獄

地獄與天堂

我心都不屬

化城猶不止

豈況諸天福

一切都不求

曠然無所得

佛有一等慈

有人心不知

一切皆平等

貧富總憐伊

富者你莫貪

貧者你莫癡

無貪心自靜

無癡意莫思

白衣不執相

眞理從空生

祇爲心無礙

智慧出縱橫

惟論師子吼

不許野幹鳴

菩提稱最妙

猶呵是假名

從根誅則絕

從根修則滅

若能雙株斷

三乘盡超越

此非凡夫言

妙吉分明說

如來所療治

一差不復發

久種善根深

同塵塵不侵

非關塵不染

自是我無心

無心心不起

超三越十地

究竟眞如果

到頭祇个是

凡夫智量狹

妄說有難易

離相如虛空

盡契諸佛智

戒相如虛空

迷人自作持

病根不肯拔

執是弄花枝

牽牛駕空車

共入無爲宅

無爲宅甚寬

眾生卻嫌窄

十方同一室

何曾有間隔

有法人不得

無心自度厄

世間最上事

惟有修道彊

若悟無生理

三界自消亡

蘊空妙徳現

無念是淸涼

此卽彌陀土

何處覓西方

寶珠內衣裏

系來無量時

遇六惡知識

又常假慈悲

牽我飲欲酒

醉臥都不知

情盡酒復醒

自見本道師

世人重珍寶

我貴剎那靜

金多亂人心

靜見眞如性

性空法亦空

十八絕行蹤

但自心無礙

何愁神不通

端坐求如法

如法轉相違

拋法無心取

始自卻來歸

無求出三界

有念則成癡

求佛覓解脫

不是丈夫兒

惡心滿三界

口卽念彌陀

心口相違背

羣賊轉轉多

一塵起萬境

倐忽徧娑婆

色聲求佛道

結果盡成魔

萬法從心起

心生萬法生

法生有日了

來去枉虛行

寄語修道人

空生有莫生

如能達此理

不動出深坑

佛亦不離心

心亦不離佛

心寂卽菩提

心然卽有物

物卽變成魔

無卽無諸佛

若能如是用

十八從何出

羊車誘下愚

鹿車載中夫

大乘爲上士

鵬巢鶴不居

鷦鷯住蚊睫

居士咄盲驢

若論質利帝

畢竟一乘無

有人嫌龐老

龐老不嫌他

開門待知識

知識不來過

心如具三學

塵識不相和

一丹療萬病

不假藥方多

渺渺長江水

周而還復始

昏昏三界人

輪回亦如此

輪回攺形貌

長江色不異

攺貌勞神識

終須到佛地

睡來展腳睡

悟理起題詩

詩中無別意

惟勸破貪癡

貪瞋癡若盡

便是世尊兒

無煩問師匠

心王應自知

世人重名利

余心總不然

束薪貨升米

淸水鐵鐺煎

覺熟撚鐺下

將身近畔邊

時時拋入口

腹飽肚無言

行學非眞道

徒勞神與軀

千里尋月影

終是枉工夫

不悟緣聲色

當今學者疎

但看起滅處

此个是眞如

教君殺賊法

不用苦多方

慧劍當心刺

心亡法亦亡

心亡極樂國

法亡卽西方

賊爲象馬用

神自作空王

不用苦多聞

看他彼上人

百憶及日月

元在一毛塵

心但寂無相

卽出無明津

若能如是學

幾許省精神

慚愧好心王

生在蓮華堂

恆持般若劍

終日帶浮囊

常懷第一義

外國賴恩光

五百長者子

相隨歸故鄕

慚愧好意根

無自亦無他

無自身無垢

無他塵不加

常居淸淨地

知有不能過

舊時惡知識

總見阿彌陀

慚愧好舌根

常開大道門

世間三有事

實是不能論

相逢惟說道

更莫敍寒溫

了知世相假

俗禮也徒煩

慚愧一雙耳

常思解脫聲

若論俗語話

實是不能聽

聞財耳不納

聞色心不生

不受有無語

何慮不惺惺

慚愧一雙眼

曾見數般人

端正亦不愛

醜陋亦不瞋

當頭異國色

何須妄起塵

低頭自形相

都無一處眞

身心如幻化

滿眼沒怨親

慚愧一軀身

梵號波羅柰

被賊一羣使

尋常不自在

亦名爲枯井

亦名爲韝袋

亦名朽故宅

亦名幻三昧

佛罵作死屍

乘屍渡大海

大海元無水

死屍非是船

熟看世上事

總是假因緣

若了身心相

空裏任橫眠

具此六慚愧

實是不求天

一時復一時

步步向前移

無常有限分

早晚卽不知

古人一交語

預辦沒貧兒

聞少須修道

莫待衰老時

邂逅符到來

賺你更無疑

勸君不肯聽

三塗眞可悲

一日復一日

百年漸漸畢

急急除妄想

無念成眞佛

更莫苦攀緣

窺他世上物

忽然無常至

累劫出不得

一宿復一宿

光陰漸漸促

報你心王道

依智莫依識

依智見眞佛

依識入地獄

若淪六趣中

受苦無時足

一年復一年

務在且遷延

皮皺緣肉減

發白髓枯漧

毛孔通風過

骨消椽梠寬

水微不耐熱

火少不耐寒

幻身如聚沫

四大亦非堅

更被癡狼使

無明曉夜煎

惟知念水艸

心神被物纏

云何不懺悔

便道捨財錢

外頭遮曲語

望得免前愆

地獄應無事

準擬得生天

世間有這屬

冥道不如然

除非不作業

當拔罪根源

根空塵不實

內外絕因緣

積罪如山嶽

慧火一時燃

須臾變灰燼

永劫更無煙

迷時三界有

悟卽出囂纏

心無六入迹

淸淨達本源

地獄成淨土

招手別諸天

報語三塗宅

共你更無緣

非論早與晚

悟理卽無邊

心如卽是坐

境如卽是禪

如如都不動

大道無中邊

若能如是達

所謂火中蓮

無求乃法眼

有念卻成魔

無求復無念

卽是阿彌陀

眞如共菩薩

總祇較無多

煉盡三山鐵

鎔銷五嶽銅

林枯鳥自散

海竭絕魚龍

無師破戒行

有法盡皆空

菩薩無煩惱

眾生愛皺眉

無惱緣無賊

皺眉被賊欺

不須問師匠

心王應自知

智者觀財色

了知是幻虛

衣食支身命

相勸學如如

時至移庵去

無物可盈餘

凡夫貪著事

不免三界輪

與說無生理

閉耳佯不聞

如斯之等髏

何日出囂塵

壁畫枉用色

不如脫空佛

住法比無住

陰中對白日

不信有無言

看取波羅蜜

見時如不見

聞時如不聞

喜時如不喜

瞋時如不瞋

一切盡歸如

自然無我人

齋須實相齋

戒須實相戒

有相持齋戒

到頭歸敗壞

敗壞屬無常

從何免三界

心王不了事

遮莫向名山

縱令見佛像

實以不相關

猿猴見水月

捉月始知難

緣事求解脫

累劫無出期

直須入理性

成佛更無疑

𨿽然不受記

見是世尊兒

佛遣滅生滅

生滅長相隨

不學大人相

卻作小孫兒

持心更覓佛

豈不是愚癡

無事被他罵

佯佯耳不聞

舌亦不須動

心亦不須嗔

關津無障礙

卽是出纏人

眞如本無相

所得是凡流

昔時爲父子

長大出外遊

今日相遇見

父少子白頭

一生解縛鈍

渾身納裏眠

心中無意識

耳無繩索牽

心本無系縛

同塵亦無喧

欲得眞解脫

持刀且殺牛

牛死人亦亡

佛亦不須求

全身空裏坐

卽度死生流

極目觀前境

寂寥無一人

回頭看後底

影亦不隨身

貪瞋不肯捨

徒勞讀釋經

看方不服樂

病從何處輕

取空是取色

取色色無常

色空非我有

端坐見家鄕

經體本無名

受持無色聲

心依無相理

眞是金剛經

孫兒正啼哭

母言來與金

撚他黃葉把

便卽正聲音

別淚成河海

骨如毗富山

祇緣塵識法

所以遣心然

前人若有事

我猶佯不知

何況他無問

讒舌彊卑卑

勸君師子吼

莫學野幹鳴

若能香象起

感得鳳凰迎

一種學事業

亦來登選場

祇緣口義錯

落第在他鄕

心王不了事

卻被六賊使

共賊作火下

無繇出生死

別人終不賤

別寶終不貧

祇今擔鐵漢

不肯博金銀

十方同一會

各自學無爲

此是選怫處

心空及第歸

有男不肯婚

有女不肯嫁

父子自團欒

共說無生話

四性同一捨

三身同一室

一切惡知識

總見彌陀佛

教君一个法

有事無處避

若能如理修

存本卻有利

道是無爲道

修人自有爲

假卽無頭數

眞中實是稀

無求勝禮佛

知足勝持齋

本自無薪火

何勞更拾柴

說事滿天下

入理實無多

常被有爲縛

何日見彌陀

起時惟法起

行時共佛行

騰騰三界內

諸法自無生

大海渺無涯

眾生自著枷

無求出妙徳

心生勞算沙

一念心淸淨

處處蓮花開

一華一淨土

一土一如來

七言

大唐三百六十州

我暫放閒乘興遊

瞬息之間知事盡

若論入理更深幽

共外知識呷淸水

總是妄想無骨頭

卻歸東西山道去

不捨因緣騎牯牛

後望靑山平似掌

前瞻漢水水東流

試問西域那提子

遺法殷懃無所求

自入大海歸火宅

不覺乘空失卻牛

有人見我歸東土

我本元居西海頭

來去自然無障礙

出入生死有何憂

無思無念是眞空

妙徳法身自見中

應機接物契眞智

十方世界總流通

通達無我無人法

人法不見有行蹤

神識自然無掛礙

廓周沙界等虛空

不假坐禪持戒律

超然解脫豈勞功

菩提般若名相假

涅盤眞如亦是虛

欲得心神眞解脫

一切名相本來無

十方世界風塵淨

州州縣縣絕艱虞

王道蕩蕩無偏黨

舉國眾生同一如

不動干戈安萬姓

法王合掌髻中珠

空中自見淸涼月

一光普照娑婆徹

此光湛然無去來

不增不減無生滅

爾是妙徳現眞身

剎那不起恆沙劫

無邊無盡如虛空

虛空無邊不可說

但自無心於萬物

何妨萬物常圍繞

鐵牛不怕師子吼

恰似木人見花鳥

木人本體自無情

花鳥逢人亦不驚

心境如如祇个是

何慮菩提道不成

淸淨無爲無識塵

不捨肉身妙法身

祇爲眾生有漏習

權止艸庵轉法輪

法輪常轉無人見

優曇時時一出現

無相眞空妙法身

歷劫恆沙不遷變

莫求佛兮莫求人

但自心裏莫貪瞋

貪瞋癡病前頓盡

便是如來的的親

內無垢兮外無塵

中間豁達無關津

神無障礙居三界

恰似璢璃處日輪

心王若解依眞智

一切有無俱遣棄

身隨世流心不流

夜來眼睡心不睡

天堂地獄總無情

任運幽玄到此地

報汝世人莫癡憨

暫時權住此艸庵

無想衣食飽暖後

世間有物不須貪

此身幻化如燈焰

須臾不覺卽頭南

一切有求枉用功

想念眞成著色空

差之毫釐失千里

有生劫劫道難通

癡心望出三界外

不知元在鐵圍中

十二部經兼戒律

執相依文常受持

生生獲得有爲果

隨在三界無出期

若能離相直入理

理中無念亦無思

貝多葉裏優曇華

萬象皆如同一家

歡喜摘華不見果

吉祥采果不觀華

緣之本來元不識

法王呵之如稻麻

田舍老翁入聚落

眼耳鼻舌俱失卻

內外尋訪覓無蹤

舊時住處空寂寞

卻歸堂上問空王

總在此間學無作

黃葉飄零化作塵

本來非妄亦非眞

有情故宅含秋色

無名君子湛然春

未識龍宮莫說珠

從來言說與君殊

空拳祇是嬰兒信

豈得將來誑老夫

迷時愛欲心如火

心開悟理火成灰

灰火本來同一體

當知妄盡卽如來

眞爲家貧無一物

此語總是空裏出

出語還須歸本源

不敢違他過去佛

父子相守空山坐

無相如如寄有間

世人見靜元無靜

看似閒時亦不閒

八萬四千同一理

事相差別立異名

十二圍陀及疏論

殷懃三六不須生

十方國土皆吾宅

長者大門常日開

有識名人守院外

無心入理見如來

世人愛假不愛眞

世人憐富卻憎貧

惟敬三塗八不淨

背卻如來妙色身

更無別路超生死

前佛後佛同一般

舒卽周流十方剎

斂時還在一毛端

惟有一門無鑰匙

伸縮低昂說是非

但能宣得無生理

善巧方便亦從伊

二乘皆曰不堪任

上士之人智慧深

欲得神通等居士

無過於物總無心

雜句

行路易。行路易。內外中間依本智。本智無情法不生。無生卽是入正理。非色非心放一光。空裏優曇顯心地。名爲智。智爲尊。心智通同達本源。萬物同歸不二門。有非有兮理常存。無非無兮無有根。未來諸佛亦如是。現在還同古世尊。三世俱皆無別道。佛佛相授至今傳。

外無他兮內無自。不動干戈契佛智。通達佛道行非道。不捨凡夫有爲事。有爲名相盡空華。無名無相出生死。

余有一大衣。非是世間絹。眾色染不著。晶晶如素練。裁時不用刀。縫時不用綫。常持不離身。有人自不見。三千世界遮寒暑。無情有情悉覆徧。如能持得此大衣。披了直入空王殿。思思低思思。自嘆一雙眉。向他勝地坐。萬事總不知。六識若似眉。卽得不思議。六識若嫌眉。論時沒腦癡。伊若去卻眉。卽被世人欺。饒你六識嘍囉漢成乞索兒。

出一屋。入一屋。來來去去教他哭。來去祇爲貪瞋癡。於今悟罷須知足。知足常須達本源。去卻昔時惡知識。惡知識將伊作手力。法施無前後。共護無生國。

無事失卻心。走向門前覓。借問舊知識。寂絕無蹤迹。卻歸堂上審思看。攺卻眾生稱心安。不能出外求知識。自向家中入涅盤。大丈夫。昔日有。今日無。家計破除盡。贖得一羣奴。奴婢有六人。一人有六口。六六三十六。常隨我前後。我亦不拘伊。伊亦不敢走。若道菩提難。菩提亦不難。少欲知足毛頭寬。遠離財色神自安。分明了見三塗苦。世上名聞不相關。

難復難。持心離欲貪涅盤。一向他方求淨土。若論實行不相關。枉用工夫來去苦。畢竟到頭空色還。

易復易。卽此五陰成眞智。十方世界一乘同。無相法身豈有二。若捨煩惱覓菩提。不知何方有佛地。

正中正。心王如如六根瑩。六塵空。六識淨。六六三十六。同歸大圓鏡。

阿難貝多葉。持來數千劫。七寶藏中付迦葉。分爲十二部。析作三乘法。

非故亦非新。應化隨緣百億身。若有眞如一合相。一億還同一聚塵。

珠從藏中現。顯赫呈光輝。昔日逃走爲窮子。今日還家作富兒。

心依眞智。理逐心行。理智無礙。心亦無生。迷卽有我。悟卽無情。通達大智。諸法不成。五神無主。六國安寧。七死弗受。八鏡圓明。隨宜善化。總合佛經。過卽已過。更莫再尋。現在不住。念念勿侵。未來未至。亦莫預斟。旣無三世。心同佛心。依空默用。卽是行深。無有少法。觸目平任。無戒可持。無垢可淨。洞達虛心。法無壽命。若能如是。圓通究竟。

居士見僧講金剛經。至無我無人。居士問云。旣無我無人。是誰講。誰聽。座主無語。居士乃與頌曰。

無我復無人。作麼有疏親。勸師休歷座。不似直求眞。金剛般若性。外絕一纖塵。我聞並信受。總是假名陳。

歷代贊文﹝並諸方拈古附﹞

大丞相張天覺

寧可饑寒死路邊

不勞土地彊哀憐

滿船家計沈湘水

豈羨芒繩十百錢

徑山佛日大慧禪師

無生本無說

說著卽話墮

骨肉團欒頭

大虫看水磨

舉。居士問馬大師。不與萬法爲侶者是什麼人。大師云。待汝一口吸盡西江水卻向汝道。

東林珪老

大海波濤淺

小人方寸深

海枯終見底

人死不知心

雲門杲公禪師

一口吸盡西江水

甲乙丙丁庚戊己

咄咄咄

囉囉哩

白雲端和尙

一口吸盡西江水

萬古千今無一滴

要須黨理不黨親

馬祖可惜口門窄

舉。居士問仰山。久向仰山。到來爲什麼卻覆。仰山豎起拂子。居士云。恰是。仰山云。是仰是覆。居士拍露柱一下。云。𨿽無人見。露柱與我證明。仰山擲下拂子云。一任舉似諸方。

兩个八文爲十六

從頭數過猶不足

拏來亂撒向階前

滿地團團春蘚綠

龐居士詩卷下﹝終﹞

