續藏經龍源介淸禪師語錄

﹝侍者﹞士洵。徳髙。懷珠編

龍源淸禪師語錄

目次

壽國��禪寺語錄

開壽普光禪寺語

湖州道場禪寺語錄

小參

拈古

頌古

偈頌

贊

跋

小佛事

塔銘

跋

不甘底出來道。塵毛剎海中。有十種奇特事。固是總知。於中有一件不入眾數底。還知也無。只消向他道。上舡相比簍。

四月旦上堂。昨日送春歸。今朝迎首夏。殘花一樹兩樹。杜宇三聲四聲。歷歷全超聲色。幾多瞌睡未醒。啞。盡將肝膽向人傾。

中秋謝道舊上堂。雲開捨北。月浸東洲。指底話底玩底。多是辜負良秋。山僧今夜。卻與把手同遊。卓拄杖云。抹過雲門六不收。

臘八上堂。六年枯坐忍饑寒。堪笑翻身又出山。自是眼中無定見。夜來卻被一星瞞。

開壽普光禪寺語

侍者士洵編

府疏。丞相本無私。爭嫌福建子。提起疏云。祇此宛如壁上書名。於中本文又且如何舉似。度疏云。白底是紙。黑底是字。

升座垂語。萬頃煙波。一天風月。千尺絲綸直下垂。隨手六鰲輕一掣。莫有不貪香餌底麼﹝問答不錄﹞。

提綱。還他過量人。提持過量事。據大座而宴安自若。翠橫車廐。聳壑昂霄。發大機於正按旁提。綠漲慈溪。滔天沃日。權衡在手。收放自由。殊不知。月裏麒麟看北斗。楚王城畔水東流。阿呵呵。是什麼。迦葉不傳。達摩不識。卓拄杖一下。春融一气轉洪鈞。云淨八荒開壽域。

次日。爲丞相國公上堂。大智洞明。十方通暢。乘願力以弘深。策功勛於聖世。出將入相。斡乾坤而載造。調元補﹝褒﹣保﹢公﹞。揭日月於中天。祇今控鶴神遊。必竟居何國土。九蓮開合處。百寶自莊嚴。

上堂。舉僧問雲門。如何是沙門行。門云。會不得。進云。爲什麼會不得。門云。只守會不得。

師云。雲門再舉會不得。可謂泥裏有刺。忽有問開壽。如何是沙門行。只向他道。認取會不得。

冬節上堂。不可以智知。不可以識識。昨夜一陽生。今朝二十一。點點梅花弄春色。

燈夕移山門上堂。一燈明。燈燈無盡。一門開。門門有路。卓拄杖一下。看看。燈明古佛。現在汝諸人腳跟下。動地放光。折折徳山棒。啞卻臨濟喝。要汝諸人不動腳頭。悉由此門。徑登佛地。其或遲回。古佛過去久矣。

臘八入杭。更黃衣上堂。我佛面黃。我身衣黃。星移斗轉。雪上加霜。啞。住山忙似出山忙。

中夏看靑苗經。兼謝及翁無損商隱三藏主上堂。一夏已過半。个事要成辧。祇今演出大藏小藏。猶是居空說空。且道。如何是必竟空。卓拄杖一下。任從滄海變。終不爲君通。

六月望上堂。拈拄杖。召大眾云。大地眾生。擾擾昏昏。膠膠轕轕。山僧不忍見。向六月炎炎中。卓拄杖云。轟一聲雷。直得雨似盆傾。以致三艸二木。同沾滋潤。諸人還覺神淸气爽麼。靠拄杖云。蟻子不食鐵。

上堂。三春雲暮。綠暗紅稀。動爲境轉。靜爲法迷。不以色蓋。不以聲騎。風前閒聽杜鵑啼。

上堂。彼彼不相知。法法不相似。秋水波澄。秋山骨露。瑞巖喚主人翁。自不惺惺。麻谷攜鋤入園。偸身作務。從上諸老。弄鬼精魂。引得後代兒孫。迷卻轉身一路。啞。君向西秦。我之東魯。

春日病起上堂。舉古徳道。有我卽我病生。無我卽我病滅。我病兩俱非。萬里一條鐵。更有末後句。待款款地。與諸人說。頌云。莓苔徧地楡錢滿。院落無人柳絮飛。信手翻書香篆冷。夕光山翠上窗扉。

上堂。徳山臨濟。盡令而行。巖頭雪峯。盡法而說。子細檢點將來。也只道得一橛。何故。六月不熱。五穀不結。

湖州道場禪寺語

侍者徳髙懷珠編

三門。苕水生漪。雲峯擁秀。直下承當。推門入臼佛殿﹝未塑佛﹞過去已過去。未來猶未來。現在在何所。敲香雲。多是當面蹉過。

據室。橫按拄杖云。此是爲中下之機。若是上上人來時如何。靠拄杖云。猛虎不餐伏肉。

總統疏。提起雲。言言見諦。句句朝宗。度疏云。風從虎兮雲從龍。

升座拈香雲。毓秀中吳地。流芳古道場。橫該南嶽七十二峯。突出華頂萬八千丈。當機覿面。拈作瓣香。祝君地久與天長。

提綱。大通智勝佛。迥絕名模。十劫坐道場。事久成獘。佛法不現前。卻較些子。不得成佛道。覿體全眞。山僧已將古佛嘉猷。一一揭示諸人了也。𨿽然雲月是同。溪山各異。只如兩山一門。控汝入路。汝諸人。旣臨屋底淸池。還曾見得火向水中焚麼。若也見得。便與祖師。把手共遊。橫行虎穴。旁提正按。收縱自由。且道。正與麼時。畢竟承誰恩力。天髙羣象正。海闊百川朝。

復舉。佛陀波利尊者。到五臺。有一老人。問云。何處來。尊者云。西天來。老人云。還曾將得佛頂尊勝經來麼。尊者云。不曾將得來。

拈云。大眾。老人恁麼問。決定未到西天。尊者恁麼答。豈不是這捲經。具眼者辧取。

上堂。馬祖升堂。鱉咬釣魚竿。百丈捲席。蛇銜老鼠尾。故是父子共出只手。力扶大教。爭柰眾眼難瞞。作麼生是難瞞底事。霜月到門棋局冷。水雲籠石衲衣寒。

結制上堂。西天結制。以蠟人爲驗。虎巖結制。以何爲驗。卓拄杖云。據虎頭收虎尾。

上堂。不可以智知。不可以識識。昨夜轉金風。今朝七月一。去卻一。拈得七。禾苗萬頃翻秋色。

解制上堂。卓拄杖云。開正覺場。又卓拄杖云。放水牯牛。無繩無索。去住自由。橫笛一聲天地秋。

上堂。山僧窮到無錐。一夜忽然富貴。松釵變作金釵。冰片化成玉片。卽今寶物現前。盜賊其誰竊得。直饒釋迦彌勒。徳山臨濟。猶是分贓艸賊。且道。那个是正賊。喝一喝。

上堂。謝少明首座。靈隱侍者。三十年前。與之共遊。雲月是同。三十年後。不堪共語。溪山各異。如來禪祖師禪。拈向一壁。徳山棒臨濟喝。總用不著。何故。國師打侍者。南泉斬貓兒。

閏四月十五上堂。已見四月十五。又見四月十五。重重畫地爲。牢猶將生鐵錮鏴。若是具透關眼底。不妨掉臂便行。其或未然。踏著方知不相似。

上堂。謝首座秉拂。都寺幹齋。坐挹燻風南來。快哉一時瞥地。親承得力句。飽飫醍醐味。歷歷分明不覆藏。吉撩舌頭三千里。

入新僧堂。掛扁額上堂。

瓦礫堆頭。示現寶坊。特書新扁。開選佛場。瞻之在前。銀鉤鐵畫。仰之彌髙。鳳翥龍驤。切切爲人處。明明不覆藏。到來如具眼。直下便承當。舉足步步踏著。片磚鋪片地。舉目一一驗過。一柱拄一梁。對機有準。妙應無方。由此中選。續慧命於萬世。以此祝。

聖。開壽域於八荒。堪笑力盡途窮底。低頭便入。節外生枝底。牽牛巡堂。只如涓此十八日吉辰。式摽此額。而入此堂。汝諸人。又作麼生體任。卓拄杖一下。

舉黃龍南禪師。同隆慶閒禪師。入僧堂。南云。好僧堂。慶雲。好僧堂。龍云。好在什麼處。慶雲。一梁對一柱。龍以手指云。這一柱。得恁麼圓。那一枋。得恁麼匾。慶雲。人天知識。不無和尙。

拈云。黃龍隆慶二大老。恁麼問答。錦包特石。綿裹秤錘。今日忽有人問好僧堂。卻向他道。去年臘月庚申日立木。今年九月己未日歸堂。

中秋上堂。舉古徳云。盡大地明皎皎地。有一絲頭。便有一絲頭。有擒有縱。盡大地明皎皎地。有一絲頭。無一絲頭。全放全收。汝諸人。還知二大老落處麼。良久云。幸然平似鏡。何用曲如鉤。

徑山雲峯和尙。遺書至上堂。

傳佛心宗。弘佛智道。亦云居頂。亦云得住。平時橫說豎說。只是無人會得末後句。以致道場換手槌胸。何故。苦屈之詞。不妨難吐。

因事再歸上堂。春融合浦再還珠。炯炯寒光爍太虛。只手擎來顚不破。月明依舊上珊瑚。

聖節上堂。至寬至大。至貴至尊。如月行空。大地全歸一照。如水在海。千波總合一源。臣僧今日。贊嘆也贊嘆不及。驀拈拄杖云。且聽拄杖子。出來共相祝贊看。卓一下。祥開天壽節。踰億萬斯年。

中夏上堂。舉雲門示眾云。今日已半夏了也。敲磕一句。道將來。眾無對。門乃云。蜜怛利智。

拈云。大小雲門。將梵語示人。教人作麼生會。輒成一頌。租佃朝朝到庫頭。問他時候道難消。桔橰閒在綠楊外。赫日炎炎好﹝日﹡髙﹞苗。

賜金襕袈裟。兼佛海性空師號。謝恩上堂。

爲定正宗。特賜金襕法服。仍降師號。顯揚佛海性空。全身奉重。風虎雲龍。上感皇恩。何以報。萬年松在祝融峯。

上堂。秋甲子雨。禾頭生耳。水拍平疇。云包大地。莫教爛卻我東山下左邊底。

開鑪。奉諸祖歸新祖堂。兼謝監收上堂。

南方火鑪頭。有一則無賓主話。諸方舉者甚多。明者不少。道場亦有則語。舉似諸人。只要大家委悉。且道。是什麼語。良久云。諸莊有收。諸祖有堂。

天壽節上堂。天地之大徳曰生。聖人之大寶曰位。至大至剛。至尊至貴。嵩嶽聲聲呼萬歲。

上堂。終日忙忙。那事無妨。顯而不露。隱而不藏。如何是不藏底事。玉梅結子浮靑樹。石筍抽條上綠窗。

立春日上堂。春山春水流。春日打春牛。若作春意會。春不在林丘。不作春意會。春色滿皇州。擊拂子云。看看好事又從頭。

聖節上堂。風摩雨洗石猶潤。水碧山明天更淸。百億須彌同起舞。大千沙界盡歡聲。諸人還見此奇特麼。良久云。惟民得主。

杭州納徵錢回上堂。心若無事。萬法不生。山僧昨日自杭州回。得个拄杖子。了卻時事。諸人且道。那里是無事處。良久云。泉聲到池盡。山色上樓多。

上堂。蠶上筐。麥上場。不寒不暖。夜短晝長。理事不二。照用全彰。且道。山前田厙翁。是第幾郎。參。

上堂。舉思大和尙云。長夏坐禪。巍然不動。侍僧云。今日自恣。思自嘆云。佛在世時。證道者無數。今日去聖逾遠。一無所獲。遂放身偃仰間。忽眼根淸淨。悉見三千大千世界。如觀掌中。頌云。萬里秋天西北風。淨如古井鑑秋容。个中誰具透箐眼。識得將軍汗馬功。

結制上堂。釋迦老子。二千年前。約法三章。以大圓覺。爲我伽藍。身心安居。平等性智。克期修證。取驗蠟人。總是彊生節目。我這里。只守閒閒地。一事不爲。何故。善學柳下惠。終不師其迹。

上堂。謝叔平首座。珠書記。

水石中有珠玉。而淵藪光輝。叢林中有龍象。而佛法興隆。領徒行腳。不妨坐地商量。分座提綱。卽爲人天眼目。勘破雲門接洞山。超他猛虎當路坐。老我巖叢。別有囑付。擲下拄杖云。貴在橫身荷負。

浴佛上堂。今朝四月八。世尊降誕日。諸方盡皆三沐三燻。雲峯體任𨿽同。用處猶別。遂將拂子。作臽勢。以第一杓虎跑泉水。洗他指天指地。妄自稱尊。又將拂子。作臽勢。以第二杓一勺泉水。洗他西十九年。橫說豎說。又將拂子。作臽勢。只這第三杓。八功徳水。臽與諸人。同向大雄寶殿。洗他現今赤身露體。岐立金盆。擊拂子云。將此身心奉塵剎。是則名爲報佛恩。

上堂。逼龜成兆。達摩來梁。引人落艸。摩騰入漢。山僧未入母胎已前。已與諸人。在長連牀上。同粥同飯。同起同倒。今朝特地打板坐禪。也是提水放火。

端午上堂。一个采藥。一个用藥。且道那个是服藥底。良久云。睡美不知山雨過。覺來殿閣自生涼。

風雨上堂。不可以無心求。不可以有心得。避得風災。又遭水厄。向道。夜行莫踏白。卓拄杖。下座。

謝大梅指堂首座上堂。卽心卽佛。育王有舍利。非心非佛。嶽林有彌勒。不是心。不是佛。不是物。補陁有觀音。豎起拂子云。諸人還見三佛。在拂子頭上。轉大法輪麼。掛拂子云。若是人天眼目。早已勘破。

小參

結制。盡大地是个自己。甚處安居。總十方爲一伽藍。如何禁足。壁立萬仞。擡頭撞破虛空。直往無前。信步縱橫十字。廓爾了無修證。更誰取驗蠟人。直得金蓋峯點頭。唯唯。虎跑泉發笑。呵呵。祇如大愚莖齏。天平兩錯。又且如何話會。擊拂子云。款款地與你商量。

冬節。拈拄杖云。過去諸如來已用。現在諸菩薩今用。未來修學人當用。我這里。總不與麼。今冬田熟。舊債銷鎔。倉廩充滿。飯籮不空。不妨滿盤髙飣。應時大展家風。便見雲峯閣伏虎巖。交相慶賀。叉手當胸。卻共耳語云。更得一年兩熟。僧堂法堂。便可興工。是則是。只如今夜用處。與從上佛祖。是別是同。卓拄杖云。義出年丰。

結夏。酷日炎炎。涼風習習。黃面老子。曾於此時。以拂子。打一圓相云。將此网子。撒向四天下。撈摝羣生。喚作禁足護生。克期取證。至今二千餘年。收拾不上。道場卽今。力爲提其綱。挈其維。不問聖凡。一网打就。若是已具三十六鱗底。擊拂子云。向此霹靂聲中。騰身一躍。透過禹門。其或未然。切忌點額。

拈古

舉天衣懷和尙示眾云。譬如雁過長空。影沈寒水。雁無遺蹤之意。水無畱影之心。

師云。大眾。要見天衣和尙。四楞塌地處麼。野色更無山隔斷。天光直與水相通。

舉金牛和尙。凡自做飯。供養眾僧。每至齋時。舁飯桶。到僧堂前。遂作舞云。菩薩子。喫飯來。乃拍手大笑。

師云。等是弄粥飯气。金牛卻較些子。

舉白水仁和尙示眾云。尋常不欲向聲前句後。鼓弄人家男女。何故。且聲不是聲。色不是色。時有僧問。如何是聲不是聲。仁云。喚作色得麼。僧云。如何是色不是色。仁云。喚作聲得麼。僧禮拜。仁云。且道。爲你說。答汝話。若人辧得。許汝有个入處。

師云。私商掗賣。白水急要人承當。擊拂云。者个不是聲。爲汝說。豎拂云。者个不是色。答汝話。直饒辧得。未許汝有个入處。

舉三聖問雪峯。透网金鱗。以何爲食。公案。

師云。這瞎驢。放出透网金鱗。擬吞卻千五百人善知識。殊不知。端坐碧油幢下。有擒縱之機。固不戰而屈人兵。二大老。𨿽是好手手中呈好手。要且總未有出身一路在。

舉國師三喚侍者。頻呼小玉元無事。侍者三應。只要檀郎認得聲。將謂吾孤負汝。生平肝膽向人傾。誰知汝孤負吾。相識還同不相識。

師云。道場這里。朝朝暮暮。啐啄同時。應笑國師。用盡自己心。笑破他人口。

頌古

徳山小參不答話。

汲水佳人立曉風。靑絲放盡轆轤空。銀缾觸破殘妝影。零落桃花映水紅。

本山全和尙。示眾云。一塵起。大地收。釋迦老子。爲甚麼。三七日中。思惟如是事。一花開。大地春。達麼大師。爲甚麼。九年面壁。若人道得收足句。可以坐致太平。

風遞山花入袖香。日長無事倚胡牀。亂紅如雨春歸去。杜宇聲聲啼夕陽。

古徳因僧問。如何是諸佛師。徳云。近日魯祖出世。爲人東道西話。

上苑花開到牡丹。紛紛紅紫釀春寒。遊人眼底無姚魏。空向枝頭著意看。

本仁和尙示眾云。眼裏著沙不得。耳裏著水不得。時有僧問云。如何是眼裏著沙不得。答云。應眞無比。如何是耳裏著水不得。答云。白淨無垢。

綠樹陰濃夏日長。樓臺倒影落橫塘。水晶簾動微風起。滿架薔薇一院香。

厖公指雪。

當空指出白模糊。多少禪流眼力枯。不得攔腮揮一掌。幾乎凍殺在中途。

偈頌

送斷橋小師。歸越住謝府庵

折屐拖霜角帽斜。越王城畔立生涯。徐家兒種謝家地。莧菜根頭又發芽。

寄白雲庵克翁

如是去來如是住。釋天明淨翳雲開。閒邊一片坐禪石。時折松枝拂蘚苔。

刺血書蓮經

一指尖頭下一鍼。紅蓮初綻碧波深。香風吹散花狼藉。片片無非是赤心。

先禪客﹝南劍人﹞

問似云興難止遏。答如劍水逆翻瀾。能從虎穴翻身去。許你親曾見一斑。

宜叟號

以義爲繩親得路。鐵心不逐歲華更。老來義路俱忘卻。是處山邊水畔行。

毒海號

溢目炎炎殺气生。翻空黑浪幾層層。誰知最甚過如鴆。活得鯤鯨起化鵬。

冷泉金裝石佛。分韻得沈字

鷲嶺猿吟古木陰。力弘像教在於今。石頭大小黃金裹。末上一機山嶽沈。

玉田號

殷懃抱璞入師門。雕琢猶存畦畛痕。大地耕翻無寸土。茫茫萬頃寶光寒。

贊

先師寂窗和尙

我父喚翁。作屈突蓋。子今喚父。作屈突通。莫怪遞相訐露。於理實是難容。三斗艾三斗蔥。吞吐須還老大虫。

中峯三世王蠻。最毒是這慈尊。出潙山牯牛隊。耕東山祖父田園。齊云紫芝。靈芝瑞世。道山蘗山。食蘗連根。札。洪塘硬寨。重壕累塹。布江心网子。魚躍龍奔。坐據玉几。眼乾坤。來者劈脊便摟。衲子湊泊無門。也勝提起破沙盆。

跋

慧上人。古愚頌軸

古之愚也直。今之愚也詐。子以古愚號。厥有旨歟。𨿽然更須具決定志。具決擇眼。然後決定大事。則去古不多讓矣。否則墮在今時途轍。莫言雲峯不道。

能侍者古樵頌軸

應無所住。白日迷路。失腳黃梅。道傳千古。莫是大唐國裏無禪師。被个擔柴漢。攪亂四天下。能侍者。能於柴衝未脫落時薦得。可謂能事畢矣。若是向此卷中。要見盧能得力處。則曹溪一脈平沈。

小佛事

小師明侍者火

豎起火雲。具啐啄機。超生死句。以明水冰。入大火聚。明侍者。諾。擲下火雲。是我何曾孤負汝。

冰首座火

坐脫立亡。不無首座。敲冰取火。須是老僧。擲下火雲。任是橫身三界外。也防烈焰上眉稜。

松首座喫蹎死

五祖種松。春在鐝頭。兩堂下喝。雷轟旱地。這里翻得身吐得气。火聚刀山恣遊戲。

能直歲結制日火

搬土拽石。能事已畢。恰逢結制便抽單。詎肯安居死窟穴。𨿽然更須知有轉身時節。擲下火雲。也是把火助熱。

瑨都寺火﹝長溪人霅溪死﹞

疊翠擁秦川。生緣何足戀。煙水漲霅溪。住處猶未穩。倒跨三腳驢。兩頭俱坐斷。𨿽然瑨本是次玉。且入火中煆。

塔山皓廟官火

塔峯巍巍。皓月皎皎。紙錢堆裏埋頭。明鏡臺前失照。﹝某人﹞我今爲汝顚一照看。擲下火雲。薦得吉凶未判前。火雲散盡千峯曉。

東堂石坡和尙秉炬﹝辭世頌。有來而無蹤之句﹞

得處𨿽同用不同。玄關向上振宗風。峻機疊疊傾三峽。生死去來遊戲中。前住當山。石坡大和尙。名重兩朝。道傳千古。一十一處。用文武火。破無準的。發焰死柴頭。而輝映龍淵。八十七年。享耆頤壽。量等曾郎。推倒涅盤城。而踏翻虎穴。可謂來而無蹤。如月行空。去而無物。如水赴壑。瞥爾便行。萬壑風生。虛空突兀。面目堂堂。𨿽然此猶是老和尙。臨行時。全提底句。已爲注破。只如末後句。汝諸人。祇今還聞舉似麼。以火把打圓相云。石從空裏立。火向水中焚。

語錄﹝終﹞

前住廣化禪寺如珣校證

武林鄭仁刊

龍源和尙塔銘

前朝奉大夫主管千秋鴻禧觀牟巘撰

集賢直學士朝列大夫行江淛等處儒學提舉趙孟俯書並篆額

道場山龍源禪師。旣寂之五年。爲乙巳七月。其記室懷珠。裒次遺事。偕其徒希渭來。求銘心源之塔。

予尙記。歲甲午。訪師雲峯。畱三日。窮極幽討意甚樂。又七年。與今翰林修撰鄧善之再至焉。師喜見顏間。捨予髙閣。煮茗話舊。夜無倦色。明日下山。握手若不能釋。不料遂爲死別也。畱耕先生王公伯大。先朝名執政。與先存齋忠義相期。議論同。肝膽同。而予亦獲交其子若侄。師蓋公之族也。故惓惓於予者如此。銘可辭乎。

師諱介淸。龍源號也。世居福州長溪。祖諱一夔。古田縣尉。父良輔。知黃巖縣。母蔡氏。素好善。嘗夢。神人介而送一子曰。是善知識。當生爾家。果娠而生師。幼不茹葷。年七歲。喜看佛書。長益通悟。泛覽經史百氏。父知其不凡。俾出家郡之雪峯。居半載。行腳出飛鳶嶺。抵義興法藏。得度於一峯齊禪師。年十五剃髮。受具戒。遂徧參諸方。是時淨慈石帆衍。靈隱退耕寧。徑山虛堂愚。皆明師宿徳。爭欲致之。師頎然山立。舉動雍容。言旨間雅。志不苟從。適遊吳興道場。東叟頴以爲典賓。繼東叟者。無等融。卽請師爲內記。力辭。絕江過育王。謁寂窗照禪師入室。有契。以爲侍香。次掌藏鑰。寂窗自枯禪。枯禪自密庵。得其傳授。皆南閩偉人。

師出世四明壽國。遷開壽。有史督相之子州尹。見師行解相應。捨開壽行府。與師營菟裘。曰西明蘭若。爲終老計。未幾道場虛席。兩淛諸山舉師。此來。此山蓋唐剎。自熙寧間。大蘇公遊道場。諸詩一出。名愈重五山。由此其選不輕卑也。丙子劫火洞然。化爲瓦礫。迨乙酉凡十年。舊觀未還。

師旣至。慨然以起廢自任。首圓大佛寶殿。金碧輝煌。像設華好。次建觀音藏殿。摹大藏經。五千四十八卷。及旃檀林。列翠閣。蒙堂法堂僧堂行堂之等。鼓鐘法器。由中䢐外。煥然一新。四方衲子。聞師之風。挑囊負缽。袂屬肩摩。雲歸霧集。於是聲達帝廷。欽奉綸言。賜金襕袈裟。敬受法旨。加號佛海性空。庶少答其道心精勤之所成也。

辛丑六月三日。忽示微疾。索浴淨發。書偈曰。佛坐一十劫。我坐十七年。說甚生死義。古今無後先。翛然而逝。

時當庚伏。停龕七日。神色不變。闍維後。頂骨牙齒數珠。不壞者三。壽六十三。臘四十八。度弟子二百五十餘人。今住崇恩士洵。爲之上首。

寺初無三塔。師以爲慊。間語其徒士芝等圖之。乃捐己財。買朱氏山於寺之東。創建三塔。且請爲師壽塔於其傍。庵廬旣成師扁之曰心源。芝等。又集衣資買田。以供香燈之費。俾行者職灑掃。滿三歲。則推其名次之。居首者。度以爲僧。而禮當代住持攺名。攺名已。復禮塔爲師。其規約如此。至是遂﹝療﹣﹝日／小﹞﹢土﹞焉。

世率謂種種佛事。皆有爲法。此未足論龍源。然龍源建立。亦因其時之所可爲。而盡其力之所當爲。非爲己而爲也。故終歲有爲。而未始有爲。如必曰此有爲法。一切諉之不爲。則澄觀師之僧伽塔。昌黎公何以稱其公材吏用之過人。而以其靈骨已老而爲之嘆惜耶。師之願力亦弘矣。銘曰。

畱耕之裔

密庵之傳

燕坐雲峯

十有七年

應緣而出

緣盡輙逝

居然一旦

冰解蟬蛻

吾性本空

無亡與存

是爲佛海

龍源之源

酌之不竭

無古與今

是爲龍源

方寸之心

乃營三塔

而四其三

是爲眞宅

心源之庵

各自道場

無乎不在

處處光滿

亦無雜壞

維爾子孫

視我刻辭

如未見師

自源求之

大徳乙巳歲秋九月廿七日弟子希渭立石。

夫說法者。猶江河池沼。波瀾闊狹。源脈淺深。固曰不同。然其流注。則均之水耳。今觀龍源三會提唱。深沈浩瀚。蓋其枝派。自靈淵流布而來。可見懷山襄陵。滔天沃日。無限平人。被陸沈也。大徳丙午結制日。

天童東巖﹝淨日﹞八十六歲跋。

